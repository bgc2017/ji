十五家詞卷二十休寧孫默編
陸求可月湄詞三
百字令(第九體)
懷古
飄風馳電看過了千古英雄成敗漢殿唐宫徒長就無
數烟荆露薤金椀人間玉魚葬地轉眼堪驚怪凭高舒
望教人愁思難耐今日遥想風流是誰能不朽英英
猶在揚馬鄒枚筆如椽留得光芒萬代世界虛空須知
消不得酒城詩砦龍泉知我物華應射天外
臨江仙(第五體)
錢塘懷古
聞道浙江潮有怪如何也避錢鏐三千強弩射潮頭金
堤隨意築羞殺古陽侯江海安瀾高枕卧已經多少
春秋牙檣錦䌫去悠悠千年功與德誰向棹歌謳
洞仙歌(第一體)
杭州懷古
重湖叠嶂聽笙歌繚繞處處春來閒花草竟留他北宋
南渡天王賞湖山忘却舊時豐鎬杭州新度曲桂子
荷香君臣不顧朝廷小且相從堤畔釣叟蓮娃行樂事
全無昏曉任牽動長江萬古愁險將那西湖等閒送了
水調歌頭
姑蘇懷古
一片姑蘇月還似昔時圓不知吳王乘月幾度醉臺前
我想當初行樂惟恐瓊樓玉館不得暢流連醉醒弄絃
管常願夜如年採香徑銷夏渚快無邊歌闌舞罷一
聲屧响碧雲天肯信春花秋露轉眼朝荆暮棘犀甲散
江烟回首看西子笑上五湖船
錦纏道
金陵懷古
如練澄江洗盡六朝金粉隔江人歌聲隠隠古今舊事
如流瞬衰草寒花空鎖千年恨嘆虎踞龍蟠何其安
穩儘塵世興亡生悶更無端細雨斜陽多少南朝寺難
向荆榛問
千秋歲引
維揚懷古
一朵瓊花兩行綠柳引得君王向南走風流愛看殿脚
女山河不值杯中酒汴渠開隋堤築雲帆驟明月一
橋簫未久羅綺滿樓歌方奏玉鱠金虀不空口平陳可
憐三十載頭顱又落他人手好收成雷塘上田千畆
謁金門
平山堂
春欲去花滿平山堂路一飲千鍾休得誤花月成孤負
山色蒼蒼如故手種垂楊何處太守風流空作賦連
天芳草暮
漁家傲
鼓山
乍鎮閩山尊莫上九仙烏石都相譲削就竒峰鼉鼓樣
聲不放蜀桐刻作魚兒相兩袖天風看海漲烟嵐蒼
翠竒難状浴罷鳳凰池水壮高處望旗山西畔遥相向
上西平
武夷山
昇真天溪九曲嶺千重青巉巉雲外芙蓉誰携蠟屐踏
遍三十六高峰只恐那幔亭寶座盡苔封鈞天奏乾
魚祀今寂寂昔隆隆問籛鏗二子朦朧雲裀霞褥迢遥
清夜宴秋風曾孫醉後但無情雲雨西東
小重山
鉢池山
野草荒藤路幾彎烟霞無遠近愛人閒為聽幽谷鳥綿
蠻登臨易不道在春山眞訣駐衰顔王喬歸去後水
雲寒千年鶴背可曾還燒丹井留得到人間
念奴嬌
焦山
江風浩渺把遊客送到焦山高處指點南徐秋色裏但
見叢叢烟樹野鶴閒鷗孤雲淡月昏曉山中趣看浮玉
塔層層光連北固遐想昔日焦先超然物外抱膝歌
梁甫高節清風千載度誰解棲幽守素試聽山僧金鐘
打罷深悔紅塵誤山資須辦向雲中採芝露
驀山溪(第二體)
金山
蒼蒼千仞看大江東注晝夜走蛟龍喜金山不隨波去
潮生潮落不識幾何年京口驛瓜洲渡南北虚舟路
風流蘇子暇日尋僧語解帶鎮山門談笑間禪床何處
妙高臺上聽水調歌頭月横江風滿樹搔首青天暮
清平樂
雞鳴山
覆舟山右欝欝峰巒秀山號雞鳴猶似舊那得雞鳴時
候當年開館山頭文章照耀千秋試問次宗何在閒
雲一片悠悠
八聲甘州
雨花臺
長干南去複嶺平岡似霞蔚雲蒸正繁花撩亂雛鶯睍
睆天氣新晴處處旗亭歌扇游屐盡堪停醉倒荒坡下
微月高升記得南朝遺事有雲公說法梵語風清看
天邊片片花落石牀平今日山空烟暝問禪心但草色
鴉聲舉頭望天花不見醉眼花生
水龍吟(第一體)
燕子磯
澄江點點殘霞儼然昔日眞人氣偶來登眺海天空闊
下臨無地江北江南青山對面晩雲如髻向天公搔首
驚人好句索此處高吟耳多少梁陳舊蹟都付斜陽
影裏茫茫今古有誰認得臨春結綺乘興而來不湏留
戀早歸休矣怕今朝石燕興亡感嘆凌風飛起
蘇幕遮(第二體)
花山
法王家龍象屋穿得袈裟便有青山福香案石床依斷
谷岩鹿山雞都與山僧熟霧同棲雲共宿片片天花
合滿花山麓千丈芙蓉風謖謖夜坐招提細檢傳燈錄
訴衷情(第三體)
牛首山
風光處處喚游人牛首十分春花開早鳥啼新蠟屐破
層雲磴道石嶙峋莫逡巡身登天闕近青旻看斜曛
蝶戀花
棲霞山
叠嶂層巒青未了千佛岩前綠水猶環繞朝鼓暮鐘聲
縹緲孤雲隔斷風塵道躡屐頻登高處好回首金陵
一覧諸峰小蘭若棲霞僧未老攝生草長無昏曉
風入松(第一體)
虎邱
虎邱山色欝崔嵬烟暖花開香車寶馬山塘路春光暗
裏相催閒客漫携龍笛麗人爭戴金釵劍池鶴磵講
經臺塔影雲隈今春遠結看花侣笑迎風滿舉雲罍月
下莫言歸去遏雲歌調初來
探春令
鄧尉山
隔江春信問梅花在江南山裏被東風吹到梅花國狂
蜂蝶先來矣看花共索春醪味望青帘搖曳願傾城
世外佳人一笑羌笛湏迴避
東風齊着力
甓社湖
波撼盂城氣蒸淮楚千頃汪汪虛無空闊彷彿似瀟湘
陣陣鳬鷖散亂任漁艇短曲無腔微茫裏晝眠估客風
送牙檣歲歲嘆滄桑波臣怒如今不受隄防秋風瓠
子何處稲粳香斗大孤城國士可曾見湖内珠光金堤
上鳩形鵠面泪落蒼茫
柳梢青
揚子江
如練澄江百端交集對此茫茫雨後鍾陵烟中北固青
入篷忩金焦頂上斜陽浪淘盡英雄伯王願汲南零
旋烹顧渚細話興亡
醉桃源
西湖
湖頭春水照花明黃鸝愛曉晴蘇堤斷續賣花聲垂楊
新雨青坐玉館弄瑶筝當壚盡可憎畫船一葉惹游
情紅裙曳手行
拂霓裳
湖上月
月團圞瓊樓玉宇淨無烟金波耿蒼茫雲水遠相連湖
山增皎潔花柳闘嬋娟漾清漣一聲聲搖過採蓮船
謫仙已往空冷落錦袍鮮誰乘興騎鯨捉月上青天清
暉涵碧下香霧岳坟前列芳筵願年年夜夜總長圓
魚游春水
湖上水
連朝春雨足添得十分湖水綠東風無力輕動波紋如
縠未許桃花幾片流止容柳葉千條拂野鷺孤游山鷗
雙浴鎮日游人徵逐載不盡清絲脆竹馮異偏愛風
流濺珠噴玉燕姬倒影紅裙現越女看粧青黛蹙花柳
千年芰荷一曲
看花回
湖上花
十里西湖二月天紅紫暄妍蘇公堤上沽春酒向桃谿
李徑留連花神如解意盡吐樽前醉折紅英插帽簷
春色嫣然金鈴着意深深護忍聽林表啼鵑止容輕粉
蝶雙宿雙穿
殢人嬌
湖上柳
輕暖輕寒釀就湖頭柳色搖蕩千條青欲滴朱樓掩映
好繫黃金勒鎮日裏多少燕穿鶯擲張緒當年風流
堪識小蠻腰細東風急三眠乍起共波光爭碧晴陌上
不送陽關行客
解珮令
湖上女
燕啼鶯語烟花滿路遍香閨引起春情思結束宫粧肯
孤負踏青天氣散金蓮柳邊沙際飛來峰下湖心亭
畔軟春風輕飄羅綺拜佛聽經好遊遍湖頭諸寺笑窺
人喜孜孜地
蕙蘭芳引
湖上草
春色乍來小兒坡綠蕪烟暖空點綴多情凝望恨王孫
遠萋萋一路襯幾片落花紅豔看小青墓上極目連天
腸斷駿馬嘶時香車行處倍覺輕軟更零露初漙想
殺清揚婉孌瑶琨迢逓甜溪水淺隨六橋日落白羊歸
晩
過澗歇
湖上雨
花草暖放春風路石燕凌空一霎飛雲過雨尋芳樹柳
下綸巾濕透折角歸前渡看遠近翠壁蒼山委深霧
此際眞如畫但蜻蜓燕子頻來去蘭舟艤别浦雲幔低
垂葦葉蕭蕭芭蕉淅淅是我醉酒催詩處
瑞鷓鴣(第二體)
湖上雪
亂飄瑞葉下青旻朱橋湖上斷雕輪只有林家處士幽
棲處萬樹梅花别樣春閒尋詩思西溪道騎驢踏碎
同雲歸來且上危樓驚見湖山老緊關門那有扁舟乘
興人
隔蓮浦
湖上舫
晴望六橋天暖載玉簫金管鷁彩凌波漾牙檣動青簾
捲四座香風滿湖心柳麯院荷掩映神仙遠清樽啟
處舞裙歌扇迷戀聲聲欸乃驚起汀鷗散亂自在中流
愁日短清淺樹隂花下停遍
黃鍾樂
湖上酒
叢叢花柳滿高陽閒踏歸來青帘引得性顛狂笈指敝
裘先償値肯教孤負酒缾香玉椀高擎琥珀光彩袖
殷勤樽前一曲奏清商願借西湖三斛水頻添蕉葉醉
蕭娘
念奴嬌
登報國寺塔
帝城佳麗給孤園更有浮屠七級曠士高標星漢近飛
起王喬雙舄少昊清秋羲和紅日回首蒼梧碧隨陽去
雁檻邊陣陣回翼遥想杜甫高岑慈恩寺裏象教冥
搜跡今古登臨同此意暫向化城休息作賦凭高西山
頭積翠影當忩入料他塵界綉軒文轂相擊
唐多令
嚴陵釣臺
山色四周邅溪光七里遥把漁竿其樂陶陶半世羊裘
狂未了加帝腹傲天朝文叔網英豪冥鴻惜羽毛畫
雲臺軒冕焦勞濟濟功臣三十六爭得似子陵高
念奴嬌
烟雨樓
鴛鴦湖水任拍天波浪幾堆飛雪朱栱雕甍千載勝故
老為予傳說岸芷青青汀蘭郁郁今古無分别無情烟
雨近來因甚消滅不湏把酒長嗟滿湖猶有一𣲖閒
風月漫數當年吳越事不覺酒酣心熱鷺羽穿雲漁歌
裂石冷落如秋節莫吹玉笛馮夷水底愁絶
踏莎行
韓侯釣臺
落日高城凄風寒水當年垂釣應如此溪頭漂母具盤
飱王孫不向窮途死雲夢城邊未央宫裏蒯通有計
何由使可憐漢室巳銷亡釣臺千古猶堪指
朝中措
露筋祠
紅顔筋露大名留一夕便千秋湖畔巋然祠廟行人南
北凝眸今朝艤棹蚊雷不聚遺恨悠悠笑殺同行阿
嫂隨人錦帳風流
江城梅花引
佳人
鈿蟬金燕内家粧畫鴉黃捲明璫楚楚娟娟顧影着羅
裳眉似遠山腰似柳凌波步欲驚鴻洛浦旁雲蹤雨
跡在高唐玳瑁床鵲尾香朝也暮也無别事愛繡鴛鴦
常向天邊圓月訴愁腸青瑣闥前韓壽老何日裏對温
柔跨鳳凰
相思兒令
佳人口
一點櫻桃嬌豔樊素不尋常何用頻含雞舌彷彿蕙蘭
芳座上吹罷笙簧徐徐換羽移商晩來月照紗㡡並
肩私語生香
婆羅門引
佳人足
隠花裙褶兩人擡起露雙鈎香塵蹤跡難留何用東昏
貼地蓮瓣滿朱樓有殘紅軟襯一路風流盧家莫愁
正步步見嬌羞記取風前旋舞掌上綢繆魂銷月下提
金縷剗襪東頭喜花徑玉露初收
慶清朝慢
佳人手
小釧香消柔荑春暖臨風捲起紅紗妝臺蚤開鸞鏡挽
就靈蛇旋向金盆洗便水晶簾下抱琵琶把紈扇摻摻
一捻似玉無瑕鬭百草挽晩綉還好事一例煮酒煎
茶莫更私書寫罷弄管吹笳時枕芙蓉嬌面玲瓏雪藕
傍荷花藏䰗戲雙拳擎出調笑秦嘉
東坡引(第二體)
佳人指甲
鸞釵斜墜下指尖噴蘭麝纖纖抓背真堪詫鐡鞭何用
怕鐡鞭何用怕輕攏慢撚彈筝銷夜尋花欲染紅星
乍鳳仙滿把殘妝卸金盆纔搗罷金盆纔搗罷
好事近
佳人眉
半額染雙蛾淡淡春山凝綠何用落梅輕點待張郎畫
足垂珠烟溜拂雲梢一一驚郎目捲起蝦鬚獨坐向
月休嚬蹙
御街行(第二體)
佳人目
遠山下見秋波注却逗出春情緒雙雙點漆似神仙添
得嬌嬈無數江邊交甫墻頭宋玉僥倖逄回顧銷魂
生就盈盈趣正寫照傳神處問他青白向誰分擲果人
來頻覷相思對面淋漓紅泪背着輕彈去
點絳唇
佳人腮
朝沐蘭湯芙蓉出水霞光遶青銅皎皎對面齊開了
角枕初離一線紅生巧香繚繞木瓜粉好妝得桃花小
青門引
佳人腰
緊束泥金帶彷彿小蠻瀟灑輕盈漫入楚王宫翻身貼
地銜得玉簮戴春風楊柳多情態日日相思害不湏
更騐肥瘦着裙漸覺裙腰大
永遇樂
佳人髮
忩外啼鶯頻催妝束綠雲繚繞輕把牙梳旋移鸞鏡委
地容光耀蘭膏新沐微聞香澤對此温柔堪老向妝臺
挽成如蠆纔稱花容月貎時興髻子鬆鬆墮馬好共
靈蛇新巧莫嘆飛蓬休嗟曲局鴛帳同心好縱令妬婦
也應憐惜怪得蕭郎顛倒珠簾下嬌羞欲出鳴蟬縹緲
惜餘春慢
佳人睡
笑倚東忩泥嬌成困半醉海棠初睡輕衫暫卸小簟平
鋪更有縷金鴛被試問南柯郡中十二峰頭憑誰分隊
想多情識得相思征路尋歡同寐我欲趁星眼朦朧
羅幃深處摩弄桃腮玉臂只愁夢覺折齒投梭此際温
存無計怎奈沾衾汗流堆枕綠鬟撩人容易莫教他留
戀高唐還倩啼鶯喚起
雨中花慢(第一體)
美人圖
一幅鮫綃寫照如生不知名媛何人但嫣然欲笑窈窕
傳神彷彿簾前顧影依稀花底廻身是傾城尤物螺黛
凝羞環珮無塵趙顔軟障灰酒盈樽臨風頻喚眞眞
渾不比崔徽小巷魂斷朝雲兩點秋波注意半彎羅襪
生春可能學得畫屏游女閒踏花茵
昭君怨
佳人學書
五色鸞箋半幅玉手銀鈎鐵畫寫字要成雙寫鴛鴦
常自背人臨搨學得簮花筆法郎到䄂兒遮露些些
訴衷情近
佳人學畫
晝長無事細細調朱弄粉非關傳臉塗唇却要追蹤陸
顧一幅寒鴉古木衰柳殘荷景物纔知布天然趣愛
畫文鸞朱鷺雙雙成隊畫到關情處蕭郎覷輕輕持向
郎邊誇說筆端無誤更索留題句
祝英臺近
佳人彈琴
拂金徽開素匣白鵠窺簾竇解愠南風習習飄朱袖何
須澗响松濤冰清盈抱將陳曲楚明光奏閨中秀試
問流水高山正聲又依舊羅袂紅裙應有鍾期遘不勞
司馬求凰文君今日蚤先把隠情輕逗
連理枝
佳人捧茶
煮就驚雷莢郎在應先啜纔聽松風旋看蟹眼擎來不
迭試喁喁小語問多情恐柔荑怕熱紅袖蘭香泄一
笑春生睫石枕抛書方床閣扇開顔相接更纖纖十指
玉生光共瓷甌無别
一叢花
佳人彈筝
呼鬟花下掃莓苔玉几更安排秦筝彈出宫商調正林
際好月初來柱促分明絃多宛轉風露落閒階遥看
北斗挂城隈擊缶共徘徊曲成虛憶青蛾斂更調急玉
指堪哀嬌入曼聲怨凝繁手傳得美人懷
鵲橋仙
佳人對鏡
桃腮勻粉柳眉增黛還恐宫妝草草龍盤金鏡玉臺前
湏拭却流塵一照空明似水團圞非月縱有姮娥難
到如何對面見傾城便向我爭妍奪俏
行香子
佳人捧觴
高髻雲鬟一笑嫣然紫霞觴捧到人前香沾鑿落紅映
朱顔看酒如液人似玉手如綿樂聖稱賢一吸千川
道檀郎飲酒神仙對花相勸未醉先憐怕玉山倒金谷
散井中眠
玉連環
佳人刺繡
輕翻紅袖珠簾放銀鈎蕩漾綵絲移到繡床前還點檢
新花樣繡箇鴛鴦相向綢繆萬狀宵深回喚侍兒來
重與剔銀燈亮
賀新郎(第一體)
佳人彈琵琶
紅䄂珍珠絡抱檀槽歸舟江樹碧天寥廓新曲翻從玉
連瑣越顯風流綽約小池上蕤賓輕躍耳畔霓裳聲斷
續恐江州司馬青衫薄那禁得泪珠落鳳凰飛上鵾
雞索笑興奴空能攏撚曹綱運撥圓腹龍香四絃裏鐡
騎刀鎗間作看春笋纖纖如削又風揭羅裙乍起倚歌
促酒依紅幕似遠嫁歸沙漠
鳳樓春
佳人搖扇
金屋好丰標兩袖紅綃扇輕搖微風拂拂動眉梢蝴蝶
幾對風騷最愛撲他愁不着向花下空招翠雲翹無
限妖嬈廻鬟遮面秋波偷注知音自解相挑願向深閨
並持紈素坐良宵仁風頻扇骨冷魂銷
月宫春
佳人吹笛
朱唇輕綻小櫻桃胡床夜夜嬌紫雲一曲透重霄鳳凰
來幾遭裂石穿雲烟竹碎梅花楊柳未曾凋纔把昭
華放下餘香應未消
河滿子
佳人燒香
珠箔風多放下白檀灰裏燒香玉手纖纖親檢點欝金
迷迭都梁春滿床頭睡鴨濃薰被底鴛鴦馥郁眞成
膩骨氤氲豈但沾裳不向中庭頻伴月直教勾引蕭郎
那識聞歌吐氣喉間蘭蕙芬芳
巫山一段雲
佳人笑
皓齒全看白朱唇一點輕逢人常自笑盈盈那得不關
情秋水隨眸轉桃花滿頰生回鬟百媚怕傾城掩袖
不聞聲
長相思
佳人泣
對花悲對花啼濕盡春衫花落時猜他心恨誰怕郎
知怕郎疑強作歡顔起立遲横流浸口脂
春光好
佳人折花
妝初罷鳥關關倚闌千怪殺無端蜂蝶扇驅還一架
薔薇嬌豔金蓮移向花間折得小枝香在手插雲鬟
滿庭芳
游女
髻挽巫雲裙拖湘水祁祁陌上如荼照天珠翠春色滿
平蕪爭喜穿花過柳倚紈扇撲蝶相呼東臯望行人失
路耕者亦忘鋤躊躇見多少採蘭贈芍搔首城隅漫
花豔驚郎魂斷羅敷結束大堤去也待果滿猶未廻車
撩人處欲尋高手仕女畫成圖
錦堂春
蓮女
生長若耶溪畔往來西子湖頭輕衫窄袖風波裏慣棹
採蓮舟妝束何勞珠翠逢人盡逞風流荷花深處深
藏着妝作害嬌羞
錦帳春
風情
碧漢無雲銀河無浪看耿耿素娥初降口脂香蟬影動
任温存半晌風流模樣月上紗忩香濃羅帳問此際
莫非天上語喁喁人悄悄笑燈花無狀並頭相向
傳言玉女
夢合
紙帳梅花纔到黑甜深處蛾眉螓額便惹人情緒何須
搔首嬝嬝凌波微步妖嬈心性娉婷風度十二峰頭
願朝朝又暮暮為雲為雨向高唐久駐歡娛漏短莫遣
雞聲驚寤相思有路恐難重去
江城子(第四體)
畫眉
紅輪初上水晶屏鏡臺輕曉妝成調得南都石黛付鄕
卿掠月横雲圖自有隨意畫遠山青張郎凝望笑顔
生語多情瘦稜稜試向菱花一照便分明半額不知如
意否休閣筆為君增
南歌子(第三體)
鞦韆
畫架沾春雨絲繩動曉風佳人羣戲百花叢試看湘裙
飄蕩半天中蟬鬢過眉翠羅衫映日紅纔離花板立
從容一似姮娥輕落廣寒宫
減字木蘭花
贈妓
天然窈窕妝罷蛾眉唯淡掃都說如花月下燈前細看
他不知愁苦學就吳歈腰善舞百囀春鶯敲碎紅牙
聽一聲
風流子(第二體)
妓歌
花前新酒綠誰相勸賴有莫愁聲正刻羽引商移宫流
徵當筵一曲宛轉分明歌喉逞蕭蕭林木落黯黯碧雲
凝衣着縷金扇低寶月韓娥未去梁上塵驚回風纔
唱罷看欄畔渾似秋後淒清誰念麗娟魂斷不比秦青
想花朝月夕等閒度過陽阿白雪無限關情引得周郎
一顧喚作春鶯
南鄉子(第四體)
妓舞
長䄂舞山香花帶春風上砑光體又輕盈腰又軟顛狂
惱亂蘇州刺史腸天地久低昂葉葉春衫起鳳凰轉
面回身輕似燕飄颺掌上高擎也不妨
獻衷心(第一體)
哭妾
記鴛鴦比翼江上同來春色好傍妝臺正蠻腰素口老
眼頻開前宵裏紅可倚綠堪偎歡未足願偏乖玉人
斷送入黃埃憶斷腸環珮獨立徘徊簾箔下鸚鵡喚便
生哀
鳳凰臺上憶吹簫
弔青樓
歌扇飄殘舞衣零亂平康减却風流但蓮香蜂蝶旋繞
朱樓一段鏡湖春色歸地下長恨悠悠空追念眉羞萱
草裙妬紅榴休休彩雲易散料只在巫山十二峰頭
奈朝朝暮暮月暗花愁莫漫鑄金為壻問平日誰更綢
繆泉臺去強如車馬冷落三秋
霜天曉角
游園
烟花露竹小小雲峰矗好買謝公雙屐來往南塘曲
花茵紅幾簇新荑相映綠拚得玉山傾倒便稳卧羅浮
麓
浣溪沙
折花
淺碧深紅照眼明画樓低處一枝横輕輕莫動護花鈴
笑撚芳華褰繡箔有人妝罷正相迎低聲微露索花
情
送入我門來
惜花
林吐韻顔山開繡頰朱朱白白爭香紫萼黃鬚窈窕作
新妝萬花千蕊詩催發更幾日春情上海棠向欄檻彷
彿朝霞暮綺點綴河陽翠帳羅幃空設難禁冷風細
雨蜂蝶輕狂我欲移春仔細賞春光小蠻舞袖秋娘曲
伴李白狂吟北海觴仗括香御史殷勤調護取醉南塘
渡江雲
落花
高枝方嬝娜淺深次第花魄醉春隂今朝登眺處何事
千紅萬紫不堪尋桃蹊李徑春風過惡劣難禁任無情
黃鶯杜宇對此也傷心浮沉燕巢泥上芳草溪邊却
飄零無定思往時影翻簾箔香滿園林樹頭落盡成秋
苑聞花嘆泪落花深衣袂上有時片片相侵
十五家詞卷二十
