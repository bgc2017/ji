十五家詞卷三十一休寧孫默編
董以寧蓉度詞下
長調
滿江紅
乙已述哀(元日)
去歲今朝念母病捫心私痛猶記得支床慰勞慈恩深
重此際魂歸何處去黃泉碧落兒難送便床前再欲聽
呻吟除非夢椒花在為誰頌荔粉在為誰奉只扶携
弱弟蔴衣悲慟從此屠蘇憐最後親魂若在應猶共為
愍孫還盡半杯休牽牛捧(牽牛儒兒小名)
又(人日)
七葉蓂開正綵勝迎歡時節都只願年年無恙勝如疇
昔却憶稱觴常不御高堂翻怕逢人日道待亡難當世
間人添憂恤倏忽裏音容寂人一去誰依膝便占晴
占雨任他凶吉捧得宜春煎餅在行行欲奉高堂食猛
思量顧我已無人呼天泣(歲時記人日煎餅為熏天會故吳下作春餅)
又(元夕)
月正團圓却不道今宵月半儘處處笙歌燈火六鰲争
戰聊煮黃虀呼弟喫為言吾母腸先斷念生前曾未越
中門何曾看雙條燭燒將短香一縷行消篆想慈親
若在此時應倦妻子相看還有日新魂獨自思兒伴好
同來早向繐帷眠何須勸(元夕寺中黃虀飯是宋祁兄弟窮時事)
又(清明)
父在斯耶應聽我孤兒泣告自父去年年寒食凄凉墓
道一盞香羹新婦做調和費盡慈親教更聲聲含淚問
黃泉兒誰靠存亡事傷懷抱㛰嫁事催衰老積劬勞
悲痛父魂應曉後死漫言多十載幾曾生受孤兒孝却
堪憐薤草迓銘旌行將到
又(四月八日)
三十無兒曾累却高堂心疚每到得飯宫悉達降生時
候小製紅衫供浴佛病中怯腕親縫就願膝邊早得茹
飴人幢前叩堪慰處蘭生又堪悲處萱催驟念報劉
無日此兒方幼泣繞靈筵呼祖母幽魂若聽眉還皺待
施將金鏡法王臺慈雲覆(劉敬宣浴佛日以金鏡為母灌悲泣不勝)
又(午日)
素韠欒欒早映却一庭榴火無奈是萱枝新萎北堂塵
鎖續命色絲空欲繫招魂角黍頻教裹問茫茫天地獨
何之歸來些&KR2650;跚苦難堅坐劬勞久應高卧願魂無
去此還防跌蹉只聽彩船喧競渡錦標未奪終憐我便
奠來桂酒與椒漿靈難妥(盧肇登第後競渡詩向道是龍都不信果然奪得錦標歸)
又(七夕)
昨歲針樓看兒女筵前乞巧曾道述生兒愚魯公卿可
到膝上抱孫閒說與牽牛爾是癡些好待他年為爾娶
天孫同諧老秋已再星仍皎言猶在人偏杳看敝衣
曝處音容非渺此夕可能歸白鶴當時空望傳青鳥漫
重陳瓜果向靈帷心如擣(坡詩但願孩兒愚且魯無灾無難到公卿列仙傳緱山白)
(鶴歸來西王母青鳥傳書俱七夕事)
又(七月十五日)
時值中元為冥赦十方追奠記唐代幡迎七聖遍傳宫
殿吾母生平堪細數料無罪過罹幽譴又何須佛會赴
盂蘭今朝薦結欲解錢緣線餤欲飽花簪麵總未能
免俗子情聊遣果得母兮同父在算來只當家人宴但
空中曾否一加餐何由見(唐中尚署七夕進盂蘭盆薦高祖以下七聖)
又(中秋)
記得當年向膝下時時歡笑到此際剖菱剝芡團圓偏
好正待月華終未冷高堂已慮金風悄命小鬟傳語早
添衣頻頻道今夜月依然皎今夜冷憑誰告念繐帷
寂寞烏鴉飛噪欲問冰輪迴地底可能還向慈顏照奈
夜臺一去半年餘無消耗
又(九日)
每到重陽扶老母登高樓上便擬就三冬日暖初移帷
帳此際樓空渾不見凄凉索奠黃花釀自看來先做白
衣人誰相餉雞骨在愁難狀馬鬛在貧難葬問側身
天地那堪俯仰漫把茱萸靈几插未知母去今何傍想
幽魂也向夜臺登將兒望(先慈每于午日前就寧房中避暑至九日始樓居)
又(冬至逢忌日)
永訣經年渾不禁呼天搶地念執手彌留囑付宛然昨
事盡道陽春回律口可能吹轉幽魂至正愁添如線引
針錐心頭刺桮棬在空思嗜楮幣設空流淚羨奉觴
此日伯仁兄弟幸似阿奴都碌碌生前死後長相侍奈
風飄翣鐸輓歌催行將逝(周顗母冬至賜觴三子嵩謂母曰惟阿奴碌碌常在阿母)
(目下耳阿奴周謨小字時寧卜葬有期)
又(除夕)
日月云除除不得心頭愴怳漫說道兩年此夕痛魂相
倣去歲荆棺猶得撫如今已去歸泉壤悔芒鞋壘土太
匆匆難相傍爆竹裂家家響歲酒熟家家賞只棘人
此際愁偕年長有季可持門戸事有兒堪主蒸嘗饗算
此身也是一閒人隨親往
水調歌頭
京口
一點欄江石幾葉趁潮船當年載酒曾到却又景重看
呼起寺中佛印喚起墓中郭璞今夜好評詮註水寧因
葬燒肉是何禪笑人癡空說法浪談玄為仙為佛總
非名異不堪傳多少莵裘安穏多少閉門枯誦寂寂夜
臺寒試問滔滔者天下盡皆然
鳳凰臺上憶吹簫
即事
花浪浮春柳烟做暝朱門斜對藍橋更幾重翠箔一帶
紅寮纔見玉人凝坐金猊内一縷香飄回身處牙籤猶
亂湘管纔抛魂銷原來窗下把蕭郎舊曲寫上生綃
看書臨釵脚格韻偏饒因憶當初綺閣吟成後慣與推
敲誰憐取赤繩難繫是處藏嬌
燭影搖紅
為王阮亭題余氏女子繡洛神圖
離合神光有人分得陳思繡流風迴雪更驚鴻髣髴還
重覯手把鏤金帶枕并明珠洛川親授任人呼作水上
宓妃宫中甄后記得當初袁家新婦啼痕透此身早
是屬君王不被人僝僽愁到棄捐葱薤也應同燃萁泣
豆為他想遍纔下鴛針何曾輕就(甄后塘上行棄捐葱與薤)
暗香
拾墮花
綠酣紅醉奈小園一夜花神怨懟欲買春留東君不受
榆錢賄喚得落花風起半減却蝶糧蜂稅驚見得滿地
臙脂疑是花神淚何意飄零易待拾取片紅故枝重
贅繡床相對剪綵難教春再繫待替落花馳檄同索問
春風之罪把錦嚢收拾也蝶菴深閉
聲聲慢(第二體)
為王阮亭題余氏女子繡高唐神女圖
琵琶峰下雲雨臺邊似曾親見瑤姬縹緲氤氲宛如薦
枕當時只是先王曾幸怎襄王夢裏重思些箇事教針
神代揣欲繡還疑莫問去來何意更搴幬請御整珮
還持但問圖中一行綺語誰題好從色絲黃絹想拈針
少女風姿恰稱得犢車人絶妙好辭(圖上繡阮亭自題高唐句巫峽即琵)
(琶峽瑤姬即巫山女)
慶清朝慢
為王阮亭題余氏女子繡西施浣紗圖
浪濺輕綃烟浮素縷若耶彷彿堪尋溪畔浣紗人在倚
徙花陰秋波接春水更臨風却似漫沉吟還恐被風吹
欲濕小束雙襟綺窗内繡床畔念此時眉際未有愁
侵只想蘇臺月曉香徑春深自與大夫别後可曾重捧
舊時心多應向水晶簾下幾度停針
雙雙燕
為王阮亭題余氏女子繡柳毅為洞庭龍女傳
書圖
馬蹄驚處見牧羊龍女風鬟雨鬢手持雙鯉囑向書生
傳信還把鮫綃微搵似欲拭淚珠相贐休言别語殷勤
繡不出來聲韻垂問依稀若應宛斜睇雙眸將人細
認還宫奏樂筵畔料還低瞬日後終諧姻分笑濯錦小
兒空聘此時此際如何願得神絲再䌥(龍女涇水歸後欲許嫁濯錦小)
(兒神絲如髮同昌公主有神絲帳用修曰杜詩褥䌥繡芙蓉䌥字借隠即今穿針䌥線)
孤鸞
夜泊江干賦得夢回時酒醉後思量着
醉鄉堪徙正李白為候劉伶為帝乞得酒泉我欲移家
去矣道遇盧生相揖又拉入邯鄲枕裏謂我愁城三匝
到此堪迴避忽移時畫角驅蝴蝶更欲度醉鄉大江
闌止猛看江頭月映徹蘆花尾回想佳人何處依舊是
愁城千里再去蒼茫難問被三閭調戲
八節長歡
折花送隣女
鎮日花間愛他新萼飲露欺烟低攀防壓鬢遠折怕移
蓮還愁驚起春禽夢顫春風纖手堪憐會送隣家姊妹
楷字題箋更憑小婢傳言將泉灑莫教半晌花蔫插
向膽瓶中須顧盼念他短命紅顏新粧罷聊摘他襯貼
香鈿但留得一枝並蒂折來自供屏前
玲瓏四犯(第一體)
調粉餌飼金魚
妾處多言郎前傳語金籠怪伊饒舌減些鸚鵡料施與
文魚食粉香貯來銀鉢一星星漫投銀鯽倚檻吟沉臨
波注目細看他嘘沫盆池内玲瓏石料魚應樂此曲
房幽室更因親飼慣珮響都争集戲投偌大雙紅豆閒
哄着寸鱗空嚙但聽得鸚哥正罵儂心劣
春夏兩相期
美人晏起
合歡床可憐孤却忽赴粉郎良約惱恨黃鸝乍把春眠
驚覺呼郎不應尚凝眸記夢未全慵下榻心字羅衣小
鬟多事將他温着窗前又聽鳷鵲且支持瘦骨起穿
羅襪告訴鸚哥多病近来如削當初紅燭照梳頭如今
綠鬢都羞掠勻得工夫日斜纔下粧樓一霎
安公子(第二體)
無題
茉莉香偏促蟬紗簾内窺初浴亂綰青螺纔繫着冰紗
裙幅小罵流螢暗處偏攜燭還頻見秋水時時渌怕輕
搖團扇人到粉闌干曲一帶朱衣竹蕭蕭影裏驚如
玉濃笑前來手指道銀河似沐恰好幽期欲趁花神福
響金鐶吠動猧兒熟恐小鬟知道兩點檀蛾輕蹙
霓裳中序第一
燕子磯懷古
看蕭蕭瑟瑟怒浪寒空都一色更望處斷紅層碧見風
帶泉紳水膚山骨荒烟遙接回首是晚霞新月聽欸乃
蘆中吹徹漁舸三兩葉端的江山奇絶正千里泠泠
一折送我短衫豪客念六代蕪湮五朝萍没舊事興和
滅也只似江潮吹叠今何日燕子磯頭倍覺清流激
曲玉管
當年
靧面為容簸錢學戲當年彷彿應呼弟便到韶華兩八
不解嫌疑鎮相依花浪欄邊蟬紗簾内香懷貼抱梳新
髻雙覻菱花曾將一笑酬之忍輕離此後堪悲奈一
旦畫舠南北但聞鴻便傳言遙知已定婚期淚沾衣悔
當年兩小玉臺曾未結紅絲到今日重逢瞥地凝思
竹馬兒
却聘詞(代章氏婢小紅)
還自忖不知墻頭馬上幾曾微露却因何有人傳誤惹
得求凰争賦羅敷雖未有夫也還應念使君有婦有婦
更求凰恐青陵臺畔金釵難數淚落流黃上妾原薄
命不堪君顧况妾未經十五荳蔲心兒難吐殷勤寄語
劉郎桃花雖好莫走天台路天台深處多少香雲護
玲瓏四犯(第二體)
七夕
我意如秋喜月到初絃空庭皎皎牛女佳期堪怪齊諧
縹緲就使銀河真渡也應是愁多歡少算何如支機石
畔索性年年孤悄今來古去千秋矣偏難道天孫未
老便是逋錢真百萬織久應償了况似牽牛癡絶反不
累天孫煩惱願天孫錦淚且收將莫被嫦娥竊笑
花發沁園春
題黃氏印史代序
北苑臨書南宫執笏從古畸人癖事字亦雕龍石堪繡
螙不道先生兼此落筆驚看有歷落嶔崎之致宛然見
古貌如顛不似人間衫履記得當年此際將怪石投
予鐫予名字珍重常攜離奇可拜時命小鬟親洗聊寫
俚詞題箋仍用猩紅記知道先生應笑我攫石袖中何
意
解連環
楚行白筠心書贈楚詞一箑復作高唐好夢圖
因柬謝
澧蘭沅芷是文郎當日舊游之處生平說屈宋衙官擬
重去襄川將他部署翻怪香山却貶技填詞贈與想落
筆高吟多應說向君家老嫗親寫雙鈎小柱苦絶少
紅鵝憑君攜去况畫將一夢高唐把紈扇招風更添佳
緒但到陽臺倘誤惹香雲艷雨憑君莫寄招魂賦夢中
叨絮
菩薩蠻慢
秋日楊東起書園社集
今當共席正荷風梧雨嫩凉時節更稱觴共向園亭望
帶水迴廊宿雲欹石或𠻳流泉晞髮乎橋之側或談棋
相對不管蛙聲溪邊嘈㗱或是正襟危幘或小侯數
輩吟箋争拂或騷壇強項大義嚴辭或醉後微顚斜書
晉帖或拭輕紈淡寫雲林幾筆告羲之而今却是蘭亭
秋集
望梅
七
奴年兩七比陶家八八李家七七風情僊韻知難並自
思量可及十分之七却似天孫幾望斷新秋初七正閒
看北斗遙掛闌干雲邊横七空有琴絃五七更調名
八六歌名一七奈唱回殘月曉風難說與韋曲才人柳
七簡點春風已花信今番六七怕年華都似頃刻開花
殷七
疎影
入花叢抓髩
紅憑綠映正蜂差蝶勅同引游興早起梳頭好注蘭膏
新粧自看鬢影相擕女伴尋香去還再顧菱花小鏡踏
青苔香印留痕慣向花陰僻徑惱恨花梢無狀一枝
低亞處偏近珠領欲倩東君訴與花神小立碧梧金井
前頭姊妹都回望聞嬌喚幾聲低應待行行重覓遺釵
更向闌干閒凭
風流子
初夏
已餞將春去堪悲是錦片近來稀但朱戸長開候他紫
燕綠陰微缺補得黃鸝新添箇迎衫新暑淺入苑細風
遲茉莉初來已懷香孕芙蕖欲嫁先製新衣此時長
日裏笑主人避暖不解圍碁有客頻來剝啄童子還辭
只閒品唐詩盛中晚句自斟魯酒一兩三巵翻怪早蟬
饒舌不合時宜
小梅花
賦得最是五更留不得向人枕畔着衣裳
蓮籌促催蘭燭妖姬羣抱諸郎宿翠樓陰月窺人蒲萄
衾裏略覷未分明柔鄉占處終難久珍惜數聲虬水漏
儘相憐枕兒邊休放蝶兒舞到玳床前花應歎窗將
亮隔院雞三唱五更時怕留遲呼郎起語忍倦着羅衣
羅衣已是先温暖郎結紅襦驚復顫曉風多奈郎何慣
是寒風長把福消磨
蘇武幔
佳人減膳
欲報厨娘還呼繡婢說是藥方新忌辛椒空薦魚炙非
宜鎮日長餐松子頻催舉盌時慰加餐翻怨小鬟多事
嘆春來玉板金鬚一向何曾染指猶記得酒分半雅
茶品三番舊日花茵情意情還羞述意在無言只向空
中畫字到得而今玳床孤枕香閣更無仙劑便傳來香
飯簾前呼取雪貍來替
洞庭春色
招文夏右文文菴程邨諸子同集
客到蘭陵人來荆水且住為佳再休談跨馬休談戴笠
相逢握手共泛流霞壇坫英雄誰敵手便添煮青梅佐
麯車閒評論問使君與某是也非耶一飯休辭既醉
便萬鍾於我何加到榆籌將盡金雞欲唱杯盤狼藉興
致還賖都問旗亭何處好說儂處東隣是酒家明朝只
把詩人月旦一聽裙釵
沁園春
美人額(用蒋竹山體前第四句後第二句用平聲)
眉黛峰侵鬢絲雲亂似玉無瑕笑黃飾仙娥難方桂蕊
素籹公主待點梅花慣道如螓真看似月塗處休將宫
樣誇春寒也怕杭羅猶重裹上蟬紗却憐人去天涯
欲叩顙低垂幾歎嗟更輾轉愁添回頭半枕平安喜報
舉手頻加却訝蕭郎虚稱上客歲歲龍門望總賖歸來
也又翠圍珠匝代抹鉛華(桂詩智瓊額黃且漫誇眼中見此風流葩月額見金樓子)
(又謠楚王好廣眉宫中皆半額又詩漢宫嬌額半塗黃又元稹詩復裹杭州透額羅)
美人鼻
閒際相看見他梨頰玉凖停勻料楚國夫人掩來定妬
宜城公主見後應嗔花氣嗅來歌聲收入藴得風前無
限春迴頭處又一鈎斜見半面平分不因口過逡巡
願指向明河索問津想微亞風欞侵寒欲嚏潛攜月幌
屏息無聞素手輕挼薄巾微掩曾惱蕭郎被酒醺傷心
處更有時酸甚悶把香薰(歐公詩旁有梨頰生微渦楚王夫人用鄭袖教歌人掩鼻)
(事唐宜城主劓駙馬寵人鼻)
美人齒
看去纖勻生成伶俐掩映偏宜念襯處參紅榴編細貝
露時凝素瓠剖明犀刷後留芬談餘剰慧啟向風前一
笑遲曾徼倖有姓名輕掛何福消伊問來年紀應知
每剔罷沉思叩欲低更吟費推敲咬鬆㕙管繡商深淺
嚼爛絨絲潄石應同拈梅欲冷難畫楊妃病抵時銷魂
處向檀郎戲嚙印臂痕微(孫楚曰所以潄石欲礪其齒古詩齒冷越梅酸畫譜有楊)
(妃病齒圖)
美人肩
此日鴉侵當年絲覆格韻偏賖想向月凭時削成軟玉
將雲護着襯出明霞兩兩同隨雙雙並比應羨風流是
陸家愁多處似相思擔盡繞遍天涯每因午倦頻加
便側着芙蓉自枕他更眤語羞譍笑時微聳慵情漫倚
軃處恒斜嬌若難勝瘦如欲脫寒倩蕭郎半袂遮長相
並覺偎紅擁翠勝拍洪崖(洛神賦肩若削成將雲句謂婦人所着雲肩陸東美夫婦)
(相愛人稱比肩子婦稱小比肩鄭雲卿書云雙肩欲脫選詩右拍洪崖肩)
美人乳
拊手應留當胸小染兩點魂銷訝素影微籠雪堆姑射
紫尖輕暈露滴葡萄漫說酥凝休誇菽發玉潤珠圓比
更饒開襟處正粉香欲藉花氣難消當年初捲芳髫
奈墳起逾豐漸欲高見浴罷銅窪羅巾掩早圍來繡袜
錦帶拴牢逗向瓜期褪將裙底天壤何人吮似醪幽歡
再為嬌兒抛下濕透重綃(楊妃裙腰褪露一乳祿山云軟温新剝雞頭肉膩滑凝來)
(塞上酥又祿山醉傷楊妃古官粧裙束乳上也漢襍事秘辛胸乳菽發)
美人背
轉去人看側來自顧穩稱停勻見腰衱壓珠搭餘半錦
領巾成字掛下輕雲羞把欄凭惱將身撇俯拜深深總
覷真驚迴首是檀郎偷立欲拍逡巡浹来紅汗還頻
便浴室潛窺此獨親想郎手繞將柔鄉慰貼妹胸擁着
寒夜横陳剪瓜輕搔靠窗間曝問相應封虢與秦偏芒
刺怕無端笑指向後紛紛(杜詩背後何所見珠壓腰衱穏稱身飛燕外傳昭儀曰姊)
(寧㤀共被夜長若寒不成寐使合德擁姊背耶)
美人膝
搖動衣紋蹴開裙衩似鶴仙仙正藕覆交籠垂過素笋
花茵盤坐加上紅蓮蜀國琴横革山錦蔽補屋纔容也
自妍還堪覷為勝常數四宛曲遷延有時晝擁床邊
好一任蕭郎做枕眠更愛欲頻登促來綺席愁教獨抱
閣盡吟箋誓月幽窗拈花法座屈向氍毺較可憐如今
見有阿侯旋繞長在伊前(楊妃膝衣名藕覆古膝衣在膝上也華山畿女有錦蔽膝)
(在席下又唐詩云半睡起來思舊夢見人㤀却道勝常註云即萬福也古語云愛人欲登膝又古樂府盧家少)
(婦名莫愁十六生兒字阿侯)
賀新郎
淮陰祠
為漢空奔走嘆當年追猴逐鹿終烹功狗畱侯曲逆雖
陰詐吕雉之謀多有算此際高皇身後平勃區區都易
與怕將軍武悍還如舊因中禍君知否國士無雙稱
善鬭奈英雄漂母寄餐未央授首書生於此終疑詫何
事英風射斗生死出婦人之手劉郎宫寢埋荒草喜將
軍廟祀終難朽君休信蒯通口
揚州賀塗公子季朗花燭
花月揚州好正相逢珠袍公子果車来早廿四橋頭簫
管沸却自嬴樓吹到更夾道芳塵縹緲跨鶴求凰今已
得訝一釵十萬珠光繞慶合卺期偕老蘭膏未燼銀
虬杳想今宵帳中懸蛤相看皎皎侍女添香衣桁畔微
聽流蘇聲悄多恐試麻姑仙爪明日高堂雙獻壽記粧
成先佩宜男草何物贅安期棗(婦見舅姑贄棗栗)
笛家
畫屏
絶少嫌猜偏多愛惜當年嬌小記曾携手朱樓上一絲
新柳一點明珠淺雲齊覆横秋雙盼荳蔻猶含鴛鴦學
寫耐得人端相最憐伊紅燭下岕茗擕来新餉相向
纔離珠閣輕將紅篆代印迴文笑捏黃花央描繡樣更
是香帶為郎親結紈扇為郎親障豈料他家吹蕭作聘
幾度多惆悵休迥避算玉釵恩重不須鴛帳
十二時
吳門金孝充來覓妓侑酒
孝章自是難兄也更有孝充難弟蓋向者吾聞之矣今
日過予投刺還恐高軒空題凡鳥倒着中郎屣相揖後
喜接高談杏雨梧風都在君家麈尾更愛君唐詩晉
字兼善畫圖酒史席上揮毫樽前顧曲易得佳人意奈
無端邂逅柔鄉恐在夢裏幸衣肖白衣紅袖將我于
中位置但怪座中一般竒事向我稱才子且滿斟高唱
試盡歡焉而已
蘭陵王
别怨
春光削春到歸期怎捺怎郎家兀自萍游念四橋頭娱
芍藥歎芳華一霎孤負奴年二八堪憐是昨夜東風滿
地都將殘花撤燕尾池中掠正閒看鴛鴦迎波輕呷
荼䕷又把裙勾搭待詩題錦字倩魚相寄韻險愁多還
剰押悶把荼䕷嚼羅襪薰香鴨更岕茗親煎雲浮綠
脚先將榴齒微微刷取繡絨銀剪輕修指甲歸來戲把
檀郎搯風流煞
多麗
為李雲田題周少君寶鐙坐月浣花圖
染吳綃非雲非霧飄颻彷彿見冰輪掛起玉臺小鏡偏
高藥欄斜明粧依約銀床近素影飄姚手半垂時肩微
軃處却疑懸想思搖搖還閒倩名花作伴掩映越生嬌
却有箇司花侍女汲水勻澆看轉過轆轤金井低頭
欲避花梢宛相憐星眸對盼如相語粉舌同調怨寄蓮
砧寒侵藕襪瘦來真是楚宫腰知何日還隨夫婿射雉
向如皋應贏得嫣然一笑盡把愁消
哨遍
送孫無言從廣陵歸黃山
為問先生且住為佳何事成歸計却道是十載趁萍蹤
漫逍遙蜉蝣天地季主簾邊韓休市上閱盡人間世便
功業蕭曹文章燕許不過如斯而已况他家父子是和
非問商山何與諸公事白社遺民黃冠故里猶然遲矣
再莫羨揚州佳麗負了山靈誓閣梅堤柳當年幾下
蕪城淚繡瓦宫娥銀床賓客只今名姓誰為記天台可
賦蘇門堪嘯奚必江東虎視把芒鞋整頓歸來閒憩向
軒皇鑄鼎舊高臺餌丹砂身名俱避有時來往空庭一
二莊生老子倘教他日少微星耀天上来徵處士好教
童子護柴門道先生高眠未起
十五家詞卷三十一
