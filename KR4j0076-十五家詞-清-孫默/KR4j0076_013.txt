十五家詞卷十三休寧孫默編
尤侗百末詞下
中調
臨江仙
午日
庭砌香蒲一翦綠紗忩梅雨蕭蕭閙妝兒女彩絲飄珠
簾桃葉渡畫鼓木蘭橈喚起湘纍休競渡雲旗游戲
波濤江潭獨醒轉無聊古人應譲我飲酒讀離騷
擬辛稼軒
搔首問天天不語光陰無計消磨挑燈看劍自摩挲澆
胸冷熱酒拍手短長歌遮莫英雄老去也山林經濟
如何平章重事到烟波鐃吹傳玉鴨水戰教金鵝(玉鴨蛙名)
又
少曰揮戈兼躍馬錦裘風雪行邊十年回首鬢蕭然蹇
驢花下路短笠渡頭船憑寄壯心歌舞地綠樽翠袖
紅絃不然散髮事金仙蒲團香影裏横槊自參禪
蝶戀花
弔返生香
彤管不隨春夢度留與人間啼哭相思句一本青編紅
淚註離魂縮入香奩住髣髴真真紙上語為雨為雲
飄渺無憑據行到吳江楓落處自攜一葉歸家去
一翦梅
夜落金錢花
曉風殘月過三生風裏呈身月下歸魂自憐薄命六銖
輕憔悴黃裙冷落紅塵一家姊妹兩般分夜合隨君
夜落隨君春光真不值半分文雖有錢神難買花神
和李易安韻
織錦機邊蟋蟀秋萬里江風吹送郎舟空閨無處說相
思獨夜鳴琴西北高樓彈罷清商兩淚流妾自傷心
君亦多愁雁魚消息幾時來纔望雲頭又候潮頭
好女兒
佳人
一捻脂紅百和香濃半醉嬌聲半醒態在坐嚲鬟雲步
搖佩玉卧曲鞵弓斜睇檀郎不語誰慣汝漫留儂問
此處不留何處去道朝上秦樓晚游洛浦夜宿巫峰
泥美人
彼美人兮半面風姿誰向妝臺描五色有顧愷傳神何
郎傅粉張敞脩眉可惜紅顔黃土立而望是耶非問
若個小名君識否是罷舞西施停歌子夜不笑褒姬
漁家傲
漁父
天下滔滔皆是也風流滿地江河假鼓枻行歌君莫訝
誰知者離騷莊子吾其亞一尺蓬舟雙槳打綠簔青
笠人如畫潑剌黃魚穿柳挂收綸罷提壺閒共樵夫話
春閨
夢鎖重樓春信杳彩絲偷把花魂釣籠内鸚哥没緊要
頻厮呌牆角海棠誰折了左右懶妝和悶倒上裙蟢
子驚人跳作怪鴉頭扯謊報才郎到愁眉錯對菱花笑
定風波
納凉
不著衣衫不掃妝天邊趙盾逼人忙安得芳姿乞作婢
喚至手將團扇扇王郎却羨摩訶池上路行去花梢
口吸露珠凉攜手歸來竹簟睡枕臂玉魚吐出口脂香
蘇幕遮
塞上二首
朔雲寒邊月苦觱栗西風吹亂黃沙舞夜半雪深三尺
許氊帳駝峰倒載琵琶女打圍來圈地去銀管炊烟
茶煮烏羊乳蠻府參軍窮塞主疋馬隨他看射南山虎
其二
塞垣長寒信早畫角嗚嗚吹破霜天曉一陣哀鴻殘月
小夢繞南雲淚濕征衫老拄青山吟白草燕雀排衙
公事彈琴了又報黃旗前隊到手板匆匆走馬遼西道
風中柳
和孫夫人韻
郎上長安怎好說些煩惱但叮嚀馬蹄芳草自來月下把
淚痕偷告夢兒中教郎知道一紙家書不覺低鬟微笑報
平安歸期尚杳金釵翠鳳送香車須早怕春去燕殘鶯老
行香子
春暮
紫陌金車綠浦蘭槎共追尋大地芳華三分春色分與
誰家有一分山一分水一分花雨打簷牙月落忩紗
恨韶光轉盼天涯小庭寂寞底事爭譁是一聲鶯一聲
燕一聲鴉
江城子
春思
花朝去了又春分草如茵柳烟新油壁青驄爭踏武陵
春繡幕羅衣香過處人不見插紅裙(長安士女游春解裙圍繞名為裙幄)
紗忩寒雨最難聞冷爐薰淡芳樽閒病閒愁獨對舊東
君日暮捲簾南圵望魂欲化楚山雲
清明旅思
江城佳節也清明喜新晴午風輕寡柳孤桃妝點可憐
生羅襪繡鞋人不見空孤負滿堤青客游隨分踏莎
行冷旗亭隔花屛無限家山綠水畫船横寶馬雲旗香
過處看玉手撥銀筝(吳門是日虎丘看會士女駢集)
千秋歲
感舊用秦少游韻
落花簾外點點殘紅退雲穗亂風筝碎愁拈翡翠管恨
拆鴛鴦帶薄倖殺燕兒難捉鸚哥對夢想瑤臺會繡
被同舟蓋錦字杳遺香在星移銀漢斷雨散巫峰改魂
去也化成精衞填青海
祝英臺近
憶别用稼軒晚春韻
玉爐殘銀燭暗畫檝維前浦黯淡東風早灑淚痕雨惱
他順水船兒幾株楊柳甚力把征帆拴住空相覷欲
將心事叮嚀題多總難數獨夜思量記起枕邊語算來
萬種春愁妾擔不起分一半與郎隨去
一叢花
游朱氏園亭次鄒程邨韻
江村踏踏半平沙木槿縛籬笆誰引劉郎來洞口隔牆
見人面桃花數曲欄杆几條書畫也算小山家(花名人面桃)
主人白髮話烟霞虚閣倚風斜池邊指點平安竹榖雨
近芍藥抽芽新出筍尖舊藏桂子撮合點清茶
金人捧露盤
盧龍懷古
出長安臨絶塞是盧龍想榆關血戰英雄南山射虎將
軍霹靂吼雕弓大旗落日鳴笳起萬馬秋風問當年
人安在流水咽古城空看雨抛金鎖苔紅健兒白髮閒
驅黃雀野田中參軍岸幘戍樓上獨數飛鴻
最高樓
漫興
抛官去乞得小山居偃仰此生餘何用食為十斛麥未之
學也五車書時還讀亦已種則何如待討个漁童名
便了再配个樵青名大好賽赤脚勝長鬚奴更養奴千
樹橘婢還釣婢百頭魚挈山妻同稚子且相於
驀山溪
夏興
登樓極目又見斜陽下遠近兩三峰一點點翠眉如畫
鶯簧蟬鼓楊柳舞輕風人閒暇天瀟灑惆悵如何夜
白衣蒼狗閱盡雲真假今古總悠悠嘆舉世塵埃野馬
青天難問搔首且歸來沈醉也高眠罷月上葡萄架
意難忘
元宵
春色佳哉報吳宫花柳羯鼓方催羽林千騎去華屋萬
家回羅帳地錦衣街燈火上樓臺看滿城星橋高揭火
樹叢開月明車馬如雷有舞旋鮑老歌打洪崖香塵
移畫舄玉燭裊金釵簾幌下影徘徊聽笑語詼諧百忙
裏䰗成燈謎擲與郎猜(蘇城初徹防兵張燈甚盛)
長調
滿江紅
春閨
玉懶香頽支瘦腕行行立立頓藜枕鷓鴣屛外襯花茵
席行雨夢飛巫峽上隨風笑踏江南陌恨高樓故故惱
人眠吹長笛攬衣起斜陽側臨寶鏡修山額沾芙蓉
粉汗倩郎揾拭羅帶小開錦翡翠雲鬟斜插金鸂鶒倚
香奩一晌晚妝成西忩黑
感遇
我醉欲眠且收了眼光青白分付與死便埋我陶家之
側天下山川吞八九腹中人物容千百任諸君拍手笑
狂生乾坤窄破面鬼焦頭客福建子山東賊問何人
請劍何人投筆我夢化為蝴蝶舞醉來敲碎珊瑚缺嘆
一腔熱血灑何時青衫濕
生日自題小影二首
鑄錯難成空嬴得頭顱如許君不見此中有鬼英雄無
主世事夢迴關塞月文章淚盡瀟湘雨歎茫茫宇宙此
身多無歸處山嵒裏聊容與竹林下方延佇但看他
白眼科頭箕踞背後好遮王導扇手中只少漁陽鼓攜
一杯自祝畫圖前魂相語(小像科頭跣足坐竹林下童子執扇于後)
其二
甚矣吾衰誰畫出秋風蒲柳須信道相君之面不過村
叟車盖鼓吹今夢覺空山晏坐搔童首問何人不著鵕
䴊冠惟君否且避暑頻揮手謹謝客休開口祇先生
生日歸而謀婦半臂纔更一斗麵百錢恰買三升酒對
此君爛醉仰天眠看蒼狗(王后謂明皇曰不記三郎生日令阿忠脫半臂更得一斗麵耶)
思隠二首
寄語青山為我築數椽茅舍更計較鑿斯池也衡門之下屋後
十弓放筍竹牆邊五畆栽桑柘還留些隙地種梅花依臺榭
北海釣南山射東墅奕西園畫有隣翁來往鷄豚春社笑問
老妻能去否蒿簪藜杖歸休罷但囊中尚乏買山錢從天借
其二
衮衮諸公看朱紫白頭隨駕儘讓與蠅頭蝸角冷杯殘
炙夫子漫勞冉有僕小人請學樊遲稼向深山好作古
田家羲皇話松菊徑瓜藤架麋鹿柴魚蝦汊且醉吟
高卧及時閒暇稚子浪尋青草鬭老夫合受黃鸝罵倘
城中有客訪吾來關門謝
上已旅思
天朗氣和是昔日蘭亭春社恨不見一時名士烏衣王
謝光禄文章曲水讌子山馬矟華林射到吾徒意氣向
誰人都休罷四海事歸耕稼五嶽志銷婚嫁但短衣
長鋏棲遲傳舍醉去行歌城闕上醒來坐嘯牆籬下聽
大江滚滚客心悲流日夜
夀余淡心五十用吳梅村先輩韻
對酒當歌君休說麒麟圖畫行樂耳柳枝竹葉風亭月
榭滿目山川汾水雁半頭霜雪燕臺馬問如何變姓隠
吳門吹簫者蘭亭禊香山社桐江釣華林射更平章
花案秤量詩價作史漫嗤牛馬走詠懷却喜漁樵話看
孟光把盞與眉齊臯橋下
倦遊初歸喜顧菴繹堂處實既庭御之枉集草
堂和韻
梅雨廉纖問昨夜小池微漲漫一笑征衫乍脫故園無
恙翠籜移來石徑側黃鸝啼到桐陰上更村村烟火起
農歌田家餉報有客扁舟漾看滿座蘭亭唱喜酒徒
相對欲傾家釀却暑但揮蟬雀扇登高請進蒲桃杖向
西山指點夏雲生多奇狀
即席贈顧菴學士
二十年來歎世事塵霾波漲喜老友跳歸燕市鬚眉無
恙皂帽幸辭遼海外青衫還泣潯江上問榜門誰是脫
驂人千金餉且上下隨流漾予解和公能唱須澆開
磈壘洞庭春釀屈指眀年將半百看雲取次從藜杖又
何勞呵壁續離騷箋天狀(顧菴長余一歲眀年五十矣予堂名看雲故用杜句)
即席送繹堂憲副圵上并寓都中同好
才子仙舟坐春水泖湖新漲從此去黃河千里布帆無
恙玉殿傳臚原日下金門待詔還天上料
至尊早辦大官厨為卿餉斜日下雕旗漾芳草路驪
歌唱送關山牙棨一樽酒釀使客自騎沙苑馬野人獨
倚柴門杖倘諸公問訊僕何如窮愁狀
飛濤祠部辭疾不至柬以訊之
太息丁生出塞去雪堆沙漲謝弋者遼東歸鶴令威無
恙浪跡偶來臯廡下端憂却據胡牀上正提壺盧橘滿
林黃堪分餉端午後蒲葵漾麥秋至螻蛄唱君奚為
高卧欲逃村釀遊子渡江不用檝健兒躍馬寧須杖劇
何堪新婦閉帷中婆娑狀
憶别阮亭儀部兼懷西樵考功湖上
我發蕪城趁競渡一江風漲為寄語池塘春草阿連無
恙白舫已乘東冶下青驄尚躍西泠上問錢塘可接廣
陵潮雙魚餉采蓮棹湖心漾折柳曲橋頭唱辦十千
兌酒餘杭新釀王子正招緱嶺鶴孫登也策蘇門杖待
歸來贈我兩峰圖空濛狀(時阮亭有秦淮之役西樵與孫無言俱)
寄呈荔裳觀察
圵望盧龍痛精衞魂填溟漲何幸得南樓老子下官無
恙千里相思風雨夕十年重遇江湖上笑故人祗有一
杯蓴為君餉飛蝶夢游絲漾騎馬地朝雞唱算半生
白髮星星愁釀笠澤烟波宜載酒泰山日觀聊攜杖再
休提宋玉賦秋風悲哉狀
苦雨書悶
積雨東籬雷隠隠水雲時漲休夏好繩床藥臼消磨微
恙讀史喜觀秦楚際詠懷高話羲皇上笑饑來驅我走天
涯無人餉愁何許懸旌漾悲未已吹篪唱怪衆人皆
醉覆杯沉釀勘破黃粱道士枕打開白業瞿曇杖咄何
來修竹彈甘蕉紛投狀
顧菴復和八首見示賦此答之并貽既庭
何物文心筆陣老墨池飛漲賈餘勇吟成八詠撚髭無
恙公子七哀傳鄴下大夫九辨賡江上驚從而和者曲
彌高三縑餉倒詞峡真潢漾短歌闋長歌唱只江郎
才盡渴求杯釀我倦欲投斑竹管公豪任奪青藜杖問
紅箋填得幾多愁難于狀
水調歌頭
贈隠者
左手招明月右手引清流遂棄人間俗事長伴赤松游
春與猨兮吟嘯秋與鶴兮飛舞八百歲春秋夜授南柯
守朝拜酒泉侯攜玉杖吹鐵笛酌金甌醉鄉高卧棹
頭那問帝王州自謂羲皇以上無論晉魏之事涓子不
能儔我亦問津者願泛武陵舟
解嘲
卿自用卿法吾亦愛吾廬一生着幾兩屐安用美哉車
種得東籬五柳飲得東臯五斗此外又何須已夢我為
蝶誰識子非魚書咄咄談悶悶解如如不如說鬼妄
言妄聽莫辭無人貴及時行樂我也逢場作戲軟飽黑
甜餘勿問九州事且卧一牀書
滿庭芳
風雨夜懷卿謀
折絮夭風凍花側雨薄寒新上羅衣可憐人意恰對可
憐時幾度思量往事回首處風景凄其難生受黃昏院
落獨自怎支持想伊人此際籠香弄筆翦燭吟詩待
扁舟相訪夢到還迷只聽數聲歸雁斷雲裏呌過樓西
呼來問又推深夜不肯寄書飛
鳳凰臺上憶吹簫
夢亡友湯卿謀
玉樹生埋香鈎殉葬人間無限傷心聽山陽隣笛淚破
衣襟長憶連牀對酒燈影裏淺笑微吟斯人死坐看卿
輩誰是知音追尋天邊去也盼十二樓中雁斷魚沈
甚風吹環珮夢倚瑤琴依舊璧人一對㩦手處翠袖花
簪應歎我關山搖落鬢髮蕭森(晉人云使卿輩存斯人死)
漢宫春
觀演邯鄲夢
咄咄臨川能現夢中身而為說法邯鄲道上一枕悲歡
離合青驢黃犬好妝成紅妻綠妾等閒看鬼門關外何
殊洛陽宫闕休笑盧生癡絶筭一場春夢大家收殺
黃粱半甑炊過幾朝年月曲終人醒玳筵前杯酒猶熱
又歸來獨眠孤館今夜應添白髮
聲聲慢
旅思用易安韻
花開柳閉燕去鶯來東君干甚休戚一樣春風二十四
番消息朝來又添細雨大江頭落潮偏急春莫去縱他
鄕暫遇故人曾識休笑春光已老看鏡裏白髮數莖
堪摘苦把春風留住怎能吹黑空着枕頭一半聽銅壺
淚點同滴這時節便夢中人到也得
夢揚州
客廣陵用少游韻
晚潮收歎隋宫花月都休寒雨蕪城綠楊三月如秋市
門十里黃埃滿但往來車馬星稠紅橋畔青樓底誰人
勾當春愁追想樊川狎遊報書記平安廿四橋頭笑
我多情鬢絲禪榻空留紗燈萬點歸何處枉斷腸錦瑟
簾鈎平白地揚州夢醒惱亂蘇州
玉蝴蝶
雪忩憶卿謀
淅淅蕭蕭瑟瑟疎疎密密整整斜斜筭有三分牆角數
點忩紗響茅檐風敲斷竹迷野渡月上平沙浪相誇瑤
林瓊樹種玉人家嗟嗟閉門高卧羔兒無分且喫團
茶翹首天涯空吟冰柱憶劉义盼書郵浮沉征雁尋驛
使冷落梅花問君家剡溪不遠可泛星槎
賀高二亮納姬湖州
應是三生杜牧深紅淺綠再接花枝正好珠璫佩解金
雀鬟垂定情詩早憐碧玉小名錄恰比紅兒儘綢繆描
殘翠管寫盡烏絲相宜綠衣方小青衫未老絳縷初
飛顧曲郎君記歌娘子按新詞學秦箏爭傳妾解偷吳
語未許歡知畫中人五湖一葉載到西施
念奴嬌
午日旅思
葵花艾葉依然是前度端陽家數菰米蘭橈問甚處弔
望楚天雲樹乳燕初飛流鶯三弄幾陣黃梅雨飄零湖
海何堪蕭寺孤注遙念寂寞紗忩菖蒲翦了黯停杯
無語别恨離愁添幾許鬼病懨懨情緒整日沈眠夢魂
無賴不到長洲路除非借取畫船競渡歸去
和彭羨門韻二首
虛生浪死奈頭顱漸秃肝腸如碎飛將高皇時不遇却
遇㶚陵亭尉感慨何為不如歸去也學糊塗醉文章九
命此生萬事難遂眼看世態悠悠西江有水不到枯
魚肆脫了青衫披綠箬且飽銀絲鮮鱠弃蟻亡羊於魚
得計吾讀徐無鬼人間不樂相忘惟一回睡
其二
先生休矣歎元龍豪氣俯同羣碎借問史公牛馬走豈
若爛羊都尉滿座貂蟬狗偷鼠竊偶爾乘天醉何如尋
取當年初服堪遂君見入市者乎朝來駢足日暮成
空肆損益盈虛都似此所以步兵思鱠漏盡鐘鳴夜行
不止所見無非鬼人生一夢幾時喚醒鼾睡
贈吳梅村先輩用東坡韻
江山如夢歎眼前誰是舊京人物走馬蘭臺行樂處尚
記紗籠題壁椽燭衣香少年情事頭白今成雪杜陵野
老風流獨數詩傑更聽法曲淒凉四絃撥斷清淚如
鉛發莫問開元天寶事一半曉星明滅我亦飄零十年
湖海看雨絲風髮何時把酒浩歌同送眀月
送孫無言歸黃山和顧菴韻
忽聞長嘯是蘇門鸞鶴遺音清絶彈鋏歸來櫑具劍更
鑄山田耕鐵手拍浮丘吾廬偕隠漫卷君卿舌署門謝
客白雲無處停轍回首花月楊州幾年夢醒暫賦蕪
城别騎鶴吹簫人在否笑看迷樓烟熱垂老生涯首陽
柳下計較誰工拙遲君贈我三十二峰寒雪
桂枝香
月下
晚風搖曳漸吹落殘烏素娥睡起驚看鏡殿堆玉晶宮
映水井梧颯颯敲忩紙怨鴻啼蘆花岸裏黃昏院落畫
欄獨倚寸心如死秋色三分將盡矣更寒烟滿目疎
鐘第幾四壁蟲聲助予歎息而已南飛烏鵲無枝止笑
歸來昨非今是今夕何夕舉杯邀月陶然醉耳
水龍吟
楊花和東坡韻
美人滿院紅妝綠珠忽向高樓墜非雲非雨非朝非暮
一天春思繡閣嬌慵厭他輕薄重門深閉奈偷從牆角
窣來忩畔人前故眠羞起可惜風流掃地賴多情青
苔牽綴生成薄命飛來又被鸚哥啄碎一縷殘魂浮萍
再世去隨流水想深宮拾得踏歌連臂有人垂淚
其二
捲簾但見飛花何時開起何時墜玉人如夢隨風游戲
幾多愁思為問章臺青青在否宮眉應閉剰蠻腰解舞
飄颻上下還學三眠三起分付雕梁燕子好銜將小
巢縈綴謝娘纖手搓來捏去團成復碎忽地傷心人間
天上落花流水倩軟綿堪拭此中洗面只餘清淚
石州慢
和高季迪韻
花信頻催二十四番風飄雨灑多情最是風流楊柳瘦
腰一把樹猶如此何况人倚欄杆游絲如夢愁牽惹淚
斷錦迴文借烏絲重寫姚冶玉人應在燕子樓中湘
簾垂下記得青鬟微笑紅牙輕打而今寂寞空想院落
鞦韆幾時再駐牆頭馬驀聽杜鵑啼道東君歸也
拜星月慢
惜别
香霧雲鬟清輝玉臂雙照淚痕猶在忍令分攜怯空房
難耐無人處生怕落花風起輕把檀痕吹壊惜惜情懷
料身中不快問何曾走馬蘭臺内又非因帶甲榆關
外何苦東去西飛判相思分界看彈琴誰寫芙蓉黛
伴薰香莫綰鴛鴦帶只好教籠裏鸚哥咒那人無賴
綺羅香
咏香
&KR2052;鬢初梳諢褠乍脫文几鵲爐先置銀葉如錢半晌篆
烟纔度繞紗㡡為雨為雲罩繡閣非花非霧更憐他入
袖穿裳徐徐引到銷魂處玉人體自生香借三分迷
迭助成佳處心字装成還向月中微步䜟好事喜結雙
絲訴幽情私添一炷付鈿盒小玉珍藏莫放郎偷去
歸朝歡
澄海樓
家在芙蓉江畔住兩槳沙棠桃葉渡天風吹我北溟來
芒羊一望無窮處漫將秋水註此時好讀玄虛賦倚危
樓不聞呼嘯滿耳驚雷雨却怪馮夷緣底怒白馬乘
潮鳴急鼓鮫人又喜起樓臺璇宮出市珊瑚樹風鬟霧
髻女戲彈寶瑟來迎汝趁漁舟一聲欸乃送我蓬壺去
望海潮
觀獵
遼西重地東臨碣石朔風塞馬蕭蕭臺上呼鷹磧中走
狗千人弓箭横腰牙纛抗招搖看雕翎落處雨血風毛
日暮山空寒烏饑兔正悲號將軍坐地分曹有健兒行
炙美女彈槽再打一圍揚鞭歸去戍樓畫角聲高何似霍
嫖姚笑當年猿臂射石空勞顧語參軍醉中磨盾好揮毫
望湘人
閨信
自君之出矣獨宿空房繡衾慵爇龍腦背着燈兒側身帳
底多半和衣睡倒簾幕花香欄杆燕語月眀如曉好良
宵滿院春風不見斷腸人到乍夢被郎呼去向畫屛深
處輕憐低笑正勾當相思一晌銷魂未了無端撼起流蘇
微動驀地把人驚覺閒滋味費盡相思私下報郎知道
風流子
醉中作
吾生祈一夢將進酒結客少年場願貴比五官芙蓉車
蓋豔齊三婦玳瑁釵梁封侯事建牙刑白馬挽箭射黃
麞鐃吹歸來角巾辭去拍肩泰華濯足滄浪醒來都
不是看衣鶉馬狗兩鬢秋霜贏得一官孤竹三徑柴桑
只宋玉招魂偶逢神女相如草賦曾視君王且向樽前
醉也長短歌行
沁園春
反止酒(有序)
辛稼軒有止酒詞然吾輩酒狂也又當此時此中雅
宜此君豈忍囚酒星于天獄焚醉月于秦坑哉
陸醑前來枚卜功臣衆口交推彼從事齊州清為聖德
督郵高縣濁亦賢才堯舜干鍾仲尼百斛子路寧辭十
榼陪髠一石更先生五斗學士三杯嘗聞上頓長齋
即乘馬騎驢事盡佳况卓家少婦為君滌器楊家妃子
為我持罍山帶蘭陵水連桑落麴部分茅議允諧咨汝
醑俾侯醴泉郡曰往欽哉
夢卿謀(有序)
小春月夜夢與卿謀作一夕話有客二人有酒一壺
酒後耳熱卿謀賦如夢令二闋示予予讀竟欣然和
之相視一笑二客方苦吟予已瞿然覺矣初醒盡能
記憶及東方既白遂成恍惚惜哉數日後念此反為
傷神因紀此相寄嗟乎豈非所云如夢者耶
有美人兮攜手同行其樂只且喜化為蝴蝶中宵起舞
喚他啼鳥野店提壺一曲高山再歌流水聽者鍾期鼓
者俞長太息曲高而和寡其信然歟顧君與我何如
彼天下紛紛安足拘嘆故人千里遠遺端綺主人倉卒
遽贈文無蕙帶荷衣倏來忽逝烏有先生對子虛開戸
視不見其處矣搔首踟蹰
罪酒(有序)
余既反止酒數與醑往來稱肝膈友已而病憊嘔出
心血醫者曰是酒之罪也天有酒星故傾於西北地
有酒泉故缺於東南人有酒腸故傷於中心若婉彼
狂藥亦如劉將軍負鍤從之耳予惕然吾待醑不薄
奈何負我請絶交于是復召陸生而告之
醑若母聲以酒為名乃罪之魁筭持蟹螯者甕中就縛
吹龍笛者水底長埋金盞纔擎玉山便倒玩我真如兒
戲哉腐腸藥甚良醪可戀心腹當災今朝焚了糟臺
又何問蓮花白玉杯倘君將伐狄臣當執御人能擊杜
吾願持鎚革奪黃封驅除綠蟻主爵壺商賜自裁醑不
道削汝懿侯職以警將來
摸魚兒
春怨
問東君賺春何意春來還見春去滿園花事剛三五都
付斷腸風雨花尚爾又况是紅顔薄命愁眉嫵美人日
暮便紅豆歌成翠盤舞罷難買君王顧看千古總是
是風流易誤姊歸空築青墓梅妃休怨樓東賦弔取馬
嵬黃土君莫訴君不見英雄失路還悲苦楚歌楚舞試
去聽琵琶青衫翠袖雙淚幾行數
賀新郎
塞上
天末盧龍道看敷分山崖聳峙河流低遶極望長城烟
一抺但見黃榆白草又添得孤鴻縹緲寒月如霜沙似
雪想當年有客傷心早重畫出邊愁稿短衣自倚高
樓嘯弔西風一杯殘酒淚痕多少漫說明妃出塞苦不
見玉關人老更減盡英雄懷抱剩有琵琶渾不似倩廬
兒彈出凉州調公莫舞烏啼了(昭君令工造琵琶笑曰渾不似今訛為胡撥四)
蘭陵王
傷春
江南陌裊裊東風弄色垂楊畔寶馬香車芳草王孫自
相索美人雲鬢側夢破殘紅半碧尋春去鶯送燕迎十
二欄杆夜猶立繁華等陳迹但雨澁莓苔風動葵麥
游絲漠漠和愁織試目極千里斷烟寒食隣鷄野哭如
昨日落花淚盈尺追憶恨何及問老去東君爭似書
客天荒地遠無人識算往事祗付數聲漁笛今宵沈醉
舞短劍歌昔昔
多麗
夏景
畫粱間日長午夢初殘倚薰風暈紅如醉無言情思闌
珊捲桃笙自尋墜珥掩金訶斜撲輕紈茉莉茶甘鷓鴣
香細儘堪消暑小屛山無心理鈿箏瑤管棋局也慵彈
閒排遣白敲冰脆紅點梅酸侍兒報花梢月上清光
怯射越羅單浴蘭湯微揩粉汗插犀梳亂挽雲鬟院落
沈沈夜凉如水蕭郎頻喚展琅玕還一笑背人行去等
待向更闌却尋到薔薇架下獨凭欄杆
六州歌頭
有客勸予出山者書此答之效稼軒體
客何為者勸我曳長裾人所愛熱官耳顧愁予不相如
君見居官者苦思慮勞筯骨工笑語勤奔走乃多譽
我則異于是矣體多病藥物長須慣科頭晏起懶向府
中趨禮法全疎古之愚兼嘗捫蝨喜曝背時強項或撚
鬚諸若此皆不可一朝居愛吾廬種豆南山下幾個竹
映芙蕖驅山犢彈野雀鈎江魚况有老妻釀酒任醉
後拊缶歌呼有山公啓事報以絶交書客且歸歟
十五家詞卷十三
