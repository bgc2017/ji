十五家詞卷十二休寧孫默編
尤侗百末詞上
余以放廢餘生停驂吳市悔菴握手勞苦如平生各
有近詞一帙擬授無言較梓者迭為序之追維三十
年以來世事滄桑功名榮落不可勝計獨筆墨之緣
少年積習老而不輟自髫齔至今追隨倡和者同里
尚木質生爾斐寅仲諸君子引為同調而扁舟過從
商搉花間草堂之勝事者吳門獨吾悔菴耳悔菴古
文詞下筆妙天下西堂雜組已登虎觀走雞林其所
為詞供奉於内廷流傳於酒樓郵壁天然綺豔粉黛
生妍未許元微杜牧獨擅風流也余與悔菴齒既肩隨
息機近亦相似年且半百意氣漸平回憶畫舫尋春
山房聽雨如夢如幻請從此斗笠枯笻婆娑于支硎
鄧尉之間嚥冰雪嚼梅花槁木形骸𢥠然悟道則青
箱紅豆之纏綿檀板金尊之婉孌皆可一齊放下翻
讀平日所作小詞疑是古人疑是前身不復記憶則
吾兩人當有嗒然而自得者况臨去秋波悔菴早從
此證入又何俟余之饒舌耶嘉善曹爾堪撰
小令
憶王孫
懷卿謀
秋風嫋嫋洞庭波暮雨湛湛落敗荷數遍相思今夜多
夜如何獨倚南樓一雁過
閨怨
春愁脉脉損鉛華獨自妝成坐碧紗蕩子經年不到家
隔天涯一夜相思楊白花
閨情
一春心事付眉尖小院無人風雨纖落盡桃花倚繡奩
思淹淹燕子歸家不捲簾
轉應曲
春雨
春雨春雨花上淚痕幾許東風吹到紗忩日日愁來斷
腸腸斷腸斷又續新愁一半
如夢令
病囈
半似醉鄉情趣半似睡鄉心緒怯怯病中身則待放他
何處無據無據一任西風吹去
題王阮亭雨花圖
晏坐袈裟垂地玉蘃從空飛墜摩詰轉王維天女自然
游戲如是如是應證雨花三昧
長相思
春閨
花飛飛絮飛飛綠上眉山紅上衣妝樓日又西蝶飛
飛燕飛飛飛向雕簷等伴棲吹簫人不歸
歸自謠
春思
春命短寒食雨來芳草滿梨花夢去東風懶惜春人
倚雕欄畔腰肢剪流鶯又把閒愁管
醉太平
山中
山中小園園中小山閒閒十畝之間與白鷗往還竹
枝一竿柳枝一彎新來添設花欄喚槖駝種蘭
醉公子
本意
何處貪杯酒愁殺閨中婦尚喜晚還家剛留一盞茶
扶得和衣睡冷却鴛鴦被不敢罵檀郎喃喃咒杜康
昭君怨
弔臘梅
昨夜風鞭雨打金屋曉來飄瓦尺土葬鵝衣哭江妃
正是天寒日暮空谷佳人何處雲鬢惜餘香試啼粧
醉花間
春閨
蘭湯沐湘裙束懶把鞦韆蹴儂自理秦筝郎自歌吳曲
花冠一笑偏翠袖三薰足芙蓉帳底眠春夢同郎續
點絳唇
楊花
新綠排衙問伊何事輕妝卸夭斜頑耍惹得黃鸝罵
無主東風來去隨他罷憐今夜落紅偷嫁同宿雕欄下
春光好
春閨
掩繡閣鏡臺封鬢雲鬆聊聊私語小忩中罵春風整
日懨懨沈睡侍兒問怎朦朧却是背人偷搵淚枕痕紅
女冠子
美人走馬
青樓年少走馬章臺馳道倚逍遥急雨桃花滚輕風燕子驕
春芽擁翠髻香汗發紅潮轡兒跑不住抱鞍橋(桃花燕子皆馬名)
浣溪紗
春閨
日影籠烟小閣眀侍兒初掠曉粧成畫樓何處又歌聲
故掩朱簾驚燕燕戲抛紅豆打鶯鶯晚來獨傍落花
行
馬上見
勝袴新裁蟬翼紗錦靿自織鳳頭鞾春風不耐碧油車
金步搖飛金勒動玉跳脫裊玉鞭斜滿堤青草襯紅
霞
有客為王校書索贈漫成二闋其字浣若為調
浣溪紗其名西也以西字為韻
聞道王孃舊姓西採蓮重出若耶溪淡妝羞學捧心啼
春水錦帆嬌白紵秋風香徑印紅泥昵郎子夜醉烏
棲(坡詩儂家舊姓西)
其二
家住閶門西復西鳳凰橋上夜烏啼綠楊巷曲畫簾低
宛轉腰身飛乳燕聰眀性格點靈犀粉牆拂袖待留題
菩薩蠻
春愁二首
鸚哥啄碎花鬚落曉風低弄鞦韆索剛上一重樓青山又送
愁幾番寒食雨柳絮依人舞春夢晩歸家小池聞暮蛙
其二
春風妸娜飄簾幕玉鈎踏破花陰薄綠柳舊長堤王孫
驕馬嘶悞聽新燕語倚遍欄杆午權把淚痕收東君不解
愁
無題八首
畫簾捲斷珊瑚索繡床小夢隨風落殘月杏花隄曉鶯恰
恰啼美人和笑立露葉牽衣濕待得侍兒來妝奩一半開
其二
烏衣雙燕穿簾舞啣泥故墜金釵股陌上柳絲飛錦屛人
未歸小忩沈晝閉山枕留香睡春夢杳如烟知他向那邊
其三
竹鳩喚起斜陽夢楊花倒挂金泥鳳獨自摘青梅鞵弓印
翠苔羅衫薄不綰襯得東風軟一捻小香脂無端蜂蝶知
其四
花臺日暮鶯辭去暖風吹散臙脂雨春困晩梳頭珠簾不
上鈎亂紅隨地掃又見宜男草半醉倚殘粧花間待阮郎
其五
梨花帶雨飄香雪亂蛙啼出西梁月庭砌綠陰濃羅衣惹暮
風畫梁新燕乳宿夢呢喃語喚我掩湘簾夜深清露寒
其六
香蘭笑向銀屏吐小蠻起作迴風舞日静綠紗空美人春
夢中簫聲吹月白柳帶籠烟碧芳草滿江南相思一夜添
其七
疎風細雨和春語扁舟欲載花魂去燕子不歸家盻他午
曰斜落紅一晌顫界破殘粧面收拾護花鈴鸚哥報壓驚
其八
馬蹄踏遍天涯草杜鵑啼破東風小花落碧欄橋翠樓紅
袖招斷香隨路宿懊惱枝頭綠春去不須留擔他一段愁
午日
綵絲斜裊金跳脫篆符戲綰同心結酌酒勸檀郎蒲花
襯口香蘭湯初罷浴忩外調雊&KR0008;剛抹守宮斑眀朝
點點殘
夏閨
一階芳草茸茸綠亂飛蛺蝶無人撲欲摘小薔薇嫌他
棘刺衣晝長停繡譜私共雙環語心怯越梅酸只將
纖手摶
其二
錦葵花側彈琴坐一簾明月留人卧粉汗濕紅襕倩郎
搖素紈雲鬟胡亂挽羅帳金鈎捲笑擲竹夫人無端
一面嗔
月夜
遠山新吐蛾眉月半鈎飛入梧桐葉剛得照妝臺泥人
脫燕釵風吹裙帶急花下凭肩立細數舊時歡低頭
屈指尖
冬閨
翠鈿盡卸香雲綠紅衫鬆扣纖纖玉旖旎揭羅帷移燈
匿笑時閉門霜月去不減春宵味爐火釀餘烟氤氲
初睡還
巫山一段雲
賀侯大年新婚
鳳壻名簫史珠娘號麗華春風初長合昏花門駐碧鈿
車佳話玉如意新妝香辟邪紅忩蠟燭小侯家臂繫
漢宫紗
卜算子
夜憶
秋雨急如筝彈破江南夢野外西風葉葉吹撼起棲鴉
動夜永惜燈殘衾薄知寒重飛盡征鴻莫寄書曲冷
文君弄(文君弄琴曲)
閨思
整日數歸期數了回頭數不信朝朝暮暮思歷本看掀
破特地倚門妝依舊空床卧多分宵來夢不應今夜
拚重做
憶别
憶别燕雙雙新燕添三五教妾空房羞獨眠打碎巢邊
土莫更摘花來且自銜書去喚得蕭郎早早歸與汝
重修補
減字木蘭花
送春
重門深掩不道背人歸去遠倦燕嬌鶯啼出陽關第四
聲含愁相問飄泊天涯何處定夢斷羅帷今夜明朝
睡起遲
春去
春乎欲去何以贈之雙淚雨回首東風一縷飄魂赶落
紅綠兮滿樹花影半忩秋色暮人倚欄杆愁聽空梁
燕語寒
醜奴兒令
偶感
春來秋去何時了昨日陰山今日陽關白髮黃雞真可
憐只求夢裏流年好今夜邯鄲眀夜巫山睡過三生
亦喜歡
謁金門
愁
奈何許欲說近來愁緒愁到依然無一語羅衫幾點雨
舊事子規催去新恨鷓鴣留住夢逐東風無歇處飄
零隨柳絮
寒夜
人寂寂一𣲖暮愁天色風翦輕寒落漸側紙忩吹半黑
正是孤燈蕭瑟又聽孤鴻嘹嚦庭外黃花清露滴淚
痕依樣濕
更漏子
獨夜
五更風三點雨并作零鐘斷鼓殘葉影落花魂凄凄來
叩門天涯雁飛聲亂呌出傷心一片倚半枕擁孤衾
相思睡不成
清平樂
春閨
懶妝草草怕說春光好幾日傷春吟未了一幅烏絲殘
稿晝長午夢初醒碧桃花下微行閒喚侍兒消遣小
樓偷放風筝
阮郎歸
旅思
他鄉無處不凄其晚春人易悲楊花飄泊鷓鴣啼高樓
憶别離宿酒醒篆烟微愁來眉漸低滿簾風雨斷腸
時一聲玉笛吹
海棠春
曉妝和阮亭韻
更衣斗帳流蘇響拂舞鏡垂垂絲網一片美人雲弄影
秋波漾小鬟幇襯新興樣梳掠罷口脂相賞飛鬢惱
春風莫放罘罳敞
午睡和韻
氤氲繡幕香生足欹山枕弓腰低曲一搦藕肢柔剛貼
芙蓉褥夢中輔體靡紅肉驀驚起墜釵寒玉笑看抱
誰眠却是夫人竹
晚浴和韻
畫簾雙燕爭花影睡未足海棠驚醒玉骨六銖輕心怯
温泉冷起來弄色芙蓉鏡分外好髻鬆鈿整無力倚
薰籠呼點龍團餅
夜坐和韻
井梧葉落聲如雨又風送小樓砧杵淡月隠屏山花底
聞私語空牀好夢抛人去厮守盡更更更鼓不見謝
郎歸燭影搖松麈
攤破浣溪紗
春閨
愁倚東風唱踏莎畫屛十二自騰那央及斑鳩天外去
喚哥哥無限翠顰低遠岫幾番紅淚上横波却與落
花千萬點一般多
即事
燕子樓中燕子飛鷓鴣屛外鷓鴣啼笑看蕭郎盤細馬
畫橋西鵝管笙囊調豔曲鳳花簫局試香衣怪底游
人爭指道使君妻
眼兒媚
畫眉
水晶簾下看梳頭宛轉小眉修自然宮樣遠山欲笑新
月如鈎絳仙何用供螺黛淡掃恰風流張郎多事横
添一筆帶出閒愁
西江月
新嫁娘
月下雲翹䣃早燈前羅帳眠遲今宵猶是女孩兒明日
居然娘子小婢偷翻翠被新郎初試蛾眉最憐妝罷
見人時盡道一聲恭喜
春恨
燕子不歸繡戶畫簾空鎖斜陽春風吹夢到池塘芳草
對人惆悵楊柳挂愁百尺杜鵑啼淚千行晚來特地
倚紗忩為問落花無恙
南柯子
懶懶和卿謀韻
侍女休催繡才郎莫畫眉春來常倩夢追隨只為羅衣
不耐曉風吹垂手嫌紅袖凭肩暱錦帷生憎花影學
人窺央得鸚哥傳語却忘誰
醉花陰
寒食
春光百五渾依舊細雨宵來湊未到落紅時默默東風
已向桃花咒江城客舍孤單候白日清寒透天意也
銷魂捲盡疎烟禁得垂楊瘦
雙調望江南
西山燒香曲二首
清早起天色趁新晴飛鬢斜拖雙燕翠畫衣薄襯小鴉
青素褁玉丁丁迴鏡照時樣稱人情多分拚教游子
看私先央及侍兒評公論是輕盈
其二
呼女伴好趁一春閒紅板浪船行緩緩白藤山坐轎端
端低扇避人看拜佛罷夲意不相關戲買粉孩敲木
棒強分葉子賭金環圖得大家頑
浪淘沙
樓上愁和卿謀二首
贏得許多愁歲月悠悠秋風秋雨冷雙眸欲贈湘君搴
杜若難問芳洲長嘯倚南樓霜髩颼颼欄杆拍遍把
吳鈎惆悵歸來無個事又上燈篝
其二
回首仲宣樓浩浩江流楚雲湘雨幾家收畫角西風聲
一片烽火神州准擬泛新愁一葉扁舟珠簾捲盡雁
行秋無賴夢魂飛不定何處相留
咏昭君套
一握小丁貂豔色茸毛金璫滿座總粗豪妝向美人頭
上去别樣妖嬈雙尾鬢雲交秀映眉稍若教上馬更
多嬌從此香閨添小字喚作昭昭(貂出丁零國)
鷓鴣天
戲題吳蘂仙畫
拂水佳人墮馬妝春來響屧滿横塘繡襦甲帳無消息
暮雨瀟瀟空斷腸筆翡翠硯鴛鴦吳綾三尺寫紅忩
青山碧水無人處亂點桃花賺阮郎(繡襦甲帳吳彩鸞事暮雨瀟瀟郎不)
(歸吳娘詩也)
鵲橋仙
佳人
月眉星眼烟鬟霧髻渾是一天妝束尤雲殢雨更風流
甘折人間庸福鶯鶯燕燕紅紅翠翠首冠侍兒名錄
鴛鴦譜樣總平常新翻出憐歡題目
落花
乍晴乍雨乍寒乍暖做作幾般天氣个人猶自不禁持
何計教花魂迴避正青芳草未衰楊柳只短夭桃年
紀落紅萬點縱無情賺多少香閨清淚(桃名短命花)
南鄉子
春愁
紅雨曉闌珊寂寞梨花淚未乾飛絮滿庭人倦起偷憐
盡日鸚哥話夜寒巫峽夢雲單懊惱春光一半殘索
性閉門推却去孤眠獨讓東風自倚欄
除夕
榾柮煖爐烟笑勸屠蘇稱合歡自爇沈檀供繡佛低言
願妾紅顏勝舊年隔夜整釵鈿守著梅花不去眠更
有一樁郎䜟取團圓預乞明朝拜節錢
元旦
燈下了妝奩玳瑁堂前春色添萬福歸來無一事憨憨
自揭薰籠換繡衫迎喜出門簷笑看家家下竹簾瓜
子滿階人莫掃纖纖曾帶脂香唾舌尖
虞美人
憐病
病魔纔别書帷去又借香奩住懨懨瘦骨怯春紗猶向
藥烟影裏問殘花曉來強起妝臺立攬鏡愁眉窄侍
兒且罷掠雲鬟恐怕春風多厲不勝寒
踏莎行
閨怨
獨上粧樓青山如昨畫眉彩筆春來閣休彈紅雨濕花
梢淚珠自向心頭落可恨東風年年輕薄天涯不管
人飄泊漫將薄倖比楊花猶解穿羅幕
小重山
金陵懷古
依舊青山繞建康南朝佳麗地草茫茫景陽脂井冷銀
牀秦淮月猶照故宮墻弔古石頭岡大江流日夜幾
興亡鷄籠鼠雀滿祠堂君莫問策蹇下斜陽
十五家詞卷十二
