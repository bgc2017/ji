十五家詞卷二十二休寧孫默編
鄒祗謨麗農詞上
憶十年歬鄒子程邨遊廣陵與余定交于謝太傅之
法雲寺庭樹婆娑相對促膝酒餘示我詩餘一編見
其寄情綿邈致詞清揚令人想見風簾霜幕素蟾初
霽玉杯醽醁繊手破橙橘香濃時也庚子秋鄒子復
遊廣陵則高車駟馬已屬長卿得意後然不減昔年
布衣豪宕與余步出西郊登歐陽平山晀望訪螢苑
鷄臺九曲池玉鈎斜故址憩旗亭小飲亭有當壚妓
命歌蕭竹屋蝶戀花詞記得來時買酒朱橋畔遠樹
平蕪空目斷亂山惟見斜陽半之句鄒子悵然者久
之因就奚囊中復出詩餘示余已梓成帙矣而屬余
序之夫李白詩文光燄萬丈當其坐七寶牀御手調
羹玉妃捧硯所作清平調三首遂為詩餘首唱今鄒
子以冠絶人天之才凡所為不朽盛事無不凌轢今
古即詩餘一道遂已小語曲致盡態極妍直可上接
青蓮菩薩鬘諸調下睨弇州鳳凰橋下諸詞豈特飛
卿以下十八人共作輿儓抑亦南唐而後數百家難
矜香豔也如余者久卧蓬蒿志違綺語鄒子更十年
後征軺所過如元獻永叔諸公或訪余于芙蓉别墅
杯酒道故别誦新詞吾知稼軒所言雄深雅健不譲
文章太史公矣
小令
三臺令
賦麗
蘇樣輕衫淡紫宫粧小䄂微紅郎住温柔鄉裏妾住娉
婷市中(娉婷市五代時鍾傅妓所居)
望江南
思昔日
思昔日何事到而今照盡青銅猶有面燒殘絳蠟已無
心起看月西沉
瀟湘神
青溪女郎祠
青女祠青女祠苔碧寒簾聚野貍蛤鼓蘆笙歸去後小
姑白月夜題詩
南鄉子(第三體)
賦豔
衣繡鳳枕盤龍妾身能自造春風濕夢離披香雨閙燈
前照絳縷添絲和影笑
西溪子(第一體)
對鏡
郎把蓮花為面妾把芙蓉為面啓香奩開金鑑仔細凝
眸數遍今須辨縱蓮花不如他
歸自謠
久客虎邱思歸
心似鐡撇得銀環拈玉玦風情兩字應偏拙不如歸
去禽聲噎休饒舌年年啼過清明節
醉太平
春心
紅樓紫簫紅潮畫橋鈿筝十二嬌饒趁東風並驕鳥
中六曹花間一樵教他百舌休嘲任春心捲蕉
柳枝(第二體)
本意
風中欲笑雨中啼慣分離橋邊攜手傍香堤暮春時
十四紅樓留不住雕鞍去柳枝搖曳勝楊枝綰青絲
醉花間
相見
憶相見羞相見相見重相怨潮暈透輕紅窈裊遮紈扇
細雨蹙蛾彎佯羞安翠鈿喚住卓金車再認春風面
浣溪紗
去年此夜
醉唱新詞付小紅去年此夜月明中吹簫脉脉傍簾櫳
腸斷不堪成九曲心灰難與叠千重笑啼花事聽東
風
有寄
花片飛殘逐水流却煩燕嘴作來郵雕梁猶憶舊巢不
珍重兩心單有夢依稀數語但言愁鴛鴦小結在心
頭
菩薩蠻
詠青溪遺事畫册和阮亭韻(乍遇)
東風無力嬌慵起梨花開謝桃花裏繡得六銖衣新黃
蛺蝶飛花前初瞥見斜掩廻瓊扇何日嫁文鴦言歡
節節雙(瓊扇門扇也袁宏詩幌耀瓊扇古樂府皎皎白紵節節為雙)
又(奕碁)
疎簾密簟紅蕉吐秦娥十六調鸚鵡長晝對挑碁猶嗔
布算遲香閨儂國手勝負憑檀口繡領撚花兒抛殘
玉子時(沈約詩縈絲牽鳳子結縷生花兒)
又(私語)
黃金合裏開紅雪青絲扇底廻珠月楚楚更娟娟鬟多
半軃肩碧窗都未倦壓損湘裙茜底事怕傳聞花繁
好避人(首句用王建宫詞李長吉詩十八鬟多無氣力)
又(迷藏)
朱樓十二闌干近蜻蜓翼薄撩蟬鬢石畔好潜藏苔隂
繡雀凉誰人花底邏却向薔薇躱簌簌動南枝紅潮
露一絲(蜻蜓翼簾也)
又(彈琴)
香燒心字安銀葉灰温火慢烟微爇焦尾對花彈秋聲
應指寒同心金鳳串莫作離鸞怨夢峽與啼湘愔愔
一夜長(一作楚弄長夢白樂天詩寡鶴當微怨秋聲應指長唐樂府峽啼湘串釧同李義山詩瑶琴)
(愔愔藏楚弄)
又(讀書)
紗窗風颺蕭蕭竹金鵝屏裏抽書讀綠簡最牽人佯呼
錯應頻菱花剛對面影瞥雙紈扇繡案尚低頭沉吟
卒未休
又(潜窺)
梅花隔院傳香雪蘭芽吐砌流芬月撲朔逐雄雌蕭娘
映柱窺犀簾長下慣那解郎偷看微動眼波潮回身
罥翠翹(一作飲笑眼生潮佯呼小綠翹朔因圖中有白兔用木蘭詩雌兔脚撲語)
又(秘戲)
蘭缸照出梭兒玉流蘇閒挂笙囊綠斗帳卸鈎垂淺怜
深惜時螺鋪交屈戍儘著郎詳覷扇扇鏡屏中鶯啼
花雨紅(李義山詩綠繡笙囊不見人詹夫游詞一梭兒玉一緺雲著音着)
減字木蘭花
寄書
畫橋分手鵲腦雙傾藍尾酒淚洒鮫珠斟酌來朝欲寄
書雪爐焚怨粉魂不覺當風捲鳳嬾龍嬌閒却床頭
紫玉簫
夏閨
桃笙如水蓮葉飄香浮細蕊紅玉如脂汗點輕羅帶淚
絲輕紈微扇素手慵拈&KR0655;影顫閒數流螢却下空階
到小庭
羅敷媚
代贈
枇杷花裏櫻桃樹待掃雙眉罷掃雙眉那許春風仔細
知花朝纔過教人懶欲度腰肢莫度腰肢最怕新歡
倚鏡時
柳含烟(第一體)
本意
長堤外水生烟染就淡黃細雨風流張緒正當年畫樓
前高低襯得春山碧一道紅衫明滅濛濛中酒草粘
天好題箋
華清引
晏起
重重珠幕護窗紗春思方佳一種嬌慵如夢微聞鶯語
譁丁香輕掩扣微差綠雲半側堆鴉枕痕紅暈重不
敢見菱花
清平樂
答索琴
琮琤寒玉清調隨秋竹舊時慣弄求凰曲莫把朝飛輕
續一彈明月輕紗再彈夜雨梨花莫使高山流水三
分攙入琵琶
一落索
挑燈坐
可怪燈花不省却把蘭膏光凝重新剔去舊燈花照出
雙单影絳蠟已心灰獨向銀缸等待翻鍼帖認紅絲
淚落鴛鴦冷
更漏子
答索香
博山寒沉水歇香在梅冰樹隙熏荳蔻解羅𥜗親承薌
澤餘綠紗深銀葉剪莫漏檀心一點藏犀盒貯紅箱
須留待粉郎
荆州亭
醉美人
嬌重偏憎小婢髮軃故梳時髻倒暈鏡流紅重上桃花
粉膩蟹眼珠泉響細鸞帳玉山人起一啜便驕郎可
解櫻桃至味
海棠春
閨詞和阮亭韻(曉妝)
蘭風惝怳飄清響綠池畔茱萸金網翠滑寶簮鬆影落
湘波漾靈蛇髻綰隨新樣惱嬌慵不尋清賞綃帳起
來寒又怕雲屏敞(唐詩金轄茱萸網甄后窗前有靈蛇盤結日作一結因傚為之)
又(午睡)
閒階踏遍憐華足偏懊惱春愁成曲簇簌歛桃笙展向
&KR0008;毫褥隔墻唱徹絲和肉殘夢斷琮琤寒玉慢捲繡
簾聽孤悶吹豪竹(卞蘭賦振華足以却蹈李商隠有春愁曲東方朔外傳以百&KR0008;之毫織為)
(褥縟而且冷夏間舒之名柔毫冰藻之豪杜詩哀絲肉竹)
又(晩浴)
銀床月起迴孤影撇團扇宿酲初醒珠露浴薔薇光燭
流螢冷晩妝怯向菱花鏡欹&KR2052;鬌金釵慵整殘粉較
何郎香汗消湯餅(李賀詩妝成&KR2052;鬌欹不斜何晏㓗白或疑其傅粉以湯餅試之愈拭愈白)
又(夜坐)
藥欄鎮日抛紅雨清耿耿翠梭鴛杵驀憶兩凭肩夜夜
傳私語待尋好夢郎邊去轉玉繩星底河鼓爇罷水
沉香冷落松枝麈(王勃七夕賦翠梭鴛杵南史張機有松枝麈尾)
山花子
春愁
澹日春烟花信宜紅雲到處罥遊絲自是凄凉渾不管
總難支小雨三更歸夢濕輕烟十里亂愁迷幸有姊
歸能解事未曾啼
極相思
賦得有約不來過夜半
小樓獨對雲屏鳳脛自青青待伊來也温存錦瑟排待
銀笙暗笑薄情眞箇懵全不聽城上三更偏教看盡
繡窗月上花影分明(鳳脛燈也)
月宫春
綠窗
燈宵纔過又花朝風景惡相撩綠窗何事送無聊閒看
金步搖紅鴨橋頭人寂寂黃姑廟後水遥遥荏苒佳
期不定惱殺木蘭橈(紅鴨橋黃姑廟俱見吳郡志)
惜分飛(第二體)
本意(庚寅夏作)
人去珠簾花影動依舊南樓月湧人日春寒重氍毹曾
向猊爐擁翻被鮑娘春信哄望蜀何如得隴没分香
篝寵兩邊鋤斷鴛鴦塚
又
紫玉化烟千萬縷變作寒窗舊雨鈴閣經相聚數年叨
做居停主却怪淨持原老嫗生得霍王小女一點心
相許子姑乩畔偷眉語(子姑見東坡集)
又
雲母屏前紅淚灑繡帕銀環自解締約經三載紫鵝橋
畔曾相待花草他鄉應有在權囑何郎莫採一晌春
風擺落紅滿地深如海
又
憶昔卿來於我館議作吹簫佳伴重訂香幃欵數行約
法拈銀管傳語謂郎姑且緩十五盈盈未滿誰料朱
繩短相如鹵莽原無筭
又
竹葉同傾飛鵲醆低覻玉兒青眼細辮為儂綰剩將寸
髮調伊嬾蕩子天涯歸巳晩輕把同心解散長恨疑
荒誕自編小傳鄒郎撰
又
再浴女蠶難作繭舊日鴛鴦結劵春風鶯暗囀畫樓此
夜晶簾捲半面相逄重靦覥孤負芳心繾綣恨被黃
蜂踐情絲應付并州剪
又
翠幰流蘇聲細悄義甲冰絃嫋嫋門外蕭郎擾鶴簮驚
向犀奩掉金鴨爐中香篆裊翠盎文魚長遶聽說相
思鳥紅潮兩點檀痕小
又
畫梅寫字都閒雅更善彈碁打馬憶去年初夏妮他細
語荼䕷下浪卜瓣香雙鳳瓦誰信金錢盡假風雪偏
瀟灑林逋不遇梅花寡
又
河滿數聲催阿沈拚向蟬窗痛飲分别思香寢並頭閒
看紅蕤枕低訴幾番聲尚噤郎欲歸時寒甚門外殊
霜凛衣郎半臂葡萄錦(衣去聲思香寝見說郛)
又
執手榴屏惟雪涕此後更休相棄鴻便須頻寄延平再
合君牢記短後征衫驅北薊指望珀盂春第不道廬
江吏伯勞飛燕卿夫壻
又
蝴蝶帳邊曾作伴不料朱䋲拆斷斜靠屏風畔欷歔執
手重相看荆釵自執樵青爨時向伯鸞相喚留下風
情半剰與做後來公案
又
叠得蓉箋書幾瓣喚住人人去雁聊慰伊家盼花髫亂
挽聞長嘆細語蟬簾今不辨籠裏雪衣分散莫慰加
餐飯半生愁裏逍遥慣(人人雁字)
又
分手柴扉陳數願一願郎心不變二願娘身健今生為
妾圖方便三願雙環常裹絹四願重投鳳釧五願頻
相見香車再到迴心院
又
芍藥仍開花步障小閣春愁一晌潜入葡萄帳床頭私
致聲無恙歲歲青陵臺畔望人在蘼蕪曲巷再到添
惆悵夕陽芳草閒相向
又
畢竟書生眞薄命還是佳人薄倖待把山盟訂海棠单
受梅花聘辛苦相攜酬玉鏡漫把雙環投贈芳訊親
教證近來小玉聞多病
又
紫雪脂香光灔灔名繡紅絲作騐銀筯垂垂釅不堪回
首將伊念楊柳章臺愁作塹心比蘭膏更焰應是前
生欠不平莫按神干劒
憶漢月
答索歷
縱使百年膠漆三萬六千時日紅簫翠帳幾多懽又被
閒愁攙越休把春秋記看無數等閒風月今年寒食
又來過應恨鶯花恍惚
茶瓶兒
小鬟茶話
水味中泠第一喚雙鬟點來新葉正蟹眼魚鍼初歇攙
入蘭花清色小鬟怯擎杯澁銀瓶作汲阿郎到底相
如渴應罰作王郎水厄(南北史魏人謂南人飲茶為水厄)
瑶池燕
開簾引燕
花絲清豔榆錢賤燕燕近來雙羽差健玉人見舊年紅
線犀簾揜寫蓉箋提起重念無多件煩伊作箇鴻便
郎如面回音若欠郎心變
思遠人
本意和宋晏小山韻
雁字魚函渾未寄腸斷遼西客金鞭微響玉騮空閙聽
馬蹄得得雨聲偏向芭蕉滴把淚珠和墨學寄畫崔
徽添些紅暈怕黛朱無色
河傳(第一體)
小閣留香
一杯酹汝春色何癡藥欄深處海棠沉睡紫烟細雨和
夢將伊去鳥啼偏攪香衾侣無情緒魂共春絲語柳
館鶯來作寓喚雙鬟莫與
醉花隂
重九
西風側側催衣䄂凉日猶長晝把酒賸茱萸休說重陽
瞞過愁時候年年愁到還依舊人落登高後情願一
年中分半清明一樣平消瘦
憶餘杭
聽新聲垂淚
待把愁推愁未捨慣聽陽關渾不解搖搖薇帳夢春風
一餉畫屏東綺魂飛度梁州裏何處凄冷忽提起鴛
尖怕記隴西腔珠䄂界殘妝
雨中花(第一體)
答索花
二月春光未老枝上紅顔猶好薄命桃花斷腸棠蕊欲
寄疑卿惱窗外落紅閒不掃留伴膽瓶人悄好向綠
雲邊簮殘置案香氣猶繚繞
上林春令
晏起
輕煖輕寒春仲熨香風紅樓惹夢泥人繡被多情遮翠
幕不教留空金衣向午爭花閧暈斜紅膩雲綠重風
過日影那移問雙鬟曉寒何重(斜紅繞臉古粧也簡文詩云分粧開淺靨繞臉)
(傳斜紅)
河傳(第六體)
春閨
繡幃深處夜深私語襯月銀雲洗花玉雨雨餘遥指青
虹美人虹沉沉春夢和烟繞相思草留飼相思鳥重
簾垂下博山自爇香魚美人魚
河傳(第七體)
宫辭
新銜花史藥欄烟重花枝嬌倚戲抛紅豆打鶯兒笑指
犀奩占喜子影入青銅紅窈窕爐烟繞望斷羊車悄
玉魚凉繡鴛藏宫装塵生金縷箱
紅窗睡
護花燈
簡點紅缸繚繞香鳬翡翠裏不教花睡非雲非月非霞
處花與燈俱醉莫被東風容易祟只數點金枝綠萼
夜光相配銀泥雙䄂障蘭膏一會
雙調望江南
病述
閒中惱花事恨寥寥狎客羣登青雀舫妖姬家住紫鵝
橋蕭寺獨無聊閒中好蓬跣任逍遥識字屢呼君子
鶴佐觴猶伴美人蕉一醉任天高
芳草渡(第一體)
偶見
朱靺鞨翠箜篌輕豔處十三樓徘徊雁柱自微搊香閣
内繡帳裏不曾愁春如線人似燕恨煞東君作踐薰
寶鴨倚秦篝綠鬟膩紅潮淺越風流
鷓鴣天
遊西曲
彩雲隨處任風飄蓬山不與海南遥紅蕤授枕皆雙粲
紫電投壺每百驍彈月磬奏雲韶天孫帝子盡來朝
䄂中碧玉新封事願築銀河烏鵲橋
虞美人
答索扇
玉奴立向風前倦自把新團扇上圖蛺蝶下鴛鴦但願
從今懷䄂鎮雙雙宵來莫把流螢撲長羅紈輕薄權
教收拾避秦篝不道許多冷暖到紅樓
鵲橋仙(第一體)
客懷
輕煖輕寒不晴不雨孤負韶光九十落花飛絮兩無情
仗千尺遊絲作合塗抹東西飄零南北從此扁舟一
葉夢回始覺未歸人恨一點窺人明月
河傳(第十三體)
調粉餌餵金魚
初霽梅雨紫苔綠荇小山曲渚丹魚飢矣搓得粉香半
黍向清波付與防池翠鳥輕沾羽雙鬟語種箇芭蕉
樹細數紅鱗小燕争泥墜處惹雙雙遁去
河傳(第十四體)
夜聽擣衣聲
溶溶白月環環紫蜺紛紛翠雪萬斛臙脂瀉拚一色銀
河擣清砧聲續絶金魚鎻斷一似繁筝急又似愁螀
噎戌管梅花癡龍渴鳳孤飛怨凉蟾星欲摘
七娘子
寄訊
海棠嬌影垂楊線杜鵑啼怨流鶯囀情語題箋芳容題
扇春風吹損芙蓉面唇珠懶上紅笙宴眉烟淡掩青
琴鈿楚楚堪憐僊僊堪怨迎風手執花枝顫
中調
蝶戀花
書相如傳後
相如不過書生耳爭似文君贏透竒男子却自琴心通
綠綺飄飄賦就凌雲氣不是題橋雄蜀水財守王孫
埋沒文人矣薄倖茂陵生兩意白頭吟罷相如死
攤破醜奴兒
小語脂香襲
幽歡久待蘭缸歛嬾繡鴛鴦嬾說鴛鴦舌唾酣紅淡海
棠知麽微怒也問檀郎含嬌半晌纔私語輕度丁香
輕嚙丁香秘密風情在畫廂知麽微笑也問檀郎
蘇幕遮(第二體)
丙戌過南曲作
沈真真蘇小小舊日知名今日餘多少花史新編誰氏
了為問青衣可有迦陵鳥閉門羹護門草碧瑣紅橋
未許何郞到流水無聲長自遶幾朵芙蓉獨耐秋霜老
(迦陵鳥西方傳言之鳥閉門羹唐妓史鳳以却下等客護門草出常山人過者則叱之)
答索香
鵲爐温龍餅熱小盒緘來中有雙銀葉慢火應將心字
炙化作鴛鴦烟裏隨風結向花隂燈影滅再解羅巾
猶剩沉檀屑荀令薰香香未徹寄語紅樓莫放餘烟歇
青杏兒
咏繡
小閣颺微颸繡床畔滌爪來遲砑綾光照薔薇架纔翻
舊譜重臨新樣又劈鮮絲無語正凝思雙菡萏何事
連枝關情曲曲盤金縷偷窺半面慵擡纖手斜露雙綦
青玉案
答索鏡
紫珍隨月清波滿應與嫦娥為伴樂昌何事常分半紅
潮一派黛山兩點人在瀟湘畔翻看底下鴛鴦欵雙
鵲鑄戧將金滿珍重繡囊絲紐短蕭郎照後韋娘藏起
長貯香奩暖
三奠子
偶憶
憶玉蘭花下初見芳蹤眉欲語意纔通衣香清更馥膚
彩瘦偏豐人悄悄雨濛濛正相逄熒熒面的窈窈趺
弓蛾黛蹙臉朱融柔鄉多懊惱佳會易怔忪長記取裙
上淚石榴紅
千秋歲
和初子逐妾詞
花檀方拍花淚頻頻滴紫釵賣烏絲裂玉環悲蜀道銅
雀欺孫策東風逆二喬應作漳臺客三秋如一日九
曲迴腸結空自把韶華擲本非司馬竊難對虞侯說凄
凉夜舉杯自懴當頭月
又
欷歔無計權且相迴避只一念應牢記柳眉休更蹙荑
手應還膩堪悲是金尊難下平原醴憶昔多驚悸歡
會非容易難忘却當初意原慙金谷主空學廬江吏伊
去後淚痕又把紅綃寄
西施(第二體)
為阮亭賦余氏女子繡浣紗圖(阮亭原唱浣溪紗)
靈芸十五鬢如鴉鍼絶寫西家捧心眉矉處粉面映溪
花試問苧蘿石畔無雙豔何事浣春紗梧宫葉落珠
簾下猶聞神女堪誇誰信道五湖烟水泛輕槎待想玉
床醉倚嬌無力閣繡暈明霞(阮亭原詞針神十五鬢堆鴉越兵入吳見夷光在宫)
(樹下疑為神女見越絶書)
隔簾聽
立夏日雨
何事欺花賺柳恨煞春難住幾層烟霧空濛處恰盼到
昏黃瀟瀟神雨纔做暖又輕寒夢中九十還重數黃
蜂紫蝶浪向荼䕷舞春歸百計尋春補織盡冰絲斷腸
千縷渾無語道春這真回去(神雨出尸子)
祝英臺近
旅懷用商文毅韻
樹森森波淼淼回首京華路無限離情䟎數聲鳴櫓遥
看一片黃雲兩行綠樹遮斷却故鄉來處無情緒誰
念寥落天涯杯酒和風雨夢去愁來消息渾無據便教
兩字平安三千里外怎博得夜深私語
山亭柳
咏隋堤新柳
紋瀫微流正萬縷初柔垂綺苑映妝樓此日藏烏多少
他時繫馬遲留漸漸綠深黃淺一帶烟浮花花絮絮
雷塘路風風雨雨到邗溝初學舞慣含愁遠恨能傳玉
笛輕寒乍到紅篝最是長條牽惹人在蘭舟
紅林檎近
為錢山銘題琴瑟圖小影
散髮伊誰氏琴心秋水間雁柱颯然動錦瑟暗相憐鼓
罷湘靈妙曲一絃一柱華年博山香裊微烟義甲動春
纖撫操衆山響箕踞對嬋娟白頭綠綺明璫長䄂翩
&KR1473;便風前相倚花前對整無語能將心事傳
踏青游
本意用蘇子瞻贈妓崔廿四韻
約伴尋春何處玉鈎斜畔暗數道畫橋廿四向芳郊酒
帘畔聽流水歌聲美纔過橋頭十五小蘇家鈿筝斜倚
花雨霏微紛紛海棠園裏喚流鶯欲留無計待滿泛
銀船腸斷鴛鴦被鮫綃拭殘淚長記酒頭茶尾(張喬詩城鎖東)
(風十五橋唐人有咏小蘇家詩張泌詩鈿箏斜倚畫屏曲)
最高樓
丁亥答文友楚中寄詞
離愁處碧樹正蒼茫伊人又一方君譜茶經攜瓦罀我
修花史坐琴牀玳樓中金彈處可能忘他生撇不下
鴛池被今生䟎不上鮫盤淚楊柳下泛歸航借得世情
消酒甕拾將竒字襯詩囊喚風姨招月姊伴雲窗
滿路花
偶賦用弇州春遊韻
巫雲駐影紅湘水留痕綠好腰偏綽約輕紈束横波一
點占斷千行玉繡簾纔半揭那許消魂烟朝月夕偷宿
相逄瞥眼便是相看熟避人歸僻徑青蛾蹙金蟬小
整風動驚銀竹重到迴廊曲細暈紅潮恰如初醉醽醁
蕙蘭芳引
咏宋團扇畫松石和文友韻
團扇流連鏤滿月影娥池小費尺素裁來襟䄂好風偏
杳皴石枯松研罨畫上林承詔想胭脂脱盡宜對昭陽
人悄吳帶當風曹衣出水寫生空表只禁本生綃淡
墨寒烟圍繞莫教持比黃筌花鳥想䄂來頻向荷凉輕
舀
簇水
問侍兒月上花稍幾許
從此閨中便應添箇司更婢海棠低亞爭忍看寸隂兒
戲昨夜蓉箋傳語刻在心頭記應并着侍兒經意月
上矣又聽得城頭畫角莫併入三更未花神證據乞致
與姮娥意鑒我小窗歡約莫便糊塗裏郎來也應放姮
娥避
玉人歌
春暮
春欲去看窗外櫻桃離離滿樹濕烟生碧澹蕩飄紅雨
閙花百舌花無語待喚春隂住最難拚千丈遊絲一簾
飛絮暗把韶光數恨陣陣東風將春壓暮長下蝦鬚
留取最深處蝶爭鬚葉蜂争蕊總被多情誤趁榆錢買
斷送春歸路
魚遊春水
感憶
十五盈盈小投鈿盒心烟繚繞流連辛苦不道佳期竟
杳蘼蕪巷裏人何在荳蔻花中春已老淚落天涯斷腸
多少極目年年芳草聞繡閣玉蛾不掃何事尺素傳
來征鴻悄悄側側輕寒白日過濛濛細雨黃昏早酒醒
更闌數聲啼鳥
宣清
春盡日偶效柳屯田體
冉冉今何日剩東風柳外吹來簾縫憶清明倚盡簫聲
恨黃昏選殘香夢迷却來時斷伊歸路不教輕送情旖
旎影朦朧點點落紅心動燕子銜將鳩兒喚却漸博
濃隂重看架外薔薇恁偏嬌横玉人暗中低誦留得紅
顔便春歸惜他何用(古詩玉簫倚聲譜寶枕選夢圖)
絳都春(第一體)
咏蒲萄
離離瑩綴見粉淡欲勻紅輕疑墜綠葉重隂引蔓分枝
恰璇帳綃宫鮫女垂珠淚正是藥欄烟霽纔提絲籠頻
搴素手半揎羅袂雙穗紺霜瓊露向白玉盤中紅羅
䄂裏文園消渴冷甘乍解金莖味醒來何似凉州醉留
供繡佛幢前素珠百琲(籠上聲供去聲琲音珮蒲萄一名草龍珠帳李白詩紅羅䄂裏)
(分明見白玉盤中看却無)
十五家詞卷二十二
