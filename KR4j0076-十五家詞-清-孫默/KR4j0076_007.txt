十五家詞卷七休寧孫默編
宋琬二鄉亭詞下
長調
滿江紅
燕臺懷古
易水東流與西去荆卿長别祖帳處三千賓客衣冠如
雪督亢圖中雷雷作咸陽殿上襟裾絶恨夫人匕首竟
何為同頑鐡漸離筑笙歌咽博浪鐡車輪折縦竒功
未就祖龍褫魄一死翻令燕國蹙九原悔與田光訣歎
千年寒水尚蕭蕭虹霓滅
王西樵客遊武林曹頋菴賦詞志喜屬予和之
花落錢唐江流闊潮痕初漲問足下何由至此布帆無
恙儵爾波濤如夢裏跫然屐齒来天上恰湘湖蓴菜十
分肥為君餉西湖畔春波漾疎柳外歸樵唱有青油
畫舫烏程佳釀風暖遙傳靈隠磬天晴急策韜光杖倚
危欄百尺看銀塘龍蛇状
其二(予與頋菴西樵皆被竒禍得免)
痛定追思瞿塘峡怒濤飛漲嘆北寺皋陶廟側何期無
恙莊舄悲歌燕市外靈均憔悴江潭上問綈袍高誼有
還無曾誰餉愁萬斛東流漾五噫句舂間唱恨埋憂
無地中山須釀故態狂奴仍未減尊前甘蔗還堪杖笑
邯郸夢醒恰三人無殊状
其三(西樵以南徐游覽諸作見示)
北固城頭兼天湧銀濤奔漲登覽處頻經戰伐金焦無
恙鼓枻黿鼉深窟畔振衣鸛雀危巢上手摩挲瘞鶴古
殘碑為余餉弓樣月波中漾欸乃曲橋邊唱望鄉心
倍切濃于春釀禽慶欲偕名嶽屨李邕幸免金吾杖笑
馬遷貨殖強裁書無聊状
其四(西樵長齋佞佛但不戒飲)
春色闌珊繁花謝紅銷綠漲山一似西施瘦損捧心微
恙堤上長吟蘇白句樓頭高話羲黃上喜清齋久已絶
猪肝何須餉風乍捲輕綃漾烟欲暝金衣唱愛信陵
作達沉埋醇釀禹穴天台春正好裹糧且辦青藤杖倩
君侯綵筆代丹青雲霞状
其五(刀俎餘生欲斷葷者數矣奈茹素輒饑故篇中及之)
伏枕吳山羇愁共桐江春漲喜邂逅客星忽聚酒徒無
恙楊惲南山歌太苦鄒陽北闕書難上向精藍深處問
枯禅伊蒲餉雙燕外游絲漾六橋側紅牙唱惜杜康
骨朽無人能釀我愧老饕難戒肉君方強健何須杖看
白衣蒼狗任他忙浮雲状
其六
吾道榛蕪狂瀾倒百川争漲賴砥柱君家伯仲安流無
恙龜策何勞詹尹卜龍矕遠過黃初上况陳思才藻氣
如虹詩堪餉請室耗心旌漾擊瓦缶烏烏唱看霜枝
綠鬢窮蒸愁釀放逐誰憐亭伯困登臨願借盧敖杖坐
西窗剪燭話通宵悲歡状
其七(鐡崖頋菴西樵雪洲小集寓中看演邯郸夢傳竒殆為余五人寫照也)
古陌邯郸輪蹄路紅塵飛漲恰半晌盧生醒矣龜兹無
恙三島神仙遊戲外百年卿相蘧廬上嘆人間難熟是
黃粱誰能餉滄海曲桃花漾茅店内黃雞唱閱今来
古往一杯新釀蒲類海邊征伐碣雲陽市上修羅杖笑
吾儕半本未收場如斯状
其八
歸去来兮東皋下錦秋湖漲有不腆敝廬海曲年来多
恙避地人辭金馬後游仙伴我方壺上羨冰桃火棗大
如瓜麻姑餉微雨過清溪漾行樂耳提壺唱喜兒童
學灌山妻能釀處士三間容膝屋仙人九節齊眉杖恨
衰年脚疾耳將聾新来状(錦秋湖名)
贈趙千門謫官武林
竹馬鳩車游嬉日追随里巷九萬里風摶羊角相期同
上作賦無過潘岳敏論年頗愧袁絲長記蜃楼影裏望
蓬莱心何壮八义手誰能兩三舍退予非譲惜娥眉
嫁晚仙宫蕊榜一柱觀頭堪拄笏匡廬飛瀑三千丈羨
滕王高閣醉憑欄王恭氅
其二
古郡洪都平反借經綸妙手游刃處昆刀并剪氓冤立
剖詰曲羊腸真險絶蘼蕪何事捐新婦嘆樽前涕淚染
琵琶青衫袖湖水畔吳山岫白傅冄髯蘇又更窮愁
詩好外孫虀臼長笛倚楼誰解道旗亭歌徧諸伶口向
六橋烟雨晩尋春從君後
小女歸次淮北舉第三子真州聞報口占志喜
寄五文壻
齊女門前送歸鷁心旌搖漾忽報道石麟墜地言觀其
韔阿大中郎誰得似吾家宅第非虚相羨鳩車竹馬爛
如雲烏衣巷駒千里龍媒眖歕朱汗精俶儻喜元燈
耿耿後来能亢蚌老珠胎應有驗渭陽滚滚肩相望伴
老夫醉裏踏青山扶笻杖
贈既庭弟
玉磬山房西窗下論文剪燭兒女輩挽衣問訊酒漿相
續往事堪驚如噩夢新愁欲話難更僕悵登山臨水送
將歸吾家玉春草句勞心曲陏苑外逢南菊嘆雪中
鴻爪去来何速才子從来悲失路斯人豈合棲空谷約
眀春鄧尉看梅花支公屋
題尤展成小像
賦奏凌雲真才子至尊親許長太息文章憎命驊驑失
主放逐身随麋鹿伴英雄志偃蛟龍雨記錦裘躍馬出
榆關題詩處白雪調無雙手曉風句諸伶口但譍門
遣子烹葵呼婦祕笈已窺林屋洞新篘且醉蘭陵酒問
朱門高盖幾人存東門狗
賀馮郡丞公子秋捷
甬上簮纓羨家世䕫龍相繼歌頌遍青州父老白門子
弟共道平反隂德盛高車駟馬于公第果仙郎高折一
枝歸瑤臺桂丹鳳翮青麟罽龍為友神英銳看追風
籋電騰驤天際射策江都偕計日論年高密封侯歲問
傳臚第一屬何人馮當世
李方山歸自滇中喜而有贈
西子湖頭送君日楊花飛雪一萬里蠻烟瘴雨朱門空
謁雁字不傳滇海路蘆花正映清溪月向莫愁村畔話
離愁真竒絶磨盾志空悲咽題柱願難消歇惜白頭
成錯六州之鐡鄉里兒曹偏面冷丈夫拓落因腸熱取
嚢中詩卷共青萍燈前閱
其二
抱瑟歸来歎游子飄零南國君賀我商瞿有子狂歌浮
白大者纔能呼父執黃雞綠酒娱今夕但無如瓊樹倚
階前誇雙璧吹玉笛長干陌擕蠟屐江淹宅曰身將
隠矣北山之北遠害且尋麋鹿伴那能老作諸侯客况
竹溪六逸尚堪招徂徠側
又夀方山(時年五十有一)
齊魯之間許君是鬚眉男子歌伏櫪壮懷消減肉生雙
髀草檄百蠻功未展裹糧五嶽游方始算春秋三萬六
千場平分矣鴻鵠志誰能擬薑桂質終難徙肯随他
踰淮盧橘化而為枳孔北海豪杯斝在孟東野老詩篇
美倚江樓秋夜共吹簫魚龍起
從姜九綺季索畫
公子才華問驃騎何如第五几席上千巖萬壑丹青佳
譜不分胸中藏嶽瀆無端筆底驚烟雨歎虎頭神妙米
公顛今其伍神禹廟松杉古西子里荆榛莽記蘭亭
曲水依稀曾覩拙宦長慚疎屐齒後游恨不生毛羽愛
雲門寺與赤城霞須君補
旅夜聞蟋蟀聲作
試問哀蛬緣底事終宵嗚咽料得汝前身多是臣孤子
孽青瑣闥邊瓔珞草碧紗窗外玲瓏月况兼他萬戶𢷬
衣聲同淒切梧葉落西風冽蓮漏滴征鴻滅似杜鵑
春怨年年啼血千里黃雲關塞客三秋紈扇長門妾背
銀缸和淚共伊愁床前說
有感
白眼看人誰作俑嗣宗為虐從此後争相模倣傳来衣
鉢許史府中饒結駟翟公門外堪羅雀把乘車戴笠舊
時盟成高閣交道喪多輕薄思管鮑何由作笑雲翻
雨覆一丘之貉對面九疑誰得料填胸五嶽安能鑿願
休將腐鼠嚇鵷雛翔寥廓
拜方正學先生祠
木末亭邊聽山鬼啾啾宵哭陽九厄衣冠道盡傷哉臣
僕七國肯因晁錯觧先生禍比温舒酷訝當年碧血濺
蘼蕪今誰綠魚服泣君王逐瓜蔓殺門生族歎詩書
種絶何人能續簡牘空餘南史恨松杉已見長陵秃酹
荒祠燈火尚青熒金甌覆(漢書人皆三族王温舒五族先生噀血禁庭至今地無春)
(草)
贈江都令軒轅汶湄
誰賦蕪城到今日堪悲鮑照凋瘵後急湏和扁刀圭立
效御馬善稱東野畢投巫人羨西門豹有淮南父老詫
河清如公笑書下考仍長嘯辭五斗從吾好忽九霄
丹鳳銜来温詔曠典河陽容借宼提封古驛原名邵(邑有)
(邵伯驛)問縣魚挂壁尚依然庖丁道
水調歌頭
祝查伊璜七十
巵酒為君夀四座請無喧歲星聞是方朔聊復謫人間
歎息佳人空谷天遣平章花月蝦菜五湖船月下雪兒
唱新譜小遊仙泛滄海窺禹穴夢邯郸綠瞳華髮先
生骨貎轉翛然放跡烟霞之外高卧羲皇以上笑拍葛
洪肩莫向方壺去少駐一千年
滿庭芳
賀汪于梧舉第十一孫
圃號秋霞人如瓊樹新来鶴髮鬖鬖華封人祝惟爾一
身兼佳氣充閭瑞靄石麟降蓬矢新添孫枝好荀龍有
八薛鳳又成三華堂臨曲水階翻紅藥杯映銀蟾更
高燒華燭低按鵾絃此日書祥太史報君家象緯頻占
分湯餅花前起舞詞客老江淹
漢宫春
秋日同姜如農給諫散步城隅歐陽公集有真
州東園記此其遺址也
白露蒼烟憶醉翁椽筆曾記東園高臺畫舫安在風物
依然重陽近也覓黃花共倚危欄楓林外澄江如練寒
鴉千點飛翻頗怪并州舊尹早蓴鱸夢斷偃仰丘樊
故鄉烏衣門巷衰草荒阡干戈滿地何從問盤谷斜川
君笑曰無如此處濠梁秋水之間
哭方爾止
吾友方干果貧如趙壹賦類相如平生傲睨成癖偏爱
狂奴盧龍塞上踐冰霜曾策疲驢堪下酒灤河鮮鯽君
言勝四腮鱸猶記長干握手賀更生冄世清淚霑裾
何圖此别千載鄰笛愁余傳經有女問何如六尺遺孤
腸斷處重開巾笥未裁劉秣陵書(數月前君有書見貽未答)
雙雙燕
題佟滙白中丞伯仲漁樵圖
皤然二老似江左風流惠連康樂綸竿七尺雨笠風簔
同著長嘯東臨海若擕手入天台採藥從公看奕仙家
&KR0838;取斧柯遺却行脚蒼巖翠壑笑肩拍洪崖弟酬兄
酢山中留客童子一雙馴鶴休戀烟霞高卧看早晩蒲
輪西洛須倩妙手長康重畫麒麟高閣
高陽臺
為朱鶴菴侍史王郎作
何處逢君落花時節嫩楊乍囀鶯簧小閣沉沉鄂君繡
被生香紅牙按罷渾無力倚東風更換霓裳背蘭缸横
波偷展低問周郎東君為汝傍徨倩珊瑚在枕玳瑁
為梁海燕同棲一時嬌豔無雙從此蛾眉參意畫應見
慣不辨鸞凰漫猜他佳人碧玉夫婿王昌
念奴嬌
郭璞墓
弘農太守挽羲輪三舍乃心王室龜策如神撩蠆尾臣
命盡扵今日氣作長虹魂歸華表骨葬金鰲脊馮夷舞
罷數聲欸乃漁笛安得温嶠懷中通天犀借我下窺
龍國江左夷吾今在否石馬沉埋荆棘鐡甕旌旗金山
鐘磬閱盡興亡迹中泠滿酌一帆高挂遙碧
重過汪氏容園
辟疆池館是誰剪瓜步江流餘沚放逐餘生雙不借重
看水窮雲起怪石㟏岈孤亭窈窕蘿薜藏山鬼行行且
止呼童為摘蒼耳堪歎滄海桑田洛陽金谷轉眼荆
榛裏舞榭歌臺真可惜愁殺烏衣燕子百頃清潭十圍
灌木桐又生孫矣故人擕手為言樹猶如此
九日王西樵姜如農程穆倩王爾調家伯獻登
慧光閣
昔人多事把今日名以佳名重九青女連宵渲染作淺
碧深黃林藪傑閣千尋長江一瀉瓜步晴如豆帆檣飛
下夕陽還繫堤柳休問高會龍山參軍同幕府其人
存否古往今来屬我輩復共天涯杯酒目送飛鴻詩成
戲馬莫放持螯手遠公微笑醉中應恕狂叟
館金陵馴象門今廿有二年孫道宣以詞見示
賦此
長干西畔記鴉藏新柳朱樓之下問是盧家年十五嬌
小莫愁未嫁鸚鵡籠邊侍兒教演曾把髯奴罵鞦韆時
節玉簫聲在簾罅惆悵司馬清狂横琴三弄却鳳求
凰也鼙鼓歸来人世換都付水流花謝修竹依然畫欄
何在俯仰餘悲咤唾壺敲缺不禁清淚如瀉
丙午小春善伯希韓招諸同人宴集紅橋之韓
園分韻
玉鈞斜畔最傷心游子斷腸難續佳麗繁華誰領略惟
有清狂杜牧我輩重来為歎苦短急辦三條燭天寒木
落佳人同倚修竹况乃詞客都豪雍容車騎落筆雲
烟簇樂莫樂兮今夕會莫學阮公癡哭綠酒黃橙銀筝
翠袖偷送初成目朦朧别後知他何處金屋
水龍吟
乙已除日得家報新置木峪山莊慨然有終老
之意喜而賦此
幾年鼎鑊風波賦初衣菟裘纔築白雲萬疊蒼松千笏
清溪一曲歸去来兮臨流設釣登山驅犢謝鄰翁問訊
叮嚀寄語第一事多栽竹人世竟同蕉鹿夢驚回黃
梁方熟天公賜與一丘一壑數椽茅屋急辦長鑱早營
圓笠樂吾盤谷笑三閭多事此身將隠何勞龜卜
風流子
贈劉峻度兼送令弟孝廉公車北上
竹西歌吹地樊川客杜牧擅風流問壇坫主盟誰操牛
耳孝標苗裔豪邁無儔身將隠簮裾如敝屣丘壑信優
游二八鶯喉嬌歌子夜十三雁柱低按凉州蘭亭高
會罷紗窗頻剪燭歷亂觥籌為道鬚眉如此笑拂吳鈎
歎錦瑟華年是鄊堪老青州從事此外都休更喜火攻
阿弟五鳳能修
沁園春
誚白髭
歎息吾衰兩兩三三霜雪盈頦怪素絲若練偷描病態
銀莖如戟硬作愁媒面目生疎主人訝客何所聞而不
速来還防汝入宫見妬朋輩嫌猜况逢貝錦蚊雷更
顛倒雌黃蛇與虺歎黑雲突起九閽難呌青蠅欲弔隻
影堪哀不自我先不自我後汝乃乘危利我災炎凉態
笑星星髯也果小人哉
又代髭問答
兀坐支頥童子前来再拜致詞告先生頰上荒蕪不治
非其種者鋤而去之鼻堊須斤眼翳湏刮蘭&KR0581;當門亦
見&KR0008;先生曰姑徐徐點染化白為緇鬚言君請無疑
念交絶何須口有疵試數君素友丹鷄白水歲寒有幾
能比松枝我獨憐卿卿何棄我患難周旋不暫離吾知
愧謝叟誠長者下榻于兹
題李考叔聞雞起舞
有客于䰄長劍巍峩殆竒士歟憶請纓北闕曾馳鹿塞
上書幕府親歷無閭伏櫪興嗟投竿空老三竺橋邊有
敝廬杯闌後任唾壺敲缺一枕蘧蘧當年士雅何如
試酹酒荒原弔望諸嘆元龍湖海徒眠高閣侯王甲第
懶曳長裾擊筑狂歌登樓悲憤變作銀鉤蠆尾書掀髯
笑倩羊欣白練揮灑無餘
同繆湘芷前輩及王仲昭諸子看郭園牡丹
惆悵梅花幾日飄零青子纍纍喜盈盈欲笑洛川游女
亭亭未嫁溪畔西施狡獪東君揉鉛搓粉傾國粧成第
一枝端詳處待綠烟滅後明月来時叮嚀冄拜封姨
向錦石雕欄好護持羨池邊嬿婉一雙燕子香中眠食
百隊蜂兒座客皆豪主人拚醉争看山公倒接䍦重游
數教柴扉休掩来往無期
程穆倩六十初度作木蘭花慢自夀中借禽蟲
為喻索題賦此
何以觴君非狷非狂石戸之農更高懷磊磊如求旦鳥
孤蹤踽踽號可憐蟲六十平頭自嘲自夀炙轂雕龍總
未工斯人也信諧方曼倩癖似張融寓言十九朦朧
笑蜾臝鷦鷯趣不同看華胥世界魂游燕國南柯太守
腹坦槐宫銅雀崔巍金貂富貴烏有先生亡是公三杯
後任蠻争角左蝨走褌中
題陳其年烏絲詞
天上張星游戲人間我幸見之羨高陽里第門纔旋馬
西園公子賦必探驪八斗才華五陵逸氣虀臼争𫝊絶
妙辭旗亭上有諸伶按拍玉笛金徽奚嚢白雪霏霏
信此曲從来和者稀似秦郵太史風流旖旎渭南老子
渾脱雄竒揚子濤深洞庭月冷應有魚龍駭且飛觀止
矣待曹王敵手險韻重題
題孫坦夫想想園
達者莊生寓言十九天地蘧廬歎世人勞攘求田問舍
經營惨澹種柳栽蒲金谷豪奢平泉佳勝魚鳥楼臺總
畫圖今安在見雕梁去燕寒樹啼烏先生晩狎樵漁
早悟却浮生是夢歟看朱甍畫棟都成泡影丹丘碧海
随處吾廬結構徒工後人誚拙千頃何須覓木奴非非
想向羲皇高卧彭羨為徒
又
烏有園林幻耶真耶其如墨莊問陳家結綺空餘眢井
隋宫錦樹但有垂楊孝子追思悲深肯構杖履依稀不
暫㤀歸来些在閬風之圃廣漠之鄉誰言大壑舟藏
况電馬飇車鮮定方譬生前嗜芰無㤀屈到沒而尸祝
不替庚桑神所馮依精魂来往月榭風軒白石牀真佳
話似桃源雞犬未是荒唐
題陳希夷大書夀字為同年張蓼匪祝
西岳峻&KR1828;有仙人高卧曾跨青牛見山蓀亭畔蒼苔石
室雲臺觀裏素牓銀鈎夭嬌游龍蹁躚舞鳳筆陣鍾王
未可儔装演了向錦堂高挂第一箕疇使君文采風
流賦歸去来兮尚黑頭羨玉燕開祥前身昴宿金貂累
葉家世留侯甲子初周鬚眉未艾種菊栽松樂事稠將
進酒喚希夷睡醒同醉金甌
題陳蟄菴三一一三圖
所謂伊人玉貎頎然碧瞳紫髯羨荷裳蕙帶五陵公子
黃冠葛屨丈室瞿曇鶴立仙姿虎頭妙筆頰上添毫一
二三參同契任洪崖把臂彌勒同龕飄蕭素髮鬖鬖
似柱下猶龍問老𥅆向世出世間先窺太極用無用處
椎破連環形影交㤀畫圖三昧白板枯禅不待參從君
老願擔簦五岳結制精藍
題王壻五文小像
椘椘王郎有美清揚雜佩瓊瑛羨白玉牀邊右軍坦腹
烏衣巷口小女提&KR1125;二十年来居諸荏苒驚見兒曹項
領成還聽得旁人争說玉潤冰清更憐磊磊英英似
遏末封胡舊有名喜蠟屐重来同探禹穴貂裘垂敝且
住吳城伏櫪悲歌題橋壮志千里驊騮待一鳴吾衰矣
賴門楣有客歸老柴荆
送孫無言歸黃山
鎮日思歸臨水登山云胡不歸羨君誠高士堪五湖長
予其逋客愧北山移結遍賢豪厭聞歌管十載揚州夢
已非家何在有珠簾雲海雪竇烟霏年年車馬逶遲
空折盡隋堤柳幾枝笑故園三徑桂蘭頻老層巒萬疊
猿鶴長啼或問先生笑而不答待滿詞人餞别詩真歸
矣任山靈見誚百罰奚辭
張黃門敉菴招飲郊園感舊而作(君有愛子最愛吾兒亦吳)
(姬出也)
把酒花前俛仰乾坤猶剰吾曹憶西清奉引曾陪汲黯
南冠憔悴同祭臯陶諫草空焚釣竿長把三徑荒蕪仲
蔚蒿長安道嘆東門黃犬幾度悲號於今華髮蕭蕭
但痛飲狂歌興未消向蓮社參禅無人能觧醉鄉娱老
有托而逃白眼看他飛揚䟦扈蜾臝螟蛉之二豪三年
後問兩家兒子誰似枚臯
金公調賢而隠於醫有園林竹石之樂年已逾
六新納一姬先生素患頭風作此詞嘲之
柳暗柴門苔深竹徑芍藥初紅羨烟霞高卧結廬水曲
鹿麋為伴避世牆東女子知名兒童拍手笑指韓康藥
滿籠吾何幸向繩床丹竈鎮日相從朝来睡起初慵
恰神女飛来第幾峰看博山爐底雙眠翡翠綠紗忩外
並蔕芙蓉我輩鍾情温柔堪老鶴似精神玉似容催粧
賦校陳琳檄草立愈頭風
賀新郎
為楊漢汾納姬作
寶鏡嬌鸞舞恰蘭舟迎来桃葉香凝金縷八月廣陵秋
色好吹上遠山眉嫵問今夕三星在戶廿四橋頭明月
在倩紅牙翠管翻花譜情定句為郎補粧成倦倚梅
花塢問檀郎未諳心性偷詢鸚鵡咫尺蓬山誰得到長
是君家為主算只有信陵公子一片雄心無處寄向温
柔隊裏尋鄉土歌且醉戌籌五
蕭山任干之成進士歸里作此詞以贈之
我愛任公子把珊瑚綸竿垂處六鰲連起三百人中君
最少賦奏天顔有喜暫勞汝烹鮮妙指杏苑看花青絲
騎欹帽簷踏遍長安市喧驟貴洛陽紙宫袍晝錦高
陽里恰湘湖蓴絲正熟故人来止一笑登堂開家釀盤
有青梅朱李雞再唱老夫醉矣萬里長風方破浪羨龔
黃事業從兹始天下士獨卿耳
為侍御楊琢菴題像
野鶴昂藏意是當年弹文柱後楊球司隸驄馬連錢霄
漢上騎出五侯争避誰信道蛾眉見忌飄泊東南天地
外長五湖不待官家賜逢醉尉防其詈虎頭妙筆真
無二寫元龍豪舉不似三閭顦顇歴遍九州夷險路惟
有醉鄉堪寄更許我入林把臂二八婵娟弹錦瑟倩尊
前暫閣英雄淚歌既闋唾壺碎
吳薗次太守五十初度(有序)
薗次吳君延陵華胄姑射仙姿藝苑笙簧執珠盤之
牛耳巖廊珪璧羨玉署之鳳毛黃蔴紫綍領絲綸密
勿之班皂盖朱轓在山水清幽之地威行破柱聿害
馬之先驅惠洽窮檐見飛鴻之爰集跂彼織女七襄
弗困扵繭絲嗟我農人萬井無悲于星罶行春勸稼
不驚鷗鷺之鄉載酒看雲遍踐䴥猿之徑鄭當時之
好客邑有飛郵范史雲之飲冰釡無餘粟洵哉才望
兼收政稱廉卓風流嗣美吏號神仙者也節届迎長
公為始滿無疆遐算随宫縷以俱添有美一人采民
風而偕樂逢斯令序應南極之星辰躋彼公堂進前
溪之歌舞某偶因覽勝暫維雪夜之舟幸與論文屢
跋蕭齋之燭言觀父老飫聞獻兕之歌濫厠賓朋聊
展放鳩之悃敬陳下里以侑一觴
山水菰城好算從来風流刺史柳顔雙表君自玉皇香
案吏謫向方壺員嶠隼旟至豺狼立掃鳴鼓放衙無箇
事對堂中六客攄長嘯誰喚起孫莘老駢闐士女歡
相告道吾君今年稱艾朱顔彌皎百榼千觚齊拜舞不
似醉翁潦倒佳客有鄒枚顔鮑洗盞高臺臨翠巘任觥
籌歷亂霜天曉何足羨中書考
題松鶴圖為金鎮遠憲長夀
甲第誰能亞一堂中謝家珠樹鮑家驄馬善體重華欽
恤意清問先扵矜寡早貫索光芒退舍父老扶笻来獻
兕道騶虞幡下無冤者天賜與萬間厦蹁躚雙鶴孤
山下似君侯雄姿磊落風期灑灑松底茯苓千歲外堪
佐錦堂杯斝且莫把玉山頹也三竺六橋新雨後恰笙
歌畫舫公餘暇游秉燭留佳話
方繡山同年長郎新娶
海燕雕梁語認烏衣舊家宅巷雙棲偕旅小謝翩翩如
逸少千里驊騮初舉羨孔雀屏風開處家在鳳凰臺畔
住紫鸞車簇擁吹簫侣天付與玄霜杵阿翁早觧淵
明組記摩挲掌中英物石麟誇汝佳婦佳兒雙白璧詩
奏南陔華黍劉表男兒纔尺許欲倩蹇修他日後卜西
鄰勉娶田家女呼老友烹肥羜
楊商賢病起話舊賦此志感
吾輩今衰也憶當年偕游諸子天街躍馬䟦扈飛揚驚
四座況有穪衡善罵(謂青蚓也)同醉酒昭王臺下袒裼高樓
呼五白和悲歌旁若無人者懷古昔追風雅回頭萬
事成飄瓦況新来友人彫喪船餘書畫惻愴山陽思舊
賦鄰笛何堪中夜算只有窮愁東野桃葉渡頭聊卜築
問秋娘尚復能妖冶君不語淚盈把
登燕子磯閣望大江作
絶壁銜飛閣倚寒空嶒&KR1478;窈窕是誰琱琢六代興亡如
逝水烟冷千尋鐡索夢不到烏衣簾箔結綺臨春歌舞
散大江流尚繞青山郭悲自語簷邊鐸滔滔東下風
濤作俯層欄黿鼉出沒雪山歕薄况是清秋明月夜何
處楼船吹角早驚起南飛烏鵲估客船從巴蜀下看帆
檣半向青天落吾欲醉騎黃鶴
寄懷黃仙裳
雙槳將鳴也投半刺汝南叔度丰姿閒雅倒屣延君居
上座談笑風生朱夏長太息娉婷未嫁袖出明珠三百
斛是元和而上開元下堪把臂遠公社相思久矣相
逢乍立斯須迴帆羯鼓為君重打同學少年多不賤強
半五陵衣馬誰信道黃鍾喑啞載酒陳琳荒塚畔是當
年曾遇知音者千載後爾其亞
十五家詞卷七
