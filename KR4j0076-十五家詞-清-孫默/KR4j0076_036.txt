十五家詞卷三十六休寧孫默編
董俞玉鳬詞上
小令
憶江南
本意
江南好最憶石頭城孫楚樓邊春繫馬莫愁湖畔夜彈
筝佳麗勝西京
又
江南好其次憶蘇州笠澤潮生春網急楓橋雨細曉鐘
愁遠嶠翠烟浮
又
江南好虎阜更如何短簿祠前羅襪淺真孃墓上繡茵
多夜月聽笙歌
又
江南好攜手慧山傍三月鶯花歌舫密半巖風雨碧泉
香玉椀試瓊漿
又
江南好鐵甕暮潮喧瓜步秋風殘堞隠金焦夜雨大江
寒北固路漫漫
又
江南好白苧景偏竒短榻夜山聽鶴唳裌衣秋渚採蓴
絲幽絶令人思
又
江南好江北憶維揚舊苑瓊花香雨斷畫樓檀板碧蟾
凉往事最難忘
又
江南好西去是嘉禾千尺畫樓寒樹外斷烟依舊鎖南
湖雙槳一漁簔
如夢令
惜别
小閣廉纖微雨金鴨水沉一炷臨别苦丁寧攜手畫欄
深處人去人去長日滿庭飛絮
春夜
簾外鵶啼風細落月春蕪滿地香盡畫樓閒知道玉人
沉醉君記君記正是消魂天氣
長相思
山驛
山鳥啼水鳥啼水闊山青路欲迷愁他雙槳遲酒醒
時夢醒時花又無聊月又低莫教羌管吹
雨後
梅花天杏花天春在前溪梅杏邊花開兩岸烟風滿
船雨滿船風雨寒燈夕不眼愁來更可憐
生查子
别意
高樓酒一巵腸斷分離處前夜秣陵花今夜瀟湘雨
獨倚木欄橈酒醒山無數試問此時心心似秋蓮苦
楊柳枝
春閨
愁絶蕭郎音信稀夢中歸畫簾風動六銖衣篆烟微
小園閒却鞦韆索桐花落最憐白晝燕雙飛怨春暉
女冠子(第一體)
月夜
綠蕉深處又見一鈎蟾影繡簾垂嫋嫋蓮三寸亭亭玉
一枝相思情似絮相見淚如絲私語屏山曲立多時
點絳唇
柬友
泉冷雲深仙翁静愛青山宿曉松如沐夕澗幽禽浴
舴艋歸來獨對羣峰簇爐烟馥滿庭黃菊簾捲秋塘綠
浣溪紗
夏景
落日凉颸曲檻南紅蕉初展燕呢喃碧厨冰簟酒微酣
茉莉暗藏鏤玉枕葡萄輕染薄羅衫笑偎蓮臉不知
慚
風情
絳蠟春酲暈粉腮畫欄斜凭溜金釵手拈梅豆要郎猜
鴨綠雙垂鴛尾帶猩紅一捏鳳頭鞋澹蟾偷影覷陽
臺
春遊
脈脈閒情似水流暮江人上木蘭舟畫橋西去笛聲幽
客醉夕陽芳草路鳥啼寒食杏花樓澹烟微雨一春
愁
前題
側側東風漲綠池燕嬌鶯嬾夕陽遲踏青天氣鬭茶時
綺席興酣銀鑿落瑣窗腸斷玉參差畫船歸去雨絲
絲
離思
孤舘寒更悵獨眠那人疑在繡衾邊歡情别恨兩纏綿
記得夜深嬌未睡背燈無語立床前鬢鬆腰嫩最堪
憐
美人春睡
細雨屏山掩綠苔侍兒私語傍粧臺瞢騰春醉眼慵開
鴛枕暖偎紅粉頰麝煤香浸繡弓鞋翠幃風動夢初
來
春閨
鬭草歸來雨濕衣畫簾春静蝶雙飛黛螺高綰繡裙低
好夢每嫌嬌鳥喚幽情只許侍兒知小窗燈燼憶人
時
羇遊
羇思春情兩不堪嫩寒微雨透征衫翠堤迢遞路曾諳
村寺日斜山潑黛野塘風静水拖藍斷腸芳草遍江
南
春感
竹塢烟深禽影偏溪橋花落浪㾗圓澹雲芳草裌衣天
舊院碧桃人似夢小窗紅燭夜如年坐殘銀漏阿誰
憐
詠雲和子四調(畫)
䍡&KR2014;晴窗花影垂新茶潑雨瀉縹瓷偶拈銀管蘸琉璃
青簇晚山輕似髻綠浮春水細於絲江南小景勝徐
熙
又(棋)
百寳欄前暑氣清砑羅衫薄茜裙輕枕痕一線夢初醒
閒看綠窗消蕙炷自描紅玉作棋枰重圍誰為解劉
生
又(詩)
細楷吳綾點漆螺微吟釵溜綠雲窩年來詩句斷腸多
對鏡漫裁金縷曲背人偷和竹枝歌春心一寸奈愁
何
又(琴)
静院幽思半不禁冰泉滿匣瀉瑶琴阿誰知得此時心
碧沼雨餘啼鳥寂繡簾風細落花深小窗彈罷獨沉
吟
菩薩蠻
别恨
芳塘弱柳波紋碧畫樓香雨花光濕夢斷曉鐘殘床堆
繡被閒漫將沉水爇心似丁香結嚙指暗尋思相逢
定幾時
閨情
畫簾簌蔌梧桐雨晩粧初罷嬌無語燈下強偎人羅衫
涴酒痕肌香温繡被蹙損眉山翠未慣是雙眠須郎
着意牽
秋景
草堂人去烟光夕藕花殘雨銀塘碧蝶夢此時幽蟬吟
一院秋庭梧飄玉砌曲磴茶烟細獨坐數歸禽疎鐘
逗遠林
梅花
斷橋雪霽溪聲冷溪邊數點寒鴉影山店暝鐘來垂垂
花正開羈愁凝望處玉篴吹香雨瘦萼不禁春折來
愁殺人
懷友
去年元夕和君別今年又見梅如雪寒鴈一聲聲君從
何處聽愁来渾似醉彼此同憔悴烟艇暮江寒誰憐
行路難
良會
鳳釵欲溜欹香枕棗花飛堕鴛鴦錦漫爇玉爐香那愁
今夜長顛狂真箇醉不放檀郎睡些事最消魂啼痕
和齒痕
湖舫醼集贈友
南屏巳作三年别倦遊相對花如雪行到畫橋邊斜陽
正可憐綠簔香雨小横篴孤山曉同泛鄂君舟湖烟
淡不收
卜算子
江亭
黃鸝語不休飛入紅香暖醉倚江邊百尺亭一抹柔藍
遠沙雨舞䰐鬖渡口霞光亂撥刺纖鱗水面遊點點
菱花晚
醜奴兒令
燕子磯
年年腸斷清溪路燕子磯頭暫繋扁舟飛盡寒雲水自
流六朝舊恨斜陽裏無數沙鷗莫上高樓葉葉丹楓
賺客愁
減字木蘭花
羈遊
去年寒食滕王閣上吹横篴今歲清明鄧尉峰頭聽早
鶯幾回欲去却被春山留我住羈思茫茫且對繁花
醉一場
謁金門
山寺
山欲暝山半一聲孤磬兩兩野猿攀絶磴寒潭落日淨
簾内老僧入定簾外松花滿徑古殿石燈金粟影心
珠常自瑩
清平樂
早行
荒亭古驛雨送疎鐘濕飢鼠銜花燈下立驢背一聲&KR1227;
篥緇塵白帢堪悲澹雲芳草萋迷誰把玉簫輕按離
人正是愁時
幽思
酒醒何處月落溪光曙窗外子規啼不住真箇不如歸
去莫言身後虚名難忘菰飯蓴羹契闊山中茅舍恐
他鶴怨猿驚
阮郎歸
風情
綠蕉殘夢雨絲絲黃鶯飛去遲玉郎偷影入羅帷巫山
路不迷湘簟滑翠鈿欹燈花雙穗垂凭肩密約兩心
知香唇暗齧時
畫堂春
詠美人足和友人韻
鳳頭低露畫裙邊繡幫三寸花鮮凌波何幸遇嬋娟瓣
瓣生蓮怪殺夜來狂甚温香一捻堪憐玉趺褪盡軟
行纏被底燈前
詠美人目和友人韻
銷魂全在眼波秋盈盈怕見春愁暮江人去正凝眸粉
淚難收密意燈前頻送幽情扇底微鈎繡幃斜睨半
含羞别樣風流
山花子
春情
脈脈柔情怯曉風茜裙雙帶綰芙蓉僻徑遇人羞背立
柳陰中幾度暗顰眉黛綠一回微笑粉痕紅願作翠
堤芳草軟襯鞋弓
眼兒媚
重過維揚
亂蟬衰柳泣䢴溝舴艋是重遊青山不改紅蕖將吐白
了人頭數聲畫角殘陽裏羈客易悲秋多應惹起十
年舊夢一片閒愁
桃源憶故人
别愁
玉驄肯住人難住漠漠征塵何處只有芳魂似絮飛向
陽關路綠蕉影裏雙鬟語夢斷風流無據屈指鳳城
人去幾度紗窗雨
三字令
重過燕山
燕市客悵重遊又深秋凉月小暮山愁玉蟾蜍金腰䮍
醉紅樓人如玉倚香篝撥箜篌紅蠟下錦纏頭眼波
横眉黛淺最風流
柳梢青
江寺
幾點遥山夕陽西下黯黯殘雲柳絮將飛杏花初謝江
上孤邨天涯又值殘春更不禁青衫淚痕細雨扁舟
寒燈古寺一箇愁人
贈妓
記得年時羅敷未嫁碧玉初笄紈扇深遮雙螺高綰剛
解相思花前珍重幽期更恰好燈昏篆微半餉偎人
十分濃醉一味嬌癡
七里灘
莫向江頭問他漁父誰醉誰醒一葉輕船數聲横玉雲
樹冥冥狂奴故態堪驚垂釣處寒鵶亂鳴落落鷗灘
蘋香蟹籪潮白山青
少年遊
江景
白蘋古渡丹楓遠寺好景正深秋暮嶺重重寒霞片片
江路去悠悠羈遊汗漫寸心千里回首不勝愁漁寺
歌殘柳橋人散凉月伴孤舟
南歌子
詠所見
嫩綠含烟舞妖紅映水明珠宫寶幕勝層城驀地絳雲
深處遇娉婷繡帶鴛鴦煖羅裙蛺蝶輕紅兒為字雪
兒名偷看桃花扇底最關情
雙調望江南
楓橋夜泊
楓橋路烟水正迢迢欲向東君尋舊約渚花巖月兩無
聊孤負是春宵人何在獨倚赤欄橋遥憶去年櫻笋
候畫船紅燭聽吹簫往事更魂消
為友人悼歌姬桐月
江南好烟景媚晴川柳絮澹雲寒食節杏花香雨裌衣
天腸斷畫橋邊初相見碧玉破瓜年半餉幽歡疑夢
裏幾番私語避人前嬌小最堪憐
又
江南好花信正芳菲金屋莫愁偏早嫁畫船桃葉恰同
歸風動六銖衣閒竚立不羡蝶雙飛銀甲按箏歌調
促玉枰賭酒笑聲微往事尚依稀
又
江南好良夜月華新舞罷爭看垂素手歌殘未許齧丹
唇妬殺是横陳懨懨病憔悴度芳春何事窈娘偏薄
命多應小玉是前身縹緲夢中人
又
江南好人在畫船中桃扇半欹眉黛嫵杏衫初卸粉香
融洛浦降行蹤尋芳去欸乃夕陽紅屬玉雙飛春恨
淺丁香百結暮愁濃相憶忽相逢
又
江南好六曲畫屛開真箇有情憐宋玉未應輕折在章
臺幽徑少人來燈兒下媚絶粉香腮無語但垂雙舞
袖背人偷換合歡鞋長夜費安排
又
江南好綠水蘸明粧卓女漫誇眉際黛婕妤别具體中
香窣地舞裙長風流甚半醉泥檀郎蝶塢迷藏無處
覓鴛幃秘戲不禁狂些事費思量
又
江南好驀遇曲欄邊弱柳作腰長自顫夭桃靧面並生
妍一笑更嫣然留歡住雙跪佛龕前鍥背不忘同死
約癡情還想再生緣私誓兩心堅
又
江南好烏桕夜烏啼楚峽乍逢真似夢隋樓欲到忽生
迷何異武陵溪燈如晝檀板翠眉低金谷好花曾共
賞翠屏纖手憶同攜醉墨曩時題
又
江南好佳麗數紅兒祇為獨眠偏起早翻因密約故來
遲心事阿儂知疎桐影和月亂罘罳子夜曲殘人巳
醉甲煎燒罷帳還垂端的是情癡
又
江南好愁坐厭芳樽青鳥漫傳千里信彩鴛應化異時
魂孤負月黃昏疎鐘靜屈戌掩重門繡閣不聞蓮屧
響羅衫曾印口脂痕無計再温存
又
江南好孤舘又新秋明月正圓偏作暈彩雲欲散迥難
留暮雨更添愁閒思遍曲巷少年遊燈下卸頭簮茉
莉帳中含笑撥箜篌往事最風流
又
江南好腸斷為知音南陌碧桃尋舊約西綾繡帶結同
心良夜漏沉沉人何在門閉落花深膩粉尚粘雙鈿
合殘香猶暖舊瑶琴幽恨至如今
賣花聲
江村
斗帳異香薰無限温存鳳簫吹罷更偎人枕上雙蛾衾
上淚事事消魂潦倒厭芳樽身在孤村梧桐殘露隔
窗聞别是一番滋味也月澹燈昏
思佳客
和吳夢窗詠半面髑髏
雲雨巫山巳渺茫尚餘粉靨費端相細腰猶想藏衾内
高髻還疑墜枕傍桃葉艇杏花墻一般微露斷人腸
而今青草斜陽裏漫學徐妃半面粧
又
蝶蝶芳魂那可招無端半面尚含嬌香埋秋蘚藏羅襪
影斷春波失翠翹金鳳慧玉環妖賸留雙嫵待人描
勸君莫作繁華想細雨飛花一夜消(金鳳即閩主王延鈞陳妃)
又
人面桃花一樣殘東風孤塜不勝寒移時蓮步空餘窄
嚙處櫻桃已損丹寒食路北邙山荒榛長夜雨漫漫
當時無限相憐惜覓取情人試一看
又
杜宇啼殘一夜風棠梨猶剪嫁衣紅曾於簾内匆匆見
却向溪邊草草逢山静悄月朦朧青燐數點蠟燈同
從今落盡鉛華色天女鳩茶總是空
虞美人
相逢
海棠憔悴春光去白晝廉纖雨瑣窗愁坐正思儂恰好
畫堂深處驀相逢繡裙窣地雙鴛小妬殺腰支裊
博山香細酒微温無奈嬌波燈下最撩人
感舊
碧蟾偷弄梧桐影屈戍霜華冷玉人何處夜燒香記
取畫欄西轉曲池傍别來瘦損腰如削還憶花前約
此生無刻不關情最是蘭膏欲灺酒初醒
旅懷
晩峯斜帶秋雲碧悶坐羈懷積楚江迢遞夢難通愁看
别時紅豆繡嚢中小樓隙月風箏細落葉吟香砌酒
醒燈暗畫簾垂試問此時心事阿誰知
登太白酒樓
齊山幾點青螺小千尺寒波遶無端舟楫往來忙試問
千秋誰似謫仙狂孤城畫角烟初暝望斷江南信勸
君此處莫凭樓只恐白雲飛去不勝愁
渡江述懷
夜闌怕向篷窗睡諳盡孤眠味長江笑我往來頻况是
早春時候倍愁人從前好景都辜負總為儒冠誤此
身底事不能閒嬴得半江風雪浪如山
鵲橋仙
清明
鶯聲似曲花光如醉玉溆波紋微皺亂烟苦雨近黃昏
又醖釀清明時候迢迢歡夢厭厭酒病小院坐殘銀
漏情知薄倖不歸來猶自把繡衾薰透
南鄉子
歸思
江上笛聲殘雙槳悠悠去不還篷背雨聲潮又急潺潺
兩岸吳山濕影寒憔悴損朱顔屈指韶華鬢忽斑回
首故鄉千里外漫漫獨對梅花淚暗彈
月夜
羅襪錦茵重葉葉珠衣不耐風去似彩雲來似夢匆匆
腸斷迴廊細雨中愁倚畫樓東六曲屛山燈影紅月
自徘徊花自笑朦朧孤負鑪香徹夜濃
垂絲海棠
爛漫趁新晴絳萼穠葩蘸水明慵倚寶欄香又軟娉婷
惹定春光最有情曉幕正啼鸎浥露垂垂力不勝渾
似玉人初睡起輕盈媚臉紅潮醉未醒
踏莎行
佳人
繡袜留香羅裙拂翠盈盈絶稱韶光媚漫將團扇掩嬌
羞風流偏解憐夫壻燕妬雙棲蓮慚並蒂酒酣百種
春情昵小屛低檻月朦朧雲鬟壓枕花香細
春望
陌柳飄綿園梨糝雪紅亭綠酒人離别春光不是别離
時别離偏向春時節舊夢無痕新愁似結亂鵶啼處
山千叠漁燈點點隔江明蘋絲帶雨波聲咽
落花
狼藉金鋪飄零玉溆蔫紅皺白隨風舞殘枝裊裊怨斜
陽玉環飛燕俱塵土(辛稼軒句)蝶泥餘香鶯辭荒圃畫橋
客散濛濛雨美人睡起正凭闌嬌波凝矚愁無語
前題
桃片縈烟梨花墮雪畫樓惆悵聞啼鴂紅妝掩淚訴東
君低徊欲向枝頭别可是嬌姿風姨妬絶頓教一夜
芳菲歇而今算作未開時何須檀板悲歌咽
小重山
春情
百寶欄前丹棘開畫屛深幾曲掩蓬萊玉人無語立瑶
階腰肢小須築避風臺酒暈入蓮腮風流鴛帳裏費
安排桃笙滑溜鳳凰釵燈兒下倩繫合歡鞋
十五家詞卷三十六
