十五家詞卷二十九休寧孫默編
董以寧蓉渡詞上
往歲吾友孫無言稱毘陵董文友先生有弟子數百
人談經不輟私意董子當不必求之風流軼宕中矣
他日無言出董子蓉渡詞讀之何其嫣然以媚婉約
而多思也昔子瞻尚書論語易皆有傅而舞裙歌板
之間又復新聲繚繞乃知風流軼宕亦猶風人之旨
也董子著書滿家天下稱之填詞特董子餘事耳吾
近得從董子飲瓊花臺畔見其翩翩霞舉異時過其
讀書處則絳帷後當必有季長女樂書此以為後堂
之券成都楊岱東子撰
小令
閒中好(平體)
閨夏
閒中好茉莉香中坐珠汗怕沾紗紅絨罷繡花
荷葉杯(第二體)
相逢曲
若箇粉郎嬌艷當面多事一凝眸恰逢小妹乍回頭羞
麽羞羞麽羞
漁歌子
相思曲
銀蒜低垂睡起遲楝花天氣耐相思羞對鏡怯吟詩午
倦添香入被池(銀蒜押簾物見古樂府左思詩衣被生重池謂中心皺處)
搗練子
橋頭
金作勒玉為羈小馬驚香何處嘶紅板橋頭扉半掩幾
絲楊柳掛黃鸝(小馬驚香魏文帝事)
憶江南
叩叩詞
章臺女叩叩結新歡堂下每迎花底笑人前私向鏡中
看可許一生拚(繁欽詩何以致叩叩香槀繫肘後牛嶠詞須作一生拚盡君今日歡)
憶王孫
春閨
東風庭院暗香恬半樹梨花壓畫檐眉黛無端簇一尖
晚愁添細雨蕭蕭不捲簾
如夢令
賦别
綺語和郎細誦紅袖半肩輕擁㤀却漏聲催早是信雞
催送珍重珍重此去畫橋霜凍
風流子(第一體)
久别
已是别時惆悵更是而今惝恍空寄語未逢歡愁被春
風吹長自憐一樣眼角眉梢心上
長相思
舟泊
片雲留片雲流水遠山長客子愁如何是盡頭一孤
洲一孤舟憔悴天涯黑敝裘相思玳瑁樓
望梅花(第一體)
過鸚鵡洲
芳草萋萋如畫喚起禰生閒話死向風波曾不怕長
袴請君穿罷除是阿瞞還值罵黃祖不堪君詫
調笑令(第二體)
賦張巡妾
軍中聞笛君寫詩孤城忿恨妾已知援兵不至妾終
死妾先就烹復何辭妾身原委風和雨妾命甘同雀
與鼠轅門賜遍剰丹心與君自吞須記取
記取和君語自讀睢陽聞笛句縱餘黃土無歸處莫灑
雙雙紅筯願日後攜儂巾幗二十四城傳去
醉太平
壽玉虬叔三十(叔别號雲癡)
蘇仙李仙張顛米顛其詩其字之間許雲癡並肩書
簾茗烟琴絃畫箋年年長向花前着金貂醉眠
感恩多
鴻信
昨夜傳鴻信雨後花扶病兼傳病有因為郎顰忒覺
情多真假轉難分轉難分便是空言忍猜他未真
生查子
柬内
伴繡小青鬟生性由来好慣得阿儂憐不累伊家惱
茶竈倩他炊藥臼虧他搗莫做阮咸姑休學王珉嫂(阮咸)
(幸姑婢姑當歸初云留婢不果咸追及累騎而還王珉嫂婢謝芳姿被撻作白團扇歌珉所捉也)
臨淮舟次集唐
不見有人烟(孟浩然)人烟隔水見(皇甫冉)寒葦露船燈(周賀)野
火明沙岸(祖詠)月晚樹陰多(耿湋)浦迥湘雲捲(朱慶餘)坐看
雲起時(王維)吳山中路斷(方干)
醉公子
挑碁
小姑斂袵拜嫂嫂粧臺下乞早整蓮衣花間去賭碁
杏釵多戴箇停會来輸我若倩小哥幫輸時拔一雙
重來
乍握纖纖手儂意他知否莫便使他知教他歸去思
重來花下見紅暈潮生面纖手只微籠多時露玉葱
賦艷
儂心何事惱姐姐欺儂小偷看合歡書憎儂問起居
好從花下避怕見書中字匿笑不回頭回頭替姐羞
點絳唇
江晚
去去江舟烟中山色渾無據落雲迎嶼雁向瀟湘去
晚浦觀漁不辨漁人語花如絮月蘆深處那裏汀頭住
消閒
無可消閒不愁怎得光陰過綠窗賡和佯說愁城大
強約愁來愁也來何莫曾經麽和衣獨卧今夜愁真箇
閨思
翠被葡萄輕籠金鴨香烟重梅花影動小閣寒宵共
到得而今無計凰求鳳愁千種一場春夢又被燈花哄
旅贈
旅館黃昏檠燈樸被鐘聲悄心烟縹緲只是隨郎裊
眉語低時暗計行程早如何好畫眉雖巧五日張京兆
女冠子(第一體)
春閨
柳綿吹怯不費東風着力看來遲曲沼經行處迴廊遍
倚時鴛鴦游冶子鸚鵡滑稽兒見人消瘦盡笑人癡
浣溪紗
曉
幽夢宵來托錦膠起看雜樹已花交不禁蓮瓣一輕敲
盥手試香挼荳蔻開奩占喜得蠨蛸繡床針帖尚閒
抛
夜
淡月迴廊幾處彎花陰潛入候雙鐶殘燈明滅未曾還
落繡正窺金約腕罷粧猶繫玉連環一重屈戍隔蓬
山
賦别梁谿主人
十里珠簾正冶遊好乘青雀下蘇州雙銀曾寄杏花樓
愛爾一樽桑落酒遲予三日木蘭舟春風寒到紫鼷
裘
閨思集句
欲作家書意萬重(戎昱)美人千里思何窮(吳融)眼看春盡不
相逢(元稹)幾處吹笳明月夜(李益)一聲腸斷繡帷中(宋郊詞)
秋波不動簟紋融(獨孤及)
減字木蘭花
村落
柴門傍岸白板雙橋連曲籪水漲花溪一夜東風没釣
磯漁童又髻待攀細柳穿雙鯉細柳條條拖得黃鸝
拂板橋
菩薩蠻
生拚
怪郎昨夜欺奴甚生拚獨就紅蕤枕脉脉轉銀河郎將
妾奈何心腸畢竟軟漸褪羅襦半不覺響流蘇雙鬟
睡去無
舟次集唐
一樽酒盡青山暮(劉禹錫)雨昏青草湖邊過(鄭谷)沙淺浪痕
交(章八元)雲帆礙浦橋(祖詠)潮平兩岸闊(王灣)古木疑撑月
(李賀)何事與心違(于灣)瀟湘人未歸(于武陵)
代伊
阿娘碎語綿如絮檀郎只好心頭貯音信日來稀思伊
轉恨伊此情頻欲寄又恐傷郎意斟酌數行書言歡
字字虚
卜算子
雪江晴月迴文(倒讀巫山一叚雲)
明月淡飛瓊陰雲薄中酒收盡盈盈舞絮飄點點輕鷗
咒晴浦晚風寒青山玉骨瘦回看亭亭雪映窗淡淡
烟垂岫
岫垂烟淡淡窗映雪亭亭看回瘦骨玉山青寒風晚浦
晴咒鷗輕點點飛絮舞盈盈盡收酒中薄雲陰瓊飛
淡月明
醜奴兒令
閨怨
歡情别恨匆匆換歡是前宵别是今朝一樣輕魂兩樣
銷夢來夢去迢迢覓去夢郎招來夢奴邀兩處輕魂
一處飄
醉太平(第一體)
金錢卜
鵲兒不斷燈兒不管紫姑仙不曾明判擲金錢再算
青蚨飛轉還飛轉只郎去歸偏緩待點六爻還未半奈
心絲先亂
清平樂
私語
巳將身許敢比風中絮可奈檀郎疑又慮未肯信儂言
語便將一縷心烟花間斂袵告天若負小窗歡約來
生醜似無鹽
占春芳
金盆濯髮
看翠雨香繚繞亂綰正三分斜插牙梳欲墮雲邊鈎月
初新待洗忽含顰為檀郎銀剪留痕遮藏且喚雙鬟
去莫捧金盆
相思引
為雲孫詠侍兒小福
年紀花梢半未諳柔情先似再眠蠶偏將串結珍重叠
香函閒伴夫人同鬭草沉思未敢摘宜男郎情深淺
還向夢回參
憶秦娥
堪訝
殊堪訝自將阿鶩無端嫁無端嫁留他不得掉他不下
昵人秋水臨行瀉舊時團扇應難舍應難舍看他明
日耐他今夜
閨怨
迎風哢隔簾長自鶯聲閧鶯聲閧起來無力睡來無夢
記得當年南浦送雙斟鵲腦情千種情千種低眉欵
語幾聲珍重
鸚哥
猫來也鸚哥喚道哥哥打哥哥打聲聲懺悔摩訶般若
美人憐惜愁偏惹粉盂餵内犀簾下犀簾下金籠半
啟雪衣輕灑
治游
郎君去郎君駿馬誰家住誰家住罏前綠酒床前紅炬
游絲欲繫春風絮睡花蝴蝶癡情緒癡情緒千金博
得明眸一覷
畫堂春
夏日課婢(掌書)
幾妝書卷散牙籤閒時信手常拈抛来高枕帙誰緘好
倩纖纖莫把燃脂汙染還將辟蠧香添頻頻親捧向
冰簾一卷楞嚴
又(浣葛)
衣紋單複盡能勻憐伊大好腰身那堪常傍葛衣塵酒
汚餘痕憑向銀床漫洗任教蓮杵頻聞桁邊風透帳
邊薰一縷氤氲
又(澆花)
為憐春去惜芳菲將泉欲滴花枝禿衿小袖汲來遲别
樣腰肢細灑恐濺裙幅徐傾好沁香脾一枝輕摘襯
烏絲揀又多時
又(曬藥)
茂陵消渴未全瘥奩中藥裹偏多一丸休認枕邊挼錯
皺雙蛾曬久頻移花影暄侵小褪香羅竊來休向桂
婆娑伴了姮娥
又(烹茶)
落花風裏綠烟輕聽來細細濤聲憑攜方麯向茶鐺蟹
眼時烹洗處輕攢素笋嘗時小破朱櫻定瓷親捧更
盈盈仙掌初傾(方麯扇蟹眼泉)
又(揮扇)
滿庭花影日光烘芳姿挾扇偏慵喚來珠汗正融融細
舀荷風拂去篆烟縹緲捉來玉指菁葱淡紅袙袜映
酥胸微漾輕容(唐詩嫌羅不着愛輕容)
又(侍浴)
墮鬟初卸拭輕紈綠雲迴手重盤笑郎新沐髻如凡何
日彈冠半晌勞挼澡豆幾回羞倚闌干待穿犢鼻好
同看月掛林端(迴手入盤見秘辛婢擎琉璃椀盛澡豆王敦尚主事相如着犢鼻袴滌器)
又(拂簟)
冰絲簟子出蘄州鋪來湘水平流為郎拂拭向紗幬涼
沁如秋每到宵來重展却憐曉起偏羞臂痕人訝細
紋留今夜拚休
喜遷鶯
染甲
拈金鳳擣硃砂纖指染紅葩慇懃捧得玉甌茶光映綠
沉瓜莫輕彈休更剪夜半搔時誰見落霞琴上不曾
差流水泛桃花(蔡經思麻姑爪搔背光武與馮異書夜半誰為搔背癢也落霞琴名流水琴曲)
海棠春
閨怨補和程邨阮亭韻(曉粧)
畫檐檐馬琤琮響花幾片亂飄蛛網日射水晶簾影動
波紋漾牡丹鬆髻梳新樣為鏡裏人兒心賞薄帨貯
犀簾嬌額風前敞
又(午睡)
夜來花睡何曾足把往事欲抛心曲欹枕小釵横軟襯
芙蓉褥衣痕細細肌勻肉半醒處咳成珠玉喚煮鷓
鴣茶烟漾紗窗竹
又(晚浴)
梧桐月暗人無影私瞷處舊愁都醒燈晃背湘簾玉墮
春波冷金釵卸却銀華鏡拂拭久綠雲猶整簫局漫
熏衣幾度添宫餅(簫局熏籠也)
又(夜坐)
芭蕉却報黃昏雨聽不斷蓮花雙杵擁膝更支頤趺坐
渾無語冶遊試問誰邊去全不聽城頭譙鼓應教短
轅中揮秃瑯琊麈(瑯琊王導營别館曹夫人如將往焉導恐妾被辱執麈尾柄驅牛車進蔡)
(謨戱曰朝廷欲加公九錫聞有短轅犢車長柄麈尾)
慶春時
日長
半窗閣繡么絃罷曲漫火餘香玉人此際粧成無事纔
覺日初長銀驄何處等閒嘶過紅墻鶯簧吹轉柳綿
飛起儘日好思量
攤破浣溪紗
曉起
曉擁香篝意惘然祗因芳夢記難全起向藥欄渾獨立
倩誰圓倭墮髻垂遮領字水沉香透結衣船閒整新
粧還自顧惜娟娟(領字衣領作心字者衣船衣鈕也昔人以解天子呼来不上船之句)
眼兒媚
江上鴛鴦
初春嫩綠染香溪鴛鴦作陣飛迷香曲處雙雙三六若
箇情癡新來怕見離愁事鎮日並頭棲韓朋塜下竇
家機上不肯相依
桃源憶故人
擬代
鴛鴦枕上青山誓話得十分容易不料有頭無尾枉受
他調戲知他又把前翻計别院應還重試暗笑那人
知未薄倖從前既
燭影搖紅(第一體)
偶筆
到得而今鬚眉已逐簪笄嫁應知孝弟力田科却是東
陵跖消受酒晨花夜便游俠不將名借青蠅休弔龍
泉太阿汝知我者
鬲溪梅令
賦得卧房階下插魚竿
簾前綠水映雲屏自盈盈敲得銀針獨向畫橋凭粉郎
歸未曾粉郎空有許多情未均勻好似簾鈎偏重帳
鈎輕魚釣只幾分
西地錦
同三五女伴道小名
不合相攜鬭草把小名輕告隣娃便說而今輸却把小
名爭呌萬一儂家輸了寧可酬花鈔怕他簾外侍兒
竊語被檀郎知道
極相思
賦得有約不來過夜半
玉簫閣在花茵留記月波痕朱扉半掩青燈半滅作意
銷魂半晌月痕移舊處風淅淅幾度微聞明知不是
伊家屧響聊且開門
留春住(第一體)
浣手繡觀音
蘭湯浴手窗前先就紅蓮嬌片須記他原少凌波休錯
配鴛鴦線繡着金身須半面似向儂青眼春笋纖纖
近慈雲疑紫竹林中現(凌波襪也)
瑤池燕
開簾引燕
當年曾僣昭陽殿燕燕移家新到珠院雙雙見蕙花半
箭銜来健妬雙雙畫閣穿遍將簾掩雌雄暫教違面
心休蹇三生今欠須方便
思越人
高軒過
避車塵調蟋蟀甘稱閉戸先生多事乘軒還過訪方知
人重功名黃金不與儂厮認原是床頭冰冷何物誤
人田二頃散與酒徒須盡
杏花天
憶夢
雲眠月醉青山卧把好夢背他偷做杏箋方欲雙題和
忽被寒濤鼓破奈未夢心情猶可到夢後凄凉怎過
呼奴好伴挑燈坐今夜夢來須躱
雙調望江南
閨夜
和郎坐閒話說東家小鴨漫燒宫裏餅香濤滾潑雨前
茶春去且由他和郎坐粧卸玉簪斜戲譜新詩題册
葉輕移小盞護燈花遲遲入帳紗
江月晃重山
初避人
幾片桃花靧面一圍蝶翅披肩當初生小在人前游郎
到迴避只今年飲笑央人索扇低眸喚婢垂簾猶飄
紅袖出屏間還偷覷輕踢鳳鞋尖
鷓鴣天
憶
荳蔻香含正未笄三年嫣笑手長攜羽衾熨處分龍腦
羅幞縫成索麝臍花並蒂燕雙棲合歡猶卜紫姑乩
傍人已道成連理惹得春山翠黛低
繡苑
繡苑晴光盡日佳更無愁思望天涯名花結果春前定
小鳥姻緣枝上諧纏錦帶脫金釵秋千架了近香街
綵繩握處開裙衩多少香風正入懷
别
賦得將離向綺窗桃花流水送遊艭柔腸乍結先迴九
小字親鈎定取雙同玉案伴銀缸慣来一晌不驚厖
多情恐逐浮萍去發愿拈針繡佛幢(芍藥一名將離)
寄
兩小無猜直到今丙寅鵲腦慣同斟鴛鴦向午常交頸
荳䓻多時始見心曾賦别幾嗣音天涯南北雁難尋
歸來朱鳥窗前看應有蛛絲網畫琴(十月丙寅以鵲腦入酒令人相思)
嘆
是處常來好當家慣從明鏡看朝霞夢中猶認崔娘枕
扇底難披温令紗人忽别思無涯歸來空訝七香車
迎風一笑回頭望䯼髻雙簪並蒂花
慰
何處春風着柳斜深深庭院綠陰遮每彈指處聞花歎
自抵牙時為曲差頻減膳漫呼茶莫將惆悵餞年華
門前流水藍橋鎻猶度當初金犢車
昨夜
昨夜天孫罷錦梭輕槎無恙到明河幾經私語全珍重
再試真心薄譴訶羞月姊避鸚哥玉人頻問夜如何
最憐蝴蝶驚魂驟輸與莊生曉夢多
虞美人
臨風寄語
花陰空覆鴛鴦寢寒入紅衾凛早知好事付秋風何似
當初索性不相逢聞伊别後思量意竊自沾沾喜累
伊憔悴倍心傷又望伊家索性不思量
限韻咏池上楊妃海棠
馬嵬坡上楊妃血灑徧枝和節依稀猶是舊檀心却似
唐宫睡去夜初深梅妃應笑胭脂重欲喚從前夢臨
池照處映魚茵疑向三郎傳語倩雙鱗
木蘭花令
集句
初捲珠簾看不足(權僡輿)翠袖紗窗紅映肉(蘇軾)犀辟塵埃
玉辟寒(元稹)花為步障金為屋(胡宿)日暮東風春草綠(武元)
(衡)紫穗紅英曾斷目(元稹)繡軛香韉夜不歸(崔塗)端居嬾唱
將雛曲(駱賓王)
南鄉子
舟次集唐
疎雨過春城(王維)夾岸桃花錦浪生(李白)復有樓臺銜暮景
新晴(杜甫)樹裏南湖一片明(張說)噭噭夜猿鳴(陳子昂)野渡
無人舟自横(韋應物)蝴蝶夢中家萬里三更(李益)行盡江南
數十程(杜常)
客舍集唐
回首一傷神(杜甫)暮雨千家薜荔村(譚用之)燕子不來花着
雨黃昏(韓偓)寂寞山窗掩白雲(權德輿)歸思欲沾巾(杜審言)
雨過山城見月新(錢起)獨在異鄉為異客思親(王維)斷續鴻
聲到曉聞(張仲素)
一斛珠
佳人劇馬掉
團圞有對小花兜肚殊堪愛而今多少金釵在天女散
花賀倒須教倍小姑亂掉全無謂三葉風旂都扯碎
儂家更有鴛鴦背不喜金釵私喜名兒美
東坡引
十賚詞示婢(選九首湖鏡)
苕溪前歲住曾把銀華鑄玉臺猶恐塵埃駐須將珍重
貯須將珍重貯伊家自信傾城無侣試照向簾前去
箇中人也將人覷肯教他讓汝肯教他讓汝
二(杭粉)
粉丸鉛雪冶捻就和蘭麝幾年西子湖頭買開函香尚
惹開函香尚惹慇懃贈與料應稱謝却畱向湘簾下
道儂真色何曾借不堪珠汗灑不堪珠汗灑
三(濟寧油臙脂)
朱唇何待染刺繡憐香腕不龜手藥任城換簪来挑與
看簪來挑與看剔開寸紙腥紅膩輭偏半晌沉吟玩
問郎原碟多應滿是誰分一半是誰分一半
四(如臯篦)
如皋人射雉曾把湘篦寄勻排密比多堅緻與誰除髮
膩與誰除髮膩記他枕上蘭膏微滓便喚向風前試
原來背後無人倚宛伸憐玉臂宛伸憐玉臂
五(六合肥皂)
纔梳雲髻軃旋把新羹做藥罏茶竈時時課恐教纖手
涴恐教纖手涴雄州皂莢搗和百和浣手處挼挱過
夜深推枕鈎郎卧餘香猶在麽餘香猶在麽
六(餘東手巾)
香巾何細潔云是餘東織見他珠汗融融濕換他紅袙
袜換他紅袙袜繡床閒掛有時輕摺將素手頻頻拭
拭時莫把雙銀脫應防儂欲竊應防儂欲竊
七(建寧香袋)
縫成紅素絹粧就鴛鴦線雙雙蟢子雙雙燕一雙圖半
面一雙圖半面繫他裙衩氤氲堪羨願翠管郎親捻
翻來覆去教郎見這邊題欲徧這邊題欲徧
八(川扇)
泥金叠扇子别樣成都紙盤來雙鳳雲如綺藏時曾見
未藏時曾見未偶然檢出攜來花底早捉向纖纖指
輕搖莫便心兒喜秋風明日起秋風明日起
九(蘄簟)
簟紋冰玉潤獨有儂床襯伊家臂上紋微印怕人容易
認怕人容易認當初買向田家古鎮這長物應難吝
與伊鋪在紗帷近銀燈將欲暈銀燈將欲暈(王忱索王恭六尺簟)
(送之遂坐薦上曰吾生平無長物長去聲)
十五家詞卷二十九
