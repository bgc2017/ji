十五家詞卷二十四休寧孫默編
彭孫遹延露詞上
詩何以餘哉小樓昨夜哀江頭之餘也水殿風來清
平調之餘也紅藕香殘古别離之餘也將軍白髮從
軍行之餘也今宵酒醒子夜懊儂之餘也大江東去
鼓角横吹之餘也詩以餘亡亦以餘存非詩餘之能
為存亡則詩餘之人存亡之也向讀彭子羡門與王
子阮亭無題唱和嘆其淫思古意兩玉一時阮亭既
官揚州羡門有客信宿會鄒子程邨初集倚聲於是
延露之詞成焉然則延露者其無題之餘乎蓋維揚
佳麗固詩餘之地也昔人謂天下三分明月二分獨
照揚州至有人生只合揚州死之語不止三年一夢
而巳故登蕪城宜賦西風殘照弔隋苑宜賦金鏁重
門過玉鈎斜宜賦曉星明滅上二十四橋問吹簫玉
人宜賦衣染鶯簧載酒青樓聽竹西歌吹宜賦并刀
如剪進雷塘觀八月潮宜賦玉虹遙挂豈惟平山欄
檻讓文章太守揮毫獨步哉楚大夫芳華竟體若無
湘浦蘅蘭巫峰雲雨則九歌九辨何處生活今以彭
子之才江山助之折大堤之楊柳對官閣之梅花選
樓公子盥手裝書殿脚夫人画眉捧硯宜其提辛扳
李含柳吐秦與紅杏尚書花影郎中平分風月則維
揚固詩餘之地而彭子乃詩餘之人也有其地有其
人有其人有其詞詩餘人乎人餘詩乎寄語王鄒想
當絶倒如僕者刻畫無鹽唐突西子斯又彭子之餘
也巳古吳尤侗悔菴撰
小令
十六字令
聽蛩
蟲切切哀吟不肯休愁人處多在五更頭
南歌子
揚州
青雀芙蓉舫紅闌楊柳橋聽徹玉人簫一場花月夢可
憐宵
荷葉杯
問病
花落木樨庭院重見骨細不勝衣支離憔悴總因伊知
麽知知麽知
曲廊
今夜霜風凄緊陣陣行到曲廊邊暗中扶遍小欄干寒
麽寒寒麽寒
搗練子
送春
啼鳥歇小庭空幾陣廉纖幾陣風獨倚危欄閒極目子
城一帶綠隂中
望江南
即事
山郭静春色正紛披楊柳風柔吹絮粉海棠雨膩濕胭
脂憔悴惜芳時
山郭静樓閣迥連雲歌管邀迴桃葉楫舞茵催試石榴
裙可惜日將曛
山郭静亭榭最清幽琪樹花殘猶旖旎靈和柳悴亦風
流往事憶成愁
南鄉子
採桑
花草暄妍江南三月浴蠶天陌上羅敷紛採摘提籠立
柔桑影裏遲遲日
憶王孫
寒食
梨雲婀娜柳雲斜閒倚高樓數亂鴉惆悵王孫天一涯不
歸家風雨年年葬落花
如夢令
惜别
昨夜桂堂深處風翦燈花如絮玉漏一聲殘苦死催教
人去無語無語淚眼頻頻偷覷
春晝
玉礎朝來生潤滿地落紅成陣微步下香階泥涴雙鴛
小印春盡春盡吹到荼䕷花信
長相思
閨恨
約歸期盼歸期畢竟歸來是幾時賺人書疏兒長相
思短相思盡日相思君未知懨懨瘦不支
目成
啟圍屏下重旌解意銀釭故不明今宵好目成夜香
清墜釵横燈下頻頻相喚聲教人待怎生
河滿子
游仙
獻罷金蔬玉菜吹殘鳳竹龍琴好趁天風尋舊侣逍遥
碧嶠青岑歸自安期海上懷中一寸仙椹(秦皇遣徐福入海求一寸)
(椹)
寄語
忙裡彈棋擊矟閒時酌酒鳴筝竒服居然人不識高冠
短後長纓寄語里中兒子何妨謂我狂生
生查子
旅夜
薄醉不成鄉轉覺春寒重枕席有誰同夜夜和愁共
夢好恰如真事往翻如夢起立悄無言殘月生西弄
去歲
去歲寄寒衣細熨襟前皺春服又重縫何日歸來候
青鳥去傳言只說人依舊腰帶沈郎寬禁得添消瘦
昨夜
昨夜夢無憑強起窺粧鏡錦字授行人殘麝光猶凝
此去見檀郎情事應詳省生怕不思儂但說懨懨病
病起
小礎綠隂粘片榻黃梅涴迸水簟文流人藉青苔卧
鄉字幾時來旅病纔輕可往事莫思量想着如何過
醉公子
訊使
前月行人去屈指來何暮叩戸料應來鄉音傳尺素
尺素幾行餘不見故人書難道不相憶沈吟雙鯉魚
點絳唇
送春日與袁重其花下小飲
草煖鶯飛行人多上全吴館月洲亭畔重把春衣換
新綠南園巳覺參差遍花如霰君今不醉負却提壺勸
浣溪沙
病況
却月横雲悄未舒看花踏草興全疎屏山寂寞夜何如
燭炧香焦猶未寢幾回偷看寄來書感他珍惜怕他
虛
春遊
花柳暄萋不自堪柔鶯歷歷燕喃喃斷腸春色在江南
麥隴摧風輕委浪蘋波蹙雨淨拖藍旗亭歸去酒微
酣
客中小寒食作
客裡佳辰祗自憐白榆初改漢宫烟覆堤柳色正三眠
芳樹乍聞花氣息小樓幾見月團圓教人無奈暮春
天
踏青
翠浪生紋漲曲池春深閨閣弄粧遲弓鞋羅襪踏青時
鴉鬢輕分金縷縷燕釵低颭玉差差杏花香雨細如
絲
一幅帆飛十里流白蘋芳渚放輕舟洞天何處最深幽
紅杏枝頭寒食雨碧桃花外夕陽樓千條弱柳綰春
愁
艷情
睡鴨凄清夜未眠銀荷低照象牀邊七襄錦被八蠶綿
臯厭細挼紈簟上諾龍私貯繡襟前玉郎長得玉人
憐(臯厭見水經注)
閨思
蟬翼裁成稱體衣妍和風日燕交飛遠山泓黛一行低
雨滴櫻桃隨淚落心緘荳蔲怯人知殘鶯新絮斷腸
時
美人春睡
妝閣深深鎖碧苔春眠嬌倚避風臺海棠着雨未全開
金蝶暗寬文綺帶玉鉤微卸錦綦鞋檀郎莫自䛏人
來
鑾江舟中集劉隨州句寄孫無言
古木寒蟬滿四鄰蕭條環堵絶風塵何年家住此江濱
漢水楚雲千萬里不堪秋草更愁人臨岐南望一沾
巾
初夏
小閣冰簾軸畫义水沈烟重暈輕紗鵲罏分火潑新茶
綠竹傳將歡子粉紅蕉憐殺美人花一池春雨閙鳴
蛙
伊川令
為阮亭題余氏女子繡洛神圖
采珠拾翠紛來往羅襪輕盈樣何處通辭波上腸斷東
阿才子一賦千秋悲愴鍼神原是魏宫人重拈出洛靈
小像
卜筭子
賦艷
又報玉梅開笑泥青娥飲去歲留心直到今醉裏如何
禁身作合歡牀臂作游仙枕打起黃鶯不放啼一晌
留郎寢
夏至日
纔過困人天又把黃梅做試捲疎簾一倚闌小雨吹紅
醋草草百年身悔殺從前錯來日還如去日長没箇
安排處
有懷
簟影滑生雲蓮子清過水好月微風入夜分記起當初
事鈿盒悵空存愁病看如此仔細從前暗忖量值箇
相思死
醜奴兒令
雨窗讀悔菴弔琵琶樂府
從頭細數傷心事幽怨琵琶哀拍胡笳一代紅顔萬里
沙沈吟掩卷愁無限風閙窗紗雨滴簷牙蛺蝶多情
苦殉花
臨别
畫橈約在春初發暗數流光羞整新粧不到臨時巳斷
腸繡幃今夜人清悄雨滴空堂花落空釭數盡更兒
嬾上牀
減字木蘭花
重過鴛水客樓
鴛鴦湖畔曾醉嬌歌聽翠管湖雨湖烟不見于今又幾
年重來颿影蘭葉頻花秋日淨題句空留行裏塵生
水面樓
菩薩蠻
京口遣信南歸因題書尾
繡衾孤擁春寒峭窗前小玉迎人笑報道遠人回郎君
有信來循環都讀遍腹内車輪轉何日却歸家懨懨
瘦損花
其二
中秋月落催蘭棹清明寒食逡巡到青鳥縦傳書不歸
仍是虚舊歡真似夢畢竟功名重含淚待歸期從頭
細問伊
其三
去年除夕蘭釭下熏香被酒更深罷鳴指又嘉平迢遥
薊北行門庭清似水淚滴鴛央被夜夜捧心眠何人
着意憐
其四
斷紅小頰芙蓉淺檀痕新漬香襟煖雁字下平蕪還勝
雁也無情知歸未得不是輕抛擲寄語好加餐春來
風雨寒
除夕阮亭廣陵署中守歲
節序驚心殘臘盡同雲襞雨寒猶緊小煖逼爐烟江春
入舊年芳柑傳綺席好事過除夕香雪動園梅春迴
人未迴
閨情
畫檠朱燼花如雨當窗手弄春鶯語半面最宜人屏山
一線痕十重緗綺被赤翡交青翠生小怯孤眠郎衣
手自牽
春愁
平蕪南浦萋萋碧殷勤别淚紅巾濕花信半催殘高樓
簫管閒金猊空自爇不解鴛鴦結何物似相思相思
無盡時
夢起
秦篝小炷銷宫餅繡衾一疊文鴛冷儂巳不成眠知伊
更可憐晨光生牖裡曉幕長孤起春夢太分明關人
半日情
春寒
夜寒酒薄眠初覺一釣殘月懸樓角小篆冷香筒香煤
半粟紅垂簾還涉想髣髴金釵響數盡短長更東方
不肯明
暮秋閨思
層波不轉眉山蹙有人倚遍闌干曲雲洗碧天空殘陽
雁背紅寒林烟冥冥不見歸帆影望斷又今朝離魂
脉脉銷
樓眺
一抹烟鬟青不了遥天幾點寒鴉小落日挂簾鈎捲簾
人倚樓雲帆何處度目盡江南路窈窕月華生斷腸
今夜明
題青溪遺事畫冊和阮亭韻(乍遇)
南園粉絮漫天起玉闌干外花隂裏初試薄羅衣金蟬
顫欲飛無端郎驀見剗襪輕風扇驚起宿鴛鴦裙拖
繡一雙
又(夜飲)
春檠雙吐緋羅燭文犀酒泛葡萄綠裊裊洞簫聲牙娘
按字清投瓊聊作戲莫賺蕭郎醉今夜好秋光月明
衾枕涼
又(私語)
棠梨落盡花如雪雙雙照影昏黃月泓黛秀聮娟雲鬟
亞玉肩凭闌羅襪倦坐損春衫茜小語怯聽聞嬌波
横覷人
又(圍碁)
湘蘭九畹垂垂吐雕龍巧喚紅鸚鵡長日試敲碁嬌慵
落子遲儂家誇好手賭勝朱櫻口却斂細蛾兒含羞
欲悔時
又(迷藏)
海棠開遍清和近輕蟬低掠雙文鬢玉體藉花藏花深
珠露涼青衣能暗邏莫使窺人躱人影墮高枝玲瓏
月一絲
又(彈琴)
梧桐深院鳴秋葉狄香小炷氤氲爇玉指弄哀彈琴心
雲水寒園絲珠作串字字含清怨清怨寄三湘眉峰
九曲長
又(竊聽)
朱絲宛轉垂銀蒜今宵底事抛針線怪殺太風流頻頻
撼玉鈎千般輕薄箇可也羞燈火漸覺麝蘭微畫屏
人欲迷
又(讀書)
小窗鮮碧凝修竹窗前試展珠圅讀日永靜無人風來
散帙頻新粧嬌半面莫使悲團扇纖月挂簷頭牙籖
索罷休
又(潛窺)
玄霜搗罷明于雪褰帷人似嬋娟月何必怨羈雌有人
簾外窺嬌羞生不慣驚避檀郎看香汗玉膚潮無聲
落鳳翹
又(葉子)
竹窗晝永清無事南朝舊譜翻新思竒正巧能兼犀籌
手自拈郎休嗔葉子葉葉郎相似盡日掌中擎歡情
一紙輕
又(情外)
花梢荳䓻含春色風狂雨驟相狼藉懊惱錦屏空胭脂
滿地紅諸姨偷覷着調笑多輕薄一曲後庭花前身
張麗華
又(秘戲)
枕圅膩臉明雙玉纖蛾接黛攅新綠歡淚粉香垂為郎
忍片時金鋪横屈戌皓腕頻頻覷覷向蠟鐙中臂粧
深淺紅
巫山一叚雲
雨窗與程村夜話
歲月閒中老容顔暗裏消清槐好為繫征舠濃綠染長
橋聽雨僧廬靜尋詩竹院遥燭花落盡又頻挑不寢
費蘭膏
南譙道上
暮火投山郭朝寒過驛橋江雲一色秣陵潮抹斷蔣山
腰秋色低鴻雁清霜急皂鵰汀蘆沙葦冷蕭蕭風雨
入南譙
為侯大年賦催妝
侯第珠為帳金閨鈿作車水沈香炷博山爐今夜極歡
娱顧影雙龍鏡更衣百寶𥜗畫眉深淺入時無笑指
月生初
柳含烟
本意
水驛下戌樓前寒食清明過也淡烟疎雨落花天恨綿
綿風起㶚橋如雪短葉長條堪折一春只覺别離多
奈愁何
謁金門
春夢
春愁積一片角聲清急天上佳期無信息行雲何處覓
靜掩流蘇帳額還似見伊顔色夢破五更風瑟瑟紙
窗凉月白
好事近
落葉
一葉為誰飄染就十分秋色欲借江郎青管賦閨中新
什小鬟石畔掬清泉捧硯洗殘墨好向斷紅紋裏認
玉人書跡
金蕉葉
新月
新蟾恰恰轉花梢照人半霎誰將明鏡彈破纖纖小指
甲又似人兒瘦怯染輕雲犀梳倒插朝來鉛粉洗淨
蛾黃露一搯
清平樂
吴中柬寄百旃
少年情緒分付東流去水上浮漚花上露一霎蜉蝣旦
暮故人休問彈冠心隨雲水同寒覓得新來活計筆
牀茶竈蒲團
憶秦娥
黃薔薇
清明近好風初占薔薇信薔薇信脂輕粉薄天然檀暈
夜來巳覺春寒困曉粧約略黃兒褪黃兒褪幽香一
滴露珠新揾
憶少年
憶遠
閒來極目朦朧不辨江天雲樹懷中數行淚向何人彈
與日日潮迴烏角渡趕不上蕭郎行處仙裙且休繫
仗東風吹去
更漏子
五日
展羅衣寬寶纈團就一窩香雪珠箔下畫屏中重施繡
抹胸梅雨濺荷風扇釵上翠符頻顫多少事費沈吟
日長倦不禁(毛熙震詞繡羅紅嫩抹酥胸)
午飲
額妝輕眉影細髮際瑩瑩光膩收寶鏡炷沈烟低頭急繡
纏菖葉碧榴房赤午酒中人無力羅袂薄晩風涼幽
蘭被體香
荆州亭
晩眺
小閣愁來獨倚四合彤雲垂地若要不思鄉夜夜除非
沈醉酒後寒生半臂着處牽縈人意珍重舊羅巾曾
揾美人香淚
甘草子
今夕
春恨耽過年時今夕消除盡花月也羞明兩兩生嬌暈
階下綠茵清稳合眼處蘭縑初褪一齧文犀為伊忍
狂殺人風韵
阮郎歸
旅思
院門花影鎖重重行雲天外峰夢魂吹去杳無蹤此時
愁殺儂風剪剪月朧朧春霜壓被濃萬千心事霎時
中挂兒撼曉鐘
春曉
靈扉誰為捲仙旌霞光透月櫺幾回欲起又消停朝寒
不自勝明鏡啟曉篝輕宫香分外清依微花氣滿雲
屏春禽無數聲
歸思
玉河官酒送行時輕黃遍柳絲仙橋認取再來期花驄
驕欲飛人事換歲華非江雲望眼迷年年風雪滿征
衣思歸又怕歸
眉峰碧
春閨
漫把重簾約巳覺朝寒略春色原來一夜深看桃李參
差發紅淚垂銀蠟烟縷青于髮午幕人聲悄不聞隔
花細雨流鶯滑
眼兒媚
秋思
空階夜雨滴心頭涼雁過西樓一行秋色十分歸思萬
點離愁自被浮名羈絆後長似斷蓬流淒淒雙杵朦
朦殘月渺渺孤舟
錦堂春
柬既庭
塗轍正妨我輩溪山合老狂夫為報故人休復爾鐘鼓
駭爰居心巳絮泥灰木身拚月媵花奴須知富貴非
吾願遮莫執金吾
桃源憶故人
社日
平臯翠縠濃于染一幅晴蕪青蒨舊社酒徒零亂添得
紅襟燕枌榆往事還重見竊炙歸來春宴人在櫻桃
庭院今夜停針線
攤破浣溪紗
讀高季迪缶鳴集
何處登臨憶侍郎無邊草樹路微茫依舊青丘湖下水
接東江舊宅巳隨烟裏没遺編曾向篋中藏歎息當
時同輩少壓徐楊
武陵春
和潄玉詞同阮亭作
柳軃鶯嬌蜂蝶閙春色滿枝頭暮雨朝雲不肯休遮莫太
風流花滿湘江波正綠莫上木蘭舟若向湘江共&KR0712;
舟又添得一般愁(末句多一字照原本)
將遊吴門先寄家兄雲客
三月韶光應巳暮花事委行塵畫帆擬泛石湖濱修褉
及佳辰寄語流杯亭下客沽酒莫辭貧風吹船玉皺
紅鱗一嘔木蘭春
太常引
留别
脆紅嬌白媵殘春香夢細于塵畫閣又斜曛空羨殺烏
龍錦茵無邊風浪無憑書札從此隔重闉一掬小江
津浣不盡相思淚㾗
柳梢青
感事
何事沈吟小窗斜日立遍春隂翠袖天寒青衫人老一
樣傷心十年舊事重尋回首處山高水深兩點眉峰
半分腰帶憔悴而今
月中行
别意
越絲新襞小裙腰翠帶逐風飄水葱仙席索春饒脉脉
暗肌銷銀筝玉管無心弄人靜後幾點清譙相憐端
的只今宵不睡也難消
滿宫花
南園
試青鞋褰翠袖春色南園堆繡白頭猶說廣陵王能使
行人回首錦衣城今在否見說當時宫囿陌上誰歌
緩緩歸只有花開如舊(南園在姑蘇子城西南廣陵王錢元璙帥吴時所剏衣錦城在)
(臨安吴越王素所居營也)
十五家詞卷二十四
