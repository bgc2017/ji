雪溪集别集類三(宋)
提要
(臣)等謹案雪溪集五卷宋王銍撰銍有侍兒
小名錄補遺已著錄是編乃其詩集陳振孫
書錄解題宋史藝文志並作八卷此本僅五
卷考墨莊漫錄載銍所作王文孺臞菴詩一
首又山村詩一首越詠載銍所作雲門寺詩
一首今皆不見於集中知今世所傳已佚其
三卷非完帙矣銍詩格近温李王士禎居易
錄詆其詩不甚工而稱其附載廬山僧可和
和詩一篇似非篤論惟銍以博洽名乃集中
白頭吟序不引西京雜記而引吳兢樂府解
題已迷其本(案西京雜記雖偽書然在吳兢之前即兢說所自出)又稱
宋志載文君詩云云不知宋書樂志白頭吟
寔作古詞不作文君此亦千慮之一失信乎
考証之難也乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
