雪溪集卷五宋王銍撰
絶句
同賦梅花十二題
半開
一枝開破一年春鬭蕊稠花總後塵却恨無媒憐獨夜
月偷清影向何人
清晨
曉色宜春露蕊鮮玉人斜插鬭清妍新花更映新粧面
無限風光在鬢邊
風前
清香自滿不因風花氣迷人處處同祗與吹開又吹落
春愁已在笛聲中
月下
樽前舊厭繁多態雪裏曾嫌淡少情何似天容開夜色
數枝寒玉轉輕盈
雪後
枝留晴雪色難分似向殘粧試粉痕恨滿前村花落處
萬重煙靄遠連雲
雨中
水泛殘香不可尋更堪煙雨鎖花心祗知賜浴恩波重
未識和戎怨淚深
水邊
雪後溶溶嫩水通滿枝煙雨暗春風試看照影横斜處
渾似靚粧清鏡中
竹外
枝上淡煙籠白雪此君高節助清真要知謝女(缺)容别
林下孤標迥出塵
江村
竹籬茅屋江郊路未肯鬭粧塵市間小朵飄零水風晩
又隨殘月落關山
山館
窮塗遊子年華晩折贈無人信手題留戀清香忍回首
五更立馬斷橋西
薄暮
寒欺雪勒未逢春照影今宵借月魂可惜孤山吟已盡
後來幽絶幾黃昏
欲謝
零落斜枝雪未乾且垂薄暮護微寒大都榮悴人情别
我為殘英特倚欄
墨君十詠
弄雨
一段風煙筆下開小枝帶雨思縈迴障風一袖如相向
說與嫦娥淚落來
藏巖
小年輕别廬山道林下微吟夜更幽影落人行半巖月
五更風露一山秋
露葉
秀色娟娟自出塵曉枝更帶露華新清風一至如相語
從此開簾來故人
霜節
春花秋月不同時高節偏于墨色宜莫遣世間丹綠筆
等閒俗却歲寒枝
舞月
江樓月下夜聞歌不奈忠州刺史何輕嫋腰肢更清峭
柳枝何似竹枝多
迸石
渭水侯多失舊封平泉池館亂來空青青石上何人賞
孤映暮山風雪中
欺雪
愛竹高風已自賢興來更泛剡溪船枝間清響風驚雪
憶得東林夜宿年
雪梢
第五橋邊一徑遥滿林野竹立江郊鴛鴦浮破水涵影
翡翠壓斜風舞梢
外風
倚竹佳人生暮愁那知情伴夜蟬幽一山風月龍吟罷
聲入江雲嫋嫋秋
憶昔
匡廬古寺暗松藤曾宿寒巖最上層火煖爐温四山靜
前溪風雪後窗燈
春郊
不斷煙蕪起暮愁無窮楊柳拂東流一聲歌罷香輪去
只有斜陽伴畫樓
又
碧飛紅斷正傷春萬里天涯一病身芳草路長樓百尺
樓中更有凭欄人
曉發石牛
匆匆車馬出清晨日淡風微已仲春松竹隂中山未盡
梅花林外有行人
山中夜聞風雨
空山清夜寒無寐松檜搖聲風雨高行盡江湖志巖壑
猶疑遶屋盡波濤
芳草
會時曾(缺)梅籠雪别後常懷月照沙到底多情是芳草
長隨離恨遍天涯
晩望
春濃已伴客愁濃門掩雨餘江上峯莫道夕陽無一事
遠嚬眉黛更千重
杏花
玉人半醉暈豐肌何待武陵花下迷記得鞦韆歸後約
黃昏新月粉墻西
又
醉裏餘香夢裏雲又隨風雨去紛紛人間春色都多少
莫掃殘英枉斷魂
古意
歌聲怨極珠難續琴韻愁深水易分公子何須賦巫峽
夢中真復有朝雲
雨夜
去國襟懷離别情夜眠雨驛嘆孤征轉頭三十年前眼
猶聽當時枕上聲
雪溪亭觀雨
晚雨廉纖正滿空萬峯多在暝雲中風回變態何深淺
坐看天池水墨工
山中早秋
蒼茫山口月西沈瀟灑新秋院落深雨滴梧桐河漢淡
夢回猶記少年心
山居追凉
松門東路有柴關涼卧清宵夢亦閒更待海風來萬里
一天霜月滿空山
秋容
如畫羣峯從復横孤煙收盡片雲輕天容常帶秋容淨
萬里碧天新雨晴
雪作望剡溪
玉樓瓊樹曉煙披擁衲開門四望迷清曠世人誰似我
雪中更到子猷溪
寄南巖悟禪師
雪後千峯玉刻成瓊瑶寒照寺樓明遥知禪老開窗坐
指點煙村看晚晴
雪晴閒渡西溪
雪後孤村一段煙晴光遠射玉山川酒旗隔岸招閒客
獨上西溪渡口船
送淳上人遊九巖
殘菊孤花留暮秋勞師問路亂山頭九巖只望孤雲去
舒卷如雲得自由
泉聲
娟娟山月半岩明霜重樓臺夜氣清誰把玉琴來寫取
松風吹斷夜泉聲
寄和邢子屑孫肖之始春見寄
東風初到亂山頭無數殘梅雨未收何待傷春對晴景
暝雲横盡古今愁
又
海山雪後海山寬羣玉參差萬里寒岩谷無人共清夜
倚欄獨向月中看
又
山林老去萬緣休只有情鍾舊輩流芳草無窮山四向
斷腸人在最高樓
憶廬阜寄機上人
憶在東林學夜禪月中清響聽風泉不須更作廬山夢
魚鳥相忘二十年
上方
松間清月佛前燈菴在孤峯更上層犬吠一聲秋意靜
敲門時有夜歸僧
寒夜
淡月新霜似舊時更憐秋與夜遲遲夢回一枕凄涼恨
帳外青燈不得知
晩意
山空寺古紫苔侵更喜漁樵不見尋坐對秋隂晩蕭瑟
風吹敗葉入廊深
即事
住依溪口破殘村身伴渡頭零落雲更向空山拾黃葉
姓名那有世人聞
南巖悟禪老見于山中同烹玉糝羹
我家峯頭最高層落葉蒼苔不可登清坐與師烹玉糝
千岩風雨夜深燈
明覺寺折梅
遥山天際斂眉峯清淺溪邊淡粉容薄暮寺橋人獨立
一燈明滅數聲鐘
夜晴
雨却初收天意晴西風搖落夜寒清披衣自起開窗戶
落月一山高下明
古漁父詞十二首
漁父家風我所知家風要與道相宜不懷貪餌吞鉤意
常似絲綸未下時
二
雨中濕艇一聲歌夾岸青林照碧波躍馬更誰思往事
紅塵千丈奈人何
三
萬里號風雪滿山黃蘆晻靄水汪灣九衢朝馬愁泥滑
不識漁翁興未閒
四
風波穏處釣舟閒雲去諸山暝不還江面一峯何所似
青銅鏡裏綠雲鬟
五
千古高人張志和浮家泛宅老煙波不應别有神仙界
祗此滄江一釣蓑
六
虞舜遺風遠可尋煙波一棹古猶今九疑蒼莽三湘闊
盡是雲山韶濩音
七
曾見三閭屈大夫強將清濁較賢愚如今更覺前言拙
醒醉由來本不殊
八
風裊溪頭釣線多戲魚無奈巧依荷直須飄淨浮萍草
盡放青天照碧波
九
禹門三汲浪千重變化飛騰豈有蹤寄語魚蝦休上釣
要看頭角是真龍
十
得即歡欣失即憂死生輪轉暗相讐那知垂釣非真釣
只在絲綸不在鈎
十一
船子禪師意未平萬波要喻境中(缺)魚寒不食清池釣
何處歸舟有月明
十二
波清百尺見修鱗水色天容自古新昨夜西江浴明月
冰輪玉兔絶纖塵
雪溪集卷五
