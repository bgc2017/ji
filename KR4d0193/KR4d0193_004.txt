雪溪集卷四宋王銍撰
律詩
寒食
故國千峯外孤舟一水濱天涯未歸客江上欲殘春雁
去銷魂久花開墜淚頻東風吹晩雨芳草路邊人
病中
久知身是幻况復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
春近
山色銀屏曉溪梅玉鏡春東風露消息萬物有精神索
漠貧遊世龍鍾老迫身欲浮滄海去風浪闊無津
禹廟
書稱堯舜没禹獨錫成功須信賓天去何疑窆石空市
聲朝夕變山色古今同誰與明真理蒼崖松柏風
又
夏后東階殯遺蹤照路隅今觀四山拱猶似百神趨功
已百王冠言尤萬世謨死生懷舜德舊邑對姚虞
八月十四日送葉子謙自會稽遊江觀湖歸
閩
傾蓋論交意已傾斷絃重續喜君聽山川妙意藏千古
天地神機在六經朝夕事皆翻覆手古人情寄短長亭
濤江君往觀秋注萬頃漲溟無淺行
夜坐
夜久燈花自吐紅歲華已盡尚飄篷身遊百越風波外
路入千山雨雪中失馬舊知無得喪拂龜那更問窮通
懶將今古從頭數幾度邯鄲夢不同
送僧秀遊海上諸山
丈室凝塵鎖寂寥飄然更打衲僧包春風正滿碧溪水
落日偏宜紅杏梢身外誰非追日杖法中我是續絃膠
雲山煙海雖深廣未抵安棲一把茅
十二月中旬書戴溪亭
天上東風轉斗星天涯羇客尚飄萍道塗况復經殘歲
風雪那堪宿旅亭春到怯添雙鬢白夜寒愁對一燈青
殘年萬古淒凉恨不計樽前一醉醒
重賦梅花
誰言今無返魂香年年末上開孤芳韻高水天冷相照
清極雪月寒交光姑射神仙瑩冰骨水精宫人素霓裳
迎年送臘各愁絶付與世間幽恨長
謝史純夫畫連昌宫圖頃歲京洛間作此今再
觀舊本
筆下春風錦繡浮花光山影照清流唐朝憂樂君新意
洛邑興衰我舊遊急雨打成今夜夢孤燈挑動昔年愁
此身此畫俱非實白髮天涯萬事休
寄九峯覺老時自因勝退居
京江别我正堅冰拂袖歸來道更增又見嶺梅來驛使
懶將庭柏對談僧半廊冷月溪山霧一炷幽香殿閣燈
此亦世間愁絶處嶺猿歲晩哭寒藤
雪聲
飛滿前村夜不知憑風聲與靜相宜銀釭志士詩成後
玉枕佳人夢覺時乍聽打窗投米急相同糝徑落梅遲
孤舟曾向江湖宿清入寒蘆韻更竒
梅花
孤高來處自天人末上常先萬物新不有大寒風氣勢
難開小朵玉精神冰溪影鬭斜斜月粉鏡粧成澹澹春
直伴東風到青子多情不逐雪成塵
又
古稱秀色若堪飱冷豔幽香畫更難草木盡枯風正惡
雪霜初霽月偏寒須知淨几明窗見不似蒼山迥野看
羌笛一聲悲落盡傷心何待百花殘
臨海僧珂公出梅花詩和其韻
天公飛雪鬭梅英未有東風便有情竹裏藏春春不覺
水邊見月月羞明神人自惜迷姑射天女何妨伴淨名
第一花中拈實相談禪說法大修行
姜山通闍黎真骨歸塔以詩送之
空門龍象道高升坐使山川勝氣增天道不言成四運
人間無處證三乘雲深尚有遊山客煙冷空餘禮塔僧
一葦莫嗟成萬古幻身來往本何曾
剡溪月下泛舟
歲殘清夜一溪澄更愛千峯霽月升天地高低銀色界
山川表裏玉壺冰裘單擁火宜無倦石響舟行恐不勝
休數興來并興盡茲遊今古亦何曾
歲杪道中
巖風號萬木天意自悲傷野店逢殘歲危峯半夕陽吾
生猶道路此恨付杯觴正是凄涼極寒梅逗晩香
送黃生還臨安
舊事恍如前後身龍門四紀更情親茅廬驚歎見斯客
天馬超騰感似人三逕草荒殘歲雨一枝梅作渡江春
莫言吳越方成别纔隔雲濤莫問津
再和雪聲
天上威儀地豈知六花寒路夜偏宜半空環佩朝元罷
滿地珠璣按舞時&KR0609;&KR0609;初隨風更急蕭蕭却雜霰俱遲
房公松竹分清俗除却天聲總未竒
又作帝宴鈞天世豈知六花寒路夜偏宜房琯云天
下之聲惟竹聲最清及聽松聲知竹聲更俗
舟行扶病訪王文孺曜菴且蒙和賜佳章次韻
為别
西風過雨冷孤雲客路衰骸與病親煙渚好横今夜笛
雲林還憶舊時人凌空丹藥傳巖客(近有遊客蓋吕公也遺文孺長句及)
(神丹)照水紅蓮賦洛神老淚數行傷别盡自憐無可更霑
巾
九月二十七日與客遊龍山
野服芒鞵步步同天寒酒薄客情濃身如萍水同千里
路入煙蘿更幾重滄海清江共今古黃花紅葉雜秋冬
暝雲自與千峯合送我歸鞍寺寺鐘
送無相祖老真骨歸塔
去來一念等孤雲隻履西歸道更尊落葉滿山新塔就
雨花盈几故經存風清罷放林間鶴月冷空啼嶺上猿
白髮來為生死别寒溪猶繞舊松門
送嘉魚周尉
大門志與古人謀萬卷詩書第一流文采聲華今有繼
死生契闊獨相求天回凉色偏宜月地近潮聲先帶秋
此别頻書訪存没老人曾見綵衣遊
上巳日送簡伯
門戶荀陳士論僉却隨王謝老江南一官傲世妨才命
萬事承家任苦甘漁艇我將還舊隠僧窗誰與對清談
落花風雨西陵渡佳節可憐三月三
次韻梅花
廣寒宫裏自無倫不秪塵中第一人絶態乍辭天上舊
清香更占世間新煙愁月恨迎回臘日暖風遲俗却春
且對流年覓新意横斜疎影句皆陳
望大梅欲回雪竇路險而止口占示同行
起曉尋幽意氣豪冥冥重霧溼征袍天扶寶勢千年拱
海助寒聲萬籟高休數興衰兩蝸角從來憂樂一鴻毛
了知終老林泉是渡水穿雲久亦勞
倚樓曲
天邊皎月凝清光圓缺不如人意長夜來常(缺)和月落
清曉鏡裏看新粧此情同生復同死君似欄杆要堪倚
樓高風送管絃聲腸斷五陵年少子
雜興效阮步兵
松巔負殘雪高映寒食輝衝風忽飄墮勢若從天飛庭
虚四散入凌亂侵人衣衣重不忍拂恐與清景違援琴
弄太古聲淡節亦稀衆笑已獨賞恍然迷是非乃知絶
絃意千載同依依
賦得隔樹見秋燈
隔樹見秋燈青熒更可愛半籠宜葉疎微透嫌枝碍深
誤暗蟲投靜窺栖羽在望疑簾幕中吟惜欄杆外月到
冷光幽風來孤影碎山客遥夜歸耿耿如相待
游東陽涵碧亭劉夢得所賦詩也明日過中興
寺遊覽終日記所見
我遊東陽城隠矦昔所制山川無古今城邑有存廢夢
寐涵碧亭草間得遺記飛流落天明噴灑寒玉碎停車
風雪中豈特生秋意李杜到韓劉崢嶸相品次景因真
賞見遺句細吟咏假蓋上前峯提攜有兒稚明朝春開
晴步到中興寺山僧引客遊佳處相指示羣峯四抱圓
浮煙生暖翠唐年故刺史宅作布金地報以遺姓存猶
感邑中厲(唐刺史厲日新捨宅為禪寺今邑中有後嗣存焉)月生旁邑應真傳
(缺)絶藝峩峩畫三佛張吳意能儷氣象隨世低病鶻無
猛鷙碑隂筆縱横才翁雄近世疑是蘇躭鶴去家已千
歲懷土一來歸故畫華表字(寺有貫休畫三大佛及蘇才翁記墨)上方有
重閣景與衆山會一酌玻璃泉碧色劍鋩淬小叢相思
寺紅蘂粲丹荔僧言此芳根草木獨靈異上枝花盡開
下實方委墜開落俟相見終始周一歲不同桃與李華
實苦相避愧師論應實未辨談實際山寒足力疲蕙帳
聊假寐交錯佛衣巾紅綠錯裙袂雖非維摩室天女亦
游戲起濯古銅壺凜凜存往製滌手焚妙香剰與洗塵
滓欹枕聽松風為我勤解穢幽尋欲黃香小圃春物麗
落日在前峯駘蕩東君醉宫娥失翠鈿搖蕩誰復制風
起落花多翩然如墜耳植杖久裴回羇旅得少慰恨無
昔人語剖析發幽秘明朝漫回首長途方聳轡綿綿芳
草多天涯亂愁思
剡溪王秀才畫子猷訪戴圖
剡溪萬壑千巖景人境誰能識心境君畫山隂雪後船
始悟前人發清興眼中百里舊山川荒林雪月縈寒煙
應緣興盡故無盡賓主不見寧非禪當年戲留一轉語
不意丹青能再覩更畫人琴已兩忘妙盡子猷真賞處
必明菴
佛心猶日出何曾碍須彌散為普光明合作四威儀萬
古止此日羣目盡見之普現一切水君自分澠淄高垂
大圓鏡君自存妍&KR1126;方寸無盡燈何處存思惟高禪聞
妙道行作人天師維摩開丈室菴成更求詩衆說列山
岳我以一理推萬方聲一槩我初拙言詞至現莫如心
舉念周四維必明乃本明盡掃棘與茨豈知都用晦隠
顯兩不知大千在毫髮聖言不吾欺
追和淵明九日閑居詩
白髮不堪鏡殘骸寧久生已是夢中事那知身後名古
今黃花節增重由淵明後來杜與蘇感慨皆同聲乘光
入無窮留恨何千齡令我過佳節濁酒惟頻傾豈比區
中士軒冕矜暫榮滄溟芳歲晩古寺久客情洗滌流落
歎支公句新成
畢少董繙經圖詩
我知君子有常心誰謂春秋無定法常心定法皆一途
萬變在前吾不惑錦衣白馬青油客回首傷心淪異域
縞帶喜贈延洲來一見渾如舊相識片時偷生萬年泣
倘得義成身乃立已將死生委天公要因筆削明吾迹
偃蹇榻上書千帙坐使羣儒仆墻壁凜然細史行天誅
掃除坦塗大搜索贊辭自昔非游夏叛去于今無籍湜
鴻雁書聞到上林管絃聲任來凝碧嫣然侍側兩少麗
桃葉桃根莫能及荳蔲梢輕露有華早梅花嫩春無力
欲將婢子固君心豈料君心堅鐡石果聞遠使報還家
萬里精誠初不隔書成初奏未央宫金馬石渠皆動色
不與左氏作忠臣忠欲天王坐中國聖人大法先能識
節義大閑今獨得傷麟嘆鳳非道窮千載相逢猶咫尺
尊王便是祝(缺)心聖人壽與天無極
和明上人見贈
西湖梅蕊晴香浮錫杖凌空過沃洲後會重尋人更老
頽光不駐水爭流夕陽天際青山出暝色煙中白鳥留
此境只曾支遁賞剡溪今始得湯休
又
六見月華虧又盈却來松下笑相迎事銷臘雪渾非舊
人似寒梅獨有情香火舊緣生理足煙霞新志著書成
明朝又入千峯去猶恐時人識姓名
寄陳彦山
送君憶昔入鼇山愁折江梅踏雪還别後重添十年老
靜中猶借半生閒文章千古心空在書史三冬手自刪
歲晩山中有琪樹傷心何日得同攀
中秋山間觀月
月出雲開天宇閒幽居真賞異塵寰冰輪孤掛夜千丈
玉露密零秋一山莫望鄉關起愁色勝居沙漠慘離顔
桂娥應恨無佳句不識幽人到老閒
雨後登雙溪閣
夢寐登臨處漂流來此行長年為客意落日倚欄情雨
過水光發風生雲態輕山川沈郎舊巉絶有餘青
剡溪久寓
山水戴(缺)色尚餘清興中千巖落花雨一徑卷松風酒
茗延幽子圖書伴老翁長生吾不羨久悟去來同
送史純夫出疆
悠悠遠水李膺舟漠漠餘寒季子裘隔歲梅花新舊恨
入春山色古今愁重游梁宋三千里看復關河四百州
辯舌縱横報知己古人憑軾取封侯
秋日
半落庭前葉始知秋意新風嚴柳疎細霜薄水清勻句
裏存佳景詩中見古人一峯矜絶態雲外掩孤顰
小立
茅屋藤蘿外憑欄煙靄間亂蟬催暑去急雨帶秋還路
入雙溪口門當四面山詩成題未有翰墨伴清閒
將卜山居寄懷
山居香火伴殘經幽絶全家在畫屏黃葉(缺)藏一溪碧
白雲堆擁萬峯青安知遇酒分賢聖但可與人同醉醒
萬事休心惟白髮更須結托老人星
除日得銅溪老人書
除日相思輒寄詩流光不特我衰遲歲窮滄海波濤急
天冷空山鳥獸悲一氣先觀雲暖處百花猶避歲寒枝
迎年送臘須臾夢正似須彌不動時
望秋
門對萬山深登臨老病侵牛羊隨野色草樹帶秋隂此
景聊供望何人肯見尋猜鷗不用下我自信無心
病中
遥夜支頥坐春醪負十分碧烟沈宿靄清月入微雲真
妄怯多病翔潛喜不聞鞦韆人樂處十載愴離羣
寄東山覺老
紅粧碧嶂舊登臨來演真常契佛心漫道山林無獨往
那知笙磬有同音堂前明月四時好山外白雲千古深
此别松門無復見漁樵為伴老相侵
陸左丞夫人鄭氏輓詞四首
家學開皇紀淑聲通德門内朝班早貴中壼譽尤尊聞
說百年事扶攜兩世孫從夫得文伯萬古姓名存
二
寒日明丹旐流塵覩綵衣那知長夜去無復逝川歸方
士言終誤神丹事已非出門尋弔客惟有鶴雙飛
三
軒冕三從盛門庭五福優凄凉孝子淚悲慟故山秋楊
子新阡啟班昭舊史留空堂對萱草無復更忘憂
四
貌燬欒欒棘心傷蓼蓼莪斷機慈訓在懷橘孝思多露
草霑寒淚雲山翠涌波悲風感行路楚輓不成歌
雪溪集卷四
