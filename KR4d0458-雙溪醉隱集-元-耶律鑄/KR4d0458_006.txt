雙溪醉隱集卷六元耶律鑄撰
七言絶句
嘲蝶
莫疑莊喜知為夢且恐韓憑有化身&KR3402;(音情)取一生花裏
活未宜隨定賣花人(一生隨定今人名也邵氏曰姓書無一氏今江南彭澤有之當是姓)
(乚訛為一也)
立秋前一日蠅
大火西流暑氣迴青蠅心緒已徘徊人言明日新消息
天外秋風刮地來
蛙吹
樂府集曰鐃吹鼓吹也古今註曰横吹通謂
之鼓吹余清泠泉聞蛙因以蛙吹名之
兩部難分曲調名莫疑喧聒是蛙鳴誰能碧草清泉上
受用儀同鼓吹聲(齊張狗兒拜儀同日口自作鼔吹聲)
覽鏡
月讓清光日讓圓翠鸞伏背浸瓊筵明為富貴自來逼
誰不更教長少年
聽苗君彈琴
一溪流水潄成冰六馬嘘天四座傾未是幽情堪動處
試聽徽外兩三聲
聽琵琶二首
驚沙摵摵葉紛紛不覺清霜滿鬢根寒鴈似啼還似說
試臨窮髮望烏孫
冷風搜雨鴈呼羣點點鳴鴉入暮雲何事荒寒千萬劫
野人甘忍怨昭君
漁父歎
寸鈎釣鼇良可嘆片網圖龍直絶癡往來江上人無限
鼓掌笑君君不知(圖一作屠)
御牀
閱大行皇帝所御玉牀時阿王僣儀已著竊
有感為賦
萬國趨觀上國光先皇臨是御明堂鼎湖龍去無迴日
更好教人惜此牀
大獵詩二首
營表交馳突騎過射聲雲布已星羅詔官點檢貔貅數
奏比年前百萬多(大駕將校獵必同日發使一右一左交周營表而還然後就獵)
網絡周阹萬里疆幅&KR0695;都是禁圍場傳言羽獵争來道
有詔唯教静虎狼(禁地圍場自和林南越沙沱皆浚以塹上羅以繩名曰扎什實古之虎落)
(也比歲大獵特詔先殄除虎狼)
行帳八珍詩
往在宜都客有請述行帳八珍之說則此行
厨八珍也一曰醍醐二曰□沆三曰駞蹏羹
四曰駞鹿脣五曰駞乳麋六曰天鵝炙七曰
紫玉漿八曰元玉漿
醍醐
衆珍彈壓倒淳(之純切)熬甘分教人號老饕饕大名非癡
醉事待持杯酒更持螯(周禮八珍第一曰淳熬注曰煎醢加於陸稻上沃之以膏曰淳)
(熬時予號四癡子尋又號獨醉道者)
麆沆
麆沆馬酮也漢有挏馬注曰以韋革為夾兜
盛馬乳挏治之味酢可飲因以為官又禮樂
志大官挏馬酒注曰以馬乳為酒言挏之味
酢則不然愈挏治則味愈甘挏逾萬杵香味
醇濃甘美謂之麆沆麆沆奄蔡語也國朝因
之(奄蔡西漢西域傳無音大宛傳宛王昧蔡師古曰蔡千葛切書二百里蔡毛晃韻蔡)
(桑葛切廣韻亦然奄蔡蔡千葛切為是今有其種率皆從事挏馬)
玉汁温醇體自然宛然靈液潄甘泉要知天乳流膏露
天也分甘與酒仙(天乳星主降甘露一作要知天駟流膏乳天許分甘與酒仙)
駞蹏羹
康居南鄙伊麗迆西沙磧斥鹵地往往産野
駞與今雙峯家駞無異肉極美蹄為羹有自
然絶味
獨擅千金濟美名夤緣遺味更騰聲不應也許教人道
衆口難調傅說羹
駞鹿脣
駞鹿北中有之肉味非常脣殊絶美上方珍
膳之一也
麟脯推教冠八珍不甘滕口說猩唇終將此意須通問
曾是和調玉鼎人(世號猩脣冠八珍之首吕氏春秋伊尹說曰肉之美者猩猩之脣)
軟玉膏
軟玉膏柳蒸羔也好事者名之(往寓六盤羊多來自熙河)
(用梁吳均枹罕赤髓羊之說嘗有此作頃閱舊槀見之因錄之於此)
赤髓薰蒸軟玉膏不消割切與煎熬是須更可教人笑
負鼎徘徊困鼓刀
行厨
已去取温金鼈酒還來請煑玉蟬羹未妨門外令三老
長是簾前報五更
早發清泠泉戲題行厨家僮名三老者
玉液應期養聖胎萬花仙供為人開祇從六甲行厨裏
徑就行窩醉去來(一作索為六甲行厨計快就行窩醉去來)
茶後偶題
嫩香新汲井華調簪脚浮花椀面高飲罷酒醒江月上
依稀瀛海一遊遨
重和惜春詩韻余時經始西園
到底總輸開口笑未妨教效捧心顰壺中日月杯中酒
只屬鸎花舊主人
握月擔風留後日吞花卧酒莫過時請君但就溪堂上
更試沈吟味此辭
和曹南湖故宫二首
練殺聲歌不練兵霸圖應自恃長城水流花落將春去
三十六宫空月明
香生羅綺粉生光天上人間白日長流水浮雲春夢斷
夕陽空滿舊繚墻
和人臺城
天下紛紛經幾秦六朝風物問無因舊時王謝堂前燕
飛入宫墻不見人
和人池亭秋宵思歸
風定清煙冷自消月明秋水浸蘭橈歸心不與遊塵息
空混滄波影動摇
和德卿秋日海棠
馬嵬别後若為容猶帶宫粧醉暈紅把恨付春春不管
似(一作却)將餘恨託西風
和人茶後有懷友人
玉甌盈溢仙人掌雲脚浮花雪面堆兩腋清風歸不去
為誰吹上句樓來(史記有句強續姓苑云勾芒氏之後又蜀志左將軍宕渠侯句扶音垢今)
(燕俗直呼為章句之句)
和光祖詩
詩篇足繼晉名流幾度思君倚寺樓十載龍庭歸不得
玉泉何日更同遊
和人韻二首
十分着意送春來遠近人家花盡開多謝東君無彼此
笙歌休放紫霞杯
忠臣四海年來少讒佞滿朝日更多洒淚問天天不語
不知天意果如何
春日席上次高麗國使新安公詩韻二首
綠楊飛盡山城雪花影滿簾春日遲事異世殊春是舊
化工著意幾曾私
從來造物閑相弄自在飜騰夢裏身人事不知天意思
欲迴天地一時春
次趙虎巖春思詩韻
惜春彌月醉高樓不放閑人到上頭桃李亂隨流水去
滿城風雨替鶯愁
次盧希謝冬日桃花詩韻
嚴風獵獵雪成堆一夜桃花滿院開春自不知誰着力
九重天上挽迴來
次趙虎巖詩韻
讀書學劒兩無成牢落無由話此情聞道太平公事了
蓬窗閑殺老書生
寄語幽都君子儒年來活計道人居而今擾擾封侯輩
大劒長槍不讀書
玉泉泉下有魚龍風起波濤滄海同自是魚龍無意出
月明愁殺釣魚翁
次趙虎巖過玉泉懷古韻
綠迴芳草春長在夢與浮雲一段空休向玉泉悲故國
咸陽無處問秦宫
路僻山荒碧草迷行人惆悵馬頻嘶當時樓觀尋無處
落日疎林鴉亂啼
復次過玉泉詩韻四首
玉泉佳景昔人傳近築幽居碧水前他日卜鄰無我棄
竹籬茅舍好相連
玉泉清淺野梅蘇驛路塵空未得書獨坐穹廬情味惡
漫吟新句寄雙魚
客夢時時遶玉泉碧山無數鎻蒼烟君恩未報歸難得
且向龍沙待數年
廣文寥落客幽都我在天涯亦隠居料得因循渾忘却
數年不寄一封書
擬回文二首
詩成怨立小樓西晚日春懷傷鳥啼離别書情多寄恨
遠山高處暮雲低
樓上獨來心上愁淚垂難道不腸柔秋深夜雨風迴夢
燭剪空窗暗燄浮
即日擬樂天作
從臾新交與舊遊編排酒令與詩籌但言誤及功名事
便索荒忙改話頭(容齋三筆衡山王傳日夜縱臾如淳曰臾讀曰勇縱臾猶言勉強也顔師)
(古曰縱音子勇縱臾謂奬勸也揚雄方言食閻慫慂音與上同勸也荆人凡已不欲喜而旁人說之不欲怒而)
(旁人怒之謂之食閻亦謂之慫慂今禮部韻略收入漢注皆不别用)
答客問
客有調予者曰閱君獨醉園賦君自謂蓮社
上遊又為獨醉癡仙仙佛殊教君之所謂必
有說矣因以是答
是佛盡居安樂國無仙不住没愁鄉聽教共獻天花供
更管清名分外香
繼韻為答
日日浮沈賣酒家不知寒力戰風沙又誰知道新春色
開到南枝第幾花(沈謂沈齊爾雅云浮罰也)
答李仲玉白髮嘆
功名江海一浮漚賺得英雄雪白頭日月如飛留不住
鴈行山色又横秋
贈御史
四海嗷嗷屬望聲繡衣直指下天庭好將羅隱秋蟲賦
自此書為座右銘
戲贈隠士劉仲明
愛仙無藥可登雲愛酒無錢可計春只說南山有佳處
如何猶自是閑人
秋日行次池上戲贈釣者
垂白窮居野水濱秖疑秋水是龍津神龜已死三千歲
何事持竿不顧人
重酬脩真宫鍊師
玉檢素書魚附去錦牋瑶句鳳䘖來桃花流水長春洞
也望羣仙許再開
讀書樓贈道士
道本無名莫強名在人呈露自然情樓頭山色門前水
不是天公彩畫成
為閱俳優諸相贈優歌道士
一曲春風沓沓歌月光明似鏡新磨誰遊碧落騎鸞鳳
記姓藍人是采和
近體隔句贈人
不知何事傷游子謾折閒花盡日吟轉覺無機是啼鳥
静依芳草說春心
戲諸公省集
萬事人生前已定須知禍福不由人誰憐四海生靈望
浪着閑錢問鬼神
送許大用還渾水
臨岐促我送行詩信筆成詩送子歸望斷碧雲天不盡
西風殘日鴈南飛
送劉仲素行
積雪癡雲失遠岑西風千里暗驚心送君歸去寒山外
寂寞歸來獨悵吟
用輔之送晉之詩韻
執手溪邊酒一杯羨君歸路過金臺因風寄語能詩客
囊裏新詩早寄來
送王彦高
世間無物可勞神風外浮雲陌上塵還笑鳳凰城下柳
長條不解挽行人
送焦國寶
雲壓荒原塞樹低倚樓停酒望君歸一天風雪晚來定
凍合乾坤鳥不飛
送王君璋
半嶺斜陽天淡淡一川衰草角悠悠雲山望斷中州遠
衰草斜陽滿目愁
送侯君美
塞鴻不度暮聲哀況復分襟把一杯望斷野雲人不見
滿天風雪下高臺
送丁仲華
歸旆翩翩挽不留别離詩思若為求西風落日重回首
何處青山是宿頭
送人迴遊江南
就花便買金釵澗縱酒休頽玉斗山須信人生行樂耳
此行莫問幾時還
送行人二首
十年鞍馬往來程學劒讀書兩不成故國英雄應笑我
苦吟佳句送行人
經過離亭知幾度從前端的一千場只疑折盡無情柳
不意東風吹又長
送田鍊師行
從住三山相見稀又馳雲駕幾時歸楊花不領東風管
到處將春自在飛
憶李東軒
枚卜雲山醉隠居可能無地置屠蘇駕飛鴻去翔寥廓
羨殺高人李士都(便從今留眼送飛鴻翔寥廓此東軒留别余之樂府中語也山谷何如盧)
(郎駕飛鴻注云盧徵君駕飛鴻歸隠也)
寄季淵
只須剰剪鴛鴦錦更與重圍翡翠樓不信西風將白雪
便教吹上遠人頭
寄楊之美
萬里關山人去後一江風雨鴈來時悠悠自别無消息
漫草新詩寄所思
寄國範
舊歡新夢兩悠悠只引相思上驛樓尺素不應無寄處
玉灤江抱鳳城流
寄李稚川
不堪人世若風蓬别後俄驚一歲終寥落天邊倦遊客
酒杯何日與君同
寄趙虎巖
世態人情但見時未嘗子細不尋思傷心吾道難開口
何處青山約後期
睡起有寄
連日輕陰護好花幾場春夢遶天涯尋思不記相逢處
又入街西賣酒家
賀子所寄
風流玩世酒中仙獨醉仙名盖世傳詩價一如聲價重
且將錦繡裹山川
寄家兄
碧雲天外寄相思疊紙封愁鬢欲絲一枕曉窗春夢好
東風爛醉小桃枝
奉寄郭仲益鍊師
瑶草祇須塵外種鳳簫當就月中聞應憐漢女臨溪水
閑洗榴花染白雲
西齋述事奉寄東都故人
酣觴始得離騷味恨殺靈均說獨醒待與解嘲還自笑
默然飜守太玄經
寄歸二首
深掩蘭閨定自珍千金一笑萬金身筆頭無舌傾心事
不著流鶯說不真
幾憑青鳥報芳塵終是將心寄不真一紙短書分付與
蘂珠宫裏弄珠人
寄人
囊括乾坤計未疎不知胠篋竟何如如何萬里驚塵下
未奉平安一紙書
春日懷王澹遊禧伯
長記尋春信馬蹄畫橋流水亂鶯啼别來往事渾如夢
明月滿庭芳草齊
懷李舜卿
北來見得鴻音少南去徒來蝶夢多一曲高歌人萬里
幾回無語上高坡
懷曹通甫
流水迢迢芳草勻相思吟殺倚樓人萬里關山一壺酒
與誰重醉鳳樓春
代人作
玉簫抛曲錦停梭却倚粧樓怨夢多心在故園身在客
一聲秋鴈過滹沱
席上和光祖上僉事壽詩韻
素娥檀板象牙牀低按秦筝薦壽觴翰林風月三千首
一歲從頭上一章
為人壽
漫漫寒雪望來迷喜見孤松漸出堤一歲只能生一寸
與君相約碧雲齊
題壽人八十卷尾
未入非熊惜壯圖却簮黃髮掩仙居空花不掛真人眼
一夜春風撼太虛
代書答征西將士抑絶所請
一同由蜀道登天回首斯須十二年老我風神今不似
劒門關内陣場前
磨劒行
故國江山夢裏行不期今日果長征劒華休遣塵生澀
萬事人間總未平
醉去來辭五首
唯有樂天真道者(余嘗自號獨醉道者)祇欣歡伯意安哉(安哉酒器名也)
慇懃且莫相迴避著去相將醉去來
為慕公和愛嘯臺(雙溪北山有孫登嘯臺)結茅特就北山萊須非
樹挂風瓢處莫厭歌呼醉去來
啟事許誰當首肯謀生休自謾牙欸(牙欸見楊子)繫風捕影
非吾事問柳尋花醉去來(一作乘取安閒醉去來)
日日名花次第開看長春色映樓臺司花可要司春子
凖備西園醉去來
可愛風流趙素臺與香風引到蓬萊誠知宦海風波惡
離了風波醉去來(一作醉去來兮醉去來)
西園仙居亭對雪命酒作白雪嗺五首
嗺與&KR2012;同音蘇回切李涪刊誤言&KR2012;酒二十
拍促曲名三臺&KR2012;&KR2012;合作啐啐馳送酒聲後
訛為平聲李正文所說亦然然則余以字書
驗之為平聲於義為得啐一字凡九音一音
蘇内切曰送酒聲嗺一字凡四音一音蘇回
切曰促飲也又嗺送歌也程林曰&KR2012;與嗺同
則嗺酒也以侑酒為義唐人熟語也
玉花團結就冰桃玉蘂凝香襲凍醪時自唱歌嗺痛飲
踏歌白雪代離騷(是日園丁獻凍桃凍桃猶梟桃也)
情知白玉蓮花酌豈抵天然自暖杯玉友也須期白雪
緩歌唯命雪兒嗺
誰長更得非中聖自愛唯知是上尊只許飛瓊歌白雪
緩歌催捲玉崑崙
風流天上玉華君應為花間種玉人延命陽春將白雪
立生春色入壺春(生春酒名壺春園名)
浮雲盌裡斟雲液(西園有浮雲盌)明月杯中酌月波(姮娥遺劉剛明月杯)
(月波和龍王家酒名)白雪調高誰可和散花天女與韓娥
横笛引(有序)
許雲封說笛有落梅折柳二曲今逸其辭因
次韻野梅官柳以代其二曲為横笛引云
雪梅清瘦怕春知待結同心與阿誰誰許雲封將怨笛
引吟龍去隴頭吹(一作更教横去隴頭吹崔道融詠梅香中别有韻清極不知寒良可人意)
(西京襍記有同心梅)
為誰折柳雪長絲横笛知誰引所思春水綠波芳草路
枉教愁殺路傍兒(杜工部佳人雪藕絲晃曰雪袖蕝也)
落梅流韻遊金谷折柳傳情寄玉關藴結長思無計解
只應心曲是連環(落梅流韻感金谷之遊人折柳傳情悲玉關之戍客雲封笛說中語也)
野梅官柳得長生寫入龍吟與鳳鳴已許雲封封怨笛
不教人世有愁聲(一作人間休更有愁聲)
四公子庾辭體四首
細腰宫裏芳菲處唯有金衣公子知嘗笑何郎暮春怨
紹蘭只寄一聯詩
鶯穿楊柳金梭織蝶落宫花玉錢墜採花蜂去未迴來
一雙乳燕梁間睡
曉枕啼鶯睡起慵日高墻外趁遊蜂桃花零落聯蝴蝶
燕子來時春意濃
倚柳穿花自在形報衙朝夕太勞生還家漫結莊周夢
直到西風别玉京
少年行
燕燕鶯鶯滿鳳城好花時節更關情自從雙鯉消沈後
惆悵春流越淺清
醉吟行
將扶醉玉登華榻更吐歌珠上綺筵兩袖春風花下路
得無争指是神仙
曲延春
要知今日扶頭酒猶是前時軟脚罇且恐鶯花經冷落
為延風月與温存
濕水謠
借問盧溝橋下水甚時離了濕頭山自從流入桑乾後
幾度窮兵戰不還
天寶謠
五家隊仗丹青裏三輔樓臺錦繡中不待海棠春睡足
競隨春夢五更風
閱史
降得詩魔不抗衡多情歡伯下愁城判花視草風騷將
倚斷芸窗閱墨兵
讀史
瓊枝秀出迷春洞璧月光生媚玉樓傾國佳人足傾國
無愁天子得無愁(高齊後主時號無愁天子)
軒轅事業與唐虞搃是規模後世書後世(一作業)玩兵除
德讓不知終古更何如
樂毅
一舉全齊縱二城風雲慘澹五年兵奈何不世興王業
事在垂成間已行
讀汲黯傳
多欲危言已動心積薪餘論更駸駸足令不得中郎位
枉被人譏淚染襟
讀王濬傳
隨波逐浪順東流幸得成名下石頭勾當江南公事了
五湖須更有扁舟
讀晉書書蒼溪石壁
錢神足惡魯元道崇讓莫推劉子真由此儘知當世事
得教懷愍不蒙塵
讀隋書
二百世猶嫌短促三千年已是尋常神州(一作長安)祇在天
西北天下如何號李唐
元夜讀唐開元天寶故事
黃閣星繁千炬燭紫宸花爛百枝燈温湯不沃權門火
豈覺漁陽已沸騰
月宫遊
唐逸史羅公遠多秘術嘗與玄宗至月宫得
霓裳羽衣曲一說開元二十九年中秋夜帝
與術士葉法善遊月宫得霓裳羽衣曲更有
數說皆不同開元傳信記玄宗夢遊月宫得
紫雲迴曲
紫雲迴曲韻遊空只伴霓裳在月宫未到海棠花睡起
豈知愁雨復愁風(明皇别錄曰帝幸蜀南入斜谷屬霖雨彌旬於棧道雨中聞鈴聲與山相)
(應帝既悼念貴妃因採其聲為雨霖鈴曲以寄恨焉)
讀裴綠野傳
未必求全便自全事須元自貴天然堂堂聖相裴中立
晚節浮沉亦可憐
讀劉賓客集
仙桃滿觀似紅霞横(去聲)得人人處處誇前度劉郎應有
問兔葵燕麥又(一本作是)誰家
弔王文從之終於泰山
月摇滄海魚龍泣風蕩荒烟草木號自是清名埋不得
巍巍千古泰山高
醉讀列子
獨醉亭中獨醉仙唯知仙遁辦逃禪等閑嚼蠟横陳際
却味沖虚立命篇
觀唐太宗像
丹青得許近天真日表龍姿肖所聞功德兼隆古無幾
可憐不贖盖都君
題明皇思曲江圖
偃月堂成已亂基徒令千古罪環兒中原戰血生荊棘
可惜(一作何事)三郎見事遲
題廢館醉仙像
雲卧霓裳冷畫屏夢魂應繞舊旗亭如今醉着誰家酒
猶自頽然醉不醒
題鶴僊夢驚圖
夢中了了久忘言戲寫方瞳亦偶然萬古有形皆幻影
此身初不異丁僊
題藍采和圖
終日蹮蹮舞綠袍百錢繩串戲兒曹争如收脚牀頭坐
滿眼春風醉碧桃
題馬元章水墨美人圖
為嫌脂粉汚顔色故着尋常淡薄衣借問赤烏緣底事
驚魚深入鳥高飛
又美人二首
傾危花界總花神誰計還丹與反真難說玉皇惆悵事
分明羞殺月中人
衣剪湘雲裳剪霞出門羞落樹頭花東君也雪司花恥
却縱春風亂鬢鴉
觀畫玩蝶美人圖
花不知伊蝶不知粉香旦旦拂花枝玉纖不放輕盈去
怕引君王顧盼誰
佳人惜梅圖
玉骨冰肌瘞雪宫壽陽殘夢捲春空不知吹入高樓笛
却挽長條問曉風
香迷蛺蝶圖
竊處得非韓御史淡來知是薛瑶英只除哲匠生花筆
得把南華夢寫成
題織成雙禽
組工得許近天真一段幽芳照瑞雲應是深閨孤恨切
雙禽託意學回文
太宗馬圖
大秦熱海為封略大漢炎人乞(一作是)附庸遥(一作迴)想鞭
笞天下日此圖應自是雲龍
題秋江栢石孤舟圖
煙涵老栢蒼龍瘦雲盡高峯冷翠横野渡無人渡秋水
一江秋影浸寒晴
跋醉仙圖
卧抱春風醉未醒幾時飛得到崑陵料來恐泄天機事
也待教人問不譍
跋彭氏所藏畫鴈
瘦荻枯荷野水深畫工多意作輕陰雨聲驚破歸飛夢
一片瀟湘萬里心
桃花源上避秦人扇頭
碧紗洞裏桃花陌只許劉郎擅好春一片蘭臺風外月
不知元屬避秦人
題扇頭
孤奉提携避暑宫見延明月引清風縱然秋氣為移奪
終感殊恩在篋中
元日上尊大人領省阿巴國夫人壽
莫求天上長生藥已得人間不老方看破古今如一日
年年春色似尋常
詠梅謹上尊大人領省
長笑庭(一作羣)花各樣(一作自)粧競呈春色占時芳孤標冰
雪年年伴只作人間獨自香
謹次尊大人領省懷梅溪詩韻
好將元亮林泉興澹寫王維水墨圖心遠地偏人不到
閉門讀盡五車書
謹次尊大人領省題壺春園詩韻
萬壑雲烟增壯觀一壺天地入雄歌公侯何物堪人老
自是(一作付與)兒童為(一作讀)揣摩
南行寄呈尊大人領省
一夢黃梁不待炊若為流淚滿征衣目前西塞(北界地名)身
南渡腸斷東風心北飛
寄呈
神詠人歌不忍聞若為天地淨妖氛重封一紙匡時策
哀乞蘭臺款奏君
搔首躊蹰淚滿衣東風渾不管相思相思一樹梨花發
立到黃昏月上時
護先妣國夫人喪南行奉别尊大人領省
淚滿雲牋未愴神高樓望不見飛塵重重門戶無人到
深𤨏桃花一院春
燕城之北垂三十里有甕山原先妣國夫人墳
室在焉予過之哀感不已而貯之詩仍寄呈尊
大人領省以慰其慼云
仙佩飄飄駕彩鸞白雲深鎻甕山寒自從好夢風吹斷
誰念孤兒淚不乾
彩鸞飛去幾時迴望斷青天望不來二十二年恩與愛
若為心地不成灰
醮臺霜冷紙錢灰醮罷秋風獨自迴滿面塵埃人不識
緩驅灰馬(吾家良馬也)入城來
憶大人領省二首
一上居庸萬里心居庸關上望和林和林城遠望不見
日落雲明山水深
欲迴蘭棹更夷猶事出沉思得自求霜鴈不來書斷絶
水寒烟淡倚高樓
憶尊大人領省二首
一聲長笛野雲秋忍上高臺最上頭紅葉暮烟人北望
青山落日水東流
一度思量一樣愁一回傷極一低頭躊躇搔首無人會
(一作悠悠無限關心事)待下樓來却上樓
拜書尊大人領省甕山原塋域寢園之壁
尊大人領省塋域在燕都西北一舍西至玉
泉五里寔曰甕山寢園居在昊天罔極禪寺
之右正寢去隧東北百餘步昔尊大人居台
輔竟為伴食所沮曾不得行其道之萬一屹
然特立如底柱之在横潰天下人之所共聞
知者也悠悠之徒喥喥之口務欲中傷聞其
横議則必笑謂左右曰不足介意吾固知不
免為任尚輩謂班超無竒策其言平平耳若
輩後必自知寧無輿論自定是非自别矣曾
不數年一如所喻
太平與亂俱無象先覺分明儘有閑間氣欲常遊帝所
旱霖終不沃人寰
曉聞行宫遷居
曙色將分夢欲殘一天星斗冷闌干攬衣推枕出門去
楊子江豪怒曉寒
惜别
憶昔相逢各少年幾臨風月醉華筵悠悠别後空回首
風起楊花雪滿天
漫興
誰曾煎得膠黏日誰解拽將䋲繫風豈道花枝與人面
大都都得幾時紅
信筆
自從得踐老成域曾不更登年少場空賦棲烏夜啼曲
可憐誰是賀知章
感懷
屈盡人間薄宦情千鍾從此一毫輕人心直要平如水
水面風來更不平
所思
望外青山斷復連望中明月缺還圓碧雲暮合横長笛
目送歸鴻不盡天
述所聞
忍竭聲華足笑林也須當問若為心可憐一自施行馬
更說重門似海深
可笑
已將身世付醺酣擬買青山老翠嵐可笑欲閒閒不得
又驅鋒鏑下江南
自笑
獨醉仙居獨醉亭只緣耽味洗心經可能却使談天口
唯誦金人背上銘(予號酒為洗心經)
青山
青山不伴青春老萬古千秋色自新休去西園醉桃李
晚來風起易愁人
無何醉隠
白石先生何日老青蓮居士幾時醒若須要得留靈景
索與除憂舊福庭
對酒吟
莫勞鄒律喚春回雪盡北山空自來還笑獨醒成底事
壯懷須對酒杯開
獨自來
日日樓頭獨自來别離情緒苦為裁東風倚遍欄干曲
人在天涯迴未迴
春詞二首
曉蘭香露泣愁紅睡起沉吟遶露叢蕩子不來花落去
教人争不怨春風
空限勒花春事晚及開零落却生嫌春風若不曾相識
何事頻來揭畫簾
初閱仙音樂
催花白雨衒芳春香濕霓裳入夢雲曾是長安少年客
天津橋上月中聞
因閱樂戲贈友人
薔薇露漬霓裳潤桂子風飄月殿香猶自鳴蛙聾醉夢
欲教人說是歸昌
金樂歌
百花氣色雖千變萬劫光陰只一般金樂既和行樂在
我將天地結心懽
明妃二首
漢使却廽憑寄語漢家三十六將軍勸君莫話封侯事
觸撥傷心不願聞(右百家衣)
散花天上散花人唯說香名更未聞薄命換遺仙壽在
不須青塜有愁雲
征婦怨
錦織回文織過秋千絲萬縷織成愁停梭心口私相問
誰在凌烟閣上頭
詩餘
鵲橋仙(閬州得稼軒樂府全集有西江月而今何事最相宜宜醉宜閒宜睡或曰)
(不若道宜笑宜狂宜醉請足成之)
皇都門外玄都觀裏露井樹傍歌意先生憑甚作生
涯只嘲柳嘲桃嘲李酒龍歌鳳莫相廻避就取逢
場戲且聽人勸要推移更宜笑宜狂宜醉(古歌詞桃生露井上李生)
(桃樹傍蟲來嚙桃根李樹代桃僵)
太常引(題李隱君文集)
扣聲寂寞播陽春看流水混行雲大雅擬扶輪忍欲繼
齊梁後塵清風眀月四時長在光景自長新不見謫
仙人更何處乘槎問津
眼兒媚(醴泉和高齋過煬帝故宫)
隔江誰唱後庭花煙淡月籠沙水雲凝恨錦帆何事也
到天涯寄聲衰柳將煙草且莫怨年華東君也是世間
行客知過誰家
木蘭花慢(丙戌歲重遊永安故宫徧覧太液池蓬瀛桂窟殿天香閣同坐中諸客感)
(而賦此)
花枝臨太液觧語入温柔衒桂窟低迷天香飄蕩倒影
遲留湏知畫圖難足更青山環抱帝王州幻出三千花
界春風吹上木蘭舟鳳吹繞瀛洲記水淺蓬萊塵揚
滄海一醉都休華胥夢雖無迹甚鼎湖龍去水空流青
鳥不來難問玉妃幾度仙遊
雜著
花史序釋
雙溪主人因移接牡丹嘗作天香臺天香亭天香園三
賦後分種芍藥有芍藥花選辭三十三首由是繼編花
史客有譏者曰先生平昔以意氣自許而肆情花草其
負初乎主人曰子不見夫前代明君名臣高人隠士吟
詠情性體狀花卉而遊戲翰墨場者不可勝紀唐内相
陸敬輿後不著書祇為今古集驗方五十篇示鄉人吾
修花史亦將傳諸同好有何過乎客曰然則君以牡丹
為花王唯芍藥為近侍理宜盡乎主人曰不然吾以若
使靈均閱吾衆芳寧無起予之嘆試為吾子縷析之牡
丹姿艷萬狀皆絶故以牡丹為花王梅有和羹之任故
曰梅為上公槐為三公之位故曰槐為三公松有大夫
之封故為大夫竹有剛毅之資故曰竹為毅士芍藥有
近侍之稱故曰芍藥為近侍紫薇本署以中書故曰紫
薇為中書(開元中改中書省曰紫薇省)文冠策名於翰苑故曰文冠
備翰林(唐會要云文冠花學士院有之)木筆有可書之狀故曰木筆備
太史(木筆似木蘭見洛陽花木記)拒霜有捍拒之義故曰拒霜備致
師(拒霜即芙蓉也)屈軼指佞故曰屈軼維御史平露旌政之得
失故曰平露維省政甘棗令人不惑故曰甘棗驅惑(束晢)
(發蒙記曰甘棗令人不惑)迷穀佩之不迷故曰迷穀指南萐莆驅殺
蟲蠅故曰萐莆驅蟲蠧蓂莢依歷開落故曰蓂莢知晦
朔(屈軼平露萐莆蓂莢已上並見天香臺賦注箑莆即倚扇也)照天有相日之光故
曰照天直晝合昏有知時之性故曰合昏戒夜(合昏見天香臺)
(賦注)李冠諸果之首故曰仙李司春(述異記云仙李縹色李肇國史補云李直)
(方嘗第果實名以綠李為首)榴有夏景之宜故曰榴花司夏木犀專
九秋之香故曰木犀司秋山茶有冬日之愛故曰山茶
司冬蒼官有四時不粹之色故曰蒼官總四時玫瑰薔
薇寒芒健刺卒不可犯故曰玫瑰維藩薔薇維垣臺有
凌霄故曰凌霄維臺(古今宫閣記云有凌霄臺)宫有望仙故曰望仙
維宫(望仙花見青州花品漢有望仙宫)殿有長生故曰長生維殿(華清宫有)
(長生殿在金沙洞口)洞有金沙故曰金沙維洞(金沙見王文公集及梅聖俞集金沙)
(大金沙黃金沙川金沙見花木後記)祠有王母故曰王母維祠(王母祠在玉蘂峯上)
(酉陽雜爼云洛陽城華林園有王母桃)峯有玉蘂故曰玉蘂維峯(玉蘂峯見劉賓)
(客集云唐昌觀有之)龍香芬馥故曰龍香郁烈(龍香出海南)春鳳婆娑
故曰春鳳毰毸玉女散花備見仙經故曰玉女散花(玉女)
(花即玉瓏璁花也)仙人承露肇自漢武故曰仙人承露(仙人杏名也)
葵心傾日故曰葵尸朝日之位桂自月降故曰桂即夕
月之次盖有鳳盖故曰碧鳳維盖輦有鳳輦故曰金鳳
維輦金蓮維寶炬取金蓮花之制也(金蓮花炬見令狐綯傳)瑞蓮
維薰炷取瑞蓮薰爐之比也(瑞蓮香爐前朝内府有之)幌有珠幌故
曰珍珠維幌繡帶若緌故曰繡帶維緌障有錦障故曰
錦被維障裀有錦裀故曰地錦維裀(地錦花見洛陽花木記)仙樹
可以療饑也故曰仙樹維庖帝屋之若帷也故曰帝屋
維幄梨花巫娥之名也故曰棃花薦枕席(棃花巫山神女名也王昌)
(齡詩云落落冥冥路不分夢中喚起棃花雲盖詠此也)櫻桃鄭后之諱也故曰櫻
桃主中闈(櫻桃石趙鄭后之名也見崔鴻十六國春秋)萱草宜男猶萱草花
之宜男也女貞抱節猶女貞陵冬而不凋也花事之盛
在春故曰長春司花酴醿以酒得名故曰酴醿司酒(酴醿)
(本酒名而新開花顔色似之故以為名見山谷集)禮尚師古故曰古度典禮(吳錄)
(地理志曰廣州有木名古度不華而寔)樂者樂也故曰長樂典樂(唐蘇頲有長樂)
(花賦)八仙有文昌八座之相故曰八仙侍坐(八仙花見洛陽花木記)
萬年有天子萬年之稱故曰萬年稱觴而長壽仙有壽
仙嘉名故曰長壽仙為嘉賓蓮有君子之風故曰蓮為
高士菊有隠逸之說故曰菊為逸民蕙有佳人蕙心蕙
質之喻故曰蕙為佳人蘭有穆若金蘭友之語故曰蘭
為勝友薝蔔花著釋典故曰薝蔔為禪客海棠為花中
神仙故曰海棠為仙侣(賈耽花譜以海棠為花中神仙)椰子有靈漿飲
之得醉(見交州記)故曰椰子為醉聖(見李謫仙)青田核如瓠漬水
成酒故曰青田為醉鄉(青田見崔豹古今注曰核大如五六升瓠)酒樹花汁
自成仙醖故曰酒樹為黃壚無患子有傳故曰無患子
述其傳(李屛山有無患子傳)榆有榆錢有榆莢錢魯元道有錢神
論故曰榆兄有錢神之論橘中二老後稱橘隱左太冲
有招隱詩故曰橘弟有招隱之詩(樂府解題云小山之徒作招隠之賦以章)
(其志後左太冲有招隠詩余嘗蓄坡仙墨跡橘隠二字榆兄橘弟見淮南子)水仙跡著琴曲
故曰水仙絃歌(水仙操見琴書水仙花見山谷集又見張文潜集云葉如金燈而加柔澤花淺)
(黃其幹如萱草秋深開至來春方已雖霜雪不衰)海仙嫋弱故曰海仙低回(海仙)
(即錦帶也見王元之集)躑躅行不進也故曰躑躅徙倚(躑躅花見元微之長)
(慶集又有紅躑躅)虞美人可使呈舞故曰虞美人呈冶舞之態
(虞美人草聞吳音則舞見沈内翰筆談)長命女可得侑罇故曰長命女為
侑罇之容(長命女又曰三春花見洛陽花木記)金錢有金錢之號故曰金
錢買笑含笑有含笑之名故曰含笑承懽自碧蓮而下
至乎君子皆草木花也故曰碧蓮花擁紫陽宫女玉簮
錦髻四季承鮮萬葉迎春(迎春花見洛陽花木記)延嘉賓連都念
時好交讓如何君子在焉梟桃厭伏邪氣主殺百鬼故
曰梟桃辟邪(本草云梟桃一曰桃梟)荔枝益氣理内故曰荔枝理
内(張曲江荔枝賦云有終食於累百愈益氣而理内)邪不能神内即平理可謂
無虞矣故曰能事畢矣
四癡子釋
雙溪狂直之狀北山逋客之迹白蓮居士之行獨醉道
者之德相與雍容澹乎自持恃其所長多其所宜或拒
或違或行或隨相忘爾汝與夫妍媸氣其合也道其同
也磅礴為一探其賾也索其隠也析為四癡
獨醉道者自警
有䨇溪詩(一作棲)隱謂獨醉癡仙曰願(一作敢)以蘭臭之言
書銘於君之前書之言曰夫以自然之間氣為不羈之
髦傑彷徨乎塵垢之外逍遥乎無為之業三日月而騰
光一冰霜而抱潔推斯志也信斯心也齊萬劫於一瞬
甄萬物於一寫蔑挹清風於箕潁傲表天下於姑射者
也等章甫於泥塗埒靈圖於土苴者哉
有以擬卞彬禽獸決錄目為請者戲為賦此
駞性蹇而驕騾性乖而劣牛性癡而頑驢性鈍而拙奔
逸絶塵騁出軌轍非所望於斯列雖皆可以代步之勞
寔匪予心之所悦也
贊
酒贊(并序)
客曰僕聞賢哲以道德兼人未聞以酣適為
務醉隠於是懷罇抱爵延聖引賢以為酒贊
羲皇上世康狄未作醇德為酒饗道為酌醉時以淳和
味人以淡泊使耳目不營形神恬漠逮德下衰澆淳散
朴俶推妙理庸延來樂從事千鍾仁醻義酢委質糟丘
流毒肆虐值彼殊為尤物遇此反為狂藥計吉凶之起
造實就人之善惡無功華胥伯倫天幕純潜粹隠天民
先覺近君子之醲懿遠小人之孱薄榮優容於神聖審
去就乎清濁朝耽暮嗜古人糟粕冀變澆俗返真抱慤
庶宣聖賢之至化罔墜文武之斯道永期美禄於天公
頥養天下之衰老
獨醉道者自贊
酒德有頌醉鄉有記酣觴自贊四癡獨醉或設武備或
修文德足啓賢路足躋聖閾
醉聖贊
爰有大人高蹈中區僑處無何嘉遯僊居依聖附賢味
道之腴保其真筌守其天符竊號醉聖妄稱潜夫筆耕
舌織鎔經鑄書箴斥戚施規逐籧篨論削闒茸議除閃
揄廱廱優優睢睢盱盱迭居遞宿仁義蘧廬以天為盖
以地為輿揮斥八極縱意所如不為物炫不為世拘雍
容樂國寄傲華胥榮如辱如有機有樞樂天知命獨與
道俱
紅叱撥贊
余有良馬曰紅叱撥取韋莊紫陌亂嘶紅叱
撥之語名之諸突厥部遺俗呼今之諸色桃
花馬為叱撥唐天寶中得大宛汗血馬曰紅
叱撥丁香叱撥後易其名曰紅玉輦飛香輦
粤有龍子桃花秀徹鳳臆麟形沫赭汗血竪整蘭筋雙
懸璧月應策騰虚希意超折九逸失其權竒八駿驚其
没滅籋飛雲兮越絶電朝金微兮暮玉闕庶質子淵之
頌人馬相得之說也(玉闕見水經注)
銘
醉吟齋銘
形籠天地耳隔雷霆援筆輒書吟醉齋銘詩壇將酒陣
相與出竒兵無何擅懽場偶戰拔愁城
鏡銘
應物無私不言善應黑白自證妍媸自定肝膽可呈衣
冠可正亮聖人之存誠其用心也如鏡
酒銘
維主養生擒奸奉公洋洋聖德蕩蕩神功宛然金液穆
若春風是以被其澤者必自化於醇醲
頌
聖壽頌
鶴髮孤臣拜手稽首長跪稱觴金液玉酒竊比華封祝
聖人壽天齊其長地等其久
有以靈壽杖為皇子壽者輒獻頌曰
時好古度無患君遷靈壽君子長生萬年(註孫綽子曰北阜有木焉)
(名曰時好吳錄地理志曰廣州有木名古度不華而實纂文曰無患木名也崔豹古今注曰此木為衆鬼所畏)
(取此木為器以厭却邪魅故號無患劉欣期交州記曰君遷樹名也魏王花木志曰君遷細如甘蕉子如馬乳)
(前漢服虔注曰靈壽木名也山海經曰廣都之野靈壽實華晉宫閣名曰君子樹名也廣志曰君子樹似檉松)
(洛陽記云光眀殿前有長生樹鄴中記曰世謂西王母之長生樹晉宫閣名曰萬年樹名也華林園有萬年樹)
