雙溪醉隠集卷三元耶律鑄撰
五言律詩
寄趙虎巖吕龍山
年來緣底事不復出柴關兀兀千杯酒蕭蕭兩鬢斑(一作)
(暮色千峰遠年華兩鬢斑)月明河漢淡天闊水雲閑目斷故人遠去
鴻猶未還
寄高仲傑
一枕功名夢半年風雨床地高秋易老人去夜偏長悲
賦傷鸚鵡哀琴怨鳳凰晚風吹落日明月滿寒塘
寄人
空翠撲晴影輕黃着柳枝春風戀游子渾似縱游時除
醉更無事憶君方有詩如何一片月兩地照相思
送元遺山行
燕北秋風起幽花滿地開既邀今日别合道幾時來白
玉煙沉閣黃金草暗臺不須傷老大珍重掌中杯
送李敬齋行
一代文章老素車歸故山露濃山月淨荷老野塘寒茅
屋巳知足布衣甘分閑世人學不得須信古今難
送完顔奏差行
君侯詣闕日欵曲為慈親故國少知已舊山多逸民林
園随分雨天地自然春四海滿桃李惜花無一人
送正夫行
歲窮風景惡萍梗客天涯咫尺辭蘭省優游出鳳墀霜
寒笳韵切天遠鴈聲遲瘦馬長途晚癡雲雪欲垂
春日懷趙超然
萬里故鄉夢五更殘月鐘去鴻書斷絶歸燕語朦朧流
水豔春態好山呈曉容是誰將怨笛吹斷綠楊風
寄郭隠君輔之
寄傲人間世潜真計未疎鳥行恬豹隐&KR1663;食澹鶉居座
列清談客門屯好事車不應馳素謁堅待偃波書
秋夜對月贈唐臣
寒水摇空碧西風滿玉琴孤光萬家月一寸百年心白
鴈驚殘葉清霜急亂碪故山休掛夢無地可投簮
永嘉周道人求詩一首
氣昇期汗漫世法一黔婁啟鑰因師旨咀芝從祖求肆
言諧律吕不夢本精脩玉室金堂邇飄飄竹杖游
客中寄懷李先生九山居士
相憶復相憶登臨(原本缺三字)河山分野色風雨混松聲白
雁書秋思蒼苔篆古情如何千萬里獨自計歸程
晚集瑶華殿
月浸瑶華殿雲垂素女幃水精簾半捲火玉燭交輝紫
氣遊清宴休光下太微不知留帝所疑執化人衣(火玉上尖)
(下圓光照數十步)
春日即事
遲日照青春遊風蕩紫宸雪霜無氣力(一作藉在)桃李有精
神幽思平欺酒閑愁自避人忘機殊不惡魚鳥者來馴
泛太液池(同虎巖龍山賦)
爛縱飛龍馭凝神入醉鄉烟霞生縹緲絲竹裊微茫蒲
劍割秋水荷盤傾夕陽莫輕年少日青鬢易驚霜(飛龍道陵)
(所製泛太液之舟也又名翔龍)
伯哩行
勝氣横千里懽聲洽萬夫虎牙為後拒犀首是先驅金
練鴉兒隊銀槍鴈子都率然乘伯哩一戰下崲峹(伯哩山名)
(也遜多伯哩者即此遜多亦是山名皆在和林西南崲峹又在其南丁丑冬弄邊者軍敗之地也唐高仁愿節)
(度西川數敗巢軍賊號蜀兵為鴉兒每戰輙戒曰母與鴉兒鬭)
老將
結髮究(一作事)韜略驅馳(一作從戎)四十年長征秦五嶺苦戰
漢三邊萬死奮不顧一生今幸全雲臺無住處何日上
凌煙(魏徵曰秦事五嶺漢事三邊云云)
平南將
江淮平圯裂元不事梯衝銳氣吞堅陣威聲挫戰鋒高
昂地上虎王濬水中龍詎可同年語論功與定封(北齊高昂)
(字敖曹率兵渡河祭河伯曰河伯水中之神高敖曹地上之虎行經所居故相沃酹)
南征奏捷
宸算將雄斷天然是美談一征平漠北再舉下江南須
不聞漂杵何曾見溺驂元和歌聖德恐未免懷慙(一作展詩)
(陳薦信頌德為無慙)
西征
白首征西將封侯儘未貪遠離窮髮北深入不毛南笑
觧重圍困威延轉戰酣若須求虎子虎穴是當探
聞北耗詔發大軍進討
護軍承詔日驃騎佐輕車授豹韜攘惡教龍鈐辟邪除
狼還得虎養虺竟成蛇致使雲臺將如雲過涿邪(音耶)
經扼狐嶺得勝口會河戰場
烏兔縱飛走急於寒女梭扼狐名好在得勝事如何暮
雨連芳草秋風捲素波戰塵如可洗當與侍中過
居庸關
秀拔延天險寒盤萬古根東西躔日月南北限乾坤影
落海山冷氣摇星斗昏如何戰塵下荆棘暗重門
僊居亭
意匠驚難状天然醉飲圖兩行風外柳一册枕邊書雲
錦薰沉水鶯簧脱串珠煙光將勝槩特貯在僊居
題虚白齋壁
可待留靈𤨏方期得駐顔久虛生白室長啟扣玄關放
浪形骸外逍遥天地間要當知霧豹依舊在南山
書後堂壁(丁未八月二日自西宫回和林)
放浪形骸外寄鄉杯酒中催歸有情鳥促織可憐蟲落
日隔疎雨斷雲垂渴虹弋人何所慕霄漢點冥鴻
迎風館
滌暑迎風館雄風襲玉扉雲開天乙網霞捲羽人衣倒
景摇清禁飛煙擁翠微泛蘭將轉蕙須更入羅帷
司春園
地偏饒勝事花事迥標竒春自長須在人誰盡得知笑
宜教捧腹醉不解攅眉未那司春子騰譏釋二疑
雪香亭月下偶得名酒徑醉為賦
瓊露融雲液金泉湧月波帶花浮綠蟻和月卷紅螺夜
色依香雪春容動綺羅是須轟玉笛倚弄玉龍歌(余嘗有詩)
(碎擘桃花泛酒巵時亦取花泛酒釂遺花者依花片數浮以大白)
蘅薄
蘅薄頻牽望陽林六駐鑣香嚢徒叩叩雲月自苕苕翠
佩傳情密層波託意遥翩鴻漸高逝翻恨隔神霄
擬西崑體後閣
夜枕雨聲細曉牎花氣濃玉臺掛秋月繡幕生春風藻
井翠盤鳳畫欄金走龍功名是何物只合付兒童
讀新樂府集
攬盡江山秀珠璣咳唾新豔浮天上錦情動月中人花
鳥音容冶風雲氣象頻郢歌將白雪顦顇對陽春
秋閨
供給深閨怨秋聲又擣衣鴛鴦不獨宿燕子自雙飛塵
暗芙蓉帳風褰翡翠幃馳心囑明月將此照金微
春曉月下觀白牡丹
小立猶癡睡凝情出翠籠玉盤承曉露金鏡掛春風豈
為素娥妬不呈青帝功萬花推苐一誰更忌專宫
詠雪
樓曉倚欄干天低欲壓闌削冰封岳色飛席下雲端風
陣連朝凍星鋩摇夜寒嶺梅應見怨何憚一來看
日淡隔雲幕地虛鋪雪氊捲簾看不見如畫舊山川豈
憶三杯酒能迴六月天一聲何處笛吹裂野梅邊
圓福院竹
虛心雖涉世貞節自孤堅翠矟掛明月錦䙀披紫烟豈
無儀鳳日别有化龍年玉質捎雲裏唯須著列仙
荅座客
千紅將萬紫剪染盡冰𬎼莫晚誰施巧惟春自出竒向
陽花易發伴老病難治若得如人意除天是國醫
調人幽居
瑟瑟苔封逕萋萋草暗階蓮舟浮太乙玉笛噴洪崖巾
漉塗糊酒爐煨榾柮柴莫將千古計取次却沉埋
賀人飛泉幽居
萬斛驚珠冷銀河落翠微自歌還自舞誰是復誰非高
鳥投何處浮雲去未歸好風將落葉著意戀柴扉
旅興
白眼看時事剛腸厭俗流也知蜂有毒未信鼠堪投熟
睡消磨日清吟撥置愁倚門應望切早晚賦刀頭
倦夜(時方南征)
展轉延清漏開簾納月光西風戀殘葉終夕伴啼螀静
析沈邊徼疎鐘撼客床六龍應振轡飛日上扶桑
無何狂醉隐三首
無何狂醉隐慢訑(音但)更癡蒙雖涉人間世殊參塞上翁
只須推倚伏不必論窮通且把無邊事横陳在酒中
無何狂醉隐直拙更疎慵花鳥閑情外江山醉眼中涉
江搴薜荔緣木采芙蓉待把人間事從頭問化工
無何狂醉隐酣適是生涯馴護能言鴨調籠觧語花不
應抛蝶夢須與趁蜂衙誰佐杯中酒仙人萼綠華
穹廬篇
巢燕年年客山河日日新窗分一鏡曉(一作碧)門掩滿庭
春棲鳥羈籠影行蝸游壁塵故園雖好在樓觀幾荆榛
寓居靈州北村
野色荒烟暗氛霾畫影昏客情紛若絮塵事亂如雲楊
柳春風渡(北有黃河渡)梨花暮雨春(村落梨花特盛)不如歸去鳥著
意喚誰聞
雙溪月下戲贈觸熱衝暴雨者
夐入清虛府輕河漾月舟水天通色淨水月雜波流雨
横蟻兵潰日熇山市收若然閒意况元不到心頭
戊申巳酉北中大風
衝風迴白日飛礫灑青天富貴城西畔珍珠河北邊陽
冰元不冶隂火更潜然直徹龍荒外蕭條是野烟(和林東北)
(錫蘭河側有古城唐賈耽地志所謂仙娥河富貴城者是也仙娥今聲轉為錫蘭河烏孫所治赤山城西北三)
(十里有珍珠河)
過東山縣有懷
憶昨驚塵下腸迴望眼穿計程雖信宿恨别似經年自
致青雲上誰來白日邊萬金遊子信空與夢牽纏
再如蒲圻二首
雲暝雨將雪天低風正寒簡書端可畏行李不遑安要
路飛騰好窮塗進取難折腰徒自苦吾亦悔儒冠
北走蓴塘路從公敢憚行凄凉當短日寂寞過荒城薄
禄非吾願塵緣窘此生丘園如可樂何必問功名
追悼大人領省
鶴駕知何處仙遊閱古今英靈千載氣松栢一生心白
日空寒色蒼天更暮隂志終伸不得遺恨海長深
五言排律
春色浮山外
春色無高下寧分澤與丘世間依舊好山外若為浮桃
李花争折池塘草自抽綠涵峰勢合紅溢燒痕收遲日
千鍾酒東風百尺樓夜來甘雨足溪谷已成流
七言律詩
立春
東帝施恩似恤貧嚴凝時節喚回春未知和氣先歸柳
便覺寒威不著人上苑三冬梅正發和林五月草初新
世間均道唯春色春色年來也不均
節物驚心苦見催一年還見兩春來臘寒自向人間盡
春色却從天上迴乍暖柳條先易綠向陽花樹不難開
高歌買斷西城酒更對東風盡此杯
春日寓懷
燕語鶯啼怯晚隂蝶狂蜂亂更關心冥鴻空自運寒暑
駭浪為誰淘古今每縱思吟輕萬戶但信眉笑抵千金
閉門不出近十日忽到水邊春已深
三月和林道中未見草萌
不覺清明夢裏驚問人人道過清明須知上苑花飛樹
誰信和林草未萌(一作生)綠水歸鴻空自感淡烟啼鳥若
為情翩翩瘦馬荒山路衰草斜陽正獨行
西園春興因贈雪庭上人兼簡張公講師
萬丈虹霓絡紫煙笙歌清沸雨餘天滿庭芳草翠如積
一洞碧桃明欲然流水引來梅塢底春風吹到酒壚邊
散花喚起毗耶夢從此無心號謫僊
清明
寒食清明失舊期躊蹰搔首日沉西風生楊柳鴉先覺
寒逼梧桐鳳不棲山色雪迷春意老鴈聲雲遏暮天低
蘇門二月春光好好逐東風發馬蹄
重和惜春詩韻余時經始西園
惜春情味舊情緣依舊中情似去年怪得玉音殊鄭重
想將花事易唐捐白蓮已結為詩社翠水唯浮載酒船
誰謂惜花人老大買花輸盡買山錢
謹用尊大人領省十六夜月詩韻
黃鷄白酒管絃和一任浮生歲月磨銀管題詩悲遠客
玉簫吹恨憶秦娥人言皓魄今宵減我見清光依舊多
一十二時争幾許人間奈此世情何
中秋對月
銀燭煌煌十二衢冷金波浸酒仙居由來物外通明殿
只是人間不夜珠玉女窗扉唯白曉素娥庭院更清虚
桂花香陌無塵景坌入壺翁碧玉壺
冬日即事
征鴻南度老年華漸覺冬來眼界多寒雪狂風顫林木
凍雲殘照鎻關河高低山勢黃沙磧遠近人家白草坡
極目碧天人萬里醉邀明月一高歌
蠟梔五萬酬鞭直洴絖百金真食封蕭散不萌争閙趣
真醇繆覬養生慵滌清研裏憨凡筆磨徹鑑中嚬窘容
傷早玄冥僣春令狐裘羔酒貯嚴冬
日南至
獵獵嚴風正酷寒一陽潜動舊關山人情徒怨融和晚
天意何曾造化慳暗逐寒威歸漢外漸回春色到人間
明年桃李知多少莫把(一作道)東風作(一作是)等閒
謹用尊大人領省龍庭風雪詩韻
登高何處是燕然極目關山塞草連落日幾峰寒帶雪
西風一鴈冷横天冬居冰谷頼酮酒夜宿沙堤借草氊
為向中州豪傑道天涯如此過年年
凍折瑶琴三兩絃起來孤坐憶成連可堪此世成何事
了却平生莫問天門外共傳三尺雪帳中頼有四圍氊
遥思千古功名軰回首西風不記年
九月道中遇雪
密密癡雲曉自凝飄零蹤跡斷蓬輕幽禽底事啼長咽
流水何緣浪不平清夢未迴人換世萬花應怨我寒盟
故園回首腸堪斷雪滿荒山瘦馬行
途中值雪
不禁風色避穹廬寂寞行人止半途日暮關河雲黯淡
晚來天地雪糢糊千山未霽寒尤重一鳥不飛人更孤
旋撥寒爐一罇酒故人知我此情無
欲雪
癡雲洩洩復溶溶底事龍公睡起慵薄暮遥看巖岫失
夜闌空把斗牛封徘徊天外心無定繚亂江頭色正濃
寄與西風莫吹散梅花憔悴憶相逢
雙溪書院對雪
宴處雲華不夜庭為餐瓊蘂更談經聽随瑞葉風來處
看散天花酒半酲白鳳羽毛寒蕩漾玉龍鱗甲戰凋零
儻非太素司光化誰壓驚塵與效靈(是歲北征獻捷)
送賈彦從
淡煙衰草兩無情寒瀉金波送子行可奈驅馳來瀚海
不堪牢落過清明半簾皓月人千里滿目春風鴈一聲
瘦馬鞭催低塞日數峰江上雨初晴
送馮贇
北去南來牽利名紅塵鞍馬老生平天涯海角長為客
薄酒新詩傷送行秋早地高山改色夜深風緊鴈饒聲
起來細把歸期數今日(一作夜)凄凉第一程
送安善甫
龍庭二月送君歸底事人生足别離幽鳥一聲春寂寂
東風千里馬遲遲煙迷故壘襟分處月淡山城夢破時
此去萱堂休忘却堅持忠孝是男兒
送魏隐居
十年相憶不相逢一日相逢意氣同落落了無寒士態
堂堂渾有古人風雨寒秋泣黃華淡霜重山涵碧樹紅
歲晚可憐猶是客素琴孤劍幾西東
送誠之行
惆悵分襟北海西悠然不覺涕漣洏自憐遠地無朋友
忍與君侯遽别離萬里風沙秋半後一龕燈火夜深時
相期老栢三千丈不改凌霜傲雪姿
送子周行
衰草凄凄塞日斜春風得意出龍沙南飛鴻鴈三秋雪
東望關河萬里家杯酌岐邊浮竹葉角吹隴上弄梅花
征鞍迢逓中州道淡淡長空點暮鴉
送子華行
鴈行飛盡暮雲收送子岐邊酒一甌遠樹深埋黑山雪
晚風寒索紫貂裘悠揚鼓角千巖月慘淡關河萬里秋
寂寞歸來回首處幾聲山鳥語啾啾
送孟端卿
萬里歸來兩鬢霜百年閒事也難量跳丸歲月無留計
畫餅功名不可嘗鴻斷碧雲空落日塵飛滄海已生桑
鶯花未老春猶在更對青山共一觴
送寧朔
說從薛燭授吹毛從事孫吳與六韜應策騰空調赤電
驚弦裂石試烏號鼎魚幕燕由西極假氣游魂在北郊
擊惰擣虚元有策必須先直取窠巢(漢武名烏孫馬為西極馬時弄兵者)
(由烏孫故地而束欵和林北境)
送李稚川
雲來雲去元因雨花落花開總是風白酒儘堪驕富貴
青山只合傲王公從甘鷄肋功名後已墮羊腸世路中
為語屏山癡子弟虎狼叢裏逞英雄
又
一樽濁酒與君同握手相随出帝宫牧笛喚迴千里夢
秋空點破一飛鴻參横斗轉關河月山寂猿啼草木風
酌别淡煙衰草路飄零蹤跡又西東
送人
是是非非儘自宜掀髯一笑且信眉休辭沉醉過終日
縱得再歸來幾時極浦遥山遺别夢碧雲流水寄相思
傷心去國頭如雪顦悴春風對柳枝
送韓浩然
開懷樽爼笑談傾未暇論文君已行富貴塗亨渠易致
詩篇韻險我難賡已成傾盖金蘭友安用沾襟兒女情
准擬秋深迓歸騎一樽濁酒遠相迎
送子文還家
道直如弦氣吐虹儘輸心計静頽風倦蘄待詔留金馬
遽乞還山命玉驄天幕幾曾巢客燕雲羅終不掛冥鴻
多君高謝人間了不似癡僊醉夢中
用西岡老人留别詩韻以贐其行二首
健羡男兒得志秋錦衣歸去躍驊騮斷腸南陌人何在
迴首夕陽水自流故里得歸真樂土浮生無處不天遊
疲民正頼君侯手莫把功名讓黑頭
昔年冷坐渭河濱獨釣寒波絶路塵流水高山千古事
淡雲微月一閑身祗知門巷無俗客唯有琴書是故人
今日聖朝方大用江山應助老精神
和子文留别詩韻以贐行
天涯牢落故人稀與子論文真所依萬里有行君有志
雙親無恙我無違愁如流水何時盡身似楊花到處飛
明日不堪離别處高吟新句贈元暉
西行留别諸人
綠楊飛絮草鋪茵到處春光隨意新幾箇道傍留别客
萬重山外遠行人凄凉幽鳥喚殘夢狼藉野花傷暮春
酒薄無由求一醉更堪歸鴈過來頻
留别諸友
環池亭上醉飛觴春暖波閑怕夕陽高掛無絃雲滿地
一噴横玉水平塘檻依蘭影香猶濕簾隔泉聲意自凉
後會不知何處是對床休避細商量
讀甲子改元詔因叙懷留别諸相
憶昔東征去國門黯然為别更銷魂若圖白首妻孥計
是負皇家父子恩中統始開新甲子至元重整舊乾坤
九州四海昇平望要竭丹誠翊至尊
早行
窗外寒鷄唱五更(一作曉聲)翩翩征旆掛疎星百年身世情
如夢半紙功名醉不醒(一作斷知名是誰家物不記人曾醉得醒)欲吐半吞
殘月淡似連還斷遠山青莫教草草生華髮消得幾回
長短亭
發凉陘偏嶺南過横山回寄淑仁
浮游汗漫和南陔(淑仁母在燕南故有南陔之語)直指凉陘是九垓(吾與)
(汗漫遊於九垓之上淮南子)偏嶺最饒秋色處横山不出冷雲來未
須白鴈傳霜信巳早(去聲)黃花帶雪開(中秋夜雪可盈尺北中菊花每歲必)
(期八月開徹)想得玉灤河北畔有人獨上李陵臺(土俗呼為李陵臺者)
(在偏嶺東北百里李陵失利在無定河外意其好事者名其山為李陵臺也古有李陵臺在唐單于都護府金)
(河縣界)
近因北事和林親故離絶途次雲中先寄燕南
一二知己
棲遲徙倚賦登樓休想情懷似去秋著意不來看鬢脚
豈知何事在心頭莫驚歌鳳狂猶在見說屠龍老更羞
誰料一雙癡醉眼戰塵西北望神州
寄西平
鼠偷狗竊敢炰烋争信貔貅已締交將疊連珠調鵲角
擬追逐日試蒲捎序移玉律隂風急氣應金商太白高
惜别折衝罇爼地莫容南牧越臨洮
春寒代人有寄
睡鴨香消寶篆殘瀟瀟松竹雨聲寒水空流去鴈將盡
花未放來春巳闌斜日多情送歸鳥碧雲無跡問飛鸞
不應鳳女祠前月只許吹簫獨自看
春日和林寄趙虎巖吕龍山
年年芳草怨王孫日日幽人獨倚門蹤跡飄零又寒食
别離滋味奈黃昏一樓風雨欺歸夢萬里雲山動客魂
欲寫相思寄雙鯉亂離春水雪消渾
春日寄懷魏隐居邦彦
滿眼春風捲暮隂五噫歌罷更沉吟十年萬事沒孤鳥
百念一時生寸心芳草不隨鶯燕老好山依舊水雲深
遥憐野鶴高飛去夜夜投棲何處林
登疊巘樓寄本庵粹中
江山不盡古今情空寫相思遍鳳城滿眼氛埃昏落日
一天寒色淡長庚(近日長庚星見)吟魂豈為閒愁斷别夢徒因
往事驚早晚重將風雨夜細傾肝膽話平生
寄岩翁
游子不來春草碧忍聞啼鳥怨殘紅河聲忽與迴風斷
山色還隨落日融華屋煙霞簫管歇鳳樓塵土酒杯空
多應雲鶴相將去又在蓬邱第幾宫(時巖翁復避事東遊)
寄李徵君
豈當容易慕陶潜莫枉明時振廢淹薄宦情懷雖自減
竦人聲價為誰添雷霆威重休輕忤雨露恩饒可共霑
縱是世無顔叔子更宜學避魯人嫌
寄國範昌齡
總道綢繆恩好(去聲)在斷無人跡繼芳蹤情親便合稱三
鳳友愛何妨號二龍莫為鬢絲抽思緒不將學海淬辭
鋒綠波煙草灤陽渡獨倚危樓到下舂
寄尹仲明兼簡盧進之
别後相思撥未平登高西望轉關情林邊殘日沒歸鳥
天際斷雲飄晚晴久把功名為外物擬將詩酒暢平生
自從身世相忘後(一作曉風吹破槐根夢)萬事人間一唾輕
寄李道隐之和
竦誚馳聲牧九州覈元心事蔑王侯風情張日排巢父
霜氣横秋拉許由騰笑務光何足比獻嘲涓子不能儔
北山逋客幽棲地可是英靈許再遊(余時自號北山逋客)
寄隐者
投老嘗期謝草萊有人懷抱待君開叩元要給談天口
虚白元宜養聖胎鳳尾諾雖徵不起鶴頭書合召將來
莫驚此會知何地認取黃金是舊臺(太宗第五皇子嘗召隐居故有鳳尾)
(諾之語諾是應之諾或作識音志非)
壬子秋日客舍紀事因寄家兄
判花歌鼓殷晴雷露葉風枝漾酒杯金水淨穿深巷陌
玉泉浮動遠樓臺可堪白鴈將秋去又著青雲入夢來
原上眷令何處所不聽游子詠南陔
責友人不寄書
堆積離愁無奈何年來俗態可堪嗟人情箇箇薄如紙
世事紛紛亂似麻燕子不來書謾草鴈行飛盡眼昏花
而今試問風蓬跡海角天涯到處家
贈盧隐君
放情丘壑謝囂氛逸氣翛然自不羣捷徑豈容留隐士
駕鴻方可是徵君獨輪車輾岩邊月十角牛耕隴上雲
曾約華山分一半如何猶不許同分(山谷詩不知繡鞍萬人立何如盧郎)
(駕飛鴻注云盧徵君駕飛鴻歸隐也)
贈酒鄉道隐李君之和
一自琳宫見錦囊幾回先爇玉𬎼香醉鄕更比乾坤大
仙境元饒日月長五柳先生陶靖節四明狂客賀知章
無為未必無遺恨不列三千弟子行
春晚懷吕龍山
洞簫吹斷柳花風恨别蒼苔滿徑蹤幽夢已憑春領略
凝愁惟藉酒彌縫千山落景沈殘角萬壑歸雲入暮鐘
近說鬢毛渾白盡可堪空憶舊音容
呈鵬南學士
妙齡特逹冠羣英家世燈傳白與清氣壓西山正開爽
學尊東魯獨精誠棠隂政簡琴心静瓜熟歸來句眼明
他日宴堂香一瓣潜通玉照兩忘情
復次趙虎巖元韻
道直如弦氣吐虹幾人臭味與君同西湖處士林和靖
(一作君復)東里先生吕本中舉世是皆驚炙駮有人應更憚
乘騘阿誰狂直今如此不是癡仙即醉翁
和光祖詩韻一首
西風望斷碧雲深萬里關河入俯臨客思暗隨愁共遠
髯冰疑是老相侵霜鴻傍月傳佳信寒雪漫天擁衲吟
十載因循歸未得飄零蹤跡到如今
寄題一枝庵主人
消息盈虚莫費辭德人何慮復何思窮通不信無非命
貴賤由來定有時方欲自專齊物論未知誰任大宗師
擊搏九萬三千里何異巢林在一枝
送張夀甫尚書出尹河南
滿路黃花照暮秋旌旄綽約促行輈名卿均逸膺宸算
方牧分符聳士流翰苑文章饒雅趣伊川風物冠中州
明朝黃閤求元老却恐綸恩妨勝遊
燕市送客歸長安故居
黃金臺上望長安何處青山是故山虹斷橋梁分雨脚
露摇珠顆偃荷盤歸心暗逐飛鴻盡病眼空將倦鳥還
芳草不隨遊子去日斜煙淡倚欄干
送米君周還鎮陽
驅馳萬里赴龍庭今日還歸出帝京一夜雪寒添客恨
三秋風物動離情臨岐把酒君留别信筆成詩我送行
賤子一言君記取得無青眼顧書生
枕流亭
振濯塵纓奠枕流桃花源上玉溪頭春風來領長歡伯
和氣追陪獨醉侯童子只知除害馬庖丁元不見全牛
癡仙事業依然拙甚識人間有棘猴
題枕流亭
竊期摛藻掞天庭閒作篇章抒下情殊喜濓溪愛蓮說
未甘桑苧著茶經逍遥方外無為業整頓人間不朽名
緣洗塵囂耳中事舉家移住枕流亭
池亭用前韻
推窮理窟叩真庭探索天心見物情憶昨冥心捕蛇說
笑今凝思相牛經未妨招隐教投跡不信潜夫肯著名
愛煞清風與明月肯隨人意到池亭
秋日避暑塵外亭
軟紅塵外水雲鄉隐映雙溪避暑莊雌霓(入聲)連蜷應計
雨雄風迴穴為輸凉年光變弄蒲萄色天氣經營菡蓞
香只就北窗花柳下豈妨高卧傲羲皇
泊白鱮江塵外亭高道士携琴相訪
引迴柔櫓欵亭臯宛駐靈槎泛雪濤塵外水沈薰&KR1341;蓞
甕頭春綠漲蒲萄紅螺山色秋尤健白鱮江聲曉更豪
安得投簮招隐士就携寒玉從琴高(寒玉寶琴名見國史補弊家有琴亦)
(名寒玉)
飲方湖菊洲塵外亭
三徑雖然已就荒菊洲猶在水中央不愁塵外仙無路
切喜花前醉有鄉倦鳥也知人去就狎鷗元識我行蔵
浮遊種種真滋味更索教誰子細嘗
題四娛齋
門掩壺春安樂窩紛紛俗事奈人何須憑歡伯攻愁陣
自有桐孫伏鬼魔遣興色絲何擺落塵懷黃嬭觧消磨
拍欄一笑遥山碧付與兒童學揣摩
雲滿蘭窗霧滿階恍疑身世在瑶臺琴餘細嚼陶潜句
書罷深傾李白杯流水淨拖飛練去好山晴與翠屏開
百年樂事能多少何必更歌歸去來
細細清風染綠槐絲絲疎雨洗黃梅山圍樓閤週遭碧
花遶欄干次第開日落青天見螢火雲歸滄海聽蚊雷
知音不是王夫子誰為陶潜送酒來
縱遊壺天園
水摇晴影漾樓臺臺上花前載酒來楊柳不勝金縷瘦
海棠空自錦雲堆夢隨蜂蝶尋春去興入煙雲盡處回
欲紀所思吟不得却誰先篆滿蒼苔
夜宴壺天園
門掩僊居不記重紫霞容與貯春風玉簫赴節徵雙鳳
蘭燭飄香擁六龍織女下時星自落姮娥來後月長空
始知不死瓊田草唯在壺中罨畫峰
春旱郊園諸花猶盛醉歸憩槐盖隂下
渴雨苗雖未發榮可無芳意慰坤靈草緣近水堤邊綠
柳繞新池岸上青花匠鬭供春制度麴生專與我調停
且傾翠盖誰如故依舊槐隂滿後庭
題縉雲山五湖别業
為愛煙光可掛懷併供幽思上靈臺縉雲直拔空青起
落水横吞野翠來欲界曲隨仙境變好花争映畫屏開
終期盡把閑桃李就此名園勝地栽(陶弘景有言山林竒處乃欲界之仙)
(都也)
五湖别業新園
除了五湖煙月外只容春色入重關可憐東郭㕙三窟
不見南山豹一斑獨醉軒昂花柳下無塵亭立水雲間
誰期造物輸元力更許清風恣往還
小隐園擬樂天
吏隐廰西小隐園小池塘在卧房前指垂楊柳為煙客
認白蓮花是水仙歌接柳枝翻折柳醉斟蓮葉倒垂蓮
不煩馳譽丹青筆勝醉仙圖是處傳
蘭畹見和鄙語無塵亭復用元韻
苔色連階草滿庭且圖榮悅野人情任呼醉隐為書簏
要識書滛已醉經高卧莫疑將索價浮遊須不近沽名
秪消卷跡囂塵外寄傲空凉水上亭
春晴極寒登池樓書事
晴影深涵碧玉流欝香蘭芷暗芳洲凍侵鶯舌聲全澁
風戀花枝顫未休目斷野煙横極浦心懸江月入高樓
應須買盡人間酒更不令寒畫一籌
和林春舍叙西園前宴招一二友生重飲
樓閣參差翳紫煙佳人情重惜留連月明楊柳春風夜
寒食梨花暮雨天將謂浮雲寄浮世豈知流水是流年
慇懃(一作人生)不醉花時酒強作守錢奴可憐
清明前一日月夜對酒招季淵飲
醉鄉吟社雨厭厭寒食清明事已兼春計政侵雲子酒
月華不隔水精簾幽蘭香結成凝陣寶篆煙空儘未添
連璧勝遊心賞在莫輕傾盖一掀髯
憶雙溪
蘭洲懷抱玉溪分龍自深蟠草自茵樓觀幾經浮世換
河山依舊主人新鶯花有意長留我桃李無言自好春
想得多情怨遲暮不應終老馬牛塵
春日西園招雪庭
暇日浮雲漾綠波晝閒風静好經過護花飛蝶來逞舞
戀柳啼鶯自獻歌妨物性疎輕物議惜春情重奈春何
流年不為朱顔息莫(一作誰)厭罇前語笑多
匏瓜亭二首
一壺天地備莵裘應結壺翁物外遊田仲儘當多屈轂
惠施何得應莊周豈容五石為無用好辦千金預與酬
瓠落縱甘成棄物世途元(一作須)更有中流
擬挹清風潁水濱坐忘顔陋謝囂塵素知居士非田仲
只識幽人是卞彬儘辦仙家方外地徑輸花塢甕頭春
豈為無口辭供濟好慮為樽與問津
縉雲五湖别業書事
縱恬高蹇徇真愚元也中心怯畏途共命不能同好惡
寄生那有異榮枯為管獨醉成三窟方引雙溪入五湖
就著鶴頭書背上已私弘景兩牛圖(余先居和林後寓隗臺今卜築縉雲)
(五湖别業皆營園亭榜曰獨醉司空表聖有共命鳥賦其序云西方有鳥名曰共命連腹異首而愛憎不同一)
(伺其寤得毒卉乃餌之既而藥作俱斃)
西園席上招雪庭裕上人
山光摇蕩入簾櫳酒漾歌雲暖玉融煙柳翠涵深院雨
露花香濕滿樓風自從愁陣持降節擬與詩兵紀戰功
借問飄零斷腸客為誰幽獨卧蓮宫
讌臺
萬象森羅動翠華謫仙名擅地仙家忽疑羽化隨青鳥
空記嵩呼隔彩霞休計露盤承玉屑枉徵雲液就丹砂
兩龍勝迹空流水流盡臨風野薺花
蒼官臺
誰贊君侯締搆功盡收形勝壓天東洪流下瞰朝宗遠
疊嶂横陳保塞雄鳳闕凝眸雲晻靄鷄林指掌樹冥蒙
髯龍似識登臨意時擺寒梢弄晚風
郝侍中釣臺
槎杌荆榛薙草萊欲令無一點塵埃行歌正則行吟澤
坐嘯狂奴坐釣臺鳥道不衝天宇斷鴈行横過海門來
黃華已為西風瘦更對凝霜鬢影開
獨醉亭
澡雪精神住福庭放言須不逆時情推移殿最修花史
分别賢愚著酒經愛酒愛花俱有趣獨醒獨醉兩(一本作總)
虚名秪知高挹清風處萬古心期是此亭(麗珍花品序云花以優劣)
(為殿最醉鄉日月云凢酒色如金而醇苦者為賢黑色酸□者為愚)
書三樂軒壁
雖任無為定是非更須教勒北山移筆驅造化天何補
身負聲名道不知見說丹心明奪鏡忍將青鬢照成絲
深根寧極如無待越世含華却是誰
醉書雙溪書院醉經堂壁
自從天隐自然庭愈覺囂塵噴鼻腥可要洞研齊物論
(唐子西號酒為齊物論)更須深味洗心經(余號家釀為洗心經)獨醒終了醒
如醉獨醉那辭醉不醒别有聖賢真趣在古人糟粕是
螟蛉
宴玉津園
碧玉池塘翡翠堤露軒飛榭擁璇題蝶迷芳逕有時見
鸎就綠隂深處啼不覺徑來穿月窟可能須待躡雲梯
一壺春色長留在盡夀吟仙取醉泥
和林西園月臺懷吕龍山
日薰花氣暖徘徊花影横斜入酒杯不見海棠春睡足
可憐江燕晚歸來煙迷野色自芳草水落石根空翠苔
誰勸流鶯聲且住有人凝絶在高臺
暮春登凌雲臺
水自長流鶯自啼雀來巢壁燕來飛紅銷歌殿野棠瘦
綠暗粧臺春草肥今日不知明日事今人休笑昔人非
寥寥千古登臨思分付東風與落暉
鳳凰山别業寄潤甫儒醫尤嫺於攝生
湫隘囂塵不可居鳳凰山豈厭潜夫無花不欲教為主
有草須堪便結廬元化唯珍五禽戲通明殊玩兩牛圖
莫驚獨醉居無事心醉鎔經與鑄書
春園
勝事分明日月多金蓮川上愛涼蝸珍珠柳裊垂珠樹
翡翠茵舒展翠莎虚白室常安樂土軟紅塵不到行窩
(魏焦孝然目其草廬曰蝸牛廬愚以行帳為行窩尋亦號為蝸牛舍云)索教粧點新春色
分剩山花四五窠(金蓮川境有叢柳葉上皆有綠珠十數顆)
獨醉園對酒
獨醉園中獨醉翁醒時還與醉時同秪因矯思元如矢
切是修身更似弓無可奈何依玉友有何不可任崖公
酒鄉縱裂封侯地且就擒姦莫論功
贈漁者
蜃樓鰲殿對柴扉旋挽新荷補舊衣短笛有時渾落調
曲鈎何計可忘機滄波萬頃淡煙合白鴈一聲黃葉稀
回想渭濱人去後夕陽空滿釣魚磯
贈僊音院樂籍侍兒
著名僊籍擅芳春料理霓裳紀見聞欬唾隨風落珠玉
笑談傾座播蘭薰龍酣醉笛吟秋水鳳咽歌樓遏暮雲
喚起沉香亭上夢海棠花睡月紛紛
聽歌
恰弄歌珠引玉清梁間已早暗塵驚流風迴結行雲住
激水延緣潄霧生只道緜駒殊茹噎豈知王豹竟吞聲
若為更得形容盡曲折浮沉怨慕情
戲詠花鳥名
綠窗鶯喚起来時(一作遲)不分香名屬玉兒長夀樓中曾
鬭酒合歡帳裏更聯詩音生曉月鳴批頰晴浸秋波浴
畫眉蝶粉團香凝白雪背人含笑擁烏絲
呼盧争戴勝籌時轉覺輕盈屬玉兒長夀樓空留鬭酒
合歡牀窄更聯詩從他有怨教批頰却自無言也畫眉
蝶粉團香凝白雪背人含笑飾胭脂
春懷
碎擘桃花泛酒巵對春還詠惜春詩鶯能承意歌楊柳
蝶觧含情舞柘枝世事儘它無定論醉懷却自有開時
歲寒亭下青松樹春去春來總不知
病起書事
性恬乖刺與麄疎誰說清狂痼疾除可要更須教失馬
(時失羣馬)秪應元也示懸車勝遊索辦煙霞屐緒業非攻種
樹書多幸老民殊有趣醉鄉日月是華胥
病中述懷
雨聲一夜到床頭一洗胷中萬斛愁世態低昂付蠻觸
宦途消息寄蜉蝣暑天卧病獨癡較少日勤行半素休
頻夢江湖豈無意此身栩栩是沙鷗
即事
可人天氣不寒温詩滿花牋酒滿罇亂列曉山煙淡碧
謾流春水雪消渾四時風月無佳客一榻琴書静掩門
吟罷新詩須酌酒别離情緒易黃昏
馬上偶得
十年南北復西東萬里乾坤走斷蓬燕子不來春(一作天)
淡淡鴈行空過雨濛濛故園花柳依然好瀚海風光却
不同寂寞清明寒食節幾聲啼鳥怨東風
石梁
飛梁横絶浪花中寒壓驪龍第幾宫却月暈光圍倒景
渴虹垂影跨長空凌波自接㫒仙路煉石應勞併鬼工
好步青雲天上去未應入世限西柬
飲鳳凰山醉仙洞有歌稼軒鄭國正應求死鼠
葉公元不好真龍瑞鷓鴣者因為賦此
鳳凰山色媚芳塵不著詩仙寫不真靈境愛饒花氣味
老懷欣辨酒精神煙霞裏面長春洞天地中間獨醉人
未讀離騷唯痛飲可憑誰說與靈均
閱舊藁有出六盤時干戈旁午驚塵日書劔零
丁去國時之句因足成之
點檢唫懷課所思最關情是舊題詩干戈旁午驚塵日
書劔零丁去國時陳事上心空擾攘當杯入手莫推辭
春風信染千紅紫合染幽人兩鬢絲
桃花源别業重理舊藳戲題
無憂樹下無懷氏獨樂園中獨醉仙八斗待量珠玉價
等閑不若一囊錢辭鋒幾挫毛元銳心印都傳楮守玄
未礙劉郎長占斷桃花流水洞中天
自題擬樂天
有客清談如妙玄笑愚聲跡不虚傳風花煙月三千詠
拙直聾盲二十年翫世遨頭狂醉隐采真稱首浪遊仙
不知樂聖軒窗下觧到南華第幾篇
庚申歲夏囙六盤之變嘗與巴特瑪其名者質諸
天日約分二道邀擊西師頃聞其人為敵謀將
遂賦此為食言者之戒
定交情分一何深許論傳烽過燭隂(燭隂即燭龍也)約雪神羞
同脱口誓清天步共銘心我平高闕旋龍勒君取花門
出鳳林須是有盟如皦日豈宜相與世浮沉
獵北平射虎
飛控遺風獵北平澹隂平野草青青南山白額威何振
東海黃公厭不行徑捷鳴髇延滿月奄驚繁弱激流星
由來一片斕斑錦别在神幾霹靂聲
閬州海棠溪擬樂天
閬苑仙從閬苑西縱遊還過海棠溪徑隨翠碧穿花去
却聽黧黃繞樹啼迴玉花驄鏘玉勒約金絲柳上金堤
五城勝概歌詩草醉墨淋漓盡赫蹏
臨潼九龍玉蓮二湯今為道院
九龍湯湧玉蓮香龍去蓮枯堕渺茫夢雨已迷三里霧
悲風空泛五雲漿長生殿圮金沙冷王母祠傾玉蘂荒
終古曲江江上月恨和煙草怨霓裳
遊奉聖州龍巖寺
卧龍高卧幾晨昏依約靈巖隐卧根雲磴屈蟠侵鳥道
翠屏環合掩山門淨名花界開中葉(其方丈茶榜云萬松中興)興聖
蓮宫庇上根(龍巖寺本舊興聖寺)不就卜居殊勝地忍衝煙靄下
孤村(余時客宿趙家堡北村)
次韻舟行次蓬州遊歴州境憩蓬萊堂
共傳靈境可攄懷指示龍章與鳳臺白鼻騧騰横吹去
黃頭郎逓棹歌來青山綠水紆迴處萬紫千紅次第開
非獨醉仙無所定素知元只在蓬萊
岳臺懷古
萬古神州就(一作竟)陸沉戰塵猶自結閒隂日邊簫鼓衣
冠盡天外樓臺草木深江月和愁傳桂燭野棠無語寄
春心如何黃鳥年年在不說東風怨上林
三月到旺結河有感
楊柳盈堤凍未蘇年年王吉舊程途經春積雪隨山在
慰眼幽花到處無簾外月明人影寂枕邊燈暗鴈聲孤
又還虚度清明節獨倚東風酒一壺
中統庚申詣闕寓居宫東寺口號
日華浮動卧龍邱便覺妖氛散不收佳氣鬱葱形勝地
霏煙紛郁帝王州碧蓮花擁三千界白玉城駢十二樓
可要翠灤環寶勢不容滄海更横流
鄂諾道中
自西宫發程至鄂諾河山重水複風雨相繼
日復一日偶失羊馬所在因記其事而賦云
歲月峥嶸老思荒句中無盡寫荒凉山山水水三千里
雨雨風風一萬場致福不應須失馬耽書堪笑竟亡羊
百花留得芳葵在傾盡丹心捧太陽
遊大翮山
路盤空翠上青天下望皇州一點煙雲葉去堆人脚底
日華垂在馬頭前露花煙草芬蘭麝百籟羣鳴播管絃
可誚舊遊王次仲不來尋謁酒中仙(山海經云其山在居庸北登陟其巔)
(下視燕都城郭郊原煙靄間如圃畦隄塍)
