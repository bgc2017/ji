提要
雙溪醉隱集六卷别集類四(元)
(臣)等謹案雙溪醉隱集六卷元耶律鑄撰鑄
字成仲遼東丹王九世孫中書令楚材之子
也累官中書左丞相卒追贈懿寧王諡文忠
事蹟具元史本傳楚材佐元太祖太宗平定
天下立綱陳紀皆出其所規畫鑄少而聰敏
尤工騎射從憲宗征蜀累建功績後三入中
書定法令製雅樂多所禆贊經濟不愧其父
而文章亦具有父風故元好問李冶諸人皆
與相欵契然楚材湛然居士集尚有鈔本而
鑄集久佚不傳藏書家至不能舉其名氏惟
明錢溥内閣書目有耶律丞相雙溪集十九
冊亦不詳其卷目檢勘永樂大典所收鑄雙
溪醉隱集篇什較夥有前集新集續集别集
外集諸名又别載趙著麻革王萬慶諸序䟦
乃為鑄少年之詩名雙溪小藁者而作是所
作諸集本各為卷帙頗有瑣碎之嫌謹裒集
編次都為一集而仍以雙溪小稿原序原䟦
分繫首末用存其槩鑄早從征伐足跡涉歷
多西北極遠之區故所述塞外地理典故往
往詳核如据和林城唐明皇御書闕特勤碑
證新舊唐書作特勒之誤處月丁零二注辨
論頗詳此類皆有禆於考證又其家在金元
之間累世貴顯諳習朝廷舊聞集中如瓊林
園龍和宫諸賦叙述海陵章宗軼事及宫室
制度多金史所未及其他題咏亦多關係燕
都故實而帝京景物略諸書均未紀錄亦足
以資博識也至於金史耶律履傳元史耶律
楚材傳均不著其里貫於史例頗為不合今
考鑄寓歴亭詩註云予家遼上後家醫無閭
又五湖别業詩註云余先居和林後寓隗臺
今卜築縉雲五湖别業叙其遷徙之跡頗詳
是尤足以補史之闕矣乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
中書省掌書記李暐一日袖書一編詣余曰此雙溪
之歌詩也即公蒙年所為者約千首且十竊其一焉
兼附近作共得一百五十餘篇離為五卷目之曰雙
溪小藁今欲廣傳之庶在綺紈者見而思齊焉因之
可以起吾風之己僨者也請子文以引其端幸毋讓
余受而觀之見韁龍軛鳳鞭虬笞鼇以求其變極其
所變而發諸心思則羅雲縠月紉秋藻春以盡其情
嘻實天下之奇作也如金極夜延螢燭暗翠簾風窣
月鈎閒此時年十五耳兩漢水乾秋飲馬五南霜重
夜屯兵此又十七時語也蓋天與其性發言便高公
諱鑄字成仲雙溪自號也公以東丹王之後右丞文
獻公之孫中書令玉泉老之子鑠盡貴氣屈己以下
人刮去驕佚折節以讀書及所為詩文又如此在天
地間豈易得哉故樂為之引甲辰年上巳日龍山居
士鴈門吕鯤書
詩之為義也大矣哉三百篇而下離騷經得風雅之變
秦亡漢興王澤未遠元鼎已來河梁之别始作得離騷
之變也黃初綿絡以至於大業之際詩文比比而出大
名於世者亦不可多得漢有蘇李魏有曹劉晉有潘陸
宋有陶謝而已是故遺風不冺焉武德再造徐庾淫靡
尚且存焉為陳子昂一變而至於魯為李太白杜子美
再變至於道退之後來使文起八代之衰道濟天下之
溺於文章慎許可至於歌詩獨推之曰李杜文章在光
熖萬丈長及乎天寶亂息大歷元和詩律再變以至今
日矣嗚呼風雅不可復得見唐人之餘烈斯可矣雪浪
齋日記有云建安纔六七子開元數两三人則所取其
難如此又云書止於晉詩止於唐誠不誣矣若李若杜
若韓若柳豈愧六朝諸賢歟國朝自取魏以來詩人益
盛余嘗在貞祐季年親見玉泉大老懷親詩云黃犬不
來愁耿耿白雲望斷思依依欲凴鱗羽傳音信海水西
流鴈北飛又云黃沙三萬里白髮一孀親腸斷邊城月
徘徊照旅人所以見哀思之情極矣又和人詩云仁義
說與當途人恰似春風射馬耳此見感憤之懷亦以極
矣思之有以見唐人餘烈焉雙溪成仲即玉泉中令君
之子也生長北溟十三作歌詩下筆便入唐人之閫奥
嘗作高城曲云城高三百尺枉教人費力賊不從外來
當察城中賊又曰將出帶將來小胡笳擬回文暮春曲
磨劔行春夜吟獨倚門之類皆十三時作也又隂不雨
惜花吟琵琶詞公子行廣陵散十五六作也又贈坐竿
道士水平橋題藍采和早行吟十八九作也又山市吟
暮春對花寄故人題牧牛圖二十一二作也則知興寄
情趣前人間有所不到者此詩向時往往傳至燕臺人
初未甚信及其去歲秋八月來自北庭大葬既已眀日
首禮於香山寺元吕及余從行禮成長老拂几捧硯請
各賦詩雙溪即書古詩云渺渺入平野悠悠到上方雲
開見天闕回首超凡鄉元吕垂書余亦落筆既而雙溪
復次元韻云人去豪華山好在夢回歌舞水空流又次
余韻云翠輦不廻天地老白雲飛盡海山秋時已夕矣
不及次吕之韻會九日登瓊花島用吕香山詩韻留題
云蓬萊宫殿遺基在休對西風子細看及載觀次韻之
作如蘭依修竹菊映青松輝彩省净氣韻深長便覺首
倡大似落絮飛花雖有流風回雪之態豈能倫擬未幾
復書途中之所作云松聲曲春雪謠蟄龍行雨圖休嗟
行路難大傳燕市使向之未甚信者私用慚怍自是與
燕士大夫唱酬無虚日每一篇出識者益增歎服不及
悉書俱在前帙或謂余曰雙溪自十三以至今日方二
十有餘便入唐人之閫奥而雕蟲篆刻白首坐窗見之
者莫能何謂也余曰且騏驥堕地一日千里駑駘百歲
十駕而始至分也又何足怪歐陽文忠公有云能以技
自顯於一世亦悟之天非積習致然信哉愚謂源深者
自長矣向玉泉作懷親詩時亦是方冠之餘今雙溪思
親三絶云一上居庸萬里心又一聲長笛野雲秋又云
躊蹰搔首無人會時下樓來却上樓有是父有是子良
然繼作甕山有感三絶云仙佩飄飄駕彩鸞感之至
也又雪後吟立春前一日曲情之至也春日登蓬萊
島頸聯云既解寶藏秦照膽也須珍惜漢吹毛用事
之至也過故宫云柳陌風來雪滿沙理之至也擬古
云水涵春色柳涵煙半是人間半是仙境之至也以
代留别余云燕南春色老燕北草初肥露冷野花瘦
月明江樹稀又云芳草不隨鶯燕老好山依舊水雲
深遠之至也惜乎李子取之不多詞彩風流皆可備
於管絃矣其容雅而體閑意深而情婉氣修而色粹調
逸而聲諧抑之則紆餘委備揚之則條達疏暢得不蕩
摇情性者哉執此過余求為後引懇切再四義不可辭
此非小道實文章之菁華也可以意名難以言狀噫古
今之人惟貴耳而賤目特異者迺見此耳不然安能結
天下識者之舌也其經國圖遠之略推賢去惡之心而
已形諸歌詠余雖老矣猶可拭目而待續勒銘於雙溪
未晚云趙著序
中書大丞相之子有竒名善為詩余在朔方時嘗見其
一二駭唶以為異及獲觀雙溪小藁始信嚮所傳不謬
云趙虎岩吕龍山世雄於歌詩為之序引甚偹余辭其
贅歟古人嫌其少作往往削藁不傳如李賀七歲賦高
軒過迄於今傳誦亹亹在人口不能廢則少作何負乎
况雙溪相門子生長北庭戎馬閒甫十餘歲已能為歌
詩至於斯嘻亦過人遠甚搏而躍之有激頽俗可無傳
乎門下生秦人李暐眀之實為倡而我曹又和之其傳
盖無疑今雙溪已嗣行中書事將見沛然為文黼為卿
雲蒸為雨露以芘澤其天下此特土苴耳雖然源於細
流廼成江漢則是集其權輿乎固不可以不志麻革序
