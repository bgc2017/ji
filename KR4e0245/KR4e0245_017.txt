陽明先生集要經濟編卷四
同邑後學施邦曜重編
江右後學曾櫻參訂
飛報寧王謀反疏
正德十四年六月初五日節該欽奉勑福州三衞
軍人進責等脇衆謀反特命爾暫去彼處地方會同
查議處置參奏定奪欽此欽遵臣於本月初九日自
贛州啟行至本月十五日行至豐城縣地名黃土腦
據該縣知縣等官顧佖等禀稱本月十四日寧府稱
亂將孫都御史許副使并都司等官殺死廵按及三
司府縣大小官員不從者俱被執縛不知存亾各衙
門印信盡數收去庫藏搬搶一空見監重囚俱行釋
放舟楫蔽江而下聲言直取南京一面分兵北上各
官皆來沮臣不宜輕進其時臣尚未信然迯亂之民
果巳四散奔潰人情洶洶臣亦自顧單旅危途勢難
復進方爾回程隨有兵卒千餘已夾江竝進前來追
臣偶遇北風大作臣亦張疑設計整舟安行兵不敢
逼幸而獲免本月十八日回至吉安府據知府伍文
定等禀稱地方無主乞畱暫回區畫遠近軍民亦皆
遮擁呼號隨據臨江府并新淦豐城奉新等縣各差
人飛報寧府遣兵四出攻掠拘抆印信及拿掌印官
員調取兵快水兌糧船盡被驅脇而去等因臣奉前
旨欲遂徑往福建但天下之事莫急於君父之難
若彼順流東下萬一南都失備爲彼所襲彼將乘勝
北趨旬月之間必且動搖京輔如此則勝負之算
未有所歸此誠天下安危之大機慮念及此痛心寒
骨義不忍舍之而去故遂入城撫慰軍民督同知府
等官伍文定等調集兵糧號召義勇又約會致仕鄉
官右副都御史王懋中養病評事羅僑等與之定謀
設策收合渙散之心作起忠義之氣相機乘間務爲
躡後之圖共成犄角之勢牽其舉動而使進不得前
搗其巢穴而使退無所據日望天兵之速至庶解
東南之倒懸伏望皇上省愆咎巳命將出師因難
興邦未必非此臣以弱劣多病屢疏乞休況此地方
之責本亦非臣之任今兹扶疾赴閩實亦意圖便道
歸省臨發之前巳具哀懇齎奏之人去纔數日適當
君父之急不忍失此事機姑復暫畱期紓國難候
區畫稍定各官略可展布朝廷命師一臨亦遂遵
照前旨入閩了事就彼歸省父疾進不避嫌退不
避罪惟民是保而利於主臣之心也直行其報
國之誠而忘其緩命之罪求伸其哀痛之情而甘
冒棄職之誅臣之罪也竊照都御史王懋中評事羅
僑忠義自許才識練達知府伍文定果捷能斷忠勇
有謀累立戰功皆抑而不賞久淹外郡實屈而未伸
今江西闔省見無一官若待他求緩無所及乞遂將
各官授以緊要職任庶可責之拯溺救焚其餘若裁
革兵備副使羅循養病副使羅欽德郞中曾直御史
周魯同知郭祥鵬省親進士郭持平驛丞李中王思
等雖皆本土之人咸秉忠貞之節況亦見在同事當
多難之日事宜從權庶克有濟再照寧府逆謀旣著
彼若北趨不遂必將還取兩浙南擾湖湘窺畱都以
斷南北收閩廣以益軍資若不卽爲控制急遣重兵
必將噬臍無及及照撫州知府陳槐臨江府知府戴
德孺贛州府知府邢珣袁州府知府徐璉寧都縣知
縣王天與豐城縣知縣顧佖新淦縣知縣李美奉新
縣知縣劉守緒泰和縣知縣李楫南安府同知朱憲
贛州府同知夏克義龍泉縣知縣陳允諧及闔省各
官今見在者乞勑吏部就於其中推補本省方面
知府兵備等官庶可速令供職其有城守之責者亦
各量陞職銜重其權勢使可展布又照南贛軍餉惟
資鹽商諸稅近因戸部奏革顧募之兵無所仰給悉
巳散遣今未兩月卽遇此變復欲召募將倚何資輙
復遵依勑旨便宜事理仍舊舉行然亦緩不及濟
必須先於兩廣積儲軍餉數内量借一十餘萬庶幾
軍衆可集地方有頼國難可平緣係飛報地方謀
反重情事理爲此具本專差舍人來儀親齎謹題請
旨
當事者置先生於上游加以專勑不限以地原有
深意故遇難不辭非先生無此見義必爲之勇先
事預圖非晉溪無此知人授任之略故能平南贛
擒逆濠一舉而兩利焉今㝢内干戈滿地奚啻逆
濠未發之隱謀任事者旣無先生經濟之手而當
事者實無爲地擇人之心槪以規避之法繩庸愚
卽斬盡頭顱亦何濟天下事
再報謀反疏(十四年六月二十一日)
節該欽奉勑福州三衞云云緣係飛報地方謀反
重情事理爲此具本先於本月十九日專差舍人來
儀奏報外但叛黨方盛恐中途爲所攔截合再具本
專差舍人任光親齎謹題旨
凡遇有事入告當慮及此
咨兩廣總制都御史楊共勤國難
節該欽奉勑福州三衞軍人進貴等脇衆謀反特
命爾暫去彼處地方會同查議處置參奏定奪欽此
欽遵於六月初九日自贑啟行於本月十五日行至
豐城縣地名黃土腦據知縣顧佖等禀稱本月十四
日寧府將巡撫孫都御史許副使等宫殺死巡按及
三司府縣大小官員不從者俱被執縛各衙門印信
盡數收去庫藏搬搶一空聲言直取南京一面分兵
北上各官競阻本職不宜輕進本職自顧單旅危途
勢難復進方爾回程隨有兵卒千餘巳夾江竝進來
追偶遇北風大作本職亦張疑設計整舟安行兵不
敢逼幸而獲免本月十八日回至吉安府據知府伍
文定等禀稱地方無主乞畱暫爲區畫遠近居民亦
皆遮擁呼號隨又據臨江府并新淦豐城奉新等縣
各差人飛報寧府遣兵四出攻掠拘收印信等因本
職奉有前旨欲遂委嶺南道兵備僉事王大用監
綂給與各兵行糧不分雨夜兼程前來共勤國難
諒貴院素秉忠孝之節久負剛大之氣聞此必將奮
袂而起秉鉞長驅當在郭汾陽之先肻居祖士遠之
後哉紛擾之中莫罄懇切惟高明速圖之
行南安等十二府及奉新等縣募兵策應
切照叛逆天下之大惡討賊天下之大義本院仗順
伐逆鼓率忠義豪傑四起發謀協力叛賊滅亾之期
計日可待除行吉安等府縣起調兵快防守地方外
照得本省見今巡撫都布按等衙門俱各缺官事無
綂束擬合通行各府卽行所屬縣分并衞所衙門各
起調官軍鄉兵固守城池保障地方仍一面分選兵
快散布關隘嚴加把截一面揀募驍勇精兵大縣約
四五千名小縣約二三千名以上各備鋒利器械供
給糧草擇委能幹勇力官員管領操練各項費用聽
在官錢糧動支隨申本院查考濱江去處多備船隻
聽候本院差官齎捧旗牌至日卽刻依期啟行進攻
仍選慣便人役多方探聽消息不時飛報以憑區畫
此係守土官員切責而臣子效忠致身正在今日各
宜奮發義氣鼓動軍民共成滅賊之功以輸報國之
念毋得遲違觀望失誤軍機自取罪戾
預行南京各衙門勤王咨
爲照前事係天下非常之變宗社安危之機雖今
備行江西吉安等府及湖廣福建廣東等處調集軍
兵合勢征勦外但彼聲言欲遂順流東下竊據南都
看得長江天險南北之限畱都根本咽喉所關雖以
朝廷威德人心效順逆謀斷無有成但其譎奸陰圖
已非一日兼聞潜伏奸細於京城期爲内應萬一預
備無素爲彼所掩震驚遠邇噬臍何及爲此合咨貴
部煩爲通行在京及大小衙門會謀集議作急繕完
城守簡練舟師設伏沿江以防不虞之襲傳檄傍郡
以張必討之威先發操江之兵聲義而西約會湖湘
互爲犄角本職亦砥鈍策駑牽躡其後以義取暴以
直加曲不過兩月之間斷然一鼓可縛惟高明速圖
之
卽以尋常才識處之此咨在所必有第只令固守
南京便是失策如先生之佈置斷其兩月成擒方
是不可及
寬恤禁約
照得江西省城近遭變亂各府州縣兵戈騷動供億
勞費兼値天時亢旱秋成無望人民窘迫言之痛心
中間恐有無賴之徒乘機竊發驚擾地方理合寬恤
禁約但巡撫衙門見今缺官本院駐軍境内不容坐
視合就權宜處置通行爲此除一面奏聞外仰抄
案回府照依案驗内事理并行所屬各縣官員務須
軫念地方痛恤民隱凡一應不急詞訟工役俱各停
止其軍前合用兵大糧草各官俱要持廉秉公親自
編派毋得因而科擾及聽信下人受財作弊仍嚴加
曉諭軍民人等務要各守本分安居田里不許扇惑
搬移妄生事端大戸毋逼債負小民毋激仇嫌鄉落
居民各自會推家道殷實行止端莊一人充爲約長
二人副之將各人戸編定排甲自相巡警保守各勉
忠義共勤國難敢有抗違生事驚擾地方者就便
拿解赴官治以軍法約長若有乘機侵害衆戸及受
財不舉許被害之人告發重治仍仰各縣將前項寬
恤禁約事宜翻刻告示發仰鄉村張掛曉諭俟巡撫
官員到日再行議處俱毋違錯
用兵之際奸民易於煽亂此示必不可少
調取吉水縣八九等都民兵牌
訪得吉水縣八九等都民人王益題曾思溫易弘爵
王昭隆等各戸下人丁素習武勇人多尚義前任知
縣周廣曾經起調征進皆係驍勇慣戰之人今兹逆
黨倡亂民遭荼毒應合調取以赴國難爲此訪差
致仕縣丞龍光齎牌前去吉水縣着落當該官吏卽
將各戸義兵照數調集各備鋒利器械編成行伍僉
選百長總小甲管領就仰該縣查支官錢給與口糧
暫且就屯本縣操演武藝聽候本院指日東下隨軍
進勦照得江西一省人民久被寧府毒害侵肌削骨
破家蕩產冤困已極控訴無門今其惡貫蒲盈天假
義兵爲民除暴尚聞愚昧之徒阻避寧府威勢不敢
舉動殊不知寧府未叛之前尚爲親王人不敢犯今
逆謀旣著卽係反賊人人得而誅之復何所憚爾等
義民正宜感激忠義振揚威武爲百姓報讎泄憤共
立不世之勲以收勤王之績毋得稽遲觀望自取軍
法重究差去官員不許假此擾害妄生事端體訪得
出罪不輕貸
此等武勇之人亦必要平日訓練始得如取辦於
臨時適滋擾害耳
策應豐城牌
據豐城縣知縣顧佖禀稱本縣起調鄉兵固守城池
惟恐兵力不敷必須請兵策應庶保無虞等因看係
地方重務已經調發龍泉安福永新等縣并吉安千
戸所機快軍兵陸續前去策應照得發去官兵必須
選委謀勇膽略官員綂領庶幾調度得宜爲此仰通
判楊昉卽將後開軍兵名數督同千戸蕭英監綂協
同知縣顧佖等計議攻守方略相度險夷要害遠斥
堠以防奸勤訓練以齊衆探知賊人入境卽便設奇
布伏以逸待勞擊其不意務在先發制人毋令乘問
抵隙軍兵人等務要嚴爲約東毋令侵擾敢有違犯
退縮許以軍法從事各官尤要同心并力協和行事
共效忠貞之節以紓國家之難如或執拗參錯觀
望逗遛違犯節制致有疎虞軍令具存決難輕貸
以豐城要地故特與策應兵法所謂交地吾將謹
其守者此類是也
預備水戰牌
案照巳經行仰起調軍馬前來策應日久尚未見到
近據探報逆黨南下將攻南都計此時南都必巳有
備各逆黨進無所獲必退保九江如此則水戰之具
爲急不可不備爲此牌仰福建布政司卽行選募海
滄打手一萬名動支官庫不拘何項銀兩從厚給與
衣裝行糧各備鋒利器械就仰左布政使席書兵備
僉事周期雍綂領星夜前赴軍門相機前進并力擒
勦仍行巡撫等衙門同心協力後先監督應援此係
叛逆謀危宗社天下荼毒所關呼吸存亾旦暮成
敗間不容髮非比尋常賊情不得逗遛觀望有虧臣
節嗚呼主憂臣辱主辱臣死凡有血氣孰無是
心況各官忠義自任剛大素聞必將奮臂疾驅有不
容已兵快及領兵人等敢有違犯節制有悞軍機者
仰卽遵照本院欽奉勑諭事理許以軍法從事無
得姑息
牌行吉安府敦請鄉士夫共守城池(七月初八日)
照得寧府反叛本院調兵進勦卽日啟行各府縣掌
印正官旣該綂兵前進所據各該府縣城池雖巳行
委各佐貳官防守但艱危之際事變不測必須歷練
老成之人相與維持鎮定庶幾人心不致驚疑政務
有所倚賴爲此案行吉安府官吏通行各縣署印官
員徑自以禮敦請老成鄉宦衆所推服者一二員在
城以備緊急協同行事該府城池關係尤重查得致
仕按察使劉遜素有才望忠義奮激就仰該府請至
公舘仍仰署印官待以賓師之禮托以咨決之事一
應軍機事宜咨禀計議而行以安人心以濟大事仍
行本官務以國家大難爲心盡心竭力共圖殄賊
毋以休致自嫌諒朝廷報功之典當亦自不相負
如誤大事咎亦有歸通無違錯
一以繫人心一以酌事體舉如許大事有獨任而
能成者乎
牌行各哨綂兵官進攻屯守
仰一哨綂兵官吉安府知府伍文定卽綂部下官軍
兵快四千四百二十一員名進攻廣潤門就畱兵防
守本門直入布政司屯兵分兵把守王府南門
仰二哨綂兵官贛州府知府邢珣卽綂部下官軍兵
快三千一百三十餘員名進攻順化門就畱兵防守
本門直入鎮守府屯兵
仰三哨綂兵官袁州府知府徐璉卽綂部下官軍兵
快三千五百三十員名進攻惠民門就畱兵防守本
門直入按察司察院屯兵
仰四哨綂兵官臨江府知府戴德孺卽綂部下官軍
兵快新喻二縣三千六百七十五員名進攻永和門
就畱兵防守本門直入都察院提學分司屯兵
仰五哨綂兵官瑞州府通判胡堯元童琦卽綂部下
官軍兵快四千員名進攻章江門就畱兵防守本門
直入南昌前衞屯兵
仰六哨綂兵官泰和縣知縣李楫卽綂部下官軍兵
快一千四百九十二員名夾攻廣潤門直入王府西
門屯兵守把
仰七哨綂兵官新淦縣知縣李美卽綂部下官軍兵
快二千員名進攻德勝門就畱兵防守本門直入王
府東門屯兵守把
仰中軍營綂兵官贑州衞都指揮余恩卽綂部下官
軍兵快四千六百七十員名進攻進賢門直入都司
屯兵
仰八哨綂兵官寧都知縣王天與卽綂部下官軍兵
快一千餘員名夾攻進賢門畱兵防守本門直入鐘
樓下屯兵
仰九哨綂兵官吉安府通判談儲卽綂部下官軍兵
快一千五百七十六員名夾攻德勝門直入南昌左
衞屯兵
仰十哨綂兵官萬安縣知縣王冕卽綂部下官軍兵
快一千二百五十七員名夾攻進賢門就守把本門
直入陽春書院屯兵
仰十一哨綂兵官吉安府推官王暐卽綂部下官軍
兵快一千餘員名夾攻順化門直入南新二縣儒學
屯兵
仰十二哨綂兵官撫州通判鄒琥知縣傅南喬卽綂
部下官兵三千餘員名夾攻德勝門就畱兵防守本
門隨於城外天寧寺屯兵
承委官員務要竭忠奮勇擒勦叛逆以靖國難如
或退縮觀望違犯節制定以軍法論處軍兵人等敢
有臨陣退縮者就仰本官遵照本院欽奉勑諭事
理就於軍前斬首示衆牌候事完日繳
其部署嚴肅如亞夫之細柳堅壁從容整暇如孔
明之羽扇綸巾正兵法所謂以治爲勝投之所往
天下莫當者那得不勝
告示在城官民(七月十八日)
照得寧王造謀作亂神人共怒法所必誅在城宗支
郡王儀賓皆被逼脇如鍾寧王無罪削爵建安王父
子俱死軍民人等或覆宗滅族或蕩家傾產或勒取
子女皆恨入骨髓敢怒而不敢言今日乏事豈其本
心本院仰仗朝廷威靈調集兩廣并本省狼達漢
土官兵二十餘萬卽日臨城亦無非因民之怨惟首
惡是問告示至日宗支郡王儀賓各閉門自保商賈
買賣如故軍民棄甲投戈各歸生理無得驚疑該府
内臣挍尉把守人員開門出首或反兵助順擒斬首
惡一體奏聞陞賞其有懷奸稔惡從逆不悛者必
殺不赦凡我良善軍民卽便去惡從善毋䧟族滅故
示
示諭江西布按三司從逆官員
照得寧王悖逆天道造謀作亂殺戮大臣都布按三
司官員各悚於暴虐保其妻子以致臨難之際不能
自釋或俛首幽囚或甘心䧏伏貪生畏死反面事仇
春秋之義雖嚴於無將之誅而志圖興復者尚不忍
於峻絕探得各官見今在城閉門自訟者有之臨城
巡閘者有之出入府庫運籌畫策者有之此皆大義
未分孤立無助揆之法理固不容誅推之人情實爲
可憫卽今本院綂集狼達漢土官軍二十餘萬後先
臨城各官果能去逆歸順尚可轉禍爲福故今特遣
牌諭兵臨之日仰各開門出首仍一面將本院發去
告示給散張掛撫諭良善百姓宗支儀賓人等各閉
門自保毋輕出街市橫遭殺戮該府把守内臣較尉
人等亦各諭以大義俾知背逆向順尚可免死投甲
釋戈蓬頭面縛候本院臨審定奪敢有從惡不悛執
迷不悟拒敵官兵者必殺無赦仍具改正緣繇親齎
投首以憑施行毋得遲違自取族滅牌具依准繳來
告示七門從逆軍民(七月二十二日)
督府示諭省城七門内外軍民雜役人等除身犯黨
逆不赦另議外其原被寧府迫脇僞授指揮千百戸
挍尉護衞及南昌前衞一應從亂雜色人役家屬在
省城者仰各安居樂業毋得逃竄有能寄聲父兄子
弟改過遷善擒獲首惡詣軍門報捷者一體論功給
賞逃回報首者免其本罪仍仰各地方將前項人役
一名名赴各該管門官處開報令各親屬一名每五
日一次打卯其有收藏軍器許盡數送官各宜悔禍
毋取流亾
行知縣劉守緒等襲勦墳厰牌(七月十三日)
爲照本院親督諸軍刻期於本月二十日進攻南昌
府省城以破逆黨巢穴探得逆黨先曾伏兵三千於
老墳厰新墳厰諸處以爲省城應援若不先行密爲
撲勦誠恐攻城之日或從間道掩襲我師未免亦爲
牽制爲此牌仰奉新縣知縣劉守緒靖安縣知縣萬
士賢各綂精兵三千密於西山地界約會刻期分哨
設伏運奇竝力夾勦各官務要詳察險易相度機宜
不得爾先我後力散勢分致有疎失仍一面差人爪
探聲息飛報軍門擒斬功次審驗解院轉發紀錄照
例具奏陞賞兵快人等敢有臨陣退縮者許照本
院欽奉勑諭事理就以軍法從事各官務竭忠貞
以勤國難苟或觀望逗遛違誤事機軍令具存罪
亦難逭
後克復省城此舉極爲得力墳厰之兵旣敗則省
城自搖動兵法所謂三軍可奪氣者此類是也
督責知府伍文定等同心勦賊
切照天下之事成於同而敗於異本院選調吉安贛
州臨江袁州等府衛所軍民兵快委各該文武等官
知府伍文定邢珣等綂領分立哨道授以方略令其
併力勦賊互相策應今訪得各官各持已見自爲異
同屢有事機可乘坐視輙至違錯本當拏究治以軍
法但以用人之際姑且容恕及照逆賊歸援聲息巳
逼仍恐各官復蹈覆轍臨期僨事擬申飭通行爲此
牌仰本官卽便督率原領軍兵各於見在駐劄處所
務要遵依方略與各哨領兵官同心而行誓竭并力
進死之志毋爲觀望苟生之謀敢有仍前人懷一心
互有異同以致誤事定行罪造所繇斷依軍法斬首
的不食言
苟不同心協力卽主將之方略雖善未有不敗者
鄱陽之捷此牌極爲得力
牌行撫州知府陳槐等收復南康九江(七月二十四日)
照得寧王謀反興兵向闕南康九江見被攻破分畱
逆黨據守二府城池意圖西扼湖兵之應援南遏我
師之追躡仰賴宗社威靈克復省城除遣知府伍
文定等分布哨道邀擊寧賊務在得獲外所據逆黨
占據府縣應合分兵勦復爲此牌仰知府陳槐等各
選精兵身自綂領星夜前去南康九江地方相機行
事務要攻復城池平靖反側仍將地方人民加意賑
恤激以忠義撫以寬仁權舉有司之職以理庶事查
處倉庫之積以足軍資一面分兵邀誘寧賊毋令東
下并差人爪探飛報軍門各官務要同心併力協和
行事毋得人懷一心彼此參錯致悞軍機兵快人等
敢有違犯節制者仰照本院欽奉勑諭事理以軍
法從事一應事機呈禀往復慮有稽緩俱聽一面從
宜區畫一面呈報軍門仍備查各官棄城逃走致賊
焚掠屠戮之故具繇申報以憑參拏究治
南康九江於湖廣爲喉咽於南京長江爲上游此
兩府旣取則收復之大勢定矣
擒獲宸濠捷音疏(十四年七月三十日)
照得先因寧王圖危宗社興兵作亂巳經具奏請
兵征勦外隨看得寧王虐熖張熾臣以百數疲弱之
卒未敢輕舉驟進乃退保吉安姑爲牽制之圖時遠
近軍民劫於寧王之積威道路以目莫敢出聲臣一
面督率吉安府知府伍文定等調集軍民兵快召募
四方報效義勇之士奏畱監察御史謝源伍希儒分
職任事一面約會該府鄉官都御史王懋巾編修鄒
守益郞中曾直評事羅僑監察御史張鼇山僉事劉
藍進士郭持平參謀驛丞王思李忠按察使劉遜參
政黃繡知府劉昭等相與激發忠義移檄遠近布
朝廷之深仁暴寧王之罪惡於是豪傑響應人始思
奮時寧王聲言先取南京臣慮南京尚未有備恐爲
所襲乃先張疑兵於豐城示以欲攻之勢故寧王先
遣兵出攻南康九江而自畱居省城以禦臣至七月
初二日探知臣等兵尚未集乃畱兵萬餘使守江西
省城而自引兵向闕臣晝夜促兵期以本月十五
日會臨江之樟樹而身督知府伍文定等兵徑下於
是知府戴德儒徐璉邢珣通判胡堯元童琦談儲推
官王暐徐文英知縣李美李楫王天與王冕各以其
兵來赴十日遂至豐城分哨道使知府伍文定等進
攻廣潤等七門是日得諜報寧王伏兵千餘於新舊
墳厰以援省城臣乃遣奉新知縣劉守緒等從間道
夜襲破之以摇城中十九日發市㲼大誓各軍申布
朝廷之威再暴寧王之惡莫不切齒痛心踴躍激憤
薄暮齊發二十日黎明各至信地先是城中爲備甚
嚴滚木灰瓶火炮機械無不畢具臣所遣兵巳破新
舊墳厰敗潰之卒皆奔告城中城中皆巳驚懼至是
復聞我師四面驟集益震駭奪氣我師乘其動搖呼
譟竝進梯絙而登城中之兵皆倒戈退奔城遂破擒
其居首宜春王拱樤及僞太監萬銳等千有餘人寧
王宮中眷屬聞變縱火自焚延各居民房屋臣當令
各官分道救火散釋脇從封府庫謹關防以撫軍民
除將擒斬功次發御史謝源伍希儒權令審驗紀錄
及一面分兵四路追躡寧王向往相機擒勦於本月
二十二日已經具題外當於本日據諜報及據安慶
逃回被虜船戸十餘人報稱寧王於十六日攻圍安
慶未下自督兵夫運土填塹期在必尅是日有守城
萬門官差人來報贑州王都堂已引兵至豐城城中
軍民震駭乞作急分兵歸授寧王聞之大恐卽欲回
舟因太師李士實等阻勸以爲必須徑往南京旣登
大寶則江西自服寧王不應次日遂解安慶之圍移
兵泊阮子江會議先遣兵二萬歸援江西寧王亦自
後督兵髓來等因先是臣等駐兵豐城衆議安慶被
圍宜引兵直趨安慶臣以九江南康皆巳爲賊所據
而南昌城中數萬之衆精悍亦且萬餘食貨充積我
兵若抵安慶賊必回軍死鬭安慶之兵僅僅自守必
不能援我於湖中南昌之兵絕我糧道而九江南康
之賊合勢撓躡四方之援尺不可望事難圖矣今我
師驟集先聲所加城中必巳震懾因而并力急攻其
勢必下已破南昌賊先破膽奪氣失其根本勢必歸
救如此則安慶之圍自解而寧王亦可以坐擒矣至
是得報果如臣等所料當臣督同領兵知府會集監
軍及倡義各鄉官等官議所以禦之之策衆多以寧
王兵勢衆盛氣熖所及有如燎毛今四方之援尚未
有一人至者彼憑其憤怒悉衆并力而萃於我勢必
不支且宜歛兵入城堅壁自守以待四鄰之援然後
徐圖進止臣以寧王兵力雖強軍鋒雖銳然其所過
徒恃焚掠屠戮之慘以威劫遠近未嘗逢大敵與之
奇正相角所以鼓動扇惑其下者全以進取封爵之
利爲說今出未旬月而輙退歸士心旣已攜沮我若
先出銳卒乘其惰歸要迎掩擊一挫其鋒衆將不戰
自潰所謂先人有奪人之氣攻瑕則堅者瑕也是日
撫州府知府陳槐兵亦至於是遣知府伍文定邢珣
徐璉戴德孺合領精兵五百分道竝進擊其不意又
遣都指揮余恩以兵四百往來湖上以誘致賊兵知
府陳槐通判胡堯元童琦談儲推官王暐徐文英知
縣李美李楫王冕王軾劉守緒劉源淸等使各領兵
百餘四面張疑設伏候伍文定等兵交然後四起合
擊分布旣定臣乃大賑城中軍民慮宗室郡王將軍
或爲内應生變親慰諭之以安其心又出給告示凡
脇從皆不問雖嘗受賊官爵能逃歸者皆免死斬賊
徒歸䧏者給賞使内外居民及鄉道人等四路傳播
以解散其黨二十三日復得諜報寧王先鋒巳至樵
舍風帆蔽江前後數十里不能計其數臣乃分督各
兵乘夜趨進使伍文定以正兵當其前余恩繼其後
邢珣引兵繞出賊背徐璉戴德孺張兩翼以分其勢
二十四日早賊兵鼓譟乘風而前逼黃家渡其氣驕
甚伍文定余恩之兵佯北以致之賊爭進趨利前後
不相及邢珣之兵從後橫擊直貫其中賊敗走文定
恩督兵乘之璉德孺合勢夾攻四面伏兵亦呼譟竝
起賊不知所爲遂大潰追奔十餘里擒斬二千餘級
落水死者以萬數賊氣大沮引兵退保八字腦賊衆
稍稍遯散寧王震懼乃身自激勵將士賞其當先者
以千金被傷者八百兩使人盡發九江南康守城之
兵以益師是日建昌知府曾璵引兵亦至臣以九江
不破則湖兵終不敢越九江以援我南康不復則我
兵亦不能踰南康以躡賊乃遣知府陳槐領兵四百
合饒州知府林珹之兵乘間以攻九江知府曾璵領
兵四百合廣信知府周朝佐之兵乘間以取南康二
十五日賊復并力盛氣挑戰時風勢不便我兵少却
死者數十人臣急令人斬取先却者頭知府伍文定
等立於銃砲之間火燎其鬚不敢退奮督各兵殊死
竝進砲及寧王舟寧王退走遂大敗擒斬二千餘級
溺死者不計其數賊復退保樵舍連舟爲方陣盡出
其金銀以賞士臣乃夜督伍文定等爲火攻之具邢
珣擊其左徐璉戴德孺出其右余恩等各官分兵四
伏期火發而合二十六日寧王方朝羣臣拘集所執
三司各官責其間以不致死力坐觀成敗者將引出
斬之爭論未決而我兵巳奮擊四面而集火及寧王
副舟衆遂奔散寧王與妃嬪泣别妃嬪宮人皆赴水
死我兵遂執寧王并其世子郡王將軍儀賓及僞太
師國師元帥參贊尚書都督都指揮千百戸等官李
士實劉養正劉吉屠欽王綸熊瓊盧珩羅璜丁瞶王
春吳十三淩十一秦榮葛江劉勲何鏜王信吳國士
火信等數百餘人被執脇從官太監王宏御史王金
主事金山按察使楊璋僉事王疇潘鵬參政程果布
政梁辰都指揮郟文馬驥白昂等擒斬賊黨三千餘
級落水死者約三萬餘棄其衣甲器使財物與浮尸
積聚橫亘若洲焉於是餘賊數百艘四散逃潰臣復
遣各官分路追勦毋令逸入他境爲患二十七日及
之於樵舍大破之又破之於吳城擒斬復千餘級落
水死者殆盡二十八日得知府陳槐等報亦各與賊
戰於沿湖諸處擒斬各千餘級臣等旣擒寧王而入
闔城内外軍民聚觀者以數萬歡呼之聲震動天地
莫不舉首加額眞若解倒懸之苦而出於水火之中
也除將寧王并其世子郡王將軍儀賓僞授太師國
師元帥都督都指揮等官各另監羈候解被執脇從
等官并各宗室别行議奏及將擒斬俘獲功次一
萬一千有奇發御史謝源伍希儒暫令審驗紀錄另
行造冊繳報外照得臣節該欽奉勑諭但有盜賊
生發卽便嚴督各該兵備守備守廵并各軍衞有司
設法調兵勦殺其管領兵快人等官員不問文職武
職若在軍前違期并逗遛退縮者俱聽以軍法從事
生擒盜賊鞫問明白亦聽就行斬首示衆斬獲賊級
行令各該兵備守廵守備官卽時紀驗明白備行江
西按察司造冊繳報查照事例陞賞激勸欽此及准
兵部題稱今後但草賊生發事情緊急該管官司卽
便依律調撥官軍乘機勦捕應合會捕者亦就調發
策應等因節奉欽依備咨前來又節該奉勑如
或江西别府報有賊情緊急移文至日爾亦要及時
遣兵策應毋得違悞欽此俱經欽遵外竊照寧王烝
淫奸暴腥穢彰聞賊殺善類剝害細民數其罪惡世
所未有不軌之謀巳踰一紀積威所劫遠被四方士
夫雖在千里之外皆閉目搖手莫敢論其是非小人
雖在幽僻之中且呑聲飲恨不敢訴其冤抑兼又招
納叛亾誘致劇賊渠魁如吳十三淩十一之屬牽引
數千餘衆召募四方武藝驍勇力能拔樹排關者亦
萬有餘徒又使其黨王春等分齎金銀數萬隂置奸
徒於滄州淮揚山東河南之間亦各數千比其起事
之日從其護衞姻族連其黨與朋私驅脇商旅軍民
分遣其官屬親䁥使各募兵從行多者數千少者數
百帆檣蔽江衆號一十八萬其從之東下者實亦不
下八九萬餘且又矯稱密旨以脇制遠近僞傳檄
諭以搖惑人心故其舉兵倡亂一月有餘而四方震
懾畏避皆謂其大事巳定莫敢抗義出身與之爭衡
從事抱節者僅堅城而自守忠憤者惟集兵以俟時
非知謀忠義之不足其氣熖使然也臣以孱弱多病
之質才不逮於凡庸知每失之迀繆當玆大變輙敢
冒非其任以行旅百數之卒起事於顚沛危疑之中
旬月之間遂能克復堅城俘擒元惡以萬餘烏合之
兵而破強寇十萬之衆是固上天之陰隲宗社
之默祐陛下之威靈而廟廊謀議諸臣消禍於將
萌而預爲之處見機於未動而潜爲之制改臣提督
使得扼制上流而凛然有虎豹在山之威申明律例
使人自爲戰而翕然有臂指相使之形勑臣以及
時策應不限以地而隱然有常山首尾之勢故臣得
以不俟詔旨之下而調集數郡之兵數郡之民亦
不待詔旨之督而自有以赴國家之難長驅越
境直搗窮追不以非任爲嫌是乃伏至險於無形之
中藏不測於常制之外人徒見嬖奚之多獲而不知
王良之善御有以致之也然則今日之舉廟廊諸臣
預謀早計之功其又孰得而先之乎及照御史謝源
伍希儒監軍督哨謀畫居多倡勇宣威勞苦備嘗領
哨知府伍文定邢珣徐璉戴德孺陳槐曾璵林珹周
朝佐署都指揮僉事余恩分哨通判胡堯元童琦談
儲推官王暐徐文英知縣李楫李美王冕王軾劉源
淸劉守緒傅南喬隨哨通判楊昉陳旦指揮麻璽高
&KR0790;孟俊知縣張淮應恩王庭顧佖萬士賢馬津等雖
效績輸能亦有等列然皆首從義師爭赴國難協
謀并力共收全功其間若伍文定邢珣徐璉戴德孺
等冒險衝鋒功烈尤懋鄉官都御史王懋中編修鄒
守益御史張鼇山郞中曾直評事羅僑僉事劉藍進
士郭持平驛丞王思李中按察使劉遜參政黃繡知
府劉昭等仗義興兵協張威武運籌贊畫夾輔折衝
以上各官功勞雖在尋常征勦亦巳甚爲難得況當
震恐搖惑四方知勇莫敢一膺其鋒而各官激烈忠
憤捐身徇國乃能若此伏願皇上論功朝錫之
餘普加爵賞旌擢以勸天下之忠義以勵將來之懦
怯仍詔示天下使知奸雄若寧王者其不軌之謀
巳十有餘年而發之旬月輙就擒滅於以見天命
之有在神器之不可窺以定天下之志尤願皇上
罷息廵幸建立國本端拱勵精以承宗社之洪
休以絕奸雄之覬覦則天下幸甚臣等幸甚緣係捷
音事理爲此具本專差千戸王佐親齎謹具題知
先生之擒逆濠全在刻期會兵豐城急攻省城
使逆濠南向之兵狼顧復回便巳挫其朝氣是
以一鼓成擒兵法所謂攻其必救擊其惰歸者
是也
後有重上捷音一疏添入張永朱泰張忠朱暉
魏彬朱彬王憲等輩不特用以息讒避禍也亦
以萬乘親臨功則歸君於禮固然卽聖人處
此亦應如是
征宸濠反間遺事(附論兵二條)
龍光曰正德十四年六月十五日先生於豐城聞宸
濠之變時參謀雷濟蕭禹在侍相與拜天誓死起兵
討賊欲趨還吉安南風正急舟不能進痛哭告天頃
之得北風宸濠追兵將及先生潛入漁船得脫恐濠
徑襲南京遂犯北京兩京倉卒無備思欲沮之使遲
畱半月不出遠近得以爲計乃假寫兩廣都御史火
牌云提督兩廣軍務御史楊爲機密軍務事准兵部
咨及都察院右副都御史顔咨俱爲前事本院帶領
狼達官兵四十八萬往江西公幹的於五月初三日
在廣州府起馬前進仰沿途軍衞有司等衙門卽便
照數預備糧草伺候官兵到日支應若臨期缺乏悞
事照依軍法斬首等因意示朝廷先差顏等勘事
巳密於兩廣各處起調兵馬潜來收濠使之恐懼遲
疑不敢進也令濟等密遣乖覺人持火牌設法打入
省城濠見牌果疑懼十八日先生回至吉安又令濟
等假寫南雄南安贑州等府報帖日逐飛報府城打
入省下一以動搖省城人心一以鼓勵吉安效義之
士又令濟等假寫迎接京軍文書云提督都御史王
爲機密軍務事准兵部咨該本部題奉聖旨許泰
郤永分領邊軍四萬從鳳陽等處陸路徑撲南昌劉
暉桂勇分領京邊官軍四萬從徐州淮安等處水路
竝進分襲南昌王守仁領兵二萬楊旦等領兵八萬
秦金等領兵六萬各從信地分道竝進刻期夾攻南
昌務要遵照方略并心協謀依期速進毋得彼先此
後致悞事機欽此等因到職除欽遵外照得本職先
因奉勑前往福建公幹行至豐城地方卒聞寧王
反報當已退回吉安府起兵今准前因遵奉勑旨
候兩廣兵齊依期前進外看得兵部咨到緣繇係奉
朝廷機密勑旨皆是掩其不備先發制人之謀其
時必以寧王之兵尚未舉動今賊兵巳出約有二三
十萬若北來官兵不知的實消息未免有悞事機以
本職計之若寧王堅守南昌擁兵不出京邊官軍遠
來天時地利兩皆不便一時恐亦難圖須是按兵徐
行或分兵先守南都候寧王巳離江西然後或遮其
前或擊其後使之首尾不救破之必矣今寧王主謀
李士實劉養正等各有書密寄本職賊將淩十一閔
念四亦各密差心腹前來本職遞狀皆要反戈立功
報效可見寧王巳是衆叛親離之人其敗必不久矣
今聞兩廣共起兵四十八萬其先鋒八萬係遵勑
旨之數今已到贑州地方湖廣起兵二十萬其先鋒
六萬係遵勑旨之數今聞已到黃州地方本職起
兵十萬遵照勑旨先領二萬屯吉安府地方各府
知府等官各起兵快約亦不下一萬之數共計十一
二萬人馬儘已彀用但得寧王早離江西其中必有
内變因而乘機夾攻爲力甚易爲此今用手本備開
緣繇前去煩請查照裁處并將一應進止機宜計議
停當選差乖覺曉事人員與同差去人役星夜回報
施行須至手本者旣已寫成手本令濟等選差慣能
走遞家人重與盤纏以前事機當作實情備細密切
說與令渠潛蹤隱跡星夜前來南京淮揚等處迎接
官兵又令濟等尋訪素與宸濠交通之人厚加結納
令渠密去報知寧府宸濠聞知大加賞賜差人四路
捕獲旣見手本愈加疑懼將差人備細拷問詳悉當
時殺死并疑李士實劉養正不信其謀先生又假寫
回報李士實書内云承手教密示足見老先生精忠
報國之本心始知近日之事迫於勢不得巳而然身
雖陷於羅網心罔不在王室也所諭密謀非老先生
斷不能及此今又得子吉同心協力當萬萬無失矣
然幾事不密則害成務須乘時待機而發乃可不然
恐無益於國而徒爲老先生與子吉之累又區區心
所不忍也況今兵勢四路巳合只待此公一出便可
下手但恐未肻輕出耳昨淩閔諸將遣人密傳消息
亦皆出於老先生與子吉開導激發而然但恐此三
四人者皆是麄漢易有漏泄須戒令愼密曲爲之防
可也與劉養正書亦同兩書旣就遣雷濟設法差遞
李士實龍光設法差遞劉養正各差遞人皆被宸濠
殺死宸濠繇是愈疑劉李劉李亦各自相疑不肻出
身任事以故上下人心互生同異兵勢日衰又遣素
與劉養正交厚指揮高睿致書養正又遣雷濟龍光
將養正家屬在吉安者厚加饋問陰遣其家人密至
養正處傳遞消息又遣雷濟蕭禹引誘内官萬銳等
私寫書信與内官陳賢劉吉喻泳皆反間之謀又多
寫告示及招䧏旗號開諭逆順禍福及寫木牌等項
動以千計分遣雷濟蕭禹龍光王佐等潛投賊壘將
告示粘貼及旗號木牌四路摽插又先張疑兵於豐
城示以欲攻之勢初時宸濠謀定以六月十七日出
兵徑趨南京謁陵卽位遂直犯北京因得前項諸
事懷疑遂不敢輕出故於十七等日先遣兵出攻南
康九江而自畱省城賊兵等候濠不出久駐江湖之
上師老氣衰又見四路所貼告示及插旗號木牌人
人解體日漸離散其後濠探知四路無兵方始出城
我師已整候其一出卽綂伍知府等官疾趨攻破省
城度濠顧念根本勞必歸救遂預發兵迎擊於鄱陽
湖大戰三日罪人斯得
黃久庵曰先生義師旣集猶謂急衝其鋒攻其有備
皆非計之得也始示賊以自守不出之形必俟其出
然後尾而圖之先搗其巢彼必回兵來援我則邀而
擊之此全勝之策也濠果使人探公未出先發兵出
攻南康九江自居省城以禦公七月初二日濠又使
人探公兵果不出乃畱兵守省城自引兵向安慶公
因其出遂急促各兵克復省城
龍光又謂錢德洪曰昔先生寫楊公火牌等將發時
雷濟問曰寧王見此恐未必信曰不信可疑否對曰
疑則不免先生笑曰得渠一疑吾事濟矣旣而歎曰
宸濠素行無道殘害百姓今雖一時從逆者衆必非
本心徒以威劫利誘苟一時之合耳縱使奮兵前去
我以問罪之師徐躡其後順逆之勢旣判勝負預可
知也但賊兵早越一方遂破殘一方民命虎兕出柙
收之遂難爲今之計只是遲畱宸濠一日不出則天
下實受一日之福後先生奏捷疏慮繁文太多一切
反間之計俱不言及亦以設謀用詭非君子得已之
事不欲明言示人當時若使不行間計遲畱寧王寧
王必卽時擁兵前進正所謂迅雷不及掩耳兩京各
路何恃爲備所以破敗寧王使之坐失事機全是遲
畱寧王一着所以遲畱寧王全是謀行反間一着今
人讀奏册所報皆是可書之功而不知書不能盡者
十倍於奏册也事平之後北軍南來失其奸謀痛恨
先生百計羅織無所泄毒擠怒門人冀元亨與濟禹
光等俱欲置之死地元亨被執光等四竄逃匿家破
人亾妻離子散直伺官軍離省方敢出身回家當時
光等粘貼告示摽插旗號木牌皆是半夜昏黑衝風
冒雨涉險破浪出入賊壘萬死一生所差行間人役
被宸濠殺者俱是親信家人今當事平之後議者不
究始末將在册功次亦盡削去賞罰若此倘自今已
後天下再有事變人皆以尤等爲鑑戒矣
龍光又曰先生應變之神眞不可測時官兵方破省
城忽傳令造免死木牌數十萬莫知所用及發兵迎
擊宸濠於湖上取木牌順流放下時賊兵旣聞省城
巳破脇從之衆俱欲逃竄無路見水浮木牌一時爭
取散去不計其數二十五日賊勢尚銳値風不便我
兵少挫先生急令斬取先却者頭知府伍文定等立
於砲銃之間方奮督各兵殊死抵戰賊兵忽見一大
牌書寧王巳擒我軍毋得縱殺一時驚擾遂大潰次
日賊兵窮迫宸濠思欲潜遯見一漁船隱于蘆葦之
中宸濠大聲呌渡漁人移棹請渡竟送中軍諸將尚
未知也
雷濟曰先生在豐城聞變時夫人公子在舟先生呼
一小漁船自縛勑令濟禹持米二斗臠魚五寸與
夫人爲别將發問濟曰行備否對曰巳備先生笑曰
還少一物濟禹思之不得先生命取黃蓋曰到地方
無此何以示信明日至吉安城下城門戒嚴舟不得
泊濟禹張蓋以示城中遂歡慶曰王爺爺還矣乃開
門羅拜迎入濟禹因竊歎先生危迫之時其暇裕如
此
錢德洪曰昔有人問先生用兵有術否先生曰用兵
何術但學問純篤養得此心不動乃術爾凡人智能
相去不甚遠勝負之數不待卜諸臨陣只在此心動
與不動之間後與寧王戰于湖上南風正急而命某
某爲火攻之具是時前軍正挫某某對立矍視三四
申告耳如弗聞此輩皆有大名於時者平時自謂智
術有餘然臨事忙失若此智術將安所施
鄒謙之曰昔先生與寧王交戰時尚在中軍講學諜
者走報前軍失利坐中皆有怖色先生出見諜者退
而就坐復接緒言神色自若頃之諜者走報賊兵大
潰坐中皆有喜色先生出見諜者退而就坐復接緒
言神色亦自若
陳惟濬曰昔有侍于先生者自稱可與行師先生問
之對曰某能不動心曰不動心可易言耶對曰某得
制動之方先生笑曰此心當對敵時且要制動又誰
與發謀出慮耶又問人有不知學問者儘能履險不
懼是亦可與行師否先生曰人之性氣剛者亦能履
險不懼但其心必待強持而後能卽強持便是本體
之蔽便不能宰割庶事孟施舍之所謂守氣者也若
人眞肻在良知上用功時時精明不蔽於欲自能臨
事不動不動眞體自能應變無方此曾子之所謂守
約自反而縮雖千萬人吾往者也
劉邦采曰昔有人問先生能養得此心不動卽可與
行師否先生曰也須學過此是對刀殺人豈意想可
得必須身習其事節制漸明智慧漸周方可信行蓋
天下未有不履其事而能造其理者此後世格物之
學所以爲謬也孔子自謂軍旅之事未之學此亦不
是謙言但聖人得位行志自有消變未形之道不須
用此後世論治于根源上全不講及每事只在半中
截做起故犯手腳若在根源上講求豈有必事殺人
而後安得人之理某自征贑以來朝廷使我日以
殺人爲事心豈割忍但事勢至此譬之旣病之人且
須治其外邪方可扶回元氣病後施藥猶勝立視其
死故耳可惜平生精神俱用在此沒要緊事上去了
反間一着先生平濠之功繇此成而謗亦繇此
集從來任事之難若此至今日更難言之恐功
未成而身先爲射的矣故必有眼眶大如天方
可窺豪傑作用
犒賞福建官軍
據福建按察司整飭兵備兼管分廵漳南道僉事周
期雍呈稱依奉本院案驗起取上杭等處軍兵共五
千餘名分委指揮劉欽知縣邢暄等及起取漳州府
海滄打手三千餘名行委通判李一寧等管領本道
躬親綂督先後啟行前來等因到院案照先爲飛報
地方謀反重情事看係國家大難存亾所關隨卽
備咨南京兵部及廵撫兩廣湖廣等衙門并福建三
司等官選取驍勇兵快選委謀勇官員監綂兼程前
來共勤國難去後今據前因看得逆賊已經成擒
餘黨悉漸殄滅除將各該官兵先行發回外切照福
建漳南相距江西省城約計程途有一千七八百里
之遙該道乃能不滿旬月調集官軍兵快八千員名
之衆首先各省而至足見本官勇略多謀預備有素
忠義之誠足以感激人心敏捷之才足以綜理庶務
故一呼而集兼程赴難除另行旌奬外及照調來官
兵衝冒炎暑遠赴國難忠義旣有可嘉勞苦尤爲
足憫合加犒賞以勵將來爲此除將支出官銀差官
領齎該道仰抄案回司卽將原調領兵官員并軍兵
鄉夫人等酌量犒賞用見本院奬勞之心以爲將來
忠勤之勸仍仰該道備查各兵原係操練者照舊在
班操練以備緊急調用添募者着令回還田里各安
生業務爲良善之民共享太平之福毋得分外爲非
致招身家之累備行廵按衙門知會
雖未經用猶加犒賞則軍士無不悅心而周期
雍之功勞又且不忘於事後數年之久此所以
賞罰明信而人人力於事功也
請止親征疏(十四年八月十七日)
正德十四年八月十六日准兵部咨該本部等衙門
題内開南京守備參贊官連奏十分緊急軍情相應
急爲議處合無請命將官一員掛平賊將軍印充
總兵官關領符驗旗牌挑選各營精銳官軍三千餘
名各給賞賜銀兩布疋交兊正䭾馬匹關給軍火器
械土緊前去南京相機戰守再有的報就便會合各
路人馬征進再請勑都御史王守仁選調堪用官
軍民快親自督領於江西東南要路住劄把截相機
行事仍委浙江布政司左參政閔楷選募處州民兵
綂領定擬住劄地方聽調策應勦捕再請勑一道
齎付都御史王守仁不妨提督軍務原任兼廵撫江
西地方前項所報軍情如果南京守備差人體勘再
有的報聽前項領軍官出給㮄文告示徧發江西地
方張掛傳說曉諭但有能聚集義兵擒殺反逆賊犯
者量其功績大小封拜侯伯及陞授都指揮千百戸
等官世襲賊夥内有能自相擒斬首官者與免本罪
具奏定奪等因具題節該奉聖旨這江西寧王謀
爲不法事情重大爾部裡旣會官議處停當朕當親
率六師奉天征討不必命將王守仁暫且准行欽
此欽遵備咨到臣案查先爲飛報地方謀反重情事
屬者寧王宸濠殺害守臣舉兵謀逆臣於六月十九
日具本奏聞之後調集軍兵擇委官屬激勵士氣
振揚武勇七月二十日先攻省城墟其巢穴本月二
十四等日兵至鄱陽湖與賊連日大戰至二十六日
宸濠遂巳就擒謀黨李士實等賊首凌十一等俱巳
擒獲賊從俱巳掃蕩閩廣赴調兵士俱巳散還地方
驚擾之民俱巳撫帖臣一念忠憤誓不與賊俱生而
迂疎薄劣之才實亦何能辦此是皆祖宗在天之
靈我皇上聖武之懋昭本兵謀略之素定官屬協
力士卒用命所致臣巳節次具本奏報外竊惟宸
濠擅作辟威虐熖巳張于遠睥睨神器陰謀久蓄
於中招納叛亾輦轂之動靜探無遺跡廣置奸細
臣下之奏白百不一通發謀之始逆料大駕必將
親征先於沿途伏有奸黨期爲博浪荆軻之謀今逆
不旋踵遂巳成擒法宜解赴闕門式昭天討然欲
付之部下各官押解誠恐舊所潜布之徒尚有存者
乘隙竊發或致意外之虞臣死且有遺憾況平賊獻
俘固國家之常典亦臣子之職分臣謹於九月十
一日親自量帶官軍將宸(濠并逆賊情重人犯督解赴闕外謹具本題知)
行江西布按二司看守寧府庫藏
照得寧府庫藏已經本院督同戴罪三司官員并各
府知府公同封識完固合就委官監督看守爲此仰
該司掌印官定委老成曉事官二員分領僉定大戸
人等每夜上宿看守東西二庫仍令兵快把守寧府
南東西三門晝夜巡邏不許移動一草一甎二司掌
印官并該道分巡官不時巡視閘點毋得視常虚應
故事儻致疎失責有所歸
如此謹愼後尚不免忌者之議信居官者凡貨賄
所關不得不愼之又愼也
委知府伍文定邢珣防守省城牌(九月十二日)
照得江西大亂勦平地方幸已稍靖但廵撫官員被
殺廵按及三司府州縣衞所等官俱各戴罪聽參本
院卽今又督官兵押解寧王并其黨與赴京省城居
民久遭荼苦瘡痍未起驚疑未息雖經撫諭誠恐本
院去後或有意外之虞擬合委官畱兵防守爲此牌
仰領兵知府伍文定邢珣等卽便照依後開班次輪
流各行量帶官兵晝夜固守城池保障地方撫安居
民禁革騷擾候撫按官員及三司等官到任事定之
日方許回還照舊管事毋得違錯
計開
一班知府伍文定邢珣二班徐璉戴德孺
三班曾璵四班周朝佐林珹
大難旣平他人處此未免懈弛先生猶加意防
守所以百無一失
行江西按察司編審九姓漁戸牌(九月二十四日)
爲照賊首吳十三淩十一閔念四念八等俱巳擒獲
黨類亦多誅勦雖有脇從之徒皆非得已節該本院
備奉欽降黃㮄通行給發曉諭許其自首改過自
新安插訖數内楊子橋等九姓漁戸又該知縣王軾
引赴軍門投首審各執稱被脇情有可矜當該本院
量行責治仍發本官帶回安撫外今訪得前項漁戸
尚有隱匿未報及巳報在官而乘勢爲非者況查沿
江湖港等處亦有漁戸以打魚爲繇因而劫殺人財
雖嘗緝捕禁約而官吏因循禁防廢弛合就通行查
處爲此仰抄案回司卽便選委能幹官員會同安義
等縣掌印捕盜等官拘集楊子橋等九姓漁戸到官
從公查審要見戸計若干丁計若干巳報在官若干
未報在官若干各駕大小漁船若干原在某處地方
打魚生理著定年貌籍貫編成牌甲每十名爲一牌
内僉衆所畏服一名爲小甲地方多寡每五牌或六
牌爲一甲内僉衆所信服一名爲總甲責令不時管
束戒諭仍於原駕船梢粉飾方尺官爲開寫姓名年
甲籍貫住址及註定打魚所在用鐵打字號火烙印
記開造印信手冊在官每月朔望各具不致爲非結
狀親自赴縣投遞用憑稽考點閘中間如有隱匿不
報者俱許投首免罪亦就照前行若有已報在官仍
前乘機爲非抗頑不行到官就仰從長計議應撫應
捕遵照本院欽奉勑諭隨宜處置事理徑自施行
今後但有上戸官民客商人等被害就於本處追究
務在得獲明正典刑仍卽通行南昌等一十三府及
各州縣一體查處編立牌甲嚴加禁約施行造冊繳
報查考如或故違定將首領官吏拏問決不輕貸
凡係水道去處此法俱宜力行然漁船爲盜多有
勢力憑藉必地方有司有料理之才又有破柱之
風力方能行此余官漳日久行之鮮效殊爲可愧
行江西布按二司淸查軍前取用錢糧
案照先因寧王變亂該本部備行南贑等府起調各
項軍兵追勦合用糧餉等項就仰聽將在官錢糧支
給間隨據吉安府申稱動調兵快數萬本府錢糧數
少乞爲急處等情巳經通行各府速將見貯不拘何
項錢糧以三分爲率内將二分解赴軍前接濟外續
看前項事情係國家大難存亾所關誠恐兵力不
敷又牌行各該官司卽選父子鄉兵在官操練聽將
官錢支作口糧候本院另有明文一至啟行去後今
照前項首惡并其謀黨俱已擒斬原調各處軍兵久
巳散歸所據用過糧餉等項合行查造爲此仰抄案
回司卽查各府州縣自用兵日起至掣兵日止要見
某項錢糧差何人役解赴軍前應用若干有無獲奉
批廻在卷又將某項錢糧差何人役解赴某官處支
給官兵口糧等項若干自某月日期起至某月日止
各支若干或係那借惟復措置之數務要淸查明白
類造文冊星馳差人送院查考中間如有官吏人等
通回作弊重支冒領或以少作多侵欺捏報者就便
拏問照例發遣毋得違錯
(近日邊鎮諸臣多以錢糧蒙議必如此項項淸楚方無尢悔所以立大功者精神無事不綿密)
獻俘揭帖
准欽差提督贊畫機密軍務御馬監太監張揭
帖開稱聖駕親率六師奉天征討巳臨山東南
直隸境界所據前項人犯宜合比常加謹防守調攝
待候駕臨江西省下之日查勘起謀根繇明白應
否起解斬首梟掛等項就彼處分定奪若不移文知
會誠恐地方官員不知事理不行奏請明旨那移
他處或擅自起解致使臨難對證有誤軍機等因卷
查先爲飛報地方謀反重情云云本職巳將寧王并
逆黨親自量帶官兵徑從水路照依原擬日期啟行
解赴京師巳至廣信地方外今又准前因及該差官
畱本職并寧王及各黨類回省爲照前項人犯先監
按察司責委官員人等晝夜嚴加關防有病隨卽撥
醫調治數内謀黨李士實王春劉養正等巳多醫治
不痊俱各身故隨差官吏忤作人等前去相驗責付
淺殯撥人看守其寧王及謀黨劉吉等俱係惡熖久
張之人設若淹禁不行解報縱有官兵加謹防守恐
或扇誘别生他奸今若畱回省城中途疎虞猶爲可
慮兼且人犯多生瘧痢沿途亦卽撥醫調治又有數
内鎮國將軍拱槭并世子二哥各行身故又經差官
相明買棺裝殮責仰貴溪縣撥人看守其餘尚未痊
可若更生往返跋涉未免各犯性命愈加狼狽相繼
死故終無解京人犯抑恐驚搖遠近變起不測本職
親解寧王先巳奏聞朝廷定有起程日期豈敢久
滯因循不卽解獻違慢疎虞罪將焉逭及照庫藏册
籍等項未准揭帖之先巳會多官封貯在府待命
定奪況新任按察使伍文定及戴罪三司官領兵知
府等官俱各見在封識明白别無可疑除將寧王宸
濠等各另差官分押宮眷婦女行各將軍府取有内
使管伴俱照舊親自解京外所有庫藏等項奉有
明旨自應查盤起解就請公同三司并各府等官眼
同徑自區處爲此合用揭帖前去煩請查照施行
此事極難處先生此揭執理極正措辭極婉卽有
嫉怒者其如先生何
咨兵部查驗文移
照得本職巳將寧王宸濠并其黨與及宫眷人等照
依原擬具奏日期起程親自解赴闕下間隨據南
康府申并江西按察司呈各奉欽差提督軍務御
馬監太監張劄付内開訪得宸濠巳該本職擒獲克
復省城等語未曾親到江西又無堪信文移止是見
人傳說遽難憑據況宗藩人衆中間恐有撥置同謀
逆黨未盡等因及節准欽差提督贊畫機密軍務
御馬監太監張揭帖開稱將各犯委的當人員用心
防守調攝飲食獻俘闕下會官封記庫藏俱候按
臨地方區畫等因又准欽差提督軍務充總兵官
安邊伯朱手本開稱卽查節次共擒斬叛賊級若干
内各處原奏報有名若干無名若干有名未獲漏網
并自首及所獲馬騾器械等項各若干連獲官軍衞
所職役姓名備查明白俱各存畱江西省城聽候審
驗仍查餘黨有無奔潰及曾否殄滅盡絕緣繇通行
開報以憑回報等因各到職爲照宸濠并其同謀黨
與俱已擒獲餘孽亦就誅戮雖有脇從數亦不多皆
非得已隨卽遵奉欽降黃㮄曉諭俱赴所在官司
投首解散其庫藏等項該本職會同多官於未准揭
帖之先眼同封貯在官聽候命下定奪官軍兵快
擒斬功次見該原經奏畱兩廣監察御史謝源伍希
儒查造奏繳及照宸濠并各重犯宮眷人等見解廣
信地方設若往返恐致疎虞及違悞本職奏報原擬
日期除照舊督解前赴闕下獻俘以昭聖武及
具揭帖各另回覆外今照前因照得本職謬當軍旅
重寄地方安危所關三軍死生攸係一應事機若非
奉有御寶勑旨及兵部印信咨文安敢輕易憑信
今前項各官文移旣非祖宗舊章成憲就使果皆出
於上意亦須貴部行有知會公文萬一奸人假托
各官名目乘間作弊致有不測變亂本職雖死亦何
所及除奉欽差總督軍務威武大將軍總兵官後
軍都督府太師鎮國公朱鈞帖曾奉朝旨相應遵
奉其餘悉遵舊章施行外緣前項各官文移未委虛
的俱合備行咨報貴部爲此備抄揭帖粘連咨請查
驗施行
前項文移俱出於忌功之輩假借上意故本
兵不得而知所關不小此咨自不可少
行江西布按二司釐革撫綏條件(九月十二日)
照得江西未亂之前民僞頗滋吏政多弊撫治之責
巳號煩難況大亂之後錢糧有侵尅之費軍伍有缺
乏之虞奸惡僞興災旱荐作法度申明之未至官吏
怠玩之或生本院討賊平亂功雖告成釐革撫綏力
尚未徧若不條析處分深爲未便爲此仰抄案回司
照依案驗内事理逐一遵照施行務使事各舉行民
沾實惠母得虛應故事取罪不便
計開
一省城大亂固巳勦平地方守備難便廢弛除
南新二縣機兵令分廵該道分撥守門外仰
布按二司掌印官會同於所屬隣近府州酌
量原編機兵多寡量取輳二千名各委扣應
人員帶領來省操練以備不虞仍行南昌道
分廵官較視點閘其各兵口糧就令各該縣
分動支預備倉米穀計日分給候事完之日
停止
一十四年起運兊淮間有被賊虜掠其未兊及
未到水次并偏僻去處未經賊掠者尚多誠
恐官吏糧里人等乘機隱匿捏故侵欺合先
行查仰布按二司掌印官卽行各該府州縣
將巳兊糧數通查要見見在若干果被賊虜
若干取具重甘結狀造册繳報以憑議處其
見在糧米就於所在地方暫且囤貯看守如
有未兊捏作巳兊不曾被賊捏作賊劫者照
例問發充軍官吏坐擬贓罪不恕
一南昌九江南康三府被賊殘害尤宜矜恤仰
布按二司掌印官作急查勘呈來以憑議處
一南昌左衞旗軍多因從逆擒斬以致缺伍仰
布按二司官卽便出給告示許令在逃旗軍
并餘丁投首照依㮄例免其罪名着令頂補
軍役漸委官員管領以備操守
一建昌安義二縣賊首雖巳擒獲遺漏餘黨尚
多今旣奉有牓例合與更新仰布按二司轉
行該縣出給告示許各自新痛改前惡卽爲
良民有司照常撫恤團保糧里不得挾私䧟
害如有不悛仍舊爲非者擒捕施行
一寧王庄田基屋湖地并寧府官員人役及投
入用事從逆等項人犯田產例應籍沒合先
查理除將内官黃瑞基屋改作東湖書院以
便學者講習外其餘仰布按二司掌印官會
同南昌道分廵官行委的當官員逐一淸查
如田庄要見坐落地名何處田畒若干山場
樹木若干湖地廣闊若干房屋幾門今年見
在花利卽便收貯所在地方責人看守通造
手册繳報其有原係占奪民間物業相應給
還及估價發賣仍佃者俱候查明之日從容
呈議審處敢有隱匿及指以原業捏稱借貸
輙行據占者先行拏問不恕
一省城各衙門并公廨有殘圯應合修理者仰
布按二司掌印官會同該道官參酌緩急行
令府縣移拆無用房屋量加修理毋得虛費
財物
一省城湖地仰布按二司行南昌府縣其城濠
行都司各委人看守魚利公同變收入官以
備公用不許私取及致人偷盜
一今年鄉試因亂廢格除應否補試另行議奏
外其未亂之前巳經舉行未畢事件合先查
究仰布政司將原發修理貢院席舍并發買
物料等項銀兩若干委何人管卽今巳修完
并買到物料若干見存銀兩若干查明造報
毋得因循致令史胥乘機隱匿作弊其巳買
物料有不堪貯者姑令變價還官以俟再買
以後未舉事件有應合預處者會同按察司
并該道官一面議處施行按察司仍行提學
官轉行所屬知悉
大亂平定之後尋常處此惟知有飲食晏樂而
巳觀先生釐革撫綏條件眞是事無巨細精神
無不周到區畫無不中窽正朱夫子所謂處事
精詳者可以見先生大學問
案行浙江按察司交割逆犯暫畱養病(十月初九日)
照得當職先囚患病具本乞休間奉勑扶病前往
福建公幹六月十五日行至江西豐城地方適遇寧
王興兵作亂看係君父大難義不忍去復回吉安
府督同知府伍文定等起調兵夫招集義勇扶病親
行綂領於七月二十日攻復省城本月二十四五六
等日於鄱陽湖連日大戰擒獲寧王宸濠及逆黨李
士實劉養正王春等賊首吳十三淩十一閔念四吳
國七閔念八等先後具本奏報外隨聞大駕南征禮
當解赴軍門又因宸濠連日不食慮恐物故無以
獻俘奏凱彰朝廷討賊之義兼之合省内外人情
洶洶或生他變當具本題知於九月十一日啟行將
宸濠及逆黨宮眷解赴軍門當職力疾沿途醫藥
親行押解行至廣信地方又奉欽差總督軍務鈞
帖備仰照依制諭内事理卽便轉行所屬司府衞
所州縣驛遞等衙門欽遵施行等因遵依通行間續
准欽差提督軍務御馬太監張照會及准欽差
總督軍務充總兵官安邊伯朱手本各遣官邀回本
職并將所解宸濠等逆犯回省聽候會審本職看得
旣奉總督軍門鈞帖自合解赴面受節制若復退還
省城坐待駕臨恐涉遲漫且誤奏過程期又復
扶病日夜前進行至浙江杭州府地方前病愈加沈
重不能支持請醫調治間適遇欽差提督贊畫機
密軍務御馬監太監張奉命前來江西體勘宸濠
等反逆事情及查理庫藏宮眷等事當准鈞帖開稱
宸濠等待親臨地方覆審明白具奉軍門定奪等
因爲照本職先因父老祖喪累疏乞休未蒙俞允
隨扶病赴閩意圖了事卽從彼地冒罪逃歸旬日之
前亦巳具奏不意行至中途遭値寧王反叛此係
國家大變臣子之義不容舍之而去又闔省撫廵地
方等官無一人見在天下事機間不容髮故復忍死
暫畱爲牽制攻討之圖候命帥旣至地方稍靖卽
從初心死無所避臣區區報國血誠上通於天不辭
滅宗之禍不避形迹之嫌冒非其任以勤國難亦
望朝廷鑒臣此心不以法例繩縛使得少伸烏鳥
之私等情具奏外今照前事本職自度病勢日重猝
未易愈前進旣有不能退回愈有不可若再遲延必
成兩誤除本職暫畱當地請醫調治俟稍痊可一面
仍回省城或仍前進沿途迎駕一面具本乞恩養
另行外所據原解逆犯合就查明交割帶回省城聽
候駕臨審處通行爲此仰抄案回司着落官吏備
呈欽差提督軍務贊畫機密軍務御馬監太監張
煩請會同監軍御史公同當省都布按三司等官將
是解逆首宸濠及逆黨劉吉等各犯并宮眷馬匹等
項逐一交查明白仍請徑自另委相應官員兵快管
押帶回省城從宜審處轉解施行仍備呈兵部查照
知會抄案依准并行過日期先行呈報
逆濠雖擒而在内多其黨與故
武宗親征之說皆奸人爲之一以爲逆濠之地
一以忌陽明之功也然先生卽依奉之而但以
逆濠及一干叛黨交割張璫而身自養病待命
於浙眞得㢲以行權之妙
牌仰沿途各府州縣衞所驛遞巡司衙門慰諭
軍民
照得先因寧王謀反請兵征勦續該本院親督各哨
於七月二十日攻復省城二十四等日在鄱陽湖連
日與賊大戰至二十六日遂將寧王俘執及其謀黨
李士實等賊首淩十一等俱巳前後擒獲餘黨蕩平
地方稍靖巳於本月三十日具本奏捷訖近因傳報
京軍復來愚民妄相驚恐逃竄往往溺水自縊本院
親行撫諭尚未能息殊不知朝廷出兵專爲誅賊
救民綂兵將帥皆係素有威望老臣宿將紀律嚴明
遠近素所稱服縱使復來亦必自無擾害況今寧賊
巳擒地方巳靖京軍豈有無事遠涉之理愚民無知
轉相驚惑深爲可憫誠恐沿途一帶居民亦多聽信
傳聞不實之言而北來京軍尚未知寧王巳擒合行
差官沿途曉諭軍民及一面迎候北來官兵預請就
彼回轉除將寧王及逆黨與本院親自量帶官兵徑
從水路解赴京師外仰沿途軍衞有司驛遞等衙門
照牌事理卽行備出告示曉諭遠近鄉村軍民人等
使知寧賊巳擒京軍已轉免致驚疑釀成他變差去
官員仍仰程程護送同與迎候京軍堅請就彼回轉
以免沿途百姓供給之苦仍諭以本院押解賊犯量
帶官兵皆自備行糧廩給沿途經過有司等衙門止
備人夫率拽船隻及略供柴草給付各兵燒用其他
無一所擾不得因此科害里甲軍民差去官員晝夜
前進毋得在途遲滯
官軍之來搖動人心不減於逆濠之亂此諭必不
可少
開報征薄功次贓仗咨
准欽差整理兵馬糧草等項兵部左侍郞兼都察
院左僉都御史王咨内開煩爲查照將征勦防守
有功官軍人等俱照功次分别明白造册咨送以憑
查議等因卷查先爲飛報地方謀叛重情事本職奉
命前往福建公幹中途遭遇寧府反叛謀危宗祀
係國家大難義不容舍之而往當卽保吉安隨具本
奏聞及星夜行文各府起調兵快召募四方報效
義勇適遇廵按兩廣御史謝源伍希儒回京復命
又行具本奏畱軍前恊謀行事各哨官兵俱聽監督
獲有功次俱憑本職送發各官審驗紀錄去後續督
官兵前後攻復省城俘執宸濠并其黨與劇賊起解
間隨准南京兵部咨開稱前事云云照得江西逆賊
卽巳擒獲逆黨巳經剪平所獲功次合行紀驗除原
差科道官前來外煩將征勦逆賊官軍民兵召募義
勇及鄉官人等所獲功次分别奇功頭功次功造冊
覆驗等因案經備行江西按察司查照施行去後今
准前因看得征勦宸濠之時止是分布哨道設伏運
謀以攻城破敵爲重擒斬賊徒爲輕且攻城破敵雖
係本職督領各哨官兵協謀併力緣任非一人事非
一日各官俱係同功一體難以分别等第其擒斬賊
徒雖有等級自有下手兵夫難以加於各官之上止
將各哨擒斬賊犯送發御史謝源伍希儒審驗明白
從實直紀緣各官不曾奉有紀功之命但照本職欽
奉勑諭便宜事理從權審驗紀錄難以分别奇功
頭功次功等項名目止於造册内開寫某人擒斬某
賊首某賊從重輕多寡據實造册中間等第亦自可
見除行各官再行查照造册徑繳外所據擒獲功次
總數及官軍兵快報效人等員名數目合行開造咨
報施行
計開
一提督領兵官一員
欽差提督南贛汀漳等處軍務都察院右副都御史
王
一協謀討賊審驗功次官二員
欽差廵按兩廣監察御史謝源伍希儒
領哨官十員
衝鋒破敵
吉安府知府伍文定贑州府知府邢珣
袁州府知府徐璉臨江府知府戴德儒
邀伏截殺
贑州衞署都指揮僉事余恩撫州府知府
陳槐建昌府知府曾璵饒州府知府林
珹廣信府知府周朝佐瑞州府通判胡
堯元
一分哨官十一員
邀伏截殺
吉安府泰和縣知縣李楫臨江府新淦縣
知縣李美吉安府萬安縣知縣王冕南
康府安義縣知縣王軾瑞州府通判童琦
守把截殺
吉安府通判談儲吉安府推官王暐南昌
府進賢縣知縣劉源淸南昌府奉新縣知
縣劉守緒南昌府推官徐文英撫州府
臨川縣知縣傅南喬
一隨哨官四十六員
邀伏截殺
吉安府通判楊昉吉安守禦千戸所指揮
同知麻璽贑州府同知夏克義贑州衞指
揮僉事孟俊永新守禦千戸所指揮同知
高&KR1078;南昌府通判陳旦南昌府豐城縣
知縣顧佖袁州府推官陳輅南昌府寧
州知州汪憲饒州府餘干縣知縣馬津瑞
州府上高縣知縣張淮瑞州府高安縣知
縣應恩吉安府永新縣知縣柯相南康
府建昌縣知縣方澤南昌府靖安縣知縣
萬士賢
守把截殺
廣信府沿山縣知縣杜民表廣信府永豐
縣知縣譚縉瑞州府同知楊臣瑞州府新
昌縣知縣王廷饒州府安仁縣知縣楊林
廣信府通判俞良貴廣信府通判安節
廣信府推官嚴鎧臨江府同知奚鉞臨
江府通判張郁廣信府同知桂鏊瑞州
府推官金鼎贑州府贑縣知縣宋瑢贑
州衞正千戸劉鏜贑州衞正千戸楊基
廣信守禦千戸所千戸秦遜永新縣儒學
訓導艾珪瑞州府高安縣縣丞盧孔光
饒州府餘干縣縣丞梅霖南昌府靖安縣
縣丞彭齡吉安府萬安縣縣丞李通南
昌府武寧縣縣丞張翺贑州府興國縣主
簿于旺瑞州府高安縣主簿胡鑑饒州
府餘干縣龍津驛驛丞孫天裕南昌府南
昌縣市㲼驛驛丞陳文瑞吉安府吉水縣
致仕縣丞龍光贑州府贑縣聽選官雷濟
南昌府豐城縣省祭官文棟材贑州府贑
縣義官蕭庾南安府上猶縣義官尹志爵
一協謀討賊鄉官十二員
致仕都御史王懋中養病痊可編修鄒守
益丁憂御史張鼇山養病郞中曾直
養病評事羅僑調用僉事劉藍致仕按
察使劉遜致仕參政黃繡閒住知府劉
昭依親進士郭持平參謀驛丞王思
參謀驛丞李中
一戴罪殺賊官一十七員
九江兵備副使曹雷九江府知府汪穎
九江府德化縣知縣何士鳳九江府彭澤
縣知縣潘琨九江府湖口縣知縣章玄梅
南康府知府陳霖南康府同知張祿南
康府通判蔡讓南康府通判俞椿南康
府推官王詡南康府星子縣主簿楊永祿
南康府星子縣典史葉昌南昌府知府鄭
瓛南昌府同知何繼周南昌府通判張元
澄南昌府南昌縣知縣陳大道南昌府
新建縣知縣鄭公奇
一提調各哨官軍兵快人等除分布把守外臨
陣共一萬四千二百四十三員名
一擒斬首從賊人賊級并俘獲宮人賊屬奪回
被脇被擄招撫畏服官民男婦等項其一萬
一千五百九十六名顆口
生擒六千二百七十九名首賊一百零四名
從賊六千一百七十五名内審放一千一百
九十二名
斬獲賊級四千四百五十九顆
俘獲宮人四十三名賊屬男婦二百三十
八名口
奪回被脇被擄官民人等三百八十四員名
口
招撫畏服投首一百九十三位名
一奪獲誥命符驗并各衙門印信關防金銀
首飾贓仗等物
誥命一道
符驗一道印信關防一百零六顆
金并首飾六百二十三兩一錢二分
銀首飾器皿八萬三千八百九十七兩一錢
五分八釐五毫
贓仗一千八百九十作
器械一千一百九十九件
牛三十頭馬一百零九疋驢騾一十三
頭鹿三隻
一追獲金璽二顆金册二副
一燒燬賊船七百四十三隻
一陣亾兵六百十八名
與當道書
江省之變大略具奏内此人逆謀已非一日久而未
發蓋其心懷兩圖是以遲疑未决抑亦慮生之躡其
後也近聞生將赴閩必經其地巳視生爲几上肉矣
賴朝廷之威靈諸老先生之德庇竟獲脫身乕口
所恨兵力寡弱不能有爲爾南贛舊嘗屯兵四千朝
有警而夕可發近爲戸部必欲奏革商稅糧餉無所
取給故遂放散未三月而有此變復欲召集非數月
不能亦且空然無資矣世事之相撓沮每每如此亦
何望乎今亦一面號召忠義取調各縣機快且先遣
疲弱之卒張布聲勢於豐城諸處牽躡其後天奪其
魄彼果遲疑而未進若再留半月南都必巳有備彼
一離窼穴生將奮搗其虛使之進不得前退無所據
勤王之師又四面漸集必成擒矣此生憶料若此切
望諸老先生急賜議處速遣能將將重兵聲罪而南
以絕其北窺之望飛召各省急興勤王之師此人兇
殘忌刻世所未有使其得志天下無遺類矣諒在廟
堂必有成算區區愚誠亦不敢不竭盡生病疲尫僅
存餘息近者入閩巳具本乞休必不得巳且容歸省
不意忽遭此變本非生之責任但闔省無一官見在
人情渜散洶洶震搖使無一人牽制其間彼得安意
順流而下萬一南都無備將必失守彼又分兵四掠
十三郡之民素劫於積威必何風而靡如此則湖湘
閩浙皆不能保及事聞朝廷大兵南下彼之奸計
漸成破之難矣以是遂忍死暫留於此徒以空言收
拾散亡感激忠義日望命帥之來生得以輿疾還越
死且瞑目伏惟諸老先生鑒其血誠心賜保全勿遂
竭其力所不能窮其智所不及以爲出身任事者之
戒幸甚幸甚
陽明先生經濟集卷四終臨海後學王立凖較梓
