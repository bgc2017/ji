年譜
王先生守仁字伯安其先晉右軍將軍羲之之後
世居山陰至二十三世廸功郎壽徙餘姚國初
有綱者官廣東參議死苗難其子彦達以羊革裹
尸歸御史郭純上其事廟祀綱于增城綱蓋先
生之六世祖也高祖與凖永樂間舉遺逸不起號
遯石翁曾祖世傑以明經貢入太學號槐里子祖
天敘號竹軒封翰林院修撰自槐里子以下兩世
皆贈嘉議大夫禮部右侍郎加贈新建伯父華號
龍山繇進士及第第一人仕至南京吏部尚書封
新建伯龍山念山陰佳山水又爲先世故居復自
餘姚徙越城之光相坊先生因築室陽明洞距越
城東南二十里故學者稱爲陽明先生
成化八年壬辰九月三十日丁亥先生生先生在娠
十四月生之夕祖母岑夢神人衣緋玉自雲中鼓
吹送兒來驚寤巳聞啼聲竹軒翁因名先生雲而
鄉人遂指所生樓曰瑞雲樓
十二年丙申先生五歲猶不言有神僧過而目之日
好個孩兒可惜名字道破竹軒翁更以今名日守
仁卽能言嘗暗誦翁所讀書翁訝問之日向聞祖
讀時巳默記矣
十七年辛丑先生十歲龍山公舉進士
十八年壬寅先生十一歲竹軒翁因龍山公迎養攜
先生如京師過登金山與客賦詩未就先生從傷
占一絶客大驚復命賦蔽月山先生又隨口占一
絶詩在集中明年就塾師於邸中一日與同學生
走長安街遇相者曰吾爲爾相爾鬚拂領入聖境
鬚至上丹臺結聖胎鬚至下丹田聖果圓先生感
其言歸問師曰何爲第一等事師曰讀書登第先
生日恐未是當讀書作聖人耳
二十年甲辰先生十三歲太夫人鄭氏卒
二十二年丙午先生十五歲時石英王勇亂畿内石
和尚劉千金亂秦中先生間行出居庸關逐胡兒
騎射遍詢夷落所以備禦之策經月始返夜夢謁
漢馬將軍援廟賦詩一律詩在集中先生感慨時
事屢欲上書於朝龍山公格而止之
弘治元年戊申先生十七歲七月自京師親迎夫
人諸氏於洪都時諸公養和爲江西參議先生就
委禽焉合卺日偶行入鐵柱宮見道士跏跌卽而
叩之相與對坐忘歸諸公遣人遍索不得明日先
生始還署中有紙數篋先生日學書皆盡書法
大進先生嘗曰吾始模古帖止得字形後凝思靜
慮擬形於心久之始通其法及讀明道書曰吾作
字甚敬非要字好只此是學旣非要字好又何學
也乃知古人隨時隨事只在心上學此心精明字
好亦在其中矣後與學者論格物多舉此爲證
二年己酉先生十八歲十二月以夫人諸氏歸餘
姚舟過廣信謁婁一齋諒語格物之學先生甚喜
以謂聖人必可學而至也後徧讀考亭遺書思諸
儒謂衆物有表裏精麄一草一木皆具至理因見
竹取而格之沈思不得遂被疾
五年壬子先生廿一歲秋舉于鄕時闈中夜半見有
二巨人者衣緋綠東西立大言曰三人好作事已
而先生與孫中丞燧胡尚書世寧同舉及宸濠之
變胡發其好孫死其難先生平之
六年癸丑先生二十二歲春試南宮落第宰相李西
涯索器先生戲曰待汝作來科狀元試爲來科狀
元賦先生拈筆而就有忌者曰此子取上第目中
無我輩矣及丙辰春試竟爲忌者所抑同舍有以
不第爲恥者先生笑曰汝以不得第爲恥吾以不
得第動心爲恥
十年丁巳先生二十六歲寓京師時邊烽甚急詔舉
將才無以應先生因精究兵法每遇賓飲聚果核
列陣勢爲戲
十一年戊午先生二十七歲讀考亭上光宗疏有曰
居敬持志爲讀書之本循序致精爲讀書之法乃
悔前日用力雖勤而無所得者欲速故也因循序
以求之然物理吾心終判爲二沈鬱旣久舊疾復
作聞道士談養生之說而悅焉
十二年己未先生二十八歲春舉南宮第二人賜二
甲進士第七人觀政工部先生爲諸生時嘗夢威
寧伯王越遺以弓劒是秋奉命督造威寧墳馭
役夫以什伍法休食以時暇則驅演八陣圖事竣
威寧家謝以金帛不受出威寧夙所佩劒以贈受
之夢故也時星變下詔求言又達虜猖獗先生
疏論邊務八事
十三年庚申先生二十九歲授刑部雲南司主事
十四年辛酉先生三十歲奉命讞獄江北暇日遊
九華山見道者蔡蓬頭問以仙術蔡曰尙未有頃
先生迸左右再拜請問蔡曰尙未問至三蔡曰汝
禮雖隆終不忘官相大笑而别地藏洞有異人坐
臥松毛不火食先生歷巖險訪之値其睡先生默
坐良久方醒問以第一義諦不答徐曰周濂溪程
明道你儒家兩個好秀才也語畢復睡先生歸明
日再往不復見矣
十五年壬戌先生三十一歲八月予告歸越築
室陽明洞行道引術友人王思輿等來訪先生命
僕迎之且歷語其來蹟似先知者衆驚異以爲得
道久之先生悟曰此簸弄精魄非道也遂屏去其
術欲離家遠遯念祖母岑與龍山公在一日悟曰
此念生于孩提此念亾是斷滅種性矣乃移居西
湖往來南屏虎跑間有僧禪坐三年不語不視先
生喝曰這和尙終日口巴巴說甚麽終日眼睜睜
看甚麽僧驚起先生問其家對曰有母在曰起念
否對曰不能不起念先生卽指愛親本性諭之僧
涕泣拜謝挈鉢而歸
十七年甲子先生三十三歲秋主考山東鄉試試錄
皆先生筆也九月改兵部武選司主事
十八年乙丑先生三十四歲是年識湛甘泉若水與
盟講明聖學門人始進
正德元年丙寅先生三十五歲時奄瑾擅政南京科
道戴銑薄彦徽等皆下獄二月先生抗疏救之觸
瑾矯旨廷校四十謫貴州龍場驛驛丞
二年丁卯先生三十六歲夏赴謫至錢塘瑾遣人
陰跡先生先生懼佯爲自沈于江密附商船往舟
山颶風一夕飄墮閩界比登岸山行數十里夜扣
野寺不納又趨野廟倚香案臥蓋虎穴也夜半虎
但遶廊吼不敢入黎明寺僧來廟所意先生必啖
于虎將收其橐此寺僧蓋素借虎以禦客者見先
生方睡醒驚曰非常人也邀至其寺則向與先生
趺坐于鐵柱宮之道士在焉道士笑出袖中詩相
示有二十年前曾見君今來消息我先聞之句因
問先生曰爾欲安往萬一瑾怒逮爾父誣爾北走
胡南走粤奈何先生愕然卦之得明夷乃決策返
别道士畱詩壁間詩在集中遂取間道繇武夷歸
涉鄱陽往省龍山公于建業以十二月赴龍場驛
時先生妹婿徐愛因先生將赴龍場納贄北面奮
然有志於學
三年戊申先生三十七歲春三月至龍場驛龍場
在貴州萬山中蛇虺蠱蟲畢聚夷人鴃舌不通語
言可與通語言者僅中土亾命耳時瑾憾未釋先
生自計得失榮辱俱忘惟生死一念尚在乃鑿石
槨以俟命焉會從者皆病先生親析薪取水作糜
飼之又爲歌詩調越曲雜談笑以相解慰因沈思
聖人處此更有何道忽中夜大悟格物致知之旨
不覺呼躍而起從者皆驚始知聖人之道吾性自
足向之求理於事物者誤也默記五經之言證之
莫不脗合著五經臆說夷人亦日來親見先生所
棲卑濕爲搆龍岡書院寅賓堂何陋軒君子亭玩
易窩以居先生思州守遣人侮先生諸夷不平毆
之守怒白于當道當道令先生詣謝先生不可致
書復之守聞自失水西安宣慰餽梁肉給使令重
以金幣鞍馬先生俱不受始朝廷議設軍衞於
水西兼築城廓旣而止然驛傳尚存安惡據其腹
心欲去之以問先生先生遺書申朝廷令甲威
信安心乃折有宋氏酋長曰阿賈阿札者叛宋氏
作亂先生復遺書諷諭安安悚然率所部平其難
四年己巳先生三十八歲貴州提學副使席書聘先
生主貴陽書院身督諸生師先生是年先生始論
知行合一其說具語錄中
五年庚午先生三十九歲繇龍場驛丞陞廬陵縣知
縣爲政七月不事威刑選三老里正論民爲善多
感化者冬十一月入覲舘於興隆寺時黃宗
賢綰始見先生論學先生喜令與湛甘泉俱十
二月陞南京刑部四川司主事
六年辛未先生四十歲正月調吏部驗封司主事
始論䀲庵象山之學有答徐成之書時方獻夫爲
郞位在先生上敬執贄先生二月爲會試同考
試官十月陞文選司員外郞
七年壬申先生四十一歲二月陞考功司郎中
十二月陞南京大僕寺少卿便道歸省是年徐愛
以祁州守遷南工部郞與先生同舟歸越論大學
宗旨詳語錄
八年癸酉先生四十二歲冬十月至滁州日與門
人遨遊瑯琊瀼泉間月夕環龍潭而坐者數百人
歌聲振山谷舊學之士日益至
九年甲戌先生四十三歲四月陞南京鴻臚寺卿
是年始專以致良知訓學者
十年乙亥先生四十四歲立從弟守信子正憲爲後
時先生與諸弟守儉守文守章皆未舉子故也
八月擬諫迎佛疏近侍言西域有僧能知三生事
胡人謂之活佛遣宦者劉允乘傳往迎以珠琲爲
幡幢黃金爲供賜賚巨萬勑允往反以十年期
得便宜行事請鹽七萬引爲行李費輔臣楊廷和
執奏不聽先生擬疏欲上後止
十一年丙子先生四十五歲九月陞都察院左僉
都御史巡撫南贑汀漳等處以兵部尚書王瓊舉
也王思輿語季本曰陽明此行必立事功吾觸之
不動矣
十二年丁丑先生四十六歲正月至贑州先經萬
安有賊數百沿途劫掠商舟不敢進先生令聯商
艦結爲陣勢揚旗鳴鼓若趨戰者賊懼羅拜呼曰
饑荒流民乞求賑濟先生令人諭之曰至贑後卽
差官撫插各安生理毋作非爲自取戮滅賊皆散
歸先生入贑日卽選募民兵行十家牌法先是贑
人之在官府者皆洞賊耳目官府舉動賊必先聞
軍門一老隷作奸尤甚先生知之呼入密室使自
擇生死隷吐實先生許以不死試其言悉驗先生
以是盡得賊情矣二月平漳宼四月班師
五月立兵符奏設平和縣治于河頭移小溪巡
簡司于枋頭六月請疏通鹽法九月改提督
南贑汀漳等處軍務欽給旗牌得便宜行事先是
先生申明賞罰疏以旗牌便宜爲請有笑其迂者
獨王公瓊曰朝廷此等權柄不與此等人又將
誰與覆疏得旨悉從之江西鎮守太監畢眞謀
於近倖請監其軍瓊奏以爲兵法最忌遙制若使
南贑用兵必待謀於省城鎮守敗矣惟省城有警
則聽南贑策應可也眞謀乃寢以平漳宼功陞
俸一級賞銀二十兩文綺四端十月平横水桶
岡諸宼賊首謝志珊就擒先生問之曰汝何得黨
類之衆若此志珊曰亦不容易平生見世上好漢
斷不放過必多方鈎致之或赴其難或周其急或
逞其酒色嗜好待其懷德與之謀無不應矣先生
顧謂門人曰吾儕求友之切亦當如是十二月
班師奏設崇義縣治于橫水增茶寮隘上堡鉛
厰長龍三巡簡司
十三年戊寅先生四十七歲三月平大帽浰頭諸
宼四月班師舉酒以酬諸門人曰感諸君助我
以此相報門人各瞿然問故先生曰始吾登堂賞
罰軍事嘗恐誤有愧諸君不敢不愼及退對諸君
尚覺前之賞罰有未慊也直至登堂行事與諸君
相對時此心恰恰如一始安此固諸君之所以助
我矣五月奏設和平縣治于和平峒改和平巡
簡司于浰頭六月以平橫水桶岡功陞右副都
御史廕一子錦衣衞世襲百戸七月刻古本大
學刻朱子晚年定論十一月再請疏通鹽法
十四年巳夘先生四十八歲正月以平三浰功廕
一子錦衣衞世襲副千戸六月奉勑勘處福
建叛軍初九日發贑州十五日至豐城聞寧王宸
濠反趨還吉安起義師濠遣兵追先生先生以計
得脫十九至吉安上疏告變慮賊黨順流窺建業
犯京師兩都倉卒無備思以計詒濠使遲畱旬月
不出乃萬全於是僞爲兩廣軍門機密火牌僞爲
迎接京邊官軍公文僞爲李士實劉養正内應書
僞爲閔念四淩十一投䧏狀令雷濟龍光先後設
法故聞于濠濠乃疑懼猶豫其詳具反間遺事中
二十一日再上疏告變以叛黨方熾恐前疏不得
達也同日又疏乞省葬七月初五日疏上宸濠
謗訕檄㮄十三日率伍文定等義師發吉安十五
日大會于樟樹遣奉新縣知縣劉守緒襲破濠伏
兵于新舊墳厰十九日發市汊二十日拔南昌二
十四日與賊戰于鄱陽湖之黃家渡二十五日戰
于八字腦二十六日獲濠于樵舍江西平而朝
廷不知也當是時始以南京都御史李克嗣飛章
告急集廷臣會議廷臣猶觀望不敢斥言濠反獨
兵部尙書王瓊曰竪子素行不義今倉卒舉亂不
足慮王守仁據上游躡之成擒必矣但故事不得
不命將乃疏請下詔削濠屬籍正賊名請命將
出師趨南都命南和伯方壽祥防江都御史俞諫
率淮兵翊南都王守仁率南贑兵繇臨吉都御史
秦金率湖兵繇荆瑞會南昌李克嗣鎮鎮江許廷
光鎮浙江叢蘭鎮儀眞遏賊衝傳檄江西諸路但
能倡義旅擒反者封矦時羣小導上親征有
旨不必命將朕當親率六師奉天征討假威武大
將軍鎮國公行事令太監張永張忠安邊伯許泰
都督劉暉率京邊官軍萬餘以從給事中祝續御
史張綸隨軍紀功八月十六日上疏諫止親征
是日再乞省葬九月十一日發南昌獻俘如京師
時忠泰等訹上使人以威武大將軍牌取逆濠放
還湖中俟上親與之戰而後獲之以爲功及先
生行至廣信忠泰又使人邀還江西先生不聽乘
夜過玉山草萍驛適張永候于杭先生見永謂曰
江西之民久遭濠毒旣經大亂繼以旱災又加以
京邊官軍供應困苦不支必逃聚山谷爲亂昔助
濠尚脇從耳今爲窮迫所激奸黨羣起天下將成
土崩之勢公素委心朝廷得無念耶永曰然吾之
此出爲羣小在側欲調護左右以默輔聖躬非
爲掩功來也但皇上天性順其意猶可挽回萬
一若逆之徒激羣小之怒無救于天下之大計矣
先生信其無他以濠付之而稱病居西湖淨慈寺
十一月返南昌以奉勑巡撫江西也時忠泰等
在江西百計摉羅續綸又望風附會肆爲飛語先
生旣還北軍肆坐慢罵或故衝導起釁先生一不
爲動愈待以禮密令居人移家于鄉而以老羸應
門將犒賞北軍忠泰預禁其人令勿受先生傳示
内外諭北軍離家苦楚居民當敦主客之禮每出
遇北軍喪必停車唁慰厚與之櫬嗟歎乃去久之
北軍咸感會冬至節先生令城市設酒脯以奠死
下亂者哭聲晝夜不絶北軍聞之無不思家泣下
忠泰欲與先生較射意先生不能有以屈之先生
勉應三發三中北軍在傍哄然舉手嘖嘖忠泰大
懼曰我軍皆附王都耶乃班師還南都是年十
二月二十六日上至南都
十五年庚辰先生四十九歲上在南都忠泰旣憾
先生每矯旨召先生而先生不赴乃密譛于
上云王守仁必反上問以何爲驗對曰試召之
必不來正月有詔召先生張永使幕士錢秉
忠密以報先生聞命趨至忠泰復拒之于蕪湖
先生入九華山宴坐草庵中上隂遣人覘之曰
王守仁學道人也安得反命還江西過開先寺
刻石于讀書臺曰正德巳卯六月十四乙亥寧藩
濠以南昌叛稱兵向闕破南康九江攻安慶遠近
震動七月十三辛亥臣守仁以别郡之兵復南昌
宸濠擒餘黨悉定當此時天子聞變赫怒親綂
六師臨討遂俘宸濠以歸於赫皇威神武不殺如
霆之震靡擊而折神器有歸孰敢窺竊天鑒於宸
濠式昭皇靈嘉靖我邦國蓋世宗龍飛之兆
徵于此矣豈先生能前知乎二月觀兵如九江
三月又疏乞省葬五月江西大水疏自劾
六月如贑大閱士卒教戰法江彬遣人來覘人皆
爲先生懼先生作啾啾吟解之曰東家老翁防虎
患虎夜入室銜其頭西家小兒不識虎持竿驅虎
如驅牛門人陳九川等復以爲憂先生曰吾昔在
省城處權豎鎗鋒劔鋩間吾心帖然今公等何多
慮也有言萬安多武士命參隨往錄之諭曰但多
膂力不問武藝得三百人龍光問宸濠旣平錄此
何爲先生笑曰交趾有内難出其不意搗之亦一
機會也蓋是時上在南都宸濠尙未伏法而彬
謀叵測故有牛首夜驚之事只畏先生不敢動耳
先生之所以觀兵九江挍士贑州錄萬安武力者
其意皆以此固難爲衆人道矣七月重上江西
捷音疏時羣黨欲自獻俘襲功張永曰不可昔我
等未出京時宸濠巳擒王都堂獻俘北上過玉山
渡錢塘經人耳目不可假也於是以大將軍鈞帖
令先生重上捷音先生乃節略前奏入諸人名于
疏内再上之八月咨部院雪理冀元亨冤狀閠
八月初八日上在南京受俘十二日上自南
京旋蹕霍韜曰是役也罪人巳執猶動衆出師地
方巳寧乃殺民奏捷誤先朝於過舉搖國是於
將危蓋忠泰之攘功賊義厥罪滔天而續綸之詭
隨敗類其黨惡不才亦甚矣九月自贑州還南
昌時泰州土銀服古冠服執木簡以二詩來見先
生先生異其人䧏階延之上坐問何冠曰有虞氏
冠問何服曰老萊子服問學老萊子乎曰然曰將
止學服其服抑學其上堂詐跌也銀心動坐漸側
及論格物致知之旨言下豁然明日易服執弟子
禮十二月初三日上在通州賜宸濠死初八
日上還京
十六年辛巳先生五十歲三月十四日上崩於
豹房四月世宗登極八月召先生馳驛來
京二十日發南昌輔臣沮之陞南京兵部尚書參
贊機務先生行至錢塘上疏仍乞便道省葬歸越
十二月制封新建伯詔至日適龍山公誕辰先
生捧觴爲壽公蹙然曰向寧濠之變皆以汝爲死
矣而不死皆以事難平矣而卒平讒搆朋興禍機
四發前後二年岌乎幾不免矣天開日月顯忠遂
良父子濫冒封賞穹官高爵復相見於一堂豈非
幸歟然盛者衰之始福者禍之基雖可幸亦可懼
也先生洗爵而跪曰大人之教兒所日夜切心者
也
嘉靖元年壬午先生五十一歲正月初十日疏辭
封爵不允二月龍山公卒先生哭踊幾絶戒家
人齋食百日未幾又令弟侄輩稍進乾肉曰諸子
豢養習久強其不能是恣其作僞也不如稍寬之
使各求自盡可矣先生久哭暫輟有弔客至侍者
云宜哭先生曰哭發於心若以客至而始哭則以
客退而不哭矣世人飾情行詐已久故于父母亦
然七月再疏辭母爵不報時御史程啟充給事
中毛王承宰相意倡爲異說劾先生門人刑部主
事陸澄上疏爲六辯以折之先生聞而止之九
月葬龍山公于石泉山
二年癸未先生五十二歲二月南宮策士以心學
爲問隂闢先生門人徐珊不答而出門人錢德洪
下第歸見先生先生喜而接之口聖學從兹大明
矣德洪曰時事如此此學何繇得明先生曰吾學
惡得遍語天下今會試錄出雖窮鄕深谷無不見
矣吾學旣非天下必有起而求眞是者九月改
葬龍山公於天住峰鄭太夫人於徐山因石泉有
水患也十一月與張元冲論二氏之學元沖曰二
氏作用亦有功于吾儒者不知亦當兼取否先生
曰說兼取便不是了聖人盡性至命何物不具何
待兼取二氏之學皆我之學卽吾盡性至命中完
養此身謂之仙不染世累謂之佛後世儒者不見
聖學之全故與二氏成二見耳辟之廳堂三間共
爲一室儒者見佛氏則割左邊一間與之見老氏
則割右邊一間與之而巳則自處于中間皆舉一
而廢百也
三年甲申先生五十三歲正月越郡守南大吉見
先生自陳其臨政多過問先生何無一言教我先
生曰吾巳言之久矣大吉未解先生問曰吾不言
汝何以知對曰此某之良知也先生曰良知非我
常言而何大吉笑謝而去越數日再來請曰某過
後甚悔雖亟思改圖然不若得人預言不犯爲佳
先生曰人言不如自悔眞切越數日又來請曰身
過可勉心過奈何先生曰昔鏡未開明可以藏垢
今鏡明矣一塵之落亦難住腳此入聖之機也勉
之八月十五日宴門人于天泉橋是夜月白如
晝門人百餘人酒酣各歌詩投壺擊鼓盪舟爲樂
先生見諸生興劇退而作詩云鏗然舍瑟春風裡
點也雖狂得我情明日諸生入謝先生曰昔孔子
在陳思魯之狂士以學者沒溺富貴如拘如囚而
莫之省有高明脫落者知一切俗緣皆非性體然
不加實踐以入於精微則漸有輕滅世故闊略倫
物之病雖比世之庸瑣者不同其爲未得於道一
也故孔子思歸以裁之今諸君巳見此意正好精
詣力造以求至於道無以一見自足而終止於狂
也錢德洪德周魏良政良器讀書城南遊禹穴諸
勝忘返錢父問二魏曰得無妨課業乎二魏答曰
觸處皆舉子業也曰朱說亦須理會否二魏曰以
吾良知求晦翁之說譬之打蛇得七寸又何憂不
得耶錢父疑未釋進問先生先生曰譬之治家學
聖賢者其産業第宅服食器物皆所自置欲請客
出所有以享之客去其物具在還以自享終身用
之無窮也學舉業者專以假貸爲功欲請客自聽
事以至供具百物莫不遍借客來雖一時豐𥙿可
觀客去則盡以還人一物非所有也若請客不至
則時過氣衰借貸亦不備終身奔勞作一寠人而
巳是求無益於得求在外也明年乙酉魏良政發
解錢父聞之笑曰打蛇得七寸矣時大禮議起霍
兀厓席元山黃宗賢宗明問先生先生皆不答
四年乙酉先生五十四歲正月夫人諸氏卒四月
祔葬干徐山六月先生服闋禮部尚書席書特
疏薦曰生在臣前者見一人曰楊一淸生在臣後
者見一人曰王守仁
五年丙戌先生五十五歲聶豹以御史巡按福建
渡錢塘來見先生喜謂思孟周程無意相遭於千
載之下然豹是時尚以賓客禮見也後六年豹出
守蘇州先生以下世四年矣語錢德洪王畿曰吾
學誠得先生開發冀再見執贄不及矣兹以二君
爲證具香案拜先生稱門人十一月庚申正億
生
六年丁亥先生五十六歲五月起總督兩廣江西
湖廣軍務征思田九月發越五月過南昌先
是先生舟次廣信門人徐樾方自白鹿洞學跌坐
而來有禪定意登舟先生目而得之令舉似曰不
是巳而稍變前語曰不是此體豈有方所譬之此
燭光無不在不可以燭上爲光因指舟中曰此亦
是光此亦是光指舟外水面曰此亦是光樾唯唯
明日至南浦百姓迎者讙呼塞途至不能行父老
爭頂輿遞入都司先生命就謁者東入西出有不
舍者出且復入自辰至未始散始舉有司常儀有
諸生唐堯臣者素不信先生講學至是驚曰三代
以下安得有此氣象耶明日謁文廟講大學於明
倫堂諸生屏擁多不得聞堯臣詐爲獻茶者得上
堂傍&KR0550;大喜自慶十一月至梧州上謝恩遂陳
膚見疏
七年戊子先生五十七歲二月平思田七月平
八寨斷藤峽上經略思田及八寨斷藤峽事宜
九月以平思田功賞銀五十兩紵絲四襲十月
以疾疏請告不報謁漢馬伏波將軍廟干烏蠻
灘宛然少時夢中所見也識二詩于其壁謁增
城先廟先生之六世祖綱以參議死苗難者是也
十一月班師至大庾嶺先生疾已劇謂布政使王
大用曰爾知孔明之所以托姜維乎大用遂擁兵
護衞且爲敦匠事二十五日至南安門人推官周
積來見二十八日泊靑龍舖明日召積八開目視
曰吾去矣積泣下問何遺言先生微哂曰此心光
光地更有何言有頃瞑目而逝門人贑州兵備張
思聰迎入南埜驛沐浴禭歛如禮十二月初三
日思聰與官屬師生設祭入棺明日輿襯登舟士
民遠近遮道哭聲震地至贑士民沿途擁哭如南
安至南昌門人巡按御史儲良材提學副使趙淵
請改歲行士民昕夕哭奠
八年巳丑正月喪發南昌時連日逆風舟不能行
趙淵祝于柩曰公豈爲南昌士民畱耶越中子弟
門人來候久矣忽變西風六日直至弋陽二月
庚午喪至越時朝中有異議爵廕贈謚諸典皆不
行方下詔禁偽學詹事黃綰上疏曰忠臣事君
義不苟同君子立身道無阿比臣昔爲都事今少
保桂萼時爲舉人臣取其大節與之交友及臣爲
南京都察院經歷見大禮不明相與論列從此與
萼二十餘年始終無間昨臣薦新建伯王守仁堪
以輔導聖德萼與守仁不合因不謂然小人乘
間搆隙然臣終不以此廢萼平生也但臣於事君
之義師友之道則有不得不明者夫臣之所以深
知守仁以其功與學耳然功高而人忌學古而人
不識此守仁之所以不容於世也蓋守仁之大功
有四其一宸濠不軌謀非一日内臣如魏彬等嬖
幸如錢寧江彬等文臣如陸完等爲之内應鎮守
如畢眞劉朗等爲之外應故當時中外之臣多懷
觀望若非守仁忠義自許不顧赤族之禍身任討
賊之事則天下安危未可知矣今乃皆以爲伍文
定之功是輕發縱而重走狗也其二大帽茶寮浰
頭桶岡諸賊寨勢連四省兵積累歲守仁臨鎮次
第底定其三田州思恩搆釁有年事不得息民不
得安故起守仁以往使盧王之徒崩角來降感泣
受杖遂平一方之難其四自來八寨爲兩廣腹心
之疾其間守戍官軍與賊爲黨莫可奈何守仁假
永順回兵盧王䧏卒襲而殲之易若拉朽凡此守
仁之功皆除大患卒又以死勤事而寧可泯滅之
乎其學之大有三一曰致良知致知出於孔子而
良知出於孟子何可異也一曰親民卽百姓不親
之親而凡親賢樂利與民同其好惡而爲絜矩之
道者是也亦非創爲之說也一曰知行合一蓋亦
大易所謂知至至之知終終之只一事也守仁發
此欲人言行相顧勿事空言是守仁之學正接孔
孟之學而庸可非訾之乎今萼以此詆守仁遂致
陛下失此良弼使守仁不獲致君堯舜誰之過與
故臣不敢以此爲萼是也夫以守仁之學之正如
此其功之高又如此乃賞典不及削罰有加廢褒
忠之舊恩倡僞學之新禁萼之所以輔明主者
爲何如哉今守仁客死妻子孱弱家童載骨藁埋
空山鬼神有知當爲惻然況于人乎況干聖人
乎假使守仁生于異世陛下猶當追崇之何至
親見其人而失之也臣昔與守仁友二十年一日
憤寡過之不能守仁從而覺之忽有深省遂師事
之是臣於守仁實非苟然相信如世俗師友者也
臣於君父之前處師友之間旣有所懷不敢不盡
昔萼爲小人所讒臣爲之憤旣而得白臣爲之喜
固非臣之私也守仁今日之抱冤亦猶萼向日之
負屈伏願擴一視之仁特勑所司優以䘏典贈
謚仍與世襲并開學禁以昭聖德若此事不明
則萼與臣終不能忘故臣敢直言如此所以盡事
陛下之忠且以補萼之過也疏入不報十一月葬
先生於洪溪洪溪去越城三十里入蘭亭五里先
生所親擇也先是後溪入懷與左溪會衝嚙右麓
術者心嫌之夜有夢神人緋袍玉帶立於溪上者
曰吾欲還溪故道明日雷雨大作溪泛忽從南岸
明堂周闊數百尺遂定穴時門人會哭者千餘人
四方來觀者皆涕泣歎息
隆慶元年丁卯五月詔贈先生爲新建侯謚文
成
二年戊辰六月先生嗣子正億襲封新建伯
