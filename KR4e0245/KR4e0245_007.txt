陽明先生集要文章編卷四
同邑後學施邦曜重編
江右後學曾櫻參訂
太白樓賦丙辰
歲丙辰之孟冬兮泛扁舟子南征淩濟川之驚濤兮
覽層搆乎任城曰太白之故居兮儼高風之猶在蔡
侯導余以從陟兮將放觀乎四海木蕭蕭而亂下兮
江浩浩而無窮鯨敖敖而湧海兮鵬翼翼而承風月
生輝於采石兮日畱景於嶽峯蔽長煙乎天姥兮渺
匡廬之雲松嘅昔人之安在兮吾將上下求索而不
可蹇予雖非白之儔兮遇季眞之知我羌後人之視
今兮又烏知其不果吁嗟太白公奚爲其居此兮余
奚爲其復來倚穹霄以流盻兮固千載之一哀昔夏
桀之顛覆兮尹退乎莘之野成湯之立賢兮廼登庸
而伐夏謂鼎俎其要說兮維黨人之擠詬曾聖哲之
匡時兮夫焉前枉而直後當天寶之末代兮淫好色
以信讒惡來妹喜其猖獗兮衆皆狐媚以貪婪判獨
毅而不顧兮爰命夫以僕妾之役寧直死以顑頷兮
夫焉患得而局促開元之紹基兮亦遑遑其求理生
逢時以就列兮固雲臺麒閣而容與夫何漂泊于天
之涯兮登斯樓乎延佇信流俗之嫉妬兮自前世而
固然懷夫子之故都兮沛余涕之湲湲廟堂之偃蹇
兮或非情之所好惟不合於斯世兮恣沈酣而遠眺
進吾不遇於武丁兮退吾將顔氏之簞瓢奚麴蘖其
昏迷兮亦夫子之所逃管仲之輔糾兮孔聖與其改
行佐璘而失節兮始以見道之未明覩夜郎之有作
兮橫逸氣以徘徊亦初心之無他兮故雖悔而弗摧
吁嗟其誰無過兮抗直氣之爲難輕萬乘於褐夫兮
固孟軻之所歎曠絕代而相感兮望天宇之漫漫去
夫子其千祀兮世益隘以周容媒婦妾以馳騖兮又
從而爲之吮癰賢者化而改度兮兢規曲以爲同嶧
山靑兮河流瀉風颼颼兮澹平野凭高樓兮不見舟
楫紛兮樓之下舟之人兮儼服亦有庶幾夫子之蹤
者
先生與太白品格懸絕何異蘇合之與蛣蜣然取
其賦淸平調三章有傲睨萬乘之氣而慨時俗之
媕阿有賈傅弔靈均之意雖蘇長公亦有此論然
先生之賦更妙
黃樓夜濤賦(朱君朝章將復黃樓為予言其故夜泊彭城之下子瞻呼予曰吾將)
(與子聽黃樓之夜濤乎覺則夢也感子瞻之事作黃樓夜濤賦)
子瞻與客宴於黃樓之上巳而客散日夕瞑色橫樓
明月未出乃隱几而坐㗳焉以息忽有大聲起於穹
㝫徐而察之乃在西山之麓倏焉改聽又似夾河之
曲或隱或隆若斷若逢若揖讓而樂進歙掀舞以相
雄觸孤憤於厓石駕逸氣於長風爾乃乍闔復闢旣
橫且縱㧿㧿渢渢洶洶瀜瀜若風雨驟至林壑崩奔
振長平之屋瓦舞泰山之喬松咽悲吟於下浦激高
響於遙空恍不知其所止而忽巳過於呂梁之東矣
黃樓夜濤賦(朱君朝章將復黃樓為予言其故夜泊彭城之下子瞻呼予曰吾將)
(與子聽黃樓之夜濤乎覺則夢也感子瞻之事作黃樓夜濤賦)
子瞻與客宴於黃樓之上巳而客散日夕瞑色橫樓
明月未出乃隱几而坐㗳焉以息忽有大聲起於穹
㝫徐而察之乃在西山之麓倏焉改聽又似夾河之
曲或隱或隆若斷若逢若揖讓而樂進歙掀舞以相
雄觸孤憤於厓石駕逸氣於長風爾乃乍闔復闢旣
橫且縱㧿㧿渢渢洶洶瀜瀜若風雨驟至林壑崩奔
振長平之屋瓦舞泰山之喬松咽悲吟於下浦激高
響於遙空恍不知其所止而忽巳過於呂梁之東矣
子瞻曰噫嘻異哉是何聲之壯且悲也其烏江之兵
散而東下感帳中之悲歌慷慨激烈吞聲飲泣怒戰
未巳憤氣決臆倒戈曳戟紛紛籍籍狂奔疾走呼號
相及而復會於彭城之側者乎其赤帝之子威加海
内思歸故鄉千乘萬騎霧奔雲從車轍轟霆旌旗蔽
空擊萬夫之鼓撞千石之鐘唱大風之歌按節翶翔
而將返於沛宮者乎於是慨然長噫欠伸起立使童
子啟戶憑欄而望之則煙光已散河影垂虹帆檣泊
於洲渚夜氣起於郊埛而明月固已出於芒碭之峰
矣子瞻曰噫嘻予固疑其爲濤聲也夫風水之遭於
澒洞之濱而爲是也玆非南郭子綦之所謂天籟者
乎而其誰倡之乎其誰和之乎其誰聽之乎當其滔
天浴日湮谷崩山橫奔四潰茫然東翻以與吾城之
爭於尺寸間也吾方計窮力屈氣索神憊懔孤城之
岌岌覬須臾之未壞山頽於目懵霆擊於耳聵而豈
復知所謂天籟者乎及其水退城完河流就道脫魚
腹而出塗泥乃與二三子徘徊玆樓之上而聽之也
然後見其汪洋涵浴潏潏汨汨澎湃掀簸震蕩滭渤
吁者爲竽噴者爲箎作止疾徐鐘磬柷敔奏文以始
亂武以居呶者嗃者囂者嘷者翕而同者繹而從者
而啁啁者而嘐嘐者蓋吾俯而聽之則若奏簫咸於
洞庭仰而聞焉又若張鈞天於廣野是蓋有無之相
激其殆造物者將以寫千古之不平而用以盪吾胸
中之噎鬱者乎而吾亦胡爲而不樂也客曰子瞻之
言過矣方其奔騰漂蕩而以厄子之孤城也固有莫
之爲而爲者而豈水之能爲之乎及其安流順道風
水相激而爲是天籟也亦有莫之爲而爲者而豈水
之能爲之乎夫水亦何心之有哉而子乃欲據其所
有者以爲歡而追其旣往者以爲戚是豈逹人之大
觀將不得爲上士之妙識矣子瞻然而笑曰客之
言是也乃作歌曰濤之興兮吾聞其聲兮濤之息兮
吾泯其迹兮吾將乘一氣以遊於鴻濛兮夫孰知其
所極兮弘治甲子七月書於百步洪之養浩軒
此先生逹命之言也可與前後赤壁兩賦竝垂
來雨山雪圖賦
昔年大雪會稽山我時放迹遊其間巖岫皆失色崖
壑俱改顔歷高林兮入深巒銀幢寶纛森圍圜長矛
利戟白齒齒駭心慄膽如穿虎豹之重關澗谿埋沒
不可辨長松之杪修竹之下時聞寒澑聲潺潺沓嶂
連天凝華積鉛嵯峨嶃削浩蕩無顛嶙峋眩耀勢欲
倒溪廻路&KR1495;忽然當之却立仰視不敢前嵌竇飛瀑
忽然中瀉冰磴崚&KR1828;上通天罅枯藤古葛倚巖㠂而
高掛如瘦蛟老螭之蟠糾蛻皮换骨而將化舉手攀
援足未定鱗甲紛紛而亂下側足登龍虬傾耳俯聽
寒籟之颼颼陸風蹀躡直際縹緲恍惚最高之上頭
廼是仙都玉京中有上帝遨遊之三十六瑤宮傍有
玉妃舞婆娑十二層之瓊樓下隔人世知幾許眞境
倒照見毛髮凡骨高寒難久畱劃然辰嘯天花墜空
素屏縞障坐不厭琪林珠樹窺玲瓏白鹿來飲澗騎
之下千峰驚猿怨鶴時一呌彷彿深谷之底呼其侶
蒼茫之外爭行蹙陣排天風鑑湖萬頃寒濛濛雙袖
拂開湖上雲照我鬚眉忽然皓白成衰翁手掬湖水
洗雙眼回看羣山萬朵玉芙蓉草團蒲帳靑莎蓬浩
歌夜宿湖水東夢魂淸徹不得寐乹坤俯仰眞在冰
壺中幽朔陰巖地歲暮常多雪獨無湖山之勝使我
每每對雪長鬱結朝回策馬人秋臺高堂大壁寒崔
嵬恍然昔日之湖山雙目驚喜三載又一開誰能縮
地法此景何來石田畫師我非爾胸中胡爲亦有此
來君神骨淸莫比此景奇絕酷相似石田此景非爾
不能摸來君來君非爾不可當此圖我嘗親遊此景
得其趣爲君題詩非我其誰乎
詩
寄興詩
遊金山寺
金山一點大如拳打破濰揚水底天醉倚妙高臺上
月玉簫吹徹洞龍眠
蔽月山
山近月遠覺月小便道此山大於月若人有眼大如
天還見山小月更闊
題四老圍棋圖
世外煙霞亦許時至今風致後人思却懷劉項當年
事不及山中一着棋
化城寺
雲端鼓角落星斗松頂袈裟散雨花一百六峯開碧
漢八十四梯踏紫霞山空仙骨葬金槨春暖石芝抽
玉芽獨揮談麈拂煙霞一笑天地眞無涯
山東詩(弘治甲子年起復主試山東時作)
登泰山五首
曉登泰山道行行入煙霏陽光散巖壑秋容淡相輝
雲梯掛靑壁仰見蛛絲微長風吹海色飄颻送天衣
峰頂動笙樂靑童兩相依振衣將往從凌雲忽高飛
揮手若相待丹霞閃餘暉凡軀無健羽悵望未能歸
其二
天門何崔嵬下見靑雲浮泱漭絕人世迥豁高天秋
瞑色從地起夜㝛天上樓天雞鳴半夜日出東海頭
隱約蓬壺樹縹緲扶桑洲浩歌落靑冥遺響入滄流
唐虞變楚漢滅没如風漚藐矣鶴山&KR0726;秦皇豈堪求
金砂費日月頽顔竟難留吾意在龐古冷然馭凉颼
相期廣成子太虛顯遨遊枯槁向巖谷黃綺不足儔
其三
窮厓不可極飛步凌煙虹危泉瀉石道空影垂雲松
千峰互攅簇掩映靑芙蓉高臺倚巉削傾側臨崆峒
失足墮煙霧碎骨巔厓中下愚竟難曉摧折紛相從
吾方坐日觀披雲笑天風赤水問軒后蒼梧呌重瞳
隱隱落天語閶闔開玲瓏去去勿復道濁世將焉窮
其四
塵網苦羈縻富貴眞露草不如騎白鹿東遊入蓬島
朝登泰山望洪濤隔縹緲陽輝出海雲來作天門曉
遙見碧霞君翩翻起員嶠玉女紫鸞笙䨇吹入晴昊
舉首望不及下拜風浩浩擲我玉虚篇讀之殊未了
傍有長眉翁一一能指道從此煉金砂人間跡如掃
其五
我才不救時匡扶志空大置我有無間緩急非所頼
孤坐萬峰巔嗒然遺下塊巳矣復何求至精諒斯在
澹泊匪虛杳灑脫無芥蔕世人聞予言不笑卽吁怪
吾亦不強語惟復笑相待魯叟不可作此意聊自快
泰山高次王内翰司獻韻
歐生誠楚人但識廬山高廬山之高猶可計尋丈若
夫泰山仰視恍惚吾不知其尚在靑天之下乎其巳
直出靑天上我欲倣擬試作泰山高但恐培塿之見
未能測識高大筆底難具狀扶輿磅薄元氣鍾突兀
半遮天地東南衡北恒西泰華俯視傴僂誰爭雄人
寰茫昧乍隱見雷雨初解開鴻濛繡壁丹梯煙霏靄
䨴海日初湧照耀蒼翠平麓遠抱滄海灣日觀正與
扶桑對聽濤聲之下瀉知百川之東會天門石扇豁
然中開幽崖邃谷襞積隱埋中有遯世之流龜潜雌
㐲飱霞吸秀於其間往往怪譎多&KR0726;才上有百丈之
飛湍懸空絡石穿雲而直下其源疑自靑天來巖頭
膚寸出煙霧須臾滂沱遍九垓古來登封七十二主
後來相效紛紛如雨玉撿金函無不爲只今埋没知
何許但見白雲猶復起封中斷碑無字天外日日磨
剛風飛塵過眼倏超忽飄蕩豈復有遺蹤天空翠華
遠落日辭千峰魯郊獲麟𡵨陽會鳳明堂旣毁閟宮
興頌宣尼曳杖逍遥一去不復來幽泉嗚咽而含悲
羣巒拱揖如相送俯仰宇宙千載相望墮山喬嶽尙
被其光峻極配天無敢頡頏嗟予瞻聎門牆外何能
彷彿窺室堂也來攀附攝遺跡三千之下不知亦許
再拜古末行吁嗟乎泰山之高其高不可極半壁回
首此身不覺巳在東斗傍
萍鄉道中謁濂溪祠
木偶相沿恐未眞淸輝亦復凛衣巾簿書曾屑乘田
吏爼豆猶存畏壘民碧水蒼山俱過化光風霽月自
傳神千年私淑心喪後下拜春祠薦渚蘋
廬陵詩(正德庚午年三月遷廬陵尹作)
遊瑞峰
簿領終年未出郊此行聊解俗人嘲憂時有志懷先
逹作縣無能愧舊交松古尚存經雪幹竹高還長拂
雲梢溪山處處堪行樂正是浮名未易抛
京師詩(正德庚午年十月陞南京刑部主事辛未年入覲調北京吏部主事作)
夜㝛功德寺次宗賢韻
山行初試夾衣輕脚軟黃塵石路生一夜洞雲眠未
足湖風吹月渡溪淸
送守中至龍盤山中
未盡師生六日情天教風雪阻西行茅堂豈有春風
坐江郭虛留一月程客邸琴書燈火靜故園風竹夢
魂淸何年穩閉陽明洞榾柮山爐煮石羹
登閱江樓
絕頂樓荒舊有名高皇曾此駐龍旌險存道德虛
天塹守在蠻夷豈石城山色古今餘王氣江流天地
變秋聲登臨授簡誰能賦千古新亭一愴情
通天巖
靑山隨地佳豈必故園好但得此身閑塵寰亦蓬島
西林日初暮明月來何早醉臥石牀凉洞雲秋未掃
又次陳惟濬韻
四山落木正秋聲獨上高峰望眼明樹色遥連閩嶠
碧江流不盡楚天淸雲中想見䨇龍轉風外時傳一
笛横莫遣新愁添白髮且呼明月醉沉觥
寄江西諸士夫
甲馬驅馳巳四年秋風歸路更茫然慚無國手醫民
病空有官銜縻俸錢湖海風塵雖暫息江湘水旱尚
相沿題詩忽憶幷州句回首江西亦故園
歸興
一絲無補聖明朝兩鬢徒看長二毛自識淮陰非
國士繇來康節是人豪時方多難容安枕事巳無能
欲善刀越水東頭尋舊隱白雲茅屋數峰高
泊金山寺二首(十月將趨行在)
但過金山便一登鳴鐘出迓每勞僧雲濤石壁深龍
窟風雨樓臺迥佛燈難後詩懷全欲減酒邊孤興尚
堪憑巖梯未用妨苔滑曾踏天峰雪棧冰
其二
醉入江風酒易醒片帆西去雨冥冥天廻江漢畱孤
歸興
一絲無補聖明朝兩鬢徒看長二毛自識淮陰非
國士繇來康節是人豪時方多難容安枕事巳無能
欲善刀越水東頭尋舊隱白雲茅屋數峰高
泊金山寺二首(十月將趨行在)
但過金山便一登鳴鐘出迓每勞僧雲濤石壁深龍
窟風雨樓臺迥佛燈難後詩懷全欲減酒邊孤興尚
堪憑巖梯未用妨苔滑曾踏天峰雪棧冰
其二
醉入江風酒易醒片帆西去雨冥冥天廻江漢畱孤
柱地缺東南着此亭沙渚亂更新世態峰巒不改舊
時靑舟人指點龍王廟欲話前朝不忍聽
舟夜
隨處看山一葉舟夜深霜月亦兼愁翠華此際遊何
地畫角中宵起戍樓甲馬尚屯淮海北旌旗初散楚
江頭洪濤滚滚乘風勢容易開帆不易收
過鞋山戲題
曾駕䨇虬渡海東靑鞋失脚墮天風經過巳是千年
後蹤跡依然一夢中屈子慢勞傷世隘楊朱空自泣
途窮正湏坐我匡廬頂濯足寒濤步曉空
楊邃菴待隱園次韻五首(錄二首)
綠野春深地山隂夜靜時冰霜緣逕滑雲石向人危
平難心仍在扶顛力未衰江湖兵甲滿吟罷有餘思
又
芳園待公隱屯世待公亨花竹深臺榭風塵暗甲兵
一身良得計四海未忘情語及艱難際停杯淚欲傾
登小孤書壁
人言小孤殊阻絕從來可望不可攀上有顛崖勢欲
墮下有劒石交巉頑峽風閃壁船難進洪濤怒撞蛟
龍關帆檣推縮不敢越往往退次依前山崖傍沙岸
日東徙忽成巨浸通西灣帝心似憫舟楫苦神斧夜
闢無㾗斑風雷倏翕見萬怪人謀不得容其間我來
銳志欲一往小舟微服沿回瀾側身脇息仰天竇懸
空絕棧蛛絲慳風吹卯酒眼花落凍滑丹梯足力孱
靑鼉吹雨出仍沒白鳥避客來復還峯頭四顧盡落
日宛然風景如瀛寰煙霞未覺三山遠塵土聊乘半
日閒奇觀江海詎爲險世情平地猶多難嗚呼世情
平地猶多艱回瞻北極䨇淚潺
立春
天涯霜雪嘆春遲春到天涯思轉悲破屋多時空杼
軸東風無力起瘡痍周王車駕窮南服漢將旌旗守
北陲莫訝春盤斷生菜人間菜色正離仳
又次壁間杜牧韻
春山路僻問歸樵爲指前峰石逕遥僧與白雲還瞑
壑月隨滄海上寒潮世情老去渾無頼遊興年來獨
未消回首孤航又陳迹疎鐘隔渚夜迢迢
舟過銅陵埜云縣東小山有鐵船因往觀之果
見其彷彿因題石上
靑山滚滚如奔濤鐵船何處來停橈人間刳木寧有
此疑是仙人之所操仙人一去巳千載山頭日日長
風號船頭出土尚彷彿後岡有石云船稍我行過此
費忖度昔人用心無乃忉繇來風波平地惡縱有鐡
船還未牢秦鞭驅之未能動奡力何所施其篙我欲
乘之訪蓬島雷師鼓舵虹爲鏁弱流萬里不勝芥復
恐駕此成徒勞世路難行每如此獨立斜陽首重搔
觀九華龍潭
飛流三百丈澒洞祕靈湫峽坼開雷斧天虛下月鈎
化形時試鉢吐氣或成樓吾欲鞭龍起爲霖遍九州
廬山東林寺次韻
東林日暮更登山峰頂高僧有蘭若雲蘿磴道石參
差水聲深澗樹高下遠公學佛却援儒淵明嗜酒不
入社我亦愛山仍戀官同是乾坤避人者我歌白雲
聽者寡山自點頭泉自瀉月明壑底忽驚雷夜半天
風吹屋瓦
又次邵二泉韻
昨遊開元殊草草今日東林遊始好手持蒼竹撥層
雲直上靑天招五老萬壑笙竽松籟哀千峰晻映芙
蓉開坐俯西巖窺落日風吹孤月江東來莫向人間
空白首富貴何如一杯酒種蓮栽菊兩荒凉惠遠陶
潜骨何朽乘風我欲還金庭三洲弱水連沙汀他年
海上望廬頂煙際浮萍一點靑
江上望九華不見
五旬三過九華山一度陰寒一度雨此來天色稍晴
明忽復昏霾起亭午平生山水最多緣獨此相逄容
有數人言此山天所秘山下居人不常睹蓬萊涉海
或可求瑶水崑崙俱舊遊洞庭何止吞八九五嶽曾
向囊中收不信䦕雲掃六合手扶赤日照九州駕風
騎氣覽八極視此瑣屑眞浮漚
芙蓉閣
九華之山何崔嵬芙蓉直傍靑天栽剛風倒海吹不
動大雪裂地凍還開夜半峰頭掛明月宛如玉女臨
粧臺我拂滄浪寫圖畫題詩還媿謫仙才
登雲峰望始盡九華之勝因復作歌
九華之峰九十九此語相傳俗人口俗人眼淺見皮
膚焉測其中之所有我登華頂拂雲霧極目奇峰那
有數巨壑中藏萬玉林大劒長鎗攅武庫有如智者
深韜藏復如淑女避讒妬闇然避世不求知卑巳尊
人羞逞露何人不道九華奇竒中之奇人未知我欲
窮搜盡拈出秘藏恐是天所私旋解詩嚢旋收拾脫
潁露出錐參差從來題詩李白好渠於此山亦&KR1369;草
曾見王維畫輞川安得渠來拂纖縞
紀夢(并序)
正德庚辰八月廿八夕臥小閣忽夢晉忠臣
郭景純氏以詩示予且極言王導之奸謂世
之人徒知王敦之逆而不知王導實陰主之
一其言甚長不能盡錄覺而書其所示詩於壁
復爲詩以紀其略嗟乎今距景純若干年矣
非有實惡深冤鬱結而未㬥寧有數千載之
下尚懷憤不平若是者耶
秋夜卧小閣夢遊滄海濱海上神山不可到金銀宫
闕高嶙峋中有仙人芙蓉巾顧我宛若平生親欣然
就語下煙霧自言姓名郭景純携手歷歷訴衷曲義
憤感激難具陳切齒尤深怨王導深奸老猾長欺人
當年王敦覬神器導實陰主相緣夤不然三問三不
答胡忍使敦殺伯仁寄書欲拔太眞舌不相爲謀敢
爾云敦病巳篤事巳去臨哭嫁禍復賣敦事成同享
帝王貴事敗仍爲顧命臣幾微隱約亦可見世史掩
覆多失眞袖出長篇再三讀覺來字字能書紳開窗
試抽晉史閱中間事迹頗有因因思景純有道者世
移事往千餘春若非精誠果有激豈得到今猶憤嗔
不成之語以筮戒敦實氣沮竟殞身人生生死亦不
易誰能視死如輕塵燭微先幾炳易道多能餘事非
所論取義成仁忠晉室龍逄龔勝心可倫是非顚倒
古多有吁嗟景純終見伸御風騎氣遊八垠彼敦之
徒草木糞土臭腐同沉淪
我昔明易道故知未來事時人不我識遂傳躭一
技一思王導徒神器良久覬諸謝豈不力伯仁見
其底所以敦者傭㒺顧天經與地義不然百口未
負托何忍置之死我於斯時知有分日中斬柴市
我死何足悲我生良有以九天一人撫膺哭晉室
諸公亦可恥舉目山河徒嘆非携手登亭空灑淚
王導眞奸雄千載人未議偶感君子談中及重與
寫眞記固知倉卒不成文自今當與頻謔戲倘其
爲我一表揚萬世萬世萬萬世
右晉忠臣郭景純自述詩蓋予夢中所得者
因表而出之
雪望四首(錄一首)
風雪樓臺夜更寒曉來霽色滿山川當歌莫放陽春
調幾處人家未起煙
火秀宫次一峯韻三首(錄一首)
落日下淸江悵望閣道晚人言玉笥更奇絕漳口停
舟路非遠肩輿取徑沿村落心目先馳嫌足緩山昏
欲就雲儲眠疎林月色與風泉夢魂忽忽到眞境侵
曉循迹來洞天洞天非人世予亦非世人當年曾此
寄一迹屈指忽復二千春巖頭坐石剥落盡手種松
栢枯龍麟三十六峰僅如舊澗谷漸改溪流新空中
仙樂風吹斷化爲鼓角驚風塵風塵慘淡半天地何
當一掃還吾眞從行諸生駭吾說問我恐是兹山神
君不見廣成子高卧崆峒長不死到今一萬八千年
陽明眞人亦如此
居越詩(正德辛巳年歸越後作)
歸興二首(錄一首)
歸去休來歸去休千貂不換一羊裘靑山待我長爲
主白髮從他自滿頭種菓移花新事業茂林修竹舊
風流多情最愛滄州伴日日相呼理釣舟
夜宿浮峰次謙之韻
日日春山不厭尋野情原自懶朝簮幾家茅屋山村
静夾岸桃花溪水深石路草香隨鹿去洞門蘿月聽
猿吟禪堂坐久發淸磬却笑山僧亦有心
觀從吾登爐峰絕頂戲贈
道人不奈登山僻日暮猶思絕棧雲巖底獨行穿虎
穴峰頭淸嘯亂猿羣淸溪月出時尋寺歸棹城隅夜
欵門可笑中郎無好興獨留松院坐黃昏
復過釣臺
憶昔過釣臺驅馳正軍旅十年今始來復以兵戈起
空山煙霧深往迹如夢裏微雨林徑滑肺病䨇足胝
仰瞻臺上雲俯濯臺下水人生何碌碌高尚當如此
瘡痍念同胞至人匪爲已過門不遑入憂勞豈得巳
滔滔良自傷果哉未難矣
右正德己卯獻俘行在過釣臺而弗及登今
玆復來又以兵革之役兼肺病足瘡徒顧蟾
悵望而巳書此付桐廬尹沈元材刻置亭壁
聊以紀經行歲月云耳嘉靖丁亥九月廿二
日書時從行進士錢德洪王汝中建德尹楊
思臣及元材凡四人
西安雨中諸生出候因寄德洪汝中并示書院
諸生
幾度西安道江聲暮雨時機關鷗鳥破蹤跡水雲疑
仗鉞非吾事傳經媿爾湏天眞泉石秀新有鹿門期
夢中絕句
此予十五歲時夢中所作今拜伏波祠下宛
如夢中玆行殆有不偶然者因識其事于此
卷甲歸來馬伏波早年兵法鬢毛皤雲埋銅柱雷轟
柝六字題詩尚不磨
南都詩(正德甲戌年四月陞南京鴻臚寺卿作)
題歲寒亭贈汪和尚
一覺紅塵夢欲殘江城六月滯風湍人間炎暑無逃
遯歸向山中卧歲寒
賈胡行
賈胡得明珠藏珠剖其軀珠藏未能有此身已先無
輕已重外物賈胡一何愚請君勿笑賈胡愚君今奔
走聲利途鑚求富貴未能得弊精勞形骨髓枯竟月
惶惶憂毁譽終宵惕惕防艱虞一日僅得五升米半
級仍甘九族誅胥靡接踵略無悔請君勿笑賈胡愚
憂患詩
獄中詩(正德丙寅年十二月以上疏忤逆瑾下錦衣獄作)
不寐
天寒歲云暮冰雪關河迫幽室魁魎生不寐知夜永
驚風起林木驟若波浪洶我心良匪石詎爲慼欣動
滔滔眼前事逝者去相踵厓窮猶可陟水深猶可泳
焉知非日月胡爲亂予衷深谷自逶迤煙霞日悠永
匡時在賢逹歸哉盍耕壠
有室七章
有室如簴周之崇墉窒如穴處無秋無冬
耿彼屋漏天光入之瞻彼日月何嗟及之
倏晦倏明凄其以風倏雨倏雪當晝而蒙
夜何其矣靡星靡粲豈無白日窹寐永嘆
心之憂矣匪家匪室或其啓矣殞予匪恤
氤氤其埃日之光矣淵淵其鼓朝旣昌矣
朝旣式矣日旣夕矣悠悠我思曷其極矣
讀易
囚居亦何事省愆懼安飽瞑坐玩羲易洗心見微奥
乃知先天翁畫畫有至教包蒙戒爲寇童牿事宜早
蹇蹇匪爲節&KR0658;&KR0658;未違道遯四獲我心蠱上庸自保
俛仰天地間觸目俱浩浩簞瓢有餘樂此意良匪矯
幽哉陽明麓可以忘吾老
歲暮
兀坐經旬成木石忽驚歲暮還思鄉高簷白日不到
地深夜黠鼠時登床峰頭霽雪開草閣瀑下古松閒
石房溪鶴洞猿爾無恙春江歸棹吾相將
見月
屋鏬見明月還見地上霜客子夜中起旁皇涕沾裳
匪爲嚴霜苦悲此明月光月光如流水徘徊照高堂
胡爲此幽室奄忽踰飛揚逝者不可及來者猶可望
盈虛有天運嘆息何能忘
天涯
天涯歲暮冰霜結永巷人稀罔象遊長夜星辰瞻閣
道曉天鐘鼓隔雲樓思家有淚仍多病報主無能合
遠投留得昇平䨇眼在且應蓑笠卧滄洲
屋罅月
幽室不知年夜長晝苦短但見屋鏬月清光自虧滿
佳人宴淸夜繁絲激哀管朱閣出浮雲高歌正凄婉
寧知幽室婦中夜獨愁嘆良人事遊俠經歲去不反
來歸在何時年華忽將晚蕭條念宗祀淚下長如霰
别友獄中
居常念朋舊簿領成闊絕嗟我二三友胡然此簮盍
累累囹圄間講誦未能輟桎梏敢忘罪至道良足悅
所恨精誠眇尚口徒自蹶天王本聖明旋巳但中
熱行藏未可期明當與君别願言毋詭隨努力從前
哲
赴謫詩(正德丁卯年赴謫貴陽龍場驛作)
荅汪抑之三首(錄一首)
北風春尚號浮雲正南馳風雲一相失各在天一涯
客子懷往路起視明星稀驅車赴長阪迢迢入嵐霏
旅㝛蒼山底霧雨昏朝彌間關不足道嗟此白日微
切磋懷良友願言毋心違
陽明子之南也其友湛元明歌九章以贈崔子
鍾和之以五詩於是陽明子作八詠以荅之(錄三首)
君莫歌九章歌以傷我心微言破寥寂重以離别吟
别離悲尙淺言微感逾深瓦缶易諧俗誰辯黃鐘音
其二
君莫歌五詩歌之增離憂豈無良朋侶洵樂相遨遊
譬彼桃與李不爲倉囷謀君莫忘五詩忘之我焉求
其八
憶與美人别惠我雲錦裳錦裳不足貴遺我冰雪腸
寸腸亦何遺誓言終不渝珍重美人意深秋以爲期
一日懷抑之也抑之之贈旣嘗荅以三詩意若
有歉焉是以賦也
一日復一日去子日以遠惠我金石言沉鬱未能展
人生各有際道誼尤所眷嘗嗤兒女悲憂來仍不免
緬懷滄洲期聊以慰遲晚
其二
遲晚不足嘆人命各有常相去忽萬里河山鬱蒼蒼
中夜不能寐起視江月光中情良自抑美人難自忘
其三
美人隔江水彷彿若可覩風吹蒹葭雪飄蕩知何處
美人有瑤瑟淸奏含太古高樓明月夜惆悵爲誰鼓
因雨和杜韻
晚堂疎雨暗柴門忽入殘荷瀉石盆萬里滄江生白
髮幾人燈火坐黃昏客途最覺秋先到荒徑惟憐菊
尚有却憶故園耕鈎處短蓑長笛下江村
赴謫次北新關喜見諸弟
扁舟風雨泊江關兄弟相看夢寐間巳分天涯成死
别寧知意外得生還投荒自識君恩遠多病心便
吏事閒携汝耕樵應有日好移茅屋傍雲山
泛海
險夷原不滯胸中何異浮雲過大空夜靜海濤三萬
里月明飛錫下天風
廣信元夕蔣太守舟中夜話
樓臺燈火水西東簫鼓星橋渡碧空何處忽談塵世
外百年惟此月明中客途孤寂渾常事遠地相求見
古風别後新詩如不惜衡南今亦有飛鴻
夜泊石亭寺用韻呈陳婁諸公因寄儲柴墟都
憲及喬白巖太常諸友
廿年不到石亭寺惟有西山只舊靑白拂掛牆僧巳
去紅闌照水客重經沙村遠樹凝春望江雨孤篷入
夜聽何處故人還笑語東風啼鳥夢初醒
其二
悵望沙頭成久坐江洲春樹何靑靑煙霞故國虛夢
想風雨客途眞慣經白璧屢投終自信朱絃一絕好
誰聽扁舟心事滄浪舊從與漁人笑獨醒
雜詩三首(錄二首)
危棧斷我前猛虎尾我後倒崖落我左絶壑臨我右
我足復荆榛雨雪更紛驟邈然思古人無悶聊自有
無悶雖足珍警惕忘爾守君觀眞宰意匪薄亦良厚
其三
羊腸亦坦道太虛何隂睛燈窗玩古易欣然獲我情
起舞還再拜聖訓垂明明拜舞詎踰節頓忘樂所形
歛袵復端坐玄思窺沉溟寒根固生意息灰抱陽精
冲漠際無極列㝛羅靑冥夜深向晦息始聞風雨聲
夜㝛宣風舘
山石崎嶇古轍㾗沙溪馬渡水猶渾夕陽歸鳥投深
麓煙火行人望遠村天際浮雲生白髮林間孤月坐
黃昏越南冀北俱千里正恐春愁入夜魂
㝛萍鄕武雲觀
曉行山徑樹高低雨後春泥没馬蹄翠色絕雲開遠
嶂寒聲隔竹隱晴溪巳聞南去難舟楫漫憶東歸沮
杖藜夜㝛仙家見明月淸光還似鑑湖西
涉湘于邁嶽麓是遵仰止先哲因懷友生麗澤
興感伐木寄言二首(錄一首)
林間憩白石好風亦時來春陽熙百物欣然得予懷
緬思兩夫子此地得徘徊當年靡童冠曠代登堂階
高情詎今昔物色遺吾儕顧謂二三子琴瑟爲我諧
我彈爾爲歌爾舞我與偕吾道有至樂富貴眞浮埃
若時乘大化勿愧點與回陟岡採松栢將以遺所思
勿採松栢枝兩賢昔所依緣峰踐臺石將以望所期
勿踐臺上石兩賢昔所躋兩賢去邈矣我友何相違
吾斯未能信役役空爾疲胡不此簪盍麗澤相遨嬉
渴飲松下泉饑飱石上芝偃仰絶餘念遷客難久稽
洞庭春浪闊浮雲隔九疑江洲滿芳草目極令人悲
已矣從此去奚必玆山爲戀繫乃從欲安土惟隨時
晚聞冀有得此外吾何知
居夷詩
去婦嘆五首
楚人有間於新娶而去其婦者其婦無所歸
去之山間獨居懷綣不忘終無他適予聞其
事而悲之爲作去婦嘆
委身奉箕箒中道成棄捐蒼蠅間白璧君心亦何愆
獨嘆貧家女素質難爲妍命薄良自喟敢忘君子賢
春葉不再艷頽魄無重圓新歡莫終恃令儀愼周還
其二
依違出門去欲行復遲遲鄰嫗盡出别強語含辛悲
陋質容有繆放逐理則宜姑老籍相慰缺乏多所資
妾行長已矣會面當無時
其三
妾命如草芥君身比琅玕柰何以妾故廢食懷憤冤
無爲傷如意燕爾且爲歡中厨存宿旨爲姑備朝飱
蓄育意千緒倉卒徒悲酸伊邇望門屏盍從新人言
夫意巳如此妾還當誰顔
其四
去矣勿復道巳去還躊蹰雞鳴尚聞響犬戀猶相隨
感此摧肝肺淚下不可揮岡回行漸遠日落羣鳥飛
羣鳥各有托孤妾去何之
其五
空谷多凄風樹木何蕭森浣衣澗冰合採苓山雪深
離居寄巖穴憂思托鳴琴朝弹别鶴操暮彈孤鴻吟
彈苦思彌切㠝岏隔雲岑君聰甚明哲何因聞此音
羅舊驛
客行日日萬峰頭山水南来亦勝遊布谷鳥啼村雨
暗刺桐花瞑石溪幽蠻煙喜過青楊瘴鄕思愁經芳
杜洲身在夜郎家萬里五雲天北是神州
興隆衛書壁
山城高下見樓臺野戍參差暮角催貴竹路從峯頂
入夜郎人自日邊來鶯花夾道驚春老雉堞連雲向
晚開尺素屢題還屢擲衡南那有鴈飛回
南溟
南溟有瑞鳥東海有靈禽飛遊集上苑結侣珍樹林
願言飾羽儀共舞簫韶音風雲忽中變一失難相尋
瑞鳥旣遭縻靈禽投荒岑天衢雨雪積江漢虞羅侵
哀哀鳴索侶病翼飛未任羣鳥亦千百誰當會其心
南嶽有竹實丹溜青松隂何時共棲息永托雲泉深
艾草次胡少參韻
艾草莫艾蘭蘭有芬芳姿况生幽谷底不礙君稻畦
艾之亦何益徒令香氣衰荆棘生滿道出刺傷人肌
持刀忌觸手睨視不敢揮艾草須艾棘勿爲棘所欺
鳳雛次韻荅胡少參
鳳雛生高厓風雨摧其翼飬疴深林中百鳥驚辟易
虞人視爲妖舉網爭彈弋此本王者瑞惜哉誰能識
吾方哀其窮胡忍復相亟鴟梟據叢林驅鳥恣搏食
嗟爾獨何心梟鳳如白黑
鸚鵡和胡韻
鸚鵡生隴西羣飛恣鳴遊何意虞羅及充貢來中州
金縧縻華屋雲泉謝林丘能言實階禍吞聲亦何求
主人有隠宼竊發聞其謀感君惠養德一語思所酬
懼君不見察殺身反爲尤
秋夜
樹瞑栖翼喧螢飛堂夜靜遥穹出晴月低簷入峰影
窅然坐幽獨怵爾抱深警年徂道無聞心違迹未屏
蕭瑟中林秋雲凝松桂冷山泉豈無適離人懷故境
安得駕雲鴻高飛越南景
採薪二首(錄一首)
倚擔靑厓際歴斧厓下石持斧起環顧長松百餘尺
徘徊不忍揮俯略澗邊棘同行咲吾餒爾斧安用歷
快意豈不能物材各有適可以相天子衆穉詎足識
龍岡漫興五首(錄一首)
臥龍一去忘消息千古龍岡漫有名草屋何人方管
樂桑間無耳聽咸英江沙漠漠遺雲鳥草木蕭蕭動
甲兵好共鹿門龐處士相期採藥入靑冥
陸廣曉發
初日曈曈似曉霞雨㾗新霽渡頭沙溪深幾曲雲藏
峽樹老千年雪作花白鳥去邊廽驛路靑崖缺處見
人家遍行竒勝才經此江上無勞羡九華
元夕二首
故園今夕是元霄獨向蠻村坐寂寥頼有遺經堪作
伴喜無車馬過相邀春還草閣梅先動月滿虛庭雪
未消堂上花燈諸弟集重闈應念一身遥
去年今日臥燕臺銅鼓中宵隱地雷月傍苑楼燈彩
淡風傳閣道馬蹄迴炎荒萬里頻回首羌笛三更謾
自哀尚憶先朝多樂事孝皇曾爲兩宫開
南菴次韻二首
隔水樵漁亦幾家緣岡石路入溪斜松林晚映千峰
雨楓葉秋連萬樹霞漸覺形骸逃物外未妨遊樂在
天涯頻來不用勞僧榻巳僣汀鷗一席沙
斜日江波動客衣水南深竹見巖扉漁人收網舟初
集野老忘機坐未歸漸覺雲間栖翼亂愁看天比暮
雲飛年年歲晚長爲客閒殺西湖舊釣磯
贈劉侍御一首
蹇以反身困以遂志今日患難正閣下受用
處也知之則處此當自别病筆不能多及然
其餘亦無足言者聊次韻某頓首劉侍御大
人契長
相送河橋未隔年相逄又過小春天憂時敢負君臣
義念别差爲兒女憐道自升沉寧有定心存氣節不
無偏知君巳得虚舟意隨處風波只晏然
啾啾吟
知者不惑仁不憂君胡戚戚眉䨇愁信步行來皆坦
道憑天判下非人謀用之則行舍卽休此身浩蕩浮
虛舟丈夫落落掀天地豈顧束縛如窮囚千金之珠
彈鳥雀掘土何煩用鐲鏤君不見東家老翁防虎患
虎夜入室銜其頭西家兒童不識虎執竿驅虎如驅
牛痴人懲噎遂廢食愚者畏溺先自投人生逹命自
灑落憂䜛避毁徒啾啾
戰伐詩(正德丙子年九月陞南贛僉都御史以後作)
丁丑二月征漳寇進兵長汀道中有感
將略平生非所長也提戎馬入汀漳數峯斜日旌旗
遠一道春風鼓角揚莫倚貳師能出塞極知充國善
平羌瘡痍到處曾無補翻憶鍾山舊草堂
回軍上杭
山城經月駐旌戈亦復幽尋到薜蘿南國已忻回甲
馬東田初喜出農蓑溪雲曉度千峰雨江漲新生兩
岸波暮倚七星瞻北極絶憐蒼翠晚來多
聞日仁買田霅上携同志待予歸二首(錄一首)
見說相携霅上耕連蓑應巳出烏程荒畬初墾功須
倍秋熟雖微税亦輕雨後湖舠兼學釣餉餘堤樹合
閒行山人久有歸農興猶向千峰夜度兵
喜雨三首(錄二首)
卽看一雨洗兵戈便覺光風轉石蘿順水飛檣來賈
泊絶江喧浪舞漁蓑片雲東望懷梁國五月南征想
伏波長擬歸耕猶未得雲門初伴漸無多
又
吹角峰頭曉散軍橫空萬騎下氤氲前旌巳帶洗兵
雨飛鳥猶驚捲陣雲南畆漸忻農事動東山休共凱
歌聞正思鋒鏑堪揮淚一戰功成未足云
回軍九連山道中短述
百里妖氛一戰淸萬峰雷雨洗回兵未能干羽苗頑
格深媿壺漿父老迎莫倚謀攻爲上策還須内治是
先聲功微不願希侯賞但乞蠲輸絶橫征
回軍龍南小憩玉石巖䨇洞絶竒徘徊不忍去
因寓以陽明别洞之號兼畱此作三首(錄一首)
甲馬新從鳥道回覽竒還更陟崖嵬寇平漸喜流移
復春煖兼欣農務開兩竇高明行日月九關深黑閉
風雷投簮最好支茅地戀土猶懷舊釣臺
月下吟
江天月色自淸秋不管人間底許愁謾憶翠華旋北
極正憐白髮倚南楼狼烽絶塞寒初入鶴怨空山夜
未休莫重三公輕一日虛名眞覺是浮漚
江西詩(正德巳卯年奉勑往福建處叛軍至豐城遭宸濠之變趨還吉安集兵平之)
(八月陞副都御史廵撫江西作)
鄱陽戰捷
甲馬秋驚鼓角風旌旗曉拂陣雲紅勤王敢在汾淮
後戀闕眞隨江漢東羣醜漫勞同吠犬九重端合
是飛龍涓埃未遂酬滄海病懶先須伴赤松
書草萍驛
九月獻俘北上駐草萍時巳暮忽傳王師巳
及徐淮遂乘夜速發次壁間韻紀之二首
一戰功成未足竒親征消息尚堪危邊𤇺西北方傳
警民力東南巳盡疲萬里秋風嘶甲馬千山斜日度
旌旗小臣何爾驅馳急欲請回鑾罷六師
南寧
勞矣田人莫遠迎瘡痍未定犬猶驚燹餘破屋須先
緝雨後荒畬莫廢耕歸喜迯亡來負襁貧憐𥜗袴綴
旗旌聖朝恩澤寬如海甑鮒盆魚縱爾生
卽事漫述四首(錄二首)
百戰深秋始罷兵六師冬盡尚南征誠微未足回
天意性僻還多拂世情烟水滄江從鶴好風雲溟海
任龍爭他年若訪陶元亮五柳新居在赤城
又
茅茨松菊别多年底事寒江尚客船強所不能儒作
將付之無柰數由天徒聞諸葛能興漢未必田單解
誤燕最羡漁翁閒事業一竿明月一蓑煙
謁伏波二首
四十年前夢裏詩此行天定豈人爲徂征敢倚風雲
陣所過須同時雨師尚喜遠人知向望却慚無術救
瘡痍從來勝算歸廊廟恥說兵戈定四夷
道學詩
書庭蕉
簷前蕉葉綠成林長夏全無暑氣侵但得雨聲連夜
靜不妨月色半床隂新詩舊葉題將滿老芰疎梧恨
共深莫笑鄭人談訟鹿至今醒夢兩難尋
别方叔賢四首(錄二首)
西樵山色遠依依東指江門石路微料得楚雲臺上
客久懸秋月待君歸
又
道本無爲只在人自行自住豈須鄰坐中便是天台
路不用漁郎更問津
夜宿香山林宗師房次韻二首
久落泥途惹世情紫崖丹壑是平生養眞無力常懷
靜竊祿未歸羞問名樹隱洞泉穿石細雲廻溪路入
花平道人只住層蘿上明月峯頭有磬聲
别易仲
迢逓滁山春子行亦何遠纍然良苦心惝恍不遑飯
至道不外得一悟失羣闇秋風洞庭波遊子歸巳晚
結蘭意方勤寸草心先斷末學久批離頽波竟誰挽
歸哉念流光一逝不復返
瑯琊山中三首(錄一首)
草堂寄放瑯琊間溪鹿巖僧且共閑冰雪能回草木
死春風不化山石頑六經散地莫收拾叢棘被道誰
刊刪巳矣驅馳二三子鳳圖不出吾將還
别希顔二首(錄一首)
後會難期别未輕莫辭行李滯江城且畱南國春山
興共聽西堂夜雨聲歸路終知雲外去晴湖想見鏡
中行爲尋洞裏幽棲處還有峰頭䨇鶴鳴
送德觀歸省二首(錄一首)
瑯琊雪是故園雪故園春亦瑯琊春天機動處卽生
意世事到頭還俗塵立雪浴沂傳故事吟風弄月是
何人到家好謝二三子莫向長沮錯問津
山中示諸生五首(錄四首)
路絶春山久廢尋野人扶病強登臨同遊仙侣須乘
興共探花源莫厭深鳴鳥遊絲俱自得閒雲流水亦
何心從前却恨牽文句展轉支離嘆陸沉
其三
桃源在何許西峰最深處不用問漁人沿溪踏花去
其四
池上偶然到紅花間白花小亭閒可坐不必問誰家
其五
溪邊坐流水水流心共閒不知山月上松影落衣班
龍潭夜坐
何處花香入夜淸石林茅屋隔溪聲幽人月出每孤
往棲鳥山空時一鳴草露不辭芒屨濕松風偏與葛
衣輕臨流欲寫猗蘭意江北江南無限情
送蔡希顔三首(錄二首)
正德癸酉冬希淵赴南宮試訪予滁陽遂畱
閱歲旣而東歸問其故辭以疾希淵與予論
學瑯琊之間於斯道旣釋然矣别之以詩
風雪蔽曠野百鳥凁不翻孤鴻亦何事噭噭遡寒雲
豈伊稻梁計獨往求其羣之子眇萬鐘就我滁水濱
野寺同遊詣春山共攀援鳥鳴幽谷曙伐术西澗曛
淸夜湛玄思晴窗玩竒文寂景賞新悟微言欣有聞
寥寥絕代下此意冀可論
其二
羣鳥喧北林黃鵠獨南逝北林豈無枝羅弋苦難避
之子丹霞姿辭我雲門去山空響流泉路僻迷深樹
長谷何&KR1083;紓紫芝春可茹求志暫棲巖避喧寧遯世
繄子辱風塵送子媿雲霧匡時巳無術希聖徒有慕
倘入陽明峰爲尋舊棲處
滁陽别諸友
滁陽諸友從遊送子至烏衣不能别及暮王
性甫汝德諸友送至江浦必畱居俟予渡江
因書此促之歸幷寄諸賢庶幾共進此學以
慰離索耳
滁之水入江流江潮日復來滁州相思若潮水來往
何時休空相思亦何益欲慰相思情不如崇令德掘
地見泉水隨處無弗得何必驅馳爲千里遠相卽裙
見堯羹與舜牆又不見孔與跖對面不相識逆旅主
人多慇懃出門轉眄成路人
棲雲樓坐雪二首
纔看庭樹玉森森忽漫階除巳許深但得諸生通夕
坐不妨老子半酣吟瓊花入座能欺酒冰溜垂簷欲
墮針却憶征南諸將士未禁寒夜鐵衣沉
又
此日棲雲樓上雪不知天意爲誰深忽然夜半一言
覺又動人間萬古吟玉樹有花難結果天機無線可
通針曉來不覺城頭鼓老懶羲皇睡正沉
山中懶睡四首(錄二首)
古洞幽深絕世人石床風細不生塵日長一覺羲皇
睡又見峰頭上月輪
又
人間白日醒猶睡老子山中睡却醒醒睡兩非還兩
是溪雲漠漠水泠泠
次欒子仁韻送别四首(錄二首)
子仁歸以四詩請用其韻荅之言亦有過者
蓋因子仁之病而藥之病巳則去其藥
野夫非不愛吟詩才欲吟詩卽亂思未會性情涵泳
地二南還合是淫辭
又
道聽塗傳影響前可憐絕學遂多年正須閉口林間
坐莫道靑山不觧言
遠公講經臺
遠公說法有高臺一朵靑蓮雲外開臺上久無獅子
吼野狐時復聽經來
白鹿洞獨對亭
五老隔靑冥尋常不易見我來騎白鹿凌空陟飛巚
長風捲浮雲褰帷始窺面一笑仍舊顔媿我鬢先變
我來爾爲主乾坤亦郵傳海燈照孤月靜對有餘眷
彭蠡浮一觴賓主聊酬勸悠悠萬古心默契可無辯
登蓮花峰
蓮花頂上老僧居脚踏蓮花不染泥夜半華心吐明
月一顆懸空黍米珠
䨇峯遺柯生喬
爾家䨇峯下不見䨇峰景如錐處囊中深藏未脫穎
盛德心愈卑幽人迹多屏悠然望䨇峯可以發深省
將遊九華移舟宿寺山二首(錄一首)
維舟谷口傍煙霏共說前岡石徑微竹杖穿雲尋寺
去籐筐採藥帶花歸諸生晚佩聯芳杜野老春霞綴
衲衣風詠不須沂水上碧山明月更淸輝
夜宿天池月下聞雷次早知山下大雨
天池之水近無主木魅山妖競偷取於然又盜山頭
雲去向人間作風雨
答朱汝德用韻
東去蓬瀛合有津若爲風雨動經旬同來海岸登舟
者俱是塵寰欲渡人弱水洪濤非世險長年三老定
誰眞靑鸞眇眇無消息悵望煙花又暮春
文殊臺夜觀佛燈
老夫高臥文殊臺拄杖夜撞靑天開散落星辰滿平
野山僧盡道佛燈來
無題
巖頭有石人爲我下嶙峋脚踏破履五十兩身披舊
衲四十斤任重致遠香象力餐霜坐雪金剛身夜寒
䨇虎與溫足雨後秃龍來伴宿手握頑磚鏡未光舌
底流泉梅未熟夜來拾得遇寒山翠竹黃花好共看
同來問我安心法還解將心與汝安
睡起偶成
四十餘年睡夢中而今醒眼始朦朧不知日巳過亭
午起向高樓撞曉鍾
又
起向高樓撞曉鍾尚多昏睡正懵懵縱令日暮醒猶
得不信人間耳盡聾
夜坐
獨坐秋庭月色新乾坤何處更閒人高歌度與淸風
去幽意自隨流水春千聖本無心外訣六經須拂鏡
中塵却憐擾擾周公夢未及惺惺陋巷貧
天泉樓夜坐和蘿石韻
莫厭西樓坐夜深幾人今夕此登臨白頭未是形容
老赤子依然混沌心隔水鳴榔聞過棹映窗殘月見
疎林看君巳得忘言意不是當年只苦吟
詠良知四首示諸生
箇箇人心有仲尼自將聞見苦遮迷而今指與眞頭
面只是良知更莫疑
問君何事日憧憧煩惱場中錯用功莫道聖門無口
訣良知兩字是參同
人人自有定盤針萬化根源總在心却笑從前顛倒
見枝枝葉葉外頭尋
無聲無臭獨知時此是乾坤萬有基抛却自家無盡
藏沿門持鉢效貧兒
示諸生三首(錄二首)
人人有路透長安坦坦平平一直看盡道聖賢須有
秘翻嫌易簡却求難只從孝弟爲堯舜莫把辭章學
柳韓不信自心原具足請君隨事反身觀
長安有路極分明何事幽人曠不行遂使蓁茅成間
塞儘教麋鹿自縱横徒聞絕境勞懸想指與迷途却
浪驚冐險丼投蛇虺窟顚崖墮壑竟亡生
荅人問道
饑來喫飯倦來眠只此修行玄更玄說與世人渾不
信却從身外覓神僊
寄石潭二絶
僕兹行無所樂樂與二公一會耳得見閑齋
固巳如見石潭矣畱不盡之興於後期豈謂
樂不可極耶聞尊恙已平復必於不出見客
無乃太以界限自拘乎奉次二絕用發一笑
且以致不及請教之憾
見說新居止隔山肩輿曉出暮堪還知公久巳藩籬
撤何事深林尙閉關
乘興相尋涉萬山扁舟亦復及門還莫將身病爲心
病可是無關却有關
長生
長生徒有慕苦乏大藥資名山遍探歴悠悠鬢生絲
微軀一繫念去道日遠而中歲忽有覺九還乃在兹
非爐亦非鼎何坎復何離本無終始䆒寧有死生期
彼哉遊方士詭辭反增疑紛然諸老翁自傳困多岐
乾坤由我在安用他求爲千聖皆過影良知乃吾師
陽明先生文章集卷四終臨海後學王立凖較梓
