臞軒集卷十六宋王邁撰
近體詩
和宗姪朝望公輔賀生朝韵
投閒久矣息心兵臺上饑烏又一聲湖海正須招隠士
朝廷終不赦狂生剖開胸腹猶餘赤削盡頭銜越樣清
坐看吾宗後来俊西風再舉上鵬程
生朝止客
白髮蒼顔五十三北風不競又来南宦情於我蠟来淡
世味從渠蜜樣甘烏哺劬勞恩末報鴈行凄斷痛何堪
記生縱有一樽酒忍與妻孥共醉酣
寄延平史君馬德大天驥二首
日誦江干餞別詩端平局面改嘉熙調元金鼎人黃髮
宣化朱轓君白眉否泰從来更代禪乾坤此去願平夷
狂生迂闊真無用飽飯山中倒接籬
君正青春我鬢絲春闈舊夢是耶非九方臯馬分眀瘦
百里奚牛自在肥(原注德大善談相故云九方臯)欲去尋盟談繾綣又
愁鈎黨起幾微乘車戴笠俱隨分懷美人兮心奮飛
送趙伯泳涯侍郎守温陵
趙公過莆以書復某曰西山兩典是邦遺愛至今
人思之故府必有可見子盍以語我来某謂清源
自南渡後有梅溪之王苕川之倪俱以從官出守
最後則吾西山先生兩出牧焉其再至則官侍從
矣王倪之政則聞而知之西山則見而知之今趙
公首以故府事實為問其有意於以曹隨為心乎
某敬以戒吏諭民一冊申呈而以二詩將之因憶
西山安奉倪公祠堂之文有秋菊寒泉配食之語
公如能因泉民之思倡此義舉和者必衆亦可以
慰西山疇昔之志謂余不信試以質之是邦諸寓
公當亦以為然
泉是梅溪遺愛鄉老倪復此種甘棠後来薦報西山政
歸去全無南物装籍甚三賢皆法從勉哉一趙繼循良
萬安橋上傳佳話七十年間四侍郎
西山無物與泉民底使民如父母親凡日用間無不敬
滿腔子裏盡吾仁我熏知見香猶舊公滌中和印一新
願廣桐鄉依戀意寒泉秋菊祀千春
寄婺倅張同年渭叟倂簡其壻黃元輔自然二
首
江峯映帶武夷青幾度携筇此地行韻士魁人鍾間氣
冰翁玉壻並時名世方爭效十鑚巧渠自不貪三字榮
料得平章風月暇家書一閱萬金輕
同登當日鬢猶青宦路還如跛鼈行蒔藥山阿非貴相
叩頭殿下得狂名著書平屋千年記堆笏盈床一餉榮
安樂窩中無別法只將世累放教輕
呈竹軒張史君二首
竹軒治郡政成時却值王孫慶玉墀無吏下鄉民點塔
捐田入學士礱碑平反陰德堪娱母清白家風更課兒
見說元宵燈不放為他百姓惜膏脂
日晡齋閤響鈴絛鞅掌文書尚坐曹吏困行移愁脱腕
侯勤剖决快揮毫維摩正為衆生病太守勝如從事勞
願養精神需大用欵陪齊客醉醇醪
和竹軒張史君来字韻二首
金鳳傳呼紫馬来壺山真面氣佳哉朝天有路鹿呈瑞
應物無心鷗不猜黍穋熟時農洗甑芰荷香裏客啣杯
官穹職峻人俱羡最羡斑衣舞老萊
一自都門拂袖来閒中歲月亦悠哉填波精衛功良苦
享樂鶢鶋心自猜老矣力衰難運甓偶然興到且傳杯
君侯若使居王所片善還能采草萊
再用韻和張仁仲史君
五花入手眼增眀合主黌宫善類盟善教牖民師帥責
婉辭玉女父兄情馬經定價增神駿鴞亦懷音避惡名
從此心田去稂莠沐侯化雨及時耕
用韻簡黃元輔二首
不愛螭頭一點青片言枘鑿拂衣行但憂負我平生學
豈願爭渠豎子名天駿出閑駑飽秣國蘭却佩艾敷榮
想君記得西山語佳士從来去就輕
髮今如此不重青醉後長歌折檻行老去一寒甘忍死
古来幾士得全名稻畦蔬圃閒中樂藥禁薇階膜外榮
所見略同君與我不妨官小得人輕
山居即事
出處行藏不偶然何曾由我總由天收回紫陌紅塵足
来結青山綠水緣萬籟鳴時仍瀑布數鴉起處忽林煙
暮雲正爾商量雪却被催詩雨插先
秋夜對客
旋燒香鴨剔銀缸風捲銀蟾上矮窗詩癖苦無竒藥療
睡魔頼有建茶降回環蛙部疑成兩接續蟬笙不計雙
好友相看寧惜夜滿懷秋思浩如江
良月朔郊行問訊梅菊
夜半漸驚風作惡朝来賸喜月為良知梅有意商量雪
問菊何謀凖備霜和靖未吟先得趣淵明欲斷已無腸
物情榮悴胡關我獨酌悠然寓醉鄉
山中讀誠齋詩
萬首七言千絶句九州四海一誠齋肝腸定不餐煙火
翰墨何曾着點埃錦瑟月中彈不徹雲濤天上瀉將来
巴西社裏陳黃遠直下推渠作社魁
夜讀杜詩契心喜成
夜永如年眠較遲寒聲贔屭薄書幃静看香篆縈茶椀
細嚼㯽榔當酒卮詩卷一開眀病眼騷人千載契心期
偶逢會處點頭笑早被燈花聖得知
除夕
憶昔都門值歲除高樓張燭戲呼盧久依净社參尊宿
難向新豐認酒徒天子未知工草賦鄰人或倩寫桃符
寒宵別有窮生活點勘離騷擁地爐(案此詩見後村千家詩今補入)
枕上復用道間鄉字韻呈同人
爆竹聲中度歲忙椒花杯上換春陽欠書元日神荼帖
又看新年傀儡場客枕方酣千里夢朝靴正踏五更霜
主翁湏要惺惺在富貴何如歸故鄉
元旦次日立春
年從爆火暗中移椒栢迎歡上酒卮今日天晴宜麥熟
明朝春到報花知好竒漫說雞千跖行樂都来黍一炊
但得新年詩有料不妨貧似去年時(案此詩見李伯璵文翰類選今補入)
清眀郊行
年例清眀是暮春今年春事却平分故添一閏知天巧
欲探羣芳奈雨頻烟樹對人愁脉脉暮山似我老陳陳
感時莫灑花前淚不道中原漲戰塵
西軒春坐
容膝都盧屋一間圖書左右任披翻催詩急雨来迢逓
吹面凉風過等閒生意無邊庭下草清香不斷畹中蘭
日長無事真僊隠作甚辛辛苦苦官
夏雨
彌旬不雨懶龍乖乾我茅齋一畆苔火繖亭亭當午立
雷車隠隠半天来催詩笑我孤吟苦憂國愁眉八字開
池水甫能添幾許兒童已報可浮杯(案此詩見李伯璵文翰類選今補入)
送方德和大鏞赴漕
好風昨夜作秋天吹送雛鵷上紫煙慈母整裘顔有喜
難兄提鉢面相傳策勛胄榜特餘事努力巍科趁壮年
直數重陽到端午快聆三捷凱歌還
送方栻赴銓
笑提虹管試春闈大手何妨小出竒龍種嘶鳴喑萬馬
鹿麑辟易避孤羆京城紙貴爭傳賦便驛書来賸寄詩
老友生平識英物要看修竹拂雲枝
和劉編修潜夫讀近報蔣峴被逐二首
讀報欣然共賦詩古来忠佞各殊岐彼猶愧見蒋穎叔
君盍自期劉器之惡草剪除雖一快芳蘭銷歇已多時
懷哉康節先生語作事莫教人縐眉
兩載相依笑陸沉鶉衣不羡錦為衾渠儂眩耀麒麟楦
我輩翻騰駑驥吟朝去一凶憂稍歇邊留五大禍尤深
棟梁培植誰之責莫遣斧斤終日尋
簡南劔倅趙用甫以夫同年二首(原注時兼招司機宜)
元戎擇佐奏膚公君以宗英在選中紫氣發硎光射斗
碧油草檄令飛風莫嫌假手事權小行拜真王位望穹
老我相期猶遠大朱虛要立萬年功
㞯亭邂逅又輕離時事更翻幾局棋游宦眀知同旦過
出山聊復救朝饑屠龍笑我真何用躍馬追君已落遲
却有一般劣相肖蘭階晩始長瓊枝
和趙倅二首
一樣風清共月眀平分那得外斯盟合將長與貳同傳
正恐君嫌譽過情碑斷文昌須改制臺高馬援却逃名
色絲黃絹儂無分悔不文園着力耕
二車人物漢三眀来主壺山夀永盟衆口是碑均詠德
片言如秤不容情斯文陰有扶持力循吏何求烜赫名
早晩政成天上去舊㕓還憶老農耕
呈趙倅(用進退韻)
別駕從来頭沓高非關期奏壓宜敖推敲今日韓饒賈
引避他年藺下頗螂欲當車觀者笑駟難及舌罪焉逃
小詩贖過無佳句唐突西施又奈何
再呈趙倅
委齋坐我以春風不事拘攣邊幅中俗子語言藏攫穽
丈夫胷腹等崆峒虛舟相觸何心在怒火雖炎一餉空
到底不如歸去好扶犁戴笠作村翁
作郡庠修學增田記成諸職事招飲
頖宫輪奐一鮮眀多謝賢侯主夏盟雞白碑成慚淺識
鵝黃酒滿認深情回頭二十三年夢接武千英萬俊名
来事可為待卿等狂生老去合歸耕
丹青閣
盛年憂國鬢毛蒼諫䟽端堪銘豆觴行或使之苗膏雨
心乎愛矣藿傾陽榮華不與羣兒競名節須留千載長
試看丹青閣中句吾宗有此好元方
䟦大庾令趙宗華時棣藏諸公帖
戊戍夏約漁溪林推希逸白杜方尉巖仲之泰州
載酒訪宗華酒半宗華出所藏帖數紙玩之程
元公歐陽文忠公蘇文忠公趙清獻公蔡忠惠公
張魏公皆兒童走卒識名氏者至他帖則指之曰
某賢者某不肖者某賢否之間者宗華曰吾並藏
之所以為賢者之師而不肖者之戒也余為之詩
數帖凡經幾世藏字漫黑暗欠装潢孰賢孰否人千載
遺臭遺芳紙半張憤世疾邪成怒罵懷忠愛直轉凄凉
吾曹留面要相見莫使人能議短長(原注王梅溪云吾曹離合不常要湏)
(他日留面相見)
偶書警俗
大雅吾無望古人有常猶愈翟公門貪榮但可驕妻妾
死義方堪托子孫董生雞哺寧求報元子雉媒莫少恩
俗物茫茫隨野馬英雄千載赤心存
師心主人作飛錫巖
巖頭古佛留心印巖下高人新受持佛亦本来無隠現
人於悟處領希夷莫嫌夢裏還談夢且看竒中更有
竒他日證成羅漢果相逢不必問伊誰
聽九座鈍菴禪師端午日外堂說法詩
人在塵中醉玉蒲師於瓶裏瀉醍醐傳来雙徑清香遠
喚起叢林病骨蘇炳炳毫光爭日月琅琅舌本有江湖
他年泉下相逢處觧得龍山舊事無
輓趙東巖簡叔彦侯四首
已矣東巖不憗遺年来雅道日陵夷臞儒得似顔徒幾
良吏能為結輩誰此老清修如玉屑當官懇惻念茅茨
可憐一夜長庚隕空使人懷殄瘁悲
建炎戎馬滿神京殿撰横身活一城時宰忌功無表勸
老天福善自分眀人稱簪紱一門盛公是瑛瑤間世生
珍重西山遺事跋他年收入史官評
夔州歸後聖於詩到墨池来字更竒嶽后前驅護丹竈
湘靈起舞聽朱徽經行一夢遊僊枕遺愛千年墮淚碑
俗物茫茫留不住化為遼鶴入雲飛
召節飛来湘水濱牋天乞取自由身懸知夀杖宜扶孔
縱有蒲輪莫致申老去最能堅晚節復来應信有全人
朱虛不作更生死誰為蒼生問大鈞
輓邱制幹二首
功名入手太匆匆匹馬沙場氣貫虹詩好可能却敵騎
檄工不自愈頭風死須厲賊言猶在生不封侯命果窮
四十九年蘧伯玉是非往事轉頭空
曾見端平進士評邱君磊落榜中英忘形爾汝同年集
馳志伊吾即日行舉子能談真將略元戎誇得好門生
可憐書劔渾無用才力如何與命爭
輓漳守鄭都承子敬四首
饕相當朝舞大權故將旌節博金錢公嘗勇去三千石
天與閑居十六年清苦膏粱餘子笑孤高雲水一僧然
如何赤嶼丹霞地夜半騎鯨上紫煙
端平衆彦起彈冠公作樞庭第一官君似仁皇從諫易
相非莊敏汰兵難齊人一傅楚人衆趙氏幾危劉氏安
君面更新風色惡回思往事為悽酸
壺山閥閱例多賢雪玉風標憶眼前正獻風猷復齋繼
蜀公素業肯亭傳人於故國悲諸老我為吾州惜二僊
在昔靖康人物盡却教老蔡雪垂肩
當日曾同鵷鷺羣清漳風月又平分輪囷肝膽憂時事
紬繹諸書洗吏氛悔不佩韋成造次幸猶掛劔答殷勤
隻雞斗酒来行酹三十六灣生暮春
輓陳直學二首
領袖鄉庠四十年被書誤得到華顛玉川大用不及試
東野古心常自鞭抱疢二詩知命語遺骸一偈小乘禪
修文地下非公願生則當生兜率天(原注公病中二詩臨歿一偈皆知道)
(之言)
飽看布褐與軒裳識破都如夢一場失鹿蕉間空咄咄
騎鵬天上去堂堂命真不遇才何負人已無存德未忘
珍重騅甥歌挽些他年有淚灑㯽榔
輓趙南塘尚書汝談二首
屈賈文章蚤善鳴長楊制誥晚尤精天僊一念墮塵世
屬籍千年誰老成賀表眀眀規寶慶諫箴字字砭端平
不堪耆舊凋零盡淚到南塘覺盡傾
一自黃臺詠摘瓜傷心吾道竟非耶病来陶侃少獻替
老去謝安微誤差萬里長江饒一曲連城白璧略纖瑕
太玄草就無人識付與知音弟子芭
輓武剛方錄參
世科赫奕登相續官守端方石介如無節能開河内廩
進身耻覓帝城書秩終九品人稱屈善積千年慶有餘
馬耳家聲無失墜二雛努力大門閭
輓致政朱司戸二首
枕上功名淚不乾鏡中勲業老猶看起家喜有千金子
入手纔沾九品官衮衮天朝来錫賚匆匆人事異悲歡
最憐當日稱觴處桂茂蘭芳萱草殘
一生鐡硯費磨鑚老去耽書廢食眠不惜空門求利果
只將心事博長年思賢已矣悲行路福善昭然有老天
他日兒孫湏鼎貴燕山陰德賸流傳
輓鄒帥母葉夫人二首
詩書教子昔鄒母燕喜寧親今魯侯石窌䟽封時陸續
魚軒迎養歲優游精專十念湘山佛髣髴三生閬苑儔
方擬繡輿扶上殿不堪丹旐楚江頭
昨依綠水芙蓉幕得傍華堂萱草陰座末識裳蒙眄異
羹餘分潁念恩深巢廬正灑萊衣淚傳驛俄驚楚些音
二母生榮雖迥別天寒陟屺一般心
試五墨五首
雪齋凡數種此種出清漳或作西齋號南州許擅場
長沙游玩地多有墨工竒舊說胡光烈今誇鄭子儀
柯山葉茂實膠法頗精堅潘李今何處斯人得正傳
齊峯何處是似亦出柯山此是西山物研磨雙淚澘
墨上署臣字必曾經進来一年磨一寸須作墨中魁
暮春即事
雲頭紅上三竿日烟際青来數點峯桑柘熟時鳩喚雨
麥花黃後燕翻風
歸舟過桐江晚風不順
長江渺渺雨濛濛自在扁舟一葉中欲識此行無可意
往来俱被打頭風
丙子詔後需捷四絶
一面飛来打叠秋農場已築管無憂吾儂種殖三年學
未省書田還有收
促織墻陰唧唧吟早催衣褐上寒砧砧聲似助蛩聲切
勾引征夫萬里心
戰罷歸来月再盈懸知得失繫心旌應門稚子占蛛信
刺繡佳人聽鵲聲
勝負相持日已多看棋人已爛僊柯淮淝非久捷書到
還折門前屐齒麽
自贊善相
三分相士七分非又似枯臞又似肥好待功成名遂後
煩君只畫着蓑衣
畫工又作道装
揚州節鉞非吾愛肯要腰纏十萬錢只願天公多與夀
道巾野服伴胎僊
贊彦廣兄喜相
數珠在手鹿隨身一笑陶陶滿面春天地知他心事好
百年饒與作閒人
送人紙筆
阿連詩語已通神玉版霜毫不厭珍老我簿書安用此
自應回施與青春
香山聞杜鵑
雲膚似膜千山暝雨脚如麻四面飛游子何曾動歸興
杜鵑故故喚人歸
山郭檢踏途中聞杜鵑
已成客裏清眀過更聽山深謝豹啼衮衮春愁無處着
試拚一飲醉如泥
海棠
梅太清臞桃太肥不濃不淡此花宜何人筆下有香字
為杜陵翁補逸詩
菊花
忙裏何曾把酒卮一秋心事付東籬等閒應被西風笑
寂寞黃花未有詩(案此詩見李伯璵文翰類選今補入)
元宵觀燈
元宵燈火出遊敖闘巧爭妍照綵鰲官府只知行樂好
誰知點點是民膏
和馬伯庸尚書四絶句
晴瀾金色漾琉璃日落春風拍岸時鷗鳥不驚人去遠
掖垣南下樹參差
步障隨車起暗塵畫羅難隔艷陽春水邊争羡春陽柳
一歲東風一歲新
玉泉山下水潺潺不比温泉洗玉環濯罷九龍池内錦
纔教流出到人間
絲絲垂柳拂金溝學就宫娃舞態柔莫遣落紅飄一點
長門春色不禁愁
觀風堂觀叢刻
古碑真贗逓相承俗刻紛紛滿笥縢最是可憐越山石
不應只弔剡溪藤
蓮花
蓮花出自淤泥中過眼嫣然色即空争似泥塗隠君子
褐衣懷玉古人風
又送地栗螃蠏簡趙倅詩
鏤玉雕瓊飣餖中杯行到手莫辭空詩僊比作西湖藕
俎豆蘋蘩入國風
送筍菰與方德潤大琮右史仍求霜毫
玉版丰標清更臞紫姑道味頗甘腴遣渠問訊紫薇老
後省厨供有此無
狂吟不覺兔毫枯偶探嚢中笑子虛欲覓管城何處是
中書君自有中書
監試衛通判送桂花一枝得四絶句以謝
花映眉間一點黃笑將文字共平章高枝定不輕分付
自有花為知見香
天女吹香到酒邊不須更著水沉煙明年正月披香殿
人在玉皇香案前
君家結得此花緣盛事龍頭四十年書種至今香不斷
馨兒俱作廣寒僊(原注貳車二子皆浙漕)
風月堂中傾國姝别來風骨太清臞良宵夢裏殷勤說
王兔還能擣藥無(原注貳車自言有寵姬得疾院中合藥與之)
參部至三山簡王宗教子文埜二首仍寄觀潮
拙藁子文舊詩名為碧雲樓集
昔艤歸舟傍淺沙逢君躍馬看梅花匆匆相見還相別
三十六灣天一涯
別来雙鬢忽驚秋一笑哦詩寬百憂草舍繩樞聊爾爾
如何比得碧雲樓
臘肉
霜蹄削玉慰饞涎却退腥葷不敢前水飲一盂成軟飽
隣翁當午息庖煙
問邵武守劉無競克遜求邵武紅硃三首
見說歸装只載書書嚢拍塞載紅硃不知滴露研磨剰
惠我刀圭點易無
閱君吟稿日頻哦句法金鎔字玉磋自是集中多好處
從頭點滴費朱多
自憐凡骨本難僊安得泥壇七返丹欲使身輕生羽翼
乞丹須是問劉安
讀王伯大都承奏䟽
讀王幼學兩䟽痛快大呌曰快哉快哉家人輩以
我為病風喪心而余不覺喜之至此極也滿飲一
白輙成十絶先呈吾友方德潤右史劉潛夫編修
且囑其和毋曰吾畏禍愛官職不比狂生無藉頼
也
去非前日在端平我以為兄不敢名若使去非觀此䟽
須饒幼學作難兄(原注王遂字去非端平初第一臺諫)
屢下絲綸喚不来来時已作去安排吾宗有此好兄弟
欲往從之天一涯
首䟽明眀點敗棋次篇字字比元龜人中龍定子瞻是
殿上龍非安世誰
曳紫腰金滿闕庭被渠喚作集瓜蠅適從何處来居此
面目人嫌鬼亦憎
金鏁難羈五色麟行藏如减國精神可憐張禹孔光輩
氣息奄奄泉下人
直道年来冷似菰西山去後有人扶王郎此叚真竒特
又喜三山出介夫(原注此章專指三山言)
佞夫苟賤糞甘嘗餘子危言襲故常若使秉彛猶未滅
也須泚顙細思量
朝犯雷霆暮即行竈間老婢莫猜驚湏知堂裏飣頭肉
不似山中野菜羹
近得故人盈紙書却將取辱笑吾徒世間自有可羞事
曾見歐陽責范無
聒耳喧啾厭畢逋朝陽忍聽鳳凰孤朝廷若貶饒州老
我亦甘心拜尹洙
感歎時事
十家生聚九無聊雞犬驚惶避使軺昔日青苗猶出鏹
如今俵紙作青苗
聞說永平全盛時如雲冠盖會京師新来逐客令嚴甚
肉食滿朝無李斯
贈無諍和尚四首
佛祖曾經幾罵訶却稱無諍意云何寒山拾得哈哈笑
更有人癡似汝麽
稽首叢林無諍師我因有諍落便宜問師無諍中三昩
笑指巖前沒字碑
學道參禪空自忙郭郎鮑老各郎當不如卸取戲衫子
甘與人呼作啞羊
逹摩西来長子孫不徒無諍且無言後来鼻孔撩天漢
有眼何嘗看世尊
詩餘
水調歌頭
夀黃殿講母
天上一燈滿引起萬燈眀不知今夕何夕平地有蓬瀛
西母瑶池稱夀南守鋒車催覲二美一時并一點魁星
現長侍老人星心事好天與夀鬢長青不將鐘鼎為
樂念念在朝廷此母宜生此子須有醫時良策夀國福
蒼生子自坐黃閣母自課黃庭
沁園春
尹和靖宣政間不為權臣詘隠於洛中及兵
起全家受禍老先生獨以身免賢者之不出
如此楊龜山屢出不合又去未幾又出靖康
之變以諫議大夫從駕入金營賢者之出竟
如此謹詳二先生出處之節求質正於西山
真先生遂成此詞以呈
人物眇然蕙蘭椒艾孰臭孰香昔尹公和靖與龜山老
雖同名節却異行藏尹在當年深居養道親見兵戈興
洛陽楊雖出又何畀於蔡何救於章公今為尹為楊
這一着須平心較量正南洲潢弄西淮鼎沸廷紳噤舌
舉國如狂招鶴亭前居然高卧許大乾坤誰主張公須
起要擎天一柱支架眀堂
賀新郎
呈劉後村時自桂林被召到莆又遭煩言
出了羅浮洞有多情梅花雪片殷勤相送見說翛然琴
鶴外詩壓牛腰較重又管甚羣兒嘲弄嶺海三年持翠
節料無時不作家山夢馳玉勒歸金鳳(原注金鳳池乃所居也)
一門朱紫環昆仲看階庭森森蘭玉慈顔歡動宰相時
来須着做且舞萊衣侍奉却不信大才難用時事多艱
人物少便中興誰辦浯溪頌更大厦要梁棟
前調
丁未守邵武宴同官
此是河清宴覺朝来薰風滿入生綃團扇太守愁眉才
一展且喜街頭米賤且莫管官租難辦遶砌苔錢無限
數更蓮池雨過珠零亂儘買得凌波面家山樂事真
堪羡記年時荔支新熟荷筩齊勸底事来尋蕉鹿夢
嬴得乾忙似箭笑富貴都如郵傳做了豐年還百姓便
蓴鱸歸興催張翰看卿等上霄漢
前調
送趙伯泳侍郎守温陵
憶昔同時召正青山親提玉尺量材廊廟當日班行比
元祐北玉西珠照耀一轉首宫商移調君自烏臺登騎
省覺精神風采增清峭數賢者一不肖酒酣耳熱惟
長嘯便翩翩輟班荷槖一麾閩嶠堪笑狂生無用處垂
老雲新月釣這富貴非由人要疇昔評君如玉雪好翛
然琴鶴風塵表清獻後又有趙
