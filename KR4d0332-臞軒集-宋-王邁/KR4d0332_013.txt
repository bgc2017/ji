臞軒集卷十三宋王邁撰
古詩
題九鯉湖(原注湖游洋勝境也有九龍運仙人丹竈至今存焉舊傳有巨鰲隠其中)
仙人蟬蛻幾經年山水勝處今依然長驅九龍叱雷電
高跨九鯉升雲烟武夷九曲此幻相靈砂九轉成丹鉛
黃雞白犬得一䑛翩翩高舉紅輪邊我家去此可三舍
欲識仙竈無因緣朅來乞取方匕劑要使凡骨成飛仙
羣仙駢頭顧我語笑指巨鰲在深淵覓丹他日來未晩
且與一釣六鰲連
立夏前五日出郊送春
前回馬首絡青春春我相逢皆故人今朝出門忽失笑
春如五日之京兆鶯癡蝶騃不知愁惟有杜鵑啼到曉
春到園林郵傳哉藤陰次第庇莓苔願春長在人長健
何惜與春歸去來
墨歌寄林明叔
贈君古墨三寸許君知此墨從來處溧陽石化幾千年
鋼鐵臼經三萬杵昔我得之於異人使我拾襲藏爲珍
我今以半爲君遺物以少貴君勿嗔來歲八月西風裏
我曹忼慨辦行李書囊無底將不去檢點笥中惟有此
用時須留一匕餘丹墀大對要煩渠更有浯溪紀功石
待問君王乞墨書
黃君任景伊西上
杞梓非凡材騏騄非凡馬樸&KR0554;不入公輸門賞駿豈無
伯樂者龍泉真寶劔焦尾亦名琴張華有眼識紫氣子
期解聽流水音凡物時爲之否泰横寶在道衆所愛十
年讀書得一友送之西征吾意快梅花馨雪花明仙霞
直上逼雲津别君不作兒女語萬卷詩書早致身柳綿
飛榆莢舞軟紅塵中花如雨逢君一笑上青樓破費黃
金買金縷那時君已在瀛洲而我正爲京華游便教後
舉入黃甲早是輸君此一籌
送洪承信儒發西上
詩賦不直一杯水明經談笑博青紫兩石爭如識一丁
長槍得勝毛錐子夫君稽古歲月深雕蟲童習素所恥
奮身刀劔亦借徑未能免俗聊爾耳朝來免胄翰墨場
妙發穿楊三昧矢神人換鼻許正郎朱衣點頭相行李
仙霞絶頂雪漫天快上扶摇九萬里明春躍馬白玉京
都人爭看龍燒尾應笑向來點額人方上橋門趨劔履
便須破費千黃金邀儂一醉長安市
送朱典卿履常參學
文章久矣乏正氣作者付誰傳位置天庠晩乃得朱君
鐘吕一嗚康瓠棄君看今歲大廷魁一種風骨何尫羸
吾曹此名未立耳立則萬口須銜枚君今乘槎問星漢
名已籍仙政何患蠶繭工夫何足籌龍墀勳業須早辦
作詩贈君當馬鞭梅花送春入冷邊與君同舍我無緣
天其或者須同年
和毘陵傳知錄送其姪得雋廣童科
渥洼驥子展足長朝發燕都夕夜郎一腹如椰貯夜光
揮毫落紙爛成章誦書三筴無遺忘風采聳動中書堂
伯父一見金玉相聲之以詩嗚鳳凰顧我外氏出義陽
沗與此郎爲雁行竊效昌黎序送童子張期子更閱幾
星霜姓名金榜相頡頏
聞倪尚書赴詔
老倪昔以戅去國時無一語爲王留自從醫國失扁鵲
民之瘼矣矧可瘳滿朝爭慕舌爲柔忍恥戴天事世仇
間有一念及王事祗能低頭效楚囚漢家朝得一汲直
淮南即日干戈休夷甫清談倡薄俗坐視平陸沉神州
殘寇六年汙京汴羣魚假息釜中游陛下至仁一南北
天假機會忍不投顧盻左右求所倚張仲孝友吾故侯
亟下一紙起高卧明堂一柱清廟球書生聞詔喜不寐
江左有人吾何憂翻思死者不可生誰爲中興壯其猷
未必軍中有老范且乞王所容居州
賀表兄傅仁仲常後院生男
昔君與我夜對床知君著意選專房爲言東鄰有女寶
胡不貯之芸輝堂君時爲我一慫慂以斗量金買嬌寵
小君有德比孟光不妬不嗔迴盼重懸知仙菓結子遲
三年乃字玉麟兒君家多産渥洼種英物生來骨定奇
莫嫌外家不足數有子端能貴其母舊聞絡秀有伯仁
今見英娘生阿武萱堂一笑顔生春從此含飴日弄孫
他日公侯當衮衮鳳將九子俱青雲犀錢利市人爭覓
我獨流涎不能得假饒此事卿無功不道薦賢功第一
西征艤舟清洲投宿野店夜漏下數刻主媪爲
作粥與同行一飽成詩
君不見淮陰徹侯未得志跨下從人真短氣漂母以食
拱而前心許王孫當富貴又不見文叔宏濟艱難時大
樹將軍身從之一夕相顧有餒色蕪蔞之粥甘如飴丈
夫自負不草草剛腸似石那能拗得時要拯萬人饑讀
書肯自謀温飽諸公兼我非窮人窮途謾爾君勿嗔他
年五鼎享臺饋須記此夕清洲濱
就許宰求雲岫倡和集(原注侍郎有雲岫堂)
昔者杜老夜聽許十詩爲言風騷共推激如何汗青失
其傳覽杜集者爲許惜我曾得倡和之巨編暗中驚喜
拾拱璧泰岳之後無虛人宗派元自一家出馳筒往返
者誰歟雲岫先生詩巨擘文鸞彩鳳迭應酬響撼翠梧
徹金石血駒紫燕爭追馳容與蟻封中徐疾留卷把玩
不忍歸痛快差類愈頭檄應知至寶疇敢私天下有目
皆願識刊之堅梓廣流行作我縣齋大奇特詩名要與
宇宙齊豈比五臺詩卷逸(原注許十五有五臺詩)自從秋孟授鋟
工跂予望之朝連夕(原本下闕)
闕題(原本起脫五句)
拙成可抵萬金璧從古至今不偶合如何二妙一時出
僕也若調烏鵲鳴斂翅甘受黃鶴擘自從手授大雅文
孺子低頭拜黃石數韻未足寫形容先生響報何捷疾
兒嬌勝拾隋氏珠母喜如捧毛生檄自憐生長通德鄉
每沐達尊垂異識爲題碑刻墨未乾招入詩盟筆尤特
前無宋艷與班香奄有庾清兼鮑逸歲晚家食誰與娛
持此可慰風雨夕先生自取太勞謙提奬孤寒美多溢
大匠旁觀自汗顔伯樂一顧價增百琴堂聞亦有妙賡
迄遣奚奴爲物色當官多是廢言詩敏手何曾妨霹靂
(按此兩首原本誤作一首前首闕尾此闕題并起處五句因下兩詩俱用前首原韻故並存之)
許宰和篇至再用韻謝
陶令束帶對督郵歸來高興潛有激昌黎縣齋飽讀書
自謂此日足可惜二賢詩留天地間千載寶之爲雙璧
當官不妨文字樂似此人物不時出宦海風濤縣爲甚
文書束筍紛莫擘許侯敏手良不難錯節居然逢匠石
寬租農扈享豐登講學如流蘇廢疾筆力重於丈二殳
詩筒敏似尺一檄句中之眼獨心知貽奪陶韓少人識
鄉有達尊性愛士縣榻於堂賞英特(原本闕兩韻)冰車雪輾
笑鈍遲不爾續題尤富溢窮冬四壁坐無聊渴思一字
車渠百走僕乞取稇載歸底用黃金壯顔色祗恐天上
六丁聞一夜取將煩霹靂
陳侍郎見激字韻和以見寄復用韻謝
先生德量萬頃波撓之不濁無湍激文章亦如萬斛泉
酌之不竭何慳惜滄浪亭下把釣竿雙筆堂前看蒼璧
時逢問字客及門倒屣不要人扶出飲酣戲索烏欄書
吟罷笑拈麟脯擘一詩直萬雞林金衙官坡谷奴劉石
得者須熏玉蕤香覽而玩之痊百疾堂堂元帥坐詞壇
餘子誰堪承羽檄許侯端是忘年交具眼朗然爲賞識
雲岫詩卷盈錦囊自欣邂逅有勝特先生筋力似裴公
侯比香山才更逸凉臺燠館富唱酬如見古人今之夕
斐然小子謾成章所美信美安敢溢有來珍翰費吹嘘
展閱再三感千百當偕巨帙什襲藏寒谷先期有春色
新年更擬打作碑薦福莫教雷霹靂
贈術士陳談天
我生之辰日在亢斗牛之宿晻無耀獨有首尾二虣星
角立昴氐爭繫標一生奇蹇良苦之已分青雲輸年少
每逢星史說經躔探手止之頭屢掉談天一日叩齋扉
信口陽秋天下妙數靈不用蓍草占機祕時將道眼照
玄中巧奪君平胎聖處深入渾沌竅俗人籌星亂如麻
蠡測管窺工竊剽聽君談唾如秦青字字宫商合腔調
如何孤身無所賞萍梗風波任浮漂正緣苦泄造化機
真宰忌之神所誚方知多技故多窮凡事皆然君莫笑
雖然知己豈無人試往京城謁權要一絲莫久牛蹄灣
滄海六鰲待君釣
贈郭五星
五陵豪家輕薄兒驕傲成癖不可醫揮金買笑紅塵市
老死不曉寒與饑囊螢案雪單貧士杯水生涯北窗裏
途窮山鬼恣揶揄命壓人頭提不起郭君昔從先人遊
萬丈壯氣横高秋天無老眼不見錄匆匆白了少年頭
一日訪余道艱窶杯酒未闌淚如雨揲蓍有術金不換
鶉衣百結無人補我聞君語鼻亦酸誤身直是坐儒冠
英雄未遇隠於卜時人莫作白眼看
贈川官五星先生
談星之士如星密得似川官萬之一牙籌到手疾如飛
口觜翻瀾眼波碧相逢笑問雌甲辰掀髯慫惥曲江春
自憐蹭蹬負歲月敢謂渠儂許可真明時取士非唐比
忠臆不空人所恥三籌交臂輸少年只較劉蕡差勝爾
川官重來話榮枯聲言温飽非所圖他時散漫遊江湖
未省還能訪我無
讀誠齋新酒歌仍效其體
先生出奇作新酒自作自歌自爲夀酒徒若欲舉吾杯
先挽天河濯渠手誰知先生詩更奇刊落陳言付芻狗
俗人欲誦先生詩先吸天漿潄渠口古來作酒稱杜康
作詩只說杜草堂舉世無人傳得方奄有二杜惟一楊
先生此味誰能嘗却曾見此糟蟹黃一片入口風韻長
餘子祗慕大官羊天公生我太遲後不作先生牛馬走
低頭乞取酒百壺嚥下先生詩萬首先生騎鯨上天遊
問著許儂知味否
蔡實甫能酒而道中無可口者見其吻噪成長
篇戲之
吾祖方平至君家絲麟談笑酌流霞麻姑綽約時在坐
癢處思得姑瓜爬我今與君豈其裔彈指又經千百歲
文采風流今尚存仙風道骨知誰繼今宵月明明更多
有客無酒如月何唇乾吻噪甚背癢安得玉壺瀉金波
白玉樓臺月如晝屋貯阿嬌車載酒元君再會儻可期
我當起舞爲君夀
送陳君保作喆赴廣漕
昔我與君俱妙齡同時充貢鄉曲英君携令名遜伯氏
天性好義甚好名薄俗斗粟有德色君視名第鴻毛輕
此事今無古亦少百鳥羣中孤鳳鳴老天相知苦不早
囊書匣劔猶書生累年文屋提鐵騎共我掎角參齊盟
我于再戰偶得雋君雖屢衂無弱兵長鬚忽持雙鯉至
短褐欲訪五羊城紅粉蛛絲期已近金灘鸂鶒眼偏明
知君圖南非左計九萬扶摇第一程疇昔韓蘇行脚處
一草一木被光明鱷魚久出海若避白鶴詩留泉石清
葛仙丹井未湮没伏波銅柱餘崢嶸君行窺奇摘海異
澆沃磊塊氣愈盈閩士南征可車載間有鐵中夸錚錚
商瑚夏璉只君是此寶豈久道邊横吹送鶚書風借便
殿前奏賦摩空聲當家魁相衣缽在會趾前美大門閎
夀母一笑春生頰繡輿錦誥來將迎牽衣兒女莫惜别
爲君爲親在此行計程何日到庾嶺梅花雪片飛瓊瑛
魁占羣芳差易耳相期心事在和羹
二十韻寄潮陽宰余君實日華
昔日潮守有昌黎恩波萬頃横鱷溪五百年後得余令
棠陰上與韓本齊故家縣譜熟展布砉然牛刀優割雞
朞年已報三異政節愛堂扁煥新題手摩民瘼心隠痛
藥石其肯靳刀圭老農終歲不識吏廢疇荒隴皆鋤犂
邑有豪俠擅武斷缿筩告訴來髫齯仁者之勇一發露
愛苖亟欲芟稗稊誰爲鼠輩巧道地周道如砥生蒺藜
公車未采輿人誦端士先爲横議擠朝中有語稍辨雪
言者愕立惜噬臍侯朝聞命暮就道束書之外他無齎
出㕓五日纔百里截鐙卧轍相提携乞留有狀白府治
辭以君命安敢稽香花隨乘推不去丁壯遮拜嬰孩啼
不知朝廷聞得否天下貪吏濁如泥毁譽失真例如此
狂瀾既倒誰能隄書生有舌不善佞今拜東野頭須低
詩成翻恨天門遠何人乞我青雲梯
謝陳尉宏父惠潮陽蕉絲碑刻因求宿諾韓文
寒儒食貧面四壁更苦春寒寒到骨故人天末有書來
不寄綈袍寄絺綌感君高誼挾纊温况有石刻華吾軒
何時揩拭眵昏眼待看昌黎玉潔文
邵武山人楊夀卿臨别索詩
楚峯之下有地仙隻手把握山水權青烏白鶴去不返
此郎高舉拍其肩年来海内稱絶倡眸子瞭然通意匠
巧尋地脉如良醫妙畫山形如智將高談曾折王侯腰
湖海隨身一酒瓢僕痡馬瘦醉不省術工鬼妬窮之招
龍眼豹晴休分别螻蟻侯王等同穴待儂回向心地初
林下班荆共君說
讀坡詩
先生詩筆覷天巧國中往往無曹鮑一讀快如檄愈頭
抓癢底用麻姑爪千古詞林有若人誰復庸中誇佼佼
當年流落見丹心懸知世道終難拗玉堂豈不願公留
羣吠其如尨也狡出入風波千萬里葛巾野服混蠻獠
饑來隻字不堪煮豆粥一盂粗可飽䟦前㚄後竟何成
嬴得清名占箕昴與公同時富貴人名字磨滅隨蟣蚤
丈夫當爲不朽計方寸莫被饑寒擾
題致爽軒詩
明珠積斗滿金籝時人逐臭如蒼蠅公子一過掩其鼻
長物何足汙吾清蕊珠午夜鳴玉珂五侯門下肩相摩
公子有腰不可折勢利不屈惟高歌試問公子何所欲
有山數笏青如玉我將致之襟袖間山若肯來吾願足
淵明靈運不再生青山白雲誰主盟佳哉公子有具眼
終日看山無俗情我來假館翁不靳山下梅花動詩興
一語刮破俗子盲兩字清高用不盡
贈林薪(原注善表背)
丈夫惟窮不可諱僕妾于人真短氣一技能精百不憂
有功翰墨尤足貴林生家世本業儒讀書不利改傭書
計窮未肯與書絶又學裁翦兼黏糊就中頗得三昧訣
翻騰碑畫更竒絶持此可療寒與饑十指便當張儀舌
昔我于生義理明以我之困知生貧我今一字不堪煮
生猶有技可資身鄴侯書堂高不過好事人少俗人多
把筆贈生以此歌有劔無廩奈生何
謝政府饋金
大廷昔日曾空臆時論忌人太疎直名公正色力主盟
寘之甲科免居乙殿廬今日沗校文甘言如飴心所嫉
或者欲植桃李恩慨然爲下雌黃筆(原注時權貴私囑一人欲寘甲科余)
(不從)頭方直是不能圓入險固應陰下石我公天下盡門
生僕荷知音心感激幸無贓墨辱門墻猶免語人顔發
赤感公具眼照人才墜履遺簮猶愛惜臨歸多謝饋兼
金何日能爲還白璧
臂鷹詩
東鄰年少養獰鷹置之臂上拊玩頻呼來麾去性日馴
癡兒偶然見之嗔鷹張利爪挐兒身𦕈其隻目視主人
主人初以鷹爲戲一日悔欲自斷臂非我類者其心異
吾賦鷹詩所以志
啄木鳥
啄木復啄木汝啄抑何毒千株萬株端明松五月六月
來清風木于汝何惡朝朝暮暮啄勸汝利觜宜少停戕
木之生吾忍聽已有弋者在後亭微蟲初何識亦能對
以臆天子愛元元宵衣念艱食連年值禾饑窮閭多菜
色縣官急督租吏饕饑需索啄木比刻木何者爲可疾
木生與民生何者爲當恤可彈者不彈爲我謝彼弋
送莆守趙孟堅汝固司舶温陵
紹定庚寅夏四月侯來守莆時羣盜蜂起剜臨汀
輮昭武鏺劔之順昌將樂撇泉之永春德化踣漳
之長泰龍岩莆距賊壘三舍而近人惴惴不寧居
侯明號令布方略事有切於保障者不吝費不愛
力治下有惡少乘間竊發者斬以㣘懸金募得賊
間諜數十人夾以砧斧膾醢之盜聞風不敢犯境
報政之五月被旨移鎮温陵莆人欲借留不可得
遮道祖餞者相屬水仙王某作爲歌詩拜于馬首
以明稱莆氓之志云
君不見有唐元結守舂陵湘湖一道盜縱横獨元所治
一無犯鎮撫孤壘如金城又不見祁公曾作乾州牧移
鎮鳳翔何迅速兩州之民境上爭先把州麾後鈞軸使
君来莆全似元精明旗幟張轅門威風惠雨相劘拂鼠
輩不敢闖吾藩使君去莆仍似杜截鐙遮留喧道路吾
莆赤子方有依泉何爲者爭吾父我將軟語勞莆人此
地幸與泉爲鄰刁斗相聞鄒近魯瘠肥不比越視秦使
君風采壓人望莆亦倚泉爲保障渠魁縛致藁街前四
野腥膻行滌蕩長淮以北多風埃社稷正倚經綸才出
平西賊入衮繡一韓一范何人哉書生自顧老無力不
能從公取俘馘願將詩頌紀中興濃墨大字書浯石
惠安賴惟允汝恭乞崇清老椿芳桂四大字爲
賦二詩
混元盤古為之母汗漫安期為之友枝條上掛蜺連蜷
劫火不壊其天全雷雨不驚其生厚春秋巧歴莫能知
知我者有蒙莊叟君持此物為親夀老陳作字光摩斗
人兮椿兮共長久
蘂宫仙子携黃雲挼之成屑來繽紛百和天香兔爲擣
蟾蜍竊之從月奔色香假合成此樹天上香飄天下聞
花神乞種到后土蒙天一笑移其根知君腰有補月斤
斫取高枝揚遠芬留其賸者遺子孫
代賀崇清陳侍郎正仲讜誕辰(時年八十一)
曾夢乘槎泛銀潢不遇張騫遇東方爲言神仙事渺茫
仙府不在白雲鄉丹台幻作儒珍閣蓬島飛來雙筆堂
鶴車千乘集雲軸玉塵萬斛紛雪香是中仙翁永難老
嘗侍香案近玉皇歸來手握山水印傲晲羲昊輕軒裳
新詩醉墨美無度奄有元白兼鍾王身在巖壑心廊廟
絲鬢垂頷顔蒼蒼與公同時一輩人半隨蒲荻零秋霜
元老崔嵬獨山立歲寒不改雪中篁九月十五夜未艾
長庚伴月光煌煌台星夀星合爲一今夕何夕見此祥
翠娥滿引九仙醖菊英入盞宫樣黃珠明玉潤陪笑粲
起舞璫佩鳴丁當李蹊森森密無縫佳句往往溢詩囊
我於門闌最晩出瓣香致禱意則長如聞郡國事方殷
須起老手爲平章待教衞武了相業方許潞公歸洛陽
温陵萬安橋謁忠惠蔡公祠堂留題
欲知公之忠須誦三諫詩欲知公之惠須讀萬安碑朝
廷得公重天下失公悲騎&KR1706;今幾年悠悠人見思今人
愧前脩風流不可追立朝無剛容突梯仍脂韋字民乏
廉聲敲扑急繭絲不知富貴有磨滅芳名姱節無窮時
遊子晩出公之鄉兒時斂袵公清規吁嗟九原不可作
每於清夜夢見之所以今日拜公像浩歌出門雙淚垂
和致政林存齋稚圭
東鄰南極老人星音吐洪亮眼晶熒諸郎箇箇佳寧馨
長者早占千佛經仲季銳如刃發硎三珠粲爛照戶庭
老人散策傲郊坰健筆哦詩驚六丁仰天高唱雨霖鈴
餐和毓粹養靈扄煉得元身如鶴形文堂縱談耳驚霆
硬語盍作盤盂銘笑渠教諂兒懶聽只今人物混渭涇
賢者聚散類梗萍報復未已况調停我狂畏暑卧風櫺
日夕西望憂朝廷何時乾坤得清寧未信日月長昏冥
不必餔糟學獨醒不煩餐菊制頽齡支駕皇輿待騋駉
問訊誰坐東西廳老成自昔有典刑尚父須符渭卜靈
贈蕭棠仲致政
昔年鼓篋游膠庠集英同日曕天光金門初開獸環動
曈曈曉日升扶桑宫簾高捲開御扇祥風習習飄天香
殿庭神麗冠劔肅巍巍玉几臨中央銀袍七百趨龍尾
拜恩稽首心歡康晩從銀臺出廣陌寶鞍快馬爭騰驤
國司涓日叙黃甲義比天倫鴻雁行瓊苑宴開慈惠浹
宸章寵錫歌明良(原注賜詩有相求自昔屬明良之句)後來相繼隨宫牒
東西南北遥相望萍開風轉有時合邂逅一見難預量
非才叨竊愆咎積自顧補報無毫芒朝廷寬大不終棄
領郡尚得來南漳下車問政訪耆舊知公辭榮歸故鄉
神武衣冠已久掛冥鴻羽翮方高翔遺賢雖爲明時惜
承顔獨喜私願償共驚歲月何飄忽相對鬢髮俱滄浪
至言不吝揮玉麈妙句屢蒙開錦囊已歎高風激貪懦
更敦雅契超尋常區區感慰豈有極聊寫一二成短章
蕪音不足繼真作讀過幸勿留巾箱
春月白鶴吟寄魏鶴山
鶴去兮渠陽雪衣兮相羊啄芳洲兮飲碧湘如青城之
棲兮流矢中傷鶴來兮錢塘朱頂兮昂藏浴太液兮下
建章如九皋之唳兮聲徹上蒼鶴歸兮臨卭之崗嗥朔
風兮立曉霜捫參歴井兮水雲鄉如遼東之返兮華表
飛揚昔者去兮狂梟毒獍相賀乎偃月堂迨其來兮文
鸞祥鳳相得乎漢未央今其歸兮馴鷗狎鷺相待乎午
橋莊善類無依兮若空乎振鷺之行留行無語兮誰扼
乎羣烏之吭歸去來於鶴何加損兮關世道之否臧有
雁兮南翔翼短兮心長避繒弋兮飽稻粱望胎仙兮天
一方思蹇産兮結中腸此仙之夀兮未易量天若祚宋
兮當復來而爲治世之祥(按此詩語意是魏了翁既去官而以詩寄懷也考宋史魏)
(去官在邁罷漳州通判後故叙次在此後題聽蛙軒詩語意略同)
題聽蛙軒(原注方審權詩人也以此名軒)
白杜詩人大方家詩兩牛腰書五車高談世事坐捫虱
大扁丈室名聽蛙我見東野低頭拜三年未了聽蛙債
蛙有何好君賞音從黽得蛙自尊大君胡不聽高岡丹
鳳嗚又胡不聽華亭鶴唳聲答云二物不間出吾與此
蛙别有情年來鳳去避矰弋梧桐其棲竹其食有時伸
啄鳴朝陽反被妖烏豪鷂擊鶴亦遠引歸遼東無緣得
近華清宫縱嗚九皋許嘹唳流矢傷翼愁天翁不如且
聽蛙聲好喚回夢覺春池早縱饒翡翠上苕蘭差勝蛩
螿啼露草王子掉頭曰不然夫君標致如胎仙富家有
子比雛鵷吾道豈得長迍邅不妨少待兩三年一鳴驚
人飛冲天羣蛙蜿蝡何足憐棄置官池任啾喧
栢梁體簡龔少益
青山四面畫圖張溪流月下鳴湯湯山之下兮水之旁
有人結茅作書堂誦聲灑灑流琳琅使我一聽樂洋洋
應問誰爲師匠良風流相種如龔郎天孫付以錦繡腸
一揮十紙爛成章上與奎宿爭光芒器成未售此焉藏
吁嗟無地堪翺翔塵纓自濯歌滄浪床頭金盡羞慳囊
山鬼吹燈夜恓惶蚊雷聚噪肆頡頏仗劔起舞涕泗滂
勸君停劔無庸傷時平賢路如康莊鸞鳳引喙鳴高崗
時危此道隘且荒横寶在道暗無光運行如此休慨慷
男兒立身當自強精金須經百鍊剛膜外榮枯等粃糠
惟忠惟孝不可忘請君傾耳聽柏梁謂余不信來對床
謝阮儒隠爲畫墨梅床屏
畸人平生偏愛竒愛梅成癖不可醫書帶堂前忽見之
相羊不去燃吟髭今夕何夕秋爲期芙蓉映日紅葳蕤
籬菊傲霜紛離披南枝春信未有涯安得此粲對酒巵
元是大阮解作無聲詩寫梅幻相爲娛嬉想當解衣盤
礴下筆時吸取清氣入肝脾先融雪嶺作墨池坐變秋
陽成春暉使我初見渾不疑旋覺風骨全是顔容非恍
如臙支馬上坐明妃緇塵生汗白玉肌又如鴟夷船底
載西子烟波慘淡雙蛾眉雪堂仙去渺莫追補之位置
傳者誰君今此寶世間希芒端寒燠巧推移花神上訴
真宰悲何爲苦泄造化機我有東絹滑如脂裝潢爲屏
作枕幃平章衆畫何品宜笑我嗜好與君相背馳不愛
崇桃積李鬭芳菲請君快掃横斜竹外枝歲寒心事正
要渠相知
觀獵行
落日飛山上山下人呼獵出門縱步觀無遑需屐屧至
則聞獵人喧然肆牙頰或言岐徑多御者因追躡或言
御徒希聲勢不相接或言器械鈍馳逐無所挾或言盧
犬頑獸走不能劫余笑與之言善獵氣不懾汝方未獵
時戰氣先萎薾弱者力不支勇者膽亦怯微哉一雉不
能擒虎豹之血其可喋汝不聞去歲淮甸間熊羆百萬
臨危堞往往被甲皆汝曹何怪師行無凱捷嗚呼安得
善獵與善兵使我一見而心愜
梅花吟
君不見山前山後雪成堆朔風撼地聲如雷孤根忍死
受寒凍須作百花頭上魁尋春遊子不愛惜馬蹄踐蹂
花狼籍芳姿不肯被消磨飽盡炎凉方結實實成始得
主人知進登玉陛調鼎胹那時滋味甜如飴無忘霜風
吹折時
過建陽范氏桂林館見其向日娛賓亭館已屬
他人詩以弔之
桂林當日如春煖花木清妍差可款主人好事玉泉香
行客留題錦囊滿桂林今日如冰寒頽垣壊壁他人管
窮冬莫贈范叔袍過午誰餉子桑飯君不見李家偃月
堂金魚玉珮嗚丁當冰山一倒扶不起月固無恙堂已
荒又不見董家藏金塢翠幕珠幃貯歌舞誰知當時賞
心事不救後來燃臍苦請君聽我吟桂林悲歡成敗更
相尋人生富貴如郵傳古往今來幾桂林
