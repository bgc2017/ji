臞軒集卷十四宋王邁撰
近體
讀渡江諸將傳
讀到諸賢傳令人淚灑衣功高成怨府權盛是危機勇
似韓彭有心如廉藺希中原豈天上尺土不能歸
賢牧堂
賢牧存遺愛邦人重此祠典刑前輩幾德政後来誰来
日清泉濯歸時隻鶴隨不湏看石碣人口是豐碑
秋榜已揭不寐
寒重難為坐宵長可奈眠老天不解事特地閏今年風
助蛩聲苦霜和月色妍抱衾成百感嚼句憶坡仙
春晚山行問酒主媪以瓶罄告
霜暁寒於臘日中方有春雲頭纔作暮風力又欺人老
犢眠方穏雛鶯語未真停驂謀一醉不酌酒家貧
轎中五言
夘酒工為醉春衫怯暁寒籃輿有何味脚力且圖閒得
句點頭笑拈書信手翻僕夫行且止我愛眼前山
次韻調甘内掾
韓掾才情妙吟成苦夜長歌殘如意鐵夢斷合歡床鼔
瑟湘雲暖吹笙嶺月凉舊時雙燕子飛入謝家堂
鵝坑先塋晚歸
詰曲穿荒徑高平見遠山溪乾呈石紫林峭露楓丹不
道歸來晩惟愁句未安片雲真解事放出月團團
夢林清叔(原注林涇字清叔少年有文采吾親友中之至密者死扵溺余以文哭之)
(甚哀每夢見之)
已分幽眀隔無端入夢來交情今已矣汝死亦冤哉白
骨今何在滄波去不回蛟龍慎勿食之子謫僊才
冬孟駕出親享太廟連日雨是朝大霽都人云
凡四次如此矣
玉宇曈曨暁瓊京略綽寒紫衣千騎從黃繖萬人看日
景新開霽天顔賸有歡駕回春滿殿聖母喜加餐
榖旦街塵淨滿城春意多威儀清警蹕鹵簿扈鑾和從
騎黃金勒回班白玉珂恩榮誰不羡報上合如何
送陳宗諭進叔晉接赴慶元添倅及乃弟泰來
四首
向來寅陛對冷語頗冰人未犯神龍怒先遭老鳳嗔宗
庠隨卻步家食不憂貧公語何嘗泯題輿寵渥新
謾說題輿樂誰知憂國心城狐方伺隙邊馬已如林去
上緹屏最行陳丹扆箴脂韋何足筭百煉是精金
若見青山老煩言僕寄聲入新無好况依舊是狂生國
事今如許庸醫見亦驚不知靈夀杖還解拄天傾
玉季吾心友經行話舊游定知龍有種又快鶚横秋(原注)
(丁酉詔曾請國子舉)對策空丹臆為兄賽一籌功名相迫逐只許
片時留
别劉孟容&KR0882;提幹二首
孟容吾畏友春日去朝京蔗境詩多好蓮池官最清坐
誣緣舉將取忌為時名諸老端平歲同詞為辨眀(原注孟容)
(有蔗境集多佳詩遭口誣為舉主所累也)
吾莆諸夀雋習静魯靈光有子麒麟種羣孫鴛鷺行此
行青眼衆見謂白眉良通籍何愁晩庭椿樂未央(原注習静)
(乃其尊人夀翁名彌邵為鄉先生)
送林師道似之赴寧都尉二首
造謗端平歲時髦一網空君為梨嶺後名在蘂宫中躐
等輕餘子知音邁鉅公莫嫌登第晚試看艾軒翁(原注艾軒)
(五十登第)
及物官無小平生志所存一條冰出壑五色棒懸門皂
盖邦魁彦繡衣鄉達尊儻能念寒畯梅市得春温
送鄭卭叔珪之博羅尉四首
竒士束科目炯如金在沙孤吟娱草帶幾度見槐花此
舉衣纔綠相看鬢欲華泥金墨猶濕已報熟葵瓜
三十年朋友詩筒幾往還君纔遊宦海我正賦囚山灘
鶒何時下沙鷗鎮日閒升沉蹤跡異心事却相關
初宦南游日去年西嘯時豈無風竹興剰有雪梅詩一
尉聊且凂諸公定見知勉旃行好事遠業此其基
是邑經兵火今纔補少痕要教民擊壤毋遣吏椎門文
惠殘碑在坡仙醉墨存公餘勤物色幽興入琴樽
送朱君錫珪尉德化二首
鼓篋游環璧如君最妙齡阿㜷開綘幔大阮共爐亭力
學案堆雪收科蟄奮霆莫嫌梅市小有路透青冥(原注大阮)
(謂乃叔履常)
隣邑宜初宦輕軒最便家親顔悅萱草詩料有梅花佳
兆雙飛鶒夷途萬里驊好培經世業他日步清華
送張能父天定赴瑞州教二首
孟子稱三樂廣文兼有之夀椿齊百歲常棣秀連枝初
筮筠江郡尊為芹泮師英才需教育遠業立鎡基
太學穿楊巧青春斫桂榮心燈傳老宿文印授諸生德
履華嵩重襟期玉雪清君王他日問張姓複其名
送陳汝功起宰永春二首
通了金閨籍須教邑債還尚威民作敵徙善吏容奸世
久無彭澤人今識魯山平生經濟學随力救時艱
一第垂三紀卿評占得多生涯似韋布談笑試絃歌夏
校士師道春臺民飲和政成行奏最好去立言坡
送劉無競克遜司門赴召三首
吾郡稱多士君家緫俊游仲方在閒散伯又襲編修道
與時升降賓随主去留郵亭還祖餞别意爽於秋(原注仲謂)
(潛夫克莊伯謂孟傳希醇皆為編修)
上了朱轓最催還白玉京兄憐子由别毋勸器之行醫
國言須切謀身策尚平友朋空愛助君自有權衡
更化僅如許和戎覺又非邊陲風色惡人物暁星稀國
事迷當局時賢赴急機周釐空憤切不慮歲無衣
送龔少貽北赴汀洲司戶
莊敏與文獻諸孫緫俊髦此郎如玉樹初筮即珠曹官
小人能大心清名自高公餘須力學流俗易滔滔
送吳夢大監税赴潮州圃灣二首
詩禮名家子錚錚早有聲右班聊借徑在計更司征霜
日孤標净湖山一閧平圖南九萬里此去是頭程
一命官無小心思及物同高風超俗見隻手救人窮宦
路梅花白親庭萱草紅賢眀尤易事最喜遇南豐
愛女
愛女有家後沉痾未下床問巫羞左道市藥嘆空嚢攻
悶三杯酒祈安一瓣香祠山消息好秋杪得還鄉
送良沃州賦得石上松
南山巖石上鬱鬱長青松樛枝全似鐵老榦半成龍法
雨流根潤慈雲護影重吾師掛錫處苔蘚近来封
題名士蔡偉叔宣子文集
書眼昏眵久今逢刮膜篦詩編雲岫序文卷水心題富
艷濯江錦清寒印月犀行行遇知己莫歎槖無齎(原注雲岫)
(陳侍郎讜為偉叔作詩序葉水心䟦其文)
仙水歸程
九鯉湖邊路重来盟未寒折花挼水獻策杖馭風還宦
海波濤惡仙家日月閒前生丹在否歲晚要重丸
簡仙遊宰黃瀛甫登二首(黃能琴而工於詩)
為喜雙鳬舄將臨九鯉鄉民貧嗟轍涸吏横正鴟張誰
與催賢令速来仁一方茅簷茨屋下延頸望春陽
詩要淵眀賦琴須宓子鳴幸哉吾百里行矣見雙清民
瘼需綏撫人才待作成猪肝非我嗜無事累高眀
池上歸道間即事二首
一雨惱春思今朝得快晴水波随日動麥浪受風平野
意来無極籃輿穏更輕抵家何事好稚子亦驩迎
寒食清眀近知春不久歸眼驚紅作陣心愛綠成圍宿
鷺立晴瀨栖鴉掀夕暉狂遊付年少我已省前非
癡兒
癡兒纔五歲器局稍精眀弄筆誇郎罷窺鸞效女兄顧
瞻眸子俊酬答舌頭輕但願身長健看渠骨骼成
聽兒德胙讀書呈邱景實知一教授
我被儒官誤如今又教渠但令識數字不要讀多書帝
憚汲生戅人嫌賈誼疎君看朱紫貴不害腹空虛
山中讀誠齋詩
四海誠齋老千年百卷詩不親門下炙却恨我生遲嚼
句有何味班荆坐許時太羹元淡泊妙處少人知
人日設安籙醮有送菊花一盆四榦直上開花
數百顆不减重陽喜而成詩
弱榦簮頭大鮮葩蠟樣黃携来煩稚子喜甚見重陽不
與浮花並看渠晚節香今宵持供聖一粲動天皇
多病
客問新来况新来病更多憂時添老色愠小損天和不
夢榮華境祇尋安樂窩年豐米猶賤加飯笑廉頗
看蒋玉父有珍炙膏肓
炷艾劇炎火端躬如泰山醫師工指授竪子覺毛寒鐵
脊梁須壮銀河水不乾明知寧忍痛絶慾信為難
歲晩
月映林塘澹風含笑語凉俯窺憐綠净小立佇幽香携
幼尋新菂扶衰坐野航延緣久未已歲晚惜流光
闕題
文正為州日曾留此叚竒靈臺貯清白廢井迸漣漪神
護蛟龍宅波通日月池紛紛攫金者不畏此泉知
輓寧宗皇帝章六首
驛報行天下君王棄萬幾鶴翔雲漢遠(原注高宗升遐日都人見有乘)
(鶴翔雲之異)龍向鼎湖飛杞國天初陷咸池日尚微臨軒思
往事血淚不停揮
帝業親耆定皇圖日靖嘉憂民比仁祖在位邁重華(原注)
(孝宗二十八年)謨烈詒千載車書混一家最悲行蹕地哀些咽
簫笳
聖化調新瑟仁師慰望霓方還趙全璧旋復禹元圭聲
教恢鄒魯威靈暢女鞮浯碑堪恨處聖夀不天齊
至道天同大清心水不渾六宫行幸少尺宅煉真存厭
代金鑾殿收魂玉帝垣星辰羅上界還奉太微尊
憂治勤宵旰生經爽鼎鉶玉巵臨瑞節畫翠愴昕廷草
木秋零落乾坤晝晦冥扶持宗社計列聖在天靈
方啟中興運旋開萬世功人心憂漆室神斷定青宫識
見幾微表安危指顧中孤臣讀遺詔無語泣西風
輓崇清陳侍郎五首
太學修名立甘泉晩節香巋然周大老好在魯靈光餘
慶滄浪水清規夀俊坊典刑今可挹通德合名鄉
峩豸居烏府時方豹守關吾惟操白簡渠謾倚冰山六
館為增氣羣憸覺汗顔左遷無慍色青史自斑斑
當軸開邊釁朝紳半詭随公方司獻納言必及安危願
飾湟中備毋輕馬邑師當時雖枘鑿今日若蓍龜
勇退歸雲岫投閒十四年莆中無此樣地上有行仙健
筆凌坡老清詩輩樂天何人綴遺稿與作不刊傳
小試濟川手東西兩玉虹誰知千載計更在十年中(原注)
(公歸休十年作會仙安利二橋在邑東西甚宏偉嘗與僕言每旦焚香告天乞延年以成二橋緣後果如願)
砥柱老彌壮恩波流不窮向来香一瓣心事與天通
輓平昌戴丞東二首
文籙傳三昧詞壇白雪吟竒才困場屋晩歲綴紳簮所
歴官雖小去思人到今挂冠垂九秩福善見天心
倒蔗入佳境寒花留晚香福田三古刹恩澤四輿梁鶴
化空華表牛眠占吉蔵他年青與紫恒塞桂枝堂
輓鄭昂叔珪母蔡夫人二首
鍾秀端眀裔来嬪通德家早甘寒水玉晩愛白蓮花樂
施隂功厚回班慶事賖他年龍鳳麓贈典有光華
綘幔談經日熊丸茹苦時屢修堂上拜親炙母中師每
羡萱堂樂今成薤露悲一生同令子共泣蓼莪詩
二月朔日得詩二十六韻
二月方書朔新晴景物饒今春添一閏是月始元朝一
枕初回夢千官想正朝横魚金繫帶鳴騎玉為鑣歸第
無餘事流風競貴驕歌翻羯羊鼔舞襯鳳凰簫爛醉東
西玉争妍大小喬湖山行處樂日月暗中消軒冕吾何
羡巾車隠者招林泉供嘯傲杖屨足逍遥砌笋和泥掘
盆花引水澆酒爐衣可準茶竈火頻燒冷眼蛾投燭灰
心鹿覆蕉慣分田父席懶折督郵腰繙閱書連架𢋫酬
詩滿瓢只知貧亦好未覺興無聊所恨黃巾熾能為鄰
境妖四郊羣嘯聚十室九焚焦舊臘月虧蝕新年地震
摇臺占頻告異塗說洊興妖帶甲多淪沒抽丁困役徭
偹防家買劍廵邏境鳴刁惡少鋒尤烈渠魁首未梟豺
狼行逐逐鴻雁羽翛翛欲訴閭閻苦其如魏闕遼太平
何日見讀報惱孫樵
潘世表來訪臨别贈二十韻
病眼緣春困晨興為子眀未應談世故政恐累吾清書
况近何若襟期久不傾春来已多日課辦幾何程我懶
覺成慣人憐太瘦生招窮詩作祟攻悶酒為兵昨着僧房
宿思尋友舊盟時時整行李往往嘆浮萍一動歸歟興
長歌去矣行小軒頻偃蹇分物息經營綠愛彌墻幄紅
驚糝地英感時愁杜宇喚夢賞鸝鶊秩馬來迢逓論文
會合并匆匆為草具鬱鬱有蘭馨如許遽言别深知不
盡情惜花二三月送客短長亭萬事眼前幻一杯身後
名相期在忠孝冷笑付枯榮問學無窮盡文章合老成
倘來聊爾爾所立要錚錚此去逢同社為儂好寄聲有
需新句子此稿不妨呈
春月閱報成詩寄呈方漕信儒孚若
邊耗遽如許廟謨先定無書生良不武夜半亦長吁關
表成餘幾山陽援正孤黃塵號鬼魅落日走猩鼯甲士
疲鏖戰丁夫困轉輸臨淮一帶水諸將萬金軀宛地誰
收馬延秋忌有烏畢魂空慘淡曦鬼定揶揄公外英雄
少生来忠孝俱全將身作膽曾以口降胡方喜規模偉
翻為文法拘正塗多植枳公論冷如菰嚙雪全初節凌
煙勉後圖未應歌舞地冷眼看侏儒
人日六言五首
功名朝三暮四學問人百已千古今無限卿相方册惟
著聖賢
誦詩心醉六義讀易夢吞三爻毛鄭寸長我取羲文千
載神交
飲食鮮能知味巫醫各有單傳要得胷中活法勿求紙
上空言
六經桑麻榖粟諸子綺縠竒珍常常灌溉胸次久久功
用入神
歲月滔滔流水友朋落落疎星載酒誰諏竒字焚香自
讀騷經
和書樓叔遇叔題小蓬萊
月砌雲階不染埃疑從天上幻將来一龕儼坐鐘兼吕
二老相從聃與萊丹劑好從金鼎鍊玄關須要玉匙開
他年勲業如粗了待約羣仙笑語陪
歲晩偶題
飲冰食蘖坐窮閻旋覺星星上鬢髯百尺樓中從偃卧
五侯門下任暄炎寒花最愛香来晩倒蔗須教末見甜
夀相誰知三甲異新年願得一丁添
除夜洗硯
多謝吾家即墨侯朝濡暮染富春秋為供文字逢青眼
要策功名趁黑頭濯以清泉塵已蛻衣之文錦翠如虬
呼童除夜陳豐饌少勞精神併汝酬
寄謝希賢先覺表兄
昔君弱冠我猶兒黃卷青燈茅屋西父對人談稱衛玠
母因客過器王珪别來阻寄尺書鯉夢裏時親日角犀
風快偶然翔短翼不應鴻鵠久卑栖
丁丑同蒋力父東歸至城詩以别之
發軔神臯愁熱甚解驂鄉井得凉多半生相托左右手
一日同收甲乙科老我已鋤年少習期君共守歲寒柯
榮華富貴邯鄲枕惟孝惟忠久不磨
晚過白沙
浪踏麻鞋破暁行林梢猶自帶殘星氣呑宇宙原無餒
心醉功名未覺醒紅雨無端汙行色白雲知我憶親庭
平生慣作江湖客得酒相看眼倍青
二月十六日到仙水未第前屢得夢
雙轂相催羊胛熟三年方遂鯉湖遊羣仙笑問来何晚
世故相牽不自由昨夢回思聊爾爾他時稍足便休休
寄聲岩下鵝冠子丹竈何妨為我留
謝仙遊許宰伯詡立續題名記招飲二首記乃
崇清侍郎作
栽花次第滿河陽誰結寒根桃李場鰲在三山驚贔屭
鳬飛雙舄費揄揚春風折屐緣聞捷臘雪開筵重借光
他日眀堂需大木桷榱或得入平章
憶昔琴堂宴士時至今人誦壮行詩政緣勇氣填然躍
遂竊科名副所期鄉槖摛詞光吐鳳邦侯瑑美穏蟠螭
乞留片石棠隂下要寫春風德政碑
賀許宰伯詡再考(進退韻)
宰官才具萬人豪鷄小如何下得刀奏課再經書上上
理繁祇見辦多多錦囊有卷牛腰重装橐無金馬骨高
欲賀政成憐我懶篇詩付與邑人歌
夀仙遊許宰(原注戊子生中元後一日)
南極秋來光燭天琴堂此夕夀詩仙龐公戊子孰小大
寇相中元相後先製錦從容才有刃嚼丹賦詠筆如椽
交梨火棗君家物從此蓬萊不計年
桃蹊梅塢
疎疎密密自成行共趁春妍鬭暁粧移得武陵溪上種
傳来大庾嶺頭香玄都道士風流别東閣詩人興味長
喚取園丁勤物色合將何樹比甘棠
和崇清侍郎招飲超燕堂韻
超燕堂開一面春却教寒畯亦充賓西清班裏推名從
南極躔中見老人草聖已傳碑不朽花神覺與思俱新
鄉邦桃李誰培植直待魁然宰輔真
再和陳侍郎子知丞寄桂香酒新到又令孫司
戶出柑為勸
栢葉椒花未報春陽和先到四筵賓傳觀秀句堪呈佛
諦聽清談太迫人子舍香醪浮甕碧孫枚名菓薦盤新
却將甘旨分寒陋尤見先生愛士真
寒食呈陳崇清
一百五日寒食節八十六翁行地仙曲水飛觴酬勝景
漢宫傳燭憶青烟三春幸自添餘閏雙筆今題第幾篇
俛仰興懷兒輩事先生有樂在壺天
夀陳崇清侍郎
笑把荷嚢下紫霄人傳千載鶴歸遼精忠一片馳寅陛
樂事無窮繼午橋垂釣滄浪聽欸乃揮毫雲岫賦逍遥
今辰恰紀蓬壺瑞南極横陳埒斗杓
賀陳侍郎該宗祀告成加封清源郡侯二首告
詞有緬懷耆德飬老乞言等語
錦書飛下字如鴉從槖詞頭似相麻竣事眀禋均雨露
緬懷耆德傲烟霞雞窠佚老精神健燕頷宜侯爵邑加
願體乞言珍重意星馳驛騎奏忠嘉
辭封来伴赤松遊判作山中萬戸侯一片葵心天北闕
十行芝檢殿西頭淵洪端静恩言厚拊藉温存眷禮優
國事多艱耆舊少須公與作濟川舟
再和二首
筆飛鸞鳳墨翻鴉白玉堂中懶草麻得句批風仍抹月
怡神飲露更餐霞公於軒冕浮名薄帝念耆英寵禮加
丕衍修齡全晚節洋洋一札聖言嘉(原注皆誥詞中語)
壯歲清源曾倦游今朝大郡又封侯身安不用扶鳩杖
骨貴從知應虎頭望闕承恩顔有喜即家問政禮宜優
濟時事業需元老莫遣空横野渡舟
送鄉先生林䱷磻黃石講會
歲暮何時更遠遊劉蕡下第我色羞陽春自古難為和
眀月如今肯暗投宿諾不輕連璧友新盟借重扞城侯
九江儻拒黿鼇餌何處堪人下釣鈎(原注時朱上舍趙監鎮為之倡)
賀謝景芳得第四男
每愛君家玉滿階仙宫今又見琨臺父兮定得鈴旗夢
母也須懷磬石胎羯末封胡知有種復臨泰壮看朋來
林家絡秀如聞此好好来求依樣杯
賀弟綱得男
韓相由来紫府仙微之曾侍玉皇前羡君久矣崇真教
生子居然契道緣料得玉麟親入夢試看銅狄幾經年
不須草草為湯餅剰出犀錢醉四筵
寄鄭龍川子汝瞻巖翁二首一叙别懷一謝惠端
硯
汝瞻當日預文盟七十人中最妙齡别久恨無書寄鴈
夜深猶記案帷螢我叨天幸登科甲子盍心期紹品丁
後會阿蒙須刮目流聲不減國蘭馨
寄我端溪玉一彎文房取友此其端眼中厭看珊瑚樹
掌上忻擎紫馬肝底用千金求國手擬封九錫霸詞壇
他時游宦南州路免載嚢中隻石還
離家
無端輕棄白雲拗似被梅花喚出郊歲律堂堂蛇赴壑
宦途役役燕營巢數更聽雨情何極憂國懷家睫不交
老了英雄天不管那堪更被北山嘲
謝何察推鯽鱠
君家一筯萬錢拚分我銀絲侑客歡芳餌得来珍丙穴
金刀落處照辛盤腹腴差迫詩肩瘦鱗活能生酒面寒
玉手行厨如許巧說教魚婢學應難
别戴仲實
人生契好不在久一日可當十年游共君三兩夜清話
洗我千萬斛竒愁欲晴未晴雲閣雨臨别惜别車停輈
異時扁舟下瀨渚安道謹勿避子猷
二月閱邸報
聞道邊頭數萬兵倒戈歸我我遺民處降失策國非國
清野無糧人食人關外數州城不獵山陽孤戍草無春
書生憂憤空頭白自有經綸社稷臣
感嘆時事
西風慘淡起愁雲走檄飛書正糾紛劔器朝方驅冶匠
戈船夕又募新軍馬肥已報高秋警鶴唳那堪中夜聞
我輩憂邊心欲折棘門灞上漫論勲
聞倪正甫尚書遭臺評
人從捷徑博公侯一老堂堂去不留誰向帝前䜛陸贄
不令王所着居州修名已立公何欠直道難行國可憂
安得上方三尺劍為渠斷取佞臣頭
題王雙巖詩集後二首
自是先生標致高誦詩恍見萬人豪清如金掌雙莖露
壯似錢塘八月濤胸次無塵春拍拍道腴有味樂陶陶
輶軒刻棗傳衡岳留得芬芳伴楚騷
白首憂時意更長眀言六籍法皆良先生不竟身前用
有子親傳肘後方時論無人傳藥石上醫着眼識膏肓
歸歟活國工夫辦要續雙巖百世香
寄題盧川容膝軒詩
誰將容膝榜軒楣未見高人心領之綠綺牙籖無長物
名芝芳茝是佳兒卧看筆架成江夢坐揖爐峰讀楚詞
諸謝風流應未遠盧川今又種清規
送方潛仲入太學
英氣軒軒貫斗牛春風匹馬辟雍遊家庭競秀三株樹
伯仲相交五鳳樓回首白雲添舊感細聽夜雨入新愁
妙年唾掌收科第會有歐公避一頭
石巴山買舟
年來機事付沙鷗湖海萍蓬覺倦遊千里白雲關我恨
一江流水替人愁快聞飛槳健於馬底問前灘吼似牛
枕藉舟中君莫歎人生何日不虛舟
陳方大弟宏父將省侍潮陽以詩約别
逆旅頻連風雨床歸来蹤跡兩参商誰知纔隔路三舍
不似相從天一方壺山白認梅將雪潮水黃知菊已霜
便去也須留驛道欲携斗酒話彷徨
