提要别集類三(宋)
臞軒集十六卷
臣等謹案臞軒集十六卷宋王邁撰邁字實
之興化軍仙遊人嘉定十年進士調南外睦
宗院教授召試學士院改通判漳州應詔直
言為臺官所劾削二秩淳祐中知邵武軍予
祠卒贈司農少卿事蹟具宋史本傳然考周
密癸辛雜識有載邁為正字時事而本傳不
言其為此官則史文亦有所缺略也邁所著
文集宋史藝文志不著錄惟明錢溥秘閣書
目載有臞軒集七册王圻續文獻通考亦有
臞軒集二十卷是明代尚有傳本今世所存
祗臞軒四六一卷皆啟劄駢偶之作盖即從集
中抄出别行偶然獨存者也今以永樂大典
所載兼採他書所引附益之共得文一百七
十一首詩四百四十三首詩餘五首釐為一
十六卷計其篇目約略得十之七八矣邁少
負才名而史尤稱其練逹世務蓋非徒欲以
詞藻見長者考其初以殿試第四人出佐長
沙幕劉克莊作詩送之有策好人争誦名高
士責全之句見於後村集中是當對策時已
有伉直之目厥後歴官所上封事類多區别
邪正剖晰時弊之言如諫喬行簡再相及禋
祀雷雨應詔諸篇敷陳皆極剴切其於濟王
竑事反覆規勸更見拳拳忠愛之心癸辛雜
識稱邁因輪對追論史彌遠擅權詞氣過戇
帝以狂生目之邁後歸里遂自稱勅賜狂生
其事為本傳所未載亦足以見其氣節今集
中諸疏並存尚可考見一二集中詩文亦多
昌明俊偉類其為人讀者因其言而論其行
固不徒取文辭之工矣乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
