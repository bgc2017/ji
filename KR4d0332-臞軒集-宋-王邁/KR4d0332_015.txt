臞軒集卷十五宋王邁撰
近體詩
七月望後三日西湖會飲酒酣分韻賦詩得荷
字
波平煙霽晚風和船到湖心水没窩凉絶不知三伏暑
醉酣齊唱八仙歌賞梅洞口憐和靖種柳堤邊憶老坡
魚鑰他時如共直好論舊事捲新荷
紹興戒珠寺讀右軍祠堂碑
先祠石刻摩挲久華胄遥遥企慕勞字古似觀秦急就
詞幽如讀楚離騷不誇絶藝臨池學只羡清風誓墓高
更有山居須問訊擬携方士鍊金膏(原注碑云鍊金膏餐瓊屑)
蘭亭故居
弭節稽山樂事多舊聞一一入搜羅臥薪伯業今何在
喬木家聲久不磨可笑兒曹憐野鶩却輸道士辨籠鵝
不因禊帖風流遠千載人誰數永和
闕題
此亭形勝壓東州吳越山川日夜浮萬頃怒濤胥憤烈
一舠明月蠡風流悲鳴華表千年鶴縹渺沙洲數點鷗
倦客來游空弔古那堪更上最高樓
蓬萊閣(原注記序元祐中章粢所作秦望當其前望鏡湖一帶如綫)
歴晉更唐歲月多玩珠龍尚枕山阿絶憐蓬閣題元祐
敢擬蘭亭記永和秦望數尖銜夕照鏡湖一綫暗煙莎
登臨未盡匆匆去奈此千巖萬壑何
飛雲樓
亭前一望水東流更有雄樓在上頭燕子飛來春漠漠
鴟夷仙去水悠悠神交故國三千里目斷中原四百州
日暮片雲棲古樹昔人留與後人愁(按此詩見詩家鼎臠中永樂大典中)
(未錄今補入)
寓書吉祥寺臨去親友三人來訪
共指梅花笑裏看詩腸清峭酒腸寬一陽方長知春近
三友同來話歲寒富貴迫人隨世膩身心何日似僧閑
策勲茗椀匆匆去不道樽前欠小蠻
永嘉何子善琴而有詩名一日携二妙見訪求
詩(用進退韻)
山川司馬遊曾慣湖海元龍氣更豪詩眼具時穿月脇
琴聲妙處寫雲和夫君隻手兼雙美舉世何人賞此高
料得送窮文已辦雪霜應柰歲寒柯
為余君肅曰嚴母夫人壽
曾向瑶池稳泛槎眼看西母佩飛霞定分天地冲和氣
來匹公侯富貴家熊膽課兒心苦淡魚軒錫命世榮華
樽前何物堪為壽笑指蟠桃幾度花
賀同年林簿同卿龜從新婚
金華門外浥京塵鳥石山前結帨巾翁壻相看冰映玉
庭闈一笑頰生春昔言爾爾嫌隨俗今喚卿卿喜有人
來歲夢蘭叶佳兆犀錢玉果出娛賓
知君雅志厭奢豪富貴相尋可得逃雲母屏間穿雀目
銷金帳下醉羊羔養生早悟眉為斧侍立須驚手有刀
老我詩成還失笑膏粱未必勝糠糟
再和王君保定通判韻
覆雨翻雲市道交公持正論息羣嘲風高莫送翎毛短
春煖難生土脈磽攻過每蒙竒藥賜衛生更借好方抄
一陽來復駸駸泰善類傾心望拔茅
和黃遇卿二白韻
晚來雲色半濃淡雲外青山知有無纔出六花誇舞女
又飛一白慰農夫久無人說平淮事空有天生訪戴圖
憂國寸心同皎㓗詩肩如鷺更清臞
寄陳起予宗夏二首(原注與余居近一里日相過從近就蔡氏館自携稚子與)
(俱)
道有窮通時屈伸夫君氣槩豈長貧帳前弟子知無幾
膝上郎君最可人苜蓿儘多聊一笑栗梨見覓莫渠嗔
平生耿耿猶存否五十端能貴買臣
昔共從師未褁頭如今雙鬢各驚秋我無突兀萬間厦
君自昂藏百尺樓風雨苦多時事惡英雄未遇老天愁
相思一夜不成寐早起題詩寄便郵
再和陳起予二首
龍蟄藏身來者伸不妨抱道且安貧晝眠經笥誇羣弟
夜擁綈袍憶故人富貴未來招鬼笑文章太好恐天嗔
安排禮樂三千字寓目他年許得臣
一誦君詩一點頭華摛春豔氣凌秋耳邊厭聽兩蛙部
眼底新誇五鳳樓花信風殘生酒興竹枝歌罷動閨愁
蘭亭已近浮觴節先把歸期話置郵
和後村劉甫紀夢
夢懷諫紙立前廂夢覺披衣起細詳斗粟舊謠仍抗奏
籝金往訓覺增光穹官緊職一時事令子直臣千載香
報答君親良有日未應垂釣老滄浪
贈郭五星若水叔清二首
雙闕雲仍山澤儒步占小技豈其徒家傳要𦕈先天學
腹有熒煌列宿圖南海編書希代寶西山一序護身符
二賢出處關天運曾把流年細筭無
淮蜀年來殺氣深中州兵革亦相尋命懸逆賊狂夫手
憤激孤臣孽子心人物眇然難倚仗風濤如此恐胥沉
煩君夜起觀星斗福德何時吳分臨
又贈劉鐵面五星
劉君腹&KR0008;一天星搜索真機泣六丁少可舌端無軟語
秘傳肘後有全經話盟在昔疑猶夢詩䜟如今果叶靈
我亦正為貧作祟雙&KR0008;贏得一番青
送徐子學夢鯉赴梅教二首
九州四海盡同年德行公居一榜先太學何蕃名籍甚
南州孺子道巍然此行莫笑儒官冷立事須還晚節堅
聞說青衿齊引領靈砂九轉待丹鉛
底官得似教官清吏不能塵以道鳴三鱣堂前推老宿
百花洲上見諸生斯文有脉煩珍護何地無才要作成
朝列諸公半知己匪朝吹上玉皇京
和京教李景平
父子才名壓二班儒官咫尺近家山官閒人羡清華選
詩好天開笑粲顔雌甲一生甘守拙雄飛千里莫渠攀
骨凢自分仙難做懶去從人學九還
再和
美人清曉夢催班老子心清只愛山晚歲松筠留素節
艷春桃李付紅顔官麤鶴料猶堪活援寡龍門莫浪攀
滿眼飛騰霄漢上誰知倦翼已思還
三和
天上儀隣懶趁班愁雲苦雨暗湖山絶憐黑黍紛披穗
空有决明鮮好顔憂國寸心增感慨趨時俗駕倦追攀
幕中幸自文書省詩債無緣久不還
送黃少遇非熊守德慶
三紀間關歴宦途蕭然全似一臞儒恥趨東閤隳高節
甘向南州剖左符悃愊不能為健吏清修端可律貪夫
羊城定見菊坡老能為蒼生一出無
送蜀名父之子程剛仲世德擢甲科二首
一誦洋洋大對文便知風骨是西人筆頭重有千鈞力
字面清無半點塵衆羽羣中鳴鳳喙潜淵深處摘龍鱗
丈夫出處關初節歸去携名壽大椿
乃翁勇退急流中家法森嚴在教忠有子清材如結綠
告君直氣貫晴虹甲科更合放頭出時論從來忌臆空
生長殊方同臭味相期不朽是英雄
賀宋兄令子縣尉之望擢第榮還
自從西笑便安排果有佳音天上來縱靶少年親得雋
跨鞍老將幾銜枚歡馳帝里泥金帖喜溢親庭藥玉杯
造物與君良不薄好將隂德厚栽培
用徐編修德夫韻賀其開藩旴江二首
幾年泉谷養靈根一立朝班敢盡言鏁掣玉麟辭紺殿
符分金虎坐轅門郡條上日新施設民瘼微時預討論
勿鄙嚮來工珥筆只將清淨鎮囂喧
君侯心事即蒼冥諤諤曾同唯唯爭醫國竒方留後用
字民好事及今行懸知夔卨班難繼且入龔黃傳亦榮
天誘聖衷差易耳正人得路致隆平
壽南宗東巖四首
公是崑臺紫府仙中問一念墮塵緣小猿驛口霜生甑
白鶴巖前月滿船詩太迫人清似水琴真知我直如絃
年來族老晨星少獨魯靈光尚巋然
杉風蘿月讀書樓藜杖分光夜校讎雙璧連科天啟齒
一珠照座客回頭金閨通籍傳芳信綵袖稱觥襯雅謳
浪說錦屏家慶好銀潢元有此風流
新陽一信迸黃鐘春到分枝若木叢天為萬人生李晟
朋來三壽頌僖公松林古佛燒香報粟洞羣仙注福同
欲識東巖長夀相只看台皆更方瞳
萬斛龍文筆可扛詩壇坐受百城降文章今代長庚李
福氣前朝戊子龐見說明時延彦勝可令屬籍欠鴻厖
餘干相業公須繼先借雙旌涖是邦
過新蓬二嶺
世路年來熟險巇那堪炎火正宣威足摩青壁頂頭過
心逐白雲天外飛瀑布有聲愁客耳山禽無語怪儒衣
田翁憐我鞋根濕為說林梢已夕暉
閩嶺遥岑
天晴遥見七閩關萬仞丹梯莫可攀鳥度不離青嶂裏
客行多在白雲間玉門遼邈誠虛設蜀道﨑嶇只等閑
擾擾路傍名利子軒車南去幾人還
送會之夢龍赴南安尉
儒生十九諳吏事君自胷中有八忩好去禔身師長吏
(原注時真舍人為守)謹母泄邇薄鄰邦政聲要重車渠百祥兆須
來鸂鶒雙自笑慳嚢無可贐篇詩獨不美羊腔
錢方言巖仲之泰尉尤溪二首
莫作尋常一尉看斯人能大所居官才高不數麒麟楦
氣盛曾排虎豹關初筮事人須以直有心及物莫辭難
此行有一為君賀刺史賢如元次山(原注在太學嘗詣闕上書)
一第歸來正黑頭艾軒遺墨費旁搜及瓜上日相催迫
鋟棗通宵細校讎充類所行皆好事立身何患不前修
故家常寶文公帖謹勿逢人便有求
寄婺州趙尚書立夫二首
大雅千年一嗣音人如美玉更良金清修山澤臞儒樣
惻怛河沙古佛心北闕方瞻台斗踐東嘉還借福星臨
中興宗兖留衣鉢大有蒼生望作霖
憶昔京畿入幕時游從日淺辱深知每誇得士如温造
幾度逢人說項斯親見登瀛應擊節近聞去國為攅眉
江干餞别公先至洪魏諸賢鼎鼎來
游温陵得未第之士四人作四愛詩
贈茂功茂叔
吾愛清源徐茂功聲名捷出日方東高凥下首紛餘子
屈指論心幾鉅公我定斯文宜館閣人言科目滯英雄
直須一舉魁天下方快鵬程萬里風
贈養仁若春
吾愛清源顔養仁筆端有力重千釣竒才自合巍收第
他巧何妨且進身我老無能惟喜士君名若出定驚人
元宵相聚過寒食不汚東風一點塵
贈順夫履信
吾愛清源陳順夫妙齡足跡半江湖三湘舟裏詩成束
百尺樓前酒滿壺科目豈淹真俊傑世間誰數飽侏儒
長安貴宦門如市還有樽前此客無
贈來叔泰來
清源吾愛陳來叔紫帽家聲藹月評苦學心能通造化
擇交足不出門庭人知長宋名先弟誰識子由文勝兄
聽取搢紳傳好語可軒後有兩魁星(原注可軒校書為鄉先生)
簡宗弟無逸稼主簿
朅來纔是早春時過眼園林囀子規看絶交書君介癖
讀離騷賦我狂癡斷無清夢飛蓬島剰有冥搜到草池
聞說郎星遭孛彗又添一恨上雙眉(原注謂其主人曾宗丞也)
和林養正龜符惠詩
殿陛程文被十行要搜鯁論獻朝堂點頭只欠饒三好
強項須教受一章耿耿古心增骯髒茫茫俗眼笑荒唐
太官羊肉非吾羡一筯藜羹劣可嘗
賀洪景茂葉舍試平奏仍勉為南宮之行
鼓篋天庠正妙齡同時行軰半先登如今纔喜紅心中當
日幾成赤脚升(原注洪向來一舍試便居前列合赤脚升以無例不果)冀北羣空看走
馬溟南路闊快摶鵬歸來新敞渠渠厦笑我生涯冷似冰
萬仞浮屠已合尖出門一笑謝虀鹽釣鰲滄海六連上
騎鶴揚州二得兼䜟應何仙符舊兆夢魁余榜合新占
破荒吾邑須君輩更看花從錦上添
賀陳思表兄西上(原注正已連四解二遜其弟)
誰言場屋似樗蒲好手居然不解輸疊来三廵皆得注
結場一擲定成盧月評須應状元䜟風義新添家慶圖
科第假途餘事耳方來宇宙要人扶
賀陳講書謀仲諏璋慶
好是橙黃橘綠時津津黃色上雙眉十為良月陽將長
一索成男喜可知南外(原缺一字)房開宅相西清荷槖長孫
枝青春拾芥收科第須記麟庠客有詩
賊平賀本路史倉良叔彌忠四首
實地從來着脚安好脩纕蕙更紉蘭貴游淡似孤寒士
達宦貧於初品官醫國名方留肘後憂民心事集眉端
浮榮過眼同歸盡獨魯靈光耐久看
建俗輕生自古然况逢軍旅更饑年兩臺相顧長酸鼻
一飯無緣得下咽發廪救荒寧計日乞師請命屢牋天
賊平必欲論功報鎮撫須居戰取先
六十青蚨米五升兒童滿口說常平方愁饑火無聊頼
一沭恩波得並生真佛現身來救度老天着眼自分明
從今閩粤家生子定把君侯姓作名
誨盜須知有自來貪官汚吏禍之胎殺人于貨甘殘忍
入市拏金不忌猜誰與清朝申典憲合將若屬寘渠魁
書生銳欲排閶闔先誦民謠獻外臺
寄惠安吳簿明輔子良權南安宰二首
南安只是舊南安敏手為之便好看事辦要先心肯辦
才難須信縣無難錦遭傷後從新製琴不調時改舊彈
見說笑談理繁劇公餘何惜築詩壇
邑人見說漸相安更把西山作樣看有社有民行志易
不寬不猛得中難設施新法須明允掩蓋前愆莫糾彈
便作真王何用假安排旗鼔即齋壇
題惠安頼汝恭溪山風月亭
亭俯清漪揖翠岑好風吹面月盈襟濯纓孺子滄浪興
抱膝高人梁父吟流轉韶光蘭滿砌婆娑秋景桂成林
為君喚起棲梧鳳瑞旦來儀磬樂音
送真西山赴召
一朝三命下金鑾(原注時召曹彦約鄒應龍真德秀)獨有先生出處難
學術顔曾千載上行藏吕范二公間莫言一木難支厦
須向中流力障瀾愛助盖為天下計丈夫心事頗相關
送吳魁君謀叔告赴召二首
三載天庭出一魁一魁豈是利名媒熙寧如葉庸人耳
南渡惟張君子哉臚唱若為調衆論囊封正要看人才
千年青史芬芳遠過眼浮榮付儻來
盛名之下最難居一節清忠自有餘竪鐵脊梁須我輩
横金腰帶聽伊渠和戎自古迷當局善類何時可得輿
抗論朝廷須正大莫如鄉黨費分疎
送徐茂功西上二首
有司具眼柬時髦此士今纔入網羅好去南宮平步過
向來東閣閱才多孤忠畎畆常憂國大對軒墀莫主和
有問臞翁消息者官非不愛柰狂何
送傅一新西上
此去蘭宮好策勛子行真足張吾軍大鵬怒奮溟南翼
駿馬鳴驚冀北羣直要安排醫國策不徒戱作送窮文
逢人有問狂生者為說憂時已白紛
送朱典卿履常上舍西上
天庠教育總英游文行惟君擅兩優玉潤珠明盈咳唾
蘭薰雪白見操修老天不錯須開眼朱吏相逢定點頭
月裏一枝高斫處向來我已為君留
送張柔翁必強西上
說詩匡鼎筆如椽此去雲霄穏着鞭富貴恰當年五十
扶摇快上路三千乃翁積種今歸子是理乘除信有天
梅友面傳衣鉢好題名更向萬人前
送黃東起西上
我友君居德行科見君覺我汗顔多筆端有韻珠盈唾
胷次無塵玉不磨好去腰斤高斫桂向來傳鉢有持荷
廣寒管領羣仙到為我慇懃謝月娥
送林元質彬之西上
二十年來共短檠相親不减友于情風高鶚版曾雙中
海闊鵬搏不計程宣力棘圍新扁額題詩梨嶺舊家聲
瓣香旦旦為君祝唾掌功名在此行
送陳君保作喆西征
非時何事欲西征為有悲風動紫荆斜斷最憐鴻鴈影
急難方見鶺鴒情北方寒地多冰雪南國飢甿弄甲兵
扶旐東歸良不易護持孝友有神明
西征延平道中偶成
羣羽斜飛欲刺空誰能剪翼向籠中客程䟦涉二千里
年紀侵尋五十翁酒有神通排磊塊書無靈聖困英雄
相逢且說窮愁話纔入修門莫說窮
送鄭秉叔西征
聯轡而西三十程風餐雨宿費經營間關閱舊途經熟
老大逢新歴日驚我正與時相枘鑿君方随詔赴弓旌
獨班賜第明年事回首雲深谷口耕
除夜宿江下逆旅呈甥陳宗噐
在家随俗坐守歲逆旅無聊卧向晨舊隠荒凉棲鶴怨
端門邂逅畫雞新知非早似蘧伯玉將貴誰欺朱買臣
幸自樽中留得酒與君随分慶長春
南劒倅趙用甫權郡有小集以祈晴不用妓移
晚筵於潘司戶
君侯風誼薄雲高軫念征夫䟦涉勞雅宴朝陪青玉案
餘歡晚屬念珠曹嚮來驚下曾參杼此去誰分范叔袍
齋閤祈晴行有應免教雪虐更風饕
和龍溪陳宰璉景賜石馬橋韻橋乃其父崇清
作倡
幾年公案一朝成我覩爭先眼倍明勢面似呈新月樣
灘腰不作怒濤聲鰲頭地踞三千尺鵬路天開九萬程
荷槖瓣香元好在隂功隠德慰平生(原注侍郎自言每旦必焚香告天願)
(成此緣)
又九月朔同諸將觀石馬橋
萬年石馬勝緣成千丈金鰲跨水横法從福田勤播種
小菴心匠自經營不緣打破工夫到那得中流砥柱平
我輩濟川真事業何時赤手活蒼生
因發諸縣催科行移口占呈東倅
共乘别駕犯炎雲入手文書費解紛搜見底嚢供北餫
作無麪餅飽南軍銅山欲乞從今賜金浦何為異昔聞
分得塵勞無著處不知風月幾時分
送黃同年京甫必昌赴廣西提幹二首
黃甫才名二十年蹉跎正坐不能圓四書銳欲潜心聖
八品甘為從事賢東道樽前需客久南軒印子待人傳
丈夫不必求知已具眼分明有老天
君過羊城見菊坡先生不出意如何蜀嘘淮沸人挺亂
京火郊雷天薦瘥石介不親逢慶歴龜山何策救宣和
狂生憂國頭如雪送客無悰作好歌
寄呈漳守李侍郎元善四首(原注李韶自號竹湖筠溪其祖也嘗)
(守漳)
棠木筠溪手自栽竹湖又剖竹符來祖孫相望風流盛
父老驩傳春意回拔薤莫須施辣手泛蓮似更欠清才
善人所至如甘雨要洗漳民滿面埃(原注余去漳未久据所見言之)
侍郎佛地位中人一飯何嘗不念民涇渭同流須有别
雪霜殺物乃為仁揚清可使貪夫愧去惡能令善者伸
自笑狂生太饒舌見詩少喜定多嗔
嚮來大姓虐窮閭千畆農田浚作渠黠吏鷹豪争攫肉
驕兒螂怒敢當車老丞嫉惡無容忍直筆誅奸欲剪鋤
解印此曹稱快甚惟民與士最愁子(原注驕兒謂李蘭軍)
陛前苦語犯龍鱗朝退還遭丞相嗔連削六階為下吏
只饒一死與閒身命天所付須安分貧士之常莫語人
惟有梅花無冷暖玉堂茅舍一般春
寄南劒守陳寺丞宿
復齋出守劒津時正直清廉真吏師遺愛昔嘗垂竹帛
徽音今又嗣塤箎侯能培植甘棠苃我欲摩娑常萼碑
千載福公家傳好懷哉蜀士送行詩
送黃殿講成父赴廣東漕四首(進退韻)
閩州長者舊家聲德厚流光産俊英火玉精神充戶牖
國蘭譽諝播爐亭臨軒初試董晁策抗對專尋濓洛盟
臚句一傳喑萬馬祥雲五色捧魁星
剡曲蓮池徹㡳清即馳雋軌上蓬瀛抽黃嫓白羞時學
漬墨磨丹勘舊經彤陛奏言殫藎直玉皇動色賞忠精
胸中列宿舒芒耀藜火光分太乙星
金華重席被恩榮蘭省還持多士衡善類適然相牴牾
諸公可是費調停自從陣脚一摇動堪嘆棋枰幾變更
紫帽清源人刮目朱轓炯炯見郎星
尺一催歸白玉京浮雲偏妬月華明鳳凰遠舉弋何慕
鶗鴂爭鳴草不馨館列翹才難致仕杖携靈夀莫扶傾
重瞳不見賈山久猶駕軺車作德星
嘲解十首
主聖時平諫諍無子胡不善效轅駒庸庸随物例多福
皦皦出塵良易汙填海誰憐精衛苦移山可笑此翁愚
鳴鐘鼎食不知愛却愛山中飯糲麄(嘲)
杞天之下夜長吁朝上封章肝膽刳自是諸公忌生語
不應聖主怒狂夫我將行禮敖嫌簡子欲正名由笑迂
寧作首陽人餓死不為仗馬戀生芻(解)
一相當朝總百官升沉只在笑談問及門炙手趨炎火
傾國將身靠泰山子獨何人蜉撼樹衆皆重足虎當關
仙舟已到蓬萊境却被波神勒取還(嘲)
孤士每蒙丞相嗔人心不冺是非真瓘為苦語攻姦蔡
銓出危言忤老秦此事古來曾有樣如今天下幾無人
西山夫子深窮理能以逢干作保身(解)
邊塵四面逐雲飛正是英盧得志時西洛故疆將克復
北軍新銳屬羈縻智名功勇渠何欠䟦扈飛揚子過疑
消得騰章來辨析臺臣慮患可無詞(嘲)
狄青心不負朝廷䟦扈人疑漸有萌琦不押班嬰衆怒
浚私鑄印被臺評鉅公未免憂清議之子如何諱此名
若使滿朝無一語晚唐藩鎮禍胎成(解三原注余嘗有䟦扈辨)
西山名節太崢嶸洪魏同時俱有聲斥去不妨為寶慶
出來亦只做端平事師如子何為諂植黨旁人笑好名
婺女諫官良解事正邪辨析極分明(嘲以原注婺李再劾為不當諂事)
(真某交結洪某魏某)
三賢千載共襟期出處存亡同一時吾道非耶天詎測
斯人已矣我疇依希文若在甘為黨邢恕無知却背師
坐此褫官吾不恨恨他同傳是韓非(解)
君臣大義等乾坤兄弟何曾係大倫齊霸分明誅子紏
唐宗决裂用讐臣向時諸老空饒舌何物狂生又犯鱗
一自蔣坡新語出斯知世有讀書人(嘲不原注蔣三劾以當言濟王事)
(以齊威公殺子糾唐太宗用王魏事為證)
霸者成功如彼卑孔門童子恥稱之盡倫大舜斯為至
有過周公不亦宜古者責難誠意切今人逢惡大經隳
若教新語宜垂世可廢八章棠棣詩(解)
聚物
臧榖亡羊等是癡塞翁失馬浪成悲本非真鹿夢何凖
未必無鰲釣且遲蛟龍暫與蚖蛇肆鴻鵠那教燕雀知
暮四朝三狙莫怒會看挾乙走狐狸
