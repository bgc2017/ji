竹坡詞卷三
宋周紫芝撰
滿江紅(十一月二十有三日雪意濃甚已而復晴客歌世所傳催雪舉席歆豔有謂其韻俗)
(者使僕作語為賦此曲)
寂寂江天雪又滿晩來風急空懊恨散鹽飛絮未成輕
集萬里長空飛不到珠簾捲盡還羞入問向晚誰欲畫
漁蓑寒江立天黯淡催殘日波浩渺添寒力又何如
聊遣舞衣紅溼好與月娥臨晩砌莫教先放梅花拆便
準擬一醉廣寒宫千山白
琴調相思引
梅粉梢頭雨未乾淡烟疎日帶春寒暝鴉啼處人在小
樓邊芳草只隨春恨長塞鴻空傍碧雲還斷霞銷盡
新月又嬋娟
蝶戀花
天意才晴風又雨催得風前日日吹輕絮燕子不飛鶯
不語滿庭芳草空無數春去可堪人也去枝上殘紅
不忍擡頭覷假使留春春肯住喚誰相伴春同處
永遇樂(五日)
槐幄如雲燕泥猶溼雨餘清暑細草搖風小荷擎雨時
節還端午碧羅窗底依稀記得閒繫翠絲烟縷到如今
前歡如夢還對綵絛無語榴花半吐金刀猶在往事
更堪重數艾虎釵頭菖蒲酒裏舊約渾無據輕衫如霧
玉肌似削人在畫樓深處想靈符無人共帶翠眉暗聚
驀山溪
月眉星眼閬苑真僊侣嬌小正笄年每當筵愁歌怕舞
水亭烟樹春去已無蹤桃源路知何處往事如風絮
如今聞道悞剪香雲縷閒繫小烏紗更無心淺勻深注
三山路杳終不是人間知誰與吹簫女共駕青鸞去
品令(重九前一日飛卿攜酒相過坐中歌空青送客詞因用其韻是日淮上賊軍退舍)
西風持酒誚不做愁時候機雲兄弟坐中玉樹璚枝高
秀且莫勸人歸去坐來未久甘泉書奏報幽障沉烽
後明朝重九茱萸休惱淚霑襟袖怕煞黃花也解笑人
白首
又(九日寓居招提旅中不復出步上西菴絶頂擷黃菊一枝凄然有感復作此歌)
霜蓬零亂笑綠髩光陰晩紫茱時節小樓長醉一川平
遠休說龍山佳會此情不淺黃花香滿記白苧吳歌
軟如今却向亂山叢裏一枝重看對著西風搔首為誰
腸斷
清平樂
蘆洲晩淨雨罷江如鏡屬玉雙飛棲不定數點晚來煙
艇夢回滿眼凄凉一成無奈思量舟在綠楊堤下蟬
嘶欲盡斜陽
又
烟鬟斂翠柳下門初閉門外一川風細細沙上暝禽飛
起今宵水畔樓邊風光宛似當年月到舊時明處共
誰同倚闌干
又
青春欲暮柳下將飛絮月到階前梅子樹啼得杜鵑飛
去人歸不掩朱門一成過了黃昏只有瑣窗紅蠟照
人猶自銷魂
又
團欒小樹天與香無數薄豔不禁風日苦賸著紅油遮
護移栽未到江南香山鼻觀先參勾引老情偏醉錦
薰籠暖春酣
又
淺粧勻靚一點閒心性臉上羞紅凝不定惱亂酒愁花
病晩來淚揾殘霞墜鬟小玉釵斜細雨一簾春恨東
風滿地桃花
又
東風庭戶紅滿桃花樹准擬踏青南陌路雙鳳繡鞋新
做秋千月挂黃昏畫堂深掩朱門立盡花陰歸去此
時别是銷魂
浪淘沙(已未除夕)
江上送年歸還似年時屠蘇休恨到君遲覓得醉鄉無
事處莫放愁知紅灺一燈垂應笑人衰鶴長鳬短怨
他誰明日江樓春到也且醉南枝
又
落日在闌干風滿晴川坐來高浪擁銀山白鷺欲棲飛
不下却入蒼烟千里水雲寒正繞烟鬟拍浮須要酒
杯寬天與吾曹供一醉不是人間
踏莎行(和人賦雙魚花)
風翠輕翻霧紅深注鴛鴦池畔雙魚樹合歡鳳子也多
情飛來連理枝頭住欲付濃愁深憑尺素戲魚波上
無尋處教誰試與問花看如何寄得香牋去
又
燕子歸來梅花又落緗桃雨後燕支薄眼前先自許多
愁斜陽更在春池閣夢裏新歡年時舊約日長院静
空簾幕幾回猛待不思量擡頭又是思量著
又(謝人寄梅花)
鵲報寒枝魚傳尺素晴香暗與風微度故人還寄隴頭
梅憑誰為作梅花賦柳外朱橋竹邊深塢何時却向
君家去便須倩月與徘徊無人留得花常住
又
情似遊絲人如飛絮淚珠閣定空相覷一溪烟柳萬絲
垂無因繫得蘭舟住雁過斜陽草迷烟渚如今已是
愁無數明朝且做莫思量如何過得今宵去
雨中花令(吳興道中頗厭行役作此曲寄武林交舊)
山雨細泉生幽谷水滿平田雪蠒紅蠶熟後黃雲隴麥
秋間武陵烟暖數聲雞犬别是山川嗟老去倦遊蹤
跡長恨華顚行盡吳頭楚尾空慚萬壑千岩不如休也
一菴歸去依舊雲山
點絳辱(西池桃花落盡賦此)
燕子風高小桃枝上花無數亂溪深處滿地飛紅雨
喚得春來又送春歸去渾無緒劉郎前度空記來時路
又(内子生日)
人道長生算來世上何曾有玉尊長倒早是人間少
四十年來歴盡閒煩惱如今老大家開口贏得花前笑
臨江僊
水遠山長何處去欲行人似孤雲十分瘦損沈休文忍
將秋水鏡容易與君分試問梨花枝上雨為誰彈滿
清尊一江風月黯離魂平波催短棹小立送黃昏
又(送光州曾使君)
記得武陵相見日六年往事堪驚回頭雙鬢已星星誰
知江上酒還與故人傾鐵馬紅旗寒日暮使君猶寄
邊城只愁飛詔下青冥不應霜塞晩横槊看詩成
好事近(青陽道中見梅花是日微風花已有落者)
江路繞青山山翠撲衣輕溼誰釀晚來雲意做一天愁
色竹溪斜度儘籃輿疎梅暗香入何處最關心事恨
落梅風急
又(謝人分得蠟梅一枝)
香蠟染宫黃不屬世間風月分我照寒金蕊伴小窗愁
絶高標獨步本無雙一枝為誰折壓盡半春桃李任
滿山如雪
又
簾外一聲歌傾盡滿城風月看到酒闌羞處想多情難
說周郎元是個中人如今鬢如雪自恨老來腸肚誚
不堪摧折
又
雨後欲斜陽紅滿井梧風葉還是夜來時候共小軒明
月不關纖手與調冰消除這些熱自是月娥肌骨似
玉壺香雪
又(海棠)
春似酒杯濃醉得海棠無力誰染玉肌豐臉做燕支顔
色送春風雨最無情吹殘也堪惜何似且留花住喚
小鬟催拍
又
秋意總關愁那更與君輕别從此共誰同醉恨老來風
月遥知手板笑看雲江邊醉時節應為老人回首記
白頭如雪
酹江月
冰輪飛上正金波翻動玉壺新綠風帽還欹清露滴凛
凛微生寒粟白玉樓高水精簾捲十里堆瓊屋千山人
靜怒龍聲噴蘄竹夜久斗落天高銀河還對瀉冷懸
雙瀑此地人間何處有難買明珠千斛弄影人歸錦袍
何在更誰知鴻鵠素光如練滿天空挂寒玉
又(送路使君)
楚山無盡看西來新擁石城雙旆立馬花邊金鐙暖遥
想元戎小隊白雪歌成莫愁去後往事空千載一時吟
嘯風流不減前輩聞道夢澤南州日高初睡足雅宜
高會老去愁多誰念我空對雲山蒼翠南雁歸時白頭
應記得尊前傾蓋送君南浦無情空恨江水
感皇恩
殘月挂征鞍路長山繞獨擁寒貂犯霜曉水邊林下孤
負此生多少星星空滿髩因誰有不如辦個短蓑長
釣喚取輕鷗伴人老思量也勝看人眉頭眼腦世間渾
是夢何時了
又(除夜作)
玉筯點椒花年華又杪絳蠟燒殘暗催曉小窗醒處夢
斷月斜江悄故山春欲動歸程杳天意不放人生長
少富貴應須致身早此宵長願贏取一尊娛老假饒真
百歲能多少
又(竹坡老人步上南岡得堂基於孤峰絶頂間喜甚戲作長短句)
無事小神僊世人誰會著甚來由自縈繫人生須是做
些閒中活計百年能幾許無多子近日謝天與片閒
田地作個茅堂待打睡酒兒熟也贏取山中一醉人間
如意事只此是
又(送晁别駕赴朝)
江上一山横偶來同住山北山南共來去今朝何事目
送征鴻輕舉可堪吹不斷梨花雨千里莫厭重霄雲
路飛下彤庭伴鵷鷺紫騮烏帽看盡章臺風絮故人應
問我今何處
又(送侯彦嘉歸彭澤)
何處是雲菴本來無住雲共誰來共誰去菊籬杯酒聊
為淵明頻舉幅巾應屬溼斜川雨此去常恨相從無
路記取孤飛水邊鷺重來一笑又是柳飛殘絮夢魂飛
不到君閒處(彦嘉小室榜曰閒處)
洞僊歌
江梅吹盡更幽蘭香度可惜濃春為誰住最嫌他無數
輕薄桃花推不去偏守定東風一處病來應怕酒眼
常醒老去羞春似無語准擬強追隨管領風光人生只
歡期難預縱留得梨花做寒食怎喫他朝來這般風雨
賀新郎
白首歸何晩笑一椽天教付與楚江南岸門外春山晩
無數只有匡廬似染但想像紅粧不見誰念香山當日
事漫青衫淚溼人誰管歌舊曲空凄怨將軍未老身
歸漢笇功名過了唯有古詞塵滿誰似淵明拚得老飽
看雲山萬點况此老斜川不遠終待我他年自剪黃花
一酹重陽醆君為我休辭勸
蘇幕遮
水傍邊山盡處喚取雲來共我山頭住分得一江風共
雨滿院芙蓉更聽紅粧舞趁霜晴閒獨步那裏烟村
有個梅花樹小徑斜穿來又去醉後知他有甚青雲路
又
老相邀山作伴千里西來始識廬山面愛酒揚雄渾不
管天與隣翁來慰窮愁眼似驚鴻吹又散畫舸横江
望斷江南岸地角天涯無近遠一闋清歌且放梨花滿
一剪梅(送楊師醇赴官)
無限江山無限愁兩岸斜陽人上扁舟闌干吹浪不多
時酒在離尊情滿滄洲早是霜華兩鬢秋目送飛鴻
那更難留問君尺素幾時來莫道長江不解西流
千秋歲(生日)
小春時候晴日吳山秀霜尚淺梅先透波翻醽醁醆霧
暖芙蓉繡持夀酒仙娥特地回雙袖試問春多少恩
入芝蘭厚松不老山長久星占南極遠家是椒房舊君
一笑金鸞看取人歸後
又(葉審言生日)
當年文焰蜀錦詞華爛年正少聲初遠手攀天上桂書
奏蓬萊殿人盡道洛陽盛事今重見千尺青蒼榦直
節凌霄漢天未識應嗟晩飲殘長夀醆歸奉春皇燕金
葉滿擗麟且受麻姑勸
又(春欲去二妙老人戲作長短句留之為社中一笑)
送春歸去說與愁無數君去後歸何處人應空懊惱春
亦無言語寒日暮騰騰醉夢隨風絮盡日閒庭雨紅
溼秋千柱人恨切鶯聲苦擬傾澆悶酒留取殘紅樹春
去也不成不為愁人住
風入松
禁烟過後落花天無奈輕寒東風不管春歸去共殘紅
飛上秋千看盡天涯芳草春愁堆在闌干楚江横斷
夕陽邊無限青烟舊時雲去今何處山無數柳漲平川
與問風前回雁甚時吹過江南
憶王孫(絶筆)
梅子生時春漸老紅滿地落花誰掃舊年池館不歸來
又綠盡今年草思量千里鄉關道山共水幾時得到
杜鵑只解怨殘春也不管人煩惱
減字木蘭花(雨中熟睡)
快風消暑門近雨邊梅子樹晝夢騰騰急雨聲中喚不
醒輕衫短箑林下日長聊散髮無計醫貧長作雲山
高卧人
採桑子(將離武林)
雲蹤老去軍無定飄泊寒空又被東風吹過江南第幾
峰長安市上看花眼不到衰翁好趁歸鴻家在西巖
碧桂叢
竹坡詞卷三
