後山集卷十宋陳師道撰
書
與魯直書
師道啓往歲劉北與在濟陰嘗遣人至黔中附書必達
爾後無便而仕者畏慎不許近遞用是不果為問必蒙
深察比日伏惟尊候萬福未緣瞻近臨書惘惘萬冀以
時為道自重不宣
師道再啓紹元夏末以例罷官遂赴部得監海陵酒明
年之春復遭家禍居貧口衆轉舍往來而卒歸鄉里逮
今三歲矣而法當居外射闕亦旣申部而請矣不辦一
到京師又不敢數數申部今亦再歲矣不蒙注擬罷官六
年内無一錢之入艱難困苦無所不有溝壑之憂近在
朝夕甚可笑也自私自幸者大兒年十六解作史論小
兒八歲能賦絶句時有好語聊為絶倒不知天欲窮之
耶欲達之耶邇來絶不為詩文然不廢書時作小詞以
自娛用以卒歲毋以為念也師道再拜
無咎向過此服闋赴貶所相從數日頗見言色他皆不
通問矣師道有詩文數篇在王立之處托渠轉致必能
上達也邇來起居何如不至乏絶否何以自存有相恤
者否令子能慰意否風土不甚惡否平居與誰相從有
可與語否仕者不相陵否何以遣日亦著書否近有人
傳謁金門詞讀之爽然便如侍語不知此生能復相從
如前日否朱時發能復相濟否師道素有脾疾近復暴
得風眩時時間作亦有併作時極以為苦若不飢死寒
死亦當疾死然人生要須死寧校長短但恨與釋氏未
有厚緣少假數年積修香火亦不恨矣師道上
王立之遣人來相賙云欲遣信且索書甚急作此殊不
盡懷語所不及亦可自了何必多耶知命聞在左右偶
多作報書不暇奉問萬萬深察不敢疎也王家人還萬
覬一字令郎計康勝為學想有可觀人還可以數首見
寄否豐登兩稚不敢草草上狀向慕之意甚於乃翁正
夫有幼子明誠頗好文義每遇蘇黃文詩雖半簡數字
必錄藏以此失好於父幾如小邪矣迺知歆向無足怪
者
賀許州梁資政書
伏審抗章避寵引疾就閒人之所嗟深為兩宫之至計
自以為幸復託四壁之餘光恭惟安撫資政以公恕之
心言者無怨以循良之政去則有思雖夷險之百為而
始終之一節迨兹登進方徯升平而不盡平生之懷遽
起山林之興辭名遁禄雖自計之甚都挈國躋民如人
望之未巳即膺圖舊復此奮庸雅志不違急復東山之
舊陰德未報終享博陽之封某向以不虞之名誤被非
常之舉間緣罪戾自取棄捐雖百毁之交興而一顧之
不改永惟厚施何日可忘念方佐理之秋莫效暄寒之
問畏人言之為累豈日遠而遂疎夢得自憐不識平津
之閣仲郢圖報敢異奇章之門區區之愚筆舌莫旣
賀本州劉大夫書
光奉至恩鎮臨近服風聲所被人士同歸恭惟知府郎
中大夫德盛而行高學優而文富名成於實旣久而彌
芳政出於仁所居而稱治洊更中外顯有勲猷倦青瑣
之追趨思黃堂之偃息潁雖文學之國近罹水旱之憂
倉廩旣傾飢寒并解鯨鯢就戮金鼓不鳴方兹安養之
秋樂得循良之吏斯民相慶舉興五袴之心下吏自憐
獨有二天之覆
代上運使戸部朝請書
昨聞行節巳次外臺顧無半面之交空懷鄙意復託二
天之賜敢後衆人敬修咫尺之書用伸燕雀之賀空函
而往已切東陽之思一紙爰臨更覺荆州之重雖小人
之懷惠惟君子之好儀感服之深夙宵未巳伏惟運使
戶部名成一代德冠四科贊治南宫國有九年之蓄出
節西道政回千里之春即慶褒嘉遂膺圖仕炎蒸方熾
興息惟時向往之誠筆墨莫盡
代與宰相賀正書
歲時月之三元惟此夏時之正德壽康之五福莫如君
子之宜凡在陶鎔舉興禱頌伏惟門下相公御今以古
同德於天行旣久而益完言當事而成貴進退可度蔚
然百世之師望實並隆卓爾千人之右為蒼生而再起
與三代以同功迨此元辰茂膺百禄重戴憑於席為儒
者之至榮登王導於牀極人臣之殊禮傾依祝詠交集
悰靈
代與執政賀正書
獻歲發春驗天時之興廢履端居正觀君子之威儀伏
惟某官抗志不羣誠身以善雄深雅徤文為一代之宗
敬義直方名列四科之上出遘亨嘉之會踐(闕一字)中外
之難致主惠民已著大儒之效因時受祉益隆仁者之
年傾祝之深翰墨莫盡
代罷郡謝執政書
獲解郡章言還里閈荷庇庥之有素懷感愧以交深伏
念某一被選掄屢更任使初無閥閱以謝生成昨者罷
使朔方分符近輔遽蒙易地皆出異恩惟此東州素稱
劇郡盜居天下之最吏用柱後之文承平百年風俗一
變枹鼓不作囹圄屢空顧無施設之勞不覺歲時之逝
及瓜而代曾不滯留奉身以還又逃罪戾伏遇某官潤
色皇度肅清海隅元無一物之私均被二天之賜致兹
迂拙終獲保全顧雖顓愚亦知感激受一錢之贐無循
良之可稱奉三歲之凡顧筋骸之難強
賀亳州林樞密書
辭榮就逸按節殿邦公議所同深惜衮衣之去輿情胥
慶又聞竹馬之迎顧此東藩實惟舊治吏民安於條教
草木識其風聲豈其歲月之間復見羽旄之美歡聲一
動和氣四來不勞施為復此安靜伏惟判府樞密智周
世變道與天同蔚然儒者之宗卓爾名臣之右終始一
節出入三朝雖屢屈而不移故旣壓而復起迨兹登進
方徯奮庸而功成不居名下難久旣與時而進退寧有
意於去來雖雅志之不違如蒼生之失望天從人欲政
在老成恐坐席之未温而鋒車之迅召顧惟庸妄早辱
知憐家禍私憂不勝多難辟窮就食固已屢遷方虞溝
壑之憂莫效寢興之問永惟眷顧肯賜棄捐五月披裘
未負平生之待千里命駕敢忘向慕之心
答陳先軰書
洙泗之間號稱文學之國教化所被莫如庠序之人時
有異材出由公進迨兹盛選遂及吾宗左學修詞秀三
楚而著目東堂落筆駭衆觀以興嗟擅兹翰墨之場優
入英雄之彀顧播揚之在後致駸尋而度前雖門巷之
縱觀榮如晝錦而高明之用意志在冥鴻更觀已試之
言見於行事之實某因依末眷蒙被餘光共學十年未
有㳙涘之補一日千里益知驥騄之能書問見貽感銘
斯切惟區區之鄙意非卒卒而能宣顧兹遲暮之年更
有子孫之寄
代賀鄆州宇文學士書
報政南陽改符東道惟此濟河之奥號為盜訟之區非
得循良莫宜鎮撫申令既下百城聳觀旬浹之間千里
自得伏惟安撫學士名高肅物德盛照鄰請學成家屈
諸儒而著籍屬詞高世追三代以同風稍更中外之難
顯有勲庸之著果膺眷顧入奉威顔宣室之問賈生巳
聞前席潁川之留寇翼不待經年遂秉國鈞以從民欲
某誤分民社獲奉教條顧無一日之長方託二天之庇
傾瞻之素翰墨奚殫
賀鄆州宇文學士書
升華内閣換節外臺凡屬私人舉興善頌伏惟安撫學
士德以善世政為吏師直方大以積中智仁勇而兼用
向由禮樂之府出分民社之憂三年四遷肇見用才之
意一日三接益知注意之深迨此告成遂膺圖任某向
者名在學屬迹遠賓階初無左右之容遽有賢能之薦
雖古之所謂知已何以異斯而士之苟有烈心孰不懷
此惟是寒暄之問阻於道里之遥闕然不修非自為於
簡外永以為好亮不校於數疎熟知其然恃以不懼幸
此照臨之下願效其愚顧惟遲暮之年未有以報
賀慶州高龍圖書
嚴奉俞音出臨邊府人望所在歡聲大同恭惟經略龍
圖鄒魯宿儒金章舊族恩素隆於三接名並列於四科
出將入卿皆以賢而選進建功施化不待歲而報成超
然戚里之英皇爾士林之秀緣東朝之故意分西顧之
新憂授以專征隱如敵國上金城之策雖始異而終同
勒燕然之銘將超今而映古高秋爽氣大旆啓行更圖
寢食之宜少慰士民之望
代賀京東盧運判書
光膺帝制就領漕權公望所歸輿情稱慶恭惟運判寺
丞材猷絶衆術學承家蔚然齊魯之英卓爾詩書之府
頃持使節出按東方千里農桑家有倉箱之積百城冠
蓋人懷冰蘗之心聲烈徹聞褒優竝至雖為漸進當復
超升未容坐席之温即應鋒車之召遂登禁從以潤朝
廷某幸此備員辱居屬部為邦政拙作德心勞顧無一
日之私巳有二天之望
代與運使吕少卿賀正書
惟四序之有初昔人所慎舉一觴而為壽君子攸宜恭
惟運使少卿識貫精微學窮淵奥夷險著古人之節談
議居諸儒之先履此令辰茂膺顯相遂承召節甫置禁
林某叨守郡符阻陪賓次瞻頌之表筆舌奚殫
代與鄰郡賀正書
行夏之時爰得天元之正履端於始莫如君子之宜辱
在親鄰舉興善頌恭惟某官器涵遠大識達幾微温然
儒者之流卓爾名臣之節宜膺吉旦顯受殊休瞻頌之
私敷陳㒺旣
泛回賀正書
司歷告時君子慎始未遑伸慶先辱惠音永惟天序之
初宜享吉人之報區區之祝卒卒奚殫
回棣州守
祗荷誤恩復司外學方承大芘徒切至懷伏惟某官清
白承家文明燭物出入省寺已宣布於風聲選用循良
足慰安於疲瘵顧兹陋仄方報政成豈意妄庸獲奉條
教青衫白首尚懷五斗之謀黃卷赤文莫副諸儒之問
頃瞻之素翰墨奚伸
回交代
永惟平日遘聞聲烈之詳豈意暮年獲託交承之末興
言及此為慰可量伏惟某官學以成家德方名世抗諸
儒而著節度兩漢以修文方聖君側席之求乃賢者彙
征之會佇膺嚴召即慶峻遷某巳戒行舟方趨賓次傾
瞻之切翰墨奚伸
判官推官
蒙誤恩之逮下還舊貫以起家愧非文學之英復冒師
儒之寵永惟僥倖有愧心顔伏惟某官婉畫佐州彌文
飾吏士有登門之峻寵深入幕之親尚德有年趨風在
即傾瞻之切翰墨奚伸
與曾樞密書
納溝斷木僅逃樵㸑之憂抱極列星但仰文明之燭向
緣餘黨例罷故官一廢七年日有投荒之懼十生九死
卒完填壑之軀旣逃影而匿形故使人之忘巳比再蒙
於除吏敢自比於常人稍紓平生之懷復修左右之問
永惟陳迹未賜削除引領師門莫知遠邇恭惟樞密光
禄大夫材兼文武身任安危毅然處羣枉之中隐爾如
九鼎之重仁人之言屬乎耳公家之利知則為鎮撫四
夷已告功於清廟平章百揆方申命於大廷重念某早
辱知憐晚罹憂患每竊聞於親舊數見問于死生白首
玄文終不移於素志日暮途遠已有愧於初心傾倒之
誠敷陳㒺旣秋陽尚熾幾務惟繁伏冀上為廟朝精調
寢寤
賀翰林曾學士書
内翰文丈召從西掖入直北門豈惟儒者之榮實繫朝
廷之重恭惟論思獻納之任必須道德文學之流不雜
用於他材故專收於夙望成命旣下歡聲大同雖圖任
未快於羣情而天下巳被其陰賜兄弟相望乃平世之
榮光魯衛同升亦熙朝之故事顧惟庸妄早辱知憐雖
老棄諸侯乃下流之自取而早親文席顧遺跡之尚存
側聞新命之傳倍有輿人之慶秋陽尚熾禁直云初伏
冀上為廟朝精調寢寤
上范相公書
南北相望間有湖山之阻死生未保莫遑簡牘之修永
惟道德之流宜有神明之相起居自若瘴癘不侵藥石
未施視瞻如故蓋天將大任故再試以艱虞而人望
小康宜三還於廊廟此方内之所共豈小人之敢私恭
惟宫使相公壽考百年險夷一德卓爾名臣之冠凜然
先正之風為古人之甚難處天下之所獨正言直道家
有其書履險處窮孰見其際恐安居之未定即召節以
促行正位上台永康四海秋陽方熾舍省云初伏冀上
為廟朝善調寢寤
代乞郡劄子
臣近累具辭免新命陳乞外任伏蒙聖恩未賜俞允愚
誠不切天聽未回義之所安言不能已臣聞君使臣以
禮臣事君以忠施報之道也故上有好禮之君則下有
行義之臣各盡其道以致其和陛下於臣可謂盡禮矣
臣事陛下敢有不盡義乎傳曰有言責者不得其言則
去又曰陳力就列不能者止夫古人之仕者三諫則去
豈懷怨嫉自絶於君蓋先王之制其退以義以防臣之
苟容而忠臣之心以去為諫尚冀君之感悟今臣可謂
不得其言矣而况衰病寖加筋骸莫強睛瞳昏眊白黑
僅分又可謂不能矣負二宜去尚欲何求臣若冒罪強
顔奉詔居住則累黷聖聽徒為空文豈特言行相違抑
亦欺君賣友惟其死守不覺煩言恭惟陛下惜臣之去
不若用臣之言臨臣之恩不若行臣之義察其迫切忍
不聽從雖渙汗之命莫回而匹夫之志不奪伏望聖慈
早賜除臣一外任差遣
論國子賣書狀
右臣伏見國子監所賣書向用越紙而價少今用襄紙
而價高書莫不廹而價增於舊甚非聖朝章明古訓以
教後學之意臣愚欲乞計工紙之費以為之價務廣其
傳不以末利亦聖教之一助伏候敕旨
臣惟諸州學所賣監書係用官錢買充官物價之高
下何所損益而外學常苦無錢而書價貴以是在所
不能具有國子之書而學者聞見亦寡今乞止計工
紙别為之價所冀學者益廣見聞以稱朝廷教養之
意及乞依公使庫例量差兵士般取
後山集卷十
