後山集卷十三宋陳師道撰
論
正統論
統者一也天下而君之王事也君子之所貴也吾於詩
春秋孟子見之也周南自風而雅王者之事也召南自
家而國諸侯之事也公羊子曰王正月者大一統也孟
子曰伊尹孔子得百里之地皆能朝諸侯而有天下也
夫正者以有貳也非謂得之有正與否也天下有貳君
子擇而與之所以致一也不一則無君無君則人道盡
矣吾於中說見之也王子曰中國有一聖人明之中國
有並聖人除之夫列國並立而不相尚君子必致于一
者不欲天下一日而無君也吾於春秋見之也詩降於
風書絶於文侯之命則天下無王矣春秋所以作也天
下無王而正月必書王者所以君之也由周而上天下
為一由周而下學者所論者五焉有其位而不一者東
周是也有天下而無位者齊晉是也有統而為閏者秦
蜀是也無其統而為偽者魏梁是也上無所始下無所
終南北是也正之說有三而其用一三者天地人也天
者命(一作令)也天與賢則賢天與子則子非人所能為也
故君子敬焉地者中國也天地之所合也先王之所治
也禮樂刑政之所出也故君子慕焉人者德功也德者
化也功者事也故君子尚焉一者義也可進則進可黜
則黜而統有歸矣吾於詩與春秋見之也西伯諸侯也
君子與其王平桓周之餘而君子奪其王也隐公攝位
而先君之元子君子與其君也桓公世子也王與諸侯
大夫國人君之而王法所討君子黜之文王西夷之人
秦與吳楚戎蠻也君子進而中國之也杞夏裔也君子
斥而夷狄之也曰周之東夷於諸侯其所有號爾故詩
降而書絶之君子蓋有待也夫詩降而書絶則天下無
周矣王者可以作也而卒無以代之徒以先王之世天
下須君而復與之豈君子所欲哉桓文一中國却外夷
出民水火之中有功矣天命不改管仲不得而革也夫
周存之者天也文武之澤也黜之者人也天下之法也
此周與齊晉之辨也秦之昭襄始亡周而臣諸侯及始
皇又合六國而為一而學者不以接統豈不巳甚矣哉
以秦之暴疾之可也而不謂天下為秦可乎奪其統其
誰與哉新莽漢之盜也而漢討之是猶夏之窮羿衛之
州吁而齊之無知也而學者疑其年吾於春秋見之也
魯昭公之失國寓於諸侯而季氏服君之服行君之事
也七年君子以其前繫之昭其後繫之定則以元始屬
之建武其可矣此秦新之辨也三國之一吾於續書見
之也漢中邦之舊也劉葛之所造也君子之所向也而
地則四隅也德遠而功邇君子不得而私焉吳魏皆有
志於天下又皆功于民而魏則中國也於是與之其得
已乎此曹魏之辨也自晉而下則為陳陳亡於隋則有
中國自隋而上則為魏魏而上為燕趙趙繼晉者也晉
之亡猶秦也非人亡之也舉天下而棄之智者得之而
謂之逆乎其事則漢唐其名則霸其義則雖非桓文亦
非晉之罪人也則有始石氏羯也慕容氏鮮卑也然居
中國之位有中國之民而行中國之政矣是猶書之秦
春秋之吳楚也燕趙不為夷謂魏為狄乎南北之變吾
於元經見之也晉之東猶漢也屬而繼宗古之制也其
所貴者以中土之無代也君子因其舊而與之猶周也
皇始授魏進之也天也而帝晉者人也魏可貴而未貴
晉可賤而未賤故君子持之也持之者待其定也晉宋
有其志又有其功而魏未有以勝之武文沒而孝文興
於是南北定矣故宋亡而帝魏也孝建之後可以奪矣
而君子不忍者武文之澤也故因其亡而取之或曰魏
假之華齊梁陳斥之蠻無乃悖乎曰夷而變雖未純乎
夏君子進之也夏而變雖未純乎夷君子斥之也矧其
純乎孔子曰一日克已復禮天下歸仁而不考其素善
其變也又况終身由之者乎色斯舉矣而不察其著惡
其變也又况言咈行乎此南北之辨也學者擬梁而於
新唐非其族也且其取之奪也非討也吾于春秋見之
也楚比盜也而棄疾殺之君子書之曰公子棄疾殺公
子比以情不以迹也梁之有猶魏也此朱梁之辨也吾
於正統基之經以定其論資之公以濟其義折衆說之
在而歸諸正庶乎其可也
取守論
世之說曰文武異道取守異宜武夫策義可以進取儒
者用仁可與守成秦以用武而亡宋襄公以用儒而敗
故漢取以詐力守以仁義文武迭用而各得其宜也是
不然猶之於人也有喜則有怒可笑則可哭未有喜而
不怒笑而不哭者也喜怒同出於人武文同出於道譬
之人焉自本觀之手足耳目皆身也言動視聽皆用也
自末觀之手足異號耳目異使而世以為異者有見於
前也古之取天下者以身其守之者亦以身故君子脩
身而天下平脩身非以致天下而天下歸之林非慕鳥
也淵非召魚也而魚鳥從之者從其所也古之人行之
者文王是也而於詩見之周南所以取也小雅所以守
也而孔子著之以為法也後之取天下者以兵兵者争
而巳矣以詐勝詐以力勝力致其争也至其盡敵則無
所與争而君臣相屠矣故其語曰兔死犬烹鳥盡弓藏
蓋其所取者乃所以殺其身也譬之于盜足以致財而
不足以為生秦漢是也湯武之兵非取天下也取有罪
也古之守者以天下計故堯禪舜舜禪禹湯放桀武王
伐紂周公居洛曰有德易以興無德易以亡豈為子孫
計哉其取之以天下其守之以天下故五伯迭興不得
而私也後之守者以子孫計其得之以争其守之也畏
人之有争心也故秦墮名城銷鋒鏑殺豪傑愚黔首以
止争也漢高祖曰安得壯士守四方以禦争也此其所
異也私故也故世以為異者有見於後也儒者難與慮
始可與守成叔孫通之言也通之佐漢而進羣盜壯士
其學既不足於取而天下既定因時便事使為朝會祭
祀弁服之制以為仁義守天下之具孟子曰禮節文仁
義者也禮以為節儀以為文夫朝會祭祀弁服之制是
儀也禮之文也豈仁義之實哉則通之學文不足於守
也然而漢之所以持世而遺後者其蕭何之法乎通何
與焉古之於仁義有四焉由之者道也無為而無不為
舜禹是也為之者善也好仁而惡不仁湯武是也假之
者為人者也不善其身而善其政五霸是也脩之者為
道者也故曰回心三月不違仁其餘日月至焉而巳矣
七十子是也漢之於仁義非善其身也善其政而已非
明於已也有見於古而已其不迨於五霸者所謂政者
未盡善而所謂義者未盡明也其假之而不至乎宋襄
公有亡國殘民喪身之道而以不鼓不成列不禽二毛
為仁是不知務也譬之於盜寡取以為廉忘其財之盜
也子魚曰愛其重傷則如勿傷愛其二毛則如服焉此
仁人之言也襄公何知焉
商君論
士之為善終其身則善不勝言也其為惡也亦然故君
子論其大焉以先王之法義而議公孫鞅之行治莫非
罪也而論其大者有四焉鞅之術屠也政其具也故政
不行則屠秦之民政行則屠諸侯之民去殺則無行焉
夫愛人者人愛之惡人者人惡之則屠之者人豈忘之
也而又導之以殺驅之以戰則民知殺而已懷殺人之
心操殺人之具以事其上其不亡者昔未有也故其利
足以兼諸侯而其禍亦以亡秦此所謂白晝而攫金者
也金則得矣而身隨之愚者不為也鞅之亡秦其罪一
也政以保民也而殺以行政化以革姦也而姦以成俗
用秦之民如牛羊然市無完人道有流血鞅之賊民其
罪二也君不患不善而患無其志志者適道之源也孝
公雖未善抑有志矣因其志而導之猶順流而下也而
鞅損而小之蔽其良心逢以桀惡百世之後名為暴君
談者不置也鞅之賊君其罪三也鞅誠用趙良之言捐
國去位興賢以易政作德以變俗豈徒安秦所以安其
身也徇巳怙終卒車裂之鞅之亡身其罪四也夫四罪
者人有其一王者之法不待教而誅而鞅况具之耶是
故秦霸者之罪人而鞅秦之罪人也始鞅之說孝公以
王道而不用也說者謂鞅舍已從人苟合者也是不然
夫懷璧以適市其價百萬而償以萬則賈者不售也若
石則售之矣鞅之所懷石也而市之玉耳故其價易當
也王者之法政以成天下之務者所以治也故曰如有
用我者期月而巳三年有成王道之始也成天下之俗
者所以安也故曰有王者必世而後仁王道之終也而
鞅以謂王者之郊不及其身數十百年而後見其不知
也明矣夫王帝皇者古今之異號耳而鞅以謂有帝道
焉有王道焉其陋甚矣而始說之以王道者豈小人之
心欲所用乎上以探主之意又以堅其意下以引就其
說又以拒人之說也則聽之者可不察乎夫孝公之用
鞅也以國聽命以身受教威福並主而不忌朝無公臣
而不疑刑及骨肉而不怒毁著通國而不奪故鞅得終
其術可謂善用矣用鞅之道而用賢其王可立而待也
當是之時子輿在鄒子休在楚不為無賢也遠者所不
知而趙良之近而又不知可不惜哉是故有國者不患
不能用人而患乎不知人也
霍光論
有其才而無其節者司馬懿是也有其節而無其才者
荀息是也有是二者成功而去伊周是也有是二者守
而不固霍光是也光承武帝孤幼之託天下之寄黜昏
顯明全而歸之承征伐之後公私兩弊而十數年間内
豐外服光之功有三焉然以私愛冒大義鄰於奪矣其
幸宣帝智而不争使之争則未可知也昭長而宣立既
不能去又不歸政光之失亦三焉史氏謂不學無術闇
於大理而或以謂人倫逆順雖不學而知之日磾老胡
而著忠孝何待於學嗚呼學則明否則蔽理之常也不
學而能者道也畏之者學也學而後知畏也畏聖人之
言也光之不勝私以其不知畏也光善人也使其學而
知畏其肯出此乎豈特如此其肯以婢為妻乎則除惡
于未然光之三失其皆出於此乎或者又謂節而不才
然保人之幼全人之國天下危而復安此皆才之大者
至其結婚不與上官以宰相子守關與武庫親同列而
慮患有急而收符璽又皆有以過人特其才有能否雖
然中人而下亦不能具也或又謂日磾不肯納女後宫
而光以為后日磾殺弄兒而光隂妻為不知光之守節
誠有不如至其功亦非日磾所及也始光推日磾而謂
匈奴輕漢此其智有過人者惜乎不之盡也
後山集卷十三
