後山集卷九宋陳師道撰
書
上蘇公書
師道啓散從還辱書伏承經暑起居萬福師道奉親如
昨惟方託芘賴復爾違闊不能不動念耳蓋士方相從
時莫知其樂及相别亦不為難至其離居窮獨默默自
守然後知相從之樂相别之難也士方少時未來之日
長視天下事意頗輕之亦易為别至其晚莫數更離合
方以為難此蓋志與年衰顧影惜日畏死而然耳謝太
傅常謂中年以來一與親友别數日作惡謝公江海之
士違世絶俗乃其常耳顧以别為難者豈酣於富貴而
習於違順也耶由是觀之以别為難皆非士之正也士
亦安能克此當以老為戒以富貴為畏耳承諭人須久
而後知誠如來示知人固未易未易之中又有甚難范
文正公謂王荆公長於知君子短於知小人由今觀之
豈特所短正以反置之耳古之所謂腹心之臣者以其
同德也故武王曰予有亂臣十人同心同德而荆公以
巧智之士為腹心故王氏之得禍大也聞狙詐咸作使
矣未聞託之心腹也夫君子無棄人巧智之士亦非可
棄以作手足可也耳目且不可况腹心乎蓋勢在則欺
之以為功勢同則奪之以自利勢去則背之以違害使
之且難况同之乎無德而智以智營身而不及事智之
所後不得不欺以衛身也天下之事又豈巧者之所能
乎士終始不相負非由義則畏義耳勢在而真不負耶
末疾偏廢不害為生膏肓之潰弔之可也嘗竊悲之故
謂知士當如范公用士當以王公為戒也不審閣下以
為如何近見趙承議說得閣下書欲復伸理前所舉刺
文廣獄事聞之未以為然竊謂閣下必不出此而愚慮
所及亦不能忍也君子之於事以位為限居位而不言
則不可去位而言則又不可其言之者義也其不言者
亦義也閣下前為潁州言之可也今為揚守而與潁事
其亦可乎豈以昔嘗言之而不置耶此取勝之道也近
歲士大夫類皆如此以為成言而非閣下之所當為也
苟不公言而私請之又不如巳也天下之事行之不中
理使人不平者豈此一事閣下豈能盡爭之耶爭之豈
能盡如人意耶徒使呫呫者以為多事耳嘗謂士大夫
視天下不平之事不當懷不平之意平居憤憤切齒扼
腕誠非為已一旦當事而發之如決江河其可禦耶必
有過甚覆溺之憂前日王荆公司馬温公是也夫言之
以行義耳豈如馮婦攘臂下車取衆人之一快耶竊謂
閣下必不出此而寧一陳之以效其愚耳秋益高惟為
朝重慎不勝區區師道再拜
上林秀州書
七月十日彭城陳師道謹奉書學士閣下宗周之制士
見於大夫卿公介以厚其别詞以正其名贄以效其情
儀以致其敬四者備矣謂之禮成士之相見如女之從
人有願見之心而無自行之義必有紹介為之前焉所
以别嫌而慎微也故曰介以厚其别名以舉事詞以導
名名者先王所以定民分也名正則詞不悖分定則民
不犯故曰詞以正其名言不足以盡意名不可以過情
又為之贄以成其終故授受焉介以通名擯以將命勤
亦至矣然因人而後達也禮莫重於自盡故祭主於盥
婚主於迎賓主於贄故曰贄以效其情誠發於心而喻
於身達於容色故又有儀焉詞以三請贄以三獻三揖
而升三拜而出禮煩則泰簡則野三者禮之中也故曰
儀以致其敬是以貴不陵賤下不援上謹其分守順於
時命志不屈而身不辱以成其善當是之世豈特士之
自賢蓋亦有禮為之節也夫周之制禮其所為防至矣
及其晩世禮存而俗變猶自市而失身况于禮之亡乎
自周之禮亡士之免者寡矣世無君子明禮以正之旣
相循以為常而史官又載其事故其弊習而不自知也
師道鄙人也然有聞於南豐先生不敢不勉也先生謂
師道曰子見林秀州乎曰未也先生曰行矣師道承命
以來謹因先生而請焉詩文二卷敬以自效不敢以為
能也謹傴僂待命惟閣下賜之師道再拜
答李端叔書
師道啓前日秦少游處得所惠書教以空竈䑛鼎之說
勤懇甚厚竊怪足下無父兄之好邑里之舊面目相誰
何聲氣不接顧知而賜之足下安得此哉此殆少游有
以欺足下足下信之過矣少游之文過僕數等其詩與
楚詞僕願學焉若其傑才偉行聽遠察微僕終不近也
足下以為少游何取而譽僕耶顧嘗與僕有游居之好
以僕之老且病誠不忍其窮而死也噓濡挽摩借之聲
光以幸百一期以取信於人而曾不知自累於不信惟
足下察焉毋為所欺以重其過夫以一人之譽而收之
不疑可謂勇矣至其棄之必以一人之毁此列禦寇季
將軍之所懼也僕又甚焉足下謂僕之文類兩蘇人情
喜於自伸蔽於自知至其擬之非其倫譽之非其情亦
知避矣兩公之門有客四人黃魯直秦少游晁無咎長
公之客也張文潛少公之客也僕自念不敢齒四士而
足下遽進僕於兩公之間不亦怵乎如前所稱過於因
人如後所稱足下自取之矣僕聞周人之言以石之韞
玉者為璞鄭人之言以鼠之腊者為朴鄭謂周曰欲朴
乎周人大說願屬目出而示之死鼠也唾之而去足下
不惟其愚辱先以書而願見焉其詞益下則其求益厚
有如循名而督實僕將不勝其責而懼足下譽未絶口
而唾罵繼之敢告不敏師道再拜
與少游書
師道啓辱書喻以章公降屈年德以禮見招不佞何以
得此豈侯嘗欺之耶公卿不下士尚矣乃特見於今而
親於其身幸孰大焉愚雖不足以齒士猶當從侯之後
順下風以成公之名然先王之制士不傳贄為臣則不
見於王公夫相見所以成禮而其弊必至於自鬻故先
王謹其始以為之防而為士者世守焉某於公前有貴
賤之嫌後無平生之舊公雖可見禮可去乎且公之見
招豈以能守區區之禮乎若昧冒法義聞命走門則失
其所以見招公又何取焉雖然有一於此幸公之他日
成功謝事幅巾東歸某當御款段乘下澤候公於上東
門外尚未晚也拳拳之懷願因侯以聞焉某再拜
答張文潛書
師道啓近者足下來京師不鄙其愚辱貺以友卒卒一
再見懷不得吐旣别欲一致問因以自效方事之不間
竟後足下大以為恨及讀足下書乃僕所欲言者君子
之所存夫人不遠惟設之於僕為不當耳嗟乎足下誠
知我矣亦旣愛之矣不識足下何從而得之其得之於
人耶其有以自得之耶得之於人耶譽者可信則毁者
又可信矣有以自得之耶則僕言未效而迹未接竊有
疑焉豈足下使人可疑乃僕之不敏不能不疑耳古有
之目逆而道存而僕不足當也以僕之愚有以知足下
而謂足下何從而得之僕過矣夫衆口鑠金三人成虎
僕懼足下有時不自信而信人不待人毁而人自毁矣
僕以小人之懷為君子之心則又過矣然所以言者雖
君子不可不戒也足下憫僕無以事親畜妻子宜從下
科以幸斗食疑僕好惡與人異情足下於僕至矣僕何
以得之何以受之耶僕家以仕為業舍仕則技窮矣故
僕之於仕如瘖者之溺聲氣不動而於足亂矣世徒見
其忍而不發遂以為好惡異人此殆談者過情聽者過
信耳雖然僕病且老矣目有黑子而昏華瘰俠於頸領
隱起而未潰氣伏於胷腹之間下上不時痔形於下體
者十年矣志強而形憊年未旣而老及之足下雖欲進
之而僕不能勉也閏月甲子詔以河内公為相是時自
九月不雨有司傳詔未竟而雨貴賤賢不肖下至漆室
女子歡然相慶天人之意如此僕方卧聞之起立尚可
勉耶足下視此時如何僕獨得不勉耶羊鼎之側飢者
吐舌但未染指耳足下欲與僕居將坐僕而沐薰之耶
豈意其逃世而加束縛焉抑愛之過厚而欲常常見之
與李聃家於瀨鄉莊周老於蒙田邑之間復有昔時懷
器而隱處者乎願一覽焉僕於書如貪者之嗜利未嘗
厭其欲也譙祁氏多書稱號外府太清老氏之藏室願
與足下盡心焉春益暄惟為道重慎師道再拜
答江端禮書
師道啓學始於身而成於性欲善其身而不明於善所
謂徒善者也徒善者非善之正也是故學者所以明善
也學外也思内也學以佐行思以佐學古之制也若其
自得則在子矣士之所戒其惟名乎聲實相從如影之
於形短長曲直惟形之使無實之名黎人販焉善人畏
焉得且畏之况求之乎言以述志文以成言約之以義
行之以信近則致其用遠則致其傳文之質也大以為
小小以為大簡而不納盈而不餘文之用也正心完氣
廣之以學斯至矣辱問非所及敬誦所聞足下其擇焉
僕之不成勤無成能惟於修文略無師法愧無異聞虛
辱盛意若曰量子以為教如醫之量藥以當病如工之
量才以當用子曾子蓋能之矣僕非其任也嗟乎子之
不逢夫子也與僕游者衆矣莫有問焉子何問之下耶
嗟乎夫子之失子也尚幸來臨願言其詳師道再拜
答秦覯書
師道啓辱書諭以志行事賢大夫友良士斯至矣復有
意於不肖何也再惠詩雍雍有家法誦之數日不休固
為足下賀不圖過意責以師教闕然無以為報惟媿而
巳夫百金之貨不陳於市走原逐鹿跛者不試也世固
有之足下所謂彦士名大夫是也從之當得所欲乃以
責僕則過矣又惟足下博問而擇亦已見及敢不略陳
其愚僕於詩初無法師然少好之老而不厭數以千計
及一見黃豫章盡焚其藁而學焉豫章以為譬之奕焉
弟子高師一着僅能及之爭先則後矣僕之詩豫章之
詩(一作誨)也豫章之學博矣而得法於杜少陵其學少陵
而不為者也故其詩近之而其進則未也故僕嘗謂豫
章之詩如其人近不可親遠不可疎非其好莫聞其聲
而僕負戴道上人得易之故談者謂僕詩過於豫章足
下觀之則僕之所有從可知矣何以教足下雖然僕所
聞於豫章願言其詳豫章不以詩(闕一字)僕從亦不能為
足下道也而足下歉然欲受僕之言其何求之下耶昔
者能仁以華示其徒而飲光笑之能仁曰吾道付是子
矣其授受乃如此雖大可以喻小子其懋焉吾將賀子
之一笑也師道再拜
答晁深之書
師道啓辱書教以先覺之覺後覺其說信美而僕不足
當也古之人量而後言言而不類言之失也子其慎之
僕聞之施者不困守者不給士之好為師舊矣子問而
不以告豈其所有不足於施而莫知所以告耶士能致
誠殫敬而刳其心以求於世未有不告者也不誠不敬
則不足以得之有以得之而心不至焉則又不足受之
也雖然教自外至者也外以導内於是有以自得之則
至矣自是而觀士何以教子子何待於士耶子其懋之
子之兄弟足以先人而未足以相先子之才如牧野之
駒乘之則奔近之則踶雖未就御而脱然有千里之氣
子之成才僕莫量也子兄之才如良馬行則中節止則
中度御以大輅鳴以鸞和而行九軌之道其至有日矣
故僕不虞子兄之居後而懼子之難成也子其驅之士
方盛時氣血動於内容色挑於外得之則惑失之則悲
氣冒其心性亂於習百廢一存惟欲之知夫才如水焉
窒而撓之則濁牛馬汙穢日滋而科斗生焉可不畏乎
夫少而好色僕與子同而今悔之以僕之悔故不願子
為之也子其戒之始僕以文見曾南豐辱賜以教曰愛
子以誠不知言之盡也僕行方内才得此爾夫言之不
盡非不能也其心以為不足與之盡爾不者有所畏而
不敢也愚者無以告智者告之而不敢盡也言之難其
若是乎嘗試考之盡言不諱其於子如何耶不絶其愚
請繼以告子其圖之師道再拜
與黃預書
師道叩頭啓昨暮始聞有喪子之戚此世事中最難堪
者父子之私耳目之玩熟見而驟失念之不堪况當之
乎往歲失一七歲男子扣天拊地欲有所訴殆不可以
至理奪也往還深熱數見開諭又勉讀方外書以自解
俛而聽其言如耳邊過風讀其詞如目前空華視聽雖
接而心不隨晉惠帝謂飢者何不食肉糜此雖甚愚然
世内事非身經之雖智者有所不解也而諫者責其不
聽亦已過矣久而後念死者不更生生者無所致力欲
訴則無從欲怨則無歸究竟無得而後已也念足下少
年初經此變宜有甚於老者然有一事似可道太夫人
齒髮衰視足下夫婦日夜不寢食擊牀倒席相向涕泣
諭之不解禁之不止無如二人何則必鬱悒不平有如
太夫人一不食足下何以自處耶幸少撥哀一思愚言
王夷甫言太上無情其下不及情情之所鍾正在我輩
民雖愚至於父子夫婦則知之矣此未為知人者衍又
自謂有道第一等人夫道者性也而鍾於情何在其有
道耶上下之間衆爾衍不異衆何在其絶出耶而晉之
士大夫共推衍為第一則下衍者從可知矣思解足下
之憂不覺及此亦以當一縱談也師道再拜
上曾樞密書
月日具官陳某西向再拜獻書於太尉六丈閣下一去
門屏十年有餘平常不為問非怠於外以謂無益而不
為爾事有可言而復隱忍然後為罪則亦不敢(一本云事有可)
(言而復隱忍畏罪則亦不敢)夫天下之事非閣下所得與則非某所
當言其在右府且憂之大者言之其亦可乎西邊用兵
五六年矣遠戍之卒過期不還人情及期則有歸心况
有過之而後未期乎以旣動之心而前有死傷之虞内
有羇旅暴露凍餒勞苦之害後有鄉邑親愛之念不亦
危乎然莫敢違異者分定故也鳥窮則攖獸窮則搏此
豈常言理有必至一人倡之和者必衆東向而請何以
禦之夫事有曲直人有違順直之所在勝之所出何則
人所順也一旦發難(一本作難發)不過發内軍以擊之無故
興師積年不解死傷之餘思歸而潰而逆擊之則曲直
有在竊恐潰者未至發者不為用也於是之時在廷之
人肯為天下國家以身捍之者誰乎若其未有可不計
此(一本大可不須計此)某常所私憂竊歎者也古之守國本末並
用故建德而阻險開封無丘山川澤之阻為四戰之地
故太祖以兵為衛畿内常用丁四萬人今軍衛多西戍
山東城郭一空卒有盜賊乘間而作冒州縣殺吏民私
貨財掠(一作略)婦女火室廬乃其小者不幸而有姦雄出
焉其成敗孰得知之憂之次也談者必謂世方平寧兵
不足虞人無姦雄有不足畏某不更遠引筆墨所載直
以慶歷以來耳目所及者明之爾思保兩州之亂慶之
潰皆卒也(一本云皆慶之漬卒也)王倫張海廖恩王沖皆盜賊也
可謂平世而無之乎熙寧中士才再發巳自潰亂於時
某在秦中聞亂兵所過羣小迎導利其劫掠王倫張海
行半天下所至潰壊守令或走或䧏莫敢枝梧至出衛
軍用邊將而官軍所至甚於盜賊民至今談之從昔之
亂皆有姦雄非為時而生乃亂而後見平世伏而不出
遂以為無則過矣某聞之景德咸平之間契丹歲入寇
游騎出山東(一本云游馬出至山東)齊有外鎮日暮塵起人避走
南山夜渴乏水旣旦視谿谷有冰雪少年下食之且取
以上衆起爭之有賈者出止其衆而坐之率少年十餘
軰而下徧給坐者且曰飢則柰何孰從吾而取食於是
願者數千(一作十)人斬木為兵出屯鎮中乃盡閉其外戶
日以酒豕犒從者夜則警扞旦暮餉山東三日而復家
不失一物此與英彭何異而謂平世無之乎雖然軍潰
盜起一時之禍所可慮者分也上之於下可生可殺可
予可奪而無違者分也定則無所敢為亂則無所不為
如水之防如薪之束如獸之穽檻其可失乎一失則不
復斷不可續覆不可收損不可完物之理也此某之所
深憂者也談者必謂還戍則備闕寇來莫禦帥不任其
責某又謂其不然也戍有常數今以拓土而增之爾去
其增則常也尚何言往者延安兵非不多寇來不禦而
僅自守故善戰者論將不論兵也夏人之來小則其常
所慮者其大舉爾然地方數千里外假鄰阻非可一日
具也師行千里謀以時月則孰不知之帥者明其耳目
而預為之備何憚其來且敵短於攻而不能久人自持
糧後無餽運往事(一作來)不過數日而我善守寇至勿戰
聚兵於内而清其野外内聚則寇不敢深外清則深而
不害使進不得戰則沮退無所掠則困以元昊之強數
大入才破塞門金湯兩城而已國雖大而貧兵雖多而
散以元昊之戰勝而卒臣者以數舉而困也况其弱乎
且以中國之盛大靈武之舉猶不能再况於夷乎雖然
進築不已則兵不得罷盍先已之乎若謂可以制敵則
漢取陰山匈奴過而慟哭開西域發兵爭之故謂斷其
右臂某居東莫知今之可否但聞諸路競進日夜奏功
而未聞西人舉國而爭則必非其所急也苟不能制其
命則老師費財殺人盈野何所用之若謂且築且進漸
據横山然後可制其旣數歲矣横山安在耶若復數歲
則諸將窮富極貴矣人情得所欲肯復出力蹈其所難
乎則是横山終不可得徒為將帥取富貴之資爾横山
天險也下臨平夏存亡所係敵必舉國爭之(一本云虜必固爭之)
恐亦未易得也若謂今之所據即横山也則某聞之宥
州在横山之上南距米脂三舍而近今延安奏功廣地
四百里則宥在其腹然不云得宥州也則四百里之廣
豈可信哉邊地惟靈夏如内郡地才可種蕎豆且多沙
磧五月見青七月而霜歲才一收爾銀州草惟柴胡蕭
關之外有落蔾與鹹杖以此知其不宜五種也使可種
安得人實之若不徙民則募軍二者孰取焉若取乎内
則空此以實彼舍易而即艱何益且闢土益廣則去府
益遠平常緩請急報卒不相及(一本云平常緩急請報不相及)河東之
患麟府世所知也若令所據可以制敵而不爭者非不
敢乃不能爾敵雖蕞爾然元昊用之以抗中國其地與
民固自若也而今反不能爭其所急者非惜其力以有
待則無其人否則諸部不為用也若是則某之憂有甚
於前也今敵内弱外叛而皇師臨之恐有乘危簒奪以
為姦雄之資是復生一元昊也故某嘗謂敵旣弱矣不
復能抗中國宜稍存立使假威命以臨制部族壓服姦
豪使不得發柰何欲為資乎今使諸道盡據横山而敵
無姦雄乘時而起一切如意某之憂則又甚矣趙文子
曰苟非聖人孰能内外無患盍釋楚以為外懼乎夷狄
之弱未有甚於今日者可不憂乎今三邊不戰士皆恇
弱獨秦晉數與敵角猶可用秦故西人易東軍如兒女
子而南平蠻西南事羌皆用秦卒以取勝若又不戰卒
有外患何以禦之昔歲之元昊智高是也竊謂西人不
可無也伏惟閣下股肱帝室師表萬邦直道正言天下
稱誦日有傳焉而獨此無聞豈未可以言乎言之今其
時也昔安李兩公皆有意於世而各有失安失之銳李
失之緩故未及成功而以毁去蓋銳者不須時緩者不
及時時乎時乎其可不知乎易曰書不盡言言不盡意
而况河山之外翰墨之間乎然以閣下英姿偉識則區
區之意不待言而了伏惟屬意焉某再拜
後山集卷九
