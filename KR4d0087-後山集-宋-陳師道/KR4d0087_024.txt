後山集卷二十四宋陳師道撰
長短句
菩薩蠻四首(七夕)
行雲過盡星河爛爐煙未斷蛛絲滿想得兩眉顰停針
憶遠人河橋知有路不解留郎住天上隔年期人間長
别離
東飛鳥鵲西飛燕盈盈一水經年見急雨洗香車天回
河漢斜離愁千載上相遠長相望終不似人間回頭萬
里山
綺樓小小穿針女秋光點點蛛絲雨今夕是何宵龍車
烏鵲橋經年謀一笑豈解令人巧不用問如何人間巧
更多
銀潢清淺填烏鵲畫簷急雨長河落初月未成圓明星
惜此筵愁來無斷絶歲歲年年别不用淚紅滋年年歲
歲期
又一首
髻釵初上朝雲捲眼波翻動眉山遠一曲杜韋娘當年
枉斷腸佳期如好月擬滿還湏缺别易見應難長須仔
細看
木蘭花
隂隂雲日江城晚小院回廊春已滿誰教言語似黃鸝
深閉玉籠千萬怨蓬萊易到人難見香火無憑空有願
不辭歌裏斷人腸只怕有腸無處斷
南柯子(賀彭舍人黃堂成)
故國山河在新堂冰雪生萬家和氣賀初成人在笙歌
聲裏暗生春今代無雙士當年第一人杯行到手莫辭
頻明日鳳池歸路隔清塵
西江月(席上勸彭舍人飲)
樓上風生白羽尊前笑出青春破紅展翠恰如今把酒
如何不飲繡幕燈深綠暗畫簾人語黃昏晚雲將雨不
成隂竹月風忩弄影
菩薩蠻(和彭舍人留别)
喧喧車馬西郊道臨行更覺人情好任有一年情去留
千載名離歌聲欲盡只作當時聽天上玉堂東陽春是
夢中
虞美人(席上贈王提刑)
城南觀閣連雲起形像丹青裏使君笳鼓渡江來盡帶
江南春色放春回青春欲住風催去流水花無數尊前
觸目一番新只有玉樓明月記遊人
木蘭花(汝隂湖上同東坡用六一韻)
湖平木落摇空闊葉底流泉鳴復咽酒邊清滿往時同
花裏朱絃纖手抹風光過手春冰滑十事違人常七八
不將白髮並黃花擬下清流攬明月
南鄉子二首(九日用東坡韻)
晴野下田收照影寒江落鴈洲禪榻茶爐深閉閣颼颼
横雨旁風不到頭登覽却輕酬剰作新詩報答秋人意
自闌花自好休休今日看時蝶也愁
潮落去帆收沙漲江回旋作洲側帽獨行斜照裏颼颼
卷地風前更掉頭語妙後難酬回鴈峯南未得秋喚取
佳人聽舊曲休休瘴雨無花孰與愁
西江月(詠酴醿菊)
點點輕黃減白垂垂重露生鮮肌香骨秀月中仙雪滿
瑶臺曳練綽約却宜長見清真不假餘妍慇懃與插小
嬋娟要試尊前玉面
又(詠榴花)
葉葉枝枝綠暗重重密密紅滋芳心應恨賞春遲不會
春工著意晚照酒生嬌面新粧睡汚臙脂憑將雙葉寄
相思與看釵頭何似
木蘭花減字
清尊白髮曾是登臨年少客不似當年人與黃花兩並
妍來愁去恨十載相看情不盡莫更思量夢破春回枉
斷腸
滿庭芳
閩嶺先春琅函聯璧帝所分落人間綺忩纖手一縷破
雙團雲裏遊龍舞鳳香霧起飛月輪邊華堂靜松風竹
雪金鼎沸湲潺門闌車馬動扶黃藉白小袖高鬟漸胷
裏輪囷肺腑生寒喚起謫仙醉倒翻湖海傾瀉濤瀾笙
歌散風簾月幕禪榻鬢絲斑
南鄉子
急雨打寒窗雨氣侵燈暗壁缸忩下有人挑錦字行行
淚濕紅消減舊香往事自難㤀更著秋聲說斷腸曲渚
圓沙風葉底藏藏誰使鴛鴦故作雙
清平樂二首
休休莫莫更莫思量着記着不如渾㤀着百種尋思枉
却繡囊錦帳吹香雄蜂雌蝶難雙眉上放開春色眼前
憐取新郎
藏藏摸摸好事争如莫背後尋思渾是錯猛與將來放
着吹花卷絮無蹤晩粧知爲誰紅夢斷陽臺雲雨世間
不要春風
南鄉子
隂重雨垂垂並馬西郊試薄衣紅蕊未開花巳過遲遲
不見東風著意時酒到更須辭報荅春光舊有期勤苦
著書妨作樂癡癡莫學衰翁事事非(洛人謂牡丹為花而不名也向秀注)
(莊子示嵇康曰妨人作樂爾)
羅敷媚二首(和何大人酴醿菊)
春風吹盡秋光晚瘦減初黃改樣新粧特地相逢只認
香南臺九日登臨處不共飛觴鏡裏伊旁獨秀釵頭殿
衆芳
芙蓉不借韶華助故着緗黃宿面留粧不出寒花只暫
香傷春不盡悲秋苦落葉浮觴知在誰旁一笑盈盈百
種芳
木蘭花(和何大夫)
榮光休氣天為瑞道祖當天傳寶裔千年昌運此時逢
四海歡聲今日沸濛濛香霧霑衣膩漠漠輕寒梅柳細
封人長有祝堯心從此年年并歲歲
木蘭花減字(贈晁無咎雙鬟)
娉婷娜嫋紅落東風青子小妙舞逶迤拍誤周郎却未
知花前月底誰喚分司狂御史欲語還休喚不回頭沒
着羞(一本云婷婷裊裊芍藥枝頭紅玉小舞䄂遲遲心到郎邊客已知當筵舉酒勸我尊前松柏夀莫莫)
(休休白髮簮花我自羞)
臨江仙
離别尋常今白首更須竹雨蕭蕭不應都占世間豪清
風居士手楊柳洛城腰文字功名眞自誤從今好月良
宵只消憐取董嬌嬈脩門君自到不用我詞招
南柯子(問王立督茶)
天上雲爲瑞人間睡作魔疎簾清簟汗成河酒醒夢回
多眼費摩挲但有寒暄問初無鳳鳥過塵生銅碾網生
羅一諾十年猶未意如何
木蘭花減字
勻紅點翠取次梳粧誰得似風柳腰肢盡日纖柔屬阿
誰嬌嬌小小知是尋春人校老着便休癡付與風流幕
下兒(古詞云十五年來從事風流府)
清平樂二首
秋聲隱地葉葉無留意冰簟流光團扇墜驚起雙栖燕
子夜堂簾合回廊風帷吹亂凝香卧看一庭明月曉寒
不耐初凉
秋光燭地簾幕生秋意露葉翻風驚鵲墜暗落青林紅
子微行聲斷長廊熏爐衾換生香滅燭却延明月攬衣
先怯微凉
卜算子
纖軟小腰身明秀天眞面淡畫脩眉小作春中有相思
怨背立向人羞顔破因誰倩不比陽臺夢裏逢親向尊
前見
洛陽春
酒到黃波嬌滿和香噴面攀花落雨祝東風誚不借周
郎便背立腰肢挪撚更須回眄多生不作好因緣甚只
向尊前見
浣溪沙
暮葉朝花種種陳三秋作意向詩人安排雲雨娶新清
隨意且須追去馬輕衫從使着行塵晚忩誰念一愁新
臨江仙(送疊羅菊與趙使君)
官樣初黃過九關鮮妍時更宜寒挽回人意不成闌香
羅堆葉密芳意着心單過與後房歌舞手輕盈喜(一作春)
色生顔墜釵擁髻與垂鬟欲知誰稱面徧插一枝看
清平樂(詠柑子菊并引)
柑子菊姿韻俱勝如王謝家十五女兒而名不雅馴
爲改之曰官樣黃作清平樂詞且令方内知有此君
也
重重疊疊娜嫋裙千襵時樣官黃香百葉一歲相逢兩
節(是歲閠九月兩作重陽)曲欄遶徧芳叢一枝作意妍穠折得有
誰相意却須還與秋風
南鄉子(并引)
晁大夫增飾披雲務欲壓黃樓而張馬二子皆當年
尊下世所謂英英盻盻者盻卒英嫁而盼之子瑩頗
有家風而曹妓未有顯者黃樓不可勝也作南鄉子
以歌之
風絮落東鄰點綴繁枝旋化塵關鎻玉樓巢燕子冥冥
桃李摧殘不見春流轉到如今翡翠生兒翠作衿花樣
腰身官樣立娉婷困倚闌干一欠伸(周昉畫美人有背立欠伸者最爲妍)
(絶東坡爲賦續麗人行)
又(詠棣棠菊)
亂蕊壓枝繁堆積金錢閙作團晚起塗黃仍帶酒看看
衣賸腰枝故着單薄瘦却禁寒牽引人心不放闌擬折
一枝遮老眼難難蝶横蜂争只倚闌(菊色微赤而葉單)
臨江仙
曲巷斜街信馬小橋流水誰家淺粧深袖倚門斜只緣
些子意消得百般誇粉面初生明月酒容欲退朝霞春
風還解染霜華肯持鴛綺被來伴杜家花
蝶戀花
九里山前千里路流水無情只送行人去路轉河回寒
日莫連峯不許重回顧水解隨人花却住衾冷香銷但
有殘粧汙淚入長江空幾許雙洪一抹無尋處(一本云戲馬臺)
(前京洛路車馬喧喧蹙踏塵如霧借問使君天不語朝雲旋作留人雨塵斷山青人已去老幼扶攜淚眼仍回)
(顧下兩句同)
西江月(詠丁香菊)
淺色千重柔葉深心一點嬌黃只消可意更須香好箇
風流模樣玉蕊令誰攀折詩人此曰凄凉正須蠻素作
伊凉與插釵傍鬢上
洛陽春
素手拈花纖軟生香相亂却須詩力與丹青恐俗手難
成染一顧教人微倩那堪親見不辭紫袖拂清塵也要
識春風面
菩薩蠻(寄趙使君)
清詞麗句清朝曲使君借與燈前讀讀罷已三更寒忩
雨打聲應憐詩客老要使情懷好猶有解歌人尊旁未
得聽
木蘭花減字(和人對雪)
清愁疊積更莫遲留春酒逼吹面和風梅信新來一線
通危樓曉望雪滿羣山開畫障目斷瑶川同凭闌干意
幾般
卜算子(送梅花與趙使君)
梅嶺數枝春疎影斜臨水不借芳華只自香嬌面長如
洗還把最繁枝過與偏憐底試傍鸞臺仔細看何似丹
青裏
漁家傲(從叔父乞蘇州濕紅牋)
一舸姑蘇風雨疾吳牋滿載紅猶濕色鬭朝花光觸日
人未識街南小阮應先得青入柳條初着色溪梅巳露
春消息擬作新詞酬帝力輕落筆黃秦去後無強敵
少年遊
御園果子&KR1062;枝繁看看分摘無緣團沙弄雪勞心費手
不肯暫時圓賽神舊願心兒有終了待幾時還芍藥梢
頭紅紅白白一種幾千般
南鄉子
娜嫋破瓜餘豆䓻梢頭二月初衆裏腰支遥可識應殊
暗裏猶能摸得渠醉側不須扶喚作周家行畫圖背立
欠伸花絮底知無未信丹青畫得如
木蘭花減字
今年百五風日清明塵不舉紫秀紅塵三節煙花次第
春來輿去馬千念一空春事謝白下門東誰見初楊弄
晩風
踏莎行
紅上花梢風傳梅信青春欲動羣芳競林聲鳥語帶餘
寒江光野色閑遊徑乍雨還晴暄寒不定重門深院簾
帷靜又還日日喚愁生到誰準擬風流病
鷙鵲詩(并序)(此係得之魯氏傳本及南宫氏編中他本所無者)
辛巳夏四月庚戌日將晏與客追凉露坐有雀引
雛二三集垣下行且哺俄有鵲至自北俛啄雀間
初循循少焉得雀遽攫一雛而升于垣出雀不意
雀悲鳴啾啾奮身抵雀再三欲奪鵲竟磔雛以食
不顧如得計然坐客歎息余感之賦詩
若奚不鸇吾知避而遷汝胡不貍吾知遠而馳宵邇吾
巢晨並吾枝懷毒姙凶初不汝期莽恭拳拳甫笑嬉嬉
情貌深厚孰從而追
後山集卷二十四
