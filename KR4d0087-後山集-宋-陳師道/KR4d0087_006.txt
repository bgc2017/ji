後山集卷六宋陳師道撰
詩
九日寄秦覯
疾風回雨水明霞沙步叢祠欲暮鵶九日清樽欺白髮
十年為客負黃花登高懷遠心如在向老逢辰意有加
淮海少年天下士可能無地落烏紗
次韻李節推九日登南山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡此身此日更須忙
送趙教授
束髮相看到白頭了知公鬢不勝憂可堪親老須三釜
又看儒冠忍一羞平世功名須晩節向來旬月取封侯
北州豪傑知誰徤乞我黃淤十里秋
贈歐陽叔弼
早知汝穎多能事晩以詩書託下僚大府禮容寬懶慢
故家文物尚嫖姚只將憂患供談笑敢望功言答聖朝
歲歷四三仍此地家餘五一見今朝
徐氏閑軒
倦游梁楚愛吾廬老寄山林孰與娛想見杖藜臨過鳥
更能赤手縛於莬君寧平世輕三釡我亦東原有一區
擬買嬋娟作歸計可無堆玉斗量珠
送蘇迨
胷中歷歷著千年筆下源源赴百川真宇飄揚今有種
清談絶倒古無傳出塵解悟多為路隨世功名小着鞭
白首相逢恐無日幾時書札到林泉
次韻蘇公督兩歐陽詩
吟聲正可候蟲鳴酒面猶須作老兵豈有文章妨要務
孰知詩律自前生向來懷璧真成罪未必含光不屢驚
血指汗顔終縮手此懷端復向誰傾
送趙承議
先生隱德世難名晩見諸孫也自成潁水向來須好句
道山今日有宗英林湖更覺追隨盡巾帽猶堪語笑傾
勤苦讀書終不補未須牆角棄長檠
寄李學士
眼看游舊半東都五歲曾無一紙書平日齊名多早達
莫年同國未情疎稍尋東刹論兹事賴有西方託後車
說與杜郎須着便不應濠上始知魚
寄侍讀蘇尚書
六月西湖早得秋二年歸思與遲留一時賓客餘枚叟
在處兒童說細侯經國向來須老手有懷何必到壺頭
遥知丹地開黃卷解記清波没白鷗
寄亳州林待制
湖海相望闕寄聲雲林過雨未全晴青衫作吏非前日
白首論文笑後生似聽兒童迎五馬稍修書札問專城
自聞苦李蒙莊句不復人間世後名
寄送定州蘇尚書
初聞簡策侍前旒又見衣冠送作州北府時清惟可飲
西山氣爽更宜秋功名不朽聊通袖海道無違具一舟
枉讀平生三萬卷貂蟬當復自兜鍪
答晁以道
轉走東南復帝城故人相見眼偏明十年作吏仍餬口
兩地為鄰闕寄聲冷眼尚堪看細字白頭寧復要時名
孰知范叔寒知此未覺嚴公有故情
别黃徐州
姓名曾落薦書中刻畫無鹽自不工一日虛聲滿天下
十年從事得途窮白頭未覺功名晩青眼常蒙今昔同
衰疾久為今日别數行老淚灑西風
次韻春懷
老形已具臂膝痛春事無多櫻笋來敗絮不温生蟣蝨
大杯覆酒着塵埃衰年此日常為客舊國當時只廢臺
河嶺尚堪供極目少年為句未須哀
東山謁外大父墓
土山宛轉屈蒼龍下有槃槃蓋世翁萬木刺天元自直
叢篁侵道更須東百年富貴今誰見一代功名託至公
少日拊頭期類我暮年垂淚向西風
次韻晁無斁冬夜見寄
寒忩冷硯欲生塵短枕長衾却自親老子形骸從薄暮
先生意氣尚青春覆杯不待回丹頰危坐猶能作直身
城郭山林兩無得莫年當復幾霑巾
寄提刑李學士
石渠金馬青雲上東里西門濟水邊上冢過家真樂事
平時持節富當年成家舊學諸儒問脱手新詩萬口傳
范叔一寒今若此相逢猶得故人憐
寄杜擇之(杜寄惠近詩)
詩家兩杜昔無鄰文采風流(一作傳家)世有人疾置送詩驚
老醜坐曹得句自清新興來不假江山助目過渾如草
木春農馬智專吾不讓衡陽紙貴子能頻
次韻晁無斁春懷
城郭朝陽散積陰郊原注目日青深年衰鷗鷺如今是
夢斷邯鄲何處尋語鵲飛烏春稍稍重簾深院晩沉沉
不辭杖屨衝泥雪未有瓊琚報好音
寄晁無斁
稍聽春鳥語丁寧又見官池出斷冰雪後踏青誰與共
花間著語老猶能笑談莫倦尋常聽山院終同一再登
今日已知他日恨搶榆况得及飛騰
次韻夏日
江上雙峰一草堂門閑心靜自清凉詩書發冢功名薄
麋鹿同羣歲月長句裏江山徒指顧舌端幽眇致張皇
莫欺九尺鬚眉白解醉佳人錦瑟傍
送杜擇之
兩父論詩伯仲間去思今識謝家安曠懷亦苦中年别
歸翼仍愁行路難四壁未堪風雨夕百圍已試雪霜寒
欲逃富貴疑無地千丈竿頭試手看
楊夫人挽詞(晁無咎母)
初說南奔道路長湖邊丹旐已飛揚百年積慶鍾連璧
十念收功到淨方絳幔(一作帳)未經觀宋母綠衣猶記識
黃裳欲圖不朽須詮載今代誰堪著石章
桓山
平江如抱貫秦洪雙嶺馳來欲並雄是物皆為萬世計
闔棺猶有一朝窮林巒特起終烏有美惡千年竟不空
尚有風流羊叔子稍經湔洗與清風(有東坡記刻石)
答顔生
煩君臨問我何堪剩欲從君十日談老退不應稱敏捷
顔蒼寧復借紅酣世間公器無多取句裏宗風却飽參
陋巷遠孫還好學未容光禄擅東南
送劉主簿(義仲字壯輿)
平生師友豫章公矻矻談君口不空半面相看吾已了
連城增價子何窮三千奏牘諸儒上四百庵寮一歲中
二父風流皆可繼謗禪排道不須同
和顔生同遊南山
竹杖芒鞋取次行琳琅觸目路人驚當年此日仍為客
病目今來喜再明筋力尚堪供是事登臨那得總無情
已知名世徒為爾不復緣渠太瘦生
和魏衍同遊阻風
舊說東風未世情不應作意斷人行絶須一怒催新句
更可多憂促短生勝日着忙端取怪妙年得此未須驚
懸知出處非吾事巳復星河爛漫晴
和魏衍同登快哉亭
經時不出此同臨小徑新摧草舊侵欲傍江山看日落
不堪花鳥已春深來牛去馬中年眼朗月清風萬里心
故着連峰當極目回看幽徑遶雙林
和三日
苦遭年少強追陪病眼看花更覆杯夾岸萬人傾國出
清江一注兩山開遊人欲盡驚鷗下晩日猶須惡雨催
更恐明年有離别折花臨水共徘徊
答魏衍惠朱櫻
開門先得故人書稍喜提攜起覆盂得句有誰知我在
嘗新此日賴吾徒傾籃的皪霑朝露出袖熒煌得寶珠
會薦瑛盤驚一座莧腸藜口未良圖
和黃預病起
似聞藥病已投機牛鬭蛇妖頓覺非李賀固知當得疾
沈侯可更不勝衣驚逢白璧山千仞會見黃金帶十圍
只信詩書端作祟孰知糠覈亦能肥
和黃預感懷
壁立無堪佐子貧謾修簡牒效慇懃起臨月鏡看生意
卧向晴簷共白雲逸氣不應供潦倒劇談脱或致紛紜
但令蘇晉禪妨醉不患何山病破葷
寄泰州曾侍郎(肇)
八年門第故違離千里河山費夢思淮海風濤(一作流)真
有道麒麟圖畫豈無時今朝有客傳河尹是處逢人說
項斯三徑未成心已具世間惟有白鷗知
答顔生見寄
闕然車馬不聞音行路艱危已備更問舍求田真得計
臨流據石有餘清江山滿目開新卷韋杜諸人得細評
閑處着身容我老忙中見記識君情
和黃預七夕
盈盈一水不斯須經歲相過自作(一作固自)疎坐待翔禽報
佳會徑須飛雨洗香車超騰水部陳篇上收拾愚溪作
賦餘信有神仙足官府我寧辛苦守殘書
贈鄭戶部
十載歸來遼海東江山如舊里閭空時平未覺身難遇
學贍依然說不窮著繡晝行真細事下車磬折得深衷
聖朝未有徐州相剰作功名跨數公(世稱青州王相濮州李相而吾州自)
(開國至今才有劉李二公為執政爾)
九日不出魏衍見過
九日登臨迫閉藏老懷無限自凄凉山頭落帽風流絶
壁面稱詩語笑香(南山有二謝詩石)衝雨肯來尋此老拂床聊
待熟黃粱獨無尊酒為君壽正使秋花未肯黃(是日無菊)
次韻何子温祈晴二首
夜半風回雨脚收萬家和氣與雲遊(一作浮)蕭條寒巷荒
三徑突兀晴空聳二樓勝日登臨輕一醉下鄉昏墊肯
同憂江空峽響魚龍冷(一作落)盡放青青極目秋
九虎當關信不傳燒煙才上已回天驅除霧雨還朝(一作)
(晴)日畜縮濤波復二川奪目光華開秀句堆場藁秸驗
豐年從今更上中和頌少費將軍九萬牋
送王元均貶衡州兼寄元龍二首
先生英氣蓋區中命與仇謀得老窮又見長身有家法
可辭短簿怒吾公石頭路滑行能速宣室歸來語未終
宛洛風塵莫回首直須留眼送歸鴻
先生秀句滿天東二子緣渠再得窮詩禮向來堪發冢
孫劉能使不為公炎方瘴癘避軒豁故國山河開始終
傳語元龍要相識江湖春動有來鴻(元龍亦謫金陵)
次韻黃生
入竹投忩夜有聲似違殘臘作初正三更爽氣侵危坐
萬里回風逼發生呵筆小吟撩我老閉門高卧見君情
只今剰作驚人句頗覺吟邊意未平
雪後
送往開新雪又晴故留臘白待春青稍回松色伸梅怨
併得朝看與夜聽已覺庭泥生馬(一作鳥)迹遽修田事帶
朝星莫年功力歸持律不是騷人故獨醒
送詹司業
學舍論交二十年白頭相對固依然才難孰為吾君惜
果滿寧容我輩先熟路長驅聊緩步百全一發不虛弦
故懷未盡還成别飽慣人間不更憐
寄亳州何郎中二首
西南日下共浮雲人事離羣喜勸分已度城陰先得句
不應從俗未忘葷松篁有節元宜晩桃李無蹊只自薰
欲入帝城須帝力且尋詩社著詩勲
西原追送未成旬赫赫傳聲已迫人剰欲鈔詩寄來使
尚能拂席致嘉賓孰知簡易歸劉向誰使循良作寇恂
他日入東專一壑少留餘地許為鄰
寄答泰州曾侍郎
千里馳詩慰别離詩來吟咏轉悲思靜中取適庸非計
林下相從會有時生理只今那得說交情從昔見於斯
含毫欲下還休去懷抱何由得細知
送提刑李學士移使東路
襟抱從前相向開倡酬於此未多陪身更寵辱談彌勝
路别東西意自哀隱几忘言終不近白頭青簡兩相催
孰知衰老難為别聲問應須續續來
隱者郊居
高齋繚繞度雙溝老氣軒昂蓋九州不為江山開悒怏
正緣風味得淹留招攜好客供談笑拆補新詩擬獻酬
小摘自鋤稀菜甲旁觀虛作不堪憂
寄襄州程大夫
中年為吏晚專城不獨身榮府亦榮江漢風流見羊杜
相門經術有韋平十年一别音書絶萬里相看骨肉情
今代龐公入城府定將懸榻與逢迎
送檢法趙奉議
三歲公門不屢過作牋時得問如何及兹去去翻為恨
向使常常肯謂多勇銳閉房猶著酒切深疾惡反傷和
贈言竊取仁人號善聽君居長者科
送建州鄭戶部
清江畫舸照新晴鐃鼓喧喧聒市鳴昔日布衣今著繡
他年鶴化只空城還朝不待三年最得郡何妨萬里行
歲禄二千親八十世間誰有此時榮
奉陪趙大夫遊柏山
後水喧江落渾黃晩雲障日作微凉笙歌聲裏旌旗動
羅綺叢中語笑香勸相秋郊開稔熟摩挲苔壁弔荒亡
風流一代今山簡有底尊前著葛強
寄曹州晁大夫
東方千騎貴當年白髮居頭也自賢肯費精神修客主
稍回功譽入章篇虛名不救空(一作飢)腸厄晩歲仍遭末
疾纏死去不為天下惜鏡中當有故人憐
送馮翊朱令
三楚風流信有人先聲今已徹咸秦寧為雞口官無小
欲試牛刀久要新細肋卧沙勤下筯長芒刺眼莫霑脣
山西(一作西州)豪傑知吾老為說猶堪舉萬鈞
送孝忠落解南歸(孝忠后山兄子)
妙年失手未須恨白璧深藏可自姸短髮我今能種種
晩粧他日看娟娟千金市帚寧論價萬戸分封信有年
清白傳家有如此歸途寒盡不留錢
寄單州張朝請
平生天上張公子尚記門間半面人聲烈與風來不盡
音書無使去難頻一言悟主心猶壯百巧成窮髮自新
聞說監河收貸粟定傾東海活窮鱗
和趙大夫鹿鳴燕集
趙侯詩律近風騷雅意推賢答聖朝鴻鴈着行過渭水
鳳凰覽德下虞韶三千著籍今為盛九萬論程不作遥
不讀世書談世事卧看君自致青霄
和朱智叔鹿鳴席上
三楚風流秀士林英詞從昔動修門充庭初識蒼龍礎
賜醴行霑白獸樽已上薦書輕一鶚更憑詩力化羣鯤
千年遼鶴空城郭誰見朱公有異孫(漢大司空朱浮蕭人也)
酬智叔見贈
老去斯文不更論却因夫子話師門清談不待傾三語
勝日何知共一樽逐北我方填坎井圖南誰得料鵬鯤
過逢為說侯芭在卧楫生衣犢有孫
再酬
鄉里衣冠不絶人近天尺五只清門論文正可簪雙筆
澆舌行看賜上樽瓊玖每蒙先木李蜩鳩方共笑飛鯤
固知賢傑當傳世下里朱陳亦有孫
敬酬智叔三賜之辱兼戲楊理曹二首
龍爭虎據竟成塵只有青樓與白門(青樓謂燕子樓也)令宰才
高先得句使君情重數開樽江山故國難留鶴科斗荒
池可着鯤直使頷鬚渾作白未應投鑷愧諸孫(智叔有歎白髮)
(詩)
險韻廋詞費討論真持布鼓過雷門更看九日臺頭句
未用三人月下樽鏡裏黃花明白髮海邊赤脚踏長鯤
從來相戒莫打鴨可打鴛鴦最後孫
酬智叔見戲二首
百念皆空習尚存稍修香火踏空門槌腰摩腹非春事
割愛投閑覆上樽白髮情多猶可染(來詩有白髮之歎)驂鸞興
盡却乘鯤上界紛紛足官府也容河鼓過天孫
雨花風葉未宜春私柳官渠白下門每度清溪嘲短髮
時容使席近芳樽雄蜂雌蝶元非偶野馬遊塵不佐鯤
若許成功當封賞(事具李待制席上篇)請看子子與孫孫
寄題披雲樓
使君高會答清秋增飾披雲作勝遊九日再逢堪一笑
終朝百過更深憂落霞孤鶩知才盡疎雨微雲怯語遒
賓主縱賢終少在只今未可壓黃樓
早起
鄰雞接響作三鳴殘點連聲殺五更寒氣挾霜侵敗絮
賓鴻將子度微明有家無食惟(一作違)高枕百巧千窮只
短檠翰墨日疎身日遠世間安得尚虛名
和黃充小雪
度臘侵春亦未遲紛紛款款意猶微霑衣帶潤(一作自濕)元
無見着物還消不待晞賸欲打窗連夜聽未須迷鴈斷
行飛老來才盡無新語只欲煩君急手揮
和范教授同遊桓山
送客尋山已自仙行談坐笑復忘年平郊走馬斜陽裏
破屋傳杯積水邊洗壁留名題歲月(一作題名留歲月)登高著
句記山川風流幕下諸公子縮手吟邊更覺賢
春懷示鄰里
斷牆着雨蝸成字老屋無僧燕作家剰欲出門追語笑
却嫌歸鬢著塵沙風翻蛛網開三面雷動峰窠趁兩衙
屢失南鄰春事約只今容有未開花
和寇十一晚登白門
重門傑觀屹相望表裏山河自一方小市張燈歸意動
輕衫當戶晩風長孤臣白首逢新政遊子青春見故鄉
富貴本非吾輩事江湖安得更相忘
再和寇十一二首
南山樓觀插穹蒼林杪青燈出上方形勝自如諸老逝
功名隨盡二流長馬游從昔哀吾老王粲當年賦異鄉
少日幼心今淨盡多生綺語未全忘
與世相違孰自量資身無策謾多方逢場作戲真呈拙
誤筆成蠅豈所長名字不歸青史筆形容終老白雲鄉
何(一作可)須五斗輕千里頼有斯人未肯忘
和李使君九日登戲馬臺
登高能賦屬吾儕不用傳杯擊鉢催九日風光堪落帽
中年懷抱更登臺江山信美因人勝萸菊逢辰滿意開
二謝風流今復見千年留句待公來
後山集卷六
