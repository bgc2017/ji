後山集卷五宋陳師道撰
詩
寄酬咸平朱宣德(智叔)
冥冥超世網蔚蔚秀儒林他日熟看面今時初得心白
頭無故意異伐有同音短綆徒施巧終然莫汲深
歸鴈二首
弧矢千夫志瀟湘萬里秋寧為寶箏柱肯作置書郵遠
道勤相喚羈懷誤作愁聊寬稻梁意寧復網羅憂
作計胷懷早為生去住頻固違隂嶺雪不盡洞庭春巧
作斜行字催歸去國人知時如有信決起亦相親
和寇十一同遊城南阻雨還登寺山
雨阻遊南步泥留逐北情稍看飛霧斷復作遠山横野
潤膏新澤樓明納晚晴歸宜有佳思紗帽壓香英
和寇十一雨後登樓
秀嶺歸雲裏華譙夕照中登臨初(一作終)不數吟笑近多
同麥秀知春力人和驗歲豐豫為逃暑約一快楚臺風
答寇十一惠朱櫻
故人憐一老輟食寄三山厚味非貧具先嘗愧客閒甘
酸俱可口衰白不宜顔句妙那能繼情深未覺慳
元符三年七月蒙恩復除棣學喜而成詩
老作諸侯客貧為一飽謀折腰真耐辱捧檄敢輕投早
作千年調中懷萬斛愁莫年隨手盡心事許溟鷗
登寺山
晴山堪著眼别意不勝秋小作三年别聊為五斗謀要
須乘下澤不待到壺頭預恐登臨處長思馬少游
答寄魏衍
往昔敦朋好猶能作報書老衰渾得懶疎密略相如名
墮網中蝶身隨冰底(一作下)魚填門車馬客左席為君虚
别鄉舊
數有中年别寬為滿歲期得無魚口厄聊復鴈門踦齒
脱心猶壯秋清意自悲平時(一作生)郡文學鄧禹得三為
爛石村
亂石何年爛千林昨夜黃曉耕來鳥雀麥隴縱牛羊投
老須微祿持身闕寸長洗心聞吉語時事信難量
别叔父崑山丞
父子兼知已扶攜共白頭又為千里别未使寸心休鳥
雀空庭曉風霜落木秋近親零落盡更覺别離愁
黃樓
樓以風流勝情緣貴賤移屏亡老畢篆市發大蘇碑更
覺江山好難忘父老思只應千載後覽古勝當時
寒夜
閉戶風將雨通宵浪打頭若為中夜聽復作别時愁宿
鴈鳴漁火村舂急暗投不應田二頃能使寸心休
住鴈
斷岸通横水枯荷著早霜一陂堪度歲數鴈不成行市
遠無矰繳年豐足稻粱中原有佳氣不必到衡陽
寓目
曲曲河回復青青草接連去帆風力滿來鴈一聲先野
曠低歸鳥江平進晚牽望鄉從此始留眼未須穿
野望
霜葉紅於染吹花落更馨平江行詰曲小徑夾葱青度
鳥開愁眼遥山入畫屏畏人惟可飲從俗却須醒
寄兖州張龍圖文潛二首
去國遭前政還家未白頭百年當晚遇一辱獨先收齒
脱空餘舌顔衰早著秋三為郡文學大勝鄧元侯
賸喜開三面旋聞乞一州力難隨鳥翼行復立螭頭今
日麒麟閣當年鸚鵡洲寄書愁不達書達得無愁
家山晚立
遶舍苔衣積倚墻梨頰紅地平宜落日野曠自多風禹
迹千年後家山一顧中未休嗤土偶已復逐飄蓬
寒夜
一夜風澎浪中宵月脱雲到忩資少睡遠響倦多聞星
火遠相亂江山氣不分早雞先得便斷鴈屢鳴羣
山口
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東往來成一老猶在半塗中
晚泊
清切臨風笛深明隔水燈堆場穿鳥雀暗溜入溝塍
使(一作策倚)扶行老船催趁渡僧兹遊恐未已着句續先曾
夜雨
十月天猶雨(一作暖)三更月失明溟濛才灑潤點滴不成
聲闢戶風煙入投林鳥雀輕旅懷終易感倏起别離情
宿合清口
風葉初疑雨晴忩誤作明穿林出去鳥舉棹有來聲深
渚魚猶得寒沙鴈自驚臥家還就道自計豈蒼生
宿泊口
弱柳輕寒色懸流盡夜聲更長宜睡少霜落怯寒生急
急占星度搖搖若舫傾風濤兼盜賊恩重覺身輕
野望
山開兩岸柳水遶數家村地勢傾崖口風濤嚼石根平
林霜著色沙岸水留痕賸寄還鄉泣難招去國魂
顔市阻風二首
水到西流闊風從北極來聲驅峽口坼力拔嶺根摧突
兀重重浪轟豗處處雷順流看過舫更着快帆催
萬古梁山泊今年未稱船阻風兼著雪費日亦忘年世
事元相忤衰懷忍自煎晚來聲更惡始覺畏途邊
晚坐
柳弱留春色梅寒讓雪花溪明數積石月過戀平沙病
減還增藥年侵却累家後歸栖未定不但只昏鵶
寒夜
留滯常思動艱虞却悔來寒燈挑不焰殘火撥成灰凍
水滴還歇風簾掩復開孰知文有忌情至自生哀
晚興
去國猶能别逢人始欲愁不干遮極目自是怯回頭布
網收魚槮連筒下釣鈎誰初教鮮食澤竭未能休
宿齊河
燭暗人初寂寒生夜向深潛魚聚沙窟墜鳥滑霜林稍
作他方計初回萬里心還家只有夢更著曉寒侵
别劉郎(魏衍注云宣義之壻六年之别先生喪母劉喪父故其詩哀甚)
一别已六載相逢有餘哀公私兩多事灾病百相催無
酒與君别有懷向誰開深知百里遠肯為老夫來
趙巖
一市萬人聚四衝千里遙胡然不作邑兼自可成橋羣
盜去無迹諸豪壓不驕由來天下事浮議易傾搖
雞籠鎮(入棣州界)
河市新經集雞籠舊得名初聞北人語意作故鄉聲客
久艱難極情忘去就輕空虛仍廢忘何以慰諸生
除官(秘書省正字)
扶老趨嚴召徐行及聖時端能幾字正敢恨十年遲肯
著金根謬寧辭乳嫗譏向來憂畏斷不盡鹿門期
送謝朝請赴蘇幕
好合同黃卷情親須(一作更)白頭胡然落丹墨不坐致公
侯沙軟留徐步(魏本作山合遮西顧塗上白字未注)潮回趁急流平生湖
海興日夜逐行舟
欽聖憲肅皇后挽詞二首
二妃端協帝三后共興周決策天同力收功語不流權
宜從殺禮末命尚深憂鬱鬱佳城閉終天配壽丘
復辟先元約長年損積憂春移柏城仗仙去帝鄉遊德
並塗莘敏功臨馬鄧優千秋修古事車馬戒如流
欽慈皇后挽詞二首
二祧從孝祀五典載虞嬪顯號追先志隂功見後人承
顔親不待罔極痛如新永有如椽筆光容可得陳
靈岳占佳氣琳宮閟寶衣膺期(一作應祈)符寶歷錫號煥皇
扉日月堯同數謳歌啓與歸傷心五雲去不見六龍飛
大行皇太后挽詞二首
德名三后竝母道兩朝尊勇決高千古危疑定一言先
期還政事隆禮改山園哀挽西郊道雲愁晝亦昏
扶日行黃道乘雲上紫微憂勞形末命恭儉見陳衣布
德開刑網和戎戢武威要知懷惠處行路涕交揮
追尊皇太后挽詞二首(欽慈)
彤管書隂教皇圖載德容漢宮先夢日代邸近乘龍喬
岳藏遺服青門啓故封從今祠百世清廟配商宗
典冊尊徽號欽慈煥德名終身聞舜慕歴月見堯生兵
衞嚴天仗車輿轉帝城故匳脂澤在哀感倍皇情
王察院挽詞二首
施報終何在窮通共一空兩言成益友百代仰高風終
始無遺恨恩榮託至公不應埋直氣會見吐長虹
良貴官何與長年死不亡身須禦魑魅氣已懾豺狼不
盡胷中藴猶堪地下郎豈惟吾道慶編簡亦輝光
舅氏新齋
堂因竹柏有花與歲時闌欲作終年計長留别眼看色
侵杯酒重子熟落聲乾只有林園主相期耐歲寒
答王立之
每逢無可語暫阻即相求解卷初增氣開懷得寫憂昏
煙宜帶雨風樹更添秋絶唱猶多和先衰怯(一作却)後酬
和過田承君
寺古專宜僻居深自作幽興來寧憚遠句苦不緣愁逸
氣無前足虚懷不繫舟逢人難晤語冒雨亦相求
山口
湖闊疑無地河回忽見山登臨聊自試衰疾致身閑四
壁寧虞盜多方莫駐顔無風回遠笛有月待人還
次韻夜雨
暗雨來何急寒房客自醒驟看燈閃閃擬對竹青青聲
到江干盡風回葉上聽更長那得晚欹側想儀刑
晦日
人老時情薄春深花意微暄寒南北異風俗古今違即
事無同異旁觀有是非食蔬如許瘦飽肉未須肥
登城樓
城郭春容晚因行可當遊飛來雙蛺蝶自去一浮鷗峽
嶮山將合江平水却流同來端興盡且為小遲留
奉賀陳聖子
合譜兒童歲為僚一再秋初聞消息報已作别離憂急
雪將無路寒江欲斷流相逢寧易得端為小遲留
和王子安至日三首
近節翻多事為家不亦難老成須藥力愁絶向誰寬凍
雨能妨夢朝霜故作寒衰顔心自了不待鏡中看
物理有終極人情從往還隂陽消長際老疾去留間申
白徒懷惠巢由不買山更歌吾和汝風日稍侵顔
晨起公私迫昏歸鳥雀催百年忙裏盡萬事醉間來竹
雨深宜晚江梅半欲開風燈挑不焰寒火撥成灰
送張衡山
昔别青衿子今為白髮翁此行何日見多難向來同官
事酣歌裏湖山秀句中風塵莫回首留眼送歸鴻
除夜對酒贈少章
歲晚身何託燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
庚辰三月上旬登白門閑望
昔别子未仕人言詩有神預知河嶺阻不作往來頻剰
喜今猶學湏知祿為親五陵花滿眼作意莫禁春
送王君玉赴試
汝潁諸王後風流獨此人談鋒堅百戰筆力舉千鈞得
士吾無愧多聞子未貧平生三學士相見定相親
奉送閻醇老推官
古今猶異俗鄒魯尚多儒簿領三年責雲霄一武趨數
過忘潦倒惜别更斯須說與晁夫子今年錐也無
答李簿
老去才先盡春來酒屢空甘為耕釣手畏作囁嚅翁與
罪寧無說言詩新有功不堪湏野鶩似欲吐長虹
九月十三日出善利門
十載都城客孤身冒百艱一飢非死所萬里有生還去
國吾何意歸田病不關共看霜白鬢似得半生閑
送章推官
從事有多譽還家能少留持杯猶潁尾解纜即沙頭好
事今猶壯論文老自休風埃留我老說與五湖秋
湖上晚歸寄詩友四首
髭髮難藏老湖山穩寄身却尋方外士招作社中人霜
葉深於染秋花晚自春無人還有礙詩卷莫辭頻
簔笠宜多病衣冠錯致身清愁偏待客白髮解禁人江
月深留雪山梅借探春興從湖上發詩為道人頻
功名違壯志戒律負前身劉德長欺客王融却笑人殘
年憎送歲病眼却逢春杖屨知何向如公未厭頻
紅綠羞明眼欹斜久病身年齡不待命湖海却留人點
滴花間露新鮮柳上春情懷將底用詩外不須頻
寄答顔長道二首
薄命猶多難浮生未定居故人憂已矣千里問何如白
髮羞明鏡青燈怯細書不曾知史館何用索枯魚
貧病憂居士雕蟲累壯夫不能羞齒頰幸免葬江湖疲
馬甘垂首遊鷹不應呼為誰歸未得山水故鄉居
春晚遊寶雲寺
繁杏青猶小幽花落更香目隨雲雨斷恨與水風長螘
子何緣鬭蜂兒有底忙山人能棄世遊子不思鄉
夏日書事
花絮隨風盡歡娛過眼空窮多詩有債愁極酒無功家
在斜陽下人歸滿月中肝腸渾欲破魂夢更無窮
賀關彦長生日二首
吉夢熊羆後名家韋杜旁風霜隨氣節河漢借文章漢
相功名晚周南德化長欲申千歲祝願奉故人觴
經術宜傳世清明正得秋德優高士傳名重賦家流短
袖妨妍舞青衫負白頭待看靈壽杖扶出富民侯
錢塘寓居
山水如相識豪華異昔聞聲音隨地改吳越到江分門
閉蕭蕭雨風催緩緩雲會隨麋鹿去長謝犬羊羣
寄寇荆山
曠士三年别荆山一顧中百千人欲死四六老能工脱
帽頭應白求田意欲東口須論世事目已失飛鴻
還江山
夜夜滄洲夢歸心劇旆懸呼童買輕舸拂榻下平川遡
浪潮如鬭凌風岸若牽江鄉厭回首行及楝花天
雜題二首
亂水交如線羣山翠作屏寒輕春稍稍雪盡麥青青霜
草猶疑滑風林漸喜聽生涯鞍馬上歲月短長亭
泥雪纔通脚煙雲復結隂遲留隨處處簾幕静沉沉去
鴈懷歸意來禽欲好音稍寬溝壑辱不憚二毛侵
秋後五日應物無詩豈年志俱壯未解傷秋耶
以詩挑之
伏盡暑猶壯秋生凉故遲蟬吟接遠響螢燭度深枝歲
半身仍健年侵意自悲情知寇公子不作感秋詞
寄晁說之
閱世真難記如君自不忘尚(一作向)於書太簡正以懶相
妨共有還家樂終無却老方莫須憂潦倒未許細商量
再贈寇司戶
仕宦諸儒底名成一戰中酒為千日計詩費幾生功戲
馬章臺下呼鷹上蔡東少年豪俠窟杵臼得梁鴻
鉅野泊觸事
蒲港牽絲直平湖墜鏡清順流風借便捷路雪初晴鳥
度欲何向鷗來只自驚有行須快意安得易為情
東阿
慟哭東阿縣傷心莫與論却思當痛日敢望此身存舉
目人將母回頭影弔魂更堪悲手足孤稚滿船門
甲亭
峻壁亭臨水横陂樹徹山兩河惟甲氏數柏共蒼顔隨
意遊成適回舟月與還早知乘下澤不再結青綸(音關)
遊鵲山院
積石横成嶺行楊密映門人聲隱林杪僧舍遶雲根頓
攝塵緣盡方知象教尊只因羊叔子名字與山存(南豐先生)
(出守日常遊是院)
登鵲山
小試登山脚今年不用扶微微交濟濼歴歴數青徐朴
俗猶虞力安流尚禹謨終年聊一快吾病失醫盧(山因扁鵲)
(而名)
别威德寺
三宿城隈寺輕齎類老禪暫來真偶爾適去更翛然笑
别留春塢行尋下瀨船此身猶斷梗飄泊且隨緣
雜題
春水漲湖田先尋滬瀆船隔江爭問主入市不論錢味
得蓴尤滑香因豉更便他年楝花落追憶漫流涎
和董判官寺居作
共作東州客同棲古寺深論交非有舊不見解相尋冷
過清明節悲生故國心此身隨所寄未足問升沉
贈白闍棃
缾錫倦西東歸來一榻空宗乘能自判文學更兼通講
徹夜堂月定回枯樹風無從參淨社回首倦飛蓬
舒御史太夫人挽詞
回合蒋山秀佳城去域中珮環無曉日蘋藻自春風斷
髮人何在捐金事已空遂移男子孝更作直臣忠
和賈明叔秋晚見懷
陋巷少行迹故人車馬稀世情方汩沒吾道肯依違萬
葉迎風脱孤雲帶月歸獨憐高義在猶肯問柴扉
望夫石
磧戍人何在秋霜志不移無言息媯怨有淚舜娥悲山
静雲盤髻江空月印眉誰將望遠意歌作送征詩
夏杪
一室青蕪長終朝静不譁聖賢開美酒子母破新瓜綠
篠初翻籜紅蕖稍薦花咄嗟功業晚覽照鬢初華
虞美人草
幽草默通神舊題虞美人長言方度曲應節若翻身律
呂聲相應雲龍氣自親無情猶感會不獨在君臣
沈道院有水墨壁畫奇筆也惜其窮年無賞之
者賈明叔請余同賦
壁間水墨畫為爾拂塵埃草樹精神出溪山氣勢回路
從沙嘴斷人自渡頭來莫怪知音少牙絃匣不開
同蘇不疑避暑法(闕)寺
酷暑不可處相將尋晝凉清談廕廣廈甘寢就方牀蓮
剝明珠滑瓜浮紺玉香因知北窗臥自信出羲皇
和彦詹題遠軒
開窗得遠意興出杳冥間芳草日邊路片雲天外山好
花和露斸修竹夾藤刪每許南鄰伴時來一寄顔
寄君玉
不見紫霄翁侵尋鬢已蓬倦遊鄉域異歸夢夙宵同愛
酒貧應甚吟詩老更工清時公道在未足歎途窮
次韻游花洞
遠洞容徐步繁英故壓枝錦衾堆襞積春事向離披作
意真成誤尋芳似較遲預為來歲約及早共瑤巵
夜坐有懷(一作秋懷)
瑣瑣重門閉蕭蕭一再更(一作稍稍昏煙集鼕鼕一再更)短檠昏細字
高枕笑(一作忘)平生來鴈防身早(一作妨身健)秋陽換眼明已
須甘酒力不用占時名(一作永言鄰里舊心肯向人傾)
送張芝卿
相逢已偶爾告别更蒼然離合驚時換行藏乃世緣君
無學干祿我亦賦歸田泗水秋山外長安夕照邊
行次舊縣寄立之
歲晚方奔命春期作過賓逢君為地主顧我拙謀身官
是三年客情緣一日親將身隨斗食應作未歸人
送晁奉議高郵判官
公族仍前輩都城早與遊士窮須祿食才大豈身謀雪
嶺無歸鳥冰河有去舟平生湖海意不為有魚留
獨坐
文章平日事風竹暮年須衰疾懸知此霜毛不更除一
丘吾欲往百畝有如無魑魅須游子乾坤著腐儒扣門
聞啄木勸酒有提壺門逕無行迹秋來不遣鋤
和黃充實石榴花
春去花隨盡紅榴暖欲然後時何所恨處獨不祈憐葉
葉自相偶重重久更鮮流珠沾暑雨改色淡朝煙著子
專寒酒移根擅化權愧非無價手刻畫竟難傳
和黃預久雨
甲子仍逢夏連朝雨脚垂黑雲玄甲駐鐵騎冷官馳映
日還蒙霧懸麻却散絲頽墻通犬豕破柱出蛟螭野潤
風光秀凉生枕席宜撥雲開日月噀井出虹蜺貧可留
須捷恩當記扊扅蒼頭行冒雨赤腳出衝泥詩好聲生
吻書工手著胝衰年得佳句懷抱頓能移
同道士錢冷然尋澗水源
曉領黃冠子步尋東澗源施笻探清淺垂手弄潺湲岸
閣殘花片槎留舊漲痕鳳潛丹穴䆳龍臥古潭渾修竹
青垂蔭長蘿翠可捫忽驚穿藥圃不覺到雲根嶝外看
飛鳥崖邊見飲猿援琴寫山水布席坐蘭蓀白石支棋
局青沙藉酒尊醉歌歸路穩洞口月黃昏
五言賀雨
六月鄞江旱焦勞刺史憂戴星趨洞府踏月叩龍湫引
咎青章設為壇古法修山川將爾徧牲幣豈吾留帝意
兹回眷神聰俯應求油雲潛感召靈雨忽滂流急勢朝
翻幕寒聲莫咽溝餘波平浦嶼翠色蔽田疇池閣消殘
暑閭閻慶有秋邦民無以謝惟起載途謳
後山集卷五
