後山集卷二宋陳師道撰
詩
和鮮于大受崇仙觀餞别曾元忠
此别未為遠兩都東西州情親有乖隔江湖成阻修脫
塵度翠密徐行當尋幽各有惜别懷共此一日留意合
豈待約酒盡不更求闕詞固未可忍手亦何猶(是日題壁)坐
有黃冠師未解逍遥遊興来我與共醉罷君當休僧房
火可親此樂行且謀萬事日糾紛高懷元一丘
和蘇公洞庭春色
洞庭千木奴寸絲不挂手来輸步兵厨釀作青田酒王
家玉東西未覺歲華走方從羅浮山(羅浮山有仙人種橘處)巳作
南陽夀還將甕頭春慰予雪入牖我方縛禪律一舉煩
屢嗅東坡酒中仙醉墨粲星斗詩成以屬我千金須弊
帚何曾尊俎間着客面黧黝定須笑美人(趙有躄者平原君美人笑)
(之)蘸甲不濡口
山口阻風
夕風朝未回来雲去為雨繫舟直山口天意遽如許濤
風兩方鬭丘原莫當怒兩山為俯仰一鳥不得度臨深
負高枕偷生寧得所歴歴數過帆當塗氣如虎快意亦
適然淹泊豈吾取遡洄更去留未易相爾汝行登東山
顛壯觀前来覩九澤不滿眼五丈方一縷兹山昔誰遊
巨野傳自古菰魚無凶年未利猶不禦荷隩活萬人梨
埒視千戶東方富絲麻小市藏百賈連檣自南北行談
雜秦楚向晩風力微湖清魚可數空倉烏鳥樂外舍窗
扉語身非天下惜家無十金聚欲留盜賊迫欲去波濤
怒兩者爾何從一死吾未與
登冥山
東山如覆㿻石塔仍數層昔人行樂處時過名不稱秋
風變草木樵徑餘薪蒸四顧一水間不復知淄澠菰蒲
萬世利煙火千人罾平住登山脚歲晚如不勝求田君
勿問撫髀吾何能飛鴻將目遠秋水留心澄兹遊豈不
朽作歌記吾曾
次韵荅少章
秦郎淮海士才大難為弟蔚然霜雪後不受江漢洗春
畦不滿眼采掇到芹薺多病促餘年秋光欲辭抵儒林
丈人行掘起三界底出入銀臺門為米不為醴白頭容
北面斯文分一體媿我無異聞口闞不得啓
送路糺歸老丹陽
身退不待年意足不待餘寧聞有餘論但問我何如才
名四十年盛氣蓋諸儒獨無金水力竟與鼃黿俱晩為
府中掾直前不趦趄曾何媿俯仰頗亦困囁嚅有粟尚
可餬有酒尚可娛一朝脫章綬用意不躊躇富貴亦何
有惜君寧挽裾人生一世間僅得還其軀謝公江海人
此計竟亦疎千金一大錢兩子䨇明珠妙語發幽光東
坡為欷歔不知兩疏去能亦有此無聊為三徑資從子
並門居
謝傅監
好士如好色昔聞今則無平生席為門未識長者車曠
士慕林谷羇人辱泥塗願為執鞭役莫順下風趨去年
辱公先懷刺留寓居我往拜其門鸑鷟鳴高梧論交不
計年取材忘其愚一寒我如此百鎰公無餘今年賀公
歸乃復過我廬當使有近行譍門有長湏小家不耐事
雞飛犬升閭莫歸自有恨親顔一何娛汝家吾無憂能
致賢大夫吳公漢庭右賈生世用疎平分太倉粟盡讀
鄴矦書士為知己留不為食有魚三言移曾母投杼公
何如
次韵荅秦少章
學詩如學仙時至骨自換縹緲鴻鵠上衆目焉能玩子
從淮海来一喙當百難師儒有韓孟拭目互驚惋老生
時在旁縮手媿顔汗黃公金華伯莞爾回一眄彼方試
子難疾前不應懦要當攻石堅勿作搏沙散珪壁雖具
美礲錯加璀璨我老不足畏後生何可慢
次韵荅子實少章二首
英英黃金花論時不論美靖節骨巳朽棄捐乃其理兩
公意有餘采采今未巳尚念白頭生臨風嗅霜蕊
交新情巳故室遠人則邇杯酒不相忘一朝得二子初
花美無度後時終可鄙與汝卧秋風看君䨇控鯉
寄晁以道
兩官俱為鄰常若千里遠經年不通書子孰知我嬾相
期宇宙外肯復校繁簡我愚亦知此子意豈不滿子教
東方生自視何益損人言不當價一錢萬金産湏子五
千卷丹筆校黃本字家太史氏名成南北阮道山鴻鴈
行豈惟私門衎功名湏老大四十未為晚快意會有違
急行寧小緩忽有河山阻遂恐消息斷我獨不念此人
窮令智短子勿放我慵書来慰愁眼
寄邢和叔
昔作梁宋遊幽憂廢朝昏閉門無往還不應兒女喧隔
牆聞剝啄莫夜誰叩門知是邢夫子低回過高軒願為
布衣交不顧年德尊悤悤立談罷又見東南奔江湖多
病後僅免餉魚黿久廢數行書因人問寒暄但愛孤山
西松筠數家村便欲築居室插秧仍灌園生前不自愛
身後何足論草玄笑揚雄贊易悲虞翻文章徒自苦紙
筆莫更存却尋南郭老隱几學忘言他日宦遊客誤入
桃花源葦間見漁父誰識王矦孫
贈關彦長
少年初識字巳誦子虛賦嘗疑天上人巳離人間去蹉
跎二十年久自歎遲暮倦遊梁宋間却踏江湖路此地
始逢君秋陽破朝霧白首鬢毛新青衫顔色故問君胡
為然竟坐文字誤人事久難知高才常不遇論人較賢
智富貴寧在數不見竹林詩山王俱不與湖塘發高興
山林有佳處迨此閒暇時觀游莫辭屢功名如附贅得
失何用顧但當勤秉燭長願隨杖屨
平翠閣
我家山水間耳目厭華麗聞道浙西山經年通夢寐從
為遠遊客忘却歸来計欲置湖上田謝絶人間世湖山
多變態横斜光氣異隨山轉朱閣臨顧窮幽邃惟存宣
公樓浮空堆亂翠疑是水仙人臨牆露高髻道人亦愛
山朝昏閱終歲最愛烟雨中半撩青羅袂我来悲歲晚
風霜掃昏翳不見嶺頭雲未盡登臨意
次韵應物有歎黃樓
一代蘇長公四海名未巳投荒忘歲月積毁高城壘斯
樓亦何與與人壓復起紛紛徒爾為長劒湏天倚循分
即可久吾行誰與止邇来賢達人五十笑百里頼有寇
公子衆毁聞獨美直氣懾狂童牽聯皆可紀少公作長
句班揚安得擬頗有喜事人睥睨欲槌毁一朝陵谷變
天語含深旨驚倒樓前人今朝有行履
秋懷十首(以雨荒深院菊霜倒半池蓮為韵)
昨日山中雲今朝山下雨牛羊沒禾黍蟋蟀促機杼磨
刀洗盆瓮社臘不勝數豈無聚斂吏觸手丞相怒
有家洙泗間歲晏榛棘荒稍知田家樂感此歸意忙老
馬甘伏櫪遊魂還故鄉四十尚無君天下未敢忘
採薪墟墓間行歌當歸耕向来輕簿子懷諼以為榮喘
喘轅下犢力盡官泥深壯哉八百里一割探其心
翩翩王矦孫館我翠微院粥飯隨鐘魚朝昏黃庭卷中
年妻子累往世西方願獨無詩書力尼父安得怨
黃公輕千乘尚愛五斗禄風雨聽朝雞歲月老松菊平
生白蓮社不受一塵觸識字即投閣貴者湏食肉
昔作九日斯一覽知四方夜雨秋水深裂風畏褰裳尊
空囊亦空花且為我黃官奴覆青綾破屋任飛霜
翼翼陳州門萬里遷人道雨淚落成血着木木立槁今
年蘇禮部馬迹猶未掃昔人死别處一笑欲絶倒
籊籊孤竹君長我一身半凛然霜雪間時至亦隂換共
與王子猷永結忘言伴可使溪壑姿充我眼中玩
北闕書不上南山田不歸朝暮陳州門悠悠此何為我
老何所為暖日聊差池君聽城上鳥啞啞端為誰
潭潭光明殿稽首西方僊平生脩何行步有黃金蓮我
豈昔好徑報以履下穿洗足坐道埸卒卒此何緣
次韵蘇公西湖觀月聽琴
公詩端王道亭亭如紫雲落世不敢學謂是詩中君獨
有黃太史抱杓挹其尊䪨出百家上誦之心巳醺黃鍾
毁少合大裘擯不文世事如病耳螘鬭作牛聞苦懷太
史惠養豹煙雨昏後世無高學舉俗愛許渾
春酬應物
論世闕真是憎好成愚賢衆手挽跛牂擬度驊騮前與
子早相好於今不知年自從欲着帽憂喜同華顛生世
如風花高下亦偶然填溝偶不死揮刃忽自全病馬試
春早枯魚縱奔川稍思升斗禄筦庫未闕員一饑尚可
忍百歲當復延相余乘下澤得句要子宣此生期樂死
他日湏詩傳縮手着袖間彈棋一爭先
次韵德麟督叔弼季默詩及破余酒戒
歲月不相貸夜牀衾簟秋朝来明鏡中作意多少留惟
酒可為娛顧我非其流丈夫意氣合珮玦不循鈎意行
無人非駿發不中休相逢問何如頗復中之不清坐豈
不好致真豈糟丘兩歐以詩鳴與俗同沉浮百鳥畏嘲
弄往和長鳴鷗相寧忍快便風飄萬斛舟
次韵蘇公獨酌
雲月酒下明風露衣上落是中有何好草草成獨酌使
君顧謂客老子興不簿飲以全吾真醉則忘所樂未解
飲中趣中之如狂藥起舞屢跳踉罵坐失酬酢終然厭
多事超然趨淡薄功名無前期山林有成約身將歲華
晩意與天宇廓醒醉各有適短長聽鳧鶴
次韵蘇公獨酌試藥玉滑盞
僊人棄餘糧玉色巳可斯小試換骨方價重十冰甆灌
以長白虹渺若江海瀰浮之端不惡舉者亦何辭但媿
聞道晚早從鴈門師律部無明文可復時中之汝陽佳
少年三斗出六竒家有持杯手兩好當一施風吹酒面
灰月度杯心遲百年容有命一笑更湏時
次韵德麟植檜
種木待成材聊為十年事日中趨百里寧問萬牛費植
檜三尺強已有凌雲氣生世能幾何擬作千歲計衆人
笑拍手君子用其意蕭蕭孤竹君忘言理相契名以金
石交椿楊豈奴婢緬懷萬仞顛千丈蔚蒼翠蟠根泉石
底用意霜雪外寧湏大厦才坐待斧斤至散為風雨聲
密作牛馬蔽
送叔弼寄秦張
廬陵四公子吾及識其半叔也英達人平易亦稍悍於
時吾始壯敗壁不塗墁孤身客東都轉食諸公舘時来
扣君門百遍不留難傾心倒囊笈燕語徹昏旦磬折挽
為親少得而多患相過汝潁上歲月不勝歎君才得公
餘十日而十蕆舌端懸日月筆下来江漢此行不尋常
談者方一貫逸足寧小試寳刀當立斷用意不﨑嶇欲
得志挾彈目今平生親稍作春冰泮因聲督張秦書来
不應緩
次韵德麟吳越山水
吳山那可說已覺心耳静忍事如忍欲可遏不可騁人
生如此耳黃白滿朝鏡寧懷斗升粟不理東南艇君從
湖上歸頗說寒事竟沙草柔動色溪喧魚不定煩君冰
玉句無作江湖興君詩如静女妙絶人所敬不更風雨
秋下有桃李徑試寫孤竹君名成三絶鄭
龍潭
清淵下無際落日回風瀾凛然毛髮直敢以笑語干陂
陀百尺臺蔥翠萬木蟠驚飇振積葉清霜作朝寒水旱
或有差精禱神其難魚龍同一波信有水府寬向来三
日雨賴子一據鞌何以報嘉惠寒瓜薦金盤萬口待一
飽歸臥神其安猶湏雪三尺盛意莫得闌
贈魯直
相逢不用早論交宜晩歲平生易諸公欺人真可畏見
之三伏中凛凛有寒意名下今有人胷中本無事神物
護詩書星斗見光氣惜無千人力負此萬乘器生前一
尊酒撥棄獨何易我亦奉齋戒妻子以為累君如䨇井
茶衆口願其嘗顧我如麥飯猶足填飢腸陳詩傳筆意
願立弟子行何以報嘉惠江湖永相望
次韵蘇公竹間亭小酌
自昔(一作至音)有遺韵小飲不盡觴坐待竹間月奈此雲影
長起行林下路散策踰平岡破眼一枝春着意千葉黃
暄寒會有分蜂蝶来無央鳥語帶餘寒竹風回妙香緬
想兩公子(此有缺文三字)朝陽斯人班馬後如圭復如璋相逢
了無得佳處每難忘
送李奉議亳州判官四首
謝公中年後畏與親友别數日懷抱惡每笑冠纓絶生
有四方事死當一語決前笑今則悲吾哀擬何說着鞭
何必先倒筆不容掣鞭爾轅下駒萬里一改轍
祁氏號外府藏室多異書因公有餘力一覽意何如為
學雖日益受益不受誣正湏高着眼濠梁有遊魚
吾友孫子實愛學吾所畏持身如處子得句有餘味交
驩艱難際凛然見名誼吾病臥里中車馬日一至遣醫
饋梁肉憂喜見顔際慇懃勸加飡代我破戒罪一别巳
三秋君室乃其季輪囷見眼中不作千里外因聲問何
如胡不枉一字
吾友張文潛君行乃其里當年釣遊處壯者或可指聞
風起遐想意作千古士不知塵土中奴推婢不齒胷中
無一塵筆下有百紙勿問見自知未語君巳喜與遊今
巳後行巳勿停軌
大風(梁山泊)
積隂風易作隆寒(一作風)聲益急百為定有數一動必三
日犇隤水勢壯㩧扶波頭立前行後浪(一作者)促突起旁
交射崩騰萬騎来倏忽一箭抶摧殘蒲葦盡簸蕩魚龍
泣私憂地軸脫巳分梁山沒向来萬斛重不作一葉直
舟行雨水間觸突聲悉率路轉帆舉落舟排水壘積經
事長一智中人所知識千金不垂堂豈復待一失窮途
得偉觀老氣猶少色(一作邑)事定不敢(一作未得)忘嗟来庶可
及(一作安)
後山集卷二
