後山集卷一宋陳師道撰
詩
妾薄命二首(為曾南豐作)
主家十二樓一身當三千古来妾薄命事主不盡年起
舞為主夀相送南陽阡忍着主衣裳為人作春姸有聲
當徹天有淚當徹泉死者恐無知妾身長自憐
葉落風不起山空花自紅捐世不待老患妾無其終一
死尚可忍百歲何當窮天地豈不寬妾身自不容死者
如有知殺身以相從向来歌舞地夜雨鳴寒蛩
送外舅郭大夫槩西川提刑
丈人東南来復作西南去連年萬里别更覺貧賤苦王
事有期程親年當喜懼畏與妻子别已復迫曛暮何者
最可憐兒生未知父盗賊非人情蠻夷正狼顧功名何
用多莫作分外慮萬里早歸来九折慎馳騖嫁女不離
家生男已當戶曲逆老不侯知人公豈悞
送内
麀麌顧其子燕雀各自隨與子為夫婦五年三别離兒
女豈不懷母老妹已笄父子各從母可喜亦可悲關河
萬里道子去何當歸三歲不可道白首以為期百畝未
為多數口可無饑吞聲不敢盡欲怨當歸誰
别三子
夫歸死同穴父子貧賤離天下寧有此昔聞今見之母
前三子後熟視不得追嗟乎胡不仁使我至於斯有女
初束髮巳知生離悲枕我不肯起畏我從此辭大兒學
語言拜揖未勝衣喚爺我欲去此語那可思小兒襁褓
間抱負有母慈汝哭猶在耳我懷人得知
城南寓居二首
遊子莫何歸韋杜城南村秋水深可測挽衣踏行雲道
暗失歸處棲烏故不喧牛羊閉籬落稚子猶在門
潭潭光明殿稽首西方僊平生修何行步有黃金蓮我
豈昔好徑報以履下穿洗足坐道場卒卒此何緣
憶少子
端也早豐下歲晚未可量我老不自食安得如我長呱
呱棄不子退省未始忘吾母亦念我與爾寧相望
寄外舅郭大夫
丈人魯諸生明刑如臯陶幸寬右顧憂未惜一身遥西
南萬里行可以絶繩橋慎勿冠惠文神母仁如堯
答張文潛
我貧無一錐所向皆四壁瀛洲足風露胡不減饑色昔
聞杜氏子剪髻事尊客君婦定應賢三梳奉巾櫛
示三子
去遠即相忘歸近不可忍兒女巳在眼眉目略不省極
喜不得語淚盡方一哂了知不是夢忽忽心未穏
送蘇公知杭州
平生羊荆州追送不作遠豈不畏簡書放麑誠不忍一
代不數人百年能幾見昔如馬口銜今為禁門鍵一雨
五日凉中宵大江滿風帆目力短江空歲年晚
田家
雞鳴人當行犬鳴人當歸秋来公事急出處不待時昨
夜三尺雨竈下巳生泥人言田家樂爾苦人得知
幼嶺
外家英俊場季氏不好弄用意丘壑間頗以石自奉誰
言拳握間意作萬牛重岱宗小天下不辦一席用
觀兖文忠公家六一堂圖書
生世何用早我巳後此翁頗識門下士略巳聞其風中
年見二子巳復歲一終呼我過其廬所得非所蒙先朝
羣玉殿冠佩環羣公神文煥王度喜色見天容御榻誰
復登帝書元自工黃絹兩大字一覽涕無從似欲託其
子天意人與同歴數况有歸敢有貪天功集古一千卷
明明並羣雄誰為第一手未有百世公廟器刻科斗寶
樽蟠華蟲緬懷弁服士酬獻鳴瑽瑢插架一萬軸遺子
以固窮素琴久絶絃棋酒頗闕供向来一瓣香敬為曾
南豐世雖嫡孫行名在惡子中斯人日巳遠千歲幸一
逢吾老不可待露草溼寒蛬
次韵蘇公西湖觀月聽琴并涉潁二首
清湖納明月遠覽無留雲人生亦何湏有酒與桐君自
醉寧問客一杯復一樽平生今不飲意得同酣醺清言
冰玉質壞納山水紋殫精有後悟畜耳無前聞潛魚避
流光歸鳥投重昏信有千丈清不如二尺渾
衝風不成寒脫木還自竒坐看白日晚起行清潁湄三
穴未為得一舟不作癡路暗鳥遺音江清魚弄姿宇定
怪物變意行覺舟遲公與兩公子妙語含風漪但怪笑
談劇莫知賓主誰得句未肯吐鬱鬱見睫眉相從能幾
何行樂當及兹生忍自作難百憂間一嬉時尋赤眼老
不探黃口兒解公頭上巾一洗七年緇至潔而納汚此
水真吾師湏公曉二子人自窮非詩
再次韵蘇公示兩歐陽
公詩周魯後曳曳垂天雲府中顧長康風味如麯君非
公無此客請夀南山樽叔季大儒後偏醒亦同醺心與
柏石堅章成綺繡紋多難獨不補少戇今無聞時無古
今異知有功名昏可使百尺底不作數斗渾
次韵蘇公勸酒與詩
五士三不同煩公以詩訴強酒古所辭妙語神其吐自
念每累人舉扇無我汚復使兩歐陽縮手不分付平生
西方社努力湏自度不憂龜九頭肯為語一誤頓悟而
漸修從此辭世故公看萬金産寧能一朝具兩生文章
家夙紀鳴蟬賦請公堅城壘兵来後無數
次韵蘇公題歐陽叔弼息齋
行者歸故里居者愛吾廬生湏着錐地何賴汗牛書丈
室八尺牀稱子閉門居百為會有還一足不願餘紛紛
幼老間失得了玄虛客在醉則眠聽我莫問渠論勝巳
絶倒句妙方愁予竹几無留塵霜畦有餘蔬相從十五
年不為食有魚時湏一俛仰君可貸蘧蒢
寄參寥
平生西方願擺落區中緣惟於世外人相從可忘年道
人贊公徒相識幾生前早作步兵語晩參雲門襌拾策
孤山下一室頗蕭然林昏出幽磬竹杪横疎煙昨日寄
書至坐想參寥泉此泉如此公遇物作清姸一别今幾
時綠首成白顛子亦憐我老我豈要子憐會逢萬里風
一繫五湖船酌我巖下水咽子山中篇
寄答王直方
人情校往復屢勉終不近新詩巳經年知子不我怨生
世餘幾何尺箠日取寸懷禄有遐心從俗無遠韵時從
暗中歸數過林下飯平生功名意回作香火願三年不
舉觴吻頻煙火焮豈無兩蒼龍霑我一雨潤官麄詩未
工猛乞無小靳人生如此耳文字巳其閏是身雖臭腐
寧作青紫楦永懷忘年友死矣餘令聞念子頗似之老
我何所恨
規禪停雲齋
淨居衆天人宫殿隨所適少仕老不歸重門閉榛棘道
人秀叢林妙語出禪寂是身如浮雲隨處同建立平生
與二子嗜好同一律我此復助緣語綺巳多責何年一
把茅據坐孤崒嵂呵佛罵祖師塗糊千五百
次韵答晁無斁
女生願有家名妾以不聘田叟亦慕君又惡不由正欲
行不問途巳破寧顧甑耕蠶無一㕓庖井要三徑還家
憂患餘挽鬚兒女競十年寧有此一寒可無命平生晁
夫子得士公室慶稍無車馬音復作賓客請論文到韓
李念舊說蘇鄭長年斷消息獨語誰和應此生恩未報
他日目不瞑歸臥無好懷扣門有佳聽詩来霜雪後更
覺天宇淨少好老未工持刃授子柄
次韵晁無斁夏雨
咫尺隔山海作書問如何蟻垤既蓄糧蛙窟如鳴鼉積
暑復一雨斧斫仍手摩鈎窗欲懸麻出門巳横河入言
月離畢未必致滂沱東臯繁草木蘭艾不同科驚魚畏
密罟獨鳥鳴南柯稍無蟲飛喧復覺蟬語多因聲作好
惡與物殊未和臥聞夜来雨歸種故山禾百年湏下澤
萬里付長羅先生斷百好尚以詩作魔縮子萬言手聽
渠七字哦室爾人則遠燕默老者歌思君得老瘦觸熱
生積痾
寒夜有懷晁無斁
同好共城郭十日不一顧人事雖好乖吾生亦多忤闔
門對妻子歲月不可度閉目寧用遮停杯仍下筯獨無
區中緣永懷巖下趣平生三徑資安得一朝具萬里初
歴塊前驅告曛暮歸懷屬有思棄世不待怒老境厭逶
遲人情費將護向来張長公吾亦從兹去燈花頻作喜
月色正可步預恐何水曹明朝有新句
還里
曠士愛吾廬遊子悲故鄉慷慨四方志老衰但悲傷虛
名自成誤失得略相當莫年還家樂未覺道路長閭里
喜我来車馬塞康莊爭前借言色草木亦晶光向来千
人聚一老獨徜徉手開南陽阡松柏鬱蒼蒼永願守一
丘脫身萬里航平生功名念倒海浣我腸款叚引下澤
斷弦更空觴尚從北山南有文移路傍
魏衍見過
暑雨不作凉爽風祗自高我老亦衰疾奈此正鬱陶魏
矦有新語高處近風騷隱几聆五字未覺歴日勞灑然
墮冰井起粟竪寒毛三山巳在目萬象誰能逃歴險見
絶足過口味豚膏願為夏雷鳴莫作飢鳶號
晩望
黑雲映黃槐更着白鳥度蟬鳴不餘力蛙腹能許怒稱
目有佳思側徑無好步興来成獨往意得誰與賦
和黃預感秋
宿雲護朝霜秋陽佐殘暑蠅癡驅復来汗下拭莫禦庭
梧自黃隕風過成夜語幸是可憐生胡然遽如許黃生
多新詩如盆(一作盎)繭抽緒唱高難欸乃雋永得㕮咀意
合無古今投暗存迎拒名成弟子韓價重先生楮向来
得斯人孰謂予齟齬晩炊鄰僧米晝拾狙公芧甘酸皆
適口霜黃(一作盡)未登俎門有曲逆車謗甚北山女寧為
溝中斷不作太倉鼠老退無好懷續明然兩炬搔首不
成眠寒蟲促機杼
和魏衍元夜同登黃樓
車馬競清夜人物秀三楚登臨得免俗兹樓豈時覩同
来兩稚子冠者亦四五落落俱可人頗亦厭歌鼓山月
出未高潛鱗動寒渚檣燈接稀星奪目粲不數魏矦轉
物手百好趨就叙得句未肯吐秀氣出眉宇水淨納行
影山空答脩語夜氣稍侵肌鳥駭去其侣清游豈有極
喜事戒多取投静未免喧於今豈非古永懷寂寞人南
北忘在所横嶺限魚鳥作書欲誰與情生文自哀意動
足復佇憑楹(一作檻)共一默望舒巳寖午
和魏衍三日
林花女頰紅春水瓜頭綠步蹇我三休来同君一足苦
嗟所歴小不盡千里目暮景向昏鴉歸塗取脩竹
和黃充實春盡遊南山
逐勝缺勇功餞春無少色出門欲何向坂丸隨所擊百
年餘幾何十步復一息同来二三子楚楚頗脩飭行前
強老夫徑捷疲峻陟山門開煙霏禪房閉岑寂口燥沾
茗椀久厄此為德逐日下西山草路荒不識回溪轉鈎
曲門徑入繩直故人喜領客内愧積腸臆所来為親舊
掃除稱寥閴疾風無永勢過雨有餘瀝高花初欲然平
荷巳如拭因君感衰盛醜好移頃刻交新厭區區話舊
聽歴歴談問十一二四座巳頃側茅屋漏(一作濕)風霜山
田帶沙礫尚能哀此老舉手觸四塞君如澗底松超拔
出天壁學詩有新功黃魏共推激(生與魏衍黃預游)
陳留市隠者
陳留人物後疑有隠屠耕斯人豈其徒滿腹一杯羹婷
婷小家子與翁同醉醒薄暮行且歌問之諱姓名子豈
達者歟槁竹聊一鳴老生何所因稍稍聲過情閉門十
日雨吟作飢鳶聲詩書工發冡刀籋得養生聖有不暖
席接淅去齊行(一作飛走不同穴孔突不暇黔孔突字訛黔復失韻非是)
送魏衍移沛
積雨斷行路重江未安流胡為冒艱險迫此帛米謀歲
晏風作横未寬為子憂卒然託異縣所得如所求主人
如古人待士禮亦優人情樂新知豈不懷舊丘我貧無
四壁愛爾胡能留子也尚不容吾代諸公羞勿云百里
遠已作千山愁念子捨我去誰復從我遊諸石吾未識
因子卜可不能此巳可尚(一作喜)終焉致綢繆
送法寶禪師
平生趺鐵脚道價喧宇宙望禮東南雲吾今獨何後晩
始識其子瑶林一枝秀初聞飲光笑復作空生瘦今年
退復禪䄂手不肯又真成菩薩魔未免化城咎白月懸
清光大鐘得辭扣知止一何勇隨緣豈無復豐臺兩禪
子三請期一覯翩然挈瓶㿻百里往相就古寺風雨餘
觸目初邂逅夙昔有淨緣歡然宛如舊教我早自異業
成誰得救世故巳備嘗躊躇復何候鑽火勿停手時来
自渠透慇懃禮白足吾為泰山溜
贈趙奉議
為惠不必廣但問與者誰受施何用多名義以為資平
生師友間四海參寥師一窮無四壁百代有千詩再逐
越淮江三年魯中歸初無贊公色不異淨名衣才如得
風鷁巳復觸藩羝路貧誰肯憐語妙君所知我往立談
間歘若白受緇乃知仁者聽不待辛苦詞趙矦名教士
勁氣噴長霓論吐天下公而合吾所私明窗弄文墨妍
語含英姿要與識者論且避羣兒癡舊好無新功終年
此交綏未湏堅百戰當即建降旗
和鄭戶部寶集丈室二首
遠遊遊則遠安心心已安茅茨更何事一坐五年寬客
来問法要示以無所還勿云空生默聽者不勝言
貴有空王章貧無置錐地衝風窗自語涴壁蟲成字向
隅有知音闔門接強對只道庭前柏西来本無意
寄黃充
俗子推不去可人費招呼世事每如此我生亦何娛黃
生後来秀純茂静者徒不見動經月来亦不湏臾人事
巳好乖可復自作疎子雖向人嬾勝處不可孤迨此田
事休仍當秋(一作寒)雨餘深知阻泥濘步屐意何如
咸平讀書堂
昔人三百篇善世巳有餘後生守章句不足供囁嚅一
登吏部選筆硯隨掃除閉閣畫眉嫵隔屋聞歌呼奉公
用漢律寧復要詩書俛首出跨下枉此七尺軀今代陶
朱公不作大梁屠計然特未用意得輕全吳為邦得畿
縣政密自計疎寧書下下考不奉急急符用意簿領外
築室課典謨平生五千卷還舍不問塗近事更漢唐稍
以詩自娛復作無事飲醉臥擁青奴桃李春事繁軒窗
晝景舒鳴屋鳩渴雨窺簾燕哺雛休吏散篇帙風篁獻
笙竽欣然一啟齒斯民免為魚
和寇十一同登寺山
度暑無好懷憑危略幽致衣冠蔚如林從我才一二兹
山昔深登歲月誰得記尚有名勝流不與金石悴孰知
千載後我與子復至煙昏倏見燈洪發疑(一作恐)無地領
略章句手割據英雄志興壞容一瞬今昔當幾喟圍山
缺西北放目不可制歸懷納清境夜榻成良寐零落壁
間詩豈特彼所媿會逢南過適不問西来意
謝孫奉職惠胡德墨
奚李風流盡法傳外諸孫常山陳贍子懷抱自高攑孰
云勝潘翁惟眉山公言四海未盡識一變歸九原胡郎
少年子外家典刑存一點落髹漆重價壓璵璠孫侯磊
落人情義久益惇解囊贈玄圭孰知師白猿我資不解
書下筆輙自喛良寶不受辱隱默面稱冤
與魏衍寇國寶田從先二姪分韵得坐字
將老蒙誤恩受弔不受賀欲起尚遲回積閒習成惰向
来二三子相與守寒餓一日不可無三歲安得過是時
秋益高夜永月初墮漏鼓巳再更坐者餘幾箇酒薄多
可強談勝堅莫破簷昏讀字細林缺瞻星大吳吟未至
慢楚語不假些懷遠巳屢歎論昔先急唾身世喜相違
真成螘旋磨平生陳孟公歲晚不驚坐
禮武臺坐化僧(時吕希哲作單州守臺屬單州)
至人本無心起滅因衆緣化盡悲願在留形此臺巔聞
名與致敬獲福皆無前千年一鉢水宿疾幾人痊驍雄
兖州軍馬步餘數千一呼可嶊山四合如垂天老幼十
八村頃刻理無全哀鳴寄香火毁塔投其塼或怒忽驚
奔如有所見然等觀同一子豈特此所憐我来巳再見
童稚亦虔虔發火觸暗室青燈巳娟妍始讀壁間碑妙
力隠不傳頗恨語未工安得筆如椽歸路雲月黑濤波
隔長川溪翁停舟待相喚聲相連解纜風泊岸中流水
入船欹側脚不停竟脫蛟魚涎興壞如有待適當使君
賢定能選妙士拂塵起重煙旹承靈山囑早契少林禪
丐我一片石併刻維摩篇
和謝公定觀祕閣文與可枯木
斯人不復有累世或可斯每於丹青裏一見如平時壞
障塵得入慘淡令人悲墨色落欲盡嚴顔終不移朽老
莫使年石心烏銅皮念此猶少作未盡冰霰姿北枝把
異鵲意定了不疑惜哉不得語胷次幾興哀一為要貴
役可復愧(一作辭)畫師隱奥雖可惜塗抹復見遺謝侯名
家子感慨形苦詞豈惟語畫工勁特頗似之何當補諫
列一吐胷中竒
後山集卷一
