後山集卷二十三宋陳師道撰
詩話
王師圍金陵唐使徐鉉來朝鉉伐其能欲以口舌解圍
謂太祖不文盛稱其主博學多藝有聖人之能使誦其
詩曰秋月之篇天下傳誦之其句云云太祖笑曰寒士
語爾吾不道也鉉内不服謂大言無實可窮也遂以請
殿上驚懼相目太祖曰吾微時自秦中歸道華山下醉
卧田間覺而月出有句曰未離海底千山黑纔到天中
萬國明鉉大驚殿上稱夀
孟嘉落帽前世以爲勝絶杜子美九日詩云羞將短髮
還吹帽笑倩傍人爲正冠其文雅曠達不減昔人故謂
詩非力學可致正須胷度中泄爾
望夫石在處有之古今詩人共用一律惟劉夢得云望
來已是幾千歲只似當年初望時語雖拙而意工黃叔
逹魯直之弟也以顧况爲第一云山頭日日風和雨行
人歸來石應語語意皆工江南有望夫石每過其下不
風即雨疑况得句處也
歐陽永叔不好杜詩蘇子瞻不好司馬史記余每與黃
魯直怪歎以爲異事
費氏蜀之青城人以才色入蜀宫後主嬖之號花蕊夫
人效王建作宫詞百首國亡入備後宫太祖聞之召使
陳詩誦其國亡詩云君王城上竪降旗妾在深宫那得
知四十萬人齊解甲更無一箇是男兒太祖悦盖蜀兵
四十萬而王師方數萬爾
韓退之南食詩云鱟實如惠文山海經曰鱟如惠文惠
文秦冠也蠔相粘如山蠔牡蠣也
白樂天云笙歌歸院落燈火下樓臺又云歸來未放笙
歌散畫戟門前蠟燭紅非富貴語看人富貴者也楊蟠
金山詩云天末樓臺横北固夜深燈火見揚州王平甫
云莊宅牙人語也解量四至吳僧錢塘白塔院詩曰到
江吳地盡隔岸越山高余謂分界堠子語也
黃魯直云杜之詩法出審言句法出庾信但過之爾杜
之詩法韓之文法也詩文各有體韓以文爲詩杜以詩
爲文故不工爾
黃魯直謂白樂天云笙歌歸院落燈火下樓臺不如杜
子美云落花游絲白日靜鳴鳩乳燕青春深也孟浩然
云氣蒸雲夢澤波撼岳陽城不如光涵太虛室波動岳
陽樓爲雄渾也
蘇子瞻曰子美之詩退之之文魯公之書皆集大成者
也
學詩當以子美爲師有規矩故可學退之於詩本無觧
處以才高而好耳淵明不爲詩寫其胷中之妙爾學杜
不成不失爲工無韓之才與陶之妙而學其詩終爲白
樂天爾
退之詩云長安衆富兒盤饌羅羶葷不解文字飲惟能
醉紅裙此老有二妓號絳桃柳枝故張文昌云爲出二
佳女合彈琵琶筝也又爲李虚中墓誌敘當世名貴服
金石藥欲生而死者數軰著之石藏之地下豈爲一世
戒耶而竟以藥死故白傅云退之服硫黃一病竟不痊
也
荆公詩云力去陳言誇末俗可憐無補費精神而公平
生文體數變暮年詩益工用意益苦故知言不可不慎
也
子美懷薛據云獨當省署開文苑兼泛滄浪學釣翁省
署開文苑滄浪學釣翁據之詩也
王摩詰云九天宮殿開閶闔萬國衣冠拜冕旒子美取
五字閶闔開黃道衣冠拜紫宸而語益工
楊大年傀儡詩云鮑老當筵笑郭郎笑他舞袖大琅璫
若教鮑老當筵舞轉更琅璫舞袖長語俚而意切相傳
以爲笑
吳越王來朝太祖爲置宴出内妓彈琵琶王獻詞曰金
鳳欲飛遭掣搦情脈脈看取玉樓雲雨隔太祖起拊其
背曰誓不殺錢王
武才人出慶夀宫色最後庭裕陵得之會教坊獻新聲
爲作詞號瑶臺第一層
宋玉爲高唐賦序巫山神女遇楚兩王盖有所諷也而
文士多效之者又爲傳記以實之而天地百神舉無免
者余謂欲界諸天當有配偶其無偶者則無欲者也唐
人記后土事以譏武后爾
黃詩韓文有意故有工夫左杜則無工矣然學者先黃
韓不由黃韓而爲左杜則失之拙易矣
永叔謂爲文有三多看多做多商量多也
余以古文爲三等周爲上七國次之漢爲下周之文雅
七國之文壯偉其失騁漢之文華贍其失緩東漢而下
無取焉
陳繹批答曾魯公表曰爰露乞骸之請黃裳爲曾侍讀
制曰備員勸講乞骸備員乃表語非詔語也魯謂人曰
使布何所道
詩欲其好則不能好矣王介甫以工蘇子瞻以新黃魯
直以竒杜子美之詩竒常工新易陳莫不好也
熙寧初有人自常調上書迎合宰相意遂丞御史蘇長
公戲之曰有甚意頭求富貴沒些巴鼻便姦邪有甚意
頭沒些巴鼻皆俗語也某公用事排斥端士矯飾僞行
范蜀公詠僧房假山曰倏忽平爲險分明假奪眞盖刺
之也
黃魯直謂荆公之詩暮年方妙然格高而體下如云似
聞青秧底復作龜兆坼乃前人所未道又云扶攜度陽
燄窈窕一川花雖前人亦未易道也然學三謝失於巧
耳
蘇詩始學劉禹錫故多怨刺學不可不慎也晚學太白
至其得意則似之矣然失於粗以其得之易也
王荆公暮年喜爲集句唐人號爲四體黃魯直謂正堪
一笑耳司馬温公爲武定從事同幕私幸營妓而公諱
之嘗會僧廬公往迫之使妓踰垣而去度不可隱乃具
道公戲之曰年去年來來去忙暫偷閑卧老僧牀驚回
一覺遊仙夢又逐流鸎過短墻杭之舉子中老牓第其
子以晚讓之客賀之曰應是窮通自有時人生七十古
來稀如今始覺爲儒貴不著荷衣便著緋夀之醫者老
娶少婦或嘲之曰偎它門戸傍他墻年去年來來去忙
採得百花成蜜後爲他人作嫁衣裳眞可笑也
熙寧初外學置官師職簡地親多在宴席徐有學官喜
誶語同府苦之詠蠅以刺之曰衣服有時遭點染杯盤
無日不追隨
唐人不學杜詩惟唐彦謙與今黃庶謝師厚景初學之
魯直黃之子謝之壻也其於二父猶子美之於審言也
然過於出竒不如杜之遇物而奇也三江五湖平漫千
里因風石而竒爾
謝師厚廢居於鄧王左丞存其妹婿也奉使荆湖便道
過之夜至其家師厚有詩云倒著衣裳迎戸外盡呼兒
女拜燈前
世稱杜牧南山與秋色氣勢兩相高爲警絶而子美才
用一句語益工曰千崖秋氣高也魯直有癡弟畜漆琴
而不御蟲蝨入焉魯直嘲之曰龍池生壁蝨而未有對
魯直之兄大臨目見牀下以溺器畜生魚問知其弟也
大呼曰我有對矣乃虎子養溪魚也
歐陽公謫來陽聞其倅杜彬善琵琶酒間請之正色盛
氣而謝不能公亦不復強也後彬置酒數行遽起還内
微聞絲聲且作且止而漸近久之抱器而出手不絶彈
盡暮而罷公喜甚過所望也故公詩云坐中醉客誰最
賢杜彬琵琶皮作絃自從彬死世莫傳皮絃世未有也
尚書郎張子野詞有云雲破月來花弄影簾幕捲花影
隨風絮無影世稱誦之號張三影王介甫謂雲破月來
花弄影不如李冠朦朧淡月雲來去也冠齊人爲六州
歌頭道劉項事慷慨雄偉劉潜夫俠也喜誦之
往時青幕之子婦妓也善爲詩詞同府以詞挑之妓答
之曰清詞麗句永叔子瞻曾獨步似恁文章寫得出來
當甚強
黃詞云斷送一生惟有破除萬事無過盖韓詩有云斷
送一生惟有酒破除萬事無過酒才去一字遂爲切對
而語益峻又云杯行到手更留殘不道月明人散謂思
相離之憂則不得不盡而俗士改爲留連遂使兩句相
失正如論詩云一方明月可中庭可不如滿也子瞻謂
孟浩然之詩韻高而才短如造内法酒手而無材料耳
魯直乞猫詩云秋來鼠軰欺猫死窺瓮翻盤攪夜眠聞
道狸奴將數子買魚穿柳聘銜蟬雖滑稽而可喜千歲
而下讀者如新
龍圖孫學士覺喜論文謂退之淮西碑敘如書銘如詩
子瞻謂杜詩韓文顔書左史皆集大成者也
少游謂元和聖德詩於韓文爲下與淮西碑如出兩手
盖其少作也
王夫人晁載之之母也謂其子功名富貴有如韓魏公
而未有文事也
退之作記記其事耳今之記乃論也少游謂醉翁亭記
亦用賦體
莊荀皆文士而有學者其爲說劒成相賦篇與屈騷何
異
揚子雲之文好竒而卒不能竒也故思苦而詞艱善爲
文者因事以出竒河江之行順下而已至其觸山赴谷
風摶物激然後盡天下之變子雲惟好竒故不能竒也
歐陽公謂退之爲樊宗師誌便似樊文其始出於司馬
子長爲長卿傳如其文惟其過之故兼之也
退之以文爲詩子瞻以詩爲詞如教坊雷大使之舞雖
極天下之工要非本色今代詞手惟秦七黃九爾唐諸
人不迨也
韓退之上尊號表曰析木天街星宿清潤北嶽醫閭神
鬼受職子曾子賀赦表曰鈎陳太微星緯咸著崑崙渤
澥濤波不驚世盖莫能輕重之也後當有知之者
國初士大夫例能四六然用散語與故事爾楊文公筆
力豪贍體亦多變而不脱唐末與五代之氣又喜用古
語以切對爲工乃進士賦體耳歐陽少師始以文體爲
對屬又善敘事不用故事陳言而文益高
退之云王特進暮年表奏亦工但傷巧爾
元祐初起范蜀公於家固辭其表曰六十三而致仕固
不待年七十九而造朝豈云知禮是時文潞公年八十
餘一召而來人各有所志也
昔之黠者滑稽以玩世曰彭祖八百歲而死其婦哭之
慟其鄉里共解之曰人生八十不可得而翁八百矣尚
何尤婦謝曰汝軰自不諭耳八百死矣九百猶在也世
以癡爲九百謂其精神不足也又曰令新視事而不習
吏道召胥魁問之魁具道笞十至五十及折杖數令遽
止之曰我觧矣笞六十爲杖十四耶魁笑曰五十尚可
六十猶癡耶蘇長公取爲偶對曰九百不死六十猶癡
唐語曰二十四考中書令謂汾陽王也而無其對或以
問平甫平甫應聲曰萬八千戸冠軍侯不惟偶對精切
其貴亦相當也
范文正公爲岳陽樓記用對語說時景世以爲竒尹師
魯讀之曰傳竒體耳傳竒唐裴硎所著小說也
柳三變遊東都南北二巷作新樂府骫骳從俗天下詠
之遂傳禁中仁宗頗好其詞每對酒必使侍妓歌之再
三三變聞之作宫詞號醉蓬萊因内官逹後宮且求其
助仁宗聞而覺之自是不復歌其詞矣會改京官乃以
無行黜之後改名永仕至屯田員外郎
寧拙毋巧寧樸毋華寧粗毋弱寧僻毋俗詩文皆然
魏文帝曰文以意爲主以氣爲輔以詞爲衛魏文不足
以及此其有所傳乎
魯直與方蒙書曰頃洪甥送令嗣二詩風致灑落才思
高秀展讀賞愛恨未識面也然近世少年多不肯治經
術及精讀史書乃縱酒以昉詩故詩人致遠則泥想逹
源自能超卓之必皆離此諸病謾及之耳與洪朋書云
龜父所寄詩語益老健甚慰相期之意方君詩如鳳雛
出鷇雖未能翔于千仞竟是真鳳凰爾與潘邠老書曰
大受今何在其詩甚有理致語又工也
又曰但詠五言覺翰墨之氣如虹猶足貫日爾
老杜云長鑱長鑱白木柄我生托子以爲命黃獨無苗
山雪盛短衣數挽不揜脛往時儒者不解黃獨義改爲
黃精學者承之以余考之盖黃獨是也本草赭魁淫黃
獨肉白皮黃巴漢人蒸食之江東謂之土芋余求之江
西謂之土卵煮食之類芋魁云
余讀周書月令云反舌有聲佞人在側迺解老杜百舌
過時如發口君側有讒人之句
韋蘇州詩云憐君卧病思新橘試摘才酸亦未黃書後
欲題三百顆洞庭須待滿林霜余往以爲盖用右軍帖
中贈子黃柑三百者比見右軍一帖云奉橘三百枚霜
未降未可多得蘇州蓋取諸此
余評李白詩如張樂於洞庭之野無首無尾不主故常
非墨工槧人所可擬議吾友黃介讀李杜優劣論曰論
文正不當如此余以爲知言
禮部員外裴說寄邊衣詩曰深閨乍冷開香篋玉筯微
微濕紅頰一陣霜風殺柳條濃煙半夜成黃葉重重白
練明如雪獨下閑階轉凄切祗知抱杵𢷬秋砧不覺高
樓已無月時聞塞鴈聲相喚紗忩只有燈相伴幾展齊
紈又懶裁離腸恐逐金刀斷細想儀形執牙尺回刀剪
破澄江色愁捻銀針信手縫惆悵無人試寬窄時時舉
手勻殘淚紅牋漫有千行字書中不盡心中事一半慇
懃託邊使裴說詩句甚麗零陵總記載說詩一篇猶詼
諧也
世語云蘇明允不能詩歐陽永叔不能賦曾子固短于
韻語黃魯直短于散語蘇子瞻詞如詩秦少游詩如詞
韓詩如秋懷别元協律南溪始泛皆佳作也鮑昭之詩
華而不弱陶淵明之詩切於事情但不文耳
子厚謂屈氏楚詞如離騷乃效頌其次效雅最後者效
風
右丞蘇州皆學於陶正得其自在
眉山長公守徐嘗與客登項氏戲馬臺賦詩云路失玉
鈎芳草合林中白鶴野泉清廣陵亦有戲馬臺其下有
路號玉鈎斜唐高宗東封有鶴下焉乃詔諸州爲老氏
築宮名以白鶴公盖誤用而後所取信故不得不辨也
裕陵嘗謂杜子美詩云勲業頻看鏡行藏獨倚樓謂甫
之詩皆不迨此
吕某公歸老於洛常遊龍門還閽者執筆歴請官稱公
題以詩云思山乘興看山回烏帽綸巾入帝臺門吏不
須詢姓字也曾三到鳳池來
曹南院爲秦帥唃氏方興舉國入寇公自出禦之戰於
三都谷大敗之唃氏遂衰其幕府獻詩云賢守新城盖
代功臨危方始見英雄三都谷路全師入十萬邊塵一
戰空殺氣尚疑横塞外捷音相繼徧寰中君王看降如
綸命旌節前馳馬首紅
太祖夜幸後池對新月置酒問當直學士爲誰曰盧多
遜召使賦詩請韻曰些子兒其詩云太液池邊看月時
好風吹動萬年枝誰家玉匣新開鏡露出清光些子兒
太祖大喜盡以坐間飲食器賜之
韓魏公爲陜西安撫開府長安李待制師中過之李有
詩名席間使爲官妓賈愛卿賦詩云願得貔貅十萬兵
犬戎巢穴一時平歸來不用封侯印只問君王乞愛卿
某守與客行林下曰柏花十字裂顧客對其倅晚食菱
方得對云菱角兩頭尖皆俗諺全語也
杭妓胡楚龍靚皆有詩名胡云不見當時丁令威年來
處處是相思若將此恨同芳草却恐青青有盡時張子
野老于杭多爲官妓作詩與胡而不及靚靚獻詩云天
與羣芳十樣葩獨分顔色不堪誇牡丹芍藥人題遍自
分身如鼓子花野於是爲作詞也
王岐公詩喜用金璧珠碧以爲富貴而其兄謂之至寶
丹也閩士有好詩者不用陳語常談寫投梅聖俞荅書
曰子詩誠工但求能以故爲新以俗爲雅爾
蘇公居潁春夜對月王夫人曰春月可喜秋月使人愁
耳公謂前未及也遂作詞曰不似秋光只與離人照斷
腸而老杜云秋月解傷神語簡而益工也
余登多景樓南望丹徒有大白鳥飛近青林而得句云
白鳥過林分外明謝朓亦云黃鳥度青枝語巧而弱而
杜云白鳥去邊明語少而意廣余每還鄉里而每覺老
復得句云坐下漸人多而杜云坐深鄉里敬而語極工
乃知杜詩無不有也
周盤龍以武功爲散騎常侍齊武帝戲之曰貂蟬何如
兜鍪對曰貂蟬生於兜鍪外大父潁公罷相建節出帥
太原其詩曰兜鍪却是貂蟬出敢用前言戲武夫李待
制師中以相業自任嘗帥秦以事去其詩曰兜鍪不勝
任猶可冠貂蟬
東坡居惠廣守月餽酒六壺吏嘗跌而亡之坡以詩謝
曰不謂青州六從事翻成烏有一先生
王瓬平甫之子嘗云今語例襲陳言但能轉移爾也稱
秦詞愁如海爲新竒不知李國主已云問君能有幾多
愁恰似一江春水向東流但以江爲海爾
後山集卷二十三
