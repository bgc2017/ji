後山集記跋
先生姓陳諱師道字履常一字無巳彭城人幼好學行
其所知慕古作者不為進取計也年十六謁南豐先生
曾公鞏曾大器之遂受業於門元豐四年神宗皇帝命
曾典史事且謂修史最難申敕切至曾薦為其屬朝廷
以白衣難之方復請而以憂去遂寢太學又薦其文行
乞為學錄不就樞密章公惇高其義冀來見特薦於朝
而終不一往元祐初翰林學士蘇公軾與侍從列薦乃
官之俾教授其鄉未幾除太學博士言事者謂先生嘗
謁告詣南都見蘇公為私遂罷移穎州教授紹聖初又以
餘黨罷换江州彭澤令未行丁母憂寓僧舍人不堪其
貧暨外除猶不言仕者凡四年左右圖書日以討論為
務蓋其志專欲以文學名後世也元符三年除棣州教
授隨除秘書省正字將用矣歿於建中靖國元年十二
月之二十九日年四十九友人鄒公浩買棺以殮朝廷
特賜絹二百疋嘗與往來者共賻之然後得歸初先生
學於曾公譽望甚偉及見豫章黃公庭堅詩愛不捨手
卒從其學黃亦不讓士或謂先生過之惟自謂不及也
先生既歿其子豐登以全藳授衍曰先實知子子為編
次而狀其行衍既狀其行矣親錄藏於家者今十三年
顧未敢當也衍嘗謂唐韓愈文冠當代其傳門人李漢
所編衍從先生學者七年所得為多今又受其所遺甲
乙丙藳皆先生親筆合而挍之得古律詩四百六十五
篇文一百四十篇詩曰五七雜以古律文曰千百不分
類衍今離詩為六卷類文為十四卷次皆從舊合二十
卷目錄一卷又手書之竊惟先生之文簡重典雅法度
謹嚴詩語精妙蓋未嘗無謂而作其志意行事班班見
於其中小不逮意則棄去故家之所留者止此昔漢揚
雄作太玄法言箴賦如劉歆號知文始敬之後而短毁
謂其必傳者桓譚一人而巳先生之文早見稱於曾蘇
二公世人好之者猶以二公故也今賢士大夫競收藏
之則其傳也奚待於衍耶後豈不有得手寫故本以證
其誤者則不肖之名因附兹以不朽為幸焉其闕方求
而補諸又有解洪範相表闡微彰善詩話叢談各自為
集云政和五年十月六日門人彭城魏衍謹記跋
