後山集卷十五宋陳師道撰
表啟祭文
代謝西川提點刑獄表
惟蜀中之右地乃海内之上游家有刑書知而不犯地
為沃野富以無求囹圄屢空枹鼓幾困乂安周召之化
寖成齊魯之風延見吏民問所疾苦諭以寬大之意使
無鞭朴之憂觀其歡欣見於眉宇無以為報莫知所言
(中謝)伏念臣賦命數竒與人寡合以記誦之學起畎畝
之中以刀筆之能供州縣之役居無邑里之譽孰為先
後之容况兹罪戾之餘宜在棄捐之數因緣過聽蒙被
誤恩僃員理官久出衆人之後奉使詔獄再為萬里之
行明大義以決疑無儒者之效奉三尺以從事有俗吏
之譏自知甚明人望何在豈期幸會復與選中用過其
能思非所望此蓋伏遇皇帝陛下以神明之德當制作
之期樂與諸臣慎守成法明揚不次之位期致非常之
人顧(臣)之愚何以為報謹當竭犬馬之力收桑榆之功
明慎庶刑慰安遠俗以身許國不知蜀道之難視日近
人信有長安之遠
代賀興龍節表
四序運而歲成為地之統萬物僃而聖作得天之時敢
忘事上之恭竊有增高之意恭惟皇帝陛下當天受命
繼聖承家性成堯舜之仁躬行曾閔之孝鑒觀前載考
古義以御今退託未明順下風而問道方大冬之協律
仍千載之膺期日月清明光氣充塞庶邦有衆願效忠
臣之心萬年無疆請祝聖人之夀臣莅官有守稱慶不
遑永懷盛德之行更覺長安之遠
代謝賜歷日表
敬授民時永惟王事之本欽崇天道以協隂陽之和凡
爾有邦共承大賜恭惟太皇太后陛下以神明之德成
天地之能盡萬物同其仁與四時合其信迎日推莢極
天地之至精叙事授方修治朝之故事臣敢不以時宣
政因歲考功庶寬水旱之憂少逭簡書之責
代謝䕫路提點刑獄表
三巴之險雖天下之畏途一道之權乃士倫之高選衆
之所慕私以為憂(中謝)竊以遠之則怨人之常情寵至
而憂士之深慮粗識事君之義豈敢辭難熟聞長者之
言不能無懼然臣忠有餘而智短心益壯而力殫顧貪
寵榮何以稱報重念臣術學無以應敵容貌不足動人
早以一經誤當公選晚緣再黜幾失明時雖已往之莫
追冀方來之可補伏遇太皇太后陛下用地之道因天
而行刑賞交修功過並用稍寬罪戾復在憫憐取其一
日之長付以百城之寄謹當益堅故意以濟暮年志輕
萬里之行身驅九折之險宣昭聖人之化期於無刑輸
竭老馬之能託於不朽
代謝賜恤刑表
皇心隠惻念及庶方天詔丁寧形於一札伏讀感歎至
于再三(中謝)夫以克謹常刑聞之在昔著為故事方自
本朝每於炎燠之時屢下寬大之詔輝光四燭囹圄一
空人自不冤刑由是措伏惟皇帝陛下以不忍之心而
行不忍之政當非常之事而有非常之功燕處清閒不
忘三木之被體功施動植尚懼一夫之向隅誠意所加
孰不感動德澤之下無復過差雖奉累聖之成規實自
一時之至意臣職親訟獄恭奉德音實與吏民同深慶
忭
代賀冊皇后表
爰歷靈辰肇脩内職禮成一代風動四方(中賀)臣聞朝
廷之治本乎家婚姻之道正乎始爰求茂族用配哲人
龜筮協從人神同福恭惟太皇太后陛下憂深廟社謀
及子孫既成天德之剛復修隂禮之助本支百世寖被
周南之風夀考萬年膺受天下之養臣職當守土世受
懋恩欣聞大禮之行莫預外庭之賀
代謝歷日表
君以民為心既同其樂人以食為命必謹其時爰舉舊
章以興嗣歲(中謝)恭惟皇帝陛下聰明好學制作順民
生資堯舜之仁躬行曾閔之孝與天同德固無先後之
違繼古成能宜有始終之合臣謹當布昭寬大勸省事
功使無凍餓之憂庶有涓埃之助
代賀正表
行夏之時正得三元之會祝堯之夀願同萬國之心(中)
(賀)伏惟皇帝陛下勇智自天光文協帝仁而博施盡日
月之照臨聖而不居究古今之治亂徒見成功之速莫
知藏用之微臣祗領郡章親逢聖旦建四三王之禮更
深(闕二字)之嗟舉千萬歲之觴徒切封人之意
代賀安西川表
奉清廟之遺策還職方之故區恩賞並行人神共慶(中)
(賀)竊以繼志述事孝之大原取亂侮亡古之常道既重
譯之來享而小醜之弗賓金鼓一鳴山石四(闕一字)斷匈
奴之臂告成太平之功藏郅支之頭永為夷狄之戒伏
惟皇帝陛下勤於堯禹英類祖宗仁政而有勇功文德
以立武事表四郊之道不無萬里之行舉外廷之觴更
上億年之夀
代賀生皇子表
甲觀告寧天為百瑞恩言周布歡動四方(中賀)臣聞聖
則多男人之所祝冠而生子古以為祥恭遇昌期宜有
昭報上以慰兩宫之念下以為萬世之基凡在寰區舉
興善頌伏惟皇帝陛下聖神文武睿哲温恭以天縱生
知之資務日就默識之學内脩法度煥然一代之文外
服戎夷終見兩階之舞承列聖之丕緒方懷燕翼之思
以百姓而為心宜有子孫之福益著思齋之聖更形既
醉之詩十四月而生堯巳有同德之兆千萬歲而夀武
願同庶物之心
代賀生皇子表
吉月令辰是生元嗣榮光休氣昭示聖期天地合符華
夷交慶(中賀)臣聞王者之孝以繼體為先人子之心以
順親為樂惟時盛旦顯有體符(闕四字)將主七廟之器抱
孫弄稚祈奉兩宫之歡伏惟皇帝陛下以天為心視民
猶子三刑設而未用五兵儲而不陳鳥獸蟲魚咸得其
所山川鬼神亦莫不寧故得萬國之歡心而獲百順之
顯福國勢定而加重人心安而益舒四海同聲豈特封
人之祝三靈效祉不待高禖之求建昭代之盛儀弗從
故事第從臣之嘉頌莫效微材
代賀冊皇后表
龜筮協從古今同貫威儀既舉休氣來臨臣(中賀)竊以
三后興邦必有同心之助六朝成憲著聞積德之升惟
關雎左右之求有思齊十百之報人有所仰邦其永昌
恭惟皇帝陛下既聖不居持成如始考圖數貢盡雨露
之所濡緯地經天直隂陽之僃位爰因誕聖遂建洪名
德配二宗並有照臨之意功施四海居無怨曠之聲豈
意暮年數逢盛事
代賀冊皇后表
功德兼茂禮命載崇慶自宫闈逮於寰海臣某(中賀)竊
惟母以子貴既三代之舊章位以次升乃六朝之盛德
惟紫庭之虛位更寶歷之累年雖聖念退抑以未遑而
天下屬望之有在嗣既自出天猶不違爰歷靈辰茂膺
大典恭惟皇帝陛下寅畏天地弘法祖宗以義勝私出
入詩書之府由今望古度越周召之風爰興舉於盛儀
用光華於聖旦室家胥慶日月增明萬物順成氣得隂
陽之備三靈錫羨夀有岡陵之崇
代謝西川提點刑獄啟
祗奉誤恩至承重寄榮生意外媿見顔間方國家有為
之時乃賢智自效之日凡在選掄之數與有太平之功
惟兹庸蜀之郊限以河山之阻遠人異俗未知勸禁之
方下吏淺聞莫諭天人之際宜得一時之士以為百吏
之師如某少則賤貧古之愚直記誦之學豈有異聞刀
筆之材未堪大用奉使五嶺才有去來之勞僃員中部
徒歷歲時之久勤不補拙明過其情方虞譴訶敢意僥
倖此盖伏遇某官人非求備物使得宜勞其萬里之行
付以百城之寄駑駘已老未忘皂櫪之恩鶢鶋何知不
識鼓鐘之樂
謝徐州教授啟
四月二十八日蒙恩授亳州司戸參軍充徐州教授者
誤膺公舉所譽至情伏讀訓詞以榮為懼惟士之於世
如女之從人必待禮而後行將正身以及國唐虞在上
無自獻之八元魯衛之間有歷聘之一老雖用捨之有
在乃天命之適然苟非其人則為亂俗若師道少則不
敏老而無聞竊懷匹夫不奪之心庶幾君子難進之節
是古之學勤而無功自好之文華而不實然賤而多藝
乃孔子之不為雖窮則益堅待文王而後作既所長之
無取敢有意於多求豈惟天幸之來辱在薦賢之數起
於徒步召以師儒慄股汗顔不勝愧畏爝火不息幸依
日月之光馬羣既空遂及駑駘之軰再念師道羈孤百
出度越千生方寄食於游從期轉死於溝壑母子不保
更懷喜懼之心夫婦相望限以河山之阻惟兹五斗之
禄足為十口之生追還妻孥收合魂魄扶老攜幼稍比
於人飽食煖衣少緩其死捧檄以喜知毛義之有親倒
道而行顧主偃之巳老此蓋某官仁而徧愛明以有容
為國求才與人同樂顧羣能之畢用憫一夫之向隅方
施咳唾之餘已戴丘山之重德無以報徒懷犬馬之心
命苟乘時願效鉛刀之用
謝再授徐州教授啟
中臺絶望邈加天漢之光孤宦易危慄若秋霜之肅方
去留之未定顧聲聞之不遑逮此踰時復伸故意昨緣
知舊出守東南念一代之數人而百年之幾見間以重
江之阻莫期再歲之逢使一有於先顛為兩途之後悔
又謂中山之相仁於放麑亂世之雄疑於食子惟其信
之既篤所以行之不疑豈意妄傳遂煩公議方衆言之
成市雖百虎而可疑賴日月之並明而仁人之在上深
知曲折公賜保全憐其母子之窮還以升斗之禄原恩
有自攬涕無從願為執鞭喜有逢於晏子期之異日報
不後於(闕文)
答諸先軰啓
伏審先軰興賢(闕二字)待問明庭深推灾異之原論著古
今之效惟義所在可舉而行歷皇覽以興嗟褒嘉言而
賜第魁梧竒偉究見忠臣之心深切著明更觀儒者之
效惟此得人之盛莫居吾黨之先作者七人遂空冀北
之野傳之千載復聞泗上之風辱在游居與有光寵既
竊(闕二字)之自又當盛禮之臨感服無忘敷陳未既
代答馬狀元啟
狀元先軰祗承明問顯效至忠拳拳有愛君之心亹亹
明當世之務遂更帝覽明被官思擅一代之風聲聳四
方之觀聽諫而能信寧懷小禄之私言之非難更成大
儒之效豈期厚貺先辱吉音向德之心非書可既
代賀門下蘇侍郎啟
顯膺明制登進東臺賢能所居位望加重成命四達衆
言一同竊以帝者不難於待任而難於知人君子不患
乎富貴而患乎所立上之為賢而下不異明之所善而
實與同故邪正不亂而用究其能終始如一而人不失
望不有君臣之合孰明治亂之分恭惟某官行法於身
成言於德名在三君之列行為萬世之師方其在布衣
之中巳有經天下之志對嘉祐之問則刺切明主議熙
寧之法則違逆權臣人之所難行而甚易事之未效職
其當然故身雖窮於江湖而望已在於廊廟遂膺大用
顯有丕功人欲未充(此有闕文)三年而化巳如漢相之言三
揖而升遂正商衡之任某繫官汝潁阻賀庭門實與斯
民不勝至願
賀兵部蘇尚書啟
入侍邇英出司武部成命一下歡聲四來竊惟八座之
崇以待二府之選章帝之眷郅夀豈惟詞藝之工文宗
之用贊皇亦有登進之漸昔存故事號為美談尚書侍
讀以俎豆多聞為軍旅之事以道德之老僃師傅之官
偃革脩文尚須伯益之贊拜章歸道益隆桓氏之風遂
挽洪鈞以綏四海周登魯衛深為政事之同晉用崔温
或為前後之繼公望如此私心與同致慶以還執事而
候
代答南京畱守巫待制啟
試守東州初無善狀奉使西道信有誤恩被聖訓之丁
寧奉明詔之寬大惟此八州之衆洊更連歲之凶視凋
瘵以興嗟顧闊迂而無術莫寬愛願徒積兢慚畱守待
制學以明家行為世法隠然天下之望蔚為君子之儒
比事屬辭名出漢廷之右愛民憂國政居良吏之前方
此有行未遑致問不圖貶損遽辱褒嘉喜懼不勝筆舌
難盡
賀亳州何侍郎啟
移節近藩歷辰授職封疆相錯民素熟於寬仁條教既
頒吏究知於深厚風聲四出耳目一新恭惟知府郎中
國之老成人之師表聰明好古博極天下之書簡易無
華洞是胷中之美詩高而無上語少而中微好士得古
人之風和而有别為政無當時之譽去則見思恐坐席
之未温即鋒車而賜召相候旬日復見富民之稱夀考
百年益隆洪興之德某登門未久辱顧已深豈期三折
之餘復失二天之庇臨書惆悵徒切傾瞻
代賀鄆州吕侍郎啟
祗奉皇俞併伸顯命復宗途之故步分將鉞之新威凡
在庇庥舉深欣幸伏惟某官百年華胄一代偉人政事
蔚乎無前文武惟其所用公忠亮直綽有先進之風愷
悌清明簡在名臣之數既踐更於中外益昭著於聲猷
果當新政之先重委東方之寄恐坐席之未暖即追鋒
而賜還輿望所同濡筆以俟薰風戒候視政攸勤望為
廟朝更加調護
謝正字啟
帝者居尊舉要因任以責成(闕二字)為官擇人作新以續
故必須養之有素然後求人非難恭惟祖宗之遠猷創
為舘閣之清選由二府之共舉開數路以博收不為常
員務在多得給太官之上膳假四部之異書加以其年
孰不為用凡百年名世之士莫不由是以興而一代致
平之功其原蓋出於此名雖文學之選實為將相之儲
尤難其人可稱此舉如某材非適用實不迨名徒以生
逢文武之興夙被父師之訓粗於翰墨小有專勤誤蒙
哲匠之詳隨在勝流之數每深惟於弱質久自絶于仕
途本願下鄉歿有善人之號豈期暮齒名玷薦賢之中
粗蒙一命之微已致七年之廢方睿聖之有作而公道
之大行乃於斯時復與此選頭童齒豁敢辭乳媪之譏
聞淺見輕但畏金根之謬顧惟沗冒有愧情顔此盖伏
遇某官樂育英材脩明前政以水鑑之平而邪正洞照
以湖海之量而細大畢收憐其衰殘借以光寵老馬伏
櫪不忘萬里之行弱羽衝風敢期百發之中感幸之至
但切下情
謝胡運使啟
為吏經年以身待察既免譴逐復加薦論顧無一日之
長猶有二天之覆當喜而懼豈人所能竊惟甚愚莫宜
于世一從底仕皆異所聞閉門自守則人以為高事上
盡禮則衆目其異動而得謗語輒忤人顧一世之數竒
辱衆人之譏笑自省如所人謂斯何此盖伏遇運使大
夫以高世之能當東方之寄乃倉廩空虛之後而水旱
流亡之餘召和氣以致祥收人材以報國謂拔十得五
而可得其半故匿瑕含垢而以求其長致此下愚乃有
至聽施而無報見君子之用心得于不求全匹夫之素
志謹當勉以不逮行其所知庶及後車之塵無累知人
之目
賀人及第
試藝中程造庭賜服永作鄉閭之觀豈特交游之光某
欽承不遺先辱貽問其為感幸莫盡意言
代祭曹令文
嗚呼我昔與子同僚共好無從不鞭有美必詔晝而同
遊夜則更造忘形脫俗肝膽相照來必解帶寒必著帽
逐凉負火一飲百釂鳥鳴於春秋魚可釣車馳卒奔兩
使交道討論古今攻堅接要是是非非窮極至到有無
却辱焦口燦貌落筆抵几又驚以笑間以五字有唱斯
報駸駸逸足度謝超鮑我以喪歸子復來弔哀我病老
且拊且膏有求弗厭無得不效以子之故煙不絶竈謂
子之賢宜顯宜耄如何不良一病不療過我而北曾不
我告舟人有云追不及旐一觴千里寄此號叫情耶文
耶孰得而料
代春祭羣神祝文
春祈秋報國有常典爰歷靈辰敬供祀事風雨時至百
榖順成惟神之休民之望也
代春祭羣神祝文
天災時行雨雪為虐上憂勞東方爰下赦令施德宥罪
以當天心復詔守臣致命羣祀神其鑒之有當上意也
代郭氏焚黃文
故事天子祀享天地同休諸臣施及存沒某年以散郎
竊位於朝與有追榮之典自衛尉少卿中大夫三告子
弟其所以褒郭氏之意甚寵既藏于家又焚其副書以
追錫於地下則天子孝治之道亦巳至矣顧惟不似何
以及此惟是先大夫之餘休遺澤積厚流長故能生享
其禄歿受其報則天之報施善人不為不至也故敢以
告
鄉人祭張殿直文
負山之下有隠人焉行脩於鄉而名昧於世豈君之澤
而人之蔽耶世不識君盍視其子亦教厥孫又葬以禮
有銘於石以播厥美使孫子如君則不已國人之思奠
以送之
祭歐陽文忠文
祭尚德而報功三代以來共之潁故有學而置師弟子
員講試如法蓋自公始潁之為州尚矣而良士大夫生
而善其俗歿而祭於學者亦莫宜於公翼亮三聖出入
十年建明大策以康社稷是宜配食清廟而絃歌之豈
特稱一邦而慰一鄉之思哉師道承命為吏有列于學
授事之初敬脩故事
潁州祭佛陀波利文
惟歲之初雨雪間作吏失其職而為民憂徧於羣祀不
承其休顧惟其窮敢以禮請大士哀其不辜報以如願
天地開霽三辰粲然蠶桑以時榖麥布野前守蘇某以
聞于朝請以大士之所居為先梵寺以侈民之敬心月
既晦矣吏其變之惟大士之(此處有闕誤)服妙求施且不得
寧復有報而禮有所謝不敢不供
後山集卷十五
