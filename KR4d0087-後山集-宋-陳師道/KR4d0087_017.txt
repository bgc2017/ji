後山集卷十七宋陳師道撰
雜著
羆說
晉人以犬獵以五犬逐一羆羆鷙而力長於用大所與
敵者皆天下強有力也犬弱而捷巧於用小顧左而右
逐前而後羆不能搏也行不十數里羆憊而後犬更前
而殺之獸而驚者爪莫如虎齒莫如豕而羆食之故稱
勇力必曰羆羆如受制於犬者遇非其敵困於羣也詩
云憂心悄悄愠於羣小羆之謂矣
賀水部傳
賀充世莫知其年與其邑里仕石晉爲郎章聖皇帝東
封有布衣巾幘謁於道左稱晉水部員外郎賀某帝故
知其仙者夜閱牓子得之大驚使求之不獲每爲莊獻
皇后言之以爲恨天聖中賀使其弟子喻澄詣闕獻金
銀銅道釋像直數千萬后怪之召問澄澄以師對問曰
賀也后亦大驚問今安在可得耶澄求之淮南與俱來
后爲幸洪福寺見之其言皆人所難切於時者后不樂
罷之亦不罪也沂人喬仝得惡疾且死遇賀得藥曰服
之可不死然欲不止疾當復作仝富家子年少既疾愈
即娶婦疾果復作仝大悔乃出其婦去家求賀數年乃
見澄方仝見賀時澄在旁故識之澄曰賀不得見也仝
涕泣隨澄冀復見賀歲餘澄曰賀使復與汝約可復相
見仝叩頭如約澄乃引仝同見之東山使給薪水久之
疾愈熙寧中東坡居士爲密州歲大旱請雨常山既而
雨居士却盖以行賀從道旁見之以爲可授道也欲往
而疑無素乃止行元祐二年仝年八十餘矣見居士於
東都曰賀不忘君語數及之已而求去曰賀約歲首過
我於龜蒙不可失也居士因仝以詩寄之後仝復來出
賀書曰將使若人通言于君居士向所見異人而人無
知者世言道家爲方之外而賀猶喜與人事豈世之所
稱目爲不足而賀之道又以反人耶不然老氏之道同
於楊朱難儒釋並矣賀一見東坡欲強授之士之求仙
自修足矣而世方區區弊精神卑詞厚幣以致四方之
士而幸一得是果足以得之耶其不爲賀笑寡矣
劉道原畫像讚
是非賢否一世所同既久則反豈同時皆愚而後之人
皆智蓋利害好惡出焉則毁譽不得其正以是而言則
前私而後公也漢之人謂公孫丞相爲賢汲黯爲戇至
於今則公孫諛而汲直也其相反蓋如此廬山劉道原
豪傑名節之士黯之流者以義正利以直正曲危言特
行别其是非白黑絲髮不貸如權衡量度如水之鑒如
繩之度既不可欺以私又不得逃其目雖一時貴權氣
燄勢力排山倒海不屈也死生窮逹不到其心故終其
身亦不變當道原之時識與不識相隨詆之如復仇施
其逝未幾而念慕歎詠恨其生之晚也更千百歲日遠
一日公則宜如何也耶雖然武帝奴視衛大將軍傲丞
相而敬黯淮南諸子其怨漢至不沐浴三十年猶畏黯
不敢發又爲之寢謀其君臣相謂丞相可說大將軍雖
不可說盖可刺也至黯復不敢刺則其時固有知之者
矣其所謂戇以其不知利爾利非黯所知也丞相利之
矣故可說而下也道原遭時承平故其效莫見雖然小
人之爲不善盖有畏而不發者矣其補於世豈少哉紹
聖四年春過巨野佐有義伸者其子也始拜其像而歎
曰晉人有云廉藺雖千載凛凛有生氣曹李雖在已如
九泉下人士雖後之其何恨爲之贊曰
孰屈不伸有亡有存有一其得曷校後前其剛斯何寧
折不靡其直斯何正人如已賢則過之有張不弛維利
不嗜不侮不畏貌不踰中氣盖一世維死不亡孑立特
起黃范司馬既叙且銘自足以逹况兹其人千載之下
凛然其生載之丹青益永厥聞
觀音菩薩畫贊
龍眠居士李公麟畫觀音像跏趺合爪而具自在曰世
以趺坐爲自在自在在心不在相也大通禪師刻版以
施學者陳師道稽首贊曰
德孰不仁聖以慈稱施孰不廣聖以廣名三江九河爲
一大海非一非異清濁何在兩目兩手而萬千萬吾儕
小人左右異便願我衆生從聞反原盡十方界一觀世
音
觀音菩薩畫贊
有聲則聞我與衆生有聞無聲惟觀世音因聞而悟悟
不以聞觀自其他與物而形相即是妄妄即是真真妄
妄真百無不存我以耳聞不以心形隨處而用鼻口亦
聽孰爲我師犬吠驢鳴生我與佛普同一名
孔北海贊
世以曹操爲英雄雖孫仲謀甘出其下而文舉以犬豕
視之豈知不免而遂不屈盖其高明下視之耳方操微
時幸許紹之目以爲重匈奴使來自謂不稱而代捉刀
其自處如此至其自比劉玄德謂袁紹不足數特居勢
使然耳玄德之死謂孔明曰如嗣子不肖君自取之其
勤勞一世蓋不爲漢計豈爲子孫計哉操非其比也操
惡禰衡而畏殺士之名故以衡予劉表不以文舉與人
卒自殺之其不畏之亦至矣劉毅家四壁一擲百萬世
亦以爲英雄小遇鵝炙丐乞如奴婢孰謂英雄而以一
臠動其心哉此其操之類乎子曰棖也慾焉得剛剛者
所以制慾非勝人也是故自用之爲英自勝之爲強
書竇少府詩
竇君與先大夫游以行義聞里中而人不知其工於詩
也其殁二十餘年而詩始傳以其有子也善夫君不亡
矣紹聖三年四月十三日彭城陳師道書
書舊詞後
晁無咎云眉山公之詞盖不更此而境也余謂不然宋
玉初不識巫山神女而能賦之豈待更而境也余它文
未能及人獨於詞自謂不減秦七黃九而爲卿掾三年
去而復還又三年矣而卿士無欲余之詞者獨杜氏子
勤懇不已且云所得詩詞滿篋家多畜紙筆墨有暇則
學書使不如言其志亦可喜也乃寫以遺之古語所謂
但解閉門留我處主人莫問是誰家者也元符三年十
一月一日後山居士書
䟦楊李二公詩
元祐二年始以諸科解額合進士爲二十七人而考官
定著才二十二人昔熙寧中罷黜諸科以進學者於是
士興於鄉者過倍其教化之效如此出納之吝雖有司
事而非詔意秋九月大會羣士二公爲詩以相勞之邦
人以爲寵又方請於上以復之而皆見於詩盖其志也
可謂賢矣
披雲樓上梁文
夙夜在公必有燕休之地上下同樂孰知興作之勤惟
此東州稱號輔郡遺澤未息猶有陶漁之風王化既成
更同齊魯之俗河山千里枹鼓不鳴閭巷百年豪傑間
出地滋墾闢歲嗣豐穰里無愁歎之聲吏絶追呼之擾
因斯民之暇豫樂此地之登臨革故增高事非過制斷
長續短費不及民林宇靚深稱吏民之觀望歲時遊豫
遂老幼之歡娛爰歴靈辰用興危架聽于輿頌落此成
功
抛梁東日上雲開四顧中今代功名歸二老當年富貴
有朱公
抛梁南舳艫銜尾繫江潭朝隮已作豐年雨暑飲行聽
抵掌談
抛梁西隂隂桃李下成蹊舉頭更覺長安近送目長隨
落日低
抛梁北(闕文)
抛梁上危架岧嶤建千丈房心璀璨近簷楹海岱摧藏
但空曠
抛梁下割肉有堆酒如瀉燕雀投人也自忙鼠蝠旋墻
不容罅
伏願上梁以後人神同力暘雨以時水宿塗行夜無風
露之警盆繅鐮割家有囊廪之餘囹圄一空鞭笞不試
商旅四集貨賄遂通據榻以談不減庾公之興從遊而
賦尚須韓子之文
蓬室銘
宿遷邵生築室以名而求銘銘曰
邵也善羣其能處獨曲几方牀土階蓬屋詩書在前圖
史左右求之古初以復吾有
晦迹齋銘
昔之處者以晦而明惟有其實不辭其名學而積之皆
以發疑人則已矣我則以思惟其好之孰不告之寧也
有室是以勞之
黃樓銘(并序)
熙寧十年京東路安撫使臣某轉運使臣某判官臣某
稽首言河決澶州南傾淮泗彭城當其衝夾以連山扼
以呂梁流泄不時盈溢千里平地水深丈餘下顧城中
井出脉發東薄兩隅西入通洫南壞水垣土惡不支百
有餘日而後巳守臣蘇某深惟流亡爲天子憂夙夜不
怠以勞其人興發戍兵固弊應卒外爲長楗乘高如虹
以殺其怒内爲大隄附城如環以持其潰築二防於南
門之外以適南山以安危疑發倉庾明勸禁以惠困窮
以督盜賊宣布恩澤巡行内外吏民嚮化興於事功法
施四邑誠格百神可謂有功矣宜有褒嘉以勸郡縣十
月二日甲子奏京師明年元豐正月甲子制誥諭意臣
某惟念祗承謨訓人神力同敢自爲功以速大戾而明
揚褒大無以報稱乃作黃樓於東門具刻明詔以承天
休而明德意使其客陳師道以爲之銘臣師道伏惟呂
尚南仲内撫百姓外平諸侯詩美文武尹吉甫召虎南
伐淮夷北伐玁狁功歌宣王君能使人以盡其才臣能
有功以報其上古之義也臣師道又惟感而通之者道
也行而化之者德也制法明教者政也治人成功者事
也昔之詩人歌其政事則并其道德而傳之後王有作
可舉而行顧臣之愚何與於此誠樂君臣之盡道云臣
不佞冐死上黃樓銘其詞曰
皇治維成脩明法度協和隂陽十有一年天灾時行河
失其防齊魯梁楚千里四逹潰亂散亡皇仁隱憂臨遣
信臣以惠東方羸老困窮安慰撫養發散積倉流人如
歸居人忘危完聚靡傷天敘地平明聖成能人神效祥
靈平告成百穀豐盈萬邦樂康郡縣祗畏允廸聖謨終
事無荒皇功不居歸休臣民邇昭遠揚守臣拜手夸大
休嘉使民不忘改作黃樓以臨泗上述修故常庶民無
佞原始要終銘之石章以告成功以揚德聲永永無疆
興龍節致語
臣聞千年接統爰開後聖之期萬類效祥宛同先佛之
日永惟昌運屬此休辰四海交歡同聲稱慶恭惟皇帝
陛下由獨智之聖以庶物爲心睿武自天文明燭物有
堯舜之仁而博施濟衆學文武之道而居安資深刑政
並修登斯民于夀域干戈不用還千里之故封方當隆
盛之期迨此誕彌之日凡兹臣庶孰不傾瞻臣幸以賦
工遘斯盛旦願效封人之祝顯陳大雅之詩
口號
劒珮聲來合玉除麒麟煙上暗金鋪近臣先識天顔喜
九奏初知晝景舒東海爲田將幾見南山稱夀已三呼
欲知帝力今多少醉舞行歌塞道途
對廳
知府大夫材德絶人威明繼古政在循良之上名與日
月而馳慶吉旦之在兹合羣心而同樂敢忘薄陋願效
揄揚
口號
黃堂窈窕慶佳辰密坐雍容合搢紳廣樂充庭如在夢
歡聲著物似逢春瞻天已祝無窮夀盡醉爲期莫計巡
平世難逢身易老嶺梅初破酒方醇
勾曲
輿情已徹廣樂方陳金石同和宛若清都之奏魚龍並
聽真作洞庭之音上奉威顔後部合曲
請黃提刑致語
西臺報政初聞五月之成東部向風遽失二天之庇是
陳七獻之禮以爲一日之歡恭惟提刑大夫偉節照鄰
清風肅物有周公之才美謙以自居如顔氏之孤高敏
而好學用經明而治水以德盛而詳刑果自東藩就更
北道知府大夫敦平生之好盡賓主之情願陳衆志之
詞以紀一時之盛
口號
當年天下無雙譽此日朝中第一人坐使黃流隨指顧
即看丹閣畫精神天威行復朝三接和氣今如物再春
肯駐行軒慰離索聽歌舉白莫辭貧
立春致語
東風應候欣逢草木之榮廣坐稱觴樂見太平之日恭
惟知府大夫英才盖世偉行絶塵名義甚都掩四方而
著目談評詣理傾一坐以趨風政已頌于中和人樂聞
於鐘鼓爰因令節肇啟華筵賓席雍容願上使君之夀
妓圍窈窕爭唱舍人之詩願舒下情敢獻口號
口號
霏微臘雪不霑塵收拾陽和作早春一座盡傾歸盛德
四時難得是佳辰鬢邊綵勝年年好樽下歌聲日日新
一笑難逢時易失杯行到手莫辭頻
上元致語
佳辰行樂爲平世之勝遊清夜觀燈與斯民而同好恭
惟知府大夫寬猛相濟忠孝兩全聲烈暴乎四鄰氣節
盖於一代爰因令節迨此暇時聊爲秉燭之遊用作豐
年之觀扶老擕幼樂聞鐘鼓之音疊足排肩願見衣冠
之會敢忘薄陋復此敷陳
口號
歡聲喜氣塞康莊妙舞清歌樂未央此節定知隨意好
今宵端復爲人長粧成粉白生春色酒瀉鵝黃射燭光
報答風光須一醉從來千騎貴東方
代興龍節功德疏
信義在躬已協天人之助乾坤莫報更資覺法之因爰
届誕期用伸至願恭惟皇帝陛下(此有闕文)伏願憑覺皇之
外助效臣子之内心如河海之靜淵與天地而長久
請興化禪師疏
南北不異禪律相資曲士拘文起差别於耳目至人達
觀示平等於冤親不有别傳孰聞異見某公尊者承佛
受記爲世導師紹雲門之正宗入慧林之半座望破頭
之氣知正法之旁行觀優曇之華信異人之間出知時
莫逆觀化方隆毋辭千里之行以慰一方之望
興化寺請真修造疏
有爲雖幻是惟聖證之因興事其時信有異人之至真
公大師行成于律法得于心志如金石之堅施有龍天
之助勉從勤請使發願心
請觀音禪師疏三首
出處有緣相時而動去來無意以衆爲心某公禪師行
歴諸方歸安一榻棲如止水衆至則形聲若震雷物待
而發惟兹東刹今號左禪乃古宿之道場而昔賢之施
會異人間出衆志大同續圓通之法燈成先佛之遠記
法施務廣當衆建而共時祖道大行復一枝之旁出
智者不說語言所以爲人德必有能住持乃其餘事某
公禪師言未發口而逹者知其有道功未見事而談者
知其有才信淵默而雷聲由孝友而成政顧兹勝地宜
得異人祖令當行正湏無說羣能效力不假有爲願效
至情通伸勸請
世當末法方蔥嶺之西歸地則左禪乃福田之東際人
天合力緣法同時某宗禪師遍歴五宗頓開千眼著衣
喫飯肯學潙山之禪得髓與皮不落少林之肉十年面
壁未遇知音千里同風是歸作者無緣處說法有佛處
稱尊勉循衆心以成本願
觀音院無盡供疏
化無高下一念遍於大千施有多少半果等於百億是
憑念力用作妙因樂與信心同兹勝利
觀音院請趙居士疏
觀音古刹地聖人凡潁上名都信深緣熟是興無盡之
供用開大施之心趙君居士見遠察微有家無累悟解
不立已契祖師之禪悲願未終更廣衆生之福憑兹一
舉以效初心
觀音院廣疏
大士創始三百衆之所居末法再新二十年之已廢是
憑衆志同此勝緣倉廩空虛孰爲饘粥之費棟宇傾圯
不無雨澤之憂誓殫拙者之心庶動仁人之念
請月長老再住薦福疏
世不受福乃末法之弊心倦於利生亦菩薩之魔事既
去來之無意雖一再而何嫌衆之所同時則未艾月公
禪師一宿法雲而出世道與時行七歲薦福而退心衆
所疑著國師三出未偶勝緣潙山九年不須心躁守株
待兔雖達者之不爲面壁磨磚亦古今之常事未忘本
願須順衆心不下禪牀徧周法界閉却方丈默聽雷聲
薦福院齋僧疏
尊道廣福既聖教之所同勞舊勤來亦世情之攸尚願
以小人之意仰同君子之心圖澄禪師以七十之年曲
從衆志捨平生之舊來赴新交涉遠忘勞所過成化擔
囊振錫其從如雲方兹挂搭之初宜有洗滌之供以爲
一國之福共結多生之緣
華嚴證明疏
弟子陳師道與妻郭悟同心共施因慧嚴大師宗永買
大方廣福華嚴經一部八十一策并櫃二隻及請曹州
開元寺上生院講主重寶讚者
伏以右因契會得有此經慶幸平生孰如今日實身貧
而家富將口誦而心通誓盡此心敬供不怠在在處處
如佛之存劫劫生生以今爲始伏願諸佛所說如喜慶
而常聞一生之間與善財而同證
代司理院獄空道場疏
幽圄空虛實作太平之象法筵崇飾聿脩典禮之常惟
此徐邦素稱劇郡獄無虛日市不絶刑解網施仁奉聖
朝之初政治師從理資賢守之良能熙熙如登春臺濯
濯鞠爲秋草更憑梵力普及蒼生
代醮青詞
天道好還雖善惡之必報玉書有笥苟懺悔而必原不
勝至情仰干洪造惟知罄竭期在憫憐切念罪惡貫盈
禍灾積集天之所棄鬼而得誅一病逾時百方莫效惟
歸窮于覆載庶有望于生全伏願三聖眷懷衆眞敷佑
赦其萬死錫以餘年螻蟻微生敢希求於再福桑榆暮
景期洗滌以自新
代醮青詞
天運有叙六十餘而一週人心所歸五千言之大典惟
此庚辰之歲是爲本命之年數之所窮理有必反不勝
恐懼是用祈禳考案舊章修陳薄禮惟衆眞之厚眷下
顧弊廬假青章之微詞仰陳危懇多生之罪願以懺除
百歲之年敢祈隂錫道心浚發妙行具修疾癘不侵善
祥來集誓依眞教以畢餘生溥及羣情同期勝福
後山集卷十七
