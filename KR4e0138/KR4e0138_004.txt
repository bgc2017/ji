容春堂前集卷四明邵寳撰
五言律詩(八十一首)
聞憲宗皇帝遺詔
帝德難思擬天高后土深驚聞八月詔哀裂萬邦心慈
壼虚文膳明堂輟舜琴扣頭瞻北極清淚滿衣襟
昭明太子讀書臺
江左風流在前梁復後唐壁分新竹色臺散舊芸香跡
與仙風遠名隨佛日長澄湖回首地雲水一茫茫
贈李參政士清
兩世交承舊三年晤語新艱危臨塞日勤苦報君身藩
省銜初大邱園業尚貧公心元似水何處見緇塵
春野卷
白洲千載筆春野百年心雲白山無際草青江有潯杖
藜乘晩霽鼔瑟散寒隂人去遺書在悠然懷古今
望龜峰
望裏龜峰寺幽尋路可窮風塵四壁外天日一方中水
曲真疑斷雲盈不礙空往來題未了獨立嘆神功
醴陵靖興寺
古寺淥江畔僧閒喜客來殿堂分寳界鐘磬落瑤臺興
遠雲俱定情多雨未回舊庭元有樹若為老夫栽
湘東道中括杜句二首
江漢風流在坐來春水船蚤聞黃閣畫晴檢白雲篇節
上風塵際司存雨露邊朝班幾迴點奔走已三年
浦雷喧昨夜瀼滑限西東徑篠含風淨林花著雨紅短
牆殘草裏高葉亂帆中長路關心在瀟湘虚映空
送鄭刑部汝華
鄭君瑚璉器瘦馬亦隨行秋晩天涯别山多溪水長眼
應空冀野淚欲灑瀧岡直北須回首郎星帝座傍
送僧圓顯住慧山寺
寺據諸山會公因一檄來夢驚松閣雨歸掃石床苔得
主憐西社遺書弔北臺野雲心跡在古洞傍泉開
舟中和唐詩五首
遊少林寺
西出登封縣來尋古少林幢開青嶂近鐘隠白雲深雨
積溪初霽峰遮日早隂長廊詩刻滿拂拭倩僧吟
晩至華隂
西瞻自夙心歇馬向山隂玉井連雲遠金莖入露深半
峰留夕照萬籟起秋林往事今何在温泉未陸沈
岳陽晩景
木下秋風起青山送雨歸日低真見落雲遠不知飛江
色煙中淡鴻鳴渚外稀倚闌情未極寒氣濕人衣
經廢寳慶寺
山中留古寺門對夕陽開苓露松春長鴉風鶴夜回佛
龕塵伏鼠僧榻雨封苔解得真空意荒涼未足哀
晩發五溪
晩鼔溪船發秋風動楚天月生洲杜外煙起渚鷗邊野
艇横村渡農蓑散水田夜涼何處宿遠思正相牽
三竺道中
人行松徑靜數里不知遙路轉還逢寺僧迎只過橋巖
姿收獨妙泉響息羣囂東去頻回首山花佀我邀
示吳憲
憲也來還去離懷奈爾何雨添雙澗滿雲隔九峰多趨
鯉承韋訓遷鶯和木歌源泉纔一勺江海有餘波
哭李徵伯三首(有序)
吾友李君徵伯不幸巳矣其訃至江西凡四十餘日
而後信驚疑悲感百思生于心非言所能盡也一慟
之餘略叙成詩因便附達几筵徵伯有知其必有以
鑒我矣
安得驚心語疑真幸未眞誰能知我意天乃奪斯人京
國同遊地江湖獨坐身更堪風雨夜愁絶欲沾巾
又
信也還非信東來近有書病憐秋省誤吟想夜齋虚標
格風塵外珠璣咳唾餘不須論舊事淚滿故人裾
又
多情如子少忍棄白頭親晩節吾方愛中峰孰與鄰月
仍留客夜風亦散朝晨欲慰無由往空然北望頻
留别婁郎中元善
廿載論交地溪山古信州晚園收碩果周道傍寒流天
與裁春服人將渡野舟夕佳軒外月還照越江秋
蘇門山
萬古蘇門勝乘閒一覽之秋逢收潦後泉看出山時濕
氣生清潤晴光動碧漪坐來心與湛昏黑忘歸遲
輓秦封君
寥落湖山晚伊人謝草堂子遲封尚蚤身隠道逾光杖
老曾于國祠賢合在鄉未能從弔客東望意何長
再至東海祠
東海祠何處茲山舊所遊帶緣禪語捨衣為旅情留鳥
弄峰雲定花開澗水流憑人訂遺像還似此翁不
宿池江
水落沙新白蟬鳴葉半黃鬱蒸仍午熖淡蕩自秋光夢
就書應擲吟餘牘未妨晩風生别渚起坐聽滄浪
九江贈馮戶部用見素韻
五載三曹彦登樓感舊遊帆隂連水岸簾爽帶雲邱院
靜風生鶴城春雨應鳩明朝有尊酒還擬為君留
送人
解擯不足作江上悲蚤秋文非今日贄道有古人謀井
惻泉初渫洋望潦已收千年陳榻後為我弔南州
輓姚提學秀夫
經濟平生志江湖遠奈何惠留吳地志哀起楚人歌卜
築溪邊小交遊海内多弔君追賦鵩愁絶洞庭波
上航夜泊
雪後過江驛平沙水半篙我方甘老懶誰復嘆賢勞峰
影雲中淡灘聲月下高回思十年裏幾度駐旌旄
將至鄔子舟中作
咫尺鄱湖水相將入楚鄉雨中帆力緩風外笛聲長(時别)
(船有吹笛者)夢渴山泉茗吟銷海島香(鍾元普送牙香故云)舊遊堪一
憩何處有甘棠
贈陳平江
南浦逢君處相看各問津乘槎元有漢懷璧故無秦帶
礪千年地風波萬里身東風淮水上古廟不勝春
過嚴灘
獨上客星亭羣峰雨外青公心如介石吾道亦滄溟出
處輕商楫來歸重漢庭漁歌朝又暮雲掩北山銘
女埠夜泊問章楓山
女埠薌溪上幽居路不遙山風聽夕瀨江雨問春潮清
秩辭新命華緘憶舊招何時拜床下鄙吝為公消
秋野用杜韻二首
河漢三秋隔星辰萬里違客憐雙鳥去僧訝一人歸相
馬吾何有知魚爾亦非春風故相愛吹綠此山薇
又
亦知樵逕窄且放釣竿長夕籟成竽調寒潭發鏡光小
橋當驛道精舍近禪房十月春如許疎梅幾蕊香
答孫山人
湖海有此客飄然何所投一瓢將水去雙屐為山留落
落彌明鼎茫茫太乙舟幾時盛水石古寺共尋幽
追輓蔣參議惟深
憶駐西藩節觀風幾論心雲收廬岳遠水入蠡湖深正
氣埋邱劒餘音掛壁琴箕裘佳子在相對一沾襟
讀章恭毅年譜
國論非難定惟應敢諫難一封心自白九死淚如丹遺
像憑誰問新編許我看敢言容易拜東向欲為壇
聞白沙先生訃二首
不仕緣慈母山林七十年識高翻似劇語妙欲無禪未
肯桴浮海真將劒倚天滄波今夜月空向白沙圓
又
近讀慈元記知公用意深若非碑矗矗空有樹森森南
海諸陵淚東山十載心春秋遺策在請聽石翁吟
和盛漢臣二首
數年王事裏奔走愧纓冠行止惟天在絃歌敢自安雲
松看卧鹿風竹聽鳴鸞奉母餘春酒須君罄一歡
又
鶴老何年逝遺音在士林詩中空見面史外獨傳心風
月襟懷遠湖山夢寐深願君歌舊曲吾譜入吾琴
泉上答平江用姚少師韻
未了登山興樓船冐雨開不須留帶去便擬賜環來寳
劒時時拭甘棠處處栽醉吟吾老矣遲子有茶杯
慧山十賢堂成有作
萬古名泉地諸賢合有堂雲龕藏舊影水鑑發新光國
史千鈞筆鄉評一瓣香煩僧語遊客到此肅冠裳
麻姑山次萬長史韻二首
亭依青嶂曲路出綠蘿間泉聽雲中珮峰看霧裏鬟風
煙初曠遠花鳥各幽閒落盡西林日遊人始擬還
又
景與情俱勝人歸酒未闌輿分秋籟爽橋倚晩淙寒石
鼎詩中紀蘭亭畫裏看好山遊欲遍東望眼初寬
次許給事啟衷九日感懷因以為贈二首
南極開天詔春來萬物蘇節隨星動速槎向海浮迂鯤
運溟風翼龍收渥水駒故園聊暫駐松菊未曾蕪
賈涕頻封疏因詩復一號風塵人落落江漢日滔滔徑
晩菊生色庭秋鶴毨毛玉峰青瑣外何處賦登高
南安謁濓溪先生祠
一脈濓溪水中涵太極天契符三聖後冠冕四儒前庭
謁初除草峰尋幾問蓮略諳光霽在有筆未能傳
夜坐
聽雨山中寺蕭條對佛燈春懷偏惱客野興未嫌僧雷
似千峰動泉應一夜增壯心方激烈靜坐欲飛騰
王敬止使朝鮮卷
玉樹挺高標緋袍勑度遼風傳箕子國星動漢官軺沈
斥春回蚤封疆曉望遙清名滿東裔疋馬自還朝
徐文靖公輓詞
公為蒼生慟私還哭所知名成歸老日功在薦賢時風
采山中杖文章海内碑向來參謁地風動古槐枝
登白雲閣待友不至
路左離亭北幽尋興亦多偶登仙閣坐又聽道童歌雲
遠雙峰出林深一鳥過長吟無和者奈此素秋何
秋溪卷
潢潦初收盡寒泉走白沙雲來疑鴈影雪舞愛蘆花有
客同書舫何人獨釣槎滄浪纔兩語歌起水無涯
慧山寺次姚少師韻
十年酬遠興秋晩寺門開山色空中落泉聲起處來草
香尋異品樹老問初栽欲為茶神酹還將酒一杯
聞西園叔訃
素守邱樊節無書謁貴人占從閒處熟吟到醉時真北
渚鴻何晩西園草又春正懷家國念聞訃益沾巾
題觀松卷
散步古松隂清風吹滿襟雨滋蘿薜密雲隠茯苓深靜
對寧須臆真知只在心寒巖梅竹畔更許一相尋
贈毛淵之
寒風吹客衣之子正東歸雲影連蓬島江光動少微天
邊棲鳳沼海上釣魚磯折得梅花在還將寄北扉
過龜山
瀆廟龜山頂長淮日夜東放船方海月掛席更天風鬼
物荒唐裏神功鎮靜中濟川吾豈敢斯道正無窮
答楊儀部
驅馳山水國野興入秋多佳處每十宿浩然時一歌渡
江乘月坐題石帶雲磨為問南峰主相逢謂我何
德興思家
正是思家地山中更雨中林明初得月泉響半因風卧
榻辰瞻北巡車道指東慈闈無一字何處問來鴻
訪舒方伯本直
細雨深山路高風勇退人骨同仙入相心與道為鄰白
髮霜餘少丹崖眼底真歸舟逐煙水回首已迷津
金谿懷徐嘉興用濟
晩負蒼生望尋山只欲深孤忠天北極遺愛海東潯霜
骨全欺杖風髯半拂琴丹崖人似玉吾道愧知音
次楊澹成新春感懷韻
喜雪還愁雪人將謂我何不堪雷太蚤况復雨兼多黃
鳥聲全澁紅梅色半酡憑誰吹古律一笑轉陽和
將赴許州奉别西涯先生
我有文章願公今海内師南畿叨薦日東閣聽談時地
重憐才甚名高入相遲茫茫離與合何以盡心期
送鄒光大
分手金臺下東南望故鄉春隨三月盡水入五湖長愛
石焚香拜評泉挾茗嘗風光看不了一一付奚囊
次韻寄陸兵侍
仗劒風塵地皇言屬汝為一書知勝筭三月定還期露
檄晨馳遽圍碁夜卧遲凱歌催布榖草綠雨絲絲
聞工侍徐公訃
千里聞公訃悲深弔却難客衣新淚濕賓館舊盟寒南
國興居重東門進退寬誄詞書不盡江水易為乾
過天津見新築臺
臺起孤城外風塵地有餘奔鯨驚築觀飛鳥避儲胥鷗
白連漁浦楊青引漕渠它年志兵衞史筆定聯書
過滄州
指點滄州路秋來屢受攻一言符間法(賊圍城時城上漫有爾衆即我)
(衆語賊疑之遂殺新附者)數矢奏竒功敗屋寒灰後荒城野浸中魚
鹽近何價欲問海濱翁
德州
北路臨流郡南來奉使身將憐初領地(謂守備桂勇)器問舊
藏人(時地中掘得火器若干事)獨立金湯險先登矢石親盜平看出
獵春草四郊新
夜遇高縣尹(時新除無錫赴任)
獨行寒夜清驚烏時一鳴相逢即相别翻使客愁生微
論開新瘴幽懷抱宿酲臨分還致語側耳聽賢聲
清源别吳馬二生(二生先送予北來至是南還)
衞水西風急將歸客去時愁難禁下拜苦不會成詩三
月師應老諸州盜未夷慈闈問消息言喜莫言悲
二生臨行得家信
正恨慈闈遠如何動笑顔一書三月至千里兩人還歲
月它鄉誤風塵此道艱何時拜家慶春酒對雲山
臨清都府感舊(成化乙巳予初領許州道經臨清時吾鄉盛都憲為巡撫實館)
(于茲予嘗燕焉今二十有七年矣)
憲府荒城裏重門倚茂林壯懷天地闊舊夢歲年深月
幌思秋霽風簷坐夕隂靜中軍國計一日幾經心
晩至臨清
汶水窮諸閘西來更衞川堤黃猶有柳浸白已無蓮驛
騎衝殘日城鴉起宿煙時時聞盜警烽火似三邊
武城夜泊
日暮路堪愁長河正北流風聲城上柝星影驛邊舟賢
宰懷前輩(子游嘗為武城宰)儒官感舊遊(教諭謝麟江西提學時故吏也是夜來遠)
(迓)黎明促南發漕卒正焦頭
躍馬泉
躍馬泉何在西巖洞北頭無疆坤亦健有本坎還流塊
歷風爭驟空行雪避遒百年誰執御江漢日悠悠
諸公以將石聯句為贈次韻以答
泉已離山久誰教冽且寒無形成砥柱有價比琅玕重
在移時試清從激處看不妨江海上風雨落花殘
泉亭卷
此泉天下勝公乃愛泉人吾道今猶古空亭秋復春眼
明曾作鑑心渴幾生塵最喜前川水泠然却近真
答王進士演之(演之予臨行執手有謝安東山之望感而成此)
才短慙鄉國君胡問謝安自緣憂世切誰謂識人難行
卷詩俱漫離杯酒獨乾相思江漢外回首朔雲寒
容春堂前集卷四
