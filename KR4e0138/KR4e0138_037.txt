容春堂續集卷一明邵寳撰
辭賦(五十首)古詩(二十九首)歌行(二十九首)
辭賦
見海賦
邑博莆陽鄭君大節以其所自號見海者屬予為記
予再詢焉而莫得其指遂托客語賦之君名士烈以
武爵遜其弟而自力於學夙爲莆君子所重今教吾
錫諸生以爲得師焉
鄭子世居閩海之壖朝夕出遊與海周旋乃以見海名
乎其室意若自誇謂人莫識客或問焉鄭子曰惟物無
筭而目有涯人習所見遂忘其他故依山者友於麋鹿
濱水者侣於魚蝦越潮群弄蜀日旅譁相齊人之於管
晏見或幾乎坎蛙我非河伯方以自懼而奚敢誇哉客
曰海於兩間爲物最鉅乾端是涵坤倪是據子既見之
觀超寰宇胡不日遊高明而卑以自喻非海若之見嗤
乃心何疑乃言何遽鄭子曰海兮海兮源源西來吾莫
知其所從茫茫東遊吾莫知其所窮徒望洋兮極目渺
十渚兮三峯而况乎桑枝之日鵬背之風彼有謂夫蠡
測將吾見兮無同客笑謂鄭子曰吁有是哉岷嶓崑崙
其上無垠尾閭歸墟其下無餘孰泝源兮㳂委見大海
之非水乎今夫一勺非少九澤非多海兮雖大如道眼
何子不聞乎孟曰如是孔曰如斯子能求之海兮汝師
於是鄭子歛衽其容有改對客矢詞謂予不忱有如此
海
思山翁辭(草經言何首烏二百年者號曰山翁予采之山中未得也故思之)
山中人兮踰上壽飲石泉兮臥巖竇女蘿衣兮薜荔裳
朝飱霞兮夕白雲以為覆百草紛兮與鄰予獨友兮三
秀世莫知兮已哉孰姓予兮何首
山中人兮予所求夢悠悠兮繇昭昭(叶)操予鍤兮登高
邱聊盡日兮延竚招松喬兮千秋山中人兮盍從我遊
水仙
若有人兮江之中委翠帶兮含天風歛玉顔兮掩春露
婉清揚兮誰容漢之北兮湘之東將帝子兮吾從汀有
蘭兮岸有芷恨千古兮如水
雲莊十石辭
見素公之作雲莊也其下上左右前後有石維十其
名刻皆出公意張元玉以請文見公得逹觀焉歸以
語寶寶聞之如陟降其間石為之辭
仰高
有石兮山巔咫尺兮青天日延企兮愁予何星辰兮渺
然
一快
左予顧兮騁懷下方忽兮雲開坐商謠兮擊石見雙鶴
兮飛來
臨滄
山北顧兮又東雲冥冥兮海濛濛扶桑睠兮安在空嘆
息兮桴翁
雲莊
山蒼蒼兮白雲白楊風兮夕曛懷伊人兮終古秋吾黍
兮春芹
見素洞
夫何為兮此峯中砑然兮有容雲紛紛兮在下欲躋攀
兮焉從
青野
雲際兮山麓原離離兮芳菉天風起兮樵歌思幽人兮
在谷
碧山
目窅窅兮天涯岑遥碧兮参差望重華兮未極渺何方
兮九疑
後樂
夙遊兮四方江湖兮廟堂睠兹洞兮吾老何憂心兮可
忘
隱屛
晨篲兮墓前夕次兮墓左有石兮如屛棲棲兮隱我
拱北
有石兮應星萬古兮北向夕下拜兮老臣有天臨兮在
上
徐太史薜荔園辭(十三首)
思樂堂
為山兮旣仞為池兮亦尋宛水石兮斯在昔之人兮此
心水汪汪兮石磊磊嗟伊人兮不待堂旣構兮像懸我
山嶽兮池海
水鑑樓
樓吾俯兮清流流之匯兮幽幽日徘徊兮延佇將舍此
兮焉求
風竹軒
庭翛翛兮疎竹廻巖風兮鳴玉軒吾倚兮無言羌獨歌
兮淇澳
蕉石亭
蕉被被兮石矗矗紛滿亭兮芳菉芳菉兮柰何懷佳人
兮蹉跎
觀耕臺
臺登登兮山上田畇畇兮山下(叶)穡日力兮君欣君復
閔兮農之苦
薔薇洞
菉葉兮朱英(叶)洞窈窕兮若房悵青春兮遲暮猶有寄
兮餘芳
荷池
采采兮荷華西之渚兮東涯水天風兮香遠淹中洲兮
日斜
留月峯
月明兮峯景旣東兮復西指佳期兮夕騁扣環竇兮栖
栖
通泠橋
澗將斷兮有石下潺湲兮玉聲步旣度兮返顧予焉知
兮何情
花源
武陵胡然兮震澤隈花與水兮㳂復洄悵尋源兮不見
見水流兮花開
石假山
屹有峯兮湖之中石際水兮叢叢彼日夕兮浪以風於
我石兮撞舂猗兹望兮南東誰此池兮此峯峯之下兮
湖通盍觀兮焉從善齊物兮若翁
柏屏
結瓊枝兮若屏歲云暮兮青青春風起兮烟霧翠為雨
兮載零
釣磯
有磯兮水濱俯幽藻兮青蘋魚鱗鱗兮迎予夢烟月兮
千春
天齊淵
東方有淵名天齊一氣下上降復躋乾坤生意從東肇
何處山川非地竅漢家八神宗者淵有祠稱天今幾年
巍巍惟天山嶽嶽巫史紛紛不知錯
軒轅塜
黃帝已仙今有塜武皇一語群臣&KR0719;衣冠葬者對謂誰
千載似為方士俑諛臣誕謾不足非有塜豈徒冠與衣
董生汲直乃安在牖納空嗟失此機
嵩呼曲
何處聲聲萬歲帝升中神靈會谷中人或有呼新垣平
何代無萬歲聲嘗屢見楚東城漢前殿帝方信臣敢疑
嘯也歌樵牧知
二馬篇(燕昭王容皝燕主慕)
生馬銅鑄像死馬金買骨生像未置門死骨終埋窟國
當冀野君知馬一心眞一心假一稱驥德一招賢異事
流傳今幾年但聞當時有郭隗焉知後世無優旃
明妃怨
無金賂畫師幸免入宫妬誰知出塞愁却以無金故望
望紫臺沙萬里妾無一生有二死一死絶呼韓一死謝
天子謀身不易謀國難只尺眼迷青與丹琵琶合向婁
生彈
臥龍起
鼎三兮臥龍起表兩陳臥龍死老龍躍方未遐少龍變
乃為蛇臥龍噓已成雲雲不雨天昏昏萬古恨臣無君
(君謂後主)
飲酒
歸來歸來飲酒飲酒東風吹綠門前柳春光媚人我何
有夢中境醉中身百年自作羲皇人
山人歸
白衣山人入山去黃衣山人留不住臨别無言還有心
有言不似無言深山深人遠心只尺雲去雲來本無跡
相見無期兩相憶
饒娥哭
父溺死女死哭醜類從尸浮應有神為戮人心誠水神
靈溺者今何限不聞號慟聲水怪水怪方縱横
讀元史
大都圖籍帝使收羣儒秉筆誰春秋仲尼可作史可修
如不可作遷固之例吾當求不然吾將為夏游
蜂塜嘆
一蜂存衆蜂止一蜂亡衆蜂死塜纍然胡有此一蜂君
衆蜂臣誰謂蜂不如人
棄兒嘆
棄兒水中兒不沈揮篙指水恨不深妻罵夫忍心餓死
死明日溺死死在今妻罵夫眞忍心
繡嶺壽藏四景
左石
有石有石其形厖厖且偃蹇名宜牀篆題者冰刻自唐
介我雙松左夀宫(叶)風來松間如鼓簧客撫斯坐長蒼
蒼
右松
松兮離立兄及弟矣二龍乘雲獨未離乎地也古亦有
言維德不孤賢哉大夫我作壽域宜有此夫
前泉
我泉我池源源其來(叶)我池我泉不絶涓涓旣清且漣
匯于我前何千百年
後嶺
嶺兮如屏孰為之繡彼桃萬株厥亦惟舊山之蒼蒼朝
煙夕霞千載武陵非仙家邪
寄題湖南汲福井(方伯周公儀視我井記有作)
昔之日此井竭今之日此井渫水由地中功上出(叶)往
來汲汲寒泉洌六月焚如道無渴(叶)君不見朝宗江漢
在此州水哉能止還能流召棠蔽芾今歌周
觀水謠
東南風湖水生西北風湖水落昨日今日皆天風不見
水往來但見郊原成一壑海深如不容洪流横復縱都
水使者難施功三江不為江震澤不為澤岳陽何處樓
長嘯洞庭窄君不見山東不雨夏接春赤地千里還愁
人
秋日謁張中丞廟有感
睢陽令錫陰廟唐室功宗我明詔公神如水行地中掘
井得泉本無竅萬古丹心天日照君不見毘陵在宋唐
睢陽巋然保障東海傍至今遺恨國不弔忠義祠前一
瓣香
題買糕陳孝子卷
昨日一糕今日一糕明日又一糕三年不為久卅里不
爲遙仙人不在楊涇橋靈藥不在葫蘆瓢苦哉孝子心
一念通神霄
代風答台人謠(台人謠纔十五字而天道炎凉人事貧富之感委曲殆盡且含)
(蓄不露得諷之體焉孰謂詩不出人心哉夜坐聞王生子春誦之輙為代答台人謠云風)
(風何不公胡奏差家過夏我家過冬)
風風無不公高堂若無夏破屋元有冬
荆葵嘆
麥萎太半荆葵多不獨稂莠妨嘉禾荆葵作粉堪食餓
稂莠稂莠無一可嗟彼小人無才為稂莠有才為荆葵
大都害君子觀物興予悲荆葵多勿復道四蟲恣食三
秋老
周文襄公頌
我懷文襄古之遺愛去公百年典型猶在惟遺愛一言
寔自仲尼稱鄭之僑今千載餘繼者何少子産初政人
欲殺之歌者如水及再歌也又恐其死公之始至白地
有謠經營宣力二紀三朝苟利於民遑䘏在已我思古
人子産哉是儗名山嘉樹孰非甘棠勿翦勿代公貌在
堂我門于題於戲不忘
古詩
修廟學詩
翼美郡丞范侯也侯以御史張君檄有事於我廟學
亟成而度諸生歸德焉
翼翼廟學維邑于教弦斯誦斯自昔斯肇有宫有牆有
壇有堂孰今斯荒乃或不蘉御史來視盍修曰亟彼
淫是敺亦維我職我其敢解(叶)我材孰資其萃有丘(叶)
孰其我釐維范侯是咨曄曄范侯維秦之彦旣左京
尹徵文考獻乃躬克踐矧是政先侯不是共侯曰爾吏
爾徒爾工曰斯斯石曰斯斯木乃楹乃桷枉矯端復
乃髹乃涂乃朱乃綠祭有麗牲射有栖鵠古人有言
勿亟日成侯旬侯月亦莫我愆程源源泮水下通于
溪我廟維東我學維西有峩者閣登登其階(叶)共維聖
謨式崇于丌是訓是稽旣考乃畢有酒芬苾有禮秩
秩有碑紀功惟長御史之筆御史崇正詔有德音
我侯承只式如其心庶士向風(叶)維我衣冠其觀繼
繼就不侯䋲而未克旣小子作詩敢曰能雅是篆是歌
以告來者
翼九章三章章八句三章章九句一章四句
二章章五句
春思集古四首(老母方病辭疏未報緬懷良友)
其一
感物多情思借問此何時朝霞開宿霧高楊拂地垂日
華川上動流鶯復在兹上山采瓊蕊君在天一涯
其二
丹霞蔽陽景白水滿春塘庭中有竒樹含英揚輝光逍
遙獨延佇仰視浮雲翔東風搖百草渥露沾我裳
其三
維昔逢休明朝遊登鳳閣端飾相招擕未嘗廢丘壑且
還讀我書極望無崖崿遙心逐奔龍雙闕百餘尺幽緘
候君開晦明如歲隔盈盈一水間勤思終遙夕
其四
靑春速天機時與賞心遇閨草含碧滋開花已匝樹風
簾入雙燕緬映石壁素物我俱忘懷媿無古人度
集古寄浦文玉
十載朝雲陛長安游上才猶憶嚴冬月蕭條江上來暮
春和氣應獻策抒中懷阿閣麗朝日鳳鳥方翔廻豈不
念良友遠在天一涯我亦疲我夢登登九成臺
春晩獨步
萋萋春草繁夕隂結空幕升月照簾櫳曠野增寥索纖
纖如玉鈎夜移河漢落衆星環北辰悠悠方儀廓安得
恒逍遙游原采蕭藿
春日獨坐
暮春和氣應養痾亦園中心跡雙寂寞唘扉面江南(叶)
一觴雖獨進情深意彌重桃李成蹊徑青林結冥濛愛
而不可見永懷求羊蹤
斸笋
一斸復一斸山中笋如玉籜龍有嘉名頭角方簇簇朝
露晞午風清磬旁紛郁納之紫筠籠瓊茅以為束持歸
獻慈親一笑不知肉
答盛漢臣
不見希齋翁門人見水石别我十年餘新詩慰春夕高
空藹晴雲君才似張籍又如帆風江千里指南極山中
有流泉曲處堪布席一杯欲共君古風久寥寂
新泉效李白體
閒人有幽賞乃在山下泉水聲六月冷白石淨娟娟倚
杖對青壁上有瑤柯懸海天三百里一勺方流涓仙人
陸鴻漸遺世已千年芳骨如可起褁茗談烹煎
懷五老峰寄趙博士立之
落落復落落泛舟蓉湖西安得五綵虹(上聲)架天作長梯
南望瀑布水舒卷靑雲齊上有五老者翺翔紫雲霓具
寄一書札浩思極冥棲楚謠對芳草蒼然夕烟迷
觀泉巾
織騣復織騣制此頭上巾有名合從我我是觀泉人無
纓不須濯山中况無塵百坡既已夥一角亦非眞蕭蕭
九峯雨秋風送凉新吾自愛吾物悠然夢千春
靜懷
人譏不能休我患不能仕仕豈簿領間所執諒有以古
人復何人渠恥予亦恥老恨幼學疎病怪虛名起聖明
無遐遺只尺千萬里儻念將母艱綵衣又兹始
秋夜
青天一片月萬古中秋期我生自能視六十一遇之孩
童不足論弱冠始有知有酒不能飲而况能吟詩天道
有隂晴世途多别離高思華峰頂曠憶滄江湄幽居未
成往對影空嗟而今逢聖明運適我病起時東亭海雲
散寒光益軒墀邀我平生友清尊復在斯今夕如不樂
問君欲奚為
題鄒氏恒貞卷
恒貞有吉占易為婦人告從一亦何占我心匪陵谷五
十被旌書六十受多福之母古碩人百年潔如玉
熊女詩
西平張氏女未嫁而哭夫以死予在許嘗為傳之今
見少傅王公所為熊氏女傳其事蓋類予於是悲夫
二女之不幸而嘆其貞義之皆過人也遂託言為詩
以附傳後庶幾萬有一於女之心乎其詩曰
古人重掛劔為不負初心妾身非劔比一諾千黃金誰
謂妾無言有言出母口誰謂妾無書有書出父手未見
悲益深空房甘獨守白日一何遲黃泉一何遠妾豈不
愛生所恨從姑晩衛女先我心適齊不中返
點易臺待月(十一夜作)
待月月在天待明不待上月明松影來風靜流泉響與
客談羲文乾坤入指掌山中本無塵况有出塵想雲崕
去我近只尺三百丈歸歟興未闌月色隨藜杖
遺慕為許直賦
父死兒未生兒生不知父問母父形容十問還九誤一
念自提孩哀哀到遲暮我作遺慕篇悲歌動行路
和陶韻(何司空燕泉作委心亭於部署摘陶詩中語和韻四首見寄用韻復之)
眞想(摘經曲阿語)
壯志邁千古盡讀天下書北登黃金臺四顧意曠如獻
策見天子致身在雲衢喬木凌霄漢落落影扶疎周行
數萬里翺翔復縈紆叙遷歴中外令望長有餘横流須
巨石公也孫不居渠渠猶夏屋建業亦多魚眞想和陶
什不為韻語拘俯仰天地間何方不籧廬
遙情(摘游斜川語)
無才有積病我負二宜休五十為親養懇乞江東遊入
愛萱草榮出欣泉水流野服聽滄浪近有忘機鷗前時
堂中人今為山下丘一拜扶兩僕敢望夔龍儔豈不念
上德萬一涓埃酬長揖謁廷陛此事今有不近步亦藜
杖遙情抱幽憂柴桑有遺矩吾當此中求
宿好(摘行塗口語)
(闕)
上有千竿竹碧影翻階墀我歸自南省方當靜脩時挈
我二三友講斯復游斯晝誦掩虛室夕眺摩殘碑古琴
弄淇澳賡以南風詞别去三十載往往夢見之圃蔬未
足歎傷哉草離離西游且北覧何以慰夙期雲生志復
舊作堂請新規我昔寓白鹿嘗以圖志來(叶)願言植嘉
木綠隂散繁枝媿兹未能賦聊作林堂詩
巨然山寺圖用虞邵庵韻
古寺據崇嶺亦復設遠關中有苦行僧終歲不下山長
松結深靄釐然界塵寰雙瀑落懸厓澗聲日潺湲殿堂
棲古佛長有雲半間閣登一縱目目過心自閒朝送白
雲去暮迎白雲還
夢藥詩
數月前夢一人戴唐巾倚石壁坐俯而謂予曰子之
疾得地癭服之可愈也予進問癭字狀遂畫予手中
予寤而檢之方書未見也遍訪諸老醫亦莫之識近
蕪湖㩁司有吏來偶問及焉而得其出處形象并服
食方法禁忌越明日有來獻者予感夢之應似有神
人主之遂作是詩
醉後謝山翁夢中聞地癭仙人戴唐巾飄飄髮垂領口
誦復掌畫除子舊疾疢覺來檢草經逢人輙言請爾來
數月餘笑我捕風影人從蕪湖來自謂能記省此物出
巴陵近始露茫穎不知掘者誰殆如金出礦或將湯液
之神功在俄頃某也病中風不死亦天幸林居十五年
吾亦愛吾脛從兹矢長服不敢一日屏
謝馮僉憲惠文石
昔見石如松今見石如竹如松紋在皮如竹紋在肉縱
横金錯刀凌亂錦一幅置之山亭中為案比靑玉焚香
對初陽古書時展讀問之贈者誰仙人粲山麓欲報何
所將寒泉手堪掬(石如松皮者在淅江紫薇樓前)
煎茶寄吳封君
濁醪有妙理清茶尤苦心采茶陽羡陽汲泉惠山隂秋
水碧如玉百沸成黃金此中亦何味請聽希聲琴陸羽
久僊去千載空遺音盧仝不言法七盌最獨深吳翁二
子流清風起山林陶匏介罏竹煎竟還自斟京師一飲
我再飲荆溪潯邇來雖褁寄烹事吾誰任報君一罌水
撱石仍中沈臨發更致語新火君當尋
歌行
石牀行(石牀故在惠山寺佛殿前成化初邵縣丞性移置聽松庵予以隔牆有二老松)
(又移置其下)
惠山石牀古有之聲聲松子金風時皮休題詩李冰篆
千秋并作山中竒山庵之名本緣此石也移來應偶爾
遊人玩侮等尋常識者共憐非所止牆西松樹幾百春
大圍三人小二人此松此石雅相友乾坤無心物有神
二泉山人愛觀物謂物皆然胡獨不立破頽垣遣往參
却笑他年兩湮鬱君不見赤松子黃石公姓名久落荒
唐中酒酣擊節發清嘯春深繡嶺廻天風
寄題閣老費公至樂樓
黃閣仙人天上還幽興却寄溪山間横林深處起重屋
别有眼界非塵寰群溪東來向西去流到龍溪兩傾注
白雲飛盡見三峯政在先生倚闌處乾坤一覧萬古心
北南名勝皆登臨子長胷次仲淹思每與山水增高深
豈知几案有至樂歐老詩如爲公作先人種樹今數圍
槐影重重松落落陽春坐我還清秋靜觀萬物成天游
半江露白月照水兩涯草碧雲生洲我行湖東數過此
尚憶清揚在中沚病餘偶接季方書世事茫茫公老矣
歲月無端白髮多江湖地遠心如何蒼生未起謝安臥
溪上往來空棹歌
三門行送劉學正赴陜州(劉君景儀司吾鍚訓八年今之陜也作三)
(門行送之三門舊傳即底柱都太僕造而觀焉始知二山近而不相屬頃嘗為予言故因)
(以起興云)
君不見黃河之水從西來東行萬里到陜郡有石横亘
勢欲廻天教禹鑿三門開百川風雨萬壑雷下孰為之
挽上孰爲之推當時神禹何不一鑿去留此險阻胡為
哉玄敬爲予言神門在中人北際鬼門居南不可濟水
爭石闘兩無情地險天生難盡棄乾坤萬古一竒觀節
宣亦爲狂瀾計不然下此復有底柱山形如灔澦當江
間應愁一倒不復還識者觀風似觀水作人之道固如
此寥寥古調數千年靑眼高歌對吾子
赤壁圖歌次西涯先生韻為華生雲作
長江無聲動吹萬月上東山度河漢東坡詞賦思千秋
客吹洞簫如發難興亡有恨客心苦不獨曹吳堪扼腕
漢家心腹已摧傷手足安能相救扞猛風東來水倒流
南軍北軍忽相亂天公助順不助逆若論成功猶未半
華容道遠老瞞愁周郎渡江江有岸朝宗江漢本無心
蜀浪吴潮各分散巴丘哀罷又瘴鄉為國意忘天下患
後人弔古對江山坐遣胷中置冰炭洞蕭聲盡客何言
似笑老生談熟爛百年水月坡翁心泛泛不知身在竄
明朝酒醒賦初成白雪調高歌欲斷西涯居士今東坡
逝矣歲星今幾換畫圖流轉到東吳詩句人將史書看
華生况是知音人擊節向余三賞歎
壽毛都憲
礪庵毛公新領鄖陽之命自滁陽歸候敕符於吳於
是公壽七十其壻太學生秦君國英請予言慶之予
病餘荒落無以應塞輙用已卯歲壽少傅守溪公詩
韻為賦一章俾汶也歌之以侑觴獻且致予餞贈之
衷焉汶予甥公外孫也
功名早擬登麟閣中歲歸來問林壑臨觀何處不江湖
范老文如為公作方今才望誰如公鄖陽節鉞南畿同
十年朝野均勞後四省兵民總制中江漢朝宗兩支水
公心耿耿眞如此折衝千里笑談餘某也曾聞古君子
公無上書稱引年我爲公歌峴水篇羊公杜公各片石
更道人間别有仙中原之民望公久過我山中還飲酒
前年曾壽守溪翁侑者罌泉詩一首春來江上多風波
船如天上聞公過白雲黃鶴武昌渚試看東流今若何
尚書臺紀夢次萬晦之韻
許有尚書臺在臨潁之野其風景予嘗聞諸故老而
未之見也一夕予夢至焉寤以告客萬晦之晦之紀
之以詩盖于今二十有八年矣正德庚辰予作點易
臺於惠山之麓恍然如夢中所見故次晦之韻亦以
紀事云
昔之夢似今之所吾臺誰謂前無古尋常灌莽接松楸
突出烟霞三百武青雲有階人可得輕舉尤須藉風伯
小池新引露泉清大筆深刊厓石白海天佳氣從東來
一滴萬古眞水哉金春玉應碧山靜道人對此方心齋
西嶺東峰擁前後一方眞與乾坤久危厓鐵笛夜凄清
城市茫茫失塵垢高丘遠海謫仙詩歌聲入雲雲欲飛
先天有易本無畫誰向清溪問點為
贈東湖
東湖來自東海涯到山先拜梁溪祠梁溪先生千載士
文章德業眞吾師前公來時未有此我歸方浚吾泉水
此時此地復此泉靑眼相看更吾子草蔬一飯正愧予
野人忽饋深溪魚急烹入饌肥且碩此事眞合牽聮書
泉傍有臺名點易昔夢依稀尚能憶高丘遠海謫仙詩
歌對滄茫兩無極平生知己主一翁幾回墓草經秋風
因之尚論文莊葉遺錄今誰問水東
次王郡公煎茶行
今之詩伯溪上翁六年為郡聲隆崇一清如水比泉德
餘興却慕茶仙風貪夫見公不自省公眼白兮心非瞢
詩來遣吏問茶法茶法酒法將無同酒成麯糵過乃敝
酒之甘苦茶淡濃竹爐石鼎文具耳妙手只在調和中
大才於物無不可豈以一藝稱詩工何時鼎鼐入公手
漢室行徵黃次公惠山泉上節屢駐甘棠勿伐何叢叢
公雖愛酒不如晉茶乎誰許唐人仝二泉山人愛泉者
欲茶每與山僧假芝歌未已復茶歌共喜山中得風雅
飲公醇者西坡篤讀書茶經猶不足烹煎未解吾何言
願乞吳翁為君告吾泉上人不欲多西推山瀑東江波
仲尼飲水别無法此味不知今若何
壽華封君七十(其子江隂少府入覲過家得稱觴焉請題以祝之)
文華侍書凡幾年權閹斥逐江南田翰林有子領京薦
飄然同上嘉興船事定移家還輦轂清風如水人如玉
百年共肅世守之雅稱東藩畫中竹君不見諫垣回首
江湖長南極星高北極光向來夷險何足道萊衣春酒
封君堂
謝王郡公惠風折古柏用杜韻
郡公書致郡堂柏珍重眞勝二千石若非風雨起秋潮
此地何人敢䋲尺歲寒尚有不拔者此兩三株何足惜
相知相饋惟此物公也清廉心愈白鄙人謝病江水東
方爲吾親營壽宫貞節碑成閣老筆鬼神訶護靑山空
客來勸我作亭子少蔽上雨兼傍風工師求木苦無力
得此立可觀成功小者為檻大者棟材之良矣情尤重
召伯風能為我留杜陵詩不愁誰送亭前故有兩危柯
松可鶴巢梧可鳳公材自合柱明堂歷盡冰霜終大用
題畫竹
石澗潺潺楚江曲上有猗猗萬竿菉天風時來起衆音
如金如玉皆無心縈廻成文妙天下物理相資不相假
聽之未足觀有餘春雲匝地秋天虛我行瀟湘數千里
此景隨人何迤邐誰其圖者琴川翁造化又在生綃中
披圖忽憶舊遊處九疑如烟水東注
壽毛夫人
見母之母如見母恨不百歲還千秋此心眞似南山石
有酒深如東海流毛夫人秦母母德儷中丞眞作友汶
也受恩獨良厚果錢藥餌遠勞心衣線誰云不親手礪
翁致政方一年夫人七十開壽筵兩階班出諸孫後百
里心懸二卣前一詞我為汶稱祝二老高堂雙碧玉庭
蘭有茁桂亦芳鳳在梧桐鸞在竹
題畫
千峰萬峰雲復雲瀑布上自天河分峯頭五老鎮長在
&KR0687;&KR0687;鹿鳴猶聲聞問之此境是何地無乃廬麓鄱湖濆
平生愛此難再到空羡畫筆超塵群世人笑我太迂癖
有眼錯認南康軍蘇門少室亦曾歷卅年别後勞心魂
黃樓滕閣近城市大觀祗在江東奔畫中所見皆不類
烟霞入望徒紛紛君不見跫然空谷慰岑寂相契于心
不于跡楊郎擊節似知音大軸卷還江上客
題吳從周狻猊圖
厖然大物名狻猊丹青何處貌得之曾聞宣德有此貢
流沙萬里牽來時茜紅氍毺金鎻絡壯士如雲共揮霍
銅睛鐵額照上林守有嗇夫拘有柙熊欄豹檻海子傍
狎視群獸如群羊尋常莫試縱擒手此物驕悍無能當
上林風高秋日暮野心應爾關西路左鉗右掣不得行
一吼乾坤為誰怒今人豢虎古豢龍雲沈風鬱皆無功
狻猊狻猊嗟爾非龍復非虎飽食兀兀將安庸君不見
孝宗弘治初春秋西人貢獅南海頭數行詔下直遣去
中國聖人歌我周
擒虎行
柱史朱君士光按治至宜興下擒虎令三日間得一
豹二虎謂虎之首骨可為枕以祛風也遠以致予且
曰願得擒虎行以旌某之功君之功猛於虎者大矣
元夕燈下漫作是詞以寄之
一日擒一豹兩日擒兩虎繡衣使者到荆溪三日盡知
民病苦使君詔縣令縣令召獵戸賞格高懸網新補盡
道使君仁且武使君謂父老汝邑昔有周處公力與蛟
虎爭長雄不知名落三害中斬蛟殺虎翻然改行收竒
功今人古人性本同彼哉名在丹書欲焚者能言擒虎
自效吾其從甲能獨當乙併力所不汝貸有如此溪石
一鼔再作聲如風雷山谷響應林木摧醜類欲逃安往
哉一虎復一虎一豹復一豹從今日日聞飛報君不見
山南山北行人多爭和使君擒虎歌何處鄉村愁政苛
兩節婦詩(為毛黃門賦)
姑哭良人十載前婦哭良人十載後夜深星月入空帷
一盞青燈兩相守姑前孀居二十四婦後孀居一十八
誰言人事有易難兩節相成竟頏頡姑心竹有節婦心
井無波文章師傅史遷筆姑兮婦兮千載名不磨
許道寧秋山晴嵐圖
春山嵐重秋山少宿霧浮烟亦昏曉千峯萬峯爽氣生
望入虛無俱縹緲畫圖到此須寫眞許君筆力眞能神
丹丘博士有巨眼謂是晚年尤可人題詩更得鹿場子
萬里秋旻雙决眥本來面目見蒼厓籠罩誰加青與紫
乾坤無心四時改萬變消沉一眞在古人觀物復今人
秋色無端幾千載君不見鄒君得此愛如玉長卷裝潢
更犀軸何當携上九龍巔南望湖天送孤鶩
擇庵贈周用仁
用仁初號澤庵予為易之以擇十一年於今矣今秋
之仲吾從子勳德其起危病也為擇庵圖請予詩以
謝勳病時其世父國臣及其父國政荒惑不知所出
用仁謂予曰此固易為耳飲吾藥三日後當復常矣
旣而果然用仁於是有仁者之功矣非其初之能擇
何以與此不知用仁以為何如時高子明在坐為予
點韻
擇庵擇術如擇鄰家傳醫道能通神庵中讀書二十載
養得滿腔多是春春來沴氣方流轉擇庵出門無近遠
獨將一點天地心厲鬼聞之亦遄返吾家諸子婉清揚
一疾偶到沉痾鄉擇庵謂此不足治坐令二竪違膏肓
我為題詩當金帛聲動東阡與西陌杏林紅映橘泉清
回首龍峯片雲白
雙松圖壽司徒秦公
一春三寄壽公詩未盡平生愛公意清秋忽展雙松圖
於我初心乃深契喬柯落落生澗阿下蔭流泉上雲氣
萬古長撑雨露天四時平視冰霜地問誰作者宋季人
一幅生綃墨尚新題詩千里應尊酒歲寒標格當靑春
君不見司徒嘉績奏三載只尺天顔眞簡在麟袍玉帶
照貞姿四海人方仰風采
喻太安人七十
秋官郎中純孝人慈闈中有希齡親昔從北闕乞南省
板輿迎共金陵春春光媚人鄉只尺輿出都門指無錫
翟冠象服對諸孫百有千年未終極山花有芳溪有鮮
野人時送來堂前郎中東望拜南極九峯靑映滄溟天
司寇所司彛典繫平反為仁斷為義郎中持此答慈闈
萬古萱花一生意君不見西望瑶池降王母畫圖今乃
在人間人間懿德不勝述一覧春風生笑顔
爲莫臨安曰純題畫
千峰亂&KR0851;岐山靑秋天悵望開翠屏乾坤何處下鳴鳥
野人漫謂山雞形姬公召伯日以遠世道江河幾流轉
生綃數尺懸我前萬古愁懷一消遣南溪之上桐樹林
君家樓高溪水深而翁登我歌且嘯有招不來傷我心
君遊江湖倘竒遇黃陵廟下舟曾住雲隱蒼梧柰望何
獨有東流可分付
耆英圖歌壽錢東湖八十
宋之洛社唐香山清風長在天地間元豐遺像十三子
千古勳名問青史西都回首但靑山五百餘年那有此
檉社曾臨鄭奐圖風流今落錢東湖東湖晚隱東海上
天送烟霞入屏障年來大耋慶生辰嘉客登堂還揖讓
唐人蕭散宋人雅異代衣冠不相假君不見文潞公富
韓公好賢眞有緇衣風曠世相感難相逢前有香山居
士後有東湖翁讀書堂在虞山東虹飛丹井湖波紅千
二百歲逍遥中
春滿東郊圖贈游二尹
東郊昨夜春風起千挺琅玕烟雨裏籜龍隠地驚新雷
踴躍出土如相催舊榦凌雲方未艾新枝頭角居然在
章江西來浪捲空此君得水應為龍丞哉負君君自玉
哦松之餘無不足我昔知君今更深為君題畫輸君心
君不見息齋墨妙君須識虛心如竹貞如石
惠山雜歌(六首)
踏踏兒郎從老翁惠山寺裏看新鐘問道新鐘幾時撞
九秋霜落樹頭紅
簫鼓迎神神下山香煙滿路送神還安得村村無病苦
靈泉不動廟門閒
聽松庵裏雙古松松下石牀蒼蘚封洗却苔痕看古刻
志書傳是米南宫
漪瀾堂下水長流暮暮朝朝客未休縱有茶經無陸羽
空教煎白老僧頭
登登山路轉山阿須向仙人洞口過澗水滿時青草短
巖花深處白雲多
南祠忠定北文襄千古青山兩瓣香莫問前朝松栢樹
祗今何處有甘棠
容春堂續集卷一
