容春堂後集卷十一明邵寳撰
七言絶句(六十五首)
題余立夫扇次企齋
乞得塵途未老閒却因多病負看山春來擬作吟詩社
一月同君十往還
次見素翁送子(七首)
雪餘詩到病夫驚素老丰姿紙上盈笑折梅花伴孤詠
海風吹月不勝清
愛才成癖謂公偏吐握曾聞古下賢嗟我懷人無所報
一罌將汲惠山泉
勸駕南來雪滿山到吳先慰病中閒而翁愛我時飛劄
更有清言在夢間
庭訓看來字字真老於吟詠轉精神滄洲吾道平生語
不道蒼生望在身
策名方際風雲會問道須從水陸宜山下出泉庭訓在
百廻千折定東之
久矣聞君一見之雪消東渚晩舟移百年家學重敷對
臣子孤忠天地知
用世無能且病身却勞長者寄書頻慈闈春酒堪時獻
歲有山田亦未貧(莆陽林志道發解北上道出梁溪訪子草堂出視尊甫教言某辱公愛久)
(而志道尤敦雅誼不敢默也病餘久謝筆硯殊不成章良用自媿耳)
除夕知微餽泉先是有懷因附之
兩罌泉水一童來向日茅堂午正開謾謂清風無可報
雪中詩為寄僧裁
睡起偶書(二首)
虛堂午熱睡不得聽客高吟公甫詩詩當好處却恐睡
正是隔簾風動時
人言心静不愁熱凉風不來凉意來從今夜夜有月色
更愛草堂南向開
春日奉次涯翁老師(二首)
獨坐心情病後長已教童子任耕桑采新時為高堂獻
西自山鄉東水鄉
一枕羲皇午夢長有詩不敢和柴桑燕山青繞今京洛
却指程門望帝鄉
為華文遠題画次顧東江
松枝落落骨欒欒風動寒泉更好看湖上幽居故相近
他年曾此賦斯干
卽席題扇(韋軒飲子松風閣)
同向山中試茗來松風高閣倚崔嵬興酣别院尋僧去
却愛幽花滿路開
撲蝶圖(宋裕陵筆)
花雨初晴日正東游蟲各自領春風狂童不識莊生意
漫把閒情逐夢中
贈錢校書
夫椒山前孤草亭水風吹月秋冥冥客來鶴去主人返
七十二峰湖上青
題竹送李司訓
送客將歸歌復歌諸生攀挽欲如何竹枝把作松枝贈
歲晩相看思更多(李君秩滿將行諸生請詩者踵至予謂可以觀師道皆有以與之周生以)
(畫竹來復賦一絶盖江南詞也予嘗聞餘干舟子亦善吳歌試以授之如何)
燈市追和錢希翁
獨向三橋靜處行松棚落落帶春星城中月是山中月
一有燈光分外清
為葛元兆題扇
青藜為杖葛為巾采采山中百草春歌罷紫芝還自和
九峰殘日未逄人
吳心遠惠新茗重以盆蕙走筆謝之
題書正為山翁問忽報山翁使者來坐有香風起何處
山中花在盎中開
戱荅許東廬(二首)
春晩天涯有所思詩來剛值落花時青青竹笋真如玉
珍重還教棘護籬
主人心遠客來稀剥啄聲知是也非問訊何如還道甫
數行書與一童歸
夏夜足成春日之句
春風門巷冉涇西興到新詩漫自題鵬翼順風滄海夢
桃花流水碧山栖
椶蒲(二首)
椶櫚根老久應捐漫託昌陽為引年露下高天秋澗冷
山中人作水中仙
椶本栽蒲故有之水邊石畔鬭新竒相逢若問通仙否
直待形容變盡時
再韻(二首)
老朽判為世所捐定交今喜得青年清泉白石非君事
行作蓬萊頂上仙
蓬萊路遠未能之水上枯槎也自竒劒珮森森人似玉
群仙初謁太清時
次南沙謝菜
敢誇異種出雲南老圃新畦也自堪擊節有誰知此味
介君能辣白能甘
贈周含山
五年佐邑平如水更有餘功及我泉何地含山君莫問
兩般疆宇一般天
奉次涯翁先生寫真(二首)
萬古勲名百歲身古人風采在今人丹青縱有如神筆
難寫胷中一點春
後天不老是公身今作人間野服人若問向來黃閣地
東闌芍藥有餘春
題景婁翁壽藏追次張東海韻
乾坤隨處是行窩漫聽人間哭且歌莫問向來登嘯地
太湖秋晩水增波
奉次涯翁先生漫興(二首)
新為隣人短築牆竹邊小徑舊升堂病餘謝客渾無事
童子猶嫌洗硯忙
水調山中不用符老僧仍挾古茶罏晩來送客前涇去
問道前涇月有無
戴文進春山疊翠圖
戴翁筆底有春山萬疊風烟尺素間好似西湖新雨後
兩峰回首六橋灣
王友石枯木竹石
何處蕭蕭玉數竿樹邊石畔晩風寒王郎標致元如此
每向人家畫裏看
鄒就閒見訪
三十年前見此翁青春標格舊家風而今白髮垂雙鬢
秋水依然是碧瞳
米老拜石圖
眼底巉巖萬古珍乾坤回首幾風塵公來一拜還袍笏
不道天涯有美人
王友石渭川烟雨圖為施克文題
此老胷中有渭川筆端能雨復能烟休論畫法如書法
曾向松庵讀史遷
施克咨友石竹枝扇面
石庵畫竹人爭賞尺素流傳知幾家偶見平山亭子上
長吟落盡晩春花
謝張提學惠薏苡仁(柬云涯翁作粥服之有辟濕之驗)
辟濕初聞薏苡仁涯翁詩裏見來真東風吹送臺端貺
活火山泉共作春
贈鄒光懋
五月蠡溪新水生菰蒲出水與堤平望亭南望太湖白
溪上詩人無限情
謝張廵撫惠廪米
廩人珠玉辱多分南浦猶懷共水雲作粥便將和薏苡
涯翁詩自學臺聞(春初張提學寄薏苡仁兼致涯翁老師絶句詩言和米作粥已濕有效故)
(及之)
為鄒文謨題畫贈劉古田
黃鶴樓前江漢流十年鄉夢在中洲而今木鐸翻琴操
又向閩南望楚州
詠史
麻衣力盡泣孤臣回首江南草色新獨恨乾坤如許大
首陽無地可埋身
春庭八絶句
三年種松五尺彊松枝盤桓松葉長歲寒節操久應見
春日開花清更香
偶栽梅樹是紅花每歲花開對客誇知己相看心自白
儘將顔色付詩家
菖蒲本是仙靈物却為冰霜穴底藏過盡東風更梅雨
水中央看婉清揚
西園移來兩叢竹千古湘臯宛舊斑莫道吳天非楚地
主人眼底有江山
新梧樹傍舊桐栽俱自青山寺裏來幾見霜黃春又綠
有詩空和鳳凰臺
買裁金橘短婆娑向來洞庭風雨多分付蒼頭好澆灌
莫教人力負天和
燕居亭前石子臺兩株銀杏一時栽莫言未得絃歌地
畫裏尼山許見來
九畹新成古井田滋蘭又似賦騷年不如無界還無數
雨露茫然太古天
題畫送胡仁夫(二首)
酌泉飲君君莫疑此泉德本與君宜煩君持向開河去
宋老祠前奠一巵
東山寺裏相逢地陸子泉頭再會年震澤烟波彭蠡月
乾坤回首一茫然
望雲菴為林提學題用素翁韻(二首)
白石山前雲氣深有時飛起有時沈太行頂上南回首
千里慈闈隔歲心
黃河東繞太行深雲薄西峰日未沈萬里乾坤同一慨
北南行止兩無心
雨中柬文玉(二首)
雨中閉閣自焚香門外詩來故故忙夢裏風騷猶遠在
却教白日破羲皇
梅天散帙動芸香誰信閒人盡日忙不見青藜照清夜
欲將遺事問東皇
寄許東廬
衝雨衝風一事無東陂南蕩水連湖興如王戴非因雪
他日休煩作畫圖
題石庵畫竹
蕭蕭數葉不勝看到此方知畫竹難誰信中書曾放筆
片時行盡楚江干(涯翁有題柯丹邱畫竹詩曰休將畫竹論難易剛道繁難簡更難君看蕭)
(蕭祗數葉滿堂風雨不勝寒石庵此幅足以當此不知丹邱所作於此何如也)
為俞立夫題秦務本小畫
詩興逢秋日漸深相知獨寄畫中琴青山影照斜橋水
時往時來共賞音
聽松偶成(丁丑十月廿八日)
秋深水國候來鴻一夜悲凉見朔風行遍冉涇無語者
聽松閣上哭涯翁(某以翁小像懸松風閣旬月一謁之)
成汝從惠鱸魚口占荅之
溪邊漁艇日相尋誰遣鱸魚動我吟我膾我羹人莫易
當年張翰亦勞心
容春堂後集卷十一
