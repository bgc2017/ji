容春堂别集卷一明邵寳撰
辭(二首)古詩(十二首)
海鶴辭(辛丑年在東林作)
尾閭洩兮終古扶桑崦嵫兮晨復莫望媺人兮未徠予
周章兮四方上下孰援斗兮酌桂漿天路昧兮西風凉
罾何為兮木未蛟何為兮山陽彼鳬鴈兮膏粱鳳凰翼
兮焱高翔騏驥不秣於天厩兮駑駘馳騁乎康莊鶴為
物兮仙靈脱樊籠兮冥冥泬寥兮海闊而天清一聲鳴
兮徹紫青應沆瀣兮未眀喚羣雞兮夢醒謂鶴兮安處
時回顧兮寰宇冀萬一兮飛來竚江涓兮愁予
于烈婦辭
賊來賊來賊來辱我辱我不可不如殺我我身有如玉
可殺不可辱倉卒無所逃一死萬事足君不見鄰家有
婦忍辱随賊上馬行風塵歷盡終無生
過百步洪吊蘇墨亭
我來長洪初落波波光映石機穿梭兩崖微露古鐵色
絶無纖垢非人磨泊舟分司縱瞻眺喜見舊刻留東坡
山人乘月作何狀猶想野服裁秋荷仙翁幻語僧解悟
起成萬泡沈千渦滔滔一瀉數百里昔人浪詫談懸河
高歌激烈應山谷星斗入水皆森羅更看筆力九鼎重
尋常轉挽須雙駞冬官好事取入室靈物得所方委蛇
邇來霖潦復深沒勞我拂拭塵盈窠古今俯仰嘆陳跡
驚湍駭浪如予何題詩草草告河伯有鬼欲壊煩撝呵
費母夀歌
鵝湖山前江水長梅花欲開春酒香滿堂賓客拜夀母
眼中孫子森成行黑頭從子魁且相一月三書問無恙
參翁他日曾相勤吕梁碑在新亭上(小參先生為宗伯公伯父先以工部)
(主事治吕梁洪母實從之宗伯嘗學於斯今分司有狀元亭)古之世族今費宗文章
科第聲隆崇願母百歲主内政再振河東柳氏風
草廬三顧圖(為黎推官龍題)
卧龍岡頭秋葉黃有人抱膝韜精光磻溪莘野今遠矣
獨將道義論行藏赭衣將軍赤帝胄欲獵中原驅猛獸
駕言三顧一笑同不用千金為稱夀静觀天下如觀棋
擾擾紛紛徒爾為聊於要處著片語風驅電滅當何時
危哉漢鼎峙三足正統奄奄在西蜀君臣魚水古所難
四海焚如見雙玉管邪樂邪伊吕邪雲霄萬里天無涯
可憐後主不足輔回首永安空翠華
舟行漫述
丁夘勘鑛在浙東戊辰湖南督逋税己巳漕師領入朝
庚午幸得山中睡山中浚泉當治河數月功成自作歌
歌罷還將刻山石前日功名無此多敕書臨門撫邊土
上疏懇辭臣有母疏辭未逹符且來行止兩端心獨苦
兒行奉母捧敕書回首江天思有餘
石田畫卷(為莊國賓題)
石田老人寫生手都從觀物心中來不須更作體物語
要使花開花便開化工畫筆只毫髮懼洩天機不令發
紅紅紫紫數十枝已具春秋四時法國賓神交能此翁
小亭燕坐無言中池魚庭草各形色撫卷一笑披光風
二泉道人不識畫随處看花付清話題詩漫欲為花評
秋草菲菲滿江介
輓華司勲汝和
瑚璉之噐華司勲十年遠别長思君留都典籍國與立
目覩成憲恢前聞司勲家世故有文臺閣省寺聯清芬
民曹兩考兩書最餘興却憶江東雲自公退食絃南薰
秦淮坐對波沄沄神仙中人在圖畫回首世路徒紛紜
胡為異境復此分蓬萊有徑瀛無濆我懷疇昔一灑淚
吟倚楚天終夕曛
王宣溪先世鐵拄杖歌奉次西涯先生韻
采詩先生筆如鐵鐵作拄杖如持節楚江東西往復還
老興相追幾年月擊之不折鎔不流化為何物今何州
上摩星辰下入水未到周南應未休遺名在世收不去
時復精光照烟霧宣溪笑和涯翁歌歌向廬山最高處
我來為爾意獨存行歌再過宣溪門杖兮杖兮誰可問
望斷天涯雲滿身
為許昌言員外題畫
兩峯先生癖山水遊遍江南猶未已偶披此畫愛郭熙
一段風烟在屏几澄湖東流中有梁轉盻却似孤山傍
長松落落滴空翠草滿幽徑含春香漁舟往來日西夕
自愛閒身共泉石滄浪歌罷海月高欲起逋仙問疇昔
千峯萬峯深復深白雲出入元無心鴻飛冥冥鶴渺渺歲
歲東風花滿林先生有懷極馳騖瓣香每吊精忠墓小車
山北還山南東將入海随烟霧胷中丘壑眼中人坡翁
以後多風塵冷泉亭上一杯酒公與湖山誰主賓
次楊儀部韻題陸章丘卷
信州分司方曉起忽聞客報驚我耳江邊揖罷始知君
何不先馳書一紙與君登第俱少年俯仰于今幾星紀
中間往往見文章出入韓蘇竊欽企君才磊落滯州縣
上書再至長安邸也知造物能戲人拂袖歸歟卧鄉里
登臨到處興不窮手向林園植桐梓古人固有神仙流
今人如君亦其比不然落筆對賓客揮霍風雲乃如此
寒冰玉壺秋在懸鼎腹笑殺彭亨豕等閒解擯不足作
聊復羣遊向吳市酒酣拔劍思益豪望入湖天極茫瀰
功名有地重彈冠富貴無人輕脫屣大江西南五老峯
萬年青落鄱陽水山中塵遠多神仙聞君欲來招更傒
載賡李白香爐篇肯後前人作山恥余官兼領白鹿洞
臺石瓊瑶席雲綺停車一坐數十日跫然空谷欣聞履
留君同遊君不住為君作歌歌浩矣
送周憲使用杜韻
人生交道無去住送君望極章江霧水如别思注壺觴
侑以西山古松樹松有青枝未足竒竒在冰霜萬峰莫
舊鶴仍随趙老裝新驄猶識桓郎路嶺南民物昔又今
煩君為問彫疲故秋來瘴海連黃茅一洗迎風玉壺露
浩歌向君擊節餘幾多鬱抱從今除古人憂樂天下耳
數語請檢希文書廟堂從容他日地回首江湖雲杳如
雪中題陳工部畫用蘇韻
馬蹄踏遍秋風葉客懷還賞長安雪焚香小院對此圖
此人此景俱清絶恍然不識是何方凍雲壓峯峯欲折
草亭孤坐非君誰閒從水泡觀生滅秋林老筆逼夏圭
千載風神一揮掣得來價直奚可論萬鎰黃金千綵纈
羡君平生有高趣下視塵寰真不屑明朝持此歸江南
小舸乘風去如瞥也知象意君自得我為題詩皆贅說
欲分半幅遮眼前剪刀安得并州鐵
九江贈馮地官
東曹故人東道主今雨相逢如舊雨江邊新閣速我登
坐閱千帆集烟渚百年𣙜政如江風倏平忽險胡能同
平涵雲日浴鳬鷺險鼓雷雨騰蛟龍我行觀風四經此
野有歌謠民有史燕南楚北天茫茫青眼高歌對吾子
林泉家慶歌
地官為詩夀外姑却作林泉家慶圖林泉誰歟地官舅
家人大義宜從夫偉哉林泉五男子女子子孫仍倍此
孺人稀夀正康彊玉樹芝蘭滿庭戺塘莊第宅森相聯
板輿勝日相周旋四時和氣入盂鼎山果甘脆江魚鮮
向來家法主母賢諸郎承業今蕃延詩書禮樂久成習
長似林泉未老年百年志體真兩得一杯春酒人爭先
此時母也謝未許方憶林泉偕笑語朝看調膳暮問衣
秋閱登禾春弄杼母兮此心上有皇天知報以諸福更
百千歲如一時賢甥地官祝在圖與詩君不見萱花叢
開傍慈竹憂懷釋盡長對猗猗菉
夀莫母何安人
安人竹鶴之曾孫閨門尚有清風存來歸駕部甫三七
又七寒暑哀聲聞哀聲未已賢聲起寂莫深幃謝羅綺
花開花落經幾春只尺中門不曾啟五花雲錦鸞廻旋
一番手展一悽然諸孫忽見少且長三子寧知後與前
爾來五十開賓筵衆賓齊賦共姜篇頌興閭里傳聞地
例及朝廷旌表年君不見庭中萱草梁間燕天為高堂
侑觴獻猗今之樂樂未央世間那有瑶池晏
夀潘玉林七十
玉林早入詩壇中及見前輩諸詩翁而今老矣復開社
後生執簡爭相從年來甲子十者七鬢髮如絲眼如漆
幅巾藜杖水復山晩歸更有軒容膝臘梅花開春正酣
惠風日日從東南兩兄同堂三子侍西階賓客羣來參
一杯復一杯有夀如此酒太和方絪緼造化在公手我
有青蠟燭貽者廬山人照君琅玕席永此長生辰君不
見庭前猗猗數竿菉誰遣稱林又名玉為君歌抑詩和
之以淇澳
容春堂别集卷一
