容春堂别集卷四明邵寶撰
七言絶(十二首)七言律(二十七首)
將至安仁豫齋來迓
相逢休訝便論詩海月江雲掩映時三十年前歌調在
一聲還許野鷗知
將至信州寄冰溪
信州山水故多情當我來時雨却晴有客南樓正高坐
憑將短句代通名
途中即事
野花不識春風力春亦無心為野花自色自形紅更白
祗添詩景與詩家
新置觀泉巾
新製山巾近玉臺正堪泉上咏歸來鑑中莫笑東坡影
八九年前手自裁
怡琴圖為唐勉之賦(二首)
有弦不若無弦妙人以聲音我以心坐對南風天籟起
更於何處覓吾琴
八十一絲聲太古伯牙山水伯牙知尋常袖手休經鼓
那得黃金鑄子期
與孔半癡觀予公服小像
野人不是廟廊人袍笏他年偶在身昨夜山中看畫本
半癡偏說以吾真
謝南沙送江魚
江魚入饌故人心萱草堂前夜雨深每羡杜陵歌白白
只今尤愛色如金
贈李聽鶴
握手論心廿載前山人骨相半神仙而今青眼還相見
笑指喬松不問年
題黃明甫扇
小江波接大江波江上潮聲入夢多賦得新詩來慰我
溪人爭道濯纓歌
贈周松月
曉起空庭月在松惠山寺裏正鳴鐘詩人訪我來何早
第七峰前一短笻
顯公房夜坐
兩宿禪房不問禪夜深無事足高眠西山松竹東山月
共作清凉到榻前
寄賀黃門先生
萬丈毉閭萬丈雲白頭何地可尋君懶招海賈非無謂
笑荅山靈似有聞秋水竿留巢父在春風榻與管寧分
數封再檢先朝疏望斷天涯坐夕曛
晩酌吳太史新第用送吳中孚韻
晩凉乘月到新居庭院無塵意有餘不信故人千里隔
可教今夜一尊虚清風六月仍留卷滛雨三秋未報書
水接長空山滿地天涯有客獨知予
遊山不果用前韻自解兼寄寗庵
相逢應笑我癡頑誰到宜興不到山乘興更期三載後
題名真擬萬峰間舊遊隨處皆成漫勝槩平生未放閒
莫作尋常詩話道有人天上正思還
過昌山用歐陽圭齋韻
江自袁來一道斜萬山回首正思家游雲潤足滋胷臆
活水清堪潄齒牙薄暮更聞林外鳥餘春猶見道傍花
鈴岡高處多奇觀已辦明朝踏軟沙
談秋雲輓詞
雲到秋來懶作霖飛飛何處竟銷沈聽琴未了鍾期興
許劒長懷季札心兩郡事曾歸史館百年名合傳儒林
新碑高倚游來塢時有行人下馬尋
詠竹茶罏次匏翁
雨過春山滿汲泉舊僧罏在好烹煎緇塵性絶甄陶外
烈火心降汗竹前白雪翻時群蟹沫碧雲烝處一龍眠
調元固有商家鼎不出山林道已全
别都昌師生
三宿淹留四廟前諸生日日候開船情深東道天留客
心急南風夜夢仙剛道舊遊如傳舍漫看新賞又賓筵
沙邊回首人堪畫青隱團山水接烟
望白鹿不克至
白鹿山人舊結庵勝遊寥闊思何堪也知雲壑風泉在
却與田夫野老𠫭十里輿從雙澗北三間亭對五峰南
宗儒更想瞻依地高座凝塵共一龕
奉寄沈提學先生(二首)
千里書來十載心廬峰回首洞庭深杜陵故有江頭興
楚客今非澤畔吟赤壁紫簫仍響應白雲黃鶴竟銷沈
鍾期亦是人間耳只向無人聽處尋
草堂白下幾相尋春燕秋鴻遠竟沈魯國尚存周樂譜
吳歌還和楚人吟閒隨酒榼山山勝老向書檠夜夜深
他日一言君誤矣百年高誼獨銘心
遊龜峯
倚空秀色獨青蒼久擬登臨始得償徑似天旋深更曲
峰如人立正兼方飛潜有象元奇幻開闔無機亦善藏
却竚山門窮衆妙不知僧語落荒唐
白鹿洞懷蘇虚齋
虚齋遊處我還遊每見新詩石上留對月幽懷雙榻晩
乘風高興一槎秋九齡度遠何湏問安定功多却許收
欲向匡峯望巫峽楚天雲盡有江流
寄謝陳中丞
御河流水逐潮廻南去風帆不用催千里驅馳勞遠計
百年經略見雄才地當海浦非他鎮城倚天津復此臺
病眼臨分重回首拱辰樓迥曉烟開
送黃夢弼還江隂
儒吏風流又在今尋常嚬笑見君心車前獨許花迎旆
堂下長留鶴聽琴紫極自連諸宿近白雲猶阻一江深
明年欲問鸞棲地天照西臺柏有隂
寄儲靜夫太僕
未出都門便憶君滄波渺渺海陵雲船如米芾誰當泊
榻似陳蕃我合分塞北兵戈方用武江東尊酒自論文
不堪畫鷁催南發楊子灣頭日正曛
謁鄴侯祠
井道而今政有功瓣香來吊鄴侯宫龍收雲雨秋空碧
鴻起江山夕照紅朱紱漫傳封拜後白衣真想指揮中
石池千古寒泉在歌罷滄浪一鑑空
留别惟誠左轄
西湖方了舊襟期懶和三湘贈别詩冰鑑百年誰爾相
汪陂千頃子吾師登臨興逸山僧識經國心勞野老知
回眼江天人似玉東風還寄古梅枝
贈劉瑞州用齊用陸東臯先生在許州贈予韻
長安别後懷君甚下馬頻過太法師曲沃政看重布日
横渠書憶舊談時憂深未覺江湖遠望切真嫌道路遲
若問東山今嶺外暮雲千里隔心期(東山謂司馬公時巡撫兩廣蓋用齊)
(知己也)
聞周文化擢憲使
天上新傳憲長書向來人望果非虚十年劒試磨霜後
百鑑堂開捲雨餘風月一庭元自在湖山千里竟何如
我車半識江西路荆棘湏公次第除
荅朱廷補(二首)
春風三月動新袍泉上歸來興頗豪流水有情雙澗遠
浮雲無數九峰高醉顔不是燒丹苦病骨猶堪藝圃勞
日夕懷人何處是草亭烟水註離騷
知子才名日月深宫花真合一枝簮理從後宋能超拔
文到先秦已浸滛百戰力回千里足九成丹熟一丸心
明時莫嘆遭逢晩六行賓興古即今
偶飲野翁莊有懷翁他日相與之雅情見乎詞
用元人韻
相逢館下屢賓階卷有新詩許我開鬢未及年皤似雪
眼將入道碧於苔良工心苦春收藥佳客盟寒晩折梅
酒罷題詩脩竹上鄰僧猶待野翁來
追次秦中齋先生韻贈潘玉林
不見中齋見此詩玉林高榻雨絲絲白蓮社裏曾為客
黃石祠前自得師方外未應無野史世間元亦有儒醫
墓銘久閟西原草到處逢人說母慈
雨中荅楊澹成
舊堤潰盡水奔徂腹疾春來我未蘇萬厦庇人心本有
一車載鬼事非無病深難與醫求艾苦極聊為子弄雛
明日隂晴何處卜漫將耕穫對田夫
又荅
雨突雲衝勢未徂黃樓誰助長公蘇雷師此日威何有
風伯他年訟可無竈引坎蛙將故侣簷飛巢燕困新雛
長歌欲墮填河淚萬里東南一病夫
寄錢子推是日子推宿山中
病不登山夢到山也知高興在松關雲隨社老看碑去
風送鄰僧供茗還無石似龍還畫葛有崖如玉合書顔
更煩題我新精舍脩竹千竿屋數間
分宜道中
鍾山洪口望鈴岡十里縈紆水石長鷗鳥自忘爭席老
桃花曾誤問津郎督師節遠憑催鷁視學碑荒媿憩裳
此去勝遊湏記取春風三月過瀟湘
聞李絅庵計
逢人每問李蓉湖晩興春來倩杖扶畫有幅巾真稱爾
傳無椽筆枉教吾全歸地擬諸君子終養天成一丈夫
他日遺文何處覓平生碑板滿東吳
過清江訪彭雲田
相逢忽訝鬢成絲藥籠聞多貯紫芝汝潁舊遊如說夢
江湖今雨又論詩碧分草色開新社紅入桃花滿故枝
田事有秋何必問白雲元與此心期
容春堂别集卷四
