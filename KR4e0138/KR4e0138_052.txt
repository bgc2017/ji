容春堂續集卷十六明邵寶撰
墓誌銘(三十七首)
墓誌銘
大明故光禄大夫柱國少傅兼太子太傅戸部
尚書武英殿大學士致仕贈太傅諡文恪王公
墓誌銘
嘉靖三年三月十一日少傅王公卒於吳城里第於是
公致仕歸十五年矣先是上即位遣行人即其家存問
勑有全德盛名海内推重之語公上謝疏進講學勤政
二篇上嘉納焉官一子為中書舍人越三年又遣有司
存問恩禮隆重時方仰之至是訃聞上為輟視朝一日
賜賻米及布命諭祭者九贈太傅諡文恪仍命工部治
葬事比葬其子延喆等以其長女壻徐侍讀子容將屬
銘于寶寶以公國元老銘宜館閣大筆且公鄉郡固有
作者奚宜至於寶哉延喆曰先公遺命也先公知公深
矣寶乃不敢辭公諱鏊字濟之姓王氏別號守溪晩更
拙叟學者稱震澤先生其先自汴扈宋南渡諱百八者
始家吳之洞庭山曾祖伯英祖惟道考朝用光化知縣
皆以公貴贈如公官曾祖妣陸氏祖妣葉氏妣葉氏皆
一品夫人公自幼穎悟不凡年十六隨父在國學始課
舉業落筆過人有傳其論策於文莊葉公公大竒之曰
此子他日忠肅乎忠肅鹽山公諡也公與同姓且嫌名
故稱之於是聲名動京師有屈年與行引為友奚元啓
者居二年歸游吳庠凡考必居首陳提學天台先生尤
以天下士期之甲午試應天第一主司謂安得東坡復
出至全錄其論策不易一字乙未會試第一廷對策入
衆擬第一執政有忌其言直而抑之者諉曰文太長難
讀也冢宰尹公讀之遂置第一甲第三初授翰林編修
孝宗初開經筵充展書官憲宗實錄成陞右諭德用徐
文靖公薦為侍講學士尋進日講以宫寮選兼左諭德
尋陞少詹事兼侍讀學士擢吏部侍郎丁外艱去終喪
復任命兼國史副總裁繼命以其官兼翰林學士入閣
典機務進戸部尚書文淵閣大學士國史總裁同知經
筵事再進今官勲柱國階光禄大夫致仕公在翰林益
肆力於學閉門讀書避遠權勢如恐不及士請業者遠
近踵至惟中貴弟姪皆絶之在經筵雅志啓沃每講至
天理人欲之際及君子小人之用舍必詳必懇上方春
出游後苑左右諫不聽公講無逸至文王不敢盤于游
田反覆規諫上悚聽為之罷遊仍傳飭内侍廣今日講
官意指爾爾好為之云云東宫將出閣司馬鈞陽馬公
疏請選正人以端國本詔會議至公名同聲曰此真其
人遂以為首吏部闕侍郎侍郎韓公攝事以公與夀寧
故有連既貴而能遠之其正可敬也首薦而用之在吏
部抑躁奬恬清簡得體北兵入塞上籌邊八事議論激
切侵權倖始雖尼之後多施用大學士餘姚謝公以災
異求退舉公與吳文定自代時論稱允武宗諒闇時公
協韓司徒將率諸文武大臣伏闕請誅内侍導荒遊者
永成等八人以除亂本疏首當屬冢宰焦公焦辭乃屬
韓疏入上大驚怒欲庇八人内閣持不可俄有旨召公
等至左順門中官傳諭甚厲衆相視莫敢發言司禮榮
乃曰上言卿等所言罷宴樂勤政事皆當從之惟八人
者不可去公曰八人不去亂本何由而除天下何由而
治且今日之舉果何為乎侃侃不屈韓亦危言繼之榮
等語塞為慰言而罷國論倚以為重既而八人者乞憐
於上歸咎岳一人斥之南京尋用八人分布要路瑾入
柄司禮而内閣劉謝二公皆去詔補其缺衆推焦公及
公公雖以前言見忌然重違公議遂俱入閣時李文正
公尚辭疾不出焦公每事推公上見公班尚書後因進
公戸部尚書文淵閣大學士公以資淺辭不許未幾賜
蟒衣玉帶公聞尚寶崔璿郎中張瑋副使姚祥以微眚
被枷瀕死亟言於瑾曰士夫可殺不可辱今既辱之又
殺之吾亦何顔復立於此由是三人者皆得釋韓公雖
逐瑾銜未已必欲置之死無敢言者公言韓清德粹行
海内所知今無故加罪恐不能服人不聽會廷中得匿
名書斥瑾罪惡瑾意稍戢韓得紓焉亦以公前言故先
是應詔舉經明行修六七輩有餘姚人者瑾欲因是逮
謝公并及劉公公與文正公力救乃已司馬華容劉公
被逮將坐以激變土官岑氏罪死公曰岑不卒叛何變
之激劉得減死或言都憲石淙楊公在陜西築牆太勞
費瑾信之屢以為言公曰今安得文學政事作人有功
如楊某者為國修邊奈何罪之廢后吳氏之喪將祕不
發公不可瑾曰何以成服公曰雖然葬不可苟也景泰
汪妃薨於邸時疑其禮曰妃廢不以罪當追復故號葬
以妃祭以后皆從之時中外權悉歸瑾公初開誠與之
言間亦見聽及焦事媕阿議乃不合瑾益狂悖横厲禍
流縉紳公救之不能得蹙然見顔面瑾望見之曰王先
生居高位何乃爾哉公再疏求去甚情而懇或以公咈
瑾意虞有竒禍公曰吾自省無咎何畏彼哉瑾使邏者
詗公以公絶贄幣報瑾笑曰過矣於是公疏至三上許
焉賜璽書乘傳以歸歲夫月米具給當時以為異數云
公立朝三十餘年廉正守道恒如一日史館諤諤有所
可否不少徇總裁意經筵之進以不及執政門故遲之
然公望重終不能抑也主考南畿知有典法不知權勢
絶關節蔑震撼隠然為吾黨重先後會試再為同考主
考尤稱公嚴能得人教諸吉士不惟其業亦惟身率以
道稱能成人論者擬諸泰山喬嶽蓋坐鎮之功大矣而
東山之望晩繫天下尤重惇叙慎修持身持家表裏周
浹讀書著文樂以忘老雖士夫雅博清玩一不屑意人
莫敢干以私者公稟少怯臨事接物或不能無動於心
偶讀程子明理治懼克巳治怒二言箴以警焉及涵養
既久進講奏對從容詳雅得告君之體觀公之成者未
嘗不三嘆於斯其為文先愛三蘇才思川湧援筆如不
能止既自超蛻力追古作自昌黎上遡秦漢駸駸乎幾
矣論起衰者歸之嘗言吾文得法於孟子君子曰信雄
而辯鬯而雅晩精理學論辯多古人未發詩蕭散清逸
有王岑風格書法清勁自成得晉唐筆意所著有震澤
集震澤編震澤長語紀聞各若干卷公卒時距其生景
泰七年八月十七日夀六十九配吳氏繼張氏俱贈一
品夫人子男四長即延喆中書舍人次延素南京中軍
都督府都事次延陵郡諸生次延昭女五長歸侍讀子
容名縉次歸貴州都司都事朱希召次歸諸生邵鑾俱
先卒次歸中書舍人靳懋仁其季受諸生嚴濡聘孫男
三女二墓在東洞庭梁家山之原葬之日為明年乙酉
正月元日庚申銘曰明至中葉道與時升君子觀國人
焉是徵我求其人憲孝之世偉哉王公植我元氣公有
忠義文章以宣成化制策弘治經筵在正德初少宰入
輔彼宄濟奸公心獨苦先是伏闕偕二三臣請劒未許
徇國以身公如砥柱百撼靡動平生二箴况也自誦豈
無加秩少傅尚書奭裕未足伊任有餘時方倚公公去
則亟僉曰貞哉亦有殊錫公在廟堂鼎實棟隆公在山
林斗揭嶽崇公既老矣猶望其起公亦夀矣而祝未已
震澤萬頃莫釐千尋英靈還止山高水深
明故嘉議大夫山東按察使吳公墓誌銘
公歸自山東之九年嘉靖壬午十二月某甲子卒于家
先是二十日吾初遭太淑人之喪公亟來弔及予袒括
時公尚無恙既而聞公病未幾訃至予哀病不能弔且
懼虛不敢弔也又明年甲申八月望日其子輅軾等來
告葬問其日曰十二月甲寅也問其墓曰青山之原先
人與公遊而指畫焉者也輅等以治命于是焉營卜亦
惟吉問銘曰公知先人輅是以告銘不於公又將焉圖
某曰然我固知公銘吾宜為之公諱學字遜之别號海
洲晩更夢鶴吳之先蓋出延陵季子自公八世祖萬一
至曾祖得淵祖潛皆歛德市隠父晟號古愚倜儻有才
略以公貴封監察御史母司馬氏贈孺人公生脩榦偉
儀器局不凡十八遊邑庠博覽羣籍發為文章新意渙
發戴恭簡公為御史提學屢加稱賞成化癸夘領應天
鄉薦明年甲辰登進士第觀政兵部授行人司行人若
干年丁繼母陳孺人憂服闋簡擢四川道監察御史清
戎雲貴繼之河南巡按丁古愚翁憂奔歸服闋例罷官
再起補河南道辛未監殿試擢山東按察副使兵備曹
州以功加三品俸尋擢按察使二年乃致其事云行人
至河南大同使事外咨謀考覈得觀風體峻却贈賄至
不敢出在四川道承詔偕東兵科進道彭刑部濟物會
鞫雲南失機事稱量情法衆服其斷雲貴戎籍久弊公
從容搜剔詳而不瑣辨而不刻約所得幾什伍以上仍
條上數事今著為令於是詔大臣舉朝官可任按察使
者公與焉還朝以恩例進階文林郎勑有經術良才抗
章獻納之褒兼掌貴州道事巡捕畿内盜賊時當朝會
道梗以夷河南宗藩閹鎮怙挾害政一裁以法首疏論
買牡丹及差官勘地擾人停之其諸激揚舉劾尤得憲
體時洛陽劉公在内閣鈞陽馬公為司馬皆以鄉人言
稱之古愚之喪公以不及視歛哀慕依依服闋久未行
逆瑾謂踰制也勒家居久之瑾誅起補河南道風采如
故曹州當南北畿及河南山東之衝霸州流賊奔突焚
劫其勢方熾會黃陵岡三埽決於河水司空湯隂李公
知公之才請勑公兼理之凡山東河南及大名若干州
縣皆受節制兵備兼治河自公始公畢精從事且募精
壯旁伏邀擊斬若干人俘若干人招撫脅從者幾千人
時埽功亦成總制軍務都御史陸公績於是乎有加俸
公益為遠規創建教場立法訓練至今遵之山東當兵
荒之餘獄多久繫辯誣決滯不伺終日監癸酉鄉試力
贊公道是冬朝正聞有怨家將假手以甘心焉者公即
上疏請老許之初公之家居也養晦一室題曰松雲鶴
逸至是歸乃搆別墅益為清勝又為菊花莊於近地極
山林之樂蓋不知老之將至也公頎然朝著間旅行參
立在在出人頭地議論英發驚動坐客或扣其藴則自
歷代史傳所載成敗之跡外至當世之務若山經地志
及神仙内養之術皆能究極領要詩篇翰墨落筆健爽
大書尤得晦翁筆法落落鄉里間前後數十年事古愚
翁曲為承順與弟問同居久而後析於諸子均撫且教
無嫡庶前後未第時門人以受經顯者若侯德明朱顯
卿吳起明陳元甫盛舜卿輩凡若干人所著有海洲稿
若干卷藏於家公之卒距其生天順丁丑五月二十七
日享春秋六十有八配方氏贈孺人先公三十四年卒
繼武進卞氏封孺人男五人長時蚤世次即輅太學生
次冕亦蚤世皆方孺人出次即軾側室王出初為庠生
後以例授蘇州衞千戸次轍卞孺人出功授錦衣衞百
戸女三歸李榮鄒鼎鄒金孫男三相保殤繼夘應夘孫
女亦三許嫁賈時亨華某茹霖方孺人先葬濂涇今遷
祔焉狀出俞參政國昌以予所知徵之皆信銘曰九尺
之軀公才允如公兮卿兮於公有餘長憲東臬而遂歸
歟蓋君子猶恨人望之虛也青山之原公斯是樂何以
銘公我懷逸鶴
太孺人秦氏墓誌銘
太孺人秦氏江西右布政使中齋公之仲女詹事府詹
事兼翰林院侍讀學士贈禮部右侍郎龍臯陸公之冢
婦常州府學生贈中書舍人君諱含章字以貞之妻中
書舍人宏道之母以宏道貴受今封孺人出沈恭人年
二十一歸中書君不及事其姑池宜人事舅詹事公暨
繼姑姚宜人得婦道甚至舉以為諸女訓詹事公為諭
德久在告以史事被召起家政歸中書君中書游郡庠
遂及孺人遠供近問外需内應無所缺又以餘力樹拓
産業詹事公安焉既而姚宜人卒京邸詹事公繼之中
書君奔往迎其喪歸號慟成疾而猶力於禮葬畢亦卒
孺人才三十一有幼叔七人女妹三人長者方髫少者
尚抱迺育迺教迺聘迺娶迺字迺嫁皆于孺人孺人積
瘁病痿不能居起嘗曰吾未亡人而罹斯疾生不如死
第諸孤無託奈何乃力疾自奮嚴内肅外紀渙僕輯惰
婢各置之所退無怨言經理區畫以濟日用保有初業
曰叔多業少政恐未能益耳况可損乎越數年諸叔成
室乃以其業析於是宏道孤弱孺人訓之嚴不以慈廢
謂之曰讀書不成名猶不讀也陸氏世經相傳至爾而
絶其謂之何宏道以祖廕授今官行藝稱之皆曰陸氏
有後孺人之教也叔巽章以南京戸部員外郎卒於官
孺人哭之慟曰吾育孤數十年方幸此叔有官慰地下
人天乎何奪之速也病間宏道歸省見之喜比疾且革
聞叔奎章鄉試不利則泫然泣謂宏道曰門戸當衰乃
如此乎人謂孺人知家世大計儗諸偉丈夫者孺人聞
之曰吾受諸孤之託於諸少姑如親受先舅之命吾為
此懼是故欣戚係焉敢以毋事廢嫂分乎君子以是益
重之孺人孝敬仁恕敏慧詳密備諸女德家政外恒有
惠心於人卒之日里媪鄰嫗多感泣者且幼從布政公
涉書史大義詩章字畫至於圖繪耳目所及輙能手應
然不求工亦不時作唯娣姒姊妹間或索得之今什一
存者猶繫閨門之思云孺人聞封命數月而卒是惟嘉
靖壬午十月十七日年五十七越中書君卒二十六年
矣宏道以茶山祖塋病於水卜新阡於劉莊村以卒之
又明年甲申十一月二十四日葬焉初孺人治命欲遷
中書君合之宏道念體魄久安不敢輕議咨于其舅太
學君國英製衾衣棺歛如祔禮孺人子男一人即宏道
娶王氏故中書舍人昪女也女一人適江山知縣吳仲
仲慶府長史山子今方被召命孫男二人長韶聘宜興
陳國子道生女次頀聘無錫盛國子宣卿女女二人長
聘于蔣保寧益子同和次聘于宜興堵國子祐子僑秦
系出宋國史編修淮海先生之子湛由晉陵而遷無錫
布政公諱䕫字廷韶文學政事時稱名臣公之孫汶予
季女壻也故宏道從太學君來請銘銘曰華厥宗亦華
厥歸非貴富之席惟禮義之依有從罔違遭家多難而
能勿壞于嗟孺人於壼教乎有輝
封太宜人夏母包氏墓誌銘
封太宜人包氏福建左布政使夏如山從夀之母也嘉
靖癸未春二月二十五日夀終於家時布政朝京師還
至鎮江聞訃去其卒之日才二旬耳布政以不得面承
遺命與含與歛有終天之恨焉越明年甲申十一月四
日啓其父贈奉直大夫戸部員外郎訥菴公之兆於范
莊祖塋奉宜人之柩合葬焉先二月來請銘予於夏氏
夙有姻誼布政予友也銘其能辭諸按布政所自為狀
宜人姓包氏寔宋龍圖閣學士孝肅公拯之後孝肅孫
欽靖康中自合肥徙句容再徙江隂六傳曰天麟登咸
淳博學宏詞科勝國時辟世著書累徵不起有易書詩
春秋四經傳義行於世門旌於朝曰耆德里稱於鄉人
曰文林與夏氏族望相埓又六傳曰士初讀書有文慷
慨尚氣節者宜人之父也娶富杯陶氏克配無違德宜
人之母也宜人幼柔靜敏慧不妄言笑能通小學列女
傳大義女紅尤有巧思姆教外自得為多性至孝母病
不食宜人亦不食病已乃復於是納訥菴公聘甫笄而
父母繼喪哀慟屢絶厥既來歸孝敬儉勤克相家政舅
小靜公善吟咏樂與江湖名士遊姑趙性嚴有法宜人
事之凡供饋必致腆潔而自奉則節約數倍婦事之執
無輟寒暑生殖資焉故並得其歡心奉直公博物多藝
能不屑生業性毅直好面折人過宜人每勸之曰事非
著已奈何以是賈怨於人邪家人有小過多掩覆之而
隂為戒勑賓祭之供皆先事而治舅姑繼病且卒宜人
於醫禱歛窆佐奉直公皆極其力娣姒間白首無違言
念父母殁久或言及之輙悲咽不止時遣其子上塚灌
奠友愛伯兄餽問時繼陳氏妹貧而無子移其家隣焉
養之終身殁為禮葬布政方齓口授小學故事數十條
稍長動以儀節為訓夜績課讀漏過數刻乃休蓋數年
無倦色比布政以癸丑進士授工部主事三年考最宜
人初封安人鄉人榮之亦無驕容越某年布政以戸部
郎中終奉直公喪將起復而有哭子之戚因移疾家居
久之正德初逆瑾擅權禍延縉紳宜人勸之行布政至
京師果坐除名其歸也宜人稱命以慰之布政忘退宜
人亦安焉獨歲時屏冠帔不復御強進之第曰不耐煩
不耐煩及追奪令下笑曰吾固知必有是也瑾誅後有
詔起廢宜人進今封丁丑春布政以湖廣參議歸自考
績會喪其弟上疏乞終養不許將再上宜人致書誡曰
國恩不可不報吾雖老矣然尚無恙無吾以也於是宜
人踰七十親率媵婢力作機杼之聲徹於庭戸或勸少
休曰吾性樂此豈能袖手高坐邪最晩益好施予于親
黨之匱者尤厚橋梁道路或言修建無弗助者布政在
藩自少參三遷至左轄守官如初而業益殷皆宜人經
營注記而綱紀之僕為之盡力不見其賾即有之亦不
厭也其臨事裁決譬諸丈夫亦稱偉達佃夫傭婦表裏
感服有由然哉太宜人卒距其生正統癸亥九月二十
四日夀八十一子男二長即布政使從夀娶周氏封安
人贈宜人繼徐氏封宜人次從聖娶許氏先卒女三長
適周濂次適趙慎先卒次適何惠孫男三正邑庠生娶
王氏先卒禋娶王氏祐娶趙氏女一聘于華子信曾孫
男一霖娶陳氏太宜人久勞於家喪葬婚嫁比時具物
有奉直公所不及知者趙氏女有孤女無依命其婦子
而嫁之正婦寡視之加一等以成其節禋也孤既配焉
而復為之築室其勤劬不啻其父之存者蓋凡濟家之
屯而遺休於後人事不止此此其大者耳方伯謹志之
不敢忘故既致其狀復泣而告予者如此予聞而悲之
奉直公諱某字某初封承德郎工部主事與安人竝命
今封乃再命云銘曰夏有夀母出宋名臣婉婉令則君
子是嬪方伯軒軒母教維最肅肅敬共懇懇慈惠老猶
箴黹耋且枲麻將使我子體國忘家母没子歸曾未越
月含歛弗躬終天之闕子成臣道慰哉母心兹邱世世
其始自今
外舅秋竹翁墓誌銘
翁吾妻淑人之父也初寶生三年而孤六年吾祖母楊
淑人謂吾母過太淑人曰兒一身繫宗祊盍蚤求婚求
婚於親舊間皆以寶貧且弱鮮有欣然諾者媒氏告翁
翁曰但須看女壻耳一見遂許之或言翁鄰於善相者
李翁必其言故不然則翁之得於李翁者深矣翁笑而
不言自吾妻入吾門從吾仕中外再受封命至於今四
十六年寶感翁之知未嘗一日忘於懷也翁性伉質氣
兀兀不能下人有不當其意者雖遇之不揖也且好面
折人過聲朗朗累數百言不少假知言者謂之辨知德
者謂之直翁亦自負屢稱於人年三十四十生業遂落
浮湛鄉曲者數年五十薄遊江湖北至大梁東歷徐兖
濟汶德景滄瀛至于京師歸隠迹倉庾間浩然自得久
之亦謝去不事寶在官歲有所餽為翁夀翁輒藏不用
間減息以應人之貸子本流轉初有數十金晩至數百
乃益省縮為儉節視少年日如出二人蓋凡若干遷始
定今居中歲喪吾外姑談孺人遂不繼室獨與如媵一
人者金氏居六十而裕然七十而充然八十四而灑然
以終初病痰越月病日進乃瞑卒之日鄉鄰無不嘆息
泣下者先是三年壬午有司以高年承詔予粟帛或勸
之受服翁稱德以謝之縣大夫有事於春秋歲歸賑焉
翁姓顧氏諱節字公節秋竹其別號也高祖文曾祖廉
祖守仁父永吉母吳氏子男四人二人早卒一人生七
月抱繼於人今存者一人曰宏亦且耆矣女四人淑人
為之長次歸吳鯨皆談出也其二人金氏出壻周訓侯
相孫男一人曰相女孫一人歸魏金翁故人祖孝之孫
也曾孫一人曰後翁卒以嘉靖乙酉二月二十九日戊
午寶方病足輿而視殮既乃卜地慧山河滸之原以是
年八月十五日壬寅會宏等葬焉談以弘治壬戌葬其
西北若干步所于今二十有四年矣遷而祔之禮也亦
惟病於水故銘曰慧爽以始狷介以終矯枉之過今人
古同誰歟知者于嗟乎公
張宜人華氏墓誌銘
張宜人華氏今致政福建都轉運使企齋公之繼室也
少公十一年年若干歸公時公方舉于鄉尋第進士授
職方主事分鎮山海關改刑部調順德通判稍遷東平
知州黎平知府逆瑾時罷官瑾誅後復起補太原未赴
擢今官歸宜人皆從之稱公之賢者必及宜人蓋凡若
干年又家居若干年嘉靖甲申七月十七日疽發背卒
自娣姒以下至家衆男女哭之皆哀鄉隣之婦無不泣
下者君子以是觀德焉宜人諱貞字懿則華其氏先封
安人宜人其再命所封號也華為無錫大族其出為春
秋宋戴公之後其望則齊孝子寶其宗則宋處士原泉
原泉自中州來居隆亭至宜人之高祖知漳州府德基
若干世矣曾祖璿武康令祖公謐父成文成文娶于鄒
氏而生宜人鄒蚤世宜人鞠於祖母惠其長姑之嫁松
石鄒翁者尤愛之惠遂以宜人屬之姆焉鄒率以女德
教以女紅皆習而成章會公喪元配過氏遺子璵甫三
朞時公之母鄧宜人卒若干年矣公之父贈東平知州
養浩翁聞宜人而聘焉既笄來歸視璵如己出左右提
抱朝夕不置或謂宜人他日有子能如此乎宜人微笑
不答既而子女繼生於璵尤篤知州翁喪宜人以生不
識母嫁不及姑幸事其舅而不終也哀毁特甚在山海
守官箴如公公無門慮順德東平馬夫供億私衙甚厚
若有例然然亦往往夤緣為奸利宜人知其然雖一菜
果非公命不受於是苞苴女謁皆絶黎平孤懸徼外子
女隨行者恒以瘴厲為憂宜人温言解之而勤慎益至
麻縷絲枲日不去手蓋六年如初惟閔窮周乏不以遐
廢鄉人謫平越者貧不能存將粥其女宜人惻然感之
資以俸餘感謝而去比公東歸其人歸女舟中公曰同
姓得無嫌乎宜人曰然然吾不忍其終淪於夷鄉也遂
攜以歸撫教備至長乃嫁之逆瑾以微眚逮公下詔獄
時子瑭隨行或欺其少惴以竒禍賺取白金若干兩瑭
不得已假諸人而與之公歸宜人極力償焉蓋累歲乃
足脫簪珥節服食展轉稱貸略無愠色福建任才五月
商廖某輩三十餘人願以先貸羨餘九百金為公贐公
不受強之至再公以舊責尚逋意少持之宜人曰此雖
商物而數籍于官必却之是公用文告藩司藩司别取
而用之五年後御史徵籍見其文而未見所歸攝公往
理未至而事已白矣公還宜人喜曰果若吾言當其時
若苟取之何以再入閩乎宜人夙夜在官以清共忠亮
相於公者多矣此其大者宜人莊重寡言笑不尚華飾
年未三十即屏粉黛弗御曰吾以真率事人何假此為
與娣姒五人統家指數百同食四十年無間言宗黨姻
戚待之唯恭内外婢僕嚴而有恩怒不失言喜不失色
念華氏淪喪葬父後即奉考妣二主祠于别室歲時修
薦不缺曰吾後人念我或世繼之不然於子祭於孫止
亦無憾矣男女婚嫁比時具物長幼均一豐不至侈薄
不至闕凡女紅皆自手製不以煩公蓋公所自為狀如
此予素聞宜人於公今讀其狀益重之宜人卒距其生
天順甲申六月十四日年六十一子男四人長即璵娶
施氏先三年卒次即瑭娶陳氏繼王氏次琳娶楊氏次
理娶趙氏琳理皆邑庠生女三人長歸華綵次太學生
蔣沂又次歸鄉貢士秦泮泮今大司徒鳳山公之冢子
也孫男七人長鑾娶徐氏次釴娶余氏次鉦次鎮次錄
次鉞俱聘華氏一幼女孫四人長適過較次聘于華欽
欽夭今在室又次聘于華墺王成學曾孫男二曰孝曰
順墓在萬安鄉張臯莊之新阡北去司馬墩凡百步所
葬之日為卒之明年正月庚申知州翁諱禶字廷美世
望於江隂之流璜猶華氏之在無錫也翁舘於鄧氏遂
卜無錫之洛社居焉公名愷字元之企齋其別號也翁
於吾外祖為表兄弟故予謂企齋舅企齋謂予甥宜人
母行也銘是以屬予銘曰有子吾育無異與因(叶)有官
吾從無夷與艱(叶)君子偕德而不偕年于嗟乎天
明贈承德郎戸部主事劉君墓誌銘
戸部主事劉燁然公幹至吳自狀其父贈主事君遺事
謁予曰先人葬未有銘兹將追刻之而納諸墓敢以為
請再而益勤予念其誠遂銘之君諱汝楫字濟之薊之
遵化人世隸寬河衞戎籍曾祖景山祖汶洛南訓導父
清以順天貢士官平度州同知改遼州在國學時生君
於外舍君幼岐嶷不群日記數千言遼州偶與人論隠
義君從旁應曰出某書遼州駭而問焉知閱之書肆其
慧如此稍長知為文執筆立就又能自竄改成章驚其
長老且習於騎射出數百里不介群旅道途所見口占
為詩亦往往可誦久之以幹蠱不卒舉業益務為辯博
諸子史外樹藝之要下及馬牛醫術莫不領略於是遼
州自平度丁憂起復改官三年以勞得末疾君勸歸休
寮友謂遼州方五十七疾且未甚力尼之君戚然曰疾
以廢政可一日從居乎寮友顧益高君君遂為陳於監
司得請乃歸歸未幾卒弟某敏而放君繩之問學遂克
成立為士類推重鄉里謂君友而知教君有三子各以
其材而授之業仲子燦然治田伯炯然季燁然遊庠序
嘗曰吾耕且讀皆有託矣因自號樂叟久之未效復嘆
曰吾何樂焉因更號退叟燦然行田間歸以鄰侵疆告
君曰汝不聞乎終身讓畔不失一段炯然蚤世燁然再
試不利君箴于壁以警之甚切丙子燁然舉于順天君
初得疾報至喜稍愈明年禮部試雖疾病報至又喜及
得進士例許歸省君喜甚呼燁然至榻前語之曰此汝
祖勤一生而未得者汝今得之以為易乎難乎思其難
而圖報於上是惟汝事汝知之乎平居恬淡慈惠侃侃
群居不以詞色悅人公門市井絶無君跡惟存交重義
忍事退步為素所念耳晩益遺落世事與散逸六七人
為真率會以至於老周亟貸乏不責其償於邑人多有
之嘗道拾一釵視之金也頃之一婦人皇皇然來詢焉
而知其物遂還之又郊行見二婦人遺囊於地拾而閱
之則有綾履數雙俾亟收去乃新婦還自歸寧將奉其
舅姑者二事久稱於人燁然登第時或夢君簪賜燕花
人謂君遺休及其子云君卒正德十二年十月二十七
日距其生景泰六年二月二十三日夀若干配王氏山
西布政參議昭之女封太安人子三人即炯然燦然燁
然也孫男二人坤坦女三人長適王儒餘俱幼墓在縣
西張家莊祖塋之次葬以卒之年十二月十六日燁然
既終喪授官之二年以徽號恩贈君如其官階承德郎
銘曰可以宦學而不卒事士行終身其葬以士銘以贈
官有官有階錫自今始其來未涯
明中順大夫常州府知府陳侯墓誌銘
嘉靖四年冬十有一月十有二日我郡守虚庵陳侯暴
疾以卒寮屬師生至於鄉大夫士皆哭之慟其仲子悟
含殮成殯將以其喪歸葬乃屬侯同年友徐臨江用中
會毛司諫式之輩胥議為狀而惲憲副功甫走百里至
錫山於寶問銘將刻石歸納之壙功甫言曰悟也守喪
不敢離次敢代之請予素重侯聞侯之喪驚悲位哭至
是益有感焉烏乎世有斯人而止於斯乎侯而不銘則
誰歟可銘者侯諱實字秀卿世為廣東瓊山人曾大父
士聰大父蔭父昭以侯貴贈監察御史母黃氏封孺人
侯童時重厚不好弄十七游邑庠嶷然如老成人屬文
多切理致二十八舉弘治壬戌進士始通朝籍即以疾
謁告歸尋遭監察公喪服闋未起逆瑾矯詔例勒除名
若干年瑾敗起為南京江西道御史時内臣趙蘭以内
旨採珠於合浦騷民黷貨侯劾罷之尋以母喪去服闋
復除廣西道辛巳出按應天徽寧諸郡舉刺無所遺蕪
湖有沙灘民業葦利中貴有事其地者奪而有之侯奏
還焉民感激至為立生祠嘉靖改元簡擢知我常州侯
至嚴參見之儀謹文移之式而於前政不擅更張誠待
群吏裕處諸邑政有禮存刑有教寓規為遠大而不屑
近小朞月間上孚下悅稱循良者同然一詞歲值大侵
民率走死無弔巡撫請發内帑銀分賑不足侯憂之甚
檢庫中得羨餘無名錢若干萬緡將盡發以益之主者
曰此故以供郡中燕饋諸雜需者也奈何發之侯曰庫
皆公錢賑饑與燕饋孰輕重緩急即日令糴穀貯之倉
或勸勸分富室侯謝不聽曰人各為家勸猶歛也如吾
心何是冬有年侯大慰悅浙東海道倭人入貢與民交
貨群鬭殺人都指揮以下驅焉而被害者一人傷者若
干人事聞於朝朝議守者不豫欲置重法上遣都給事
中劉君會巡按御史王君臨覈之二君以侯法家檄與
其事侯言倭來以貢不以宼事出不虞安能豫之雖然
官以備名亦不能無罪焉若加重法則過矣至於士卒
於主將死不赴救自有常法亦不可加重二君上如侯
議上從之侯既歸常病士習之浮靡也欲以正學倡之
謂宋龜山楊先生嘗與鄒道鄉數君子講明程學於常
留寓甚久親炙私淑故有淵源乃謀建書院於城之西
隅以祀龜山配以道鄉而下十人榜曰道南取程伯子
送龜山語也事在予所為記中君子謂是舉也正而遠
抑有默寢勢家侵地之謀焉其他積弊數事次第搜革
或談及修船累人輒為興歎方圖處之而今不可作矣
烏乎惜哉侯卒之年距其始生才五十一甲子而已侯
自筮仕以來家居日長立朝日少故涵養深久廉靜沉
邃德與年進而未見其止初侯未有常州之擢陳御史
原習過我言侯自經學外嘗取古方書及星歷地理諸
家書時一玩習若有偏悟獨解者往往與知者談之平
居無浮言妄動事必有則其既擢而將至也前守王參
政誕敷言侯精密平恕每以古人自期非教所及為吾
常民賀之近見吾門人胡參政誨之來自海南兵備言
侯平居孝友内外無間言從弟容死遺孤二人哀而育
之真稱猶子長為成室有田數百畝歲入取給賓祭日
用餘悉分諸宗族土官某犯法以數千金匄侯言緩死
侯峻拒之接人周浹誠懇聽其言論如飲醇酒無不量
滿不色喜怒遇賤夫無誰何聲雖燕昵不狎隠曲不䙝
至於臨財則斬斬焉若將凂之人亦不敢以非禮至者
嘗語同志曰學莫先於辨義利以養心志養定則事到
處便能灑然無礙此方是學彼口詩書而庸違者陋矣
鄉人稱侯德者至擬諸聖賢之徒善人君子不足論也
今以三子之言徵諸狀所稱尤信侯平生不輕作文字
在瓊時亦有虛庵集數卷配朱氏卒繼吳氏贈封皆孺
人子男二人皆文雅克肖長忭郡庠生次即悟侯喪歸
以今年閏十二月六日越某年某月某日葬焉墓在某
原侯喪三日巡按監察御史朱君在蘇聞訃而傷之署
郡中公文數言曰古人之心曰循吏之政曰日計不足
歲計有餘蓋若為之誄者繼聞以未及薦侯為恨行
將為請䘏典云銘曰前為御史大體是持後為郡守
循吏我師實德在民而民不知涕洟悲誄没乃見之聖
賢之徒鄉評則有載徵我銘侯死不朽
楊戸部東川墓誌銘
嘉靖甲申八月二十二日東川楊戸部淮卒于京邸先
是七月十四日東川以大禮議未決偕同官具疏繼諸
大臣及臺諫言之越明日伏闕候命未得衆號慟失聲
上怒命執其疏首八人餘人固伏不退命俱執送詔獄
而東川以典篆待罪其署越三日詔杖于廷人三十東
川出病創卧一月餘稍愈尋劇至是不起年三十八烏
乎傷哉初東川以進士為山東司主事差監出納者凡
四先京倉繼淮安水次繼通州倉最後内十庫皆有中
官同事京倉胥卒積弊久且膠蔓東川奮發一革之淮
安倉革中官茶果之需江南北納戸稱快通倉革囤基
及額外席草之費家人無所取薪至易于市内庫勤慎
清苦無與為比一茶外悉絶中官供饋雖饑餓不恤也
庫夫故有六十人民苦役冗而公不勝蠧奏而裁之去
二十人留四十人秩滿考最受勑進階承德郎推恩封
贈如典尋署某司員外郎未幾實授擢署廣東司郎中
前司徒九峯孫公今司徒鳳山秦公皆謂才且共事多
與之可否公勤廉慎書上上考制詞稱之君子曰允而
莫大乎一死之為烈也烏乎傷哉東川年十八游邑庠
文譽日起正德癸酉舉應天鄉試明年甲戌會試下第
卒業南雍友海内名士文譽又益振會課經義數百篇
稿傳四方丁丑登進士觀政禮部奉詔歸省踰年始受
官至于今七年而已中經二室之喪重於請告未嘗一
歸其慎如此東川氣體臞弱殆不勝衣當伏闕時或漏
言能自逸者可免不然且不測東川曰某小臣勉焉效
愚聞禍而逃非初心也何以立朝或勸之至再卒不變
以及於難烏乎傷哉於是囊空無貲家人賣屋以歛其
繼室周氏先六月病卒尚殯城外子女幼弱幾不克歸
鳳山公為經紀焉乃克歸巡按御史高安朱君士光為
文屬縣長吏祭之且佐其墓役越明年乙酉閏十二月
六日其父元正葬之於龍山世墓之次與二室合兆東
川諱淮姓楊氏别號果齋東川其字也世為無錫望族
曾大父汝潤以上繼掌鄉賦有隂德於民其大父東耕
翁日初尤稱惇厚近古父元正號圭峯讀書有家訓封
承德郎戸部主事母殷氏雲南左布政使序賓公之曾
孫贈太安人繼母王氏封安人妻高氏繼室周氏贈封
皆如之子男二人長曰重高出也聘鄒元敬之女次曰
衷出其媵姚女二人長許嫁秦國彝之子滂次許嫁華
企容之孫承祥亦高出也東川之祖母過吾母太淑人
長姊也予與元正為姨兄弟東川少嘗學于予予悲東
川甚於人人哭而為之銘其妹之夫張琳君鳴狀之予
所知者固不待狀也銘曰烏乎東川其生也廉其死也
忠忠不幸死於生益融廩如清風東川之墓不惟其生
惟其死故
明故即墨知縣陳君墓誌銘
陳君瑶光既謝即墨之政而歸泥水也於是其子萬言
以丁丑進士為湖州府推擢貳守吾常君從迎養至焉
居數月而疾作遂卒於官舍貳守奉其喪歸以葬而屬
吾令陳君名世問銘於予湖廣按察副使惲君功甫為
之狀予未識君而於貳守則在湖時已聞其賢矣況其
情也懇其辭也哀能無言乎按狀君諱璟別號璞庵瑶
光其字也其先浙之富陽人永樂中曾祖原舉明經起
任泥水教諭愛其風土遂家焉以伯子銓貴贈兵部職
方主事其仲子鈍以鄉舉任大名教授是為君祖父浩
入貲受服樂善好施卓為鄉望娶於何而生君君性沈
篤坦夷不設畛域蚤歲即能文典顯平易如其為人長
游邑庠力學漸進文加明贍而體制如初司徒藁城石
公時為縣令每季考輒重品鑒曰有若人而不登高科
者乎八試汴闈始克舉既卒業太學歸家食者數年母
病亟侍湯藥踰月衣不解帶比卒極哀毁制中不與外
事惟後學請益則口授手畫亹亹無倦故殊才而多成
時貳守方十餘歲君見其敏也尤加磨礪恒以布帛菽
粟為文理當然召立膝前面為筆削痛懲雕琢浮靡之
習至於持身尤嚴喻警要其功自求放心始俾謹志之
不忘蓋三試禮闈始就即墨之選即墨濱海窮邑逋稅
動踰數年君下車惻然念之量為品第有力者督之先
輸力薄者寬焉期會校督或施鞭朴流涕臨之是以民
有佛子之稱所乘肩輿當承足處鐵系絶令代之以繩
曰是無失足已矣焉用鐵為邏卒送所獲盜至君憫其
饑也先飼以食而後曲探其情或不矢鞭之數十然且
泣曰傷哉非饑寒不至此稍涉疑直遣之去即不可貸
亦惟拘繫以聽自斃居三年積勞成疾郡守謂其太寬
君知不合遂懇請於監司以歸既歸若脫重負而超然
物外者家山後有小圃雜植花竹親友過從飲而忘情
往往大醉前疾加劇焉至常再劇而醫不可為矣先卒
念父在家不得面訣恍惚中呼不絶聲者三日其愛親
之篤如此卒為嘉靖甲申二月三十日距其生成化庚
寅某月日享年五十有五配談氏有内助之道子三長
即萬言次萬里次萬方女三長適鄉貢士宋官次適雒
守情次適季瀛孫男三守忠守愚守恕女孫四其長者
聘於同邑李氏餘皆幼葬以又明年三月十八日墓在
邑金泉鄉之陽銘曰世宦之族賓興以官政行即墨體
歸于寬君子知仁于是乎觀賦歸未幾而遽蓋棺謂天
難諶繼有衣冠我銘葬君九原其安乎
莫貞母茹氏墓誌銘
母吾友莫君水亭之妻也生十九年歸水亭越十二年
水亭病卒母寡居四十一年年七十乃卒初寡時其舅
澄心翁没七年矣嫡姑金安人在堂少姑黃從之叔氏
南沙君方同堂居先奉金安人命以其仲子同為水亭
後母於是守節撫同稱未亡人閨門若公府其心古井
水如也晩喜佛齋稱其澹素其卒也自妣氏以下無不
哭且誄者是故謂之貞而繫以母君子之志也母節應
著令人謂同方舉進士宜需封典故未及舉而今已矣
君子有遺望焉母姓茹氏諱珍如世居無錫惠山之南
曰山南茹氏宣德間曰思蘭者生仲美有鄉望其子明
德游庠序久學行有聞累舉未第而卒母之考也其配
為雲林族裔倪氏生二女而母為仲母幼時明德翁讀
書恒坐之側至堯典釐降召南樛木必反覆說示大義
稍長習女紅仍點校小學使讀之母性既淑又習聞禮
訓比歸水亭澄心翁已末疾矣金安人亦病羸臥母左
右視湯藥唯謹二老皆賢之澄心翁卒水亭與其弟承
家雖英邁振奮而性卞急外侮且至母承之以順屢有
規諷既乃積勞成疾度不能起於是有立同之議嘗置
同懷中謂母曰兒幸長與黃母相依居比卒母哀毁踰
節金安人恐其病也乃迎倪母與處然竟以鬱故病痰
發往往厲同幼多厄撫摩備至及就外傳退必程其功
少懈則稱外祖之勤以勗之此外無所事事媵婢之使
棗脩之問亦不輕至婚姻家金安人卒後諸子各有室
食指多至不能給或勸母與叔氏析産母曰吾嗣子賢
否未可知産無庸析同以正德癸酉舉于鄉母泣謂之
曰汝父有後矣吾復何恨然去此一步非吾所也汝即
有禄吾豈能汝從邪蓋自初寡至是臥起一室日躬紡
績以率媵媪間則取書以觀食每數月不肉衣或數年
有澣無易若為戒然者同請少變則曰為汝費且違吾
性何居嫁時衣吾尚有之第華美非吾宜耳其勤約明
達如此同應鄉試者三會試者五卒業南雍者兩越歲
途裝舘費皆紀綱自母男女小大尺帛寸絲無不手出
至於果核菜茹必儲以需曰同未有禄叔晩年持家不
節能無累乎節令若生辰傷感却賀平居即有喜怒而
無嬉詈水亭亡遠榻枕猶設如生媵侍逮年皆善嫁之
姻黨告乏寧自損弗靳同既下丙戌第序及銓矣忽心
動而疑之會術者云喪應不出歲乃兼程歸母尚無恙
見同至喜惟幸失意後不致疾再稱是以慰而已長至
且近以家人闕冬衣材夜猶治布勞觸故疾加劇臥而
彊藥顧同曰吾不能見汝為官矣二孫何在當令讀書
遂不復言越宿而絶母嘗生一女不育同娶吾姨弟封
戸部主事楊元正女有孫男二人長啓陶聘華氏其次
曰啓陳女孫一人許嫁華復初母卒為丙戌十一月十
三日同請于叔父即以其年十二月二十四日啓水亭
兆合焉墓在龍山馬家灣之原即澄心翁塋次也先數
日南沙以同請銘水亭與吾同學契誼之篤猶南沙也
今其妻之葬有不銘銘非吾而誰哉乃以同所述茹之
世及母内行序而銘之水亭諱潛字如起水亭其所自
號也莫之世在澄心翁表誌水亭行在予所為傳銘曰
三十而寡七十而終從容以貞教子成功有妻如此有
顯者子于嗟水亭不謂殀死
從弟婦王仲姬墓誌銘
仲姬氏王吾從弟國臣之妻也其先世以神保顯于宋
季于勝國揚靈江湖間至賜提點稱號入國朝猶著正
統間有舉進士為州二守者而神道衰矣蓋族望於沙
頭者二百年仲姬父溥娶華氏生五女姬行為仲相攸
得國臣二十年來歸事其舅西園翁及姑過安人得婦
道甚西園豪逸好客仲姬奉以周旋往往先意曲致蓋
三十年不衰時世業漸落田租所入僅僅自給仲姬或
脫簮珥以益之中更兩喪相國臣襄事惟治國臣五十
病痰仲姬醫禱交致驚憂恍忽朝不虞夕耳失聰者久
之凡國臣起居飲食必躬戒僕侍守閉戸牖候進几杖
舟輿出入尤勤計慮凡家事一一代理白而行之有田
在南郭課僮奴力耕節豐預歉無甚匱乏國臣殆忘其
為病也先是國臣壯未有子仲姬憂之國臣以世規重
置側室有媵侍二三人仲姬日夕命視寢亹亹去世之
妬者遠甚及四十始請父命以其弟國政子烈後焉烈
夭乃及其弟熙教愛兼至不啻所生人不知為繼也視
諸子勲熊尤篤宗婣内外禮以飾情義以制恩而出之
以信無弗敬且愛者嘉靖四年二月二十有七日病痰
暴卒年六十有二國臣號慟仆地再絶再蘇久之猶初
喪也論者謂國臣伉儷能以共和始終越明年十月十
有一日辛酉國臣以熙葬仲姬于南塘九里舖之新阡
熙聘太學生秦坤靜夫女靜夫今致仕應天府通判國
瞻之子也國瞻國臣皆王氏壻也婚是以議將葬國臣
請銘乃據勲所為狀序而銘之國臣名珠其曾大父存
朴公為吾曾大父存一公之從兄存朴生靜庵靜庵生
西園西園諱濂字惟澄過安人則吾先妣太淑人之再
從妹也國政名璣銘曰上獲其姑下獲其夫而勤於後
圖姑則終矣奈何先夫而徂于嗟乎夫夫之悲將無已
夫
錢府君近仁墓誌銘
府君姓錢氏諱木別號尚朴近仁其字也按其家乘系
出吳越忠獻王佐三傳至諱進者由嘉興徙無錫之湖
頭又六傳至國良再徙今垂慶鄉之馬橋曾祖曰友聞
祖曰孟昭父曰澤字民膏娶于吕而生近仁幼穎敏長
魁梧莊默於世故多了了每讀書得大意輒以時事證
之往往出師授外父異之曰兒如此必昌吾家鄉人器
重之者無間於其父之言未冠出應門戸無上下小大畫
一井井父以事繫郡獄期年乃白歸值疫家衆皆罹焉
府君獨力周旋以濟與庶弟桓友愛如幼時當析産欲悉
讓舊居而別為卜築父喜而從之父没庶弟者亦死葬
畢撫孤姪不啻弟之存也事老母尤極其力時饑飽寒
燠如于其身嘗榻臥堂左率僮僕備旦夕呼召蓋二十
年如一歲姊妹有垂老若寡居者恒迎致於家以悦母
心故母享遐壽知者稱之治家最名有法凡圃荒垣圮
器用敝壞其修飭也必預而序家衆男女外事耕耘内
事織維皆有程課等其勞逸而賞罰有差既諭而退無
不意服家以日昌大夫士有過焉者皆即事而嘆賞之
比其再裕也則治園圃為池沼亭館求奇石名木樹焉
購書畫以實之親賢樂善其情藹如也時貧族有稱貸
償不盡者輒弛焉隣若佃亦如之念恤老弱久而成規
子長量授之業三年而徵其成於是長子昌期以例入
太學而近仁病矣昌期辭不敢行近仁促之行亟領部
牒以歸歸見近仁喜而忘其疾久之手一編授之凡家
事當行與否人可用不可用皆在焉曰以是治家他日
呼其少子曰吾有言已告而兄矣言之之一月卒實丙
戌七月二十一日蓋病而徙正寢麾婦女不得近者已
月餘矣距其生成化丁酉十二月十日得年五十先是
有司屢有勸分令君輒輸貲如數而終辭冠帶至是以
士服歛配鄒繼過皆先卒今繼者阮子男三人長即昌
期次昌邦次昌國一女嫁俞粲孫男五璠璧瑾璘琮女
五墓在其鄉新涇祖隴之東原葬以其年十二月六日
與過氏合兆鄉葬之二月昌期奉其師鴻臚丞錢君元
抑狀介吾姻友談文英來請銘元抑之言曰吾與近仁
講族好久情雖甚篤然不敢重誣故人以欺君子也幸
卒賜之銘予自為童子往來於吾尊姑之夫景婁翁所
蓋嘗聞近仁祖父之名矣今念昌期意勤遂諾而銘焉
銘曰以令入貲而不受官士服以歛没也則安為家有
規允稱世族新涇之原鬱哉喬木
殷令人張氏墓誌銘
信豐訓導殷時衡之妻張令人之葬也先期時衡介薛
襄甫氏來以銘請令人吾祖母皇贈淑人楊氏之從甥
也且予於殷氏有世誼遂諾而為之其詞曰張氏之先
自泰遷錫世以醫名士望奕奕止齋深造為學者師遺
書在篋玉亭繼之玉亭配楊素庵之女是生令人性合
内矩言德既備功容亦修中閨孔密聲從風流殷有美
材雲溪之子方伯曾孫佐名衡字世姻且邇稔知令人
乃託媒氏六禮序陳笄字來歸為婦為介孝敬自持益
勤不懈室盈和氣庭絶間言姑失疾痿祖忘病癎喪哀
葬治薦祀腆潔課婢治生昕夕毖劼分序戚疏禮應凶
吉舘闢于南鄰廓于西貲自室出用廣厥棲衡君曰賢
雲翁曰孝不出中閨事歸意料雲翁病亟君試應天令
人馳報兼程東旋躬聽遺言視歛與含向非令人將無
遺憾君貢于廷分教&KR1274;宫驅馳嶺北邑曰信豐子旦孩
提曰庶猶嫡抱持遠行我意何極告君我留為君鞠兒
君安教事無以家為子疹阽危躬抱臥起兒幸得生令
人痡矣病起倉卒醫如之何訃達君所有淚滂沱君南
曰歸君心孔悲有殯在室雖痛曷追是歲壬午嘉靖初
改距其始生成化丁亥六數壬丁五十六載子旦秀敏
今十一齡聘女於談為大邑甥有女子三壻皆士人孟
恩氏吳仲穉氏陳季曰秦瀚有冠有紳越歲丙戌葬柯
山墓月曰壬辰日曰甲午旦衰絰杖君以臨穴母子夫
妻率道不越我為作銘曰維君故薶之幽堂以告千古
張母劉孺人墓銘
代姑養姑復躬姑養良人罔愆亦厥攸相維恩之褒之
乃維子訓之尚後有徵哉我銘以葬
戸部郎中錢君墓銘
有崇兹邱湖山之塢藏焉者誰曰仲恩甫維仲恩甫志
古孝忠夙則耿耿翼翼其恭進不忘親載疏載陳既歸
乃慰曰非我身退不忘國而憂而色奮其往如曰非我
力死有遺念國邪家邪我懷仲恩湖天無涯
國子生鄒光懋墓銘
道鄉遠矣南山在前松石之畔士服翩翩誦書執禮文
采爛焉既入太學師尊友賢舍升既上次乃及銓亨衢
伊邇而年胡弗延吁嗟乎天
孝子秦君墓銘
有淑乃門里風以敦維厥兄考訓是攸存維文有苑(叶)
孰委不源世則尚矣淮海之孫
江西布政司左參政白君墓銘
驟其翰如曰千里駒中蹶于衢乃行徐徐既稅乃車力
則有餘謂是虛譽其孰不虚
華文輔墓銘
有菀者林堠陽之野盛極而分尚多秀者或翹而竦或
叢而蟠陽蘗隂柯衡從萬端宫室車船下至什器苟中
斧尋工師不棄我銘文輔曷是之陳國稱喬木我思古
人
莫母龔氏墓銘
子之學也母教之勤子之仕也母教之共吾子之觀而
知其母之功維養未終昊天無窮是維子之衷
陳母都節婦墓銘
士有苦節亦有艱貞誰謂婦德不以是成德成而終良
人其從懋哉邦家教子之功
鄒天恩妻華氏墓銘
母病兮女歸女不歸兮母心悲女不歸兮吁其死矣母
之悲兮曷維其已誄有兄兮葬有夫子
錢母王太宜人墓銘
耋老加封維母之禄乃三哭婦四為子哭子仲歸養卒
也溘先孝哉慈也胡為乎天
葉母應氏墓銘
葬維其從祭以子豐敦孝起共自里若郡不惟其宗于
嗟乎孺人之風
旌表孝子養恬秦公墓銘
孝皇詔服憲祖旌門一念之孝兩朝之恩方伯有弟貞
靖有子允乎恬哉鄉評如史大耋之年嗣復多賢君子
觀公可以知天
懷德陳君墓銘
天下賢師陳慈谿氏再世諸孫亦稱鄉士有子廷揚名
進于鄉簮纓繼繼世澤孔長澤之長矣有父有子我銘
不誣鄉評如史
兵部員外郎莫公繼室何安人墓銘
命服在躬抱節以終上無負矣安人之封下見君子如
故相從孰曰未旌已樹之風我銘幽宫
張宜人徐氏墓銘
於繼畊乎善養於祁州乎善相於濮州乎善讓讓之正
以成其子相之共以成其夫養之厚以成其舅姑吁嗟
宜人其婦人之模也夫
白淑人楊氏墓銘
宗稽于古曰漢太尉家望于今曰明太傅淑女令妻式
承恩數匪文之蔭而進以武我作銘詩則維賢故嗟嗟
兹邱其永無斁(叶)
賀府君墓銘
賀自慶改漢侍中純避清河諱歷世相因給事尚書允
中在宋姑蘇丹陽望遠益重厥緒繩繩府君是承隂德
在我訓子以經我識其子乃銘其父千載兹邱有治無
斁
馬室人黃氏墓銘
賈繼司馬同出於過曷賈不復馬恩則多黃繼馬室育
且蕃碩中道而亡心賈未釋我銘於斯復蓋有時九原
茫茫知乎不知
思約鄒君墓銘
良士瞿瞿兮艾猶好脩旬我賡吟兮月從我遊數日不
見而死兮成千秋嗟良士兮我銘兹邱
鄒夀母惠孺人墓銘
母以夀稱維德之成亦惟家之慶(叶)繼今繩繩惟母德
是承維曾維玄至于雲仍維我銘是徵
鴻臚寺通事華君世宣墓銘
絶域之使漢重其人不使而擯其難也均君有使才於
擯乎試茫茫島夷使有餘地乃孝乃弟本之則深復有
獨行如王少林一命未霑年不盈艾我銘葬君申之以
慨
萊州守秋雲談公墓銘
維德為澤如春空雲孰閼其施而俾不均公雲能密公
雲能同其所不能雲尚之風微雨而虹秋容滿林為儀
為章雲兮何心龍山之陽雲有真宅時止時行與化無
極
承事郎楊君元平墓銘
力田孝弟在漢有科君生其時當如之何入貲助邊不
補郎選今非漢制君曷自見天巧溢發游戲之餘藝哉
藝哉君屑自居歸從先人官繫之義我銘兹邱以白君
志
容春堂續集卷十六
