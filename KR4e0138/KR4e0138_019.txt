容春堂前集卷十九明邵寶撰
書簡(一十六篇)
賀西涯李公加太子太保啓
即日伏惟某官閤下特進師垣再遷卿位三朝養望終
聖學於緝熙四海仰成永天休於篤棐坐而論道啟乃
沃心揚賡載之風是在今日符夢卜之兆何負斯民某
早厠門生晩蒙國士報從雙闕快天日之清明贊乏一
詞恨江湖之疎遠謹具啓奉賀不宣
賀匏菴吳公進禮部尚書啓
即日伏惟某官閤下德義淵純文章奥雅歐陽修稱韓
子異世無今司馬遷聞董生同時有古天假絲綸之重
人瞻彛鼎之竒詹尹付一名儒元良攸繫宗伯典三大
禮寅直是供鈞軸尤待於秉持宸旒方厪於注矚某南
省門生也遥聞大拜無任欣忭之至謹具啓奉賀不宣
復中丞林公書
伏承廵撫之命甚為地方生靈賀然天下望入輔德久
矣而執事又志在道德先江湖而後廊廟吾君吾相必
有所處也包孝肅連攻張方平宋郊罷之而代為三司
故歐陽公有蹊田奪牛之疏執事奉詔而來與孝肅事
不同且言韓公事婉不失實直不妨厚君子之道固如
是爾又何疑焉寳即日由新喻之安福蓋預集諸生不
可中止趨臺之期坐是遲緩萬罪萬罪尊集賜閱為教
多矣已錄副本詳加校勘容當上呈其原本別差人送
上伏乞檢納他書籍封在院者寳不敢與干冐威尊無
任悚慄之至謹奉啓
復李少參書
令郎至足見不外但執詞太謙執禮太恭寳方訝其過
當不敢當及讀來教乃若以寳有所聞知為能資益於
人者寳執書惶悚益不敢當孟子曰人之患在好為人
師如寳不肖其於聖賢之道志則有矣而入門進步之
方蓋茫乎未之聞也方將就有道而正焉而敢曰師云
哉况令郎天資不凡家學有自固不當在弟子之列也
執事斯文先達吾黨長者乃不以寶之不肖屢加引誨
令郎天瑞又辱與交契之分寳也資其補益多矣然則
執事之子天瑞之弟固吾之友也凡有所聞不敢不告
凡有所告不敢不盡固吾之分也何必曰師曰弟子云
哉是以不避冐越敢因伻旋少致區區非敢飾虛辭於
尊者之前也蓋辭其所當辭任其所當任也執事亮之
所賜一一拜領附此伸謝即日遠行萬惟為國自愛不
宣
上徐中丞先生書
得邸報承執事都憲臺廵撫河南善類幸甚生靈幸甚
伏惟執事為政於兹且七年矣凡治下之有識者莫不
曰明習典故莫如徐公抗直不阿莫如徐公肯為百姓
任怨莫如徐公而所謂清介云者則無間小大邇遠同
聲一辭以是翹首企足仰望執事之為廵撫也此非為
執事一人計凡以為民耳今既如所望矣旬日之間號
令設施宜必有以大慰斯民之望者李子堅所謂觀聽
望深聲名太盛蘇子瞻所謂恩德已厚怨讟易生者願
執事留意焉歐陽公知開封所代包孝肅以威嚴御下
名震都邑公簡易循理不求赫赫之名有以包公之政
勵公者公曰凡人材性不一用其所長事無不舉強其
所短勢必不逮吾亦任吾所長耳源懷廵北邊鎮將尼
元須與懷少有舊貪穢狼籍置酒請懷懷曰今日是懷
與故人飲酒之坐非鞠獄之所也明日公庭始為使人
檢鎮將罪狀之處耳既而表劾元須吕東萊曰世俗多
謂公私不兩立此大不然所行若合道理則公私兩全
公不敗事私不傷義夫包公以嚴肅為政未見其為不
善而歐陽公乃不肯強其所短以襲其所長况政非包
公之政乎源懷劾貪穢之故人東萊猶或非之况故人
非若源懷之故人者乎寳愚敢以為執事初政獻焉執
事裁之寳也執事之鄉晩進也於執事之榮進而賀之
禮也義也然而在治屬則不敢稱賀者分也亦義也區
區之心不能自已乃敢獨為此說以獻門下謂士之所
以贊於公卿可也謂後進之所以效於長者亦可也惟
勿以冐瀆為罪是幸
復陸大參書
寳晩生且甚無似誤蒙雅愛欲引之於道德之歸竊自
幸甚以為得師策勵之餘思所以少裨盛德者無他有
所聞輒以告焉庶幾古人愛助之心為山之喻耳近者
僭以書達左右其為事蓋亦甚細非有大損益於盛德
也執事聞之即引以為過而要其咎於不主敬屈賜手
書諄複不已嗚呼此豈聲音笑貎之所能為哉蓋執事
於斯道實用力久是故見之也真見之也真是故應之
也速小者如此大者可知此誠古人所難今人不論也
况若寳者而顧自足自欺可不可乎寳於是既重嘆服
又益有以見得師之實也洧川再見曲承開諭詞色之
間益和益謙隨事說理務求要歸此正儒者格致之功
著實精切不間人已處非若世之號長厚者陽為受言
而隂拒之也執事乃以為訑訑毋乃自疑太過乎彼固
有聞人之言不問是非不考可否一則曰吾過矣二則
曰吾過矣至考其行猶昔焉者真執事之罪人也執事
毋乃自疑太過乎且執事之愛寳也以義寳之敬執事
也亦以義夫然則雖沮拒之叱絶之繼此苟有所聞焉
且將盡言以效一得而况深自引過如執事今昔之二
書哉又况洧川之會執事能以寳之一言孜孜講求若
此之鄭重哉且執事嘗曰自段南陽後惟見國賢論議
又曰自一峰後肯不為世俗諛態者惟國賢此書自顧
何人而敢當此執事不以為失言而以為愧悔抑又何
也執事名高天下文傳士夫澤在郡邑非一日矣所以
為國為民為前修為後進者當有所處寳嘗謂天下之
位不同也職不同也同此位同此職而君子居之若加
重焉位若加重職若加重則上之倚之也亦加重下之
望之也亦加重論議者待之亦加重紀載者求之亦加
重而顧可以尋常自視哉執事畏天憫人檢身慮事其
亦至矣充是心也將何所不至乎事有上下理無上下
盡其下則亦可以補上之不足實能之而曰不能執事
之德於是為益光矣惟執事上念吾君下念吾民近念
天下之口遠念史官之筆務進其重者焉吾黨之幸也
老母撫育不肖雖免於世俗之失墜而不能至古人之
成立寳之罪也比者屢厪垂問且有佳句歐陽之擬尚
不敢而又有紫陽之云惶汗惶汗雖然不敢自棄也惟
執事毋終棄之狀元文字今特錄上望以所咏佳句足
成一章大筆書之懸諸中堂寶也請吾母坐其側跪進
一觴而歌之使吾母知寳也見重於大君子如此以是
少慰其心而為怡神養氣之助則執事之賜也何如哉
狂愚之言萬罪萬罪
與李孟寅書
春間病冗失於款餞負慊負慊即日抵文府起居何如
容春之記實惟前輩妙詞先世遺蹟自元季至今百數
十年石刻既亾墨本亦鮮雖有傳錄未足取信寳切恨
之成化辛丑偶與令外舅子才范君同試禮部談及斯
文始知原稿尚存約以南還歸我曾未幾時子才下世
繼以回禄方自感嘆以為不可復得重吾子孫之恨而
去歲仲冬獲覩風采坐談之頃又知斯文重厪收護且
辱慨然許以拜賜吾兄體悉人情如此凡在見聞孰不
贊服高義况寳與寒族之人宜何如感激也哉兹因甯
菴先生家人之便少伸謝臆兼伺再命倘附便人尤望
封識完固寳不勝惓惓
答楊杭州簡
前日從史還草草奉謝兹張翺去復附起居艸艸如前
日也春寒惟珍愛是祝外祭兩峰文一通煩為致之靈
筵炙雞絮酒遠不能具又以勤庖人非不誠於伯高也
餘伺別布
復廵撫朱都憲書
金吳江來辱賜書喻及坊牌寔不肖之光豈特吾族之
人欲之吾鄉之人皆欲之但寳念自登第以來為州八
年無一善政比入戶曹又二年矣而尸素之咎倍焉安
敢勞吾民費公帑以累高明哉魯僖公新作南門春秋
特書之說者以為不時韓昭矦作高門其臣亦以時詘
舉嬴為諫夫魯韓之所作者公門也一違乎時且猶不
可今吳楚之間疲弊之狀不可枚舉寳何人斯能安受
此也乎竊惟執事之意蓋或念及荒陋欲假是以寵之
使夫有志於事業而墮頽未振如寳者皆有所激勸此
亦舉措之大致也然歆慕華耀人情皆然寳若受而不
辭辭而不能必止繼是以往則有轉相請託以求之者
矣執事將皆從之歟將亦有不從者歟從之者既以為
德不從者則以為怨一德一怨在執事固無與焉其出
於此者則不可不少加念也或謂此一細故夫何傷抑
豈知起士夫之爭益吏民之病者或在此也哉惟執事
俯鑒愚衷亟輟其役則所以愛寳者視一坊之建殆什
伯矣昔傅堯俞知陳師道貧懷金欲為餽聞師道言不
果而去寳雖遠愧師道而執事則堯俞其人也况執事
知寳寳知執事又非傅陳一日傾蓋之比自分必能見
聽以成區區之志用是委曲布之戴天履地决不敢為
不情之言以欺執事千萬亮察錢章靖衰廢已久執事
一顧加重多矣此公卿下士之美節也謹以為謝寳不
勝惶悚
與李原道
得手書知愛念之悉賢者學業静中想大進惟所謂循
序致精居敬持志者不可忽耳吾輩老而無成正坐此
病故為賢者告之令伯先生處一緘三紙煩為尋便轉
上餘不一一
與高大尹
寳啓寳聞恒言不稱老人子之道也故古之人有行年
七十而為兒嬉者凡以說親而已寳以母老得請歸養
方懼無以為說敢自夀而稱老為哉適聞執事以賤誕
之日若將有所賜焉者敢預以情告如所聞果然幸為
己之寳也受德宏矣不然是重吾不德也惟執事重圖
焉
答方崑山
承不遠二百里遣人為老母夀感激殊不可勝果脯如
數收訖綵段不敢當即附來使返璧幸檢入之尊父母
像贊亦附還愛莫揚之深負雅意浮浮記好文字周子
行序激昂中見節槩任君奠文體悉中見時務非有抱
負者不能為此快讀之餘不覺歛袵也五賢像已到學
政錄及康齋年譜煩令從者次第檢發餘惟為道愛重
與林鎮江
前日承過訪適出弔於華文光氏聞之亟還則從者行
矣平生雅愛知感不淺不特此也郡事勞賢者始必不
堪久自有欣然處蓋為及物之速也伊川作字時甚敬
曰即此是學今郡豈作字比哉况可兼學乎吾子亮之
與鄭繼之
正節承書問侑以多儀足感厚意昨雷且雪咎徵如此
請無言賀况兹禮也朝署間亦皆告免願弗介懷也至
囑至囑先像當為執筆第須遲之近夫文法于經去俗
遠甚足為吾黨增重有便幸先為致謝萬萬頃所須板
刻望急圖發來將以近夫所作配焉故也燈節後晴暖
為會期未中愛重
奉寄東山先生書
寳自已巳冬由漕運退休南歸庚午再起辛未北上碌
碌奔走無時休息久知台候還自甘肅天佑耆德夀康
倍常顧未嘗奉只尺之書以承起居雖坐冗廢禮而愧
深矣頃見何子元郎中備聞動履又亟喜慰近者得允
侍養家居賴庇粗遣竊念才疎力薄不能為國馳驅而
僅以一節自守仰負疇昔之誨然老母衰病舍此無可
處者惟高明必我諒也兹因母黨從戌沔陽者便謹此
謝不敏往事遠矣近事不敢言來事不可知惟萬萬為
斯文加愛不勝至願不宣
復張廵撫書
近者在京遠承教劄感佩不淺寳兹以私養乞歸乃辱
遣使慰勞且令導出撫境此固所願而不敢請者顧不
肖何以得此於執事哉銘刻銘刻都旆移山東正當難
為之時而一二月間規模經畫已大可觀淹一人以活
一方其此謂邪昔子産從政一年輿人誦之不勝其怨
及三年又誦之不勝其德夫子産之政一也而怨德異
情何哉久則知之深近則知之淺蓋自古則然矣然方
輿人之始誦也不過曰取我衣冠而褚之田疇而伍之
云耳初未嘗以私意及子産也即使政或未終而子弟
之誨田疇之殖亦豈損於子産哉江南之人之於明公
蓋見子産之始而未見其終者執事於此至勤天日之
誓抑自待之過矣且明公才力節槩迥出時輩直道而
行不避艱險廟堂之高江湖之遠豈可謂無知德如東
山公者哉人還布謝兼附區區㐲惟亮察不具
容春堂前集卷十九
