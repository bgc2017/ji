容春堂别集卷六明邵寶撰
記(九首)
施氏所得五犬老文記
施氏醫名吾邑國朝以來凡傳四世其行業徵於贈謝
之文文有出諸大老者曰廬陵楊文貞公則某府君得
之曰海虞吳文恪公則某府君得之四明楊文懿公毘
陵王文肅公今少師長沙李公則某府君得之蓋百餘
年間以醫功得文多矣而莫有顯於是者世相授受守
爲家寳不敢褻視乃者克欽之室火而毁焉君子之吊
施氏有不問其資器而以是爲悲者况其家之人哉雖
然諸老之作旣以書諸卷軸必有集以傳一家之藏固
不若傳之天下之爲廣也旅&KR0729;稱物曰德之致是文在
施氏殆此之謂歟然則施之子孫自顧行業如其祖父
則文之來也當有後諸老而作者矣第遺澤所存不能
無感於得失者而或謂予文之足以識也無乃惑乎施
之良今多業儒而爲醫學訓科曰諫字克忠者能世其
家實請予文云
水西半隐記
武進王君希程爲贈太子太保吏部尚書文肅公之仲
子讀書善吟詠雅崇世德君子與之間以性癖山水而
太夫人在堂不敢遠遊也乃於其世第之西運河之涯
爲燕居焉倣唐王龜永逹里故事題曰水西半隱而屬
記于予予未嘗遊嘗觀其所自叙堂曰閒止則取諸陶
靖節氏有求志之義舘曰聚星則取諸陳太丘氏有麗
澤之義齋曰弦則取諸董安于氏且考訓也有戒偏之
義臨山爲池曰小西湖具六橋三洞之勝作軒其上曰
影娥則取諸白樂天氏蘇子瞻氏而隱居之觀盛矣惟
古之人藏脩游息皆謂之學王君自謂山水之癖凡今
所爲覩名思義於古人之所謂學皆弗畔焉而可謂之
癖乎且夫山水者仁智者之所樂也仁以居之智以行
之而夀樂之效見焉以是奉其太夫人則孝莫大於是
癖乎癖乎吾猶恐君之不深也九京有知文肅公以爲
何如居之中又有扉爲納春徑爲流香居爲懶雲閣爲
都翠亭爲賓秀皆有景趣可書予書其大者故略焉由
第以往凡一里許有小艇曰泛宅者少司空豫軒沈先
生嘗記之其事可互見云
務本堂記
林泉處士鄒翁顯之營新居於塘莊之上祠寢齋室儼
然古有家者之遺制務本堂者其燕居也寳雖未獲造
翁之堂然往往聞翁於其壻主客錢君君之謂翁也玩
易攻詩文以濟質禮以處贏事親愉愉喪而皇皇葬而
顓顓其處諸伯仲皆篤恩義有田數千畝課家衆耕之
又以其餘業諸無田者豐年取其租如約饑則減之大
饑則又減之或遂不取其貸人而取息也如其取租焉
希齋先生知德君子也他日論翁如主客言故寳常擬
翁之爲人殆漢世所謂孝弟力田有行義者今觀其名
堂蓋平生自立之地故欲昭示子孫而期於無窮亦可
謂知所務哉夫翁之業民也而其行則士也士之行莫
大於孝弟行義而民之業莫先於力田外是二者蓋亦
末矣今夫終歲勤動絫粒而積量積而出自心計貨殖
者視之則爲己拙居家正德居鄕布惠如恐不及視軒
舉藻麗之徒亦誠自少矣而校實要終則有在此而不
在彼者即使彼幸而利此不幸而不利而天之所以叙
倫而厚生者固在是也本可不務乎業以是基行以是
植身以率之世以守之豈惟式于厥家哉語曰是亦爲
政翁之謂矣雖然德惠之孚久而感通天道不誣翁之
後出而效用以輔政者安知無人乎然則務本之義大
矣嗚呼其在斯堂邪在斯人也主客以記請於是乎書
鄒氏莊東新居記
漕河貫錫城東南流左涯有支渠二曰伯瀆沈瀆皆經
吳郡以入于海二瀆之間有水通焉曰觀涇涇之西有
小水五咸北入里餘而止界其地爲五總良田二千畝
有竒於其鄕爲沃壤爲奥區爲勝槩是曰塘莊鄒氏世
有之成化間柏軒府君以其中四十畒與其子林泉翁
翁廣其傍爲第於中由龍涇遷居之將繼營其左右以
居其五子者未就而翁没正德戊辰塘莊第火始有異
室之議率翁之志其季昭伯以行當得左左實臨觀涇
初觀涇之地柏軒屬意林泉昭伯思卒成之顧林泉始
大厥構弗敢易圖欲多積以需念母惠孺人久處旁舍
乃即其地爲基什之一倣塘莊而營焉門之内前後廳
限以中門又爲堂三而重屋殿之傍翼周繚有内有外
規飾整嚴選工擇材計益經久自經始期年而落成取
其舊扁曰力田世家曰迎薰曰正德曰崇禮者揭諸廳
堂不忘考訓也中一堂未名其姊之夫戶部郎中錢君
世恩爲之題曰養志蓋嘉昭伯懋於行業以勤多助故
居成而母志說有養之道焉爾也君子以爲善頌昭伯
謝不敢當則介其塾賓周君仲章來請於二泉邵某某
謂之曰昭伯其何遜哉昔者孟子之稱曾子蓋嘗云爾
矣然天下之人志不皆晢而爲親同養不皆参而爲子
同故君子之言飬者莫大於行而業次之行脩則不辱
業崇則不乏此固爲人親者之志也凡昭伯之素其不
此之務乎雖然志一也於生曰養昭伯於母之謂也於
没曰繼昭伯於父之謂也欲知昭伯者請觀於斯作新
居記
十峯樓記
明府尤君遂良還自崇陽作樓于居第之西面龍山爲
牖山之九峰近在几席君對之若賓主焉有客過之爲
之題曰十峰之樓君以告予予始疑其名與數今知之
矣蓋峰之在山其爲土爲石初無異也然平而爲麓起
而爲岡伏而爲塢虚而爲谷盈而爲邱各形其形而各
名其名勢則然矣乃若突然而高其名爲峯峰蓋不自
知爲峰也而峰之名歸之夫人亦何以異是哉他不暇
論試以君言之其爲諸生于邑固邑之人也迄其明經
博史成章而逹焉舉于京闈而文名著游於辟雍而學
業廣試於銓曹而治理通宰於劇邑而政務舉至於檄
撫夷而展變通之略疏防邊而悉預備之宜遠人懷之
中朝談之譬之於山其所謂突然而高者非邪君不自
知而人之望之固如此故雖謂之峰可也昔之人有以
山而擬諸人者若五老若仙人若玉女之類蓋多有之
由是觀之謂之爲峰顧不可哉以道觀物物我無間名
之在此猶在彼也而况於數之多寡又何足計乎是故
以一參九不見其爲不足以九乘一不見其爲有餘問
之九峰九峰無言問之尤君君指九峰作而笑曰有是
哉請書爲記
周氏畫記
畫竹一幅九龍山人王孟端氏寫寄邑人周翁恭甫者
也翁藏于家傳至其孫某而失之翁之曾孫紘别號月
窗以儒醫名東南於某爲從子思其祖之故屢求之未
得一日江隂朱世芳氏病而求治於月窗月窗巳之世
芳酬以金不受聞是畫在其壻某所乃以歸之月窗喜
曰此吾求而未得者雖千金何以加哉即日持歸懸堂
上與其子若孫序拜然後觀觀畢告于祠堂藏之唯謹
君子謂月窗於是乎孝傳曰春秋陳其宗器孝子之道
也凡器皆然而况德之致哉九龍墨妙人所珍愛然其
人清介特甚雖方尺之紙不輕授人恭甫翁豪宕好義
有古烈士風九龍所贈頌祝寓焉而又重之以詩兹予
所謂庶幾德之致者故月窗因其失也極力求之求之
既得則欣欣焉若獲拱璧不知千金之爲重也其有以
夫月窗有才弗施乃專其用於醫施不責報有儒者之
德是畫之復君子不謂數焉夫始以德致終以德復周
氏之慶於是乎在凡其子孫者宜何如寳之月窗之子
敷牧恐久而又失請記于予二子者之孝猶月窗之孝
也畫失不知年月其復也在某年某月又若干年二泉
邵某記
鳳山書屋記
鳳山書屋者封戶部主事卑牧秦先生之所築也自始
築至今凡若干年矣其爲制也臨流爲門依林爲垣幽
雅朴儉望之知爲儒者之宮矧所謂鳳山者當其前左
若有相顧之狀而烟霞草木發光露彩播散芳澤日相
尋於軒窗焉先生讀書其中得於山者不爲少矣乃追
惟其祖某府君始築之意而扁其堂曰鳳山書屋其子
戸部君國聲以其意告于邵某某按縣志鳳山在邑西
若干里其爲名不可知然天下之山以是名者衆矣或
以形稱或以跡傳其無故而加之者亦比比也豈不以
鳳之爲物長百鳥而瑞王者號稱四靈故託名以重焉
耳吾嘗即是而求鳳之德猶龍之德然龍以潜爲隱以
飛爲顯而鳳也則異於是隱也以翔見也以下其爲用
不同而係乎時者一也故君子施遠而博跡近而光輝
其爲澤如龍爲瑞如鳳而龍德大矣先生觀兹山豈無
感於鳳哉又嘗考諸先生幼讀古書守道自樂邱園之
義至晩不渝蓋所謂翔于千仞者覧德而下鳴岡棲梧
則付之其子且將有羣雛出焉殊形而一德随時而爲
用誠無愧於鳳矣其爲感也當在於是是則山之名不
可知而先生之取於鳳殆亦詩之興歟而不必深論也
雖然晦翁於南康嘗以澗中黃石狀如卧龍故爲庵而
祠諸葛因名起義遂有潜見之感則先生之取於鳳者
亦豈無謂哉戸部君予同官且同志文章政事素重于
人而言必稱父於是記也尤惓惓焉可以觀德矣是爲
記
錢氏軍將山世墓記
惟軍將山濱于震澤盤亘三十里爲錫西南鎮其間以
塢名者什數軍將獨爲深衍南唐時嘗駐兵焉蓋其勢
若帳之廻合故又曰軍帳山之勝以是惟錢氏墳于兹
山凡若干世矣其正峰爲吳越忠獻王八世孫承奉進
所葬蓋其子寬甫治之其右則承奉以上凡六世其左
則承奉以下凡三世惟甲仗塢去正峰東北五里乃寬
甫葬所當元季時寬甫貲雄于鄉有遠慮焉故擇僻地
且爲疑塚至其元孫伯剛始距祖塋二百武黃泥嶺者
左右列葬伯剛子惟義孫孟溥實皆在左餘若某某則
右焉孟溥號南邱累贈奉議大夫工部郎中今戶部郎
中某之父也戸部既葬奉直公若干年而其室鄒宜人
卒又卜軍將支岡稍北東面曰長寧塢者營新阡焉通
神衛䙝既門既垣祗饗備息乃堂乃廬碑刻誥勑以榮
上賜池梁于前阡制斯備又前四百步有匯焉巨石爲
橋凡錢氏諸塋道悉於斯會揭以慶源之名重先世舊
題也又東四百武有山若覆釜者實與阡對又三百武
曰赤石嶺傍峻中夷爲道千武廣丈有二尺夾道竪華
表其前東南五百武東北八百武皆瀕于水自上望之
諸山環堵而平田千畝湖波浩然見華表間僉謂得山
水之宜爲諸塋最先是予督漕淮上戶部東歸過之與
論先塋之理嘗以水隱爲恨今既得是載思予言乃卜
吉從事踰年而成則以記屬予予觀戶部之先武肅忠
懿諸王忠孝之節著于前代寬甫以下諸公德義之懿
栽植加焉奉議公質直好義敦詩說禮惟先是崇篤生
戸部賢而能文有政于官既衍而繁復登而顯徵諸地
道先閟後發可信不誣傳曰公侯之子必復其始予不
佞請以天道復焉正峰右後則伯剛之弟伯和暨其孫
某之墓近墓有成性寺寺稍前右爲龍泉塢則爲戶部
兄鴻臚序班世端之墓又右西爲桃花塢稍南爲白茅
嶺則戶部之伯祖惟常世父孟清之墓合諸前墓凡爲
封若干所其貧不成域者尤衆蓋自始葬迄今歴祀三
百族凡若干人烏乎可謂盛矣寺有石泉最甘冽上祠
龍神曰孚澤禱雨輙應天順間有司請錫寺額錢氏以
山百畝田六十畝贍其僧因建祠堂奉諸錢主兹亦墓
事所繋故附書之
東湖書院記
東湖書院者廣東按察僉事梧州吳公廷舉之所建也
院在州東門外南臨潯灕二江北負大雲山山之下公
三代先塋在焉有水出山半左右夾流前匯爲池池方
數畝其曰小東湖者公名之也公之先爲湖廣嘉魚人
嘉魚有東湖既取以名又以扁夫院者蓋志不忘其先
也抑有尚友之道焉昔宋周元公茂叔嘗濯纓江州蓮
花峰下樂其水之清也遂寓以濓溪之號濓溪出道州
去江州幾千餘里蓮峰之水非濓溪之水也然自道觀
之則孔子之所謂逝者如斯孟子之所謂有本者如是
者固未嘗異也故觀道有術莫切於水得於水而不泥
於水此有道者之大觀也吾於元公見之大雲之於東
湖其亦類是矣夫公之學道從可知巳然遠而望其故
鄉則得水木之義近而邇其先塋則廣風木之思旁以
招引後學而退將自養焉一舉數得是皆道中之事也
矧院之爲勝負山嚮水草木魚鳥之觀日陳于前登堂
曠如入室奥如經書圖史取諸左右無不應手而摳趨
其間皆鄉里秀敏之士士不遠千里束負而至者又時
有之以是尚友古人夫豈僣且誇哉公博學好古有猷
有爲由邑而郡夙著名績予蓋聞之久矣頃者以貳守
北上道出江右始因吾寮友范君世和得傾蓋焉比任
雲間伻來請記時宏治甲子也越六年正德己巳乃克
執筆蓋院之詳公自有記予特論公之志以告學者云
容春堂别集卷六
