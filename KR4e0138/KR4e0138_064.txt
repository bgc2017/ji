容春堂别集卷九明卲寳撰
雜著(祭文五)(志一)(贊十五)(銘四)(䟦三)(叙一)
祭松厓戴先生文
維年月日門生浙江按察使卲某謹以牲醴庶羞之奠
敢昭告于故資德大夫都察院左都御史贈太子太保
諡恭簡松厓先生戴公之靈惟公清慎之德醇懿之學
兩奉璽書人焉是作始于南畿終于西關文化旁行學
者斗山公持權衡惟明克定謂公秉鈞是即公政公臬
于浙公藩于閩風霜為威雨露為仁周旋司寇遂中執
法公功不矜公謀不伐公在臺省風采峻凝每假色詞
于我諸生十載京師春風賓舘惟正惟忠誨言諄欵公
以身請詔以國留天不憖遺公疾罔瘳惟公之沒天下
所悼矧我諸生有德于教公喪北來丹旌悠悠嗟我懷
公江水東流烏乎哀哉尚饗
九江謁濓溪先生文
維年月日具官某謹以牲醴之奠敬祭于濂溪先生周
公某昔承乏江西嘗以公祠墓在兹疏聞于朝乞春秋
享祀比得俞旨儀祝牲帛一如所請而某轉官赴浙未
獲躬告兹由湖南東往淮鎮祗謁祠下敢用特羊竊附
古人釋菜之義惟公鑒之
祭方伯婁先生文
惟公昔以正學教我南畿規圓矩方學者有師德化所
被旣去益思凡我諸生愛莫起之公名御史公賢伯長
嘉績在人諸生是仰寳也始進實舉自公曁乎再見禮
遇益隆月朔之訓同人之義因事有言引掖斯至今也
承乏視學于公之鄉瞻拜公墓跽奠一觴追感疇昔有
涕霑裳尚饗
祭李容之文
維年月日謹以酒脯之奠致祭于李四丈容之之靈曰
烏乎李丈吾師之季曰宦曰學綽有餘地顧乃壯而喪
明強而長逝胡氣數之弗齊豈造物之為戲伯維元老
為吾儒宗靡遠弗嚮靡衆弗從季也有幸庭几從容曷
其柰何而領教弗終烏乎哀哉葬也比時殮也具物母
兄憑棺公卿執紼英靈有知亦何恨乎飄忽而某等猶
為之悵怳者蓋真念夫斯文之肉骨也尚饗
郟州謁二蘇墓文
維年月日許州知州邵某自汝州東出眉山兩蘇先生
墓下具隻雞斗酒再拜以奠之曰烏乎公之父子繼美
如歆向而才則盛之公之兄弟聯芳如紀諶而文則華
某嘗怪古今天地之間氣夫何獨萃於公之一家也公
之精英寓諸制作固百世而長留然其不可傳者將終
藏於斯邱邪抑並二曜以齊光窮六合而上游邪某也
不肖竊喜讀公之文每恨生不同世無以一登乎龍門
眼中突然乃公之墳安得不嘅然興感而放言以發吾
所聞乎
霍山廟復碑志
上之新即阼也今少司徒太原喬公以太常少卿奉命
祭告山川之在晉者比至北鎮霍山既成禮達觀諸碑
有一仆地舉而讀之則公之祖少司空先生景泰初有
事於茲而立焉者也于今五十六年矣公摩挲感嘆欲
為復立之圖而今大司空才公暨憲副來君方以藩臬
守廵陪位遂礱石以請公乃以舊文用古篆體書而刻
焉越四年公以模本示寳寳觀而嘆曰美哉喬氏世德
如此可以仰觀我國家之盛矣粤自唐虞元凱以來于
商則有若伊陟踵休于周則有若吕伋趾美悉著書史
蓋世之貴乎天下也久矣故觀國者率徵諸此若公於
祖位望相承而後先五紀使命適同且於紀載之蹟似
有繼述之道以數則不可謂偶矣以事則不可謂常矣
它日志祠祀者錄而傳之君子必將以是擬諸商周觀
一家而天下可知也烏乎是可不謂之盛哉司空先生
歴事三朝功業在人至于今猶稱之而公學行政蹟表
表朝著方在登用其所以光厥祖而為朝廷重者豈止
是而已哉寳辱公厚聞是事而喜為天下道也雖不敏
敢敬志之
陳晉庵像贊
此大方伯晉庵陳公之風儀也冕而立朝其在考功時
邪翼乎若趨儼乎若思進退人才我酌其宜君相行之
蓋上以為國下以為民而中不為吾私惟德有望惟才
有譽起百辟之瞻結九重之知其在斯歟其在斯歟
南塘處士贊
吾嘗聞南塘處士乃今得瞻其遺容而起予之敬也蓋
其生也外不違和中無失正尋常收月旦之評七十享
春秋之慶其沒也有祠棲神有碑述行分室而絃誦聲
聞奕世而衣冠輝映由前而論可以占嗣續之繁由後
而觀可以徵行業之盛烏乎休哉
薛仲文小像贊
有客兮古冠竚空山兮盤桓撫孤鶴兮發長嘯聽泉流
兮潺湲有書卷兮不展有琴囊兮不彈松天風兮生高
寒我為君兮賦考槃
景婁錢翁像贊(翁吾尊姑之夫也翁卒之七年某還自京師其孫諫諷以遺像)
(見示敬述贊言)
吉人辭寡知德者希周旋田里帛冠布衣誰歟招者王
孫不歸壯志高逸晚節謙柔碧山將栖乃復景婁誰歟
招者羽客丹邱墓我為銘像我為贊我懷先生陋彼鄉
訕
玉澗錢君贊
猗與若人行謂之士分謂之民書謂壽耇詩謂嘉賓或
遠觀其世譜又謂故國之王孫即讓里而藝黍指鴻山
而采薪考槃所謂洋洋之泌其在今玉澗之濱乎猗與
若人我思古人
孫真人畫贊
以聖童始以山人終非聖不見妙與天通儒取其言醫
師其意藐彼於菟聊爾為戲
龔守誠湖石贊
突如來如端共而抗此何為者月星之精江湖之望洞
庭君之丈人行也
莫冰泉行樂像贊(冬官莫君以此畫示予予謂其人丰神瀟洒有似於君也)
(為作贊語而歸之)
風來松間我行徐徐丈尋千里沛乎廓如深藴謀猷早
謝書簿人亦有言能詩水部
葛芝巖小像贊
讀書窮理能自得師醫盡物情如其吟詩詩以名家醫
以傳世采芝于巖優游卒歲興至高歌謂葛天氏古有
逸民子真是邪
東川莫君像贊
推其志也八極可以横邁充其才也一面可以獨當英
華所萃發為文章風儀偉然稱其冠裳何既強而后仕
乃僅止於為郎惟其在車駕也有疏以解都民之困在
都水也有法以制漕卒之強君子稱之久而愈光此所
謂亡而不亡者邪
且閒鄒君像贊
道鄉之裔讓鄉之居風神秀爽骨相脩臞蚤持守乎清
白晚被服乎紫未汲泉瀹茗尋鴻漸之故跡披雲招鳳
吊伯鸞之遺墟稱之仙歟既歉焉而未足使之仕也或
沛乎而有餘君子謂其自號且閒蓋實錄而非迂也
史敏甫贊
力學不倦斐然其儀師非好為求則應之古貌古心古
有東野謂昌其詩允哉知者
錢梅林像贊
蚤聞庭下之詩晚悟牀頭之易箕裘其心韋布其跡雖
未參九老之班乃實與三賓之席植梅成林笑歌日夕
斯人也殆書所謂而康而色曰予攸好德惟皇之極者
邪
張玉亭像贊
賓于鄉也以德不以年隱于市也以心不以地義嘗著
于一官醫獨妙于一世畫圖極山水之觀杖屨帶烟霞
之氣有竹在庭作我真契謂公落落于人豈無意邪
楊府君像贊
家之肖子國之逸民時服則服時巾則巾孝之舉也或
疑乎漢質之尚也似生於殷才堪百里之邑惠止一鄉
之人吾論其德以附於斯神君子觀之將無得其真邪
書王友石所書金剛經後(經乃先高伯祖伯完裝成今歲久脱落為)
(重裝而歸諸僧云)
蓋聞唐室諸蘭亭惟僧藏者最妙蘇家四菩薩以父愛
也尤珍慨人逝而物存諒天同而人比古今共賞巨細
同歸片紙千金既重中書之心畫百年一日兼勤先世
之手裝敝則必脩愛而莫助製我髹笥護彼緗函尚冀
事附傳燈永作兹山之鎮義緣掛劒聊資他日之談謹
跋
陳舞陽銘(清苑陳君通判吾常出示司成王公懋學所為舞陽異績序予讀而感焉)
(為之作銘銘曰)
令脩泮宫鏹出土中廟堂孔嚴不以厲農惟令之功樓
垂有瓜庭巢有鳩麥祥榖瑞于夏于秋民歌我侯侯有
仁心及于獸禽二牛觳觫侯車實臨將死而生侯有德
音牛邪鳩邪瓜榖麥邪有知無知誠之格邪昔也舞陽
今也毘陵君子是徵我為作銘
坐椅銘(江西諸分司所用椅多高聳不便久坐予每校文輙携此以行是雖細故於身)
(心蓋有助焉友人周仲章謂其功不可忘予乃志之以銘銘曰)
我行西江惟汝之以既康且舒夫焉有倚我展我體天
寬地容允哉繩墨惟汝之功
經鋤室銘(錢諫昌言扁其别業之室曰經鋤蓋取漢人故事以勵其志也冉涇邵某)
(為之銘銘曰)
漢兒寬氏帶經而鋤雖一事微百世弗磨農夫有田猶
儒有經非心弗治非種弗生有經無心有種無田勿忘
而忘荒哉落焉田與種涵經與心會古之學者以斯而
貴寬也雖賢恐或未聞夷考其成飾吏以文君家世儒
亦世服農先難後獲異事同功既顔于堂復銘于室乃
亦有秋道不謀食
書篋銘
萬化散殊中含有常靜觀者程妙契者張我思曾氏唯
于孔堂今曷求之孟子曰必有事焉心勿忘也
跋白沙先生草書卷
白沙之為書有定力而妙者也吾見此卷於京師幾三
十年矣今為莫利卿所藏復一見之無改評焉乃或手
執束茅輙號於人曰吾書白沙云云豈知白沙之為書
者哉論學於白沙者亦當以是求之
跋周雲漢所述姓源便覽
百家姓童蒙始習之書也孰不能誦且書之而東泉君
必為之正其音校其字疏其源者何居以言乎事則近
以言乎用則切以言乎人道則大矣梓而傳之不亦可
乎
叙女夢吉生死
女夢吉生壬寅五月十有三日先一夕予宿文溪書舍
夢入大殿有巨人迎授之物曰此貝也既寤而内媪以
女生告遂名之生四月即能翻書指字呀呀然言人莫
能解也是冬予在南雍一夕不寐達旦起坐泣不止未
幾家人至曰吉病疹以正月四日死計之適合不寐之
夕嗚呼女吉生先之以夢宜其能育而遽死死而遠動
予心胡然者邪明年甲辰予獨處京師追思之甚悲乃
叙其生死
容春堂别集卷九
