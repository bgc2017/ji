容春堂前集卷六明邵寶撰
七言律詩(九十四首)
賜大明會典
緗函新捧出天衢十載文光照石渠唐作一經徒託語
周遺六典始成書聖神功化三才裏今昔經綸萬卷餘
遐想先皇初詔日洞觀千古欲何如
醴陵旋節
三月湘東應召還君恩免過萬重山正緣岐路生愁思
總為庭闈動笑顔雲與新篇封石壁風隨舊節度江關
百年報答知何地只在丹心一寸間
歌風臺
欲上高臺水漫波向來遺恨付長河雄圖自謂千年少
猛士猶嫌一語多白日無端江草合赤龍何在野雲過
登臨更作它時約却向中流聽櫂歌
苦雨
江寒五月擁重衾雨滴空階夜夜深無地誅求貧到骨
有人慟哭苦關心百川何處堪回砥三日它年本作霖
坐對青燈頭欲白敢言吾道在山林
擬遊慈恩寺用涯翁韻
春殘纔作探春行古寺尋僧懶問名近海景多頻立馬
對花情劇更聞鶯鏡湖敢乞君分賜寶地偏教佛主盟
却憶江南如畫裏萬峰青接水邊城
謁文信國祠
春色無端滿地莎傷心燕市偶經過清風又讀忠臣傳
白日如聞正氣歌社稷一身惟死是綱常千古有功多
瓣香未了平生拜回首荒祠獨奈何
答錢戶部世恩
梅村東去問前津自折梅花欲贈人别恨却尋何處在
寄聲翻笑向來頻魚龍漫擬秋為夜草木先知地有春
莫向尊前論出處綵衣公亦賜歸臣
聞秦修敬訃
太守官封處士名十年詩社忽凋零傷心忍讀蘇洵傳
好事爭誇許劭評下榻獨懷它夜永濯纓誰愛此泉清
故山回首相從地一曲哀歌萬古情
陸宫詹廉伯輓詞
謾為斯文嘆寂寥長安誰賦楚人招江山竒氣還千古
臺閣清銜在兩朝門刺有名塵榻靜院燈無夢玉堂遙
西風落日銘旌短回首鄉園恨未消
李絅菴渠南一老亭
詩名晩歲滿江南却向渠南小結菴塵起汚人聊作界
客來看竹亦容參迹如盤谷還嫌僻計似莬裘已絕貪
不用丹青寫行樂白頭臨水影涵涵
通州遇老母生日(辛未)
去歲兹辰正在家笑傾春酒對梅花日長自計還千筭
地遠誰教各一涯天上鸞書重雨露山中萱室自煙霞
憑誰為報真消息己謝秋風奉使槎
少師公祈雪齋居代啓奉問
白頭燈火玉堂深三嘆朱絃對古琴庭鶴夢清知夜氣
江梅花蚤見天心日將南至迎修景風自東來問捷音
咫尺門牆勞跂望五雲城闕漏沈沈
餘干寄秦擇之
别君風雨便隨舟剛得山亭半日留亂草沒泥還宿鷺
密雲籠樹更鳴鳩山中一館鄰僧寺沙際諸生雜吏郵
慚媿舊遊無可道湖船連夜發饒州
題顯公房寓泉&KR0810;
滿道清隂綠樹遮肩輿坐我勝乘車僧頭似雪逢應晩
山價如金欲敢奢一榻此堂真有否百年吾道果非邪
不須更索行&KR0810;記擊壤歌中日未斜
答楊杭州
京兆重分郡守符春風花鳥動西湖鄴侯功遠千年有
坡老情閒一事無益下真成軍國計虚中元出廟堂謨
還朝請畫東南水不但流民可獻圖
僧圓顯請記行&KR0810;以詩答之
隨意雲山放我歌不須文字記行&KR0810;夢回赤壁月還小
濯罷滄浪水更多靜定故知禪榻在虚明今謂佛燈何
相逢莫認鵝湖寺舊學無朋鬢欲皤
膠山忠定祠次施克和韻
壯懷千古了難償太息羣隂剥一陽鳴鳳未聞聲徵角
戰龍曾見血元黃薄茅藉處非無地老樹隂中合有堂
風雨去城三十里滿山簫鼓為誰忙
重登松風閣
天風滿榻坐參禪上有松聲下有泉高閣我來三紀外
老僧誰起百年前茶罏夜濕曇花雨畫壁春銷劫火煙
最是瀧岡猶未表北山回首思悠然
卜居次西涯公(時公欲居宜興)
偶侍西堂坐夕隂可勝歡喜動幽襟鄰州卜築聞新語
晩歲依歸愜素心不朽功言方遠大本佳山水更高深
願教多植梧桐樹次第行聽彩鳳音
寄莊定山
幾年書斷定山翁極目江天送去鴻野史不妨朝報外
病懷長託醉吟中短笻向晩雲隨在小榻逢秋月與同
尚憶長安吟别地夜深風雨燭花紅
沛縣懷古次韻
臺有遺基水有濱漢家碑刻未成塵獨憐沛邑還稱沛
却笑秦人自滅秦猛士存時猶北顧故鄉歸日正東巡
城隂秋草孤舟路往事茫茫問野人
盂城即事
盂城驛前吟夕陽高郵湖上好秋光紅分菡萏初經雨
綠滿蒹葭未受霜遠浦有波皆浴鷺近堤無路尚垂楊
南來時見吳江棹却倚船窗問故鄉
經元世祖廟次王應韶韻
斷碑閒倚廟門斜往事傷心付一嗟春草長沙仍牧馬
晩風疎樹偶栖鴉角端虛憶傳神語劈正何從紀夢華
誰向瀆山陳酒海飛塵如雨亂聞蛙
和吳太史種竹
此君不作此老客庭院真應長綠苔古風藉汝數輩在
今雨從渠何所來歲晩簡書留石室月明環佩傍瑤臺
亦知逕造有故事一月須過三十迴
謝方石以祖母旌門有作次韻
懷清臺倚海天遙臺上風吹宿瘴消雲漢章回聮北極
山川光被表南條寧無鄉里評如史信有閨門禮似朝
白髮賢孫拜恩地貞䰟應亦望層霄
遊從姑山
回首麻姑復從姑江中煙霧兩峰孤伊人似玉丹崖阻
吾道如川白日徂曾是待年終偃蹇也應閱世未糢糊
晩來數點神靈雨莫謂巫山作畫圖
遊麻姑山二首
千載荒壇故姓麻劫灰漫道在煙霞泉流雲壑真能勝
海變桑田或是誇此日珮蘭貽水裔它年笙鶴問天涯
不須更索題名記八月星河有使槎
幾曲登登破嶺煙一亭一曲興超然開雲田畫殷人井
轉壑泉分禹日川獨鶴每翔新表外雙松長倚舊壇前
顔碑謾為傳聞錄屈指于今又許年
都下諸友聯句見寄用韻答之
千里懷人似望仙春波碧漾草青芊周京漢署天寥闊
楚纜吳檣地接連山下石鐘誰定論江邊鐵柱或虚傳
欲憑山水尋詩句錄取圖經次第箋
山行覓句
盡日山行苦乏詩此山佳絶句難竒秖應使者孤吟在
安得仙人一和之千澗水流皆獨往萬峰雲起似相期
春來漫興何須記它日重尋亦未遲
東林寺
東西林在萬山中石塔稜層見遠公人結淨緣還未了
天留佳境本無窮千峰雲影朝還暮一夜溪聲雨更風
欲覓蓮花何處是舊池惟有水涵空
謁李忠文公祠
江上孤城盡力支忽驚風急仆旌旗已無天訴吾窮矣
空有人書某死之不負大魁真此地終為厲鬼是何時
何當合祀余安慶再刻文山雙廟詞
送徐畊隠(畊隠少師公叔氏)
白頭京國為誰來星聚應占近上台天下仲淹元老在
山中宏景隠君回竹林有句人爭和雲岫無心鶴漫猜
相業家聲千百世義莊新倚洑溪開
别後憶張元之
敝裘羸馬未勝寒近别其如數會難郢國書來心獨切
江州衫在淚初乾月明西寺陪僧坐天闊東樓挾客看
憶昔不知今又昔玉河風雪夢長安
夢松露公
几杖相從十載前東曹齋閣故依然遠書淚落西江水
(寳提學江西時嘗得公書有林下不能忘之語)舊夢心懸北闕天(在浙江時又嘗夢與公同)
(入朝)秋渚孤鴻還信信春風嘉樹自年年平生手疏遺編
在海内于今已有傳
南昌感舊
舟行何處不通津六載章江憶舊巡南浦但知乘傳客
西山獨識倚樓人壇松月靜齋居夜庭草風和燕坐春
還向東亭問叢竹别來煙露幾回新
湘東夜宿
到處春禽弄碧楊山行三月雜暄涼宜春臺上吳關遠
萍實橋西楚路長使節乘風朝渡水客樓聽雨夜焚香
憲臣自識均勞義不向長沙弔洛陽
哭王都憲汝言
未盡平生已蓋棺中丞風采豸為冠君臣藥籠諸藩小
江漢戎衣六月寒歲月幾何驚世短風塵如此歎才難
舊遊却憶錢塘上淚滿遺書不忍看
贈戶侍王德華分賑東行
燕山東去馬駸駸百姓應知使者心野有赭衣人似獸
途多菜色米如金天開岱嶽增新觀春到甘棠復舊隂
若過青州須弔古范公祠下石泉深
謁謝叠山祠
從容就義幾封書三百年來養士餘商老不知周粟富
晉人方恨楚材虚庭留舊柏生同勁鼎薦新薇死亦臞
有詔作人無事日江花江草正愁予
謝方石先生輓詞
我歸林下公長逝千里詩筒望不來海隠本非唐少室
山居真似宋徂徠雅歌何處聲相和野服它年手自裁
有石大書明祭酒古松隂裏墓門開
謝邑令請鄉飲
迷途歲晩尚茫茫謂我嘉賓詎敢當揚觶有人慚杜舉
承筐無地想周行一經講受曾它日三老周旋即此堂
為語縣侯休見訝萊衣方作小兒狂
太伯廟
太伯新祠古讓鄉老梅根畔水流長十年夢寐三間屋
萬古綱常一瓣香扁榜大書元自孔(廟額曰至德)衣冠遺製
合存商向來曾擬荆蠻曲許作迎神第幾章
與毛三江訪匏翁故第暮歸有作
久矣門牆夢寐中偶來還喜故人同賦詩尚有庭前樹
醒酒兼多竹外風百歲遺情孤綠野一言嘉惠重南宫
(甲辰放榜日公在禮部堂揖予而進之謂諸公曰此邵國賢也予至今感之不忘)賢郎不負箕
裘語地下真堪慰乃翁
通州遇老母生日
去歲兹辰捧夀觴一時冠蓋總成行萱從薊北還新夢
梅到淮南有蚤香寓客館看東野線望慈闈著老萊裳
稀齡只在明年是春酒親持笑上堂
答成戶部汝從
一日看君或兩過相思還問夜如何西風烏鳥聽時切
南國梅花夢裏多吾道也知元尚白此心空有賁如皤
舊傳康濟無它術數&KR0678;緼絪是太和
次崔世興西郊韻
炎風吹雨滿山陽(時在淮安)正想西園七月涼醫國自知投
藥苦登山猶怪賦詩忙篇章獨得君多有几杖相從我
亦嘗撫卷匆匆又陳迹江湖回首寸心長
途中次白參議輔之
舟行數日遠塵歊秋旱長河潦未消程趣漕兵無邸閣
報傳候吏有津橋道傍垂棗全供鳥野外飛蝗半食苗
幾度觀風入村落輿人堪誦不堪謠
登旴𣅿山憶陳明之
汴泗南來見此山米翁書在翠峰間唐人漫詫僧歸塔
宋代曾悲使出關新訃忽迷雲樹碧舊題空拭雨苔斑
欲登高處誰相伴黃鳥聲中一嘯還
和李方伯惟誠
西湖煙樹曉依微正是平軒憶我時采石眺緣仙客晩
金山留為故鄉遲席隨爽氣真成畫筆寫幽懷不當詩
它日别情君記否映江樓上酒盈巵
劉廣德介夫至
千里緘書兩日前今朝丰采復依然金蓮寺裏觀風地
白鹿齋中聽雨年夜雪夢回開小逕秋濤觀罷乏平川
梅花已有真消息不用江南驛使傳
十賢祠用唐人韻
千年祠宇此重開獨為諸賢酹一杯澗石不隨龍化去
嶺雲還與鶴歸來春風谷遠嚶嚶鳥夜雨庭深點點苔
聽罷雅歌賓客醉共教童子汲泉回
又用唐人韻
九峰迴處石泉幽逝者應知感舊遊萬里風煙吾白首
千年林壑此清流松筠無恙時方晩黍稷惟馨歲有秋
却憶匡廬歌嘯地幾回春草鹿&KR0687;&KR0687;
除夜雨
爆竹聲中破積隂東風庭院晩沈沈閒評經世何人手
老惜流年此夜心宸極有臨香几近慈闈無恙酒杯深
呼童起聽南軒雨却報梅花已滿林
寄秦提學國聲
憲學名官媿我曾得君相繼價逾增鎔金有製元隨可
璞玉無形已付能河廣正誇杭一葦崧高還愛駐雙藤
許州品士亭如在校罷諸生請試登
李惟正燕予通州漕府感舊有述追懷張中丞
邦鎮
舊館苔荒郭外坡(己巳冬予寓此四十餘日)故人相約又來過昔年
盟有鶯聲在它夜詩如樹影何東道意勤三設燕南風
調遠一賡歌却懷襄野經行地沙草茫茫隔潞河
送吳方伯獻之赴山西
三月行旌度太行和風甘雨百花香吳公舊政曾於漢
晉國餘民本自唐雙闕每瞻星北極諸邦兼領甸西方
不須久作江湖念回首從容是廟堂
雨坐有懷
蕭蕭風雨不知春獨坐東亭感慨頻四海有懷非我力
百年無愧是誰身翠留竹節心期遠紅入梅花眼界新
尚覺平生詩興在短吟須寄社中人
曉發南浦
西山南浦隔江流又作新春第一遊舟趁微風斜渡水
輿穿宿霧漫經邱此行更切真才望何處還多麗景收
東向匡廬興無限五峰青點白雲頭
得錢希翁詩簡
雲厓傳得步虚歌回首蒼生奈爾何觴酒誰家延北海
瓣香它日謝東坡江湖秋水瞳兼碧花鳥春風鬢獨皤
共說陶潛能避俗却將心事託荆軻
贈周作之
别來風旨轉深微雨雪青燈坐掩扉江晩不堪滕閣眺
春初應及楚帆歸尋常未必鍾期少五十何妨伯玉非
它夜南沙重下榻匡山雲尚在征衣
次作之
鄱湖木落天雨霜故人西來故意長劇談今古每半夜
漫閱乾坤還一陽也知白鹿昔年夢却憶紫陽何處鄉
勸君且束舊詩卷回首春風踏去航
奉次少傅徐公内閣賞芍藥
五雲輕閣鳳樓隂春入雕闌故故深培植敢忘明主力
調和真見老臣心彭城譜絶看新續魏國盟寒許重尋
却與長安添紙價詞林傳和賞花吟
謝少傅公惠梅子
誰將碧玉鍊成丸寒逼人間瑪瑙盤數顆忽分元老賜
十年如在故山看清含曉露真消渴老向春風常帶酸
嘉實秖應金鼎内調和功在頌皆難
呌巖次陳戶部嘉言
師子逾江漫作竒此山真有物司之懸藤不與雲俱化
浮石應隨鳥共馳郡將遊來曾易榜(談廣信嘗改為笑巖)民曹别
去肯留詩山僧莫訝登臨晩日落高天為我遲
聞吳甯菴轉南京學士二首
山水江南是舊遊公來誰不擬仙舟高陵雲護鍾山曉
清禁星連閣道秋新制有詞全逼漢舊章無恙正從周
封君老向荆溪上十日三書慰白頭
清風每有江東興此地我知公欲來天上靈槎連震澤
人間嘉樹近蓬萊風雲長護宣麻署日月遙臨視草臺
聞道老槐當卧閣北扉回首是三台
張家灣東遇王參政德華
晉溪北上我南遊潞水東頭半日留何處可忘君父念
此行須為廟堂謀百年雅頌知能夏千里歌謳望有秋
指日王師收戰績勿言江左舊風流
釋菜濓溪書院貽王僉憲景昭
一脈濓溪萬古天江州名自道州傳有神真與泉俱活
無象還留月自圓將濟晩舟猶滯在未成春服已悠然
東風昨報新消息許我重栽玉井蓮
謁東滙澤陳先生祠
圑山㘭裏奠公堂何意重來致瓣香史及闕文憐誤豕
禮將求野幸存羊心精已與經行世德義元堪社在鄉
尚欠新碑書歲月祠官稱秩有封章
陳方伯晉菴輓詞
歸雲堂下雨毶毶哭寄長歌為晉菴詩律獨追唐逸響
史評常陋晉清談入參台鼎階無幾退謝藩垣疏有三
百歲高名碑石在松隂十里錫山南
過南康
突爾匡廬又眼前白籠雲氣碧籠煙天留風景都無恙
我與山靈故有緣晴雨漫須詢五老寒暄忽已計三年
獨憐渴思今如許為汲開先寺裏泉
見五老峰
倚櫂看山夘到辰白雲何意不隨人久要未恨相逢晩
遠望還輸獨對真(獨對亭在五老峰下予所作)坐客眼青高踞榻飛
仙鬟碧淺籠巾它年問答應多事一笑而今共出塵(予至)
(廬山有與五老問答詩)
讀成布衣祭忠文(成器餘姚人正統末聞劉忠愍死獄即邑中龍泉山頂為)
(文祭之祭畢以餕頒諸同志其文歴述古今權奸之禍凡二千餘言人謂之祭忠文今其)
(地謂祭忠壇)
萬古興亡淚滿箋一壇遙憶祭忠年大書筆在憑誰執
高調歌沈待我傳無地可投湘水裔有天應照越山顛
布衣閔世尤堪弔何處松楸是墓田
括王勃詩
高臺迢遰絶浮埃俯瞰長安四望開綠樹搖風春澹蕩
赤城映日曉崔嵬倡家今夜銀鞍去戚里它年翠蓋來
不用哀歌對明月柏梁銅柏總莓苔
送楊衢州磐
秋晩山城别駕臨水清石淨萬峰深風迴祥鳳輕千仞
日轉甘棠愛寸隂吾道百年皆此地斯民三代復何心
趙公祠下瞻趨地共訝今來又一琴
憶東林精舍寄示華生雲
東林寺裏舊書堂三十年來野草荒百囀未忘初鳥韻
一株猶剰晩柑香山懷龍阜神俱遠水問梅村脈故長
寄語雲生為磨石客中新記已成章
舟中有見憶老母
老梅花吐北堂前春酒初成婦薦筵事與志違頻易地
心為形役幾經年天恩於物真能厚子道如臣敢自偏
檢罷計書方靜坐不堪鄉語過吳船
兩過德州未謁董子祠詩以志過
地産醇儒郡有光兩來猶未謁祠堂春秋義已傳遷史
誼利心曾辨粤王拜位定依庭柏影薦儀空託沚蘋香
孤城回首風塵裏讀罷遺書送夕陽
憶母
手線縫衣欲問寒慈顔時向夢中看世間盡道為官好
天下無如别母難讀罷家音添鬢白書成國事剰心丹
青燈自照塼河夜回首江南路渺漫
再至德州(八月中嘗寓永慶寺數日)
奉使南來又德州僧堂還記舊淹留星明北極天初霽
風掃中原霧已收野曠尚餘千里水漕荒應負一年秋
諮詢未盡皇華體賦罷䍧羊獨倚樓
滄州聞官軍之捷寄兵侍陸公
露檄傳來捷是真滄州南望正勞神功成魯國追戎地
斷許唐年入蔡人有夢維魚應得水此風何草不回春
北辰瞻仰朝廷近欲擬韓詩獻紫宸
再過清獻祠
江迴春水沒荒磯石上看詩記舊題吾道百年開白日
公心千古映清溪鶴留古貌何妨瘦松長新枝尚恨低
却憶昔遊如昨日楚雲遙接越東西
次吳太史雪中見寄
玉河東下似山隂騎馬如船雪滿襟吏散偶忘前日約
詩來真見故人心寒侵松骨知多少春入梅腮定淺深
欲賦瓊瑤報佳貺獨憐才短負知音
弔李憩菴公墓次莊定山
蕭蕭宰木晝呼風舊壠新阡北又東防墓未須修孔氏
瀧岡真合表崇公兩朝一德功何自五歲三封眷未終
更愛頌聲金石在碧天無際水無窮
聞陳行之訃
俗學如俳到十分玉溪高興漫超羣著書筆自何時閣
曳杖歌從昨夜聞絶壁倚雲青未了落花帶雪白還紛
哀吟一曲無人和擬向西山更哭君
贈祝惟貞致仕南還次陳一䕫
鶴骨稜稜苦為詩年來此癖已成竒與君撫卷俱陳迹
及我登壇竟後期聽鳥有情嗟反哺折花無語贈將離
文星夜夜天南極千里長吟寄所思
通州留别李都憲惟正
潞河堤上望渾河諸老追隨幾度過春興有餘三月小
夕談無數十年多東郊正爾歌靈雨南浦何須賦淥波
邊馬不嘶青草闊中丞問俗意如何
白鹿洞三首
五老峰前數畆宮坐憑雲水鎮南東山人骨相千年外
洞主心期一賦中題壁定知誰不朽望洋真覺我難窮
太山頂上蓬萊近何處青鸞欲御風
青山坐我對青衫弔古情多漫與談眠鹿已無人主洞
卧龍空有地名菴百年講坐慚虚左萬里驅車願指南
吹醒清風天未晩共誰長笑破煙嵐
風雨崇朝洗宿嵐古壇高倚五峰南坐看雲氣秋生壁
卧聽泉聲夜繞菴杖履正堪成雅集絃歌猶恐落清談
殷勤好語來遊客莫遣飛塵上舊衫
送邵僉憲用之復任山東
滇海歸來老使君東行還共泰山雲州兼青兖雙旌去
天近滄瀛一道分何處秦碑猶可識它年漢詔漫曾聞
須公高攬澄清轡馬首西風日未曛
送周工部元弼
水部官憐初拜日金陵地憶舊遊時未應歲月閒供吏
最是江山巧索詩秋色催人移棹急客懷逢雨出郊遲
靜中經濟堪料理笑把清樽有所期
雨坐漫述是日郭仁宏寄小像至
鏡中愁鬢欲成皤新畫應慚郭泰和花謝曉風方恨急
麥收春雨竟嫌多曲房辟濕頻燒术單裌生寒重易羅
滿院青枝飛燕子扣門時有客相過
容春堂前集卷六
