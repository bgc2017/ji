容春堂續集卷三明卲寳撰
七言律(百五十二首)
七言律
雨坐
初春煙雨似梅天牆角梅花尚索然病客有情常夢野
閒人無事漫占年永縈淺碧連城外草送輕青到檻前
聞道憂民新令尹幾廻騎馬勸耕田
忽憶江西湖南時風景用前韻
漫道吳天似楚天四時風雨一蕭然滕王閣下維舟地
黃鶴樓中聽笛年春色漸回梅放後秋聲應盡鴈歸前
東山屐在堪乘興閒送清泉下石田
雨中寄浦文玉用前韻(時文玉為予評訂學史)
風雨無端莫問天新編讀罷自欣然寸心敢謂能千古
一話真應勝十年江郭鳩聲春笠外山窗梅影暮燈前
明朝獨上鵝湖棹回首蘼蕪滿野田
春日無緒泉亭書院俱缺一至次浦文玉山行
用杜韻
仲春風日尚微寒兩月多愁懶戴冠雨後花催連夜賞
雪中山憶隔年看雲開平野還盤谷石轉清流更激湍
物色有餘情緒少幾時慈壼報平安
春水夀王郡侯
懷李樓前春水深郡公多暇重登臨長江對我一杯酒
白日在天千古心筆無留翰漢老吏詩有餘才唐正音
年來初度未須祝手植甘棠新作隂
送顧行人與新
奉使真随八月槎南風五月又辭家松花露溢離亭酒
石子泉將客路茶北極朝廷瞻象魏中原藩省賦皇華
明年再攬澄清轡獨聽民謠到海涯
久雨
熟盡黃梅雨不休出門何處覓滄洲勢傾底柱河全瀉
氣塞歸墟海逆流圃史空傳葵有日田家長嘆麥無秋
渺然舟楫吾安往古華山前一倚樓
秋夜
月流雲竇影庭柯今夜風於昨夜多我病未堪空酒在
秋聲如此奈愁何人言每信天無漏世事真看地有波
三嘆朱弦誰聽者幾回擊節杜陵歌
野色
黃泥橋西溪岸斜東風吹水擁溪沙杜陵藥餌長隨我
韓子詩書正滿家何處不看懸磬室有人還着替舟槎
渙然亭外當時路只隔南涯與北涯
秋夜宿惠山精舍
惠山草堂秋夜清道人夜坐聽泉聲中庭不見古松影
西嶺却遮新月明一里松菴期信宿十年鹿洞夢孤征
明朝藜杖須將去從我閒行三兩生
得如山和章再用前韻
落日空山鐘磬清隔溪時聽櫂歌聲小橋再渡覺身徤
高閣一登增眼明望極江湖雲北去夢回歲月鴈南征
黃花亦是秋風客儘辦寒香對老生
九日過國臣弟南莊
鳳皇墩下扣柴關籬落黃花手自攀適野亦堪酬令節
避高應不到名山情多更欲臨流坐興盡真拚載月還
最喜晩來風色定小橋回首碧灣灣
寄顧台州華玉
秋晩懷人思欲荒東南江水隔錢塘山高故近台三象
郡僻真懸海一方他日曾看周砥柱何時能翦召甘棠
觀風定有新詩句願托王生為寄將
新春
庭草猶枯漸有情簷聲如雨雪初晴緣江積凍朝尋徑
匝市浮煙午出城風信巳非前九烈月華應為上元明
梅花兩樹香如許誤道詩人在冉涇
得章司成楓山先生書
司成書自道卿傳千里楓山越四年風雨夢從初起處
江湖心在未歸前數盤谷可容君築萬里門曾泊我船
聞說臨風多感慨乾坤回首一茫然
戊寅八月以容春集託喬司馬寄王中丞虎谷
越歲司馬以集還因得中丞之訃
隔歲書回不拆封驚聞虎谷失髯翁風騷遼闊遺音在
江漢蕭條老眼空壯志欲從汾左右(汾謂文清薛公)清聲曾動
陜西東(虎谷嘗以言事謫官陜州既而擢陜西提學僉事)七年又洒柴墟淚屈
指交游俯仰中(柴墟儲公卒今七年矣吾悲虎谷猶悲柴墟也)
守溪公惠洞庭新茶侑以長句奉謝
洞庭春茗過湖來閣老新詩手自裁錫谷泉應將撱石
玉川風欲問蓬萊竹罏縱有僧堪借梧几曾無客與陪
何日山中尋舊約莫釐高處一登臺
悼沈提學休翁
江東回首復湖南到處春風許我參萬里無槎心獨往
千鈞有筆力能堪鳳皇臺遠空魂夢黃鶴樓高絶笑談
最憶牽衣相别地碧瞳如水鬢䰐鬖(予自湖南之漕臺翁手予腰帶笑謂)
(其子曰我江南有此秀才)
松壇午坐與送茶諸僧
竹裏風來生晝凉况逢時節近端陽也知城外塵能少
却道山中日更長雲壑飛泉頻倚杖松壇磐石漫焚香
老僧供茗渾忘味好向嵩峰問溥光
答姜士元用舒國裳韻
歸舟不見急流難曾向嚴灘濯我冠何處世情非灔澦
幾時塵夢不漪瀾(漪瀾惠泉堂名)山中松子秋還落海上桃根
晩更蟠遥想棲賢(山名)雲霧裏定依北斗望長安
用杜韻寄李劔州
病餘岑寂向林邱消息欣傳李劔州蜀道巳通今四海
禹疆還識古諸侯孤城力起千家市短劄情隨萬里舟
我亦舊遊忘未得夢魂長繞紫薇樓(紫薇樓在浙藩)
答陳憲使文鳴過訪不遇
黃梅雨過綠秧齊日向山莊路不迷萬里仙槎還海上
十年清夢幾湖西太行碑刻看新打嶽麓書籤憶舊題
謝客也知非此客却教泉釀負蒸藜
文鳴報書久不至
江船連夜發蓉湖三宿封書報尚無夏榻夢魂便客少
晩輿游興對僧孤驚風驟雨常懷楚(逆瑾煽虐時文鳴同官湖南)麗
水佳山又過吳欲向詩囊問竒句瓜州回首渺煙蕪
和喬司馬三首
梅花水
梅花不見見清㾗何處還堪索笑言雲影逗風俱澹蕩
波聲流月自潺湲湖山韻絶弦長斷洛浦香銷珮獨存
春到江南無限樹不須臨水賦招魂
觀音山
觀音閣下江水深閣上丹崖知幾尋安能羽翼一飛上
獨凭闌干時放吟鳥去却留雲棧影潮來還起石鐘音
十年老眼今如夢遥為巖翁重此臨
雞鳴山
鐘山西引一峯高雲磴盤紆步不勞畫裏樓臺復鐘鼓
望中城市有林皋江流入海初奔放世路懷人更鬱陶
却倚崔嵬發長嘯松風何處起秋濤
夏吏部于中以諫除名訪予里第予避暑山中
聞而賦此
南歸吏部一方巾冉水東頭訪病人萬里孤槎浮海夢
片言九死報君身風從遠道來應好暑向深山避却真
從此著書應滿室草堂深閉楚江春
舒翰林國裳過錫病不能來其人來言之
病客舟中不著巾山中而我亦懷人平生温飽元非志
萬死艱危尚有身風力南溟看獨近潮聲東海聽初真
也知夢轉滄江晩正想臚傳玉殿春
萬汝信與國裳同舟用韻再寄
一封書上幾沾巾道路爭傳國有人雲霧政勤瞻斗念
風波還重渡江身吳門晩樹舟邊近楚澤秋蘭珮後真
却憶匡廬弦誦地五峯回首不勝春
晩涼
晩凉幽興為誰多聞道靈旗巳渡河露咽微吟還蟋蟀
雨添新韻到蕖荷窗前夢醒風初定枕上詩成月己過
從此炎蒸應盡退不須頻問夜如何
寄莫如山
五更夢醒憶南沙只尺天分路兩涯詩草往來憑稚子
春光深淺問梅花節臨雨水初飛雪路阻山泉未試茶
畫裏西湖皆幻景似聞高興在東家
得如山和章兼荷踏雪見過用前韻
雪後相過屐印沙美人望不在天涯九峯西照雙溪水
萬樹東風一夜花天台客去方燖橘陽羡書來未寄茶
留得山翁曾共醉數杯今雨對詩家
送朱工部請告歸上虞
記得逢君在樂平新凉庭院碧梧清周官六典曾司寇
禹貢三江又水衡澤國烟波吟裏興雲林風日病餘情
西興渡口猶回首聞道秋潮昨夜生
寄張汝立
别來風雨夢初醒兩對山中春草庭江漢無情衰可墨
(王陽明平江西汝立嘗參軍事)春秋有法簡能青筆將點易勞君送(先以)
(象管筆二寄予為點易之用)琴欲賡歌起我聽聞道儒臺虛席在何
時尊酒海天亭
送施克和之平樂
行盡瀟湘問吏郵青山廻處古昭州自知宦寓應如水
誰道刑官便是秋身在江湖頻望闕道經岳鄂兩登樓
三年憲召君當起莫指蒼梧賦遠遊
送錢昌言赴順寧經府
萬里滇南郡幕行先從水道問郵程乾坤何往非臣所
朝夕難違是子情晩日每看山外影寒江猶聽霧中聲
獨憐泰伯祠前别數點梅花照眼明
喜冬官錢士弘訪予惠山草堂
公來猶記十年前我在山中正浚泉陸羽水經應入妙
盧仝茶力漫通仙閒邊夢亦尋常見病後詩曾一再傳
他日風雩還有約滄浪歌罷采金蓮
杭方伯世卿登我龍山不克奉陪
百里荆溪十載違相逢誰道舊情非病如夢裏予初寤
畫在詩中子亦歸兩地青山歌響應一星南極望依微
憑君再訂登高約聽罷滄浪共振衣
九月一日
九月一日初度辰謝客來訪山中人坐臨舊石談還舊
茗試新泉味更新點易筆如周入夢讀書臺與李為隣
高邱遠海詩家興我亦東馳萬里神
壽少傅邃翁先生七十
百年師執邃庵翁幾向門牆拜下風多士鈞陶鳴鐸外
累朝經濟掛冠中時將老矣江山在興本超然出處同
莫道隠園真可隠廟堂端合坐姬公
送施漸之平樂省親
瀟湘洞庭涵太空詩人行色在胸中石鐘舟畔三江月
鐵笛樓前五夜風衡岳鴈回程可計蒼梧雲盡望無窮
憑將一勺龍泉水遠向昭州壽乃翁
晝坐偶成
兩月慳詩到社中日長應負綠陰風病多自笑藥無力
步少不知笻有功五里汲泉將石子一春戒酒謝山翁
故人送筆能留在點易臺高對晩峯
點易臺八首答張侍御汝立
象筆雙緘自吉州書題點易遠相投老來已悟浮生夢
病後兼忘應世籌磴入烟霞須策杖臺窮雲海勝登樓
憑誰淨掃焚香石千仞岡頭拜孔周
海天亭畔卜幽居三古精神一卷書象管搦殘硃未落
松梢滴盡露還餘姓同康節希何敢年過蘧瑗化不如
月出東山時起我獨憑高處問盈虛
桐樹扶疎蔭石臺巉巖西望更崔嵬日流雲影前峰去
風送泉聲别澗來鴻漸茗從閒客試李紳書自少年開
晩凉每有風雩興隨意鄰僧坐碧苔
高臺百尺臨蒼茫白雲渺渺溪泱泱松垂一枝去地近
草碧千里兼天長有時巖頂起清籟何物澗邊生異香
操鉛點易者誰子老矣羲文心未忘
萬壑風雲萬壑濤人間天上在巖嶅邱園掩映松楸密
臺殿參差鸛鶴高僻地自堪成晩節浮名真合付秋毫
野翁錯指丹崖是應怪頻來杖屨勞
百年佳興獨登臺草結為堂白日開雲暝氣連東海石
風睛光動北山萊故應壁立千尋在安得泉分一道來
老衲似知天假我手移松樹夾庭栽
金蓮池水即滄浪白石岡雲接草堂竹合鳳簫難起調
樹留蟲篆不成行百原泉上風神遠五老峯前夢寐長
萬卷相看纔數畫漫勞書客問芸香
觀水長懷子在川衣冠時向古壇前蓍從上蔡無真種
圖到希夷有别傳客送屐聲雲裏徑僧將瓢影月中泉
閒來凖擬忘言久莫問新詩月幾篇
次韻答鵝湖費公
清時誰敢愛深山風雨應慙厦萬間東國儘容原憲病
(自謂)西京猶放涑翁閒(謂公)詩傳秘閣歌盈耳藥進慈闈笑
強顔烏鳥情真天鑒在一封已達九重關
代柬寄劉司徒
平生青眼老司徒兩地暄凉一字無經濟有才空歲月
登臨何處不江湖百年第宅長安市千古衣冠洛社圖
久矣吾衰還病母舊遊回首渺雲蕪
追悼杜檉居
檉翁書斷幾經年忍見哀音到耳邊夢裏關山猶阻在
畫中人物竟蕭然遊追司馬纔千里隱比東方但一㕓
獨爱高談驚鬼膽江湖風雨不堪傳
侍御東君来言大司馬洪洞韓公問訊志感二
首
柱史傳來洪洞語病夫心事有公知東曹疏筆還誰執
西野吟笻也自支千里寒暄音似玉百年憂樂鬢如絲
風吹凉雨清茶罷正是懷人欲渴時
太行雲遠獨懷人近古風流大耋身(時公年八十二)一代典刑
千百世兩朝平格二三臣夢廻曹省燈無影詩到山林
筆有神更喜清廉衛參政白頭情話正相鄰
聞申詔侍養喜而有述
一封書奏再踰年温詔春來忽自天此日益知親壽遠
何人敢望聖恩偏新銜承乏催無駕舊祿留餘養有田
最是衰遲慚報稱山中常檢白雲篇
九月一日點易臺新成登而觀之又得一石如
臺漫賦
臺成點易試高秋更愛真臺在上頭石小似看千仞立
雲多還許一方留飄然野步長隨鶴何處機心不見鷗
分付山僧種松樹曲肱閒送翠陰流
九日與暢大夫以下八君子登臺述事
上盡高臺復有臺海天睛眼逐雲廻徑當轉處還逢石
坐得便時本藉苔風雨重陽初掩靄乾坤吾道政徘徊
縣公自送江州酒更許山僧供茗來
十月朢日馮按察邀予登璨山高處觀廬仙丹
井至于新築中臺上臺述興二首
行過青山復璨山幾層雲磴幾松關中巖泉落龍猶卧
上界壇高鶴未還十月風清雙篴遠五湖波闊一舟閒
憑君着我題名處應在丹崖萬仞間
幾年高興擬登臺此日肩輿偶上來畫裏水曾誇震澤
望中山欲問蓬萊風神似與仙靈遇蹤跡從教野老猜
日暮不須催返棹東方明月正徘徊
趙祕閣訓夫哀輓册
别君遠在廿年前偶讀哀詞一泫然越客調經涯老賞
晉人書自洑翁傳天連閣道長當御地近瀛洲太逼仙
曾向縉雲詢白叟潮江煙雨隔青田
詠雪燈答勳姪
雪製方燈昔未聞阿咸才思夙超群一中造化離為火
四外經綸坎作雲石室春光從地起冰壺月色自天分
閒來靜坐能生白更愛驪珠夜到門
司徒鳳山公見過
江漢功成召命新南來泉上問山人時哉春暮還靈雨
久矣吾衰更老親萬里長安天在望千秋淮海水如神
相過莫怪頻留坐話到平生字字真
送秦古峰别駕用前韻
孔嘉驛前江草新送行偏感舊遊人驥才此地方堪展
鳳德何民不可親春雨桑麻無曠野秋風黍稷有明神
煩君為弔康齋墓十字題碑愧未真
次幸庵彭司馬寄吳憲長
司馬登廷晝接三閒情及我我何堪梅花隴外嫌疎闊
萱草堂前愧旨甘望日直從雙闕下觀風曾到兩峯南
他年出將成功地時雨亭高酒半酣
次顧少參山行韻二首
明月青天兩度秋太虛如水屋如舟一年節物還黃雀
(是日與成惠黃雀)十里溪光共白鷗自信菊華堪托醉誰知萱
草未忘憂山林况有平生癖莫怪封章懇乞休
步盡僧廊轉曲阿肩輿長記駐松坡愁看白髮千莖長
病謝青山數月過地僻自應塵事少夜長偏怪雨聲多
牀頭易在吾衰久敢向蘇門擬舊窩
二十日與諸生私祀忠定祠退餕松風閣
山中景物雨中樓爭道風雩是此遊竹徑有香深處淨
松壇無影上方幽茗留宿潤春初擷苓待新晴夜欲收
何處美人同我興便題書劄向渠投
雨中歸自惠山得見素和我點易臺詩用前
韻
風雨西庵正倚樓素翁書至似同遊十年海上人非遠
何處山中事不幽竹蘖乍肥分僕送松花將老託僧收
易臺八首從頭讀始信平生分已投
寄浦進士文玉用其韻
長安為客一年多喜聽明良和舜歌風海稍紆仙足驥
雲山微露佛頭螺兩都賦在名為累三策文成病作魔
獨有知音隔江左蓉湖秋晩水增波
暑坐追次文正公韻懷守溪先生
深堂晝日坐蕭然興至行吟倦復眠水石簋清手自擊
海天亭遠夢相牽客談鹿洞已無分人憶蠡湖還有邊
高秋擬上莫釐頂已辦買舟三百錢
俞大參國昌寄惠杞餅苓膏奉謝
遠書來自濟河東餅杞膏苓在手中松下光憐春過雨
菊邊香憶曉含風向人未論通仙品為我先收起病功
莫道紙囊容易盡久將杯酒托山翁
同年會述事
兩年三度會同年四老年俱七十前涓滴飲應憐勿藥
郎當舞不笑當筵恨無萬厦能蒙雨幸有孤舟已濟川
欲托一觴酬晩節濯纓同向此山泉
點易臺右得泉
點易臺南忽有泉原來石竇始涓涓氣蒸碧霧絪緼合
聲入青雲迤邐傳洞裏乾坤雙滴露山中日月一流川
誰將千古方塘句歌向吾亭翠壁前
九日點易臺登高用小杜齊山韻
風急山深葉乍飛行雲皛皛日光微臺高正合逢秋上
道近還判向晩歸北極星辰真曠矚南湖山水各清暉
尋常笑口何須羨千仞岡頭更振衣
白樓吳公夜過無錫以詩見貽次韻為答(時公自南)
(京太常卿遷禮部侍郎過家上塚尋將北上)
日為公來戒小車夜船風便但緘書名高法從三朝上
職重留都六載餘啓沃經綸方自此交游贈處欲何如
麓堂舊話平生在再拜臨岐有病軀
滴露泉
一滴源頭息息新每從旱日見天真涓涓晝夜江湖遠
洒洒乾坤雨露均煑茗儘供臺上客研硃還假洞中人
再歌晦老南巖句始信青山本有神(廣信南巖有一滴泉晦翁嘗題二句)
(於壁曰一滴有靈通地脉半空無雨洒天漿今文集中皆無之)
王郡公得芝於泉上次韻
公來山中天作竒清泉白石又丹芝獨憐日轉棠堪蔽
誰道風行草不知蟠結真形雲裏化絪緼和氣雨前滋
老生未得同幽賞渴望西峯一賦詩
郡公見訪用得芝韻
又為吾泉益一竒若冰洞口得靈芝栽培是力非人與
雕刻無心有物知光分日月雲莖動數應星辰露瓣滋
自古化機愁太泄山靈從此謝公詩
雨
高舂獨坐到昏黃起問階前幾寸強神化故知時雨妙
憂懷真與野人忘池添水色輕初定風送雷聲隠更揚
不但城南三十畝明農心亦繫巖廊
分題黃鶴樓送少參丁元德赴湖南
大夫能賦愛登樓五月雲帆到鄂州廣漢長江俱萬里
白雲黃鶴已千秋吳人獵遠兼蒼野夏后祠荒帶碧洲
他日甘棠應此是有詩須向壁間留
松風閣次韻
出郭初聞縣閣鐘西林東日破朦朧我於寺主元無約
詩與禪家各有宗三伏炎蒸須謝客四朝衰懶合明農
相逢若問來何早欲向風前聽古松
草奏
詔旨臨門母在牀拜恩初罷草封章南宫地近行猶滯
北極天高望更長敢謂晩年真可進亦知幼學未能忘
古人曾說良工苦一字應須九結腸
松風閣夜宿
不宿山中已二年老僧還話二年前戲移片石真竒蹟
笑却千金是隠緣半夜未眠泉遠滴四山無籟月孤懸
明朝更與王山長點易臺端望海天
聞詔從侍養之請
十年七疏為親辭始荷天恩遂我私敢謂孝誠真懇切
故知仁閔不遐遺孤鴻偶與風雲際寸草仍沾雨露滋
獨對青山還點易何時定是報君時
得石毛二先生答簡(熊峯簡有交游中有此終始大節何限光重一)
(代人才舉動自別且於世運有深助焉之語三江簡有溫旨如春可見忠孝兩)
(全而聖天子待大臣之禮亦至矣之語故有感焉二公皆文正公門人與予同)
(時故不能忘也)
三江讀罷又熊峯百感心期簡二封漫謂交游有光重
極知世運此遭逢吟詩社外長觀水點易臺前獨種松
伊昔同遊今老大麓堂夢轉惠山鐘
夕坐觀泉月上始還
海天亭上坐焚香静愛山中寒日長石罅雲芽含宿雨
波心樹影弄殘陽九霄月散九峰剰一夜泉生一寸強
却漫有臺名點易誤教遊客問行藏
待月未出歸途漫成
興酣擬坐月中臺月上遲遲且復回峯影過湖殘照去
風聲入谷野雲來衰年多病堪何事清世無功愧不才
除却慈闈朝夕外舊書還與故人開
超然堂成二首
一泉一石皆君賜敢謂山林遠廟廊鹿洞勝遊空舊榻
潁川竒夢有今堂厓懸老樹冬逾勁畦引清流歲不荒
久矣吾衰還策杖西巖北望拜焚香
平生心性愛寬閒又作新堂傍舊山雲石巧當斜徑處
露泉時滴小池間老來書策元非課世上功名豈有關
我不絶塵塵自絶翛然晨往夕忘還
送浦麗水文玉
十年麗水我曾遊又賦新詩送縣侯山戢兵戈金在穴
海通舟楫盬成邱有人俎豆如諸葛何處弦歌不子游
且莫易看循吏傳幾多風采待君收
立春日奉太夫人酒
春迎元旦先一日壽祝慈闈過百年新製銀壺(金出存問)恩
似海舊懸金榜筆如椽折梅侑坐香初媚縷菜供盤碧
更鮮不用萊衣頻拜舞賜袍光彩照堂前
元宵後山行
一番料峭一番和正月東風望後多雲倚詩壇仍几杖
雪殘燈市剰笙歌鬢愁對鏡添霜雪酒愛停杯起綠波
畫到垂枝難着筆吾吟如此老松何
贈林以永(侍御林君以永上書諫佛左遷道敝邑以書問予草堂予適避)
(冗之堠陽未能奉會輒賦小詩用謝疎簡予近以見素公命為邵州祠記知君)
(世為詳故及之)
石亭寺下始逢君疏出留臺慰所聞海郡南遷唐更遠
沙門西逆漢初勤百年山屐三時雨五月江船萬里雲
歸見素翁應感嘆邵州新廟薦清芬
寄俞國昌參政
都諫才名動六科山東方岳亦峩峩班違清切天還近
步入寬閒地更多幾處殘碑猶鳥跡何年幻市不鯨波
文莊亦為軍儲出關塞而今尚有歌(文莊謂葉亞卿嘗以都諫遷參政督)
(軍儲於北邊)
十六日悔未及月華呈同賞諸君子
睡魔酣處月曾華向我翻嫌見者誇地下不知光是日
天邊空指色如霞晩來真合歸誰咎老去猶將拜此嘉
何許廣寒堪問信冰輪冉冉海東涯
送殷時衡應貢之京
澤宫春貢起英才三策彤庭晝日開驥力正當千里道
鳳威須傍九成臺珠從海上原無價木到江南故有材
賦得長楊多諷在願因清燕奏蓬萊
毘陵城外夜泊有懷半溪郡公
天寧寺下晩維舟出郭相迎有郡侯百里路頻紆皂蓋
十年夢已落滄洲向來風雨增多病今日江湖謝遠憂
春野初晴詩景闊遲公同上惠山樓
多稼亭有作
多稼亭東細路斜郡侯於此再留茶前人後人事相感
昨日今日春有涯壁記尚看全石在郊觀猶恨短墻遮
數株霜柏皆孤直更著寒梅一樹花
素翁宿我山堂晨起奉呈二首
堂成忽枉司空駕坐倚斜陽對海天近處自便泉與石
靜中真愛日如年多情欲下南歸榻有夢還隨北去船
迤邐到京春已暮薰風歌裏和虞弦
别自金溪二十秋春風忽起草堂幽兩行西服(江西四川)仍
青野一卧東山遂白頭廊廟合興新揖讓衣冠爭羨古
風流遥知今夜懷人地應在江南勝槩樓
别後奉寄
司空勸駕朝天去而我望如天上來何處春風木榻下
山中白日草堂開考亭最少立朝日范老真多濟世才
南極文星今北極易臺回首是三台
山堂雨坐用懷王郡公韻
東行到海復廻舟百姓方歌郭細侯風幔正懸山上月
雨帆猶隔水中洲已知平野無遺病誰信豐年有隠憂
一望江湖俱在眼吾堂還媿范公樓
喜王山長至在超然堂作
山長南來如舊約初成春服又新堂清泉偶怪乾時細
白日真從靜裏長雲外諸峯輕露碧風前百草暗傳香
近將定性書重檢點易臺高坐夕陽
素翁詩来内改一聯乃復次韻以答
賞罷松庵二老松山靈應識古儀容徐行日轉池邊樹
静對雲生江上峯憲節秋風傷舊别郊壇春雨憶初逢
年來謝病滄洲遠只有懷賢意未慵
尹舜弼訪我二泉書院詩以叙别
七年離恨忽消除更愛清言數起予士品故從三代後
文章誰許六經餘春深水國舟還淺夜静山齋榻又虚
欲問星槎何日返廟廊新舘正渠渠
聽高子明讀春秋傳
老去劬書愛目光朝吟暮誦得高郎一聲何處鳳歌遠
萬古不如麟筆長晏子宅邊南市熟羲皇夢裡北窗凉
應須七日登山去望闕巖前拜瓣香
送程副使用素翁韻
赤壁舟移一夜風十年晤語幾回同向來鳴是周岡鳳
何處乘非漢道驄伊洛淵源新浚後江湖幽隠舊遊中
遥知素老相逢地太白樓高月滿篷
山中初夏
山中初夏漸清和聽罷樵歌又牧歌曉暝暫疑青野窄
午晴偏覺綠陰多閒從點易無僧到遠為徵文有客過
詩興撩人歸興緩東峰明月夜如何
督府楊侯銳見訪
督府新銜舊總戎獨將一郡障江東圖南預誓三年日
逐北兼乘兩夜風何處解揚能致命向來余闕未成功
千秋誰秉昌黎筆聞道平淮論已公
偶讀羅圭峰所為張宗伯墓銘因感羅之知己
情見乎詞
磁龜山裏訪君時坐對青燈各鬢絲經國念深非我任
作人心苦有天知晩驚妖鵩從何處秋逐冥鴻信所之
只尺寗庵空墓草旴江回首不勝悲
王近至有悼
四明山下得狐邱爭似并州是釣遊布褐江湖俄及晩
棘闈風雨幾經秋劉蕡有策空留廟王粲多情獨倚樓
忽報近郎還北上愁心江上送孤舟
聞顧氏兩封君奉詔加三命之服
詔許衣冠與子同百年昆弟兩仙翁雲司象簡瞻趨外
薇省金魚映帶中清世箕裘還作地名家弦誦已成風
向來錦軸絲綸在請看平生教育功
聽雨
數月長懷聽雨心道人今夜坐應深誰知北斗廻元氣
我愛南風和好音况復五湖俱入海莫須三日始為霖
麥秋時節陰晴半時有鳩聲出遠林
與王山長行精舍中
閒從山長到山中獨上高臺眼欲空泉未出巖聲在石
雲初落沼影隨風退藏自得衰年計遊息何妨靜坐功
莫道堂前無長物數峯青點海天東
得浦麗水訃
方怪伻來得起居訃音新到重愁予銘旌長路晨風裏
燈火空衙暮雨餘視篆獨憐三日淺讀書真恨一生虚
早春山舘觴君地再誦離歌淚滿裾
謝守溪翁致洞庭新茶及羅紋箋
雨齋無客自焚香百里雙緘有使將思渴為公嫌茗少
才慳於我愧箋長晩來絲鬢忘禪榻湖上青山帶草堂
莫道滄洲天遠矣一星南極夜光芒
盛别駕還自叙州
蜀道歸與鬢未皤叙州功比漢州多金魚初拜明廷賜
彤管還收野老歌嘉客可人來只尺大夫能賦興如何
相逢且問東皋子澤被横江尚有波(横江在叙州陸方伯東皋嘗為守至)
(今稱儒吏焉予與方伯知久故見而首問之)
懷山中草堂
十日不到超然堂泉聲隔竹高雲凉山中本愛白日静
臺下已謝青春忙行支削棘立高處坐隠槁梧窮大方
祇須假我三伏盡滄浪歌裏棹相將
寄南都三友
五清劉光祿
不接詩筒又兩年留都風月思依然交游南省論文外
識在中州品士前江上興難移棹訪山中懷每廢書眠
司空問罷還醫客回首三山半倚天
雙溪汪司成
七年清夢幾雙溪回首賢關帝闕西雲漢為章常獨詠
江山留勝更誰題龍飛郢楚真嘉會鳳下岐周亦暫棲
一曲南風又宣父知音何處問昌黎
鈐岡嚴翰長
神仙官府在蓬壺學士文章贊聖謨靜裏經綸書四部
公餘記注賦三都星辰閣道懷前此風月鈐岡認故吾
豈不懷人如室遠東南煙水自江湖
寄湖南賑使吳中丞兼柬秦中丞鳳山(吳蒼梧人以兩)
(書不報見責故代柬以謝)
兩年未報嶺南書却向湖南候起居赤壁山高三國後
洞庭波闊九歌餘樓臨江渚曾招鶴節過鄉關不問魚
淮海相逢同弔古岳陽回首意何如
用前韻寄秦中丞
一介南來得兩書高秋松菊自幽居君才江漢兵荒後
吾道山林疾病餘憲節故應隨有鶴儒餐真合食無魚
瓣香為致華容否夢裏懷人玉不如(嘗託中丞以香帛弔東山公)
寄毛侍御汝厲(時按湖南)
直指南廵獨寄書新春長憶過山居雷霆虩虩雙星畔
江漢滔滔六月餘清世敢聞歌有鳳豐年真願夢維魚
白沙玉峽相逢地二十年來一日如
山中答喬司馬用前韻
新詩閒向竹間書司馬題緘問索居晩渚愛看鷗立處
寒空愁聽鴈來餘客須報簡呼毛穎僧促供茶扣木魚
山水娛情忘未得病懷不是渴相如
代柬留王郡公用前韻
微恙求歸已上書西川幽夢落溪居觀風步遠春耕畔
治獄心勞夜燭餘高調欲將公比鳳閒情敢謂我知魚
莫言借寇非今事召杜從來父母如
得九峯書後晉溪繼之
書來一日兩尚書病客江南正索居湖海遠懷千里共
山林幽興七年餘答君豈謂真能石知我何妨不是魚
却憶當時東省地九峯心亦晉溪如
夜熱
晩來坐愛一軒空酷熱偏教苦病翁夜影空憐花裏月
秋聲安得樹間風耳聞暑雨咨方切指計炎蒸伏正中
柳岸陰多舟似屋共誰長嘯五湖東
鄒光懋為我復先世所藏畫詩代簡謝
吳綾三尺黃癡畫珍襲元從存一齋五十七年慈母念
尋常一笑故人來版留蘇氏情尤著記屬昌黎手自裁
對客焚香還再拜雕盤擎向影堂開(存一先曾祖府君齋名雕盤亦先世)
(物失而復得者也)
曬書(二首)
連日曬書如曬麥人間耕學本來同一經偶爾頭垂白
萬卷徒然腹自空今古遺文隨世變聖賢精義與天通
漫酬賓客無虚問鄉里猶傳邵二翁(二翁謂吾曾大父存一先生也)
散帙容春舊舘東今年事與去年同何人解使風驅暑
吾道真逢日麗空靈藥一丸非手製仙槎萬里有心通
長懷五老峯前地曾與藏書作主翁
除夜述懷次楊長史
慈闈春酒夜圍爐一卧江南幾歲除天上星辰回鳳歷
人間風俗競桃符夢分殿席思周燕病缺庭班愧華呼
最愛東鄰楊右史獨將詩句起潛夫
送華方伯文光
峨眉風采動閩關使命新從闕下還部檄誤投川道路
行旌遄度越江山風謠又逐旬宣駕獻納曾聞侍從班
而我亦懷薇省地兩峯回首海雲間
西庵
西庵一里路逶迤乘興行看石上詩松問栽年無應者
水尋來處有逢時竹罏故是茶經缺藜杖真於野服宜
珍重前修游賞地青山應笑我生遲
施平樂還自京師亟来問余余病未能亟答也
先之以詩
兩看去鴈一來鴻今雨丰姿舊雨同老欲致君還讀律
遠將之郡更觀風瓣香且弔唐廷尉(武進唐復由大理正守平樂有善政)
尊酒仍賡陸放翁稍待秋清予病减煑茶題竹聽松(庵名)
東
海棠(六首)
道上無心問喘牛海棠花下步還休崇光空照三更燭
定惠真維兩日舟(己巳歲予在黃州補種海棠於定惠院因留兩日)梅褪殘粧
煩曉畫柳縈新態恨春囚尋常有眼能青白桃李紛紛
麓更邱
筆鋒誰似坦屠牛吟對花仙也合休劒閣認宗纔有棧
蓬壺覓祖已無舟人憐避地庭為客天恐傾城院與囚
畫史莫教輕着筆明妃千古怨青邱
春去空勞挽萬牛名花一賞便應休夢魂曾入唐人苑
色相元從蜀道舟力少須扶新起睡情多欲訴舊羈囚
東君玉汝真為殿風雨明朝綠滿邱
草徑晴嬉孺子牛花經新雨是天休李三郎畔頻移座
黃四娘邊漫繫舟畫筆可無才點染詩家愁有韻拘囚
吟餘再讀青年賦(予十九時曾作惜海棠賦)却笑楊園猗畝邱
春聲初聽盎中牛已分花開到此休但使韻能廻俗駕
未論材可作仙舟雲横極浦愁湘佩雨暗長門泣漢囚
千古麗情誰買得榆錢空有積如邱
竹院深無礪角牛佳人舞罷此番休沉吟欲掩班姬扇
蕩漾真乘蔡女舟魂入巫山疑楚夢神遊銅雀失吳囚
千秋事往風流在莫更凄凉弔古邱
近作海棠詩苦多用事而於情態顧略焉今以
禁體物例作一首為詩家道之
野裝蕭散欲騎牛獨為看花興未休香霧有情籠月榭
綵霞無數寄風舟祇憂絶色天將忌且喜殊方地不囚
愁賦陽春應坐汝誰將太白上高邱
諸君子和章既衆予戲為海棠答之
任教呼馬復呼牛桃李無言我合休暮雨空遺湘浦玦
春風還造渭川舟瑶臺偃蹇三秋夢金屋嬋娟萬古囚
誰為諸公醒醉眼翠松蒼竹傍雲邱
為文玉乞花有詩見謝次韻答之
送花無奈乞醯何伐木今翻種樹歌别舘不愁三舍遠
比鄰猶怪一牆多觀從菩蕾君須記賞到芳菲我亦過
獨愛雙松如二客蕭然長日對吟窩
盧侍御師邵書来言黃州定惠院海棠今歲甚
盛此花余十一年前補植也師邵有作感而
和之
齊安花滿海棠枝書到真勝夢見之已喜栽培猶有地
却憐吟賞不同時江邊一舸還誰問坡後千年又此詩
若論品題吾晩矣為君聊復倒清巵
與顧氏昆季飲海天亭復至繡嶺草堂
日日溪邊艤釣槎偶將尊酒會詩家草亭坐處聊題竹
松閣登時復煑茶杜老幽居常閴寂謝卿群從總清華
班荆莫問西峯日明發雲山各一涯(時與新將北上)
别後述事
他年曾泛日邊槎回首青山幾夢家林窄尚容千挺竹
圃荒猶剩一株茶(聽松有茶園今廢矣竹中尚有一本)漫勞藥餌扶吾病
豈有文章為國華詩句未成歸棹促故人書到海南涯
(時林主事以乃翁見素書至)
雨後登華氏東岡
為看分秧有此來雨前纔得一登臺水波白點羣羣鳥
烟徑黃垂樹樹梅南渚風生歌調起北山雲盡畫圖開
獨憐丰麥今無望賦罷田家閣酒杯
代簡尤蒼梧(蒼梧遂良以予六十辭慶作詩見貽用韻答之時蒼梧年亦六)
(十矣)
歲行六十復庚辰林下相看各遠塵已遂還家君有地
未成報國我何人高歌緣酒應須醉細字青燈尚可親
漫道梅花堪介壽雪晴初見九峰春
王郡公命善權僧訪予山中因遣僧圓金馳
謝
郡守題書走客僧惠山方丈路登登東坡興遠公真是
彭澤風高我未能皂蓋來時隨一鶴青松陰處駐雙藤
此情久待成圖畫獨倚西樓望不勝
作詩後圓金来報車從臨我繡嶺草堂欲追候
之已無及矣復次韻以謝不敏
竹罏久矣待公來應識賓筵賦有萊肯信晝廻松閣夢
却聞客到草堂開一時詩已留僧刻三子情如為我陪
(三子謂吕太僕及顧氏二參議)分付山靈知歲月蘭亭今日正流杯
吳星士道光來自許州聞其談舊事感而有
作
布衣初拂洛京塵猶是當年從我身半夜話窮三十載
一時指屈數千人鳳皇鶡雀元非誤桃李甘棠久更真
試問社倉南樹木幾回秋雨幾回春
甥孫彌月忽人送方竹至遂以名之
我得甥孫髮始裁君山方竹忽南來清竒本應超凡相
敬義真含作聖胎彌月未名如有待兩枝隨柬便須開
也知此物能扶老不為虚聲重楚材
夕佳樓為楊元平賦
山氣佳看日夕時主人樓上賦陶詩峯廻落照松聲迥
城閣浮烟鶴影遲萬古竒觀留晩在百年高興許秋知
明朝更擬開東牖笑對咸郎引酒巵
次曹司諫謝新闢山路
獨將杯酒酹山靈癖向山林愧老生何限險夷俱往事
但關邪正尚多情草隨路闢愁為間泉逐渠流喜不盈
諫院有詩如勸力嚶嚶鳴鳥是佳聲
思東為王世臣題(其祖夔州公號東齋其父公宜君號東臯世臣因號思東)
(以志不忘)
二東風度未銷沉一字興思總德音晨舘披吟真自力
晩田耕穫亦何心伐檀興遠羞飡素運甓勞多歎惜陰
莫道夔州無厚植門前芳桂已成林
容春堂續集卷三
