容春堂續集卷十四明邵寳撰
傳(四首)行狀(二首)碑(二首)
傳
白中丞傳
公諱圻字輔之自號敬齋常之武進人太子太保康敏
公第二子也其世具康敏公傳母一品夫人蔣氏公生
穎敏過人年十八以詩經舉于鄉十九第進士觀政戸
部請告歸娶授南京戶部主事所蒞稱治三載考最未
幾陞南京刑部員外郎夙夜治刑書聽斷明慎尋進郎
中以疾告歸久之改戸部郎中奉敕督運有聲於漕於
是康敏公致政矣便道獲侍疾比卒親侍歛焉起補工
部都水郎中尋遷浙江布政司參議分守浙東諸郡有
希權貴意請開處州諸銀穴者公從鎮廵往視具列利
害議歲輸代課以息寇敓公私稱便金衢二郡饑且疫
公舉諸荒政樂清豪徐總紀謀殺人久不服上命給事
中御史來治公與按察副使彭濟物訊得其情遂寘之
法安吉知州廖紀為豪右誣贓罪聽者率避嫌弗為辨
公曰知善良而不之扶若公道何即詳讞白之日本使
有自鄞以去者鄞人將奏留焉公驗無奸聽逸去溫金
二郡多偽吏蠧政公黜三百餘人長興有重稅田八百
餘頃洪武間衝于洚水遺稅病民公請去之杭郡大饑
公再舉諸荒政寧紹台三郡大疫公藥病歛喪尤加之
意陞福建左參政仙遊汀漳諸縣寇起民悉奔竄公適
病瘧即輿而往率民兵追之至大田驛相距二十餘日
會鎮東福清官軍至合追至宏路驛賊漸散去既而賊
圍武平公復畫策防禦督共餉不絶賊遂遠遁民則安
堵琉球貢舶至以風故違所公驗逸之如鄞故曰柔遠
道當如是泉州倅縱墨而抗于分司蔓起大獄歴數年
不决公詳閱而折之轉右布政使尋轉山東左布政使
時秋大災公通三十縣輕重其徵中監某致香於泰山
因要重賄公婉謝不應賊初平恤殘旌烈諸政公舉之
亟魯王當襲封未有適立公與議焉論者稱允遷應天
府尹覩郡學禮殿壞首修之師生廩久缺為之措補招
復流民凡千餘戸申康敏公丞府時所定義役法仍條
上不敢擅者七事皆切時弊擢右副都御史敕總督南
京諸倉場公簡率官職唯謹又以京儲日匱而吳楚諸
郡兵荒不繼請議節革冗耗劾坐軍職不法者三十九
人管屯官病軍甚又劾坐若干人千戸鄭僖王忠挾勢
強支毆監倉主事王瑞之且誣致重罪公疏白其枉蔽
罪僖忠於是太夫人夀八十乞侍養不許乃迎致臺舘
集公卿為夀蓋出蒞官政入視寢膳者一年太夫人思
歸因䟽乞休致不許太夫人歸以疾終公號慟奔歸乃
歛既而追思成疾卒年五十二配何氏累封至淑人子
二長說次誼皆縣學生所著有奏議集東廵紀興詩各
若干卷邵寳氏曰昔人謂年少登高科為不幸信斯言
也宜莫如吾白公然公自筮仕至佐都臺凡三十餘年
職職而舉而總儲時尤振肅稱良憲臣以顯榮終則何
不幸之有初公以進士請告歸娶此著令也疏既入予
問曷日行公曰命未下敢先日乎此其事與漢石慶不
輕對馬相類蓋公之醇謹夙成如此書曰謙受益公有
之而何不幸之有同年年與公下上者有山海崔錦世
美太原車相進賢皆未官以死昔人之言豈二子謂邪
郭氏二節母傳
泰和郭氏當洪武永樂中有貞節之婦二人蕭氏者為
彦清甫妻彦清當元末兵亂與其父德祥甫率衆保障
鄉里入國朝以董賦為千長年若干卒有子三人可權
可行可平皆幼蕭氏曰吾事也撫之成立以老事見少
師戸部尚書蕭公尚約所為夀萱堂記後可權早卒其
妻劉氏生二子長者七歲曰克哲其次曰克咨纔三月
劉氏曰吾姑能存諸孤今賴之吾安敢不力二子長有
室有孫若干人亦皆成立曰任者克哲之子也正德戊
辰進士今為大理寺正文而有政嘗作顯慶之堂今都
御史劉公咸栗為記陳按察文鳴其姻友也又為之叙
述云君子曰易坤之六三文言稱地道無成有終而以
婦與臣道並言之臣之道不難於常而難於變變而能
恒其德是謂貞臣惟婦亦然是故有貞臣而后能國有
貞婦而后能家郭氏姑婦二貞繼延家祚皆可書也吾
聞郭出汾陽忠武王唐季有諱瞿者避黃巢亂始由金
陵徙吉之龍泉鄉其八世孫逴又自龍泉徙泰和之千
秋鄉游溪里蓋世有仕籍至元之世無聞焉要皆束修
自好鄉里歸重也而德祥甫尤讀書樂善稱隠君子蓋世
積之節義久矣二母之貞厥亦有自哉
鄒貞婦錢氏傳
貞婦錢氏者無錫錢孟深女也年十九歸邑人鄒翃時
揚數月時揚病錢左右侍湯藥無違夕露禱請身代曰
夫冢子也婦可死夫不可死越二年時揚卒錢年財二
十有一慟而無怨既除喪遂屏華飾弗御親黨有憐其
少者為之重歎錢歛袵謝曰命也退無他言當是時鄒
氏方饒於貲錢日處中閨事婦事唯謹紡績有間則獨
坐未嘗越中庭一步舅姑娣姒下至媵婢皆曰難哉若
人蓋至于四十五十猶其初也既而喪明繼以衰病臥
牀褥數年卒年六十有四先卒數日念時揚祀無主謂
其從子太學生望曰叔氏亡矣在諸子惟汝奈何圖之
望曰母吾世母也葬固吾分若夫祭也則從伯氏翃之
子葉也可遂以葉為後君子謂錢知禮無媿古貞婦云
越三年望以葉葬之九曲河之原從時揚兆太僕少卿
吳郡都玄敬銘之二泉邵子曰婦以從一為貞貞之渝
也論者一歸之寒餓其然哉太史公稱蜀寡婦清世有
丹穴以財自衛不見侵犯秦皇帝以為貞婦而客之為
築女懷清臺烏乎節成於志志苟不堅在貧則迫在冨
則蕩其不克終一也不然太史公何特筆於清也哉吾
聞錢氏事有感焉於是乎書
和坦齊傳
和坦齊周思文養子也周金陵人其先湛為戎州通判
德祐間家盡俘於元兵思文之父泰獨以從舅官海南
免後卜居無錫治春秋屢薦不起嘗憤權奸誤宋乃以
忠臣飛芾天祥之姓名思文兄弟三人致景仰焉泰之
名思文亦繇是起義以志敵讎也元季天兵圍無錫張
翼率父老諭降莫天祐思文與往和坦齊曰周族喪敗
惟我一支存耳此行若不諱如宗祀何兒當代往脫不
還第為我撫二女足矣既天祐降餘黨遲疑和坦齊趣之
進遂被殺思文葬且祠之厚撫其女詳見王學士逹所
為墓誌泉史曰當是時翼之義高矣思文與翼同以義
望於鄉者也其往也死生未可知也不往則謂之曰不
義將焉逃之和坦齊之往知代其死而已而不知免之於
不義也義重於死君子之論也蓋和坦齊其取義者矣
行狀
太子太傅禮部尚書贈少保諡文簡毛公行狀
曾祖伯振
妣張氏
祖弼累贈資政大夫禮部尚書
妣王氏累贈夫人
父昇累贈資政大夫禮部尚書
妣范氏累封太宜人累贈夫人
公諱澄字憲清姓毛氏别號白齋晩更三江學者稱三
江先生世居蘇州府崑山之東隅弘治間割其地為太
倉州遂為州人自考以上繼有善聞于鄉公生資性明
粹神采秀朗容止端潔行步未嘗左右顧七歲善屬對
間為詩歌傳播人口歲時與諸兄謁姻戚長老或贈以
金錢歸即棄之曰要此何用吾不欲違其意故携歸耳
陳武選愷聞而竒之許妻以甥年十七充太倉衛學生
清苦力學每試有司輙入優等成化丙午中應天鄉試
歸遂遘疾明年弘治戊申丁父憂哀而盡禮服闋卒業
胄監學思兼進德器聿成所作程文及擬古文凡若干
首皆善體認而詞氣超脫然意不自滿悉取而焚之人
或竊誦一二吳中晩學傳以為式癸丑中禮部會試廷
對賜及第第一人授翰林修撰公感激奮勵益究心道
德之蘊及禮樂名物之故精思實踐融會貫通涵養之
久襟懷澹如隨所應接務合理道丙辰同考會試得人
為多三載考績進階儒林郎贈考如公官封母太安人
妻徐氏安人已未再考稱職充大明會典纂修官庚申
二月充經筵展書官是歲八月援例請告送太安人還
鄉於是大父夀百歲中朝縉紳為賦詠以彰世德者若
干人有司為建人瑞坊壬戌赴闕癸亥三月會典成進
右春坊右諭德仍兼修撰預修通鑑纂要甲子二月充
東宫侍班官八月充東宫講讀官公聲音精切義理明
暢時武宗為皇太子進講稱旨入言于孝廟曰今日講
書毛先生是蘇州人說書却眞正明白孝廟甚喜方中
秋設宴遂徹以賜乙丑二月充經筵講官武宗登極推
恩宫僚陞左春坊左庶子兼翰林侍讀九月賜金廂束
帶及上兩宫徽號遂加贈考如公官加封母太宜人妻
宜人是年修孝宗實錄充纂修官正德丁夘正月聞太
宜人疾請歸省不許訃至匍匐歸哀動里閈既葬避居
北郊未嘗一入城府或為郊行從一蒼頭遇幽勝盤桓
久之與鄉人處由由然絶去邊幅及干以私則正色却
焉巨室有被誣者當道將奏没其産初求救於公弗許
既而廉其罪不至此邂逅為直之其人報以數百金公
盡却去曰吾公道扶人安能以賄為爾役邪其光明清
介類此歲已巳逆瑾謂會典出内閣意凡所陞秩悉奪
之公亦落庶子止餘兼職是秋起復仍官侍讀庚午陞
侍講學士八月主順天鄉試九月署國子監事辛未充
殿試讀卷官尋陞學士充日講官壬申掌院事奉命教
庶吉士君子謂公言動可法不止文字之師甲戌主考
禮部會試尋陞吏部右侍郎乙亥陞左侍郎嘗署選事
人服其公丁丑正月三品一考進階通議大夫誥贈祖
考皆如公官祖母王及范太宜人徐宜人皆贈淑人廕
子希原為國子生六月陞禮部尚書侍經筵戊寅武廟
南廵公倡議諫止䟽凡數上期於必還兵部尚書彭公
澤初為左都御史嘗奉命制陜西邊事時土魯番侵軼
哈密彭公既處分奏行奸寧不悅忌彭者遂文致為罪
將置重典於是有集議之旨公言彭某有功無罪都給
事中王爌石天柱亦如公言彭遂從輕明日王石皆降
外任或嗾寧撼公公弗為動隂伺月餘無所得廼已逆
濠未反時奏欲令撫按諸臣朝服進見有請公奏行者
公據故事條上濠居母喪偽為孝行脅鎮廵請旌表公
覆奏引孝經諸侯之孝云云謂今所上與此不同事皆
得罷濠與其黨甚怨之公如弗知也己夘春賜大紅蟒
衣一襲玉帶一圍先是二品賜玉者三人公與焉左右
不悅公者匿弗予至是駕自西旋將郊公當導駕度弗
能終匿乃始出之庚辰會試充知貢舉官五月尚書一
考例有兼職左右有沮之者止加散官贈祖考皆如公
官祖母以下皆夫人逆濠既獲武宗駐蹕通州朝制宗
室有罪下諸王府議然後告廟行之左右言濠多内應
恐入京生變召文武群臣出會議公正色云前有宸濠
朕自有處置之旨必發書告廟一如舊制不宜在外草
草成獄奸彬在列為之吐舌自是法官執奏皆以公言
為據論者謂當是時群奸竊柄且握重兵人人自危而
公議不少沮可以為朝廷重矣明年三月武宗崩慈夀
皇太后有旨往迎今上皇帝入繼大統公與使焉既得
命兼程以進比至有議行五拜三叩頭禮以見者公曰
今遂如此後當何以加之且將來勸進辭讓之禮行乎
廢乎上聞而是之賜綵叚十表裏白金千兩下及僕從
皆有賚駕行前後扈從備竭勤誠上每加慰勞既即位
復念前勞賜白金綵叚各若干又賜罪人家屬一人尋
奉旨議興獻王主祀稱號公會文武諸大臣議引漢成
帝立定陶共王子為皇太子立楚孝王孫景為定陶王
奉祀共王事云云謂今皇上既以興獻王長子入奉大
統無他兄弟宜别立獻王後以主祀事以興獻王親弟
九人倫序推之宜令益王第二子崇仁王襲封興王繼
獻王後奉承祭祀獻王長為一國始祖萬世不毁稱號
則引宋英宗以濮安懿王子繼仁宗後程頥所論云云
謂今興獻王於孝宗為弟於皇上為本生父亦猶宋濮
安懿王之于仁宗英宗皇上既入嗣大宗宜稱孝宗為
皇考改稱興獻王為皇叔父興獻大王興獻王妃為皇
叔母興獻大王妃凡遣官祭告興獻王及上箋興獻王
妃皇上俱自稱姪皇帝名隆重正統尊崇本生無所不
用其至可以為萬世法奏上有旨若曰事體重大其再
會議來奏公又議得興獻王宜令崇仁王暫以本爵奉
祀兼理府事俟山陵事畢及三宫尊號禮成再請會議
定奪興獻王稱號制皇帝于宗藩尊行止稱伯父叔父
自稱皇帝而不名今皇上稱興獻王曰皇叔父曰大王
又自稱名尊崇之典可謂至矣復備錄頥文随議以上
有旨若曰還博考前代典禮再會詳議務求至當來奏
公復議臣等前所引程頥濮議皇上稱興獻王為皇叔
父興獻大王此孔子所謂事之以禮者此外推尊之說
稱親之議則似乎孟子所謂非禮之禮孝子豈忍以加
其親而忠臣豈忍以導其君哉推尊之非莫詳于魏明
帝之詔稱親之非莫詳于頥之議頥議前已錄上兹錄
明帝詔文併乞賜覽有旨再議復議得先王制禮本乎
人情人無子以兄弟之子為之後為之後者謂其所後
曰父而所生曰伯叔父此皆人情之所安也人情安則
天理得矣臣等不敢以他說進奏上詔還再議既而内
閣亦奏如公言有詔卿等委曲折中為朕申篤孝之情
云云公疏猶云禮可以義求而情不可以言盡仰體聖
心揆量事體使協乎情而無悖于義密勿謀猷腹心忠
愛非臣等有司所敢專得旨有考據精詳議處停當之
語繼奉慈壽皇太后懿旨稱號遂定主祀事寢後有奏
於安陸州立祠祭署設丞二員以戚里子孫為之者公
復據前議執奏事皆詳具奏牘是秋吏部尚書缺廷推
首屬公公固辭曰人豈不自知吾才豈堪此哉時秉筆
者左侍郎羅公欽順必欲推公公曰公同年豈不知我
他日僨事公亦與有責且喬司馬有何不可乃欲強我
聲色俱厲羅公知公意堅遂以喬公首薦公次之聞者
嘉其退讓山陵事畢再疏乞歸俱荷溫旨勉留明年春
纂修武宗實錄充副總裁每朝罷入史局多所筆削出
理部事日宴始歸尊號禮成錄迎立功加太子太傅廕
子一人錦衣衛世襲指揮同知五辭不允公亦不敢受
尋奉昭聖皇太后懿旨主選大婚得女子七人其一人
為劉鎮撫某女故宦官某族人也故中人多助給事中
底蘊以告公稽武選貼黃而信即具奏上俄有左順門
議事之旨公意其為此謄貼黃以進其事遂止册禮行
公充副使比終事賜綺幣者三公素有脾疾及迎駕議
禮精力繼疲至秋乃病嘗候早朝昏眩移時及兼史事
重以冢婦若孫之喪病遂日侵冬月益甚疏乞骸骨不
允尋命醫調治及遣中使問以羊酒蔬米明年正月以
生還乞復不允仍命充會試知貢舉官疏三上内閣擬
俞旨進上覽之愀然曰此輩老臣方切委任何遽至此
醫問如前比四疏知不可起始許之加太子太傅賜勑
給驛遣其屬一人護送還鄉命有司時加存問月給米
四石歲給輿隸四人勑有朝苟康復暮即起用之語瀕
行又遣中官致寳鈔為道里費公感激泣下謝表懇篤
有餘忠焉既而治裝出都門會病少間朝紳餞者盈道
人以為疏傅復見行至興濟病作卒于舟中上聞之震
悼輟視朝一日遣官諭祭者九命工部營葬贈少保諡
文簡仍以迎扈功廕子一人為中書舍人公少時嘗夜
讀母夫人遣女婢叩門送膏燭不應伯兄洪自起呼之
乃出雖盛暑家人未嘗見其露體簡淡寡慾悉以世産
讓其兄弟上賜金幣散諸宗黨故舊有差室無姬妾徐
夫人没三年始買一婢及病厚遣歸其家公性嗜詩亦
頗喜飲每把酒吟哦不輟伺成章書之意格高古音律
和平聞者聳聽疾誦一二過輙火之曰吾以適吾意而
已平生言行無少偽犯而不校遇事正直不以利害少
屈然務韜晦故實浮於名位既通顯濟物薦賢恒如不
及而未嘗自言其人或知而來謝則曰余忘之矣當正
德時士風競進公獨絶口遷叙歲月亦未嘗一造要人
之門每語其子弟曰莫非命也彼不順受何為者哉遇
故人過從笑談終夕或酒酣頽然而卧若不知有世間
事者公在禮部久諸王府陳乞一裁以法上在藩邸顧
獨以此知公及奉迎歸聖眷遂深方將大用公天下亦
望公朝夕入輔而公歸且逝矣配夫人徐氏子男一即
希原女一適南京禮部主事王世芳孫男三與幾與立
與恭孫女一許聘金允若曾孫女一與幾先公一年卒
公卒癸未四月九日距公生天順庚辰八月二十二日
春秋六十有四希原將以卒之又明年正月一日葬公
于鹽鐵塘之原合徐夫人兆先期衰絰杖走無錫以狀
屬寳泣而言曰先公與公道義相知幾三十年公先太
夫人之銘先公得狀於楊村舟中力疾起諾孰謂越三
日而遂不起乎言訖又泣若謂寳雖在喪有不可辭者
寳違朝省久矣公之事不能備知然希原之情可念也
乃受其手錄事實略加次第為狀如右以備立言大君
子采而書焉謹狀
先母太淑人過氏行狀
先母封太淑人過氏無錫黃藻里人宋宗室徐王郡馬
孟玉十一世孫其先自宋以來隠德相承至於我外祖
時明翁娶於周涇周氏而生吾母於女行為季年十九
歸我先考贈奉直大夫許州知州加通議大夫都察院
右副都御史純和府君諱溥字惟淵寳生三年先考病
卒蓋吾邵之先宋以上譜逸無徵元季我七世祖容春
府君高不仕之義與倪處士元鎮為文字交國初五世
祖仲容府君始以人材起試職知州以卒高祖叔安府
君從學周正言士衡而與王中書孟端為友能自受益
以資踐履士望歸之至我曾祖存一府君博洽經史終
身由禮隱然山澤之儒寳猶及見焉其卒也與吾先考
同時於是門祚衰薄母鞠寳惟謹既除喪二年又遭我
祖母楊淑人之喪以寳襄事諸父有利吾産者百方震
凌將奪之節當其肆暴母至攜寳匿曾伯祖母王安人
所然不為變既而析産争取金帛泉貨母獨取存一手
校先世遺書千餘卷昌言曰吾冢婦也此書當與吾兒
讀之襲而庋之牀頂然以愛故尚未令就外傅寳九歲
始延里師俾授句讀繼遣從經師受學尋游邑庠中應
天鄉試試春官不利卒業太學凡數年間母鬻舊産暨
諸服飾共給殆盡寳二十五得進士授許州知州迎母
就養封太宜人歴陞戸部員外郎郎中江西提學按察
副使浙江按察使右布政使湖廣左布政使都察院右
副都御史總督漕運母自四十六至七十凡二十五年
皆就養時寳以逆瑾屬劾平江伯不從矯詔勒致仕家
居越數月起廵撫貴州勉奉母以行至長沙有戶部侍
郎之召而還於是母年七十一病衰不能就養再請終
養未許寳至京師數月又請至再許省視抵家三月又
請乃許侍養於是以詔進今號又八年寳進南京禮部
尚書疏辤逾年未報母得中風疾往往而劇吏部以請
得先帝俞旨今上登極上辤疏詔趣起蒞事懇辭許之
且命有司以禮存問於是母年八十有一矣寳入致命
母病不能起猶加命服於身為叩頭狀寳惟吾母貞心
保孤壯老安節如一日例以受封不敢請旌先是封太
淑人之詔有矧予風紀之臣上有貞節之母之語至是
繼被殊典於誥有光嘗請於今致政少傅震澤王公作
貞節碑樹之壽藏之左是歲冬十一月病復劇十二月
二日遂終適寢烏乎哀哉寳憶少時每夜讀書母必手
女紅以相之常謂讀書在勤然須節勞無致成疾秀才
家書尚多非力莫能讀也故戒勤之意率逾於警惰其
迎養在官凡政事若罔聞知曰婦無外事况官事乎朝
夕定省惟以共勤戒之而已在許州奉詔毁淫祠寺觀
有為請于母者母曰此朝廷事吾兒不敢廢格吾敢阻
遏寳禱雨齋戒母率家衆亦素食至旬日不怠曰吾在
官敢獨肉乎寳以一年俸米還前官之母之棺價不足
又假諸同官寳重於告母曰此義事也兒第為之我當
節用而已夀日不納女賓曰此謁階也雖舊有之吾不
敢踵在江西長壻來迎婦同官謂廨近察院戒减用樂
母命徹樂不用寳視學外郡母在廨日惟買一肉一菜
外無一人出入寳歸憲使周文化以告且嘆曰何太夫
人之清慎也寳以問母母曰憲臺之法吾固當為兒守
之在淮鎮寳以忤瑾聽逮京師母聞之憂惶馳繫疾病
幾殆比退休歸病即日愈大喜無怨既得告而有召命
人或謂母曰太夫人盍行乎母曰吾老矣兒亦多病非
做官時也夷然而罷及初病命啟諸篋笥檢舊衣分諸
女孫或意母養於官久必有珍竒重貨及啟皆無之雖
寳亦嘆吾母之廉也存問禮至鄰媪謂母曰母何物報
上母曰天之恩豈物所能報哉惟有叩頭而已媪曰母
在牀其何能叩母曰吾兒代我叩矣嗚呼言猶在耳色
猶在目今而後不可繼矣嗚呼哀哉母生正統辛酉閠
十一月癸未享年八十有二子男一人即不肖寳娶顧
氏累封淑人女一人殤孫男三人曰德孫曰佛眞俱殤
曰一玄母命為寳後者也女孫三人長適義官華珉次
適邑庠生吳汝憲次贅邑庠生秦汶夀藏在惠山繡嶺
之原去先考墓數百步而近卜以今年癸未冬十月十
日丙午啟而葬焉距先考葬五十九年矣念惟體魄久
安不敢議遷爰製衣衾棺而合之寳不天先考背棄太
蚤惟母之恩實兼父道寳不孝無能為養仰荷聖明錫
之晩福又弗克承藉以登上夀踊地號天無所逮及惟
襄事有期所以埋銘樹表於墟墓之上者不假大君子
單章片辭以為不朽之地則寳不孝之罪其終何以逭
諸用是抆淚為狀仰干於下執事惟少矜其志焉而亟
賜之也寳不勝哀苦祈望之至伏紙悲咽不知所云謹
狀
碑
通奉大夫福建布政使司左布政使華公神道
碑銘
正德辛巳冬十二月十二日福建左布政使華公以疾
卒於家先是秋八月公以上初嗣大綂奉表朝京師稱
賀十一月還過家上冢啟行而病三日大病又明年嘉
靖癸未春正月十又一日其子琢琭等葬公於分龍之
新阡惟著令神道有碑乃以公諸孫進士子宣所為狀
請文於寳按狀公諱㫤字文光别號梅心更號雙梧居
士其先本春秋宋卿族散處四方其居無錫者蓋遠矣
在南齊有孝子寳者其族之望也宋有曰榮者以仕居
汴至其曾孫原泉當南渡時始復居錫之隆亭勝國時
友聞提領州税璞辟晉冀屯田總管鉉為都功德使司
都事皆未顯若功德之子幼武鄉稱栖碧先生先生之
子宗鞾鞾子興叔叔子宗隆則皆隠而望於鄉焉蓋自
宗鞾徙鵝湖三世而業益盛宗隆之子封戸科給事中
聽泉翁守莊娶楊孺人而生公實始以文科進封及父
母位至二品蓋前此未之有也公性嚴簡卓犖器識凝
重弱冠入邑庠即謂天下無難事敏而力學初講業於
長史淡成楊先生繼聞今致政少傅守溪王公以翰林
編修居憂洞庭山中遂與錢郎中世恩過太湖即其墓
廬而學焉凡二三年文譽益起學亦滋博弘治壬子發
解南畿越三年丙辰試禮闈得魁選既賜進士改翰林
庶吉士每閣試輙為大學士宜興徐公學士四明楊公
所稱許然同輩亦不能無忌徐公既致政公當授官得
戸科給事中公慨然曰吾於是得言天下事矣會已未
會試主司有起物議者公奮然曰此而不言尚何待乎
遂入劾䟽詔付于理乃并逮公言官楊方震林粹夫輩
力為公救而廷議亦多歸公孝廟知公直諒而重於國
體既免所劾者官亦遷公南京太僕寺簿去國之日贈
言者若干人有擬之唐子方者公至滁陽首去輸馬踰
期之罰又禁隸卒勿薪于琅琊山麓歸薪于僧以茗遊
客有屬吏詭常例以賂公公法而戍之滇南曰吾其以
懲官邪公暇課諸生以經學皆謂得師三載遷寺丞又
三載擢守韶州先是至京師或勸謁執政可得異擢公
謝之比至韶猺襍民居郡境者輩持一器果來謁公諭
之曰我無汝煩汝無我梗汝耕我牛且汝種穀貿易無
汝禁輩受一果遣之欣躍而退有怙終者必置之法諸
洞帖服時會府征樂昌檄調韶兵萬人與狼兵俱公點
遣如數帕首以赭自殊於狼臺司見之嘆曰華某文吏
不虞其知武如此諸生講課一如在滁時科目久虛至
是乃有人焉人歸公功歲久旱公禱而雨君子謂其祝
文有古文遺意癸酉供職鄉闈實兼校文蓋廵按御史
衡陽王君昊徵之曰是論科場弊者可以為重矣徹棘
得解元黃佐人歸公識丁外艱歸棄堂食不取凡若干
金事見去思碑未幾擢貴州參政服闋改四川會詔取
大木公率衆入梓潼諸山或以險沮之公曰君命也不
聽適驟雨至笠而立者越宿群木浮澗而出人歸公誠
分守西川守備内臣欲通茶於番以規私利匭金餽公
公怒而却之茶議遂寢歲丙子鄉試又稱得人郡守有
先為御史負風裁名者寮長將以罷議黜公昌言止之
而不受德君子曰古人之道也遷福建右布政使於是
軍士以食缺唱譁群情洶洶公至曰食缺之故吾知之
矣支不折食固不缺議請于朝而更之群譁乃定復梓
行八郡均徵之籍以杜後弊清戎之政故屬藩右率以
官重弗躬公曰國事有大於此者乎遂親歴八郡無弗
至者歲己夘鄉試又稱得人賊彬竊柄要賂諸藩脇以
奇禍公不為動彬校入境遽去踰年進今官方將有所
罷行而皆未之遂也惜哉公孝於父母友于其兄在官
如家逾耆不忘其初尊師親友始終無間予與君有鼓
篋之義公之初歸胥會錫山驛執手語平生傾寫肝膽
至於垂泣蓋疇昔欵洽未有若斯者也豈公將屬吾銘
邪公生于天順己夘十二月之晦年六十有三配朱氏
繼惠氏贈封皆孺人子男四人長琨先卒次即琢太學
生次即琭次珩女二人長適江隂郭讓次適鄒燾孫男
一人蜀信女孫一人所著有雙梧集若干卷銘曰孝考
嗣憲如舜承堯逹聰明目群賢滿朝公在諫垣出自中
秘有懷輙陳為國劼毖矧兹賢階天下為公厥或誣上
臣實是恫惟直動天震威虩虩凡都人士乃罔不&KR0008;帝
意玉公南司牧人公拜稽首惟帝之仁牧規既申郡尔
南服扁舟兩童矢作民福乃參乃伯既西而南如疾在
躬惟彼肆貪人亦有言麟祥虎猛公令軒軒公心耿耿
漢有戅汲宋有孤唐公念斯人曰篤不忘孰矜能廉孰
斷能果公隧有碑千載筆我
江西左布政使致仕陳公神道碑銘
公既致江西政歸之五月以疾終于正寢其子金等先
嘗為公卜夀藏于邑揚名鄉漆塘山之原遂以其年十
二月某日葬焉惟著令神道有碑則以狀來請文予與
公同里閈仕同為戸部屬相知為深義不得辭公諱策
字嘉言别號蓉湖世為無錫人曾祖夀益祖友文皆歛
德市隱父野葵翁璲慷慨直諒好讀史傳有古烈士風
以公貴累贈奉直大夫戸部員外郎子五人公其仲也
幼有異質讀書驟進然性鯁介不能同人遂以布衣應
試翁卒後長兄榮有宿負讓居室於公公為代償不足
復益之人曰義哉而難其貧則應之曰吾不能筆耕矣
乎於是請業修贄者日衆以所入供其母王太宜人弘
治已酉領鄉薦癸丑登進士授戸部主事進員外郎郎
中擢知江西饒州府越四年調浙江嚴州擢福建左參
政超擢江西左布政使凡在官若干年公為主事監通
州倉有中貴撓法抗言不避繼監徐州倉法更振肅為
郎中時三邊弗靖軍費浩繁公以敏練承檄往江浙廣
東三大藩督其逋公訪究豐凶及侵蠧主名微施通融
之法不朞月而足又處其綱解如法蓋凡若干萬皆濟
邊乏陜西告急朝命侍郎顧公往備兵食公從焉顧公
與公咨議相可否比至長安執其要而御之不數日芻
粮漸積將士增氣敵乃北走不敢渡河於是聞太宜人
之喪而還哀戚以治逆瑾以微眚逮公未幾事白公至
饒州姚源洞寇與官軍相持五年矣公廉得其情新其
約束罷行唯便縱濫繫者若干人乃單騎入寇巢諭以
逆順禍福降之後公朝正去郡洞寇復作朝廷方發兵
南下公適還先驅入犁壁山營而居夜忽大驚士皆甲
而譁公卧不起頃之稍定連戰數日寇敗散去公以洞
僻且遠奏請置萬年縣自是不復叛政暇修郡志志外
有搜訪名勝為詩咏之凡若干首内翰陸先生深見之
曰此非古觀風遺意乎公之調嚴也蓋以姚源復叛追
咎撫故抑其功然德在郡民其行也舉王梅溪徙䕫故
事斷虹橋遮留之嚴屬地有銀鑛發則相攻公謂争利
殺人非生財道也令封之其所為政務持大體不屑細
𤨏感今弔古有餘懷焉其大者登冨春山修子陵之祠
祠有希范堂賦蓋九閱月而福建之命至矣時汀漳寇
方熾鎮廵舉公往征之道經同安巨寇蘇世浩勢尤猖
獗公首降之遂携焉以臨汀漳汀漳氣奪榜到之日先
降者争出見公因撫而諭之曰吾欲返爾田宅親戚爾
顧欲肉餵鴟鴉乎衆皆稽首曰公推赤心人腹非昔御
我詐者比此固我命盡日也敢以死請公皆遣之汀漳
按堵如故省城軍士有因前政給粮踰朞而唱譁如叛
狀者逹官里居者三人出而沮之未信曰必得陳參政
榜文公虞反側未即給也惟以利㗖其黨而渙之渠魁
既得餘悉弗問省城無恙公以民苦急徵軍樂早支亂
是之由乃䟽請歲留餘銀九萬兩以為倉卒小警軍餉
之備時紀功者尚斬獲公之功乃不上逹不平者往往
鳴之賦咏公泊如也既而論功僅加俸一級遂遷江西
左布政使公至之初宸濠雖就檻車而武事猶未戢公
既渙群黨之逸者乃警城墉籍府庫惟謹復以地方凋
弊特甚請給銀數十萬兩賑其餘民己夘廢科士有滯
才之嘆請壬午倍額取之藩府諸祀壇無主請屬之布
政司凡三疏皆見施行鼎建鼓樓於司之東改宸濠所
建陽春書院為貢院聖母北上舟經九江公往迎之需
無闕者及壬午場屋事畢自顧疲憊乃馳奏曰臣備員
方岳行年六十復值衰疾失今不去妨病之罪曷能逃
之疏上吏部請從致仕之例公既得命浩然南歸終日
默坐家人侍側唯見風髯蕭然而已公在部在郡凡三
被賞賞必感嘆曰吾何以稱上德其監徐而還憫兄之
二子貧各為之室與産平居推誠任眞不立崖岸及當
大事酬撫周密動中機會雅好吟咏李文正吳文定儲
文懿諸公皆盛奬之而程文尤長閩江二省試所刻文
公皆與筆削焉所著有某藁若干卷公卒嘉靖癸未六
月八日距其生天順戊寅六月十三日享春秋六十有
六配宜人范氏有子三人長即金次鑾次鏊女子二人
張渭華治安其壻也孫男五人士魁士元士清士洪聘
皆名族女孫六人許嫁亦名族詳具山東參政俞君國
昌所為誌銘曰虞牧十二周伯維九子我天民紀綱群
后今之布政宣化承流仰若古代前虞後周曄曄陳公
其才孔碩有德以將與與翼翼郎署十年繼守兩郡兵
荒荐臻公靖以訓乃參閩省左轄于洪長揖悍帥閫臬
生風大慝既除與物更始閭有友婚室有婦子歲月遷
叙可省可臺公曰倦矣遂乞歸來湖上有田有水有山
胡不少留笑歌其間爰卜夀藏遂營以葬隧道有碑既
穹且壯謂我公友爰請我詞我徵公行刻此銘詩
容春堂續集卷十四
