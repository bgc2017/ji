雲村集卷十三明許相卿撰
墓誌銘
董子壬墓誌銘
於呼此董子壬甫之墓也董故饒於貲子壬生而穎異
以志自雄猥視家植&KR1925;然欲自别於富家兒喜賑施慕
賢逹其所游知皆海内知名士大夫子壬足不良於行
嘗重繭三十舍東見楓山公其敦尚如此苟庸劣雖富
貴人奴視之加詬訕焉人咸咎其迂妄子壬弗為變獨
時時好讀書世所傳書無不窺尤好先秦古書卑魏晉
以下不足學時經義程文行天下子壬居校中一簡不
畜也比舍生間示之子壬誦不一再行則大笑棄去曰
淺之乎兒侮聖訓壯夫羞稱焉有司課試得子壬文誦
不一再行則大笑棄去曰怪哉將安所寘是子壬用是
連試輒絀弘治中以薦應敷陳王道獻若干萬言闕下
天子異之下禮部試會要路人子壬故奴視者阻之罷
歸子壬自顧生世弗諧愈益放誕為無顧忌大言廣際
天地幽極鬼神遠遡皇王近逮古今名逹罔不評刺人
聞而迂之知者悼其幽憤也或發之詩大篇短章多奥
雅可誦然家日落其好施日甚錢粟在前來求者色辭
為可憐状聽持去持去盡則又破産以施若不知有家
然其子力諍之自若也其父痛懲之自若也既又大苦
之子壬終自若以至喪明乃後已尸居鷇食守黑閟光
沒齒無怨言苐言我固當爾佛氏所謂業障豈適今日
事耶因號聽光大師三年而卒卒時年五十六子壬諱
淞其先汴人始祖武功大夫諱健南渡居越之新昌三
世祖諱潮遷海鹽之澉浦八世祖諱鎮遷海寕之錢山
家焉祖慧父謙母陳氏配祝氏子男三觀醫學正科升
後其弟湄季益女二長妻浙江都指揮楊輅子和幼妻
同里周玠孫男三女二子壬卒以正德戊寅十一月二
十三日葬以辛巳正月八日所輯聖學全書真儒藎語
紫陽正脈若干卷藏於家予聞子壬客京師倦游困甚
或勸之幸途媒進取者子壬詩謝之曰我有腹中書不
辦頭上帽浮雲自去來難應鴻都詔衆以為迂於戲其
迂也秪迂於時匪迂於道也哉銘曰
形易用兮至人事嗟聽光兮謾自戱存弗眡兮歿而視
天夢夢兮終古閟内斯文兮誌子瘞光斤斤兮燭九地
趻踔來兮閱爾世
封奉直大夫南京兵部員外郎徐公墓誌銘
嘉靖己丑月正某日封奉直大夫南京兵部員外郎徐
公卒越某月某日葬於城西某原公三子者斬焉衰絰
來曰先公不可作矣維是生有潛懿幸托信傳之譔以
休顯於無窮繄子起之長存也且泣言狀曰先公諱某
字某其先海鹽北鄉人家右其地即姓其地俗今謂之
徐家埭從公先人以為名也公性詳緩言度修慎小大
貴賤接之人各意滿尤為方淵張先生所嘉與也予曰
嘻清濁罔失矣又曰先公初貧於火業醫代耕晏如也
已而泰舉於鄉知光澤縣節任家事咸成進士舉知襄
陽府公以咸封一女有家孫男五女七曾孫男二息胤
熾昌禄養豐備優游二十許年亦未嘗色侈逮夀終八
十八云予曰嘻豐悴皆安矣又曰先公蚤喪父事母曲
致其歡母安煢嫠焉伯兄昌獨而貧公遷共居食沒齒
怡怡也吾母王宜人結髮偕老七十年無忿誶語舊所
從學醫者安榮氏既死歲時伏臘往祠之至老不怠予
曰信然哉於戲已矣篤倫紀矣雖有他美蔑以尚矣是
在鄉人吾將張之而襄陽吾同舉于鄉兄弟也予其銘
予其銘銘曰
有原堂堂有坎其藏公安歸止公澤浘浘千萬年假我
銘不磨陵谷則那
鎮江府學訓導陶君墓誌銘
君諱試世用字陶氏家世會稽人其先曰義仕元為潞
州書院山長義生仲濂有幹局大其家望於越仲濂生
仕仕生璇璇生愫是為君考君少雋穎父教之治舉子
學長應浙江鄉舉弗利曰有司故遺我哉則閉戶發書
讀之每舉弗利不懈益力七舉連弗利嘉靖某年貢禮
部就學職得訓導鎮江府學某年月之任某月日卒年
六十一妻馬氏孫承學以喪歸嘉靖某年月日葬君上
竈山之陽皇考墓左若干步君居家無子弟之過行已
信於其鄉嘉靖初君貢及期君後者以賄先君君恬然
需次焉會稽貢諸生故事同廪食者人贐廩一鍾君度
其儔貧有家於廩者盡讓捐之會稽諸生貢不廩贐自
君始於戱貪競俗成抑君可謂難也已矣君子男廷奎
廷圭廷進皆縣學生女一孫男惟學承學幼學廷奎行
業修慎人以為君子之子葬得卜奎手君世行年來謁
且泣曰非子銘沒吾父矣予未嘗知君而君之子知予
語曰不知其人視其友况子也哉故論次之而系以銘
銘曰
仕不諧世生不得年嗟哉天兮玄室如錮我辭不泯猗
乎君兮
太學生朱君墓誌銘
朱君卒既久且葬其子來請曰吾父今沒於地矣維先
生圖之於呼予忍誌銘君邪其子固請曰非先生重圖
之吾父永沒於地矣於呼予忍弗誌銘君邪志曰君諱
某海寕袁花里人也祖某能詩畫有聲父某通儻大其
家朱氏世望袁花於是彌顯母許氏君出自張張氏倅
也而嫡許母君少警敏能承迎許意許鍾憐之維許族
人亦謂為我自出君雅性輕財喜賓客不為生作顧計
時時召客飲歌呼通昔逹旦雜以嘲謔彈棋探鈎六博
投壺度曲謎字靡不工絶屈其坐賓白浮觶湎者君自
邑諸生例入貲為太學生其舍太學召客張飲益劇館
無寒席筵無涸斝然所致客大都六館同舍諸生其中
往往多江左右淮南北兩浙全楚三吳八閩百粤超特
雋竒之選遠賢於君者予是以取君君娶某子男二孫
男一君年四十以嘉靖某年月日卒葬以某年月日予
與君甥舅兄弟也相與少長已相與婚姻又相與肄澤
宫游辟廱忽又哭其死志其葬人之於世何如也予以
是黯然不能昌吾辭銘曰
燕埭有封隆乎而燕喜者子宫乎而燕詒似續充乎而
徐天澤墓誌銘
徐天澤諱霖父延年天澤吃不能言性朴不解承人意
状塊然無慧者至其識别聲利要緩所當背向了了白
黑如也家入邑治不百武然不一入治廨創堵内屏堵
堊漫矣天澤偶從客過望見之曰嚇那遽如許那遽如
許始終其身不識縣官縣官嘗褒其善榜之衢以風邑
人天澤生成化庚寅卒嘉靖己丑葬嘉靖辛夘十月二
十又二日壬寅墓城北通浦堰天澤初娶於祝又娶於
錢又娶於宋子男鏜鑾銳孫男五女二銳博士諸生吾
兒遊諸生間於銳館因來乞銘銘曰
衆頟頟嘬於邑獨墨墨錮於室吁嗟適兮
大賈顧翁墓誌銘
顧翁諱愷字宗和其先長洲陸墓農家長洲吳郡治所
東南大都會賦重俗奢甲天下民故末業多競本業多
病翁父棠念田入不當歲出則舍農服賈去陸墓家西
閶西閶四方水陸逹塗諸商百物輸聚翁承父業事力
漸廣心計尤精廢著鬻財於津要之區簡别良苦絶去
眩飾以平心不欺聞都市間於是遠近貿易者繦至輻
湊矣翁測五行之運酌萬貨之情知所以取知所以與
財幣如流水之行往而不停來而益盈始者贏僅十伯
既乃貲儲溢羡累鉅伯數千金於是貪狡悍少年屬目
垂涎利其愿易欺幸其寡援無他於是搆令門下生相
與比周矯令需重賄大庇爾家否將不克安爾生險阱
危機巧蒙而横索之傾其有者三之一翁踖縮不敢誰
何時獨仰天一喟而已老氏所謂多藏厚亡信夫翁年
八十有九嘉靖某年月日卒卒之又三年某年月日葬
至德鄉支硎山之隂配陳氏子男周孫男元卿太學生
翁朴敦愿諒不學少文言呐呐不能出口人驟與之語
輒面項赤左右視唯唯爾不即酬邂逅莫可物色其為
市人云銘曰
賈以廉富惟翁足徵仕以賄逹惟世多能翁業利途士
都賢名今也易常淆哉濁清誌銘墓隧於翁亟稱嗟嗟
於翁亟稱
董先生墓誌銘
董先生卒葬有日矣其子以先生同社僧法聚状來曰
請誌而銘諸則謝曰予罔所知其奚能銘然狀先生者
其有以知先生已夫予其終讀讀之曰先生諱澐字復
宗别號蘿石其先汴人始祖武功大夫健扈宋南來家
於澉浦後仲真者遷海寕之錢山至樂静翁鑑配虞氏
先生考妣也先生世澉戎籍兄源長當往役先生銳身
代之遂復家澉平居樂義與善根器天植兄累於貧則
割私産讓之其所知鄔魯以田來質逮魯疾革出劵燬
焉卒復經紀其葬聞高世賢逹所在不計遠近寒暑投
贄納交見後輩工一辭厲一行亟稱屢歎不但已也人
以是多之然先生生不解俗間生作事時時獨好歌吟
所遇節序景物離合戚欣憤愕慶悼懷古慨今一寓之
詩家徒壁立不以經意一時名能詩者吳下沈周關西
孫一元閩中鄭善夫皆郵寄賡唱遇佳風日放浪湖山
流連親知嘯咏忘返好事家往往除館以待先生紀之
為五館記云晩造陽明夫子聞良知之說憣然改曰不
爾得稱人乎悚然就弟子列時年六十七矣故所與游
者聲咻色招之先生但曰吾從吾所好已爾更號從吾
道人先生末復究心内典忽若有悟喟然歎曰乃今客
得歸矣於是援匡廬故事與聚糾諸緇俗同志結蓮社
於海門精廬遂又號白塔山人嘉靖甲午某月日卒葬
以是年某月日配康氏繼莊氏子男榖鄉舉士女二孫
男鹿鳴鶴鳴於呼先生我丈人行也忘年友予餘三十
年矣吾見先生始專於詩遺其家甚難之晩志於道遺
其詩甚愧之終入於佛㗳然自遺也予愈益怪之莫能
窺已觀乎聚之言曰先生在先劫中殆業豢龍氣相感
召近可遠大可小有可無虛實相因動静相體若有類
焉蓋先生學三變歸於空而自所謂吾者且見為妄矣
尚安事銘予將安所銘無寕試妄求之亦憗妄應之耶
銘曰
一顆蓬翳蝶化蟬蜕吁嗟董翁墓於是
石洲徐君墓誌銘
徐君卒之又明年嘉靖二十一年冬十月庚辰君子造
士禾葬君㳯江之隂而述行問銘嘻吾病力不任斯勞
也禾絶欲得之末之能窮以辭則遂刪次禾語云君諱
翰字時舉其先出自偃王海寕有徐代遠莫究其所從
徙君九世祖肇家廽塘稱廿七將仕而徐始聞廿七將
仕五世曰慶當明興舉按察僉事山西而徐始著慶四
世曰佾佾生樂閒翁瑰配倪氏君之考妣也君生有偉
幹重容止瞻盼炯然椎魯不文而鬱有茂質君大父喜
摩其頂曰兒守家似此洲石不與波下上吾死瞑矣君
後故稱石洲云君事親愛壯猶孺子慕不衰季喪其貲
輒睨羡君輒亦分與貲東鄰齒屋鼎鼎或舉榻傍鼾睡
語諷君君墨墨退命禾曰先人世鄰習相安已而忽相
圖不祥抑人情欲保其家夫庸異我我老屋世守四百
年後之人不失舊物又何求里邑相距可十里里族往
往竄名繇籍供事縣官與厮役伍然得昵顔辭矯威福
私苞苴肥其家繇逮君恧然曰吾其忍卑身辱親以徼
利及共偫輸將重任遞更直奮承之曰吾物力固當訖
不用計嫁旤於中産家然君於是盡瘁矣時時飲嚼嘯
呼貌軒然暢也而精殆銷亡一寢疾不復起年五十八
耳是故禾以不逮安榮君為終天憾君娶祝氏子男造
士禾也方致遠昌其宗庶术女亦微出孫男善胤郡文
學諸生女三系曰予昔如迴塘及見樂閒翁篤塞淳固
若悾悾爾今夫樹敦懷朴之世邈其懸殊絶追逢矣莊
生云得其似者而喜翁將無同耶夫徐君以彼其家無
資於學而獨率乃考攸行卒能持滿不溢傳其宗嗟夫
孔子寕儉而野之從也有以哉㳯流如帶新封若堂(叶)
允矣石洲屹如逝波海國斯風
南園祝公墓誌銘
邑並海東去可五十里許有竒山谿綰轂左界物力人
文袁花最盛袁花擁素封列顯秩者一姓當十之七甲
舍名田綿數十里相錯如繡祝最盛祝氏支姓扶疎棼
不可緒例古立宗而其宗子曰南園公南園公諱椿字
惟喬大父銓父滄早世南園公方弱顧三弟孱如爾南
園公則感厲自奮植外理生作内篤恩紀暨其配徐悦
其母董姁姁也字其弟甚愛析産曰等遺孤均遺業耳
四如一有役曰家督事也獨身任之已又一一經紀其
家遂有殖厚貲十故産者南園公子男三人女四人繼
昭主簿當陽繼暄娶而夭公左右其孤孫無墜厥遺女
家並著姓弟梧晩無子則以季愛子繼時子之繼時生
世家世守世宏梧後以繁飭諸孫各事事世臣邑訓科
世禄南太學生世匡世巨世匯職生作南園公乃喟然
太息曰夫造物者佚我以老吾其後尚平乎則傳家灌
園與其繼配姚偫美瓜果日弄諸曾孫為笑樂嘉靖丙
午公年八十八矣某月日卒南園公生而敦愿訥口少
言悛悛如鄙人至其勤生嗇用殆天性然田畔屋隟鮮
弓地棄童奴及五尺所無浮食者治上趨時具有節法
歲入視鄰收常倍然蓋藏羡盈而供需纖儉服食婚嫁
才取給用充禮堇堇等中産家弗少贏若乃創祠薦事
豐潔壯整殫隻力靡百金不少顧計於是族長老共譽
歎南園公稱祝宗子無一後言夫昔者先王以宗子收
族是故仁睦行而民不悖約法省禁有以然也祝之有
宗非盡先王之故是蓋先王之遺已乎志化理者自遺
逹故以導俗誰不其然吾於是信古之必可復而歎時
之安於今也南園公卒之四年嘉靖某年月日世臣諸
孫筮葬公南陽祖塋之左來以銘屬先是十許年南園
公杖策奉幣走謁予椿旦夕歸復於土幸子文識我藏
則曰諾夫古重心許乃今食吾言乎於是序列其大都
而系以銘銘曰
知如禹湯不如常耕公老服膺孝弟力田漢秩尊顯公
允其選勞避賓筵拘憚冠服率彼民常敦然太樸信已
獨行若與俗兩十畝終閒五福備享我最淑行永詔鄉
鄰(叶)尚百千祀曰猗與南園公之阡
平齋沈公墓誌銘
維嘉靖三十三年十二月二十二日平齋先生沈公卒
於嘉禾寓舍年七十二方島夷寇暴三吳公抱宗祏祭
器避之郡城居亡幾何公疾病其子壻刑部主事平湖
胥峯陸君杲從厥子南禮部主事光祖兩鄉舉士光裕
光祚皆公之自出也來候咸集左右公諸子藉顧言治
後事所以嚴其終者致情中禮矣公卒之明年嘉靖某
年月日某甲子葬公於其宅之某方二城圩新阡胥峯
状公世行年授公諸子來屬予志之状述公世家土著
嘉善麟瑞鄉高祖恭曾祖璘祖䥔三世輸財助縣官被
冠服䥔生南野翁葵娶陸氏公父母也翁籍世貲望好
禮尚賢賁飾之沈由是著聞郡中公則翁仲子也諱槩
字一之禀穎負竒盛氣闊步縱睨無前已而師事東溟
張先生福友善魏莊渠校邵端峯銳諸君晩卒業於五
清劉夫子瑞德義漸涵日與之化闇如退如稔識公者
失舊觀矣公性簡朴於凡諸玩外飾無所役其志惟親
故緩急懇然若當其身至其事南野翁陸孺人也巨細
周慎心力懇到事可承歡者靡不畢致候少異常也輒
懷隠憂迎醫不遠千里至欬噦溲便亦嘗偵騐物色以
為喜懼二親相繼大故苫凷疏水喪次三年率由禮制
而哀敬有加焉時稱善喪云夫孝先百行公惟篤於親
以逹其類故建祠備器祭嚴忌哀以親之所始終也存
大宗之祀贍母家之貧恭順姊兄撫教甥姪以親之所
尊與其所愛也捐田為鄉義塚垂老而齒讓人貢則親
其親以及人之親也若夫修志史才登高賦咏特公之
餘十二試省闈羣八校雋選又公之細耳状曰究公心
跡學欲窮天人志欲希賢哲行欲質鬼神又曰公口不
非俗而行不染俗允哉斯語為公傳神矣公生平急義
輕財贏業晩匱自安無營著布菜翁傳以見志其於豐
約盛衰之際蓋有見於易而契於予者比官采士議躋
祀公於學宫鄉賢祠信定論云公元配錢氏生女二適
國學生陶陞及胥峯君繼張氏生子五爟炯炫燏煓孫
男六女八公所著鄉約釋義筆思記時務議詩文集若
干卷藏於家皆鄉意風教非漫作者銘曰
混混末俗胡丁我躬今見古人差強我衷儵去先我奈
何乎公公應貢授都事江西布政司不
書非公志也
見山孫君墓誌銘
監察御史孫君葬其父見山徵君於盈山南麓嶽神祠
之左述徵君世行年來謁予書其墓石曰徵君諱鸞字
鳴遠其先富春人粤自漢季孫氏國吳傳四世歷六十
餘年胄裔布於湖南江左根盤蔓延矣富春乃孫氏所
肇迹云徵君常自言相傳裔出長沙桓王策之後遠莫
究其緒來籍海寕也亦莫記其世其始有徵者曰富一
提領春春嘗問學於包心齋氏包選春諸生中以壻其
子春生以敬以敬生文逹文逹生裕裕生&KR3526;&KR3526;生禋是
稱遺安配董氏祝氏徵君父母也徵君而上八世家黃
灣黃灣遠都市瀕瀉鹵地亢土瘠無水泉林藪之饒百
糓桑麻率仰澤於天以殖農圃盡瘁三時高秋旬日不
雨則嘉種稿無遺穗而艾蕭藜藿芃芃彌望壟畦間以
故呰窳偷生鮮積聚而多貧豪有力者居停鹽盬廢著
鬻財機巧乾沒以與上争利頑弱無能為計則交通海
賈屏匿幽隠為之駔儈以私竒羡官為峻法苛禁姦利
相告日聞徵君於是喟然歎曰吾聞本富厚生蠶榖是
已將如吾地何乃如鄉習雖子本纖銳而贏得過當然
為姦富抵禁亡命有家如寄謀其左矣孰與教吾子以
大吾家乎御史時方嶄然見頭角徵君則為訪明師友
市經藝諸籍趣辦資糧裘葛屝屨簦笈及凡裝需縱使
游學而時課督淬厲之歲無幾何御史以嘉靖丁酉名
鄉薦戊戌舉進士至今官列侍從司風紀便道過家旆
旌騶駟呵呼導從塞途盈門御史豸繡登堂稱觴為父
母夀雍容閒雅甚都鄕人士以為寵諸父兄乃後漸舍
故習而延經師課子弟以徵君父子故徵君晩以子貴
益閒無事時出嬉游巷陌讌集里社從故親知農談情
話坦坦夷夷不矜重改其舊人多愛譽以為美談徵君
年五十九卒以嘉靖某年月日葬以某年月日娶許氏
子三長御史喬其季高也女二孫男四状述徵君孝友
庸行可稱者不一予特取其卓見不淪於習者著之銘
曰
帶海負山墓於是間風氣盤旋庇爾子孫於千萬年
泉亭吳先生墓誌銘
嘉靖二十四年二月乙夘朝列大夫廣西布政司左參
議泉亭先生吳君卒訃予予扶而哭諸門君之子鄉舉
士遵晦郡博士諸生遵道書君顧言來曰知我者許子
其託之識我藏噫嗟已乎吳君逮死予信忍以疾為解
志曰吳君諱鼎字維新錢塘城北隅人也父宗裕封承
德郎刑部主事母陸氏繼母戚氏妻顧氏贈封並安人
咸以君故君少慧嗜學父母念獨子重苦之交禁弗為
止選錢塘文學弟子員朗秀駿踔氣蓋一時衿佩少年
諸司勸學較藝輒皆取君冠其曹君正德中進士釋褐
試吏尹臨淮臨淮帝鄉壮縣民多優復習游惰公私玩
敝謾偷政廢不舉糾紛倍十左小邑宿吏側目少君君
穎識敏裁便宜張弛更以辦治稱監司使者僉上君治
行異等堪風紀選不報毅皇帝南征侍衛中外諸臣騎
乘數十百萬所過縣次續食有柄事中貴人道臨淮非
分徵索供具無厭横甚君從民吏往致常饋不贏中貴
人大缺望憤詬呼梃君銳身先民吏當之民吏争前衛
君擊傷中貴人中貴人奏逮君繫詔獄一歲所者廷議
白君還治用舉者徵為南京刑部主事轉南京兵部主
事以承德公喪罷歸除喪謁告不任者十有五年用舉
者補南京兵部員外郎轉南京禮部郎中遷廣西布政
司左參議乞侍養亡何病卒年五十三君方病甚二童
奴擁之坐氣漸微而神不亂忽左右視曰爾孰誰耶吾
其死於吾兒之手二子舉扶代之若將寐者而絶君起
寒約性鯁諒力學自立危行不疑恥媕婀苟同孤立行
一意而已俗或病其不諧以哆憎口然居約奉繼母當
其心装嫁四女弟甚周與人謀必為之盡當官事關利
病直往敢任不顧計前却故所至舉職大節齗齗士亦
以此多之一時顯望魁人往往折輩行慕與之交然仕
不充志夀不盡年懷挾其所未究溘然長終已知君者
莫不傷懷垂涕云君生好文特甚其為臨淮罷劇猶手
一編吾伊空堂中治當南北逹途過客時有中原文獻
家博文邃古諸名士大夫君輒委已交驩與相下上其
論既謝病屛居愈益專力萃精償其積志六籍而下九
流諸子策士春秋先秦盛漢之譔古金石竹簡之傳旁
逮外家雜說譎誕怪迂之語凡竒古文字罔不雋飫醇
酣江左北朝以還唐宋近代諸名家亦皆决藩入奥神
詣作者故其文深涵大放贍蔚閎肆能盡逹其意所欲
言淵乎蒼然有西京氣骨君率歲一訪予紫雲山中坐
語移日扼腕論文纚纚弗能休予曰雅哉辯然非藝乎
末耳吾哀勿事此也久矣君素多病奈何敝精以徇末
孰與斂英沃根毓神以貴而生乎君憮然離席曰愛我
哉陳義甚高僕將從子於忘言矣然君文聲藉甚紹介
屬筆者彌衆不容自解免焉每一篇出學者争傳諷之
郡諸老先生辯博能言者皆自以為弗及也時有紀述
莫適自任必推泉亭先生云二子好學世其家女一孫
男從周從時女一墓在積慶山南麓葬之日是歲十二
月戊申銘曰
有崇斯封有坎斯宫有斐君子歸藏于中有氣隆隆湖
天亘虹後有王朔氏揚袂障日而望之曰咄咄佳哉其
下殆古之人以文雄者乎
明故中順大夫江西贑州府知府沈公墓誌銘
公沈氏諱南金字子輕家世郡城人公始名芾為錢塘
博士諸生御史行學按籍更公名南金公不意慊也子
輕蓋公矯辭以見志云高祖恒負識幹當國初法峻隠
而賣卜曾祖晢祖宗夀傳術於世父正術時遂世隂陽
家學考俊以公貴贈文林郎南京大理寺右評事妣朱
氏魏氏公魏出也贈魏孺人孩幼多竒童丱有志操正
德五年舉浙江鄉試六年會試以乙榜署江西萬載學
教諭嘉靖二年舉進士三年授南京大理寺右評事歷
寺副寺正正德十年遷廣東廉州府知府更賢補江西
贑州府既又補雲南鶴慶府移病老於家嘉靖三十一
年六月十四日卒年七十九公賦性簡諒操行介特事
徇其心不憚違俗所親或規之曰世同混混而子獨以
孑孑矯之其的而招射哉公謝曰唯唯否否夫吾信吾
心儻庶幾於道或猶十一二已乎嘻俗去道也遠矣焉
避矯處家人嗃嗃侍親側更温顔婉辭若兩人然諸弟
嚴事之不為降至其婚嫁貲費力補苴之必周教萬載
抗顔督厲造就科名士加昔守廉以誠長者處官民犯
盜竊猶覈情時有縱舍不文法顧計也贑當逹塗巨鎮
重臣宿兵民脂髓涸供饟矣公身先節約力任興革多
方亟圖民望更生而公以杜請托忤時貴排迫左遷罷
歸知者哀贑人而惜時舉措之乖歎公不能取容當世
殆少激也與公居鄉簡易自便不事矜飾儀觀無故未
嘗割鮮兼饌糲糗蔬茹之餐通帛大布之服蕭然故諸
生時等耳郡仕而歸者官例供輿隸公舍而徒行行未
嘗入公府也杭故宋京師江南大都會自昔以繁麗名
産豐習侈為天下最公獨嗇陋凉約居其間人以不情
猜焉縉紳士則憚屈之然弗甘也或斯靳之曰夫夫也
是謂苦節不可貞者耶公為不聞也者矜澹泊為寵榮
懸車及就木二十許年一日也蓋其資於世也儉故需
於世者廉古有清白吏今曷愧焉部刺史誄之曰於今
伯夷也言少褒矣來者或可取微云公方疾甚醫議灼
艾曰止生死由天毋重困我疾革諸子問顧言曰更何
言更何言無怛意夫觀人至於沒世復安所遁其情公
超然若客而歸以語素昧公者將亦信其平生也已公
娶陳氏無子繼亦陳氏贈封並孺人子男五希渭太學
生例以貲為杭州右衛署指揮僉事希瀧邑學生希淘
庶希凖希濟女四長壻邑學生金榜次壻太學生林恩
次壻郡學生莫曜庶女幼孫男五女五公卒之三年嘉
靖三十三年十二月二十四日庚寅葬公靈石山之朝
陽五子者聚相泣曰吾父潔修潛懿今隨死而亡後將
無復知有吾父者吾曹不子死吾父矣夫先民既沒而
德音猶存者頼之於紀述也孰為言立而傳一二遺行
俾書之石耿光於永世以焜燿吾子若孫繄吾父為不
亡也五人扙泣相慰曰可可於是希瀧以嘉魚令李君
璣衡状來請爰論次之而系以銘銘曰
湖水浩汗兮山石巖巉隂林灌木兮偃蹇連蜷莽一丘
以薶玉兮穆清風於陵樊天地無窮兮聲休鬯而弗泯
長谷逶迤軒騶歷茲兮志士式焉曰猗嗟乎清修獨行
之賢
許天德墓誌銘
許古太嶽之胤有國於許者因以國氏乃後族派流衍
天下許在海寕世家袁花里譜可見者宋四九提督四
九生千六承事千六生春谷諱嗣榮春谷生盛甫諱茂
昌盛甫生同知海州諱懋海州生文英諱橓文英生耕
隠諱斌耕隠生守拙諱緍守拙生存誠諱源存誠生乾
是為天德園花許氏天德蓋大宗世適云初存誠及天
德髫而喪父天德幼特孤苦晩更疾廢凡名勢榮利俗
所歆豔快適事天德生不百一遇許族故而敝習挾故
而靳下人歲時燕叙羣從嶄然襃然各矜先物自多天
德貌寢辭訥甚羣居廣坐中状孱如退如鈍弱人也間
嗤侮之輒默不應獨時時承母意得其歡守宗祧罔墜
業事諸父無違禮真白敦慎内行可訾殆鮮矣世常外
徼而或倖得之以自能然垢心穢行多内疚者而世患
亦卒不免焉天德病痼丈室間無能一逞以適其願欲
然因而獲免彼之悔尤殃釁亦多矣其諸所謂世為不
祥而逹人以為大祥者與天德生成化己亥卒嘉靖乙
酉年四十七娶俞氏子男三聞善邑博士弟子聞義聞
道聞道出後季弟震女一天德卒之若干年嘉靖十五
年正月庚申葬洞孔山春谷府君墓右少南若干步銘
曰
高翔鍜翰工謀速患雌伏拙藏以免於今而無忝乎吾
先於乎世多天刑而天德將獨天全者邪
雲村老人墓誌銘
雲村老人伯台氏名相卿許故族居杭之海寕靈泉里
晩徙紫雲自稱雲村老人云老人生世七十九年嘉靖
三十六年秋寢疾知不起且慮子若孫徇俗飾終將乞
薶文誣我蒙羞入地無絶已時已恐來世有稽無徵也
則手書於墓石曰雲村老人平生行業無可紀撰先古
系緒載於湛若水志皇考封給事中府君葬語中老人
以成化十五年九月十六日生於外皇父俞氏三歲失
哺少長善病弱冠始為學甫壮仕於朝給事中歲餘自
免歸久之以中外諸司薦詔補原秩辭疾乞致仕以竄
籍鮑郎鹽課司奏聞報可於是結屋紫雲山中水石幽
勝處食力詠志讀書彈琴無一跡抵親交城市四十許
年而終嘉靖三十四年四月島夷突犯海防老人走折
左股一捫之頓踊呼號曰人同有生之樂而吾獨不免
殷憂畢此生哉夫天之賦我者學未克見於道父母之
生我也老乃更殘其遺忘親不子負天非人奈何尚猶
立覆載戴面目名人也乎痛恨不終食輟也老人長子
聞過先老人死晩舉少子聞造過子敦儉敦儲儲質美
而殤儉子令已令甲令丙嘉靖三十六年八月初九日
鷄始號老人夢指畫太極圖動静交處已而吸清露三
巨觥昧爽而寤遂病日彌留銘曰
嗟夫予乎冥騖畏途冒襲慚譽一真旋隟衆患攸萃室
噆辛螫巷聒羣吠物匪胥戕事有必至聞之先民知我
希而我貴吾乃不得與此吾徒生死而已爾
兒子聞過薶銘
許相卿喪其子聞過哭之病已乃慨然曰過命在天吾
讐天乎悖矣及葬復慘爾於邑曰吾誨過學戒衒崇晦
晦乃沒世將遂使過懷竒歛英而終古闇然乎忍矣於
是反袂雪泣而志之曰聞過相卿長子也母孺人沈氏
正德已巳從予留都太學解装兒生故命曰都小字圻
孫予時投檄禮部禮部郎故暴人習陵士遇士輙聲色
誰何折使謟承之予長揖見則愈益怒譁徹于門大宗
伯召讓郎而名禮官罔知禮士耶諭之交謝俱解或聞
諸先諫議先諫議寓書曰兒出門便氣動眉睫間將安
所究遠圖予展讀長跪曰兒過矣兒過矣因定都名聞
過冠賓查毖齋字之長復云嘉靖初予官諫垣以過往
不二年所喪吾妻李氏疏乞以過還過資穎日新予適
善病因謁告終教之為娶于朱生二男子敦儉敦儲儲
甚淳且慧而殤於時過且壮予將傳而過日病益甚弗
瘳初患脾肺鬱痰伏火疣潰左股間嘔泄作食飲閟羣
工攻之罔功過&KR1077;噓執予手泣數行下曰兒寕自意止
此嚴固詎宜有此恨靡郄書為解嚴其自安其自愛兒
去矣不復侍矣傷哉慟乎嘉靖丙申八月二日也年二
十八耳嗟乎痛哉予方委過吾妻脱身游汗漫天下名
山五嶽間凌雲絶塵縱觀扶輿磅礴之妙予旋復以快
吾平生也過乃死棄予予塊守孤山丈室中終吾生生
奚以為於戱天喪予已夫過性強記日數千言六籍默
識成誦尤喜左氏内外傳首尾錯舉不遺予曰韓退之
浮誇少之信哉未必仲尼意也則遂輟博綜諸子特喜
三閭漆園韓公子列國策士至荆聶兩豪事壮之扼腕
恍然思起與之遊予曰咄兒所趨愈下矣後弗復爾則
又輟成童為進士學出口多老成語嘗羣兩浙諸生試
三場省再連再黜予私怪之間理遺帙得過手草古賦
雜文可百首古近體詩歌數百章類皆超逸弘肆如生
駒未服轡銜而神駿非圉人所馭予彌怪之盡發其藏
選苑諸書漫不可手矣則庭責之曰文以載道未知道
奚其文立燼之火自是乃專於學嘗曰孰誰賢擬茂叔
絶學千載後精詣粹飬殆聖已乎駸駸上逹尋及於患
前知過當爾盍憗縱之讀快意書作出格語成一家言
鳴於時顧束縛之使不一逞死也於戱天喪予已夫過
少慕任俠喜論文諸凡榮利一不置意中見富勢矜挾
者鄙外之若將凂已予急䋲馴養後更慎厚穎鍳故自
了了而渾然不見取舍汎接鄉人鄉人樂與之出遊學
官諸生間學官諸生樂與之歷謁諸老先生諸老先生
樂與之陽明夫子尤亟稱焉雖習交者未嘗聞其言人
過家人終不見其誶語頩色也死之日遠近知與不知
罔不傷嗟涕洟云予生數竒動與世左望實不遂亢宗
忠誠不果徇國行義不及孚於鄉人而丁年税鞅遁跡
離羣若與世隔意有待於過償吾負焉爾過乃溘死先
予予其永愧忠孝而長為俗之不祥人耶於戲天誠喪
予也已矣憶過童年北遊賦大觀擬封事硯席流聞雋
聲隠然起都下過從縉紳交欲識之予堅謝疾辭乃後
已夫深蓄期其遠到而竟止是豈生異於常者宜衒其
竒予顧抑遏掩藏弗使穎出於囊神故憤奪以還造物
者不然有為生之孰亟斃之無為生之孰厚畀之厚畀
之而亟斃之如石火電光一過不復遺也何與吾無所
致詰也已嗟嗟慟哉過死踰月季秋丙辰舁其柩葬几
山伏虎岡嘉靖二十八年十二月二十六日改葬六十
里塘隂插花山其母沈李二孺人兆左系曰
爾來遄往吾勿獲食爾力予老疇依世安所置長物寸
裂予腸咎誰執五氣交運將不齊焉爾是值吾獨且奈
何哉百歲倏忽行從爾地下遊萬千年胡終極
雲村集卷十三
