雲村集卷八明許相卿撰
記
鄕賢祠記
淛江按察副使西蜀劉公瑞承詔董學之二年檄諸郡
縣學凡前賢地産者以告於是海寧教諭侯君泰集諸
生議白可徵者如干人公甄汰更定始梁太學博士戚
公訖我明廣東參政祝公凡二十人俾有司秩祀如故
事知縣郭侯郊遂因舊祠增堅易壯豆凳几櫝故所有
者必葺所無者今剏為之役竣禮成况侯照繼宰縣政
侯君咨焉爰来請記辭弗可則誦其所聞曰在昔先王
造士舍奠先師於學祀先賢於東序祭鄕先生於社夫
固昭崇報也而風厲寓焉今之鄕賢祠殆猶先王之法
之意邪惟聖我師曰賢者何學貴節取等不躐躋兹視
之漸漸則易從惟賢是祠曰鄕者何井疆如故風烈攸
存兹視之近近則易感繄我先正在唐中葉有若睢陽
許公以死殉義屹樹大防烈哉純臣萬夫之望乎在宋
叔世有若文忠張公持正施公謹獨楊公崇尚心學攘
斥異論逮事孔氏可與為仁矣自餘篤倫紀守經術樹
勲庸志高尚背項彬彬世往論定抑亦今之成人與惟
是崇構儼設典刑如在過者趨瞻者肅好德之衷鄙夫
猶然况我學問之民出入登降揖讓酬酢絃歌講肄於
此其將慨然歎不可作恍然若從之遊乎又將低佪而
深思山川靈淑往者逝矣来者謂何彼我丈夫有為若
是邁往以前精思力企尚友於賢得師於聖用底厥大
成則惟先正私淑是賴師儒風厲是承某方日自勖而
凡同志願亦有騐焉正德已卯秋九戊申晚學許相卿
記
許泉記
許泉故郭公泉也石門山人更為之名浙山水勝天下
泉值江迴谷邃處涓涓出傾厓嵌竇中俗遠境絶為尤
勝山人過而樂之亭其右卓鍚焉已而喟然歎曰有天
地則有兹山有兹山則有兹泉臨兹泉挹且玩者前公
而往後公而来可十伯數耶公專而名之者何尚其志
不二於物而托之泉泉由以傳然則非公名泉泉以公
名爾夫天下之物名可以榮利可以富珍麗之物把玩
之可以怡情交乎吾前日紛如也世固嘗畢力營之忘
死趨之志溺分渝造物者莫之許而有也或有之弗久
或久之得咎猶無許耳况名以傳耶秀自分槁寂淪放
世無可撓吾志者兹泉冽寒孤迥委蔵於奥阻荒閒之
區用可資於世莫便於用也秀適遭之冷然而㪺沸然
而瀹暢然而飲嗒焉樂以終老人莫吾競造物者莫吾
禁也公去我来泉將不許我乎故更之曰許泉持以告
予予憮然莞爾曰有是哉山人以正德十有四年八月
九日亭予以嘉靖元年月正三日記
訓善亭記
訓善亭者樂清令潘薦叔氏作以化邑人之訟之所也
弛懲慎感將使民知悔而樂補過殆今之君子有復古
之志者與夫吾心之善其初固人人同物有汩焉斯不
善耳善教者與善學者本探而幾動之斯復於無不善
耳矣周季以還道湮教廢舉世靡靡然去善入惡俗成
若當然也是故下玩多偷上快求勝一以法繩民民始
無所措手足魚駭獸困狡悍錯出情弗可殫究而吏之
技窮勢宜爾也於是禽視其民而私便其身圖治文書
督賦入信期會偷免幸徼斯之謂吏事已矣其於先王
以善化民之意道迂事左將皆氣沮而色難之所由来
者顧一朝一夕之積邪薦叔乃獨能尊用古昔而於是
亭民訟不平苟得其情不喜而閔不威而訓激其天衷
徵以古人諭以鄕父兄庶幾感悔涕洟不煩刑書善吾
與之同歸而又何多求為斯政也朞月百里未必盡如
其志然賢於世吏遠矣哉薦叔召去今以按察副使董
學八閩繼為樂清者曹子行氏林希曾氏其志維協迭
以幣来請記余昔京師故善薦叔不圖其政之至於斯
也述以告今之司師帥者咸勸而興上禆至理吾其復
見三代之風乎
蓉池書屋記
蓉池書屋者友人葉子應祥讀書所也楹宇臨池池滸
植芙蓉屋因以名中曰錦寒之堂志景物也左曰求約
厲學也右曰思改懲過也他亭榭咸因地目之祥少為
進士業肄學宮與邑諸生遊入太學與海内之士遊其
所討論於書者有年矣既待舉于家曰書吾日所事事
也弛吾業鴆毒其生于安乎非其地異物將遷之乎於
是就屋闢牖陳書而觀之有得以識有疑以質援琴而
鼓觸景而畫倦則嗒然息飄然遊不知歲之既晏也芙
蓉盛花時挾筴其間低佪久之歎榮悴之有時知遲速
之莫能違而因以見造物者之無所私也被酒而哦久
哦成聲曰天水澄湛川谷浩窈青春安歸林臯若掃寒
英燦兮榮觀寂槁百歲忽焉身名是保烏烏然聲振林
木旁若無人莫測其意也時過雲邨舉以告予予曰有
是哉子能然吾與子遊則翼然曰心慕焉而未敢居也
然祥方落茲屋願請以日自勖可乎曰可哉則書之使
鑱諸石為記
一笑軒記
守愚祝翁居之東偏郄地故為圃者畝有竒正德三年
春乃址而屋焉楹宇規制弗儉弗侈闌可徙倚窗便啓
閉豁如也奥如也中庭環數武許嘉卉怪石互經緯之
琴奕嘯咏晦明凉燠無不宜也既落命之曰一笑而以
記屬某嘗憶長老為我言里俗之舊其處者力耕桑時
廢舉簡饋遺實蓋蔵以豐其家士則學習經義修儀觀
飭行檢事進取名位為鄕人榮子弟或舍是而為飲博
鬭訟騁騖嬉遊之習者輒不齒於人人而羞其父兄是
故吾里大族多世其家翁里大族之出也蚤治舉子業
中間棄去晚於為家亦若不以屑意而休偃兹軒顧以
是名之何居夫江邊一笑坡翁咏水馬也出門一笑涪
翁咏水仙也翁無亦蟲卉世故而寄之自况耶余意其
不惟不俗之尚而更傲睨焉以為高者也某觀今之士
之於世大都不玩則溺溺求餘者也玩知餘之不可必
得自足焉而鄙夫溺者也無玩無溺與道消息不啻不
求之餘而足與不足將并忘之乃予所願學而未之見
也翁所謂玩乎非邪然而去夫溺者遠矣作一笑軒記
法喜寺修造記
維明嘉靖三十五年冬海鹽秦谿之法喜寺修造工訖
僧戒楫籍其往事近績而来請記其成兹地之有寺舊
矣創於梁也傳聞無徵已唐宋賜頟者再南宋修復者
再斷碣仆幢蘚書猶隠隠也暨觀楊幼度淳祐甲辰紀
石寺嘗大備矣今去昔二百九十又九年寺則大壞遺
構尚存者二殿一門中高方臝風雨四面交入將亦日
以澌盡蕪沒而已耳固事佛者之所宜動心必有事焉
而不容漫無如何也是役倡始于聞道心而楫承任力
終之肇工於門殿易良增堅塗以黝堊飾以藻繢昔穨
圮者今壯整昔漫漶者今炳煥殿兩楹各輔翼殿偉麗
惟稱殿下旁對列修廊拱衛壯觀觀音堂在其東達摩
院値其西安禪有房延賓有館棟宇簷牙翬飛鳥革水
益秀而林增妍矣北構僧廬若干楹法座齋庖繩連櫛
比井湢溷厠位置序列凡屬奉生給用無一外求者爰
崇教本靈山大像羅漢諸佛以及高僧良凖秦谿所由
寺也莊嚴肖貌生韻神觀如作欲語駭矚恍顧忘其為
粉繪矣費凡木石陶瓦冶鐵蜃灰諸直計錢百萬又萬
錢者八而贏斧斤圬墁雕鎪繢畫負荷任力諸工計錢
十又八萬而足傭食稱是塼埴捏塑諸象飾以黃金丹
砂空青水碧其直計錢二十八萬溢於數起工癸丑仲春
丙辰仲冬告成事而後法喜光復舊觀矣是非楫與道
心之勞也佛之佑也遠近檀越施舍之力也他述光景
靈異怪神響應張皇口語勃勃欲吐吾不能知已吾所
習知者道心之誠不二足以感人戒楫之勤匪懈有以
集事斯其紏衆力斂鉅貲舉積廢而終以有成也夫夫
天下名山勝水域為佛地者十七八至凡一泉一石涵
清露竒差遠塵坌者靡不為桑門所蹈籍由大都以及
委巷梵宇星繁未可數計也其新而敝敝而更新物理
固然吾何記吾何記不亦多言矣乎然獨于兹有深慨
焉而因憶嘗所論著云佛之生也遠中國二萬里其没
也距今兹幾三千歲且其教荒忽謬悠未易方物而流
俗至今尊向之過其宮則修容瞻其象則傴躬至於其
徒治其居如欲以奉其親相與致志強力持之克終以
必復其始而後已是果佛之福田利物也廣與幻術震
世也神與無亦民生之無教而見異物以有遷也易與
夫自王教熄而異說興行人皆貿貿然詭馳横騖無已
也而佛氏宏誕之說入人尤易而深故舉世趨之若驅
焉吾道更千百年至於今委棄鬱塞不復顯行於天下
也然則彼之所以盛不由此之所以教者如其徒治其
居致志強力持之克終以必復其始者之難其人耶吾
故究佛氏興壞之端而并識予之所感焉
石洲記
海寧東北郭迤北可十里許市遠村深水漸廣林樾蓊
然瀕水有洲甃以石而屋其上者徐氏也徐氏農于斯
而食飲其水土更五世歷百六十餘年洲之屋猶故也
至徐君時舉始有榜曰石洲以志夫承之先足乎已無
所待於外之意其子禾秀而知學與予游而以記屬予
少則聞太史公之言曰海上有神山曰瀛洲諸仙聖及
不老不死之藥皆在焉蓋嘗有至者業未卒而飄飄然
有淩雲之氣似遊天地之間矣逮夫壯遊三十年足迹
幾半天下都邑大家儵而赫奕忽而銷歇名田甲第有
不能以終其身者顧夫石洲十畝之宮數頃之壤傳之
五世而子孫方讀書修行以延之亦可多已予老矣盛
者所不願處而遠者殆倦也夫將反初服以從君游農
談石洲之上其許我乎
雲村集卷八
