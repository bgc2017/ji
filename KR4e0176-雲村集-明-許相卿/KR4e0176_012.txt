雲村集卷十二明許相卿撰
雜著
宗考
按炎帝之後伯夷佐唐虞有大功賜姜姓周之諸侯齊
許吕申皆姜姓國也其後子孫各以國氏斯有許之始
與世傳堯讓天下於許由許由不受逃之箕山箕山上
蓋有許由塚云而由與伯夷所祖同不同不可攷已漢
興許氏盛昌邑别著汝南多聞人已乃往往出高陽三
國司馬晉許代有顯聞人而詢獨超逸高一世梁隋間
篤孝文史歸許氏唐有許氏兄弟並死封疆逮安史亂
遠死忠尤烈唐亡遠之後不義朱梁自雍入江南於是
江南許氏根蟠蔓延矣宋初池陽許氏稱長者其後奕
世以孝讓文章顯丹陽晉陵閩越東甌並有許氏背項
彬彬多知名士而江州許氏特以雍睦旌婺許氏晩以
道學望夫許自爵邑於周子孫綿衍遷寓布海内可紀
者代不乏賢乃宋叔葉不知何自有提督公者家於靈
泉蓋越世久經亂多故老遺編無所可徵然意提督公
南産也故於近代江以南許氏憗致意焉而或者又曰
宋之南也許氏自汴從遷於杭將或然與吾安適從耶
孔子曰吾猶及史之闕文也蓋言慎也况於其先乎然
則吾寕闕之而自夫可徵者托始焉耳矣
恭識先藏洪武戶帖
先海州所受國初戶帖今藏於吾弟栻卿所間共把玩
相與感歎今日身際太平夫豈偶然哉惟昔高皇應運
拔興提三尺薙羣雄兵無留行威讋宇内不十數年勳
集鼎奠臣民勸進中外翼戴而窮障遠徼創殘之遺黎
深懲過懼屏息重足凛如也睿思先覺戶曉海内諭以
休息與之為始於是日月出沒咸孚德意晏然有更生
之圖民志底定神器孔安而有明萬世之業等泰山而
四維之矣於乎取以武略定以文告盈尺之札功與百
萬師等偉哉抑聖諭好百姓無亦古所謂愿民良農與
筦敬仲曰農之子恒為農其秀民之能為士者足頼也
吾先自是似續遺緒農耕士學以世游太平膏澤中而
是帖若所馮焉乃今楮漫墨渝又復裝潢表章之如丹
書大訓然於乎帝力弘先澤遠矣敬志於左方并列海
州所自出以及吾世俾後來者德䋲罔替為江南故家
猗與休哉
恭題學圃卷後
皇明建國求世家遺才於天下於是我五世祖起倅海
州其從子淳為蕭山尉蕭山到官亡何去歸自號學圃
其所與游者詩以道其志遺墨藏吾宗裕齋翁所翁所
與游者又詩以侈其澤日序子姓陳而觀之屬某志於
左方以詔後昆俾無忘先烈則卒業而歎曰於戲休哉
許宗攸頼其在是與其在是與夫人思遺其子若孫自
非天下必不可致之物殫心力於無庸不但已也然盈
且速傾弗能一姓再世者比然爾斯所謂遺之危者非
邪吾蕭山先幾藏用泰能約暇能勤詒謀易述今圃猶
故畦焉後之人由是道也可百世守也羣季竊言曰圃
專業也專則狹狹則小小或可觀而不可致遠已乎曰
固哉物以形滯理無間然故書籍或以喪志梓人乃存
相天下法抑善學圃者存乎人衆咸喟然太息曰雅哉
辯陳義甚高先蕭山所佑啟諸老先生所詠歎將於是
乎在請敬書之
老圃流風跋
右近體七言詩二十篇為一卷吾從高祖學圃公及國
初諸人各賦以贈行者行者莫攷其誰何矣書出桐江
俞子中一手詩蓋當時體習語穏律切無大高下題分
吾鄉古蹟尚用唐人舊例前輩風流猶可想見嘗憶長
老為我言吾家遭亂中落文籍散亡僅存學圃一卷藏
於公之六世孫教文辭爛然可睹也今復得此殆猶薤
書竹簡忽遇於荒郵穨墓間摩娑詠歎者良久爰重裝
而特署之曰老圃流風云夫世之名畫法書人多寳愛
不啻兼金尺璧孰與詞翰出於先人世傳人守將油然
生孝敬之念而興起夫文獻似續之心不尤為可寳耶
山林壯觀卷
是卷吾友秦人孫太初作也始予知有太初繇蘿石翁
太初則故知有予矣邂逅林處士故宅把手論詩相得
驩甚自是太初詩往往藁視予正德中予舉進士京師
太初寓予詩云落日射江江氣深微雲泊樹生秋隂青
山白日足幽事要我長吟萬木林及予引疾歸太初隴
草再宿矣嗟夫惜哉閒檢故簏得太初雜體詩如干首
聲格稱時作者何議而其勝情遠韻超然塵壒之表者
那復可見耶三復咏嘆序次之而書其端曰山林壯觀
云
題婦姑絡緯圖
錢舜舉絡緯圖内弟沈巖贈予者渠家名畫頗多顧予
平生不妄取人尺楮獨此尚有樸雅儉勤之意似可存
為子孫訓是以藏之非真愛其貌物之工也
讀孝節傳
孔子稱史以文勝質史信文哉凡史載節義多詭行竒
事而敦常守中者或鮮焉意故藉其詭竒以張其文邪
夫節義存乎人竒與常繫於遇遇不一其為節一也予
又謂憤激抗一時之節易閱歷險夷之死靡他以必完
其節難甘泉先生傳夏節婦年甫二十六而喪所天忍
死終事其姑督成其子劬躬畢志六十年猶一日也有
司欲以其節聞輒命子辭之曰吾義則然吾知不負吾
心吾何求哉於戲以節婦苦志設遇不幸有甚焉者赴
淵投崖截髮斷鼻尚有難色乎而得以庸行易之又若
干年節婦有後也乃甘泉子誠知言已夫
懷節卷跋
予誦朱氏懷節之詩而歎婦道之繫於家也重矣哉朱
之曾祖妣吳方盛年喪其夫提幼孺承耄姑外訌内顧
勢無可依計未知所出如既欹將墜之器岌岌乎危甚
也已乃能定其心固其守養老長幼卒完故業以傳之
子若孫逮今胤嗣日繁家日振而元素復以善詩聞邑
中昔者欹器今猶奠於邃堂重坫之上而四維之繄一
婦之節是頼重何如邪向使急不知擇謬計成於浮言
節於何有况能有其予孫又能有其家以名於今也元
素沐浴膏澤而詠歌其勞苦乞予識之以告其後人無
忘始造歎息書其末簡云
識夢仙册
遠游之亂晦翁歎其數語得長生要訣予直謂為養生
家常談獨悲原之遇壯其辭而狹其識也既讀孟子書
至夭夀不貳脩身以俟之歎曰此吾人處死生律令也
繄世有足恃而不朽者豈必長生往古聖賢德業炳炳
巍巍今永長存曰仙可也末俗淪昏利欲中人道垂喪
奄奄鬼蜮之鄉其與幾何汪德卿氏生時承平非原窮
抑憤悼者比而寓名於夢仙何與將無閔世日降思自
拔於流俗以萬古其身於宇宙間耶否或心誠求之精
神自相發耳謂真夢有得於仙則吾不能知已
書周氏先往草本
周時孚手其世系圖來為我言斯諫高大父手授大父
巖翁者也翁少從高大父嬉游語次問先往諸老人曰
吾曷敢忘吾先吾指數之而覩弗詳吾口陳之而記弗
強吾筆列之而將弗忘以成昭穆世次井如爾秩如爾
翁老而傳又手授諫云予展玩久之喟然歎曰於戲斯
可以見世運之泰焉可以見舊始之厚焉可以見故老
之慎焉夫元季俶擾六合如焚人將身之不遑恤而遑
究夫身所自來逮我熙宣間泰矣人樂更生爰思遡其
先以傳之後然人之情苟詳其所自出已爾乃茲由本
及支聯絡扶疎若弗忍遺也不已厚乎雖於歐蘇諸義
例概未有聞然生卒娶嫁絶續略偹使傳者不慎述者
何稽耶是故一物而三善具焉周之子孫有欲沿流以
求源將於是乎指諸掌矣
祭文
賜歸祭先孺人文(二首)
兒不天不自殞殤吾母棄兒襁褓中吾父劬勞盡瘁鞠
且教之以逮成長方知感返哺酬罔極而吾母去兒已
三十又五年矣娶婦再生子五而不得繞膝一侍舉於
鄉仕於朝而不及牽裾一語嗚呼痛哉父母一堂固有
愛日承顔之樂而吾母九原實銜終天徹髓之悲是以
人皆以為喜而兒獨戚焉不能自已也人皆以為幸而
兒竊拊心自悼其薄命也嗚呼痛哉
又
於戱天乎冤哉人莫不有所恃以生某生三年而喪所
恃于今四十有九年孱然遺形雖食且視也天綱地維
崩摧闕䧟而不獲蒙覆載之全凛焉朝不能以夕闇然
昏不復可旦者未始一日不然而悼我何生生奚以為
也默焉語焉嘯歌焉夢寤焉行焉住焉坐卧焉端居焉
遠游焉諷詠焉紀述焉不覺忽焉而思從之思一於是
而淚從之淚不已而慟哭從之而呌號而摧踊而欲狂
籲乎高天而欲力蹴乎厚地而尚未但已也而况於見
其神所主魄所瘞者乎於戱冤哉竭天下之辭無以書
其酷矣窮天下之聲無以宣其痛矣幽宫再晨白骨再
肉而酷始平痛始定耳於戱此理之必無而吾之冤且
痛者終天何以自弭也於戱
祭東山季父文
嗚呼吾叔父警敏無前場屋之英也而十舉無成超邁
不羈湖海之豪也而所如弗遭俊姿逸態飄飄乎軒軒
乎赤霄碧漢三千九萬雲翥風摶而蜚不盡翰胡氣之
雄數之窮邪抑才之異物之忌邪吾猶妄意造物乘除
屯則有裕東山北渚逍遥晚歲杖屨釣游一水一石皆
適意處曷為奄然一瞑而萬世不視也嗚呼哀哉某束
髮傳經字指句釋伊誰之力詵詵羣季亦藉指南以承
先澤而今已矣哀哉哀哉有肉如坻有醪如水拊棺呌
號魂來嘗只
祭天濟兄文
嗚呼我兄尚忍言哉我曾大父有孫十人兄長而賢倡
羣弟振吾宗以光昭我皇祖别駕公之烈恢張我大父
一樗翁之聲實諸父屬望於兄率先卷卷焉况我仲大
父芸翁英偉蚤世伯父力善承之而未顯也衰盛循環
宗祊遺慶如久蟄欲振久鬱欲宣而有孫如兄亨屯傾
否直在夫少假之年又况夀骨隠顴有遐福之象孝友
慈良有承藉之基名不後人而志不敢先人才不下人
而氣不敢高人恂恂朴茂有遠到之器而今止是也仁
不必夀善不必祥尚忍言哉計偕北上銛鋒無前方期
捷報倏以訃聞白首號咷黃口啾喧孀嫠慟絶視息僅
延路行鄰舂感惻鼻酸而我同堂九人能不裂胷而摧
肝某於兄句讀同業篋笥同游由七齡以至於今未嘗
半歲相離也頃客長安兄歸我先上東門登車數語孰
意其遂為永訣之言破窗孤檠故几寒氊在邪亡邪醉
邪夢邪欲見杳然已而已而無從籲天尚忍言哉
遷葬二内祭文
故兆之惡予惑彼狂新宅允臧厥土燥剛爾永奠于茲
封庇爾子孫世彌大而昌
過忌日祭文
爾一去不返我百憂交集以終我生矣爾亦其將奈何
惟佑啟爾二子克承我教以底成人以守爾家以昌爾
世則爾死猶生我憂其弭耳
祭朱氏女文
生女而嫁父事云訖爾歸死葬我痛彌結嗚呼傷哉爾
室蕩廢遺墟茂草爾子罪餘亡囚餓殍爾藏荒丘崩壓
孰保憶廿載前朱氏侈樂金革日考伊誰為之忽猝數
期傾墜如埽凡家興廢靡不有因爾家至此果何人耶
或謂爾死朱氏完業時得不與亡家之辱為幸我則謂
爾曷若死在室時猶得享祀兄弟子孫之身乃今永為
袁花之餒鬼渺渺游魂終天沉痛而莫之申也興言及
此我腸寸裂麥飯澆土爾勉來食不知爾能輟悲下咽
而偷一飽乎吾末如之何也已矣
祭徐氏女文
嗚呼人生子女望以送死汝先我逝生汝徒爾人作爺
孃鞠子壯強汝遺孺蒙撫育誰望人為夫婦翁嫗白首
汝盟中負夫且别偶憶汝晬齡擕往金陵霜騎伶仃臂
汝欲冰汝歲周七而母捐室步禁閾迹笑戒哂噱迂固
則然意成汝賢汝天不年是亦空焉汝笄于邁歸装弗
汰清約我甘遺汝憤銜而又早殱命孰冥探興言始末
一語三咽老腸寸裂我血汝啜嗚呼永訣
又
於呼嗟夫吾兒今果長辭徐氏之室已夫汝世清約汝
質脆薄汝笄于邁受侮蒙嘬何嗟及矣差自慰意婿汝
者賢有待異日也而壻登賢書而汝入鬼錄斯誠汝命
吾末之與力已矣壻屬吾文以殉汝薶我病垂死力弗
克也抑吾聞區區身後名不如即時一杯酒而况兒女
子又安事張皇誇詡於草根片石耶汝歸九原見汝二
母死而有知愛猶餂犢之溺也執手連袂述所遭慰所
苦一傾夙昔憤懣之懷縷縷吃吃焉耳矣傷哉父子至
愛永訣今夕於呼吾兒嗟来食也
祭郭杏莊先生文
嗚呼某何以交於公年德耆邵吾視猶大父行也一見
吾文而遂忘年以就乎蒙童曰吾多閱人不敢弱子觀
子才志將尚友千古而奚齒讓乎羸翁自是相與無間
二十又四五年每歲必至吾里每至必過吾廬高談竟
日夕猶不自意滿謂安得旦旦而過從嗚呼今則已矣
吾鄉長老愛我非無人而知我以斯文者真灑泣夫郢
技之成風體儒用醫公今之太倉公也重繭百舍敝屣
千金呌號望延須臾於趙郭里者戶外之屨常滿公固
家於醫耳而獨於某推及其親暨其妻孥病以公起危
以公活以不受直為恒而我遂忘報公不言功嗚呼方
今凋瘵徧海内安得如公起我活我者活之起之而使
免夫疲癃嗚呼感公恩之未報而私自愧悼民病之不
藥而重有感於公也
祭董蘿石文
於戱公其亡矣予淚綆縻於呼公直歸耳予為徒悲公
壯癖詩登壇建旗公老知學歛袵講帷宗事陽明歲晏
忘罷良知用别於佛得師悟竗入玄安事拘拘二氏異
同世學聚疑公徑良捷予路何迂果哉予乎宜公鄙夷
已矣公乎喪予師資公所脱落俗所沉迷起滅萬變生
死榮衰造物許大玩以兒嬉我則公哀公適我嗤來舉
此觴予復何辭
祭雪江禪師文
過從卉年今别良永念故傷懷戚焉耿耿悵望孤標病
跡深迸天只雲根低徊清影
祭邵康僖公文
嗚呼世運既漓公昔何來道意方屬公今遽踣明爽之
資邁往之氣貞介之操恬穆之味信道之學經世之志
與善之量篤友之誼海内英賢如公比者能幾何人異
姓兄弟淪謝忽諸天其何意我喪吾資時殞國器慟哭
一觴寫我心髓公神若存蠁㫚歆只
祭吳南溪方伯文
嗟嗟傷哉生之有死也物理固然蒙莊氏玩以為嬉鳳
衰麟踣哲人乃獨齎咨而涕洟蓋惜夫世道所關者大
而非邂逅徇意以苟為竒也惟公學本誠身行敦忠信
之素仕期澤物志存康濟之規敭歷周行通不易介沉
浮末俗和不至隨丞轄望近台司而懇疏脱屣以勇退
康強夀踰七秩而晚節如山之不移是故處為善士出
為賢逹老為耆德而所謂金玉君子者舍公其誰耶予
夙欽道義於盟交晚從杖屨於海涯方頼夫誦抑以交
儆而公倏其云亡人百身而難贖痛典刑之莫追曷惟
孱昧者痛失助於傾蓋而後生遑遑交相弔夫喪其師
資斯予之所以深惜於公耳死生常理豈固懵焉而為
此婦人之悲抱痛卧榻已廿年餘恭命穉孫酹此一巵
固非不誠於吾伯高也公其格思
祭吳泉亭少參文
嗟嗟傷哉夫人之一旦猝然而不可諱也事所必至乃
子之志行天之報施而遽及此也予特驚嘑痛咽思所
以為解而莫之能喻客歲之杪訪我星石笑言晏晏歷
吐衷臆爾來僅踰百日耳庸詎知夫一聚散之間遂永
為死生之隔耶惟予畸人生世寡偶子獨何取心親匪
口異姓昆弟夫誰曰否修途末光方以幼孤相托胡然
一瞑而見不可復悼今感昔哀塞瞀亂長慟彼蒼之殱
我良友而于何以善吾後嗟嗟傷哉以子用世果毅之
才績學邁往之氣逼古雄深之辭取友敦篤之誼一時
交游寕可多遇而今已矣吾意山川氣澆才高福尠傑
特如子年不待老繄庸劣胡耇其紛如夫造化孰詰其
顛倒抑吾人固有亘終古而長存者而不與罔生徒老
者論夀夭耶芝焚蕙歎怛焉傷懷目注心存恍惚低徊
病僵一榻緘辭寓哀二孤往將身伏神馳嗟嗟傷哉
祭徐明陽揮使文
嗚呼傷哉子即死矣夫咄嗟壯哉子必死矣夫子昔嘗
以死誓吾特訝焉未之許也今果然耶蓋子志前定而
予懵於觀士矣聞子挺身赴敵殫竭果毅奮戈死鼓以
償積志精祲日昏猛氣川沸慷慨殺身烈烈英偉固非
邂逅逼迫俯就殱殪者比真得死所稱男子也將復誰
訾乎猗與嗟夫赫赫隆隆名成國士魂為鬼雄予交一
臂增氣如虹病縶於榻享子安從吾兒將事吾神與東
祭東隅張表叔文
惟吾許自唐有家入我明熙宣而中微也公之先人吾
祖中表懿親寔相與協心同力必復其始以至於今繄
公先人之功是頼載諸遺令藏在宗子誓同休焉天不
人謀公屢播遷晩益𤨏尾許凡子孫有餘愧矣况予曷
其為懷奈何天植戅迂屣脱世榮而勢不足庇公躬耕
食力而財不足濟公使公至於此極也命矣夫昔田為
贍公僅歆其始今墓已擇公尚安其終則見予之力所
不及而心末之忍忽也已公其以復兩家之先人予死
亦將有辭於吾祖
雲村集卷十二
