雲村集卷五明許相卿撰
書簡
與端峰邵思抑(九首)
郡城草遇驩洽昆弟語深及出處事宜類以僕為有知
者自惟空疎何以當此豈足下謙德之恒固爾耶抑真
有取於僕也伏惟足下盛年重望名位未涯而明哲幾
先收身青紫紛華中使廟堂知區區之不足驕士為吾
道增氣甚盛僕安所容喙念勤問不可虚辱乃輒左獻
其愚嘗聞告君之言要在委曲詳明達下意悟上心而
不以簡嚴為工宗賢之議嫌涉矯亢來諭當甚僕意則
謂足下業已引罪而祗以病乞致仕若豫自規便取必
於上亦似未安或云伏乞明正罪罰放臣歸田為民以
為惕威昧義者之戒若憫其孤寒迫脅得從末減與以
相應降調職銜致仕以冒餘榮以理病軀陛下踰常謬
恩非臣所敢望也如此庶足下謙畏自居而吾君得處
其厚似兩得耳萬一不然執事雅尚不妨自遂而天下
公是固在於令德奚損乎野夫商略宦情如山谷中人
浪傳都邑事漫無足憑惟高明采詧之
僕有友沈槩嘉善人也自童丱時夙以文章名節自厲
逮今凡七困場屋其卓然自信者屹不為動也為文祖
先秦兩漢翩翩有逸氣辭賦詩歌亦往往奥雅可誦事
親孝與人信輕財好義有國士之風故憲長半江趙公
大參莆田陳公今方伯陳公五清劉公督學時並加甄
賞而劉公知之譽之尤深計兄亦嘗聞之矣日者學政
隸人賄敗欲汙名士以自解而槩與焉謂嘗納賂以求
援例此蓋當時劉公惜槩久滯之厚意而非槩夙負自
處之本心也槩曾面辭人多聞且見之劉公既遷槩又
呈縣繳文以辭司府縣有吏司之蹤跡明甚顧恐崑岡
烈焰玉石不能自别耳僕病耗巖栖少且賤未嘗望見
諸公之旄節哀憤不能自達而兄晝繡道杭周旋諸公
間為深况兄之知僕猶僕之知槩得槩之平生於僕可
以知其不誣矣伏惟諸公與兄志存當世哀窮悼屈體
士惜才固其分也抑其責也願借一言轉布之諸公面
試之又加察焉不如僕言甘伏欺罔或因是而槩獲伸
於知己出之塗泥收其尺寸槩之幸也諸公之功也僕
出位之言之罪不敢辭也惟兄垂察焉
入郡會諸同志聞兄所造益邃而真廼知身心樹立者
作用自别更望精察力行以希往哲甚盛僕困於家蠱
去住不能自主逐逐行隊知己者將何以進之亟欲造叙闊
懷而事故相左美之諒能述拳拳之忱也
枉教誠篤别去悵如有失疎劣所恃二三良友惟兄差
近時得求助承諭洗除舊習玩味義理須從身心着實
體究真某對病良藥感刻感刻約訪子才盛意欲策蹇
劣同入君子之域至願至願但上下左右士論躋祀先
高祖於鄉賢過此敬從後乘郭令政益明審僕何能少
助似剛敏上稍宜加意兄再契勘試為言之
去歲奉教周旋遂克苟完病軀端居深念古所謂異姓
骨肉吾兄愛僕者似之感刻感刻寓武丘時子才來會
數日夕受益良多大約謂疎謬者須痛加持志之功以
勝氣習或有所得必作用體驗斯益自信有進步處耳
荒懶尚多愧於其言歲月忽不待人奈何惟兄幸終相
之
夏中因風寓書徹從史不閣下今日所莅士之冀北倡
明斯道以興起同志舊學恐不為小試矣是以僕於知
己有厚望焉僕日遠教督退鈍弗前千萬不惜時惠策
厲使承下風
日枉使教遠慰摧殘無任感泣惟兄旬宣之澤與江漢
永甚盛舍弟檣少孤而愿先君命某句讀督之頃獲旅
進試吏武昌備屬吏下陳學晩而政未達某不幸其得
位幸其得師也惟兄視之猶弟惠教俾免顛仆獲成先
君字孤之志某旦夕且死有以復於地下矣臨紙哀隕
大拜過家惡服不得走敘闊私甚恨兄屏翰南服責委
甚隆柄用非久繼至願益宏遠猷以副久要之雅某殷
憂積疢形神銷亡志業頽廢將負襟期安得執手永歎
為别
書使召見憊伏不任趨走只尺相望彌深悵往某自罹
百憂病侵老迫坐負清時徒竊寤歎兄知愛弗忍遐棄
何以畀之使自力於夕死可矣之訓尚免沒世不稱以
為兄羞江湖日遠晤語未涯時因風翮遺之好音
與泉亭吳維新少參(三首)
再貶墨諭病不時報少間倩筆以塞下問夫史莫難於
志來諭立例簡嚴無所容議僕所為父兄致私禱者歲
徵賦役覈實大書人可稽籍坐見而猾胥不敢大肆巧
誣是兄筆端之口流惠無窮矣然須嚴候審覆關報為
據亦不消多著語也風俗之敝僕久痛心憶自兒時見
曾大父行多朴野真率今諸後進文采軒然將鄙故老
為長物而敦篤浹孚之意殆鮮雖大地皆然亦須慨歎
數言賢傑有作或緣而力矯丕變志之助也幸毋小奬
郁郁以長此風况今所謂文不過排比爛腐修飾儀觀
外矜辭貌而内無忠信如優人習禮正不堪著眼者耳
於文何有詞賦恐不必載但時挂一二精語參差隠映
其餘似不勝錄為難測若一一舉之敝邑之陋反更索
露矣何如何如兄又欲僕分勞著名其間如唐宋人修
晉唐書例僕意二史列著史官姓名殆簡袠重大分曹
置局以君命臨之今此數簡小試發硎固以迎刃恐不
必為此彌文也竊意志無定式因地為體因事為用難
主故常要在言約事該如老吏斷案鑿鑿可以信傳斯
不刊矣諸如郡邑志之不能久存無亦循襲多而猥雜
可厭邪殆不啻張先生所謂言無體要而已至夫否臧
去取則我嚴侯明見之審執事直筆之任僕邑人也恂
恂似不能言守此律令焉耳憊甚縷縷
幽屏名跡薦論偶陳吾兄又峻督之臣子大義敢弗輿
疾周行而所欲懷安一丘自為名高者有如日但積疢
殷憂之後吾精已銷亡矣性復疎戅乖時恐一出喪其
平生重負恩私遺辱知已何以見吾黨之士是以將終
混迹樵牧俟命首邱倘愚計之或未遠失者耳志事易
草文獻有徵良為邦君邦人士謝不宣
賢郎遵晦高舉兄積慶善教胥見之通家喜躍寧直恒
情但少年高科往哲亦所慎持惟顧諟吾兄命名之義
以紹世德僕切私禱過庭諒已素講矣穡事收拾蝗餘
山傭冗劇稽賀千萬照察
與白浦朱守中(三首)
雨中邂逅遂弗成賀再訊候人使車已移轍矣伏惟名
邦司理舊學展布想當沛然一郡生靈司命願無易視
也弟欲僭端其愚喜諛而愛太泛自廣而事多忽尤當
屏絶異色疎遠羣小使耳目蕩然無所偏寄甚善弟遠
教寡與便風時惠鐫切使得勉策駑駘不貽初盟之羞
無任傾佇
子揚北去附致區區徹從史否比想體力佳勝弟病鄉
恃藥耳恭惟太夫人多福賢兄弟無恙兄得專意體國
甚盛某孱軀俗累舊殖就荒恐負愛望奈何風便布此
千萬審時厚自愛以慰傾戀
閱歲不聞京洛之耗時聞宅中平安報為慰弟獲弛於
負擔料理病軀以與老親弱弟相周旋繄誰力耶骨肉
之愛何以逾此遥聞墜馬移疾久望杳然想非久事事
意急賢之日自不可無兄耳
與李白夫州牧(三首)
别遠萬里時更十年交游聚散更十伯千人心目中常
有吾白夫也往歲書與二綾自高汝白至今春書與象
梳自進士葉應期至及秋詩啓筯笏自舍人馮立至故
人之意戀戀如此自愧何以承之恭惟再牧遠郡力追
古人為吾黨光甚慰言忠信行篤敬蠻貊之邦行矣蓋
己可徵願益自信俾政孚教洽後稱南鄙聲教進於中
州自吾兄始僕日望之平明之朝當必有知之者僕德
業不修殃咎類至九年之間再喪其偶初冬又將攜稚
子南還劍州學記非久作畀蜀省令紀嘉績送行敘
未暇追補應期近宰鄰邑誠亦易達也萬里緘書神與
俱去
京邸眷存道義之愛侔於骨肉以言為别心許久矣僕
不幸途次幾死於盜家食仍困於病山妻近棄諸雛嗷
嗷膝下惡抱如酲未嘗有佳思到筆硯間負約知罪伏
承守劍專城師帥委寄甚重劒民即杭民也兄能以教
杭者治之而居之以恒持之以斷不惕於勢不遷就於
俗不顧計於升沈則古之循良將可馴致僕即有言何
以易此相見未涯延望豈勝凄斷
往歲傾蓋之逢已知執事志行當屈古人與相上下西
南竒秀鍾于山川廼今不敢盡信昔人之言手諭石刻
之惠益見盛心尋常交際必以遠大相期某敢惟迂放
自諉以負執事
與我齋蔡希淵督學(四首)
某疎淺迂戅寡偶少徒執事要以同志進以務實向上
之學皆向來交游中所未嘗聞幸甚幸甚顧某積累工
夫甚淺撓於外汨於中者日復相尋力與之戰而進寸
退尺不能自持奈何伏惟時賜教切使恒顧諟至望
承教所處詳甚非疎謬所及弟意今日當途所以待兄
非徒私之蓋將作士氣直公論以風厲一時在兄非直
為貧亦事道也顧兄有以崇正學淑人心丕變一方以
及海内答國士之知者力行何如耳
炎暑共承道候百福弟病息如綫山中過從樵夫牧豎
時共盤桓水石間耳往嘗再寓只尺曾徹覽否恒念昔
聞誨論不間旬月今直計歲年尚未可萬一冀豈巖谷
太阻鱗羽少便抑某罪過自疏不復可援耶兄無寧姑
教督之而遽屏外之也
某病甚幸不死遠枉書問感激不遺比稍行歌山澤間
蕭然攜隻影耳意將苟完形骸獲免戮辱於此世以下
見先人不知未死之前當果何如耳
與桂洲夏公言宗伯(二首)
往歲大旆經霅貶遺雅什憂病屏居久稽報謝比聞制
下遂正台司昌期闊遇千載僅見某憂病相仍僵仆牀
蓐有年矣竊惟舊辱游從之雅今無干進之嫌安忍恝
然不為世道致深望耶方今元聖有作輔以英才凡有
血氣孰不企踵延頸以望至治然凋瘵未蘇守宰數易
雖屢聞申勅竟昵奉行害於致理患誠不細矣執事亦
嘗畫周審之策展弘久之猷得其人恒其官復如漢人
增秩賜金者可乎否也小人跧伏巖穴昧于遠圖慮患
目睫然覩一郡邑而天下或可槩見故冒昧陳之以效
其愚
某積痾殘息僵卧萬山中過從殆絶遠近親知己忽忘
如隔世仰惟執事顧獨不遺沈淪時加誨飭念故下賤
光於昔賢某自惟屏逖疎野十數年間竿牘之問罔克
一通於京洛薦紳知舊已闕然久不報矣謹馳記上白
與雙江聶文蔚尚書(二首)
闊遠儀範多歴歲年聲氣之感通於寤寐比歲聞兄按
閩風裁守蘇惠政與俗自别往來陽明門下又得淑緒
論窺精詣異姓兄弟之許若無待於接膝抵掌歴寫肝
臆為快也僕早志此學晩猶夫人幸獲從兄下風謬塵
省闥妄意建白萬分一庶幾昔賢已而意不自得病復
交攻不二年所竟自免歸削迹周行遠影空谷邇來竊
比古人優游卒歲之知樵牧自營與世隔絶者今二十
四年往歲華亭冠服之貺所以惠待僕者不終負矣但
溫繹舊學疑滯紛如無由就正有道獨抱憤懣耳風波
渺爾晤語無涯願崇令德永以為好
别遠懷企殊渴顧舟卿來辱冠履雲布之惠此野人初
服也知已遠惠重侔麗錦矣奔騖塵坌三物在笥三載
於兹林壑興懷愧汗屢浹去冬先妻不幸歸骨故丘兹
行及期而病留之乃始圖拜嘉賜溪山猿鶴共相欣戴
也希淵行便匆遽裁報未申千萬厚自愛以佇驛召
與彭山季明德太守(二首)
都下邂逅遂沐知愛勉以古人向上之學君子與人為善
固不逆謂無似非其人耶繼辱墨教拳拳以心學相鐫
切殆真謂某可進於斯矣某從前積累既淺麤心客氣
卒未能自克外物紛至不免與之俱驅耳先正謂培擁
根本然後可立趨向所以培根本立趨向實用功處便
風弗吝一一不敢忘自力也
病耗巖栖百事漠然于懷惟道義交游時存夢想恭惟
邃學堅志敏手通才所向無前深以閱歴更當何如僕
迂懶頽惰瞠乎其若後矣兄將何以畀之德翊先生去
便布此風波如許邂逅未涯千萬順時強食自愛
與磨溪熊以仁憲副
某曩殿班行執事特以年愛過私歸更憂患跧伏十年
猶耿耿夢想風采也伏承按節南省彌劇傾遡病不任
衣冠望燕己申積懷為罪顧辱手教臨存嘉果牢醴副
之登拜感怍浙河民性馴畏比歲小康兄才望德威自
足坐鎮願勿擾也
與横山徐曰仁侍御
邂逅扳聯知愛隆篤侔于兄弟中間去住相失而英風
雅度膠於吾心猶一日也祈州政績偉然度越流輩上
追循良於此見曰仁素學有用同志者亦自增氣夏初
聞南都陟命晝錦歸寧年勞故常不以是為曰仁多惟
高堂夀祉令子岐嶷僕為喜而不寐耳暑毒殊酷惟為
國加飯自愛
與棟塘陳忠夫
伏惟晉陟方岳善人之澤殊為湖南數千里賀某多病
放廢壯心蕭然霜葉矣故人志義久要能不亟訝絶之
否
與勿齋婁存仁太守(二首)
伏聞親舉玉趾以勤疲民復條捍海事宜下問某病伏
九年若與世隔寧有長計可備采擇耶今患固亦天數
譬之父母於子豈忍以其病在必死而不求所以生之
秋成近睫海波及田勢甚惶急當堰瀕海内河為先海
塘用石如海鹽固善特恐仁人不忍疲民任此勞費但
當深基密築一倣昔日故堤參以近日治河之法更須
博擇三五精悍辦事僚吏闔郡不足檄訪他郡必務得
人如漢議河防又必分地程功實舉懲勸似或有濟况
漸次講驗又必有經久良便之策出於其間以超始議
者伏惟精誠動天寬博酌民顧此何足采擇瞻遡光儀
無由趨炙曷任悚懼
某山澤淪廢懷企聲猷不能自達惟兄誼舊愛私時抱
傾渴實倍恒情非敢為佞也某本戶稅糧往承惠念批
從鄉宦自運例甚便甚厚但瀕海旱蝗已三浹歲民力
竭矣某坐食如蠧又奪民便義何能安伏乞改批兊運
與里父兄均勞獲釋罪媿蒙被君子之愛良雅瑣瑣伏
惟貸察
與筆峰王應時憲副
某惡鍾竒禍天不速之死而奪其所以生慈嚴相繼背
殞不孝未得相從地下纍然苟存殘息於苫&KR2323;間安復
知有人世事故人枉書讓其疎問罪戾餘生益用隕絶
不能卒讀矣周生以其父臣貴屬校官力請報書中及
之某識周生自兄書郵始遠道寒氊使有溫意何如諸
所欲言或未即死圖更布之荒迷不次
與白山倫彦式司成
春和伏惟台候百福某違遠德範幾二十年比嘗卒業
南畿試錄序淵乎藹如也竊窺德業遠詣鄉往益勤執
事方以此學教天下行以此學相天下其將挽澆浮而
還敦慤甚盛某積疢殷憂日夕鄰死殘形餘息偷延空
谷中分無復僭望於世惟英賢入當台鼎隆世道幸斯
民者日勤望之
與潘薦叔憲副
某待盡空谷世緣如掃高賢志義獨膠於心時牽夢想
阻越無由一布之只尺耳伏承信使多儀遠逮深谷感
惕何堪僕病伏不關時論奉諭閔俗仰窺當世之慮夫
俗漸以下勢也頃乃頓改競趨可駭厥或有開其先者
執事日夕入秉樞筦諒當植本握機以拯之猶可障其
潰决此真執事事也僕方將藉焉優游聊以卒歲矣
與梓溪舒國裳修撰
兄危言大計天下知之僕則以兄占世有隱憂焉不知
涕之既隕也履變孔多閱理彌熟今來所造詣所謂將
降大任焉者天意有在私望甚侈吳德翊先生去便勒
手狀布區區宣公奏議奉為忠讜助風波如許邂逅未
涯南望曷任凄斷
與海州廖師賢
冀都邂逅等萍水耳伏承抗章引疾獨心異之别去四
易歲此懷耿耿常有師賢也近冬蔡希淵寄惠教凾詩
翰廼師賢於僕亦爾懇懇良極感歎伏諗嘉遯静脩舊
學諒加邃密僕病耗巖栖塊然蒲團睡漢爾吳德翊先
生去便勒狀區區德翊善信君子僕之益友兄試契勘
何如時不待人願益強飯力學自愛
與穎谷陳遂初(三首)
章江事變甚駭私心劇于燔灼執事義均王臣諒同此
懷宗社有靈非久當靖顧恐吾土歲饑民貧或有狗鼠
輩乘時竊發奈何奈何幸為寄民社者力贊一畫固不
得避出位之嫌也艱虞之會惟國士為時益自愛
僕知海内有鄭少谷己十年餘寤寐恍然幾見風采來約
及少谷佳製并辱三復之餘神魂飄飄凌南北兩峯之巔
矣屬有寒疾方汗君能為我少挽行李敬執鞭弭以從
春和侍奉多福病夫怯風猶未春服也悵望風度徒切夢
想耳未間千萬自愛
吳汝瑩參政
恩舊違闊思即晤教恨不傅翼以風病縳如尸江城徒切
悵望奈何乃勤信使諄諄久要高誼感刻無量重以幣
物牢醴之縟悚惕殊不能堪惟兄賢勞中外某濩落淪
廢分終為溝中之瘠耳伏惟不遂遐棄便風時惠督之
俾不辱林壑以為兄羞至願雲塗迥爾瞻奉未涯千萬
為明時厚自愛
與儼山陸子淵司成(二首)
某私淑餘論越自諸生時頃歲奔騖未能通謁遠枉誨
函無任慚感伏惟高居靜養台鼎策勲中外僉屬某病
廢跧伏拭目以俟唐君便扶憊裁報貸察不宣
某稔惡及親圖嚴其終而信其善於永永以少寬不孝
之譴惟名言是賴日蒙惠諾曷惟不孝沒世感泣而子
若孫將永憑藉以光寵於無窮矣襄事期迫不得違次
以領伏惟矜而畀之
與虞山陳原習中丞
某病廢空谷分不齒於周行乃厪執事餘論亹亹惠問
繼之得非或有妄譽某以欺執事者風裁之地微寓捐
金駿骨之意耶伏承總憲三河某病力不任道周羈絏
之役苐日洗耳巖栖伏聽詔追老成亟登政府以福天
下冒昧悚仄
與汪德聲廉憲
溽暑台候多福伏承總憲大藩風裁凜如而敦雅溫博
寓於其中甚盛某不天烈禍積痾為世不祥人屏淪荒
谷眇接親知十四三年矣大人君子之光儀徒切向往
安敢輒以漫刺溷閽吏伏辱教函書錦之及俛屈崇嚴
先於萎廢殆執事者微示延攬不已之盛心風動南土
耶
與應原忠太史
闊違道範積有歲年伏惟齒德彌崇屹樹斯道之榦尤
日瞻企承再道杭輒遺俯問殊感勤愛某多病殷憂學
殖惰曠仰負奬援多矣自分迂戅應俗多忤日惟屏迹
保身課孫延祀優游卒歲為期耳執事不終遺外仰祈
教督至望風便謹勒手狀布區區未間千萬為道崇護
與東圩錢公良太守
谿翁來諗尊候嘉適甚慰承屬老夫人幽宫之文伏惟
愛舊義豈敢辭南溪東濱西臯下委皆嘗副命執事惠
顧尤厚僕豈懵然苐齒增十年精耗大半病復侵尋知
舊報書經旬滯閣如斯紀述量力經歲猶不能就緒也
學殖蕪廢又未暇支離自解耳
與任(闕)廉憲
枉䙝崇嚴惠存萎廢下士曠舉薄古厲今矣顧某闇劣
無所敢當慚懼千萬登領朋尊酣咏巖扉以醉嘉賜果
牢敢辭野人之固伏惟惠寬其誅
與蕭子雝御史
違遠顔辭無任瞻企恭惟執事遵晦養望茂膺多福方
今渴賢之日執事志存當世宜重為當世慮恐不得如
僕賤劣者之偷便其私也風便列狀布區區千萬為國
加愛
與南溪張鵠舉大尹(二首)
某舊齒過從頃歲守冡移家受㕓封内姓名凶穢尚稽
内謁顧辱騶從儼然先之繼承信使多儀之及感怍何
可當附狀敬致謝私病力未能走煩閽人伏惟貸察不
次
頃聞陟郡殊為邑人惜復為湖人賀執事雅望方當入
贊臺省出典方嶽尚爾迴翔師帥之地固造命者欲使
老練民事以為受大任重之基耶卧病不能往助攀轅
奉晤未涯千萬為國加愛
與平齋沈一之(二首)
冬寒體力健勝僕時時隨病支吾耳使惠遠將良荷勤
督勸之應詔臣子大戒義當委躬竊伏自量病力迂才
出將有負無補死等溝壑徒辱知已計必苟完此身下
見先人為得張静峰寶婺貽書亦是此意甚感其善處
僕也但貧家歉歲欲上疏未能遣發奈何兄家務殷重
似宜輟一曉事郎君代勞蓋學者必須静專方見得力
况衰年強為浮世所役却與僕昧幾強出者相去恐非
尋丈之懸也
使至不得手諭兄豈忘僕耶適偶倦耶僕多病且喪幼
孫老懷惡甚舊疾殊劇時時以不可奈何自寬耳兄傳
家謝事甚適但僕僭議在數年前今特差晩也教子儉
退固善似須先革其富貴氣習則儉退自若固然矣否
恐或不免終扞格也僕空山日與耕樵伍歉歲日甘藜
莧食甚習兄或命舟一來共此風味乎
與西村朱元素(二首)
某獨學迂誕與公等儀觀未相覿觴酒豆殽未嘗接殷
勤勸氣勢無所倚依某之屈伸榮辱安足與公等戚欣
而動其心耶頃歲抱藝弗售宜黜宜陟之在某與不公
不明之在有司與否未白也非直交親者之無介然於
其懷而某且以斯文之興喪有命自寬焉公等顧忿然
不直有司形於咏什慰諭勞苦若平生歡殆不虞浮實
之聲過聽於素而有司一時陵厲頓挫之已甚者驟激
其哀憤耶憐才悼屈公等無所為某則不敢忘也日偕
計吏再比禮闈野性彌自安恬更不假命以自寬矣公
等無重為我戚戚也養高巖穴咏歌太平實惟其時公
等慎自愛
過可材訊公眠食多適良慰山人病力事百不堪一切
世緣久絶夢想獨未能忘情山水間耳公能時來溫舊
約不
與孟涓郭一丈
觸暑臨存已拜勤注侑以儀物沃以清談經歲黃埃倥
偬中人灑然毛骨俱爽弧帆西引神飄飄與畫鷁偕逝
矣
與勾溪陳用明
曠接笑言欲見殊渴率爾鼓枻遡秦谿冀良覿晏溫被
葛登舟薄午北風頓厲便蕭然有山廬挾纊之想縱帆
飽風而南矣造物限人非剡客例公也
與胡静菴少宰(三首)
比辱大旆左臨甚寵前騶遄發弗得久侍誨論極悵惋
冬寒伏惟尊候萬福時方急賢執事志存當世而身繫
其安危春和已近庶幾勉從簡書以慰天下之望
昔拜枉教兹荷惠存與進盛意何以仰承日惟自策疎
劣期不辱高義以為報耳當軸簡命中外倚望已久曷
惟某得快瞻侍傾否之會方須舊德望實如執事恐義
不容以私為解也聞教有期彌切向往
伏承誨函三復卒業竊窺仁人憂天下之心甚大且遠
亟欲身承指畫只尺郡城多病限阻徒切神往伏惟執
事俯制禫吉將正台司以福天下某哀病未能策孱軀
負羈絏以從猶當拭目為天下蒼生日望之
與董子濤丈
卧病苫塊忽承厚奠高文之辱蹶起感泣為先君稽顙
卜鄰初約孤雖不肖公或屑就尚勉欽承曷敢越先志
與樂有祝思允太守(三首)
驅馳勞瘁不得過從慰苦悵望何如枉問喪禮夫俗安
久習驟欲反古多口固宜但吾所守或過於中所執或
非其大似當避夫矯俗干譽之嫌以近人情若其大者
知之真操之力生死不易而况於浮言哉於此惴惴或
恐見不定内不足耳要當勉求諸已可也大戚中有此
遠役伏枕徒爾神往
伻來墨諭陳義甚高似於知我未盡故再布區區僕行
慚諧俗比得吾弟意氣相知輒爾受惠自附於孺子為
季偉飲食之義今之人沾沾自好矯竊古人之似者有
之矣實何有哉而弟槩以僕為徇世且鄙其學魯獨居
之男子似太隆末俗蔑古人而淺我也夫僕昔匱而受
今足而歸我弟知其不足而予於其足而取是之謂直
是之謂義必欲辭之以為高是不免以僕身為溝壑其
為愛我耶原封繳納願益力古道追古人翼蹇鈍以達
於高明則相知出於尋常受愛更不可涯矣
令弟來言買山事聞之茫然豈傳言者誤兩曾參耶不
爾知我太淺矣唐人詩曰無心與物競鷹隼莫相猜為
兄誦之
與萬鹿園都督(二首)
某病廢空谷十年餘不知有人間事矣獨於吾兄遠心
勝韻時時悵爾神往伏聞大故抗制用情良為道義增
氣憊伏弗遂把手慰苦為恨疆事孔亟世祿之英想亟
搤腕諭及出世之旨見解益玄起而作用當與時流自
别風波未涯千萬為時強飯加愛
僕屏跡巖栖二十許年疎懶自外於達黨以公之超俗
逸羣素所向往不能尺牘自達其區區曷任内愧伏惟
玄探妙解試之功業作用必大有得力處非稿寂所能
窺矣
與僧石門秀公(四首)
敬問石門山人無恙走養拙山中眠食粗遣頃為國事
抱漆室之憂山人慈悲當亦為衆生煩惱耶遲一雨後
載月徑造東林也
今日訪公五畆山房公卧雨北窗曾栩栩得信息否分
付白足亟下一榻於東林深處
病謝過從齋居如僧一切事都不關念獨泉石舊遊時
栩栩入夢耳清香近作聊致我私山房守歲談詩一爇
而詠之若與病夫相對也
某問石門山人無恙頃得哭太白山人近製知山人果
爾蛻去傷哉傷哉追念舊遊夢乎非耶渠忘情去來者
猶有鬼神得無笑我與公尚爾鍾情耶
王通守
某憂病沈淪多歴年所飫聞執事抱經世之猷布宜民
之政千里屬心周行馳譽甚盛病骨不任衣冠阻望屏
舄僅嘗一修咫尺為邑父兄謝恤災之惠耳某自慚行
義未崇鮮孚於俗而來誣罔敢謁執事者白之白之非
硜硜自好而亟自明也為士風計為民習計爾士風民
習抑又執事師帥一郡者之責某安得詭徼長者之譽
但已而不一陳於執事耶縣市民楊坡者某素不識其
人作何狀不知何由挂賤姓名於訟牒牒中諸人與事
某一不曉其誰何自不必論但某嘉靖癸未乞恩歸遭
多難入山杜門如蟄十有四年一日也曷惟滅跡城市
蓋已却保社於鄰曲絶慶弔於親黨此邦人士以及四
遠有識所共明知不寧是耳某自弱冠為學官諸生公
會庭參之外絶未嘗持一謁候縣門邑中吏民之所睹
記可徵也今一妄男子無端以偏辭冒加之而莫之究
則邑人將皆曰許某守身如斯蒙垢如斯斯時白黑混
混無良之民日罔忌憚且復何以勸士吾恐貞廉之風
自此日益不競而黠桀無賴之姦鱗集蠭擁巧詆厚誣
彌尚彌工四百里間刀筆利於戈鋋以衊善類而海寧
猝難政教理矣其漸將不自某今日之不白而加熾乎
愚為此懼伏聞棨戟行部追呼聽理以竟此詞為便輒
一牘少布腹心萬惟執事留神窮治之審其與某毫毛
何所關涉務見根柢片言立折之不但某獲雪垢汙且
使士勸民懲而成善俗矣
與顧近泉秀才
某學負先訓老無聞知憗不但已強令兒子從事舊業
少償積志訪求矩正伏飫德音大業兹敢卜日戒舟奉
迓行李儼然臨辱抗顔作模寧惟小子詠游教澤稿廢
亦將與霑餘潤矣
雲村集卷五
