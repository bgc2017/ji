雲村集後序
先君平生所著詩文甚富晩歲去取而存之重繕而藏
去焉先君既沒之四年聞造敬陳而覧之恍若過庭時
舉古聖賢豪傑之論議而耳提面命也泫然泣數行下
曰噫吾父不可作矣繄起之長存者梓是集矣乎然於
彌留之際傳寫差謬不及校閱勘正魚豕尚多於是奉
集走而謀諸學於先君者董君吳君曰先君晩仕早歸
不獲垂勲竹素泯焉無傳造弗忍也造聞文章者經國
之大業不朽之盛事梓是集以永先君可乎二君僉曰
宜子能然其不沒吾師矣受而終讀釐其訛而歸其書
於予予遂梓之而傳其書於世詩賦如干首文如干篇
卷類為十四俟識者覧云男聞造百拜謹識
