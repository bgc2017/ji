雲村集卷二明許相卿撰
詩
五言律詩
晩晴
苦雨連旬日初晴一振衣殘雲依海嶠新水到柴扉僻
性嫌山淺塵緣與世微斜陽疎樹裏清影日邊歸
暝色
暝色狹斜路幽懷長短吟殘虹猶薄海高鳥漸依林去
住從吾道艱虞熱壯心燕雲愁直北望斷欲霑襟
霽色
霽色林廬晩愁吟野水灣斷雲虹外雨殘日鳥邊山海
宇堪流涕朝班祇強顔獨嗟身世拙早見鬢毛斑
江上
天塹東南限神功混沌餘波濤來楚蜀雲雨被揚徐旅
泊水村寺霸圖煙草墟親庭眇何許倚望獨躊躇
秋熱
秋空驕剰暑客舍困炎曦簷鼠時呈技淵龍或守雌山
雲瞥眼度江月近人宜趺坐晩風榻焚香了化機
久雨
兀兀憑誰語悠悠祇獨棲雨深山更静溪漲岸全低日
月書生老風塵世路迷新晴散孤悶村酒正堪携
鄉思
目極南雲迥時驚北候新栩然青瑣夢尚爾白綸巾恐
負平生學常懷寂寞濱潞河秋水永何處是歸津
夜坐
獨坐憂思集悲歌夜色遼疎林明遠火静院急寒潮戎
壘江南遍天閽冀北遥秋空穿病眼何日遣嫖姚
又八月望夜玉帶湖汎月
良夜不可負歸人還自留天閒多病客月占兩中秋遠
水疑通漢輕風稳送舟露華清到骨寒意問羊裘
送蔡天鍚
鄉國來何晩風塵别更難天空落木外路迥朔雲端意
氣時看劒悲歌幾控鞍春風消息好為報浙河干
夜過前峯僧舍
病客迷津舫清宵古寺門燈明深樹閣僧住遠人村煙
月自良夜江湖多放言雲泉有舊約投老欲終焉
雪行和鄧士魯
雪意已彌望馬蹄還復行歸心先鴈遠病眼獨山明落
落同塵迹悠悠和古聲撩人奈佳句孤燭守寒更
宿石門山房
塵土三年夢雲林勝日遊小招聊擬賦多難獨憑樓月
色千山午江光滿意秋心期應共汝投老白蘋洲
瓶山
小築不遠市高情還傍山塵緣甕天外風味麴生間瓦
枕乾坤夢籜冠煙霧顔因君懷舊隐海上紫雲灣
贈何山人
愛酒何山子經年事遠遊雲煙幾兩屐湖海一扁舟白
眼無遺勝青囊有秘搜更休談望氣那復問封侯
章廣文夜至
孤燭十年别清尊今夕同宦游談歴歴衰病閔忡忡税
駕逢身健移家得歲豐浮生能幾會搔首歎萍蓬
夕汎有懷
幽意忽有屬呼尊上小舠乾坤新化理湖海眇逋逃水
混秋空遠山留夕景高平生携手好歲晩隔風濤
睡起
假寐凭殘易瞢騰過晩鐘斗旋秋氣肅山應歲占豐潛
躍從吾道暄凉自候蟲腐儒經世業多病已成翁
大雪携鶴觀瀑
初雪壓高帽羸驂揚遠鞭玉龍僵欲死白鶴舞争妍山
僻地無主骨清吾欲仙長吟雜孤唳歸路晚翩翩
晩晴
歲晏田家隙晚晴山日温幽人神獨往古意俗誰論陳
迹雲霄路閒身造化恩風檐高士傳曠代有知言
再遊蘇臯祠
路憶秋風舊時逢燈事殘林深天忽暝春淺午猶寒畫
壁蛛絲縵苔碑鳥篆刓自憐蹤迹野到處得盤桓
晏起
晏起曝衡宇初春風物幽晴巒澄野旭融雪漲寒流謝
俗飽閒味逃名疎貴游仙人眇何許吾亦擅丹丘
元日
雲村又元日春意亦閒門國事支頥笏年光落手尊客
携僧入社隣賀鶴生孫邈矣孤山老神交百世論
試杖
雲徑初扶杖江城欲罷燈書生全謝客行藥偶逢僧候
鴈將辭澤遊鯈已負冰湖山春意動遊興日鶱騰
周氏别業
周郎結屋處風物畫中論晏坐泉圍榻昏鐘斗掛門山
光明遶屋海氣迥埋村望望吾廬近時來共一尊
董純卿至
我慙揚子宅君棹問竒舟今古談能劇高閒意自投春
禽從聒聒道況只悠悠相望牛鳴地過從信去留
禦兒廟
霽色秋移舫晴雲午過壇廣川浮野動深樾到門寒麟
閣心空在鷯枝迹已安高談入揮麈返棹見歸翰
南樓
幽興屬遐眺凭高散餘醺徘徊出海日解后還山雲度
鳥江天永斷峯吳越分超然俯清曠何處有塵氛
西湖遲徐郎不至獨往林處士墓
勝會應空負幽懷亦自聊舟移六橋永衣振兩峯高簫
鼔春遊競鳶魚野興豪孤山有冥契獨往薦溪毛
漸翁夜過山中
寒夜平生友星江百里船風煙猶遠色虹月更新妍十
載話通昔一真思入玄分携秋水岸悵詠白雲篇
張横浦讀書臺舊題次韻
古臺全草没閒戶半雲扃往哲猶生氣狂夫欲乞靈蝸
書隂蘚碧鳥破晩煙青高節存遺傳閒來讀舊銘
越人詩謁次韻
避俗雲村遠經秋客鬢新寒燈閒自喜殘卷閣還親往
事悲歌永西風酒力淳明朝山雨歇曳屐訪天紳
或誦施西亭暮春之句凄然感懷追武其韻
石磴閒高眺溪鄉豁俯臨晴巒多爽氣春事已繁隂潮
帶虹邊雨雲連鳥外林美人遺妙語惆悵細悲吟
兩翁來會前峯精舍
一别歲云改多病會常難天值清和景人來野水干庭
空藉芳草林缺認遥巒趺坐談方外吾生得大觀
春雨卧病朱陳兩翁至
山雨連村暗蘭舟二仲來過逢老多阻愁痡鬱初開綠
樹春將謝紅塵夢久回高秋蘇病骨還約共登臺
夏日雨後(二首)
村莊住山麓長薄帶晴川荷鍤通新水携壺餉遠田鳩
聲時亂聒龍骨晚高懸好雨連宵永家家同晏眠
返照收殘雨幽懷步廣川對山哦得句坐樹課畦田嶺
缺江光迥林疎日脚懸前村晚歸牧豐草散牛眠
廬山
斜日匡廬道生綃水墨圖勝難長句寫深稱列仙都雲
失開先寺天連彭蠡湖遥聞栗里近慚愧擁車徒
夏日重遊雲巖寺
老去勝懷在重過支遁房亂藤當午暝深澗襲秋凉客
路逢蒲節僧忩酌桂漿煙墟莽吳苑殘照醉歌長
董化卿尹宜興
水落歲云暮樓船發廣川春濃陽羡茗化接武城弦雲
表鵬程迥江濆鷺社便善權巖洞好慰我遠遊篇
周二丈文弼挽辭
功名大槐夢冠劒一抔封清白高標在豪華此路同愁
雲迷斷鴈衰草泣寒蛩一掬斯文淚飄随宰相風
野泊遲朱陳兩翁
孤舟泊已暮二老來何遲深樹共寒意東流渺風漪閒
閒僧話續悄悄客懷羈返照長霞外容輝宛在斯
雲濤莊雪夜
江村堪老我寒夜更宜詩縞嶼歸禽訝玄機厚蟄知冰
潭清數石雪路漫多岐若箇孤山宅逋翁得擅竒
元日
紀歴初更歲冰霜未放春年華東去水世事後來薪海
宇風塵滿鷗鳬保社新壯圖難著手寬計作閒人
客詩問疾次韻
習懶仍兼病巖扉日日關心神猶紫禁嗅味奈青山世
意同雲薄松隂伴鶴閒樓頭孤嶂近時得盡危攀
竹亭
曾聞居要竹今傍竹安亭寒意耿相對秋聲飽獨聽閒
情數歴歴晏坐圍青青興到誰賓主柴門且莫扃
次韻范栗齋讀徐蘇傳
高人同厄運龍卧得身存矻矻賃舂日勞勞抱甕園墅
夫惟勝韻幽思寄清尊惆望堪誰語思君佇石根
和答西臯
郵筒忽落手展誦菊花前快意病魔遠通神詩力玄林
昏風過野霜淨月臨田感子如蘭語興懷伐木篇
暮春雨後至孟家瀑
空林宿雨歇近郭曙鐘寒亂水斜呑徑殘雲弱傍灘泉
聲人語細山氣客裘单老我足幽勝後誰應感歎
哭内(二首)
束髮良嬿婉半途長别離浮生忽夢破浪迹尚塵縻寒
杼遺殘織空巢守伏雌繐帷風雨夜怕誦扊扅詩
偕老舊盟廢半生清影单好名吾獨累分謗子能賢淚
咽垂髫女呑聲執手言間關句曲路(地名)憶著便&KR1008;然
五言絶句
晚渡
壓水雲欲堕呑江虹未收野人聊自適吹篴滿滄洲
春雨
霢霂林皋暗低迷草樹平春膏浹南野吾欲偶隣耕
七言律詩
通濟橋秋夕
雨過都門秋意多憑闌慷慨酒微酡壯懷端與長江誓
偉事猶聞故老歌清禁樓臺涵月迥九衢燈火共星羅
江東留滯青年晚顧影滄波奈爾何
客夜
敝裘十載風煙客落木滿郊燈火村吳岫白雲家遠近
瓦瓶濁酒自寒溫山靈有約慙移檄世路多岐欲斷魂
惆悵歲華今向晩擁衾豪思欲騰鶱
江泊寄金山僧
曾憶高樓紫翠間孤舟今夜隔沙灣詩留呑海誰應護
名刻朝陽石未刓三度長裾空禁掖百年清夢此江山
驅馳尚冷東岡約不待移文已厚顔
彭城
萍蹤今日又彭城寒吹蕭蕭舞敝纓汴泗蛟鼉争險壯
濠梁煙月遞昏明東風苑陌春襟動午夜星河劒氣横
曠代獨憐陳正字心期應不負平生
鄉思
鄉夢初殘曉禁鐘客懷無那轉忡忡丹心許國有如日
病骨未秋先怯風空谷移文慚怨鶴長雲搔首羡冥鴻
封章欲乞閒身去九杞泉頭理釣筒
趙村夜泊
經歲重來舊遊路荒郊殘日下高梧千艘燈火河成市
五夜殷憂病獨癯新月隨人書屋近朔雲回首玉樓孤
腐儒通籍慙何補自合歸山問芋區
澉墅莫歸
殘日東風澉墅回輕雷挾雨馬頭催青山有約羈塵網
四海多虞負酒杯寂寂野芳春事晩茫茫天運杞人哀
燈前試拾新詩草滿紙憂吟取次裁
卧病
長夏寒氊擁病魔捲簾疎雨動高歌紛紜末俗矜兒劇
突兀孤懷倚太阿榻上光隂詩草亂山中籌算藥爐多
新晴擬散頑腰脚遊興翩翩繞薜蘿
獨往
興到海濱成獨往千林風日淨娟娟寒山病骨晚争瘦
白鷺蒼波秋可憐天地閒愁塵夢醒煙霞勝事草堂偏
斜陽深徑魚樵盡弄影蕭蕭石上泉
五畝山集用杜韻
桂樹青青賦小山棲遲我亦數公閒鷗鳬野水尋初約
虎豹秋風擁九關采藥雲林聊寄迹請纓天闕尚強顔
王孫一飯終身意况復虚名國士班
懷玉驛
十載黃埃走病身憑茵驚見萬嶙峋遠人鳥語有真意
過雨風光如暮春白日此心寕宦逹青山與我故情親
雲濤舊業應無恙猿鶴時來見夢頻
黃鶴樓公讌(二首)
樓臺仙迹古城隅尊俎英僚勝會初全楚雄圖歸指顧
清湘幽憤入躊蹰江光蜿蜿晴虹迥沙渚娟娟野日虚
客子自多雲水意扁舟却羡洞庭漁
一雨江城五月凉重樓危檻俯蒼茫煙蕪七澤浮元氣
晴樹千村動夕陽競挽龍舟懷正則遥思綵扇出明光
高堂此日還蒲艾游子尊前憶故鄉
多病
多病倦游聊作計負山臨壑結茆堂釣竿入手江湖遠
書卷蒙頭日月長春服初乘沂水興午風時度藥畦香
漫勞過客談經濟習懶年來樂睡鄉
春日汎湖望海
雨閣春雲遲客遊荻灘桃浪信輕舟病身祇合伴孤鶴
健語猶堪回萬牛隴樹隂成悲宿土煙蕪影斷見浮丘
沙棠擬續招尋興更汎蓬萊清淺流
雨夜客至
曲几團蒲午夢殘鶴聲報客小橋灣翠屏寒暎萬銀竹
絳蠟秋酣兩玉山道意自慙違俗累酒船真負問竒還
紫萸黃菊重陽近突兀星厓擬再攀
高卧
病夫高卧星厓上野情幽事静相宜晩山如揖抗塵表
晴雲有時來坐隅閒人日月衣裳懶勝地禽魚造化私
汗青尚論百世士栗里蘇門我得師
石門西村勾溪至
野人淪放紫雲谷勝友連翩根竺村古渡晩寒初艤棹
萬峯秋静獨開門歴探幽壑尋三秀深話清鐙卧兩尊
不厭山家淡風物還來茆屋負朝暄
徐襄陽過訪草堂
野情於世自蜩鵬一壑蓬蒿手自營昭曠觀游心獨領
狹斜岐路夢還驚柴門反鎖封秋蘚畫舫深維探晚英
滿意對牀泉石話三年剛得此懷傾
元日卧病
瘦骨棲遲榻欲穿春風被野獨高眠紛紛過眼人疑夢
兀兀支頥象入玄如願漫陳兒女語履端遥祝華嵩年
冥冥元化吾誰詰深擁臯比理絶編
玄覽亭小坐懷白鶴山人
遠寺疎鐘送夕陽危闌獨凭放歌長高鴻望迥暮天碧
野蝶愁牽霜葉黃對影作雙真自愛百年強半尚須忙
深蹤懶性過從斷猶憶清吟舊楚狂
次韻鍾西臯雨中述懷
苦雨經旬淹淑景早雷十日驗餘寒庭梅寂寂簾前落
湖草青青鏡裏看深谷鶯花全冷淡浮家雲水尚盤桓
殷憂無頼誰堪話搔首斜陽獨倚闌
應容菴書至使者贄詩私覿病中和答
寒林斜日動柴門一舸遥遥入海村七字通名孤解后
尺書欹枕得温存京華消息關心遠野戍風煙望眼昏
萬里江湖分終老平生贈處欲重論
次韻黃東河春日有懷
老我乾坤七十年雲林強半有閒緣紛紜野史乖麟筆
次第山忩理蠧編倚杖松根哦落景據梧石上譜飛泉
長安赫赫乘軒子應笑空齋守太玄
劉海村詩問次韻
感歎壺頭念少游危蹤到處浪淹留青山食力荒三徑
白首携家訪十洲夏半梅黃憐節物雨深苔翠上衣裘
四郊戰骨縈芳草斜日孤城怯凭樓
入春避地澉水秋盡還山西臯詩慰次韻
寄迹荒城似謫居還家病骨戀箯輿(病股三年雙足不能履地)山横
雨翠秋容淨林缺霜紅野眺舒憂國多虞懷耿耿信天
定分意如如獨憐萬卷成焦土遺恨連艘失載書
分酒遺董漢陽依謝韻
滿城風雨怕開門狼籍春泥少更分緗帙散陳閒晝晷
山廬在望隔秋雲中軍李牧誰今許東海田横異昔聞
病思時艱徒懊惱酒杯詩卷謾酣醺
山遊
杞山秋高風日好獨扶藜杖步晴岡逹觀浮世身如寄
任俠當年氣自降雲水茫茫去鳥沒煙霞隐隐歸樵雙
清林孤眺坐成晩遥見疎林明夜缸
有感
欲向西風酹一尊乾坤何處著英魂百年事過風前燭
千古名傳海上村香火半龕誰地主孫枝一葉是君恩
夕陽滿地傷心淚付與江流自吐呑
謝别沈默齋
僦居殘夏入高秋世難存身迹漫投瘦骨稜層刓坐榻
故鄊艱阻賦登樓山中猿鶴多歸夢天末風煙倍客愁
萬類兩間同逆旅遠遊還問武陵舟
再别吕東匯
涉歴危途次水村支離病骨傍人門滿林楓葉秋聲碎
四壁寒螿夜語繁客況春温懷地主隣家社會憶鄉園
卜携便覺情無限回首霜空欲斷魂
春暮懷王鶴山
三月風光今又暮四郊雨意喜全收春愁無那憑桑落
午夢將成破栗留鄉國創夷誰側席故人丰采獨登樓
空林暮色增惆悵何日東岡續舊遊
除夕感懷
酒冷香銷夢不成逼人殊覺歲峥嶸老如舊歴渾無用
醉戀殘燈亦暫明雪霰已應随臘盡梅花寧復與春争
向來筋力虛名盡白髮無愁也自生
次韻蘇叔豹見憶
詩句遠投多病客野心無那不羈猿秋來曠度頻縈夢
老去端居獨寤言困鶴風雲羞短翮蹲鴟伏臘飽荒園
剡舟遲爾維星石起我高談雪浪翻
雨宿真如寺
夜雨僧齋滯客輿清燈高榻信吾廬玄談種種浮生外
茗碗深深坐醉餘雲路造天無欵段野情随地有華胥
廿年回首紅塵夢寒影空堂自愛予
初春海上
積雨晨收好風日瘦藤危屐試春袍山中日月人空老
海上煙雲興獨豪隐約野芳初亂眼鬱紆幽思欲揮毫
詠歸樵徑者誰子徙倚殘陽首重搔
夜坐
開門見月來松徑掃地移牀傍石渠寂歴寒螿共清夜
咄嗟浮世托籧廬黃虞道在生何後溝壑盟尋老只初
一咏一觴還自笑明時野調獨迂疎
秋晚溪上
坐占清溪瘦石雙風流想像鹿門龐高歌草澤時空晏
卑睨雲臺氣已降老去閒愁消短榼醉來佳句墮寒江
歸輿伊軋松堂晚零亂殘陽上半忩
九日
感時今日重陽節扶病雲村第一峯黃菊深杯桑落酒
青山高帽日斜風道違末俗空孤憤詩與秋濤合並雄
忽憶蘇門遥悵望欲家遼海謝過逢
寓蕭寺
病客閒情與世疎息肩聊得借僧居夢殘午枕鶯聲裡
詩滿橋亭野色初經濟有懷猶浪迹乾坤到處是吾廬
十年世路塵勞障來謁禅關得起予
夜客對雨
風雨茅堂入夜寒一尊相對共清歡盟深魚鳥便林壑
病中煙嵐痼肺肝孤燭話殘衣袖薄小山賦就茗甌寬
老懷時事頻驚慨意氣相逢引劒看
下第歸寫懷
官渡雨中歸夜艇舞雩風裏弄春袍九衢華轂不到夢
百畆荒菑自策勞野性如僧安地癖俗情無物破天弢
斜陽瘦影蒼茫外清興寒山合並高
麥山老人
麥翁清時甘陸沈蹤跡迢迢煙霧深石轉醉眠月皎皎
松圍晏坐秋隂隂閒携隻影雲隨屐幾見行人雪滿簮
朝市語聞應洗耳登高為賦考槃吟
趙漸翁七秩初度有詩次韻奉夀
憶昔天門曙色開連翩並馬直廬回高翰徼外清風播
遐夀壺中紫氣來别圃序芳觀物興平槎對景擅場才
村翁許入香山社雅祝還稱北海杯
祝思允宅夜宴
殘陽隐地紅炯炯角巾弄影青離離暝煙散空歸鳥下
白露被野寒蟲悲劇談雜出觴政亂佳句欲吐燈花知
小人夙抱杞狂疾假日偷歡同鷾鴯
和答鍾西臯
閔雨長歌雲漢什得秋䞉有大田風新凉病骨逡廵健
野水漁舟遠近通清夢有徵多勝事舊題無處不塵籠
扶携擬踏西臯路共采芙蓉帶路叢
和答徐光澤
一緘三月紫雲灣深迹棲遲鹿豕間兆喜燈花符昔夜
擅場詩句破衰顔病身遥謝金閨籍草坐常從野老班
自愛山村凉意早溪南楓葉未秋丹
和答鍾西臯
一聲秋信葉邊聞早見西風度朔雲塵鏡紅顔吾喪我
雪舟清興客懷君壺頭閱世時何晩谷口耕巖日自曛
撫手知言千載上蘇門長嘯有遺文
中秋夜湖舟對月
一年好月是中秋向夕呼船抱病游大地清輝翻白晝
良宵幽興屬滄洲湖山夜色孤篷遠天水寒光兩鏡浮
酣坐不知吟嘯永闌干北斗挂峯頭
次韻溪翁春日天寧寺樓
闌干徙倚雪晴初十日東風百草蘇全晉夕烽清塞徼
片帆春興滿江湖漫堤新水鷗前永過雨遥岑鴈外孤
千里河山閒放目壯遊曾憶賦三都
村翁詩賀堂成次韻
小築巖居俯釣臺更亭絶巘望天台(予憶台友作霞幖亭望之)入春
窮谷還桃李避地閒門自草萊叩石商歌凉月上捲簾
滄海暮潮回多情張老斯干頌匝屋煙雲為爾開
次韻鍾西臯見憶
落木殘陽獨倚樓歸雲寒擁晚山稠煙霏好語傳雙鯉
湖海閒身擅一丘塞北戎心驕未格江南民病愧先憂
孤燈長劒空三歎衰鬢繁霜奈九秋
送友
棘寺高材起陸沈翩翩白馬向楓林歌聲相續山村静
别意無端江水深千里霜威生畫戟孤城秋色上瑶琴
病夫悵望留無計寒月荒郊後夜心
和西臯
手啓郵筒伐木篇樵歌接響賴俱傳吟安七字雪髭短
夢醒半窗山月圓澹泊閒心雲共遠蕭條生事俗無牽
巖頭卜歲隣翁賀冰柱闌干凍瀑泉
南樓
清吟獨凭山樓晚黃落空悲海國秋遯世野情從棄置
安巢歸翼自嚶呦勲名夢斷圖煙閣病力時看理釣舟
歲晏隂晴苦難料竹椽桑土漫綢繆
秋晩登山
衰病深村過客稀經秋短布一衫衣日邊巧宦名争顯
澤畔幽人見獨非薄暮雲屏空翠重疎林霜柿熟紅肥
山頭抱犢歸來晩歴亂殘陽滿澗扉
西臯先生季夏詩來俯慰寥泬僕病甚秋半差
強展詠三復次韻謝兼簡西村勾溪二翁
懷人詩句綠隂暮抱膝怡情紅樹村木榻漸移當蔭石
角巾時倚傍溪門松隂晴景湖天迥沙磧秋光海氣呑
白髮青山老知已徘徊吟弄入黃昏
七言絶句
奉餞季父之永州倅依韻
殘日遠峯明陸離别情惆悵風前杯竹林今古清風在
猿鶴東山首重回
山閣
衫浥嵐光先雨潤樹酣江氣未秋丹飛流千尺憑闌外
并作蕭蕭六月寒
春病
山日冥濛籠野煙碧桃紅杏鬭春妍老夫獨負看花約
布被蒙頭白晝眠
雪蘭
金谷妍華空毁垣國香冰霰自孤根輞川強項芭蕉伴
共謝東皇費手援
泊鉅野
凍雲寒月遞昏明游子躊躇怯遠征身在畏途親在夢
魂消飛霰打篷聲
秋晚
遠浦長霞弄晚晴釣絲搖颺拂滄瀛幽懷自適無誰語
寒日秋波盡意明
簡瞻仲乞醉翁牀
醉翁牀乞病翁眠瘦骨今年减舊年欹枕更無蕉鹿夢
面屏時學野狐禅
越人遺屐
三年病縳登山脚一兩郵傳過海緘自笑元非珠履客
正湏雲磴踏巉巖
勾溪和什來再用原韻
夢斷紛華幾歲年煙雲況味只蕭然草玄茟硯消長晝
今雨都忘舊雨船
金山吞海亭
江面峯頭巧著亭澄波玉宇兩争清倚闌客子心如水
何事沙鷗亦浪驚
歸夢
故山秋老親闈冷游子夜長歸夢多獨倚蒼茫動幽興
却慚容易脱漁蓑
歸期
歸期屈指已無多木葉蕭蕭笠澤波只尺三高英爽在
笑儂懷檄又經過
沈公橋
兩涯寒碧成周道千尺晴虹跨水雲别浦歸人多悵望
斜陽搔首劇思君
過扇依韻
秋風桂子又三年阿過寒窗笑上竿賴得郎罷迂闊甚
掄魁原作技兒看
憑几
海宇浮雲幾去來山村佳處獨裵回春光已謝還秋信
天只峯頭夢未回
尾溪
海上煙雲朝暮竒山中日月了殘棋秋來無那頑腰脚
得句尋僧過尾溪
畫扇贈豐厓
遠路歸來已白頭豐厓猶似舊時秋長藤短褐行吟處
不道山翁是故侯
九日雨嘲客負約
雨作重陽妬勝遊登山有約望來不却憐剡客能高興
風雨漫天夜放舟
題畫寄梁仲
海上春山眇莽中長藤到處識髯翁貴游無數花間騎
萬態風光適意同
詩成
雲村病老語多嚨造次詩成雜宋腔還遡開元論風格
拾遺壇上樹旌幢
震澤歸寄前峯僧
千里煙波一日程勝游猶恨欠山僧夜歸劇憶前峯翠
曉起闌干試一憑
月林僧舍
月午天霜破衲寒梵音蕭颯度林端經殘香燼秋寥泬
時有風枝語夜闌
金粟蘭若
野老山僧意味真瘦笻高笠往來頻十年著我東林社
更道何曾見一人
望雲
郊原新綠正豐茸晏起鈎簾曉霧空造化無邊生意浹
春雲彌望濕東風
徐南塘惠借袁海叟集附謝
柳風桃日滿林廬湘帙緘開午夢餘詩律㳂唐追晉魏
一編落手得權輿
招顧寅齋
胷蟠萬卷隐飢雷造物從來慣忌才何許詩窮報消息
春泥帶雨一尊開
賦秋泉
微霜昨夜下庭柯東岫朝來爽氣多偶過溪橋探三秀
驚看白髮照滄波
南橋
一曲溪流兩岸松石梁蜒蜿卧晴虹徑徑拄杖歸來晩
月挂東林屋上峯
復陳勾溪
此地重來已十年林廬水檻故依然過門不是忘相見
剛有東風送客船
聞翁七袠
幽人萬遍課參同只恐勞生事事慵高枕山房還静聽
十千八百五更鐘
春雨卧病朱陳兩翁至
一丘高卧閒雲共二老相過舊雨同續續江湖十年話
支離病骨起春風
除夕
一年將盡此黃昏坐撥殘爐火尚温六十來人今曉事
春風一夜到柴門
魯山
周行轍迹幾經年故國青山夢寐牽桑梓迷隂丘首地
慶雲爛漫帝鄊邊
次韻西臯感事(四首)
野人無意卜潛虛眉宇閒愁久破除白髮青山隨拄杖
殘骸贏是乞來餘
十日開門風葉多病懷今已入無何嗟卑歎老真癡絶
昨見黃童髮又皤
堯年九歉今始收滿車䆉稏勝封侯葛巾漉得新缸面
客過山前底死留
不問金華舊牧羊屋頭丹井半苔荒凌雲賦就多仙意
笑託山靈酧一觴
野泊
滄江茫茫白鳥度丹崖冉冉晴雲流舟横野渡倚殘照
日短風煙生暮愁
湖外郊行
青鞵短策湖雲東澷摉妙語酧春工野煙漠漠吞江樹
晴雨絲絲織晚空
一竹
薇蕨聲沈舊業空首陽何處訪高蹤冰霜大地同搖落
挺立孫枝殿朔風
觀化(諱日作)
管領雲泉四十春乾坤閒處老閒人却憐故物還元化
光屬星河射海垠
諸弟秋試(六言附)
羣季秋風桂子病夫夜雨蒲團黃妳味餘雋永青雲望
入高寒
下邳阻風
家近心情如醉路難風浪拍天春雲過眼無頼野日蒙
頭獨眠
排律(二首)
雪遊雲岫峯
深雪撩狂興長蓑弄曉寒翠凌孤突兀玉拱萬㠝岏勢
合疑包地塵空惬凭闌野情多僻尚閒處擅竒觀得句
浮眉宇抒思入渺漫詩魂清到骨仙意欲騰翰認路樵
無跡題名竹有瘢餘生饒樂事無地著憂端
天只峯晏坐
多病連三歲閒情擅一丘杖錢疎後計方藥慣前籌白
首紛如歎青山黯爾愁孤衷危聖主竒數負通侯盤澗
從真隐詞場謝昔游揚雄竒異代鄭谷許同流
古體
山行
小忩睡新足起視時何其落日餘山椒樹顛紅陸離快
哉情景新一散頑腰肢登登悄誰與瘦影自崛竒鶯花
非故妍泉石含新姿關河怯回首直北多軍麾封侯一
劒任誰當請丸泥祇恐廊廟憂不在潢池兒熏風低草
樹戟髯不受吹徙倚蒼石根憂端與山齊
早春入山詹仲携酒野酌笑詠成詩
仲氏有幽興訪我春山中冰霜策老馬觴豆驅孱童煙
雲滿懷袖那復塵土容空谷喜足音真樂況天衷寒潮
俯東岫晴暄負南榮酌言永今日詠歸聊短笻
古意
新月生西嶺明河低遠林坐見大火中秋序忽已侵感
歎老將至裵回勞我心勞心復誰語撫弄東廂琴調高
曲未竟寡和難為音矯首文江子何時宣此襟
諸弟夜集
獻歲閟霖潦今夕欣澄和況我遠游歸兄弟會匪他晏
晏言笑洽楚楚壺尊羅東風舉衣袖明月在庭柯一觴
再三詠舞影時婆娑荏苒百年内白日去如波載懷秉
燭賢不樂如夜何
和答沈紫硤
我本山澤癯結廬白雲岑豈獨遠塵土風雨亦俯臨朝
陽讀吾書卒業羣壑隂赤手莫援世敢云長往心江山
入捫虱形神調戲禽新暑不到窗空庭梧十尋故人遥
相憶因風遺好音硤上有初約莫辭山路深
次韻西村老人見寄
眇予媿諧俗衡門日重關木榻已漆敝草屋多苔斑緬
懷結髮期抗志夷惠班乘時冀陳力翊世姚姒間馳光
忽晼晚驚波逝潺湲悠悠違夙心戚戚長苦顔百年貴
適意青陽寧復還明月皎東林流煙淡前山潛居勖明
德哲人猶可攀
從吾道人解湘竹詩筒倩玉芝僧斵冠贈予侑
以長歌倚韻奉謝
牛腰詩卷難著筒截冠汗髮生清風憔悴頭顱角巾敝
逍遥湖海荷衣同道人游戲三昧手摩娑持似雲村翁
切雲更著杞泉笠御風戴雨淩煙藂貂蝉兜牟浪軒輊
物何與吾吾亦空星涯寒影炯秋水蘿石吟魂開我衷
晴郊吟弄無長物頂頂作伴靈鳩笻半酣濯髮挂林杪
祇恐吾家習氣不耐顚風播弄聒聒鳴長松
懶習
卧痾歲強半懶習乃成性巾屨不時御散髮還高詠避
世迹盡掃懷古心獨競經旬未下堂花鳥苦相迎登山
俯周行吾道終諍諍
秋晚
晨光動林薄水竹炯清佳寒日射水中萬竹走龍蛇美
人秋雲東相望眇天涯招招踏澄江來把芙蓉花
古意
朱夏忽云謝西原凛秋色流光驚電駃我心悚以惻生
也信有涯漆園真逹識勢利誇毗子去道遠已極優哉
復優哉冥心任通塞
南城樓集
坐瞰重溟八千尺悵望蓬丘桃已核飄飄直欲淩紫煙
何物虚名論赫奕指揮如意按悲歌徙倚女墻扶瘦腋
咄哉世事覆更翻老矣夕郎玄尚白習池峴首今蒿萊
轉眼兹遊雪鴻迹林缺長虹浙河暝鳥外殘陽越山夕
童冠薰風笑詠歸三年病懷聊一適掀髯清嘯動海壖
豪宕從來曾此客
贈姚楊江
黑頭使君俄挂冠出在人後歸在先盛世勲名太早計
半生林壑有閒緣蠻煙瘴霧驚餘夢高笠長鑱終百年
過客東溪問津處掉頭野水棹漁船
廣薤露歌(諱日自詠)
薤露聲那復歌有生歸盡定不易苦調哀切將奈何齊
横漢季等黃土曳紼之徒祇合歌樂送我歸山阿哀樂
於吾兩何有逹者玩世生死造化昧端倪乃今獨解衆
悟理則那
雲村集卷二
