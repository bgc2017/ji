雲村集卷十四明許相卿撰
墓誌銘
太安人鄭氏墓誌銘
許某曰婦道不亦重哉然教弛俗流士鮮完德而女婦
何以稱焉太安人贈刑部主事海鹽吳公諱寬之繼室
也嬪吳及紀而稱未亡人方夫隕天泣血手二三孤嬰
煢煢焉躬衣食而教之持久靡忒卒就其子以至於有
家受封繄吳宗是頼婦道顧不重矣哉顧不難矣哉於
戱是宜述以為人婦勸也已於其葬也為誌而銘焉誌
曰太安人鄭氏家世平湖人父諱肅母茹氏敦茂一德
是生太安人年十七而嫁年二十八而孀居嘉靖四年
二月十八日年七十八而卒以明年正月十九日葬於
大易鄉玉壺阡刑部公之兆子男二人伯昇仲昂山東
按察副使女一人孫男六人綬組紱纓緒維女六人曾
孫男十人女一人太安人初歸聽順莫可非儀旋罹家
難蹈厄茹辛而志操才識卓然於是乎見攻苦織絍無
一時自逸内外費資其手者歲十二三一布被六十年
舉示孫曾曰此吾嫁時物也君子曰善居約也以儉勤
先姑氏卒以幼女屬太安人育而嫁之甚恩叔姒韓暴
疾死即以已手製衣衾襚焉歲率按察兄弟上鄭公冡
泣下低徊久之及老猶然君子曰善親親也以敦愛按
察初為宜城分俸歸養太安人曰嗟輟汝養廉者廉無
乃妨後弗復爾正德中例旌孝節有司首議太安人應
詔太安人則謂按察曰吾婦道之恒爾業已受封敢徼
再命汝其力辭鄉鄰困暴征聞愁歎聲戚然曰饑歲民
貧刺骨忍更涸其髓乎命按察必言之郡郡弛其限君
子曰善約已矜物也以仁讓太安人之行多至可稱者
如此而丁年遭變初心素守之死不易其常蓋以節始
終焉可謂賢也已故時大夫士之文者夀以詩紀以序
傳封制有端莊勤儉之辭邑里諷傳欽贊以為允按察
與予善信古篤行君子也及予序次太安人世行益歎
按察之賢有夲哉銘曰
猗太安人允女君子懿懿羣行貞以終始惟家實造惟
賢實嗣夀有為歌葬有為紀於昭方來以徵女史
先孺人遷葬誌
天乎傷哉痛割終吾生已夫天乎憾哉怨咎終吾生已
夫夫有令德者享眉夀受多福常理也人之獲其常也
恒十六焉嗟嗟以吾母令德而無一遇痛恨固不可爲
解也已或少諉者數值則然若夫身後之重阨多難則
惟不孝子萬死莫贖之罪何復藉口扵數之適然者乎
爰舉吾母生前之令德及其沒後之阨難而不孝無所
容扵覆載矣舊嘗受讀四明耆儒徐恕先志吾母之葬
曰許少婦俞氏石泉翁之季女也母城隂故族居氏少
婦生而貞肅閑静不輕言笑不妄舉動婢使一一畏順
承事無譁者室中穆如也婦性敏慧女紅諸技不習而
精顧好讀書幼弟晩塾歸常令指目字義遂通孝經曲
禮列女傳歎曰載之書者女婦分内事不爾内無教家
曷頼焉及笄而歸許生某適翁喪子幼強許贅生其家
則與生協抗家難防禦侵侮調劑糾紛卒完業授其弟
無私焉婦生子宅相甫晬言動必示之正三齡呵禁日
嚴人曰藐爾孩那遽如許曰聞古賢聖多由教成語云
桑從小搤長且不屈矣成化十八年十月二十八日卒
年二十二明年十月二十五日葬祔祖姑洞孔山兆志
首云云不忍率讀也天乎傷哉痛割終吾生也已夫葬
久之水由穴中出遷祔靈泉山祖母徐兆則弘治十六
年十二月二十二日久之水又出穴中嘉靖八年十二
月二十四日又遷唐家灣谷中已而唐灣穴水如靈泉
忍痛將事遷南湖之隂几山之陽則嘉靖十二年九月
二十二日也唐灣啟遷也相卿痛&KR0629;而仆馮棺枕肱淚
眼甫合若有眤棺而言曰是中水晶骨耶意私占以為
祥孰謂妖夢先水孽哉扵是怨痛劇而神慮殫嘉靖三
十三年十二月十一日肅啟妙果山陽相卿夀藏永奠
焉嗟嗟後來百千世信康裕矣奈前去數十年阨難何
天乎憾哉怨咎終吾生也已夫吾母令德以古貞淑律
其身以賢豪名世望其子而不獲一受諸福乃久困沮
洳疊震畚鍤歷諸阨難禍孰致之噫不孝之罪上通於
天矣聲竭淚枯更忍興言及此乎去今幾七十餘年相
卿有子聞過聞造女四各有歸過沒有子敦儉儉有子
令巳令甲令丙後昆禪續往迹湮淪而遺編故在也時
一展誦手澤漫如輒長慟欲絶嗚呼天乎相卿胡不先
吾母或猶免於阨難而相卿今猶苟活也嗚呼怨已哉
人孰不夲於親耶而生事死葬孰不於斯自致其情耶
而又亦有因母教以成賢聖者矣不孝惡極旤深天俾
不逮慈訓無以成德莫可為力矣而致吾母重阨大難
則謀之不臧為之不慎召茲大譴也噫不孝之罪上通
于天矣聲竭淚枯更忍興思及此乎况忍自述也乎哉
雖然又忍自飾也乎哉忍死志之上俟昭鑒于天誅殛
不孝為世為人子者戒下詔後人俟其聚訟不孝為世
萬子孫慎終者懲我死無但裸葬為也必甘暴骸中野
以俟天人之交責焉耳已矣嘉靖甲寅十二月七日不
孝哀子相卿泣血誌
祝母居氏墓誌銘
邑故多舊姓遺俗城北居氏尤以篤塞謹信稱與人藹
然若恐傷其意而閫閾聲迹肅如也穆如也家教子女
咸若成性然孺人處士理之女也歸袁花前廣東石城
令祝君繼英孺人卒時年七十五為嘉靖三十四年十
月三日後石城死二年一月葬以是年閏十一月二十
三日甲甲墓東陳村合石城兆子三世名先孺人夭世
言世占皆邑學諸生孫男以順以頥以須以預以思孺
人生而温密静恭閑家教甚夙來嬪扵祝祝族方昌尊
卑屬甚衆孺人上事旁接下應無不宜者偕石城白首
未嘗見誶語頩色也家食僕婢千指而盈孺人斟量衣
食拊循曲當以恕掩其過以峻篤其悍以宥寬其不及
内諧外附門内裕如也孺人性樂勤尚儉造次生作事
不少弛園田沃瘠農蚕盈歉刀布出納字畜息耗貿易
良苦皆周諳旁稽不遺暇復紉補饎㸑老矣猶績紡緯
絡不怠殆終身矻矻也初石城蚤隸宦學晩仕歸休徜
徉縱適抹摋世故沈冥酒德誇詡振施一不以家關念
而業饒畜裕倍蓰往初以孺人殫力綜理扵中也夫孺
人歸祝熾豐可豫弗逸已盈不侈而樂盡其職壮老不
忒其常此嘗學問之民之所難而以女婦能之是尤難
已嗟乎王教熄而士習遠古矣尚何萬一冀淑行扵中
冓耶雖然徵之孺人求婦順於家教其庶幾哉銘曰
東陳之墟水匯土龐夫婦同藏庇爾子孫熾而昌
太安人顧氏墓誌銘
贈刑部主事海鹽鍾君諱海之配封太安人顧氏年八
十有一卒是為嘉靖八年九月十二日葬以十年七月
二十一日太安人子邑博士弟子員棟中順大夫知南
昌府梁銜恤哀痛撰次德履跣二舍而來問銘先以陳
翁鑑曰太安人之處也為父母所賢愛其歸於鍾也鍾
門内罔不宜主事君初丞懷遠懷遠令躁誕好陵人主
事君積不相能也釁日構不解奏與之辯七年太安人
攻苦食淡紡績資之時慰以好言曰是固有命存絶不
出愠懟語事白復官萬安則曰是果有命存卒未嘗色
矜南昌兄弟髫而嬉戱太安人愕曰兒可儒也亟白主
事君遣歸就傅衣糧修脯率太安人手具口畫授之遂
皆有成伯經術稱高第弟子仲進士高等再守劇郡治
能稱最一時斯主事君太安人所由貴也太安人老而
傳也禄養豐備猶親女紅南昌色勞之輒恚曰而忘懷
遠耶抑吾常有味於敬姜之厲文伯也人謂太安人約
泰屯亨之際類知學者於戱其信然乎予讀詩列女傳
當時公侯大夫士之家飭行修職相其夫若子而王道
頼以成豈其女婦則賢將上之漸導有夲而俗成固當
然也今世女子子師絶不聞至夫羣士於學宫而教之
累百不一賢而太安人可稱者如此殆性然哉予是以
訝歎為序而詩之系曰
武原有邦(叶)海潤土厖開濟之阡灌樾秀深(叶)廓其坎
而崇其封於戲是惟鍾子之母之宫
聞人母周氏墓誌銘
鄉貢進士聞人某以嘉靖十一年冬十二月壬寅葬其
母及日三舍跣冰重繭來紫雲谷中問銘於其父友許
某納状曰母夫人周氏海寕洛塘人蚤喪母子於繼母
能以孝得其憐視後出者埒同産焉周族曰允哉女迨
歸先君君姑氏嚴臨諸婦如束濕薪夫人婉承風旨卒
宜其順聞人族曰允哉婦夫人生不孝孤若干年而喪
先君茹辛銜恤身任家蠱日程不孝孤讀父書窺其奮
與怠與其友之賢不肖以喜憂既舉於鄉族婣贊喜夫
人愀然命孤曰鄉嘗舉而祖矣鄉嘗舉而父矣用不當
才才不逮用命矣夫汝其思紹奕世未償之志毋或以
此舉自多内外族咸曰允哉母初先君喪殯扵堂比鄰
遺火隘㕓委巷烈熖炙天孤狼顧呼號苫由間罔知攸
措夫人不顧蓋藏疾呼遷殯獲免孤偷以寬逆天之戾
焉又曰夫人生富侈適清約先君宦學隻力事家中罹
百憂又屬孤學家無所於委日強事事孀嫠劬瘁餘二
十年弗一日弛扵其初其心望不孝孤者十半莫晩也
而今不待傷哉夀六十又五子男不孝孤一人女二人
孫男鶴鳴女二人悲夫非夫信傳之撰永流淑聲不孝
孤終天淪心之痛曷為解敢跽聽命進士君器業隠有
遠就予雅信焉爰序次之而誌以銘銘曰
硤岑雙雙中蜿流虹東椒之隴有坎幽宫伉儷同方庇
爾子孫繩繩
陳邦亮妻黃氏墓誌銘
海鹽陳邦亮之妻黃氏歸十二年卒年二十有九矣越
若干年嘉靖某年月日邦亮藏其柩於某山而銘屬予
夫女婦之行不越閫吾其奚徵又將奚銘既邦亮自為
状其婣黃倩則状之其弟邦直又状之邦亮吾與也繄
其婣之言同將無誣黃氏世為邑之海沙里人雄扵貲
性獨不競縟麗恬如也陳及婚將迎黃以愛子遠適難
之因壻邦亮其家邦亮年少氣高時獨墨墨不自意得
黃氏迎其意與俱歸既婦扵陳則卑卑抑降不敢以富
人子自多上承旁接下御罔不得其心女紅饋食具有
節法舉室咸宜之邦亮素抱遠志樂友勝已摯交修脯
不時趨辦室中往往夙備畢給故其游知得國士賢豪
驩而邦亮遂襃然品扵時英黃氏有助焉生一女適海
寕查志高贈給事中繪之孫也夫事忽既往情鍾有涯
故先王之叙倫紀為服制重輕久近各殊皆稱情以為
差邦亮再婚燕婉舊迹湮淪而於故妻之藏謁予一言
歷四三年申十數請請不怠益強必得乃後已抑可謂
厚也已矣不足以厲薄俗乎哉是宜與銘銘曰
於淑質嗟短晷婉清揚閟泉下永爾賢聲慰爾賢雄茲
石語
董母陶氏墓誌銘
陶氏故嘉禾名家為贈監察御史楷之女歸扵海寕錢
山董氏為義官讓之婦太學生深之妻學宫諸生樹及
材之母成身成章成大之祖母初陶母歸不逮舅子生
在抱喪其夫險死餘息咿嚶蘚閾塵幃中擁孱然二豎
子為命爾於是内隟外侮起乘之悍攘狡竊家蠱絲棼
也陶氏不自顧計委身殉家誓完舊物以還二孤調劑
諸不諧人若事後先務中急緩母事其姑加婉而慎督
其子學肅若嚴父然時時稱舉成立孤遺感厲之故二
子烝烝克諧遺緒支吾勿終墜姑老嫠獨痛不及傷鄉
諸紏紛旋復底定人謂陶氏稱其家子而董有婦云越
若干年嘉靖某年月日陶氏卒卒之又明年嘉靖某年
月日二子葬諸錢山祖塋合太學生之兆先事樹及材
以成身來謁銘予病不事筆硯辭二子長跪致母顧言
未亡人來為汝家婦罹百憂犯諸難所不盡者命耳自
意夷險乘除猶當十半桑榆時廼今僅僅五旬病日益
殆殆旦夕從爾父矣樹暨材啜其泣下曰止汝悲徒爾
乎樹聞今篤古而迂文而不誣者汝許丈耶必得其文
殉我白我信傳我斯不朽我已夫毋徒爾悲也樹應曰
諾不敢忘夫母生勿善事死重欺之諸孤尚將列扵人
哉敢固以請乃不果終辭銘曰
林水窈如幽扄不晨兮信誓皦如聯璧雙潛(叶)兮吾詩
藻如松聲永言(叶)兮百代有攷蓬顆不湮兮
許瞻仲妻董氏墓誌銘
董故汴徙也至竹居翁慧父子財豪里中里中多憚屈
之許亢舊閥弗為下兩家由是有郤浸尋争端里父兄
曰嗟二豪之違言攘攘者我居間幸聽我繄董翁子許
之自出釋釁孰如重親乎兩家亦悟曰善善如父兄言
董遂女于許是為栻卿瞻仲妻董氏董氏父讓讓父竹
居翁慧也董氏性警穎曉數計有大父之風父母愛賢
之曰兒顧女爾即男才與弟兩人吾所不足者非財也
必厚分女財與男等及歸装資服從盈庭甚都然能不
作富人兒驕溢氣舅大理府君姑周安人咸安之瞻仲
木強自用大理安人早沒家多虞殖漸落董氏奮曰語
有之健婦兼丈夫吾寕能為石人耶於是攬攝内外諸
務耕桑豐歉賦役期會儲費盈縮市易苦良字畜登耗
一一目揣心計指課無遺算黠婢狡傭聲氣眉睫輙了
情偽故凡任使莫遺餘力瞻仲於是游戲篆籕展玩圖
繪酣詠尊壺間未嘗問家有無以為常董氏嘗謂其子
曰禮婦不越閫顧我獨懵於斯主人翁多大言少成事
吾為汝家計不得但守書生紙上語耳雖當蓋藏溢羡
然常纖嗇錙銖至喪葬舅姑館榖師儒則悉力厚費無
靳色蓋嘗三斥私藏以紓家急家卒頼之不傾云子男
長聞政郡文學諸生季聞斆女三嘉靖某年月日瞻仲
將葬之玄丘山之新塋豫從二子來告曰栻卿獲助於
吾妻甚力葬不可以弗之識也敢請噫是宗婦之有勞
于吾宗者義宜銘銘曰
屏列諸峯席舒重湖室同爾夫地拱爾姑風氣所都百
千年庇爾胤其昌乎
長女沈婦壙誌
某長女貞惠歸為德清博士弟子沈朝臣妻生子之望
而死之望長娶於談游學宫則惠死二十又五年乃始
克葬復謀銘以徇諸幽予曰無庸夫石誌不出禮經然
中世以來未之有改也抑皆論撰其先之有德善功烈
勳勞慶賞聲名列於天下而銘之者也惠孱如女子爾
矧其歸不逮姑亡幾何喪其舅左右就養滫瀡旨甘莫
效也子生晬而棄之逝愛而勞以成之末由也歸沈未
浹四期杼軸井臼之勞幾何哉又奚庸銘予尚憶惠童
而喪其母贈孺人沈予時有四方之役則繼封孺人李
母而教之惠祗承無違字其弟過甚愛率諸妹甚嚴刀
尺組絍之習蚤夜有程毋敢少舍以嬉曰作而作曰息
而息曰毋妄言笑則毋一或妄言笑咸目屬其色辭罔
有差池者李以是教逸而恩浹予以是紓兒女子内顧
之懷且意其可勖以修内範成其為良婦已而卒早夭
無成銘果奚庸也然予因而自傷焉吾生舉子未言而
殤者未髫而殤者指六七舉褓而殤者勿計也婚及笄
而夭者五人焉而惠寔始旤天乎予之無罪也予於是
興思戚戚矣予又奚忍銘其夫若子請弗置姑為之記
其出及其死若葬云惠家世杭之海寕袁花里人遠近
習稱袁花許氏惠之生弘治辛酉某月日其歸正德庚
辰某月日其死嘉靖甲申某月日其葬于栗溪南戊申
年某月日於乎有生之類古孰今存兮假合歸盡一氣
孔神兮若水而漚聚散沄沄兮終委于江長逝渾渾兮
嗟夫兒亟反其真而我猶為人兮
中女朱婦墓誌銘
許氏名金字貞柔海寕靈泉里人也父相卿金生十許
歲喪其母沈長於繼母李李倣古女師訓以婦職金性
温惠静訥未嘗妄語笑輕喜恚年十八歸河口朱應期
生二男懋學念學而夭是為嘉靖十五年秋七月丙寅
年三十五視其母年加四年耳於戲痛哉金父起諸生
嗜學績文日尸坐吾伊不為兒女子謀故金歸装不充
父迂泥古恒以禮䋲閨閾諸女子時能拜起則錮之内
室課以女紅屬其母申儆肅閑之金及歸不省名父家
臧獲故金不習外務於是歸而姑及夫不善是也常陵
藉之金一切安忍面無忤背罔後言獨墨墨不得志時
會弟若妹啜啜下泣也問終不答見父更整容如平時
父捐戅不事事俗鮮或諧家復多故布菽蕭然金數來
寕不及歲時閔勞其父甚至時時為父泣曰人只有身
身外邊那一物是人長有者爺爺作麽甘受苦惱來咽
且語不了父憐傷其意焉方恃以老繄溘然喪雖金數
特短乃其父固厄運竒人與於戱痛哉金死五閱月冬
十二月丁酉將葬之胡橋西祖塋下方其父輟泣志而
銘之銘曰
夫爾葬子爾祀夭而全瞑以逝父爾銘志厥悲矢白日
無誣辭
徐仲年妻許氏墓誌銘
許氏諱淑貞小字阿男其母六産女絶欲得男名蓋祓
咎兆祥云淑年十五嬪于徐越若干年嘉靖年月日疾
卒又若干年嘉靖年月日其夫始克葬淑郡西湖之南
之甘露山嗚呼哀哉有形歸盡物理固然吾如天何婉
孌膝下奄閟土中吾如情何嗚呼哀哉淑之生也予有
行役及髫其母沈暴死予役未息肩也憗舍以行如鷇
墜巢啞啞索哺意惨程嚴徬徨即路含凄盼閔憐之淑
父故貧母多女淑殿末行装垂橐矣繼母李拮据荆布
備結縭焉約泰不倫蒙訕受侮掩泣向隅孰誰苦予心
搖搖懸旌然尤切夢想閔憐之淑既抱子戚欣代禪冀
償歲晏而丁年永逝予曷姑閔憐之痛屠吾肉血刳裂
予肺腸者耶嗚呼痛哉淑邑東鄙靈泉里人今徙嘉興
南海上相卿其父徐禾仲年其夫仲年留闈舉士志業
雄其曹博士諸生善胤其男子歸濮其女子娶于查其
子婦夀朋萬朋其孫男淑之歸徐也二親強庶務集一
不事事非儀無所於見然其性辟棘在室約侍婢如束
濕薪逮事姑祝祝信佛崇慈子視家衆外内喣如也淑
觀而化來寕從諸婢使面肆跛倚譁笑絶殊故常矣姊
弟若婦目屬心異之嗟夫摧剛為柔古壮士為能是以
名顧淑能爾耶而予婞婞多忤不能自克宜於時嘻尚
論古人哉吾慙兒女子也夫系曰
旻天疾威霜殞弱枝形聲歇滅山谷逶迤䰟氣悠揚罔
閡修塗壤夏繄藏黃壚密而甘露主拱覆釡賓趨彌歴千
祀胤裔蒙慶尚徵術於堪輿
雲村集卷十四
