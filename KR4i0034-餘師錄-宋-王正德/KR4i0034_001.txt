







　　欽定四庫全書

　　餘師錄巻一　　　　　　宋　王正徳　撰

　　陳后山

　　陳后山送邢居實序云始吾得生年十五六識度氣志
巳如成人有其質也如木之始生玉之始琢顧其所成
就何如爾生可不勉乎夫學以明理文以述志思以通
其學氣以達其文古之人導其聰明廣其見聞所以學
也正志完氣所以言也王氏之學如脱墼耳案其形模

而出之不待修飾而成器矣求其為元璧彞鼎其可得
乎昔者子孔子謂闕黨童子非求益乃欲速者也坐則
居位行則先人其志盈矣無以復加矣而闕黨童子後
無聞焉子韓子謂張童子曰長與少異有成人之禮焉
童子之所學不足尚之宜息其已學而勤其未學可也
童子以數嵗通二經則竒矣使四五十而不加又何竒
而張童子後無傳焉吾年如邢生時見子曽子於江漢
之間獻其説餘十萬言髙自譽道子曾子不以為狂而

報書曰持之以厚吾之不失身子曽子之賜也吾以為
三君子之言可法

　　答江端禮書云學始于身而成于性欲善其身而不明
於善所謂徒善者也徒善者非善之正也是故學者所
以明善也學外也思内也學以佐行思以佐學古之制
也若其自得則在子矣言以述志文以成言約之以義
行之以信近則致其用逺則致其傳文之質也大以為
小小以為大簡而不約盈而不餘文之用也正心完氣

廣之以學斯至矣

　　答秦觀書云僕於詩初無師法然少好之而老不厭數
以千計及一見黄豫章盡焚其藁而學也豫章以為譬
之奕焉弟子髙師一着僅能及之争先則後矣僕之詩
豫章之詩也豫章之學博矣而得法於杜少陵其學少
陵而不為者也故其詩近之而其進未巳也

　　答晁深之書士之好為師舊矣子問而不以告豈其有
所不足於師而莫知所以告耶士能致誠殫敬刳其心

以求於師未有不告者也不誠不敬則不足以得之有
以得之而心不至焉則又不足以受之也雖然教自外
至者也外以導内於是有以自得之則至矣自是而觀
士何以教子子何待於士耶士方盛時氣血動於内容
色佻於外得之則感失之則悲氣冐其心性亂於習百
廢一存惟欲之知夫才如水焉窒而撓之不濁牛馬汚
穢日滋而科斗生焉可不畏乎夫少而好色僕與子同
而今悔之以僕之悔故不願子為之也


　　章善序云名在於善而實不至謂之盗身在於善而意
不至謂之偽意在於善而義不至謂之徒善徒善者非
古之制也(案此條係送邢居實序中語章善序三字誤)

　　詩話云杜之詩法韓之文法也詩文各有體韓以文為
詩杜以詩為文故不工爾蘇子瞻曰子美之詩退之之
文魯公之書皆集大成者也學詩當以子美為師有規
矩故可學退之於詩本無觧處以才髙而好耳淵明不
為詩冩其胷中之妙耳學杜不成不失為工無韓之才

與陶之妙而學其詩終為樂天耳

　　余以古文為三等周為上七國次之漢為下周之文雅
七國之文壯偉其失騁漢之文華贍其失緩東漢而下
無取焉

　　詩欲其好則不能好矣王介甫以工蘇子瞻以新黄魯
直以竒而杜子美之詩竒常工易新陳莫不好也

　　退之作記記其事爾今之記乃論也少游謂醉翁亭記
亦用賦體


　　莊子荀卿皆文士而有學者其説劍成相賦篇與屈騷
何異

　　孫莘老喜論文謂退之平淮西碑叙如書銘如詩秦少
游謂退之元和聖徳詩於韓文為下與淮西碑如出兩
手盖其少作也

　　韓退之上尊號表曰析木天街星辰清潤北嶽醫閭鬼
神受職曾子固賀赦表曰鈎陳太㣲星緯咸若崑崙渤
澥波濤不驚世莫能輕重之也


　　國初士大夫例能四六然用偶語與故事爾楊文公筆
力豪贍體亦變而不脱唐末五代之氣又喜用古語以
巧對為工乃進士賦體耳歐陽公始以文體為對屬又
善叙事不用故事陳言而文益髙次退之云

　　范文正公為岳陽樓記用對語説時景世以為竒尹師
魯讀之曰此傳竒體耳傳竒唐裴鉶所著小説也

　　魏文帝曰文以意為主以氣為輔以詞為衛子桓不足
以及此其有所傳乎


　　魯直與方䝉書云近世少年多不肯治經術及精讀史
書乃縱酒以助詩恐致逺則泥想生自追之琢之離此
語病也

　　章子厚謂屈氏楚詞如騷乃效頌其次效雅最後效風
鮑昭詩華而不弱陶潜詩切於事情但不文耳

　　皇甫湜

　　皇甫湜諭業云燕公之文如楩木楠枝締造大厦上棟
下宇孕育氣象可變隂陽而閲寒暑坐天子而朝羣后

許公之文如應鐘鼖鼓笙簧錞磬崇牙樹羽考以宫縣
可以奉神明享宗廟李北海之文如赤羽元甲延亘平
野如雲如風有貙有虎闐然鼓之吁可畏也賈常侍之
文如髙冠華簮曵裾鳴玉立於廊廟非法不言可以望
為羽儀咨以道義李員外之文則如金轝玉輦雕龍綵
鳯外雖丹青可掬内亦肌體不充獨孤尚書之文如危
峯絶壁穿倚霄漢長松怪石傾倒溪壑然而略無和暢
雅徳者避之楊崖州之文如長橋新建鐵騎夜渡雄震

威厲動心駭魄然而鼓作多容君子所戒權文公之文
如朱門大第氣勢宏敞廊廡廪廐户牖悉周然而不能
有新規勝槩令人竦觀韓吏部之文如長江秋注千里
一道衝飇激浪汙流不滯然而施諸灌溉或寡於用李
襄陽之文如燕市夜鴻華亭曉鶴嘹唳亦足驚聼然而
材力偕鮮瞥然髙逺故友沈諮議之文則如隼擊鷹厲
滅沒空碧崇蘭繁榮曜光揚蕤雖迅舉秀擢而能沛艾
絶景


　　作韓文公銘文云先生之作無員無方至是歸工扶經
之心執聖之權尚友作者敺邪觝異以扶孔氏存皇之
極茹古㴠今無有端涯渾渾灝灝不可窺校及其酣放
凌紙怪發鯨鏗春麗震燿天下然而栗宻窈𦕈章妥句
適精能之至出神入天嗚呼極矣後人無以加之矣自
姬氏以來一人而巳矣

　　功不十倍不可以果志力不兼兩不可以角敵號猿貫
蝨徹札飲羽必非一嵗之决拾仰馬出魚理心順氣必

非容易之搏拊淺闢庸種無嘉苖纇絇疎織無良帛夫
欲利其獲不若優其為獲之方若欲顯其能不若優其
為顯之道求諸人不若求諸巳馳其華不若馳其實彼
則趦趄於卿士之門我則婆娑於聖賢之域彼則巾車
於名利之場我則冠履於文史之囿道寢而後進業勤
而後索以其勞於彼曷若勤於此以其背於路曷若齎
於家鮪可薦也不慮網罟之不逢橘可貢也不慮包匭
之不入務出人之名安得不厲出人之器戰横行之陣

安得不振横行之略書不千軸不可以語化文不百代
不可以知變體無常軌言無常宗物無常用景無常取
在覃其理覈其微賦物而窮其致詠歌者極性情之本
載述者遵良直之㫖觸類而長不失其要此大略也

　　蘇明允

　　蘇眀允上歐公書云孟子之丈語約而意盡不為巉刻
斬絶之言而其鋒不可犯韓子之文如長江大河渾灝
流轉魚黿蛟龍萬怪惶惑而抑遏蔽掩不使自露而人

望見其淵然之光蒼然之色亦自畏避不敢廹視執事
之文紆餘委備徃復百折而條達疎暢無所間斷氣盡
語極急言竭論而容與閑易無艱難勞苦之態此三者
皆斷然自成一家之文也惟李翺之文其味黯然而長
其光油然而幽俯仰揖遜有執事之態陸贄之文遣言
措意切近的當有執事之實而執事之才又自有過人
者盖執事之文非孟子韓子之文而歐陽子之文也

　　與孫叔静書云所示文字巳細觀必欲求所未至如中

正論引舜為正此時文之病凡作論但欲意立而理明
不必覔事應副誠未之思爾

　　類要序云晏元獻公出東南起童子入秘閣讀書遂膺
召命入翰林為學士真宗特寵待之每進見勞問及所
以任屬之者羣臣莫能及皇太子就學公以選入侍太
子即皇帝位是為仁宗公遂筦國樞要任政事位宰相
其在朝廷五十餘年常以文學謀議為任所為賦頌銘
碑制詔册命書奏議論之文傳天下尤長於詩天下皆

吟誦之當真宗之世天下無事方輯福應推功德修封
禪及后土山川老子諸祠以報禮上下左右前後之臣
非工儒學妙於語言能討論古今潤色太平之業者不
能稱其位公於是時為學者宗天下慕其聲名人皆見
公應於外者之不窮而不知公之得於内者何也及得
公所為類要上中下帙總七十四篇凡若干門皆公所
手抄廼知六藝太史百家之言騷人墨客之文章至於
地志族譜佛老方伎之衆説旁及九州之外蠻夷荒忽

詭變竒跡之序録皆披尋紬繹而於三才萬物變化情
偽是非興壊之理顯隱細鉅之委曲莫不究盡公之得
於内者在此也公之所以光顯於世者有以哉觀公之
所自致者如此則知士不素學而處從官大臣之列備
文儒道徳之任其能不餒且病乎此公之書所以為可
傳也

　　曾子固

　　曾子固作蘇眀允哀詞云為文少或百字多或千言其

指事析理引物託諭侈能盡之約逺能見之近大能使
之微小能使之著煩能不亂肆能不流其雄壯雋偉若
决江河而下也其輝光眀白若引星辰而上也

　　逸事云陳后山初携文巻見南豐先生先生覽之問曰
曾讀史記否后山對曰自㓜年即讀之矣南豐曰不然
要當且置它書熟讀史記三兩年爾后山如南豐之言
讀之後再以文巻見南豐南豐曰如是足也

　　作王容季文集叙云叙事莫如書其在堯典述命羲和

宅土測日晷候星氣揆民物緩急兼蠻夷鳥獸其財成
輔相備三才萬物之理以治百官授萬民興衆功可謂
愽矣然其言不過數十其於舜典則曰在璿璣玉衡以
齊七政盖堯之時觀天以歴象至舜又察之璣衡聖人
之法至後世而益備也曰七者則日月五星曰政者則
羲和之職無不在焉其體至大盖一言而盡可謂微矣
其言微故學者所不得不盡心能盡心然後能自得之
此所以為經而歴千餘年盖能得之者少也易詩禮春

秋論語皆然其曰測之而益深窮之而益逺信也世既
衰能言者益少承孔子者孟子而巳承孟子者揚子而
巳揚子之稱孟子曰知言之要知德之奥若揚子則亦
足以㡬乎此矣其次能叙事使可行於逺者若子夏左
邱明司馬遷韓愈亦可謂㧞出之材其言庶乎有益者也
與王介甫書云歐公更欲足下少開廓其文勿用造語及
模擬前人韓孟之文雖髙不必似之也取其自然耳

　　又作王子直文集序云至治之極教化既成道徳同而

風俗一言理者雖異人殊世未嘗不同其指何則理
當故無二也是以詩書之文自唐虞以來至秦魯之際
其相去千餘嵗其作者非一人至於其間嘗更衰亂然
學者尚䝉餘澤雖其文數萬而其所發眀更相表裏如
一人之説不知時世之逺作者之衆也嗚呼上下之間
漸摩陶冶至於如此豈非盛哉自三代教養之法廢先
王之澤熄學者人人異見而諸子各自為家豈其固相
反哉不當於理故不能一也由漢以來益逺於治故學

者雖有瓌竒㧞出之材而其文能馳騁上下偉麗可喜
者甚衆然是非取舍不當於聖人之意者亦巳多矣故
其説未嘗一而聖人之道未嘗眀也士之生於是時其
言能當於理者亦可謂難矣由是觀之則文章之得失
豈不繫於治亂哉

　　作王平甫文集序云王平甫既歿其家集其遺文為百
巻属余序平甫自少已傑然以材髙見於世為文思若
決河語出驚人一時争傳誦之其學問尤敏而資之以

不倦至晩愈篤博覽強記於書無所不通其明於是非
得失之理為尤詳其文閎富典重其詩愽而深矣自周
衰先王之遺文既䘮漢興文學猶為近古及其衰而陵
夷盡矣至唐久之而能言之士始㡬於漢及其衰而遂
泯泯矣宋受命百有餘年天下文章復侔於唐漢之盛
盖自周衰至今千有餘嵗斯文濵於泯滅能自㧞起以
追於古者此三世而巳各於其盛時士之能以特見於
世者率常不過三數人其世之不數其人之難得如此

平甫之文能特見於世者也

　　宋景文

　　宋景文答許判官書云近文一編研覽數日足下以韓
氏為歸善矣退之介孟而追孔者也凡文章於論著應
用有二體所謂論著者必貫穿質正分明是非拾前人
所遺以寤後覺非如應用一時竊取古人語句茍而成
也足下既曰論著願精思之無令有遺恨則韓之徒矣

　　晁補之


　　晁補之序變離騷謂宋玉親原弟子髙唐既靡不足於
風大言小言義無所宿至登徒子靡甚矣謂上林子虛
甘泉羽獵之作賦之閎衍於是乎極然皆不若大人反
離騷之髙妙然猶歸之於正義過髙唐云謂李夫人長
門賦皆非義理之正然辭渾麗不可棄謂曹植賦最多
要無一篇逮漢者賦卑弱自植始然植文於魏諸子中
特出而植好古自漢而上遺文皆一一䂓模之九愁九
詠倣楚詞者也然巳繁促嗚呼離騷自此益變矣謂王

粲詩有古風登樓之作去楚詞逺又不及漢然猶過潘
岳陸機閑居懐舊衆作晉之文上不逮漢而下愧唐陸
雲與兄機自吳入晉張華一見大賞之然華文亦謝漢
唐未足稱於後來也陸雲九愍之作盖倣九辨而下思
而不貳差近楚詞非若機之歎逝止愛生而悲死文賦
止翰墨事而巳舍曰體弱則其義亦可取也謂晉宋而
下文益破碎而鮑昭以詩鳴長於雜興渾厚近古盖五
言始於蘇李而成於昭蕪城之作不愧其詩故獨出宋

世又以劉濞事諷劉瑱有心哉於此者謂江淹用寡而
文麗又梁文益卑弱然猶䝉虎之皮尚區區楚人歩驟
云謂唐李白詩文最號不襲前人而鳴臯一篇首尾楚
詞也王維生韓桞前纔數十年雖淺鮮未足與言義然
低昂宛轉頗有楚人之態元結振竒自成一家其辭義
幽約譬古鐘磬不諧於里耳而可尋玩要曰羣言之異
味亦可貴也顧况文不多約而可觀問大鈞理勝招北
客詞勝阿房宫賦云亦使後人而復哀後人皆唐賦之

不可廢者也皮日休九諷專效離騷其反招魂靳靳如
影守形然如畵者謹形而失貌嗚呼離騷自此散矣

　　序續楚詞云息夫躬絶命詞甚髙謂韓愈慱極羣書竒
辭奥㫖如取諸室中以其渉慱故能約而為十操夫孔
子於三百篇皆弦歌之操亦弦歌之詞也愈操詞取興
幽眇怨而不言最近離騷離騷本古詩之衍者至漢而
衍極故離騷亡操與詩賦同出而異名盖衍復於約者
約故去古不逺然則後之欲為離騷者惟約故近之十

操取其四以近楚詞也

　　又云文者氣之形太史公周覽四海名山大川與燕趙
間豪傑逰故其文章疏蕩頗有竒氣然未嘗役意學為
如此之文也氣充乎其中而動乎其言也譬顔魯公性
忠烈故雖字畫亦剛勁類其為人皆未可求之筆墨蹊
逕間也

　　補之見鮮于大夫侁於汶上大夫曰文辭欲平不欲怒
如詩曰維北有斗不可以挹酒漿而後人因云援北斗

兮勺桂漿又云北斗勺美酒此皆其平者也用北斗以
勺盖夸矣又張之則怒至有云上天掲取北斗柄則怒
且竭矣此大夫修辭之意也

　　張嵲

　　張嵲序管子云余讀管子然後知莊生晁錯董生之語
時出於管子也不獨此爾凡漢書之雅馴者率多本管
子管子天下之竒文也所以著見於天下後世者豈徒
其功烈哉及讀白心心術上下内業諸篇則未嘗不廢

書而歎益知其功業之所本然後知世之知管子者殊
淺也

　　劉跂

　　劉跂與孫秀才書云辭章之變隨世損益故前人謂英
華出於情性賈生峻發則文潔而體清子政簡易則趣
昭而事博子雲沉寂則志隱而味深平子淹通則慮周
而藻宻

　　劉禹錫


　　劉禹錫序栁子厚文云八音與政通而文章與時髙下
三代之文至戰國而病渉秦漢復起漢之文至列國而
病唐興復起夫政厖而土裂三光五嶽之氣分大音不
完故必混一而後大振初貞元中上方嚮文章昭回之
光下飾萬物天下文士争執所長與時而奮粲然如繁
星麗天而芒寒色正人望而敬者五行而巳栁子厚其
望而敬者歟子厚之䘮韓退之誌其墓且以書來弔曰
哀哉若人之不淑吾嘗評其文雄深雅健似司馬子長

崔蔡不足多也皇甫湜於文章少所推讓亦以退之之
言為然

　　又云天以正氣付偉人必飾之使光耀于世粹和絪緼
積于中鏗鏘發越形乎文文之細大視道之行止故得
其位者文非空言咸繫於訏謨宥宻庸可不紀惟唐以
神武定天下羣慝既讋驟示以文韶英之音與鉦鼓相
襲故起文章為大臣者魏文貞以諌諍顯髙常侍以智
畧奮岑江陵以潤色聞無草昩汗馬之勞而任遇在功

臣上唐之貴文至矣㢤

　　漢廷以賢良文學徵有道之士公孫宏條對第一席其
勢鼓行人間取丞相且侯使漢有得人之聲伊宏發也
皇唐文物與漢同風天后朝燕國公說以詞標文苑徵
元宗朝曲江公九齡以道侔伊吕徴徳宗朝天水姜公
輔杜陵韋公執誼河東裴公垍以賢良方正徵憲宗朝
河南元公稹京兆韋公謹以才識兼茂徵隴西牛公僧
孺李公宗閔以能直言極諌徵咸用對策甲於天下繼

為有聲宰相古今相望落落然如騎星辰與夫起版築
飯牛者異矣

　　栁子厚

　　栁子厚謂列子文辭類莊子而尤質厚少偽作好文者
可廢耶謂文子十二篇其傳曰老子弟子其辭時若有
可取其㫖意皆本老子然考其書蓋駮書也其渾而類
者少竊取他書以合之者多凡孟子軰數家皆見剽竊
嶢然而出其類其意緒文辭义牙(案牙字原本作互蓋因互字本作㸦而誤

古書徃徃皆然今改正)相牴而不合不知人之増益之歟或者衆
為聚斂以成其書歟然觀其徃徃有可立者又頗惜之
憫其為之也勞今刋去謬惡亂雜者取其似是者又頗
為發其意藏於家

　　謂鬼谷子要為無取漢時劉向班固録書無鬼谷子鬼
谷子後出而險盭峭薄學者宜其不道而世之言縱横
者葆其書尤甚晩廼益出七術怪繆異甚不可考校其
言益竒而道益陿使人狙狂失守而易於陷墜


　　讀賈誼鵩賦嘉其詞而學者以為盡出鶡冠子余徃來
京師求鶡冠子無所見至長沙始得其書讀之盡鄙淺
言也唯誼所引用者為美餘無可者

　　答楊京兆書謂世之言士者先文章文章士之末也然
立言存乎其中即末而操其本可十七八未易忽也宗元
自小學為文章中間聮得甲乙科第至尚書郎専百官
章奏然未能究知為文之道自貶官來無事讀百家書
上下馳騁乃少得知文章利病去年呉武陵來美其齒

少才氣壯健可以興西漢之文章日與之言因為之出
十數篇庶㡬鏗鏘陶冶時時得見古人情狀然彼古人
亦人爾夫何逺哉凡人可以言古不可以言今桓譚亦
云親見揚子雲容貎不能動人安肯傳其書誠使愽如
莊周哀如屈原奥如孟軻壯如李斯峻如馬遷富如相
如眀如賈誼専如揚雄猶為今之人則世之髙者至少
矣由此觀之古之人未始不薄於當世而榮於後世也
讀國語云予病其文勝而言厖好訐詭以反倫其道舛

逆而學者以其文也咸嗜悦焉服膺呻吟者至比六經
則溺其文必信其實是聖人之道翳也余勇不自制以
當後世之訕怒輙乃黜其不臧究世之繆凡為六十七
篇命之曰非國語

　　與楊誨之書云足下所為書言文章極正其辭奥雅後
來之駛於是道者吾子且為蒲梢駃騠何可當也但用
莊子國語文字太多反累正氣果能遺是則大善矣

　　與嚴厚輿書云吾子文甚暢達恢恢乎其闢大路將疾

馳也攻其車肥其馬長其策調其六轡中道而行大都
舍是又奚師歟謀於知道而考諸古師不乏矣

　　與袁秀才書云文以行為本在先誠其中其外者當先
讀六經次論語孟軻書皆經言左氏國語莊周屈原之
辭稍采取之榖梁子太史公甚峻潔可以出入餘書俟
文成異日討也其歸在不出孔氏此古人賢士所懔懔
者求孔子之道不於異書秀才志於道切勿怪勿雜勿
務速顯道茍成則勃焉爾乆則蔚焉爾源而流者嵗旱

不涸蓄榖者不病凶年蓄珠玉者不虞殍死矣然則成
而乆者其術可見雖孔子在為秀才計不過如此

　　答杜温夫書云見生用助字不當律令唯以此奉答生
所謂乎歟耶哉夫者疑辭也矣耳焉也者决辭也今生
則一之宜考前聞人所使用與吾言類且異詳思之則
一益也

　　作西漢文類序云商周之前文簡而野魏晉以降則蕩
而靡得其中者漢氏漢氏之東則衰矣當文帝時始得

賈生明儒術武帝尤好焉而公孫宏董仲舒司馬遷相
如之徒作風雅益盛敷施天下自天子至公卿大夫士
庻人咸通焉於是宣於詔䇿達於奏議諷於辭賦傳於
歌謡由高祖訖哀平四方之文章盖爛然矣班固修其
書㧞其尤者充于簡册則二百三十年間列辟之達道
名臣之大範賢能之志業黔黎之風美列焉

　　作楊評事集序云文有二道辭令褒貶本乎著作者也
𨗳揚諷諭本乎比興者也著作者流盖出於書之謨訓

易之象繋春秋之筆削其要在於高壮廣厚詞正而理
備謂冝藏於簡册者也比興者流盖出於虞夏之詠歌
商周之風雅其要在於麗則清越言暢意羙謂冝流於
謡誦者也兹二者考其㫖意乖離不合秉筆之士常偏
勝獨得而罕有兼者焉厥有能而專美命之曰藝成雖
古文雅之盛世不能並肩而生唐興以来稱是選而不
怍者梓潼陳拾遺其後燕文正以述作之餘攻比興而
莫能極張曲江以比興之隟窮著述而不克備其餘各

探一隅相與背馳於道者其去彌逺文之難兼斯亦甚
矣






　　餘師録巻一

