







　　欽定四庫全書　　　　　集部九

　　提要

　　餘師録　　　　　　　詩文評類

　　(臣)等謹案餘師録宋王正徳撰正徳宋史無
傳其爵里皆未詳此書前有自序稱紹熈四
年則光宗時人也其書輯前代論文之語自
北齊下迄乎宋雖習見者較多而當時遺籍
今不盡傳者亦往往而在宋人論文多區分

門户務為溢羙溢惡之辭是録采集衆説不
參論斷而去取之間頗為不茍尤足尚也徵
引時有小悮盖傳冩之訛序稱疲于酧答録
此以代口述故時代先後畧不詮次此書宋
志不著録亦久無傳本惟載于永樂大典中
首尾雖完具而不分巻數今約畧篇頁定為
四巻各考其譌缺注于句下序次則仍其舊
云乾隆四十六年三月恭校上


　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀

















　　餘師錄原序

　　余不肖無所用於世承先人緒業懼弗克負荷故於斯
文竊有志焉早從當世大君子遊走天下㡬半窮困来
歸獨坐墻根曝晴景翻故書以娯日或以其虚名来問
為文正法余舊學荒落口塞不得對慨念前軰論文章
利病甚具散在方冊時舉一二以告之久輙忘去問者
繦属老嬾疲於醻應而僕僕尋檢又不可以應猝因記
憶平時所誦令兒軰抄錄以遺或者使歸而求之有餘

師因題曰餘師錄若夫嵗月之後先字畫之謬誤彼此
之是非名稱之不倫皆不復次第推擇觀者以意求之
余之志也紹熈四年冬至日海陵王正徳引






