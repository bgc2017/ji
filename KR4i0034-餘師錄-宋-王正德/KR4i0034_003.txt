







　　欽定四庫全書

　　餘師錄巻三　　　　　　宋　王正德　撰

　　顔之推

　　顔之推家訓云夫文章者原出五經詔命策檄生於書
者也序述論議生於易者也歌詠賦頌生於詩者也祭
祀哀誄生於禮者也書奏箴銘生於春秋者也朝廷憲
章軍旅誓誥敷顯仁義發明功德牧民建國不可暫無
(一本作施用多途)至於陶冶性靈從容諷誦入其滋味亦樂事

也行有餘力則可習之然而自古文人多陷輕薄屈原
露才揚已顯暴君過宋玉體貎容冶見遇俳優東方曼
倩滑稽不雅司馬長卿竊貲無操王褒過章僮約揚雄
德敗美新李陵降辱夷虜劉歆反覆莽世傅毅黨附權
門班固盗竊父史趙元叔抗踈過度馮敬通浮華擯壓
馬季長佞媚獲誚蔡伯喈同惡受誅吳質詆忤鄉里曹
植悖慢犯法杜篤乞假無厭路粹隘狹已甚陳琳實號
麤踈繁欽性無檢格劉楨屈强輸作王粲率躁見嫌孔

融禰衡誕傲致殞楊修丁廙扇動取斃阮籍無禮敗俗
嵇康凌物凶終傅元忿鬬免官孫楚矜誇凌上陸機犯
順履險潘岳乾沒取危顔延年負氣摧黜謝靈運空踈
亂紀王元長凶賊自貽謝元暉侮慢見及凡此諸人皆
其翹秀者不能悉紀大較如此至于帝王亦或未免自
昔天子而有才華者唯漢武魏太祖文帝明帝宋孝武
帝皆負世議非懿德之君也自子㳺子夏荀况孟軻枚
乘賈誼蘇武張衡左思之儔有盛名而免過患者時復

聞之但其損敗居多爾每甞思之原其所積文章之體
標舉興㑹發引性靈使人矜伐故忽於持操果於進取
今世文士此患彌切一字愜當一句清巧神厲九霄志
凌千載自吟自賞不覺更有旁人加以砂礫所傷慘於
矛㦸諷刺之禍速乎風塵深宜防慮以保元吉

　　學問有利鈍文章有巧拙鈍學累功不妨精熟拙文研
思終歸蚩鄙但成學士自足爲人必乏天才勿强操筆
也吾見世人至無才思自謂清華流布醜拙亦已衆矣

江南號為詅(力正反)癡符近在并州有一士族好為可笑
詩賦誂撆(上音窕相呼誘也下音瞥)邢魏諸公衆共嘲弄戱相讚說
便擊牛釃酒招延聲譽其妻明鑒婦人也泣而諫之此
人嘆曰才華不為妻子所容何况行路至死不覺自見
之謂明此誠難也

　　學為文章先謀親友得其評裁知可施行(一本無此四字)然後
出手慎勿師心自任取笑旁人自古執筆為文章何可
勝言然至於宏麗精華不過數十篇爾但使不失體裁

辭義可觀便稱才士要須動俗盖世亦俟河之清乎

　　或問揚雄曰吾子少而好賦雄曰然童子雕蟲篆刻壯
夫不為也余竊非之曰虞舜歌南風之詩周公作鴟鴞
之詠吉甫史克雅頌之羙者未聞皆在㓜年累德也孔
子曰不學詩無以言自衛反魯樂正雅頌各得其所大
明孝道引詩證之揚雄安敢忽之也若論詩人之賦麗
以則辭人之賦麗以滛但知變之而已又未知雄自為
壯夫何如也著劇秦美新妄投于閣周章怖慴不逹天

命童子之為爾袁亮以勝老子(按袁亮今本作桓譚)葛洪以方仲
尼使人嘆息此人直以曉筭術解隂陽故著太元經為
數子所惑其遺言餘行孫卿屈原之不及安敢望大聖
之清塵且太元今竟何用乎不翅覆醤瓿而已

　　齊世有辛毗者清幹之士官至行臺尚書嗤鄙文學嘲
劉逖云君軰辭藻譬若朝菌須臾之翫非宏才也豈比
吾徒十丈松樹常有風霜不可凋悴劉應之曰既有寒
木又發春華何如也辛笑曰可哉凡為文章猶乘騏驥

雖有逸氣當以衘䇿制之勿使流亂軌躅放意填阬岸
也文章當以理致為心腎氣調為筋骨事義為皮膚華
麗為冠冕今世相承趨末棄本率多浮艷辭與理競辭
勝而理伏事與才争事繁而才損放逸者流宕而忘歸
穿鑿者補綴而不足時俗如此安能獨違但務去太甚
爾必有盛才重譽改革體裁者實吾所希古人之文宏
才逸氣體度風格去今實逺但緝綴疎朴未為宻緻爾
今世音律諧靡章句偶對諱避精詳賢於往昔多矣宜

以古之製裁為本今之辭調為末並須兩存不可偏棄
也

　　沈隱侯曰文章當從三易易見事一也易識字二也易
讀誦三也邢子才常曰沈侯文章用事不使人覺若胷
臆語也(按易見事以下原本脱去今據家訓添入)深以此服之祖孝徴亦嘗
謂吾曰沈詩云崖傾護石髓此豈似用事耶邢子才魏
收俱有重名時俗凖的以為師匠邢賞服沈約而輕任
昉魏愛慕任昉而毁沈約每於譚讌辭色以之鄴下紛

紜各為朋黨祖孝徴嘗謂吾曰任沈之是非乃邢魏之
優劣也

　　吳均集有破鏡賦昔者邑號朝歌顔淵不舎里名勝毋
曾參斂襟(按淮南子云墨子非樂不入朝歌鄒陽書亦云邑號朝歌墨翟廻車今作顔淵盖據論語
譔考䜟)盖忌夫惡名之傷實也破鏡乃是凶逆之獸事見
漢書為文幸避此名也比世往往見有和人詩者題云
敬同孝經云資於事父以事君而敬同不可輕言也梁
世費旭詩云不知是耶非殷澐詩云颻颺雲母舟簡文

曰旭既不識其父澐又颻颺其母此雖悉古事不可用
也世人或有引詩伐鼔淵淵者宋書已有屢遊之誚如
此流比幸須避之北靣事親别舅摛渭陽之詠堂上養
老送兄賦栢山之悲皆大失也舉此一隅觸塗宜謹

　　凡代人為文皆作彼語理宜然矣至於哀傷凶禍之辭
不可輙代蔡邕為胡金盈作母靈表頌曰悲母氏之不
永倐委我而夙䘮又為胡顥作其父銘曰葬我考議郎
君袁三公頌曰猗歟我祖出自有嬀王粲為潘文則思

親詩云躬此勞瘁鞠予小人庻我顯妣克保遐年而並
載乎邕粲之集此例甚衆古人之所行今世以為諱也
陳思王武帝誄遂深永蟄之思潘岳悼亡賦乃愴手澤
之遺是方父於蟲譬婦為考也蔡邕楊秉碑云統大麓
之重潘尼贈盧景宣詩云九五思飛龍孫楚王驃騎誄
云奄忽登遐陸機父誄云億兆宅心謹叙百揆姉誄云
俔天之妹今為此言則朝廷之罪人也王粲贈楊德祖
詩云我君餞之其樂洩洩不可妄施人子况儲君乎


　　挽歌辭者或云古者虞殯之歌或云出自田横之客皆
為生者悼往告哀之意陸平原多為死人自嘆之言詩
格既無此例又乖製作大意

　　凡詩人之作刺箴羙頌各有源流未嘗混雜善惡同篇
也陸機為齊謳篇前叙山川物産風教之盛後章忽鄙
山川之情殊失厥體其爲吳趨行何不陳子光夫差乎
京洛行何不述赧王靈帝乎

　　自古宏才博學用事誤者有矣百家雜説或有不同書

儻湮滅後人不見故未敢輕議今指知决紕繆者略舉
一兩端以為誡云詩云有鷕雉鳴又曰雉鳴求其牡毛
傳亦曰鷕雌雉聲又云雉之朝雊尚求其雌鄭元注月
令亦云雊雄雉鳴潘岳賦曰雉鷕鷕以朝雊是則混雜
其雌雄矣詩云孔懐兄弟孔甚也懐思也言甚可思也
陸機與長沙顧母書述從祖弟士璜死乃言痛心㧞腦
有如孔懐心既痛矣即爲甚思何故方言有如也觀其
此意當謂親兄弟爲孔懐詩云父母孔邇而呼二親爲

孔邇於義通乎異物志云擁劔狀如蟹但一&KR1722;偏大爾
何遜詩云躍魚如擁劔是不分魚蟹也漢書御史府中
列栢樹常有野鳥數千棲宿其上晨去暮來號朝夕鳥
而文士往往誤作烏鳶用之抱朴子説項曼都詐稱得
仙自云仙人以流霞一杯與我飲之輙不饑渇而簡文
詩云霞流抱朴椀亦猶郭象以惠施之辨為莊周言也
後漢書囚司徒崔烈以鋃鐺鏁(上音狼下音當)鋃鐺大鏁也世
間多誤作金銀字武烈太子亦是數千巻學士嘗作詩

云銀鏁三公脚刀撞僕射頭為俗所誤

　　李朴

　　李朴送徐行中序云吾嘗論唐人文章下韓退之為桞
子厚下桞子厚為劉夢得下劉夢得為杜牧下杜牧爲
李翺皇甫湜最下者爲元稹白居易盖元白以澄澹簡
質爲工而流入於鄙近譬如哇滛之歌雖足以快心便
耳而類乏韶濩翶湜優柔泛濫而詞不掩理杜牧清深
勁峻而體乏歩驟夢得俊逸麗縟而時窘邉幅子厚雄

健飄肆有縣崖峭壑之勢不幸不發於仁義而發於躁
誕至退之而後淳粹温潤駸駸乎爲六經之苖裔何則
文章者天地之竒氣造物者常嗇於與人故愚者終身
而不得智者得其幽微之思勇者得其果敢之氣辨者
得其玲瓏之聲巧者得其藻繪之容是數者雖能得而
不能盡然猶足以取髙於斯世盖必有兼是數者之才
而後得其純全中正之氣經緯五藏雕鏤萬化明以寓
物象之形容幽以露鬼神之竒怪小而歌詠乎蟲魚鳥

獸之情大而羽翼乎禮樂刑政之具隨時抑揚為歌頌
譏刺之音以舒發其懽愉愁嘆堙鬱之志而終始出入
於仁義為禹稷之謨伊周之訓箕子之疇伏羲之易孔
子之春秋而天地之藴始盡矣

　　書桞子厚集云子厚文辭淳正雖不及退之至氣格雄
絶亦退之所不及然子厚論著大抵非怨憤必刺毁辨
論語下篇尤害道論天地隂陽猶果蓏草木不能賞功
罰罪雖詼諧之詞施於仁義教化其蟊螣歟至若傳河

間李赤事以譏切當世屬意明白而卒身自蹈其弊豈
所謂工於訶人而拙於用已耶吾不寳夫論之如是也
與楊宣德書唐人稱子羙為詩史者謂能紀一時事耳
至於安得廣厦千萬間為茅屋歌安得壮士提天綱為
石犀行安得壮士挽天河為洗兵馬又安在其不相襲
也故論文者當論其是與否不必以好異夸世俗為能
六經不以文論後之洸洋奔肆不見邉幅莫如馬遷荀
况之書言辭相似者十三四遷載趙武靈王欲胡服與

商君論變法百餘言間不同才數字如傳蘇秦説六國
見魏王而曰魏天下之强國也王天下之賢王也見楚
王又曰楚天下之强國也王天下之賢王也執事能謂
二人者淺狹無他有耶

　　書鍾陵集云文章取足於辨理詞有餘而意不足者如
人之附贅愈多而愈病非有簡質者乏歩驟泛濫者夸
侈麗也蓄之厚則徑省而不浮養之薄則亂雜而無統
不可以相能也張元淳出其父仲通鍾陵集若干巻以

示余余見而異之曰斯文也其辨理之文歟粹而温簡
而嚴徑直而優游辨析而有體不爲虗辭濫說以取世
俗之嗜好而終始曲折要必出入於仁義以扶導於教
化因物寓意發爲歌詩可諷可勸可興可感至五言古
風尤澄澹峻㧞讀之如與幽人烈士正冠而道古使人
竦然生愛敬之意表奏論議切情近事以道人之所難
言與夫治亂安危之隱而未見者無不審訂規畫而反
覆之凛凛乎忠義之氣溢於中而形於外者也


　　謁顧子敦侍郎書云文章渉秦漢而病夫六經之於道
譬猶一氣之運産出萬化孟軻揚雄爲之五行四時之
用盖書道治亂興廢之迹故其辭顯春秋賞善絶惡歸
諸正故其辭微易以四象告吉凶故其辭深而通禮以
齋荘恭敬之心逹於籩豆玉帛故其辭典而嚴詩以君
臣父子之情詠於竹絃於絲故其辭婉而順下三代而
道德之意不傳在戰國則蘓秦張儀以縱横病韓非申
商以刑名病荘周列禦冦又取仁義法度而搥提絶滅

之爲窈茫荒怪之說漢司馬遷得其汪洋峻逸之氣以
馳騁上下數千載而顛倒横斜識不逮理歴晉魏齊梁
而光沉氣塞埋蔵腐蝕頹波横流滛靡一轍唐興三光
五嶽之氣不分文風復起韓愈得其温淳深潤以爲貫
道之器桞子厚得其豪健雄肆飄逸果决者僅足窺馬
遷之藩鍵而類發於躁誕下至孫樵杜牧峻峯激流景
出象外而裂窘邊幅李翺劉禹錫刮垢見竒清勁可愛
而體乏雄渾皇甫湜白居易閑澹簡質斵去雕篆而拙

迹每見回宫轉角之音隨時間作類乏韶夏皆滛哇而
不可聽某駑鈍竊亦有志於古者側聞閤下以德行文
章取名於時士之有志於道者爭出所長來筮駑駿聼
於下風竊自増氣不識龍門之下可以衽草褐而一叩乎

　　蘓籀

　　蘓籀叙蘓轍子由遺言云公爲籀講老子數篇曰髙於
孟子二三等矣(按蘓氏父子皆尊孟子此或非轍之言疑因轍有老子注而附㑹之)

　　公言仲尼春秋或是令邱明作傳以相發明


　　東坡㓜年作却䑕刀銘公作缸硯賦曾祖稱之命佳紙
繕冩装飾釘於所居壁上

　　公曰子瞻之文竒余之文但穩耳

　　張十二之文波瀾有餘而出入整理骨格不足秦七波
瀾不及張而出入徑健簡㨗過之要知二人後來文士
之冠冕也

　　賈誼宋玉賦皆天成自然張華鷦鷯賦亦佳妙子瞻諸
文皆有竒氣至赤壁賦髣髴屈原宋玉之作漢唐諸公

皆莫及也

　　公曰余少年苦不逹爲文之節度讀上林賦如觀君子
佩玉冠冕還折揖讓音吐皆中規矩終日威儀無不可
觀

　　公曰予少作文要使心如旋床大事大圓成小事小圓
轉每句如珠圓

　　公曰余黄樓賦學兩都賦體晚年來不作此工夫之文
公曰申包胥哭秦庭一章子瞻誦之得爲文之法


　　公曰范蜀公少年儀矩任真爲文善腹藁作賦場屋中
黙坐至日晏無一語及下筆頃刻而就同試者笑之范
公遂魁成都

　　公曰荘周養生主一篇誦之如龍行空爪趾鱗翼所及
皆自合規矩可謂竒文

　　唐儲光羲詩髙處似陶淵明平處似王摩詰

　　歐陽公碑版今世第一集中怪竹辯乃甚無謂非所以
示後世


　　唐皇甫湜論朝廷文字以燕許爲宗文竒則怪矣

　　公曰李方叔文似唐蕭李所以可喜韓駒詩似儲光羲

　　公曰讀書須學爲父餘事作詩人耳

　　公曰讀書百遍經義自見

　　族兄在廷問學文如何曰前軰但看多做多而已

　　公言班固諸叙可以爲作文法式

　　公曰李太白詩過人其平生所享如浮花浪蘂其詩云
羅幃巻舒似有人開明月直入無心可猜不可及


　　公論唐人開元燕許云文氣不振倔强其間自韓退之
一變復古追還西漢之舊然在許昌觀唐文粹稱其碑
頌徃徃愛張蘓之作又覽唐皇甫湜持正諭業云所譽
燕許文極當文竒則渉怪施之朝廷不須怪也盖亦取
燕許矣

　　汪藻

　　汪藻作蘓魏公文集序云所貴於文者以能明當世之
務達群物之情使千載之下讀之者如出乎其時如見

其人也若夫善立言者不然文雖同乎人而其所以爲
文有非人之所得而同者孟子七篇之書叙戰國諸侯
之事與夫梁齊君臣之語其辭極於辯博若無以異乎
戰國之文也揚子之書數萬言言秦漢之際爲最詳簡
雅而閎深若無以異乎西漢之文也至其推性命之隱
發天人之微粹然一歸於正使學者師用比之六經則
當時所謂儀秦犀首谷永杜欽軰豈惟無以望其門墻
殆冠履之不侔也宋興百餘年文章之變屢矣楊文公

倡之於前歐陽文忠公繼之於後至元豐元祐間斯文
幾於古而無遺恨矣盖吾宋極盛之時也

　　作鮑欽止小集序云古之作者無意於文也理至而文
則隨之如印印泥如風行水上縱横錯綜粲然而成者
夫豈待繩削而後合哉六經之書皆是物也逮左氏傳
春秋屈原作離騷始以文章自為一家而稍與經分漢
公孫宏董仲舒蕭望之匡衡以經術顯者也司馬遷相
如枚乗王褒以文章著者也當是時已不能合而爲一

况凌夷至於後世流別而爲六七靡靡然入於流連光
景之文哉其去經也遠矣本朝自熈寧元豐士以談經
相髙而黜雕蟲篆刻之習庻幾其復古矣學者用意太
過文章之氣日衰欽止少從王氏學又嘗見眉山蘇公
故其文汪洋閎肆粹然一本於經而筆力豪放自見於
馳騁之間深入墨客騷人之域於二者可謂兼之自黄
魯直張文潜没欽止之詩文獨行於世而詩尤髙妙清
新每一篇出士大夫爭相讀熟余嘗恨未見其全書今

得此集讀之曰嗟乎欽止於斯文可謂豪髪無遺恨矣
作永州桞先生祠堂記云周衰言文章之盛者莫如漢
唐賈誼馳騁於孝文之初時漢興纔二十餘年耳談治
道述騷辭追還三代之風如此其速自是踵相躡有人
末而至於劉向揚雄益精深不可及去古未逺故也唐
承貞觀開元習治之餘以文章顯者如陳子昂蕭穎士
李邕燕許之流固不爲無人而東漢以來猥并之氣未
除也至元和始粹然一返於正其所以臻此者非先生

及昌黎韓公之力歟故以唐三百年世所推尊者曰韓
桞而已豈非盛哉

　　吕居仁

　　吕居仁作逺遊堂詩集序云頃嵗嘗與學者論學詩當
識活法所謂活法者規矩備具而能出於規矩之外變
化不測而卒亦不背規矩也是道也盖有定法而無定
法無定法而有定法知是者則可以語活法矣世之學
者知規矩固已甚難况能遽出規矩之外而有變化不

測乎謝元暉有言好詩流轉圓美如彈丸此真活法也
元暉雖未能實踐此理言亦至矣近世黄魯直首變前
作之弊而後學者知所趨向畢精盡知左規右矩庻幾
至於變化不測而逺與古人比盖皆由此道入也然予
區區淺末之論皆漢魏以來有意於文者之法而非無
意於文者之法也孔子曰興於詩又曰詩可以興可以
觀可以羣可以怨邇之事父逺之事君多識於鳥獸草
木之名今之爲詩者果可以使人讀之而能興觀羣怨

矣乎果可以使人讀之而能知所以事父事君而能識
鳥獸草木之名乎爲之而不能使人如是則如勿作雖
然文猶質也質猶文也君子於文有不得已焉者也吾
友夏均父蘄人也賢而有文章其於詩盖得所謂規矩
備具而出於規矩之外變化不測者其天才於流軰獨
髙衆苦不足而均父常用之若不盡也

　　潘邠老語饒徳操云作長詩須有次第本末方成文字
譬如做客見主人須先入大門見主人升階就坐說話

乃退今人作文字都無本末次第緣不知此理也

　　孟子或問百里奚自鬻於秦一章與韓退之論思元賔
而不見見元賔之所與者猶吾元賔也及曾子固答李
㳂書最見抑揚反覆處如此等類宜皆詳讀

　　論語禮記文字簡淡不厭似非左氏所可及也列子氣
平文緩亦非荘子歩驟所能至也東坡晚年叙事文字
多法桞子厚而豪邁之氣非子厚所能及也

　　左氏之文語有盡而意無窮如獻子辭梗陽人一叚所

謂一唱三歎有遺音者也如此等處皆是學文養氣之
本不可不深思也

　　班固叙事詳宻有次第專學左氏如叙霍上官相失之
由正學左氏記秦穆晉惠相失處也

　　孫子十三篇論戰守次第與山川險易長短小大之状
皆曲盡其妙推髙發隱使物無遁情此尤文章妙處

　　讀三蘓進䇿㴠養吾氣他日下筆自然文字滂沛無吝
嗇處韓退之文渾大廣遠難闚測桞子厚文分明見規

模次第初學者當先學桞文後熟韓文則工夫自易

　　古人文章一句是一句句句皆可作題目如尚書可見
後人文章累千百言不能就一句事理只如選詩有髙
古氣味自唐以下無復此意此皆不可不知也

　　徐師川云爲詩文常患意不屬或只得一句語意便盡
欲足成一章又惡其不相稱但能知意不屬則學可進
矣凡注意作詩文或得一兩句而止若未有其次句即
不若且休養銳以待新意若盡力須要相屬譬如力不

敵而苦戰一敗之後意氣沮矣

　　文氣不分明指切從容委曲而意以獨至惟左傳爲然
如當時諸國徃來之辭與當時君臣相告相讓之語盖
可見矣亦是當時聖人餘澤未遠涵養自别故辭氣不
廹如此非後世人專學言語者也

　　文章大要須以西漢爲宗此人所可及也至於上面一
等則須審已才分不可勉强作也如秦少游之才終身
從東坡歩驟次第止宗西漢可謂善學矣


　　陸士衡文賦云立片言以居要乃一篇之警䇿此要論
也文章無警䇿則不足以傳世盖不能竦動世人如老
杜及唐人諸詩無不如此但晉宋間人專致力如此故
失於綺靡而無髙古氣味老杜詩云語不驚人死不休
所謂驚人句即警䇿也

　　載馳詩反覆說盡情意學者宜考蒹葭說得事理明白
尤宜致思也

　　漢髙紀詔令雄健孝文紀詔令温潤去先秦古書不遠

後世不能及至孝武紀詔令始事文采文亦寖衰矣

　　老杜歌行最見次第出入本末而東坡長句波瀾浩大
變化不測如作雜劇打猛諢入却打猛諢出也

　　東坡云意盡而言止者天下之至言也然而言止而意
不盡尤爲極至如禮記左傳可見

　　韓退之答李翊書老蘓上歐公書最見學文養氣妙處
西漢自王褒以下文字專事詞藻不復簡古而谷永等
書雜引經傳無復已見而古學遠矣此學者所宜深戒

檀弓與左氏紀太子申生事詳略不同讀左氏然後知
檀弓之髙遠也

　　劉勰辨騷云叙情怨則鬱伊而易感述離居則愴怏而
難懐此知文者也言以述志文以宣言覩此可知但其
間自有逺近髙下抑揚微顯

　　作文必要悟入處悟入必自工夫中來非僥倖可得也
如老蘓之於文魯直之於詩盖盡此理矣

　　老杜云新詩改罷自長吟文字頻改工夫自出近世歐

公先貼於壁時加竄定有終篇不留一字者

　　學者須做有用文字不可盡力於虚言有用文字議論
文字是也議論文字須以董仲舒劉向等爲主禮記周
禮及新序說苑之類皆當貫穿熟考則做一日便有一
日工夫近世文字如曾子固諸序尤須詳味

　　左氏景公欲更晏子之宅一叚反覆再三至於辭理俱
盡無復餘藴此當深考也

　　醫書論脉之形状病之證騐無一字妄發乃於借物爲

諭尤見工夫大抵見之既明則發之於言語自然分曉
觀此等書可見

　　劉知幾云叙事之省其流有二焉一曰省句二曰省字
如左傳宋華耦來盟稱其先人得罪於宋魯人以爲敏
夫以鈍者稱敏(魯人爲鈍人也記中有注解)則明焉者所嗤此爲省
句也春秋經曰隕石於宋五夫聞之隕視之石數之五
加以一字太詳减其一字太略求諸折中簡要合理此
爲省字也其反於是者若公羊稱卻克眇季孫行父禿

孫良夫跛齊使跛者逆跛者禿者逆秃者眇者逆眇者
盖宜除跛者已下字但云各以其類逆者必於事皆再
述此於文殊費尤爲煩句也漢書張蒼傳云年老口中
無齒盖於此一句之中去年及口中可矣此六文成句
而三字妄加此爲煩字也然則省句爲易省字爲難

　　吕氏家塾廣記云歐陽文忠公每爲文既成必自竄易
至有不留本初一字者其爲大文章則書而傅之屋壁
出入觀省之至於尺牘單簡亦必立藁其精審如此每

一篇出士大夫皆傳冩諷誦唯覩其渾然天成莫究斧
鑿之跡也(曽於諸子學舍中見與劉原父書一書十數本)

　　劉摰作張文定玉堂集叙云甚哉辭之不可以已也夫
萬事異理非言不命四方異情非辭弗通詩不云乎辭
之輯矣民之洽矣傳亦有之子産有辭諸侯頼之是以
君天下者必使其臣贊爲辭而後出之周御史掌贊書
漢尚書作詔文此其官之見於古者歴代因之其任愈
重夫以堂宁之一言行乎四方萬里之外不髙深簡嚴

不足以重王體又欲其誠之宣不優柔曲折不足以究
民聼又欲其言之約三代而上經聖人所定不可尚已
三代而下作者汙隆隨時屢變其間承平之時訓詞深
厚號令温雅有古風烈而傾側之際書詔所下武夫悍
卒揮涕感動終於享好治之譽建持危之功則潤色之
效豈小補哉自慶歴至於熈寧惟仁祖恭儉寛大英祖
克篤前烈主上長駕遠馭略不世出三朝政績巍巍煥
煥非尋常耳目所能觀聼而於斯時典册吿命多出公

手上之仁心德意國之威福所指明布諭下昭如日星
學士大夫都邑野人莫不曉然知治道之所以然雖政
績固自卓越而述作之妙知有助哉至於供奉歌頌祠
祝贊戒勒之金石播之樂府多者千百少數十言體制
紛紛各得其度衆人不給我獨贏餘又何其富也

　　唐子西

　　唐子西論文云古樂府命題皆有主意後之人用樂府
爲題者直代其人而措辭如公無渡河須作妻止其夫

之辭太白軰或失之惟退之琴操得體

　　六經已後便有司馬遷三百五篇之後便有杜子美六
經不可學亦不可不學故作文當學司馬遷作詩當學
杜子美二書亦須常讀所謂不可一日無此君也

　　司馬遷敢亂道却好班固不敢亂道却不好不亂道又
好是左傳亂道又不好是唐書八識田中若有一毫唐
書亦爲來生種業

　　晩學遽讀新唐書輙能壊人文格舊唐書贊語云人安

漢道之寛平不厭髙皇之嫚罵其論唐亡云决江海以
救焚焚收而溺至引鴆爵以止渴渴止而身亡亦自有
佳處

　　近世士大夫習爲時學忌博聞者率引經以自强余謂
挟天子以令諸侯諸侯必從然謂之尊君則不可挟六
經以令百氏百氏必服然謂之知經則不可

　　東坡赴定武過京師館於城外一園之中余時年十八
謁之問余觀甚書余云方讀晋書卒問其中有甚好亭

子名余茫然失對始悟前軰觀書用意盖如此

　　上蔡司空書云文章於道有離有合不可一槩忽也前
世韓退之桞子厚近世歐陽永叔尹師魯王深父軰皆
有文在人間其詞何嘗不合於經其㫖何嘗不入於道
行之於世豈得無補而可以忽略都不加意乎竊觀閤
下輔政既以經術取士又使習律習射而醫筭書畵悉
皆置博士此其用意豈獨遺文章乎而自頃以來此道
㡬廢塲屋之間人自爲體而立意造語無復法度宜詔

有司取士以古文為法所謂古文雖不同偶儷而散語
之中暗有聲調其歩驟馳騁亦皆有節奏非但如今日
茍然而巳今士大夫間亦有知此道者而時所不尚皆
相率遁去不能自見於世宜稍稍收聚而進用之使學
者知所趨向不過數年文體自變使後世論宋朝古文
復興自閤下始此亦閤下之所願也

　　魏文帝即位求孔融之文以為不减班揚晉武帝踐阼
詔定諸葛亮故事而比之周誥融既魏武之讎恨而亮

亦晉宣之仇敵二人之言宜非當時之所欲聞而並見
收録惟恐其墜失蕩然無忌猶有先王大公至正之道
存焉此吾所以特有取於魏晉也

　　葉夢得

　　葉夢得云古書多竒險或謂當時文體云爾然列子字
古而辭平老子字與辭俱平偶儷音諧略同秦漢間工
於文者而視古則稍異乃知竒險未必皆其體亦各自
其為之者至孟子荘周雄辨閎衍如决江河如蒸雲霧

殆不可以文論盖自其為道出之商書伊訓説命等非
不平而盤庚特異周詩雅頌非不平而鴟鴞雲漢二篇
殆不容讀豈非繫其人乎使西漢之文不傳後世乃見
太元謂西漢皆然亦不可矣文章自東漢後頓衰至齊
梁而掃地豈惟其文之衰觀當時人物立身謀國未有
一特然出羣者何以獨能施之於文至唐終始三百年
僅能成一韓退之使退之如王楊盧駱之徒亦不能為
矣


　　許顗

　　許顗云古人文章不可輕易反覆熟讀加意思索庶幾
其見之東坡送安惇落第詩云故書不厭百囘讀熟讀
深思子自知僕嘗以此語銘座右而書諸紳也

　　潛溪詩話云老坡作文工於命意必超然獨立於衆人
之上如趙清獻碑世間稱治人者曰寛立朝者曰直盖
已大矣則進於二者又有説焉故曰其於治郡不專於
寛時出猛政嚴而不殘其在朝廷不專於直為國愛人

掩其疵疾如吾家蜀公堅卧不起人知其高而不稱其
用則為碑銘曰世皆謂公貴身賤名孰知其功聖人之
清然後知其有功於世也又曰君實之用出而時施如
彼水火寜除渴飢公雖不用亦相其行如彼山川出雲
相望然後知其相為表裏廢一不可也此皆非世人所
能到者平日得意處多如此其源盖出於荘子故其論
劉伶荘子阮千里閻立本皆於世人意外别出眼目其
平日取舎文章亦多以此為法晚年乃言之曰詞逹而

已詞至於逹則疑於不文是不然求物之妙如繫風捕
影能了然於心者千萬人而不一遇也况能了然於手
與口乎是之謂詞逹詞至於逹則文不可勝用矣

　　王彦輔

　　王彦輔麈史楚詞招魂大招其末盛稱洞房翠帷之飾
美顔秀領之列瓊漿胾羮之烹新歌鄭衛之娛日夜沉
湎與象棋六愽之樂夫所以訾楚者深矣其卒云魂兮
歸來正始昆只言徃者既不可以正尚或以解於後耳

又曰賞罰當只尚進士只(案楚詞今本作尚賢士只)國家為只尚三
王只皆思其來而反其政者也

　　梁任昉集秦漢以來文章名之始目曰文章縁起自詩
賦離騷至於勢約(案勢約原作藝約昉此編終於崔瑗草書勢王褒僮約共八十五也今改
正)八十五題可謂愽矣既載相如喻蜀不録揚雄劇美
録解嘲而不取韓非説難取劉向列女傳而遺陳夀三
國志評至韓柳元結孫樵又作原如原道原性之類又
作讀如讀儀禮鶡冠之類又作書如書叚太尉逸事訟

如訟風伯訂如訂樂等篇嗚呼文之體可謂極矣今略
䟽之續彦昇之志也任昉以三言詩起晉夏侯湛唐劉
存以為始於鷺于飛醉言歸任以頌起漢之王褒劉以
始於周公時邁任以檄起漢陳琳檄曹操劉以始於張
儀檄楚任以碑起於漢惠帝作四皓碑劉以管子謂無
懷氏封太山刻石紀功為碑任以銘起於始皇登會稽
山劉以蔡邕銘論黄帝有金几之銘其始也若此者尚
十餘條或討其事名之或因其成篇而論雖有不同然

不害其多聞之益

　　顔氏家訓亦足以為良至論文章以游夏孟荀枚乗張
衡左思為狂而又詆忤子雲吾不取焉唐柳冕常言文
章當以氣為主而世以謂賦者古詩之流亦足以觀其
志如王沂公作状元為殿試有物混成賦其間曰得我
之小者散而為草木得我之大者聚而為山川此有陶
鎔萬物之度後果為相范文正賦金在鎔曰若令區别
妍蚩願為軒鑒儻使削平禍亂請就干将人以謂有出

将入相之器果為名臣

　　王履道

　　王履道答吳檢法書云辱枉書并近詩伏承吏事簡少
雍容文史樂道無悶起居休勝感慰不巳某廢放之久
雖非幻未證而諸幻巳空無還尚隔而可還略盡公獨
以文何耶少小之過不由師授妄作文果何物哉向上
諸聖雖寓此以見仁義道徳之意然文非仁非義非道
非徳實則辭也易有聖人之道四而以言者尚其辭辭

之為尚欲以行逺不工則不逹謂文曰道吾不求工此
非某之所敢知将求天下之工於辭者斯則有以驗之
辭必工而可出愈出而不窮屈原以来作者皆覩此祕
而可操以馭者竊嘗有得於荘周司馬相如周之論風
其辭若與風俱鳴於衆竅掩巻而坐猶覺翏翏之逼耳
其論真人曰與乎其觚而不堅也張乎其虛而不華也
邴邴乎其似喜乎崔乎其不得巳乎凡累數十句危如
易轉之卵而層起曼如獨繰之蠒而不絶相如賦大人

有言曰低昂夭矯反以驕驁詘折隆穹躩以連巻沛艾
赳螑汔以佁儗兮放散畔岸驤以孱顔如此等甚多則
夫乗雲氣御飛龍之状亦可想見架空鑿堅刋陳趨新
何其來之亹亹也有得於此則太史公龜筴日者傳可
識其機杼韓退之南山詩柳子厚晉問不能以汪洋屈
河伯頃在京國毎以語人固有不以為難者指事而擬
之率不過三數語則重複宕跌不復從順而識職年來
竄身荒逺斗絶之地意謂文人勝士所不遊近徙舂陵

有以公壺中五如石詩相示者輙誦剜苔掬月激電浮
瀛之句數過侏儒觀一節若專車焉則必枕鼓之士某
雖未多見公它作必知公之不窮也

　　作鄄城杜澤之詩集序云詩於文章雖止一端而律度
至嚴資取至廣寫景状物之作無窮盡天地造化四時
月星雨雪江河濤波草木華實風土之宜鳥獸羽毛鳴
聲之辨耳聞而目及者皆吾詩之所取登高望逺感慨
欣戚别離酬贈興寄輾轉發於人情而逹於世故哀思

而不傷和樂而不流要必合於理義之歸掎摭故實追
詠當時之事則又欲意到辭逹不類後世所作而觀者
至於太息流涕若身親見之詩之工其難如此故天下
之書雖山經地志花譜藥録小説細碎當無所不讀古
今之詩雖巖棲谷隱漏篇缺句衆體瓌怪當無所不講
前輩長老以此用心至苦終身不以為易謖謖然常若
有所思惟恐見聞之不富句法之不逮古人也盖專於
詩者毎如是李太白杜子美它文不多見於世韓退之

柳子厚劉夢得文冠百代其詩皆天下之竒作而言詩
者終不以先李杜則李杜於詩專故也論人者以全論
詩者以專全者不千一而專者吾何疾焉鄄城杜公澤
之某不及見其人而見其詩精深婉約華而不綺清而
不癯刋陳而趨新出險而掇竒人所甚嗇而公獨裕然
擬古諸篇尤得唐人格法至其貫穿該洽熟復殫盡則
前輩長老多聞慱識之風猶可想見盖公自熈寜中擢
進士第及與先生長者游至老手不釋書平居作詩不

一日輟故某探言公用志之專以序公詩且以風吾黨
之士工未盡而力有餘者使尚勉焉






　　餘師録巻三

