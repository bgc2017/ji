吳文肅摘稿别集類五(明)
提要
(臣)等謹案吳文肅摘稿四卷明吳儼撰儼
字克温宜興人成化丁未進士官至南京禮
部尚書諡文肅正德初儼主順天鄉試以為
臣不易命題為劉瑾所怒以飛語罷去瑾誅
乃復進用其程文今在集中存其事也其集
初蔵於家至萬歴甲申同邑王升武進莊煦
及其從孫達可為選而存之其孫士遇始刊
板故名曰摘稿史稱儼性方嚴操履清慎為
文章莊重簡古詩詞清麗可諷今觀所作當
何李未出以前猶守明初舊格無鉤棘塗飾
之習其才其學雖皆不及李東陽之宏富而
文筆舂容詩格亦嫻雅往往因題寓意不似
當時臺閣流派沿為膚廓雖名不甚著要與
東陽肩隨亦驂之靳也乾隆四十二年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
