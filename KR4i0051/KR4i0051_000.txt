懷麓堂詩話詩文評類
提要
(臣)等謹案懷麓堂詩話一卷明李東陽撰東
陽有東祀錄已著錄李何未出以前東陽實
以臺閣耆宿主持文柄其論詩主於法度音
調而極論剽竊摹擬之非當時奉以為宗至
李何既出始變其體然贋古之病適中其所
詆訶故後人多抑彼而伸此此編所論多得
古人之意雖詩家三昧不盡于是要亦深知
甘苦之言矣姚希孟松癭集有此書䟦云李
長沙詩以勻穩為主其為古樂府弇州譏其
類小學史斷廼其談詩頗津津是時詞林諸
公多以詩為事卷中所載如彭民望謝方石
輩相與抨彈甚切讀之猶想見前輩風致云
云核其詞意似頗不滿于東陽然王世貞詆
西涯樂府乃其少年盛氣之時迨其晩年作
西涯樂府䟦已自悔前論希孟所引殊不足
為憑惟好譽其子兆先殆有王福畤之癖是
其一瑕耳林炫巵言餘錄曰成化間姑熟夏
宏集句有聯錦集懷麓堂詩話載其客醉已
無言秋蛩自相語為高季迪詩宏捏寫他人
姓名今考集中無之云云聯錦集今未見然
炫與東陽均正德間人所見之本不應有異
或東陽偶誤記歟近時鮑氏知不足齋刻此
編於浦長源雲邊路繞巴山色樹裡河流漢水
聲句下注曰案二句宋詩紀事以為鬼詩今
考宋詩紀事所載吳簡詩誠有此聯惟上句
稍異一二字然厲鶚所據乃荆門紀略其書
為康熙戊戌己亥間胡作柄所撰餖飣龐雜
頗無根據似未可執以駁東陽况浦源此事
都穆南濠詩話亦載之知當時必有所據安
知非荆門紀略反摭源此聯偽撰鬼詩耶是
尤不當輕信新聞遽疑舊記矣乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
