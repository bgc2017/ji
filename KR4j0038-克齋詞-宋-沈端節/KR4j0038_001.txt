克齋詞
宋沈端節撰
五福降中天(梅)
月朧煙澹霜蹊滑孤宿暮林荒驛遶樹微吟廵簷索笑
自分平生相得冰池半釋正節物驚心淚痕沾臆流水
濺濺照影古寺滿春色沉嘆今年未識暗香微動處
人初寂酷愛芳姿最憐幽韻來款禪房深密他時恨悵
却月凌風信音難的雪底幽期為誰還露立
卜算子
愁極強登臨畢竟愁難避千里江山黯淡中總是悲秋
意誰插菊花枝誰帶茱萸佩獨倚闌干醉不成日暮
西風起
又(梅)
冷蕊伴疎枝一笑何時共江北江南兩處愁忍看花影
動旅泊怕逢春卜睡都無夢歲暮何郎未得歸手撚
頻呵凍
又
踏雪看孤芳只有詩人共守定南枝待得開不覺冰輪
動卻月與凌風謾說揚州夢想見雕闌曲沼邊殘雪
和煙凍
又
客裏見梅花獨賞無人共風度精神總是伊又是歸心
動把酒破憂端熏被尋佳夢夢覺香殘一味寒有淚
都成凍
又
烘手熨笙簧呵凍勻酥面閒向梅花樹下行拜月遥相
見何處託春心樂府流深怨却撚寒窗傍綺疏恨極
東風遠
憶秦娥
憑闌獨南山影蘸杯心綠杯心綠悠然忽見卧披横軸
西風暗度釵梁玉手香記得人簪菊人簪菊無窮幽
韻細看不足
惜分飛(桂花)
喜入眉心黃點瑩珠珮玲瓏透影風露蕭蕭冷夢回月
窟香成陣秋後情懷君莫問拚了因他瘦損不似尋
常韻細看沒處安排悶
南歌子
遠樹昏鴉閙衰蘆睡鴨雙雪篷煙棹炯寒光疑是風林
纖月到船窗時序驚心破江山引夢長思量也待不
思量淚染羅巾猶帶舊時香
鵲橋仙
懷人意思悲秋情緒長是文園病後蛛絲輕裊玉釵風
想花貌參差依舊無窮往事一襟新恨老泪淋浪巵
酒天涯相對話平生悵南北還如箕斗
醉落魄
紅嬌翠弱春寒睡起慵勻掠些兒心事誰能學深院無
人時有燕穿幕漏聲滴盡蓮花萼静看月轉西闌角
世情一任浮雲薄花與東君却解慰流落
太常引
三三五五短長亭都只解送人行天遠樹冥冥悵好夢
纔成又驚夜堂歌罷小樓鐘斷歸路已聞鶯應是困
瞢騰問心緒而今怎生
謁金門
真个憶花下雨聲初息猛記烏衣曾舊識丁寧教去覓
春半峭寒猶力淚滴兩襟成迹獨倚危闌清晝寂草
長流翠碧
又
春欲去人瘦不勝金縷門巷隂隂飛絮舞斷腸雙燕語
孤坐晩忩閒處月到花心亭午寒色著人無意緒竹
鳴風似雨
又
尋勝去湖色淨涵疎樹欸乃一聲何處起風鈴相應語
目送遥林修渚畫出江南煙雨山水照人人楚楚錦
腸生秀句
菩薩鬘
春山千里供行色客愁濃似春山碧幸自不思歸子規
心上啼芳意隨人老綠盡江南草窈窕可人花路長
何處家
又
愁人道酒能消解元來酒是愁人害對酒越思量醉來
還斷腸酒醒初夢破夢破愁無那乾淨不如休休時
只恁愁
浣溪沙
燈夜香甘動綺筵明珠顆顆泛甌圓佳人巧意底難傳
喜見翻溪流細滑却思信手弄輕纖不知辛苦為誰
甜
行香子
煙淡回塘月&KR1171;疎篁一枝(闕)壓盡羣芳翛然風度玉質
金章有許多清許多韻許多香中酒情懷琢句心腸
倚屏山子細端相冰芽初試桐子新嘗更綺窗前冰壺
畔看勻妝
喜遷鶯
莫雲千里正小雨乍晴霜風初起蘆荻江邊月昏人静
獨自小船兒裡消魂幾聲新厂合造愁人天氣怎奈何
少年時光景一成抛棄回首空腸斷尺素未傳應是
無雙鯉悶酒孤斟半醺還醒乾淨不如不醉有得恁多
煩惱直是沒些如意受盡也待今回厮見從頭說似
菩薩鬘
楚山千叠傷心碧傷心只有遥相憶解佩揖巫雲愁生
洛浦春香波凝宿霧夢斷消魂處空聽水泠泠如聞
寶瑟聲
朝中措
天遥野闊雁書空山遠暮雲中目斷江南煙雨(闕)欹
枕春風功名富貴何須計較煙際疎鐘解道淺妝濃
抹從來惟有坡翁
念奴嬌
燈宵漸近更兵塵初息韶華偏早太守風流張宴樂不
管江城寒峭髮底蜂兒釵頭梅蕊一一誇新巧笙歌鼎
沸萬人争看標表應記革履雍容天香滿袖侍宴遊
三島聖主中興思用舊尊禮先朝元老燭賜金蓮柑傳
羅帕行即趨嚴道深杯休訴任教銀漏催曉
又
重陽恁好正秋清天色水容如瀉野闊風高香霧滿採
菊無人同把堪笑淵明蓬頭曳杖吟賞東籬下孤風遠
韻至今猶作佳話争似太守仁賢慈祥愷悌賦政多
閒暇千里江山供勝踐尊爼延登儒雅只恐相將吹花
春宴不許斯民借花朝便坐尚懷方外司馬
青玉案
使君標韻如徐庾更名節高千古臥治姑溪纔小駐閒
雲無定陽春有脚又作南昌去興來亭上清歌度盡
能唱公詩句記取諸生臨别語從容占對天顔應喜千
萬留王所
祠仙歌
雪肌花貌見了千千萬眼去眉來幾曾管被今回打住
沒(闕)施程捺地却悔看承較晚琹心傳密意唯有相
如失笑他滿恁撩亂抖下俏和嬌掩翠凌紅真个是從
前可見據入馬牢籠怎乾休但拈取真誠試教人看
又
夜來驚怪冷逼流蘇帳夢破初聞竹忩響向曉開簾凌
亂重寒光清興發鶴氅誰同縱賞江南春意動梅竹
潛通醉帽衝風自來往慨念故人疎便理扁舟須信道
吾曹清曠待石鼎煎茶洗餘醺更依舊歸來淺斟低唱
又
重陽近也漸秋光淒勁宿雨初收好風景正干戈耆定
禾黍豐登人意樂歌舞賢侯美政醉翁遊歴處勝槩
依然木落淮南見山影有客共登臨醉裏疎狂欹烏帽
從嘲雪鬢但目送孤鴻傍危欄笑問道黃花似誰風韻
虞美人
去年寒食初相見花上雙飛燕今年寒食又花開垂下
重簾不許燕歸來隔簾聽燕呢喃語似說相思苦東
君都不管閒愁一任落花飛絮兩悠悠
又
卧紅堆碧紛無數春事知何許班班小雨裛梨花又是
清明時候不歸家傷春減盡東陽帶人道多情殺青
春留下許多愁分付與君今夜一齊休
又
暮雲衰草連天遠不記離人怨可憐無處不關情夢斷
孤鴻哀怨兩三聲恨眉醉眼何時見夜夜相思遍梧
桐葉落候蛩秋唯有一江煙雨替人愁
留春令
舊家元夜追隨風月連宵歡宴被那瞞引得滴流地一
似蛾兒轉而今百事心情嬾燈下幾曾忺看算静中
唯有窗間梅影合是幽人伴
如夢令
雨後輕寒天氣玉酒中人小醉乍報一番秋晚簟清凉
如水忺睡忺睡窗在芭蕉葉底
薄倖
桂輪香滿送寒色輕風剪剪又還是幽窗人静梅影參
差初轉念少年孤負芳音多時不見文君面漫快瀉瓊
舟濃熏寶鴨終是心情差嬾謾就枕渾無寐(闕)聽徹
天邊飛雁閒愁消萬縷如何消遣繡衾(闕)憶鴛鴦㬉細
思量遍倚屏山挑盡琴心誰識相思怨休文瘦損陡覺
頻移帶眼
江城子
秋聲昨夜入梧桐雨濛濛洒窗風短杵疎砧將恨到簾
櫳歸夢未成心已遠雲不斷水無窮有人應念水之
東鬢如蓬理粧慵覽鏡沉吟膏沐為誰容多少相思多
少事都盡在不言中
滿庭芳
霧薄隂輕林深煙煗海棠特地開遲風光絶豓獨自殿
芳時須信東君注意花神會别有看持羣英外嫣然一
笑富貴出天姿日長春睡足粉香撲撲酒暈微微明
皇當日稱許最相宜妃子扶來半醉宫妝淡不掃蛾眉
偏憐處流鶯驚繞金彈拂叢飛
採桑子
昔年曾記尋芳處短帽衝寒竹外江干玉面皮兒月下
觀而今老大風流減百事心闌谷底林間坐對横枝
秪鼻酸
西江月
一枕香消睡惱十年漂泊江湖空餘清夢繞原廬記得
林間風度錦繡谷中舊客襟懷未肯全疎從今不要
别人扶醉擁紫雲歸去
喜遷鶯
冰池輕皺喜寒律乍回微陽初透歲晚雲黃日晴煙煗
晝刻暗添宫漏山色岸容都變春意欲傳官柳最好處
正酥融粉薄一枝梅瘦行樂春漸近景勝歡長幼𦕈
絲簧奏鳴玉鵷行退朝花院猶有御香霑袖試問西鄰
雖富何似東皋依舊趁未老便優游林壑圍棋把酒
西江月
幸自心腸穏審怎禁眼腦迷奚招愁買恨帶人疑一味
笑吟吟地閑趁鶯來日下却隨燕入烏衣阿鬟風味
有誰知認得樂天詞意
念奴嬌
嫩凉清曉淡秋容横寫鮫綃十幅山水光中參意味不
管人間榮辱藜杖椶鞵綸巾鶴氅賓主俱遺俗倚闌舒
嘯一樽花下相屬雲際有藥千年瓊瑶爭秀發龍蛇
新斸富貴功名元自有且樂無窮真福蓮社風流醉鄉
跌宕時奏長生曲月娥同聽好風徐韻松竹
又
洛妃漢女護春寒不惜鮫鮹重叠拾翠江邊煙澹澹交
影參差朧月秦虢相將英娥接武同宴瑶池雪層冰連
璧个中誰敢優劣著意暈粉饒酥韻多香賸都與羣
花别娟秀敷腴索笑處玉臉微生嬌靨羞損南枝映翻
綠萼不數黃千葉形容不盡細看一倍清絶
又
湖山照影正日長嬌困不煩勻埽絮滿長洲春澹沲開
遍吳宫花草嫩綠匆匆輕紅蔌蔌漸覺枝頭少餘芳難
並破愁惟有馨醥應是留得東君海棠方待折玉環
嬌小霧薄隂輕初睡足寶幄畫屏香裊醉態天真半羞
微斂未肯都開了嫣然一笑此時風度尤好
又
尋幽覽勝凭危欄極目風煙平楚自笑飄零驚歲晩欲
挂衣冠神武芳甸時廵醉鄉日化庭實名花旅閬風蓬
頂自來不見烽火宴罷玉宇瓊樓醉中都忘却瑶池
歸路俯瞰塵寰千萬落渺渺峯端棲霧羣玉圖書廣寒
宫殿一一經行處相羊物外曠懷高視千古
克齋詞
