白香山詩集卷三十七歙縣汪立名編
後集十七(律詩凡一百八首)
春池閒汎
綠塘新水平紅檻小舟輕解纜隨風去開襟信意行淺
憐清演漾深愛綠澄泓白撲柳飛絮紅浮桃落英古文
科斗出新葉剪刀生樹集鶯朋友雲行鴈弟兄飛沈皆
適性酣飲自怡情花助銀杯氣松添玉軫聲魚跳何事
樂鷗起復誰驚莫唱滄浪曲無塵可濯纓
池上寓興二絶
濠梁莊惠謾相爭未必人情知物情獺捕魚來魚躍出
此非魚樂是魚驚
水淺魚稀白鷺飢勞心瞪目待魚時外容閒暇中心苦
似是而非誰得知
宴後題府中水堂贈盧尹中丞(昔余為尹日創造之)
水齋歲久漸荒蕪自媿甘棠無一株新酒客來方宴飲
舊堂主在重歡娛莫言楊柳枝空老(府妓有歌楊柳枝曲者因以名焉)
直致櫻桃樹已枯(府西有櫻桃廳因樹為名今樹亦枯也)從我到君十一
尹相看自置府中無(自予罷後至中丞凡十一尹也)
和敏中洛下即事(時敏中為殿中分司)
昨日池塘春草生阿連新有好詩成花園到處鶯呼入
驄馬遊時客避行水暖魚多似南國人稀塵少勝西京
洛中佳境應無限若欲諳知問老兄
送敏中新授戶部員外郎西歸
千里歸程三伏天官新身健馬翩翩行衝赤日加餐飯
上到青雲穩著鞭長慶老郎唯我在客曹故事望君傳
前鴻後鴈行難續相去迢迢二十年(長慶初予為主客郎中知制誥遷中)
(書舍人去今二十一年也)
(立名按唐書武宗聞居易名欲相之以問李德裕德裕言居易病廢敏中文類其兄有器識即除翰林學)
(士時方為庫部郎中未逾三年入相)
南侍御以石相贈助成水聲因以絶句謝之
泉石磷磷聲似琴閒眠靜聽洗塵心莫輕兩片青苔石
一夜潺湲直萬金
閒居自題戲招宿客
水畔竹林邊閒居二十年健常攜酒出病即掩門眠解
綬收朝佩褰裳出野船屏除身外物擺落世間緣報曙
窗何早知秋簟最先微風深樹裏斜日小樓前渠口添
新石籬根瀉亂泉欲招同宿客誰解愛潺湲(西亭牆下泉石有聲)
李留守相公見過池上泛舟舉酒話及翰林舊
事因成四韻以獻之
引棹尋池岸移尊就菊叢何言濟川後相訪釣船中白
首故情在青雲往事空同時六學士五相一漁翁
(立名按紀事李絳時分司東都五相指絳與裴度崔羣裴垍王播一漁翁公自謂也容齋隨筆云此詩紀)
(元和二年至六年事予以其時考之所謂五相者裴垍王涯杜元穎崔羣及絳也)
閏九月九日獨飲
黃花叢畔綠尊前猶有些些舊管絃偶遇閏秋重九日
東籬獨酌一陶然自從九月持齋戒不醉重陽十五年
覽盧子蒙侍御舊詩多與微之唱和感今傷昔
因贈子蒙題於卷後
早聞元九詠君詩恨與盧君相識遲今日逢君開舊卷
卷中多道贈微之相看掩淚情難說别有傷心事豈知
聞道咸陽墳上樹已抽三丈白楊枝
(北夢𤨏言云白太保與元相國友善以詩道著名時號元白其集内有哭元相詩云相看掩淚俱無語等)
(句洎自撰墓志云與劉夢得為詩友殊不言元公人疑其隙終也立名按此語在醉吟先生傳中非墓志)
(也傳末曰於時開成三年先生之齒六十有七則是微之殁久矣其所謂如滿為空門友韋楚為山水友)
(夢得為詩友皇甫朗之為酒友皆就當時在洛之人而言非該舉平生也且公晩年哭微之作甚多有夢)
(微之詩云夜來攜手夢同遊晨起盈巾淚莫收又聞歌者唱微之詩云時向歌中聞一句未容傾耳巳傷)
(心感悼悽愴如在初没隙終之語豈不大謬邪又考史傳皆作白少傅即公詩内止有少傅官停語並無)
(稱太保者不知何所本也)
寒亭留客
今朝閒坐石亭中爐火銷殘尊又空冷落若為留客住
冰池霜竹雪髯翁
新小灘
石淺沙平流水寒水邊斜插一漁竿江南客見生鄉思
道似嚴陵七里灘
和李中丞與李給事山居雪夜同宿小酌
憲府觸邪峨豸角𤨏闈駮正犯龍鱗(二人當官盛事為時所稱也)那
知近地齋居客忽作深山同宿人一盞寒燈雲外夜數
杯温酎雪中春林泉莫作多時計諫獵登封憶舊臣
履道西門二首
履道西門有敝居池塘竹樹繞吾廬豪華肥壯雖無分
飽暖安閒即有餘行竈朝香炊早飯小園春暖掇新蔬
夷齊黃綺誇芝蕨比我盤餐恐不如
履道西門獨掩扉官休病退客來稀亦知軒冕榮堪戀
其柰田園老合歸跛鼈難隨騏驥足傷禽莫趁鳳皇飛
世間認得身人少今我雖愚亦庶幾
偶吟
人生變改故無窮昔是朝官今野翁久寄形於朱紫内
漸抽身入蕙荷中(荷衣蕙帶皆楚詞也)無情水任方圓器不繫舟
隨去住風猶有鱸魚蓴菜興來春或擬往江東
雪夜小飲贈夢得
同為嬾慢園林客共對蕭條雨雪天小酌酒巡銷永夜
大開口笑送殘年久將時背成遺老多被人呼作散仙
呼作散仙應有以曾看東海變桑田
歲暮夜長病中燈下聞盧尹夜宴以詩戲之且
為來日張本也
榮鬧興多嫌晝短衰閒睡少覺明遲當君秉燭銜杯夜
是我停飱(一作燈)服藥時枕上愁吟堪發病府中歡笑勝
尋醫明朝強出須謀樂不擬車公更䛏誰
病中數會張道士見譏以此荅之
亦知數出妨將息不可端居守寂寥病即藥窗眠盡日
興來酒席坐通宵賢人易狎須勤飲姹女難禁莫漫燒
張道士輸白道士一杯沆瀣便逍遥
卯飲
短屏風掩臥牀頭烏帽青氊白㲲裘卯飲一杯眠一覺
世間何事不悠悠
寄題餘杭郡樓兼呈裴使君
官歴二十政宦遊三十秋江山與風月最憶是杭州北
郭沙堤尾西湖石岸頭綠觴春送客紅燭夜迴舟不敢
言遺愛空知念舊遊憑君吟此句題向望濤樓
楊六尚書留太湖石在洛下借置庭中因對舉
杯寄贈絶句
借君片石意何如置向庭中慰索居每就玉山傾一酌
興來如對醉尚書
喜入新年自詠(時年七十一)
白鬚如雪五朝臣又值新正第七旬老過占他藍尾酒
病餘收得到頭身銷磨歲月成高位比類時流是幸人
大歴年中騎竹馬幾人得見會昌春
灘聲
碧玉斑斑沙歴歴清流決決響泠泠自從造得灘聲後
玉管朱絃可要聽
題石泉
殷勤傍石繞泉行不說何人知我情漸恐耳聾兼眼暗
聽泉看石不分明
送王卿使君赴任蘇州因思花迎新使感舊遊
寄題郡中木蘭西院
一别蘇州十八載時光人事隨年改不論竹馬盡成人
亦恐桑田半為海鶯入故宫含意思花迎新使生光彩
為報江山風月知至今白使君猶在
出齋日喜皇甫十早訪
三旬齋滿欲銜杯平旦敲門門未開除却朗之攜一榼
的應不是别人來
會昌二年春題池西小樓
花邊春水水邊樓一坐經今四十秋望月橋傾三遍換
采蓮船破五回修園林一半成喬木鄰里三分作白頭
蘇李冥蒙隨燭滅陳樊漂泊逐萍流(蘇庶子弘李中丞道樞及陳樊二妓)
(十餘年皆樓中歌酒中伴或殁或散獨予在焉)雖貧眼下無妨樂縱病心中不
與愁自笑靈光巋然在春來遊得且須遊
酬南洛陽早春見贈
物華春意尚遲迴賴有東風晝夜催寒縋柳腰收未得
暖熏花口噤初開(古詩云口噤不能開)欲披雲霧聯襟去先喜瓊
琚入袖來久病長齋詩老退爭禁年少洛陽才
對新家醖翫自種花
香麴親看造芳叢手自栽迎春報酒熟垂老看花開紅
蠟半含萼綠油新醱醅玲瓏五六樹瀲灎兩三杯恐有
狂風起愁無好客來獨酣還獨語待取月明回
攜酒往朗之莊居同飲
慵中又少經過處别後都無勸酒人不挈一壺相就醉
若為將老度殘春
以詩代書酬慕巢尚書見寄(慕巢書中頻切歸休結侣之意故以)
(此荅)
書意詩情不偶然苦云夢想在林泉願為愚谷煙霞侣
思結空門香火緣無媿尚書情眷眷自憐居士病緜緜
不知待得心期否老校於君六七年
春盡日
芳景銷殘暑氣生感時思事坐含情無人開口共誰語
有酒回頭還自傾醉對數叢紅芍藥渴嘗一盌綠昌明
(蜀茶之名也)春歸似遣鶯留語好住園林三兩聲
招山僧
能入城中乞食否莫辭塵土汚袈裟欲知住處東城下
繞竹泉聲是白家
夏日與閒襌師林下避暑
落景城西塵土紅伴僧閒坐竹泉東綠蘿潭上不見日
白石灘邊長有風熱惱漸知隨念盡清涼常願與人同
每因毒暑悲親故多在炎方瘴海中(是歲潮韶等郡皆有親友謫居)
(立名按稽古錄開成五年楊嗣復貶潮州李珏貶韶州)
題新澗亭兼酬寄朝中親故見贈
何處披襟風快哉一亭臨澗四門開金章紫綬辭腰去
白石清泉就眼來自得所宜還獨樂各行其志莫相咍
禽魚出得池籠後縱有人呼可更回
病中看經贈諸道侣
右眼昏花左足風金篦石水用無功(金篦刮眼病見湼槃經磁石水治風)
(見外臺方)不如迴念三乘樂便得浮生百病空無子同居草
菴下(見法華經)有妻偕老道場中何煩更請僧為侣月上新
歸伴病翁(時適談氏女子自太原初歸維摩詰有女名月上也)
遊豐樂招提佛光三寺
竹鞋葵扇白綃巾林野為家雲是身山寺每遊多寄宿
都城暫出即經旬漢容黃綺為逋客堯放巢由作外臣
昨日制書臨郡縣不談愚谷醉鄉人
醉中得上都親友書以予停俸多時憂問貧乏
偶乘酒興詠而報之
頭白醉昏昏狂歌秋復春一生耽酒客五度棄官人(蘇州)
(刑部侍郎河南尹同州刺史太子少傅皆以病免也)異世陶元亮前生劉伯倫臥
將琴作枕行以鍤隨身歲要衣三對年支榖一囷園葵
烹佐飯林葉埽添薪沒齒甘蔬食搖頭謝搢紳自能抛
爵禄終不惱交親但得杯中渌從生甑上塵煩君問生
計憂醒不憂貧
池畔逐涼
風清泉冷竹修修三伏炎天涼似秋黃犬引迎騎馬客
青衣扶下釣魚舟衰容自覺宜閒坐蹇步誰能更遠遊
料得此身終老處只應林下與灘頭
池鶴八絶句(并序)
池上有鶴介然不羣烏鳶雞鵝次第嘲噪諸禽似有
所誚鶴亦時復一鳴余非冶長不通其意因戲與贈
荅以意斟酌之聊亦自取笑耳
雞贈鶴
一聲警露君能薄五德司晨我用多不會悠悠時俗士
重君輕我意如何
鶴荅雞
爾爭伉儷泥中鬭我整羽儀松上棲不可遣他天下眼
却輕野鶴重家雞
烏贈鶴
與君白黑太分明縱不相親莫見輕我每夜啼君怨别
玉徽琴裏忝同聲(琴曲有烏夜啼别鶴怨)
鶴荅烏
吾愛棲雲上華表汝多攫肉下田中吾音中羽汝聲角
琴曲雖同調不同(别鶴怨在羽調烏夜啼在角調)
鳶贈鶴
君誇名鶴我名鳶君叫聞天我戾天更有與君相似處
飢來一種啄腥羶
鶴荅鳶
無妨自是莫相非清濁高低各有歸鸞鶴羣中彩雲裏
幾時曾見喘鳶飛
鵝贈鶴
君因風送入青雲我被人驅向鴨羣雪頸霜毛紅網掌
請看何處不如君
鶴荅鵝
右軍殁後欲何依只合隨雞逐鴨飛未必犧牲及吾輩
大都我瘦勝君肥
談氏小外孫玉童
外翁七十孫三歲笑指琴書欲遣傳自念老夫今耄矣
因思穉子更茫然中郎餘慶鍾羊祜子幼能文似馬遷
才與不才爭料得東牀空後且嬌憐(談氏初逝)
送後集往廬山東林寺兼寄雲臯上人
(附東林寺白氏文集記昔余為江州司馬時常與廬山長老於東林寺經藏中披閱遠大)
(師與諸文士唱和集卷時諸長老請余文集亦今置經藏唯然心許他日致之迨兹餘二十年矣)
(余前後所著文大小合二千九百六十四首勒成六十卷編次既畢納於藏中且欲與二)
(林結他生之緣復曩歲之志也故自忘其鄙拙焉仍請本寺長老及主藏僧依遠公文集)
(例不借外客不出寺門幸甚太和九年夏太子賓客晉陽縣開國男太原白居易樂天記)
後集寄將何處去故山迢逓在匡廬舊僧獨有雲臯在
三二年來不得書别後道情添幾許老來筋力又何如
來生緣會應非遠彼此年過七十餘
(立名按太和九年公年六十四此云年過七十餘疑此記之後别有寫本寄廬山耳附原記以備參攷)
客有說(客即李浙東也所說不能具錄其事)
近有人從海上迴海山深處見樓臺中有仙龕虚一室
多傳此待樂天來
荅客說
吾學空門非學仙恐君此說是虚傳海山不是我歸處
歸即應歸兜率天(予晩年結彌勒上生業故云)
(立名按避暑錄話載唐人盧肇逸史記李浙東李君稷也會昌初為浙東觀察使言有海賈遭風飄海中)
(一大山視其殿牓曰蓬萊㫄一院扃鎻甚嚴花木盈庭中設几案或人告之曰此白樂天院在中國未來)
(耳唐小說事多誕此既自見於樂天詩當不謬也)
哭劉尚書夢得二首
四海齊名白與劉百年交分兩綢繆同貧同病退閒日
一死一生臨老頭杯酒英雄君與操(曹公曰天下英雄唯使君與操耳)
文章微婉我知丘(仲尼云後世知丘者春秋又云春秋之旨微而婉也)賢豪雖殁
精靈在應共微之地下遊
今日哭君吾道孤寢門淚滿白髭鬚不知箭折弓何用
兼恐脣亡齒亦枯窅窅窮泉埋寳玉駸駸落景挂桑楡
夜臺暮齒期非遠但問前頭相見無
(立名按唐詩紀事禹錫晩年與白傅友善詩筆文章時無在其右者嘗與唱和往來又云禹錫與樂天唱)
(和號劉白唱和集與裴度唱和號汝洛集與令狐楚號彭陽唱和集與李德裕號吳蜀集禹錫嘗品題)
(樂天詩云郢人斤斲無㾗迹仙人衣裳棄刀尺世人方内欲相從行盡四維無處覓真公之知已也)
昨日復今辰
昨日復今辰悠悠七十春所經多故處却想似前身散
秩優游老閒居清淨(一作淨潔)貧螺杯中有物鶴氅上無塵
解佩收朝帶抽簪換野巾風儀與名號別是一生人
病瘡
門有醫來往庭無客送迎病銷談笑興老足歎嗟聲鶴
伴臨池立人扶下砌行脚瘡春斷酒那得有心情
遊趙邨杏花
趙邨紅杏每年開十五年來看幾迴七十三人難再到
今春來是別花來
刑部尚書致仕
十五年來洛下居道緣俗累兩何如迷路心迴因向佛
宦途事了是懸車全家遯世曾無悶半俸資身亦有餘
唯是名銜人不會毗耶長者白尚書
初致仕後戲酬留守牛相公(并呈分司諸寮友)
南北東西無所羈挂冠自在勝分司看花嘗酒多先到
拜表行香盡不知炰筍烹魚飽餐後擁袍枕臂醉眠時
報君一語君應笑兼亦無心羨保釐
問諸親友
七十人難到過三更較稀占花租野寺定酒典朝衣趁
醉春多出貪歡夜未歸不知親故口道我是耶非
戲問牛司徒
抖擻塵纓捋白鬚半酣扶起問司徒不知詔下懸車後
醉舞狂歌有例無
不與老為期
不與老為期因何兩鬢絲纔應免夭促便已及衰羸昨
夜夢何在明朝身不知百憂非我所三樂是吾師閉目
常閒坐低頭每靜思存神機慮息養氣語言遲行亦攜
詩篋眠多枕酒巵自慙無一事少有不安時
開龍門八節石灘詩二首(并序)
東都龍門潭之南有八節灘九峭石船筏過此例及
破傷舟人檝師推挽束縛大寒之月躶跣水中飢凍
有聲聞於終夜予嘗有願力及則救之會昌四年有
悲智僧道遇適同發心經營開鑿貧者出力仁者施
財於戲從古有礙之險未來無窮之苦忽乎一旦盡
除去之兹吾所用適願快心拔苦施樂者耳豈獨以
功德福報為意哉因作二詩刻題石上以其地屬寺
事因僧故多引僧言見志
鐵鑿金鎚殷若雷八灘九石劒稜摧竹篙桂檝飛如箭
百筏千艘魚貫來振錫導師憑衆力揮金退傅施家財
他時相逐西方去莫慮塵沙路不開
七十三翁旦暮身誓開險路作通津夜舟過此無傾覆
朝脛從今免苦辛十里叱灘變河漢八寒陰獄化陽春
(八寒地獄見佛名及湼槃經故以八節灘為比)我身雖殁心長在闇施慈悲與
後人
閒坐
婆娑放雞犬嬉戲任兒童閒坐槐陰下開襟向晩風漚
麻池水裏曬棗日陽中人物何相稱居然田舍翁
酬寄牛相公同宿話舊勸酒見贈
每來政事堂中宿共憶華陽觀裏時日暮獨歸愁米盡
泥深同出借驢騎交游今日唯殘我富貴當年更有誰
彼此相看頭雪白一杯可合重推辭
道場獨坐
整頓衣巾拂淨牀一缾秋水一鑪香不論煩惱先須去
直到菩提亦擬忘朝謁久停收劒珮宴遊漸罷廢壺觴
世間無用殘年處祗合逍遥坐道場
偶作寄朗之
歴想為官日無如刺史時歡娛接賓客飽暖及妻兒自
到東都後安閒更得宜分司勝刺史致仕勝分司何況
園林下欣然得朗之仰名同舊識為樂即新知有雪先
相訪無花不作期鬭醲乾釀酒誇妙細吟詩里巷千來
往都門五别離岐分兩回首書到一開眉葉落槐亭院
冰生竹閣池雀羅誰問訊鶴氅罷追隨身與心俱病容
將力共衰老來多健忘唯不忘相思
狂吟七言十四韻
亦知世是休明世自想身非富貴身但恐人間為長(去聲)
物不如林下作遺民遊依二室成三友住近雙林當四
鄰性海澄渟平少浪心田灑埽淨無塵香山閒宿一千
夜梓澤連游十六春是客相逢皆故舊無僧每見不殷
勤藥停有喜閒銷疾金盡無憂醉忘貧補綻衣裳媿妻
女支持酒肉賴交親俸隨日計錢盈貫禄逐年支粟滿
囷(尚書致仕請半俸百斛亦五十千歲給禄粟二千可為)洛堰魚鮮供取足游邨
果熟饋爭新詩章人與傳千首夀命天教過七旬點檢
一生徼倖事東都除我更無人
喜裴濤使君攜詩見訪醉中戲贈
忽聞扣戶醉吟聲不覺停杯倒屣迎共放詩狂同酒癖
與君别是一親情
得潮州楊相公繼之書并詩以此寄之
詩情書意兩殷勤來自天南瘴海濱初覩銀鈎還啓齒
細吟瓊什欲霑巾鳳池隔絶三千里蝸舍沈冥十五春
唯有新昌故園月至今分照兩鄉人(鳳池屬楊相也蝸舍自謂也)
宿府池西亭
池上平橋橋下亭夜深睡覺上橋行白頭老尹重來宿
十五年前舊月明
閒眠
暖牀斜臥日曛腰一覺閒眠百病銷盡日一餐茶兩椀
更無所要到明朝
楊柳枝詞
(雲溪友議居易有妓樊素善歌小蠻善舞嘗為詩曰櫻桃樊素口楊柳小蠻腰年既高邁)
(而小蠻方豐豔因楊柳詞以託意云)
一樹春風千萬枝嫩於金色軟於絲永豐西角荒園裏
盡日無人屬阿誰
詔取永豐柳植禁苑感賦
(又云宣宗朝國樂唱前詞上問誰作永豐在何處左右具以對遂因東使命取永豐柳兩)
(枝植於禁中居易感上知其名且好尚風雅又為詩一章)
一樹衰殘委泥土雙枝榮耀植天庭定知玄象今春後
柳宿光中添兩星
和(東都畱守)韓琮
新柳歌中得翠條遠移金殿種青霄上陽宫女吞聲
送不分先歸舞細腰
(河南尹)盧貞和
(永豐坊西南角園中有垂柳一株柔條極茂白尚書曾賦詩傳入樂府徧流京都近有詔)
(旨取兩枝植於禁苑乃知一顧增十倍之價非虚言也因此偶成絶句非敢繼和前篇)
一樹依依在永豐兩枝飛去杳無蹤玉皇曾采人間
曲應逐歌聲入九重
齋居春久感事遣懷
齋戒坐三旬笙歌發四鄰月明停酒夜眼闇看花人賴
學空為觀深知念是塵猶思閒語笑未忘舊交情久作
龍門主多為兔苑賓水嬉歌盡日雪宴燭通晨事事皆
過分時時自問身風光抛得也七十四年春
每見吕南二郎中新文輒竊有所歎惜因成長
句以詠所懷
雙金百鍊少人知縱我知君徒爾為望梅閣老無妨渴
(二賢詞藻贍麗衆多以予曾忝制誥故呼閣老)畫餅尚書不救飢(喻無益自戲也)白日
回頭看又晩青雲舉足躡何遲壯年可惜虚銷擲遣把
閒杯吟詠詩
歡喜二偈
得老加年誠可喜當春對酒亦宜歡心中别有歡喜事
開得龍門八節灘
眼暗頭旋耳重聽(平聲)唯餘心口尚醒醒今朝歡喜緣何
事禮徹佛名百部經
閒居貧活計
冠蓋閒居少簞瓢陋巷深稱家開戶牖量力置園林儉
薄身都慣營為力不任飢烹一斤肉暖臥兩重衾尊有
陶潛酒囊無陸賈金莫嫌貧活計更富即勞心
贈諸少年
少年莫笑我蹉跎聽我狂翁一曲歌入手榮名取雖少
關心穩事得還多老慙退馬霑芻秣(謂致仕半俸也)高喜歸鴻
脫弋羅官給俸錢天與夀些些貧病柰吾何
感所見
巧者焦勞智者愁愚翁何喜復何憂莫嫌山木無人用
大勝籠禽不自由網外老雞因斷尾盤中鮮膾為吞鈎
誰人會我心中事冷笑時時一掉頭
寄黔州馬常侍
閒看雙節信為貴樂飲一杯誰與同可惜風情與心力
五年抛擲在黔中
和李相公畱守題漕上新橋六韻(同用黎字)
選石鋪新路安橋壓古堤似從銀漢下落傍玉川西影
定闌干倒標高華表齊煙開虹半見月冷鶴雙棲材映
䕫龍小功嫌元凱低從容濟世後餘力及黔黎
閒居
風雨蕭條秋少客門庭冷靜晝多關金羈絡馬近賣却
羅袖柳枝尋放還書卷略尋聊取睡酒杯淺把粗開顔
眼昏入夜休看月脚重經春不上山心靜無妨喧處寂
機忘兼覺夢中閒是非愛惡銷停盡唯寄空身在世間
新秋夜雨
蟋蟀暮啾啾光陰不少畱松檐半夜雨風幌滿牀秋曙
早燈猶在涼初簟未收新晴好天氣誰伴老人遊
春眠
枕低被暖身安穩日照房門帳未開還有少年春氣味
時時暫到睡中來
喜老自嘲
面黑頭雪白自嫌還自憐毛龜蓍下老蝙蝠鼠中仙名
籍同逋客衣裝類古賢裘輕被白㲲靴暖蹋烏氊周易
休開卦陶琴不上絃任從人棄擲自與我周旋鐵馬因
疲退鉛刀以鈍全行開第八秩可謂盡天年(時俗謂七十已上為)
(開第八秩)
河陽石尚書破迴鶻迎貴主過上黨射鷺&KR2111;繪
畫為圖偎蒙見示稱歎不足以詩美之(按會昌三)
(年癸亥正月劉沔大破回鶻迎太和公主以歸石雄劉沔將也)
塞北虜郊隨手破山東賊壘掉鞭收烏孫公主歸秦地
白馬將軍入潞州劒拔青鱗蛇尾活弦抨赤羽火星流
須知鳥目猶難漏(尚書將入潞府偶逢水鳥鷺&KR2111;引弓詔射之一發中目三軍踴躍其事上聞)
(下美之)縱有天狼豈足憂畫角三聲刁斗曉清商一部管
絃秋他時麟閣圖勲業更合何人居上頭
自詠老身示諸家屬
夀及七十五俸霑五十千夫妻偕老日甥姪聚居年粥
美嘗新米袍温換故緜家居雖濩落眷屬幸團圓置榻
素屏下移爐青帳前書聽孫子讀湯看侍兒煎走筆還
詩債抽衣當藥錢支分閒事了爬背向陽眠
自問此心呈諸老伴
朝問此心何所思暮問此心何所為不入公門慵斂手
不看人面免低眉居士室間眠得所少年場上飲非宜
閒談亹亹留諸老美醖徐徐進一巵心未曾求過分事
身常少有不安時此心除自謀身外更問其餘盡不如
六年立春日人日作
二日立春人七日盤蔬餅餌逐時新年方吉鄭猶為少
家比劉韓未是貧鄉園節歲應堪重親故歡遊莫厭頻
試作循潮封眼想何由得見洛陽春(分司致仕官中吉傅鄭諮議最老韓)
(庶子劉員外尤貧循潮封三郡遷客皆洛下舊遊也)
(立名按公以會昌六年八月卒宣宗以詩弔之曰綴玉聯珠六十年誰教冥路作詩仙浮雲不繫名居易)
(造化無為字樂天童子解吟長恨曲胡兒能唱琵琶篇文章已滿行人耳一度思卿一愴然舊唐書謂公)
(卒於大中元年蓋据此詩也然宣宗以會昌六年三月即位明年丁夘改元大中李商隱撰公碑及新書)
(皆云卒於六年丙寅又皆云年七十五公生平作詩必紀年而集内無大中詩則舊書所謂大中元年殆)
(誤耳)
齋居偶作
童子裝爐火行添一炷香老翁持麈尾坐拂半張牀卷
幔看天色移齋近日陽甘鮮新餅果穩暖舊衣裳止足
安生理優閒樂性場是非一以遣動靜百無妨豈有物
相累兼無情可忘不須憂老病心是自醫王
詠身
自中風來三歴閏(病風八年凡三閏矣)從懸車後幾逢春周南留
滯稱遺老(見太史公傳)漢上羸殘號半人(見習鑿齒傳)薄有文章
傳子弟斷無書札荅交親餘年自問將何用恐是人間
賸長身
予與山南(英華作荆南)王僕射淮南李僕射事歴五
朝踰三紀海内年輩今唯三人榮路雖殊交
情不替聊題長句寄舉之公垂二相公
故交海内只三人二坐巖廊一臥雲老愛詩書還似我
榮兼將相不如君百年膠漆初心在萬里煙霄中路分
阿閣鸞凰野田鶴何人信道舊同羣
讀道德經
玄元皇帝著遺文烏角先生仰後塵金玉滿堂非已物
子孫委蛻是他人世間盡不關吾事天下無親於我身
只有一身宜愛護少教冰炭逼心神
禽蠱十二章(并序)
莊列寓言風騷比興多假蟲鳥以為筌蹄故詩義始
於關雎鵲巢道說先乎鯤鵬蜩鷃之類是也予閒居
乘興偶作一十二章頗類志怪放言每章可致一哂
一哂之外亦有以自警其衰耄封執之惑焉頃如此
作多與故人微之夢得共之微之夢得嘗云此乃九
奏中新聲八珍中異味也有旨哉有旨哉今則獨吟
想二君在目能無恨乎
燕違戊巳鵲避歲兹事因何羽族知疑有鳳皇頒鳥歴
一時一日不參差(不知其然也燕銜泥常避戊巳日鵲巢口常避太歲驗之皆信)
水中科斗長成蛙林下桑蟲老作蛾蛙跳蛾舞仰頭笑
焉用鯤鵬鱗羽多(齊物也)
江魚羣從稱妻妾塞雁聯行號弟兄但恐世間真眷屬
親疎亦是強為名(故名也江沱間有魚每游輒三如媵隨妻一先二後土人號為婢妾魚禮)
(云雁兄弟行)
蠶老繭成不庇身蜂飢蜜熟屬他人須知年老憂家者
恐是二蟲虚苦辛(自警也)
阿閣鵷鸞田舍烏妍蚩貴賤兩懸殊如何閉向深籠裏
一種摧頽觸四隅(有所感也)
獸中(去聲)刀槍多怒吼鳥遭羅弋盡哀鳴羔羊口在緣何
事闇死屠門無一聲(有所悲也)
蟭螟殺敵蚊巢上蠻觸交爭蝸角中應似諸天觀下界
一微塵内鬭英雄(自照也)
蠨蛸網上罥蜉蝣反覆相持死始休何異浮生臨老日
一彈指頃報恩讎(誡報也)
蟻王化飯為臣妾蜾母偸蟲作子孫彼此假名非本物
其間何怨更何恩
豆苖鹿嚼解烏毒艾葉雀銜奪燕巢鳥獸不曾看本草
諳知藥性是誰教(嘗獵者說云鹿若中箭發即嚼豆葉食之多消解箭毒多用烏頭故云烏)
(毒又燕惡艾雀欲奪其巢先銜一艾致其窠輒避去因而有之)
一鼠得仙生羽翼衆鼠相看有羨色豈知飛上未半空
已作烏鳶口中食
鵝乳養雛遺在水魚心想子變成鱗細微幽隱何窮事
知者唯應是聖人(鵝放乳水中不能離羣雛從而食之皆飽而去之又如魚想子子成魚並)
(是佛經中說)
白香山詩集卷三十七
