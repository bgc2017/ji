白香山詩集卷三十四歙縣汪立名編
後集四(律詩凡九十八首)
從同州刺史改授太子少傅分司
承華東署三分務履道西池七過春歌酒優游聊卒歲
園林蕭灑可終身留侯爵秩誠虚貴疏受生涯未苦貧
月俸百千官二品朝廷雇我作閒人(張良疏受並為太子少傅)
奉和裴令公新成午橋莊綠野堂即事
舊徑開桃李新池鑿鳳皇只添丞相閣不改午橋莊遠
處塵埃少閒中日月長青山為外屏綠野是前堂引水
多隨勢栽松不趁行年華翫風景春事看農桑花妒謝
家妓蘭偷荀令香遊絲飄酒席瀑布濺琴牀巢許終身
穩蕭曹到老忙千年落公便進退處中央(時裴加中書令)
(立名按裴度本傳太和八年留守東都九年進中書令自是中官用事衣冠道喪度以年及懸車王綱板)
(蕩不復以出處為意東都立第於集賢里築山穿池竹木叢萃有風亭水榭梯橋架閣島嶼回環極都城)
(之勝既又於午橋創制别墅花木萬株中起涼臺暑館名曰綠野堂引甘水貫其中釃引脈分映帶左右)
(度視事之隟與詩人白居易劉禹錫酣宴終日高歌放言以詩酒琴書自樂)
自題小草亭
新結一茅茨規模儉且卑土階全壘塊山木半留皮隂
合連藤架叢香近菊籬壁宜藜杖倚門稱荻簾垂窗裏
風清夜檐間月好時留連嘗酒客勾引坐禪師伴宿雙
棲鶴扶行一侍兒綠醅量琖飲紅稻約升炊齷齪豪家
笑酸寒富室欺陶廬閒自愛顔巷陋誰知螻蟻謀深穴
鷦鷯占小枝各隨其分足焉用有餘為
自詠
細故隨緣盡衰形具體微鬭閒僧尚鬧較瘦鶴猶肥老
遣寬裁韤寒教厚絮衣馬從銜草輾雞任啄籠飛要愛
天和在無令物性違自餘君莫問何是復何非
新亭病後獨坐招李侍郎公垂
新亭未有客竟日獨何為趁暖泥茶竈防寒夾竹籬頭
風初定後眼暗欲明時淺把三分酒閒題數句詩應須
置兩榻一榻待公垂
閒臥寄劉同州
輭褥短屏風昏昏醉臥翁鼻香茶熟後腰暖日陽中伴
老琴長在迎春酒不空可憐閒氣味唯欠與君同
殘酌晩餐
閑傾殘酒後煖擁小爐時舞看新翻曲歌聽自作詞魚
香肥潑火飯細滑流匙除却慵饞外其餘盡不知
喜見劉同州夢得
紫綬白髭鬚同年二老夫論心共牢落見面且歡娱酒
好攜來否詩多記得無應須為春草五馬少踟蹰
裴令公席上贈别夢得
年老官高多别離轉難相見轉相思雪銷酒盡梁王起
便是鄒枚分散時
尋春題諸家園林
聞健朝朝出乘春處處尋天供閒日月人借好園林漸
以狂為態都無悶到心平生身得所未省似而今
又題一絶
貌隨年老欲何如興遇春牽尚有餘遥見人家花便入
不論貴賤與親疎
家園三絶
滄浪峽水子陵灘路遠江深欲去難何似家池通小院
卧房階下插魚竿
籬下先生時得醉甕頭吏部暫偷閒何如家醖雙魚榼
雪夜花時長在前
鴛鴦怕捉竟難親鸚鵡雖籠不著人何似家禽雙白鶴
閒行一步亦隨身
(立名按雲仙襍記白氏履道里宅有池水可泛舟樂天每會賓客繞船以百十油囊懸酒炙沈水中隨船)
(而行一物盡則左右又進之藏盤筵於水底也)
老來生計
老來生計君看取白日遊行夜醉吟陶令有田唯種黍
鄧家無子不留金人間榮耀因緣淺林下幽閒氣味深
煩慮漸銷虛白長一年心勝一年心
早春題少室東巖
三十六峰晴雪銷嵐翠生月留三夜宿春引四山行遠
草初含色寒禽未變聲東巖最高石唯我有題名
早春即事
眼重朝眠足頭輕宿酒醒陽光滿前戶雪水半中庭物
變隨天氣春生逐地形北簷梅晚白東岸柳先青蔥壠
抽羊角松巢墮鶴翎老來詩更拙吟罷少人聽
歎春風兼贈李二十侍郎二絶
樹根雪盡催花發池岸冰消放草生唯有鬚霜依舊白
春風於我獨無情
道場齋戒今初畢酒伴歡娱久不同不把一杯來勸我
無情亦得似春風
春來頻與李二賓客郭外同遊因贈長句
風光引步酒開顔送老消春嵩洛間朝踏落花相伴出
暮隨飛鳥一時還我為病叟誠宜退君是才臣豈合閒
可惜濟時心力在放教臨水復登山
二月二日
二月二日新雨晴草芽菜甲一時生輕衫細馬春年少
十字津頭一字行
奉和令公綠野堂種花
綠野堂開占物華路人指道令公家令公桃李滿天下
何用堂前更種花
清明日登老君閣望洛城贈韓道士
風光煙火清明日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
冡墓纍纍人擾擾遼東悵望鶴飛還
三月三日
畫堂三月初三日絮撲窗紗燕拂簷蓮子數杯嘗冷酒
柘枝一曲試春衫階臨池面勝看鏡戶映花藂當下簾
指點樓南翫新月玉鈎素手兩纖纖
雨中聽琴者彈别鶴操
雙鶴分離一何苦連隂雨夜不堪聞莫教遷客孀妻聽
嗟歎悲啼䛏殺君
酬鄭二司錄與李六郎中寒食日相過同宴見
贈(二人並是同年)
偶因冷節會嘉賓况是平生心所親迎接須矜疏傅老
祗供莫笑阮家貧杯盤狼藉宜侵夜風景闌珊欲過春
相對喜歡還悵望同年只有此三人
喜與楊六侍御同宿
岸幘靜言明月夜匡牀閒臥落花朝二三月裏饒春睡
七八年來不早朝濁水清塵難會合高鵬低鷃各逍遥
眼看又上青雲去更卜同衾一兩宵
殘春詠懷贈楊慕巢侍郎
位逾三品日(太子少傅位三品)年過六旬時(予今年六十五)不道官班
下其如筋力衰猶憐好風景轉重舊親知少壯難重得
歡娱且強為興來池上酌醉出袖中詩靜話開襟久閒
吟放琖遲落花無限雪殘鬢幾多絲莫說傷心事春翁
易酒悲
閒居春盡
閒泊池舟靜掩扉老身慵出客來稀愁應暮雨留教住
春被殘鶯喚遣歸揭甕偷嘗新熟酒開箱試著舊生衣
冬裘夏葛相催促垂老光隂速似飛
春盡日天津橋醉吟呈李尹侍郎
宿雨洗天津無泥未有塵初晴迎早夏落照送殘春興
發詩隨口狂來酒寄身水邊行嵬峨橋上立逡巡疏傅
心情老吳公政化新三川徒有主風景屬閒人
池上逐涼二首
青苔地上消殘暑綠樹隂前逐晩涼輕屐單衫薄紗帽
淺池平岸庳藤牀簪纓怪我情何薄泉石諳君味甚長
徧問交親為老計多言宜靜不宜忙
窗間睡足休高枕水畔閒來上小船櫂遣秃頭奴子撥
茶教纖手侍兒煎門前便是紅塵地林外無非赤日天
誰信好風清簟上更無一事但翛然
香山避暑二絶
六月灘聲如猛雨香山樓北暢師房夜深起凭闌干立
滿耳潺湲滿面涼
紗巾草履竹疎衣晩下香山蹋翠微一路涼風十八里
臥乘籃轝睡中歸
老夫
七八年來遊洛都三分遊伴二分無風前月下花園裏
處處唯殘个老夫世事勞心非富貴人生實事是歡娱
誰能逐我來閒坐時共酣歌傾一壺
香山下卜居
老須為老計老計在抽簪山下初投足人間久息心亂
藤遮石壁絶澗護雲林若要深藏處無如此處深
無長物
莫訝家居窄無嫌活計貧只緣無長物始得作閒人青
竹單牀簟烏紗獨幅巾其餘皆稱是亦足奉吾身
宿香山寺酬廣陵牛相公見寄(來詩云惟羨東都白居士月明)
(香積問禪師時牛相公三表乞退有詔不許)
手札八行詩一篇無由相見但依然君匡聖主方行道
我事空王正坐禪支許徒思遊白月䕫龍未放下青天
應須且為蒼生住猶去懸車十四年(牛相公今年五十七)
以詩代書寄戶部楊侍郎勸買東鄰王家宅
勸君買取東鄰宅與我衡門相並開雲映嵩峰當戶牖
月和伊水入池臺林園亦要趁閒置筋力應須及健回
莫學因循白賓客欲年六十始歸來
贈談客
上客清談何亹亹幽人閒思自寥寥請君休說長安事
厀上風清琴正調
初入香山院對月(太和六年秋作)
老住香山初到夜秋逢白月正圓時從今便是家山月
試問清光知不知
題龍門堰西澗
東岸菊藂西岸柳柳隂烟合菊花開一條秋水琉璃色
闊狹纔容小舫回除却悠悠白少傅何人解入此中來
秋霖中奉裴令公見招早出赴會馬上先寄六
韻
雨暗三秋日泥深一尺時老人平旦出自問欲何之不
是尋醫藥非干送别離素書傳好語絳帳赴佳期續借
桃花馬催迎楊柳姬只愁張錄事罰我怪來遲
嘗酒聽歌招客
一甕香醪新插篘雙鬟小妓薄能謳管絃漸好新教得
羅綺雖貧免外求世上貪忙不覺苦人間除醉即須愁
不知此事君知否君若知時從我遊
八月三日夜作
露白月微明天涼景物清草頭珠顆冷樓角玉鈎生氣
爽衣裳健風疎砧杵鳴夜衾香有思秋簟冷無情夢短
眠頻覺宵長起暫行燭凝臨曉影蟲怨欲寒聲槿老花
先盡蓮凋子始成四時無了日何用歎衰榮
病中贈南鄰覓酒
頭痛牙疼三日臥妻看煎藥婢來扶今朝似校擡頭語
先問南鄰有酒無
曉眠後寄楊戶部
軟綾腰褥薄綿被涼冷秋天穩暖身一覺睡眠殊有味
無因寄與早朝人
秋雨夜眠
涼冷三秋夜安閒一老翁臥遲燈滅後睡美雨聲中灰
宿温缾火香添暖被籠曉晴寒未起霜葉滿階紅
喜夢得自馮翊歸洛兼呈令公
上客新從左輔回高陽興助洛陽才已將四海聲名去
又占三春風景來甲子等頭憐共老文章敵手莫相猜
鄒枚未用爭詩酒且飲梁王賀喜杯
齋戒滿夜戲招夢得
紗籠燈下道場前白日持齋夜坐禪無復更思身外事
未能全盡世間緣明朝又擬親杯酒今夕先聞理管絃
方丈若能來問疾不妨兼有散花天
和令公問劉賓客歸來稱意無之作
水南秋一半風景未蕭條皂蓋廻沙苑藍轝上洛橋閒
嘗黃菊酒醉唱紫芝謠稱意那勞問請錢不早朝
酬夢得窮秋夜坐即事見寄
燄細燈將盡聲遥漏正長老人秋向火小女夜縫裳菊
悴籬經雨萍銷水得霜今冬暖寒酒先擬共君嘗
偶於維陽牛相公處覓得箏箏未到先寄詩來
走筆戲荅(來詩云但愁封寄去魔物或驚禪)
楚匠饒巧思秦箏多好音如能惠一面何啻直雙金玉
柱調須品朱絃染要深會教魔女弄不動是禪心
荅夢得秋庭獨坐見贈
林梢隱映夕陽殘庭際蕭疎夜氣寒霜草欲枯蟲思急
風枝未定鳥棲難容衰見鏡同惆悵身健逢杯且喜歡
應是天教相暖熱一時垂老與閒官
長齋月滿攜酒先與夢得對酌醉中同赴令公
之宴戲贈夢得
齋公前日滿三旬酒榼今朝一拂塵乘興還同訪戴客
解酲仍對姓劉人病心湯沃寒灰活老面生花朽木春
若怕平原怪先醉知君未慣吐車茵
奉酬淮南牛相公思黯見寄二十四韻(每對雙關分敘)
(兩意)
白老忘機客牛公濟世賢鷗棲心戀水鵬舉翅摩天累
就優閒秩連操造化權貧司甚蕭灑榮路自喧闐望苑
三千日台階十五年是人皆棄忘何物不陶甄(居易三任宫寮)
(皆分司東都於兹八載思黯出入外内凡十五年皆同平章事)藍轝遊嵩嶺油幢鎮海
壖竹篙撐釣艇金甲擁樓船雪夜尋僧舍春朝列妓筵
長齋儼香火密宴簇花鈿自覺閑勝鬧遥知醉笑禪是
非分未定會合杳無緣我正思楊府君應望洛川西來
風嫋嫋南去鴈連連日落龍門外潮生瓜步前秋同一
時盡月共兩鄉圓舊眷交歡在新文氣調全慙無白雪
曲難荅碧雲篇金谷詩誰賞蕪城賦衆傳珠應哂魚目
鉛未伏龍泉遠訊驚魔物深情寄酒錢霜紈一百疋玉
柱十三絃(思黯遠寄箏來先寄詩云但愁封寄去魔物或驚禪仍與酒資同至)楚醴來尊
裏秦聲(一作箏)送耳邊何時紅燭下相對一陶然
吳祕監每有美酒獨酌獨醉但蒙詩報不以飲
招輒此戲酬兼呈夢得
蓬山仙客下煙霄對酒唯吟獨酌謠不怕道狂揮玉爵
(記云飲玉爵者弗揮)亦曾乘興換金貂(吴監前任散騎常侍)君稱名士誇能
飲(王孝伯云但常無事讀離騷痛飲即可稱名士)我是愚夫可見招(獨酌謠云愚夫子不)
(招)賴有伯倫為醉伴何愁不解傲松喬
酬夢得霜夜對月見懷
淒清冬夜景搖落長年情月帶新霜色碪和遠鴈聲暖
憐爐火近寒覺被衣輕枕上酬佳句詩成夢不成
初冬月夜得皇甫澤州手札并詩數篇因遣報
書偶題長句
清泠玉韻兩三章落箔銀鈎七八行心逐報書懸鴈足
夢尋來路繞羊腸水南地空多明月山北天寒足早霜
(履道所居在水南澤州在太行之北地也)最恨潑醅新熟酒迎冬不得共君
嘗
雪中酒熟欲攜訪吳監先寄此詩
新雪對新酒憶同傾一杯自然須訪戴不必待延枚(雪賦)
(云延枚叟)陳榻無辭解袁門莫嬾開笙歌與談笑隨事自將
來
酬令公雪中見贈訝不與夢得同相訪
雪似鵝毛飛散亂人披鶴氅立徘徊鄒生枚叟非無興
唯待梁王召即來
題酒甕呈夢得
若無清酒兩三甕爭向白鬚千萬莖麴糵消愁真得力
光隂催老苦無情凌煙閣上功無分伏火爐中藥未成
更擬共君何處去且來同作醉先生
(附醉吟先生傳醉吟先生者㤀其姓字鄉里官爵忽忽不知吾為誰也宦遊三十載將老)
(退居洛下所居有池五六畝竹數千竿喬木數十株臺榭舟橋具體而微先生安焉家雖)
(貧不至寒餒年雖老未及耄性嗜酒耽琴淫詩凡酒徒琴侣詩客多與之遊遊之外棲心)
(釋氏通學小中大乘法與嵩山僧如滿為空門友平泉客韋楚為山水友彭城劉夢得為)
(詩友安定皇甫朗之為酒友每一相見欣然㤀歸洛城内外六七十里間凡觀寺丘墅有)
(泉石花竹者靡不遊人家有美酒鳴琴者靡不過有圖書歌舞者靡不觀自居守洛川韋)
(布衣家以宴遊召者亦時時往每良辰美景或雪朝月夕好事者相過必為之先拂酒罍)
(次開詩篋酒既酣乃自授琴操宫聲弄秋思一徧若興發命家僮調法部絲竹合奏霓裳)
(羽衣一曲若歡甚又命小妓歌楊柳枝新詞十數章放情自娱酩酊而後巳往往乘興履)
(及隣杖於鄉騎遊都邑肩舁適野舁中置一琴一枕陶謝詩數卷舁竿左右懸雙酒壺尋)
(水望山率情便去抱琴引酌興盡而返如此者凡十年其間日賦詩約千餘首歲釀酒約)
(數百斛而十年前後賦釀者不與焉妻孥弟姪慮其過也或譏之不應至於再三乃曰凡)
(人之性鮮得中必有所偏好吾非中者也設不幸吾好利而貨殖焉以至於多藏潤屋賈)
(禍危身柰吾何設不幸吾好博奕一擲數萬傾財破産以至於妻子凍餒柰吾何設不幸)
(吾好藥損衣削食鍊鉛燒汞以至於無所成有所誤柰吾何今吾幸不好彼而自適於杯)
(觴諷詠之間放則放矣庸何傷乎不猶愈於好彼三者乎此劉伯倫所以聞婦言而不聽)
(王无功所以遊醉鄉而不還也遂率子弟入酒房環釀甕箕踞仰面長吁太息曰吾生天)
(地間才與行不逮於古人遠矣而富於黔婁夀於顔淵飽於伯夷樂於榮啓期健於衛叔)
(寶幸甚幸甚餘何求哉若舍吾所好何以送老因自吟詠懷詩云抱琴榮啓樂縱酒劉伶)
(達放眼看青山任頭生白髮不知天地内更得幾年活從此到終身盡為閒日月吟罷自)
(哂揭甕潑醅又引數杯兀然而醉既而醉復醒醒復吟吟復飲飲復醉醉吟相仍若循環)
(然繇是得以幻夢身世浮雲富貴幕席天地瞬息百年陶陶然昏昏然不知老之將至古)
(所謂得全於酒者故自號為醉吟先生於時開成三年先生之齒六十有七鬚盡白髮半)
(秃齒雙缺而觴詠之興猶未衰顧謂妻子云今之前吾適矣今之後吾不自知其興何如)
迂叟
一辭魏闕就商賓散地閒居八九春初時被目為迂叟
近日蒙呼作隠人冷暖俗情諳世路是非閒論任交親
應須繩墨機關外安置疎愚鈍滯身
洛下閒居寄山南令狐相公
已收身向園林下猶寄名於禄仕間不鍛嵇康彌嬾靜
無金疏傅更貧閒支分門内餘生計謝絶朝中舊往還
唯是相君㤀未得時思漢水夢巴山
惜春贈李尹
春色有時盡公門終日忙兩衙但不闕一醉亦何妨芳
樹花團雪衰翁鬢撲霜知君倚年少未苦惜風光
對酒勸令公開春遊宴
時泰歲豐無事日功成名遂自由身前頭更有㤀憂日
向上應無快活人自去年來多事故從今日去少交親
宜須數數謀歡會好作開成第二春
與夢得偶同到敦詩宅感而題壁
山東纔副蒼生願(漢書云山東出相)川上俄驚逝水波履道淒
涼新第宅(敦詩宅在履道修造初成)宣城零落舊笙歌(崔家妓樂多歸宣州也)
園荒唯有薪堪采門冷兼無雀可羅今日相逢(一作隨)偶
同到傷心不是故經過
楊六尚書新授東川節度使代妻戲賀兄嫂二
絶
劉綱與婦共升仙弄玉隨夫亦上天何似沙哥領崔嫂
碧油幢引向東川
金花銀椀饒君用罨畫羅衣盡(一作任)嫂裁覓(一作嫁)得黔
婁為妹壻可能空寄蜀茶來
(立名按楊汝士字慕巢小字沙哥開成中以尚書出鎮東川時族昆弟嗣復鎮西川對擁旄節世榮其門)
(公即尚書妹壻也)
閒遊即事
郊野遊行熟邨園次第過驀山尋浥澗蹋水渡伊河寒
食青青草春風瑟瑟波逢人共杯酒隨馬有笙歌勝事
經非少芳辰過亦多還須自知分不老擬如何
六十六
七十欠四歲此生那足論每因悲物故還且喜身存安
得頭長黑爭教眼不昏交遊成拱木婢僕見曾孫瘦覺
腰金重衰憐鬢雪緐將何理老病應付與空門
池上早春即事招夢得
老更驚年改閒先覺日長晴熏榆莢黑春染柳梢黃雲
破山呈色冰融水放光低平穩船舫輕暖好衣裳白角
三升榼紅茵六尺牀偶遊難得伴獨醉不成狂我有中
心樂君無外事忙經過莫慵嬾相去兩三坊
因夢得題公垂所寄蠟燭因寄公垂
照梁初日光相似出水新蓮豔不如却寄兩條君領取
明年雙引入中書(宰相入朝舉雙燭餘官各一)
令公南莊花柳正盛欲偷一賞先寄二篇
最憶樓花千萬朵偏憐隄柳兩三株擬提社酒攜邨妓
擅入朱門莫怪無(映樓桃花拂堤垂柳莊上最勝絶處故舉以為對)
可惜亭臺閒度日欲偷風景暫遊春只愁花裏鶯饒舌
飛入宫城報主人
春夜宴席上戲贈裴淄州
九十不衰真地仙(裴年九十不衰羸)六旬猶健亦天憐(予自謂也)今
年相遇鶯花月此夜同歡歌酒筵四座齊聲和絲竹兩
家隨分鬭金鈿留君到曉無他意圖向君前作少年
贈夢得
年顔老少與君同眼未全昏耳未聾放醉臥為春日伴
趁歡行入少年叢尋花借馬煩川守弄水偷船惱令公
聞道洛城人盡怪呼為劉白二狂翁
晩春欲攜酒尋沈四著作先以六韻寄之
病容衰慘澹芳景晩蹉跎無計留春得爭能柰老何篇
章慵報荅杯讌喜經過顧我酒狂久負君詩債多(沈前後惠)
(詩十餘首春來多醉竟未酬荅今故云爾)敢辭攜綠蟻只願見青蛾最憶陽
關唱真珠一串歌(沈有謳者善唱西出陽關無故人詞)
三月三日祓禊洛濱(并序遊才調集作祓禊日于斗門亭)
開成二年三月三日河南尹李待價珏以人和歲稔
將禊於洛濱前一日啓留守裴令公令公明日召太
子少傅白居易太子賓客蕭籍李仍叔劉禹錫前中
書舍人鄭居中國子司業裴惲河南少尹李道樞倉
部郎中崔晉司封員外郎張可績駕部員外郎盧言
虞部員外郎苗愔和州刺史裴儔淄州刺史裴洽檢
校禮部員外郎楊魯士四門博士談弘謩等一十五
人合宴於舟中由斗亭歷魏堤抵津橋登臨泝㳂自
晨及暮簪組交映歌笑間發前水嬉而後妓樂左筆
研而右壺觴望之若仙觀者如堵盡風光之賞極遊
泛之娛美景良辰賞心樂事盡得於今日矣若不記
錄謂洛無人晉公首賦一章鏗然玉振顧謂四座繼
而和之居易舉酒抽毫奉十二韻以獻(座上作)
三月草萋萋黃鶯歇又啼柳橋晴有絮沙路潤無泥禊
事修初畢遊人到欲齊金鈿耀桃李絲管駭鳬鷖轉岸
廻船尾臨流簇馬蹄鬧翻揚子渡蹋破魏王堤妓接謝
公宴詩陪荀令題舟同李膺泛醴為穆生攜水引春心
蕩花牽醉眼迷塵街從鼓動煙樹任鴉棲舞急紅腰軟
(一作凝)歌遲翠黛低夜歸何用燭新月鳳樓西
同夢得暮春寄賀東西川二楊尚書
龍節對持真可愛鴈行相接更堪誇兩川風景同三月
千里江山屬一家魯衛定知聮氣色潘楊亦覺有光華
(予與二公皆忝姻戚)應憐洛下分司伴冷宴閒遊老看花
(立名按晁氏法藏碎金云樂天進退以義風流高爽與禹錫遊人謂之劉白而不陷入司馬黨與元稹遊)
(人謂之元白而不陷北司黨又與楊虞卿為姻家而不陷牛李黨又葉少藴云樂天與虞卿為姻家而不)
(累於楊與微之僧孺相厚善而不黨於元牛為裴晉公所愛重而不因晉公以進與李文饒素不樂而不)
(為文饒所深害者處世如是人亦足矣推其所由得惟不汲汲於進而志在於退是以能安於去就愛憎)
(之際每裕然有餘也)
喜小樓西新柳抽條
一行弱柳前年種數尺柔條今日新漸欲拂他騎馬客
未多遮得上樓人須教碧玉羞眉黛莫與紅桃作麴塵
為報金堤千萬樹饒伊未敢苦爭春
晩春酒醒尋夢得
料合同惆悵花殘酒亦殘醉心㤀老易醒眼别春難獨
出雖慵嬾相逢定喜歡還攜小蠻去試覓老劉看(小蠻酒榼)
(名也)
感事
服氣崔常侍(晦叔)燒丹鄭舍人(居中)常期生羽翼那忽化灰
塵每遇淒涼事還思潦倒身唯知趁杯酒不解鍊金銀
睡適三尸性慵安五藏神無憂亦無喜六十六年春
和裴令公南莊絶句(裴云野人不識中書令喚作陶家與謝家)
陶廬僻陋那堪比謝墅幽微不足攀何似嵩峰三十六
長隨申甫作家山
宅西有流水牆下構小樓臨翫之時頗有幽趣
因命歌酒聊以自娱獨醉獨吟偶題五絶句
伊水分來不自由無人解愛為誰流家家抛向牆根底
唯我栽蓮起小樓
水色波文何所似麴塵羅帶一條斜莫言羅帶春無主
自置樓來屬白家
日灎水光搖素壁風飄樹影拂朱闌皆言此處宜絃管
試奏霓裳一曲看
霓裳試罷唱梁州紅袖斜翻翠黛愁應是遥聞勝近聽
行人欲過盡回頭
獨醉還須得歌舞自娛何必要親賓當時一部清商樂
亦不長將樂外人
偶作
藍輿出即㤀歸舍柴戶昏猶未掩關聞客病時慙體健
見人忙處覺心閒清涼秋寺行香去和暖春城拜表還
木雁一篇須記取致身才與不才間
同夢得酬牛相公初到洛中小飲見贈(時牛相公初罷)
(揚州節度就拜東都留守)
淮南揮手抛紅旆洛下回頭向白雲政事堂中老丞相
制科場裏舊將軍宫城煙月饒全占關塞風光請半分
詩酒放狂猶得在莫欺白叟與劉君
幽居早秋閒詠
幽僻囂塵外清涼水木間臥風秋拂簟步月夜開關且
得身安泰從他世險艱但休爭要路不必入深山軒鶴
留何用泉魚放不還誰人知此味臨老十年閒
和令狐僕射小飲聽阮咸
掩抑復淒清非琴不是箏還彈樂府曲别占阮家名古
調何人識初聞滿座驚落盤珠歷歷搖珮玉琤琤似勸
杯中物如含林下情時移音律改豈是昔時聲
燒藥不成命酒獨醉
白髮逢秋王(去聲)丹砂見火空不能留姹女爭免作衰翁
賴有杯中綠能為面上紅少年心不遠只在半酣中
(立名按丹陽集韓退之作李干墓志云余不知服食之說自何起殺人不可計而其尚之益至臨死乃悔)
(而退之乃躬自蹈之以至於死白樂天所謂退之服硫黃一病訖不痊是也陳後山作嗟哉行云張生服)
(石奴下潦上乾如渴烏韓子作志還自屠白笑未竟人復吁蓋為此也然樂天與刑部李侍郎詩金丹同)
(學都無益姹女丹砂燒即飛則樂天深知服食之無驗其肯以身試藥以自斃乎則白笑未竟人復吁之)
(句末必然爾)
送盧郎中赴河東裵令公幕
别時暮雨洛橋岸到日涼風汾水波荀令見君應問我
為言秋草閉門多
送李滁州
君於覺路深留意我亦禪門薄致功未悟病時須去病
已知空後莫依空白衣臥疾嵩山下皂蓋行春楚水東
誰道三年千里别兩心同在道場中
長齋月滿寄思黯
一日不見如三月一月相思如七年似隔山河千里地
仍當風雨九秋天明朝齋滿相尋去挈榼抱衾同醉眠
冬夜對酒寄皇甫十
霜殺中庭草冰生後院池有風空動樹無葉可辭枝十
月苦長夜百年強半時新開一缾酒那得不相思
歲除夜對酒
衰翁歲除夜對酒思悠然草白經霜地雲黃欲雪天醉
依香枕坐慵傍暖爐眠洛下閒來久明朝是十年
白香山詩集卷三十四
