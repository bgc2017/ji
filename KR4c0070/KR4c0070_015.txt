白香山詩集卷十五歙縣汪立名編
長慶集十五(律詩五言七言九十九首)
渭邨退居寄禮部崔侍郎翰林錢舍人詩一百
韻
聖代元和歲閒居渭水陽不才甘命舛多幸遇時康朝
野分倫序賢愚定否臧重文疎卜式尚少棄馮唐由是
推天運從兹樂性場籠禽放高翥霧豹得深藏世慮休
相擾身謀且自強猶須務衣食未免事農桑薙草通三
徑開田占一坊晝扉扃白版夜碓掃黃粱隙地治場圃
閒時糞土疆枳籬編刺夾薤壟擘科秧穡力嫌身病農
心願歲穰朝衣典杯酒佩劒博牛羊困倚栽松鍤饑提
採蕨筐引泉來後澗移竹下前岡生計雖勤苦家資甚
渺茫塵埃常滿甑錢帛少盈囊弟病仍扶杖妻愁不出
房傳衣念襤褸(一作繿縷)舉案笑糟糠犬吠邨胥閙蟬鳴織
婦忙納租看縣帖輸粟問軍倉夕歇攀邨樹秋行遶野
塘雲容隂慘澹月色冷悠揚蕎麥鋪花白棠棃間葉黃
早寒風摵摵新霽月蒼蒼園菜迎霜死庭蕪過雨荒簷
空愁宿鷰壁闇思啼螿眼為看書損肱因運甓傷病骸
渾似木老鬢欲成霜少睡知年長端憂覺夜長舊遊多
廢忘往事偶思量忽憶煙霄路常陪劒履行登朝思檢
束入閣學趨蹌命偶風雲會恩覃雨露霶沾枯發枝葉
磨鈍起鋒鋩崔閣連鑣騖錢兄接翼翔齊竽混韶夏燕
石厠琳琅同日升金馬分宵直未央共詞加寵命合表
謝恩光廐馬驕初跨天厨味始嘗朝晡頒餅餌寒暑賜
衣裳對秉鵝毛筆俱含雞舌香青縑衾薄絮朱裏幕高
張晝食恒連案宵眠每並床差肩承詔旨連署進封章
起艸偏同視疑文最共詳滅私容點竄窮理析毫芒便
共輸肝膽何曾異肺腸慎微參石奮決密與張湯禁闥
青交𤨏宮垣紫界牆井欄排菡蓞簷瓦鬭鴛鴦樓額題
鳷鵲池心浴鳳凰風枝萬年動温樹四時芳宿露凝金
掌晨暉上璧璫砌筠塗綠粉庭果滴紅漿曉從朝興慶
春陪宴柏梁傳呼鞭索索拜舞珮鏘鏘仙仗環雙闕神
兵闢兩廂火翻紅尾旆冰卓白竿槍滉瀁經魚藻深沉
近浴堂分庭皆命婦對院即儲皇貴主冠浮動親王轡
閙裝金鈿相照耀朱紫間熒煌毬簇桃花騎歌廵竹葉
觴窪銀中貴帶昂黛内人妝賜禊東城下頒酺曲水傍
尊罍分聖酒妓樂借仙倡淺酌看紅藥徐吟把綠楊宴
㢠廻過御陌行歇入僧房白鹿原東郭(一作脚)青龍寺北廊
望春花景暖避暑竹風凉下直閒如社尋芳醉似狂有
時還後到無處不相將雞鶴初雖雜蕭蘭久乃彰來燕
隗貴重去魯孔恓惶聚散期難定飛沉勢不常五年同
晝夜一别似參商屈折孤生竹銷摧百鍊鋼途窮任憔
悴道在肯徬徨(一作慞惶)尚念遺簪折仍憐病雀瘡䘏寒分
賜帛救餒減餘糧藥物來盈裹書題寄滿箱殷勤翰林
主珍重禮闈郎喣沫誠多謝摶扶豈所望提攜勞氣力
吹簸不飛揚拙劣才何用龍鍾分自當妝嫫徒費黛磨
甋詎成璋習隱將時背干名與道妨外身宗老氏齊物
學蒙莊疎放遺千慮愚蒙守一方樂天無怨歎倚命不
劻勷憤懣胸須豁交加臂莫攘珠沉猶是寶金躍未為
祥泥尾休搖掉灰心罷激昂漸閒親道友因病事醫王
息亂歸禪定存神入坐亡斷癡求慧劒濟苦得慈航不
動為吾志無何是我鄉可憐身與世從此兩相忘
(立名按公此詩押二房字又夢遊春押二行字路次藍溪押二水字遊悟真寺押二槃字學林新編云子)
(美飲中八仙歌三十二句押二船字二眠字二天字三前字又北征一篇押二日字贈汝陽王押二陵字)
(喜薛璩岑參遷官押二萍字寄賈岳州嚴巴州兩閣老押二騫字如此類重韻甚多然非剏為蓋有所本)
(文選曹子建美女篇押二難字謝靈運述祖德詩押二人字阮嗣宗詠懷押二歸字江淹雜體押二門字)
(王仲宣從軍押二人字古人詩自有體格子美亦傚古人之作耳韓退之寄孟郊押二奥字此日足可惜)
(押二光字二江字詩人如此疊用韻者甚多不可具舉意到即押耳奚足怪蘇詩送江公忽憶釣臺歸洗)
(耳又曰亦念人生行樂耳注曰二耳義不同故得重用蓋子瞻自不必注也容齋隨筆樂天渭村退居詩)
(敘翰苑之親近可見唐時宫禁與外廷不至相隔故杜詩戶外昭容紫袖垂雙瞻御座引朝儀又云舍人)
(退食收封事宫女開函近御筵而學士獨稱内相至於與命婦分庭見貴主冠服内人黛妝假仙倡以佐)
(酒他司無比也)
酬盧秘書二十韻(時初奉詔除贊善大夫)
謬歷文場選慙非翰苑才雲霄高暫致毛羽弱先摧識
分忘軒冕知歸返艸萊杜陵書積蠧豐獄劒生苔晦厭
鳴雞雨春驚震蟄雷舊恩收墜履新律動寒灰鳳詔容
徐起鵷行許重陪衰顔雖拂拭蹇步尚徘(一作低)徊睡少
鐘偏警行遲漏苦催風霜趁朝去雨(一作泥)雪拜陵㢠廻上
感君猶念傍慙友或推石頑鐫費匠(一作力)女醜嫁勞媒
倏忽青春度奔波白石(一作日)頽性將時共背病與老俱
來聞有蓬壺客知懷杞梓材世家標甲第官職滯靈臺
筆盡鉛黃點詩成錦繡堆嘗思豁雲霧忽喜訪塵埃心
為論文合眉因勸善開不勝珍重意滿袖寫瓊瓌
題盧秘書夏日新栽竹二十韻
湘竹初封植盧生此考槃久持霜節苦新託露根難等
度須當砌疎稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇綠檀欒未夜青
嵐入先秋白露團(一作漙)拂肩搖翡翠熨手弄琅玕韻透
窗風起隂鋪砌月殘炎天聞覺冷窄地見疑寬梢動勝
搖扇枝低好掛冠碧籠煙羃羃珠灑雨珊珊晚(一作曉)籜
晴雲展隂芽蟄虺蟠愛從抽馬策惜未截魚竿松韻徒
煩聽桃夭不足觀梁慙當家杏臺陋本司蘭(古詩云盧家蘭室杏)
(為梁又秘書府即蘭臺也)撐撥詩人興勾牽酒客歡靜連蘆簟滑涼
拂葛衣單豈止消時暑應能保歲寒莫同凡艸木一種
夏中看
渭村酬李二十見寄
百里音書何太遲暮秋把得暮春詩柳條綠日君相憶
梨葉紅時我始知莫歎學官貧冷落猶勝村客病支離
形容意緒遥看取不似華陽觀裏時
初授贊善大夫早朝寄李二十助教
病身初謁青宫日衰貌新垂白髮年寂寞曹司非熱地
蕭條風雪是寒天遠坊早起常侵鼓瘦馬行遲苦費鞭
一種共君官職冷不如猶得日高眠
欲與元八卜鄰先有是贈
平生心迹最相親欲隱墻東不為身明月好同三徑夜
綠楊宜作兩家春每因暫出猶思伴豈得安居不擇鄰
可獨終身數相見子孫長作隔墻人
遊城南留元九李二十晚歸
老遊春飲莫相違不獨花稀人亦稀更勸殘杯看日影
猶應趁得鼓聲歸
廣宣上人以應制詩見示因以贈之詔許上人
居安國寺紅樓院以詩供奉
道林談論惠休詩一到人天(一作間)便作師香積筵承紫
泥詔昭陽歌唱碧雲詞紅樓許住請銀鑰翠輦陪行蹋
玉墀惆悵甘泉曾侍從與君前後不同時
重過秘書舊房因題長句(時為贊善大夫)
閣前下馬思徘徊第二房門手自開昔為白面書郎去
今作蒼頭(一作鬚)贊善來吏人不識多新補松竹相親是
舊栽應有題墻名姓在試將衫袖拂塵埃
重到城七絶句
見元九
容貌一日減一日心情十分無九分每逢陌路猶嗟歎
何况今朝是見君
高相宅
青苔故里懷恩地白髮新生抱病身涕淚雖多無哭處
永寧門館屬他人
張十八
諫垣幾見遷遺補憲府頻聞轉殿監獨有詠詩張太祝
十年不改舊官銜
劉家花
劉家墻上花還發李十門前艸又春處處傷心心始悟
多情不及少情人
裴五
莫怪相逢無笑語感今思舊戟門前張家伯仲偏相似
每見清揚一惘然
仇家酒
年年老去歡情少處處春來感事深時到仇家非愛酒
醉時心勝醒時心
恒寂師
舊遊分散人零落如此傷心事幾條會逐禪師坐禪去
一時滅盡定中消
靖安北街贈李二十
榆莢抛錢柳展眉兩人並馬語行遲還似往年安福寺
共君私試却廻時
重傷小女子
學人言語凭牀行嫩似花房脆似瓊纔知恩愛迎三歲
未辨東西過一生汝異下殤應殺禮吾非上聖詎忘情
傷心自歎鳩巢拙長墮春雛養不成
過顔處士墓
向墳通(一作道)徑没荒榛滿室詩書積闇塵長夜肯教黃
壤曉悲風不許白楊春簞瓢顔子生仍促布被黔婁死
更貧未會悠悠上天意惜將富壽與何人
題周皓大夫新亭子二十二韻
東道常為主南亭别待賓規模何日創景致一時新廣
砌羅紅藥疎窗蔭綠筠鏁開賓閣曉梯上妓樓春置醴
寧三爵加籩過八珍茶香飄紫筍膾縷落紅鱗輝赫車
輿閙珍竒鳥獸馴獼猴看櫪馬鸚鵡喚家人錦額簾高
卷銀花琖慢廵勸嘗光禄酒許看洛川神(周兼光禄卿有家妓數十)
(人)斂翠凝歌黛流香動舞巾裙翻繡鸂鶒梳䧟鈿麒麟
笛怨音含楚箏嬌語帶秦侍兒催畫燭醉客吐文茵投
轄多連夜鳴珂便達晨入朝紆紫綬待漏擁朱輪貴介
交三事光榮照四鄰甘濃將奉客穩煖不緣身十載歌
鐘地三朝節鉞臣愛才心倜儻敦舊禮殷勤門以招賢
盛家因好事貧始知豪傑意富貴為交親
賦得聽邊鴻
驚風吹起塞鴻羣半拂平沙半入雲為問昭君月下聽
何如蘇武雪中聞
見楊弘貞詩賦因題絶句以自諭
賦句詩章妙入神未年三十即無身常嗟薄命形憔悴
若比弘貞是幸人
病中早春
今朝枕上覺頭輕強起階前試脚行羶膩斷來無氣力
風痰惱得少心情煖銷霜瓦津初合寒減冰渠凍不成
唯有愁人鬢間雪不隨春盡逐春生
送人貶信州判官
地僻山深古上饒土風貧薄道程遥不唯遷客須恓屑
見說居人也寂寥溪畔毒沙藏水弩城頭枯樹下山魈
若於此郡為卑吏刺史廳前又折腰
曲江醉後贈諸親故
郭東邱墓何年客江畔風光幾日春只合殷勤逐杯酒
不須疎索向交親中天或有長生藥下界應無不死人
除却醉來開口笑世間何事更關身
和元八侍御升平新居四絶句(時方與元八十鄰)
看花屋
忽驚映樹新開屋却似當簷故種花可惜年年紅似火
今春始得屬元家
累土山
堆土漸高山意出終南移入戶庭間玉峰藍水應惆悵
恐見新山忘舊山(元八舊居在藍田山)
高亭
亭脊太高君莫拆東家留取當西山好看落日斜銜處
一片春嵐映半環
松樹
白金換得青松樹君既先栽我不栽幸有西風易憑仗
夜深偷送好聲來
醉後却寄元九
蒲池村裏匆匆别灃水橋邊兀兀廻行到城門殘酒醒
萬重離恨一時來
重寄(一作重寄元九)
蕭散弓驚鴈分飛劒化龍悠悠天地内不死會相逢
李十一舍人松園飲小酎酒得元八侍御詩敘
云在臺中推院有鞠獄之苦即事書懷因酬
四韻
愛酒舍人開小酌能文御史寄新詩亂松園裏醉相憶
古柏廳前忙不知早夏我當逃暑日晩衙君是慮囚時
惟因清夜無公事新艸亭中好一期(元於升平宅新立艸亭)
重到華陽觀舊居
憶昔初年三十二當時秋思已難堪若為重入華陽院
病鬢愁心四十三
答勸酒
莫怪近來都不飲幾回因醉却沾巾誰料平生狂酒客
如今變作酒悲人
題王侍御池亭
朱門深鎻春池滿岸落薔薇水浸莎畢竟林塘誰是主
主人來少客來多
聽水部吳員外新詩因贈絶句
朱紱仙郎白雪歌和人雖少愛人多明朝說向(一作與)詩
家道水部如今不姓何
雨夜憶元九
天隂一日便堪愁何况連宵雨不休一種雨中君最苦
偏梁閣道向通州
雨中攜元九詩訪元八侍御
微之詩卷憶同開假日多應不入臺好句無人㻣共詠
衝泥蹋水就君來
贈楊秘書巨源(楊嘗有贈盧洺州詩云三刀夢益州一箭取遼城由是知名)
早聞一箭取遼城相識雖新有故情清句三朝誰是敵
白鬚四海半為兄貧家薙艸時時入瘦馬尋花處處行
不用更教詩過好折君官職是聲名
和武相公感韋令公舊池孔雀(同用深字)
索寞少顔色池邊無主禽難收帶泥翅易結著人心頂
毳落殘碧尾花銷闇金放歸飛不得雲海故巢深
寄生衣與微之因題封上
淺色縠衫輕似霧紡花紗袴薄於雲莫嫌輕薄但知著
猶恐通州熱殺君
白牡丹
白花冷淡無人愛亦占芳名道牡丹應似東宫白贊善
被人還喚作朝官
夢舊
别來老大苦修道鍊得離心成死灰平生憶念消磨盡
昨夜因何入夢來
戲題盧秘書新移薔薇
風動翠條腰嫋娜露垂紅萼淚闌干移他到此須為主
不别花人莫使看
(立名按韻語陽秋云樂天詩多說别花如紫薇花詩世間少有别花人薔薇花詩不别花人莫使看今好)
(事之家竒花多矣所謂别花人未之見也鮑溶作仙壇花詩寄袁德師侍御有欲求御史更分别之句豈)
(謂是耶)
曲江夜歸聞元八見訪
自入臺來見面稀班中遥得揖容輝早知相憶來相訪
悔待江頭明月歸
苦熱題恒寂師禪室
人人避暑走如狂獨有禪師不出房可是禪房無熱到
但能心靜即身凉
微之到通州日授館未安見塵壁間有數行字
讀之即僕舊詩其落句云渌水紅蓮一朵開
千花百艸無顔色然不知題者何人也微之
吟歎不足因綴一章兼錄僕詩本同寄省其詩
乃是十五年前初及第時贈長安妓人阿軟絶
句緬思往事杳若夢中懷舊感今因酬長句
十五年前似夢遊曾將詩句結風流偶助笑歌嘲阿軟
可知傳誦到通州昔教紅袖佳人唱今遣青衫司馬愁
惆悵又聞題處所雨淋江館破墻頭
得微之到官後書備知通州之事悵然有感因
成四章
來書子細說通州州在山根峽岸頭四面千重火雲合
中心一道瘴江流蟲蛇白晝攔官道蚊蚋(一作蟆)黃昏撲
郡樓何罪遣君居此地天高無處問來由
匼匝巔山萬仞餘人家應似甑中居寅年籬下多逢虎
亥日山頭始賣魚衣斑梅雨長須熨米澀畬田不解鉏
努力安心過三考已曾愁殺李尚書(李實尚書先貶此州身殁於彼處)
(立名按瀛奎律髓予讀至此乃知古人初無忌諱元微之貶移通州司馬今蜀之開州也未為甚惡樂天)
(在江州乃引死人事寄詩足見前輩真情)
人稀地僻醫巫少夏旱秋霖瘴瘧多老去一身須愛惜
别來四體得如何侏儒飽笑東方朔薏苡讒憂馬伏波
莫遣沈愁結成病時時一唱濯纓歌
通州海内恓惶地司馬人間冗長(去聲)官傷鳥有弦驚不
定卧龍無水動應難劒埋獄底誰深掘松偃霜中盡冷
看舉目爭能不惆悵高車大馬滿長安
病中答招飲者
顧我鏡中悲白髮盡(津上聲)君花下醉青春不緣眼痛兼
身病可是尊前第二人
鷰子樓三首(并序)
徐州故張尚書有愛妓曰盼盼善歌舞雅多風態予
為校書郎時遊徐泗間張尚書宴予酒酣出盼盼以
佐歡歡甚予因贈詩云醉嬌勝不得風嫋牡丹花盡
歡而去爾後絶不相聞迨兹僅一紀矣昨日司勲員
外郎張仲素績之訪予因吟新詩有燕子樓三首詞
甚婉麗詰其由為盼盼作也績之從事武寧軍累年
頗知盼盼始末云尚書既没歸葬東洛而彭城有張
氏舊第第中有小樓名燕子盼盼念舊愛而不嫁居
是樓十餘年幽獨塊然于今尚在予愛績之新詠感
彭城舊遊因同其題作三絶句
滿窗明月滿簾霜被冷燈殘拂卧床燕子樓中霜月夜
秋來只為一人長
鈿暈羅衫色似煙幾回欲著即澘然自從不舞霓裳曲
疊在空箱十一年
今春有客洛陽回曾到尚書墓上來見說白楊堪作柱
爭教紅粉不成灰
(附關盼盼燕子樓詩樓上殘燈伴曉霜獨眠人起合歡床相思一夜情多少地角天涯未)
(是長劒北邙松柏鎻愁煙燕子樓中思悄然自理履歌塵絶紅袖香消二十年適看)
(鴻鴈岳陽回又覩玄禽逼社來瑶瑟玉簫無意緒任從蛛網任從灰)
感故張僕射諸妓
黃金不惜買蛾眉揀得如花三四枝歌舞教成心力盡
一朝身去不相隨
(立名按堯山堂外紀云此詩為諷昐盼而作盼盼得詩反覆讀之泣曰自我公薨背妾非不能死恐百載)
(之後人以我公重色有從死之妾是玷我公清範也乃答白公詩曰自守空房恨斂眉形同春後牡丹枝)
(舍人不會人深意訝道泉臺不去隨旬日不食而死)
初貶官過望秦嶺(自此後詩江州路上作)
草草辭家憂後事遲遲去國問前途望秦嶺上回頭立
無限秋風吹白鬚
藍橋驛見元九詩(詩中云江陵歸時逢春雪)
藍橋春雪君歸日秦嶺秋風我去時每到驛亭先下馬
循墻遶柱覓君詩
韓公堆寄元九
韓公堆北澗西頭冷雨凉風拂面秋努力南行少惆悵
江州猶似勝通州
發商州
商州館裏停三日待得妻孥相逐行若比李三猶自勝
兒啼婦哭不聞聲(時李固言新没)
武關南見元九題山石榴花見寄
往來同路不同時前後相思兩不知行過關門三四里
榴花不見見君詩
紅鸚鵡(商山路逢)
安南遠進紅鸚鵡色似桃花語似人文章辯慧皆如此
籠檻何年出得身
題四皓廟
卧逃秦亂起安劉舒卷如雲得自由若有精靈應笑我
不成一事謫江州
罷藥
自學坐禪休服藥從他時復病沉沉此身不要全強健
強健多生人我心
白鷺
人生四十未全衰我為愁多白髮垂何故水邊雙白鷺
無愁頭上亦垂絲
襄陽舟夜
下馬襄陽郭移舟漢隂驛秋風截江起寒浪連天白本
是多愁人復此風波夕
江夜舟行
煙澹月濛濛舟行夜色中江鋪滿槽水帆展半檣風呌
曙嗷嗷鴈啼秋唧唧蟲只應催此客早作白鬚翁
紅藤杖
交親過滻别車馬到江廻惟有紅藤杖相隨萬里來
江上吟元八絶句
大江深處月明時一夜吟君小律詩應有水仙潛出聽
翻將唱作步虚詞
途中感秋
節物行搖落年顔坐變衰樹初黃葉日人欲白頭時鄉
國程程遠親朋處處辭惟憐(一作殘)病與老一步不相離
登郢州白雪樓
白雪樓中一望鄉青山簇簇水茫茫朝來渡口逢京使
說道煙塵近洛陽(時淮西寇未平)
舟夜贈内
三聲猿後垂鄉淚一葉舟中載病身莫凭水窗南北望
月明月暗總愁人
逢舊
我梳白髮添新恨君掃青蛾減舊容應被傍人怪惆悵
少年離别老相逢
臼口阻風十日
洪濤白(一作波)浪塞江津處處邅㢠廻事事迍世上方為失
途客江頭又作阻風人魚鰕遇雨腥盈鼻蚊蚋和煙癢
滿身老大光隂能幾日等閒臼口坐經旬
浦中夜泊
暗上江隄還獨立水風霜氣夜稜稜回看深浦停舟處
蘆荻花中一點燈
盧侍御與崔評事為予於黃鶴樓致宴宴罷同
望
江邊黃鶴古時樓勞致華筵待我遊楚思淼茫雲水冷
商聲清脆管絃秋白花浪濺頭陀寺紅葉林籠鸚鵡洲
總是平生未行處醉來堪賞醒堪愁
舟中讀元九詩
把君詩卷燈前讀詩盡燈殘天未明眼痛滅燈猶暗坐
逆風吹浪打船聲
舟行阻風寄李十一舍人
扁舟厭泊煙波上輕策閒尋浦嶼間虎蹋青泥稠似印
風吹白浪大於山且愁江郡何時到敢望京都幾歲還
今日料君朝退後迎寒新酎煖開顔
雨中題衰柳
濕屈青條折寒飄黃葉多不知秋雨意更遣欲如何
題王處士郊居
半依雲渚半依山愛此令人不欲還負郭田園八九頃
向陽茅屋兩三間寒松縱老風標在埜鶴雖饑飲啄閒
一卧江村來早晩著書盈帙鬢毛斑
歲晩旅望
朝來暮去星霜換隂慘陽舒氣序牽萬物秋霜能壞色
四時冬日最凋年烟波半露新沙地鳥雀群飛欲雪天
向晩蒼蒼南北望窮隂旅思兩無邊
晏坐閒吟
昔為京洛聲華客今作江湖潦倒翁意氣銷磨群動裏
形骸變化百年中霜侵殘鬢無多黑酒伴衰顔只暫紅
賴學禪門非想定千愁萬念一時空
題李山人
厨無煙火室無妻籬落蕭條屋舍低每日將何療饑渴
井華雲粉一刀圭
讀莊子
去國辭家謫異方中心自怪少憂傷為尋莊子知歸處
認得無何是本鄉
江樓偶宴贈同座
南浦閒行罷西樓小宴時望湖凭檻久待月放杯遲江
果嘗盧橘山歌聽竹枝相逢且同樂何必舊相知
放言五首(并序)
元九在江陵時有放言長句詩五首韻高而體律意
古而詞新予每詠之甚覺有味雖前輩深於詩者未
有此作惟李頎有云濟水至清河自濁周公大聖接
輿狂斯句近之矣予出佐潯陽未届所任舟中多暇
江上獨吟因綴五篇以續其意耳
朝真暮偽何人辨古往今來底事無但愛莊(一作臧)生能
詐聖可知寗子解佯愚艸螢有耀終非火荷露雖團豈
是珠不取燔柴兼照乘可憐光彩亦何殊
世途倚伏都無定塵網牽纏卒未休禍福迴還車轉轂
榮枯反覆手藏鉤龜靈未免刳腸患馬失應無折足憂
不信君看奕棋者輸贏須待局終頭
贈君一法決狐疑不用鑽龜與祝蓍試玉要燒三日滿
(真玉燒三日不熱)辨材須待七年期(豫章木生七年而後知)周公恐懼流
言日(一作後)王莽謙恭未簒時向使當時(一作初)身便死一
生真偽復誰知
誰家第宅成還破何處親賓哭復歌昨日屋頭堪炙手
今朝門外好張羅北邙未省留閒地東海何曾有定波
莫笑賤貧誇富貴共成枯骨兩如何
泰山不要欺毫末顔子無心羨老彭松樹千年終是朽
槿花一日自為榮何須戀世常憂死亦莫嫌身漫厭生
生去死來都是幻幻人哀樂繫何情
歲暮道情二首
壯日苦曾驚歲月長年都不惜光隂為學空門平等法
先齊老少死生心
半故青衫半白頭雪風吹面上江樓禪功自見無人覺
合是愁時亦不愁
讀李杜詩集因題卷後
翰林江左日員外劍南時不得高官職仍逢苦亂離暮
年逋客恨浮世謫仙悲吟詠流千古聲名動四夷文場
供秀句樂府待新辭天意君須會人間要好詩(賀監知章目李)
(白為謫仙人)
強酒
若不坐禪銷妄想即須行醉放狂歌不然秋月春風夜
爭那閒思往事何
獨樹浦雨夜寄李六郎中
忽憶兩家同里巷何曾一處不追隨閒遊預算分朝日
靜語多同待漏時花下放狂衝黑飲燈前起坐徹明棋
可知風雨孤舟夜蘆葦叢中作此詩
聽崔七妓人箏
花臉雲鬟坐玉樓十三絃裏一時愁憑君向道休彈去
白盡江州司馬頭
望江州
江迴望見雙華表知是潯陽西郭門猶去孤舟(一作城)三
四里水煙沙雨欲黃昏
初到江州
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餧馬行無力蘆荻編房卧有風
遥見朱輪來出郭相迎勞動使君公
醉後題李馬二妓
行搖雲髻花鈿節應似霓裳趁管絃豔動舞裙渾是火
愁凝歌黛欲生煙有風縱道能迴雪無水何由忽吐蓮
疑是兩般心未決雨中神女月中仙
盧侍御小妓乞詩座上留贈
鬱金香汗裛歌巾山石榴花染舞裙好似文君還對酒
勝於神女不歸雲夢中那及覺時見宋玉荆王應羨君
白香山詩集卷十五
