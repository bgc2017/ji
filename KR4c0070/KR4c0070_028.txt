白香山詩集卷二十八歙縣汪立名編
後集八(律詩凡一百首)
感悟妄緣題如上人壁
自從為騃童直至作衰翁所好隨年異為忙終日同弄
沙成佛墖鏘玉謁王宫彼此皆兒戲須臾即色空有營
非了義無著是眞宗兼恐勤修道猶應在妄中
思子臺有感二首(凡題思子臺者皆罪江充予觀禍胎不獨在此偶以二絶)
(句辨之)
曾家機上聞投杼尹氏園中見掇蠭但以恩情生隙罅
何人不解作江充
闇生魑魅蠧生蟲何異讒生疑阻中但使武皇心似燭
江充不敢作江充
賦得邊城角
邊角兩三枝霜天隴上兒望鄉相並立向月一時吹戰
馬頭皆舉征人手盡垂嗚嗚三奏罷城上展旌旗
憶洛中所居
忽憶東都宅春來事宛然雪銷行徑裏水上臥房前猒
綠栽黃竹嫌紅種白蓮醉教鶯送酒閒遣鶴看船幸是
林園主慙為食禄牽宦情薄似紙鄉思急於弦豈合姑
蘇守歸休更待年
想歸田園
戀他朝市求何事想取邱園樂此身千首惡詩吟過日
一壺好酒醉消春歸鄉年亦非全老罷郡家仍未苦貧
快活不知如我者人間能有幾多人
琴茶
兀兀寄形羣動内陶陶任性一生間自抛官後春多醉
不讀書來老更閒琴裏知聞唯淥水茶中故舊是蒙山
窮通行止長相伴誰道吾今無往還
贈楚州郭使君
淮水東南第一州山圍雉堞月當樓黃金印綬懸腰底
白雪歌詩落筆頭笑看兒童騎竹馬醉攜賓客上仙舟
當家美事堆身上何啻林宗與細侯
和郭使君題枸把
山陽(一作隂)太守政嚴眀吏(一作夜)靜人安無犬驚不知靈
藥根成狗怪得時聞吠夜聲
初到洛下閒遊
漢庭重少身宜退洛下閒居迹可逃趁伴入朝應老醜
尋春放醉尚粗豪詩攜彩紙新裝卷酒典緋花舊賜袍
曾在東方千騎上至今躞蹀馬頭高
醉贈劉二十八使君
為我引杯添酒飲與君把箸擊盤歌詩稱國手徒為爾
命壓人頭不柰何舉眼風光長寂莫滿朝官職獨蹉跎
亦知合被才名折二十三年折太多
太湖石
煙翠三秋色波濤萬古痕削成青玉片截斷碧雲根風
氣通巖穴苔紋護洞門三峰具體小應是華山孫
過敷水
垂鞭欲渡羅敷水處分鳴騶且緩驅秦氏雙蛾久冥漠
蘇臺五馬尚踟蹰邨童店女仰頭笑今日使君真是愚
南院
林院無情緒經春不一開楊花飛作穗榆莢落成堆壯
氣從中減流年逐後催只應如過客病去老迎來
閒詠
步月憐清景眠松愛綠隂早年詩思苦晩歲道情深夜
學禪多坐秋牽興暫吟悠然兩事外無處更留心
初授祕監拜賜金紫閒吟小酌偶寫所懷
紫袍新祕監白首舊書生鬢雪人間壽腰金世上榮子
孫無可念産業不能營酒引眼前興詩留身後名閒傾
三數酌醉詠十餘聲便是羲皇代先從心太平
新昌閒居招楊郎中兄弟
紗巾角枕病眠翁忙少閒多誰與同但有雙松當砌下
更無一事到心中金章紫綬看如夢皂蓋朱輪别似空
暑月貧家何所有客來唯贈北窗風
祕省後廳
槐花雨潤新秋地桐葉風翻欲夜天盡日後廳無一事
白頭老監枕書眠
松齋偶興
置心思慮外滅迹是非間約俸為生計隨官換往還耳
煩聞曉角(一作鼓)眼醒見秋山賴此松檐下朝迴半日閑
和楊郎中賀楊僕射致仕後楊侍郎門生合宴
席上作
業重關西繼大名恩深闕下遂高情祥鱣降伴趨庭鯉
賀燕飛和出谷鶯范蠡舟中無子弟疏家席上欠門生
可憐玉樹連桃李從古無如此會榮
(立名按全唐詩話寶歴中楊於陵僕射入覲其子嗣復率兩牓門生迎扵潼關宴新昌里第嗣復領諸生)
(翼兩序元白俱在即席賦詩楊汝士詩最後成元白覽之失色詩曰隔座應須賜御屏盡將仙翰入高冥)
(文章舊價畱鸞掖桃李新隂在鯉庭再歲生徒陳賀宴一時良史盡傳馨當年疏廣雖云盛詎有兹筵醉)
(醁醽其日大醉歸謂其子弟曰吾今日壓倒元白)
松下琴贈客
松寂風初定琴清夜欲闌偶因羣動息試撥一聲看寡
鶴當徽怨秋泉應指寒慙君此傾聽本不為君彈
秋齋
晨起秋齋冷蕭條稱病容清風兩窗竹白露一庭松阮
籍謀身拙嵇康向事慵生涯别有處浩氣在心胸
塗山寺獨遊
野徑行無伴僧房宿有期塗山來去熟唯是馬蹄知
登觀音臺望(一作賢)城
百千家似圍棋局十二街如種菜畦遥認微微入朝火
一條星宿五門西
登寶應臺北望
臨高始見人寰小對遠方知色界空回首却歸朝市去
一稊米落太倉中
酬裴相公題興化小池見招長句
為愛小塘招散客不嫌老監與新詩山公倒載無妨學
范蠡扁舟未要追蓬斷偶飄桃李徑鷗驚誤拂鳳皇池
敢辭課拙酬高韻一勺爭禁萬頃陂
閒行
五十年來思慮熟忙人應未勝閒人林園傲逸眞成貴
衣食單疎不是貧專掌圖書無過地徧尋山水自由身
儻年七十猶強健尚得閒行十五春
閒出
兀兀出門何處去新昌街晩樹隂斜馬蹄知意緣行熟
不向楊家即庾家
與僧智如夜話
嬾鈍尤知命幽棲漸得朋門閑無謁客室靜有禪僧爐
向初冬火籠停半夜燈憂勞緣智巧自喜百無能
憶廬山舊隠及洛下新居
形骸僶俛班行内骨肉勾畱俸禄中無柰攀緣隨手長
亦知恩愛到頭空草堂久閉廬山下竹院新抛洛水東
自是未能歸去得世間誰要白鬚翁
暝寒
急景流如箭淒風利似刀暝催雞翅歛寒束樹枝高縮
水濃和酒加綿厚絮袍可憐冬計畢煖卧醉陶陶
偶眠(一作醉眠)
放杯書案上枕臂火爐前老愛尋思睡慵多(一本作慵便)取
次眠妻教卸烏帽婢與展青氊便是屏風樣何勞畫古
賢
(立名按詩話總龜云元白詞多比圖畫如重屏圖自唐迄今傳焉乃樂天醉眠詩能盡人情物態非筆端)
(有口未易到也詩家以畫為無聲詩誠哉是言)
華城西北雉堞最高崔相公首創樓臺錢左丞
繼種花果合為勝境題在雅篇歲暮獨遊悵
然成詠(時華州未除刺史)
高居稱君子瀟灑四無鄰丞相棟梁久使君桃李新凝
情看麗句駐步想清塵況是寒天客樓空無主人
奉使途中戲贈張常侍
早風吹土滿長衢驛騎星軺盡疾驅共笑籃轝亦稱使
日馳一驛向東都
有小白馬乘馭多時奉使東行至稠桑驛溘然
而斃足可驚傷不能忘情題二十韻
能驟復能馳翩翩白馬兒毛寒一團雪鬃薄萬條絲皂
蓋春行日驪駒曉促(一作從)時雙旌前獨步五馬内偏騎
芳草承蹄葉垂楊拂頂枝誇將迎好客惜不換妖姬慢
鞚遊蕭寺閒驅醉習池睡來乘作夢興發倚成詩鞭為
馴難下鞍緣穏不離北歸還共到東使亦相隨赭白何
曾變玄黃豈得知嘶風覺聲急蹋雪怪行遲昨夜猶芻
秣今朝尚縶維臥槽應不起顧主遂長辭塵滅駸駸迹
霜留皎皎姿度關形未改過隙影難追念倍燕求(一作來)
駿情深項别騅銀收鈎臆帶金卸絡頭羈何處埋竒骨
誰家覓敝帷稠桑驛門外吟罷涕雙垂
題噴玉泉(泉在夀安山下高百餘尺直瀉潭中)
泉噴聲如玉潭澄色似空練垂青障上珠寫綠盆中溜
滴三秋雨寒生六月風何時此巖下來作濯纓翁
酬皇甫賓客
閒官兼慢使著處易停輪況欲逢新歲仍初見古人冒
寒尋到洛待暖始歸秦亦擬同攜手城東略看春
種白蓮
吳中白藕洛中栽莫戀江南花嬾開萬里攜歸爾知否
紅蕉朱槿不將來
荅蘇庶子
偶作關東使重陪洛下遊病來從斷酒老去可禁愁款
曲偏青眼蹉跎各白頭蓬山閒氣味依約似龍樓
荅尉遲少監水閣重宴
人情依舊歲華新今日重招往日賓雞黍重回千里駕
林園暗換四年春水軒平寫琉璃鏡草岸斜鋪翡翠茵
聞道經營費心力忍教成後屬他人(時主人欲賣林亭)
和劉郎中傷鄂姬
不獨君嗟我亦嗟西風北雪殺南花不知月夜魂歸處
鸚鵡洲頭第幾家(姬鄂人也)
贈東鄰王十三
攜手池邊月開襟竹下風驅愁知酒力破睡見茶功居
處東西接年顔老少同能來為伴否伊上作漁翁
早春同劉郎中寄宣武令狐相公
梁園不到一年強遥想清吟對綠觴更有何人能飲酌
新添幾卷好篇章馬頭拂柳時回轡豹尾穿花暫亞槍
誰引相公開口笑不逢白監與劉郎
寄太原李相公
聞道北都今一變政和軍樂萬人安綺羅二八圍賓榻
組練三千夾將壇蟬鬢應誇丞相少貂裘不覺太原寒
世間大有虚榮貴百歲無君一日歡
雪中寄令狐相公兼呈夢得
兔園春雪梁王會想對金罍詠玉塵今日相如身在此
不知客右坐何人
出使在途所騎馬死改乘肩轝將歸長安偶詠
旅懷寄太原李相公
驛路﨑嶇泥雪寒欲登籃轝一長歎風光不見桃花騎
塵土空畱杏葉鞍喪乘獨歸殊不易脫驂相贈豈為難
并州好馬應無數不怕旌旄試覓看
有雙鶴畱在洛中忽見劉郎中依然鳴顧劉因
為鶴歎二篇寄予予以二絶句答之
辭鄉遠隔華亭水逐我來棲緱嶺雲慙媿稻粱長不飽
未曾回眼向雞羣
荒草院中池水畔銜恩不去又經春見君驚喜雙回顧
應為吟聲似主人
宿竇使君莊水亭
使君何在在江東池柳初黃杏欲紅有興即來閒便宿
不知誰是主人翁
龍門下作
龍門澗下濯塵纓擬作閒人過此生筋力不將諸處用
登山臨水詠詩行
(立名按太平寰宇記伊闕口俗名龍門唐語林白居易葬龍門山河南尹盧貞刻醉吟先生傳立石墓側)
(洛陽人士及四方遊人過者必奠以巵酒塜前方丈之土常成渥)
姚侍御見過戲贈
晩起春寒慵裹頭客來池上偶同遊東臺御史多提舉
莫按金章繫布裘
履道春居
微雨灑園林新晴好一尋低風洗池面斜日拆花心暝
助嵐隂重春添水色深不如陶省事猶抱有絃琴
題洛中第宅
水木誰家宅門高占地寬懸魚挂青甃行馬護朱闌春
榭籠煙暖秋庭鏁月寒松膠粘琥珀筠粉撲琅玕試問
池臺主多為將相官終身不曾到唯展宅圖看
寄殷協律(多叙江南舊遊)
五歲優游同過日一朝消散似浮雲琴詩酒伴皆抛我
雪月花時最憶君幾度聽雞歌白日亦曾騎馬詠紅裙
(予在杭州日有歌云聽唱黃雞與白日又有詩云著紅騎馬是何人)吳娘暮雨蕭蕭曲自
别江南更不聞(江南吳二娘曲詞云暮雨蕭蕭郎不歸)
洛下諸客就宅相送偶題西亭
几榻臨池坐軒車冒雪過交親致杯酒僮僕解笙歌流
歲行將晩浮榮得幾多林泉應問我不住意如何
荅林泉
好住舊林泉回頭一悵然漸知吾潦倒深媿爾留連欲
作棲雲計須營種黍錢更容求一郡不得亦歸田
將發洛中枉令狐相公手札兼辱二篇寵行以
長句答之
尺素忽驚來梓澤雙金不惜送蓬山八行落泊飛雲雨
五字鎗鏦動珮環玉韻乍聽堪醒酒銀鈎細讀當披顔
收藏便作終身寳何啻三年懷袖間
臨都驛荅夢得六言二首
揚子津頭月下臨都驛裏燈前昨日老於前日去年春
似今年
謝守歸為祕監馮公老作郎官前事不須問著新詩且
更吟看
喜錢左丞再除華州以詩伸賀
左轄輟中臺門東委上才彤襜經宿到絳帳及春開民
望懇難奪天心慈易回那知不隔歲重借寇恂來
和錢華州題少華清光絕句
高情雅韻三峰守主領清光管白雲自笑亦曾為刺史
蘇州肥膩不如君
送陜府王大夫
金馬門前回劔珮鐵牛城下擁旌旗他時萬一為交代
畱取甘棠三兩枝
代迎春花招劉郎中
幸與松筠相近栽不隨桃李一時開杏園豈敢妨君去
未有花時且看來
翫迎春花贈楊郎中
金英翠萼帶春寒黃色花中有幾般憑君語向遊人道
莫作蔓菁花眼看
閑出
身外無羈束心中少是非被花留便住逢酒醉方歸人
事行時少官曹入日稀春寒遊正好穏馬薄綿衣
座上贈盧判官
把酒承花花落頻花香酒味相和春莫言不是江南會
虚白亭中舊主人
曲江有感
曲江西岸又春風萬樹花前一老翁遇酒逢花還且醉
若(一作莫)論惆悵事何窮
杏園花下贈劉郎中
怪君把酒偏惆悵曾是貞元花下人自别花來多少事
東風二十四回春
花前有感兼呈崔相公劉郎中
落花如雪鬢如霜醉把(一作拾)花看益自傷少日為名(一作)
(文)多檢束長年無興可顚狂四時輪轉春常少百刻支
分夜苦長何事同生壬子歲老於崔相及劉郎(余與崔劉年同)
(獨早衰白)
微之就拜尚書居易續除刑部因書賀意兼詠
離懷
我為憲部入南宫君作尚書鎮浙東老去一時成白首
别來七度換春風簪纓假合虚名在筋力銷磨實事空
遠地官高親故少些些談笑與誰同
喜與韋左丞同入南省因敘舊以贈之
早年同遇陶鈞主利鈍精粗共在鎔(憲宗朝與韋同入翰林)金劒
淬來長透匣鉛刀磨盡不成鋒差肩北省慙非據接武
南宫幸再容跛鼈雖遲騏驥疾何妨中路亦相逢
伊州
老去將何散老愁新教小玉唱伊州亦應不得多年聽
未教成時巳白頭
早朝
鼓動出新昌雞鳴赴建章翩翩穏鞍馬楚楚健衣裳宫
漏傳殘夜城隂送早涼月堤槐露氣風燭樺煙香雙闕
龍相對千官雁一行漢庭方尚少慚歎鬢如霜
荅裵相公乞鶴(一作酬裴相公乞予雙鶴)
警露聲音好沖天相貌殊終宜向遼廓不稱在泥塗白
首勞為伴朱門幸見呼不知疎野性解愛鳳池無
晩從省歸
朝回北闕值清晨晩出南宫送暮春入去丞郎非散秩
歸來詩酒是閒人猶思泉石多成夢尚歎簪裾未離身
終是不如山下去心頭眼底兩無成
北窗閒坐
虚窗兩叢竹靜室一爐香門外紅塵合城中白日忙無
煩尋道士不要學仙方自有延年術心閒歲月長
酬嚴給事(聞玉蘂花下有遊仙絶句)
(附康駢劇談錄長安業安坊唐昌觀有玉蘂花每發若瓊花瑶樹元和中春物方妍車馬)
(尋玩者相繼忽一日有女子年可十七八衣繡綠衣乘馬峨髻雙鬟無簪珥之飾容色婉)
(娩迥出扵衆從以二女冠三小僕者皆丱頭黃衫端麗無比既下馬以白角扇障面直造)
(花所異香芬馥聞扵數十步之外觀者以為出自宫掖莫敢逼視竚立良久令小僕取數)
(枝而出將乘馬迴謂黃冠者曰曩有玉峰之約自此可以行矣時觀者如堵咸覺烟霏鶴)
(唳景物煇煥舉轡百餘步有輕風擁塵隨之而去須臾塵滅望之半天矣方悟神仙之遊)
(餘香不散者經月時嚴給事休復元相國劉賓客白醉吟俱有詩)
嬴女偷乘鳳去時洞中潛歇弄瓊枝不緣啼鳥春饒舌
青𤨏仙郎可得知
(立名按玉蘂辨證載玉蘂事甚詳又附唐人各詩皆言長安唐昌觀而紀事稱嚴休復詩是揚州唐昌觀)
(當誤又遯史云唐人甚重玉蘂花唐昌觀花發致僊女下降元白劉張籍王建與嚴復休有唱和詩李德)
(裕出牧潤州招隱山觀有此花因有憶翰林院玉蘂之作但不詳其花之狀若何後見周益公集有玉蘂)
(辨證一卷云嘗從招隠致得一本條蔓如荼䕷種之冬凋夏茂柘葉紫莖久之根株合抱成樹花苞初甚)
(微經月漸大暮春方八出須如冰綵上綴金粟花心復有碧筒狀類膽缾其中别抽一英出衆須上散為)
(十餘猶刻玉然花名玉蘂以此益公又以為人多與瓊花瑒花相混瓊花即八仙花瑒花即山礬花亦名)
(米囊花並白而實與玉蘂異云按玉蘂即瓊花之說葛常之亦辨其是非)
京路
西來為看秦山雪東去緣尋洛苑春來去騰騰兩京路
閑行除我更無人
華州西
每逢人靜慵多歇不計程行困即眠上得籃轝未能去
春風敷水店門前
從陜至東京
從陜至東京山低路漸平風光四百里車馬十三程花
共垂鞭看杯多並轡傾笙歌與談笑隨分自將行
送春
銀花鑿落從君勸金屑琵琶為我彈不獨送春兼送老
更嘗一酌更聽看
宿杜曲花下
覓得花千樹攜來酒一壺嬾歸兼擬宿未醉豈勞扶但
惜春將晩寧愁日漸晡籃轝為臥舍漆盝是行廚斑竹
盛茶櫃紅泥罨飰爐眼前無所闕身外更何須小面琵
琶婢蒼頭觱篥奴從君飽富貴曾作此遊無
逢舊
久别偶相逢俱疑是夢中即今歡樂事放琖又成空
繡婦歎
連枝花樣繡羅襦本擬新年餉小姑自覺逢春饒悵望
誰能每日趁功夫鍼頭不解愁眉結線縷難穿淚臉珠
雖凭繡牀都不繡同牀繡伴得知無
春詞
低花樹映小妝樓春入眉心兩點愁斜倚闌干背(一作臂)
鸚鵡思量何事不回頭
恨詞
翠黛眉低歛紅珠淚暗銷從來恨人意不省似今朝
山石榴花十二韻
煜煜復煌煌花中無比方豔夭宜小院條短稱低廊本
是山頭物今為砌下芳千叢相向背萬朵互低昂照灼
連朱檻玲瓏映粉牆風來添意態日出助晶光漸綻臙
脂萼猶含琴軫房離披亂剪綵斑駮未勻妝絳燄燈千
炷紅裙妓一行此時逢國色何處覓天香恐合栽金闕
思將獻玉皇好差青鳥使封作百花王
送敏中歸豳寧幕
六十衰翁兒女悲傍人應笑爾應知弟兄垂老相逢日
杯酒臨歡欲散時前路加餐須努力今宵盡醉莫推辭
司徒知我難為别直過秋歸未訝遲
宴散
小宴追涼散平橋步月回笙歌歸院落燈火下樓臺殘
暑蟬催盡新秋雁帶(一作戴)來將何迎睡興臨臥舉殘杯
人定
人定月朧明香銷枕簟清翠屏遮燭影紅袖下簾聲坐
久吟方罷眠初夢未成誰家教鸚鵡故故語相驚
池上
嫋嫋涼風動淒淒寒露零蘭衰花始白荷破葉猶青獨
立棲沙鶴雙飛照水螢若為寥落境仍值酒初醒
池窗
池晩蓮芳謝窗秋竹意深更無人作伴唯對一張琴
花酒
香醅淺酌浮如蟻雲鬢新梳薄似蟬為報洛城花酒道
莫辭送老二三年
題崔常侍濟源莊
谷口誰家住雲扃鎻竹泉主人何處去蘿薜換貂蟬籍
在金閨内班排玉扆前誠知憶山水歸得是何年
認春戲呈馮少尹李郎中陳主簿
認得春風先到處西園南面水東頭柳初變後條猶重
花未開前枝已稠暗助醉歡尋綠酒潛添睡興著紅樓
知君未别陽和意直待春深始擬遊
魏堤有懷
魏王堤下水聲似使君灘惆悵回頭聽踟蹰立馬看蕩
風波眼急翻雪浪心寒憶得瞿塘事重吟行路難
柘枝詞
柳暗長廊合花深小院開蒼頭鋪錦褥皓腕捧銀杯繡
帽珠稠綴香衫袖窄裁將軍拄毬杖看按柘枝來
代夢得吟
後來變化三分貴同輩凋零大半無世上爭先從盡(上聲)
汝人間鬭在不如吾竿頭巳到應難久局勢雖遲未必
輸不見山苗與林葉迎春先綠亦先枯
寄荅周協律(來詩多敘蘇州舊遊)
故人敘舊寄新篇惆悵江南到眼前暗想樓臺萬餘里
不聞歌吹一周年橋頭誰更看新月池畔猶應泊舊船
最憶後庭杯酒散紅屏風掩綠窗眠
白香山詩集卷二十八
