讀書齋偶存稿卷四
禮部尚書銜葉方藹撰
亮工石公裕菴同坐花下
步屧過從不猒賒暫時忘却在天涯聊擕清聖濁賢酒
共對朝開暮落花最惜娟娟當曉日誰憐衮衮隔風沙
豪門不少新移種庭院深沉錦幕遮
送魏中翰蒼石從
王師駐防山東余兄時任兖丞治河傳聞東土大旱末
章并託問訊
翩翩東征士萬馬如飛電注矢激流星被甲明秋練清
晨超乘出嘖嘖都人嘆中有一儒生白服揮羽扇隘塗
尤屬目之子允邦彦檄草陳琳羞記奏阮瑀羡詎止佐
一籌實乃握全算長揖玉帳前抗舌不肯卷能令介胄
徒獷悍登時變黔黎樂袵席道路安乘傳始知尊爼功
他人莫能先
戡外良匪昜輯内誠亦難惟民實邦本本固邦乃安山
東股肱郡天府資屏翰其地苟鞏奠三輔斯不單年來
困杼柚男饑女號寒麥苖既罄盡桑棗復摧殘榛菅狐
夜鳴晝探赤白丸中澤聲嗸嗸入耳盈悲酸古云十萬
戶今但遺瘡瘢赫斯我禁旅將士何桓桓須先衛良善
豈徒詰暴奸吾
后有至意君其告登壇
萬國為陸海神京乃谿壑轉漕起東南遠輦向幽朔鱗
鱗千萬艘銜尾奉繩約僅資一線流國命此槖鑰頃傳
東土旱山林苦焚灼我圭雖已罄神聽終寂莫諸泉既
云匱尺水行即涸十里方牽輓五里又淹泊軍興百所
須仰頼在升合天庾稍乏空中外將安託仲氏老一丞
白髮歎蕭索官小責反鉅仰屋中心怍知君軒車到負
弩敢前却微聞訂交早班荆定如昨叙舊借尊酒開顔
一嗢噱君其念故人前箸指方略上藉培主計下用蘇
民瘼因風報京國免我遠懷惡
消息
消息傳難定愁心不自聊飬癰多事日緘口敢言朝天
實滋蝥螣人誰産獍梟茫茫一舒眼氛祲幾時銷
喜元著侍御出獄
金雞早下放孤臣頃刻歡呼動縉紳九死何曾忘
聖主重生真喜答衰親偶談寇禍鬚猶磔為痛時艱哭
愈頻好語淮南莫無忌漢庭汲黯尚全身
得李信宜書
惠不在天上出門行即到數君赴官日兩年隔窮徼常
恐困遷謫未能悟静躁尺書來何方讀罷喜顛倒既知
眠食安復稔政事妙陶潛工種秫孫寶解祀竈山縣勿
嫌卑前行十夫導課耕度晴岡禱雨臨幽窖(縣龍山上有風雨二)
(窖歲旱禱之輙應)猺謌雜獞舞殊助開顔笑長安車馬路十步
九險峭不見永年生(元著侍御)鋃鐺向天呌千金書牘背獄
吏尤伉暴芋魁苟充腹無肉安足道
詠唐史二首
軋犖山前暗禱神唐家河朔合烽塵上皇蜀道空流涕
今日方思先見人
半夜軍中撼帳竿逆腸流出血澷澷滿朝公相持杯賀
河北都忘史窣干
悶極對酒戲成此篇
人生恰似蟻附磨蟻欲右旋磨向左萬事紛紏難預料
百憂鬱結空如鎻丝從染後任白黑粟入臼中随揚簸
我身自媿非至人焉能無可無不可却思此際真難遣
安得濁醪澆磊砢忽聞麯車道上馳兩頰流涎口先哆
呼童急挈鴟夷沽新甆盛來玉光瑳中聖中賢亦偶然
相逢且莫論某軻初傾一醆顔色醺再傾一醆冠幘堕
興到何妨狗竇窺狂來直上木杪坐門外風波百不知
那懼欹帆與側柁
捶鐡
捶鐡作吴鈎空思繞指柔廣場聊袖手曲徑少低頭澷
羡登牀馬還憐入廟牛人生悟倚伏亦可減餘愁
萬柳堂即事
亞夫營畔知多少陶令門前信有無何似平泉今日好
春風舞遍萬千株
欲構凌雲百尺臺須求巗壑不凡材君看婀娜千條色
好與行人繋馬來
樹人樹木理相同此世終思軟美工澗底貞松鬱千尺
為經霜雪更菁葱
短髮
蕭蕭短髮不盈巾猶逐諸賢馬足塵半世已成莊叟木
一官長作漢家薪思枯筆秃排千管臂弱弓彎罷六鈞
秪有憂天心未泯才教開口又防嗔
大雪口號三絶句
官舍蕭寒剥啄無朔風撼戶似驚呼日高厨冷炊煙斷
天為粧成卧雪圖
破絮蒙頭凍不支巾宵憂
國睡來遲比鄰鵝鴨聲喧閙夢裏三更入蔡時
三寸毛錐百戰餘長搶大劍比何如平滇露布新裁就
盾鼻横磨手自書
䢴關旅次酬雪洲
以我悠悠者憐君落落神兹遊欣接袂把卷忽沾巾此
事推袁久何人說項頻江湖相對意休恨二毛新
旅舍對月
皎皎侵忩隟盈盈出水壖慣欺孤客枕偏照别離筵露
濯應增潔烟霏更益妍祗憐謝希逸紆軫向誰宣
䢴上同周大西編修王雪洲給諫夜坐時大西雪
洲各有所適予亦將還吴門
楚客三年别吴歈一夕同峽雲虚旦暮溝水忽西東杯
度深更雨燈殘静夜風有懷俱不寐非是為飄蓬
齪齪人誰笑營營俗共稱秪應悲晼晩莫更羡飛騰往
事真騎虎今身得縱鷹賈生兩行泪無路灑橋陵
與雪洲飲酒作
王郎手持金叵羅長鯨一吸無洪波葉生攅眉對醽醁
郤看巵酒如鴆毒王郎大笑絶冠纓髭髯拂醆俱有聲
舊日交遊久零落眼中之人惟麯生自古賢聖嗜此物
君今不飲名真缺唐堯千鐘孔百觚淳于一石季十榼
頭上須留陶令巾腰間常荷劉伶鍤撥悶端如雨洗塵
澆愁還似湯驅雪醉鄊何賢愚憧憧來往無巧拙醉鄊
何昏旦澷澷長夜無日月盗跖何濁伯夷何潔鸞鳥何
祥鴟鴞何孽陶然付混沌萬輪齊一轍葉生掉頭不肯
休誰能解釋心煩憂哺糟啜醨矜逹節嗟予自媿非其
儔君不見汝鄊屈大夫行吟顦顇湘江頭便令雲夢變
春酒更教大别成糟丘詹尹引觴漁父勸借問此子肯
醉不
僧院見壊翅鶴為賦八韵
癯骨相憐久摧頽此不禁塵泥應有恨霄漢竟無心白
雪翎常短丹砂頂澷深舞餘兩垂手曝障一邊隂衛國
軒何在吴都市莫尋晩棲烏共占曉食鶩先侵猶許依
孤錫㽜教伴破琴寥寥九皋上幾日更聞音
過築夫王先生館留飲時傷伯籲之逝
耆英零落似晨星猶喜今朝見典刑老子在周須問禮
伏生歸漢尚傳經可緣愛客親烹雁每為開編自聚螢
天許生人留正始斯文肯便付沉冥
題錫山秦對巗檢討園亭二首
淮海風流客幽巗此卜居清秋作賦裏白日卷簾餘神
女貽斑管山靈授素書已忘東壁下宛挂一銀魚
曲曲皆依水層層盡作巒風塵徒自窄雲壑喜常寬草
暖蔵麑徑花深鬭鴨闌可容薜衣子暫此聽鳴湍
得二兄黔中書二首
千金片紙半年程泪濕緘題字滅明第一書中難忘處
對牀風雨五更聲
苦竹岡頭望故鄊千峯萬嶺路茫茫如何割得愁腸斷
枉說山尖似劍鋩
庭桂方開遇雨不止
桂樹幽巗下開時近小樓那堪一夜雨禁斷滿園秋細
蕊和香落繁條帶恨休自憐愁萬種更欲替花愁
偶吟
蝉吟木葉亂山隈&KR0870;對殘陽白髮催著短衣随射虎去
携長竿待釣鼇來倦時捧腹便便笥醉裏張頥滿滿杯
顧影掀髯還自笑祗應我與爾徘徊
商君
商君立法古無倫誰道興秦是滅秦看到車前分裂日
咸陽市上笑千人
秋夜
眼看秋盡此江濆客自淒清酒自醺欹枕夢廽鐘窈窈
窺梁影堕月紛紛豹棲巗底終嫌霧鶴宿松顛更礙雲
誰念多生顦顇質年年行跡在人羣
吴定遠畫虎歌
吴侯示我猛虎圖邀我為賦猛虎歌市朝陵谷久遷變
世間怪事何其多昔聞猛虎負嵎惡山中無人採藜藿
今來猛虎悉化人著朱騎馬據要津真虎食人猶可避
人虎食人那敢拒天符赫赫手自將驅使杜公如驅羊
人肝作炙血作酪千夫未充一饌樂太山婦人哭聲悲
朝食其夫暮食兒黃公赤刀倀鬼竊可憐失勢翻遭狎
吴侯吴侯請君貌虎毋貌形冠裳之徒比虎還狰獰嗚
呼吾生不辰眼中日對汝名汝為虎虎亦耻
贈一公
北忩鎮日坐騰騰自把閒身閱廢興顧我全抛黃綬客
愛君不著紫衣僧秋林汲罷沾雙屐夜雨吟殘静一燈
十載名心刊落盡不須更為說三乘
霜葉
亦知春去久刺眼亂紅迷樹樹開能徧村村列正齊乍
疑金谷路忽訝武陵溪錦暗千重障丹明百丈梯棲偏
憐翡翠舞只許山鷄有恨過桃井無言勝李蹊烘霞長
似醉染露恰成啼用盡妍華力看來秪一淒
贈侯生大年
冰玉詩篇句絶倫相逄真對上清人風前已捉驅蠅麈
雨後仍誇墊角巾無奈銷魂當白晝誰憐擁鼻過青春
自慙不是山公比欲望嵇生早致身
詠西隱寺古松寄陸處士天浥
萬草俱涼露開門揖古松端如君子節不羡大夫封蘿
蔦寕能附烟霄喜見容翩翾疑下鳳拏攫忽成龍白鶴
棲來跡青牛化去蹤晝驚霜颯颯晴怪雨淙淙突兀無
妨傲支離欲任慵葛洪祠畔覩韋偃畫中逄竹老猶輸
勁蘭衰自讓茸惟應遲幽客寒月共聽鐘
一夜
一夜秋風徧草堂空階凉月迥如霜水禽噪客喧蘭渚
山鬼窺人傍茘墻澷興詩成閒處詠絶交書在篋中藏
禰衡短折嵇康死始信時危不昜狂
南榮
破絮罷朝眠南榮兀坐偏不知愁有力翻恨酒無權日
愛趙衰暖風憂張旭顛還憐曝背樂難得獻君前
有感
始信天難問誰言照便廽单車孤使去一篋謗書來絺
繡真犧累青黃是水災巫咸何處呌還望帝閽開
山中招吴明府飲酒
青山如故人别久情愈好投館未停驂一笑先傾倒故
人狎主此青山年年為政心長閒胷中自具丘壑古衣
上時露烟霞斑憐我愛山癖置驛常近青山側手携陶
令巾腳踏謝公屐巗頭紫翠落紛紛朝來暮去唯行雲
林間獨寉引幽步階下流泉洗俗聞十千沽得吴市酒
玉壺朱繩繋雙肘折簡殷勤問故人肯來共酌青山不
白衣蒼狗時時新桑田三變底須論相逄不改生平意
只有青山與故人
鄒黎眉令子
片玉是肌膚天成骨相殊已能諳調笑詎僅識之無客
喜爭摩頂親憐任挽鬚看君時抱出何似鳳將雛
託九江守江侯問彭澤令李君消息
寄語潯陽宰風流挹妙才遥知書到日定值鞠花開邑
小稀停牘官貧罷舉杯江州使君在應遣白衣來
聞學士張蕢山先生去官二首
北使新傳信西江又上書事危同折檻情急類牽裾葵
藿終須罄雷霆幸尚虛玉階立仗馬相顧道何如
十載登朝夢扁舟去國程
主恩誠浩蕩臣罪自分明肯負論思職羞高諫静名知
君戀闕意耿耿寸丹清
十月二日作
簇蝶金泥罷舞裙帳中殘夢晝氤氲可知半面剛畱郤
猶勝他時覓少君
河上
楚魂湘血兩悠悠離恨從來怕遇秋腸斷今朝河上路
他年忍為再廽眸
無題
一寸萬愁侵危腸九曲深銷魂惟有别擁鼻不成吟枕
上明傳恨尊前暗損心何曾通嬿婉只是費思尋苐一
花難種初三月昜沉已知虛却扇猶自惜遺簪嗚咽村
邊篴淒凉屋下砧東厨步兵淚痛灑定誰禁
按圖
按圖何處索驊騮惆悵空羣一顧休珍重昭王求駿意
年年馬骨長如丘
嵇留山抱犢圖(二美人侍側)
經年抱犢意如何消得佳人一盼多應笑當時窮寗戚
有誰相和飯牛歌
吴使君席上遇宣城沈生長歌
敬亭才子何絶竒長髯飄灑青雲姿開襟恍疑握冰雪
摇筆便欲奔蛟螭延陵使君今大雅傾身接士心彌下
道旁頻見駐旌旄市上時聞停駟馬神物會合豈偶然
嘉賓賢主人争傳恰如碧眼兒忽覩珍珠船又如驊騮
騄耳逄伯樂追風逐電相後先三釁復三沐禮數踰常
賢階下親結王生襪衆中獨贈繞朝鞭賤子迷方適至
此往往躡屐參華筵見之感歎生慕悦令我胸中磈礧
抑塞登時捐天下幾人未聾瞽風塵碌碌徒相苦犧牛
常自被文繡爰居公然饗鐘鼓一人知已死不恨紛紛
輕薄那足數乞米肯向陶胡奴求食須從謝仁祖丈夫
致身會有時不用蕭條色如土杜陵廣厦千萬間但願
使君永作寒士主君不見東京甲第高刺天五侯七貴
門喧闐三千珠履士過眼成荒烟又不見石家金谷夜
宴客車行醴酒馬行炙昔時歌舞地今朝狐兔迹手中
盡我金屈巵令名不朽君須知古來惟有留賓驛人人
只說鄭當時
冬夜過汪大閑話時予將入都
荷衣脱郤換朝紳再向東華趁軟塵敢道身真違鹿豕
可緣形要上麒麟鬚眉尚在終嫌我項領無成合讓人
不信孤懷常脈脈相逄未好共君論
江湖廊廟總漫漫出便難時處更難捩手覆羹寕自取
轉喉觸諱太無端未知血向何方灑暫覺心從此際安
猶有無聊堪慰藉期君為我一彈冠
題馬相士英畫蘭卷子
蕭蘭同盡復何言卷裏春光似故園想得當年含墨意
如何不怕礙當門
寄彭十進士
憶得金昌别蹉跎復幾年懷君長落拓媿我屢迍邅寂
寂供人笑倀倀暗自憐風塵頻撲面霜雪漸侵顛櫪馬
思千里韝鷹盼九天未能忘小草還望涉前川忼愾王
陽綬殷勤祖逖鞭相期終一出休辦買山錢
鍚山雪夜飲對巗舍
雪花片片大于席庭下碎瓊踐一尺主人投轄客忘還
明燈促坐重閉關清酒三升面沃若狐裘雖暖不堪著
北風吹雪入簾來堂中庭下共皚皚對雪還思何處好
門前便是九龍道主人清羸絶世顔四坐朗如行玉山
九龍岞崿攀難及未若主人近可即千巗萬壑胷懷間
随人領取心更閒東方漸高柝聲急烏頭盡白啼不得
客愛主人進一杯殷勤莫放玉山頽
題昭陽李季子詩卷
寒燈照雨夜忩幽横吹纔聽淚已流彷彿餘音詩卷裏
憐君比我更多愁
絶句
初見江草綠復驚江花紅自憐惘惘意怎底對春風
枕上聞鳥鳴
林鳥才一轉羇懷已萬端不辭言語拙真恨羽毛单出
谷勢方遠遷喬路更難春風來枕上秪是助汍瀾
河上
莽莽河聲不斷愁拍天驚浪共雲浮幾時來告兩黃鵠
終日忘機雙白鷗使者徵求徒躍馬靈巫歌舞只沈牛
憑誰為語波臣道宵旰須寬
聖主憂
途中晩發
風急雨瀟瀟行人晩渡橋野花濃淡色官柳短長條扳
處方離别開時正閴寥誰教背鄊邑錯恨馬啼遥
清明
暖風芳草盡傷情客裏昏昏不記程林外賣餳剛喚過
忽驚今日是清明
客中見新月
馬頭新月正纖纖作意随人到短檐長有清光流肺腑
不知霜影入髭髯最憐迢逓頻移席為愛分明數卷簾
靈藥搗成應乞我免教愁病一身兼
途次遇房慎菴候考吏部入都
梁公好孫子獻賦舊同遊判袂當京雒班荆喜道周郎
官應星象啟事更風流早待銓人物提衡遍九州
偶成
極目驚沙卷斷蓬敝裘羸馬夕陽中劇憐喪狗形相似
妄儗猶龍氣不同少日幾曾嗤鄧禹晩來祗自笑揚雄
九衢咫尺非容昜䠥&KR0887;何當見此翁
村舍梨花
承露玉盤新生成絶點塵真嫌脂粉涴不許蝶蜂親投
宿疑鮫館通名是璧人郤憐荒徑裏占斷十分春
晩望
暮雲深樹帶遥津斜日平沙少去人惟有多情河畔草
青青一道護雕輪
旅舍燈
微燄消欲盡餘光寒尚熒不甘為燼滅強欲向人明幽
稱僮酣睡昏驕鼠鬭爭羈愁正無頼默坐數殘更
題沈侍講應制詩
月眉雲髻衆爭誇一縷先封繋臂紗多少秋宵眠不穏
竹枝插戶待羊車
予與秦中李大令屺瞻相慕甚久尚未識面旅中
忽蒙枉顧值其初罷官感賦此詩
鼓罷焦桐歎絶倫相逄都惜爨餘身多時把卷親佳句
忽地通名似故人萬累未除那免恨一官雖去尚留貧
釣璜夢卜尋常事聞道君家渭水濱
屺瞻偶為武人所詈戱柬一絶
㶚陵夜獵罷亭尉醉呵聞幾時北平守重拜李將軍
同屺瞻聽琵琶伎三首
共聽旗亭一夕歌關山迢逓奈愁何可堪處處浮雲在
魯道難於蜀道多
聲聲怨似扣哀玉片片清如擊斷冰座上豈無白司馬
尊前自對鄭中丞
知君世本謫仙家斗酒千篇樂事奢閒煞清平三調手
却來村舍賞凡花
歴下贈德州盧進士(予兄所取士)
前年獻賦動京華到處人驚手八乂盡道崔盧真舊望
不知孔李是通家新鶯乍囀眀湖柳驕馬曾嘶上苑花
自媿周南留滯客逄君青眼倍咨嗟
題齋壁
荒階十月尚鳴蛩老樹無枝宿鳥空未晤前賢真樂處
簞瓢風味宛然同
紫陌詩柬曰緝侍御
紫陌風吹撲面烟朝來昏去只駢闐便教白日有沉處
爭奈紅塵無盡年得路馬皆矜騕褭隔簾花更鬭嬋娟
何如一叩梁居士半夜心清繡佛前
瞢騰
醉便瞢騰醒便哀思量無計絶嫌猜千條盡燭難爭月
百樹竒花不當楳倚柱立多頻悵望遶廊吟徧只徘徊
瑶池宴罷須臾事一瞬終看八駿廻
贈琹客陳生生嘗從張御史渡海使琉球
一曲南風始奏薰碧空飛盡海山雲莫言古調無人賞
猶有魚龍會識君
寂寂
寂寂空庭淺淺齋愛閒最喜是無才蒼苔舊為尋詩破
素醖新因撥悶開蹀躞馬看隔巷去悠揚蝶怕過墻來
羸童擁絮呼慵起不信春光到郤廽
吾廬
浩蕩東風寄此身吾廬雖破足相親月如遠客歸常夜
花當離人見隔春誰信東方官是隠應知原憲病緣貧
此生争不甘淪落未解何門去掃塵
黯黯
黯黯輕寒減復增半牀眀月一簾燈睡難穩似懷春女
坐易枯如結夏僧雨細尚能淹楚簟風疎渾欲透吴綾
眀朝怕向城西過愁對峨峨數仞冰
偶見
公子垂鞭出禁城翩翩珠勒映花眀金丸脱手知無數
莫為烏鴉彈惡聲
送薛大武給事罷官歸里
無嗟壯歲早抽簪去國休為澤畔吟當宁愛才還側席
故交惜别更沾襟階前白馬行空意臂上青骹竦漢心
隠躍眉端黃色露看君那肯老長林
咸池
想像咸池出浴遲扶桑隠隠最高枝無人為喚陽烏睡
萬國中天待照時
重到院中作
玉堂鈴索響丁東禁籞深沉有路通春色未須悲晼晩
花光猶自愛蔥蘢坡前視草鸞俱集池上吟詩鳳不空
肯笑一枝棲處少幾多梧竹月眀中
舊遊
犀押湘簾拂地長舊曾遊處撲衣霜凄凉漢室黃金屋
惆悵盧家白玉堂蘭為作膏終化燼桂緣經蠧枉留芳
一雙紫燕尋巢入只認當時玳瑁梁
院中花
灼灼粉闈曉輝輝青𤨏晨自矜曾笑日不肯更撩人蝶
舞看無數鶯啼恨太頻誰知禁苑裏亦有寂寥春
出城望西山遇雨却返
萬重雲霧暗嚴關紫翠蒼茫窅莫攀會待長風俱掃盡
家家開戶有西山
雲梯
鶴困深林玉貯泥強將病眼望雲梯誰能寂寂心無悶
長悵悠悠運不齊魯國豈知容海鳥秦臺枉自駭山鷄
多情紅蠟相憐惜只向春宵淚似啼
題苕文紫藤架三首
紅塵日日馬蹄生踏遍天街不記名只有君家容易認
紫藤花底讀書聲
幸與高賢相近栽芳菲那肯鬭春開除君共我憑闌望
更有何人解看來
輕紅澹紫自然粧拂檻拖簷錦幕張却惱楊花太無頼
異香深處獨顛狂
過安邱公故第
隂隂古巷晝長幽一度經過滿目愁謝傅圍棋無别墅
庾公明月有高樓(公在日有言其第宅踰制者勅使按驗惟小樓數楹)馬嘶徑
熟行頻駐燕蹴簾空去不留獨抱鮿生兩行淚感恩兼
為感時流
胡給事宅邊聞蝉
一樹金風動晩烟苦吟狂噪夕陽前早知徒聒愁人耳
争似寒宵抱葉眠
題吴君聞夏詩卷三首
楓落吴江句乍成崔郎五字擅時名看君衮衮千篇在
好遣前賢避後生
官舍秋風歎二毛感君詩句慰蕭騷抽毫欲報還搔首
始信陽春調最高(集中有贈予二詩)
一卧窮荒歲月多君家難弟恨如何新詩一變當年體
和盡隂山勅勒歌(君家漢槎予同年生久謫塞外嘗於友人處見其所寄詩叙述彼中景狀)
(悲慘動人君集中亦有寄弟詩)
中秋夜對月獨坐三首
乍雨却成别(是早微雨)忽晴如有期人誇方滿際吾惜漸虧
時消息誰相待升沉自不知此中能會得何用問庖犧
遠霧参差卷明河淺淡流清光能皎皎孤客共悠悠敗
砌吟蟲雜卑枝宿鳥幽寂喧随物感吾意總無留
楚蜀方添戍江閩未息兵
國憂今日急民命此時輕短杵傳鄰怨長謠識旅情殷
勤中夜月好炤鐡衣明
乙已除夕前一日邀吴處士小飲時予自都下歸
抵家六日矣
窗拂蟲絲逕翦萊為君解榻暫徘回無多景已除將盡
有幾人能暇即來碧裊香抽雙穗出紅催燭報一花開
相逄莫澷嗟窮老差勝天涯濁酒杯(處士向同客都下)
丙午元日和吴處士
身世無勞喚奈何宦情鄉思兩蹉跎酒中千日秪嫌少
鬢上一星猶怪多標格未妨梅冷淡風懷猶怯柳婆娑
何人能解陽春意怪爾輕為白雪歌
人日
新年春色暖融融人日晴光更不同水向野塘猶自綠
花非繡幕亦能紅聽鶯樹下霑初雨試馬堤邊畏晩風
若比道衡鄊思苦還家已是二年中
得二兄貴陽除目
十年初見一官成誰料翻為萬里行塞馬亦知難預計
原鴒無奈獨關情僰中童叟瞻冠蓋黔口山川記姓名
我乍廽車君叱馭相期忠孝是家聲
梅花
千林靄靄淡斜暉獨凭闌干露濕衣但愛笛聲清似水
不知片片玉鱗飛
偶成
婷婷嬝嬝十三春撩鬢當筵色色新莫為千金輕一笑
枉將下蔡望時人
過山莊荅鄰人問
幾年蹤跡厭蹄轅倦翮新思返故園適興已無欵段馬
消愁還有雀羅門忩前鳳餒桐生子階下龍吟竹長孫
二頃甘禾桑百本與君事業在山村
村舍見紅紫葵花開特可愛
插棘編荆茒舍清此中誰儗見傾城紫丝作障遮空暗
紅錦裁衣曳地明惆悵忽從攀處得淒凉多為别時生
不須更結繁華夢野蝶山蜂自有情
得汪大都中書訊予近况賦此代荅末章兼懷王
十一兄弟
層疊離懷黯自知劇于茹檗亂于丝夢中屢逐追歡地
醉裏頻吟贈别詩怕按危絃腸易斷懶拈清鏡鬢先悲
黃金若使真堪採不鑄君來更鑄誰
岐路西東舉足生故鄉翻似異鄉行石碑銜口誰能語
棋局中心自不平虛為花殷憐宿雨每因月好厭春晴
淳于善笑唐衢哭未敵長吟半句情
浮雲晻靄日車蔵東望扶桑萬里長蜃自蔽空難作屋
虹雖架遠不成梁移山欲笑愚公拙填海終悲帝女狂
争敢遽誇身事了一竿烟水便相忘
陸家兄弟本竒才入洛聯翩塌翅廽空有心常依禁闥
可憐泣盡化瓊瑰(二王皆以郎斥)泥埋騏驥終教瘦雪壓芝蘭
不放開曾忝交知稱夙昔暮雲春樹更餘哀
讀亡友朱生遺詩
文心雄骨兩成塵黃土生埋玉樹春一代尚無容跡處
九泉那有愛才人珠沉斷浦光終露劍沒深淵氣自新
比似山陽聞篴淚今宵卷裏更沾巾
贈張秀才十二韻
楚楚張公子清新千首詩才堪題柱日年正棄繻時盡
愛成風筆争誇倒峽辭連章珠作貫单句玉無緇比射
穿如札為鋒銳若錐王髯應結舌汪瘦定低眉(予嘗稱海内詞)
(客二人汪琬苕文王士禎貽上也)謬許將蠡測多慙類管窺枕中行擅
秘席上屢稱竒欲和還搔首纔吟便解頥時名甘避汝
古調會矜誰李泌推仙骨楊修是小見投桃真恨拙報
玖莫教遲
方塘
方塘如鏡月如弦綺陌風光只似前草暖庾郎盤馬地
絮飛謝女詠詩天重尋好事疑經夢更盼佳期恍遇仙
待與何人共擕手隔花羞見蝶翩翩
一炷
一炷心香半夜鐘落花時節感相逄未知别後情何限
但覺春來恨便濃官閣鶡曾欺彩鳳洞房犬亦號烏龍
塵間真偽誠難辨弱水仙山隔萬重
春日
柳短間莎長春風觸處狂蝶飛遺剰粉鶯過炙新簧銀
榼頻傾酒金罏滿爇香可容窮阮籍一慟綺羅旁
二十二夜月
四更三點萬方眠起步清光思悄然捉取妖蟇付靈藥
不教破鏡上青天
柳
裊雨拖烟萬萬絲秋來顦顇不勝悲何人曾到靈和殿
記得君王手種時
雪洲給諫夜過
奎光東壁黯神傷閒夜相携酒數觴鳳脛照殘人寂寂
魚腸看罷月蒼蒼羅衫浥醆㾗常溼粉紙沾煤麝更香
共話滄桑十年事一聲觸撥泪千行
偶成
不識平陽宅今看拂面花春風是何物只許在君家
董孝廉蒼水入都詩以訊之
青衫破帽老騎驢尚有狂吟癖未除入市摇頭誰識汝
逄人擁鼻只愁予囊中留得一錢不篋底贏將萬卷餘
聖主若求詞賦客雄文今日似相如
送劉教諭之唐山故相安邱公長子
一經且莫歎磋跎韋相傳家事若何每念恩施同戴嶽
忽驚歲月似流波自從東閣丘虛後時過西州慟哭多
白首門生憐尚在郎君今日又鳴珂
送錢孝廉南歸謁其座主慕方伯
獻策歸辭
帝里游送君仍復上扁舟屠龍有術身空賤相馬無經
世自羞疎雨過城槐葉暮夕陽連樹早蟬秋還聞博物
司空在拂拭光芒動斗牛
東城行
東城上酒一尊東城下冡三尺分明記得冡中人舊是
東城飲酒客㫺日高臺貯歌舞今朝廢院牽荆棘繁華
俄逐東逝水歡娱難駐西飛日登丘一長望惟見草間
狐兔縱横迹欲弹雍門琴悲風轉蕭瑟世無孟嘗君誰
能聽之生於邑君不見千人萬人邪許聲東城又報新
第成
遊俠篇
君不見道旁遊俠客衣冠結束何濟楚十千㪷酒共歡
樂下馬握手吐肺腑腰間短鈎冷血腥借身報仇不知
數黃金牀頭飛電光滿堂顔色焦如土吁嗟乎夷門軹
里何人斯千載之上亦可疑
題錢宫聲畫蘭扇
只此數莖色離離幽意繁宛傳騷客怨疑共美人言未
必求充佩猶應畏礙門羡君懷袖裏吹氣不勝温
江上偶成
欵欵風傳澹澹鐘低空暝色暗千重欲將何物銷塵念
每為芳時損病容江外餘霞憐謝眺柳邊新月想王恭
華陽書信今宵到憶得前身住此峰
寄二兄萊蕪二首
見面常虛歲開椷動隔旬誰憐彊項吏猶作折腰人薄
禄仍懷寶清時且積薪朝朝拄手板岱色足相親
弱弟煩且念狂奴態未除祗緣甘失馬詎敢學㷊魚詩
壘頻分閫糟丘屢卜居翻思對牀夜風雨閉空廬
贈慕寉鳴方伯慕嘗使海外受島帥降
早聞儒術振關西閩海還看靖鼓鼙島上降王捧馬足
道旁垂白卧車泥共推雅操南金並真仰高名北斗齊
今日屬公分陜事可教江左慰殘黎
燕
翩翩雙燕子相别隔年賖去日秋千里來時春萬家新
泥坊底葉舊壘屋檐花欲問烏衣事前朝日未斜
寄阮亭淮上二首
長淮濁浪晝喧豗如水門清日日開獨撫素琴堂吏散
自烹新茗埜僧來啣杯便合無公事作賦應驚有異才
待寄相思與明月高樓頻上影徘徊
短髮蕭騷卧澗阿非才爭敢怨蹉跎蘭生幽谷凄凉慣
木老深山擁腫多澷倩青蝇為設弔空勞閒雀與張羅
涉江祗道風波惡欲采芙蓉奈遠何
過呼先生郊居
先生竟白首日日坐空林鉏菜英雄事灌園高士心魚
跳蓮葉外蟲響荳花隂客散將歸去時聞梁甫吟
偶見
百尺樓臺上矗天千人畚鍤不論錢勸君棘艾休芟盡
狐兔他時欲穏眠
清江旅次
信美猶吾土登樓百感生雕龍還自笑畫虎竟誰成易
下春風淚難平夜雨情故居連上苑喬木正遷鶯
將登陸寄書二簏旅館戱題其壁
讀書易為感廢卷復愀然曬腹驕時軰懸頭哂㫺賢縱
横點鬼簿雜沓祭魚篇尚可千瓿覆休教便棄捐
過阮亭署值其卧疾
小院春風散鬱陶簾前草色妬青袍知君正抱安仁恨
三十休教有二毛
河上早發
喔喔荒雞旅夢廽驛門纔啓馬啼催道旁曾見裂繻出
候吏還疑投筆來西望長庚光勝月東奔河水疾過雷
青禽一去無消息鴆鳥如何好作媒
萊蕪家兄署
青山匝縣城澗水比人清徑僻稀郵跡官貧稱邑名村
童呼犢起瘤女報蠶成塵甑前賢事休令獨擅聲
贈静海令同年衛侯衛先為保定推官
故人昔佐郡三輔已馳名疲邑今為宰期年政又成胡
威匹絹美劉寵一錢清試聽輿人頌知君更足榮
役久
役久已忘瘁登臨忽自傷客情魯酒薄鄉思越吟長望
盡遊元氣愁來塞大荒帝車高指處應記是中央
小遊仙詩十二首
員嶠松仁大若壺携將日觀賭摴蒱偶抛數粒沉峰腳
不道曾封五大夫
滄瀛清淺未揚塵此日麻姑又問津寄語蔡經灑掃待
方平相過欲烹麟
玄洲四序只如春王子茅君作比鄰來往不須争禮數
櫻桃花下著綸巾
傳道西王下碧虛摳衣趨侍五雲車眞言不敢教人捧
肩佩盤囊貯玉書
自信成眞自未憑嘿朝常灼九枝燈乘風使者遥相賀
仙牓題名葉静能
天半剛風特地吹塵軀憑仗得相随青鸞未慣人間事
郤怪兒童不解騎
度索蟠桃得種來玉田金劚手親栽三千年後身猶在
看取紅花一樹開
雷府煩勞不昜為清班惟有八霞司頑仙也愛文章事
把卷同吟丈丈詩
上清無事不成忙河伯相邀賭桂漿贏得先生開口笑
人間已是電飛光
紫雲穿處日初斜上士飛軒降碧霞乞與安期一枚棗
看來只道玉園瓜
上眞相喚共閒游風霧為波偃月舟善現城中才一日
人間千歲事悠悠
一簇笙歌出海雲夜深同宴小茅君先生醉後揮狂草
墨汙星娥紫電裙
吴郎歌贈虞升秀才
吴郎白面紅頰顴風姿奕奕人中仙蕭條僅有馬卿壁
寂莫秪守揚雄玄鄉里兒童好項領紛紛得路争先騁
吴郎三十猶麻衣獨抱殘經弔孤影側聞使者選才賢
喧傳吴郎早著鞭乂手萬言應時畢衆目一葉當先穿
男兒有身誰不羡要令千人萬人見槖筆須登白玉堂
振衣應入金華殿上林二月花參差馬蹏蹀躞香風吹
摇鞭躍馬看花去始是吴郎得意時
山行
春濃如酒水如油乘興東風上釣舟壯志已消還擊檝
孤懷無柰更登樓柳條愛客舒青眼梅蘂禁人弄白頭
早被山靈暗相笑年年心事遠沙鷗
題葛處士庭中綠萼梅
短竹疎籬處士家閒門深閉日初斜凢花看盡無顏色
應為仙人萼綠華
梅花
標格非不好孤高難共親傷離長在眼贈遠與何人照
水唯憐影含風只弄顰窺墻寕有意宋玉枉傷神
舟中雨
倚篷獨對冥冥雨卷箔時聞翦翦風坐似維摩方丈裏
人如陶峴畫圖中掠波水鳥一雙白照岸林花無數紅
歌罷滄浪還自哂塵纓欲濯與誰同
酬錢叟贈别二首
識君名姓廿年前此日相逄雪滿顛入市吹篪心尚在
當筵撾鼓態依然唯應酒到常開口但合詩成自聳肩
枉說長安半知已幾人為辦買山錢
栖鴉門巷冷如冰剥啄隨人喚不譍賸有數編堪永日
還懸一榻待高朋違時祗恨鬚眉在憂
國頻教涕泪增更擬期君定何處吴山越水一枝藤
同魏侍郎環溪先生寄李學士厚菴二首(李時奉諱家居)
疾風勁草共稱難真信喬松耐歲寒此日敢云臣節盡
千秋惟覺已心安人間大有當為事天下從今著眼看
自古盛名非易副期君努力答弹冠
屈指征軺盼望頻音書忽到淚㾗新
帝方需爾為良弼天忍教君作鮮民讀罷蓼莪應有恨
聽殘風木轉傷神顯親他日無窮在聊復裁詩慰故人
附錄魏象樞作
閩海由來禮義鄉妖氛忽爾報猖狂奴顔婢膝真無頼
大節孤忠倍有光間道蠟書臣分在中朝綸綍
聖恩彰平生學道今方用自愧衰庸老侍郎
心戀
彤廷出戶難
至尊久已鍳忠肝綢繆鄉土休遺策保護家門莫苟安
忽抱椿庭千古恨可憐苫塊一身單生芻欲寄關河
阻靜夜題詩月色寒
憶故山柬說巖先生
家傍東吴鱄設諸思歸日夜未曾除夢題笠澤波間寺
心憶靈威洞裏書後樂先憂公正在昨非今是我還知
終期一奏
重瞳聽乞取江湖養拙疎
附錄陳廷敬和作
傳柑時節見桃諸物候鄉思未破除自愛松風弘景
夢已多經笥鄴侯書某丘某水今無恙公望公才世
得如欲解朝簮先讓我青春雙髩又蕭疎
立春日叠前韻柬說巖先生
九十春光信有諸六分取次一分除(唐人云六分春色向人流今歲以正)
(月十二日立春則六分已去一分矣)客來厭聽新生事老去愁逄未讀書
撾鼓燒燈誠欠此焚香掃地亦悠如西園桃李休相笑
松栢青葱那便疎
附陳廷敬作
莫向東風弔望諸黃金恩重讓新除頻年霄漢依經
幄數紙龍鸞捧
御書師友平生夫子共文章當代幾人如春來崇政朝
朝會名迹相親應未疎
聞李雷州陷賊不屈二首
嶺南斜日戰雲埋盡說雷州太守來幸免鴟夷浮骨去
并無馬革裹屍廻一身取義誠何悔百口同歸實可哀
深憾竟稀血胤在不留殘祀慰泉臺
孤城援絶執奚支嚼齒如聞怒罵時人道鍾儀作囚鹵
吾知南八是男兒生羇命已看同寄身在心還欲有為
厲鬼從來能殺賊祝君速死不須疑
讀書齋偶存稿卷四
