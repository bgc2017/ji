讀書齋偶存稿卷三
禮部尚書銜葉方藹撰
飲亮工侍講庭菊下四首并請蕢山學士同作
嗟君庭前菊才踰二尺彊擢秀無人處不言彌芬芳細
枝青玉潤繁蕊黃金香幾時飽雨露早見吟風霜他家
豈無花華屋高筵張粲若叠綺繡豔欲奪姬姜我思匪
伊存相遇等道傍胡此獨延佇百廽嗅難忘
草木有臭味托根君子堂有草名維薏厥狀頗類菊青
莖間翠葉經冬鮮如沐菊性甘且龢食之薦嘉福薏苦
如艾蒿中更含辛毒如何逞顔色歘忽奪吾目為辦湏
及早芟除貴神速種菊勿種薏期君共相勖
屈子餐落英至今清沁齒騷客借品評千載稱芳美胡
廣飲菊泉百齡負訊毁惜哉神仙藥遺穢等馬矢彼菊
奚與焉醜好係人耳今日植君廬他年視君履困逐有
靈均榮壽有伯始請君擇於斯勿自貽菊耻
堂下數竿竹堂上千卷書所喜菊有鄰維德翳不孤况
復三徑開招尋來吾徒無勞白衣送主能貰百壺葛巾
漉花前觴行如轆轤浩歌靈府寬頓覺逼仄除一醉便
欹枕安知非吾廬笑彼芳蘭花日憂當門鋤
附張貞生和作
病起惋菸䓃衝颷彌矯彊叢桂迸金粟繽紛早减芳
橘柚圃中叟朔北鮮餘香彼美庭前菊曷嘗示矜張
雜色均承露正色更凌霜天然如處子驕寵薄齊姜
幽人顧比德移之就坐旁譬吾性情交紉佩矢弗忘
緬思昨夕會須記蘇子堂癖哉晉處士種秫兼種菊
種秫偹醇醪種菊厭膏沐所托在素心不與爭厚福
徘徊籬落間吟賞遠螫毒非羡方家言枕之足澤目
招集寫清風客來喜不速勿愧彼孤芳滿飲交相勖
蓮以君子埓菊以隠逸齒韓公題晩節鍾子稱五美
奈何蟲蠧之苖葉遭齧毁剪氏急殱除未嘗費一矢
聲罪蟲何知物與人同耳虎而翼者紛賢哉謹&KR0894;履
蟊賊乘間侵壊心自此始菊死猶可懷心死實可恥
餐英不能飽剪葉不能書或曰菊性傲霜節介以孤
惟傲實凶德狷潔豈其徒睨視諸躭逐高士許挈壺
四序元代行循環若轆轤焉得獨寄傲習氣盍蠲除
陶淑中且和萬物共蘧廬胡用太倔彊為汝帶經鋤
成給事貽詩却贈四百字
窮巷不設羅羣雀晝喧闐忽聽剥啄聲從吾兩版傳云
是成黃門遣使貽詩篇展誦未盡紙喟然發長歎長安
仕宦路車馬若雲煙夫子秉亮節趨舍异時賢大冠張
如箕惟君不慕官積金高至斗惟君不愛錢奚為抱慼
慼音促多煩煎誠知體國意憂憤寄所宣方今寓縣急
不啻身倒懸滇閩首糜爛荆蜀繼劉虔巨憝愈桀驁羣
寇彌紏纏
王師出經歲未見奏凱旋軍行頼宿飽士馬始騰騫一
日費萬金何可令久延計臣持籌坐仰屋目徒穿近聞
賊稍逼氛㷔瀰秦川山河百二地烽燧相接連處處繁
螟蟘戶戶化螘蝝此軰皆赤子
皇恩沐多年如何甘附賊盗弄吾戈鋋中間詎無故所
宜察其端得非長民者撫馭或乖焉朽索絆六馬反更
嚴箠鞭從來制勝策貴在防未然曲突徙其薪功居焦
爛先誰得將此語一奏
重瞳前
朝廷置臺諫耳目責所專庸庸厚福子出口懼尤愆獨
君著讜直受知
聖主偏此誠國大計呼吸安危關伏蒲早論列片言可
回天何用徒悒鬱枉費餐與眠三代士執雉耿介性不
遷伏節死官下寕計身安全予本竊禄人進退屡迍遭
尚啣孤婺恤未肯軫飢寒君詩觸吾緒一為寫纏綿還
期鍳愚戅庶勿負拳拳
阮亭入都久不相見悲喜交集即事四首
與君三載别人事靡不有百憂搗枯腸有似杵舂臼飄
蕭領上髮早衰媿蒲柳君顔方郁然于思只如舊新亭
風景殊舉目淚沾袖神州忽陸沈誰欲任其咎猶聞窟
室中鳴鐘正飲酒軒車争道馳但誇熱炙手焚棟且不
知奚暇慮焚牖稍稍吐憂恤往往得訕詬吾願糊其心
不復辨可否共君黯無言相對惟指口
温温考功君粹美瑚璉器對之心自遠淡然釋勢利如
何弗憗遺歘爾便委蛻新城一抔土宿草已如篲斯人
招不起朅來對難弟把酒話疇昔俛仰疑夢寐向我噭
然號眼枯反無淚浮雲惨不行陽精忽淪墜始知匹夫
誠可以動天地彊思慰一辭肝腸亦先碎感此在原情
為君廢棠棣
少小弄弱翰所業在縹緗左畋右復漁什勞鮮一償晩
來始自悔暗室苦倀倀宵夢一鴻生峩冠切雲長衣間
破寳璐隠耀明月光笑吾枉辛勤白首同面墻敗絮馳
荆棘何時得康莊覺起視庭際星河未渠央恍如飲沆
瀣心腑生清凉誓將畢餘生往求聖津梁盤旋周孔地
游戲羲文場安能守雕蟲爼豆班與揚曝温芹味美獻
君幸勿忘
古人重進德尤貴得師資麗澤繫大易伐木𢋫風詩求
友於今世岌岌其難之宗國無君子子賤焉取斯翼翼
魏先生言行稱人師齊心對屋漏儼與九賓期吾愧私
淑久悔吝猶日滋君為某曹郎昏旦得相隨江漢黃鵠
卵抱之須魯鷄大圭費雕琢良工堪礱治莫前美莫彰
莫後傳莫知兩賢如繼起千載此一時
大雨屋壊說巗學士貽詩相慰為賦六章奉答
鵲巢緣風遷蟻穴因雨移智不如二物坐見此屋隳昨
夜棟忽折殷殷南山雷誰為王夷甫而受排墻灾
匡坐三歲餘容膝良已足雨工何不仁歘忽壊吾屋譬
如新宫灾對之三日哭禍匪降自天握粟思出卜
病卧移旁舍下濕上復穿室中縳葦筏人渡學螘緣饑
烏噪檐際跕跕疑飛鳶何如馬伏波曳脚望青天
雨來風浩浩卷瓦秋蓬根妻孥呌且噪沸羹聲紛紜吾
耳如懸瑱褎然如不聞仰首視屋漏不愧復何云
吾憐鐡衣子六月戍萬里鸛鳴兼婦歎歸室未可儗自
慙縻薄禄端居誦經史琴書無恙在一笑斯可矣
東鄰陳學士大厦今一木貽予破屋篇閔吾情何渥願
言得斯人早秉國之軸寒士生歡顔長庇萬間屋
破屋行陳廷敬原作
破屋不任葺四壁空嵯峨夜半風雨至屋漏成洪河
漂搖增繁憂夏秋連滂沱崩騰奪視聽耳目被傾邪
詎誰錯昏畫實恐隂陽訛重茅卷輕湍餘花委廻波
空梁燕雀飛蝙蝠伺其窠禽鳥饑為身所見理則那
黃鵠翅翎濕亦如嬰虞羅悲鳴如有訴翻懼彈射加
偪側南巷士移居近西家書籍正捆載瓶罍亦紛挐
君如遷喬鶯吾如盤室蝸破屋雨不止壓覆將如何
感君有同患寓意於詩歌
酬玉汝孝廉
采金鑄范蠡買絲繡趙勝多君欵欵心懷抱靡不罄吾
衰百無能窮老一身併徒持匹夫志謬托逹人命苦節
或難貞長貧諒非病衆棄獨君取情親舍貌敬使吾賈
餘勇年徂氣彌勁時俗妬蛾眉謠諑今方盛婉孌季女
饑獨宿空閨静安能重跕屣再與倚門競
送徐生
徐生苕川秀文穎世無匹少年愛竒字頗能讀雌霓往
者官辟雍校士實所職衆中覯徐生奚啻獲尺璧今春
辭親闈跨馬返鄉國吾家太湖西距亦不咫尺甚思樵
釣美亦欲投冠幘他時知過訪良舟得良覿荒齋何
所有草木有蓊勃乞生為十詠聊以書吾壁
花下
吾庭不半弓雜植竹木繁娟娟丁香花託吾西南垣陽
春三二月桃李曜朝暾此花如静女婉孌獨不言豈無
心中恨待與何人論兩年吾對汝惻惻暗傷魂默坐細
推測恍悟倚伏根寂寞少懽愉榮盛非久存天機自啟
閉人理孰畔援呼童即布席花下開清尊
與友人飲酒五首
茲酒清且美何如頋建康汪汪照尊卣湛然几席光吾
素不名飲而頗知平章惡酒如暴客踅人勢莫當涓滴
乍沾吻芒角突撑腸甜酒如佞人柔媚非善良多食苦
煩悶關鬲暗受傷拒之恐不速那敢洗醆嘗頋獨愛茲
酒一舉盡累觴意切比中行豈若狷與狂冲和得至味
令吾形神臧古稱君子交唯淡乃久長
京洛多貴人張筵日兼夕名酒産四方不脛走都邑寧
愁道里遠往來輙置馹人肩或顛仆馬背時汎溢每計
一罌到何啻十金直緘題復再拜輦載輸豪室貴人酒
苦多對之宛不識譬若漢廷上用人常薪積棄擲壁落
間累累等塼埴吾如揚子雲一䲭求未得兹酒偶然至
相夸動顔色甕面未及啟酒器已屡拭折簡召吾友引
杯同岸幘清聖濁亦賢從容考其德物遇良有時奚用
多惻惻笑彼井泉冽終古歎不食
唐堯罄千鍾尼父盡百觚季路苦嗑嗑十榼不能無兩
聖暨一賢相望千載孤看君比長鯨一吸無江湖入室
或未優升堂諒有餘吾飲不五合欹倒須人扶醉中發
高詠猶自述黃虞鄙哉斗筲器斯豈聖人徒
吾愛劉伯倫飲酒得真味五斗差解酲浩歌過朝市君
看如此人底物視富貴一鍤動隨身即是窀穸具形軀
尚作逹外嗜那足累不見衛與霍戚里薰天勢起家象
祁連今亦成平地欲澆一杯酒枯骨無生氣
昨日公卿側逐隊前上壽低頭不出氣有若三日婦酒
行盡膝席四坐停觴久仰面吐一言愕眙下堂走今朝
遇故人雨中剪春韭發醅新甕香饞涎免流口促坐共
嗢噱渾似脫械杻不知烏雌雄那問獸牝牡指吾頭上
冠譬彼階前帚董龍今安在此時何雞狗君毋多酌多
恐吾猶狂否吾狂醒較多醉來復何有
予久慕淛東黃太冲先生恨未之見四明董孝廉
過訪詢知為太沖門人於其南行作此送之并寄
黃先生
會稽有大儒世系出忠門黃童名無雙白首晦丘園六
經探奥窔百氏窮淵源躬蹈某與軻不肯託空言青衿
數十徒講誦徹朝昏曾經其指授規榘秩秩存吾聆聲
譽久仰止情彌敦一官苦束縳負笈失討論董生家東
海獻賦來
帝閽視吾頌一篇浩浩三峽奔所言雖甚夥仁義實本
根進止更可觀語笑藹春温都雅周容刀貴重魯璵璠
驚問所師誰答云是黃君聞之增慨慕寸心暗自捫譬
如觀河者溯源必崑崙便欲裁尺書因風附南雲緜邈
泝大始涬溟䆒無垠隂陽所管攝方册所羅陳聖狂何
懸闊王伯何剖分一一質茫昧了了破紏紛書成再三
讀羞澁還手焚寸莛撞黃鐘如何不逡廵徒詢容貎异
那得謦欬真在昔文中子道學偪河汾韜迹隠弗仕著
述儗丘墳高弟魏房流佐唐為名臣吾學苟措施奚必
在其身先生富門徒半作王國賓斯道已有傳奚用嗟
沉淪
興朝急求賢側席心殷殷安知柴荆外旦夕無玄纁北
面修盛典憲乞禮數勤予亦得挾册函丈時相親勿著
羊裘去蒼茫烟水濱
附錄黃宗羲作
三百五十字投來自修門意欲規感興嚴不數文園
誰開場屋眼而滌濂洛源讀之再三歎洗濯出佳言
吾聞玉峰麓莊渠□曉昏此心為主宰屹如砥柱存
瓣香展餘干千軍歸玉敦干城意自遠碎鉢何足論
一傳為震川月脇開九閽文章以載道不與江湖奔
太史金閨秀學不離天根源深流自長仁體春風温
何意罍洗中有此瑟若璠念予處幽箐何得御李君
風期托想像求日而燭捫吾徒辱贈言朗月照崑崙
茫然數難端口吃類子雲隱公已未來治亂留其垠
何條可說施忼慨未敢陳為學五十載菽粟真不分
崇王及賤覇衆說徒紛紜當身試證之不能救巢焚
始信本領闊寰宇方週廵不然朱墨行為儒恐未真
所以介子推抱桂枯於汾憫予幼失學患難屢破墳
幽情發思古面目誠主臣姑置四海大未能康一身
密爾文自娱無以答戱賓牧豕海上老所嗟非隱淪
斯民方憔悴何以返夏殷聖學將墜地何以辨朱纁
其職在公等學優而仕勤危舉天下溺豈徒門人親
勿令吾鄉校竊議東海濱
飲王九青侍講齋次日有詩見示奉答
愛君官閣幽庭下羅蒿蓬宛然仲蔚居開戶延清風吾
非二仲侣閒暇相過從君其具壺觴談笑許從容北牖
出西山巖壑窺玲瓏歸雲扶飛鳥恍忽躡竒蹤東林復
吐月徘徊入簾櫳流光若積雪蕩吾塵腑空念此良會
暫恰與佳景逄已忘今夕軀猶寄九陌中君詩振高唱
大聲何渢渢予亦發微吟喓喓草根蟲但資風義合寧
計詞格工敢云牛鐸音調共黃鐘同
附錄王豫嘉作
青山雨初歇新凉上庭砌剪蔬羅盤飡禄薄無過費
况與數君子紉蘭結素契分座列高臺颸颸南風至
久迹城市間草木鮮嘉歲欣瞻天宇曠遠林吐蒼翠
胸中有丘壑何處非幽寄落日下平蕪暮鐘起樓際
槐花堕階黃丹螢流衣袂月明東鄰樹泠泠清露墜
傾觴聞晩香高談羲軒世懷彼古昔人終夜難成寐
示周生
梡革以為鞠斷木以為棋猶不可無法而况乎學為古
稱在三義所重厥惟師傳道與解惑舍此其焉資分誼
一以定服事終不移如何傾蓋間輕以名相施周生賢
喆裔卓犖負竒姿摳衣登吾堂再拜起何遲我驚嘿内
慙欲應拙言詞長安十二門丹轂交加馳豈無吹噓者
寒谷生春熙掉頭逝不返顧此窮且羸得非生所慕其
在於道而吾少不自重干禄思逄時常羞尺寸獲恐致
丘山隳晩節始追悔蹉跎抱深悲彊勉賈餘勇此意未
知裒多生不吾棄感激動心脾為學所大戒在隨俗習
非立志苟卓然奚患建豎卑神聖為奥㝔善信為堂基
切問為津梁勤學為階梯吾聞之前人敬奉等蓍龜今
何以益生請誦此語貽生如汗血駒蹀躞千里蹄歴塊
同一瞬萬古羡權竒吾老困伏櫪兀硉筋骨疲卧聽鼓
鼙鳴昂首還長嘶師友雖已邈風義諒可追斆學恒得
半期生為予規六籍方洋洋庶幾可樂饑
梁水部贈洮河石研歌
梁生詒吾古石硯肌理細膩格端正滑於十五好女膚
光如一片青銅鏡問知此硯産洮河摩挲百遍感激多
自從逆臣反秦地關中處處持干戈洮河遠隔秦西岸
烽燧連天行旅斷十萬貔貅河上屯只言持重休輕戰
至尊宵旰坐楓宸玉劍時聞及寢門紛紛盡是承恩者
碌碌真羞食肉人白頭老淚迸雙落書生未肯甘高閣
觸事彌存報主心撫時益切匡君略夢魂昨度洮河隈
挼䋲手縳逆臣廻持君此硯將何用好草三軍露布來
同阮亭戶部湘北說巖兩學士登慈仁寺佛閣
衰年作客便慵惰長安只如井底坐今朝傑閣相隨登
一笑醯鷄瓮新破仰睇中央閣道遼下窺兩戒山河大
三條九陌平似掌來牛去馬旋若磨憶昔耶律始都此
歴金元明彈指過高軒大車還在眼折軸脱輻非一箇
如此家居豈不好纖兒撞壊誰能那中原遺事共誰談
凄凉翁仲草間卧吾欲跳身四海遊視棄妻子輕涕唾
大人一釣六鼇翻龍伯之宫愁揚簸廻睹蜣蜋方轉丸
死抱糞壤號竒貨造化未得便休息吾曹那忍辭饑餓
歸來蒙被汗浹背素衣幸免緇塵涴
附錄王士禎作
化人閱世恒河沙老松攫地龍衙衙盤空閣道下無
地竗香似有陀羅花吾衰作客不稱意每逄望遠疑
還家三關寥落數行雁宫闕霏微千點鴉翰林三君
負公望高文大册流滂葩惜我旅病色枯槁頭綱屢
許分宫茶兵車轔轔指荆楚門外蕭蕭多馬撾從來
决勝在廊廟豈有羣盗煩梳爬書生手無五尺箠中
宵倚柱徒咨嗟罪言欲發但指口遥山雨脚低殘霞
此日阮亭相見輙誦雲翎詩不置戱作此貽阮亭
并示雲翎
先生二十年稱詩齊魯諸儒皆受學邇來聲教益廣被
漸合西東并南朔海内詞人紛牛毛一一低首奉䋲削
朝朱暮墨不停手點勘都是時賢作金鐘大鏞音並奏
豫章鄧林枝交錯吾但崛彊未下拜自顧門庭太蕭索
梁谿馬生好年少後來之秀才卓犖與吾談詩頗稱久
風義周旋宛如昨今年上書復報罷可憐有目俱同矐
雖然榜中失此士郤喜吾得私褚槖匹夫被褐非有辠
懷璧未免中心怍常恐大力負而趨果然還被先生攫
區區一士何輕重看女絶勝得官樂朅來向客盛夸詡
獨自把卷細咀嚼先生門下富才彦生今一旦折其角
吾詩繭弱意凡近不中英俊作凖格如生瓌瑋誠异寳
大圭合付玉人琢只愁藉生欲待老失去懷抱數日惡
先生詩體世争尚人稱濟南王氏脚生也當仁幸毋讓
他年衣鉢洵可托有所聞時定告吾勿如顔苦孔之卓
阮亭遣人告予云考選
命下幼華得給事中敬芝亦授御史喜而賦此并呈阮
亭
王生叩門貽片紙使吾入戶屐齒折吕侯已戴惠文冠
令弟復入青𤨏闥二子經年卧空丘竈突稀烟車騎絶
公卿何人肯延譽升沉由命非巧拙吾
皇垂拱闢四門八荒之遠庭階列拔十得五詎足异知
人其難
帝則哲得士端屬
興朝慶豈為朋友私相悦竊聞盛名不易副皦皦者汚
嶢嶢缺只今㝢縣正多事眼中戎馬太騷屑方州民瘼
難細數
廟堂衮職那無闕食粟都是馬立仗藏身卻如蟬翳葉
試思白筆緣何簮毋乃青蒲亦虛設二子奚以答
主知方因直木愁先伐王生頭白老郎署日抱文書袍
袖裂予亦偃蹇承明廬耳聾目眵牙齒豁杞狂憂天計
常過魯女恤緯心還切車輪腹内百千轉欲憑二子吐
鬱結朝拜官歸夕上書想見古人舊風節
題翰林院壁用東坡清虛堂韻
翰林門外風吹沙翰林先生早放衙怪君面目太塵土
經年不識長安花朝咽虀鹽暮唫誦蟲魚𤨏細羅百家
官舍如水何所有高槐疎柳啼棲鴉猶言讀書洞千古
富貴過眼同春葩孔孟以來路榛塞立志猛欲為梳爬
龍種挾册趋
祕殿頭綱日費
君王茶天街獨歸跨欵段有時馬策翻倒撾人見先生
爭匿笑先生對人徒咨嗟晝長捫腹無一事拄笏且看
西山霞
附王士禎作
院門晨開埽積沙秋風獵獵雲衙衙井泉百丈徹骨
泠干霄老樹青無花男兒讀書慕中秘蓬瀛舊擬神
仙家何為到此轉愁寂宦况蕭瑟如寒鴉紛華不异
草頭露薰燄一似霜前葩榮名中人等蟣蝨麻姑鳥
爪不可爬先生相士先器識品第别若鴻漸茶欲驅
駑駘步天駟王良挾策不忘撾前賢無數此成就小
儒後來胡歎嗟敝裘羸馬自神王軒軒暗室開朝霞
秋夜宿陳吉士穎侯止軒作
老堕世網厭偪側始覺軒冕非真榮觸籓遂退兩失據
人生所誤緣浮名紛華道義皆可慕魚與熊掌難合并
二者交戰不自决未便趣駕還柴荆子今乍通金閨籍
一官項領才云成胡然淡漠安此室笑睨外物浮雲輕
忩間布席大似掌屋角仰視明星熒空梁惟聞蝙蝠沸
破灶時睹伊威盈雒誦殷殷出金石轆轤那惜饑腸鳴
上泝羲文下周孔若立参前與倚衡迂闊毋乃真過吾
令人對爾顔發頳牀頭咫尺爭馳道蠅紛螘逐聲薨薨
嚴霜誰不畏凛冽馬蹄東西各有營何如布衾足餘暖
栩栩四體無將迎翔風撼壁轟雷動羡子忘機夢不驚
寓舍對花歌
天公於人何厚薄春光亦到蓬戶中東風次第巧妝遍
一株高下酡顔紅桃嬌杏姹奚足比細看人面將無同
若令嫣然更一笑陽城下蔡難為工老夫謾詫心鐡石
對此不覺神怡融長安朱門相接連千金買花置房櫳
愛花還設紫丝帳宴客時出琉璃鍾可憐托根歎非所
年年長伴白頭翁惟愁雨淋與日炙空妬狂蝶兼遊蜂
不辭窈窕守寂寞毋乃真為悦己容人生相知一已足
傾城絶代寧易逄瑤姬神女畫不得豈于長短分纖濃
老大自知才久盡閒情欲賦讓陶公
月下同友人作
何處無此月顧少吾兩人空庭藻荇交光景相鮮新微
燄偶然散摇動波粼粼愛此久延佇清露泫衣巾談諧
時領要吟咏還入神豈營文史適實資風義親朱丝縆
枯桐三尺懷中珍非君能好古此調為誰陳
雨霽
雨霽景物好新禽媚朝旭此時掩卷坐忽憶故山曲池
動波瀰瀰林吹香簌簌王孫自不歸空怨庭草綠
送同年某丞
名士不為簿不遭無不可此語聞昔賢未嘗厭卑𤨏子
才匪百里遷官偶然左毋言佐邑小君命豈敢堕民人
與社稷爾實共肩荷但恐吾負丞寧憂丞負吾王程行
有期疾鼔秋風柁慎勿搥破壁車中且安坐
金陵道中即事
萬里江平一鏡開中流擊檝暫徘徊遠天山際浮青出
深樹村家送綠來無復然犀驚堵渚空倚鳴鳥下高臺
偶然憶著騰騰坐鬢似霜丝念似灰
渡江行
黑雲壓波波如山銀城雪屋翻飛間老魚揚鬐洲前立
倒卷金山同一粒萬斛龍驤秋籜輕長年呼天呌倉卒
雨工驅雷鞭羣羊朱旗白蓋蚩尤光眼前彷彿多竒狀
虹霓照耀三重梁井蛙谷鮒俱得意噴濤吹沫争人噬
灌壇老婦忽廻車湖口龍姑亦旋旆還吾萬里之山川
青天不動白日懸狂氛毒燄勢難久片帆破浪無憂煎
伹願世路風波亦如此天道好還理固爾
此徑
長安惟此徑日日綠苔生地僻塵難到忩幽夢易成汲
泉防竹洗分食待禽鳴笑對花開落知君不係情
歸家
錯憶倚閭待歸程恐較遲忽驚幽顯異方悟死生期有
淚都成血無鬒不變絲寒塘行過處黃草應時衰
虎丘晩步
虎丘山下路獨往與誰期明月不改色好風無盡時凉
深蟬響寂吟細履行遲一葉林端墜惟應倦客知
送雪州還楚
京華同踏十年塵君去扁舟正莫春惜别有情傷晼晩
邀歡無地許逡廵湘江水是愁中淚巫峽雲為夢裏人
明夜開時還北望倚舷定對月相親
芙蓉花
雨欺風壓苦禁持墮白飄紅滿曲池敢向人前怨摧折
自憐遲暮失春時
口占
秋心切切復凄凄月落空江影忽低自是愁多眠不得
錯教人恨夜烏啼
冬夜渡江
擊楫中流萬古情客心牢落暗多驚天隨逝水茫茫去
月共孤峰的的明潮勢欲吞郭璞冡角聲猶遶吕蒙營
舟人指點前年事却怪幾成豎子名
梁將軍戰場歌
天吴倒蹙東海水毒霧罩空白日死妖蛟百丈腥風黃
鬼馬踏雲平地起龍江渡口天狗落燕子磯頭波聲惡
甕城一片竪降旗健兒十萬崩厥角將軍此時吴淞來
提戈一怒燭龍迴指麾五丁發神弩百怪辟易隂霾開
倏如秋鷹縱搏擊雨血風毛灑原隰又如春蠶食葉聲
千筐頃刻無留停昨朝餘皇倚北岸兕甲蠻刀耀飛電
今朝髑髏鍾山平萬點哀燐蔽江面捷書飛入玉河橋
天子開殿册勛勞鴉翎寳鈔麒麟袍勅賜甲第功臣高
嗚呼將軍真人豪君不見黃鬚鮮卑輕朝士側目獨憚
高敖曹
旅次家弟拏舟相迓喜而有作
執手猶疑入夢無屋梁顔色炤糢糊一官失路饑寒並
萬里新逢涕笑俱梁上尋巢看舊燕堂前反哺媿慈烏
從今喜遂連牀約休恨西忩夜雨孤
河間旅壁見西樵阮亭前後題詩因憶故園兄弟
感而有作
兄弟烏衣擅盛名十年游宦各關情因君重作江南夢
一夜池塘草盡生
又題二王詩後
滿把驪龍頷下珠摘來都與世間殊何緣暗裏輕抛擲
可有旁人按劍無
太白百篇徒浪語陳王八斗亦虚名儘人誇說多才思
爭似王家好弟兄
王元之謫居廣陵賦僧舍芍藥有感傷綸閣多情
客之語予屏居田里偶過鄰僧院中適見此花感
而有作并寄鵝湖立齋岵思
顧影嬋媛不自持芳菲空睹上階遲凄凉曉日辜新寵
憔悴春風泣舊枝綸閣夢迷起草地錦袍腸斷賞花時
敢思五味為君和惆悵茅檐泪暗垂
萬年枝上轉春暉憶爾同時下直歸白髮飄零餘我在
青雲儔侣似君稀雕闌望斷人何處金屋恩深夢已非
怪底天香消不盡可憐還染衲僧衣
少年行
翠袖雙彈碧玉筝觥船一吸捲長鯨纔成微笑千金散
買得人間俠少名
春晝
濕雲漠漠覆沙汀春雨春風晝窅冥花似歛愁初欲睡
山如中酒未全醒人間那有屠龍技世上虚傳相鶴經
簾外光隂不相待空教鶯語費丁寧
秋夜與駿孫話近事三首
十年回首憶同遊牢落西風卧一丘吾作官人疑劍外
君真廷尉望山頭髮如綠草經秋短身似黃楊遇閏
愁(去歲予與駿孫罷官俱在閏七月)苦欲乘查問消息夜凉河漢正悠
悠
雲霄數子共騰騫上殿常邀
聖主恩醉酒時汚丞相席揮鞭不踏五侯門風前泪
落山陽笛(時嘉賓新亡兼傷辰生之逝)月下愁傾北海尊今日昏
昏吾與汝齊名江左媿時論(己亥榜發後賈人以予丈同駿孫作合刻號江左二)
(名家)
翟公賓客散如煙絮酒生芻幾個探(少師安邱公)東閣久應
成馬廐西州空自笑羊曇(鵝湖書來始知公訃)閤棺終荷
君恩厚正笏誰將國是擔三載扶風門下士猶餘窮泪
灑天南
吴門喜遇濟南王龍師年文兼懷令姪阮亭使
君
三載京華别相逢但舌存黃塵辭上國白眼看中原俗
薄輕文士時清厭酒尊留君共寂寞新月到柴門
最憐君小阮江國久停麾才大真詩伯風流實吏師瓊
花神女館碧柳隋(叶)皇陂何日重擕酒論文慰夙期
冄同龍師飲山房
勝地堪乘興臨高數舉觴天清秋在水樹冷月浮霜咄
咄殷生病栖栖魯叟狂此心兩不有何事爾難忘
呈呼先生
先生志節古人風五十猶然孺慕同久廢修琴入市少
時來賣藥見壺空思探玉女凌秦嶽欲訪金人到漢宫
(先生將于來歲西游華嶽便道即過京師)策杖擔簦夙願在何時陪侍上崆
峒
贈鍊師
笑戴黃冠下玉京飄然塵壒得閒情身從雲外尋丹藥
客向峰頭禮磬聲指屈滄桑真短景功資鷄犬亦長生
何時謝却浮名累與汝同游十二城
送人
盧郎年少正風流少婦閨中有莫愁不學楊雄陪執戟
却同范蠡去乘舟吹簫自愛君山曲觧珮真憐漢水頭
行到高唐休作賦恐教神女更添羞
野泊
蕭條殘日噪寒鴉野岸維舟静不譁高寺風多聞夜磬
遠村木落見人家犬聲似豹來窮巷螢火如星度淺沙
入望明河應更邇祗憐無計問歸槎
扁舟
扁舟趁曉潮獨坐聽鳴橈野鶴渾相識沙鷗時欲招楓
明霞岸岸蘋吐雪朝朝蓑笠真堪老何人愛寂寥
懷駿孫雲間
海國風高雁影疎美人渺渺正愁予空吟王粲登樓賦
誰獻鄒陽入獄書夢去青雲傷舊侣悲來白髮滿新梳
茫茫歧路終難問休怨明時獨掩廬
白鷺
吴波越浪兩茫茫却占荒原立夕陽海鶴肯教成伴侣
野鷗應自笑行藏風塵不染衣間素春色難銷頂上霜
剩有江湖餘念否汀花岸芷夢魂長
北發令蓉有詩見贈次韻奉答
終年學泛五湖船吴越相看作水仙自問功名三黜老
休言詞賦萬人傳青雲多媿車中客白首甘師柱下賢
念爾雄文誰薦逹臨歧太息蓼莪篇(令蓉新遭内艱)
北上過揚州寄别阮亭司理
三秋索莫感違羣乍喜相逢便惜分仙吏情深東道主
故人心負北山文馬嘶别恨隨春草雁帶離聲入暮雲
無限䢴溝千萬柳長條折盡為夫君
送阮亭省覲東歸
黃葉投空似散絲相留無計轉凄其知君正急庭闈慕
媿我徒深離别悲欲去倍應憐往日未行先已數來期
生憎赤棒諸門卒穩放車輪出路歧
附王士禎作
憂患餘生見面遲故人驚喜鬢成丝茶杯冷淡香殘
處麈尾横斜月落時沙磧斷鴻千點沒都亭衰柳
數行垂沾衿又作消魂别不為中年好酒悲
題雲翎詩卷三絶
不分方丈與蓬萊突聳中天萬玉臺怪道九龍同培塿
六鼇新駕一山來
暫駐颷輪玩物華儗斟瓊液灌靈芽千年結子猶嫌少
休愛人間頃刻花
東海悠悠浪拍天丹砂抛盡未成田他時莫被方平笑
狡獪麻姑一少年
秋夜不寐三首
孤館夜不寐寒衾轉蕭爽驚颷振庭柯落葉無隠響
離憂静中起羈懷益難廣&KR0870;起撫朱絃殘燈耿虚幌
應龍果何物飛騰在斯須氣嘘烟霧蒸降雨沛九衢㗋
下差差鱗批之常殺軀那因微欲牽豢畜同凡魚
我愛庭前柏經霜常綠林上有千歲禽唳月揚清音直
節無旁柯顔色忘冬春人云桃李花不言蹊自深青青
歲寒姿樹此豈無隂
見入京鄕人
君家西溪上我家東溪頭君家門前水我家門前流憶
得初别君扁舟趁潮發豈無澄清志自擊中流楫朅來
騎瘦馬復踏京華春半年縻薄禄辜負頭上巾怪君亦
奚為䟦涉三千里乍見故鄕人還思故鄕水水中何所
有蹙蹙多勞魚昔時魚尾赤問訊今何如
苔
縈砌復緣廳凄凉不斷青雖非侵要路亦自占閒庭顔
子操瓢巷揚家載酒亭尚堪留汝在終歲共沈冥
詠漢史三首
猨臂將軍恨未封老居列校衆人中秋來射虎雄心在
自挽藍田十石弓
朝夕常贏粟一囊先生索米底須忙可知殿上容君住
猶勝前人遠弔湘
聖主賢臣久寂寥子淵一頌徹中朝如何麗藻誇難並
只替君王賦洞簫
又詠漢史三首
一篇書奏卓然驚漢殿人人說陸生知道多時交絳灌
帝前日日為通名
犬馬餘年戀主私汲公遺語使人悲如何不悟淮陽譴
忘却狂言妄發時
賈樂才華盖帝京鴻都詞賦剏新刑天如留得中郎在
好為君王校五經
寄詢健菴編修三首
昔與故人别秋風滿帝京今朝相憶處春草遶階榮息
影江湖興憂時魏闕情勸君休捉鼻蚤起念蒼生
聞道名園勝新開渌水濱輕軒緣奉母重閣為延賓泉
石推遷數生徒講肄頻閒居亦有政未肯偃經綸
契闊已三載對君仍故吾憂生常鹿鹿感物但烏烏官
拙同門限身卑學戸樞可應車馬地反久著潜夫
讀書齋偶存稿卷三
