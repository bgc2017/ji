讀書齋偶存稿卷二
禮部尚書銜葉方藹撰
途中詠物詩
雲
巫峽高高湘水深來從何處去難尋遠隨孤鶴一片影
輕結平田十里隂未信為霖終有日應知出岫本無心
自憐漂泊常相似目斷氤氲滿禁林
新月
娟娟細魄吐逡巡隱漢藏雲迥莫親卷幔乍疑鈎墮影
開奩直認鏡生塵預愁仄正安難定漫訝寒纖照未勻
寄語嫦娥勞自愛夜來斫樹是何人
細雨
飄如輕霰散如絲灑幕侵燈獨夜時幽伴苦吟聽更遠
恨和殘泪滴俱遲寒門白日消都盡京國浮雲望愈疑
曉起前林倍惆悵百花狼藉草華滋
梅花
亭亭玉立正消魂照眼寒英處處繁爭忍負他春白晝
最難忘是月黃昏折殘野岸俱無主開遍村家盡掩門
料得有誰憐寂寞秪應啅雀自爭喧
松
百尺森疎倚梵宫雪欺霜壓更蔥蘢晴搖翠粒娟娟露
雨裛蒼鱗冉冉風漢畤荒來龍馭斷葛仙去後鶴巢空
西園桃李時相笑占盡韶華住綺櫳
杏花
曾託孤根上苑栽數株飄拂野塘隈豔隨流水溶溶去
香逐輕風欵欵來猶媿生成勞雨露敢期移植近樓臺
可憐攀折供人便辜負東皇着意開
柳
漢宫三百六妝樓處處垂陰滿御溝天子折來親賜佩
内人插遍待招遊思攀纖手絲千縷欲鬭脩眉黛一鈎
今日相逢江岸上藏鴉繋馬不勝愁
枯樹
無復凌霄聳壑心千尋落落卧幽岑敢將榮悴爭時代
獨與&KR1104;流共古今縱使汎來難近漢便教斵就不堪琴
南朝名士雖工賦未解莊休意更深
青草
春風吹遍郤還生一片青青染不成南浦别來猶髣髴
西堂夢去最分明待施舞席層層滿忍碾香車處處平
露壓烟迷多少恨幾人為爾倍傷情
燕
飄零此去欲何依滿目東風計總非翠幕香消春窅窅
畫梁月斷影微微釵頭曾憶雙棲穩掌上誰憐獨舞稀
知有舊巢無路入馬前惆悵亂紅飛
鶯
何年却下建章枝駐馬斜陽獨聽時漫有竒姿臨野水
空傳巧語出村籬五更百舌休相妒一樹繁花秪自悲
好謝嚶鳴舊時伴春風那憶有佳期
鷺
曾隨春水汎輕潮浴罷横塘苐幾橋汀草汀烟愁漠漠
江南江北恨迢迢青天飛處雲離岫碧樹棲來雪綴條
京雒風塵今正滿可能不上素衣飄
烏
羣飛羣趁夕陽西啞啞天邊接翅齊秦女機頭愁未歇
蜀姬絃裏怨初低風號黑夜憑巫語月冷黃沙雜鬼啼
莫笑紛紛惡毛羽鳳城多半是君栖
蜂
小苑華池路未遙衆香深處坐朝朝六宫美女爭塗額
一國佳人盡細腰晴逐柳花飛掩冉暖隨蝶翅去飄颻
卻驚樹底紛紛散憶得當時早晩朝
廢宅
墮碧頽朱委道邊獸鐶魚鑰倍凄然更無上客迴珠履
時有行人拾翠鈿風蕩帷空螢自入雨淋檐斷燕還遷
阿誰計得當年事可許輕臨畫閣前
叢祠
冕服巍峩列像崇也應一國有三公那知此日生民病
慣竊從來造化功篝火妖狐鳴半夜啄腥怪鳥噪西風
堪憐野老紛陳乞猶自殷勤望歲豐
琴
鍾期已逝蔡邕亡太息朱絃尚在房玉軫金徽誰愛惜
高山流水自凄凉蛛絲斷處星爭露㸑斧停時語忽長
伐盡梧桐千萬樹不教重種嶧陽旁
殘燄
殘燄微微背壁幽銅壺滴盡轉添愁可堪夜雨黃茆驛
最憶春風紫桂樓顧我已甘灰並冷問君何恨淚長流
多情此夕分明處不照華筵照白頭
清明日河閒道上
客裏對春春可憐况逢佳節更澘然一枝兩枝還垂柳
十家五家常禁烟夢草不青惟北地望雲多白是南天
依稀憶似故鄉處水鳥雙飛綠滿川
偶成
厮飬誰家婦徒行陌上塵都言趙宫裏原是舊才人
入都門
三條九陌望中清又睹青雲接鳳城身逐梗萍和浪轉
心同葵藿向陽傾從教隱士嘲西笑漫託騷人賦北征
便隔風波千萬里人間何路覓蓬瀛
上王子雍先生
三年函丈沐清光玉筍叨陪最末行自笑門生新印綬
却慙夫子舊宫牆鶯啼渾欲迷芳樹燕語猶能記畫梁
惟有啣恩知不忘寸心應共海波長
題畫戲示同舘友人
舞風歌月舊時嬌寂寞胭脂半欲消好語楚王宫裏伴
披圖莫更妬纖腰
簾
畫樓西畔曲堂東銀蒜低垂面面同影疊千層花掩冉
光摇一片霧朦朧沉沉伴夢宵難醒漠漠遮春路不通
愁煞綠窗鸞髮女幾時容易出房櫳
七月一日大雨書署壁
七月一日南風急倒卷海水水飛立天吳紛趨海若走
怒濤惡浪訇相射野夫夢裏枕席驚忽疑萬馬中原奔
又似刀摩與劒突鎗鎗銅鐵烟塵昏披衣眎天天容墨
扶桑金鷄呌不得但見玉女投壺失笑屡開眼東方阿
香掉車扇霹靂須臾牀榻成深淵龍宫鬼國在眼前拔
劍裂眥忽大呌失勢恐落饞蛟涎誰為縱此雨工惡我
欲乘雲訴寥廓虎豹森森爭攫人九關不肯輕開鑰上
帝尊嚴絳闕㞐白玉為閣黃金除瑶池傳觴百靈醉那
知下土民為魚罡風吹我堕塵陌猶聞哀聲滿藪澤裂
裳擁被塞耳卧凍蠶縮繭鳥塌翼君不見長安衮衮多
公卿衝泥躍馬氣横參朝來泚筆緣何事惟頌商家傅
說霖
中秋對月有感
不遣微雲滓依然此太清無私應解照有象盡能呈影
浴金河淨光含玉露盈流螢何意緒猶向隙忩明
冢宰貞菴公相見次諄諄以進退人才為言兼念
及家兄情意眞摯小詩二首奉獻情見乎詞
廿年清望冠諸公新領銓衡職更崇玉尺自量羣品上
冰壺獨湛萬人中披開雲霧青天皎搜盡珠璣碧海空
知道報
君惟薦士只今吐握有誰同
早同獻賦識相如晩向高門濫曳裾(家兄與公同領壬午鄉薦戊戌殿對)
(出公門下)北望可憐迷雁翼東歸寕為憶鱸魚已欽季布千
金諾肯惜劉弘一紙書願借春風速調律有人寒谷待
吹嘘
忽忽
忽忽秋都盡蕭蕭晝屡隂交因貧易淡門為閉長深新
雪催雙鬢寒灰証此心南飛何處雁愁絶故鄉音
都門春望
東風吹雨復吹烟悵望新年憶舊年拂面遊絲爭匝地
遮人芳草更粘天情多肻學捎花蝶愁極難聽呌樹鵑
七尺綠波三尺艇與誰相約碧雲邊
題二畫扇呈知己
灼灼朱霞射曉空花開花落片時中爭知海上蟠桃樹
直到千年一度紅(朱槿花)
珍果曾登寢廟來孤芳今見伴蒿萊無人攀折無人賞
贏得春風自在開(櫻桃花)
送左虔孫學士歸里
公竟拂衣去翩然辭帝關須令千載下猶見一人還鴻
鵠清霄遠龍蛇大澤閒翻嫌謝安石捉鼻向東山
庭鶴
池畔摧頽花下鳴雪衣丹頂不勝情思鄉遠隔華亭水
憶别長牽緱嶺笙雲路斷寕生悵望鷄羣立最憎分明
終年一飽知難得敢想乘軒道上行
董侍御教伎人花下度曲自與諸賓飲酒别院即
席戲贈三首
紅墻隠隠接天河皓齒花前自按歌最喜春風關不住
梁塵偏落座中多
嬌喉宛似擊珊瑚一曲新聲一串珠縱有周郎猜誤處
横波頻送得知無
千巵引滿不成歡祗為名花一見難我有狂言驚四座
與君單借紫雲看
書董侍御齋壁
長安惟此徑日日綠苔生地僻塵難到窗幽夢易成汲
泉防竹洗分食待禽鳴笑對花開落知君不繫情
擁鼻
擁鼻褰裳上馬時此身何處許相宜百千隊裏懷常怯
十二衢中步獨遲未免形容溪鳥笑可憐心事落花知
鱸魚正美蓴絲脆莫到秋風更後期
歲暮作四首
卧聽鐘動杵撞胸噩夢驚廻欹枕中可有車堪投鼠穴
忽疑身暫寄鵝籠縱横窮鬼凴文送層叠愁城仗酒攻
笑指黃粱炊熟未榮枯歴盡本來同
飢鷹脱臂向風呼廿載消磨舊壯圖入夜星昏恒拭劒
臨秋月滿數彎弧狂思海上醫龍病危欲山頭捋虎鬚
準擬雄飛九萬里可憐原只在槍榆
滑滑泥聲塞路岐深居端莫歎凄其觀河皺面寕如我
窺井懸腰更譲誰便聽鈞天惟解睡縱遊蓬島亦嫌罷
簟瓢門巷無多地果否前賢樂在斯
欲憑簡册且婆娑祗覺開編恨轉多但說艱虞三太息
偶逄得意一高歌椒花栢葉羞陳頌土梗桃符任刺訶
蓑笠江湖無恙在期君不至奈君何
連日不見健菴編修今晨苦熱特甚走筆奉訊
吾居帝城南君居帝城北閉戸十日散髮卧瘦馬不識
東西陌美人娟娟隔清漢孤身欲傍無羽翼思君作官
未三載歘忽聲華滿京國上殿
至尊屡含笑入坐公卿皆動色嗟予潦倒恒愁飢伏處
眞如禈中蝨牀頭老甕傾漸乾月俸不充沽酒直丈夫
但免巾幗誚此生敢辭藜莧食朝來束帶出門望火雲
升似峰崪峍羲和揮鞭更翕霍夸父暍死鄧林側發狂
大呌苦不止咫尺一見何由得那憑爾輩為霖手盡挽
天河洗結轖坐看雷雨濯亨塗道上清風生兩腋野夫
翛然卷懷退鼓腹康衢歌帝力
戲題西樵考功長齋繡佛圖三首
如水臣門日下簾知君心性爱幽探退朝啓事方才了
便與彌陀共一龕
妓房匣鏡終嫌癖酒庫封瓶亦太迷寄語街南王吏部
不妨何肉更周妻
趺居可便了塵牽長日清齋結淨緣爭免謝家靈運笑
他時端只好生天
史館馬君麟徵故秦督子偶過其居感而有作
宣武門東半畆宫居人猶說舊從龍金貂拜命啣恩數
玉帳開牙出鎮重去病未為居第計叔敖應待寢丘封
傳家清白看君在勛業相期繼昔蹤
簡熊學士
百丈狂瀾手障餘一人嶽嶽衆誰如趨朝旒冕同嚴友
下直門庭似隠居憂國終朝時減食致君半部只探書
太平啓沃須相待肯使閒人属望虚
阮亭以抱琴洗桐小像索題久未及報於其奉
命試蜀口占二絶調之
王郎日抱文章坐底有閒情似此時早向虞廷傳一曲
薰風拂拂五條絲
蜀桐聞道産高岡君去應看百丈長休令兩川人士笑
賞音只說蔡中郎
阮亭以駿孫南&KR4518;集示予因題一絶其上
春風上苑闘名花處處遊人攬物華可惜一枝瓊蕊好
不教移植到天家
送歐陽寶坻罷官還江右
故人别來十年久乞得一城大如斗姓字不博公卿憐
惠愛長在蒼赤口一朝忤時不得意解組復向風塵走
笑指廬舍長江西卜鄰幸有柴桑叟拂衣行歌歸去來
但問松菊猶存不予亦江湖潦倒人強襲冠裳羞老醜
便儗相從汗漫游高挂雲颿上廬阜他時杖策一訪君
先數門前五株柳
送李編修晉卿歸閩
風雨聽雞鳴離愁黯忽生還持古人意今日送君行綵
服高堂志孤装薄宦情歸山如有信好報著書成
里人蔡翁年七十矣除黔中一幕職止其行不可
詩以送之
手撚霜髭萬里行宦情濃似酒初酲知君過嶺遥回望
忽見台星笑口生
歲暮病中效元白放言五首
急景奔騰去似梭鏡中華髮奈他何西尋弱水無舟楫
東望龜山乏斧柯銜食鳥應悲力少號寒蟲自覺聲多
幾時借得騶生管窮谷吹來遍太和
九陌千輪闘萬鞍誰人不願老長安生貪周顗黃金印
死盼王喬白玉棺舉扇遮塵寕得了抱薪止火果然難
㴞㴞東下元無底幾見天潢倒卻乾
病非魘魅復非狂筮得爻詞勿藥良未遣三尸行出戸
難驅二豎已離肓夢中帝所聞天樂海上仙人乞異方
說與時流渾不信靈臺贏得自清涼
魚遊荇藻戀沙汀鶴破樊籠入窅冥各有升沉依本性
苦將桎梏喪眞形魯邦展季甘三黜楚國靈均愛獨醒
蕙死蘭枯元不惜只教留得是芳馨
早知天地是蘧廬去住奚分久暫殊有肘儘堪生柳樹
此身行便作桃符劫殘尚問灰存否柯爛休驚局換無
一擲得梟君莫笑爭禁明日不成盧
濟寕太白樓
一醉偶然事茲樓萬古傳吾來弔遺跡雲木正參天攬
鳳下千仞騎鯨吸百川㴞㴞檻外水猶比濁醪賢
杏花
脉脉豈無怨亭亭如有言開時猶恨少落處不為繁山
鳥曉還閙鄰蜂晩更喧未甘顦顇意恐負豔陽恩
題角湾僧院
但有雲來去&KR1104;扉晝不關鳥啼林屋樹人數浙江山颿
影交諸浦鐘聲靜一灣誰能便捐累暫遣片時閒
秋夜
一夜秋風徧草堂空階凉月迥如霜水禽噪客喧蘭渚
山鬼窺人傍荔墻漫興詩成閒處詠絶交書在篋中藏
禰衡夭折嵇康死始信時危不易狂
南池
東屯西瀼跡全荒何處先生舊草堂賸有南池風景在
殘蝉依舊噪斜陽
龍梭
龍梭夜靜綠忩中十載行雲夢未通秦女有情終化日
楚臣無淚不成楓三春病怯廉&KR0655;雨一夜魂移蕩漾風
無限寂寥收拾盡斜陽深樹是江東
上高陽公
紫霄烟靄晝沉沉獨掌鴻釣副
帝心萬卉齊摇松自勁衆流皆涸海常深豈貪黃閣形
須畫要與蒼生旱作霖一物祇今無失所肯教爨下有
遺音
旅步見馬上新薦諸君
連錢驕馬蹴芳埃槐影紛紛動地廻記得阿婆年少日
也曾塗抺向人來
辰山謫仙樓戲示主人
謫仙人死一千年魚去何勞更問筌今日相逄君不識
祗應未覩錦袍鮮
東山一草亭
東山一草亭雨屐偶來經烟逕封猶濕苔痕洗更青欲
窺泉的的羞照鬢星星捉鼻何人事蒼生夢已醒
題小鏡湖呈勿菴
季眞七十玷朝班始乞君王水一灣何似先生方綠鬢
比他早占廿年閒
飲勿菴二十四峯閣
二十四峯新與君充下陳開窗雲入座卷幔月窺人小
駐尋花屐頻擕漉酒巾醉醒俱不忌始見兩情眞
辰山下贈陸蘭陔少參陸嘗備兵兩粤
解組還家鬢未絲遂初早見賦新辭試看翠竹碧梧下
何似紅蕉丹荔時廉石載歸猶壓砌名花携種已交枝
君家二陸長遺恨今日文孫更是誰
飲蘭陔水閣
愛君水閣好不異在濠梁禽噪知林闊魚潛喜沼長榜
人歌欸乃孺子濯滄浪滿酌無勞勸誰憐醒更狂
横山訪一公云化去數月矣
端如一彈指俄成來去今影堂遺挂在竹几暗塵侵一
榻維摩病三生圓澤吟重來忽揮涕轉媿世緣深
九日三高士墓下作(天馬山麓)
欲登最高處應知不在山來尋逸士冢恍覩昔人顔俯
仰世俱遠徘徊心自閒郤憐辨亡客入雒幾時還(山下即平)
(原村二陸所居)
弔鐡崕先生墓
先生不可見遺冢自斜暉無復擕紅䄂還聞葬白衣才
消明主忌老幸故人依鐡篴穿雲起猶疑踏月歸
勿菴贈方竹杖為别
素質琅琅玉比堅幽人持贈更堪憐他年倘與君重見
不敢隨時妄削員
寄勿菴子
昨夕何夕一尊共對楓林月今夕何夕孤舟獨宿蘆花
雪半夜相思不相見搔首踟蹰斷腸絶人道君家氣太
豪灌夫醉罵四坐逃我道君家無俗態魏公嫵媚眞可
愛丈夫重結契託附同金蘭憐君一片心盡君十日歡
西風吹何急送我出雲端抗手便辭故人去珊瑚幾時
拂釣竿簁簁雙鯉魚凌晨撇波至烹魚得素書訊我遊
蹤向何處南北東西路不平莫教哭殺阮步兵但令厨
中多美酒休論世上有浮名嗟予比君狂自許吞八九
君才尚不容矧我老且醜李白當年皆欲殺相憐只有
賀家叟終當拂衣從爾峰之陽采芝食柏同徜徉寕能
低眉折腰學年少更向魑魅爭宵光
客有引韋弘微賦嘲予好奕者戲舉謝安石事荅
之
淝水千羣鐡騎塵謝公方罫鎮隨身無因說與韋郎道
三百枯棋敵萬人
寄素存編修二首
苦憶張公子年年侍玉墀西清朝上直東觀夜紬書心
豈形骸隔交因老病疎殷勤門外水好為寄雙魚
幾載菰蘆卧身如片羽輕豈眞羞薄禄直恐厭浮名舊
好違京雒餘年仗友生題詩報知己相望迥含情
虎丘晩步
芒鞵獨往與誰期且為秋山憩少時隔浦飛颿偏見疾
出林殘磬更聞遲輕抛狂淚眞嬢墓閒詠幽懷短簿祠
欲訊行藏向何處尋枝倦鳥已先知
家兄書來言劉吏部公㦷將入吳聞其在梁溪急
具舟訪之已發三日矣詩以寄之
劉侯昨辭金閨籍解鞍偶憩泰山側意氣翻嫌嶽勢低
襟懷直覺河流窄山東小吏迎道邊腰支磬折學周旋
羸驂避路不知處敝裘受風眞可憐劉侯一見稱同調
下馬呼酒共傾倒出手寕辭拯沉溺開言便欲嘘枯槁
蹉跎五十笑無成一官惟愁白髮生尋常慰藉猶足善
矧乃出自名公卿早秋書附南飛雁劉侯挂帆下吳甸
丁寕弱弟掃蓬門八月九月應相見梁溪蒼蒼烟水寒
美人蹤跡隔雲端我來侯去若巧避人生良會嗟何難
大兒北海人中杰小兒四世三公烈聞侯屈指天下士
不才名姓常勞說澤鹿山麋野姓存慚余久已謝籠樊
嵇康懶廢殊無狀辜負中朝山巨源
送人
歲暮復為别川涂雨雪繁悠悠驅馬去&KR0899;&KR0899;向誰論季
路只一諾侯嬴惟片言知君重風義不肯掃他門
吳門過汪大與别八年矣
並馬京華對夕曛退朝猶記共論文同時晼晩應憐我
今日英雄只數君書著名山徒自解琴彈流水定誰聞
門前千尺沄沄綠可許閒鷗占一羣
同友人對落花
昨日春風吹花開今日春風吹花落流鶯睍睆燕呢喃
嘲笑春風太輕薄東家美人惜芳菲雙抛紅淚濕羅衣
但願似花開即落猶勝年年怨空幕
漢武外紀
通宵甲帳暗香開鸞寉聲聲玉殿來一個歲星猶不識
可憐虚築集仙臺
清明曲
細雨斜風作寒食柳條拖地春無力飢鴉來往傍人飛
紙錢銜挂棠梨白香車轔轔殷若雷羅裳一色空中開
哭聲未絶笑聲雜花前不醉寕空回摘蕊攀條情未已
落日遥聽莫鐘起情知花事未闌珊但望來朝風日美
吾願北邙莫種柏與松只種萬樹爛漫花開紅花紅兒
孫應到此泉下年年鬼不餒
伏枕
伏枕三竿日廵檐半畆居愁同填海鳥恨比過河魚往
事羞重憶浮名忍更除茂陵松柏老誰問病相如
題吳氏女子畫扇牡丹
妖紅一抹闘新粧國色依然壓衆芳恨少千重錦步障
為渠遮斷蝶蜂狂
江上酬諸勿菴進士
只此江城裏誰知良覿難何時一尊滿同對九峰寒花
落怨春寂鳥啼驚夢闌把君佳句在珍重比琅玕
江上漫興
塵土支離已一翁更披華髮向江東壯心不盡登臨後
倦眼時開醉醒中走馬單身愁暮雨呼鷹雙臂健秋風
終然丘壑還須我何處溪流無釣筒(歐公作醉翁記時年才四十餘予是)
(年亦四十矣)
雨歇
雨歇新涼滿夕柯小樓五月麥風和乍披幌處三花色
欲上階來十字波綠綺聽時佳緒少烏絲寫出怨情多
不知何事縈懷抱日日人前喚奈何
睡起
樓頭春盡怯朝寒睡起惺忪小帶寬志士淒涼閒處老
名花憔悴雨中看殘書竟日便搘枕短篴誰家正倚闌
收拾吟牋與酒醆此生眞信遣愁難
送人渡江
江草江花夾岸生扁舟三月過蕪城勸君彩筆休輕弄
此賦參軍久擅名
寄鄢陵梁侍御
不見旬時悔吝萌那堪經歲隔良朋每從吳苑懷梁苑
常恨鄢陵遠秣陵誰道青袍眞御史早疑白足是禪僧
枚生八月濤聲在乘興扁舟待一登
侯將軍歌贈京口侯都閫
侯將軍爾何人上馬能擊賊下馬作露布眼中齪齪誰
比數隨陸之文絳灌武昨朝揖客登中堂輕裘緩帶多
輝光擘窠大書三百字字字觸目成琳瑯忽聞江上烽
烟起鯨鯢䟦浪東溟水將軍紫髯蝟毛豎出門仰天顔
色喜携歸髑髏血糢糊當筵擲向紅氍毺要博上客一
歡笑區區侯印非所須予乃夷門抱關者感君虚左停
駟馬割鮮酌醴何殷勤說劒論兵更瀟灑酒酣兩眼纈
為我歌北風左手操不律右手鳴雕弓筆奔萬龍蛇箭
洛雙飛鴻書生氣盡顔索莫將軍神志逾豪雄金山峨
峨數千尺江心玉柱排空立請磨懸崖一片石將軍親
自銘功績
為人寄荆州守
荆南風物美如何三十專城擁傳過應怪賦如鸚武少
空傳士比鯽魚多吳山東望峨峨影蜀水西來浩浩波
恐有依劉王粲在登樓莫令怨蹉跎
月下偶成
雪消雲卷欲深更&KR0870;傍危闌萬感生酒力共春隨日减
詩懷和月著人清未妨窺沼潛魚躍更儗攀條宿鳥驚
多媿烟霞競招引有誰肯與野人爭
新鶯
簇簇毛衣柘色新穿花度柳見還頻憐君不借春風力
那得嬌音動主人
柬友人
窮通分定莫須驚怨曲勞歌澷引聲榻下應憐徐孺子
刺殘誰識禰先生自傾濁酒澆花落&KR0870;卷疎簾對月明
休怪芳時倚惆悵古來多恨是多情
西窗
殘烟漠漠雨絲絲淅瀝西窗夢醒時遮斷碧山横檻牖
催成青蘚上階墀暫憑縱屐聊舒眼休儗裁詩更皺眉
多少春光到桃李蓬蒿三徑不曾知
李氏别業看梅
鏤冰琢玉一叢叢風格天成自不同肯向粧臺迷豔質
好依巗壑伴衰翁寒生冉冉流香外春在亭亭送影中
莫遣高樓便吹笛清宵幽怨恐難窮
隠公歸述五臺之勝
臺山真勝蹟路出萬雲層白日常防虎炎天見鑿冰洗
心千澗水扶老一枝藤便合誅茒住愁師亦未能
題吳處士莊
二月春泥一尺深杏花門巷費招尋爭傳市上摇頭過
忽見窗間擁鼻吟砌迸筍皆成碧玉囊餘藥盡化黃金
玄纁尚儗何時到只著麻衣弄渚禽
檐外
檐外隂雲羃遠天花開花謝損芳年春風那似春愁急
曉露長和曉淚懸孔氏罇中空綠酒陶家琴上少朱絃
淒涼四壁真堪笑羞見爭飛下食鳶
雒陽花
碎剪明霞作錦堆殷紅如火照階苔天津橋上啼鵑血
一夜春風染徧開
與周生
舶客尋芳渡海遲千重鐡網罥塵絲夜來忽詫前洲火
新見珊瑚長一枝
浮雲
浮雲流水總無根魚自深潛鳥自鶱莊叟已忘櫟是社
晉人忽怪石能言蛇遊杯底寕知祟蟻鬭牀頭那覺喧
敢道真心免猜競一生贏得是昏昏
瓊樹
瓊樹何曾見一枝紛靡衆草競英蕤儗從騷客求蘭珮
欲向霛妃問桂旗天上只疑星是石人間枉泣墨非絲
偶經抵鵲山前過終古無端替玉悲
墐戸
墐戸惟宜睡開尊祗合醺劇秦空有論詛楚豈無文蒼
狗朝朝變青蠅處處聞那能便長往欲與鹿麋羣
贈梁大將軍
長城萬里屹吳天威著東南已十年櫪下駒吟鬃八尺
帳前士怒劍三千親裁朱鷺鐃歌細自按黃龍水陣全
日晩戟門聞更啓時容揖客醉登筵
陳徵君墓下作二首
巗棲谷飲一生中瞬息高名付太空今日歲星應尚在
憑誰寄問大王公
階上苔痕雨更青無人載酒過玄亭五株松頂千年鶴
留得先生舊日形
横雲山房八絶句
雲木毵毵鎖夕嵐喜來丈室暫停驂從教塵世難容我
尚有彌陀借半龕(方丈)
蔓草寒烟覆石臺雍門琴罷不須哀遊人未悟興衰理
猶對山僧問劫灰(麗秋堂舊址)
二客相從步屧晴雪堂重到古今情分明赤壁孤舟夜
尚少橫江鶴一聲(雪堂)
冥坐觀心萬象幽廻看六合盡蜉蝣還憐騶衍談天陋
海外寕惟一九州(高視亭)
一枕松風夢不凡白雲來往戀巉巗前身便是陶弘景
官署蓬萊最後銜(只怡堂)
綠玉森森倚碧雲千竿風裊翠成紋子猷去後知音少
今日誰堪對此君(菉菴)
古澗無聲波寂寥轆轤千尺影迢迢仙靈那許凢蹤到
一月親來一換橋(石梁)
携詩搔首問青天太白當年興只顚若遣謝宣城果在
與他吟徧夕陽川(可詩亭)
天馬山歌
君不見天上房星墮地化為石山頭隠露蛟龍脊摇烟
踏霧空中横萬馬驚視俱辟易疑是流沙西來東渡海
千里騰驤暫一息渴不飲天池水饑不仰圉官食年年
僵卧蒼苔滿蝕盡連錢好顔色問汝何為不躍還不鳴
空有神駿人莫識寕甘將身膏原野恥向庸奴受箠策
知音欲覓自古少九方已逝難復得吾聞天閑十二闌
春風苜蓿花開殘侏儒飽死朔飢死淒涼遺恨同悲歎
黃金日日買馬骨吁嗟兹馬無人看
京口遇馬章民狀元歸櫬
六年彩筆冠詞林一夜文星地下沉不見相如歸駟馬
徒聞子敬返遺琴素帷寂寞名空在丹旐飄揚恨轉深
從此九苞誰貢瑞竹枯桐死更難尋
贈豪客
青驪八尺身過市不驚塵燕尾雕弧勁龍文匕首新纔
辭磨鏡客便揖賣漿人冠盖階前滿寕知意所親
江上兵
羅似繁星布似棋太平閒殺射雕兒柳間挂甲花間卧
錯認征旗作酒旗
江邊見白鳥
吳波楚浪兩茫茫獨占荒原立夕陽海鶴肯教成伴侣
野鷗翻自笑行藏誰憐皓白衣如雪秪恨飄蕭頂似霜
難遣江湖幽興在汀蘭岸芷夢魂長
石城謠
石頭城下清霜路黃蒿如林漲烟霧此地行人來往稀
寒鴟晝嘯枯桑樹鬼炬千羣大似輪金銀宫闕化為塵
冤魂夜半相逄哭聽得聲聲怨皖人
友人命詠團扇值其新下第
月宫素女獨乘鸞抛擲秋風怨歲寒但保今朝顔色在
明年依舊掌中看
青溪廟
青溪白石渺相望獨處終年不嫁郎曾笑素娥蟾作窟
更羞織女鵲成梁龍旂影罥蕭蕭月鴛瓦寒消寂寂霜
廿載無媒路旁客還來下馬奠椒漿
月
每向愁邊見多於客裏親雲疑淹逸彩露欲洗幽塵一
澹能娛我三更轉近人偶窺微缺處清淚忽沾巾
周元亮少參過訪兼示新詩畫卷率爾奉答
經旬淹卧廢逄迎小隊花間鳥雀驚僻徑行遲緣草暗
破扉開澁為苔生句吟金石神尤王卷對雲山眼忽明
敢倚嵇康真病懶不裁書札報公卿
將去白下留題寓壁
旅遊日日閉雙扉祗怪浮蹤與世違絶磵斷崕行處路
岑牟單絞著時衣無心偶逐雲同出避色還隨鳥共飛
底事風光留不住江鄉久誤釣魚磯
秋日過鄰院
山雲禪榻静相因偶為孤遊得笑嚬閒對景光真逝水
暗悲身世總流塵頻來檐鳥疑新主别去庭花是故人
一闋漁歌數聲篴溪邊林下轉情親
采石對月歌
長江蕩蕩清無烟誰提明月空中懸寒輝流波兩相漾
照見萬里秋無邊頗憶昔時錦袍客仰邀皓魄金尊前
掬水捉月月不得騎鯨奔入千重泉月裏霜娥搴幃笑
狂奴故態猶依然不聞天上蟾兔窟乃落水底蛟龍淵
前人已往後人在依舊江流月不改恨無往日君竒句
能使江月添光彩夜深江清月轉明泠泠環珮天風鳴
彷彿精靈來共語長呼不應還心驚願乞陽侯一掬水
為君結祠幽崕裏歲歲秋光三五前高歌先生問月篇
熊青嶽學士建言部議處分奉
旨特免詩以志喜
上聖能容直孤忠肯惜身盡傳颺鳳彩不信觸龍鱗道
合轉圜美功同補衮新將無
明主意普欲勸廷臣
大笑
大笑狂歌剰一身任他滄海自揚塵楊朱哭泣緣悲路
孔聖淒涼為問津篋裏空文秪逐鬼䄂中秃刺不投人
誰知磊落襟還在目送飛鴻萬里親
欲决
欲决升沉未有因相逄誰信自由身三更樓上劉琨月
十丈門前庾亮塵偶探藥名知小草忽看車脚悟勞薪
家山如畫難安卧枉自彌年羡隠淪
聞雁
知爾何時到哀聲苦動人稲梁應畏少矰繳郤愁頻榆
塞歸期遠湘川去路新可堪羇緒亂日暮更酸辛
酬邱生
不見邱遲久新詩更斐然娥眉誰解妬牛角自相憐吟
苦防鬚秃書多怕腕穿好携謝家句還去問高天
邀笛步
落梅折桺調紛披獨客中宵聽自悲欲向塵中還物色
不知若個是桓伊
吳門席罷作
醉聽韓娥一闋歌秋雲不動碧嵯峨蘭橈筵散悲斜日
桂館人歸逐逝波伍相祠前潮響急梁鴻宅畔杵聲多
由來信是傷心地綠鬢從教片刻皤
鸚武
聰明何意堕籠樊碧樹丹山寄夢魂莫怪花前渾不語
秪應羞作世人言
宿翁氏山樓
澄波萬疊竹千竿延眺層樓景色寬過雨山疑經沐見
穿雲月似隔帷看渚蓮暗墮紅衣冷水鳥驚飜翠影寒
心事欲抛抛未得無言倚遍短長闌
荷花
千二百驚鴻翩然小隊同采珠洛浦上弄珮漢江東顰
處矜眉翠啼時怨臉紅一生心事在辛苦綠房中
耦畊堂居人談近事
一枝翠柳碧苔封天遣多情不負儂階下靡蕪成勁草
庭前桃李傲貞松蜂疑殘黛含愁亂月作羞娥鏁恨重
金谷風光尚如舊墜樓心事更從容
夏日憶吳中城西宅二十二韵
憶得幽棲處城西景物增數椽依水石三伏失炎蒸白
板扉雙閉鳥皮几獨凭閒常芟竹徑悶即理魚罾桐露
清晨重荷香静夜凝披襟能洒落散髮任鬅鬙葵扇團
於月桃笙滑似冰厨供拗項瓠溪薦折腰菱自檢書千
卷堪消酒百升紅妝花當妓白拂客多僧覓句行時遍
圍碁喚不譍小兒學跳虎稚女解驅蠅買鶴添新料分
蜂換舊稱松知蹲踞慣雲譲卷舒能何胤昆為侣梁鴻
婦是朋可應齊北郭寕復羡東陵倏忽離三載艱難出
百層拊髀羞寂寂抱膝恨騰騰火宅誰能拔烟霄擬忽
昇行藏溪鳥笑顔貌野漁憎望遠心徒切懷愁病莫勝
今朝談往事惟有泪如澠
老將詞送近夫罷省試
漢家飛將老邊州射虎山南恨未休雪鬢霜髭零落盡
卻看奴隸取封侯
蘇臺新竹枝詞六首
昔老鐡製西河竹枝詞東南士女和者數百人
至今以為美談予屏居多暇感吳中近事作蘇
臺新竹枝詞六首辭雖不工語皆摭實世有君
子屬而和之他日採風者或有取焉
江南燕子日銜泥江北燕子雙雙棲銜泥底用太辛苦
雙棲只恨畫梁低
山塘十里杏花風不見飛沙撲面紅笑指山邊斜露處
初三月子似彎弓
小小吳娃細馬䭾春衫蔟蔟剪輕羅自從幕府曾教入
不唱江南白苧歌
海門深鎖浪頭廻不放黃魚入市來曉起腥風滿城郭
侯家今日綺筵開
桃花塢裏千章木拙政園中萬朵花紫蝶黃蜂來往慣
肯分春色到鄰家
十丈平湖一尺潮紅闌亭子綠楊橋儂家自有東青鳥
不許駌鴦近畫橈
撰西樵考功誌文畢寄阮亭戸部
恍惚相隨把袂時幽明難間兩心期敢云下筆不加點
最喜臨文無媿辭比似束芻應恨薄即同挂劔已嫌遲
(予諾阮亭請踰歲始報)友生投契猶如此况爾連根荆樹枝
徐生入都即去詩以送之
憐君衫袖滿埃塵往日風流剩角巾開口幾曾投俗好
若吟端不救身貧還因郭樂思竒士自失荆高少酒人
匹馬擔簦又南去蕭蕭落木滿關津
次韵答山中人
萬卷千竿奉一身雲饒水闊豈為貧無端杯酒尋常醉
有幾籬花次第春魚腹好容獨醒客松毛稳卧不言人
長沮舊宅君今主肯向㴞㴞一問津
富川令劉君殉節詩劉名欽隣江南儀真人中順
治辛丑科進士
富川碧血射虹明劉令孤忠此著聲敵笑南朝惟若水
帝驚河北有真卿往來食肉心多死忼愾銜鬚氣獨生
兩聖崇儒三十載可無一士重科名
附魏象樞作
千秋完節日星明舌在猶聞罵賊聲漢水秋高勞將
士富川血碧動公卿魂依北斗升還降廟食南蠻死
即生
聖主方憐臣義重定教青史大書名
附張貞生作
讀書心事盖棺明可慨風聞只附聲志遂休言歸井
里節高何必位公卿城池雪憤趨誰死草木啣悲哭
爾生人豈不知君父義漫云激烈是沽名
感秋呈環溪先生
秋風秋雨鎮相牽更被哀蛩喚不眠與世無求寕恝爾
關身何計轉凄然眼悲東海栽桑地心憶南山種豆田
聽說乘桴再三喜取裁應媿昔人賢(與先生言及去官故云)
敬哉先生招飲容園即事
先生幽興寄東山早沐
君恩許賜閒杖履追陪塵壒外壺觴狼藉畫圖間童携
麈尾花邊至客賭棋枰墅畔還底是當歡聞嘆息應知
憂國意相關
目暗
眯目由來世所同豈期今日到衰翁濛濛只覺霧長在
爛爛俄驚電忽空敢向人前争黑白不㽜燈下校魚蟲
連朝強起摩挲看為說堯天日再中
題水月菴壁時傷蕢山先生之逝
九逵三市暗塵開此地如何絶點埃松樹欲枯龍忽蜕
竹花無實鳳空來已知西日頽難駐長恨東流逝不廻
苦憶臨岐珍重語久要寕肯負泉臺
玉如下第見過作
北去南來似踐更看君幾度上書行無波枉擊三千里
不售緣無十五城將母可能忘薄禄榮身未必是浮名
春隂愁思俱難遣濁酒荒齋細細傾
淨業寺荷花
玉立亭亭照水孤繁紅縟綠勝渠無清光雅稱閒僧供
静氣如披高士圖楚服裁驚衫製異吳筩飲愛茗香殊
廵池為共纓堪濯不遣飛塵到鬢鬚
别敬芝侍御
千秋矢志共觀摩惜别其如遠道何十日留君猶恨少
一人知我亦為多寒灰自分難然火古井懸知不起波
正是朔風凄緊節要從霜雪辨喬柯
拜少宰孫先生墓
拜公牀下幾何時執手丁寕後死期忽見荒丘今永閉
忍將宿草更重披眼昏難認題碑字腸斷還尋挂劔枝
一代可憐文獻盡傷心不獨感深知
郊外偶作
郊外東風颺酒旗北來南去劇如絲百年渾似下坡轂
萬事只同覆局棋漫喜春深催草茁終嫌寒緊勒花遲
從來不信楊朱淚那有無窮灑路岐
道旁老松
古松不解何時植但怪龍鱗老益多巢頂鶴翎黃似鞠
傅枝螘翼白于珂摩挲忽作三年别翫賞寕辭百遍過
韋偃畢宏今未遇無人貌爾恨如何
村舍
板屋春風對一瓢荻簾土銼共蕭蕭無妨世上嫌迂闊
最喜塵中有寂寥鄰寺遠傳茶鼓發隔村微見酒旗摇
分明憶似江南景辜負幽人歲歲招
寒夜
數卷陳編獨夜燈紙忩撲凍笑癡蠅興衰過眼悲何益
非是關心剖未能仰面祗愁看屋棟安身無過摸牀稜
強將濁酒攄懷抱芒刺時時著背膺
和就斯學士新歲韵
相看又見歲華新五十無聞笑此身冷碧細傾初釀酒
軟紅重試隔年塵扊扅猶喜能供爨虀臼堪悲只爱辛
憶得西溪藪椽在一竿春雨待歸人
夢至一高閣下仰眺可數十仞有人凭闌引手招
予旁一人曰此七十二峰閣凭闌者諸勿菴也覺
賦此詩
岐路悠悠誤此生出山泉濁在山清三千餘里客中夢
七十二峰閣上晴長愧當年結綬意敢忘他日耦耕情
憐君扄戸空岩老猶被誰何識姓名
吹竽
吹竽鼓瑟兩難工遮莫春光望眼中相對盈盈還脉脉
可堪雨雨復風風間何闊怕逄諸葛得入城羞蒙子公
豈有浮名滯胸底怪君兀坐但書空
十四夜
撾鼓燒燈罷此歡繩牀布被夢差安醆中濁酒醉亦足
墻角短檠照自寬少日曾誇人了了老來真負面團團
相憐尚有今宵月萬里清光属倚闌
阮亭入都即别去用其途中見懷韵送之
相逄真草草相别更匆匆歲月風塵裏行藏涕淚中勿
言一尊滿又待隔年同惟有關門吏憐君西復東
附王士禎作
長安幾度别忽作白頭翁君輩還簪筆吾生自轉蓬
王師懸楚塞羣盗横關中努力匡時略歸心滄海東
酬錫山馬雲翎秀才即文肅公孫也以乃祖集見
示故次章及之
年少才無敵詩情句莫酬衆人皆折角吾老亦低頭咄
咄驚難定期期語不休鵾鵬與尺鷃可許暫同遊
太息前賢逝遺言更覺尊家聲留國士
天語表忠門
(世祖嘉文肅殉節特賜祭諡)桓後推元子袁孤得愍孫他時應珥筆
莫忘
聖朝恩
余與鄢陵梁御史曰緝别八年今春至都謂必相
見聞又請告先期行矣悵然有作
傳聞驄馬客復返舊棲山嵩落悠悠外孤雲冉冉閒若
將遊子意遠戀故人顔相顧稀相識長吟自掩關
月下
此夕天邊月寒光逼寢幃可憐欲誰照空自賞清輝只
益吳牛喘能驚魏鵲飛故園南望裏老淚強沾衣
過阮亭不遇書壁
疲馬無所適出門還過君披帷人不見獨坐又斜曛徑
草澹逾碧林蝉寂更聞清風來入戸宛似未離羣
和阮亭秋日過訒菴讀書齋兼懷汪大
苔面無人破常思雙屐行惟君數來往相對見平生肯
作身名計何多太息情却輸吳苑客叱犢正秋耕
附王士禎作
翰林官自達疲馬獨行吟日午炊烟寂閒門落葉深
平生有知己高卧洞庭隂莫謂升沉絶千秋共此心
彰義門外書所見
此走江南道問君歸幾時山遮將去路柳卧欲攀枝酒
合攅眉得書思挂角宜馬蹄行忽住最恨是臨岐
題胡侍御山莊
綠暗過墻樹紅明委地花誰知柱史宅却勝住山家曲
徑淹
天仗居人稔翠華更聞
宸翰在麗藻發雲霞(莊)(上嘗親幸其賜以御筆)
不識
不識平陽宅今看拂面花春風是何物只許在君家
送慕廬兄歸楚
吳歈兼楚調離怨雜然陳落日螀鳴急秋風雁影新難
將欲去意更對獨歸人一滴思鄉淚隨君驛路塵
二月二十八日題善果寺壁
平生孤往懷未忍薄凉踽爱兹片林幽凡禽足藏羽雜
英競吐萼枝上輕霞舉濯濯露葉翻猶栖昨宵雨化工
無停機吾心憺容與嗒坐静忘言風鈴自相語
喜晤彭十戲贈
東歸吾意逐流波西笑逄君興轉多欲把冠塵暫弹却
滿頭霜雪奈他何
阮亭以人所贈山居圖示予有感題三絶句
千樹斒斕一曲渠兩門茒屋半牀書江南何地不如此
只少閒人肯卜居
昨夢經過舊垞東青蓑倒著卧牛宫鄰鷄無賴驚眠起
羸馬依然九陌中
相携拄笏立多時但解朝衣也未遅好似漁洋山下路
使君那忘舊題詩(漁洋太湖諸山之勝阮亭嘗過其地爱之自稱漁洋山人)
寄弟
驚春如駛惜流年赴壑修鱗去不還燕柘纔經一番綠
吳蚕又見幾廻眠厨空尚有東方米囊澁長無趙壹錢
媿爾加餐勤致語杞人終日只憂天
祠旁鴉
散似灰飛聚作團荒祠攫食暮烟寒金丸年少從旁過
盡說神鴉不敢弹
水關馬上口占
荷葉如錢綠漸抽鳬翳拍拍散中流可憐騎馬黃塵客
羞向青波照白顔
為汪舍人題畫
高樓烟暝欲微昏黃葉聲中自掩門疑有幽人據梧坐
嗒然終日竟忘言
往年謫官上林今秋又過其地戲題
昔年謫宦此逡廵衢術依稀記尚真父老定然能憶我
來時謝灶請比鄰
陵遷谷變只須臾笑我能成一事無贏得兒童齊拍手
使君新換白髭鬚
偶成
每恨前賢不見我却愁開卷媿先增無端檢得熙寕史
似有人曾諫淛燈
讀書齋偶存稿卷二
