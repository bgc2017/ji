緣督集卷三宋曾丰撰
七言古詩
鏡香
樂安縣治之西故有蓮池久漸湮廢令尹趙
公子季温善恭芟穢䟽清築亭其上取李太
白荷花鏡裏香之句扁以鏡香
凌波仙子濃淡粧六月鑑湖夜乘凉低頭貪照廣寒影
開口失噴清静香花縣草池漪且綠疑自鑑湖分一曲
若為仙子不呈身無乃主人猶負俗新逢好事公子来
十年水鬱一旦開動搖倒影弄金彩勾引回風生麝煤
傑題所扁危亭峙仙子涵恩勿私喜百里黔甿屈者伸
非徒恩汝數仙子長安得暇遊昆明紫槖初開有餘馨
主人顧影頭尚黑仙子聞香眼重青
題宜黃鄒聖言宜雨亭(謂海棠也)
佳人一代傾城色和氣醺酣更塗澤臙脂凝汁覺差濃
頥頰盎光疑大赤水沉浴罷餘精神蕩去人偽還天真
東風吹開巫峽雨西子化作陽臺春
夀富陽宰
余寓富陽東郊孫氏之西爽樓九月四日是
為邑大夫慶誕之辰不果闖賀用課古風侑
以尊酒盆菊為夀
秋途琴劒留東坰午夜齋房發西櫺協氣横流太白嶺
祥光上屬長庚星詰朝廉訪太丘長三千珠履羅芝庭
誕彌厥月衆所賀止或泥之豈忘情飲君以蜀州竹葉
之酒食君以酈縣菊花之英挼英探酒非俗事敢煩素
素相卿卿既多且旨奉以進乃賡載歌坐而聽酒有香
于以却君之宣髮英有味于以制君之頽齡爬搔黑頭
戴大豸磨切齠齒吞長鯨二十四考相唐國一百六歲
侯羅城貂蟬何如外望重鍾鼎不屑初心輕拔脚歸尋
耕釣盟割㯶為笠藜為羹一洗重席兼珍腥吾身吾口
已中清露頂洒風潄泠泠更與赤松俱長生
題永豐吴尉當山亭
家居所至與山對官居所至與山背眼中悔失真峥嶸
得其似者宜加愛尉仙三令姦胆寒突兀數椽荅清閒
誰横荒壘簷以外自覺幽趣山之間有一叚清無點俗
當山也是清題目不道尉僊心更清杖履當車蔬當肉
甲申大水二首
吾州背山面江流一雨便有泛溢憂况復梅霖倒江海
白晝洶若龍移湫眼看上流沒高樹下流屋廬渺無處
君不見甲子之歲至甲申如此灾變已三度
歙水震蕩方流東婺水南来塞其衝二水争雄屹不去
孤城匯為河伯宫經旬水落流民復身在不用嗟無屋
君不見去年金人破淮壖城郭千里無人烟
題項聖尹竹齋
之君命屯有孤辰之子德孤無同人天遣之君友之子
賓主相忘無彼此出牆春梢道骨輕侵書脫色天資清
客来面目挟塵土對君有頭不敢舉客来言語挟塵埃
對君有口不敢開坐聽一賓陪一主夜雨秋風相爾汝
主人養高賓養虚九天上與神龍俱
同張隨州賦會稽朱子雲席上丹桂
月娥施朱小留殘天風吹上桂樹端葉猶強項護故綠
花獨多情染餘丹夜来誰借修月斧和根剟與凡世看
世人不識天上種醉眼恍惚䰟溟漫我嘗浪作折桂看
驚見似與丹窟般主人視花孰風韻等是姓朱俱可觀
况逢問字載酒客不妨為花理杯盤賞音莫憚腕欲脱
花到夜深不禁寒
稽古堂
今人不足與之謀心向三都以上遊有集可明經子史
無秦難别夏商周心融口笑先儒泥一萬餘言解三字
粹精還我聞未聞糟粕從渠味無味懸知書者古之餘
稷契臯䕫讀何書猶期立脚羣賢上更請回頭萬物初
題黃萬安治東樓
樓面自東如擇對景隨樓面若相會眼前獻狀有龍頭
脚底乘機可鵬背坐躋百里東風中起望長安馬首東
府寺有人能北事乾坤無處不東風
五雲閣(為黃萬安肅父賦)
一合乾坤羅萬象中有連天雲錦帳分光日月兩輪間
聚蔭神仙十洲上盤緗錯縹天上無若為雲錦如許都
媧皇鍊石補天了倥偬不及收其餘織女得之資以幻
手與目謀生燦爛使君寄下召還祥令尹收為公退翫
登臨輙翫罷輙忘令尹胷中自含章製錦猶餘五色綫
歸朝可補堯衣裳
正月雨雪
少陽當進猶自抑老隂當退猶自激煦煦纔融地出青
颼颼又肅天生白一曝十寒權在天春行冬令風弄權
我問天去天已遠懶能更上訟風篇
吾郡之望羅彦方過聽以余有詩癖古風特枉
傑作之貺不可虚辱賦一篇謝之
聲生於氣詩之體於氣要窮所從起事制于義詩之理
於義要窮所從止一元開闢三才矣萬世綱維十倫爾
我初傳此無上宗君今示我未到工胷中周召次畢公
筆端雅頌餘國風不容隂陽作窮通直可天地作始終
寄題夏椿年樓
廣寒韻度中央質故侍仙娥新見黜高天委氣得金行
平地拔身成玉立月下風前為誰香諸郎一詠翁一觴
功成寄語邵氏子有西樓後無東堂
問月臺
主人詩豪寄於酒萬象無非酒之友主人酒豪寄於詩
萬象無非詩之題若為詩酒興俱發平時泛愛今一割
不問其地偏問月月不長如日星然乍望乍朔作晦弦
要之缺者多於圓主人乘風踏鵬背方在急流俄勇退
似月之明居以晦舉酒相邀傾酒酹問耶對耶此其槩
收光反耀照其内妙與道俱不容喙
題三衢汪學士聽雨軒
公家如許好昆仲不數河東舊三鳳床敷對語無限春
簷滴關愁不成夢馬援看鳶始回頭知機恐不似少游
看鳶機落聽雨下雖悟已輸公一籌
贈豫章来子儀言詩
少年氣宇要自恢見人賦詩謂為才出入常將筆装懷
中年心地要自息見人哦詩謂為癖起居常把口掛壁
子儀倡誦得意詩句中勾我已嬾機多年抱渴滿意沃
半世稱雄望風雌詩源始自葛天氏三人投足歌牛尾
萬象包羅八曲間國風雅頌其流爾八曲不幸世不傳
傳世僅餘三百篇漢唐作者代角立庶幾老杜氣渾全
本朝詩數江西𣲖黃公太史為之最大成未集夷惠行
具體猶微顔孟軰𣲖流到今嗣者誰青出於藍吾子儀
拄杖初擔教門出便敢喝佛罵祖師我當拗折君拄杖
大家俱以背為向能出二十四人前更超三百五篇上
題永豐鄭丞梅澗
分隂分陽天得清生水生木清降精懸知梅與澗為一
交涵互養清難名客来強立請題目擬之萬物無一足
巢許立身今古高夷齊受命乾坤獨主人氣與梅俱移
平淡之中餘崛竒藍田松竹湏品題今年隨牒梅勿疑
主人心與梅俱化高潔之中餘藴藉瀛洲風月須摹寫
明年入朝梅勿訝獨不見淇竹主人衛武公出相周家
了勲庸老矣歸與奉從容主人與竹俱高風武公與竹
為不朽萬古淇澳詩一首主人有以為梅夀我請置之
淇澳後
小立贑灘崖石
崖石崔嵬千萬状舟人来往篙其上數十年間人已非
百千劫後石無恙吾生修短不自由短中自有可以修
五言七言句外意千古萬古江東流
舟中書懷
孤篷轉徙空隨牒一出侵尋費三月厭從夢境作寄居
欲赴鷗羣填見闕我且戒塗兒挽之褁糧又趁蒲帆西
初心猶幸江神信後計不教兒女知
舟行過龍騖洲舟人指似桃花林滿山爛漫
一圑烟火百十家一叢林木千萬花浪遊那料有竒遇
似入武陵眼生霞詩人多愛疑可賞舟人多忌戒無往
中途還未免迷行初意得無成妄想漁翁禪伯花所私
成仙成佛未可知花今於我有大造六幅歸帆春水肥
送陳制自富沙守京口
殿上舊開醫國口閩中新出活人手亘野桑麻水旱餘
連村炎火兵戈後飢得以食寒得衣召為之父杜為母
公為民賦閔雨詩民為公立遺愛碑古人祈天翦爪爾
今守禱佛燃臂誰充其不忍寖以大德之難忘特其微
東閩人怪去何遽南徐人怪來何暮油然無心出岫雲
去來遲速隨所寓漢相無人不曰歸韋賢未老何時去
贑縣向宰座上見綠萼梅主簿程開老相勉賦
詩
素與百花少相諧醉眼時為梅一開嶺南嶺北幾十種
人所常見非竒瑰中有孤根别風骨白金鏤盞玻瓈臺
白華紅萼雖傾國但恐紅非本色來逃紅歸綠未到真
與真相近亦天德化工厭駁會還純華萼併教同一白
題游德昭夀藏名曰復庵
劉伶未死先荷鍤自負上超無礙法死則已焉埋謂何
東坡猶笑未為逹之君之學齊死生穴其吾屋屋吾穴
嚥日飱霞容有功馭風騎氣得無訣歸歟歸歟彼大通
復哉復哉此虚設
題滄洲畫趣
一身超忽白雲表雙眼低回白蘋杪沙隨風捲黃莫涯
草與天連青未了摩詰胷中幾麋丸詩寫其真更留殘
破除桑落斗升後收入鵝溪尺寸間想象訾家聊寓目
指顧瀛洲方策足中人宜在瀛洲宿中宵夢在滄洲浴
覺寫兩洲為一軸馳譽丹青從謂俗
題黃舜卿雙溪閣
山無背宅宅何勝門未納溪溪是剰一閣翬飛若見招
雙溪蟠屈如回應有酒不容閣生塵無詩莫與溪寫真
秋碧澄寒石齒齒春黃漲暖風鱗鱗有如此水皆詩思
半酣還癢客之技氣之濁者客勿諱主人胷中有涇渭
味之美者客勿矜主人胷中有淄澠辨入㳙滴太分明
醉遊汗漫真混成客與主人俱忘形
過泰和赴主簿鄧楚材豫章貢圍之約
福建人才古鄒魯文章師匠道宗主餘子姑作尋常看
此公僅能一二數太學頡頏賦争衡凌雲之氣擲地聲
鯤鵬誰礙天南去麒麟猶落地上行南昌傾盖恨不早
西昌扣門喜欲倒風月那容酒絶交江山不許詩在告
宦遊同調能幾人相逢莫厭情相親言下甘心聽苦口
鏡中白髮催青青
題饒德裕三益軒
過從義要如膠漆琢磨功要如玉石二者于兹有一偏
雖過聖門未之入德裕耽儒今二毛一軒灑落僅容膝
詩書執禮不放閒直諒多聞誰較密仲修國老曾鼎臣
各於三者得其一曳躧相迎下榻留冐雲蒙霧不知濕
松梅竹裏凛不凋形影神中冥莫逆問答小參文字禪
賈誼升堂馬入室更能尚友古聖賢蘭移其氣金移質
一綫溜作吞天濤十丈花成盈掬實擴充未下反約功
軒今所揭乃其適顔淵復禮老歸根今揭吾知猶欠易
題劉武翼息齋
天地一從開闢始左旋右轉長不已詰所以然氣使之
君獨不為氣所使平生由氣今自由三平二滿過即休
千里收回渥洼馬十年養熟潙山牛本來無動那得静
關著一毫還自剰雖任鵲安頭上巢更防人打耳邊磬
應童子科歐陽文成覓詩漫以塞責
廬陵童子謂姓李臨川童子謂姓王二子讀書選德殿
氣吐虹蜺口飜漿六經諸子成串落天子喜之移御床
奏對首肯去目送青衫黃牒恩異常江西得此二童子
後生氣倍聲名場前聞但有晏元獻今繼者誰其歐陽
身軀眇小膽氣大齒髮幼艾言語蒼况能大書開龍蛇
一字欲作千尺強明年試罷春晝長低頭拾官回未忙
馬蹄輕踏百草香鸎花助喜酒助狂長裾短刺傾侯王
早著歸鞭榮故鄉我其候之螺水傍
贈南豐胡國華
軍山未信旴水屈清淑之氣相盤鬱天地有時不關防
古今何代無人物道德大成文小成君小成者精逾人
問我江西𣲖從此南豐不是儒家子
劉文叔見贈回贈一篇
我詩求我渾沌初君詩求我糟粕餘低頭小參有頓漸
撫掌大笑無精粗誰收六律入三類更斂八風歸一噫
四時元自五聲生無聲敢問詩安在
送留尚書再守贑之一年移帥豫章
贑農雖嬾連歲豐贑囚雖黠連歲空農囚今昨性豈異
今守蓋與昨不同鬼窺莫見活城手酒澆不下憂民胷
十年五度看易守萬口一辭獨歸公公凢兩來亦兩去
前去殊邦今本路德公吾與軍民同軍民未解吾細諭
向汝思公公復來今公去汝汝勿慮僅隔一江千里間
豈忘三任五年處軍民雖諾猶動情不忍江頭送公行
淚隨贑石順流下碑在巽門前面横千里和氣散萬里
一城春風分十城但疑贑人送未了洪人又送朝行京
辛丑大水
天公哀此生人苦潸然出涕灑下土五晝五夜涕不已
平陸成河山作渚是方為邑本窪下今者之變頃未覩
何止人家水半扉或壓或溺遍處所居家老稚幾為魚
夜乘一葉投山塢雖知此邦禍可免頗念吾廬欹莫柱
朝登山巔聊放目流尸蔽江可勝數何處奔洪之所擠
一旦至斯辜非汝天公用是涕愈流陽侯正自喜且舞
我願天公且收涕憂之反傷亦奚補但令老眼開日月
蒼生自然得安堵
題曾見卓此君軒
衣冠濟濟弟若昆詩書纚纚子若孫容有玉立人照門
得無玉立物照軒軒外清凉别乾坤一點俗塵不得干
其間蓋有此君存此君根性抱歲寒初交可作久要看
主人對之忘朝昏茶鼎烟中鑪薰燔酒樽隂裏書帙翻
坐探物初窮道原中有所得不自尊與此君結終身驩
莫逆之意寓不言行蔵相約無背轅數猶未偶姑屈蟠
峻節孤標老丘園天假其時忽騰掀鳳鳴龍化駭觀聽
功成不受聲利吞白雲深處同歸根
吉之南門外見木芙蓉爛開
小春催出傾城色笑倚墻頭若招客芬芳猶帶秋風殘
妸娜豈宜江路側詩眼驚紅狂欲呼熟看似細又似粗
花神留為菊後乘天意遣作梅先驅
豫章上游生市前江中洲上至德觀側柏樹甚
老
何命之薄彼哉柏豈無生處生于石老去根猶強自爭
春來石豈能相戹蛟龍拔入盤重淵雪霜放出参九天
至大至剛劫火後彌高彌邵妖風前道人淡嚥得吾味
久馭清風騎紫氣吾骨到今猶未蜕庭前自適西來意
題鄔季文送清軒
主人胷次風韻勝萬象皆傾如聽命開牎凝目立相招
霽月影從溪響應神迎氣送煩此君拜嘉有何荅殷勤
棐几蒲團千兔穎茶甌酒椀一爐薰
改秩注縣西歸過上饒見太守同年莫郎中
集英殿前始相識公已策名上通籍銀章朱紱爛映身
鑠我青衫黯無色上饒城裏重相望(平聲)公已厭直辭周
行皂蓋朱轓烱當眼鑠我墨綬昏無光浪說同年兄若
弟升沉不翅雲泥異分疎胡越敢尋盟義重丘山肯忘
勢一麾初守虎頭州差池不及從之遊僅收劉公一尺
紙堪比漢家千戶侯鵶青今襲陳腐語持以掃門應勿
阻遠圖要覓進德方近效仍求為縣譜
題吉州聶倅談風月軒
黃堂指顧了凢最紅幕奔馳了苛碎更無可了别駕翁
贏得徜徉是非外未有可偷風月天崢嶸新起東偏廢
風含渾沌竅裏音月弄光明藏中態吹開雲雨天益高
照破山河地加大兼之足以荅公餘妙處何人同領會
無酒客有詩相酬有酒可無客相對主酣客醉舌俱饒
說到無聲無色界髮難恃細併毛融骨不禁清連肉蛻
目不信為山河影耳豈信為天地籟主困欲眠客且歸
不容耳目寧容喙
南康劉尉於廳事之東開軒曰清瀨蓋取其前
松聲然也
坐曹在西退食東一間然爾萬不同彼無乃俗飽吾䀨
此不勝幽醒我聦不律不吕自中節非䕫非襄誰傳宗
意其金沙鴻磅礴否則銀漢鍧穹窿開忩即之辨所以
老松不受風所攻松莫之禦非自虣風無所争不相容
二者無心一有感自然成聲關大通混沌之竅君之耳
松風觸處天機融聲之真者非固有况復流歸形似中
潺潺㶁㶁蓋其似得真忘似軍新功更收吾耳聽以氣
一掃從前真似空
謝新淦令徐信甫至贑相過
永嘉之重自晉始積至本朝始多士大科異等固非常
文章道德相角掎淳熙癸夘徐令君相逢欲執弟子禮
聊將舌夲吐寸機輙自脚跟參萬里藏中觸處隨光明
言下從誰得源委國子博士陳先生初受皮膚終骨髓
孤蓬今轉大江西猛象欲踏黃河底但恐黃河深更深
水浮太空空浮水褁糧學道僕馬疲歸家落照在簾裏
自有餘師更求師棒頭打出乃其理况人胷中各法門
陳君韓子吾柳子雖有心印不敢傳恐君呵佛罵祖爾
題王欽州子澤雙清閣
馬蹏車轍前門外江聲山色後堂背左手持盤右把杯
家人怪問翁何在小閣峥嶸負後堂圖書左右翁中央
一塵不容犯眼界萬象無計逃詩囊蚤作從渠醉名利
夜卧從渠夢朝市一詠之餘更一觴翁兮醉夢華胥氏
甘老堂
功名鏡裏猶黑頭誰子速之營莵&KR3991;四朝元老人姓周
掃三大字蟠龍虬元老之門幾從遊天上公子第一流
十論較之過秦優記室有勞無束脩郊霈異恩小相酬
過而睨之海中漚從渠進進吾休休胷中一壑復一丘
酒發詩豪不宜搜風月自與毫端謀木奴竹君歲所收
不翅漢家千戶侯歸哉老矣餘何求䑛蜜啖蔗味悠悠
孤松野鶴無春秋
陳良臣之子正功肯學能言求余印可
學探玉甃千仞井筆扛龍文百斛鼎歸根可以後冥莖
發刃難於先肯綮點鐡要之便成金即心是道道是心
一案孔門重勘結小圖為賜大為參
題趙州通判陳日華二友齋
吾初丞小邑誓與松竹為膠漆公今丞大藩誓與松竹
為金蘭維松若竹有何德和公玉立成三益矯矯摩雲
性天高亭亭傲雪心地直風月外吾吾強哦其如松竹
偃蹇何横江太守風月主公與平分無乃多况胷有眼
筆有口大與松竹相諧偶張陳漫浪耳熟初管鮑綢繆
歲寒後三友莫逆俱歲寒猶遺其一非簡驩四科參偶
不與班孔子無容心其間愛參初不異問顔寄語梅仙
勿銜冤
前高凉推官陳漢臣惠佳作索俚編不可虚辱
授之後集古律矣復課數韻語謝之
太虚生氣氣生風風又生聲詩在中固自性情元具足
何當學問更加充形容草木魚蟲意雖妙猶為墮於藝
雅頌聲音召隂陽聖賢道義包天地句拙莫謝來章工
尚深自養細自融和順積中鬼不見英華發外天無功
癸卯九月末贑吉大水
秋江次苐落到底半夜忽如潮湧起方陵屋山遽城頭
已失洲背况沙觜五月小潦似未傷九月大潦疑非常
感召之心上所謹推原厥咎誰其當一部麟經幾書異
敢可叮嚀今執事休責漢公賢不賢且論堯具偹未偹
題陳宗元立齋
人言禮起於太一吾言禮止于皇極強名皇極體何如
卓然萬象中間立流言鼎鼎三十餘古人有立君可無
克己未追顔所復過庭猶學鯉之趨五禮同歸一中爾
何當中立而不倚膰肉無來孔子行皮冠不設虞人止
區區行止未足輕擴充更可輕死生黃壚在前始易簀
白刃垂下猶結纓一有所立百無抗底柱中當拍天浪
千古不磨立齋名泰山北斗在頭上
贈江宰彦通
富沙耆舊江先生方冊之中久聞名今識其子長安城
中年狀貌老典型居官不翅冰玉清未嘗一出清之聲
臨事不翅冰鑒明未嘗一示明之形牛刀初割琴初鳴
市稀善履鮮善烹江華百里農桑甿隂受令尹生與成
尚不能窺豈能評兩部使者識理精循吏政出吾六經
一元動盪萬彙亨不以能稱乃真能交章疾置聞朝廷
明公歸重蓋如此素履後修想俱偉立朝致主從今始
廊廟規摹寧出是貞觀三錢一斗米房杜傳中無可紀
事業文章非異軌誰云解此不解彼學詩反幾我開啓
生平言行詩之理游泳於詩未知爾國風雅頌興賦比
類發於情止於此六義同歸一宗旨包涵萬象無涯涘
騎驢覓驢殆忘巳子歸反聽收初視三百篇中参到髓
題顔慶遠三友亭
天一生水清之精天三生木清之英他清可備吾題名
不得精英未為清顔子園中亭突兀遠横一水近三木
取其近者共所欲太清也自生毛骨餘豈無友非歲寒
歲寒之友天數三主人更與三者參天合人合情相涵
四清之清俱不凡
題胡邦仲霜節堂
此君胷固有虚室六氣薰酣無不適所禀寧非道之質
此君貌固能圓機四季變更無不宜所立寧非聖之時
其表無方裏無物妙與大道相出入清節凌霜特其一
秋風夜雨君曰噫名我字我敢問誰無乃未為大相知
守節雖賢一於正聖人逹節百其應君亦能賢亦能聖
姑於節論猶失訂標致孤高所持勁伯夷獨立君制行
主人加愛又加敬根器渾涵所成迥顔子屢空君盡性
客子三嘆更三詠
寄題項聖予盧溪書院
中興天子旌義門榮光猶足昌弟昆家庭衮衮義子孫
下相郎君開義塾美意非徒淑姻族鄉里烝烝義風俗
廼翁固喜兒讀書更喜他人與兒俱兒今不替翁之初
人人忠孝書緒餘初唐元勲幾卿相游學豈無他絳帳
姓名半出多顯揚河汾便是盧溪樣
嚴子陵
周家刑不上大夫法固不足禮有餘何人不願立朝路
未老誰肯甘田廬秦阬學士寘勿論漢嫚大臣視如奴
逸民不出朝士去前有兩生後二疏世祖聰明失之察
待臣少禮多以法當時禄位列三公危似千鈞懸一髮
先生識帝貧賤時富貴何妨與共之云胡君房留不住
無乃平日窺其微龍顔之疎顧豈忍烏喙所伏那可知
初来高蹈疑矯世從後逆覩信知幾退身不勇公孫賀
明泣危機終自堕先生明甚勇如之天地萬物莫吾挫
將星羣立客星孤羣恐難調孤易禍帝座旁邊睡熟間
夢魂已在桐江卧將星耿耿亘今明不比客星明更大
