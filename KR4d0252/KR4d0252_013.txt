緣督集卷十三宋曾丰撰
書
上王丞相書
五月日具位某謹齋沐獻書于丞相閤下僕歲在丁酉
執贄進謁虚厪蜚翰招入東閤相與語差欵首及人才
方是閤下參大政未幾也已為人才計則經國之道得
矣明效大驗當於久焉責之僕又怵於歸未遑進區區
也語離去及今凡六年轉徙之跡後以秩滿至吏部竊
窺效驗隠隠然矣未遽至明且大豈人才之命萬猶有
一欝耶敢吐固陋少裨高明按西漢二百年儒者為相
公孫弘始其後蔡義韋賢玄成匡衡張禹翟方進孔光
平當子晏馬宫相先後當國俱被阿䛕不勝任之譏惟
魏相一人傳贊無貶辭或者推原其故以為神雀五鳳
之間士之通經術善詞章者多獲進用無乃相隂有力
耶僕考之宣帝朝士以經術書于史者易十一人書八
人禮四人春秋八人其他不指名而混言明經者又不
與也雖其聲華未必同於相當國時出要豈無半在焉
半之中固未必皆可與有為彼王吉蕭望之盖王佐才
也明薦而用之姑母責相但於吉瑯琊之歸望之平原
左馮翊之出曲為致力挽留之亦足見相為人才計也
乃恬然坐視全不相關詞章之士王褒柳褒九江枝公
劉向華寵章子僑雖幸以賦頌歌詩楚詞相繼召見又
徒以待詔處餘子不足道也其間學力忠概如劉向蓋
寓意詞章耳今也例處以待詔之賤豈丞相權人物之
輕重分職務之高下所宜然哉彼趙定龔德不過善鼓
琴視三君子相什百不翅也相輙明薦而明用之設心
倒置類如此故傳贊幸無貶辭而識者之論莫貸焉夫
漢相大抵用他流求其肯持正務為經術詞章之士主
盟者茫無所望幸而吾黨自公孫弘而後間相焉士猶
望一二於什百也適諸公者皆持禄保位士將絶望矣
又幸而吾黨有得君肆志如相者踵相焉士猶望一二
於千萬也相復不顧則士竟絶望矣故當時所守固如
劉向王吉則甘沉下僚所守不固如王仲翁則移附他
類或謂丙吉將死薦三人自代皆彼類也而始乃薦吾
黨仲翁望之豈其性哉僕思此固矯為美事者抑亦見
吾黨不自主盟嘗試薦一二相形耳嗚呼當為者不為
至使他人矯為以相形獨不可惜哉僕持此論久矣未
嘗敢聞於人幸今當相兩公其次樞密公又其次參政
公率其黨可與言者於閤下又有雅故宜言也故首以
聞焉如僕自揣質非受大道者如耽為文字久則成癖
矣極其所到不過王褒諸子而已耳不足動兩公念王吉
致君之學闔朝百執事雖未可量僕恐投閒置散之中
猶有更高者漢鑒不遠伏惟兩公公吾心恢吾量張吾
膽凡士之可與有為者逸斯訪之來斯受之去斯挽之
吾黨有以相慰他類無以相形清議歸而太平還矣僕
所敢為賦頌歌詩雖自負留他日文太平可也而所以
太平之事非高見遠慮之相所喜為盍卷而歸更養之
自王褒充而至劉向僕雖屈猶信也故今之所望於兩
公者輕抑之揚之姑退聽焉不備
上梁丞相書
五月具位某謹薰沭獻書於丞相閤下僕自幼讀書將
壯而竊一第隨牒抗塵于兹凡十五年更事涉世熟矣
始悟吾黨之在天下大而講學次而為文又次而進身
自唐虞夏商周而上莫不代有宗主伊尹傅說周公之
徒是也故三者皆有所歸焉沿春秋下逮戰國雖鄒魯
之間有聖賢之師友而朝廷之上無聖賢之公卿故吾
黨講學為文容有折衷而進身之道茫然莫知底麗
秦不足道漢文學之宗視春秋戰國固歉矣至於士類
進身亦未有出而主其事者或冒而主焉又非吾黨所
歸考百官表漢相蓋多矣惟田蚡慨然為士類主盟而
蚡非吾黨吾黨莫歸歸莫齒也公孫弘魏相俱以儒顯
而弘薦用則酷吏張湯而已相所薦用則樂工趙定龔
德而已一時清流如董仲舒韋玄成則疾而擠之廟堂
之上先後相承上下相習大抵然也故終漢二百年吾
黨無宗主其間卓然氣銳而莫遏如嚴助徐樂朱買臣
蔡義等不過詣闕上書自結主知小不自愛而甘為詭
遇則主父偃以衛青進兒寬以張湯進趙綰王臧以田
蚡進大不自愛而甘結奥援則匡衡以史高進何進以
王音進杜欽陳湯以王鳳進又極不自愛而甘由左道
則司馬相如以楊得意進翟方進以淳于長進貢禹以
石顯進凡彼十餘士其初豈不欲遵正道附正人以顯
也奈何正人者坐視不顧士抱其所有方倀倀然無所
歸也而其旁之與正人為敵者又乘間竊起而招致之
彼非視萬物恬不為動者安得不枉而趨也哉故天下
之美事當為者不為則其弊必有不當為者出而冐為
之漢朝廷之上使吾黨有宗主大闢公正之路隨才大
小每邂逅輙汲引則不惟所謂十餘士有所歸其傍亦
無從間而冒為美事者矣故士之失身不特士之過權
衡士者亦當分任其過焉本朝擇相率自儒取也非若
漢之雜用他流故凡當國者稍自恢廣率可為吾黨宗
主顧其志氣敢自任與否耳前軰敢自任為國收拾士
類如魏國韓公之薦歐陽子至于再至于三雖不少矣
然其間有初猶豫終棄置者焉自今觀之梅聖俞陳履
常好修之士也文康王公知聖俞深矣初欲論薦迄不
果故聖俞賫所學以歿文忠蘇公太史黃公談履常不
離口則廟堂正人豈無知之者而俱坐視翻使章惇睥
睨而邀致之幸而履常所守淳故不屑就否則幾何不
流為漢十餘士類耶方今士不乏也閤下與王公又以
殊科列上相天下士不謀而同以吾黨宗主望兩公矣
僕喜學嗜為文王公故常知之區區猶以未經衡鑒為
歉謹襲所作詩文十六卷仰塵晏覽雖浩然自期銳然
自鞭不到古不止也更惟暇日閱其概而指其歸終獲
列文藝傳足矣文康王公魏國韓公之所為待歐梅者
惟兩公裁之脱或泛然揖而進睨而退僕亦甘為聖俞
之齎所學以沒雖有冐而招之僕當為履常之守必不
至如漢十餘士之失身也懼衆不可料其也豈無高於
僕者或至東閤敢誦前所聞以獻凡美事幸自任勿姑
坐視吾黨之無所歸至使其傍之不當為者乘間而冐
為也哉不備
代人上李參政書
僕聞天下之事必宰相然後得盡行必臺諫然後得代
言雖然天下之利害無窮而臺諫之耳目有限古之治
朝不獨臺諫得言事下至草茅之賤例得言其所見聞
而悉其所欲言以進者無他誠恐以有限之耳目妨無
窮之利病則容有遺而已矣故僕嘗謂天下之事必宰
相然後得盡行此不刊之言也必臺諫然後得盡言則
失之或拘矣當祖宗朝蓋有草茅之士與時言者矣鮮
有與時合者横渠張公載自少喜談兵當康定用兵時
未弱冠猶布衣也慨然以功名自許上書謁范文正公
公反責以儒者自有名教何事於兵因勉之讀中庸其
後眉山蘇公洵至中書猶布衣也嘗試談兵若權衡書
獻於朝加之歐陽文忠公為之地而韓魏公意若有不
滿者竟不得大用嗚呼此二公豈蔽賢且塞天下之言
語者哉固所見有不同耳由今觀之張公載卒為道學
宗師而蘇公洵所慮邊鄙之變卒不逃其言則其初范
公所以責之蓋陽抑其小而隂成其大韓公所以意若
不滿則未免於輕料事之未必然而重與人之有所就
哉恭惟今天子嗣統以來無日無中興之念毗贊列論
之臣前後累十百彼其宣力而效忠不為不至矣迄今
十有七年百為無一二成就此其咎安在哉非言之者
不切則行之者不力二者必居一於是矣夫僕亦能言
之類也而身不當臺諫之責雖然猶幸齒於草茅之士
故奮而吐數千言率窮思而僅得之者蓋已緝為成編
上進矣顧未知聖覽以為何如謹懷副本與謁俱入而
獻焉蓋聞之道得其機則其入易不得其機則其入難
上古有伊尹至智也而干湯之初且七十說而不受漢
武帝時有田千秋無他學術也而諷帝之失至一言而
悟意夫豈湯之聖反不如武帝中主之見利害明受言
果耶特千秋得其機尹之初未得其機耳僕之兹行形
與影俱近習親昵之援不惟無有亦所耻者徒言之切
時而已之機得否非所計也萬一一言悟意特幸爾不
然雖百說未可知况姑止於七十說也哉區區猶強詞
於閤下之前意者欲閤下試觀何如也以為其所獻言
近是耶抑迂且疎耶蓋有迍者矣陽抑張公載之小而
隂成其大此范公鼓舞後軰之術閤下所宜疾鞭者若
夫輕料事未必然而重蘇公洵之有所就此雖不害韓
公之為名臣亦白璧一疵也閤下意亦小懲也哉
上葛丞相書
僕聞之萬斯通之謂道一適其可之謂時億兆衆所賴
千百世所法之謂事業道有經有權時有常有變故遭
時之常者事業成於經遭時之變者事業成於權古之
大臣始終遭時之常者八元八凱是也始終遭時之變
者伊尹是也始遭其常中遭其變終又舉變而歸常者
周公是也時之常變雖異而元凱伊周各以其道通之
應常中經應變中權故事業之歸不害其為同下至於
漢始爭雌雄姑置勿論蕭何相高帝時則有黥彭之變
故一以信謹應陳平相惠帝時則有吕禄之變故一以
智謀應魏相相宣帝時則有雲山之變故一以嚴毅應
何之後曹參專之鎮以清静平之後周勃專之鎮以重
厚相之後丙吉專之鎮以寬大後之三公豈固與前者
異哉時有常變道有經權然也何有功於高帝固矣而
法家心密往往招疑平有功於文帝固矣而術家心深
往往招忌相有功於宣帝固矣而儒家心徑往往招怨
使參勃吉不各以經道通之則疑忌怨之積豈不又與
激相等哉所不滿人意者參勃吉之道非吾儒之道故
其所應未盡中經其所成可謂近功未可為遠業厥今
何如時哉論多故耶邊烽不聞謂小康耶物論有駭要
其至當則變伏於常常函其變之時也補衮之責正在
中書設今留公先事而去則閤下為何為平為相可也
不然後事而去則閤下為參為勃為吉可也又不然姑
留焉閤下容有可諉曰吾副爾今也留不曰留去不曰
去一以權應則常形猶在一以經應則變證已潜難乎
其為閤下計也盖嘗思留公信謹似何嚴毅似相所少
者平之智謀也故應常中經應變未中權何則君子求
退小人求進此其時也留公進君子退小人其志太銳
其跡太露斷蛇不殊困獸猶鬭故一時之間君子以進
小人以退曾未幾何退者復謀進進者復求退勢之所
激無怪其然大抵君子小人之勢相容則安相形則激
為今計君子求退是矣閤下不可遂其求遂則孤孤則
摇小人求進是矣閤下不可沮其求沮則廹廹則合要
當雜以經權之道通之一冺其迹兩安其心君子不摇
譬則虎猶戀山藜藿之採未至於無禁小人不合譬則
雲已散空日月之蔽未至於已甚陽為無他隂實有待
或者機會至焉吾之事功成矣狄梁公用此道也閤下
胸中别有成算非人所知也僕其退聽否則道有適今
智無厭故不備
上陳參政書
士大夫為時出幸而同朝未必同職事幸而同職事未
必同心西漢二百年相國同心者蕭曹丙魏四人唐三
百年同心者房杜二人蕭曹又相先後非同時同時同
心實四人爾嗟夫何其少哉盖人生天地間東西南北
不同也故氣不同風不同也故聲不同水不同也故臭
味不同心無常主惟氣是移否則惟聲是移又否則惟
臭味矣然國之論相公天下而選豈固須同風土之人
哉故聯事於廟堂之上得同聲氣臭味者為難聲氣臭
味同矣而心不同者有之故論心同者為尤難何則聲
氣臭味不同而心同者非大有學力不能也士大夫之
有學力千不一大有學力萬不一其尤難也何怪丙吉
為漢御史大夫今參政是也而得魏相為長玄齡為唐
中書令今丞相是也而得杜如晦為貳凡為貳者其位
偪其權不得專其位偪故長易以忌其權不得專故已
易以慊中書以佐天子黜陟為職事者今者忌與慊之
心生則口若有鉗手若有掣云為之間畏議不暇於黜
陟豈暇及詳哉大抵長才高者難為貳貳才高者難為
長相與如晦所謂才高者也為其貳與長寧免慊且忌
哉玄齡明達吏治即以賢下不肖一主焉可矣而每必
曰非如晦莫籌此所以示我不專而解彼之慊也吉精
通律令相綜核名實一與奪可矣而每不伐善一聽相
總領此所以示我之無侵而解彼之忌也然則二史以
同心書者乃吉同相玄齡同如晦非相同吉如晦同玄
齡也故吉於相善為貳玄齡於如晦善為長地節貞觀
之治則為長貳之效所以善為長貳則吉小有學力玄
齡大有學力然歟方今葛公長中書閤下貳焉葛公之
心與閤下同乎否耶僕不知也僕知閤下有學力而已
循常廟堂所急人才今不獨是君聽之從違天倫之離
合一寄於二公之手二公之心大同則天下受福小不
同則天下受殃故為長者當如玄齡為貳者當如吉雖
然吉於相不以嚴同而以寬同玄齡於如晦不以斷同
而以謀同則廟堂長貳之同心非貴小同貴大同也如
同人于門不若同人于郊同人于郊不若同人于野閤
下學力充矣其貳葛公也必大相同忘言可也僕亦知
學於二公未失為同聲同氣同臭味者二公於士大夫
以同聲相應者多矣僕豈可不以同氣試一相求同臭
味試一相投哉故終誦同人為贅焉
上李舍人書
上士學道下士學藝僕中士也度其質不足以受大藝
又其所耻者故取其離於藝而進於道謂之文者而學
焉自少留心至於壯矣今老矣雖曰未成要亦不為無
立者顧猶不免以其文窮無他未獲其所附而已蠅附
驥則遠蘿附松則高文之升沉顧其所附如何夫文於
五行為火八卦為離離者附也聖人以火為離無乃取
其知所附耶乾下離上曰大有大有之離是為太陽之
火生與天俱意其為附不自知其高也大君之有文德
如堯舜者以之離下乾上曰同人同人之離是為電之
火去天有間附於雲所以求升于天也大臣之有文學
如周召者以之艮下離上曰旅旅之離是為山上之火
去雲有間附于山所以求升於雲也侍臣之有文詞如
枚乘王褒司馬相如者以之離下艮上曰賁賁之離是
為山下之火去山之上有間附于下所以求升於上也
下僚之有文采如王楊盧駱者以之坤下離上曰晉離
下坤上曰明夷明夷之離是為地下之火於士為埋光
瘞彩者紛紛而是姑置勿論晉之離是為地上之火去
山之下有間附于地所以求升於山故曰晉進也垂進
矣不幸退焉士人之有文氣如劉蕡李白者以之僕持
此論久矣幸未免為劉李始謂終不以未免為王楊盧
駱而聞於人也而前此為史時門下知僕文與凡士殊
今門下横居論思獻納之地而僕也有懷不吐幾何不
與以凡侍臣待門下者類耶門下之文乃初薪之火也
附于山而升乃今電火也附于雲而升日升日日升不
麗太陽不止僕之文特爝火耳雖幸麗於地之上附於
山之下其如寸銳則尺鈍何故以同人之離頌門下德
又以旅之艮頌門下功王文康公不為梅聖俞踐言雖
無艮功離德在位未損也孰若韓忠獻公離德備矣又
以艮功施于歐陽子之全美耶門下誠能反僕之文于
賁其須示吾之幸附于上也反是則僕之文于賁其趾
示吾之安處於下而已矣無尤忌焉
上京丞相書
古之宰天下者才忌太高識忌太明大可疑者在吾目
中則小可疑者何傷彼識太明則必也廹視之大不正
莫逃則小不正者置之度外可矣彼才太高則不窮訊
不已也故道不足而才識有餘始未免為高明所使終
未免為高明所累舜之十六相商之伊傅周之周召有
妙天下之才反以不露為高雌守其雄之謂也有妙天
下之識反以不察為明黑守其白之謂也雌守以雄在
吾度外者莫知吾之高白守以黑在吾目中者莫知吾
之明由焉安焉老焉死焉曰彼相於我何力哉是為有
妙天下之道夫道者盖所以充才識使之高明又所以
將高明使不至於過也獨不見坤在乾上為泰泰之時
三陽用事莫高明如也肆高明所之何求不遂而九二
惟中行是尚隂可疑者也外之而已未嘗廹視小人不
正者也外之而已未嘗窮訊何哉廹視窮訊非中道也
坤之道用中泰之道用坤相之道用泰九二之道曰包
荒相之道也九二之效曰朋亡相之業也漢高平侯魏
相易學也考其為相雖載物歉於坤而包荒可進於泰
地節三年至四年平丘侯遷清河王科以可疑遣冠陽
侯雲博陸侯禹樂平侯山以不正誅名實一寤朝野俱
清連逮者聽其自遁詿誤者容其自新相於是為不失
泰九二意矣地節元康三王三史三許相先後以戚侯
或者以為非漢美事相猶可諉曰有申伯故事在也許
伯之弟舜欲監護太子家䟽廣不從元康二年詔侯舜
廣父子於是去矣而相不去也制貴臣之驕革副封之
弊既資伯為之先議發兵之非又資伯為之後或者以
為非相美事相尤可諉者僕曰不然自名觀之伯外戚
也自實觀之檀長卿為沐猴舞司隸校尉劾之伯曰釋
之則伯長厚人也宣帝十八歲即位元康以前未三十
也伯無日不在帝側地節以後又策誅逆之勲何事不
可請哉十數年間史無過失可書則伯謹飭人也宣帝
無過舉無失德雖曰天成要其人助未必非伯長厚謹
飭力也相豈得以名廢實望望然去之論其蹟伯與相
非類矣論其心誅大逆安至尊非細事伯與相初同謀
後同功同謀而不洩同功而無爭吾類猶有不能為者
相豈得以迹妨心望望然去之故廣不附伯徇跡也其
去存名也相不外伯徇心也其留存實也去留不同同
歸于是孟子曰或去或不去歸潔其身而已矣殆豫為
相與伯設與僕持此論久矣未嘗敢聞于人嘗試為閤
下誦焉閤下學已夐出於漢道可復入于易其本源深
故其流不激其涵蓄厚故其發不章相國四年于兹鼓
一元於溥博轉萬物於混成蓋自坤之直方大出也泰
之九二特坤之緒餘耳相之不失九二之意又特泰之
緒餘爾相足為閤下誦哉閤下向者嘗為僕包荒幸矣
兹者更能不遐遺僕則幸之幸也二者適然皆泰說也
他求其說未有切於泰聊藉口爾泰足為閤下誦哉不
備
上張參政書
一隂一陽之謂道一闔一闢之謂變隂陽不合之謂固
出入於闔闢之間而不窮之謂通君臣與天地配剛柔
其道也剛柔自為消長其變也往來於消長之間其通
也反是其固也通則小康大通則太平固則未治大固
則亂常理然爾伏羲畫卦存體而已未言用文王重之
則九剛六柔也五君也二臣也首考之乾之君臣純剛
非常剛純粹精之剛也坤之君臣純柔非純柔直方大
柔其中有至剛存闔闢無倪出入莫窺故其效亨為元
亨美為至美利為不言所利之利非常效也惟堯舜禹
湯文武之君臣為能次考之六十二卦之中九二九五
者十五謂之剛濟剛齊之君臣是也過則秦六二六五
者十五謂之柔濟柔魯之君臣是也過則東周等過也
與其秦也寧周故失之純柔於卦為小過失之純剛於
卦為大過六二九五者十六謂之以柔濟剛公孫薛澤
李蔡莊青翟之於武帝韋賢丙吉黃霸之於宣帝是也
九二六五者十六謂之以剛濟柔小則陳平周勃灌嬰
申屠嘉之於文帝大則富范韓之於神宗又大則周召
之於成王是也於十六卦之義權文帝之治臨升泰之
君臣也僕於時易有斷焉君臣之道患不善為九二六
五誠善為之則其養而未發為大畜發為大壯發而成
則為大有文帝盡三大之美未盡三大之善平勃灌嘉
等無周召富韓范之學以充之爾主上繼統十有一年
於兹淵禀内澄天光外照徜徉大道兢惕萬幾密勿近
臣協衷無我純乎柔道之君也駸駸乎仁宗文帝之君
也計所感召宜太和未則小康今也百神受職而祝融
之驕不一四夷稱藩而獯鬻之嫚猶初其故無廼内贊
神謨外秉國鈞者曾未叶以剛道濟之與道路相傳廟
堂始欲從事獯鬻中以祝融驕故姑寢誠然得之矣何
則祝融事關内治獯鬻事關外治内治舉則外治隨之
反是是為失策其姑寢也宜哉僕思祝融之驕獯鬻之
嫚之兆也獯鬻之嫚祝融之驕應之也昨驕今嫚則今
驕安知非兆後嫚與雖然此天之所以愛主上也亦天
之所以開主上也願言主上修德應天之外二三公更
懲前弊繼自今與事變遭有辛酉之災防微杜漸不謹
者斬臨危不用命者斬他一推此行之則内治舉矣或
欲乘獯鬻之機二三公懲今弊其將發有輙辭難者斬
有輙異議者斬如寇公澶淵之舉其既發有不用命者
斬如狄公西廣之舉他一推此行之豈非剛濟柔之道
與如此則外治不足成也備戎行致死命挾乘大壯之
勢追復大有之業僕所願其如非所長區區文字爾他
日外治之舉功成不可無頌僕欲以詩學為之後焉又
恐因循怠媮卒莫就功不可無規故於今之未舉也敬
以易學為之先焉不備
答劉師董書
某頓首師董劉兄兄之文辭甚高而叩我至再三何巽
而下也小子有疾於人易與與人率然遇於途不問其
識不識立談之頃往往發篋以示其形若淺中然况兄
之於我故交而叩之辭且巽而下也吾無隠乎爾兄之
叩我者時文也歐蘇之門無道時文之學者無已則古
乎曷謂古曰自我作古真古也自人作古假而已矣假
之不勝乎真固也必不得已為假歟雖然率未易入也
沿波討源必也韓柳乎文章之作譬則醖醴也韓之麯
糵惟其中而已矣熟未熟聽其自然故其熟也醇柳之
麯糵傷矣故其易熟而暴夫所謂暴醴者初飲而醉過
醉而病至於醇酎人之飲之初若無力久而後醉醉則
莫知所以然而非病韓柳氏沒歐蘇氏作歐之麯糵醇
乎韓蘇之麯糵雜乎柳韓柳歐蘇盖兄之麯糵雖然
韓歐難入柳蘇易入易入者先入而難入者後入則先
入者為主後入者為客客之不敵主也勢也權其主客
之勢而制其中三柳而七韓四蘇而六歐可也反是則
傷矣嗚呼甚矣文氣之難調哉一失手焉終身不救其
以兄之穎拔自我作古夫豈難或者退遜未遑則四君
子之文兄宜假途焉孟子曰久假而不歸烏知其非有
也雖然假人之為當先去已之病文章之病不于其他
于浮于碎于偶如斯而已矣去浮去碎去偶是謂妙天
下之文而韓柳歐蘇之麯糵不止也是亦教玉人雕琢
玉哉
代人上程給事書
僕嘗謂事有出於一人之以為然固而執之雖天子莫
奪者在古有之諫官史官是也至於唐則復有所謂察
官者出焉給事中是也蓋嘗考漢之時朝廷有大黜陟
有大廢置有大沿革疑則下公卿議議定矣而詔勅隨
下焉則無有梗之者唐制則不然天子曰可給事中曰
不可則直䟽而駁之小有不便雖詔勅亦塗竄而奏還
謂之曰塗歸雖天子莫奪也夫宋制唐之舊也則是今
之給事中比漢公卿猶重也而閤下横居其間嗚呼其
為任不亦要且榮哉雖然任其要而所建明猶有遺焉
此僕之所以不自已也僕不量短薄竊怪今日之政上
下苟且積弛成荒習暫成常莫有漸恢故士密為長治
之策輙討論典故參之於古而不戾施之於今而宜者
䟽為目緝為編以為陛下千慮一不到之助盖已丹匭
投之矣顧惟禁近諸公皆切於為國而樂得天下之士
以禆末議而濟遠業者而僕也夤緣至國門猶有頡頏
然舍去則不見君子之悔後莫及矣故敢以其始終得
於漢者於閤下前誦之元帝時有守華隂丞名嘉者所
上封事大抵薦朱雲之忠以為御史大夫貢禹之代帝
以嘉疎遠小臣未然也乃下其事問公卿太子少傅匡
衡翻以禹為正以雲為好勇以嘉之言為猥甚至以為
奸自當時言之二者之是非未可知也居無幾雲去禹
之徒植根不拔而漢業以衰則嘉言猥耶抑匡衡猥耶
南昌梅福曰廟堂之議非草茅所宜言也臣誠恐身塗
草野尸併卒伍故數上書今僕所以䟽為目緝為編以
裨時政萬一者雖不敢以三代之士如伊吕者自許抑
華隂丞南昌尉之所為效區區於漢者顧未知聖覽以
為何如竊自料僕所進書略與華隂丞之訐斥相似而
身與朝廷則甚於南昌尉之䟽且遠天子曰俞則幸矣
不然其勢必下諸公議焉謹懷副封呌呼以凂視聽可
否之權諸公實司之萬一如匡衡言以嘉之言猥在僕
則古人所遇不為三公爾非區區兹行所計者但恐重
呵禹貢而輕詆朱雲則所關於漢者大諸公不容不計
也
