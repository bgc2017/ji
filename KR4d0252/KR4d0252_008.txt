緣督集卷八宋曾丰撰
七言律詩
江水出峽
衢婺徽嚴水固豪其如所至與山遭當難進處雖回避
到不平時輙怒號出峽衝開崖脚闊迎潮激起浪頭高
乘風終作歸墟去略湧三山駕六鰲
慶元改元浦城桑田大稔余按視次告父老
農桑初軫素餐憂幸爾天然大有秋壯穗凝鎌黃䆉稏
柔絲滑杼白綢繆黎明婦女放鷄犬薄暮兒童歸馬牛
飽煖自聊毋背本輕肥相尚莫隨流
丙辰十月風日積暖浙間花卉俱開
廣中冬氣作春蒸浙土如之得我驚桃李猖狂爭竊發
昆蟲齷齪學微行向南柳可為先進投北梅猶是後生
物理乘除自相補速成未必似遲成
冬晴
一晴初已涉秋殘晴到冬深興未闌不雨雪空聊爾濕
無霜風自甚哉寒出乘氣末羣陰亂歸抱精元萬物安
深想莫如堅坐是還家毋更負蒲團
頽春涉途
曾謂東風意向偏也從僻處放春妍山山長草青無間
樹樹成陰綠不專黠獸幽居疑辟地俊禽高舉欲登天
物情不一吾何擇出處升沉任自然
題李達先靜暉軒
瀟洒一區山四圍朱簾高捲晝陰移三竿已上其誰報
一線初長也自知鼓腹曬書春拍拍蓬頭晞髮暖垂垂
晴窗大得忘機趣渴爵窺盆更不疑
江路見梅懷泉臺留主宰王提幹
強號梅為自在春淡粧貴不失天真園林爛漫空多事
籬落伶俜倒出塵無竹無松自風韻得江得月更精神
清高惟雪可相配次有冰臺兩玉人
呈羅春信
受命鍾材不已凉未論道德與文章晚謀事事成迂叟
羇跡年年是漫郎銳意向前旋磨蟻灰心求退觸籓羊
車中幸有司南柄試與迷途指大方
寄臨汀推官伯壽二首
觧官赴調出臨川倒指侵尋十二年文學背時招白眼
功名迂路得華顛胷中要與天相似分内姑安理自然
素業更須頻點檢有無可以上青編
都下燈前别酒闌我歸江國子閩關鯉魚不送書來去
蝴蝶猶將夢往還抵掌伊吾灰壯念折腰彭澤汗衰顔
十年以後來相問收拾俸餘歸買山
庚戌長至稚子杓覓詩賦一篇以警之
芸芸草木色方枯坱坱乾坤氣又嘘凋歲似吾華髮後
稚陽如子妙齡初冬寒乍暖宜磨墨日短初長好讀書
一字未之曾究竟百年何者是權輿
過嚴關
誓不南遊今復遊東西雖異等南州妻兒累已何人免
行止關天不自由伏櫪過陂從野馬乘流遇坎任虚舟
嚴關猿鳥休相笑更過梅關笑却羞
再與鼎臣遊龍門寺
初嘆來遊未必重等閒十載又相逢壁間古跡塵輕涴
物外初心病暗攻坐上酒生冬暖意簷前梅弄歲寒容
半酣僧不須烹茗自有山雲可盪胷
赴瓊州次大蓼灘風雨交作寒未艾也其勢欲
雪
僕僕漫郎蹤跡孤星星迂叟髮毛疎三千里外辭鄉後
十八灘前問宿初山未容雲思底麗風猶與雪議權輿
有蒲團在不能享吾策從今悔讀書
挈家隨牒一陽初視險如夷舟當車贑石罅中魚路寢
楚天包處鴈蘧廬木無棄本藏於密江不辭流受以虚
萬物外吾詩者少惜乎南燕久歸歟
過快閣
一回艤艦一翛然境界非凡人是仙山似平沉低吐月
江如倒激仰吞天宜州乃事一朝去快閣之詩千古傳
正恐癡兒小癡爾大癡身自與名全
予未遊碧落洞庚申舟行欲再遊不果
竒觀曾邀我命車回車人問景何如山經盤古穿窬後
水據玄冥漏泄初勝跡遺留榮利後塵心昭雪市朝餘
重來雲霧不容入魚鳥相嗔太闊疎
昨與予遊如陳廣元張壽卿江伯記陳通卿皆
已上計矣獨鄒用之鄧繼高猶困阨况今相去
愈遠緬焉懷思因成兩詩各書一通寄之
枕中肘後為渠空效騐如何小不同失馬安知非後福
獲麟未必不終窮紀昌已費二年學造父猶爭三日功
了却酸辛殘事業從教運塞與時通
章貢三年兩到休况今又落最南州思君梅嶺不遮夢
惜别葛溪猶漲愁子為坐窮知理道吾從遭病憶交遊
明年肯為槐花出來看海瀕天盡頭
南海祠東海中有小山可著屋賦詩
海裏山巔著數椽舂容仰止已翛然仙家自我有方丈
沙界從今無大千萬物長春天不夜清風莫逆月忘年
神遊不制夢回興未了君臣父子緣
題南海神祠前觀瀾亭
巨靈開闢遺遐觀沙界之瀕碧所環外國連天疑信裏
前山點地有無間眼隨羣有自起滅心與太虚相往還
至止歸歟何所得心猶有剩覺空慳
宿南海神祠東廊候月烹茶吹笛
祠宇沈沈海岸頭况逢冷夜耿清秋風前塵外笛三弄
飯後月中茶一甌借我孤舟隨水住乘時一棹與天浮
舊談八月流槎事豈料今來傍女牛
送劉薰卿
未曾得儁利名場猶敢犯危煙瘴鄉大庾嶺高梅挺拔
東莞天遠海汪洋其凡飽以史收拾所異剛於詩主張
歸數羣雄可雌視騏驎誰得擬康莊
四月觧官渡海陸出北流置舟在南雄又陸出
擬扵小春到家
歸心如矢路如弓坐兀輕車又短篷百爾動摇山特立
千斯窒礙水旁通往哉火倒西流影行矣霜迴北至風
細數離官到家日一年強半在途中
歸途値去客
歲晚乾坤閉未開地中方蟄振天雷山雲已覺成輕出
塞鴈何為獨遠來失學齊侯隨馬去甘為墨子叱車回
從今行止休多問有尼安知不有推
自廣至永豐呈熊直卿鄒用之鄧繼高
斷梗歸從南海邊絶長補短恰三年聲音幸未移蠻氣
鬚鬢疑猶帶瘴煙走俗抗塵吾老矣吟風弄月子超然
褐袍可着終須脫鐵研雖穿請更研
觧官歸至永豐繼善伯熊寳臣敦禮昆仲皆化
去
新自梅關返葛溪天心不與我心違市塵城郭依元在
親戚交遊過半非紙上銜猶仍舊署腰間帶已减初圍
候門童稚倚廬老幸不空教賦式微
北歸至廬陵過州學前記認舊遊嘆同舍之半
不在也
久落殊鄉今始回學門未改舊崔嵬交遊髭鬢綠成白
齋館簷楹朱上煤同舍無多登仕路連年已半入泉臺
閽人怪我面塵土不道功名心亦灰
北歸見攝徐聞邑大夫乃舊同官邵雩都之子
為賦詩叙契
贛邑交遊十大夫忘情詩酒邵雩都薾雲矯矯新龍友
栖竹亭亭舊鳳雛燕馬北歸灰晚念海鵬南運壯初圖
由來後好今分付車笠重盟幸勿渝
自廣歸至南康與蔡承之黎夏卿劉成叟相見
轉蓬隨牒入番禺中土交遊愈見疎嶺隔不容南至鴈
水分無復北來魚往還一介動千里終始三年纔兩書
所賴清風與明月時將吾夢到君廬
辛酉冬罷歸至家自省
彼哉言者固云云老矣歸歟敢自文不可以風霜後葉
何傷于月雨餘雲性情與物常為一鷗鷺容吾便入羣
古道從來得今笑天相知外任紛紛
觸物
無我那虞物所侵從教物與我相尋雲頭翻墨任濃淡
山頂潑藍隨淺深春色若空疑有著天工雖巧實無心
可憐杜宇空多淚更笑黃鸝強好音
窮冬征途觸目省身
青陽用事到玄冥萬彙營營幸歲成霜雪不仁偏嗜殺
松筠有道喜含生巢居凍鵲常高遁血食飢鷹輙下爭
自反吾身不攖物懸知物亦不吾攖
深冬積暖乍寒
冬令將終尚未霜伏陰猶強遜愆陽連旬逗暖日驕放
半夜邀寒風怒張蟲不開關平引退木無背本稳歸藏
道消固自有時長世事那由得汝忙
赴康州有感
辟書未上意躊躇蠻障無望車騎都允矣曲從人慫惥
往哉聊避鬼揶揄來鴻告至其欺我去燕辭行蓋啓予
南驥厭嘶自懷土東思初不待蓴鱸
至德慶崖下回想松江山
江灣一轉一重山自入江來幾轉灣檄到如風心倥偬
船行似箭眼斕斑三場題目那容緩一切工夫未得閒
夾岸青峯可相約黃花前後待吾還
德慶府城遶以荷池葉楙花繁時環望之紅綠
兩無間斷號為荷城記以唐律遺後來使君
中置金城外玉池池荷挺拔紉芳菲葉爭以綠環三匝
花逞其紅曳四圍龍國繢人供佛坐蛟宫縫氏獻僊衣
使君未佛且仙去紫槖朝真紅炬歸
假守晉康出郊勸農
笑下籃輿上畫船百年詩具已遮前川通諸海滔滔是
魚躍于淵圉圉然雲出山頭猶閣雨風行水面不停煙
囊中隨意亂收拾容了勸農歸細編
小隊近郊初省春杯盤緜蕝意殷勤叮嚀通國老和少
黽勉及時耕又耘賣劒爾行移爾俗買山吾退了吾文
試於農譜相尋認果是康州舊使君
郡齋與龔濟叔劉薰卿談詩
其柰魚蟲草木何詩之機械也無多氣猶動志平心養
聲可成文泛口哦玄酒太羹君子淡蕢桴土鼓聖人和
鬼神天地與吾一相感相通豈在他
二月三日至薌山寺(劉薰卿在焉)
置身松下已忘塵况在松之上置身荒壘中盤平卧斗
澄江外抱曲拖紳春熙天色如初醉煙肅山容若半顰
晉郡猶餘晉時事幽人疑是避秦人
廣州登蓋海樓
他求無可洗塵勞蓋海樓餘百尺高十萬人煙城繚繞
三千世界水週遭偏於物外有雙眼正以胷中無一毫
非與海鷗強相入海鷗無自是吾曹
天妃祠
戊辰閏月晉康久不雨禱于聖妃諸祠拜罷
雨大作連日沾洽賦詩誌喜
兩鬢閒時為國蒼况乘五馬小騰驤方當赤地頞皆顣
敢據黃堂心獨凉雷雨影從千里快犂鋤毛起一時忙
少寬漢郡守丞責幸不空餐粟一囊
歲在已未與南康宰周丈君可相别至戊辰復
會于晉康次所惠韻謝之
君詩莫把與同年絶岸孤峯自一邊氣質乾坤方判後
規摹風雅未刪前想思鑒裏縻旬歲自秘囊中擘一篇
留與江西為後社子孫不敢作私傳
增城丞嘉禾張元輔纔過郡輙去未及欵曲也
已而同校藝晉康
易學淵源出義方緒餘猶作漢文章名高未及蓬萊島
心遠寧輕鴈鶩行紙尾固無勲可策松間殊有味難忘
諸公論薦休聞早且候珠璣滿一囊
隨牒相逢瘴海邊經從不為小留連藍田晝短子姑去
彭澤春濃我欲眠近境曾無携具日殊鄕却有對床緣
天知道大話長意借我黃花節以前
閒居幽步
歸歟無可荅休休小放吾心與目流山不去門如自售
雲無留意似他求有如許栢得能古都幾何松若箇幽
更有疎梅修竹在其他莫與子孫謀
桂樓
重屋崢嶸据道周浪行良勌小淹留星無匿彩天澄夜
雲不遺瑕月粲秋金氣方張猶重殺物華已結未多收
老來姑置行藏事寫盡襟懷獨倚樓
李叔度與兒曹談道理余竊聽而記以一詩
天地未分先立經自吾道外豈常行伊周孔子直方大
堯舜文王純粹精新犢生時無次剩白牛熟後可縱横
有言終與一為二予欲無言是混成
方罹殘熱忽值新凉喜而賦反悲秋
晴宵如浸晝如蒸變氣知從激處生風不相饒乘木敗
火猶自負與金爭纖阿洗月為純白少皥澄天作太清
宋玉所悲吾所喜長哦聊復發秋聲
道傍有松為人所刳伐因自弔且慰焉
秋時蔚蔚老槮槮羞與其他木作林獨以高風資衆望
終為明德累初心不容節抗皇天峻猶幸根盤后土深
自有茯苓堪自壽願言黃帝勿幽尋
五言排律
上浙東帥王尚書(希吕字仲行)
太古犧媧氏創為琴與笙氤氲弸混沌噢咻擘冥莖合
氣歸三律分音麗五行未歌先協律無韻不成聲曲度
初焉刌詩機寖以萌朝廷風化洽里巷頌聲盈玄鳥三
夫倡卿雲百辟賡口姑隨所發心自得其平三代德為
政四詩辭見情揫收歸禮義點檢中章程傳久寧無雜
刪多亦已精王通續似贅束晳補疑贏聖事難為僭時
名可與爭道人中曠絶樂府四紛更體變從蘇李枝分
入遜鏗舂容七字律挺拔五言城老杜收全氣新功集
大成統經唐末亂𣲖轉國初清歐定聖俞價蘇成山谷
名江西容入社天下指為榮顧我耽餘習如今費半生
閒中無益作醉裏不平鳴改罷令兒誦吟成喚客評槁
肝隨血嘔枵腹欠書撐亂藁囊成癭狂題壁被黥捫心
終鹿鹿揜俗強錚錚要得誰然否能為我重輕宗風晉
王導詩學漢匡衡廢食毛錐子忘年墨客卿風騷潛出
入古律恣縱横造化隨機掇江山與筆攖千年傳有嫡
四海敵無勍妙韻敺三籟徽音逼六䪫何當被金石直
可薦宗祊宿傑饒先駕新英聽主盟聞韶醒耳閼慕藺
倒心旌傴僂循涯進慇懃曳蹤迎觀天醯甕坐持斧郢
門呈魚未經燒尾龍猶要點睛金篦輕發膜銀海驟增
明肯作招風木甘為附驥虻龍門難得到王府不妨傾
訖我無嫌富山巖可以盛
别陸德隆黃叔萬
歲在辛丑始識陸德隆黃叔萬於江西帥辛
大坐上握手論交而去戊申又會于中都德
隆得倅䕫叔萬得宰公安言别次課贈之
辛丑隨浮梗鍾陵得盍簮潛蕃門若市斂板客如林氣
宇黃陂闊詞源陸海深二豪談正劇一坐口俱瘖詩社
初容入交盟後失尋雲山千里眼鑒寐八年心九陌迎
連璧孤燈話斷金始猶疑面目徐復記聲音鰕菜隨宜
簇茅柴取意斟行藏更見告文行互相箴憤敵常旁午
憂時半孔壬清風晨揖袂明月夕離襟發䌫東流岸迴
檣倒景岑荆江隨地卷蜀道與天侵通守諸侯土專彈
百里琴長才優撫字暇日少登臨隠士隆中卧羈臣澤
畔吟青城山鬱積赤壁樹陰森哀樂歸巴曲興亡入楚
砧把杯空弔古搔首重傷今擁戶鋒車急開緘詔墨淋
擡頭高拱斗别手上捫參可畫安邊策無韜活國鍼寸
心丹未了雙鬢白那禁顧我傷彊矯從今判陸沉磨礱
閒筆研摹寫亂魚禽氣反風騷朴聲收鄭衞滛吾伊樵
道上欸乃釣磯陰拔茹終無忘彈冠老不任移書相答
謝吾突誓長黔
贈别滕州法曹南劔張仲明
天上張公子名家更好修文章虹貫日意氣鶚横秋桃
李春風發桑榆晚景收丹心猶似在素業未容休黃卷
堆胸次青雲出筆頭少迂蓬島步聊作嶺南遊穩口開
三語平心活一州陰功終有報會見襲封留
送五羊曾仲卿改秩受縣南歸
近𣲖家于粤初封國自鄫要無非我族終不是它曾閱
譜宗盟重聯官事契增居常多阻間僅獲一瞻承逆旅
重交臂高談屢撫膺秋風樓上月雨夜案頭燈把酒相
兄弟論文復友朋衆星朝北斗羣翼讓南鵬墨綬恩光
爛花城喜氣蒸宜民條教出溢耳頌聲騰鶚牘交飛上
鸞臺緩步登難中須有立妙處要無稱顧我羞低首從
今樂曲肱未忘為吏隠猶學在家僧念舊寧無感馳書
恐不能官高餘健走可遣到廬陵
擬試以蟲鳴秋
大化轉無休蟲那得自由暗中誰擘口閒裏共鳴秋氣
感蟾蜍冷聲歸蟋蟀愁幽閨勤杼柚遠塞急衾裘豈不
便鉗口而猶強出頭呶呶竟無益也勝喚晴鳩
五言絶句
方稚川恕齋五絶
求仁亦多途取近惟一路内恕以及人知君用心處
安宅曠弗居浪自分彼已儻由恕門歸天下一人耳
此道固非淺聖門兩三人佳名長在眼無實勿為賓
一心貫羣倫乃是吾祖事耳孫不䋲武愧子兩大字
視後而著鞭書此以自儆一言行終身要處君已領
寄内
已復山上山何當口中口寫兹秋下心寄我女邊帚
七言絶句
眇空閣
妙山孫元濟建閣江瀕以館往來士大夫余
取韓文公瞰臨眇空闊之句題以眇空賦三
絶句
萬里江山遶畫欄要猶未離色塵間眼高更不著羣有
獨與太空相往還
未慣觀空空可觀更參向上一機關大通與我合為一
眼自有餘空自慳
真空元在我胷中自外觀之枉費功孰是主人參透處
也無實相也無空
值侯脩學趣儒人稍急因遺蓮花蓮實西瓜於
吾宗翔叔作詩以勉之
絳玉裁花碧玉莖亭亭香遠韻逾清羣仙競倚西風笑
為報臨淮政已成
珠房顆顆綠英英興味超然芹藻馨不必鐵槌撾碎却
苦心應念子衿青
紺色毬兒護水晶味甘如蜜冷如冰香風飄滿葵丘戍
散與鴞林觧鬱蒸
道旁松
撼雨號風太古音道中豈作買臣吟火雲蒸雨無逃處
乞與行人數畝陰
題悟性寺卧雲堂呈源上人三首
僧與白雲同住山夢同雲出覺同還勿移枕席下堂去
堂下吾疑是世間
一片閒雲逗半空僧間况復與雲同夢中不問華胥路
直出無何入大通
渠儂高卧傲吾徒不道吾徒反傲渠渠不得雲無卧處
吾元自與太空俱
試宜黃侯湛墨
跨竈傳家祖赤松吹煙授道悟元宗初懷不擬潘衡貢
晚趨寧便薛稷封
逢時不敢愛玄香摹寫堯文畫舜章天地已歸經緯裏
豹囊深處自含光
通濟橋
何年彼岸幻長虹接引羣生入大通彼此東來無間斷
度人了後勿論功
通往通來無四旁津梁未必不相妨吾行拗折橋梁柱
盡放途人蹈大方
題水牯庵
堯自牽羊舜著鞭雖勞未必適羊天君今馴養犢成牯
飽卧太虚遊自然
三十餘年不踏泥其如猶有角和蹄何當紀渻重馴養
四十日間如木雞
留别金陵故舊
公家事畢更何為迴眷錢塘臂欲飛留客故人雖意厚
倚門有母待兒歸
次韻楊誠齋雪中
夜閉袁門晏未開開門滿目是瓊瑰木綿著地還飛起
柳絮沾人倒撲回
雪兒初是玉仙妃謫墮人間尚縞衣撲地狂風相衮起
疑乘白鶴刺天飛
次韻酬姜邦傑雪中見寄
十人賦分九窮寒古說天慳今不慳一夜盡開多寳藏
施銀為地玉為山
秦望山
六國英雄已坐擒更何所望此登臨真成馭鶴乘鸞去
未愜秦皇好大心
銳意秦皇初學仙要和雞犬也昇天那知身與鮑俱臭
嬴氏炊寒不復煙
代墨客卿自賦贈安城彭雲翼
决策初如媚竈然觸機融理悟吹煙從教時尚白之白
自與道俱玄又玄
同為時用楮先生萬事須臾點化成寄語先生幸相避
不須白黑太分明
贈筆工周永年
豈無毫忽補于時用盡初心卒見遺不拔一毛徒自利
楊朱作計未全癡
初心聊欲以文鳴開國何曾夢管城借不中書非所歉
秋毫元重泰山輕
寄題張子登遂勤齋
一字于吾補不會詩書况味冷如冰誰家以此為長策
不把其它易短檠
鍾鼎軒裳眼應白餘猶要得聖賢力意誠身正一家齊
門中自有華胥國
太平老豁庵
父母胞胎未結前趙州識後笑南泉豁然道與虚空似
不道虚空似豁然
道旁梅
本隨驛使上長安非到中途意便闌為念征夫行旅苦
與生滿舌遶牙酸
