竇氏聮珠集
連珠之義蓋取一家之言以偕列郎署法
五星如聮珠星星郎也詩凢一百首
故國子祭酒致仕贈太子少保府君詩(并傳)
府君諱常字中行扶風平陵人也祖亶同
昌郡司馬贈水部郎中皇考叔向仕至左
拾遺贈尚書右僕射當代宗皇帝朝善五
言詩名冠流軰時属貞懿皇后山陵上注
意哀挽即時進三章内考首出傳諸人口
者有禮遜生前貴恩追殁後榮又命婦羞
蘋葉都人插㮏花又禁兵環素帟宫女哭
寒雲備在文集故刑部侍郎包佶製序府
君同氣五人各載首序府君大曆十四年
舉進士與故吏部侍郎奚陟商州牧丁俛
祕校獨孤授同年上第迨拾遺下世力養
継親家無舊産百口漂寓由是弃高科於
盛時就泉府之小職邅迴者十年厥後載
罹家禍因卜居廣陵之柳楊西偏䟽泉種
竹隱几著書者又十載由擢第至釋褐凢
二十年洎貞元十四年秋成德軍節度使
太尉王公命從事御史盧泚貺五百金辟
爲掌記不就其年淮南節度左僕射覇陵
杜公奏爲參謀授祕書省校書郎厥後歴
泉府從事由恊律郎遷監察御史裏行居
無何湘東倅戎轉殿中侍御史賜緋魚袋
元和六年由侍御史入爲水部員外郎亦
旣二歲婚嫁未畢求牧守之官出爲朗州
刺史轉固陵尋陽臨川三郡旣罷祑東歸
舊業時宰嘉招固辤衰疾因除國子祭酒
致仕寳曆元年秋寢疾告終于廣陵之白
沙別業享年七十七其年詔贈越州都督
會昌元年武宗即位恩覃中外嗣子弘餘
任黃州刾史准赦改贈太子少保有文一
十八卷西江逸民禇藏言製序
晚次方山精舍却寄張薦員外
楚臘還無雪江春又足風馬羸三逕外人病
四愁中西塞波濤闊南朝寺舍空猶銜步兵
酒宿醉在滁東
和裴端公樞蕪城秋夕簡遠近親知
歲積登朝戀秋加陋巷貧宿酲因夜歇佳句
得愁新盡日憑幽几何時上軟輪漢廷風憲
在應念匪躬人
謁諸葛武侯廟
永安宫外有祠堂魚水恩深祚不長角立一
方初退舍擬稱三漢更圖王人同過隟無留
影石在窮沙尚啓行歸蜀降吴竟何事爲陵
爲谷共蒼蒼
奉賀太保岐公承恩致政
召公爲保及清時冠蓋初閑拜武遲五色詔
中宣九德百寮班外置三師山泉遂性休稱
疾子弟能官各受詞不學鑄金思范蠡乞言
猶許上丹墀
四皓祠堂即事
奪嫡心萌事可憂四賢西笑暫安劉後王不
敢論珪組土偶人前枳樹秋
項亭懷古
力取誠多難天亡路亦窮有心裁帳下無面
到江東命厄留騅處年銷逐鹿中漢家神器
在湏廢拔山功
奉使西還早發小磵舘寄盧滁州邁
野棠花覆地山舘夜來隂馬跡穿雲去雞聲
出澗深清風時偃草久旱或爲霖試與惸嫠
話猶堅借寇心
之任武陵寒食日途次松滋渡先寄
劉員外禹錫
杏花榆莢曉風前雲際離離上峽船江轉數
程淹驛騎楚曾三戶少人烟看春又過清明
節筭老重經癸巳年幸得枉山當郡舍在朝
長詠卜居篇
奉贈竇大員外兄松滋渡見寄之作
朗州員外司馬劉禹錫
楚鄕寒食橘花時野渡臨風駐綵旗草色連
雲人去住水紋如縠鷰參差朱輪尚憶群飛
雉青綬初懸左頋龜非是湓城魚司馬水曹
何事與新詩
奉送職方崔員外攝中丞新羅冊使
帝命海東使人行天一涯辨方知木德開國
有金家冊拜申恩重留驩作限賖順風鯨浪
熟初日錦帆斜夜色潜燃火秋期獨往槎慰
安皆喻旨忠信自無瑕髮美童年髻參香子
月花便隨琛賮入正朔在中華
早發金鈎店寄奚十唐大二茂才
出門山未曙風葉暗蕭蕭月影臨荒柵泉聲
近廢橋歲經秋後役程在洛中遥寄謝金門
侣弓旌悮見招
途中立春寄懷楊郇伯
浪跡終年客驚心此地春風前獨去馬澤畔
耦耕人老大交情重悲凉物外親子雲今在
宅應見柳條新
七夕寄懷
露盤花水望三星髣髴虚無爲降靈斜漢沒
時人不寐幾條蛛網下風庭
故祕監丹陽郡公延陵包公挽歌詞
卓絶明時第孤貞貴後貧郗詵爲胄子季扎
是鄕人筆下調金石花間領搢紳那堪歸葬
日哭渡柳楊津
凉國惠康公主挽歌
玉立分堯緒笄年下相門早加于氏對偏占
舘陶恩淚有潜成血香無却返魂共知何駙
馬垂白抱天孫
哭張倉曹南史
萬事竟蹉跎重泉恨若何官臨環衛小身逐
轉蓬多麗藻嘗專席閑情欲爛柯春風宛陵
路丹旐在滄波
過宋氏五女舊居(宋氏女娣五人貞元中同入宮)
謝廷風韻婕妤才天縱斯文去不迴一宅柳
花今似雪鄕人擬築望僊臺
奉寄辰州房使君郎中
漢代文明今盛明猶將賈傅暫專城何妨密
旨先符竹莫是除書悮姓名蝸舍喜時春夢
去隼旟行處瘴江清新年只可三十二却笑
潘郎白髮生
酬竇大閑居見寄
辰州刺史房孺復
來自三湘到五谿青楓無樹不猿啼名慙竹
使宦情少路隔桃源歸思迷鵩鳥賦成知性
命鯉魚書至恨睽携煩君強着潘年比騎省
風流詎可齊
北固晚眺
水園芒種後梅天風雨凉露螢開晚蔟江鷰
繞危檣山趾北來固潮頭西去長年年此登
眺人事幾銷亡
謁三閭廟
君非三諫寤禮許一身逃自樹終天戚何禆
事主勞衆魚應餌骨多士盡餔糟有客椒漿
奠文衰不継騷
杏山舘聽子規
楚塞餘春聽漸稀断猿今夕讓霑衣雲埋老
樹空山裏髣髴千聲一度飛
故國子司業贈給事中扶風竇府君詩
府君諱牟字貽周家世所傳載於首序府
君貞元二年舉進士與從父弟故相贈司
徒易直故相贈少師李公夷簡故兵部侍
郎張公賈故工部侍郎張公正甫同年上
第府君初授祕校東都留守從事歴河陽
三城從事累轉恊律郎評事監察御史裏
行府罷復爲留守判官轉殿中侍御史尋
爲昭義節度判官累遷檢校水部員外轉
本司郎中兼御史賜緋魚袋後爲留守判
官檢校尚書都官郎中出爲澤州刺吏改
國子司業長慶三年春寢疾告終于宣平
里之私第享年七十四嗣子周餘任祕書
丞今上即位恩覃内外准赦文大中四年
贈給事中府君和粹積中文華發外唯琴
與酒克儉于家時人以爲有前古風韻世
爲五言詩加以筆述文集十卷未暇編錄
史館候別蔣拾遺不遇
干門萬戸迷佇立月華西畫戟晨光動春松
宿露仾主文親玉扆通籍入金閨肯念從戎
去風沙事鼓鞞
早赴銀臺立馬待漏口號寄弟羣
上陌行初盡嚴城立未𨳩人疑早朝去客是
遠方來伏奏徒將命周行自引才可憐霄漢
曙鴛鷺正徘徊
天津曉望因寄呈分司一二省郎
萬乘西都去千門正位虚鑿龍横碧落提象
出華胥望幸宫嬪老迎春海鷰初保釐纔半
仗容衛盡空廬要自詞難擬由來畫不如散
郎無所属聊事穆清居
竇洛陽見簡篇章偶贈絶句
恭王傅楊憑
直用天才衆却瞋應欺李杜久爲塵南荒不
死中華老別玉翻同西國人
奉酬楊侍郎十兄見贈之作
翠羽雕虫日日新翰林工部欲何神自悲由
瑟無彈處今作關西門下人
早入朝書事
紫陌紛如晝彤廷鬱未晨列星沉騎火殘月
暗車塵隱&KR0942;排霄翰差池跨海鱗玉聲繁似
樂香澤散成春歎息驅羸馬分明識故人一
生三不遇今作老郎身
秋夕閑居對雨贈別盧七侍御坦
鷰鷰辤巢蟬蛻枝窮居積雨壞藩籬夜長簷
霤寒無寢日晏厨煙濕未炊悟主一言郍可
學從軍五首竟徒爲故人騘馬朝天使洛下
秋聲恐要知
杏園渡
衛郊多壘少人家南渡天寒曰又斜君子素
風悲巳矣杏園無復一枝花
元日喜聞大禮寄上翰林四學士中
書六舍人(二十韻)
有事郊壇畢無私日月臨歲華春更早天瑞
雪猶深玉輦迴時令金門降德音翰飛鴛別
侣藂植桂爲林粉澤資鴻筆薰和本素琴禮
成戎器下恩徹鬼方沉麟爵來稱紀官師退
絶箴道風黃閤静祥景紫垣隂壽酒朝時獻
農書直夜尋國香煴翠幄庭燎赩紅衾漢魏
文章盛堯湯雨露湛密辤投水石精義出砂
金宸扆親唯敬鈞衡近匪侵疾驅千里駿清
戾九霄禽慶賜迎新服齋莊棄舊簪忽思班
女怨遥聽越人吟末露甘貧病流年苦滯淫
夢中青瑣闥歸處碧山岑竊抃聞韶護觀光
想韎任大哉環海晏不笇子牟心
緱氏拜陵迴道中呈李舍人少尹
忽忝諸卿位仍陪長者車禮容皆若舊名籍
自憑虚上路花偏早空山雲甚餘却愁新詠
發酬和不相如
陪韓院長韋河南同尋劉師不遇
仙客誠難訪吾人豈易同獨遊應駐景相頋
且吟風藥畹瓊枝秀齋軒粉壁空不題三五
字何以逹壷公
同前(得尋)
都官員外郎韓愈
秦客何年駐仙源此地深還隨躡鳬騎未訪
馭風襟院閉青霞入松高老鶴尋猶疑隱形
坐敢起竊桃心
同前(得師)
河南縣令韋執中
早尚逍遥境常懷汗漫期星郎同訪道羽客
杳何之物外求仙侣人間失我師不知柯爛
者何處看圍碁
奉誠園聞笛(園馬侍中故宅)
曾絶珠纓吐錦茵欲披荒草訪遺塵秋風忽
灑西園淚滿目山陽笛裏人
李舍人少尹惠家醖一小&KR3288;立書絶
句
禁鏁天漿嫰虞行夜月寒一瓢那可醉應遣
試嘗看
荅竇二曹長留酒還&KR3288;一絶
河南少尹李益
榼小非由榼星郎是酒星解酲元有數不用
嚇劉伶
送東光吕少府之官(連帥奏授)
遠愛東光縣平臨若木津一城先見日百里
早驚春德禮邀才重恩輝拜命新幾時裁尺
素滄海有枯鱗
送劉公逹判官赴天德軍幕
特建青油幕量分紫禁師自然知召子不用
問從誰文武輕車少腥膻左祍衰北風如有
寄畫取受降時(軍有東西受降城)
故祕監丹陽郡公延陵包公挽歌
台鼎嘗虚位夔龍莫致堯德音冥祕府風韻
散清朝天上文星落林端玉樹凋有吴君子
墓返葬故山遥
晚過敷水驛却寄華州使院張鄭二
侍御
春雨如煙又若絲曉來昏處晚晴時仙人掌
上芙蓉沼柱史關西松栢祠幾許歲華銷道
路無窮王事繫戎師迴瞻二妙非吾侣日對
三峯自有期
洛下閑居夜晴觀雪寄四遠諸兄弟
雪月相輝雲四開終風助凍不揚埃萬重瓊
樹宫中接一直銀河天上來荆楚歲時知染
翰湘吴醇酎憶㘅杯強題縑素無顔色鴻鴈
南飛早晚迴
奉酬侍御家兄東洛閑居夜晴觀雪
之什
試國子主簿庠
洛陽宫觀與天齊雪淨雲銷月未西清淺乍
分銀漢近輝光漸覺玉繩仾綠醽乍熟堪聊
酌黃竹篇成好命題應念武關山断處空愁
簿領候晨雞
奉使至邢州贈李八使君
獨占龍岡部深持虎節居盡心敷吏術含笑
掩兵書禮飾華纓重才牽雅製餘茂隂延驛
路温液逗官渠南畒行春罷西樓待客初瓮
頭開綠蟻砧下落紅魚牧伯風流足輶軒苦
澁虚今宵鈴閤内醉舞復何如
秋日洛陽官舍寄上水部家兄
洛陽歸老日此縣忽爲君白髮兄仍見丹誠
帝豈聞九衢横逝水二室散浮雲屈指豪家
盡傷心要地分禁中周幾鼎原上漢諸墳貔
虎今無半狐狸宿有群威聲慙北部仁化樂
南薰野蘗飢來食天香静處焚壯年唯喜酒
幼學便訶文及𡭗空衰暮離憂詎可云
酬舍弟牟秋日洛陽官舍寄懷十韻
尚書水部員外郎常
幼爲逃難者纔省用兵初去國三苗外全生
四絶餘老頭親帝里歸處失吾廬逝水猶嗚
咽祥雲自卷舒正郎曾首拜亞尹未平除幾
變陶家柳空傳魏闕書思凌天際鶴言甚轍
中魚玉立知永己金聲乍起予在朝魚水分
多病雪霜居忽報陽春曲縱横恨不如
望終南
日愛南山好時逢夏景殘白雲兼似雪清晝
乍生寒九陌峯如墜千門翠可團欲知形勝
盡都在紫宸看
酬舍弟庠罷舉從州辟書
之荆且願依劉表折桂終慙見郗詵舍弟未
應絲作鬢園公不用印隨身
故朝議郎御史中丞容管經略使賜紫金魚
袋贈左散騎常侍扶風竇府君詩
府君諱羣字丹列家世所傳載於首序府
君由弱冠不樂進士之科便於著書耕墾
墳籍旣孤以𬞞素自適著書于毗陵之西
偏給長兄之俸而與諸季安於膝下者十
稔洎再罹内艱殆盡而復全者數四厥後
郡守給事中京兆韋公夏卿知公以爲江
左文雅無出其右適貞元十年詔徵天下
隱居丘園不求聞逹之士韋公遂薦焉與
桂山處士劉明素同表公之言云受天清
氣與道逍遥時人以爲孔北海拔祢衡之
文未之過也其時天下慰薦九人公獨不
除授其後韋公移牧吴郡又以公所著史
記名臣䟽三十四卷進入皆寢而不報人
皆異之公自以爲通塞繫于命静而俟之
厥後韋公入爲天官侍郎改京兆尹中謝
之日德宗與之緒言韋進曰臣忝居逹官
而竊有其位上曰卿有何負奏曰臣守毗
陵日薦處士竇群於時獨蒙不錄後臣任
蘇州又進竇群所著名臣䟽又蒙不荅臣
以爲以人而廢在臣則當然言群則屈上
乃驚曰卿之知人固無疑卒不問者乃宰
執之失也便宣即令召對此貞元十八年
也公即日起于衡泌白衣召見上謂公曰
夏卿知卿卿有何藴蓄得以盡言公從容
對曰臣無藴蓄第讀書俟時夫藴蓄者迹
在近班進有所不納諫有所不聽臣即藴
蓄如臣處於草茅但仰玄化而巳實無藴
蓄上甚竒其對便令宣付中書即除諫官
釋褐授右拾遺居無何祕監張公薦和蕃
請公爲判官因改侍御史其後有故不行
請復本列上不許遂守侍御史俄兼領雜
務德宗晏駕改膳部員外郎出爲唐州刺
史司空于公鎮漢南奏公爲節度副使檢
校兵部郎中兼中丞加金紫居無何除吏
部郎中遷御史中丞以舉職太過出爲黔
中觀察使後以十洞優亂准詔用兵翦伐
事平公坐貶開州刺史亦旣周歲除容管
經略使憲宗以公守官無隱思欲大用因
急詔追入中路遘疾終于衡州旅舘享年
五十五贈左散騎常侍公有子曰謙餘審
餘偕孝敬相率審餘應進士公天授和粹
亮直孤峻著書俟用隱於衡泌未嘗以名
利枉其所守時論以公有公輔之望卒無
所伸文集散落未暇編錄
題劒
丈夫得寳劒束髮曾書紳吁嗟一朝遇願言
千載隣心許留冢樹辤直断佞臣焉能爲繞
指拂拭謝時人
黔中書事
萬事非京國千山擁麗譙佩刀看日曬賜馬
傍江調言語多重譯壷觴每獨謠㳂流如着
翅不敢問歸橈
初入諫司喜家室至
一旦悲歡見孟光十年辛苦伴滄浪不知筆
硯緣封事猶問傭書日幾行
草堂夜坐
匣中三尺劒天上少微星勿謂相去遠壯心
曾不停
冬日曉思寄楊二十七諫卿
雨霜地如雪松桂青參差鶴警晨光上步出
南軒時所遇各有適我懷亦自怡願言緘素
封昨夜夢瓊枝
貞元末東院嘗接事今西川武相公
于兹三周謬領中憲徘徊廳宇多獲
文篇夏日即事因継四韻
重軒深似谷列栢鎮含煙境絶蒼蠅到風生
白雪前彈冠驚迹近專席感恩偏霄漢朝來
下油幢路幾千
晨興贈友寄呈竇𨳩州
西川節度使檢校吏部尚書兼門
下侍郎同中書門下平章事武元
衡
江城歲方晏晨起䀎庭柯白露傷紅葉清飊
断綠蘿徇時真氣索念遠幽懷多宿昔東山
意縱横南浦波有美嬋娟子百慮攅雙蛾緘
情鬱不舒絲竹自駢羅爲予歌苦寒旨酒朱
顔&KR0755;鬒髮倏云變功名將柰何
奉酬西川武相公晨興贈友見示之
作
碧樹分曉色宿羽弄清光猶聞子規啼獨念
一聲長眷眷&KR0942;芳思依依寄遠方情同如蘭
臭惠比反魂香新什驚變雅古瑟代沉湘殷
勤見知巳掩抑繞中腸隟駟不我待路人易
相忘孤老空許國幽報期蒼蒼
竇三中丞去歲有臺中五言四韻之
什未及酬荅承領鎮黔南途經蜀門
百里而近願言欵覿封略間之因追
酬曩篇持以爲贈
劒南西川節度使檢校吏部尚書
兼門下侍郎同平章事武元衡
在昔謬司憲嘗僚唯有君報恩如皎日致位
等青雲削槀書難見除苛事早聞雙旌不可
駐風雪路𡵨分
雪中寓直
寒光凝雪彩限直居粉闈怳疑白雲上乍覺
金印非樹色藹虚室琴聲諧素徽明晨阻通
籍獨卧掛朝衣
同前
吏部員外郎韋貫之
耿耿風雪暮直廬未掩扉詠蘭幽助興儷玉
粲相輝氣勁琴韻切夜深鑪火微雖殊江海
遠即此戀彤闈
春雨
昨日偷閑看花了今朝多雨柰人何人間盡
似逢花雨莫愛芳菲濕綺羅
東山月下懷友人
東山多喬木月午始蒼蒼雖殊碧海狀愛此
青苔光高下滅華燭參差啓洞房佳人夢餘
思寳瑟愁應商皎㓗殊未巳沉吟限一方宦
情哂雞口世路倦羊腸彼美金石分眷言蘭
桂芳清暉詎同夕耿耿但相望
贈劉大兄院長
萬年枝下昔同趨三事行中半巳無路自長
沙忽相見共驚雙鬢別來殊
奉酬竇三中丞見贈
金州員外司馬劉伯翁
多幸嘗陪侍玉墀俄驚負譴阻天涯今日相
逢問榮悴更嗟年鬢颯然衰
經潼關贈宇文十
古有弓旌禮今徵草澤臣方同白衣見不是
棄繻人
送内第袁德師
南渡登舟即水仙西垣有客思悠然因君相
問爲官意不賣毗陵負郭田
觀畫鶴
華亭不相識衛國復誰知悵望冲天羽甘心
任畫師
北地
何事到容州臨池照白頭興隨年巳往愁與
水長流僶俛思逋客辛勤悔飯牛詩人亦何
意樹草欲忘憂
時興
夙心曠何許日暮依林薄流水不待人孤雲
時映鶴濛濛千萬花曷爲神仙藥不遇爛柯
叟報非舊城郭
雨後月下寄懷羊二十七資州
夕霽凉飊至脩然心賞諧清光松上月虚白
郡中齋置酒平生在𨳩矜願見乖殷勤寄雙
鯉夢想入君懷
晚自臺中歸永寧里南望山色悵然
有懷呈上右司十一兄
白髮侵侵生有涯青襟曾愛紫河車自憐悟
主難歸去馬上看山恐到家
假日尋花
武陵緣源不可到河陽帶縣詎堪誇枝枝如
雪南關外一日休閑盡属花
中牟縣經魯公廟(嘗修名臣略繫司徒公)
青史編名在篋中故林遺廟揖仁風還將文
字如顔色暫下蒲車爲魯公
故朝議郎婺州刺史上柱國扶風竇府君詩
府君諱庠字胄卿家世所傳載於首序府
君初應進士感於知已一言遂從事於商
洛授國子主簿未幾而罷後吏部侍郎韓
公出鎮武昌美公之才辟爲節度推官以
監察御史俄而昌黎移鎮京口用爲度支
副使改殿中侍御史昌黎却入公至輦下
遷漳州刺史秩滿時光禄卿范公由吴郡
領宛陵奏公試太子中允兼侍御史爲團
練副使加章服府罷除奉天縣令遷登州
刺史昌黎公留守東都又奏授公爲汝州
防禦判官改檢校戸部員外郎兼侍御史
後遷信州刺史三載轉婺州亦旣二載遘
疾告終于東陽之官舍享年六十有二公
天授倜儻氣在物表一言而合期於歲寒
爲五字詩頗得其妙嗣子匡餘疾沒世次
曰繇晉州司法次曰載國子監直講皆克
荷素風聿修官業詩筆散落編錄未遑
太原送穆贄南遊
今朝天景清秋入晉陽城露葉離披處風蟬
三數聲郍言苦行役值此遠徂征莫話心中
事相看氣不平
四皓驛聽琴送王師簡歸湖南使幕
朱絃韻正調清夜似聞韶山舘月猶在松枝
雪未消城笳三奏曉別鶴一聲遥明日思君
處春泉翻寂寥
夜行古戰埸
山断塞初平人言古戰庭泉冰聲更咽隂火
𦦨偏青月落雲沙黑風迴草木腥不知秦與
漢徒欲吊英靈
竇五判官罷舉赴商州辟書袖文相
訪書懷話舊因杼鄙辝
重表兄太府卿賜紫金魚袋韋渠
牟
故舊相逢三兩家愛君兄弟有聲華文揮錦
彩珠垂露興逸江天綺散霞美玉自矜頻獻
璞真金誰與細披砂終湏撰取新詩品更比
芙蓉出水花
酬謝韋卿二十五兄俯贈輒敢書情
大賢持贈一明璫蓬蓽初驚滿室光埋沒劒
中生紫氣塵埃瑟上動清商荆山璞在終應
識楚國人知不是狂莫恨伏轅身未老會將
䈥力是王良
段都尉別業
曾識將軍段疋磾幾埸花下醉如泥春來欲
問林園主桃李無言鳥自啼
靈臺鎮贈丘岑中丞
曉日天山雪半晴紅旗遥識漢家營近來胡
騎休南牧羊馬城邊春草生
奉和王侍郎春日喜李侍郎崔給事
張舍人韋諫議見訪因命觴觀樂之
什
華舘遲嘉賓逢迎淑景新錦筵開絳帳玉珮
下朱輪曲裏三仙會風前百囀春欲知忘味
處共仰在齊人
勑目至家兄蒙淮南僕射杜公奏授
祕校兼節度參謀同書寄上
朝市三千里園廬二十春步兵終日飲原憲
四時貧桂樹留人久蓬山入夢新鶴書承處
重鵲語喜時頻草奏才偏委嘉謀事最親榻
因徐孺解醴爲穆生陳衛國今多士荆州好
寄身煙霄定從此非假問陶均
贈道芬上人(上人善畫松石)
雲濕煙封不可闚畫時唯有鬼神知幾迴逢
着天台客認得巖西最老枝
金山寺
一點青螺碧浪中全依水府與天通晴江萬
里雲飛盡鰲背參差日氣紅
酬韓愈侍郎登岳陽樓見贈(時子權知岳州事)
巨浸連空闊危樓在杳冥稍分巴子國欲近
老人星昏旦呈新候川源按舊經地圖封七
澤天限鏁重扄萬像皆歸掌三光豈遁形月
車纔碾浪日御巳翻𬈑落照金成柱餘霞翠
擁屏夜光疑漢曲寒韻辨湘靈山晚雲常碧
湖春草遍青軒黃曾舉樂范蟸幾揚舲有客
初留鷁貪程尚數蓂自當徐孺榻不是謝公
亭雅論冰生水雄材刃發硎座中瓊玉閏名
下茞蘭馨假守誠知拙齋心匪暫寧每慙公
府粟却憶故山苓苦調當三歎知音願一聽
自悲由也瑟敢墜孔悝銘野杏初成雪松醪
正滿瓶莫辤今日醉長恨古人醒
冬夜寓懷奉寄翰林王𥙷闕
滿地霜蕪葉下枝幾迴吟断四愁詩漢家若
欲論封禪湏及相如未病時
醉中贈符載
白社會中嘗共醉青雲路上未相逢時人莫
小池中水淺處無妨有卧龍
東都嘉量亭詩(獻留守韓僕射)
卜築三川上儀刑萬井中度材垂後儉選勝
掩前功雲構中央起煙波四面通乍疑游汗
漫稍似入崆峒㕓閈高仾盡山河表裏窮峯
巒從地碧宫觀倚天紅靈檻如朝蜃飛橋狀
晚虹曙霞晴錯落夕靄濕䓗蘢庾亮樓何阨
陳蕃榻更崇有時閑講德永曰静觀風玉斝
飛無筭金鐃奏未終重筵開玳瑁上客集鵷
鴻接武空慙蹇修文敢並雄豈湏登峴首然
後奉羊公
留守府酬皇甫曙侍御彈琴之什
青瑣晝無塵碧梧隂似水高張朱絲絃静舉
白玉指洞簫又奏繁寒磬一聲起鶴警風露
中泉飛雪雲裏泠泠分雅鄭析析諧宫徵座
客無俗心巢禽亦傾耳衛國知有人齊竽偶
相齒有時趨絳紗盡日隨朱履郍令雜繁手
出假永燋尾幾載遺正音今朝自君始
龍門看花
無葉無枝不見空連天撲地逕纔通山鶯驚
起酒醒處火熖燒人雪噴風
金山行(潤州金山寺寺在江心)
西江中&KR0893;波四截涌出一峯青墆㙞外如削
成中缺裂陽氣發生隂氣結是時炎天五六
月上有火雲下冰雪夜色晨光相蕩沃積翠
流霞滿坑谷龍泓徹底沙布金鳥道插雲梯
甃玉架險凌虚隨指頋榱桷玲瓏皆固護幹
流倒景不可窺萬仞千崖生跬步日華曈曈
上金牓丹楹碧砌真珠網此時天海風浪清
吴楚萬家皆在掌瓊樓菌閣紛明媚曲檻迴
軒深且䆳海鳥夜上珊瑚枝江花曉落琉璃
地有時倒影沉江底萬狀分明光似洗不知
水上有樓臺却就波中看啓閉舟人忘却江
水深水神誤到人間世欻然風生波出沒瀖
濩晶熒無定物居人相頋非人間如到日宫
經月窟信知靈境長有靈住者不得無仙骨
三神山上蓬萊宫徒有丹青人未逢何如此
處靈山宅清凉不與囂塵隔曾到金山處處
行夢魂長羡金山客
于闐鍾歌(送靈徹上人歸越)
靈嘉寺鍾按越中記此鍾本于闐國
寺鍾因風雨失鍾所在有天笁僧過
于闐識此鍾于越靈嘉寺至今鏁在
寺樓
海中有國傾神功烹金化成九乳鍾精氣激
射聲冲瀜護持海底諸魚龍聲有感神無方
連天雲水無津梁不知飛在靈嘉寺一國之
人皆若狂東南之美天下傳瓌文萬狀無雕
鐫有靈飛動不敢懸鏁在危樓五百年有時
清秋日正中繁霜滿地天無風一聲洞徹八
音盡萬籟悄然星漢空徒言凢質千鈞重一
夫之力能振動大鳴小鳴湏在君不擊不考
終不聞高僧訪古稽山曲終日當之言不足
手提文鋒百鍊成恐刜此鍾無一聲
陪留守僕射廵内至上陽宫感興
翠輦西歸七十春玉堂珠綴儼埃塵武皇弓
劒埋何處泣問上陽宫裏人
愁雲漠漠草離離太液鈎陳處處疑薄暮毁
垣春雨裏殘花猶發萬年枝
故武昌軍節度副使朝散大夫檢校祕書監
兼御史中丞扶風竇府君詩
府君諱鞏字友封家世所傳載於首序府
君元和二年舉進士與今東都留守左僕
射孫公簡故吏部侍郎興元節度使王公
源中中書舍人崔公咸制誥李公正封同
年上第府君世傳五言詩頗得其妙故相
淮陽公鎮滑臺辟爲從事釋褐授祕校淮
陽移鎮渚宮遷峴首改恊律郎二府專掌
奏記淮陽下世司空薛公平鎮青社辟公
爲掌書記又改節度判官副使累遷至大
理評事監察御史裏行殿中侍御史檢校
祠部員外郎章服後薛公入爲民曹府君
除侍御史轉司勲員外郎遷刑部郎中文
昌故事文酒之爲由公復振也故相左轄
元公出鎮夏口固請公副戎分實舊交詞
不能免遂除祕書少監兼中丞加金紫無
何元公下世公亦北歸道途遘疾迨至輦
下告終于崇德里之私第享年六十三有
子六人長曰景餘疾殁世次歸𥙿見任晉
陽令俱力學修文孝敬相率公温仁華茂
風韻峭逸遇境必言詩言之必破的佳句
不泯傳於人間文集散落未暇編錄
老將吟
烽煙猶未盡年鬢暗相催輕敵心空在彎弓
手不開馬依秋草病柳傍故營摧唯有酬恩
客時聽說劒來
贈蕭都官
蕭郎自小賢愛客不言錢有酒輕寒夜無愁
倚少年閑尋織錦字醉上看花船好是關身
事從人道性偏
江陵遇元九李六二侍御紀事書情
呈十二韻
自見人相愛如君愛我稀好閑容問道攻短
每言非夢想何曾間追歡未省違看花憐後
到避酒許先歸柳寺春隄遠津橋曙月微漁
翁隨去處禪客共因依蓬閣初疑義霜臺晚
畏威學深通古字心直觸危機肯滯荆州掾
猶香栢署衣山連巫峽秀田傍渚宫肥美玉
方齊價遷鶯尚怯飛佇看霄漢上連步侍彤
闈
酬竇七相贈依次重用本韻
江陵府士曹參軍元稹
風波千里別書信二年稀乍見悲兼喜猶言
是與非身名判作夢杯盞莫相違草舘同床
宿沙頭待月歸春深鄕路遠老去宦情微魏
闕何由到荆州且共依人欺翻省事官冷易
藏威剰擬馴鷗鳥無因用弩機看和松葉酒
閑施稻田衣蓴菜銀絲嫰鱸魚雪片肥憐君
詩似涌贈我筆如飛會遣諸伶唱篇篇入禁
闈
忝職武昌初至夏口書事獻府主相
公
白髮放櫜鞬梁王舊愛全竹籬江畔宅梅雨
病中天時奉登樓宴閑修上水船邑人興謗
易莫遣鶴■錢
戲酬副使中丞見示四韻
武昌軍節度使檢校戶部尚書元
稹
莫恨暫櫜鞬交游幾箇全眼明相見日胇病
欲秋天五馬虚盈櫪雙蛾浪滿船可憐俱老
大無處用閑錢
微之見寄與竇七酬唱之什本韻外
勇加兩韻
河南尹白居易
旌越從櫜鞬賓寮情禮全夔龍來要地鴛鷺
下寥天赭汗騎驕馬青娥舞醉仙合(音閤)成江
上作散到洛中傳窮巷能無酒貧池亦有船
春裝秋未寄漫道足閑錢
竇七中丞見示初至夏口獻元戎詩
輒戲和之
山南東道節度使檢校司徒兼侍
中晉國公裴度
出佐青油幕來吟白雪篇湏爲九皐鶴莫上
五湖船(竇詩自稱鶴兼云治船裝故也)故態君應在新聲我
亦便(聞鄂州初教成謳者甚工)元侯看再入好被暫留連
鄂州使至竇七副使中丞見示與元
相公獻酬之什鄙人任戸部尚書時
中丞是當司員外郎每示篇章多相
唱和今因四韻以寄所懷
吏部尚書令狐楚
仙吏秦城別新詩鄂渚來才推今八米職副
舊三台雕鏤心偏許緘封手自開何年相贈
荅却得在中臺
早秋江行
迴望湓城遠西風吹荻花暮潮江勢闊秋雨
鴈行斜多醉渾無夢頻愁欲到家漸驚雲樹
轉數點是晨鴉
題任處士幽居
紅葉江村夕孤煙草舍貧水清魚識釣林静
犬隨人採掇山無主扶持藥有神客來唯勸
酒蝴蝶是前身
南遊感興
傷心欲問前朝事唯見江流去不迴日暮東
風春草綠鷓鴣飛上越王臺
放魚
金錢贖得見刀㾗聞道禽魚亦感恩好去長
江千萬里不湏辛苦上龍門
漢隂驛與宇文十相遇旋歸西川固
以贈別
吴蜀何年別相逢漢水頭望鄕心共醉握手
淚先流宿霧千山曉春霖一夜愁離情方浩
蕩莫說去刀州
早春松江野望
江村風雪霽曉望忽驚春耕地人來早營巢
鵲語頻帶花移樹小插槿作籬新何事勝無
事窮通任此身
陜府賓堂覽房杜二公仁壽年中題
紀手迹
仁夀元和二百年濛籠水墨淡如煙當時憔
悴題名曰漢祖龍潜未上天
登玉鈎亭奉獻淮南李相公
西南城上高高處望月分明似玉鈎朱檻入
雲看鳥滅綠楊如薺遶江流定知有客嫌陳
榻從此無人上庾樓今日捲簾天氣好不勞
騎馬看揚州
早春送宇文十歸吴
春遲不省似今年二月無花雪滿天村店閉
門何處宿夜深遥喚渡江船
少婦詞
坐惜年光變遼陽信未通鷰迷新畫屋春識
舊花叢夢遶天山外愁翻錦字中昨來誰是
伴鸚鵡在簾櫳
歲晚喜遠兄弟至書情
幾年滄海別相見意多違鬢髮緣愁白音書
爲懶稀新詩徒有贈故國未同歸人事那堪
問無言是與非
南陽道中作
東風雨洗順陽川蜀錦花開綠草田彩雉鬪
時頻駐馬酒旗翻處亦留錢新晴日照山頭
雪薄暮人争渡口船早晚到家春欲盡今年
寒食月初圓
哭吕衡州八郎中
今朝血淚問蒼蒼不分先悲旅舘喪人送劒
來歸壠上鴈飛書去叫衡陽還家路遠兒童
小埋玉泉深晝夜長望盡素車秋草外欲將
身贖返魂香
贈阿史郍都尉
挍獵燕山經幾春雕弓白羽不離身年來馬
上渾無力望見飛鴻指似人
經竇車騎故城
荒陂古堞欲千年名振圖書劒在泉今日諸
孫拜墳樹愧無文字續燕然
遊仙詞
海上神山綠溪邊杏樹紅不知何處去月照
玉樓空
竇氏聮珠集
鞏囁嚅詩一何神妙恨此少不見其集
聮珠之最也戊戌歲中元前一日夷門
旅舍書潜夫
夜吟竇集追思夷門題處巳三稔矣
悽然感興書之
往歲記時梁苑夜今霄吟處洛城秋浮
生瞥電人何在懷舊傷心淚迸流三逕
竹風隣笛怨一庭霜月井桐愁妻兒未
會余惆悵只怪燈前不舉頭
自鞏而下皆火天所題慕而錄之
甲子歲春初中儀李公借此詩抄寫得
無何秘監尹公借去云巳失墜不復
相還余嘗讀此集窹寐思之至夏末忽
投書扵致政大天果蒙見借所恨自
少閑暇令扎吏抄錄故多&KR0861;誤躬親勘
校頗亦改正因得吟味喜不自勝刑部
員外郎兼太常博士和河記
時乹德二年六月廿五日雨霽
㟸讀過
余家所蔵和峴所校五竇詩世少其夲和
所跋甲子歲即乹德二年也秘監尹公者
尹拙也致政大天者吏部尚書致仕張昭
也昭字潜夫題鞏詩後一篇稱潜夫者即
昭也刑部外郎兼太常博士和者峴也後
有題㟸讀過者峴季弟也惟中儀李公當
是時為禮部侍郎而李姓者偶忘其為何
人遠方無書可考姑俟知者今刊諸公府
庶永其傳淳熙五年四月旦日朝散大夫
權知蘄州軍州事北海王崧書
附錄藝風藏書續記一則
竇氏聯珠集一册
宋刊本唐褚藏言編半葉九行行二十七字高六寸七分廣
三寸八分白口單邊上有字數下有人名只一字魚尾下聯
珠集三字詩題低三字和詩同銜名低四字詩不低格合竇
氏五子常牟羣庠鞏爲集不分卷無目錄析每人詩爲一卷
詩首有傳卽藏言所纂後有潛夫題語及詩又和峴跋㟸題
記王崧跋潛夫張昭字峴㟸和凝子也刻於淳熙五年詩作
楷體跋作行草筆蹟相似極見古雅疑卽王崧所寫以刻者
宋諱貞朗眺徵曙署樹佶構均作字不成板刻淸朗楮印俱
佳宋刻中最精善之本汲古毛氏刻本於竇常詩謁三閭廟
下脫去杏山館聽子規一首云楚塞餘春聽漸稀斷猿今夕
讓霑衣雲埋老樹空山裏髣髴千聲一度飛又誤字甚多如
竇常傳牧丁誤牧下小職誤少職疏泉誤流泉黃州誤廣州
常詩中滁東誤除東召公爲保誤君爲宮保連雲誤連天金
鉤店店誤居竇牟詩中銀臺誤臨臺少人家人誤年疾驅誤
疾駸秦客誤秦官苦澁誤若澁北部誤比部詎可云云誤聞
竇羣傳復全誤復前京兆尹尹誤命任蘇州任誤在羣詩中
冢樹誤家樹謝時人謝誤試竇庠詩金成柱成誤城朱絲絃
誤朱絃琴無俗心俗誤塵曈曈誤重重竇鞏詩傳舊交誤舊
文鞏詩中侍彤闈侍誤待猶言誤猶疑採掇誤採掇今年誤
新年卷末潛夫詩梁苑夜夜誤後微此本無以訂正也陽山
顧大有舊物歸葉氏後入士禮居黃氏藝芸書舍汪氏常熟
瞿氏趙氏今歸余插架百宋一廛賦中物只藏此一册而已
