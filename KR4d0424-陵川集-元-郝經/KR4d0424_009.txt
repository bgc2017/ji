陵川集卷九
元郝經撰
歌詩
讀党承旨集
一代必有名世人瑰偉特逹為儒宗接續元氣大命脈
主張吾道追軻雄金源文物纂遼宋國初尚有宣政風
世宗大定三十年師干不試信命通藻飾皇度議事典
培植教養王化隆勝殘去殺於乎仁繼以泰和尤昭融
中間承旨掌絲綸一變至道尤沈雄巋然度越追李唐
誠盡簡質辭雍容斵雕剝爛故為新暢逹明粹理必窮
漢火百煉金源金周制一用中華中混然更比坡仙純
突兀又一文章公自此始為金國文崑崙發源大河東
伊昔避亂洙泗間太平頂隠東蒙峯學書遍寫竹溪葉
琢句迥倚徂徠松古文隸篆妙入神風雅韻勝超樊籠
邈然欲作魯兩生放浪海上尋高蹤中原有主始出仕
白頭射策開天聰進退不苟尤老成蓬累偶爾為蛇龍
先皇實錄似貞觀往往筆補造化功鎬王一詔說帝心
懇惻義與大誥同告歸復擁仙巖節君臣道合全始終
文孺子端拜道左請更指授祛矇聾為言但當多讀書
不求於工應自工嗚呼後學安得知客氣趁俗塗青紅
承旨有集當重讀官樣妥貼腴且豐秋風蕭諷黃金臺
紫氣正遶燕山宫果如公言讀盡世間書必如真龍出
九重一洗萬古凡馬空
書蔡正甫集後
哀哉蕭閒蔡丞相崔浩幸免門房誅文采風流今尚存
筆力矯矯鍾遺孤中朝尚文屬安治儒雅柄用敦詩書
揚厲偉蹟加潤色鋪張鴻休尊典謨共推小蔡燕許手
金石瑰竒近世無森森凡例本六經貫穿百代恢規模
追琢山嶽礱琬琰郊廟祠宇神鬼墟斷鰲立極走四夷
銘功頌德流八區煎膠續弦復一韓高古勁欲磨歐蘇
幾回細看聖安碑區别二代張吾儒車輪眼孔斗大膽
突兀正論搖天樞滔滔更辯燕王墓證據古今攄慆誣
瑣屑芥蔕一無遺有似爾雅編蟲魚不肯蹈襲抵自作
建瓴一𣲖雄燕都昨從張公借書讀文府武庫渾不殊
堆山疊岸亂策中煙煤一書纏網蛛為讀忽見文正宗
歸來撫卷為嗟吁規矩凖繩有大匠自視所作何麤疎
乃今政須日一通深探海底尋驪珠更書卷尾記年月
龍集己酉八月初
登龍興閣觀銅像
轉空岌嶪金碧鱗平地突起三百年我來一登秋雨霽
壯氣奕奕排霜天初疑榱桷欲飛動復恐棟宇將騰騫
峩峩鰲頭昂出六合外地軸欲斷還相連鈎心詰屈牛
斗度光景煥爛日月躔高標樞極森戶牖囚鎖造化蟠
風煙上窮九霄下九泉中有十丈植立之金仙焜煌照
曜手眼千提挈萬象歸斡旋把握心印持化權蕩搖幻
海開福田吾徒問學一見亦瞻仰彼伊紛紛無所守宜
乎奔走狂蹶顛天地萬物同一身手眼億兆元無邊各
因私智自閼塞所以一目無所視一手還拘攣周旋憑
欄肆遐矚太行滹水吾山川孤鴻渺渺入天末遠引幽
思參茫然何當乘化恣所往日馭叱起先著鞭掃除塵
翳快一濣眼界廓廓開坤乾
趙邈齪伏虎圖行
南山射虎曾得名壁上忽見令我驚何物敢爾來戶庭
屢叱不動仍生獰畫師前身是山靈胷中有虎無丹青
老槲數筆平掃成殺氣慘淡猛氣横頭顱半妥蹲孤城
怒尾倒插蟠霜旌鐵鬚張磔疑有聲赤吻瀝血猶帶腥
抱石欲卧復欲騰爪入石角瞠不瞑寒電夾鏡騫兩晴
四座凜凜隂風生威稜神采出典刑邈齪乃是金天精
伊昔詩家杜少陵酷愛賦馬并賦鷹為憐神俊故屢稱
我今賦虎亦有徵要得猛士建太平坐令四海皆澄清
吁嗟擲筆還撫膺世間道路多棘荆倀鬼磨牙不可行
跋展子虔畫齊後主幸晉陽宫圖
盲人歌殺斛律光無愁天子幸晉陽步搖高翹翥鸞皇
錦韀玉勒羅妃嬙馬後獵豹金琅璫最前海青側翅望
龍旗參差不成行旄頭大纛懸天狼四方雜服異前王
况乃更比文宣狂眼中不覺鄴城荒行樂未足游幸忙
君不見宇文寢苦戈滿霜黃河不冰便著一葦航癡兒
正看新點妝浪走更號無上皇狂童之狂真可傷展生
貌此示國亡圖邊好著普六茹并寄江南陳後主門前
便有韓擒虎
山陽橙歌贈緱子玉
太行之陽大河之曲鬱洞庭之秋色結江南之尤物西
風萬里吹吳霜黃入新橙變寒綠河山孕秀渾不異風
味矯矯清亦足緱君遺我秋滿座瘴雨蠻煙遶茅屋黃
龍飛去失新卵壯士熟視不敢觸急呼西施南威一雙
婢便擘輕金染纖玉崆峒酒海入杯盤快作鯨吞香滿
腹齒頰戛戛秋風生浮動霜天穿月窟憑凌喚李白共
酹劉伶骨從渠人間世擾擾還碌碌淋漓傾倒發天藏
傾盡明珠三萬斛
鼠毫筆行贈劉遠
輕風吹衣硯滴乾胷中有思如湧泉此時正賴毛錐子
束縛贈我森戈鋋遼東黃貂徤且圓得法自遠源也傳
巫閭山色來幽燕鴨綠巨浸涵中邊貯雲停霧遵且堅
雞距一米雄於椽宣城必須試誠懸山谷枉道能三錢
雖云好手必利器心手器要三者全近聞清秋十萬騎
長槍闊劍凌霜天如何明窗净几執此對聖賢撼搖風
雨一萬字瑰劘日月三千篇元氣萬象歸斡旋
贈楊伯通
天機奪得探天幽七襄掌上如泉流飄然聲名半九州
倒騎箕尾燕市遊河山壯觀在眉宇總萃萬化摩高秋
世人擾擾入揮斥公為布衣輕王侯即今鸞鳳與蛟虬
垂翅枳棘蟠囂湫何時風雲各變化白日矯矯登鰲頭
緯亢行
歲臨鶉火斗插子穉陽欲復老隂死朱靈南極元龜首
望舒北至明堂裏乾坤翻覆變已窮氣數朝元將有啟
旄頭日沒正當中五緯將且躔蒼龍羣隂已伏衆星沒
玄天變白生清風兩角在南大角北龍頭半妥朝上宫
誰知總向亢中聚同舍參差不同度歲鎮熒惑共光明
金水煌煌俱不怒東西絡繹似連珠色正芒寒共昭布
往年長星掃金源前年孛入紫微垣欃槍妖客不時出
天狗枉矢還驚傳今朝太平有此象不久再見成康年
昔時曾聞入房駟兆啟金商六百祀同來東井漢元年
四百年中稱帝制後來丁卯煥文章二百餘年方季世
曾逢丙午當百六今日重逢又重六五星忽來會辰前
不知誰禍誰為福綱紀梁棟兩攝提招搖玄弋動光輝
馬祖直欲飲亢池星翁歷史休相欺正是君臣會合時
(丙午冬十有一月越十有五日辛未五星會于亢太陽躔斗十九度太隂經心五度木星躔亢二度八十三分)
(十抄在辰前逆行六日行一度土星躔亢宿一度三分在辰前順疾十日半行一度金星躔亢一度六十四分)
(四十六抄在辰前順疾一日行一度火星在亢東五度六十二分半在辰前順疾二日行一度水星躔亢三度)
(三十二分三十抄在辰前順疾一日行一度以其五緯皆躔于亢故謂之緯亢云)
答李淑玉
古稱燕趙多竒士乃今於君還見之襟懷落落絶點滓
雲夢湛徹涵天池玉虹千丈青羅天赤驥萬里黃金羈
文章翰墨特餘事宇量藴蓄乾坤竒昔年贈我以長句
靡旌摩壘來致師吾方堅壁養吾銳十年不戰空相持
昨朝燕王古臺下慷慨懷古傾酒巵一鼔作氣森辭鋒
再鼓建旆開襟期須臾合沓閧談藪錦囊亂瀉明玉璣
上稽唐虞下周孔推索究竟餘無遺嗚呼吾道甚綴旒
絶無僅有真可悲何當扶義帥衆軍鼓吹六經張四維
縱横闢去異端異突兀振起衰世衰廓清摧陷騖正路
剗除荆棘驅狐狸景星會入奎壁府祅祲倒卷蚩尤旗
吾民仁壽吾道行聞望萬古江河馳
唐十臣像歌(魏徵李白郭子儀渾瑊顔真卿韓愈白居易牛僧孺崔慎由司空圖)
鄭公山立面粟黃袖中隠隠露諫章致君堯舜肩禹湯
太宗一鏡今不亡謫仙翩然來帝鄉淋漓龍巾倚御牀
斗酒百篇錦繡腸光焰至今萬丈長汾陽沈雄異姓王
中興功業冠有唐人臣始終壽且昌深山大澤龍蛇藏
咸寧氣貌慘不揚殺氣凜凜横天狼回天冄造忠且強
功名端不讓汾陽太師魯公日角方挺特不撓百鍊鋼
端笏正朝貌堂堂盧杞藍面不敢望昌黎高冠何昂昂
泰山北斗元氣傍天衢搖曳雲錦裳斥去老佛擅文章
樂天翛然世相忘江水蕩漾江花香不作房杜庸何傷
歌詩直與日月光竒章重厚國棟梁亂來粗能立紀綱
太平無象稱小康不計黨禍深膏肓崔相憂國眉兩龐
區别流品何太忙天子閉目猶自防曹節侯覽不可量
司空表聖宜賢良清癯不欲游巖廊詩外有味誰肯嘗
寡鶴飛去高翺翔
樓子白蓮
玉樓一尺千蘂攅綠雲高擁白玉盤真出清波絶點塵
水仙解種水牡丹秋渚亭亭倚妍素冰肌不受煙脂汙
都將金粉抺蘭膏香盡西風一天露洛神漢女回清顧
脈脈溶溶縱微步我將一葉卧為舟載向水晶宫裏住
誰意無心復無子褪雪堆霜委波底空餘潔白漫清高
古來薄命皆如此
宣和内人圖
牡丹横壓搔頭玉眼尾秋江翦寒綠金翠冠梳抹且肩
正是宣和舊妝束腰肢一搦不勝衣當時宜瘦不宜肥
三千想見無顔色偏有親題御製詩蔡攸恢復燕山府
曾索君王不曾許蕭條萬里去中原偶見花枝淚如雨
却將換米向三韓遂令流落在人間道君一顧曾傾國
今人休作等閒看
薛稷舞鶴圖
丹砂入頂開雪翎雙膝半屈玄裳輕一天清露月滿庭
浮煙弄影來玉京當時華表曾留形只見翻翥還無聲
畫工姓薛不姓丁前身亦是胎禽精素練忽展江邊亭
長風翛翛筆下生洪流蕩潏排重扄抖擻寒玉凌赤城
我欲援琴鼓湘靈低昂曲折仍有情壁間至今不肯停
灑落一見胷次清請君休讀瘞鶴銘為君更寫舞鶴行
索靖月儀帖
草書初工漢晉末超凡入聖張與索伯英冠軍名貫索
數行一筆鈎鎖活索靖變體作章草草法如真楷為草
出筆似隸簡且婉態度益多縈結少一畫大抵皆三變
却把張芝墨帬練包藏飛動為妥貼功夫總向中邊見
昨從中秘得月儀古意遠過王羲之世人草法宗會稽
章草自此識者稀二十六幅兼閏餘玉盤亂走明月珠
辭尤簡嚴勢深秀字字出竒世所無如印印泥筆不差
短長肥瘦無損加鈎心鬭角方且停半妥遠山飛小雅
古人下筆不輕易一世功夫成幾字由來絶藝屬高人
鹵莽焉能作能事當時瓘死岳亦亡一妙不可在洛陽
秋風揮淚指銅駝此生不用尚書郎風度超然如靖&KR0034;
灑落孤風與明月須知萬古冰雪姿就中自有蛟龍畫
君看顛張醉素雨秃翁半盆墨酒澆心胷世人不識盡
稱工乾坤模糊眼正黑豈知更有月儀帖
跋党承旨篆字太白琴讃
右軍學書世界黑扶桑蠒盡西海竭竹谿學書無片紙
寫遍千山萬山葉太白琴讃二尺餘丞相小篆承旨書
端勁妥貼肆雄竒展盡筆力世所無綠綺徽聲絶絃久
嶧陽孤桐至今有知音賴得謫仙詞揮灑又逢天下手
問說琴臺在魯山磨崖深刻亦何難青天二絶一萬古
絶勝區區坐上看
書黃華涿郡先主廟碑隂
稱道孔明獨有杜少陵論著昭烈復見王黃華君臣一
體始無愧蜀相祠望樓桑家昨因應詔過燕南青林一
簇啼鳶鴉簫鼓寂寞村社散廊廡慘淡昏龍蛇西南一
碑刻蒼玉每讀輙止驚咨嗟磊落一片恢復心始終於
仁無少差當陽之言永安命三代聖王何以加仲謀雄
略秪僣偽阿瞞詭譎空姦邪論議到此真不欺文采絢
縟森芳葩書法二王作真行得意韻勝如時花歌謠慷
慨燕趙義士風但恨不能完漢軍敗崩三巴百匝細讀
立復坐不覺午日傾簷牙徬徨欲去不忍去饑馬更繋
枯荆楂東夷何以得此人日出之圖王氣韜朝霞滅遼
服宋帝諸夏禮樂制度無疵瑕家世章廟布衣臣貴胄
鼎族來幽遐春深徑渡鴨綠江太行山巔高挂浮海槎
風流儒雅冠當代碧雲玉樹峩烏紗漢魏以來無此作
作詩為向諸生誇
入燕行
南風綠盡燕南草一桁青山翠如掃驪珠晝擘滄海門
王氣夜塞居庸道魚龍萬里入都會澒洞合沓何擾擾
黃金臺邊布衣客拊髀激歎肝胆裂塵埃滿面人不識
骯髒偃蹇虹蜺結九原喚起燕太子一樽快與澆明月
英雄豈以成敗論千古志士推竒節荆卿雖云事不就
氣壓咸陽與俱滅何如石晉割燕雲呼人作父為人臣
偷生一時快一已遂使王氣南北分天王幾度作降虜
禍亂衮衮開其源誰能倒挽析津水與洗當時晉人恥
崑崙直上尋田疇漠漠丹霄跨箕尾
跋魯公送劉太冲序帖
魯公筆法皆正筆出竒獨有劉太冲初從真草入行草
削去畦町尤清雄懸針數筆皆側鋒往往矯矯如飛龍
輪囷權竒恣揮灑瑰偉乃見烈士風觀此好向書家道
末有能真不能草
荆公配享小像碑本
天津月明聞杜鵑愁殺洛下無名公未幾南人果為相
汴梁化作單于宫老泉初作辯姦論舉世盼瞠俱未信
王衍盧杞合一人熙豐末年禍始釁小遷累讓謙萬端
一知制誥不辭官臯䕫稷契高自稱敢把官家輙面謾
富彊豈是吾儒事王道何嘗利為利却將孔孟作申韓
刻剝生靈壞元氣顛倒乾坤事事新規模偽莽與孤秦
底事當時不便亡祖宗恩澤猶在人西窗更勸殺韓富
所幸不從天且祐惠卿遽已發私書佞人不遠將誰咎
獻可即日彈新參罪狀十事猶叵堪朝臣縮手疑太早
後來君實亦為慙至今宗廟無片瓦學術終然殺天下
燕山竟不得寸土瓜步江寒飲戎馬當時三黨皆竒才
共成國禍真可哀可能陳竇勝牛李未能朋亡皆禍胎
仲尼日月萬古一顔孟大賢纔入室首惡要伏春秋誅
更可巍峩聖人側倀鬼諛讐死不休更期不朽鑴頑石
世間萬事難盡曉三韓分米買日歷
定武蘭亭帖
會稽蘭亭修禊草一世真行此尤好當時信手叙興感
心手兩忘都壓倒法度備具都有神一篇秋水逍遥身
不知孰為鍾太傅何處復有衛夫人有時姿媚似花朵
却向莊嚴生婀娜蕭然自有林下風野逸行間亂塗抹
字字不同數十之清流激湍黜黜竒管絃豈計絲與竹
九方相馬誤黃驪遂使書家推第一昭陵玉匣藏真跡
歐虞褚薛臨硬黃價重兼金與連璧温韜劫墓出人間
縑墨生塵冰水寒中秘緘封貴人手翰林待詔時得看
西蜀初傳刻棗板點畫傷硬亦蕭散後來定武刊翠琰
山隂春風還在眼君謨坡谷始盛稱韻勝遠過換鵝經
宋金以來三百年永和規模存典刑昨向燕都得善本
重為摹勒憂墜損雲龕細鑿黃金臺永與諸人作繩凖
當時無意不欲傳只今視昔似偶然君不見浙江變作
黑水源越山筆冡高摩天運斤斵輪熟乃精從横十萬
方無言初從有意到無意始知前賢道為技試看魯公
座位帖數幅書藁為二絶
望漢樓
漸臺斗折新莽死天下還歸赤帝子漢民恰見漢官儀
又值王郎與更始河北忠貞有耿純舉族徑欲隨官軍
孤城頓爾音信絶誓死不肯為賊臣築臺望漢賊滿目
蒼茫不見劉文叔饒陽一縷燎鬚煙正向蕪蔞食豆粥
滹沱冰合赤幟來犇麕解瓦驅風雷漢家一氣從此迴
域門不閉乾坤開誰知當時望漢臺即是畫像登雲臺
沙丘行
林胡遂出榆林塞滿國騎射衣冠改西游直入咸陽宫
趙王使者秦王駭玉鞭擊斷過函谷夜飲叢臺翻酒海
生前傳位稱主父一切都非三代故座中誰意有潘崇
宫甲盡起商臣怒熊蹯不來事益急雀鷇雖探能幾日
一生英氣頓消散胡服掩面空垂泣祖龍亦向沙丘死
詐殺扶蘇書一紙武皇父子戰京師釁端也是開邊起
古來好殺多子禍浮山堰壞臺城餓至今金陵罵侯景
誰知亂本由臨賀君不見殷湯六百載周武八百年以
殺止殺救民命用兵雖人元自天孝子慈孫相繼傳
陵川集卷九
