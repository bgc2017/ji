陵川集卷三十七
元郝經撰
使宋文移
宿州與宋國三省樞密院書
大蒙古國信使翰林侍讀學士郝經等謹再拜奉書於
宋國三省樞密使相國公閣下經等欽奉聖旨賫擎國
書前往宋國告登寶位仍布弭兵息民意比及啟行即
還江上兵告諭沿邊萬戶俾各守故屯撤去哨騎不得
挑亂生事令山東淮南行省李公遣劉仙等二人入楚
州通報而無來音又令漣州總帥移公文會問云不知
所在五月十五日經等一行至邊於是再發關移自漣
州入楚州以復前事仍請入國日期至今不報以節次
靄昧至於差池不能明主上盛意改途捷出駐劄蘄陽
今副使劉人傑參議高翿親往計議敢布腹心於閣下
竊聞明月之珠夜光之璧以暗投人則必按劍無因而
至前也疾雷破山烈風震海而不懼安於故常也故無
因而至者應之而不失安於常者而知其變惟知者能
之天下之事幾而巳矣顧乘而處之者何如也變故方
殷幾會鼎至乘之而不失則無因而至者不疑安於故
常者而知懼處得其當天下無事而生民被其澤不能
乘而失之則無因而至者而為之疑安於故常者而不
知變以至變故紛拂不可救藥而天下被其毒蓋天下
之勢治亂相尋禍釁相紐其幾無窮而變故亦無窮乘
而處之者宜重慎而審之也天下之大亂必出於大治
天下之至危必出於至安天下之大憂虞必出於無虞
戰之負出於勝事之失出於得惟其忽而不審執而自
蔽不知倚伏之幾安於常而不知變是以至於是而不
能復一日雖悔而莫之追也國家光有天下五十餘年
其用兵於江淮者幾三十年兵勢之振莫甚今日取東
海下巴蜀平大理圍武昌克漣水穿徹二廣至於湖湘
縱兵長驅幾至吳會有一天下之勢鴻毛衡風似有所
不足舉而一旦斂兵而退又先之以信使是無因而至
前也其飄忽振蕩騰擲宇宙忽去忽來往年之常而彼
國亦以為常其中有非常者而不知是安於故常也無
因而至而弗之信安於常者而以為常是忽而不乘過
計而不審閣下必不之知也無因而至者果無因乎進
退之常果如常乎幾會之來所繋甚大不可因仍苟且
執於一偏而泥於虚文以為我國情狀不可測擯而不
以信義待是幾一失而暴國之禍復起矣當國者宜重
慎而審之也今日斂江上之兵先輸平之使豈師旅不
及曩時歟將帥不及曩時歟甲兵車騎不及曩時歟五
十年之儲蓄不能一朝用歟土地加於舊而賦力倍於
前聯西海者五十萬控東陲者三十萬自大理至於漣
海帶甲百萬兵力崛阜莫之與京無故而斂兵無故而
先信使此無他主上如天之仁曠世之義也往歲主上
在潛邸時先皇帝畀以東師俾之東出比師之行其舊
獲俘囚如張都統輩及所在拘繫間探人等皆縱歸之
渡淮而南諸山堡砦所得生口皆撫而安之而去下不
殺之令使宣撫楊惟中出先前茅布宣恩信及其渡江
如滸黃洲青山磯市初未嘗戮一人至於武昌先遣王
一清開喻而彼守臣執而殺之又射殺一肺腑大官於
是始下令具攻具以為肉薄骨并殺人盈城實非本心
故雖合長圍而攻之不急也若彼國當時不殺信使少
加以禮可退師成盟經等侍從左右聖意仁隱好生惡
殺實所具知大官元臣請長驅入臨安主上以為江南
治平三百餘年其民物繁夥居室櫛比吾若徑往則皆
躪藉矣生靈何辜而吾若是是獨非吾民乎遂不往聞
先皇帝上僊乃置師而去乘傳北歸德澤既深天命攸
屬親王四十餘人及藩方侯伯會於開平共行推戴既
踐阼謂諸王近臣曰朕欲息兵安民久矣而弗克為今
在朕矣遂命河南經略使史公往江上詔諸軍各還故
屯命山東淮南行省李公於楚州通國信而命經等充
國信使副奉國書以往其書辭一依今國名分未定與
國平交例南北睽裂好聘不通五十餘年天誘其衷幸
而集此而乃不報未知何如必以為如王楫矣王楫挾
兩國而庇一身言于北則以為降使於南則以為和終
於兩國交兵而身以之斃今則不然也以為三十年間
佳兵毒民禮義不通使使先往欲崇禮義而弭兵兇也
必以為如术速門譚浩矣术速門譚浩逢迎徼倖以不
直之辭要難行之事貪于跋㚄啓釁重怨以其不納歸
而生事辱國而傷來使激萬乘之怒使之投袂而起連
兵數年屍骸委積魚肉生民長惡崇禍今則不然也以
為待人以禮而不以力服人以道而不以勢尊人而後
自尊安人而後巳安先之以敬讓而不以争導迎和氣
天必悔禍至治可期也是皆冀於曩時有為而為非無
因而至也且通好之利不在於北而在於南非惟今日
振古巳然昔孫氏據有江東僅能立國稱臣於魏而乃
敢王殷浩桓温連年北伐終至敗折宋高祖文帝屢為
大舉亦未嘗得志足以自敝王羲之謂江左立國賴萬
里長江畫而守護風寒之處不過數四大抵江北羈縻
而巳此誠至論蓋江淮立國以之自守則僅足以之侵
伐則不宜故終之吳為晉平陳為隋平江陵為唐平往
事則亦巳矣自宋有國以來西北二邊常為祖宗患寇
凖與契丹定盟治平者百有餘年宣靖壞盟終以失國
高宗渡江善於處變俾秦檜以盟合神聖之子母歸二
帝之客柩治平者二十餘年孝宗尋盟治平者五十餘
年是其明效大騐閣下所熟復而日省者也孰利孰害
孰得孰失巳事遄往皆可為監無因而至可不察歟今
主上聖度優宏開白炳烺好儒術喜衣冠崇禮讓踐阼
之初以為創法立制非耆舊英賢則不可乃起宋子貞
於東平王文統於益都劉肅於彰德許衡於覃懷其餘
茂異特達弓旌相望使之論定統體張布綱維以為善
治必當偃兵如金源大定之初則可矣故特用經等不
以蒙古回鶻參注其將發命會諸王大臣於齊宮蠲日
告天以明誠心令經等乘驛速往軍回使入信國家明
信使麾遄出莫不顒顒以為至治之君開兩國之泰也
地廣兵雄戰盛攻取乃能遽爾霽威宿銳屈巳伸義先
人以禮是曠世之幾不可失也何乃再為通信邈然不
報且彼國邇年以來兩淮殘破四川陷沒二廣透漏江
面綻缺如開達䕫門施黔邕桂巖險之阨塞沿江上下
羊羅采石舟師之出没通泰而下新河料角海道之徑
捷我之師徒將帥莫不悉知昔以為憚而今不以為憚
曩以為難而今不以為難上流在所可以下江面在所
可以渡斡腹在所可以出如秋高馬肥再為之舉兵釁
一動未可卒解三百年之文物數十世之累積可為憂
巳若剷去疑阻以承天休弭兵息民申畫疆理通天下
之一氣合南北之太和蘇潤瘡痍補葺傾敗舒釋靈長
締結歡悦明月夜光實為彼國之寶安於夏屋破山之
雷振海之風不作挈倚伏之幾置泰山四維三代可以
四歴年可以過漢而不止於唐閣下亦與先正比隆而
與享安寧之福矣如信矯誣身而不國以負為勝以危
為安以有事為無事以誠為詐以變為常先來之使為
可疑諸軍之回為不武北方遂可玩南方真可強異日
必有任其責者故是行也非為我國蓋為彼國非為我
生靈蓋為彼生靈不宜疑貳遷延牽於多議利害明白
一言而决矣尤無以退師為不武而無意於取也彼之
將帥多崇飾虛名以徼爵賞初以復讎攻蔡金源氏滅
我師北還又以收復兩京灑掃山陵而犯河南遂敗盟
約使江淮之民塗炭至今崇虚名而受實禍利歸將帥
禍及生靈茅土相聯節鉞相望而遺民安在抑可哀巳
今師之退又必自以為功而以我無意於取而無能為
也昔國家破金師於澮河遂斂兵而去金人以為無意
於取中興可期恬不為慮既滅西夏平西域旋旆東指
一舉而取之今之師還使入果無意乎倚伏之幾不可
不察也崇明信昭大義乘時挈會安民而固社稷成不
世之盛事掞鴻烈於無窮挽回元氣春動山河離析分
崩幽厄憔悴盡為改色可不為乎經等不佞敢肆騰口
說張布鼓於雷門蓋疆理限越區區茅塞不能縷悉故
罄竭狂斐冒於一言惟閣下孚照暑勇方盛萬望永綏
鈞履膺受厚福不宣
宿州再與三省樞密院書
大蒙古國信使翰林侍讀學士郝經等再拜奉書於宋
國三省樞密使相國公閣下經等欽奉聖旨賫擎國書
入宋國告登寶位仍布弭兵息民意自四月終至邊漣
楚上下累移文牒至於宿州又具書縷悉寂無來音禮
部郎中劉人傑親往計議亦不為報使居河麋露宿茇
舍甚非所以待使人之意我以禮義奉辭而往而彼擯
蔑鄙外一不以禮義荅古者兵交使在其間今退師輸
平墮讎崇好不審高明何故之以而為若是昔楚晉列
國欲弭兵而安諸侯猶兩釋纍囚鍾儀如楚荀罃如晉
各使求成矧於堂堂兩朝鏖兵聯戰久無期日今日之
事幸而集此方之晉楚不既大矣乎而乃不報如石投
水如矢搭地藴蓄疑慮必有所在以僕規測殆無藏覆
特遷怒重怨欲為孑孑報復之計夫搖蕩疆埸撑裂藩
垣荼毒生靈互為吞噬皆巳事既往於今日何有使麾
臨境拒而不納漫為閼塞使得以窺為國淺深而示人
以不廣僕等非汲汲求入亦非貪仕冒進徒為口說者
以為兩國暴骨幾三十年遺黎殘姓殆欲殱盡上天悔
禍主上踐阼首用僕等畀以和議康濟瘡痍於是振衣
束髮慨然啟行副使何道寧本臨安人既入我朝著道
士服主上在潛邸時即以議和為請主上許之曰俟一
日當行既踐阼遂命與僕偕行僕等若知其不可亦非
妄行者近朝廷聞猶未入境有詔北還且言秋高馬肥
當整六師載為南伐僕即上章以為劉君等既入必不
可行而後旋旆蓋以朝廷初發二使一入高麗一入宋
國使高麗者未入其境而使者兩輦繼至項背相望一
賀登寶位一請復故疆主上嘉之而許其請且於北京
遼東搜括高麗人戶送還本國於是高麗遣子入侍僕
等自離輦轂幾踰三月未見次第巳被責問區區之心
以為此幾一失邊釁復動兵連禍結何時而巳寧負稽
緩罪戾堅為之待庶幾有成明主上之意活兩國之人
雖斥逐戮辱死且無恨僕等久聞高議是其利害白日
正中不必蓋覆牽於多議奉天子之恩命而久於河上
盤桓而不進豈為僕等之辱亦閣下之所惡不免喋喋
再為具此以重干凟秋暑未艾萬望惠綏鈞履膺受厚
福不宣
與宋國兩淮制置使書
經頓首再拜啓邇者欽承朝命猥備行人荷仁綸奉信
函乘驛而至境上疆埸之吏不時達於是駐泊於五河
朱秦二君至云執事開閫而國信始達且揄揚高議於
是願見之心益切以為鍧鍧之金聲炳炳之玉光輝映
蕩洞者有日乃今舍舟而騎蹈陸去水徑移儀真天嗇
厥幸而莫之見也雖然義同氣合則楚越肝膽背馳殊
趣則對面九疑胷中之所茹塞將以爼豆於左右者敢
自靳乎嘗以為士之為學期於有用不區區於浮末天
之與巳者大而已自小賦畀者皆有用而巳自棄之也
夫道以用而見天地萬物皆是也其或無用則天地萬
物息人所以裁成輔相使天地萬物各盡其用而不使
之息者也生生而不窮化化而不巳任重道遠而不斃
特立獨行而不搖嶷㟧自致不與草木腐而埃塵蜚為
有用之學待有用之幾行有用之事或遇或不遇或成
焉或否焉命與時不可期故有一時之用有一世之用
有萬世之用不虛生不妄為則建一時之事業建一世
之事業建萬世之事業事業雖殊而期于有用一也學
而有用而終不遇則亦命焉耳矣學而無用與遇而不
能以自用事幾去而功業墮失道左見安視天民之斃
而莫之顧使天地萬物壞而俱不能以用可以為士乎
哉僕始知為學則以是自淬厲憤悱以崛起嘗自誦曰
不學無用學不讀非聖書不務邊幅事不作章句儒以
為不屈則無以信不積則無以用乃束髮頓脰箝以益
密索太極之藴鑿混沌之竅閉關塞隊絶彼柔道進明
以晦續晝以夜求夫體以致夫用奪造化者有年而無
幾與時不可用也乃剷欲樹志削去世蔓累九鼎以不
移挽萬牛以不回以天下之至静觀天下之至動必可
行可用也而後起今主上在潛開邸以待天下士徵車
絡繹賁光丘園訪以治道期於湯武歲乙夘下令來徵
乃慨然啓行以為兵亂四十餘年而孰能用士乎今日
能用士而能行中國之道則中國之主也士於此時而
不自用則吾民將膏鈇鉞糞土野其無孑遺矣故主上
踐阼首有是舉即命僕以行將以彗積年之凶釁頓百
萬之鋒銳存億兆之性命合三光五嶽之氣一四分五
裂之心推九州四海之仁發萬世一時之機盡天地萬
物無窮之用建天下後世無疆之事業以正人極以迓
天休是以主上以是命僕而不疑僕亦受之而不辭四
月維夏冒暑而南既至邊方為憒憒朱秦二君繼至聞
執事開閫賈公為相乃指天而賀以為有用之學今真
有用矣於是開露肝臆觸忌冒諱作為一書言當世事
達於賈公以其不報又繼以書及再為公移於執事非
敢妄意狂斐以為二公之德之懿作新政治乘幾與時
其措置云為必大有以異於前日主上踐阼於北二公
登拜於南而僕有是行一世之事業與萬世之事業可
由此而建生民自是而生矣於是忘其固陋不自量揆
蕪辭蔓語勇不自制喜而為之多激而為之切倒廪傾
囷無所藏蓋似大而誇其實懇惻昭著至盡而明也凡
辦天下之大事必立天下之大節而一之以誠豈區區
小智孑孑小數掩匿蔽昧而襲取之者所能哉故僕不
敢竭盡也二書既備又屢言於關移關移既切又誓言
於書式越行人之例負僭易之責裯複周悉期於一悟
在僕者亦既盡矣其成與否則在執事於賈公執事顓
面正朝賈公秉鈞當國合符應契中外持衡天開此幾
為二公用治亂安危實此乎在其保合太和使羣生咸
遂濡龐澤於不竭張鴻休於不朽致君於堯舜躋民於
仁夀干戈不試朔南無虞遺黎殘姓復見慶歷大定之
治天地萬物各盡其用者惟所命挑怨興禍使鋒鏑餘
民殘盡而無孑遺者亦惟命僕之事業業巳如是使卒
有用對揚主上知遇不負於初心與所學者惟所命使
之㚄跋顛沛學於有用而卒無用者亦惟命雖然賈公
於執事學際天人為一世元氣致位將相生民休戚之
所係其所負任者亦自重矣又何俟僕淺淺之言哉嗟
夫士之所患無時與不遇故有終身不能立一事者無
時與不遇猶不忍自棄也猶著書垂世託之空言以自
見至於孟軻之距詖行放滛辭以承三聖議者猶以為
功不在禹下矧於得時行道撥亂世反之正厝天下於
治安者哉天道循環無往不復金亡以來兵亂極矣極
而必治理勢然也故剥之上九稱碩果不食桓公無王
而十年書王變風終陳而繼以豳聖人立經陳紀以為
治極必亂亂極必治也今北朝則主上踐阼急於為治
南朝則二公登拜咸與惟新事幾鼎來和氣荐至則僕
之所學果有用矣自到五河及移沙洲綿歴五月書劄
關移一無所報今始南轅大懼鄙外不能自進於門墻
於是又為喋喋顧瞻江淮風濤滿筆胷次餘波亦為從
臾不知江淨天澄徹去藩垣兩無猜阻竟在何日賈公
望重地絶巳重干凟不敢復陳區區之心惟執事是望
未卜良晤冬律權輿萬望對時綏育膺受厚福不宣
李制置回書庭芝頓首拜啟奉使翰讀大學士比勞
徒御來次淮壖知使指雅在弭兵綣惟我朝以仁立
國儻信義交孚南北息警此聖主所樂為者一再承
問備認輸情苐信使以美意而來松夀乃懷姦以逞
修南城闖北鎮幸我先備得以勝之以此而和殆類
欵我今閫外方且飭備於行人之事未敢轉聞且令
潘鎮參具白此意必使松夀無害於成然後執事始
可啣命造朝也冬寒更冀珍嗇不宣十一月日庭芝
頓首拜啟奉使翰讀大學士
再與宋國兩淮制置使書
經頓首拜啟自到境内既蒙改館復令幕中名德致書
置燕敬佩至意茲承朝命宣賜銀絹而加恩禮雖朝廷
推仁實惟執事孱就之自出益為感刻然自陛辭南轅
星窮歲易束臂舍館坐糜饔牢近過天基節方具劄拜
辭而有是命馮馮翼翼以為便當束載而復寂然益為
踧踖不寧事非難處不知何故之以而淹遠如是前書
以淮安之役相訝今見省劄猶斥而不置淮安之役經
等何與政所為魯酒薄而邯鄲圍者也夫邊將之事行
人之禮初不相干况我輩乃主上之使非李公之使欵
兵之計殆不其然苐恐歲月淹久聘使不出中間藴蓄
别起端倪李公素號驍雄而又驟勝一旦折辱不能寸
克則乘驛而上以拘信使平南城激怒廟堂移檄諸鎮
而起忿兵東務方作嗇人在野飄忽而入再為揚塵則
貴朝必起應兵兵端一交禍亂何時而巳使人何日而
歸乎且青齊塔察國王之分土而李公王之妹婿也伯
姬雖殁叔姬復來今王有定策之功而士馬精強必相
率而致怒故宜早令我輩北還經雖不武亦能以理譬
解而抑其鋒其修南城襲北城戰淮安亦得敷奏明其
師之曲直顧惟方今之事無大於此而無急於此者宜
急而反緩何也抑又思之以堂堂大宋而與區區一鎮
將校短量長而屢以為辭得無使人得以窺其淺深而
擬議之乎嗚呼中州遺士鋒鏑之餘收其驚魂引其餘
息營緝鳩贊締和圖安回生意於寒原泮冰天於雪國
發為陽春再立元氣而有主上斷然行此雖云天意亦
人力也治亂之幾於是乎在後來之英俊一世之豪傑
斂羽毛待風飈伺隙而投間者莫不引領拭目共觀此
舉頓兵鋒之銳服豪傑之心塞覬覦之意老悍健之師
雖不墮都銷甲使之戢縮自退而無所施厝天下於治
安此其時矣議者必曰北方有故姑留信使吾當收卞
莊之利或以為故境可復中原可圖聽玄謨所陳豈無
封狼居胥意以是而稽遲殆必誤國夫南北之事漢晉
以來至于今其成敗皆可考親仁善鄰則治締怨連禍
則亂無出此二者自非大亂滅亡一彼一此徒以斃民
羲之之書蔡謨之議藥石之言也矧於自古易代之際
不無小梗骨肉之間豈皆安和周之管蔡漢之吳楚唐
之巢隠皆是也雖或稱亂終以殘滅詎可以是為利而
墮好崇讎乎今主上應期開運資賦英明喜衣冠崇禮
樂樂賢下士甚得中土之心久為諸王推戴稽諸氣數
觀其德度漢高帝唐太宗魏孝文之流也故宜先於此
復以成歡盟夫内交於牽聯有故之際則易求成於安
強無事之時則難此經所以披露肝臆不避僭易借箸
而為籌者也事至今日處置云為在君相與執事君相
則不敢干瀆以重取罪故又振凌滯氣撼搖枯舌強為
一鳴而復於執事也庶幾與此新歲共成陽和發育萬
物咸躋仁夀
上宋主請區處書
大蒙古國信使翰林侍讀學士郝經等謹昧死載拜獻
書于大宋皇帝闕下前歲三月主上踐阼命經等奉書
告登寶位輸平繼好弭兵息民經等草芥固不足以奉
揚明命然亦不敢貪冒行李昧於一來以久聞陛下仁
聖而主上亦以仁行竊不自揆庶幾兩朝之仁因是以
達於天下於是沛然而行而不忌也六月初至境上于
五河于濠梁于儀真今凡九月夫以兩朝之大兩國之
重生民之事之多敢自以為淹而私憚煩有欲速之心
乎初未入境時見陛下批答王楫等事有云中孚信及
豚魚忠信行乎蠻貊彼以善意而來朕秉至誠若夫成
功則天也以為仁聖如此而主上又先以信使申以忱
辭下臣獲考其無疑矣乃今綿易歲月糜耗饔牢積委
賚予迄無成命實為不寧顧惟經等鄙外疎遠重以羈
旅宜乎頓滯卒不自露芻蕘則鬷蔑之面終無異於滅
明竊惟王者王有天下必以天下為度恢弘正大不限
中表而有偏駁之意也建極垂統不頗不撓心乎生民
不心乎夷夏而有彼我之私也故能奄有四海長世隆
平包并遍覆如天之大使天下後世推其聖而歸其仁
故孔子贊堯曰大哉民無能名贊禹曰吾無間然言其
君人之度如此其道其德乃如此也故貴朝高宗皇帝
有曰國家兵不及漢地不及隋民不及唐所以維持人
心者風俗也風俗者何仁也仁者何愛利而不殺公普
而不偏犯而不校遜而不争不以地以道不以力以德
不以衆以禮上下薰陶守之如一所以為三百餘年之
命脈也太祖皇帝初受推戴入京師兵不血刃嗚咽流
涕感人心而服天命仁之原也親平三叛置燕雲而不
取授李彛興以節鉞仁之度也創業垂統闊略宏遠立
廣大之規模使聖子神孫儀刑世守至於太宗皇帝剷
拾諸僭平有河東威靈大震益務德教期於休息真宗
皇帝澶淵之役從綏弗及反窮守約而與其成圖惟安
治仁宗皇帝推明信義再為定盟由是海内乂安隆於
禮義民物滋殖教化盛行遂成風俗高宗皇帝所以推
本而言為之力行知鞭之長不及馬腹匿瑕藏疾再造
區夏奉安列聖保宥下民積德累功祈天永命多歴年
數而中興之主也聖聖相承罔有逸德故能見遼金夏
人之滅以至于今而紀綱正君臣和風俗厚文物盛藹
然仁愛之治遠軼漢唐駸駸乎三代比隆也恭惟陛下
久御宇内仁聞四塞積德而化内恕以仁故能遇警不
聳釁禍不鑠今當天人厭亂碩果不食接續元氣迓衡
弭亂之時政陛下恢弘正大撤去藩垣親仁善鄰墮讎
崇好張皇一人大明公恕以天下為度之日也夫貴朝
之與本朝初無大故三十年間雖事之殷累承通好而
本朝多故卒無有成蓋天方開亂聯戰鏖兵彗撲鼎亨
大有以革其曲直之責亦有自任之者本朝立國五十
餘年天將韜戢鋒銳而底安治故令聖德集于主上資
賦仁明樂聞善道喜衣冠躬禮遜樂賢下士自在潛邸
巳符人望於是致之先帝而退守藩服聘起儒生論講
書史究明理學問以治道嘗以為創法立制乃可底平
弭兵息民其先務也先帝嘗為大舉主上力諫諫而不
從致有合州之役受詔東出至于渡江實非本心十餘
年間遵養時晦將以大賚于民者今始得行故即位之
初首命經等奔走致書此亦曠古希闊之遇南北二朝
罕有之幾也以為揚鞭而入挂席而出即見二境玉帛
交馳於是經等握其機汲汲而來豈意貴朝牽於疑置
而不急必有横議以移天聰蝟起事端各陳便利自以
為公私而不國荏釁種禍因為交亂大見鄙外以誤某
等夫較短量長欲圖報復者淺淺之謀也姑留信使坐
以觀變者孑孑之計也交亂輸欵以圖夾攻者良嗣之
徒誤國之人也貴朝以仁立政陛下以仁存心夫豈必
爾為寇讎無容為善自新必爾於擯蔑而絶之無乃亦
有所失非聖人先王維持人心之意乎且某等之來斷
然為之以行夙心者主上也合謀啟廸對揚天衷者欲
親諸王也經營比次計安遺黎者六七儒生也夫狡焉
思啟封疆以亂為利者何國蔑有燕嶺之北河湟之西
姑置勿論藩方侯伯牙錯棋置各土其地各分其民擅
賦專殺父死子没今一再傳年皆未及四十書傳方略
時務情偽莫不明練而各握重兵多者五七萬少者亦
不下二三萬比年以來鏖戰長征山川險易靡不周知
以經觀之其寧甘於束臂坐老歲月志富貴而已哉以
主上英明統御有方懷服有道故皆雲從景附若今信
使交通相與報聘申畫疆理要結好事講睦修文數年
之間紆餘舒徐鎮壓解弛使其壯健衰猛厲弊干戈朽
鈇鉞鈍強雄之氣潛以消沮殺戮之運庶得少回貴朝
祖宗仁愛風澤亦得流諸華而濟諸人以引以翼傳之
無窮則自陛下始不然則事幾差繆威武再奮各得信
其藴隆韝鷹柙虎掣去突出際風飈之會起雲霄之志
相與牽聯共為飃颺北朝有事則南朝不能無事一塵
河朔載渡江淮則誰復誰何聘而不報使而不入某等
何惜苐恐異日有以歸曲而或傷累朝之仁累聖政之
萬一也昔韓愈述破蔡之功曰凡此蔡功惟斷乃成今
日之事某亦謂在陛下斷之而已夫天為剛德人君體
之剛故明明故不惑不惑故能斷斷則天下大事無不
行亦無不成天下恃之以安也牽於多議優游不斷漢
祚所以中衰天下亦因以亂也詩曰發言盈庭誰敢執
其咎書曰惟克果斷乃罔後艱陛下聖學高明英偉夙
著何待疎遠之臣之言哉某等自啟行南轅至於入國
南北之事一無聞知其間變故已與初終錯迕不同兩
朝之事朝夕之間變不可必一日則有一日之變一月
則有一月之變某等之歲月有限兩朝之變故無窮以
有限之歲月待無窮之變故某等何辜哉伏望陛下仁
覆矜閔察其螻蟻體太祖一仁之本原太宗一仁之涵
養真宗一仁之要約仁宗一仁之風俗高宗一仁之命
脈不限中表不為鄙外不心乎南北心乎生民答主上
之盛意允遺黎之傒望乘機趨會攄抉潛慝保合太和
使天下後世稱陛下之仁曰五十年之兵亂至是而止
經等亦得因依末光守先世之弊廬涵泳太平感恩佩
德死且不朽聘而不報使而不入因仍苟且遂成變故
締和圖安反以稱亂陛下之仁不能及天下主上之命
不能達則經不能共職遂墮好事負君負國自怨自艾
永以自責亦死且不朽如申命下吏畀一明命無庸此
輩玷汚壤土姑緩其死俾完守以歸使主上治其無才
無術曠日淹久卒無有成之罪亦死且不朽自至境内
已嘗致書於執政及制閫又因給賜上表陳謝因以陳
情顧惟經等之技之心亦巳傾盡而猶未白也故有申
飾固陋罄竭悃赤剸劃肝肺觸忌冒諱天威不違顧豈
敢有藉襲而或靳隠貴朝元老碩德如雲如林陛下聰
明神智幽遐罔蔽其處置云為必大有以允當也何待
經言雖然言之重辭之複其間必有大善惡故春秋有
屢書再書聖人定書則夏之書四商之書十有七周之
書三十有二非故如是之少如是之多也君臣之間信
則言簡而略不信則言重而繁矧於二國之間風俗不
同好使不通信義不孚大兵之後而濟以言又閼塞頓
阻不能成行故鬱於中而有不能巳焉者所以喋喋弊
弊知其獲戾而不顧也陽靈扇和伏願對時育物大庇
生民允屬塵望經等謹昧死載拜以聞
與宋國丞相書
經頓首載拜啟太師丞相國公閣下自啣命造境授館
儀真累蒙燕勞敬佩至意近又傳宣撫問而加給賜不
能隨即裁謝是懼是惶經居燕趙之交在馬牛下風天
淵海山懸邈限越而於是時巳聞執事之議渢渢灝灝
從臾一時私相告語以為必相天子而底南北之平一
日亦槩受其賜及主上踐阼經承乏使人則聞執事果
膺登拜符敉寧之幾會隆平之運大允南北之望龐艾
輝炳瑞日祥雲賁增天光於是趯趯而喜而莫之勝也
昔遼主聞相温公乃敇邊吏曰無或生事中國相司馬
矣今執事為相而主上適命輸平之使宛然翕合不無
以司馬公之事業望於執事也夫天之所以賦畀於人
不偶然也有是君則畀是相有是相畀是事業人之所
以荷天之畀亦不易也相是君則行是事所以事天也
政有所未立吾相矣吾當為立也事有所未行吾相矣
吾當為行也以至亂有所未弭民有所未寧君子有所
未用小人有所未去吾君之未遑吾法之未備吾相矣
吾其能已哉及汲汲焉弊弊焉不敢少有暇逸必去必
行而後廢者舉缺者備弊者革然後取古之人相君而
未嘗格之君者舉而行之為一王法增益前人之光而
為日新之政則相業至矣事君盡矣事天謹矣嘗以為
周公相武王有未下車而行者有下車而行者至於仰
而思之夜以繼日幸而得之坐以待旦奚為如是之急
哉一有所未行則民有所未靖也而或自暇自逸豈先
王相我後人日昃不食咸和萬民之意哉蓋亦不得已
也故温公作相曾不幾年新法之未便舊典之當舉者
更易殆遍至於憂老以終天下至今稱為賢相不敢以
急遽責去民之虐底民之寧當如是也竊惟方今之勢
禍天下者兵福天下者和相君而宅人者當何如哉去
其所禍就其所福可也夫為禍福者在於北成禍福者
在於南且如北朝不肯休兵夫孰能止之雖南朝欲休
而莫能休也南朝欲和而北朝不從雖欲和而豈能和
也哉故為之計者北人好用兵因其欲止而止之鮮於
和因其欲和而和之則亂可弭而天下被其福也好用
兵而激之以兵鮮於和而拒而不和則亂無期巳而天
下被其禍也故曰為禍福者在乎北成禍福者在乎南
本朝與貴朝初無大故無故而交兵者幾三十年未知
孰主張是而使至此極也天哀遺黎濟剥以復主上踐
阼下止兵之詔發輸平之使導迎嘉貺去天下之禍集
天下之福適執事登拜於南是天贊之使大有以成變
茲福於無窮也以為貴朝几不及布庭不及灑僕等有
以得道路稽遲之罪匍匐一拜啟鑰進書合兩朝之和
為一元之氣洋洋之幾波湊鼎集措天下於萬世一時
出生民於萬死一生使天下後世稱之曰雖北朝仁愛
之心而成之者執事也由是以開維新之務裨益相業
翼明中興而乃館留儀真淹易歲月宜急而緩實有所
未解也自陛辭入境南北之事一無所聞每與一二介
佐自責自咎無乃主上舉之之失而未見也行之之速
乃宜速也無乃僕等委之之非而不知也命之之違而
弗敢也何至於是也方今之事莫大於此莫急於此而
淹緩如是反而求之既不在於主上又不在於僕等不
知孰為之而孰致之抑其天欲未福於民而猶將以禍
之也抑其為人階禍而不欲其福也推明其故而莫之
知也抑其不無望於執事抑其不敢蔽於執事而敷心
腹而自獻也其或是也與或非也惟執事處也其使進
見以達主上之命而復書遣使以成其好固所望也其
使進見復書於僕等不遣使而命之回亦可也其不使
進見具書遣使俾與僕等即此而回亦可也是豈執事
欲為之或其事勢一出於此有不得巳者抑僕等嘗亦
受教於君子固非生事而交亂者也其即此而回則亦
平心易氣告諸主上以為貴朝與執事非故為此有不
得巳焉者方圖後舉汲汲而至也主上聖度優宏既先
以禮夫豈增忿返以自違亦必恭已而待矣苐恐執事
牽於多故念不及此僕等不能進不能回而猶在於此
方春疫起或有變故虛其望而失其期莫能追悔僕等
何恨苐恐有以瑕纇於相業也嗚呼僕等兵亂之後束
髮志學期於有用而行之也遭遇主上樂賢下士即受
弓旌之聘及其即位而有是命慨然而行如或藉頼脱
民於兵而底於成使南北少見安治則執事之賜也㚄
跋顛踣水益深火益熱坐視天民之斃而莫之援所學
所志卒無有用貽天下後世之非則僕之責也於執事
何有哉竊觀河朔自金亡之後碩士大老英偉之人流
落殆盡而一二憗遺收緝殘墜致之主上乃有今日其
發詔命使之時莫不扶杖引領惻然沾涕曰不圖今日
復見盛事更須忍死以覩其成厭亂者則如是也後生
晩進無科舉之羈束無學校之礲錯自其童丱便習兵
革其肯如是乎瑰岸突兀隱隠自負莫不自以為王猛
高允崔浩蘇綽將自致霸王之略姑刮目視此以為進
退也慰老成之望服英俊之心在茲舉矣執事必有以
處之也積日累月久為茹突感於德度為一快吐惟亮
其淹抑而加恕蚤賜區决焉有上大宋皇帝一書更望
敷達以白塵悃未遂參覿惟冀惠時珍攝燮和元化光
慰輿望至祝不宣
陵川集卷三十七
