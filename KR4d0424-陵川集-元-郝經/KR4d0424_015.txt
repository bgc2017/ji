陵川集卷十五
元郝經撰
七言絶句
滿城道中二首
溪水隨城陡屈伸夕陽亂閃碧金鱗沙堤帶草烏啼健
山色逼人詩句新
十二西郎縹緲中顔行壁立插晴空欲攜天地諸山去
不遂秦鞭過海東
抱陽寺
孱顔蒼玉抱幽村突兀雙龍窟宅尊回首萬山東盡處
冷煙平遠半乾坤
郎山
晚風吹散樹頭雲斜日燒開水外村十二西郎來馬上
翠鋒蒼戟倚天門
九日郭外二首
溪上蒼煙一道開誰家日夕採菱回片帆不舉波間過
無限好山波底來
萋萋宿草暗荒丘落日徘徊上上頭一曲悲歌天地窄
怪人獨鳥入長楸
讀張良傳
顛嬴滅項復韓讐便與赤松方外游丞相蕭何功第一
白頭不免漢家囚
讀則天紀
則天未了立韋后武惠纔薨冊太真誰使唐家多女禍
晉陽宫裏舊宫人
讀唐文粹
琅琅玉振粲珠光一代雄文照李唐底事平淮碑一首
文公不載載文昌
醉後二首
何須黑白太分明不必區區話獨醒四海蒼生皆醉飽
我將荷鍤學劉伶
誰將元氣釀春風解潑愁人磊磈胷只是忘憂不忘國
徑當一飲竭千鍾
張侯宅新竹四首
斫盡凡材直幹生脱綳直欲與雲平珊珊戛戛風來去
常有湘江夜雨聲
孤根北地久難生全仗扶持長育成敢借他年數梢力
掃除氛祲見澄清
疎隂杳杳色霑衣恰似瀘溪月下時可恨一枝高更秀
背人偏被惡風吹
四座清隂上綺羅交青雜翠嫰煙和閒花閒草遥相映
更覺森森逸氣多
讀晉武紀
恰下曹丕受禪臺賊臣女寵競姦回夕陽亭上一杯酒
又喚五胡諸夏來
即事
一簇花枝閙酒巵兩家佳婦與佳兒半生失意元多感
更見男婚女嫁時
獨酌
歌罷長歌酒自傾休嗟屈子愛劉伶如今識破人間事
獨醉從來勝獨醒
蠶
作繭纔成便棄捐可憐辛苦為誰寒不如蛛腹長絲滿
連結朱簷與畫欄
西園姚黃
四圍國色鬭新妝一本當中淡淡黃三十六宫簾盡捲
沉香亭下看明皇
題明皇私語圖
一旦妖姬屬亂兵當時私語竟何成秪應蜀道蒙塵日
悔不終宵問賈生
題芙蓉盆
戊申秋道士李師於中山治所後堂故基得東坡先
生雪堂圖書青玉潤瑩隸法鍔截四面各五分方停
無紐蓋先生帥定武時所遺也九月五日觀于芙蓉
盆雪浪碑下因書一絶以寓感云
辭却金鑾到雪堂中朝無復漢文章不須更論青苗戶
丈八盆邊醉一場
羽扇
天山雪鶻落霜翎更比冰紈分外輕五丈原頭兵十萬
縱横竒計指麾成
大風
土囊都不辨雄雌直把乾坤怒一吹我欲乘時起鷼運
北溟飛去到天池
三臺懷古二首
衰草遺臺尚幾層荒凉無復艷歌聲西陵儘有千年臭
費盡衡漳洗不清
涕泣吚嚶後事多高臺空著繐帷歌一時姦偽雖難辨
争奈天長地久何
蘇門八詠
百泉
碧玉山前玉鏡明亂山倒影睡龍驚蹴翻貝闕光零亂
萬斛明珠儘一傾
湧金
雲容天影與山光一片飛來浸夕陽萬古婆娑金世界
海神擲向水中央
梅溪
竹外青山竹裏泉嫰寒風力妥輕煙誰將景與詩人會
正是梅花欲雪天
卓水
竹梢低處見共山一水環流萬竹間饑鳳不來空閬苑
晚風吹碎碧琅玕
嘯臺
肉薄羣狐尾血腥一天自作鳳凰鳴閬風吹斷無消息
老樹遺臺萬古情
仙人迹
八表遨遊入太清世塵十萬盡縱横翛然物外誰曾見
無跡無蹤是善行
安樂窩
不見先生二百年老雲石室鎖荒寒當時一理元無間
何事都將四段看
月臺
飛仙挾月下崑丘擲向山頭更不收却被巨靈偷桂魄
太行山色照神州
陳橋門
一片黃袍著帝躬六軍謀逆爾何功太平三百年基業
都在當時涕泣中
龍德故宫懷古一十四首
常怪韓王智數多不從太祖據山河黃流豈是天為塹
青屋誰知是帝羅
國是當時總是非強將商鞅作臯䕫莫言天變渾無畏
不見雷轟黨籍碑
蔡京姦計假荆公紹述雖同事豈同不向嶺南消禍本
更從海上立竒功
禁絶蘇文碑盡磨中原不使見東坡牛童馬走能傳誦
若比燒時數更多
覺察伊川不著書更將偽學重相誣至今江左傳伊洛
依舊堂堂一大儒
銅黨紛紛快老姦敗盟更欲復燕山當時若使無邊釁
不在權臣即宦官
人間未省有金國地底唯知幸鐵樓忽見城頭鷓鴣舞
賣花聲斷不勝愁
萬歲山來窮九州汴堤猶有萬人愁中原自古多亡國
亡宋誰知是石頭
復國誅讐事豈難背城借一據河山汴梁更不回頭望
直送枉黃到浙間
少康一旅便南奔畀付英雄國可存宗澤云亡李綱罷
衣冠不復到中原
却許邦昌為紀信渾將秦檜作程嬰甘心江左為東晉
長使英雄氣不平
金人不敢駐幽燕劉豫猶令帝八年若守汴梁和且戰
關河一半尚能全
建炎新焰起江東冤血青城尚幾重閩越兩王還有後
天教太祖繼高宗
帥府雄開不即真宋州躍馬趣曹門只將京國為根本
百戰能令社稷存
宫人斜
椒壁摧頽隠野蒿妖狐篤簌噪空壕美人一夜為黃土
郕國夫人甲第高
宿邯鄲
青蔬白飯力加餐且慰行人行路難莫向夢中還說夢
世間何處不邯鄲
射雁
驚鴻數點亂長空金鏃高穿帶響雄部曲盡看鞭指處
冷雲一字落秋風
味真庵
世間有味非真味味到無時却是真一食萬錢難下箸
簞瓢陋巷是何人
感興
不得意事十八九可與言人百二三無慮無愁一樽酒
短屏高枕日東南
帥正堂
秋渚芙蓉澹澹香新亭爽氣釀新凉晚風吹斷溪南雨
一片金煙掛夕陽
曉渡沙河
馬渡潺潺石子灘山頭曉月爛銀盤一天清興重回首
霜露滿鞍風水寒
長蘆舟中遇風四首
海風栗栗刮鯨涎吹裂西南一半天暝色忽開隨酒散
浪花和月上船舷
鏗鏗急雨射狂瀾兩岸隂風蔓草寒雲脚半天拖海氣
斷虹忽落著飛湍
杯盤楚楚下中流風順帆輕暮靄收忽憶黃河轟斂日
翠綃凉月轉船頭
斥鹵誰知草木蕃桑連平野麥連村漁人遥指碧雲際
碣石東邊是海門
贈漁者二首
一尺新魴綠柳穿漁人饋我不論錢斫開細雪銀膏瑩
旋折黃蘆爇晚煙
短短蘆芽小小蒲臨流舉網得嘉魚船頭撥剌猶然活
試問前村有酒無
曹南道中憩關帝祠書事二首
傳聞哨馬下江陵青草湖南已受兵關帝祠前重回首
荆州底事到今争
白汗翻瓶馬不前綠隂還得解鞍眠塵容突兀祗何事
六月長途又一年
寓目
錯莫坤靈慘不春搶攘戈戟閙風塵可憐萬里中原土
一段荆榛愁殺人
秋夕
心事悠悠逐去鴻夢魂渺渺入西風無邊木葉無窮恨
一夜秋容滿鏡中
宿黃陂縣南
茅屋欹斜竹逕荒稻畦殘水入方塘營屯未定斜陽下
雁點秋煙不著行
稻糯今年分外成家家凖備樂昇平誰知未穫還抛却
天著豐年待北兵
賢王渡江
魚入王舟動日華水天一片紫金霞渡江千古誰能得
恰到中原第四家
渡江中流贈楊宣撫
策馬南來便渡江臨流舉酒望賢王舟中賴有婁師德
無浪無風到滸黃
幽蘭軒
手殺官奴志自強孤軍百折竟夭亡君臣義盡平日死
絶勝迎降軹道傍
太白入斗
聞說長庚是使星近來偏向斗牛明天宫太史無多語
玉帛交馳不用兵
宿舊縣(故盱眙也)
無風無浪片帆輕總道昇平在此行却向淮南望淮北
斷鴻聲裏斷煙横
勝游
好處相逢是勝游兩年霜後到江頭杯盤狼籍西風老
橙橘香中過一秋
邵伯藕
蛟人折向水晶宫却著金刀截玉筒齒頰冰漿流不盡
灑然嚼碎雪玲瓏
霜後芙蓉
憔悴江頭秋牡丹南人棄擲北人看明妃出塞胭脂冷
霜滿琵琶淚滿鞍
燭花
江城深夜作輕寒金粟堆盤蠟炬殘應是燈花憐久客
故隨人意報平安
聞歸鳥
來時隨雁向南來雁北回時人未回至竟行藏豈由已
且添温水浴疎梅
正月三日見月
小雪初晴卵色天虚庭搖曳動江煙忽聞歸雁驚回首
新月梅梢又一年
送江梅還伴使
坐席凝塵晝掩門客懷牢落阻江濱春來不見花消息
却著殘梅送主人
凌晨
凌晨聽鵲暮聽鴉夢裡關河枕上家應是皇州春色滿
膽瓶昨夜也開花
感興
鞍馬匆匆改館來芙蓉開罷海棠開梁間笑殺新來燕
去了重來尚未回
佛頂橙
玉人解作軟金杯刳盡金犀氣未回滿酌瓊醅歌水調
碧雲高興一天來
儀真館後園茙葵
開徹茙葵夏景深半牆紅錦卧堂隂雨荒苔老無人跡
傾盡區區向日心
揚子
揚子江邊不見江江聲隨雨入寒窗憑誰載酒尋蘇二
赤壁磯頭白鳥雙
館中春晚
春去春來總不知楊花誰使入簾帷偶然得句還驚悟
却是今宵夢裏詩
花落深庭日正長蜂何撩亂燕何忙匡牀不下凝塵滿
消盡年光一炷香
八月十六日曉起見月
冷雲收盡月當西過却秋宵已失期何事天公太相妬
只教人看不圓時
聞雁
觸處關心總可傷五年束手坐空堂江深月黑風雨急
一雁飛鳴有底忙
橄欖
半青來子味難誇宜著山僧點蠟茶若是党家金帳底
只將金橘送流霞
江静
江静天寒不啟關梅華開却月丹殘擬將斗柄占星歲
窗隙簷頭細細看
梅
欲吐檀心却倒垂梅花只看半開時折來細嚼還重嗅
歌罷離騷更詠詩
憶酒友
三年獨酌楚江濱醉裏乾坤夢裏身周顗近來添一斗
坐中不見洛陽人
喜雨
過時無雨已為災七月纔聞起怒雷但得山田稻畦滿
不須霶霈入城來
不寐
夢境都非得意時覺來誰與論襟期蠨蛸竟夜不成網
費盡千絲與萬絲
十樣小菊
孤根如線耐霜侵浪蘂還開玉與金為問西風緣底事
一枝同氣不同心
館人餼雁
持節江頭久食魚館人供雁意踟蹰呼兒細看雲間足
恐有中原問訊書
芙蓉小酌
輕紗白紵不勝單繚亂江雲作小寒乘興更須傾一斗
芙蓉宜向雨中看
窞池
半池泥水不曾清一撮魚針也自生好雨竟無風日惡
門前空說大江横
二月一日雨中看梅
紫樹青條玉幾叢半開半落不禁風看梅何必前村雪
二月江南煙雨中
示馬德璘
當年駐馬石牀邊老父相逢已結緣須向桑田最佳處
掛冠神武卜終焉(乙夘秋食于廣平逆旅一老父挾方書數策與之語逹者也及使宋其子)
(德璘從行似不偶然故為示此)
示孔晉
十五從戎已自竒更當磊落振襟期咸寧曾建中興業
本是汾陽帳下兒
丁夘歲元日
青春白髮坐相催草草杯盤淺淺梅爆竹煙寒簫鼔噎
隔牆飛過紙錢灰
真州沙瘴
侵曉煙煤半抹牆急燒煑酒嚼鹽薑真州城裏多沙瘴
人道淮東小法場
立秋夜有感
月邊一夜火西流雲白天青萬里秋朔雁今朝離瀚海
定從何日到江頭
丁夘新館寒食無花四首
折殘魏紫戴姚黃香盡河陽與洛陽剛向江頭覓春色
幾年孤館對空牆
四圍擊柝鎖重扉春去春來總不知腸斷東城中酒後
春衫走馬拂花枝
八年寒食總無家三月清明不見花屋角映陽看薺菜
牆隂撥土覓蒿芽
陽和渾不到空齊深院無人長綠苔為報監門暫開鎖
少分春色入門來
館内幽懷
狂花野夢滿疎籬恨殺絲瓜結子稀獨立無言解蛛網
放他蝴蝶一雙飛
伴使西計議送牛酪
深凝碧椀玉脂香輕結酥皮蠟面黃斫雪徑調傾一椀
大江忽在鐵林傍
新館木犀
欲將金粟插銀壺沉麝看來氣韻麤為問西風能記否
好香曾到故鄉無
觀哺乳燕
黃口嗸嗸競食時一雙忙殺尚嫌遲遥憐待哺諸兒女
更比烏衣分外飢
觀牡丹菊有感
黃花喚作牡丹菊又喚芙蓉秋牡丹幸自拒霜全晚節
強為春色亦應難
戊辰七夕
只見星杓掛月鈎銀河依舊隔牽牛遙憐玉雪佳兒女
淚滿西風乞巧樓
戊午歲作一貫圖戊辰冬十月晦始成
十載方成一貫圖恍然才見未生初仲尼沒後遺言絶
且讀遺書莫著書
讀堯典
關睢風雅三千首堯典文章第一篇從此聖人都不說
且休便論伏羲前
讀王旦傳
禍本誰知自二王玉清未了又儲祥一瓶珠賣萬人命
剃髮披緇未易償
即事
網羅蚊蚋一蠨蛸終日經營何太勞縱好未能包六合
大鵬依舊九天高
蒸開柳眼中宵熱落盡桃花半曉霜五月綿衣休便送
江頭天氣不尋常
夢遊木香洞府
月窗青錦麝塵寒夢遶煙條露蘂看但覺身輕似蝴蝶
種香風物異槐安
暮春二首
揚子楊花雪打門運衙花樹綠藏人花開花落年年事
看取人間不盡春
重圍雨久塌蒼苔火鋪喧呼著棘栽唯有東風難禁約
隔牆吹過落花來
五言絶句
同闞彦舉南湖晚步四首
月出東南隅湖湧黃金波清風颯然至奈此良夜何
太白吐金氣水樓清霽寒悠悠半滄海月出浮雲端
荷花臨水殿綺月轉簾腰晚吹動銀管暮凉生翠綃
清風凌八極虎豹天門開長虹忽中斷海窟明月來
送闞彦舉
長風吹短褐浪起魚龍腥萬里一樽酒送客東湖亭
促織
亂聒霜前夜忙催機上秋無衣汝何益重作旅人愁
曉寒
列列窗分曙霜雞噤不鳴只疑滄海凍還使日難生
即事
短衣歌永夜長劒倚高秋近愛東家子無憂樂白頭
大城南
柳拂春煙白花融曉日紅蕭蕭玉銜馬沙上踏輕風
陵川集卷十五
