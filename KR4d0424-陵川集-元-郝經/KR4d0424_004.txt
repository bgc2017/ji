陵川集卷四
元郝經撰
古詩
渡江書事
朔龍蜚冰天瀚海開日月萬國入尺箠海外迄有截東
南天一隅區宇獨限越我鞭莫及腹我車莫通轍阻山
還據江深遠極亘絶桓桓天策王建旆秉鈇鉞睿衷推
深仁不忍遽翦伐弘霈縱俘囚下令明不殺威銳極晦
蓄龐恩肆霑洽彼乃執信使(謂令旨所差張天鐸也)徼鄙閧偷劫
本以禮義期誰知重驕䟦王乃振師徒揚旗禡太白東
西兩距海百道相綰結幹腹出大理上流下開達䕫門
勢扼吭通泰潜擣脅萬里常山蛇首尾勁相接八月馬
首南王氣快軒豁千麾繞清霜萬蹄碎踣鐵高天四旁
開厚地一道裂西風楚山空豺虎皆遯跡驥怒憑風嘶
一噴飛亂葉羅洑覘江津輕舟詰朝發清波乃舒徐大
浪還妥帖中流笑前人浮梁與荻筏白魚入王舟瑞氣
浮桂楫曾莫一矢遺諸軍報䲔捷談笑過江東兵刃渾
不血居民盡按堵王師有成法駐軍武昌南威聲轟霹
靂申令仍緩師天衷有餘恤彼昏還犯順投袂安可及
文物三百年衣冠本無敵誤國不知罪虚文猶論列誣
以敗為功負以勝為說欺君還毒民何以救破滅右師
滿湖湘左師溢巴峽江滸連大屯淮南擁驍甲當朝大
冠峩于今有何策外勝常以力内強惟以德乃今并棄
擲本拔原自塞伊昔澶淵回信誓始寧謐貽謀燕翼子
海内日富實中年或生虞南北動疆埸鄭公慷慨姿開
心見肝臆遼主亦為動相視指天日竟無海上盟二帝
終失國後来秦太師始悟前王失尋盟息干戈好聘堅
金石百年享安榮而反加罪罰經術日窮奇國論甚迂
闊賢王本寬仁於彼欲存活而乃極擯蔑激怒爾何益
嗚呼天王統紀綱萬世一文物與禮樂百代更累積一
朝遂塗地吾民作何物厲階大江流天地限南北兵爭
無時休血與江水赤混一纔四家千年儘戈戟何當斷
其流舟車到南極
宿汝南道院
虛庭淡黃昏折梅見新月徙倚為長吟幽香有時發枯
葉鳴衝風花間動殘雪悠然憶故山風塵信音絶矯首
天一方疎星鴈聲噎
浮山堰
斷磧呀石蕝長亘青迆迆蜿蜒繚彊蛇鑿咢横齲齒淮
流從天来撇捩過一矢氣怒猶不平直欲卷遺址蕭郎
真耄期見性不見理日暮乃倒行平地成洚水赤子生
魚頭百萬並一死雖無殺戮名亦與挺刃比麫牲及菜
果小惠徒自喜梁宗不血食餒鬼未報此侯景登明堂
降罰亦天使哀哉無辜民朽骨在餘滓霖潦秋煙深煩
冤掛疎葦淅瀝生悲風慘淡動遊子白圭壑鄰邦遺誚
今未巳水可亡人國斯言厲階始為報移山人愚叟真
愚耳
冬至後在儀真館賦詩以贈三伴使
突兀天壤間洞視及八軌區宇入割裂疆場更彼此閧
怒尋干戈禍亂無期已孰能著手援下石往往是予方
閉關居不忍安坐視復有弓旌招飈然為時起仁義一
萬言麻鞋見天子天道本好生天顔亦為喜乃曰哀吾
民去殺兵當弭今日踐阼初急務惟爾耳三人奉書行
一信盈尺紙詔下癃老泣春風動田里入境及淮壖肺
臆即開披剷薙撤藩垣羅列倒瑚簋萬變惟悃赤一念
無倖詭白虹晝貫日清江秋見底行人不能行在所輙
頓止一自入儀真改館七牢美坐使庖丁勞徒增魯連
耻空庭重咨嗟闇室還徙倚蹉跎兩朝事慘澹一江水
堂上接玉帛何如四郊壘萬衆七奔命何如一行李新
陽復生意歲律已窮紀節候中易感挺特入骫骳折梅
愧皇華對酒生顙泚蒼生苟能活志士豈惜死願借君
懸河發我弦上矢天下本一氣南北只一理處置一何
難鴻毛扇糠粃中原帝高光遽可遼金比君家祖宗法
親仁載良史可令富鄭公樹立太平址一若泰山安一
若九卵累事幾或一失千載貽詬訾中間樂禍徒沮遏
逞姦宄以為富貴鎡瞰鼎磨血齒高天無風飈側佇羽
翮俟激怒起兵端馮鋒肆蛇豕皇皇仁聖資比復當謹
始發言漫盈庭執咎誰敢爾是非在目前胡為眩紅紫
政如道傍室牽制終誤已區區漫多議紙上何足恃出
門懼垂堂何嘗見邊鄙睽孤還自睽見鬼急張弛一斷
即遇雨羣疑皆披靡天運屬安治何當合離仳不能鷹
脱韝還成肉在几盤飱寧忍食欲斷南八指
儀真館後園感春
深庭日清亮卉木欣東風冉冉蒼翠香過雨溼青紅天
葩擁纖妍膏沐誰為容蛺蝶太放顛百匝遶幽叢自謂
擅春色豈知吾汝同一夜落花深綠苔香錦重我来藉
醉眠仰而聽遊蜂悠然發驚省桃李不如松
繁李夜逾白條楊先時青春深百草長蘼蕪滿空庭生
恨復喚愁况復聞啼鶯心事觸處傷有花還無情朝光
紅露晞暮色紫煙晴新燕嘲春梁歸鴻眇雲深何當理
舟楫麗日清江亭
風花點白紵香露滴清晨幽樹靜益鮮虚庭寂無塵亂
草縈階除蒼苔老餘春鳥鳴墮紅英䔩蔌著襟巾翠碧
挂黃棠飛去誰家鄰陰森現畏景綽約逢花神回首碧
雲重紛紛擾天真
三月花更愁一雨香百和綠英堆狼籍紅蕾愁亦破冉
冉物花暮紛紛蜂蝶過幽事關心深愁來藉草坐春去
酒樽空尚有餘花墮世路足迍邅人生多坎軻徙倚盼
殘柯吁嗟果奈何
幽蘭三伴使致蘭二本感而賦詩
春山好鳥鳴淑氣扇芳樾林深草野迥窅與人世絶猗
蘭郁幽姿心馨忘目悦薈蘙祗自全荆蒯甘與雜靜深
反致寇輕風遠香發虞羅斷芳根逢諛李桃宂本非華
堂姿衆卉同搴揠不逢汨羅臣又失長沙客上官增青
蠅鄭袖逞顔色薰蕕臭自長瀟灑煙霧質朅來偶相看
慘淡初未識却疑子羽寢三嗅清香泣坐久忽目成江
雲滿窗白重吟遶雙叢一花還一節青金呀鳳觜紫錦
卷鷲舌我欲紉以佩愛重不忍折呼兒課楚辭諷詠思
比德所貴香不淫時至酷清烈所恨失所来好玩反爾
賊何當煙雨深還山種明月
橄欖(南人謂之格覽)
南菓足韻勝北人罕為奇銀盤獻青子愛玩驚見之蓮
房飽出&KR0008;棗滑生下枝翠粉苔𡋯(音孛)新清烈凝松脂齒
牙噴艱澁苦硬不可持氣韻久始来靈根瀹天池灑然
凌青飈甘露濡仙芝有如宿瘤妻苦節真可期亦如相
韓休朕瘠天下肥危辭遽逆耳終自為良規先難阻欲
速後得卒莫違默默心語口此樂夫誰知始覺衆果俗
橘奴復梨兒海嶺瘴天黑異味翻荼飴雨露存天真颶
霧不可滋島嶼出乳泉造化亦若兹元氣舌本甜酸苦
歸涕洟本來甘受和衆味相假移居然復其源僞妄焉
能欺何當謝世網兀坐忘奔追深山石室空煮石療調
飢破鼎煎春芽嚼此吟湘纍翛然沃肺肝看山坐支頥
物表有真味載歌采薇詩
秋思
星麾重霜露落月窺弊裘久客心易傷况乃逢暮秋誰
知楚江邊即是窮海頭赤子解虎鬭先拚十二牛太阿
授楚柄濤塗竟拘囚昊天有肅殺未肯休戈矛書生本
迂闊國計無身謀俯仰但不愧萬事從悠悠
燕南二十年閉戶鑿混沌先天探首尾立志極悱憤衣
帶歲不解彊勉忘怠困落筆一萬字開卷即立論不知
世代遠但覺聖賢近學問期有用匡濟展底藴徵車賁
丘園蟄窟驚一奮使行還尼止江邊坐孤悶
江聲萬馬來勢欲衝夜枕志士足多感坐起安得寢靜
聽風雨急透骨寒凛凛湖湘凑遠浸巴蜀動餘淰誰令
限南北汹怒欲相諗落落弭兵心于今成貝錦薦玉期
捧盤墮甑如拾瀋樽中有瓊花明朝且轟飲
木葉墮積水西風白鴈來祗應破月底曾過黃金臺昔
年弔荆卿臺邊把酒杯落日督亢陂莽蒼秋雲開浩歌
易水寒晩山青崔嵬誰知坐江館兩見飛鴻回空庭日
徙倚慘淡生莓苔援溺先墮井計拙良可哀
弱冠燕市游許與皆豪英百匝紅錦圍酒海横長鯨醉
倚薊丘竹長嘯秋風生有時按策坐談天復談兵劃破
天心胷四座一時傾今来閉重門但聽擊柝聲乾坤惡
喧聒竟歲喑不鳴何日九地雷決裂重一轟
昔游東諸侯秋晩登泰山佇立太平頂超然出塵寰日
觀望吳越浩渺秋雲閒長風漾江海天末生微瀾今年
坐舍館江聲滿重關却如在幽陵脩阻不得看好花靜
有色相對婉且閒無由寫哀怨日遶歌幽蘭
儀真館後園海棠兩花于秋因為小酌賦詩
二年海棠秋幽妍對寥索霜後輙載花枯株吐纖弱化
工為詩人故令造物錯木落出奇芬風度亦不惡尖黃
簇短葉膩翠光欲鑠蹙縮包紅栗殷濃入深萼稀疎生
意怯靜麗尤綽約飛絲罥青蟲蠨蛸共聯絡深閨養春
嬌霜花滿珠箔賴得西風輕微薰小陰作盈盈出宫妝
新寒翠綃薄空庭自顔色含恨誰附著息亡楚無言意
婉心不樂琵琶怨昭陽所遇非所托獨有未歸人相看
慰孤酌却似海南時坡仙政漂泊有酒仍有花世事且
高閣後時亦何遲適寓今猶昨香霧霑新橙傾酒兩螯
嚼銀燭更高燒秋花易零落
甲子歲後園秋色四首
鷄冠
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青袖奕葉初類莧吐心漸如豆脉絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂糅麻葉薄且聳
山字缺乃覆查牙欲成角擁腫下連咮生全餘小穗展
盡帶殘皺昂藏偃膺高突兀出羣驟還將早霞映欲向
朝日雊月露終夜棲風雨幾回鬭再礪復自止交退誰
與救區區閒草花象物與接搆弭兵日觀戰亦是自貽
咎垂簾且相忘高枕臥清晝
牽牛
野花照天星星中花亦盛長夏蔓草深疎籬掩斜徑幽
庭日無事森寂澹相映繚繞絲亂垂默綴葉相並金風
一披拂零露光彩競參差碧玉簮綰插滑欲迸霜絲吐
冰同容色好娟淨堂陰青錦張牆背紫苔瑩時方鵲橋
成佳節當秋孟織女能翦裁天河洗尤稱女以秋為期
郎將花作證風雨開雲屏鸞凰鏘月鏡處處乞巧筵家
家喜相慶五年江館客萬事成墮甑不能致龍節空自
悲虎穽永日鏖炎蒸中暑甘臥病對花淚盈目坐起不
覺暝雲漢見雙星回頭看斗柄遥憐小兒女昏嫁俱未
竟中流虞風波相見何日更
葡萄
深院荒草長短蔓裂塼縫葡萄本西果南國誰與種插
蘆為扶持灌漑甚珍重瘦骨紫節舒龍頭青線控蟠蟠
上疎籬蒨蒨將遠縱遭遇雖後時取實望秋仲摘露添
爼豆庶間館人供誰知六月旱卉木焦死衆斷秧餘幾
花勉強著土擁竟作纏結枯日遶空悼痛肺渴口重乾
望梅心欲烘忽憶河隴秋滿地無歇空支離半空架串
草十里洞拇乳積城岸澒癑接梁棟一𣲖瑪瑙漿傾注
百千甕往歲見沙陀回鶻正來貢詔賜琥珀心雪盛瓶
盡凍查牙飲流澌氣壓黑馬湩一旦離魏闕五載猶在
宋見此復何時鳥道目逆送
野蓼
窞池蓮蒲短久旱餘淺淤牆隈積餘埃玉鳳秋不翥野
蓼根莖堅幸得侵沮洳節葉瘦且赤蘼蕪交翠箸細蘂
亦鮮潔粉米糅丹素獨窣裊輕穗離披滴清露水花澹
晩色幽杳足真趣忽憶過夢澤千里渺煙樹蘆花與蓼
花露錦蕩雪絮深入芙蕖藪遠映蒹葭渡舉鞭問飛鴻
駐馬嚼佳句乃今四壁中浩渺隔煙霧日斜對幽叢聊
以慰遲暮大似辛苦蟲無復風標鷺來因援沉溺底事
極幽錮屢上刳腸書無地瀝血訴嗟嗟好花草焉用生
此處祗應為詩人故故獨不去嘗膽如啖蔗食蓼猶饍
御仰首但有天志節久愈著
新館秋懷贈正甫書狀
桂香動幽人秋草滿高牆縞袂臨西風佇立歸興長羈
翼塌卑枝冥鴻恣翺翔南山豈能移愚叟不自量嗟爾
違慈顔從余使炎方亦欲登雲衢逸足馳康莊誰知成
阻脩按劒看夜光遂生肘腋變梟獍為禍殃顧微仁者
勇臨難志力彊繾綣百折餘奮義肝膽張吾徒其能人
玉石焚崑岡所幸書幣完舌在身不亡老雨洗新屋情
話對空牀從渠讒口壓貝錦生鋒鋩誣善祗自欺謗毁
痛何傷昨宵燈火新月落霜露涼載續所著書静默窺
天藏槁茗煮黑水數椀澆枯腸楚騷不必歌仰卧看屋
梁行止有天運得失理亦常道能全始終終得拜萱堂
烈士吟贈總領宋琚
薄俗敗風節有志亦中改舉世遂無耻逐利甘鄙猥或
有申棖慾難免市道買幾回惜魯連重為嘆朱亥襟期
何灑落高義冠千載寥寥復誰繼碌碌等駑駘南北久
拏兵吾徒著手解救鬭乃搏撠陷穽生蟲豸歲久或竊
發亂刃期爼醢烈士有宋君王事賴不壞敵中偶拘隔
凛凛畏英采慨然自拔出喜聞官長在館吏誘令降不
語首重擺中宵出儀真五鼓入淮海羈留故箝逼難耐
冀自悔睨柱欲碎首守者盡惶駭大官遽稱謝下拜貌
磊磊遂陳稽遲故勸令更延待方說在諒陰便對有冡
宰彼知辭理屈我乃意氣倍顧盼立功名足以起庸怠
君當持此心吾亦重自罪春風波長江佇看振旅凱請
鉞雪主辱為國清大憝
新館八月三日雨
氛祲積穢沴旁魄宇宙滿驕陽鑠洪爐竪電繞新館輪
囷赬雲擁决驟白雨建迅雷初喑嗚缺裂蟠空遠猛風
忽著人潑目氣即偃光怪入肝膈勢若山壓卵柱天金
塔碎奮地火旗卷連閃復疊擊黑海共旋轉羣龍破壁
飛驚浪拍戸翦大舟千斛翻空車萬乘碾夜久怒益甚
惴惴懼難免童僕儘顛頓覆面不敢喘牀第等階戺無
復辨深淺記異古未有大變見亦鮮祗應和龍氣突兀
揭幽顯都將生靈恨六合忿一闡蠢爾禍國徒聞此無
愧靦
新館春日書懷
天末聞春鴻梅梢見新月孤影獨徘徊踏破牆陰雪寂
寞未歸人慘澹無家節異域機穽深中原信音絶白璧
一片心青天竟難說誰將萬古恨總付江城客
歲華雖云改突兀祗此心弱質乃重負苐恐力不任走
馬活斯人覆舟成陸沉饔牢耗將竭變故日益深東風
吹江聲曉日晞鳴禽從今桃李花又是夸園林
鶺鴒下空庭飛鳴行且搖飲啄還相呼去去仍相招我
有弟與妹江山鬱迢遥膝上讀書時中堂拜母朝鵷雛
遶竹花翡翠巢蘭苕衝風吹雲衢兩處聲嗷嗷
二親連夜夢慘戚異平日祗應節序改思子不忍食覺
來淚滿枕肝裂刀斧劈爇紙死灰飛酹酒霜階溼遥想
墳前土歲久深荆棘忠孝兩未盡愧恨空飲泣
怨入江流深恨與春潮上天涯獨昂藏顧盼空俯仰誰
知誤國徒解結漫天網不漏一民命赤子驚攘攘徙薪
重獲戾擲秆乃加賞笑殺伍子胥黃池尚爭長
舉杯對江梅酒面生春香一酌酹上元再酌澆新陽自
勸未歸人一詠復一觴中原帝仁君突兀恢皇綱緬思
好生心此去不可量自昔有天道我本無愁腸
丁卯孟春新館望南極
八年坐江館祗得片天仰厄運運迍邅乖氣纏魍魎白
虹貫黑日彗孛掃穹壤神風忽吹出新屋眼界廣前秋
老雨餘霽色開莽蒼參足玉井東去地都幾丈赬星隠
江氣焰焰光欲長老人慰羈孤驚喜意惚恍都疑夢寐
中怪事非所想誰知今年春更比往歲朗黃閏對天狼
數日見乃兩恨無雙白璧薦幣展覲享中庭望不盡漫
為拜稽顙南海還無波北辰氣尤敞中原帝聖君太平
今有象整頓高世策道泰非技癢
陵川集卷四
