陵川集卷二十七
元郝經撰
記
鏡薌亭記
中統元年夏四月宋維揚火人屋熸盡經適奉使告登
寶位宋人以火餘無以館客乃以儀真即忠勇軍營總
制真州軍馬治所置館鏡薌亭則館外東偏水亭也入
館之初不知有此明年夏伴使潘拱伯輩始邀一至其
後或數日或數月一往焉真州瀕江在老岸下溝渠池
塘皆與朝通東接維揚南對金陵岸在六朝為白沙其
後為迎鑾為永貞為揚子宋大中祥符中升為州自唐
劉晏筦鹽鐵江淮之人仰食海鹽於是置揚子十院漕
鹽以給江淮而運行入於州中宋人因之置淮東運司
行商舶賈遠近畢集故為江壖一都會號稱揚一貞二
亭則直古揚子院今運司後其東南垣墉則揚子故縣
城也而館與州治縣衙宣聖廟天慶觀等皆在故縣中
縣即州子城矣館東之池亦與潮通而亭處其中有故
隸字牓曰鏡薌亭池中一甬路直亭南北界池為二池
有蓮蒲而柳皆成蔭拘滯之間時得改步寓目者惟此
焉歲益遠出益希今年春復為一往以暵旱之故荷死
柳折潮不復至而不可復觀矣於是自春踰夏而不復
出焉初朝廷於沁南賜第一區田十頃州吏進牒及圖
則其田在河陽封畛包絡全得揚子一店在黃河老岸
下明年遂入宋每登是亭與古揚子縣城相對江壖河
濱殆無以異恍然而悟曰天下事斷不偶然行使止尼
殆必有主張者河濱之田有以兆此行矣乃書其入館
登亭之事以寓感傷焉他日復到河濱之野而思館中
之亭則必如今見館中之亭而憶河濱之野矣彼且為
是邪此且為非邪彼此之間其一揚子邪中統五年夏
六月謹記
退飛堂記
甲子歲猶在儀真館一日風甚鳶鴉蔽天北飛而不得
前北首南尾遡風直翅飄忽而南其勢不能自止遂過
於舘之上入於江之南因仰而嘆曰春秋所謂六鷁退
飛過宋都者殆此類也夫與余之行使止尼亦此類也
夫余方布衣窮處際遇而北其進於北而用其道於北
也則當然矣乃一命則從役於南再命則拘留於南天
下皆北而吾徒獨南豈非天邪鷁與鳶鴉退飛於風余
則退飛於天天運風行有時而然力不能勝則待其定
而巳風止則鷁與鳶鴉復遂其飛天定則人亦各得其
道嗚呼吾徒在此有年所矣天亦何時而定乎嘗聞之
天地氣數皆退也其迹則皆進也人見其迹則惟知其
進而不知其退故皆務於進而嗇於退夫物有消而
無長有屈而無信有静而無動有隂而無陽非謂其誠
無也謂夫一理一氣互為往來而卒不離其本而不載
也為長者消也為信者屈也為動者静也為陽者陰也
自其變者而觀之則於理與氣有以見夫長信動陽自
其不變者而觀之則於理與氣長而不已必消動而不
已必静信而不已必屈陽而不巳必隂而消與屈與静
與隂嘗在長與信與動與陽則一時之變寄寓之氣爾
故無日不長而未嘗長也無日不信而未嘗信也無日
不動而未嘗動也無日不陽而未嘗陽也自有初之初
迄於今莫不消沈屈喪於静隂之地獨遺天地萬物塵
埃土苴之迹所以世變日下風俗日壊而氣數寖以微
薄也則萬古一朝天地人物皆在退數之中豈能獨免
於余乎嘗觀夫天運而取法於日月夏至則日北至月
南至冬至則日南至月北至日月之行則天之行也進
而至於極則不復能北不復能南逡廵而退其進而至
於極北極南則一日一時一刻一杪而止爾其欲北而
不能北欲南而不能南者則自一時一刻一杪之止而
始周旋於數月半歲百七八十日之内纔得至于極而
不能遽而歲遠氣積復有自然之差不能必其本然之
度天運尚如此而况于余乎雖然天人大數不免於退
物不能終退退必有進之理以六月息者必以九萬飛
也今日視余之退莫不以為終退彼進而不已者其能
免於退乎嗟夫鷁之退飛也過宋都而余之退飛也入
宋國鳶鴉之退飛也過於江之南余之退飛也止於江
之北則余之退又不及乎鷁與鳶鴉乃退之退者也姑
書所見以致感激之端且以退飛名舍舘之堂而記之
云中統五年夏六月陵川郝經記
蘆臺記
宋人既改圖舘留儀真使之分室聚處余之介佐二人
參貳二人暨余共五位四人者各得後堂屋一楹余則
自中堂穿出得南北棟者二楹各蔭夏蔀反不逮夫四
人者之面陽背隂之正且敞也方秋則江氣凝噤入夏
則鬱熇焚灼局側墊隘凡四易寒暑甲子歲又將入夏
望日而氣先懓焉於是一行共請於寝室之西為逭暑
之所乃喻伴使具役徒即隙地起土樹址翦蘆餐簝下
為臺者三四尺上為屋者八九尺企步之間别得一天
每於西北隅置榻舒晀近踰舘垣墉遠踰州雉堞自南
而西則平出綠樹之杪建康諸山隔江岈出參差披拂
雲容水影閃鑠蕩漾塊然九地之下忽見九天之外甕
中醯鷄益愧天池之鵬初於州北老岸受郊勞禮坐與
江山一接館門忽闔遂落陷穽鉅姦魁猾共為下石積
四五年日益深重誰意井裏閉目忽焉舉頭而復得江
山勝槩豈非造物者哀其窮而使之然邪凡所厭見乃
不使之見所不可見而遽使之見是天欲變吾目而新
吾觀也是行也道屯剝而變吾之心而新吾思行拂亂
而變吾之體而新吾氣為夭閼而變吾之謀而新吾才
聽乖剌而變吾之耳而新吾聞今又變吾之目而新吾
觀一自拘隔無不變而新之日益其故所無有者則天
不負於余也自今吾目不待金篦之刮車輪之運將萬
古一今天下四海無塵有塵皦然而洞觀矣彼其為蒙
蔽為罔冐而禍余者視其計猶遮日之手覆天之盆徒
自蔽焉爾何傷於余乎屋既葺臺既平於是與擊柝者
和而為歌曰江山余之故兮劌余目之汙兮適逢彼之
怒兮使余不得顧兮乃今坐以看兮山兮山兮會當與
汝去兮彼渠姦兮曷敢改余步兮中統五年夏六月記
窞池記
窞池者坎中之地也久留儀真連歲旱暵不任渴滯甲
子夏將為蘆臺以障日於寝室西南隅逼近壕柵命僮
僕剡木鍤因窪以下下崇土以高高下纔二尺餘土未
覆地細泉雜出乃為刓方却步坎其中而復下之即得
綠沙黎泥走注不止而土不可復出蓋江壖之地其下
皆走沙也於是不復鑿而窪自為池矣其上面徑方丈
餘其中坎窞僅四五尺泥定水止清淺可鑑僮僕輩因
騃嬉置蓮蒲三四本魚栽數十針殆如館人之數既入
夏自二月至於六月不雨池幾涸者數欲因棄之而蓮
死魚稾不忍也時為汲水注之僅得漫漶而續其生理
既而井益涸天益高風薰日灼池則為鑪乃命執瓶滴
甃日得斗升以濡蓮蒲魚終不雨則終棄之矣池涸之
夕夢數人文身哆口謁於牀下曰我輩與子相忘江湖
而為子置此子雖勤勤懇懇焦心勞思日以斗升相活
寔足以禍余而不足以為澤也曷若以斗升自活而仍
出我輩於館門之外而置之大江之中則子惠之大圖
報不朽焉用以子之難而難余哉余應之曰嘻我之懷
矣自貽伊慼淪胥而然也用土而坎地坎地而得水見
水而置魚志於活汝而蘄於有用也至於旱暵水泉皆
渴江湖不波則非余所志也子雖屢涸於此庸詎知不
大涸於江湖而為鯤䲔所推拉而埃塵哉幸余能致斗
升之水而潄汝相濡之沫何更噞喁以相誚也夫意慮
之所及而可能者人也意慮之所不及而不可能者天
也余之為此行也解鬭救患援溺弭兵活二國而利天
下則其志也而固滯拘執重怒連禍變與日深片天之
下四壁之内仰食館人亦猶汝之待斗升也夫豈余志
哉嗚呼吾不絶斗升於汝館人不絶斗升於余天雨潮
至則汝必達於江湖難終道泰而余必利於天下則余
非汝讐也館人非余怨也汝毋喋喋誚余之斗升也苐
恐一日館人絶斗升於余余絶斗升於汝濱江之館館
中之池等為一轍一肆而莫如之何矣曷若各安所遇
余居坎中之坎汝潛坎中之池則水荐至而斗升不絶
今日之窞池即他日之天池也衆遂不復言悠然而逝
覺而嘆曰坎中之魚而訴坎中之人弭兵而致師天下
赤子入於坎窞戢戢魚頭如炎如焚將何所訴乎姑書
所夢益為刻厲以盡居坎之道庶幾剛健不陷其義不
困窮云中統五年夏六月望日郝經記
江石子記
余生平自書札外於物無他嗜及在儀真與山川百物
隔絶每見一花木果實輙持玩不能去手汲汲如不得
見嚮也與物相忘今則遇物輙感有莊生所謂去國朞
年見似之者而喜者蓋非為物移也所見者罕也儀真
瀕江土脉秀異或過雨或治地每得石子皆竒潤可愛
諸色備足有脂白含蓄如隠玉者有澹黃敷腴如蠟丸
者有縝黑圓瑩如玄珠者有如丹砂剥泐而不純者有
如空青澹沱而類琴瑟者有赤澀而芒角者有白而絡
紅脉者青而黑暈重復者黑漬而土食中邊黃者淺碧
而白暈雜者有如晴虹凝結而不散者有如抹霞返照
而孕其餘者有如拳者焉有如栗者焉有如錢者焉有
窪者平者缺者凸者有蒲背者有鷄卵者焉每得一則
如獲物外之竒寶濯之以清泉薰之以沉煙置之盤盂
之内而簸弄於明月之下方為熱中而忽灑然故尤嗜
於他物而常置諸座右每締顧熟視以為造物之初一
受其成而不易者山石而已有千里者有百里者有萬
仞者有數仞者有數尺者有數寸者至於為礫為砂千
態萬状其變有不可勝窮者何也夫至堅而不易者山
石也至柔而善變者水波也當其造物之初則山在水
中水出山上既而水落山出不知其幾千萬年其湯湯
滔滔漭漭泱泱之内而峯巒崖谷呀突㟔嵌崩塌摧朽
故為崒嵂峭截坡阤巖險之狀其衝觸磨戛奔走轉迸
而崖角刓弊故為圓轉之石而大小不同其海潮之所
舂食江濤之所潄刷煎煉日采透徹月華雲洩露浸膏
腴精粹久而僅存者則此是也其磨滅而為滓汁復不
可為形者沙礫塵埃而已蓋至堅者之為至柔之所變
者如此嗚呼之石也不知初為幾千萬仞今之幾千萬
仞焉知他日之不為之石乎凡有形者必變變而必至
於盡水能變石則天地能變水氣復變天地而道復變
氣夫高且大者不可以為必存小且弱者不可以為必
亡惟在夫形器之内者則無存亡也昔余之行也北踰
嶺南踰恒東則岱宗琅邪西則太行崧少所謂千里百
里萬仞千仞者無不見也今余之止也而乃塌焉耳目
俱喪但與數石子日為周旋余之行彼高且大者不能
為余增多余之止此小且弱者不能為余小損則今日
之石子亦前日之泰山也天下莫大於秋毫之末泰山
為小彼區區之形器焉能制於余乎姑汲新泉恣為濺
弄坐視諸山之為石子也中統五年夏六月郝經記
是是堂記
中統六年春二月十有三日癸丑作春秋外傳畢有中
節人請見曰聞先生著書絶筆小人有言可進於先生
之前乎曰可哉乃再拜而言曰昔者先生居於保下甫
總丱而名聞四方其學問文章有是者有非者一身之
是非在焉及被徵北上列於官而位於朝贊天子改制
度施教化進退賢不肖則亦有是者有非者一國之是
非在焉既而銜天語奉信函為行人以使宋入國而不
令進退牒省院關制司為陳請之表上萬言之書以明
誠偽仁暴戰和安危利害之本而皆不報則亦有是者
有非者兩國之是非在焉一身之是非未已加以一國
之是非一國之是非未已加以兩國之是非今先生又
以為未足乃為春秋作外傳上下數千載排斥削没鉤
致詆毁者數十家而自以為說豈皆得之乎則又有是
者有非者而萬世之是非在焉何先生之是非之多而
不憚煩也予應之曰予之是非之多誠如子之言矣然
而有所不得辟焉而受之也孟子曰是非之心智之端
也無是非之心非人也若夫居之似忠信行之似廉㓗
衆皆悦之而謂之是則鄉原之賊也為不善見人而厭
然揜其不善而著其善自以為是則穿窬之盜也為非
而不以為非不善而不以為不善亦自以為是則長惡
之徒也予皆不敢為之十目所視十手所指夫誰欺乎
故居家事親從師交友盡其在我一身之是非人自見
之也事君莅官為政服勤盡其在我一國之是非人自
見之也奉命持節講信修睦盡其在我兩國之是非人
自見之也著書立言公善公惡盡其在我萬世之是非
人自見之也但是其所是不非其所是非其所非而不
是其所非夫是之謂真是非非其所是不是其所是是
其所非不非其所非夫是之謂偽是非予之是非雖大
且多顧自取之不得而辭苐不以真是非自欺而為非
不以偽是非欺人而非人非非是是則皆是是矣又何
憚乎其人乃再拜而謝曰若是則先生皆是而小人之
非敢請罪曰予方自罪而敢罪人乎遂退因名所居之
室曰是是堂書其言於壁郝經記
密齋記
丙寅之變出居於儀真新館位於東齋國事梗而無成
介左叛而無與館吏絶而無交骨肉遠而無親僕御逃
而無儔仰視榱棟塊坐屋漏所偶皆喪有豐屋蔀家無
人自藏之象焉自三食一寝日用之事惟是凝塵危坐
爇香讀易而已至大傳君子慎密不出聖人洗心退藏
於密遂以時觀身以身觀心以心觀道而得其義天下
皆動而余獨静天下皆行而余獨止天下皆通而余獨
塞坎然睽絶於衆人之外闇然復襲於萬物之表閤於
九天之上錮於九地之下築底窮原綰結重閉天下莫
能窺莫能見而余自窺獨見於是得身之密焉方其變
故蝟起思慮周作紛拂而是非雜潰錯而邪正亂角奪
而死生争其事若將無窮焉反而求之則有虚靈洞徹
静固幽深充匝而無缺縝偪而無罅者存雖有萬復萬
之多而余未嘗多於是得心之密焉推而窮之不見其
首追而迹之不見其後渾淪圜轉一大活物倏焉而有
鍵閉之體忽焉而有開闔之幾廓焉而有歸宿之所造
起葛變互藏其迹化化生生莫知其端萬物一息而莫
不退萬用一本而莫不藏於是得道之密焉乃仰而觀
天俯而察地夷考萬物徵諸於人皆本一密故天以密
而健不密則墜地以密而載不密則陷日月以密而照
臨不密則薄蝕星辰以密而維繫不密則霣落山川以
密而融峙不密則崩竭氣以密而充不密則間斷精以
密而聚不密則耗散形以密而壮不密則衰絶萬物以
密而育不密則消歇惟人也有甚焉體道之全為物之
先故當無所不密方其無事存養謹敬方其有為制宰
發揮握幾持要實之以誠主之以静雖造物者莫能窺
其際常以已之有餘應彼之不足以已之泰定應彼之
不定藏舟於壑藏天下於天下無所不用而一無所用
官天地府萬物示微存妙一歸於密則能馭道之權而
無有害之者矣惟其欲勝而理昧故多逐物而外馳揭
暴振露夸毗耗蠧撑突破裂沉溺困頓違義理以蔽道
恣情欲以蔽心役血氣以蔽身言不密則妄幾不密則
泄事不密則敗行不密則乖弛而不張闢而不翕進而
不退散密為疏鑠剛為柔夷明為闇踣彊為弱𦕈然一
心鑽穴萬竅宛然四體凌落百節來舉世之重萃百物
之攻卒為小人而自屈於物倀倀焉無所歸道之所以
不明也故聖人贊易之際反復為言重以其義告之也
夫易卦繇象之文每致戒於吉凶悔吝之間蓋吉凶悔
吝皆自夫不密而出也苟密矣鬼神皆來舍夫何吉凶
悔吝之有乎濯去物欲潔静精微齋戒其心慎而不出
退而藏焉又何失身害成之有乎故易之為教亦皆本
於密乃道之刑書凛凛哉嚴乎其可畏也嗚呼余因處
密地而得密幾闇而益彰守而益固惟恐其不密也彼
用智自私蓋覆蔽匿狐鬼其計巖壑其謀城府其心井
穴陷穽其中甓甃塗塞其表﨑嶇隠没其迹者莫不自
以為密徵之以義則見其肺肝乃小人之術耳其能觀
諸此乎今余堕彼之計彼方以其術密余余則方望聖
人之門墻以求自密彼則以為得計不知余之計尤為
得焉孫仲謀方土子布之門子布亦自土其門矣庸何
傷乎乃名齋曰密書其言於壁因以為記六月十五日
記
宋兩先生祠堂記
國氏而並稱先生何一宋師儒祗程氏二昆焉爾千載
而下聞而知之純誠静厚盡性知天篤恭徽懿形履實
踐含章藴道而立極知幾乘化而詣聖振霜風而不稿
納萬物於一春隤乎其順淵乎其奥混涵汪洋不露圭
角得顔氏之學學者宗之明道先生也千載而下聞而
知之高明正大獨造自得窮神知化以道自任憂天下
之不行耻一人之不知舉世非之而學益粹霆碎電折
而志益堅滙源委於六經集大成於一易傳聖之心續
道之統得孟氏之學學者宗之伊川先生也二老歸而
周盛兩生去而漢雜五精緯奎天敷文明兩先生出焉
宋道所以昌也初兩先生師事濓溪周子大其學而倍
蓰十百之泛瀾委浸放乎四海百年以來君相士夫國
庠鄉校莫不知為程氏之學粹然一歸孔孟之正在所
祠為先師尊其道也河東自唐為帝里倚澤潞為重五
季以來屢基王業故其土俗質直尚義武而少文明道
先生令澤之晉城為保伍均役法惠孤惸革姦偽親鄉
閭厚風化立學校語父老以先王之道擇秀俊而親教
導之正其句讀明其義理指授大學之序使格物致知
誠意正心修身齊家篤於治已而不忘仕禄視之以三
代治具觀之以禮樂未幾被儒服者數百人達乎鄰邑
之高平陵川漸乎晉絳被乎太原擔簦負笈而至者日
夕不絶濟濟洋洋有齊魯之風焉在邑三年百姓愛之
如父母去之日哭聲震野金源氏有國流風遺俗日益
隆茂於是平陽一府冠諸道歲貢士甲天下大儒輩出
經學尤盛雖為决科文者六經傳注皆能成誦耕夫販
婦亦知愧謠諑道文理帶經而鋤者四野相望雅而不
靡重而不佻矜廉守介莫不推其厚俗猶有先生之純
焉泰和中鶴鳴先生俊民得先生之傳又得邵氏皇極
之學廷試冠多士退而不仕教授鄉曲故先生之學復
盛經之先世高曾而上亦及先生之門以為家學傳六
世至經奉承緒餘弗敢失墜嗚呼紹興以來先生之道
南矣北方學者惟是河東知有先生焉先生之祠遍於
江淮獨不整食於立政設教之土邪覺其學而不知其
報享焉豈事師之道哉乃移書澤守段君剏祠於州學
以伊川先生配歲時釋菜尊為先師題曰宋兩先生序
其學推本其道使學者知所宗焉祝其澤而泳其淵鬱
之久必發之迅異時先生之道未必不自南而北也
陵川集卷二十七
