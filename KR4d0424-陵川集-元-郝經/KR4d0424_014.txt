陵川集卷十四
元郝經撰
律詩
升賢村二首
棗栗荒山脚懸崖石作牆共言長樂老此是讀書莊五
季乾坤黑三綱道義亡誰云不直死更請問歐陽
兩嶺青林夾孤山黑石圍雲攜疎雨過風約斷虹飛為
告奸雄叟難逃筆削譏荒村好終老白首竟忘歸
張燕公讀書臺
石窟煙龕黑懸崖隠斷碑峥嶸大手筆突兀小須彌天
入無邊闊山臨欲盡危袛應秉鈞日憶得讀書時
寓感二首
天運不可測人心空自疑茅廬與耕釣遭遇亦其時火
鼠能為布冰蠶自吐絲區區路傍馬笑殺抱關兒
前途如闇室長夜老乾坤怪字書衾裂繁雲蔽月昏悠
悠心曷展落落志仍存反側不成寐西風葉打門
過友人故居
不見青雲士唯餘數畝宫斷牆藜藿滿破屋子孫窮肝
膽交游在文章事業空舊時同坐榻閒卧夕陽中
送王國範北上
一别恒陽下雲霄忽羽儀恥為州郡屈直結帝王知歲
月不我與河山空自竒黃塵愧先逹感槩入新詩
送宋和甫從軍
北陸開新運争依日月光一時乘變化萬里快騰驤碧
海轉鯨背青雲列雁行春風吹錦浪好去看三湘
下泰山題真君觀壁
黃峴趨迴馬州人競捧觴忽驚天上夢猶帶日邊光絶
頂秦碑裂隂崖漢柏香行行重回首瞻仰意難忘
開平新宫五十韻
日月旋天蓋星辰合斗樞光騰掌内鐵氣繞澤中蒲金
帛羞重賜弓刀奮一呼真人翔灞上天馬出余吾尺箠
初開闢羣雄競走趨無勞為更舉乘勝即長驅蹴踏千
年雪驍騰萬里駒長城衝忽斷弱水飲先枯肅殺威靈
盛驅除運會俱寰區塵澒洞天地血模糊地盡諸蕃外
兵窮兩海隅九州皆瓦礫萬國一榛蕪誰與重休息徒
為妄駭吁治平須化日殺伐豈良圖聖子曾當璧神孫
會握符鐵山深藴玉瀚海特生珠歷數終當在謳歌信
不誣欲成仁義俗先定帝王都畿甸臨中國河山擁奥
區燕雲雄地勢遼碣壯天衢峻嶺蟠沙磧重門限扼狐
侵滛冠帶近參錯土風殊翠擁和龍柳黃飛盛樂榆岐
山鳴鸑鷟冀野牧騊駼風入松杉勁霜涵水草腴穹廬
罷遷徙區脱省勤劬階土遵堯典卑宫協禹謨既能避
風雨何用飾金朱棟宇雄新造城隍屹力扶建瓴增壯
觀定鼎見規模五讓登皇極羣生賜大酺還聞却走馬
即見弛威弧簡策詢前代弓旌聘老儒恢弘回一氣徼
倖絶多途雷雨施龐澤乾坤洗舊汙直為提赤子遂使
出洪鑪遠檄收疲薾(音你)窮邊罷轉輸江壖遺鄂岳石窟
棄巴渝刀槊存殘骨膏粱换毒痡却令逢有道免使呌
無辜契闊還同室鰥惸得字孤八荒皆壽域六合極歡
娛白叟休垂泣蒼生獲再蘇只知期用夏更擬論平吳
旭日冰天透仁君雪國無終能到周漢亦足致唐虞遇
主得知己逢時合捨軀弭兵通信誓奉詔敢踟蹰頓覺
心田豁還將肝紙刳行行重回首瑞氣滿闉闍
不寐
夜久不成寐蒼茫自詠詩客懷三月老春信野梅遲喜
子垂窗隙燈花落硯池祗應有行色失語問何時
春夜
春雨江湖夜東風花柳寒舉頭不見日何處是長安歲
月纏星節乾坤遶血盤控拳紛愈甚排難古來難
儀真館中暑一百韻
五載淹江館三年錯雨暘熱中蒸滯氣涸轍斷枯腸黑
井鹽煎火紅爐鐵鍊鋼帡幪加誕罔坎窞觸機張直壯
無身慊窮堅著命當鼻煙從燎炬溝汗盡翻漿噎塞難
通七摧頹懶揭裳沾濡粘弊屣毒螫上空牀甑擁輪囷
肉瓶熬觱沸湯噞喁氣尤偃呌吼怒如狂曉瘴煤生柱
晴霾土抹牆片雲遮日薄疎雨灑晴忙熒惑凝青血長
庚迸赤芒槁天高破碎乾月死昏黃翕熇渾無露萎焦
似有霜燕呀棲不壘鳶跕(音喋)墮難翔雷殷轟蚊塔沙生
闇蜮槍飛螢空自爝戰蟻竟深藏盤礴摧腰脊低垂塌
目眶本來觀化日誰使遇愆陽風土聞南國江山異朔
方豈期惟酷烈無處别炎凉故國包全晉吾家壓太行
高寒雄地勢瀟灑静雲莊六月衣冠冷千年草木香長
松撼潮海絶壁隠虚堂却到燕山北行歌易水傍雁霜
凋夏木鳩雨潤春桑聘幣輝光重徵車道路長沙陀瞻
帝里雪谷拜天王的皪星銜凍嚴凝日隠光羣雄奮冰
窟六合入氊囊半世無蒸溼于今重禍殃襟裾堆蚤虱
肘腋沸蜩螗豈免泥塗辱還令羽翮戕甘言雖未已毒
手益難量夾柵仍規覘重圍更限防塹門深虎圈擊柝
閙魚榔箝逼罏錘密枝梧觜吻荒釡鬵烹則易刀俎食
非強氣數俱臻極天人盡反常旱灾綿歲月禍本入膏
盲重怒非長策佳兵甚不祥揶揄肆巖阻鄙外極戎羌
信誓猶然在明徵固未妨但令心匪石儘自口如簧喟
嘆愁仍積吁嗟氣不揚行人竟何罪國體豈無傷反已
私尤責知微實愧惶逢時當際會援溺止懷襄自縳懸
難解輸人律否藏恧心煨肺腹畏景急炮煻欲掘隂山
鼠翻思雪窖羊履危從蹇剝挺節不低昂伊昔當崇慶
金源復靖康白虹纏帝座紫電激天狼傅說騎箕尾王
良策駟房一龍轟霹靂萬馬快騰驤歷塊無完國蜚鋒
舉斷吭纔聞過燕趙又已出河湟此際通和好惟時正
擾攘渾如沃薪火大似堰流糠狼籍三峯敗顛連五國
亡濟師攻汴蔡徼節到餘杭海上盟空闊城南事渺茫
劍關開要害淮海失城隍㝢縣餘骸骨乾坤一痏瘡百
年血肉運萬里戰争場邊將徼功賞兵人藉糗糧居然
忘厄會但請復侵疆虎怒寧須激鯨吞更請嘗肌膏坐
銷鑠節鉞漫熒煌破屋渾生亂(音亂)方畦孰插秧蘼蕪沒
洲渚潢潦漫陂塘莽蒼人何在隂森鬼正倀雁兵秋滚
滚魚窟夜遑遑豈忍仍擠石無為更藥瘍欃槍閙三紀
絲枲紊千箱已亂仁明出中興祚胤昌勝殘須必世奕
葉始呈芳秦府鳳鱗質周家金玉相河山收殺氣雲漢
煥文章潜邸人皆仰春宫德益彰厭兵符太母歸馬勸
先皇禮樂尊周孔聲名慕漢唐恢弘張治具突兀振乾
綱駿發輸平急鋪敦大命將奉書秪局脊馳驛敢彷徨
加額人皆賀摩肩衆所望只今全父子無復痛孤孀延
入拘營壘周羅匝廡廊只將人桎梏不用鐵銀鐺龍節
埋泥穽狐涎汨土&KR2265;焚身無取齒避竈豈争煬炎赫惟
加熾風飈不許凉秪愁化灰燼何處薦珪璋天問終無
語冥搜未易詳艱屯果誰敢壞亂實難匡有賦誇鸚鵡
無媒獻驌驦何當快風雨吹去卧滄浪
二月二十三日猶在儀真館三首
向晚日華紫殷然轟夜雷龍蛇開蟄窟桃李動春臺淚
逐催花雨心同潑火灰何由復龍動百感坐中來
一年淹使節二月駭春雷瘴入江心黑雲銜雨脚灰壯
心還激烈滯氣忽騫開明日誰聊賴鶯花故惱來
二月還如夏炎蒸鬱震驚迅霆侵骨冷飛電透心明海
氣霑衾溼江聲拍枕平從今休禁火一雨萬家生(是月初二)
(日火二十日丑刻火午刻復火一月凡三火獨遺舍館及漕臺州治在故有是句)
月夜感懷
去國朞星歲無家阻萬金江山沉苦思花月動哀吟變
故空長策蹉跎惜此心遥憐燈火罷兒女夜愁深
江暑
地軸風濤浸吳門江海流四時長似夏一雨便成秋煙
潤青紗幕香濛白㲲裘燕山猶避暑今日向江頭
壽何待制
歲月閑丹竈乾坤坐白頭幾迴看北斗何日見西周盤
谷蘭花老天壇桂葉稠會當逃世網共與赤松遊
雨中感懷
舍館年年老江邊日日隂雨聲便熟睡花氣動幽吟樹
密鶯愁溼庭荒雀畏深晚風吹鼓角慙愧弭兵心
薄莫二首
薄莫秋雲合江聲静裏來無聊空徙倚失志重徘徊細
雨金桃落疎煙玉鳳開相看如夢寐觸物總傷懷
棘柵今年改庭隅展半隂草依斜徑短苔入後墻深歲
遠人空老時危事益沉頻頻問烏鵲何日有佳音
曉起
傍枕衾裯薄還家夢亦難月華終夜白江氣先秋寒心
苦天為碎辭窮海欲乾起來看北斗何日見長安
聖節
六年瞻北闕八月拜西風冰雪天王聖河山帝業雄但
令旄節在焉問酒樽空屬國歸何晚浮江有阿童
壽劉詳議
甲子數盈亥神強志不衰共知憐絳老誰與問鍾儀萍
梗三朝夢乾坤兩鬢絲得年萬事足爛醉復何辭
江雲
江雲似江水渺渺復粼粼晻靄無窮態紆餘不盡春遮
回斷行雁望殺未歸人何日星軺路馮高更憶親
新館感春四首
東風吹敝褐水氣撲虚簷月窟星河澹江城鼓角嚴年
深愁不醒春至恨猶添為問秦通守何顔說錦簾
行李金昏節腰圍玉樽鞓居然隔天日不許出門庭歲
月侵霜鬢乾坤誤六經誰邊覓春色牆上草還青
佇立無人語巡簷思慘然夜江寒浸月春樹暝生煙計
拙仍持節途窮擬問天難為繞指鐵萬折志彌堅
憶昔清明際昏昏醉裏身吟魂半窗月花影一簾春豈
意傷心别空勞入夢頻漫聞烏與鵲悵望幾迴嗔
丁夘夏六月大雨震電
雨連江表黑電入海東紅川瀆翻冥漲乾坤破猛風忽
開金碧界幻出水晶宫我欲乘時去長歌向此中
八月九日甲子夜雨
久旱雨亦好還霖甲子秋隂森當月黑黯黮作天愁北
海汹疑落西風浩不收凜然寒入骨鄉思滿牀頭
九月五日念母
思子甚思母秪應淚更多尚無歸國日其奈倚門何江
漢悲温嶠詩書愧孟軻今朝誰獻壽庭戶可張羅
戊辰寒食
今歲明寒食梨花月正圓客愁催我老春色向人偏強
飲稽留酒難辭簇送筵杜鵑休浪語歸去更何年
贈魏斌
熊虎無堅對風雲滿義襟每將孤劍說但惜二毛侵貫
日臨危節巉天討賊心中原有期運莫畏歲華深
傳易有感
故國河山表中原斗極邊稽留深失計還反竟何年風
雨纏孤劒塵埃委斷編漫窮西伯易誰好子雲玄
壽正甫書狀往歲正甫壽予以詩今歲復用其
韻以壽之
繾綣心尤壯崔嵬志不遷雖云冤土窄猶有片天圜吾
道艱危久君才賦予偏抗秦完白璧禦寇&KR0146;青氊遂使
干旄在終當斗印懸物窮寧不返期逝未為愆在我都
無愧從渠遂弗悛風雲纏怒虎霹靂墮寒蟬真玉千燒
冷渾金百折堅十年仍齧雪一念久通天莫信枉能直
誰言典則全會將乖頷抉還把怒鬚編得失兩端了安
危一著先冥區初罔象陸海本忘筌日月圓機轉乾坤
大器埏(音羶)屈伸成變化來往共回旋困極難移石潜深
可脱淵九原驚奮迅八表會飛鶱蘇武終歸漢田疇不
負燕河山生喜色戲綵舊堂前
新館夜聞杜鵑二首
啼落深江月催殘故國春不堪多恨鳥偏聒未歸人血
盡腸應斷哀餘聲更頻關心尤入耳一枕夜愁新
久客難勝感那聞泣血禽乾坤心緒苦歲月鬢毛深亡
國元多恨催春漫好音館人將赭樹何處沒青林
壬申二月四日二首
庭雨滋春草江煙溼落梅病多剛斷酒席合亦持杯氣
數冥難測乾坤莽不迴還看仍焰焰未肯著寒灰
戍鼓晚來急春潮夜有聲燭花侵坐落梅影上窗横小
酌歡尤洽孤吟興愈清最憐星散後一枕故山情
病中即事
久客難堪病衰顔倍覺秋空杯仍自舉墮甑復何求兩
度交金火連年犯斗牛道窮還遇此安得見西周
十二月十七日大風雪
海立隂風黑冰牀報雪威紛披平地衮攪擾半天飛窗
隙楊花亂簷前穀穗肥還聞八千騎飽肉飲江歸(俗謂冰顆)
(為冰牀有則有大雪又謂簷前冰柱為穀穗長大則豐年之祥也)
癸酉閏六月十三日夜病中聞笛二首
深夜凉風發迢遥送笛聲只愁江月破不放野雲行怨
曲人多感離腸恨易生病中催坐起傾側若為情
斷續誰家笛噫嗚入耳偏燕山記疇昔江館是何年餘
響星河外羈魂月露邊那堪更三弄老淚已如泉
陵川集卷十四
