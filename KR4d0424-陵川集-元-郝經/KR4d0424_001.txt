陵川集卷一
元郝經撰
賦
擊蛇笏賦(并引)
孔公原曾孔子之裔孫也仕宋祥符間嘗以笏擊祅蛇
其事其節則有臨川之誌徂徠之銘王偁之傳在其笏
則歸于今張文彦遠經晩進曲學固不足贅于諸公之
末然義激于中而有不能巳焉者謹賦而廣之其辭曰
昔仲尼之得政也兵裔夷尸姦宄藏甲出大都圯魯宴
而齊沮王道之端于是乎啟柰之何天不假命遽行而
遽止其餘威遺烈鉞于筆而鈇于禮誅十二公之亂臣
二百四十二年之賊子壓之以大經束之以大法莫敢
瀆彝倫而擾天紀孰意其孽魄狃而不散逆靈締而不
弭蟠結乎大塊之阿囚鎻乎九原之底乃卵狠而孕戾
不矜廉而厲恥每間治而為亂輙張慝而掩媺代謝屈
信閱越千祀以及于宋化祅蛇而陸起窟宅乎廟堂馮
附乎神鬼蜿蜿蜒蜒曳曳頍頍伸腹傴脊呀口侈噬呈
露怪状愕目奪視侈大澤之運動常山之勢愚吏蚩氓
崩角蹶趾釃酒血牲匍匐祈祀若新莽盜國而無知之
民共稱符瑞狂巫顛覡踴躍驚喜稱為神龍因緣為市
若賊操竊權而嗜利之士争為役使妖聲異聞鼓舌轟
耳喁訛唱和讙呶呌噪震一郡而駭千里莫之敢詰亦
莫之敢訿聖有賢孫釋褐于是端笏而前山立顧指蓄
銳俟發韜鋒卒起若子房之睨秦始奮笏而擊顙拆身
弛祅死于心毒搖于尾若太尉之擊朱泚於是惑民雨
解義士風靡天子是嘉用為御史司國之直致國于理
而諫中宮之廢折遼主之誚邁節特操凜乎清霜皦乎
白日雲高而山嶷是仲尼之以直道詒厥子孫俾萬世
如矢者不屈不撓拔邪樹正賞善誅惡無時而已也則
是笏也與誅卯刃脩經筆兵萊人戈叩原壤杖墮三都
鍤異時而同跡仲尼為不死矣嗚呼叔世而下蛇龍混
蟄春雷瘖而不鳴直道僨而不植已刓方而為圓又枉
尋而直尺誣譎誕僞異態百出有蕩俗惑衆乘高而為
姦若兹穴廟之蛇有巧發毒伺中人而不可測若含沙
之&KR0558;者有之笏也無之人也孰為之擊也
哀三都賦(有序)
李唐亡長安洛陽遂虚梁簒而汴始建五代荐國日益
殷富逮宋受禪太祖以汴土薄易無四塞之固且非王
者處上游之勢也議遷都長安而太宗與大臣不從太
祖曰今汴所利者近漕江淮之粟耳不及百年民力殫
矣至宣政間民雖繁夥皆游食不本著佻靡相矜益之
以黨禍重之以侈政老姦擅國點閹用事敗盟開邊而
宋果亡金源氏都燕掞河朔之勢以雍洛汴為邊鎮既
失河朔始南走汴金亡而汴亦虚迄今二十餘年百王
之制度九州之壮觀寖以蕪替遂無孑遺神州陸沉永
為丘墟可哀也已於是作哀三都賦其辭曰
維帝極之弗建致神器之顛趾德者斃而覆宗力者踣
而沉祀兑銳缺而兵頓坤靈黑而士死天王之所居衆
大之所止頏野馬而蕩滅走城狐而傾圮噫吁咿嘻伊
誰之始乘厥權輿遐哉邈矣亡國之蹤自西而東吞聲
隕涕原始要終昔明皇之臨御恃開元之駿功抑漢魏
而闊視攀三五以比隆謂天崩與地陷可宴安以無窮
學霓裳於天上養禄兒於宫中侈幾一動姦臣愚弄欲
未足心禍不旋踵割一統以幾絶耨兩河之盜種陵夷
僖昭孽臣姦驕睥睨問鼎倔強不朝巢以饑熾温用盜
帝劫乘輿以入洛血椒蘭而行弑剷咸陽之故基斵萬
世之元氣舍洛邑而弗居陋姬旦之王制噫嘻嗚呼兩
京遂蕪中夏壮觀削于汴都迄用定命蔑為訏謨龍蛇
起陸競為闚𨵦閱五季如傳舍啟二都之永圖戢干戈
以禮樂化殘暴以詩書豈期百年弗堪顧天漢黨復錮
唐閹再權壞法亂紀拔本塞源既崇侈而肆欲復敗盟
而開邊東南朝廷種兩蔓菁花石綱運太湖浪驚祖宗
之澤盡華陽之宮成引金源於海上揭汴底而一傾忘
社稷之實禍慕燕雲之虚名二帝北虜一馬南渡孽不
自天勢成崩土有臣不臣假王張楚有民弗民依國齊
豫靈光巋然幸無一炬鼠寶座以飛嘯燕雕梁而不語
何故新之多變竟不知其誰主粤惟金源國一再傳舉
玄莬與肅慎繩遼武而帝燕合九州之制度成一典而
煥然去唐宋惟一間詎元魏之敢先而乃馭失其道潜
朽其索北陸翻沙蕭牆禍作公孫于邾王遷于洛日入
崦嵫寢適冥漠駐汴宮為玉所不甘卑而分弱藉二京
之形勢跨關中與河朔雖日窘而日蹙猶夭矯以磐礴
俾早為之定鼎不遂至于墜落嗚呼噫嘻商於雪飛車
說其輻火焚其旗一僨塗地三都遂隳彗哲王之偉蹟
剝列聖之丕基俘梁亡之庾信走吳滅之陸機宁區中
以馳矚悵掩袂而興悲碧雲高寒何處長安灃水有芑
涇水有蘭煢不見人慨乎其嘆漢室金莖東移淚澘茂
陵玉盌暴出人間愁虹兮貫天凄風兮射關覽冠蓋兮
弗復蔇(音忌)帝東游兮何當還維終南之峻極與太華之
孱顔壓九地之王氣鬱千里之秦川雖人亡而事去尚
虎踞以龍蟠北邙坡陀伊洛交波惄焉如擣傷如之何
悲哉白馬之禍舉衣冠而一盡宵人肆忿寧恤乎他鸞
皇胡不冥飛卒莫逃於網羅望清流而揮涕睇濁流而
嘯歌水南有花水北無家荒涼國色慘淡天葩衝風起
兮飄忽蕩愁錦與驚霞湯湯乎汴蔡三徙兮終敗倏鼎
湖之龍去震長平之瓦解曠萬里為一虚疑天地之欲
壞文子文孫青城苦魂風悲白日雨泣黃昏陰燐吐焰
枯血長存宮百王兮何有山萬歲兮不壽石九州兮果
窮巖玉京兮獨秀惡於中原無所歸咎李唐既遠金源
弗受熙豐一黨宣和八賊務快私忿竟亡人國言及此
兮噎吭涕無從兮横臆草木為之不春日月為之改色
小人懷土君子懷德王澤不流下民蕩析狐猶死而首
丘人豈忘乎都邑秦人朝鮮汴人祁連不見鄉園泣涕
漣漣父僕三韓子奴桑乾于嗟闊兮乃無羽翰目愁雲
乎異域淚老目乎荒原漫搖神而振志忽心死而骨寒
苟言還而言歸豈安土而重遷烏兮鵲兮何枝可倚丘
平壠徙碑折松摧鄭不来矣鬼其餒而魂一夕兮九逝
扣玄關而問之彼氣數則已定何侘傺而自私夫亡有
大釁興有嘉運豈九州之神靈無一人而與問王業不
偏安坤極不終僨蓋泰生於否而亨始於困國家方尚
帝德推天元飛漢唐之龍馭貶拓拔之鴈臣閱帝王之
窟宅奠天居而覆民吾何為乎怨嗟艱辛以熱中而疾
夏為萬物而憂春也易哀為樂收泣為笑捧葵藿之朝
陽返山河之夕照
渾沌硯賦
賈侯有硯端之異石也温潤堅潔渾然天成而不鎡匠
鑿之力余嘉其能全於樸而致於用也故名之曰渾沌
而賦之辭曰
昔先天氏之一卵全渾沌於太極有心有跡而惟變是
適方其鷇不音而拘龍不蜕而蟄會萬殊於一同而納
萬動於一息忽感而化與神俱入秘于重泉贅為老石
而潜風波没泥滓潄沕(音勿)潏(音聿)湛清泚哆蟾驚而噴彩
老蛟怒而厲齒既未復于故步復見遇乎舟子淵九重
而縋出判二氣於太始深固反以誘盜静密反以求徙
割鰲膽而獲翠落鯨肝而得紫一泓鑿而失真六竅存
而不死然衆變之夭忽實大化之所使水無風而不波
心無物而不起但不離不隨不鑿不弭又焉有卵為石
石為硯之異又何疑硯非石石非卵之旨蓋必有是物
以明是理必有是用以明是體一貫而通一宅而止是
渾沌硯也已故其奕輝光登侯堂琰匣貯而色瑩净几
陳而氣張定心存而玄穎自役大樸在而儵忽自亡散
跡於墳典策勲於文章石渠東觀陵轢秦漢孔壁汲冡
頡頏夏商燼南山之松而不變腐孤竹之管而不傷墨
者自墨而不迎儒者自儒而不將舍中和而雲淰(音閃)雨
霮摧堅貞而金聲玉相霧縠披于冱冰隂鑑溢于秋陽
色非此色而妄幻滅時非此時而寵辱亡守重厚薄泓
洋不名不毒而其用不可量也辭曰硯之珍石之詭杳
渺光含玉肥水知白守黑兮為石谷知剛守柔兮為水
委是以涸四海而不汔灰萬山而不毁納元氣兮雲之
根化無窮兮神無巳而列諸聖賢之軌固不待蒙莊浮
屠駕言而作訾(時張賈二侯方事佛老故以是諷焉)
銅雀臺賦
天斷漢紀誕植姦孽董則顛而袁則愒曹氏猖狂銅雀
巍嶪阨崑崙閉孟門嶡三臺見三山截霓斷雲縵重楹
而走六龍折角徙甍頡地頏空碧甃金鎔直外隆中壮
天骨柱天崩激千里而怒長風如此之富如此之雄而
操之心猶未充俾漢之天為曹氏天漢之國為曹氏國
漢之民也曹氏奴漢之臣也曹氏隸漢氏之宗廟宮室
燼矣而曹氏之列屋長門美矣漢氏之庭寡婦悲曹氏
之庭嬙與妃聆義聲觀義旗孰知其非而操之心猶未
涯既立海移山分辰斡斗負漢鼎而入魏宫結漢網而
維魏臺則丕也拜表植也拜章權退備隠琮降表亡不
愧漢霍光自比周文王四顧無人虎踞而鬼倀忘赤壁
之辱誦明月之曲笑吳蜀之僻隘鄙桓文之局促乃上
重臺入雙闕慨雄姿鼓高節燕歌兮玉糝塵趙舞兮風
翻雪望二喬而不見怒孫劉之未滅謂我翼莫吾禦我
角莫吾折彼神器入吾手孰敢撤而裂之哉曾不知此
世此年守漢宮者孤兒泣血守魏宫者姦雄倚疊也一
旦懿不忠國昭不義扶濟戈投車龍悲鼎湖則銅雀之
富魏宫之蓄賊規盜模一為晉所居嗚呼天既不有漢
而魏復當有天使魏有天則魏之為魏亦昭然矣奈何
魏反不務可作真帝逼君而生拱北以漢臣欺世而死
征西乎噫欺人者不自見已不欺人人不欺巳魏欺漢
作是臺而不能居晉欺魏獲是臺而不能保臺乎臺乎
果孰居乎不欺人者其永居乎
龍蟠若木山子賦(有序)
龍蟠若木者禁園之奇石也德陵狩汴播棄泥壤遂用
崩折有客過而悲之因命僕以為賦其辭曰
天蜕奇骨僵立突兀不斤不鑱而盡諸山之秀鎪造化
之窟力百轉而&KR0886;崒鬱龍蟠于若木茁元氣乎一拳露
太初之面目潤涸四海幽翻萬谷尺有千仞之峭巋無
一粟之俗蓋天鍾美於是備夫三索之藴以終萬物而
始萬物不徒說於人而為眼中之物也故其堅足以不
磷重足以鎮躁止足以閑邪靜足以寡欲使為明堂之
礎而足以柱天使為昆吾之硎而足以剸玉惜乎時也
非時命也非命投閒置散於侈靡之地而為游觀者所
矚故默默以自容兀兀以自足三十六宫方爇沉薰麝
争容而戰媚抹朱而綰綠此則煙凄霧慘風呼雨沐踞
長松而倚脩竹盡漢武之雄夸與秦皇之凶獨齊管絃
于天籟等山丘于華屋寄春色於莓苔寓山鳥之一曲
幾雷霆之震怒欲奮飛而起陸媧皇逝而不返懼不周
之再觸是以陸沉而不溺朝隠而不屈巍巍乎將閱千
祀振萬古而不朽不殁也豈意其山移海倒地圯天覆
虎出于柙龜毁于櫝斡神鼎而寶康瓠逐麒麟而囿麋
鹿又崩折于瓦礫復閉滯于溝瀆彼不才之石瑰珂犖
确全其天而碌碌此其將遂沉淪湫底與糞壤同化亦
將有時而出也耶嗚呼一石之奇猶若是矧抱奇之士
乎士已為楚大夫之三刖而石復為奇章公之慟哭也
宜矣
靜華君墨竹賦(君姓張氏行臺公之女元遺山之姨姪總管喬君之妻也)
甚哉物色之有異也不為丹青不為麗縟不為泉石不
為卉木墨於用而形於竹開太古之元關寫靈臺之幽
獨儲秀潤於掌握貯冰霜於肺腹足乎心而無待於目
備乎理而不備乎物全乎神而不徇乎俗蓋達者之有
天趣而以貞節為寓也若一葉一節施塗粉澤舒焉而
布煙慘焉而綴雪以規規之形似幸他人之目悦是俚
惡之傚顰惡足以知吾物色之說竹有竹外之形墨有
墨外之色故與可有成竹之論坡仙有心識之訣而潁
濱謂解牛斵輪心手俱滅而後至乎超絶詎庸陋固滯
者得厠其列也於乎静華琴書滿家雄侯玉胄振吐天
葩幽閑貞一瑩璧無瑕棄寵光而高蹈緬逸志於雲霞
湛虚室之太素曾不憙乎豪奢故其坐雲軒佇靈宇凡
蹤絶天籟舉吞八九之雲夢小渭川之千畆沛蕭蕭之
神寓植歲寒于毫楮掃胸中之全竹走筆下之風雨忽
穎脱而迸裂怒絶繃而掣去何此君之尚玄蔑青翠而
不處恍一夢於藍田幻兩身於湘浦措斧斤兮何地陋
淇園之漢武揮淚涕兮何從媿蒼梧之二女發四座之
清風驅半襟之煩暑欲折枝而不得懼真宰之或怒縱
入横出高森亞舞不步不武不繩不矩百千其状劍拔
戟踞會于嚬呻而得於盼顧豈畫工之屑屑於此焉而
得與神奇忽恍固不與萬物同化將落落兮終古則君
之玩物色寓天趣又豈紛紅縵綠所得同年而語哉辭
曰月府兮雲鄉戲墨兮淋浪震&KR0658;&KR0658;兮神蒼筤列數幅
兮森中堂氣颯爽兮来三湘粤惟静華之比德兮秉貞
節兮凌霜
怒雨賦(巳酉五月十三日)
蟾骨畢而膨脝箕侈口而饞吞帝惡貪兮赫怒氣軒軒
兮不平乃命箕伯召坎師轉隂軸翻陽機鬱抑乎兩儀
藴隆乎四維包并乎八荒充塞乎九圍括一囊而大舉
疆萬里以長吹陣雲移海而起雙霓貫斗而飛肅肅慄
慄泬寥慘戚收兩造之和氣寒凛凛兮来逼忽六合之
破碎迸金光于虚碧震來兮&KR0658;&KR0658;迅擊兮霹靂轟萬乘
之空車隕千尋之絶壁勁穿心而裂耳訝踵入而頂出
間剝啄之聲落似沙石而還濕忽抑絶而閉默等萬籟
之喧寂驟江傾而河沛瀽天瓢為一滴滔滔蕩蕩漭漭
泱泱千里一注瞿塘峽上急浪驚湍沕潏飛蟠從天而
下底柱山間紛秦堅之百萬避晉玄之五千怒夫差之
水犀既射潮而矢天少瑟縮而淅瀝復誕漶以連泫蛟
龍奮而不屈走陸梁以高鶱蚯蚓喑而不鳴蛙黽噎而
不喧疑天地之嘉運欲覆世而一湔罔兩驚而轉石罔
象喜而跳淵溢溷中之汚穢没庭下之蘭荃疑天地之
衰運復太古之茫然稚子踣而不蘇畏崩壤而壞垣老
媪伏而不動固局束以攣拳彼胸中兮何主宜外物之
變遷羌獨台兮草堂方偃蹇而高眠為攬衣而徐起正
冠襟而待旃主之乎以忠信彼胡為乎詖偏倏孤電之
長掃賈餘勇而忽還星吐焰而耿耿月流波而娟娟於
是撫牀而下擊藜而歌之歌曰尸居兮龍見淵默兮雷
殷彼自怒而為幻我惟常而是允存而守之一心而定
推而放之四海而凖又何怒之遷而喜之引也
瓊花島賦(有序)
歲癸丑夏經入于燕五月初吉由萬寧故宮登瓊花島
徜徉延佇臨風肆矚想見大定之治與有金百年之盛
慨然有懷乃作賦焉其辭曰
楛矢飛燕遼傾宋奔中夏壮觀萃于金源鬱天居之宏
麗開陸地之海山忽陵飛而阜走見虎踞與龍蟠建瓴
水於河朔浩不知其波瀾沉沉覃覃旋坤轉乾赤城紫
府幻出塵寰粤惟瓊花之一島突兀乎其間崑崙之巔
海風怒掀劈濤頭而迸落結水面之青蓮巖巖磐磐僵
立孱顔嶷如鰲頭冠日觀而却走傴如䲔(鯨本字)背負月
窟而横高寒(其頂有廣寒殿故云)瑤光樓起金碧鈎連斷霓飲海
頡地頏天華陽九州之塵雲消露淨遼海百年之藴熢
湧煙填慶雲佳氣郁郁芊芊時屬清夷天下晏然倒淮
南之戈而荆楚帖崩統萬之角而安西安神武不殺而
日趨於平泰信誓既結而無事乎開邊明珠白雉不召
而麇至蒲梢騄耳無用而復還一人高拱於其上無所
為而樂穆清之燕大臣優游於其下無所為而興禮樂
之盛萬物鈞化而無間四海被澤而不偏風俗既厚綱
紀日完財不聚而富刑不用而措政不更張而治士不
作聰明而賢民日遷善而不知其所以然而然嶷嶷乎
魏孝文駸駸乎漢孝宣宜乎於此樂天下之樂軼邁往
而追羲軒收萬方之瑰詭盡九土之纖妍紆青雲之環
佩奏鈞天之管絃御長風於絶頂訪蓬壺之飛仙開八
荒之壽域正一氣之陶甄躋斯民於仁壽而君臣與焉
挈斯民於遂樂而君臣享焉涵浸醲郁上格於天舒愉
粹暢下達于泉濟濟洋洋殆三十年見始終之全倏九
龍之飛去墮神鼎于羽淵宗沉社僨而乃屢遷雖則屢
遷竟不能永其傳功如是德如是不克負荷一舉而棄
捐孰為之司而使之然涸金源于汴蔡臥一島于蒼煙
悲風射關(謂居庸也)枯石荒殘瓊花樹死太液池乾游子目
之而興嘆故老思之而淚澘蓋餘恩遺烈膏于骨髓著
于肺肝雖死而若生雖亡而若存有與析津同沛箕尾
共鶱者雖曰假山而實德山也彼虐政虐世昏君暴主
以萬人之力肆一巳之欲刳吾乾坤穢吾山川雖曰石
山而實血山民欲與之俱亡卒聚而殱旃寧不愧于兹
焉
泰山賦
粤大荒之播氣肇天一而為水滓沉澄而濁凝柔洞蕩
而剛峙故水載乎地地載乎山抵艮茁震冠海而起為
萬物之始終藏八索之首尾堪輿之骨壮真宰之形似
人皇九頭俶載于祀禹鑿益焚神力是試條而為三別
而為九祀而為四中維岱宗獨尊而雄盤踞萬古莫與
比隆衡固阜麗瘴海極熾融飈赫赫物燬其銳華固秀
拔金天肅殺一翠横秋萬化搴揠恒亦宏富天地闔戶
玄都幽府固隂寒沍粤惟兹山首出庶嶽其頂則呀突
乾維其足則亘抐(音納)坤絡奄東國之全勢孕日出之鴻
爝作帝孫而奕大混天胎而不鑿為有生之司命權天
地之槖籥露太初之面目愠巨靈之獰惡鼇六卷而矯
首龍七襄而奮角障大海使不流俾降丘以東作拒洪
河之奔湍俾回翔而北却三州得以完厚萬民得以土
著瞰臨冀魏軒輊恒趙背左燕遼夾右瀛鄚闢青徐之
疆畛包兖豫之封略壓吳頭而益重捽楚尾而欲割拉
琅邪而横騖控龜蒙而回躍瀹濟漯以為襟帶汶沂以
為約瀦大霈于雷夏洩龐澤于邾漷秦觀可以窺長安
周觀可以窺汴洛合沓九州之半覆壓數千餘里重覺
魯強不為齊弱豈無他山高蹈磊落劍門則擅其重閉
石樓則肆其超卓天台則鬱其詭譎太行則亘其磅礴
各據地勢偃蹇岞崿如草昧之崛起據偏方而驕跋恃
區區之險固徼制外之封爵孰如兹山中華正朔建極
啟元衣冠禮樂天宇夷而皥皥王道裕而綽綽豈無羣
山紛紜交錯或繚徑之蛇結或垂巘之鷲啄或刀巖之
櫛疊或斷壁之牙遏或青蓮之天開或蒼屏之玉削如
夸徒與宵民極其力而相較客氣鼓其餘勇冶容盛其
塗抹孰如兹山衮冕黻珽朱絃䟽越純粹中正崇高溥
博大哉乎聯延九重鬱如深宮巋其中峯見天子之雍
容前列如却後列如剝拱捧旋躩見百工之致恪云云
亭亭衆星北辰石閭社首百鷙一鶚既㷭湧而豐隆復
曠豁而綿邈扶青帝之宮觀締玄臺之樓閣瀛州邃其
幽深蓬壺敞其寥廓飛仙飄兮遨遊抱明月而遂樂采
玉芝之芳潤探先天之希闊御絶頂之長風𦕈天地於
目末閱扶桑之菌蠢幻魚龍之轇轕卵長鯨於雲根巢
陽烏於日脚蒼筤分其霽色鑠紅金于碧落羲和起其
龍馭駭萬國以開覺耆貺蓄而奕奕昭靈貯而灼灼豈
徒云乎高大乃與世而落莫豈呈奇而露異等尋常之
嵓壑哉若夫觸石而雲膚寸而合崇朝一雨暵旱弭虐
卷舒隂陽杳不可度有如是之神儲膏溢澤蒸為桑土
衣被天下民無寒苦播為陽春狐纊天宇發育萬物勾
芒彙庶信屈起伏如嫗如煦有如是之仁既高而大又
神而仁乃于嶽麓篤生聖人續太皡之統萃奎璧之真
太極再造四時復春藴而為道發而為文膏澤其民堯
舜其君德與山高名與山尊六經垂天與不死者存則
又與夫育蘭茝囿松椿出器車生皇麟羨金錫之利藴
珠璧之珍者不既大矣乎宜乎唐虞盛典周漢極制巍
巍堂堂殷秩縟事後王後帝崇德報施繼繼承承垂于
萬世
虎文龍馬賦(有序)
乾陽萃精星列房駟健之至也故飛而在天則為龍行
而在地則為馬雖八卦皆擬其象而獨專於乾坤負圖
而出於河包犧氏按之為畫聖人事業以之張本而文
籍生焉則又用之至也出於乾陽故産於西北陰國金
天往往騰蹋羣龍駔駿特異號稱龍種其蕃息盛大皆
莫若國朝沙漠廣莫地經兩海盡為游牧之所又兼金
源四十萬并西域三十國古之所謂千里者海飲川量
婦人䜿子皆乘御之搜奇拔異始得與御苑下乘今上
所御虎文龍者空西北百千萬羣而未之有伯樂之所
未見書傳之所不載古今之所罕聞又虎變炳然有定
武功彰文德之象焉昔漢武帝得之外國而親為之歌
唐太宗之所御則圖畫凌煙閣而為之贊矧今生于本
國又若是之異乎歌頌不作則與駑駘等為無聞敢犯
齒路馬之罪而獻賦曰
天柱折地維絶東南傾西北揭隠日星為晝夜結陰陽
為冰雪死土銜沙枯山積鐡白草失春黃榆下葉洞澒
幾萬餘里蹴踏幾千萬年藴天馬之剛健混神龍之窟
穴不知其幾萬餘羣幾千萬匹相我薄伐控弦立國不
棧豆而秣粟不棗脯而齧膝盡風呵而雨止恣原皂而
野櫪從横散漫優游閒適全其所天故皆越逸一兵控
百百不介一力有餘裕故皆蕃息瀾翻浪動川盈谷溢
奮威靈以一戰獵諸國而無敵迄今四十有餘年矣我
君中興真龍間生一氣直壮四星曜靈駭西域驚北庭
飛黑水晦青冥碎崑崙轟雷霆煙雲墮地列缺生獰振
長風而一嘶凡馬喑而不鳴六丁盻瞠而弗執真宰辟
易而弗乘於是飲余吾濯渥洼褪鱗介脱角牙食萬虎
而類駮化一龍而若騧質金火而黑章剺翦刀而互呀
變乾坤之至文散玄黃以為花會運數以呈用来馴服
于帝家頭骨隠戟面顴夾璧䜿目日出陽鑑電激膺門
肉闊汗溝血滴垂梢絲齊分鬛髮直露筋藏骨玉蹄鐵
脊前鳳後兔宛轉却顧飛燕掠地輕不著土奔軼滅没
掣去縱步東西有日天地無路倏忽變化匪龍匪虎逍
遙良善遇知得主帝軒之飛黃后唐之赤文周王之騄
駬漢武之天驥魏文之澤馬殆皆不得同年而語矣於
是帝亦惠異登進上廐一品芻秩萬乘之右鉸玦寶錯
鞍勒珍鏤金韉玉鞭服習馳驟建旆西出足力騫張渴
飲洱水怒蹴點蒼萬里一息建業興王吸絶江流瞰視
武昌朝楚暮燕載會衣裳新宮法駕金蓮正香飛龍在
天遂卻走馬和鑾雍雍垂拱而治天下視彼夸毗盤于
遊畋放心事侈黷武求仙奔貳師走嫖姚志欲無已焉
則又天淵之懸也辭曰嗟異馬兮遇主知虎為龍兮風
雲期奮靈虬兮躍神螭隘萬里兮強一馳乾坤小兮日
月低適時乘兮加馽羈效倜儻兮呈權奇宣皇靈兮耀
主威朝江南兮暮遼西功德盛兮天人歸飾玉輅兮開
金扉馬在廐兮方無為
冠軍樓賦(有序)
中統元年庚申夏六月奉命使宋道出宿州潦路霖雨
蒸厲作惡遂為稽留時東平嚴侯之弟開府于是一日
置燕于冠軍樓在城北隅西望平遠盡得東南之勝乃
為賦之其辭曰
庚伏苦雨沴氣中人壞垣毁屋没馬滑輪蒸飈鬱攸卷
局不伸予乃斷羈思振氛翳藏天倪肆棲倚將超超乎
邁往而沛沛乎凌厲為引領而延佇快遐觀而馳睨玉
臺公子金羈列侯立馬却坐起予勝遊越黃泥之坂而
登冠軍之樓清風翛翛火雲四收別入一天曠如三秋
闊步高視覺九州之外復有九州欲中天而上征削塵
蔓與隱憂頡汗漫以為友翥逍遥以為儔旁薄乎希闊
徜徉乎燕休既而觴豆粲列吹歌疊發凉入翠綃怨生
瑶瑟邊聲跌宕壮氣激烈卷山河於霞腴駐風雲於玉
節目與天遠萬象入睫夾右齊魯面左楚越海岱連絡
遡東北而去淮甸平遠轉東南而坼聯陂塘而際野渺
青山於一抹屹震南之相望嶷鼇頭而岌嶪千麾霜横
萬壘星列皇輿鞏固藩牆不决隠若長城淮海有截惟
威惠之並舉俾姦宄則遯跡雖平衍之一區固形勢如
四塞伊將臣之司邊不在于地而在于人不在于兵而
在于德所以為冠軍也玉盤醽醁遽一再行吳歈楚謠
激為新聲淋漓參錯飲驥澆鯨酒酣氣張心翼馮馮慨
嘆今昔反有累乎高情顧瞻彭城隠隠垓下想見高帝
之嫚罵項羽之叱吒騰擲宇宙而競為凌跨白骨蔽野
魚龍戰罷孰得孰失皆為解瓦一時偶然莫驚王霸睢
水復為之流而怒魄邈然而化還望維揚壞堤迆迆土
蛇一脊千有餘里負汴水而依淮猶繚首而曳尾遺長
雲與老樹見窮奢而極侈藐瓊花於天風弔荒淫之帝
子凡以欲而從人乃保宗而延祀將以位而為憂固兢
兢而不恣詎可從耳目之欲血生人而肆一已哉其僨
社沈族身被其戮為萬世笑宜矣登高而賦樂極生悲
擾擾紛紛將安所之納萬變於一息復駕焉而還歸月
在疎桐步玉馳嘯書而為賦以寓遐眺
瓊花賦(有序)
中統二年春三月制使李公致瓊花數枝是年冬十月
而夢二客相邀至維揚之后土祠飲于花下嘯歌為樂
既醉而覺乃作賦焉辭曰
江風吹雲枕壓霜月神不棲目軼思超越栩栩曳曳境
與世別天宇闢凡蹤絶歴蘭路開桂闕飄飄乎馮高御
空不知身之幾何而造乎虚白已而扶搖頡頏恍惚莫
量疑在鈞天亦如巫陽孤鶴飛來縞衣玄裳翩然負予
背風翺翔下視淮海雉堞相望貝錯珠瑩接屋連牆繡
簾琱櫳綺疏綠房十里一市金紗煌煌混灝海之魚龍
駭飛埃而陸梁忽丹霄之二仙翥青鳥以相將指仙花
以為言可嚼月而飛觴是閬苑之仙根來瑞世而呈芳
坼膩雪以搖碧刻春冰而帶黃噴蘂蝶於花心引輕絲
而不狂天風收其落英不委地而飄揚彼衆卉則俗死
漫紅祅而綠娼玉陰婆娑徙倚徜徉清香忽來莫知其
方乃誦明月之曲歌窈窕之章倚歌横簫鏘鳳鳴皇挹
芳瀾之浩渺傾墜露之淋浪卷瓊瑶於杯盤吸霜露於
肺腸欲折枝而不敢懼真宰之或傷且對花而舉酒澆
遯世之茫茫倏焉玉女隔花而語髣髴花神是為花主
謫自瑶華以臨后土翦冰綃以為裳染麝塵於金縷拂
白霓而下征洩秋霞而輕舉現仙姿於塵寰寓風神於
月府且曰有妹其字飛瓊適来瑶池善為新聲與君佐
酒以薦予誠遽作穿雲振搖瓊英說仙家之幽杳詠蓬
壺與赤城閱花朝以逍遥駐芳姿以輕盈嗟胡為乎斯
世而沉冥于此生也時予既醉二仙亦去花落尊空歌
殘玉樹斗轉參横脱兔驚寤餘香冉冉月滿窗戶乃為
記夢之歌歌曰玉宇春兮花始開與二仙兮飄然而來
花亦喜兮搖搖乎瓊瑰掇飛英兮泛酒杯飛仙為我兮
歌以纍纍亦既醉兮胡不歸花滿袖兮香滿幃謂予是
夢兮予不疑嗟時之人兮孰非夢之為
秋風賦(有序)
久在舍館偶因秋風之起一時介佐三節人員皆為感
愴故作是賦以激釋云
駐星麾於江滸歲月會于作噩漲老天之黃雨鬱餘蒸
而欲灼忽焉西南天露雲駮槭槭栗栗慘慘邈邈抵罅
吹隙凉冷遽作始則叱&KR0658;突厲撲蠛抑蚋漸乃蕭瑟披
離衝牖動幕散宿溼于雲梢𦕈新聲于木末觸餘感而
興懷倍陰森而索寞既乃一時介佐塌焉而噓撫髀搏
膺掩面向隅以為行如返如執如棄如相與愴怳怨艾
咎躬責已天實斵余行使尼止方變故之無窮則憂思
其曷已或當饋而三嘆或中夜而九徙歌缺壺而寓哀
痛撫牀而裂眥金石化而色變骨肉悲而心死余乃紓
徐而告之曰士不以一失自沮一得自憙金百鍊而方
精節萬折而逾厲持此心之亢矯奚外變之軒輊今則
暑勇退涼風至困疾蘇淹抑肆我雖連蹇宋猶有禮撫
問仍存德音在耳當凌厲清氛趯然而喜排去鬱攸攝
衣躡履灑然濯熱泠然淬志快側佇於雲霄期翺翔於
帝里乘此風以成行俾照耀於萬世何乃作楚囚對泣
竟不為魯連毛遂而漫為宋玉之悲耶子以秋風為悲
余獨以秋風為樂夫以秋風為悲者非獨子也常情皆
然門巷蕭條良人遠征傷心砧杵掩淚邊城庭樹翛翛
鴉啼柳斷帷薄生寒夢長人遠此怨婦之以為悲者也
弱水雲沉交河日落風急霜清重城擊柝令重身輕黃
雲畫角十年不代有書無衣吞聲飲泣又下邊陲此戍
役之以為悲者也塞北游子江東賈客去國朞年音塵
杳絶行露沾衣風吹曉月草根蛩吟喚愁啼血四顧無
人氣填心拆此羈旅之以為悲者也囊中金盡淚滿貂
裘從横不就報主懷讎葉落尊空心事悠悠知已不見
天高鴈沉彈鋏風悲長歌短吟白草荒山塵埃滿襟此
不遇之以為悲者也菽粟青黃草肥弓勁瀚海波翻鐵
山塵亘肉飽顔酡控弦馳競一噴生風長林葉下陳合
鞭鳴驍騰萬馬破屋殘城崩沙解瓦此遺黎之以為悲
者也今則仁聖御世霈德施惠下輪臺之詔發輸平之
使二鄙不聳嗇人和會麻麥幪幪黍稷穟穟室無怨曠
之婦塗無稽滯之旅朝無不遇之嘆戍無屯謫之苦抄
騎不出烽燧不舉則常情之所悲亦將以為樂也子何
以所樂者重為悲乎於是介佐相與言曰吾等之昧固
如所云吾子之樂可得而聞曰可哉麗金行秋赫輪不
鑠大火西流盲沴不作有風颯然云胡不樂若夫洞庭
波木葉脱陂潦盡山雲薄快萬里以長吹卷餘苴與纖
惡汎六合以澄清展青空而高闊淨蒹葭之洲渚閙芙
蓉之城郭留夕照于飛樓挂殘虹於高閣水落而江淨
天澄林疎而煙横霞抹天㾗虚而見歸鴻露華凉而聽
鳴鶴金莖突兀霜仗光寒銀字聲凄翠綃香著泛新商
於瑶瑟戛清音於珠箔際邁爽以昭曠莫不凌兢而曲
躍是其所以清也紛拂於青蘋之上夷猶於銀漢之間
激怒於土囊之口弄響於松篁之前散驚矗於洪濤發
鏗輷於狂瀾摐生金於曲岫振鳴玉於空山虎嘯而萬
竅裂龍吟而九淵翻是其所以雄也至於蜚霜激沙撇
捩秋草白鷹蒼隼金眸玉瓜飄飄搏擊氣勁心老沙場
欲雪代漠生雲驊騮紫燕渥洼龍文輕風入足赭沫追
奔朝飲溟渤夕踏崑崙尾閭潮回天池浪激鯨鬛搘山
鵬背閼日乘化起運扶搖發迹超逸絶塵杳不可及是
皆憑威靈而神變化瑰奇壮浪有不可紀極者余於是
時則將掇蘭搴蕙濯纓結佩翥非煙之冉冉御靈飊之
沛沛相羊逍遥游於萬物之表騖於八極之外聽萬籟
之秋聲轉一元之和氣舒而為春融而為薰騭仁壽於
吾民厝治安於吾君是余所以樂也子其束載秣馬易
悲為樂鴻毛垂翅乘此以飛揚巨魚濡沫快一縱于林
壑也仍作歌以訊之曰茂陵劉郎去不歸秋風起兮白
雲飛余欲翔于帝鄉兮蹇予行兮江之湄南山有荑兮
北山有薇月皜皜兮風淒淒有美人兮天之涯搴桂子
兮今其時執子之佩兮擥子之衣兮與子歸兮從風之
吹兮子毋以為悲兮
牡丹菊賦(有序)
初入新館客將宋日新致朱砂紅牡丹菊一本秪三四
花慘悴萎暗不以為奇遂植之穿廊西之隙地今歲忽
茂達成叢高六七尺及秋而放數百花所未見也適正
甫書状生朝而其花尤盛故作賦以寓感其辭曰
西風悄兮幽扄木葉下兮空庭忽異卉之呈芳乃示予
以不情郁霞腴之春姿敷玉瀣之秋英蹙絳綃于青苞
翦翠羅于綠莛拆緗桃與紫微訝鞓紅與鶴翎高層層
以奕奕重梟裊以盈盈結膩黃以為心抹沉粉而含馨
凝夜氣以夸晝姹斜陽而嚲晴仍牡丹之花王強將菊
以為名嗚呼噫嘻時哉匪時造化則奪形色不移雖反
常而似妖顧真宰豈予欺寓國色於羈孤謝凡品之芬
菲掞金氣於西陸吐霜葩於東籬鄙傾城之鄭袖期佩
蘭之湘纍獨超出於羣倫不繫累於等夷特以秋而為
春乃奇花之出奇彼自為一時殆非後時也且持杯而
浥露更嚼句以待月儘吳江之飛霜甚窮海之饕雪與
後凋之姚魏共終全于晩節
幽愬賦(有序)
上即位之元年詔經更成于宋宋人逆之入置于儀真
姦宄漏國相與構陷誣為欵兵不受書命且僞報異聞
者再遂不令進退自庚申至于甲子凡五年冬十有一
月宋人乃報其國喪而復無縱釋之命幽抑無紀極而
莫適赴愬作幽愬賦以自釋其辭曰
天明監觀弗蔽兮奠表著以誠陳各蹈道以執則兮于
坦夷兮是循惟禮與信為通逵兮俾行李以問津顧率
履之弗越兮何虎尾之咥人棘予裳而柅予車兮竟蠖
屈而莫信滑溟涬以造艱兮胡構台以愆辰習坎而入
于坎窞兮遂蒙羃乎穹旻塊百折而僨于下兮墜沉拗
而無極荐局側于眢井兮重覆盆而擠石鬱憒默而屯
惽兮觸黝然其若漆蹐泥塗以墊隘兮薄湫壤而滛溼
頓濡滯而壅底兮疾重膇(音墜)以侵賊混河魚與谷鮒兮
麥麴藭兮焉所得顛連而無扳援兮仰千仞兮無涯涘
責躬而反已兮抑不知其所自粤台宗之權輿兮兆玄
鳥以降殷託帝乙之支屬兮分方祊(音崩)于太原蟬聯而
蔓延兮委落族而紛綸羌台弱植之煢特兮乃繼序乎
其季振迅而自亢兮欲託始以立世襲皇風之氤氲兮
紉幽蘭以為繫冠章甫之巍峩兮錯瓊瑰以為佩握火
齊于天衢兮挽扶桑以載燧造高朗以正大兮灼羣昧
而用晦攄混沌之滓穢兮萃元精之純粹衣堯兮服舜
仁為旗兮義為軔堅窮而石守兮望道囿而日進絶蹤
兮追塵弗以為遠也探神區而挹道真軼乎無極之近
也渴日而不得留兮乃以夜而為晝葺江蘺以為裳兮
搴芙蓉以為袖扈辟芷以掞芳兮濯爛錦而縭繡步驥
騄于康莊兮翥鴻鵠于雲霄越希有而出大荒兮乃度
&KR1509;而絶遼汎洙泗以揚波兮扇之乎以清飈掇蕙茝而
抔瀼露兮灑旭日而晞蘭苕遘靈脩之際嘉兮下弓旌
以為招謂黎元之無告兮久遇毒于荼苦方焦縻于鼎
鑊兮又薦之于刀爼俾顛連之赤子兮化白骨而撑拄
血肉膏于原野兮腐棲苴而横宿莾閧貙兕而拏蛇虺
兮翳三光而汚九土朕䀌(音&KR0658;)焉其傷心兮豈為民之父
母汝其為吾藎臣兮敷余孚于吳楚轉一氣為陽春兮
暴尫魃為靈雨包載干戈兮朕亦願為好生之主越拜
手稽首兮迓續民命則在乎兹舉畀龍節而錫虎符兮
繚霞旌而凛霜仗遺黎若崩厥角兮將慰乎雲霓之望
引餘息而煦之以天吹兮鼓太和之泱泱變時雍而底
定兮鰥孤廢疾者而有養攀三五以反旆兮輅成康而
掉鞅姦宄遽為之閼塞兮憯不知其故也方血人于齒
牙兮盜憎主人而惡也覂(音捧)余御而不使之行兮斷予
轡于路也衆梟不識夫鸞皇兮謂予日之暮也啅噪而
各為兇聲兮乃遷台以怒也懷照乘與夜光兮適闇擲
而召疑為魚目與瓦礫兮乃翻誠以為欺棄神鼎與和
氏兮以康瓠珷玞而為奇如射工之伺人兮故巧發其
陰機弗為社稷之遠猷兮姑詭遇於一時好逆而寇来
兮則予焉所知會衣裳而衷甲兮執魯連為鍾儀荐棘
而重圍兮隔天日兮江之湄遡洄而迍以邅兮設羅畢
而為之縻錮陰谷而高且深兮入而不使之去也為嚇
逼之千端兮覬予改於步也柰予心之不移兮屹乎不
周之柱也倏歲月之屢遷兮春與秋其代謝交一臂而
閱之兮身乃為之傳舍方氣數之締兇兮予曷能與之
争天定亦能勝人兮而僞烏能易余之誠戴片天以兀
處兮而豈能拘余之心欲天飛而道游兮曾不知予身
之陸沉冥搜而坐馳兮迅祥飈而邁往激九萬之扶搖
兮歘(音忽)上征而遐想將搴瑶芝于玄臺兮愬于帝而稱
罔虎豹乃守天門兮列魑魅與魍魎犬詵詵而吠人兮
闔帝閽而弗敞仰天而呼兮孰讎吾民而若是之阻修
台聖非姬昌與玄王兮曷為亦在夫夏臺羑里之幽豺
虎縱横兮麟獲而為囚䲔鯤拉其鬐鬛兮乃突梯乎蜃
鰌王瞗喑而不鳴兮蜩鳩肆其啁啾雜芳蓀于薋菉兮
竟不别夫薰蕕日方中而見沫與斗兮蹇予之行孰為
此謀挾李順與苟純兮王驩入室而操矛漏國而倒制
兮委而莫予問也呼天而無與言兮撫予膺而自恨也
蹇予業已如是兮苐不忘乎吾民翩然還歸顧自視兮
面四壁而無聞余節弊而增塵兮眇隻影而無倫漫勞
心而惙惙兮輒申旦而弗寐載命龜而虔卜兮復端策
而訊筮吉弗食而數奇兮再三瀆而莫契鬼神亦台違
兮予焉得而請於帝登天而不可兮乃益入於地悠悠
靡所薄兮曾不知其為計望燕雲而不見兮聽哀鴻之
嗷嗷靈修不可以有為兮遽違遠而鬱陶懷猷而孰為
矢兮屹魏闕而夢勞繄眇末有以召是兮秪怨艾而自
責必操存之頗僻兮有蒐惡與隠慝無乃不能制欲兮
勝于理而不德亦其饕功而冒進兮任乎重而弗克則
亦遂非而崇侈兮不能執中而過以不及或昧夫幾而
闇以顓兮窒于物而彊以塞孝不能盡親兮忠不能盡
于君信不能及友兮誠不能格夫人是用底于㚄跋兮
則皆自夫予身内咎而不敢誰尤兮中隠畏而酸辛第
予之所奉行兮禮人而篤夫動也縱或有以自取兮何
為至此極也戢兵兮止殺則吾君之仁也輸平兮繼好
非有惡於渠也止予兮將焉求則亦荏禍于渠也前修
與已事兮可以鏡視而新是圖親仁兮善鄰乃為國之
訏謨合則所以福吾民兮阻則為咎之徒繄天誘吾衷
兮吾民之禍庶有豸行人竟何辜兮乃馽羈而反害夫
澶淵與靖康兮于得失之跡則固在和安而戰危兮前
轍宜以為戒謂江南之文物兮可以繼夫三代釋子卿
而俾之歸兮乃曾不如匈奴閼太和而徼倖兮反信用乎
矯誣誤國而不自知兮曾漢唐之不如嗟台身之在天
地兮眇太倉之一粒吾君之命不辱兮死生不足為得
失和龍之赤氣兮釁固有所積也自昔怙私而召亂兮
從顛隕而弗恤也蹇台焉所望兮乃援溺而入于羽淵
時不可以驟合兮竟却走而不前苟非台之所召兮則
壞運其自天顧台所懷之貞珉兮猶未至於玷缺故佩
之杜蘅兮有芳荃以為結擷中庭之霜華兮旆之乎吾
之節擥江雲而綴天星兮噫孤風而抱明月吸素霓與
清氛兮雖闇室而益白㓗已而莫予汚兮挺節而莫予
折截玉而斷鐵兮冽冰而凜雪不欺天而負君兮庶無
愧乎前哲從野馬與塵埃兮溷狐兔而蹀血已地坼而
天傾兮猶不懲予之說在我者亦既盡兮安得復為之
喋喋亂曰與其惡蒙以求明兮曷若靜固以養正兮與
其行險以徼利兮曷若安時而委命兮世固不余知兮
謹獨聖之令也幽所以益吾之修兮屋漏則致予之敬
也非予殄天民之澤兮殃民者固為之穽也
陵川集卷一
