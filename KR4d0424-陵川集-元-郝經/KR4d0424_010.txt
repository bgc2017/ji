陵川集卷十
元郝經撰
歌詩
宿鐵塔寺
西風蕭蕭暮煙溼滿袖青攜亂山入枯雲黯慘忽蔽空
未及黃昏陡昏黑行行暝投荒寺宿繫馬階除劍懸壁中
庭一塔揭暝色倔強生獰半生澁鐵龍雷轟不能蟄怒尾
呀天轉張磔須臾蜚雨過前山密灑窗扉寒淅瀝黃塵萬
事隨雨來壯懷零落憂思集學成書劍兩無用竟作窮途
奔走客短衣著處逐秋蓬誰信胸中有長策孤燈照夜耿
不眠老焰憧憧動輕碧寤言欲問復無言抱膝長吟轉蕭索
楷木杖笏行
金源以來進士登第例授楷笏無則以槐代之今曲
阜祖庭有孔道輔釋褐時擊蛇笏殷血猶在横絡一
綫旁迸數砂粒色若棗漆以水濯洗則其色鮮紅如
新濺著者今此笏乃其尺度故制也孔氏族人又以
長材為杖以贈好事者乙夘秋九月經拜謁墳林家
長翁以笏杖各十相貽故為賦此
兩楹夢斷壞梁木天出斯文生宰木翳雲擁霧二十里
虎踞龍蟠泰山足道德仁義為根株禮樂枝葉光扶疎
芘蔭百代吾道尊戶有絃誦家詩書中間楊墨常蠧食
重欲剪伐逢老釋崔嵬柯幹尚生意千古堂堂孟韓力
年來旦旦加斧斤幹為扂楔枝為薪知音抱去甚泣玉
觀者掩面如悲麟大横庚庚紫蛇腹手版霑恩照緋綠
老儒扶藉見聖人豈並枯藤與桃竹斯文將墜吾道亡
不絶一綫甚濫觴豈為區區徇枯木亦如告朔存餼羊
孔氏家庭手植檜楷樹相望閱千世亂來秦火幾番燒
土黑灰寒共憔悴靈光殿基秋草深牧童相喚穿墳林
青蛙亂聒顔氏井饑烏落日啼白禽佩玉長裾新進士
回視詩書等閒事赭袍白馬飛將軍闊劍長槍不識字
中原慘慘無神靈白骨蔽野無蒼生只知下石誰手援
老夫有淚洪河傾皇極厄會數流血誰與澄清倒溟渤
摩挲東家扣脛杖拂拭囊中擊蛇笏會當立聖蠲祅昏
鞭擊魚龍起春窟
手植檜孔子像
稷降播種生百穀封植積累鍾運木東枝扶桑西昧谷
柯葉薈蔚盛文物七百餘年開世卜子欲代母彗東出
仲尼傷麟掩袂哭手植庭檜鍾遺䠱三代脈絡拱把續
先王遺澤不滅沒歲寒高隠闕里屋忽遇秦火傷老佛
榱崩棟折不可復民莫芘蔭殃禍酷千年餘根重儲蓄
孔庭家傳深韞匵遺我尺許香馥郁手澤膏潤如紫玉
道德根株太極骨神雖無方像髣髴刻劃乾儀鏤坤軸
象環綦組殷士服瀾翻海口與河目突兀六經還在腹
梁木可仰天未祝元氣不死生意足不須金身駭氓俗
見者再拜重祗肅文楷十里泰山麓墓前舉是韋編竹
聖世不絶生民福我欲載之告四隩斥去偽邪信抑屈
矯矯更用擊蛇笏(并以楷木及墓竹緝神室故云)
梁甫吟
南山有芙蕖北山有鯉魚河乾石亦爛海竭桑亦枯于
嗟乎將安歸乎南山有鵷雛北山有蒲蘆蒼梧竹不實
朝陽桐亦枯于嗟乎將安歸乎秋蘭兮青青秋菊兮有
英美人兮不來芳菲兮滿庭望美人兮山之阿褰桂子
兮披綠蘿美人兮不來臨風兮嘯歌荒山陂陁六龍蹉
跎雲雷不從將奈之何
封松行
始皇登泰山風雨暴至避於五松下已乃爵松為五
大夫今其處猶有穉松存焉乃為賦此
六國西移周道絶草木盡汙秦兵血泰山山頭五株松
黛色猶參周日月文武成湯深雨露八百年來養貞節
祖龍一旦侈心生坑深不用諸儒說千乘萬騎壓山谷
檢玉泥金自銘德鬼神呵禁不容上振雨凌風力飄蕩
人誅未即即天誅欲使碎骨千年障偶來擇音幸偷生
濫爵斜封重誣謗真松本自如魯連泰山豈不如林放
山東赤帝子已生山靈亦己居芒碭秦王雖云幸余亦
為松悲君不見湘妃祠前風雨夕赭山伐木一無遺
乙卯秋九月十九日登泰山太平頂
窮秋老雨四十日坤軸欲爛隂霾纏我來方作泰山游
玉虹一夜收雲煙山靈奕奕生喜色突兀撑裂青羅天
輕裾飄飄過黃峴乘興直到三峯前霜餘灌木出秋色
萬疊紅錦幪椒巔泓澄寒溜浸太古翠壁細瀉珠璣圓
當時秦漢極侈麗未必如此皆天然天門中斷兩屹立
箭筈一磴蛇蜿蜒凌層絶頂肆崇峻佇立矯首望八埏
長天沉沉入西極九州却在東海邊衝風慘淡萬里來
海窟勁刮鯤鯨涎須臾白雲生嶽麓脚底泱漭無山川
秦壇周觀覺浮動滿地覆冒兜羅綿忽疑山移入海中
白浪四洶虚濤掀山隂瑰詭光怪出赤氣翠暈相鈎連
下從谷底上碧落寶塔萬級高蟠旋遂登日觀叱日馭
六龍倒著珊瑚鞭玉鱗剝落金甲拆九芒迸綺生血鮮
三山搖蕩海水沸蓬壺縹緲來飛僊為言此色與此界
君自固有非塵緣恍然記悟復無語把手一笑三千年
華不注行
崑崙山巔半峯碧海風吹落猶帶溼意氣不欲隨羣山
獨倚青空迥然立平地拔起驚孱顔劍氣勁插青雲間
濟南名泉七十二會為一水來浸山我來方作鯨川遊
玉臺公子邀同舟君山浮嵐洞庭晚小孤滴翠清江秋
酒酣興極煙霏昏魚龍慘淡迴山根少陵不來謫仙死
舉杯更欲招其魂魂兮不來天亦老元氣崔嵬山自好
超超絶頂凌長風注目東溟望蓬島
㟙山陵行
五國興王兵一旅并滅兩家都一鼓燕雲忽使遼作金
汴洛遽令齊代楚乾坤入手肯與人根本未牢難遂取
漢人且使漢人看一旦不須煩再舉當時若欲存中國
只向京師留少主石家父子尚徒勞今次重來渾浪語
邦昌數月又劉豫二子猖狂都不悟誤添鱗角欲為龍
刮盡肌膏送兵賦我為其德爾為讐百姓囂囂怨嗟聚
君親無將將必誅大寶何人敢叨據臣節便棄真鹵莽
侈然竟致人神怒八年辛苦漫經營兩手歡欣却分付
祖宗天位爾乃奸倉皇被執欲免難㟙山山前齒己冷
道君猶自在三韓當時徼倖學敬塘錯把金源比契丹
地下若逢張孝純赤汗滿面不敢看劉豫何須責邦昌
先己爾莫言從權為社稷争忍便受傳國璽君不見滎
陽紀將軍也曾詐作漢天子漢王既脱不用生鼎鑊談
笑就一死
居庸行
驚風吹沙暮天黃死焰燎日横天狼巉巉鐵穴六十里
塞口一噴來冰霜導騎局脊銜尾前氊車轣轆半側箱
彈筝峽道水復凍居庸關頭是羊腸横拉恒代西太行
倒卷渤海東扶桑幽都却在南口南截斷北陸萬古強
當時金源帝中華建瓴形勢臨八方誰知末年亂紀綱
不使崇慶如明昌隂山火起飛蟄龍背負斗極開洪荒
直將尺箠定天下匹馬到處皆吾疆百年一僨老虎走
室怒市色還猖狂遽令逆血灑玉殿六宫飲泣無天王
清夷門折黑風吼賊臣一夜掣鎖降北王淀裏骨成山
官軍城上不敢望更獻監牧四十萬舉國南渡尤倉皇
中原無人不足取高歌曳落歸帝鄉但留一旅時往來
不過數歲終滅亡潼關不守國無民便作龜兹能久長
汴梁無用築子城試看昌州三道墻
北嶺行
中原南北限兩嶺野狐高出大庾頂舉頭冠日尾插坤
横亘一脊繚絶境五臺南望如培塿下視九州在深井
上有太古老死冰沙埋土食光炯炯盤磴滑硬草無根
枯石摩天墮生礦南人上來不敢前撲面欲倒風色猛
坡陀白骨與山齊慘澹萬里殺氣冷嶺北乾坤士馬雄
雪滿弓刀霜滿頸稀星如杯斗直上太白似月人有影
寄語漢家守城將莫向沙場浪馳騁
懷來醉歌
胡姬蟠頭臉如玉一撒青金腰線綠當門舉酒喚客嘗
俊入雙䏬聳秋鶻白雲亂卷賓鐵文臘香一噴紅染唇
據鞍側鞚半林鬛春風滿面不肯嗔繋馬門前折殘柳
玉液和林送官酒二十五絃裝百寶一派冰泉落纖手
須臾高歌半酡顔貂裘潑盡不覺寒誰道雪花大如席
舉鞭已過雞鳴山
雞鳴山行
一峯竒秀高插空萬馬踏碎青芙蓉桑乾黑浪落絶壁
霜淨天澄更覺雄窮邊絶徼誰曾顧千古行人少詩句
渾如定武看嘉山絶勝齊州華不注
沙陀行
老鼠山隂界墻北隠隠磷磷起沙磧泉腴草薦地高寒
王氣瑰雄當斗極幾回秦漢儘消沉隔斷中原沒行跡
坡陀瀰漫重復重舊濼新尖宛如一天傾海倒白浪枯
中有生龍千萬匹雲屯霧郁無半岸水灔煙浮川谷溢
騵驒窟宅簸蕩寬騄駮康莊戛磨密參差不斷動魚文
汹瘇相銜翻蟻隙噴風掣電脱兔疾色别羣分鮮錦織
春迴凍裂怒蹄齧蹋碎冰天轟霹靂分馳茁壯賈餘俊
突兀權竒綰生力角伏踠促口义豁目凸銅毬凹溝脊
鯨鬛瀾飜鳳臆横山字圓平尾梢直飄飄舉是萬里足
往往玉立八九尺雪壓草根脂滿口不解人間有皂櫪
腹腴氣猛穏且馴不喜牽籠喜迎敵隘視河山渾一抹
仰首西風聽鳴鏑古來伯樂未曾見天下更無多馬國
國初西北半天紅房駟光芒遶天策帳前白馬飛下天
青草年年益蕃息開國一戰何所須木鎗五千跨生駒
百萬山崩排堵墻乘勝逐北過燕都更得金源四十萬
大青小青絶世無回戈却取西南夷奄有渥洼與余吾
長鬚巨鼻入監牧大宛空羣王作奴崑崙蹴平飲河源
瑶池月窟皆長驅沙陀拓境數萬里驥騄驍騰古無比
金粟堆空漢月沈馬上真人作天子釁端不在宴賜年
斗尾堆金勢難止西域既定右臂舉皂旗隨風便南指
迅鋒踏破李王城抄騎直入杏花營小關透漏潼關
敗嶢峯扶出汴梁驚黃流見底江漢狹我馬正渴方横
行中原無人馬有足殘城破屋不足平風聲鶴唳皆落
膽但言有馬不問兵既平西海復南海馬鳴蕭蕭迴旆
旌歸來罷戰合長圍令如殺敵誰敢違包山絡海數千
里兩稍把手隔年期一朝圍合密鐵匝馬耳戢戢為藩
籬百獸擁起自衝蹙骨牙挂角傷毛皮先開一面放三
日然後共施弧矢威黃羊野馬不足數躪躐貙兕驅熊
羆赤霧不散肉山赭乾坤模糊血淋漓長楊上林莫大
誇舍長露短彼一時向令見此無復獵相如枉用多文
辭以戰為獵國俗然况乃萬里皆鞭笞馬多地廣兵力
勁將士能將馬為命終身騎射不離鞍辛苦生獰殆天
性每將饑渴勒狂横一飽一肥無復病俊逸都無水草
態變化自有真龍性鼓鼙聲動便開張人人據鞍皆王
良直入飲血齧頭顱查牙生人潤枯腸所向空闊都無
敵遂令四海皆天王馲駝錦背高崔嵬玉帛萬國來梯
航琵琶絃急曳落高酡顔半醉馬乳香玉脂㶑灧玻璃
滑浮動酥顆金粟黃供官大羣肉擁腫揮霍鴻洞如酒
漿馬頭一璞驚孱顔横截數尺琢玉鞍鞗革編珠排碎
錦繁纓小鈴絡金鐶前朝不數大無價九采奪目誰敢
看五花虎文稱裝束踏地恐破驕且閒大官牽來至尊
御馬前拜舞朝百蠻此時息民立紀綱泰山四維萬世
安地無與大兵無強何用更舉秪自殘天生此馬為天
下敵盡兵窮亦當罷五十年來不摘鞍安得瘡疲被王
化但願沙陀馬無數會見中原有新戶深宫九重不動
塵永使驊騮脱羈馵
化城行
東郊野馬如馬驚依稀隠約還成城參差雉堞雲間横
鰲頭岌嶪擎長鯨壯哉三都與兩京殿閣樓觀頏空明
丹艧峭麗欹且傾煙氣荏苒搖旆旌其中似有百萬兵
是邪非邪寂無聲秦邪漢邪杳難名長風忽來一掃清
赤日如血高天青霜淨沙乾雁鶩鳴路傍但見棘與荆
秪有慘淡萬古情人間城郭幾廢興一抔聚散皆化城
君不見始皇萬里城長城人土並築頑如冰屈丐按劍
將土蒸堅能礪刀草不生神愁鬼哭枯血腥殺人盈城
著死争只今安在與地平平地深谷為丘陵江南善守
鐵瓮城城外有田不敢耕西北廣莫無一城控弦百萬
長横行身為心城屋身城一朝破壊俱化升佇立感化
參玄冥乾坤翻覆一化城
鐵堠行
漢家窮兵漠南無王庭解甲百萬標北庭高摩斗尾似
隂山冰埋雪漬生鐵腥殺氣昏昏無白晝行人不識呼
鐵堠北去和林又數千衛霍過此猶窮鬭中原無人益
蕭條僅得呼韓一再朝子卿不來王嬙去平城冒頓仍
自驕長城蹴踏誰遮截千年費盡九州鐵道傍白骨皆
人堠井田廢後無長策
古長城吟
長城萬里長半是秦人骨一從飲河復飲江長城更無
飲馬窟金人又築三道城城南盡是金人骨君不見城
頭落日風沙黃北人長笑南人哭為告後人休築城三
代有道無長城
白山行
鴛鴦濼東白石山一峯峻前尤高寒金蓮花擁玉芙蓉
竒秀誰教在此間頑冰積雪雕鎪就追琢琳琅露枯瘦
霧披煙染不能青草隠沙昏日依舊當時朱勔若相逢
玉京不運萬歲峯華陽宫中第一山沉水灌洗金泥封
瑰異無緣到華夏歲歲年年聚羊馬幾回重著吟鞭點
崔嵬貌作詩中畫曉來雨過無埃塵落月冷浸光更新
就中必有連城璧世間誰過三刖人北山安得移山叟
移向石淙玉溪口太湖烏玉都壓倒更添風月三千首
戊午清明日大城南讀金太祖睿德神功碑
雜花妝樹燕草綠珠翠重重擁燕玉踏青車騎各一簇
巉天一碑杏梢出軃肩垂袖立馬看穹龜交龍勢崛蟠
四面渾鑴堆字山填金剜盡黑蠟斑冒頭遷史學舜典
序事班書雜文選銘章生民麗且婉太祖帝紀都一卷
初賄肅慎兆已陳日出之圖生聖人周雖舊邦命維新
不事殺戮義與仁海青一翅海西落兩國君臣俱不覺
鷓鴣聲裏降王縛漢民不失生聚樂平地突起金天龍
面如紫玉真英雄化行江漢服羌戎百年以來誇儁功
參用遼宋為帝制文采風流幾學士磊磊高文辭稱事
卓冠一代誰復似汴亡文物委地壞不收獨有此碑岌
嶪在幽州荒煙莽蒼無人讀使我掩面涕泗流鄭王已
自磨甘露故壠移來立新墓小民世情多心諱更欲去
除誰愛護不久拽仆野火焚後人不復見此文攀花冄
讀傾一樽朗詠直過宣陽門
聽姚尚書彈玉磬琴
桐焦漆死聲無木首尾斷裂烏蛇腹江冰絃索玉軫足
瑟瑟音徽明碧綠龍池鳳沼銘山谷高人爇香一揮拂
冰泉雜弄碎金玉沈著凍雨打疎菊磊落鏗錚不煩促
注坡寶馬急回復峻嶮屹立驚突兀蕭散清越重紆曲
委珮編磬輕撞觸霜秋月夜風萬斛帝子揮淚滿湘竹
大雅一變無塵俗斷絃今乃煎膠續名琴絶藝會遇難
頓覺古意生肺肝回視鄭衛何卑凡坐中乃有郝高山
子牙從今放手彈
趙州石橋
輪囷太古綠玉月半插水面不挂天一矼一段數十丈
大業至今七百年深銜密匝無罅隙嵌磨妥貼堅且圓
仰視壓面勢飛動勁欲拔起疑墜顛鬼功神力古未有
地維欲絶還鈎連蛟龍辟易洚水伏細紋參錯如新鐫
晴虹不散結元氣海撁縹緲纏蜚煙衝風倒景鯨背搖
金瀾滉瀁青環偏乾坤壯觀全趙雄幾回笑殺秦人鞭
往來細讀張相碑直與北嶽相輊軒先君有詩不忍看
摩挲華表空泫然
東坡先生畫像(曹州教授王安仁所藏巳未六月一日敬題)
五精聚奎五季平三朝積累三蘇生東坡一龍獨峥嶸
抉裂西極來承明頓撼日月轟雷霆萬喙蓄縮喑不鳴
顛倒六合江河傾瀾翻奔注汹四溟閎肆捭(音擺)闔掀鯤
鯨紆餘曲折重關扄脱兔處女孫吳兵珠璧噴薄光怪
驚嘻笑怒罵似不情卒止禮義歸中聲既竭復鼔氣益
盈轉石決溜方施行變窮出竒伏且騰常山蛇走捩孤
鷹恣睢安閒便且輕鳥鳴花落春山晴根極孔孟據六
經道德仁義炳日星蹴踏漆園隘蘭陵揮斥戰國跨兩
京睥睨儀秦更縱横每笑子雲譏長卿屈宋賈馬擷華
英李杜韓柳皆包并諸子百氏歸題評出入老佛雜刑
名雜不越理純粹精融會變化集大成更不蹈襲自名
家一張新錦秋江澄巉巉峨眉去天尺倒插崑崙有餘
力雪嶺隠日嘉陵深翻動鸞皇織金碧乾坤都作一錦
城回視前王甚寒乞書法淋漓元氣溼以隸為楷尤雄
崛為嫌顛張醉素俗特與魯公添出筆九天九地未曾
見總向篇章揮灑出備具百體窮道技横拈竪出皆第
一竒才本欲濟時了慷慨屢進萬世策王道還疑仲舒
緩時務仍比陸贄切以重自任伊周學貫日巉天天下
節大儒不使為大臣豪傑竟作文章伯區區小技皆游
戲舉是先王等閒事從渠喚作謫仙人恥作翰林直學
士當時不止忌才名凜凜都因有英氣初為子孫得宰
相竹筒吹喘競逐放隂謀毒手必置死禍致詩文厚誣
謗玉堂遽作赤壁磯金蓮却照儋山瘴政足大公無所
損粘天更覺風濤壯不恨不得居廟堂但恨夷甫誤蒼
生遂使諸戎更霸王一網打盡朝廷空八賊揶揄宗國
喪蘇公竟不到中原舒王却在凌煙上昔嘗讀公文今
乃拜公像至神無滯形丹青莫能狀畫工豈有浩然氣
漫著南箕翕舌空點痣不如夜寂對江月皜皜見公真
顔色(面間多黑子故云)
温公畫像(王安仁藏)
後來三代漢唐宋太師温公絶世無汲黯魏徵與宋璟
馬遷劉向及仲舒問學德度兼名節純粹骨鯁一大儒
麒麟鳳凰代希有布帛菽粟民所須無心求世篤脩身
正襟危坐三省吾以道事君入官聯循分守信不敢踰
進言格非理必盡渾厚質直辭無餘制禮作樂如成康
漸仁摩義期唐虞不幸熙豐方有為祖宗良法盡剷除
磊磊顯諫章十上不用不可一日居勇退不補樞密班
分司洛下甘著書論列治亂尤愛君心存魏闕身江湖
鉤深致遠推象數更擬太玄作潜虚窮神知化德亦盛
不忍赤子極焦枯一僮一馬哭裕陵萬民遮擁牽衣裾
有田不敢種青苗司馬相公來活予兩宫下詔登一相
旱火潑雨天下蘇東丹驚喜西夏服中朝突兀尊皇輿
誰知孔明食遽少以死勤事皆駭吁革弊治蠱雖未竟
已定鼎命開規模建炎國脈實在此紹聖姦黨徒厚誣
高風奕奕今共仰遺像尚可懲姦諛槁木寧有食肉相
隠隠但見金粟膚布衾自可覆蒼生貂蟬不稱山澤臞
泫然想見公薨時鬻衣致奠哭過車不獨此本在人間
一日四海皆畫圖更不負公有子瞻兩碑萬字堆瓊琚
刻石署公為首惡小人私計真區區
閒閒畫像(王安仁藏)
烏巾鶴髮鳶雙肩丹沙噀面深兩觀存神垂老孰與傳
正大八九天興前金源一代一坡仙金鑾玉堂三十年
泰山北斗斯文權道有師法學有淵中華命脈屹不偏
楚妃正色絶纖妍石光玉潔無腥羶高文大冊職所專
潤色帝業星霓纏體制妥貼開坤乾官樣奥雅舂容篇
筆力壯浪傾源泉草聖肆意揮雲煙晚年游戲西域禪
月江卷盡藤蘿涎清風翛翛易一編每欲杖屨尋伊川
熒惑犯昴光竟天不與亡國天惜賢始終無慊獨巍然
國初學士汴與燕世章蔡党方騰騫宣政佻靡快濯湔
補完大樸無雕鑴卿雲腴霞鳳鸞翩具闕寶府珠璧聯
崇極欲圯龍步遷此老始終元氣全大儒巖廊筆如椽
六鰲一掣三山連紀甗墮地誰續絃破觚頓脰皆沈綿
東塗西抹競取憐夸紅姹紫十百千安得起公重著鞭
萬古一日當天懸(德陵嘗賜公所服丹潮紅滿面公先壬辰之變以禮部尚書翰林學士承)
(旨卒於第人以為天幸)
高麗歎
高麗立國千餘年跨山連海東北偏文物制度慕漢唐
衣冠禮樂如中原曾蹶煬帝困太宗拒險守要尤精雄
瞰臨遼碣飲鴨綠風颿轉出東海東自被天兵都破碎
稱臣納質兵弗退殘滅虜掠五十年窮䠞無聊竟何罪
盡將生口賣幽燕年年探借高麗錢肌膚玉雪髮雲霧
羅列人肆真可憐前年令公輔太子鈎魚山前見天子
掩面過市衆皆哭哭聲痛入燕人耳幾迴事宋事遼金
不似今番冤苦深甘心曲股渾不信要把高麗都殺盡
嗚呼哀哉何時免此殺戮運
曉登昆陽故城
弓刀蹀躞西風鳴慘澹夜入昆陽城疎星牢落楚氛黑
立馬起坐東方明凌晨歷覽增壯觀世祖凜凜猶如生
以寡敵衆古亦有以怯為勇夫誰能始知謹厚是真勇
彼偽不足當吾誠眼中百萬已破碎著手一戰成中興
天定豈容人復勝新莽猶然事符命漢家王氣滿咸陽
空向漸臺看斗柄憑高落落生壯懷萬里一片青山來
子陵不屈亦堪惜乃使耿鄧升雲臺東都制度遂狹陋
王室陵夷寖傾覆漫將風節與維持終入曹瞞莫能救
巖巖高節固可竒濟時行道胡不為釣魚臺上秋風老
我欲與子論襟期蕭蕭草木南陽道龍虎舂陵氣仍好
須當策杖向軍門整頓乾坤濟時了
武當道士歌
武當道士數十百亂兵驅來不動色就中一人尤瑰竒
兩頰紅潤鬚髮白怪目深涵漢江水仙骨迥立秋山石
肘後高懸綠玉符簮頭倒挂丹砂筆傍人為說不記年
上聖親傳官斗極掌上曾教起風雨袖中傾下生霹靂
玉肥嚥𠻳身體輕居無七箸不火食深巖綰縛龍幾潭
遠岫逍遥鶴一隻爇香重與扣玄關為說天道方在北
斂藏形氣更不語我亦無言兩寥閴
巴陵女子行(有序)
巳未秋九月王師渡江大帥拔都及萬戶解成等自
鄂渚以一軍覘上流遂圍岳岳潰入於洞庭俘其遺
民以歸節婦巴陵女子韓希孟誓不辱于兵書詩衣
帛以見意赴江流以死其詩悲婉激切辭意壯烈有
古義士未到者今并其詩錄於左方嗚呼宋有天下
文治三百年其德澤龐厚膏於肌膚藏於骨髓民知
以義為守不為偷生一時計其培植也厚故其持藉
也堅乃知以義為國者人必以義歸之故希孟一女
子而義烈如是彼振纓束髮曳裾峩冠名曰丈夫而
誦書學道以天下自任一旦臨死生之際操履云為
必大有以異於希孟矣余既高希孟之節且悲其志
作巴陵女子行以申其志云
北來諸軍飛渡江突騎一夜滿岳陽樓頭火起入閭巷
曹逃偶走如牛羊巴陵女子尚書婦生平不識門前路
亂兵驅出勢倉皇夫婿公姑在何處吞聲掩淚行且啼
啼㾗沾溼越羅衣此身忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零亂入秋水玉骨直葬青海頭古來烈婦纔一二
誰似巴陵更文理名與長江萬里流丞相魏公還不死
巴陵女子赴江詩
巴陵女子韓希孟魏公五世孫嫁與賈尚書男瓊為
婦岳州破被虜之明日以衣帛書詩願好事君子相
傳知吾宋家有守節者
宋未有天下堅正臣禮秉開國百戰功每陳唯雄整
及其侍幼主臣心常炯炯帝曰卿北伐山戎今有警
殄滅速為之下民待延頸即日陛辭行盡敵心欲逞
陳橋兵忽變不得守箕潁禪讓法堯舜民亦普安静
有國三百年仁義道馳騁未改祖宗法天何賜大眚
細思天地理中有幸不幸天果喪中原大似裂冠袵
君誠不獨活臣實無魏邴失人與得人垂誡常耿耿
江南無謝安漠北有王猛所以戎馬來飛渡巴陵境
大江限南北今此一舴艋本期固封守誰知如畫餅
裂火燎崑岡不辨金與礦妾本良家子性僻守孤梗
嫁與尚書兒含香署蘭省直以才德合不棄宿瘤癭
初結合歡帶誓比日月昞鴛鴦會雙飛比目願長並
豈期金石節化作桑榆景旄頭勢正然蚩尤氣先屏
不意風馬牛復此逸鄢郢一方遭虜劫六族死俄頃
退鷁落迅風孤鸞弔空影簮堅折白玉瓶沈斷青綆
死路定冥冥憂心常炳炳妾心堅不移改邑不改井
我本瑚璉器安肯作溺皿志節匪轉石氣噎如吞鯁
不作爝火燃願為死灰冷捨生念麴娥乞憐羞虎穽
借此清江水葬我全首領皇天如有知定許血面請
願魂化精衛填海使成嶺
武昌詞(三首)
王師圍鄂游騎於金牛鎮得一婦人欲侵之厲聲曰
我夫婿翁姑皆死目前未即死又可受辱邪速與我
死遂置之自稱梅溪主人張素英作歌詩數篇以見
志尋以疾卒於湖中得一路分妻一日以無夫選賜
有功軍人即以掌批其頰對今上大呼曰妾夫將千
五百人扼敵沅州妾命婦也豈可辱於是乞速賜死
上矜其志賜之衣糧使有司存恤之以俟其夫亦尋
以疾卒又有漢陽教授之妻為一兵所掠義不受辱
投于沙湖三人者僕親見之皆可附希孟之義各為
賦詞以寓意云
巴陵女子韓希孟梅溪主人張素英解作歌詩還死節
不論傾國與傾城
烏鬼山頭閙鼓鼙武昌恭人攜孺兒黃鬚回鶻便批頰
義感萬乘真英竒
漢陽宣教是妾夫妾身未死緣事姑騎士朝來強擁去
抱石半夜投沙湖
使宋過濟南宴北渚亭
往年薄游宴渚亭高秋霜落波光清今年持節又來宴
菱葉荷花香半城城南倒插泰山脚城北沈涵海氣横
週圍盡浸樓臺影魚鳥慣聞簫鼔聲錦堂流出珍珠冷
花底漂搖碎光炯名泉多在府第中繡簾深掩胭脂井
推波委濤到北渚滙蓄涵停數十頃虹(去聲)橋桁柳平分
破巨壑雲莊入燕暝濟南名士多老成行臺突兀皆名
卿樽中政有李北海坐上寧無杜少陵堰頭臘瓮滿船
求歌舞要送行人行江南風景已不殊渚亭即是西湖
亭
古篆行(贈高松嵓文舉)
亂來小雅幾盡廢文物典章俱掃地紛紛隨世趨所尚
天下幾人知篆隸關南賴有高使君書法一世推專門
諸家命脈究終始力探遠蹈工古文倔強鑴金還屈鐵
勁利玉版昆吾切孔壁汲冡都破碎方矩圓規仍妥帖
儀真館中坐老天日看筆陣驅雲煙琴讃一字二尺許
顧盼頃刻還終篇圓熟省力似行草霜月冰泉勢尤好
自言一畫氣一口少為呼吸便傾倒是乃精意能入神
奏刀砉然如運斤文章亦說氣為主巧寓拙外意愈新
金源百年党承旨明月夜光傳片紙屠龍誰意復有人
元氣堂堂元不死請君閣筆無妄書鐵門自買堆磚磲
他年必到秦丞相今日還逢李大夫
陵川集卷十
