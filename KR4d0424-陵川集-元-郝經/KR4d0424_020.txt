陵川集卷二十
元郝經撰
雜著
内遊
昔人謂漢太史遷之文所以竒所以深所以雄雅健絶
超麗疏越者非區區於文字之間而巳也遷生龍門耕
牧河山之陽南浮江淮上會稽探禹穴窺九嶷浮于沅
湘北涉汶泗講業齊魯之都過梁楚西使巴蜀略邛笮
昆明還于河洛能盡天下之大觀以助其氣然後吐而
為辭筆而為書故爾欲學遷之文先學其遊可也余謂
不然果如是則遷之為遷亦下矣勤於足跡之餘會於
觀覽之末激其志而益其氣僅發於文辭而不能成事
業則其遊也外而所得者小也其遊也外故其得也小
其得也小故其失也大是以史記一書甚多疏略或有
牴牾論大道則先黃老而後六經序游俠則退處士而
進姦雄述貨殖則崇軌利而羞賤貧其於書法也則記
繁而志寡項籍一夫也而述本紀與堯舜並陳涉役徒
也作世家與孔子同其失豈淺淺哉故欲學遷之遊而
求助於外者曷亦内遊乎身不離於衽席之上而遊於
六合之外生乎千古之下而遊於千古之上豈區區於
足跡之餘觀覽之末者所能也持心御氣明正精一遊
於内而不滯於内應於外而不逐於外常止而行常動
而靜常誠而不妄常和而不悖如止水衆止不能易如
明鏡衆形不能逃如平衡之權輕重在我無偏無倚無
汙無滯無撓無蕩每寓於物而遊焉於經也則河圖洛
書剸劃太古掣天地之幾發天地之藴盡天地之變見
鬼神之跡太極出形面目於世萬化萬象張皇其中而
瀰茫洞豁﨑嶇充溢因吾之心見天地鬼神之心因吾
之遊見天地鬼神之遊周誥商盤禹謨舜典諄&KR1585;忠致
貫日月開金石都俞吁咈咢咢灝灝唐虞三代之治懓
然而見風雅變正諷贊刺美洋洋乎中聲鼓動至化元
經筆削蹂邪直正齊桓晉文霸心方侈而束之以道縛
之以義亂臣賊子禁其欲而不敢肆藩垣屏翰旣周流
而歴覽之乃升正大之堂入高明之域堯舜禹湯文武
周孔拱宓犧而坐臯䕫伊呂亞風牧而侍孟軻氏辨乎
其間而顔曾導焉荀揚奉焉熙熙乎育物之仁翕翕乎
制物之義位尊卑辨上下治神人之禮和而不流之樂
别嫌疑明是非照燿昭晰之智閑而存之之敬實而守
之之信化而極之之聖死生之說神應之妙大發其閫
而詭言詖行放闢斥除聖路廓清而天宇泰定至矣哉
君君臣臣父父子子夫夫婦婦兄兄弟弟何盛爾也而
後易志賾精而遊乎史廢興之迹邪正之由大君大臣
之所以盛小惠小道之所以蔽禮樂之所以興政刑之
所以紊國勢之所以張國本之所以強姦佞驁孽之所
以逞禍亂崩析之所以致紀綱之所以明風俗之所以
壞教化之所以行見其記註繁而正義鮮也思得仲尼
者而筆削之見其典故廢而法制剝也思得周公者而
振起之既遊矣既得矣而後洗心齊戒退藏於密視當
其可者時時而出之可以動則動可以止則止可以久
則久可以速則速藴而為德行行而為事業固不以文
辭而已也如是則吾之卓爾之道浩然之氣嶡乎與天
地一固不待於山川之助也彼嶞山喬嶽高則高矣於
吾道何有長江大河盛則盛矣於吾氣何有故曰欲遊
乎外者必遊乎内噫以史遷之才果未遊於内邪蓋亦
稱之者過矣
敘書
中統元年使宋宋人館留儀真三節人馬德璘孔晉初
不知書資穎異可教積六七年皆能通書傳作字便有
楷法及被劫殺至新館惟二子事余甚謹乃論定學書
筆法次第使知正筆之所自古之大匠遺跡在而不亡
者古文黃帝命蒼頡制字模寫萬象又號科斗書三代
秦漢以來鍾鼎款識皆是也欲知其所以然則有許愼
說文耳篆周宣王時史籕變古文科斗為大篆今存者
秪有石鼔文數十字至秦李斯刪大篆為小篆今之篆
書是也李斯則有泰山及嶧山碑漢碑中或有之皆可
學也唐以來李陽冰尤精絶今存者庶乎泉銘及新驛
記耳金党懷英陽冰之後號稱獨步世多有之法度尤
備所當學也隸秦程邈變古文大小篆漸生楷法以其
佐隸謂之隸書猶有古篆法八分故又謂之八分書凡
諸漢碑皆是也如蔡邕石經梁鵠鍾繇孔子廟受禪碑
諸石刻唐以來蔡有鄰金党懷英皆當學也凡學書須
學篆隸識其筆意然後為楷則字畫自高古不凡矣楷
東漢王次仲復變隸八分為楷書言皆書之楷則也以
其法度謹嚴精盡故又謂之真書其小者謂之小楷魏
晉以來凡為書皆先小楷故為書法之本能小楷則能
真行草擘窠大字扁牓皆自是擴而充之耳魏鍾繇賀
平襄樊表等晉王羲之黃庭經樂毅論東方朔畫贊王
獻之洛神賦智永禪師千文歐陽詢温彦博姚思廉墓
誌九成宮銘化度寺碑虞世南孔子廟碑張旭郎官石
記顔真卿杜濟墓誌皆規矩大匠技極而意無窮者褚
遂良薛稷徐浩柳公權李邕皆唐代名家凡墨蹟硬黃
臨二王書及諸石刻皆當以為程式其次楊凝式千文
蘇軾烏絲闌孝經黃庭堅南康郡太君状米芾金剛經
雖少變楷亦各出竒也其擘窠大字王羲之瘞鶴銘顔
真卿中興頌離堆記東方朔畫贊糺宗碑宋文貞公碑
塔銘井樁碑蔡襄晝錦堂記蘇軾潛珍閣銘黃庭堅楊
震傳趙秉文御史箴皆備極法度窮盡筆力扁牓大字
至丈餘者金王無競燕都諸宮殿寺廟及汴都諸宮殿
門牓古今第一所當學也行魏晉以來又變楷法自圓
熟而趨簡易楷如立行如行故謂之行得真謂之真行
帶草謂之行草晉以來諸公書帖王羲之蘭亭敘智永
禪師千文顔真卿座位帖送劉太沖敘楊凝式千文蘇
黃諸書帖皆是也草漢魏以來盡變真行張芝二王造
微入妙號稱草書晉宋六朝諸書帖唐以來張旭僧懷
素楊凝式宋以來蔡襄蘇軾黃庭堅米芾金源氏趙渢
趙秉文皆稱草聖今見諸石刻者潭帖絳帖閣帖汝帖
百一帖皆當學也以草為楷則又謂之章草或謂漢章
帝制因以為名或謂漢之章奏用此魏晉以來諸書多
有之獨索靖月儀帖為妙絶今有唐貞觀間硬黃臨本
可學也故古文則簡婉存其太樸如面目太極初解繩
約之結者篆隸則遏截勁利停穩妥帖中有飛動勢而
意態不窮要之高古遒深而巳小楷則精緻蕭散秀逸
而存風骨傾欹而見正大出竒示變於規矩凖繩之中
太嚴則傷意太放則傷法工而不巧拙而不惡重而不
滯輕而不浮筆死則癡筆緩則弱筆疾則淺筆側則偏
心正則氣定氣定則腕活腕活則筆端筆端則墨注墨
注則神凝神凝則象滋無意而皆意不法而皆法凡行
草之理皆在其中而其鋒不可犯又在夫熟之而巳功
夫到則自造微入妙窮神知化矣擘窠大字莊重雄崛
峻拔秀麗沉著痛快極盡小楷之法而崇深停穩耳行
則行雲流水而遂變楷之草草則縱意所如變態百出
紆餘鉤鎻騰擲翻翥而萬象生焉心手相忘從容中道
長江之波也太虚之雲也輪扁之手也運斤之風也九
方臯之馬也點綴批抹莫非自然而不知所以然然後
超凡入聖要之自楷與行又加熟焉則自至是矣非模
寫鬭飣之所能也蓋楷則孟子七篇草則莊周十萬言
耳楷則子美之詩草則太白之詩也然既知法又貴知
變也非變法而自為法則不能名家在人足迹之下矣
鍾王變篆隸者也顔變鍾王用篆也蘇變顔柳用隸也
故古今書學不能踰是四家鍾王則筆意俱盡顔則意
盡筆不盡蘇則筆盡意不盡大抵皆藏鋒隠骨含蓄態
度謂之屋漏雨錐畫沙皆此意也故古文則學先秦篆
則學李斯隸則學鍾繇楷則鍾王顔蘇行與草則張芝
索靖二王張旭耳是皆先君子指授生平臨寫以為師
則者汝輩以吾言求之循序而進不躐等妄為庶幾終
能有成熟而自得雖亦名家可也然讀書多造道深老
練世故遺落塵累降去凡俗翛然物外下筆自高人一
等矣此又以道進技書法之原也其惟勉旃
學難
學之無難也尚矣人而有智而俾之學國家之所以作
成之者厚師友之所以訓誨之者篤苐成之有小大覺
之有先後耳夫何難哉故辟廱于京師庠序于國校于
鄉而塾于家立公議于士夫振綱紀于君相廩祿給而
廉恥厲束縛而涵育之鼔舞而&KR0008;激之作其氣而振其
弊網羅剔抉匡直輔翼使卑高巨細各遂其所成各盡
其所用則何學而不遂何材而不全哉是以朝稱多士
而野無遺賢矣政治隆平而風俗純粹學之無難也審
矣而謂之難何哉學之無難也前代之無難也學之難
也今日之難也非唯其難也而又無學也曷難乎辟廱
亡而鄉校毁矣公議廢而綱紀墜矣廩祿絶而廉恥缺
矣所餘者天理人心之固有也而又誕幻以拂其性偏
駮以惑其心勢利以脅其志嗜欲以汨其情學王道而
霸術入矣守正理而異端奪矣務實德而偽妄騁矣一
身之微或誘于其前或驅于其後不入于彼而必陷于
此雖有特立獨行不倚之士不待文王而興捐饑餒戰
寒暑不由師傅不顧流俗不徇虚文卓乎其不撓確乎
其不拔輕勢利斷嗜慾斥誕幻而横騖棄偏駮而高蹈
欲存其所餘而保其固有者猶戛戛乎其難也而又指
訐以為異謗讟以為非排之固而擠之力巧為之機而
毒為之中莫有一煦溼濡沬為接綆引手者下石而溺
灰者皆是也又孰為之作成孰為之訓誨哉必使其顛
踣潰亂箝其口而不言桎其足而不動如是而後已則
所存者幾何其亦必亡矣故為之難也一有學者而琢
喪之如是故謂之無學也嗚呼牛山之木嘗美矣而令
濯濯也是豈山之性哉詩曰瞻彼阪田有菀其特天之
扤我如不我克學者之謂矣作學難
瑞麥頌
歲壬辰王師濟河河南亡釁孽餘猘狡狡蝟興兵鋒遺
黎虔劉殆盡而又壤地聯宋師出其間突蹂汴洛披轢
亳宋至于徐揚馳亘上下千有餘里姦宄抵隙嘯跨兩
境依險首鼠血人于牙二十餘年矣今上即位宵旰求
瘼詔太弟都督諸軍謂將有事于宋必先事于河南河
南既治本根既固藩牆不穴資糧鎧馬屝屨足而漢淮
可圖也於是詔分陜東河南諸道有金故地置經略司
于汴命萬戶史公行臺趙公及中貴莅焉公等既至乃
議事典約法制鉏桀驁去蟊賊撫單弱出滯淹布屯戍
均賦輸抉索利本搯揠弊萌進用老誠設施比次井井
以進朞年報政帑有餘資庾有餘粟四鄙不警民狎于
野風雨時順歲乃大穰甲寅夏五月甸人進麥八穗一
莖馳驛上聞洞洞屬屬歡聲四布夫黃龍白麟赤芝朱
草鳥獸草木之異無異於時者猶以為休徵豈若食民
之天有如是之盛乎桑無附枝麥有兩岐猶㷭美於漢
炳耀千古矧如是之多乎哉經越在草莽不能瞻望清
光拜首稱慶歌頌布衣職也乃作瑞麥頌以為四野謳
歌之倡其辭曰
河流湯湯金源故墟朔龍乾飛千麾萬旟蹈厲靡前飲
河長驅河流不洋曾不馬濡汴覆蔡傾遂伐荆吳千里
搶攘鞠為蓁蕪白骨撑拄枯血模糊宛宛赤子鋒鏑之
餘裹創匿影巢狸窟狐殆二十年僨而不蘇皇帝踐阼
丙丙當宁同仁一視廓清天步乃眷曰咨咨汝南方神
州王畿可為寇場乃命太弟俾長戎行曰史曰趙建爾
旂常爾為朕行藥彼夷傷分陜建臺固吾圉疆汝修汝
戈汝峙汝粻乃拜稽首天子之休不克負任天子之羞
帝曰汝嘉汝違朕憂玉節煌煌奉命南下有澤其車有
濯其馬鉏夷棘荆枝柱壞厦顛強躓嚚崩麕解瓦山通
藪開漸出單寡髫童耉叟傴僂罷亞失喜驚呀悲集淚
寫載申王度載宣王化民具萃止麌麌茂舍乃斧其桑
乃樹其檟乃聚乃育乃室乃嫁務嗇勸分墾荒闢野惟
是帖妥莫敢侈哆惟是信義莫敢狙詐清以益燕簡以
益暇緩帶輕裘投壺歌雅元氣油油眷我中夏我庾既
億我倉既盈雲霓濡來呻吟不聲山河改色乾坤夷清
德威惟畏德明惟明皇澤灝灝汪洋濛溟惠風不鳴震
雷不驚雨暘燠寒弗凌弗乘人和天和年穀屢登靈浸
邃達瑞麥乃生岐岐嶷嶷八穗一莖甸人進只幕府嘉
只何以致茲臣當歸美乃藉乃襲獻諸天子以益鴻休
以曄信史經也作頌以告休功匪惟頌功惟以勸終
文弊解
事虚文而棄實用弊亦久矣自為巳之學不明天下之
人狃於習而啗於利是以背而馳之力衒而為之譟援
筆為辭綴辭為書藉藉紛紛不過夫記誦辭章之末卒
無用於世而謂之文人果何文耶俾佛老二氏蠧於其
間文武之道墜于地而天下淪于非類也宜矣其不幸
而不觀於大庭氏之先而不見夫文之質也不幸而不
遊於孔氏之門而不見夫文之用也不幸而不窮夫六
經之理而不見夫文之實也仰而觀俯而察天地之間
衆形之刻鏤衆色之光絢衆聲之咿喔衆變之錯蹂爛
乎其文而若此也不知孰為之而孰綴之乃規規以為
工切切以為巧斐斐以為麗角勝而相尚為文而無用
何哉三代之先聖君賢臣唯實是務至於誥誓勅戒之
辭賡和之歌皆核於實而曄於華和順積中而英華發
外故史臣贊曰聰明文思孔子稱之曰煥乎其有文章
自其發見者而言不以文為本也天人之道以實為用
有實則有文未有文而無其實者也易之文實理也書
之文實辭也詩之文實情也春秋之文實政也禮文實
法而樂文實音也故六經無虚文三代無文人夫惟無
文人故所以為三代無虛文所以為六經後世莫能及
也余嘗熟讀語孟二書意味無窮感化不巳師弟對問
之間而文若是豈有意於文而後言邪聖賢之膏腴道
德之精華發而自然耳故所以為孔子所以為孟軻後
世亦莫能及也孔氏之門游夏以文學稱未聞其執筆
命題而作文也則所謂文學者亦異矣後世文士工於
文而拙於實衒於辭章而忘於道義故班馬不免於刑
范曄陸機謝靈運不免於誅陳叔寶楊廣不免於覆宗
社而柳柳州不免於小人文何益耶苟有其實矣何患
無文三代則亦已矣至於後世漢高帝奮起亡秦王有
天下功並湯武未嘗為文也如大風之歌聲震海嶽而
光犯日月諸葛孔明仗義興漢委身事蜀道合伊呂而
他文未見也如出師之表與商周命訓相上下則有實
者有文也必矣方今道喪時弊正氣湮塞生民墜溺志
士振起之秋也可拘於虚文溺於淺淺哉宜嘬六經之
實盡躬行之道精百代之典革虚文之弊斷作為之工
存心養性磨厲以須天下之清其行也其達也必不與
草木並朽而無聞矣
龍首辨
保之野有耕夫抱數節之骨以為龍首者駭於郊鄙郵
傳於道路譟於里巷聲於州庭千里之民釋耒耜休蠶
織輟業吐哺翹翹焉而觀者四合也耕夫遂益以為異
神而珍之複為之襲而固為之秘雖家人莫得而見或
者以百金易之拒而不酬也一日有司懼其惑衆召致
而廷辨之乃鷙食之獐餘跨之隆者以為角髖(音寬)之凹
者以為目脅下之缺夾脊而脩曲者以為頸穴而涸圜
而寬者以為頂審為偽乃命揭之通逵以定民志而耕
夫猶慟哭于下額地呼曰世無識龍者噫其真無識龍
者邪其真非龍也邪聖人不作豢龍氏殁龍之不常于
世久矣何據而知之不介鬛不爪不角數節之骨而以
為龍而執之以惑世至于慟哭而不悟何哉蓋世之人
非聰明睿智卓而不回之器苟徇于偽而膠於私則真
知正識蕩然一廢也故燕噲欲以遜子之漢哀欲以與
董賢德宗以盧杞為忠明皇以祿山為孝衆皆惡之而
獨好之衆皆以為非而獨以為是人之於人猶若是矧
於希世不常之龍乎龍之不常斷首而見亦不足以為
異矧偽妄之枯骨乎嗟夫趙高指鹿為馬以亂秦耕夫
以獐為龍欲何所為乎
二履辨
歲丙辰王府以城開平之故遍告山川至于濟瀆瀆出
二履以荅之陵川郝經為之辨曰濟瀆之淵應尚矣其
秘物幽其納物悉其出物異瑰詭昭著在人耳目者甚
衆雖巨細不倫而皆與誠合或奬大或戒諭莫不有義
焉蓋其神靈槖籥乎其間正真而一幹天地之藏為神
藪理窟為化樞為變通之源無有遠近幽深遂知來物
今二履之見豈無義乎夫履所以行也二帝三王之道
在夫行而已矣天下之大萬民之衆行王道立王政始
而終之而後可始於為而後可以無為故去四凶平水
土而後垂衣裳伐暴亂救焚溺而後包干戈豈有不行
不為而天下自治者乎夫行莫如禮禮所以履也故仲
尼於天澤之象而深明之上天下澤上下定位所以為
禮天行徤而履之以柔行而惠澤建于下下悦而應乎
乾乃為履故剛中正者禮之理也辨上下者禮之分也
和而正者禮之用也履虎尾而不咥人者有禮則危可
以安也故别嫌疑辨猶豫明是非正剛紀立法制厚人
倫美教化定民志屹爾而立而不易道爾而行而必至
炳炳為一王法厝天下於泰山之安而四維之者舍是
將安之乎故禮者國之幹也有國君人者必行行力為
而已矣是以高皇帝食未下噎而命叔孫制禮儀章蒼
定章程陸賈著新書韓信申軍法史臣以為規模宏遠
光武投戈講藝息馬論道而紹開中興太宗親平禍亂
用魏徵房杜化民以禮而文致太平是皆知所光務雖
立國未久而必於行以創業垂統而使子孫儀刑故漢
祚四百而唐亦幾三百年基圖鞏固有以結民之心其
祖宗所貽之者厚也國家光有天下以土則廣以兵則
強以民則衆以力則大以開國則久以世傳則遠服聲
教之所不被臣漢唐之所未臣惜乎綱紀未盡立法制
未盡定教化未盡行也今是履之出其亦勉其行歟夫
行者天德也王者體天治人則自強不息不息則久久
則悠遠悠遠則博厚博厚則高明博厚配地高明配天
悠久無疆夫是之謂皇極嗚呼國家強阜天子神聖諸
王賢明天與之人與之天下莫不與也則皇極之道將
建于世不然何告之明而示之揭也詩曰如匪行邁謀
是用不得於道又曰高山仰止景行行止行之而不至
焉者有矣未見不行而至者也行歟否歟坐視天民而
莫之恤歟
瘞鶴銘辨
右焦山瘞鶴銘磨崖元本如此大小凡五段共一百十
三字自左方書起而斜正不相屬云瘞鶴銘正書中大
字古今推為第一蓋自正書中出竒古意中有韻勝脱
去規格超出畦町而沉著峻麗雄拔莊重有陵厲八極
之氣雖殘闕斷蝕而筆意具在如乾坤破碎元氣自存
雲霧斑駮日月無與争光者所謂一洗萬古凡馬空超
凡入聖筆也其凖繩意匠後世唯顔魯公書中興頌宋
文貞公碑為近之張嘉貞北嶽碑雖極形似特掇拾土
苴耳嘗觀東坡書惠州潛珍閣銘得其氣山谷大字楊
震傳得其骨楊凝式米元章推其變而得其竒者也則
是書也書家之命脉筆勢之宗題也山谷謂瘞鶴銘乃
大字之祖為不誣矣論者往往必其名氏苟其書工雖
無名氏庸何傷如其不工雖有名氏江中斷石耳山谷
先生識慮詣極與為右軍書謂其盛處不可名貌反覆
題評稱道不巳而滄浪翁詩直以對黃庭經蓋必有所
據依且潤州圖經以為羲之書廬山陳氏本又有逸少
書字則真是之歸為逸少書無疑近因装背拈綴帖嵌
顧盻回復意見筆外每相領會甚多蘭亭筆法以書法
論人則其人可知矣而東觀餘論西清詩話斷以為陶
弘景書雖曲為左契而書家未嘗題品夫書出一手如
印印泥雖妍醜不同各如其面而一受成形必不可掩
相去萬里相後百年落紙入手知為某人況羲之弘景
皆一代偉人其書跡存者固不待辨驪黃分牝牡自可
得天機於滅没之間羲之書甚多皆可考據而弘景書
殆未見也若以此銘為弘景書必得弘景他書會其筆
意必如此銘然後可信巳東觀餘論又謂逸少以晉惠
帝大安二年癸亥歲生年五十九穆帝升平五年辛酉
歲卒成帝咸和九年甲午歲方年三十二永和七年辛
亥歲年四十八始去會稽閒居不應年三十二已自稱
貞逸以為必非右軍書是大不然其銘之年月作文之
年月也非書之年月也鶴瘞文成之歲則甲午歲也書
之之歲焉知非永和之末升平之初乎不徵于書法而
徵于歲年殆刻舟求劔之說也矧于銘中書華陽貞逸
撰不書其并書也其次即書上皇山樵則書之人也故
陳氏本於上皇山樵下又有人逸少書四字雖弘景嘗
號華陽隠居豈可妄為附會縱使隠居之號與銘中同
則撰文之人也非書之之人也銘中又有仙家仙侣等
語則瘞鶴作文者必道家者流而書之者右軍也不知
勒石之歲復在何年則瘞鶴作文書字必不能皆出一
人之手共為一時之事又豈可以晉永和而為梁天監
必皆出弘景之手乎不徵於銘而徵于號殆亦參母投
杼之感也夫善書者而後能知書作文者而後能論文
彼論者敢為斷然不移豈皆知隠居右軍者邪必有子
房而後知漢高帝必有徐庶而後知諸葛孔明必有劉
弘而後知陶士行山谷先生道高一世名冠當時而書
法之善自成一家亦隠居逸少流也其於此銘與為右
軍書而不及隠居則不易之論也聽盤為日姑宜置之
中統元年持節使宋館留儀真伴使潘居之以焦山磨
崖瘞鶴銘見貽而昏剝湮漬漫不可别既而提舉路鈴
王順送焦山寺僧所寄一本及辨證一卷即此本也方
之他本最為完具嚮在河朔時所見數本皆摹榻失真
近歲鄧州石刻傳布雖多而枯硬剸截絶無韻勝及見
此本氣韻具足矯矯飛動乃知書家亦自有真耳故既
論其書法又辨其名氏又賦詩以答諸伴使云
文
手植檜復萌文
丁未春魯客過余言闕里祖庭手植檜復萌為之言曰
木之植也樹藝者之事也聖人曷為為之植生民植道
德植教化聖人之事也木也曷為為之昔生民嘗厄道
德嘗廢而教化不施矣窮竒饕餮肆乎上䕫龍熊虎鬱
乎下原圯而堙隰窒而墊獸横而奔天也有聖人曰舜
禹者起而植之疏鬱為通散氛為清剔險為易汔魚為
氓棟處而榖食教行而化靡未聞其植木也厥後道漓
德涼驁暴蠭作曰桀曰紂網藪為惡炙民為爐沉民為
淵飈煽而石擠焉有聖人曰湯武者起而植之蘇其昏
蹙藥其創夷丘崇其德川湧其澤未聞其植木也昔人
謂孔子之聖遠於堯舜今而周道絶生民厄而弗之植
檜散木也而手植之庭何若是恢恢者置而屑屑為也
豈不知閱禮之樹見拔於宋而手植之檜能存於魯耶
蓋聖人之意有所在也明王不興巳不用而道不行也
不得如舜禹湯武之親植之也天縱之聖亦不可泯泯
而自棄也故雖不能植之于時庶植之于後不能植之
一世庶植之萬世是以制大訓奠辭命示諄&KR1585;敷悃赤
則植之書矣明風俗正雅樂述王政表廢興則植之詩
矣發天機結聖統闡幽賾究通變則植之易矣明王道
立王政治亂臣討賊子則植之春秋矣位尊卑辨上下
節天地治神人則植之禮矣宣湮鬱諧政治贊隂陽協
教化則植之樂矣植之之道已具而植之之意未見也
乃檜于名而植于實以道德為元氣以仁義為株跋以
堯舜禹湯為植幹以文武周召為枝葉以行業崇藴之
以恩澤濡漑之其樹本也堅確乎其不可拔其禀質也
固鬱乎其不可摭其樛布也芘蔭天下其材構也棟宇
六合薈蔚葱鬱而森參膏曄則其植也卓矣有大於舜
禹湯武之親植之者也雖然聖不代興道亦屢喪孔子
没正道微異端作有墨晏莊楊蠧食者矣有申韓蘇張
剽議者矣孟軻氏辨而植之灌以仁義扶以神聖煦枯
為滎蹂邪為正又有鞅斯屠剝者矣有呂政焚灼者矣
高皇帝滅而植之潤以文景晞以武宣牙揭蘖振甫訖
其全自是而下或仆或植根披兩漢枝别三國莽卓操
懿互為蟊賊振落六朝勁霜赤立剜刻夷貊刲殘老釋
梯生于唐韓愈氏立投荒萬里檜也再植嗚呼韓愈氏
已矣後人孰能植之哉朽于塵而燼于兵矣梁木其壞
余無所望也豈意其復萌哉不漑不封茁而自植沐雨
蘇風穎出而激屹乎其庭魯邦周室蓋本之大植之固
道德充而聖功溢也雖廢于人而必植於天矣噫雷霆
鬱而必震卉木寒而必春日月食而必明聖道塞而必
行今檜也自萌既為之兆矣必有其人植之也聖人之
道必行矣經也小子敢不矻矻而進於學歟
邀窮文
館于儀真既歴三年淵獻孟陬又逢歲元時始五鼔賓
主禮畢坐而假寢窗戶嘖嘖忽焉有物若嘯若泣風動
幕開闖然而入橶手呀肩歔歈為言自子之生與子後
先子坐我立子行我前子初為學日鑿混沌我窒其竅
使汝好問子初飭身百務紛紜我乃拂亂使汝多聞汝
初著述造物充斥懼或有傷則閣子筆子初論說天地
決裂懼或泄漏則捫汝舌人方事近我推汝遠適越面
燕迂塗宛轉人方事巧我推汝拙抱甕澆畦匍匐出穴
人方事易我推汝難回天止日測海移山人或相窘懼
汝不忍我則抑遏使汝憤藴人或汝傲懼汝與校我益
以德使汝不報譊譊惡言&KR2285;蝟蜚蜂使汝多敵繕治于
中咄咄怪事撲頭衝面使汝駭懼視所未見險阻備嘗
猶以為未鉏汝客氣斷汝驕志勞汝筋骨亂汝心思搜
抉無有極道之至利汝紛華固汝本根絶汝聲色富汝
詩文增邑不能廓道之門七年徹明不解衣帶我膏汝
燭夜半常在一歲十徙不蔽風雨我張汝室莫或敢侮
惟子是時與我相隨起居飲食跬步不離今子一旦賁
于丘園安車束帛平地青雲一為執政再授宣撫便欲
相疎憙樂讎苦虎符龍節附翼攀鱗建旆南來棄予于
貧糟糠之妻猶不下堂貧賤之交猶不可忘矧予與子
肝膽肺腸遠涉江淮故來訪汝爆竹書桃儘自呵禦煙
昏霧慘依約門墻棘栅重圍鐵鎻銅簧左闚神荼右望
鬱壘擊柝聲中森羅可畏始吾謂子得志堂堂今乃楚
囚索莫荒涼始吾恨子今為子悲風馬雲旗薄言旋歸
余乃惻然如夢如覺致辭相邀與敘契闊余非棄子子
自棄余世不余知惟子知余生亦由子死亦由子余止
爾尼余行爾使豈惟余哉天地亦然惟子五人翻黃倒
玄太極鴻荒爾其為主六合八極爾其居處二氣三才
爾其鼓舞徵為五色發為五聲萃為五味列為五行惟
子五人始得而名惟爾某甲勾芒畢達為棟為梁儘其
戕伐惟爾某丙赫赫炳炳化生為熟鑠鈍為穎惟爾某
戊坤厚載道發生甄陶有物是造惟爾某庚物以西成
鑪錘白鍊利用惟貞惟爾某壬潤物為霖積為淵泉益
久益深四時代謝萬物化育非子五人則誰自出物窮
則變既變則通非子五人孰能不窮天有五賊見之蕃
昌人有五性修之賢良隨爾不得豈敢遯藏仲尼嘗窮
不窮其聖顔淵嘗窮不窮其行原思嘗窮不窮其性范
丹嘗窮不窮其政一時之窮千載之幸是數聖賢可為
龜鏡求爾不得敢不承命昔者子雲作賦逐汝竟自投
閣漫為章句後來文公作文送汝延之上坐送而不去
余學非揚余德非韓固窮守道素行憂患安子不得其
敢棄捐余非阮籍又非子路不為慟哭不為愠怒太山
四維安於所遇家徒四壁常為晏然家無儋石其心愈
堅雖屯之遘與蹇之連不㚄不跋與物變遷子嘗許我
可以為賢頃者赴召為時而起失之不懼得之不喜三
十年來赤子創痏鋒鏑之餘化為倀鬼戈甲相尋莫知
其已兩國顛連實如倒懸解而休之兩君一天誰知姦
宄又欲下石從渠捃致我心不忒不作盧昶食豆辱國
不作苟純輸情為賊終合千古照耀簡策盡其在我窮
非所恤子其以為失以為得邪於是五人閧然而應曰
若然者吾其與子終其身而周旋者也當箝口縮舌復
不敢為譏評之言倏焉驚悟爇香酌酒欲相勞苦顧盼
莫有有聲無跡觸坐動牖起而觀天赤氣滿斗
哀辭
胡先生哀辭
歲癸夘秋八月二十七日安肅胡先生卒陵川郝經緝
辭以寓哀曰噫天柱折一石何能補天缺國步蹶一士
何能支杌隉况俗弊風頽山移海竭鳳麟梟獍之不分
瑾瑜珷玞之不别俾尼父涕洏楚和泣血離婁視之而
矇公輸造之而拙正道之巳絶孰可結邪而先生獨立
斯世特秉真節不以含垢者為國君納汙者為川澤抵
詖蹴跌信屈扭折挽斡天之斗而揚清流呼立石之風
而卷妖孽熾爾而不滅卓爾而不屑沮之而不縮震之
而不懾善必旌而惡必罰柔則吐而剛則齧世人奔濤
而蕩波先生遡泗而鼓枻世人藉麴以餔糟先生冽冰
而凛雪若治底雍熙堯基舜攝有饕餮死有窮竒裂則
先生之道亦可白也赤何方人衆勝天屈子逐而賈生
責文舉赤而比干厄是先生欲效尤也然於此世保此
業亦可謂堅而不磨白而不湼者也僕嘗謂國猶有楨
而民猶有哲自先生不祿亂益張邪益揭則瞻烏爰止
於誰之屋邪嗚呼人雖云亡道或不滅有子而賢榖或
未闋白楊摩天挺長風而掃秋月聽咿咿之聲猶有烈
烈之色彼姦譎者誦吾辭寧不扼吭而斷舌
渾源劉先生哀辭(幷引先生諱祁字京叔號神川遯士南山公曾孫蓬門御)
(史之子也其弟郁字文季)
歲庚子經甫踰童獲拜先生于館舍而遽南軔闊越八
九載已酉春先生往來燕趙間始得奉杖屨格言義訓
雖屢得聞而頑鈍椎魯之資桿棘而不入是以塵心槁
思渴而未沃也庚戌春方負笈南邁以遂摳衣之問而
凶訃掩至繼而其弟文季來以先生易簀時所付一書
四十篇曰處言見示經再拜雪泣讀之其辭汪洋煥爛
高壮廣厚約而不缺肆而不繁其理則詣乎極而窮乎
性命於死生禍福之際尤為明析非世之所謂文章古
所謂立言者也於是感愚志之不卒傷先生之不天憫
吾道之不競恨憤惋激吐辭以哀之嗚唈扼吭不復條
貫其辭曰
濁河絶流大梁亡日入地底隂燐光百年秀孕隳大荒
文源湮汨甚濫觴三五在北輝其芒姑為維持為主張
砭&KR0008;沉痼開膏肓護籍僨踣扶顛殭碧雲雙鳳方翺翔
忽弱一箇危乎姜當年振羽來朝陽竹花蹴落桐花香
岐山山頭喚文王一鳴燕雀驚且狂總角獨步高昂昂
旁魄瓌竒古錦囊飈然聲價騰且驤飛蒙茸兮走陸梁
挺特温潤直以方有虞圭璋夏琮璜波瀾老成肆汪洋
洞庭萬頃澄秋霜上稽韓柳下蘇黃探道索古追羲皇
一編處言含天章立意造語攀荀揚嗚呼天道其何量
既與之德不與昌既與之年不與長渾源之山空蒼蒼
相臺臺下天荒涼元氣索莫真宰藏南山家世兩渺茫
有弟有弟涕隕裳有識有淚如清漳奠桂酒兮陳椒漿
魂兮來歸摧肝腸魂兮不來空所望嗚呼天道其何量
陵川集卷二十
