陵川集卷二十四
元郝經撰
書
與漢上趙先生論性書
經頓首再拜啟日幸一拜得聞高誼望江漢之驚瀾漸
伊洛之餘波晉之鄙人庶幾終用楚材以為堂構造大
成之室求仲尼之意然羽毛齒角其肯傾囷倒廩而遂
畀之乎垂槖而入必梱載而後歸爾靖康之亂吾道遂
南矣自伊洛入于江漢自江漢入于閩越百有餘年之
間蟬聯荆楚蔓衍巴蜀蠭湧旁魄彌亘嶺海如冬之日
至南而極極則復北矣蓋天之道也於是近歲以來吳
楚巴蜀之儒與其書浸淫而北至于秦雍復入于伊洛
泛入三晉齊魯遂至燕雲遼海之間而先生巍然以師
道自處學者雲從景附又為伊洛發揮一書布散天下
使孔孟不傳之緒家至日見則道之復北雖存乎運數
其倡明指示心傳口授則自先生始嗚呼先生之有功
於吾道德於北方學者抑何厚耶而經牽制於時不能
奉杖屨備弟子之列抑又何不幸耶不能親炙而以書
先生其忍棄之哉經自十有六始知為學今復十有餘
年矣世之科舉文章記問之學強勉為之弗好也非六
經孔孟之書弗讀也富貴利達紛華之事弗志也獨於
性分之内求之甚力體察之甚熟究竟之甚專苐恨諸
儒之說相與雜亂使自信之弗篤也敢以為質乎夫道
之在人謂之性所謂仁義中正而主静焉者也統而言
之則太極之全體也分而言之則命隂而性陽也命静
而性動也天命而人性也人性而物理也合而言之祗
一道焉爾又何有論說之多乎哉道之在人一而静純
粹至善充實之理而巳又焉有異端之多乎哉書曰惟
皇上帝降衷下民若有恒性詩曰天生烝民有物有則
民之秉彛好是懿德則性之善詩書巳言之矣孔子曰
元者善之長大哉乾元萬物資始又曰一隂一陽之謂
道繼之者善也成之者性也成性存存道義之門則性
之善孔子備言之矣於是孟子道性斷然以為善而不
惑而以巳天下萬世之惑也荀卿大儒也學孔子者也
而謂之惡揚子雲大儒也學孔孟者也而謂之善惡混
始惑于情而以氣質之稟受者為言於是大起天下後
世之惑至于今而不巳也至今先儒謂性非學者所急
又謂顔状未離於嬰孩高談已及於性命於是不言性
縱或言之不過夫性習之說不辨夫理性與夫氣質之
别遂謂揚子雲之善惡混為最得又謂論性之差自孟
子始孟子不當定名為善復談空說無入于老佛氏皆
自以為是而不知其非又在荀揚之下矣是以人之有
性不能自知自盡而至于命其說不可復聞矣自漢至
唐八九百年得大儒韓子始以仁義為性復乎孔子孟
子之言其原性一篇高出荀揚之上至其徒李翺為復
性書反復於中庸大學之間以復乎曾子子思之言恨
不得親炙之而問其所以然質心之所素定者自唐至
宋復四五百年得大儒周子邵子程子張子朱子之書
明六經孔孟之旨接續不傳之妙論道論理論才論氣
論質論情又備於韓子之書皆先儒所未道者又恨不
得親炙之而問其所以然質心之所素定者由宋迄今
朔南分裂復二百餘年矣先生及朱子之門而得其傳
裒然傳道於北方之人則亦韓子周子之徒也又不得
親炙之而問其所以然質心之所素定者性理問學之
本也敢以書為請不大鄙外以為可教則幸教焉指其
要歸焉則幸甚矣經雖不佞亦敢為北方學者之倡使
吾道復明于中國兼晉楚之富必不乾没先生之材矣
經再拜
上紫陽先生論學書
十二月五日陵川郝經齋沐拜書大使先生經生今二
十有八年矣自十有六始知問學世有科舉之學學之
無自而入焉蠟乎其無味也有文章之學學之無自而
入焉蠟乎其無味也退而歎曰利祿其心組繡其辭質
日斵偽日翔何區區爾也而狃於俗陷於世有不能已
焉者如是者有年始取六經而讀之雖亦無自而入而
知聖之學道之用二帝三王致治之具在而不亡也真
有用之學也學之今十年矣背馳而左事形示氣露已
聚誚而羣議矣是以箝口重足而不敢言動焉日舍館
一拜幸先生不以鄙騃置之隅坐霽以懌色煦以春言
鼠腹而既果然矣再日而再侍示之以明白純粹之書
揭囊倒篋啟之以開廓正大之論正襟而讀之默默而
思之乃知吾道之果不亡學之果有用斯民其有望矣
愚之素所蓄而不敢發可熟數之於前矣夫道貴乎用
非用無以見道也天地之覆載日月之照臨皆有用也
六經之垂訓聖人之立教亦皆有用也故曰顯諸仁藏
諸用盛德大業至矣士結髮立志誦書學道卒之乎無
用可乎哉幼而學長而立也邇焉而一身小焉而一家
大焉而一國又大焉而天下必有所用也鳥獸魚鼈屑
屑之物也猶皆有用也蜂蠆蛇虺毒世之物也猶皆有
用也靈而為人學而為士夫乃反無用可乎哉世有人
焉之無伏臘之不辨魯魚亥豕之不分乃辦天下之大
事立天下之大節濟天下之大難享天下之大富貴聲
色不動而有餘裕焉吾誦書學道之士試之一職則顚
蹶而不支委之一事則衂撓而不立汲汲遑遑終其身
不能免于凍餒而趨利附勢殞義喪節何也事無用之
學也蓋自佛老盛而道之用雜文章工而道之用晦科
舉立而士無自得之學道入于無用惟其無自得也故
内輕而外重外重矣曄乎其曜矣侈於物而衒於人矣
文章之所以工也文章工矣功利急矣義理晦矣道之
所以入于無用也嗟乎不耕鑿不蠶繅而衣食者謂之
游食之民不道德不仁義而文章者謂之逐末之士甚
哉天下之襲訛踵陋而莫之知也大聖大賢不作而逐
末之紛紛也天下已亂生民巳弊無有為拯而藥之者
之士也方相軋以辭章相高以韻語相誇以藻麗不知
何以堯舜其君民也道其不行矣夫伏觀先生韓子辨
正統例還山斆學志洋洋灝灝若括元氣而翕闢之其
事其辭其理皆有用者也非世之逐末之文也天其或
者悔禍而自先生發源歟不窒塞不夭閼而遂承其流
推而放之四海則道之用可白而至治可期也不見誚
于江左諸公矣經也小子敢激其流而揚其波乎經載
拜
與撖彦舉論詩書
經白昨得足下詩一卷瑰麗竒偉固非時輩所及然工
於句字而乏風格故有可論者詩文之至精者也所以
歌詠性情以為風雅故攄寫襟素託物寓懷有言外之
意意外之味味外之韻凡喜怒哀樂藴而不盡發託於
江花野草風雲月露之中莫非仁義禮智喜怒哀樂之
理依違而不正言恣睢而不迫切若初無與於巳而讀
之者感歎激發始知己之有罪焉故三代之際於以察
安危觀治亂知人情之好惡風俗之美惡以為王政之
本焉觀聖人之所刪定至于今而不亡詩之所以為詩
所以歌詠性情者祗見三百篇爾秦漢之際騷賦始盛
大抵怨讟煩冤從諛侈靡之文性情之作衰矣至蘇李
贈答下逮建安後世之詩始立根柢簡静高古不事夫
辭猶有三代之遺風至潘陸顔謝則始事夫辭以及齊
梁辭遂盛矣至李杜氏兼魏晉以追風雅尙辭以詠性
情則後世詩之至也然而高古不逮夫蘇李之初矣至
蘇黃氏而詩益工其風雅又不逮夫李杜矣蓋後世辭
勝儘有作為之工而無復性情不知風雅有沉鬱頓挫
之體有清新警策之神有振撼縱恣之力有噴薄雄猛
之氣有高壮廣厚之格有叶比調適之律有雕鎪織組
之才有縱入横出之變有幽麗静深之姿有紆餘曲折
之態有悲憂愉怢之情有微婉鬱抑之思有駭愕觸忤
之竒有鼓舞豪宕之節若夫言外之意意外之味味外
之韻知之者鮮又孰能為之哉先為辭藻茅塞思竇擾
其興致自趨塵近不能高古習以成俗昧夫風雅之原
矣嗚呼自李杜蘇黃已不能越蘇李追三代矧其下乎
於是近世又儘為辭勝之詩莫不惜李賀之竒喜盧仝
之怪賞杜牧之警趨元稹之艷又下焉則為温庭筠李
義山許渾王建謂之晩唐轟轟隠隠啅噪喧聒八句一
絶競自為竒推一字之妙擅一聯之工嘔啞嚼拉於齒
牙之間者祗是天地風雷日月星斗龍虎鸞凰金玉珠
翠鶯燕花竹六合四海牛鬼蛇神劔戟綺繡醉酒高歌
美人壮士等磨切錙銖偶韻較律鬭飣排比而以為工
驚嚇喝喊而以為豪莫不病風喪心不復知有李杜蘇
黃矣又焉知三代蘇李性情風雅之作哉足下之作不
為不工不為不竒殆亦未免近世辭人之詩願熟讀三
百篇及漢魏諸人唐宋以來祗讀李杜蘇黃盡去近世
辭章數年之後高詠吟臺之上則必非復吳下阿蒙矣
經再拜
荅馮文伯書
十二月十五日陵川郝經謹載拜復書于文伯幕府執
事往歲車乘過保氣阜色瑩心咸意孚有古所謂氣焉
相許不待言而喻者近復領書所以賁繢于塵槁者甚
厚諄諄灌灌所以劌厲于茅塞者甚切而明也抑其所
謂俟時而動不至猖蹶於愚志固然而閉滯辟左有猶
未達焉者其以經為有意於冐進耶抑又動作云為不
時乎中形似乎妄吾子得以窺之也經之問學疏蹈道
淺失慮左見理未熟而齒穉動不時乎中則有之矣其
貪冐妄進枉尋直尺昧於一行倖於詭獲蓋亦有之矣
而反求之身殆未之見也孰不為動顧其幾何如也君
子見幾而作不俟終日有可乘之幾而不動後時之悔
無及也未見其幾而妄為之動惡足以為有志之士乎
哉君子誦書學道砥節礪行其修已切其植身正固期
有用而不與草木腐埃塵飛安忍視天民之斃而莫之
救也學而有用亦不脅肩謟笑于未同以求試乎用不
以天民為己任而自私也夫有有用之學必有可乘之
幾而後動進退雍容必有可觀巍巍堂堂必有可立其
致君其裕民其行巳其化今其傳後必有建諸天地而
不悖質諸鬼神而不疑百世以俟聖人而不惑者故伊
尹耕于有莘之野湯三聘焉而後起孔明抱膝長吟時
人莫測昭烈三往焉而後應彼非敢以布衣偃然而傲
萬乘也俟幾與時耳湯仁而漢義是可為之時也夏暴
而魏簒是可乘之幾也於是奮然而起卒之乎有殷配
天庸蜀繼漢閎肆尊顯莫之與京吾子所厭聞而飫道
經亦所竊受教於君子者也經不佞雖不敢望其輝光
而亦不至顚沛妄冐周章失措養之久而傾之亟遂以
失己而辱吾徒壅吾道虧喪聲實委斯文於地也經自
十有六束髮學道非先秦之書弗讀也非聖人之言弗
好也嘗自誦曰不學無用學不讀非聖書不務邊幅事
不作章句儒以是而行之殆六七年六經既治思有以
奮然而復古也於是作古文不為流俗所為蓋自孔子
没異端作楊墨行而聖人之道衰二漢亡佛老盛而聖
人之道絶文章工語言麗俗學騖而六經之義晦故忘
其菲陋斷然欲有以樹立揭世左馳而不顧僨忤百折
而不衂塞吾道之衝盤桓而不進饑寒迫於身而不恤
合則進否則止苟遂不合則將委世長往抱明月以孤
騫吸清風而高蹈續聖賢之墜緒傳之無窮亦不至於
失巳而委斯文於地也奈之何家君戴白而無菽水之
奉為子之職分未盡也二弟幼孱婚娶未畢為兄之義
未盡也為人子而事父未能為人兄而撫幼未能惡在
其為道也是以低眉俛首為人講讀餬其口於四方以
養老以畜幼以俟時之幾而不以為愧恥其自視猶愈
於抱關擊柝者也雖然不為威惕不為利疚不犯非禮
不為不義以業自食亦不至於失巳而委斯文於地也
士信於知巳非高明而敢為瞽言若是哉惟高明亮恕
焉經載拜
上趙經略書
月日陵川郝經謹齋沐載拜獻書于大行臺經略相公
閣下經自前歲八月到杞杞屬部内尤密邇京邑擬額
地一拜而布衣疏遠天淵懸而海山隔進而止者屢矣
於是默默以思以為士雖貧賤而傳言之禮不可廢昔
韓文公大儒也三上書宰相以自論薦非戚戚貧賤而
汲汲富貴躁舉妄進自輕而失巳也士束髮學道期於
有用豈坐視天民腐同草木噤不一鳴瘞九原而巳乎
故范仲淹有三年之喪而言事不已或者誚之曰此豈
言事時耶仲淹曰士豈以一身之戚而忘天下之憂其
意以為天與巳者大已不敢私而小之也一身之戚小
而天下之憂大也嫠憂宗周而不恤其緯矧於士乎哉
經自十有六始知問學今幾二十年矣失道左見與時
背馳亦自知其無用也身之弗修學之弗成親之弗能
養家之弗能庇天下於我何有雖然遂欲自棄亦自不
忍明天子賢王公在上區區之言可遂已矣今又以事
將北轅去執事日益遠胷中之藴蓄者日益甚不避僭
越捃摭芻蕘驤首振袂瞻望清光積年耿耿可熟數之
前乎夫見天下之幾者能應天下之時撫幾應時而不
失焉者能成天下之事業見其幾失其時事業弗立也
遇其時失其幾事業弗立也有其幾有其時非其人事
業弗立也故豪傑龐艾而無幾與時雖匵竒抱異瑰竒
偉岸欲不待文王而興而知不可為即退而窮處與物
無競亦不強為以速自弊姦宄驁孽有幾有時不乘之
以正應之以道侈然自肆卒錯天下於禍亂骫骳熟爛
龍斷詭獲見其幾愉愉而弗乘遇其時苟且而弗應解
弛舒緩不能固結人心痿痺國體銷鑠國勢卒之乎天
下寖以滅亡幾乎時乎其惟人乎幾與時未嘗無由漢
唐以來千有餘歲有百年而一來者有五六十年而一
來者有三四年而一來者有繼日賡月叢會而疊來者
惟人也不可知故有百年之治而復有百年之亂有五
六十年之治復有五六十年之亂亂方弭而復興治方
成而遽壊卒不善治生民不免於塗炭有志之士所以
痛哭而流涕也國家光有天下四十餘年矣奮起北土
奄有燕雲據建瓴之勢以強馭弱遂有河朔比之湯亳
周豐高帝之漢中光武之河内不既大矣乎致治之幾
一來而弗乘也并西夏克遼東服齊魯定關中瞰陜窺
洛張為龍形蟠亘萬里析天下之脊扼天下之吭而撫
其背稍霽威息民足以善治也致治之幾再來而弗乘
也繼而蹂荆襄覆汴蔡滅金逼宋有天下十之八降夀
春破襄陽舉漢中入成都俘西域形勢既定混一有期
棄襟帶而弗固得要害而弗守舍二帝三王之墟而觀
兵海外其小天下以為不足治也歟既往之幾不可追
巳幾之來無窮因勢成幾如水之有源遇風而為波也
逝者如斯而未嘗往也後來者如先而未嘗絶也如或
見之又可失之乎往歲天子踐阼廓清宇内更革弊政
振舉綱維修明統紀收偽符命汰濫郵傳責已肆赦與
天下更始舉燕雲之南畀之執事湔濯舊汙解釋紛糾
藥其瘡痍新其耳目不期月而報政致治之幾復來而
又太弟開府都督諸軍天下翕然望治巖穴幽隱莫不
彈冠振纓引領拭目將以窺太平之盛也徵車絡繹登
崇俊良冠蓋弓旌相望於道則朝廷有意於斯民至厚
也可謂能乘致治之幾而應致治之時矣惜乎願治之
速進人未盡其選而挾術射利誤蒼生之姦假王之命
成其詐謀天誘其衷隨舉輒敗不念朝廷用人愛民之
意欲欺天下而卒自欺跋胡㚄尾頓躓狼籍宜矣雖然
致治之幾猶在也有如執事之雄剛正大挺不世之資
任天下之重斡斗極之運會開吾道之榛塞特立獨行
不流不倚挽回元氣春我諸華立志而行之以終用人
而加之以審收攬俊乂進用老成張本汴洛為天下倡
至治有期矣天下之士没蒿萊局墊隘有年矣苟遇明
時孰不欲刮磨振厲以自效矧於執事嶷然而為之倡
乎旭日始旦羣隂自伏震雷一驚勾萌盡達嗚呼瞻烏
爰止于誰之屋捨執事其將安歸撫幾應時執事之事
也談王道議國政士夫之職也是以敢為是言而不忌
也異日執事成天下之事業生民樂生雍雍皥皥經又
何敢言哉鼔舞康衢謳吟聖世守太行之敝廬足所願
矣瞽言滋蔓瀆浼高明惶懼惶懼經載拜
為家君請命書
維丙辰夏五月辛卯朔二十一日辛亥不孝男經等頓
首拜手言惟天降監篤棐于有忱肆經敢誕籲于天時
台郝宗殷庶胤罔顯惟曾伯王父及余王父浚源于茲
文而大余宗本支肆羡亦罔顯于世天步惟艱厄于南
河折于析崩又剡于兇殘幾具盡厥類大割余宗惟遺
余孱父俾纘厥緒是天大造不敢不敬是亦天大賚不
敢不應若斷菑孽覬于春有夏以考天惠肆逮余冲愚
以永以遂而天弗弔集疢厥躬恫鰥于厥中乃在牀第
如楚如刈弗克興以寤至于彌留若天斷厥命不宜俾
遺以育俾墜厥宗具盡于南河既遺以育是天弗斷命
乃有大造于余宗若稽考則亦宜引年俾考終命惟天
有明命非台敢私于親越惟余父自時厥立適大艱于
身乃奉王父涉于北河于厥喪復奉于宗塋突于戎兵
逸于寇場罔敢逭死于佚以考其子義既金墜厥命俘
于南河梗踣于邁饑饉喪亂跋涉流亡撫余及弟妹艱
關百至以盡其父義四十有五年而無一日之燕惟天
降監越經之年有斷以引父命畀余以終養余聞曰始
於憂勤終于佚樂若弗引是憂勤以殄獨于余父敢罄
究私昧以迓續父命惟天畀矜閔用宏生生
陵川集卷二十四
