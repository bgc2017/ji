陵川集卷五
元郝經撰
古詩
幽思
江山鬱幽思靜止有天光宛然褰薄帷明月照我牀蟋
蟀鳴孤根鴻鴈頏飛霜惄惄動羈衷耿耿發清狂有萬
來無端百折縈回腸晤言且伏枕一寐成兩忘
搔首視天宇幄幕四垂碧道窮誰與言逌然坐孤石默
默心語口冥區扣虚寂老鶴翩然來聲帶江臯溼偶與
成唱和玉振動肝臆感寓遂無窮亹亹參元極
性天入無極窅窅觀化初渾淪一活物極盡都無餘乾
坤藏首尾坎離互根株擺拉屑磨齒出入軋戶樞遂生
無量人乃有萬卷書總萃成六經所以為吾儒
衆動劇藏蓋獨覺還發蒙揭焰開瑩臺赤日凌青空宇
宙一蔀屋至明元無窮但見人物異誰知地天通君看
九泉下景曜皆燭龍昧者烏可言耳目真矇聾
有物與生俱混涵具萬象昭昭為吾天暠暠不可尚妙
合元化精屬底更無上澹然入虚明大惡滋意匠如何
窮奇徒穴蠧肆豪彊胡不觀其生未死先自喪
天幾為身樞轉幹主性情靜定得其正焉用巧與螢化
窟每雕鎪焜燿開萬靈僞妄相冶陶蜾臝為螟蛉反觀
心地初周匝惟一誠莫漫彊作為無本竟何成
吾身眇天地太倉一稊米洞達乘道藴大易乃吾體胡
為生町畦祗自揭底裏戰心作蠻觸鬭物劇角抵並行
本無悖用智私乃爾終令八尺軀𤨏𤨏同螻蟻
爰念算心者愈算愈無數脱兔驚處女不知竟何處豈
如千歲日坐欲窮其故清風翛然来皓月皦然去太虚
自澄湛寂歴降霜露求體與追迹抱甕渾不悟
至神妙無方倏忽驚掣電歸藏豈無所至密周匝遍君
子慎不出與民亦同患念兹即在兹過化復乘變何須
七處徵非必八還見槌碎玉連環總是光明殿
風輪載水輪天地一虚舟歴世千萬年生滅祗幾漚大
吹推濤山組練翻神洲有生當盡壞物類仍自稠漂泊
往何深推盪來亦周安得窮其原神區莾悠悠
化區一洪鑪萬化總銷鑠誰知鎔冶際圍範已附著倏
忽聚散間共是一蜩殼古今都無跡曠蕩歸冥漠易簡
故不弊悠久相盤薄若言天地壞大塊何處著
凡物皆抱一太極元有兩厥初無端倪乘化互消長何
人與安排妥帖自來往萬物儘銷沉山川空泱漭秋水
雙芙蓉玉鏡花俯仰並蔕復同根一種誰涵養
地中有晦明天體無晝夜人物互寢興擾擾争傳舍形
器兩疣贅面目更假借化工急轉圜光景速代謝君子
惟立德乾乾擬泰華揭焉與化俱萬古常不化
誰將碧桃核種向虚空天偶然落地上紅雲滿山川秋
風實離離到處桃花然太極禪兩儀萬物相繼傳堯老
舜乃攝伯禹不與賢父父復子子一家三千年
二乃極之儀三為易真數渾然一推背竟不失故步昨
朝遶屋行百匝誦佳句日暮碧雲重褰裳自闔戶夢裏
遍天下還向家中住偶奇遂無窮總在相因處
太極易始圖先天乃心法重重自環中井井皆成八一
從孔孟後此幾無人發誰知周與邵千載合符節精窮
無餘塵表裏儘通徹青天碧玉樓影壓秋江月
太虚道之藴太極道之體象滋本太元氣母託太始維
繫復融液有萬皆本此總向此中生會向此中死誰作
先天囊顛倒不見底我欲包無窮滿貯本然理
賦予初無私禀受各分定渙汗出大號有物歸一令羣
倫或弗從是乃與天競爾貴非吾心爾富非吾性篤恭
恒自盡慥慥言與行窮通無加損靜俟乃安命
數有本然差參伍行鬼神乾坤互傾壓氣運潜屈伸遂
生無量物乃有不盡人脩短變則殊盛衰化相因向非
冰雪姿安得花柳春或欲一死生苐恐理不純
元陽首庶物蒼蒼豈正色轉圓開化幾剛健乃天德伊
人體其全造命還立極往往欺以誣反復為戕賊還看
仲尼處亦是帝堯則乃謂吾不能自暴烏足責
屈平窮作問柳州怨為對蒼蒼都不聞自致誣罔罪不
周彊為柱杞人漫憂墜無擊復無鏬居然誑茫昧君子
惟脩身屋漏極謹畏吾心即吾天炯炯不在外
道宰藏殺幾天斷運神武剸割與裁制乃為造物主躁
欲生内兵神奇入臭腐撑裂太元體鑽穴成苦窳漫合
神農藥枉費女媧補遂成血肉運萬世一刀爼
盈盈水中荷郁郁畹内蘭娜娜楊柳春挺挺松栢寒資
度與余同生意最可看内恕惟恐傷吁嗟懼凋殘如何
被秦人伐木仍赭山又有跖之徒瀝血還膾肝
人生會有為事物各有義苟非吾所取千駟不一視峩
峩君子心磊磊丈夫志泰山輕鴻毛無復顧勢利悲哉
患失徒滿目惟富貴䑛痔復嘗糞甘心同狗彘
道有本然分立世為大節抑抑卑高陳井井貴賤別昭
布作禮經巍峩正人極有位當自守有門誰敢越維世
為大綱少紊王政缺端本必正名大哉春秋法
姿貌争寢揚髑髏無好醜魂氣忽登殂骨肉歸一朽中
心足良好衆美集萬有不與死生俱能同天地久粲粲
含笑人皎皎當窗牖寧知賈大夫還有射雉手
丹砂雜青空珊瑚映瑶草瑩美絶雕飾物外天然寶元
精赤子心炯炯顔色好淨徹無點滓本真當自保光明
天地藏萬象跡如掃藹然一壺春䆳古常不老
鄰里遞歌哭萬古一死生不知道之常擾擾競衰榮都
為利欲驅每被寵辱驚胷中忽成敗堂上生棘荆終朝
飽則已胾肉同藜羹十萬下箸難安用志慮盈
白楊纏悲風萬象總一丘前哭後還嗟相送何時休君
看華堂上幾人能自留為善已無及顧盼驚蜉蝣如何
貪生人作孽謀阻脩腐敗不可埋遺臭徒千秋
形氣有盛衰魂魄共彊弱志師彊心田天地相旁薄苟
為物欲屈消沮不復作精成百鍊鏡躍馬能矍鑠伯有
死猶見陰燐雨中著莫讀無鬼論神全鬼自却
高山洩雲峯陸物水必具野草茁獸毛林葉開鳥羽剛
柔乘萬變天地一逆數形色每相因真宰解陶鑄一受
不復易妍蚩總天賦更教影問形陶老端慕顧
嘗觀西伯易兩兩皆反對初從消内長却向進中退止
是一乾坤倍蓰生萬類如何區中人失計即憒憒吉凶
互乘除否泰相嚮背富貴爾欲榮貧賤彼何罪
重險入坎窞心術乃凌跨靈田初坦平底處藏譎詐都
因已弗盡牙角潛締架節節生城府岌岌深罟擭厭然
欺一世巖阻無隙鏬誰知方寸間乃解坑天下
見邇當應遠知前必念後勿謂苟且已天地甚長久雖
遮一人目難塞萬世口輪囷南箕舌轉幹北辰斗森列
甚可畏洋洋在左右克已與不欺此語宜重守
市賈争錐刀喘汗忘昏曉夸毗角名場提踵中忿擾復
有欺世徒每患機穽小易陽反為陰揭本都在杪儘為
僞妄没至死心不了焉知無事人獨立萬物表
大鵬欲南運北溟待天風龍神九地潛雲氣會相從有
形皆受制無體方獨通超然謝世塵杳杳遺孤蹤化冥
復神俱進退何雍容掌握起消息孰能為樊籠
天地無棄物聖人無棄人大澤生龍蛇原田長荆榛載
質遽出疆遑遑告時君有教不擇類善誘皆循循濟衆
已所任謀道豈謀身至哉擊磬心中有堯舜仁
飲水澹無味顔氏何所樂陋巷并日食至今見蕭索當
時一瓢中總是天人學無悔不違仁造道乃獨覺義理
泰山重富貴秋雲薄畏匡不敢死襟度何落落
通逵有大鼎能函十二牛内可膳千夫外足鎮九州蒙
童抱束薪短焰如鬼幽勺水竟不熱誶罵增怒尤力到
功自成適遠匪坐謀未行恐有聞千載一仲由
乾坤廓奥區衆動自紛擾萬世一寒暑往來幾昏曉兹
生顧指間倏忽急飛鳥大人車輪目獨見明瞭瞭斂藏
入化宇夐出造化表道德高無極教化今未了
一理初不殊萬化各所之室中本無車門外元多岐君
子盡在我我盡夫何疑可行吾即行斯乃聖之時屢空
仍自樂途窮安足悲為告處世人勿為世塵欺
開春桃李花川原發艷陽盡室出綺羅嬿婉銜杯觴太
和暢天地晝景方舒長一旦鵙鳥鳴霜露凋衆芳短日
頽崦嵫塞向皆閉藏君子法天運行止亦其常
鸞皇翥丹霜尺鷃搶枯株知止各翺翔卑高一何殊精
衞苦填海冤憤一何愚鳲鳩不為巢亦自有所居偉哉
衡門士高臥一束書曲肱有餘樂不用長者車
死生由一陽靜陰存大樸卓午見牆影旭日昇海角焰
焰火燎原祗畏水澆潑區區揠苗徒強把混沌鑿黃庭
衣朱衣著意皆假合寧知歇心地自有長生藥
叔世王道缺斯人絶其綱况復異教祛瞢昧皆發狂陋
儒萬口和追逐尤犇忙潤飾借寇兵倒戈蠧天常或者
以邪攻出筥復入筐吾將抱六經鑿室深山藏
悠悠窮原人極上不及下作計入鬼窟有物皆土苴兩
墮歸虚無天地亦僞假終然禍仁義舉世一野馬與物
都無情刻忍恩遂寡至今慕高遠誰是真識者
梁折入小成僞妄亂本真為我亦為義兼愛同為仁厥
初毫釐差其禍無父君向非大儒辨喪心幾殺身誰知
寂滅術遂使無人倫巍然文章伯詆斥一何勤
日出開心窗日入潛水府寤寐不在吾晦顯竟誰主槖
籥一往来何處有龍虎癡頑坐徹明瞢暗睡卓午矯揉
徒自勞漫使形神苦君看乘化者徜徉樂終古
昨夢入高寒御風驂兩鸞扶搖青羅界日下看長安烈
烈丹鼎紅紫焰燒肺肝清晨餐玉屑半夜登金壇茂陵
一抔土依舊在人間鼓掌為一笑舉世皆面謾
夜窺古潭月洞徹天心心滉朗色界異焜燿皆黃金旁
有蔚藍叢上有丹桂林倒影下無極湛墜入幽深衝風
颯然至波蕩不可尋始知人間世有動皆陸沉
隱几罷心官塌焉偶皆喪忽在無生前窅處太古上頃
之開内目百骸洞五臟知覺猶有滯尚未都無妄遂加
存養功玉宇森萬象造化皆由吾乃見鬼神狀
濯纓厭世塵入海求夜光貝闕涵珠宮異色森綺芒采
采滿懷袖駕龍登扶桑赤烏驚上天火曜舒乾陽回視
乃瓦礫自愧空犇忙書生莫謾愚弊帚安足藏
聖域每反觀洞達萬物情知盡理自窮祇是本然明恢
廓無滯滛静止不將迎翛然坐乘化皓月滿中庭忽聞
鴻鴈來偶聽風水聲秉燭入暗室驚落東窗螢
有物莫不由萬古長安道區區往來者總向塵中老年
年雨灑清日日風驅掃行人竟無迹涸轍生秋草我欲
謝帝閽離居事幽討束載無良辰幾回問蒼昊
一念游萬仞塊坐不盈尺片席凝塵埃顧盼竟充斥誰
知呼吸間即是一太極有鳥鳴窗䟽唧唧和機織偶然
作聲聽出入幾自適但令無錯應萬類等喧寂
藏舟泰山巔偶值懷襄流忽從歸墟東直向西海頭洗
日復濯月光抱空中樓扶疎散青紅異氣纏九州忽焉
閣寒沙佇立令人愁明朝早潮來欲住不得留
興感思往事邈若不可及觀化推將来遽覺今為昔今
昔本無異至理萬世一不朽惟事業天地共終畢前波
復後波日夜奔注急祗是眼前水源深遂無極
景晏念慮歇支頥坐看山起來復何為結佩紉幽蘭萬
事從悠悠不愧俯仰間舉杯謝塵世月落梅花殘深江
總風波天淡孤鳥閒氣數當閉塞我亦方閉關
惟時屬屯蒙患難豈能免南北走孤蓬秋風任飄轉五
年一龕燈半世幾詩卷老吟調鬼神深造每懼淺久為
造物惡今日復洞闡無思重苦思甘心向連蹇
宓犧地中復唐虞天下泰三王當革命五伯極破壞孤
秦龍戰野塗地儘一敗既有昔時寅復到後來亥消長
數相因治亂更萬代無為我生初委順從運會
采杞
蕪城古道荒有杞雜荆棘西風結霜腴纍纍綴秋實肥
瑩珊瑚珠朱殷明欲滴長條擁寒葉射日光的礫采采
置傾筐入手火齊溼歸来奉二親煮茗紅脂泣前秋入
新館枯枝倒懸壁冬初半青乳慘淡不忍摘忽憶采杞
時樂事不可得隻身對孤叢片影深暝色王事尚稽遲
何日共子職
陵川集卷五
