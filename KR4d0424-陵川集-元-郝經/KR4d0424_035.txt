陵川集卷三十五
元郝經撰
墓誌銘
遺山先生墓銘
歲丁巳秋九月四日遺山先生卒于獲鹿寓舍十日訃
至經走常山三百里已馬舁歸葬爇文酹酒哭于畫像
之前而巳先生與家君同受業于先大父經復逮事先
生者有年義當叙而銘之詩自三百篇以來極于李杜
其後纖靡滛艷怪誕癖澀寖以弛弱遂失其正二百餘
年而至蘇黃振起衰踣益為瑰竒復于李杜氏金源有
國士務决科干禄置詩文不為其或為之則羣聚訕笑
大以為異委墜廢絶百有餘年而先生出焉當德陵之
末獨以詩鳴上薄風雅中規李杜粹然一出于正直配
蘇黃氏天才清贍邃婉高古沈鬱大和力出意外巧縟
而不見斧鑿新麗而絶去浮靡造微而神采粲發雜弄
金璧糅飾丹素竒芬異秀洞蕩心魄看花把酒歌謠跌
宕挾幽并之氣高視一世以五言雅為正出竒于長句
雜言至千五百餘篇為古樂府不用古題特出新意以
寫怨恩者又百餘篇用今題為樂府揄揚新聲者又數
十百篇皆近古所末有也汴梁亡故老皆盡先生遂為
一代宗匠以文章伯獨步幾三十年銘天下功德者盡
趨其門有例有法有宗有趣又至百餘首為杜詩學東
坡詩雅錦機詩文自警等集指授學者方吾道壞爛文
曜曀昧先生獨能振而鼓之揭光于天俾學者歸仰識
詩文之正而傳其命脈繋而不絶其有功于世又大也
每以著作自任以金源氏有天下典章法度幾及漢唐
國亡史興已所當為而國史實錄在順天道萬戸張公
府乃言于張公使之聞奏願為撰述奏可方闢館為人
所沮而止先生曰不可遂令一代之美泯而不聞乃為
中州集百餘卷又為金源君臣言行錄往來四方采摭
遺逸有所得輒以寸紙細字親為記錄雖甚醉不忘於
是雜錄近世事至百餘萬言棞束委積塞屋數楹名之
曰野史亭書未就而卒嗚呼先生可謂忠矣先生諱好
問字裕之太原定襄人系出柘拔魏故姓元氏曾大父
某大父某父某妣某氏先生七歲能詩太原王湯臣稱
為神童年十一從其叔父官于冀州學士路宣叔賞其
俊爽教之為文年十有四其叔父為陵川令遂從先大
父學先大父即與屬和或者譏其不事舉業先大父言
吾正不欲渠為舉子爾區區一第不足道也遂令肆意
經傳貫穿百家六年而業成下太行渡大河為箕山琴
臺等詩趙禮部見之以為少陵以來無此作也以書招
之於是名震京師目為元才子登興定三年進士第不
就選往來箕潁者數年而大放厥辭於是家累其什人
嚼其句洋溢於里巷吟諷于道塗巍然坡谷復出也正
大中辟鄧州南陽令南陽大縣兵民十餘萬帥府令兼
鎮府甚有威惠以太夫人衰疾辭劇致養轉内鄉令丁
艱憂終喪詔為尚書都省掾天興初入翰林知制誥金
亡不仕而卒春秋六十有八卒之某月日葬于定襄之
先塋前配太原張氏再配臨清毛氏子男三人曰云云
女三人長適進士程端甫次為女冠次適張某銘曰
士子賈技争綴緝僥倖寸祿奔走急以為詩文作無益
糞壤擲棄明月璧先生卓犖有異識振筆便入蘇黃室
開闢文源剪荆棘大聲復完金玉擊爛漫長醉思盈溢
瑞錦秋花亂堆積險妬護前喘肝臆羣犬兟兟共讒嫉
塵埃野馬為鬼蜮遺山巖巖倚天璧國史興喪是吾職
義烈不負董狐筆定襄高寒拓拔國馬舁歸來反玄宅
有書有傳俱未卒嗚呼先生端可惜嗚呼先生不可得
房山先生墓銘
先生諱伯熙字善甫漢中山靖王之後唐盧龍節度使
伻之裔孫也自伻有幽州傳姓授節數世入契丹為王
公數十人如劉六符等尤其貴顯者也終始契丹二百
餘年入金源氏為燕四大族號劉韓馬趙氏其宗黨在
仕塗者嘗數十百人先生年十六七入國學喜為詩文
卓犖有聲與雷御史希顔齊名號曰雷劉崇慶之變遂
不就舉游公卿間蹶(音託)弛自肆吟諷為樂視世事若不
足為者貞祐初從乘輿入汴金亡而復歸燕往來燕趙
之間二十餘年歲丙辰復如汴卒于旅次年七十四寓
殯于蘇門丁巳春其子某改葬于燕京梨園頭劉氏先
塋房山其自號也先生資度瑰偉面若頳玉鬚髯奮張
貴氣郁郁每花朝月夕浩歌綿唱音節豪宕聲滿天地
觀者傾側以為異人出於官族而交一時鉅公故王綱
國體大禮經制無不洞練每言唐宋五季遼金以來廢
興因革亹亹有條若所親見如性理象數經學文章皆
能道其柢要其書法出於二王尤善真行小楷嘗謂經
言篆至於李斯隸至於鍾繇真行草楷至於王羲之此
書法之本也張長史顔真卿柳誠懸蘇子瞻黃魯直米
元章能盡其變者也然祇當以二王為法學二王不至
不失為顔柳坡谷所謂刻鵠不成猶類鶩也不本二王
便學顔坡不至則遂無正筆所謂畫虎不成反類狗者
也僕初學書先大夫令臨真武樓黃庭者近千紙又令
臨樂毅論者數百紙其大字則令臨魯公畫贊磨崖離
堆更不許他學數年之間始令臨定武蘭亭魯公座位
帖其草書則令臨張芝索靖二王而已今五十年矣不
敢廢也子今嗜書其以是求之嗚呼雖無老成人尚有
典刑學道廢缺如先生者寧可復得耶銘曰
涿郡古廟桑蓋倚幽州大墳近十里龍文虎氣尚未已
笑傲一世還葬此突兀又見筆冡起玉骨清峻有驥子
蘭亭巳臨數百紙嗚呼先生乃不死
須城縣令孟君墓銘
甲寅冬十有一月大雨雪經在杞戍人方警孟君振文
來曰余生而孤今三十有二年矣汲汲遑遑無他樹立
先君子又不克葬何以為人子今將由汴洛以求先君
子遺櫬跋履山川蒙犯霜雪餓體凍膚而不顧箝口槁
腸而不恤也遂去獲于洛之登封以歸而經亦北轅將
會葬振文狀其事以請銘予哀其孤而嘉其志叙而銘
之君諱某字升卿世為保州人大父諱興字子昌登大
定十九年進士第立朝莅郡嶷嶷有政績時方右文而
公復長於吏事故遂掇膴仕終振武軍節度使父某業
進士有聲場屋母王氏年甚富而失其天介然有守婺
居以終伯父某登進士第摛藻挺秀再賁天庭鸞凰翻
翥遂為國華終同知順天軍節度事君蚤失怙恃子於
伯父既生鼎腴能落紛華以自振三赴廷試特賜進士
第去不就曰丈夫豈為牛後乎以任子補保州錄事攝
順天軍節度判官貞祐初北鄙用兵乘輿遷汴君為供
具截截有紀律民不擾而備上嘉之賜一官不受曰臣
子養君父分也何以賞為已而北兵屠保尸積數十萬
磔首于城殆與城等君率遺民聚瘞之封十餘塜兵饑
薦至託迹無所猶與州學生數人采稆食椹講肄不輟
也河朔亡奔行在所授滕州司侯辟東平府元帥譏察
徙須城令累官懷遠大將軍知國運日蹙不復中振遂
不仕居偃師之大口志崛氣阜不忍自棄遂感疾正大
元年秋七月辛酉卒得年四十九寓殯于登封龍潭寺
左三十二年乙夘夏四月某日葬于保之西原從先塋
也娶李氏同郡都轉運使李公之女賢明有介操自君
之歿撫其孤襁負寇場艱關百至卒底于成人以為難
能一子鐸即振文也幼孤自知為學通春秋節節山立
雖落魄不偶而不滓世汙事業雖未見已能挺身數千
里葬其先人以是而推識者知其必復其先矣銘曰
先澤未斬國步已蹶本既顛矣況乃枝葉埋志下泉於
焉可揭君材不墮君節不折氣自杳杳行自曄曄有子
而賢自復先業搖搖新楸偃偃穉柏三尺纍然是為君
宅文或不死萬古斯烈
許鄭總管趙侯述先碑銘
孔子曰可與立未可與權權固處之難去就死生之際
處之尤難乾坤震蕩宗社翻覆去乎就乎骨肉離散宛
轉决命死乎生乎惟識之明而養之素中有主而不惑
乎其外雍容泰定不僨不撓不奪乎志不愆于義去不
苟就不屑生不偷死不傷而後權得而處之盡叔世板
蕩罕得其人於趙侯一門見之大梁亡天命去金乘輿
入蔡侯與其兄從時宗祧失守將夷師熸百司竄伏至
蔡者十一二四郊皆壘孤城彈丸君臣誓死瀝血以戰
池戰而沒則登陴陴墮而圯則柵巷柵拔而燼則負戸
短兵頓則張空拳肉薄骨并背裂齒碎氣數盡矣於是
君臣慟哭以自刃侯之兄謂侯曰吾荷國厚恩叨玷仕
籍十餘年矣義不偷生以自起穢父祖俾我受學非為
祿養為忠義耳如或苟免非惟負君又負父祖汝未服
王命有矻矻之勇足以樹立國難不可不死趙氏不可
無後吾死國汝存趙氏後九原無憾矣言卒而戰以歿
侯號擗突圍遂適宋宋人官之非素志也乃舉族北歸
而仕國朝倅二州將千兵封植松楸糞除墟墓任恤宗
族生聚子孫藹然之譽稱於當世嗚呼去就死生之義
侯之門不既具矣乎歲己酉寓殯者皆舉而葬將碑先
塋以賁下泉謂經曰先兄不以椎魯臨終而畀以後事
受命于危亡之際竄身於兵刃之交自惟凉菲日夕汗
戰懼不負荷今天誘其衷既卒事矣其敢自以為功乎
先世之德也銘之可乎經拜手曰兄之忠弟之孝先世
之德之澤其誰曰不可乃推本所自題曰述先叙而銘
之趙以國氏本嬴姓與秦同出于伯益秦滅趙而趙散
故為四方著姓侯之先河間之趙也世業農孝弟力田
稱於州閭宋靖康末遼金搆難曾大父元遷於冀州遂
為冀州人大父榮有志槩爽拓不局時方右文天下靡
然向風掇膴仕綰朱紫顒岸炳燿動炙耳目顧謂其子
曰閭閻皆進士唫唫取富貴吾子不可乎大吾門閭此
其時矣遂執贄求師俾受學即侯父也諱甫字亨叔資
警敏謹於禮而勤於學德既修明業日精富三與春官
薦書而天嗇厥壽泰和二年卒于家春秋三十有八端
序則見折于未鶱有識興嘆子璧字敏之次子輿字伯
玉即侯也時大父尚康寧以未卒志為恨復命璧受學
振厲穿徹年十九赴廷試聞望軒朗嶄嶄見頭角而大
父得疾援其手而語之曰來吾畀汝以志吾令爾父讀
書欲大吾門閭不幸蚤卒成吾志者惟汝而已其惟勉
之苐不見聳壑昂霄為恨耳言終而逝享年七十有二
璧感奮泣血力學泳今茹古搯抉恣肆蹬踴羣倫登興
定五年進士第釋褐泗州司侯累遷朝列大夫尚書省
掾權尚書戸部主事方駸駸仕路而鼎命已移天興元
年扈蹕入蔡二年春正月城陷死之年四十有七侯靖
深有謀沈鷙老事嗜書力學重然諾耿耿有介操慮事
審而舉必得機故挺身禍亂不跌不頓卒成其志尤高
氣節所交皆天下豪右以義相許故聲名嶷甚其去蔡
適宋也宋以為唐州司法參軍簽判隋州軍事及歸國
朝為許鄭總管行軍千戸銘曰
孰不為死義所則死孰不為生幸偷不生死生以之義
烈則榮趙氏一門嶪嶪言言義存君親死生兩完當地
維之四絶六鼇岌以驚奔宗沈社僨蜚血渾淪莫不失
守遯如荒麕孰如彼二昆臣節既盡先祀亦存一則奉
君以死如奔命之尚一則冒難去國如投吳之員千載
烈烈有若而人蔡流湯湯宛彼忠魂松柏桓桓蔭其子
孫兄不隕厥分弟不隕厥問先世不虚其教育之勤為
人子為人弟為人臣視兹貞珉其書諸紳
崔氏世德銘
博陵崔氏由漢魏以來與范陽之盧為河朔右姓門地
世閥更負迭庇高自擬絶當世貴官要族猶恥與聯婚
匹然其家皆能自修飾世守禮義為朝貴為國士為土
豪嶽嶽樹立卒不靡於流俗蓋其先德先代流風遺範
有以致然故王謝子弟雖文獻不足而猶超人羣高陽
崔仲温博陵之别脊也某嘗與之游其論議粹白容止
雅亮每為敬仰想見世家風采一日狀其世德而請為
之銘乃為俶落之崔氏世遠族大漫不可考河間與博
陵連壤其先自博陵陟河間故為河間高陽人仲温之
祖某字種德淹綜經術方以經旨授鄉曲俊秀而禮部
設經童舉君乃裂篇題銓句讀定關例童稚甫齔(音襯)語
言猶啞吒即令明了功近而力捷其師法見稱於一時
娶張氏生某字伯玉業進士有聲場屋方摛藻翥秀郁
為國華而北鄙用兵信安軍帥檄為吏知管尋以才幹
辟按察司議事居無何遷提舉南河漕運時京師戒嚴
河渡梗塞往往沈舟而去君喻以禍福曲為防制糧餉
竟達既而燕都失守河朔郡縣相繼降沒惟信安為金
守四郊皆壘屹如面誌君與其帥誓與國斃以戰多累
授驃騎衛上將軍遥領邢州節度副使卒年六十配温
氏貞孝賢明母儀婦德中表宗之卒年八十一初君蚤
喪其父終身不茹葷肉事母尤謹及卒信安猶被圍乃
偽為殯竊骸而瘞之家三年與其子某冒重圍葬先塋
人以為難能某即仲温也資純孝篤於天倫弱冠而孤
信安既潰乃負母攜子裹糧關刃隠垣墉蔽蓬蓽日數
十徙遇寇則戰戰已則食其母而哺其子展轉匍匐完
歸鄉社掃除先人之廬養老撫幼益能托大其家萬戸
張公知其綜實授規運使非所好也去之娶張氏子杲
字晉之業進士卓犖不羣嘗從余授左氏春秋一女適
劉氏男孫一女孫一尚幼銘曰
博陵族藹世閱先澤流代不乏惟種德經作業惟伯玉
挺完節賢父子孝奕葉惟仲温志烈烈力幹蠱必也竭
負厥母突寇穴忍愈堅歷百折逃威奔患難疊鬱松楸
改顔色子復孫慶弗絶我為銘照阡陌九原光萬古揭
程先生墓銘
惟程氏系出於重黎至伯休父為周宣王司馬見於常
武之詩程之得姓其昉於此晉主夏盟鄭為悼公乘馬
御子華子著書立言稱於仲尼以趙孟殺賢大夫而去
厥後晉滅鼓鼓折入于晉則晉之程先生之先也先生
名良字子美世家于鼓大父滋父革匵德不仕鄉里以
孝謹稱先生資稟純亮昭曠淵塞振落紛華篤於力行
明昌末舉進士兩與薦書繼而有崇慶之變乃辟地于
河南乘輿遷汴再赴廷試歸而嘆曰上不能匡時下不
能為巳可較尋常以冒進乎於是反身閉關無復世味
居溵(同濦)水之上聞望日著遯以益耀從而受學者甚衆
律身既謹尚友論世與魏璠麻九疇王若虚為道義交
常稱先生以為遠之如不可得近之如不能去問學淵
深行業純備粹然一世之師儒轅固申公未足多也壬
辰河南亡逃威于陳州州陷而卒享年六十有八娶室
同邑趙氏子男二人鎮字安卿鑄字伯祿先生嘗語之
曰鎮汝執余之鬯幹余之蠱鑄汝繼余之志述余之事
且禮罰醫藥不可忽禮以閑邪罰以厲行醫以攝生三
者修身之要安卿以先生之故學不為仕而史學淹長
工於詩與北平王鬱唱和甚有時名亦亡於陳伯禄舉
進士有聲場屋才幹通敏嘗為諸侯卿雖艱關百至益
能托大其家一女適同邑進士宋壽之男孫二曰大章
業進士大有尚幼丙辰春改葬先塋伯禄為經言先君
子墓宜有銘敢以累吾子經拜手曰斐文謏見不以為
辱又何敢辭乃序而系之銘曰
北風吹塵戈矛鬭紛先生胡為乎來不為千仞之鳳而
為大野之麟以道為裳以德為紳言中乎慮行中乎倫
不争尋常自同于隠淪潜以益振退而益尊不矜于文
惟德之純雖爾時而屯而以屈以伸業以傳諸人德以
貽厥孫與化同盡亦異乎無聞淮水湯湯瀹彼厚坤古
聖今賢何皆厄陳吾欲扣帝閽而真宰或嗔壊運構凶
玉石俱焚於乎先生有不死者存區區世塵又何足為
先生云
廣威將軍潞州錄事毛君墓誌銘(并序)
臨清毛氏在宋熙豐間成忠君瑜以力學起家一舉而
三子進士第蟬聯華胄德業相望郁為鼎族自宋迄金
百有餘年至廣威君而復以名節著終其令聞子孫蕃
衍而毛氏益大君諱某字伯朋曾大父瑜宋成忠郎大
父珣洎二弟評乙同登進士第終泗水令父大壯靖康
之亂徙大名金初仕為永年簿有惠政人以佛稱君資
孝謹介然有守嶷嶷樹立不畏義死不榮幸生每以名
節自期明昌中承父任五為監差而皆以課最聞赴靈
寶簿令有故去攝縣者幾二年髮櫛苗薅愛利浹足憲
司以廉能舉之方終更太夫人李氏訃至遂赴喪老幼
遮道號泣展轉攀送數十里不絶禫服向闋復丁永年
君憂大故疊複哀毁骨立言禮動禮未嘗少替大安初
北鄙用兵選授昌平軍資庫使未幾大敵至庫所貯犒
軍金帛億鉅萬姦人乘我師潰公為攘奪同官亦挾輕
貲以遯從者因以為言君厲聲曰不能守官無所逃責
又可乘君父之難為盜竊計以自利乎悖天負國禍累
子孫吾不為也貞祐初調潞州錄事待次于大名尹知
其才幹檄監漕赴燕都戒嚴乘輿遷汴河朔震蕩游騎
充斥道路阻絶篙工役徒蝟議曹逃君束之以法勉之
以義且戰且前糧饟竟達己亥冬十有二月丙申敵攻
府急尹委君計軍食而城已陷兵人脅君降君不為屈
曰余家世薦食國祿無所圖報國危而死分也又可偷
生耶兵人怒欲兵之君盛氣憤激義不受辱大叫觸牆
立致殞絶得年五十兵退葬之府城北三里吳莊原之
先塋累官廣威將軍夫人涿郡王氏泰和名臣翛然之
女孫封滎陽縣君與君同日遇害兵退遂祔焉子男四
人居謹明威將軍臨淮簿居政忠顯校尉魏縣五星鎮
酒監居仁進武校尉通許醋監既北渡以名德被徵參
陜右宣撫司事居喜早卒二女長適宣授千戸喬惟忠
次適順天路軍民萬戸張柔男孫三漸業進士渙澄皆
尚幼母弟二僖字仲和定遠大將軍渭南令儀字敬之
年未及君遲之數年竟同解而仕敬之既仕而數課殿
至於逮繋君每營援必令全釋君昆弟未嘗别籍丁壯
六七輩軍興選募良家子敬之一子被選時征人往往
陷沒其母行坐涕泣君憐之以己子代行人以為難能
二女及笄鄉里名門競求姻對君不許夫人問之故君
曰吾女若而人庸庸之徒何足辱之卒之兩婿皆開國
勲臣鏘鳳乘龍光賁外舍壬辰河南亡毛卒在汴居仁
白之張侯侯力出之護送北歸而為之保宥安集本支
滋蔓日益腴茂居仁以德度直諒與縉紳先生游為時
聘君方須不次之用諸孫嶄然露頭角伯仲祚胤曄曄
榮暢其增大門閥軼先德而霈遺澤也必矣成忠君之
志廣威君之義繼繼綿綿無窮巳乎歲丙辰將改葬公
夫人洎居仁請經為之誌經張侯之門下士也而與居
仁為道義交其敢辭序而誌之銘曰
先德以為基孝友以為資細謹以自治剛宏以自持突
兀瑰竒頓而欲施孰意其與之材而不與時金風告衰
日入崦嵫塌翼乎卑枝而莫能奮飛于嗟乎君古人與
期國步危而氣不危鼎命移而志不移崔嵬此心死生
以之與國俱死非死之私義烈在天子孫是貽碩大蕃
昌其為報也宜幽墟冥冥鑽石埋辭君義不可埋諸孫
其篤之
左副元帥祁陽賈侯神道碑銘(并序)
昔李廣數竒不侯及其卒識與不識皆為流涕太史公
謂桃李不言下自成蹊及傳大將軍青則以為有天幸
而功烈不與蓋論人者不以成敗顧材品之何如其得
失之輕重成就之淺深特係夫用與不用而已近世河
朔豪傑跨州連郡分民專土莫不自以為雄竒至論長
材偉人必以祁陽賈侯為稱首聞其薨噫嗚咄唶痛惜
不已蓋侯以布衣崛起而為一方之侯伯不為不偶位
侯伯者四十年不為不榮但其有戡定禍亂之略而未
賜以鈇鉞有弼成至治之器而不被以公衮有處劇弭
煩之智而不吏於輦轂有裕國阜民之術而不踐於會
府有斡旋造化之手而不典於機密可以表則一世冠
冕當代而不羽儀於朝廷之上所以有識之士重嘆恨
於英賢也侯諱輔字元德中山之祁人曾祖某皇祖某
皇考某皇妣李氏侯生六歲而孤養於舅氏佟之家自
知讀書卓犖山立沈鷙善射魁出輩行貞祐初將鄉兵
萬以功授祁之蒲隂尉尋遷為令土豪王知以賂領州
大為民害州人逐之推侯為守聞諸行臺遂授宣武將
軍祁州刺史時諸方州皆事屠并争地殺人不恤其民
且薦饑更相啖噬侯獨保境教之耕戰招徠四方賢士
制事約法故民得安堵兵食足餘而戰有功遷鎮國上
將軍遥領濬州防禦使仍知祁恒山公武仙時鎮真定
而挾智事詐跳梁跋扈憚侯膽略密令所親取侯侯挺
身逸州人從之遂歸國朝詔副萬戸張公領州如故居
無何仙窮䠞亦降時金源既棄河朔在所宼敓首鼠反
側侯將本兵略地所向克捷取慶都攻蠡吾還掇安平
取深州近右諸縣鼓城束鹿等望風降附於是踰滹沱
取冀州兵勢大振武義寧晉衡水饒陽皆下遂逼鎮定
而仙復叛去侯遂有鎮定東南諸郡萬戸張公開都元
帥府于滿城侯行元帥事於祁號南府祁南皆隸焉已
而從定山東屢立戰功遷左副元帥副張公開府于保
州築壘以合南北軍兩府諸城并為一道張公將兵在
外侯常居守故無巨細一决于侯乃鳩遺民寬賦租拔
猾梗剔姦蠧資糧日富士馬日盛春施秋殺恩威並著
黠守豪帥帖沮懾服於是有城數十地方千餘里節度
之州二刺史之州五勝兵數萬而戸不啻十餘萬西盡
常山之尾繞出鎮定左轉蜚狐之口東包河間出九河
南入糞野北盡涿易横絡上谷盧龍之塞而跨有燕趙
恒嶽之鎮有滹沱淶易之浸有桑麻魚鹽之利棗栗
五榖之饒金鐵纖纊之産河朔諸道車轍馬足皆出其
間四方之珍充羡而貨泉川流遂為一大都會汴梁亡
朝省名士五十餘人會于保下侯皆厚為資給盡禮延
待擢其英俊而加任使其耆德則事之由是四方賢士
翕然來歸冠佩藹然有平原稷下之盛故好賢之譽日
隆事之利病日益聞政化修明人有生賴既富而教駸
駸乎治平之世朝廷嘉之璽書褒贊賜以金符升州為府
錫名曰順天丞相耶律公致書稱述政績之美仍以詩
詠歌焉官制行宣授行軍千戸權順天河南等道軍民
萬戸自是聞望益重每國家有大號令及大更革諸侯
大會同必推侯為首俾應受焉侯思致周給嫻於辭令
條析誾誾聳動觀聽故所言無不允諾至於籍戸之式
頒之諸道子錢之蠧一本息止貸逋租薄重賦隂賜及
天下不可枚數朝廷欲使自諸侯入為卿士侯輒辭罷
燕京道最為攘劇號稱難治且與順天境土相呀大行
臺以詔旨命侯兼治之侯力辭不從遂聞諸朝以所佩
金符授其子文備令襲爵為行軍千戸復授侯金符與
之商處行臺事領順天等道如故歲甲寅諸侯會于朔
庭上必欲相侯而侯得疾不起内醫中使問視相望冬
十月戊戌薨于會享年六十有三上聞震悼曰朕方用
之而奪去遽邪乃賻廏馬五俾輿歸以葬乙夘春正月
庚辰葬于祁之東原先塋夫人安氏王氏祔焉子男六
人文備襲侯爵文兼襲祁州刺史行軍千戸文遠文進
蚤卒文慶文亮尚幼女五人長適行軍千戸劉克剛次
適參知政事王椅餘皆適名族男孫曰壽孫嗣侯之嫡
子也侯資瑰璋長八尺餘精偪老事志略深長望之儼
然而其中甚仁初籍戸詔驅掠者私其主侯之所有殆
數千人語之曰普天之下皆天民也吾可奴爾而獨良
吾乎吾若不德子孫覆亡不暇其能久有若屬乎悉籍
之為民其餘竒孤僮女數十侯一日謂其夫人曰是皆
良家子彼無父母則吾其父母也可辨其族姓比其年
質使各為伉儷乃為築室庀器具妝奩衣物置大會而
命之且為訓戒之辭間者皆惻然感泣及疾革又親書
券并其子息與故僕御十餘家皆使為良其仁隠如此
生平喜為學聚書數萬卷每令講讀必爇香北向而聽
之跼踖甚恭或勸之少安曰彼老佛者凡出一言則謂
之說法令人亟拜不巳今聞聖人之道敢不致敬乎尤
喜奬拔後進歲時諸生即賀侯輒先拜或止之曰天下
賤士久矣士不知自重亦久矣吾所以若是者示不敢
以位為貴使為士者知道之在已亦當自貴也常置金
帛於座右曰今河南新破衣冠狼狽吾必有以待遇每
戒門吏有來謁者雖當寢食少報則必倒屣出迎厚為
燕勞而重為資給其好賢如此晚年惟讀語孟曰是聖
賢傳心之要典而世謂之小經吾欲使與六經並為大
可乎又能重自克治嘗曰凡今諸侯馮藉兵亂殺戮之
餘以有今日曾作何等事業既享諸身又欲貽厥子孫
斯民何辜使汝世肆于上乎吾叨玷仕禄五十年矣刑
戮之間豈無過濫沒身而巳敢望其後哉其存心如此
當是之時諸鎮侯伯往往為嚚吏朋民牙角囓猘使長
貳侵官父子奪位而兄弟相吞偪刲剝黎庶行賂傾軋
至於破家赤族而不已故其兵民因以逃散困弊侯雖
嘗蒙讒間苐為隠忍至死不起訟則其惠賚州人甚厚
幸也嗚呼侯在州里則庇護惟謹而為良將帥收斥土
宇所當穿徹則為雄方伯撫存遺黎濟之以德則為循
良吏應變處劇創法立制則為材大夫樂賢下士為善
不倦則為賢諸侯就義棄利不貪寵榮忠於所事致死
不易則有古之遺直德澤在人益久益深死而不亡則
有古之遺愛方海宇横潰不資於人挺然自致恢宏正
大停滙淵博非豪傑之資有大過人者能若是乎惜乎
未盡其用而止於是也歲庚申經宣撫江淮至自武昌
嗣後某請碑諸神游之道某應之曰向在許洛聞諸父
師曰河朔兵亂而愛民好士者有祁陽賈帥焉則知侯
於童齔之時及其北渡館于侯門侯一見待以國士盡
以所藏書見付使之誦讀日夕周旋聞其論議見其施
設則知侯於問學之日侯之喪至自朔庭闔境士庶奔
走以逆自涿易抵深冀旁午五百餘里黎老扶杖坌土
衝雪塵壓髽素冰淚滿面崩塌號慟若喪所親嗟隠之
聲道路不絶比襄事凡十有五日奠祭者倚疊而哭之
無不盡哀某為誌文環視而泣者日數十百人有所謂
罷市而往弔鬻衣以致奠巷哭以過車者則又知侯德
澤之深也故叙其事而為之銘曰
三光五嶽之氣分天下無全材三綱五常之教廢天下
無實德嗟嗟賢侯元化之一間世炳虚萬夫之特精金
百鍊天下之利器良玉不琢天下之美質巍巍堂堂為
時而出乾坤破碎元氣湮塞溟涬茫昧滑泥沫漆盜販
髠黥蹀血吞食嗟嗟賢侯嶷然而立應龍騰驤捧天開
闢激水轉背垂雲矯翼廓清氛祲剷除荒棘連燕跨趙
大啟封域挈民囂爐置之凉寂我戰我守爾稼爾織瘡
殘痏餘始得蘇息如焦斯濡如槁斯植髮櫛苗薅去其
螟螣濯之以浹旬之雨膏之以三春之露動之以凱樂
之風晞之以陽和之日尋以富教歌謠盈溢桑麻垂蔭
山河改色不有君子其何以國曹子臧之守節孔文舉
之好士卓侯清淨之化寇君愛利之實嗟嗟賢侯乃見
古昔而止於斯莫不痛惜及門慟號行道隕泣大木斯
久中生蠧賊磊落瑰岸長材偉器不害其為明堂太室
矧夫斷金之義寧肯棄於鬼蜮伊祁之南滹沱之北邱
山巖巖豐碑抑抑大書特書萬代是式不朽惟德不在
兹石
公夫人毛氏墓銘
順天河南等路軍民萬戸宋亳道行軍總管張公其在
國朝樹元勲開帥閫分茅樹社傳之子孫者雖其英略
有以自致蓋得内外之助焉封之本根隠然啟土别作
一道跨有燕趙則左副元帥祁陽賈侯輔先後禦侮為
虎傅翼夾之以飛則行元帥涿郡喬侯惟忠智謀勇力
腹心爪牙戰功獨多則易州軍民總管何侯伯祥霽威
為和撫摩將校使盡死力屹為内主則公夫人毛氏也
賈侯三人者皆先公卒經皆文其碑經自弱冠館于公
門教授諸子者七年故受公夫人禮遇茂厚知其内行
為悉歲庚申經宣撫江淮至自武昌則公夫人巳薨矣
乃為文奠哭而其子某等致辭請銘經何敢辭按毛氏
周毛伯之胤北京臨清人宋熙豐間成忠君瑜以力學
起家一舉而三子進士第以迄于金遂為鼎族公夫人
泗水令珣之曾永平簿大壯之孫廣威將軍潞州錄事
伯朋之女大興尹明昌名臣涿郡王翛然之甥也既出
腴閱華胄而其少艾郁有貴氣與其姊皆及笄鄉里名
門競求姻對廣威府君皆不許曰吾二女若而人必配
豪傑靡靡庸壻何足辱之及北京陷張公納以為夫人
而其姊則配喬侯焉公夫人資婉淑明徹沈郁有策略
時門下將校百餘人多與公故等夷或刮金飲血之友
或布衣刎頸之交或擒獲屈膝虓勇之士或反覆變詐
姦宄之人皆方資之以為用而公以蓋世之氣事多闊
略且日鏖戰不暇存撫公夫人則勞來燠休之每詰旦
以醇酒數石置大銀甕中設金銀斗盌不置杯杓褰簾
徹幕撾鼓鳴笛命各劇飲置大胾不置挾恣其臠啖嘗
製錦紵絺繡美衣而時以公意賜之其戰而被傷者則
親飲之藥而為良劑傅之又各與膏腴田宅而時以珍
玩慰結其妻子故無不感悦盡力公常出征軍中府中
雖賈侯總統而於機要必取决焉經營比次嘗出資糧
馬仗以給公故公無内顧之憂而攻必獲戰必勝己亥
(以下闕文依明季本刊惜無善本補正姑闕疑仍舊以俟博識者)
已出教之書而勉以義故皆有成資喜為學隂陽圖傳
藥石之術老佛之書詩文之藝皆能究竟日讀佛書為
課焚香静坐澹然若與世遺者初自乙亥歲歸公己未
八月某日以疾薨于寢享年六十有二是月某日權厝
于府城東原一子某蚤卒二女長適喬侯之子琚幽閒
執禮有母氏之風賦詩彈琴窈窕物外人元内翰以其
姨女嘗與之號曰静華君次適易州太守郭某竊惟婦
德以順為正而不在於才故易曰坤道其順乎承天而
時行又曰在中饋無攸遂詩曰無非無儀惟酒食是議
無父母遺罹則不可有為其垂戒如此而春秋謂宋共
姬女而不婦易復謂其動也剛古今載籍殉夫訓子烈
然有為凡著名節者皆著于篇則與其有為以垂訓又
如此蓋以順為正不可有為者常也開國承家贊内叶
外紛拂而不失其操顛沛而不改其度卒能成大事業
有為而静專在焉則變也故正者德之本變者德之用
二者兼備公夫人有焉銘曰
高門夏屋兮婉娩周姬玉虹蟬聯兮光生門楣乘龍崛
起兮邦家之基宜爾室兮公之資室有閑兮孰敢嘻子
孫奕葉兮而乃棄而碧梧凋兮鳳于飛春風花落兮百
鳥悲素琴生塵兮褰繐帷老虎飲泣兮霜滿眉百城縞
素兮失壼儀長紼十里兮攀靈輀聲徹天兮淚成池其
德在人兮兹其可知中堂蕭條兮門慘悽覆玉盌兮反
金巵將士揮涕兮撫我其誰賓客掩袂兮吾將安歸松
搖搖兮柳依依魂一斷兮雞水湄西園月照兮西堂西
星為冠兮霞為衣玉女兩兩兮纏霜霓天外珮響兮鳴
珠璣香霧冉冉兮煙霏霏貞魂之來兮其惟此時
故易州等處軍民總管何侯神道碑銘(有序)
朔龍起陸真人時乘破蟄窟奮冰天而蜚其翻瀚海之
波濤震雪山之雷霆瑰厲日月推蕩風雲布為時雨轉
為陽春發育萬物作新生人雖曰聖神受命運會所屬
俾之立極垂統亦一時豪傑相與比佽基構鳩緝樹立
有以孱就者於燕趙之交崛起雄騖羽翼元臣開拓土
宇共成天功智計則策士勇力則名將慷慨服義忠於
所事千戸何侯有焉公諱伯祥字世麟易州淶水季路
里人曾大父泉大父國清世厚于德為鄉里望族父淵
材武善射智略沈勇貞祐初起家為義軍都統守清楊
口戍紫荆關阨上谷諸道濟流民還生口遏寇衝威惠
並著終于易州刺史母鄧氏州里名門以聖善稱侯資
夙成自童丱從其父勇不自制數嘗敵鋒輒執俘折馘
衆皆異之年十五事中都經略使苗道潤初道潤與其
副賈瑀有隙一日從數騎出瑀伏甲射之顛于道左從
者駭散侯獨下掖之道潤懣絶不能乘伏發前突侯奮
槍大呼殺數人賊乃遯去遂取道潤所佩金虎符以出
令疾足間道聞諸朝乃命易水公靖安民代道潤因事
之初侯之父嘗為山西賊所襲乃言諸靖侯與十二人
俱冒險捷出以復父仇殺掠數百里破靈丘奉聖安水
諸堡寨時年十有六衆以何郎目之是歲靖公薨侯以
符節歸今萬戸張公摧堅陷銳勇嘗冠軍張公愛其材
常置左右使之先後禦侮每戰輒與之俱侯亦以死力
自效迅厲穿徹所當無前時河朔既定惟保定王子昌
與信安張甫犄角為金守阻水出沒劫掠近右子昌貌
寢善戰軍中號為墓裏鬼為金經略使尤為驍跋萬戸
張公一日命侯取之侯厲水徑渡薄其城遂門焉格鬭
以入旋戰而出子昌窘甚攜其妾以遯侯追及之子昌
背左以射中侯貫手于槍乃拔矢舍槍縱所乘騎張空
拳而搏之生獲子昌及所佩金虎符偏裨數人束手就
命信安尋亦潰甫出奔河朔遂平西山諸砦餘寇所保
如軍市川姑姑堝紅花谷閃堂白虹野貍郎山等尤險
絶皆攻下之於是闢地千餘里取三十餘城南直滹沱
背盪幽陵西塞蜚狐之口東跳瀛博鷹揚虎踞隠然一
軍跨有燕趙歲壬辰從萬戸張公攻汴京拔洛陽圍歸
德破蔡滅金第功嘗第一歲甲午宋人畔盟大舉伐宋
從萬戸張公破漢東諸城屯曹武鎮侯將一軍於安陸
郢復沿江上下破三十餘湖得船數萬艘又破芭蕉望
鄉大洪諸寨馘虜萬計宋人出荆鄂選兵二萬救洪山
公逆戰破之獲統制路分等一十六人軍資器械不勝
計瞰臨江口有長驅之勢威震荆楚從攻光州帥拔都
軍二百先登破其外城遂急攻并其子城拔之會攻黃
州適有小舟來覘者萬戸張公曰是舟泛泛伺吾隙耳
必暮夜來攻不備必為所乘命侯伏甲赤壁下以待夜
二鼓果水陸俱出侯令其徒按槍箕踞俟其過中衝而
横擊之宋師大敗溺水者不勝計師還又拔張家砦俘
獲數萬大帥口温不花察罕等既厚賞拔且以其功聞
諸朝歲戊戍張公入覲陛奏曰臣之佐何某屢立戰功
宜加旌異乃賜宣命金符充易州等處行軍千戸兼軍
民總管仍賜廏馬錦衣金甲自是萬戸張公常命侯將
行營攝帥府事軍中府中事無大小一取决焉侯既佩
恩遇知無不言有所不合必犯顔以争萬戸張公之樹
元勲開帥閫兼統河南諸道鎮遏江淮侯之力為多歲
壬子將行營會諸軍南伐既入敵境而大帥以故自他
道遽還諸軍不之知也錯迕倉皇莫知所適至于江口
侯曰由所來而歸必為敵所遏不若出其不意深入巢
窟彼不我測乃可出也遂突戰旁出直抵司空寨寨宋
重兵所宿衆十餘萬逼寨而壁疏布營壘凌高伐木為
合圍攻取勢既夜命人為五竈火十炬選精銳設伏于
營之前後先據險要黎明令軍士盡行而後鼓敵下衆
來追伏發敵駭亂且疑其衆盛遂奔追擊大破之摩壘
而還轉鬭千餘里他軍不能歸者并護以出上聞之下
詔褒異賜白金五百兩歲巳未方以疾歸第今上南伐
詔侯參與帳前軍國事竒謀秘計多所獻納秋九月王
師渡江冬十月二日侯故疾復作壬寅終于鄂州江上
之滸黃洲春秋五十有七夫人郭氏萬戸張公之甥也
婉淑有禮中表推其賢子男二人長瑛襲行軍千戸先
後卒次瑋卓犖有父風孫德隆襲行軍千戸二女長適
鎮撫王林之子某次尚幼庚申春正月葬公于易州馬
頭砦麓之貯梁原既卒事其夫人及其孤與其將佐任
某等狀侯行請文諸神游之道某嘗館于萬戸張公之
門與侯游而莫逆故知侯為詳侯偉風儀善辭令膽力
拳勇輩行罕儔沈鷙有幾衡每戰輒先人而奪之心御
下嚴厲束之不少縦雖其同僚至出令臨陣必以聲色
威之渠亦慴服故攻必克而戰必勝疾惡尤甚面數其
姦而不靳通書傳大旨樂與士夫游謙抑藴藉不知其
為武人渡江之役與某會于武昌釃酒臨江跌宕懷古
論當世事從横無窮國家方將奄甸江淮混一區夏而
奪去之遽可哀也已既叙其事又繋之銘以寓哀文或
不死樹不朽云辭曰
大恒東馳直入海涯海山沈雄故其人似之趙韓王之
智曹武惠之賢照曜有宋亦如唐之山西歌謠慷慨借
交報仇流風至今豈惟昔時烈烈何侯乃今見之將門
出將而又過之童穉虎舉露食牛之氣終乘龍運有良
將之規目無全敵而能全師攻無堅對而能堅持握兵
之符發兵之機如脱兔與處女每紛紛而出竒晚節方
隆遽與世辭風蕭蕭兮易水湄壯士一去兮不復歸昔
人送荆卿吾以為侯悲
故中書令江淮京湖南北等路宣撫大使楊公
神道碑銘
皇朝誕膺天命奄征區夏經武海外既一再傳始究内
治用楊公為相與天下休息公乃恢張規模維繋綱紀
誅鉏兇渠愛養黎獻整領衣冠收藏典籍斯民得以迓
續遺命吾道賴以不亡天下復見中國之治繄公之力
焉公諱惟中字彦誠洪州人曾祖某皇祖某皇考某皆
用武貴金末公以孤童子事太宗自知讀書有膽略太
宗器之弱冠銜命使西域三十餘國宣暢威靈敷布條
要俾皆籍戸屬吏數年而歸乃有大用意廓出太子伐
宋命公於軍前行中書省克宋棗陽光化等軍光隋郢
復等州及襄陽德安府得名士數十人收集伊洛諸書
載送燕都立周子廟建太極書院俾師儒趙復等講授
公遂知性理學慨然欲以道濟天下耶律楚材罷遂以
公為中書令領省事太宗崩太后稱制公以一相負任
天下谷幽皇帝即位平陽道斷事官斜徹横恣不法詔
公宣慰公按誅之出一府繩擉莫不健其决金亡恒山
公武仙潰于鄧州其餘黨散入太原真定間據大明川
用金國開興年號衆至數萬出沒劫掠數千里詔會諸
道兵討之不克公仗節開諭降其渠帥其黨悉平憲宗
皇帝即位今上以太弟鎮金蓮川開府承制封拜奏公
為河南道經略使初滅金以監河橋萬戸劉福為河南
道總管盡有金源故地福貪鄙殘酷害虐遺民二十餘
年公至召福聽約束福畏公稱疾不至公命設大挺於
坐復召之使謂福曰爾不奉詔者吾以軍法行事福以
數千人執挺擁衛下車見公公即握大挺擊踣之方起
又連擊之福匍匐褫魄而去數日福死百姓鼓舞稱快
河南大治遷陜右四川宣撫大使以諸軍帥横侈病民
郭千戸者尤甚殺人之夫而奪其妻其子告公馘之以
徇關中肅然公語人曰吾非好殺國家綱紀不立致此
輩賊虐良民無所控告不去不仁何以為仁乎歲己未
今上總統東師奏公為江淮京湖南北等路宣撫大使
俾建行臺以先啟行宣布恩信蒙古漢軍諸帥並聽節
制師還冬十有二月某日薨于蔡州春秋五十有五公
相三君歷事四朝出入柄用者三十年天下畏其勇而
懷其仁夫人某氏一子某方為諸生受學以經公之同
僚上介請文其事經曰昔王儉碑褚淵張說碑姚崇同
僚故也矧公之德於斯民有功於中國甚厚幸哉可無
書乎序而銘之銘曰
赤氣竞天北屬斗尾殺伐用張貞人是啟太祖取之太
宗治之帳前異人去殺有時崑崙虞泉仗節而往飲馬
河源指揮酋長滔滔江漢伊洛淵源北面降敵遂傳中
原試可不違爰立作相始用漢人斯民有望化樞載轉
雷雨一新日出冰天萬象皆春乃宏三綱乃舉八柄噓
枯為生活我遺命天資嫉惡誅去三兇精金百鍊莫當
其鋒斯文不喪衣冠是賴又一太極天地不壞伊予何
人一旦佐公布宣王靈附鳳攀龍振旅凱入際會千載
年未中壽遽止于此德能及人施必在子刻詩貞珉以
召信史於千萬年公乃不死
河陽遯士苟君墓銘(有序)
中統元年持節使宋館儀貞者二年河陽苟宗道以門
生從行為行府都事治書狀都管二事繾綣淹抑日夕
相從一日書其先人之事以請曰不孝瞢昧不能備述
先德惟是先人之事所見聞者敢請一言半辭以賁冡
木余之先君子晚年與宗道之父游處里閈相得而甚
相洽也以余父之執且其子受學於余故嘗聞其論議
而見其梗概於治亂情偽靡不洞練而論皆腷臆蓋知
幾之士不犯難行而能遯世以保身者嗚呼乾坤龍戰
海宇横潰能為時而起樹勲名開治泰以濟斯人則可
也如其不能卷懷閉密不與時角以全其天亦可也不
然則冒難以進而不知止鮮不為暴虎馮河徒糜身於
世者君諱士忠字信之孟州河陽人金源末以貲食豪
鄉土知世將亂乃俠游京都結納豪右以觀時變及歸
而河朔已受兵矣州募民團守號義兵推君為都統保
青龍山時金遷汴限河以國流民南渡為北兵所擠而
阨于河孟津渡尤為要塞而津吏因緣為姦名為守法
而控勒納賄積流民數十萬蹈藉以死君謂其人曰是
不可坐視於是列津吏罪狀請於機察使而聞諸朝即
詔不拘常例命曰海放流民濟以全活歲壬辰河南亡
君知不可為乃散所保各歸鄉里兵鋒方南遂北首以
辟之居燕趙之間宣使老索來莅順天知其材欲引為
參佐力辭不就無何告訐蝟興更相誣陷往往破家惟
君獲免益稱疾不出二十餘年不視戸外以絶辟召或
者又欲相授遂稱疾篤舁歸河陽先世之未葬者皆為
遷祔其諸子昏配亦畢乃曰養生喪死餘無憾矣汝曹
有業足以樹立有田足以衣食我亦瞑於地下戊午春
二月己亥卒于河陽之沇河春秋五十有九從葬先塋
禮也同室劉氏雲中大姓也敬順不違克盡婦道二子
宗道宗禮宗道沈郁力學已為偉器宗禮材勉克家識
者皆謂能大其後矣作詩以告諸幽云
昔曾拔劍倚太行種花釃酒家河陽濡如裘馬年少場
南入鞏洛東汴梁任俠尚氣脩髯張四方有志歌慨慷
大河誰意忽褐裳沇濟一夜水滿箱沸鼎不敢還探湯
長材逸器都卷藏九牛欲挽從爾強欲我妄動君荒唐
落日倒景明榆桑桑梓奕奕生輝光始終全歸計亦良
有子有禄君不亡
陵川集卷三十五
