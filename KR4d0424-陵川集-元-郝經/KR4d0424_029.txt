陵川集卷二十九
元郝經撰
序
甲子集序
中統五年歲舍甲子秋七月有星孛於東方經時猶在
宋之儀真館仰而嘆曰我生之初是星沒焉金源氏滅
而為本朝今四十有二年矣星復出焉而越在他國其
能久於此乎遂束載警備於行槖中得弟彛庸軍史趙
文享書狀官苟宗道等所錄雜藁數帙惕焉有感於中
因自誦曰何兹生不辰之甚乎夫學所以為道非志於
文而已也德業積於内行實加於人而文章以為華爾
如景星慶雲日芒月采瑞太平光天下黼黻一世者也
今乃梗踣跋㚄自南而北自北而南蹂藉穢亂纏結氛
祲鬚髮野變形體道敝無一日之晏功業不建道德日
愧而徒區區於文字之末混淆於血肉之極輾轉於彗
孛之變入於罟擭陷穽而莫之出可為哀已豈天嗇於
彼祇令就於此乎遂畀宗道令整頓綴緝其詩傳春秋
集傳外傳原古錄通鑑書法三國條例等各自為一書
其諸史文雜著則類别為編為詩賦論說辨解書傳志
箴銘贊頌序記碑誌行狀哀辭祭文雜著錄宏辭表奏
使宋文移等類總為一集以其集於是年故以其年數
命之曰甲子集云夫甲者造物之始數之所由生也故
黃帝迎日推策而使太撓造焉以之統運會記歲月書
日時起消息正氣候定律歷故凡言年數者皆本焉絳
縣老人之對晉大夫是已余之生也在甲戌元末癸未
之季數往者順至於甲申又至於甲午又至於甲辰又
至於甲寅今又至於甲子幾一周焉蠱之繇曰先甲三
日後甲三日其彖曰終則有始天行也先夫甲者三焉
所以原其始也後夫甲者亦三焉所以要其終也天之
道如是况於人乎余之事業先夫甲以為始者則具夫
是矣其後夫甲以為終者則將本夫是以為始焉知來
者逆引而伸之則自甲戌之元復至甲子互為始終殆
無窮焉余得俛焉日以孳孳而已矣故自是集之外隨
年增入者皆繋之甲子云且甲者甲坼也物生之始也
子者滋也氣生之始也余今處於絶地天窮而人厄焉
窮則變變則通將如天地解而雷雨作百果草木皆甲
坼迴一氣於地中鼓萬物於天下雖明夷之闇不失箕
子之貞撲滅彗孛搯長庚之光焰以光旭日庶幾終至
於萬丈云六年夏五月陵川郝經序
原古錄序
中統七年春王正月猶在宋之儀真館十五日已未原
古錄成叙曰昊天有至文聖人有大經所以昭示道奥
發揮神藴經緯天地潤色皇度立我人極者也故自書
契以來載籍所著莫不以文稱天曰天文人曰人文堯
曰文思舜曰文明禹曰文命西伯曰文王周公曰文公
仲尼之以道自任也曰文王既沒文不在兹乎皆言文
而不及道則道即文也觀夫揭日月運寒暑翳雲霓幹
星漢組布綦列煥乎有文覆冒磨盪庶物出焉則天之
道可知矣載太華振河海敷原隰固谿壑涵負崛(音倔)岉
(音物)穆若有章發育蕃衍庶物生焉則地之道可知矣家
焉而生聚教肓國焉而經理安定耕鑿疆畛之有限宫
室車服之有數貴賤親疎之有叙爵禄上下之有分典
則采物粲然有法庶事治焉則人之道可知矣非是則
三極之道莫得而見也則文即道也道非文不著文非
道不生自有天地即有斯文所以為道之用而經因之
以立也故文之大端本於太極而經之法制成於聖人
天之文本然而固有矣其推步歷象始於黃帝而成於
堯於是乎履端舉正敬授人時而天之經立矣地之文
亦本然而固有矣其荒度疏治始於后土而成於禹於
是乎地平天成蒸民乃粒而地之經立矣人之文麗乎
兩間畀賦藴畜尤所固有也其裁成制作始於伏羲之
畫卦見於唐虞之傳心備於周公之制禮成於仲尼之
修經於是乎推本四象貫三為一盡兼天地之文元亨
利貞乾有四德直方大利坤有四體仁義禮智性有四
端易書詩春秋而人有四經萬世有統萬物有紀萬事
有制太極之統體昭著而道之大用無窮是以仲尼氏
沒大經與天地並為至文嶷為名教至於今而不可易
也雖駮雜於戰國火於秦黃老於漢佛於晉宋齊梁魏
周隋唐而大儒傑士相繼而出孟軻韓愈則浚源張本
雄辨力抵廓清禦侮接續正傳荀况董仲舒劉向揚雄
王通則著書立言尊王賤霸修仁明義表章儒學陳摶
周敦頤邵雍程灝程頤張載朱熹則根極致命盡性窮
理比象衍數直造聖地孔安國毛萇鄭玄何休王弼杜
預范寗孔穎達則掇拾補綴緯韋撥燼反復訓詁申明
經旨司馬遷班固荀悦陳壽干寶范曄沈約李延壽宋
祁則罔羅遺文抽閱秘記藻飾言動完具國典以為信
史樂毅張良賈誼汲黯蕭望之丙吉魏相袁安楊震李
固陳蕃孔融諸葛亮羊祜王導劉琨謝安王猛高允房
玄齡魏徵禇遂良狄仁傑姚崇宋璟張九齡顔真卿陸
贄權德輿裴度李德裕王朴竇儼趙普王旦寇凖吕夷
簡范仲淹韓琦文彦博富弼歐陽修司馬光則挺特瑰
偉神明博達剛大諒直閎肆尊顯佐王經世撥亂反正
以為事業戰國之莊周屈原宋玉商鞅韓非李斯漢之
鄒陽枚臯東方朔司馬相如王褒劉歆張衡崔瑗蔡邕
魏之曹植王粲陳琳阮籍嵇康晉之張華左思潘岳陸
機孫綽袁宏陶潛南北之謝靈運顔延之任昉鮑昭江
淹謝朓温子昇徐陵庾信薛道衡唐之陳子昂張說蘇
頲李白杜甫元結李華賈至楊炎常衮李翺皇甫湜劉
禹錫柳宗元白居易元孺牛僧稹皮日休杜牧陸龜蒙
司空圖宋之楊億王禹偁夏竦蘇洵曾鞏王安石蘇軾
蘇轍吕惠卿李清臣黃庭堅張耒秦觀晁無咎金源之
韓昉蔡珪党世傑趙渢王庭筠趙秉文李純甫雷淵麻
九疇則鼔吹風雅鋪張篇什藻飾綸綍列上書疏敷陳
利害詰竟論議雕繪華采&KR0008;琢章句搯抉造化窮極筆
力精覈義理照耀竹帛剸刻金石撼搖天地陵轢河山
剴切星斗推盪風雲震疊一世作為文章皆有書有集
有簡有策名家傳後於是大經之枝葉蔽蔭六合其穉
萌孫根籠絡八表源委波瀾放乎四海堯舜禹湯文武
周孔之緒闡焉而不墜道德仁義大中至正之理皭焉
而不昧男女夫婦父子君臣之倫截然而不亂禮樂刑
政文物聲明之典粲然而不亡中國四方剛柔燥濕之
俗判然而不雜彼異端邪說干時妨政喪心惑志者焉
能行胷臆於其間哉故斯文之大成大經之垂世名教
之立極仲尼之力也斯文之益大名教之不亡異端之
不害衆賢之功也自源徂流以求斯文之本必自大經
始遡流求源以徵斯文之迹衆賢之書不可廢也嗚呼
近世以來夸毗者不務實學骫骳蕪穢纖艷浮侈枵然
恣肆以古為野徼幸者干祿詭獲祇務速售破碎綴緝
無復統紀以正為左穿鑿者窮竒索隠嗜新歆異臨深
為高自以為得以訓傳為膚淺偽妄者談天說命立聖
遺世動關鬼神言涉造化以文章為末技誕幻者朋扇
異教剽飾虚偽欺世罔利詭譎深阻以吾道為土苴俾
大經淪棄斯文委地此原古之所以作也原古所以正
今也於是斷自先秦以及於今六經之本真子史之幾
衡諸家之要刪衆賢之傑作原於道德傳於義理合於
典則可以為法於後世者則並錄之其所作則各附於
其人其人則各附於其代其叙則各以其代為先後其
體則各附於其類以其皆本於經故各附於經如原序
論評辨說解問對難讀言語命十有四類皆義理之文
易之餘也故為易部國書詔赦冊文(哀諡冊告南郊昊天上帝封禪册)
制制策令教下記檄書疏表封事奏奏議牋啟狀奏記
彈章露布牒二十有三類皆辭命之文書之餘也故為
書部騷賦詩聯句樂府(樂章)歌行吟謠篇引詞曲長句雜
言律詩(絶句)十有五類皆篇什之文詩之餘也故為詩部
碑銘符命頌箴贊記紀傳志錄墓表墓銘墓碣墓誌(墳版)
(墓版權厝志誌文壙銘殯志歸祔誌遷祔志蓋石文墓塼記墳記葬誌)誄述行狀哀辭雜
文雜著二十類皆紀事之文春秋之餘也故為春秋部
凡四部七十有二類若干篇若干卷部為統論類為序
論目為斷論凡立說之異同命意之得失造道之淺深
致理之醇疵遣辭之工拙用字之當否制作之規模祖
述之宗趣機杼之疎密關鍵之開閤音韻之疾徐氣格
之高下章句之聲病麤鑿鉅細遠近鄙雅皆為論次本
之大經以求其原䆳古無上之面目太極造始之樞紐
鴻荒冲漠之兆朕渾淪灝渺之津涯死生終始之槖籥
隂陽鬼神之情狀穹象厚垠之端倪倫類事物之條貫
命性心跡之位置政典維綱之軌度治亂安危之運世
山嶽丘陵根柢之所繫江河湖海之所托雷霆風雨變
化之所起蟲魚草木生植之所因雲煙花鳥月露態度
之所極金璧珠貝錦綺光采之所發琴瑟鐘鼔磬管音
節之所契天球河圖大玉琬琰之秘藏布帛菽粟果菜
水火之日用衆人之所未睹天下之所共見搜抉振暴
羅列而進盡在目前非特以正今亦所以正昔庶幾先
賢之用心不為後世所誣仲尼之道家至日見牛童馬
走皆與斯文邪說無自而入大經業萬世名教垂百王
彼偽妄誕幻之徒不復敢以區區藝能視之而忽蔑也
或曰昔王通續經論者以為僭而自聖子是之作得無
似之乎曰夫經不刊之典也易本三皇書本五帝詩本
三王春秋本五伯故皇帝王伯為易之體虞夏商周為
書之體文武周召為詩之體齊楚秦晉為春秋之體前
乎犧炎則不足徵後乎桓文則不足法數千百年離為
四經混然天成不可加損不相參涉而無間斷後世雖
復有仲尼亦不能復為也况王通乎當偏駮之極壊亂
之餘而以私意效聖人贊易道續詩書修元經直以繼
夫經自以為仲尼復出是以謂之僭也今之所錄推廣
聖經之餘裔以為斯文之命脈爾古今文章皆經之所
出萬言千論不能有以外而莫能及焉為之羣分類聚
論定區别以稽其變益見經之大聖人不敢覬覦則尊
經也夫豈僭乎哉江淮荆湖南北等路宣撫使入宋國
國信使翰林侍讀學士郝經序
太極演總叙
天下之理一隠一顯而巳矣故其間有開閤之機總萃
之體變動之用布散之迹焉其始焉皆自夫隠而出也
其終也皆自夫顯而反也於是天下之理無滯無弊道
之大用全體旁行而不流確乎其不可拔而不易而易
行乎其間妙萬物而為神翕然而藏天地萬物無不隠
闢焉而生天地萬物無不顯一翕一闢一生一藏一隠
一顯所以為道所以為易所以為神天地萬物至今而
不窮至今而冥冥也至今而昭昭也是以聖人作易推
其隠者而為賾為密為幽為深為幾為微窮原築底而
無上反而為顯於是為太極推其顯者而為圖為畫為
卦為爻為象為數為辭為說亦窮原築底而無上復反
而為隠而止於太極故易之為書本末一隠顯太極則
其開闔之機也總萃之體也變動之用也布散之迹也
故道易神之藴奥皆具於太極而伏犧發之伏犧之圖
文王之卦周公之爻孔子之象皆自太極推出而孔子
獨為言之故易有太極而太極易之本也學易者必先
求其本本得而易道可求矣攝網者必提其綱衣裘者
必挈其領入室者必由其戶也由孔子而來言易者衆
矣開卷而便及乾坤直造犧文莫不忽恍茫漠以為高
深幽遠至簡至易者而以為至煩至難夫易成於四聖
人之手莫不先後相因伏犧演河圖文王演伏犧周公
演文王孔子演三聖後世之言易也則在夫孔子之後
矣故當由孔子之易以求三聖之易自流徂源由末及
本也孔子之易其彖象文言說卦序卦雜卦皆所以承
三聖人擴而充之也其繋辭上下探索犧文之前包舉
萬世之業其抉示道本挈舉易鈕轉幹神機推出兩儀
四象造起天地萬物則在夫易有太極之一言固當即
此以為學也知孔子之易則知三聖之易矣嘗聞之師
讀易者當先讀繋辭其次說卦序卦雜卦其次讀乾坤
二卦既精且熟然後讀屯蒙諸卦此學易之序也蓋意
言象數之本皆在於是矣故取太極一章以為學易之
標凖類繋辭文言說卦彖象之名義探諸太極之前而
演其隠徵諸太極之後而演其顯問津洙泗以及河洛
遍參諸儒庶幾數年之後可以學易觀道易神之髣髴
不失吾身之極焉故取道易神等二十三條為一類合
為一圖以示其序而各為之說謂為易道藴極演諸太
極之前者也其次取太極等六條為一類合為一圖以
示其序而各為之說謂為易有太極所以演太極也其
次取易書詩春秋論語大學中庸孟子名義人輿皇極
等凡二十四條為一類合為一圖以示其序而各為之
說謂為人道建極合隠顯而立極成易也其次分易為
四為伏犧易文王易周公易孔子易合為四聖易圖以
示其序而各為之說為之圖演太極之後所以成易者
也其次為孔門言易諸儒擬易傳註疏釋等類以為易
之支流餘裔見太極為易之用極盡而無極神而明之
存乎其人焉爾矣凡十類六十篇總謂之太極演云年
月日陵川郝經書於儀真新館
周易外傳序
孔子承三聖之易為之作傳凡道德之要性命之理幽
明之故死生之說天地人物之在夫意言象數之間者
莫不充周表著推致其極易於是乎集大成聖人大經
大法之原而不可加損焉蓋數聖人之制作孔子復以
聖述聖故也後之人德未至於聖欲以一已之見求夫
數大人之意雖敝精極神不免於猜揣料量之私不能
造夫真是或有見焉而不能純備斷然自作則違戾遠
甚是以紛紛藉藉至於今而不已也夫易聖人所以用
道之書也伏犧氏按圖畫卦以述道造書契以開斯文
之統歷數千百年至於黃帝堯舜氏而法制始備又歷
夏商千有餘年而文王受命作周重伏犧氏之卦繋之
辭而命之為易聖子周公心傳口授分其文而繋之辭
以斷其吉凶復六百有餘年而孔子出焉晚年讀易而
韋編三絶以求三聖之意於是退而修經推皇帝王伯
之世而本乎伏犧終於五霸列為四經而為易作傳尊
之為經以冠夫詩書春秋使天下萬世共用一道舉畫
前之固有重後之逆數造無窮之形器壊無窮之形器
而一易之用不可勝窮矣則伏犧氏述道文王述伏犧
周公述文王孔子述三聖世代相去若此其甚遠也聖
人之作若此其鮮也以聖述聖若此其恭也至孔子而
僅為成書猶以為書不盡言言不盡意加我數年五十
以學易可以無大過則易之大不能一聖人當一世而
為之必數聖人數十百世而僅成以孔子之聖不敢自
作曲為之述而猶以為未既盡而懼或有過後之人乃
欲以一已之私遽述數千載之德業四聖人之能事又
輙自作為不亦難矣哉且自孔子沒曾子子思孟子得
其傳而著之書雖皆易道而不及易中一言繼而火於
秦雖幸而以卜筮之故易之書獨存天下之人祇以卜
筮視之而其道不明也漢興言易自田何本其所自謂
孔子授之商瞿子木而授受及何何為傳數篇而不傳
自是學各專門原遠而末益分矣揚雄之學最為深到
凖易作玄而不述易道東觀學者雖盛而祇為傳註之
學亦各專門自私而明夫易道者亦鮮魏正始間王弼
以二漢之學為之註唐世以為至當而孔穎達為之疏
學者至今宗之殆亦專門之學也寥寥千載竟無聖人
而述聖人家異傳人異義易道不可復聞矣故王通謂
九師興而易道微三傳作而春秋散惡其私而專專而
分分而異卒使聖人之意不可得而見也宋興大儒輩
出莫不以闡明易道為巳任於是華山陳摶肇開宗統
而濂溪周敦頤西都邵雍遠探羲文周孔之業推演意
言象數之本至侍講程頤大變傳註為易作傳直造先
秦布武聖門其諸師友更唱迭和易道幾明今二百有
餘年矣學者復各擅其師傳立論馳說求新角竒誕夸
而自聖言義理者不及象數象數者不及義理又往往
雜入偏駮小數異端曲學周邵程氏之學復昧沒而不
明其誚王弼蔑正義厚誣妄訾悖理傷道者不可勝紀
又甚於專門之弊矣反復壊爛遂至此極世代如是之
遠聖人不作如是之久蠧食穿鑿如是之衆且多也又
豈一人之專見臆戾所能蔽之哉則聖人之意終不可
得而見矣竊嘗以為後世雖無大聖人兼綜諸聖以述
夫聖如孔子之集大成苟不以一人自私曲學自蔽專
門自聖削去畦町沒夷滋蔓排斥一我開示公道合漢
魏唐宋諸儒之學順考其往逆徵其來積數千百年之
學問數十百人之能事契其所見會其所得合天下以
一心通天下以一理貫古今以一易聖一而後世百之
聖十而後世千之遡流求原問津以濟乎道則亦庶乎
其可也故不自揆嘗欲論次孔子以來述易而有合於
聖人者纂為一書而未能也中統元年詔經持節使宋
宋人館於儀真留而不遣五六年間頗得肆意經傳及
被刦殺出居别室益曠寂無事乃據所有書及故所記
憶者自孔子以來迄於今凡訓詁論說諸所註釋覈其
至精去其重複義理象數兼采並載巨細不遺不徵其
人惟是是與各以世代第其先後凡諸經傳子史百氏
易之自出而不謬聖人必當關涉引用者亦各依世次
編入其流入老佛異端曲說非聖人意者則盡刊黜夫
漢魏傳註之學則至於魏王氏唐宋論議之學則至於
宋程氏故備錄二氏以為諸家折衷經有所見聞者則
彌縫其闕而要終之且徵之歷代之得失以為易之事
業窮源極委致諸道易神之本然以為一經之綱領疑
而不可固必者則存而弗論以俟能者積成八十卷旁
搜遠蹈創圖立說為太極演二十卷申明列聖及諸儒
餘意共為一百卷易之成俶落周世謂之周易近世或
單稱易及大易等以為題而不言周有未當言者故仍
稱周易孔子為經作傳既謂之傳矣後之人復為傳註
則皆傳外之傳也故曰為外傳且示不敢自同於聖人
之作也然亦未敢自為成書後來繼今或别有所得當
復增入云九年春正月立春日郝經序
續後漢書序
漢建安末曹氏廢漢自立稱魏孫氏據江左僭號稱吳
昭烈以宗子繼漢即位於蜀討賊恢復卒莫能相一而
折入於晉晉平陽侯相陳壽故漢吏也漢亡仕晉作三
國志以曹氏繼漢而不與昭烈稱之曰蜀鄙為偏霸僭
偽於是統體不正大義不明紊其綱維故稱號論議皆
失其正哀帝時滎陽太守習鑿齒著漢晉春秋謂三國
蜀以宗室為正魏雖受漢禪晉尚為纂逆蜀平而漢始
亡上疏請越魏繼漢以正統體不用宋元嘉中文帝詔
中書侍郎裴松之采三國異同凡數十家以註壽書補
其闕漏辨其舛錯績力雖勤而亦不能更正統體歷南
北隋唐五季七百有餘歲列諸三史之後不復議為也
宋丞相司馬光作通鑑始更蜀曰漢仍以魏紀事而昭
烈為僭偽至晦庵先生朱熹為通鑑作綱目黜魏而以
昭烈章武之元繼漢統體始正矣然而本史正文猶用
壽書經嘗聞縉紳先生餘論謂壽書必當改作竊有志
焉及先人臨終復者遺命斷欲為之事梗不能中統元
年詔經持節使宋告登寶位通好弭兵宋人館留儀真
不令進退束臂抱節無所營為乃破藁發凡起漢終晉
立限斷條目以更壽書乃作表記傳錄諸序議贊十二
年夏五月令伴使西珪借書於兩淮制使印應雷得二
漢三國晉書遂作正史以裴註之異同通鑑之去取綱
目之義例參較刊定歸於詳實以昭烈纂承漢統魏吳
為僭偽十三年冬十月書成年表一卷帝紀二卷列傳
七十九卷錄八卷共九十卷别為一百三十卷號曰續
後漢書奮昭烈之幽光揭孔明之盛心祛曹丕之鬼蜮
破懿昭之城府明道術闢異端辨姦邪表風節甄義烈
核正偽曲折隠奥傳之義理徵之典則而原於道德推
本六經之初苴補三史之後千載之蔽一旦廓然矣古
之為書大抵聖賢道否發憤而作屈平離騷馬遷史記
皆是也然皆曀昧一時流光百世故韓愈謂以彼較此
孰得孰失今拘幽之極而集是蓋亦失中之得古人之
志也嗚呼安得復於先君而告卒事乎十有五日庚子
具位陵川郝經序
玉衡真觀序
人並天地為三極其為道則一凡義理象數皆所固有
學必周知然後為至已是以聖人仰觀俯察範圍曲成
推步占候以為大法著之詩書六藝謂夫人而所當知
也故自天子至於列國各有官守以世其業其法家至
日見猶夫土田疆理州閭井邑人能道之於是一世之
人莫不知天祇畏奉事恐懼修省通三極為一敬貫萬
變為一誠天命不違人心人事合於天道天與人一純
而無間所以為二帝三王之世也及周之衰如螮蝀巷
伯大東定之方中漸漸之石等作皆細民宦寺役徒之
辭亦能言天以為風其列國名卿賢大夫于變異之際
道其所以然言君而迪畏乎天如禆竈梓慎萇弘晏嬰
往往有之仲尼之門顔閔而下七十子三千之徒問學
之際一不及曾子子思孟子著書難疑答問而亦弗及
皆知其法以為常事置而弗論文武之道在人而先王
之澤未斬也至戰國縱横異端並起道厖術雜莫不以
人勝天天人始二視天夢夢于巳無與放辟邪侈無所
顧忌怪異疊出不知警懼益殺人以逞卒皆大亂亡滅
其遺書古法或有知者如子韋唐昧尹臯甘公石申吕
不韋各專門名家無復大聖大賢之能事一世之通學
為隂陽數術之流矣然賴數子傳其緒業漢興學者得
以尋繹於是張蒼司馬談及子遷鄧平唐都落下閎董
仲舒劉向揚雄班固馬續張衡鄭玄劉洪譙周皆著書
推衍而翼奉李尋谷永蘇竟郎顗襄楷蔡邕于昏君亂
朝横身論列壓之以天懼之以禍使聞者奪氣流汗謂
之天諫大有功于漢室于是四百年間復知畏天有三
代之風焉南北七代其太史多能占測以言休咎儒者
則猶有崔浩高允漢氏之遺烈也隋唐以來學者以為
異端謏(音小)道而恥言之其星翁歷史列于有司備員而
已復設私習天文之禁使天子至於庶民皆戴天而不
知所以為天至有謂天變不足畏者于是三代二漢之
學絶矣經自知讀書即嗜天官學常欲纂古遺法以合
天人求其所以然畏法律禁忌而不敢為今上即位之
元年詔經持節使宋告登寶位通好弭兵宋人館留儀
真積年不遣曠寂無聊乃改修陳承祚三國志至為八
錄推本六經三傳諸子史自漢魏晉隋唐諸天官書志
及所齎宋金源氏與本朝燕都臺司秘書為歷象錄具
述歷代星歷傳之以理既成書狀官苟宗道為之音註
請别為一書乃更論次復加損益益之以圖象細行歷
變異事應等類凡十二卷名曰玉衡真觀天地之道真
觀者在璿璣玉衡所以觀之也拘幽之中仰視片天十
餘年間凡天地日星之變徵之於書若合符節嗚呼安
得弛習天之禁以是進讀於人君傳之學者使天下後
世復盡知畏天哉中統十四年癸酉六月十五日丙申
具位陵川郝經序
變異事應序
孔子作春秋書日食地震星變議而不辨故不言其事
應至左氏作傳始具載占侯之辭與其事應于是史記
漢書歷代諸志皆宗其法事與變符而象占有徵矣夫
人之善惡兆乎思慮必動乎四體而其憂喜必徵於聲
色見於氣貌藴於内則必發於外而不能掩况事變之
大者乎將有大故隂幾沈潛而鬼神已知其氣焰朕兆
必見於天不能恐懼修省以圖消弭則事必效而無及
矣嚴哉懍懍乎天人之際甚可畏也君子所以懲忿窒
慾慎獨而戒於屋漏絶惡於未萌弭變於幾先也邵康
節曰思慮未發鬼神莫知不由乎我更由乎誰思慮之
先藏密之地閑邪存誠可不務乎故修省於無變之時
者上也遭變而修省者次也事變尋至而不悟者刑戮
之民也紀變異徵事應布列簡牘以詔以告其扶助道
教至班固漢志曰古歷五星之推亡逆行者至甘氏石
氏經以熒惑太白為有逆行夫歷者正行也古者天下
太平五星循度亡有逆順日不食朔月不食望自周室
衰亂臣賊子師旅數起刑罰失中雖其亡亂臣賊子師
旅之變内臣猶不治四夷猶不服兵革猶不寢刑罰猶
不錯故二星與月為之失度三變常見及有亂臣賊子
伏屍流血之兵大變乃出甘石氏見其常然因以為紀
皆非正行也劉向亦言日月食及五星逆行非太平之
常自周以來人事亂故天文應之遂變耳是殆不然夫
有人事即有天變雖聖王在位極治之世不免於疾病
憂戚死喪誅罰更革廢置予奪征討而天地日星亦不
無崩震鳴裂薄食移徙飛流逆順伏見犯守苐治世鮮
而小亂世多而大耳以黃帝堯舜禹湯文武周公之治
亦有征伐戰鬭流放誅殛拘幽誣誚叛逆崩殂之事其
九年之水七年之旱桑糓共生大風拔木等亦書于策
豈天地無變二星不逆行乎且仰觀俯察推測占稽皆
聖賢之能事其書之必備苐以秦人焚滅典籍二帝三
王之簡策暨西周之行事皆沒而不得聞故其變于事
不可徵也賴孔子作春秋左氏為春秋作内外傳東都
以來纔見一二變應可得而述固向據之遂為周衰日
月始食五星始逆行甘石所紀非正豈通識哉今據春
秋左氏傳國語託始於周幽王據史記二漢書三國志
晉書終於晉恭帝宋高祖之簒上記其變下列其事各
别為章凡一千一百六十九年君臣父子之間中國外
域之際兵戎之起誅殺之行崩薨之象簒弒之端僭叛
之由割裂之勢專擅之故亂亡之本自王而霸自霸而
雜日流日下兆變於上應之於下者亦巳備極姑為占
候之案其占法已各具經星緯曜諸星氣本宫下故皆
略而不書
陵川集卷二十九
