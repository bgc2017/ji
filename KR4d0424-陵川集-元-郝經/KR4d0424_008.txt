陵川集卷八
元郝經撰
歌詩
白溝行
西風易水長城道老濘查牙馬頻倒岸淺橋横路欲平
重向荒寒問遺老易水南邊是白溝北人為界海東頭
石郎作帝從珂敗便割燕雲十六州世宗恰得關南死
點檢陳橋作天子漢兒不復見中原當日禍基元在此
溝上殘城有遺堞歲歲遼人來把截酒酣踏背上馬行
彎弧更射溝南月孫男北渡不敢看道君一向何曾還
誰知二百年冤孽移在江淮蜀漢間歲久河乾骨仍滿
流禍無窮都不管晉家日月豈能長當時歷數從頭短
日暮途窮更著鞭百年遺恨入荒煙九原重怨桑維翰
五季那知魯仲連只向河東作留守奉詔移官亦何疚
稱臣呼父古所無石郎至今有遺臭
賢臺行(古黃金臺也土人稱為賢臺)
高臺突兀燕山碧黃金泥多土猶溼曉日曈曨赤羽旗
燕王北面親前席費盡黃金臺始成一朝拜隗人盡驚
誰知平地幾層土中有全齊七十城禮賢復讐燕始霸
遂與諸侯雄並駕七百年來不用兵一戰轟然駭天下
二城未了昭王殂火牛突出騎刦誅臺上黃金少顔色
惠王空讀樂毅書古來燕趙多竒士用舍中間定興廢
還聞趙括代廉頗敗國亡家等兒戲燕子城南知幾年
臺平樹老漫荒煙莫言騏驥能千里秪重黃金不重賢
古菱花鏡詞
燧人燒殺太古月化為片銅藏死魄噎光沈曜解反照
黑潭萬丈生虚白蛟龍遯去不敢藏高秋無波更澄徹
徑圍數尺透膽寒一身忽入空明穴背紐深嵌邊如刀
週圍菱花纏枝葉毫髮縈回印水紋朱砂翡翠編鱗甲
不知世上幾千年依舊團圞無壞缺百煉得道遂不化
又作鑪中一太極寢揚寧陋各成形焉用區區強裝貼
一略精神隨臭腐眼前脂粉墓中血菱花鏡裏都無物
瑩净圓平本顔色等閒棄擲漬苔蘚未免昏翳人不識
忽為磨洗開玉井孤電繞手明月璧蔀屋褰開有神物
挂向青天照白日皦然盡見不欺人魑魅魍魎焉敢出
壽福蓮花空自名不須倒影尤竒絶
藜杖行(家君命作)
荒藜一兩青墻隅數莖拗深勢扶疎柯葉張磔忽過墻
赤絲綰結綠珊瑚雨餘霜重凋傷後瑩節高肥榦枯瘦
斷截為杖勁且堅黃玉壓手光欲透更將月漬晞朝暾
潤滑隠隠分細紋家君垂老添數僕馮藉看月復穿雲
倚牀半夜風雨怒只恐飛騰作龍去乃為作詩重相告
從臾少陵桃杖句天生此杖向吾家再起衰宗振國華
會當拄到太行頂指點千年墓上花剗除蕪穢重灑掃
横膝琅琅過庭教搘傾拄壞植孔孟永使子孫扶聖道
蔡江月歌
郎山五季稱孫姑兵家洞逹握化樞遂令方諫擁節旄
南振趙魏北燕都爾來燕南道術高往往卓犖動星閭
晚金乃有蔡江月採桑神授青衣書歸來了髮辭姑嫜
脱去帉帨投釵梳便向牀頭尋紙筆揮灑萬字紛瓊琚
夫婿瞠視不敢詰隣里環矚皆駭吁為言諸人當避兵
西山岡頭是我居未幾雲衆四遠集豪傑望風皆奔趨
指授方略無不中權謀每笑孫吳疎嘗將勲業論諸將
指示張公都不如名高兩受紫泥詔道重六屈金虎符
(留道澗賈瑀靖安民張甫武仙今萬戶張公皆嘗師事之金宣宗下詔賜號江月真人)事平笑傲
作天仙綠眉粉面堆翠鈿絳襦青帔玉冠佩插花吟諷
香雲纏繡帷深處說黃庭碧桃隠映燒丹煙篇章不似
婦人語磊落見道參幽玄異人異事會當傳為學韓公
稱道謝自然誰與刻向西郎巔姑姑堝(音戈)邊玉劍前
天賜夫人詞
八月十五雙星會佳婦佳兒好婚對玉波冷浸芙蓉城
花月搖光照金翠黑風當筵滅紅燭一朵仙桃降天外
梁家有子是新郎芊氏忽從鍾建背負來燈下驚鬼物
雲鬢欹斜倒冠佩四肢紅玉軟無力夢斷春閨半酣醉
須臾舉目視傍人衣服不同言語異自說成都五千里
恍惚不知來此際玉容寂寞小山顰俛首無言兩行淚
甘心與作梁家婦詔起高門牓天賜幾年夫婿作相公
滿眼兒孫盡朝貴須知伉儷有緣分富者莫求貧莫棄
望夫山頭更賦白頭吟要作夫妻豈天意君看符氏與
薄姬關繫數朝天子事
綠珠詞
石郎癡騃誇多財三斛明珠買禍胎墜樓獨有一綠珠
綠珠不負三斛珠君不見息媯無言生成王西施歌舞
向五湖水流花落金谷園土花零亂埋花鈿娼女笑殺
真女憐欲著明珠三百斛金谷園中買玉谷
朝雲詞
章惇不愛東坡睡再著罪名投海外骨肉故舊但哭送
朝雲請行了無畏朝為行雲暮為雨朝朝暮暮珠厓下
為憐國士奉巾櫛秃髮無眉都不顧海南又甚大法場
春淺愁深不可當一夜東風掃落花為賦海棠空斷腸
三作埋文盛德事掩淚無言誌王氏文正清獻及張公
地底雄文還有四君不見世間多少迴頭人舊花摘却
繫新帬癡哥癡哥笑朝雲翻手覆手江上雲
讀鄉先生劉景玄碑
太行元氣果不死弊世有此魁傑士胷中羅列世間書
泛異窮竒無不至嘗借莊周十日還成誦未嘗遺一字
萬言默識殆片時記問區區總餘事詩文清雄簡且高
闊步不讓坡谷豪散談四座誰敢言横膝搖吻獨滔滔
未見皆如汲冡竹劃開砉若并州刀超遙孤風送行雲
爽朗夜月虚秋濤初欲有為下天井寡鶴遂把霜毛整
時危事去可傍人清露滿天還自警終不一到當塗門
回視俗子徒紛紛洛城西南有佳處竹間水遶梅花村
此中儘可嚼佳句笑傲煙霞有深趣著書藏山不示人
坐看石田生老樹九臯清唳誰不聞海内至今揚清芬
鄉閭晚生不及見掩淚空讀遺山文
讀麻徵君遺文
太初百煉透光鏡突兀心魄無氛埃神姦遯伏徹膽寒
日月分曜乾坤開一詩拈出託怪銅挂向青天白玉臺
陋儒效顰不敢視一世盡服瑰竒才予時髫童誦黃口
似為古人今未有忽從亂後得遺文磊落從横百餘首
就中不獨此篇竒黃金滿籯珠滿斗高古遠探秦漢前
奥雅要繼詩書後正大初從孟及韓新澁却將韓變柳
金源百年富詩文伊洛一𣲖獨徵君說易不肯坐臯比
公卿大夫日盈門工夫詣理全道技日薄崦嵫終隠淪
嗚呼一鏡&KR1089;渺茫血食肉漬莓苔昏我欲重磨扣帝閽
虎豹呵禦不得聞魑魅魍魎忽成羣
湖水來
枯風怒遏長川迴兩湖五月生黃埃水晶宫碎洲渚出
昆明老火飛狂灰魚龍錯落半生死乾坤枯槁無雲雷
海鯨怒抉海眼破濤頭一箭湖水來新聲汨汨入黑壤
寒虹矯矯收蒼霾鷗鳥静盡波不起澄清無瑕玉鏡開
浮光四動青雲第倒影半浸黃金臺何當乘興呼太白
棹歌長入琉璃堆滿船明月露華冷翠綃銀管飛瓊杯
梨花曲
春風羅綺傾城出踏破一川生恨綠競堆芳樹占春光
海棠癡睡夭桃俗梨花兩株最幽妍姑射風神素娥骨
微光半展兩三葉弱蒂相扶生一簇膩粉攅攅青淡淡
纖纖翡翠輕輕玉開樽徹幕對芳姿一時英俊皆潘陸
辭鋒席上戰珠璣談藪胷中湧川谷肝腸爛漫發天藏
滔滔濯洗澆醽醁虹霓萬丈氣相許削去町畦開窘束
或如磊磊搖孤松或似森森掃秋竹或如赤驥奔長風
或似蒼虬起幽窟歡成氣合花亦喜舞殺微風香蔌蔌
疎隂浮動酒杯中一吸霜魂清滿腹綠鶯飛來隔花語
花間似聽飛瓊曲卑枝拂面不忍折醉眼高横看不足
所恨此花不解語與說瑶池舊追逐又恨此花不解飲
共醉廣寒宫内宿最憐人散月玲瓏玉容寂寞還幽獨
題琴戚先生畫像
齊人善瑟王好竽逵也豈效伶人趨歸來坐石樓長裾
突兀天地為蘧廬王門有路多塵土封豕磨牙鬭虓虎
何如此曲不須彈風入長松鳴太古
聽角行(贈漢上趙丈仁甫)
疎星澹不芒破月冷無色千年塞下曲忽向窗中得當
空勁作六龍嘶四海一聲天地寂長呼渺渺振長風引
起浮雲却無力此聲誰謂非惡聲借問何人有長策漢
家有客北海北節毛落盡頭毛白聽此空令雙淚垂中
原雁斷無消息南枝越鳥莫驚飛牢落天涯永相失江
上舊梅花今夜落誰家樓頭有恨知何事牽住青空幾
縷霞
蜀亡嘆贈眉山唐仲明
子規啼缺峩嵋月嘉陵江中半江血青天蜀道為坦途
馬蹄蹴落隂山雪芙蓉城碎朔風急虓虎磨牙綺羅穴
不識兵戈三百年疊鼓一聲肝膽裂小臣鬭死尚南首
大臣見殺猶望闕漢家陽九厄再逢忽焉王氣西南絶
孔明廟前老柏死四賢堂上英靈滅愁雲深連白帝城
哀湍遠瀉瞿塘峽坡仙玉里子西孫挺身北走來中原
峩&KR2144;秋色横眉宇骯&KR1507;獨倚燕市門時望蘇樓一迴首
漠漠萬里煙塵昏古言蜀險甲天下一夫扞禦足成霸
前劉後李王復孟虎視中原雄並駕于今底事谷為陵
錦城萬里趨龍庭當時不與秦塞通一天自可延千齡
吾子莫漫嗟飄零厲階權輿實五丁(仲明初被俘鬻於燕市自言子西孫)
(且道陳侍郎被執不屈朝服望闕自盡賢王課端為立祠事安陸趙仁甫作疏鳩貲贖之疏中有云錦江秀色)
(都為巴蜀之蕭條玉壘浮雲盡入峩嵋之悲慘余讀而傷之故作蜀亡嘆畀仲明為行劵云)
西郎吟(上左副賈侯)
西郎峩峩秋凌空萬壑秋氣丹霄通翠蟠燕趙一千里
蒼束刀巖十二峯壁立不讓恒山雄顔行欲過東海東
老鷹南來駕黃隼結巢便入山靈宫羽毛不鎩爪距禿
肅雲慘月驚長風巨靈雖為重御護湫穴幾為脩蛇訌
(音洪)相君巖巖西郎秀夀與西郎高不朽老鷹黃隼正吾
儕亦賴恩靈庇黃口黃金臺上秋風高會當凌風快鴻
毛為公摶擊敺雲䬞
懷素青帘鬭將二帖歌
青布高垂誇美酒醉僧扶書賖幾斗朝朝挂向長安市
行人看書不飲酒唐家既滅酒家亡青帘草聖千載後
瀚海西邊唐將鬭將軍揮戈虜連彀當時本自說戰功
却使醉僧誇好手筆勢更比青帘雄常山長蛇救尾首
賈侯愛玩看不休不肯插向萬卷樓壁間一雙岳湛璧
灑落神俊懸清秋見我酒酣使題評快飲數鍾澆枯喉
為說草書秦漢間變出楷隸蓋有由但存妙處遺土苴
縱筆自如成鎖鈎大巧既窮出大拙作者每向無心求
所以顛張醉素嗜酒能出竒放浪縱恣隘九州天矯騰
蛟龍峻利森戈矛婀娜春樹花蕭颯秋江鷗兔起復鶻
落雲行溪水流神聚精不散抉怪還撐幽都非有意舉
自然所以超凡入聖直與造化侔陶然以酒寓天趣一
著直在最上頭莫言只作醉僧圖君未得醉方隠憂一
身纏縛萬古愁焉能浩浩復悠悠侯乃大笑言君更飲
數甌壁間又添珠一斛三帖使我子孫收
再飲陵山春
滿城山城好風土土厚人淳樹木古陵山倒壓西南城
山泉白重如鍾乳山家釀作陵山春春波滉瀁紅蓮府
朝朝撾鼓獻大捷醉殺張公萬貔虎予年甫童監㩁酤
直向山根置官務涸泉為酒酒如泉潮沸雲蒸日傾注
撥開醅面漲霞腴輕膩鵝黃湛玉湖石泥大白不動聲
米脂浮顆泛金酥清香插腦甚酷烈冷飲頓覺詩腸熱
萬卷強將一斗澆春入四肢紅兩頰詩腸自此為酒海
痛飲高歌忽千載昨來夜燕秋月堂風味依然渾不改
只無山色與泉聲滿耳笙歌不欲聽何當揭瓮看濁清
一吸春泉快渴鯨不須注金仍注瓦醉卧婆娑古槐下
長歌哀李長吉
元和比出屠龍客三斷韋編兩毛白黃塵草樹徒紛紼
幾人探得神仙格青衣小兒下玉京滿天星斗兩手摘
胷中旁魄銀河湧驅出鱣鯨嗔霜雪逸氣似與秋天杳
辭鋒忽劃青雲裂剸空一劍斷晴霓齊梁妖孽皆泣血
上帝俄驚久不來恐向塵寰覆迷轍赤虬嘶入造化窟
千丈虹光遶明月人間不復見竒才白玉樓頭耿孤潔
自此雄文價益高翠華灼爍紫霓掣我生不幸不同時
安得從衡騖清絶思君岳岳矯首立扣破玄關天地寂
忽驚鳳鳥入寥廓恍惚渾疑見顔色車聲嘒管縹緲間
亂霞顛倒無蹤跡六龍驤翼夾秋日神鼎俄空鉉華碧
丹霄盤礴冠元精縱有新詩招不得煙凄凄兮鎖瑤臺
望王孫兮去未迴瑛瑛玉樹生瑤階有瑶花兮花不開
仰天三嘆天無語萬里長風酒一杯
壽元内翰
秋風䬃䬃吹庭梧長庚吐焰横太虚遺山先生曳長裾
醉鞭黃鵠來天隅蹴開化窟肆搜取玉斗倒瀉明月珠
九原呼屈原底事為焦枯青雲問李白佳句今何如百
年元氣一杯酒千丈光輝萬卷書高卧一曲歌聲價百
硨磲雲璈宫徵奏玉宇春鶯花柳鳴天衢惜哉時不與
命偶西周削弱為東都明堂一柱入樵採安得致主為
唐虞遺山山頭有舊廬歸來亦足為歡娛既有墮地風
雲之驪駒又有竹花弄語之鵷雛仰天一笑萬事足倒
騎箕尾遊蓬壺
辨磨甘露碑
國賊反城自為功萬段不足仍推崇勒文訟德召學士
滹南先生付一死林希更不顧名節兄為起草弟親刻
省前便磨甘露碑書丹即用宰相血百年涵養一塗地
父老來看闇流涕數樽黃封幾斛米賣却家聲都不計
盜據中國責金源吠堯極口無靦顔作詩為告曹聽翁
且莫獨罪元遺山
陵川集卷八
