







　　欽定四庫全書

　　乾道稿卷上

　　宋　趙蕃　撰

　　五言古詩

　　東坡在惠州窘於衣食以重九近有樽爼蕭然
之歎和淵明貧士七詩今去重九三日爾僕以
新榖未升方絶糧是憂至於樽爼又未暇計也
因誦靖節貧士詩及坡翁所和者輒復用韻


　　故鄉墮𣺌茫迺此窮山依力業困乏資蕭颯如秋暉人
生初無根歲月著翼飛更堪㡬寒暑蔓草真同歸與懐
死後名不𥙷身前饑已矣勿多譚寧能置㴱悲

　　淵明生亂世何意爭鶴軒念歸非一日寓説因田園不
嗟瓶儲空寧歎竈絶烟聲名向千載誰得加磨研孟軻
論尚友我亦佩此言古人未易誣今代無兹賢

　　誰云鍾期死伯牙遂忘琴淵明出晉宋東坡作知音究
其出處間岨峿皆直尋和詩固亡恙端若一手斟我時

誦其集危坐常加欽緬懐兩先生千古同此心

　　四皓逃南山下視衣褐婁不知建成客孰與封君酬夷
齊古逸民食粟猶耻周何曽墮人計圖安卒成憂不然
靖節翁那與沮溺儔顧于一日間無羡斯無求

　　去年廹重九倦游正長干税駕僧屋古無従借船官今
年山中居朝暮無續餐朔身謾九尺何時辭餒寒貨殖
賜何有簞瓢未臞顔因知昔人意道勝貧非闗

　　閒居起常早倦巾首如蓬偶繙西都書意外文字工清

名誰為高澟澟惟楚龔當時豈無人罕與二子同乃知
士生世不貴侯籍通九原如可作何憚執鞭從

　　昔在龎徳公有足不入州鸞鳯自有志燕雀安可儔廼
知金石堅不逐萬物流當時天下事固為長者憂未易
一木支殺身何能酬令人為短氣哀哉融與修

　　謁文叔于松谷

　　鷄鳴戒柴車月落到林寺先生方睡美童子驚客至晨
霜粲屋瓦初日照平地雖非贊公宿似是超師誼分㩦

屬秋風倐忽竟此歳相望不為逺數見良不易公行立
朝班我政親農耜自兹出處殊寧使心迹異歡華一朝
寵風節千古事要令松谷名因公表於世

　　自玉山歸竹隠投宿廣平院

　　乆客倦城市薄言歸田廬抹馬待日歛顛風忽来俱横
䇿徑成去撲撲埃滿鬚晴雷隠虚空數雨如投珠渇甚
念茗飲遲回尋梵居少焉復前邁行行過烟墟但驚田
疇間有似槁復蘇及經道途衝餘流尚通渠乃悟適來

雨咫尺或有無天公本何心分龍信非誣自兹到吾棲
崗嶺更複迂山窮偶逢寺可以休僕痡投鞍議食事僅
具粥一盂道人吾故人問我來﨑嶇既能設瓜果村酒
亦復沽我愧非淵明僧誠逺公徒停杯竟高枕夢境知
何如明當帶星起草露徒侵裾還家一何忙視竹齊架
書優哉且自適休問瓶無儲

　　遣興二首

　　秋清意自佳况此山崦静今晨風日暖亦復起我病叢

深木犀多激烈香成陣何必薝蔔林方能明佛性

　　西風何從來驚我庭下緑竹君了不知儼立若帶東山
居陋無友弔影唯吾僕得此助婆娑寧能嘆幽獨

　　寒夜曉起呈斯逺

　　黄昏月甚佳夜半風忽起直疑天又變况覺寒逾水破
衾不能温曲身豈復論牕明亟問似霜裏明朝暾梅開
何處樹索莫誰能顧被褐復扶笻從君覔詩去

　　晨起


　　布衾失餘温紙&KR1141;啟微明霜粲萬瓦白江可一葦横故
園菊應荒郢岸梅且榮客遊胡滯留歳事行崢嶸

　　幽居

　　&KR1141;前亦何有有槐儼而長植之自誰歟花開㡬經黄那
知窻中人不作昔日忙但戀六月䕃超然傲羲皇

　　得晴欲過江訪梅已忽病作天亦復隂悵然有
賦

　　立春數日間梅花未多睹書窻有折枝每浸則微吐殘

編宵未眠卯酒朝自舉時聞逓幽香似接譚妙語林園
何人家厥地非容與曽知將軍祠老木瞰江滸時中㡬
及之欲往遭雪阻莫要居士麯但費先生楮前朝得霜
霽决意喚鳴㯭肩輿已出門邂逅謁吾侣忽焉頭岑岑
歸卧更侵膂或者瘧為祟又意瘴莫禦杯鐺且棄置藥
餌事煎煑豈唯病獨然隂雲重彌宇羲之嗜山水誓墓
不自許涪翁訪岑公亦歎連朝雨世人肆貪求妄意輙
簪組寧知一笑適亦自有從拒天雲㑹當開我病亦應

愈但恐梅之花蹁躚如化羽

　　從孫一昆仲求毗陵筆

　　宣城死諸葛管城不中書我無操舟長顧病河流紆朝
來罷茶甌閑詩念追摹毛錐不勝任一戰驚摧車孫郎
吳中回此物富有餘日云得祕法蠧口絶覬覦君今英
妙年賦成似相如自宜給筆札奏技承明廬非如寒窻
人章句分錙銖多貯竟胡為何妨稍遺余

　　七言古詩


　　逺齋作十二辰歌見贈且帥同作

　　蟲臂鼠肝能幾許何如徑駕牛車去虎頭未必果癡絶
死宂舊來輸狡兎先生端是人中龍為蛇畫足吾何功
士窮有愧食榖馬况乃爛羊關内封春風開花到猴李
白酒黄雞思下里賦因狗監笑相如猪肝不食寧為詭

　　題歸去來圖

　　淵明豈樂居巖藪逢此百罹聊飲酒龔生未免不食亡
孔融竟落姦雄手想見龍眠下筆時佇目精神思尚友

開圖我亦有遺恨不得執屨從其後

　　送周仲材罷官還婺女侍旁(仲材名楠湖州人嘗尉玉山)

　　天風索索鳴枯桑天寒自兹繁雪霜故人别我向何許
蘭溪水深葦可杭憶初識君上君堂論交許叅鴻㕍行
三年還往少間斷惠好如此宜母忘人生㑹合胡能常
君行我留増慨慷雖云吳楚數驛地書札便恐踈寄將
君才有如玉截肪不待雕琢成文章一官婆娑百僚底
衆謂寳器横道旁問君此去何其忙金尊綵服樂未央

佗年盛事一門見父子持槖俱明光

　　張信州禱晴輙應以詩賀之

　　舍東舍西繰車鳴陂南陂北秧壠平共期今年好春事
自兹無苦惟須晴如何忽作十日雨農夫輟耕病紅女
爾曹惴惴何足云忍使憂形使君慮人言水旱有常數
豐凶不假祈禳助那知使君為民爾一念未萌神固許
朝來風色端何祥溪流復故山屏張欣然此屋盡和氣
使君之賜真無央


　　喜晴

　　春風吹晴簷雨止蘭芽半吐梅堆委階前背䕃苔蘚深
曵杖不妨成細履浮生憂喜均何如誰能役役愁其軀
時閒意適且自慰莫問詰朝瓶乏儲

　　樂歲歌

　　早禾登場無餘粒晚禾結穟俱全實如聞自入夏秋來
十日一雨晴五日去年夏旱秋與同早禾半穫晚禾空
未云收獲告畢工十家九家愁歎中豈知今年有豐殖

父子相安妻反室東坡先生故嘗言民自天民天定䘏
我今千里方來歸釋擔先題樂歲詩其誰傳似閭里兒
乘時閉糴將安施

　　落星寺

　　我自廬山十五載犇走坐受世廹隘今年一夢落星灣遙
賞意短終不快褰裳高歩千仞岡下視城郭等蓬塊隂
風逺來龍噫吟大江東下波滂湃逺㳺止為兩眸計扶
杖深歎造物大五老自是吾故人一笑却恨浮雲礙欲

捜短句記來㳺倚檻孤嘯上方外康州涪翁我所師借
問遺碑悉安在

　　過女兒浦

　　青山峩峩聳髻鬟流水瑟瑟鳴佩環朝雲暮雨在何許
秋月春風空自閒予今老矣鬢且班行役殆遍江之南
舊逰𣺌邈大姑石吾家側近了頭巖

　　抵南康

　　江天漠漠江雲濕江波浩浩江鷗急二十年間幾經厯

欲論舊事俱陳迹舟人漁子笑且語不知客子行路苦
今夜解帆落星渚典衣市酒寛乆旅

　　成父以子進釀法為酒酒成許分貺趣之以詩
併呈子進昆仲

　　蘓仙盡飲不滿勺平生願求酒方略空山松桂不使間必
使捐糜效斟酌自言坐客有酣適已雖獨醒同醉樂是
心可以付調元歎息鄉來湖海著邇來繼有孫夫子文
高飲少俱蘓若如何喜釀又相似叔敖典型亂今昨談

間快説酒中病鏖戰如遇將軍霍至其妙處殆神授后
稷播種神農藥冬蒭近撇不老泉石室蘭溪望風卻我
時籃輿適過之静掃玉亭供偃薄呼童洗觴置我前謂
我多寡隨人各詎須珠玉始脩容濡唇頓爾忘諧謔我
云此乃酒御史徑取橄㰖充咀嚼庶幾正味兩相類祛
我沉痾屏無作我家是邦陋隨俗白酒釀來纔宿諾彼
人固肯號茅柴此意豈復知京洛阿連聞道愈於我換
米急抛居士屩不勞火齊撓妻孥要與論功上麟閣祗

今旬月計已熟沾溉况自有夙約醉鄉道路乆生梗愁
城疆界思開拓便須徤歩速持似預恐肴核窮捜索梅
公不與俗子對我亦竹門無鎻鑰但判醉倒更微吟萬
事休休還莫莫

　　近乏筆託二張求之于市殊不堪也作長句以
資一笑

　　詩老作詩窮欲死序詩廼得歐陽氏序言人窮詩廼工
此語不疑如信史少陵流落白也竄郊島摧埋終不起

是知造物惡鐫鑱故遣饑寒被其體嗟我少小不解事
失身偶落翰墨裏年來百念已灰㓕只有宿心猶在此
後來不作諸老亡冥行恐墮澗谷底雖云黄卷可尚友
糟粕詎能臻妙理率然有作每自厭一紙真成再三毁
庶幾穮蓘望豐年亦學乗流到涯涘那知事迺有大繆
藝未及成窮已至皆言詩工固可俟窮為先兆自應爾
坐兹不復置追悔志在温飽誠足鄙𤣥泓管楮日相從
固異小人甘若醴朅來中書忽告老一朝左右手俱廢

嘲風咏月不耐閒按圖姑聴求諸市我詩縱不稱犀象
葦管雞毛那慣使紛紛著墨與水浮勢如絲亂安得治
戯題滿几輙大笑翻憶兒詩汙窻紙操舟無長病河紆
我詩固説當罪已(僕舊詩云我無操舟長顧病河流紆)又聞工欲善廼事
未有不先資利噐作牋捜乞累朋友徃徃猶吾歎崔子
錦囊藤篋世不乏鼠齧蟲攻誰料理那知我輩有百艱
此事且然他可比

　　郡檄子肅檢視旱田以詩寄之


　　是邦且熟無多收况於水旱相為憂使君奏課避非實
檄公按視臨田疇民聞公來相告語活國憂民公自許
平時愛我如恐傷今胡不能為輕賦人生衣食固有端
作苦寧敢求自安分當戮力給公上何意年歲逢艱難
吾君徳盛過文景詔書屢下民惟省公其為我謝使君
考雖下下民安枕


　　乾道稿卷上

