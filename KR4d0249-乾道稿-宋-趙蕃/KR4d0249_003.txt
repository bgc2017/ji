







　　欽定四庫全書

　　淳熈稿卷一

　　宋　趙蕃　撰

　　四言詩

　　碧雲(并序)

　　碧雲思親友也孫鄭暨徐期以入山既期而
愆聊發我言

　　碧雲散舒合且復離皓月湧照圓而不虧嗟我所期曷

云不來

　　翳翳村巷遥遥犬聲肅肅庭樹啾啾鳥鳴所期不來實
闗我情

　　寒鐙既張幽室有光豈無他人惟子之良閉彼柴荆今
夕斯長

　　三月十三日夜五更聞杜䳌時成父欲入浙因
賦六章章四句以送之

　　不如歸去蒼山茂樹獨胡為乎空此號謼


　　歸去來兮斯言可師我今已歸胡能不知

　　不如歸去春且云莫山中之樂豈同岐路

　　歸去來兮言發動隨古之逸民舍陶而誰

　　不如歸去載丁載寧勸子勿去子寧我聼

　　不如歸去子寧肯住歸去來兮早歌式㣲

　　山行見月作

　　有風肅然落於樹巔使我沈痾不藥而痊

　　意行何之陟此雲嶺如夢而覺如昏而醒


　　東坡老翁有言莫酬凉天佳月即為中秋

　　恨我無酒負爾一醉酌兹寒泉兀爾忘睡

　　五言古詩

　　古意二首

　　齊王昔好竽有客工鼓瑟持之立王門三年不得入不
知所好異卒致遭怒叱我今幸早計歸去無自逸

　　曽聞蜀道難難於上青天蜀道難何以嵳峩劒門闗未
抵鄱陽湖無風浪掀船脱身其早歸無汙蛟鰐涎


　　擬古

　　松栢抱竒姿自應能嵗寒籬菊蓋小草後雕良獨難誰
云一時芳頋将比春蘭蘭開桃李際菊傲風霜闌

　　呈尤運使袤延之五首

　　徃者江次對不妄出薦口門無雜遝賔麟角鼈肋九斯
文獨許公是謂言可否幾年闕通謁今乃獲拜手

　　今時使者中所進非一律學術用其長公獨名副寔江
左更江右非為循更迭政以歳方艱當遣德星出


　　少年見公文大類韓退之集古一千卷復楷歐少師楷
歐亦類韓萬頃定𣺌瀰於今到収歛寧易窺涘涯

　　翰墨有先逹知己僅三數省齋憐其貧晦庵過其譽懷
哉介庵老先我騎鯨去公如幸教之豈歎嵗不與

　　青衿詩學為白髪歩乃卻茫茫悟中入了了難邉覺抱
痾每向人誰有如神藥公乎有異聞蘄為啓𤣥鑰

　　常州先生以太守入對五首

　　皇皇畿甸符郁郁容臺禮固殊彼奏召有待今沃啓上

能格君心次可禆國體俗吏急簿書細務紛塩米

　　爭觀蘇翰林未識李北海獨能親話言異彼想風采徬
徨計拍馬留滯搴蘭茝匹馬候南還輕舟即東滙

　　一州固匪輕四海豈不重與其事扶疎孰若深培壅驥
不取德稱馬多求駕泛偉哉底柱功障彼百川洶

　　青氊非舊物喬木豈故國家傳墨荘書人嗣文靖德欲
知治興衰是繫道滋熄愚獨愧衣冠身宜親稼穡

　　姑蘓訪虎丘西庵作清逰能談著書人老僧非黒頭義

興望荆溪景坡亦前脩不能乘桴者滄波沒白鷗(西庵有僧
猶及和靖觧孟子諸事潘友恭云景坡堂蔣宣卿所築)

　　送趙叔自吏部知福州四首

　　當年治安䇿通逹如賈誼汲黯不留内似非朝廷美得
非蕭望之政事要詳試兩州已有聲刺史還連帥

　　人從閩中來盡道閩中樂舊穀既年豐今雨還時若公
行亦何事重赴三山約我乃願從之㣲官還見縛

　　公雖去朝廷祕殿通班在不應獻納忠於爾分内外而

况我此州甘棠存蔽芾旱疫苦相仍要當蒙大賚

　　憶昨過辭公云有湖外役遲遲未能去乃此困艱食湖
外米雖賤旱嵗賈者多賈多米必貴吾飢其奈何

　　呈陸嚴州五首

　　江山不因人何以相發揮人而非江山興亦無所歸是
故新定郡得公倍光輝豈惟江山然鷗鳥亦依依

　　簿領古白下檄書走臨川陳詩道所懷奈此巍巍然臨
分得聞見語以故有連此意亦厚矣乖離今十年


　　㑹稽巖壑林新定山水藪一焉喚來居一焉煩出守人
言公未遇我獨以為不得失彼此間於兹分薄厚

　　一代文翰主百年風月懷於今則所獨視古良與偕試
評雲霧忩孰與山水齋况我方與嚴身沈名不埋

　　徃游金陵都始攀石湖仙為我談公詩大雅後有焉謂
我欠公詩勉哉成其天此語久不理今朝墮公前

　　聞克齋舅氏除江東提舉以此寄賀

　　春風桃李花開落幾許時諒彼松栢質動有千嵗期舅

氏早負名不作窈窕姿氷霜飽摧剥未覺明堂遲小休
朱兩轓四牡已載馳歛㪚有常度刺舉由我施過家得
上冡偃薄寧乆為又意漢廷上鼓舞須厥辭文章豈憎
命窮人詎因時賤子盍自勉毋庸罪毛錐

　　寄賀周子充除左相留正除右相王謙仲除參
政

　　淳熈十六年正月十九日雪餘雨更作有客方抱疾忽
傳底處書昏暮叩蓬蓽問之何許人乃是吾家姪書中

道何為除目報甲乙要令二父知此意深所悉我方盤
谷歸詎應聞黜陟雖云在田野又可忘輔弼况於鄉里
賢與夫舊連率及其先友家投分亦頗宻恭惟三君子
德盛難具述要皆由從官以至秉政筆於今天下事孰
得復孰失仰思與夜繼想不遑暇逸置郵速傳命頌口
當四出而我病不能欲置還未畢要歌䕫臯詩稱美寧
敢溢願觀勲業成公論斯可必曽聞鳥鳴春氣應還唧
唧喜甚屐且折憂深緯寧恤


　　子暢尉曹秩滿侍親攝户掾於上饒賦詩二首
以送之

　　遊君父子間情誼等骨肉那知三年度但謂一日足今
晨復何事溪頭有行舳臨别慘莫言裵回謾瞻矚

　　平生幾游居有親亦有故一飯或相忘素書不能屡心
知世情薄但益古人慕如君父子賢百盖一二数

　　寄曽運使

　　知名必曺劉乃可暗中索無聞若我遭過眼誰復憶如

何十年後姓名猶見識當時所陳詩亦復能道説豈我
能致然先生自為德維時歳云莫歸路千山隔見公不
三四身已限南北迨兹去無由乃悔來卒廹况今落蠻
夷公且天咫尺猶擬信州船㸔竹茶山宅

　　謝王使君

　　卧痾衡茅下誰頋疾作門忽傳故人書犬吠雞爭喧書
陳使君賢有好罔不惇念子藥物須萬錢致深恩我未
謁使君此饋曷見存是風久寂寥當於古人論亟起欲

下拜展轉足但捫事殊送酒家孤負老瓦盆食粥已數
月政類顏平原呼僮糴新粳洗甑汲井渾鄰蔬價不二
取足充盤飡豈止飽妻孥自可留弟昆聊寛口腹累姑
置𥜗袴温惟我困流落寄跡無田園東南數十州遍走
如乞墦今者屬有役病縛不得犇幾思出入勞復慮霜
雪繁使君儻加恵兹又何足言屡将入城府跼蹐駒在
轅因風道感謝情至筆載援

　　送劉得華赴漢陽教授二首


　　昔公去太學士曰奪我師今公去皇閣里閭極公思公
何德於人曰公勇於義使其用於時其効何止是

　　漢陽在何許越在河之北聖朝富文物要使均萬國輟
我學省彥以為逺方重化成亟歸來明堂待梁棟

　　席上奉呈教授歐陽文時併餞戴兄故其中及
之

　　良由姿不敏所以須朋友朋友多得人不忍相瑕垢萬
安初經過渝水重邂逅君今分教來我政官曺守何期

逃虛中乃值平生舊蠻山雖云荒蠻水亦頗秀功名漢
將餘草木騷人後春園縱芳歇夏屋屬隂茂官池荷卷
舒野寺泉波驟追隨方自兹留落復何有合者故慰心
離者頻囬首聊歌五字詩以侑一杯酒

　　送施教授

　　盛心蓋俗忘姦聲其道傷掺别伊何吟停杯慨以慷君
官上饒郡分教明虞唐俄而及𤓰代朝天架康荘巖廊
冠劍地學省翰墨塲失人易揣摩失已勞酌量情融香

梅葩玉水春茫茫鴻毛遇順風市朝在錢塘

　　送彭孚先赴辰州教授

　　因行碧湘門倐念黃草尾曩辭戴安道同者歐陽子那
知三年過僅謂一日爾惟辰雖陋邦分教多名士前瞻
固髙明後至復竒偉天将恵其俗賢者不自鄙流傳幾
人説邂逅一見喜談論未云終别袂已復起勿謂隔沅
湘因來致蘭芷

　　送梁仁伯赴江陵丞三首


　　徃者左司公㑹作荆州牧君時雖從行所志惟聖讀今
焉去為吏與昔當異躅試以身所經參之耳曽熟

　　直道多不容枉道夫豈可直道誠忤人枉道還喪我如
君直有餘為計亦多左而我枉未能若為逃轗軻

　　君搴澧之蘭我擷沅之茝邂逅桃花源一笑若相待那
知青草湖追隨復連載南浦問何邉冰谿復安在

　　挽宋栁州綬

　　少陵在大厯涪翁在元祐相去幾百載合若出一手流

傳到徐洪繼起鳴江右遂令風雅作千載亡遺究猗歟
宋栁州有志諸公後作詩匪雕琢氣質先忠厚銳鋒深
自歛至寳不輕售行年且半百纔為嶠南守嶠南山水
佳中州未曽有慨然逺游意不憚萬里走下車甫朞年
已上政成奏無何天作孽一病藥莫捄跖壽回乃夭天
理果大謬諸郎有家法處已知孝友﨑嶇窮川陸寓郡
還公匶卜龜得安宅厥後斯雲覆自憐蹤迹脱敢叙親
且舊作詩冩餘哀清淚空如□


　　讀呂益卿所寄詩編明日四月一日也

　　舊雨連今雨空庭㫁行跡有時出門㸔平湖四無壁忽
傳何處書令我喜折屐新知呂夫子寄我詩滿册是時
羊牛下携之就簷隙首披山居賦竒字多莫識徐徐見
闗鍵坦若由戸出定師離騷經不入相如室秋懷似選
詩法嚴仍事寔白沙龍陽作如杜紀行役卒至同谷吟
三讀淚橫臆君何知之晚今古盖一律兒曹苦問耶何
事爾不懌徑卧忘觧衣中夜猶太息曉忩啼鴂喧今日

復何日和以扶疎篇吾馭真可叱

　　五月下旬夢趙文鼎書寄斯逺

　　我不見君死直疑君固生賦詩無所寄始復為失聲雞
窻已三號不但當既鳴恍云秋之中取酒相與傾坐有
饋生魚歡言事煎烹飲我謂杯小何翅一再行落月落
未落猶疑見鮮明已焉覺夢爾起坐神未平滄波𣺌萬
里底處㝷騎鯨悵望莫子語徘徊空思盈

　　重陽近矣風雨驟至誦邠老滿城風雨近重陽

之句輙為一章書呈教授沅陵

　　好詩不在多自足傳不朽池塘生春草餘句世無取詩
家黃州潘蘓黃逮師友六義極淵源一貫相授受秋風
有竒思簞瓢忘巷陋奈何催租人敗之不使就我謂此
七字已敵三千首政使無敗者意盡終難又縱令葺成
章未免加飣餖衣錦欲尚絅何嘗炫文繡一洗凡馬空
浪説充天廐重陽晴則已雨必風在口今兹季月來隂
雨變時候愔愔爵羅門寂寂鳥噪牖黄花冷未芳黃葉

掃復有頗将寫吾懷渠在那出手併想東籬人瞻前忽
焉後

　　重賦畏知寓齋

　　君昔少年日起家官帝城諸公盛稱許徃徃動得名夷
途一歩趋可到公與卿永懷松栢堅高謝桃李榮謚齋
廼曰漸毫髪無妄行惟時尹夫子猶躬南山耕是公妙
言語一字與不輕銘能為君述君志益以明蹉跎才幾
何白髪殆数莖低囬尚前衘牢落方南征瀟湘清絶地

屈賈放逐情感今重惻古慨嘆識此生究竟漸之義顧
未忘蘖萌彼哉少年事老矣夫何營徹之易以寓俯夢
仰輙驚何止宦為客身悟浮雲更南軒子張子好學如
𤣥成奮然吐長句真覺萬户輕尹張志則異與君盡同
盟見君極空洞不比小器盈嗣宗絶臧否白眼常若瞠
司馬萬事好是中差自宏㸔君接物際二士盖熟評君
今家山居扁榜猶在桁傍陳漆園書立參輿倚衡因兹
大有得居窮亦如亨嗟我道學晚頗困塵網攖性又多

忤物舉足逢溝阬誓将過君齋指南問初程但恐持寸
莛莫致洪鐘鳴

　　有懷子肅讀其詩卷因成數語

　　退之以文鳴餘事尤長詩名家賈孟流未必踰於斯淵
明工五言亦有歸來辭迺知意到處百發無一虧孫侯
絶人才詩文俱中規究其所源流盖匪一日基有如審
言門遂至杜拾遺餘波被芝蘭同功有塤箎嗟予晚聞
道未易等級推劇談每從容瞠若莫可追閑窻念從公

兩脚如縶維探囊獲新句亦足慰所思

　　将謁介庵以詩先之

　　溪山故無盡隨取隨以足平生笑賀監勅賜鏡湖曲今
代介庵老未歸先築屋一區占何地琵琶欣在目是洲
出誰氏詩自隨州續當年名絶唱今也安可獨溪如益
彎環山為増隱伏以知得所託水潤由韞玉一朝起乘
傳屡䟽乞祠禄俞音落天上装行不待束還家謝溪山
拄杖巾一幅開堂㑹賔友快語㵼酃醁我時得得來奉

屨期追逐維摩適示病對客倦冠服悠然失前瞻重詣
規再卜尺書徃問訊勞公手親復愛我誨我至敬拜不
敢凟自憐生無資是役尤僕僕轅駒豈忘逺歸棹戒已
宿但乞老先生一言壮空麓

　　書田中門示成父

　　每逢田中來必問田中事言者為蹙額聼者為酸鼻皆
云水莭愆所以陂修廢田栽未曽了旱勢已復至承天
無可説有淀亦將既早禾以日論晚禾尚月許餓莩已

五六疫死又三四自兹儻無雨何以能卒嵗時成道危
苦示爾應歔欷

　　送逸歸上饒赴試

　　謂汝可勿去汝去意已堅念欲終不遣汝請倍諄然平
時父母傍一事畧不與及今身自行凡百誰汝護况當
苦炎熱道逺不可説晚須背斜陽曉要踏殘月墟落乃
可爾陂湖深戒之藥物務頻進童馬勿過疲得失渠有
命勉旃非日競汝解事文科吾其老三徑汝歸見吾友

見叔仍見舅為道糠覈肥無奈相思瘦

　　寄在伯三首後一首併示逸

　　出門欲尋巖聞君已行舟川逺不可渉佇立空夷猶雨
風既冥冥離思復幽幽人生苟無别安能成白頭

　　君行日已逺我思日益長何物可諭此山髙水茫茫人
生要有别男兒志四方奈此老多感况於朋友良

　　兒行欣得師爺徃愁欠友去爺勿惘然得師知慰否有
時頻執經無事莫多酒無謂数月程秋風在囬首


　　寄主管舅二首

　　少公上黄扉長公思玉局恭惟我舅氏出處似前躅潯
陽開三徑鏡湖賜一曲是為千載人何有萬鍾禄新詩
乆不誦妙墨時在目黃落又秋風林空見松竹

　　甥官楚西南舅住天尺五安否候何如嵗月曠如許阿
兄有書來報道安輿舉東閤故莫留西湖要為主寥寥
和靖君遺跡墮榛莽咫尺到梅花追隨悵脩阻

　　寄衡州舅氏


　　西山有喬松蒙附百畝隂蓬蒿宅其下旅生亦駸駸永
懷豫章公斯文金玉音徐洪蓋出自源流髙以深吾舅
之扵黃端若一體臨媿我望數子引尺那及㝷弱冠誦
流傳蒼蒼且垂簮前㠶去已駛後舟政憂沉憶昨送弟
行作詩道離襟末篇何所言志我念母心豈知辱况荅
武夫致璆琳退之贈郊籍少陵寄髙岑我固觧公意誨
我力自任不惟書諸紳起居見前參幾思侍公側取酒
親酌斟積荒賴鋤耰痼疾蘄砭鍼渉湘定何時紙貴行

見今勿繼屈賈詞起和南風琴

　　寄劉叔驥

　　朝行巴陵帆暮泊漢陽鼓胡為我所思祇説在何許折
麻念離居搴若懷逺渚望望莫致之江頭漫延佇

　　寄鄭舜舉

　　吾友歐陽生詩律雜郊島相逢每談君必謂詩太好送
行許長句兼復書小草鴻鴈儻不來何由慰懷抱

　　寄懷在伯三首


　　沅水與湘水合流俱洞庭如何君於我廼隔影與形滄
江鷗鷺野深林蘭蕙馨含章斯發發遂性逐冥冥

　　我苦千里役兒荒三月書役苦殆委頓書荒廑墾鋤夜
雨倒湖水春畊競田廬事貴在勇决爾胡但居諸

　　倐爾聼鳴鴂慨然悲衆芳春事且衰歇吾行可相羊問
年踰不惑嘐嘐斯謂狂益矣多聞友從之道阻長

　　十月八日聞鷄鳴即起案上偶有陶集繙閲數
詩有懷斯逺三首


　　衾寒數窺忩忩暗鷄已號比鄰逓東西我起披緼𫀆始
占霜擔粲忽聼風林鏖廼知中夜雨吾念亦良勞

　　寒缸燭餘膏破爐明宿火嬾復布衾眠遂作藜牀坐黙
坐亦何為姑取陶詩課我友安在哉良思與之和

　　聞君治書楼誦書仍課文古人不朽計政在三冬勤今
時獨不然白屋期青雲君豈斯人歟大雅逈不羣

　　冬至後五夕頻夢陳擇之

　　所見日雜遝寧復當我思我此僻且陋三夜頻夢之遣

騎告欲行手持一通詩發緘與兒讀絶妙觧人頥我欲
留君飯顛倒裳與衣宛如快閣日不似南浦時到蜀今
幾日首議何所為一儉勝百奢徐公亦安施幕府足閒
暇浣花有餘嬉謫仙縱多才蜀道無險巇㣲痾固除洗
起居當具宜蜀中富名士匪卜亦隱醫秘方苟有傳寄
我無或遺寄我亦何用多病成早衰歸哉復歸哉秣馬
車載脂上君白玉堂王人亦黃扉

　　雨中憶花寄懷曽季永嚴從禮二首


　　餘寒苦淹留破衲無遽棄欣聞好雨來正念春耕未瀕
南花退早何止桃李事牡丹及酴醿錦碎仍玉委流年
定何之嘆息付流水想像田廬中桑柔麥如尾

　　白下古聚落種花成土風貧者籬疎薄冨家欄檻重嚴
曽蓋甥舅交友著我中牡丹大盤盂酴醿欝蛟龍走觀
仍折送憶費詩酒供今年百里外此事不得同坐病風
雨惡因之懷二公

　　湖州親舊二首


　　憶昔倚少壯不畏離别苦及今更中年頗識謝公語連
朝接殷勤故已辦兹去今晨竟不免况此風更雨夾溪
誰家柳向我强作舞汝且不自持寧能留我住

　　舟行風打頭苦恨行不駛今晨得順風亦自非所喜溪
山如許佳欲畫無絶藝要當稍収拾一一付詩裏近㸔
忽成逺得此已失彼但令人此心惘惘不足耳

　　寄孫子進昆仲

　　霜風入枯葦客枕那能安起㝷短燈檠捐書復慵㸔緬

思平生逰平陸多奔湍懷哉豈無人荆呉路漫漫大孫
行秘書今古靡不觀天文號隱奥坐使十載殫溢而為
文章卷舒見波瀾丞哉亦竒士老不卑小官詩成太白
豪笑殺東野寒酒酣或㸔劔肯為無魚彈儀也節更苦
凛若誰能干譬之於草木青松蔽春蘭不願太官賜自
愛苜蓿盤相携住荆溪冥鴻𣺌雲端釀泉飲佳客採溪
薦朝餐不負風月佳始知天地寛我欲徃從之買舩斬
釣竿富春訪嚴陵呉淞覔張翰人生鮮如意髙趣况易

闌君毋輕此樂此樂非游般

　　寄李晦庵

　　昔我曾大父髙交世無倫晚生不盡得所知三數人堂
堂賛皇公實能繼張陳(謂無盡了齋)諫垣磨薦墨許之以經
綸江陵竟連蹇翰墨留餘珍晦庵乃其季英氣盖八垠
家世斯文事屬付真不冺我亦早聞義中年見天津委
曲問先世與成傾盖親公故鼎富貴我乃困賤貧有詩
猥蒙誦頋乏佳句新徃過龔州庵凍筆書吟呻公來辱

繼作春氣動壁塵去年濡須家墨妙出傾囷乍疑何人
書老大能精神熟視乃鄙作愧汗幾拭巾已焉忽語此
知公蓋深仁憫我抱竒疾不救死且瀕稍加匕寸施庻
使屈得伸寧知苶然姿攣拳殆終身一官胡為哉鴻毛
等千鈞野馬窘受駕白鷗悲就馴五斗未及飽已遭窮
鬼嗔劔津駭騰變牛衣泣酸辛非惟糟糠念要是無𥙷
紉朝餐罷舉桉寒日空懸鶉舍公竟誰訴尺書走踆踆
如聞著書餘抄經窮夕晨儻匪官閑㪚那得了此因楓

香出楚地茗椀寧加閩水屏供倦息枕流絶緇磷獻芹
則小小用意誰諄諄秋風日夜急木落知松筠竚立不
可見悠然漫溪濵

　　寄施進之

　　我逰尖峰囬一歩成數憇仰攀松夭矯俯睨石贔屭路
窮入平野飛鳥迎决眥廬舍半茅瓦阡陌相櫛比謂皆
耕稼徒不復問名字那知君子居廼在青山際聼君談
所宅悟我曽略至時猶未識面豈得漫通刺都城一觧

后草木同臭味我旋反林棲君適寓古寺肯來穉子師
歴嵗殆逾二既均手足親又篤朋友義去年君還歸城
闉直童騎楮生分草餘鱘鮓動食指今年我屬疾故舊
多遐棄愧君不憚勞衝暑到溪次買肉烹伏雌芼薑仍
著豉無資鹿脯求竟是猪肝累以我病若渴榴實冨汁
滓纍纍解包褁其大盖絶市勸我飬形神勉我進藥餌
裵囬晝難别展轉宵失寐分攜六十日顧我病秖爾雖
云間何闊戀戀曽莫置惟君名家駒少日便千里賦

成驚老生謂敵相如誼姜侯號博學(凱德安)無忌稱酷似
我嘗叩疑闕應荅罔不記江流濫觴來層臺累土起如
君之於學何但一第已獨聞家素貧慈親下妻子躬耕
不自給負米常逺致願君力勉旃事固有堂陛髙賢昔
未遇勤苦類如此我行下吴㑹破蠧且料理念將一過
君薄酒期共醉又恐飯與芻未免為君費不然君即我
㑹於章老氏素書久不徃徃亦難盡意詩以道鄙懐因
焉論夙契


　　寄雷丈朝宗

　　憶我前年秋驅羸赴行在凄凉醴陵門公獨枉軒盖客
中遇還使素書僅一通計之曽未逹公起使廣東而我
困流徙日月無定止逮今得還山莽莽舟在水長沙公
寓郷來徃維其常儻復後此使音問政𣺌茫如公所抱
負外歛中甚富遄歸定非晚入侍帝左右車行過懷玉
寄聲到林谷容我復驅羸宵征戒童僕

　　寄范建康


　　平生聞石湖謂是千載人去年此何緣乃獲身造門公
蓋廊廟貴我乃䄈褐貧既以賔客見復叨尊俎陳談間
必文字媿我非比論雖知媿公厚猥誦終慙新别來才
一書無使無由頻河内聞發粟原思闕周鄰江東且云
然湖外將何因再拜謝洪喬浮沉問水濵

　　頃見迂齋談游子明不容口且誦其詩恨未遂
傾蓋之願前年一見既慰我心所恨俱怱遽不
得欵語近過迂齋聞寄書又復訪問死生顧屏

竄林壑逃死無日何以辱盛意如此輙成一詩
奉寄

　　平生施迂齋劇談髙安郡山川固清逺得士且韻勝就
中㧞其尤游子蓋䄂領長哦唱酬詩使我醉復醒前年
客游杭氷雪滯歸&KR1468;相逢逆旅間一笑交已定近聞寄
書來諄復問名姓如公真騏驥顧我乃下乘嵗晚儻不
遺庻幾望三徑

　　寄謝新安豐守胡逹孝見遺近詩一軸便呈甘

叔異章夢與

　　向子識損益揚雄愛清靜我行蕭灘上二宅駕輙命而
於酬唱中又得胡安豐詩作文選體字有眉山蹤掃門
今已後傾盖非敢望談間問先世盖乃丈人行歸州片
時程乃復來髙軒從容僅數刻傾倒貽百篇平生嗜江
山到處須著語及兹足漫揺久乃舌自拄時惟桂林掾
與彼新喻丞俱以行卷來暴富如不勝

　　代書寄吴仲權


　　長沙失㑹面龍陽將叩門君行黃鶴楼我乃桃花源裵
囬遂兩月問訊非一言時時得新作日日思髙軒寧知
竟相失有抱闕細論聞君方被薦清廟陳璵璠而我政
落南空江擷蘭蓀雖云出處異得以書疏存言之有不
盡筆兮還載援惟當道情愫故爾略寒暄

　　潘恭叔欲歸壽其母夫人謝子暢以事客其舘
辭病在告騎招周文顕為别僕不得與也作詩
寄三兄


　　伏暑推不去秋風來何暮深居謝巾幘適意親杖屨緬
懷江湖遊悵望南北路舊交已如隔新知孰成故龐公
非浪出東野方廢務共餞獻觴人我病不得與

　　簡寄潘恭叔

　　物生懼焦枯吾身困蒸煑起占天外雲坐隔空中雨故
人住呉越一别幾寒暑今焉在咫尺何事復間阻緬思
冰雪容重想金玉語可但發其蒙端能病斯愈

　　寄懷章衢州辛越州


　　江東去江西道阻而且長懐我金石交每瞻鴻鴈行信
州去衢州道阻而匪脩黃花遂九日明月負中秋江東
去淛東江表邈剡中莫云巖壑異固有丘壑同一出與
一處或嘿而或語行歩澁如棘欲飛恨無羽風髙已木
落薄寒能中人室邇人甚逺不孤必有鄰

　　發隆興後寄宋茂叔趙然道昆仲併屬逹後篇
於待制侍郎二首

　　連朝南浦亭繫此一葉舟未去已欲動既行奚復留篙

撑尚依岸風至忽打頭中宵𣺌無際清曉浩莫収行止
固有定淹速寧與謀我友邈難見西山澹凝秋

　　晁君父之舅徐子我之友晁詩紫㣲來徐學新安後徐
固困簞瓢晁復厭奔走當今諸侯賢孰愈豫章右經行
見雖屢欵語不能又煩君因几席為我探懷䄂

　　寄徐斯逺并成父弟

　　淅瀝夜來雨蕭條林下秋因之憶我弟重以思吾儔農
工方鼎來蠶事已告休得無隂寒妨知復多寡収㣲官

本為貧中道成倦游洪波政稽天險路新摧輈吾儔與
我弟既喜應見憂憂我困一簞喜我歸故丘付與有定
分短長寧自謀相期黃髪保共勉素風脩

　　得友人俞玉汝書云客逰建業月嘗能致錢十
萬時方客溧陽感假尉事作詩寄玉汝

　　士有孟東野薦乃韓退之五十纔一尉俸錢仍半支嗟
予亦蹇者白髪方糟醨因聲謝吾友十萬亦多為

　　寄荅潘文叔并屬恭叔五首


　　人生無友朋何以攻短闕我交君弟兄意合非固結奈
何不須臾已復經嵗月葉落政知秋竹新還縹莭

　　君家舍人公世謂王楊作誰知所傳授白首終林壑至
今有源流涇渭分清濁豈比世上兒風姿矜濯濯(王楊謂黃
州文公)

　　主簿舍徙説御史身耻呈夫豈為異與義理可不明嗟
哉後來者窺踰多喪貞所以使古人炯炯長擅名

　　平生蔣詡徑家老揚雲宅木老夏敷隂泉疏春動脉索

居每懷弟斗食身乆客况乃蒲栁姿茂悦非松栢

　　斯文呂與張用世故落落年來踵蒿原天意亦已虐君
嘗登其門如戸發管籥何當傳相授此道得深酌

　　贈曽槃樂道

　　我居懷玉山茶山非一游每觀文清竹凛若人好修徃
來道嘉禾詩曽長公投十年再建業問勞加綢繆中歌
殄瘁詩尺疏去莫由雖㣲荆州論感歎自不休今日復
何日蘭溪繫歸舟典型君尚有一見冩余憂


　　贈路芾德章

　　憶昔介菴老視我猶子弟於今於越州必灑西州涕重
憶郎中公契與外氏通慨我未知學一見寧發蒙公於
介菴老筆硯相親友而於郎中公學問躬授受與我非
素交有兒仍甚愚辱公収教之舉俗有是夫辱書示深
眷未報無加譴平日但聞風今朝真識面

　　贈孫從之

　　吏事要及民何假須緣餙是故西都儒徃徃名背實萍

郷孫明府抱負惟儒術起家長此邦為政皆有述催科
非我急急民使滋殖今夏戒艱食粒米勸蓄積種麥貴
宿耕禾孫視前績是我賢弟昆三市俱鼎立正之官南
昌大吏遭絲刻為陳先世事稍稍從吾律竊嘗歎斯人
當𥙷諌爭缺如何即九原我為長太息叔也今王官路
以雲霄逼才難未易識屢薦今始入贑川與洪州目見
非耳得使之佐廟謨彌縫寧闕職公行被裏言歩武俱
文石為移一縣政於以均萬國我雖落蠻夷歸來豈無

日儻遂樂耕耘於焉吾事畢

　　贈耆英

　　用世故欲巧拙者終近德人皆笑髯曽我獨長太息貧
吾豈人為問天天不癡君㸔松栢受寧與春風期

　　贈尤檢正四首

　　多書如鄴侯讀書如張廵一代信不數吾身見能親門
墻雖云舊蹤跡乃若新政以沅湘逺無由書疏頻

　　徃焉石灰橋粲粲方秘書近者南浦亭皇皇乃軺車遄

歸今幾年人望益以儲俱期白獸省共傒玉堂廬

　　榜舟浙江潮僦屋長安雪寒濤幸少年積凍還復結雖
逃蛟鰐虞未免薪芻絶噂&KR0689;悵難登囁嚅羞妄悦

　　季秋過廬陵客有示新録尤楊兩詩翁間以嚴州陸澧
蘭與沅茝頓覺無芬馥何况破囊中欲探還自忸

　　呈嚴黎二師并寄韓季蕭

　　名者世公器丈也寧取虛我聞曽嚴黎蓋自入學初每
繙東萊集出門思税車一見良不易寒暑三十餘前年

太和官遣書叩曽廬得報副以詩妙處真起予更有嚴
黎在因曽庻幾歟驟聞鄂渚殁經年為欷歔嚴黎固老
矣我亦雪滿梳奈何苦偪仄决焉不躊躇嚴師雖龍鍾
眸子炯炯如縱云昏忘集觧記韓呂徐黎君更強健白
髪盡掃除豈非仙人家服食信有諸我詩燕石爾報以
瓊與琚便當與曽作編聨世行於季蕭陵陽孫與嚴並
門居棄捐舉子業盡讀先世書時從二老遊不曳王門
裾我言無可采殷勤乃來渠二老已知名保此良不疎

惟我與爾者勉哉涼入墟

　　次韻斯逺見寄

　　天地如許寛出門自無之筠忩書味長靠壁笻一枝吾
曺本通脱孰謂書有色但取翰墨娱且然相主客霜簷
曉皚皚落葉擁不開門開有行迹元是題詩來

　　次韻馬荘父問行期之什

　　日日言歸去年年事逺逰世態甘若醴我曺和不流殷
勤枉詩問准擬繫帆㽞


　　次韻斯逺二十七日道中見懷二首

　　去冬黃公亭咏詩㸔梅花深行或山崦縱歩亦水涯雖
知追隨樂固有間濶嗟詞鋒君莫當鋭甚如莫邪我欲
尾其後志局道苦遐千年定藏山一世斯名家

　　我姿甚不敏與俗仍倍殊難貪太常酒頋歸陶令廬山
中亦何有寂寞誰與娯晤言濶無友展卷聊得書人生
七十稀我今半已餘百里九十戒躊躇重躊躇

　　次韻審知遣興


　　沉綿既逾時生死誰或訪殷勤恵之書疇昔固有望載
觀近賦詩頗復獻窮状功名岐則多究竟䇿非上賈誼
卒避灌晁錯終死盎孰愈安一區隨事享三當嗟我信
畸人逐食無定向轉蓬真飄風斷綆遭逆浪悠悠任通
塞冉冉失少壮志願老棲遲耕寛築夷曠












　　淳熈稿卷一

