







　　欽定四庫全書

　　淳熈稿卷十七

　　宋　趙蕃　撰

　　七言絶句

　　呈潘潭州十首

　　西江亭上東風客鷗鳥重來似亦馴買得小舟連夜發
不知肯别定留人

　　江邊石上白皚皚逺對難分李與梅因是欲占春早晚

桃花一樹有新開

　　梅花初出炯如冰未許餘花似我能太息天公不加意
放教風雨苦侵陵

　　楚國固多蘭與荃長林野水若何邊樵夫政自不知貴
採賣何曽直一錢

　　微官本欲救飢寒欲逭啼號政爾難不是賢侯任吾恥
未容陋巷樂瓢簞

　　犯雪渠乘訪戴舟不逢安道便歸休我今一月春風裏

縱復回舟匪浪遊

　　昔者湘西借榻眠自嗟老眼負青編雖然舊識山中趣
絶愛松風瀉百泉

　　少陵已入嚴公幕徐孺還為仲舉賓自愧無詩復非隱
況堪謀食更憂貧

　　滿城游女競紛紛柳岸桃蹊晝復曛不道貧家有機杼
夜窻燈火尚加勤

　　臂膝真成具老形每逢趨走歎伶仃故園松菊幸亡恙

何日扶藜得屢經

　　呈愚卿昆仲二首

　　百箇脩篁一樹梅蕙盆蘭斛共相陪客來不但繙書帖
興至更能傳酒杯

　　憶過君家梅半開梅花未落我重來尋常一飯履迹掃
獨向君家不記回

　　呈明叔七首

　　近郭梅開應已多幾思扶䇿奈慵何興來起覓牆陰樹

點檢無花除病柯

　　今年梅愈去年多我亦催行奈汝何此樹與君同所植
交情要保歲寒柯

　　屋角梅開才一枝道人眼淨得先窺寒㕔政爾猶官舎
不似茅簷見汝時

　　一枝自可不須多少已難知多奈何漢殿紛紛鏘劒佩
桐江但有一漁簔

　　手種竹邊梅一株地幽終覺病而癯不然我爾要相似

異日重看瘠解腴

　　歲寒誰覓此窮交只有梅花發故梢我坐多言得窮祟
不應于汝更輕嘲

　　伯威雖拙詩故巧我拙似渠詩欠工竹溪想見梅花發
問訊窮岡今不窮

　　呈子肅三首

　　坊靜行人晝成絶柳吹黃葉落毿毿知君不作官居看
陋巷舊諳人不堪


　　憶過君家黃堰居春風楊柳政扶疎人生離合自多感
邂逅更當搖落餘

　　牢落空房我掛包憶君過我夜推敲東南大半行將遍
應有新詩許借鈔

　　呈楊謹仲二首

　　清江郭内千竿竹愛此渾如屋上烏我亦山中富此物
若何奔走為飢驅

　　南浦相逢使蜀船為余高舉送行篇我行縱有榮枯異

可乏新詩處處傳(近見陳擇之誦送行詩有太白休愁横閣暝少陵剰賦浣花春之句以為
絶唱先生又云金沙銀鑠巴中路緑水紅蓮幕下賓此一聯尤為親切)

　　將至信州呈季承

　　行役將窮興未窮百篇酬唱與君同人間此樂胡能再
何處江西更古融

　　張帥置酒環波觴孫會之簽判嚴造道主簿及
蕃作絶句呈二君

　　炎蒸三伏有無中十里荷花四面風嚴瀨蘇門兩竒侣

一尊共德使君公

　　呈折于明丈十首

　　兒時已見葆真詩寫誦抄藏不憚疲白首始遊衡嶽寺
扶藜處處讀苔碑

　　朝廷經略在中原西北人才要討論節傳曽聞付吾屬
瀟湘可俾臥林園

　　故家人物幾沈淪公獨風流似昔人不但金聲吐佳句
尚餘玉立聳長身


　　不惟句律有家風筆陣仍推大令工兹道祗今殊寂寞
求公須向古人中

　　曽門昔作廣文官先正曽同苜蓿盤交道不惟當日見
遺風更俾後人看

　　相逢幾說李端公未報舒州謝表通要識淮南佳絶地
灊山皖水莫之同(屬李粹伯丈)

　　舊有園林新近開鑿池培址遂成臺臺顛縱有蒙籠處
不礙遥山次第來


　　如聞欲印葆真詩我亦猶多未見之副本儻蒙輕乞與
真成暴富詫窮兒

　　客舎潭州又一春花時風雨困頻頻欲知夏木扶疎處
好挂陶翁漉酒巾

　　道山峻峙不容攀咫尺今遭風引還聞道公曽踞其上
莫憎官府久人間

　　范參政自建康得資政宫祠六詩寄呈

　　聞道石湖天下竒城南未數閬州稀江山勝處世或有

祗欠若人相發揮

　　細思不是乞身難政為貧賢不放閒奏疏比聞頻叩闕
詔恩今見許還山

　　出處如公亦甚都不攜西子不思鱸三高異日當為四
不見方嚴與范俱

　　一再將書託置郵渺然殊未亦湛浮平生願識纔能見
别去于今歲又周

　　風月滄浪自逐臣煙波甫里亦遺民未聞官號大學士

辭遜雍容得退身

　　我夢石湖堂上書煙雲鷗鳥不闗渠奥篇隱帙誠難了
辭願一鴟開鏁魚

　　奉呈何叔信魏昭甫三首

　　寒㕔寂寞不知春登眺招要藉所親始謂姑傾一杯酒
已焉顛倒白綸巾

　　梅花寂寞已飛仙一夜春催杏欲然老眼看花愁欲眩
卻憐草色靜芊芊


　　春風大屬野櫻朱樹樹相望綺不如卻憶山家籬塹畔
十分春日付誰渠

　　送前始興謝令二首

　　維舟疇昔見南昌杯酒還能共寶坊我自解君庾嶺意
清朝使者得梁揚

　　江南梅事已吹殘想見嶺南青作團邂逅詩成肯相寄
憧憧驛使入長安

　　懷東園寄趙令


　　遶屋扶疎孟夏時東園政好坐題詩水窮盡處山燒秃
歎我不知春已歸

　　次韻劉寺簿二首

　　山寺方同祭祀齋忽驚繭紙一詩開從今儻使親餘論
願借譍門許數來

　　草樹扶疎書滿齋夜窻燈火酒尊開知公善誘蓋前輩
不以見聞嗔去來

　　送曽季永赴道州永明尉三首


　　西昌閥閱推曽氏夫子家居仍舊溪我政結亭臨水際
君行誰與共攀躋

　　去年洞賊驚郴道聞說居民甚可悲太守只今誰漫叟
舂陵示吏兩篇詩

　　憶昔曽聞謫道州每于文字見曽遊白鵝寺近永明縣
試覓記碑還在不

　　投王饒州日勤四首

　　福星誰遣出虛危帝念鄱人困數飢試問公來若為政

皆言吏瘠與民肥

　　我行三日鄱陽路每向居民說歲年蕎麥吐花勝宿麥
山田小旱熟湖田

　　為政懸知如治疾豈求湯砭一時功但令安養無遺䇿
膚革充盈由本豐

　　使君本是經邦手聊為疲民滯一方直道正聲誰可擬
百年文正故堂堂

　　喜雨投詹信州口號六首


　　插秧未了早愁乾民不知由作屢歎天欲明吾使君政
故令一雨示艱難

　　使君自是為霖手要雨雨來何旱憂報爾田家但勤力
今年定有十分秋

　　昔在烏臺譽已休旋分符竹政仍優論思未即歸清禁
厯試何妨又一州

　　開藩甫及四十日籍甚治聲過所聞吏畏神明簡朱墨
民懷清淨樂耕耘


　　使君笑别赤城僊來結山中(謂懐玉山)大士縁仙佛將何佐
佳政但當惠我以豐年

　　久晴政為收蠶麥好雨從今及稻禾試向諸生選何武
要歌樂職頌中和

　　投曽秀州逢四首

　　我向茶山得屢行至今人說老先生九原不作吾安仰
宗武宗文賢弟兄(茶山寄公兄弟詩云欲寄宗文與宗武一春風雨大江横)

　　人物如公迺作州不知誰合致公侯清名不與官稱等

頗解天公用意不

　　有蟹無監乃樂邦人生如意信難雙公才自是明堂用
寄語蚍蜉盍少降

　　請到江西得正宗後來曽吕出羣雄大陽遺履歸何處
端欲從公一破聾

　　與李衢州嶧四首

　　忽逢旗鼓去翩翩道上行人喜欲顛為說吾州新得雨
使君惠政實闗天


　　跨驢衝晚背常山急雨飛來瞬息間問訊元從禹迹洞
我家雖近卻愁慳

　　黄塵撲撲倦征途忽雨能來快洗蘇旱接夏秋纔得此
一身寧敢歎沾濡

　　洪井登龍記昔年祗今太末又行纒餘波所及蓋多矣
一夜水高溪有船

　　用洪覺範詩為首作四絶

　　剰水殘山慘澹間道人名字滿江干向疑此語來天上

何意真成朝暮看

　　釣舟無事白鷗閒自是江湖境界寛我欲汎然隨所往
竹君誰與報平安

　　箇中著我添圖畫能畫今誰如輞川但冩一簔仍一笠
不須羽服記蹁躚

　　便似華亭落照灣要人彈壓媿詩孱餘霞散盡空無綺
新月初升勢已彎

　　塗中每息必索硯筆抄詩作廿八字


　　望望青山亂作堆行行身到白雲隈偶逢道店聊休歇
又被怱怱詩債催

　　寄懷二十首

　　晏齋生理比何如破硯今來亦已枯珍重此君為耐久
澹然相對祗清癯

　　旱風吹野未成陰空喜孤雲出寸岑飽食便知難自必
茶甌小注莫令深

　　陰晴竟日漫難分遠岫猶藏欲雨雲嘆息無言桃與李

一年蹤跡又紛紛

　　正月山園未有花梅花落盡亦堪嗟瑞香莫與蘭爭長
獨立風前自一家

　　春風底事苦欺梅舊雪未乾新雪催元自不儕桃與李
何須著意苦相摧

　　讀書萬卷不充飢枵腹吟哦大似癡不是鄰僧能送米
囊空何以續晨炊

　　縣官寛減去年租癃老扶攜聴詔書和氣定能消冷氣

未知天意又何如

　　早禾栖隴待晴收雨欲為霖勢可憂似覺朝來烏鵲喜
便攜童穉過西疇

　　扶疎夏木已來禽安石榴花出樹深六尺紙窻明棐几
迸堦閒筍欲成陰

　　棟樹層層細著花日薰香暖蜜蜂衙客來儻有論文興
活火風爐自煑茶

　　春今五日如京兆風雨更堪摧折之我病不能知許事

飯餘捫腹細哦詩

　　秋風常恐到無期一雨便興搖落悲疾病相攻今轉甚
囊空何以致高醫

　　破屋支撑風雨餘世間種種不關渠忍飢要慣無他術
過午未炊猶讀書

　　終日搜詩思不枯坐間失喜折冰鬚寒窻雪滿無人到
伴我一枝梅更孤

　　雪没東園一徑深頻驚飢雀落空林疎明自喜山房小

更聴哀絃空外音

　　下水乘舟恨少灘泝流翻恨泝灘難人生淹速祗如此
何必區區千萬端

　　祝融香火我亡縁還上江頭上水船賴得江山舊相識
登臨到處一悠然

　　忽忽離家且一年春風又是海棠天還家何以遺妻子
傾倒囊詩近百篇

　　剰水殘山覺範詩汎然孤棹去何之倚檣吟嘯元無忤

誰信今朝無早炊

　　早起陰晴殊未分杜鵑何許叫深雲眼中忽爾生新句
何異風行水面紋

　　見焉奉先寧祖詩于伯言處題其後

　　聞說湘中馬奉先數詩初喜見流傳何處宜州勿多薄
金華曽識老詩仙

　　從歐陽全真借觀陳擇之蜀中詩題其後

　　書去方懷蜀道長寄書未逹忽傳亡那知今夕辰陽郡

灑淚殘詩十數章

　　題曽幼度詩集後二首

　　江南山水盡宜詩幾欲經營竟不竒不料此編能到手
意曽聞處輒能知

　　客路東西曽數州詩成寧免暗中投我今辦取逢人說
傾蓋懸知勝白頭

　　閱韓伯修集示其子二首

　　吏部名高世所尊一傳曽說誤金根陵陽父子風流勝

政似蘇家擅蜀門

　　詩篇圖熟無凝滯四六雍容有典型請君持上圖書府
要與紫微俱殺青

　　途中閱曽運使所況文清集得四絶句寄之

　　玉山冰水是吾家城郭屢過三姓茶滿庭修緑誰人種
高節歲寒仍有加

　　舊抄題作茶山集每恨不多看易窮全編敢意落吾手
何自得之從長公


　　兩賢堂下千竿竹蕭散風流政昔時何妨乞我一灑掃
不用文移只付詩

　　桃源梅嶺幾成遊天欲昌詩不自由一代如公才得此
五溪著我更何尤

　　從趙常德覓鼎帖

　　字法微芒久失真時聞鼎帖尚精神小詩試向鈴齋乞
近舎遠求公勿嗔

　　從元衡借廬山記偶成三首


　　吾家昔住匡廬北少小未能知看山南北東西今老矣
欲從圖籍見班班

　　要為冷語豁心胷孰若相羊澗谷中試把遺編一開讀
恍疑澗谷為鳴風

　　山南山北富深幽羽服方袍占上頭吾道纔餘白鹿洞
寂寥幾載有新修

　　題王遠父所藏蘇滄浪帖

　　吾家舊物見君家說起漂流屢嘆嗟甚欲持歸試摹冩

不堪病眼已昏花

　　讀二傳作

　　長卿召問自狗監子雲待詔因王音得官甚薄不捄辱
作賦可憐空苦心

　　以介庵集遺成父

　　弟曽一識金川驛兄蓋屢維干越舟羣書博極詩無敵
乞爾此編無暗投

　　林湘鄉出其先人詩卷題其後二首


　　知公苦急薄書仍留我閒窻語夜燈更出此詩令細讀
今宵有夢到松陵

　　松陵我亦屢曽經幾欲張帆過洞庭願借此詩傳善本
教兒誦讀醉時聴

　　以窮藁借全真

　　平生不識宋亨伯老去手將窮藁編六一家風真好事
要渠行世欲抄傳

　　題淵明采菊圖子璿所作


　　雲出無心還自歸亂峯明處日西微白衣不至東籬寂
滿把菊花風動衣

　　以短軸從楊謹仲求字僅書其半而見還絶句
戲謝

　　先生字有千金直乞取寧非亦坐貪更欲從公請終卷
又虞賣菜或蒙慙

　　從潘丈求字二首

　　束髮學書今白頭腕中無力合休休規模尚欲從公乞

翰墨于今第一流

　　摩挱石刻嘆微茫孰若汗青移硬黃几淨窻明肯游戲
千金便當槖中裝

　　題沈弟所作短軸

　　冥冥細雨熟黃梅欲起看山懶又回咫尺忽能來萬里
恍然墮我曉船開

　　作詩政欲江山助老矣東西南北人弟却把詩摹作畫
東西南北是知津


　　帖永新韓主簿

　　韓君惠我涪翁帖三世風流不在兹諸老當年會臨汝
更須多有未傳詩

　　魏昭父惠新刻李西臺諸公帖二首

　　墨妙初聞探錦囊刻成愈覺爛生光登登打就分來處
雨合新篁夏日涼

　　翰墨要知真有種怪來下筆每多姿不如家學相傳授
玉軸錦囊皆得師


　　帖耆英

　　朝來霰雪遽如許忍凍髯曽應屢哦急送餅芽并致炭
助君灰裏撥陰何

　　跋長公帖

　　每見故家觀故物輒思前事念前人錦囊玉軸千年祕
儋耳珠崖萬里身

　　題劉正之少陵像二首

　　逢人欲問成都事見說成都信便迴欲問草堂亡恙否

恍然圖像對人開

　　我今即有湖南役凖擬扁舟泊耒陽敬謝此圖非久别
會傾桂酒奠椒漿

　　鬻菜者

　　早禾未熟晚尤遲賣菜歸來始得炊榖者本從田户出
未滋反取市人嗤

　　晚晴二首

　　山中岑鬱倍懷人況是春來陰雨頻到得小晴堪細履

又嗟落莫與誰親

　　空山草木固能長邇日曽經剪伐荒一笑為渠成解說
政防妨我步斜陽

　　王主簿以湘潭檢旱詩卷為示用其廣惠寺蠲
放韻謝之

　　旱年蠲賦本深仁州縣寧聞以實論細讀賦詩知用意
是為憂國愛元元

　　隴畝循行不憚難是知漢詔本從寛講求利病非無補

老矣猶能䇿治安

　　曲江道中二首

　　舟下豐城十里餘樹煙鷗泊盡人居是間欲畫已不得
況有亂舟來捕魚

　　曉甑初炊早稻鮮傳呼與覓賣魚船可憐彈鋏竟成恨
空對筠籃翠柳穿(買魚于釣舟皆為販子所先欲從市之率健步不顧)

　　以筍送諸公二首

　　蘭在當門未免鋤竹生那可礙階除莫言無罪充庖宰

自汝為生託地疎

　　昔聞市上三時賣今已春深見未嘗莫道寒㕔只寒相
及時也復事分張

　　張伯永和詩以僕送筍減于常年復用韻以調
一笑

　　竹薄方思漸補鋤筍時可得盡驅除此生已負管城債
計且不悛真箇疎

　　八珍既飽思持去借問何如一臠嘗筍例減常猶費說

可堪餘事極更張

　　孝揚成父約須晴見過二首

　　積雨能涼故自佳候當秋早欲收畬頻宵佳月連朝霧
霧破山空日已斜

　　雨來喜逭車田苦晴至欣成穫稻忙恊趣終焉在農舎
倦游不擬老官倉

　　題子璿浯溪圖

　　璿之戲墨萬之詩不到浯溪坐可知凛凛元顏千載意

若為付與水雲期

　　題堂下桃花

　　桃花顏色曉猶深薄暮風煙已不禁人生抵死朱顏恃
不料青銅霜雪侵

　　晚登鄔子亭用壁間韻四首(前二首向吾叟韻)

　　秋入江湖事事幽未妨著我詠洪流水居三雨似相識
苦問來船仍去舟

　　朝行忽爾逆風顛已到津頭尚聳然不似漁翁易夷險

雨簔晴笠住忘年

　　中流掀簸勢難停望斷龍祠與戍亭胡不少留風止去
塔鈴昨者故丁寧

　　何處鳴桹歌濁清鷺飛鷗舞慣忘驚卒逢已覺翩然逝
猶欲因之問水程

　　入嚴州界二首

　　朝來爽氣致西山孰愈嚴州百里間傭販懸知盡冰玉
不惟二士眇難攀


　　有山如此可忘看政恐輕舟下急灘卯酒一杯扶病起
秋風千里怯衣單

　　白髮三首

　　始余髭髮未白時詩中多與言之今乃信然
不足怪也作三絶句戊戌十月十四日豐城
之寶氣亭

　　憶昨鬢毛殊未白斑斑已復見于詩天公嫌汝底相耗
故遣齊生不待衰


　　葉落歸根莫漫悲春風解發次年枝人如草木空多智
一老寧聞再少時

　　少年志願立修名隱顯悠悠略未成倚賴少陵詩不誤
白間會有黑絲生

　　次韻秉文初九日過先壟

　　剥啄敲門走夢周夜來一雨潤方收徐郎示我郊行作
亟起諷之天定秋

　　耕道十年無九秋無田長抱老農愁因君動我束書感

君子惡居惟下流

　　枕上

　　道人急打五更鐘窻外悲風正吼松歸夢不湏驚久客
驟寒便欲作初冬

　　次韻劉子道幾宜送酒

　　窮居誰肯念窮愁況復淒涼雨似秋疾置送詩仍餉酒
喚回落日在簾鉤

　　因翟子固行送酒楊謹仲


　　君行為覓清江宅水竹依依自作鄰問字未能從好事
一壺聊為乞詩陳(公許作官舎三題子固亦欲求公詩云)

　　季永和詩索酒用韻送酒二首

　　珍重平生書五車不妨有子更持家小閒便欲巾車去
只欲論文非看花

　　我貧無酒為君歡渴夢相從碾鳯團薄暮白衣纔有饋
試令分減愧酸寒

　　鑿磨嶺


　　複嶺重岡向背迷瘦笻深與病夫宜早禾未割尤艱食
過午人家猶未炊

　　題曽真君煉丹井

　　樟源嶺下煉丹井建德道間仙女泉埋没只今誰汲引
信知名字托人賢

　　衝雨投宿石佛院次季承留題韻二首

　　塵埃彷彿前朝寺客子今縁避雨來欲訪當時漫亡得
緑叢蕉並野花開


　　石佛如今安在哉至人無往亦無來山僧顧欲談遺跡
說道空巖閉不開

　　題石潭觀音院用王樞宻庶愚丘正宗韻二首

　　老衲迎門祗敝裳問年還舉四山黃誰云此院通衢著
渠自長閒人自忙

　　所至滔滔不問津故知此地往來頻從今更識林間寺
再到不愁無主人

　　讀介菴集題其上


　　風前舊揖青綺帔老去今披古錦囊千古未忘圖像拜
也知風骨類文章

　　代書送橘沈臨江

　　誰貽新橘兩筠籠尚帶霜林錯落紅轉送清江供壽酒
草書因病廢匆匆

　　從兪少孟覓橘

　　憶昔為農近石田年年為橘走霜天大踰三寸曽何直
裁得開元斗米錢


　　從李崇道覓潘衡墨四首

　　人言潘谷久騰空衡也﨑嶇隱墨中谷見坡詩衡用訣
了知真是一家風

　　眼寒不識黟川李相好長迷大禹圭見說潘郎親有女
獨能傳業向深閨

　　丈夫久弭江西節聞道諸侯尚掃門篋有𤣥圭肯分似
從今默默面稱寃

　　識字才能項籍欺竈煤研瓦分甘之如何乞索忘唐突

擬賦江南鶴膝枝

　　以酒錢送明叔二絶代簡

　　酒錢時乞故憐蘇三百青銅寄與沽硯水長枯肺仍渴
可兹涓滴所能濡

　　我乃病多長止酒有時渴夢落江湖江天濶處識君閣
要破熟茶共囁嚅

　　登清虛亭

　　步上危亭欲細看忽驚風雨暗江干此身不作蠻州鬼

猶擬扶笻再倚欄

　　十八夜宿秀城外

　　月子彎彎四面歌扁舟今夜泊嘉禾頗欲歌呼起相和
一聲軋軋又前波

　　山行見野櫻桃花

　　徐行厯厯轉深豅人意何如鳥語同山路梅花渾掃迹
春風盡屬野櫻紅

　　將謁延廬州行至板橋忽病而止復還建康以

五詩寄之

　　驅車曉蹋板橋霜頭為岑岑勢莫當頗念索衣為禦具
可憐行李祗空囊

　　數載炎州不慣寒並江已怯瘦欒欒舊識淮南今更老
絶知于此亦良難

　　欲前復卻路成迷冷日悲風為慘悽以口語心千萬種
可能一一見書題

　　袖詩已失天津面路返新林病豈期一見可能難若此

定繇或使豈人為

　　甑倒懸知解死飢故殊道路永為嗤我今恃有彭州牧
二柄寧當復誤疑

　　實相書院

　　已矣騎鯨去不回悵然猶詠早歸來空餘舊日讀書地
水遶山圍似釣臺

　　自造口放舟至道林院偶題

　　曉起乘舟江上涼晝攜蘄竹臥僧房隱雷驟作分龍雨

限我瀟瀟幽夢長

　　觀曽文清詩刻

　　我訪茶山公已僊向人惟有竹蒼然摩挱欲問當時事
竹不能言風為傳

　　夕菴觀吳夀寧畫

　　樛木蟠崖錯節深拍天風浪捲江心有人來問夕菴境
萬里孤雲無處尋

　　觀祝少林所藏畫三首


　　蕭寺相從三十日知君有畫未曽窺烟雲過眼還收去
恰似憑欄立久時(米元暉畫)

　　沈牛二可歸耕去百尾言之無乃多安得神仙張果老
為君叱起滿池阿(百牛圖)

　　吾祖曽為沙苑牧有孫窮相合騎驢朝來忽起馳驅興
為見龍眠十馬圖(李龍眠畫)

　　簡見可覓畫三首

　　我居何有惟脩竹一日真成不可無别後平安久無報

為予十日冩成圖

　　白頭流落離騷國香草雖多獨嗜蘭猶恨芳時有衰歇
要須貎取四時看

　　少文忘卻行山脚收拾經行入坐中我亦江山欲歸去
自無畫手得君工

　　觀徐復州家書畫七首

　　草衣舊識牡丹碑字字騰拏更倔竒我亦參軍成潦倒
愧無筆力欠渠詩(潘逍遙字草衣寺在信州水南有逍遙詩云水南聞有牡丹花多少遊人

耳畔誇潦倒參軍來看晚數枝已謝病僧家)

　　蘇公書法自顏行猶謂蔡公居第一(見東坡跋歐公論書帖)我窮
頗亦類賈胡筆勢翩翩疑可識(蔡蘇二端明帖)

　　世人競冩襄陽字政似云師太白詩才匪若人寧躐等
自顛自醉祗成癡(米元章字)

　　曠懷誰不作山遊誰似柳州談永州何能乞我一片石
刻此數紙俱傳流(克齋舅冩柳州永州山水記)

　　萬竹陰中屋數間幾回剥啄叩柴關忽開短紙霜雪幹

如對照人冰玉顏(楊謹仲所臨文與可墨竹)

　　誤筆猶能作㹀牛信知書畫本同流不惟下筆蘇仙似
更似斯人不可求(楊謹仲草蟲山谷跋坡公書有不可乞之語蕃嘗從楊丈求字其與頗艱)
並竹作門亭得山我來還值雪消殘江梅未有臘梅破
丈室不須香屈盤

　　簡全真二首

　　捐棄悲歌詠白團未忘衞霍内金盤要知公子貂裘煖
孰若山人短褐寒


　　我詩每覺就怱怱君句由來詠歎中愛我更能憐我友
誰云南北馬牛風

　　奉簡欽止兼憶斯遠

　　前日叢篁苦蔽溪祗今簷與四山齊裵回有句不能吐
要與乘涼一杖藜

　　阿連聞說有歸期凖擬俱來賦此詩已是欲行還小住
縱令頻合故傷離

　　口占簡去非


　　春風春雨急仍顛聞道遠勞從事賢軟脚不應惟命酒
池塘生草要新篇

　　奉簡在伯四首

　　淵明種秫有公田鄭老時時得酒錢笑我作官渾乏此
自炊斗酒慰饞涎

　　先生自合飲官壺野老端宜滿眼酤白酒釀成聊送汝
未知濕沫與江湖

　　書中舊學來禽帖今日蠻州得飫嘗要與先生共咀嚼

更將煑蜜助甘香

　　落日餘霞已自竒況于人靜月明時重城著我非無意
前遣先生獨賦詩

　　簡徐季孟

　　月臺臺上幾經過白髮重登奈我何樹影漫能參獨立
溪聲無復亂長哦

　　不到西湖又五年況當風雪探梅天出門有愧登山屨
尋友空回訪戴船


　　我詩雖老竟無上君句能佳更不窮立論曽聞紫微老
贈篇期見習軒公

　　問訊西湖舊隱廬水邊雪後又何如祗今付與誰人手
籍甚詩名白社徐

　　南山最數月臺高曽著能詩何水曹略計出山今幾載
生令梅賦闕風騷

　　自從傳得婺州詩南北飄零闕後期一紙忽來湖上信
怳然墮我水仙祠


　　故人索我近題詩何處如今更有之十載未論前日夢
一枝還動昔人思

　　簡周文顯借王有道集二首

　　鄉人不識王有道抔土空傳唐校書聞道遺詩尚多有
典型不似晚唐餘

　　先生風節昔人似白髪簞瓢猶嗜書家有校書詩百首
可能乞我助三餘

　　代簡琛卿


　　是處梅花與雪融竹間開晚正玲瓏陳君為我言如此
折贈當期慰眼中

　　琛卿為梅置酒用前韻

　　背蔭初疑星未融細看真有映玲瓏興深且約諸君往
明日當愁著土中

　　琛卿論詩用前韻示之

　　活法端知自結融可須琢刻見玲瓏涪翁不作東萊死
安得斯文日再中


　　簡嚴承務二首

　　玉梅遭旱頗蕭然清潤思逢得水僊(謂得水而能僊非直謂水僊也)出
門一笑不易致許送茅齋端可憐

　　霜髭不摘老可憎迹雖未然心已僧舌根鼻觀習氣在
茗椀䇿勳香事仍

　　簡嚴先輩

　　聞道君家緑蕚梅韻勝絳袂擁冰肌夜來一雨應堪折
好寄塵牕伴覓詩


　　簡施文叔絶句四首

　　草樹陰陰一徑開飢烏閒下啄莓苔清風無事自還往
時送官池荷氣來

　　今日之熱不可觸閉門養疴適所欲振衣䇿杖一欣然
涼風為我生脩竹

　　營營青蠅揮不去為問適從何處來病人埃鬱思一洗
沈李浮𤓰亦快哉

　　世上小兒迷黑白此翁胸中涇渭殊少卑高論近流俗

恐妨要路肩安輿

　　簡贈歐陽伯威二絶句

　　江西人物況歐陽少有詩名老更昌左轄雖能誦佳句
子虛胡不薦君王

　　三年身不到窮岡詩友飄零半在亡杯裏縱能談矻矻
鏡中無復鬢蒼蒼(亡友謂劉伯山)

　　簡兪尉

　　世人往往嗜甘言正味多嫌橄欖嚴寄我要須并海物

花豬頓頓飯難厭

　　簡陳擇之索詩

　　遊山聞說多詩句久已傳抄聴小胥屢戒譍門老馬走
門前驛遞不為疎

　　簡邢公昭丈

　　梅園想見緑増深竹逕遙知筍出林坐底未能成一出
祗縁多病與多陰

　　崑山兄惠筆頗佳謝之并呈克齋舅二首


　　吾舅書名早並詩我兄名譽稱家兒異時大小歐陽體
肯道外人那得知

　　殷勤雙筆肯輕投識面端能解所由自笑真成似羅趙
流稱安得並何劉

　　孫子進惠筆乃周壽玉簪樣試用其一已作秃
翁猶耐驅使成絶句二首異日當寄子進昆仲

　　遂初賦就筆餘鋩贈我蒙探古錦囊耐久固殊流俗敗
含情渾似故人長


　　遂初賦就筆餘珍贈我多君意甚真累句尚能資借助
拙書猶得長精神

　　探梅

　　石上生梅老未枯著花雖少更敷腴要須鄰老深調護
莫遣兒童縱牧芻

　　晚行見梅

　　玉立空林一樹梅向人脈脈似憐才微波託使為媒去
一被晚風吹又回


　　瘦梅

　　明叔謂今年思隱梅瘦甚成絶句

　　清虛日集人當瘦糞壤不資梅合癯君看霜皮藏玉骨
肯如朱粉鬭塗糊

　　永豐尉治神祠前梅已成陰忽著花七出而無
鄂色又正白衆咸異之尉上蔡謝君子暢有詩
蕃次韻

　　謝君為吏清如水神吐祠前不鄂花我欲將詩道其事

却防流詠入京華







　　淳熈稿卷十七

