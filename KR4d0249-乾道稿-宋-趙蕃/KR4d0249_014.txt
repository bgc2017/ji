







　　欽定四庫全書

　　淳熈稿卷十二

　　宋　趙蕃　撰

　　五言長律

　　初五日呈潘提舉時禱雨應而未洽

　　潦退旱隨至吏憂民足傷陂塘待天雨饘粥仰官倉事
勢胡能久収成亟所望關心厪漢節用意格穹蒼忽已
雲霓合兼之雷電将驟来能㸃㸃快落遂浪浪未復田

疇緑纔蘇菜隴黄粗能寛閔閔聊且慰皇皇末世耽饕
佛前聞戒暴尫于公明孝婦卜式訟𢎞羊是可資邦本
寕唯致嵗穰公行有餘力我句漫斯狂半載官離次欲
歸行絶糧何當荷簔笠及此濟江湘

　　季蕭兄三貺詩且辱出示陵陽墨帖敢次韻一
首為謝

　　中朝當極治人物近臯䕫南渡更衰亂諸賢困逸遺舎
人名最早白首但論思尚喜詩傳𣲖于今學有涯居然

老成獨異彼俗書姿明眼逢吾子掀髯話昔時端能繼
蕪累(蕪累季蕭尊公集名)所見匪狐疑愧我安能友酬篇只韻隨

　　寄王謙仲周子充文

　　吳蜀三分地沅湘合水流魚鰕今島嶼蘭茝舊汀洲逾
月雨連畫莫春風送秋濕桑蠶餓死壊種糓漂浮弊屋
無乾䖏吁嗟㡬日休事多徴放逐文欲號窮愁懼禍初
求免兹行重失謀官曹待符檄食事指衣裘淹速空占
服行藏漫倚樓生涯縱草草行路勝悠悠弟妺懐天末

夢魂栖浪頭何當得散號從此具歸舟特達非無仗迍
邅自過憂禁庭敦宿契樞府記鄊州㡬遇長安使頻蒙
禮翰投雖孤懸釡煑且益破囊収憂禹思由溺阿衡任
内溝豈伊儕子弟而俾墮拘囚霄漢瞻歸雁波濤羡没
鷗懐哉上南斗去矣事西疇

　　雨後

　　畏暑常疑病逢凉還作詩岸巾看鏡懶歩履過廊遲草
樹消陳意江山發令姿裵徊如自得徙倚竟何為厚祿

書多斷長貧志未移無官帯難緩有竹俗能醫不遇徒
成賦歸来亦漫辭行藏隨所遇造物豈無欺

　　呈莫大猷令

　　入境能知政昔聞今信然吾行萬安道頗識令君賢阡
陌東西隔人家逺近連鍼青秧出水穂長麥揺煙犬吠
稀逢客牛耕不廢鞭幽啼催榖布午霽起蠶眠檄罷追
呼擾民争賦入先太平真有象循吏可無前徑欲捐五
斗從之受一㕓經行嗟阻免少日待回船


　　歸途

　　招要非故約談笑偶然期假日寕憂夜徐行不用遲吾
曹欣窈窕童騎苦逶迤罷酌餘樽酒催成未了詩事雖
同栗里宿乃異西枝雨合泉如瀑嵐昏石似螭兹逰蘄
可再約友更携兒

　　贈嚴黎二師

　　徃者聞三益今焉欠一䕫寄詩曾併達得報乃相遺自
說斯人死尤懐一見思高楼雖物外好句必天涯渺渺

煙霞趣蕭蕭蔬筍姿徧叅真已悟換骨久其時以彼大
成就而余深惑疑刀圭如乞與瓶錫詎難隨

　　讀舊詩作

　　長日胡為度繙嚢閲舊詩渭南雖乃祖脩水是吾師論
自唐虞逺名繇屈宋垂相傳均一體所得亂他岐智鑿
空竒字天成在逹辭江山真末助學問本深基性癖端
渠似窮工殆我欺誰能釣時譽聊以慰朝飢

　　使君以十月上休日燕通判敎授縣令錄参沅

陵貴溪兩尉曹蕃亦與焉坐間出示宋莒公草
書劉賔客詩圖李西臺吕東萊朱希真趙忠簡
詩帖蕃賦詩十二韻以紀其事

　　假日黄堂燕窮冬白晝長風流話前哲翰墨出珍藏莒
國龍蛇字西臺錦繡章東萊先理致朱老繼顛狂最後
吾宗帖深於徃事傷汚泥躍鰍鱓大薮暴豺狼薄暮仍
添火終筵更益觴時雖當嵗廩氣乃返春陽此固公為
徳寕云勢所當廣文㤀獨冷半刺喜翺翔四士俱才茂

一夫惟鬢霜驂鸞㸔霄漢買犢自耕桑

　　謝張帥

　　試仰元戎貴還瞻簿領卑居間凡㡬級其勢可懸知屢
進黄堂拜夙蒙青眼期筵華紛饜飫飲劇聼淋漓既納
違離謁并頒道路資間令叩齋閣禮謝列堦墀披豁㤀
名位高流詎測窺憂人多語政餘事亦論詩似欲徴凡
作何勝枉譽辭更成湖上集仍厠幕中竒七字昔靈鷲
五言今縂持(両䖏皆有公留題)流傳久已困収拾尚無遺自省

才惟薄難堪徳過儀受之増踧踖見者亦驚疑暫爾休
行役於焉紀謝私釣竿如可把懸榻定除絲

　　呈王侍郎昆仲二首

　　先契今餘㡬交情不易論疇能逾薄俗未肯棄衰門慨
念我伯仲仰懐公弟昆自知真瓦礫那得並璵璠誰謂
長江逺兹来匹馬奔匪因窮附達政以曲能敦遺爱凄
其久髙風凜若存青雲㸔星聚白髪對鴒原

　　徃未瞻烏府先曽渉杏壇予詩厪和答貽教異暄寒名

位元相絶知聞共駭觀干霄峙松柏流水㑹波瀾應念
登門舊㡬嗟行路難蒸湘方渺渺淮楚㤀曼曼既見得
良慰語離還浩歎深思盡心曲直覺欠豪端

　　沈沅陵生日

　　十載郊居賦當年蠟□逰江山元好在人物繼風流奏
牘頻能上絃歌特暫留白雲寛志飬黄紙拜天休先契
仍僚契賡酬復獻酬懸弧頌初度横鶚㸔清流

　　寄成父(近寄成父書疑不報忽得書知在城中約重九欲歸過節来此)


　　屢約過茅舎終成覔順舟書来勤問訊病去苦淹留邂
逅行人往丁寕葯物求那知空悵望直恐遂沈浮籬菊
猶青蕊鬢毛非黒頭平生爱此節今嵗□空酬度日渾
無頼期君得散憂柴車夙湏辦草徑掃令幽豈乏登臨
䖏堪為耳目謀躋攀無脚力夢寐想神逰

　　寄贈曽裘父兼呈嚴黎二師

　　憶昨初南渡吾家住信州樞庭嘗牧守詞掖舊淹留生
世夫何晚斯人不易求風流付篇翰零落卧山邱尚友

當論世如公實並逰近功稱共學為偽說横流白首無
愆素清名所得優百年安甕牖萬里罷浮逰太守尊徐
孺鄊人慕少游成蹊自桃李有臭别薰蕕久矣聞風義
因兹速置郵碧雲増悵望石鼎怕冥搜王謝池臺古嚴
黎鐘磬幽林園小搖落巖壑細雕鎪豈曰㤀徴逐懐哉
困阻脩駏蛩終有合鍼石詎難収

　　用韓文公送鄭尚書韻寄雷朝宗兼屬歐陽全
真


　　莾莾湖中客悠悠月下杯飛騰南海士斷絶尺書開三
命今為牧傳聞祝以來貪泉姑着詠驛使且催迴賔客
有文士登臨仍古臺唱酬湏寫寄屬和恐非才

　　寄黄子耕

　　野寺已黄昏髙軒辱過門交遊夫豈乏情義獨能敦我
已家聲愧君今風氣存一官何未試多難亦成屯詩本
吾家事經從逹者論明知有傳受未易測淵源近訪湖
邉宅猶餘漲水㾗如聞江上郡欲覓隐居園邂逅空題

句飄零難具言折梅無以贈三嗅鬢霜繁

　　寄程可久丈

　　聞道沙隨老遂為安國居逢人難問似近况復何如此
士猶松徑何人在石渠儒林有韓孟待詔自嚴徐别去
常勞夢新來更欠書久知腰倦折懸想病都除番國吾
州近冰溪一水餘秋風期命駕春雨政携鋤

　　送藍吉州

　　前嵗公開府隣疆我適移山㘭深遣戍齋閣逺投詩去

國哀王粲逢人說項斯春秋其我罪觀過可仁知流轉
今初定保持端自誰筆難窮記牘禮欲簉賔墀累日方
求棹傳聞遽觧龜只云那有是及此信無疑春事峥嶸
際農工勸相時吾曹一身計父母百年思鴈渚新浮緑
楊堤亦褭絲兹時繫舡地異日寄書期學道安時順餘
寒近酒宜臨分意無盡公爾豈其私

　　寄李䖏州

　　自入湖南路驅車得屢停流傳雖有句次舎或無亭嶮

絶猶云未艱危不易聼真宜太白醉未信屈原醒我去
方蠻府公歸合漢庭願言均沛雨尚想獨當霆白雪故
寡和黄麻湏六經詔除期不晚得以慰飄零

　　送江憲移京西漕

　　流轉江湖後飄零嵗月餘僅能瞻玉節忽已報除書借
㓂情雖切依劉計已踈二天元不逺大厦豈殊居使者
澄清事明廷獻納攄循行聊偃薄朝覲勿躊躇䖏士獨
苦節清江空舊魚昔聞曽誦此今日定何如


　　呈李和卿法曹

　　使者趨朝後參軍捧檄初重湖来至險兩月聼閑居豈
是拘形役真成畏簡書祠官請已再郵傳報何䟽風雨
工欺我江山頼起予芻薪頻益檟㓜稚苦無儲鑿枘寕
防此冠緌信有諸何心事刀筆但覺愧樵漁觀水知除
滿㸔雲見卷舒故人方幕府見謂合何如

　　問候周子充丈

　　抗疏有歴載宣麻兹一朝漕河讙啓閘江水待乗潮豈

有䕫龍輩而從鷗鷺招定應聊偃薄寕事久逍遥世既
仍才羙居還絶吝驕齗齗自䜛慝皜皜本光昭往者資
先覺今焉倚後彫公如再廊廟我亦遂簞瓢

　　寄誠齋先生

　　邇日使嶺表歴論無此賢誰歟記南海久矣賦貪泉已
上蓬山直還居吏部銓省郎遲豈恨宣室夜重前掌制
宜鴻筆談經合細旃兹為重儒術何止用詩仙四海推
鳴鳯孤生悵跕鳶長安近抵日蜀道逺如天(辰故黔中郡地)䄈

褐春風倚歸心夜雨懸十年期撰屨斗食政窮邊

　　寄劉子澄先生

　　春雨寒猶積春園木又榮武昌聞别駕生米見題名安
否逢人問書題闕便行周園懐細履陶酒憶徐傾㑹合
知何日羇棲尚此生向來猶楚越今日遂蠻荆妻子飢
寒累交朋時勢情未應終薄祿當復事深耕

　　魏辰州生日

　　昔在思文獻今焉見典刑玉良中有韞陂廣外無形毓

秀舒淮水飛聲出漢廷恩雖予符左官未繼氊青諭俗
書隂徳傳家刻孝經庶㡬相感格于以稱丁寕萬象皆
春氣斯人乃徳星否臧斯列上耳目豈途聴松茂寒仍
秀蘭幽逺更馨不惟歸盛羙併用祝脩齡

　　何叔信生日

　　既自科名就方勤問學為一官寕恨晚萬里此其基晁
魏通家舊沅湘識靣遲髙懐每傾倒勝日共追隨要擬
維熊什慚無黄絹辭迺翁松柏茂驥子渥洼姿


　　賀吳仲權召試館職

　　重為湖外别難寄日邉書詎敢疏風義欣聞有詔除圖
書天禄閣文陣玉堂廬祕記資讐校人材務飬儲端如
策晁董不比召嚴徐惟我髙曽世曽仍位序居永懐元
祐始絶歎建炎初衰謝今如此淒涼實在予(高祖嘗為祕閣校理曽祖
為秘書少監)

　　蕃欲為辰陽之行適寺簿先生以使事来武陵
既獲再侍又蒙俯用近者寄上鄙韻賜之輒復

次韻叙别併呈子實百六丈

　　嵗事有豐儉民情關悴榮蓄儲雖具數郡邑頗空名為
國深存慮勞公作是行違離頻領引邂逅復心傾有志
空前躅無成愧此生匆匆還進棹草草僅班荆對雨塤
箎句㸔雲手足情千林喚歸去一雨勸催耕

　　張次律見招欲同一詩人飲既見乃新定逺令
劉旦元贊也詰朝與之别别後寄之併寄次律

　　張侯呼我飲云欲醉詩人我媿野無格君能髙出塵句

中真有畵筆下信如神不待平生識由来一語親衆皆
嫌坦率意獨取天真頗恨匆匆别殊乖欵欵陳王官欣
舊轍蠻語昧初詢起此窮途哭端非傾葢新度江風吼
夕發軔雪飛晨行路嗟離濶題詩報苦辛

　　詠筍用昌黎韻

　　山居何所用種竹並楹軒聴雨宵㤀寐揺風日破煩春
来仍引蔓雨後競添孫迸砌思移石妨池欲廢盆隄防
虞採掘檢束費晨昏自是林深茂非因地獨温有朋如

角立布陣似争騫戢戢株雖短駸駸勢已存郤行纔避
碍逆曵遂難垠婢喜頻㽞歩兒欣屢發言縱横從可目
散漫孰尋根蟻敗湏攻穴羊侵要補藩驟驚疑九合還
訝若車奔豈害偏藏徑何妨便滿園擁培規我力振抜
果誰恩坐見身長塹行㸔籜蔽垣苔俱滋濕暈蘭與王
芳蓀未肯低前輩終當及次畨萬杉真浪說千橘更何
論蹇傲冬方見隂森夏乃繁務令収晚節忍把助朝餐
此日聊成隐它年定改門韓公留句偉侯喜漫名掀韻

險言無麗搜窮筆殆髠直将攄欝悶底用役神魂示子
斯同作哦吟莫接□

　　謝知縣文相率汎舟且訪寓舎併呈子暢兄

　　父老延見後詔書宣布餘臨流具舟檝散歩輟車輿天
氣清而朗物情和且舒聊為曲江飲報此暮春初人物
玉相倚山川畫不如要窮詩律細寕遣酒行疏既益園
官菜亦留溪友魚風期湏我輩樂事見群居欲去鷺前
導重来犬入裾還迂長者轍薄憇野人廬


　　既别文顯兄弟晚宿日光寺書懐寄之

　　别君當以詩此物不充飢二事交為病吾曹均坐兹欲
談殊爛熳趣去苦凄悲晚宿投幽寺翻思赴野期風燈
半明滅雨葉亂紛披安石畏作别淵明當語離萍蓬居
靡定燥濕志難移問隐俱携弟躬耕皆有兒懐哉衡泌
樂可以共棲遲

　　口占

　　稍不作山行山行眼界生晚禾塲已築宿麥地初耕丱

角収牛䇿青裙負水甖自安如有道所樂是無營我亦
懐兹願胡為計莫成

　　挽向参議

　　丞相遺家法雲仍多耐官著鞭期一躍失路困千盤竟
死諸侯客空留神武冠梟鸞終異志松柏遂孤蟠前輩
今無㡬臨風特屡歎臧孫宜有後龎老遺之安

　　七言律

　　立春日呈彦博并帖審知


　　憶昔少陵身在蜀遇春曾憶兩京梅我今久隔鄊關念
病後徒驚節物催不見過門長者轍可憐到手故人杯
長亭與想東征路栁色青青拂面来

　　晚春呈全真

　　九十日春餘十日庭隂已作夏扶疎桃花浪暖且振檝
燕子日長空廢書故人行行重作别倦雲悠悠思定居
及此莫孤朝與暮易勝書禮問何如

　　周愚卿出示楊謹仲墨帖


　　成都舊日掦雄宅今在清江鷗鷺洲頗念書題成間闊
忽逢翰墨見風流薌林草木年仍故此老詩篇晚更遒
官事安能久覉我何時載子以扁舟

　　建康回使寄范帥從求詩帖許而未至

　　作意投公好賦詩無鹽竟自突西施生憎逼仄飢寒態
不盡從容質問時已辦過江還敗興要期重謁愧無辭
夜光明月雖防暗白日青天不碍知

　　聞子耕司户兄非一日昨見墨帖於中州又誦

五言長篇於劉子澄許今兹乃遂識面輙題絶
句以叙區區

　　墨妙初㸔眼自明誦詩還見五言城不惟喜獲吾黨士
要是未㤀山谷盟我亦可憐耽句癖君其勉力振家聲
祗今此道寒如水莫以微官取重輕

　　馬上讀子肅詩集并懐子進子儀

　　一雨初収更有凉我時驅馬度危梁溪山慣見少新意
詩句熟窺多舊行(僕先見此集他本)不使髙飛向台省忍教微

禄滯柴桑難兄難弟俱竒士寕愧諸洪出豫章(謂龜駒玉鴻也)

　　夜坐讀書有感示兒曹

　　昨夜秋風入短檠試繙編簡似前生不求甚觧慕名語
足記姓名嗤老兵但得作詩窮有味曷憂從宦久無成
汝曺未可還翁學當念無田事筆耕

　　伏讀時中胡公墓誌輙用澹菴省齋銘詩之韻
從仲威昆仲求本

　　千年亷藺凜猶寒豈似乞人誇豆簞經病漢儒顓學癖

義求秦火未燒殘名章可愧功言立門户在君兄弟難
至寳獨完元自貴用輕寕事雀空弹

　　曽耆英録先提舉著述及屠龍禾譜與先世誌
文見貺副以長句次韻為謝

　　試用初如江發源斯人欠使百其年有孫觧保書如束
過我不嫌寒乏氊郡守舊聞曾奏疏鄊人今日有經筵
縱云録後有前例循吏藝文應並編

　　曽耆英自太和携所録謝民師觀妙詩文副以

長句見恵次韻酬答

　　别時黄落問山風見日清霜鳴啞鐘二謝有詩皆可誦
七言兼與見傳宗舉幡故異司𨽻救右袒徒聞吕氏從
君獨凄凉能過我逢迎敢作謬為恭(耆英嘗從觀妙學詩太和近有攻令
之變皆士子所為云)

　　張因叔尉曺借示贑陳丞擇之文編以長句還
之

　　子昻髙蹈固家風詩到後山仍更工何事棲遲猶五斗

向来推許漫諸公(謂張安國欽夫)平生但記逢人說一洗真成
凡馬空今日宦逰得此士知君不類溧陽窮

　　讀山谷文

　　深居度日渾亡頼小役踰旬抑又疲到䖏青山恃青眼
隨行黄卷有黄詩少陵授受後千載此老風流彼一時
衆作沛然雖莫禦要云萬折必東之

　　通問贑州留尚書并寄三首

　　去冬曽作送行詩豈料重臨嵗甫移盍遣徳星均四海

願令竹馬快并兒使君不獨符仍剖刺史還聞節再持
吏治久安民則化九重於此有深思

　　疇昔王門耻曳裾毎懐端拜獻公書簡編訖𥙷遺㤀後
餽贐分霑憂患餘只信此心無改事詎知彼譛欲何如
屬聞盛府重開幕適此故山歸駕車

　　陛下胡為先一州是公豈合久諸侯東江西江水且漲
南山北山春正浮促席久思宣室問都人願覩翰林逰
我家懐玉山之下亦擬探竒謁道周


　　賀周待制兼直學士院

　　重聞陸䞇掌絲綸可念公朝道必伸暫向玉堂還舊直
亟從鳯沼㩀通津招来賛普邉疆肅詔感山東徳意新
誰謂文章財小技計功端合畫麒麟

　　呈曽侍郎逮

　　思人㡬作訪茶山竹宻如雲不敢刪未覺風流成嵗逺
政繇伯仲力追還長公舊日曽一識末路後来遭百艱
邂逅探嚢得行記贈公試遣略承顔


　　贈蕭叅議徳藻二首

　　諸侯賔客湖南盛東海蕭生漢帝知前後相望真一揆
流傳况復有新詩鄊来識靣嗟無地今日登門可自遲
未信千巖趣歸去近傳新把峽州麾

　　平生苕霅㡬扁舟意在斯人豈漫遊聞道千巖有高隐
甚思一見苦無由雖云葯石稍親近未害煙霞厪攬収
况是交承我伯父援兹論契許前不

　　寄鄭祕校


　　吾邦豪傑未多聞義薄雲天獨數君遇歉登倉真甚恵
當郊置驛信徒勤目前米價未為貴我自囊空先有云
食粥敢言今數月更憂無粥但羹芹

　　聞宋伯潜李和卿孟飬直有審察之命

　　柴門一閉動經旬何許書来事得新駱驛詔追三縣令
峥嶸名聳漢廷臣浩然豈憶南山舊太白寕歌泗水春
賦就梅花如肯寄長安不足少年人

　　觀賈元放書迹寄其弟季承


　　古寺荒凉客寓居閉門百事付乗除學知定力貧非病
詩見新功樂有餘化鶴已空今已矣騎鯨何䖏問何如
追懐存沒傷零落底事秋来音訊疏

　　寄贈湯司諌二首

　　御史曽追慶厯唐有孫還是紹興湯絶知驥騄難羇絆
故遣松筠試雪霜如許人才豈終棄要之日月本何傷
欝孤臺上蘓仙句多載寥寥無和章

　　自聞寛法離新州日日江頭數過舟學子尚知稱述作

君王寕不念謀猷五車頗困十年讀一見蘄勝萬户侯
我亦東歸苦無日待公行矣勿遲留

　　贈楊左司三首

　　白下初逢使廣軒始披雲霧見青天黄花紅葉蒙深賞
白髪青衫又十年舉室尚為湖外客一身還上浙江船
蓴羮鱸鱠雖佳矣不是東歸重惘然

　　先生文力早騫騰今代詞人盡服膺已見陳詩歌上夀
更湏作頌紀中興敢如杜集髙岑比尚媿韓門籍湜朋

政爾周流不知屆况于朝夕遂師承

　　有来聞說上封章造膝言之外敢昌但見詔除頻寵渥
是知明聖識忠良都司萬事無不理一語九州當致康
况此十年門下士反從勾漏弔沉湘

　　寄林運使三首

　　番禺城下牂牁水亦復分流過此州使節長瞻萬里外
尺書忽到五溪頭酸寒應念卑堪說竒勝聊云舊所逰
嶺海滯公猶未召蠻荒著我更何尤


　　門第違離又一冬素書寥濶便艱通身隨囬鴈辭湘水
官許騎驢看華峰人笑半生躭落拓自欣三徑著疏慵
頋慚囊粟無功受勤動終年是老農

　　憶昨登門誤取知再焉猶復似當時已容盡醉尊中酒
更辱頻詢别後詩落落有懐那得寫悠悠重見果何期
南山幸邇朝天路凖擬追隨竹馬兒

　　寄曽運使

　　携詩十載舊登門一見長思闕細論豈憶猶蒙記名姓

故情仍許奉罍尊臨分更俾傳家集請事于今行嫡孫
儻有新聞幸無棄素書無只報寒温

　　别曽運使

　　鍾陵寂寞㡬何年公自茶山又一傳萬里未能攀老鶴
晚風那復聼鳴蝉乖離毎覺如思古流轉何知復拜前
賸欲相從還索去候門稚子望歸韉

　　投徐運使

　　白社多年井逕荒有孫還復以詩昌此懐願識亦已久

兹日能来豈所望萸後菊前霜錯落地長家逺客凄凉
平生知己晦菴老為我談公遣墮旁

　　别徐運使

　　風聲富貴毎多偏造物于公獨俾全笑我效矉忘露醜
不知學歩返難前侏儒自合奉囊粟衛尉何曽直一錢
我地有飢能任耻熟聞髙義薄雲天

　　程閣學知建寕府入對二首

　　日邉飛下詔黄新大府潜藩屬老成一代儒宗還北闕

十年法從對延英從容定有回天力咫尺重聞曵履聲
便覺兒童語音好謝公今起慰蒼生

　　湖山十里芰荷香穏送朝天一夜航前席固應思見賈
留行政不待徴黄懸知筆下三千字小試囊中一二方
自笑侯芭今白首弹冠何敢企王陽

　　送周禮侍赴召

　　昨奉書題嵗且更毎逢人士說先生名高正倚斯文在
身屈不妨吾道行天以蒼生付安石孰能三徑老淵明

自憐留落端何幸得向溪城一送迎

　　送韓建寕赴召二首

　　頻向清時課郡功履聲長憶未央宫祇言治行稱黄覇
果見朝廷徴弱翁簡注豈惟陛下聖讙謡還見庶民同
孰云故國非喬木賜第行㸔又植桐

　　憶公典選繼昌黎是我學人行卷時香火奉祠雖&KR1333;望
簿書棲邑尚淹期長年敢有飄零恨末路欣逢陶冶私
自度才能不堪舉直思求地勉寒饑


　　送吳提刑赴召三首

　　擁節西来嵗未更提封畧已遍循行洞庭青草絶餘㓂
沅水武谿俱力耕勿漫繡衣閒直指正應天下急澄清
治平已召吳公去材秀何人是賈生

　　連朝欲作送公詩以頌懸知孰愈規萬事要當明本末
一身切莫計安危老農不過除荑稗良葯安能棄术芝
勿謂常談便輕鄙獻言端自戒新竒

　　只道邉城獄訟稀那知亦有造空為不惟寛大難容止

正畏精明莫可欺已矣搒敲成俗吏懐哉香火奉湘祠
儻蒙一紙聞天奏便是吹嘘送上時

　　送王饒州赴召

　　吾君日旰坐延英寤寐得人成太平常恐珍才在空谷
豈容舊徳久專城潁州便合為丞相渤海無庸拜水衡
今代吳公祗公是自慚名謝洛陽生

　　送京運使赴召二首

　　南浦維舟初拜公五谿隨牒限趍風問途欲假移官見

傾聴讙聞召節東不但朝陽傒鳴鳯正思御史昔乗騘
我曺意見非黎庶大庇要令天下同

　　一官不恨落羇縻正謂邉頭獄訟稀但有膠膠還擾擾
略無是是與非非詩書舊學渾㤀却夢寐衡祠放得歸
邂逅兩臺俱趣召蓴鱸於此合知㡬

　　代成父送趙信州移知台州

　　邦人初喜兩橋成詔㫖還傳易鎭榮千里溪山如有恨
一川風雨似増情未應重畀臨凋郡看即歸来侍邇英

平日空哦海山賦便思懐謁問經行

　　呈趙蘄州善扛

　　雨合園林水滿池黄鸝無語鷺頻窺哦吟終日大自好
黜陟與時殊不知北海定欣真識面阿連還喜伴成詩
自從諸老凋零後此事于今更屬誰

　　送張真州大經

　　渺渺春江緑水波客中送客倍愁多一麾出守輸公去
三徑就荒如我何暫為淮人符剖竹即歸漢殿槖持荷

異時治狀稱優最十萬疲羸蒙拊摩

　　寄林信州

　　嶺近梅花開已多水南梅事又如何使君假日曽逰否
客子臨風空屢哦好士何妨勤下榻豐年那有拙催科
倦逰我亦懐三徑何况傳聞政免苛

　　送莫贑州

　　赤縣權宜非昔時近聞誰復古人為向来聲烈有如此
今日飛騰已似遲鴈序相仍盡詞掖虎城寕獨待𤓰期

歸哉懐玉山邉路準擬重看召節時

　　呈郭峽州二首

　　徃者枉書并賜詩藹然髙義見乎詞㐮陽耆舊今餘㡬
海内風流更屬誰早日有懐期見止秋風於此得来思
顧雖願被林宗識却恐人非詎辱知

　　鄊来識面苦無因今日升堂叙所親豈爱瀟湘為隐地
故嗟伊洛涴風塵周程授受源流逺廣受聲名物望均
詔㫖已聞班郡紱徴書看即動蒲輪(時姑夫有與郡指揮而長陽亦有就

問之命)

　　呈陸嚴州二首

　　一代詩盟孰主張試探源委見深長家聲甫里歸嚴瀬
句法茶山出豫章千里寸心長炯炯十年兩鬢漫蒼蒼
扁舟縱欲乗風去可不一登君子堂

　　去年犯雪到嚴州呵筆題詩曵履投所恨决然成間闊
故兹復爾小遲留精金羙玉自有價伯樂王良無即休
珠玉見褒猶羙疢葯湏瞑眩疾方瘳


　　呈莫信州障二首

　　稍将書札報黄堂僅得官亭繫野航文物願窺中秘直
風流曽識省曺郎莫言長孺今閉閤舊説葛豊能擊彊
未信吾州留得住天書咫尺㑹徴黄

　　公為州牧我州民敢叙當年半面親故喜来歸逢稔嵗
况於逰倦得閒身無功良醖不可戀仲叔豬肝猶累人
最是妻孥苦驚恠奈何造請尚趨晨

　　寄李舒州二首


　　賸欲寄書兼寄詩病餘殊覺不能支西山南浦風前恨
皖水灊山天外思四海舊知寕我識百年深契舎公誰
自違門第秋重老華髪蕭蕭異别時

　　賸欲題詩詩不成遣人空復附書行言邉詎止寒温事
紙上胡能底裏傾以我向公深有託知公于我未忘情
扶持未可言門户老大相看祗弟兄

　　寄曽使君昭(昭空青之孫時守濠罷歸除郢不赴空青學詩山谷山林使君之先
郎中所居堂名溪山則其園榜也)


　　溪山杖䇿過山林萬竹千梅可慰心已悟濠魚真得計
未嫌郢曲謝知音飛騰要路終無那咫尺春風且細尋
詩自空青受山谷到公探討益精深

　　寄進賢令程可久

　　愽士湖邉初拜公後来超化信常通一官何意偶同𨽻
千里長懐㡬望風墨綬于今天下半絃歌誰復古人中
雙魚敬遣問無恙目極春江鴻墮空

　　送周徳望之參告太學


　　郢州清節著吾州宜爾諸郎縂好脩過我山林㤀僻陋
為君雞黍乏淹留結交群從非一日欲話令人翻百憂
畫舸曽同李膺載竹林仍並阮咸逰(蕃與徳友徳邵之和三丈及昭禮皆
舊逰膺咸謂和禮也)

　　呈何縣丞

　　古屋無多客掛包占風政類鳥居巢誰能故賦感不遇
亦莫空書廣絶交開闔屢揺塵户牡戞磨時裊竹簷梢
南朝文物君家盛聴我追隨學詠嘲


　　送向如愚赴廬陵丞

　　乃祖當年耐官職遠孫今日振家聲閉門已盡五車讀
補吏反為千里行丞不負君休自厭詩能窮我竟何成
春風儘可寛役役不用迴頭数去程

　　呈謝資深縣丞源

　　平生夢寐臨川郡故在溪堂竹友齋句法已看行世集
風聲猶得起人懐有孫住著園依水薄宦舊来松儼槐
縱是塵埃政衝突可無一語道離乖


　　懐張丞用多字韻兼屬明叔

　　愁隂頗覺助煩疴别日回頭已似多聨詩古亦有韓孟
共和今豈無羊何踏青未晚歸来約舉白何妨醉後歌
顧憚禮容成簡慢願君貰我勿加訶

　　過玉光呈吳丞

　　又見秋風拉芰荷也無官栁共婆娑青山只作向来看
白髪自驚重到多莫道予方有公事湏知地僻少經過
數公句刻雖無恙題榜風流欠景坡


　　賀向伯元通判休致

　　薌林再世企疎堂不但私榮國有光畢娶了知家法在
耐官爰是祖風長眼明圖史猶年少手種檜松今老蒼
父客同時亦同盛成都卜宅匪它揚(謂夀岡)

　　贈王教授基仲(基仲諱萊無為人父諱之道字彦由先君為無為縣日與彦由
文逰)

　　先君昔作濡須令閭里所知清徳髙末路我今慚世業
一門君乃冠辰髦長公已有朝陽譽(謂其兄蘭謙仲監察御史)夫子

寕淹獨冷曺頗念相從問疇昔不堪嵗月去滔滔(先人病中
聞先公持節湖外嘗草啓云弟兄並擢于儒科閭里獨髙其清徳葢不能成篇言之痛心)

　　贈袁州王教授時㑹

　　邂逅相逢索我詩我詩何有鬢空絲能聲故爾媿侯喜
到䖏其誰説項斯肯約山行頻滯雨預懐别後費相思
一官獨冷休形歎斯㑹簿書都不知

　　用韻寄孫推官二首

　　淚垢悲啼失母雛可思營室共啣蕪未能因事賦歸去

尚此折腰成走趨豈謂㣲官堪顧藉不難征路指虚無
重輕得䘮吾知矣莫待孔賔聞夜呼

　　珍重章泉萬竹雛䕶煩鄰里未應蕪浮生固覺浮雲似
逝者難堪逝水趨尚喜論詩有新益幸逃閲士若旁無
君平未可山林去儻欲赴盟其見呼

　　蕃近有千字韻屬教授兄而知縣尉曺皆嘗用
是韻相酬贈亦成一首奉呈並屬録事今年未
見梅花故及之


　　囬首江南千萬山渺如霄漢邈難干至前不見梅花朶
客裏何由老病寛往日簿書如束濕新来詩卷喜頻㸔
我衰才盡渾無奈倚頼諸君為發端

　　八月二十六日雨後呈沅陵教授

　　秋風比已凉如水秋日還能熱似焚驟對碧雲成突兀
忽㸔快雨灑繽紛梧應留響中宵聴菊為韜香九日聞
排遣羇愁消底物要君詩律張吾軍

　　挽黄参議


　　給事勲庸太史詩(山谷先生有叔父給事挽詩十首)凜然人物見家規
霜鬚同老豈無種孝友深根真得師治行所居皆可紀
人亡於此歎吾衰舊聞有道碑無媿今見雲孫無媿詞
(郭林宗之塟同志者刻石立碑蔡邕為其文謂盧植曰吾為碑銘多矣皆有慙徳惟郭有道無媿色耳)

　　挽朱通判

　　堆勝題詩尚可懐異時吳楚渺何哉傳聞屢作南州佐
政自不妨三逕開準擬歸舟成再見驚嗟玉樹有新摧
要知盛徳亡窮䖏連璧光輝㸔後来


　　題重脩堆勝樓

　　白鷺洲前堆勝樓相望前後㡬監州(東湖嘗為是州别駕有贈洪承奉詩)
枝梧合付陶謝手嘯傲亦湏稽阮流怪得江山還舊觀
只應欄檻有新脩登臨媿我焉能賦假日空成半日留

　　元衡過邢園同廣聲終日坐於習堂梅樹之下
得長句

　　一間茅屋數株梅三徑頻成為我開賸有游蜂能掠蘂
寂無飢雀下行苔長吟共惜頻驚落久坐何妨晚始回

為語清風莫輕掃明朝更欲杖藜来
















　　淳熈稿卷十二

