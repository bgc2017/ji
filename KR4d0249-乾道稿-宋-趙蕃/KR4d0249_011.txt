







　　欽定四庫全書

　　淳熈稿卷九

　　宋　趙蕃　撰

　　五言律

　　讀東湖集二首

　　世競江西𣲖人吟老杜詩五言真有律徐穉是吾師不
但時相似還能猛出竒平生誤學處深恐不能醫

　　賴爾破孤悶讀之惟恐殘行間雖舊熟句外得新看已

後平生學懸知欲到難堂堂寧復有凛凛故疑寒

　　移官萬安道中

　　立春今幾日物色已全回青入株株栁芳殘樹樹梅自
由人歴落莫怨馬虺尵總是天涯客何傷歲盡來

　　贈筆

　　管城封已失少室價難高外作蕭嵩表中慙去病鏖縱
横才適用脱畧已陳勞自分當頻棄毋庸謂不遭

　　筆答


　　㧞毛知不免受縳歎何窮屢沐雖蒙賜披心每盡忠憤
然成臆對老矣實頭童醉素今安在歸真託此公

　　宋行中履叔以其先兄時中亨伯窮藁借觀歸
之

　　古寺秋風客難兄昔日詩人間非舊識地下有新知為
祿歸難早知窮計已遲因聲語吾弟吾亦類渠癡

　　錄去冬舟行詩一編呈陳丞并作四十字致見
而不欵之恨


　　舊誦流傳句今逢訾謷丞不除湖海氣何急簿書仍秃
麈期相對歸車顧已乗井眢誠漫汲城壯敢輕登

　　題重脩玉光亭

　　山無古今異亭有廢興因地迥輪蹄隔官閒鷗鳥馴仆
碑還屋壁老栁困樵薪載酒論文處重來感歎頻

　　過叔文園亭題於竹上

　　一亭幽入徑萬竹上參天我欲成閒詠君能起醉眼清
風誰為起宿雨晝猶懸莫厭此物聒管絃非自然


　　郉氏園池上作

　　可意于兹夕乃能來此風稻畦初吠蛤草岸已鳴蟲三
徑思茅屋歸艎憶釣筒淵明寧隠者魯望豈漁翁

　　遊妙香院

　　說似桃花寺逢人舉舊題山門循古磴閣檻枕淸溪三
老催人去孤笻得暫携龜峰仍不逺觸熱未能躋

　　莫萬安要平題知津閣

　　勢並江磯起簷因佛屋高靑羅一縈帶石黛四周遭謂

我其留句誰知老不豪蹔來還亟去豈亦病滔滔

　　游彰法寺打擢秀閣詩以行

　　四海擢秀閣兹晨彰法遊名隨寺俱徙地入道家流尚
喜黄詩在仍容墨本求從今茅屋底自有皖山幽

　　留題鄭山人

　　昔到曾看竹兹來待酌茶林深驚吠犬路曲轉脩蛇愛
客自不惡教兒仍足佳半園如可買欲種邵平瓜

　　懐舊


　　千林猶自綠一樹獨能紅午靄全收外夕陽將墜中畫
誰能事獨詩我故人工物色凄凉甚裵回諷詠同

　　詠智門寺前古樹

　　愛此山中木真能閱盛衰近從吾祖日逺至迺孫時徃
徃多摧折堂堂獨保持何殊孔明柏但乏少陵詩

　　題梅山

　　望覺林巒合行知隴畝分轉亭橋跨壑入寺閣連雲薪
水僮奴事經禪長少勤令人生愛敬何止息塵氛


　　詠武安山塔

　　矗矗南山塔亭亭古邑標閑遊賖積歲共宿憶淸宵尖
出知天近層分見木彫未須輪犢徤直欲便鵬揺

　　再登愚卿無盡藏時已重脩

　　凉風簷外入皎月坐中流白首無新句靑山非舊樓一
杯寧惜醉萬事入搔頭勿向欄干拍恐驚江上鷗

　　吉水落霞亭觀程運使師孟留題作

　　倦客扁舟泊危亭落照微餘霞信如綺孤鶩更齊飛感

嘆昔所作傳聞今則非江山有如此風俗應未違

　　書買江天閣壁

　　趙壹鄉黨擯陳登湖海豪飄飄風欲舉凛凛雪爭髙眼
界自無極畫圖空復勞未須驚白髪聊得湛春醪

　　成父弟作書室於前山舉予舊名堂曰青氊以
榜之其旁一窗政直瑞峯取曾大父留題之句
榜曰霞牖賦詩二首

　　土㫁既已久北人誰復論莫嗟前輩逺尚有束書存未

免文科事猶須素業尊悵余今白首寧復振吾門

　　避地初尚走吾家住瑞峯曾門有遺刻一代仰髙蹤幾
恨煙霞隔忽欣窗戶逢眼明聊隠几足倦免扶笻

　　書方伯謨窗間

　　問此林間屋何年所築成開窗山自入遶屋水長鳴可
靜看書眼如參琢句聲白雲原上宅比並孰堪兄

　　題乾明庵

　　誰結道人廬前臨博士湖(或云博士姓王東晉人今雙港王氏其裔也)名非

竄荒李官是避秦廬隠徳雖無述淸風不可渝嚴元有
孫子徃徃混樵漁

　　俞孝楊殖齋

　　士患不知學既學思有終一年農作計十稔圃收功四
業獨為重九經皆寓中勉哉期歲晚禹稷與顔同

　　無盡藏境界

　　窈窕磯頭路參差木末簷朝嵐變明晦晚照出濃纎舊
日詩故好新來才更添嗟余已衰薄彈壓不渠厭


　　題劉正之所得綿州摹本畫鷹

　　姿態何雄傑盤拏更崛竒曾聞左綿畫舊熟少陵詩說
似殊方寄還容老眼窺君手速收卷燕雀恐驚疑

　　隠山寺梁昭明題額

　　山深不知暑五月冷如冰寂寞前朝寺風流帝子能田
荒空野水樹老半枯藤不盡懐人興鐘樓日暮登

　　寄題分宜簿舎懐古閣為劉公度賦

　　雖云閑主簿曷日顧能閑因榜白雲句遂追千古還功

名常慕藺事業亦希顔易地能同道高山俯仰間

　　覓應氏庵

　　秪知嫌湫隘何意落﨑嶇問路因居者褰裳媿僕夫慟
曾憐阮籍泣豈效楊朱不費幽尋勝寧思㨗徑趨

　　與契兄

　　因懐碧雲友發興靑林端要盡深幽趣渾忘下上難泉
聲流咽絶松韻響髙寒久作廬山别疑從夢境看

　　與契兄相遇於鄱陽同遊薦福寺


　　佛寺誠避俗道宫還少休摩挲湯餅腹嚥漱乳花甌愛
此當簷趣同為解帶留不惟紓我暇聊亦散吾憂

　　同成父逸逺自桃花遊龜峯復回桃花賦詩二
首

　　杖䇿入龜峯行穿數里松殿依山立壁門逕石成蹤藥
有仙靈異僧纔粥飯供青㝠誰為斵衰疾奈何攻(道傍松上
有懸葢二舊聞為茯苓苗云)

　　薄暮出龜峯何嫌細雨衝道邊方閉戶溪閣正鳴鐘客

意冷如水詩情哀似蛩更思眠借榻終夕聽淙淙

　　遊吉祥寺

　　寒深朝未定暖翠晚能佳不飲靑帘酒來尋古寺茶連
枝空綠竹獨木漫桃花埋没聰明水凄凉六一家

　　遊太平寺

　　一水縈紆渡千松髙下栽童師空有塔皖伯已無臺似
為尋山至那因問法來茶香從汝供詩味遣誰陪

　　遊茶山廣教寺


　　在昔鴻漸宅當年東野詩兩賢雖可象二士豈難追汨
汨泉鳴谷靑靑竹守墀平生志獨徃晚歲敢乖期

　　題東臺寺

　　日日東臺寺今朝一葦杭不關公事了政以病軀妨大
士遷居夢寒爐得聖香世人空自異吾道本何方

　　假宿總持寺從僧如應借讀高僧詩法欽所編
無為子所叙者

　　攜衾林下寺借讀碧雲詞窗迥月資白林疎風起悲生

平故耽此坐久覺忘疲造請非吾事幽期不在兹

　　蓮蕩

　　舟涉越溪悲梯攀玉井危何如澹成映更有綠相欹不
作騷人恨頻成謝客詩釣船如許坐簔笠不辭披

　　題白龍洞三首洞在常山負郭有俞叔夜留題

　　循除初㶁㶁出谷重潺潺驟或鳴琴瑟幽疑雜佩環茶
經不載陸瓢飲合居顔借問龍君事異辭紛莫刪

　　瘦竹依竒石流清照古梅那知道傍舍遽絶眼中埃肯

憚巾衝雨深防屐破苔病來無脚力一為上崔嵬

　　俞君昔行倦曾此見留題丘壑胷中具煙雲筆下躋如
聞在干越復道走江西使我登臨處依依獨杖藜

　　王巖

　　二十一日昏時雨後解舟三山絶溪過招真
方元直寓焉因謁之王巖之傍為徐巖徐巖
之傍又有所謂射虎巖者道士言王巖猿猱
甚多僕舊亦嘗見之徐巖屬居民家葢可賈

而居也作二詩

　　夜入王巖觀真同久客回望松知窈窕次背識崔嵬有
客成幽屏談詩記昔來暫遊還契濶欲去重徘徊

　　灑落松揺雨飛流谷墜泉畫圖難寫貌詩語易流傳射
虎石誰没說猿童謾顛徐巖葢可買羞澁欠囊錢

　　李通判休日約僚屬追凉於淨因已復酌於芙
蕖館既題名於寺之壁為賦唐律

　　野寺依林木官園帶芰荷飯蔬朝共集尊酒晚成過歲

月記遊勝禮容寛俗苛公能數傾倒我得慰蹉跎

　　題飛霞亭

　　處處江邊閣悠悠客子詩欲知歲不與驗取鬢中絲風
雨凄其作江山益爾竒憐渠不解語有恨莫能知(作此詩方
閱東湖集忽思此公嘗為别駕而無其迹前輩過此多矣快閣得山谷詩而名益彰知津亦得坡公之句此獨
無有可嘆也)

　　謁孺子祠

　　務創西都弊寧知此一時忠邪爭憤嫉基業竟陵遲豈

曰忘五就哀哉逢百罹嚴陵亦同趣始盛及終衰

　　潛徳固宜祀高文寧可埋凄凉危像設漬蝕半莓苔昧
爾前賢貴空令見者哀欲言寧我聽小立謾徘徊

　　避雨入總持寺謁澹臺子羽墓

　　瀕湖有幽寺避雨適來過吏役毋庸遽幽尋所得多雷
祠真詭特古墓絶微訛鳥篆森竒畫龜趺再雅歌

　　慈泉

　　山骨何時鑿泉泓幾許深羶薌四時供教養百年心𣲖

可栽蓮實傍宜引竹林勿云閑草木于以助徽音(山谷食蓮
詩有分甘念母慈之句竹亦有以慈名者故云)

　　周十三丈約同馬三丈入靑原山賦詩五首以
記行

　　渡江不待餉勝士約三行夢境故常在重來年漫更又
成春霧掃何日野田耕要向思公問燈明香縷横(郡方祈雨)

　　有見匪山色所聞非市聲思公藏有塔釣士隠無名兀
兀故林願悠悠流俗情經禪雖未暇樵牧念餘生


　　艇子君先喚籃輿我復追聞鐘疑寺直見塔上林移早
起猶思睡衝寒故覺羸山遊定何得飯飽細吟詩

　　蕭散得終日驅馳難久居滅瘢蘇病竹抛食引潛魚問
話僧尋蜀多茶椀似盧主人佛事外游戲亦多餘(住山法宇)

　　游山忘襆被喚渡已無航隔岸初更動緣沙數里長大
呼空亟疾小立更微茫莫遣眠鷗覺笑人朝夕忙

　　二十八日同臨湘尉曹吕益卿登岳陽樓

　　地已兼旬住樓孤百尺登誰與同我適政爾待君曾韓

杜愁來讀西南樂得朋仲春新雨霽山逺水波興

　　草没重湖路帆孤一葉舟飄風來復㫁凍雨落還收游
目窮天末題詩欠筆頭登臨有如此好在岳陽樓

　　自九度至衡岳呈同遊潘文叔二首

　　犖确渾因石颼飀半以松秋雞添老狀老木怯秋容邇
日朱張句當年韓杜蹤辭工欠詩本理到倚談鋒

　　衡岳文公寺南昌梅福官意馳雖若近身到每疑難社
木悵鳴㯭集賢欣解鞍未須論契闊聊復話圑欒


　　送趙一叔江西漕赴召三首

　　兩載皇華使江湖得少寛見皆儒雅錄聞絶惠文彈内
外有輕重言行無易難春秋賢者責傾耳向長安

　　聖朝無闕政賤子有私憂盗賊何多報邊防益弛謀循
良宜擇守徳政合交脩懐此言無路公今近冕旒

　　我捧江西檄公乗使者車飛騰今已去留落又何如誰
敢懐離濶惟思讀詔除九州期大庇寧獨愛吾廬

　　奉送達之秘郎還豫章親庭


　　吾友不藏善相逢過所聞政兹欣再見忽爾歎離羣舉
子名場事躬行聖處勲相期在白首勿漫躡靑雲

　　感懐二首

　　無聞真已矣曷不遂歸哉試問惠文治何如三徑開人
嗤曹是馬夢覺蟻安槐得䘮吾知己詎須呼去來

　　佳客與凉風俱來破蘊隆風流自江左材秀又湘中未
暇嗟渠屈端知慰我窮嚢錢歎元叔斗酒羡無功

　　送常寧吳尉并屬寄聲吳交代尉比行余亦行

追作此詩與之

　　我有章貢役而君亦解舟飛騰今有路憔悴不同謀黄
甲昔簿尉秘書行校讎同年若同舍好為話綢繆(尉恭叔同
年也)

　　送王亢宗赴建徳尉

　　雁㫁行連雨梧乾葉隕風悲凉今日别邂逅幾時同末
路多浮梗吾生甚轉蓬青衫溧陽尉不歎孟郊窮

　　寄送周子中監丞赴舒州二首


　　引嫌初補外懐綬復頻年自得山水勝定由仙佛緣徃
遊成舊矣有夢尚依然六字今誰嗣留題乞我傳

　　欲問淮南米皆云歲不登疲羸不難活摩撫政須能但
使荒田闢無勞鑄鐵增素書寧敢寄苦語未宜憎

　　送趙成都五首

　　蜀道當謀帥維城孰愈公夷陵䕶江左斜谷顧關中北
敵心豺虎南蠻勢蟻蠭守攻雖有異鎮撫不妨同

　　不但元戎貴仍兼制使雄深沉天與度簡敬學成功人

士薰陶内兵民教訓中詎應先卻縠寧復後文翁

　　甫也㑹依武君平直見强沈冥幾大隠坦率異真狂此
士不易得遺風今未亡經過下簾肆好覓浣花堂

　　是别且萬里可無書數行經過連鄂岳留滯隔沅湘渺渺
孤鴻送悠悠一葦杭有懐春水濶無奈暮雲長

　　雪嶺瞻新鎮冰溪想舊州向來欣御李今日悵依劉有
志思乗興無才稱㧞尤深知取義負不假採薪槱

　　劉茂實赴省袖澹庵舊贈見過索送行詩用韻


　　蚤日已俊茂髙交仍老成貫通雖七畧陶冶異長城(君學
劉又作詩)聖世患才少忠言繇主明平生捩眼看得雋每知
名

　　追路送誠齋到灘頭驛

　　樹樹春花阜田田秀麥滋雖持玉節貴不廢笋輿詩追
送寧辭逺乖離故在兹無嗔白頭舊一見有深知

　　書灘頭驛

　　閉户只書癡郊行粗有詩翠深千頃嶠煙迥幾茅茨雨

作衣添袷炊遲晝不飢舊題看好在重是一春期

　　送李袁州汎舟入浙

　　晦庵無(闕)著泛宅又吳淞載月初尋棹看山不藉笻聽
渠猿鶴怨心喜鷺鷗逢遥想題詩處楓橋半夜鐘

　　送李元藻入浙三首

　　唐室登科士多因行巻知至今傳不朽猶或謂能詩辟
置仍於取山林亦罔遺莫嗟今古異窮達豈人為

　　漢廣求才路嚴徐出上書朝猶辱徒歩暮已待公車今

世無兹轍夫君欲振裾雖然寧有限或者為吹嘘

　　我作長沙客諸公多與遊聞風亦云舊識面悵無由忽
辱高軒過仍蒙古句投偶從旁舍去不辦小淹留

　　送信豐詹丞并寄贑陳丞二首

　　此地已窮域更乗惶恐灘家聲詞學舊勇退急流難使
者威嚴霽尚書禮數寛聽渠丞訾謷也勝尉酸寒

　　君見陳夫子懸知問我能江鷗慣眠草野鴈怯逢矰矯
首困疾首折肱懐曲肱攜家能有弟託死豈無朋


　　送王子尊赴衡陽丞

　　王郎妙人物獨步尚江東昔尉既不醉今丞寧肯聾相
依脣齒國忽去馬牛風淸絶官曹外何年著我同

　　送趙詠道還侍兼簡然道昆仲

　　既見章江水重逢懐玉山匆匆成履躧草草僅荆班遥
想獻觴後應多對雨閒期君好兄弟並轡古人間

　　寄晦庵二首

　　道大誰能與才難聖所歎浮雲雖蹔掩寳氣不終蟠走

卒稱司馬蒼生起謝安縱無臨賀送當有翰林觀

　　張膽言何壯擎天志未摧真成一䕫足何有萬牛回感
興能無句憂時謾舉杯江湖嗟屢役巾屨阻追陪

　　寄趙元歸并屬元黙三首

　　憶在袁州見曾遺滿紙詩臨川得再面近作重相貽我
老已成退君才真爾竒縱能連日語寧慰積年思

　　撫信元相近乖離乃爾賒何堪落湖外動即阻天涯嘆
我干微禄期君起故家文科須中早學力更功加


　　黙也未識面向來曾予書由來幾兄弟絶嘆每乖疎見
説長沙驛猶遲古寺車差池今再矣佇立又何如

　　寄韓季蕭二首

　　怕到看經院愁登擬峴臺人言已仙佛我意祇悲哀此
道誰人付陵陽有後來欵門期一見投刺只空回

　　近與李商叟共談韓季蕭舊氊餘翰墨幽寺樂簞瓢問
友多㝠漠須君慰寂寥云胡又相失於此亦何聊

　　代書寄㐮陽令于去非


　　來徃豐城縣尋君總不遭如聞漾鳬舄已復用牛刀徃
事多遺跡邊庭簡吏曹莫由同古訪尚擬見詩豪

　　寄喻叔竒文二首

　　不見喻工部經今兩暮春遥知磬湖上不減浣花濵佳
句能名世浮雲豈絆身為貪煙雨勝聊復駕朱輪

　　飲我長安酒歌公亦好詩試思猶宿昔忽念已差池要
識園林好何由杖履隨有時觀叙夢亦復嘆吾衰

　　代書寄劉伯瑞仲文叔驥二首


　　每憶分攜地蒸湘綠遍春于今懐想處苕霅暗迷津但
有乖離數何由宿昔親附書書復懶君自識吾真

　　難兄兩别駕難弟一叅軍從仕信多譽傳家仍茂文嗟
余空白髪期子在靑雲寂寞題詩罷林窗日半曛

　　代書寄俞玉汝

　　送弟秦淮逺懐人楚驛長素書慵寫得白髪漫相望再
見知何日孤懐只自傷春風桃李徑流淚不成行(舒州之感
吾輩所同)


　　寄懐趙南紀二首

　　聞道君先我論交我愧君長沙辱傾葢懐玉悵離羣怪
底書多枉情知義薄雲金蘭雖甚篤藥石願時分

　　自别匡廬去名山不再逢圖看白鹿洞詩詠紫霄峰泉
石難名狀煙雲幾許重巾車君儻命襆被我斯從

　　寄梁從善(梁官道州)

　　舊說舂陵郡全如石作州胷中飽丘壑筆下剖琳球遥
想窗扉厰多能磊落收平生有餘嗜安得致林幽


　　張王臣貺詩詰朝遂行次韻寄之

　　書貴在瘦硬詩須成管絃典刑君尚有老至我加年早
作諸侯客逺勞從事賢見來元不欵别去忽何邊

　　寄懐大聲兄弟叔文老丈兼屬三王叔姪二首

　　聽雨侵階竹歸艎入檻荷天晴龜曝背人靜鳥吟柯挾
冊弟兄對煮茶賓客過居間有此樂余乃事奔波

　　今代河南客當年吏部孫靑氊餘翰墨白髪念田園邂
逅成相識飄零忍重論三王如見問寄謝勿辭煩


　　九月一日晨起風物凄然不勝懐逺之思作五
首寄和父憨申併煩轉致湖池二州也

　　作别已半百得書無二三飄零各天外揺落共江南此
去仍加逺相思轉不堪懐哉對床約老矣折腰慙

　　節佳重九近風急授衣初茱菊年齡邁楓檉日夜疎欲
題懐逺句頻展寄來書憨子能思我申兒更憶渠

　　秋氣故悲哉連隂况不開黄花九日近白髪數莖催山
際擎新塔江邊峙舊臺謾看雲日暮安得雁同來(臺謂凌歊

塔在玉山之水南)

　　姨母比苦脛渉秋今若何音書君定密離苦我何多鳬
舄思文瑞燈窗想驥和何能俱欵集未厭數經過

　　秋浦新為别秋風闕寄書雖然聲問闊未覺夢魂疎杜
牧登臨後宛陵吟詠餘三冬如有暇五字不妨渠

　　重陽前一日同成父二兒遊新庵

　　細雨不濕路薄雲空礙山窮居嫌局趣乗興偶躋攀並
水楓初落懸崖菊未斑清游了無累短句不須刪


　　楊謹仲和頃者三詩見貽復次韻六首

　　江南秋得閏草木向遲彫正性失松檜羣生同艾蕭漂
流又舟楫隠約念簞瓢賸暑猶須葛誰能逺致韶

　　去年才一識何意復兹行隠墅全依郭幽居亦占名萬
金真國士十室漫鄉評漢制誰綿蕝且徵齊魯生

　　功名誤黑頭晚卧此山幽落拓揚執㦸浮沉馬少游豆
芻千里駿煙草五湖鷗早晚相從去髙深日縱搜

　　病骨覺難强鬢華驚易彫壯懐鯨訪李老習蚓同蕭久

已思抛笏悠哉曷泛瓢東遊穴探禹西上石賓韶

　　江湖余所樂歲月老于行酒有杯中趣詩無世上名悠
悠真自得悄悄莫加評尚要髙交友風期同死生

　　不減涴花頭仍兼事事幽渾忘帝城札好在竹林遊有
意求如願無機防海鷗秋凉入吾樹舊讀定能搜

　　次韻莫令因迓使者同泛舟至漂神已而誤焉
問宿臨江鍾氏之閣二首

　　我割僅鉛刀公銛比孟勞莫酬談絶倒難和句揮毫既

誤前驅逺不妨乘興髙悠然風月底脱畧異官曹

　　璧月儼中懸村空聽悄然借床依樹閣輟棹上灘船物
外我懐趣區中公了緣異時殊出處安否要詩傳

　　慶伯以二詩送别已而又辱同廣聲追送慶伯
復有所賦併次韻為答三首

　　在昔歌詩義嘗關治亂音流傳縱今體陶寫亦吾心未
答論交作還賡送别吟識君于此道亦復用功深

　　凛凛君中外堂堂國盛明曾聞百年契豈待一朝盟老

矣我何事勉哉君勿輕科名雖世業直道是家聲

　　試問為黔郡何如與質要其行既穹絶有思只飄蕭但
悔嶮投足未論官折腰同舟故能送折簡不勞招

　　再來常州昭禮出示虞山往來詩巻先是昭禮
與予共載昭禮上虞山予過溧陽昭禮有詩次
韻

　　舟人厭牽挽我輩樂縈紆晨起愁分背逢人屢問塗看
君着屐進雅勝折腰趨此段真髙邁詩中不可無


　　次畢叔文見貽二首

　　山川畧吳楚歲月涉春秋為米媿元亮乘舟思子猷黑
貂塵土重白鬢雪霜稠志合成三益詩來減四愁

　　寂寞吾知貴紛華世所榮常評敗素紫孰愈濁纓淸爵
祿心無食山林志有盟幽居自空谷哲婦乃傾城

　　次季奕見懷

　　雨脚何其厚雲頭不易空病憐山叟甚詩喜故人通慰
藉殷勤裏吟哦悵望中地爐無熱火林屋但鳴風


　　次韻歐陽伯威見和

　　宗𣲖滔滔是于今得障流無悲和者寡故愈暗中投我
願下取履君其高卧樓穹岡如詩割肯愛一官休

　　劉兄垂示同張兄遊向園呈先生詩卷次韻

　　聞道輿籃出興懷反棹時身雖縛官簿心豈忘笻枝已
後斜川集方賡人日詩因君竹林詠動我故園思

　　次韻子肅懐逺齋併以見及

　　如公人物表上下孰分床但有官成集初無智作囊所

嗟人契濶不為雨悲凉顧我端何幸新詩獲夜光

　　陳擇之經過以贑守留尚書得祠亟歸别之其
行甚遽途中有詩見寄次韻

　　過我不停軌嗔公但憶歸民思河内借士失荆州依别
去目易極詩來寒益衣今時未為貴歲晚望荆扉

　　僉判文兩賜新字韻詩因次韻兼簡文顯

　　連朝枉詩句俊逸且淸新歎我徒勞思知公固絶人林
園能數駕風雨未妨辰作底周夫子關門懶似真


　　次韻審知寄來二首

　　一日復一日何勝一萬周有山皆萃萃無水不悠悠為
我謀歸䇿將詩說舊遊山林與城市吾亦任乗流

　　書去愁難悉詩來造愈竒為言僧可寓為念槖空垂鳴
鴂驚時晚羇鴻暫水湄逆風仍上水日月是難期

　　復次韻呈沅陵諸文并懐在伯二首

　　逸興猶鷗白殘驅異犢黄靑衫漫蠻府黄㡌合鱸鄉既
自老將至何由心甚長倘能藏斗酒未暇愽西凉


　　佳詩如雋永餘論敢雌黄幸甚官同府懐哉居擇鄉江
湖身固逺風月興何長勿作湘纍弔行賡殿閣凉

　　成父有詩懐斯逺次韻

　　港汉自相見去來元一風無寧敢天怨亦未决途窮白
社明朝是南山幾驛中君歸不能逺我去若為同

　　次韻吳仲權鎰見簡

　　今代風騷將先生合冠軍幾年求識面數刻遂離羣江
急舟難駐風回櫓細聞還家經醉卧斜日對爐熏


　　教授文作黄字韻詩十首愈出愈竒而有作法
孰為凉之句何耶因次韻以見窘

　　苦思髭催白交馳耳困黄欣欣貪得侣落落異殊鄉顧
欲窮余短安能敵衆長蒹葭倚玉樹華衮照龎凉

　　廣文先生送詩方思所以報之而未得忽鸝落
庭樹殆天與此韻也李君在傍知狀

　　君亭揺鷺羽我樹下鸝黄政爾無何境能來底處鄉搜
尋疑日短吟諷喜風長獨愧非韓敵聯詩效納凉


　　次王照隣滕彦真韻二首

　　黃妳能生睡朱絃孰寫憂客居兹已病歸去合成謀華
嶽雖遥吏陶窗得素求小舟何日具湖水正漫洲

　　王子詩如照滕侯隠似真倘來寧取遇居易若為屯酬
倡雖纔始風期自夙親江湖縱悠逺徳盛罔非隣

　　次滕彦真韻三首

　　地接沅湘古人留屈賈香政須煩勝士時為發幽光貽
我祛愁具懷君待月章朦朧成少味失喜見琳瑯


　　暫作長沙住侵尋兩過年蕭然唯壁立終矣欠蓬編盡
室嗟長客歸途喜再緣還家定何許當在早梅前

　　我欲湘西看行須覓渡船何如臨絶頂得以盡長川鷗
鷺煙雲表蚊虻埃壒前隠寧分大小那更别山鄽

　　次韻叔驥兼呈伯瑞二首

　　晚作臨卭客相如真倦游又成悲卒歲及此問歸舟共
隠期他日相逢記此州江湖有來雁可以謝書不

　　貽我五字句清詩曷以酬端知檄愈疾未信酒忘憂多

難屢瀕死諸兄虚見收病駒叨蓆秣顧影益增羞

　　陳丞以南安寨上所得二詩及到龍泉聞余戍
地最逺見懐二首為寄次韻

　　郴州何許是山逺水仍多江徼重重柵田夫户户戈雷
同嗟不早嘆我亦奔波未必甘如此而今敢謂何

　　路窮千澗底人絶萬山旁暝宿茅寮冷晨炊土竈荒多
年布衾裂倍覺夜蔬香有底從軍樂題詩日在忙

　　問我能嗟逺如公肯見卑十分期一見四首僅蒙詩儻

許抄傳可何堪絶贈宜雖然籍湜輩附此姓名知

　　剪茒仍伐木去凸亦鉏坳響屐無驚謝投金政擬郊百
年終顯晦一稔在肥磽隠地兩成隔頽牆空長梢

　　再用前韻并寄孫推官四首

　　試覓圖經看宜章路幾多彼謀寧去穴吾偹且横戈累
土生平地安流起丈波計愚無可採敢復問云何

　　恍惚迷來際周章失去傍怕聞行戍逺愁聽哭田荒要
挽天河水方焚玉帳香夷吾政分閫吾黨詎應忙


　　青雲懐趣逸黄綬屈官卑屢捧將軍檄一哦從事詩少
陵憂有在充國事多宜儻上休兵議因人願早知

　　我亦端渠似圖中見此坳一身非憚嶮十日未窮郊問
水水源絶逢山山石磽政便安蹇足敢說負蕭梢

　　次韻深父送行

　　吾行殊坎坷此地極淹留少欲破萬巻老惟思一邱謾
言詩作祟長愧食為謀穮蓘君其務農良乃有秋

　　子進示懐玉詩巻有歸途見懐恨不同遊二詩

次韻

　　望壓大江東兹峯獨著雄潛珍伏其下神畫隠於中舊
俗多龎說因公得細窮從今逢有問身與到山同

　　山有英靈在眼應青白分問禪公得髓呈佛我無文意
賞人知獨神遊黙固羣淸詩傳妙旨讀罷雨花紛

　　贑丞曽幼度相邀過明叔買江天閣幼度有詩
明叔與成父弟皆和之亦次韻

　　落木千山迥空江一帶横畫圖非意匠詩句亦天成老

我頭今白逢渠眼暫明詰朝山嶽隔杯面莫多爭

　　逺齋頃寄在湖日所作三詩舟中次韻

　　黜陟無新報山川懐昔人詩能言我志貧不累吾身登
眺盡遺勝經行那厭頻江頭釣竿客何物是元真

　　近日杭州見殷勤蒙置樽别來幾朝夕書問欠寒温譚
妙元超詣詩高外語言何當從杖履底盡得深論

　　向來吳楚隔書札苦難通信與衢相接我歸公亦同寓
懐須酒聖適意豈詩窮情性思陶冶吾寧較拙工


　　次韻愚卿留别

　　有約端能赴如君信可人解衝衡嶽雪寧問海棠春雨
後雖懸榻泥塗政沒輪笑談能欵欵書札勝頻頻

　　次韻鄭季奕見寄二首

　　暑退伏纔末月明秋又中蛩多喧向夕蟬寂罷吟風留
滯周南事蒼茫阮籍窮寄書無厚祿猶喜見詩工

　　一寫山中信自嗟天外人詩無詠貧士政豈失窮民已
悟哀仍樂勿論亨與屯我交非勢利寧有白頭新


　　次韻黃子耕因任伯起見寄之作

　　客有能相覓書來慰我思貧寕可詩罪老不悟書癡舊
友厪長憶新交曷取知况渠停軌日政我出山時

　　三詩寄郭古夫

　　巫峽聞歸斾瀟湘說定居若親千里面曾捧一緘書山
檜風霜老江楓日夜疎窮秋已凉冷體候復何如

　　往日臺郎選今年散吏員詞華推匠哲問學得師傳視
草應栖掖談經合細旃諸公曷逃貴詔旨尚求賢(近又降賢

良詔)

　　丐去秋今晚能歸歲且除須公一尊酒勝我十年書生
死交情異乖離人事疎如聞厚風誼何敢自趦趄

　　至夜讀子肅詩巻帖

　　應(闕)　　　　　能頓除明當增短日後且愴離居恨
我平生友翻成咫尺疎為生端不易作客又何如











　　淳熈稿卷九

