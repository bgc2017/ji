







　　欽定四庫全書　　　　　集部四

　　乾道稿　淳熈稿　章泉稿　别集類三(宋)

　　提要

　　(臣)等謹案乾道稿淳熈稿章泉稿三集並宋
趙蕃撰蕃字昌父號章泉先世鄭州人建炎
初其曽祖暘官於信州因家焉蕃以暘致仕
恩補官後終直秘閣蕃始受學劉清之年至
五十始問學於朱子朱子文集與蕃尺牘凡

六首蕃與朱子往還詩及他作之稱述朱子
者亦二十餘首其相契頗深朱子答徐斯逺
書有云昌父志操文詞皆非流輩所及且欲
其刋落枝葉就日用間深察義理之本然庶
幾有所據依以造實地不但為騷人墨客而
已所以期許之者亦甚至然蕃本詞人晚乃
講學實未嘗有所論著其究也仍以詩傳與
澗泉韓淲有二泉先生之稱淲集久佚今從

永樂大典裒輯已别著録蕃集亦無傳本而
永樂大典所收頗富併為採掇編次依舊本
標題釐為乾道稿二卷淳熈稿二十卷章泉
稿五卷共計二十七卷而以蕃本傳及劉宰
所作墓表附録於後初蕃為太和簿時受知
於楊萬里萬里贈詩有云西昌主簿如禪僧
日䬸秋菊嚼春氷又云勸渠未要思舊隠且
與西昌作好春又為作寫真贊云貌恭氣和

無月下推敲之勢神清骨聳非山頭瘦客之
容一笑詩成萬象春風云云則其詩派實出
江西劉克莊跋亦云近嵗詩人惟趙章泉五
言有陶阮意所作後村詩話録其詩頗夥詩
人玉屑載蕃論詩一則以陳后山寄外舅詩
為全篇之似杜者後戴式之思家用陳韻又
全篇之似陳者觀所品題其淵源亦可概見
矣乾隆四十九年十一月恭校上


　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀
















