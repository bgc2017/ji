







　　欽定四庫全書

　　章泉稿卷三　　　　　　　宋　趙蕃　撰

　　七言律詩

　　寄唐徳輿時決獄辰沅

　　生平但識古書耽老至方知世路諳君想歸途在巴蜀
我行何日返東南江湖比苦無書疏風月今憐阻笑談
暇日銷憂應有作簿書仍急亦何堪

　　與世美奉詔㫖分督決獄甲戌判袂之武陽壬午

還宿中興寺而得世美自延平所寄詩因次
韻

　　盛暑宵憂動邃旒敕催諸道決纍囚承流宣澤彌兢惕
履險航湍敢滯留南北分馳纔數夕重輕釋繫已三州
高材想盡哀矜意美疢當從勿藥瘳

　　次韻斯逺晨起見示

　　雲行日日候西東更卜林啼與穴宫乍見天邊成四合
不知山脚本來空豈惟吾輩憂艱食更說軍儲傒屢豐

詔㫖已聞湯自責缺然諫紙疏由衷

　　見榴花寄周丈

　　安石榴花照眼明去年四月在都城曾於古錦窺書帖
更以香醪酌兕觥照耀屢嗟紅最盛寵光今想緑増榮
定王舊國重㸔處門第違離嵗已更

　　過曾季永

　　飯餘頗欲步尋茶行到溪頭小飲家密竹自慳今嵗筍
酴醿猶有後番花耽詩歎我寒仍瘦養氣知君老更華

夏木扶踈更應好要分犢草伴鷗沙

　　次韻和答斯逺見過

　　舊書零落不能收漫說當年寒具油歸至未成三逕掃
契深重叙百年逰交情要是樂莫樂世態從渠浮自浮
雨薄雲開冬似暖一杯相與共扶頭(夜來赴斯逺之約故云)

　　過在伯于學中因而畱飯

　　種竹栽桃久已成滋芹折杏尚畱情一官何可占遐志
萬卷懸知有舊盟得酒更能頻飲我賦詩未稳每從兄

向來準擬俱歸去今日參差不遂行

　　暇日過在伯因而留飯

　　身在山中不見山興來騎馬到江干幽憂本藉登臨釋
偪仄還因笑語寛半嵗相從終嵗别束書可作素書㸔
我雖無友不如己却恐君思取友端

　　六日復飯於審知家作長句并呈彥博

　　門徑蕭蕭喬木風問君胡樂此安窮(君家有窮樂齋)五言寓興
雜今古一飯畱人隨儉豐白雨已催蘭楫浪綠樽尚擬

菊花叢可人更約王郎子共上山亭送逺鴻

　　宿王氏新居晨起興懷

　　幽事闗人自啓門桂林殘月似金盆眼中渾是舊圖畫
詩裏却無新語言未恨此身常寂寞厭隨羣動作嘲喧
南山莫負平生志手種脩筠今有孫

　　筋竹之新居僧居邠錄寄寺中留題次孫温叟
所用趙南雄韻寄邠

　　夢向清江不見涯覺來身乃太行車新居寄我山中集

倦枕渾㤀午後茶愛此好風當北牖待來明月望西斜
但憐獨鶴歸何晚不問滿林先暝鴉

　　雨中有懷

　　春風吹雨暗連朝聞道溪南欲斷橋忍使碧桃抛密蘂
更堪高栁折輕條成都舊日空存壁陋巷歸來只掛瓢
想見諸公方痛飲坐㸔雲脚度山腰

　　過秉文

　　相過每飲必論詩濕吻沫濡真自癡名且不為身後計

意寧能問俗間疑世皆競取君公謂我獨何妨爾汝為
日暮劇談殊未了臨分更為月遲遲

　　夜月

　　昨宵一雨暑全袪月與新涼入坐居喧寂不隨羣動役
形骸肯效俗人拘江湖萬里風為御枕簞高秋肺合蘇
三五縱圓晴未決為渠吟絶攬霜鬚

　　送孫子肅子儀兼寄子進

　　自君來主玉光亭老栁頻㸔秃又青雞黍欣留故人飯

文書惡雜長官㕔鄉來念别今真去從此㣲言孰為聽
伯氏譍門季同役歎予無策佐揚舲

　　送梁和仲兼屬寄謝呉丈三首

　　故家人物久荒涼政為詩書種不長邂逅得兄真大雅
浮湛如弟漫斯狂平反已與于張軰文力更居崔蔡行
以薦陟官雖足喜奈何塗轍僅尋常

　　學詩將老竟無奇猶有求交氣未移臭味祇知論翰墨
情親元迺與壎箎見來草草都能㡬别去悠悠孰慰思

衢信兩邦聞擊拆叩門他日得追隨

　　不但言歸自乞歸使家幕府兩相違換官雖用朝廷法
竊議難逃世俗譏適我愠于心悄悄送君往矣栁依依
若見河南應枉問為將前牘叩天扉

　　重送劉伯瑞二首

　　蓬蓬樓鼔趣征航草草郵亭共别觴對面已驚時節換
分襟難復話言長君今去路雲霄逼我正落身糟麴傍
邂逅詩成儻垂寄年年有鴈到衡陽


　　連朝細讀逺齋詩感舊傷今意可知陶寫要凴杯面綠
蕭條祇益鏡中絲人生未免乖離恨君去足寛兄弟思
驥未作官文解印獨嗟和也廢吹箎

　　寄送府判寺簿先生二首

　　大斾傳聞發武昌歸舟復道抵維揚㡬年風月欠李白
今日河山須子長要為中興考形勢豈徒餘事著文章
翩然欲去無翎翅自歎不如鷗鷺行

　　朱游不肯留東閣子政猶須校秘書自有大名喧宇宙

豈勞當路借吹嘘舟中加意䕶寢飯日下即當來詔除
大厦如山要梁棟不應空賦愛吾廬

　　送愚卿兼簡魯卿卓卿

　　逢人盡道為官去為訪名山祇有君屨底衝殘大仰雪
筆頭帶得祝融雲區區自誓王逸少歴歴卧逰宗少文
歸見二難應細說恨余佳處阻平分

　　以山藥傅擔團茶送向伯原用舊韻

　　江郊重數少陵堂草木依人亦寵光柏藉扶持難雨溜

竹逃剪伐易雲長雞蘇鸎粟類熟灸(熟灸事見林間錄)山茗溪
茶同摘蒼(杜詩有摘蒼耳詩)我願糜瓊更加璧助其問字有過
揚

　　公擇過門告别口占送之

　　平生㡬作送行詩展卷常增别後思我分無堪祇貧賤
君才未免尚馳驅江山此去雖多識桃李何心亦念離
邂逅有人頻寄字要知安否慰孤羇

　　送章季亨


　　隨檄常懷舎舊廬值公作邑數旬餘攝官敢道為僚契
投迹仍容借屋居詩社三年陪唱屬交情一意保終初
莫嗟了事真良苦去讀人間未見書

　　送潘端叔

　　長沙送我枉君辭懷玉逢君動我詩不是固違良友戒
舎渠寧慰逺逰悲鴈來海角平安訊春到湖邊南北枝
儻憶平生故人否衡門之下有棲遲

　　潘元壽以九月十一日行莫令君領客攜具泛

舟餞之蕃用九日韻作詩要莫及徐丞同賦以
送蕃

　　江閣初登栁未黄坐㸔葉葉亂飛霜壯時自倚矜詩膽
老去深悲廢酒腸浩蕩頗思隨汎鷁飄零那只對離觴
朝天踵即送君去而我終為肺病妨

　　送王贊子襄

　　倦能聽雨眠牕底忽起㸔山到水邊遂性不如衝露鳥
流行何況下江船不臻屈子南征地寧識秦人避世仙

邂逅相逢又相别一杯重把定何年

　　送陳擇之從留尚書辟便呈鄂州劉别駕

　　聞道尚書鎮益州故知朝取杜參謀孤舟南浦欣相遇
萬里瞿唐送逺逰爾後有懷惟蜀道㡬時因使覓蠻陬
經行訪古應成賦我所思兮黄鶴樓

　　送趙興國

　　憶昨屢過叢桂坊誦詩説賦聲琅琅飄流倐忽嵗㡬換
邂逅分攜天一方治狀如君行且召賦歸於我䇿為良

一篙清漲百灘沒愧此蕭然鷗鷺行

　　懷成父

　　栁黄初作一夜秋詩瘦寧消萬古愁客子豈無衣褐念
飛鴻猶作稻粱謀早須㣲禄非因酒晚願全生但守丘
望爾不來來且去江頭吾己具歸舟

　　懷成父

　　竹裏人家茅舎煙竹籬崩缺澗鳴泉㡬聲啼鳥隔林喚
兩樹桃花相對然古路經行斜更直好山迎我後仍前

蹔謀坐睡還成覺春草池塘思惠連

　　午寢而起懷子儀公擇

　　夢裏懷安底處宫夢回依舊向來空竹陰可藉日已薄
柿葉堪書霜未紅酌酒誰知幽子獨縱談那得兩君同
詩拈信手初無味閒向西牕運秃翁

　　月夜懷子肅昆仲

　　眼邊風月佳如此把卷題詩却未工賸喜俗塵如世隔
更憐清趣與誰同荷侵水檻公懷我檜合茅簷我念公

想與阿連當此夕停盃剥茨話吳中

　　寄周愚卿昆仲

　　四時佳節惟重九況接君家鴻鴈行乃以病軀親藥石
坐防山屐共壺觴别來忽忽春逾仲望極悠悠晝莫常
想見回頭登眺地清源雲合鷺洲長

　　宜興道中望銅官山懷孫子進昆仲近見子肅
於建業子儀久不通問

　　雪與銅官相白青幻成豈亦自僊靈頻年此地凡㡬過

絶境今晨得再經野鴨陣飛驚撲漉賓鴻獨呌苦丁寧
平生畏友三孫子海角邊頭似曉星

　　自宜興過溧陽

　　荆溪路入白雲徑勢與松江相並寛政以檝輕憂逆浪
忽逢風轉起飛翰須臾又報一舎過轉盻應無百里難
却恨銅官易成逺不容雙目細留㸔

　　自江下徒步至廟山

　　雪嶺糢糊積未消雲林爛漫合仍飄一兒跨㹀飲田水

㡬擔束梅同負樵泥滓無嗟廟山路魂棲正避浙江潮
汙人更爾緇塵逺滿眼何無詩思饒

　　過豐城見甘叔異懷孫温叟

　　劒氣當年屬斗牛散為人物尚南州時平未可蘇門隠
道在何卑幕府留聞道為賢多受賞未應此士獨遺捜
經行不暇窮三徑邂逅羊求詢舊逰

　　送鍾子崧解官而歸

　　三年簿領淹佳譽一日江山問舊程却恨過從曾未數

浪緣文字許深評己傳相國知韓愈安用河南薦賈生
此去㸔公副時用便應容我老農耕

　　送人赴闕

　　雪後晴催江上船一杯政爾話蟬連人生契濶可堪數
後會渺茫還屬天薦墨向來非草草除書此去定翩翩
西湖處士當年句借問沙鷗若箇邊

　　衢州城外

　　纔得新晴半日強㢘纎又復蔽朝光梅花黯黯春將暗

麥壠青青餌欲香野水數彎流以決晚山㡬疊澹而長
秋風紅葉騎驢去歸日侵尋且載陽

　　送張王臣還峽州兼屬峽守郭郎中季勇二首

　　九州四海張安國翰墨文章自出奇無復若人空閣象
忽逢難弟更名詩流風善政未云逺家世斯文當屬誰
我愧不堪門戸寄相逢歎息在於斯

　　久矣聞風折角巾近來乃得誦詩新雨奇晴好西湖賦
梅落草生三峽春(嘗見使君與周子中西湖唱酬及聞君誦半落半開梅好處似無似有草

生時之句)再拜因行為多謝尺書願寄恐無因靖州儻有平
安使佳句驚人不厭頻

　　送王汝之江西二首

　　一杯濁酒慰飄零百首新詩見典型笑買扁舟又西去
悵予蓬户只深扃向來雨合滕王閣復道榛迷孺子亭
珍重君行煩寄語明年訪古會重經

　　君行應到鬱孤臺惆悵登臨記昔孩别酒尚遲三徑菊
歸鞍好待一枝梅將軍揖客能増價幙府羣賢定挽才

我亦方謀下呉會未知何地得重陪

　　簡張王臣借觀紀行詩卷

　　問訊騎鯨已莫追池塘生草但傳詩與公縱說江湖隔
有弟解談京洛期政爾飄流落蠻徼偶然邂逅識天涯
論交於此夫何敢行紀相從得借窺

　　張以詩卷來再用韻謝之

　　絶歎風流不可追賴聞難弟更能詩半生求識終無遇
一見於今已後期昔在蠻荆孰疆理後來秦漢始津涯

征南政欲圖經借把卷如同禹穴窺

　　過商叟林居蒙示半村詩集及曽吉父宏父王
元渤詩卷因用前者奉簡之韻作二詩上呈商
叟許抄半村詩集見遺故及之

　　只道詩家無續燈半村今喜見孫曾非闗竽瑟異王好
自是文章多命憎題贈向人無苦秘流傳後世豈無能
溪頭賸欲連朝住舟子催行底見仍

　　結交早日類知名豈但當年王與曽野鶩家雞隨所嗜

玉環飛燕詎宜憎筌蹄久矣成深悟駑馬猶當勉未能
好取他山細摹刻客來傳寫怕相仍

　　趙蘄州枉示數詩皆弋陽往還所作經行道間
有懷其人作長句寄之

　　一飯留人意甚真數篇仍出好詩新追隨却恨向來少
悵望空増别後頻到處鷺鷗如習熟轉經山水盡精神
可憐吟諷多餘地只是登臨無若人

　　頃與公擇讀東坡雪後北臺二詩歎其韻險無

窘步嘗約追和以見詩之難窮去嵗適無雪春
正月二十日乃雪因遂用前韻呈公擇

　　相思不是冬無雪留待春風鬬冷嚴病骨未憂衣乏絮
早餐寧歎食無鹽梅添鑿洛元同色竹擁參差半入簷
坐守地爐應不厭破牕平見北山尖

　　雪埋老屋無薪賣晨起謀炊自毁車覓飽預期千頃麥
破慳先試一春花便營野屐尋茶户更約綈袍當酒家
處士祇今宜姓賈壁間但沒挂錢义


　　初八日過總持以雨不得觀龍井休日再往經
孺子亭又過南昌縣側訪梅僊舊宅黄冠居之
觀名屢易今為報恩光孝

　　滿城車馬走塵埃湖上幽蹊長積苔喟嘆高風尚千載
殷勤兩日為重來吾生詎老五斗米此地終期三徑開
大厦崇成非往者況予擁腫自樗材

　　登清音堂訪介庵壁間留題已有漫去之者偶
成長句


　　十日溪行雨霧深曉晴催我強登臨壁間變滅龍蛇字
海内流傳金玉音欲為廢興聊下語不堪山水感人心
何時遂此扁舟志占斷鷗波得細吟

　　夜坐讀書有感示兒姪

　　老矣讀書如久縁心非敢後足難前切磋有道方成器
穮蓘無功敢望年搔抑空憐髪種種摩挱仍愧腹便便
吾家門戸何所寄但願兒曹相勉旃

　　書懷


　　春風吹雨又吹晴栁樹能青桃樹明細履野蹊初見蝶
却行幽徑未聞鶯布衾雖破猶堪典菜甲縱稀亦可羮
政擬逺同嵇叔夜一尊濁酒話平生

　　書懷二首

　　要令多病也身輕安得晨風永晝清瑟瑟泉流㳂澗響
疎疎松吹轉空鳴生平舊隠蘚蹤合老至危途蓬鬢生
松柏後雕聞古語若何秋菊敢齊名

　　去日春江白芷生再來秋野蟪蛄鳴浩然已分不才棄

張翰安能䘏後名自歎還山何太晚政須杯酒為深傾
凴愚邀敬多官府與想桃源源上行

　　困坐窮山無以娛日用隨齋問訊韻寄莘夫并
呈隨齋

　　少陵苦憶將㢘頗才似淮陰亦奈何豈待秋風方憶鱠
不堪夏日況揮戈分當鹿鹿終隨後言敢譊譊取屢訶
世事多虞未知免鵝烹復坐不能歌

　　張涪州出詩數軸皆紀用兵以來時事有感借

其韻

　　感時賦詠屬英游又向涪江說去秋兵甲未休須壯士
閭閻乃敢問封侯頻年青坂陳陶恨到處陽春白雪留
誰道東歸窮徹骨驪書落落照書舟(杜詩去秋行去秋涪江木落時臂鎗
走馬誰家兒)

　　叙浦簿呂公用沅陵韻見貽次韻

　　一經蚤已愧家傳三尺猶思絶並縁位下故知難及物
業荒空復度流年要求廟令作歸計未必上公能記憐

多謝為僚不相棄連朝枉贈有詩篇

　　奉寄子耕簿公尊兄兼呈徳化令君丞公二首
令黄商伯丞嚴造道

　　近因周子出家書乃得知君近起居復道移官在城府
未知㡬度入匡廬晉唐舊刻故存不林壑幽人今有諸
想見經行屢成賦不妨傳寫總遺余

　　寄聲江夏無雙士併謝藍田不負丞符檄經行有題贈
江湖别後欠緘縢一時交舊半為土老我鬢鬚逾可憎

獨自對書思友益夜牕長愧短檠燈

　　送叙浦呂主簿

　　參佐已能迎刃解絃歌更整亂絲棼胡為易地皆馳譽
信是高才本出羣良木更須深雨露善禾端自力耕耘
仕途似子誠難遇别語如余敢不勤

　　謝徐大雅見過

　　霜風索索撼枯條令我亡悰首屢搔懶效揚雄作奇字
政同靖節湛新膠朝來怪底兒童喜何處肯來車馬勞

不是東都徐孺子誰能背俗訪吾曹

　　十四夜元衡見過

　　餘醒索寞政須驅多謝君能佩酒壺回首林園重摇落
岸巾風月且須臾不須相對哀囚楚何日扁舟俱下吳
雅意從來在松菊放言不用屬蓴鱸

　　菊

　　蔓菊伶俜不自持細香仍著野風吹少年踴躍豈復夢
明日蕭條休更悲潭水解令胡廣壽夕英何補屈原飢

我今漫學潯陽隠晚立寄懷空有詩

　　菊殘有感

　　病骨支寒政覺難莫驚蒲栁望秋殘凄涼不但歎荒菊
寂寞更堪傷敗蘭有鬢已霜那得制無英可落若為餐
玉山禾逺竹遲實天驥長饑愁鳳鸞

　　僕生平四到月巖寺而不識雲洞漫興長句

　　祇今四到月巖寺不辨一為雲洞遊世事紛紛變蒼狗
暑途役役喘吳牛細聽風合松楠響應是雨催禾黍秋

留詠從來雜珉玉攀騰政爾羨猿猱

　　十月二十日晚風雨大作

　　獵獵風聲萬馬犇我方愁絶坐黄昏了無鼠軰窺㕑冷
顧有貍奴同席温靜裏頓能除妄想病中還欲寄空門
四時鼎鼎催人老籬菊銷香梅返魂

　　喜雪投王守

　　千騎朝祈僊佛祠玉花夜散答誠思守惟民慮知何徳
天不人違固可知擬效聫詩家契濶念將乘興體清羸

歌呼且與鄰翁醉樂我邦君政不疵

　　春雪

　　寒氣春深未肯歸雪花夜半忽成飛耳聞北地常如此
身老南方見苦稀卜嵗唯知念豐歉談天不敢議祥禨
江陵見李迷高下千樹郭西疑是非

　　㣲霰雪

　　霰落初疑集隕珠雪飛驟覺幻成圖簷間隙際窺踈密
屋頂樹頭㸔有無夜度佛鐘清澗谷曉翻漁艇舞江湖

平生無限幽深意付與匡牀竹火爐

　　㣲雪招何丞明叔飲不至

　　經冬不雪苦嗷嗷快手真成一戰鏖坐對瓦溝成委積
直疑鬢脚共蕭騷解除熱惱春無瘴寜䘏芻薪價益高
不見揚州舊詩伯尚欣湖海獨爭豪

　　在伯見招觀雪因同貴溪尉曹登鄰寺之經樓
且云晨起境物殊勝再用林字作詩蕃亦次韻

　　籃輿軋軋度成陰鷺起衝波鵲噪林當子倚闌成句警

政余擁褐坐簷深裴回更盡高樓覽空濶思收逺壑音
笑謝主人能命酒不然寒甚不能吟

　　雪既未已霰且間作再用林字韻呈在伯沅陵
併屬徳章

　　雲物昏然尚壓陰霰聲琤若更過林凴陵竹葉淡仍薄
埋沒梅花幽更深屢枉高辭成楚調獨憐晚嵗欲南音
勿多擾擾求周孔欠一躬耕梁甫吟

　　雪多矣豈窶人歉嵗之所宜哉復用韻呈沅陵

丈

　　雪已傷多尚積陰風仍助虐屢號林市人祇喜青帘近
木食應悲黄獨深不但茅茨憂凍死更聞巢穴作哀音
此詩蕭瑟誰能聽有愧當年寒地吟(孟東野有寒地百姓吟)

　　次韻在伯對雪見示

　　初迷庭砌與牆陰旋著遥山及逺林飄灑故㸔朝已積
繽紛更覺晝彌深東都皎皎闗門卧魯國寥寥振履音
作氣再衰三則竭強拈愁筆和高吟


　　雪中用俞克晦丈公擇唱酬之韻呈克晦

　　幽雀徐行破緑苔不嫌寂靜肯頻來欵門不是纔因竹
琢句何妨更有梅要作灞橋衝雪去恐成剡曲棹舟回
寄聲閑上老居士好對春風酌凍醅

　　雪中寄懷公昭丈

　　問訊先生江上村雪中高興與誰論乍明不厭雞啼晝
忽散應憎鵲踏翻聞道為梅新作圃更期因竹别開門
老來孰愈幽居趣愧我飄流不自存


　　次韻斯逺雪中見簡

　　粲粲梅開亦大奇雪來豈亦妬娥眉紛紜八表同昏際
錯莫千林欲暗時閉戸孰能憐我獨衝泥聊復問君詩
窮冬物色無多許不付吾曹更與誰

　　次韻審知見示梅花長句

　　春入孤山今主誰空留四海舊傳詩平生我亦有成約
病起驟欣逢好枝欲向園林窮勝處不堪風雨苦淹時
忽來絶唱驚寒眼勢比南朝(謂陵也)更崛奇


　　進之雪中見過明日歸湘潭再用前韻二首

　　詩材滿眼不能收忽報君來為舉頭寸鐵不持難白戰
汙渠何敢映清溝飛飛望絶千山鳥浩浩心馳萬里鷗
市逺家貧乏供給愧煩終日肯淹留

　　但見紛紛勢莫收要窮衮衮若為頭路迷界眼疑無地
水失汀洲僅比溝我欲出郊思借蹇君歸乘艇喜衝鷗
畏寒自縮真衰矣絶境明朝不更留

　　客中遇雪不勝家山之思催晦菴寫詩及書


　　旅枕驟疑風徹屋曉牕還見雪填渠梅花未放臘前蘂
鴈足渾無别後書故意誰其哀范叔倦游身自困相如
贈言故愈綈袍賜載路何須駟馬車

　　梅花六首

　　平生欠汝哦詩債嵗嵗年年須要還未至臘時先訪問
已過春月尚躋攀直從開後到落後不問山間與水間
却笑淵明賦歸去庭柯日盼自怡顏

　　勁草端能抗疾風嵗寒迺識後凋松是知植物多尤異

更有梅花巧耐冬青女素娥能莫逆巽二滕六漫豪凶
嗟予自幸非棖慾健語聊須發隗胷

　　平生留落半天涯處處逢梅是舊知老樹半侵江側岸
疎枝斜出竹間籬雪初霽處見鵶啄水不波時觀鷺窺
馳譽丹青非我事舊游歴歴尚堪詩

　　梅從何遜驟知名句入林逋價轉増佳故品題因度逺
暗能摸索為香凝毎逢陳迹空搔首不見斯人但服膺
菊徑依依懷靖節瓜田草草念東陵


　　晝論形似已為非牝牡那窮神駿姿莫向眼前尋尺度
要從物外極觀窺山因雨霧青増黛水為風紋綠起漪
以是於梅覓佳處故應偏愛月明時

　　全樹婆娑夥匪奢數枝纎瘦少尤佳春風上苑吾何泰
落月孤村汝自嗟定論要為塵外物細㸔那是世間花
不然山谷能詩老曷與山礬計等差

　　九月廿一日雪書呈進之

　　一夜悲風曉輒收布衾如鐵強扶頭乍驚皎皎明牕紙

稍見疎疎集瓦溝失怪競聞村巷犬亂行難覓逺汀鷗
欣然欲作臨流㸔却恨凛乎難久留

　　賀魏使君雪用何叔信韻

　　漢竹初來號令班不知疆域逺長安陽升頓使羣陰伏
旱極真成上瑞㸔比擬敢言風絮亂豐登預想麥秋寒
氷清玉潤登臨處不用賦詩名喜歡(杜審言嘗賦歡喜詩)

　　題徐氏滋德堂用老謝丈韻堂建寜韓尚書無
咎命名當塗蘇給事季真書榜


　　一時人物韓與蘇題榜製名夫豈疎保家匪乏千金產
教子必以萬卷書江河源從濫觴起拱把可取合抱餘
方今天子陋漢武會見待詔仍公車(徐樂以漢武時上書召見)

　　題甘叔異曲江磯庵

　　曲江磯頭慈泉庵重來稽首大士龕石磴半漫水拍拍
衡門深掩陰毿毿主人不見詩閣筆道者出遊經閉函
吾行江南蓋多矣得此不能成二三

　　感懷


　　重來快閣又三月簿領不親書得鑽俸奪未妨衣屢典
年侵還是嵗將闌何當酒與伯仁對更欲石從盧肇觀
誰能放我聽歸去内朝班冠長天官

　　挽趙丞相汝愚

　　吾王不解去三思石顯端能殺望之未到浯溪讀唐頌
已留衡嶽伴湘纍生前免見焚書禍死後重刋黨籍碑
滿地蒺藜誰敢哭漫留楚些作哀辭

　　哭蔡西山


　　鵑呌春林復遞詩鴈回霜月忽傳悲蘭枯蕙死迷三楚
雨暗雲昏礙九疑早嵗力辭公府檄暮年名與黨人碑
嗚呼季子延陵墓不待鑱辭行可知





　　章泉稿卷三

