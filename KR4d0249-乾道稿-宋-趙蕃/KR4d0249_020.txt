







　　欽定四庫全書

　　淳熈稿卷十八

　　宋　趙蕃　撰

　　七言絶句

　　智門寺後梅開叢竹間斯逺舉坡公春來幽谷
之句因成二絶

　　花開的皪固難知舊識黄州副使詩政使盡開能爾盛
孰知将吐乃為竒


　　朋游落寞毎形悲喜甚歸来慰所思况在水濵山崦裏
兩笻相對索梅詩

　　梅落二首

　　春風可是獨嗔梅不待飄零著雨催我欲挽留無上䇿
戯拈落蘂薦芳醅

　　春風次第歸桃李催得梅花一夜飛時序怱怱㡬回首
即看紅綻雨添肥

　　章少隐嘗有逸句云片片梅花隨雨脫渾疑春

雪墮林梢今日雪後梅已有落者偶與公擇清
坐舉似此詩欣然聫成一絶

　　片片梅花脫雨輕半飛欲墜更多情(蕃)渾疑春雪林梢
墮輸與詩翁照眼明(公擇)

　　道傍落梅

　　一樹梅花古道邉隨風墮落自年年情知所遇合如此
未必春風獨爾偏

　　蘭溪溪岸梅花


　　不用温家玉鏡臺下臨溪水静無埃若非姑射氷肌至
即是羅浮縞袂來

　　題楊補之畫梅

　　翠篠横侵鶴膝枝江南籬落雪殘時楊郎筆下烟嵐集
留作晴窻覔句資

　　簡沈沅陵求潮州韓文公廟碑并抄山谷碑詩
二首

　　公曽數載潮陽掾筆力怪來韓與蘓壁上廟碑當乞我

庶求涓滴潤焦枯

　　涪翁昔在黔戎貶逸翰遺章久更多字畫公今元祐腳
擬煩妙手定如何

　　早晴聞啼鳥作

　　側嶺横峰靣靣同霧空烟掃鳥聲中丁寧不用憂泥滑
珍重提壺屢勸翁

　　伯山因其姪来恵書報以二絶

　　昔日窮崗今竹溪更生臣向復奚疑此中安否渠能說

懶復作書聊寄詩

　　蕙畝蘭開梅吐枝近來凡有㡬篇詩已令經紀江頭竹
早晚為君修短籬

　　作五里霧以藏身仰日谷為朝飯坡谷詩也山
中即事頗實斯語作二十八字

　　無屋藏身霧政昏飯資日谷欠朝暾起居飲食難兼享
儻欲不饑湏露蹲

　　山中四絶句


　　桃源政自人間世山故蒼蒼水故流不是幔亭張席地
卒然風雨卷山頭

　　去年徂暑桃源過今嵗秋高到武夷不遇名山一來訪
篋中寕有此山詩

　　武夷仙伯定能詩觧賞僊人張湛詞更誦人間可哀曲
飄飄亦復動人思

　　欲訪武夷毛洞竹路窮九曲更山深道人知我衰無力
乞與一枝酬素心


　　知府提舉訪求前守凌公遺跡忽於庭廡雨壓
複壁中得公所題詩賦六絶句

　　辰人只識凌刑部不識尚書晚嵗官晚嵗功名益堪紀
辰人不識坐荒寒

　　使君剖竹繼先賢四十于今又六年毎恨無從考遺事
但憑亭檻覧山川

　　不因風雨壁寕隳雅志安和寓此詩前此後今寕浪出
豈非顯晦亦關時


　　故相曽興告訐風一時多坐語言中乃知複壁遮防意
是謂知公亦愛公

　　簷淺終防剥蝕灾好移深奥示将來更湏刻石行於世
公道只今方大開

　　郡齋新刻縂珍藏得此遺踪益有光再拜從公乞餘本
歸齎不復恨空囊

　　立春

　　臘中要雪逢三白春日還霑雨似膏天意於農亦良厚

何湏耒耜我家操

　　昨日元正今日春佳辰併作一畨新試看栁色遽如許
無耐梅花憔悴人

　　春日毎頒寛大詔天公意與聖人同故於半載焦枯後
一雨聊資土脉通

　　上元口號呈莫令三首

　　今君憂樂與民同燈火隨時祝嵗豊我亦頗懐歸去樂
田蠶處䖏逐兒童


　　一琖華燈直萬錢誰知下里取薪然綺紈照耀輿臺體
民得褐衣猶破穿

　　華燈能得㡬時新明日當為芻狗陳我識令君敦厚意
不能奉已厲吾民

　　社日醉起

　　醉狀初如春水船夢成蝴蝶更翩翩覺來已是情無奈
那更急風吹雨顛

　　端午三首


　　謾說投詩贈汨羅身今且爾奈渠何嘗聞求福木居士
試向艾人成祝呵

　　年年端午風兼雨似為屈原陳昔寃我欲於誰論許事
舎南舎北鵓鳩喧

　　忠言不用竟沉死留得文章星斗羅何意更觴昌歜酒
為君擊節一長歌

　　中秋寄上饒赴試親友池陽當塗三沈弟

　　中秋佳月去年同卧病還應記此翁不但婵娟千里共

客逰俱在大江東

　　漁父詩四首

　　掉船晨出暮知歸舉網驚呼魚定肥傾倒得錢何用許
江頭取醉暮相違

　　泛宅浮家一葉間長年緑水又青山若為不使兼能賦
始信天公到此慳

　　風色披披手欲龜日光颭颭鬢成絲只今網罟無窮利
樂在竿綸顧未知


　　早悟君王物色求子陵應已棄羊裘絶知至徳終難掩
女子亦稱韓伯休

　　次韻季承聞田歌

　　布糓収聲老盡秧直縁避潦有今忙歌呼嘹亮相讙襍
肯媿悠悠道上商

　　晚行田間書事三首

　　青裙汲水過前溪白髪譍門兒戯啼試問主人何所在
為言南畝正扶犁


　　郎罷肩犂稚子前牛行熟路不湏牽歸来飯倒羔初糝
洗脚還将草履穿

　　我生飽識田家趣只坐無田歸計遲縱是無田慵可得
莫将畫餅欲充饑

　　從趙崇道求蜀紙五首

　　紫巖黟歙畧相同小字緘題寄子公縱使分沾能到我
質麤肉緩不堪攻

　　舊聞黄雀走頭顱近嵗清江亦與俱舒卷定憐無尺枉

敷陳盡可見臣愚

　　人偽區區信日窮楮藤苔竹互争雄自從蜀紙東南見
凡馬真成一洗空

　　麻紙敷腴色勝銀冷金凝滑倍精神自餘族類猶多有
王謝名家縂絶人

　　病起猶餘覔句勤要題柿葉厭繽紛陟釐盡付五十萬
今代誰為王右軍

　　反禽言二首


　　雨後翛然欲變秋意捐絺綌攬衣裘林間脫袴催人急
時有炎凉底過憂

　　禦雨無過以瓦為古人樸直致君辭我今閉户疎還徃
滑滑從深三尺泥

　　聞禽

　　天公端以鳥鳴春百族喧喧曉更頻最是客中貪聴爾
㺯晴憂濕似關人

　　聞杜鶻


　　山禽勸我不如歸知我西遊有定期若使藜羔足供給
衡門之樂肯輕辭

　　鷄司晨者而此邦夜鳴為常不寐聞知作絶句

　　鷄鳴非時乃禍口那無荒更同疾徐信知南來事縂異
不但斯人難並居

　　簡梁叔昭覔香

　　雨住山嵐更欝深病夫晨起畏岑岑可能乞我蓬萊(香名)
炷要遣衣襟潤不侵


　　簡倪秘校覔香

　　雨合筠窻書滿床坐來頗覺欠爐香卒然欲買何繇得
問道倪家有異藏

　　夜坐讀書聞瓶梅之香口占五絶

　　客去門扄未作眠續燈添火了殘編此時孤絶誰相與
能送幽香亦可憐

　　非風非月自騰香我亦何心適與當此味絶佳誰得觧
顧湏攀折走林塘


　　舊說春寒花較遲况今氷雪已逾時一枝借得書窻暖
未許逰蜂戯蝶知

　　身落江南不自悲正欣梅也可供詩紛紛桃李胡為者
政似當年蔡克兒

　　一從叢桂落秋風佳䖏長孤阿堵中及至梅花又氷雪
一枝雖少與多同

　　有聞若管吹者意兒童為之問之乃鳥有名竹
管者其聲政如是云作三絶


　　細聴非笛復非蘆絶訝兒童底所呼邂逅因之問何似
鳥鳴竹管自烏烏

　　盡日閒窻運秃翁自憐虚出管城封不知爾更何為者
初聴猶疑似足蛩

　　蠶絲百箔舊曽聞(亦鳥名)未説新絲價爾分卒嵗我無裘
褐計早知勸爾勿多云(鄉民謂初聞此鳥聲可以卜絲之貴賤)

　　寄白雲覔茶

　　憶别白雲筍漸長而今想見出梢墻道人寄我不忘我

盍寄茶甌洗睡肓

　　以茶寄楊溥之二首

　　要題尺素問何如病過春風體益癯採得山茶漫持寄
草𤣥餘暇想時湏

　　憶過君家置酒杯病予方止只空陪而今夢想論文地
栁合沙堤鷗去來

　　從蕭君求茶二首

　　園官闕菜猶形諷年例求茶可欠詩為報蕭郎勿多怪

已令汲澗拾松枝

　　舊傳漢殿三眠栁燒燭仍聞照海棠草木困春人可奈
政煩茗椀為禁當

　　從蕭秀才求茶二首

　　丁蔡紛紛競寵加底如好事玉溪家至今有子能傳業
不待茶精句亦佳(秀才之先以玉溪為號)

　　磊落真同席上珍憶蒙况我意殊真今年尚許分張否
試遣詩筒告及春


　　簡莫令求茶

　　萬安近說神潭茶頗似文當屈宋衙山中索居睡不足
碾寄盍令舒眼花

　　謝莫升之恵茶

　　雙罌稍輟焙中茶好卧黄紬稳聴衙禦雨况聞當用瓦
固知不怕落簷花

　　曽秀才送茶

　　正爾耽詩不耐閒鏡中頻覺瘦欒欒曽郎恵我盡清供

椀把春風香並蘭

　　送新茶與俞尉

　　山居毎啜社前香及是清明茶政嘗歎我白頭無毋遺
一杯持與供高堂

　　從王彦博覔洞庭柑三首

　　扁舟㡬泊洞庭霜曽見連林橘柚黄秪道陋邦無此物
那知種樹有諸王(石田之王家種橘而洞庭柑亦出王氏)

　　踰淮為枳信堪奴珍植何分楚與吳不但居家有遺帖

醸成賦辱長公蘇

　　聞道居家近橘坡青黄遥想問疎籬可能乞我數包否
仍寄韋郎七字詩

　　嚴先輩送鯉魚

　　嚴郎得魚不敢食走送茅齋嫌步遲却媿家貧慣粗糲
無人為我膾銀絲

　　再蒙簽判丈恵示惜花三絶句因次韻

　　花飛忽忽減芳菲欺我新來詩思遲筆底羡君能㨗敏

好詞頻許坐中披

　　佛屋支撑僅可間過門無客客非殘公能有意重來否
竹澗松門暖不寒

　　蘭馨豈亦競春狂不為無人廢不芳長使幽居在空谷
也勝半額趁時妝

　　又次簽判丈惜花絶句三首

　　江南花草易芳菲今我還家已似遲最恨春風苦無思
卷藏紅綺不容披


　　蚤作抽書對白間瓦爐猶有宿香殘詩來報我羣花盡
亟起巡簷忘帽寒

　　春事違人去若狂便驚鶗鴂怨年芳兒童强作留連意
拾去殘花學試粧

　　野花

　　野花吐芳不擇地幽草吹馥寕只春兹日縱為無事日
此身不是自由身

　　野花無數不知名白白紅紅俱賦情縱使不蒙姚魏賞

雨開風落亦何争

　　楊知録送千葉白蓮

　　㡬思載酒問揚雄不但尊空囊亦空枉道荷花有新發
又聞能白勝能紅

　　見紫荆有懐成父

　　一樹幽花見紫荆杜陵詩句屬吾情江東消息關河濶
况我平生寡弟兄

　　題芭蕉


　　卷藏政爾待時雨及此發舒天已秋已是蕭蕭吹我急
主人寕得厭颼颼

　　謝人送水僊

　　珍重江南好事家老将種蒔作生涯似憐寂寞書齋裏
折贈盈籃栗玉花(太和謂江之南岸為江南)

　　海棠

　　肅肅朝寒不自持暈生因酒似朱施向来只夢梨花雨
不見西湖濃抹時


　　沅陵見招賞海棠病不能徃輙爾言謝三首

　　去年已負海棠期今嵗還當卧病時造物小兒應見相
恐余無此㸔花時

　　四海知名蜀海棠是邦元與蜀同方少陵當日猶無語
而我何人敢漫狂

　　二月已盡三月來計君行日已相催奈何病著不能徃
豈但㸔花仍把杯

　　木犀四首


　　細㸔秋露黄金蘂不减春風白玉枝人道江南冨山水
江南山水冨於斯

　　人言山水種人物我道英靈屬此花枯死猶堪作香供
不同桃李混泥沙

　　浪說西京斗大花赤欄青幄五侯家那知林下餘幽物
雨打風吹不怨嗟

　　我生天與山林相不羡人間冨貴花折得幽芳頓何許
紙窻書屋伴煎茶


　　見賣梅花者作賣花行

　　來時纔賣木犀花賣到梅花未返家作客悠悠有何好
定應詩興在天涯

　　連日隂風作許寒晚來妍暖似春闌十分待放梅花否
留我數枝歸到㸔

　　次韻孫温叟求芍藥二首

　　邦人競說江都勝一朶千金尚恐非自笑寒㕔何自得
但餘堦砌長苔衣


　　送花政自從人乞名品安能擇是非風雨連朝更工厄
便應紅盡緑垂衣

　　送芍藥與周子開

　　涉春風雨見花稀紅藥開時春已非病夫何與知許事
送與緩歌金縷衣

　　木芙蓉

　　三兩芙蓉並水叢向人能白亦能紅浩然不在芍藥下
如何獨占晚秋風


　　過鄰家㸔菊乞之以歸

　　徑荒空道菊猶存豈不懐歸病苦昏乞得鄰花有根橃
帶泥栽著定州盆

　　重陽甫近菊殊未花而木犀再開遂成一絶

　　今年為况添蕭瑟無菊能酬九日杯天意似憐愁欲絶
故令巖桂為重開

　　十月見菊二首

　　黄花狼籍晚猶香冷蝶頻来著意忙不見東籬千載士

自應埋没老風霜

　　花前曳杖極徜徉為汝臨風一慨慷直自東坡僊去後
無人十月作重陽

　　黄白菊

　　白菊欹傾擁玉鈿黄花零亂委金錢飢寒未免交為累
金玉繇來枉現前

　　祝君適中折所居南山巖花二種曰玉梅曰含
笑者為况名乃適中自製人鮮知之題五絶以

廣焉

　　柯莖全與臘梅同色潔香幽梅亦通以玉謚之真不僣
何湏漢賦楚騷中

　　南山巖壁盡陽岡草木朝朝被寵光梅事已居桃李上
爾於梅也更前行

　　大笑能株小作叢吐香全似酒微中舊觀但比山茶白
無此枝頭破顆紅(南山含笑有兩種曰大笑小笑)

　　含笑初無巧笑容未知名字復誰從爾今顧有嫣然狀

不笑春風却笑冬

　　蠟梅當日過蘇黄名壓西川舊海棠太息此花終未遇
而余與子漫平章

　　以蠟梅分供堂頭希盧首座冲南首座恵絶句
次韻併簡堂頭二首

　　蜜黄初出一枝春分似堂中得定人各各聞香獲三昧
信知文字本非真

　　才盡年来怕及春上人那說是詩人撥殘芋火寕餘事

故欲撩公嬾是真

　　書案上三重梅三首

　　人人共說梅花好試問梅花好奈何到底物名嫌太甚
市區酒肆盡東坡

　　我貴當由知我希蠟梅全不事芳菲自非牢落山中士
誰可與之同一歸

　　翠袖佳人倚竹詩昔人比興乃陳辭我今顧欲求真相
緑蕚梅花並竹枝


　　即事呈斯逺三首

　　並湖微徑曲通村步步㸔梅遂欵門犬似不能知客意
苦相唐突吠籬根

　　去却蔫花意轉新是知疎宻總宜人正由穢去清虚集
不礙蕭然冠與巾

　　一花固覺有餘香况此寒梢數尺長怪底詩来總清絶
始知逸韻與相當

　　對梅有作六首


　　賸欲將梅月下㸔却愁風露不勝寒有時暫作披衣㸔
積雪凝霜不可干

　　四十飛騰暮景斜更云學易數年加勿謂衰催便欺我
尚能髙興屬梅花

　　老來詩興苦無多折得梅花奈若何便恐飄零不堪觸
正湏遶樹數婆娑

　　酒惡思茶更炷香不如梅蘂嚼冰霜文園病渇知如此
未遽騎鯨返帝郷


　　日未落時香未歸晚風方覺雪霏霏月明縱可形模似
不比風流殆庶㡬

　　寥落江山無故人見梅憶著故園春水南水北尋詩地
想見風流一幅巾(謂斯逺)

　　經旬不作詩今日霜晴可喜問梅沈園得兩絶
句此坡所謂痼疾逢蝦蟹也

　　自從籬菊報香衰便說南枝與北枝底事頻來問消息
山翁近日絶無詩


　　莫問今年與去年祗應貧病兩依然故人滿眼今誰在
且賦梅花第一篇

　　謝答嚴用韻送緑蕚梅

　　兩詠君家兩様梅清愁已瘦一分肌春風咫尺花無數
更合安排㡬首詩

　　殘梅

　　片片乾飛已足悲况堪風雨横相欺卒然此恨何由釋
倚頼重開有背枝


　　同徐斯逺㸔王逺父所藏僧圓契梅二首

　　西軒宜熱竹能藏雨落何方此自凉已對西湖冰雪句
一時頓有更徐王

　　炎天梅蘂簡齋詩坐勝山村雨雪時閔雨正歌雲漢句
忽来為我起凉思

　　懐梅花及斯逺

　　㡬思載酒更擕笻一訪梅花山崦中忽念去君三十里
悵然将復與誰同


　　張伯永折梅走筆謝之

　　嵗晚梅花未經眼自嗟枉作近南官忽來數朶驚初識
已是先生覔句殘

　　折梅贈答二首

　　送君秪數梅花節開到嶺梅君不回折得花來有重出
妾惟孤影媿粧臺

　　昔人行役功名誤嗟我何為久未回落盡繁花有青子
期君煙雨上池臺


　　感梅屬周文顯二首

　　嚴冬今日更天風我與梅花瘦骨同我縱寒生猶附火
爾能孤立亂山中

　　玉薄冰輕不自持可能當此惡風吹要知此物堅牢質
不比渠儂耎脆姿

　　次韻明叔送梅

　　長條忍使就斬伐未信園翁珍此花不然造物故料理
宜使飄零到我家


　　瓶梅

　　紙窻見月影横斜不是桃花與李花一夜清吟忘客睡
祗愁到曉鬢雙華

　　從徐處士乞梅二首

　　江南處士楊無咎疇昔最工梅冩真聞道徐郎得其妙
何妨乞我一枝春

　　我居舊植千竿竹賸欲栽梅苦未成要冩横斜湏老手
是君頭白眼猶明


　　王兆明恵梅花詩二十首口占謝之

　　臘前再雪已相侵年後更連人日隂欲問梅花苦無地
把君詩卷得叅尋

　　五月十七日謁伏波廟四首

　　萬里才傳卻瘴方藥囊翻謂橐中装䜛人不敢投豺虎
空見壺頭石室荒

　　仰視飛鳶始欲愁要之樂死勝懐憂功名慷慨吾無志
所願平生馬少游


　　鄔江江上祀陶公亦以吾孫靖節從我謂辰州升徳廟
要當併冩少游容

　　㡬從江上望朱欄今日扁舟徑往還潢潦儻収應易耳
白汀翠竹最相關

　　拜朱仲卿墓

　　西都何啻萬公卿紙上空能閱姓名桐鄉嗇夫少吏爾
墓木梢雲獨未平

　　王昭君


　　絶代方能入漢宫畫圗何必更求工縱令得幸因圗畫
已落君王疑信中

　　卓文君

　　成都共逸為琴心豈不嘗聞賦麗淫重聘茂陵今已晚
不湏多賦白頭吟

　　雨後二絶句

　　疾風吹雨過前溪留得餘涼在竹扉為我拂床仍置席
今朝夢穏故山歸


　　竹樹翛然亦雨餘便疑秋已到林居恨無新月當霄掛
空遣清風為掃除

　　六月二十二日病中得雨頓覺沈疴去體欣然
起飲遂成一絶

　　涉秋得雨便生涼起我蕭然病在牀徑自典衣謀一醉
要令清夢畧還鄉

　　是日雨隂殊甚咫尺如隔然

　　青山咫尺不容㸔豈是山靈意有難定自知儂坐詩瘦

故令空霧作漫漫

　　西軒雜題三首

　　曉起㸔山謂得真突然山外見嶙峋須臾釋屩渾無迹
絶倒山靈觧戲人

　　早風蓬勃不能涼獨卧幽軒日日長頼有圗書慰岑寂
左抽右取畧無妨

　　卧㸔修筠不見梢所欣軒户緑隂交蟬吟鳥語盡堪喜
不用先生自觧嘲


　　漫興十一首

　　桃樹深紅亦淺紅竹竿箇箇又叢叢兒男在田婦行饁
犬卧鷄啼茅舎空

　　風雨屬連殊未休豫章城中十日留江雲有意作晴色
今者薄暮當行舟

　　風雨蕭蕭病欲侵雜然啼鳥在中林細聴却有黄鸝語
端是當年隔葉音

　　截竹鈎絲作釣筒半纒蒼石著波中忽焉快躍知魚中

相語相呼促短篷

　　釣發關余謂吉徴長年三老爾何憑那知我本江湖士
失脚東来亦墮罾

　　已遭穿頰尚洋洋爾本何辜餌觸香斷肉未能聊戒殺
念将贖爾又空囊

　　望極平湖不得山水長山逺畫圖間賦詩不似王摩詰
湖北湖南空徃還

　　一日風帆數日程絶知快意亦輕生延縁始欲濵湖去

可奈同途莫並行

　　風順風横總欲乗傳呼雖數不余譍去程𣺌𣺌湖邉草
宿伴悠悠水上罾

　　春風吹緑滿天涯想見山園盡落花少日意狂輕節物
秪令流轉謾成嗟

　　寒日蕭蕭上矮窻竹隂窻影兩舂撞是中寓意真無盡
筆底尋詩卒未降

　　雨中


　　四月梅黄雨易成夜來猶是十分晴吳山越嶺渾遮盡
惟見江流靣靣平

　　玉山久旱七月一日雨作望者云從常山來時
趙吏部赴福州適入境已聞境上大雨取書邦
人歡喜之詞為口號二首呈之

　　一雨胡為限古城定應留逐使君行前驅尚逺毋庸遽
已見蕭蕭破久晴

　　父老争迎舊使君使君何以為吾民要須一舉為霖手

快㵼天瓢洗旱塵

　　病中

　　風樹蕭蕭雨若篩間飄黄葉掛蛛絲蟲號亡頼更滿耳
况是病夫新起時

　　七月十有五夜一再夢故舒州使君侍御公宛
如平生且於其案間得若紙若繒者一㳫皆公
所書或印者繙之有如幟者三有曰苛政曰贓
吏忘其一焉問傍立者以何所用云始朝議欲

遣公為某使故建此云覺而賦詩四絶

　　誰云死别已吞聲此恨何年得遽平林響風聲雨蕭瑟
敗人殘夢欲殘更

　　一夕安能再與俱話言寕覺死生殊幟書更識埋輪志
生有不忘如是夫

　　弟過江東得附辭奠猶乖徃慟奚為情真未覺幽明負
貧病牢人甚縶維

　　夢回始覺死生分愁詠江東日暮雲安得分明再如昨

併須示我玉樓文

　　步溪頭

　　溪頭弱栁已絲垂那得江南尚好枝從此春風日亡頼
與須排冩付新詩

　　浴鳬拍拍已春聲相趁雙飛屬玉明更待前山一犂足
斷槎號瀬總波平

　　草軟沙平路不泥岸巾扶策步循隄江南春事信能早
正月已聞林鳥啼


　　昨日

　　昨日張帆著翼飛今朝風送蹇驢騎吳淞山水夙所爱
得意還教多賦詩

　　初八日微雨明日猶有涼意作兩絶句

　　小雨那能救旱禾定催粟玉放庭柯一從賦罷横斜影
誰復風流似汝多

　　不堪積暑帯煩疴幸甚新涼脱網羅聞道重陽更逢閠
今年節意屬秋多


　　晚秋郊居八首

　　梨棗熟時須一雨江南底忽類中州南人不識北人事
懍懔已懐禾黒憂

　　宋玉悲秋殆我欺江南摇落定何時不因楓樹顔如渥
松柏連林漫莫知

　　病橘蕭蕭秪古枝二三酸子間蟲絲人言社酒堪醫此
太息於今已後時

　　九日黄花信昔談是身何自見江南故今開晚方為貴

失所胡為浪不堪

　　病夫慵出長蓬蒿但見芻薪價益髙積雨了知寒在候
我方隨事典衣袍

　　霜天柿葉須収拾咫尺山園底去遲不是功名覊絆得
病来筋力費扶持

　　蔓草依依網作窠荒庭寂寂蚓能歌人言病久須閒黙
習氣相攻未易訶

　　鄰父疑為三徑孫一生辛苦在田園近来交友誰相顧

渠獨頻沾菜把恩
















　　淳熈稿卷十八

