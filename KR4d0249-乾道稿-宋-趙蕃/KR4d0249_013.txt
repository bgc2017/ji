







　　欽定四庫全書

　　淳熈稿卷十一

　　宋　趙蕃　撰

　　五言律

　　立春日自城還縣道中作

　　晴烟生野聚凍雪被山田樹樹梅花下芊芊麥秀邊青
春今日立白髮此身憐更想痴兒女悲啼憶去年

　　舊縣道中二首


　　昨日風既止今晨風未収浮波羡幽鳥喚雨怕鳴鳩遺
寺荒村裏貞祠古渡頭登髙謝能賦物色漫分留

　　緑樹依平㟁平波映緑蕪中分雖有路四極却成湖艇
子時三兩漁村定有無誰其為題作東野覔詩圖

　　五月二十一日徙寓智門二首

　　来歸迨一載借屋已三遷易覺林間寺難求郭外田缾
儲朝乏粟市糴日増錢屢起瞻雲漢今年甚去年

　　欲去未能去暫留還此留參差喬木合映帶野塘幽父

老記舊築孫曽非昔遊惟餘補陁像香火得勤修

　　六月十五日時閔雨甚矣三首

　　一雨向何落衆蝉空此鳴乍欣凉吹入已復㫁霞横尚
擬通宵聴何妨礙月明豐凶終有數憂苦自相并

　　萬室望霓願千村車水歌民勞已至此天意定如何朝
聴聞争米宵傳說借禾始焉因食飯終矣事干戈

　　去此林篁蔽出兹溪谷深倍能明病眼頓覺洗塵襟問
隐平生志依僧夙昔心危亭已無跡㫁刻尚堪臨(是日除翦

寺後臨溪亭下林薄之翳宻者)

　　連日欲雨輒為風所敗

　　不雨又一月望霓空衆心雷師非敢怠風伯故相侵國
祀居常典天誅徯下臨誰能奮韓筆併為丐商霖

　　初七日雨殊未沾足作四十字

　　上天憐久旱赫日變濃陰要使今年熟須成三日霖蕭
踈財却暑㸃滴謾過林問我無田客那懐閔雨心

　　遲曉微雨已而復止


　　曉雨初傳聴晨窗已斷聞日行将杲杲雲起更紛紛不
似嵗且盡直疑春向分南方故諳此北叟漫驚云

　　僕自乙酉至今凢四冬至皆在覉旅感慨成詩

　　至日長為客天涯空浩歎貧知學道力晚悟作詩難故
舊勞相問功名夢已殘書生例難蹇未可厭寒酸

　　玉汝從溧陽来辱李晦菴以詩問訊次韻寄答
二首

　　新詩明勝錦徤筆快於錐工部深陶冶昌黎雜恠竒殷

勤能寄逺風俗頼扶衰屢作挑燈讀何勝對雨思

　　有身真有累無地亦無錐遇事頻三北干時愧六竒自
嗟寒若此誰閔病而衰已辦窮秋去寕餘㡬日思

　　冬日雜興

　　日出山門曉日入山徑隂區區昏復旦役役古猶今竹
瘦人群玉菊荒文碎金泛觀難究理黙識自明心

　　節物他鄉晚風聲大壑俱深愁木斯㧞寕慮蔓難圖杜
老衣何短顔公米已無可憐雞瑟縮幸免䑕睢盱


　　暑雨報禾熟霜晴憂菜空藜羮聊自誑肉食念何功歲
晚貧兼病年來西復東詩成資遣悶文就返招窮

　　憒憒若有失岑岑殊未佳枯藜茅屋靜高枕竹窻斜冬
日誰云短吾生幸有涯薰爐微結篆茗盌細浮花

　　鷺舉虞卿璧山開京兆眉窮愁雖付酒閒意更闗詩地
瘠黄楊燥旱深蕎麥遲冬溫要非正冰霰汝為期

　　要識豐年象閑觀别墅詩雞聲一閒暇人語兩娛嬉北
闕非無怒東臯旦自怡物華從晼晚吾意亦差池


　　久矣勞生厭欣然野趣俱蒼姿松砥節外飾橘紆朱翰
墨真吾好功名已後圖一椽今粗有二頃莫憂無

　　楊柳迎霜敗枇杷隔歲花柴桑今學隱杜曲舊為家北
訊時聞鴈南烹久厭蛙歸津隔吳越隨地且桑麻

　　留題竹隱

　　逐日身頻役來歸歲兩徂已悲松老大更覺徑荒蕪築
室期終隱干時恥異圖因聲里中老為護竹邊雛

　　雨中懷竹隱


　　還因今夜雨憶着故山凉野水循除急脩筠出屋長螢
光侵蕙帳䑕迹亂書囊豈不念歸去懷哉方絶糧

　　得山中訊

　　忽枉山中訊新篁長舊竿風神渇瀟灑消息報平安昔
已開三徑歸何病一簞借居寕自逸理槖不應難

　　次韻斯逺見寄

　　近市嫌紛擾山居取静深俗塵雖逺隔住處闕同臨孰
愈思君瘦頻来可老吟便應如對面何止伴孤斟


　　冲谷過予晏齋

　　夢裡春歸去榴花晚欲然忩晴書味熟竹宻鳥聲圓多
病妨搜句逢人懶問禅澹然無可語危坐了鑪烟

　　夜憶逸

　　雨聼止復作灘聞抑更揚貪程謂日短無寐識更長兒
歎父官逺父憂兒學荒渠能志㳺夏我可吊沅湘

　　寄内及兒女二首

　　誰令未得歸不解忍長飢嵗晏得無感書来何况遲鴈

聞傷北客梅動是南枝悵望山菴竹青青獨守墀

　　㓜子未識面吾兒無用英家雖以儒奮身欲事農耕水
竹為居處布荆令女行超然老夫婦脱粟配藜羹

　　曝日二首

　　勿謂吾居陋能来曉日多屈伸㤀病軆淪浹見天和孰
愈萬全藥賢於五袴歌食芹真有味獻語欲同科

　　肅肅初停照熙熙頓得春人知受天賜為我樂堯民軆
垢便搔抑坐多㤀欠伸階除失餘潤忩户走逰塵


　　早作

　　雞送山忩月鐘殘欹枕眠櫛疏知鬢秃肘見覺裘穿覔
句無新意繙書有舊縁縦違幽事喜差免俗塵煎

　　元日病中

　　故國歸無路深居懶問津莫嗟今嵗病還守去年貧禦
冷休嫌絮開懐但飲醇東風到梅栁枯木自逢春

　　病中即事

　　病態與時關炎凉僅覆飜秋風已吹鬢沴氣尚留根比

屋均如此吾生敢自論苦嗟詩揔廢斗水汲深渾

　　病中即事十五首

　　半百還過半平安殊未平飢寒兼抱病造物此何情詎
敢懐尤怨那能問否亨獨憐無以飬深愧下簾生

　　汀袍猶擁緑林幄尚遮青霖雨秋冬接商飈早晚經枯
荄明野燒槁葉暗深坰榮謝何終極衰遲孰所令

　　炎凉自時態何乃戰胷中譴句追韓子辟碑摹魯公聞
塵非為蟻是境不因工要使神眀復毋辭瞑眩攻


　　宵晴朝復雨夜雨曉還晴未識冬天爾渾疑春令行人
人憂瘧癘物物敗生成禬法繇来古官居孰用情

　　端居念朋友多病懶書題懐舊頻搔首看雲獨杖藜魚
沉秋水濶鴻逺暮天低直恐乖離久相逢老少迷

　　莾莾前山隔㝠㝠獨樹遮断行迷白鷺垂翅濕歸鴉瞑
色看仍合覉愁望愈賖不應縁一病全失醉生涯

　　晚食以當肉人言蠋巧貧茹蔬何不可設説未為真既
屏猪肝累何湏鮭菜珍夜煨牛糞芋朝罨破鐺塵


　　蒲栁望秋衰風霜况此時人今非少壯病秪益清羸幾
誦立名語頻哦看鏡詩浮生那足恃迅景不容追

　　業菊雖云薄秋花獨此芳祇愁霜後槁寕慮雨前荒蝶
冷飛無迹蛩哀咽更長嗟予自失所對汝益増傷

　　嬾命雞栖駕分安龍具寒枕肱朝日羙擁鼻北風酸偽
異公孫被甘同陋巷簞啼號従強聒憂樂聼旁觀

　　精廬名負郭古路别通村落葉多新積蒼苔半宿根杖
藜溪見影歩屐雨流痕更羡児童軰騎牛不駕轅


　　暮與牛羊夕朝随鴉鵲興山林真可樂軒冕夢何曽供
給欠升斗往還無友朋粗成酬二事老此詎難能

　　雨合湍流急風髙松韻寒中宵空耿耿長夜苦漫漫夢
去無多地愁来匪一端明朝對清鏡政恐覺凋殘

　　雨湿雲衣歛風沉月鏡昏誰家宵急杵何䖏苦啼猿睡
思渾無思吟魂欲断䰟鍾聲纔近寺雞叫已遥村

　　風雨雖如晦雞鳴不廢晨牕明驚次第吾卧特逡巡泣
豆因煮豆柏人何迫人為家疑宿業舊學似前身


　　人日立春

　　隂已至人日雨仍當立春梅花一開謝草色半陳新節
物變風物病身成老身㣲吟終楚調髙興属詞人

　　十四夜用立春韻

　　舊雪猶連雪新春未得春燒燈當變節圓月與俱新邂
逅成朋飲飄流愴客身還家重蕭索山鬼闖厨人

　　立春日邂逅周文顕于子暢兄許飲酒論文歡
有餘也成二首


　　文字追秦漢簞瓢保賤貧延英空側席下里老斯人傾
盖寕嗟晚推門莫厭頻罷談芻狗用且看土牛春

　　吾友南昌尉典刑諸父風元龍豪氣在東野古心同置
酒能招我論文更許公相従真益者那復嘆途窮

　　俗有社日不飲酒變為豬之説作詩示兒曹

　　雨勢来相續隂霾欝不舒舉觴随楚俗酌醴従枯魚宰
肉非吾事祈田願嵗儲龍豬自有分社飲不關渠

　　徐丈大雅有詩贈子暢尉曺用韻呈子暢兼柬

徐丈

　　謝子姿野鶴聳然常自昻貪留故人飯㤀踏板橋霜(近有
貴客過縣君不出迎而招余飯)舉世謬為敬從吾醒亦狂交逰有徐庶
頭白尚東墻

　　二月初二日二首

　　去嵗不作瘧今年乃病温初無一牀卧但有小舟蹲未
怕黄州鬼唯憂楚國魂明朝強撑拄揺兀到吳門

　　所見與所聞豪華同賤貧寒時端有獨温䖏乃能均幸

止葯餌費深知天地仁流行代斯有不必嫁諸鄰

　　二月十二日雨寒

　　重設匡爐火還披故絮裘春風今已半地域况南頭次
第農耕動侵尋花事休浮生有過鳥歸計欠沉牛

　　伏日

　　熱若應伏至風清非雨祥那知潦未退遽與旱相望荷
損無裳被菊枯愆糗芳農夫還噍我汝事異吾忙

　　六月十七夜出寺門驟有所聞疑水與風即而

觀之雨也對面而横騖焉已而傾注中夕復作
明日猶未已賦詩三首與欽止斯逺同之

　　驟得疑傾峽徐行若泛潮胡為隔田畝而不度林椒爽
氣雖能及餘波不可招不眠如有待衝口漫成謡

　　昨日真聊爾今宵頗快哉無嫌雨脚短故喜旱頭開一
飽歸天賜群凶勿幸災誰驅霹靂駕更起阿香雷

　　中宵還瀏瀏乞曉更蕭蕭亟作溪頭看猶霑樹杪飄田
家比屋喜沴氣十分消我得扁舟去江湖興久揺(時旱久溪

為之絶流)

　　過水南甚早

　　夜雨曉僅止前山雲未収陂田飛宿鷺社木唤晴鳩雲
裡浮圖級灘邉賈客舟故知山可住不覺利能謀

　　早題

　　夜雨曉猶濕曉天晴未分澄波静如練秀野緑於雲禽
語無殊聼鄊音有異聞要知皆可隠鳥獸詎同羣

　　早作


　　蕭蕭初對雨灔灔急看晴逺樹孤煙出曠陂春水生不
關形役累自作野田行獨愧龍鍾者猶敺觳觫耕

　　早出

　　平明䇿蹇出遇雨且歸休樹樹花藏霧田田水漫流徙
居還客寓敗意阻春逰頼有題詩興聊當一以酬

　　示逸二首

　　縱欲必富貴成身多賤貧寸隂寕重璧江水本觴岷勿
但愈流俗要當論古人殘冬不十日又説待来春


　　菊種初猶落及今當稍滋晴多湏灌溉草蔓合耘治夏
欲助茗椀秋當浮酒巵落英如可拾更得慰長飢

　　次韻斯逺晚歩見懐

　　友逺弟仍出柴扃誰復過卷終方獨坐詩至得長哦我
乏王楊體君寕崔蔡多相思欲相覓馬瘦怯陂陀

　　晚歩溪旁示周次顔

　　村醉不能醒徐行得蹔停路収泥活活田擁麥青青放
意知予獨哦詩頼子聼要觀溪潦暴却畏晚風泠


　　中夜復書

　　凉生愁輾轉月上照鬅鬙林壑故對此溪山逄未曾吟
哀蛩伴苦書絶鴈無憑更欲留危坐枝梧殆不勝

　　懷明叔晚題

　　室暗莫遽寝庭空成漫行蚊喧方夏聚蟲咽已秋鳴月
淡星能著雲疏電或眀可人非故乏幽䖏莫能并

　　晚作

　　午暑如許酷晚凉能爾清山隂雙鷺落林杪幾蝉鳴懶

對自閒坐閑穿不惜行追風更撑月安得小舟横

　　郊居書事

　　物意因人喜人情與物和家家繰繭火處處挿秧歌麥
熟黄疑委桑餘路尚多我居雖偪仄度日亦婆娑

　　課詩

　　灘長有餘逸灘逈不勝遲山㡌堆雲絮水紋飛雨絲鷗
鳴如避弋鳥倦盍投枝無計繁憂整聊因課小詩

　　信題


　　假日成愒日朝酲還暮酲餘寒猶未去破褐尚留情野
樹梅花落空庭春草生得閑聊信筆不復強為名

　　不寐

　　近夢續遠夢長更和短更月忩疑雪積風柂苦宵行天
外獨身在暗中華髪生歸田莫遲暮㡳是物窮亨

　　病卧聞益卿未行不能晤語成四十字

　　臥聼晚来雨懸知明日行破床空輾轉髙論阻崢嶸文
選君精理江西我濫名官曹敢論契翰墨且尋盟


　　晨起聞雞

　　宿雨収茅屋群雞叫逺村病羸深擁褐厨罄晚開門流
落何年已荒凉莫自存束書徒負載飢至不堪論

　　次韻和答斯逺入城見迎詩

　　往辱携詩送今勞入郭迎交情如許厚俗眼亦增眀冬
仲溪宜涸灘長路失平要歸歸已近物物繫吾情

　　四海豈不廣一身何所歸倦逰成白首知己固黄扉媿
我尚斗食如君猶褐衣長年恨相遠晚嵗得相依


　　晨興次季承韻

　　薄霧収殘雨踈雲漏曉暾泥行從上下歸近得欣犇近
作要重録舊書仍再温平生屏居趣畢世願衡門

　　飯後獨立寺門頗見揺落之境欲収以詩大費
弹壓僅得二首

　　作詩無遠到佇立有深思集此溪山趣充吾耳目資唐
虞紫㣲論蘇李少陵詩落落心雖在茫茫力已疲

　　起望若有得欲言殊費辭冥搜累肝腎凝想見鬚眉此

樂誰能愈雖貧自勿疑是身寕大謬無事及諸兒

　　待成父不至

　　晚日下前村呼兒候蓽門屢驚鄰犬吠頻問路人言凖
擬繙詩卷經營置酒尊此懐無與共愁坐虱空捫

　　石田渡口待潘文叔去嵗亦嘗於此待端叔

　　野店當溪靜荒園得日寛頻因候客至併此把詩看肯
寄山中信如今世上難却㤀相見後勞苦雜悲酸

　　書事寄呈斯逺


　　路熟疑為短馬遲翻更長野田吹欲合林日凍無光未
暇親書案頻成唤酒觴短檠今夕念我友正相望

　　晴晚立田間二首

　　落日明深塢微流咽断橋牛童肩滯穂汲婦抱遺樵誰
謂居田賤殊勝䖏富驕歸哉各其所吾亦飫吾瓢

　　負稲赬肩已腰䥥裹飯歸犬能迎别徑兒亦候幽扉共
説去年熟却愁今嵗飢及閒還治圃促婦更鳴機

　　觀田者有感而作


　　白水田田滿青秧䖏䖏髙雨滋無復旱人喜不知勞顧
我方羇旅徒能慕汝曺豊年如可望賤糴亦多遭

　　已晴復隂

　　雲去疑収雨雲来復作隂已聞崩澗壑何止暗園林蛙
闘怒何事鳩鳴非好音農心殊閔閔病體更岑岑

　　晚坐欲過在伯而不能

　　暑威騐伏始月遲知望過無風能濯熱有句可蠲疴竟
拙空頻㸃求工復屢哦思尋戴安道寕待雪舟何


　　書事

　　當暑暑何在以風風為生輿夫㤀倦色客子慰歸情往
者千年隔人焉㡬日程同行得老伴餘事率詩鳴

　　寄題宋舜卿家小閣兼属李亦韓梁進父二首

　　湖北終連北辰州是古州故家唯宋氏舊物有書不幾
踏縁江路頻登小閣幽雖微少陵句不减浣花頭

　　憶我辰州友英英李宋梁参差由百拽悵望到三湘邂
逅書能寄追随辱未忘南山如訪舊下有老耕桑


　　獨歩寺前待斯逺不至

　　隔墅雞啼午經檐鳥唤春靜中成野歩老去得閒身咫
尺頻相覔追随定幾晨村中應倍憶海内復誰親

　　中秋夜作去年今夕僕自北關過吳興

　　明月同千里寒鄊又一秋牀隨檜隂側巾與桂香浮此
夕山中趣它年霅上逰諸兒皆楚語老子自商謳

　　十六日夜邀二劉饒錢同成父飲

　　籍甚中秋月飄然四海兄詩兼淡仍泊酒任濁還清栁

映蕭蕭影灘聞活活聲明年當此夕擊柝政重城

　　邢兄大聲以重九日置酒約梁文仁伯叚兄元
衡蕃亦與焉賦詩二首

　　觧印何其勇五噫誰謂狂雲仍有人物家世未荒凉學
造淵騫寝文推翰墨塲論交有如此敢恨落殊方

　　栗里當年節柯山七字詩舉觴非狥俗懐往要銷悲暑
絡膚侵凜風巾鬢颯衰多君能醉我有客更同之

　　九日欲行宜之兄見留賦詩一首


　　節裡留覉客愁邉識此心䑓髙午時暖齋靜晚来隂白
髪有衰盛黄花無古今君其賜茱㑹我乃見山吟

　　九日

　　今年重九日舟檝次蘭谿懐古心雖壯登髙思却迷山
空分向背木落盡髙低多少覉栖恨寒猿断續啼

　　十九日招老謝文

　　再失重陽集才能一笑期兒童闖車馬鳥雀避茅茨雨
後橙初熟霜前菊未衰招邀幸臨頋傾飲莫相疑


　　十一月二十三日

　　正爾元無事胡然不自聊髯衰紛若雪梅早綴如椒太
白傾殘榼方爐爇柿樵宦才成此味隠莫待渠招

　　嵗除日立春

　　舊嵗此夕盡新春今日囬天公貪省事嘉節併相催謾
有詩堪寫初無尊可開去年湖上寺尚可寄尋梅

　　還章泉山居

　　林園柿栗日郊野杭稻風居皆有餘適嵗久無此豐台

背敬父老裹頭問兒童作客勿浪苦此地吾當終

　　同文顕過山居

　　不惜露侵衣俱行草徑微論文尊有酒竟日坐忘歸誰
謂吾居陋能来好客稀林園故多暇杖屨莫相違

　　初夏山居有懐長沙従㳺四首

　　日者因囬使人纔致一書有懐那再寫為况又何如賈
傅長沙國陶公五桞廬文章且難進可向友朋疏

　　我爱長沙國全如洛與伊諸公早聞道老我謾耽詩憶

昨相追逐何知有别離湘西一回首莾莾便天涯

　　府谷我先契諸公吾軰流懸知盍簮際頗觧憶人不蕙
逐光風轉鸎啼出谷幽因聲煩為我傳寫寄荆州

　　想見湘西路扶疏夏木長佛龕鐘磬寂書屋簡編香破
霧穿晨屨衝風唤晚航向居嫌是客今夢却同鄊

　　子進子儀過予山居子進有詩次韻呈子進兄
弟二首

　　蓬蔴成蔽蔚隣曲㫁經過茶供同桑苧香聞共補陀寒

蒲空有節古井久無波尚病留餘習詩成索細哦

　　荆谿有三士求識自初年才大俱詩伯公惟媿飲僊(子進
不飲而來詩有酒禄嗟予薄之句)結交期耐久過我地㤀偏慚愧衡門
下今成頓有邉(王立之居于大梁城中有頓有亭為坡谷而名也子進今同子儀耒過故得用
此語)

　　挽汪飬源舍人二首

　　要識公兄弟當年蜀兩蘓文章到宗匠人物見規模謾
有詞垣用終遲政府須世縁殊未了忽復返清都


　　公作廬陵掾先君官贑州書郵時問訊江驛㡬淹留撫
事今安在臨風涕莫収誰為耆舊傳好寄竹林逰(先君頃為
泉司屬官舍人為吉州獄掾)

　　挽施文叔三首

　　豈但吾州少端如四海稀儒林據根柢玉徳著光輝不
遇寕渠戚傳亡始謂非及今何所語徒有淚霑衣

　　小作王官試還為幕府留綺歌偶意改散號覓歸休屈
賈當重作瀟湘漫一逰胡為車未發已報病難瘳


　　資福我跨蹇智門分命車那知畢世隔但惜數年疏此
士豈復有餘生誰與居遺文好収拾驥子記憐渠

　　挽謝景英丈二首

　　尚友固十載過江真一時信曽前軰及寕後古人為竟
作東山卧漫傳康樂詩荆州人物論夫豈惜吾私

　　不見遂歴載寄書寕寫心凄凉歎垂白索寞逺知音只
道成乖隔那知遂古今赤城何許日雲物𣺌難尋

　　挽余正叔


　　半生初未識一見驟相親九曲泛舟日紫溪沽酒晨我
曺俱蹇薄吾子固真醇竟爾縈何疾胡為遽没身

　　挽周畏知二首

　　鄊里雖諸彦情親不數人比年成屢哭将老愴吾身問
學文辭外追隨寂寞濵有懐終不遂囬首倍傷神

　　目疾初傳劇猶思礙讀書那知遽至是此恨合何如我
已鬢俱白寕能世久居吾人門户責驥子搃憐渠

　　挽周畏知母俞夫人二首


　　夫人不佞佛平日事何如臨死無貧苦與常同起居巫
醫空睥睨孝敬謾勤渠性識真眀達油然悟本初

　　卜兆雖自古邇来聞見殊一言福後嗣百計走愚巫用
意非流俗惟賢異此塗徐看好兄弟玉立騁天衢

　　挽沈夫人(五峯先生夫人也代潘友人作)

　　夫子家齊政夫人實並賢女能堅素節兒亦嗣青編往
日僧房寓曾親夀酒邉吁嗟難重拜奠哭亦無縁

　　挽徐提舉夫人盧氏


　　進已後師説中猶親母儀百年蘄未已一病乃無醫令
子髙交友韓公直筆辭是為能不腐雖死亦期頥

　　挽楊茂原二首

　　玉羙終懷璞蘭香竟死林名期百世後恨獨九原深夜
雨長形夢秋風遂絶音扁舟載孤施行路亦沾襟

　　松老成哀吹天高慘暮雲如何嵗時隔便作死生分經
紀無家事編藏有舊文周侯誠義士節概過非君(謂周畏知)

　　挽俞克晦丈二首


　　憶昨陳平相鄊閭例薦延蓬山渝奏墨巖邑漫銓員祠
館歸求志周行數選賢那知終不偶幕府遂終焉

　　好官堪底用厚禄竟如何詩可傳家集名能繼世科流
風親黨競餘慶子孫多挽送歸無䇿凄凉謾擬歌

　　挽周德友

　　不作玉堂仙猶宜入道山予才無乃厚賦命一何慳此
日騎鯨去它年化鶴還委疏仍嗣野芳桂雜榛菅

　　挽趙路分善應三首


　　世俗紛為偽躬行率以誠拳拳将母念侃侃友于情濟
物豈求報得仁非近名誰為太史傳獨行有宗英

　　公就専城飬我安陶令廬㡬因州府入得侍笑談餘課
誦列童稚(公嘗觴蕃命諸孫朋誦語孟孝經于前)戚休詢里閭髙堂朝夕
望寕復象平居

　　惟我先君子相於出自同年推大父行議篤古人風薄
宦曾憐我經行阻見公訃聞仍塟日慟哭匪途窮

　　挽㳺廸功


　　通學元分族淵源信有餘二龍名屡貢一老慶懸車義
利過庭訓興哀迂叟書他時家國事蘄不負幽墟

　　挽曾達臣二首

　　邱壑豈遺物市朝寕汙塵士當明大節天下棄斯民玉
笥逰仙夢浮雲閱世身㐮陽獨耆舊他國頋無人

　　江右曾為氏南豊與贛州推其本儒素夫豈異源流邇
日過遺宅有逢皆好脩公侯生積善天道非悠悠

　　謁趙文鼎墓


　　君卧青山久余今白髪新秋風對揺落舊事入悲辛此
世寕長世吾身豈久身蕭蕭聞鶴夜耿耿待鷄晨

　　同方景嚴謁介菴墓

　　又過餘干縣来瞻馬鬛墳侯芭今白首李漢舊多聞采
若溪頭屋騎鯨海上雲生存零落句三復涕紛紛

　　樂南金秀才求其先䖏士君挽詩追作

　　此邦来已晚人物欠冰清要摭平生實聊徴月旦評有
兒真不朽求志得知名(秀才求周子充内翰為作誌銘)更欲求吾語吾言

曷重輕

　　聞鄭仲仁訃

　　未快沉寃雪俄驚東逝波平生萬卷讀遺句百篇多盛
德今如此天心果若何青山忍囬首南望欝嵯峨

　　挽李舒州二首

　　忽報舒州逝深同海内傷平泉無草木北海漫文章要
作人琴歎空懐道路長臨風為之慟髪色變蒼蒼

　　一跌竟不起兩州空復更臺綱元振舉物論甚分明遂

絶朝天騎空傳跨海鯨遥知流涕者豈但一門生

　　挽曾仲躬侍郎三首

　　昔者嘉禾郡曾容謁長公已焉地官宅還獲見今翁識
面雖先後陳詩匪異同如何一再慟祇向十年中

　　政報朱轓起旋驚丹旐歸死生何忽忽聞見悉依依獻
納名元在吟哦事已非清風端可繼黄髪獨成違

　　好在茶青竹青青十百竿風煙飽持䕶鳥雀静謿讙父
子當年趣聲名後代看興懐非一事愁絶更思韓


　　挽南澗先生三首

　　唐室文公裔國朝桐樹家學探和静藴文嗣一門華尚
擬咨黄髪居成後白麻公身寕有憾物論自興嗟

　　曾吕兼晁鄭吾州夙所尊流風嗟日逺耆舊頼公存見
必詢詩卷聞仍置酒樽從今入州府寂寞向誰門

　　寂寞溪南路於今忍重經東来待樽爼南去哭丹青四
裔傳碑版誰人作誌銘屏山空矗矗澗水暗泠泠

　　淳熈稿卷十一

