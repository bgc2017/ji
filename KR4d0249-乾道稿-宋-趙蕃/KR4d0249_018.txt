







　　欽定四庫全書

　　淳煕稿卷十六

　　宋　趙蕃　撰

　　五言絶句

　　七盤嶺

　　遠近分濃淡陰晴異蔽虧不知山路險卻幸馬行遲

　　澗舖嶺道中四首

　　近岫披晴霧遥山縱雨雲皚皚疑雪積莽莽若江分


　　嶺路縈紆合泉流詰曲通田毛無歲旱山課與耕同

　　芋畝疑如蜀山田更似閩祇看無廢地寧復有閒民

　　鉅竹差差合青杉裊裊長人多表池檻此乃亘山岡

　　鐵笛亭

　　悵彼荆榛合欣公杖履開倘非人隱異何許笛飛來

　　重午日摘枇杷薦酒因成兩絶句

　　已載相如賦還披杜老詩團團自長葉佳實欠纍纍

　　蜀酒能袪慮昌陽解引年楚君為楚節湘客念湘船


　　早題

　　欲雨雨似止為霜霜不成山雲解衣帶曉日掛銅鉦

　　雪觀

　　冷語可銷暑昔人曾詠之我來登雪觀政值綠陰時

　　仁智堂

　　公乎仁且智意託山與水唱道本龍門遺塵仍栗里

　　白霧溪

　　霧雨猶疑合槎頭不可窺凶年走牲酒平旦但茅茨


　　晚歇溪上

　　愛此滄浪水臨流坐冩詩賦詩元未就藉水發幽姿

　　題西軒竹上

　　昔去無此屋今兹更添竹吾輩固蕭閒道人殊不俗

　　簡周允升三首

　　相逢亡恙外第一問書堂為說當年樹如人出屋長

　　春來多睡思茗椀亦時須不敢家園乞芭蕉有剰無

　　君為鄉校長我政旅人居借屋元相近相過莫放疎


　　雲錦

　　西湖萬頃荷護以隄千丈應詔待新辭無為戀盆盎

　　感歸鳥

　　鳥雀知既夕相逢如擇棲嗟余獨何者失侣自東西

　　水樂

　　如抑又成揚既考亦或鼓始信石能言無疑鈴解語

　　雨游青原山二首

　　松竹青原刹香燈七祖籖窮通非所問風雨暫成淹


　　要作山中宿悵無林下期摩挱魯公字咀嚼豫章詩

　　登亦好亭

　　風潮湧琉璃露朶紛錦繡景物故不貧詩篇況能富

　　冽泉

　　名士每名泉一瓢寧取賢道行期及物為澗定為川

　　寒栖館

　　畦資搰搰功爨藉丁丁力但取茅蓋頭不嗟家立壁

　　感鬻筍者


　　一寸葆萌茁琅玕千尺姿園翁不知愛採掘競刀錐

　　送筍與胡仲威

　　掘我窻前筍與君充煑煨槎牙勿多棄聊用敵崔嵬

　　玩易齋

　　晉士祖虛無寧殊卜筮書公今編幾絶加我問何如

　　石井有感

　　歲月不可玩變遷何所無青衫今白髮泉谷乃官途

　　觀吳興兪君新之作畫于瑞竹兪君索詩漫興

四絶句

　　我無巖壑姿空有山林想看君落筆時形滯心已往

　　平生苕霅舟略計忘幾厯詩裏不能收付君醫畫癖

　　作畫與作詩妙處元同科苟無自得處當復奈渠何

　　煩君索我詩我詩老不支因君為作氣竟亦不能竒

　　題劉叔驥所畫竹

　　竹不媿老可人今無老坡聊將一巵酒相與酹蘋波

　　呈宜之兄八首


　　兄昔守清江弟亦官白下檄書幾經過鈴閤奉閒暇

　　别來纔一書似若向兄疎逢人問江右說兄不敢虛

　　兄今得太末去弟不數驛弟官蠻夷中何啻限南北

　　回舟德清縣期以一會面去去不可留歲盡多冰霰

　　雪抵東野縣晴值安豐車坐定取談兄示以咫尺書

　　書中道何似詩有林霏寄怪其句律工定自工夫至

　　弟詩吳江楓未秋先隕風騷人或取咏零落鷗鳥同

　　　兄詩楚山竹歲晚色愈綠譬彼朝陽桐當令鳯棲宿(近見

吳逹孝出兄書及寄題林霏詩)

　　閨怨四首

　　辭少不盡意辭多還盡紙紙盡意無窮相思似流水

　　紅芳不可待綠蔭忽已成妾貎愧花好郎姿如柳明

　　擬憑魂夢尋苦恨山川遠山川遠不愁風吹夢魂斷

　　風前揮珠淚吹落春江去日夜只東流何時復西泝

　　連雪不已復作絶句詠之及六而止殆未免不
愁凍殺之誚也


　　粲粲初投米飄飄旋落花巷深迷吠犬林合誤歸鴉

　　對岸初封屋臨流已敲汀長江停袞袞去鳥失㝠㝠

　　勿謂虛明質能成積厭威由輕終及重至著本從微

　　不假丹青手居成水墨圖莫嗟𤣥尚白靡歎糞難汚

　　往記嚴陵岸喬林掛亂絲還思溧陽路小艇觸輕澌

　　背蔭常先積當明竟早消草衰猶秀色柳悴亦長條

　　晚對

　　朝從前山看莫與後嶺對曉霧或紛紛晚烟增紫翠


　　仲春雜書二首

　　社公能作雨社子復成晴日薄風仍薄花明柳亦明

　　二月倏已盡一春餘幾多不知花過矣誰問病如何

　　晚書二首

　　春晚苦多風花殘不見紅問花寧自覺愁殺白頭翁

　　何處黃鸝語玲瓏芳樹間可憐求友意飛去又飛還

　　磬湖

　　鑿開何自來名得因形似似欲使先生因兹號居士


　　蘆葦林

　　雖為林園居不忘江湖趣更着小舟横無驚野禽聚

　　題邢園壁

　　池草似爭長木陰如合圍不惟催我去政欲餞春歸

　　方池

　　藻荇參遮面菰蒲聳立隅飛來雙野鴨幾幅畫成圖

　　幽蘭坡

　　斗坡能曲折亂石故崢嶸篁竹幾成蔽幽蘭何處生


　　題君子亭

　　菊落淵明手愛人仍及烏荷花定好友周子亦陶徒

　　紫君林

　　籜脫始猶青粉滋旋變紫斬伐不須加森然自堪倚

　　北風

　　北風故應陰南風還當晴占風更占雨巢穴寄吾生

　　日入

　　日出復日入寢飯但默默堪哀籠中鳥欲去飛不得


　　野息

　　覆之茅三重樹以不加斲野息若規模規模如是作

　　長門怨

　　祇看金屋貯便有長門棄始盛終當衰人情亦天意

　　九日

　　嘗評節物佳無出九日上豈獨為黃花端由有元亮

　　過湖

　　杯珓吉難同開船得轉風無云仗神道人厄匪天窮


　　釣磯

　　公為浙東行曾憩桐江碧漢節世聞風羊裘人盡識

　　樂是烟波好寧須竿綫勞功高殊釣渭意適似游濠

　　到江口寺

　　已絶朱林渡還瞻白塔擎欲從微徑陟復命小舟橫

　　過祝氏南山

　　夢寐南山久今朝始一來主人雖不在亦許步崔嵬

　　止宿寮


　　雖云居異方政自生同宇不但擷園蔬仍須催釀黍

　　濠樂

　　韓悲沮洳居賈歎尋常瀆何似老莊周逍遥一篇足

　　海棠塢

　　嘗哦坡老詩未識柯山塢想像亦好園規摹自渠取

　　石門塢

　　溪已曲更曲塢仍深更深端居與奚自出處各何心(衡嶽
鄴侯書堂亦以石為門)


　　悠然亭

　　亭能招南山徑亦栽黃菊我乃願師陶過公期託宿

　　小山

　　昔人評畫圖咫尺論萬里公家一拳石意趣端如此

　　聞蛙

　　驚蟄已數日聞蛙初此時能知喜風月不必問官私

　　花嶼

　　楊垂空寄恨草碧會添愁祇有花無數春風醉不休


　　弄月亭

　　明月故在天何自墮此水倘匪騎鯨人孰能相料理

　　荼䕷洞

　　春花苦無陰況與花俱秀好在月明中仰攀仍落嗅

　　雪中三憶三首

　　憶我山中竹長身立崖谷勢重且搶頭誰歟搖蔌蔌

　　憶我園中菜栽遲科未敷哀哉被摧壓端亦似人癯

　　憶我簷間梅臘開餘未破未破想深扃已開應槁墮


　　至日雪後簡在伯二首

　　一雪頓能晴江山萬里明故勝茅屋底空聴滴簷聲

　　灰裏撥陰何思君欲就哦還憂好時節來攬或遭呵

　　長田舖二首

　　野驛人稀到空庭草自生霜清殊未覺雨細更含晴

　　晚入東西路秋風長短亭悲歌渾欲絶衰淚不勝零

　　宿竹瓦舗二首

　　投鞍纔近午置榻已成曛豈乏道旁店恐逢梁上君


　　連根煑萊種帶葉爇生薪瑣瑣無庸歎區區媿此身

　　落葉

　　捲捲從何起多因為晚風飄飄久不下還復反荒叢

　　花屛

　　陰能間其疎竹可扶其弱點綴自天然詎須金孔雀

　　種菊

　　甘菊移時晚少陵曾有詩落英胡可待已分阻長飢

　　次韻審知寄贈


　　以我思君見知君念我還相逢勞苦外逕問竹平安

　　微雨三首

　　雨絲情脈脈雨點淚浪浪無處堪回首如何不斷腸

　　大雨若盆傾小雨如絲亂盆覆幾時收絲長何日斷

　　雲深不見山雨密還遮樹相見說相思相思說何處

　　赤岸道中呈斯遠

　　小雨洗紅葉青山舒白雲秋風有竒處我友得平分

　　寄懷


　　雨足新晴後凉生靜夜時支笻誰得見惟有鷺鷗知

　　途中雜題六首

　　人疲故思息馬倦亦成嘘彼政嗟吾役吾寧陋彼居

　　石有千年蘚崕懸百尺藤祗疑雲尚合忽見日初升

　　山果秋皆實山花晚更馨鳥飛時暗落風靜或微聴

　　下壑疑無地高崕恐接天端殊益州馭敢盡祖生鞭

　　樹合猿啼遠崖荒虎跡新尋常慣居者辛苦恐行人

　　異俗吁成怕吾身行若何略人仍負擔祭鬼更鳴鑼


　　立春日小飲

　　今日青春立今年白髮多酒杯欺我老梅朶奈渠何

　　嚴從禮求先照軒詩

　　日上照萬物心明觀一身為光詎資火在我不闗人

　　讀朱先生雲谷詩

　　昔在龍門勝祇今雲谷居吾州端不逺曷日從籃輿

　　寄審知

　　楓赤蘆花白扁舟夜泊時平生故人夢細雨說相思


　　贈筆工

　　食肉既無相良工徒苦心吁嗟君類我何處覔知音

　　老梅

　　穉梅非不佳顏色終敷腴惟此老不枯故能清且臞

　　籬落間見凌霄偶書

　　凌霄何自名縁木與俱生底事因蓬附故為亦蔓榮

　　金鳯花

　　既知梧留鳯寧令鳯在笯胡為五色羽散作一庭花


　　口占三首

　　殷勤語舟子舉棹莫悤悤恐怕鴛鴦伴飛息不得同

　　鴈鴈呼其羣飲宿不相放春至且北歸秋來復南向

　　溪頭柳依依溪畔草離離草木本何與行人自愁思

　　用一代不數人百年能幾見為韻詩賦十章呈
陳君舉

　　東南固多賢莫與永嘉匹王鄭已騎鯨輩流公第一

　　公乎不為文為必行于代誦習孰其人兒童兼老輩


　　昔人頌詩書論世猶尚友生幸同斯時識面可獨不

　　人言會合難會合端有數公不絶櫧洲我政長沙住

　　雲物瞻閩嶠風聲望海濱如何一年内頓得見斯人

　　賢愚之相懸千萬或什百所以天地間寥寥苦難索

　　山色仍前日梅花又一年休為招屈些好泛渡湘船

　　少小耽文字初非哲匹能空令為已學老矣見何曾

　　桂陽去衡陽道里端能幾倘許釣竿投春風叩葭葦

　　流傳昔多聞邂逅今既見顧我何足收期公示深眷


　　田家即事八首

　　水汎將晴霧山行欲雨雲鷗翻隨渚見雞近隔林聞

　　十載溪山夢一川桃李花春深猶是客幾日定還家

　　社鼓村村急春流岸岸高雙分待魚鷺紅認隔溪桃

　　波靜童閑笛舟橫翁賣魚村村皆樂業處處盡安居

　　行役渠憐我生涯我羨渠太平今有象隨寓即吾廬

　　老屋愁風破空林過雨乾飄零黃葉滿寂寞野香殘

　　下田已鷗没上田更龜坼欲知雨未已看取雲潑墨


　　田夫荷鍤去乘水䕶田缺田婦貰酒歸相與慰勤力

　　六言絶句

　　海監院惠二物戲荅

　　打粥泛邵州餅候湯點上封茶軟語方爐活火清遊斷
岸飛花

　　遠意

　　不待蒼然暮色可應萬里須論要悟須彌芥納莫夸雲
夢胷吞


　　次韻斯遠見夢有作六言二首

　　白也江南逐客少陵因夢成詩我亦移官衡岳驚烏未
有安枝

　　幾欲罷官歸去未應形役能拘矗矗竒峰晚對豈如雲
谷同趨

　　戲作梅花六言未就而得蘭一盆幷頌之三首

　　絶歎園林枯槁頓驚溪谷精神兩鬢我終如雪數花渠
可回春


　　死欲千秋萬歲生須四海九州人裏封胡羯末詩中沈
謝曹劉

　　梅句商量未穩蘭詩擁併人來試問闗山細雨何如茅
屋蒼苔

　　發潭州後作

　　昔日道林嶽麓每逢圖畫詩篇今日羸驂東首却成慘
澹雲煙

　　幽居即事八首


　　遊絲落花春盡緑葉青陰夏來雨潤苔錢更積風清竹
户頻開

　　筍迸階石欲落樹成窻影疑深未能作有畫句聊且弄
無絃琴

　　枵腹搜詩甚苦睡眼看山若無得飽徑成嘲弄稍醒便
欲追摹

　　空山百族鳴禽靜聴無非好音何止勝俗人語便可罷
無絃琴


　　月皎白髮可數冷風病骨難支何許林中肉醉誰家世
上錢癡

　　世事不闗幽事睡魔可伏詩魔隱几灰心南郭無言示
病維摩

　　雨壓藤架半倒草荒支徑新鉏尚有詩翁入社未妨俗
子回車

　　及此風收雨止坐看月缺雲移未辦敲門賒酒何妨覔
紙題詩


　　因書寄黄子耕六言三首

　　舊謁南州高士必過江夏無雙弔古已悲衰柳懷人更
隔長江

　　忽有長沙使至為傳江右書來茅屋于時已黑青燈為
爾頻開

　　自失孤山杯酒雨年相望梅花交友平生幾許差池重
復成嗟

　　蕃丙午冬分宜見公度簿公尊兄已而邂逅于

宜春蒙以蕃與徐斯遠志别六言之韻作詩為
贈久未和荅今日東歸乃克賦之蕃欲自澗舗
過廬陵謁雲臺先生又惟公度亦不可不别故
寧迂來問安福路云四首

　　繚繞竹青沙白縁情政可生愁寂寞鴈秋猿冷未妨相
與成遊

　　往别政當冬仲今來再閱新涼簿事知君不短嘯歸歎
我何長


　　近事真堪深駭欲言未可輕論喚起莊周蝶夢多由杜
宇啼魂

　　捷徑雖云可去故人有約難休往矣百書一面豁然一
日三秋

　　三月十一日

　　少年意與春競老去全將病供鵲噪芳陰樹樹蝶飛幽
夢重重

　　贈别周文顯三首


　　苦節雖非中道清風要激貪夫寂寞掩闗高臥紛紛頓
轡長途

　　有别動五六載相過才一二朝白首我方糟麯素風君
欠簞瓢

　　夏旱更憂秋旱江南未卜湖南兀兀相看蹇步蕭蕭重
跨羸驂

　　龍游道中三首

　　下水檝輕如鶩泝流帆敏于鴻人心願禱欲遂天意若

將無同

　　山連遠近慘澹水合東西渺瀰舊說詩中有畫今成畫
裏尋詩

　　晴山陰雪猶在西下東風苦高眼貪白鳥孤没耳怕哀
猿數號

　　從莫萬安覔柑子幷以玉山沙藥合寄之六言
三首

　　憶過萬安連郭家家碧樹團欒想見如今霜後摘來可

口甘酸

　　我識令君人物傳柑合侍清都寂寞當思林下有時病
渴猶須

　　世態多隨燥濕物情大費隄防遺以藥筒如截取其勿
敗甘香

　　贈耆英見過題贈六言四首

　　庭空不張爵羅林靜可窺鳥窠髯曾暇能過我誦詩口
若懸河


　　大謝文經長公觀妙有廣之風君今𤣥文白首肯誇鄉
里兒童

　　衣敝不羞狐貉氣華正在詩書窮通故是有命天也豈
人力歟

　　我敬大門名節絶歎乃孫賤貧故知風氣猶在不肯叩
户隨塵

　　次韻斯遠别後見寄六言四首

　　避暑真成畏病逢秋便覺生愁回首南山幽處有懷數

子同遊

　　旱勢東南已病秋風早晚室涼藍縷青衫可笑蕭條白
髮增長

　　學道了無得處空云孟子魯論為文老益退步懷哉賦
鵩招魂

　　子國有黃叔度女子識韓伯休晤對可忘長夏分攜況
值新秋

　　次韻斯遠重别六言四首


　　欲語動懷抱惡重吟生肝腎愁平生幾為此别今年又
作南遊

　　微禄我嗟趨走窮苦君厭荒涼謀道與之謀食未知何
計為長

　　不憚輿籃百里要成對榻深論論自衷懷易感況因遠
别傷魂

　　君才絶出輩流語不驚人不休莫歎陽春寡和會逢知
我春秋


　　次韻蔡叔清六言二首

　　陶潛必遺俗患侯喜新有詩聲容我深藏蹇步看君大
展修程

　　牕户初乾宿雨林園已報秋聲欲訪殘僧野寺未妨水
宿山程












　　淳煕稿卷十六

