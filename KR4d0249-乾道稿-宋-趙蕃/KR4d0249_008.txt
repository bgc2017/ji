







　　欽定四庫全書

　　淳熈稿卷六

　　宋　趙蕃　撰

　　七言古詩

　　正月二十四日雨霰交作

　　杏花燒空紅欲然桞色亦復青可憐胡為雨霰忽交作
已洗破衾還被綿去冬梅時雪復雪未省好㸔氷玉潔
秖今縱有已殘枝零落敎人已愁絶故知好雨當趣耕

快雨仍湏作快晴放渠花桞十分事我欲浩蕩郊原行

　　二月十日夜雨起書曽移忠禾譜後

　　去年秋旱冬尤劇一雪不能濡土瘠立春日雨雖應時
到今闕然又㡬日遊人但欣春物榮農夫痛心田禾耕
我因于役偶適野駭見蓬勃煙埃生我今一官非勸農
為民閔雨常顒顒如聞春寒雨之候病骨不惮添衣重
朝來数㸃初蔌蔌勢壓黄昏成霡霂雖云潤物要無聲
未捄田疇龜背暴眼前市糴雖云賤復道輸租錢乏見

從來糓賤必傷農政亦何能堪此旱天公用意何難為
三日為霖事可知區區折腰困日糴苦憶村舂宿雨時
屠龍先生曽夫子著書斤斤良有以徃曽持獻儒林蘇
為歌秧馬附書尾髯孫知我此書愛遺我殷勤意何在
世人菽麥或未分而翁有意除稊稗我今一官故不堪
此書歸田為指南便當教兒罷群讀讀此寕憂飯不足

　　二月十二日偶題

　　空庭無人風自掃風定時聞有啼鳥簿書幸免苦束縳

文字何妨恣探討菊湯瀹茗雜䑕蓂瓦鑪欲作風泠泠
睡魔於此不得靈簷間臥對山横青

　　二月十七日

　　入春不雨憂在田數朝乃復相屬連今晨得晴絶可喜
病體素羸猶著綿杏花始開忽已落桃李安能問今昨
獨餘楊栁故青青乃似仍叔之子弱春今二月已强半
怱怱何方為覊絆雨雖未厭愁奈何又聼僕僕林鳩喚

　　社後一日風雨中作


　　南山北山雨未分東村西村雞呌羣病夫深居百不聞
香爐茗椀頻䇿勲浮生蹤跡空中雲斯湏變化歸無垠
春風九十又足云眼中紅白徒紛紛

　　張王臣載酒約同過梁和仲既以風雨大作舉
杯相属而止偶成四韻呈和仲

　　秖疑寒食無風雨不料今晨頓如許縱然風雨敢怨尤
留得佳人駐南浦佳人雖駐亦何為杯酒竟成孤晤語
巴陵他日記同曾君歎淹留我羇旅


　　三月十八日

　　巴陵一月雨不休豈惟人病天亦愁蠶飢麥腐糓種壊
農夫田婦呼天求巴邑有客方倦㳺杭湖欲歸思具舟
冥冥政爾羡歸㕍拍拍安淂從輕鷗逺書数月絶不得
爾窮故與吾髣髴或云此雨秖此域又道淋滛遍江國
夜來痛飲不知極終日破牀成兀兀感斯風雨憶江東
詩就鳥栖忩紙黒

　　二十一日雨


　　疾風吹倒庭前樹更有飛來雨如注終朝畏暑自脫巾
亟起收書不能屨前山雲重如潑墨坐想溪流髙数尺
是間無乃隔分龍㸃滴纔堪清几席前時小旱已作憂
三日為霖遂不休早禾盡實晚禾秀造物於此功無留
秖今望霓尤所急百里之行半九十民乃犇走奉神祠
神盍經營足民食(時西山方剏東嶽祠基今日之雨謂神告也)

　　寄懐

　　風聲雨滴相騷屑深山深處應凝雪豐年未慮米如珠

病骨自安衣百結隣翁墐戸行徑斷恠我讀書聲屋徹
兹時意緒政復佳欲徃尋梅問何濶

　　田家即事

　　東村鞭牛耕未已西村車水愁秧死可憐番人長苦辛
旱乾水溢年年事旱乾水溢天之為天意如囬一弹指
所愁郡縣無良吏不得辛勤住田里

　　長安行

　　東街女兒誰家子有名籍籍長安市不知身失不自囬

顧侈金珠炫羅綺西街貧女夫何如年長不見行媒車
有時視倡獨歎息從之不可翻躊躇傷哉彼倡不自醜
顧嘲貧女為牛後此時貧女將何言嫁與不嫁懸諸天

　　清水道上望隔山桃花盛開

　　青山深處桃花紅應有幽人住此中又疑山深人迹絶
封泥弹核如芙蓉樹成花開亦既實實落山中還自植
年年嵗嵗長芳株人人錯認神仙宅

　　偶得牡丹之白者賦之


　　梅花當冬吐冰雪古今已復稱髙潔春風草木争寵光
爾乃白乎無得涅屈原放逐楚江濱山髙水疾誰與鄰
商山山中四老人漢且終辭肯事秦白山茶有涪翁賦
蓮自逺公仍白傅数公已矣不可作風雨明朝埋玉樹

　　見負梅趨都城者甚夥作賣花行

　　昔人種田不種花有花只数西湖家秖今西湖屬官去
賣花迺亦遍戸户種田年年水旱傷種花歳歳天時禳
安得家家棄花只糴米塵甑炊香勝旖旎


　　對菊成詠

　　城隂何有唯蓬翳為乏人工欠除薙連朝隂雨早始晴
照眼黄花驚嘒嘒結根失所少陵悲晚何用好退之詩
那知是物有竒操要並嵗寒松栢知

　　風雨兼旬繼之以雪作惜梅歎

　　至寳横道驚路人明珠白璧天不珍風饕雪虐雨更打
委珠碎璧同泥塵天生人材怨不以天亦何心及於爾
不然明珠白璧當愛惜忍使飄零至于此


　　有懐故居梅花

　　梅花照耀山下村舊居不返傷我䰟破苔履迹誰復掃
定要風雨參成昬祇今環堵聊自存亦有獨樹背竹園
驟㸔疑是雲母薄細睇迺識玉體温裴回竟使不忍去
歩遶直欲窮晡暾是中有句欝莫吐如禪未悟參多門
湏臾月上花且落四顧無人相與言經年取酒藉地飲
飲醉更覺山林尊

　　次韻斯逺折梅之作


　　春歸寂寞誰與傳梅開年後并臘前江南此物處處有
不論水際仍山顛為之著句道所以㸃檢敗篋曽年年
七言五字古復律非獨愛渠還自憐見君新就之長篇
有如潢潦投清漣俗間比擬不足道老大更争兒女妍
山行蠟屐要上下水泛艇子思延縁豈惟病思待一洗
直恐髙致成輕捐定逄縞衣露皎潔仍聼翠羽啁清圓
賦成從使筆併秃飲雋更湏瓶屡眠

　　對隔壍梅贈斯逺


　　梅開壍邊勿渠陋倚竹長年固成瘦風期喚得髙人就
㡬度行㸔仍落齅是花佳處絶難摹思雖宛轉終不如
我詩有媿渭南趙君句自續東湖徐

　　憶山中梅送大聲瞻軍赴調

　　江南梅蘂臘前破憶我林園疲坐卧君行正過玉溪邊
雪後應餘欲殘朶君既不飲何以酬詩成寄我無悠悠
得意歸來應不晚雨肥紅綻緑隂稠

　　初五夜再過昨逄之梅乃酒家保也


　　前日日莫相逄初今日日斜來㸔再閧然肯作時世粧
蕭然自有無人態題詩欲報故人知為爾停驂一杯買

　　初十日早起

　　北風動地木欲折雨既不成當作雪黄昏側聴到鷄鳴
纔有飄蕭興騷屑雖然風力猶未止雨耶雪耶知孰是
㡬将被褐出門㸔不待足前成辟易遲明廼知雪未就
雨亦甚㣲風獨吼晨炊未暇詢無有亟令問訊鄰家酒

　　聞鳩有感


　　可憐鳩拙安無棲雨來逐婦晴呼歸我行願晴不願雨
憂樂殆與鳩同機長安通衢多顕位長江大艑謀崇利
我圖非利亦非名胡為役役無寕嵗

　　田家歎

　　春欲耕時天不雨小雪不能濡旱土辛勤僅得遍鉏耰
浸種可憐溝脉縷忽然一雨催挿秧東阡西陌青山望
謂兹劳逸足報補豈知亢旱愁秋陽髙田已分鹵莽取
下田庶㡬十八九柰何雨勢反作滛令我痛心仍疾首

我曹飢餒無足悲不死㑹值豐登時所嗟官吏不相察
借租日日來符移

　　有懐江南作田家忙

　　南風吹動原頭草秧老麥收蚕向了田家政用此時忙
不問兒童與翁媪五溪之俗殊江南刀耕火種不知蠶
勸農未有陶蘇句俗陋不改奚多談

　　田家行二首

　　雨聲颯颯斷復來間作隠隠兼出雷田家作苦樂不哀

㧞秧挿田政時哉誰知有客洞庭上船破篷踈蔽無障
何如雨笠與煙蓑相逐田伴歌田歌

　　江東聞田歌湖北聼田鼓鼔聲于以相疾徐歌調因之
慰勞苦東山絲竹仍携妓風月鳴蛙勝鼓吹何如田鼔
與田歌烏烏坎坎安而和

　　苦雨感歎而作

　　不肯官嶺海頗畏瘴癘虞誰知江西山盡處亦有嵐霧
晝若晡五斗何所直千金不保軀司空城旦困刀筆尺

籍伍符愁鉞鈇吁嗟此賊䗬蟻如飛煙一炬斯無餘柰
何徴兵動州閭紛然亦復劳轉輸戍栅如櫛猶恐踈江
徼一朝成塞隅

　　連雨即事

　　官居如穴還如巢数間編竹仍結茅滛霖更值七八月
凉冷不待秋冬交豈惟寒近感蟋蟀更為役乆悲蠨蛸
偶兹得句付排悶嬾復多言强觧嘲

　　長江


　　長江滚滚來無盡順流逆挽紛成陣誰令轉側入漕河
舟似鳬鷖亦難進長江漕河唇齒間去留異態空浩歎
孰能稍激長江水顧使漕河舟亦起

　　晚自白沙投宿側水

　　白沙漫漫風肆威白沙道上行人稀征衣攝葉馬力微
問胡不歸驅以飢浮家洞庭書未來膓九回兮朝莫思
莫投道店鷄已栖一杯自慰無嫌醨

　　題劉炳先兄弟怡齋


　　晦庵貽我書滿紙為説君家好兄弟人言是公輕許可
我謂親仁乃渠事客遊偶爾過君廬中有誠齋榜怡字
斯人許可盖不輕何事齋名契於季嗟余夙昔兩公遊
與君常恨風馬牛何知一見辱傾盖四海兄弟寕待求
有弟有弟江南州尺書斷絶安與不因君使我増離憂
一夜夣逐滄波鷗

　　三兄既見過喜而賦此

　　村居不記元夕期田蠶鐙火俗異宜但餘林月光陸離

所期不來空賦詩明朝風作後日雪秖道來期中已輟
今朝小霽泥未乾或報門前有車轍我窮政爾落荒山
跫然忽復解我顔平生交舊固多矣風味如此端亦慳
梅雖已謝蘭可掘有酒縦漓醅可撥為予一醉莫深辭
更要好詩書嵗月

　　次韻畢叔文苦旱歎

　　爾何不歸乎故宇郤向殊方書閔雨江東数月不得書
憶弟㸔雲在何許舊傳重湖北之北米賤真成等泥土

如何比嵗公及私衰竭不能堪冄皷貧家一飯有併日
逺市朝炊或亭午朱門但知粱可厭我輩翻嫌字難煮
晚且禾秀早向實舂簸不湏逾處暑胡為旱勢復如此
坐致詩人形苦語如聞巫覡有通靈肸蠁似逄人問嫗
前朝一雨苦不難况今靡神無不舉㑹當勞以三日霖
緑浪黄雲㸔掀舞

　　呈李齊之文學

　　大机石頭雲自横釣魚䑓下潮初平側聞左蠡春水生

蛟龍改穴黿鼉争扁舟夜泊鄥江尾空山月出中夜起
政湏傑句弹壓此乃祖詩成㑹泣鬼

　　贈唐徳輿通判

　　憶昔中原全盛日猶推巴蜀多人物况今王氣在東南
北望中原𣺌蕭瑟先生隠居談典墳愽士乃有垂世文
内前之行傳未了釣黨已到白鷺羣舍人父子自知己
紅藥翻殘棠屡憇逮公四世傳以是池上鳯毛宜翽翽
胡為一再纔别乗縱説翺翔豈其稱雞羣牛皁匪殽雜

玉水珠淵自輝映維公大父我曽祖紹聖同年蒙主恩
我今流落不足論附驥詎敢儕青雲鄱陽别去今三嵗
邂逅從公寕自意㡬思着句道所以筆力甚孱無好思
今辰何以為公壽四世斯文端不朽匪蜀眉山還有否

　　簡子崧時丞建徳

　　石田渡口鉦鼓鳴憶同居民送君行至今是邦数亷吏
君與韋陸俱其名(謂韋公能千陸公洸)别來憶君已騰趠故人無
復思漁釣豈知更作畿縣丞未免流俗輕嘲傲如君為

學未易論淵源固自知所尊使其䇿足上䑓省憸人吉
士當以分韜藏自是玉之美奈何有道貧賤恥漢宣且
識東海蕭吾君聰明豈不爾願君强飯力自持九十半
百古語之扁舟僅可頃刻住便風催人當語離

　　懐昔

　　君不見昔日朗州刺史賢何多考功右史名不磨當時
豈亦為名計民自思之相與紀如何後世異於是我自
為我民為爾但憂潦浸務安居不慮旱年當使水一時

掘鑿恐不深今日車戽乃無地常聞退之勇詞訟風伯
甫也亦欲鞭起雷公洗呉越我知二子屬風雷引喻政
合離騷轍雖然桞州䄍説義甚顯神且逃難吏何免

　　周愚卿用荀卿氏之語以遇名齋從余求詩為
賦古意一首

　　世俗争知競冶容紛紛墻穴交相從誰知亦有秉正色
奉飬辛勤供織舂過期不嫁心不悔偃蹇数夫終徳配
君不見蘭生林下久含章得時可以充君佩


　　遂初泉(并序)

　　成父以孫子進家法醸酒既成竒甚予病其
名不足見吾故人風味爲易今名且賦是詩

　　荆溪溪水清無底下有亂石白齒齒東坡先生所卜居
想像神遊應不死後來髙躅嗣者誰東門孫氏賢塤箎
不惟文采風流是醸酒喜客俱似之憶昨為官在呉里
三年徴逐一日爾詩傳活法付乃兄酒有名方属吾弟
當時醸熟曽入唇大孫絶嘆能逼人世間名賢久難辨

顧恐石室來亂真遂初自是渠家賦大孫取以名其住
我今以是謚君酒要使交情不忘故嗟予老矣百不如
有竹萬箇中藏書願從吾徒授此術歸去傭田親種秫

　　次韻曽季永乞筍

　　鄙夫食肉書生菜要是均為口腹賣籜龍雖美亦菜流
我苦嗜之還自恠君家作屋溪上篁想見春風參短長
柰何反向寒㕔乞一束未能成報章

　　九月晦日


　　經旬不飲仍廢詩不唯多故病使之黄花潦倒烏桕赤
窮邉物色分付誰空庭索索枯葉吹氣象如我苶且羸
强思把筆與摹冩安得豪壮生毛錐秋冬之間穫稻時
日脚苦翳雨脚垂鳩鳴逺樹蛙吠坎宜我病骨疲支持

　　同成父過章泉用前韻示之

　　頻年盡室依此竹意謝朱儒奉囊粟今當舍竹去作吏
竹為嘿嘿如抱辱嗟我作吏豈俗徒雖非計然念則熟
如聞西江之水深無底可以濯纓仍濯足昔人一為功

名誤置碑且慮變陵谷那知立名自有道未妨痛飲離
騷讀人生于世譬于味馬肝不食寕非肉弟當進徳使
有聞兄亦自期無碌碌

　　比見愚卿于廬陵出示楊謹仲詩卷中及其弟
魯卿問其所在云攜琴徃嶽麓度夏今日見楊
謹仲又云其弟卓卿近過此奉其母徃㳺洪之
西山廻途㳺閣皁乃歸爾余方困于道途有歎
于其人作詩湏到吉示愚卿及二君云


　　廬陵得交君弟兄楊子詩中稱魯卿問云攜琴嶽麓行
歸期去日云秋清今晨復見楊子面為言卓卿近相見
玉隆閣皂兩仙山逰以娯親趂鮮健我時聞之與楊子
嘖嘖歎息久不已我方五斗困塵埃渠亦棲遲一丘底
魯卿卓卿真愈人枉道儒冠解誤身異日名山倘行遍
卧圖好學宗少文

　　李大椿伯壽見示寳劎歌答之

　　李子久不調慷慨多雄辭題為寳劎篇贈我何足知我

為讀数過因之重嗟咨尚方願賜有朱雲櫑具帶劎有
不疑雲也安能斬張禹曼倩脱或逄勝之君才固有用
我病且復衰誰能長佩矜陸離但取短鋏歌歸來

　　新桂林户曹甘叔異過余於津亭留以小飲論
文縣僚有招之者遂敗此興既夕作詩呈之

　　平生所聞甘叔異半日為泊寳氣亭逄迎稍稍昏忘集
誦説矻矻文章聼其誰呼渠紅裙飲遣我負此雙玉瓶
臨流不寐待月上漫見紫翠横山屏


　　讀去非有行集

　　山嵳峩冮汹湧舟疾如飛得無恐忽來何處有竹編勢
與江山欲爭勇回思往日曾倡酬我詩島嶼縈㣲流鶴
鳬長短天所付追隨恐失邯鄲步

　　寄題山居(山居舊名需齋在泉司主管廨中)

　　山居為山何所如非灊非皖非匡廬問云非山何所居
屋中主人山中徒當簷屹立㡬丈餘亦有竹樹相盤紆
朝聼鶴吟暮猿呼那知門外臨通衢或聞此語謂我誣

答以君意誠守株人間有國名華胥其徃初不因舟車
神游倐忽已即塗晨雞喚覺猶蘧蘧山名無乃類此歟
胷中有山無地無朱門蓬户何别區叅前見處成工夫

　　季承作詩敏㨗而工因成長句

　　我詩縱疾無多工君詩嚴甚仍匆匆君酬我唱輙媿我
野鶩欲睨天邉鴻平生交㳺不乏此快筆相追属吾子
莫愁風雨留滯人不爾歸裝孰慰貧

　　王彦愽愚齋


　　王郎立志誰能儗適逺寕為中道止愚齋之名豈真愚
用心盖欲師顔子聖門之徒三千人回獨好學學何事
箪瓢陋巷不自貧㸔此力量如何爾願君勿作嵗月計
有為要之亦若是它年究竟所歸宿莫負名齋本來意

　　畢叔文借示郭峽州詩二軸志其所見

　　真行黄家元祐腳隠帙奥篇窮秘閣計其胷中所餘地
数百猶能君輩著中朝文物政湏此刺史郎官謾今昨
腦脂遮眼失乗黄安得金箆令刮膜


　　寄青原山常不輕

　　吾舅每談方外友吃吃醉吟長在口李侯佳句徃徃有
示我不輕詩数首江湖願見非一日豈有聞名不相識
路頭且向欎孤臺却傍釣臺深處囬

　　戯明叔

　　晚食以當肉故云巧於貧我云未若子陳子掛箔為圖
能事新剪刀不用求諸并海圖波濤供補紉我今非剪
詎可坼樹林楼閣相參陳君知人窮定何因政坐百巧

逄天嗔天之嗔人或可恕君更白取遮四鄰雖然我詩
聊戯君天生萬象孰主賔渠如愛惜不我借聼渠收卷
藏箱巾

　　簡贈祖髙上人

　　黄山别乆阻再披青山路逺終未窺忽逄隠静髙監寺
不但學禪仍學詩禪機最上吾不㑹詩筆少親今老退
青山卧冡謫仙才功名孰愈凌歊臺

　　示表弟沈見可


　　裵公臺上送入日道鄉臺上㸔出雲窮居偪仄不屢到
拄杖容與能平分江湖鶴髮歎老我道路蠒足嗟夫君
畫手政自難隃度詩裏還嫌異所聞歸來客去雨亦作
此故未易輕談云

　　贈于革去非時為武陵尉

　　憶昨聞君謂君老及見知君得名早文章妙處殆夙成
不作揚雄少而好西山南浦飫搜尋武陵桃源蹔探討
諸公識面爭我出學子聞風競門掃嗟我無聞不足畏

何事相逄亦傾倒論詩未易當韓豪聊復悲吟似郊島

　　次韻元衡病酒伏枕

　　隂從元日到人日四體不佳真若病每煩從事與料理
百戰不能圖一勝㡬思屏去不復親茗椀薫爐事閒静
鳴鳩聒聒殊未已門外雨狂風亦横此時但覺濁醪賢
少日漫知黄卷聖

　　屡遺公擇書且寄以詩皆未得報成父弟書云
公擇欲過予再寄


　　與君相從不知樂别去懸知頓牢落一旬兩詩三附書
底事來音向人邈知君去住良關意養節忍窮非失計
如君豈得終布衣㑹有髙名耀斯世我居正在千山底
落葉填門吹不起薄醪縱有不敢醉留待君來相料理
惠然過我今其時籬下菊香驚早衰南山石老有梅樹
要君分韻共哦詩

　　公擇失期未至再督以詩

　　作詩有病誰與説讀書有疑誰與决思君秪在百里間

底事相望若胡越阿連報君有來期候君未至趣以詩
想因故人意戀戀故作去魯行遲遲

　　醉呈亦韓

　　人言唯酒可忘憂我今醉廼生百感又言和氣如三春
我廼凄凉似秋慘層氷積雪春接冬安得陽烏出幽坎
紛然桃李吾不關要與晴窻事鉛槧

　　呈審知并簡伯元

　　溪流渇雨今㡬日夜夜月明翻我室江西回首安在哉

南北故憐無定食君居未盡喬木西舊識鄰墻解作詩
如聞過語必更僕飯寒麈秃忘其飢我思從之不可得
書䟽空雲間何濶秋風吹我逐轉蓬何自翩然堕君側
君詩比昔更大好誰謂文章技非道暗中摸索未易窺
衆裏卒逄分眊瞭我昔少小嗜讀書老類賈胡空識珠
潜珍懐寳衣藍縷見之每輙驚成呿鄭君况是余所長
君得結交真邁徃如我何取亦與遊聼呼殷兄喚張文
兩君抱才終有為豐年未厭甘雨遲我無良田蒔嘉糓

取譬但可同蹲䲭

　　比作詩從成父索不老泉并簡子進昆仲今日
成父送酒與子進子肅子儀詩俱來復次元韻

　　閑居顧合親杯勺醉後無人恠疎畧所嗟故舊不可同
徃徃茅齋成獨酌兒曹痴疾故我問問我嗜此有何楽
那知是郷疆塲寛南北東西無住著自應秪覔睡昬昬
不肯留計綬若若浮生倐忽㡬許事今是何必還湏昨
粗能適意效陶阮底用策勲追衛霍比年多病苦羸劣

暇日關心惟裹薬誓從歡伯重尋盟身雖欲前心廼却
今晨風日亦佳哉冬暖如春木隂薄潜魚撥剌鳥緩鳴
得處與我端相各應門走報白衣至麾去謂爾寕善謔
山隂應接已不暇安得此君仍大嚼湏臾負擔置我側
趺坐方稳為驚作問之遣向阿連家季也不爽千金諾
竟徴西園昔人例尚病無花來自洛快令汲井洗觥觴
小摘畦蔬失穿屩俱來數紙定誰氏疑枉續帖摹秘閣
抽簮擊鉢一誦之郊居賦謝東陽約蒼然暮色且欲合

檐光小占明忩拓一時頓有未足道真是曹劉暗中索
預愁取将下雷電破篋深藏更牢鑰出門仰視天雨霜
良夜初沉雲四莫

　　代書寄候毛伯明李叔器康叔臨張王臣

　　巴陵洞庭在何處我昨移官向其所士所得者毛李康
兼之舊識祁之張毛公學問本伊洛康李從之亦不惡
皆能脱去科舉累相與探求聖賢事張侯英爽固絶人
亦復降志相友親誰云巴陵洞庭側有此四士寧易得

别來書䟽猶數通辰溪𨽻與巴陵同張侯再把蒸湘酒
别後不聞安與否遥知嵗晚巾屨從當亦念我窮山中
嘗疑昔人重離别生不相逄死何别偶逄鄂渚行人去
嬾復作書題此句巴陵𣺌𣺌若箇邉何時重泛洞庭船

　　次韻斯逺夜歸自溪南之作

　　憶昔曽聞南渡初里人最賞白社徐君如竹林有雋子
我類犬子睎相如君子何翅一頭出李杜齊名真是溢
唱酬縱許並流傳安有隋珠混燕石我今鬢髪衰且殘

君乃春秋冨未闌後人縱使加譏弹韓也固豪郊自寒

　　明叔用大字韻作詩見寄復用韻作七言一首
荅之

　　人皆言君酒腸寛我亦畏君詩膽大有時長吸百川空
放意獨掃千軍敗不堪悠悠射馬耳頗願𣺌𣺌騎鯨背
問君何如差楽否願窄江湖低華㤗

　　叔文再用韻賦詩亦復用韻荅叔文兼呈伯玉
昆仲


　　杜陵心喜歸茅宇無復長安嘆今雨事雖聊向朱阮論
身盖自與稷契許胡為流落不稱意長鋏貂裘遍南土
我嘗細把遺詩讀大半悲傷聞戰鼓徒空至徳至大厯
田車竟絶維庚午區區清醥與肥羊何似松根茯苓煑
是翁獨破念吾廬太息明光誰避暑詩窮如是僅得名
欲作詩人寕易語要呼同志共討論客裏那知酒家嫗
便從甕側覔茂世誰復尊中似文舉共将嶮韻搜崛竒
要逼蛟龍起飛舞


　　王伯玉兄弟皆用叔文韻作詩見示荅之

　　春芳凋兮瘖杜宇留得鳴鳩呼渇雨誰能使我病斯愈
矻矻深思誦詩許朝來剥啄有扣戸亟起褰裾犯塵土
三王詩就俱送與律應莭䟽如㑹鼓我家與君同鄭圃
流落殊方繇丙午豈惟交友歎雲翻亦有弟兄悲豆煑
羡君聚首共文書憐我離形屢寒暑江南豐歉未可知
安得書來相告語已過有力健如犢莫待無鬚行似嫗
我歸當事力田科君行寕後公車舉㑹當過我南山南

門有修篁風屢舞

　　寄荅晁百谷元歸

　　嗟我與君為近親向來未識但有聞維夏臨川省伯父
時君束書寄荒村豈知邂逅冝春郡皎如玉樹相輝映
品題舊熟大參文諸公所作皆傳信探懐贈我一紙詩
功名慷慨真男兒我衰怕作此硬語君言水漲方東之
外家自有文章種國朝名家居伯仲只今人物未厭多
属君勉矣加研磨


　　贈弹琴李晞尹

　　臨川郡古多竒迹嚴黎已老裘父沒江山縱是詩得摹
峩峩洋洋亦其物謫仙㡬世之雲仍平生嗜渠如嗜文
光風霽月胷次有渭北江東脚底頻忽來過我今㡬日
擬欲贈行空四壁臨分謾與一篇詩筝笛紛紛敢謂知

　　九日病中無酒無菊寄王信州老謝丈

　　有身那識禁酒國何乃飄零墮其域兒曹强欲覔市酤
頗畏飲灰仍飲濕重令尋菊菊未芳飛蓬野蔓交加長

是知此物貴晚節無意與俗充杯觴生平浪説愛重九
今年無菊還無酒要攜藜杖作登臨病不如人空竚首
使君聞説同王𢎞半道邀公絶送迎要見一時賔與主
輿籃侍坐俱門生

　　二十七日既浴於乾明庵負暄乆之詩示住庵

　　天公於人元不負書生何用深追咎無衣還可卒嵗無
我有大裘聼汝覆吾家縳屋依山址晏齋之前僅盈咫
霜飈卷席不畏渠羲馭停車吾事已有時携書喚兒曹

坐來和氣生髪毛眼眵豈待金箆刮背痒不借麻姑搔
今年誰令落湖尾塞向墐户殊未止移床也擬傍晨光
蓬勃如煙紛欲眯今我懐抱不自聊歸爇生薪翻緼袍
人間萬事固絶望天賜一暖誰相要兹晨歸悶忽念浴
試覓僧廬渡喬木道人見客如昔逰為煮清泉注萬斛
湏臾一洗垢且空漸覺表裏俱冲融清虚日來滓穢去
吾貎可瘠神當豐起尋冠服風動腋却向茅簷親野日
恍然墮我晏齋前鳥語不聞山四寂道人領客殊忘倦

茗盌薰爐共閒燕為言炙背頗楽否此味可湏天子獻
















　　淳熈稿卷六

