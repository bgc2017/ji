







　　欽定四庫全書

　　淳熈稿卷十五

　　宋　趙蕃　撰

　　七言律

　　呈辛卿二首

　　詩老當年聚此州邇来零落盡山邱公雖蹔爾淹時用
天豈特令繼夙游幽事儻多塵事絶靈山孰與博山優
林棲相去無百里窈窕﨑嶇可後不


　　今昔名流幾許人况於室邇更身親南州行卷雖云舊
東閤知名固若新(蕃頃聞右揆稱公文章)再見毎懐風度逺兩年
空恨徃来頻其誰為我談名姓車轍勤公野水濵

　　進之復有湘潭之役二詩見惜别意

　　嵗盡君當又一歸開正我亦具征衣祗今湖北地非逺
異日江東書恐稀酬唱未能相數數别離於此再依依
到家無事還宜早栁弄色時梅片飛

　　君詩悟入已多年信手拈来總自然静似幽人居在谷

勇如壯士起臨邉波瀾収卷雖餘地光豔發舒終属天
笑我飢吟空白首亂蛩衰草晚風蝉

　　湖洲贈别劉叔驥昆仲

　　吴楚相望信不通謾憑䨇眼送歸鴻豈知留落江湖外
又得從容笑語同賸把詩篇攄别恨莫辜杯酒對秋風
明朝徑問呉松路恨不與君俱短篷

　　别趙常徳

　　舊詩零落似前生豈意公能識姓名青眼何堪辱如故

白頭自覺已無成普天無復歸耕處薄禄謾為餬口營
今日違離定何徃壺頭路險更秦城

　　别晦菴

　　身墮南州已覺賖五溪從此更天涯别腸何止成萬轉
霜鬢不堪今半加頗念客留同此日絶憐歸夣毎還家
公如踵赴仙都約猶擬頡頏飛佩霞

　　留别邢大聲昆仲

　　再嵗春風把酒杯今年更覺倍遲回海棠消息知渠負

楊栁風流笑我衰舟過重湖定安否書来一紙勿悠哉
是身老矣腰仍折寧待田園歸未来

　　留别趙南絶

　　少時未識廬山好老去知山卻逺山白鹿何繇與絃誦
紫霄還復共躋攀林巒有失君何意松菊猶存我得還
俱是江東巡管内異時書札願無慳

　　留别俞孝顯孝揚

　　生事平生非我謀飢寒長是費君憂相如自厭逰成倦

曲逆人知老不侯盡室經年曾未厭一官千里去難留
異時安否如相憶一問溪頭上水舟

　　留别在伯

　　凖擬梅花共賦詩那知人事有乖離交情自謂惟君厚
世態于今猶我知盡室飄飄雖匪計此心烱烱幸無欺
一官謾浪端何以從此歸耕已自遲

　　鍾子崧己丑嵗簿秩滿去今自饒州教授還猶
選人也感嘆之餘賦詩以别


　　十四年中三别君别君毎輙嘆離群案惟占位崔斯立
客乃無氊鄭廣文給札不能因狗監校書從昔老揚雲
君顔得酒猶能少我髪如霜不可耘

　　贈别徐永叔

　　憶曽㸔竹過焦山重記同舟駭浪間邂逅真成肺肝熱
别離空益鬂毛斑芻青飯白吾能設車殆馬煩君莫還
此去江淮兩蕭瑟為言無遣尺書慳

　　别范建康


　　早日學詩才得窮人窮乃復媿詩工如公乆已獨歩外
顧我何堪猥誦中嵗晚人家方墐户地長客子尚飄蓬
如聞深講捄荒政忍使簞瓢獨屢空

　　别朱子大蘓召叟昆仲

　　薄宦塵埃易滿襟問盟猶喜盍朋簮只今風月一杯酒
明日雲山千里心楊栁隂踈秋舘净芙蓉香冷暮江深
潮回一信西興渡頻寄相思别後吟

　　留别周愚卿兄弟


　　四海雖云皆弟昆悵兹薄俗與誰論平生泛愛老逾厭
獨覺君家乆更敦百里闌千山作几數家籬落竹為村
異時相憶相思處明月清風同酒樽

　　留别叔驥和叔

　　一見梅花醒病昬重逢䨇璧競清温占風占雨行未已
㸔水㸔山心故存亹亹愛渠談緒逺班班覺我髩絲繁
江天何處不須買畆蕙畹蘭期並門

　　寄周昭禮


　　都城飲别四年餘寥濶無因問起居聞道客㳺猶徃昔
不知生理比何如謾從詩卷追還徃肯向書筒計宻踈
折得梅花睇江水驛程千萬𣺌愁予

　　寄劉凝逺丈二首

　　清時二浙湖山主合在公家不属人求去非貪鏡湖賜
歸来便作許由鄰喜聞吾黨有高退頓使幽居㤀賤貧
想見詩題硬黄紙更無夢到軟紅塵

　　水雲痛飲玉光詩勝踐那容俗子知此樂袛今寧夢見

臨風空爾費懐思蘇門長嘯誰能和赤壁成功顧已遲
當日唱酬誰復與皆云驥子好男兒

　　得周畏知書病乆不報以詩寄之

　　莫道寒温袛素書也於朋友見親踈自從一反南昌役
無復能安古寺居憔悴直為人所棄殷勤獨肯問何如
缺然不報非緣懶瘧癘經秋未掃除

　　去年過鈆山一見季承自後邈不相聞秋試度
必入城因成父行寄之以詩


　　去嵗飄然反自閩訪君曽為駐征輪尺書不至知殊縣
五字可追如隔晨(君與袁幹有唱酬五字詩)秦論舊聞追迺祖漢庭
那得棄平津行當過我一飯去要話别来長苦辛

　　以孟夏唱酬陳子高詩寄季承并借窮愁志及
其兄興化集四首

　　莫嗔不寄一行書半百光隂伏枕餘寂寞瓶儲同靖節
荒凉壁立類相如君今為况復何似秋盡想應成定居
穫稲讒終還墐户有詩何日定遺予


　　東湖共欵竹多竿妙果同登塔幾盤衝雨衝風緫幽事
一談一笑盡詩端隨人似我空為計出語如君當不刋
派後江西有驚坐封題倂與略評看

　　故家不復見中州挿架聞君似鄴侯徃事誰能論牛李
舊書聊欲借窮愁薫蕕政自難同器涇渭懸知卒異流
何事古今朋黨禍力争終似殺身酬

　　著論端能擬過秦苦吟長學跨驢人十年不調非求異
三徑為資本作貧囬首浮梁屡還徃斷魂宿草幾陳新

藏家有集曽三復借我流傳莫謾珍

　　九日寄和父弟

　　走馬憶登江上䑓聞知興廢使人哀遥憐冷澹黄花節
逺對飄零白雁来念爾不堪懐為惡思余應是首頻囬
詩成寄與憨申誦句累難教心孔開

　　寄懐畏知二首

　　湘山峻刻湘流深中有騷人憤世音弔古自為吾軰事
宦游端識故人心别来未有音書至嵗晚勿令霜露侵

聞道元戎今仲舉定除塵榻伴登臨

　　共旅長安暑未徂到家忽已秋風初十詩道别心期逺
千里相望魂夢踈驛使梅来應寄我衡陽鴈𣺌更愁予
如君乃作諸侯客顧使誰讎東觀書

　　乆不聞表叔張平子安否覔使寄此

　　一自書題闕寄將不知今度幾飛霜空云梅嶺有驛使
可奈衡陽無雁行好趂薦章求北闕莫因文價滯南荒
已令快閣治詩板凖擬歸舟略繫傍


　　寄懐子進昆仲三首

　　晚雨催寒着破裘官梅應是動揚州相思不見蘓門隐
好在當年玉局遊(子進所居東坡舊遊也)擬向㑹稽探禹穴却從
吴㑹下扁舟不須幸甚門亡恙翻到舊詩容我不

　　鴈不歸時聞有行鴈南飛處更闗情(子進以暮春歸子肅子儀以仲冬歸)
三年有句説還徃半載無書存死生莫歎河山殊舉目
㑹須童僕為歡迎四方取友吾非乏孰若君家賢弟兄
聞道築堂名遂初規模渾是退居圖(子進欲築堂名遂初退居先大夫所

卜居)藏書自有三萬軸種橘何多二百株我似杜陵寧老
蜀君如張翰已歸吴詩成把酒遥相屬門外北風方怒
呼

　　寄懐畏知二首

　　憶昨題詩嵗且更路長誰與附書行登楼見説同王粲
為賦懸知似賈生杜老性非真傲誕元龍氣自舊峥嶸
天寒萬物皆収歛惟有孤松獨向榮

　　馳檄傳聞思一来溪頭幾立望檣桅黄花又作霜前槁

白酒空留秋後醅早嵗交遊今孰在暮年林壑要深陪
世間名宦豈不好只恐勢移成溺灰

　　過吉水問蕭伯和兄弟云在縣四十里之羅陂
逺不及見以詩寄之併呈仲和

　　憶昨携詩辱報詩再来有約竟乖期不應置我毋庸友
何自令人極所思千里葉舟黄落後一官斗粟倦游時
訪尋不見蕭齊處風雨何由話别離

　　寄南安李使君三章其一謝使君惠酒六尊先

是萬安令莫君嘗以使君所惠之酒見飲而惠
余者適誤持過太和舍弟至方得之南池使君
上饒所居其二從君乞南安石茶磨子其三賀
使君歩履復故且致乆濶願見之意焉

　　頻宵為月卧風前異世風流懐謫仙半年且濶書郵置
六&KR1200;肯来從事賢白衣不但覔陶令春草因之感惠連
醉裏悠悠更何夢南池水長疊荷錢

　　臼擣紛紛何所如碾成更自治家模不盡粉身兼碎骨

為㸔落雪又霏珠體用同歸人力致粗精孰愈磨工夫
舊聞此物獨君地要伴筆牀能寄無

　　如聞舍䇿已蹁躚神物䕶持非藥痊為州莫漫貪良醖
把節何遲復舊氊但期米許頻仍乞敢望舟同縹緲僊
别乆未能成一詣故憐終日泥陳編

　　寄贈孫教授兄弟(逢吉從之逢年正之逄辰㑹之)

　　籍甚所聞三桂堂向来相與但南昌横經重識泮宫老
捧檄仍思幕府良日暮酒尊勤洒掃竹邉談几愛蒼凉

梅江父子風流舊今見君家鴻鴈行

　　成父自太和来相㸔復囬既别有作寄之

　　一馬能来破逺愁送歸還是上扁舟鴒原眷眷急難義
莬裘切切将老求吾兒可使齊書帙汝歸仍堪為酒謀
把玩餘齡無幾許可如罝兔媿江鷗

　　寄俞玉汝

　　晦庵寄我溧陽書報道今為建業居作客遽經三嵗乆
賦詩應盡六朝餘莫将明月誇魚目自昔鹽車羡蹇驢

期子歸来趂鮮徤老無筋力事犂鋤

　　十二月初六夜夢客溧陽半月而未見晦菴夢
中以見遲為媿作詩謝之首句云平生知已晦
菴老嵗晚方懐見晚羞寤而診曰覊於一官乆
去師門精神之感形見如此耶用其句賦詩一
章寄上

　　平生知已晦菴老嵗晚方懐見晚羞題詩寄公夏始盛
遣弟持書春又浮謝安東山豈我舍迂叟洛中常國憂

蟠桃結實動千載朝菌不與晦朔謀

　　聞劉彦説率友生過别業以詩寄之與彦説之
約者皆當和此詩也

　　柿栗當収穫稲終駕言野適興何窮門生二子歸来畫
張丈殷兄鄰舍翁豆飯芋魁吾豈乏鷄豚社酒嵗仍豊
家山日日長牽念何况傳聞襆被同

　　因誠齋寄張三十叔

　　韶石馳書嵗屡終浮湛𣺌𣺌聼殷洪長年苦望吾地渉

寧料它途馬首東鴻鴈又當辭瘴海孔鸞端合在髙桐
忽逢玉節春江上再拜題詩覔寓公

　　寄孫從之

　　顧使斯人墨綬腰不知誰合上丹霄得非疲瘵要摩撫
是遣循良頒詔條聞道過家猶数月尚期論薦出公朝
過予不作一飯去政倚相望非甚遥

　　寄趙著作

　　有客東来為我言詔書傳已下修門幡然要識朝廷意

易此方明父子恩物望祗今誰得似道行寧負夙心存
公其大作斯民庇我亦耕桑安故園

　　寄彭元思

　　憶昨寄書今幾日缺然無地接殷勤秋風紅葉堪題句
寒夜青燈憶對君三徑吾将歸問路一尊何日再論文
畨湖政與氷溪接雞犬雖遥亦共聞

　　寄黄子耕

　　誰能一枉林間寺君獨屡過湖上村先世文章出遺逸

當家句法有淵源平生所識盖無幾盛意若何如見存
元祐蘭臺妙人物我今寂寞媿諸孫

　　寄曾季永

　　水竹懸知属所思風埃遥想未忘詩萬言何有一杯直
三徑寧須五斗為安否頻来道州札緘封更得白鵝碑
政和父老猶存否煩與殷勤訪逸遺

　　寄愚卿兄弟兼属伯威

　　楼上長江江上山烟雲鷗鳥尚班班歸来靖節荒三徑

已矣盧仝屋数間書肯細行知義立夢能頻見識心闗
因聲重謝窮岡叟太息劉郎去不還(時聞伯山之訃)

　　寄趙文鼎

　　殷勤寄謝湖州牧五馬誰能鬢未斑民事雖云急期㑹
登臨要不負溪山如公詎免帝城入有詔不遲旬嵗間
人士端能客張賈聲名自不减蘓顔(謂張志和賈牧為魯公坡公客也)

　　寄道正闍黎二老師并帖季蕭兄

　　三年光景一篇詩此世何堪作許離一代聲名属韓吕

百年衣鉢付嚴黎風生佛屋朝談處月滿仙壇夜歩時
珍重陵陽老孫子當時酬唱亦同之

　　寄倪好問

　　問訊永州倪户曹别来嵗月已滔滔賢居幕府定餘暇舟
過浯溪今幾遭頌出次山㣲自顯詩成太史貶無褒因
来打寄山中本併以張秦翰墨豪

　　寄贈侯宿彦明

　　晁鄭風流俱外家源流如此見津涯難兄竟沒荒三徑

吾叔重嗟書五車家世詩聲繼叔起古来材秀滯長沙
順寧不作南軒死吾道傷哉鬢已華(君嘗從劉子駒遊張敬夫亦所厚善
者)

　　李啇叟傳録臨川與黎師侯唱酬懐曽文清公
長句用韻作四首二寄師侯嚴師且懐裘父一
寄啇叟一懐文清公併属三君

　　欲訪臨川苦恨遲一官窘束費符移臺高納日朝尋勝
蕉合生風夜語離别後有懐長入夢向来未識已傳詩

信知習氣難除洗可怪深悲墨翟絲

　　生世胡為爾許遲况經事變與時移論文尚喜兩公在
一見何勝隔嵗離落木長江天末恨清風朗月卷中詩
有懐曽子今冥漠雨淚真成滿面絲

　　向夕相尋苦歩遲坐殘初月見隂移闗心去後幾南北
倒指從前屡合離君歎我貧猶為米我憐君苦但耽詩
三山堂下氷溪水何日扁舟兩釣絲

　　歎息茶山識面遲經過舊宅恨推移聼泉尚想甘瓢樂

撫竹如親與物離千首未多行世集數篇纔刻住山詩
属君勉力任兹事吾道祗今棼若絲

　　寄徐季純于去非兼属梁和仲曽元之呉仲權

　　西来政爾歎離居数士英英端起予情話不遺親且故
髙交寕有數能䟽詩章許和平反暇尊酒仍饕簿領餘
幕府河南亦名勝願交煩為問何如

　　寄甘叔異户曹賈季承鄧南季教授二首

　　去年舟上曲江磯招隐無人詠桂枝常恨書題苦寥濶

不堪嵗月重流離誰云司户官雖小舊説訾洲前所遺
登臨想見日成賦寄我何當為解頥

　　婺女牽牛皆粤分欝林合浦属交州偶逢人向渠陽去
為寄書從八桂求率土溥天非不廣劒山帯水祗供愁
明年闕下當皆集誰序盛山今日游

　　寄陳擇之

　　幾向圖經問水源未知蜀道逺如天書題無自寄鴻鴈
鳥語不堪聞杜鵑已自草堂叅句法更於錦里醉風煙

使行萬里無空反乞與新詩到處傳

　　寄周允升

　　竟孤春碧醉梅前猶喜囊中有和篇雪後晚風衡嶽路
雨餘秋色五溪邊一書寥濶忘重寄小别侵尋過半年
頼是時從安道逸有時共説伯仁賢

　　子耕録寄老圃賦及千秋觀諸詩寄謝

　　歆向當年苦持難少卿為有廣之風求君政合形骸外
笑我猶拘意匠中逺寄一朝成暴富深藏没世免終窮

客来賸喜誇張事何幸交㳺得是公

　　寄謝景英丈

　　先生豈是爱監州髙興應為雁蕩游康樂當年空想望
雲孫今日慰淹留幽人衲子應多識妙偈名章可寄不
兠率蓬莱果同異不妨歸歩在丹丘

　　子進昆仲俱和寄懐三詩復次韻

　　此山祗合便終焉底用心勞學計然貧賤已安身外事
功名寧顧俗間縁舊遊要紀東南勝有句湏從甲乙編閑

向晴忩遮老眼亦堪時伴結跏禅

　　古途荆棘少人行制禮難招魯二生世上児曹俱覆轍
公家伯仲自争衡一年欲盡見松秀衆水莫汚知渭清
保此不渝真有道更湏直以所能鳴

　　有竹相娱道豈孤信知造物未遺予交㳺更許得竒士
保社却嗟無定居懐玉近傳酬倡集荆溪與説徃還書
世人徇利輕翻覆我軰百年端一如

　　次韻程士和并帖元衡


　　滿目風埃頓爾清秪縁朝兩過林聲興乗政欲蝉連語
酒釅才勝一再行容我不應嗔醉卧憶君還復有詩成
定知今夜江東夢夣炤氷溪雪鬢生

　　審知用由字韻作詩見示次韻

　　山可屐登溪可浮﨑嶇窈窕悵無由功名竟爾異吾事
邱壑只然湏我流夏日炎蒸端畏病秋天瀟洒信宜逰
関心懐玉山前路要上諸峯最上頭

　　次韻僉判丈


　　芳逰忽忽未多諧芳事怱怱已覆盃可恨海棠經雨盡
尚餘芍藥殿春開公能有意巾車出我亦乗閑歩屧来
倚杖㸔花從迫窄未妨隨處一徘徊

　　次韻斯逺見寄

　　春今半歴未知春可奈昏昏晝復晨葯裹豈能知許病
詩囊亦覺頓成貧羲和送日何其怯天女司花不觧神
何但子行無所詣我懐端亦在湖漘

　　次韻何叔信


　　苔蘚斑斑過雨廊菱荷獵獵晚秋鄉廬山大似要元亮
江夏安能隐戴良酒遇諸豪君可敵詩逢二妙我無長
昔何勇鋭今何怯暢叙深孤詠與觴

　　趙龍泉惠書及和三詩且用孫温叟韻作詩見
勞次韻

　　一紙翻翻正復頗數詩兼與問云何敢言少曰期耕籍
但道今年學荷戈已辦向人腰為折更愁逢彼怒成訶
知時未暇傷鵜鴂撥榖惟思和九歌


　　次韻何叔信劉元之魏昭父

　　徃事悠悠誰悼屈土風徃徃但争舟兒童助勇競拍手
鷗鷺驚飛皆落流倦客歸心思鷁首壮年科第慕龍頭
詩中具見飄飄意如我将搴杜若洲

　　次韻王駒父

　　誰歟覓我更貽詩欲報飜慚思苦遲自古結交真有道
可能隨俗似凢兒功名有命寕湏此貧賤從吾欲怨誰
我亦與君俱白髪世間冷煖要當知


　　次韻葉德章見示

　　窮冬未省見梅班故里何繇報竹安歸意寕湏卜以决
衰顔不待鏡頻㸔交情謝子来今雨節物娱予後苦寒
獨苦更憐終漫興不如骫骳得天歡

　　次韻嚴從禮兼簡明叔

　　晚風吹雨過前灣載酒誰歟起病顔政爾交逰能不乏
故知酬唱未令慳只今衝口從俱録異日蕪詞合細刪
如我論材真欵叚兩君駿足本天閑


　　在伯用沅陵韻見貽次韻

　　一代數人君有傳九原可作我無縁頗思燈火親餘暇
郤恨江湖枉過年載辱新詩為永好絶知高義有哀憐
官閑借問忙何事日日經營作和篇

　　王亢宗自玉山寄二詩次韻報之

　　孰計還家底許居政猶秋雨墮芙蕖只今敢謂嵗不與
自省從来術故疏芻秣可憐哀病顙江湖寕得欠舂鋤
小舟已向山隂去但遣和詩慵報書


　　一官偶落大江西名姓摧藏肯願知取友但論詩好惡
逢人不説位髙卑殷勤媿子能相覓邂逅起予還有詩
是物解窮無苦嗜恐教盛業枉明時

　　㳺宋衡送示登明録詩卷次韻併呈同賦諸公

　　赤氣排空勢且然簿書何急又堆前忽来疎雨微雲句
置以清氷寒露邊想見坐中皆玉雪更知眼界足風烟
雖然此樂宜輸我公等談經合細旃

　　次韻和仲留别之什


　　政怯離憂致感傷要煩杯酒洗蒼茫湖山已負二樓勝
風雨還并一笑妨邂逅苦為輕此别漂流重見定何方
人歸帝所門非邃江出岷山道苦長

　　昨日過仲威不值作詩来謝因次其韻併呈明
叔

　　故山端可計焉終孰遣求官自取窮詩遇二豪真勝已
鬢驚霜白驗成翁醒狂在昔人增盖間濶於今安取豊
邂逅過君無厭數異時相逺念難同


　　次韻成父

　　山經立壁動危情路入懸崖作峭行雨露正昏當晝黒
瀑泉倒瀉助波驚萬無一理可至㓂十有九家空避兵
媿子逺来端有意更開詩箧對燈檠

　　次韻在伯夏夜獨坐見懐之作

　　暑氣侵人抵病中闕然求舊管城公相逢共説山中月
有贈忽来天末風君向離騷熟蘭芷我於爾雅昧魚蟲
縱令酒盞能頻把孰若詩筒得屢通


　　次韻審知十七夜

　　風月當佳可易捐共須重立虎溪邊天于變化自竒手
人欲追摹真强憐牢落朱絃千載下凄凉青鬢十年前
放歌莫作啇聲發驚起沙頭鷗鷺眠

　　簽判丈讀曽文清公坐聞幽鳥語勝與俗人言
之句感之為長句蕃謹次韻同賦

　　客至真成罷送迎頋于禽鳥未忘情雨邊鳩婦離羣去
烟裏竹鷄相應鳴肯對子規愁百草願令反舌遂無聲

支頥獨爱提壺語似念田間有餉耕

　　簽判丈再枉長句次韻

　　紛紛紅蘂一畨春寂寂清隂幾處新陌上風光属㳺女
林間觴詠聼幽人經旬便作治聾飲渉七還當脩禊辰
無事相過勿相逺具宜從率亦從真

　　次韻歐陽全真送行

　　幾欲歸休反服初契論今昔更憐渠非関造物相料理
自是吾儕計濶疎似我端宜吏刀筆如君乆合召嚴徐

胡然更作丁寧語道所經行覓細書

　　次韻李子永見貽

　　何能辛苦歎人窮况復經行覓句工平日相思在天末
今年逺别遂湘中飢寒似我誰驅迫人物如公孰長雄
蕙帳山人乆寂寞曽何䑓省欠諸公

　　次韻孫温叟問訊之韻

　　拊髀嘗聞問牧頗秪今時勢定如何要知絶惡思除本
莫為輕降信倒戈幕府似公猶不用官曹如我政宜訶

兵傳家法檄愈疾不伹有詩皆可歌

　　在伯用巴字韻垂示次韻以報

　　我詩音節變巫巴君向風流守故家剥啄未嫌驚夣蝶
吟哦惟恐到昬鴉沅湘自昔皆因適蠻左于今况雜華
豈不懷歸歸未遂水痕還落岸頭沙

　　次韻希登送行之什

　　頻年頗覺困邅屯勇意歸尋寂寞濵去日屢移雖怕别
積霖成潦政迷津浮生聚㪚不終免一語丁寕惟爱身

来嵗入関湏早計要期過我待王春

　　楊録事以僕與孫温叟唱酬韻作詩見貽又用
僕與吴夢與詩韻作詩贈夢與兼以見及併次
韻二首

　　丹鳯哀鳴領九雛雀飛飽食下平蕪寒忩擁褐兹晨卧
急鼔穿鞋舊日趋客至渠能勞剥啄賦成我豈寓烏無
説天更擬愚溪去榮辱端知可罷呼

　　了知人事近天機蒼狗斯湏變白衣逋客幾囬驚鶴怨

弋人終日慕鴻飛由来災恠自珠玉不以賤貧安布韋
我鬢已霜君可料况堪七十古来稀

　　次韻子耕去秋臨安歸途見過於玉山智門寺
之作近方録寄也

　　不但乗舟亦跨鞍道長無地問平安相逢只謾分襟速
既别方知聚首難海内㤀形今有幾天隅獨在若為寛
夜過林寺猶前日詩到還成隔嵗㸔

　　過豊城訪甘叔異聞在曲江之磯頭庵放舟過

之棹未及弭迎勞之詩已至次韻上呈

　　竟日江行歴抵尋聳然髙屋在深林夷猶未覺磯頭逺
下上方知磴級深好句已從天上落快談仍慰别来心
經行賸約重来見嶺海他年無鴈音

　　次韻徐丞用韻見示

　　徃将短木&KR0918;青黄負此枯林嵗乆霜窮為多言慕柔舌
病因止酒制剛腸交逰大抵要晚節談笑可湏空累觴
净掃松階决流水效予清坐亦何妨


　　次韻南澗韓先生二首

　　嵗月侵尋兩鬢稀駕言乃復歎多岐陳詩故匪初来識
辱贈何堪謬取知太息先生作今日頓還諸老在當時
倦㳺已恨歸来晚南澗潺湲日日思

　　秋入園林日夜稀慨然那復更臨岐暗中摸索非其物
海内流傳㑹有知豈但文章振吾道更蘄飢溺濟斯時
直聲舊著尚書履召節行聞夜席思

　　次韻李啇叟見示


　　路熟江郊不待尋每来真得慰余心新詩自作彈丸羡
舊帖不教魚蠧侵莫嘆高山與流水難迷美玉及精金
頻年浪作江湖走從此氷溪得並吟

　　簽判丈以新字韻作長句見贈次韻

　　剥啄無嗔叩户頻要聼論古誦詩新百年風雅乆不作
一代典刑今有人敢謂投心似膠漆故知與世若参辰
如公接物何多得豈復畏人嫌我貧

　　次韻伯瑞叔驥常字韻


　　来徃區區莫謾忙轉頭還是俗相妨題詩見子留人意
作客如家自我常休嘆清明仍值雨好於元已趂還鄉
布衾木枕猶堪質要似當年人姓陽

　　逺齋用常字韻見貽次韻

　　閑中未免和詩忙忙裏偷閑莫自妨一夢江山驚草草
半春風雨自常常桃花落去空流水燕子歸来非故鄉世
事多端付醇酎我知公不愧平陽

　　次韻逺齋夜飲舒嘯之作併呈坐間諸公


　　偶上坡亭底用扶登臨於此記公初不勝酒敵先齊敗
粗有詩資皆楚餘出處絶知難逆計從逰常恐易成踈
嘯揮邊騎數君事我自欲安陶令廬

　　次韻王進之雨中見懐并示詩卷

　　落落窮居無與徒幾思短李及辛迂别時尚欲題書寄
近處何湏折簡呼筆下烟雲寕取異胷中丘&KR0676;本来殊
年侵病劇渾㤀却今日因君整舊模

　　次韻伯瑞見示并懐叔驥和叔


　　世情易作風沙㪚我軰端知雪柏堅不以翺翔鴻鵠與
遂㤀寂寞鷺鷗邊徃来苕霅渾疑夢邂逅瀟湘重足憐
何日笑呼賢伯仲持螯剥芡大人前

　　慈利簿樂思中自沅州考試囬經過見之留以
小酌既以詩来次韻

　　飄然一舸順流東敏㨗如鴻恨不同為我能留半日許
得君何翅一聨中頗思著句記初識已復枉詩醉古風
沅芷澧蘭元属爾既難衮衮乂匆匆


　　次韻魏饒州用蕃唱酬詩卷最後一篇韻見贈
之作

　　世紛徃徃競趋竒半額真同慕廣眉我已自知成忤俗
公今豈亦故違時觧鞍屡辱留連飲出䄂仍蒙惠好詩
異縣絶踈親且故相從且免問為誰

　　次韻李子永

　　詞源誰可障東之今代謫仙仍有詩戲調猶能出平澹
意加毎輙造瓌竒白頭不用論新貴黄卷惟應保素知

我恨從公十年晚公寧於我亦深期

　　次韻蕭之沈弟

　　外家人物盛東南古已云然豈獨今兄弟長懐未多識
江湖廼得話同心豈知行日還先我更枉長吟冩意深
别後相思囬首處山哀浦思有餘音

　　九日次韻斯逺去年是日同成父登半山亭見
懐之什寄斯逺兼示成父

　　去嵗修途度此晨今年抱疾更漳濵官壺可醉難多致

城菊未開空屡廵憶我有詩朝在手思君何處暮傷神
遥知置酒登高者囬首西南只兩人

　　在伯用銅字韻作詩復次韻二首

　　閉門憐我欠新功下筆竒君有古風豈但衆多窮草木
更能𤨏細及魚蟲昔人要作有為者後世多歸亡是公
歎息知堪幾寒暑此身寕異物為銅

　　凍筆題詩我故窮憐君嗜好有同風政如之越資章甫
何異當氷語夏蟲既欲紛紛視兒子可湏衮衮羡諸公

雖然心氣無多廢水旱猶聞咎取銅

　　逺齋和示踈字韻四詩復用韻併呈子肅

　　交舊年来寖作踈兩翁頻肯問林居兒時已誦天台賦
老去思傳祕府書可使鸞凰棲枳棘未應騏驥伏&KR1069;車
時平自是功名晚莫嘆江湖嵗月除

　　杖履過從毎恨踈何當有屋並門居我疑竒字就公問
公賦新詩令我書無事晝棊仍夜酌有時溪檝更山車
從教老色侵䨇鬢憑藉黄精為茀除


　　春風吹雨宻還踈門掩荒山數畆居換米但湏居士屩
入都寕倚子公書安貧自足容髙枕處事時應念覆車
所恨卜隣非二仲枉教三徑草頻除

　　竹經載伐似㣲踈濩落猶能伴我居自分舉家長食粥
從渠厚禄絶無書諸公漫仰蘓門隐吾軰還羞李武車
役役眼前何所直百年終向夢中除

　　上巳

　　朝来一雨快隂晴東郊百鳥間闗鳴受風栁條不自惜

蘸水桃花可憐生不見山隂蘭亭集况乃長安麗人行
東西南北俱為客且送江頭返照明






　　淳熈稿卷十五

