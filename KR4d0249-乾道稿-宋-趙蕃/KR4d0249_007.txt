







　　欽定四庫全書

　　淳熈稿卷五

　　宋　趙蕃　撰

　　七言古詩

　　永豐令括蒼章君尉上蔡謝君以淳熈改元二
月晦日勸農於負郭祖印院事已率蕃為汎舟
之役

　　前村後邨桃李空牡丹酴醿當春風令君無暇問許事

親率僚吏行劭農清晨小隊東郊出宿雨初開泥尚濕
白頭扶杖稚子旁不待符移自相集令君盛服臨致言
國因肆赦新改元雍熈淳化太宗年治道度越唐漢前
爾曹何幸生此世身不知兵無横税去秋小歉未足云
詔書屢下憂勤意吏令奉行敢不躬爾無自惰愆爾功
吾言諄諄爾其聴酒肉更戴君恩豐我時佇立觀盛舉
徑欲傭田買牛具不然枵腹亦以寛年登賤糴夫何慮
少焉有白官盍休攜我山隂上小舟謂我聊此半日留

與民同樂非宴遊

　　四月十二日以夏潦暴甚艤舟辰之鐡槍崖下
偶得浮木於水中宛然如山因其形似名曰卧
嶺立峯喜而賦詩當寄交友之能詩者求著語
焉

　　昔讀梅蘇木山詩未信人間有此竒雖云尤物不必有
時一玩之何病為吾行東南千萬里仙遊不已遂臻此
竒竒恠恠日在眼浩浩湯湯夜盈耳舊評峽江似嚴陵

此行佳處亦可朋又聞八桂好山水亦應與此相雲仍
畫師好手不可遇詩中有畫無其具江神好事不我尤
乞與一山酬願素不知何年遭仆落浪激波衝㡬飄泊
岸高壁立自嶄巖泓淺坳深非斧鑿老夫得之喜莫極
欲加名字相刻畫卧之成嶺立成峯天成故爾非人力
多言譊譊欲何如要覔新詩為冩摹余名敢與昔人並
用寄我友梅蘇徒

　　八月二十四日同審知登塔山用審知前載九

日留題之韻作二首時彦愽歸及常山

　　郊原莽莽吹黄埃餘暑已去若復來昨宵一雨為蘇洗
曉興坐覺飛崔嵬平生詩盟有徐孺筆力可挽狂瀾回
要明兩眼費雙脚作計似我何䟽哉兹遊只欠王子在
見説歸書一紙開追隨正復聴君樂流浪如我空増哀
吾邦此山頗高絶泛菊况堪臨季月要當相與一杯酒
只恐因之又成别

　　出門生憎觸風埃故邀幽人山中來小休危亭帶曲折

未盡高塔當崔嵬目營所到豈有極脚力尚壯不擬回
舊遊乆闊空信耳高處一上何佳哉是山百年定誰主
一丘新壤手所開淵明自祭豈非逹杜牧作誌夫何哀
如君風流固曠絶與我論交忘嵗月異時訪我入此山
扣牛共唱生生别

　　明日同數公復登山忽聞履聲乃審知也擕和
詩三篇來復用韻作一首

　　松間謖謖衝浮埃跫然誰能為余來憑高所厯故已下

得君更覺爭崔嵬兹山不到近十載頻日能來已再回
人生萬事每如此而欲取必真愚哉䄂銜文書辱持似
快讀不待紙尾開金聲詎湏擲地出隱隱自雜山風哀
吾曹用意果癡絶非爾何以娯嵗月明當舉似子王子
不但慰歸仍賦别

　　貴溪隔岸有二巖僕舊遊也聞子暢受秋租於
彼以詩寄之

　　黄巖嶄絶人人居徐巖蟠鬱處士廬扁舟半載泊南岸

折梅看雪頻携壶黄巖夾道松百株風來迎送齊笙竽
壇崩殿古黄冠癯懸巖石刻墨可模徐巖觸目多荒蕪
啼嘯徃徃紛鼪鼯廢基斷砌或有無名字不復知誰渠
聞君奉檄方受租播糠眯目莫與娛作詩為君道何如
尋幽速遣從騎驅賦成孰寄當念吾不用寒温枉素書

　　次韻斯逺同宿嵗寒西軒六韻

　　思君無計憂能舒見君還愧腹每虛知君於此未見止
而我但覺有不如他人招呼厭來集為我淹留成屢屈

豈惟高義篤交情政頼㣲言起衰疾南山三刹此最高
平生㡬許乎逍遥異時我去君獨遨期當寄我山中謡

　　謁孺子祠後由南昌還艤舟之地

　　南昌假傳欲上書孺子乃復辭聘車東都已顛不可救
莽簒未露猶枝梧福為市卒終潜呉穉乃懸榻太守居
吁哉迹異心不殊出處語黙如是夫

　　呈齊之二首

　　舍舟歩到南山寺恍然忽記當年事李侯見我顔色温

席間欵語真有味翰林風月久蕪沒莫歎青衫百僚㡳
君不見少陵一生窮到死亦有詩能驅瘧鬼(南山清隠寺僕兒時
嘗遊焉)

　　夜聞袁宏誦詩聲空山寂寞魚龍驚丈夫有才不貧賤
倦遊何乃困長卿平生讀書得力處公卿褐夫安重輕
鴻鵠一飛定千里俯首莫與燕雀爭

　　主山湖圍二渡

　　主山渡頭成久立長年傲客呼從疾撑舟來前僅如掌

泝波却下㡬百尺湖圍橋壊新有船衆壑犇流㑹一川
嗟我胡為數此險爭似飯餘牛背眠

　　約明叔過買江天閣

　　前年為君記江閣醉裏狂言不知怍豈惟大負退之慙
要似揚雄真悔作君家此閣端何然萬里長江咫尺山
江流湛湛山平逺合付畫手非詩傳畫工縱得空諸境
閣中之人妙難領世人紛紛䕫蚿蛇是公了了形神影

　　白鷺洲詞寄曽裘甫(曽時在鄂)


　　白鷺洲前烟草㣲黄鶴樓外烟雲飛縹縹黄鶴政高舉
漾漾白鷺孤無依鶴舉直上登寥廓鷺立汀洲方俯啄
卒然驚墮野人罝豈不欲飛遭急縛

　　示兒

　　我昔讀書夜逹晨膏燭且盡繼以薪年來漸知得力處
簞瓢陋巷忘其貧爾曹有身須自立幸逃薪水供朝夕
不於文學自勤苦長大始悔終何益

　　十八日記夢


　　㝠㝠落月子規哭幽人夢成續復續茅簷壊砌到何許
酴醿架倒留紫竹紫竹新抽雨又滋淚粉娟娟凝翠玉
夢中自省非宿遊又意簷村舊林谷阿連對牀呼得醒
亦説夢作㸔花行㸔花夢向江南去江石犖确屐有聲
行逢古屋欝崢嶸仙家釋氏俱莫名㸔花非揚亦非洛
但見滿眼灼灼朝霞明夢中又意東莊路普圓寺下芙
蓉樹主人亦道舊相識乃復不逢戸外屦嗟我與君無
自疑夜之所夢晝所為扁舟若具可徑歸知長不必詢

筮龜

　　别韓尚書

　　南山之作險以壯南溪之作閒以放流風莫和况當家
南澗先生堪頡頏吾州自昔寡所傳一自南渡居羣賢
邇來寂寞誰嗣焉先生築屋南山邉先生事業本廊廟
履聲夙已光明到闔廬固非避寒暑大厦萬間均覆幬
我家為庻為清門早因昭徳容攀援自期松栢嵗寒後
不入桃李春風園鄉者屢見不一見何但懐刺亦行卷

胡為於此不繼來衣食遑遑遊苦倦扁舟去矣江復湖
可能不一趍庭隅吹噓上天不敢望贈言於此能無乎

　　送徐季益赴婺州陳尚書之招并屬寄謝郡守
韓侍郎

　　禪月臺邉草樹蒼下臨溪流碧泱泱君卜居之嵗且長
徑路不忍夷其荒我時巾幅上君堂勞君煮茶炷爐香
與談世故如有亡掉頭誦詩聲遶梁别來書劄闕寄將
忽然貽我細作行似言欲從懐玉旁迤邐逺趣金華裝

金華尚書漢豫章招禮孺子固所當出處有道君素詳
此行甚重無或傷况君䄂手久退藏九十半百胡可忘
儻謁地主詢吾鄉為致登臨憶侍郎

　　寄新喻丞章季亨

　　憶昨寄聲因鮑子闕然已復四終星向來相期臺閣者
薄宦乃淹松竹㕔頗願近詩見新述舊好尚意能忘形
臨風三歎不知罷梅花落盡蘭未馨

　　送王亢宗赴劒浦丞


　　青松自是山林物移植堦除傲難屈雜居箠楚塵埃地
譬似高人累簮紱孰能哦詠於其下古今僅有一斯立
昌黎老翁為之記遂使崔名等金石王郎家世本愛竹
舊説不可無一日要將我竹配渠松聊復從容寄卑秩
春風咫尺龍蛇動除地求栽政宜疾為銘耘業定誰歟
是公筆力韓之敵(李袁州嘗為君作耘業齋銘)

　　送程提幹(宏靖)

　　尚書曽剖上饒符我姊亦歸高郵掾與公既親亦有故

此地經行㡬相見十年幕府持旌麾日月計之無乃遅
治世急才寧定制徯公把節慰民思

　　送丁懐忠朝佐赴象州教授二首

　　西山南浦昔相逄桂林象郡今相送長才妙略世所知
諸公貴人胡不用文風廣被固可喜志士逺適豈其理
上書報罷君勿悲廣西政復多事宜

　　我今方從湖外歸君行重向湖外去湖南山水故佳絶
我獨茫茫畏長路君行更過五嶺南象郡我亦聞人談

縱令為郡真爾好願勿久留歸要早

　　留别子肅

　　欲雪不雪雲雨愁將行未行心口謀問胡不去良有由
故人㐲枕關我憂自心初識十年遊不作世人新白頭
抱關非為辭挾搜乃知自欲吾志求適來遂作兼旬留
昔者公侯今日瘳河山空能泣楚囚不如窓几問不休
公如大道鳴驊騮我乃蹇足厯澗溝彌明故足悲侯劉
淙淙詎識東之流懐哉黄堰公先疇章泉吾亦營莵裘

莫言相望風馬牛葦間㑹有延縁舟

　　次韻呈審知

　　誰去徐郎瘦如竹撑腸書若相如粟渠儂高處背時俗
而獨許我遊與辱舊來詩已有老氣邇日更覺加圓熟
我生取友固不苟乃復得君真厭足清朝求士正側席
可使白駒詠空谷期君布衣應徴書未見却從東觀讀
我今作官竟何事亟拜未應徒鼎肉與民憂樂安得同
所念因人終碌碌


　　再次韻呈審知

　　秋風冷然動高竹起並朝簷温體粟忽驚剥啄意誰何
乃是和詩重拜辱再三開闔手不置不惟詩好字亦熟
我雖年事濫催忝於此論功真未足重憐别來不我舍
連日追隨訪林谷和詩未厭數還徃别後要期常誦讀
知音已死或絶絃聞韶解忘三月肉但得我軰識錚錚
徒使世人譏碌碌

　　審知以詩送行借韻留别


　　十年保我章泉竹木枕布衾供易粟家貧縱爾不自給
且不知榮安取辱今年誰令起作官此路向來非所熟
示詩徃徃道離索又説是邦山水足風流文物夙有人
九州共識黄山谷細哦海内流傳句足緩司空城旦讀
少時已無鞍馬志老矣豈堪消髀肉但令詩與故人期
此外聲名甘碌碌

　　季奕枉詩送行借審知韻奉别并呈伯元

　　徃年敵來如破竹九州泛若浮海粟鄭公仗節守馮翊

毅然可殺不可辱飄流南浮適兹里平生行事耳目熟
㡬回下馬過其墳溪水洄洄抱山足季孫甚才耻為吏
哦詩欲效雲臺谷四篇贈我勞我行入手為之三過讀
君家涇縣亦工此知者尚稀凡眼肉㑹㸔入洛似機雲
不應如我但碌碌

　　孝顯追送至沙溪書所見以别

　　白雲英英行空山白鷺矯矯去復還雨聲驟來却小住
樹色全緑或半殷誰家有屋茅三間舂聲未斷横炊烟

刈禾雖阻得治圃造物所惠無一偏我亦願此坐無田
千里頋上西江船經年擾子曽未厭更煩車馬相追牽
客中無酒可醉子聊書所見為别言

　　成父來自玉山審知有送行詩且以見及次韻

　　思君一夕或三起詩卷曷從來眼裏驟疑笑語接秋窻
不悟江山隔吾里近來海内詩好誰賤目可憐空貴耳
謫仙既作東山稱杜陵亦貴衡陽紙吾人得窮固其分
幽谷安能爭市倚何當與子棄兹世卜居在在佳山水

不同淵明田下潠即效龜蒙耕甫里文成不作封禪詞
相我于耜并舉趾

　　次韻徐運使送行

　　歸耕負郭家無牛手持釣竿何適投長年慘慘集百憂
土牛未肯隨獮猴秋風别家月未鈎彈鋏永歎客五侯
呉江楓落曽四愁行行重到江東州誰能著意憐轉流
新詩忽俾吟掉頭念將小駐蹇莫留氷霜豈不思推輈
山川回首空相繆


　　再次韻審知索彦博送行之文

　　江清可釣思持竹地廣可耕思種粟胡為作計久低回
而乃覔官親賤辱南州徐孺晚與遊江東文度昔所熟
堂堂荆州止獲一人半我邦有此二士差亦足五君流
詠轉竹林蘭亭何意慕金谷徐詩到眼以數過王筆入
手曽未讀但能贈我以規不以頌不用崇酒仍載肉嗟
哉他人豈無言交友不高徒碌碌

　　寄劉叔驥兼索逺齋伯端仲文叔魚叔驥和叔

太和送行詩

　　苕溪徃來非不欵何山道塲况非逺如何著脚竟無縁
孤我平生㸔山眼劉郎生長在溪山吸光飲緑嵗月閑
不惟人作晉宋様更覺詩㕘簡逺間向來稍得相酬唱
别後闕然難屢枉况今結束事西浮那可無詩道遐想
逺齊視我猶其子伯仲視我乃其季儻能俱寄絶妙辭
更約髯叅并表弟

　　寄楊溥子


　　昔聞許劭月旦評人生倚以分重輕當時初非狥虚名
徃徃夷考其學行今人誰復持此柄鄉評亦復無公論
故當信目不信耳毁譽不用從人問我行溧陽得楊子
何止國士天下士大科異等非謾狂筆頭真有三萬字
十篇琅琅金玉音一唱三歎感我心子昻感遇不啻過
阮籍詠懐何念深匡章通國稱不孝夫子與遊仍禮貌
雖然前聖亦有云善與不善分惡好

　　文顯和答旦字韻詩冄用前韻寄文顯


　　憶昔追隨昏復旦負郭雖賖足忘倦别之未覺夢魂䟽
但恨有時音信斷世間變化何不有深谷寜須問高岸
我今瘦骨立如山君亦童頭不能亂君不見簞瓢自樂
保清名富貴失時多逺竄千年青史固茫茫精意所關
唯此叚

　　逹觀僧紹本年九十能記東坡建中靖國題詩
之事且云清都道士者坡同遊此寺坡題詩後
道士臨之而滅其迹為賦詩記此


　　老僧長生元祐年龎眉皓首高頰顴紛然送迎過雲烟
解記南歸玉局仙清都道士同蹁躚詩成忽俾如蛻蟬
嗟哉用心故可憐那知海内爭流傳

　　鑑山主以天聖宣賜行道者五百金裝羅漢青
甆香爐為示復用韻

　　高林杲杲日欲出却視諸山雲自入道人導我啟圓龕
五百金仙爭突兀耀州燒甆撲不朽獅子座中蓮葉繞
亂餘得比鎮山靈莫恨當時賜田少世人變滅隨空雲

至人來徃繇念根長眉下生㑹有辰摩挱笑視黙與論

　　寄婺州喻良能叔竒

　　我家入婺四十里有竹叅天山崛起尋常一過故人飯
長是驅車不停軌去年偶為逃暑留禪房小憇清溪頭
君當適閩駐行李遣騎問我安與不我聞君來固驚喜
君亦怪我窮不死殷勤竟辱懐刺先我乃踉蹡成倒屣
相㸔問我今何如為言斑鬢甘泥塗君時新有阿兄戚
語及徃事猶長吁君歸匆匆莫可挽劇談未了風吹斷

贈君不直一錢詩何以報之錦繡叚(蕃以詩送君君以所著二碑見答)
明朝過君君且行我思重别難為情勞君下馬更握手
冄三謂我頻寄聲别來僅可熟羊胛含薫待春蘭已發
擬將採掇慰離居路逺何繇置君側如君人才誰與儔
直諒豈下西京劉校讎祕府自能事何乃傳經瀕海州
吾君急賢每旰食詔書取士到㣲仄君今未免滯周南
諸公貴人曷逃責願君覔句勿自哀清尊無事日日開
未有白地光明錦用作人間負販材


　　到家寄季承二首

　　相逄到别二十日披覧溪山駐行役凄凉浩蕩兩生境
意不求詩詩自得臨分不作珍重語顧欲倡酬詩卷覔
問君得此君何用云比相如家四壁杜陵囊帛解捄寒
陸生越槖千金直人言君侯真太癡君癡不癡君自識
向來已念修途苦還家作况初無愈嬌兒失乳索飯啼
病妻服藥思鹿脯關心藥裹詩自廢無復吟哦繼朝暮
與君定交且十年相從未有如君許信知此藥莫可常

後㑹驚心念風雨報儂安否比何如莫以素書慵不具

　　寄子暢文顯兼問僉判文起居

　　昨憶長歌與君屬嗟爾明月悲黄菊問君得歸今㡬日
我廼還家期未卜人生㑹合不可常何止有類參與啇
月明固可共清影菊開安得同幽香安輿厯想來自越
賀以羊酒生暖熱小人繆忝通家子不獲親陪上壽列
羡君斑衣有餘歡憐我緼袍無乃單何當卒嵗從周子
陋巷簞瓢忘餒寒


　　以歸來後與斯逺倡酬詩卷寄辛卿

　　人家餽嵗何所為紛紛酒肉相携持我曹餽嵗復何有
酬倡之詩十餘首緘封寄藁𤣥英方從人笑癡我自狂
狂餘更欲誰送似咫尺知音稼軒是公乎比復何所作
想亦高吟動清酌賔朋雜遝孰為佳咸推楊范工詞華
我曹所樂雖小技厯古更今不能廢嵗云暮矣勿歎窮
梅花爛漫行春風

　　寄莫萬安


　　天生尤物為民瘵荔枝奔騰自南海後來始説閩部採
亦有風人刺丁蔡嗟哉萬安十室邑橘比江陵梨號蜜
嘗聞舊曰事包苴千數私家公百十莫侯為令知其然
罷獻初從使者先其餘詬病置不問貧友或乞捐餐錢
憶昨追隨秋政熱不但近公如玉雪别來已忽露為霜
當念相如多病渇

　　送周守二首

　　昔我移官皇恐灘緘詩送公因阿連轉頭梅事兩飄忽

我亦解秩當返轅豈期邂逅客歸舍逄公政成朝日邉
可無一語道離闊顧待别後空闌干我聞袁人道路言
徃者頗病吏道煩袁人傒公以為治如赤子待父母安
問公治袁竟何如寛不至弛嚴不殘不惟民絶催科瘢
吏亦不急恵文冠太平官府見今日珥筆舊俗略不存
簿書期㑹足閒暇江山風月忘遊般作堂圃中視所尚
我所尊者房李韓東西日月雙跳丸後人思公靣孱顔
(尊徳堂兩旁名晨光夕照後名愛山)人言循吏治無迹有如春風被田園

試㸔一一發生意從千百數何繇論淳熈聖人歎才難
得人之路無不殫而於守令最注意徃徃六察并郎官
少公邇曰與㡬政仲氏力請得皖灊公雖遲登玉笋班
持節其惠寡與鰥未知除書落何地我家懐玉江東山
勿言形迹暫云逺在處孰非千萬間

　　雨珠雨玉非𥜗粟雨(三雨字皆去聲)雨懸知勝珠玉去年病禱
祇如楚今嵗應祈如撒菽黄雲割盡緑浪揺可實饑腸
慰枵腹㣲官但為斗食謀再拜題詩謝賢牧


　　早過桃川不能謁一菴走筆寄之

　　山蒼蒼水茫茫落月未落歸故鄉扁舟欲繋忽已逺隱
居不見遥相望思君山中煮白石歎我道上炊黄粱開
書視古常太息今人高處亦難及

　　泊舟桃花臺入妙香院

　　擕家本避長城戍孫子相仍住桃塢雖云秦暴賦可逃
後乃開通晉南渡當時未有神仙傳創自淵明詩五言
祇今圖畫遍四海樓臺樹木空蒼然𤣥都亦説桃千樹

夢得飄零因怨句未應只屬羽人家亦有因兹悟初祖
我州那得桃花臺臺下清溪轉石哀仙耶釋耶不可見
每一過之空繫䌫

　　晨起聞杜鵑

　　水聲嘈雜蛙聲小客子披衣坐侵曉平生嗜懶每貪眠
行李催人未渠了不勝倦歎歌方苦更聴林間杜鵑語
杜鵑我豈不知歸淵明政為饑驅去

　　初六日絶湖


　　政爾喧豗浪如屋忽焉熨帖紋如縠大船雙櫓鳴鸛鵝
小艇孤橈亂鳬鶩金沙粲粲列宿明君山宛宛修眉緑
囊無東絹畫無工為冩南征圖十幅

　　南風行十八日早作

　　吾聞黄帝張樂洞庭野始意荘生言故假又聞湘靈鼔
瑟進𤣥螭亦意屈子夸厥辭屬行洞庭四月半南風三
日吹不斷黄昏猶是天陸離午夜忽成雲片叚病夫數
起不知睡數起側聴仍熟視恍疑帝樂尚鏗鍧又謂湘

絃發幽閟乃知二子元非虚吾聞自用耳目拘須臾月
落天向曉依舊南風波浩渺

　　遊山谷寺贈住山欽老欽嗣愚丘詩

　　少小已誦山谷丈老大始遊山谷寺按詩尋境盡可得
落筆不容追一字舊聞是老詩有宗韓門更許愚丘雄
風流前輩曰已逺此道此山俱屬公

　　除夕萬安寄成父并示兒女

　　去年除夕遙憐汝今嵗酒觴期對舉誰知人事若好乖

百里相望竟成阻去年雖深兄弟思兒女抱負有母慈
今年已作生死隔慟哭無地天使之哀哉一官竟何直
南北由人長役役屬兒無恨弟勿嗟來嵗田廬當畢集

　　初六日阻風新淦二首

　　昨日北風猶可行今日北風不可撑雖無人止公無渡
馮河而死聖不與况我生平憂患多平陸徃徃愁風波
近連章貢逺鄱蠡如此千濤萬浪何

　　北風不但江流白天色徃徃吹作隂漫云一水六十里

中有青山千萬尋人言下水必犇駛而獨於此成滯滛
鵁鶄屬玉爾自得短詠長歌吾亦任

　　投宿聖仙寮

　　晚發楓橋期宿聖仙寮大風逆靣至已二鼔
叩門甚久老黄冠方出迎館予於一室有釀
存焉未熟沽舊酒而飲

　　已慚叩户驚莊夢更喜置牀鄰畢甕新醅未熟不可嘗
舊酒雖漓聊入用道人深居怕賓客老子頻年慣行役細

聴木杪風向息起視月沈天正黒

　　宿合龍山逹觀寺用張澂逹明壁間韻

　　遊山到處不擬出㡬向官程問山入旁人笑我㡳悠悠
我亦應縁聊兀兀平生作詩忌大巧到此真成腸胃繞
試將閣筆罷禇生又病嚢中此山少入山已破山中雲
出山定復松崖根合龍端為此得名逹觀妙㫖又莫論

　　博山道中

　　春隂春晴徃復佳園花落去逄山花城中小駐欲十日

坐覺老眼孤芳華中團寺前慣休歇故向博山尋曲折
眼中竒處要使傳倚頼筆端真有舌

　　芙蓉道間二首

　　芙蓉山上芙蓉尖(土人語)向人咫尺分毫纎或如冠劍或
鳥獸令我左右煩窺覘平生退之南山句為渠特騁筆力
嚴那知刻畫果辦此造物至是無留殱

　　芙蓉山下芙蓉渡厯盡崔嵬何物路更觀溪水突人來
令我詩情雜欣懼輿夫重說松原山如此積雨應生湍

從來潢潦無根源水收石露須臾間

　　辰陽待嶽祠之命舟發武陵回寄從遊諸公

　　叔父風流元祐支清貧逺自相國時舊聞河朔人偉竒
元衡筆力猶可窺佳哉伯玉賢塤箎小阮亦與竹林期
兆民雖云非舊知知之正自梅花詩伯壽憔悴儒冠衣
十年不調長苦饑經明行修後所歸非吾光逺其誰推
洪文學問方築基基成可保無傾欹嗟我誤落東南陲
疏者迺親親異宜念我流轉終年疲去章已上歸俟之

或持酒肴或贈辭亦或眷眷江之湄數靣成親還語離
前日之樂今日悲秋風颯颯衣披披山長水逺屬玉飛
高城望斷日已西望不可見令人思

　　明叔有語贈贑丞曽㓜度次韻簡叔明并寄㓜
度為明叔賦買江天詩

　　詩成要落天地間太虚明月相徃還聲名或覺四海隘
身乃憔悴窮閉關詩中妙理超生死何但不以彼易此
我來白下豈徒然簿書鳬鶩非吾事陳君一見投紵衣

刺天翼並青㝠垂楚人不悞玉在璞山川終用騂之犂
曽侯願識今已後因君示我詩到手不惟我軰獨識真
異饌珍羞甘衆口㡬思挿翅飛墮前漫看壁月缺復圓
符移催來定不逺拿音不見聞擔肩世人千金買嬋娟
我視棄去如浮烟萬言杯水世所捐顧欲賴以無窮傳

　　次韻徐季純見貽

　　尺渾孰愈千丈清幽居何以爭城傾翺翔蓬蒿豈不適
乃欲萬里勞蜚鳴文章縱云有定價瓦釡亦或能鑑鍧

知音固當屬善聴我初未鼓一冄行鄭人之璞周死䑕
昧者自謂懐連城我于翰墨雖早嗜四十五十今何情
元無小異君孰取矻矻便欲揚其名得非念我西南征
倦遊久意思傭耕少年不飲老更醒而衆紛紛多絶纓
屬君勿用揚其名臃腫拳曲能全生

　　畢叔文擕坡帖及與季真給事倡酬詩卷見訪
於邢大聲家相與觀之明日次韻淳熈癸邜正
月二十有一日也


　　精金美玉當難朽白衣蒼狗終何有胡為徑欲老東坡
應坐生時宿南斗何時斯文曰冄中共推元祐超羣公
衮衣已易深衣古醴酒寧思客酒濃當年政化方隨日
詔訪賢良設科十玉堂發䇿肆雄深四海旁招無遁逸
緬惟貞觀圖凌烟功臣劎佩空蹌然未如武徳藏書府
至今名字星曰懸君之曽祖我高祖想象聞風謂千古
書藏東里罔或存集喜西臺刋未覩相逄已足慰悲凉
墨妙更許窺家藏趣竒造異兩邢子置酒共親燈燭光


　　次韻斯逺同彦章見過之作

　　昔人結交談耳餘一朝變起肝腦塗吾曹結交自有道
嗜好又况子與余每憶見君吾里初中間去君落江湖
歸來忽忽夏復夏相過凡㡬窮朝晡君家仲容亦吾徒
向來亦恨天一隅我今借屋得近市渠乃屏迹田間廬
吾曹與物自多忤頌詩讀書猶論古君才端可供王羞
而我不足供鼎爼胡為愛我不棄我匪但追隨仍晤語
南山有約不可渝可堪舊雨連今雨


　　次韻徐審知寄贈古句

　　倦遊厯落三載中重來觸事多不同舊交雲散隔山嶽
在者一二莫我從新知喜獲徐孺子年少已有諸老風
譬之寶劒雖尚伏清夜徃徃舒長虹惟君家學故有宗
念我早日嘗登龍周旋何止道疇昔玷缺便擬相彌縫
分擕轉眄且十日夢寐嘗若見徳容要裁短章寄離闊
抒思苦窮無由豐新詩忽來墮我側句法沈稳字亦工
寂寥此道幾欲息𤣥文縱在人非雄吾君嗜好乃如此

誰為冀北真羣空我今百不一稱意顧賴交友忘終窮
兹焉得君益足賀自起酌酒澆塊胷滔滔原從濫觴至
君其勿惮尋尺庸異時相見定刮目敢作呉下舊阿䝉
因君我亦事穮萒瘠鹵要使成千鍾

　　呈審知

　　去年别君重九日君時痁作卧一室許我為我一入山
人事好乖言竟食一官我落江之西每附書來必以詩
宣心冩妙無不盡知君不累寒與饑念君見君何由得

江西水深波浪闊無何奄忽室人䘮繋舟復在南山側
君來見我顔色好不但文章能合道信知木潤山有輝
盎背晬然眸子瞭向來之所未見書向我誦讀如貫珠
有時舉問不知對汗為浹背口輙呿嗟我忝惟十年長
學業無功時既徃羡渠松栢拱把姿絶勝樗櫟高尋文
一官羈我端何為投劾歸來亦未遲豈惟問字當載酒
儻復借書仍一癡

　　呈葉懐寧陳參軍章簿公


　　潜山皖山烟雨昏山城索莫少所親令君邀我入山去
復道山流方四奔側聞剥啄來叩門疑匪索我云見存
已焉一見即傾倒乃與諸劉相弟昆因君又來驚坐陳
吾嘗同寮義世敦不惟邂逅索詩卷更復追隨擕酒尊

　　呈任邕州詔子言

　　清江江上賢大夫我所識者向楊胡盤園近説在城郭
使君政剖邕州符笑談雖阻親顔色新詩徃徃流傳得
豈知舟楫復江湖飄飄又墮清江側向來一識苦無因

兹日何縁得造門要題詩句道所以行色蒼茫難具陳
盤園已成十年隂使君二毛殊未侵平生慷慨功名事
切勿戀此成遐心

　　用前韻呈碩父昆仲

　　嗟我失脚堕棘榛寸歩有若千里行窮山自縳數椽屋
便認懐玉為里門扁舟泛從呉楚轉逺遊欲賦慚無文
他鄉喜見兩表弟把臂勞苦仍如勤夜窻欵坐屢續燈
有酒更倒樽如岑祗今一笑莫輕失轉首便恐成後今

要知後㑹渺何許慷慨忍對臨風襟故家如子未多有
立身行已須自欽不惟門戸在所寄異曰亦足張吾軍

　　曽季明經過相見聞壽岡先生掛冠之報且承
動静因其歸賦古句寄呈用坡谷贈王慶源韻

　　夫子文章何所如高處直命騷為奴世人共誦詞人賦
不道雕蟲羞壯夫兒時聞公薌林社既見則喜已白鬚
公亦與我自言志笑謂此客向來無昨傳得官𨽻王都
且復將試齊相壺岐江嚴湍浪饒舌(頃聞公除車輅院有寄公詩云嘗評

峽江上山水似嚴湍)愛公願公吾道扶今知謝事歸懸車食可無
肉寒須襦再三問公近起居復道今腴非昔癯君今好
去相與娛馬牛寧得加我呼絶代幽居在空谷市門三
五方當壚

　　戲呈喻叔竒丈

　　平生喻工部許我詩盟與邇來每見每怱怱倚賴深春
間歸路問我自行何所去告以吳門當小住問公公有
故人否為我畧營薪水助欣然恵我書一紙為我殷勤

談所以我云素書難送汝併復因之陳骩骳公言於我
則厚矣楓落吳江自為累幸逃烏有一先生猶勝東城
老居士

　　坐間呈曽㓜度兼屬陳明叔

　　三年幾度江天閣我爾相看兩牢落江山好處欲題詩
下筆逡巡媿吾弱詩中最愛曽贛丞恨渠不來俱此登
今最驅車叩吾門寒溫未了先覓君乃知吾人同臭味
識面聞風總相契一杯聊爾勞江山向來鬱鬱今開顔


　　留清江蒙簡兄壽玉徐兄思叔皆以文卷寵敎
愧未有以謝又承壽玉枉示古句仍用鄙韻謹
次韻併呈二兄

　　客亭何以祛暑溽一時頓有此兩玉逃虚不用聽跫然
醫俗寧須更栽竹平生韋布困藍縷敢並竒文森綺縠
愛而㤀醜反譽我恵以大篇仍短幅頗思浹日相就談
應對先生媿空腹奈何别棹復催去一日十日寒且暴
兩君如此尚場屋吞舟詎可尋常瀆悵子薄官亦碌碌

政坐家貧耕不足

　　二日晚得少空偶閱杜集無何墜火焚者數葉
謹成古句致愧惜之意呈明叔仲威

　　去年䑕齧涪翁文今年火攻少陵詩雖云成毁有定數
天意於此可逆知我之所嗜何足計上有先墨顔之姿
况渠詩本貫忠義在處神物宜護持向來一字且莫補
脫此千百何繇追我詩不工空自欺天意豈欲警戒之
不然身當貧到骨俱應蓄此瑰瑋詞又疑風來勸勤讀

邂逅俾之遭禍竒平生學易未有得損益二卦須湛思
詩成書以示我友不惟自訟仍求規

　　莫萬安生日

　　員多闕少銓曹病陛下用人多擇令公今秩滿代未除
召節盍來人側聽我知天意從民欲要煖袴襦飽餐粥
遂令局促滯騰驤百里孰如天下福我官白下未識公
謡俗往往聞其風坐移不作趨走怕政喜官曹退食同
我嘗從容聽公說勞心撫字催科拙昔人如此號循良

歎息今時異途轍雖然自有公論在民之所言上其採
舉觴不但祝長年始立新秋甘雨霈

　　送趙一叔江西漕赴召代成父作二首

　　憶昨公持使節西迎公曽渡石田溪今公復因召節至
送公亦渡石田水公今西來又東去送迎車馬紛無數
我雖憔悴不如人倚賴故情蘄一顧

　　阿兄今得太和官買舟同載初不難公持使節豫章郡
蘄以過公道窘寒公今召節趨日邊我雖失望猶欣然

西江恩波千萬里活此枯魚當易爾
















　　淳熈稿卷五

