







　　欽定四庫全書

　　淳熈稿卷十

　　宋　趙蕃　撰

　　五言律

　　午飯資福寺

　　病骨怯秋凛羸驂疲路長人烟少行店樓閣見僧房憇
息今成暫從游舊不忘却塵㸔姓字淮楚路茫茫(文叔舊寓
此刹僕嘗過之有畏知題名存焉)


　　二月十九日同两都監沅陵令尉餞叙浦簿公
子興福

　　隨處野花發所須村酒沽江平初出岸山好漸成圖從
此經行地能留物色無少陵那老蜀張翰政思吳

　　慨我復成留辭君重作愁春風𣺌歸鴈野水逈浮鷗已
别還来見因行亦當游同僚二三子杯酒互相酬

　　過明叔有詩次韻

　　出門無所詣引興獨兹長萬事一杯酒三春百草芳暇

能過巷隱癡豈累官忙久坐疑成晚樵歸漁返鄉

　　春盡

　　南國春方盡南風吹晝長野香花襲草秀色麥侵桑客
子政懐倦田家任苦忙悵予終愧汝垂老未渠央

　　春盡日

　　山宻風蟠木簷疎雨著牕擁衣憎舊絮酌酒愛新缸放
意初無累冥觀久已降一春今日盡歸夢𣺌三江

　　寄在伯二首


　　積雨早凉天南風下水舡江山渾未識魚稻不論錢在
路幾何日得詩多少篇何當重相見尊酒話蟬聨

　　成我中興年朝家政急賢侍臣更論薦東閣重招延子
去當兹日才惟莫與先習軒經濟學於此定為川

　　寄鄭伯元(時作涇縣丞)

　　文學崔斯立才名鄭廣文傳聞定省暇不廢簿書勤流
落誰如我交親更念君水西佳絶處詩就想超羣

　　寄徐季益四首


　　不見徐夫子於今已二年轉頭疑夙昔屈指悟推遷書
欠洪喬寄詩煩阿買傳相思到極地把誦一悠然

　　君不减徐穉豫章仍主人結交非勢利此客况清真今
日山中友他年席上珍玉堂如伴直怨句不須陳

　　吕氏多人物譬之珠玉淵世官渠有命家學定誰傳籍
甚羣公譽皆云正字賢掖垣君舊識聊與話當年

　　我已非青鬢君今定白鬚田園稍治否寝飯比佳無聞
道為歸計何當出此塗相期一邂逅得以話艱虞


　　寄公擇兼問訊季益二首

　　憶昨分携地隂風送酒杯深嗟九日菊未說一枝梅我
友多貧士夫君况茂才行蔵苟無媿流落未須哀

　　孺子家何在溪邉百尺臺句追唐甫白詞鄙漢鄒枚此
士誠髙遯諸公謾挽推因過問消息幾日送詩来

　　寄審知并屬彦博三首

　　病榻論詩罷僧輿趨駕歸倦書踈竹几多夣遶湖扉赤
葉霜前墜黄花雨後稀直堪凋鬢髮何祗减腰圍


　　地逈林逃斫湖深水易平隣多為圃住門有趂虛行遊
釣昔愛此林廬曾屬情誰歟二畝乞已矣一枝營

　　豫章稠衆木孔翠逐羣飛梁棟期終用文章莫露機枉
為時俗忌空使寸心違語以王郎子因来荅是非

　　寄成父并帖彦博審知

　　貧賤分離苦飄流日月除重沽分歲酒空展寄来書祖
印書齊架章泉竹遶廬生涯故在此調䕶合何如

　　霜落湖邉路林疎溪上居向来行載酒今日問慿書一

飽異初計五言真累渠故人誰我念煩為語王徐

　　寄懐伯瑞

　　四海今詩伯三衢聊署曹望之甘録録桀溺病滔滔有
志躬簔笠寧能類桔橰我交天下士如子未多遭

　　文叔轉送畏知初到長沙寄諸弟及示同志二
詩次韻寄畏知二首

　　山林容我病道路憶君長忽枉瀟湘句中含屈宋香細
叅同晤語深卷勝書行歸棹知非逺胡為苦念鄉(畏知欲隨

橄來挈家故云)

　　聞道湖南幕人無第二流文書有餘暇風月可銷憂夣
逺寧能續詩成謾益愁幽庭歩春草雞撼屋山頭

　　寄明叔且示逸逺

　　别我已似久起予當有詩筠牕坐風雨兒軰樂塤箎歸
日近休日春時盛此時觀山仍快閣太史昔幽期

　　寄李寧卿

　　不寄来南録但傳多景詩長安分袂後湘水寄書時我

欲歸三徑君方聞四馳未知囘首地寧有盍簮期

　　以舊詩寄投謝昌國三首

　　昔在方齋老南遊為我言廬陵得佳士康樂有賢孫許
可渠不易殷勤相與論元賓雖已矣所與見如存

　　我有江西役清江公所鄉放舟頻下上欲見苦参商扁
榜書皆到流傳句必香何當仍大嚼鼎味也先嘗

　　活法公家論東萊盖有承先生真伯仲小子愧雲仍昧
昧䑕為璞紛紛蟲語冰今朝方見佛平日謾依僧


　　寄周文顯二首

　　我敬周夫子安貧得士常𦕈然居陋巷隱若臥襄陽應
對昔為役滯濡今阻方雖慙壽陵歩猶擬舊君傍

　　白雪郢中少青蠅楚國多知音自古爾䜛口奈渠何皎
皎寧遭汙㝠㝠豈畏羅秋風下庭葉乃見貫時柯

　　寄懐徐行仲

　　夣想西禪寺春隂遶夏池投枝語鳥雀叩檻出魚龜用
舍平生學嬉娛即是詩覔公端不晚江漲即東之


　　聞楊謹仲得車輅院又聞其哭妻有寄

　　得酒不孤酌有詩仍寄㸔親舂聞失伴執㦸報除官浩
蕩皆鷗鷺翺翔豈鳯鸞嘗評峽江上山水似嚴湍

　　寄明叔

　　聞道南池上日来幽事多株株揺弱柳柄柄出擎荷長
夏端能好新詩况可歌無庸問凢楚一以付無何

　　寄劉伯山(伯山時在太和)

　　魁梧任嘲劇短少盖風流邂逅為頥解殷勤成刺投遥

知江夏閣不减仲宣樓頗願相從去湖南兵未休

　　寄王彦愽

　　年来困犇走事與素心違歲晏草木肅天髙鴻鴈㣲故
人天外别尺素眼中稀問我還鄉斾春風當與歸

　　因曾相士寄韋南雄

　　窈窕梅花嶺風流燕寝香如聞省條教復道富篇章近
作凢幾首新来無一行因人問無量併遣騐徵黄

　　次韻歐陽伯威因書見寄


　　病過一春事不惟嗟索居酒杯疎到手藥裹每関予曹
務寧知馬悲歌豈為魚故人能枉問安否報何如

　　撫州初程夜寄孫温叟甘叔異

　　水激成悲壯星稀乍有無店荒容託宿酒逺懶能沽冉
冉非今日遑遑媿此途孫甘兩竒逸蕭颯舊憐吾

　　周愚卿同内子遊仰山南嶽後予一日行途中
寄之

　　溟濛初莫辨飄灑忽成妍地豈三千界山迷尺五天畫

圖寧有此言句可無傳却恨與周子行差一日先

　　寄胡逹孝二首

　　中庸有胡公千騎乃安豐氣自論詩合情因叙舊通莫
窺鴻鵠志相望馬牛風邂逅長安使丁寧覔置筒

　　問訊安豐守開藩且半年秋收多少麥春闢幾何田但
使民能足端知化已宣譽毋求赫赫腹肯媿便便

　　用斯逺韻寄趙湖州三首

　　竄迹窮閻底求交四海中為懐黄閣老長詠白蘋風逺

禄寧堪藉吾身未適終何山道埸麓政爾屬君公

　　薄暮雨如馳中宵月半規真成憶𤣥度不是突西施蟬
墜風枝急蛩鳴露草垂不眠還索句自笑欲奚為

　　别去雖天外書行毎便中晝吟宵不斷夜夣曉還空時
用有顯晦交情無逹窮㸔公與徐孺寧復計違從

　　寄趙湖州

　　平生清逺地幾首徃来詩獨負㝷山債長年屬夣思故
人今五馬薄宦乃南夷要寄登臨勝當来墨妙碑


　　寄周畏知

　　書疏雖能數飄零可奈何毎懐談緒逺更益鬢絲多治
行今難及聲名保不磨公寧免騰踏我乃願婆娑

　　寄李處州

　　近别遂累日逄人空附書雖能道所以未辱報何如千
里江山外一春風雨餘夣成同泛宅起欲命籃輿

　　寄喻叔竒

　　雨雪長安日覊栖獨旅時累觴欣㑹面到處益潜悲舊

識文章伯今猶國子師何當一持節来惠楚人為(辰故𨽻楚
公有補外之意)

　　斯逺徐兄擕李文子永去冬江上詩卷来成四
十字寄李

　　建鄴復當塗征行歳又徂青山奠椒桂白鷺泊菰蒲人
物豪三國文章到兩都因君俾傳誦使我不枝梧

　　聞曾幼度近况於陳擇之作二詩覔使寄之

　　自辱緘書報於今歳有秋飄流聞客語消息解人憂薦

牘新頻上詩聲舊得優君歸定蓬閣我去復炎州

　　夜醉江天閣賦詩殊未央自兹悲契闊誰復慰凄凉有
抱何由寫因詩得寄将丁寧贑江水莫憚遡流長

　　成父弟書来報朱先生過玉山留南山一日且
有題名余不及從杖履為恨輒成鄙句寄斯遠
彥章且示成父

　　聞道朱夫子南山盡日留經行還阻見㑹合信難謀湛
軰我無與顔徒君好修題名凢幾字好為刻巖幽


　　寄呂謙益卿三首

　　多謝臨湘尉書来併枉詩夜吟忘夕寐晨誦愈朝飢我
亦窮耽此君仍老嗜兹雖然不相棄竟爾欲奚為

　　一尉荒山裏髙名四海中初非大夫逐定自溧陽窮薦
士猶王政招魂已變風懐今更思古佇立晚江空

　　誨我肱三折思君腸九回盡忠真藥石欲報異瓊瑰交
道孰云䘮古風今未頽狂言喙三尺百罰酒深杯

　　代書寄呂益卿


　　問訊臨湘尉冬来定若何凶年無盜否清俸及時麽再
見不易得惠詩空復哦素書慵冩得此紙字無多

　　示嚴君

　　酒債未忘索詩狂無用嗔年華猶是臘風日已如春我
鬢蕭蕭白庭柯濯濯新晚來暄暖劇還遣振懸鶉

　　臧正卿示舊所唱酬秋字韻詩軸要季承同用
韻贈之

　　平生人物論自謂富陽秋滿世多遺恨相逄足破愁獨

憐金錯罄虚負木𤓰投風節他年事期君折檻游

　　夜坐示進之兼懐文叔

　　貧病人誰數情親肯見存掩窻同此夜撥火共殘温未
暇飯飽喫且從文細論平生松谷老同姓與君敦

　　用韻示成父

　　林動風㣲掃庭空月正方不知晝已短但覺夜初長了
了游乖舊駸駸老至将街頭賣紫角甕裏灑鵝黄

　　示成父


　　雨重冬裘薄泥深古道賖東西但烟嶂髙下絶風花斵
句病肝腎食寒愁齒牙赴期元不後分路各從家

　　同子肅過玉汝飲題玉汝壁二首

　　躑躅来千里﨑嶇為一飢客情方惨惨雪意又垂垂萬
事豈無命百窮寧坐詩前賢有如此而汝欲何為

　　晚日雖云短故情能爾長杯行要陶冩賦就復凄凉此
别㑹不免有懐寧遽忘明當視清鏡應已變蒼蒼

　　雨中簡章令


　　夜雨仍朝雨知時復後時禾囷愆黍稌麥地及耘耔屢
起瞻行斾頻成閲贈詩渠方謹期㑹君自念疲羸

　　晚雨後虹蜺並見

　　薄雷收淡雨雌蜺映雄虹雲擁竒峰出霞飛散綺紅渠
無畫手妙我久作詩工汎汎身隨梗蕭蕭鬢似蓬

　　早醉

　　晨起倦烏巾還傾老瓦盆自知中了了人謂日昏昏迤
邐谿山别披紛鴈鶩喧春風得亡頼幽趣與誰論


　　晚行

　　溪上晚来雨江西東泝舡波停鏡平墜霞散綺相鮮老
火滋煩濁初凉灑靜便題詩差落耳把酒又茫然

　　驟寒二首

　　一晴疑尚暑一雨頓能寒氣候從兹變病軀那得安頻
聞風淅淅不見日團團附火貪新燎添衣怯帯寛

　　日薄林園靜天寒鳥雀㣲無人行古徑有客滯荆扉疾
病淹時久親朋枉問稀漸諳風俗異還覺歳年非


　　黄昏驟寒

　　過午風猶怒及昏寒驟增衣皆祫無絮被只楮非繒所
賦端如此誰令病不勝更憐餘習在挾册自篝燈

　　夜坐觀書作

　　久矣疎黄卷欣然對短檠燈寒度窻影雨驟落簷聲伏
枕身雖憊觀書眼尚明帯經真有道發冢復何情

　　枕上

　　䑕上書檠暗巢驚甕牖明不眠知夜乆欲起怕寒生城

與江山近秋添皷角清經營纔五字展轉欲殘更

　　又

　　風雨雜荒更晨雞不暇鳴客程難去住秋感易凄清強
説騷為僕那知錢是兄長貧自吾事未用悔平生

　　乞曉

　　乞曉占雲物過東還過西已因月仰瓦真騐水平溪齊
楚自得失短長從鶴鷖誰能效巢宂聊得寄詩題(月如仰瓦
不自求下雲過東雨頭空雲過西水平溪皆諺所云)


　　十五夜玩月有懐

　　四海中秋月三衢上水船棲遲猶故我飄泊記今年烏
有空成句無何不具錢還家知不逺飛去苦無縁

　　自吉水乗月放舟至𤣥潭

　　木葉未盡脫水光眞接天蒼然江上石兀爾渡頭船酒
有三杯飽詩無萬斛泉冥冥鴻鵠舉𣺌𣺌鷺鷗眠

　　月夜

　　振厲山風作咆哮澗水喧不堪蛙取閙更奈鴨能言月

色雖云好雲浮竟自繁白頭清不寐止酒罷芳樽

　　餘干月夜

　　風月隨地有溪山天下稀臨流醒客寐靜夜覺漁歸浥
浥露侵鬢飛飛螢㸃衣鷺鷗棲亦穩知我故忘機

　　晨起示聖仙寮主

　　薄酒亦得醉熟眠無所聞林園夜飄雨牕户曉封雲米
藉隣翁易衣㝷宿火薰為官君笑我樂道我輸君

　　和祖上人見貽


　　久客黄金盡思歸白髪添春泥妨驛路細雨泊僧簷驟
喜詩情浹還增酒律嚴雲山㑹終徃瓶錫豈長淹

　　呈慧力然老

　　慧力知名寺混融開士英宗乗真繼祖翰墨亦兼名更
用終何得悠然聽此生懐哉躬井碓永絶世塵攖

　　比因和首座詩有故欲撩公嬾是真之句名其
室曰嬾真知客一牕對青山尤可愛名其軒曰
遥碧屬王君進之書榜為之賦詩二首


　　少日經禪暇猶餘文字嬉老来無復事日用亦奚為衲
被忘宵度團蒲失晝移謂公眞是嬾如我不其癡

　　牕户潔仍間峯巒列以攅舊因行脚見今得坐禪㸔明
晦隂晴變青黄草木觀本来元不動是可學心安

　　漁父

　　自得江湖樂信無朝市求扁舟載妻子没齒是春秋見
客如成愕問魚多掉頭嚴陵疑可亞范蠡豈其流

　　招謝文簽判出郊


　　桃李競芳春晨粧故斬新周遭遍晴野絡繹動遊人閉
户端無事命車當及辰澄流帯修竹足以奉清眞

　　同諸友送潘文叔出郊

　　數月臥城郭兹晨厯郊原林鶯語聲近陂鷺背影翻稻
栽已遍畆桑採無剰園因行一欣爾送友重惘然

　　十六日出迓客

　　逢迎非我事且逐衆人行粗識郊原趣因兹詩句成黄
華菜誰主自喚鳥何名忽憶来時路還思去日程


　　分宜示沈弟

　　水後雖頽圮江邉不寂寥囂聲收市井落景見漁樵喜
我扁舟泊勞君半道要他鄉惟表弟兹語騐今宵

　　次韻師契早過東園

　　舊説東西圃新知上下池山亭猶有記水館獨無碑䟽
鑿由今守登臨要子詩倦游吾老矣况復思多遲

　　湖州親舊

　　去住兩無由終成上客舟香如添酒病雨亦帯離愁兩

岸青青柳空江㸃㸃鷗總堪添鬢白不必問春秋

　　搔首對青波蕭蕭半欲皤不關年運廹政為别離多落
魄空長恨飄零謾短歌殘春與倦客已矣更如何

　　口占示成父

　　雨暴落何方空成掣電光凄凉風陡變黯淡月㣲妨就
取征衣蓋共談三徑荒蟬連幾徹曉有恨故浪浪

　　早行示同舟

　　了了晴山見紛紛宿霧空樵歸婦腰斧漁罷叟收筒但

取登臨適何須吟嘯工平生釣臺路明日與君同

　　早起登覧有懐山居

　　日出早煙消舟行不待招乍明村市塢初露逺山椒勝
處宜規隱浮生只浪飄章泉在何許遶塹碧蕭蕭

　　和折子明丈閑居雜興十首

　　維南有衡嶽一掃衆山空天既柄斯假祭應儀比公穹
林行莫盡傑句古来供歎息緇黄軰昏燈及曉鐘

　　江清山照影山淨水為容縱復俯仍仰難分邊與中雲

興繪後素雨合聽思聰安得漁舟去於斯作釣翁

　　賞識元非易登臨政爾難要須窮應接寧可肆譏彈勝
踐千年近髙風六月寒由来炯水玉固愈耀朱丹

　　水匯終趨海葵傾必向陽欲行疑或使将下盍先翔聽
爾𤣥嘲白從渠本校黄生平志濠濮老去客沅湘

　　詩有江西𣲖首書江夏黄精神如有得形似直堪忘拱
把至合抱江流由濫觴屹然成巨室勇若泛飛艎

　　萬里江山助千年蘓李師紛紛多假力落落要眞知巧

手寧無偽徐行不厭遲文章自公器造物匪人私

　　未話田園薄唯關道路長春風又寒食多病祗殊方緬
想迎門問深思暴槖香無勞謝猿鶴好為約求羊

　　抄冩猶前日吟哦遂隔年眞成墜眢井未易及深泉曷
日仙能至何時彈比圓自非深致力寧識貴吾賢

　　徑草餘幽色盆蘭有静芳取窮應有在雖病亦無傷暫
得閉門坐已勝趨道傍鴻斯逺繒繳木豈願青黄

　　人説居閑久園今數畝開荒榛除舊舍規畫見新材鬰

鬰宜深芘堂堂豈易摧遐思挹湘水髙興擬裴臺

　　呈閭丘四舅二首

　　憶昨都城見於今歳月長中間各憂患重對兩悲凉課
最舅材顯詩窮甥鬢蒼相逄又相别客路况氷霜

　　不識髙安縣飽聞明恕堂毋卑百里小未覺四年長議
論兼秦漢規模類越杭廟堂方急此已試乃為良

　　晚晴

　　溪雨無常度隂晴日幾回山容朝政合水靣晚仍開乍

覺巉巖盡又㸔平逺来髙人欠摩詰空為襪留材

　　詠晴

　　冥冥十日雨不見海棠梨霽色晨初上禽聲樂可知春
衣猶故褐薄飯祗朝虀自信端如此流行任所之

　　敗屋兩三間隨僧且住山詩無一朝廢官有十年閑日
上花明野雞啼門掩關春風從草草老態已斑斑

　　雪晴

　　啓户猶飛雪披衣忽報晴慵為踞爐坐喜作出門行草

凍袍爭色梅殘玉墮英未能憂旱苦聊復快詩情

　　秋聲

　　何處忽秋聲千崖萬壑并不知繇雨故直覺太清生絺
綌且重著褐裘須漸營晚禾資秀實尚有暖而晴

　　次韻簽判丈因旱而作及喜雨二詩

　　稍愆梅熟雨似作旱時風此柄知誰宰皇天不病農桑
麻初告畢倉廪舊猶豐莫起焦熬歎當期滲漉通

　　在家乃慮國此事古人風蚤作欣聞雨歡謡欲助農不

須詢父老㫁可驗㓙豐藥裹從兹屏詩筒要數通

　　雨餘

　　雨餘還返照墻靣亦髙林獨坐殘書卷支頥谷鳥吟百
年今半過三逕豈遐心日莫重蕭瑟悲歌不自任

　　大雨連晝夜不止

　　天漏誰能補河傾勢未平踞床如露處曵履學泥行朽
柱芝菌出斷溝蝌蚪生南公安已慣北客見猶驚

　　連雨


　　夜牕連曉枕城郭與山林旱苦七八月雨欣三日霖殊
勝建武糓更愈櫟陽金斗食端可直胡為久滯滛

　　連雨書事

　　麥熟蠶将老晴須雨不宜頻年荒已甚一飽此為期陛
下故勤理爾民無怨咨磨鎌亦裝簇晴日㑹當披

　　連雨

　　牕外簷絶雨檻前山返雲細聽還摵摵觸眼又紛紛旱
昔晨昏望滛今晝夜聞平生憂國願敢廢野人芹


　　次韻張王臣既晴復雨欲去尚留見示且以識
别二首

　　逾月能連雨今晨少散隂病寛遊子念愁豁老農心始
慮春成旱那知夏苦滛舉頭問白日恇怯一何深

　　我住難期夏君歸豈待秋投章同縞帯共敝愈輕裘浩
浩羣屬玉隂隂黄栗留叙行如有寄何處覔孤舟

　　二月十日雨

　　喜雪仍喜雨相須旬日期天民終自卹歳事可前知起

我泛舟役思渠荷笠詩嗔人問米價王掾果眞癡

　　雨中不出呈斯逺兼示成父四首

　　燠甚宜為雨晴来又復隂霜風吹不變雪霰已相侵寒
且依鑪宻泥防著屐深未能從子去何暇復梅㝷

　　歳事今無幾来歸畧未安若為佳抱發頼有好詩㸔賸
欲江村訪却遭天氣寒雪猶思剡曲雨亦過蘇端

　　湖外頻年客江東邇日歸欲知年事廹㸔取鬢毛非寄
意雖梅栁關心在蕨薇令余倒芒屨須子叩柴扉


　　兄髪久已白弟顔那得紅從今喜朝夕不復恨西東耕
稼眞吾事詩書是祖風扶犂有餘暇把卷不妨同

　　雨後偶題

　　漠漠青山雨霏霏白鷺煙詩材来逺近畫本極中邊流
落雖天外登臨頼目前浮生纔幾日此地欲三年

　　雨中四首

　　積此簷間雨驟兹山下谿眞成亂昏晝何止礙輪蹄雲
變㸔蒼狗泥深聽竹雞不能同憒憒政爾合栖栖


　　古屋先知雨空林易得風階除滋緑草門巷擁丹楓衣
褐從兹廹稻粱安得豐病来方止酒愁絶若為攻

　　瀏瀏簷雨暮蕭蕭牕竹秋蚊雷宵罷響螢火暗停流政
爾具絺綌又當營褐裘桑麻豈無地卒歳負悠悠

　　稍稍風頭變侵侵雨脚来峯巒忽成暗雲霧亦旋開謾
易炎凉候無矜狡獪才天髙獨鳥度林合亂蟬哀

　　八日雨是日期成父来已而不至

　　一雨毋嫌驟炎蒸得解圍桃笙踈不御蕉萐頓忘揮月

暗螢偷照風清蟲趣機所思期不至還是掩荆扉

　　雨後

　　前朝呼蜥蜴今雨跳蝦蟇聽罷僧鐘擊停聞廟皷撾長
飢逭遊子樂歳慰田家未得江東信頻㸔天外鴉

　　昨日過縣齋莫令方以闕雨為言薄晚雨作山
行書呈

　　草樹髙低濕陂塘曲折通鳩鳴朝未已雨氣曉猶濛念
發堂皇上雲生山谷中滯留公勿厭更享一年豐


　　明日雨不止風加甚

　　大雨曉未止疾風朝更顚茅飛踈我屋禾偃病民田未
可專時戾多繇得地偏雖然豈無念衣薄尚無綿

　　六月十三日四更登舟縣岸遲明抵薉歩宿雨
猶濕昨夕近郭風而不雨不知此間蓋滂沱也

　　月落艣咿啞曉登江上家衝田多偃稻直岸有頽沙始
悟雨如許更欣晴亦佳林中尚餘滴不管墊烏紗

　　八日夜雨九日不止


　　中夜忽聞雨遲明殊未收都縁數日熱變此一庭秋不
但梅當熟從来夏或裘可憐方止酒何日畔牢愁

　　雨脚

　　雨脚纔能駐風頭倐又髙未成曾㸃服猶衣仲由袍斗
食塵埃媿束書燈火勞丁丁幾樵斧汎汎一漁舠

　　月方上雨忽作

　　作底浮雲合從何細雨零庭中方照影葉上巳傳聼耿
耿深飜鵲飄飄暗墮螢倦身抛曲几髙枕對疎櫺


　　雨作

　　晚泊魚蝦聚蚤行葭葦叢紛紛腥落日裊裊亂長空風
既滯游子雨仍愁社公眞成才欲盡有句不能工

　　寓舍遭雨漏甚

　　無計補天漏寧關以瓦為晝居衣數燎宵臥枕頻移憒
悶長憑酒窮愁更有詩何須僂句問可向穴居知

　　舟中雨作

　　旱而逄小雨月亦當季秋便覺重陽近還成一舸遊關

余荒徑菊媿爾没波鷗詩就雲如卷推篷得縱求

　　連雨有作

　　徃晴憂小旱今雨慰深望細聽林園響如聞粳稻香客
来無褦襶興可傲羲皇恨我痬居體孤渠醉作鄉

　　八月五日雨

　　小雨新凉進遥山翠靄分稻粱先告病粟麥晚收勲助
爾農人喜嗟余課子勤跨驢窮有相琢句老無聞

　　八月十二夜至十六夜皆無月賦詩三首


　　月向中秋俟隂從一夕愆望中孤老眼暗裏聳吟肩燈
婢深留照桃笙冷廢眠思兮在何許有夣隔山川

　　雨後凉雖在秋中月遂孤未妨疎狡兎端恐失遺珠屢
起瞻雲漢還成候挈壺清羸祗益苦庭樹有棲烏

　　已失連宵望猶餘此夕謀疎明時遞見暗淡幸空休無
復丹梯意居然四壁幽有懐千萬種都付一搔頭

　　中秋不見月次韻元衡十四夜江干歩月五言

　　月待今宵滿秋空此夕中與君俱客路而我欠詩工短

髪添新白頽顔失舊紅波長嬉屬玉渚逺愴賔鴻

　　中秋不見月得斯逺所寄詩有懐兼呈逺父成
父

　　中秋不見月空傳江左詩隂晴定俱爾離合政關兹亦
復婆娑否還成賦詠為溪南舊遊地誰與共襟期

　　三夜不見月

　　中秋隔明日月色比常佳晨氣早已肅暮雲深更遮廵
簷徒四立顧影晚興嗟桂旱猶藏蘂橘秋反吐花


　　是夕再題

　　只道隂能蔽那知吹忽開蕭蕭故差勝皎皎適何来起
㸔寧辭倦放吟無自哀雖然不可久白露㸃蒼苔

　　九月晦日雨忽雜霰

　　九月霰維集南方見未曾馬寒添瑟縮我瘦益崚嶒窮
相有如此昔人誰似能樹深鴉屢落灘逺鴈相譍

　　十一月大雷雨

　　疾雷驚萬里凍雨落三更未暇㝷洪範誰能究五行短

檠無熖續髙枕待天明鐘省成深省雞聲匪惡聲

　　十一月十五日風大作偶成四十字

　　江南無此風羸疾詎煩攻異事眞同颶夸辭嬾問雄梅
猶隱荆棘菊已墮蒿蓬坐撥寒灰盡詩成欠得工

　　臘月二十四夜同成父對所傳贛陳丞詩作此
寄陳

　　旁舍箠楚息小齋燈火同猶貪誦詩好未暇問人窮笑
我尉方暇憶渠丞不聾移官故相近得句可郵筒









　　淳熈稿卷十

