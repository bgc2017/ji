







　　欽定四庫全書

　　淳熈稿卷十三

　　宋　趙蕃　撰

　　七言律

　　用老謝文立春韻贈周文顯蕃與文顯以癸已
嵗是日相識始有倡酬故及之

　　時序飛騰不貸人相從還此賦迎春秪言世態有凉燠
須信吾曹無故新長句能同李白好為儒未許賈山醇

兩郎玉立仍難弟誰道先生解乆貧

　　次韻簽判丈立春日長句

　　未説麥黄如病人可堪梅落似殘春休論北客驚相嘆
試問南公見一新謂恐齊民罹癘疫又言漢詔發深淳
從兹度日能無事頻與傳詩慰此貧

　　是日招明叔飲明叔有詩次韻

　　客罷蕭然欲閉闗竹隂梅影兩爛斑溫風不捄詩寒相
老色聊須酒借顔此味何妨君與共流年莫待水西還

破春行樂胡為始快閣之餘有觀山

　　兩日不見在伯風雨中有懐因以簡之

　　卧聞急雨響林柯想見江頭聲更多兩日不來百憂集
一杯猶憶醉時歌已孤柿栗霜天熟其柰衣裘卒歳何
掾奉酸寒古云歎治時還重力田科

　　初二日復雨偶成

　　秋旱連冬勢未平何期小雨趁元正休論忽忽生為樂
且對欣欣木向榮已分終身樂貧賤自無岐路覔功名

獨於詩律存餘習三日不談荆棘生

　　十九日雨中

　　㠶來鳥去蘇州句落木長江老杜詩得意冩圖那辦此
驚人吐句或能之長年役役愁肝腎老態駸駸入鬢髭
寄謝樵夫與漁子可憐日用不能知

　　二月六日雨中簡諸君

　　人言好雨知時節紅白紛紛柰若何田父相呼稲當種
園官語我菜添科日長燕子自無事渚漲桃花思汎波

寄謝同㕘二三老未妨乘間数經過

　　雨隂未解成長句

　　一日舒晴十日隂春來時節更蕭森徐行索句茅簷静
孤坐焚香書屋深少日饑寒真累已莫年勲業已無心
先賢遺傳時披讀頗怪山王在竹林

　　初十日早立寺門作

　　春天隂晴無定姿隂雲未卷晴風吹青山表見花顔色
緑竹増添鷺羽儀郭外不知誰是主眼中今日我題詩

人生何物非郵傳敢謂吾廬不在兹

　　季春十有三日作

　　晨起風寒又覺加不知信復到何花晴多且欲雨知節
雨乆更思晴亦佳寂寂蕙蘭菲賸馥紛紛姚魏掃殘葩
故山政好不歸去筍蕨登盤僧餽茶

　　三月三十日

　　正是春時病不聊未嫌風雨送今朝今年紅蘂明年在
此日繁隂後日凋詩癖不除終作祟鬢霜無種自能饒

平生吟友俱安在寥落天涯不可招

　　暑甚有懷山居

　　風不能清友病人睡常忘起更疲神世間自有寛凉處
胷次休懷偪仄嗔腕倦不勝持羽扇頭童端欲墊綸巾
歸歟舊隠連脩竹幽鳥窺簷席有塵

　　呈歐陽伯威

　　傳得新詩字字驚佛廊驟識病身輕李邕昔已求工部
文舉今宜薦襧衡秪道迷邦尚藍縷試令吐氣即峥嶸

一官不作來南限取友得交齊魯生

　　呈夀岡

　　夏雨凄凄曽過公秪今端復是秋風青青但保庭前竹
渺𣺌不悲江上楓毎憶誦詩頭且白可期頻見頰猶紅
(蕃兒時已誦公詩今且老矣則公後凋之操可想而知)陶家九日明朝事問訊菊
籬開幾叢

　　九日

　　澗落峯寒似往時重陽面目許誰知摇摇楓葉未全赤

草草菊花成後期酒量稍増愁渴肺詩材頓减費衰髭
一年節物財如此太息空形老大悲

　　九日遊馬祖巖

　　環城往往盡高峯更欲登高底可同馬袓自今成故寔
龍山翻覺墮虛空當公迭唱青霄上政我孤吟返照中
要是不孤吹㡌節孰云真隔馬牛風

　　重陽後一日作

　　昨日重陽故作晴今晨隂慘倍愁生慿高已負登臨約

展卷空餘賦詠情籬下菊香殊寂寞瓶中桂影謾凄清
感今懷古無窮意秪取村醪細細傾

　　至日

　　今年至日還為客墮我侵尋老境中照影不堪詩鬢秃
向人無復酒顔紅石田茅屋鄉闗異官栁野梅時序同
試問一㕓何所直苦令飄泊困西東

　　閏十一月十一日病酒不能扶頭忽得成父弟
書繼又得叔異季承和詩偶成長句㑹有便先

寄叔異季承

　　北風將雪晝成隂冷屋閒牎偃卧深百慮欲醒還皎皎
白頭高擁更岑岑詩從嶺外來䨇壁書自江東得萬金
得友似斯真足慰有兄如我竟何任

　　酬在伯再用書事之韻

　　西行險絶類中巴東望悲凉底是家渺渺春風限啼鴂
悠悠落日送歸鴉室盈㓜稚為腰折腹有詩書冝氣華
兩日不親顔色好出門還恐滯泥沙


　　酬湯莘夫用懷孫温叟韻見貽

　　長夜漫漫起飯牛飛鳶跕跕墮炎州是皆有命無悲感
孰若委心安去留駿足豈嫌鑾輅苦散才當逭斧斤搜
吾人故有交期在出處何須終並遊

　　尉曹用贈沅陵韻作詩見示亦用韻奉酬

　　元祐于今幾故家要尋遺事渺難涯虚名可媿鐡爐冐
實羙當知丙穴嘉柱後惠文余故窘伍符尺籍子無嗟
神仙也説多官府何物蜂房亦趁衙(元祐謂君家玉池先生蕃之高袓亦

為元祜館職云)

　　王原慶有詩寄謝丈簽判子暢尉曹且以見及
次韻酬之

　　相望千里舊聞風何意論交邂逅中别去傷心念風雨
詩來滿眼眩青紅通家契好君能記末路飄零我亦同
江左名流數王謝一時況有小安豐

　　昨見子暢尉曹與靈鷲長老年公用蕃船字韻
唱酬佳什用韻呈年老


　　幾思杖䇿禮金仙聞道客來如貫船政恐方成過溪送
不能容此對牀眠愛公詩律真餘習憐我宗門乏厚縁
願以伽佗示深㫖莫將麗藻闘多篇

　　莘夫再用前韻作詩謝余過其居復用韻荅之
時莘夫欲從孫溫叟之館于廬陵城并以為别
兼用韻作一首寄孫

　　漫道平生風馬牛也能厯厯記吾州相從大勝十年讀
肯過輕為一飯留氣合未知投分晚腹虚終苦和詩搜

我方覉旅君當去契濶何時重與遊

　　塩車驥服駕罷牛政使斯人此佐州大䇿本収經濟用
三年何有課程留愛其義重雲天薄憐我詩窮肺腑搜
子見懸知問何似為言歸决夢成遊

　　寄荅曽無已見貽詩卷

　　吾舅風流名海内霜清月淡有梅詩君曽一向蒸湘識
句裏懸應摸索知邂逅已能成屢見殷勤還辱問歸期
談間併為諸兄謝從此論交更不疑


　　沅陵用在伯林字作詩見屬次韻荅之

　　畏寒終日卧&KR2264;隂衰颯政如霜後林勿謂官閒得㕔冷
幾因詩至啓門深酒才飲濕寧崇味琴且無弦豈嗜音
政爾欲閒閒不得和詩頻改又頻吟

　　季奕見蕃與審知唱酬近詩過辱枉贈用韻奉
答

　　故里歸來跡轉浮是身投老計何由山中閲世松筠老
江上隨波雁鶩流攬鬢不堪供潦倒誦詩猶及問朋遊

西隣徐孺今文伯我爾俱當讓一頭

　　湯莘夫用孫溫叟韻見寄次韻荅之余前寄莘
夫詩元未逹也

　　生氣千年藺與頗生前杯酒事如何誰令誤舍清江釣
政爾甘持絶徼戈有句忽成能見憶感君知我未加訶
晚風苦雜蟬鳴樹不謂林鸎尚有歌

　　再荅曽元之

　　春風吹雨雨還晴晚日才昏昏復明屋角乍聞烏鵲喜

林間又聼勃姑鳴鷄豚已負隣翁社詩酒尚欣吾輩盟
笑我難忘澹生活因君重憶舊風情

　　迂齋往葛水道中蚤起有詩見寄次韻荅之

　　桑柘隂中數畆村病多終日厭昏昏忽傳寄我道間作
徑欲過君竹下門坐㸔諸公上䑓省誰知陶令在田園
文章勲業元難並未易輕為得失論

　　和荅李季蓬因觀鄙語見贈

　　沅有茞兮澧有蘭到今風物尚班班有懷未覺千年逺

無力能追一字還贈我詩何冨風月知君助不待江山
況聞方奏凌雲賦寧復留繻待出闗

　　贈韋徳卿秀才

　　蚌繇珠剖孰為寃鶴豈鳴臯且唳天對策未居金馬上
夜書猶即短檠邊子誠異嗜如昌歜我媿沉痾非藕船
永好固知當有報思眢才索不能篇

　　次韻酬荅陳席慶伯見貽二首

　　詩成毎輒肺肝愁那與人充耳目謀敢謂老懷千里志

故憐飢作四方遊若人尚隠南山霧老我合從春水鷗
舊契百年談未易且言家共古揚州

　　問君有賦敵相如誰為君王誦子虚去嵗别家今未返
有親須養得安居附名願見先友記宣布曽傳太史書
清燕倘思詢舊事莫辭待詔乆公車

　　次韻元衡憶上饒見示七言

　　避兵俱落信州溪為客豈知湖外期逺役不應因米屈
秋風政爾悵鱸時故人已寄招魂作(斯逺近寄數詩)吾子重歌

隠士詩囬首天寒又霜雪可教猿鶴苦凄悲

　　玉汝行頗遽以詩留之

　　雲物荒荒苦未晴客程慘慘易成驚家貧縱乏淹留具
意合能忘賦咏情底用飄然輕此去未妨聊爾聼流行
年來已是乖離數況復相逄俱老生

　　寄太和舊遊

　　李暗桃春未是晚可憐孤負海棠天故應陶冩皆詩内
安得淋漓到酒邊已辦經營求散吏便思瀟灑泛江船

相思異曰題詩句遶屋扶疎陶令篇

　　秉文同成父問屋普圓過予而歸

　　朝響疎疎不晻光暮簷瀏瀏亦無長胡然可救焦枯厄
政爾能成湔袚方堆案文書小盤礴並溪草樹一徜徉
君方問隠我思去異日相望何有鄉

　　過陳莘叔尹因以贈之

　　幾從邢子問先友相與談公口不空治獄盡心無詭論
掛冠猶徤有高風峥嶸正爾尚豪氣矍鑠未應閑是翁

兩月淹留見何晚竹林松徑暫時同

　　晚待明叔不至

　　為霜未就覺風繁撥火成灰思晤言立壁舊諳寧怲怲
孤燈埀上只昏昏䜟言已過一陽復歸去可忘三徑存
趙孟孰云能貴賤萬年端以勢依溫

　　王彦愽徐審知頻來問疾口占示之

　　秋來瘧鬼不銷亡令我兼旬病在牀治藥頻成問良苦
易衣終日屢炎凉但添物色増悲壯那有功名憶慨慷

多謝故人來問疾幾囬宵度石為梁

　　邂逅徐應卿於都下要之同歸不可索詩因作

　　鉛山假尉懐初識祖印依僧憶屢過㸔鏡余今歎斑白
束書君亦尚犇波肯因艇子俱歸否捫此空囊奈若何
好並千巖學詩去侯門彈鋏為悲歌(千巖蕭徳藻敦夫參議湖州所居蕭與應
卿尊公右元官教為武岡軍判官交代)

　　偶書

　　隂雲不肯放朝陽霧雨真成作早霜窻静網絲縈棐几

壁疎蟲語撼藜牀故人秦越自肥瘠世事鶴鳬隨短長
病不銜觴惟覔句不須吟詠轉凄凉

　　贈徐處士

　　南朝文士數徐陵騎省流風篆法存翰墨了知無異道
丹青今復見諸孫規模要自胸中具䋲尺嫌於筆下論
太息藝成頭已白誰能持使獻金門

　　蕃有詩謝蕭伯和見訪伯和和之莭推文見而
同作謹用韻併呈教授丈宋衡兄和詩之夕莭

推丈置酒招二丈飲予詠歸也

　　忽聞獨奏鳯將雛三歎遺音特未蕪禁裏端冝奉朝事
幕中那得尚平趨臨流置酒高人意叩户求詩俗士無
迨此何妨屢還往可人況不費招呼

　　夜憶欽止斯逺

　　木葉騷然雨到時共眠僧榻各哦詩推移忽已年時事
悵望相㸔天一涯别後屢書渾未報風前小立重相思
人生知復幾寒暑一别長為數載期


　　訪韋丈叔能於嚴州西溪門外

　　春王正月附人書踵報祠官賦遂初到處頻成詢所寓
忽能為説已謀居蘇州舊日詩無敵嚴瀬從來畫不如
東館輕舟雖若駛可辭躡履到階除

　　示詹深父

　　濁涇清渭本源分寂寞安能亂糾紛世黠只知錢使鬼
我癡但識頴呼君乘時大駔千金射望嵗良農赤地耘
冨貴要知定何物五車何必為渠勤


　　經旬不作詩示明叔

　　春風著物已熈熈枯木無心亦自知徑欲殷勤辭故絮
却憐窘束欠新詩老來政怯花經眼遊倦翻成鳥遶枝
同病同憂有如子更堪相對兩霜髭

　　入夜應潭對岸作示成父

　　溪山風月兩相當痼疾真成得袐方往日同舟伹饒信
秪今去路落湖湘貧離親戚古所歎歸去田園老未忘
試遣溪頭問酒價掃沙聊得踞胡牀


　　别約之舅

　　歎息無錢歸買山駕言渺𣺌不知還為家百畆未為㤗
何事一生長苦慳我漫参軍作蠻語公能詩賦動江闗
固窮似舅詩難敵不待牀分上下間

　　送成父弟赴補試兼屬同行親友

　　南省新陞弟子員詔來郡國示詳延百年涵養期為用
一日選掄非所先珍重好營當暑服丁寧休覔候潮船
故知同役皆親友莫忘書來慰目前


　　用送成父弟韻送周明甫赴補

　　詔取咸知有定員朋來争欲副招延揚眉欲競將誰與
見敵能輕孰子先養志郷時惟負米薄遊今日蹔求船
男兒富貴須勤苦笑我區區但眼前

　　送孝顯彦博昆仲赴補仍用前韻

　　清時擇士豈充員大闢賢闗務逺延一日擅塲稱舉子
百年匡國是儒先為言行役加餐飯仍祝濤江穏放船
意愜歸來期不晚秋風觴酒大人前


　　送張剛中赴省

　　王都觀闕兩巍巍逺道觀光亦已稀當念功名方發軔
可辭塵土蹔侵衣春風咫尺君得意晚嵗伶仃我欲歸
儻過南山語吾弟尺書因冷倦重揮

　　又成父弟往餘千謁趙叔遂至池陽廬陵謁二
周先生長句送行

　　歸我山中未一年兩囬題子送行篇況今客路飛紅葉
不比春風啼杜鵑東閣翹材嗟乆闊長沙夜席已喧傳

子行厯䀻應兄問併謝江東有二天

　　過吳江訪尉曹李仲純不值代簡寄之

　　曉尋仙尉向吳江聞道乘舟警吠厖漁具畵圖賖面覿
松陵酬倡阻心降因人尚擬它時寄共㸔無因絶境䨇
二季一翁新作别望君湏遣候舡牎

　　因送王亢宗便寄

　　經年不遇辰州使忽喜黔陽信使通縣尉已聞辭令尹
校官仍説困治中可堪契闊漂流處長憶追隨寂寞同

已是湖南更湖北欲言風物怕愁公

　　贈王進之

　　走遍東南數十州皇皇長媿食為謀閲人政爾亦多矣
有客可能如此不歎我漫知耽句僻如君真復是詩流
相逢頗恨夫何晚華髮蕭蕭今滿頭

　　贈别遊子明時子明已解安仁印綬未離任云

　　頻年此地幾維舟愧費主人雞黍留秪道䨇鳬已朝帝
那知一鶚尚遲秋小能過我談不惡重復别君空作憂

問訊東歸所經厯伹云巖石過丫頭

　　奉贈子冉議郎老兄

　　大阮談詩數起予為言小阮最憐渠客中邂逅能君識
天外飄零孰我如家世要談京洛舊古碑共閲漢唐餘
所期共剪西窻燭郤值移家方借車

　　贈别謝茂直

　　江東何許上饒郡置吏能淹謝法曹與世相逄腰漫折
對山吟詠首頻搔誰憐老去斗升䘵未博平生燈火勞

我自都城與君别一官於此始青袍

　　贈沈沅陵

　　紹聖同年今幾家汎然遊宦偶天涯先因避賊來江左
身欠㸔山到永嘉世䘵相期㑹騰踏束書寧復漫咨嗟
我今山色催歸意君政黄紬穏聴衙

　　贈李子永泳

　　漫刺平生不妄投不知我者謂何求平生願作李君御
問事況聞他秩抽驛舍夜凉陪麈尾野田風晚從遨頭

可嗟鞅掌催成去未盡登臨山水幽

　　贈馬奉先二首值其已病竟不相識

　　使君何苦向冝州應為涪翁句法留銅柱寧興跕鳶嘆
金華要遂牧羊求壯時根本先培固老去波瀾重卷收
我亦學詩窮未逹是中得處可聞否

　　湘山湘水乆經懷近嵗扁舟始一來頗見留傳詩句冩
故勝摸索畫圖開城南雖欝平生志冀北未空千里才
壯節曽聞趣除詔辭官何乃尚徘徊


　　溧陽别成父弟兼寄逺父秉文

　　策蹇同來秋始高肅霜於此背征袍别離摇落誰人句
險阻艱難卒嵗勞好在梅花千雪樹因思我友兩文豪
莫道凶年政艱食徑須一醉辦糜醪

　　溧陽邂逅胡安豐赴官送以二詩

　　清江江上順風船大軸持來得縱觀幾對江山憶談笑
故懐書札欠平安傳聞召節趣歸對不信淮州勞跨鞍
我欲渡江因病返豈期於此刺探漫


　　丈人筆力老波瀾平處猶能敵建安蹔為時清掌邊鑰
却來夜直上金鑾悵儂三徑歸來引飜作五溪行路難
邂逅一欣還别去雪泥連日未全乾

　　鄧師契縣尉以沅陵韻作詩見貽次韻

　　歎息師門乆不傳葦間幾欲聴延縁多君有意工文字
老我空能厯嵗年鵬鷃故知難一辨䕫蚿空復妄相憐
雖然亦可凄凉慰秪恐賡篇别是篇

　　十二月二十六日


　　水有縈紆何自來竹能森爽為誰栽山僧乞飯朝一出
幽子題詩日幾廻放鶴未妨頻有客騎驢正爾獨尋梅
得閒且盡幽居趣顧我初無當世才

　　人日

　　元日雖晴人日隂梅花如積杏花深未憂盈室無儲粟
且恃春風洗破衾莫恠物華常草草定縁老態日駸駸
不須憤泣卞和玉何有矜誇季子金

　　人日懷成父弟


　　人日雨連元日隂杜陵時節已如今苔迷草色閑多思
竹倚梅花瘦不禁徴事還愆退之集題詩漫有蜀州心
溪南有弟遥成隔目㫁蒼然暮色侵

　　同邢希聲遊化成嵒

　　客授袁州且二三勝遊兹日始輿籃僧殘尚保高低寺
跡古猶呼上下嵒不省眼中如昔否可慙筆底欠窮探
平泉草木今金瀬免郡還家未趁參(寺有李衛公嗣金瀬在溧陽懷前守
侍御史李公)


　　寒食前一日伯永相約過陳氏茅軒蕃亦載
酒共往與者常寧尉曹明叔伯和蕃賦詩

　　茅軒臨水自誰開況有荼䕷玉作堆佳節愁孤一百五
可人共約兩三杯輕雷淡雨林間過落日清風座上催
更喜經行逺城市不妨杖屨晚方回

　　袁州北崇勝寺二首

　　病中曽覔扊扅炊别後東西無自知似說諸侯枉行卷
却從羣彦赴明時相如定辱君王問鄭老寧容爾汝期

幾欲寄書愁不逹偶因閒暇一酬詩

　　故人貽我壁間詩何處飄零負此期蹭蹬我今慙薄宦
飛騰君合趂明時雖然不用逄人說老矣何庸覔世知
借問還家底為計兒能樵木婦能炊

　　呈明叔且約詰朝過買江天閣

　　老屋支風政覺疎況堪急雪墮空虚黒甜頗念華胥去
白戰仍牽故事餘雀噪還喑家立望䑕窺欲下粟無儲
江天快閣相縈帶曵履明朝不命車


　　三月十七日以檄出行賑貸旬日而復反自州
門至老竹自老竹至鵞口復囬老竹由乾溪上
入浦口汎舟以歸得詩十首銅馬丁女諸峯皆
舟行所厯云

　　參軍出郭匪幽尋使者移文播徳音石蒜榆皮那得飽
刀耕火種豈能任義倉政爾因饑發賑厯兹焉遣吏臨
比屋故知難戸曉分行聊得盡吾心

　　聞道高原尚苦乾未妨平陸欲生湍眼中乍見扶藜出

耳畔未嗟啼鳥讙漢詔當知本寛大豳詩政復著艱難
爾能粗得飢膓實我亦安辭脚力酸

　　馬騣嶺下源初發鵞口山前漸可舟一百八盤誰謂險
二十四溪何自遊深厲淺掲故數數車煩馬殆真悠悠
惜哉當此方倥偬不然亦足供夷猶

　　大麥初齊積漸黄青青小麥更連岡去冬屢雪有如此
今嵗一豐端可望負籠不須嗟甚苦腰鎌行且㸔争忙
大倉紅腐憎泥土亦復遥思餅餌香


　　既雨得晴晴亦佳筍輿終日度咿啞蒙籠篁竹四三里
髣髴茅茨三五家鄰舍相聞亦雞犬田疇隨事有桑麻
居夷何陋慚君子不爾辭官學種畬

　　乾溪溪側彈子洞薄暮過之聊且休志欲山林成獨往
媿無名姓繼三遊竒竒恠恠乏畫手鑿鑿磷磷冝枕流
巖岫水泉真兩得未容石井獨吾州

　　春今囬首便天涯留得芳英在物華野色似雲閒放犢
樹隂如幄暗巢鴉金錢滿地空心草紫綺漫郊苦菜花

試攷方言助多識欲傳名字入詩家

　　浦口江頭艇子呼有懐逸興恐成孤非闗郵傳憎塵土
自愛江山入畫圖峯勢宛如神峻㧞瀑㾗渾似筆濃枯
顧憐文力孱非敵賸欲追摹忽已逋

　　晚日㣲風墜鏡平中流直下縠紋生煙雲㸃綴多新態
鷗鳥逄迎殆宿盟聚落近於邊境接村墟亦有戍樓横
雖然王化初無外接畛農桑畔不争

　　世竒粤水與湘山此地元居楚粤間盡日覓詩終莫就

有時遊目不能還驟來遥㸃雨初過忽爾數峯雲自閒
逺碧近蒼元互映淺青深緑更相闗

　　九日冝春道中

　　勿云秋意漫生悲可欠重陽一首詩瘦馬嘶風紅葉樹
村帘沽酒菊花枝壺觴徴逐紛皆是人物風流眇莫追
獨立斜陽屢搔首未妨烏帢鬢絲埀

　　十二月一日因出小憩快閣而歸

　　昨宵已辨雪中燈今日晴來聊記曽病骨可堪風似刮

衰眸自喜句如氷鴈因就暖長為客魚為逃寒返墮罾
北去南來勿渠嘆身今淹泊嵗還仍

　　賦辰州東園水鄉

　　往日蒼苔滿癈墻袛今新緑漲芳塘不唯新種荷成柄
更復添栽桞作行墨客休題洛神賦主人政念水仙王
倦遊拓落渾無此伹擬攀搴學製裳

　　早到超果寺示成父且約歸日携家來遊

　　霧裏㸔花喜未昬竹園啼鳥愛頻言土膏穉麥如争長

水脉清流却變渾負郭無如此山寺携家更擬泛溪村
卜居苦欲規佳處佳處都歸袛樹園

　　歸途

　　籃輿伊軋又前村何許風來洗睡昏木落盡還山面目
旱深窮見水根源相逄負擔皆征利難覔隠居躬灌園
歸路苦長行易倦㫁鴉殘月記松門

　　桃源道中用邢子中丈舊韻

　　山川曽是避秦餘何得真成畫不如想象曽聞昔所賦

經行為記我今初欲知賦役無逃遁㸔取耕桑映宻疎
雨笠煙簔春正好盍抛手板便從渠

　　昨日絶湖頗危追賦二詩

　　平生謾説江湖樂小遇風濤意不任頗眩雲山相俯仰
却憐水鳥恣浮沉神遊險向寃魂語笑傲强為洛下吟
頼是初謀壯維楫不然何地覔壺金

　　鄱之為險舊知名盗奪漁侵恃以成波静宴安猶几席
風來洶湧甚戈兵欲知舟楫洄㳂趣都在溪山表裏清

明日餘千又維纜誦詩還是憶長城

　　既絶湖得順風頃刻已見弁山二首

　　五日隂霾鬬不開歩行湖觜㸔帆來秪言命有窮年厄
豈料風能今日回自是人心分順逆枉於造物示嫌猜
篷窻縱雨無深掩要見前山翠作堆

　　幾向詩中覔弁峯倦遊何意道兹從欲搜短句五七字
却值浮雲千萬里頗覺嘯歌隨趣得不同應接向人慵
連朝苦厭浮家惡今日翻思此地容


　　二十三日使風

　　江行已屬北風權此去寧憂上水船卧聼招呼帆轉脚
起㸔飛濺水平舷鷗乘逸氣㳂仍泝鴈怯驚吹㫁復連
元妙未窮天籟說雄豪詩讀快哉篇

　　比與成父别謂先行矣及再至溧陽則猶未也
留數日與之同歸用雪中懷家之韻

　　分携决意歸先我邂逅尚留飜挽渠已是常饑思稚子
更逾三月欠家書嵗云莫矣嗟何及歸去來兮計莫如

壯志渡江思擊檝老懷尋壑願巾車

　　過南昌以病不入城縱望偶題

　　滕王閣上退之碑徐孺祠中魯直詩往客欠遊常繫夢
今行縁病復愆期霜彫南浦短長栁雲掩西山濃澹姿
落照有情増我恨晚風無力度㠶遲

　　峽江舟中懐徐審知

　　峽江江上曉乘風人語雞聲宿霧中自入江西此差勝
有如吾子乃無同未憐終嵗數行役可料此生長困窮

獨是嗜詩餘習在聳肩搔髮願求工

　　寄題周氏園亭

　　紅紫矜春一夢空緑隂青子竟匆匆那知黛色二千尺
況說蒼髯十八翁萬卷讀書餘舊習百年種徳待成功
吾家相望牛鳴地來往懸知亦許同

　　蒙齋

　　嶄巖鬱欝勢参天下有幽幽百尺泉淺汲寧容長蛙鮒
旱年端可洗蚳蝝若人懷寳故如此笑彼發蒙真易然

不伹作詩能換骨更知讀易已忘筌

　　題堪隠(在玉山尉廨)

　　考槃何必澗之阿喧寂由來無異科筆下煙雲供㸃綴
胷中邱壑寄婆娑清譚不負玉塵尾白酒未孤金叵羅
試數王春才幾日落梅將盡鳥聞歌

　　蕃歸自浙之十日斯逺赴處州之約入城自此
遂將從處州入關迤邐往謁朱晦菴先生興懷
契闊乃成長句


　　展卷才披别後詩倡余和汝媿猶遲書來喚去有前約
力挽莫留聊後期徴逐里閭平日事飄零山水異時思
從師千里多君志餬口四方憐我饑

　　寄題周霍丘寓齋

　　君住瀟湘作寓齋賦歸仍與是齋偕已知身世非真著
肯向功名怨寡諧雨後更無雲在嶺曉來那有月當階
幾思談妙相從去人事胡為苦好乖

　　同張伯永出郊迓客倦歎之餘因以成詠


　　度日無悰得養痾不知春事已云多桃花灼灼為誰好
楊栁依依如恨何曲折東西山展畫抑揚高下鳥聞歌
是間有句彊能管古淡如君莫我訶

　　周允升見臨已而涉過其書堂二詩贈之

　　漣川川上一書堂岸缺籬崩徑亦荒問訊主人空日日
自憐求友亦皇皇豈期雪後能相過不憚風前徃送將
隴菜半蕪梅摘索未妨小立更尋香

　　問學知君有所從未聞論事劇談鋒滔滔元自濫觴水

凜凜定期寒嵗松不負師承經子厚共於人物惜元龍
漣川川上書堂路寧復斯人舊履蹤(謂南軒先生也)

　　訪孫子進子肅於黄堰

　　茅屋啼雞日過中小舟隨問曲能通遥遥黄堰忽重到
落落白頭今一翁别後每懐音問闊見時還許笑言同
倡予和汝平生事惆悵春風又起鴻

　　劉伯山書來云有施主為造一亭劉子澄名曰
竹溪索詩為賦二首


　　竹外青原乆不㸔書來賸喜報平安脩筠流水故亦有
高士韻人良獨難杜老不應棲錦里謫仙終合見金鑾
兹亭便與圖經載何況製名繇孟韓

　　今人那有郗嘉賓為子經營茅棟新可待絃歌資廼具
詎須出郭始離塵舊詩頗願窮岡割後約要容王翰鄰
更喚能詩子歐子不因對月自三人

　　遊石壁寺懐襌月

　　一棹夷猶石壁來寺門雜樹向溪開七言粗可供詩本

十幅誰能致韈材想見高情澹雲水未嗟陳迹掩莓苔
倦遊到處渾如昔欲住還成破雨回

　　登愚卿無盡藏再用韻呈愚卿

　　白雲故遶青原寺青竹深藏白鷺洲物外未能窮往迹
眼中欣復對詩流功名邂逅何嗟晚嵗月侵尋直漫遒
擬盡﨑嶇仍窈窕幾時扶䇿更挐舟


　　淳熈稿卷十三

