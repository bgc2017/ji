







　　欽定四庫全書

　　淳熈稿卷十九

　　宋　趙蕃　撰

　　七言絶句

　　元日寄成父四首

　　舊時元日羡吾廬稱夀獻觴懽有餘今日児曹還效我
凄然事憶十年初

　　家家節物競今朝風俗未分南北遥莫向除薪覔如願

且憑爆竹走山魈

　　冐晨造謁愧悠悠殘客不來門更幽邂逅行人覔花㸔
春風已屬杏梢頭

　　客裏那知嵗月遷梅花報我又今年蘭溪橋下扁舟泊
把筆題詩意惘然

　　二月初八日

　　只道貧無置錐地根株戢戢自何生春風向暖渾冝裌
抛擲殘綿傍砌楹


　　三月一日

　　粤山深厯備辭勞雖有故人誰贈袍歸卧茅齋且休歇
竹風山雨兩蕭騷

　　三月六日

　　桐花最晚開已落春色全歸草滿園破衲欲捐還未可
炎凉翻覆在朝昏

　　自把殘書洗睡昏欲求甚解與誰論乍然好鳥聞深樾
忽爾荒雞聽逺村


　　怪底朝來暖欲昏故應晚雨劇翻盆空齋寂寞催成睡
風為捲書還閉門

　　初九日

　　一片花飛春未知杜陵野客已深悲况堪昨夜狂風雨
吹折東家桃樹枝

　　日日題詩待海棠要從地主借䋲床偶因風雨愆期至
已是飄零學退粧

　　十一日


　　老眼㸔花抵霧中寥寥鼻觀與香通水&KR0726;蜕去梅成實
只有山礬印此風

　　老去讀書非少年故憐觳觫尚加鞭㸔竹偶然閒半日
歸來還愧腹便便

　　獨行

　　獨行曼曼遶江湄正是春風日暮時折得芳馨無所遺
寄懐空誦碧雲詩

　　春風浩浩水横波水逺灘長可柰何送盡碧雲人不見

折蘭采若自行歌

　　登山臨水送將歸攬涕無從日向㣲水逺山高動千里
春風浩浩客吹衣

　　春日雜言十一首

　　蘭也結根幽且深若為容易出山林定知亦以香為累
不爾人於何處尋

　　山寒花事自遲遲歸至况當梅謝時秪有山櫻能照眼
屬遭風雨又離披


　　寒多草亦未抽芽漫説春今一半加試向小園閒㸃檢
忽逢一樹木𤓰花

　　晚欣斜日照茅檐意謂新晴已可占雨脚曉収雲更合
陽烏將出尚窺覘

　　買得荒園近塢居但供樵牧廢犁鋤漫營籬落今將合
猶恨人工乏剰餘

　　舊時曽詠木蘭幽舊藁飄零莫自収老境不妨花固發
人今白盡十分頭


　　落葉踈踈似雨鳴莫疑春晚有秋聲抽條易葉年年事
㸔取一畨新緑成

　　山中寂寞少花枝過盡春風病不知未分春歸便無跡
陶瓶聊復浸酴醿

　　春風吹緑緑成隂新有黄鸝度好音我政卷書成坐睡
恍然疑是拂瑶琴

　　燕子日長冝讀書若為病思每欺余形骸筋力今如此
慚愧丁年不荷鉏


　　𣺌𣺌春山啼杜鵑開花解使碧山然韓詩李賦紛難考
猶喜知名向謫僊(或謂此花即躑躅韓文公李衛公皆嘗及之未知即此物否)

　　晚卧二首

　　軒小才堪置竹床晚來新浴快初凉掃除諸妄歸真想
薝蔔林中聞妙香

　　戯學韓公盆作池雨來亦解起風漪蛙鳴莫作鼓吹想
更問屬官仍屬私

　　夜賦


　　雨挾松聲落枕邉道人巾屨極蕭然忽思舊宿廬山寺
曽聽懸崖瀑布泉

　　晚作

　　古屋黄昏蝙蝠飛爾飛干我竟何為但愁蚊子且生翼
飽爾亦當侵我肌

　　夜作絶句三首

　　秋入吟牕夜氣清舊書雖老眼猶明悠悠行李空長鋏
落落功名負短檠


　　月明入户白於霜林影當簷聳若翔睡味不應如許好
不來吟咏荅寒螿

　　高下鐘聲一聽聞林梢落月亂紛紛忽來眼底詩無數
頗念高人與細分

　　郊居晚行呈章令四首

　　斜陽𣺌𣺌下前陂牛自安眠兒得嬉行過中林却回顧
眼邉依約有新詩

　　早禾打榖歸高廪槀秸堆場尚若雲目見田廬無此比

勸耕知自令君勤

　　人言樂嵗好催科吾令方知自拊摩要識田家略無事
殺雞為黍自相過

　　淵明薪水憂兒子玉川送米煩鄰僧我今窮狀不可道
减憂得米憂年登

　　還家二絶

　　小出端如逺客歸僕迎兒候犬循衣家人不問城中事
但道雨多蔬茹肥


　　竹因易葉聽風吹入屋穿忩縱所之我亦閉齋愆掃溉
渠因投隙遂紛披

　　八月八日發潭州後得絶句四十首

　　湘神知我愛湘中故遣舟遲匪厄窮可笑兒曹不解事
故云常值打頭風(是日逆風舟行寸寸而上)

　　才把離觴已足悲況哦别句慰相思月明未比夜來别
人影已知天外追(是日懐初七日閣下之集寄仲理德夫伯壽季成)

　　平岸朝陽已映光高林宿靄尚深藏客中亟起繇何事

要趂侵晨數刻凉

　　鷗如玉潔鷺霜明閒意相㸔了不驚乃不悟予非慕者
决然飛背晚煙輕

　　罾塘斷港劣容舟鱍鱍盈籃呌不休我亦買之將作腊
要和蔬茹紿飢喉

　　投罾政爾不能逃偶逭還遭别網要此意豈能知數罟
不論他日且今朝(江中横柵二罾舡對之每舉所横輙呼聲讙然)

　　南風縱急但温其小雨雖㣲卻透肌永日蓬䆫難坐卧

祗隨舷側就隂移

　　刻木如瓶粉漬之掛林聊當酒家旗我當物色登臨處
亦復因之為解頥

　　借居雖陋自如常舟小安能具斛湯郤羡沈牛浮鼻去
緑桑隂下趂蒼凉

　　扁舟徃作櫧州過煙霧空濛祗市聲今夕再來還小泊
却逢江月正空明

　　午風吹坼稻花香晨雨翻掀稻葉凉道上塵埃猶淨盡

田間歡樂詎能量

　　一年風月屬中秋今昔相傳無異流定自天公亦興此
故敎雨脚破雲頭(是日雨而夜月皎然)

　　盧溪望望接宣風景富猶能慰客窮已愛熈熈村舍好
更欣漠漠稻田豐

　　晚山能紫復能青逺嶺猶分近已㝠好語忽然生眼底
遽將摹冩已無形

　　曉山能淺復能深淺似朝晴深似隂山色豈知朝暮改

行人自費短長吟

　　山驛雖荒亦可安要眠杉月夜深寒昨宵虚落才聞皷
明夕江臯想枕湍(投宿愛直驛)

　　露冷初疑是曉霜風高已覺愛朝陽莫云節變能如此
直念吾衰不復强

　　城上青山逺近横城邉草樹亦相縈城中臺殿還相倚
畫手其誰為寫成(袁州吉祥寺作凡二首)

　　溪上秋來境倍佳附城猶爾况村賖郤嗟政爾營行棹

不得於兹理釣車

　　仰山林壑舊曽逰擬欲重尋不自由倚頼艤舟相對處
為予排闥向城頭

　　晚日才能度兩灘詰朝應復又成乾從來但說泝流苦
到我順流良亦難

　　仰山山峙季溪流知我東歸俾蹔留盡日如推復如盪
為之成喜不成憂(冝春余舊㳺故别之不無眷眷)

　　兩岸多為激水輪創由人力用如神山田枯旱湖田澇

惟此豐㐫嵗嵗均

　　烟消日出見秋真政恐郤成憔悴人頼是倦逰歸去日
扁舟載著自由身

　　鷺鶿雖說擅風標永日灘頭腹苦枵鳬鶩雜居寧自異
鷄羣鶴處更加驕

　　秀植如雲不可窮長杉鉅竹畧相同嗟余詎可如材者
政似飄飄秋後楓

　　遥㸔巨石屹相衝不道中江有路通幾度跨羸行犖确

又成全室寄蓬籠

　　昌江直下水能平郤愛瀧流激激聲頻嵗水災何自拯
政由䟽鑿欠流行

　　病思昏昏略未醒木犀誰遣浸饒瓶兀然隨我故山夢
竹故青青雨自零

　　三逕雖荒菊尚存重陽想見露花繁那知欲去去不及
病卧他州空斷魂

　　去嵗重陽事已訛今年亦復病蹉跎明年想見山中集

弟妹團欒黃菊歌

　　老去真成病不禁炎蒸三日瘧如侵江山舊識思新面
佳處真成畧枕衾

　　季月將窮更起風秋聲亂雜㯭聲中倦㳺歸去渾忘事
淹速從渠不計窮

　　煮泉樹石悶幽深來景欄干敞眺臨可是溪山須一面
懐人政爾動哀吟

　　暮色蒼然遂不開我舟亦欲傍崖隈不唯帆過誰家宿

水鳥林棲亦並來

　　落日蒼蒼烟樹林渚鷗沙鳥更浮沉過湖未逺猶空濶
不見遥山出寸岑

　　日之夕矣下羊牛想見吾廬樹掩幽兒自閒行牛自去
溪頭熟路不須求

　　大琛酒價舊知名樟樹姑洲得並行晨起亟思謀一醉
逺鐘已作呌巖聲

　　午藹紛紛無柰濃晚來㣲歛見山容鵝湖舊日經行地

清吹思乘十里松

　　終朝未厭哭灘聲歸近何妨細作程送盡鵝湖青一帶
靈山已復逺相迎

　　與成父自信同舟到饒分路而别以詩送之三
首

　　川行歴覽不知勞我有新詩聽汝抄今日語離還索句
况堪風雨滿江郊

　　我自飄零更汝憂賤貧骨肉不相收馬家堤上休停騎

愁有居民說故侯(堤在無為無為先君舊治也)

　　向來三復渭陽詩羡汝此行親見之若問廼兄何樣似
家徒四壁更書癡

　　過湖得便風舟甚駛

　　鳥飛不盡水黏天隱隱青山若箇邊六幅蒲帆去如箭
江神有意特相憐

　　連日得順風

　　上水深虞費挽牽順風似得江神憐雲山好處留不得

縱望令人空惘然

　　風

　　逆風忽作大王雄客岸淹留半日中亭午却囘張席去
向來駭浪亦潛空

　　大風二首

　　杯水得風猶渺然况兹章貢逺連天一窮坐我靡他問
下水寧聞勞挽牽

　　頗愛峽江江上山幾囘陶冶付毫端眼中誰為善圖貌

貌與桐江相並看

　　過生米市艤舟求浴望山巔有屋巋然至石岸
數歩宛轉荒級榜曰釣磯入門古壇對江上則
有獨栢餘屋悉具體問之云施肩吾嘗垂綸於
此柏則唐胡天師所植他無碑記惟華邦直則
留題一詩有石刻因用其韻題釣磯又復用小
閣壁間韻留題胡栢併書柱間浴罷理棹而去
時淳熈戊戌七夕前一日也華詩句云一簇亭

臺瞰碧流坐無塵土染衣裘舟人來往風波裏
指點神仙在上頭閣詩不佳故不録

　　枕水危磯峙不流是誰曽此被羊裘遺蹤幾覔無從問
落日清風過樹頭

　　荒壇有栢翠参天盡道栽從五代前仙事茫茫真是否
試當風月聽跫然

　　過湖偶題書於鄔子之津

　　洞庭厥大九州間此地吞□未覺慳一抺逺青為四望

亦云髣髴似君山

　　溧陽書事

　　風引僊舟去莫同自知名媿郭林宗倦游偶作連朝住
頗覺臨卭費繆恭

　　舟中二首

　　頻嵗﨑嶇道路勞江山妙處屬吾曹欲將一籠盛歸去
安得并州快剪刀

　　嵗月侵人去若犇雪消歸水不留痕詩情本自無多子

深謝江山稍見存

　　湖州舟中

　　平生苕霅又扁舟尚喜深盟不負鷗憶昔詩篇渾漫興
秪今翻覺費冥捜

　　舟中雨

　　秋草猶青可放牛雨林如豁更鳴鳩荒雞𣺌𣺌三家墅
白鳥悠悠數里洲

　　艤舟龍遊龍遊唐盈川楊炯嘗為令


　　縠波亭下一維舟小對秋風梳白頭欲賦新詩欠時體
江河萬古歎風流

　　安仁艤舟作

　　客路不知時節移忽逢桞色已依依無悰却數離家日
臘盡春囬方始歸

　　松原山行七絶

　　雨勢崩騰略未休澗衝溪惡使人愁那知今日松原路
拄杖挑包得自由


　　莫道松原路不通擔肩樵斧徃來同老夫自是山中友
要渉﨑嶇盡日中

　　烏噪猿號古樹叢亂青叅倚更撑空悠然到處皆詩本
湏信山行不負公

　　雨後浮雲更擁山湏㬰已作太空還了然悟得淵明意
投紱歸來徑掩闗

　　電激雷犇是處聞緑週青遶四無分哦詩幾側風前㡌
縱目閒看雨後雲


　　渉水穿雲殊好在自知元是箇中人何時粗畢尚平志
衡嶽匡廬收此身

　　一日周遭度九溪快儂䨇脚净無泥真同落落石為枕
寧媿區區沙築堤

　　與碩父沈弟伯仲晚行河堤碩父欲作小亭于
其上且云西南得山最多即其語作絶句

　　斷水橋横獨木過西南盡處得山多自嗟不及児童樂
横笛騎牛稳下坡


　　舟中晚作二絶

　　天如慳此好江山故遣風㠶送我還日暮白鷗猶未宿
衝烟時復度前灣

　　嚴婺江山天下竒經行凡作幾篇詩何當便畢尚平趣
占斷清波垂釣絲

　　江山道中

　　蕭蕭風雨急還休無數倉官立道周多少詩情渾漫興
煙雲不隔四山秋


　　䑕山

　　䑕山山下䑕山潭名字常因艇子談幾欲賦詩収拾汝
技窮如我莫多貪

　　登岳陽樓

　　太史南遊上㑹稽愛竒端欲助文辭蕭騷白髪離騷國
不到巴陵終欠詩

　　自昔騷人半此州不因放逐即淹留我今毋負仍非客
何事汎然還一遊


　　幾思假日賦登樓風雨連連不肯休待得晴時又成去
再三舉手謝沙鷗

　　晚風何許遞参差南望令人思九疑𣺌𣺌煙波莫能極
誰云一葦可杭之

　　鵝湖道中二首

　　兩道蒼松列翠幢雨來渾似度桐江恨無東絹堪圖此
歸伴蒲團掛北牎

　　人間那有萬株松莫道名山都未逢自拄枯藜行不倦

更聽齋後幾聲鐘

　　鵝湖道中呈斯逺

　　翠阜奔騰似列屯老松錯落更横陳風高日暖鵝湖路
宜此蕭然兩幅巾

　　將至辰州走筆寄在伯教授二首

　　去年十月君行此今嵗兹時我繼君黄花赤葉雖如昨
所恨詩壇欠䇿勲

　　庭前甘菊都開否記得去年同把觴相逢勞苦定愁絶

我哭途窮君悼亡

　　亭午欲過意復淒然偶引杯酒而沅陵丈送詩
適至因走筆成両絶併呈教授兄

　　梅花玉立知何許囬首江東日暮雲白髮蕭蕭不歸去
顧徵蠻語作参軍

　　寒㕔冷日不能暄杯酒時須手自温頼有好詩頻送我
能敎病眼洗眵昏

　　姑蘇道中


　　麥浪摇波桞映津吳鄉春色見今晨欲將何以慰無頼
一酌濁醪如有神

　　早飯龍堂寺(寺之左廡為昨雨所敗)

　　櫸藤束縛竹為輿野飯來尋僧所廬茅屋正逢飛卷破
夜來風雨問何如

　　過旁羅見靈山

　　過得旁羅上下灘望中青出是靈山三年此地四來徃
老矣向渠成厚顔


　　歸近

　　黄溪潭上晚風生吹我孤舟直又横歸近尚餘三十里
不妨待得月同行

　　樓歩

　　人家簇簇曉煙青湖上船歸漁市腥細雨如絲山色暝
一杯濁酒慰飄零

　　上饒道中

　　踏土憂疑似踏舡土塍滑汰勝於舷川行可怖陸行苦

誰遣為之空自憐

　　過雨市二首

　　盧溪溪水接宣風四面青山圖畵中盡日苦吟吟不足
始知才盡景無窮

　　晴裏㸔山故自佳雨邉益覺興無涯我家正在千山底
每一㸔山還自嗟

　　書䨇逕鋪

　　昔者曽㸔此柞花今焉梅謝桞生芽無窮甲子隨車轂

有限光隂属鬢華

　　題仁康鋪

　　四松離立類巖幽遮我聊為半日留更恨月明清夜影
不能於此聽颼颼

　　發石佛

　　石佛如今果有靈盡驅昏翳作空青松原白石今朝過
雲洞月巖明日經

　　舒村


　　有竹如椽故可佳况於竹外隠鷗沙不嫌官道多車馬
此地端冝著釣車

　　發豫章後二首

　　楓林滅沒橘林多酒户漁家奈若何賸欲與渠論乆住
一官老矣尚奔波

　　詩成欲賦江山好政爾多言恐害亷只恨十分朝日美
可能身獨負茅簷

　　登安仁雲錦驛後挹僊亭三首


　　古木隂中屋數椽下臨縈折幾山川晚來快雨仍新浴
端覺飄飄意欲僊

　　未解桃源果有無樹林樓閣世行圖此亭縱說空無物
猶有僊山來坐隅

　　對面雨來山欲移援毫我亦賦新詩扁舟縱是促行去
不廢小亭笻一枝

　　題泰州司理𪠘舍小亭

　　鑿去為亭因得池面池老桞蔽仍虧客來不用勤修供

乞與䋲牀令賦詩

　　寳氣亭三首

　　西下扁舟浩所經蹔梯隄石上津亭偶從長老詢遺迹
説道神遊尚炳靈

　　誰道劒池今已荒有時光恠此何祥平生自省慙多識
曷日乞靈親炷香

　　徐家筆力見南唐今代更推江夏黄屹立二碑端不朽
未輸滕閣擅三王


　　灘頭寺懐莫升之

　　青衫縣尹沈泉乆黄綬尉曹華髪多重到灘頭舊逰寺
一觴獨舉奈愁何

　　鄧林寺用孫温叟韻

　　上天有路不為難丈七坳頭莫據鞍小憇還尋去時寺
戯拈枯筆臂猶酸

　　宿甘陂寺

　　逢人問得甘陂寺窈窕深穿翠剡來細雨斜風勿渠忤

要令瀟洒滿吾懐

　　途中呈明叔

　　相逢何必道寒温所過江山合細論四體不佳談舌强
不妨展卷有詩存

　　自安仁至豫章途中雜興十九首

　　野市穿殘路接溪敗船糜索兩相依居人欲渡頻囬首
客子將行屢攬衣

　　漠漠平蕪逺際天青山若箇暗霾烟行人更説橋新斷

試遣招呼與借船

　　極目荒陂十里餘壊堘依約舊犁鉏問言業薄無牛力
更説州家催積租

　　幾日舟行罷作詩直縁山水賸含輝今朝眼界荒凉甚
却遣毫端為解圍

　　快雨懸知亦快晴解包何惜片時程須㬰雨止晴能好
一道雲山潑眼明

　　小立溪頭喚野航雨餘林木倍森凉少焉歩到臨流寺

鸛鶴飛鳴滿夕陽

　　湖南茶冦甫能平湖北徭人復弄兵政是耕桑好時節
爾曹何苦自捐生(塗中遇湖北告急之使)

　　郡邑貪殘固合誅釁端繇爾復何如官軍可怖無輕敵
直恐㣲軀不足鋤

　　積潦當塗三尺強筍輿那得代浮梁脱靴直厲成孤笑
赤脚踏冰思舊狂

　　草樹䓤蘢山有衣稻秧刺水緑生漪眼中風物方人境

犬吠雞啼間扊扅

　　平生食肉吾無相雨甲烟苖足慰貧幾日山行更無此
况堪拈米惡於塵

　　提封俱是太平人爾軰何縁獨苦辛見説窮南有蠻蜑
直疑於此是比鄰

　　叅天落落復青青風過笙竽得細聽睡思莫將茶料理
只須卧此片時醒

　　虬龍夭矯已分形想象靈根長茯苓安得一椽風雨庇

要思服食制頽齡

　　已是酴醿墮玉塵尚餘芍藥殿殘春山行寂寞那逢此
喜向僧房見斬新

　　曉雨猶偷客枕安重煩啼鳥報艱難整車欲去還休歇
雲合忘蹤山四攅

　　林雨凄凄林鳥啼水田漠漠水禽飛人間何處有此境
只欠冰紈相發揮

　　時雨催農不厭多客行無奈路長何怨咨何與天公事

慷慨聊為勞者歌

　　農事催人未遽央種秧未了挿秧忙田家作苦吾常逸
所愧饑寒趨路旁

　　發大通

　　五更催發船無限及此風收浪不生何事漁舟亦爭進
始知為利緫營營

　　安福道中見牛行隴畆間齕草而不食禾問之
皆云榖成實則牛不復食矣


　　種得離離職爾劬朝塍暮隴只生芻絲毫無補家先實
媿殺紛紛小丈夫

　　囬憇芙蓉寺偶題

　　太華難攀十丈花白蓮零落逺公家此中那得嘉名占
緑水遶除山四遮

　　獨樹

　　獨樹幽花明屋角頓驚門户有光輝向來荒草幾埋徑
今日行人欲叩扉


　　過王宗臣允元園廬三首

　　大梁城裏王居士園有江南數種梅亂後只疑隨刼火
那知移向此間來

　　不但栽梅如昔人詩名籍籍舊傳聞我來豈直為花設
傾倒相期出近文

　　擬欲過君非一日哭妻值我買船東人事好乖有如此
轉頭今忽兩春風

　　歩北園示沈四弟


　　得趣堂前蓬薈深主人何惜費千金我行旬月當重到
要見梅花出樹林

　　亦好園

　　金谷惟堪貯俗塵輞川今復得詩人先生道是貧到骨
猶有山園斗大春

　　歩沈園

　　黄菊花殘白菊花孟冬風日亦云佳晚來忽有尋詩興
送盡投林萬㸃鴉


　　寄向伯休且約他日道為薌林之遊二首

　　東郭竹谿君所廬我家此物也扶疎何時歸去數來往
不似而今空寄書

　　平生薌林五十詠何意扁舟其下過王郎逸興非余有
不問主人防怒訶

　　遊叫巖用范元卿自普康歸日留題韻(元卿詩云溪心
績石圖如磨巖腹精廬冷似氷弭楫來游衝夜雨翛然一叟對孤僧)

　　溪行又作叫巖登凉冷端如快踏氷所過有山成一訪

是知我亦在家僧

　　雨中同曹尉遊王儦巖二首

　　舊說吾邦巖谷多歴觀無愈此嵳峩今朝喚渡仍衝雨
慙愧溪神不我訶

　　驟雨翻空何自來飛流濺沬洗崔嵬要題短句書竒事
付與曹郎八斗才

　　十月十五日

　　栁行摇落參差際鴈字虚無滅没中醉面紅來因卯酒

征衣脆去為霜風

　　題白龍洞

　　流水踈梅我有詩偶來重見雪離披五年不蹋常山路
咫尺寧乖一赴期(丁酉首春過此嘗有句辛丑嵗除前三日再來)

　　題黄溪壁二首

　　新居不見邠山主及到黄溪又不逢錫杖徐飛向何處
檻前山水自為容

　　此邦茶品固多有聞說黄溪獨未嘗何日敲門辱持贈

更湏高誦碧雲章

　　過飲畢叔文家題其壁

　　擬過君家看牡丹數枝纔及海棠㸔百年舊事誰從説
杯酒相逢强自寛

　　過叔異曲江磯叔異已赴官矣題其壁

　　故人去適梅花外客子來哦桂樹秋欲寄一行無鴈過
漫題數字荅蛩幽

　　書靈鷲壁


　　支頥獨立到棲鴉送了虚廊日却斜冷蝶不知時節晚
伶仃猶自抱寒花

　　題新庵壁間

　　道人庭宇知何有幾箇修篁一樹梅説似庵門莫深閉
斷無俗客此間來

　　書乾明庵壁

　　道人持鉢向何村黄葉投風静擁門自買束薪來燒浴
浴終早已四山昏


　　九日題越州光孝觀壁

　　小檻叢花未肯香客中我亦忘重陽要酬風雨滿城句
早合四郊塵政黄

　　題三老堂壁

　　雨過湖邉秋思多悵無輕檝傲漁簔向來夣境今安在
名與青山保不磨

　　題劉叔驥夣㳺赤壁賦後二首

　　三國功名可立談賦成赤壁倍嶄巖想君夣去神㳺處

慷慨風流真可參

　　江湖知友亦云多每歎風流柰若何水落故知當石出
鏡中寧惜鬢將皤

　　偶書道店之壁

　　愁邉得酒寧論味馬上成詩不計篇不是行人那識此
知音應為一悠然

　　題豊陂舖壁

　　樹影當階日正中一蝉何適自吟風病夫畏病怕觸熱

聊此設牀尋睡功

　　生米磯之至德觀余舊逰也嘗有題釣磯胡栢
七言二絶句庚子夏五月八日再來道士復向
余乞賦仙洲平逺濯風湧月四題因各與一首
仙洲則新建簿嚴造道名之

　　此地傳為天寳門政由漁叟話桃源閣中名字誰為立
知是君平幾世孫

　　舊聞但覺生米磯新逰更見黄連石石邉磯上有軒䆫

萬里一時來咫尺

　　徃逰故喜秋無暑今至還欣夏有凉褦襶不能來熱客
泠然聽我夢還鄉

　　團團政爾來天下皎皎何從墮水巾賸欲學為牛渚詠
只愁笑殺綺裘翁

　　題方士繇伯謨五丈所居三首

　　詩名舊仰方豐國句法親傳吕紫㣲聞道有兒能世業
師門更向晦庵歸


　　文定去營衡麓宅仲容自老籍溪傍祗令風月無人主
今代𤣥英更姓方

　　逺庵庵榜晦菴書不獨人髙字亦如隴畆縱令非我有
溪山政自要君居

　　題臨水茅亭

　　竹裏茅檐竹外溪青琅玕映碧玻瓈吟從亭午到薄暮
詩就不知安所題

　　曬簔亭


　　欲買寛閑結釣菴一竿投老寄江南是州亦在經營裏
先手落君無可談

　　冰玉溪山近與隣我舟來徃故成頻眼邉風物渾如舊
只欠行吟采若人(謁介菴)

　　愛竹舊時王子猷造門忘主見風流如君不但無鏁鑰
更向山隂具小舟

　　叚元衡出示與晦翁九日登紫霄峯詩及手帖
幷及賈八十兄詩旣敬讀之得三絶句


　　紫霄峯上登高節想見笑談賔主間我亦於今有遺恨
不隋巾屨上南山(晦翁比自浙東歸過玉山留數日)

　　文章定價如金玉入手可知高與低今代師儒晦菴老
許君先逹並江西(晦翁與元衡帖見示佳句有正使江西諸先逹在不過如此之語)

　　季承新寄嶠南詩君亦南遊弔楚纍氷水玉山元自好
蠻烟蜑雨只生悲

　　月巖

　　論畫以形詩必疵東坡老子笑人癡月巖本是梯空石

底事輕論圓與虧

　　舉頭見日猶為近何况凌虚到月邉更欲裵徊究真妄
無人與我共談𤣥

　　那得空山月半輪天將絶境驗詩人古今來徃知多少
底事流傳略未聞

　　從禮載酒要余及明叔遊合普六首

　　此君住處是長身静遶吟行要日親何事當前遽安障
未能忘俗遂忘真(寺有竹當軒僧築墻以截之)


　　花開無計杜遊人未若栽松逺世塵莫問何年棟梁用
也勝開落搃由春(寺有牡丹為從禮移去今植松云)

　　兒曹謾作㸔花忙我軰看山興更長敗意幸賖鳬鴈集
少湏落日下牛羊

　　塵埃老矣未收身每對山林强自親詩縱滿囊慙李賀
筆雖成冡媿藏真

　　一軒高竹似高人鳥雀馴除不動塵首夏清和故應好
可湏載酒秪尋春


　　宦忙未抵作詩忙九十春光自短長三徑可歸誰是伴
若人風節慕求羊

　　書合龍寺舊題後

　　題詩客子鬢如銀壁上題詩墨尚新犬已乆忘曽宿客
半山風鐸似迎人

　　題中團寺柱

　　向來不識中團寺一自移家得屢過縱使山僧真厭客
淡然相對有維摩


　　妙香院僧堂後路直臨溪石䑓古松蟠其上松
之下有足跡及石宂三十餘淺容杯水問僧云
自昔葛洪鍊丹種桃於此宂乃丹竈其數三十
有二適與龜峯相應亦謂足迹為仙人迹又有
云日光照石壁隠若青紅盖桃影云作兩絶

　　䑓高十丈獨株松下有僊人舊履踪三十二窠丹竈在
亦云數目應龜峯

　　壁間石色隠青紅指似夭夭即此中金石著文猶叵信

况堪傳者自漁翁

　　重過東湖二首

　　憶昨追凉孺子亭再來荷桞競凋零試當止水憑欄㸔
我亦踈髯白數莖

　　敝車羸服豫章城幾向東湖得細行不但屢來人似識
白鷗相慣亦忘驚

　　遊仰山欲游蘭若不果懐混融二首

　　冐雨來㸔大仰山不惟泉石意相闗混融時事誰能説

稍向詩碑見一班

　　欲尋蘭若尉知名獺逕橋頭水亂鳴引領白雲人甚逺
縱遊誰解飲淵明

　　梅林渡懐惠卿

　　近城亦復多漁户作吏聊湏似馬曹更想周家江上屋
竹林梅樹出簷高


　　淳熈稿卷十九

