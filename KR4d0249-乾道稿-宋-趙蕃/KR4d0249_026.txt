







　　欽定四庫全書

　　章泉稿卷四　　　　　　　宋　趙蕃　撰

　　五言絶句

　　賦劉子澄墨莊

　　勤力漢疏傅遺安龎德公公家業異此衰盛國應同

　　揚步

　　竟日人行絶惟聞鳥語多忽逢樵婦斧更聽牧兒歌

　　洞庭秋月


　　平湖萬里寛秋月一天白隠隠岳陽樓有人自横笛

　　平沙落鴈

　　叢叢水邊蘆鴈鴈灘頭泊我不解丹青小詩亦可貌

　　靜春堂

　　游子如蜂蝶紛紛詎識春先生靜中觀物物寓吾仁

　　辨漆

　　面上清如水牽絲作釣鈎撥開鷹糞脚打起有浮漚

　　驗漆


　　好漆清如鏡懸絲似釣鈎撼動虎斑色打著有浮漚

　　愛山堂

　　朝從日掛鉦暮至月吐璧坐得少文圖不資康樂屐

　　江天暮雪

　　超絶柳州句麤踈鄭谷詩扁舟釣臺下曾見雪初時

　　六言絶句

　　送劉公求還廬陵兼屬張元亨五首

　　世有封胡羯末非無觸目琳琅何似君家兄弟睟然面

背難藏

　　中壘西京儒士魏唐變作文章源委祇今安在蕭灘灘
水深長

　　得見雖能數日晤言毎恨匆匆曷日竹齋重過更期汗
簡同功

　　雪後梅増炯炯風前柳政徐徐道上有詩堪寫人回不
用空書

　　張子雖習舊識近來乃讀新篇寄謝青原白鷺何當共

刺江船

　　衡山道中遇雪四首

　　汎汎嚴陵艇子蕭蕭衡嶽籃輿絶歎長年作客重逢此
嵗將除

　　驟落真成㸃綴旋風已復模糊莫擬丹青圖畫且㸔造
物工夫

　　老樹才能半白逺山已沒全青勝踐頗思朋盍獨行定
誰汝令


　　急雪㡬欲塞路奔流更逢絶杭慘慘不堪龜折踆踆況
度羊腸

　　畱衢州王彥博周欽止徐審知

　　漫道詩能陶冶絶知酒可浮沉行值田間積淖住逢溪
上愁陰

　　風前柳欲千尺雨後梅纔一斑邂逅紛紛桃李飄零在
在溪山

　　風日端可舉酒溪山盡堪賦詩有懷爾山中友應念我

天之涯

　　七言絶句

　　謁顏范祠

　　處士當年配水仙范公亦儼客星懸誰知舊日番君國
颯爽英姿蓋九賢

　　義氣常於翰墨㸔凜然今日拜衣冠去年已失臨川郡
及爾能來愧始安

　　為政當知政所先政先孰愈祀先賢可憐顏范祠堂下

草蔓不鋤堦甃穿

　　懷玉山舊逰寄王彥博徐審知

　　南山白塔高何許弄日摩穹相與曾放歌直下清溪去
落日半銜漁木燈

　　何人作亭山半道頗解發舒山掩藏㡬度擕笻挽君去
月高人寂尚繩牀

　　下湖堤上青青柳曽為行人繫馬鞍落魄還成一春事
料應飛絮也漫漫


　　王郎家近石田溪溪上行人古路迷王郎家苦了無事
自溝溪水灌蔬畦

　　己亥十月送成父弟絜兩房幼累歸玉山五首

　　已辦知津送去舟重臨快閣亦悠悠黄知橘柚江行好
此去況經龍霧洲

　　去嵗歸營丘嫂𦵏今年那復以家行挽鬚無用祇嗔喝
念我只兒同短檠

　　造物知君時欲進江山佳處遣頻回霜風日夜摧摇落

面目端須見本來

　　誤身何必歎儒冠粗糲須甘苜蓿盤瓜地可耕歸獨負
未應真坐縛㣲官

　　十月江行多北風打頭不用怨天公清音堂下換船處
想見掛帆灘已空

　　在伯教授為考試之行不知其地漫成五詩送之

　　雨後翛然遂欲秋登臨正爾要詩流君行端復何所往

但道東之一舸逰

　　已孤萬古中秋月為約黄花九日杯但得交情常舊雨
不辭尊酒理新醅

　　君行不到武昌下别駕西京劉更生但想新知作傾倒
莫聞高論吐崢嶸

　　平生未識荆州牧詩卷記評王進之鈴閣縱談詢保社
幸無過語恐遭嗤

　　峽州使君我所親書去猶新報未聞此士如今為第一

見之煩為致慇懃

　　寄韓仲止主簿

　　舊來絶歎茶山竹今日重悲南澗泉儒雅風流真不愧
兩賢真可作三賢

　　海内知名長少公在今誰復可同風可憐籍湜今頭白
空復掛名家集中

　　介室於余亦外家二年朝夕向長沙聞君往會臨川𦵏
我不及前空歎嗟


　　病卧凄然寂寞濱既親且故㡬何人如君父子風流似
寧復可踈當可親

　　有懷成父

　　雪裏同登我有詩可憐同去阻同歸扶踈夏木渾如許
還想吾廬晝掩扉

　　是夕有懷斯逺二首

　　沙如星射水流光憶著南山步石梁秋興日來知㡬首
可無南落雁成行


　　塞郭衣冠匪乏人步能送我獨情真㡬思覔句相料理
風月溪山不易親

　　餘干登眺有懷

　　溪山得意竟㤀歸嵗月飄零兩鬢稀祇有裵回與捜句
老無筆力愧傳衣

　　溪山雖好政須人終日倀倀此水濱試並欄干一回首
祇餘鷗鳥似相親

　　在伯考試未歸有懷


　　木落山空君未歸我行江山㡬依依山空木落有佳處
政爾待君相發揮

　　相逢共問别來詩作計君能似我痴佳月中秋已無及
菊花十月未為遲

　　行路悠悠自有詩君行況乃暮秋時復萌鄙吝疎黄憲
都盡利名親紫芝

　　道傍多薏苡菊花有感

　　菊花粲粲懷元亮薏苡纍纍念伏波莫歎讒人未投畀

祇須濁酒到無何

　　至邑有感二首

　　朱絃昔日被歌聲嵗月頻更感易生唯有錦江橋下水
相逢不改舊時清

　　老稚歡呼南北街爭㸔前日令君來㸔花不比𤣥都觀
盡是當時手自栽

　　登縣樓有感二首

　　一水中分南北市插天蒙末有佳山太平官府元無事

聊放衰翁一日閒

　　見說南樓秋氣多夜涼槐竹影婆娑滿樓風月成辜負
奈此青州從事何

　　送何叔信三首

　　㡬年惆悵荔枝紅婦薦孫擎壽媪翁我亦得歸無此樂
弟兄相對小燈籠

　　情均骨肉謂堯民我軰相仍敢不敦越人可笑盟車笠
四海要知皆弟昆


　　貴溪亦復謂三山去我冰溪一水間舴艋篷籠不難買
有時乗興泊鷗灣

　　送智門祥師便呈斯逺兄

　　寺後溪亭我所開春風應已長莓苔南州高士如臨賦
為把新詩寫寄來

　　送陳慶伯三首

　　衢信相望百里間從來疎濶若為顏與君既親亦有故
他日當期數往還


　　聞道君行欲轉江江行此路不勝長雖然不患無歸遺
收拾江山一錦囊

　　君到江南梅正開折梅稱壽亦佳哉平安儻遇重湖便
併把新詩寫寄來

　　逸再為婺女之行既别出郭矣夜不能寐成六
絶句追送

　　正學堂堂吕紫㣲有孫端的為傳衣祇今一派金華是
戴路年來汝所依


　　體能中格號時文能料科塲可䇿勲此外更資為學在
木須根立乃凌雲

　　兹行為謝時衡嶽併與傳聲吕法曹汝解事賢其自勉
我因求友不妨高

　　去嵗諸公祖敬之我曾同席共委蛇相逢儻復蒙相問
為道東歸鬢益絲

　　我歸猶爾未還家送汝令人重嘆嗟送汝嘆嗟猶自可
最思阿慶語咿啞(慶曽隨其母留外家)


　　嵗事將窮老所悲念將留汝亦奚為新年事業能増進
絶勝哀殘守舊詩

　　重送處州斯逺三首

　　登臨長病獨成吟連壁相依照映深寄謝青山無偃蹇
好聽絶唱亂清音

　　萬木蒼蒼古釣臺白雲樓觀隔溪開賦成赤壁後無對
好與驅從筆下來

　　文字投盟不計官古人能爾在今難使君於此自為德

我軰因留後代㸔

　　送曾耆英持胡端殿書謁張袁州四首

　　是家風節在峨岷仍見諸孫文字貧聞道江南有蜀士
不辭犇走犯蕭晨(曽之祖南夫嘗使蜀)

　　君知龍門不易陟頗欲乞書南郡胡一幅斜行半年得
費君趼足㡬工夫

　　袁州張侯吾所聞政事不减大馮君如云已召符節令
行矣君其無憚勤


　　我聞諸侯一朝享可作寒士終年儲張家衣被及四海
不但一州歌袴襦

　　送劉克昌文顯二首

　　驛使相㸔合寄梅日邊消息㡬時回平生所積故已厚
九萬不須風更培

　　栁暗知津君送我江臨快閣我辭君君行過我南山塔
為道長懷日暮雲

　　從禮折花擕具見過且賦二詩


　　出門政覺病軀難已分春風負牡丹送花載酒能俱至
愧爾交情殊未闌

　　花好千金未當價只宜屏隠繡芙蓉調笑頗似年少日
妄心今已退重重

　　從鄭秀才覓菊二首

　　好事風流有鄭莊買園栽菊待重陽儻能憐我耽佳句
為遣秋根到草堂

　　漫從僧舎移甘菊青蘂重陽摘未堪徑欲過君籬下㸔

二兒端可為輿籃

　　賦道傍菊

　　園亭種菊只須多名實相求半已訛紫蔓弱莖真此物
顧埋林𦵏雜蓬萊

　　世無元亮亦無詩菊亦凄涼孰汝知問我無詩寧愛菊
落英聞道可充饑

　　山行漸欲墮荆榛夾道黄花獨爾新野外籬邊非失所
尚能寒眼動詩人


　　三逕雖荒菊尚存江東書到毎傷神七盤八叠辰州路
賴爾相㸔作故人

　　日和猶有采花蜂日冷凄然難為容不以無人廢芳事
政應蘭薏與同宗

　　黄菊花中黄蝶飛似憐節晚悵餘暉春風桃李明年事
十月清霜何處歸

　　道傍菊有感

　　昔日曾升君子堂祇今蕭艾與俱長可憐冷蝶無時態

盡日伶俜為汝忙

　　道店菊

　　種花本欲娯行客客子逢花特地悲忽忽重陽今半月
依然青蘂網蛛絲

　　招仲威不至反辱惠梨

　　屢廢招呼定可人豈嫌昏暮叩門頻不來醉我傾家釀
反更分渠飣坐珍

　　食枸杞


　　誰道春風未發生杞苗試摘已堪羮莫將口腹為人累
竹瘦殊勝豕腹亨

　　倪秀才惠橄欖二首

　　故憐枉作近南官南果何曾上客盤橄欖忽來蕉作裹
欣然却作近鄉㸔(信州易得此物自到太和未之見也)

　　直道堪嗟故不容更持諫味欲誰從昏昏度日惟貪睡
茗椀聊充午後供

　　以山藥茶送沈宜之兄


　　山藥本為林下享筠籃那得致兵㕑傳擔雲月併持與
長夜讀書應所須

　　以湖州酥秀州木犀面油太和石本觀音像送
莫萬安三首

　　蟻浮猶臘要酥同長恨中州信不通忽得吳中所持寄
急令分减報鄉風

　　天教桂蘂擅秋分只道非秋無復存㡳事蘭開梅落際
忽於膏飾見追魂


　　涪翁昔作白下宰遺墨到今多鴈書盡說補陀存相好
更傳雷火䕶持餘(俗傳此碑常為暴雷擊而不壞)

　　謝彭沅陵送猫

　　怪來米盡鼠㤀遷嚼齧侵尋到簡編珍重今君憐此意
不勞魚聘乞啣蟬

　　送蕨與成父

　　道人惠我南山蕨頗帶齋㕑法醬香聞道城中少蔬供
急令健步走傾筐


　　初寒無衾買紙被以紓急作四絶

　　平生結得楮生緣覓句抄書日費捐只有夜牕宜暫舎
也須包裹伴幽眠

　　瑟縮從渠體尚生不妨欹擁度天明書生活計能消底
太息牛衣王仲卿

　　度夕陰風吹扊扅布衾如鐵念嬌兒夜來例拜奇温賜
但覺安眠曉不知

　　識字誰令勝爛奚自應無褐更無衣宵安亦念明朝計

兒報屋簷生早暉

　　閻伯善以孟東野集見惠二首

　　文字何闗達與窮(孟詩云爾)悵君一尉已龍鍾過君舊邑求
君集行橐蕭然足慰儂

　　㡬度相從酌酒深向來相識未如今臨分念我亦窮者
乞與郊詩俾細吟

　　小釀告熟童子索覆瓶紙坼舊藁與之

　　太𤣥適足覆醬瓿舊藁乃獲塓酒尊從來事有幸不幸

一笑掀髯誰與論

　　讀謝幼槃集

　　茗椀不能驅睡魔漫携詩册向庭柯世人祇愛高官職
孰與公家兄弟過

　　自汲清泉除硯垢樹陰㣲息晚涼初箇中得意誰知我
筆下㤀言我羨渠

　　題船子和尚圖

　　縱有絲綸不暇施痴魚吞月自驚疑旁觀莫作風波想

比著人間未是危

　　自桃川至辰州絶句四十有二

　　甕子灘頭百丈牽此其小小大猶前命輕人鮓曾聞說
楚蜀懸知險並然

　　過了磯頭尚有湋長江萬里此為稀悵予何可數乗此
宜爾山禽頻勸歸

　　上得磯來勢已危忽然纜斷不能支驚心釣渚河邊石
值爾應當應手糜


　　釣石疑為借石低月岩穿石兩空梯逃虚尚說聞人喜
況此依然面目迷

　　草屋竹門江岸旁三三兩兩競携將爾曹應念宦游好
不念西來道阻長

　　夷望山前㡬釣篷不惟能雨又能風吾身故作魏王瓠
愛此沿洄敏似鴻

　　曉雨濛濛山欲空少晴還覺練摇風扁舟十日夫何事
只有㸔山不負公


　　水勢纔收一丈餘曉來雷雨又何如天民天䘏應堪恃
我自多憂雪滿梳

　　山鳥初鳴麂度灘少焉還呌火炎山僕來告我為晴候
穴雨巢風不可刪

　　試手灘頭水亂流鐵鎗崖下晚維舟兩階舞羽方閒暇
何事兹名有佩牛

　　灧澦瞿唐昔未行狼頭鹿角舊聞名辰州甕子灘頭路
夷險不知誰弟兄


　　明月山前明月池兩崖壁立類磨治浯溪未識應相似
好刻中興第二碑

　　巨壁撑空不可干小山亦復四巑岏猶言水後渾無石
不爾應當行路難

　　一篙真可百灘空贑水辰溪大畧同我乃漲餘方逆上
終朝歌笑愧篙工

　　誰道蠻州異故園夏來草木亦蒼然扶疎遶屋平生句
有愧青山啼杜鵑


　　風頭日日望西南雨脚懸知不與參昨夜北風今日冷
又驚數㸃落毿毿

　　患難嗟予已素行今朝灘裏挽仍撑心乎詎敢懷尤怨
命爾何能計死生

　　無䇿資身毎自嗤始謀不善悔何追行乎患難寧今日
何暇更論淹速期

　　飛流濺沫瀑爭礲電擊雷驚江落洪盡日喧喧不能息
誦書妨我課兒童


　　望極千山不見村忽逢三兩僅崖根㡬年生聚才如此
信是荒寒不足論

　　美玉曽聞種得生精金此地亦陶成不知造物須生此
何似嘉禾令土平

　　灘裏驚濤怖殺人潭中淨綠數浮鱗如何咫尺能懸隔
物外區中信莫倫

　　雨墮初㸔珠顆圓風來忽散縠絲牽青山四合江如瀉
憶著桐江江上船


　　脫粟粗供朝暮餐也求魚菜強充盤魚今絶市菜無有
欲問居人啖馬蘭

　　摘得青梅江岸邊兒童競食也堪憐山青指問紅何樣
說是石榴花欲然

　　不但投林雀閙枝沙禽水宿亦爭涯不然故欲相呼喚
恨我形單影自隨

　　一月山行意未厭晚晴仍對雨纎纎回思浪湧濤飜際
寜有於今安且恬


　　新綠深深嫩更黄非花非草定何香故山草木皆余愛
最愛抽梢竹過墻

　　性有耽山且畫㸔陰晴朝暮若能殫天公似病詩才窄
乞與西來眼界寛

　　細雨㝠㝠梅欲黄故憐時節似江鄉有書不讀高成束
蒸敗蠧侵誰與防

　　雨來山色暗成愁雨後波光翠欲浮山色水光元自好
宦情羇思苦悠悠


　　一春多雨夏當慳今嵗還防似去年玉厯檢來知小滿
又愁陰久礙蠶眠

　　山禽嘲哳意都迷滑滑仍愁呌竹雞側帽歴聽如有感
數聲何處囀黄鸝

　　前有天隨後老坡杞糧仍欲壽西河吾今何意更思此
但喜杯羮風味多

　　咫尺青山曉未分旋開還吐尚紛紛烟雲變態有如此
安得斯奇付大文


　　昨日江清可濯纓今朝潢潦忽能盈發洪想有山崩處
一雨安能作許生

　　坐對蒼然暮色侵忽驚螢燭度枝深少年嗜學猶餘志
安得茅檐把卷臨

　　江漲皆云牽路漫又云江漲苦無灘割晴耕雨難均得
造物於兹良亦難

　　安流倐忽起犇湍非雨非風勢使然盡道川流能險惡
不知世有險於川


　　反照入江雷殷然直疑飛雨墮談間不知吹落何方去
突兀猶餘雲湧山

　　大麥雖黄草與長趂春只用野生桑為生可歎㣲如是
應坐人稀地力荒

　　牂牁何處莫窮源萬折千磯劇迅奔寸寸上來良亦苦
不知斷却㡬番魂

　　望金華山絶句四首

　　山青雲白晚能佳中有仙人舊隠家彈壓政須煩健筆

頡頑誰與佩飛霞

　　雲蔽雲開山祇然畫無能事著詩傳扁舟盡日無多厭
信手拈來亦漫編

　　一溪屈曲㡬彎環贏得金華四面㸔雨黛欲收晴翠滴
忽然雲起又漫漫

　　九陌紛紛翳吾目是間氷熨一塵無十日五日一水石
造次著詩那得摹

　　遊東湖題盧石


　　雲中不改蒼蒼色春後寧同濯濯姿欲為渠儂下轉語
筆無潮力強題詩

　　謁仰山寺

　　欲知正直不余欺請禱應聞韓退之旱昔不災今病雨
我雖非職敢陳詩

　　西湖雪後

　　行到湖邊却筍輿眼中渾似晝屏紆梅花又作臨風笑
亦有高人似舊無


　　聽雨堂二首

　　竹徑參差人不知窈然終日坐題詩我來欲去仍遺恨
不見蕭蕭風雨時

　　曾見宋公及可公自應詩句有家風不因避疾小盤礴
那得清談半日同

　　題新宫

　　到處江山非不佳不歸佛屋即仙家南山自好不歸去
落魄賦詩天一涯


　　題舊宫

　　新宫改作㡬何年像設於今尚儼然薜荔綠垂山木槁
長春開盡草芊芊

　　晚過彥真山亭並呈允升季儀兼屬照隣二首

　　隔㟁㸔山自足佳背山仍有碧雲遮我來政值峻嶒際
却恨林端已暮鴉

　　寤寐詩名嵗月過日來方喜和羊何秋風奈我當歸去
湘水湘山餘恨多


　　經孺子亭觀龍井

　　寒泉百尺㡬秋春祠禱流傳信若神何事古先殊昧此
為霖顧取築巖人

　　城下道中二首

　　瓦室人家茅屋邊瓦囷亦與草囷連池塘過雨尚浮俗
楊柳新栽已帶烟

　　溪上橋危亭亦高柳陰直下有魚舠夜來雨足洪初漲
突㟁衝磯聲怒號


　　正月二十二日晚過袁父

　　籬落桃花小破紅野田細雨又㣲風莫嗤欵段行難進
正要尋詩漠漠中

　　丁卯除夕寓瀘南獨坐舟中有感去嵗此夕

　　米倉山寨雪連雲不見椒盤見賊塵今日江城聞爆竹
莫嫌杯酒不沾唇

　　宿清都觀

　　涪翁逍遥果安在玉局清都今何如遺蹤羽化不可問

朗誦二詩行遶除

　　逰思庵

　　路落林灣得小庵軒牕都在萬松間兹逰不為尋僧至
更擬緣雲度一山

　　永和道中懷成父

　　風帆十幅空百灘布衾高卧寧知寒連明風雨曉增劇
歎我山行逢路難

　　宿應庵次季承韻


　　祇思借榻尋僧屋不悟山行亦已深異日重來應記路
斷塍窮處轉松林

　　午過無錫明日五更到平江門外

　　百里風帆日未中惠山紫翠忽重重姑蘇城外楓林寺
夜半已過聞曉鐘

　　常山道中

　　桃李成陰麥有花筍輿咿啞我還家謬恭莫望臨卭令
雨後東陵宜種瓜


　　烟雨濛濛鷄犬聲道長人寂掩柴荆漫山桃李渾無數
歸近何妨細作程

　　將至溧陽示宗父

　　玉聚梅花殊未開不妨烟雨雪飛來僕夫怪我行何速
要趂佳時同一杯

　　再來江下示成父

　　七郎堂下渡船開豈料今晨又再來吳水越山㸔未足
未妨兄弟與銜杯


　　宿桐溪灣

　　近山慘澹連深塢逺水蒼茫接暮雲語似篙師徐繫纜
莫教驚動白鷗羣

　　謁雷潭寺韓文公祠

　　使君令尹各能文政亦及民俱好春考廢祠賢端有以
後人當復嗣前塵

　　孤鴈三首

　　孤鴈哀哀呌曉霜客衾如水待天光不緣杜宇催歸去

未信寒猿解斷腸

　　孤鴈哀哀呌晚雲半年為客歎離羣丁東幽佩别來久
斷續清砧逺不聞

　　孤鴈哀哀呌晚洲水長山逺政悠悠凶年未必稻粱足
巧中更防罹繳憂

　　孫季章無愧鄭季奕徐斯逺以僕留智門載酒
見過坐中雪作三詩

　　出山已與曉寒衝下馬頻欣束緼逢已見南山行更鈍

到時山寺已昏鐘

　　明知喜我出山來占此僧牕共酒杯重愧子雲孤好事
絶勝安道不空回

　　黄公亭上雪飛時去嵗相同此賦詩邂逅出山還雪作
端如來赴去年期

　　正月九日㣲雪二首

　　霰雪纎纎晚倍寒梅花清瘦不禁㸔小園凖擬尋詩去
少待侵苔屐齒乾


　　小雨因風凍作花冰梢爭競出槎牙携笻偶作巡簷去
徙倚㣲吟低帽紗

　　臘月十九日飲於周氏無盡藏雪作

　　夘飲君家江上樓坐中風雪暗前洲世間矰繳無空巧
我自歸心沒白鷗

　　懷明叔

　　江天買得總輸君我亦當年作記人珍重平生一杯酒
又孤洲渚緑生春


　　題新市酒家

　　有魚可漉酒可沽爾更未知山水娛今晨繫纜纔須臾
異日回頭㸔畫圖

　　蠶婦

　　火蠶較早冷蠶遲晏飯㤀眠敢嘆疲繰車響罷促機杼
蓋體到頭無一絲

　　對月贈答二首

　　閨中月是天涯月照妾遥知亦照君月解令人千里共

人能似月兩頭分

　　焚香拜月君懷我對月停杯我憶君莫羨月圓圓又缺
會㸔人合合無分

　　中夜聞鴈

　　夜闌羣物久已息胡獨決起飛仍號江湖雖寛矰繳在
幸勿中機漁獵曹

　　懷祖印

　　古寺僧容客寓居客行仍許借藏書老無眼力書慵㸔

憶著竹根泉潄渠

　　九日懷在伯

　　雨過中秋明月時病孤九日菊花期絶憐佳處有如此
亦勸斯人共和之

　　唐興寺懷孟東野

　　薔薇雖是後人栽一度春風一度開絶憐東野歸何處
無復花前把酒來

　　十五夜㸔月


　　碧天湧出爛銀盤萬里顛風落樹端懶復持杯向渠問
徑思飛步躡翔鸞

　　月

　　萬頃蒼波月一鈎鷺鷗棲稳雁悠悠老夫於此興不淺
無奈凛乎何可畱

　　水鳥飛鳴自往還蒼然暝色暗林巒離家又見磨鎌月
九月誰憐絺綌寒

　　對李花懷斯逺併屬無愧季奕


　　桃花未發李生花裝㸃林居亦自佳但恨無人領張徹
乗雲共到玉川家

　　驟雨記所見

　　翠篠蕭騷入屋寒歘驚平地起風湍馴除饑雀低飛去
弱羽毰毸似畏彈

　　往時

　　往時聽說嚴州水試向經行覓舊㾗尚有浮槎棲古木
可憐萬壑勢并吞


　　與慶伯廣聲别後有懷

　　清虚亭上晚慿欄正我扁舟墮險艱舉酒縱君能酧我
未聞流水有西還

　　萬壑分爭洶洶來扁舟寸上亦難哉晚晴只有山堪㸔
望極還憂逺思哀

　　晚過劉伯山

　　晚向窮岡訪竹亭竹間忽有打禾聲凶年獨使詩人飽
可見天公非世情


　　夜過王兆明

　　門外春風吹倒人過門寧惜滯車輪君能勸我杯中物
我亦揮君壁上塵

　　悶坐

　　天氣欲陰還欲晴病多愁絶兩闗情梅花已是飄零盡
㡳事春風恨未平

　　天氣欲晴還欲陰強扶頭起更岑岑睡魔欲遣茶料理
政恐蔬腸不易禁


　　二十夜起對月懷斯逺成父

　　雨落餘雷風罷狂二更江月照蒼涼蓬牕白髪醒無寐
感此蟲鳴草岸旁

　　蟲鳴切切故闗聽重感跳丸去不停不足有餘空嵗計
書來吾友愧丁寧

　　昨朝執熱扇慵揮今夕涼生寢益衣想見山房聽風竹
悵余何日定成歸

　　懷逺父斯逺成父


　　徐郎已渡浙江潮王子還從折簡招平日往還惟二士
去余何以慰亡聊

　　春風吹雨晝成昏蕭寺蕭條早閉門坐久行人更蕭瑟
定傾老酒向何村

　　次韻斯逺去秋八月十三日午睡既醒登山逺
望見懷

　　驅去復來仍此都豈惟人誚鬼揶揄顧防未免罹矰繳
却使高人賦鴈奴


　　數行書裏兩章詩坐誦行哦晝屢移賦當疎雨梧桐日
題就扶疎夏木時

　　舟行遇雪二首

　　老樹槎牙凍不枯雪花初集更敷腴懸崖斗峻人踪絶
漠漠荒祠落社烏

　　沙嘴縈分直更紆望中不盡渺愁予晚來一雨便成雪
翠巘脩林同一如

　　聞李處州亡


　　時時聞說故人死日日自悲垂老身白髪不生應不得
青山長在屬何人

　　哀文鼎

　　晦日書來四月收報余新失趙湖州祇今交友如渠㡬
一展來書一淚流

　　海内㤀形獨漢中㡬回日暮憶江東不惟吾子傷形影
我亦交逰不太窮

　　頻年哭友不勝哀不待年侵老自來未保此身長健在

與君茅屋卧蒼苔

　　梅花十絶句

　　疎籬半倒竹脩脩下有冰泉斷復流此地著梅故差勝
杖藜何惜屢經丘

　　寒雀蕭蕭凍不喧背人緣底過頽垣似矜玊粒堪充飽
啄破霜包無迺寃

　　斷崖脩竹是吾廬亦有梅花手自鋤嵗晚平安久無報
不知春到又何如


　　風月懸知非俗物與梅相對却成三是中故有無窮意
曲几團蒲須細㕘

　　桃李紛紛倚市門豈知幽谷有佳人莫嗟玉粒終無偶
人物誰知溫太真

　　江上人家烟雨間意行曽憶犯榛菅祇今冷落人誰問
輸與白鷗相對閒

　　雨薄梅花似有情定應憐我太饑生不同玊屑和朝露
且效夕餐收落英


　　十里荆溪溪上梅故人㡬日寄詩來相應載酒裵回次
憶我去年同此杯(謂子進昆仲)

　　梅花佳處是孤影月落參横真見之㡬欲煩我為摹寫
却愁才盡不能支

　　松風亭下盛開時曾辱蘇仙與賦詩今日折花懷此老
端如嗅菊念東籬

　　梅花絶句五首要明叔仲威同作

　　起步寒梢百尺長驟驚觸目盡琳琅直疑霜月能為幻

作意檻之還有香

　　誰能當此風霜面政要渠儂鐵石心我亦苦吟羞不足
願從千古覓遺香

　　木犀猶假菊為裳蘭也仍須紫作章不似梅花最高潔
溫然全是玉之良

　　傍觀怪我底多病不奈俗塵來敗人故人寄我山中信
竹故嵗寒梅告春

　　陳君胷中殊不麤胡子&KR0751;甚語則腴梅花佳處我不識

付與二妙煩追摹
















　　章泉稿卷四

