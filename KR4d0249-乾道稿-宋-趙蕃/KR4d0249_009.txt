







　　欽定四庫全書

　　淳熈稿卷七

　　宋　趙蕃　撰

　　五言律

　　壬寅元日

　　壯歳頻羈宦王春又履端東占風料峭北驗斗闌干厯
數堯年永條章漢詔寛殘生侣麋鹿何路接鵷鸞

　　人日感懷因寄玉山親舊并以示當塗溧陽諸

表弟

　　唐人重人日徃徃見于詩孰謂風流逺聊須著語追憑
高縱無地念逺得忘思欲寄江東弟㫁膓梅滿枝

　　寒食日呈慶伯

　　浩浩風兼雨紛紛栁與花不知春事減但覺旅愁加嗜
酒誰明意耽詩老不佳無家對寒食相與重成嗟

　　又呈慶伯

　　下里又寒食寒居猶去年蕭條花不見牢落病仍纒强

起陪親友題詩未究宣方欣好天色雲氣復油然

　　詠牡丹

　　洛下誰移致江南種得成高株非自接徑尺信能盈恨
匪堅牢質漫令城國傾未宜貧舍有風起莫多驚

　　三月二日同明叔過從禮觀牡丹

　　新晴喚我出負郭看花來窈窕欄檻入咄嗟尊俎開嫣
然同午醉老矣怕春催身羡雙飛蝶翩翩去卻囘

　　瓶梅


　　驟逢初粲粲儼立更亭亭汲井洗醉盡倦譚揮麈停搜
詩未窮妙能畫孰遺形風日人間苦飛僊不假翎

　　再題

　　舊歳只五日晚梅能幾枝婆娑一尊酒陶冶數篇詩牕
靜游蜂寂簷深立雀窺書齋寂寞裏藉爾對支頥

　　題堂前梅花

　　廢宅委塵埃梅花亦自開九泉無起日雙鬢有新摧索
莫生何理飄零句易哀若為歸去晚茅屋老蒼苔


　　客長沙邢園堂下梅花一蕚先開有懷成父斯
逺二首時聞朱先生辭江西憲節歸舊隠恨不
與斯逺同上謁也

　　老樹發青枝晴多雨亦竒一花成獨破病眼得先窺又
作殊方見還成寄逺詩不知閩與淛何處念乖離

　　亦到溪南否還能念我不梅花今次第客子政飄浮師
法真難得微官盍罷休饑寒還累我寤寐只闗憂

　　咏梅六首


　　十月江南路梅花次苐開殊方孤病眼高興闕詩材幾
日風鳴屋連宵雨浥埃曽令四郊覔未見一枝來

　　臘前能幾日年後不多時五嶺無千里東亭共一陲胡
為欺北客未即見南枝或謂氷霜候還憂衣褐為

　　老眼從昬翳高情未脫遺雖云謝能賦政爾動相思彼
自無妍鄙渠寜可磷緇猶須藉名勝相與厚襟期

　　縱乏幽人宅猶餘大樹祠帶山仍帶水宜飲亦宜詩勿
待全開後當乗半放時昬昬廓隂霧皎皎上朝曦(謂伏波祠

前老梅)

　　溪北溪南路山前山後居興來隨杖屨意到總林廬觸
目常懷爾闗心相憶余雖然風月趣千里故非疎(謂斯逺)

　　幾日寒如許梅花好在不汝雖甘寂寞吾自念深幽靜
塢無車馬清溪足鷺鷗何當細扶杖隨處小遲留

　　十六日雨中憶梅花

　　莫問帆遲速且㸔山晦明賦詩忘意索圖畫得天成白
髪應無種流行詎有程清霜可期至郢樹合爭榮


　　次韻何叔信書齋梅花

　　坐對牕中帙起尋簷外花因之觀物化藉以發天葩一
笑故無恙百年終匪他端殊苦心士志失鬢先華

　　嚴先輩詩送紅梅次韻

　　盡道梅花白能紅又一竒渾疑丹換骨不是酒侵肌看
此敷腴色思儂少壯詩盛年雖不再猶擬歳寒知

　　植梅一株于㕔事之後招丞及明叔同觀倪嚴
二先輩送酒陳簿送茶因以成集


　　有竹似吾家無梅覺欠花移將香索莫來伴緑交加好
事適餽酒詩情仍得茶相過况非逺勝處莫令賖

　　和何叔信别種蠟梅韻

　　不識梅當牖唯知竹映牆脫成元似蠟染就郤殊黄自
是風神秀寜由肌骨香木犀雖瑣碎品色庶同芳

　　師契約看白蓮

　　勿陋盆為沼能生徑尺蓮乍開氷刻鏤欲謝羽蹁躚得
意疑來鷺凌波欲問仙平生苕霅興擬借葉為船


　　叢桂

　　漫道希為貴那知夥不奢江南故多桂秋仲舉敷花徃
徃因人好蕭蕭得句佳人誰不種菊千載但陶家

　　元之去非來邢園折牡丹酴醿碧桃以去

　　花取三英粲時高兩玉人毋嫌應接費要悟色香真詩
定一題紙酒應多入脣病夫方坐穏幽獨恐傷神

　　理菊

　　㩦鉏乘夏雨分菊待秋風幽事常闗我閑居不負公苔

深連竹地籬破接蘭叢更約兒童輩須勤灌溉功

　　暇日過在伯辱對菊置酒已焉甚醉得四十字

　　雨後江猶漲霜前菊正繁波光搖檻楯花氣入楹軒病
不勝杯勺情欣接話言兀然成徑醉涕唾老仍煩

　　牕前葵萱皆吐花成詩二首

　　僮能去蓬藋手自植葵萱疊石就為砌啓牕因當軒後
先殊早晚開歛共朝昏長夏曷以度幽花相與言

　　落去梅堪褁乍開臺更重老懷非我獨幽質為誰容短

髪簮猶惜高軒詠可供還愁早衰歇無以慰疎慵

　　詠智門佛殿前凌霄花與斯逺同作

　　桂栽初得地藤附亦凌霄層葉圓如葆高花豔若燒故
能開續續殊愈落飄飄有木方思種從僧會乞苗

　　咏蕙

　　莫與蘭爭長風期本自同俱高漢賦上並録楚詞中斛
種當書屋籃移自佛宫更餘千箇竹相與慰詩窮

　　蘐草


　　伯兮當日意蘐也直云忘豈是名兹草真將種北堂能
叢又能幹非絳復非黄開處隂當合看時晝閱長

　　楊花

　　雨樹䝉茸集晴空散亂飛若為能撲撲何只詠依依花
裏渾迷蝶風前屢㸃衣未妨吹盡得病起帶寛圍

　　蛺蝶

　　不逐春風去仍當夏日長一雙還一隻能白或能黄戀
戀不自己翩翩空復狂計功歸實用終日媿蜂房


　　偶得掃竹因培竹五字會仲威見過留與明叔
同飯用此語成詩

　　掃竹因培竹畏人非避人跫然聞響屐莞爾正欹巾坐
子竟日久飯吾三韭貧能來不嫌屢梅底要深巡

　　斫病竹

　　採掘寜慳供護持期有成時今閱春夏爾獨意枯榮瑣
碎日無影蕭騷風罷聲樵蘓勿懷辱而我豈無情

　　新竹


　　新竹不數輩歳慳非地貧破苔方挺出突屋已長身未
害少為貴居同徳有鄰山中乏朋友舍爾復誰親

　　題新竹示韋徳卿

　　戢戢初成茁駸駸漸可竿朝幽粉淚漬午靜籜聲乾枝
且勝棲羽隂仍合翠寒書齋有餘暇可以過予看

　　竹逕

　　一日猶思種長年可不栽初時叢足玩歳久徑成開明
月雖妨約清風得叙懷未須縁客掃頻肯為詩來


　　種栢

　　挿栁終慙桂殷勤買柏栽予如樗櫟者汝自棟梁才今
日藩籬䕶他年風雨哀人生朝暮爾此物到雲來

　　堂下梅一枝開遲而花極小疑地勢使然感歎
而作

　　梅發無衰盛根生有瘠腴都縁托地薄故使著花癯𦕈
小吾憐爾伶仃爾念吾詎須詩欠興何用竹相娛

　　梅未開書四十字


　　地與南荒接梅花合早開如何長至後不見一枝來政
爾縁霜早多應待雨催簷邊有獨樹日遶故千囘

　　約老謝丈及諸友尋梅

　　聞道梅花發山邊復水邊要穿居士屩還傍野人船盤
礴須窮日飄零憶去年攜壺雖我約能賦屬公先

　　梅微開復題

　　晨起渾無事巡簷立久時不驚新苦瘦頻憶舊題詩次
第開全樹攙先見一枝故園春尚晚折寄欲因誰


　　陳嚴二先生和前詩見示次韻報之

　　梅蘂何曽見詩筒已再開如憐今歳盡喚起好春來咫
尺花當動侵尋老故催不知榮悴閱更得幾何囘

　　和荅曽季永縣尉用前韻見貽

　　旱久疑成癘梅枯未得開悵然因有句作者賸能來風
日寜渠貸光隂覺我催郤愁看欲盡憶著首頻囘

　　梅驟開旋有落者

　　强說歳寒姿曽無旬浹期多縁夙日苦休道雪霜欺烱

烱方懷璧依依遽泣岐飄零陌上土收拾卷中詩

　　梅且盡作四十字

　　江梅自癯瘠挫抑豈多禁未臘憂風雪先春病雨隂開
時能慰眼落去更闗心何以寛愁寂村醪得屢斟

　　至莭後猶未見梅疑旱使然

　　敗砌初無菊空林合有梅如何長至後不見一枝開豈
是春渝信端縁旱作災蔬畦與麥壠滿目但黄埃

　　和斯逺西軒竹二首


　　軒闢因松倒軒深為竹成山靈囘俗駕鳥語助詩鳴客
子息肩地諸公攜酒行白頭哀我獨青眼為渠横

　　道上行人暍林間釋子幽去無相趣迫聊得小夷猶竹
樹擁簷立溪山隨檻流自非能賦者常是欲眠休

　　同成父弟訪王亢宗遇周欽止同過圓通看竹
二首

　　訪客因逢客相㩦看竹來徑從林下轉門向水邊開高
顧防驚鳥徐行恐破苔故嫌溪淺落妨我泛舟囘


　　鄰圃伐曽經僧園種得成不闗新雨過自是絶塵生疎
直能明眼幽深足叙情何當共攜被重此聴秋聲

　　飲袁州惠仰山茶

　　黄溪方輟供頓有仰山來乆怕羊腸險小聴松吹回喜
能澆渴肺愁柰走饑雷何日俱君謁香凝燕寢開

　　大琛沽酒

　　吾州大琛酒名不謝孤洲女子亦知價(酒家多韓姓)行人皆
繫舟西來灘過險東上寺逢幽未說千憂散姑為一醉

謀

　　鄰居送梅子朱櫻

　　山居蔬果少口腹毎勞人梅子欣初食櫻桃併及新供
鹽貧亦辦薦酪逺無因便可呼杯勺數朝隂雨頻

　　螢火

　　渾忘生朽腐直擬暮光輝解燭書帷靜能添列宿稀當
風方自表帶雨忽成㣲變滅無多理榮枯會一歸

　　贈墨二首


　　奚李風流逺名家得自賢粗能明欵識不暇别中邊歳
計一丸足癡人連屋懸此生能幾屐兹士信超然

　　斵我千年質成兹數寸瑿當從黒白辨豈問姓名題願
效文章用寜辭肌骨刲先生無浪語略為究端倪

　　贈硯

　　一種端溪石下巖滋别源千金騰有翼尺璧走非跟自
顧婆娑質適堪椎鈍根終焉老茅屋已矣獻金門

　　硯答


　　食硯固可笑硯枯還有云先生信難說吾事亦徒勤歳
久當消髀研窮且㫁筋不如因墜地瘞得退之文

　　讀子進浙行詩軸中有二詩見寄次韻報之

　　近有平安使新詩得盡傳深懷行役苦更憶弟昆賢笠
水鴟夷子荆溪玉局僊經行如有訪小為繫歸船

　　何夕佳風月仍陪笑語清依依數行李了了盡平生要
使交游態渾如手足情居閒有此樂那用占時名

　　秀奕以文編垂示簡之


　　每念新疎闊還思舊倡酬年齡故相並文事孰能優媿
乏聞多益難支問不休黄陳有正派舍是復何求

　　以近詩寄丘運使

　　古貨自難買良工徒苦心誰能明致力于此是知音門
第成乖隔江湖阻滯淫寄書因有使還得附㣲吟

　　呈林子方運使四首

　　去歳都城客傳聞召節馳深期遂披覩得以叙乖離竟
復參差是空成悵望兹外臺知不逺匹馬敢言疲


　　憶自梧州别懷兹下榻勤寸心長烱烱尺素毎云云逺
地必迂報高情真薄雲百年公幾見五十我無聞

　　一代推人物諸生賴楷模高風雖莫並盛徳本非孤物
望歸臺閣官稱復轉輸澄清雖雅志獻納政時須

　　白髪絲難理青衫葉半枯自憐謀斗食敢作慟窮途試
問遙書扎何如邇坐隅合江趨浩𣺌分水忘﨑嶇

　　投曽原伯運使二首

　　一自嘉禾見于今嵗幾多飛騰公可那流落我如何舊

說金能㸃今成鏡失磨未甘終痼疾還復向醫和

　　逺地書郵絶長年屬望勞要期親帚柄寜憚學舟操媿
守藩籬小難窺牆仞高秋風滿天地不廢候蟲號

　　以近詩寄尤運使

　　求識尤太史泛舟維豫章秋天值搖落行色况蒼茫竟
乏驚人句莫升君子堂學詩雖老矣猶擬遍諸方

　　呈丘運使三首

　　海内求名輩如公得未多風流正始士藝達孔門科願

識亦已久陳詩無見訶蒿蓬雖培塿松栢自嵯峨

　　奔逸聞千里飛騰見九遷禁途才咫尺玉節屢囘旋㸔
即自天下催歸夜席前如憐落鳶外為遣反驅邊

　　從士二千里學詩三十年坐窮寜為此將老豈其然恥
食陶奴未羞言夷甫錢相逢何用早契合有忘年

　　呈黄永新希二首

　　江夏無雙士嘉禾百里君信非今日吏要與古人羣閱
世臥松栢過前紛蚋蚊薰蕕自我别青白在渠分


　　偶作空房寓頻成假日從平生壯詩膽一見怯譚鋒天
地雖云礙江湖詎不容終南捷徑絶衡嶽臥圖逢(君有足病
又性嗜盡)

　　呈張太平三首

　　游日甘泉舊如公孰與先内雖資獻納外乃藉蕃宣今
日江淮地寜惟牧守權功名端未晚勉力繼青氈

　　貴者多驕士古然寜邇來惟公獨超俗片善靡遺才譽
已滿䑓閣勤方散草萊深知桃李徑不為看花栽


　　門牆十五載毎見辱加親老至名不立道乖家轉貧世
誰能我及志欲向公申賸欲搜詩獻青山恐笑人

　　送劉通判二首

　　射䇿今晁董摛詞昔左班題輿已最課召節待遄頒鵬
背九萬里龍媒十二閑除書看臺閣盛事聳荆蠻

　　國祚重興後人才應運生端殊飛紫鷟亦異夢長庚大
半廟堂用若為州縣更垂弧賀今日連茹徯兹行

　　寄趙信州一叔二首


　　蓬山辭上直番國喚囘舟舊事超千佛兹行奪萬牛未
除真學士且列古諸侯詔㫖防敦迫民言願借留

　　官梅親手種山閣聴僧修(公直梅後園及屬僧修靈山閣)授簡慙吾事
登高企勝流葭莩元有託桑梓近臨州媿我資身拙從
公但食謀

　　呈葛撫州二首

　　人物與江山風流適比肩家聲自勾漏出守更臨川美
政人人說新詩句句傳五言成漫興一見豈無縁


　　試說臨川郡江西第一州晏王今邑子顔謝古諸侯未
覺流風逺端知物望優峴山猶得擬湛輩肯容不

　　與李潭州椿夀翁五首

　　荷橐上甘泉居多政府遷胡為抗章謝而必退身全自
計雖良已人賢詎舍㫋吾心故公爾斯道合幡然

　　疏去良臣散文興大老歸能忘繆公側何有步兵幾暴
虎無苛政鳴岡覽徳輝輩雖參落落業且相巍巍

　　今代長沙帥當年漢李膺登門故未易為御亦堪矜嗜

好雖章句經營在斗升青衫舊藍縷白髪近鬅鬙

　　萬里沅湘路千年賈屈文迹同探禹穴心毎望堯雲未
說𣺌茫隠長思矍鑠勲不應迷出處四十畏無聞

　　日夜霜風急東西客路昏詩方學蠻語病昔似文園俯
上轅門謁愁干節制尊頑踈寜自昧剪拂望深恩

　　呈李贛州四首

　　憶昔重湖北逢人問處州寄書寜盡達覔使苦無由風
月無離闊山川自阻修那知逺遊櫂又傍昔年洲


　　見自長臺數于今十五年雖云公偃薄政坐我迍邅苦
志思重冩愁腸不易煎却憐難掩處霜髪半蕭然

　　安否毎難問姓名今得通久憂埋積雪大喜得春風與
世故多識如公能幾同既欣還有感愁對海棠叢

　　學時元草草賦就每怱怱竟復無真好空令坐枉窮春
風纔亂鳥秋雨又鳴蛩笑我胡為者真成浪自攻

　　贈劉進父監廟四首

　　退士今安有微官詎足旌茹蔬知味薄不飲見神清要

是高其事况堪詩有聲淮南人物論是亦一權衡

　　北客自無幾老親寜重論客居誰肯記郊寺辱深存厚
義真難得高情獨見敦寒燈仍薄粥相與話黄昏

　　彼美南山石槎牙更貫之道雖横至寶誰復賞竒姿歎
息已云屢冩摹嘗有詩吾曹從行者名字亦俱垂

　　嵗晚戒行路問君何逺征風霜雖自苦墳墓不勝情南
徙計豈得北歸邊未平非惟慕嚴父抑亦念難兄

　　呈楊謹仲監廟三首


　　秪道無前輩于今識後凋形容猶矍鑠鬢髪自飄蕭早
日破萬卷暮齡甘一瓢紛紛盈鄭衛洗耳驟聞韶

　　劉孔何如士歐蘇敢並行江山故好在人士熟知名道
遇澄清使為言月旦評經過纔一見已似慰平生(趙子直為
余道其人)

　　地占清江勝居兼水竹幽衡門阻靜僻高臥樂優游深
霧隠𤣥豹滄波翻白鷗弓旌不可挽芻牧政旁搜

　　十八日分謁升徳廟過江作


　　命有叢祠事晨興敢憚勤渚沙微隠艇山木總藏雲雨
勢紛未已詩材怳見分中流更回首片片媿鷗羣

　　寄峽州使君郭郎中三首

　　漢代郭林宗詞場繼國風郎官曽賜被刺史蹔憑熊為
客留工部移官滯酒翁淮陽豈為薄無恨不居中

　　何處觀文獻如公尚典刑詩先獲麟作字本換鵝經牛
斗漫寶氣虚危須徳星無為偃薄計不晚詔除聴

　　契自西臺叙親從昭徳論名聲葢前輩牢落媿清門既

見未知日因風聊自存秪愁千里面識我故塵昏

　　馮守生日

　　西漢馮君裔康時萬石家治邊清皷角勸課足桑麻誕
日今年再歡聲闔境譁無言政長夏亦可醉流霞

　　報政期年外裏言朝夕間省郎何太晚召節㸔遄頒屢
上薰風殿行參玉筍班故應憐末掾牢落尚羣蠻

　　移官巴陵行有日矣書呈唐徳輿程士和梁和
仲于去非叚元衡邢大聲七首


　　驟雨落還收餘寒去却留飄零梅樹底髣髴杏梢頭酒
有連朝病詩從一笑求平生湖海興又復具扁舟

　　門戸憐非寄聲名歎不羣倦遊俱楚子舊識記番君去
覔江山助行思風月分詩成如枉寄亦足張吾軍

　　問訊書能數飄流見愈親通家如弟數受賜亦州民𣺌
莽重湖路羈棲一病身欲行行未得風雨况頻頻

　　太史羲皇上嵩山季孟間諸孫均内外文采被斕斑顧
我何足數遺風莫可攀知音愧流水仰止在高山


　　有集能行世初疑是古人大波皆洶湧小石亦嶙峋時
譽歸讎校微官尚徼巡竹塘春水滿雙鶒㑹飛馴

　　客裏仍為客天邊嬾問天春風幾經厯老病一蹁躚君
句真嚴律儂詩但散禪錦囊如許借不憚手親傳

　　只道花爭發那知雨較遲病軀猶故絮霜鬢益新絲鄙
性豈耽酒寫懷聊賦詩經過頓能爾無久溷公為

　　諸公皆和詩再用韻併屬湛挺之七首

　　誼也期淹速淵乎任去留服來占夏首歸去及春頭豈

必憂懷累當從樂處求控揣終異物窈窕一孤舟

　　戢戢一天翮紛紛凢馬羣囘頭異生死對面或公君漸
欲薰蕕等反嫌黒白分居然櫻衆怒政爾怯孤軍

　　翰墨平生友江山數面親誦騷悲楚國訪古失秦民丘
壑豈無趣塵埃空此身風行思數數糧食厭頻頻

　　呉楚他鄕外沅湘久客間已知身若贅詎惜鬢成斑酒
債貧常有詩壇老倦攀窮猿難擇木怨鶴望還山

　　和我閒中句俱來作者人步吟才勃窣聳詠忽嶙峋浪

說能聲喜端虞試問巡天資固有分野性雜難馴

　　投老知何地此生休問天未須悲坎軻聊復寄蹁躚但
覺官如縳渾忘詩似禪不堪兒子誦敢望故人傳

　　舊作游梁倦今成去魯遲跳珠先集霰涷雨亂棼絲蕭
瑟夜來酒悲涼别後詩洞庭歸雁蚤枉寄莫遲為

　　既别晦庵復成二詩呈之近欲同游善權不果
臨行録其湖北道中詩一軸

　　既返山前棹還斟枕上杯雪飛如喚住鴈呌苦催回金

瀨半篙緑石亭千樹梅竟孤陪李郭亦愧匪鄒枚

　　去始豐城劍還終大仰禪(記所抄詩卷起止)縱横幾詩句摹冩
百山川竹使承流日蓬山促召年儂行亦何為白首使
如遷

　　玉汝置酒招二十一丈同之鄙句奉呈

　　薄宦一鷄肋飽霜雙蠏螯祗言成爾負那卜會吾曹我
已媿蓬鬢君俱追錦袍團團石頭月其下走江濤(頃官江右
嘗得句云可憐薄宦一鷄肋負爾飽霜雙蟹螯久未能用云)


　　賈丈用昻字韻作詩中有見及復用韻奉呈併
簡徐謝二丈

　　人謂先生老詩壇近一昻共知文力健何有鬢毛霜自
料才非敵從今氣減狂同宗有徐謝我亦漫窺牆(徐東湖謝
溪堂皆入宗派者)

　　呈叔驥和叔

　　呉楚山川隔塤箎笑語歡栁遲因積雪梅悴坐餘寒痛
飲還憂病離愁孰可寛故非元與白壓倒又何難(叔驥曽示

以所賦喻工部園池詩甚佳)

　　二十一日晚呈全真沅陵師契

　　酒味雖云薄談端卻甚長過從未能數咫尺每相望幾
念乘羸出還嫌觸熱妨簷昏書掩卷月晚坐移床

　　呈毛伯明李叔器

　　隂雨春三月倦遊天一隅故難同類我還復歎猶吾不
惑防終蔽無聞恐遂愚猶欣得師友可以慰羈孤

　　寄湯司諫


　　自發袁州使侵尋復暮春何人話安否官路政艱辛章
貢未歸客湘沅薄宦人何當一傾葢肯作白頭新(何人謂葉
伯永)

　　寄謝湯司諌二首

　　十徃九不報好辭開幾番誇張示朋友問訊異寒温豈
必待傾葢何時真掃門絶勝東閣下布粟對公孫

　　章水清初漲梅花雪正飛不惟催我去似亦待公歸有
弟能頻說高情真見幾男兒出處耳麟閣與漁磯


　　送湛挺之提幹自武陵迎侍於侯官兼寄鈆山
尉曹馬莊父二首

　　太學聲名舊丈昌薦墨珍銓曹略常調幕府得嘉賔使
檄辭南楚安輿發故閩春風滿行色有賦不妨新

　　未厯番君國先乘汭口船春波元甚駛順水豈勞牽我
去殆同適公行真若仙壺頭雖不逺不見馬文淵

　　寄呉吏部三首

　　捩眼看翺翔經年尚省郎詔除應邇日傳播未遐方𣺌

𣺌山連蜀滔滔水接湘有懷雖晝夜其奈道塗長

　　元日送朝天侵尋又一年無詩供猥誦有志辱哀憐茅
屋蒼苔合芳洲杜若搴去留俱未遂兩鬢已蒼然

　　梅逐輕氷泮春從細草生孤山應最早假日想頻行竹
閣思賢意菊泉招隠情柰渠歌皷競使我鷺鷗驚

　　呈王平江二首

　　倦著尚書履閑凝燕寢香聲猶傳漢殿句豈羡韋郎偃
泊姑鈴閣遄歸定玉堂不惟資獻納政復用文章


　　先生自詞伯舉世孰詩人縱不藏人善慚無佳句新毎
懷青眼舊應念白頭貧未弭沅湘楫蒸湘復問津(蕃初見公
于廬州䝉賜帖有詩人之日)

　　贈張次律司理三首

　　長沙有賢掾京兆出名門筆力追前輩陰功及後昆龍
門首加薦樞府舊彌敦看即飛騰去寜當尋尺論

　　及是凢幾見於今乃白頭殷勤蒙飯設緩急與醫謀夫
子自為徳畸人何足憂諸家何所厯更有若人不


　　長沙今十日曽未及湘山舊疾痁頻作方爐火自跧風
高知木脫雨細念梅斑飄泊方兹始林園未遽還

　　次韻師契詩中及賑貸事

　　督賦停勾赤開倉體詔黄舊唯優附郭近乃略諸鄉天
意終深䘏人謀豈盡長要須梅雨歇快放麥風凉

　　早出小北門

　　聞道灊皖下雜然仙佛居心期窮杖屨宿昔戒車輿晨
起先僧磬逢人盡趂虚烟霏欣在望風露儘侵裾


　　夜賦二首

　　欲寐已成寤暫欣還作悲三更風雨聴四海友朋思拊
榻蟲頻息挑燈鼠屢窺莫呼僮僕覺翻到自題詩

　　下上嚴婺路徃來苕霅舟何勝百篇詠不啻十年遊志
願終漁釣經蹊熟鷺鷗清風慕唐漢高友得孫劉(謂子陵𤣥
英及逺濟子進父子兄弟)

　　二十日同官相約過水鄉蕃雨中先至偶成二
詩


　　約客客來至尋詩詩偶生秋如驚栁色雨未改荷聲𣺌
𣺌江湖趣悠悠鷗鷺盟意雖能浩蕩筆迺欠縱横

　　此雨不易得有秋端可期㣲官如飽飯餘事亦窮詩鷄
逺村場聴鳩深客路疑是身真已老何事此長羈

　　秉文以田事入村歸而寄之二首

　　村村穫稻急得得跨驢行别野片時役好詩無數成羸
軀難並出病眼待渠明落日斜猶掛涼風晚更生

　　屢雨不濡土凉風兹已秋不知今嵗事定獲幾分收日

糴毎懷慮嵗餘當逭憂題詩纔紙尾又取望雲頭

　　伯威和章記祥符定交云爾蕃之次韻曽未及
此再用韻作二首後一首重寄伯山尚留太和
伯威詩乃去臘既望寫四月晦蕃始得之

　　前賢嗟不及夫子葢其流海内聞詩熟言間愜意投午
暄同靜廡暮雪阻高樓别似崇晨耳一年今半休

　　不作山王詠故聞嵇阮流龍淵失珍襲猿木悔窮投子
句成江閣余懷限戍楼碧雲嗟暮合黄髪誦歸休


　　别沈二弟

　　一别動五載此生能幾囘其間何不有祗是恐生哀我
病真衰矣君才盍勉哉要留還索去風雨更漼漼

　　呈逢宣子

　　歎息逢宣子頻為郡國賔人皆說才具我獨愛詞人邂
逅殊方見淒涼半月春但能詩似鏡從使鬢如銀

　　昭禮書來告其行日再寄以詩

　　已執臨岐手仍通敘别書絶知於我厚何敢向君疎江

上留殘歳呉中擬定居莫為南北恨天地一蘧廬

　　自作

　　素仰儒先徳兼聞内助人齊家真有道相敬儼如賓女
已節義著兒仍經行醇他年書附傳落落衆星陳

　　聞劉凝逺丈病已欣然成詩并懷伯瑞仲文叔
驥二首

　　我行過苕水公疾卧漳濵底處書傳鴈如聞藥有神作
詩應更老比舊想増貧坐與江山隔何縁杖履頻


　　諸子皆文士仍傳驥絶羣連牀思聴雨拄笏漫看雲病
有交遊念書無歳月勤扁舟問歸路應見老㕘軍(伯瑞為衢
州法曹㕘軍)

　　呈楊溥子

　　曉過子雲居霜風栁未疎飄零五年别㫁絶一行書安
否勞苦外詩編吟誦餘君寜老騏驥我已媿舂鉏

　　呈公擇二首

　　背郭纔數里深林溪四環精廬于此建寓舍即其間我

已成棲遁君能數徃還故知交義厚不與世情闗

　　此地無此客若人吾故人論文皆意到出語見情真未
議作輕别且當留浹旬畦蔬飽春雨小摘未妨頻

　　呈邢叔三首

　　前輩已云逺公身親見之老成疑故在風俗未憂衰問
學本日用文章先達辭從茲得夷歩不復困多岐

　　瀏瀏晴簷響愔愔蘭斛香時于簿書暇樂是話言長政
可晝連夕興懷參與商平生事賢志烱烱未嘗忘


　　聴說桃川事憑虚意欲仙真成在人境無用覔漁船卜
宅自何載賦詩凡幾篇揮毫儻毋靳圖貌並流傳

　　呈亦韓

　　寒食寒未歸清明清曉時花殘𣺌無迹栁細不勝垂即
事須詩寫多憂賴酒支雖親友朋益更苦弟兄思

　　呈審知

　　晨出及未熱飯餘因就談結交真有道致此亦何堪靜
聴多聞益微吟佳句耽疎簷有新月當共影成三


　　次韻和叔并呈叔魚(魚名筌)

　　望望呉楚隔悠悠兄弟思經行偶來過喜極為成詩二
父已名世諸郎皆好辭誰云前輩逺未覺此風衰

　　呈全真魯山

　　有懷思放曠兹地窘幽潛屋脊山微見庭前樹莫添把
書唯立壁扶杖秪巡簷深羡憑江宅登臨萬象兼

　　呈唐徳輿兼寄呈可久三首

　　白頭四海客青眼幾何人况復平生舊端殊數面親文

聲雖益振仕簿亦何屯好在章江水聊堪濯世塵

　　前歳長安雪從公飲屢過放談成絶歎狂態亦悲歌我
仕魚縁竹公行漩繞渦相逢雖足慰相别奈愁何

　　敬作沙隨問歸來安稳不一官成棄却微恙想今瘳詩
篋猶堪倒錢囊不用謀更思從二老何日具扁舟

　　呈陳深父二首

　　相望僅一水相賖逾十年尋君向蕭寺歎我已華顛老
至是其理窮來當益堅雲深雪溪樹塵暗曲肱弦


　　役役到番國悠悠誰故人僧房半牢落湖水失清淪我
豈倚樓趙君真驚座陳何為辱傾倒相與盡情親

　　呈晁舅祖叔藴

　　輩行雖如祖年齡僅可兄經過得屢見文字有同盟門
戸當深責饑寒猒此生良農務穮蓘初不計秋成

　　呈許深父及之

　　路入分宜縣心馳月旦評參差萬木合曲折亂灘行江
右孰茂宰斯人垂大名鳬飛看公入鳶墮黯余情


　　俗有雪上加霜之諺今日之謂也二詩呈知縣
契丈教授尊兄

　　歎我貧兼病當渠雪上霜忍饑無異術炙背有竒方重
憶茅簷下還嗟楚水傍官曹竟疎闊詩病得商量

　　雨雪欣能霽氷霜苦未知體孱寒有相絮敗暖無多二
妙今誰敵有詩皆可歌暗中知沈謝灰裏撥隂何

　　呈李思永

　　徃見劉夫子得聞君姓名飄零方客路邂逅若平生學

要精微講文須仔細評道林并嶽麓他日得經行

　　呈宋伯潛

　　學有南軒派文仍二宋家泉源端有本玉立更無瑕儻
遂成三徑當從讀五車朋游有如此未恨落長沙(伯潛方陞
京秋而云不欲注見次故云)

　　再呈伯潛

　　政爾羞餘子胡然說故家人方笑藍縷君乃不疵瑕厚
義重縞紵空言非笠車委思精絶處百鍊出披沙


　　再呈思永

　　寶氣疑猶在諸公盛得名新知雖可樂舊恨卒難平我
句野無格君詩工莫評青錢宜妙選墨綬盍遲行

　　呈劉子卿四首

　　南渡六十載况談元祐時故家垂欲盡遺事莽難知文
字既多舛傳聞寜破疑唯公有源委萬折必東之

　　近喜周公相初傳薦士章非才孰為治與國倍生光故
國異喬木白駒空食場彈冠與結綬吾道不其昌


　　王氣東南盛流風西北疎徃猶稱旅寓今迺逐鄉閭要
熟兒童聴惟傳父祖書如公不一二安得亦相於

　　徃自清江别于今近十年依僧聊避暑擁節會朝天我
愧不如昔公乎真過前政規期㫁手明本已終篇

　　别邢公昭文

　　適逺能忘别衝行敢憚泥野航初喚渡茅屋正啼鷄雨
後妨梅步風前對竹題因公動高興憶我舊幽棲

　　次韻周欽止送别


　　不見送將歸惟聞逺别離身今成老大官豈計高卑蕭
寺已移酒便人還枉詩臨風三復罷有恨落無涯

　　留别子肅子儀三首

　　度橋遵野徑夾樹啓籬門剥啄傳呼疾周旋色笑温萬
金纔到幾一棹復過村郤恨儂來獨飄零說在原

　　長年夢黄堰今日飲紅灰徑緑無多草庭陰半是梅海
棠留雨醉楊栁傲風媒對此渾無事一杯重一杯

　　一别動五載人生都幾何談端方間起行色又犇波賸

欲攄離語不成翻醉歌飛騰與流浪已矣兩無那

　　留别陳明叔兼屬胡仲威五首

　　我去孰君友君留誰我遊定應縁宿契不待分今投年
事鬢俱白時名詩獨優未知兹日别重見又何由

　　論事從違數題詩竄定頻客君徒得重愛我不言貧薄
俗無兄弟我曹相主賔别觴終作惡别語要須真

　　簿領三年吏江天百里居我非拘鴈鶩君乃傲樵漁得
譽且得謗似高仍似疎襄陽耆舊傳書子定聯予


　　我覔祠官俸君㩦異縣書一窮直若此五字果何如底
用頻看鏡終當老荷鉏未知渠作計頗亦似儂無

　　汲汲求交友良由不敏姿風流伯始後文獻澹菴師此
士世亦寡因君交不疑倡酬凢幾紙别後慰相思

　　留别折子明丈二首

　　久作湘中客數從林下遊契繇先世叙人向古人求我
敢逃黄綬公寜臥白頭廟堂有北客人物想中州

　　行橐何輕重新詩得卷藏猶須與先集併為補山房更

欲詢言行持將益廢忘匆匆語難盡莽莽恨空長

　　留别徐季純

　　隠墅夙未到扁舟空屢經灘長石璧寺洲遶縠波亭厚
禄頭空白新知眼倍青雖云遽離闊也足慰飄零

　　重别成父二首

　　盡室蘄偕隠持家又即浮可憐居不易還是食為謀風
雨連朝暗江山千里遊不能㩦汝去翻覺重吾憂

　　中原歸尚棘三墓久成蕪未議増封樹先宜禁牧芻便

須營虎落將以䕶龍雛不用平安報惟期剪伐無

　　送恭叔赴海門尉端叔約同過湘西酌别四首

　　寓舍我至晚官期君已催猶當載酒别共作訪山來雪
谷㸔題字風雩話昔開樂山并樂水隨處一裵囘

　　君歎父兄别我嗟朋友疎窮冬仍逺道異縣復離居僅
得追隨再何由懷抱攄因來湖外使為寄海邊書

　　楚岫新經雪湘江半露沙蕭蕭㫁行鴈𣺌𣺌後棲鴉别
意渾相似詩成秪重嗟未嫌杯酒滿直恐鬢霜加


　　入自芝蘭室重之珠玉淵一官從草草萬卷本便便對
鏡平多壘閒郊闢廢田尉曹應事少賔友定誰延

　　留别徐斯逺時斯逺將赴朱晦菴之約三首

　　共有山林趣相期問學功一官重此去三逕幾時同我
鬢因詩白君顔非酒紅從遊縱有日羸疾柰相攻

　　君質故甚美加之仍得師今為李君御何後老人期念
欲通名姓還憂辱棄遺何當武夷下與子共追隨

　　事變將酬萬身分若化千淒涼辭古寺辛苦問江船秋

得村村雨凉生樹樹蟬重哦五七字還約四三年

　　坐中留别正之

　　已别還成住多君意甚真自非敦友好寜復見情親月
已秋中過雨如春暮頻臨分匪杯酒幽獨恐傷神

　　别趙信州

　　拍拍桃花水輕輕蓮葉舟生憎衝野馬失喜見沙鷗漫
浪端如此饑寒信有不未探懷玉藴且訪九華幽

　　别趙叔


　　漢廷無出右天下舉歸心歳晚雪霜榦春餘桃李隂班
崇貳卿貴掾落五溪深勿謂無囘鴈郵傳可嗣音

　　别宗父

　　許日問何滯今晨真遂行人生苦飄泊歳事復崢嶸鶴
髪欠亡恙燕雛憐未成臨分再三語不為别離情

　　别馬莊甫

　　邂逅成深識慇懃不作遙鵝湖書後約汭口騎能招奔
逸君誠俊衰摧我不聊嗜書甘寂寞破敵看嫖姚


　　别楊謹仲

　　籬竹又離籜沼荷還疊錢我來成佇立公為起高眠清
靜子雲宅扶疎陶令篇三年渾易爾此别各蒼然





　　淳熈稿卷七

