







　　欽定四庫全書

　　淳熈稿卷二十

　　宋　趙蕃　撰

　　七言絶句

　　白水寺

　　霧合深林曉到遲樹摇宿雨訝晴曦不知客裏何遷次
一似山中初起時

　　玉聚


　　介然誰主復誰賔風月婆娑却自親留得清名傳野史
未妨白眼向時人

　　卄二日題水南寺壁

　　落花飛蝶兩翾翾二月清明雨後天白酒一杯成坐睡
宿寒猶在未除綿

　　題衢州城外包氏水閣示逺父成父二首

　　溪流屈曲總成灘灘外雲山逺近㸔何許詩情最闗處
渚鷗能白晚楓丹


　　買得溪頭一葉船去留無繋總悠然不惟畫本輸摩詰
更有詩材屬惠連

　　曉登快閣

　　庭中但覺木摇落江上始知秋氣髙不待月明飛鏡夜
此時自可數秋毫

　　木落千山秋又深病無眼力怕登臨所湏一雨添清漲
送我歸舟返故林

　　雪浪閣二首


　　木末闌干𣺌未平泊舟石徑得深行舟行不見江流濶
一上凴髙覺快生

　　雪浪軒窗由塊石未知欄檻倚江邉故人曾為炰烹怖
一看姓名增惘然(謂莫升之)

　　憇汭口之秘藏院

　　老至渾亡舊所經漫嗟古屋暗丹青庭空廢掃蒼苔長
時聼風抛柏子鈴

　　題圓通院


　　吾家舊築爐峰宅豈不懐歸困轉蓬奔走微官遍林谷
却尋清磬到圎通

　　晏齋余自名也故常以榜自隨乃以名㕔事之
東偏㕔之後舊有一室面對竹余山居富此物
亦以竹隱名對此竹而有思于山中故以思隠
名之思隠之東又闢屋丈許連以為齋乞名於
張君伯永為名曰容齋併作三絶志其事馬

　　以晏名齋懼不安居閒從仕莫殊看葱羹麥飯自可飽

惟去不湏如井丹

　　此地何因著此君藉之除掃簿書紛山中為爾曽成隠
回首悠悠空暮雲

　　容膝徒知取易安容君數百又何寛若人問我名齋義
兩語從渠作麽看

　　徐君季純常徳教授廨中名一室曰如舟取東
坡為宛丘詩而云也過之欲為賦詩意到輒書故
不免雜出君居龍㳺故有盈川之句詩臞云者

盖初未識而為簿公曽元之所言也凡五首

　　知君雅趣在滄州㳺戯名齋亦以舟舊識盈川川上路
㡬時乗月下嚴州

　　我本江湖一釣竿直鈎不幸得魚難雖然尚有扁舟念
一到君齋作是觀

　　莫嫌學舍小如舟容得平南酒拍浮試問夢為蝴蝶去
何如萬里沒輕鷗

　　欲為如舟一賦詩如舟無楫更無維汜虖不繋知何處

當有長風破浪時

　　滿靣風埃霜鬢鬚何如相識謂詩臞君行學省得佳士
我乃烟波稱釣徒

　　戱呈盧老

　　曉起題詩硯欲氷折梅還却歩凌兢不如納被䝉頭坐
坐到齋魚始一興

　　贈龍王山菴秀上人

　　道人學易更參禪一住江頭已六年勸我小留殊不顧

那知風雪有回船

　　示梅山寕老三首

　　梅山不見梅夫子宗𣲖仍亡宗上人梅句不刋宗有集
山應生喜亦生嗔(梅公聖俞有詩山中今亡矣)

　　八年再到仍衝暑長愧堂中結夏僧我欲松間借餘地
聼風聼雨髪鬅□(僕丁亥夏嘗過此)

　　贈南首座兼簡盧老二首

　　旋糊紙屋過冬寒客至成開去即闗我亦借寮成掛搭

未妨朝暮徃仍還

　　主人禪伯仍詩伯招得渠來共此山掛搭問儂能膽大
詩闗直上有禪闗

　　雷老欲退普寕二絶句

　　借閣看山且半年看山未飽此為遷聞師亦欲抛山去
祗恐山靈未許然

　　懐玉山中舊住人嵗寒菴裏坐禪身當年未解來飛鍚
今日何妨却問津(雷自懐玉來住今刹)


　　贈法雷

　　道人曾與謫仙㳺仙去騎鯨師白頭騎鯨端復向何處
試問援琴招得不(謂李松菴)

　　待斯逺不至

　　靈溪寺下靈溪渡䟦馬欲前還又回凖擬故人能㑹宿
不知何事不成來

　　彦愽周伯休來

　　剥啄能來兩玉人飯蔬糜粟共吾貧更欣兩子知人意

為作蕭蕭破暑新

　　與歐陽伯威同飲遇卿江樓

　　不上江樓又兩春人間到處略知津勞君置酒仍呼客
快語端能洗刼塵

　　雨後口占簡在伯二首

　　雨小寕論旱可濡凉生但喜病微蘓歸雲返照當年句
落在君家我所無

　　蕉心待雨慵能展栁葉非秋間自零覓句政資閑草木

荒凉於此只空庭

　　代書示逸二首

　　風號窗外獨株松想汝看書趂曉鍾是我起行茅店月
禦寒還覺欠蘢茸

　　别日纔留兩月糧况經裘葛變炎凉未知别後端何似
不見寄來書一行

　　雨中夜歸聞兩兒誦書偶成二絶幸明叔先生
同賦以示之


　　簷雨浪浪欲二更短檠明火讀書聲憶如汝大政如汝
一事無成今老生

　　家世無田事筆耕五車精熟是收成窮通有命吾何與
若若多慙短褐榮

　　同何叔信赴在伯之集醉甚既歸得二絶句併
呈

　　醉裏狂歌君不嗔知予嗜酒見天真還家徑卧寒䆫㡳
要暖編麻更爇薪


　　已向剡溪衝夜雪要從東閣問官梅氣豪湖海寕辭醉
老怯風霜祗自哀

　　予方作書招成父入山成父亦移書招予出縣
報以兩絶

　　阿連折簡能招我危坐哦詩正憶渠不是下山防破戒
政縁抱病怯行輿

　　乏食寕憂陳蔡厄堆案自有班左書不嫌荒寂肯來過
草徑已教童子鉏


　　招在伯

　　忽忽重陽今一月菊花數朶見城根前詩有約能從否
不厭張羅幸過門

　　舟中獨飲

　　已是支離百不禁况堪多病苦相侵村沽縱薄可不醉
梅半落時天政隂

　　示贈耆英并其侄

　　伴我山行陳與呉曾家父子更憐渠武山碾得雪相似

來酌觀山氷不如

　　雨過知津酒正潘元夀皆留飲漫興絶句

　　楊栁依依洲渚深駕言聊爾縱幽尋不虞為子登臨費
但約新詩好處吟

　　贈呉昻山人二首

　　又是芳菲一畨新寂寥依舊去年貧相看不用談餘事
且道逢迎有故人

　　君行足跡遍江南我亦飄零老不堪幸自尊中有醇酎

何妨醉倒又空談

　　荅簡審知

　　早起難勝上水寒為君還復念湖灘泥滑蹇驢難跨去
七言聊遣問平安

　　老卿携詩三篇來復荅一首

　　閉門兩日病不出得句誰能就我哦貧家尊酒可憐許
飲君寕得到無何

　　曽相士約過意釣荅以絶句


　　為竹作亭還斫竹取詩名榜更題詩歸來十日未一徃
聊待蕭然雨後時

　　沅陵契丈用蕃將至辰州寄在伯兄韻作詩見
屬用韻奉荅二首

　　徃日交㳺纔著我近來酬唱喜添君請君立拜詩壇將
容我閒尋茗椀勲

　　能事豈工刀與筆閒情聊付詠而觴生前憂累湏陶寫
身後聲名盡在亡


　　僕有詩思成父輙知之而絕不肯道一語以二
十八字戯贈

　　詩情欝欎見鬚眉何意君能輙識之目撃道存真有得
傍觀䄂手豈非癡

　　報謁徐大雅仁因以題贈三首

　　好在東都孺子孫壯年曽謁舍人門秪今此道同終少
君獨深藏恥自論(君昔從吕公居仁講學公有贈詩)

　　我住東郊秪樹園無人肯顧席為門多君用意非流俗

忙裏偷閒毎見存

　　蘭芽紫坼映青盆杏蘂紅深供佛瓶何獨春能歸草木
看君已老鬢重青

　　贈許季升五首

　　東都籍甚汝南許人物嘗更月旦評後嗣流傳齊一變
如今推歩有知名

　　清江人物推陳謝不减當年孔與劉肯為賦詩仍作序
要明吾子乃儒流(贑陳丞序贈君艮齋謝昌國有詩有䟦)


　　方朔人傳是嵗星又云太白本長庚如何未免饑欲死
亦有佯狂萬里行

　　惶恐灘頭一扁舟桃花水漲如乘流君來叩户喜欲倒
一問此行還遂不

　　學詩自足致寒飢更欲探求造化機我坐一偏猶不免
君今兩取是邪非(許亦作詩)

　　讀公擇箧中徐季益孫子進昆仲詩有懐其人
因以題贈四首


　　幾年禪月閟靈棲石磴崩摧僅可梯誰遣詩人來借住
自應無飯只羹藜

　　恠渠詩律自江西曽把文章謁紫微今日凄凉亦何甚
異方流轉未能歸

　　囊有清詩無一錢夜忩翻倒謾妨眠荆溪溪上長回首
不見音書已二年

　　我貧猶說在家貧覊旅如君更感人强道詩工能泣鬼
未如錢夥可通神


　　再贈

　　衆醉紛紛忌獨醒也思放意遣沈㝠斗牛用事無庸問
為問何年用酒星

　　贈别耆英二首

　　學詩曽及謝𤣥暉傳授應同一唯歸舊宅縱荒書故在
不妨幽僻借僧扉

　　憶我移官惶恐灘肯來徒歩不為難頗亦念君家四壁
囊中羞澀但頻看


　　冝春道中贈邢公昭二首

　　清江臺上讀君詩頗欲相從慰所思何意昌山夜止宿
忽成風雨對牀期

　　問君家在離騷國句裏應含蘭芷香邂逅冝春湏小住
要期傾倒錦為囊

　　斯逺兄入城見使君郎中且謁尚書韓先生提
屬李丈題詩以贈四首

　　雨後乘流絶快哉眼中無適不詩材詩成去覔騎鯨李

銜䄂探將一笑開

　　南澗先生歸幾時南溪如泛未傳詩君行為我殷勤録
并問茶山僧乞碑

　　永嘉别駕從渠説為說錢晁好夙通聊以吾云卜吾子
儻賢吾亦出蒿蓬

　　上饒耆舊無曽吕月旦多稱李徳翁聞道二難真䪺有
盖公堂下求盍通

　　余客長沙寒熱驟作其證未分理掾次律張君

為致醫王生述治之藥與病合兩日而愈作七
言二韻詩二首贈之

　　士不知聞未易輕問醫誰復話君名殷勤多謝長沙掾
為我致之分死生

　　頻能通汗信柴胡亦是於君想報珠傳聞治𠻳更多活
豈止飄零一老夫

　　次韻斯逺見過三首

　　形影相隨一病身窮愁忽忽又經春為傳車轍來何自

知是君存寂寞濵

　　語到蟬連自不休吾曹豈亦固相求望窮雲谷雲深處
共約驂羸向晚秋

　　四山一夜雨連明豈料新晴䪺得成還徃自兹寕可計
要湏留句當題名

　　次韻楊廷秀太和萬安道中所寄七首

　　記得詩來半説花不言長道苦風沙知公不薄嶠南使
政似昔人何以家


　　愛竹知人憶故山食貧過午尚懸簞長萹乞與小詩並
要似韓豪東野寒

　　舊說洛陽天地中遂令北客病南風只今政教通南粤
亦有大寒桑樹紅

　　幾欲裁詩託便風苦慙别後欠新功何時寄我廣南作
壓倒蕉黄荔子紅

　　先生力學自誠明忠信今知蠻貊行憶昔韓蘇兩仙伯
海成冬市况融晴


　　幾為年華歎物華只今結束定還家且看垂發江邉樹
未問長安一日花

　　莫為趨朝亟載脂小令羸瘠長膚肌帝城書疏舊不入
何有畫圖傳荔枝

　　次王照隣韻二首

　　長年未省厭長病一暑方憎又一春把卷頗思親玉雪
出門無那苦埃塵

　　虚憍徒恃井陘師空壁争趨漢鼔旗少不如人當自笑

况於心在力疲時

　　曽裘父寄二絶併呈審知一再次韻前以寄曽後
寄審知四首

　　向來共和有羊何今見公才十倍過可念此身如垢鏡
要須著手為揩磨

　　紛紛競説杜陵翁此老真能數百容我亦幾同葉公好
駭然今日見真龍

　　安否别來端若何尺書可是雁無過南豐惠我新詩什

亦復懐君舊琢磨

　　南豊鬢髪已如翁子蓋他時氷雪容長少結交端有道
我凡何處濫登龍

　　七月六夜聞雨寄懐欽止斯逺而玉山便來亦
得斯逺六月十五日懐去年夜雨之絶句復次
韻以報

　　夜聞簷雨憶年時亦復思君近寄詩開卷忽來同此作
信知神合但形離


　　次韻成父二首

　　離居想見泊無娛肯憚尻為上下輿一見故憐無可語
要知終勝百函書

　　苦愛香醪似蜜甜舊如杜老意拳拳而今已作淵明止
别意欲醺醒重憐

　　次韻審知十三日四絶

　　起看山月墮金盆不料隂晴忽異門我亦忍饑無復睡
絶憐甑倒又空樽


　　咫尺相望得歩過忽然一雨阻山河興來逕欲尋君去
數問溪流退幾多

　　尺水真成起丈波水南水北斷經過幾思落茟題觀漲
却恨詩材本不多

　　連朝風雨已如秋頗念林園柿栗收謾說為生鄙計筭
邇來塩米屢闗憂

　　次韻衡州先生嵗除前三日席上兩絶句

　　青山著雪倍増妍青草掀泥浩莫邉便覺欣榮似春日

不知凋落是殘年

　　非無曠野堪犂具亦有清江可釣絲為底﨑嶇衡嶽路
良由寐寤竹齋時

　　次韻斯逺雨過彦章倂屬彥章二首

　　聞君訪隠曉衡泥竹盡林巒入稻畦我亦有懐思並轍
不堪驢蹇更牛罷

　　老去萹章恥未窮力耕豈謂嵗能逢切磋政爾湏公䓁
户牖多開恐妄從


　　昭禮在虞山與予分路昭禮舉王光逺在廬山
别周元翁明朝山北山南路各自逢人說勝㳺
之句昭禮用此意作詩因亦次韻二首

　　昔年挂席過江州曽為廬山盡日留斷句得君相舉似
夜忩應復夢成㳺

　　人物君非第一流周南底事歎淹留清名所得盖多矣
騎鶴揚州有是不

　　次韻斯逺二十六日三絶


　　幾欲收聲效不鳴惡同鳩軰管隂晴有時觸撥無窮景
又遣新詩取次成

　　傭販人人有闔廬借居如我絶無娛書無厚禄庸何歎
頼爾詩能數起予

　　春風去我孰能㽞寒疾聞君頓已瘳示以斜斜并整整
故知莫莫復休休

　　次韻衡州先生除夕絶句

　　懐抱因公得好開鬢須嗟我怕年來敲門既辱頻傳句

守歲仍呼共引杯

　　次韻見可書示二絶併以送行

　　鷺立長灘本為飢水深魚没定奚為何如煙雨青林畔
漠漠㝠㝠縱所之

　　詩材畫筆本同姿造物嗔人可怨飢行槖君無歎懸磬
褐衣我亦欠絇絲

　　次韻元衡兩絶句

　　倦逰如此不嗟窮醉眼猶能遠送鴻笑我老無湖海氣

但思疆理事南東

　　舊說詩壇不可攀豈期於此得窺斑茫茫世事催人别
數見猶期數日閒

　　次韻唐與文驛馳代簡二絶句

　　西去曽悲鳥道沿東來又駭畏途鞭如何一舸西江上
放溜乘風不用牽

　　别日常多見愈親立談已覺澣車塵詩成兩地嗟何及
明月相同影伴身


　　見梁檢法書懷八絶句于廣文尉曹處次韻

　　文力縱横昔未窺毎聞二子說襟期來朝借得新詩卷
起我閒忩病酒時

　　醉眠欹側似乘舠颯颯溪風吹鬢毛頗念乘流覔歸路
兀然驚起遇灘髙

　　修眉畫就莫求工自昔常聞妬入宫不為無人芳自吐
也勝能白又能紅

　　漢詔元從漏網寛可將數罟作驚瀾幕中有此賢從事

我亦他時逭免冠

　　山行難得上天梯舟泛還憂水路迷憶我故棲何許在
玉為山下是氷溪

　　辭好曽聞喻色絲那知妙處本天姿若窮句法源流逺
曽見梅山唱和詩

　　中聖流風乆未寒𣺌然何但酒腸寛渠詩下筆如山峽
我思攀危上七&KR0777;

　　儻欲昌身詩莫昌折腰也莫嘆凄凉上書假傳非無例

慷慨相期入皂囊

　　次韻斯逺十六日見簡

　　忽來叩户新詩句謂我將行可自踈蹔向沅湘采蘭芷
扶踈終亦愛吾廬

　　次韻伯元季奕送成父因以見寄五絶句

　　幾欲因人與問安南來不見信州船細思人世孰為别
明月相望同一天

　　句裏興懐快閣晴獨登長是費幽吟有興能來故差易

真愁回棹似山隂

　　輕薄紛紛覆手空兩家交契百年中要折青蘭為逺贈
同心更助服之𠂻

　　嬾性作書非所便憶君回首漫悠然如聞有弟忽相覔
復道詩筒見附船

　　秋之為氣已堪悲那對掺掺舊補衣為報君家小兒子
見時蒼白莫言非

　　次韻李袁州絶句七首


　　蕃以癸巳冬謁先生於長臺山間道中得三
絶句書之毛龔州庵今春先生因逰秋禪過
而見之乃䝉寵招并作四絶句語皆見及先
生時有溧陽之行蕃來别併沐録贈歸因繼
作以獻崧庵已老杜陵樹家世斯文屬晦庵
我是兩翁門下客未傳活法且深参蕃舊詩
中萹也前後二首已逸去此萹以晦庵曽寫
以與人故存


　　深林盡處背浮圖却悔輿籃不跨驢珍重病僧留别語
晦庵去後亦來無

　　路從迫窄因山轉喜見臨岐釋子庵野茗柏香俱不惡
老松髙竹更相参

　　山僧見客苦多驚問我何時復此行笑指壁間舊留句
繼題曽辱老先生

　　先生句法從江夏今代詞人孰比肩戯出小詩還㑹否
要收萬斛作泓泉


　　崧庵視我亦諸孫已矣無從作九原毎聼先生談舊事
怳如秉燭對羗村

　　先生對宅投金瀬林壑要從東野分便覔餘閒訪吾舅
郊居賦就比凌雲

　　傳聞起柂祗數日引領白雲猶在天試問今誰滿䑓閣
顧令是老落林泉

　　奉寄斯逺兼屬文鼎處州子永提屬五首

　　吟詩日日數梅花梅向飄零我返家尚有北枝堪㸃檢

君舟已泊岸頭沙

　　水南佳處説吾州塔廟相髙竹樹幽落盡梅花雨方暗
墊巾無藉一來逰

　　兩賢堂下竹参天雨後涓涓陸子泉耆舊難㤀是曽吕
逸遺更取孟郊篇(孟東野有題陸鴻漸上饒新開山舍詩云驚彼武林狀移歸此巖邉開亭
擬貯雲鑿石先得泉嘯竹引清吹吟花成新篇乃知高潔情擺落區中緣)

　　幾向餘干覔介庵騎鯨已去不容驂流風付與南池主
何日約君相就談


　　聞道當年五色裘飄然又入帝王州煩君一為問行李
早晚遣詩相報投

　　寄文叔且問畏知近訊五首

　　胷中何止五車書記誦張廵恐不如有意詞科不難中
掖垣諫省政湏渠

　　左手持螯快引杯誦詩屑屑吐瓊瑰清逰晚上僊林閣
平楫森簷玉萬琟

　　醉裏揮毫君不嗔平生嗜酒見天真離觴曽為黄花滿

别日行看梅又新

　　去年犯雪到西湖眼見梅花玉立孤今嵗定無牢落嘆
君詩清絶似林逋

　　近來周子絶無書目繼西江雙鯉魚出處不應違素志
君如得來我歸歟(畏知時赴試江西)

　　寄劉凝逺巒四首

　　舊來人物數諸劉公更詩名盖幾州新貴祗今多故舊
先生寧乆滯𤓰丘


　　曽因下座識元龍深覬歸途得欵從顧我殊非黄叔度
多君不愧郭林宗

　　少陵衣缽在涪翁傳述東莱得正宗聞道曽經親授記
不求印可誰更從

　　一生已分阻長飢輕薄羞隨造化兒逺寄㣲言作君夀
無塩何敢突西施

　　寄潘恭叔曽㓜度三首

　　一冬風雪苦多寒春至氷霜更積攅咫尺端如隔千里

况於楚粤路漫漫

　　去嵗附書并附詩自呉適粤至何時殷勤再覔銅魚使
儻不沉浮敢恨遲

　　天將絶境付竒才萬里飄零莫自哀不爾如何吾㓜度
欎孤臺又粤王臺

　　寄畢叔文二首

　　小園春物比如何想見花稠草作窠老去不能知許事
顧懐修碧可磨挱


　　悶甚長湏酒破除酒能作病又何如故人欲問春來趣
多病還於酒醆踈

　　全真以斯逺所寄文卷後夜賦雨絶句元韻作
詩寄斯逺蕃同之

　　甘林彼美露初團縱小猶堪白玉盤歎息菊黄雖可待
孤根失所漫荒寒

　　行時取别太匆匆别後經懐数載中頼有書凾與文卷
不然何地可聞風


　　寄逸

　　思隠今年竹幾竿因人畧不報平安門東呌認真癡絶
但有書來說飽餐

　　代書寄成父

　　已作南山半月留欲行更復待新秋不知幾日潮當發
可及沙頭一醉不

　　寄李叔噐兼寄毛伯明張王臣康叔臨三首

　　春水滿時春草生春風日日上江亭蘋花採得從誰寄

空送沅湘入洞庭

　　洞庭拍拍浸君山亭對君山君閉闗勝日想多文㑹友
定應憐我在荆蠻

　　向來相别恨怱怱别後長思講學功江水無由致雙鯉
春風又是起歸鴻

　　寄林敏夫二首

　　聞説君家家具區秋風應熟季鷹鱸雖云祸福有倚伏
要是知幾失早圗


　　呉江應已落丹楓况說楓橋半夜鐘想見歸心成日日
暮雲如我憶江東

　　寄居邠

　　黄溪茶種有閩風憶昨緘封自賛公筠焙乆空青箬裏
紙囊盍寄白雲中

　　聞曽裘父丈亡追用前韻寄審知二首

　　凉風不審意如何逝日能言客有過師友淵源說宗派
要君文字飽研磨


　　釣船頗欲佐涪翁當世知余莫取容誰料傳亡終欠識
但同物論惜元龍

　　寄謝周子開

　　四益堂中四益碑南軒文字述家規殷勤打寄非無益
從此折肱當得醫

　　因湯莘夫行寄歐陽伯威

　　傳得新詩過半年故應松柏尚蒼然要持尊酒為君夀
邂逅門前有過船


　　寄毛伯明李叔噐及康叔臨二首

　　日日江頭聞鼓聲問船云作岳州行如聞風便一日爾
我乃終年懐友生

　　憶泛扁舟過洞庭自嗟埀老見飄零只今説着非無為
曽與荀陳聚徳星

　　寄莫萬安升之二首

　　我坐移官不作憂得君為主見風流移官得此天如惡
遣落江西盡處頭


　　身在江西盡處山江東家住幾時還苦吟更與風光别
一夜倂成雙鬢斑

　　次張漢卿次房

　　平生幾讀右丞詩未見賢孫歸去遲邂逅雖欣適吾願
欲嗟人事好乖離

　　寄愚卿二首

　　江邉欄檻竹中齋縁我頻能掃又開茅屋蒼苔喚歸去
來禽青李待書來


　　馬甘薦秣自投鞿巧彈何曽射倦飛風急正看蛛去網
雨酣還見螘争圍

　　人日寄成父

　　人日今年合有詩逺猶成憶近成悲試令一問津頭栁
早似山中寒食時

　　有懐施文叔寄之

　　超果寺前江抱村數株喬木擁山門先生得酒日成醉
不負春風野外昏


　　寄周愚卿兄弟

　　渚花飄錦已殘春幾對江山思故人邂逅欲書書不得
醒狂於此見天真

　　寄李啇叟二首

　　筍茁桐敷又一時想君日日有新詩詩成寄我何其晚
要與羊何共和之

　　卿來我已後諸公頗願相從繒簡中豈若吾身得親見
怪君風味莫之同


　　代書寄周愚卿二首

　　友于閣上友于人忽忽分携又兩春賸欲作書書不得
舊知吾懶是吾真

　　窮岡岡上歐陽子荷屋屋中常不輕邂逅論詩儻相及
為言即日鬢霜生

　　寄蔣攸縣礪二首

　　君家三徑開來乆不待絃歌始得資儻欲賦歸歸便得
湘山越嶺匪逶遲


　　湘山越嶺縱懐歸可廢當年靡盬詩府主甚賢賔得士
豈憂磨磷涅能緇

　　寄周愚卿

　　買得武夷毛竹杖忽思江外友于人青原若訪常荷屋
助爾扶携覔句新

　　寄簡歐陽伯威劉伯山

　　問訊窮岡病主人若為買得竹溪鄰是中剰有堪詩處
恨不與之相主賔


　　代書寄張次律二首

　　道入袁州首問君卻言守舍有宗文不知木落風髙際
何處登臨對夕曛

　　聞道浮家歴上塘寒山鍾接洞庭霜是中佳句知多少
儻有書來幸不忘

　　日者張一麟求詩謾與二絶句

　　惶恐灘頭住過秋秋風吹白幾分頭倚樓看鏡嫌多事
况問隂陽家者流


　　䄂裏之書辱見捐細看知是我行年家徒四壁將何贈
乞與兩詩賒卦錢

　　鄭仲理送行六首

　　周郎三復似南容君亦因之師友同豈待湖南始相識
聞風元自大江東

　　幾度拏舟湘水西風雩亭下詠而歸驩然諸友相忘意
不叩仙壇與佛扉

　　坐上毎懐歌慷慨杯行豈復計尋常我知不隔清風面

君想未忘明月章

　　溪山廓廓眼増明鷗鷺依依舊有盟所恨登髙臨賦處
却嗟我友不同行

　　𣺌然一棹去何之滿目新詩與舊詩細讀贈章多好語
顧憐追和却無竒

　　病著形骸冷更慵短檠寕復有新工異時邂逅相逢處
應歎依然舊阿䝉

　　又次韻宋荗叔送行五絶兼謝修叔


　　送我歸舟水一篙更攜佳語贐吾曹暮雲真作江東去
不復沅湘誦楚騷

　　平曰長嗟取友難年來頗得見班班顧憐蹇歩終無及
天馬逍遥十二閑

　　太息平原生事踈老來亦欲事犂鉏儻然識得簞瓢樂
祗見何妨有不如


　　淳熈稿卷二十

