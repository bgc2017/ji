







　　欽定四庫全書

　　章泉稿卷二　　　　　　　宋　趙蕃　撰

　　五言律詩

　　立春前三日雪明日猶未已詩簡子進彥博昆
仲示成父四首

　　稍稍因風集蕭蕭與霰俱山明一笑粲竹重折腰趨白
戰慚非敵清譚孰可娛無庸杖方竹隨懶坐團蒲

　　應候猶當臘爭先未得春人貧只如舊天意欲呈新盡

洗江南瘴全消渭北塵能逢中興日甘作未歸民

　　衾冷方高卧窓明誤攬衣問梅穿破履借米啟柴扉曉
日猶藏密和風盍解圍冬春俱正令寧復病年饑

　　待伴先春至差明積夜初空庭戒無掃凍筆屢成嘘溪
逺應回棹窓明好讀書惠連臨此際題賦復何如

　　正月六日雪

　　立春纔十日春事已交加政苦詩材窘欣逢眼界賒漫
天皆柳絮何地是梅花無復青帘覔敲門問酒家


　　正月十三日過鄧師契邂逅伯山在焉師契置
酒因成五言四韻是日閱南軒諸公帖

　　竹已連梢種梅應帶蒂栽因留㸔書帖更辱倒尊罍勝
士亦俱集好懷端為開春風不拘束兩鬢自摧頽

　　正月十六日雪

　　竹屋偏宜雪江亭更受風一杯時自酌五字不須工柳
色全然未梅花半墮空東江雖可住吾志在江東

　　二月十四日發潮後作


　　歸路今無幾春風半已經潮回知㟁逺雪積見山青問
欲從漁父明當訪客星未須傷偪仄那敢怨飄零

　　文顯兄弟見過

　　東郭有二士閉門甘一簞貧非原憲病詩豈孟郊寒俗
子往不顧斯人交亦難若為能步屧相與轉林端

　　審知見過

　　吾廬非不愛計拙未能還坐我雲山表望君鄰里間暫
疎成鬱抱纔見即開顏安得同三逕長年只閉關


　　施進之見過二首

　　君來能破悶雨至更蠲愁舊識廬山道長懷鸚鵡洲相
從今十載一飯未成謀俱作江西去君車我具舟

　　鷺影投山背蟬聲滿樹頭千峰雪未釋四野雨初周甚
矣厭餘暑欣然當早秋半年纔此見一夕可辭留

　　社日風雨

　　坎坎連村鼔喈喈隔墅雞雲低天欲夜雨合路平谿酒
為治聾飲詩因排悶題休嗟妨杖履聊取便鉏犁


　　晚坐偶題

　　簷外歸雲遶簷前落照㣲牛羊知既暮鳥雀自相依積
雨雖推陣餘寒未解圍何妨向僧火亦復蓋征衣

　　過欽止

　　一飯肯留我羣書容恣繙雨收還摵摵雲破復昏昏山
水琴中趣桑麻野外論淡交真有味炎附卒成燔

　　再過斯逺

　　雨暗湖堤沒藤交樹色深兩來因問疾毎至亦幽尋勿

謂年方壯須知老故侵暄寒多變節調䕶盍闗心

　　寓舎書懷

　　還鄉一過年借屋兩成遷舊閣愛晚碧今居因地偏居
然闕生理復爾辦行纏四十今如此修名後若傳

　　贈别歐陽全真三首

　　我尚長沙客君歸自五溪放舟知有日枉駕忽衝泥少
慰三年闊重嗟千里睽交情故如酎薄飯不嫌韲

　　㡬日暄寒候渾如到嶺南岑岑無藥療憒憒祇書耽雨

止隅仍漏鳶飛潦政涵君來得披豁萬里散晴嵐

　　往者贑州牧與君鄉里儒身俱上黃閣官或伏青蒲薦
口寧虚啓才名不可誣下僚如處士鯁論亦時須

　　書懷

　　倦櫛頭如葆深居心若齋作詩須識病遇事莫裝懷富
貴乃身賊饑寒為道階長貧君勿怨天豈困吾儕

　　去冬過新喻得前四句因見全真行足以成篇

　　雨裏過新喻風前憶舊遊凄涼孤鶴化寂寞兩羊裘屢

雪交游涕無驚鬢髪秋君歸應有感榮謝冬悠悠

　　溪楓

　　溪楓一蕭瑟溪柳四繽紛年事有如此吾生何足云登
高欠能賦有感在斯文欲向洲前問哀音不可聞

　　詠鴈

　　胡為去闗塞何事落江湖嵗月常違燕飛鳴每候奴菰
蒲雖足樂矰繳絶須虞矯矯其高舉紛紛莫下俱

　　對月簡全真


　　對月重兹夕吟風尚昔懷思君兼野水恨我局空階意
嚮元相似言談自莫諧忽思成簡寄還覺費安排

　　鄔子對月

　　庭戸容才咫江湖見毎賒秋毫渾可數纎翳不能遮頗
念從此去還愁興盡嗟不如沽酒飲飲醉卧蘆花

　　過易簡彥從

　　雨從筍怒長春雨陰暗成闗門有餘暇散帖不妨清從
仕亦何好隠居無用名悠然㑹心處便欲寄吾生


　　教授知縣以釋奠宿於學宫輙爾奉簡

　　秋色肅已甚齋居清可知無由一夜話漫興五言詩祀
有同王者居無陋九夷校官俱長吏不比判司卑

　　叔文見過且擕趙祖文歸來圖來為賦四十字

　　蟬噪天邊柳鳩鳴雨外桑江東千里逺湖北比年荒畫
展歸來賦辭吟老至將終焉莫陶寫醉帽晚風長

　　與成父夜坐

　　抱病俱不飲清言醒肺肝山空知室迥念靜失憂端縱

筆詩還作無弦琴廢彈菴居已清絶況及夜㣲闌

　　琛卿坐上作

　　負郭有佳處昔時來未曽梅高居竹表石瘦倚蘭層置
酒能要我哦詩更得朋醉揮君勿怪明日弔溪藤

　　伯玉夜過因談西湖石筍峰舊遊用初三日韻

　　相識欣佳士常談厭老生湖山遊息處風月笑言情豈
但沈疴愈能令老眼明無嫌數呼喚政爾一殷兄

　　張伯永簡來云雪欲作而酒適熟尉又過之要

余同集

　　久旱疑為瘴晚風生許寒梅花逾孤厲人意絶荒殘漉
酒能呼我知公故解歡平明如雪滿快閣上危欄

　　次韻王進之欲雪兼屬林令

　　雨集疑為霰雲陰驟欲開共嗟三白晚還是一年來令
已憂民切君當著語催不應渾似我形槁亦心灰

　　欲再過子進昆仲舟人紿以迷路既逺不能復
也悵然懷之


　　數畆湖邊宅千篇海内詩機心謝鷗鳥樂事付塤箎艇
子思重過流行竟莫知吾儕俱老矣悵望復來期

　　過從禮

　　崖壁怒開張盆山草木蒼高深類盤古瑣細亦禪房雨
潤畫粘壁風㣲書散牀小留談不惡而我病成妨

　　過西峰主人適出回訪劉伯山不值云過黄永
新也

　　佛寺興已盡隠廬來不賒隤基瀕野水瘦竹隠踈花試

挽添丁問云過叔度家清談固難覔渴肺頗思茶

　　夜過李商叟

　　毎見必匆匆談詩口不空林間驚落月坐上覺生風老
大君無敵飄零我漫窮問年纔半百歸及未成翁

　　獨坐晚題

　　斜日欲向夕孤懷誰與開慵能繙故紙閒且撥寒灰海
内長為客江南欲放梅竟將身自縶寧有水西回

　　次韻歐陽全真過玉山見寄


　　祇道歐陽子行飛入道山報來猶佐幕書至得開顏過
我不相見底忙成往還未知重回日端復㡬年間

　　豐城送成父弟還玉山三首

　　溪上同舟送江頭獨步歸秋風方落木客路要添衣故
舊詢安否形容話瘠肥吾行猶許逺爾去復誰依

　　酒薄僅飲濕謌長欲淚垂人皆有兄弟我獨困乖離苦
乏田園計初非干謁資途窮與計拙千載少陵詩

　　調䕶山中竹斧斤毋使侵當門要移種遶塹合分隂詩

去慙如錦書來定抵金上言說兒女其次及山林

　　娛山亭(在太平州判官廨舎為大舅氏作)

　　嗜好雖同轍賢愚本異岐簟飄樂吾道錢馬昧真癡吾
舅端何以名亭不在兹登臨如有得勿用語羣兒

　　訪白鶴山祥雲觀

　　白鶴空鳴鶴祥雲祇亂雲流傳因長老紀載未前聞步
屐欣逢勝題詩愧不文林園猶午雨墟落遽斜曛

　　燒浴昭真觀逢方元直誦僕舊詩


　　泉落千巖雨松鳴萬壑風徘徊豈人世清絶況秋中就
浴能除垢催行覺未窮逢人舉舊句已似宿生同

　　賦胡達孝林霏五題

　　老樹綠相交新林翠褭梢童能奉巾盥客有問推敲香
事身依佛炊煙地逺庖渾疑宿雨在不見曉禽嘲

　　澗舗嶺

　　登山自不惡飛雪況相仍照映慙非璧攀援笑引繩向
來聞矻矻今日上層層可但長安道騎驢覔句能


　　散菴即事

　　屋冷頻添火牕深逺炷香荆榛白墮境杖履黑甜鄉晚
日誰云短閒身得暫長畏人成免俗治藥屢傳方

　　東菴上方

　　地瘠不宜竹山寒多種松路窮千折險菴在最高峯石
澑通泉乳晴簷喧蜜蜂客來僧不語日暮自鳴鐘

　　雨入丈七坳

　　信是長安逺休疑蜀道難千崖懸盡斗萬石列皆攢舉

足無非仄捫心毎為寒不堪天更雨政欲助吾官(天雨助官
政坡翁杭州雨中督役詩也)

　　投宿清福寺

　　落日迷墟落林霏隔樹林入門疑寺近出谷聽鐘深墐
户覔安寢隔籬謀濁斟不眠還耿耿百慮攪予心

　　題龍州亭

　　亭自君家築洲從何代名諸公多好句老子敢爭衡賸
欲危欄倚少須春草生毋庸為鱸去聊欲赴鷗盟


　　過上村菴二首

　　朶朶艶紅蕖叢叢映碧蘆秋風見池沼幽思發江湖愛
竹寧詢主行山得當圖弟同仍子姪我友亦相俱

　　秀色留金鳯餘芳在木犀日明能皜皜風急似淒淒野
地猶飛蝶深林亦啼雞居閒常却掃安步輟扶藜

　　懷甘叔異曲江菴寄叔異

　　夢寐曲江磯磯頭隠墅扉朝笻驚鷺起暮履㸔漁歸志
士泣蘭芷高人甘蕨薇悵予非所事樂爾謝塵鞿


　　書李氏園亭

　　坐久思行步因而上野亭日兼梅雨落山接稻田青何
術銷終訟連朝役瘦形早知還走俗不用學通經

　　章塢菴

　　路盡庵才出雲深山更藏陂池新得水松檜舊成行午
供隨齋鉢畱題陟上方林鳩方喚雨歸路恐相妨

　　寄題安福士人家賞靜軒聽雨二首

　　心逺淵明趣室虚莊叟書宅邊種柳樹濠上樂鯈魚往

者不復作斯人今則踈誰為賞靜者吾欲並門居

　　有聽輙有感所闗非所聞小軒渠對雨逺地我㸔雲大
被清霜曉短檠寒夜分朝昏解同趣南北謝離羣

　　同俞公擇孝顯王彥擴讜子逰白蓮庵飯於東
庵而歸

　　幽禽鳴屋角喚我起尋春山徑八九里角巾三四人側
行松偃蹇倦憩石嶙峋誰道春猶早山櫻㡬樹新

　　早出城


　　夜雨細無聲朝光快作晴空庭芳草合逺樹鵓鳩鳴無
復知春處閒來㸔水生不唯身暫適更覺眼増明

　　明日復出城

　　夜雨更連明籃輿偶出城田疇蓑笠事江海鷺鷗盟少
小規㣲禄侵尋愧老生茝蘭春渚滿桃李綠陰成

　　逰齊山

　　借馬訪齊山犇行不待銜舊來聞若渇今日嗜如饞故
喜地殊勝却嫌僧近凡誰能一除洗更出萬嵌巖


　　蕃侍舅翁衡州史君游吉陽山舅翁舉往年與
南澗韓公唱酬長短句蕃賦三詩

　　慘澹松圍障蜿蜒石隠龍背城無數里獻狀有千峰此
地雖為寓兹山特未逢因公九日集臨眺得從容

　　聞道常年會尚書領客來公能哦舊句我恨闕初陪鬱
鬱雲峯雨蒼蒼石磴苔人亡與節逝已矣兩裴回

　　出郭雨遽止下山雲復收人疑有神䕶神若為人謀敗
壁凄涼句鄰家斷續謳明年回鴈上應憶此山頭


　　過黄狗步

　　古步經黄狗平沙隠白鷗順流翻逆浪欲去若苛留歴
歴川原路蕭蕭風雨秋頽然怕㸔鏡白盡㡬分頭

　　官池即事

　　偃薄雖兹驛相羊賴此亭鳥飛㣲破縠魚動暗衝萍豈
但憂懷愜還能倦眼醒獨餘春草夢才盡不能靈

　　再題

　　既悟當寒雨仍知霧乃晴病軀聊自適閒望亦増明絮

落還將化荷新且解擎懷哉老將至沒世曷為名

　　山花有所謂繞蠒漆者蓋繰絲藉此以取頭耳

　　樹樹山礬落枝枝繞蠒開論香寧敢輩取用實能皆白
屋珍姚魏朱門賤草萊勿嫌卑薄域解產棟梁才

　　觀王文之所藏荆公帖

　　余行江左路曽涉蔣山椒野逸思乘蹇儀型想冠貂帖
窺藏五世詩續詠前朝永日欣無斁巾欹膝屢摇

　　周袁州惠建茶黑篤耨以四十字謝之


　　書齋憐寂寞書札慰荒涼勸把春風椀仍薫知見香未
憂欺短褐寧慮厄枯腸塵思如能雪詩情或可昌

　　題畢叔文所藏趙祖文畫

　　數月湖山路未㸔湖上山塵埃苦相敗疾病亦多闗見
此㣲茫畫如行慘澹間小舟帆正飽何日載余還

　　書後湖集

　　我懷蘇養直不作漢三公隠墅人安在春溪草自豐遺
文尚亡恙斯道未應窮會與吾尊友青燈話此翁


　　道傍菊一首奉呈安福丞公彭子壽

　　彼美東籬菊胡為官道傍蓬生雖翳翳秉色故煌煌風
露與湔洗牛羊違踐傷未嗟愆節物終必在醫囊

　　溧陽道中懷秉文

　　不見水南梅春風已四回縱傳詩滿紙何似酒同杯已
與修塗背還尋舊路來計期猶促迫到處勿徘徊

　　過餘干懷介庵呈其壻方景嚴

　　重過餘干縣長懷謫仙人猶如見顏色不復聽紛綸栗

里柳未倒桐鄉祠尚新遺文李漢在屬付斯無冺

　　新月甚佳方思明叔乃忽見過作此詩

　　出戸江山好入門風雨新荒涼如宅舎窘束是官身念
子豈為逺能來端可人笑談殊未了催去阻重闉

　　宿龍鬚山

　　俯仰猶前日侵尋已半春行因累符檄來為閱松筠著
脚盡可隠是身寧屬人雲泉混糜鹿冠劔上麒麟

　　密竹復踈竹老松仍穉松擔肩元近俗吟趣得深供要

宿招提景猶賖日暮鐘殷勤問鄰寺指㸃說前峯

　　六月一日始熱二首

　　雨後疑無暑晴來乃若焚汙渠工聚蚋闇室賸飛蚊憒
憒妨書㸔岑岑似酒醺不知三伏久何以度朝曛

　　落日㸔籬脚晚風占樹頭庭荒雖若咫步遶亦頻周我
老自投網民愚還坐囚相哀莫相釋㸃㸃更悠悠

　　同兒曹步月寺門作

　　溪風亂林影林月漾溪光宿鳥無安止飛鳥為斂芒兒

曹從杖屨老子廢杯觴誰謂時方暑端疑候已涼

　　對月

　　風清勝夏暑月薄借秋光坐覺還神觀心期隔帝鄉滿
階蛩送感何許笛飛涼盤礴俄成久軒然睡倚牆

　　對月懷簽判丈兼簡文顯

　　季月風當凜南方候實偏長林未摇落頻夕對嬋娟恨
我遥成隔知公夜不眠連牆有周子置論毎超然

　　十四夜月


　　既夕風猶進凌空月故遲明宵縱當滿今夕可乖期少
壯欣逢節年侵意自悲平生一杯酒即事五言詩

　　鏡破何年合珠沈㡬日還空明歙溪石行列婺州山鴈
泊宵仍警蟲哀夜不閒傳呼語舟子移檝近前灣

　　十五夜月

　　老至自多感月圓仍此秋又成愁裏見都白㡬分頭酒
罄妨人醉詩窮不易捜徑歸掩闗卧還雜候蟲幽

　　十六夜月


　　月早晝氛在月遲夜氣澄秋毫細可數烏鵲棲亦興青
山𦵏李白蘇門隠孫登吾老無逸氣頽然照鬅鬙

　　江月

　　江月照將夕江風吹欲霜殘書㸔莫盡病骨凜難當俯
仰年齡邁飄零道路長豐年易圖飽何乃又殊方

　　秋日書懷

　　冉冉年將老冥冥雨送秋衡門想蕪沒蕭寺苦淹留工
部詩陶冩平南酒拍浮九原如可作千載願同逰


　　畱元衡須月上因抄賈元放舊詞併懷季承

　　北客飄零恨南逰邂逅情㡬年悲賦鵩萬里想騎鯨月
已徐徐上雲能故故生吾曹重離合可問欲三更

　　雨後對月懷斯逺

　　旱後雖逢月方憂未覺佳雨餘當委照此趣孰能加要
覺湖邊宅遥知海上槎絶嗟同味少莫遣寸心遐

　　夜懷成父弟

　　晚蟬猶噪樹新月遂當天閔雨心雖切題詩思亦牽故

應聽摵摵殊愈對娟娟憶我章泉弟松牕竹屋邊

　　對月懷秉文

　　有此佳風月溪上更復奇山陰應接際赤壁誦歌時恨
子不同載冩懷聊作詩平生三五夕咫尺又乖期

　　雨夜懷明叔併憶成父

　　放竹近軒牕地方中對床非貪起居適樂是話言長已
解蕭騷味仍憂擺撼傷去君纔數驛憶弟更他鄉

　　懷公擇且問訊成父


　　山雨戴溪雲茅檐畫不分林花應掃地我友況離羣數
口饑寒累三生翰墨勤因聲問吾弟㡬日定行云

　　懷成父

　　曉枕占乾鵲昏簷數濕螢竹風愁獨立山雨要同聽懶
更翻黄卷還成倒濁瓶猶疑到或晚戒勿掩柴扃

　　月夜懷成父

　　尚缺佳已許既圓明若何一年増我老千里念渠多柳
亂誰屢舞蟲喧空作歌要為終夕㸔四體奈煩痾


　　夜月

　　曉枕厭蠅聲昏蟬復亂鳴耳根喧自合心地寂常生習
氣存詩句平生愛月明鍾情在我軰安得到無情

　　中夜風雨驟作悵然有懷簡全真沅陵并寄成
父弟

　　酒盡雲間月詩成雨至風支離如病鶴吟咏雜寒蟲摵
摵朝梧葉蕭蕭瘦竹風飄零偶天末憔悴祇江東

　　驟雨


　　乍覺塵成斂旋聞土亦香溝渠勇飛濺竹樹返青蒼既
使雷先戒還資風助狂未充田父望聊益病夫涼

　　分界舖愛直驛張安國因杉製名而驛之前有
老梅一株不知安國何為舎彼而取此也

　　杉自誰人種梅從何代栽腹空雷有擊根古土無培要
是百年物曾經㡬客來直哉雖見錄清矣可遺材

　　過潼川之飛烏縣見餘干丞相題驛舎詩有感
次韻


　　道學元無偽標名徒爾勞孤忠天不管一死世尤高未
洗邊庭血先焚董腹膏亂離元有自附壁為三號

　　舟行賦山中梅花

　　自與松筠並寧容草棘欺盈盈皆正色脈脈匪邪思照
水初開處臨風欲墜時深幽殊可念酹酒侑之詩

　　鉛山道中懷故興化令賈元放故鬱林教授賈
季承

　　駛雨更冷風長松十里中欲吟吟不盡將語語誰同賦

鵩人安在驂羸我欲窮枕流還泊泊幽夢恐難通

　　常山道中二首

　　發軔茅檐雨營炊野店煙春晴不難解客恨自多牽麥
浪摇成湧梅飛去若仙畫中端有句詩裏亦安禪

　　晨征陰霧合晚泊霽光新聞鼓初非社逢耕政及春嗟
余寄徑客羨爾受廛人有債成詩瘦無錢罷飲醇

　　夜宿沙渦

　　櫓折故難進牽殊深足虞百艱甘薄命共濟賴同途聚

落強名地并吞總是湖遥遥聞吠犬更問酒家酤

　　早過桐江與峽江甚近也

　　霧盡山容出風㣲水面平檄書重此役詩卷足平生船
小炊無竈灘長去有程嘗評峽江似江水亦桐名

　　發永豐值雨投宿金仙寺明日還舊居雪大作

　　雨暗投野寺雪明還舊居林園渾異昨門逕亦非初酒
事難忘汝詩材不負余祇言冬大暖暖極竟何如

　　秋雨感懷


　　紅葉連峰雨黄花獨徑秋一杯聊復酒萬斛不堪愁短
髪驚時晚修名怯嵗遒山中隠元豹江上失輕鷗

　　艤舟楊口叩居人以何時縳屋于此何時復去
云我乃鴈泊人戸冬來春乃去

　　户户魚蠻子年年鴈泊人生資持網罟遷徙逐冬春岸
俗從渠變鄉鄰自我親殊勝倦游者渺渺愧風塵

　　寄秋懷

　　兩月巴陵郡捜詩朝暮間空能飲江水恨不上君山昔

者聞何至今焉興盡還才名或遭罵坎軻分低顏

　　大暑懼死暍祁寒愁仆僵嵗時空卒卒身世益倀倀問
服遺官歎懷沙去國傷終殊弋何暮況事色斯翔

　　霞谷寧終計龍門已暮年向來嗟獨後今日可㤀前既
繆青衿學當思白首傳猶須就吾子相為語蟬連

　　我不識裘父聞之空有年曾題五字寄僅以尺書旋諸
老沒已久故家誰復賢猶欣得吾子句法早親傳

　　西京劉校尉上疏引春秋聖學期深探明時可妄投他

年王子表今日古人求幸甚聞無恙頓能寛逺憂

　　吾與徐斯逺敬之寧獨親詎須勞咄咄徒覺歎踆踆共
樂名教地同耕寂寞濱敝裘堪共御宜爾耐艱辛

　　㡬欲相酬答詩情了不關擕從五溪逺直過洞庭寛歎
我終成累多君不可刪黄昏佇立久雲盡覺無山

　　憶我江東弟書來得暫怡寺居因市近村舎與貧宜兒
軰詩書力童奴薪水為尤欲䕶吾竹及此夏初時

　　求友詠伐木思兄言陟岡那知符檄累不了道途忙照

水形知瘵臨風髪欠長想渠能我憶如我不渠忘

　　兩載沅湘役雖勞何所為蝦行仍蛭渡猶豫復狐疑孰
念鉏犁把殊勝手板持山南與山北舎子更從誰

　　真游覔唐徳輿題詩不見有懷其人八首

　　險絶辰州路曾聞一再行㸔巖有畱句捫石欠題名四
世斯文事平生一壑情何當從此去感念在先生

　　雨後林園合風前裘褐輕當游元不惡有士與同行定
識田中趣殊勝俗裏情誰過江驛靜日聽筍輿聲


　　月上侵衣薄風來颯鬢秋有觴寛偪仄無意計沈浮誰
念千山底深懷二老游更闌竟忘寢詩就不成謳

　　㡬嵗天台住今年鴈蕩逰心期在康樂人謂作監州騎
從真能屏煙霞定賞幽他時期一訪好為著詩留

　　時論歸臺閣交情異笠車不甘腰為折寧使鬢成華莽
莽湖之北悠悠海一涯銅魚偶逢使書寄阿戎家

　　一紙日邊裁千山徼外開所同惟甲子絶異是人才學
問須傳授君家有自來嗟余獨何者道阻乃從洄


　　相從寧見樂相别乃知悲況辱平生友而堅晚嵗期已
醒臨别酒還讀送行詩何況維舟處蒼然暮色時

　　去矣不為難山長水又寛未曾摇短棹已自失危欄厚
意煩三友相要下急灘雖然賖執手顧免别辭酸

　　與成父别後有懷

　　何物催衰白頻年屢别離弟兄俱老境摇落況秋時汝
水應余憶袁江獨爾思不堪行似棘更對雨如絲

　　懷明叔三首


　　結交不在早傾蓋有餘歡愧比陳蕃榻猶吾陋巷簞新
來㡬日别無計百憂寛世俗輕交態相期在嵗寒

　　紛紛閱投刺往往盡冠儒嵗晚見松柏火炎知碔砆寒
㕔憐我獨玉趾賴君迂政爾如修竹何能一日無

　　㣲風吹甚清缺月照同盈盤礴得露坐喧闐嫌市聲何
勝憶𤣥度底處覔彌明念我筠牕底蕭然榻正横

　　懷王彥博徐審知

　　遮眼文書倦可人親友賖雨踈無更有鴉斷直還斜兩

鬢寧禁白餘生孰可涯闗余三作徑愧爾五其車

　　再見晦菴既行有懷

　　已别重成見重來那得長順流聽㶁㶁冷日對荒荒既
歴氷霜至還憂雨露雱去畱俱有念搔首漫彷徨

　　懷靈山呈元衡

　　故人移住逺明月掛簷遲誰復相過語何從更覔詩白
頭甘斗食青眼望羣兒想見靈山閣雲峰夏愈奇

　　懷伯謨


　　為憶牕間句思從物外人白雲空在望青眼為誰新一
别已數載再來還㡬晨期君歸對䇿過我莫嫌貧

　　懷秉文

　　稍過湖頭路臨流但逺林打篷知雨急蕩槳覺溪深紅
葉專秋色青銅慨古心平生學詩友兩地復離襟

　　夜坐懷李季蓬

　　舊誦凌雲賦新哦泣鬼詩結交何用早傾蓋許深期捷
徑㸔君絶長途覺我衰殷勤今夜月全似過橋時


　　過曾季永見壁間張安國所書天下第一真仙
之巖知有融州便託附賈季承書作二詩呈季
永且懷季承

　　見井渇已止投林心更欣行方觸炎熱坐覺逺塵紛誰
滿鵷鷺集子猶麋鹿羣融州在何處壁字帶巖雲

　　不見融州使無從可寄書仙巖忽逢字驛騎想非踈室
近宜人桂官勝衝尹驢江南熱猶劇嶺外比何如

　　至豐城懷温叟叔異南秀欲題之叔異曲江磯

之庵已蕪甚矣重増太息

　　浩浩寒流急蕭蕭落木高江山故雙劔人物欠三豪客
意已愁絶風聲仍怒號相思意無極佇立首頻搔

　　送文叔入都兼簡陳元齡周畏知文叔之弟華
叔

　　叔夜雖逃懶元龍政坐豪清談盡名理老句逼風騷才
大端難屈時平敢自高驊驑合鸞輅斥鷃祇蓬蒿

　　落落初寮裔英英桐樹孫科雖分進士官亦到詞垣(王嘉

叟韓無咎皆以無出身人作中書舎人)近例皆如此兹行不在言故人誰
健在為我謝陳蕃

　　松谷門無鎖迂齋席有塵(文叔所居松谷自號迂齊)山林從寡伴臺
閣政須人才識思難弟儀型想伯仁諸公皆衮衮老子
自踆踆

　　懷李商叟

　　舊隠屏風疊而今半在村作詩傳正派對客理清言我
埽山中屋君開竹下軒風流要還往一葉任溪喧


　　好在半村宅竹添桐長枝空餘相憶夢不見寄來詩苦
節君耆舊卑官我判司因來貴溪水一為洗塵緇

　　懷謝子暢

　　中年非畏别我軰自情鍾慘澹千山雨凄凉四壁蛩有
詩因悶得無酒似愁濃未說扶擕去猶期一再逢

　　寄處州李侍御二首

　　自聞開幕府㡬欲走郵筒便有江湖役仍遭貧病攻想
多為郡樂亦復賦詩工又最淮陽課何時用弱翁


　　已上湘祠請猶須漢臘期側聽惟此雁發興在南枝貧
已長年事官寧向老為舊聞煙雨觀猶擬和公詩

　　送處州斯逺二首

　　孰有如公者蘄州又處州時人得稱誦氓俗記君侯吏
有循良擇官無内外憂願將田里事一一奏前旒

　　珍重徐斯逺兹行豈漫逰過江探禹穴下水到嚴州損
益觀其友淵源問所由我居如有縶君去莫能畱

　　送張王叔孝曾二首


　　難弟詩初和難兄蓋復傾時方論名位公獨叙交情八
座使邊節舎人垂世名用之俱未盡衮衮㸔公卿

　　接壤渠陽郡咸歌别駕賢薦書曾列上除日聽爭傳水疾
山危處風高木落邊栖栖憐倦客渺渺送歸舡

　　去冬十二月與成父分袂於上饒春見於溧陽
又見於臨安成父竟先言歸作是詩以送之

　　客裏凡重見天涯竟獨歸急難徒眷眷離别倍依依夏
木青圍幄春流綠染衣與俱端不惡吾事故成遲


　　送沈善昌朝沅陵之子

　　論契繇先世言交自迺翁俱成落湖外毎恨隔湘中得
見無㡬見願同終罕同如聞工賦好無或嗜詩窮

　　送鮑必達兼寄章季亨

　　人物稱夷白星文仰少㣲常云馬羣盡乃得鴈行飛天
外一再見客中先後歸因行謝章子别久頓書稀

　　送唐信州

　　立朝因事去治郡乞身歸世議無公是人情有獨非陶

潜深避俗張翰早知㡬試問還家樂娛親只綵衣

　　送陳監獄參告宜春

　　不見存齋老風流尚竹林一官香火吏五字短長吟快
閣鷗鷺渚仰山鐘磬音何當同蠟屐不用動離襟

　　送徐茂叔㳺宋衡

　　譽自賢闗得才由治劇新諸公共推轂此去各通津歎
我年猶弟如何鬢總銀非闗缺為别愁絶恐傷神

　　送邢大聲宏音二首


　　客裏送行人情鍾況所親絮飄吟帽雪花雜馬蹄塵何
處為寒食還家尚及春園林檢校事欠酒著詩陳(兄洒不入
唇)

　　不獨論新昏晏晁原老親見來能㡬日别去忽今晨聖
代無遷賈明時豈避秦長沙武陵地行樂異傷神

　　送徐季純

　　觸目偽耶真先生金玉人須知託交契不特為情親謁
告歸何遽連環夢豈頻還家已春服綵戲不妨新


　　寄送潘文叔恭叔二首

　　夏潦方為問秋風又枉書寒温叙安否學問叩何如斑
鬢驚催老青衿悔負初朝聞夕可死何敢廢居諸

　　已道衡州逺而今又廣州壎篪君膝下風雨我蠻陬至
矣貧而樂誰云富可求斯文失張吕吾道屬朱劉(恭叔書來
及朱劉二先生動靜)

　　送張交代琮

　　歴數盱江士推君父子間夷途有霄漢蹇步乃荆蠻薦

牘方爭上交情勿重攀無緣更州縣小試亦編刪

　　寄送于去非三首

　　三載尉雖卑諸公競已知薦書常沓至賓幕毎牢辭玉
立風神峻河傾議論馳他年繼質肅應有後人祠

　　草木政怒長波濤方疾流雄辭雜蛟蚓健筆走龍虬我
句平無取君才勇莫儔如何晦翁語折節繼前修

　　假館我多暇驅車君苦忙近時成契濶逺去益凄涼聞
說催歸騎何由把别觴歸心擢章貢逺目溯沅湘(章貢水過

豐城縣下)

　　送劉伯瑞四首

　　長懷逺齋老贈我五言城世上㡬朋友吳中君弟兄頻
年欣再見南走悵東征情話恱親友交情見死生

　　逺齋無恙日酬唱㡬多詩杜集容今附韓門見昔師青
雲雖益顯種髪欲奚為更欲求餘本流傳海内知

　　居者與仕者所知張宋間咸能謂君好政欲警余頑論
已窮千載才寧减二班何當傳副本免使訪名山


　　衡州有賢牧吾黨更監州事作鹽梅濟殊非涇渭流斯
民均受賜治狀各推優㸔即蓬山上聫翩兩校讐

　　送李仲詩二首

　　武陵曾逺客主簿作南征緬想經行地猶含賦詠情故
人如見問白髪欲千莖郤記相逢日回頭嵗月驚

　　今代知名士君家萃一門不惟文獻在政是典刑存臺
閣期平步沅湘莫斷魂平生翰墨事兹可壯其源

　　送周袁州赴鎮三首


　　百里更題輿纔分刺史符循良重他選途轍詎常拘不
但治文牘(江西一道事多決之)要令歌袴襦戚休顰笑裏無或謂
民愚

　　家住青源下宜春起作州風聲故習熟治政得優游意
見寜當出江山自足畱端能不嫌客凖擬繫歸舟

　　世亂離鄉里愚生後老成契篤馮翊幕親叙潁川盟薄
厚寧同俗死生無異情一枝殊未稳何日息飛鳴

　　送晁元黙自潭還撫二首


　　臨汝差池再長沙邂逅初飄零渠念我畱滯我嗟渠盤
礴雖云久追隨固若踈未知從此别後會復何如

　　畱落悲遺俗凄涼說故家文科君有繼世業我空嗟白
髪時今晚青雲去未賖還家語歸父穮蓘要功加

　　送潘元壽

　　喪亂違初載飄零得晚交薫蒸厭糟麴塵土困榜敲折
柳分青帶贈蘭開紫苞君行過懷玉下有我衡茅

　　送晁舅翁子應過寧鄉謁令李思求


　　藉藉溈山寺堂堂忠獻墳幽光發泉石義氣慘風雲文
舅雅能賦令君深好文懸知契談麈不待對爐熏

　　九月五日具草酌同彥博審知成父集於普寧
山半之亭作詩二首

　　探支重九日試手菊花斟論置人繁寡觴行自淺深風
能度林杪月亦吐山陰四聽蟲仍起中還著我吟

　　平生羞狗監何啻失羊斟與子風期尚相要林壑深分
甘駒在谷寧事鶴鳴陰此日胡為樂詩成改又吟


　　九日有感

　　寥落淵明後凄涼九日期尋花漫青蘂對酒祇空巵林
密棲鴉早江寒泊雁遲樓高無那倚絃絶有誰知

　　九日懷周仲材

　　吹帽今朝是登高舊俗同窮鄉怕逢節病骨怯臨風此
日千憂裏他時一夢中白衣殊不至空遶菊籬東

　　九月十三日雪

　　稍稍雲初集泠泠風未停粗能成㸃綴還是學飄零徑

路高低滑炊煙逺近青籃輿所經歴詩語費平亭

　　雪中四詩

　　嵗既遭連旱天恩錫屢豐匪霜伊作雪因燠遂成風信
豈朝夕際誰云反覆中寒㕔苦無事冷語却慚工

　　茅簷元未覺竹瓦偶先知被冷渾㤀寐牕明得屢窺雞
鳴因誤早犬吠極驚疑我亦胡為者侵寒要索詩

　　慨念耕田叟遥憐射獵翁追蹤盡狐兔遺種絶螟蟲試
問南山廣何如渤海龔無矜沒矢力要格帶牛風


　　疫癘潜攘郤埃氛一洗蘇相㸔即陽復何必待儺驅未
暇議薪水且同歌袴襦有年如再得卒嵗可無虞

　　雪後二首

　　幽徑朝披雪寒村晚對晴眼邊多意屬詩裏欠天成一
宦猶賖禄多田肯借耕鄰家競春務客子動羇情

　　麥茁猶藏綠梅苞尚掩紅祇言晴作病何意雪爭功擁
褐朝慵起扶藜晚漸通林行語鴉舅溪立漾鳬翁

　　對雪有懷


　　頗怪風能急還疑雨不成疎疎聞夜半璀璀及天明安
否妻子念乖離兄弟情誰令負湖海政使落蠻荆

　　雪後三首

　　松竹夜枕聽窓扉朝起㸔雖成見晛喜敢廢履冰難照
映形知穢嘘呵詩故寒要能窮極覽安得振飛翰

　　陰巘猶施白朝林已沐青墜烏飛蔌蔌射日粲熒熒使
恐歸無迹聊須記所經耳聲并目色佳處若為形

　　一雪豈戲我頓晴還起予寺逢東野古梅誤北枝踈發

興清無極深行畫不如氷泥漸融釋却恐汚衣裾

　　十二月二十九日雪三首

　　嵗是明朝盡春猶半月遲人言無復雪天意肯違時宿
麥爭萌達遺蝗絶類滋年豐如可待吾豈病長飢

　　犬吠非因盜鷄鳴已後晨穿窓殘月在布地落花勻我
亦驚霜鬢誰能念曲身久晴常畏病逢雪更憂貧

　　蔽天纔集雨動地忽驚風苧絮潜加力盃觴稍費功山
川相映發竹樹失青葱㓜質知難久茅檐溜已通


　　二十八日雪二十九日未巳賦詩凡五首

　　霰集瓦跳鳴風横窓竹聲陰來由有漸落地勢難平龍
具愁終夜鶉衣起遲明兒時故狂甚老境只寒生

　　臘裏逢三白詩中得數書書生真有癖習氣果難除更
上高樓望聊將逺目舒天灾如可弭凍死未憂余

　　舊褐猶堪著晨炊不待營江磯有漁者山徑亦樵行爾
勿資閒詠渠應甚苦生還家對妻子半菽與藜羮

　　户户薪充纊家家爐作牀懸知火明暗是繫體炎涼為

俗陋至此斯民真可傷詔條先勸課王政本耕桑

　　夜久寂無聽曉來㣲有聲鷄鳴疑逺墅鼓動忽孤城異
縣畱妻子殊方老弟兄懷哉一斗粟於汝豈無情

　　教授以憶梅韻賦雪詩蕃同之五首

　　窮巷朝仍擁寒㕔午未開人誰送酒直鴉為致薪材已
倦除頭垢寧能拭硯埃高情蒙枉記好句數能來

　　平地疑無地知時復過時梅花遍南嶠雪嶺亘西陲兔
狡猶迷窟禽偪詎立枝摧頽如我者蕭瑟欲胡為


　　俸薄愁斯立鑱長困拾遺經營將有賦零落不成思凍
結鬚頻折煙凝袂半緇陽春竟何在卒嵗以為期

　　窈窕緣江路幽深隔岸祠為梅期載酒因雪重賡詩儻
匪相娛樂疇能遣嵗時出門方積凍散䇿待晴曦

　　賸有騎驢興終成閉户居江山峙書閣松竹隠僧廬但
遣官成集莫言丞負余可於風雪際頓使唱酬踈(來詩有近
日詩卷頓踈之歎)

　　次韻簽判文喜雪二首


　　雲蔽初疑雨雲開復似晴北風何自起南雪驟能成沴
氣應無作東郊㸔有耕怨咨懷往咎驩喜見今情

　　鬢非絲素白顏是酒爭紅獻瑞吾無與哦詩且課功要
擕藜杖出安得凍泥通事已空梁苑公今亦醉翁(事見坡公
聚星堂雪詩)

　　初四日妍暖如春

　　薄雪未滿旱苦晴翻劇喧長林無悴色幽鳥亦多言縱
喜春當復還憂病作煩梅花愆驛使芳草望王孫


　　五言長律

　　春雪四首

　　旱歴三時久荒成比嵗連祇疑吾邑爾復道數州然懍
懔溝虞墜嗷嗷釡苦懸縣官深惻怛長吏闕流宣賑米
多虚上蠲租豈盡捐處心誠昧己受賞更欺天敢謂皆
如此其間蓋有賢大江分左右萬口說朱錢(謂南康朱熹元晦使
君江西錢佃仲耕運使)

　　隴麥茁尚短畦蔬裁未勻既饑還苦饉度臘復當春往

者雖深念天乎本至仁忽來風不斷遂俾雪無垠摵摵
初兼霰霏霏且蔽塵田家欣鼓舞客子敢顰呻破衲深
跧夜生薪急燎晨無從漉醅舊聊且賦詩新

　　喔喔鷄啼墅狺狺犬吠村遇樵㣲有路因汲半開門老
子將停軌輿人請載犇詰朝如未已兀坐復奚論我亦
貪奇觀行因用汝言既孤裘坐擁寧憚筆時援柳絮憎
陳語梅花憶故園凍髭真易折皴手詎能温

　　天外難摹境眼中無數詩未能憂凍死真復是狂癡不

廢書深映宛同驢借騎高低酒價問逺近佛廬知要學
禁體物良由多愛奇悠悠竟何得役役漫成疑有弟歸
先我因渠屬有思王徐吾畏友印幼所嬌兒

　　次韻何叔信雪夜

　　夏日苦炎熱秋風灑靜便一年還欲盡萬事不如前觸
目長昏霧憂心抵瘴煙詩人吁養鬼烈士悵飛鳶本意
多閒暇何為亦糾躔陰風聽門壯積雪見山巔蠟屐遥
思著荷衣猛欲牽當君開卷讀是我枕書眠酬唱何寥

落乖違易嵗年亦為當有賦枉贈忽同然

　　雪初作懷成父弟及諸子

　　嵗事方虞旱山行敢願晴雨花纔若灑氷霰忽如傾孤
役寧私己羣生足慰情泉源滋久竭隴畆動深耕冷落
三家住凌兢獨木横暫從求束緼還是問前征凍雀成
頻墜荒鷄誤曉鳴憶兒衣孰挽懷弟艇猶撑便可鉏三
徑因之治短檠豐年今可必與汝沃藜羮

　　雪中懷成父


　　只道渾無雪那知待得春人情聊自慰造物信如神凶
旱拘常數乾坤本至仁麥遲猶可種米賤況多陳問我
官居趣還如宿昔貧未能憂簿領長苦計芻薪對此得
無感慨然成久顰更聞江左弟仍困甑中塵

　　雪

　　動地風初作披空雪遽鋪幽能吐山岳逺至卷江湖藹
藹纔迷屋紛紛遂塞途月疑常掛曉日為不成晡徙倚
詩難狀慿陵酒易無近人憎犬躍在野想鷹呼勢重㣲

摧壓滋深快洗蘇當憂竹栢折且救蕙蘭枯順喜遵時
令寒寧恤貧軀年豐物無癘此外亦何須

　　奉送純父元之昆仲

　　春江足風雨雨裏送江行黄綬我白下絃歌翁武城題
輿適兹地捧檄重相并邂逅得兄弟從逰成友生臨分
皆有贈雖病可忘情中壘經窮㫖建安詩著名絶知傳
世逺可但决科榮江右連江左相期茂厥聲

　　見月有懷


　　中秋不數日明月未頻㸔向晚雲無滓初宵露未團幽
幽但庭内渺渺屬河干地迴空無蔽灘長靜不湍巴童
挐小艇漁父舉長竿墨本句中畫詩工珠在盤莫親談
矻矻空復夜漫漫客枕成疲卧書窓記讀殘

　　四月十五日發岳州

　　獄事生人繫使臣王命將移官乏童馬泛宅恃舟航浩
浩沅湘疾滔滔孟夏長妻孥累㣲禄盜賊幸空囊水驛
纔容借風帆又趣張誰與可尤怨政爾賦行藏


　　送張王臣

　　邂逅高標識漂流仁里依君為鄂渚去我亦鼎州歸風
月情何已江湖便苦稀政嗟書莫數忽喜塵重揮論事
多驚俗談詩每造㣲方能以文會遽復攬征衣常伯麒
麟像詞垣鸑鷟飛官今況京秩名且達天扉天馬當雲
路沙鷗合釣磯無庸問車笠要不負羇鞿

　　送唐德輿

　　國朝唐與蘇不數漢相如繼彼二季後當兹三世餘青

雲曾給札班鬢尚題輿古義惟知學時人或謂踈鄭䖍
歸繫馬阮籍倒乗驢日月且逝矣賢才終舎諸何遲問
安在可使賦歸歟直自枉渚宿還過彭蠡瀦岷江飲鄉
水廬阜訪林居翰墨深懷趣登臨想盡攄峴山孤湛軰
栗里羨宣舒執友半廊廟先生寜里閭家聲紅藥㸔人
望玉堂廬計日豈偃薄匪朝應詔除公其作鳴鳳我自
伴舂鋤










　　章泉稿卷二

