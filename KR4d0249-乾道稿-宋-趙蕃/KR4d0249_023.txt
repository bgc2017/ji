







　　欽定四庫全書

　　章泉稿卷一　　　　　　　宋　趙蕃　撰

　　五言古詩

　　鬱孤臺

　　合水自汀庾更時閱漢唐鬱孤居聳特望闕漫更張層
臺吾家復壯勢江石望舊逰那復省老至増悲傷里巷
盛人物登臨多發揚士人皆孫李必誦蘇與黃不但山水
窟自是仙佛鄉扶輿淑氣鍾寧謂接遐荒歴訪愁重

&KR1542;再來期裹糧懸知耳目接故與聞聽詳

　　發溧陽

　　久客問歸津如鳥脫網羅日夜數去程未遑䘏其他殷
勤謝故人送我山之阿舟轉岸亦移青林隔坡陀

　　弋陽道中

　　霜風不成霜雨雲復為雨溪山誰舊逰草樹得新趨蓬
牕遞明暗客枕隨仰俯老子政哦詩諸兒貪賦芋

　　弋陽陸行


　　細雨濕籃輿𣺌𣺌穿翠楚林園知秋近已作西風語昨
朝汗浹背今晨冷侵膂感慨悟乗除人生㡬寒暑

　　八月十二日發潮

　　來猶念衾裯去已謝絺綌浮生㡬寒暑大半是行役長
安冠葢地難著山林客雖云住連月歸夢無廢夕扁舟
落吾手舊路漸可識迎潮初蕩槳晚日旋挂席如魚離
羅網如馬脫覊縶回首釣臺高清風明可揖

　　枕傍有杜集㸔其行役諸詩有感復書


　　既將取詩名先應歴詩窮不見杜陵老飄轉一世中世
學汝不嗜而顧思此工豈惟人汝憎造物且見攻無須
歎苦絶甑倒與囊空

　　除夕古體三十韻

　　疾風鏖夜灘古木撼石壁漁火暗復張隔江哭聲接哀
哀或到明語細雜嗚唈我舟若孤鳬欲去意轉縶終宵
炯不眠殘紅照孤泣舟人吁且言今夕乃除夕官何自
苦甚兀此六尺簀城中知舊多市上燈火集朱門酒盈

樽高㑹馬喧櫪一飲滌千愁共送殘景急低頭更堪傷
正此坐鍼席去年臘盡時家寓金沙磧身雖隔劍棧母
在猶戚戚賊風吼西隅百日走荆棘一鳴嬰禍羅轉翅
千仞逼母憂兒不歸兒歸母已歿沒身無以報天地終
罔極永懐荼苦心況復對節物今將萬里歸機㑹不可
失丹旐倚江村百里莫相即弱弟奉齋燈孤女想在側
夜夜夢慈容枕淚迸腷臆死者遥相望未得就真宅故
山春事動展敬遍丘域松釵挂紙灰陰苔藉芳冽那知

藁殯寒古佛伴蕭瑟魂魄無不之吳蜀雲萬叠國步尚
憂危家囏更堪說江湖多紅中鄉闗斷消息曼聲一長
哀山石為我裂

　　為施衢州作超覽堂詩三首

　　浙西水平逺浙東山偃蹇使君是中人胷次極收卷竚
舟固佳處超覽更勝踐智匠一何深天藏一何淺

　　為州古云樂今蓋異昔時㸔公振規模於古端似之乃
知用有餘如體運四肢苟能盡此道天下何難治


　　我評信安士無若捧檄孫政如賣卜嚴勢屈蜀郡尊堂
成為公記賓主不在言更有夢得句真成壓璵璠(謂毛平仲
劉凝逺)

　　宿玉觀次斯逺韻(觀去鈆山五里)

　　吾曹骯髒姿共此高深趣要休車馬罷豈為仙佛駐紅
蕖照階除翠竹森庭戸今夕且幽期明朝尚征屨

　　題蔣伯玉作白玉山創亭於廨舎之後榜曰望
雲思其親也因賦十韻


　　蔣侯家荆溪胷次飽空濶一官寄楚尾常病登眺窄有
酒無地把況助詩句活規模作危亭更為思親設安車
㡬時來歴覽吳與越俸廪雖云薄采菽水可啜我實通
家子此意敢自别願同竹馬兒就彼上壽列豈惟一門
事獷俗坐可革長使是邦人指亭記所茇

　　同陳嚴倪三君飲素琴於延真觀嚴置酒要余
至其家倪陳與焉酒未竟而使客至余亟引去
明日作此


　　聽琴訪黃冠置酒煩好事邀我過其廬二子相與至開
囊出書畫黃李可人意蕙梅妙疑神舊識子揚子水仙
初破顏縞袂亦啟齒婆娑哦其間二子俱徙倚杯行畧
數計共約到罍恥忽聞古連村絡繹催我起有愧孟浩
然業飲故恤是

　　和答斯逺因梅見屬三首

　　梅時寄我詩梅月方能至迢迢隔三湘莽莽非一水褰
裳欲何之浩蕩正如此


　　窮居君勿厭窮途我何之初心欲求免卒志還累飢滔
滔果何向命也將奚為

　　君行過海門惟復仍舊里友朋不易得相與況能爾獨
念吾家姪無由從夫子

　　十一月二十三夜通夕不寐為賦梅詩且懐斯
逺成父友弟及五首而曉書呈在伯

　　年年賦梅詩不賦如有闕於梅亦何事我好自渠結昔
人思故人往往託風月我今故人思因梅念高節


　　我欲賦梅詩詩故未易作勁質攘冰霜高情傲丘壑褒
如應時清殿若羞世濁陰伏陽乃升此物方濯濯

　　我欲賦梅詩佳處不自呈老樹賞空曠長條貴疎明既
如幽人幽又似貞女貞可聞不可見可見不可名

　　婆娑風月隅窈窕溪山宅林園故幽幽鷗鷺空脈脈雖
云有逢迎未易相主客桃李自成蹊嵗寒知松柏

　　名園多攀折野樹多零落零落夫何恨攀折適為虐山
居老莓苔竹徑無鎖鑰何當歸去來有弟同斟酌


　　在伯沅陵俱和前詩復次韻五首

　　暇能頻相過間或終嵗闕寧將數疏論白有綢繆結高山
與流水清風及郎月花且事深期人能廢明節

　　梅兮何等花意似幽人作芳不待三熏勝自專一壑屈
原語醉醒孺子歌清濁醉如糟可餔清亦足可濯

　　班左昔成書幽秘或未呈孟堅得師古征南傳丘明維
昔西湖花人孰知其貞自非處士句世亦安得名

　　愛山驢倒騎愛竹種借宅是能寓吾神夫豈有斷脈平

生江南春老去荆州客生徒歎飄萍死乃悲墓柏

　　二君思飄飄獨我意落落博乎猶賢已謔兮不為虐是
中有闗鍵未易輕啟鑰至味匪鹽梅舎古復奚酌

　　對月

　　平生喜臨風今夕愁對月月好若愁㸔寒苦侵肌切豈
無一短褐自不生暖熱想像水棲禽凍羽難拍拍

　　聞舂

　　我居田野間糴米如賃傭晴天得曬暴雨日還燎烘晝

役薪水事故嘗多夜舂簸之有餘榖再以瓶罍充時時
付手碓玉粒勝腐紅三年食官倉塵土填腹胸歸乃值
嵗歉半菽了不供餬口於四方指囷其誰逢啼號蹔逺
耳夢寐深有攻宦逰竟何得不如學為農水旱縱莫逃
穮蓘年會豐因聞村舂聲竟曉成噞喁

　　訪梅仙宅

　　山林豈真遯江海詎忘君乘傳既良已變名誠有云遺
風故凜凜異教莫紛紛尚有十年臭千年寧廢薰蓬藋

暗成徑樹林深擁門人言舊宅是亂絶古碑存𣺌𣺌烟
霞趣蕭蕭風雨昏何從覓遺蛻但可賦招魂

　　同見可過書院

　　逺山來釋雲近山復垂雨清風颯然下吹落何處所雖
為湘中客湘西不屢來晨舟冒雨過晚櫂乘風迴㸔山
亦何有要落漁樵叟我雖甚愛之可暫不可久吾弟之
於畫逍遥殆能事好作渡湘圖他時寄離思

　　次韻斯逺同過智門茂草之中獨剪春羅花炯

然

　　山客城市役故人雞黍情懐我舊隠地偕為蕭寺行草
茂既已合花孤遂能明㸔渠色彌正寧使城為傾君詩
如蘇州真足繼善鳴我乃愧野格從教哂薄輕

　　謝文顯老丈見過

　　茅簷冷如水落葉堆不埽林深日上遲近午猶未冒忽
聞咿啞聲籃輿逺來造兒言此何客貌古玉色膏心知
定夫子躧履仍著帽我居甚荒僻好客鮮能到自非金

石交性不移濕燥誰能忘崎嶇於此修夙好貧家雞黍
窄菜甲僅可芼屬君又止酒何以相慰勞寒牕數日欵
但有相交導我姿雖不敏敢不期勉蹈滔滔流俗中往
往皆媚竈㸔君閉戸志有力甚於奡衣單食不足恥以
饑寒號曰吾道當然尚友古人操我雖因事歸未免斗
食耗而君辱與逰何殊渭衝潦窮年語未卒迺以將歸
告半百顧非遥驅羸行往報

　　呈嚴造道主簿


　　漫刺不待投數面自成親對言或無味況乃詩筩新佳
處在阿堵小異果此君我行蕭灘上所食楊與陳百藥
及壽玉磊落俱可珍今又見夫子此邦何多人一官二
十年鬚髪頗費耘得非坐詩故造物主怒嗔如我亦復
然此理又奚云一見互興歎呴濡胡足仁湖邊雨新足
荷背白勝銀是中何以思何當並車巾

　　過曾相士所居因題

　　見君毎塵中訪君毎塵外茅湯煑仙方茗椀出新焙溪

亭不難作軒樹茅為蓋面識欲何如臨流烏臼背

　　因送客過六叔

　　荷衣綠破碎稻實亂撐拄秋悲空多風雲重乃不雨黃
花已成昨白酒真漫舉小作談笑期暫紓追送苦

　　雨過壽岡先生

　　煩濁不能勝自知為雨候俄然落疎疎頗恨殊不驟欵
門執㦸家竹樹密以覆書幃與書帙晚靜乃移畫人高
固莫企境淨不受垢飄零嵗時隔邂逅頃刻叩明當復

告别使我心如疚何以壽先生嵗晚松柏茂

　　徐審知置酒㑹者三人以為此春酒以介眉壽
分韻作詩蕃得介眉字二首

　　紛紛春來華𣺌𣺌動行邁浮川向吳㑹走陸轉江介酒
勤三釂爵禮重百其拜既慰推遷悲亦勞驅馳債

　　餓死因細腰半額由廣眉是知風化速有類形影移時
人走功名我軰陳詩書雖病勿是疚雖貧勿自悲

　　既過曾居因訪劉茂實秀才是日明叔同出恨

仲威不至

　　官身肯聽俗人事直強親開牕對脩竹筆墨得具陳俗
子有時來揮去防怒嗔相㸔久不厭陳子清且真昨宵
一雨餘村村農事新我亦思駕言出門免衝塵是邦亦
有園以鳥視其人寧從窮巷居鷄犬喧四鄰劉君方授
徒曾君說人倫室屋不尋丈猗猗㡬長身未嫌酒杯薄
政愛茗椀醇曾君索我詩出語愧逡巡煩君𨽻書題筆
意堪嗣秦春逰有如此省費能全神但恨子胡子招要

不能頻

　　送莫萬安

　　西江十一州我所歴者半紛紛墨綬徒十有九頑懦使
者金閨彥(謂運使趙公子直)用意人物中見我輒詢我稱㫖不
數公(時併朱廬陵致知王南昌中復言之)我時官白下與公未相識何以
知其然鷄犬相接迹無何困流轉卒嵗下風趨㸔其日
所為自喜言不誣人皆竭民脂我獨求民瘼上官雖喑
嗚民氣得和樂體用夫何如動靜惟以誠夫豈今人歟

古人斯與并朝廷重縣令不減用儒盛六察與郎官遷
除匪他徑公行始發軔九萬當自兹侍從近臣間況復
多已知

　　送交代吳共叔師禮

　　往君在太學有類如何蕃仁義積諸身諸生知所尊今
君為主簿又類習鑿齒不仁荆州士四海名未已誰云
斗水渾可養横海鱣澗壑雖阻深松檜能參天羣公頃
爭薦亦既陞初秩似君許人物豈計一階級聖朝開文

館政為時育才似君此風骨咫尺斯蓬萊而我獨何者
瓦礫偶居後縱加刻畫工未捄無鹽醜古人重交契今
人顧不然願君保金石勿為燥濕遷飲君一巵酒屬君
千萬壽更欲挽君船江頭已無柳

　　送沈沅陵

　　世官古所譏世禄今不廢要之苟有人二者非苦背君
祖我曾祖紹聖同廷對素風我莫嗣清德君可軰江湖
𣺌聞名荆蠻適親誨忘年君固美並行我終悔許以相

唱酧何止聞磬欬君行竟先我後㑹何時再江花與江
草頗恨逺目礙君於門戸責有似松栢耐而我詩書樂
政爾羞同隊臨分曷告我苦語幸勿愛我亦安贈君結
蘭以為佩庶㡬二祖風嵗久端如在

　　與叔驥父子别後悵然懷之三首

　　君家苕霅間呉楚夢莫續兹行得所未到處須著目平
生胷中奇於此不容縮江山雖云生詩句何妨熟

　　逺齋老於文立語更造極為我寄竹隠深意遺筆墨向

來說山林俗眼多見白是公不吾呵可謂計之得

　　客中得君來念我㤀偪仄君行竟先我未免為此别自
憐性多忤每負朋友責如何君父子相與獨無隙

　　子肅示九日山谷間懷兄弟三詩因懷子進子
儀次韻併呈子肅子進客常未歸子肅子儀在
懐玉山中故及之子肅昆仲出示游懐玉山詩
蕃不同行無緣屬和謹成古詩少見嗟嘆之意
聞儼上人方集山中故事當併授之


　　我為懐玉人不踏懐玉路非因訪仙懶自畏觸嶮去聞
君兄弟往勇決不少顧念將攝衣從欲行却回慮人云
山峰高白日蔽烟霧況方迫窮冬我褐猶未具雖欣陟
幽遐政恐成疾痼以兹不暇逰心與飛雲遡君還得新
作快讀喜莫喻上言道傍見次及巖下趣恨無龍眠手
按此攄毫素昔君家興公曾為海山賦至今斯文名殆
將壓彪固凄凉禪月蹤牢落高人住得君為著眼草木
應亦豫好事儼上人方集山中故併當收君詩在在神

物䕶

　　子進游懐玉山度必有詩未辱寄來作詩索之

　　秋日清且美於游也固宜迨今冬已仲墐戸惟其時若
人興公家嗜好夙有詩㡬譚巖壑間塵落不自知靡辭
陟降難顧病風露披舊聞懐玉山地置多側危我為是
邦人毎恨著脚遲聞公勇決往身住心俱馳是邦有兹
山蓋已千祀垂曩者尹夫子(謂少稷名穡)携家隠於斯與山
結勝因詩成多及之去年公二仲探討曾至兹今公又

繼去祕密真無遺山名謂懐玉自昔傳我疑衆作乃圭
璧名實信不欺書來報行程快讀祇欠詩春膏有餘否
(公自造之紙)佳筆銳若錐會當冩真行寄我光茅茨

　　有感

　　食肉固可鄙枯腸合捜詩旁觀聽平亭蔬筍同阿師涉
春擬辦多才盡不自支賀也能苦吟玠體憂素羸㸔花
輒有感袖手増愁思

　　枕上有感二首


　　霜月有餘照風燈無停光客夢一何短鄉關一何長拊
身念艱虞失足増徬徨平明攬清鏡鬢髪應成蒼

　　我欲學為農力耕不逢嵗我欲學為士儒冠多餓死誓
將棄犁鋤亦復罷書史長隨馬少游浮湛自閭里

　　感懐五首

　　新霜迫人寒落葉無停枝長夜不得旦四壁崩莫維牀
根蟋蟀親幽怨如陳辭感我平生心搔頭半成絲

　　木落無著葉枯林多悲號饑烏不得食拾樵䕶遺巢居

人寧知悲客子中心焦故里一回首山高水迢迢

　　多病成早衰憂苦相與并嗜書不自知欲視㤀其盲平
生金石交夜牕短燈檠幽熖吐復滅花寒終不榮

　　短褐不禦寒哀哉不言貧逺客自多感況此霜露晨惋
彼籬下菊粲粲晚始新餘榮何足恃枯槁同荆榛

　　我生天地間亦是天地民造物苦見欺輕薄隨時人抱
道鄙富貴徇勢陵賤貧聲名自青史骨肉終黃塵

　　連日昏霧感懐


　　窮山逼窮冬苦霧作苦寒舉頭不見日況乃見長安朝
聽樵鼓㣲午聽庭雀讙占晴復畏雨有抱那得寛少日
謬學詩中年癡覓官擇術不自審終焉墮艱難妄營三
徑資輕舎陋巷簞胡不返故步無為學邯鄲

　　懷斯逺

　　前宵雨浪浪昨夕風浩浩相逢固歡喜相去復懷抱閒
牕酒自引敗筆詩試草引酒願詩成詩成醉而倒

　　夜坐懷子肅子儀


　　寒燈耿書牕槁葉鳴竹屋懐人在咫尺令我嘆幽獨難
兄如大蘇令弟優小陸未容侍明光端合校天禄如何
衫尚青或乃袍更鵠又疑致逺大無事計淹速不然被
造化寧忍恣顛覆如我辱交友蒙顧等骨肉三年且過
半良晤可不促要將倡酧詩盡用首尾錄我曾泛荆溪
君亦訪懷玉他年三人名定載圖經續

　　秋夜懐彥博審知

　　山深月吐遲亭亭夜向殘露氣挾與俱侵牕迫人寒團

扇甫罷去布衾已覺單儻無寒暑期何以彫我顏人生
七十稀俯仰半已闌隠顯兩無得永懐那自安不能躬
灌園而顧學彈冠不思行所易而獨務所難王徐兩玉
人結髪棲儒冠徐詩壯城壘王筆長波瀾出從舉子逰
隋珠供雀彈得失何足道如博資衆觀念欲與子談衮
衮非一端符移苦見催行色不少寛十年山林靜一朝
塵土干足雖未出門歸興已浩然溪頭楓變赤籬下菊
且斑客居豈無酒遲子一跨鞍


　　懷徐審知王彥博審知之姪彥章

　　為見山花發忽思湖柳深當君散帙坐著我倚樓吟别
句漫多紙别觴終欠斟光陰㡬尺壁書疏闕萬金病駒
匪戀秣鴻雁歸有心已後蘭亭集猶能與竹林

　　有懷二首

　　桑落黄而隕於飛雁翺翔豈無同心人滯彼天一方劉
氏賢父子好古俱志彊向來文墨盟許我由升堂三孫
子荆家人物妙過江當時載酒地朝暮一玉光㡬年斷

行迹老柳知在亡苕溪到荆溪一葦可以杬定應數相
過我顧不得雙屬謀吳㑹行秋瘧冬尚僵迨今病小愈
又值天雨霜饑寒苦見驅此役殊未央苕溪道所見有
宅非他揚我猶識其門寂寞羅可張㑹成整衣冠牀下
拜老龎退從阿戎談麈秃飯不嘗獨說孫之居更下荆
溪傍慨兹如許别肯憚一水長孤篷不難遡物色因鳴
榔儻聞葦間音躧履斯迎將剡曲笑徒反竹隠聊與當
古人有成言居必思擇鄉我今落殊縣絶交類嵇康論

丈得重與近作期倒囊從逰不徒然㑹合況莫常匪但
雞黍約要資藥石良鍼砭苟不靳我何懼膏盲痿盲於
起視頃刻未始㤀陰風忽動地暮色自逺蒼歸尋短燈
檠依舊平生牕

　　憶我官白下梅蘂破臘前維時初識君共呼江南船我
作七字句君答如倒弦自兹三年逰如箎復如塤中間
雖契濶㑹合踵不旋東閣坐明潔意釣行方便快閣誦
長句觀山酌幽泉别來嵗云暮書札迥莫傳客授比安

否曾氏稱好賢況乃我畏友於君寧間言生涯富黄卷
代寶餘青氊酒色湛若空弟兄皆璧連吾事豈不濟寧
當論嵗年日者大雨雪我行政金淵朝躋遍田野夜夢
惟江天梅花且復開雪屋鳴溜懸思君不可見使返徒
悁悁

　　秋懷十首

　　秋林如老髪賸好忽已衰委身造物中寧得逭厥時木
落有再榮人衰無少期可不思自勉無聞戒在兹


　　我生不敏姿求友富三益向來或晨昏今乃限南北悠
悠江山念耿耿風雨夕以我思渠心渠能不余憶

　　平生迂齋老雅志在考槃塵氛小敗意顧輙求辭官谷
中萬松株鬱鬱知嵗寒茯苓儻可掘寧用菊為餐

　　寒温問虛名杜老厭束書半百無一行又似計數疏儻
非奉子公不妨問何如因聲遇齋叟簿領想多餘

　　苕溪在何許水逺山幽幽自聞逺齋亡時序忽晚秋尺
書不能寄有懐空淚流何以諒我心諸兄交白頭


　　吁嗟古詩人達少窮則多定逢造物嗔故此成折磨懐
哉興化令纍然蓬一窠融州計官滿歸日定如何

　　侯芭老於𤣥後山稱嫡孫師法苟自是顧可名他門欲
觀尹方齋請視周伯仁我亦識此老一尊思細論

　　吾友王彥博結交二十年早孤能自立不待孟母遷鄉
閭固多士如子蓋少焉祖述端自誰書有太史篇

　　吾友徐審知識自弱冠初中間㡬離合每見愧不如迺
翁春秋學老死使者車官職不足道門户政要渠


　　情親骨肉均未可一一數君家蓋其人進也邊城戍肅
儀雖近家白首猶管庫好歌歸去來莫賦感不遇

　　雪中讀誠齋荆溪諸集成古詩二十韻奉寄並
呈吳仲權

　　雲埋懐玉山風斷羣玉府霰聲歘成跳雪陳翻已舞槎
牙粲瑶林突兀森瓊戸山差丈人行鳥絶兄弟語初㸔
失南東旋覺迷仰俯恍疑羣仙下直謂陰靈聚回霑鬚
蕭騷細著衣繿縷履穿不能曳笻凍莫可拄書牕偶朋

㑹詩冊隨意取誠齋入諷詠思隠記稱許甘能膏齒頰
清且醒肺腑詎須割蜂房底用煎茗乳非惟雪花同又
並梅花嫵調孤匪相寒法凜由思苦想應當此時有句
肯易吐平明入賀回馬向章臺拊過午下直遲手映玉
柄麈同僚有同社久已齊白甫長别漫長懐何因似郊
愈風引故能親雲披禽先覩

　　晨起雪作

　　苦寒不成眠哀哉何時旦擁衣聽鷄鳴有類巢木鸛牕

明若彷彿自起尋宿炭殘爐星銷盡束緼分鄰爨頻年
慣羇旅未省今日歎為生乃至是可復一笑粲陰風忽
悲吼出戸雪欲亂所恨梅未開不得爭璀璨

　　連雪偶書

　　初雪為歡謡再雪猶喜視三雪已恐多四雪翻為異坐
棲漏明屋卧擁如鐵被蕭條市無行寂寞門半閉官居
且云然野處當何似凶年畧無儲度日唯旋計糟粕有
十百糠覈匪一二葛根藉長鑱蓼草同滯穗哀哉當此

時已矣良不易仰頭叩皇天俯首跼厚地天地豈不仁
氷雪行且霽春膏動土脈好雨趨嵗事但勤力田科且下
半租賜當思碩鼠去切勿厭狼戾

　　晨起觀雪

　　荒雞號何多鄰犬吠愈悍初迷紙牕隙旋失布衾暖呼
童戸先啟走報雪且滿為言果羞明若爾真待伴須臾
起孩稚次第及衰懶索衣亂襦袴取酒㤀濯盥試觀尚
零落騁目迷間斷青黄倐衰白陵谷置平坦灞橋欠驢

蹇剡曲無棹短有興不可乘攄詞詎能誕

　　九月十一日雪二首

　　九月天雨雪何曾見南方我行蔣山來解轡菩提坊一
飯誰為設百錢倒空囊平生逺逰意到此増徬徨勿厭
在家貧輕行更離鄉

　　寒風動地至有如窮冬時居人不知感客子深懐悲故
山邈何許倐忽半嵗辭行脚債未了悠悠遂臻兹芻薪
且弗給更問裘褐為


　　七言古詩

　　寄題林憲景思雪巢

　　雪堂竟向雪中成四壁紛紛洒雪霙春秋記事有成法
匪同風月徒虚名雪巢之雪竟何許豈象主人清且苦
長鑱長鑱吾與汝詩瘦誰令如杜甫我嘗快讀誠齋賦
凛凛風前留不住㡬思從君借一牕細讀妙句令心降

　　題沈臨江邀涼亭

　　昔我過此暑正薄是時此亭亦新作竹移不問醉與迷

柯葉一敷無病籜今兹再來毒熱新客塵昏昏能病人
正思一坐此亭工駭俗寧待徴龍鱗世將大熱比酷吏亦
以清風喻君子公涼何止一庭中寒露清冰遍閭里嗟我行
色一何遲不及亭成分韻詩竹溪之逸故難著竹林之賢
容可追(亭成之初臨江與楊謹仲彭子壽仲衡徐百藥簡壽玉以不可使居無竹各分韻作詩)

　　題喻氏萬卷樓

　　今人藏書務書多昔人讀書病書少藏書不讀竟何用
嵗老財供蠧魚齩俞君命意何其賢藏書讀書兩相兼

有樓不肯貯風月名以萬卷非徒然我今百念空如水
祇有耽書心未死為君作詩豈無意一䲭時送從兹始

　　題周袁州尊徳堂

　　視其所以知賢否論世亦云當尚友宜春郡圃作新堂
名不他求斯有取堂堂房公暨李韓文章事業兩不刋
俱曾屈綰此州綬年祀雖逺猶班班淳熈中興公出守
𣺌然獨繼三公後政成乃復作新堂亦使此州傳不朽
江山雖勝何足稱風月之逰不在民未如考徳接以道

視古所作書諸紳龍舒使君適來止吐詞為記甚瑰瑋
徐州憶昔黄樓成少公賦屹班揚壘記終慷慨思蓋公
平津東閣方穹窿分符與政兩如此天下寒士何憂窮
我思作詩頌公政萬民有口人其聽矢為此章載厥德
後之視今今視昔

　　招審知步月

　　三年不對溪南月況乃哦詩向君說前山落雨此地雷
我自生涼人厭熱林梢雖復亂蟬鳴豈不大勝蒼蠅聲

市聲收盡浮橋寂要子同來作細行

　　舟行

　　夜來投宿定花浦迄曉占風更前邁波濤洶湧勢莫遏
顧視吾舟真若芥是時霜威甚可怖篙師戰縮不可耐
急温濁酒澆肺肝向者饑寒人安在自憐不比婁師德
未可輕犯垂堂戒徑捜苦語謝江神恐懼偷生勿吾怪

　　明叔同舟見别於永和

　　砲雲忽作空中起坐覺相顧移表裏兒曹厭靜欣聚落

數問篙師行㡬里人生到處如燕鴻南北故憐無定耳
有時相與說舊逰此味猶如蠧書紙秋風日夜催落木
我鬢半霜那足倚況堪忽忽新悼亡忍並高山對流水
陳侯於我四海人氣合能同舊州里向來風雨嬾出門
今乃江程勞玉趾

　　送吳叙浦

　　生年月日雖則同學而聞道莫比蹤學而聞道胡不庸
咎且不免寧論功一官俯首蠻貊中㡬年積弊頻年凶

去姦植善扶疲癃我所目見非聞風孰持黄詔來自東
謂君違天合君衝天家誤聽州家謬歴計月日曾未充
使家熟視州家惜萬里君門誰為通學而聞道要有用
達豈吾泰窮何窮君之授受逺有宗湘水浩浩湘山雄
龍門當日謂不遇尹楊亦到明光宫

　　送徐彥章並屬光庭

　　儒冠往往令人羞夫君經明行益修豈惟吾州罕此流
他州亦復難多求邇來黙黙如有憂君其莫遣胷次留

是物能為人贅疣不但蕭然成白頭閩山重行嵗且遒
梅花落盡臘酒稠茅簷夜氣侵征裘一杯頗解思人否
君家大阮真吾儔許君能從竹林㳺福清政成早回輈
飽食相期趂麥秋

　　撫州城外作

　　城中一雨僅飄灑城外此雨乃霈霶分龍古語信不妄
不爾惠施何偏方我行驅車一何忙早起猶乘昨夜涼
舊聞既雨晴亦佳豈但蕙葉蒙寵光早禾已秀半且實

晚禾已作早禾長不惟稻隴有佳色菜畦苗葉相與昌
園丁採擷入城市不用滌濯臨滄浪我雖無田豈無圃
歸計不決空傍徨翻憐買菜糴占米烟火薫人官道傍

　　次韻斯逺聞蕃移官岳州見寄

　　西南之役凡㡬州行行不已兹登樓㡬懐佳日悵日暮
誰謂澄江驅客愁巴陵洞庭故勝絶李白杜甫曾漂流
亦思著句道所以語不驚人空白頭

　　書紫㣲集後


　　詩家初祖杜少陵涪翁再續江西燈陳潘徐洪不可作
閫奥晚許東萊登遺書散落亦已久是編頗得十八九
景公千駟何足云伯夷垂名端不朽

　　題王叔毅畫

　　乾道八年嵗壬辰秋旱冬十二月八日纔㣲
有雪意晚復快晴予時將自玉山還章泉山
居秣馬且行湍石俞季揚以此畫二紙示予
云臨川王叔毅所作也予即折簡問名於晉

陵孫子進子進以欲雪弄晴名之季揚令予
作詩予且迫歸有所不暇季揚強之以俱道
間無事欲為下語而耳目所接率如畫者自
惟詩材素孱而又厭以此境若勉有所作亦
何能工遂書八句聊記其實不復加櫽括也

　　天公知君有此畫要遣題詩與當價故令欲雪還弄晴
盡日神機不容暇毫端自出右丞維孫郎一見欣得之
寫真命意兩俱盛我今落筆胡能奇


　　反舌

　　卧聞百舌鳴春風起睇簷間惟見一自驚夫豈鬼神歟
久立恍然神未釋人能化鳥舊所傳斷以不疑因杜鵑
爾今變化自何物儻匪敗家由敗國

　　梅花二首

　　折來纔見開三四但覺槎牙亂經笥遲明已復吐六七
頗怪鮮明侵竹隔多花璀璨固可人疎花的皪意逾真
固知此物無不可風月婆娑仍著我


　　山礬水仙兄弟數姚魏稱君真僣取三國人物誰可許
大兒僅得孔文舉我家遶屋碧玉椽下有獨樹爭嬋娟
平安無使信莫傳疎枝冷蘂空凄然

　　梅花用東坡惠州韻呈子進昆仲

　　春風未著江南村梅花有方先反魂斕斑初疑霜集曉
爛漫忽若月挂昏孤山寺下林逋宅松風亭前東坡園
想應照水自愁絶誰復好事來相温我今居間百無念
夜半始寢起及暾欲拈墮蘂每攀樹要㸔落影長開門

東南文士推諸孫妙處不在工語言要於險韻出奇峭
敢云小技未為尊

　　歸計未成不勝家山之思用元明山谷唱酬韻
寄成父

　　近來多病不飲酒少日興酣那計觴當面背面從譽毁
覆手翻手分炎涼老冀伏櫪志千里壯士悲歌泣數行
故里悠悠無逺夢寒猿歴歴斷人腸

　　周文顯之子來過因斯逺過余於智門相與坐

於遺愛亭工書所見附寄文顯

　　仲冬六日如春旦偶向溪亭適吾倦山耶雲耶逺莫知
但見青蒼屬仍斷其餘雜樹亦稍稍復有深溪臨斷㟁
謂言雨後當有梅倚薄敷叢忽陵亂一杯共摩石田甘
走筆題詩待君竄因之併寄伯仁君儻肯來逰驅欵段

　　再用韻呈斯逺

　　與其紛紛評月旦孰知黄妳寄疲倦夫君忽來語不休
政使風吹吹不斷我歸政泊水之南君往適當溪北㟁

有時浩歌送激烈却恨中流鵞鴨亂㸔君鵠舉且鴻飛
而我孤奔仍鼠竄終焉豈有尺布縫其價可值錦繡段

　　懐趙蘄州文鼎

　　吾州憶當南渡初居有曾吕守則徐本門林下亦此渠
往往詩流非酒徒邇來流風頗寂寞南池二公也不惡
李今作舟大如斗公更蘄春方待守㡬宵春雨落連明
南池水滿春草生不知春興凡㡬首寄我因之報安否

　　彥博許見過不至


　　高軒數許過三徑日云暮矣殊未來湯熨病人狂欲
走戲作冷語成優俳歘思官池頗空閴況有水花明晚
色人間虺虺方蚊雷植杖裴回須月出

　　大雪

　　長年南雪不到地瘴癘慘毒愁北人今年初見臘前白
寵光併與梅花新客居破屋愁欲裂病目不嫌熏濕薪
鶉衣百結不蔽膝戀戀誰憐范叔貧

　　二十七日復雪用東坡聚星堂雪韻禁物體作

詩約諸友同賦

　　温風忽來振柯葉翻覆手間重變雪天公作事豈容料
坐使南人驚曠絶朝來送客到江滸凍骨凜凜吹欲折
歸來席戸已迷漫芋火撥殘灰沒滅眼中所歴要摹寫
拙筆難書非被掣叩門好事忽有餉一盞徑能生臉
纈昌黎咏雪故雄健取喻未免收瑣屑爭如歐蘇兩仙
伯一白解遮羣醜瞥我今困客乃自困韓非說難竟死說
戲詩還與作官同大錯知合㡬州鐵


　　十一月晦日欲雪

　　九月不雨至於臘北風忽來吹作雪竹頭搶地何肯低
梅面著沙終自潔書生好奇甘忍凍屢起推牕探雲物
雖然亦有過計憂憂怕水仙重蛻骨

　　雪中過在伯

　　北風一夜吹成雪城東城西人斷絶冒寒客有晨獨起
不畏風吹骨欲折芻薪價高瓶粟竭妻子亦作異縣隔
㣲官本為饑寒計到底却如生事拙奈何曾不此為憂

政爾發聲歌應節豈惟入地絶遺蝗便想連天摇宿麥
寒㕔逼仄礙眼界古岸寛平可車轍寧能不見戴安道
我無逸興須渠發

　　卧聞

　　卧聞急雨吹風顛吾家泊船若箇邊此懐自足滋白髪
況復哦詩渾廢眠欲呼杯酒慰枵腹童奴告我尊空然

　　夜坐

　　竹風疎疎雨打篷松風湯湯水赴洪道人聞塵掃未空

不如杜老前月聾山齋夜坐僧跌同團蒲細軟方爐烘
燈花開落縱怱怱我今無害斯無凶

　　連日風雨有懐沈仲良歐陽全真

　　滿城風雨重陽近此句豈惟時節詠古今凡歴㡬詩人
獨覺柯山有餘韻臨川之謝東萊吕往往懐潘用兹語
我嘗評此七字句政似江邊烏臼樹去年此節雖凄涼
和詩有沈與歐陽今年愁絶不可道三人各在天一方

　　章泉稿卷一

