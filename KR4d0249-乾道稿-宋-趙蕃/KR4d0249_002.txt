







　　欽定四庫全書

　　乾道稿卷下

　　宋　趙蕃　撰

　　五言律詩

　　題江貫道江行晚日圖

　　霞尾千山赤雲腰幾樹連若非彭蠡正當是洞庭偏歲
月驚飛鳥功名憶墮鳶開圖若有感歸思忽無邊

　　晨起


　　人語村村好雞聲處處聞樹猶埋宿雨山未釋停雲俯
仰夏已度屈伸秋义分平生燈火念牢落嘆離羣

　　幽居多暇風雨兼旬山色菁葱禽聲在樹顧而
樂之因賦此

　　林雪乾留凍巘雲行帯昏幽人貪熟睡簷鵲故多言宿
潤微侵屨晨光漸滿軒倦能行竹逕閑且灌蘭盆

　　有以靈夀杖為貺周旋累年忽爾摧折感而賦
之


　　度嶺且萬里友于凡幾年忽驚同拉朽何敢恃扶顛躋
勝亡行具結趺聊坐禪山南與山北從此罷蹁躚

　　山行

　　晨起雨間雪晚行風送晴梅殘氷玉瘦林逺畫圖呈賈
客嗟長路農夫樂早耕余懐獨無累徙倚待詩成

　　清明

　　寒食又清明連隂得蹔晴欲知春事晚已見緑隂成蝶
有俱飛逐鳥仍求友聲春衣期暖至短褐尚寒生


　　徙居祖印寺

　　十載依脩竹今秋始一辭琴書與俱載風月故長隨四
海均為寓旁觀莫浪疑全家肯同住未媿鹿門期

　　郊居秋晚五首

　　舊歳早為虐今年雨以時如聞諸郡國可脱半寒饑我
自無田者空成樂歳詩誰官太史氏直筆要無遺

　　祇道秋蕭索木犀能再開驚看倚修竹便恐滿蒼苔花
瘦非疇昔香深有自來微吟真浪爾細折為誰哉


　　庭菊種匪晚秋風開爾遲人嗟地力薄我有歳寒期蘭
芷元同類蒿莱敢肆欺懐哉非失所社老謾銜悲

　　松柏有正性風霜無横侵南方異搖落衆木共青森曲
士應懐悦我曹嘗感心詩成誰和者絃絶未忘琴

　　霜雨飛何密窮秋易作悲長身竹孤瘦短髮草黄萎漸
邇風霜廹誰無裘褐思向惟迯夏日今已念朝曦

　　催租人至作

　　竹屋煎茶罷風床散帙餘花殘蜂不至食盡雀来踈無

客對揮麈有笻扶遶除兹時潘處士詩敗為催租

　　端峯往還三首

　　振衣猶户内發興已雲端問路非生境逢人若素歡行
知近林邃望覺逺峯攅顧可資瞻眺胡能䘏髀髖

　　甚厭窮居陋聊為佛界遨追隨有逢掖應對屬方袍褊
性便幽隠畏途思避逃明當與山别回首念塵勞

　　蹔住已積日此生知幾來歛容看天矯側足避崔嵬隨
意從登降無心計挽推雲寒易成晚家近故須回


　　小園早歩

　　今朝欣雨止天氣漸清和籬落小桃破階除馴雀多占
方移果樹帯玉數蔬科農務侵尋及吾寧乆卧疴

　　閠月二十日離玉山八月到餘干易舟又二日
抵鄱陽城追集途中所作得詩十有二首

　　摧輪荒水磨漲潦失連湖縱使非長路能忘去此都未
應為物役真復坐饑驅好在佳山水懸應識故吾

　　草草朝成市怱忽客繫船荒雞亂人語細雨雜炊煙歳

月真前夢江山殆宿縁沙鷗應笑我踈鬢異當年

　　岸盡催撑渡風横促解橋傳聞記常歳偉觀得今朝時
有踈鐘度誰云隔岸遙明當絶溪去應為好山招

　　下水有放溜泝流多哭灘人能等遲速事豈病艱難返
照千山赤春風兩鬢寒生平慣行役無復漫悲酸

　　汭口成孤泊章巖說舊逰征商毋見挽日暮自應休煙
暝棲鴉樹沙昏宿鷺洲浮生真泛泛吾道本悠悠

　　借石誰為主呌應呼莫譍樓高纔隠約樹逺更崚嶒掛

席凡三過停橈欠一登扁舟向何許漂泊傍漁罾

　　樓殿何年寺檣帆别郡船溪山妙圖畫井邑盛人煙未
覺鄉音改空驚歳事遷桃花知不逺底處覔真僊

　　不見千株樹空留百尺臺仙人定無有行客自裵回更
欲危欄倚生嫌莫色催病僧多不出門外長蒼苔

　　望望龜峯寺行行畨國船林深寒日薄沙逈晚風顛能
賦思孫楚同行有惠連好詩相撥觸才盡不能宣(孫子進子
儀屢欲游龜峯不果經行溪上恨不同載故及之)


　　喚渡風殊懍穿林日向中飛泉半崖落峭壁與天通往
者名猶在仙人事已空徐巖不為逺歸去若怱怱

　　試登雲錦閣還上揖仙亭棟宇雖摧落江山自典型衝
風聊策杖晚日更揚舲要冩吳江句初無六尺屏(孫子肅有
揖仙亭上觀秋漲坐我吳江雲水郷之句)

　　草草天涯棹悠悠江上鷗琵琶千古恨蓑笠十年㳺莫
向官亭泊閑為佛界流明朝更西去依舊覔扁舟

　　定誇浦


　　棹掠湖邊浦帆收桞外橋蒲深映鳬沒浪静覺魚跳紗
恰因眠側霜豪倚醉搖春風空浩蕩客思只蕭條

　　富陽道中遇風感歎作

　　回首江山舊他年来往頻人誰無一飽汝獨值多辛泛
泛將何往悠悠媿此身懐哉松與菊白露及時新

　　將宿天心寺以失路遂止野人家

　　一出有百阻吾生何太艱問途迷野寺積淖落前山勢
必鷄晨待聊安虎落間濁醪無路覔破衲與渠關


　　喜公擇之歸兼懐子崧三首

　　曽因避仇去竟作倦遊歸梅蕋經青眼緇塵染素衣湖
山新有得歳月舊成非小定能來否柴關夜啓扉

　　子去吾誰與諸孫共此悲幾經行役苦還讀寄来詩事
要規摹立寧憂寒餓為安知造物意於爾不吾私

　　建徳老斯立近来䨇鯉魚殷勤數稱子交友未慚余多
病誰如我微官政凂渠吾君方鋭治何乃緩徴車

　　悼亡


　　死别生難見生離死㑹逢休慿海山信浪覔少翁容春
院無新跡羅衣有舊縫昨朝桃李艷今日緑隂重

　　悼劉仲逺(名嶅時待次濠州别駕)

　　平生逺齋老為説惠連賢制行有成徳工詩稱舊聯幾
年徒慕想十載獲周旋别去吳中逺書無雁足傳

　　朝共阿戎飯暮同烏戍舟新詩䝉惠好顧我闕賡酬化
鶴驚何往觀魚事已休音容無日見巾屨想神游

　　不念廼兄老忍遺諸子才結交予最晚聞訃亦深哀銘

志誰為作松杉何地栽堂堂那復有皎日竟浮埃

　　五言長律

　　竹隠新籬

　　地逈闕虎落秋來逢鼠偷貧居乏給使力作費營謀鄰
近俱相集讙言卒未休濁醪澆渇肺香飯飽饑喉密篠
分新翠深林失故稠斬除才就束委積動成丘經布潛
依塹蛇行曲過溝周遭類屏障森列勝戈矛黄耳斯逃
責青氊好在不幽棲知有託髙枕得無憂


　　七言律詩

　　呈趙叔侍郎子直二首

　　憶昨才聞召節趨江湖日月誦除書政途去此不容咫
物望在廷誰得如豈但疲民望蘓醒更知寒士待吹嘘
所期異日施行次不負于今拜獻初

　　潦倒三年白下官畏途常以此心觀求為廟令直不易
翻入帝城良獨難落落白頭游且倦悠悠青眼刺空漫
文章功用知無𥙷保此不渝惟歳寒


　　侍郎周公不赴富沙士論推髙以詩寄呈

　　人誰不慕直言名未有保持終不傾可使濁涇侵渭水
信於落月見長庚要令國有九鼎重自是身如一葉輕
常病此風今寂寞古涂荆棘頼公行

　　新淦道中呈運使錢侍郎

　　幾日隂霾鬬不開今晨萬頃静無埃山楓借潤旌旗色
江鳥忘機鼓吹猜詔獄務平勤駐節閫符兼總待還臺
扁舟又邇東隨檄借此餘波亦快哉


　　同謝丈簽判送趙台州至靈鷲簽判丈道中有
詩蕃同賦

　　朝来細雨又微風遲我山行盡日中莫嘆籃輿礙泥淖
也勝策馬犯塵紅欲知風俗家家厚看取耕桑處處同
更訪百年垂白叟要聴舊事説元豐(是日同訪進士周仁於玉田周以百
年得官云)

　　訪梅殊未有開意

　　不憚朝寒起杖藜問梅隨往到山蹊枯根半死苔痕剥

細蕾深藏藤刺迷倚市懸知無正態入空還恐見深擠
幽居空谷端可愧顧歎詩無老手題

　　次韻子肅秋日感興兼懐公擇二首

　　炎冷財分覆手間化機於爾見深慳歸歟君釣荆溪水
已矣我耕懐玉山幾羡脩翎辭世網絶憐駿足老天閑
區區莫有窮途歎了了要從初地還

　　秋盡誰無狐貉思一年行矣又垂垂顧慚志行如山立
敢為推遷作浪悲貧賤已知安少壯功名何有望衰遲

長安此際尤蕭索坐念故人應窘炊

　　十三日逆風舟行甚遲

　　昨夜縦風幾䘮生今朝泝水頗留行細看洶湧收帆脚
孰若夷猶聴槳聲客路了知難數傲長年謂我勿多驚
世間遲速元同致莫問到衢今幾程

　　寒食前一日發黄堰明日抵定誇連日逆風吹
沙不可渡湖

　　故人留我過寒食意重寧同所厯家苦信長年貪道里

翻成五日滯風沙擬從塔上占鈴語又見雲間起砲車
立遍津頭無數桞亂絲頻擺失棲鴉

　　兩日隨錢丈放舟恬無風浪今日别歸仍值逆
風作長句寄錢丈

　　大舸舧髙掠浦飛小舟笪短泝灘歸雖云來去難俱遂
自是神人相不違頼得好山看要熟不妨晚雨落仍微
遲回半日夫何歎於此因知造物機

　　雨中遣興呈逺齋父子孫文昆仲


　　睡思昏然晝掩門覺來山雨已翻盆黄梅應熟騷人念
緑野可耕田父言林外竹鷄時自語階前花鴨故相喧
詩材滿眼費驅使此事合輸劉與孫

　　趣成父釀酒用子進家法故及其昆仲

　　入眼江梅皆好枝是中勞我幾懐思詩聲何止一頭出
酒事乃稱百室師(百室之醅醇碧惟師涪翁語)聞道名方曽口授定
應買秫趂冬炊小須旬月釀當熟寄我茅齋不可遲

　　感懐


　　憶在兒童聞混融江湖老矣再能逢潮音遁伏門間虎
神骨崢嶸霜後松粥飯蹔應隨願力井舂終可聴吾從
蕭灘灘上風帆發引領白雲何處峯

　　清明懐成父

　　只道今年寒食晴那知風雨在清明異鄉逄節自感動
何况此身今老生為底輕辭墳墓去不敢回首弟兄情
悠然强作江東望雲湧如山白浪横

　　喜晴


　　地雖湖北稻為鄉歲比曽微一報欀望望雨晴求屢告
欣欣守尉徳俱良共期負籠爭晴割敢愛當檠滳夜凉
更擬年豐酒初賤釣藤免飲澀如棠

　　五言絶句

　　漁村落照

　　落日千山赤平林一帯青翁方賣魚去孤檝自横汀

　　以坡公君如大江日千里我如此水千山底為
韻作小詩十四首重送在伯蓋深有感于斯句

云

　　落此鼪鼯野宜從麋鹿群何知交友内而乃得夫君

　　何氏之從學源流逺有餘窮經類元凱能賦似相如

　　楩柟霜雪餘用之可以大蓬蒿束縳之世亦安取代

　　楚國千年藪岷山萬里江胡為入吟筆政以落蓬窻

　　游從二年中離濶三百日政自迹如疏不妨心故密

　　今日東陽郡城南尺五天胡為五溪行道里踰幾千

　　重湖岳陽樓五栁淵明里定復有佳人與之同徙倚


　　生兒思稱家人孰不欲可門户冷如冰其尤莫如我

　　曽聞一夕語可勝十年書同舟數月程其得當何如

　　明經取青紫此諺亦已鄙至哉師初錄棄彼當在此

　　頻登采芹亭所樂非山水君今去我東愁絶重來倚

　　聞君射䇿日落筆字數千行看玉堂試濶歩踵英躔

　　君行過吾里艤舟並南山王郎兩徐子非必素往還

　　﨑嶇千萬山踏破青鞋底何似引章泉同耕老兄弟

　　題釣雪圖


　　一日得此圖于表弟劉和叔許弟令予作詩
因題數語竟未識舟中垂釣者果誰何耶䟦
詩多矣而予之所知者四人曽丈宏父寓居
上饒溪南與先君游甚厚謝公景思於予為
表伯父徳莊趙公嘗與武義叔祖同僚雅多
見其詩文劉丈凝逺則予之所願學者遂表
而出之趙號介庵劉文號逺齋云

　　空濛天外林璀璨岸頭石何許放舟回寂然方自得


　　沙鷗故飛飛湖雁更厯厯顧我亦忘機相看同一適

　　畫師端為誰釣者亦安在我不識若人相望大千内

　　曽恨固無遺謝興亦不淺入言介庵介我謂逺齋逺

　　六言詩

　　二十三日早霽

　　晴雲如衣如絮落月似鈎似梳鸕鷀鸂䳵未覺一叚併
能屬予

　　七言絶句


　　喜晴

　　兩脚昏昏掃不空柴門未覺有春風晚晴驟喜牕明處
猶倚蒲團附火紅

　　梅花已逐凍泥空留得餘香傲晚風春事十分財入手
與愁病眼眩青紅

　　掃除詩癖未能空從使人譏手病風事業深虞一無就
壯顔都有幾時紅

　　兩公賢比道州陽總為勤民鬢已蒼喜雨喜晴俱有賦

樂憂寧止為詩昌

　　晚霽

　　雨歇蟬聲抱木悲茅簷獨立看雲移一隂十日不見月
想見清光分外竒

　　帖俞王諸君求筆

　　顔公筆法有家法豪錐料得皆千金聞道分張遍親友
可能乞我助呻吟

　　成父期以十八日至已而爽約


　　已是跫然誤足音更堪踈雨過平林呼燈自舉一巵酒
顛倒海濤尋破衾(子肅常令成父見問老杜海波濤乃在短褐疑僕為誤僕笑曰褐且可用
衾豈不可耶)

　　雨後晨起懐斯逺

　　夢過百花蝴蝶飛可堪朝暮子規啼山中有屋不歸去
想見當門碧草齊

　　百鳥喧嘲工敗眠静聴黄鳥獨清圓何云絲竹不如肉
佳處政因出自然


　　泊舟西村見居民云數里間有梅訪之殊未花

　　漠漠煙村四五家水清霜落路平沙我來欲問梅消息
地冷年年未放花

　　文殊院晨起

　　山禽百族自呼名撩我僧窻睡不成縱汝多言吾自喜
了知今日十分晴

　　舟中清明

　　三日舟行風打頭春愁那更值覊愁一年誰似清明節

忍向天涯除破休

　　離家

　　饑來驅我去何之束擔垂行却住時㓜女亦知離别感
挽衣端欲問歸期

　　靈鷲道間

　　霏霏小雨湿松株疑是初成道士圖我亦搜詩要窮底
此時幽思不枝梧

　　竹巖道間


　　前山後山異夷險昨日今日分炎凉人間萬事秪如此
那似一杯真意長

　　尹丈少稷舊作借竹軒詩數首如雨重時驚入
屋梢風微亦得聴蕭騷之句尤為警㧞雨中看
竹因用其語作兩絶句

　　山居面面皆脩竹雨重時驚入屋梢坐誦方齋舊詩句
人間那有續絃膠

　　離立何妨出屋髙風微亦得聴蕭騷南山昨夜新雷起

行有横鞭破土膏

　　答施榮甫

　　昨韻村中好客稀今吟臨水送將歸笑談未了風吹斷
何日重來歎竹扉




　　乾道稿卷下

