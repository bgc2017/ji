







　　欽定四庫全書

　　淳熈稿卷八

　　宋　趙蕃　撰

　　五言律

　　别季承

　　兼旬眠食同慷慨豁心胷尚喜斯文在未憂吾道窮鵞
湖余舊厯鷲嶺子新逢四海均同宇休言兩地中

　　初六日呈明叔


　　冷澹清明節蕭疎斑白翁不知春事减但見緑隂重坐
卧書&KR1141;裏隂晴啼烏中年齡故爾似貧病亦應同

　　二十五日呈明叔

　　七十且强半駸駸數日間不成悲白髪猶説爱青山五
斗雖為累千篇政不慳與君同甲子此事合相闗

　　别近呈明叔

　　靖節甘忤俗子雲空解嘲紛紛多面友了了獨心交四
海歎浮梗三年嗟繫匏語離無幾日梅蘂况江郊


　　再呈明叔

　　欲過江天閣出門如有方乍聞禽磔磔還是雨浪浪放
意官曹外關心藥裹旁聴渠桃李退蘭斛政幽香

　　呈潘文叔二首

　　嶽寺分携後郵亭邂逅時鳴鞭萍實驛分韻木犀詩契
濶書忘素飄零鬢益絲我歸寕偶爾君至忽於斯

　　寓舍莓苔合春郊花草香忽逄寧比料欲語未能長大
阮為勿藥阿連欣對牀嗟予重多感有弟各殊方


　　呈叔文諸公

　　村村迎湫水户户爇鑪香何以捄我穡但知呼彼蒼儻
寛饑欲死聊聴醒而狂困極惟思睡詩來得助凉

　　和答黎季成送行

　　自坐還山計如同去魯情水風元不斷山月每同明試
問詩能和何如酒共傾吾家近京驛側耳聴車聲

　　蕃近有鄙句簡諸公而廣文先生專以見貺盛
意自不可不答


　　居然自駑驥陋矣説𤣥黄章貢昔連地沅湘今一鄉談
端驚絶倒詩學味尤長對月他時白披風此日凉

　　再和諸公

　　官故𤣥尚白山能青又黄娵隅學蠻詠欵乃和漁鄉世
用有公等我才無日長盍簮休間闊回首易悲凉

　　簡黄子耕

　　不見吾叔度侵尋將六年林間迂子歩江上望余舡㑹
合信不昜徃來成屢愆孤山梅未老曷日訪三賢


　　簡李伯仁節甫

　　溧水忽再到清明無隔晨一翁方上府二季曲留賓詩
律歎仍舊鬢霜驚漸新君家真李杜我乃愧黄陳

　　簡彦博

　　憶昨連郛住猶為解榻期古書相是正餘事劇娛嬉近
者間何闊懐哉我所思如聞穫稲畢當是入山時

　　簡元衡

　　鳩喚林深擁蛙鳴草亂科群生為疵癘首夏失清和謝

病㳺故倦尊天問可何政須聞妙語一為洗煩痾

　　再簡元衡

　　積雨朝收礎清隂畫滿庭驟乾無雨候忽動有風輕藥
裹長羸疾茶甌蹔一醒故人纔咫尺願見兀如扃

　　用初三日韻簡伯玉昆仲

　　雨勢忽已過雲峯空復生蹔能蘓暑病未足慰農情同
社推詩好今宵况月明三人非對影難弟與難兄

　　逺父徃富沙兼簡馬莊父二首


　　徐郎既吳越王子又甌閩孰與還仍徃惟餘病與貧尚
寒花有信欲盡雨催春子去寧闗抱余留獨損神

　　子過鉛山縣知名有尉曹談端抽繭紝文力壯波濤見
子心應識思渠首屢搔共為徐庶友而獨不能高(逺父莊父
皆斯逺交遊而余獨媿焉)

　　念欲春遊春既莫矣而在伯微恙不近杯勺作
小詩代簡便呈阮陵何鄧二尉曹

　　屢有一杯約况今三月來屬君繙藥裹而我欠詩材楚

塞稀紅蘂僧坊賸緑苔幾時能出郭分韻與徘徊

　　十一日簡王進之

　　曉枕聞簷溜閒筇立寺門宿醒連卯酒幽趣落無言山
色丹青濕梅花璧玉温誰能此乗興風味昔人存

　　簡徐季益二首

　　野寺鍾鳴後溪橋雨合時杖藜能過我酌酒更論詩意
作匆匆别仍愆得得期近知踈問訊不那費懐思

　　好士今誰是憐才亦漫云詎須隨進士直擬慕徴君確

論終當有浮言斷莫聞兒曹與餘子録録更紛紛

　　簡王元宗

　　相望兩招提林深路不迷微軀敢高卧借屋且幽棲問
訊聊題句經過阻杖藜良由日日雨山徑亦成泥

　　簡斯逺兄

　　已辦入城府尚留縁雨隂相期著屐過空想掉頭吟子
故因貧出余寧歎老侵鵷鸞滿臺閣麋鹿自山林

　　簡文顯


　　敬問周夫子端居又半春初無酒作祟合有句如神桃
李已陳迹谿山同故人何能過茅宇談笑奉清真

　　簡全真

　　方喧思獨坐當静想清言我掃庭前樹君憑江上軒有
詩煩共賦無酒與重論既乏公田秫仍孤老瓦盆

　　過周文顯所居

　　不謂於兹世而能有若人藤蘿為遮屋圖史漫娛身安
邑誰為令黔婁自守貧他時獨行傳端可並麒麟


　　喜見周司法和詩有贈仍用元韻

　　路絶嶺梅贈江揺沅茝春敢云傾蓋故喜甚誦詩新刀
筆非吾事文章可致身江陵法曹掾寧乆滯斯人

　　至日與明叔逸及明叔之子涼孫飲

　　至日還為客窮愁亦去年隂陽自升伏老壯只推遷易
險安常度呴濡無妄憐兒能壽翁酒不必問愚賢

　　過介庵舊宅

　　悠悠西州路慘慘日暮雲天不慗此老世孰張吾軍成

都揚雄宅青山太白墳可憐車馬迹不如鷗鷺羣

　　連日與邢伯言兄弟飲成四十字

　　江上風雖横林間月自新探囊看墨妙酌酒話情親感
歎思前日飄零媿此身未妨頻夕醉初不汚車茵(是日觀南
征賦及諸老題䟦折仲古帖何子應詩張安國詩帖)

　　雨中與公擇對飲已而大醉既醒作此

　　身世一飄揺羇愁兩寂寥怨歌空耿耿晚雨况蕭蕭飲
强真能醉詩成或當謡明朝對清鏡鬢恐十分凋


　　與伯玉元衡大聲兄弟飲

　　何方應雨落此地祇凉生杯酒偶相屬晤言聊叙情登
樓念王粲促席想淵明鄉里無新故情親總弟兄

　　劉萬二弟置酒與八九兄同飲

　　每憶踈詩卷何期其酒尊高樓子苕霅孤宦我湘沅暮
夜風仍吼途窮志自存悠悠幾山嶽泛泛一乾坤

　　二月初十日自荻浦絶湖三首

　　二月風濤壯扁舟性命輕白頭高浪接青眼逺山横客

子空懐怖漁家自樂生湏渠一杯酒助我五言城

　　逺浪已揺目疾風仍打頭翩翻仰飛鳥矯㨗羡輕鷗湖
有萬頃白舟才一葉浮意行從泛泛吾道本悠悠

　　倚頼尊中酒枝梧卷裏詩貧嗟居不易境對語成危往
日行猶記冲風去不疑舟師笑相謂未有若人癡

　　三月八日發舟後作

　　沙歩行初改津亭望且遥青山出圖畫白鷺立風標境
熟詩難就愁深酒易消雲歸還漠漠雨静復蕭蕭


　　寄建寧韓尚書二首

　　今代韓夫子頻年刺兩州官崇古常伯地重漢諸侯父
老記荗宰山川皆昔遊懸知里閭化不待教條修(公昔宰建
安有善政云)

　　宰席猶虚位尚書合賜環進賢同㧞茹去佞已無山誥
命從天下延登指日間蘄公為大厦我亦㑹歡顔

　　三月審知以余行有日置酒於智門寺後竹間
小亭時與者王彦博審知之姪彦章余之弟成

父審知命以尊前失詩流為韻分得流字書以
呈之

　　林下有高興眼前無此流並溪村逕入背佛野亭投綠
竹依及好紅蕖取意秋病多寛酒債别近耿離憂

　　讀東坡和陶詩

　　食已無餘事坡詩信手繙飄零落蠻蜑收拾重璵璠未
易窮關鍵纔能味語言向來陶謝並今日要重論

　　讀王有道詩


　　校書非隠遯逢亂偶棲遲少日治安策暮年忠義詩空
聞狩岐隴不見頌浯溪有墓荒叢棘無祠奠酒巵

　　讀林子仁詩

　　連林泥滑滑遍地草青青多病愁難却春風夢已經曽
過蘄水郡不見少微星獨行慙方駕清詩許乞靈

　　王璠伯玉携詩見過二首

　　大熱有如此凉風安在哉書慿長日度客欠好懐開豹
立妨看竹蟾飛為掃槐欣然王氏子枉歩袖詩來


　　故國聞江左名家數建隆南遊新識内東里舊鄕中有
句君真癖無詩我浪窮更期風月夕相與課新功

　　二十四日一日作十詩季承同之既罷復書四
十字並呈季承

　　米盡不憂饑行行且賦詩相看一大笑從謂兩真癡未
用追元白聊湏效陸皮流傳君不媿附益我奚為

　　偶作二首

　　舊箑已成揮還披御臘衣乗除固人事變化亦天機道

路飄零乆形容少壯非無徒微祿眷長與故人違

　　未仕思從仕言歸盍賦歸世方踈直道身亦墮危機舊
宅存松桂春山富蕨薇淵明覺今是伯玉悟前非

　　十三夜秉文携詩見過

　　餐玉我無術㸃金君有方胡為仍各瘦更復問何長月
好橋同歩詩佳袖取將歸来未成寐看葉墮危黄

　　書管掾所抄張安國詩

　　天上張公子詩輕萬户侯駕車追熟路順水放輕舟化

鶴驚何逺藏山散莫收可人秋浦掾著力為㝠捜

　　題三徑圖

　　憶在宜春日曽看三徑圖腥羶尚京洛覉旅乆江湖豈
曰有安宅絶然忘故都人琴悵俱已松菊孰充娛

　　題舊日所藏晉陶淵明採菊東籬下悠然見南
山畫

　　未必形模似良由意象高見山非得得遇酒輒陶陶蕪
沒念三徑飄零悲二毛南征儻亡恙歸老舊蓬蒿


　　寄呈壽岡先生二首

　　竹户與松&KR1141;當年拜老龎鬢毛霜自滿文力鼎猶扛我
句何堪讀公詩舊所降寧聞曹與鄶可並楚三江

　　我愛清江郡端如屋上烏掛冠推二老縫掖盛諸儒吳
蜀書難得(謂陳擇之彭之壽)荆蠻病益癯飛黄去騰踏局趣效
轅駒

　　二詩敬寄致政大夫先生

　　每見清江使常詢向子平徐行為山徤老眼對書明世

共尊耆舊愚猶及老成誰人要半道願與一門生

　　不向薌林去于今又四年琴書故間止草木想蒼然安
否音書曠飄零日月還禮加如下榻興盡敢回船

　　投介庵先生并寄廬陵周侍郎四首

　　忽憶滄州去何心漢節持上書期得請勇退復奚疑用
舍非吾事榮枯自彼時疾風勁草見松柏嵗寒知

　　貳卿辭郡日刺史乞身年往事甑已墮歸來璧顧全坐
令頺俗振未覺古人賢白鷺思高舉琵琶有直絃(白鷺洲在

廬陵琵琶洲在餘干)

　　桐鄉曽作令使者復乘車風俗因予厚溪山要我居此
聲聞舊矣今日見歸歟秪恐功名事毋庸遽舍諸

　　粗識詩中趣翻憐筆下難中流疑失檝逺舉慮摧輸起
我七十病蘄公九轉丹韓豪非所敢曽未到郊寒

　　周愚卿以二蘓先生李公擇黄魯直秦少遊真
跡見示敬賦四十字

　　蘓李是吾師黄秦實嗣之愛其吟可老得自買傾資有


本皆如是斯文不在兹因知迺翁意遺子以鎡基

　　文叔見餞于郊外且有所論復賦此

　　已辱臨岐送還能喚酒来欲行雖倥偬數刻為裵囬出
處豈漫爾古今寧異哉滔滔勿渠歎落落自余哀

　　蕃艤舟湘西之明夕鄭仲理吳徳夫周伯壽黎
季成共置酒於書院閣下追餞者邢廣聲王衡
甫時戊申仲秋七日

　　已别還重送情親獨數君贈詩難卒和别酒易成醺𣺌

渺江山恨飄飄鴻鴈羣不忘相博約未可間知聞

　　趨上饒道中

　　風雨催梅子溪山進客舟登臨雖慰眼悵望復増愁嵗
月常為旅饑寒不自謀翩翩羡林鳥閑逸愧沙鷗

　　周愚卿同丁永年陳明叔見餞于去城之十里
致嚴堂經夕乃别

　　林表楓能赤崖邊菊許長别情俱慘憺風日倍荒凉豈
為鍾情極端由取友良頺然醒雜意初不累杯觴


　　李叔噐方養源叔噐之姪填載酒餞余於思敬
亭

　　倦客理舟楫高情擕酒肴有亭當水澨共步轉江臯我
已乘流去渠猶佇立勞風前醉難倚月照首頻搔

　　新漕道中

　　夜雨響屋瓦曙煙遮樹林田行疑倍滑水度覺知深顧
望勞䨇目顛躋抪此心垂堂不知戒家故乏千金

　　宿分水


　　夜枕疑為雨曉檐還見星驟聞成槭槭熟聴乃泠泠信
矣無不下況於高建瓴此行非絶逺楚粤自相因

　　舟行

　　下水復上水暮秋仍早秋暫歸非去吏觸緒苦添愁本
乏風雅作謾于山水遊經營欲終日人謂我何求

　　二十一日湖中

　　歲晚仍湖路客中還病身似聞今大熟那故獨長貧方
朔一囊粟季鷹千里篿扁舟固高蹈金馬亦沉淪


　　舟中讀子進昆仲西遊集有懐其人作詩寄之
并示成父弟二首

　　君是三珠樹子非兩玉人水南留步武竹隠記風神往
者兄同弟今焉越與秦細哦詩語妙如欵笑談真

　　文士今固有未聞居一門松筠無異操蘭蕙若同根試
問臨風讀何如抱酒論兹行羡吾弟彌檝向湖村(成父欲訪
子進昆仲於黄堰故云)

　　聞晦庵罷宜春留南昌亟往見之將至貴溪逆

風大作

　　下水放輕舠真期快意遭那知吾道蹇還值逆風鏖空
闊初慿棹淵洄竟倚篙三山信非逺弱水謾増勞

　　約斯逺同謁晦翁先生八月十六日發章泉夜
宿永豐

　　比夕皆佳月幾年無此期親朋方戰蟻而我自驅羸夜
作銀河隔明當玉樹窺猶須發高詠于以慰長思

　　初二日蚤發親㨗


　　水落灘鳴急山高霧散遲夜愁餘響逓晨幸日光披頗
憶茱萸飲還思薏苡齎異鄉逢物色老病益清羸

　　放舟始作

　　扁舟落吾手逺役愴余心道路經過數秋風日夜深青
林向揺落白髪益侵尋况說瀟湘去仍懐屈賈吟

　　九月二日發舟快閣下

　　開船風打頭舉棹水分流到處皆成客今年未識秋意
哀吟蟋蟀聲苦亂颼飀拊枕仍推枕誰知夢覺優


　　次韻成父舟中

　　乆客日復日窮冬冰復冰知還憐倦鳥側翅耻飢鷹搔
髪傷今老㳂塘記昔曽舒憂足行卷教讇謝書縢

　　初五日晚雨欲艤舟大琛而舟行過焉示成父
弟

　　一雨晚來凉山長水又長㝷詩貪嶼島沽酒誤村塲蕭
瑟聴連夕飄流入異鄉對眠還晤語渾憶在山房

　　餘干放舟後作時以病不飲故見之詩


　　月駛雲俱駛風恬浪亦恬渾如畫横軸又似鏡開奩蠻
子釣未已長年行不厭素羸同李賀止酒效陶潜

　　舟中病思三首

　　桑葉緑已病楓林黄亦危行舟得秋日滿路入新詩照
水驚非昔臨風病不支乾坤一惠施吾事獨多竒

　　已見横山塔蘭溪路不多青銅吾欠此竹葉奈渠何貧
病成驅役幽憂復放歌平生釣臺下老矣負漁蓑

　　日脚隂晴屢船身坐卧俱溪山無入望覉旅孰為娛路

識長安近名非短策圖無迷蔡謨蟹且覔季鷹鱸

　　初到舒州

　　承平非不乆淮地秪凋踈負販資它郡蒿萊塞舊閭近
江猶若此窮徼復何如可議輕征戰仍聞急轉輸

　　旅食有作

　　旅食頻年倦田居樂事遥春餘桑柘静波泛鷺鷗驕折
竹深防笋撑船滿載苗新詩隨見冩舊髪不勝凋

　　萬安道中二首


　　雨小亦滑道馬遲元自佳金章橘弄色玉面茶吐花科科
初種菜叢叢未收麻人生皆有理吾事獨無涯

　　籬落未經霜林園尚吐芳豆花連豆角榴朶映榴房揺
落雖兹候敷榮未爾妨我懐收柿栗物色自凄凉

　　將至鄔子

　　湖水冬猶壯林烟晚更孤荒凉詩莫狀零落鴈成圖厯
厯舊行路蕭蕭新鬢鬚不知造物意投老又何如

　　宣風市作


　　不誤晨霜白但驚濃霧黄過橋初有迹著木頓生光未
怕寒如許殊勝雨見妨燎薪仍酌酒一笑作烘堂

　　上寵市早飲

　　霧合疑為雨雲開復變晴梨花高朶盛桞樹弱枝榮間
寺山場逺逄虚旅飯營侵晨王事起亭午野田行

　　九月二十七日題柱溪舖

　　昨日方揺扇今朝可擁裘頓能驚北客方覺是南州歲
儻不逢閠時今寧復秋無庸歎踈漏聊得避颼颼


　　飯楓橋舖

　　隻堠復䨇堠晨鷄仍午雞春風空浩浩客意只凄凄驅
我因微禄言歸欠薄畦有懐無與共聊以命詩題

　　自荔支舖至楠木鋪偶成書南木

　　勿謂他邦陋深行亦或嘉林空聞落葉澗淺度枯槎蓐
食能支午勞歌不致嗟道邊惟驛舍山後有人家

　　夜過半村李啇叟謂不可無所賦為作唐律二
首


　　舊竹茶山宅新松南澗墳聞風與識面老我及夫君瘦
馬政長路哀鴻仍莫雲雖然當努力亡奈復離羣

　　訪子林間宅繫余溪上船還成一夕語宛似五年前白
髪鸞新夢青燈讀近編黎明又當别相對欲忘眠

　　將至豫章

　　棹落歸雲底帆飛夕照間起予為白社極目是西山蘆
雪新鬚鬢楓丹昔面顔炊遲饑已慣酒貴醉能慳

　　巴丘驛晚題二首


　　水驛聊容借官曹少逭勞關門對風雨䇿杖看波濤浩
浩心疑壯悠悠首遽搔忽來䨇白鷺佇立久江臯

　　戰伐求三國覉縻自五溪歸飛慕鴻鴈㳂戯狎鳬鷖酒
以忘憂酌詩因訪古題是身眞老矣南北更東西

　　緑蘿道中

　　人間白馬渡世外緑蘿山水駛舟何蹇人危境故閑傳
呼屢落膽應接一怡顔更擬桃川路明朝得意攀

　　宿野人家


　　凜若將崩石狂哉既倒流詩危欠好語日晚覔安投勞
我行何苦嗟渠戌未休田居與官籍俱坐有身憂

　　宿藍畬寺

　　嶺斷仍分徑林紆更著行畏人嫌俗駕留客得僧房脊
記年何古(梁題云景福二年剏天祐十一年造)吾家句亦香(寺有趙清獻知䖍州赴召
時與周荗叔賡唱之刻)兹行經寺五於此獨難忘(近所經白灘頭筋竹新興與此
凡五云)

　　遊浮洲寺


　　乆客渾忘頼羣山得細看身如悟浮沒詩喜助波瀾塑
象觀殊詭作鐘懐叛干(寺之阿羅漢塑用武洞清本鍾乃偽吳武義年中所鑄)東
湖空壯麗芝嶺漫林巒

　　宿彭湖寺懷斯遠

　　路仄山崖滑庭中桂樹蒼驟衝疎雨過徐步晚風長沽
酒㝷官道哦詩遶佛廊曠懐思我友林趣憶支郎

　　過石陂少焉至曲睹寺

　　朝雨自應雨晚晴真是晴猶經水曲折方得寺紆縈鳥

喚聲何好雲歸迹故經青山能見導破衲可無迎(時寺僧適
出)

　　早飯大明寺因題

　　晨起渾疑晚山晴尚踏泥花邊花鴨卧竹裏竹鷄啼問
店欣逄寺命車仍杖藜松篁猶有徑桃李得無蹊

　　投宿龍溪寺夜行迷道者乆之

　　已辯龍溪宿寧知鳥路迂林光收瑣碎山月失須臾見
紿雖田父歸尤自老夫但知㝷野寺不擬問官途


　　將至信州二首

　　長年遇百艱十步九逢灘龍湫平淵蓄靈山列岫寒庖
厨朝飯薄絺綌晚衣单獨抱高深意知音誰為彈

　　溪日照人明溪風著鬢清一生長是客半日詎留程緑
水浮梁貼青林古塔擎雖然異鄉國聊爾寄歸情

　　漁門舟中

　　霜落蘆可殺水歸湖漸洲遵鴻歲棲集振鷺日優遊鄔
子兵廵徼豫章吳地頭兹生凡幾過時序古囊收


　　十三夜使風

　　雪浪湧如山乗風失泝灘窮途雖粗慰悸魄敢懐安燈
閃漁家逈鴈哀江渚寒怪來詩語瘦良欠酒杯寛

　　三日風果止早行

　　側枕聽風吹撑篷避雨絲不忘披敗帙何暇問朝炊浪
静川無迹雲行山不移自知非畫手游戯一於詩

　　六日早途中見耕者

　　夜雨未收脚宿耕初起頭聊兹一日力慰此半年愁長

路厭䇿蹇還家思借牛未須論㫖蓄端爾待來牟

　　杭橋道間二首

　　屢起瞻雲物頻成聴雨聲與憂明所厯咸謂曉當晴一
水通高下千山雜晦明逄人問前路為報已堪行

　　安穏侵晨發杭橋薄暮休山窮多石峙渡渉亂川流野
性安猿馬歸心逐鷺鷗時平從路險吾在豈人謀

　　玉田道中

　　釋屩雲移樹批崖水暗橋殷勤勸耕鳥勞苦趂虚樵晨

起人忘憊泥行馬不驕哦詩殊有味造謁未妨遥

　　過分水嶺二首

　　水激風仍疾山叢日易收才欣稍妍暖忽恐變颼飀乆
客奚多感對兹真欲愁無為尚絺綌當復念衣裘

　　不厯閩山險空云蜀道難有泉皆瀑布無路不紆盤酒
薄愁難破詩成鼻為酸舉頭唯見日何處是長安

　　下七盤嶺

　　路絶疑無地山窮復有天林圜更田畆鷄犬亦人烟江

右名疆界南中勢接連周書信無外禹别自何年

　　宿永福院

　　白塔轉青林微聞谷鳥音行餘四回顧風至一披襟半
日春遊當勞生落景沈眷焉聊稅駕老矣盍抽簪

　　早過興福寺

　　謁客因過寺無車且借驢晴嵐四填擁我意一凋疎僧
勸茱萸飲身能瘴癘袪寧堪乆居此曷日遂歸與

　　過水寺


　　步向溪南寺行㝷白社徐秪言猶作客不悟已遷居照
壁詩無恙當軒竹未踈掛包蘄異日我欲掇其餘

　　未見南溪泛一看洞府家徑荒衝暮雀林静起棲鵶鎖
鑰何其密推敲漫自加及歸已薄暮漁火在園沙

　　廣平寺次孫子肅壁間韻

　　野寺夙所厯山程行苦賖桂榮秋賸馥蓬勃旱吹沙徙
倚俄成乆飛騰已向斜異時如問隐此地亦吾家

　　重陽日


　　僕夫催蓐食客子歎蕭晨青嶂如迎客黄花似笑人所
思空脉脉何日罷踆踆未慕龍山逹深懐靖節眞

　　歸途馬上二首

　　兀兀眞成去悠悠莫自嫌陽光施徳惠風力霽威嚴不
待投醪賜端同挾纊兼山林從爾老歲月豈余淹

　　赤葉江南少黄花秋後開禾場皆槀秸茅屋半蒿萊負
日兒童樂背人鷗鳥猜歸心已飄忽鞭影顧裴徊

　　早行五首


　　前邁不待曉昔歸何苦稽掛㠶欣暫逸薄險悸深擠試
問危行水何如穩杖藜梅花好調䕶春事有端倪

　　萬石湖南港楊林湖北潭不勝揺櫓倦顧欲使風貪凜
凜巖墻戒悠悠鴆毒耽頻能愧沙鳥數可傲征㠶

　　蓐食催束擔候月不待鷄始焉星垂野轉已霧寒溪葦
杭悸欹側鷄栖困攀躋何可數道路無為厭蒿藜

　　茅屋雞初遞楓林月半殘灘傾驚枕仄露下覺衾寒客
子愁無那舟人語未闌蘭溪今夜泊湏酒慰艱難


　　落月掛林高溪行屢着篙不令驚水宿頻覺送鷄號此
趨今成熟吾生毋乃勞何能永謝去自學小舟操

　　早發建徳

　　雨霧連晴霧山行近水行悠悠成小駐役役又前征底
處衝煙泊誰家趁曉耕詩材動鄉邑㸃檢欠經營

　　隆興城外作

　　風動雲昏月櫓鳴鷗避船秋清生既夕客意怯幽眠滯
爾江行駛病余人事牽府公仍仲舉白屋定誰賢


　　問宿

　　川原泥滑汰山嶺石麤疎經厯雖云惡馳驅不暇徐逄
人詢野寺對宿秪村墟薄莫湏安止平明議所如

　　二十日夜宿小楊

　　儂問何村泊人詢底處船凶年無善俗永夜少安眠僅
有多年被猶無舊物氊未應能我累瑟縮自成然

　　秋陂道中三首

　　晨鐘離野寺早市出村墟山在空濛裏路經崩缺餘﨑

嶇方自此阻絶信非虚却羡林間翮飛翔得自如

　　止水通流水前陂接後陂農夫柍馬駛客子竹輿危五
斗真聊爾百艱誰使之不能懲創在猶後强裁詩

　　雨止鳩頻喚雨來鳩蹔停愁懐惟慘慘望極更冥冥鷺
舉青林破牛行白水經渾忘峻嶺在便擬午鐘聴

　　投宿湘東

　　霧雨雜炊烟山巔復樹巔初疑但紛若有聴忽騷然立
馬看題壁衝鷗喚渡船莫嗟饑鴈外且及暮鴉前


　　晨起行菜

　　勿謂山園瘠能令菜本肥相雖無肉食榖免病年饑看
此鮭三九何時腰十圍試評能自照孰愈莫勝衣

　　安福界上逺山之巔樵者頗衆而山色如墨蓋
燒餘也路逄村婦携籃者數軰問之云採野菜
去

　　日上野燒没雲端樵路分猿猱同矯矯斤斧競紛紛有
婦能供餉擕籃更採芹田桑雖未動爾事亦云勤


　　夙約簽判文運屬文同迓客於玉田比出郊側
聞二文已先行及抵所期二丈元未到也因成
此四十字玉田周氏有酴醿甚盛且臨官道云

　　晨起不為晚所期安在哉如言屐上下復道手敲推乆
立酴醿架頻憐玉雪堆睇瞻殊莫及欹幘屢裴囬

　　初四日同諸公飲餞共叔於株林明日再往共
叔為置飯歸途賦此寄之

　　一别定不免重來聊見情匆匆置朝飯憒憒困餘酲㑹

合知何日升沉恐異情毋忘尺書寄慰此寸心傾

　　贈顔文昺子明用孫從之韻

　　微風醒蝶夢驟雨㵼天瓢剥啄攜詩過丁寧寄語邀詞
臣上雍槖勲閥侍中貂試問龜藏櫝何如鶴唳霄

　　湖州贈劉二弟兼呈伯瑞昆仲二首

　　人物稱吾弟空踈愧老兄别來書更數相見眼增明行
李雖亡恙艱危實飽更到家春已動政可及農耕

　　流落又窮歲漂零悲此生詩才元自窘日近轉銷聲後

㑹未可必離懐空作驚平生願交意為我謝諸兄

　　贈劉子卿時劉將赴官鎮江併以道别三首

　　幕府江寧日校書元祐時堂堂公可作岌岌我何衰孰
有入門冠而淹管庫卑用長宜顧問誰與薦天墀

　　江驛頻臨我林園屢過公只言成遂别何意復來同有
用期思勉無詩枉坐窮舊聞京口酒凖擬醉孤蓬

　　吾友周信道坐思終死窮眼中寧復有地下亦難同夢
絶西州路愁聞北固鴻並遊惟伯厚還愧尺書通(信道名孚

死於真州教授伯厚屬信道與余同逰)

　　贈别鄒君昆仲

　　湖北湖南路俱行不憚疲難追燎須意姑慰倚門思世
士才華取君家孝友基更能知我友相與切磋為

　　用思叔韻贈通神郎翁思明

　　吾友徐思叔㑹稀多阻離要知名下士看取卷中詩識
面恨已晚因渠端可知通神定何物莫致孔方疑

　　盧誼伯宜之見過要斯逺同賦以贈二首


　　近别溪山郡忽過風雨村濁醪成共把佳句得深論舊
價真齊駱新題復到元從今得還往寧只問寒暄

　　苕水固多勝吾州亦可隣卜居雖匪舊取友不妨新佛
屋從堪寓溪亭更可人莫嫌鵝鴨惱最喜鷺鷗馴

　　再見王進之於潭王即有岳鄂之行贈之四首

　　我客猶湖外君行返漢中乖離從此異邂逅復兹同始
見忘曽識徐言乃漸通恠來顔重渥深感鬢成蓬

　　别日故已乆願言今則多寒温一勞苦身世兩蹉跎在

已須當勉其餘莫問他昔賢雖已矣吾輩合如何

　　既見雖云喜語離仍復悲未知今日别還是幾年期風
雨方頻日波濤絶壯時長途乆已廹苦語遂成詩

　　君髪未可曰親顔元自紅㫖甘知有子婚嫁趣成翁世
豈無高義途寧嘆乆窮但當言計拙不可怨詩工



　　淳熈稿卷八

