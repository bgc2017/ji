







　　欽定四庫全書

　　淳熈稿卷二

　　宋　趙蕃　撰

　　五言古詩

　　與蘓運使詡四首

　　筠陽有賢牧典選得望郎漢廷急獻納使節乃輝光翰
墨一門盛人才當代良平生願識面今日獲升堂

　　培塿無大木溝瀆無巨魚窈然澗壑深𣺌若江海瀦澗

壑雖云深蕭艾寧廢諸江海雖云廣蛭螾亦與居

　　昔在元祐初重選舘閣才時我高王父實與數子偕黃
門任言事薦口曽為開有孫不能振白髪自興哀

　　草木日摇落道路方阻長豊年米故賤逆旅錢自荒暝
宿村舎烟朝行板橋霜豈不願息肩於此増徬徨

　　閨怨二首

　　維南有佳人實秉絶代色㓜聞妾婦道不肯傾人國幽
居今過時行媒逈無迹世方求冶容孰能知婦徳


　　東隣有賢女膏沐不如御朝惟躬奉養莫且趣機杼曰
賢嫁何晚政坐一貧故誰能幣聘之此女非傲婦

　　檢校竹隱竹數三首

　　憶昔山中居朝莫惟脱粟何以居之安頼此猗猗緑一
朝顧舍去夢寐勞心目今晨忽在眼如客得歸宿

　　竹雖不觧語風能為之言斧斤伐我本畜牧踐我孫戕
者可以隄踐者可以藩我顧不忘汝汝言毋重煩

　　錢多論以屋畜多論以谷我獨何為者箇箇數脩竹竹

箇雖不多是亦我所欲於以盗之防盗防寧此足

　　移送與斯逺同賦

　　垂垂白髪侵落落青松愛恊趣在山林移根出蓬艾逝
矣我何悲蒼然渠可耐

　　舂米方歸瑞峯寺僧送菜適至遂成晚饋

　　香秔出村舂晚菘來野寺八珍不吾易一飽有餘味鳴
鐘與列鼎飯䟽仍飲水此道本平觀在人安擇爾

　　栽田行


　　早田栽已成晚田耕未遍風吹苖已長汝事不可緩邇
來雨况足高下通溉灌雖云手足瘽孰愈溝壑患自兹
日不百早稻期入㸑晚禾雖云晚霜肅但秋半我昔山
中居升沒每闗歎及今食官倉謂得度昏旦那知不足
飽過午或空桉尚言工吟哦猶説鄙計算那知汝田翁
栽種日月斷但懼政或疵因之罹水旱

　　成父送梅一株

　　無竹恐人俗無梅憂竹孤阿連觧我意為致三尺株蒔

之西忩前青白相與扶梅瘦竹亦瘠豈唯人獨癯終年
厄貧病藉爾得暫愉索酒莫計琖瓶罄當續沽

　　得蕙數本有懷斯逺二首

　　幽蘭一収馨餘卉無足睨今晨採樵子貽我以數蕙風
氣固王謝兄弟猶魯衛雨合打忩深於余真得計

　　酒熱無共酌詩成欠同哦况此春旦莫忽來蕙成窠樵
蘓尚知貴採掘能異科安得同心人與之酣且歌

　　賦滕彥真家玉桂


　　伏暑不可耐所思惟執氷常時月桂紅乃作素色凝維
南實炎方草木氣所憑素馨與末利玉色俱相仍得非
因月感光射尚能乗

　　掃桂

　　年年賦木犀獨未到此樹信知官舍居更甚此身寓黄
葉滿堦除蔓草委霜露相逢每變色此樹獨如故殷勤
為掃除不必但花務風月四時佳吾其枉幽步

　　對菊有作


　　草木均是體顧有幸不幸故侯住爪田四皓卧芝嶺譬
如佳山川何地乏幽屏居然説終少籍甚談箕潁得非
以人重後世聞之警維菊本甚㣲在昔曽莫省羅生蓬蒿
間自分託地冷一趨騷人國再墮淵明境遂同隠居者身
晦名獨耿何當園五畆不覬田二頃秋風及春雨採擷花
與頴既充天隨飢亦望南陽永有志未能攄對花徒引領

　　周江州有靈壁石趙蘄州名以玉芝周索詩為
賦一首


　　論石如論玉貴徳不貴名形似偶爾同未妨聊置評
嗚呼禹甸破土貢久莫并問公安取此萬里隨南征向
來四方遊束書與俱擎愧彼錢馬癖寄我山林盟風流
蘄州守夙有能詩聲見之謚以芝用意真不輕謂公許
器貭一再臨専城宜為齋房秀作瑞于聖明未應如啇
山寂寞身中清須公力勉旃石亦當與榮念我匪能賦
徴索見公情又惟此必詩落筆空汗生傳聞南池上有
石來自英我雖未識面想像猶弟兄(李丈提點有英石名千巖萬壑石)


　　詠隔塹梅

　　叢篁亂臨溪叢樹深隔塹愛之不能即玩之寧有厭五
字遣誰哦一杯頻爾念幸勿折新開留將遂幽占

　　題㕔後梅樹

　　移梅初有詩梅開重成賦豈問耳目謀葢珍貞白故花
宜倚竹妍隂稱巡簷步或嫌太幽閟結實每愆御我非
調鼎手何暇為此慮但取氷玉姿不遭桃李汚

　　明叔送一丈黄菊


　　菊開本叢叢此種乃樹樹嘗聞一丈黃直謂莊周寓及
兹鋤移來信可繩尺度乃知太華蓮十丈語非誤陳君
怯風景酒盡不能酤遺我遣我愁仍湏墮言句更念貧
無帷何以致調護

　　除草

　　入門空榛蕪半死猶未槁清霜且零落縱蔓那得保奈
何刺吾眼快意思一掃童來乃鈍鍤兀兀日又了蘭枯
艾長壯亂多治則少君子小人歟幽憂挂懷抱


　　賣花行

　　赬肩負薪行所直不滿百大舸載之來江頭自山積不
如花作稇先後價増損身逸得錢多人寧知務本

　　投宿廣平道上逢梅懷斯逺

　　驅羸度斜影恨不與子俱梅花忽照眼烱若氷玉臞暝
投佛寺宿憶子曽寄躅摩挱壁間詩雖昏尚能讀

　　出北門記所見二首

　　浮雲冐山頂橫碧門與直所嗟藍輿駛令我頭屢側前

瞻亦何有浮圖梯七級彷彿記遺基當年居皖伯

　　我行舒州來觸目歎荒棘今經北門道麻麥殊翳宻乃
知人力愆地固有遺殖安得遍厥耕疲羸當少息

　　將行示逺父秉文四八弟(逺父王彥愽所改字)

　　鷄啼午方停蟬噪暑未秋寓居雖市近適意如林投可
人誰能來王徐真勝流王居近官道樹林間田疇徐居
復何如老木䕃濁溝我徃必竟日不為有魚留我有長
安行食謀非道謀王郎上冢去决焉問呉舟令弟飢所

驅迤邐從此由徐郎獨不出于世罕所求念當為此别
要厯山寺幽令弟既泣汝我亦病未瘳是事且若此其
他當罷休中秋與重九預作離濶憂惟其梅花時醉之
此山頭

　　别齊之

　　新月凈林木㣲風動菰蒲客子不能寐拊身念艱虞忽
思騎鯨翁已去不可呼樂哉今夕境忍令墮空虚南都
李文學豪氣老不除將為章江行值我彭蠡湖一見如

平生健論真起予座間誦新作崢嶸突黃𥘉携酒夜過
我烹鷄仍鱠魚快飲不記琖耳熱歌烏烏乘墜俱大謬
醉倒不用扶幾夢即了我此身無復餘勝踐無古今人
事自作踈東西南北人何必懷此都明朝兩茫茫危途
各﨑嶇語離有遺恨更起捋君鬚

　　贈别呉仲權三首

　　英英延陵家藹藹宜章縣政用魯諸生俗今齊一變諸
公競推轂天子思晚見用捨有是夫交親誰不羡


　　昔在山水樂徃徃失意人公今絃歌餘廼復於此親搜
羅既竒勝落筆為冩真文章復何似高處殆先秦

　　移舟漢將祠躡屐秦人洞一别幾何時酒杯還此共前
途或追隨祇恐終倥&KR1555;要是䇿羸驂無繇踵飛鞚

　　荅周允升留别

　　客居江之南未識衡嶽大長於想象中便作登臨外南
㳺悵不已病目恍増快要窮山水原靡問仙靈態鐫鑱
雅未能造物底不貸欣逢人中龍一掃胸次隘偕為青

雲期豈顧白眼怪多聞與多識幾别復幾㑹籓籬我妄
窺根柢君有在自慚非孟嘉直恐誤郭泰蕙蘭被餘薰
珠玉覺非對兹方賦歸來與乃别所愛於今未深悲後
日當重慨江流固滔滔山木亦斾斾煙霞既有疾風月
豈無債相與詠和平無庸𤼵噍殺

　　用程季儀送行之韻為别

　　過江今幾年遺俗不屢見縱餘門户稱直有冠裳變惟
君河洛間南走楚粤遍雖從科詔求未脱褐衣賤芬然

蘭三薰粹矣金百鍊潭潭務中澄煜煜鄙外絢遂登南
軒門如識伊川面周旋茍有得喜躍幾成抃淵深保戰
兢鴆毒戒安宴於今過城南政似趋無倦儒冠盖多端
劇論如合戰試評季路勇孰與之反殿前日我辭君炎
風尚交扇祇今君别我餘暑已堪餞嵗序急推遷吾行
甚流轉爝火詎當陽雨雪寧待晛孤唳豈潜聲卑飛終
掛罥小令泊扁舟暫為&KR0377;破研我如浩然歸君異方朔
薦契濶方自兹追随復何便


　　平江尋呉恭叔不獲

　　皋橋在何許往者郊送翱(孟東野送李習之詩云贈君雙履足一為上皋橋)我
行姑蘇城半日空週遭惟君昔我契義不減同𫀆珠林
一杯酒明朝隔江濤年來尺書絶目斷飛鴻高我今換一
官五溪當不毛君行官王都雜遝從英髦城中十萬户
歴問無乃勞兹焉失一見使我心忉忉

　　冲谷道章少隠還自上饒不見過而遂歸懐玉
作詩十二韻奉寄併煩送似寓齋也


　　幽居非不佳竹屋静以深春歸邈亡蹤草木成嘉隂天
氣殊未快令人頭岑岑忽思從公譚㣲風動衣襟白雲
何許在引領勞我心平生誦佳句三歎有遺音端如猛
虎嘯百獸藏中林交游一周子自昔已至今論道若有
合根源要追尋文章固定價美玉同精金窮通我均樂
兹事要力任通脱不累物賢哉阮瞻琴(僕以軸紙從師乞詩未諾故云)

　　送公擇入浙

　　日者君過我今焉我辭君楚荆易得秋霜霰行在辰

我車甫來歸君騎已在門喜我更安健勞言再三陳已
焉忽謂我我行不逡廵問君何因爾欲語聲輒吞我自
解君意操袂増酸辛男兒志四方懷安實敗名不見折
脅睢慷慨西入秦君行其有合宿憤當一伸造物固甚
巧頗解戲弄人願君稍安之無為自傷神諸孫君好交
送君必以文可慰别後覽何憂去装貧

　　送昭禮還金陵四首

　　上饒去金陵道里何其邈俱為江東郡各在天一角君

行寧知逺我住若有縳何以見相思書來不嫌數

　　君詩便風船千里纔一瞬我如久眢井湮沒不可浚愧
君力推挽今我去鄙吝加我以數年庻幾乎少進

　　松巒特立士君也為之子異同誚歆向父子自知己向
來知名人得此多失彼願君攷其然九十半百里

　　誦君贈遺詩吃吃口不倦相從曽未款取别寧我願竟
乖卜鄰約遂作摶沙㪚君如不我忘我復何所恨

　　茂徳行亟不及作昭禮書姑此問訊


　　憶昔相從初二十有三年别日更莫紀少壯成華顛中
間何不有匪但嵗月遷幾㝷長安居莫訪新市船尺書
且難寄再面端何縁今晨大阮來倒屣不待前問君比
安否談君語蟬連短髪尚短褐青箱保青氊吾人相從
初情與兄弟肩蘭陵折梅贈虞山聴鷄眠如何一分首
遂作胡越然詩以道所懷寧冩宣城箋

　　蕃與斯逺季奕同生於十二月蕃初五日季奕
初十日斯逺十八日近辱季奕貺詩猶未獲報

兹及斯逺之夀併此奉頌二首

　　徐子崖根竹風雪不掩緑鄭子谷中蘭氷霜已騰馥二
子有此風冝爾生窮冬我獨何為者飄然直轉蓬

　　鄭子才不踈徐子文甚勇一旦召嚴徐一旦䇿晁董去
年蕭寺中杯酒兼旬同間濶見難合况乎分悴豐

　　次韻和答斯逺見過書所見

　　來歸僅兼旬來過已云屢共耽林刹深同賞溪亭露濁
清一再行俊逸今古句或哦山更幽或詠舟橫渡竟日

為之留曛黒始能去昔人物外游隠遯亦數路於今區
中縁向背豈同趣我非韓伯林君殆黃叔度莫嗟聲氣
卑但恐嵗月遽解謿乃文嬉賔戲蓋言諭陶冩固不惡
沈溺斯可懼人雖或我寛我則難自恕望望獨行憂瘽
瘽良友助

　　明叔每見過不乆輒去仲威尤難招致索居書
事呈二君

　　可人費招呼柰此陳與胡問事失昏忘論詩辨精粗清

風不可絆白日易成晡欲睡難安枕繙書得踞爐聒人
紛宿鳥對面走飢鼯啁哳聊容汝睢盱反闖吾寧無捕
黃口亦有聘貍奴

　　仲威復枉粥字韻詩見屬甚厚不可不荅

　　盛時無窮民漢詔優廪粥邇來詔書行亦賚帛與肉薦
才職諸侯因異駕徴卜共思急賢治惟日有不足士生
幸斯時詎應隱巖谷盍出致吾君堯舜其爾俗餘孽何
足云况説故地復堂堂胡澹庵夫子乃其族㸔君妙人

物門户真不辱必須長養成明顯待拭目而我夲㪚材
謬賦支離粟宜從力田科邂逅賦取菽敢如陶淵明歸
歟托松菊亦有父時書續將教人讀

　　子肅以古風見還詩軸頗述歸田之樂次韻荅之

　　春風忽滿目感嘆離羣居郊行竟何之野蔓徒侵𥚑仰
㸔嶺頭雲片段隨卷舒悠然若有得似我心地初乃愧
學道晚何時悟真如自兹稍鞭䇿齒髮及未疎有兒幸成
丁可以親犂鉏要同商州民窮功治山畬(事見王黃州集)王租

及時了優游伴樵漁時乘少㳺馬或卧淵明輿所過輒
就醉其他焉取餘此計儻遂心誰能更淫書公詩胡為
哉指南實前車事貴在勇决駸駸嵗將除

　　夜讀子肅詩再用前韻

　　棲鴉既投林蕭然野人居獨立茅簷下依依月生𥚑渉
春抱煩痾兹夕稍自舒誦公寄來詩何啻超黃初正聲
久欲絶作者徒紛如得公振頽波如漢有二疏擬欲攝
其跡荒棘廢懇鉏譬由治田人必待三年畬敢矜一日

功草草同獵漁窮通固定分徃者悲接輿百年等夢間
夀夭誰贏餘如何彼虞翻惋歎輙著書人生貴適意安
歩可當車兹道儻與聞他焉從破除

　　向監税以前韻見貽復用韻荅之

　　鄒陽困游梁自喻託枯朽功名彼何能慷慨終無取寧
知古君臣義蓋存師友高謝亦有人班班推廣受先師
有遺言何有居夷陋歎息桞儀曹枉尺賛五就詩書自
青衿事業見白首基本苟不定嵗月寧能又煌煌瀟湘

姿肯雜樝棃餖而彼倚市門詎復工刺繡騏驥伏鹽車
駑駘空滿廐置是勿易談舊矣憎多口君詩定自佳官
乃等尉候詩成不自足乃復過我牖同官有歐沈一時真
頗有要加萬鎰彫必待無價手君其往從之我亦瞠其後

　　答審知見貽

　　昔我墮極南去兹千萬山見面夫豈易附書良亦難官
今聴之歸連日乃獲語洗蘓塵埃懷如久旱得雨君才
日蒼蒼略已千丈長計其所功用可中棟與梁如我蓬

艾等怒長不足寸秋風一摧折僅可供束藴宜君有聲
名光彩益以新而我復何事強謂詩窮人春秋了集義
詩箋復編類建有朱校書婺有呂正字二公今儒先名
滿天地間勿謂東家丘晞顔人亦顔

　　晦日用陶靖節蜡日韻

　　正月忽已晦恵風亦全和更留十日晴桃李當有花病
夫不知春但覺所感多東軒對深樾日暮鳥猶歌

　　晚立偶作


　　晨雨濕木蘭夕風吹紫荆江南異中州春晚猶秋清壮
年不可恃老態忽已生柴門立乆倦濁醪歸徐傾

　　晨起見牧牛者

　　前者蓑而眠後者笠而坐陂長不待鞭草軟無用莝蚤
耕蹔廑力午放長逸卧薄暮翁洗犂兒歌互相和

　　晚立有作

　　朝暉熏我肌不飲類酣適夕隂慘我顔所抱非隱戚晝
夜無停機日月布常職浮生任變㓕二者互出沒汝憂

何從生汝喜何自得隂晴况莫料暄暖難屢必顧雖甚
蒙昧詎敢規造物衾裯欠宵具薪炭乏預積未免形語
言寧知見顔色

　　書事

　　長年穫稻時人盡趨南畆束薪固圖售求益敢屢拒念
昔居田園連林恣斤斧炊飲煮坡羹徒聞亂風雨

　　山谿急宵舂野市赴朝糴人言非踴貴富者猶露積豊
年且不飽惡嵗真可戚懸釡以待炊衾裯寧許直


　　貧非事烹煎病止治藥物烏薪鬻之市束縛論寸尺煙
浮多穉松質重非老櫟熾熖忽復然寒灰已成積

　　乆旱始足雨畦圃新料理秋茄尚入饌晚菘能敗齒萬
錢固無相三韭聊自詭抱甕豈忘勤移家嫌近市

　　兒童不知憂度日長戯劇忽傳山中訊欣喜沾柿栗為
物雖甚微貴是家所植何當攜爾曹遶樹親㝷摘

　　東街鼓坎坎西街鼓鼕鼕市酒倚法禁椎牛聚羣㓙差
事驚父老狂歌走兒童此俗苟不止斯民始終窮


　　早禾雖登塲舂簸纔足食晚禾尚棲隴登减未可必吏
持與催符官趣違限責為政本憂民民憂政何徳

　　兒啼宵不飽女訴夏無衣幾載宦逰倦素來生事㣲詩
書湏自勉紉補莫多違我亦田園去終難粟肉希

　　北風卷湖水萬里雪欲狂乘勢不自止雲開日埀光風
伯益振厲行子立欲殭青女探其機變作明日霜湖水
凍成坼層氷傲朝陽松柏愁悴死寧云草蒼蒼哀哉羇
栖人破褐無幾長塞向亦墐户退憐無地藏緬思六月

中誓言望清商及今𤣥冬時懔慄反莫當流金與折膠
事乃旦暮常安時輔爾躬毋為徒自傷

　　我行一何忙羽檄來星犇忙行抑何事列境備戍屯賊
犯連英郴江右聲已宣往年縳李金此邦盖晏然而今
獨胡為騷驛窮朝昏政坐茶賊時曽窺此邦藩茶賊異
此賊本皆商販民忽當法今變州縣復少恩求生既無
路冒此圖或存此賊據巢穴其徒况是繁萌芽手可披
不披生惡根雖云巢穴深豈離率土濵彼猶蠭蟻聚我

軍貔虎羣彼積䑕壤餘我粟多腐陳彼乃冦攘爾我蓋
仁義云邊庭尚思犁此又何足言何當快除掃聴民樂
耕耘我亦得抛官歸舟趁春渾胡為故使我駒局仍鴟
蹲更慮一朝焚碔砆同璵璠

　　乆不作詩詩思甚涸春物日盛漫興三章用常
徳棗心筆書本不工重復加弱似亦與詩相稱
云

　　威嚴退冰霜清潤歸梅桞少時騁青春老至傷白首日

長卷添書病倦盃費酒姑置鴈鶩行顧慚牛馬走

　　庭行看萌芽簷立聴呼應在物且云然於我可不競青
衫戀五斗白髮間三徑是豈人之為絶知吾有命

　　春囘溪山姿候趣農桑務自知盍歸來人歎推不去順
心豈故違宿諾寧久負既已媿淵明又應慚季路

　　即事二首

　　問薪薪已無問米米已空假貸愧隣里犇走愁僕童乞
食陶徴君乞米平原公昔人有如此吾今未為窮


　　廢圃失不治委積成荆杞何敢問嘉蔬亦無馬牙齒舊
聞苦行僧破鐺煑糙米我今頗似之但未除髪耳

　　雜興四首

　　家居百金貨富可千金敵持行鬻於市曽微一錢直人
或不汝知汝售無固急邂逅識真者百金還復得

　　蘭生深林中故與蕭艾同春風披拂之芳氣何冲融宜
有同心人採擷佩厥躬採擷苟不至依然守荒叢

　　不見澗底松樹子元楚楚長大今幾年植立無風雨一

朝建明堂未免斤斧苦斤斧不為傷掄材固其所

　　良農之於田曽匪一日力耕耘各以時志在秋有穫其
間罹水旱亦是天地徳汝不替厥功後當值豐殖

　　旅中雜興五首

　　炯炯氷玉姿落落山林相問渠坐何事斬伐傷神王更
加束縛之求市朱門傍渠雖不解言我為成惆悵

　　英英深林蘭發發不自閟誰遣入市門樵夫强解事渠
雖賞芬芳我自羞嫵媚懷哉山中人紉結參珮璲


　　屢雪不一雪雲脚何時絶春風雖云來積凍吹又結未
論芻薪價曵履凍欲裂苦欲作商音聲寒還復輟

　　舊雪固已多新雪翻増劇立春已渉五太昊猶辟易長
安有羈旅無以度朝夕所願見白日歸舟泛深碧

　　少慕隱逸人開口談四皓及今聞其風尚愧劉德老詔
恩雖與官辭避猶却掃不應吏部門皇皇踏泥潦

　　晚書二首

　　落月不可駐落日不可揮豈昧白晝長畏此餘暑威人

生延促頃光景變滅微水霧已似合山烟亦成霏

　　抱道等金玉乃不知自珍終朝噂&KR0689;間叩門復隨塵那
知江湖叟生計竿與綸逢人問售否或至生怒嗔此理
何謂然即我我即人

　　酬李益

　　君家三尺&KR1084;盡著溪上山怪君坐其中舉世招不還餘
嬉到五言時許見一斑顧我僅曺鄶季孟胡可間比年
爾何緣迺復罹間闗試問蓬蒿居孰愈轍迹環古來千

里足未必十二閑是故東方士長飢猶好顏

　　十三夜招全真沅陵

　　昨朝熱如焚今日凉如水豈惟悟天機政自知物理黃
華一月賖桂子數夕事已辦烹伏雌相期泛浮蟻

　　中秋以山居不得與周文對飲况子暢在數百
里外也悵然有懷

　　山林逺俗人風月親我軰凉秋半今夕痼疾况少退詩
懷客子哦酒欠伯仁對百年等夢幻一笑有成敗秃巾

倚枯松赤脚踏斷瀬何當約二叟勝踐同一㑹

　　秋日獨飲二首

　　秋風何時來庭樹非昨好樹猶不自持况問青青草人
生甚草木閲世安可保頼此忘憂物陶公盖知道

　　素懷樂清曠長言待秋風及兹揺落初感歎如有攻長
卿既倦逰嗣宗復途窮苟無杯中物何以娯我躬

　　李聲父唐徳輿程士和梁和仲過飲

　　相期本林園相厄乃霰雪不難屐齒去所怕巾角折香

燒古銅鼎囊貯今墨帖欲醉竟不能怱怱謝車轍

　　病中寄呈王信州老謝丈

　　韓詩不可犯顏字不可凟舊言驅瘧癘其效甚符籙追
慕記初學諷誦懷三復如何且逾月此物猶肆毒得非
縁法異無迺災釁酷推移自前後進退亦淹速豈惟搜
脂髓直覺憎面目醫方戒山果牙頰怕臠肉味嫌東野
薺餒猒平原粥莫知所生理真恐遂鬼録属時秋已季
更值雨相續卧聞掃空階起歩驚隕木蛩號故亡頼蚊

豹成暗逐未資卒嵗計頗病嚴霜促幸遭賢使君立政
匪今俗教微下黃堂惠已周白屋論情素有托謁見慚
未卜詎應四壁立乆作窮途哭謝公方在郡薦士宜首
牘疇能借齒牙價可重金玉自憐非道謀觸事先顔恧
病倦不成書書成况難讀

　　初三日晚題

　　浮雲晚陸離巨浪朝澎湃櫓揺雖甚亟岸逺不可届巴
丘兩日中湖路千里外月上照遥山修眉雨新畫


　　是夕微雨

　　臘雪財覆地春雨不溜瓦天公務塞責人意自嫌寡豈
惟田未耕况是麥在野安得三日霖滂沱遍天下

　　連日雨作頓有秋意懷感之餘得詩七首書呈
教授知縣

　　小雨洗清畫幽花耀寒㕔雲間返微照風薄成細零蝉
悽如欲収蟲咽無蹔停渠將趣寒事我自感頽齡

　　頽齡不可羈寒事亦已廹女褐破未紉兒𥜗短仍窄杜

陵歎女癡淵明更兒責返念田家翁囷禾與機帛

　　牆根數席地聊爾遣耘治年豐菜亦熟採掇斯及時㧞
葵媿公儀學圃非樊遲幸逃肉食鄙用補囊粟飢

　　淵明抱羸疾猶復歸田園安能為五斗折腰若拳拳簞
瓢非可樂不改廼稱賢夫子故不死仰鑚高且堅

　　我官雖云薄廪粟猶有繼懷哉江東弟餬口當何計風
悲隕高梧雨歎凋碧蕙富合與貧離怛然撫身世

　　聞兒誦書聲兩耳輙為明青紫云乎哉老我愧此生家

聲寒如氷奔走霜鬢盈束書故好在淹泊諒無成

　　沈侯賦郊居歐公賦鳴蟬誰謂逺莫繼有孫筆翩翩我
獨歌骯髒世憎還自憐秋風鳴不已如欲相和然

　　趣章永豐祈雨

　　高田卷蒼埃下田積荒穭頻聞父老嘆似訴車戽苦吾
鄉地猶薄有類家素寠旱繇十日晴潦自三尺雨吏斯
靡常禱神得誇屢許近雖畧豐稔曽不厚倉庾桑麻籍
銖兩門户强撑拄徃時属初夏挿秧未終畝甘膏偶愆

候人意已深阻沛然天為賜翕爾農遂舉沉憂釋阽危
樂事覬安堵迨今幾何日所厯無廢土豈惟勞手足殆
欲病腰膂早禾穗且寔晚稻花半吐更寛經旬虞當作
有嵗取奈何又觖望嗟爾復奚補雲師匪云怠風伯敢
固拒烹鵞竟何術象龍恐非古精誠苟潜運響應猶或
俯誰能任此責再拜謝明府

　　初六日雨而甚㣲

　　旱勢若燎火雨粒如投珠望望恐不及嗷嗷欲成呼叩

龍探古湫號佛喧通衢山川禱斯必社稷報不渝古人
之所是今人之所迂龍神與社鬼其事亦區區

　　雨二首

　　旱極乃得雨凄然天已秋譬如病且革藥劑方一投不
猶愈於無庻幾千一瘳未聞失東隅果有桑榆収

　　得雨天忽秋起我凄其悲凄其亦何悲嵗晏霜雪期壮
志久已謝白髮來及時絺綌與裘褐棄置復營為

　　閔雨


　　青山本無垢坐受瘴霧侵馬倦不加鞭暑氣令人昏去
年蝗為災千家百不存流亡不自保聚掠連諸村閔閔
望一雨可招若敖魂旱勢復如此早禾空如雲豐登數
有常赤子皆天民惜此三尺雨龍師恐不仁禳禬古有
法至和格神人不見東海郡孝婦寃欲伸

　　閏月二日雨三日復雨寄斯逺三首

　　大雨固霶霈小雨更霡霂蕭然凉已生隱若雷未伏前
時厯月隂邇日連朝暴早田有愁乾菜本亦恐縮居閑

苦無事憂國願時熟老翠上松篁餘滋到蘭菊

　　夏雨多驟止晚灑苦易乾隂乎不能釋膏爾殊未闌疎
踈政簷溜浩浩忽木端沈疴頓如失甘寝不自安遅明
復大集平地如湧湍戲作擁鼻調以歌田父歡

　　無人南澗遊老我北忩卧雨為洗炎蒸身成起頽惰幽
花曜叢叢新竹排箇箇是中有餘詩獨唱誰其和懷君
固非逺念我當數過蟬噪晚聲清螢飛新月破

　　閏七月五日雨中記所見


　　兩來山為昬雨罷山如洗秋風歘已髙長空澹如水其
誰知此樂勝處屬幽子登臨無所詣溪樓成徙倚沙鷗
意氣逸衝烟棲復起是身困覉束㳂戲直愧爾平生耽
佳句此癖殆至死得酒忽詩成頽然自醒醉

　　連雨獨飲偶書四首

　　縁山灌木長遶舍芳草積敢希陶淵明自謂張仲蔚出
門無所詣閉户聊自得簡編或倦&KR1224;壺觴恣酣適

　　自昔嗜酒徒徃徃皆能詩詩亦何與酒胡為必相資我

詩既不工我酒還復漓頽然亦復醉信筆輙書之

　　人無送酒錢官無種秫田鄰家頼可賖醉過春風顛春
風急雨顛梅黃更連連不念陋巷士其貧類顔淵

　　伯論無他文一頌自不朽淵明飲酒詩乃至二十首未
易多寡論俱能金石夀我乏二子辭徒然老耽酒

　　寒雨感懷呈斯逺三首

　　窮冬固多悲凍雨仍併作真成晝連夜直欲寐無覺其
隂似春仲其令豈天錯林棲未歸休蕭寺猶旅泊孰寛

留滯懷政頼朋友樂梅華開且半芒屨曽未著溪亭縱
㣲吟破屋成細酌悠然起遐心彼哉羞好爵淵明念田
園㓜輿志丘壑坐釣有羊裘峩冠自麟閣

　　少讀隱逸傳雅意煙霞人居官早自縳半世幾沒身青
衫類枯葉兩鬢如爛銀人知趨走苦已重疾病湮歸㣲
三徑資尚竊太倉陳鄰里有伏臘弟兄無越秦况此交
友高而能朝夕親君還志逺遊所願猶逡巡我乃歎寡
與未易論苦辛勿道車馬乏勿嫌風雨頻


　　平生幾交游念徃常恍惚始從五州數郤自他邦述徐
州殞川魚葉縣飛鳬舄呉興罷童迎漢殿空履跡鯨魚
𣺌洪波長城墮立壁元龍漫豪氣子雲終執㦸詩壇絶韓
呂詩友無道釋文章固能傳事業竟何得是皆我深知
半亦君舊識更將冩其心悲甚不能筆(謂賈季承周畏知賈元放施文
叔趙文鼎韓南澗趙介庵劉逺齋陳擇之陳明叔楊夀罔楊無逸曽艇齋嚴黎二師他蓋不能一一)

　　是夕雨大作復呈潘提舉

　　雲行方陸離月出重蔽虧旋聴隱其響已見沛然馳信

有誰能禦那云鼓再衰天瓢快傾㵼旱魃勇鞭笞臥想
歌謡疾頓寛車戽疲中宵猶颯沓既曉尚紛披五日能
如一有年端可期旱頭今已破雨脚不難垂使者豈為
徳天心兹可知在予非赫赫於汝要熈熈始急救荒法
終傳喜雨詩但須觀氣象不必問蓍龜米賤行當復物
生斯得宜寧容倦游者侘傺獨天涯

　　招明叔

　　平原拙生事數月且食粥蠋也巧於貧晚食以當肉士

窮見節義不以富貴卜用志苟如此寧有憂不足我生
本寒士犂鉏起窮谷顧惟踈野姿動輒當忤俗得禄本
甚微奪去蓋聊復雖云出無車定免赤其族在我無所
念於君果何辱而君終日間惘惘形面目㓜穉悉遣歸
不慮瓶無粟大兒頗類吾藜羹甘半菽庭前既除草&KR1084;
外亦栽菊屬君早來過束書期共讀

　　再用前韻

　　田家雖賤勞豐嵗飽餐粥儒士筆以耕相形無食肉我

生文字盟向日交友卜自從此邦來得君一䕫足作詩
非野格悟坡更參谷字法皆有師翩翩信超俗誰云前
軰逺解使神觀復鸞乃鳯之徒蕙乃蘭之族惟我甚亡
頼於何能見辱又何與於人嗔君刺在目寒窻夜沉沉
燈燼落金粟芻薪價益高窘状稭然菽相㸔一何有有
子所送菊何以得今夕把君詩過讀

　　十四日二首

　　梅開在高岡仰望不可攀微風一動揺落片紛斕斑下

者隱幽閟叢然榛棘間著根近溪流墮地即水灣是物
佳莫匹在處堪解顔扶藜曵芒屩永日不得還

　　窮冬無苦寒寛我欠裘褐裘褐苟不偹道有猶絺葛童
奴忽告言薪盡米復竭市糴不可賖囊錢顧安得詩成
詎堪煑梅望當止渴一笑謝兒曹爾飢由我拙

　　十二月七日病題四首

　　曉枕聞屐聲方知夜來雨遥憐江南梅玉立勝越女林
深笑成暗溪淺照亦俯想象不勝情吾寧久羇旅


　　前朝困壺觴昨日強撑拄今晨不能支謁告報公府噤
瘁苦春寒亷纎真雪雨病状雖摧頽猶思鷗鷺舉

　　一代数百年作者不數人桃李非不芳梅花獨清真是
故吾黨士愛之踰等倫詩成欲何屬目斷楚江濵

　　酒亦不難止無以寄吾興縱然酒可止詩恐不受命二
者必相須未易相負勝所以千載人不能除此病


　　淳熈稿卷二

