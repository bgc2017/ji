







　　欽定四庫全書

　　淳熈稿卷三

　　宋　趙蕃　撰

　　五言古詩

　　天箒竹

　　自離竹隱居借宅亦多種周旋雖不乏瀟灑常入夢猗
歟此窻緑輟自口腹奉别之亦幾年似困鳥雀閧兹晨
蹔來歸溉掃何妨痛竹隱從未還風猷入吾用


　　悼竹

　　此君如高人風節常凌厲雖經隆冬中正色不少替春
今盡正月萌蘖且次第天公出竒手白晝變昏翳初飛
佛場花繼灑鮫人涕羣兒顧驚走老眼亦睥睨是時凡
草木掩抑若自衛惟君獨傲然畧不威嚴霽太剛竟摧
折乃悟非善計追懷周旋久於此増懍悷其生既寃死
其死可輕弊當為殺青簡更以色絲綴盡書卓行人出
入生死際作我座右銘蘄能免於戾


　　次韻斯逺投宿招賢道店對竹再用前韻見懐
二首

　　興懐王子猷匪但一朝夕看君愛主意與渠蓋連璧詩
成辱持贈絶勝梧桐滴我句本非儔分光藉鄰壁

　　君行日未昏意適先投宿世有疾走人奔波寧自足遥
知琢詩際聲韻驚鄰曲寄謝主人翁取將宜刻竹(來詩述店
旁大竹可愛)

　　明叔以僕䕶筍不除作長句為調次韻


　　春風逞夭邪爛漫吹已足維暮筍乃生如亂更約束吾
人為之寄詎可謾弗錄况其耿介姿政已不可辱去云
解籜後為我呈新緑新詩急拜賜句解先我欲我豈兒
女曹撫玩斯同俗又殊市井軰狥利蘄盡劚要當去留
間明見妨意曲分餉可得多但令舂脫粟

　　有懐竹隠之筍復用前韻

　　我家章泉旁生事苦不足惟餘數畆地有竹森似束別
來夢寐之詩語見編録况當萌茁時孰杜樵採辱官居

亦何有有此數竿緑定應好事人知我來此欲不然朝
暮間何計能醫俗尚嫌地形淺筍夥當掘斸不能助幽
深何况増詰曲袖短舞難長吾俸五斗粟

　　徐提幹為沈運使種竹於上饒新居昭禮有詩
蕃同作

　　玉谿佳山水不减閬州南新居助幽深所欠萬竹叅徐
郎亦好事知公幽趣耽過溪買龍雛雲根破烟嵐地形
擇便宜土壌泉亦甘春雷一畨筍要戒園翁饞鄰里約

來徃要須開徑三風月無常主平分未為貪定有王子
猷造門不輿藍嘯詠忘主賔用意端不凡政爾功名迫
此事未易譚待公幅巾歸我亦脫青衫

　　至節矣猶未見梅頗形思渇書呈斯逺滕兄主
簿前日書來亦問梅花消息併此奉簡

　　言歸雖故棲雅志亦良友奈何數詩筒不得屢杯酒縱
云三十里每見莫能久是以朝暮間相思輙成又去年
梅花作佳處猶在口今年梅花期撫事纔轉首翩思接

巾屨兀若限林藪君行集彤庭我政安甕牖西湖覔林
逋東閣懐杜叟寒嵗識松堅同心見闌臭前朝習鑿齒
書來問安否併話羅浮山抗塵應抖擻

　　三月三十日余有章貢之役陳明叔嚴從禮載
酒見餞於白泉張伯永繼至

　　相從數月間已復兩為别此身竟何有百年終是客近
役不隔州音問可絡繹江南虛成市白泉强名刹何勞
共追餞令我滋不悅觴行期月上月上尊己側我卧四

壁空君歸度舟闊

　　僕自北門放舟過溥子而告行坐間出示上蔡
景迂兩先生墨帖具道先世契之許益重其别
為成是詩

　　扁舟過辭君落日繫高桞愧君惜逺别留我飲以酒夜
深不知罷感歎屢執手書題見晁謝光恠森在牖憶昔
蓬山老實與文靖友同登靖康朝諌疏猶在不吾人世
其家樹立敢自後君才真杞梓如我乃枯朽漂流偶相

值稱我不容口君今非少壮我亦驚老醜相逄定何日
相免敢不厚老農誠有言良田務除莠

　　中秋無月呈審知

　　前年中秋月痁鬼方見虐徹曙不得眠搘爐親煮藥子
時過橋來勞我非赴約評詩雜精粗有味勝大嚼去年
中秋月應候痁復作少休塘下寺欲進悲足弱喬松接
修竹聽雨仍落落(喬松聴兩俱二堂名)徘徊亦忘寐孤詠同緯絡
漂流到今年高興屬快閣何期悼忘歸舟並南山泊前

年呻吟地追隨光如昨天公似憐我為遣雲垂幕那知
千家墀慘澹對杯酌不然適與值用趣則相各人世夫
何常明年定憂樂

　　邂逅孫子儀於臨安喜而賦詩併懐子進子肅

　　車塵高沒人欲障無能施忽逄故人面如濯清漣漪客
居縱荒凉聊復具酒巵勞苦數語外論事仍索詩長年
口欲棘一笑為解頥懐哉二難兄何由㑹塤箎

　　次韻斯逺入城見迎


　　舟纔汭口過山已鵝湖出穡隨鴉鵠興䌫與鷗鷺夕青
青玩魚藻爛爛數灘石經行盡吾舊佳處悉不宅有身
漫漂流有志空鬱積題詩喜將見重子深垂憶吾儕信
老大觸事異疇昔君能師友偕我媿灑掃役嵗月又何
如駸駸戒輕擲

　　九月晦日艤舟浴於昭真既罷同方元直成父
弟兒姪遊徐巖南禪之新亭已乃絶溪而還

　　客子下水船幽士登山屐二事莫與謀聊復盡此日山

房富薪水泥墐仍紙羃沈痾快一洗清吹生兩腋徐巖
舊所訪舉歩能厯厯樹樹雖剪伐苔蘚更襞積葢可買
以居惜哉無巨力旁誰斫幽徑復道精廬立新亭踞其
上逺水山四壁驟來落日挂忽去昏鴉集不惟我友俱
携子仍弟姪民生固常苦此適未易得物役不可留溪
流還汰擊

　　丈叔兄以泉州丈之亡自萍鄉奔赴歸途以書
約相見㑹蕃留邑中得以合并時復聞袁州先

生之訃哀傷之餘詩以叙别

　　一雪五日隂氷凍吹不裂今晨定何朝萬里來霽色我
將還山中已駕還復輟故人有書至㑹靣不可失故人
江西吏何為浙東役慟哭竹林廻我實門下客去年送
朝天除書報三易心知以病辭豈料成死隔東懐䘮未
赴西望訃復得追惟平生遊語涙相隕雜僧房幸小駐
聊以舒鬰結酒固不成懽梅開况當說

　　水淺


　　嵗暮百日晴江水三寸淺褰裳歩可渉石子大如繭沙
乾蒲菼死穴邃魚龍偃㑹看桃浪來一碧千里逺

　　贑縣道中有懐晦菴用江東日暮雲為韻作五
詩寄之

　　我行向何許貢江與章江悠悠異所見俗變服亦龎定
遷本中州來南已殊邦况此接荒服寸心那得降

　　此心如江水日夜東復東不惟愛吾廬顧瞻㡬臨風今
者欵叚馬向來御史騘在我何得失人自分悴豐


　　自徃一寄書俯仰又許日豈無東歸便值遇多卒卒昔
如馬口衘欲去隨緩疾今者身屬人動歩窘刀筆

　　去年過辭公忽忽值春暮及今復兹時而公在何處荆
溪坡之居瀬上郊所賦公能躡高蹤我豈遺野趣

　　半出未吐曰徐行欲歸雲豈惟隂晴殊政自凉燠分物
態故應爾天機寧亦云安得變淑氣盡為除楚氛

　　晚行

　　侵晨畢先祀將午趣疏飯中途徃固宿顧影曰未晚逶

迤行不盡登頓力苦倦馬言雖不通吾意其自赧

　　施衢州除浙西提刑以詩寄餞三首

　　昔公立螭㘭秉筆罔不書及乎上諌坡論議無曰虚直
言有不讎柴桑念歸歟高卧屬㡬曰朱轓起閻閭政成
合入奏返直承明廬如何更持節未便經綸攄上心豈
無謂勞公重皇居吏惡必剪刈士良必吹嘘此自宰相
事於公定何如

　　六飛駐呉中地實三輔比擇守固甚艱况於部刺史惟

公治衢州他郡葢無是豈惟教條清坐見風俗美邦畿
四方本王化所自始俾公按連城此責亦重矣繡衣非
古官漢乃有直指於今盗賊清所繋獄事爾讞議苟以
平遺公孫若子

　　我客懐玉山有如梓與桑地故𨽻江東與衢葢鄰疆自
公剖符來亦既閱雨霜非惟衢人安我民亦小康去年
旱無收閭里驚欲惶匪藉衢粟輸烏能免流亡嗣聞被
災郡誅賞率亦當况於惠比境於今見何嘗事雖欝上

聞我民不公忘(去年玉山大旱賴衢粟以濟)

　　偶用不才明主棄多病故人疏之句感孟浩然
事作孟浩然詩一首

　　吾評孟浩然雅意作詩人死經四百載賦詩名愈新爵
禄豈不賞不義寧賤貧身雖遭放還未必非得仁

　　次韻全真所感

　　淡交異甘醴雲雨相覆翻二者固殊轍終當戒多言所
遇既混殽所防難每存懐哉古之人閉門或踰垣


　　宿汪山之福田院

　　前身雲水僧今世山林士遊方未能遍行脚方自此朝
行或官程夜宿必野寺我自幽有期人言癡了事

　　聞潘衡有婢出適安福傳其法造墨甚精孫温
叟捧檄其縣詩從乞之

　　如聞墨潘氏一派傳婢子世上多徇名我曹寧貴耳公
其品題之為我致窻几定知青出藍未信橘為枳升堂
與入室亦喻接花理又如淮王仙鷄犬悉飛逝况兹薪

水供得法信有是我書初不工為詩長費紙筆墨倘精
妙尚可令予起誓將掃竈煤頓頓燒寒葦度曰有不煩
掃煤復何自公聞應大笑士窮乃如此非但我有求知
名渠自爾

　　久不看鏡鬚之白者衆矣得數語寄成父兼示
兒姪

　　始白纔二三今白乃四五蕭蕭十數莖㡳用更縷數年
來悼忘悲老至作詩苦外形雖由中不應遽如許歎息

計此身㡬何不埋土而此尚低回悄悄受羣侮弟能教
兒書兒足事吾圃吾豈不可歸兹為寄門户

　　用前韻寄明叔

　　鬚白㡳用悲我十君二五亦莫問此身寒暑堪㡬數别
君春已夏徃徃疏勞苦况說買江天重聴誦詩許君徳
故有基層臺繇累土不問鴟鴞詩猶謂民或侮如我乃
宜歸舍農即為圃永與世俗辭君來當勿户

　　曉晴


　　蓬窻昧隂晴布衾寒氣穿起視天正霜璧月儼似懸空
濛十日雨氷天湛相連氛翳一洗去舊觀還山川

　　冬晴三首

　　氷雪四十日朝光開曉霜短褐忘藍縷茅檐失荒凉緬
思江南梅安得置汝傍明朝儻更晴一葦聊可杭

　　吾家章泉村有竹數十百平時愛不伐雪後多摧折江
東絶近書未省有無雪頗復念此君誰歟撫霜節

　　我家讀書堂堂下才㡬席常年曝背地兄弟兼子姪長

者坐藜床稚者把書帙此叚不可忘何時復能集

　　斯逺生日

　　下湖有隠人卜築自厥先官曽駕高車屋乃無修椽究
觀諸郎貧固知大夫賢籯雖乏黄金家故餘青氊其季
我與遊於今㡬何年文得南澗賞經從晦翁傳味有陸
子同譽由吾輩宣其人可知己忤俗何病焉今逄初度
日為頌初度篇君非黄叔度殆似元魯山見之意輙消
坐久歸忘旋是資薰陶益能使鄙吝捐冲風足披挹好

句寧引牽况復兩玉兒共嬉郎罷前潜魚必求深鳴鶴
終聞天君當茂明徳食菊仍佩荃我亦願黄髪挹𬒮仍
拍肩濯足冰水流振衣懐玉巔世苟混氛濁神其歆吉
蠲我老不足道君乎斯勉旃

　　歐陽全真生日

　　舊聞新喻學靣勢如眉州冝有妙人物舉世讓一頭君
於文忠公譜牒明派流當時山公啟有言曽未讎在今
人與門推君兩俱優分教固罔外首善乃所由南風屬

初度杯酒相獻酬願君雲間鵠聴我江上鷗

　　題鄭季奕火閣

　　朝來日當窻晚矣猶未落梅開怪璀璨信是日初薄勿
云丈席地可詠亦可酌嵗月與情懐寧須問今昨

　　養源齋

　　江源初濫觴其末千萬里婆娑數畆隂嵗月拱把爾士
之於為學豈得獨異彼巋然九層臺亦自抔土累平生
養源齋曽詩與王記二公死何年夫子葢老矣向來之

滔滔今乃見涯涘木殖嵗云秋實落材則美

　　本齋

　　王子母之弟徐子父之友徐學自贛翁王則因病叟遊
目鄉閭中孰若二士秀為汝名本齋乞言置汝右如病
資藥石如饑待粮糗嗟余亦老矣門户百年舊躬耕貧
無田為圃聖所陋家携一束書勉汝期曰懋

　　虚白

　　陳君作齋舍謚之以虚白惟虚白故生此義無二說人

言荘周愚我愛荘周逹東坡老仙翁出語世津栰亦嘗
為虚白是乃道所集荘蘇一等人夫子蓋三益惟虚定
何虚而室又何室是取此蘧廬而謂無一物鑑明塵垢
去水静鬚眉出是中可觀妙無但充遊息何當過夫君
相與以終日賔主兩嗒焉不言而目撃

　　二十六日與公擇歩松嶺而返

　　青山招我來松風送我去白髪頻脱幘足適欲忘屨春
初更和悦我亦除疾痼莫作倥偬歸兹遊已成屢


　　轎上聞薝葡香

　　曽聞薝葡林自是佛世界何許郁若風飄颻能自在不
然山之靈作意現竒怪於此證香嚴通途葢亡礙

　　十有二月二日晚同向景先閱江船忽雨作從
教授假葢繼以詩來次韻

　　誰令類癡兒乃是妨曰假君方遡歸鴻我政専野馬成
詩忽能送有酒胡不㵼此叚亦可傳誰與妙揮灑

　　挽胡澹菴二首


　　憶昔樂全公暮為老蘇表載其辨姦論此老一生了澹
菴夫何如書有斬檜草顧豈無他歟言大可畧小

　　昔我曽大夫嘗作舂陵適時惟蕭子荆䄂書實見客公
經本蕭自於義豈秦越三年期掃門竟欠今生識

　　簡彦博審知

　　朝昏困薪水寒暑念裘葛度日少復佳此嵗又已卒﨑
嶇向行旅蹭蹬遭羇縶故人肯留連客况免羞澀隂天
苦錯莫梅事去飄忽要尋幽遐地共作須臾集徐陵峻

詩壇王衍深理窟我獨媿其家徒窮頼如壹

　　用招明叔之韻簡胡兄仲威并屬明叔

　　一白不盡茶妙試在茗粥相馬不舉肥幹也更畫肉士
當何如觀一語可以卜我生嗜朋友有餘補不足要求
棟梁具必問澗與谷毖兮本希聲何能娯世俗陳君於
為文筆力見徃復劇稱南郡胡曰此吾類族輿籃昨過
之懐刺今來辱談間不須臾未暇問以目陳君有江閣
曠瞻不遺粟非如昧者徒白晝迷麥菽何當約夫君載

酒擷杞菊我記不足云渠詩當細讀

　　泊舟呌巖入法林院訪洪駒父留題

　　溪邉遵㣲徑林下陟荒級逄僧衣藍縷對面日曛黒堂
空若無人巖淺僅容席流傳昔聞詩求訪今罔獲

　　次韻斯逺三十日見寄

　　窻明内晴景書味真隽永長年悔逺遊紛蠧几莫整子
猷調固疏竹可一日無看渠姿爾瘦瘦而何用腴因兹
想風度朝夕如相晤豈不欲就之身羇未能去詩來政

此時好處無涯圻吟哦不自已亭午墅雞啼

　　次韻在伯送行

　　白石何鑿鑿白鳥何鶴鶴吾行甚悠悠物境自廓廓緬
思友生良頓使懐抱惡别辭固丁寧醒矣轉寂寞近猶
已欄檻逺乃失城廓重惟始相遇夫豈世所樂逮今信
素交是果天所酢相期振古風相與務天爵興時山水
憑意或風月託君亭足鷗鷺我砌下鳥鵲詩盟寄閒嬉
筆勢異强弱君詩似陳黄君字如張索悠然正前瞻渺

矣已後落譬猶層臺登亦類中流泊憐我狂而疏誨我
詳不畧是行亦流轉敢謂逃束縳移官儻可歸故免聴
鄰柝閑員苟得去自此投逺壑要期終身遊豈但今曰
約吾曹念元賔學子慕有若至味匪塩梅至樂非管籥
四三分喜怒非是論今昨擾擾與膠膠休休仍莫莫

　　奉思斯逺兄成詩以寄

　　叢叢庭前萱葉葉簷外蕉何曽百憂釋但覺中心焦故
人在何許山川極呉楚大江湧奔騰重湖互吞吐别來

書不至更望詩能寄相從志若何相去有如此普天仰
何大一已俯何隘胡為自羅網無事忽投械憑高政悠
悠思逺忽不收歸來重有感立壁成幽幽萱叢暗已歛
蕉葉抽未展百憂攻余心舐筆空喁噞

　　以予與斯逺倡酬詩一卷寄錢伯同運使郎中
二首

　　公作廣信牧我為辰陽掾長沙趣歸程臨汝甫再見我
今華嶽祠公乗江東傳雖能遞尺書未易重㑹面錢晁

固世親貴賤寧異眷復此候寒溫因之致詩卷

　　我家懷玉居蓋自南渡初元無五畆宅僅保一束書不
調如釋之何翅十年餘但有四壁在倦遊亦相如况此
方病臥何繇瞻使車所徯公嚬笑以為民慘舒

　　次韻王照隣去秋送行併呈滕彦真

　　風人伐木歌詠寫求友聲亦有脊令賦月邁而日征平
時朝夕居一旦離合情何以著此情賦詩兼軸盈(蕃湖南之
歸送行詩凡二卷)怪來擔肩重忘去破橐輕時時一披展絶勝

五色盲今日復何日霜檐曉爭明青天盡開露如見
心目誠鄙夫獨何為似覺幽憂攖緬懷平生遊多留
定王城晨出湘霧濕夕歸湘浪平王滕唱酬詩我亦
濫一名别之今幾何秋枯復春榮素書𣺌不來嘆我
無魚烹要賡舊貽詩餖飣仍經營定知他年見不復
刮目驚檐前坐久如四體醺欲酲夢作扁舟去湘西
尋舊盟曽微白首哀但作青眼横山鳥何自鳴欠伸
巾尚傾


　　次韻酬呉徳夫去秋送行之作

　　湘西一盃酒渺渺紅葉換江東千里雲落落黄犬歎人
生七十稀百里九十半初期枉車馬近廼遺札翰小遲
君不肯一出我豈憚雖㣲辦雞黍豈乏具薪炭古風久
不作我友當力讃舊詩况瓊玖觸目屢璀璨中馨稱蘭
佩外飾匪玉冠初年已飛騰中道翻歎惋恐遺知己羞
遂許獨力斷於兹樹風聲何止評月旦君如渥洼種可
以羇縶絆我異淇園姿猶晞嵗時貫君乎甚英爽我也

終浪漫自應殊顯晦寧復待剖判湖山氷玉明樓閣丹
青煥叩舷或乘舟曳杖或登岸君行定有得我去何可
愞與想悠然時郤憶蒼然觀

　　次韻和答周伯壽送行

　　秋月日以明秋風日以清秋今且云暮而我遄東征雖
云别寓邦且復遵故程久結山水念况闗朋友情惟昔
未識初聞風已先傾一見辱與交再焉許同盟吾徒務
切磋俗士資飛鳴我事太鹵莾君為久専精我行政依

劉君言將入衡要期一見重可使萬户輕春風一轉首
南山各歸耕君亦竟閉户坐閱水火争臨分枉題贈至
味如太羮此意可虚辱不然詎為榮去去復去去行行
重行行

　　次韻沈司法送行

　　坐上着孟嘉不問知小異豈其眉睫殊儻或偶相值余
生慕名流得見忘履屣雅聞東嘉州儒服類洙泗於今
師友間授受由原委沈君葢其徒徃徃無不肄鄉雖未

云識早已知名字胡為冠惠文更復倉庫吏人之不相
知撃磬與荷蕢至其移怒時水蟹或遭忌人誰不君知
相與共愕眙君方繋官曹我乃赴幽事别語縱可佳離
愁渺無地

　　次韻潘端叔送行二首

　　君公隠牛儈文休食馬磨身則困空乏道為如切磋昧
者不知此輕受鄭灼唾遑乎欲奚為况覔陽春和余惟
素賤貧學晚仍廢惰念將求嵗餘要必取日課向來四

方遊不辦一室坐已深蕪穢遭更值雪霜挫兹行自棲
遲詎得嗟轗軻固殊南山歸敢曰東山卧胡為論知仁
乃復稱同過我無歸去辭君有歸來些(仁過之語南紀之論也)
君言不為詩乃有如許味詩亦何與人政恐傷吾氣中
懐松栢堅外暴丹艧塈君雖不我語我亦長自畏不惟
費口頰政爾悲腸胃良由習未除匪是真為貴君言固
鄒魯君筆猶漢魏絶倒豈自文善謔非加誹贈言要有
益佩服當無既勝私與致果曰克仍曰毅曽聞鄭渠鑿

終有秦畆溉閔閔望其成悠悠勿虚費

　　次韻劉先生送行并令諸友及子侄同賦

　　斗食綴散吏幽棲還故山平生讀書志欠此厯年閑馬
倦政長路鷺饑方淺彎吾師與吾友高處若為攀

　　呈趙常徳四首

　　東南米最賤舊說湖南北及今身見之價豈下江國此
行為米來對此増歎息人謂使君賢寧慮有失職

　　朝廷不忘逺徒欲得公重不然如公賢久合居侍從少

須嵗和豐歸騎承天寵看取武陵原田耕麥米壟

　　豐年易為政凶年易為徳政本拙催科徳乃足民食蠻
貃忠信行田里愁歎息徳政秖如斯何用求赫赫

　　將身付銓選乃奉蠻府檄蠻語初未學嶮絶聞人說進
前退不可信有難如棘所賴使君賢餘波能普及

　　呈游子明二首

　　安仁山水縣令君文章伯林深蘭自吐川媚珠所宅絃
歌導斯民傳舍閱過客口雖絶雌黄眼顧分青白


　　頻乘信州船屢泊雲錦驛登臨有勝絶偃蹇費收拾令
君名能詩公事多暇日儻可付篇章大勝資粟帛

　　呈叚元衡

　　君從桂林來我欲衡陽去邂逅一尊同飄流數年叙我
未長沙去君復衡陽來還思數年隔更遣五言裁我歸
玉溪傍君向靈山側來徃方自兹飄流勿多惜

　　呈賈新之兼簡謝子暢

　　擁衾困朝酲著㡌從宿諾我家附東溪君住窮北郭俱

悲壹無錢獨媿喜好學詩聲漫天壤頭白尚丘壑去鄉
今幾年末路得其託相望固非逺相見每不數所思聞
清談何意發狂藥

　　呈程可久

　　微風送落日餘霞雜停雲陟彼山之巔誰識我與君彭
蠡咫尺見匡廬毫髪分波瀾似吳淞岡巘殊勝雲是間
豈無詩愧我初不文圖畫亦足寫摩詰居離羣裵囘竟
何得指㸃徒加勤囘憩僧所廬幽閴令人欣談鋒壯鏖

戰茗椀頻策勲交游數伯厚文字從右軍(君與王性之米新仲為文字遊)
我是漫瞠若莫能窺厥垠少焉復來過凜然落衣帉江山
怳疑非林空月紛紜旁有博士湖姓名未前聞何年隱君
子高棲辭世氛得非羊裘漁當是植杖耘至今宴息地離
離幽草薰人生七十稀過眼俱蝱蟁適意何必多悠悠幾
朝曛君明履霜畦我正坐水濆㑹合且不常使我生憂慬
何當十日欵誦說心為醺庶如逢豫章其藁一以焚

　　呈壽岡先生


　　我行上蕭灘慘澹無與適肩輿問何詣揚雄一區宅地
雖占城隅野澹遶修碧主人誰何輩葢代文章伯喜我
過其廬倒屣相應接似聞杜陵翁一飯無俗客如何重
留我更道雞黍窄談間雖文字徃徃先名節我語固多
狂公亦不我折為言古今人耽詩信癡絶身名兩棄置
死若堕霜葉公言葢有激我亦因啟發莫將夢中事重
對癡人說此語竟云何梵志翻著韈

　　次韻元衡送别


　　老馬千里志老鶴萬里心武夫用清廟珍材卧中林進
寸輙退尺枉尺寧直尋桃李本無言山水乃有音靡不
競盛麗疇能聴幽深平生文字遊幾作南北襟清宵寄
明月逺望傷遥岑悠悠歸計晚卒卒年事侵狗監薦相
如將軍知杜欽彼哉竟何處已矣真難任乖離歎每昔
邂逅期豈今贈别枉古調和之徒苦吟我何一錢直君
自扺千金

　　留别成父弟以貧賤親戚離為韻五首


　　秋日苦易暗秋宵苦難晨蟲號雞不已我亦長吟呻哀
哉念何深出處累一貧在家庸可忍行旅計愁人

　　今年嵗大熟糓價率以賤富家積囷倉貧自無飽飯悲
哉五斗圖去矣千里逺四民士為先今乃媿工販

　　木落山有骨水落河有津扁舟所常經大半迹已陳身
非鴻鵠舉心乃鷗鷺親勝處自屬我塵事勿敗人

　　我家如陶舍㓜稚有盈室汝家亦十口持去何可得嗟
我寡兄弟至此得無戚雖爾敢或忘呴濡期沬濕


　　人事苦好乖咫尺當語離及乎中年後畏與親友辭陶
謝得道者其言且如斯况我乃畸人嗚呼得無悲






　　淳熈稿卷三

