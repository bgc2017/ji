







　　欽定四庫全書

　　淳熈稿卷四

　　宋　趙蕃　撰

　　五言古詩

　　咏古

　　按陶淵明傳為彭澤令在縣公田悉令種秫
曰令吾常醉於酒足矣妻子固請種秔廼使
二頃五十畆種秫五十畆種秔淵明為令在

晉安帝義熈元年乙巳是年三月淵明猶為
建威叅軍仲秋到彭澤在官八十餘日又傳
解印去縣廼賦歸去來本集亦云十一月也
則淵明去官當在十月而賦歸去來在十一
月耳仲秋到縣非下種時秔秫之語豈舉桉
間戱語耶因賦詩以紀之

　　淵明欲弦歌為酒利公田到縣十餘日歸意已拳然一
稔且莫待遥遥問歸船是事可質信考之歸來篇種秔

與種秫夢語落何邊

　　和陶淵明乞食詩一首(并序)

　　自八月來日以抱衣易米為事衣且竭矣米
卒亡術可繼因讀東坡和陶乞食詩有幸有
餘薪米之句則知坡之貧盖不至於陶而陶
雖貧猶有可乞食之家僕今縱欲乞食將安
之耶輙亦次韻

　　我生墮貧中欲避將安之去年未是貧假貸猶有辭親

朋戒今年相與謝徃來朝昏曷以度半菽藜羔懐大笑
不知悔且和淵明詩兒曹相與語我幸乏此才聊為一
飽謀餓死無自貽

　　和陶淵明己酉嵗九日詩一首(并序)

　　立冬十日矣所至菊皆開今日讀東坡和陶
詩有十月初吉菊花始開與客作重九因次
韻陶淵明己酉嵗九月九日詩一首輙亦次
韻


　　山中無厯日不知冬已交起行視林園草木如半凋黄
花獨何為亭亭有餘髙俯不媿轉蓬仰何羡凌霄當其
雜衆芳開落真謾勞豈若稍退歩坐閲枯與焦建中方
死蘇元嘉廼終陶二老盖巋然所歴匪一朝(淵明元嘉四年卒年
六十有三坡建中靖國元年卒年六十有六)

　　重九纔四日爾風雨如此病卧殊亡聊小兒軰
取酒飲予且索作詩强和淵明九日閒居一首

　　乆不觀陶詩彷彿如前生忽此迫重九意是渠所名我

方卧病中齊居忘昏明不知簷雨落但覺奔濤聲兩兒
絶可憐弱者纔五齡深憫乃翁憊取酒前為傾嵗月已
如許我衰難復滎但願此可安閭里無異情何必議徙
居終焉計將成

　　九日用靖節己酉嵗韻

　　宿雨曉未止紛紛雲氣交秋令迫凄厲草木無多凋去
年當兹晨採菊踰山髙晚上寳公塔徘徊意干霄今年
此幽居粗免出入勞茅簷縱偪仄亦類蝸廬焦舊醅更

可漉幽憤斯能陶莫問無窮事人生如露朝

　　人愛九日多以靖節之故僕以邠老七字為可
以益其愛者且連日不雨即風尤覺此句妙處
賦詩八韻

　　東籬滿把菊柯山一句詩四時皆有節九日獨如斯潘
子夙所尚陶翁何敢師是故逢此日愛慕仍凄悲所願
學淵明歸去了不疑松菊儻猶存田園隨事為亦願如
邠老白首邱壑期人窮與詩長得失其在兹


　　拜嚴方范祠

　　東都重風節先生實啓之有士盖如此不拯家國危廼
知大厦傾未易一木支我讀黨錮傳涕流毎交頥徃來
桐江船必拜嚴子祠俯誦宛陵句仰觀文正碑禹稷與
顏回千載同其師數公固天人可望不可追但願如𤣥
英隠居名能詩

　　讀阮嗣宗傳見其醉六十日免求昏之言與醒
忘作勸進辭據按便書何乃異同耶作阮嗣宗

詩

　　吾觀阮嗣宗醒醉俱托狂廣武歎已絶蘇門嘯何長昏
既以醉免辭寧不終忘又疑殺青上闕文今或亡不然
竹林遊何獨棄山王

　　論詩寄碩父五首

　　詩人例多窮我窮亦何因頻年走道路一饑累其身簞
瓢豈非福天理元自均俯仰苟不媿此心猶昔人

　　我詩元不佳病後日益退年來窮到骨未可專詩罪故

人周與施愛我不我費嵗晚短書稀相望千里外

　　學詩如學道先須養其氣植苗無它術務在除荒穢滔
滔江漢流源從濫觴至要作千里行無為半途滯

　　東萊老先生曽作江西派平生論活法到底無窒礙微
言雖可想恨不床下拜欲收一日功要出文字外

　　溧陽罕賢才兩沈好兄弟讀書不求功其涯未可既古
人豈難到顧我力行爾兹道果何如在此不在彼

　　雜詠


　　蘭生雜蓬藋匪願為世採一朝落城市未免論金賣金
輕孰見多棄不待其艾杯土儻與期含薫嵗猶再

　　鳥雀雖微物頗知庇其身育雛並庭宇用意盖即人即
人亦何為吞噬防暮晨巢空儻不捄豈曰近乎仁

　　婦有居冢亞冡富亞則貧貧知敬尊章富不親補紉尊
章愛貧婦富婦讒生鬬讒巧偽若真兩婦俱遭詬貧婦
自修飭富乃計之得日復鬬其間衆謂貧當出尊章頼
深慈不納富婦詞貧婦亦勿疑但瘽前所為讒言有時

辨富婦何施面貧婦貧無歸尊章願終眷

　　令逸作嵗寒知松柏題詩因作

　　不有嵗寒時若為松栢知南方故多暖此物寧能竒漫
道同生植何云盛衰齊不臣真浪説難用空増悲匠石
今孰是明堂那覺遲𤣥都種桃者一笑已前期

　　嚴山

　　嚴山多嵯峨婺水争平逺山如古屏張水似横軸展世
絶郭熈畫我無摩詰詩熟視眼中景偃蹇不得追


　　春風吹桃花適與流水㑹流水固無心桃花亦何意如
何武陵人便至神仙家神仙不可見回首空煙霞

　　范湘監務許惠其父盤溪居士詩先徃數語焉

　　國朝㡬名家在蜀蘇與范斯文何與人竟作南荒竄盤
溪諸子行少小便精悍早從宜州遊句法悟骨換官稱
薄如紙名盖越千萬我為餘杭役識子非楚產姓名問
即識一笑冰已泮長哦廼翁詩亹亹無間斷使我傾耳
聴妙處驚輙歎前軰今逺矣俗眼易作玩大軸許見遺

此賜安敢慢行囊政爾空得此吾無患

　　二十七日作

　　卜居靣勢隘附山枕林麓曠瞻既無地何以慰覊束昏
昏半月雨候應黄梅熟晨興更凉冷轉午増蒸溽山蟬
苦見聒聲亂非絲竹病夫不耐事頗復傷煩促緬懐江
湖舊歴歴夢能續誰與具扁舟我被立可襆

　　桃花臺下望龜峯作僕為信人而未歴此山懐
玉最近亦所未遊因賦此詩併自訟云


　　吾州四名禪(謂鵝湖靈鴛懐玉及此爾)獨未歴龜玉足後懶不鞭㡬
同毁於櫝繫舟桃花下龜峯正相峙决意欲造前已行
卒成止嘗觀是山圖未究所得名道人相指似咸曰因
賦形方今聖人治圖書當瑞出胡不負之去而此乆屹
立老我無藉在放意師荘䝉不願智以用懐哉曵塗中

　　期斯逺不至登谿亭有懐併屬雲臺劉先生三
首

　　落日照谿谷寒光摇樹林宿鳥投宻枝歸雲釋遥岑餘

輝尚燠背纎月忽在襟可人期不來何以寫我心近者
且若此悠悠望西南

　　西南定何方路逺惟迢迢白鷺帯演迆青居鬰岧嶤下
有隠君子内盛外不驕芳春覺蘭馨窮冬知木喬無為
事獨徃車乘方翹翹

　　戚戚重戚戚有抱不自釋問余何所憂學道不早力悠
悠復悠悠頭秃頷須白先聖有遺言朝聞死可夕矢詩
道其懷庶獲師友益


　　二月二日阻風呈同行

　　平居説江湖似若苦饑渴及今落吾手謂可娛朝夕胡
為連日行廼復形歎息使風不終朝阻風有併日欲行
波濤恐欲住饑餒迫吾舟僅如芥吾命真若髪吾罪不
足云吾家復何説不唯風浩蕩更直雨騷屑鷄啼三家
幽鳥度萬里濶遥聞君山青舊詠高樓月何當俱醉倒
夢去山南北

　　與彥愽審知同為問梅之行到溪南僕與審知

俱以畏風罷興止小酌于僧房以有寒疾不可
以風分韻作詩得有寒可字三首

　　驚颷振林梢落日掛馬首世方功名圖我自饑寒走蕭
條政長路驩喜逄故友酒酌戒毋多詩聲媿新有

　　非為十日留重此一嵗闌嵗去易悲感日來盛隂寒今
晨已春意欲出反浩歎梅事足可惜病軀良獨難

　　山梅且翩翩溪栁向婀娜羣行欲何詣僧屋惟所可連
朝謾蘄爾作意終敗我此事且復然吾生信多坷


　　五月十有八夜與審知同宿塔山次審知韻

　　初期半山來已止輙復上山遊更同君兼取魚熊掌向
來觀極南屢作此山想那知有今日談笑得縱賞謝公
彼何人詩聲擅霄壤得非山川行於以助其長逐人易
浮沈與物多俯仰政當恨未立安曰悟已往蕭蕭煙雲
變浩浩風雨響世豈乏此觀身由居蒼莽

　　再次韻

　　偶來無一闗何必化身上下視膠擾中脱去如覆掌我

生本山人説山非妄想賦詩亦漫興不要世稱賞與君
志同趣匪但居同壤惟慚學不進莫稱年事長今人豈
無賢敢謂吾安仰不爾簡與編言行富前徃相期山中
讀勿待秋風響而我累饑軀畏途方莽莽

　　雨宿永源寺

　　六月有此雨是為豐年徴我眠虛堂上肅肅若有氷預
愁前溪水明發度凌兢

　　十二日登列岫亭有設空幄者去之薦福酌淺

沙泉登大梵之秋屏閣而歸賦詩一首

　　軒亭著難穏名字又惡同譬猶死得謚羙惡百代公維
洪之厭原兹為衆山雄何許千萬間可以屏障充不於
春夏時刻畫仍遺冬豈非即其西故取摇落中所得正
且盡評自曾南豐是令登賦士談説口不容我留豫章
城十日雨且風重尋湖上宅再叩仙佛宫未行北沙門
憂心實忡忡落日擬進棹殷勤謝篙工我遊有未盡汝
去何匆匆肩輿天寧寺髙下一逕通其誰列翠幕正爾

遮青松欲住不得乆傍觀南平鐘清澄淺沙泉一酌醒
我胷秋屏適跬歩直上如凌空回觀列岫亭有見真附
庸𤣥暉彈丸句固足名壤穹後人竟攘取榜識千家逄
况兹如許山詎止忩戸供脊記題葆真疑未經此翁(亭之
脊記乃折仲古重建)

　　孟秋八日夜伯壽仲理過予同訪俊乂歩月入
城南書院繇東渚上讀書堂過䝉軒憩卷雲欲
訪月榭而月未到坐濯清者乆之乃歸賦詩十

四韻以記

　　昨夕城南來鬰鬰張園窺坡頭歩犖确墻下循委蛇今
夕復何夕二妙爰集兹重為南坡行因作張園之無風
幽自凉有月光仍滋菱荇與草樹陸離間參差卷雲一
舉趾濯清乆支頥空無十丈蓮湛此數頃池堤栁有倒
影畫手不可施愛之不能已遂許他夕期昔人安在哉
萬里鯨魚騎神游儻來歟恍惚不可知林園想巾履編
簡遺書詩懷人𣺌無盡樂處翻成悲


　　克齋

　　百川恣奔騰底柱乃屹立萬物盖可流疇能轉金石世
紛峥嶸來何啻一敵國油然反吾齋夢覺春氷釋

　　題鄭氏北墅

　　籃輿度浮梁朝嵐尚濛濛十有九日雨得晴類投空逰
巖既願適訪隠亦好從道傍得野舍一逕幽且通主人
誰與者其祖鄭七松流風被雲仍真有隠者風問年七
十餘曵履不扶笻我年僅其半而已衰龍鍾豈其養生

效殆自起死功若人種藝法橐駝安取同木老徳亦熟
聞之蘇長公

　　題彥真天開圖畫

　　湘山不為髙湘水未為逺湘城幾何家湘景無不輓滕
矦宅雖早郭圃市之晚紆餘直陂陁突兀對偃蹇登臨
適正畫亭榭愜深穏詩材浩無窮畫手羞用本雖然倐
變化正以發闗鍵

　　餘干游昌國寺(寺舊名思禪)


　　於越之為游束髪迨中年契闊固多矣夢寐如喚焉邇
來數經過所休必思禪凭欄上清音解包留煑泉摩挱
壁間詩幾人獲流傳歐吟廬山髙坡詠西湖全惜哉此
竒勝乃不遭兩賢何當覓扁舟窮老依雲煙脱屣塵垢
外岸巾鷗鷺前

　　學佛者祖遷自南陵來謁莫萬安題詩于知津
閣適同莫過而見之用韻以贈

　　嘗聞學苦空世事應廢閣頗疑休已軰顧以詩流落爾

今定何業更慕揚州鶴願長嵗寒柯勿矜春濯濯

　　獨過知津閣二首

　　憶昔正月五淵明遊斜川我亦屏百事來兹並欄干雖
無與俱人鷗鷺翻以翩吾生後淵明此心兩悠然

　　憶昔孟東野作尉悲龍鍾有詩即景賦大吏怒不容我
癡坐移官避事得養慵寄語鷗鷺軰勿驚足音跫

　　題沅陵縣治廓軒

　　昔我過此屋四壁蔽莫窺屋外何所有榛草連汚池今

我重來過壁去簷竹垂榛草既除屏洿池出漣漪簷前
復何有江上山參差山窮望不窮所恨眼力遺主人要
命名名汎境不隨昔闇今則廓曰廓咸謂宜慨兹一室
爾繫在治不治除昏與致明可不念己為游焉且息焉
舍斯復何斯豈惟君是規我亦因得師

　　胖軒

　　陶翁避暑者容膝取易安賈生憂世患晚乃悟逹觀出
處等蘧廬可作異致㸔胸中極空洞流止亦鯢盤


　　與潘文叔逰衡岳四首

　　欲行雨如蓰既出雲若涌山髙一身微風動萬國洶豈
唯林木悲亦為毛髪悚衆謂當亟回吾行便曽勇

　　逺看雲吐吞近見日出没解駮謂須臾迷漫翻倐忽山
靈似知我老興不得發縱使盡髙深安能造剞劂

　　寥寥兩石門此地忽在眼臨欄塞雲霧入户欠編簡規
模自我友恨不同叩欵仙佛匪吾徒兹焉聊可館

　　常聞祝融峯今日上封寺雖孤登望眼要逐幽遐志蓋

渠目力及皆我脚力自是可將無同吾言亦聊戯

　　次韻衡州先生游花光因泛舟過向園示坐客
之作

　　使君有佳招宿雨曉更驚晨起候天色對岸煙嵐生使
君匪遨遊因行問農甿農甿趨急務歡然慰中情天公
亦喜事為辦終日晴喚酒屢酌客徃徃顏半赬興乗不
暇止遂作浮舟行園荒乆闗閉誰復相逄迎但餘古梅
花㸃綴莓苔輕想其種蒔時老大繇孩嬰中筵出高唱

妙絶五言城勇起欲强和媿此淫哇聲

　　衡山道中懷清江舊遊寄長沙諸公

　　昔我官白下屢到清江上清江衆君子我友或我丈至
今過其邦眷戀若鄉黨幾思結廬居風流共來徃柰何
懷玉山挽我不我放去年五溪歸泊家長沙國長沙今
洙泗不但談賈屈梁呉兄弟游兩周新舊識(謂仁伯徳夫兄弟允
升伯夀)咸能不我鄙更復成我益其餘或一見徃徃情如
昔(謂鄭仲理諸公)自疑長沙人宛類清江時官期縱卒卒行計

猶遲遲出門即風雪悵此將安之然薪旋燒酒借筆追
索詩詩成何所屬興落古湘西

　　發潭州

　　人言天宇澄政好行逺道秋陽既已後朔風尚兹早那
知覉旅臣寧有佳懷抱鬻田就逺宦□薄不得飽故鄉
雖難歸萬里生且老及今翻滯留悠邈不能到客中更
作客此意將誰告妻兒重相别更語各善保蛬鳴幽砌
苔馬齕荒原草深羡田中人春禾復囷藁


　　頃在杭叔驥以離湖日見懐詩相遺舟中無事
取而次韻兼呈同舟到衢當示叔驥及其兄法曹

　　江南千萬山何許為吾栖深林與豐草本自麋鹿宜長
安冠盖塲誰識杜拾遺日赴鄭老飯未救方朔饑如我
何如人飄然亦天涯買舟今日歸已恨作計遲山川舊
曽經所至皆依依共載得王蔡何樂其如之但恨詩豪
人先我浮春溪眼中清絶處收拾隨以西遂令我筆端
失去温潤姿衢州法曹君句成亦多竒㑹當一快讀遣

此别後思人生離合間可喜更可悲但泛石室酒萬事
端能齊

　　溧水道中回寄子肅玉汝并屬李晦庵八首

　　出門復入門去來何悠悠故人别有見見乃不重留居
人寧念此行者可勝不

　　今年非閏年是月已臘月北風勿渠嗔汝自衣百結永
夜只愁隂清晨吹作雪

　　僧房四立壁淅瀝夜吹風破衲作深擁其勢乃若空晨

鐘不能待宿火撥通紅

　　悲風吹籃輿𣺌𣺌如孤舟我亦作坐睡兀兀隨輕鷗鷗
翻夢亦覺未絶叩舷謳

　　抱闗故悠悠掛壁仍駸駸况此十日病酒止詩廢吟别
來定安否千萬闗我心

　　借宅亦種竹知子未忘此竹間有餘暇塵事勿到耳行
年且半百太息我與爾

　　懷綬新括州乘驄前御史一州與天下先後寧同軌縱

云山水佳何與於瘡痏

　　李孫兩詞伯我爾乃學子軰行雖不同趣操要相似嵗
寒松柏知春風謝桃李

　　自溧陽逹上塘官河舟屢行矣不能盡名其所
經偶書小韻

　　平生溧陽船白首凡幾遭冝其登覽地靡復應接勞呉
流亂如帶呉岫冗若毛呉人闕共載呉語聞空嘈雖云
面目熟竟爾名字逃冬常置雨雪春復衝波濤兹行又

累日逆風苦悲號曾微咫尺帆頗費千萬篙一以付累
句再焉兹薄醪詩書陶靖節相馬九方臯

　　貴溪出陸

　　捨舟覓籃輿意欲避搜句那知花草香不減江山助霏
霏霧將歛兀兀村又度長卿故倦游征夫問前路歸歟
亦何為時哉正農務

　　二十三日雨中發贑州

　　江流何湯湯萬里勢方注僮奴勸乗舟期至纔旦莫我

聞是江石屹立甚可怖水乾或能避水漲多與忤卒行
偶相攖取死將誰訴况我坎坷人快意天所怒遲速均
一歸可犯馮河懼吾寧事﨑嶇依舊來時路梅月况何
常無庸慮朝雨

　　再宿合龍山

　　山僧雖居山山豈山僧有政如多藏家黄金為誰守我
雖不居山隨至輙有取未嗤無田人飯薄亦昏晝生平
所經歴勝處十八九要當考於詩未易談諸口合龍近

始至游訪兹亦偶愛其四回合中乃開户牖欣然遂留
宿日早未及酉壁間右丞句嵗月蔽塵垢摩挱追和之
武夫繼瓊玖及今再來過如客還舊畝徃泉但涓涓今
作雷音吼徃筍尚戢戢今已長過母長夏當更佳我住
不得乆遶竹聴泉鳴悠然屢搔首

　　桃川山中用陳蘇舊韻示周遊

　　仙人之為仙終古莫盡世頗笑區中人沄沄逐川逝念
將與之游端恐吾道廢如為千里行數歩輙一憇不如

返吾鄉耕鑿仍樹蓻及私具伏臘輸王應租税人惟顏
徒睎學匪桀犬吠桃源定何許説自淵明製今日復何
日身乃中山詣嗟哉彼嬴秦其虐甚幽厲不知䘮無日
萬欲從始歲商山被褐者疢疾由徳慧徐福尚海山此
地只楚界胡為畧不聞政坐耳目蔽神仙非吾學可以
置度外山髙水深深好事幽尋契

　　與成父弟自嚴礲同入城晚宿黄巖

　　昔人重離合感慨思功名我今迫貧賤乃作分𬒮驚徘

徊未能别﨑嶇復同行捫蘿到黄巖倚杖日已傾摩挱
磴道古開拓窻户明道人慣看客撥火治短檠村醪偶
提擕霜柑亦包并病來不喜飲一再㵼濁清道塗今日
勞林壑他年盟蘇州對牀卧不下五言城自經長少公
増重手足情細聴松竹響疑是風雨鳴披衣更起坐月
出山四更

　　過愛直驛次張安國韻

　　亭然一何竒枯者亦靡側雖經嵗祀多未覺霜霰迫余

行再此驛爾故無變色慨念題詩人深為九泉客泥深
兀羸馬苔老迷舊刻愛爾故蒼蒼余今變為白

　　承契兄昨過我於永豐山間今又相遇於鄱陽
以暇日同遊薦福寺㑹軒盖鼎來避之天慶觀
作詩一首

　　君為日邊行過我迂道里我有江上役值君亦行李誰
云動參商邂逅乃如此似非人力為定是天所使古云
昔道塲門枕東湖水相從及休日趍去不停軌叅禪固

未暇作詩實先議要問戴叔倫當年卜居意(寺前之堤名戴堤乃
叔倫舊宅)

　　發衡州後懷使君劉先生

　　四年别師門十日留函丈所問與所知安得回賜放孰
為驅之去兹行定焉徃倦馬苦陂陀白鷗思𣺌莾

　　閏七月二十日侍知府寺簿先生為石皷山向
園之遊

　　晦翁守南康政成有餘暇駕言山之中於日非聊假紫

霄作重陽白鹿見圖畫聞之幾向風恨不欵段跨今年
五溪歸邇日三湘役先生喜其至舍以江亭闊頻能枉
高軒人駭非重客那知先生意於此自為徳兹日復何
日休沐著甲令先生重過之俱欵石皷勝西溪命題字
東巖俾開徑既除古莓苔又索賢名姓已焉興未休棹
舟放中流西風未却署一雨方回秋僧坊逺莫至隠墅
近得留寧同峴山輩不異舞雩遊

　　蕃方為紀遊之詩未就知府寺簿先生寵示佳

句敢輙次韻

　　兹因謀道來不為看山新看山雖云新圖畫猶昔人虚
亭十日留欲出凢幾廵隔江樹差差俯檻波粼粼終藉
席間語乃滌胸中塵况兹籃輿行攀崖陟嶙峋是知竹
使符不異邱壑身世人何不察百偽嫌一真而我孤拙
者﨑嶇聿其轃話言聴矻矻書札勝頻頻先生今徐州
愚非歐陽陳庶因唱酬詩牽聨詔無泯

　　仙巖道間


　　兹巖如許深中乃一物無非仙莫能幻故即巖之呼何
代有禪衲子焉寄褐蒲名字不可考種松今欲枯我來
值雪後隂崖盡成晡茶罷攝衣起巾車問前途前岡雲
氣敷後嶺雨脚暗宵安禮賢枕蚤赴天心飯犇馳亦云
極憇息寧卹蹔自猶厭登車况乃躬負擔行年甫三十
道里遍千萬懷哉坐一饑使我歴諸患長卿病故多次
山仕真漫盍整舊詩書歸歟老山澗

　　題新藥鋪鋪在灘頭


　　朝煙山濛濛暮靄山羃羃窮日作山行而不見山色投
昏宿此舍乞曉動前轍歸夢遶家山灘頭有輕檝

　　夜泊劉口雨連明有懷成父

　　山中風雨夕招要對床期今夕風亦雨牢落孤舟維蓬
忩與竹窻蕭瑟雨在兹不寐欲至曙何繇夢見之

　　重九前一日東流道中

　　明日乃重九今晨更天涯馬嘶原上草菊放崖邊花吾
家白雲合歸路青嶂賖去去無復道行行空自嗟


　　意釣

　　仲舒區中賢談治苦吃吃但知羡川魚不慮網罟宻仁
哉東坡公遊戯亦此術究其廣大心意釣真玩物我欲
竊其語作廬以自逸東西南北人有志特未必相㑹有
溪竹竹下亭可立亭成乞以名四海一明月

　　半江遇風濤其勢危甚晚示同舟

　　言歸固多欣值險輙大怖方趨順風㨗忽與犇濤遇得
非蛟龍争無乃雷霆怒我舟僅如掌我命且如縷何止

失人色殆欲成狼顧神明力扶持生死費調䕶平生素
多艱安坐乃其處便哦歸來辭勿草逺遊賦同行信同
憂相唁勞相諭急反浪頭魂還尋酒中趣

　　十二月一日使風

　　中宵不得休常州已鷄鳴欲知五更寒掃霜四聞聲出
門風暴起掛席遂前征官河溝瀆耳洶洶若未平想見
太湖中白浪山嶽傾紆直雖有殊髙枕幸不驚舟師尚
若悔吾身未宜輕既無性命憂從使嫌怨并


　　嚴州道間得順風俗云七里瀧篙師云風便纔
七里無風乃七十里爾

　　桐江多犇湍牽挽厭勞止舊云七里瀧實乃七十里篙
師為予言風便輙易爾廻思前日驚留滯固可喜溪神
果何心憐我倦行李有風西南來不徐亦不駛布帆保
無恙為賜何其侈眼中峯巒過天外鷗鳥起畫圖欠傳
貎詩語費驅使生平登臨心於此得自已勿歎囊橐空
收將遺妻子


















　　淳熈稿卷四

