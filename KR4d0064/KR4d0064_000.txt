曲阜集别集類二(宋)
提要
(臣)等謹案曲阜集四卷宋曾肇撰肇字子開
南豐人鞏與布之弟也治平四年進士官至
中書舍人龍圖閣學士以元祐黨歷貶濮州
團練副使汀州安置崇寧中復朝散郎歸潤
州而卒紹興初諡文昭事迹具宋史本傳案
肇行狀載所著曲阜集四十卷外集十卷奏
議十二卷邇英進故事一卷元祐外制集十
二卷庚辰外制集三卷内制集五卷尚書講
義八卷曾氏譜圖一卷楊時所作神道碑曲
阜集奏議目次並與行狀同而西掖集十二
卷内制五十卷外制三十卷則與行狀稍異
宋史藝文志馬氏經籍考其集亦並著於錄
明永樂十年其裔孫刊行奏議曾棨為序有
兹特曲阜集中一卷尚當為刻全文之語則
明初原集尚存不知後来何以漸就淪佚傳
本遂絶
國朝康熙中其裔孫儼等取所存奏議益以詔
制碑表諸逸篇掇拾編次别為此集前三卷
皆詩文後一卷則附錄也肇立朝有守屬黨
論翻覆以一身轉側其間往往齟齬不合又
嘗力諫其兄布宜引用善類而布不從所上
奏議如乞復轉對宣仁皇后受冊百官上夀
救韓維繳王覿外任諸篇皆為史所稱述今
並在集中可以考見大概其制誥亦爾雅典
則得訓詞之體雖深厚不及其兄鞏而淵懿
温純猶能不失家法惜其全書已亡如進元
豐九域志表為肇所撰見於王應麟玉海而
集中亦無之則其佳文之散失者固不少矣
乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
