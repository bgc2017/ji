







　　欽定四庫全書

　　楚詞後語巻一　　　　　宋　朱子　集註

　　成相第一

　　成相者楚蘭陵令荀卿子之所作也荀卿趙人
名况學於孔氏門人馯臂子弓者尤邃於禮著
書數萬言少遊學於齊歴威宣至襄王時三爲
稷下祭酒後以避讒適楚春申君以爲蘭陵令
春申君死荀卿亦廢遂家蘭陵而終焉此篇在

漢志號成相雜辭凡三章雜陳古今治亂興亡
之效託聲詩以風時君若将以爲工師之誦旅
賁之規者其尊主愛民之意亦深切矣相者助
也舉重勸力之歌史所謂五羖大夫死而舂者
不相杵是也卿非屈原之徒故劉向王逸不録
其篇今以其詞亦託於楚而作又頗有補於治
道故録以附焉然黄歇亂人卿乃以爲託身行
道之所則已誤矣卿學要爲不醇粹其言精神

相反爲聖人意乃近於黄老而復後王君論五
者或頗出入申商間此其所以傳不壹冄而爲
督責坑焚之禍也差之毫釐謬以千里可不謹
哉可不謹哉

　　請成相世之殃愚闇愚闇墮賢良人主無賢如瞽無相
何倀倀(相並息亮反上叶平聲墮許規反倀丑羊反相助也成相助力之歌也墮壊也瞽無相者瞽
者無目故必使人助之亦謂之相不可無也倀倀狂惑之貎)請布基慎聖人愚而自
專事不治主忌茍勝羣臣莫諌必逄災(慎讀作順人叶音兒治直吏反

叶平聲灾叶音滋　布基謂陳布基業之事也忌猜忌也茍勝不顧義理而茍求勝人若下文所引商紂之事
也乎)論臣過反其施尊主安國尚賢義拒諫飾非愚而上
同國必禍(過叶音規義叶平聲禍叶許規反　論論其罪而治之也言治臣下之過者必當自省而
反其所為不可尤而效之也欲尊主安國者必尚賢義然後可為若如紂之知足以飾非辨足以拒諫已自愚
暗又欲使人同已則國必禍也上與尚同)曷謂罷國多私比周還主黨與施
逺賢近讒忠臣蔽塞主勢移(罷讀作疲比必寐反逺近皆去聲　疲謂弱不任事
也國語曰罷士無任罷女無家是也若國多私則其君亦罷矣還繞也䜛人用事能使忠臣蔽塞而人莫敢言
則權在於彼而不在君矣此主勢所以移於下也乎)曷謂賢眀君臣上能尊主愛

下民主誠聽之天下爲一海内賓(賢叶胡鄰反　賢謂賢臣也能明君臣之
道則為賢臣也)主之孽讒人達賢能遁逃國乃蹷愚
以重愚闇以重闇成為桀(孽災也蹷㒹覆也久而愚闇愈甚遂至於夏桀之無道也)世之灾妬
賢能飛亷知政任惡來卑其志意大其園囿髙其臺(能叶
奴來反臺下本有榭字以韻叶之知是後人誤加今刪去　惡來飛亷之子惡來有力飛亷善走父子俱以材
力事紂也卑其志意言無逺慮不慕往古盖當髙者反卑而當卑者反髙也)武王怒師牧野
紂卒易鄉啓乃下武王善之封之於宋立其祖(怒叶去聲野叶
上與反鄉讀作向下叶音户　易鄉向也謂前徒倒戈攻於後啔㣲子名下降也立其祖使祭祀不絶也)世

之衰讒人歸比干見刳箕子累武王誅之吕尚招麾殷
民懐(刳音枯累平聲與縲同懷胡威反　比干箕子事見九章天問縲囚縶也吕尚太公也)世之
禍惡賢士子胥見殺百里徙穆公任之强配五伯六卿
施(禍叶許詭反伯讀為霸施叶上聲　子胥呉大夫伍員字也諌夫差不聽為所殺百里奚虞公之臣徙遷
也謀不見用虞㓕係虜遷徙於秦穆公秦伯任好也六卿天子之制施猶置也言其强大僣置天子之官也)
世之愚惡大儒逆斥不通孔子拘展禽三絀春申道綴
基畢輸(惡去聲綴讀作輟　逆拒斥逐大儒不使通拘謂畏匡戹陳也展禽魯大夫名獲居於桞下謚
曰惠爲士師三見絀春申楚相黄歇封為春申君綴止也畢盡也輸傾委也言春申為李園所殺其政治基業

盡傾覆委地也)請牧基賢者思堯在萬世如見之讒人罔極險
陂傾側此之疑(陂與詖同　牧治也言賢者必常見思雖久不忘但讒人必欲毁之使人君疑
於此人然後巳得行其姦詐也)基必施辨賢罷文武之道同伏戲由之
者治不由者亂何疑為(罷音見上戯與羲同　文武周文王武王伏戲古帝王太昊氏
始畫八卦造書契者言古今一理順之則治逆之則亂無可疑也)凡成相辨法方至治
之極復後王慎墨季惠百家之説誠不祥(祥一作詳後王當時之
王謂當自立復為一王之法不必事事泥古也慎慎到墨墨翟季季梁列子云楊朱之友也惠惠施也祥善也)
治復一脩之吉君子執之心如結衆人貳之讒夫棄之

形是詰(結叶音吉形當作刑　復一歸於一理也心如結言堅固不觧也貳之不一也棄之不由也如
此之人皆當以刑詰之也)水至平端不傾心術如此象聖人而有埶
直而用枻必參天(人下脱一字属下句枻余制反天叶鐡因反　承上章言聖人則心平如
水無往而非一矣枻引也未詳)世無王窮賢良暴人芻豢仁人糟糠禮
樂滅息聖人隠伏墨術行(行叶戸郎反　無王者興則賢良窮困)治之經
禮與刑君子以修百姓寧明徳慎罰國家既治四海平
(治直吏反)治之志後埶富君子誠之好以待處之敦固有深
藏之能逺思(治同上富叶音費好去聲待叶音地有讀為又思叶去聲　為治之意後權埶與富

者則公道行而貨賂息也誠之好以待者誠意好之以待用也處之厚固又能深藏則能逺慮也)思乃
精志之榮好而壹之神以成精神相反一而不貳為聖
人(好去聲　好而不貳則通於神明矣相反謂反覆不離散)治之道美不老君子由
之佼以好下以教誨子弟上以事祖考(佼音絞　老休息也為治當日
新其美不使休息佼亦好也)成相竭辭不蹷君子道之順以達宗其
賢良辨其殃孽(蹷音厥　竭盡也蹷仆也此論成相之事雖至終篇辭不仆蹷言無窮也道言
説也辭既不蹷君子言之必和順而通達)

　　右一章


　　請成相道聖王堯舜尚賢身辭讓許由善巻重義輕利
行顯明(讓叶平聲巻音拳明叶音芒　道亦言也堯讓天下於許由舜讓天下於善巻二人不受並見
荘子)堯讓賢以為民汜利兼愛徳施均辨治上下貴賤有
等明君臣(賢叶音形為去聲　為萬民求明君所以不私其子)堯授能舜遇時尚
賢推徳天下治雖有賢聖適不遇世孰知之(能叶音尼治叶平聲)
堯不徳舜不辭妻以二女任以事大人哉舜南面而立
萬物備(徳叶音帝辭叶音似妻去聲大人哉舜四字為一小句　堯授舜以天下而不自以為徳舜受
堯之天下而不辭授受皆以至公無私情也)舜授禹以天下尚得推賢不失

序外不避仇内不阿親賢者予(下叶音戶得當作徳序予並叶上聲　舜之授
禹亦以天下之故也不避仇謂殛鯀興禹不阿親則不私其子惟賢者則予之也)禹勞心力堯
有徳干戈不用三苖服舉舜甽畆任之天下身休息(甽與
畎同　三苖服見尚書乃舜事此誤也)得后稷五谷殖䕫為樂正鳥獸服
契為司徒民知孝弟尊有徳(稷䕫契事並見尚書亦堯臣舜申命之也)禹有
功抑下鴻辟除民害逐共工北決九河通十二渚䟽三
江(辟與闢同共音恭　抑遏也下謂治水使歸下也鴻謂洪水也流共工決九河通三江並見尚書但逐共
工亦舜事今以為禹誤矣十二渚亦未詳其名也)禹溥土平天下躬親為民行

勞苦得益臯陶横革直成為輔(溥一作傅皆讀為敷溥土見尚書言洪水泛
濫禹分布治九州之土也益臯陶見尚書横革直成未詳)契𤣥王生昭明居於砥石
遷於商十有四世乃有天乙為成湯(明叶音芒　𤣥王者契本以母簡狄
吞𤣥鳥卯而生故追號之曰𤣥王也昭明契子也砥石未詳或云即砥柱也商商丘也十四世見史記云)天
乙湯論舉當身讓卞隨舉牟光道古賢聖基必張　(牟當
作務　湯讓天下於卞隨務光二人不受並見荘子又言湯能行古聖賢之事故基業張大也)願陳辭
世亂惡善不此治隠諱疾賢良内姦詐鮮無災患難哉
阪為先(此一節有脱誤患難哉阪為先尤不可曉姑闕之)聖知不用愚者謀前

車已覆後未知更何覺時(此上亦脱六字謀叶音縻更平聲　後後車也更改也謂
改轍也後未知更何覺時言前事之戒如此之明而猶不覺悟後豈復有覺悟時也)不覺悟不知苦
迷惑失指易上下忠不上達䝉揜耳目塞門戸(悟叶上聲指下
有一不字非是下叶音尸)門戶塞大迷惑悖亂昬莫不終極是非反
易比周欺惡正直(比必寐反惡去聲莫冥寞言闇也)正是惡心無度邪
枉辟回失道途已無郵人我獨自美豈無故(是一作直辟讀為僻
途叶去聲郵一作尤一本豈下有獨字非是　正直是惡則心無尺度不知長短所向無非邪僻之途矣豈可
尤責它人而自以為美乎盖此亊之得失必有其故當自省也)不知戒後必有恨後遂

過不肯悔讒夫多進反覆言語生詐態(有疑當作悔恨後疑當作後復)
人之態不如備争寵嫉賢利惡忌妬功毁賢下斂黨與
上蔽匿(如當作知匿叶奴計反　言人之詐態上若不知為偹則有忌嫉蔽匿之患也利惡忌謂以惡
忌賢者為巳利也斂聚也下聚黨與則上蔽匿矣)上壅蔽失輔埶任用讒夫不
能制孰公長父之難厲王流于彘(父音甫難去聲　主蔽匿則賢人不得盡
忠於上而自失輔助之勢盖其始以讒人為可任而後巳失勢遂不能制之也孰當作郭郭公長父周厲王之
臣未詳其事彘地名在河東厲王無道信任小人專利監謗遂為國人所逐而流于彘也)周幽厲所
以敗不聽規諫忠是害嗟我何人獨不遇時當亂世(幽厲

王孫幽王也滛昏暴虐無道亂甚後為犬戎所殺)欲衷對言不從恐為子胥身
離凶進諫不聽剄而獨鹿棄之江(衷對當作對衷乃與韻叶而一作以鹿與
&KR0034;同音鹿一説獨鹿一作屬&KR0866;上之欲反下力朱反江叶音工　衷誠也欲對以誠恐言不從而遇禍如子胥
也獨鹿罡䍡小罟也言子胥自剄之後盛以小罟而棄之江也一說獨鹿屬&KR0866;也劔名呉王以賜子胥使自剄
者也二說未知孰是然作獨鹿即以當作而作屬&KR0866;即而當作以竊謂依本文者近是)觀徃事以
自戒治亂是非亦可識託於成相以喻意(戒叶音計識叶音志)

　　右二章

　　請成相言治方君論有五約以明君謹守之下皆平正

國乃昌(明叶音芒　論為君之道有五甚簡約明白謂臣下職一也君法明二也刑稱陳三也言有節
四也上通利五也)　臣下職莫游食務本節用財無極事業聽
上莫得相使一民力　守其職足衣食厚薄有等明爵
服利往卬上莫得擅與孰私得(服叶蒲比反卬宜亮反游食謂不勤於事素
飡㳺手也所興事業皆聽於上羣下不得擅相役使則民力一也又言民不失職則衣食足明爵服謂貴賤有
等也利之所往皆卬於上莫得擅為賜與則誰敢私得於人乎擅相賜與若齊田氏然也)　君法明
論有常表儀既設民知方進退有律莫得貴賤孰私王
　君法儀禁不為莫不說教名不移修之者榮離之者

辱孰它師(明叶音芒　君法所以明在言論有常不二三也進人退人皆以法律臣下不得以意為
貴賤則孰有能自相貴者乎又言君者民之法儀當自禁止不為惡既能正已則民皆悅王之教而善名不移
也孰敢以它為師言皆歸王道不敢離貳也)刑稱陳守其銀下不得用輕私
門罪禍有律莫得輕重威不分　請牧祺用有基主好
論議必善謀五聽循領莫不理續主執持　聽之經明
其請參伍明謹施賞刑顯者必得隐者復顯民反誠(稱尺
證反銀與垠同門叶音民分叶孚垠反其叶音縻請當作情　稱謂當罪之法施陳則各守其分中矣下不得
專用刑法則私門自輕矣禍亦罪也祺吉也又言請牧治吉祥之事在明其所有之基業五聴見周禮循領謂

修之使得綱領莫不有文理相續也王自執持此道不使權歸於下矣參伍猶錯雜也又言或往參之或徃伍
之皆使明謹施其賞刑言精研不使僣濫也幽隠皆通則民不詐偽矣)　言有節稽其實
信誕以分賞罰必下不欺上皆以情言明若日(節叶音即　節
謂法度欲使民言有法度不欺誑在稽考其事實也)　上通利隠逺至觀法不法
見不視耳目既顯吏敬法令莫敢恣(上通利不壅蔽則幽隠遐逺者皆至
也所觀之法非法則雖見不視也此已上君論有五之事也)君教出行有律吏謹将
之無鈹滑下不私請各以宜舍巧拙(鈹與披同滑與汩同音骨以下疑脱
所字　五論既明則教令之出皆有法律而吏謹持之無敢紛披汩亂者矣羣下孰敢私情不守所宜而以巧

拙為强弱哉)臣謹修君制變公察善思論不亂以治天下後
世法之成律貫(言臣下但當謹守法度而君制其變以出非常之斷公察而善思之則其論不
亂而天下後世皆得守之以成法律之條貫也或疑思當作惡)

　　右三章

　　佹詩第二

　　佹詩者荀卿子之所作也或曰荀卿既為蘭陵令
客有説春申君者曰湯以亳武王以鎬皆有天下
今荀子賢而君借以百里之勢臣為君危之春申

君乃謝荀子荀子去之趙人又說春申君曰昔伊
尹去夏入殷殷王而夏亡管仲去魯入齊魯弱而
齊强賢者所在其君未嘗不尊榮也今荀子天下
賢士君何為謝之春申君又使人請荀子荀子不
還而遺之賦盖即此佹詩也然此其說又與前異
未知其果孰是云

　　天下不治請陳佹詩(治叶平聲佹與詭同　佹詩佹異激切之詩也)天地易位
四時易鄉列星隕墜旦暮晦盲幽闇登昭日月下藏(肓叶

音芒昭或作照)公正無私反見縱横志愛公利重樓䟽堂無私
罪人憼革二兵道徳純備讒口将将仁人絀約敖暴擅
强天下幽險恐失世英螭龍為蝘蜓鴟梟為鳳凰比干
見刳孔子拘匡(横叶音黄憼與儆同兵叶補芒反将七羊反敖與傲同英叶音央螭丑知反蝘
音偃蜓音典鴟稱脂反梟工堯反　反見縱横者反見謂為縱横反覆之人也愛猶貪也竊取公家之利以為
已有而反得華屋以居也憼戒也革甲也一副也言無私心而治有罪之人乃反恐為所讐害而常為兵革以
備之也将将聲也詩曰佩玉将将螭見九歌蝘蜓蜴蜥也鴟梟見惜誓)昭昭乎其知之明
也郁郁乎其遇時之不祥也拂乎其欲禮義之大行也

闇乎天下之晦盲也(明盲皆叶音芒行叶戶即反　楊倞曰郁郁有文章貎拂違也此盖
誤耳當為拂乎其遇時之不祥也郁郁乎其欲禮義之大行也晦盲言人莫之識也)皓天不復憂
無疆也千秋必反古之常也弟子勉學天不忘也聖人
共手時幾将矣(皓與昊同秋一作歳共讀為拱　言若使昊天之運徃而不復則所憂無窮顧
盛衰消息循環代至未有千歳而不反者此固古今之常理也弟子亦勉於學以俟時耳天道神眀豈終忘此
世者哉况今之時衰亂已極雖有聖人亦拱手而不能有為盖物極必反時運之開其亦将不久矣)與愚
亦疑願聞反辭(此為子弟承勉學之訓而請問之詞愚為其自稱也盖曰聖人拱手則天下果
巳不可為矣而曰時幾将矣則是與我以疑而使我終不能曉也故願聞其所以必反之說而使我無所疑也)

其小歌也(九章亦有小歌此即反詞也)念彼逺方何其塞矣仁人詘
約暴人衍矣忠臣危殆讒人服矣琁玉瑶珠不知佩
也雜布與錦不知異也閭娵子奢莫之
媒也嫫母刁父是也美玉布錦能辨者
之喜也(琁音旋佩蒲昧反娵遵須反媒叶音寐嫫音謨喜許志反　琁赤玉瑶美玉布錦不異言精粗
不同而不能辨也閭娵子奢古之美女也或曰奢當作都然則乃謂男子也嫫母巳見九章刀父未詳)以
盲為眀以聾為聰以危為安以吉為凶嗚呼上天曷維
其同(言長亂之極人懐私意乖異反易至於如此故呼天而問之曰何為而可使之同乎同則合乎天下

之公是非善惡皆當於理而天下治矣此明天意悔禍則轉禍為福撥亂反正不足為難以解弟子之惑也或
曰雲漢之卒章曰瞻仰昊天曷恵其寧恐此或用其語則維當作惠而文意愈明白矣)

　　易水歌第三

　　易水歌者燕刺客荆軻之所作也燕太子丹患秦
攻伐諸侯無已時使荆軻奉督亢之圖樊於期之
首入秦刺秦王将發太子及賔客知其事者皆白
衣冠以送之至易水之上既祖取道髙漸離撃筑
荆軻和而歌為變徴之聲士皆垂淚涕泣又前而

歌復為羽聲忼慨士皆瞋目髪盡上指冠於是荆
軻就車而去夫軻匹夫之勇其事無足言然於此
可以見秦政之無道燕丹之淺謀而天下之勢巳
至於此雖使聖賢復生亦未知其何以安之也且
余於此又特以其詞之悲壮激烈非楚而楚有足
觀者於是録之它固不遑深論云

　　風蕭蕭兮易水寒壮士一去兮不復還

　　越人歌第四


　　越人歌者楚王之弟鄂君泛舟於新波之中榜枻
越人擁棹而歌此詞其義鄙䙝不足言特以其自
越而楚不學而得其餘韻且於周太師六詩之所
謂興者亦有契焉知聲詩之體古今共貫胡越一
家有非人之所能為者是以不得以其逺且賤而
遺之也

　　今夕何夕兮搴洲中流今日何日兮得與王子同舟䝉
羞被好兮不訾詬耻心幾頑而不絶兮得知王子山有

木兮木有枝心悅君兮君不知

　　垓下帳中之歌第五

　　垓下帳中歌者西楚覇王項羽之所作也漢王大
㑹諸侯以伐楚羽壁垓下軍少食盡漢帥諸侯圍
之數重羽夜聞漢軍四面皆楚歌乃驚曰漢皆已
得楚乎是何楚人多也起飲帳中有美人姓虞氏
常幸從駿馬名騅常騎(蒼白雜毛曰騅)羽廼悲歌忼慨自
為歌詩歌數曲美人和之羽泣下數行左右皆泣

莫能仰視於是羽遂上馬戯下騎從者八百餘人
夜直潰圍南出漢追及之羽遂自剄羽固楚人而
其詞忼慨激烈有千載不平之餘憤是以著之若
其成敗得失則亦可以為强不義者之深戒云

　　力㧞山兮氣盖世時不利兮騅不逝騅不逝兮可奈何
虞兮虞兮奈若何

　　大風歌第六

　　大風歌者漢太祖髙皇帝之所作也上破黥布於

㑹垂(上工外反下文瑞反)還過沛留置酒沛宫悉召故人父
老子弟佐酒發沛中兒得百二十人教之歌酒酣
上撃筑(筑音竹　状似琴而大頭細頸安弦以竹撃之故名為筑)自歌令兒皆
歌習之上乃起舞忼慨傷懐泣數行下謂沛父兄
曰游子悲故鄉吾雖都關中萬歳之後吾魂魄猶
思沛且朕自沛公以誅暴逆遂有天下其以沛為
朕湯沐邑復其民世世無有所與此其歌正楚聲
也亦名三侯之章文中子曰大風安不忘危其伯

心之存乎美哉乎其言之也漢之所以有天下而
不能為三代之王其以是夫然自千載以來人主
之詞亦未有若是其壮麗而竒偉者也嗚呼雄哉

　　大風起兮雲飛揚威加海内兮歸故鄉安得猛士兮守
四方

　　鴻鵠歌第七

　　鴻鵠歌者漢髙帝之所作也初吕后起閭閻佐帝
定天下既老而踈太子盈又柔弱而戚夫人有寵

於上上以其子趙王如意為類已欲廢太子而立
之吕后恐不知所為問計於留侯留侯為畫計使
太子卑詞厚禮招隐士四人以為客後上置酒太
子侍四人者從年皆八十有餘鬚眉皓白衣冠甚
偉上怪問之四人前對各言姓名上廼驚曰吾求
公公避逃我何自從吾兒遊乎四人曰陛下輕士
善罵臣等義不辱故恐而亡匿今聞太子仁孝恭
敬愛士天下莫不延頸願為太子死者故臣等來

上曰煩公幸卒調䕶太子四人為夀已畢趨出上
目送之召戚夫人指視之曰我欲易之彼四人者
輔之羽翼已成難動矣吕氏真廼主矣戚夫人泣
涕上曰為我楚舞吾為若楚歌歌數闋戚夫人歔
欷流涕上起去罷酒竟不易太子云余甞怪留侯
明炳幾先筭無遺䇿而其為此則不唯不暇為髙
祖愛子計亦不復為漢家社稷計矣抑髙祖之歌
詞如此而其言曰吕氏真廼主矣此又豈專以太

子柔弱之故而為是舉哉一念之差基怨造禍以
至於此固無兩全之理矣留侯姑亦權其正且重
者而存之以為是甚不獲已之計非别有長䇿而
故左之以就此也嗚呼向使髙祖之心本不出於
私愛則必能深以天下國家之大計為已憂而蚤
與張陳陵勃諸公謀之帷幄以定其論可則以恒
易盈固為兩得不可則姑仍其舊而屬大臣輔以
誼庶幾吕氏悍戾之心亦無所激而将自平則後

來之禍猶可以不至於若是其烈今既不然則杜
牧所謂四老安劉反為滅劉者真可為寒心也哉
抑此詞卒章意象蕭索亦非復三傑比矣

　　鴻鵠髙飛一舉千里羽翼巳就横絶四海(海叶音喜　絶謂飛而直
度也)横絶四海又可奈何雖有矰繳尚安所施(施叶踈何反　繳弋
射也其矢曰矰)


　　楚辭後語巻一

