







　　欽定四庫全書

　　楚辭辯證巻上　　　　　宋　朱子　撰

　　余既集王洪騷注顧其訓詁文義之外猶有不可
不知者然慮文字之太繁覽者或没溺而失其要
也别記于後以備參考慶元已未三月戊辰

　　目録

　　洪氏目録九歌下注云一本此下皆有傳字晁氏本則
自九辯以下乃有之吕伯恭讀詩記引鄭氏詩譜曰

小雅十六篇大雅十八篇為正經孔頴達曰凡書非
正經者謂之傳未知此傳在何書也按楚辭屈原離
騷謂之經自宋玉九辯以下皆謂之傳以此例考之
則六月以下小雅之傳也民勞以下大雅之傳也孔
氏謂凡非正經者謂之傳善矣又謂未知此傳在何
書則非也然則吕氏實据晁本而言但洪晁二本今
亦未見其的据更當博考之耳

　　洪氏又云今本九辯第八而釋文以為第二葢釋文乃

依古本而後人始以作者先後次叙之然不言其何
時何人也今按天聖十年陳説之序以為舊本篇第
混并首尾差互乃考其人之先後重定其篇然則今
本説之所定也歟

　　七諫九懐九歎九思雖為騷體然其詞氣平緩意不深
切如無所疾痛而强為呻吟者就其中諫歎猶或粗
有可觀兩王則卑已甚矣故雖幸附書尾而人莫之
讀今亦不復以累篇袠也賈傅之詞於西京為最髙

且惜誓已著于篇而二賦尤精乃不見取亦不可曉
故今并録以附焉若揚雄則尤刻意於楚學者而其
反騷實乃屈子之罪人也洪氏譏之當矣舊録既不
之取今亦不欲特收姑别定為一篇使居八巻之外
而并著洪説於其後葢古今同異之説皆聚於此亦
得因以明之庶幾紛紛或小定云

　　離騷經

　　王逸曰同列大夫上官靳尚妒害其能似以為同列之

大夫姓上官而名靳尚者洪氏曰史記云上官大夫
與之同列又云用事臣靳尚則是兩人明甚逸以騷
名家者不應謬誤如此然詞不别白亦足以誤後人
矣

　　離騷經之所以名王逸以為離别也騷愁也經徑也言
已放逐離别中心愁思猶依進徑以風諫君也此説
非是史遷班固顔師古之説得之矣

　　秦誑楚絶齊交是惠王時事又誘楚㑹武闗是昭王時

事王逸誤以為一事洪氏正之為是

　　王逸曰離騷之文依詩取興引類譬喻故善鳥香草以
配忠貞惡禽臭物以比讒佞靈脩美人以嫓於君虙
妃佚女以譬賢臣虬龍鸞鳳以託君子飄風雲霓以
為小人今按逸此言有得有失其言配忠貞比讒佞
靈脩美人者得之葢即詩所謂比也若虙妃逸女則
便是美人虬龍鸞鳳則亦善鳥之類耳不當别出一
條更立他義也飄風雲霓亦非小人之比逸説皆誤

其辯當詳説於後云

　　王逸曰楚武王子瑕受屈以為客卿客卿戰國時官為
他國之人遊宦者設春秋初年未有此事亦無此官
况瑕又本國之王子乎

　　蔡邕曰朕我也古者上下共之至秦乃獨以為尊稱後
遂因之補註有此亦覽者所當知也

　　王逸以太嵗在寅曰攝提格遂以為屈子生於寅年寅
月寅日得隂陽之正中補注因之為説援据甚廣以

今考之月日雖寅而嵗則未必寅也葢攝提自是星
名即劉向所言攝提失方孟陬無紀而注謂攝提之
星隨斗柄以指十二辰者也其曰攝提貞于孟陬乃
謂斗柄正指寅位之月耳非太嵗在寅之名也必為
嵗名則其下少一格字而貞于二字亦為衍文矣故
今正之(劉向本引用古語見大戴禮注云攝提左右六星與斗柄相直恒指中氣)

　　惟庚寅吾以降豈維紉夫蕙茝夫唯捷徑以窘步据字
書惟從心者思也維從系者繫也皆語辭也唯從口

者專詞也應詞也三字不同用各有當然古書多通
用之此亦然也後放此

　　凡説詩者固當句為之釋然亦但能見其句中之訓詁
字義而已至於一章之内上下相承首尾相應之大
指自當通全章而論之乃得其意今王逸為騷解乃
於上半句下便入訓詁而下半句下又通上半句文
義而再釋之則其重複而繁碎甚矣補注既不能正
又因其誤今並刪去而放詩傳之例一以全章為斷

先釋字義然後通解章内之意云

　　古音能孥代反又叶乃代葢於篇首發此一端以見篇内
凡韻皆叶非謂獨此字為然而他韻皆不必協也故
洪本載歐陽公蘇子容孫莘老本於多艱夕替下注
徐鉉云古文字音多與今異如皂亦音香乃亦音仍
他皆放此葢古今失傳不可詳究如艱與替之類亦
應叶但失其傳耳夫騷韻於俗音不叶者多而三家
之本獨於此字立説則是他字皆可類推而獨此為

未合也黄長睿乃謂或韻或否為楚聲其考之亦不
詳矣近世吳棫才老始究其説作補音補韻援据根
原甚精且博而余故友黄子厚及古田蔣全甫祖其
遺説亦各有所論著今皆巳附于注矣讀者詳之

　　蘭蕙名物補注所引本草言之甚詳已得之矣復引劉
次莊云今沅澧所生花在春則黄在秋則紫而春黄
不若秋紫之芬馥又引黄魯直云一榦一花而香有
餘者蘭一榦數花而香不足者蕙則又疑其不同而

不能決其是非也今按本草所言之蘭雖未之識然
亦云似澤蘭則今處處有之可推其類以得之矣蕙
則自為零陵香而尤不難識其與人家所種葉類茅
而花有兩種如黄説者皆不相似劉説則又詞不分
明未知其所指者果何物也大抵古之所謂香草必
其花葉皆香而燥濕不變故可刈而為佩若今之所
謂蘭蕙則其花雖香而葉乃無氣其香雖美而質弱
易萎皆非可刈而佩者也其非古人所指甚明但不

知自何時而誤耳

　　美人説并見靈脩條下

　　椉一作乗駝一作馳馮一作憑又作馮草一作艸又作
卉予一作余菹一作葅此類錯舉一二以見之不能
盡出也

　　三后若果如舊説不應其下方言堯舜疑謂三皇或少
昊顓頊髙辛也

　　荃以喻君疑當時之俗或以香草更相稱謂之詞非君

臣之君也此又借以寄意於君非直以小草喻至尊
也舊注云人君被服芬香故以名之尤為謬説

　　謇難於言也蹇難於行也

　　洪注引顔師古曰舍止息也屋舍次舍皆此義論語不
舍晝夜謂曉夕不息耳今人或音捨者非是

　　九天之説已見天問注以中央八方言之誤矣

　　離騷以靈脩美人目君葢托為男女之辭而寓意於君
非以是直指而名之也靈脩言其秀慧而脩飾以婦

悦夫之名也美人直謂美好之人以男悦女之號也
今王逸輩乃直以指君而又訓靈脩為神明逺見釋
美人為服飾美好失之逺矣

　　索與妒叶即索音素洪氏曰書序八索徐氏有素音
非世俗之所服洪氏曰李善本以世為時為代以民為
人皆以避唐諱爾今當正之

　　彭咸洪引顔師古以為殷之介士不得其志而投江以
死與王逸異然二説皆不知其所据也


　　諑音卓則當从豕又許穢反則當从喙耳

　　洪氏曰偭規矩而改錯者反常而妄作背繩墨以追曲
者枉道以從時論揚雄作反離騷言恐重華之不纍
與而曰余恐重華與沈江而死不與投閣而生也又
釋懐沙曰知死之不可讓則舍生而取義可也所惡
有甚於死者豈復愛七尺之軀哉其言偉然可立懦
夫之氣此所以忤檜相而卒貶死也可悲也哉近嵗
以來風俗頽壊士大夫間遂不復聞有道此等語者

此又深可畏云

　　舊注以攘詬為除去恥辱誅讒佞之人非也彼方遭時
用事而吾以罪戾廢逐茍得免於後咎餘責則已幸
矣又何彼之能除哉為此説者雖若不識事勢然其
志亦深可憐云

　　延佇將反洪以同姓之義言之亦非文意王逸行迷之
義亦然

　　補注引水經曰屈原有賢姊聞原放逐來歸喻之令自

寛全鄉人因名其地曰姊歸後以為縣縣北有原故
宅宅之東北有女嬃廟擣衣石尚存今存於此

　　騷經女嬃之嬋媛湘君女嬋媛兮為余太息嬋媛而傷
懐(三處王注皆云猶牽引也)悲回風忽傾寤以嬋媛(王注云心覺自傷又痛惻
也)詳此二字葢顧戀留連之意王注意近而語疎也

　　補注曰女嬃詈原之意葢欲其為甯武之愚而不欲其
為史魚之直耳非責其不為上官靳尚以徇懐王之
意也而説者謂其詈原不與衆合以承君意誤矣此

説甚善

　　九辯不見於經傳不可考而九歌著於虞書周禮左氏
春秋其為舜禹之樂無疑至屈子為騷經乃有啟九
歌九辯之説則其為誤亦無疑王逸雖不見古文尚
書然据左氏為説則不誤矣顧以不敢斥屈子之非
遂以啟脩禹樂為解則又誤也至洪氏為補注正當
据經傳以破二誤而不唯不能顧乃反引山海經三
嬪之説以為證則又大為妖妄而其誤益以甚矣然

為山海經者本据此書而傅㑹之其於此條葢又得
其誤本若他謬妄之可驗者亦非一而古今諸儒皆
不之覺反謂屈原多用其語尤為可笑今當於天問
言之此未暇論也五臣以啟為開其説尤謬王逸於
下文又謂太康不用啟樂自作淫聲今詳本文亦初
無此意若謂啟有此樂而太康樂之太過則差近之
然經傳所無則自不必論也

　　循脩唐人所寫多相混故思𤣥賦注引脩繩墨而解作

遵字即循字之義也

　　覽民德焉錯輔但謂求有德者而置其輔相之力使之
王天下耳注謂置以為君又生賢佐以輔之恐不應
如此重複之甚也

　　此篇所言陳詞於舜及上欵帝閽歴訪神妃與夫鸞鳳
飛騰鴆鳩為媒等語其大意所比固皆有謂至於經
涉山川驅役百神下至飄風雲霓之屬則亦汎為寓
言而未必有所擬倫矣二注類皆曲為之説反害文

義至於縣圃閬風扶桑若木之類亦非實事不足考
信今皆畧存梗槩不復盡載而詳説也

　　王逸以靈瑣為楚王省閣非文義也

　　注以為羲和為日御補注又引山海經云東南海外有
羲和之國有女子名曰羲和是生十日常浴日於甘
洲注云羲和始生日月者也堯因立羲和之官以掌
天地四時此等虛誕之説其始止因堯典出日納日
之文口耳相傳失其本指而好怪之人恥其謬誤遂

乃増飾傅㑹必欲使之與經為一而後已其言無理
本不足以欺人而古今文士相承引用莫有覺其妄
者為此注者乃不信經而引以為説蔽惑至此甚可
歎也

　　望舒飛亷鸞鳳雷師飄風雲霓但言神靈為之擁䕶服
役以見其仗衞威儀之盛耳初無善惡之分也舊注
曲為之説以月為清白之臣風為號令之象鸞鳳為
明智之士而雷獨以震驚百里之故使為諸侯皆無

義理至以飄風雲霓為小人則夫巻阿之言飄風自
南孟子之言民望湯武如雲霓者皆為小人之象也
耶

　　王逸又以飄風雲霓之來迎已葢欲已與之同既不許
之遂使閽見拒而不得見帝此為穿鑿之甚不知何
所据而生此也

　　沈約郊居賦雌霓連踡讀作入聲司馬温公云約賦但
取聲律便美非霓不可讀為平聲也故今定離騷雲

霓為平聲九章逺遊為入聲葢各從其聲之便也

　　王逸説往觀四荒處已云欲求賢君葢得屈原之意矣
至上下求索處又謂欲求賢人與已同志不知何所
据而異其説也

　　舊注以髙丘無女下女可詒皆賢臣之譬非是下女説
詳見於九歌可考也

　　溘字補注兩處皆已解為奄忽之義至此遊春宫處乃
云無奄忽之義不知何故自為矛盾至此


　　虙妃一作宓妃説文虙房六反虎行貌宓美畢反安也
集韻云虙與伏同虙犧氏亦姓也宓與密同亦姓俗
作密非是補注引顔之推説云宓字本从虍虙子賤
即伏犧之後而其釋文説濟南伏生又子賤之後是
知古字伏虙通用而俗書作宓或復加山而并轉為
密音耳此非大義所繫今亦姑存其説以備㕘考

　　王逸以虙妃喻隠士既非文義又以蹇脩為伏犧氏之
臣亦不知其何据也又謂隠者不肯仕不可與共事

君亦為衍説

　　孟子不理於口漢書無俚之至説者皆訓為賴則理固
有賴音矣

　　爾雅説四極恐未必然邠國近在秦隴非絶逺之地也
舊説有娀國在不周之北恐其不應絶逺如此又言求
佚女為求忠賢與共事君亦非是

　　鴆及雄鳩其取喻為有意且文可見注於他説亦欲援
此為例則鑿矣補注又引淮南説運日知晏則鴆乃

小人之有智者故雖能為讒賊而屈原亦因其才而
使之是以屈原為貞嘗使鴆媒簡狄而為所賣也其
固滯乃如此甚可笑也

　　鳳皇既受詒舊以為既受我之禮而將行者誤矣審爾
則髙辛何由而先我哉正為已用鴆鳩而彼使鳳皇
其勢不敵故恐其先得之耳又或謂以髙辛喻諸國
之賢君亦非文勢

　　留二姚亦求君之意舊説以為博求衆賢非是


　　或問終古之義曰開闢之初今之所始也宇宙之末古
之所終也考工記曰輪已庳則於馬終古登阤也注
曰終古常也正謂常如登阤無有已時猶釋氏之言
盡未來際也

　　兩美必合此亦託於男女而言之注直以君臣為説則
得其意而失其辭也下章孰求美而釋女亦然至説
豈惟是其有女而曰豈唯楚有忠臣則失之逺矣其
以芳草為賢君則又有時而得之大率前人讀書不

先尋其綱領故一出一入得失不常類多如此幽昧
眩矅二語乃原自念之辭以為答靈氛者亦非是

　　楚人以重午挿艾於要豈其故俗耶

　　補注以為靈氛之占勸屈原以逺去在異姓則可在原
則不可故以為疑而欲再決之巫咸也考上文但謂
舉世昏亂無適而可故不能無疑於氛之言耳同姓
之説上文初無來歴不知洪何所据而言此亦求之
太過也


　　皇即謂百神不必言天使也

　　陞降上下謂上君下臣者亦繆説

　　傅説太公甯戚皆巫咸語補注以為原語非也

　　鶗鴂顔師古以為子規一名杜鵑服䖍陸佃以為鵙一
名伯勞未知孰是然子規以三月鳴乃衆芳極盛之
時鵙以七月鳴則隂氣至而衆芳歇矣又鴂鵙音亦
相近疑服陸二説是

　　莫好脩之害二注或謂上不好用忠直或謂下不好自

脩皆非是

　　此辭之例以香草比君子王逸之言是矣然屈子以世
亂俗衰人多變節故自前章蘭芷不芳之後乃更歎
其化為惡物至於此章遂深責椒蘭之不可恃以為
誅首而揭車江離亦以次而書罪焉葢其所感益以
深矣初非以為實有是人而以椒蘭為名字者也而
史遷作屈原傳乃有令尹子蘭之説班氏古今人表
又有令尹子椒之名既因此章之語而失之使此詞

首尾横斷意思不活王逸因之又訛以為司馬子蘭
大夫子椒而不復記其香草臭物之論流誤千載遂
無一人覺其非者甚可歎也使其果然則又當有子
車子離子榝之儔葢不知其幾人矣

　　化與離協易曰日昃之離不鼓缶而歌則大耋之嗟則
離可為力加反又傳曰通其變使民不倦神而化之
使民宜之則化可為胡圭反服賦庚子日斜遷史以
斜為施此韻亦可考


　　王逸以求女為求同志已失本指而五臣又讀女為汝
則并其音而失也

　　卒章瓊枝之屬皆寓言耳注家曲為比類非也

　　博雅曰崑崙虚赤水出其東南陬河水出其東北陬洋
水出其西北陬弱水出其西南陬河水入東海三水
入南海後漢書注云崑崙山在今肅州酒泉縣西南
山有昆侖之體故名之二書之語似得其實水經又
言崑崙去嵩髙五萬里則恐不能若是之逺當更考

之

　　待與期叶易小象待有與之叶者即其例也

　　九歌

　　楚俗祠祭之歌今不可得而聞矣然計其間或以隂巫
下陽神以陽主接隂鬼則其辭之䙝慢淫荒當有不
可道者故屈原因而文之以寄吾區區忠君愛國之
意比其類則宜為三頌之屬而論其辭則反為國風
再變之鄭衞矣及徐而深味其意則雖不得於君而

愛慕無已之心於此為尤切是以君子猶有取焉葢
以君臣之義而言則其全篇皆以事神為比不雜他
意以事神之意而言則其篇内又或自為賦為比為
興而各有當也然後之讀者昧於全體之為比故其
疎者以他求而不似其密者又直致而太迫又其甚
則并其篇中文義之曲折而失之皆無復當日吟咏
情性之本㫖葢諸篇之失此為尤甚今不得而不正
也又篇名九歌而實十有一章葢不可曉舊以九為

陽數者尤為衍説或疑猶有虞夏九歌之遺聲亦不
可考今姑闕之以俟知者然非義之所急也

　　璆鏘鳴兮琳琅注引禹貢釋璆琳琅皆為玉名恐其立
語不應如此之重複故今猶以孔子世家環佩玉聲
璆然為證庶幾得其本意

　　舊説以靈為巫而不知其本以神之所降而得名葢靈
者神也非巫也若但巫也則此云姣服義猶可通至
於下章則所謂既留者又何患其不留也哉漢樂歌

云神安留亦指巫言耳

　　若英若即如也猶詩言美如英耳注以若為杜若則不
成文理矣

　　帝服注為五方之帝亦未有以見其必然也

　　焱説文從三犬而釋為羣犬走貌然大人賦有焱風湧
而雲浮者其字從三大葢别一字也此類皆當從三
火

　　東皇太一舊説以為原意謂人盡心以事神則神惠以

福今竭忠以事君而君不見信故為此以自傷補注
又謂此言人臣陳德義禮樂以事上則上無憂患雲
中君舊説以為事神已訖復念懐王不明而太息憂
勞補注又謂以雲神喻君德而懐王不能故心以為
憂皆外増贅説以害全篇之大指曲生碎義以亂本
文之正意且其目君不亦太迫矣乎

　　吾乗桂舟吾葢為祭者之詞舊注直以為屈原則太
迫補注又謂言湘君容色之美以喻賢臣則又失其

章指矣

　　女嬋媛舊注以為女&KR0912;似無闗涉但與騷經用字偶同
耳以思君為直指懐王則大迫又不知其寄意於湘
君則使此一篇之意皆無所歸宿也

　　心異媒勞王注以為與君心不同則太迫而失題意補
注又因輕絶而謂同姓無可絶之義則尤乖於文義
也

　　石瀨飛龍一章説者尤多舛謬其曰他人交不忠則相

怨我則雖不見信而不以怨人補注又云臣忠於君
君宜見信而反告我以不間此原陳已志於湘君也
不知前人如何讀而於其文義之曉然者乃直乖戾
如此全無來歴闗涉也其曰君初與我期共為治而
後以讒言見棄此乃得其本意而亦失命意之曲折也

　　湘君一篇情意曲折最為詳盡而為説者之謬為尤多
以至全然不見其語意之脈絡次第至其卒章猶以
遺玦捐袂為求賢而采杜若為好賢之無已皆無復

有文理也

　　佳人召予正指湘夫人而言而五臣謂若有君命則亦
將然補注以佳人為賢人同志者如此則此篇何以
名為湘夫人乎

　　九歌諸篇賔主彼我之辭最為難辯舊説往往亂之故
文意多不屬今頗已正之矣

　　何壽夭兮在予舊説人之壽夭皆其自取何在於我已
失文意或又以為喻人主制生殺之柄尤無意味


　　王逸以離居為隠士補注又以此為屈原訴神之辭皆
失本指

　　王逸以乗龍冲天而愈思愁人為抗志髙逺而猶有所
不樂全失文義補注謂喻君舍已而不顧意則是而
語太迫也

　　夫人兮自有美子衆説皆未論辭之本指得失如何但
於其説中已自不成文理不知何故如此讀書也

　　咸池或如字下隔句與來字力之反叶


　　東君之吾舊説誤以為日故有息馬懸車之説疑所引
淮南子反因此而生也至於低回而顧懐則其義有
不通矣又必强為之説以為思其故居夫日之運行
初無停息豈有故居之可思哉此既明為謬説而推
言之者又以為譏人君之迷而不復也則其穿鑿愈
甚矣又解聲色娛人為言君有明德百姓皆注其耳
目亦衍説且必若此則其下文縆瑟交鼓之云者又
誰為主而見其來之蔽日耶


　　聲色娛人觀者忘歸正為主祭迎日之人低回顧懐而
見其下方所陳之樂聲色之盛如此耳縆瑟交鼓靈
保賢姱即其事也或疑但為日出之時聲光可愛如
朱丞相秀水錄所載登州見日初出時海波皆赤洶
洶有聲者亦恐未必然也葢審若此則當言其燀赫
震動之可畏不得以娛人為言矣聊記其説以廣異
聞

　　北斗字舊音斗為主以詩考之行葦主醹斗耉為韻巻

阿厚主為韻此類甚多但不知此非叶韻而舊音特
出此字其説果何為耳

　　舊説河伯位視大夫屈原以官相友故得汝之其鑿如
此又云河伯之居沈没水中喻賢人之不得其所也
夫謂之河伯則居於水中固其所矣而以為失其所
則不知使之居於何處乃為得其所耶此於上下文
義皆無所當甚衍説也

　　堂宫中或云當並叶堂韻宫字已見雲中君中字天問

音正為當字

　　山鬼一篇謬説最多不可勝辯而以公子為公子椒者
尤可笑也

　　終不見天嘗見有讀天字屬下句者問之則曰韓詩天
路幽險難追攀語葢祖此審爾則韓子亦誤矣

　　或問魂魄之義曰子産有言物生始化曰魄既生魄陽
曰魂孔子曰氣也者神之盛也魄也者鬼之盛也鄭
氏注曰噓吸出入者氣也耳目之精明為魄氣則魂

之謂也淮南子曰天氣為魂地氣為魄髙誘注曰魂
人陽神也魄人隂神也此數説者其於魂魄之義詳
矣葢嘗推之物生始化云者謂受形之初精血之聚
其間有靈者名之曰魄也既生魄陽曰魂者既生此
魄便有煖氣其間有神者名之曰魂也二者既合然
後有物易所謂精氣為物者是也及其散也則魂遊
而為神魄降而為鬼矣説者乃不考此而但据左疏
之言其以神靈分隂陽者雖若有理但以噓吸之動

者為魄則失之矣其言附形之靈附氣之神似亦近
是但其下文所分又不免於有差其謂魄識少而魂
識多亦非也但有運用畜藏之異耳

　　雄與凌叶今閩有謂雄為形者正古之遺聲也













　　楚辭辯證巻上

