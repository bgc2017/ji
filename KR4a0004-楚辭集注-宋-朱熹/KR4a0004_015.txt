







　　欽定四庫全書

　　楚辭後語巻五　　　　　宋　朱子　集註

　　招海賈文第三十六

　　(晁氏曰招海賈文者唐栁州刺史栁宗元之所作也昔屈原不遇於楚徬徨無所依欲乗雲騎龍遨
遊八極以從已志而不可猶怛然念其故國至於将死精神離散四方上下無所不徃又有衆鬼虎
豹怪物之害故大招其魂而復之言皆不若楚國之樂者招海賈文雖變其義盖取諸此也言賈尚
不可為而又浮於海大泊奫淪八方易位魚龍神怪其禍不測孰與上黨易野出入無虞而可樂哉
上黨亦晉地宗元以謂崎嶇冒利逺而不復不如已故鄉常産之樂亦以諷世之士行險以徼幸不

如居易以俟命云)

　　咨海賈兮君胡以利易生而卒離其形大海盪泊兮顛
倒日月龍魚傾側兮神怪隳突滄茫無形兮徃來遽卒
隂陽開闔兮氛霧滃渤君不返兮逝怳惚舟航軒昻兮
下上飄鼓騰趠嶢嵲兮萬里一覩崒入泓坳兮視天若
畝奔螭出抃兮翔鵬振舞天吳九首兮更笑迭怒垂涎
閃舌兮揮霍旁午君不返兮終為虜黒齒棧齴鱗文肌
三角駢列耳離披反齗义牙踔嶔崖蛇首狶鬛虎豹皮

羣沒互出讙遨嬉臭腥百里霧雨瀰君不返兮以充飢
弱水蓄縮其下不極投之必沉負羽無力鯨鯢疑畏淫
淫嶷嶷君不返兮卒自賊怪石森立涵重淵髙下迾置
滔危顛崩濤捜疏剡戈鋋君不返兮砉沉顛其外大泊
泙奫淪終古廻薄旋天垠八方易位更錯陳君不返兮
亂星辰東極傾海流不屬泯泯超忽紛盪沃殆而一跌
兮沸入湯谷舳艫霏解梢若木君不返兮魂焉薄海若
嗇貨號風雷巨鼇領首丘山頽猖狂震虩翻九垓君不

返兮糜以摧咨海賈兮君胡樂出幽險而疾平夷恟駭
愁苦而以忘其歸上黨易野恬以舒蹈蹂厚土堅無虞
岐路脉布彌九區出無入有百貨俱周游傲睨神自如
撞鐘擊鮮恣歡娱君不返兮欲誰須膠鬲得聖捐鹽魚
范子去相安陶朱吕氏行賈南面孤𢎞羊心計登謀謨
煮鹽大冶九卿居禄秩山委収國租賢智走諾争下車
逍遥縱傲世所趨君不返兮謚為愚咨海賈兮賈尚不
可為而又海是圖死為險魄兮生為貪夫亦獨何樂哉

歸來兮寧君軀

　　懲咎賦第三十七

　　(晁氏曰懲咎賦者栁宗元之所作也貞元十九年宗元為監察御史裏行時年三十三矣王叔文韋
執誼用事三人竒其才引納禁中與計議擢禮部員外郎欲大用之俄而叔文敗宗元與劉禹錫等
七人俱貶而宗元為永州司馬元和十年乃徙栁州刺史以卒初宗元竄斥﨑嶇蠻瘴間堙&KR0008;感欎
一寓於文為離騷數十篇懲咎者悔志也其言曰茍餘齒之有懲兮蹈前烈而不頗後之君子欲成
人之美者讀而悲之)

　　懲咎愆以本始兮孰非余心之所求處卑汙以閔世兮

固前志之為尤始余學而觀古兮怪今昔之異謀惟聰
明為可考兮追駿歩而遐游潔誠之既信直兮仁友藹
而萃之日施陳以繫縻兮邀堯舜與之為師上睢盱而
混茫兮下駁詭而懐私旁羅列以交貫兮求大中之所
宜曰道有象兮而無其形推變乗時兮與志相迎不及
則殆兮過則失貞謹守而中兮與時偕行萬類芸芸兮
率由以寧剛柔弛張兮出入綸經登能抑枉兮白黒濁
清蹈乎大方兮物莫能嬰奉訏謨以植内兮欣余志之

有獲再徵信乎䇿書兮謂炯然而不惑愚者果於自用
兮惟懼夫誠之不一不顧慮以周圖兮專兹道以為服
讒妬構而不戒兮猶斷斷於所執哀吾黨之不淑兮遭
任遇之卒迫勢危疑而多詐兮逢天地之否隔欲圖退
而保已兮惜乖期乎曩昔欲操術以致忠兮衆呀然而
互嚇進與退吾無歸兮甘脂潤乎鼎鑊幸皇鑒之明宥
兮纍郡印而南適惟罪大而寵厚兮宜夫重仍乎禍謫
既明懼乎天討兮又幽慄乎鬼責惶惶乎夜寤而晝駭

兮類麏䴥之不息凌洞庭之洋洋兮泝湘流之沄沄飄
風擊以揚波兮舟摧抑而迴邅日霾曀以昧幽兮黝雲
涌而上屯暮屑窣以淫雨兮聽嗷嗷之哀猿衆鳥萃而
啾號兮沸洲渚以連山漂遥逐其詎止兮逝莫屬余之
形魂攅欒奔以紆委兮束洶湧之崩湍畔尺進而尋退
兮盪洄汩乎淪漣際窮冬而止居兮覊纍棼以縈纆哀
吾生之孔艱兮循凱風之悲詩罪通天而降酷兮不亟
死而生為逾再嵗之寒暑兮猶貿貿而自持将沈淵而

隕命兮詎蔽罪以塞禍惟滅身而無後兮顧前志猶未
可進路呀以劃絶兮退伏匿又不果為孤囚以終世兮
長拘攣而轗軻曩余志之修騫兮今何為此戾也夫豈
貪食而盗名兮不混同於世也将顯身以直遂兮衆之
所宜蔽也不擇言以危肆兮固羣禍之際也御長轅之
無撓兮行九折之峩峩却驚棹以横江兮泝淩天之騰
波幸余死之已緩兮完形軀之既多茍餘齒之有懲兮
蹈前烈而不頗死蠻夷固吾所兮雖顯寵其焉加配大

中以為偶兮諒天命之謂何

　　閔生賦第三十八

　　(晁氏曰閔生賦者栁宗元之所作也宗元雅善蕭俛在江嶺間貽書言情云宗元與罪人交十年官
以是進辱在附㑹今天子定邪正海内皆欣欣怡愉而僕與四五子者淪陷如此豈非命歟然居治
平終身為頑人之類猶有少恥未能盡志此盖以叔文輩為罪人頑人謂巳恥辱雖在困事當云爾
者然悔厲極矣其曰閔吾生之險阨兮紛喪志以逢尤盖自以生之不幸喪志而為此云)

　　閔吾生之險阨兮紛喪志以逢尤氣沈欎以杳𦕈兮涕
浪浪而常流膏液竭而枯居兮魄離散而逺遊言不信

而莫余白兮雖遑遑欲焉求合喙而隠志兮幽黙以待
盡為與世而斥繆兮固離披以顛隕騏驥之棄辱兮駑
駘以為騁𤣥虬蹶泥兮畏避鼃黽行不容之峥嶸兮質
魁壘而無所隠鱗介槁以横陸兮鴟嘯羣而厲吻心沈
抑以不舒兮形低摧而自愍肆余目於湘流兮望九疑
之垠垠波滛溢以不返兮蒼梧欎其蜚雲重華幽而野
死兮世莫得其偽真屈子之悁㣲兮抗危辭以赴淵古
固有此極憤兮矧吾生之藐艱列徃則以考巳兮指斗

極以自陳登髙嵓而企踵兮曕故邦之殷轔山水浩以
蔽虧兮路蓊勃以揚氛空廬頽而不理兮翳丘木之榛
榛塊窮老以淪放兮匪魑魅吾誰隣仲尼之不惑兮有
垂訓之謩言孟軻四十乃始持心兮猶希勇乎黝賁顧
余質愚而齒減兮宜觸禍以阽身知徙善而革非兮又
何懼乎今之人噫禹績之勤備兮曽莫理夫兹川殷周
之廓大兮南不盡夫衡山余囚楚越之交極兮邈離絶
乎中原壤汙潦以墳洳兮蒸沸熱而恒昏戲鳬鸛乎中

庭兮蒹葭生於堂筵雄虺蓄形於木杪兮短狐伺景於
深淵仰矜危而俯慄兮弭日夜之拳攣慮吾生之莫保
兮忝代徳之元醇孰𦕈軀之敢愛兮竊有繼乎古先明
神之不欺余兮庶激烈而有聞冀後害之無辱兮匪徒
盖乎曩愆

　　夢歸賦第三十九

　　(晁氏曰夢歸賦者栁宗元之所作也宗元既貶悔其年少氣鋭不識㡬㣲久幽不還復貽其所知許
孟容書其略云立身一敗萬事瓦裂墳墓不掃宅三易主恐一日死曠墜先緒意託孟容以少比者

故作夢歸賦初言覽故都喬木而悲中言仲尼欲居九夷老子適戎以自釋末云首丘鳴號示終不
忘其舊當世憐之然衆畏其才髙竟廢不復云)

　　罹擯斥以窘束兮余惟夢之為歸精氣注以疑洹兮循
舊鄉而顧懐夕余寐于荒陬兮心慊慊而莫違質舒解
以自恣兮息愔翳而愈㣲歘騰踴而上浮兮俄滉瀁之
無依圓方混而不形兮顥純白之霏霏上茫茫而無星
辰兮下不見夫水陸若有鉥余以往路兮馭儗儗以回
復浮雲縱以直度兮云濟余乎西北風纚纚以驚耳兮

類行舟迅而不息洞然於以瀰漫兮虹蜺羅列而傾側
横衝飊以盪擊兮忽中斷而迷惑靈幽漠以瀄汩兮進
怊悵而不得白日邈其中出兮隂霾披離以泮釋施岳
瀆以定位兮牙參差之白黒崩騰上下以恛惶兮聊按
行而自抑指故都以委墜兮瞰鄉閭以修直原田蕪穢
兮峥嶸榛棘喬木摧解兮垣廬不飾山嵎嵎以嵓立兮
水汩汩以漂激魂恍恍若有亡兮涕浪浪以隕軾類曛
黄之黭漠兮欲周流而無所極紛若喜而佁儗兮心廻

牙以壅塞鍾鼓隍以戒旦兮陶去幽而開寤罾罻蒙其
復體兮孰云桎梏之不固精神之不可再兮余無蹈夫
歸路偉仲尼之聖徳兮謂九夷之可居惟道大而無所
入兮猶流游乎曠野老聃遁而適戎兮指淳茫以縱歩
䝉荘之恢怪兮寓大鵬之逺去茍逺適之若兹兮胡為
故國之為慕首丘之仁類兮斯君子之所譽鳥獸之鳴
號兮有動心而曲顧膠余哀之莫能捨兮雖判析而不
悟列兹夢以徃復兮極明昏而告愬


　　弔屈原文第四十

　　(晁氏曰弔屈原文者栁宗元之所作也原没賈誼過湘初為賦以弔原至揚雄亦為文而頗反其辭
自㟭山投諸江以弔之誼愍原忠逢時不祥以比鸞鳯周鼎之竄棄雄則以義責原何必沉身二人
者不同亦各從志也及宗元得罪與昔人離䜛去國者異太史公所謂虞卿非窮愁亦不能著書以
自見於世者故補之論宗元之弔原殆困而知悔者其辭慙矣)

　　後先生盖千祀兮余再逐而浮湘求先生之汨羅兮擥
蘅若以薦芳願荒忽之顧懐兮冀陳辭而有明先生之
不從世兮惟道是就支離搶攘兮遭世孔疚華蟲薦壤

兮進御羔裒牝鷄咿嚘兮孤雄束咮哇咬環觀兮䝉耳
大吕堇喙以為羞兮焚棄稷黍犴獄之不知避兮宫庭
之不處陷塗藉穢兮榮若繡黼榱折火烈兮娭娭笑語
讒巧之嘵嘵兮惑以為咸池便媚鞠恧兮美愈西施謂
謨言之怪誣兮反寘瑱而逺違匿重痼以諱避兮進俞
緩之不可為何先生之澟澟兮厲鍼石而從之仲尼之
去魯兮曰吾行之遲遲栁下惠之直道兮又焉徃而可
施今夫世之議夫子兮曰胡隠忍而懐斯惟逹人之卓

軌兮固僻陋之所疑委故都以從利兮吾知先生之不
忍立而視其覆墜兮又非先生之所志窮與達固不渝
兮夫唯服道以守義矧先生之悃愊兮滔大故而不貳
沉璜瘞珮兮孰幽而不光荃蕙蔽匿兮胡久而不芳先
生之貌不可得兮猶髣髴其文章託遺編而歎喟兮渙
余涕之盈眶呵星辰而驅詭怪兮夫孰救於崩亡何揮
霍雷電兮茍為是之荒茫耀姱辭之曭朗兮世果以是
之為狂哀余衷之坎坎兮獨藴憤而増傷諒先生之不

言兮後之人又何望忠誠之既内激兮抑䘖忍而不長
芉為屈之㡬何兮胡獨焚其中腸吾哀今之為仕兮庸
有慮時之否臧食君之禄畏不厚兮悼得位之不昌退
自服以黙黙兮曰吾言之不行既媮風之不可去兮懐
先生之可忘

　　弔萇𢎞文第四十一

　　(晁氏曰弔萇𢎞文者栁宗元之所作也萇𢎞字叔周靈王之賢臣為劉文公之屬大夫敬王十年劉
文公與𢎞欲城成周使告于晉魏獻子為政悦萇𢎞而與之合諸侯于狄泉衛彪溪曰萇𢎞其不没

乎周詩冇之曰天之所壞不可支也及范中行之難周人殺萇𢎞荘周云萇𢎞肔藏其血三年而化
為碧盖語其忠誠然也宗元哀𢎞之以忠死故弔云)

　　有周之羸兮邦國異圖臣乗君則兮王易為侯威强逆
制兮欎命轉幽疹蠱膠密兮肝膽化仇姦權䝉貨兮忠
勇以劉伊時云幸兮大夫之羞嗚呼危哉河渭潰溢兮
横軀以抑嵩髙坼陊兮舉手排直壓溺之不慮兮堅剛
以為式知死不可撓兮明章人極夫何大夫之炳烈兮
王不寤夫讒賊卒施快於剽狡兮怛就制乎强國松柏

之斬刈兮蓊茸欣植盗驪折足兮罷駑抗臆鷙鳥之髙
翔兮&KR0034;狐惴而不食竊畏忌以羣朋兮夫孰病百而伸
一挺寡以校衆兮古聖人之所難矧援羸以威傲兮兹
固蹈殆而違安殺身之匪予戚兮閔宗周之不完豈成
城以夸功兮哀清廟之将殘嫉彪子之肆誕兮彌皇覽
以為謾姑舎道以從世兮焉用夫考古以登賢指白日
以致憤兮卒頽幽而不列版上帝以飛精兮黮寥廓而
殄絶朅馮雲以羾愬兮終㝠㝠以欎結欲登山以號辭

兮愈洋洋以超忽心沍涸其不化兮形凝冰而自慄圖
始而慮末兮非大夫之操陷瑕委厄兮固衰世之道知
不可而愈進兮誓不偷以自好陳誠以定命兮侔貞臣
與為友比干之以仁類兮緬遼絶以不羣伯夷殉潔以
莫怨兮孰克軌其遺塵茍端誠之内虧兮雖耆老其誰
珍古固有一死兮賢者樂得其所大夫死忠兮君子所
與嗚呼哀哉兮敬弔忠甫

　　弔樂毅第四十二


　　(晁氏曰弔樂毅文者栁宗元之所作也樂毅其先曰樂羊燕昭王以子之之亂而齊大敗燕昭王怨
齊未嘗一日而忘報齊也廼先禮郭隗而毅徃委質焉以為上将軍下齊七十餘城田單間之毅畏
誅遂西降趙以書遺燕惠王曰臣聞聖賢之君功立而不廢故著於春秋蚤知之士名成而不毁故
稱於後世宗元傷毅之有功而不見知而以讒廢也故弔云)

　　大厦之騫兮風雨萃之車亡其軸兮乗者棄之嗚呼夫
子兮不幸類之尚何為哉昭不可留兮道不可常畏死
疾走兮狂顛傍徨燕復為齊兮東海洋洋嗟夫子之專
直兮不慮後而為防胡去規而就矩兮卒陷滯以流亡

惜功美之不就兮俾愚昧之周章豈夫子之不能兮無
以惡是之遑遑仁夫對趙之悃欵兮誠不忍其故邦君
子之容與兮彌億載而愈光諒遭時之不然兮匪謀慮
之不長跽陳辭以隕涕兮仰視天之茫茫茍偷世之謂
何兮言余心之不臧

　　乞巧文第四十三

　　(晁氏曰乞巧文者栁宗元之所作也傳曰周鼎鑄象而使吃其指先王以見大巧之不可為也故子
貢教抱甕者為桔橰用力少而見功多而抱甕者羞之夫鳩不能巢拙莫比焉而屈原乃曰雄鳩之

鳴逝兮吾猶惡其佻巧原誠傷世澆偽固詆拙以為巧意昔之不然者今皆然矣甚之也栁宗元之
作雖亦閔時奔騖要歸諸厚然宗元愧拙矣)

　　栁子夜歸自外庭有設祠者&KR0673;餌馨香蔬果交羅挿竹
垂綏剖𤓰犬牙且拜且祈怪而問焉女𨽻進曰今兹秋
孟七夕天女之孫将嬪於河鼓邀而祠者幸而與之巧
驅去蹇拙手目開利組紝縫製将無滯於心焉為是禱
也栁子曰茍然歟吾亦有所大拙儻可因是以求去之
乃纓弁束祍促武縮氣旁趨曲折傴僂将事再拜稽首

稱臣而進曰下土之臣竊聞天孫專巧于天轇轕璇璣
經緯星辰能成文章黼黻帝躬以臨下民欽聖靈仰光
耀之日久矣今聞天孫不樂其獨得貞卜於𤣥龜将蹈
石梁欵天津儷于神夫于漢之濵兩旗開張中星曜芒
靈氣翕歘兹辰之良幸而弭節薄遊民間臨臣之庭曲
聽臣言臣有大拙智所不化醫所不攻威不能遷寛不
能容乾坤之量包含海岳臣身甚㣲無所投足蟻適于
垤蝸休于殻龜黿螺蚌皆有所伏臣物之靈進退唯辱

仿佯為狂局束為謟吁吁為詐坦坦為忝他人有身動
必得宜周旋獲笑顛倒逢嘻已所尊昵人或怒之變情
徇勢射利抵巇中心甚憎為彼所竒忍仇佯喜悦譽遷
隨胡執臣心常使不移反人是已曽不惕疑貶名絶命
不負所知抃嘲似傲貴者啓齒臣旁震驚彼良不耻叩
稽匍匐言語譎詭令臣縮恧彼則大喜臣若效之瞋怒
叢已彼誠大巧臣拙無比王侯之門狂犬狴犴臣到百
歩喉喘顛汗睢旴逆走魄遁神叛欣欣巧夫徐入縱誕

毛羣掉尾百怒一散世途昬險擬歩如漆左低右昻鬬
冒衝突鬼神恐悸聖智危慄泯焉直透所至如一是獨
何工縱横不恤非天所假彼智焉出獨嗇於臣恒使玷
黜沓沓騫騫恣口所言迎知喜怒黙測憎憐摇唇一發
徑中心原膠加鉗夾誓死無遷探心扼膽踊躍拘牽彼
雖佯退胡可得旃獨結臣舌喑抑衘寃擘眦流血一辭
莫宣胡為賦授有此竒偏眩耀為文瑣碎排偶抽黄對
白啽哢飛走駢四儷六錦心繡口宫沉羽振笙簧觸手

觀者舞悦誇談雷吼獨溺臣心使甘老醜嚚昬莽鹵樸
鈍枯杇不期一時以俟悠久旁羅萬金不鬻弊帚跪呈
豪傑投棄不有眉矉額蹙喙唾胷歐大赧而歸填恨低
首天孫司巧而窮臣若是卒不余畀獨何酷歟敢願聖
靈悔禍矜臣獨艱付與姿媚易臣頑顔鑿臣方心規以
大圓拔去呐舌納以工言文詞婉軟歩武輕便齒牙饒
美眉睫増妍突梯巻臠為世所賢公侯卿士五屬十連
彼獨何人長享終天言訖又再拜稽首俯伏以俟至夜

半不得命疲極而睡見有青褎朱裳手持絳節而來告
曰天孫告汝汝詞良苦凡汝之言吾所極知汝擇而行
嫉彼不為汝之所欲汝自可期胡不為之而誑我為汝
唯知耻諂貌淫詞寧辱不貴自適其宜中心已定胡妄
而祈堅汝之心宻汝所持得之為大失不汙卑凡吾所
有不敢汝施致命而昇汝慎勿疑嗚呼天之所命不可
中革泣拜欣受初悲後懌抱拙終身以死誰惕

　　憎王孫文第四十四


　　(晁氏曰憎王孫文者栁宗元之所作也離騷以虬龍鸞鳯託君子以惡禽臭物指讒佞而宗元倣之
焉)

　　湘水之浟浟兮其上羣山胡兹欎而彼瘁兮善惡異居
其間惡者王孫兮善者猨環行遂植兮止暴殘王孫兮
甚可憎噫山之靈兮胡不賊旃跳踉呌囂兮衝目宣齗
外以敗物兮内以争羣排鬭善類兮譁駭披紛盗取民
食兮私已不分充嗛果腹兮驕傲驩欣嘉華美木兮碩
而繁羣披競齧兮枯株根毁成敗實兮更怒喧居民厭

苦兮號穹旻王孫兮甚可憎噫山之靈兮胡獨不聞猨
之仁兮受逐不校退優游兮惟徳是傚廉來同兮聖囚
禹稷合兮凶誅羣小遂兮君子違大人聚兮孽無餘善
與惡不同鄉兮否泰既兆其盈虛伊細大之固然兮乃
禍福之攸趨王孫兮甚可憎噫山之靈兮胡逸而居












　　楚辭後語巻五

