







　　欽定四庫全書

　　楚辭集注巻一　　　　　宋　朱子　集註

　　離騷經第一(離騷一)

　　離騷經者屈原之所作也屈原名平與楚同姓仕
於懷王為三閭大夫三閭之職掌王族三姓曰昭
屈景(戰國䇿楚有昭奚恤元和姓纂云楚武王子瑕食采於屈因氏焉屈重屈蕩屈建屈平並
其後又云景氏有景差至漢皆徙關中)屈原序其譜屬率其賢良以
厲國士入則與王圖議政事決定嫌疑出則監察

羣下應對諸侯謀行職修王甚珍之同列上官大
夫及用事臣靳尚妬害其能共譖毁之王䟽屈原
屈原被讒憂心煩亂不知所愬乃作離騷(班孟堅曰離猶
遭也顔師古曰擾動曰騷洪曰其謂之經盖後世之士祖述其詞尊而名之耳非原本意也)上
述唐虞三后之制下序桀紂羿澆之敗冀君覺悟
反於正道而還己也是時秦使張儀譎詐懐王令
絶齊交又誘與俱㑹武關原諫懐王勿行不聴而
往遂為所脅與之俱歸拘留不遣卒客死於秦而

襄王立復用讒言遷屈原於江南屈原復作九歌
天問九章逺遊卜居漁父等篇冀伸己志以悟君心
而終不見省不忍見其宗國将遂危亡遂赴汨羅之
淵自沈而死(汨音覔　長沙羅縣西北去縣三十里名為屈潭即屈原自沈處今屬潭州寧
鄉縣)淮南王安曰國風好色而不淫小雅怨誹而不亂
若離騷者可謂兼之矣又曰蟬蜕於濁穢之中以浮
游塵埃之外不獲世之滋垢皭然泥而不滓推此
志也雖與日月争光可也宋景文公曰離騷為詞

賦之祖後人為之如至方不能加矩至圓不能過
規矣(按周禮太師掌六師以教國子曰風曰賦曰比曰興曰雅曰頌而毛詩大序謂之六義盖
古今聲詩條理無出此者風則閭巷風土男女情思之詞雅則朝㑹燕享公卿大夫之作頌則鬼神
宗廟祭祀歌舞之樂其所以分者皆以其篇章節奏之異而别之也賦則直陳其事比則取物為比
興則託物興詞其所以分者又以其屬辭命意之不同而别之也誦詩者先辨乎此則三百篇者若
網在綱有條而不紊矣不特詩也楚人之詞亦以是而求之則其寓情草木託意男女以極遊觀之
適者變風之流也其叙事陳情感今懐古以不忘乎君臣之義者變雅之類也至於語冥惛而越禮
攄怨憤而失中則又風雅之再變矣其語祀神歌舞之盛則幾乎頌而其變也又有甚焉其為賦則

如騷經首章之云也比則香草惡物之類也興則託物興詞初不取義如九歌沅芷澧蘭以興思公
子而未敢言之屬也然詩之興多而比賦少騷則興少而比賦多要必辨此而後詞義可尋讀者不
可以不察也)

　　帝髙陽之苖裔兮朕皇考曰伯庸攝提貞于孟陬兮惟
庚寅吾以降(陬側鳩反又子侯反降叶乎攻反　此章賦也徳合天地稱帝髙陽顓頊有天下之
號也顓頊之後有熊繹者事周成王封為楚子居於丹陽傳國至熊通始僭稱王徙都於郢是為武王生子瑕
受屈為卿因以為氏苗裔逺孫也苖者草之莖葉根所生也裔者衣裾之末衣之餘也故以為逺末子孫之稱
也朕我也古者上下通稱之皇美也父死稱考伯庸字也屈原自道本與君共祖世有令名以至於已是恩深

而義厚也攝提星名隨斗柄以指十二辰者也貞正也孟始也陬隅也正月為陬盖是月孟春昏時斗柄指寅
在東北隅故以為名也降下也原又自言此月庚寅之日已始下母體而生也)皇覽揆余于初
度兮肇錫余以嘉名名余曰正則兮字余曰靈均(覽一作鑒
余下一無于字　賦也皇皇考也覽觀也揆度也初度之度猶言時節也肇始也錫賜也嘉善也正平也則法
也靈神也均調也髙平曰原故名平而字原也正則靈均各釋其義以為美稱耳禮曰子生三月父親名之二
十則使賔友冠而字之故字雖朋友之職亦父命也)紛吾既有此内美兮又重之
以脩能扈江離與辟芷兮紉秋蘭以為佩(紛音墳重直用反能叶奴
代反一作態非是扈音户辟匹亦反紉女陳反　賦而比也紛盛貌生得日月之良是天賦我美質於内也重

再也非輕重之重脩長也能才也能獸名熊屬多力故有絶人之才者謂之能扈被也離香草生於江中故曰
江離説文曰蘼蕪也郭璞曰似水薺辟幽也芷亦香草生於幽辟之處紉續也蘭亦香草至秋乃芳本草云蘭
與澤蘭相似生水傍紫莖赤節髙四五尺綠葉光潤尖長有岐隂小紫花紅白色而香五六月盛佩飾也記曰
佩帨茝蘭則蘭芷之類古人皆以為佩也)汩余若將不及兮恐年嵗之不吾
與朝搴阰之木蘭兮夕㩜洲之宿莽(汩于筆反不一作弗恐丘用反搴音
蹇說文作&KR2081;阰音毗檻力敢反一作攬一作擥下一有中字洲一作州莽莫補反　賦而比也汨水流去疾之
貌言己之汲汲自脩常若不及者恐年嵗不待我而過去也搴拔取也阰山名木蘭木名本草云皮似桂而香
狀如楠樹髙數仞去皮不死㩜采也水中可居者曰洲草冬生不死者楚人名曰宿莽言所采取皆芳香久固

之物以比所行者皆忠善長久之道也)日月忽其不淹兮春與秋其代序
惟草木之零落兮恐美人之遲暮(忽一作曶零一作苓賦而比也淹久也
代更也序次也零落皆墜也草曰零木曰落美人謂美好之婦人蓋託詞而寄意於君也遲晚也此承上章言
己但知朝夕脩潔而不知嵗月之不留至此乃念草木之零落而恐美人之遲暮將不得及其盛年而偶之以
比臣子之心唯恐其君之遲暮将不得及其盛時而事之也)不撫壯而棄穢兮何不
改乎此度椉騏驥以駝騁兮來吾道夫先路(椉一作乗下同一作
䇿駝一作馳下同道一作導度路二韻下一皆有也字　賦而比也三十曰壯棄去也草荒曰穢以比惡行騏
驥駿馬以比賢智言君何不及此年徳壯盛之時棄去惡行改此惑誤之度而乗駿馬以來隨我則我當為君

前導以入聖王之道也自汩余至此三章同用一韻意亦相承)昔三后之純粹兮固衆
芳之所在雜申椒與菌桂兮豈維紉夫蕙茞(菌渠隕反或从竹維
當作唯古通用茞昌改反一作芷　賦而比也后君也三后謂禹湯文王也至美曰純齊同曰粹衆芳喻羣賢
言二王所以有純美之徳以衆賢輔之也雜非一也椒木實之香者申或地名或其美名耳桂木名本草云花
白葉黄正圓如竹蕙草名本草云薰草也生下濕地麻葉而方莖赤花而黑實氣如蘼蕪可以已厲陳蔵器云
即苓陵香也言雜用衆賢以致治非獨專任一二人而已也)彼堯舜之耿介兮既遵
道而得路何桀紂之昌被兮夫唯捷徑以窘歩(耿古逈反又古
幸反昌一作倡一作猖被一作披並匹皮反夫音扶後以意求不能盡出　賦而比也耿光也介大也遵循也

昌被衣不帯之貌捷邪出也徑小路也窘急也桀紂之亂若被衣不帯者獨以不由正道而所行蹙迫耳)惟
黨人之偷樂兮路幽昧以險隘豈余身之憚殃兮恐皇
輿之敗績(惟下一有夫字樂音洛隘於懈反叶於力反身一作心憚音彈殃一作怏　賦而比也惟
思念也黨朋也偷茍且也幽昧不明也險臨危也隘履狭也憚難也殃咎也皇君也績功也君車宜安行於大
中至正之道而當幽昧險隘之地則敗績矣故我欲諫争者非難身之被殃咎也但恐君國傾危以敗先王之
功耳)忽奔走以先後兮及前王之踵武荃不揆余之中情
兮反信讒而齋怒(忽一作曶一作急奔布頓反先悉薦反後下遘反荃七全反一音孫一作
蓀音同揆一作察中一作忠齋从火齊聲在詣反一作齊或作齎並祖西反忽一作歘怒叶上聲又比而賦也踵

足跟也武迹也追前人者但見其跟之迹耳言所以奔走以趨君之所鄉而或出其前或追其後以相導之者
欲其有以躡先王之遺迹也荃與蓀同陶隐居云冬間溪側有名溪蓀者根形氣色極似石上菖蒲而葉無脊
盖亦香草故時人以為彼此相謂之通稱此又借以寓意於君也齋炊餔疾也)余固知謇謇之
為患兮忍而不能舍也指九天以為正兮夫唯靈脩之
故也(謇居輦反忍上一有余字一無而字舍尸夜反叶尸預反或音捨非是一無二也字　賦而比也謇
謇難於言也直詞進諫已所難言而君亦難聴故其言之出有不易者如謇吃然也舍止也言己知忠言謇謇
必為身患然中心不能自止而不言也九天天有九重也正平也靈脩言其有明智而善脩飾盖婦悦其夫之
稱亦託詞以寓意於君也此又上指九天告語神明使平正之明非為身謀及為他人之計但以君之恩深而

義重是以不能自己耳)曰黄昏以為期兮羌中道而改路(一無此二句洪
曰王逸不注此二句後章始釋羌義疑此後人所增也羌起羊反　比也曰者叙其始約之言也黄昏者古人
親迎之期儀禮所謂初昏也羌楚人發語端之詞猶言卿何為也中道而改路則女將行而見棄正君臣之契
已合而復離之比也洪説雖有据然安知非王逸以前此下已脱兩句邪更詳之)初既與余成
言兮後悔遁而有他余既不難夫離别兮傷靈脩之數
化(遁一作遯他一作佗一無既字數所角反化叶虎𤓰反　比也成言謂成其要約之言也悔改也遁移也
近曰離逺曰别言我非難與君離别也但傷君志數變易無常操也)余既滋蘭之九畹兮
又樹蕙之百畮畦留夷與揭車兮雜杜衡與芳芷(滋一作&KR0034;

與栽同畹於逺反畮古畝字莫後反叶滿彼反留夷一作蒥荑揭一作藒又作藒並丘謁反又起例反衡一作
蘅　比也滋蒔也畹十二畝或曰三十畝也樹種也六尺為歩歩百為畝畦隴種也留夷揭車皆芳草杜蘅似
葵而香葉似馬蹄故俗云馬蹄香也言己種蒔衆香脩行仁義以自潔飾朝夕不倦也)冀枝葉之
峻茂兮願竢時乎吾將刈雖萎絶其亦何傷兮哀衆芳
之蕪穢(峻一作葰音俊竢一作俟萎於危反　比也冀幸也峻長也刈穫也萎病也絶落也言此衆芳
雖病而落何能傷於我乎但傷善道不行如香草之蕪穢)衆皆競進以貪婪兮慿不
厭乎求索羌内恕己以量人兮各興心而嫉妬(以一作而婪音
藍又力含反慿一作馮索所格反一叶蘇故反一無己字量力香反興一作與非是若索音素則妬如字若索

从所格讀則妬叶音跖　賦也並逐曰競愛財曰貪愛食曰婪慿滿也楚人謂滿曰慿以心揆心為恕量度也
興生也害賢為嫉害色為妬言在位之人心皆貪婪内以其志量度他人謂與己同則各生嫉妬之心也)忽
馳騖以追逐兮非余心之所急老冉冉其將至兮恐修
名之不立(騖音務　賦也騖亂馳也冉冉漸也脩名長名或曰脩潔之名也)朝飲木蘭
之墜露兮夕餐秋菊之落英茍余情其信姱以練要兮
長顑頷亦何傷(飲於錦反餐一作飡並七安反英叶於姜反姱苦𤓰反要於笑反顑虎感反又古
湛反頷戸感反又魚檢反頷一作頜　比也英華也飲露餐華言動以香潔自潤澤也茍誠也信實也練要言
所脩練潔所守要約也顑頷食不飽而面黄之貌)擥木根以結茝兮貫薜荔之

落蘂矯菌桂以紉蘭兮索胡繩之纚纚(擥音覽一作掔啓妍反茞一作
芷薜蒲計反荔郎計反索蘇各反纚所綺反　比也薜荔香草也縁木而生蘂花萼鬚粉蘂蘂然者也矯舉也
胡繩亦香草有莖葉可作繩索纚纚素好貌)謇吾法夫前脩兮非世俗之所
服雖不周於今之人兮願依彭咸之遺則(謇一作蹇服叶蒲北反
賦也謇難詞也前脩謂前代脩徳之人周合也彭咸殷賢大夫諫其君不聴自投水而死遺餘也則法也)長
太息以掩涕兮哀民生之多艱余雖好脩姱以鞿覊兮
謇朝誶而夕替(鞿居依反覊居宜反誶與訊同音信又音粹替與艱叶未詳或云艱居垠反替
它因反　賦也掩涕猶收淚也哀此民生遭亂世而多難也脩姱謂脩潔而美好鞿覊以馬自喻韁在口曰鞿

革絡頭曰覊言自繩束不放縱也誶諫也詩曰誶予不顧今詩作訊訊告也替廢也)既替余以蕙
纕兮又申之以攬茝亦余心之所善兮雖九死其猶未
悔(纕息羊反一無以字非是茝一作芷悔虎猥反　賦而比也纕佩帯也申重也此言君之廢我以蕙茝為
賜而遣之如待放之臣予之以玦然後去也然二物芬芳乃余心之所善幸而得之則雖九死而不悔况但廢
替而已乎)怨靈脩之浩蕩兮終不察夫民心衆女嫉余之蛾
眉兮謡諑謂余以善淫(蛾一作娥非是謡音遥諑音卓以一作之　比也浩蕩無思慮
貌民謂衆人也蛾眉謂眉之美好如蠶蛾之眉也爾雅云徒歌謂之謡方言云楚南謂愬為諑)固時俗
之工巧兮偭規矩而改錯背繩墨以追曲兮競周容以

為度(偭音面錯七故反追古隨字　比也偭背也規所運以為圓之器也矩所擬以為方之器今曲尺也
錯置也繩墨引繩彈墨以取直者今墨斗繩是也追猶隨也言舍直而隨曲也競争也周合也度法也言争以
茍合求容為常法也洪曰偭規矩而改錯者反常而妄作背繩墨以追曲者枉道以從時)忳鬱邑余
侘傺兮吾獨窮困乎此時也寧溘死以流亡兮余不忍
為此態也(忳徒渾反邑一作挹侘敕加敕駕二反傑丑利敕界二反一無二也字溘苦答反又苦合
反以一作而態叶土宜反　賦也忳憂貌侘傺失志貌侘猶堂堂也又立也傺往也楚人語也溘奄也言我寧
奄然而死不忍為此邪淫之態也)鷙鳥之不羣兮自前世而固然何方
圜之能周兮夫孰異道而相安(鷙脂利反圜一作圓周一作同安叶一先反

比也鷙執也謂鳥之能執伏衆鳥者鷹鸇之類也不羣言其執志剛厲居常特處不與衆鳥為羣也周合也員
鑿方枘不能相合以其異道故不能相安賢者之居亂世亦猶是也)屈心而抑志兮忍尤
而攘訽伏清白以死直兮固前聖之所厚(攘而羊反訽一作詬並呼
漏反又或作垢　賦也抑按也尤過也攘除也訽耻也言與世已不同矣則但可屈心而抑志雖或見尤於人
亦當一切隐忍而不與之校雖所遭者或有耻辱亦當以理解遣若攘却之而不受於懐盖寧伏清白而死於
直道尚足為前聖之所厚如比干諫死而武王封其墓孔子稱其仁也自怨靈脩以下至此五章一意為下章
回車復路起)悔相道之不察兮延佇乎吾將反回朕車以復
路兮及行迷之未逺(相息亮反佇直呂反回一作逥　比也悔追恨也察明審也延引頸

也佇跂立也回旋轉也迷惑誤也言既至於此矣乃始追恨前日相視道路未能明審而輕犯世患遂引頸跂
立而将旋轉吾車以復於昔來之路庶幾猶得及此惑誤未逺之時覺悟而旋歸也)歩余馬於蘭
臯兮馳椒丘且焉止息進不入以離尤兮退將復脩吾
初服(焉尤䖍反離力智反一無復字服叶蒲北反　比也步徐行也澤曲曰臯其中有蘭故曰蘭臯丘上
有椒故曰椒丘徐步馳走而遂止息必依椒蘭不忘芬香以自清潔所謂回朕車以復路也進既不入以離尤
則亦退而復脩吾初服耳)製芰荷以為衣兮雧芙蓉以為裳不吾知
其亦已兮茍余情其信芳(芰竒寄反雧古集字一作集比也製裁也芰䔖也生水
中葉浮水上花黄白色實紫色兩頭鋭者也荷蓮葉也芙蓉蓮花也本草云蓮其葉名荷其花未發為菡萏已

發為芙蓉上曰衣下曰裳言被服益潔修善益明也此與下章即所謂脩吾初服也)髙余冠之岌
岌兮長余佩之陸離芳與澤其雜糅兮唯昭質其猶未
虧(岌魚及反糅女救反下同　賦也岌岌髙貌佩玉佩也陸離美好分散之貌芳謂以香物為衣裳澤謂玉
佩有潤澤也糅亦雜也唯獨也昭明也言獨此光明之質有退蔵而無虧缺所謂道行則兼善天下不用則獨
善其身也)忽反顧以游目兮將往觀乎四荒佩繽紛其繁飾
兮芳菲菲其彌章(繽匹賔反　比也荒逺也繽紛盛貌繁衆也菲菲猶勃勃芳香貌也章明
也言雖已回車反服而猶未能頓忘此世故復反顧而將往觀乎四方絶逺之國庶幾一遇賢君以行其道佩
服愈盛而明志意愈脩而潔也)民生各有所樂兮余獨好脩以為常雖

體解吾猶未變兮豈余心之可懲(樂五教反好呼報反脩一作循非是解古
買反豈一作非可一作何非是懲叶直良反　賦也言人生各隨氣習有所好樂或邪或正或清或濁種種不
同而我獨好脩潔以為常雖以此獲罪於世至於屠戮支解終不懲創而悔改也自悔相道至此五章又承上
文清白以死直之意而下為女&KR0912;詈予起也)女嬃之嬋媛兮申申其詈予曰
鮌婞直以亡身兮終然殀乎羽之野(&KR0912;私俞反嬋音蟬媛音爰一作撣援
詈一作駡予叶音與鮌古本反與鯀同一作&KR1360;婞一作悻胡冷反又胡頸反又音脛殀一作夭並於矯反野叶
上與反　賦也女&KR0912;屈原姊也婵媛眷戀牽持之意申申舒緩貌也曰記女&KR0912;之詞也鮌堯臣也帝繫曰顓頂
後五世而生鮌婞狠也蚤死曰殀言堯使鮌治洪水婞狠自用不順堯命乃殛之羽山死於中野女&KR0912;以屈原

剛直太過恐亦將如鯀之遇禍也)汝何愽謇而好脩兮紛獨有此姱節
薋菉葹以盈室兮判獨離而不服(謇一作蹇非是好呼報反節叶音即薋自
資反亦作茨菉力玉反葹商支反服叶蒲北反　賦而比也此亦女&KR0912;言也愽謇謂廣愽而忠直紛盛貌姱節
姱美之節也薋蒺藜也菉玉芻也葹枲耳也三物皆惡草以比讒佞盈室喻滿朝也判别也言衆人皆佩此惡
草汝何獨判然離别不與衆同也)衆不可户説兮孰云察余之中情世
並舉而好朋兮夫何㷀獨而不予聴(説輸芮反㷀一作焭並渠營反不字
疑衍聴叶它丁反　賦也朋黨也煢孤也屈原外困羣佞内被姊詈故言衆人不可户户而説必不能察己之
中情况世人又方並為朋黨何能哀我㷀獨而見聴乎為下章就舜陳辭起)依前聖以節中

兮喟憑心而厯兹濟沅湘以南征兮就重華而敶詞(以一
作之喟丘愧反沅音元敶古陳字一作陳　賦而比也節度也喟歎也憑滿也恚盛貌左傳列子天問皆云憑
怒是也厯經厯之意沅湘皆水名沅水出象郡鐔城西東注江合洞庭中湘水出帝舜墓東入洞庭下重華舜
號也帝繫曰瞽叟生重華是為帝舜葬於九疑山在沅湘之南洪曰天下明徳皆自虞帝始其於君臣之際詳
矣屈原以世莫能察己之志故欲就之而陳詞如下文所云也)啓九辯與九歌兮夏康
娛以自縱不顧難以圖後兮五子用失乎家衖(難乃旦反衖一
作巷與巷同叶乎貢反一作居非是　自此以下皆比而賦也啓禹子也九辯九歌禹樂也言禹平治水土以
有天下啓能承先志纘叙其業故九州之物皆可辯數九功之徳皆有次序而可歌也夏康啓子大康也娛樂

也縱放也圖謀也五子太康昆弟五人也家衖宮中之道所謂永巷也太康以逸豫滅厥徳盤游無度田於洛南
十旬弗反有窮后羿距之于河而五子用此亦失其家衖言國破而家亡也事見尚書大禹謨及五子之歌此
為舜言之故所言皆舜以後亊也)羿淫遊以佚畋兮又好射夫封狐固
亂流其鮮終兮浞又貪夫厥家(羿五計反佚音逸畋一作田射食一反固一作
國非是鮮一作尠並先典反浞食角反家叶古胡反羿有窮之君夏時諸侯也封大也浞寒浞羿相也婦謂
之家言羿因夏衰亂代之為政娛樂畋獵不恤民事信任寒浞使為國相羿畋將歸浞使家臣逢䝉射而殺之
貪取其家以為己妻羿以亂得政身即滅亡故曰亂流鮮終也)澆身被服强圉兮縱欲
而不忍日康娛而自忘兮厥首用夫顚隕(澆五吊反又作奡五耗反

服一作於圉魚呂反欲下一有殺字非是而一作以夫一作以一無夫字顛一作巔　澆寒浞子也强圉多力
也言浞取羿妻而生澆强梁多力縱放其慾不能自忍也康安也自上而下曰顛隕墜也言澆既滅殺夏后相
安居無憂日作淫樂忘其過惡卒為相子少康所誅此二章事並見左傳襄公四年哀公五年)夏桀之
常違兮乃遂焉而逢殃后辛之菹醢兮殷宗用之不長
(葅側魚反醢音海之一作而　違背也言背道也逢殃為湯所放也后辛即紂也蔵菜曰葅肉醤曰醢紂為無
道殺比干醢梅伯武王誅之殷宗遂絶不得長久也)湯禹儼而祗敬兮周論道而莫
差舉賢才而授能兮循繩墨而不頗(儼一作嚴並魚檢反差七何反一無
才字循一作脩非是頗一作陂並普禾反　儼畏也祇亦敬也周周家也差過也言殷湯夏禹周之文王受命

之君皆畏天敬賢講論道義無有過差又舉賢才遵法度而無偏頗故能獲神人之助子孫䝉其福祐如下章
也)皇天無私阿兮覽民徳焉錯輔夫維聖哲之茂行兮
茍得用此下土(錯七故反之一作以行下孟反　竊愛為私所私為阿錯置也輔佐也猶言惟
徳是輔也言皇天神明無所私阿觀民之徳有聖賢者則置其輔助之力而立以為君也哲智也茂盛也茍誠
也下土謂天下也言聖哲之人有甚盛之行故能有此下土而用之也)瞻前而顧後兮相
觀民之計極夫孰非義而可用兮孰非善而可服(相息亮反
服叶蒲北反　瞻臨視也顧還視也相觀重言之也計謀也極窮也前謂往昔之是非後謂將來之成敗服事
也言瞻前顧後則人事之變盡矣故見民之計謀於是為極而知唯義為可用唯善為可行也)阽余身

而危死兮覽余初其猶未悔不量鑿而正枘兮固前脩
以菹醢(阽余亷反死下一有節字悔呼磊反量音良鑿音漕正一作進枘而鋭反　阽臨危也言近邉
而欲墮也危死言幾死也鑿穿孔也枘刻木端所以入鑿者也正謂審其正而納之也此承上章言善為可行
也而前脩乃有以此而至於菹醢若龍逢梅伯者然亦不敢以為悔也)曾歔欷余鬱邑兮
哀朕時之不當攬茹蕙以掩涕兮霑余襟之浪浪(曽一作增
歔許居反欷許衣反又許毅反當平聲攬一作擥一作㩜茹如呂反浪音郎　曽累也歔欷哀泣之聲也鬱邑
憂也哀時不當者自哀生不當舉賢之時而值菹醢之世也茹柔耎也霑濡也衣眥謂之襟浪浪流貌言心悲
泣下而猶引取柔耎香草以自掩拭不以悲故失仁義之則也)跪敷衽以陳辭兮耿吾

既得此中正駟玉虬以椉鷖兮溘埃風余上征(跪巨委反辭一
作詞耿古逈反正叶音征虬一作蚪並渠幽反鷖烏鷄反又烏計反一作翳溘一作壒　敷布也衽裳際也耿
明也有角曰龍無角曰虬鷖鳳類身有五采溘奄怱也埃塵也征行也此言跪而敷衽以陳如上之詞於舜而
耿然自覺吾心已得此中正之道上與天通無所間隔所以埃風忽起而余遂乗龍跨鳳以上征也然此以下
多假託之詞非實有是物與是事也)朝發軔於蒼梧兮夕余至乎縣圃欲
少留此靈瑣兮日忽忽其將暮(軔音刃縣音𤣥一作懸少一作夕非是𤨏先果
反一作璅　軔搘車木也将行則發之蒼梧舜所葬也縣圃在崑崙之上靈神也𤨏門鏤也文如連𤨏以青畫
之則曰責𤨏)吾令羲和弭節兮望崦嵫而勿迫路曼曼其脩

逺兮吾將上下而求索(弭弥耳反崦音淹嵫音滋古但作奄兹勿一作未非是曼莫半
反又莫官反一作漫索所格反　羲和堯時主四時之官賔日餞日者也弭按也止也按節徐歩也崦嵫日所
入之山也迫附近也曼曼逺貌脩長也求索求賢君也言欲令羲和按節徐行望日所入之山且勿附近冀及
日之未莫而遇賢君也)飲余馬於咸池兮總余轡乎扶桑折若木
以拂日兮聊逍遥以相羊(飲於禁反扶説文作榑逍遥一作須臾相息羊反羊一作
佯玉篇引作穰徉音同　咸池日浴處也總結也扶桑木名日出其下也若木亦木名在崑崙西極其華光照
下地拂擊也聊且也逍遙相羊皆遊也)前望舒使先驅兮後飛亷使奔屬
鸞皇為余先戒兮雷師告余以未具(屬叶章喻反或如字則具字亦叶入

聲皇一作鳳為于偽反余先一作我前余一作我　望舒月御也飛亷風伯也屬連也鸞鳳之佐也皇雌鳳也
雷師豐隆也)吾令鳳鳥飛騰兮繼之以日夜飄風屯其相離
兮帥雲霓而來御(夜如字或叶羊茹反屯徒渾反帥一作率霓一作蜺五稽五厯五孑三反
此从五稽反御叶音迓或如字　鳯靈鳥也山海經云丹穴之山有鳥焉其狀如鷄五彩而文曰鳯鳥是鳥也
飲食則自歌自舞見則天下大康寧飄風回風也屯聚也霓虹屬隂陽交㑹之氣也郭璞云雄曰虹謂明盛者
雌曰蜺謂暗微者雲薄漏日日照雨㸃則生也御迎也)紛總總其離合兮斑陸離
其上下吾令帝閽開關兮倚閶闔而望予(斑亦作班下叶音户予叶
音與　紛盛多貌總總聚貌斑亂貌帝謂天帝也閽謂主以昏閉門之𨽻也閶闔天門也令帝閽開關將入見

帝更敶己志而閽不肯開反倚其門望而拒我使不得入蓋求人君而不遇之比也)時曖曖其將
罷兮結幽蘭而延佇世溷濁而不分兮好蔽美而嫉妬
(曖音愛罷音皮溷胡困反好呼報反妬叶丁五反　曖曖昏昧貌罷極也結幽蘭而延佇言以芳香自潔而無
所趨向也溷亂也既不得入天門以見上帝於是歎息世之溷濁而嫉妬蓋其意若曰不意天門之下亦復如
此於是去而他適也)朝吾將濟於白水兮登閬風而緤馬忽反顧
以流涕兮哀髙丘之無女(閬音郎又音浪緤一作絏並音薛馬叶滿補反　淮南子
言白水出崑崙之山閬風山上也女神女蓋以比賢君也於此又無所遇故下章欲遊春宮求虙妃見佚女留
二姚皆求賢君之意也)溘吾遊此春宮兮折瓊枝以繼佩及榮華

之未落兮相下女之可詒(佩叶音備相息亮反詒叶音異　溘奄也春宮東方青帝
舍也繼續也榮華喻顔色也落墮也相視也下女謂神女之侍女也詒遺也遊春宮折瓊枝正欲及榮華之未
落而因下女以通意於神妃也)吾令豐隆椉雲兮求虙妃之所在解佩
纕以結言兮吾令蹇脩以為理(虙房六反一作宓莫必反在叶才里反纕息羊
反或曰在如字即理叶音賴上聲　豐隆雷師虙妃伏羲氏女溺洛水而死遂為河神纕佩帯也蹇脩人名理
為媒以通詞理也蓋雷迅疾而威震求無不獲故欲使之求神女之所在而令蹇脩致佩纕以為理則蹇脩似
是下女之能為媒者然亦未有考也)紛總總其離合兮忽緯繣其難遷夕
歸次於窮石兮朝濯髮於洧盤(緯音徽一作徽繣呼麥反又音畫一作㩇二字

一作&KR0008;儘洧于軌反盤叶蒲延反　緯繣乖戾也遷移也言蹇脩既持其佩帯以通言而讒人復毁敗之令其
意一合一離遂以乖戾而見拒絶其意難移也次舍也窮石山名在張掖即后羿之國也洧盤水名)保厥
美以驕傲兮日康娛以淫遊雖信美而無禮兮來違棄
而改求(傲一作敖一作鷔　倨簡曰驕侮慢曰傲康安也違去也言虙妃驕傲淫逰雖美而不循禮法
故棄去而改求也)覽相觀於四極兮周流乎天余乃下望瑶臺
之偃蹇兮見有娀之佚女(相息亮反下叶音户娀音嵩佚一作妷並音逸　四極四
方極逺之地瑶玉之美者偃蹇髙貌有娀國名佚美也謂帝嚳之妃契毋簡狄也事見商頌呂氏春秋曰有娀
氏有美女為之高臺以飲食之)吾令鴆為媒兮鴆告余以不好雄鳩之

鳴逝兮余猶惡其佻巧(令音零鴆直禁反好如字雄一作&KR3145;羽弓反黄云呼故反然則
鳸字歟惡烏路反佻叶雕反又吐了反又音眺巧叶苦老反　鴆運日也羽有毒可殺人以喻讒佞賊害人也
告予以不好者其性讒賊不肯為媒而反間我也雄鳩鶻鳩也似山鵲而小短尾青黑色多聲佻輕也巧利也
又使雄鳩銜命而往然其性輕佻巧利多語言而無要實復不可信用也)心猶豫而狐疑兮
欲自適而不可鳳皇既受詒兮恐高辛之先我(猶如字又音柚
詒異眉反一作詔非是　猶犬子也人將犬行犬好豫在人前待人不得又來迎候故謂不決曰猶豫狐多疑
而善聴河冰始合狐聴其下不聞水聲乃敢過故人過河冰者要須狐行然後敢度因謂多疑者為狐疑髙辛
帝嚳有天下之號也言以鴆鳩皆不可使故中心疑惑意欲自往而於禮冇不可者鳳皇又已受髙辛之遺而

來求之故恐簡狄先為嚳所得也)欲逺集而無所止兮聊浮游以逍遙
及少康之未家兮留有虞之二姚(集一作進非是少失照反姚音遥　少康
夏后相之子也有虞國名姚姓舜後也以二女妻少康事見左傳言既失簡狄欲適逺方又無所向故願及少
康未娶於有虞之時留此二姚也)理弱而媒拙兮恐導言之不固世溷
濁而嫉賢兮好蔽美而稱惡(好呼報反美一作善惡叶烏路反　弱劣也拙鈍也
恐道理弱於少康而媒又無巧辭也蓋不待其不合而已自知其必無所成矣故再言世之溷濁而嫉賢蔽美
蓋以為雖四方之逺而其風俗之不美無以異於中州也)閨中既以邃逺兮哲王又
不寤懐朕情而不發兮余焉能忍而與此終古(既下一有以字

邃息遂反一無而字古叶音故　小門謂之閨邃深也哲知也寤覺也終古者古之所終謂來日之無窮也閨
中深逺盖言虙妃之屬不可求也哲王不寤盖言上帝不能察司閽壅蔽之罪也言此以比上無明王下無賢
伯使我懐忠信之情不得發用安能久與此閽亂嫉妬之俗終古而居乎意欲復去也)索藑茅以
筳篿兮命靈氛為余占之曰兩美其必合兮孰信脩而
慕之(索所格反藑一作瓊並音瓊筳音廷篿音專占之慕之兩之字自為韻　索取也藑茅靈草也筳小
折竹也楚人名結草折竹以卜曰篿靈氛古明占吉凶者兩美盖以男女俱美比君臣俱賢也言兩美終雖必
合然楚國孰有能信汝之脩潔而慕之者宜以時去也)思九州之慱大兮豈惟是
其有女曰勉逺逝而無狐疑兮孰求美而釋女(一無狐字有女

之女如字釋女之女音汝　此亦靈氛之詞美女以比賢君求美以比求賢夫言天下之大非獨楚有美女但
當逺逝而無疑豈有美女求賢夫而舍汝者乎)何所獨無芳草兮爾何懷乎故
宇世幽昧以眩曜兮孰云察余之善惡(宇一作宅待洛反尚書周禮古
文宅度多通用也眩熒絹反善惡一作美惡宅作宇則上聲宇作宅則如字善惡一作中情非是上文别有此句
此章韵不叶也　何所獨無芳草即上章豈帷是其有女之意又申言之而勉其行亦靈氛之言也眩目無主
也世幽昧而莫能察已以下乃原自念之詞言雖往而亦将無所合也)民好惡其不同兮
惟此黨人其獨異戸服艾以盈要兮謂幽蘭其不可佩
(好惡並去聲要於遙反即古腰字其一作兮一作之佩叶音備　黨朋也言人性固有不同而黨人為尤甚也

艾白蒿非芳草也服之滿腰而反謂蘭為臭惡而不可佩言其親愛讒佞而憎逺忠直也)覽察草木
其猶未得兮豈珵美之能當蘇糞壤以充幃兮謂申椒
其不芳(一無覽字猶一作獨非是珵音埕幃音暉　珵美玉也相玉書言珵大六寸其耀自照言時人
觀草木尚不能别其香臭豈能知玉之美惡所當乎蘇取也史記樵蘇後爨謂取草也幃謂之幐即香囊也亦
言其近小人而逺君子也自念之詞止此)欲從靈氛之吉占兮心猶豫而狐
疑巫咸將夕降兮懷椒糈而要之(糈音所要於遙反巫咸古神巫也當殷
中宗之世降下也椒香物所以降神糈精米所以享神又叙其事言巫咸將以日夕從天而下願懐椒糈而要
之使占此吉凶也)百神翳其備降兮九疑繽其並迎皇剡剡其

揚靈兮告余以吉故(翳於計反疑一作嶷迎魚慶反叶音御剡以冉反　翳蔽也繽盛貌
九疑在零陵蒼梧之間疑似也山有九峯其形相似遊者疑焉故曰九疑也言巫咸既将百神蔽日來下舜又
使九疑之神紛然來迎己也皇謂百神剡剡光也揚靈發其光靈也)曰勉陞降以上下兮
求榘矱之所同湯禹儼而求合兮摰咎繇而能調(陞一作升
上時掌反下遐駕反榘俱雨反一作矩矱紆縛反又烏郭反一作彠儼一作嚴咎繇一作臯陶調叶音同詩車
攻之五章有此例　曰記巫咸語也陞䧏上下陞而上天下而至地也榘與矩同所以為方之器也矱度也所
以度長短者也摯伊尹名咎繇舜士師言陞降上下而求賢君與我皆能合乎此法者如湯之得伊尹禹之得
咎繇始能調和而必合也)茍中情其好脩兮又何必用夫行媒説操

築於傅巖兮武丁用而不疑(好呼報反一無又字媒叶莫卑反説音曰操七刀反
　行媒喻左右之先容也言誠心好善則精感神明賢君自當舉而用之不必須左右薦達也説傅説也傅岩
地名武丁殷之髙宗也言傅説抱道懐徳而遭遇刑罰操築作於傅岩武丁思相賢者夢得聖人以其形像求
之因得傳説登以為公道用大興為殷髙宗也孔安國曰傅氏之岩在虞虢之界通道所經有澗水壊道常使
胥靡刑人築䕶此道説賢而隐代胥靡築之以供食也)呂望之鼓刀兮遭周文而
得舉甯戚之謳歌兮齊桓聞以該輔(呂望太公也亦姓姜氏從其封姓故
曰呂也鼔鳴也太公避紂居東海之濵聞文王作興而往歸之至於朝歌道窮困因自鼔刀而屠遂西釣於渭
濵文王夢得聖人於是出獵而遇之遂載以歸用以為師言吾先公望子久矣因號為太公望該備也甯戚衛

人脩徳不用退而商賈宿齊東門外桓公夜出寗戚方飯牛叩角而商歌曰南山粲白石爛生不遭堯與舜禪
短布單衣適至骭從昏飯牛薄夜半長夜漫漫何時旦桓公聞之曰異哉歌者非常人也命後車載之用為客
卿備輔佐也)及年嵗之未晏兮時亦猶其未央恐鵜鴂之先
鳴兮使夫百草為之不芳(其一作而鵜一作鷤音題一音弟鴂音決一音桂一無夫
字為于偽反一無為字　晏晚也央盡也鵜鴂鳥名即詩所謂七月鳴鵙者蓋鴂鵙聲相近又其聲惡隂氣至
則先鳴而草死也巫咸之言止此亦勉原使及此身未老時未過而速行之意鵜鴂先鳴以比時一過則事愈
變而愈不可為也)何瓊佩之偃蹇兮衆薆然而蔽之惟此黨人
之不諒兮恐嫉妬而折之(佩一作珮薆音愛蔽如字又叶音鱉諒一作亮蔽如字即

忻叶音制蔽音鱉即折音哲　此下至終篇又原自序之詞偃蹇衆盛貌言我所佩瓊玉徳美之盛盖以自况
也薆亦蔽之盛也諒信也折毁敗也)時繽紛以變易兮又何可以淹留蘭
芷變而不芳兮荃蕙化而為茅(以一作其茅叶莫侯反繽紛亂也不可淹留
宜速去也茅惡草以喻不肖補曰上云謂幽蘭其不可佩以幽蘭之别於艾也謂申椒其不芳以申椒之别於
糞壤也今曰蘭芷不芳荃蕙為茅則更與之俱化矣當是時也守死而不變者楚國一人而已屈子是也)何
昔日之芳草兮今直為此蕭艾也豈其有他故兮莫好
脩之害也(一無蕭字一無二也字好呼報反　蕭艾賤草亦以喻不肖世亂俗薄士無常守乃小人
害之而以為莫如好脩之害者何哉蓋由君子好脩而小人嫉之使不容於當世故中人以下莫不變化而從

俗則是其所以致此者反無有如好脩之為害也東漢之亡議者以為黨錮諸賢之罪盖反其詞以深悲之正
屈原之意也)余以蘭為可恃兮羌無實而容長委厥美以從
俗兮茍得列乎衆芳(此即上章蘭芷變而不芳之意容長謂徒有外好耳委棄也詳見下
章)椒專佞以慢慆兮榝又欲充夫佩幃既干進而務入
兮又何芳之能祗(慢篤諫反一作謾一作漫慆吐刀反一作謟榝音殺夫一作其非是幃音
暉而一作以　慆滛也書曰無即慆淫榝茱萸也幃盛香之囊也椒亦芳烈之物而今亦變為邪佞茱萸固為
臭物而今又欲滿於香囊蓋但知求進而務入於君則又何能復敬守其芬芳之節乎)固時俗之
流從兮又孰能無變化覽椒蘭其若茲兮又況揭車與

江離(流從一作從流化叶火𤓰反離叶音羅化或叶虎為反即離如字　流從言隨從上化如水之流也
揭車江離雖亦香草然不若椒蘭之盛今椒蘭既如此則二者從可知矣)惟兹佩之可貴兮
委厥美而厯兹芳菲菲而難虧兮芬至今猶未沬(之一作其
菲下而一作其芬下一有複出芬字沬叶莫之反　委厯皆已見上虧損減也沬昏暗也言瓊珮有可貴之質
而能不挾其美以取世資委而棄之以至於此然其芬芳實不可得而減損昏暗此原之自况也然上章譏蘭
既有委厥美之文矣此美瓊珮又以為言者蓋彼真棄其美之實以從俗此則棄其美之利以徇道其事固不
同也故彼雖茍得一時之勢而惡名不滅此雖失其一時之利而芬芳久存二者之間正有志者所當明辯而
勇決也)和調度以自娛兮聊浮游而求女及余飾之方壯

兮周流觀乎上下(調徒料反女紐呂反上去聲下上聲叶音户　調猶今人言格調之調度
法度也言我和此調度以自娛而遂浮游以求女如前所言虙妃佚女二姚之屬意猶在於求君也余飾謂瓊
佩及前章冠服之盛方壯亦巫咸所謂年未晏時未央之意周流上下即靈氛所謂逺逝巫咸所謂陞降上下
也)靈氛既告余以吉占兮厯吉日乎吾將行折瓊枝以
為羞兮精瓊爢以為粻(一無吉字行叶户郎反折之舌反爢芒悲反粻陟姜反又音良
　厯遍數而實選也精細米也瓊枝瓊爢皆謂物之珍者羞進也以牲及禽獸之肉致滋味而進之也粻糧也)
為余駕飛龍兮雜瑶象以為車何離心之可同兮吾將
逺逝以自䟽(為余之為于偽反䟽所菹反　象象牙也雜用象玉以飾其車也離心謂上下無與

己同心者也自䟽則禍患不能相及矣)邅吾道夫崑崙兮路脩逺以週流
揚雲霓之晻靄兮鳴玉鸞之啾啾(邅池戰反崑古渾反崙盧昆反揚下一有
志字非是晻烏感反藹一作濭一作靄並於盖反啾音揫　邅轉也後漢書注云崑崙在肅州酒泉縣西南地
之中也雲霓蓋以為旍旗也藹隂貌鸞鈴之著於衡者啾鳴聲也)朝發軔於天津兮夕
余至乎西極鳳凰翼其承旂兮髙翺翔之翼翼(翼一作紛旂渠
希反之一作而　天津析木之津謂箕斗之間漢津也蓋箕北斗南天河所經而日月五星於此徃來故謂之
津又有天津九星在虚危北横河中即津梁所渡也翼敬也周禮交龍為旂凡旂屬皆建於車後也一上一下
曰翺直刺不動曰翔翼翼和也)忽吾行此流沙兮遵赤水而容與麾

蛟龍以梁津兮詔西皇使渉予(麾許為反以一作使子音與　流沙見禹貢今
西海居延澤是也沈括云嘗過無定河活沙履之百歩皆動如行幕上或陷則人馬車駝以百千數無孑遺者
或謂此即流沙也遵循也赤水出崑崙東南陬入南海容與遊戯貌以手教曰麾以蛟龍為橋於津上而乗之
以渡猶言架鼉黿以為梁也詔告也西皇帝少皡也少皡以金徳王白精之君故曰西皇)路脩逺以
多艱兮騰衆車使徑待路不周以左轉兮指西海以為
期(待叶徒竒反一作持　不周山名山海經西北海之外有山而不合名曰不周指語也期㑹也言已使語
衆車使由徑路先過而相待我當自不周山而左行俱㑹西海之上也)屯余車其千乗兮
齊玉[車*犬]而並馳駕八龍之蜿蜿兮載雲旗之委蛇(乗繩證反

軑音大蜿於原反一作婉於阮反委於危反蛇戈支反一作移二字一作逶迤　屯聚也[車*犬]輨也轂内之金也
一云轄也蜿蜿龍貌雲旗以雲為旗也)抑志而弭節兮神髙馳之邈邈奏
九歌而舞韶兮聊假日以媮樂(抑上一有聊字弭節一作自弭神髙馳一作邁
髙地假工雅反一作暇一音暇皆非是媮音俞　言雖按節徐行然神猶髙馳邈邈然而逾逺不可得而制也
九歌九徳之歌禹樂也韶九韶之舞舜樂也假借也顔師古云此言遭遇幽厄中心愁悶假延日月茍為娛樂
耳)陟陞皇之赫戲兮忽臨睨夫舊鄉僕夫悲余馬懐兮
蜷局顧而不行(一無陟字陞一作升戲許宜反一作曦睨五計反悲一作思蜷音拳行叶戸郎
反　皇皇天也赫戲光明貌睨旁視也舊鄉楚國也僕御也懐思也蜷局詰曲不行貌屈原託為此行而終無

所詣周流上下而卒反於楚焉亦仁之至而義之盡也)亂曰(亂者樂節之名國語云其輯之亂輯成也
凡作篇章既成撮其大要以為亂辭也史記曰關雎之亂以為風始禮曰既奏以文又亂以武)已矣哉
國無人兮莫我知兮又何懐乎故都既莫足與為美政
兮吾將從彭咸之所居(一無哉字人下一無兮字　賦也已矣絶望之詞無人謂無賢
人也故都楚國也言時君不足與共行美政故我將自沈以從彭咸之所居也)












　　楚辭集注巻一

