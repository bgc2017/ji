







　　欽定四庫全書

　　楚辭集注巻五　　　　宋　朱子　集註

　　逺遊第五(離騷二十三)

　　逺遊者屈原之所作也屈原既放悲歎之餘𦕈
觀宇宙陋世俗之卑狹悼年壽之不長於是作
為此篇思欲制鍊形魂排空御氣浮遊八極後
天而終以盡反復無窮之世變雖曰寓言然其
所設王子之詞茍能充之實長生久視之要譜

也

　　悲時俗之迫阨兮願輕舉而逺遊質菲薄而無因兮焉
託乗而上浮(阨音厄一作隘因一作由乗時證反)遭沈濁而汙穢兮獨欝
結其誰語夜耿耿而不寐兮魂營營而至曙(濁下而一作之語魚
據反耿一作炯並古茗反營一作焭　耿耿猶儆儆不寐貌也營營猶曰熒熒亦耿耿之意也)惟天地
之無窮兮哀人生之長勤徃者余弗及兮來者吾不聞
(勤渠云反吾不一作余弗　此章四言乃此篇所以作之本意也夫神仙度世之説無是理而不可期也審矣
屈子於此乃獨眷眷而不忘者何哉正以徃者之不可及來者之不得聞而欲久生以俟之耳然徃者之不可

及則巳末如之何矣獨來者之不得聞則夫世之惠迪而未吉從逆而未凶者吾皆不得以須其反復熟爛而
睹夫天定勝人之所極是則安能使人不為没世無涯之悲恨此屈子所以願少須臾無死而僥倖萬一於神
仙度世之不可期也嗚呼逺矣是豈易與俗人言哉)歩徙倚而遥思兮怊惝怳而
永懐意荒忽而流蕩兮心愁悽而増悲(怊音超惝昌兩反怳吁徃反永
一作乖非是懐叶胡威反荒呼廣反悽一作凄　悽痛也)神儵忽而不反兮形枯槁
而獨留内惟省以端操兮求正氣之所由(儵一作倐反一作返操七
刀七到二反由一作繇　知愁歎之無益而有損乃能反自循省而求其本初也)漠虛静以恬
愉兮澹無為而自得聞赤松之清塵兮願承風乎遺則

(列仙傳赤松子神農時為雨師服水玉教神農能入火自燒至崑山上常止西王母石室隨風雨上下炎帝少
女追之亦得仙俱去張良欲從赤松子遊即此也)貴真人之休徳兮美徃世之
登仙與化去而不見兮名聲著而日延(真一作至徳一作聽非是美一
作羡仙一作僊著一作章　身隠而不可見獨有名字可聞耳)竒傅説之託辰星兮羡
韓衆之得一形穆穆以浸逺兮離人羣而遁逸(羡似面反一作
美衆一作終　傅説武丁之相辰星東方蒼龍之體心尾箕之星所謂大辰也荘子曰傅説得之以相武丁奄
有天下乗車維騎箕尾而比於列星音義云今尾上有傅説星是也羡念慕也韓終亦見列仙傳形&KR0906;逺即上
文與化去之意)因氣變而遂曽舉兮忽神奔而鬼怪時髣髴以

遥見兮精皎皎以徃來(曽音増皎皎一作皦皦以一作而來叶音賚　此亦上文化去
形逺之意髣髴見不定也丹經所謂衆食三載輕舉逺遊入火不焦入水不濡能存能亡長樂無憂者此也)
超氛埃而淑郵兮終不反其故都免衆患而不懼兮世
莫知其所如(超一作絶郵一作尤其一作乎都一作鄊非是　氛昏濁之氣淑尤言其淑善而絶
尤也此以上言所羡仙去之樂也)恐天時之代序兮耀靈曄而西征㣲
霜降而下淪兮悼芳草之先蘦聊仿佯而逍遥兮永歴
年而無成誰可與玩斯遺芳兮長鄉風而舒情髙陽邈
以逺兮余将焉所程(曄音饁蘦今作零仿音旁佯音羊而一作以與一作以非是斯遺芳

一作此芳草長一作晨鄉一作向以一作巳焉一作安　耀靈日也曄閃光貌言行之速也淪沈也零落也此
一節自歎其将老而恐其學之不及也)重曰春秋忽其不淹兮奚久留此
故居軒轅不可攀援兮吾將從王喬而娱戱飡六氣而
飲沆瀣兮漱正陽而含朝霞保神眀之清澄兮精氣入
而麤穢除(重直用反娱一作遊戯音嬉叶音虚二字一作戯娱非是飡七安反沆胡朗反瀣音械霞
叶音胡麤七胡反　軒轅黄帝名王喬周靈王太子晉也列仙傳曰好吹笙作鳳鳴遇浮邱公接之仙去六氣
者陵陽子明經言春食朝霞日始欲出赤黄氣也秋食淪隂日没以後赤黄氣也冬飲沆瀣北方夜半氣也夏
食正陽南方日中氣也并天地𤣥黄之氣是為六氣也又曰日入為飛泉麤物不精也)順凱風以

從遊兮至南巢而壹息見王子而宿之兮審壹氣之和
徳(南風曰凱風南巢舊説以為南方鳳鳥之巢非湯放桀之居巢也宿與肅通審究問也)曰道可
受兮而不可傳其小無内兮其大無垠毋滑而魂兮彼
将自然壹氣孔神兮於中夜存虚以待之兮無為之先
庶類以成兮此徳之門(受一作愛非是一無而字垠叶魚堅反毋滑一作無淈並音骨
一滑上别有淈字存叶才縁反門叶謨連反　曰者王子之言也受心受也傳言傳也小無内大無垠言無所
不在也滑亂也而汝也一專也孔甚也此言道妙如此人能無滑亂其魂則身心自然而氣之甚神者當中夜
虚靜之時自存於巳而不相離矣如此則於應世之務皆虚以待之於無為之先而庶類自成萬化自出盖廣

成子之告黄帝不過如此實神仙之要訣也)聞至貴而遂徂兮忽乎吾將行
仍羽人於丹邱兮留不死之舊鄉(行叶戸郎反　至貴謂至妙之言其貴無
敵也仍因就也羽人飛仙也丹邱晝夜常明之處也不死之鄉仙靈之所宅也)朝濯髪於湯谷兮夕晞余身兮九陽吸飛泉之微液兮懐琬琰之華英
(湯音陽琬音宛琰音剡英叶於姜反　湯谷見天問九陽舊説謂湯谷上有扶木九日居下枝一日居上枝亦
寓言耳飛泉巳見上琬琰玉名)玉色頩以脕顔兮精醇粹而始壯質銷
鑠以汋約兮神要𦕈以滛放(頩普茗普經二反脕音晚又音萬一作艶一作晏壮
叶音荘汋音綽𦕈與妙同放叶音方　頩美貌一曰歛容貌脕澤也醇厚也粹不雜也質銷鑠所謂形解銷化

也汋約柔弱貌荘子曰藐姑射山有神人焉汋約若處子要𦕈深逺貌滛縱也)嘉南州之炎徳
兮麗桂樹之冬榮山蕭條而無獸兮野&KR1821;漠其無人載
營魄而登霞兮掩浮雲而上征(野一作壄&KR1821;與寂同一作寂漠一作寞其一作
乎霞與遐同古字借用征一作升　上四句記時物也下二句言以此時昇仙而去也載猶加也營猶熒熒也
魄説見九歌矣此言熒魄者隂靈之聚若有光景也霞與遐通謂逺也盖魄不受䰟䰟不載魄則魂遊魄降而
人死矣故修鍊之士必使魂常附魄如日光之載月質魄常檢魂如月質之受日光則神不馳而魄不死遂能
登仙逺去而上征也)命天閽其開關兮排閶闔而望予召豐隆使
先導兮問大㣲之所居集重陽入帝宫兮造旬始而觀

清都朝發軔於太儀兮夕始臨乎於㣲閭(其一作而閶闔一作闔閭
予一作余大音泰陽下一有以字於於其反一作㣲毋閭　排推也望予須我之來也與騷經倚閭闔而望予
者意不同矣豐隆巳見騷經大㣲宫垣十星在翼軫北重陽者積陽為天天有九重故曰重陽旬始星名清都
列子以為帝之所居也太儀天帝之庭也於㣲閭周禮東北曰幽州其山鎮曰醫無閭)屯余車之
萬乗兮紛溶與而並馳駕八龍之婉婉兮載雲旗之逶
蛇(溶音容婉婉一作蜿蜿音苑　溶水盛也)建雄虹之采旄兮五色雜而炫
燿服偃蹇以低昻兮驂連蜷以驕驁(炫音縣燿音曜蜷巨員反驕居召反
驁五到反　服衡下夾轅兩馬也驂衡外挽靷兩馬也連蜷句蹄也驕驁馬行縱恣也)騎膠葛以

雜亂兮斑漫衍而方行撰余轡而正䇿兮吾將過乎句
芒(騎竒寄反膠葛一作轇轕音同以一作其漫莫半反一作曼衍弋戰反行叶戸郎反句一作鈎　膠葛雜
亂貎一曰猶交加也斑駮文也漫衍無極貌句芒木神也月令東方甲乙其帝太皥其神句芒注云此木帝之
君木官之佐自古以來著徳立功者也)歴太皓以右轉兮前飛亷以啓路
陽杲杲其未光兮凌天地以徑度(啓一作燭其一作亦徑一作徑音義同
太皓即太皥也始結罔罟以畋以魚制立庖厨天下號之為庖犠氏飛廉巳見騷經徑直也)風伯為
余先驅兮氛埃辟而清凉鳯凰翼其承旂兮遇蓐收乎
西皇(為去聲先一作前氛埃辟一作辟氛氣辟必亦反西方庚辛其帝少皓其神蓐收西皇即少昊也

左傳曰金正曰蓐收)擥彗星㠯為旍兮舉斗柄以為麾叛陸離其
上下兮遊驚霧之流波(擥一作檻旍即旌字一作旌麾吁為反叛音判波叶補基反
斗柄北斗之柄所謂杓也麾旗屬叛繚𨽻分散之貌)旹曖曃其矘莽兮召𤣥武而
奔屬後文昌使掌行兮選署衆神以並轂(曖音愛曃音逮一作晻一
上烏感反下於計反一作黤黮上音晻下徒感反曭音儻莽莫郎反屬音燭　曖曃昧暗也曭日不明也𤣥武
北方七宿謂龜蛇也位在北方故曰𤣥身有鱗甲故曰武文昌在紫㣲宫北斗魁前六星如匡形)路曼
曼其脩逺兮徐弭節而髙厲左雨師使徑待兮右雷公
而為衛(曼莫干反脩一作悠徐一作颯徑待見騷經而一作以　厲憑陵之意)欲度世以

忘歸兮意恣睢㠯担撟内欣欣而自美兮聊媮娱以滛
樂(欲上一有遂字欲下一有逺字一有遂字恣如字又千恣反睢許鼻反担居桀反撟音矯一云上丘列反
下居廟反而一作以滛一作自樂叶五教反　度世謂度越塵世而仙去也恣睢放肆也担撟軒舉也滛樂樂
之深也莊子曰孰居無事滛樂而勸是也)渉青雲以汎濫游兮忽臨睨夫舊
鄉僕夫懐余心悲兮邊馬顧而不行(一無以字一無游字行叶户郎反
邊旁也謂兩驂也)思舊故以想像兮長太息而掩涕汜容與而
遐舉兮聊抑志而自弭(以一作而像一作象汜與汎同　屈原謂修身念道得遇仙人
託與俱遊周歴萬方升天乗雲役使百神而非所樂猶思楚國念故舊欲竭忠信以寧國家精誠之至徳義之

厚也)指炎帝而直馳兮吾將徃乎南疑覽方外之荒忽兮
沛&KR1697;瀁而自浮(神一作帝疑一作娭覽一作覺&KR1697;摩郎反瀁以養反一作罔象浮叶扶毗反
南方丙丁其帝炎帝其神祝融南疑九疑也沛流貎&KR1697;瀁水盛貌)祝融戒而蹕御兮騰
告鸞鳥迎虙妃張咸池奏承雲兮二女御九韶歌使湘
靈鼓瑟兮令海若舞□夷𤣥螭蟲象並出進兮形蟉虬
而逶蛇雌蜺便娟㠯増撓兮鸞鳥軒翥而翔飛音樂愽
衍無終極兮焉乃逝以俳佪(而蹕御一作其還衡歌叶居支切令一作命□一作
馮螭丑知反象一作蟓似兩反𤣥螭蟲象並出進一作列螭象而並進蟉於九反虬巨九反蛇一作迤蜺五歴

五結二反説見騷經便昆連反姢於縁反爾雅䟽引作㛹嬛音同撓而照反軒一作騫音同其字從鳥翥章庶
反焉尤䖍反逝一作遊非是以一作而　蹕止行人也御禦也咸池堯樂承雲黄帝樂也又曰顓頊樂又曰有
虞氏之樂無所稽考未詳孰是二女娥皇女英也御侍也九韶巳見騷經湘靈湘水之神也海若海神號荘子
有北海若馮夷水仙荘子亦云馮夷得之以㳺大川又曰河伯也象國語所謂水之怪龍罔象也蟉虬盤曲貌
便姢輕麗貌撓纒也翥舉也慱衍寛平之意焉語詞也)舒并節以馳騖兮逴絶垠
乎寒門軼迅風於清源兮從顓頊乎増冰(逴敕角反一作踔敕孝反
門叶彌中反軼音逸源一作凉　逴逺也絶垠天之邊際也寒門北極之門也軼從後出前也迅疾也北方壬
癸其帝顓頊其神𤣥㝠北方地寒故有増積之氷)歴𤣥㝠以邪徑兮乗間維以

反顧召黔羸而見之兮為余先乎平路(黔其炎反羸從羊倫為反一從
女餘輕反未知孰是然二字史記作含靁漢書作黔靁則當為從羊之羸矣先下一有道字　間維補引孝經
緯曰天有六間黔羸舊説天上造化神名或曰水神皆怪妄之説不可考矣)經營四方兮周
流六漠上至列缺兮降望大壑(漠漢樂歌作幕缺一作闕　六漠謂六合也列
缺天隙電照也大壑在渤海東實惟無底之谷名曰歸墟)下崢嶸而無地兮上寥廓
而無天視儵忽而無見兮聽惝怳而無聞超無為以至
清兮與泰初而為鄰(崢鋤耕反嶸音宏一作巆廖一作嵺聞叶無巾反　峥嶸深逺貌寥
廓廣逺也惝怳耳不諦也列子曰泰初者氣之始也荘子曰泰初有無無有無名屈子本以來者不聞為憂而

願為方仙之道至此則真可以後天不老而凋三光矣下視人世甕盎之間百千蚊蚋須臾之頃萬起萬㓕何
足道哉何足道哉司馬相如作大人賦多襲其語然屈子所到非相如所能窺其萬一也)

　　卜居第六(離騷二十四)

　　卜居者屈原之所作也屈原哀憫當世之人習
安邪佞違背正直故陽為不知二者之是非可
否而將假蓍龜以决之遂為此詞發其取舎之
端以警世俗説者乃謂原實未能無疑於此而
姑將問諸卜人則亦誤矣


　　屈原既放三年不得復見竭知盡忠而蔽鄣於讒心煩
慮亂不知所從(知一作智一無而字慮一作意)乃徃見太卜鄭詹尹曰
余有所疑願因先生决之(一無乃字)詹尹乃端䇿拂龜曰君
將何以教之(一無将字　端正也䇿蓍莖也正之将以筮也龜龜底殻也拂之将以卜也四字見
曲禮)屈原曰吾寧悃悃𣢾𣢾朴以忠乎将送徃勞来斯無
窮乎(悃苦本反𣢾一作欵苦管反勞去聲來如字或亦讀作去聲非是　悃𣢾誠實傾盡之貌朴質也勞
來來者勞之也)寜誅鋤草茅以力耕乎將㳺大人以成名乎(鋤一
作鉏士魚反　鋤去穢助苗也㳺偏謁也大人猶貴人也)寜正言不諱以危身乎将

從俗富貴以媮生乎(媮音偷舊音俞非是)寜超然髙舉㠯保貞乎
將哫訾粟斯喔咿儒兒以事婦人乎(哫一作促並音足又子禄反訾音貲
粟一作栗一作慄斯一作撕音斯喔音握咿音伊儒兒一作嚅唲音同　哫訾以言求媚也粟從米詭隨也其
從木者謹飭也非是斯辭也喔咿儒兒強語笑貌婦人盖謂鄭袖也)寜廉潔正直以自清
乎將突梯滑稽如脂如韋以絜楹乎(潔一作絜突吐忽反滑音骨稽音雞
絜胡結反一作潔音苦結反非是　突梯滑逹貌滑稽圓轉貌脂肥澤韋柔軟也絜楹未詳或疑絜如大學絜
矩之絜謂圍束之也楹屋柱亦圓物又以脂灌韋而絜之是以突梯滑稽而無所止也未知是否)寜昻
昻若千里之駒乎將汜汜若水中之鳬與波上下偷以

全吾軀乎(昻五岡反一作卬音同汜一作泛鳬下一有乎字非是偷一作榆與偷同　駒馬之未壮
者鳬野鴨也)寜與騏驥亢軛乎將隨駑馬之迹乎(軛於革反　亢舉也
軛車轅前衡也)寜與黄鵠比翼乎将與雞鶩争食乎(黄鵠大鳥一舉千里
鶩鴨也)此孰吉孰凶何去何從(此結上八條正問卜之詞也)世溷濁而
不清蟬翼爲重千鈞為輕黄鍾毁棄瓦釡雷鳴讒人髙
張賢士無名吁嗟黙黙兮誰知吾之廉貞(張音帳吁一作于黙一作
黒　此因而自嘆之詞也蟬翼言輕薄也黄鍾謂鍾之律中黄鍾者噐極大而聲最閎也瓦釡無聲之物雷鳴
謂妖恠而作聲如雷鳴也張自侈大也左傳曰隨張必棄小國)詹尹乃釋䇿而謝曰夫

尺有所短寸有所長物有所不足智有所不明數有所
不逮神有所不通用君之心行君之意龜䇿誠不能知
事(明叶音芒數所具反通叶他光反知下一有此字釋捨也謝辭也尺長於寸然為尺而不足則有短者
矣寸短於尺然為寸而有餘則有長者矣物有所不足天傾西北地不滿東南之類也智有所不明堯舜知不
徧物孔子不如農圃之類也數有所不逮如言日月之行雖有定數然既是動物不無贏縮之類是也神有所
不通惠迪者未必吉從逆者未必凶伯夷餓死首陽盗跖夀終牖下之類是也)

　　漁父第七(離騷二十五)

　　漁父者屈原之所作也漁父盖亦當時隱遁之

士或曰亦原之設詞耳

　　屈原既放游於江潭行吟澤畔顔色憔悴形容枯槁(槁音
考)漁父見而問之曰子非三閭大夫與何故至於斯(與史
作歟至於斯作而至此)屈原曰舉世皆濁我獨清衆人皆醉我獨
醒是以見放(舉世一作世人皆史作混我上一有而字下句同放下一有爾字)漁父曰
聖人不凝滯於物而能與世推移世人皆濁何不淈其
泥而揚其波衆人皆醉何不餔其糟而歠其釃何故深
思髙舉自令放為(曰下史有夫字人下史有者字於下史有萬字世人史作舉世皆一作混

淈古沒胡沒二反淈其泥史作隨其流波叶補悲反餔布乎反歠昌悦反釃力支反一作醨深思以下史作懐
瑾握瑜而自令見放為　餔食也歠飲也糟釃皆酒滓也以水&KR0034;糟曰釃醨薄酒也)屈原曰吾聞
之新沐者必彈冠新浴者必振衣安能以身之察察受
物之汶汶者乎(衣如字從史則叶於巾反安一作誰汶音問又音昏叶莫悲反從史則叶彌巾
反　察察㓗白也汶汶沾辱也)寜赴湘流葬於江魚之腹中安能以皓
皓之白而䝉世俗之塵埃乎(湘史作常音長葬上史有而字於史作乎一無之字
中下史有耳字皓皓一作皎皎一無而字塵埃史作温蠖若從諸本則埃叶衣字於支反若從史則白叶蒲各
反蠖於郭反而二字自相叶矣　温蠖猶惽憒也)漁父莞爾而笑鼓枻而去乃

歌曰滄浪之水清兮可以濯吾纓滄浪之水濁兮可以
濯吾足遂去不復與言(莞胡板反枻一作栧音曵一無乃字吾一作我下句同濁叶竹
六反　莞㣲笑貌鼓枻扣船舷也滄浪之水即漢水之下流也見禹貢纓冠系也)





　　楚辭集注巻五

