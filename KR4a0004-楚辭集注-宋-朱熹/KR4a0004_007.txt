







　　欽定四庫全書

　　楚辭集注巻七　　　　　宋　朱子　集註

　　招魂第九

　　招魂者宋玉之所作也古者人死則使人以其
上服升屋履危北面而號曰臯某復遂以其衣
三招之乃下以覆尸此禮所謂復而説者以為
招魂復魂又以為盡愛之道而有禱祠之心者
盖猶冀其復生也如是而不生則不生矣於是

乃行死事此制禮者之意也而荆楚之俗乃或
以是施之生人故宋玉哀閔屈原無罪放逐恐
其魂魄離散而不復還遂因國俗託帝命假巫
語以招之以禮言之固為鄙野然其盡愛以致
禱則猶古人之遺意也是以太史公讀之而哀
其志焉若其譎怪之談荒滛之志則昔人盖巳
誤其譏於屈原今皆不復論也

　　朕幼清以亷潔兮身服義而未沫主此盛徳兮牽於俗

而蕪穢(潔一作㓗沫莫昧反穢叶烏㑹反或疑主上有朕字　此宋玉代為屈原之詞言朕者為原之
自朕也㓜少也言其性然也清者其志之不雜亷者其行之有辯潔者其身之不汚服行也沫與昧同牽引也
蕪穢田不治而多草也又言巳之所行雖常以此盛徳為主然而牽於世俗亦不能無所蕪穢盖其自勵之嚴
而常恐不善之加乎巳也)上無所考此盛徳兮長離殃而愁苦(離一作罹
此两句通下章為一韻　上君也考察也)帝告巫陽曰有人在下我欲輔之
魂魄離散汝筮予之(巫一作筮在一作於下叶音户輔叶音甫予音與一作與　帝天帝
也女曰巫陽其名也玉假文天帝及巫陽以為辭端人謂屈原也宋玉設帝告巫陽有賢人在下我欲輔之然
其魂魄離散身將顛沛故使巫陽筮問所在求而與之使反其身也)巫陽對曰掌㝱上帝

其命難從若必筮予之恐後之謝不能復用巫陽焉(㝱音
夢一作夢一無命字之謝一作謝之一無之字陽叶七公反　此一節巫陽對語不可曉恐有脫誤然其大意
以謂帝命有不可從者如必筮其所在而後招以與之則恐其離散之逺而或後之以至徂謝且將不得復用
巫陽之技矣)乃下招曰魂兮歸來去君之恒幹何為乎四方
些舍君之樂處而離彼不祥些(歸來一作來歸恒胡登反一無乎字乎一作兮
些蘇賀反舍一作捨離一作罹　巫陽既對如上語即不復筮亦不俟帝命之可否而徑下招於四方庻其未
逺而或值之也恒常也幹體也些説文云語詞也沈存中云今夔峽湖湘及南北江獠人凡禁呪句尾皆稱些
乃楚人舊俗西域呪語末皆云娑婆訶亦三合而為些也舎置也祥善也此下乃歴詆上下四方之不善而盛

稱楚國之樂也)魂兮歸來東方不可以託些長人千仞惟魂是
索些十日代出流金鑠石些彼皆習之魂徃必釋些歸
來歸來不可以託些(索叶先各反鑠詩若反石叶詩若反釋叶詩若反歸來歸來一作魂
兮歸來一作歸來兮通下六章並同　託寄也八尺曰仭索求也言東方有長人之國人髙千仞主求人魂而
食之也鑠銷也言東方有扶桑之木十日並在其上以次更行其熱酷烈金石堅剛皆為銷鑠也彼謂其處居
人也釋解也)魂兮歸來南方不可以止些雕題黒齒得人肉
以祀以其骨為醢些蝮蛇蓁蓁封狐千里些雄虺九首
徃來儵忽吞人以益其心些歸來歸來不可以久滛些

(黒一作墨一無肉字以一作而醢叶呼彼反蝮音福蓁音臻虺許鬼反儵一作倐一無以字　雕畫也題額也
雕刻其肌以丹青湼之也南方人常食蠃蜯得人之肉則用以祭神復以其骨為醤而食之今湖南北有殺人
祭鬼者即其遺俗也蝮大蛇也蓁蓁積聚之貌山海經蝮蛇色如綬文大者百餘斤一名反鼻蛇封狐大狐也
健走千里求食也虺亦蛇也九首一身九頭也儵忽疾急貌説巳見天問矣滛淹也)魂兮歸來西
方之害流沙千里些旋入雷淵爢散而不可止些&KR0034;而
得脱其外曠宇些赤螘若象𤣥蠭若壺些五糓不生藂
菅是食些其土爛人求水無所得些彷徉無所倚廣大
無所極些歸來歸來恐自遺賊些(旋辭戀反淵一作泉非是盖避唐諱也爢

莫為反&KR0034;一作幸螘一作蟻蠭一作蜂一作&KR1123;並音峯壺叶行古反藂一作叢菅一作葌並音姦彷蒲忙反一
作彷徉一作徉遺巳季反　流沙巳見騷經爢碎也曠宇無人之土也螘蚍蜉也壺乾瓠也藂叢生也菅茅屬
髙者至丈餘可以食牛言其地不生五榖其人但食此菅草也又言西方之土温暑而熱燋爛人肉渇欲求水
不可得之今環靈夏之間有旱海六七百里無水泉即其證也倚依也西方之土廣大遥逺無所臻極雖欲彷
徉求所依止不可得也自遺賊自予賊害也)魂兮歸來北方不可以止些増
冰峨峨飛雪千里些歸來歸來不可以久些(久叶居止反　言北
方常寒其冰重累峨峨如山凉風急時疾雪隨之飛行千里乃至地也)魂兮歸來君無上
天些虎豹九關啄害下人些一夫九首拔木九千些豺

狼從目徃來侁侁些懸人以娭投之深淵些致命於帝
然後得瞑些歸來歸來徃恐危身些(上上聲天叶鐵因反千叶七因反從
即容反又是用反非是侁叶式中反一作莘懸一作縣娭一作嬉許其反一作娛嫻叶一因反暝叶芒丁反一作眠
　虎豹九關言天門九重虎豹守之下人有欲上者則&KR3242;殺之也又有丈夫一身九頭從朝至暮拔大木九千
數也從竪也侁侁衆貌投摘也犲狼得人先懸其頭用之娭戯巳乃擿於深淵而棄之也瞑卧也言投人巳訖
致其所受之命於天帝然後乃得眠卧也)魂兮歸來君無下此幽都些土伯
九約其角觺觺些敦脄血拇逐人駓駓些參目虎首其
身若牛些此皆甘人歸來歸來恐自遺災些(一無此字都叶丁奚

反觺一作&KR2361;音宜又牛力反脄一作脢並音梅又每妹二音拇莫垢反又音母駓音丕參一作三蘇甘反牛叶
魚竒反遺去聲災一作菑與災同叶子私反　幽都地下后土所治也地下幽𡨕故稱幽都土伯后土之侯伯
也約屈也觺觺角利貌其身九屈有角觸害人也敦厚也脄背也拇手大指也駓駓走貌參三也甘美也言此
物食人以為甘美也)魂兮歸來入脩門些工祝招君背行先些秦
篝齊縷鄭綿絡些招具該備永嘯呼些魂兮歸來反故
居些(門叶莫連反背音倍篝古侯反綿一作緜絡叶力戸反呼叶胡故反居叶舉慮反　脩門郢城門也
巳見九章工巧也男巫曰祝背倍也倍行以鄉魂先行以導之也篝落也又曰籠也可熏衣縷綫也綿纒也絡
縳也秦齊鄭盖其國土善為此也招具即謂此上三物禮所謂上服也該亦備也嘯呼即所謂臯也)天地

四方多賊姦些像設君室静間安些(地一作□一作□君一作居間音閑
　賊害也姦惡也即上所言虎豹之等也像盖楚俗人死則設其形貌於室而祠之也)髙堂邃宇
檻層軒些層臺累榭臨髙山些網戸朱綴刻方連些冬
有穾厦夏室寒些川谷徑復流潺湲些光風轉蕙汜崇
蘭些經堂入奥朱塵筵些(網一作罔穾於呌反厦胡雅反一作夏川一作谿徑一作
經汜音泛經一作徑古作陞奥烏到反古作隩　邃深也檻楯也從曰檻横曰輴軒樓版也層累皆重也無木
謂之臺有木謂之榭又曰凢屋無室曰榭臨髙山言其髙出於山上而下臨其山也網户者以木為門扉而刻
為方目使如羅網之状即漢所謂罘罳而程㤗之以為今之亮隔其説是也朱綴者以朱丹飾其交綴之處使

其所刻之方相連屬也穾深也隱暗處爾雅東南隅謂之穾厦大屋也謂温室也盛夏暑熱則有洞逹隂堂其
内寒凉也流源為川注谿為谷徑過也復反也言所居之舍激導川水徑過園庭回通反復其流急疾又潔浄
也光風謂雨止日出而風草木有光也轉揺也汜猶汎汎揺動貌也崇髙也西南隅謂之奥塵承塵也筵竹席
也鋪陳曰筵藉之曰席言風自蘭蕙之間經由堂中以入於奥與塵筵之間也)砥室翠翹挂曲
瓊些翡翠珠被爛齊光些蒻阿拂壁羅幬張些纂組綺
縞結𤦺璜些(砥音咫翹祈堯反挂一作絓古賣反瓊叶渠楊反蒻音弱幬音儔纂作管反一作綦
組音祖縞音杲𤦺一作竒璜音黄　砥礪石也榖梁云天子之桷斵之礱之加宻石焉注云以細石磨之翹鳥
尾長毛也挂縣也曲瓊玉鈎也翡赤羽雀翠青羽雀蒻蒻席也阿曲隅也拂薄也以蒻席替壁之曲也幬禪帳

也纂組綬類也纂似組而赤綺文繒也縞細繒也言幬帳皆用綺縞又以纂組結束玉璜為飾也)室中
之觀多珍怪些蘭膏明燭華容備些二八侍宿射逓代
些(珍俗作珎怪俗作恠燭一作爥備叶歩介反射音亦逓一作遞　金玉為珍詭異為怪蘭膏以蘭香煉膏
也華容謂美人也二八二列也大夫有二列之樂故晉悼公賜魏絳女樂二八歌鍾二肆也射厭也遞更也意
有厭倦則使更相代也)九侯淑女多迅衆些盛鬋不同制實滿宫
些(衆叶直恭反鬋音翦　九侯淑女設言商九侯之女入之紂而不喜滛者也迅衆未詳鬋鬢也制法也盛
餙理鬢其制不同皆來實滿充後宫也)容態好比順彌代些弱顔固植謇
其有意些(好如字一去聲代叶徒系反一作世植一作立謇一作蹇　態姿也比親也彌猶竟也自

始來至代去柔順如一也弱顔固植貌柔弱而立堅定也謇語詞)姱容脩態絙洞房些
蛾眉曼睩目騰光些(姱苦𤓰反絙古鄧反一作縆與亘同蛾一作娥曼音萬一作睇睩音
禄　姱好貌脩長也絙竟也洞閑也曼長而輕細之貌睩目睞謹也騰發也)靡顔膩理遺視
矊些離榭脩幕侍君之閒些(膩女吏反矊音綿一作&KR1531;又作縣閒音閑叶許研反
　靡緻也膩滑也遺視竊視也矊脉也方言黸瞳之子謂之矊注云矊邈也離别也脩長也幕大帳也閒閑暇
也)翡帷翠帳飾髙堂些紅壁沙版𤣥玉之梁些(帳一作博一無
之字　翡翠巳見上紅赤白色沙丹砂也)仰觀刻桷畫龍蛇些坐堂伏檻臨
曲池些芙蓉始發雜芰荷些紫莖屏風文縁波些文異

豹飾侍陂陁些軒輬既低歩騎羅些蘭薄户樹瓊木籬
些魂兮歸來何逺為些(桷音角蛇池並叶徒河反縁一作緑陂音頗又音波陁音駞一
作陀輬音凉籬叶音羅為叶音訛　桷椽也春秋刻桓宫桷此盖刻為龍蛇而彩畫之也坐堂伏檻堂可坐而
檻可凭伏也芙蓉芰荷巳見騷經屏風水葵也又名鳬葵又名防風即荇菜也生水中莖紫色文縁波言葵之
文采風起水動即縁波而生也陂陁長陛也言侍從之人皆衣虎豹之文異采之餙侍衛階陛也或曰從君遊
陂陁之中也軒曲輈藩車也輬卧車也皆輕車也低俛也凡車行之勢一低一昻詩所謂如輊如軒者也此則
指其方低而未昻方輊而未軒之時而言耳徒行為歩乗馬為騎羅列也言官屬之從衛者羅列而待發也草
木叢生曰薄瓊木嘉木之美名也言蘭薄當戸而種又以嘉木為籬落也何逺為言何以逺去為哉)室家

遂宗食多方些稻粢穱麥挐黄粱些大苦醎酸辛甘行
些肥牛之腱臑若芳些和酸若苦陳吳羹些胹鼈炮羔
有柘漿些鵠酸臇鳬煎鴻鶬些露雞臛蠵厲而不爽些
(穱音捉挐女居反醎一作鹹行叶胡郎反腱居言反臑仁珠反一作臑音耎一作胹音而又作䎡而兖反若一
作弱羹叶音郎胹音而一作臑一作潘炮蒲交反柘一作蔗臇于兖反鶬音倉臛呼各反一作臇又音霍蠵一
作蠵音携又似規煎圭二反爽叶音霜　室家宗族也宗尊也言君既歸來則室家之衆皆來宗尊當為設食
其方法多端也稻今秔&KR2009;二米也粢稷也亦名穄&KR0008;擇也穱麥稻處種麥而擇取其先熟者也挐糅也黄粱出
蜀漢商浙間亦種之香美逾於諸梁號為竹根黄言此數種之米相雜為飯也大苦豉也醎鹽也酸酢也辛謂

椒薑也甘謂飴蜜也腱筯頭也臑若熟爛也或曰若謂杜若用以煮肉去腥而香也若苦之若則訓及也吴羮
吴人工作羮也胹煮也羔羊子也炮合毛裹物而燒之也柘藷蔗也言取藷蔗之汁為漿飲也鵠鴻鵠也酸以
酢漿烹之為羮也臇臛少汁也鳬野鴨也鴻鴻鴈也鶬鶬鶴也露雞露棲之雞也有菜曰羮無菜曰臛蠵大龜
之屬也厲列也爽敗也楚人名羮敗曰爽老子曰五味令人口爽)粔籹蜜餌有餦餭些
瑶漿□勺實羽觴些挫糟凍飲酎清凉些華酌既陳有
瓊漿些歸反故室敬而無妨些(粔音巨籹音女一音汝餦音張餭音皇□古本
如此今作蜜非是勺音酌又時斫反挫宗卧反酎直又反歸下一有來字一别有歸來歸來四字而反上亦無
來字　粔籹環餅也吴謂之膏環亦謂之寒具以蜜和米麵煎熬作之餌擣黍為之方言謂之餻者也餦餭餳

也以糵熬米為之亦謂之飴此則其乾者也瑶漿漿色如玉者□見禮經通作幕以疏布盖尊也勺挹酒器也
實滿也羽觴飲酒之器為生爵形似冇頭尾羽翼也言舉冪用勺酌酒而實爵也挫捉也凍冰也酎醇酒也言
盛夏則為覆蹙乾釀捉去其糟但取清醇居之氷上然後飲之酒寒凉又長味好飲也酌酒斗也言君䰟歸反
所居故室子孫承事恭敬長無禍害也)肴羞未通女樂羅些敶鍾按鼓造
新歌些渉江采菱發揚荷些美人既醉朱顔酡些娭光
眇視目曽波些被文服纎麗而不竒些長髮曼鬋豔陸
離些(敶一作陳按一作桉菱一作䔖揚一作陽荷一作阿酡徒何反一音䭾一作&KR0755;一作佗娭一作嬉竒
叶古何反髮一作鬢離叶力戈反　肴骨體又菹也致滋味為羞按猶擊也荷當作阿渉江采菱揚阿皆楚歌

名酡飲而赭色著面娭戯也眇眺也曽重也文謂綺繡纎細也不竒竒也)二八齊容起鄭舞
些衽若交竿撫案下些竽瑟狂㑹搷鳴鼓些宫庭震驚
發激楚些吴歈蔡謳奏大吕些(衽而甚反一作袵撫案一作撫抵下叶音戸慎
一作填田殿二音疑當從入聲讀歈音俞奏一作秦非是　鄭舞鄭國之舞也衽衣襟也言舞人迴轉衣襟相
交如竿也撫案下者以手撫案其節而徐行也狂猶猛也搷急撃如梭擲之勢者也激楚歌舞之名即漢祖所
謂楚歌楚舞也此言狂㑹搷鼓震驚激楚即大合衆樂而為髙張急節之奏也吴蔡國名也歈謳皆歌也大吕
律名)士女雜坐亂而不分些放敶組纓班其相紛些鄭衛
妖玩來雜陳些激楚之結獨秀先些(敶一作陳班一作斑陳一作敶結古

詣反先叶蘇津反　組綬也纓冠系也妖玩妖好可玩之物也結頭髻也激楚之結盖歌舞此曲者之餙也秀
先言秀異而先進於衆也)箟&KR1972;象棊有六簙些分曹並進遒相迫些
成梟而牟呼五白些晉制犀比費白日些鏗鍾揺簴揳
梓瑟些(箟音昆一作琨&KR1972;一作蔽簙音博一作搏迫叶補各反梟堅堯反白叶蒲各反北頻二反費芳
味反日叶音若鏗苦耕反一作銵音同簴竒舉反揳古八反一作戛瑟叶音朔　箟竹名&KR1972;字從竹簙箸也博
雅云投六箸行六棊故為六簙也言宴樂既畢乃設六簙以箟簬作箸象牙為棊也曹偶也遒亦迫也投箸行
棊轉相遒迫使不得擇行也倍勝為牟五白簙齒也言巳棊已梟當成牟勝故呼五白以助投也晉制犀比謂
晉國工作簙棊箸比集犀角以為雕餙費耗也費白日言慱者爭勝耽箸不巳耗損光隂也鏗撞也揺動也簴

懸鍾格揳轢也)娱酒不廢沈日夜些蘭膏明燭華鐙錯些結撰
至思蘭芳假些人有所極同心賦些酎飲盡歡樂先故
些魂兮歸來反故居些(夜叶羊茹反燭一作爥鐙音登一作雕假叶音故一音格酎一
作酌飲下一有既字居叶舉慮反　下廢猶言不巳也沈沈湎也鐙錠也徐鉉曰錠中置燭故謂之鐙華謂其
刻餙華好或為禽獸之形也錯置也撰述也假大也謂結述其深至之情思為詞以相樂如蘭芳之甚大也極
傾倒竭盡也賦者不歌而誦其所撰之詞也盖人各以其所極而同心陳之也先故舊事也陳嬰母曰汝家先
故未曾貴是也)亂曰獻嵗發春兮汩吾南征菉薠齊葉兮白芷
生路貫廬江兮左長薄倚沼畦瀛兮遥望愽(汩于筆反征下一有

些字芷生下同一至騁先下皆同菉薠音並見騷經獻歲言歲始來進也汩去貌菉薠芷皆巳見上貫穿過
也廬江長薄皆地名左者行出其右也倚依也沼池也畦猶區也瀛池中也楚人名池澤中曰瀛依巳成之沼
而後為瀛也遥逺也愽平也)青驪結駟兮齊千乗懸火延起兮𤣥顔
烝歩及驟處兮誘騁先抑騖若通兮引車右還與王趨
夢兮課後先君王親發兮憚青兕(驪吕知反烝叶之孕反一作蒸還叶音旋
一作旋夢音䝉一去聲先叶音私柏梁詩此字入時韻也憚當割反兕叶音詞　自此以下盛言畋獵之樂以
招之也純黒為驪結連也四馬為駟懸火懸燈也𤣥天也顔容也言夜獵懸鐙林中其火延及燒於野澤上烝
𤣥天使天赤色也歩及驟處歩行而及驟馬所至之處言走之疾也誘盖為前導而馳騁以先誘獵衆若儀禮

射儀之有誘射也若順也止馳騖者使順通獵事引車右轉以射獸之左也夢澤名楚有雲夢澤方八九百里
跨江兩岸雲在江北今玉沙監利景陵等縣是也夢在江南今公安石首建寧等縣是也憚懼也兕似牛一角
青色重千斤言王親發矢以射青兕中之而懼走也)朱明承夜兮時不可淹臯蘭
被徑兮斯路漸(可一作見一無可字一可下有以字皆非是漸音尖一作慙　朱明日也承續
也淹久也日夜相承四時不得淹止臯澤也被覆也徑路也漸沒也春深則草盛水生而路沒也)湛湛
江水兮上有楓目極千里兮傷春心魂兮歸來哀江南
(楓叶孚金反南叶尼金反　楓木名也似白楊葉圓而岐有脂而香厚葉弱枝善揺至霜後葉丹可愛故騷人
多稱之目極千里言湖澤愽平春時草短望見千里令人愁思也主意欲使原復歸郢故言江南之地可哀如

此不宜久留也)

　　大招第十

　　大招不知何人所作或曰屈原或曰景差自王
逸時巳不能明矣其謂原作者則曰詞義髙古
非原莫及其不謂然者則曰漢志定著原賦二
十五篇今自騷經以至漁父已充其目矣其謂
景差則絶無左驗是以讀書者徃徃疑之然今
以宋玉大小言賦考之則凡差語皆平淡醇古

意亦深靖閒退不為詞人墨客浮夸豔逸之態
然後乃知此篇决為差作無疑也雖其所言有
未免於神怪之惑逸欲之娱者然視小招則已
逺矣其於天道之詘伸動靜盖若粗識其端倪
於國體時政又頗知其所先後要為近於儒者
窮理經世之學予於是竊有感焉因表而出之
以俟後之君子云

　　青春受謝白日昭只春氣奮發萬物遽只冥凌浹行魂

無逃只魂魄歸徠無逺遥只(只音止遽叶渠驕反歸徠一作徠歸後並同　青東
方春位其色青也謝去也言𤣥冬謝去而青春受之也白日昭者冬寒則日無光輝故春氣和煖而後白日昭
明也只語巳詞遽猶競也言春氣奮發而萬物忽遽競起而生出也冥幽暗也凌氷凍也浹周洽也言春氣既
發幽暗水凍之地無不周浹而流行故魂魄之巳散而未盡者亦随時感動而無所逃於是及此時而招之欲
其無逺去而即歸來也祭義所謂春雨露既濡君子履之必有怵惕之心如將見之故禘有樂以迎其來意亦
如此非嘗覃思於有無動靜之間者不能知也讀者宜深玩之)魂乎歸徠無東無西無
南無北只(乎一作兮徠一作兮下並同無東無西無南無北一作無東西而南北)東有大
海溺水浟浟只螭龍並流上下悠悠只霧雨滛滛白皓

膠只魂乎無東湯谷&KR1254;寥只(按下章例此句上當有魂乎無東四字溺一作弱浟
音悠悠悠一作攸攸一作脩脩皓一作浩膠叶居幽反一音豪寥叶力求反一無寥字非是　悠悠螭龍行貌
皓膠氷凍貌皓然正白回錯膠戾也湯谷日之所出其地無人視聽&KR1254;然無所見聞也)魂乎無南
南有炎火千里蝮蛇蜒只山林險隘虎豹蜿只鰅鱅短
狐王虺騫只魂乎無南蜮傷躬只(蜒音延林一作陵蜿音鴛鰅魚恭反鱅以
恭反騫讀若蹇音軒蜮音域一音或躬叶居延反　蜒長貌也蜿虎行貌鰅魚名皮有文鱅魚音如彘鳴短狐
蜮也説文曰蜮似鼈三足陸機曰一名射影人在岸上影見水中投人影則射之或謂含沙射人孫思邈云亦
名射工其蟲無目而利耳能聽聞人聲便以口中毒射人王虺大蛇也騫舉頭貌也)魂乎無西西

方流沙漭洋洋只豕首縱目被髪鬤只長爪踞牙誒笑
狂只魂乎無西多害傷只(漭母朗反縱將容反鬤而羊反一作長長爪一作豕爪踞
音據一作倨宜當作鋸誒音嬉　漭水大貌洋洋無涯貌縱直竪也鬤髮亂貌鋸牙言其牙如鋸也誒強笑也
言西方有神其狀如此能傷害人也)魂乎無北北有寒山逴龍赩只代水
不可渉深不可測只天白顥顥寒凝凝只魂乎無徃盈
北極只(逴音卓一作卓赩許力反代一作伐顥音皓凝一作嶷魚力反　逴龍山名赩赤色無草木貌
顥顥光貌凝凝氷凍貌盈北極言此水凍滿北極也)魂魄歸徠間以靜只自恣荆
楚安以定只逞志究欲心意安只窮身永樂年壽延只

魂兮歸徠樂不可言只(安叶一先反永一作安)五榖六仞設菰梁
只鼎臑盈望和致芳只内鶬鴿鵠味豹羮只魂乎歸徠
恣所甞只(菰音孤一作苽臑仁珠反一作胹一作耎一作楠徒南反内與納同一作肭鶬音倉羮叶
力當反　五榖稻稷麥豆麻也仞伸臂一尋八尺也言積榖之多也設施也菰梁蔣實一名雕葫臑熟也致致
醎酸也芳謂椒薑也内與肭同肥也鶬即鶬鴰也鴿似鳩而小青白鵠有白鵠有黄鵠豹似狗)鮮&KR1010;甘
雞和楚酩只醢豚苦狗膾苴蒪只吴酸蒿蔞不沾薄只
魂兮歸徠恣所擇只(&KR1010;一作&KR3083;豚一作&KR0034;一作&KR4440;音同苴即魚反蒪普各反一匹沃反一
作&KR0034;酸蒿蔞一作&KR2752;&KR1753;䤅&KR1753;音模䤅音途沾音添兮一作乎擇叶徒各反　生㓗為鮮&KR1010;大龜也酩乳漿也醢

肉醤也苦以膽和醤也世所謂膽和者也苴蓴一名襄荷本草云葉似初生甘蔗根似薑牙盖切以為香也蒿
白蒿春生秋乃香美可食蔞蒿葉似艾生水中脆美可食沾多汁也薄無味也言吴人工調醎酸爚蒿蔞以為
虀其味不醲不薄適甘美也)炙鴰烝鳬煔鶉敶只煎鰿&KR0796;雀遽爽存
只魂乎歸徠麗以先只(炙音柘鴰古活反一作鵠鳬一作梟煔音潜鰿有積賾責三音
&KR0796;一作臛存叶祖陳反麗一作進先叶桑津反　炙燔肉也鴰麋鴰也煔爚也鶉鴽也鰿小魚也遽爽存未詳)
四酎并孰不歰嗌只清馨凍歆不歠役只吴醴白糵和
楚瀝只魂乎歸徠不遽惕只(歰一作澁益叶音弋一於革反歆一作飲一作㱃
酎三重釀酒秦月今云春釀之孟夏始成漢亦以春釀八月乃成此云四酎則是四重釀矣并俱也舊注以為

四酎俱熟未知孰是也歰不滑也嗌咽喉也言不歰人之咽喉也馨香之逺聞者也凍猶寒也不歠役未詳舊
注謂不以飲賤役之人言酒醇美役人飲之易醉仆失禮故不以飲之也再宿為醴糵米麴也瀝清酒也言使
吴人釀醴和白麴以作楚瀝也)代秦鄭衛鳴竽張只伏戯駕辯楚勞商
只謳和揚阿趙簫倡只魂乎歸徠定空桑只(代一作岱　代秦鄭
衛當世之樂也伏羲之駕辨楚之勞商疑皆古曲名而未有考或謂伏羲始作瑟也徒歌曰謳揚阿即陽阿已
見前篇趙簫趙國之簫也以趙簫奏揚阿為先倡而謳以和之也空桑琴瑟名見周禮)二八接武
投詩賦只叩鍾調磬娱人亂只四上競氣極聲變只魂
乎歸徠聽歌譔只(武一作舞賦與下亂變譔不叶未詳接連也武迹也投合也詩賦雅樂

關睢鹿鳴之類是也叩擊也金曰鍾石曰磬亂理也四上未詳譔具也)朱唇皓齒嫭以姱
只比徳好閒習以都只豐肉微骨調以娱只魂乎歸徠
安以舒只(嫭音護姱叶苦胡反比必寐反閒音閑　嫭姱好貌好閒謂美好而閒暇習謂習於禮節
都謂容態之美不鄙也)嫮目宜笑娥眉曼只容則秀雅穉朱顔只
魂乎歸徠靜以安只(嫮與嫭同　嫮眄也曼長而輕細也則法也穉幼也)姱脩滂
浩麗以佳只曽頰倚耳曲眉規只滂心綽態姣麗施只
小腰秀頸若鮮卑只魂乎歸徠思怨移只(姱脩滂浩一作脩廣婉心
婉一作逺佳叶居宜反滂一作漫綽一作淖思怨一作怨思　脩長也滂浩廣大也佳善也曽重也倚辟也規

圜也言面豐滿頰肉若重兩耳郭辟曲眉正圜也綽綽約也鮮卑衮帶頭也言腰支細小頸銳秀長若以鮮卑
之帶約而束之也補曰鮮卑之帶漢匈奴傳所謂黄金犀毗孟康以為腰中大帶張晏以為鮮卑郭洛帶瑞獸
名東胡好服之者也魏書曰鮮卑東胡别保鮮卑山因號焉移去也言可以忘去怨思也)易中利心
以動作只粉白黛黒施芳澤只長袂拂面善留客只魂
乎歸徠以娱昔只(易以豉反澤叶待洛反客叶苦各反昔叶先約反一作夕　易中利心皆
敏慧之意芳澤芳香之膏澤也昔夜也)青色直眉美目媔只靨輔竒牙宜
笑嘕只豐肉微骨體便姢只魂乎歸徠恣所便只(媔音綿靨
於牒反輔一作䩉扶羽反嘕虚延反便平聲　青色謂眉也媔美白貌輔頰車也左傳輔車相依嘕笑貌便姢

好貌便猶安也)夏屋廣大沙堂秀只南房小壇觀絶霤只曲屋
歩壛宜擾畜只騰駕歩遊獵春囿只(壇音善觀音貫霤音溜壛一作櫩一
作閻與簷同一作櫩畜音嗅一作嘼一作獸　沙丹沙也壇猶堂也觀猶樓也霤屋宇也曲屋周閣也歩櫩長
砌也上林賦作歩櫩李善云長廊也擾畜馴養禽獸也歩遊亦言行遊耳非必舍車而徒也)瓊轂錯
衡英華假只茝蘭桂樹鬱彌路只魂乎歸徠恣志慮只
(瓊一作瑶假叶古路反一作嘏茝一作芷慮一作處假大也言所乗之車以玉餙轂以金錯衡英華照耀大
有光明也彌竟也)孔雀盈園畜鸞皇只鵾鴻羣晨雜&KR1175;鶬只鴻
鵠代遊曼鷫鷞只魂乎歸徠鳳皇翔只(畜許六反一作慉&KR1175;音秋曼一

作漫鷫音肅鷞音爽　鵾鵾雞鴻鴻鶴也晨旦鳴也書曰牝雞無晨&KR1175;鶬鵚鶖也曼曼衍也鷫鷞長頸緑身似
鴈)曼澤怡面血氣盛只永宜厥身保壽命只室家盈庭
爵禄盛只魂乎歸徠居室定只(怡一作台盛一作晠保壽一作長保　怡懌貌
室家謂宗族盈庭滿朝廷也)接徑千里出若雲只三圭重侯聽類神
只察篤夭隱孤寡存只魂兮歸徠正始昆只(神叶式云反夭一作
殀兮一作乎　接徑猶言通路也出若雲言人民衆多其出如雲也三圭謂公侯伯也公執桓圭侯執信圭伯
執躬圭故曰三圭也重侯猶曰陪臣謂子男也盖楚僣王號其縣宰皆號曰公如申公葉公之類其小者應亦
比子男也聽類神者言其听察精審如神明也篤厚也夭早死也隱幽蔽也孤者㓜而無父者也寡者老而無

夫者也察夭隠者而厚之則孤寡皆得其所矣昆後也正其始以及後人也)田邑千畛人阜
昌只美冒衆流徳澤章只先威後文善美明只魂乎歸
徠賞罰當只(畛之忍反明叶謨郎反當叶平聲　田野也邑居也周禮九夫為井四井為邑畛田
上道也阜盛也昌熾也冒覆也章明也威武也言先以威武嚴民後以文徳撫之既善美而又光明也)名
聲若日照四海只徳譽配天萬民理只北至幽陵南交
阯只西薄羊腸東窮海只魂乎歸徠尚賢士只(照一作昭海叶
呼洧反理一作治尚一作進賢一作進士鉏里反　徳譽配天言楚王修徳於内榮譽外發功徳配天又能理
萬民之寃結也幽陵幽州也交阯南夷其人足大指開析兩足並立指則相交羊腸山名山形屈辟状如羊腸

今在太原晉陽之西北言魂急歸徠楚方尚進賢士必見用也)發政獻行禁苛暴只舉
傑壓陛誅譏罷只直贏在位近禹麾只豪傑執政流澤
施只魂乎歸徠國家為只(行下孟反禁一作絶暴不叶下韻未詳疑亦有反音也壓
於甲反一作厭陛一作階罷與疲同&KR1151;音盈傑一作俊執一作理　獻行令百官上其行治如周禮令羣吏致
事漢法令郡國上計也舉傑壓陛延登俊傑使在髙位以壓階陛也誅責而退之也譏罷衆所譏誚疲軟不勝
任之人也直贏謂理直而才有餘者禹麾未詳國家為言如此則國家可為)雄雄赫赫天徳
明只三公穆穆登降堂只諸侯畢極立九卿只昭質既
設大侯張只執弓挾矢揖辭讓只魂乎歸徠尚三王只

(明叶謨郎反降一作王卿叶乞郎反讓叶如羊反　雄雄赫赫威勢盛也穆穆和美貌諸侯位次三公其班既
絶乃使九卿立其下也昭質謂射侯所畫之地如言白質赤質之類也大侯謂所射之布如言虎侯豹侯之類
也上手延登曰揖壓手退避為讓致語以讓為辭古者大射燕射鄉射之禮将射者皆執弓挾矢以相揖又相
辭讓而後升射戰國時此禮巳廢久矣故景差特於卒章言此以招屈原之魂欲其徠歸而尚此三王之道以
矯衰世之失也不特此耳其它若云察幽隱存孤寡治田邑阜人民禁苛暴流徳澤舉賢能退罷劣亦一王之
政也)











　　楚辭集注巻七

