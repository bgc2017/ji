







　　欽定四庫全書

　　楚辭後語巻三　　　　宋　朱子　集註

　　絶命詞第十七

　　絶命詞者漢息夫躬之所作也躬以變告東平
王雲祠祭祝詛事拜官封侯而雲坐誅死後又
數上䟽論事語皆險譎竟以罪繫詔獄仰天大
嘑絶咽而死躬以利口作姦死不償責而此詞
乃以𤼵忠忘身號于上帝甚矣其欺天也特以

其詞髙古似賈誼故録之而備其本未如此又
以見文人無行之不足貴云

　　𤣥雲泱鬱将安歸兮鷹隼横厲鸞徘徊兮(泱烏郎反　泱鬱盛貌厲
疾飛也鸞神鳥也徘徊不得其所也)矰若浮焱動則機兮叢棘棧棧曷可
棲兮(焱必遥反棧仕巾反　矰弋射矢也焱疾風也機謂觸其機牙也棧衆盛貌)發忠亡身
自繞罔兮寃頸折翼庸得徃兮(罔與網同　寃屈也庸猶何也此上皆以鸞自
喻也)涕泣流兮萑蘭心結愲兮傷肝(萑音桓愲音骨　萑蘭涕下闌干也結愲
亂也)虹蜺曜兮日微孽杳冥兮未開(開叶音巋　孽虹蜺覆日之氣也)痛

入天兮鳴嘑寃際絶兮誰語(嘑火故反語牛助反　際交也)仰天髙兮
自列招上帝兮我察(招呼也)秋風為我唫浮雲為我隂(唫古
吟字)嗟若是兮欲何留撫神龍兮㩜其須(留叶音閭或云如字而須叶音
秋字)游曠迥兮反亡期雄失據兮世我思(自言英雄失據後當為世所思
也矣)

　　思𤣥賦第十八

　　(晁氏曰思𤣥賦者漢侍中張衡之所作也順帝引置幃幄諷諭左右嘗問衡天下所疾惡者宦官懼
其毁已皆共目之衡乃詭對而出猶共危衡衡常思圖身之事以為吉凶隐伏幽㣲難明廼作思𤣥

賦以宣寄情志云)

　　仰先哲之𤣥訓兮雖彌髙其弗違匪仁里其焉宅兮匪
義迹其焉追潜服膺以永靚兮綿日月而不衰伊中情
之信脩兮慕古人之貞節竦余身而順正兮遵䋲墨而
不跌志摶摶以應懸兮誠心固其如結旌性行以制佩
兮佩夜光與瓊枝纗幽蘭之秋華兮又綴之以江蘺美
襞積以酷烈兮允塵邈而難虧既姱麗而鮮雙兮非是
時之攸珍奮余榮而莫見兮播余香而莫聞幽獨守此

仄陋兮敢怠皇而舍勤幸二八之遻虞兮喜傅說之生
殷尚前良之遺風兮恫後辰而無及何孤行之焭焭兮
孑不羣而介立感鸞鷖之特棲兮悲淑人之稀合彼無
合其何傷兮患衆偽之冒真旦獲讟于羣弟兮啓金縢
而後信覽烝民之多僻兮畏立辟以危身曽煩毒以迷
惑兮羌孰可與言己私湛憂而深懐兮思繽紛而不理
願竭力以守義兮雖貧窮而不改執雕虎而試象兮阽
焦原而跟止庶斯奉以周旋兮要既死而後已俗遷渝

而事化兮泯規矩之圓方珍蕭艾於重笥兮謂蕙芷之
不香斥西施而弗御兮覊要褭以服箱行陂僻而獲志
兮循法度而離殃惟天地之無窮兮何遭遇之無常不
抑操而茍容兮譬臨河而無航欲巧笑以干媚兮非余
心之所嘗襲温恭之黻衣兮披禮義之繡裳辮貞亮以
為鞶兮雜技藝以為珩昭綵藻與雕琢兮璜聲逺而彌
長淹棲遲以恣欲兮燿靈忽其西藏恃巳知而華予兮
鶗鴂鳴而不芳冀一年之三秀兮遒白露之為霜時亹

亹而代序兮疇可與其比伉咨妒嫮之難並兮想依韓
以流亡恐漸冉而無成兮留則蔽而不章心猶豫而狐
疑兮即歧阯而攄情文君為我端蓍兮利肥遁以保名
歴衆山以周流兮翼迅風以揚聲二女感於崇岳兮或
氷折而不營天蓋髙而為澤兮誰云路之不平勔自强
而不息兮蹈玉階之嶢峥懼筮氏之長短兮鑚東龜以
觀禎遇九臯之介鳥兮怨素意之不逞遊塵外而瞥天
兮據冥翳而哀鳴鵰鶚競於貪婪兮我脩絜以益榮子

有故於𤣥鳥兮歸母氏而後寧占既吉而無悔兮簡元
辰而俶装旦余沐於清源兮晞余髪於朝陽漱飛泉之
瀝液兮咀石菌之流英翾鳥舉而魚躍兮将徃走乎八
荒過少皥之窮野兮問三丘乎句芒何道真之淳粹兮
去穢累而彯輕登蓬萊而容與兮鼇雖抃而不傾留瀛
州而採芝兮聊且樂乎長生慿歸雲而遐逝兮夕余宿
乎扶桑噏青岑之玉醴兮食沆瀣以為糧𤼵昔夣於木
禾兮榖崑崙之髙岡朝吾行於陽谷兮從伯禹於稽山

集羣神之執玉兮疾防風之食言指長沙以邪徑兮存
重華乎南隣哀二妃之未從兮翩繽處彼湘濱流目頫
夫衡阿兮睹有黎之圯墳痛火正之無懐兮託山陂以
孤魂愁蔚蔚以慕逺兮越卬州而愉敖躋日中于昆吾
兮憇炎火之所陶揚芒熛而絳天兮水泫沄而涌濤温
風翕其増熱兮惄鬱邑其難聊顝羈旅而無友兮余安
能乎留兹顧金天而歎息兮吾欲徃乎西嬉前祝融使
舉麾兮纚朱鳥以承旗躔建木於廣都兮摭若華而躊

躇超軒轅於西海兮跨汪氏之龍魚聞此國之千歳兮
曽焉足以娛余思九土之殊風兮從蓐收而遂徂欻神
化而蟬蜕兮朋精粹而為徒蹶白門而東馳兮云台行
乎中野亂弱水之潺湲兮逗華隂之湍渚號馮夷俾清
津兮櫂龍舟以濟予㑹帝軒之未歸兮悵倘佯而延佇
呬河林之蓁蓁兮偉關睢之戒女黄靈詹而訪命兮樛
天道其焉如曰近信而逺疑兮六籍闕而不書神逵昧
其難覆兮疇克謨而從諸牛哀病而成虎兮雖逢昆其

必噬鼈令殪而尸亡兮取蜀禪而引世死生錯而不齊
兮雖司命其不晣竇號行於代路兮後膺祚而繁廡王
肆侈於漢廷兮卒衘恤而絶緒尉龎眉而郎潜兮逮三
葉而遘武董弱冠以司衮兮設王隧而弗處夫吉凶之
相仍兮恒反側而靡所穆届天以恱牛兮豎亂叔而幽
主文斷祛而忌伯兮閹謁賊而寧后通人闇於好惡兮
豈昏惑而能剖嬴擿䜟而戒胡兮備諸外而發内或輦
賄而違車兮孕行産而為對慎竈顯於言天兮占水火

而妄誶梁叟患夫黎丘兮丁厥子而剚刃親所睇而弗
識兮矧幽𡨕之可信毋綿攣以涬已兮思百憂以自疹
彼天監之孔明兮用棐忱而佑仁湯蠲體以禱祈兮䝉
龎褫以拯民景三慮以營國兮熒惑次於他辰魏顆亮
以從理兮鬼亢回以敝秦咎繇邁而種徳兮樹徳茂乎
英六桑末寄夫根生兮卉既彫而已育有無言而不讐
兮又何徃而不復盍遠迹以飛聲兮孰謂時之可蓄仰
矯首以遥望兮魂敞惘而無儔偪區中之隘陋兮将北

度而宣遊行積氷之磑磑兮清泉沍而不流寒風凄其
永至兮拂穹岫之騷騷𤣥武縮於殻中兮螣蛇蜿而自
糾魚矜鱗而并凌兮鳥登木而失條坐太隂之屏室兮
慨含欷而増愁怨髙陽之相寓兮㑋顓頊而宅幽庸織
絡於四裔兮斯與彼其何瘳望寒門之絶垠兮縱余緤
乎不周迅颷潚其媵我兮鶩翩飄而不禁越谽&KR2552;之洞
穴兮漂通淵之碄碄經重隂乎寂寞兮愍墳羊之潜深
追慌忽於地底兮軼無形而上浮出石宻之闇野兮不

識蹊之所由速燭龍令執炬兮過鍾山而中休瞰瑶谿
之赤岸兮弔祖江之見劉聘王母於銀臺兮羞玉芝以
療飢戴勝憗其既歡兮又誚余之行遲載大華之玉女
兮召洛浦之宓妃咸姣麗以蠱媚兮増嫮眼而蛾眉舒
妙婧之纎腰兮揚雜錯之袿徽離朱脣而㣲笑兮顔的
皪以遺光獻環琨與璵縭兮申厥好以𤣥黄雖色豔而
賂美兮志浩蕩而不嘉雙材悲於不納兮並詠詩而清
歌歌曰天地烟煴百卉含葩鳴鶴交頸鳲鳩相和處子

懐春精魂回移如何淑明忘我實多将答賦而不暇兮
爰整駕而亟行瞻崑崙之巍巍兮臨縈河之洋洋伏靈
龜以負坻兮亘螭龍之飛梁登閬風之層城兮構不死
而為牀屑瑶繠以為糇兮㪺白水以為漿抨巫咸以占
夣兮廼貞吉之元符滋令徳於正中兮含嘉秀以為敷
既垂穎而顧本兮亦要思乎故居安和静而隨時兮姑
純懿之所廬戒庶寮以夙㑹兮僉恭職而並迓豐隆軯
其震霆兮列缺燁其照夜雲師&KR1949;以交集兮涷雨沛其

灑塗轙琱輿而樹葩兮擾應龍以服輅百神森其備從
兮屯騎羅而星布振余𬒮而就車兮脩劔掲以低昻冠
嵒嵒其映蓋兮佩綝纚以煇煌僕夫儼其正䇿兮八乗
騰而超驤氛旄溶以天旋兮蜺旌飄以飛揚撫軨軹而
還睨兮心灼&KR1424;其如湯羡上都之赫戱兮何迷故而不
忘左青琱以揵芝兮右素威以司鉦前長離使拂羽兮
委水衡乎𤣥㝠屬箕伯以函風兮澂淟涊而為清曵雲
旗之離離兮鳴玉鸞之譻譻渉清霄而升遐兮浮蠛蠓

而上征紛翼翼以徐戾兮焱回回其揚靈呌帝閽使闢
扉兮覿天皇于瓊宫聆廣樂之九奏兮展洩洩以肜肜
考理亂於律鈞兮意建始而思終惟盤逸之無斁兮懼
樂徃而哀來素女撫弦而餘音兮太容吟曰念哉既防溢
而静志兮迨我暇以翺翔出紫宫之肅肅兮集太㣲之
閬閬命王良掌䇿駟兮踰髙閣之鏘鏘建罔車之幕幕
兮獵青林之芒芒彎威弧之撥剌兮射嶓冡之封狼觀
壁壘於北落兮伐河鼓之磅硠乗天潢之汎汎兮浮雲

漢之湯湯倚招揺攝提以低回剹流兮察二紀五緯之
綢繆遹皇偃蹇夭矯娩以連巻兮雜沓叢顇颯以方驤
&KR1442;汩飂戾沛以罔象兮爛漫麗靡藐以迭逿凌驚雷之
砊礚兮弄狂電之滛裔踰厖鴻於宕𡨕兮貫倒景而髙
厲廓盪盪其無涯兮乃今窺乎天外據開陽而頫盼兮
臨舊鄉之暗藹悲離居之勞心兮情悁悁而思歸魂眷
眷而屢顧兮馬倚輈而徘徊雖遨遊以媮樂兮豈愁慕
之可懐出閶闔兮降天塗乗颷忽兮馳虛無雲霏霏兮

繞余輪風𦕈𦕈兮震余旟繽聮翩兮紛暗曖倐眩眃兮
反常閭收疇昔之逸豫兮巻滛放之遐心脩初服之娑
娑兮長余珮之參參文章煥以燦爛兮羙紛紜以從風
御六藝之珍駕兮遊道徳之平林結典籍而為罟兮敺
儒墨而為禽玩隂陽之變化兮詠雅頌之徽音嘉曽氏
之歸耕兮慕歴阪之嶔崟恭夙昔而不貳兮固終始之
所服也夕惕若厲以省諐兮懼余身之未勅也茍中情
之端直兮莫吾知而不恧黙無為以凝志兮與仁義乎

消揺不出户而知天下兮何必歴逺以劬勞系曰天長
地久歳不留俟河之清祗懐憂願得遠度以自娛上下
無常窮六區超踰騰躍絶世俗飄颻神舉逞所欲天不
可階仙夫希柏舟悄悄吝不飛松喬髙跱孰能離結精
遠遊使心攜回志朅來從𤣥謀獲我所求夫何思

　　悲憤詩第十九

　　(晁氏曰悲憤詩者漢中郎蔡邕女琰之所作也琰嫁為衛仲道妻遭亂為胡騎所獲沒於南匈奴左
賢王者十二年為生二子曹操素善邕痛其無後以金璧重賂贖之而重歸於董玘琰自傷失節而

不能忘其二子為作此辭)

　　嗟薄祜兮遭世患宗族殄兮門户單身執略兮入西闗
歴險阻兮之羌蠻山谷𦕈兮路曼曼眷東顧兮但悲歎
𡨕當寝兮不能安飢當食兮不能餐常流涕兮眥不乾
薄志節兮念死難雖茍活兮無形顔惟彼方兮遠陽精
隂氣凝兮雪夏零沙漠壅兮塵𡨕𡨕有草木兮春不榮
人似禽兮食臭腥言兠離兮狀窈停歳聿暮兮時邁征
夜悠長兮禁門扄不能寐兮起屏營登朝殿兮臨廣庭

𤣥雲合兮翳月星北風厲兮肅泠泠胡笳動兮邉馬鳴
孤鴈歸兮聲嚶嚶樂人興兮彈琴筝音相和兮悲且清
心吐思兮匈憤盈欲舒氣兮恐彼驚含哀咽兮涕沾襟
家既迎兮當歸寧臨長路兮捐所生兒呼母兮唬失聲
我掩耳兮不忍聽追持我兮走煢煢頓復起兮毁顔形
還顧之兮破人情心怛絶兮死復生

　　胡笳第二十

　　胡笳者蔡琰之所作也東漢文士有意於騷者多

矣不録而獨取此者以為雖不規規於楚語而其
哀怨𤼵中不能自已之言要為賢於不病而呻吟
者也范史乃棄不録而獨載其悲憤二詩二詩詞
意淺促非此詞比眉山蘇公巳辯其妄矣蔚宗文
下固有不詧歸來子祖屈而宗蘇亦未聞此何邪
琰失身匈奴不能死義固無可言然猶能知其可
恥則與揚雄反騷之意又有間矣今録此詞非恕
琰也亦以甚雄之惡云爾


　　我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙塵蔽野兮胡騎盛志意乖兮義節虧對殊
俗兮非我宜遭惡辱兮當告誰笳一㑹兮琴一拍心愩
怨兮無人知

　　戎羯逼我兮為室家将我行兮向天涯雲山萬重兮歸
路遐疾風千里兮風揚沙人多暴猛兮如虺蛇控弦被
甲兮為驕奢兩拍張絃兮絃欲絶志摧心折兮自悲嗟

越漢國兮入胡城亡家失身兮不如無生氊裘為裳兮
骨肉震驚羯羶為味兮枉遏我情鞞鼓喧兮從夜達明
胡風浩浩兮暗塞營傷今感昔兮三拍成衘悲畜恨兮
何時平

　　無日無夜兮不思我鄉土禀氣含生兮莫過我最苦天
災國亂兮人無主唯我薄命兮沒戎鹵殊俗心異兮身
難處嗜慾不同兮誰可與語尋思渉歴兮多囏阻四拍
成兮益悽楚


　　鴈南征兮欲寄邊聲鴈北歸兮為得漢音鴈飛高兮邈難尋
空㫁腸兮思愔愔攅眉向月兮撫雅琴五拍泠泠兮意彌深
氷霜凛凛兮身苦寒飢對肉酪兮不能飡夜聞隴水兮
聲嗚咽朝見長城兮路杳漫追思徃日兮行李難六拍
悲來兮欲罷彈

　　日暮風悲兮邉聲四起不知愁心兮說向誰是原野蕭
條兮𤇺戍萬里俗賤老弱兮少壮為羙逐有水草兮安
家葺壘牛羊滿野兮聚如蜂蟻草盡水竭兮羊馬皆徙

七拍流恨兮惡居於此

　　為天有眼兮何不見我獨漂流為神有靈兮何事處我
天南海北頭我不負天兮天何配我殊匹我不負神兮
神何殛我越荒州製兹八拍兮擬俳優何知曲成兮心
轉愁

　　天無涯兮地無邉我心愁兮亦復然人生倐忽兮如白
駒之過隙然不得歡樂兮當我之盛年怨兮欲問天天
蒼蒼兮上無縁舉頭仰望兮空雲煙九拍懐情兮誰與

傳

　　城南𤇺火不曽㓕疆場征戰何時歇殺氣朝朝衝塞門
胡風夜夜吹邉月故鄉隔兮音塵絶哭無聲兮氣将咽
一生辛苦兮縁别離十拍悲深兮淚成血

　　我非貪生而惡死不能捐身兮心有以生仍冀得兮歸
桑梓死當埋骨兮長已矣日居月諸兮在戎壘胡人寵
我兮有二子鞠之育之兮不羞恥問之念之兮生長邉
鄙十有一拍兮因兹起哀響纒綿兮徹心髓


　　東風應律兮暖氣多知是漢家天子兮布陽和羌胡蹈
舞兮共謳歌兩國交歡兮罷兵戈忽遇漢使兮稱近詔
遺千金兮贖妾身喜得生還兮逢聖君嗟别稚子兮㑹
無因十有二拍兮哀樂均去住兩情兮誰具陳

　　不謂殘生兮却得旋歸撫抱胡兒兮泣下沾衣漢使迎
我兮四牡騑騑號失聲兮誰得知與我生死兮逢此時
愁為子兮日無光輝焉得羽翼兮將汝歸一步一逺兮
足難移魂消影絶兮恩愛遺十有三拍兮絃急調悲肝

腸攪刺兮人莫我知

　　身歸國兮兒莫知隨心懸懸兮長如饑四時萬物兮有盛
衰唯我愁苦兮不暫移山高地闊兮見汝無期更深夜闌
兮夢汝來斯夢中執手兮一喜一悲覺後痛吾心兮無休
歇時十有四拍兮涕涙交垂河水東流兮心是思

　　十五拍兮節調促氣填胷兮誰識曲處穹廬兮偶殊俗
願得歸來兮天從欲再還漢國兮歡心足心有懐兮愁
轉深日月無私兮曽不照臨子母分離兮意難任同

天隔越兮如商參生死不相知兮何處尋

　　十六拍兮思茫茫我與兒兮各一方日東月西兮徒相
望不得相隨兮空斷腸對萱草兮憂不忘彈鳴琴兮情
何傷今别子兮歸故鄉舊怨平兮新怨長泣血仰頭兮
訴蒼蒼胡為生我兮獨罹此殃

　　十七拍兮心鼻酸闗山阻脩兮行路難去時懐土兮心
無緒來時别兒兮思漫漫塞上黄蒿兮枝枯葉乾沙場
白骨兮刀㾗箭瘢風霜凛凛兮春夏寒人馬飢豗兮筋

力單豈知重得兮入長安歎息欲絶兮淚闌干

　　胡笳本自出胡中縁琴翻出音律同十八拍兮曲雖終
響有餘兮思無窮是知絲竹㣲妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合雖廣兮受之
應不容


　　楚辭後語巻三

