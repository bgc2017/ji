







　　欽定四庫全書

　　楚辭集注巻四　　　　　宋　朱子　集註

　　九章第四(離騷十四至二十二)

　　九章者屈原之所作也屈原既放思君念國隨
事感觸輙形於聲後人輯之得其九章合為一
巻非必出於一時之言也今考其詞大扺多直
致無潤色而惜徃日悲囘風又其臨絶之音以
故顛倒重複倔強踈鹵尤憤懣而極悲哀讀之

使人太息流涕而不能巳董子有言為人君者
不可以不知春秋前有讒而不見後有賊而不
知嗚呼豈獨春秋也哉

　　惜誦以致愍兮發憤以抒情所非忠而言之兮指蒼天
以為正(愍音敏一作慜非是抒從手上與丈吕二反一作紓亦通非一作作忠下一有心字皆非是正
叶音征　惜者愛而有忍之意誦言也致極也愍憂也憤懣也抒挹而出之也所者誓詞猶所謂所不與舅氏
同心所不與崔慶者之類也蒼天之色也正平也猶言有如白水有如上帝之類也言始者愛惜其言忍而不
發以致極其憂愍之心至於不得巳而後發憤懣以抒其情則又從而誓之曰所我之言有非出於中心而敢

言之於口則願蒼天平己之罪而降之罰也)令五帝以折中兮戒六神與嚮
服俾山川以備御兮命咎繇使聽直(令音零折從手之舌反一作析非是
中陟仲反與一作以服叶蒲北反命一作㑹使一作以　此皆指天自誓之詞欲使上天命此衆神察其是非
若曰司謹司盟名山大川羣神羣祀先王先公也五帝五方之帝以五色為號者太一之佐也折中謂事理有
不同者執其兩端而折其中也若史記所謂六藝折中於夫子是也六神日月星水旱四時寒暑也嚮對也服
服罪之詞書所謂五刑有服者也山川名山大川之神也御侍也咎繇舜士師能明五刑者也聽直聽其説之
曲直也)竭忠誠而事君兮反離羣而贅肬忘儇媚以背衆
兮待明君其知之(君兮之間一有子字非是贅之瑞反肬音尤一作尤叶于其反儇詩縁反

背音佩一無明字一無君字皆非是　贅肬肉外之餘肉荘子所謂附贅懸肬者是也儇輕利也媚&KR0034;佞也言
盡忠以事君反為不盡忠者所擯棄視之如肉外之餘肉然吾寧忘儇媚之態以與衆違其所持者獨待明君
之知耳)言與行其可迹兮情與貌其不變故相臣莫若君
兮所以證之不逺(行下孟反相息亮反之下一有而字非是　言人臣之言行既可蹤跡内
情外貌又難變匿而人君日以其身親與之接宜其最能察夫忠邪之辨盖其所以騐之不在於逺也左傳曰
知子莫若父知臣莫若君此之謂也)吾誼先君而後身兮羌衆人之所仇
也專惟君而無他兮又衆兆之所讎也(羌下一有然字非是一無二也
字兆一作人　誼與義同怨耦曰仇惟思念也百萬曰兆讎謂怨之當報者)壹心而不豫兮

羌不可保也疾親君而無他兮有招禍之道也(疾一作病非是
　不豫言果决不猶豫也不可保言君若不察則必為衆人所害也疾猶力也與上文專惟君之語同力於親
君而無私交固招禍之理)思君其莫我忠兮忽忘身之賤貧事君而
不貳兮迷不知寵之門(忠一作知而一作其門叶弥貧反　言我思君意常謂羣臣莫
有忠於我者則是貴近之臣皆不能致其身矣故忘巳之賤貧而欲自進以効其忠然其進也亦但知盡心以
事君而巳固不懐貳以求寵也是以視衆人之遇寵而心若迷惑不知其所從入之門也)忠何辜以
遇罰兮亦非余之所志也行不羣以顛越兮又衆兆之
所咍也(辜一作罪以一作而余一作吾志叶音之一無二也字行下孟反咍呼來反叶呼其反　咍啁

笑楚語也言無罪放逐本非臣子夙心所期望但以行不羣而至此遂為衆所笑耳)紛逢尤以離
謗兮謇不可釋也情沈抑而不逹兮又蔽而莫之白也
(白叶音弼一無二也字　紛亂貌尤過也謇詞也釋解也沈没也抑按也白明辨也)心鬱邑余侘
傺兮又莫察余之中情固煩言不可結而詒兮願陳志
而無路(心一作忳侘傺音義並巳見騷經中情以韻叶之當作善惡字又當以去聲讀由騷經一句差
互故此亦因之耳固一作故結下一無而字詒音怡煩言謂煩亂之言左傳曰嘖有煩言是也騷經曰解佩
纕以結言思美人曰言不可結而詒疑古者以言寄意於人必以物結而致之如結繩之為也)退靜黙
而莫余知兮進號呼又莫余聞申侘傺之煩惑兮中悶

瞀之忳忳(號音豪中一作心一心上别有中字瞀音茂忳徒昆反　號大呼也申重也悶煩也瞀亂
也忳忳憂貌)昔余夢登天兮魂中道而無杭吾使厲神占之
兮曰有志極而無旁(杭一作航　杭方兩舟而並濟也通作航厲神盖殤鬼也左傳晉侯
夢大厲祭法有㤗厲公厲族厲主殺伐之神也旁輔也言夢登天而無船者其占為但有心志勞極而無輔助
也)終危獨以離異兮曰君可思而不可恃故衆口其鑠
金兮初若是而逢殆(鑠書藥反殆叶徒係反　終危獨以離異果如始者占夢者之言也
君可思者臣子之義也不可恃者其明暗賢否所遇有不同也衆口鑠金美金見毁衆共疑之數被燒煉以至
銷鑠也殆危也言初以君為可恃故被衆毁而遭危殆也)懲熱羮而吹&KR1878;兮何不變

此志也欲釋階而登天兮猶有曩之態也(懲熱羮一本熱作於而羮
下有者字一本有於熱者皆非是一作懲熱於羮而無者字亦通&KR1878;一作韲並音齎此下一有之字一無二也
字態叶音替　&KR1878;凡醢醤所和細切為&KR1878;或曰擣薑蒜辛物為之者也階梯也盖羹熱而&KR1878;冷有人歠羮而太
熱其心懲㣻後見冷&KR1878;猶恐其熱而吹之以喻常情既以忠直得罪即痛自懲㣻過為阿曲而我今尚欲釋階
而登天則是不自懲㣻而猶有前日忠直之意也)衆駭遽以離心兮又何以為
此伴也同極而異路兮又何以為此援也(一無衆字援于願反一無
二也字　伴侣也極至也援引也言衆人見己所為皆驚駭遑遽以離心則不與己為侣者也與衆人同事一
君而其志不同則如同欲至於一處而各行一路誰可與相援引而俱進者耶)晉申生之孝子

兮父信讒而不好行婞直而不豫兮鮌功用而不就(好呼
報反叶呼鬭反　申生事見左傳禮記鮌事見騷經天問篇不豫見上)吾聞作忠以造怨
兮忽謂之過言九折臂而成醫兮吾至今乃知其信然
(成一作為為下有良字一無至字一無信字　忽者易而畧之之意人九折臂更歴方藥乃成良醫故吾於今
乃知作忠造怨之語為誠然也左傳曰三折肱為良醫亦此意也)矰弋機而在上兮罻
羅張而在下設張辟以娛君兮願側身而無所(矰則僧反弋一
作隿罻音尉下叶音户辟毗亦反又音臂　矰繳射鳥短矢也弋繳射也機張機以待發也罻羅掩鳥網也辟
開也與闢同或云謂弩臂也言讒賊之人隂設機械張布開闢傷害君之所惡以悅君意使人憂懼雖欲側身

以避之而猶恐無其處也)欲儃佪以干傺兮恐重患而離尤欲髙飛
而逺集兮君罔謂女何之(儃知然反恐邱用反重儲用反　儃佪不進貎干傺謂求
住也重増益也離遭也集鳥飛而下止也謂逺遁也如此則又恐君得無謂女欲去我而何徃乎)欲横
奔而失路兮蓋堅志而不忍背膺牉以交痛兮心鬱結
而紆軫(一無蓋字堅志一作志堅背音貝牉音判下一有合字膺下一有敷字結一作約　横奔失路
妄行違道之譬也膺胷也牉半分也禮傳曰夫妻牉合也言欲妄行違道則吾志巳堅而不忍為通上章三者
皆不可為則背胷一體而中分之其交為痛楚有不可言者矣)擣木蘭以矯蕙兮糳申
椒以為糧播江離與滋菊兮願春日以為糗芳(擣音禱矯一作

撟糳即各反　擣舂也矯猶糅也糳精細米也播種也滋見騷經糗糒也乾飯屑也春日新蔬未可食即且以
此為糗而又不忘其芳香言不變其素守也)恐情質之不信兮故重著以自
眀撟兹媚以私處兮願曽思而逺身(質音致一作志重直用反撟居表反
曽音増明叶音芒思去聲身叶音商　質猶交質之質撟舉也媚愛也謂所愛之道所守之節也私處猶曰自
娛也曽重也曽思所以慮害逺身所以避害也)

　　右惜誦(此篇全用賦體無他寄託其言明切最為易曉而其言作忠造怨遭讒畏罪之
意曲盡彼此之情状爲君臣者皆不可以不察)

　　余㓜好此竒服兮年既老而不衰帶長鋏之陸離兮冠

切雲之崔嵬(鋏古挾反冠去聲崔音摧嵬一作巍並五囘反　竒服竒偉之服以喻髙潔之行下
冠劍被服皆是竒服也鋏劍把或曰刀身劍鋒也長鋏見史記切雲當時髙冠之名)被明月兮珮
寳璐世溷濁而莫余知兮吾方髙馳而不顧駕青虬兮
驂白螭吾與重華遊兮瑶之圃(璐音路知下一無兮字顧下一有兮字皆非是
虬螭音義皆巳見前篇圃叶去聲　在背曰被明月珠名以其夜光有似明月故以為名璐美玉名乗靈物從
聖帝遊寳所皆見其志行之髙逺)登崑崙兮食玉英吾與天地兮比壽
與日月兮齊光哀南夷之莫吾知兮旦余将濟乎江湘
(英叶於姜反比齊一皆作同一無将字乎一作於　登崑崙言所至之髙食玉英言所養之潔南夷謂楚國也)

乗鄂渚而反顧兮欵秋冬之緒風歩余馬兮山臯邸余
車兮方林(欵音哀風叶孚金反邸下禮反一作低　鄂渚地名今鄂州也欵歎也方言云南楚謂然
為欵史漢亞父曰唉及唐人欵乃皆此字也邸至也一作低者説見招魂軒輬既低下方林地名)椉舲
船余上沅兮齊吳㮄而撃汰船容與而不進兮淹囘水
而凝滯(舲音零一作拎上時掌反㮄比孟反又音謗汰音泰凝一作疑滯叶五介反　舲船船有窻牖
者或曰小船也上謂沂流而上也齊同時並舉也吳謂吳國㮄櫂也盖效吳人所為之櫂如云越軨蜀艇也汰
水波也船不進而凝滯留落之意亦戀故都也)朝發枉陼兮夕宿辰陽茍余心
之端直兮雖僻逺其何傷(陼一作渚之一作其僻一作辟其一作之　枉陼辰陽皆

地名水經云沅水東逕辰陽縣東南合辰水沅水又東歴小灣謂之枉陼)入溆浦余儃佪兮
迷不知吾所如深林杳以冥冥兮乃猨狖之所居(溆徐吕反
儃佪一作邅迴吾下一有之字杳下一有複出杳字一作晦𡨕𡨕一作𡨕寞一無乃字晦字以下皆非是猨狖
見前篇　溆浦亦地名)山峻髙以蔽日兮下幽晦以多雨霰雪紛
其無垠兮雲霏霏其承宇(髙下以一作而垠音銀　霰雨凍如珠将為雪者也宇屋
簷也)哀吾生之無樂兮幽獨處乎山中吾不能變心以從
俗兮固将愁苦而終窮(樂音洛)接輿髠首兮桑扈臝行忠
不必用兮賢不必以伍子逢殃兮比干𦵔醢(髠音坤臝一作裸並

力果反醢叶呼彼反　接輿楚狂也被髪佯狂後乃自髠桑扈即荘子所謂子桑戸臝行謂赤體而行也或疑
論語所謂子桑伯子亦是此人盖夫子稱其簡家語又云伯子不衣冠而處夫子譏其欲同人道於牛馬即此
裸行之證也以亦用也伍子吳相伍員子胥也諫夫差令伐越不聽被殺盛以鴟夷而浮之江事見左傳史記
比干事見騷經天問)與前世而皆然兮吾又何怨乎今之人余將
董道而不豫兮固将重昏而終身(董正也不豫見惜誦重昏重復暗眛終不
復見光明也)亂曰鸞鳥鳳皇日以逺兮燕雀烏鵲巢堂壇兮
(壇式衍反　比也言仁賢逺去而讒佞見親也)露申辛夷死林薄兮腥臊並御
芳不得薄兮(臊音騒得薄之薄音傅　比也露申未詳叢木曰林草木交錯曰薄腥臊臭惡也御

用也薄附也言汚賤並進而芳潔不容也)隂陽易位時不當兮懐信侘傺忽
乎吾将行兮(一無忽字非是行叶户郎反　比而賦也隂謂小人陽謂君子将行謂将逺去也)

　　右渉江(此篇多以余吾並稱詳其文意余平而吾倨也)

　　皇天之不純命兮何百姓之震愆民離散而相失兮方
仲春而東遷(純不雜而有常也震動也愆過也仲春二月隂陽之中冲和之氣人民和樂之時也
屈原被放時適㑹凶荒人民離散而原亦在行中閔其流離因以自傷無所歸咎而歎皇天之不純其命不能
福善禍滛相恊民居使之當此和樂之時而遭離散之苦也)去故鄉而就逺兮尊江
夏以流亡出國門而軫懐兮甲之鼂吾以行(鼂職夭反一作晁行

叶戸郎反　遵循也江大江也夏水名或以為自江而别以通于漢還復入江冬竭夏流故謂之夏而其入江
處今名夏口即誌所謂江有氾也軫痛也甲日也鼂旦也原自言其以甲日鼂旦而行也)發郢都而
去閭兮怊荒忽其焉極楫亝揚以容與兮哀見君而不
再得(一無都字一無怊字其一作之一無其字皆非是郢都在漢南郡江陵縣閭里門也亝揚同舉也
容與徘徊也言鼓棹者亦不欲去知巳之戀戀於君也)望長楸而太息兮涕滛滛
其若霰過夏首而西浮兮顧龍門而不見(楸音秋太一作歎　楸梓
也長楸所謂故國之喬木使人顧望徘徊不忍去也滛滛流貌夏首夏水口也浮不進之而自流也龍門楚都
南關三門一名龍門一名脩門囘望而不見都門則其悲愈甚矣)心嬋媛而傷懐兮眇

不知其所蹠順風波而流從兮焉洋洋而為客(其一作余一無
其字蹠音隻叶音灼一作宅焉如字客叶康落反嬋媛兩見前篇眇猶逺也蹠踐也洋洋無所歸貌)　凌
陽侯之汜濫兮忽翺翺之焉薄心絓結而不解兮思蹇
産而不釋(汜孚梵反焉於䖍切薄音搏絓音畫釋叶時若反　凌乗也陽侯陽國之侯溺死於水其
神能爲大波汜濫波貌薄止也絓懸也蹇産詰曲貌)将運舟而下浮兮上洞庭而
下江去終古之所居兮今逍遥而來東(江叶音工上時掌反下遐嫁反
　終古亦兩見前篇)羌靈魂之欲歸兮何須臾而忘反背夏浦而
西思兮哀故都之日逺(羌一作嗟　時未過夏浦也故背之而囘首西鄉以思郢也)

登大墳以逺望兮聊以舒吾憂心哀州土之平樂兮悲
江界之遺風(樂音洛介一作界風叶孚金反　水中髙者曰墳詩汝墳是也望望郢都也平樂地
寛慱而人富饒也介間也遺風謂故家遺俗之善也)當陵陽之焉至兮淼南渡之
焉如曽不知夏之為邱兮孰兩東門之可蕪(淼音眇陵陽未詳
淼滉漾無涯也於是始南渡大江矣夏大屋也邱荒墟也孰誰也兩東門郢都東關有二門也蕪穢也言懐王
曽不知都邑宫殿之夏屋當為邱墟又不知兩東門亦先王所設以守國者豈可使之至於蕪廢耶懐王二十
一年秦遂㧞郢而楚徙陳不知在此後幾年也)心不怡之長久兮憂與憂其相
接惟郢路之遼逺兮江與夏之可渉(與憂一作與愁其一作之　怡樂也

憂憂相接首尾如一繼續無巳也)忽若去不信兮至今九年而不復慘
鬱鬱而不通兮蹇侘傺而含慼(一無去字或恐去字上下有脫誤慼叶七六反
　補注考原初被放在懐王十六年至十八年復召用之三十年秦約懐王與㑹原諫止之不從懐王遂死於
秦項襄王立復放屈原此云九年不復不知的在何時也)外承歡之汋約兮諶荏弱
而難持忠湛湛而願進兮妬被離而鄣之(汋音綽諶市林反荏音稔
湛徒感反被音披一作披鄣音章　汋約好貌諶誠也荏亦弱也湛湛重厚貌被離衆盛貌鄣壅也言小人外
為諛説以奉君之歡適情態美好誠使人心意軟弱而不能自持是以懐忠而願進者皆為所嫉妬而壅蔽不
得進也此章形容邪佞之態最為精切讀者宜深味之則知佞人之所以殆又信此語與孔聖之言實相發眀

也)彼堯舜之抗行兮瞭杳杳其薄天衆讒人之嫉妬兮
被以不慈之偽名(一無彼字行下孟反瞭音了一無瞭字而作杳冥冥薄音慱天叶鐵因反
　堯舜與賢而不與子故有不慈之名荘子云堯不慈舜不孝盖戰國時流俗有此語也)憎愠惀之
修美兮好夫人之忼慨衆踥蹀而日進兮美超逺而踰
邁(愠紆粉反惀力允反好呼報反夫叶音扶忼苦郎反慨一作磕苦盖反踥思葉反蹀音牒　愠心所緼積
也思求曉知謂之惀忼慨激昻之意補曰君子之愠惀若可鄙者小人之忼慨若可喜者唯明者能察之踥蹀
行貌亦謂讒佞之人日進於前使人美而好之愈甚而無巳也)亂曰曼余目以流觀兮
冀壹反之何時鳥飛返故鄉兮狐死必首邱信非吾罪

而棄逐兮何日夜而忘之(曼音萬首式救反邱叶音欺曼逺意鳥飛反故鄉思舊
巢也首邱謂以首枕邱而死不忘其所自生也禮曰夫鳥獸䘮其羣匹越月踰時則必反廵過其故鄉又曰樂
樂其所自生禮不忘其本古人有言曰狐死正邱首仁也忘謂忘其故都也)

　　右哀郢

　　心鬱鬱之憂思兮獨永歎乎増傷思蹇産之不釋兮曼
遭夜之方長(一無心字)悲秋風之動容兮何囘極之浮浮數
惟蓀之多怒兮傷余心之懮懮(悲下一有夫字數所矩反蓀一作荃懮音憂
秋風動容謂秋風起而草木變色也囘極浮浮未詳所謂或疑囘極指天極囘旋之樞軸浮浮言其運轉之速

而不可常亦未知其是否也大扺此下諸篇用字立語多不可解甚者今皆闕之不敢強為之説也數計也惟
思也蓀説見騷經盖寓意於君也憂愁也言計而思之君多妄怒刑罰不中使余心憂也)願遥赴而
横奔兮覽民尤以自鎮結㣲情以陳詞兮矯以遺夫美
人(鎮音珍遺去聲　尤過也鎮止也矯舉也覽民之尤而察其有罪之實庻以自止其憂則又愈見其怒之
不當而可憂益甚故結情於詞以告君也美人巳見騷經亦寄意於君也)昔君與我成言兮
曰黄昏以為期羌中道而囘畔兮反既有此他志(成一作誠
曰一作日志叶音之　成言黄昏説見騷經言君與己始親而後䟽也)憍吾以其美好兮
覽余以其脩姱與余言而不信兮盖為余而造怒(憍與驕同

覽一作鑒姱叶音户盖一作盍為去聲　憍矜也荘子曰虚憍而盛氣覽示也姱好也言君自多其能言又非
實本無可怒但以惡我之故為我作怒也)願承閒而自察兮心震悼而不敢
悲夷猶而冀進兮心怛傷之憺憺(閒音閑怛當割反一作怕非是憺徒敢反
　間閒暇也荘子曰今日宴閒察明也怛悲慘也憺憺安静意謂欲承君之閒暇以自明而不敢然又不能自
巳故夷猶欲進而心復悲慘遂静黙而不敢言也觀此則知屈原事君惓惓之意盖極深厚豈樂以婞直犯上
而取名者哉)兹歴情以陳辭兮蓀詳聾而不聞固切人之不
媚兮衆果以我為患(兹歴一作歴兹詳音佯與佯同患音還叶胡門反　歴猶列也詳詐
也切人不媚言懇切之人不能軟媚君或未怒而衆巳病之盖惡其傷己也)初吾所陳之耿

著兮豈不至今其庸亡何獨樂斯之蹇蹇兮願蓀美之
可完(耿古逈反一無不字非是樂音洛獨樂王逸作毒藥而無斯字非是完叶胡光反一作光　耿明貌
庸何用也左傳曰晉其庸可冀乎言昔吾所陳之言明白如此豈不至今猶可覆視而何用乃亡之耶然吾非
獨樂為此蹇蹇而不樂為順從也但以願君之徳美猶可復全是以不得巳而為此耳所謂尚幸君之一寤者
如此其志切矣)望三五以為像兮指彭咸以為儀夫何極而不
至兮故逺聞而難虧(三五一作前聖聞音問　三五謂三皇五帝或曰三王五伯也像謂
肖古人之形而則其象也儀謂以彼人為法而效其儀如儀禮所説國君行禮而視祝為節之類是也極至也
至到也視彼像儀而必欲求到其極則逺聞而難虧矣)善不由外來兮名不可以

虛作孰無施而有報兮孰不實而有穫(施始豉反實當作殖穫一作獲
非是　此四語者明白親切不煩解説雖前聖格言不過如此不可但以詞賦讀之也)少歌曰與
美人之抽思兮并日夜而無正憍吾以其美好兮敖朕
辭而不聽(少詩照反一作小一無之字并一作棄日下仍有憾字夜下一無而字之字以下皆非是
正叶音征敖與傲同一作謷聽平聲　少歌樂章音節之名荀子佹詩亦有小歌即此類也抽㧞也思意也并
日夜言旦莫如一也無正無與平其是非也敖倨視也)倡曰有鳥自南兮來集漢
北好姱佳麗兮牉獨處此異域既惸獨而不羣兮又無
良媒在其側道卓逺而日忘兮願自申而不得望北山

而流涕兮臨流水而太息(倡讀曰唱牉見惜誦惸渠營反側叶荘力反卓一作逴不
一作未得叶徒力反北山一作南山流一作深　倡亦歌之音節所謂發歌句者也鳥盖自喻屈原生於䕫峽
而仕於鄢郢是自南而集於漢北也)望孟夏之短夜兮何晦明之若歲惟
郢路之遼逺兮魂一夕而九逝(秋夜方長憂不能寐故望孟夏之短夜而冀其
易曉也晦明若歲夜未短也一夕九逝思之切也)曽不知路之曲直兮南指月
與列星願徑逝而不得兮魂識路之營營(一本南指至得兮十三字
在營營之下非是營營一作焭焭　言初不識路後以月星而知向背然欲去而又未得者以魂雖識路而營
營獨徃無與俱也)何靈魂之信直兮人之心不與吾心同理弱

而媒不通兮尚不知余之從容(言靈魂忠信而質直不知人心之異於我故雖
得歸亦無與左右而道逹之者彼又安能知我之閒暇而不變所守乎)亂曰長瀬湍流泝
江潭兮狂顧南行聊以娛心兮(湍流亦作流湍潭叶音尋　瀬水淺處湍急流
也逆流而上曰泝潭深淵也狂顧憂懼而驚視也自江入湖自湖入湘皆沂流而南行也)軫石崴嵬
蹇吾願兮超回志度行隱進兮(崴音隈又烏背反嵬吾回反又音懐願叶魚靳
反或如字進如字或音薦　軫石未詳超回隱進亦不可曉今并闕之)低佪夷猶宿北姑
兮煩寃瞀容實沛徂兮(瞀音茂　北姑盖地名瞀容瞀亂之意見於容貌也實沛徂誠
欲沛然如水之流去也)愁嘆苦神靈遥思兮路逺處幽又無行媒

兮(媒叶莫悲反靈靈魂也)道思作頌聊以自救兮憂心不遂斯言
誰告兮(一無以字告叶居后反　道思者且行且思也救解也)

　　右抽思(以篇内少歌首句二字為名)

　　滔滔孟夏兮草木莽莽傷懐永哀兮汩徂南土(滔他刀反史記
作陶莽莫補反汩越筆反　滔滔水大貎莽莽茂盛貎汩行貎徂南土泝沅湘也)眴兮杳杳孔
静幽黙鬱結紆軫兮離愍而長鞠撫情效志兮寃屈而
自抑(眴與瞬同一音胡絹反兮字一在杳杳下静下一有兮字黙史作墨鬱一作寃愍一作慜而史作之
鞠叶各額反一作蘜寃屈而史作俛詘以抑叶於革反　眴目數揺動之貌杳杳深𡨕之貎孔甚也黙無聲也

紆屈也軫痛也離遭也愍痛也鞠窮也撫循也效猶覈也抑按也言撫情覈志無有過失則屈志自抑而不懼
也)刓方以為圜兮常度未替易初本迪兮君子所鄙章
畫志墨兮前圖未改(刓五官反一無初字迪史作由畫音獲志史作職改叶音巳　刓圓
削也度法也替廢也言欲變心從俗而常法未廢不能遽變也易初謂變易初心也本迪未詳章明也志念也
墨謂繩墨言譬之工人章明所畫之繩墨而念之不忘者亦以前人之法度未改故也)内厚質正
兮大人所晠巧倕不斵兮孰察其揆正(厚史作直正史作重晠史作盛
倕音垂史作匠斵一作列一作斷揆一作撥匠以下皆非是　所晠所盛美也倕書作垂性巧舜命以為共工
斵斫也揆度也即上章所謂畫也)𤣥文處幽兮矇瞍謂之不章離婁微

睇兮瞽以為無明(處幽史作幽處史無瞍字睇音弟明叶音芒　𤣥墨也幽㝠也有眸子而
無見曰矇無眸子曰瞍離婁古之明目者也睇盻之也瞽盲者也)變白以為黒兮倒上
以為下鳯皇在笯兮雞鶩翔舞(白下以史作而下叶音户笯音奴又女家反又
音暮一作郊二字皆非是鶩音木一作雉　笯籠落也)同糅玉石兮一槩而相量
夫惟黨人之鄙固兮羌不知余之所臧(糅女救反槩古代反鄙一作交
史無惟字固作妬余作吾無之字　槩平斗斛木也)任重載盛兮䧟滯而不濟懐
瑾握瑜兮窮不知所示(重直用反瑾音僅瑜音逾知史作得下仍有余字　盛多也䧟
没也滯留也濟度也此言重車䧟濘而不得度也在衣為懐在手為握瑾瑜美玉也不知所示人皆不識無可

示者也)邑犬羣吠兮吠所怪也非俊疑傑兮固庸態也(犬下
一有之字今從史非俊史作誹駿傑史作桀一無二也字　非毁也知過千人謂之俊十人謂之傑庸厮賤之
人也)文質䟽内兮衆不知余之異采材朴委積兮莫知余
之所有(䟽史作踈内舊音訥又如字余史作吾異一作奥采叶此禮反朴史作樸積史作質有叶于彼
反　文質其文不艶也䟽迂濶也内木訥也異采殊異之文采也材木中用者也朴未斵之質也委積言其多
有唯所用之而世莫之知也)重仁襲義兮謹厚以為豐重華不可遌
兮孰知余之從容(重平聲下重華同遌一作遌史作牾洪云當作遌五故反與迮同　襲亦
重也豐猶富足也遌逢也從容舉動自得之意)古固有不並兮豈知其何故湯

禹久逺兮邈而不可慕(史無何而字故慕下皆有也字古有不並言聖賢不並時而
生也)懲違改忿兮抑心而自強離慜而不遷兮願志之有
像(違一作連強其兩反慜史作湣一作閔像史作象違過也像法也強於為善而不以憂患改其節欲其
志之可為法也)進路北次兮日昧昧其將暮舒憂娱哀兮限之
以大故(舒史作含娱作虞　言将北歸郢都而日暮不得前也於是将欲舒憂以娱哀而念人生幾何
死期将至其限有不可得而越也)亂曰浩浩沅湘分流汩兮脩路幽蔽
道逺忽兮(史逐句有兮字自此至篇末並同分一作紛皆非是汩音骨水流聲又音鶻涌波也蔽史
作拂此下史有曽唫恒悲兮永嘆慨兮世既莫吾知兮人心不可謂兮四句　浩浩廣大也汩流貌脩長也)

懐質抱情獨無匹兮伯樂既没驥焉程兮(質史作情情史作質匹當
作正字之誤也以韻叶之及以哀時命考之則可見矣没史作殁驥下有将字　無正與并日夜無正之正之
意同伯樂善相馬者也程謂校量才力也)民生禀命各有所錯兮定心廣志
余何畏懼兮(民史作人禀史作有一作萬民之生　錯置也言民之生莫不禀命於天而隨其氣
之短長厚薄以為夀夭窮逹之分固各有置之之所而不可易矣吉者不能使之凶凶者不能使之吉也是以
君子之處患難必定其心而不使為外物所動揺必廣其志而不使為細故所狹隘則無所畏懼而能安於所
遇矣)曽傷爰哀永歎喟兮世溷濁莫吾知人心不可謂兮
(曽音増史無濁字莫作不一無人心字或無人字或無人心而有念字一本無濁吾人心四字　按此四句若

依史記移著上文懐質抱情之上而以下章死不可讓願勿愛兮承余何畏懼之下文意尤通貫但史於此又
再出恐是後人因校誤加也)知死不可讓願勿愛兮眀告君子吾将
以為類兮(愛叶於既反眀下一有以字　補曰屈子以為知死之不可讓則捨生而取義可也所惡
有甚於死者豈復愛此七尺之軀哉類法也以此言為法也)

　　右懐沙(言懐抱沙石以自沈也)

　　思美人兮擥涕而竚眙媒絶路阻兮言不可結而詒(竚直
吕反眙丑吏反媒一作路路一作媒絶下一有而道字一無下而字詒叶音異　美人説見上篇寄意於君也
擥猶収也竚久立也眙直視也)蹇蹇之煩寃兮陷滯而不發申旦以舒

中情兮志沈菀而莫逹(寃一作惋陷一作滔以一作不一無志字菀音欎莫一作不
承上路阻而言陷滯不發亦以陷濘為喻也申重也今日巳暮明日復旦也菀積也)願寄言於浮
雲兮遇豐隆而不将因歸鳥而致辭兮羌迅髙而難當
(迅一作宿當一作寓皆非是　亦承上章陷滯而言欲因雲致辭則雲師不聽欲因鳥致辭則鳥飛速而又髙
難可當值也)髙辛之靈晟兮遭𤣥鳥而致詒欲變節以從俗
兮媿易初而屈志(晟一作盛一作威詒志皆叶平去二聲媿與愧同　𤣥鳥致詒事見天問
此因上章歸鳥難當而上感髙辛之事下愧不能易初而屈志也)獨歴年而離愍兮羌
憑心猶未化寧隱閔而壽考兮何變易之可為(馮與憑同化叶

音嬀閔一作愍易之一作初而　馮憤懣也隠閔壽考優㳺卒歲也然終不能變易其初心也)知前轍
之不遂兮未改此度車既覆而馬顛兮蹇獨懐此異路
(轍一作道未一作末度下一有也字　知直道之不可行而不能改其度雖至於車傾馬仆而猶獨懐其所由
之道不肯同於衆人也)勒騏驥而更駕兮造父為我操之遷逡次
而勿驅兮聊假日以須旹指嶓冢之西隈兮與纁黄以
以為期(更平聲造七到反父音甫為去聲我一作余操七刀反之字為韻逡七旬反旹古時字嶓音波
隈一作隅纁一作曛並音熏　造父善御周穆王時人操之執轡也遷猶進也逡次猶逡巡也嶓冢山名漢水
所出也見禹貢纁淺絳也日将入時色纁且黄也以馬既顛故更駕駿馬使善御者操其轡逡巡而不速徃但

期至於荒陬絶逺之地以窮日之力而自休焉盖知世路之不可由而欲逺去以俟命也)開春發歲
兮白日出之悠悠吾將蕩志而愉樂兮遵江夏以娱憂
(将一作且蕩一作盪)擥大薄之芳茝兮搴長州之宿莽惜吾不及
古之人兮吾誰與玩此芳草(擥一作㩜茝一作芷莽莫古反惜一作然一無之字
草叶七古反　不及謂生不及其同時也)解萹薄與雜菜兮備以為交佩佩
繽紛以繚轉兮遂萎絶而離異吾且儃佪以娱憂兮觀
南人之變態竊快在其中心兮揚厥憑而不竢芳與澤
其雜糅兮羌芳華自中出(萹音匾備一作脩佩叶音備以一作其繚音了萎於危反

儃佪一作徘徊態叶音替竊上一有吾字一無在字一無其字出叶尺遂反　萹萹蓄也似小梨赤莖節好生
道旁薄叢也交佩左右佩也萹蓄雜菜皆非芳草故言解去二物而以上文之茝莽備為交佩也繚繞也繽紛
繚轉言佩之美然適佩之而遽巳萎絶而離異矣於是且復優遊忘憂以觀世變又樂其所得於中者以舒憤
懣而無待於外則其芬芳自從中出初不借美於外物也)紛郁郁其逺烝兮滿内而
外揚情與質信可保兮羌居蔽而聞章(烝一作承居一作重羌居一作
居重聞去聲　郁郁盛也烝芳氣之逺聞也此承上章芳華自中出遂言其郁郁逺烝皆由情質誠實可保故
所居雖蔽而其名聞則章也)令薜荔以為理兮憚舉趾而縁木因芙
蓉以為媒兮憚褰裳而濡足(以一作而因一作用褰起䖍反　内美既足耻因介

紹以為先容而託以有憚也)登髙吾不説兮入下吾不能固朕形之
不服兮然容與而狐疑(說音悦能叶音泥　道既不行居上處下無適而可形偃蹇而
不服心耿介而使然也)廣遂前畫兮未改此度也命則處幽吾将
罷兮願及白日之未暮也獨焭焭而南行兮思彭咸之
故也(畫音獲一無則字罷讀作疲暮下一無也字　畫與懐沙章畫之畫同)

　　右思美人

　　惜徃日之曾信兮受命詔以昭時奉先功以照下兮眀
法度之嫌疑(時一作詩非是　時謂時之政治也言徃日嘗見信於君而受命以昭眀時之政治

也先功謂先君之功烈也嫌疑謂事有同異而可疑者也)國富強而法立兮屬貞臣
而日娭祕宻事之載心兮雖過失猶弗治(屬音燭娭與嬉同一作娱
非是祕一作移宻一作察弗一作不治如字平聲　屬付也貞臣正固之臣原自謂也日娭所謂逸於得人也
雖國所祕之宻事皆載於其心是以或有過失猶寛而不治其罪也)心純龎而不泄兮遭
讒人而嫉之君含怒以待臣兮不清澂其然否(龎莫江反泄音
薛一作貫非是嫉之亦作佞嫉亦非是澂音澄一作澈非是否叶音悲　龎厚也泄漏也謂不敢漏其宻事也
讒人謂上官大夫靳尚之徒也清澂猶審察也史記云懐王使屈原造為憲令屬草藁未定上官大夫見而欲
奪之原不與因讒之曰王使屈平為令衆莫不知每一令出平伐其功曰非我莫能為也王怒而疏屈平即此

事也)蔽晦君之聰明兮虚惑誤又以欺弗參驗以考實兮
逺遷臣而弗思信讒諛之溷濁兮晠氣志而過之(虚惑誤一
作惑虚言溷濁一作浮說晠古盛字　虚空言也惑誤疑而誤之也然猶畏之也至於欺則公肆誣罔而無所
憚矣王逸曰專擅恩威握主權也欺罔戯弄若轉丸也此言得之矣過之猶所謂督過之也)何貞臣
之無辜兮被讟謗而見尤慙光景之誠信兮身幽隠而
備之(辜一作罪讟一作离尤叶于其反　無罪見尤慙見光景故竄身於幽隱然亦不敢不為之備也)
臨沅湘之𤣥淵兮遂自忍而沈流卒没身而絶名兮惜
廱君之不昭(沅一作江遂一作不没一作沈絶一作滅廱古壅字昭叶音周或云流周並叶之韻

後三章放此　言沈流之後沒身絶名不足深惜但惜此讒人廱君之罪遂不昭著耳此原所以忍死而有言
也其亦可悲也哉)君無度而弗察兮使芳草為藪幽焉舒情而
抽信兮恬死亡而不聊獨鄣廱而蔽隠兮使貞臣而無
由(聊叶音留鄣音章廱見上貞一作忠無一作為　無度弗察王逸曰上無撿押以知下也記曰無節於内
者其察物弗省矣此之謂也藪幽藪澤之幽暗也言芳草冝殖於階庭而今反使為藪澤之幽暗也恬安也言
安於死亡不茍生也無由無路可行也)聞百里之為虜兮伊尹烹於庖厨
吕望屠於朝歌兮甯戚歌而飯牛不逢湯武與桓繆兮
世孰云而知之(厨叶音稠之叶音周　晉獻公虜虞君與其大夫百里奚以百里奚為秦繆公

夫人媵百里奚亡走宛楚鄙人執之繆公聞其賢以五羖羊皮贖之釋其囚與語國事大説授以國政號曰五
羖大夫伊吕甯戚事見騷經天問)吳信讒而弗味兮子胥死而後憂介
子忠而立枯兮文君寤而追求封介山而為之禁兮報
大徳之優游思久故之親身兮因縞素而哭之(弗一作不山下
一無而字縞音杲哭下之叶音周自沈流至此二十四句為一韻　味譬之食物咀嚼而審其美惡也子胥事
見渉江介子名推文君晉文公也文公為公子時遭驪姬之譛而出奔介子推從行道乏食子推割股肉以食
文公文公得國賞從行者不及子推子推入綿上山中文公寤而求之子推不出文公因燒其山子推抱樹自
燒而死文公遂封綿上之山號曰介山禁民樵採使奉子推祭祀以報其徳又變服而哭之優游言其徳之大

也親身切於巳身謂割股也縞素白緻繒也)或忠信而死節兮或訑謾而不
疑弗省察而按實兮聽讒人之虛辭芳與澤其雜糅兮
孰申旦而别之(訑一作施音移謾謨官反省息井反别彼列反一説自篇首至此為一韻)何
芳草之早殀兮微霜降而下戒諒聰不明而蔽廱兮使
讒諛而日得(殀一作夭於矯反戒叶居得反聰不一作不聰或疑無不字而明下而字當作之
得得志也)自前世之嫉賢兮謂蕙若其不可佩妬佳冶之芬
芳兮&KR1653;母姣而自好雖有西施之美容兮䜛妬入以自
代(佩叶音備佳一作娃&KR1653;音謨姣音絞好音耗叶虚既反代叶徒計反　若杜若也冶妖冶女態&KR1653;母黄帝

妻貌甚醜姣妖媚也西施越之美女勾踐得之以獻吴王)願陳情以白行兮得罪過
之不意情寃見之日明兮如列宿之錯置(行下孟反寃一作宛宿音
秀錯倉各反　白明也自明其行之無罪也不意出於意外也情寃情實與寃枉猶言曲直也列宿錯置言其
光輝而明白也)椉騏驥而馳騁兮無轡䘖而自載乗汜泭以下
流兮無舟檝而自備背法度而心治兮辟與此其無異
(騏驥按王逸解為駑馬又詳下文恐當作駑駘載叶子賜反汜音汎泭音敷舟字疑當作維檝一作楫治一作
殆非是辟與譬同一作譬　轡馬韁䘖馬勒也載乗也汜泭編竹木以渡水者也既無騏驥而但乗駑馬又無
轡御與御者而自乗載既無舟航而但乗汜泭又無維檝與舟人而自為備禦其亦可謂危矣背法度而以私

意自為治者與此無以異也)寧溘死而流忘兮恐禍殃之有再不畢
辭以赴淵兮惜廱君之不識(再叶子賜反識音志又音試自可佩至此十二句為
一韻　不死則恐邦其淪喪而辱為臣僕故曰禍殃有再箕子之憂盖如此也識記也設若不盡其辭而閔然
以死則上官靳尚之徒廱君之罪誰當記之耶其為後世君臣之戒可謂深切著明矣)

　　右惜徃日

　　后皇嘉樹橘徠服兮受命不遷生南國兮(徠古來字服叶蒲北反國
音域　后皇指楚王也嘉喜好也言楚王喜好草木之樹而橘生其土也漢書江陵千樹橘楚地正産橘也受
命不遷記所謂橘踰淮而北為枳也舊説屈原自比志節如橘不可移徙是也篇内意皆放此)深固難

徙更壹志兮緑葉素榮紛其可喜兮(榮一作華喜許志反一作嘉叶居例
反　以其受命獨生南國故壹志而難徙橘葉青華白紛然盛而可喜也)曽枝剡棘圓果搏
兮青黄雜糅文章爛兮(曽音層剡以冉反圓果一作圜實搏從手從專徒官反爛叶盧
干反　曽重纍也剡利也果草木之實可食者也搏圓也與團同青未熟時黄巳熟時也先後雜糅文章爛然
也)精色内白類任道兮紛緼宜脩姱而不醜兮(道叶徒茍反一
作可任非是紛音墳緼音氲　精色外色精明也内白内懐潔白也外精内白似有道也紛緼盛貌)嗟爾
㓜志有以異兮獨立不遷豈不可喜兮(喜見上　爾指橘而言幼志言
自幼而巳有此志盖其本性然也自此以下申前義以明巳志)深固難徙廓其無求兮

蘇世獨立横而不流兮(補曰凡與世遷徙者皆有求也吾之志舉世莫得而傾之者無
求於彼故也死而復生曰蘇)閉心自慎終不過失兮秉徳無私參天
地兮(閉必結反俗作閑非是失叶音試一作失過一無失字皆非是或疑過字亦衍文)願歲并
謝與長友兮淑離不滛梗其有理兮(友叶羊里反離下一有而字　并謝
猶永謝也歲并謝而長與友則是終身友之矣淑善也離如離立言孤特也梗强也)年歲雖少可
師長兮行比伯夷置以為像兮(長上聲行去聲比音鼻像上聲　年歲雖少亦
言其本性自少而然非積習勉强伯夷孤竹君之長子也父欲立少子叔齊叔齊以讓伯夷伯夷又不肯受兄
弟棄國俱去之周及武王伐紂伯夷叔齊扣馬而諫左右欲殺之太公曰不可引而去之遂不食周粟而餓死

言橘之髙㓗可比伯夷宜立以為像而效法之亦因以自託也)

　　右橘頌

　　悲回風之揺蕙兮心寃結而内傷物有㣲而隕性兮聲
有隠而先倡(寃一作苑倡音昌　回風旋轉之風也亦上篇悲秋風動容之意言秋令巳行㣲物
凋隕風雖無形而實先為之倡也世之治亂道之興廢亦猶是矣)夫何彭咸之造思兮
暨志介而不忘萬變其情豈可蓋兮孰虛偽之可長(暨其
冀反蓋古大反其情豈一作情豈其　因回風之有實而揺蕙遂感彭咸之志雖萬變而不可易亦以其有其
實也若渉虚偽則己不能久矣)鳥獸鳴以號羣兮草苴比而不芳魚葺

鱗以自别兮蛟龍隠其文章故荼薺不同畆兮蘭茝幽
而獨芳(號音豪苴七古子閭子吕仄賈仄加五反比音鼻别彼列反荼音徒薺一作苦茝一作芷　苴
枯草也葺整治也荼苦菜也薺甘菜也言秋冬向寒鳥獸鳴號以求羣類則草巳枯矣雖比而合之亦不能有
芬芳之氣魚整治其鱗以自别異則蛟龍亦隠其文章以避之皆言時勢之不同如回風既起則蕙不得不隕
其性也盖荼薺甘苦不能同生而蘭茝雖更幽僻而能自芳亦其情之不可盖者而非有虚偽之餙也)惟
佳人之永都兮更統世以自貺𦕈逺志之所及兮憐浮
雲之相羊介𦕈志之所惑兮竊賦詩之所眀(更平聲貺叶平聲羊
一作佯惑一作感明叶音芒　佳人原自謂也都美也更歴也統世謂先世之垂統傳世也自貺謂己得續其

官職也相羊浮遊之貎因自言其志之髙逺與浮雲齊而不能有合於世是以其志不能無惑而遂賦詩以明
之也)惟佳人之獨懐兮折芳椒以自處曽歔欷之嗟嗟兮
獨隠伏而思慮涕泣交而凄凄兮思不眠以至曙終長
夜之曼曼兮掩此哀而不去(芳一作若曽音增伏一作居交下一有下字一有流
字凄音妻曼莫半反)寤從容以周流兮聊逍遥以自恃傷太息之
愍憐兮氣於邑而不可止(容下以字一作而恃叶上聲憐一作歎於音烏邑烏合反
又並如字)糺思心以為纕兮編愁苦以為膺折若木以蔽光
兮隨飄風之所仍(糺吉酉反纕音襄一作襄　糺戾也纕已見騷經編結也膺胷也謂絡胷

者也光謂日光也仍因就之意言欲自晦而隨俗也)存髣髴而不見兮心踊躍其
若湯撫珮衽以案志兮超惘惘而遂行(髴音弗又音沸踊躍一作沸怒
案從木與按從手者同惘音罔行叶戸郎反　髣髴謂形似也盖指君而言也衽裳際也)歲㫚曶其
若頽兮旹亦冉冉而將至薠蘅槁而節離兮芳已歇而
不比(曶音忽薠一作蘋蘅一作蘩巳一作以比音鼻時謂衰老之期也節離草枯則節處斷落也比合
也)憐思心之不可懲兮證此言之不可聊寧溘死而流
亡兮不忍此心之常愁(聊叶音留溘一作逝此心一作為此　聊頼也)孤子唫
而抆淚兮放子出而不還孰能思而不隠兮昭彭咸之

所聞(唫古吟字抆音吻一作収還叶胡昆反昭一作照　㓜而無父曰孤放棄逐也隠痛也昭明也)登
石巒以逺望兮路眇𦕈之黙黙入景響之無應兮聞省
想而不可得(巒落官反景於境反葛洪始加□為影字響一作嚮古字借用省息井反　山小而
鋭曰巒省想聞見所不能接而但可省記思想者也)愁鬱鬱之無快兮居戚戚而
不可解心鞿羈而不開兮氣繚轉而自締(之一作而快一作决一無
可字解居隘反叶居豈反開一作形繚音了締丈爾反又音啼　繚轉自締謂繚戾回轉而自相結也)穆
𦕈𦕈之無垠兮莽芒芒之無儀聲有隠而相感兮物有
純而不可為(儀匹也或曰儀猶像也言巳之愁思浩然廣大幽深不可為像也聲有隠而相感意

其可以寤於君心也物有純而不可為則其心巳一於彼而不可變矣不可為如言疾不可為之意)邈漫
漫之不可量兮縹綿綿之不可紆愁悄悄之常悲兮翩
㝠㝠之不可娱凌大波而流風兮託彭咸之所居(邈一作藐
漫一作蔓縹匹妙反紆音迂悄親小反　邈逺也縹㣲細也紆縈也翩疾飛也㝠㝠逺去也流猶隨也凌波隨
風而從彭咸又自沈之意也)上髙巖之峭岸兮處雌蜺之標顛據青
冥而攄虹兮遂鯈忽而捫天吸湛露之浮凉兮漱凝霜
之雰雰依風宂以自息兮忽傾寤以嬋媛(峭一作陗並七笑反蜺五
訖反詳見騷經標從木匹小反攄敕居反鯈音叔捫音門湛丁感反凉一作源非是潄縮又反雰音分叶孚袁

反嬋媛一作儃佪非是　峭峻也標杪也顛頂也攄舒也捫撫也湛厚也漱蕩口也雰雰分散貌風宂風從地
出之處也傾寤傾側而覺悟也嬋媛巳見前大率悲感流連之意也)馮崑崙以澂霧兮隠
㞶山以清江憚涌湍之礚礚兮聽波聲之洶洶(馮皮冰反澂一
作瞰霧下一有露字隠於靳反礚古蓋反洶音凶　馮據也如馮軾之馮澂霧去其昏亂之氣也隠依也如隠
几之隠清江去其濁檅之流也㞶與岷同在蜀郡江水所出也礚礚水石聲洶洶風水聲)紛容容之
無經兮罔芒芒之無紀軋洋洋之無從兮馳委移之焉
止(委音逶一作委移一作蛇焉於䖍反止一作至　容容紛亂之貌軋傾壓之貌言巳心煩亂無復經紀欲
進則無所從欲退則無所止也)漂翻翻其上下兮翼遥遥其左右氾潏

潏其前後兮伴張弛之信期(漂音飄一作飄翻一作幡一作繙右叶羽巳反潏音
决伴與叛同弛音矢期叶上聲　上三句亦皆言其反覆不定之意叛繚散之貌也言其憂心雖若不能自定
而其張弛進退又自不失其時也)觀炎氣之相仍兮窺煙液之所積悲
霜雪之俱下兮聽潮水之相撃(液音亦　炎氣火氣也相仍者相因而不巳也
煙液者火氣欝而為煙煙所著又凝而為液也潮海水以月加子午之時一日而再至者也朝曰潮夕曰汐)
借光景以徃來兮施黄棘之枉䇿求介子之所存兮見
伯夷之放迹(黄棘棘刺也枉曲也以棘為䇿既有芒刺而又不直則馬傷深而行速舊注以為願
借神光電景飛注徃來施黄棘之刺以為䇿以求子推伯夷之故迹是也)心調度而弗去兮

刻著志之無適曰吾怨徃昔之所冀兮悼來者之悐悐
(弗一作不一無昔字悐它的反一作逖　調度見騷經悐悐憂懼貎言心乎二子之調度而不忍去刻為二子
之明志而無他通徃昔所冀謂猶欲有為於時來者悐悐謂将赴水而死也)浮江淮而入海
兮從子胥而自適望大河之洲渚兮悲申徒之抗迹(子胥
事見前篇適便安也荘子曰申徒狄諫紂不聽負石自沈於河)驟諫君而不聽兮任重
石之何益心絓結而不解兮思蹇産而不釋(君而一作而君石一
作䄷一作和一本無末一句非是　任負也石或謂百二十斤也補引文選江賦注云任石即懐沙也其説為
近下一句説巳見哀郢)


　　右悲囘風
















　　楚辭集注巻四

