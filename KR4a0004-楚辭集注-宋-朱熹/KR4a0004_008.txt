







　　欽定四庫全書

　　楚辭集注巻八　　　　　宋　朱子　集註

　　惜誓第十一

　　惜誓者漢梁太傅賈誼之所作也誼洛陽人漢
文帝聞其名召為慱士超遷至太中大夫納用
其言議以任公卿之位絳灌之屬毁誼年少初
學顓欲擅權紛亂諸事於是天子亦疎之以誼
為長沙王太傅三年復召以為梁太傅數問以

得失多欲有所匡建數年梁王騎墮馬死誼自
傷為傅無狀哭泣歲餘亦死死時年三十三矣
漢史於誼傳獨載弔屈原服鳥二賦而無此篇
故王逸雖謂或云誼作而疑不能明獨洪興祖
以為其間數語與弔屈原賦詞指略同意為誼
作亡疑者今玩其辭實亦瓌異竒偉信非誼莫
能及故特据洪説而并録傳中二賦以備一家
之言云


　　惜余年老而日衰兮歲忽忽而不反登蒼天而髙舉兮
歴衆山而日逺(設言髙舉經歴衆山去日逺也)觀江河之紆曲兮離四
海之霑濡攀北極而一息兮吸沆瀣以充虛飛朱鳥使
先驅兮駕太一之象輿蒼龍蚴虬於左驂兮白虎騁而
為右騑建日月以為蓋兮載玉女於後車馳鶩於杳冥
之中兮休息虖崑崙之墟(以一作㠯蚴於紏反虬渠紏反騑叶芳蕪反虖一作乎墟
丘於反　晉志云北極五星天運無窮三光迭耀而極星不移故曰居其所而衆星共之淮南云左青龍右白
虎前朱雀後𤣥武注云角亢為青龍參井為白虎星張為朱雀斗牛為𤣥武沈存中云朱雀莫知何物但謂鳥

而朱者羽族赤而翔上集必附木此火之象也或云鳥即鳳也然天文家朱鳥乃取象於鶉南方七宿曰鶉首
鶉火鶉尾是也盖鶉無尾故以翼為尾云象輿以象齒餙輿也玉女青要乗弋等也墟大丘也)樂窮極
而不厭兮願從容虖神明渉丹水而駝騁兮右大夏之
遺風黄鵠之一舉兮知山川之紆曲再舉兮睹天地之
圜方臨中國之衆人兮託回颷乎尚羊乃至少原之壄
兮赤松王喬皆在旁二子擁瑟而調均兮余因稱乎清
商澹然而自樂兮吸衆氣而翺翔念我長生而久僊兮
不如反余之故鄉(虖一作乎明叶謨郎反駝一作馳風叶孚光反黄一作鴻一或作壹睹一

作覩一作知颷音摽一作風一作颷尚音常壄一作野喬一作僑澹一作淡　願從容虖神明願與神明俱遊
戯也丹水猶赤水也大夏外國名也在西南黄鵠一飛則見山川之屈曲再舉則知天地之圜方居身益髙所
睹愈逺也少原之壄仙人所居均亦調也國語云律者所以立均出度也清商歌曲名五音各有清濁濁者本
聲清者半聲也又言雖得長生久僊猶思楚國念故鄉忠信之至恩義之篤也)黄鵠後時而寄
處兮鴟梟羣而制之神龍失水而陸居兮為螻蟻之所
裁夫黄鵠神龍猶如此兮况賢者之逢亂世哉(黄一作鴻鴟稱
脂反梟堅堯反螻音婁蟻一作螘裁叶即詞反哉叶即思反　鴟鵂怪鳥梟不孝鳥螻螻蛄也蟻蚍蜉也裁制
也)壽冉冉而日衰兮固儃回而不息俗流從而不止兮

衆枉聚而矯直(固一作國儃一作邅　矯揉也枉者自以為直又羣衆而聚合則其黨盛而反
欲楺直以為枉也)或偷合而茍進兮或隠居而深藏苦稱量之
不審兮同權槩而就衡(量平聲衡叶胡郎反　稱所以知輕重量所以别多少權稱錘
也槩平斛木也衡平也權槩皆所以取平也)或推迻而茍容兮或直言之諤
諤傷誠是之不察兮并紉茅絲以為索方世俗之幽昏
兮眩白黒之美惡放山淵之龜玉兮相與貴夫礫石梅
伯數諫而至醢兮來革順志而用國悲仁人之盡節兮
反為小人之所賊(迻一作移諤一作謳紉一作繩而無茅字眩下一有於字石叶時若反梅

音凂醢一作蕩一醢上别有菹字國叶姑霍反賊叶徂各反　諤諤直言貌語曰千人之諾諾不如一士之諤
諤周武諤諤以興殷紂諾諾以亡來惡來也與革皆紂之佞臣也用國見用於國也)比干忠諫而
剖心兮箕子被髮而佯狂水背流而源竭兮木去根而
不長非重軀以慮難兮惜傷身之無功(剖一作割佯一作祥竭一作渇
音同軀一作躰功叶音光　背流而源竭疑當作背源而流竭王逸注云水背其原泉則枯竭似當時本未誤
也傷身而無功若比干箕子是也)巳矣哉獨不見夫鸞鳳之髙翔兮乃
集大皇之壄循四極而回周兮見盛徳而後下(一無夫字大一
作太壄一作野回一作徊而回周一作以周覧　大皇之壄大荒之藪言鸞鳳髙飛於大荒之野循於四野回

旋而戱見仁聖之王乃下來集歸於有徳也以言賢者亦宜處山澤之中周流觀望見髙明之君乃當仕也)
彼聖人之神徳兮逺濁世而自藏使麒麟可得羈而係
兮又何以異虖犬羊(一無得字一係下有之字虖一作夫一作乎　言麒麟仁智之獸逺
世避害常藏隠不見有聖徳之君乃肯來出如使可得羈係而畜之則與犬羊無異不足貴也言賢者亦以不
可枉屈為髙如使趨走亦不足稱也)

　　弔屈原第十二

　　弔屈原者漢長沙王太傅賈誼之所作也誼以
謫去意不自得及過湘水時屈原沈汨羅巳百

餘年矣誼追傷之投書以弔而因以自喻後之
君子盖亦髙其志惜其才而狹其量云

　　恭承嘉惠兮竢罪長沙仄聞屈原兮自湛汨羅造託湘
流兮敬弔先生遭世罔極兮迺隕厥身(仄古側字湛古沈字羅叶盧加
反造七到反　極止也詩曰讒人罔極)烏虖哀哉兮逢時不祥鸞鳳伏竄
兮鴟鴞翺翔闒茸尊顯兮讒諛得志賢聖逆曳兮方正
倒植謂隨夷溷兮謂跖蹻廉莫邪為鈍兮鈆刀為銛(鴞史
記作梟闒生盍反茸人勇反植音值跖之石反蹻居畧反鈍史作頓銛息廉反　闒茸不材不肖之人也植立

也隨卞隨讓天下而不受夷伯夷讓國而餓死跖盗跖蹻荘蹻秦楚之大盗也莫邪寳劒名銛利也)于嗟
黙黙生之亡故兮斡棄周鼎寳康瓠兮騰駕罷牛驂蹇
驢兮驥垂兩耳服鹽車兮章父薦屨漸不可久兮嗟苦
先生獨離此咎兮(黙史作墨斡音管罷讀曰疲或曰苦當作若易曰則嗟若史此一節兮字
皆在句中寳上有而字　黙黙不自得意也生謂屈原也言本無故而遭此禍也斡轉也康瓠瓦盆底也蹇跛
也驥駿馬也服駕也章甫冠名薦屨反在履下也嗟咨嗟也苦勞苦也若語辭)誶曰(誶音碎史作訊　誶
告也即亂辭也)巳矣國其莫吾知兮子獨壹鬱其誰語鳳縹縹
其髙逝兮夫固自引而逺去襲九淵之神龍兮沕淵潜

以自珍偭蟂獺以隠處兮夫豈從蝦與蛭螾所貴聖之
神徳兮逺濁世而自臧使麒麟可係而羈兮豈云異夫
犬羊(吾史作我無兮子字壹史作堙語去聲縹匹遥反史作僄逝史作逓引史作絶沕音昧又于筆反偭
音面蟂音梟獺音闥三字史作彌融爚又作彌蝎&KR2883;蝦音遐蛭音質螾音引叶平聲臧古藏通　壹鬱猶拂鬱
也縹輕舉貌襲重也九淵九泉之淵言至深也偭背也蟂獺皆水蟲害魚者蝦蛭螾亦水蟲之小者言龍自絶
於蟂獺况肯從蝦與蛭螾乎)般紛紛其離此郵兮亦夫子之故也歴
九州而相其君兮何必懐此都也鳳凰翔于千仞兮覽
徳煇而下之見細徳之險微兮遥増撃而去之彼尋常

之汙瀆兮豈容吞舟之魚横江湖之鱣鯨兮固將制於
螻螘(般音班字从丹青之丹郵與尤同史作尤故叶音孤史作辜歴史作瞝視也其君史無其字汙一胡
反繵升連反螻音婁螻蛄也螘與蟻同叶五居反　般反也離遭也郵過也歴經過也八尺曰仞増重也六尺
曰尋倍㝷曰常汙瀆不泄之水也鱣大魚無鱗口在腹下鯨魚長者數里)

　　服賦第十三

　　服賦者賈誼之所作也誼在長沙三年有服飛
入誼舍止於坐隅服似鴞不祥鳥也(服訓狐也其名自呼
故因而命之)誼以長沙卑溼自恐壽不得長故為賦

以自廣太史公讀之歎其同死生輕去就至為
爽然自失以今觀之凡誼所稱皆列禦㓂莊周
之常言又為傷悼無聊之故而藉之以自誑者
夫豈真能原始反終而得夫朝聞夕死之實哉
誼有經世之才文章盖其餘事其竒偉卓絶亦
非司馬相如輩所能彷彿而揚雄之論常髙彼
而下此韓退之亦以馬揚厠於孟子屈原之列而
無一言以及誼余皆不能識其何説也是以因

序其賦而并論之以俟後之君子云

　　單閼之歲四月孟夏庚子日斜服集余舍止于坐隅貌
甚間暇(閼於葛反斜史作施叶音斜歲下史有兮字至篇終並同　太歲在卯曰單閼文帝六年丁卯
也)異物來崪私怪其故發書占之䜟言其度曰野鳥入
室主人將去(崪史作萃䜟初禁反史作䇿　崪聚也䜟驗也)問於子服余去何
之吉虖告我凶言其灾淹速之度語余其期(問於史作請問子史
作于速史作数　子服者加之美稱也)服乃太息舉首奮翼口不能言請
對以意萬物變化固亡休息(意叶音億史作臆)幹流而遷或推

而還形氣轉續變化而嬗沕穆亡間胡可勝言(斡音管還音旋
嬗音蟬與禪同沕音勿　斡轉也嬗相傳與也沕穆深㣲貌也)　禍兮福所倚福兮禍
所伏憂喜聚門吉凶同域(伏叶蒲力反　倚伏二句老子之言)彼吴疆大
夫差以敗越棲㑹稽勾踐伯世(勾音鈎伯讀作覇　㑹稽山名勾踐越王名避
吴之難保於此山故曰棲也)斯遊遂成卒被五刑傅説胥靡乃相武
丁(斯李斯也遊於秦始皇以為丞相後為趙髙所譛具五刑而死傅説事巳見騷經胥靡連鎻役作也)夫
禍之與福何異紏纆命不可測孰知其極(纆音墨索也測史作説
紏絞也)水激則旱矢激則逺萬物回薄震蕩相轉(震史作振　水

激則去速而流盡故旱也或曰旱與悍通)雲烝雨降紏錯相紛大鈞播物坱
圠無垠(紏錯史作錯繆鈞史作專播史作槃坱烏郎反圠於黠反　造瓦者謂所轉者為鈞言造化為
人亦猶陶之造瓦故謂之大鈞也坱圠無垠齊也)天不可與慮道不可與謀遲
速有命烏識其時(謀叶謨悲反速史作數烏史作惡)且夫天地為鑪造
化為工隂陽為炭萬物為銅(以冶鑄為喻)合散消息安有常
則千變萬化未始有極(則法也)忽然為人何足控揣化為
異物又何足患(揣音團史作摶患音環控揣玩弄愛惜之意也)　小智自私賤
彼貴我逹人大觀物亡不可(智史作知)貪夫徇財列士徇名

夸者死權品庻毎生(以身從物曰徇每貪也史作憑品庻猶庻品也)怵迫之徒
或趨西東大人不曲億變齊同(怵音戍又丑六反億漢書作意今從史　怵為
利所誘也迫為勢所逼也趨西東言所向不定也十萬為億)愚士繫俗僒若囚拘至
人遺物獨與道俱(僒音塊又欺全反史作愜華板反)衆人惑惑好惡積
意真人恬漠獨與道息(惑史作或意於力反　積意言積之胷臆也恬安也漠靜也)
釋智遺形超然自喪寥廓忽荒與道翺翔(喪息浪反叶平聲)乗
流則逝得坎則止縱軀委命不私與巳(坎史作坻謂水中小洲也)其
生兮若浮其死兮若休澹虖若深淵之靚汜虖若不繫

之舟(史無二兮字靚與靜同史作靜)不以生故自寳養空而游(寳漢書作保游
漢書作浮今從史　養空而游若空舟也)徳人無累知命不憂細故芥蔕何
足以疑(蔕丑介反史作慸芥史作薊疑叶音牛　芥蔕小草也)

　　哀時命第十四

　　哀時命者梁孝王客莊忌之所作也

　　哀時命之不及古人兮夫何予生之不遘時徃者不可
扳援兮徕者不可與期志憾恨而不逞兮杼中情而屬
詩夜炯炯而不寐兮懐隠憂而歴兹心鬱鬱而無告兮

衆孰可與深謀欿愁悴而委惰兮老冉冉而逮之(遘一作遭
扳一作攀徠一作來憾乎闇反逞丑郢反杼常與反一作抒屬音燭炯古茗反一作炯隠一作殷謀叶一悲反
欿音坎惰一作&KR0008;　遘遇也言自哀生時不及古賢聖之出而當貪亂之世也逞快也屬續也欿不自滿足意
委惰懈倦也)居處愁以隠約兮志沈抑而不揚道壅塞而不
通兮江河廣而無梁願至崑崙之懸圃兮采鍾山之玉
英擥瑶木之橝枝兮望閬風之板桐弱水汩其為難兮
路中㫁而不通勢不能凌波以徑度兮又無羽翼而髙
翔然隠憫而不達兮獨徙倚而彷徨悵惝罔以永思兮

心紆&KR0942;而増傷倚躊躇以淹留兮日飢&KR0008;而絶糧廓抱
景而獨倚兮超永思乎故鄉廓落寂而無友兮誰可與
玩此遺芳白日晼晩其將入兮哀余壽之弗將車既弊
而馬罷兮蹇邅徊而不能行身既不容於濁世兮不知
進退之宜當冠崔嵬而切雲兮劍淋離而從横衣攝葉
以儲與兮左袪挂於榑桑右衽拂於不周兮六合不足
以肆行上同鑿枘於伏戯兮下合矩矱於虞唐願尊節
而式髙兮志猶卑夫禹湯雖知困其不改操兮終不以

邪枉而害方世並舉而好朋兮壹斗斛而相量衆比周
以肩迫兮賢者逺而隠藏(居一作凥㠯一作以並古字通一作逹英叶於良反擥一
作&KR1158;橝大男大店二反一作撢板一作阪一作坂桐叶音唐汩音骨又干筆反㫁一作&KR1247;一作絶通叶音湯以
一作㠯度一作度憫一作閔彷徨一作仿佯惝昌掌反㠯一作而&KR0942;當作軫以一作㠯絶古作&KR1247;糧一作粮乎
一作兮乎下一有此字晼一作宛弗一作不罷音疲徊一作迴行叶戸郎反崔音催淋音林攝之葉反一作僷
與攝反儲音宁又音佇挂一作經榑一作扶與搏同桑一作□與桑同行叶戸郎反戯一作羲合一作同矩一
作規邪一作衺下同壹或作一斗一作升以一作而逺一作隠隠一作退　鍾山在崑崙山西北淮南言鍾山
之玉燒之三日其色不變橝木名板桐山名也在閬風之上將猶長也淋離長貌也言巳雖不見容猶整飾冠

劍與衆異也攝葉儲與不舒展貌袪袖也左袖挂於榑桑右衽拂於不周以六合為小不足肆行也比親也周
合也)為鳳皇作鶉籠兮雖翕趐其不容靈皇其不寤知兮
焉陳詞而効忠俗嫉妬而蔽賢兮孰知余之從容願舒
志而抽馮兮庸詎知其吉凶璋珪雜於甑窐兮隴廉與
孟娵同宫舉世以為恒俗兮固将愁苦而終窮幽獨轉
而不寐兮惟煩懣而盈匈䰟眇𦕈而馳騁兮心煩寃之
&KR0885;&KR0885;(皇下一有而字翕虚及反趐一作翼一無寤字詞一作　辭馮一作憑一作懣一作愁璋珪一作珪
璋甑子孕反窐音携又音鼃娵音鄒一音須䰟一作魂之一作而&KR0885;丑弓反　鶉鳥之小而無尾者從容言守

道而自得也馮滿也璋半珪也珪玉瑞也甑瓦器所以炊者也窐甑帶也隴廉醜婦也孟娵好女也)志欿
憾而不憺兮路幽昧而甚難塊獨守此曲隅兮然欿切
而永歎(欿音坎憺空暫反　憺安也)愁脩夜而宛轉兮氣涫&KR1594;其若
波握剞劂而不用兮操規榘而無所施(而一作之涫音館又官貫二音
&KR1594;與沸同其一作而剞居綺反劂居衛反一無所字施叶踈何反　剞劂刻鏤刀也應劭曰剞曲刀劂曲鑿)
騁騏驥於中庭兮焉能極夫逺道置猿狖于櫺檻兮夫
何以責其捷巧(猿一作猨狖一作&KR0008;于一作於櫺音零捷一作捷　櫺階際欄)駟跛鼈
而上山兮吾固知其不能陞釋管晏而任臧獲兮何權

衡之能稱(跛彼可反　臧為人所賤繫也獲為人所係得也方言云臧獲奴婢賤稱也)箟簬
雜於黀蒸兮機蓬矢以䠶革負担荷以丈尺兮欲伸要
而不可得外迫脅於機臂兮上牽聯於矰隿肩傾側而
不容兮固陿腹而不得息(箟音昆簬音路黀音鄒擔都監反一作檐荷下可反於一
作以臂一作辟毗亦反矰音増隿音弋一作弋不下一有得字陿音狹一作惬腹一作腸　箟簬竹箭也黀麻
䕸也蒸竹炬也背曰負肩曰擔丈尺言行於丈尺之下也機臂弩身也陿隘也)務光自投於深
淵兮不獲世之塵垢孰魁摧之可久兮願退身而窮處
鑿山楹而為室兮下被衣於水渚霧露濛濛其晨降兮

雲依斐而承宇虹霓紛其朝霞兮夕淫淫而淋雨怊茫
茫而無歸兮悵逺望此曠野下垂釣於谿谷兮上要求
於僊者與赤松而結友兮比王僑而為耦使梟楊先導
兮白虎為之前後浮雲霧而入㝠兮騎白鹿而容與(垢叶
音古楹下而一作以一無下濛字一作曚矇斐音非一作霏依斐一作斐斐霓一作蜺茫一作芒曠一作廣野
叶上與反一作壄要平聲求一作結者叶章與反結上一無而字耦叶魚古反導一作道後叶胡古反　務光
古清白之士也言不見從自投深淵而死不為讒佞所塵汙也魁摧未詳依斐雲貌朝霞暮雨明不能久也梟
揚山神即狒狒也爾雅狒狒如人被髮迅走食人)魂眐眐以寄獨兮汨徂徃而

不歸處卓卓而日逺兮志浩蕩而傷懐(眐音征從目眐獨視也一作聇
從耳獨行也汩于筆反卓一作連逺一作髙懐叶胡威反)鸞鳯翔於蒼雲兮故矰繳
而不能加蛟龍潜於旋淵兮身不挂於罔羅知貪餌而
近死兮不如下㳺乎清波寧幽隠以逺禍兮孰侵辱之
可為子胥死而成義兮屈原沈扵汨羅雖體解其不變
兮豈忠信之可化志怦怦而内直兮履繩墨而不頗執
權衡而無私兮稱輕重而不差(繳音酌一無而字加叶音戈旋一作深挂一作
絓罔一作網而一作之禍一作旤為叶吾未反其一作而化叶胡戈反怦普庚反一作栟頗平聲差叶七何反

　言以貪餌而得死者固不可為若以忠義而死則不憚也)摡塵垢之狂攘兮除穢
累而反真形體白而質素兮中皎㓗而淑清時厭飫而
不用兮且隠伏而逺身聊竄端而匿迹兮嗼寂黙而無
聲獨便悁而煩毒兮焉發憤而紓情時曖曖其將罷兮
遂悶歎而無名伯夷死扵首陽兮卒夭隠而不榮太公
不遇文王兮身至死而不得逞懐瑶象而佩瓊兮願陳
列而無正生天□之若過兮忽爛漫而無成邪氣襲余
之形體兮疾&KR0579;怛而萌生願壹見陽春之白日兮恐不

終乎永年(摡一作慨狂一作枉真一作徳非是飫於據反嗼音莫一作漠便悁一作㳙挹曖一作薆
罷音疲陽下一有之山字夭於表反一作殀一無徳字逞叶丑京反正叶測京反爛一作瀾一無體字怛多逹
反壹或作一年叶奴京反　慨滌也狂攘亂貌厭飫自足而不樂見聞之意也竄端藏其端緒不使人少見之
也無正言無人能知巳之賢而平其是非也)

　　招隠士第十五

　　招隠士者淮南小山之所作也淮南王安好古
愛士招致賓容客有八公之徒分造詞賦以類
相從或稱大山或稱小山如詩之有大小雅焉

(漢藝文志有淮南王羣臣賦四十四篇)此篇視漢諸作最為髙古
説者以為亦託意以招屈原也

　　桂樹叢生兮山之幽偃蹇連蜷兮枝相繚山氣巃嵸兮
石嵯峨谿谷嶄巖兮水曾波猨狖羣嘯兮虎豹嘷攀援
桂枝兮聊淹留(蜷音權一作巻繚居休反巃力孔反一作巄嵸音總嶄鉏咸反曽一作増猨一
作蝯狖以狩反嘷呼髙反叶胡求反　郭璞云桂白華叢生山峯冬夏常青間無雜木繚紐也巃嵸雲氣貌嵯
峨髙貌嶄巖險峻貌言山谷之中幽深險阻非君子之所處猨狖虎豹非賢者之偶欲使屈原急來而原卒不
肯來也)王孫逰兮不歸春草生兮萋萋歲暮兮不自聊蟪

蛄鳴兮啾啾(逰一作斿聊叶音留蛄音姑啾音揫　原與楚同姓故云王孫蟪蛄夏蟬春生夏死
夏生秋死啾啾衆聲)坱兮軋山曲&KR1293;心淹留兮恫慌忽罔兮沕憭
兮栗虎豹宂叢薄深林兮人上慄(坱烏朗反軋烏黠反叶烏沒反&KR1293;音佛一
音皮筆反恫音通慌上聲沕叶無曰反又美筆反一音沕潦音了一音聊一音留栗一作慄宂音血叶胡役反
一作𡵻　坱軋相切摩之音&KR1293;亦曲也恫痛也慌忽鬼神也罔失志貌沕潜藏也又有虎豹宂於其間林薄髙
深而上者恐慄也)嶔岑碕礒兮硱磳磈硊樹輪相紏兮林木茷
骫青莎雜樹兮薠草靃靡白鹿麏麚兮或騰或倚状貌
崯崯兮峨峨凄凄兮漇漇獼猴兮熊羆慕類兮以悲(嶔音

欽一作&KR0706;岑音吟一作崯一作崟碕音綺一作﨑礒音蟻一作礒硱綺矜反字從囷又苦本反字從困磳七氷
反磈於鬼反又口罪反硊魚殷反相紏一作紏紛一無林木二字茷音䟦又音斾一作茇一作㧞音同骫音委
薠一作蘋靃音髓一作&KR0034;一作靃麏音君又居筠反一作&KR0874;麚音加一作䴥峨音蟻一作嶬兮一作而漇疏綺
反一作縱羆音陂　嶔岑碕礒硱磳磈硊並石貌輪横枝也茷木枝葉盤紆貌骫骫骳屈曲也莎草根名香附
子靃靡弱貌麏麞也麚牝鹿峨峨頭角髙貎漇潤也羆如熊黄白文從此以上皆陳山林傾硊草木茂盛麋鹿
所居霓兕所行不宜育道徳養情性欲使屈原還歸郢也)攀援桂枝兮聊淹留虎豹
鬬兮熊羆咆禽獸駭兮亡其曹王孫兮歸來山中兮不
可以久留(援一作折一無援字咆蒲交反叶蒲侯反曹叶徂侯反歸來一作來歸　再言其援桂枝

聊淹留者明原未有歸意不可得而招也故又言山中之不可居者而於終篇卒致其意若曰非不可留但不
可久耳不敢遽必其來之詞也)






　　楚辭集注巻八

