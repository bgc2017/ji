







　　欽定四庫全書

　　楚辭集注巻二　　　　　宋　朱子　集註

　　九歌第二(離騷二至十二)

　　九歌者屈原之所作也昔楚南郢之邑沅湘之間
其俗信鬼而好祀其祀必使巫覡作樂歌舞以娛
神蠻荆陋俗詞既鄙俚而其隂陽人鬼之間又或不
能無䙝慢淫荒之雜原既放逐見而感之故頗為
更定其詞去其泰甚而又因彼事神之心以寄吾

忠君愛國眷戀不忘之意是以其言雖若不能無
嫌於燕昵而君子反有取焉(此巻諸篇皆以事神不答而不能忘其敬
愛比事君不合而不能忘其忠赤尤足以見其懇切之意舊説失之今悉更定)

　　吉日兮辰良穆將愉兮上皇撫長劍兮玉珥璆鏘鳴兮
琳琅(愉音俞珥音餌璆渠幽反鏘七羊反一作鎗琳音林琅音郎俗作瑯　日謂甲乙辰謂寅夘穆敬也
愉樂也上皇謂東皇太一也撫循也珥劍鐔也璆鏘皆玉聲孔子世家云環珮玉聲璆然玉藻云古之君子必
佩玉進則揖之退則揚之然後玉鏘鳴也琳琅美玉名謂佩玉也此言主祭者卜日齋戒帯劍佩玉以禮神也
　補曰沈括存中云吉日兮辰良盖相錯成文則語勢矯健韓退之云春與猿吟兮秋鶴與飛用此體也)瑶

席兮玉瑱盍將把兮瓊芳蕙肴蒸兮蘭藉奠桂酒兮椒
漿(瑶音遥瑱音鎮一作鎮一他甸反非是盍音合蒸一作承一作烝藉慈夜反　瑶美玉也瑱與鎮同所以
壓神位之席也盍何不也把持也瓊芳草枝可貴如玉巫所持以舞者也肴骨體也蒸進也國語燕有殽蒸是
也此言以蕙裹肴而進之又以蘭為藉也奠置也桂酒切桂投酒中也漿者周禮四飲之一此又以椒漬其中
也四者皆取其芬芳以饗神也)揚枹兮拊鼓䟽緩節兮安歌陳竽瑟兮
浩倡靈偃蹇兮姣服芳霏霏兮滿堂五音紛兮繁㑹君
欣欣兮樂康(枹一作桴房尤反䟽平聲倡音昌姣服一作妖服古字並通用樂音洛　揚舉也枹
擊鼔槌也拊擊也䟽希也舉枹擊鼔使巫緩節而舞徐歌相和以樂神也陳列也浩大也竽笙類三十六簧瑟

琴類二十五絃靈謂神降於巫之身者也偃蹇美貌姣好也服飾也古者巫以降神神降而託於巫則見其貌
之美而服之好盖身則巫而心則神也菲菲芳貌五音謂宮商角徵羽也紛盛貌繁衆也君謂神也欣欣喜貌
康安也此言備樂以樂神而愿神之喜樂安寧也)

　　右東皇太一(一本上有祠字下諸篇同　太一神名天之尊神祠在楚東以配東
帝故云東皇漢書云天神貴者太一太一佐曰五帝中宮天極星其一明者太一常居也淮南子曰太微者太
一之庭紫宮者太一之居　此篇言其竭誠盡禮以事神而愿神之欣説安寕以寄人臣盡忠竭力
愛君無己之意所謂全篇之比也)

　　浴蘭湯兮沐芳華采衣兮若英靈連蜷兮既留爛昭昭

兮未央(華户花反英於姜反蜷音拳　芳芷也華采五色采也榮而不實者謂之英言使靈巫先浴蘭
湯沐香芷衣采衣如草木之英以自潔清也靈神所降也楚人名巫為靈子若曰神之子也連蜷長曲貌既留
則以其服飾潔清故神悦之而降依其身留連之久也漢樂歌言靈安留亦指神而言也爛光貌昭昭明也)
謇將憺兮壽宮與日月兮齊光龍駕兮帝服聊翺遊兮周
章(憺徒濫反宮叶古荒反齊一作争　謇詞也憺安也壽宮供神之處漢武帝時置壽宮神君亦此類也言
神既至憺然安樂無有去意也龍駕以龍引車也帝謂上帝也聊且也周章猶周流也)靈皇皇兮
既降焱逺舉兮雲中覽冀州兮有餘横四海兮焉窮思
夫君兮太息極勞心兮&KR0885;&KR0885;(降叶胡攻反焱卑遥反其字從三火焉於䖍反夫音

扶&KR0885;敕中反一作忡　靈謂神也皇皇美貌降下於巫也焱去疾貌雲中神所居也言神飲食既飽焱然逺舉
復還其處也覽望也兩河之間曰冀州有餘所望之逺不止一州也窮極也言神出入須臾之間横行四海無
有窮極也夫君謂神也記曰夫夫是也&KR0885;&KR0885;心動貌)

　　右雲中君(謂雲神也亦見漢書郊祀志　此篇言神既降而久留與人親接故既去而思之不
能忘也足以見臣子慕君之深意矣)

　　君不行兮夷猶蹇誰留兮中洲美要眇兮宜脩沛吾乗
兮桂舟令沅湘兮無波使江水兮安流望夫君兮未來
吹參差兮誰思(要漢書作㓜於笑反眇與妙同宜上一有又字來叶力之反一作歸非是參差

一作篸&KR1237;上初簮反下初宜反思叶新齎反　君謂湘君堯之長女娥皇為舜正妃者也舜陟方死於蒼梧二
妃死於江湘之間俗謂之湘君湘旁黄陵有廟夷猶猶豫也言既設祭祀使巫呼請而未肯來也中洲洲中也
水中可居者曰洲言其不來不知其為何人而留也要眇好貌脩飾也沛行貌吾為主祭者之自吾也欲桑桂
舟以迎神取香潔之意也又恐行或危殆故願湘君令水無波而安流也參差洞簫也風俗通云舜作簫其形
參差不齊象鳳翼也望湘君而未來故吹簫以思之也)駕飛龍兮北征邅吾道兮
洞庭薜荔柏兮蕙綢蓀橈兮蘭旌望涔陽兮極浦横大
江兮揚靈(邅池戰反又陟連反柏一作拍並音搏綢音儔又音叨蓀一作荃橈而遙反旌一作旍與
旌同此句之上或有乗字或有承字或有采字旌或作旗皆非是涔音岑　駕龍者以龍翼舟也邅轉也洞庭

太湖也在長沙巴陵廣圓五百餘里日月若出沒於其中中有君山拍搏壁也綢縛束也蓀香草也橈船小楫
也涔陽江碕名極逺也浦水涯也揚靈者揚其光靈猶言舒發意氣也)揚靈兮未極女嬋
媛兮為余太息横流涕兮潺湲隱思君兮陫側(潺依連反又鉏
山反媛音爰陫符沸反側叶禮力反　極至也未極未得所止也女嬋媛指旁觀之人盖見其慕望之切亦為
之眷戀而嗟歎之也潺湲流貌隱痛也君湘君也陫隱也側不安也)桂櫂兮蘭枻斵氷兮
積雪采薜荔兮水中搴芙蓉兮木末心不同兮媒勞恩
不甚兮輕絶(櫂直教反枻音曵叶音泄搴音蹇　此章比而又比也盖此篇本以求神而不答比
事君之不偶而此章又别以事比求神而不答也櫂楫也枻船旁板也桂蘭取其香也斵斫也言乗舟遭盛寒

斵斫氷凍紛如積雪則舟雖芳潔事雖辛苦而不得前也薜茘縁木而今采之水中芙蓉在水而今求之木末
既非其處則用力雖勤而不可得至於合昏而情異則媒雖勞而昏不成結友而交踈則今雖成而終易絶則
又心志暌乖不容强合之騐也求神不答豈不亦猶是乎自是而往益微而益婉矣)石瀬兮淺淺
飛龍兮翩翩交不忠兮怨長期不信兮告余以不間(淺音
牋間音閑叶音賢　此章興而比也盖以上二句引起下句以比求神不答之意也瀬湍也淺淺流疾貌翩翩
飛疾貌所謂興者盖曰石瀨則淺淺矣飛龍則翩翩矣凡交不以忠則其怨必長矣期不以信則必將告我以
不暇而負其約矣所謂比者則求神而不答之意亦在其中也其詳已見上章讀者宜并考之)鼂騁騖
兮江臯夕弭節兮北渚鳥次兮屋上水周兮堂下(鼂與朝同

陟遥反騁音逞騖音務下叶音戸　鼂早也騁直馳也騖亂馳也弭按也渚水涯也次止也周旋也此言神既
不來則我亦退而游息以自休耳)捐余玦兮江中遺余佩兮澧浦采芳
洲兮杜若將以遺兮下女旹不可兮再得聊逍遥兮容
與(捐音沿玦古穴反遺平聲佩一作珮澧一作醴遺去聲旹即古時字一作時　玦如環而有缺捐玦遺佩
以貽湘君也澧水出武陵充縣注於洞庭史記作醴芳洲香草所生之處也杜若葉似姜而有文理味辛下女
已見騷經逍遥容與皆遊戯閒暇之意也此言湘君既不可見而愛慕之心終不能忘故猶欲解其玦珮以為
贈而又不敢顯然致之以當其身故但委之於水濵若捐棄而墜失之者以隂寄吾意而冀其或將取之若聘
禮賔將行而於館堂楹間釋四皮束帛賔不致而主不拜也然猶恐其不能自達則又采香草以遺其下之侍

女使通吾意慇懃而幸玦佩之見取其戀慕之心如此猶不可必則逍遙容與以俟之而終不能忘也)

　　右湘君(説見篇内　此篇盖為男主事隂神之詞故其情意曲折尤多皆以隂寓忠愛於君之意
而舊説之失為尤甚今皆正之)

　　帝子降兮北渚目眇眇兮愁予嫋嫋兮秋風洞庭波兮
木葉下(予一作余並叶音與嫋奴烏反下叶音户　帝子謂湘夫人堯之次女女英舜次妃也韓子以
為娥皇正妃故稱君女英自宜降稱夫人也餘見上篇眇眇好貌愁予者亦為主祭者言望之不見使我愁也
嫋嫋長弱之貌秋風起則洞庭生波而木葉下矣盖記其時也)登白薠兮騁望與佳期
兮夕張鳥何萃兮蘋中罾何為兮木上(一無登字薠音煩一作蘋非是

佳下一有人字非是張音帳一作與佳人兮期夕張亦非是一無二何字亦非是罾音增　賦而比也薠草秋
生今南方湖澤皆有之似莎而大鴈所食也騁望縱目也佳佳人也謂夫人也張陳設也言向夕洒掃而張施
帷幄也萃集也薠水草罾魚網二物所施不得其所以比夕張之地非神所處而必不來也)沅有芷
兮澧有蘭思公子兮未敢言荒忽兮逺望觀流水兮潺
湲(芷一作茞澧一作醴非是荒忽一作慌惚音同　此章興也澧水名見禹貢公子謂湘夫人也帝子而又
曰公子猶秦已稱皇帝而其男女猶曰公子公主古人質也思之而未敢言者尊而神之懼其瀆也所謂興者
盖曰沅則有芷矣澧則有蘭矣何我之思公子而獨未敢言耶思之之切至於荒忽而起望則又但見流水之
潺湲而已其起興之例正猶越人之歌所謂山有木兮木有枝心悦君兮君不知而以芷叶子以蘭叶言又隔

句用韻法也)麋何為兮庭中蛟何為兮水裔朝馳余馬兮江臯夕
濟兮西澨(麋音眉為一作食裔一作裔澨音逝　比而賦也麋獸名似鹿而大濟渡也澨水涯也麋
當在山林而在庭中蛟當在深淵而在水裔以比神不可見而望之者失其所當也朝馳夕濟猶上篇江臯北
渚之意)聞佳人兮召予將騰駕兮偕逝築室兮水中葺之
兮荷蓋(葺子入反荷上一有以字蓋叶居又反　佳人謂夫人也偕俱也逝往也言與召己之使者俱
往也葺蓋也築室水中將託神明而居處也)蓀壁兮紫壇匊芳椒兮成堂桂
棟兮蘭橑辛夷楣兮葯房罔薜茘兮為帷擗蕙櫋兮既
張白玉兮為鎮䟽石蘭兮為芳芷葺兮荷屋繚之兮杜

衡(蓀一作荃壇音善匊古播字本作囷一作播成一作盈橑音老楣音眉葯音約又音楃罔與網同擗一作
辟普覔反又音覔一作擘櫋音綿玉兮蘭兮下一皆有以字鎮一作瑱葺下一有之字繚音了　紫紫貝也紫
質黑㸃壇中庭也播布也蘭木蘭也橑椽也辛夷樹大連合抱髙數仞其花初發如筆北人呼為木筆其花最
早南人呼為迎春楣門户上横梁也葯白芷葉也罔結也結以為帷帳也在旁曰帷擗析也析蕙以為屋櫋聮
也鎮壓坐席者也石蘭香草䟽布陳也繚縛束也言以杜衡繚其屋也此言其所築水中之室欲其芳潔如是
也)合百草兮實庭建芳馨兮廡門九嶷繽兮並迎靈之
來兮如雲(廡音武嶷一作疑迎去聲　馨芳之逺聞者廡堂下周屋也言合百草之花以實庭中積
芳馨以廡其門也九嶷山名舜所葬也言舜使九嶷山神繽然來迎二妃而衆神從之如雲也將築室依湘夫

人以為隣而舜復迎之以去則又不得見之)捐余袂兮江中遺余褋兮澧浦
搴汀洲兮杜若將以遺兮逺者時不可兮驟得聊逍遥
兮容與(袂彌蔽反遺平聲褋音牒搴見上篇汀作丁反遺去聲者叶音渚又音覩與一作冶　袂衣袖
褋襜襦也此篇首末大指與前篇同捐袂遺褋即捐玦遺佩之意然玦佩貴之而袂褋親之也汀平也逺者亦
謂夫人之侍女以其既逺去而名之也)

　　右湘夫人

　　廣開兮天門紛吾乗兮𤣥雲令飄風兮先驅使涷雨兮
灑塵(涷音東從水灑一作洒並所宜反塵叶除旬反天門上帝所居紫微宮門也廣開者為神將降也

吾主祭者之自稱也大司命陽神而尊故但為主祭者之詞乗𤣥雲者知神将降而往迎之也飄風回風也涷
雨暴雨也灑塵以清道也)君回翔兮以下踰空桑兮從女紛總總兮
九州何壽夭兮在予(下叶音戸女讀作汝予叶音與君與女皆指神君尊而女親也回
翔盤旋也空桑山名總總衆貌予者贊神而為其自謂之稱也言見神既降而遂往從之因歎其威權之盛曰
九州人民之衆如此何其壽夭之命皆在於己也)髙飛兮安翔乗清氣兮御隂
陽吾與君兮齊速導帝之兮九坑(清一作精齊如字又音咨又側皆反一作
齋非是速禮記作遫音速導一作道坑一作阬音岡　乗猶乗車清氣謂輕清之氣御猶御馬隂陽則兼清濁變
化而言也齊速整齊而疾速也導奉引也帝天帝也之適也坑與岡同謂山脊也九坑者周禮職方氏九州之

山鎮曰㑹稽衡山華山沂山岱山岳山醫無閭霍山恒山也此言己得從明神登天極奉至尊而周宇内也)
靈衣兮被被玉佩兮陸離壹隂兮壹陽衆莫知兮余所
為(被一作披並音披　被被長貌一隂一陽言其變化循環無有窮已也)折䟽麻兮瑶華
將以遺兮離居老冉冉兮既極不寑近兮愈䟽(折音哲華叶芳
無反遺去聲□一作侵一作浸愈一作踰　䟽麻神麻也極窮也□漸也䟽逺也此以神既去而思之如雲中
君卒章之意也)乗龍兮轔轔髙駝兮沖天結桂枝兮延佇羌愈
思兮愁人(轔轔一作軨軨並音隣沖持弓反一作翀天叶鐵因反竚直呂反思去聲　轔轔車聲與
詩有車轔轔字同言神既去而不留使己延望而怨思也)愁人兮奈何願若今兮無

虧固人命兮有當孰離合兮可為(何叶音奚當丁浪反可一作何可上一有
不字皆非是　無虧保守志行無損缺也又言人受命而生貧富貴賤各有所當或離或合神實司之非人之
所能為也因祀司命而發此意則原所以順受其正者亦嚴矣)

　　右大司命(周禮太宗伯以槱燎祀司中司命䟽引星傳云三台上台曰司命又文昌宮第四亦
曰司命故有兩司命也)

　　䆋蘭兮麋蕪羅生兮堂下緑葉兮素枝芳菲菲兮襲予
夫人兮自有美子蓀何以兮愁苦(䆋古秋字一作秋下同麋或從艸下叶音
户予叶音與夫音扶兮字一在自有字下蓀一作荃下同　麋蕪芎藭葉名似蛇床而香其苖四五月間生葉

作叢而莖細其葉倍香七八月開白花羅生言二物並列而生也襲及也少司命亦陽神而少卑者故為女巫
之言以接之上四句興下二句也夫人猶言彼人如左傳之言不能見夫人也美子所美之人也蓀汝也盖為
巫之自汝也言彼神之心自有所美而好之者矣汝何為愁苦而必求其合也)䆋蘭兮青青緑
葉兮紫莖滿堂兮美人忽獨與余兮目成(青音菁　青青茂盛貌言
美人並㑹盈滿於堂而司命獨與我睨而相視以成親好此亦上二句興下二句也至此則神降於巫而非復
前章之意矣)入不言兮出不辭乗回風兮載雲旗悲莫悲兮
生别離樂莫樂兮新相知(辭一作詞　此為巫言司命初與己善後乃往來飄怱不
言不辭乗風載雲以離於我適相知而遽相别悲莫甚焉於是乃復追念始者相知之樂也)荷衣兮

蕙帯鯈而來兮忽而逝夕宿兮帝郊君誰須兮雲之際
(帶叶丁計反鯈一作倏　此亦為巫言神之始也雖倐然不言而來今乃忽然不辭遂去而宿於天帝之郊不
知其何所待於雲之際乎猶幸其有意而顧己也)與女遊兮九河衝風至兮水
揚波(古本無此二句王逸亦無注補曰此河伯章中語也當刪去)與女沐兮咸池晞
女髪兮陽之阿望媺人兮未徠臨風怳兮浩歌(女讀作汝咸下
一有之字池一作沱並叶音陀晞音希媺一作美徠一作來怳許往反　咸池星名盖天池也晞乾也怳失意
貌此復為神語以命巫者女及美人皆指巫也言欲與女沐於咸池而望汝不至遂怳然而浩歌也)孔蓋
兮翠旍登九天兮撫彗星慫長劍兮擁幼艾蓀獨宜兮

為民正(旍一作旌此句上一有揚字慧詳穢反慫一作竦並息拱反正叶音征　孔盖以孔雀尾為車
盖翠旍以翡翠羽為旌旗撫掃除之也彗星妖星光芒偏指如彗者也慫挺拔之意幼少也艾美好也語見孟
子戰國䇿即指上美人也正平也此盖更為衆人之詞以贊神之美言其威靈氣燄光輝赫奕又能誅除凶穢
擁䕶良善而宜為民之所取正也)

　　右少司命(按前篇注説有兩司命則彼固為上台而此則文昌第四星歟)

　　暾將出兮東方照吾檻兮扶桑撫余馬兮安驅夜晈晈
兮既明(暾它昆反檻户黯反晈字從日與皎同明叶音芒　暾温和而明盛也吾主祭者自吾也檻楯
也扶桑見騷經言吾見日出東方照我檻楯光自扶桑而來即乗馬以迎之而夜既明也)駕龍輈兮

乗雷載雲旗兮委蛇長太息兮將上心低佪兮顧懐羌
聲色兮娛人觀者憺兮忘歸(輈張留反雷叶音纍委蛇一作逶蛇上時掌反低一
作俳一作儃懐叶胡威反聲色一作色聲　輈車轅也龍形曲似之故以為轅雷氣轉似輪故以為車輪言乗
此車以往迎日又以驟登髙逺而低佪顧懐遂見下方所陳鐘鼔竽瑟聲音之美靈巫㑹舞容色之盛足以娛
悦觀者使之安肆喜樂久而忘歸如下文之所云也)縆瑟兮交皷簫鐘兮瑶簴鳴
䶵兮吹竽思靈保兮賢姱翾飛兮翠曾展詩兮㑹舞應
律兮合節靈之來兮蔽日(縆一作絙古登反簫一作蕭簴其呂反䶵一作箎並音池
姱叶音户翾許縁反曽作滕反與䎖同應於證反節叶音即　縆急張絃也交鼔對擊鼔也周禮有鐘笙之樂

注云鐘笙與鐘聲相應之笙然則簫鐘與簫聲相應之鐘歟簴懸鐘磬之木也瑤簴以美玉為飾也䶵竽樂器
名也䶵以竹為之長尺四寸圍三寸一孔上出横吹之靈保神巫也翾小飛輕揚之貌曾舉也又翥飛也言巫
舞工巧翾然若羣烏之舉也展詩猶陳詩也㑹舞猶合舞也律謂十二律黄鍾大呂太簇夾鍾姑洗仲呂㽔賔
林鍾夷則南呂無射應鍾也作樂者以律和五聲之髙下節謂其始終先後䟽數疾徐之節也靈來蔽日言日
神悦喜於是來下從其官屬蔽日而至也)青雲衣兮白霓裳舉長矢兮射天
狼操余弧兮反淪降援北斗兮酌桂漿撰余轡兮髙駝
翔杳冥冥兮以東行(射食亦反一作䠶操七刀反弧音胡降叶胡剛反援音爰撰雛免反
一無駝字行叶胡剛反　青衣白裳日出東方入西方故用其方色以為飾也天狼星名晉志云狼一星在東

井南為野將主侵掠弧九星在狼東南天弓也主備盜賊淪沒也降下也言日下而入太隂之中也北斗七星
在紫宮南其杓所建周於十二辰之舍以定十有二月斟酌元氣運平四時者也詩曰維北有斗不可以挹酒
漿撰持也杳深也㝠幽也言日下太隂不見其光杳杳㝠㝠直東行而復上出也)

　　右東君(今按此日神也禮曰天子朝日於東門之外又曰王宮祭日也漢志亦有東君)

　　與女遊兮九河衝風起兮横波乗水車兮荷蓋駕兩龍
兮驂螭(女讀作汝衝一作泝横一作水揚二字螭丑知反一音离叶丑歌反　此亦為女巫之詞女指
河伯也河為四瀆長九河徒駭太史馬頰覆鬴胡蘓簡潔鈎磐鬲津也禹治河至兗州分為九道以殺其溢其
間相去二百餘里徒駭最北鬲津最南盖徒駭是河之本道東出分為八枝也衝遂也螭如龍而黄無角)登

崑崙兮四望心飛揚兮浩蕩日將暮兮悵忘歸惟極浦
兮寤懐(懐叶虚韋反　崑崙山名河出崑崙虚色白所渠并千七百一州色黄百里一小曲千里一曲
一直寤覺也懐思也)魚鱗屋兮龍堂紫貝闕兮朱宮靈何為兮水
中(堂叶音同　龍堂以龍鱗為堂也)乗白黿兮逐文魚與女遊兮河之
渚流澌紛兮將來下(黿音元一無文字魚叶上聲澌音斯從仌者流水也從水者水盡也
此當從仌下叶音户　大鱉為黿逐從也)子交手兮東行送美人兮南浦波
滔滔兮來迎魚隣隣兮媵予(滔土刀反鄰一作鱗媵以證反予叶音與　子謂河
伯交手者古人將别則相執手以見不忍相逺之意晋末間猶如此也東行順流而東也美人與予皆巫自謂

也媵送也既已别矣而波猶來迎魚猶來送是其眷眷之無巳也三閭大夫豈至是而始歎君恩之薄乎)

　　右河伯(舊説以為馮夷其言荒誕不可稽考今闕之大率謂黄河之神耳)

　　若有人兮山之阿被薜茘兮帯女羅既含睇兮又宜笑
子慕予兮譱窈窕(羅一作蘿睇音弟譱一作善窈音杳窕徒了反　若有人謂山鬼也阿曲
隅也女羅兔絲也睇微盻貌美目盼然又好口齒而宜笑也窈窕好貌以上諸篇皆為人慕神之詞以見臣愛
君之意此篇鬼隂而賤不可比君故以人况君鬼喻己而為鬼媚人之語也若有人者既指鬼矣子則設為鬼
之命人而予乃為鬼之自命也言人悦己之善為容也)乗赤豹兮從文貍辛夷車
兮結桂旗被石蘭兮帯杜衡折芳馨兮遺所思余處幽

篁兮終不見天路險難兮獨後來(從才用反貍一作俚衡一作蘅折音哲遺
去聲篁音皇來叶音釐　所思指人之悦己而已欲媚之者也幽深也篁竹叢也後來言其出之遲也)表
獨立兮山之上雲容容兮而在下杳㝠㝠兮羌晝晦東
風飄兮神靈雨留靈脩兮憺忘歸嵗既晏兮孰華予(下叶
音户一無東字而再有飄字予叶音與　表特也雲反在下言所處之髙也神靈兩者言風起而神靈應之以
雨也靈脩亦謂前所欲媚者也欲俟其至留使忘歸不然則嵗晚而無與為樂矣盖鬼卒不來而反欲使人造
其所居也)采三秀兮於山間石磊磊兮葛蔓蔓怨公子兮悵
忘歸君思我兮不得閒(磊魯猥反蔓莫干反閒音閑三秀芝草也公子即所欲留之

靈脩也鬼采芝於山間而思此人雖怨其不來而亦知其思我之不能忘也)山中人兮芳杜
若飲石泉兮䕃松栢君思我兮然疑作(栢叶音愽　山中人亦鬼自謂
也然信也疑不信也至此又知其雖思我而不能無疑信之雜也)靁填填兮雨㝠㝠猨
啾啾兮又夜鳴風颯颯兮木蕭蕭思公子兮徒離憂(靁一
作雷填音田又一作狖余救反颯蘓合反蕭叶音搜文苑作搜若如字則憂叶於驕反　填填雷聲㝠㝠雨貌
啾小聲狖猨屬離罹也)

　　右山鬼(國語曰木石之怪䕫罔兩豈謂此耶　今按此篇文義最為明白而説者自汩之今既章
解而句釋之矣又以其託意君臣之間者而言之則言其被服之芳者自明其志行之潔也言其容

色之美者自見其才能之髙也子慕予之善窈窕者言懐王之始珍已也折芳馨而遺所思者言持
善道而効之君也處幽篁而不見天路險艱而又晝晦者言見棄逺而遭障蔽也欲留靈脩而卒不
至者言未有以致君之寤而俗之改也知公子之思我而然疑作者又知君之初未忘我而卒困於
讒也至於思公子而徒離憂則窮極愁怨而終不能忘君臣之義也以是讀之則其他之碎義曲説
無足言矣)

　　操吳戈兮被犀甲車錯轂兮短兵接旌蔽日兮敵若雲
矢交墜兮士争先(吳戈一作吾科楯名也錯七各反接叶音匝墜一作隧與墜同先叶音詢
　戈平頭㦸也犀甲以犀皮為鎧也考工記曰犀甲壽百年錯交也短兵刀劍也言戎車相迫輪轂交錯長兵

不施故用刀劍以相接擊也司馬法曰弓矢圍殳矛守戈㦸助凡五兵長以衛短短以救長矢交墜士争先謂
兩車相射流矢交墜壯夫奮怒而争先也)凌余陣兮躐余行左驂殪兮右刃
傷霾兩輪兮縶四馬援玉枹兮擊鳴鼓天時懟兮威靈
怒嚴殺盡兮棄原壄(陣當作陳躐一作&KR0008;並音獵行胡郎反殪於計反霾一作埋與埋同
縶陟立反馬叶滿補反援音爰枹音孚一作桴懟一作墜一作隧今從文苑壄古野字叶上與反　凌犯也躐
踐也殪死也援枹擊鼔言志愈厲氣愈盛也懟怨也嚴威也嚴殺猶言鑒戰痛殺也棄原壄骸骨棄於原壄也
言已適值天之怨怒故衆皆見殺不得葬也)出不入兮往不反平原忽兮路
超逺帶長劍兮挾秦弓首雖離兮心不懲誠既勇兮又

以武終剛强兮不可凌身既死兮神以靈魂魄毅兮為
鬼雄(忽兮路一作路兮怱弓叶音經雖一作身魂魄毅一作子魂魄雄叶音形　平原忽兮路超逺言身棄
平原神欲歸而去家逺也帯劍挾弓猶不舍武也懲創艾也雖死而心不悔也魂魄死者之神靈盖魂神而魄
靈魂氣而魄精魂陽而魄隂魂動而魄静生則魂載其魄魄檢其魂死則魂游散而歸於天魄淪墜而歸於地
也毅為鬼雄者毅然為百鬼之雄杰也)

　　右國殤(謂死於國事者小爾雅曰無主之鬼謂之殤)

　　成禮兮㑹鼓傳芭兮代舞姱女倡兮容與(成一作盛芭一作巴卜加反姱
音户倡音昌與一作冶　㑹鼔急疾擊鼔也芭與葩同巫所持之香草也代更也持以舞訖復傳與人更用之

也姱好也女倡女子為倡優也容與有態度也)春蘭兮秋鞠長無絶兮終古(鞠一
作菊　春祠以蘭秋祠以菊即所傳之葩也終古已見騷經)

　　右禮魂(禮一作祀或曰禮魂謂以禮善終者)










　　楚辭集注巻二

