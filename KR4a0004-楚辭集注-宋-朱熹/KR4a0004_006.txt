







　　欽定四庫全書

　　楚辭集注巻六　　　　　宋　朱子　集註

　　九辯第八

　　九辯者屈原弟子楚大夫宋玉之所作也閔惜
其師忠而放逐故作九辯以述其志云

　　悲哉秋之為氣也蕭瑟兮草木揺落而變衰憭慄兮若
在逺行登山臨水兮送將歸(哉一作夫落下一有兮字憭音流又音了　秋者一
嵗之運盛極而衰肅殺寒凉隂氣用事草木零落百物凋悴之時有似叔世危邦主昏政亂賢智屏絀姦凶得

志民貧財匱不復振起之象是以忠臣志士遭讒放逐者感事興懐尤切悲歎也蕭瑟寒凉之意憭慄猶悽愴
也在逺行羇旅之中而登髙望逺臨流歎逝以送将歸之人因離别之懷動家鄉之念可悲之甚也)泬寥
兮天髙而氣清宩&KR2191;兮收潦而水清憯悽増欷兮薄寒
之中人愴怳懭悢兮去故而就新坎廪兮貧士失職而
志不平廓落兮羇旅而無友生惆悵兮而私自憐(泬音血寥
一作嵺清疾正反古作静一作平宩一作寂&KR2191;一作寥一作翏並音聊&KR0579;七感反欷虛毅反中去聲愴初亮反
怳許昉反懭口廣反悢音朗又音亮廪一作壈並力敢反貧一作窮羇一作覊一無生字非是憐叶音鄰昉□
&KR2191;曠蕩空虛也或曰蕭條無雲貌清無垢薉也宩無人聲&KR2191;空虚也收潦水清川水夏濁至秋而清也&KR0579;悽悲

痛貌欷泣歎貌愴怳懭悢皆失意貌去故就新别離也坎廪不平也廓落空寂也惆悵悲哀也)燕翩翩
其辭歸兮蟬&KR1254;漠而無聲鴈廱廱而南遊兮鵾雞啁哳
而悲鳴(&KR1254;漠一作寂寞廱一作廱又作邕啁竹交反又張流反哳陟轄反　鴈隂起則南陽起則北避
寒燠也鵾雞似鶴黄白色啁哳聲繁細貌)獨申旦而不寐兮哀蟋蟀之宵征
時亹亹而過中兮蹇淹留而無成(亹音尾　申重也亹亹進貌過中謂漸衰暮也
蹇語詞也)

　　右一

　　悲憂窮戚兮獨處廓有美一人兮心不繹去鄉離家兮

徠逺客超逍遥兮今焉薄(戚一作慼一作蹙並倉歴子六二反處昌吕反繹叶以略
反離如字又力智反徠一作來客叶苦各反焉於乾反廓空也有美一人謂屈原也繹解也補曰繹抽絲也
又恐或是懌字薄止也)專思君兮不可化君不知兮可柰何蓄怨
兮積思心煩憺兮忘食事願一見兮道余意君之心兮
與余異車既駕兮朅而歸不得見兮心傷悲(思一作悤下同化叶
呼𤓰反思去聲余一作我一無既字朅邱傑反一無傷字　此君字乃指楚王而言食事食與事也朅去也)
倚結軨兮長大息涕潺湲兮下霑軾忼慨絶兮不得中
瞀亂兮迷惑私自憐兮何極心怦怦兮諒直(軨音零一無長字一

無下字忼一作慷口朗反瞀音荗私一作思怦普耕反軨車軾下縱横木也軾所憑以為敬者也怦怦心急
貌)

　　右二

　　皇天平分四時兮竊獨悲此廩秋白露既下百草兮奄
離披此梧楸去白日之昭昭兮襲長夜之悠悠離芳藹
之方壮兮余萎約而悲愁(廪一作凛音義同下一作降一作下降披一作被與被同
藹於盖反萎一作委　廪秋秋氣廪然而寒也奄怱也遽也離披分散貌梧桐楸梓皆早凋襲入也藹繁荗也
余宋玉為屈原之自余也凡言余及我者皆放此萎草木枯也約窮也)秋既先戒以白露

兮冬又申之以嚴霜收恢台之孟夏兮然欿傺而沈臧
葉菸邑而無色兮枝煩挐而交横顔滛溢而將罷兮柯
彷彿而萎黄萷櫹槮之可哀兮形銷鑠而瘀傷惟其紛
糅而將落兮恨其失時而無當(戒下一有之字台一作炱一作怠並他來反欿
與坎同臧與藏同菸音於邑一作䓃挐女除反横叶音黄罷音疲彿音費萎一作委一作&KR1430;萷一作蕱並音梢
又音朔櫹音蕭摻音參瘀菸去反糅女救反而一作之　申重也恢台廣大貌欿䧟傺止也言收歛長養之氣
使䧟止而沈藏也菸邑傷壊也煩挐擾亂也滛溢積漸也罷毁也乏也萎枯死也萷木枝竦也櫹槮樹長貌瘀
血敗也惟思也紛糅衆雜也)擥騑轡而下節兮聊逍遥以相佯歳忽

忽而遒盡兮恐余壽之弗将悼余生之不時兮逢此世
之俇攘澹容與而獨倚兮蟋蟀鳴此西堂心怵惕而震
盪兮何所憂之多方卬朙月而太息兮歩列星而極明
(擥力敢反一作掔啓妍反非是騑音非佯一作羊遒即由反一作逝非是弗一作不俇音匡攘而羊反一作&KR0008;
勷一作&KR0146;躟澹徒敢反怵音黜盪音蕩卬音仰一作仰太一作大明叶音芒　擥持也騑驂馬也下節按節也
遒迫也盡也将長也俇攘狂遽貌澹容與徐歩也倚立也盪揺動貌方猶端也卬望也)

　　右三

　　竊悲夫蕙華之曽敷兮紛旖旎乎都房何曽華之無實

兮從風雨而飛颺以為君獨服此蕙兮嗟無以異於衆
芳(旖音倚旎女綺反又云旖一作□於可反旎乃可反即詩阿難字颺音揚　曽重也敷布也旖旎盛貌都
大也房北堂也詩所謂背盖古人植花草之處也責蕙無實猶騷經責蘭之意)閔竒思之不通
兮将去君而髙翔心閔憐之慘悽兮願一見而有朙重
無怨而生離兮中結軫而増傷(明叶音芒重去聲傷一作慯　竒思謂忠信也
有明有以自明也重深念也)豈不鬱陶而思君兮君之門以九重猛
犬狺狺而迎吠兮關梁閉而不通(狺音銀　書云鬱陶乎予心雖思見君而
君門深邃不可至也天子有九門謂關門逺郊門近郊門城門臯門庫門雉門應門路門也狺犬爭吠聲)皇

天滛溢而秋霖兮后土何時而得漧塊獨守此無澤兮
仰浮雲而永歎(溢下而一作兮漧與乾同一作乾歎平聲　衆人皆䝉君澤而我獨不霑故仰
望而長歎也)

　　右四

　　何時俗之工巧兮背繩墨而改錯却騏驥而不乗兮䇿
駑駘而取路當世豈無騏驥兮誠莫之能善御見執轡
者非其人兮故跼跳而逺去鳬鴈皆唼夫梁藻兮鳳愈
飄翔而髙舉(錯七故反不一作弗駑音奴駘音臺一無者字跼音局跳徒聊反一作駒跳皆非是

鴈一作騖唼音翣一無夫字愈一作俞翔一作飄舉叶音倨　騏驥良馬喻賢才也駑駘喻不肖御謂御馬者
此言今世豈無賢才但君不能用也馬立不常謂之跼跳躍也言彼賢才見君之不能用故寧逺引而去也唼
喋鳬鴈食貌梁米名藻水草言羣小在位食重禄也鳯翔髙舉言賢者遯世竄山谷也)圜鑿而方
枘兮吾固知其鉏鋙而難入衆鳥皆有所登棲兮鳯獨
遑遑而無所集(鑿音造枘音芮一無其字鉏状所牀舉七魚三反鋙音語一無獨字遑一作惶
　圜鑿方枘見騷經鉏鋙相距貌)願衘枚而無言兮甞被君之渥洽太
公九十乃顯榮兮誠未遇其匹合(願一作顧　衘枚所以止言者也枚状如
箸横衘之兩頭有繣結於項後渥厚也洽澤也太公事見前篇)謂騏驥兮安歸謂鳳凰

兮安棲變古易俗兮世衰今之相者兮舉肥(相去聲　安歸安棲
即上文逺去髙舉之意相者謂相馬者古語云相馬失之瘦相士失之貧即舉肥之意也)騏驥伏匿
而不見兮鳯皇髙飛而不下鳥獸猶知褱徳兮何云賢
士之不處(下叶音戸褱一作懐　言有徳則異物可懷無徳則同類莫致)驥不驟進而
求服兮鳯亦不貪餧而妄食君弃逺而不察兮雖願忠
其焉得(餧於偽反焉於䖍切　服駕車也言士不求君君當求士也)欲&KR1254;漠而絶端
兮竊不敢忘初之厚徳獨悲愁其傷人兮馮鬱鬱其何
極(漠一作嗼一作寞馮一作憑其何一作之安　絶端謂㓕其端緒不使人知也初之厚徳即上文甞被渥

洽也)

　　右五

　　霜露慘悽而交下兮心尚□其弗濟霰雪雰糅其増加
兮乃知遭命之将至願徼幸而有待兮泊莽莽與壄草
同死(慘一作&KR0579;□一作幸正字一作徜徉非是楺下其一作而徼古堯反泊一作汩莽莫古反下一有兮
字壄一作埜並野字死叶去聲　霜露下而霰雪加喻衰亂之愈甚也泊止也莽莽草盛也幸望至再而卒不
能免也)願自直而徑徃兮路壅絶而不通欲循道而平驅
兮又未知其所從然中路而迷惑兮自厭按而學誦性

愚陋以𥚹淺兮信未逹乎從容竊美申包胥之氣晟兮
恐時世之不固(直一作徃徃一作遊直或當作逝欲一作願厭一作壓並益渉反按字從手誦
叶夕恭反福卑善反乎一作於此上四句一作然中路而迷惑兮悲蹭蹬而無歸性愚陋以𥚹淺兮自壓按而
學詩蘭蓀雜於蕭艾兮信未逹其從容今按歸詩與容不韻俗本誤也晟一作盛固當作同叶通從誦容韻
厭按皆抑止之意言欲速則不逹欲緩則無門故自抑而止也學誦未詳王注以為吟詩禮未知是否𥚹急也
狹也從容宛轉委曲之意申包胥楚大夫也伍子胥得罪於楚将適吳見申包胥謂曰我必亡郢申包胥曰子
能亡之我能存之子胥奔呉為呉王闔閭臣興兵而伐楚破郢昭王出奔於是申包胥乃之秦請救兵鶴立於
秦庭啼呼悲泣七日七夜不絶聲勺飲不入於口秦伯哀之為發兵救楚昭王復國此言己能為包胥之事但

恐時世不同不為人所信耳)何時俗之工巧兮㓕規榘而改鑿獨耿
介而不隨兮願慕先聖之遺教處濁世而顯榮兮非余
心之所樂與其無義而有名兮寧窮處而守髙(鑿叶音造教叶
音告樂叶五告反髙叶孤到反又苦浩反)食不媮而為飽兮衣不茍而為温
竊慕詩人之遺風兮願託志乎素餐蹇充倔而無端兮
泊莽莽而無垠無衣裘以御冬兮恐溘死而不得見乎
陽春(媮他鈎反一無兩而字餐一作飱音孫倔俱物巨物二反御音禦一作禦死下一無而字　媮即偷
也言衣食固非不欲其温飽但不可以非義而茍媮以得之耳故寧不素餐無衣裘而饑凍以死也詩人言不

素餐兮見伐檀篇素空餐食也謂無功徳而空食其禄也充倔記作充詘注謂喜失節貌御止也)

　　右六(舊本此章誤分竊美申包胥以下為别章并誤以同字為固字既斷語脉又不叶韻
又使章數増减不定今皆正之)

　　靚杪秋之遥夜兮心繚悷而有哀春秋逴逴而日髙兮
然惆悵而自悲四時逓來而卒歳兮隂陽不可與儷偕
(靚音靜一作儬千定反冷寒也繚音了悷靈帝反又音列又作㤡哀如字又叶音衣逴竹角反悲叶補皆反又
如字逓本作遞一作迭儷音戾偕如字又叶居支反靚與靜同杪末也繚繳繞也悷悲結也逴逺也逓更易
也儷偶也不可偶而與之偕言彼去而己留也)白日晼晩其將入兮明月銷鑠

而减毁歲忽忽而遒盡兮老冉冉而愈弛心揺悦而日
□兮然怊悵而無冀中&KR0579;惻之悽愴兮長太息而増欷
(晼音宛忽一作曶遒字由反老一作夀愈弛一作俞施音義同揺一作遥一作揺□一作幸冀叶上聲之一作
而欷叶上聲　晼晩景昳也入落也銷鑠减毁謂缺也弛放也揺動也冀望也心謂既老将有所遇故揺悦而
日幸然卒自知其無所望也)年洋洋以日徃兮老嵺廓而無處事亹
亹而覬進兮蹇淹留而躊躇(以一作而嵺一作&KR2191;覬音冀躇叶丈吕反　嵺廓空
也)

　　右七


　　何汜濫之浮雲兮猋廱蔽此明月忠昭昭而願見兮然
霠曀而莫逹(汜與泛同猋卑遥反廱一作壅然一作蔽霠音隂一作雰　猋速疾貌言浮雲之蔽
月以比䜛賊之害賢也霠雲覆日也曀隂風也)願皓日之顯行兮雲䝉䝉而蔽
之竊不自料而願忠兮或黕㸃而汙之(䝉一作濛料一作聊黕丁感反
汙烏故反此二之字叶韻料量也黕㸃垢汙沾辱也)堯舜之抗行兮瞭㝠㝠而
薄天何險巇之嫉妬兮被以不慈之偽名(暸音了一作杳音義並見
九章)彼日月之照明兮尚黯黮而有瑕何况一國之事兮
亦多端而膠加(黯鄔感反黮徒感反有瑕一作不假非是膠豪加丘加二反　黯黮雲黒黯黮

日月使有瑕也膠加戾也)被荷禂之晏晏兮然潢洋而不可帶既驕
美而伐武兮負左右之耿介憎愠惀之修美兮好夫人
之慷慨衆踥蹀而日進兮美超逺而逾邁農夫輟耕而
容與兮恐田野之蕪穢事緜緜而多私兮竊悼後之危
敗世雷同而炫曜兮何毁譽之昧昧(彼音披又如字禂音刀晏一作炅潢
戸廣反洋音養驕一作憍耿古幸反愠惀好夫慨踥蹀逾並見九章穢叶烏怪反緜緜一作綿綿　此亦謂有
美名而無實用者也驕美自矜其美也伐武自誇其武也負恃也左右侍臣也耿介亦剛勇之意也農夫輟耕
而容與言不恤國政而嬉遊也多私徇巳意任女謁听讒言之類也雷同雷聲相似有同無異也人君矜能自

用荒怠邪僻臣下又承其意莫之敢違是以毁譽不核而聰明廱蔽國事膠加也)今修餙而窺
鏡兮後尚可以竄藏願寄言夫流星兮羌儵忽而難當
卒廱蔽此浮雲兮下暗漠而無光(今一作余窺一作視儵一作倐卒一作上
廱一作壅　修餙窺鏡謂修徳行政而聽人言考徃事以自鑑也尚可竄藏言尚可以潜伏而不至於滅亡也
寄言欲附此言以諫誨其君也流星既不可值則卒為廱蔽而不可解矣)

　　右八(此章首尾專言廱蔽之禍而舊本誤分荷禂以下為别章今正之)

　　堯舜皆有所舉任兮故髙枕而自適諒無怨於天下兮
心焉取此怵惕椉騏驥之瀏瀏兮馭安用夫強䇿諒城

郭之不足恃兮雖重介之何益(舉一作專焉一作安椉一作乗瀏流栁二音强
巨良反䇿一作筴　瀏瀏言如水之流也言所任得人無怨於下則不假威刑自成美化不然則雖有城郭甲
兵不足恃矣)邅翼翼而無終兮忳惽惽而愁約生天地之若
過兮功不成而無効(忳徒渾反惽音昏約叶音要　邅行不進約窮約也生天地謂人生
天地之間也若過言如行所經歴不久留也古詩云人生天地間忽如逺行客是也)願沈滯而不
見兮尚欲布名乎天下然潢洋而不遇兮直怐愗而自
苦(不一作無下叶音戸怐愗一作&KR0034;愗叶遘冦二音下音茂苦一作若一作善皆非是　怐愗愚也言欲退
而自修以立名於世然亦志有所遇以著其節空愚昧而自苦耳)莽洋洋而無極兮忽

翺翔之焉薄國有驥而不知椉兮焉皇皇而更索(更平聲索
止格反叶蘇各反)甯戚謳於車下兮桓公聞而知之無伯樂之
善相兮今誰使乎譽之罔流涕以聊慮兮惟著意而得
之紛忳忳之願忠兮妬被離而鄣之(謳下一有歌字相息亮反譽一作訾
音貲著直畧反忳一作純被一作被鄣一作彰非是　寗戚見前篇著意猶言著乎心言存於心而不釋也桓
公惟心常在於求賢故聞寗戚之歌而知其非常人也忳忳專一貌)願賜不肖之軀而别
離兮放遊志乎雲中椉精氣之摶摶兮騖諸神之湛湛
驂白霓之習習兮歴羣靈之豐豐(志一作意摶度官反湛舊音洋戎反驂一

作參一作六靈一作神　既為讒妬所鄣故願乞身而去也精氣謂日月摶與團同湛湛厚集貌習習飛動貌
豐豐言多也)左朱雀之茇茇兮右蒼龍之躣躣屬雷師之闐
闐兮通飛亷之衙衙(雀一作榮非是茇一作茷一作㧞皆音斾一作芺於表反非是躍其
俱反又作躩音同屬之欲反闐音田通一作道衙五乎反又牛吕反又音魚　苃苃飛揚之貌躍躍行貌闐闐
鼔聲衙衙亦行貌)前輕輬之鏘鏘兮後輜椉之從從載雲旗之
委蛇兮扈屯騎之容容(輕一作輊音致非是輬卧車音凉從楚紅反委一作逶屯徒渾
反　輕輬車之輕而有窻者招䰟注云軒輬皆輕車名是也鏘鏘從從皆其鸞聲也輜軿車前衣車後者也)
計專專之不可化兮願遂推而為臧頼皇天之厚徳兮

還及君之無恙(恙叶音羊　言我但能專一於君而不可化故今只願推此而為善明本性固
然非擇而為之也又言若以皇天之靈使吾君及此無恙之時而一寤焉則是吾之深願也説文恙憂也一曰
蟲入腹食人心古者草居多被此毒故相問無恙乎)

　　右九(此章首言前聖之可法次言巳志之不伸次願乞身以逺去而終不忘於籲天以正
其君文意方足而舊本誤分願賜不肖之軀以下為別章則前段無尾後段無首而不成
文矣今正之)











　　楚辭集注巻六

