







　　欽定四庫全書　　　　　集部一

　　楚辭集注　　　　　　　楚辭類

　　提要

　　(臣)等謹案楚辭集注八巻辨證二巻後語六
巻宋朱子撰以後漢王逸章句及洪興祖補
注二書詳於訓詁未得意㫖乃櫽括舊編定
為此本以屈原所著二十五篇為離騷宋玉
以下十六篇為續離騷隨文詮釋每章各繫

以興比賦字如毛詩傳例其訂正舊注之謬
誤者别為辨證二巻附焉自為之序又刋定
晁補之續楚辭變離騷二書録荀卿至吕大
臨凡五十二篇為楚辭後語亦自為之序楚
辭舊本有東方朔七諫王褒九懷劉向九歎
王逸九思晁本刪九思一篇是編并削七諫
九懷九歎三篇益以賈誼二賦陳振孫書録
解題謂以七諫以下辭意平緩意不深切如

無病而呻吟故也晁氏續離騷凡二十巻變
楚辭亦二十巻後語刪為六巻去取特嚴而
揚雄反騷為舊録所不取者乃反収入自序
謂欲因反騷而著蘇氏洪氏之貶辭以明天
下之大戒也周宻齊東野語記紹熙内禪事
曰趙汝愚永州安置至衡州而卒朱熹為之
注離騷以寄意焉然則是書大㫖在以靈均
寓放逐宗臣之感以宋玉招魂抒故舊之悲

耳固不必於箋釋音叶之間規規争其得失
矣乾隆四十六年十月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀






　　欽定四庫全書

　　楚辭集注目録

　　巻一

　　離騷經第一(釋文無經字)

　　巻二

　　離騷九歌第二

　　巻三

　　離騷天問第三


　　巻四

　　離騷九章第四

　　巻五

　　離騷逺遊第五

　　離騷卜居第六

　　離騷漁父第七

　　以上離騷凡七題二十五篇皆屈原作今定
為五巻


　　巻六

　　續離騷九辯第八(宋玉　晁補之本此篇以下乃有傳字)

　　巻七

　　續離騷招魂第九

　　續離騷大招第十(景差)

　　巻八

　　續離騷惜誓第十一(賈誼)

　　續離騷弔屈原第十二


　　續離騷服賦第十三

　　續離騷哀時命第十四(荘忌)

　　續離騷招隱士第十五(淮南小山　反離騷見後語)

　　以上續離騷凡八題十六篇今定為三巻

　　右楚辭集注八巻今所校定其第錄如上盖自屈原賦
離騷而南國宗之名章繼作通號楚辭大抵皆祖原意
而離騷深逺矣竊嘗論之原之為人其志行雖或過於
中庸而不可以為法然皆出於忠君愛國之誠心原之

為書其辭旨雖或流於跌宕怪神怨懟激發而不可以
為訓然皆生於繾綣惻怛不能自已之至意雖其不知
學於北方以求周公仲尼之道而獨馳騁於變風變雅
之末流以故醇儒荘士或羞稱之然使世之放臣屏子
怨妻去婦抆淚謳唫於下而所天者幸而聽之則於彼
此之間天性民彞之善豈不足以交有所發而增夫三
綱五典之重此予之所以每有味於其言而不敢直以
詞人之賦視之也然自原著此詞至漢未久而説者已

失其趣如太史公蓋未能免而劉安班固賈逵之書世
復不傳及隋唐間為訓解者尚五六家又有僧道騫者
能為楚聲之讀今亦漫不復存無以考其説之得失而
獨東京王逸章句與近世洪興祖補注並行於世其於
訓詁名物之間則已詳矣顧王書之所取舍與其題號
離合之間多可議者而洪皆不能有所是正至其大義
則又皆未嘗沈潛反復嗟歎咏歌以尋其文詞指意之
所出而遽欲取喻立説旁引曲證以强附於其事之已

然是以或以迂滯而逺於性情或以迫切而害於義理
使原之所為抑鬱而不得申於當年者又晦昧而不見
白於後世予於是益有感焉疾病呻吟之暇聊据舊編
粗加櫽括定為集註八巻庶幾讀者得以見古人於千
載之上而死者可作又足以知千載之下有知我者而
不恨於來者之不聞也嗚呼悕矣是豈易與俗人言哉












