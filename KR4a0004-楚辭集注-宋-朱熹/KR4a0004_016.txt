







　　欽定四庫全書

　　楚辭後語巻六　　　　　宋　朱子　集註

　　幽懐賦第四十五

　　(晁氏曰幽懐賦者唐山南節度使李翺之所作也翺從退之為文章見推當時性鯁直議論不能下
人仕不得志欝欝無所發面斥宰相李逢吉坐此不振故翺自叙云其交有相歎者賦幽懐以答之
昔歐陽文忠公嘗云始余讀翺復性書曰此特中庸之義疏耳不作可焉意翺特秦漢間好事行義
之一豪耳最後讀幽懐賦云衆囂囂而雜處兮咸歎老以嗟卑視余心之不然兮慮行道之猶非乃
始太息至薄退之不及翺賦以謂不過羨二鳥之光榮歎一飽之無時耳又云翺怪神堯以一旅取

天下而後世子孫不能以天下取河北為憂曰嗚呼使當時君子皆易其歎老嗟卑之心為翺所憂
之心則唐之天下豈有亂與亡哉其重若是故附見於此)

　　衆囂囂而雜處兮咸嗟老而羞卑視予心之不然兮慮
行道之猶非儻中懐之自得兮終老死其何悲昔孔門
之多賢兮惟回也為庶㡬超羣情以獨去兮指聖域而
髙追固簞食與瓢飲兮寧服輕而駕肥望若人其何如
兮慙吾徳之纎㣲躬不田而飽食兮妻不織而豐衣援
聖賢而比度兮何僥倖之能希念所懐之未展兮非悼

已而陳私自禄山之始兵兮嵗周甲而未夷何神堯之
郡縣兮乃家傳而自持税生人而育卒兮列髙城以相
維何兹世之可久兮宜永念而遐思有三苗之逆命兮
舞干羽以來之惟刑徳之既修兮無逺邇而咸歸當髙
祖之初起兮提一旅之羸師能順天而用衆兮竟掃㓂
而戡隋況天子之神明兮有烈祖之前規剗弊政而還
本兮如反掌之易為茍廟堂之治得兮何下邑之能違
哀予生之賤逺兮包深懐而告誰嗟此誠之不達兮惜

此道而無遺獨中夜以潜歎兮匪吾憂之所宜

　　書山石辭第四十六

　　書山石辭者宋丞相荆國王文公安石之所作也
公遊舒州山谷書此詞於澗石盖非學楚言者而
亦非今人之語也是以談者尚之

　　水泠泠而北出山靡靡以旁圍欲窮原而不得竟悵望
以空歸

　　寄蔡氏女第四十七


　　寄蔡氏女者王文公之所作也公以文章節行髙
一世而尤以道徳經濟為已任被遇神宗致位宰
相世方仰其有為庶㡬復見二帝三王之盛而公
乃汲汲以財利兵革為先務引用凶邪排擯忠直
躁廹强戾使天下之人囂然喪其樂生之心卒之
羣姦嗣虐流毒四海至於崇宣之際而禍亂極矣
公又以女妻蔡卞此其所予之詞也然其言平淡
簡逺翛然冇出塵之趣視其平生行事心術畧無

毫髪肖似此夫子所以有於予改是之歎也歟&KR1007;
氏録其少作兩賦而獨遺此盖不可曉故今特収
采而并著其本末亦使讀者無疑於宜陵絶命之
章云

　　建業東郭望城西堠千嶂承宇百泉遶霤青遥遥兮纚
屬緑宛宛兮横逗積李兮縞夜崇桃兮炫晝蘭馥兮衆
植竹娟兮常茂栁蔫綿兮含姿松偃蹇兮獻秀鳥跂兮
下上魚跳兮左右顧我兮適我有班兮伏獸感時物兮

念汝遲汝歸兮攜幼

　　我營兮北渚有懐兮歸女石梁兮以苫盖緑隂隂兮承
宇仰有桂兮俯有蘭嗟女歸兮路豈難望超然之白雲
臨清流而長歎

　　服胡麻賦第四十八

　　服胡麻賦者翰林學士眉山蘇公軾之所作也國
朝文明之盛前世莫及自歐陽文忠公南豐曽公
鞏與公三人相繼迭起各以其文擅名當世然皆

傑然自為一代之文於楚人之賦有未數數然者
獨公自蜀而東道出屈原祠下嘗為之賦以詆揚
雄而申原志然亦不專用楚語其輯之亂乃曰君
子之道不必全兮全身逺害亦或然兮嗟子區區
獨為其難兮雖不適中要以為賢兮夫我何悲子
所安兮是為有發於原之心而其詞氣亦若有㝠
㑹者它詞則唯此賦為近於橘頌故録其篇云

　　我夢羽人頎而長兮惠而告我藥之良兮喬松千尺老

不僵兮流膏入土龜蛇藏兮得而食之夀莫量兮於此
有草衆所嘗兮状如狗蝨其莖方兮夜炊晝曝久乃臧
兮伏苓為君此其相兮我興發書若合符兮乃瀹乃烝
甘且腴兮補填骨髓流髮膚兮是身如雲我何居兮長
生不死道之餘兮神藥如蓬生爾廬兮世人不信空自
劬兮捜抉異物出怪迂兮槁死空山固其所兮至陽赫
赫發自坤兮至隂肅肅躋於乾兮寂然反照珠在淵兮
沃之不滅又不燔兮長虹流電光燭天兮嗟此區區何

與於其間兮譬之膏油火之所傳而已耶

　　毁璧第四十九

　　毁璧者豫章黄太史庭堅之所作也庭堅以能詩
致大名而尤以楚辭自喜然以其有意於竒也太
甚故論者以為不詩若也獨此篇為其女弟而作
盖歸而失愛於其姑死而猶不免於水火故其詞
極悲哀而不暇於為作乃為賢於他語云

　　毁壁兮隕珠執手者兮問過愛憎兮萬世一軌居物之

患兮固常以好為禍羞桃茢兮飯汝有席兮不嬪汝坐
歸來兮逍遥采芝英兮禦餓淑善兮清明陽春兮玉冰
畸於世兮天脱其纓愛骨人兮生㝠㝠棄汝陽侯兮遇
汝曽不如生未可以去兮殆其雛嬰衆雛羽翼兮故巢
傾歸來兮逍遙西江浪波何時平山涔涔兮猿鶴同社
瀑垂天兮雷霆在下雲月為晝兮風雨為夜得意山川
兮不可繪畫寂寥無朋兮去道如咫彼幽坎兮可謝歸
來兮逍遙増膠兮不聊此暇(卒章疑有誤字)


　　秋風三疊第五十

　　秋風三疊者原武邢居實之所作也居實恕子自
少有逸才大為蘇黄諸公所稱許而不幸蚤死其
為此時年未弱冠然味其言神㑹天出如不經意
而無一字作今人語同時之士號稱前輩名好古
學者皆莫能及使天夀之則其所就豈可量哉

　　秋風夕起兮白露為霜草木憔悴兮竊獨悲此衆芳明
月皎皎兮照空房晝日苦短兮夜未央有美一人兮天

一方欲徃從之兮路𣺌茫登山無車兮渉水無航願言
思子兮使我心傷

　　秋風淅淅兮雲㝠㝠䲭梟晝號兮蟋蟀夜鳴嵗月徂邁
兮忽如流星少壮㡬時兮老冉冉其相仍展轉反側兮
從夜達明悵獨處此兮誰適為情長歌激烈兮涕泣交
零願言思子兮使我心怦

　　秋風浩蕩兮天宇髙羣山逶迤兮溪谷寂寥登髙望逺
兮不自聊駕言適野兮誰與遊遨空原無人兮四顧蕭

條猿狖與伍兮麋鹿為曹浮雲千里兮歸路逺遥願言
思子兮使我心勞

　　鞠歌第五十一

　　鞠歌者横渠張夫子之所作也自孟子沒而聖學
不得其傳至是盖千有五百年矣夫子蚤從范文
正公受中庸之書中嵗出入於老佛諸家之説左
右采獲十有餘年既自以為得之矣晩見二程夫
子於京師聞其論説而有警焉於是盡棄異學醇

如也嘗見神宗顧問治道之要即以漸復三代為
對退與宰相議不合因謝病歸著訂頑正䝉等書
數萬言間閲古樂府詞病其語卑乃更作此以自
見并以寄二程云

　　鞠歌胡然兮邈余樂之不猶宵耿耿其不寐兮日孜孜
焉繼余乎厥修井行惻兮王収曷賈不售兮阻徳音其
幽幽述空文以見志兮庶感通乎來古搴昔為之純英
兮又申申其以告鼓弗躍兮麾弗前千五百年兮寥哉

闊焉謂天實為兮則吾豈敢嗟審已兹乾乾

　　擬招第五十三

　　擬招者京兆藍田吕大臨之所作也大臨受學程
張之門其為此詞盖以寓夫求放心復常性之㣲
意非特為詞賦之流也故附張子之言以為是書
之卒章使游藝者知有所歸宿焉

　　上帝若曰哀我人斯資道之㣲肖天之儀神明精粹降
爾徳兮予無汝欺視聽食息皆有則兮予何敢私顧弱

喪以流徙返故居兮謬迷圏豚放馳散無適歸蟻慕羊
羶聚附弗離予哀若時魂莫予追乃命巫陽為予招之
陽拜稽首敢不祗承上帝之耿命退而招之以辭辭曰
魂兮來歸魂無東大明朝生兮啓羣䝉萬物揺蕩兮隠
以風遷流正性兮失厥中魂兮來歸魂無南離明獨照
兮萬物瞻文章煥發兮不可緘夸淫侈大兮志弗厭魂
兮來歸魂無西日入昧谷兮草木萎實落材成兮雖有
時志意彫謝兮與物衰魂兮來歸魂毋北幽都闇黯兮

深蔽塞歸根獨有兮專静黙有心獨藏兮吝為徳魂兮
來歸魂無上清陽朝徹兮文惚恍絶類離羣兮入無象
杳然髙舉兮極驕亢魂兮來歸魂母下素位安行兮以
時舎沉濁下流兮甘土苴固哉成形兮不知化魂兮來
歸反故居盍歸休兮復吾初範博厚以為宫兮戴髙明
以為廬植大中以為常産兮藴至和以為厨動震雷以
鼓听兮守艮山以止隅秉離明以為燭兮御巽風以行
車守吾坎以禦侮兮開吾兑以進趨資糧械器惟所用

兮何物之不儲四方上下惟所止兮何適而非塗雖備
物以致用兮廓吾府而常虚縱奔騖以終日兮燕吾居
而晏如惟寞惟寂疑有疑無其尊無對其大無餘曷自
苦兮一方拘魂兮來歸反故居













　　楚辭後語巻六

