攻媿集卷三
宋樓鑰撰
古體詩
送制帥林和叔歸
使君一何淸鶴骨天與瘦少年場屋聲六藝飽芳潄一
行起作吏所立已不苟立朝凜大節論事幾及霤發言
必體國平正無矯揉藜藿爲不採風采照宇宙出入有
本末眼見凡三就來不爲苟合薦召乃結綬去亦不好
高三宿徐出晝天官豈不貴陳義堅素守贛川嘗報政
復來守鄞鄮不求赫赫名實出龔黃右情僞千萬端到
眼輒空透撫民過嬰兒閭里息爭鬭姦胥及強吏時用
霹靂手人誦南山判情通理亦究六邑俱帖靜稱贊不
容口律身至嚴冷無能掣吾肘吏事精且勤呼燭侵夜
漏公退入家塾諸孫後來秀吏卒不識面雒誦出窗牖
幾年南塘路來往困僵仆一朝平似掌行歌紛老幼公
心信如水古井波不皺榮觀處超然軒冕亦何有翩翩
欲賦歸排雲屢騰奏廟論終不許斯民方借寇上心重
閔勞祠官向廬阜闔境極攀戀人人懷杜母君看臥轍
人誰能使奔走挽須不得留百拜願公壽老我幸同朝
傾蓋已如舊聯事東西省交情久益厚我歸公亦來門
戸託雲覆黃堂間參語惟我甥與舅揚旌鳴鼓吹賁此
蓬蓽陋清談不及私翁歸況不受義命孰不知踐履或
差謬惟公見善明力行真耐久有時相與言心同蘭茝
臭摻袪寧忍别追送列觴豆公雖不好飲勉爲引醇酎
公去我亦隱菽水翻綵袖花溪渺何許望望幾雙堠千
里共月明懷人重搔首惟應折梅花臨風爲三嗅
賦揚州伯父海檜
潛虬拔地徑夭矯騰拏勢出靑雲表爲誰猶向此中蟠
坐閱春秋昏復曉團團圓蓋月輪平矗矗蒼叢衆星小
枯槎當面結生香外有霜皮細勻遶乃知造化有神巧
散作樛枝窮樹杪雖非直幹棟梁材怪怪奇奇樂幽窈
獨秀海山臨浩漾駭浪翻空雲縹渺茁芽自有甘露滋
弄影幾經霜月皎崢嶸老氣本天然後生矯揉何時了
我家揚州真好事買歸但覺千金少夜半有力欲負之
護持和璧終歸趙從來寫照無髣髴畫師欲快毫端掃
解衣盤礴意慘澹卷起生綃色徒悄我來青邊立寒峭
自憐氣與秋天杳倚笻一笑賓亦歡開尊相與傾淸醥
謂當好此如好賢爲君三復緇衣篇時時來前看不足
終待結屋平湖邊
跋綦北海扈從書事詩
晉陽固自有高共奉天豈可無宣公當時扶日滄海東
尚想健筆驅長風指揮諸將如奴童中興内相當推功
斷碑毋庸詫詩工制藁具在鑾坡中
送萬耕道帥瓊管
黎山千仞摩蒼穹顓顓獨在大海中自從漢武置兩郡
黎人始與南州通歴歴更革不勝計唐設五筦如容邕
皇朝聲教久漸被事體全有中華風生黎中居不可近
熟黎百洞蟠疆封或從徐聞向南望一粟不見波吞空
靈神至禱如響答征帆飽掛輕飛鴻曉行不計幾多里
彼岸往往夕陽春琉球大食更天表舶交海上俱朝宗
勢須至此少休息乘風徑集番禺東不然舶政不可爲
兩地雖遠休戚同古今事變無定論難信捐之與揚雄
四州隅分各置守瓊臺帥閫尤尊崇高牙大纛擁方伯
鼓吹振響驚蛟龍漢家威名兩伏波盧丁以來幾宗工
衞公精爽尚如生妙語況有玉局翁使君吏事素高了
明若古鏡摩青銅叱馭行行不作難平生惟仗信與忠
布宣王靈萬里外益使向化來蠻賨頑獷未率宜以漸
勿示駭政先含容平平之策用定遠下下之攷書陽公
吏臣生長固安土尚當摩撫如童蒙屬僚宦游豈得已
士多失職悲途窮名分尊卑不可紊更念何處不相逢
官事既了兩無間可使和氣俱沖融鄉閭惜别情所鍾
臨岐爲傾琥珀濃手遮西日念遠去欲留奈何鼓逢逢
願君穩度三合溜早歸入侍明光宮
寄題高汝一少卿識山堂
廬山之高誰不識欲識其真了難得往來山中最親切
嶺爲横看峯是側曾從彭蠡望山外識得山南昧山北
山體如一本不動人苦求之愈多惑君搆一堂據湓城
香爐五老皆嘉賓莫問前後與向背面目還君多識真
君今與山如故人慎毋忽作白頭新堂中燕坐靜且壽
君其于此知吾心
侍仲舅同諸表游山
來游大梅山陟山知幾重平行十仞岡俯瞰他山峯一
步一步高勢欲凌虚空左顧九地底樓臺鳴鼓鐘蓬萊
反在下直恐船引風又疑海水竭洞見馮夷宮行行愈
就順故步尋苔封十年舊主人相對如夢中清談虚閣
上坐到夕陽春年來頗畏影掣身慕冥鴻入山非不深
猶有行人蹤安得更深處尚友荷衣翁未問梅子熟寧
能噉青松庶幾適吾心餘生得從容
大梅山
此山名大梅驅車入山麓試問山中人山名竟誰屬禪
家開道埸爲說梅子熟僊家指爲巖曾此隱梅福或云
古有梅其大蔽山谷至今二梅梁靈響皆其族他山抗
驚湍禹祠横殿屋三者尚誰憑禪師有遺族餘皆不可
辨安得究圖錄但愛山又山喬林間脩竹
金峨漱石亭
溪聲真是廣長舌歴刦談空聲不絶不知來自何處山
一意傾東忘萬折我欲漱石向水濱無奈齒牙搖落頻
夜半寒聲到客枕只疑身是枕流人
寄題台州倅廳雲壑圖
頃年登臨赤城裏江遶城中萬家市治中寄我雲壑圖
快讀新詩眼如洗回思歲月如星流念念飛空尋舊游
披圖哦詩想幽致直欲攜笻上山頭聞有於莬在岑蔚
晚徑寒鵶敢翔集幾年榛棘蔽鼪鼯一朝絶境從中出
細路雖非五逹康縈迴自覺阻且長萬壑風煙開絶頂
一丘曲折于中藏老砂射日銀星炯梅峽含風襟袖冷
千巖高下各異狀如障如鋒亦如領天景須憑意匠營
山不在高僊則名規橅已定力未暇他時會有滕王亭
風濤隔闊天垂幕安得扣門親剥啄吟詩夢到故山川
睡美不知鐘鼓傳
王原慶新遷居南堂以古風求寫恕齋二大字并
石刻次韻
三槐諸孫有竒士才高特未遇時爾作詩猶能備衆體
短章大篇仍雜擬解紛便掉三寸舌隨陸蘇張何足比
鵰鶚猶未離風塵蛟螭尚爾蟠泥滓平生曳裾向侯門
豪傑聞風親瞻企只今交游亦凋落凜凜一身嗟獨峙
槐隂滿庭渺何在久寓瀛壖成故里瀕湖小樓太孤露
何殊玉川洛城裏邇來深入作郊居高屋好山成二美
未能拔劒斬樓蘭幾欲袖椎摧晉鄙便將拂袖武陵溪
誰能著腳長安市西門性急佩柔韋柳子氣高戕曲几
衡宇全似歸柴桑茅茨大勝居儋耳我詩非工字尤拙
荷子愛忘剛見喜夜來縱筆寫恕齋自笑黔驢技止此
更求古刻訪少作頗記醉中曾諾唯舊書紛沓費搜尋
魚鑰未開塵事起呼童卷送三數軸僅可障風同故紙
新詩鼎來亟予和顛字敢追張長史不須更投苦海中
一笑以還隨棄毁徑須攜酒登南堂朗詠白駒三四章
又次韻
投老歸稱前進士時與田夫相汝爾淵明賦歸何敢望
曼容自免差可擬門前爵羅眞可設老圃灌畦聊自比
恕齋空洞最相親笑談頗覺淸無滓時時過我共銜杯
望望不來予爲企丈夫未遇困泥塗誰識鸞停兼鵠峙
方期從容結詩社相與浮沈向閭里一朝别我欲遠游
欲入桃源深洞裏爲言半隠欲偕行二子風流眞儷美
向來早有四方志行盡東南到邊鄙只今名利遂兩忘
爭心無復于朝市秖有哦詩興未闌連得新詩照塵几
調高韻險不易和白雪陽春驚俚耳年登六十鬢未斑
乘興一行若可喜宗盟莫逆素相忘並轡笑談無彼此
湖海豪氣儘收斂以恕名齋幾一唯匆匆摻袪不得留
巵酒未乾人欲起寄聲半隱不容言空有語離書滿紙
歸時賡和必盈箱寫盡山川詩作史送子纔歸深閉門
莫問是非并譽毁但期遠歸亦升堂西湖仍訪老知章
周伯範棋會以足疾不赴走筆寄坐客
里閭講棋社大要率且眞豈惟簡苛禮正欲聚首頻向
來賞花約深恐負此春春來顧多事殆如參與辰今朝
怡怡堂坐上凡幾賓默計病或故約略三數人益知會
合難舉酒勿問巡棋枰誰勝負淸新想歌脣僵臥一榻
上執熱難屈伸斐然申前盟余將踵後塵
史淸翁次前韻覓酒以金川玉友一枕瓶西安酒
一斗送之次韻
社中日相從此意豈不真其初定要約深期往來頻今
年苦多故孤負四郊春清和到新秋其間足良辰而我
獨抱疴未能會嘉賓近又得玉友風味尤可人思與君
痛飲欲招復逡巡忽焉得新酒亟遣徑入脣别有酒一
斗併使君意伸我雖不敢嘗爲洗胷中塵
陳天成用東坡趙淸獻高齋詩韻賦適齋次韻
二公晚辭軒冕勞兩齋莫辨適與高嘗登雲山仰淸獻
平地著屋山周遭白頭日過適齋下釣游尚想隨兒曹
方從家舅與俱隠野鶴誰能鳴九臯加我數年未納禄
解去簮紱甘同袍世間此事要識破差處不可容一毫
穎川尉僊賦長句數寸之管煩君操欲追險韻繼坡老
詞鋒犀銳真吹毛舅家見詩勉續貂長松相倚慙青蒿
我今無復望禄仕不應招我更由敖
送元衞弟赴長亭鹽場
阿連生而秀二親所甚愛仲兄勤撫養遇事輒加誨幹
蠱靜而辦胷次無卑隘今焉職牢盆官宇臨渤澥毋謂
官爲小要使所居大毋言才可了檢身到纖芥我家門
戸重衣冠綿數代當以誠心求子視勿自懈亭民亦良
民孰謂俱無頼官吏既擾之兼并責逋債熬波亦良苦
樂歲色猶菜輸鹽不得錢何以禁私賣所在積蠧久良
法寖多壊吾聞不無術更當審利害熟視不爲謀空餐
媿難蓋不應行一切遽使絶稱貸富者能寡取倍息久
仍在貧者庶少寬公私可緩帶母年登九十家居幸康
泰其家不從政禮經有深戒幸子去不遠時時可歸拜
小别不足惜輕舟送前邁
送從子沆宰鄖鄉
小阮幼鍾愛長乃遭百罹風木既深痛棣華更纏悲所
賴有吾子獨立守家規上有門戸託傍有孤與嫠忽爲
麏國行泝江秋爲期冬澇與夏漲漢水足險巇摻袪送
子去風帆不可羈城中楮爲幣邑下尤可知定知公事
少不必事作爲用智正惡鑿大道本自夷家無壯子弟
宗族各天涯幸有知己人方且把一麾四海皆兄弟官
寮善待之眠食謹調攝家務須自持俸薄用宜嗇無使
實漏巵此别動深念毋忘故鄉思一書抵萬金時寄賓
鴻歸
送高仲遠赴滁倅
高氏在四明于今爲淸門貳卿道素高夫人德尤尊子
弟盡恂恂夫君更春温昔年奉慈親定省嚴晨昏今日
當門戸友愛深弟昆伉儷信緣合端良由性根門中有
孤嫠極意均撫存與我親兒女次第了嫁婚不可解于
心肯自以爲恩不言而躬行後生熟見聞諸郎已秀發
穎異有佳孫鄉評共歸重内外無間言公勤官業廣所
至治不煩僊舟何遽西行行佐侯藩環滁皆好山風月
當平分醉翁與樂全遺蹟今尚存況有賢使君易鎮方
北轅公餘陪嘯詠相映如瑤琨生來仕平進自此朱兩
轓從兄今鼎貴鼇禁兼掖垣君其繼英躅復收舊靑氈
老我得投閒頻年接淸歡同社摻君袪戀戀傾離樽梅
風吹溽暑祝君尚加餐
秋雨兀坐王原慶攜孫吉甫菊花倡和見過有分
遺之意次韻
五載杜門居海角無復翻階賦紅藥自憐荒徑菊猶存
夕餐空待秋英落眼明喜見綠叢叢始也抽芽今滿握
扶笻著意養孤芳荆棘旁連細開斫天香入骨徐吐芬
中有秋風非外鑠傳聞南堂有佳種願過屠門思大嚼
頗亦有意欲見之此意未容兒輩覺乃知便許移芳根
不止園官供小摘要令壽客來駢肩何用潭水求延年
有時採之東籬邊不覺南山在眼前淵明千載幸同調
老我此際方悠然西風吹花日夜急散金坐看開田田
兩詩先到衡門下思向平臺尋戲馬從君九日去行樂
莫爲登高淚盈把
送王粹中教授入蜀
王粹中教授赴新蜀帥尚書黃公之招萬里有
行古調一篇贈别因誦所聞以求益雜然陳敘
不暇較工拙也
萬山四塞圍平陸大爲關中次爲蜀我生東南未曾到
蜀士游從聞頗熟自從襄陽上峻途高欲登天下臨谷
女媧大山塞空虛麻綫名堆千萬曲行人一升鹿頭關
下瞰平川如畫幅幅員二百四十里里出萬緡民日蹙
向來陜西五路兵退守諸關疆地促計臣權宜重增賦
民力尚寬隨所欲爾來因仍七十年鬼不輸錢無雨粟
民生哀哉不堪命外若富饒中不足益梓尚有繁盛風
夔峽窮民幾比屋側耕危穫供稅租飯多稊稗無嘉穀
朝廷謀帥弄印久宣諭尚書剖符竹尚書當今第一流
翁壻相望冰映玉貽書挽君爲此行古人義槩非流俗
君亦慨然挈家去摻祛未免再三祝君行豈爲温飽計
一舉高飛快鴻鵠丈夫生有四方志登覽山川非碌碌
頃爲假吏到燕山未行先取山經讀所至訪尋多得力
中原至今在吾目北征西征昔有賦何肯從行空逐逐
子西嘗因過峴山遐想羊公欲相沃關右放賈眼拔鏃
表留卒使癰潰肉試推此意向前去到處前人有遺躅
五丁開山果何在贊皇籌邊言可覆劒門石角皆北向
雪嶺界天望身毒高皇將臺在漢中武候八陣留魚復
棧閣繩橋世稱嶮威茂渡笮來夷族李冰離&KR1374;如底柱
大寧鹽泉若飛瀑四路尤多未見書買歸何止三萬軸
黃松次功蜀檮杌石湖居士吳船錄君宜豫攷經行地
卻隨所見書之牘幕中便可資籌策遠業因兹增藴蓄
又聞渡瀘不在瀘南在沈黎卭崍九折是君家世尤當
知藝祖按圖揮玉斧大渡河外等棄之本朝獨無南詔
患一語決定無敢違成都郡庠千白袍後來之秀日益
竒周公禮殿巋然在畫像盤古繼宓犧春秋奠謁用舊
樂想見節奏并威儀談經酌史各專門學問可以相發
揮康節遺書有傳者不惜師問窮精微先天僅得十二
三聲音律呂無由窺更有異聞多細事試因餘暇質所
疑青城大面訪僊跡普賢多變窮峨嵋街名棋盤路九
逵江號濯錦如汙池古柏參天二千尺水滸鼎立三石
犀藥有珂貝說尤詭字書不見栮與榿金堂鸚鵡掃孤
塔蒼溪橘柚五出椑嘉陵梵像爲最巨閬州城南天下
稀少陵入蜀往來久須行萬里方知詩我慙寡聞言又
拙君其更爲加詢咨老我無復爲世用但當杜門待君
歸歸期未知果何時時寄尺楮寬吾思
山行歸來喜栽新竹
平生好看竹每見覺相與小大或疎密一一皆媚嫵恨
無地可種所至造竹所近方闢門徑得地尋丈許乞鄰
栽百箇參差正當戸天公有老眼惠以三日雨山行不
厭泥但喜竹無苦歸來報平安翠葉多楚楚不妨來子
猷奚必希蔣詡何當遶扶疎歲寒與君侣
小溪道中
晚出城西門循牆過南境夏橋日沈輝旅店月成影納
納川路遥聒聒水聲冷攲枕擁衾禂樂此寒夜永
醉題魚屏
五千買得見屏風白魚相逐菰蒲中俊尾潑剌有生意
旁人未易分雌雄屏後諸孫更雍容濈濈無數迷西東
我雖非魚知魚樂樂處未必魚知儂
范牛
人問吾何愛一牛范僊真筆倍風流繩牽雖未如自放
猶勝更著金籠頭
白醉
陶内翰淸異錄首載開元時高太素隱商山起
六逍遙館各製一銘其三曰冬日初出銘曰折
膠墮指夢想炙背金鑼騰空映簷白醉余愛其
言取以名閣陳進道惠示大篇次韻
處世難獨醒時作映簷醉年少足裘馬安知老夫味天
梳與日帽且免供酒事謫居幸三適得此更慚愧向來
六逍遥特書見淸異君家老希夷相求諒同氣曲身成
直身朝寒俄失記醉中知其天不飲乃同意書生暫竒
温難與純綿麗
贈范緯文秀才
括蒼范牛自題云中興道士范子珉異人也淳
熙間武昌羅端良使君遠寄詩篇有贈畫牛范
秀才一詩愛玩不能去手時時誦之以寫云亡
之悲今十八年矣有范緯文叩門初談風鑒旋
及墨戲事自言視子珉爲大父行羅使君贈詩
即其人也既試其說草數語畀之
中興道士以牛鳴淡墨百果尤著聲妙入神品仍有靈
我不識之欽其名曾得烏犍兩横軸又有石榴才一幅
武昌使君舊寄詩末言秀才乃其族忽有緯文來款門
自言真是當家孫口誦羅詩若翻水他詩歴歴俱能言
一見前畫歎真蹟願得生綃奮吾筆爲作來禽對石榴
一掃横枝生意出我詩不工人已陳有詩豈復能動人
爲君一寫使君語更求知己如羅君
送陳表道宰南豐
與君出西郊送子之南盱子爲名父子才器真璠璵乃
翁老從臣循吏追兩都益公工擬人謂比王仲舒積善
必餘慶于公大門閭子能傳家學何止讀父書執喪真
有聞孺慕久不渝彈琴不成聲西上何徐徐文場嘗得
雋一跌重歎吁通籍金閨中夷庚因少迂邑中有三曾
聲名照堪輿士夫秀而文比屋多爲儒萬里此發軔胸
中有全模將别更求言老馬從問途乃翁同汪出親誼
崇終初以規不以頌不自知其愚民社非細事況此壯
大區不飲第一策精神長有餘以此奉塵刹以此當萬
殊何官不可爲禍福皆在吾劇邑最爲難謹畏可無虞
試看悔吝者實惟予之辜民力久已困未免索稅租欲
如古什一攻瑟難吹竽古意行今法自應知樂輸有弊
勿遽革有姦勿亟鋤責已重以周檢束到錙銖兩腳踏
實地處事隨精粗頑不在斯民猾不在吏胥苟以明恕
行久之定交孚爲善無近名實著名與俱飲啄信前定
富貴不容圖三年報政成明時其舍諸老我世無用情
親肯自疎盡此一杯酒惘然摻子袪相依忽成别加餐
意何如
陳天成詩多和東坡韻兹因寄喜雨詩走筆謝之
一春垂垂困多雨雖曰如膏反成苦自知潦後必成旱
果見晴天雨黃土連旬不雨已嘆嗟滌滌山川雲不吐
未聞鵓鳩鳴屋角但有蚊蠅爭振羽一梅無望望重梅
旱魃爲妖無術禦閒居憂國徯雲霓夜夜三星正當戸
君王側身歎涼德雲漢之詩無媿古避殿減膳率以躬
已債縱囚真有補使君精禱盡誠意千里歸心稱杜母
四郊神物招螉蜒所在疲氓加手撫風伯在今誠可訟
已聞石燕空中舞時時小雨慰人心渴瓦流膏僅兒乳
傳言望日當通濟老巫已得靈神語霈然三日果應期
靡神不舉誰爲主河流頓已復舊痕良苖喜見興南畝
中宵愁念不成夢摩挲便腹眠淸午從今一飽便可望
坻京行見曾孫庾陳候忽就舂容篇徑遣長須入城府
歎君健筆今已老不草敕書招贊普坡翁相去已百年
時出新詩追步武
六月十六夜觀月翼早紀所見成長謠
海雲湧立雙鐵山明月正在山中間初疑渼陂藍田出
水面又似長風吹度玉門關須臾雲過月愈上太虚點
綴從飛翻白衣蒼狗不足究千變萬態俱可觀忽焉横
臥如蒼龍驪珠頷下光團圓山河淸影見歴歴桂枝扶
疎若可攀夜深醉到雞鳴起光景不類居塵寰長庚曄
然朝曦發望舒猶掛西林端我欲呼吸晶華駐朱顔左
有金丹右玉丹昔聞兩曜在天如磨蟻日行日止一度
慳太隂行速朔必會金餅旋復成弓彎八卦萬物盡關
繫歴古不已真跳丸急景惝恍難控摶但見霞彩生斕
斑老我已復卦氣闌學道無成空自歎不如安坐委天
順一聽運化更循環
它山堰
它山吾鄉絶境也屢游而不及賦近過其上得
前四句而歸季夏鬱蒸午寂無事因足成篇寫
罷長哦遐想勝地寖覺風生兩腋汙垢俱淸比
之陵陽冷語尤爲逃暑上策也
它山堰頭足竒觀百萬雷霆聲不斷誰把并州快剪刀
平剪波瀾成兩段四明山深水源遠衆壑會谿長漫汗
滔天狂潦不少留瀉入長江勢奔竄賢哉唐家王長官
欲圖永利輸長算想得慘澹經營時下上山川應飽看
西偏千嶺相屬聯惟有茲山擁東岸遂于此地築横埭
截取衆流心自斷斟酌利害不全取高下參差僅強半
水大十分七入江徐挹三分供溉灌支流瀰瀰穿郡城
脈絡貫通平且緩旱時反此水亦足坐使千年忘旱暵
無窮廟祀報元功像設森嚴人敢玩梅梁夭矯有冥助
大患于今尚能捍前輩所作多神靈日月真成赤心貫
後人小智或更易費盡工夫隨破散河堙盍浚謀不集
堤斷河傾流湛悍富民縮手人受殃仰望古人重興歎
老木號風波甚碧畫屏俯仰丹青煥更須積雨看驚湍
濡足褰裳何足憚去家不遠時一遊短艇垂綸流可亂
八月倘有僊槎來便欲乘之泝天漢
林復之求爲僧陳君舉爲寫山谷與俞淸老詩而
和之次韻
歸墨氣何銳爲儒意何闌勸沮皆不可要惟心所安何
必收澄觀強欲加巾冠余看飲光衣以次傳阿難
送秦仲防制幹
秦郎相家子被服一寒士不味膏梁珍嗜書如嗜芰仕
途樂平進欲上行或止制使護瀛壖婉畫幕中試不避
癡兒譏但欲了官事君賢他可及好善無與比公餘仍
進學訪問無巨細片言苟有聞必欲窮根柢一介有可
觀窮閻必躬履老我甘投閒衡門人所棄惟君異時好
時來訪生死淡交久而敬淸談或移晷一朝語余别摻
袪不容已向來二三公頗亦同臭味去去羣欲空今君
又行矣欲歸投金瀨尚眷甬東水結交多老蒼要路有
知己青氈我家舊勉旃取上第先聽傳除書使我喜不
寐别後未相忘母愛書一紙
送蔣德常宰鄱陽
棋社頗寥落聚會多差參矧如夫君賢貴重雙南金豈
可無此君周旋相與深一别歸未久征鞌又駸駸老我
苦多病别酒難重斟摻袪不可留贈言效規箴吾聞古
番君甚得江湖心官無崇與卑時無古與今古人乃能
爾斂袵當致欽我亦一丈夫毋謂力難任未暇言偃歌
肯彈宓賤琴明恕加撫摩細故多親臨網密吏易姦賦
重民弗禁飛鴞懷桑椹烹魚溉釡鬵此邦熟往來當有
慰黎黔君能踐世科朝行佇朋簪公餘昌遠業書讀松
竹林故家未見書校讎如向歆時時爲尋訪歸來共書
淫勿以三徑荒間作莊舄吟勉哉赴功名莫待二毛侵
數年倘加我寒盟尚能尋
題家藏二畫
一龍
老龍臥海沙覺來未欠伸珠光發海底闖然目有神畫
龍不畫全必雜烟與雲此龍未嘗動具見爪與鱗一龍
望見之爭心生怒嗔奮迅勇欲前便爾雲滿身不知出
誰筆定非塵中人若非親見之何由寫其真雲濤方洶
湧恍若渺無津爲霖會有時正爾良苦辛乃知青雲高
不如寂寞濱深虞或飛去什襲聊自珍
一虎
一虎弭耳行一虎立而顧猛鷙乃天資亦爾相媚嫵媚
嫵尚耽耽況復逢其怒吾聞宣城包今古稱獨步投老
筆愈精利牙爪可怖方其欲畫時閉戸張絹素磨墨備
丹彩飲酒至斗許解衣恣盤礴手足平地踞顧盼或騰
拏窺之真是虎捉筆一揮成神全威不露此其真是歟
爲我振蓬戸藜藿將不採何止讋狐兔
送陳進道倅三山
陳候少有場屋聲歲在壬午聯薦名晚年倦游安里居
君亦懷綬歸家庭齊年連姻更同社臭味相與如弟兄
一朝話别欲遠去洗盞更酌歌渭城金沙樂土宜宦遊
或謂不減洛與京平分風月信可樂人家弦誦幾連甍
豈惟帥閫賴關決定知秋闈望陶成西都外司掌宗盟
須君共二爲之丞勿謂爲丞但虛稱亨途要當自此升
惟君儒雅聞簪纓種學歲久筆縱横奥篇隠帙了如響
淸談吐屑四座傾詩筒來往附郵傳時出妙語人爲驚
梅花萬樹照山白荔子百種輝空明九門雄尊盛官府
三山森聳多地靈長樂一志書不盡平生頗恨未經行
煩君傑句爲摹寫遠寄使我心神淸
送姜子謙宰鍾離
濠梁自古揚州域禹娶塗山城尚留鍾離雖嘗作楚縣
子男之國書春秋卑梁爭桑起吳釁隂陵失道除漢讎
嬴秦屬之九江郡典午置郡任愈優蕭梁尤重北徐鎮
高齊又爲西楚州貞觀割淮疆理失元和加水號名脩
陽冰篆虎書戸冊竒畫于今照譙樓浮山築堰誰與謀
漫引童謠爲激溝役工沈鐵不勝計欲灌壽陽爲廢丘
霧昏三日水怪出一決空貽千古羞上格下格果何在
西濠東濠猶並流守邊在人不在險險阻如故事不侔
元魏擁兵數十萬義兵堅守竄其酋向來横澗一失據
凜凜重貽宵旰憂刺史舊帶兩城使渦口兩城今在不
君候妙年筆爲投名位詎肯卑微休世科高挹更膴仕
哦松壯志未足酬欲效金城上方略宦遊直到窮邊頭
三光五嶽氣猶分故疆慨想何時收邑事不足煩大手
往訪古今資遠猷老我無用重多病爲君相與數觥籌
棋社泠落故人少況復臨風送行舟看君徑赴功名會
努力自取公與候又聞魚臺在近境誰知魚樂如莊周
烽沈柝靜若多暇從容何惜觀游儵
送潚丞剡川
工部丞崐丘我生丁巳年比吾既逾冠再轉丞金囦年
齡過半百奏子哦松軒親見勤小物如彼少壯然受輸
導行費略不取一錢飛糠至眯目猶恐勞弗宣汝方壯
有室行行貳剡川地近既便親俸外有圭田惟當念爾
祖奉職㒺不虔邑無不當問事亦不得專退無爲避事
進勿至侵權莊生才不才其間要求旃去年苦旱歉榖
熟殊頗偏未知催科時何取何當蠲一十七鄉民戸口
富人烟去天曾不遠媺惡易以傳大寧九十餘父母俱
華顛況子勤幹蠱豈不深愛憐食禄須盡瘁毋歎我獨
賢不應頻往來恃有檄可沿時時寄安書何殊在目前
秋賦已復近公餘更加鞭金罍喜接境一水通鄉船他
時倘少病尚能催擊鮮
送王知復宰建德
筮仕一何早字民一何遲歴歴三十年中間多險巇宦
途秪平進分寸窮攀躋最後官胄監一蹴黃金閨秪由
能自愛風鷁甘退飛寧爲紅蓮幕往尋武陵谿親黨多
勸止君去獨不疑治家有賢媛應門委佳兒安居捨大
厦列屋閒歌姬風霜登客路單車如雞棲勇決有如此
端是英雄姿有志事竟成不後一年期明詔趣鵷班壯
縣催瓜時嬴得爲君子否泰相因依古郡足瀟灑年來
困征追守宰俱賢明斯民其庶幾杭葦欲走别有足如
繫維舉酒向西望離愁渺天涯惟君才素高邑若不足
爲謂難易將至謂易後難支老我百念冷安能效良規
猶記簿領初過庭聞舊詩惟畏爲過寡惟勤無功虧遺
訓儼如在終身當誦之
題趙尊道渥洼圖
趙尊道制幹以龍眠渥洼圖示余余曰誤矣本
韓幹馬東坡曾爲賦詩者此龍眠所臨而以後
爲前俾易之爲書坡詩于後而次其韻馬實十
六坡集詩云十四匹豈誤耶
良馬六十有四蹄騰驤進止紛不齊權奇倜儻多不羈
亦有顧影成驕嘶或行或涉更相顧交頸相靡若相語
畫出老杜沙苑行將軍弟子早有聲中間名種雞羣鶴
無復瘦瘡鳥暮啄當時玉花可媒龍後日去盡烏呼風
開元四十萬匹馬俯仰興亡空見畫龍眠妙手欲希韓
莫遣鐵面關西看
題高麗行看子
高麗賈人有以韓幹馬十二匹質于鄉人者題
曰行看子接處黃綾上書韓幹馬表飾以綾尾
以精紙皆麗物也聞有懷金來取因命工臨寫
而歸之再用東坡韻書臨本之後
竹批雙耳風入蹄霜鬛剪作三花齊相隨西去皆良種
撼首勢竄迎風嘶丹青不減陸與顧麗人傳來譯通語
裝爲横軸看且行云是韓幹非虛聲圉人乘馬如乘鶴
人馬相語同呼啄中有二匹真游龍爬梳迥立綠楊風
賈胡攜金贖此馬亟呼工人臨舊畫我詩無分到三韓
寫向新圖時自看
跋李少裴修禊序
唐文皇之賜韓王有崔潤甫之題爲可攷若李
重光撥鐙書斷然無能效之者其爲真筆何疑
朱徐開皇之記則已見少裴之辨開元去貞觀
未遠潤甫又職校定四部圖書以爲最善本則
真善矣辯才之本既殉昭陵今世止以定武本
爲第一又出歐陽率更所臨石本自應在墨跡
之下則知此本信爲冠絶蓋希代之寶也然攷
之新舊唐史崔湜弟液滌及從兄淮竝有文翰
居淸要液至殿中侍御史液弟滌明皇用爲秘
書監出入禁中後賜名澄如此則液爲湜之親
弟而爲秘書監者滌也又宰相世系表博陵安
平崔氏仁師相太宗高宗次子擢擢之子液吏
部員外郎第四子挹挹之子湜相中宗湜之弟
滌秘書監如此則液爲湜之從弟又不爲秘書
監傳之與表已自不同而滌之親筆乃爾于是
知作史與攷古之難也因併述之仍賦長句以
副少裴好古之意
蘭亭修禊永和中羣賢高會俱雍容右軍作序亦寓爾
藁草乃致傳無窮自言疑若有神助他日屢書終不同
歴代傳寳在秘府尤其甚者唐太宗當時搜取極心力
摹本一一頒羣公惟此真跡最竒絶蕭梁開皇有遺蹤
親御奎文賜元嘉龍蟠鳳翥何其工辯才所取秘照陵
此本一洗凡馬空崔家兄弟列淸要誨子況復稱龜龍
圖書四部資校讎當時尚有貞觀風自云此爲最善本
冰銜臣液題甚恭李王深得撥鐙法筆力絶勁雄江東
右軍以來皆妙筆名勝異代如相從病餘扶憊行掃松
李君攜來爲發蒙平生多看舊墨本一見使我開心胷
摩挲歎息不自已至寳盍入明光宮隠居懷寳正不惡
異氣或能牛斗衝叩門有客勿傾倒恐有御史來乘驄
送鄭楚客司法之岳陽(在本卷第十二首今從他案原本脫去此首據集目)
(于此本錄補)
先生作賦真八吟高處獨步無古今少從三山來四明
一郡士子多青衿我嘗學事六七載膏馥沾丐資之深
竊名文場掌帝制至今不敢忘指南英英二子俱秀爽
遺以一經無籯金長公奉母上巴陵念君遠去因論心
見君詩編筆雖敏三嘆未見朱弦音海濱熬波幸解組
未知宦路多嶇嶔先生賦編更熟讀非止駢儷誇詞林
其中關鍵妙一世字字諧協如鳴琴談經況有著述在
持論肯爲向與歆青箱但能世其業前躡雋軌將駸駸
君家曾無錐可卓遲次幸此突不黔不惟母老身非少
廉介又務循官箴量入爲出可不謹斤斤飢食寒有衾
非求多藏第約已瓶儲紙裹迹可尋法曹持平守三尺
平反一笑神所臨謹毋失已毋失人同列當和時盍簪
上官善事免曠職首上尻高宜致欽岳陽樓號天下稀
地坼吳楚連衡郴洞庭漫汗天立壁君山當中出青岑
向來命名字以楚宦游直到重湖潯登樓談笑領僚屬
風流欣遇賢侯任君行應得江山助新篇寄我毋浮沈
摻袪欲言不盡意更取濁酒從君斟(洙道原太守任)
攻媿集卷三
