攻媿集卷五十
宋樓鑰撰
進故事
唐鑑
李絳對憲宗曰人臣死生繫人主喜怒敢發口以諫者
有幾就有諫者皆晝度夜思朝刪暮減比得上達十無
二三故人主孜孜求諫猶懼不至况罪之乎帝善其言
(比諫官多朋黨論奏不實皆陷謗訕欲黜其尤者若何案舊唐書李絳傳不載此新唐書載絳見浴堂殿帝曰)
(拒諫亡夫人臣進言于上豈易哉君尊如天臣卑如地絳曰此非陛下意必憸人以此營誤上心自古納練昌)
(及將以聞則又憚而削其半故上達者纔十二何哉干加有雪霆之威彼晝度夜思始欲陳十事俄而去五六)
(譴訶之使直士杜口非社稷利也帝曰非卿言我不知不測之禍顧身無利耳雖開納奬勵尚恐不至今乃欲)
(同而詳約其異云云與此大意)帝謂宰相曰太宗以神聖之資羣臣進
諫者猶往覆數四况朕寡昧自今事有違宜卿當十論
毋但一二而已(丙辰上謂宰臣曰朕覽國書見文皇帝案舊唐書憲宗本紀元和二年十二月)
(未明今後事或未當卿等每事十論不可一二而止與行事少有過差諫臣論諍往復數四况朕之寡昧涉道)
(語句不盡同此無異意而)
臣嘗謂近古敢言者在唐太宗時無如魏徵太宗嘗賞
其直言徵對曰陛下導臣使言所以敢爾不然臣敢數
批逆鱗哉在憲宗時無如李絳而絳之言如此不惟曲
盡人臣之情蓋亦躬自蹈之而後能言之以此知一介
之臣敢言于人主之前者至鮮惟在人主有以導之憲
宗有意貞觀之治(魏證貞觀作正觀今竝更正案原集因避宋仁宗諱魏徵作)謂事
有違宜卿當十論毋但一二而已絳既能開廣帝意憲
宗又能勵其羣臣如此中興唐祚不在兹乎仰惟陛下
和顔聽言好善忘勢凡有奏對無不俯納臣密侍清光
實親見之而臣猶援憲宗李絳之言者蓋當國家閒暇
人心易弛朝廷之上罕聞直聲又自聖躬康復以来羣
臣深恐仰勞聽覽奏事不敢遲久言而簡切固不在多
第恐相習成風各務省事朝刪暮減恐無二三情實不
輸事理不究羣臣苟免煩瀆之過陛下因謂無事可言
私憂過計昧死陳述願陛下厲太宗憲宗之志俾廷臣
竭魏徵李絳之忠知無不言言無不盡上下交泰以興
治功聖度優容擇其可用者力行之顧何事之不濟哉
竊見陛下視朝之際宰輔奏事已久亦難以坐至日晏
壽皇在御之日多于進膳之後便殿引見臣寮得以從
容詢訪此實陛下家法可舉而行也
資治通鑑
武德九年(今據資治通鑑改正案九年舊本訛八年)房玄齡嘗言秦府舊人
未遷官者皆嗟怨曰吾屬奉事左右幾何年矣今除官
反出前宫齊府人之後太宗曰王者至公無私故能服
天下之心朕與卿軰日所衣食皆取諸民者也故設官
分職以為民也當擇賢才而用之豈以新舊為先後哉
新而賢舊而不肖安可舍新而取舊乎今不論其賢不
肖而直言嗟怨豈為政之體乎
貞觀元年或上言秦府舊兵宜盡除武職進入宿衞(進案)
(資治通鑑改正舊本訛追今據)太宗謂之曰朕以天下為家惟賢是與
豈舊兵之外皆無可信者乎汝之此意非所以廣朕德
于天下也
三年濮州刺史龐相夀坐貪汚解任自陳嘗在秦王幕
府上憐之欲聽還舊任魏徵諫曰秦府左右中外甚多
恐人人皆恃私恩是使為善者懼上欣然納之謂相夀
曰我昔為秦王乃一府之主今居大位乃四海之主不
得獨私故人大臣所執如是朕何敢違賜帛遣之相夀
流涕而去
九年岷州都督高甑生坐減死徙邊或言甑生秦府功
臣寬其罪太宗曰甑生違李靖節度又誣其反此而可
寬法將安施且國家自起晉陽功臣多矣甑生獲免則
人人犯法安可復禁乎我于舊勲未嘗忘也為此不敢
赦耳
臣聞書曰官不及私眤惟其賢爵罔及惡德惟其能蓋
官爵者天下之公器人主所以厲世摩鈍犇走天下而
天下為之服役者以其用之公也唐太宗由秦王嗣位
其平日陪從于左右者往往經百戰之餘冒矢石犯霜
露出萬死而得一生及見興王之盛者蓋無幾也太宗
以至公為心雖有故人舊勲而求遷官者未始輕予祈
入衛者不肯偏用至于坐貪者雖憐之而終遣之去犯
法者雖不忘而終不敢赦惟其見之明而行之果是以
能成貞觀之治本朝列聖故事一一可攷陛下毓德春
宫之久攀附之人官之禄之其人甚多既歴四年而扳
援求請今猶未已動煩宸衷曲為區處臣願陛下遠鑒
文皇之公心近遵列聖之定法裁抑僥倖使各安分而
退聽則外此而妄求者亦當息心朝政清明非為小補
唐鑑
太宗貞觀三年帝謂侍臣曰中書門下機要之司詔敕
有不便者皆應論執比来惟睹順從不聞違異若但行
文書則誰不可為何必擇才也房玄齡等皆頓首謝(舊案)
(者皆應執奏毋得阿從云云竝載在貞觀四年七月與唐書太宗本紀及資治通鑑令百司自今詔敕有不便)
(三年異此作貞觀)
臣聞機要之司譬之人身則喉舌也舜之命龍曰夙夜
出納朕命惟允蓋命令之出或出焉或納焉惟欲其允
而已然必先之曰命汝作納言以納名官正欲其能納
也命令之頒于天下猶飲食之入腹也飲食不擇則身
必病命令不審則下必傷人之飲食也柔則當茹剛則
當吐喉舌之責也若不問剛柔知茹而不知吐一過喉
舌所傷必多雖欲悔之已無及矣大雅之稱仲山甫曰
出納王命王之喉舌惟其或出或納如喉舌之謹焉夫
然後賦政于外而四方爰發也太宗其可謂知此者矣
不惟聽臣下之言又敕責而使之言范祖禹亦曰朝廷
設官分職非徒使上下相從欲交修其所不逮也苟取
充位而奉行上令則是胥史而已仰惟陛下平心處事
虛已聽言後省間有論奏率蒙賜可不憚更改是將比
隆大舜予違汝弻之訓而臣猶以太宗之事為言者言
切而易明事近而可鍳亦工執藝事以諫之意惟陛下
行事每每如此則聖德益新朝政亦清貞觀之治不難
致也
三朝政要
太宗淳化四年六月以左諫議大夫魏庠司封郎中知
制誥柴成務同知給事中事凡制敕之有所不便許依
故事封駮以聞八月命樞密直學士向敏中張詠同知
銀臺通進司凡天下章奏案牘必由二司然後進御先
是中外奏報但由尚書内省籍以下有司有司或行或
否得緣而為姦禁中不得知外司無糾察之職至是始
命敏中等謹視其出入而鈎稽焉事無大小不敢有所
留滯矣九月以給事中封駮隸銀臺通進司應詔敕竝
令樞密直學士向敏中張詠詳酌可否然後行下富弼
等釋曰古者詔命皆中書奉行門下省審封駮改正厥
有司存太宗親選向敏中張詠同判通進司等以察稽
失二府奉行之過皆得改駮關防之意謹之于始也今
之羣臣多不舉職官有封還之名未聞駮正之實所以
命令不由此司十有六七蓋因循之弊也
臣竊惟唐給事中之職凡百司奏鈔侍中既審則駮正
違失詔敕不便者塗竄而奏還謂之塗歸李藩為給事
中制有不便就敕尾批卻之吏驚請聫他紙藩曰聫紙
是牒豈曰批敕耶唐制之嚴如此中更五季寖失其職
太宗皇帝深究治亂之源特振其職業妙選名臣為之
曰凡制敕有所不便許依故事封駮曰應詔敕竝令詳
酌可否然後行下則是事無輕重政無大小官無尊卑
封駮詳酌是其職也近者給事中論奏除目或謂止當
駮論横恩不當及此臣深恐此論有誤宸聰使後省寖
失其職紀綱廢紊所關者大是敢仰稽太宗致治之要
為陛下言之庶使後省臣僚得舉其職言聽計行以禆
聖治臣不勝惓惓
漢書
高帝紀六年上歸櫟陽五日一朝太公云云詔曰人之
至親莫親于父子故父有天下傳歸于子子有天下尊
歸于父此人道之極也
臣聞文王之為世子也朝于王季日三武王帥而行之
不敢有加焉父子之道天性也一日不見豈容自安漢
高帝五日一朝其父比之文武雖曰稍疎然文武皆以
世子事親高帝已有天下曰見則有所不暇故立五日
之制焉本朝列聖務盡孝道凡事祖后母后于宫中見
之無時至尊夀皇聖帝之事高宗正以異宫而處不得
已俯從漢制二十八年终始不倦陛下今春過宫者再
恭請者一人情感悦歡聲四起自兹以後積雨既不可
出極暑又難進拜因仍至今五閱月矣都人顒顒日望
翠華之駕今則雨師灑道之餘仲秋新凉之始伏望早
降睿旨夙戒有司講定省之禮上以奉兩宮之歡下以
慰兆姓之望臣不勝惓惓
資治通鑑
唐貞觀六年監察御史馬周上疏云太上皇春秋已高
陛下宜朝夕視膳今九成宫去京師三百餘里太上皇
或時思念陛下陛下何以赴之又車駕此行欲以避暑
太上皇尚留暑中而陛下獨居凉處温凊之禮竊所未
安今行計已成不可復止願速示返期以解衆惑上深
納之
臣竊攷唐太宗時高祖以太上皇居大安宫而太宗欲
往九成宫避暑馬周切諫以為車駕此行欲以避暑太
上皇尚留暑中陛下獨居凉處温凊之禮竊所未安又
曰九成宫去京師三百餘里太上皇或時思念何以赴
之此皆忠臣愛君之切足以感悟主聽垂憲後世仰惟
陛下誠孝著聞乃去歲之冬及至日歲旦三詣重華都
人歡呼中外慶快今猶未久也霜寒陰雨固難屢出竊
聞夀皇近曾宣醫外間傳聞日望翠華夫以九成宫去
大安之遠馬周切切欲太宗之速還今則鳴蹕至近伏
恐夀皇思念敢望出自聖意亟修定省之禮實天下幸
甚
攻媿集卷五十
