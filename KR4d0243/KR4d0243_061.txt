攻媿集卷六十一
宋樓鑰撰
啓
謝發解啓
決戰文場喜鏖大敵策勲計版幸綴羣英心既歉然顔
之厚矣竊以真主嗣臨于萬國宸心經略于中原正紫
髯將軍撫劍之秋豈白面書生鼔篋之日然用武必有
文備當修德以來遠人況一士可以止百萬之師寸舌
可以賢五千之騎搴旗斬將者特匹夫之勇敦詩說禮
者乃元帥之資丁字徒知固難處強弓之右毛錐可用
當争雄大劍之間得奇才自足有爲用真儒必將無敵
爰命郡國選修潔之士且使鄉遂獻賢能之書廣數路
以取人才詔直言以增士氣將取布韋之賤以爲將相
之儲草萊期王佐之才畎畝任天下之重坐使有志之
男子羞爲無用之陳言附鳳翼而攀龍鱗咸起功名之
願擢犀角而拔象齒始膺藻鑑之求如鑰者賦性棗昏
受材樗散幸家聲之未遠冀世業之永傳誓收黃卷之
功益振青箱之學十載空隨于舉子一言未售于有司
良弓之子必爲箕有自來矣吹竽之門而攻瑟如不好
何欣逢不諱之朝深惜難逢之會一鼔作氣已爲勝敵
之謀三年不鳴期遂驚人之舉及奏功于里選僅厠迹
于行間雖叨鶚薦之書猶愧鵬飛之化沙礫已甘于在
後駑駘敢望于爭先靜惟賤士之拔茅實賴大人之推
轂兹蓋伏遇(某官)才高今古名壓搢紳久居喉舌之司
臥治股肱之郡愛民如子惟忠厚以存心遇事生風信
精神之滿腹天子思大夫之國器布衣求吏部之門生
遂使庸愚亦預掄擇鑰敢不益嚴筆陣力淬詞鋒敵無
畏于萬人霸當成于一戰鵰在秋天之外已借高風魚
掀春浪之中更資餘澤
謝省闈主文啓
薄技中程豈謂單辭之誤上恩從厚猶霑末第之榮靖
言僥倖之由實自生成之力德無所報感不知言竊惟
選舉之公本朝爲盛科條之備今日尤嚴凡羣試于有
司當首遵于成法未問詞章之工拙先觀品式之從違
苟有一毫之差必爲終篇之累惟時公諱尤異常規雖
在祖宗不致山川器幣之廢然爲臣子當明滸勢秉機
之嫌著之甲令以謹臨文之疑揭之棘闈以備入門之
問倘律度之不中宜衡鑒之弗容自非詞華驚絶代之
工議論如古人之正又安得特加抆拭曲賜甄收既寬
司敗之誅乃玷主文之選如鑰者伶俜無取坎壈數奇
猥承簪紱之餘期紹箕裘之業念踵登桂籍者已三四
世而不書鴈塔者幾數十年幸兄弟之聯飛喜門庭之
稍振願修世學益大家聲濫由鄉老之書來赴春官之
試孺子不謹嘗約日而後期窮鬼爲妖復轉喉而觸諱
問山犯名之二者猶有不學之愧書馬與尾而四者尚
懷譴死之憂矧明見于條章乃自爲于鹵莽深慮布韋
之賤不勝鈇鉞之誅敢謂巨公曲成孤迹略去片言之
失力收一日之長委墮甑于道中已甘絶望取焦桐于
爨下實賴知音既援例于先朝遂飛章于清禁異恩俯
及同輩皆驚雖不能豪奪于錦標然固已寵踰于華衮
三神山上人憐不及于鼇頭千佛經中自愧得陪于驥
尾退量叨冒良有夤緣茲蓋伏遇(某官)正始名流開元
故老公車讜議與秋霜烈日以爭嚴召驛重來快鳳凰
景星之先覩假道蓬山之上主盟蘭省之中凡屬品題
莫逃藻鑑雖小善之占必以錄盡收天下之英雄而斯
言之玷不可爲尤費筆端之造化遭逢若此稱報謂何
鑰敢不痛自激昂益加詳謹對千人而不犯願尚友于
先儒號一莊而復荒肯下同于流俗誓損頂踵以報丘
山
謝試中教官除温州教授啓
就試棘闈復售綴文之技庀司槐市誤叨分教之官慙
無黃絹之好辭偶中青錢之妙選幸踰望表愧溢情涯
竊以庠序之興人倫是賴郡國皆立王化尤先僖公能
修泮宫致一時稱其多士子産不毁鄉校蓋千載以爲
美談在西漢李唐之盛時有文翁常衮之循吏變蜀郡
如東魯至司馬氏而昌其文化七閩如上州有歐陽生
而爲之倡是知自京師而首善亦必崇鄉黨以勵賢惟
我皇家歴参古制開學宫于四海延師席于諸儒慮擇
士之或遺復設科而俾試攷之經以察其識命之賦以
觀其材人寡鑒精禮優選遴欲中有司之意必兼舉子
之長如鑰者術業空疎詞章骩骳受過庭之教敢言匡
鼎之解頤(衡匡廬之匡皆作康今更正案原集避宋朝廟諱凡匡鼎匡)習雕蟲之工
難及溫生之叉手比幸登名于蘭省夫何困迹于銓曹
念舊學之未蕪幾此途而妄進操觚染翰是皆已試之
才斂板趨風咸望非常之遇顧如孱質乃預英游方期
六鷁之退飛敢謂雙鵰之連中獲離場屋之餘習復逃
州縣之徒勞載維永嘉實名東浙鼇頭屢占在紛紛白
袍之間黌舍宏開無青青子衿之廢苟非儒匠難主文
盟好爲人師素守孟軻之戒此非子坐恐招有若之譏
念得寵之過優復去家之不遠無非僥倖端有夤緣兹
蓋伏遇(某官)旋斡化權主張吾道内治外治既陶萬國
之泰和小成大成仰贊一人之化育善類悉歸于真宰
危蹤尤累于洪鈞久憐書馬之愆欲收置于門下茲試
不龜之藥偶獲預于選中亟畀除書實由大造鑰敢不
益堅素履無負初心學不如務師曾何知于善誘教然
後知困顧敢忘于自強庶上副于眷知以少圖于報效
回交代李教授(冰)啓(州教授任内以下十五首温)
陪鴈塔之題恍如昨夢叨鱣堂之選猥繼後塵荷委貺
之洊臨愧馳緘之已後恭惟(某官)性天夷曠才地高明
筆陣摧鋒得雋膠庠之彦儒林振藻飛英俊造之科尚
淹三館之遊俯作諸侯之客一方士子固已樂吾教中
當路薦書皆欲出我門下倚聞嚴召徑挹超除鑰託契
已深承顔不遠此非子坐正慙温故之稱必有我師全
賴告新之益
通添差教授王太博(信)啓
賓興鄉國曾叨推轂之知客授侯邦尤得摳衣之便撫
躬甚喜剡牘先之恭惟(某官)賦軋兩都名高六館文章
攀桂再登俊造之科閶闔排雲首上治安之策詔開言
路章交公車英詞獨徹于細旃襃語寵踰于華衮先生
入太學方將育天下之英才廣文獨冷官何乃爲諸侯
之賓客俯從新制大屈公言風引仙舟雖覺三山之暫
遠雲垂鵬翼會看萬里之横飛鑰少欲傳家長而懵學
閉門覓句初無虀臼之稱仰屋著書空有醬瓿之誚頃
藉鶚章之薦遂叨鴈塔之題不知七年待次之遲但喜
一旦同寅之幸豈止日沾于膏馥要當力踵于步趨既
非中行待我以衆人方謹舊恩之報如使西河疑汝于
夫子難逃良友之譏
通太守曾吏部(逮)啓
恭審疏寵宸庭承流侯服凡居庇幬㒺不欣愉竊惟左
浙之奥區獨以永嘉爲名郡人才秀發接王謝之風流
城望雄尊控甌粤之衝要海物惟錯生齒日繁屬歲事
之多虞致天災之代有颶風駕浪萬衆爲魚烈火焚廬
一昔而燼八潦七旱田野無以爲生九牧十羊吏民疲
于奔命闔境告病淵衷顧憂正藉虞升卿爲開錯節不
有龔渤海誰治亂繩既入奏于明光諒疾驅于逵道恭
惟(某官)乘珠照夜衡玉懸秋學自得于家傳美蓋由于
世濟矧惟我宋衣冠之盛無如曾氏閥閱之高閩嶠勲
名藹相門之清議南豐術業擅昭代之詞宗未若于門
卓稱江左弟兄輝映競馳雲間日下之名門戶熾蕃遂
爲澤底岡頭之族顧如偉望立上要津早瞻使者之星
來近長安之日握蘭密勿銓衡無同滯之嗟聽棘平反
囹圄有屢空之效暫從均逸亟畀于蕃將使官府復見
于太平閭里盡銷于愁嘆報齊國之政諒無五月之淹
趣曹相之裝即聽三公之拜鑰學不知道才非瘉人偶
霑末第之名濫作諸侯之客敢圖會遇獲事賢明歡寒
士之顔願託千間之厦順下風而請敬持一瓣之香
通太守莫給事(濟)啓
恭審榮膺宸誥起鎮侯邦瑣闥需賢將復甘泉之舊左
符共理暫爲滄海之行先聲所加衆聽皆聳恭惟(某官)
學該四部文擅兩科渾然金玉之相凜若松筠之操經
綸自任直將舉明主于三代之隆雄挺不回信能立懦
夫于百世之下韜藏既久聞望益高獨由直道以致身
自結九重之知已紬書東觀徑躋瀛洲學士之聯典奏
南宫已有鳳閣舍人之樣上方修明號令鼔舞華夷爰
念制詞思復深淳之體肆求卿列首推宏博之才俾代
予言仍參内相大述作多出其手豈惟復見常楊近詔
誥自爲之文端欲上規姚姒還直螭坳之秘進趨雞戟
之嚴更藉剛方之資爲專封駮之寄危言造膝嘗有志
于回天勁氣逆鱗曾不難于去國坐令時論之推重惜
無諫列之拜章退安香火之祠自得林泉之樂惟永嘉
之古郡寔東淛之奥區乃命承流以遂均逸一麾出守
肯爲顔步兵之詩五馬自隨姑尋王右軍之舊矧高門
之名勝著此地之聲華南院世官猶有甘棠之遺愛阿
連客授尚存絳帳之餘風自聞成命之肆頒惟恐使君
之來暮山川攺觀城郭增輝地控甌閩正有資于韜略
道傳伊洛尤仰賴于範模第恐廊廟之資尤被冕旒之
眷賜環在邇豈容皂蓋之行春視草居中復見金蓮之
照夜遂聞大拜以佐中興鑰學不知方才非可用末科
厠迹自憐書馬之愆再試得官人笑畫蛇之贅敢恨八
年之家食第慚多士之主盟好爲人師真成不韙此非
子坐日懼弗堪仰千騎之鼎來幸二天之在望飛鴻遵
渚咸歌姬旦之歸兮泮水采芹猶喜魯侯之戾止
通邵通判(範)啓
别駕功高夙仰聲華之茂廣文官冷幸依庇蔭之餘念
行遂于趨鳧顧敢稽于饋鯉恭惟(某官)風儀峻整政術
高明試以劇煩井井有條而不紊遇諸盤錯恢恢游刃
以有餘矧是永嘉甲于東浙地望控甌閩之要人才承
王謝之流正資賢治中以佐明太守撫摩凋瘵振起教
條稔聞五月之政成盡出貳車之力贊少舒驥足不妨
風月之平分入簉鵷行會見雲霄之獨步鑰才非適用
學不知方雖記問以尚疏在淵源而何有謬司芹泮偶
及瓜時樂英才而教之固知非據事大夫之賢者尤得
所依
通趙通判(公侃)啓
題仲舉之輿凜先聲于海嶠開馬融之帳竊大庇于雲
天仰德既深遡風知幸恭惟(某官)派分銀漢秀挺瓊枝
撑腸富萬卷之書落筆掃千人之陣儒科振藻仕路蜚
英非錯節于笑談破大觚于俄頃歌合江之桃李邑人
猶見于去思依上幕之芙蓉府主但聞于坐嘯眷茲名
郡密邇行都屬頻年有饑饉之災況比屋被焚漂之酷
公私窘匱民吏彷徨方欣郡政之一新更喜治中之鼎
至湖樓風月豈惟景物之平分春草池塘會見精神之
頓攺來播海沂之詠佇歸禁闥之班鑰才不及中學非
語上淵源無自敢謂好爲人師教導未明政恐此非子
坐不圖幸會獲在帡幪闔境傾心想望貳車之風采冷
官修敬預通記室之姓名
回錢錄參(佖)啓
久矣向風恨無半面之雅茲焉聯事幸逢三語之英拜
履非遙捫心知慰恭惟(某官)清姿冰潔奥學淵深玉斝
瓊彝壓倒千人之筆牙籖緗帙讀殘萬卷之書淮山小
試于梅仙海嶠更煩于阮掾獄市無擾長賦池塘春草
之詩兄弟聯飛行繼鵰鶚秋天之武鑰家傳雖久客授
何堪喜聞都騎之來遂竊靈河之潤朋緘委貺驚珠璧
之暗投短牘陳誠愧瑤琚之匪報
回瑞安胡縣丞啓
一行作吏敢興獨冷之嗟再轉爲丞喜見真清之彦高
詞先辱謙德有光伏惟(某官)澤底名家雲間妙譽仕途
詳練兩淹黃綬之司薦口瀾翻果上金閨之籍謂宜闊
步徑登要津稱雨道晴又聽下邳之論事哦松掃竹不
妨藍水之風流預想登仙由兹假道鑰宦遊無取客授
何堪騎氣方來(書一本攺氣爲驥誤案騎氣見史記天官)將快爭先之覩緘
書敬遣少陳未見之心
回陳司戶(僖)啟
芹宫客授慙博士之不治槐笏宦遊喜參軍之稱絶聞
風久矣拜賜懽然(某官)理窟精深詞源淵奥早射廣庭
之策合窺藏室之書誰謂偏州乃淹賢掾俸錢寡狹固
非京兆念珠曹吏事精明共看琰之霹靂手高才如許
迅召何疑鑰行遂同寅庶幾承教日候入疆之告忽驚
將命之臨廣文冷官雖有聲名而何用孟公尺牘但知
藏弆以爲榮
回前寧海沈主簿(興傑)啓(第後駮放不復仕沈在秦師垣館下登)
竊伏海隅久壓斗南之譽宦游仙里屢聞月旦之評首
勤車騎之臨門更有文書之銜袖勞謙過矣自視缺然
(某官)涵泳聖涯翺翔藝苑振三都之鼔吹韻五典之笙
簧漢閣招賢貴人欲出我門下堯階賜第天子謂入吾
選中一官猶恨于棲鸞萬里忽嗟于退鷁雖當邪正初
分之日乃有疑似難明之人顧得喪苟無愧心雖聖賢
未免流議沮魯如臧氏之子能使予不遇哉于齊主侍
人瘠環好事者爲之也科第空傳于拾芥功名高視于
浮雲收還四海之虛聲自作一鄉之善士尋伊洛之故
步窮洙泗之遺經仰屋著書期立言以俟君子閉門覓
句推殘膏以丐後人坐歴十年事更幾變沈舟而閱千
帆之過翦翮而看百鳥之翔公論自明識者增歎紛紛
餘子蠅營雖見于復還落落高懷馬喪安知其非福然
而休期難再大器晚成毋忘結綬之心當起據鞌之志
鑰晚生無似客授何堪久懷望履之私未遂升堂之快
掩關卻掃素欽静退之風忘年定交猥及庸虛之子焉
有瓊瑶之爲報但驚珠璧之暗投誦廣文官冷之詩喜
遇同襟之客讀東陽郊居之賦會求撫掌之歡
回永嘉徐主簿(總)啓
孺子名高方屈臨于簿領廣文官冷乃先辱于緘縢摛
詞粲然爲禮過矣伏惟(某官)學耽八索識洞九流提筆
以赴文場前無堅敵彯纓而遊帝所自致巍科精金百
鍊而愈剛良玉三獻而後售宜在瀛洲之選往觀藏室
之書俯就鸞棲尚淹鵬運高士不爲主簿雖曰徒勞君
子不卑小官何妨行志會聞妙擢徑上要津鑰晚出無
聞散材焉用黃卷自樂豈敢好爲人師絳帳方開正恐
此非子坐獨幸佳郡素多賢僚匡衡鼎來可共說詩之
樂鑿齒一詣便勝讀書之功
回瑞安林主簿啟
宦游伊始方淹枳棘之棲客授無堪徒愧蒹葭之倚先
聲竦甚華翰先之伏惟(某官)人物粹夷天資爽邁寳甘
棠之笏自有家風讀牙籤之書盡傳世學小試勾稽之
職倚看趣召之行鑰久矣聞名茲焉同事高士爲主簿
固知公議之未平廣文獨冷官但喜疎蹤之有託
回平陽李縣尉(煥)啓
登漢庭之第猥繼英游訪吳市之仙更逢隱吏方謹先
聲之伺遽勤華翰之頒恭惟(某官)學有本原辭無枝葉
論議醇正所得蓋自于名儒氣貌粹温不問巳知其長
者騰踔合登于要路酸寒乃就于尉曹不容警捕之淹
會膺召對之寵鑰家傳雖久客授何堪逢君子之僚巳
伸素願篤年家之好尤激義風
回郡庠職事啓
冷官無取豈敢好爲人師佳士有聞不當列于弟子伏
惟(某人)性天俊茂才地高明玉斝瓊杯壓倒千人之筆
牙籖錦帙讀殘萬卷之書三年已見于驚人一第何足
以慁子倚觀奮發自致功名鑰久矣聞風欣于識面辱
貽書之加寵歎陳義之甚高喜荷之私敷宣岡既
通交代徐教授(嘉言)啓
讀鴈塔之題久欽聞望典鱣堂之教獲與交承既慙揚
粃之在前敢俟及瓜而受代通名伊始修好在茲恭惟
(某官)學造聖涯文高藝苑評彼處士孺子宜當爲先求
之古人有功未見其比能似鼻祖今惟耳孫既已飛英
聲于千佛經中固宜追俊游于三神山上何爲歴歲始
就冷官惟此邦餘王謝之風而多士知伊洛之學正有
資于模範俾益究于淵源君子之育英才是誠所樂諸
公之登臺省會見同升鑰夙昧家傳偶叨客授望親庭
于咫尺較吏攷之毫釐日冀先聲得遂歸歟之志顧瞻
清峙用寬仰止之心
謝除刪定官啓
投誠恩地倍煩大冶之陶鎔定法清朝俾預有司之筆
削密附聲光之末親承約束之嚴榮喜交深凌兢冞甚
竊以國家備百王之制章程垂萬世之規小紀大綱秩
然有序奇請他比或以滋彰肆當核實之朝爰舉久虛
之典宏開書局共議邦條上勤元老之尊坐總羣言之
首假刪詩定書之目以名其官凡摩研編削之流可知
其選豈容濫吹有玷知音如鑰者才不適時資非近道
雕蟲何取謾成童子之虛聲書馬有愆幾作詞場之奇
祟敢歎十年之不調但知三省以加工德之不修學方
圖于爲已斯未能信仕豈專于爲貧乃因客授之行益
究家傳之旨力攷淵源之所自務求斆學之半功抱素
志以自憐庶此生之不苟竟緣色養來叩化鈞璞三獻
而孰知鼠五技而成拙屬正人之登用矜寒士之滯留
謂當在藥籠中必欲出我門下誦佳句于百僚之上有
味其言持長綆于千仞之艱不遺餘力卒令弱質亦入
化爐雖知隔仙府之幾塵猶使及天朝之速化適承人
乏獲厠英游自爲之謀不過于此兹蓋恭遇(某官)主盟
公道厚禮人材翊贊九重不顯彌綸之用精白一意曾
何適莫之容然無私乃能成私惟不德是以有德如弟
兄之不振荷造化之特深之遴顯以文之亨著以功敢
言競爽公山用于前正禮擢于後實出殊私鑰敢不益
勵廉隅進修職業舉數事以塞詔何敢自欺慕國士以
報恩豈容弗勉
回詹狀元(騤)啓
清禁傳呼喜聞第一之選長牋委貺更驚駢四之工恭
惟(某官)學富三冬才優六館馳雋聲于藝苑承一門詩
禮之傳奉大對于昕庭爲四海英雄之冠賢關增氣里
社重輝盍從臺閣以問津會見功名之發軔鑰頃由殿
幕先揖辭華待尼父于季孟之間愧文衡之非據舉公
孫爲賢良之首仰天鑒之獨高敢意謙撝反爲巽謝
通浙東安撫李參政(彥穎)啓(判台州任内以下九首通)
便親求外仰蒙化筆之餘貳郡之官適在帥垣之下依
仁有自禀令無譁敢修大府之恭庸效小夫之智恭惟
(某官)爽邦哲匠名世真儒以平生不欺之心爲古人有
用之學澄之不清淆之不濁儼然公輔之資來非可招
去非可麾卓爾朝廷之望至公待物直道持身辭色不
以假人毁譽未嘗經意上以此信于人主下以此服于
衆心久爲朝夕論思之臣遂登夙夜宥密之任進參政
柄實領宰司豈惟奉養之微曾不攺于儒素若其酬應
之確了無間于戚疏苟曰才能各随器使雖有浮競自
應意消故國是不容動搖而朝列爲之肅靖坐鎮雅俗
遠追謝安石之賢共致太平咸望楊公權之相既明且
哲善始以終出殿大邦寵分秘殿七州訟理民無恨于
田里之間數月令行人自得于湖山之外雖少留于蓬
島曾不遠于長安會聞衮繡之歸亟正鈞衡之拜鑰登
門最晚辱眷惟深涉筆金科顧何知于八律兼官玉牒
曾弗措于一辭叨陪典領之嚴備費生成之造會聞半
刺許置外員幸下攷之再書援新制而三請匪蒙深照
安得此行望故里以非遙奉安輿而在即獲承菽水之
養盡出丘山之恩展驥無堪徒以負丞而增愧(見韓愈案負丞)
(本改丞爲乘不必從藍田縣丞廳璧記一)登龍未遂尚須假事以有行愛日
方舒寒威將勁願爲宗祊之重益精茵鼎之調
通吳給事(芾)啓
甘泉宿望久懷睎驥之誠别乘贅員喜有登龍之便敢
修柔削以代先游恭惟(某官)命世偉人爽邦哲匠才雄
萬夫而持之以正名滿四海而取之甚廉出入兩朝周
旋三紀選部賴典銓之鑒瑣闈高批敕之風劇寄屢分
外庸尤著侯邦訟理民舉安于田里之間帥閫令行人
自得于湖山之外掃蠧源而略盡清狡穴以一空不惟
所去以見思抑使所居之官大乃守東山之志屢賡彭
澤之辭均逸祠庭猶俾斯人之有望告歸神武直將與
世以相忘容與千巖之中傲睨羣物之表凡烟霞勝絶
之地皆杖屨經行之區下流水而上青山固知自適身
赤城而名絳闕豈得長閒況資元老之壯猶將任舊人
而共政丘壑臯䕫衣冠巢許民具爾贍股肱蕭曹腹心
良平公其母遜鑰晚生無似薄宦徒勞涉筆金科倏更
三載兼官玉牒弗措一辭惟父母之年益高念菽水之
養多闕偶逢新制適契初心得請治中將遂迎親之樂
強顔員外未知貳郡之方幸門墻之是依信典刑之斯
在使獲附聲光之末如見古人倘粗傳士苴之餘願爲
弟子炎威方熾仙隠獨清顧茵鼎之茂調爲宗祊而自
重
通韓運司(彥質)啓
伏審拜恩天陛將漕日畿龍馬負圖久寓邃嚴之直水
牛輓粟允資斡運之才凡隸部封舉深抃蹈恭惟(某官)
乘珠照夜衡玉懸秋赫赫元勲具載鼎彛之刻言言餘
烈尚存帶礪之盟仰昆季之横翔見門庭之益振竹樓
赤壁增大江形勢之雄檇李嘉禾偉近輔恩威之洽剔
蠧源而俱盡掃狡穴而一空齊民欣冬日之溫老吏凜
春冰之薄矧是外臺之重適當虛席之初肆求能臣乃
擢賢守借一州之斂惠俾列郡以觀風問津清禁之途
接武昕朝之列致身自奮行預嚴徐之襃活國有謀小
試管蕭之亞不勞鞭計坐致錢流便登簪槖之聯俯慰
搢紳之望鑰行能無取學術尤疎涉筆刑章顧安知于
八律預名史牒曾弗措于一辭惟親年之益高念色養
之多缺偶逢新制求倅偏州乘鴈䨇鳧顧何加于多少
懸疣附贅適有愧于駢枝莫知關決之宜幸屬按臨之
下願廣萬間之大庇俾霑九里之餘波展驥何堪徒以
負丞而興歎登龍正阻尚須假事以有行
回王主管(銖)啓
東閣同趨曾蒙傾蓋南州半刺首辱飛緘瞻高隠以非
遥荷謙光之過厚恭惟(某官)神鋒秀整筆力縱横克紹
家聲善寳甘棠之笏親傳世學盡讀牙籖之書盍上亨
途以攄雅志依芙蓉于邊徼俄賦歸來奉香火于仙都
姑爲自適正恐精金之價定不容美玉之櫝藏鑰佐郡
無堪登門自喜屬暑行之疲甚媿瑶報之闕然
回寧海湯知縣(烈)啓
蝕粟周行力圖補外贅員别乘恩許便親喜同事之相
依荷貽書之先辱伏惟(某官)詞場前輩聖世名流棲枳
海邦藉甚一時之望采芹泮水盍從三館之遊尚爲墨
綬之淹小駐青雲之武循良所在登用可期惟慕向之
已深喜瞻承之伊邇縱横老筆歎才氣之增雄踸踔征
塵媿報章之弗稱
回石司戶(宗昭)啓
聞公子之名踰于十載識荆州之願始自去秋既服持
衡之公更蒙傾蓋之好茲來佐郡深喜爲僚素知三語
之無同未省千人之小異荷貽緘之先辱審沿檄之將
歸喜不自勝言何能盡伏惟(某官)學期于古用適于今
高挹儒科振家聲于奕世首爲戶掾贊郡政者累年豈
容州縣之勞會登臺閣之選君既不爲駢儷之諛語我
亦欲言去就之私心自惟無堪顧將焉用三尺所出四
年其間用之則行舍之則藏詎敢論古人之懿往而不
返入而不出要皆非吾道之中惟親年之益高愧色養
之有闕每切望雲之念懼乖愛日之誠幸下攷之再書
援新制而三請置之員外處以治中豈求半刺之優正
恐負丞之誚玉川之異自異或恐未然蒙莊之才不才
未知攸處既逢直諒之友良佩切磋之規賀下之先請
益爲便凡此地當知之事與平生有用之言不鄙其愚
願悉以教
回添差錢節推(慶祖)啓
處以治中自慚無用置之員外所向適同喜傾蓋之非
遙荷貽緘之先辱伏惟(某官)家聲赫奕性地純明早聯
紳笏之華未快雲霄之武六月而息欲爲擊水之遊三
年不鳴必有驚人之舉暫煩婉畫來佐賢侯不移桑梓
之邦徑入芙蓉之幕會聞交薦别遂超遷茲叨佐州甫
及視事一笑莫逆俱爲駢拇之流同官爲僚尚恃斷金
之義
回寧海方知縣(果)啓
附驥同登恍如昨夢飛鳬來下忽聽先聲方慙佐郡之
無堪深喜爲僚之有託伏惟(某官)性資通敏問學邃深
屬辭甚工屢得文場之雋從政何有寖蜚仕路之英既
通籍于金閨聊假途于墨綬惟茲海縣在四明天台之
間久矣邑人有卓茂魯恭之望矧叨末契尤切寸心辱
華翰以過優媿短章之匪報
賀明州范參政(成大)啓
恭審詔起柄臣權分制閫九重前席方深共政之圖千
里褰帷暫屈于蕃之寄山川頓攺號令鼎新凡屬按臨
舉增抃舞恭惟(某官)儒林師表聖代宗工英主有爲出
際五百年之運嘉謨允合遂超九萬里之程羽儀天朝
金玉王度縯綸秘掖追還盤誥之風抗節殊鄰平讋彊
梁之氣威名日著宸眷冞隆謀元帥于西南憺皇靈于
徼塞令行八桂世稱伏波銅柱之規澤浸兩川人服武
侯羽扇之略進參鬷嘏光輔太平遽辭丹陛之風雲高
蹈石湖之林壑奉身而退與世相忘屬名藩弄印之初
喜元老賜環之速首頒帝綍併護瀛壖姑爲試馮翊之
行了無薄淮陽之志仰體皇上憂顧之重俯矜民生凋
瘵之餘叱馭徑行不待東方之千騎望塵雅拜欣逢刺
史之二天傳填撫之先聲極撫摩之至意吏民相賀知
有所依旬月之間坐以無事輕裘談笑澄瀚海之驚瀾
健筆流傳播雞林之佳句盡消愁歎倏變謳吟諒課最
之易聞恐公歸之難緩台星兩兩重觀齊色之祥泰山
巖巖式副具瞻之望鑰夙叨鑪冶久去門牆贅員于兹
阻奉維桑之敬賜履之下實云擊柝之聞尚爲假事之
謀少遂趨風之願敢憑慶牘敷敘勤誠畫戟靖深薰絃
和暢祈爲冕旒之眷益精茵匙之調
攻媿集卷六十一
