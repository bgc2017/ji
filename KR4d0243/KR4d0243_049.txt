攻媿集卷四十九
宋樓鑰撰
謚議
孝宗皇帝諡議(撰奉敕)
臣聞帝王之出治豐功茂烈生則著見于天下而其流
傳于後世者則待節惠之名要皆取其盛者而傳之文
王一怒而安天下非無武也武王告武成而作洪範非
無文也取其盛者而傳之則備道全美可以一言定也
甚哉孝之大也虞舜之大武王之達自漢歴唐無不諡
帝爲孝本朝累聖相承皆用舊典若夫集孝道之大成
則未有如大行之盛者也恭惟大行至尊夀皇聖帝繩
藝祖之武重光堯之華以天縱之能日新之德臨御天
下二十有八載巍巍煌煌不可備述若形容天地繪畫
日月則不容無辭方在初潛龍德而隐學聚問辨師教
不煩日就月將君德昭著虔鞏勞謙共爲子職日趨朝
謁威儀雝肅雖莫窺其涯涘而中外屬心天人協應光
堯内禪高視唐虞嗣位以来勵精庶政召收故老尊禮
元臣臨朝若神待物如春崇節儉以革奢汰之風振紀
綱以起偷惰之習事無小而不察人無微而不記機務
雖繁酬酢無壅立法定制動為後則以科舉為未盡則
立待補之法以蒐遺才以武舉為未盛則優入仕之級
以收智勇年勞竝用以裁濫賞而不致于累遷銓闈加
嚴以抑任子而又為之限節改秩必使之作邑謂舉以
親民而使之治民御史必取之賢宰謂受人之察而後
可察人以周行速化必使試郡而後為郎以延閣清華
必俟有功而後除職監司守將必延見而臨遣癃老昏
繆之人不得而隐藏姦贓之吏必窮治而斥逐清介潔
廉之士則從而拔用朝士闕官乃除遂無待次之淹要
郡留闕選才遂無輕授之宂黜贓吏之世賞進軍功于
流内長慮卻顧守之至堅故雖日不暇給而四方靡然
向化矣于時疆場未寧戎車方駕激厲將士嚴備邊陲
張皇六師明見萬里中原起来蘇之望殊鄰多歸附之
民撫而有之還以為用天威既振戎虜畏讋雖犂庭掃
閭未快初志而信使復通減幣殺禮至今無煙火之警
苟非雄斷遠略何以臻此臨政既久治道愈明物来能
名事至輙斷精神之運上際下蟠于天地之間智慮所
關六通四闢于帝王之德行公道以銷黨偏之蔽推平
心而絶喜怒之私間有水旱之變應天以實而禮文尤
備州縣之奏恐其不速蠲復之數恐其不多傾囷倒廩
以濟其急賞勤罰惰以勵其餘民不知其有凶歲亦隨
以登熟幸太學幸秘省廷策貢士布文教以振士風御
鞍馬親弓矢申嚴軍法立武事以張國威内外大小之
臣無不列之屏以待黜陟山川險要之地無不指諸掌
以立防閑治具畢張風化已成方且玩意希夷而無奉
道之過游心寂寞而無佞佛之迹作敬天之圖兢懼愈
深闢延和之殿諏訪愈切躬講讀之勤設遺補之官其
于保治有始有卒至于脱屣萬乘燕居重華授受之際
尤為雍容嗚呼身退而道彌高尊極而用彌儉是宜萬
有千歲永處慈扆而厭代登遐歸于帝鄉此羣臣萬姓
所以攀號擗踊泣盡而繼之以血也遠日有期恭定尊
諡請之南郊以詔萬世謹按謚法曰能官賢才曰哲帝
德廣運曰文應變無方曰神保大定功曰武持盈守滿
曰成慈惠愛親曰孝迹夫知人而善任使文武各得其
用非所謂能官賢才乎修德以来遠人矢文以治四國
非所謂帝德廣運乎酬酢以周萬幾圖回以盡衆智非
應變無方乎妙韜略而不用極聰明而不殺非保大定
功乎守基圖之廣大延國祚于綿遠非持盈守滿乎若
孝道之盛非惟臣子所不能稱贊雖攷之諡法求之六
家語其甚盛者曰慈惠愛親而已是則未足以彰大行
之孝也報本反始而奉郊禋尊祖敬宗而事廟饗惟高
宗為天下而得人太皇盡母道以愛子而大行天賦至
性不可解于心備四海九州之養謹五日一朝之儀委
曲周盡猶恐不及兩宫九閏終無間言固已風動四方
震服夷虜高宗屬疾則衣不解帶躬自嘗藥及棄天下
則勺水不入于口倚廬有過于哀鄙漢文之短喪陋晉
武之無斷身服苴麻禮盡苫塊行有匹夫之所難哭則
哀動于左右鄰使来弔止許朝于喪次顔色之戚哭泣
之哀鄰使退而嘆曰皇帝聖孝乃如此大臣或進諭解
之言則流涕被面曰大恩難報羣臣感泣莫敢仰視易
月之制既终因山之役既畢孺慕無已追遠弗勝遂舉
大寳以畀聖子不曰倦勤不曰求逸惟曰不得日奉先
帝之几筵躬行聖母之定省又曰俾予一人獲遂事親
之心永膺天下之養于是御素服于乘輿尊几筵于内
殿退處堊室以終三年之喪哀疚不忘齋潔自若欽事
慈福温凊無違嗚呼兹豈非集孝道之大成又豈慈惠
愛親之所能盡也大行至尊夀皇聖帝宜天錫之曰哲
文神武成孝皇帝廟號孝宗謹議
成穆皇后改諡議(撰奉敕)
臣聞帝王之興皆有天命夫婦大倫尤非偶然曰天作
之合曰天立厥配正始之道王化之基于是乎在焉矧
汾陽大家多為后族唐室憲宗則有懿安之盛皇朝真
廟則有章穆之賢姓系相承是生聖女慶鐘戚閈實嫓
夀皇生不及禕衣之榮歿而膺寳冊之禮久安别廟將
奉太宫宜改尊稱以從帝諡恭惟安穆皇后柔明懿淑
慈順温恭蚤儷王藩克盡婦道設桑弧于門左屢占熊
夢之祥帶弓韣于禖前每啓燕祠之瑞云何不淑遽奄
九原迨烈祖之御天眷元妃而追冊欲歌流荇傷不見
于令姿正號長秋遂疏恩于幽穸固已嚴烝嘗之奉崇
節惠之名綿慶祚于三朝介洪休于萬世重華厭代方
服大喪吉竁因山行當升祔念今日遺弓之痛既切于
神孫愴昔時故劒之求用承于先志爰因安穆之懿式
遵成孝之規謹攷謚法婦德均一日成德化肅雍曰穆
安穆皇后窈窕好逑有關雎之美用心專壹有鳲鳩之
德非婦德均一乎孝欽以奉舅姑和平以儀閨門非德
化肅雍乎伏請改上諡號曰成穆皇后
成恭皇后改謚議(撰奉敕)
臣竊惟至尊夀皇聖帝臨御之初仰奉高皇首隆孝治
正家刑國百度具舉而中闈久虛陰教斯闕乃奉親命
乃諏卜吉攷正古制閎建長秋安恭皇后淑範懿德冠
于後宫君子好逑遂正乎内坤承乾而時行月遡日以
為明禕揄盛服助成九廟之奉&KR0808;縱具禮欽承兩宫之
養母儀既尊后德有輝而曾未數歲祲纏椒掖方隆大
練之飾终符素柰之祥求賢審官未展周南之志感今
懷昔空形宋文之策固已極襃崇之典議安恭之謚祭
于别廟迨今二十有八年矣夀皇上寳萬國起號弓之
慕孝孫盡禮七月庀因山之役有司奏請定謚南郊二
后在天皆應改號以從成孝之名謹攷之謚典曰夙夜
警戒曰成謙而好禮曰恭安恭皇后共繭館之職以贊
親耕之勤謹雞鳴之戒以勉相承之道禁切外家不干
裏謁兹不曰夙夜警戒乎躬節儉之德服澣濯之衣卻
貢獻之珍麗遵圖史之箴規兹不曰謙而好禮乎伏請
改上謚號曰成恭皇后
劉忠肅公(大中)覆謚議
資正殿學士劉公輔政于紹興七年未幾而薨距今五
十有餘年矣中更權臣當國之久故家泯然無聞公又
為趙丞相鼎深知同寅之人尤無敢言者迨今始得出
處之詳于行狀太常又明其立朝體國之大節謚以忠
肅可謂當矣嗚呼高宗皇帝身濟大業披荆棘而立朝
廷一時人物雖經崇觀政宣之摧折靖康建炎之流離
而元祐流風猶有存者趙公身任天下之重甄拔人望
布滿中外論思勸講皆極天下選由是王政日修國勢
日隆以啟中興是豈惟將帥攘卻之功哉抑聞之趙公
入相之初首白高宗必欲得公與王公庶為執政以自
助二人遂竝用方是時君臣上下日夜講求恢復之計
外與敵通使而為備甚飭所謂行在所止為時巡之謀
若不可以一朝居非若後日之晏然于此也公之同心
輔贊力正國本太常之言皆家世舊聞參以記傳炳炳
如丹而後公之名益顯望之如神人然公議之不可泯
謚法之有益于天下如此可不務哉
王節愍公(倫)覆謚議
馬或奔踶而致千里士或以負俗之累而立功名夫泛
駕之馬跅&KR1375;之士亦在御之而已此雖非古先用人之
道漢武帝所以能得竒才為用蓋以此也靖康艱難事
出倉猝承平百年衣冠如雲習于久安不知所為平時
經明行修襃衣博帶之士狼狽失守不計其幾至有助
桀為虐忘君賣國不忍言者樞密王公名臣諸孫跌蕩
不羈浮湛閭里不見其異一旦慷慨奮發論事激烈抗
章敢言欽宗為之改容擢于布衣待以國士天下方知
其為奇男子也帥府既建首為勸進之舉高宗募忠勇
之士往使不測之敵罔有徇死以行者惟公機智勇辯
氣吞豪酋往來再三忠肝義膽折服倔強和議之成為
力最多公之志蓋朱已也故每當陛辭必以乘機用兵
為請勿復以臣為意此其志豈止于和戎哉再使被留
音問斷絶誘以高爵而不就脅以嚴誅而不懼引義南
向仗劒以死郡邑為之震動至畫像而祠之回視小廉
之士其能以忠徇國視死如歸如公者寡矣太常易名
曰節曰愍無可議者傳之来世抑以見取士之無方不
應以細故而棄才也
楊惠懿公(偰)覆謚議
謚所以易名也法苟應謚雖功烈不見于世亦必隨其
人之所宜而稱之此孔文子之所以為文也故特贈光
禄大夫少傅楊公某生長富貴不知天下之憂患而抗
志不羣篤志問學隆師親友嗜書好古若有不能自已
者古人以公子而厲布衣之操者公實近之已而游太
學擢上第優游都城以致顯位是時四方無事朝廷尊
安周旋清華尤無以自見于事然因所職而建言類老
于世故者自詭治民休有惠愛晩登禁途益有志于效
忠孜孜論思時見一二不幸所藴未伸天不假之年而
遽忽焉惜乎未見其止也官簿已高一贈而至光禄禮
官即其已行者揆之以法謚以惠懿得其實矣尚何異
辭
攻媿集卷四十九
