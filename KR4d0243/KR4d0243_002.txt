攻媿集卷二
宋樓鑰撰
古體詩
史少師賜第賞芍藥分韻得木字
帝城有僊山雙徑森萬玉洞戸入深窈突兀見華屋相
君領衆客紅藥想芬馥霜刀妙裁翦臙脂點冰縠枝弱
不勝花翠葉共斜矗向來爭春風桃李媿粗俗百卉紛
何在庭樹擁新綠此花丈人行儼立見幽獨相君戴花
笑和氣俱可掬人言此花勝相君意傾屬誰知心廣大
何物不蒙福豈以庭中花而肯棄凡木君看擇勝具所
在可追逐自言居閒時情話會親族一花有可觀爛賞
費銀燭此心何揀擇寓意本無欲以此宰天下以此鎮
藩服兒童與走卒人人歌相國有能達此觀春風四時
足
送錢伯同寺丞守嚴陵
嚴陵錢使君丐外得請外府同僚相與飲餞于
錢塘之津某病疹弗得預方得請之初某歎曰
去年送君來今年送君歸君笑曰此卽送行詩
也臥病枕上口占
去年送君來今年送君歸君善全去就我獨念别離君
是忠孝家襲紫傳金龜門戸二百年所寄在一䕫少年
便老蒼況今更險夷不獨妙言語理窟深莫窺健筆照
手澤典刑從可知向來御祥琴欲把江海麾促召歸舊
班退食方委蛇世事等飄瓦人情嘆然萁向非渾金質
百鍊豈不衰浩然賦歸歟潔身而去之爲寮曾未幾棄
我忽若遺君旣棄我去謫僊復追隨陡去二良友摻袪
重分岐前別易再會後見當何時才具素絶倫涵養日
以滋且爲牧嚴陵赤手摩瘡痍歸來應不晚青氈當屬
誰願君厚自愛歲寒尚相期
送楊嗣勲校書守眉山
我生東南陬不識蜀道難觀君眉宇秀想見岷峨山漢
廷射策時連璧照鴛班伯氏書萬言逸駕不可攀兹焉
從君游頗得窺一斑僊凡隔弱水接辭良亦艱矧兹萬
里別望望何當還三蘇騎鯨去詞章滿人問豈無後來
者遺珠有餘歎願君效樂全飛章達天關報國此最急
餘事付等閒宣室行見思朝暮當予環別語敢言詩屬
聯不容慳
送何道夫祕監守潼川
妙齡冠蜀士名聲振王畿晚隨召節來天朝增羽儀我
昔倅丹丘鹿侯掛冠歸羣公俱祖送見公四三詩頗恨
著鞭先自言乞身遲拳拳慕下風直欲夢見之還朝挹
高致氣宇淸且夷稱者不容口往往同一詞始見荷傾
倒笑談欲忘疲況當秋風高濫吹參試闈鼎臠得一嘗
豹斑容管窺叔度眞似道莊生信忘機親疎皆不可況
容磷與緇諸生得公來歡曰眞吾師叩簾或三請響答
了不疑私謂如此人定應備論思胡爲歸興勇抗章氣
不衰鼔盆萬里外抱孫更成悲擁麾東川去無人留孔
戣别懷不自勝別酒聽淋漓他時念老成追鋒且復西
公能重來否此意非吾私
送趙子直貳卿帥三山
一蹴登從班人胡謂公遲建牙帥七閩人胡爲公疑公
今第一流志操古與期兩州有遺愛江西憺霜威重來
長道山批勅兼瑣闈一片憂國心輾轉中夜思正色抗
危言傳誦滿紳綏造膝有啓沃削藁知者誰此心與天
通此意上所知所以名愈尊萬口同一詞進用恐不速
小卻成歎咨天語自昭然更欲試望之況彼三山重謀
帥皆袞衣茲行豈細事報政不待期登門恨最晚臭味
忘賤微自慙空惜别不解留孔戣十連終斂惠居中乃
其宜試問行道人但知望公歸
玉版鮓次陸子亢郞中韻
鱘黃不減鯨與鱣逆風鼓鬛噴腥涎漁人不顧浪如山
談笑坐致扁舟前一鉤香餌不得去何用大網相索纏
揮刀紛紜臠肉骨巨口噞喁誠可憐珍鮓萬甕不論錢
頭顱萬里赬行肩星郎日參玉版禪頗厭蔬食供盤筵
尚書親作孟宗寄坐覺七箸生春妍卻笑多事張茂先
光怪異說空十年
走筆送僧義沖
一氣行太虛流行紛不齊要之本無物洞然無是疑梵
志有至言還我未生時燒了似不曾亦有毛僧詞沖師
名家子少年習裘箕談吐霏木屑落筆皆珠璣自稱十
年來不復念作詩空門坐枯禪綺語知昨非聞之意巳
消談笑到日西習氣終未盡舊編還自攜秀句堪供佛
古作力可追愛玩不去手未免成一癡又欲上西湖駐
錫來語離我生墮宿業筆硯置藩籬拔擢困胃腎未老
神巳疲幾欲焚故稿要使心清夷君詩旣不作何不等
棄之萬事都放下一意控玄機語罷復自笑無使高人
知作詩固無用參禪亦胡爲勸人反自蹈此紙何必揮
不如兩俱忘他時赤體歸
催老融墨戲
古人惜墨如惜金老融惜墨如惜命濡毫洗盡始輕拂
意匠經營極深夐人非求似韻自足物巳忘形影猶映
地蒸宿霧日未高雨帶寒烟山欲暝中含太古不盡意
筆墨超然絶畦逕畫家安得論三尺身世生緣俱墮甑
人言可望不可親夜半叩門寧復聽三生宿契誰得知
一見未言心巳應巖傾千丈雪散空上有淸池開錦鏡
意行忽發虎溪笑許作新圖寫幽勝歸尋一紙五十尺
傅以礬膠如練淨自知能事難促迫捲送松窗待清興
筆端膚寸今何如西抹東塗應略定何當一日快先睹
洗我昏眸十年病
獨旦蕈次九五從叔韻
朝菌晦朔雖不知食之實冠東南味庾郎二十有七品
一見流涎驚絶異擷蔬剪韭皆可却味苦應無夏蟲避
大阮哦詩聲未了又索蒸芝今再遺邇來枯枿尚未茁
拳拳頗媿臺無餽倘容小摘寄情親會遣長鬚見芹意
雪
丙午九月才入冬晦日忽驚雪墮空傳聞都城更復早
萬官入賀明光宮自從開霽更不雨和氣眞似青春濃
斗柄插子日丁卯夜煽裂缺鞭雷公從以震霆至三四
驚破蟄戶紛昆蟲寧知玄冥全未究翻手作雲千里同
暗窗初聽灑珠雹巽二滕六方施工一日喜見瓦溝積
忍寒待伴炯不融二日三日遂盈尺膏潤四海恩無窮
古來詩人詠不盡巧思橫出昌黎公少時奮筆不肯巳
老矣袖手便疎慵兒曹作戲記昨夢舞狻獰踞金雙瞳
誰人苦欲撩詩思更作玉山高數峯移將劉叉兩冰柱
輝映愈覺淸心胸見之躍躍忽技癢起呵凍筆尋詩筒
開門一看天宇闊素蜺百萬飜長空瓊樓玉宇滿妙界
千林寶樹春玲瓏恨無高臺三百尺縱觀萬象凌空濛
固知幻景有變滅一時如入崑閬中僊家俄頃閱塵刦
安知此際非神功賸喜年來米價賤便欲扶犂隨老農
牆頭濁醪走來過相與痛飲歌年豐
少潛兄眞率會
晝錦坊中作眞率羣從相過無俗物主人就樹折楊梅
醉倒薰風凉拂拂小舟傍城登雉堞坐看白鳥蒼烟沒
須臾撑出洞天去傑閣三層高突兀樽前賦詩貴神速
十分鈍似遼天鶻從他銀漏促殘更要見林間紅日出
送元聲弟赴水陽監鎮
吾翁積德厚九子官其六不幸失二人孤嫠紛在目三
弟尚白丁升沈猶未卜吾人扶門戸參立如鼎足脫死
憂患餘偏親須水菽阿連先著鞭去去長江曲弱冠承
賞延十載荷衣綠間關困家食才就五斗粟要知官無
卑毫髮當畏肅督耕兩丈圩受輸十萬斛處之誠未易
勉旃直自勖執别動萬感酌酒再三祝吾子素解事涉
世要未熟意行須揆理言輕恐招辱王事究一心言玷
復三復細行累大德陰財損陽祿豈惟贈爾言余亦每
自恧公餘稍有暇更取故書讀行矣更自愛家聲要人
續
伯中弟生朝賦荼䕷
春日足風雨不知艷陽天桃李俱成塵懶上西湖船春
餘忽微和荼䕷發淸妍池塘芳草夢況復向阿連中庭
月方午密林澹淸煙蒙蒙青羅帔粲粲白玉鈿幽歡久
不講羣從俱讙然銀燭煩高燒妃子浴温泉花以酒爲
名我以杯相傳爛醉不復辭此會期明年
黃巖令鄭仁叔索委羽洞府詩
君不見王君羽化脫秦厄故山至今名落翮又不見烏
程野鶴投氅毛佞臣稱瑞民斯勞何如奉林控鶴凌青
霄蕩然委羽登山椒青衣出入洞方杳紫氣氤氲風尚
飄今君頗似丁令威鶴馭久去雙鳧歸山川良是人民
非一新琳宮還舊規黃山父老歌循良誦君詩句游雲
房更將山名比堅操百歲猶能徹骨芳
青林
郡齋偶休沐驅車出西城依依山水佳瀟瀟松柏聲雪
餘春意動新綠生㘭泓行行到青林老眼增雙明主人
喜客來倒屣欣逢迎幽居迹甚遐健筆詩方鳴回首幾
年別千里搖心旌相見又暌隔此意猶未平不如造齋
閣四座酒重傾風流陶彭澤骯髒阮步兵看劍引三尺
論文驅六丁綠野秀橫檻山寺傍連甍石罅幽泉溢腳
底輕雲生詩盟忝予會奕道從君爭哦詩谷禽應列炬
林鴉驚淸歡未云足累句忽巳成環坐粲十眉舉酒酬
三英滿壁洒醉墨歸夢含餘淸我方媿此集君欲尋前
盟吏鞅才縛我秋風爲君行
隱淸
右軍訪文君遁迹入深竹我來尋歔歈人亡但空谷靈
龜闖澄潭華宇對飛瀑若人今何之尚想舊茅屋吾聞
古君子千載守孤獨楚些不可招懷哉愴喬木
送劉晉父監嶽
濟南劉夫子生來逢百罹乃翁負長才宦游至京西時
當建炎間寇盜紛不齊轉徙入湘廣一家屢阽危五羊
買海舟萬里向鮚埼舟破投永嘉有如鳥擇棲哀哀老
治中藁葬山之陲母家在衡陽孤嫠往相依久臥漳濱
疾羇窮命如絲事母以孝聞執喪禮無虧廬墓屏葷茹
至行徹丹墀有詔寵數蕃得官祗奉祠行年六十二霜
髯照龐眉慨然念防墓千里來海涯西山如蓮華古今
冢纍纍況此久宿草蕪穢不復治孝思雖甚切冥漠何
從推行道爲興歎智力無所施有僧幾九齡自言記當
時君聞亟叩請東岡指荒基吾師慕泓公少也從吾師
墓中有版識倉猝不暇碑素棺無石槨灰炭周四圍君
方感斯言鑽穴從旁窺其言皆可驗自此不置疑惟餘
蓋棺木遺骨不堪移斲石表故阡遂塞無窮悲此僧老
而壯斗酒如覆巵與君登山椒下上幾如飛竣事才數
日溘然不可爲孝感人益仰眞有神相之君曰某不孝
遷奉致失期未得如有失旣得涕滴頤嗟我誠寡陋識
君顧巳遲一朝來短札謂我從此辭皎皎眞白駒安得
施縶維戴侯舊山長參語心相知謂余當詩此頽風激
澆漓世出世間法君方控玄機引証卽賸語焉用骫骳
詞衡陽尚寄書當有鴻鴈歸後會渺無日爲賦古别離
王成之給事囿山堂
煙雨望麗陽前山羅紫翠照水挹南明不與巾子對朅
來登囿山一覽萬山會蓮城山固多此地要爲最主人
意軒豁物景供曠快山椒湧華屋迥立風埃外一物無
遁形所在皆纖芥淸霜肅天壤佳樹隔闤闠俯仰隨取
舍左右從盼睞門牆尋故步杖屨許從邁恍然至絶頂
更覺宇宙大樽酒屢勸酬棋枰更勝敗秋高月色皎浮
雲了無碍不俟攀僊掌徒手吸溪瀨兹堂極崇敞意若
欠深䆳先植易生木徐待松柏兌望遠仍可喜意滿聊
自晦無使山下人或得窺外內但恐趣賜環樹藝或不
逮先生味斯言一笑相領解吾將飭園丁隨處添翳薈
他時遶扶疎吾廬益可愛
游初暘谷及白巖
重來游僊都止欲訪獨峯寧知一峯外佳境無終窮何
處潁川子鏡巖便相逢約我游白巖輕舟借溪翁齋餘
尋宿諾秋霽波溶溶淸徹見石底鑱刻驚神工昨登初
暘谷但見石嵌空兹浮懸崖下萬石森巃嵸上有勝絶
地古語留郭公鬼神謹呵護雷霆掃塵蹤換船到白巖
脩篁搖清風縈回進石屋孤竹攅沙蜂洞府僊所閟無
由辨西東扣舷過巖下數仞如崇墉石趾平如甃奇怪
遮蒼穹更尋小蓬萊俯瞰馮夷宮篙師進深窈捫蘿捨
枯笻游子非不多無人解從容我因一日留幽尋極山
中秋旻快排蕩日暖如春融歸坐獨峯下石影橫空濛
急呼醽醁淸澆此磊磈胸幸有濟勝具未能上金龍爲
君揮五絃決眥送飛鴻
夜游獨峯下
峯背正白月舒光峯影橫野萬丈強仰之彌高立卓爾
蔽遮星斗摩穹蒼半秋風露淸徹骨望望直欲隨風翔
歸尋玉虛步松徑月輪正湧門中央
送顔希聖尚書守泉南
聖朝寳運開虞唐太平天子垂衣裳恢張治具崇儒良
孰不願依日月光用之則行舍則藏孔門賢德遙相望
朝望方隆位文昌跬步可到中書堂問公擁麾何太忙
公獨三請志益剛俞音一下冥鴻翔行李徑出臨濤江
爭留孔戣動朝行公更傴俯不敢當老成全德真圭璋
温如春風嚴如霜柏臺峩豸肅朝綱賢關嚮風士氣揚
大天小天稱公方五年吏姦蓋而彰金華勸講言加詳
明主傾聽談皇王盍膺枋除任贊襄名遂身退天所臧
明哲保身身更康高風可仰不可量泉山壤土接臨漳
建牙千里開封疆老龍負圖寵煌煌何殊衣錦還故鄉
賤子薄宦接王楊曾陪御史臨文場風簾官燭夜未央
劇談猶記聲琅琅兹來誤忝尙書郎始尋故步依門牆
西風津頭望歸艎輓公不留遠予將兩宮念公未詎忘
公雖遠去如在旁庶幾重來上錢塘夾輔大業恢中邦
倘有重事須平章
陳順之靈壁石硯山
陳順之吏部靈壁石硯山中有雙澗低處爲硯
下米元章題云唐弘文館校書李羣玉有詩南
唐李重光故物也蔣教授文會有詩次韻
名畫法書環四壁中有米家眞寶石壁峯森聳外澗流
他物雖奇敢爭席舊屬半山老僊人佛印乞之如乞鄰
阿章有力負之走一時攘取成紛綸此石天然非琢磨
是時有水生巖阿至今硯池尙餘潤歲月旣久惜不多
幾年徒見士夫說一旦喜看形偃月傍連玉立兩於莬
主人照映冰壺澈陳侯之富可敵國會有寳光驚四塞
呼童吸盡硯中水更爲輕翻玩奇刻不堪回首江南李
空唱多愁似春水不如此石千載傳玉砌雕欄等糠粃
寶晉得之眞不易身後寧知亦輕棄只今傳玩知幾人
當日瑣窗空自秘端歙爭名南北部勿向雷門揚布鼓
銅臺渴瓦更不須秖合觚稜蔭風雨
跋汪季路所藏修禊序
永和歲癸丑羣賢會蘭亭流觴各賦詩風流見丹靑右
軍草禊序文采粲日星選文乃見遺至今恨昭明字畫
最得意自言勝平生七傳到永師襲藏過金籯辯才尤
祕重名巳徹天庭屢詔不肯獻託言墮戎兵妙選蕭御
史微服山陰行譎詭殆萬狀徑取歸神京辯才恍如失
何異敕六丁文皇好巳甚丁寧殉昭陵當時馮趙輩臨
寫賜公卿惟此定武本謂出歐率更採擇獨稱善遂以
鑴瑤瓊流傳迨五季皆在御寢扄耶律殘石晉睥睨不
知名意必希世寳氈裹載輜軿帝羓既北去棄與朽壤
并久乃遇知者龕置太守廳或云政宣間此石歸紹彭
又言入內府宣取恐違程焚膏繼知晷拓本手不停疊
紙至三四肥瘠遂異形南渡愈難見得者輒相矜我見
十數本對之心欲酲汪侯端明子嗜古自弱齡錦囊荷
傾倒快覩喜失聲帶流及右天往往字不成而此獨全
好護持如有靈尤王號博雅異論誰與評硬黃極摹寫
唐人苦無稱贗本滿東南瑣瑣不足呈猶有婺與撫碔
砆近璜珩右軍再三作巳覺不稱情心摹且手追安能
效筆精響搨固近似形似神不淸不如參其意到手隨
縱橫況我筆素拙何由望羣英近亦得舊物庶幾窺典
型此本更高勝著語安敢輕孤風邈難繼悵望冥鴻征
送劉德修少卿潼川漕
淸朝重諍臣選取妙一世矯矯劉御史一鶚勝百鷙顧
瞻最有力步武亦嚴毅一生憂國心千古敢言氣氣足
充所學文能行其意遇事輒奮發觸邪無顧忌乘驄行
且止斂手巳知避但思補袞闕何暇爲身計獨立當雷
霆三進氣彌厲去魯固遲遲出晝豈濡滯上終行其言
羣賢爭挽致將輸向潼川寓直尚書秘風裁仰淸峻進
退審難易伊昔聯周行暌違十餘歲來爲同舍郞愈篤
金蘭契洗眼看騰上寧知攬征袂抗章歎高絶勇退尤
知愧去勿窮日力予環日月冀承君送道鄉硬語吁可
畏毋以此自滿當爲不止是臨別提斯語少盡交朋誼
萬里苟同心吳蜀安有異
次韻李季章監簿泛湖
僊舟共泛滄波去且向蘇公堤下住西風吹就芙蓉城
靑鏡閑妝兩呈露皇家家法常儉素宸心但欲乘商輅
離宮別殿無興作天以西湖供一豫吾儕公退得淸賞
酒醆碁枰不知暮深知夕照戀狎鷗又恐昕朝追振鷺
自憐三入鳳皇城歲月黃塵等閒度湖光正欲捲簾看
風色更煩褰幕護孤山不見處士廬司馬空尋蘇小墓
酒乾人醉歡有餘聯騎還趨湧金路歸來健倒渾不知
睡覺燈前裊香霧文人公子眞冰玉曾爲出遊揮妙句
匆匆借韻僅成章敢詫尊前鸚鵡賦
送楊廷秀祕監赴江東漕
平生楊誠齋可仰不可見去年尺一書老韓忽同傳道
山故僊伯再上右文殿蓬萊幾淸淺筆力愈雄健獨挾
風雅輈孰敢當白戰一官定一集流傳殆千卷拙工見
大匠有技不敢獻誰持斫鬃篇徑掣巖下電誦之百寮
上慙汗幾被面公今欲何之江左去乘傳鼻間長栩栩
仕巳忘欣怨英英日暮雲薦紳極追戀挽公不得留觴
豆紛祖餞惟應三山高須公和江練君王念疇昔臨遣
尤繾綣公乎遂來歸密侍淸閒燕坐寢淮南謀如彼雪
見晛從容處籌帷侵疆歸古汴
送曾無玷寺丞守池陽
我朝衣冠盛名家數三曾南豐曁潁川後起參温陵邇
來螺川族駸駸著簪纓春風雁塔中參差見姓名君才
素穎出健筆泛縱橫江右兩壯縣談笑政巳成河陽桃
李花武城弦歌聲入朝八九載去擁池陽旌年家有舊
好一見意氣傾更因劉御史爲君寫先銘去年叨省郞
君亦轉爲丞中都但交謁名紙空毛生惟因候賓廡接
膝傾交情分陰尤可惜翻恐到屣迎阿連幸爲寮庶幾
多合并寧知成勇退拂袖尋歸程秩滿素簡靜不足煩
公行要當試盤錯操刀新發硎似聞有劇部或巳薦長
卿君其少停驂有詔來皇扃
劉望之國錄惠示文卷次韻爲謝
君聞三峽江湍流下無底吾聞岷峩山聳秀且千里坤
維氣淑靈所產多名士高文旣鏗然特立亦卓爾久慕
黃中劉近有貢公喜亟從蜀士問人物定誰比少年負
奇節論事如翻水萬里見張胡義激非氣使賢關遂爲
寮八尺見英偉諸君皆斂避相與推德齒惠我春容篇
句法參子美再誦平生言作者眞近似戰國信徒勞秦
貪不知止漢唐取與守反覆皆造理藩鎮論加詳河朔
分鼎峙詞源旣淵深浩博渺無涘從今使諸生教育均
蒙被論議歸正平辭章掃浮靡古人去巳遠時毋分彼
此君其挽之回續絃須鳳髓
餞李君亮著作守眉山分韻得翠字
天下大峨山雄秀盤厚地山雖不在眉所在擁空翠矯
矯三蘇公挹此淑靈氣文章垂日星照映蓋一世李侯
起廣漢射策叩丹陛襃然出羣英東南藹名字來上著
作庭行入甘泉侍胡爲把一麾西歸尋藥市吾聞此州
俗秉法更陳義厚德坐鎮之近古翻易治君家義槩堂
活人百萬計老親懷故山色養謹承志還家萬里餘赴
鎮夕可至不作題柱驕豈有晝繡意斑斑老萊衣人間
眞樂事忠孝無兩心出處固一致他日上思君命駕當
不俟此别諒非久毋庸摻征袂
送張定叟尙書鎮襄陽
武部尚書張公出鎮襄陽士夫莫不惜其去昔
韓昌黎送鄭尙書詩韻必以來字祝使成政而
來歸疾去而願歸蓋人之至情也而公自受隆
委謂邊事非可趣辦願加久任庶有成績憂國
而不爲身謀聞者壯之某嘗陪郞省餞别分韻
得壤字未能措辭繼又隨西蜀諸賢之後始得
詳聞臨遣奏請之言被酒夜歸亟述長韻
公家忠獻公勲名照穹壤南軒傳聖學後進斗山仰尙
書天分高百聞真朗朗日坐四益堂濡染助涵養小出
輒驚世發譽自英蕩兩朝倚才辨三接承睿奬堂堂尹
京手風采漢張敞九街寢桴鼓終朝淸訟缿汙流化淸
溝閙市鋤巨駔鈴齋晝無入士友厚吾黨政成化自行
談笑揮浩穰皇家重閫寄拊髀勞注想頗牧起禁中帝
曰汝其往人多惜公去地位切台兩惟公不擇地引義
猶慨慷諏度更周詢千里若尋丈再拜受臨遣因得進
忠讜邊臣固多事備禦當素講要須久其任百弊隨剗
磢願假臣歲月表裏如指掌人材固不乏第一戒欺罔
樸拙勝巧心好佞寧木彊願求忠信士枉直謹誅賞更
須寬轡策奏請應如響上問卿何先安靜最爲上上憂
襄漢間吳楚欠遮障公因論形勢衮衮到遜抗是時晉
在洛武昌勢相向是爲必爭地南北謹隄防今雖居上
游事與古殊狀狂宼縱欲來無處可傳餉況今三埵靜
皇靈方遠暢與蜀相掎角國勢自增壯尙期效尺寸才
疎意非廣忠肝氣凜凜秋旻足排蕩上喜憂顧寬趣行
開玉帳捐金示優寵諭賜煩上相惟公最得士離別俱
惘惘薦紳紛祖餞直欲傾家釀賦詩寫胸臆一一成技
癢家聲與國事負荷有餘量邊頭十萬兵公臨如挾纊
吾聞胡運窮羣酋欲爭長不戢將自焚前轍有狂煬當
爲不可勝有和謹毋倡千載羊叔子制敵恢天網行將
友斯人山川固無恙備成撫機動應煩護諸將功高歸
未晚會見登弼亮他時名父子繼踵凌烟像
送鄭惠叔尚書守建寧
十五年前送别詩道山持節向江西今年又見送公別
大天擁麾鎮閩越向來惜別固巳深今日摻袪尤動心
尚書自是第一人氣義相許披胸襟南宮五表平明入
列辟傳聞俱聳立壽皇聖孝冠百王三復高文天爲泣
擢處螭㘭寵數新果然百日掌絲綸拭圭修聘稱應變
握節不撓威殊鄰直上銀臺尤振職李藩氣槩時批敕
嗣皇銳意新百度筆端眞有回天力星辰聽履冠文昌
急流勇退驚朝行望之正欲試馮翊長儒寧肯薄淮陽
孤拙自憐銷壯志三入脩門空負媿薦人不進終不巳
獨賴當時言有味公在猶歎一居州公去無人爲王留
公乎行歸佐天子肯作管晏卑微休
送蘇壽甫少卿赴潼川漕
老坡送江直入海君今歸尋江之源外臺去鄉若不遠
爲持使節臨潼川君家家世四海聞單于一問驚胡塵
歸來便合上淸禁胡爲日念橫峨岷賢哉羣從傳家風
夕郞名節世所宗諸卿亦復載淸德況君又似尙書公
壽皇念舊久更深聖明親擢傳玉音君歸寧能及黔突
定應召馹來追尋淸獻入蜀攜一龜君今數鶴同載歸
他時未免蕙帳怨人在西淸鶴自飛
分韻送孫從之司業使湖南得千字
夫君靜而敏人十己則千讀破萬卷書操筆思湧泉古
事與今事一一探本源蚤蜚場屋聲作吏志益堅朅來
上淸班漢庭誰在先雍容行必書史館躬槧鉛片言寤
明主立使登諫垣拳拳憂國心傾倒十三篇司成天下
選歸志巳浩然赤日送妻子襆被尋谿船諸生慕陽城
欲挽不得專竟持湖南節征袂何翩翩憶昨忝同登于
今三十年朝行喜相會終恨非官聯請益殊未饜匆匆
啟離筵始以長官來來以繡衣還書生素安分豈問卻
與前第惟公輩流自應留日邊德星聚南楚予環當茹
連事體有關繫臨岐欲無言
送王恭甫倉部知洋州
天淸無雲秋氣明好風叢桂傳芳馨乃于此時送君行
江空日短難爲情蚤從兩川馳大名眉宇瑩徹春壺冰
語輒傾倒心地平大篇小篇韶鈞鳴壽皇一見喜不勝
壁水道山照羣英潼川題輿遠有聲痛洗鹽筴疲民醒
天子呼來再登瀛典領著作承明庭絶域往陪蘇子卿
馬上談笑胡人驚歸來期君侍西清胡爲西去謀專城
士友重歎君不譍視此進退秋毫輕洋川風物天下稱
文翁流詠人載賡當時猶待羣政成君今未到意巳傾
岢峩大艑秋江澄圖史萬卷鷗與盟殘編斷軸恐飄零
數輩装潢手不停我亦重來預彯纓三日不見鄙吝生
況此摻袪將長征欲挽不留鴻冥冥賜環勿憚萬里程
江山多助筆縱橫黼藻王度扶中興
題范寬秋山小景
山高最難圖意足不待大尺楮眇千里長江浸横翠畫
家雜雲烟戃恍徒意會苟或森三尺便若俗子對此畫
格律嚴興寄獨超邁洗眼映窗明妙處乃不昧流泉見
原委著屋分向背推車度危橋指路向關隘輕舟最渺
茫浦嶼如有待山稜瘦露骨汀洲橫若帶木葉黃欲脫
秋容儼然在霜餘無片雲歴歴數沙界搜尋因力疲欲
賦無可奈近山才四寸萬象紛納芥欲識無窮意聳翠
更天外
江西李君千能能和墨及畫梅艮齋許以三奇而
詩非所長也
游藝無小大要皆知本原後人率意作終當媿前賢老
潘妙對膠法從玉局傳或假季心名空掃千鐙煙補之
貌梅花疎瘦仍淸妍折枝映月影眞態得之天李君信
雅尚二者將求全諸公競稱許試之乃誠然江西有詩
派皎皎俱成編茲事未易窺屬君尙加鞭
分韻送盧國華福建提刑得華字
盧侯場屋聲天馬騰渥洼殘膏沾後人奇芬吐天葩來
踏九陌塵去種河陽花向來再去國盛山建高牙平生
長者譽靜篤語不譁古井絶微波璞玉無纖瑕使星照
蜀道惠愛流三巴吏姦賴刮磨民瘼煩搔爬田里誦盧
公兒童知國華白首尙郞潛坐曹事如麻翩翩擁軺車
去去向合沙朝行惜君去舉酒相邀遮共登獅子峯巨
石臨唅呀郤來登湖邊野梅訪萌芽老柳掃黃葉枯荷
矗寒茄碁枰戰文楸醉帽欹烏紗伊昔送君行相去萬
里賒荷君遠寄書得得來東嘉一見又成别感念成咨
嗟羨君徑褰帷往戍不待瓜先尋上水船何殊泛僊槎
作粥喜奉姊上冢仍過家此計正未疎所恨成天涯尚
幾或留行船鼓毋庸檛
題老融畫牛溪煙雨
暝煙吹雨冥冥兩牛半渡深清京塵久汚巾履頗思歸
濯吾纓
慧元畫寒林七賢
舊有唐人出游圖謂宋之問王維李白高適史
白岑參六人多畫七賢不知第七人爲誰或云
是潘逍遙然未見所據病起坐攻媿齋元公忽
作寒林七賢相寄余方夢寐故山見之灑然戲
作數語謝之
羣賢俱詩豪世代不同處安得寒林中聯鑣睇相語誰
歟創妙意臭味無今古吾聞顧陸輩寓意或如許桃李
並芙蓉雪中蕉葉吐元師師老融淡墨掃風雨作此寄
攻媿歸興渺煙渚舊六今則七未知果誰與我欲從之
遊詎敢厠儔侶畫我往執鞭欣爲李君御
李文綬和所贈老融詩復次韻爲謝
鄴侯插架書最多筆力雄奇天所命萬人海中深閉門
理窟搜尋到幽夐我詩無律如山謳形穢豈㻣珠玉映
時時歸夢入故山曳杖松間記投暝因君佳句撩秋思
便欲歸尋舊三徑兼旬足痺不良行況復炎蒸如釡甑
夜來一雨洗河漢簷溜涓涓淸入聽晨興剝啄誰叩門
乃有同聲喜相應讀之恍若濯淸風自覺昏眸怯明鏡
伊余何幸點班行結交往往多名勝夫君平處顧淸新
解道澄江如練淨從今我乃得四友不特官梅動詩興
推枕裁詩謝高致扶憊搖毫心靡定舊聞讀檄愈頭風
今賴長篇起衰病
次韻六和塔秀江亭壁間留題
江外參差列萬山我家深在萬山間好山正不用錢買
但要未老身先閒長江比愁終似少江水能回愁不了
扁舟何日過西陵鄮山佳處吾歸老
跋袁起巖所藏修褉序
悵望當時眞蹟臨摹所在支分千載但稱合作誰能有
感斯文
定本爲世第一此又在定武前今日錦標玉軸向來不
直一錢
送陳君舉舍人東歸
皇天生人物千載非偶然沖和兼萬人始得一美賢夫
君乃其人人一巳百千飛黃欲追風況復勤著鞭文陣
蚤奔放氣欲摩靑天短褐東海濱名貫斗牛躔聞道更
獨蚤自言若墜淵出登龍虎榜徑上鵷鷺聯中間幾流
落淸湘窮泝沿白首始爲郞一見意巳傳登瀛上麟臺
授簡游兔園擢爲柱下史遂居紫微垣去天真尺五朝
綱賴扶顚龍樓闕問寢萬口爭進言惟君最勇決螭頭
屢直前危言破人膽三進加勤拳天高聽亦高歸袂何
翩翩高風激頽波同列空慚顔君雖未必去一去勝九
遷我欲留孔戣有懷不得專況我自欲去何心挽歸船
嗟我生何爲與君幸齊年先後才九日相與同氣然幾
年若契闊班心忽差肩判花同代庖君思如湧泉上房
草數制下房時一篇一篇輒高妙隗始媿余先春秋隱
公傳國史建隆編周官授大旨所得俱未全聚散不可
料餞别滄江邊君將處於陵我耕綿上田君行無疾驅
中途恐傳宣不然遂成別孤帆渺風烟夢魂不可制隨
君墮中川
次韻趙子野石城釣月圖
石城江頭可憐月曾照六朝淸夜獵古往今來知幾何
長江衮衮蕭蕭葉謫僊去後詩盟寒王孫詩瘦淸欒欒
詩情浩蕩坐無奈扁舟笑把磻溪竿江平風輕波瑟瑟
宿靄卷空天一色東風吹句入長安一卷風流坐中得
初得神意淸再讀胷次平回顧明月秖如故世上興廢
徒紛更想君一葉方掀舞夜靜水寒誰與語船頭有酒
且孤斟莫向金陵重懷古
戍溪道中
寒潮高于埭黃流濯西河人牛俱力壯相與衝流過潮
落勢回禦轉櫂依丘阿暮靄起平楚陰雲翳寒莎夜分
潮復上櫓聲相軋摩大江渺無津不知身在何餘生一
虛舟兀然聽風波吾親白雲下況爾方臥疴遠遊非吾
事歸矣毋蹉跎
哭表弟汪去僞墓
內弟幼而敏抗志欲決科一行試曹掾吏才猶患多謂
當爲時用舌在如命何通籍巳艱阻入幕終蹉跎我生
依外家侵尋閱羲娥視君如同氣竹馬聲相和少長聯
硯席詞場深琢磨相期到晚歲杖履俱婆娑寧知五年
別君隨東逝波憶同戍溪行我馬君乘驘馬駑費十駕
驘俊巳倍過重來意慘愴樹擁山嵯峩嗟君父與兄相
望空山阿宿草埋白璧寒風撼林柯沈吟痛疇昔有淚
如懸河
次韻蔣德要三徑
居山或稱囚得閒乃賦謫我方樂靜退來作三徑客西
山致朝爽膏肓在泉石況當秋空淨萬里看一碧
吳參議達觀齋
君不見大鵬與鷽鳩自適俱是逍遙遊又不見大椿視
朝&KR0818;一脩一短終期盡況乎秋毫爲大泰山小莫壽殤
子彭爲夭漆園老子超衆作立論雖奇定非矯鳧脛從
短鶴脛長蠻觸亦能成戰場譽堯非桀兩置之讀書博
簺俱亡羊世人顚倒名利途躋攀分寸爭錙銖河伯猶
驚北海若井蛙醯雞何足誅試同萬衆走城市躍馬途
行分賤貴卻登高處望塵中但見紛紛如聚蟻暫高猶
爾況眞高神游八表非矜豪寧能高舉去人世勿以役
役隨滔滔是知達人有大觀蝶夢爲周聊自玩翛然無
入不自得處若終身仕成漫吳侯晚到東海濱飽諳世
故無戚欣相逢一笑成莫逆似知我亦個中人
送姜子謙丞於潛
處則有超蓮出則將哦松眉宇無一塵出處皆雍容君
看妙蓮花本出汙泥中兩松痛掃漑下有簿書叢汙潔
無二致喧寂本亦同於潛今畿邑蜀道萬里通至今存
古意民風尙醇醲一邑旣當問尤宜撫疲癃藍田文最
高後學仰韓公彼言蓋有激昩者但稱工成案漫不省
丞哉豈眞聾姜氏太嶽後夷門慕家風教子延名師列
碑多儒宗宫庠旣開荒書種慶所鍾換桂雙枝秀益見
筆硯功後生日加勉衣鉢傳無窮君才有餘刃壯行氣
方充功名此椎輪勁翮看摩空我歸幸同社棋酒時相
從尊前不忍别吟愁夕陽舂我家老揚州五記有遺蹤
向來耕織圖爲煩訪溪翁
送從弟叔韶尉東陽
阿連少也爽孤立生氣燄壯年淬詞鋒傾心事鉛槧膠
庠困虀鹽世科終穩占再興蘭桂堂爾祖真不忝況將
尉東白士友尚歆豔惟我愛子深老矣猶不厭固知爲
子喜頗亦動吾念贈子當以言苦口當針砭此邑子舊
游歴歴數行店棠陰見郎君遺老喜窺覘其民最服義
情僞靡容掩莫恃彩棒威要使慕巾墊子文多立就詞
采更華贍吾聞得雋者塞門差反坫前賢最加謹臨用
更重檢他時可待取天庭得錦吾家有素風耳目久
濡染毋庸慕豪舉助廉先以儉湎酒更宜戒平地有深
塹酣暢當有時勿習杯瀲灧將論毋過高斯言卻防玷
立節毋務奇躐等恐成僭外物思過分檢身但多欠勿
嫌一尉卑封清尙爲傔仕途固嶮巘大要進以漸不須
苦求知眞知奏應剡向來湖海豪四十可收斂寧爲處
囊錐莫作露刃劍匆匆摻袪別魚鮮酒方釅刮目待子
歸罔碑吾言驗
攻媿集卷二
