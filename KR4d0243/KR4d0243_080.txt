攻媿集卷八十
宋樓鑰撰
賦(政事賦玉巵爲夀詩注以省試光武大度同高祖課藁案原集别有試藁一卷其目曰宣王内修)
(卷合御試召試省試别試解試上舍試州學等試所賦宅道㶧星緯詩策三道注以教官試又有策問一)
(竝缺佚無憑錄刊擬問凡十有三篇今)
受降如受敵賦(當嚴備爲韻以受降之際亦)
上將甚武神機獨潛雖在受降之際亦如待敵之嚴納
夫授首之人敢矜已勝類彼臨戎之日以備無厭夫惟
兵收决勝之功將有防微之智謂寇之窮也雖已見于
屈服而心之險也猶未知其誠偽彼既降矣曾無自滿
之心如受敵然必謹非常之備于時大敞堅壁旁標碧
幢無醜類脅從之衆納渠魁肉袒之降如將受夫大敵
懼見欺于小邦方陳釋縛之儀深虞變詐若處交綏之
地敢恃敦厖莫不肅我軍容嚴予兵衛雖殘寇之臣附
猶兩軍之交際非惟伸大將之威蓋恐墮敵人之計受
其璧焚其櫬豫防一旦之危稱爾戈比爾千隂養六師
之銳議者曰彼之降也既挺身而至矣我之受也當開
心而待之何必招攜之日乃同禦侮之時蓋念犬戎之
難信深恐狼心之或欺與其有變以無備孰若居安而
慮危豈不見行儉審兹果能平夫突厥耿公明此遂終
定乎車師彼有坑既降者固出詐謀使自縛者尤非善
畫曷若我外弛金鼓内嚴矛戟深防禍起于所忽亦慮
敵乘夫吾隙彼如犯順以欲為我則稱兵而將亦伐崇
因壘既施文考之威就塞築城兼取武皇之策因知力
角于鋒鏑者敵尚能禦變生于肘腋者患何可當今也
勍敵雖聞其讋服禍心猶恐其包藏惟吾之為備也既
自嚴密則彼雖好亂也烏能陸梁且異夫魏子會秦卒
受欺于商鞅唐臣盟狄果見劫于平涼噫屈膝而服也
人固畏威噬臍何及也吾當慮後毋弛禁以自忽必整
軍而後受方今將軍納降衆而獻俘于廟焉不廢嚴兵
之守
擊楫誓清中原賦(清中原為韻以渡江擊楫誓)
國讎未雪壯夫請行擊長楫以前渡誓中原之復清共
涉巨川爰叩舟人之枻備言素志願恢天子之京時其
典午中衰永嘉南渡憤晉元攘敵之未暇有祖逖奮身
而不顧揚䑪以往方乘天塹之流擊楫而言誓復皇都
之故爾乃緩引蘭櫂旁瞻碧幢一鳴而英氣先奮再鼓
而羣心已降志必復于故土誓有如夫大江吐我赤心
忽形言于剡木指夫白水期淨掃于中邦謂夫戰塵久
滿京師突騎交馳洛汭期狼煙之必掃顧鯨波而作誓
方横橈徐撫獨决策以前征儻諸夏未平尚何顔而復
濟豈不以國始草創人思苟存江山有異也或作楚囚
之泣綱維不舉也至形北客之言故我浮巨艦以勇奮
視強敵而氣吞倡義有先于温嶠定從不假夫平原遂
將電掃風驅盡復神州之大肯使龍蟠虎踞久留法駕
之尊果能扶神器之阽危拯遺黎之沈溺長淮以北也
復見夫冠帶大河以南也悉除夫荆棘不渝江上之盟
坐制目中之敵澄清抗志車同范氏之登慷慨論功柱
鄙漢臣之擊向使無妖宿以示異緩若思之代終則必
蠢爾醜類墮吾計中盡郊圻而申畫舉幕庭而一空振
起江南益大中興之烈掃清冀朔遂成再造之功惜乎
大厦未成而忽撓棟梁中流欲濟而遂亡維楫不聞壯
志之成就徒有餘威之震疊方今矯矯虎臣皆欲濟河
而焚舟下視祖生之事業
簞食壺漿迎王師賦(漿以迎為韻以王師所至食)
民意胥附王師出征持簞壺而咸至實食漿而相迎飲
食雖微用表歡欣之志遐邇均集喜觀仁義之兵蓋憫
赤子之無依奮神戈而大舉惟兵之所至也既已不擾
則人之樂從也其誰敢拒櫜弓箙矢往平敵國之民簞
食壺漿來勞王師之所觀夫老幼紛至饔飱共持我之
至也救民于水火彼之迓也恐吾之渴飢凡爾一時之
衆悉迎六月之師饋餉鼎來皆望風而遠附干戈所指
曰後我以奚為兹蓋兵收不戰之功人有再生之喜竭
蹶而趨也欣塗炭之時脱襁負而來也知父母之孔邇
顧慕義以皆然非弔民而何以以萬乘而伐萬乘罔敢
抗衡其小人以迎小人咸來造壘大抵窮兵以殘民者
孰肯徯后行師以救亂者衆斯向方今也軍罔秋毫之
犯人無血刃之傷是宜至者獻酌來皆裹糧夏衆咸來
功可同于商后燕民不悦事有異于齊王向非東征西
怨也民望來蘇邇悦遠歸也衆無攜貳又安得輟仰事
俯育之物見心悦誠服之意自坐見于功成曾不煩于
家至如是則三軍益飽何煩挽粟之勤千里遐征不假
望梅之智非不知給餉不絶也何必饋食釃酒以犒也
奚煩挹漿然念禮雖薄而心則甚至食雖菲而情烏可
忘苟匪同心之奉曷云厚意之將亦何異咸篚元黃人
盡歸于周室争持牛酒民皆勞于高皇彼有築道而饋
軍者用力亦多投醪而飲衆者為功非易豈知多助之
舉自有爭先之饋方今中原之民皆開門而迎王師又
豈止于壺漿簞食
光武乘時龍而御天賦(御天也為韻以時乘六龍以)
炎德繼統漢光得時惟乘龍而特起以御天而有為獨
收興復之功系隆丕祚蓋際飛騰之會統制方維迹其
奮宛邑而戰昆陽誅青犢而降銅馬念再造丕圖也雖
本自于神聖而獨逢興運也故能安乎區夏軍摧九虎
成止戈之武焉時乘六龍顯御天之造也觀其業務紹
復符能握乾將登四七而上應于列宿載當二百而適
際于中天體純剛而有作莅至尊而獨專受命而興協
彼眞人之應逢辰則奮攬夫帝位之權用能驤首而飛
也非在田而在淵馭世而起也遂得位而得祿威羣盗
之鼠竄掃中原之鹿逐尊既正于九五祚遂興于百六
爰究位天之載允協羲經詳推鬭野之符又同赤伏大
抵聖不世出也世必治而斯起龍不時見也時純陽而
後升今我恢雄圖之赳赳濟大業以兢兢既當陽而有
造宜取象于時乘小利見之神堯第伸潛躍仰同符之
高帝果致隆興因以兆應金刀祥飛白水赤光之照也
已新于育聖之際佳氣之鬱也又見于舉兵之始由天
意之久屬宜帝尊之獨履蓋有致而斯能苟不然而何
以遂令耿氏攀鱗翼以願從肯使聖公假風雲而能起
故得息盗集之奮蝟破野戰之羣龍回飇既止于九縣
彗雲寧見于高鋒靈貺自甄類五馬渡江之化功臣皆
厚笑四蛇入宇之從噫感如諸將也有鱗集之歸驤如
吳公也擅風行之譽抑知天德之位亦賴人謀之助吾
皇復受天命而遠跨于漢光乘時龍而在御
修身以為弓賦(必中矣為韻以修身為弓發)
學貴務本志當適中惟修身而由道遂取喻以為弓正
以不他曲盡飭躬之術張而弗弛自成中的之功士有
該百行以研窮端一心而折衷謂存于吾者苟不知審
則發于外者何以示衆今也見聖師而由聖當明四重
以四輕猶弓人之為弓要在百發而百中觀夫學問尚
志操修及時忠信以進德也我則務敏驕奢所自邪也
吾寧詭隨故此誠身之道類夫弦木之為慮以動動惟
時罔蹈黨偏之失奠而發發必中宜先審固之持兹蓋
有不言也言則中倫有弗行也行皆審是施于遠大則
何止百步時乎遊息則為之一弛苟出乎而發乎信高
矣而美矣勉夫百行折中矩而周中規志在四方義為
的而思為矢彼有忠信為甲胄者第取防閑之固以言
行為樞機者深明榮辱之因我是以鑒彼省括謹夫檢
身動切戒于失鵠發何勞于扣輪亦猶率乃攸行書取
若虞之度反而求已軻言如射之仁因知身之修也有
立功立德之方弓之作也有尚角尚筋之術然器不藏
者曷成功于射隼材不良者難求竒于貫蝨理既無邪
中斯可必肯同詭遇一朝獲禽以為良尚小儀成終日
射侯而不出噫主于皮者徒聞游藝之巧佩以弦者但
知矯性之柔曷如志正以體直自然誠立以身修殆將
觀德于矍相奚假矜能于養由如是則有志于弧禮何
拘于戴記其直如矢道兼得于成周誠以枉尺直尋也
固所不為志眉中目也亦何敢忽取友必端則道豈反
害與人無争則行何有闕又當兢兢業業以脩吾之身
肯廢前功于一發
尊賢則士願立朝賦(立於朝為韻以尊賢則士願)
士固自重君宜罔驕惟克尊于賢德斯願立于王朝上
懷樂道之誠必加優禮下起充庭之望不待旁招凡稱
命世之才俱有事君之願然而世或崇儒則與朋類以
偕進時乎慢士則雖佚遺而不怨惟明主有尊賢之意
每務撝謙則羣髦興入仕之思誰甘肥遯時也晉晝接
下鼎烹養賢德行道藝則必預旌表忠信孝友則皆蒙
薦延此既加于體貌彼寧甘于棄捐神聖謙沖每優崇
于儒術英豪歆慕咸樂效于官聯自是來榮軒冕之華
去恥山林之人望旒纊者拭目以期見候旌車者比肩
而竚立謂邦有道兮于時可見故心欲仕兮如是其急
聖人在上既聞有禮之三君子于行願厠亂臣之十大
抵士雖貴于求仕位尤慙于苟居視君好惡以决已進
退觀道興廢以卜身卷舒惟尊德樂義而見或嗟晚則
離蔬釋蹻而來惟恐徐莫不有道賤焉而恥也豈若吾
身幡然而改於立或無方必負割烹之鼎待如不次自
投衒鬻之書是何君專行爵之權士守立身之則儻恃
祿位者因明月而按劒則安義命者必冥鴻而避戈是
故好仁文后有海濱二老之歸慢罵高皇致商嶺四人
之匿譬如鳥巢不覆則鳳集阿閣駿骨必市則驥來西
極今也世遇右文之盛朝惟有德之尊語而前席者非
鬼神之論見而賜璧者非捭闔之言又孰不思棄商築
來趨舜門盡令雝水之西同為振鷺肯顧鍾山之北猶
念驚猿王者以是改容就不召之臣式閭禮非常之士
俾乘駒以去者賁然而至卧廬以隠者幡然而起是之
謂王公尊賢士乎士乎可以出而仕矣
濟河焚舟賦(在立功為韻以濟河焚舟志)
戰欲必勝歸寧豫謀既濟河而赴敵遂决策以焚舟涉
彼大川肯思還于故國火其巨艦誓死報于強讎昔秦
穆違蹇叔以襲人越晉邦而趨利二陵之敗也既自咎
于覆將三年之戰也又貽譏于拜賜全師再出俱懷奔
北之羞雪恥不忘常起向東之志孟明乃慷慨發憤歡
呼卽戎謂將之屢敗也固難以語勇而君之專任也當
先于效忠昔也喪師曾媿萬全之策今焉賈勇願收一
戰之功由是提虎旅以徂征絶鯨波而永逝念解驂之
遺辱遂舍舟而自誓兵苟勝也仇則可報功不就也我
寧復濟顧吾壯志已為死戰之期慮彼士心猶作生還
之計莫若揚一炬以獨决聚萬舟而畢焚烈燄奔電長
烟走雲俾歸者以絶望庶往焉而立勲回視歸途渺洪
濤之千頃示無還志激壯氣于三軍故得我師奮臂以
長驅鄰國斂兵而自戢縱横馳河内之地談笑取王官
之邑指茅津而反濟封殽尸而洒泣挫夫強晉既聞國
恥之湔威彼西戎尤喜霸功之立茲蓋舍生而往也非
徒誓于擊楫好謀而成也非不悔于馮河百敗而勇氣
不讋一戰而戰功愈多歸志與灰而共滅盛烈如山而
不磨誓必破于秦師類湛船之項籍悲不還于易水小
叩筑之荆軻噫秦將之忠也既懷報國之心秦伯之任
也不數覆軍之罪苟因一眚而遂棄徒使終身而自悔
又焉得千載之下仰焚舟之風凛然如在
本強則精神折衝賦(神折衝為韻以本強則以精)
本既強固人斯服從得英雋以制勝致精神之折衝俊
士朋來益鞏尊崇之勢威風遠暨坐摧奔突之鋒竊原
君得士則昌國以賢為本苟并謀兼智也能以德而為
固則懷姦伺隙者自聞聲而遠遁蓋朝廷為諸夏之本
能制勝于九重故精神折千里之衝自宣威于四遠觀
其多士同德一人勵精肅爾幄中之妙算凛然堂上之
竒兵勢既聞于克鞏勝自全于不争朝有德而益尊人
皆奠枕敵望風而引去孰敢争衡兹蓋威棱之振也足
以聳動于華夷譽望之隆也足以永為夫儀則人咸想
于風采我何勞于聲色宜其上兵伐謀大邦畏力晏子
不出于尊俎兵自罷于鄰疆齊威必勝于朝廷會果來
于敵國大抵千里制難者以重任于賢士匹夫敢争者
以輕量于大臣今也俊乂垂紳而搢笏臣主聚精而會
神惟用儒而無敵宜不戰而屈人止須裴度之神明以
威悍將不假魯連之談笑坐鄙強秦譬如猛虎在則藜
藿不採于山神龍居則網罟不親于水今也紀綱法度
有以鞏固威靈氣燄不可嚮邇國家按堵以無事鄰敵
從風而自靡顧厭難于無形非得人而曷以賢五千之
騎隨何徒詫于片言止百萬之師處厚亦稱于一士噫
子玉不去則為晉之患季梁猶在則挫楚之強矧多士
之濟濟佐中國之堂堂赫然臨之則夫誰與敵望而畏
之則彼烏敢當豈不見汲黯居朝寢淮南之異議仲尼
相禮歸魯國之侵疆彼有威卻匈奴者未免于窮征口
伐可汗者猶勞于面折未若此動容貌而鄙暴斯遠宣
靈武而姦邪盡絶方今優游于巖廊之上而精神折衝
九有自聞于有截
歲星所在國有福賦(其有福為韻以歲星所居宜)
國既得歲祥斯應期占是星之所在有其福以誠宜仰
以驗之木精適居常次致當臨之邦域咸被純禧原天
下之妖祥係歲星之贏縮且運于上者象不虛示則居
其下者應為甚速爰占景曜適當所次之躔俯驗吾邦
誕受非常之福觀其瑞色明潤重華陸離應以仁也既
存生育之理王于春也又司長養之時既循度而至止
則錫羡以宜其右行于天居一辰而不忒下臨其地備
百順以無虧是宜君明臣直而世格昌期時和年豐而
人欣樂歲師之興也戰則必克政之舉也事無不濟由
龍宿之所居故鴻禧之可繼越人遇此終摧吳國之強
晉室得之果挫苻堅之銳大抵事將兆于休咎星乃為
之疾徐超而前者或棄次而旅次行而失者或當居而
不居事各有證象誠非虛惟歲之在也無東西之去則
福之來也有山阜之如可以伐人請驗馬遷之史所之
得地願稽班固之書彼有國之昌也由太白之當期國
之厚也以填星之居久况此應王者而紀于號令主歲
事而為之統首苟非次舍之當居安得休祥之備有豈
不見淫在元枵之次徒致鄭饑既居析木之津遂興陳
後因知歲之行也雖本于天度歲之居也實昭于德馨
今也太史奏瑞清霄炳靈生治國之百樂開寶運之千
齡如是則賢士已登不必驗少微之象刑章幾措何煩
占貫索之星王者以是攷星次之攸居知天心之所與
斂時福而民罔不錫討有罪而人莫能禦方今天相中
興而歲星臨之孰敢犯王師之所
高祖好謀能聽賦(謀能聽爲韻以天性明達好)
高祖獨奮漢圖以成蓋有好謀之德又兼能聽之明顧
夙負于英姿乘時以起尤樂聞于羣議擇善而行迹其
提三尺以初興念四方之未定謂不咨于衆則孰判利
害不擇其言則曷分賢佞從吾心之所好謀之其臧屈
羣策之兼收又能審聽觀其逐鹿崛起斷蛇勃興善欲
納則如恐不及策可用則何為不能惟大公至正之是
取豈小智淺私之自矜功為最高雖獨稱于赫赫計將
安出每嘉納以兢兢莫不說辭或悦于監門謀主或資
于亡命食而吐哺也恐彼敗事言而逆耳也知其利行
設施皆合于衆智明逹蓋由于天性顧將軍何以教深
圖東嚮之功非夫子無所聞爰下南浮之令非不知雌
雄之勢可決于一戰甲兵之利可服于諸侯蓋念至仁
伐不仁也何必恃勇多算勝少算也敢忘用謀我是以
疑切戒于築室從有如于順流為真王為假王悟陳平
躡足之語趣刻印趣銷印用張良借箸之籌帝之性也
非不聰明帝之度也非無豁逹然而助桀為虐者欲居
秦室之富養虎遺患者幾遂鴻溝之割謀苟匪于能用
亂何由而可撥所以關東欲棄問不憚于據鞌戍卒能
言見豈嫌于衣褐難者曰趙王之立也不顧叔孫之争
匈奴之伐也反囚婁氏之賢謀不詢于多士智難合于
敷天殊不知過雖聞于有此改必見于幡然遂令信彼
四人爰割體膚之愛封之萬戶深懲械繫之愆至兹騎
項雖倨也諫而必從溺冠雖慢也賢非不好吾不愛于
兼聽人亦為之樂告故能舉秦如鴻毛而取楚若拾遺
翦一時之強暴
子使漆雕開仕賦(人使之為韻以開未從仕聖)
夫子善誘漆雕受知念從仕之未也爰因言而使之顧
至聖以何心惟均教育視吾徒之可用俾效施為蒙嘗
尚友及門潛心諸子仕焉非苟于利祿學也所期于官
使眷兹尼父當日則何以哉謂彼漆雕可以出而仕矣
觀夫心本愛日志思澤民惟可行之道不試于事以有
用之學私淑諸人及門之士也皆欲效職升堂之子也
誰忘進身惟此魯人頗能參于聖學雖當周季俾往厠
于王臣開也倏爾有聞欿然自視謂吾之學也固欲見
于行事而學之優也乃可施于從仕苟吾信之未能何
已長之足恃斯言既發殆門弟之未聞此意孰知惟聖
師之獨喜議者謂士之仕也固所素願師之言也宜無
不從然念道之將行則急于一命才或未充則難求萬
鍾雖尚遲于奮迅聊自適以從容所以進則未能垂嘉
言于穎逹喜其志道激高論于司農噫有帝王之學者
使之為邦在言語之科者使之辭命苟非此子之善學
安得發言于將聖今也師以為可而猶切于退託道既
未成則尚資于涵泳志有同于曾點姑樂舞雩藝或及
于冉求始當從政彼有求價而沽者賜亦陋矣干祿而
學者師何過哉豈若此心不求于爵祿迹寧滯于蒿萊
歷攷闕里賢惟子開固異夫何必讀書子路飾有民之
說使之學邑尹何非製錦之才誠以志則在于恬愉心
不謀于富貴才已成而已則猶歉師之可而吾猶曰未
使斯人也出而仕焉功利之及民也尚何有既
天下可傳檄而定賦(檄而定為韻以今天下可傳)
世仰英主威行普天既望風而應也(竹之勢也一作乘破)可傳檄
而定焉王旅既興將大蘇于遠邇軍書所至當自底于
安全夫惟信已結于人心助遂多于天下彼陷于塗炭
也無不徯我則聞吾號令也孰能禦者赫然一怒皆延
頸以望焉于以四方可傳檄而定也時其士勇咸鼓民
思已深萬里起簞壺之念中原徯車馬之音苟用十行
之札足安四姓之心寰宇雖遥已欣聞乎大號尺書所
至自平難于當今是宜敘百世之仁恩收三軍之勇果
書至河西則驚萬里之明見節入北軍則舉一呼而袒
左何在我之能然蓋斯時而固可極彼不毛之地咸已
順從馳吾插羽之書自然安妥大抵強人之服者必假
征誅之及從民之望者止煩命令之宣今也久矣願王
師之至歡然聞軍檄之傳自然姦雄畏力而屈膝老穉
聞風而息肩所以光武陶儀圅紙首安于平廣淮隂遣
使尺書亦足以降燕或曰民已見于歸心國何煩于馳
檄殊不知近者已附而遠或未至弱者欲來而強猶作
敵故我形惻怛之言也慰雲霓之望振威猛之詞也若
雷霆之擊俾爾懷德而畏威俾爾敉功而底績掉舌而
賢五千騎豈勞辯士之隨憑軾而下七十城何用狂生
之酈向非戴商之民家則相慶思漢之人心焉悦隨則
何以當率土之紛擾也可空言而聳動之興可冀也亂
斯已而固異夫通彼夜郎止諭意于蜀道守夫鴨綠卒
遺誚于高麗皇乎哉鉛槧之儒也既務于討論帷幄之
臣也又加于審訂俾萬姓以咸悦聳百蠻而退聽方今
檄書風馳而人望中興不假一戎衣而大定
仁孝二致同源賦(致同源爲韻以仁孝之道二)
仁孝至重性情所根用若出于二致理蓋同于一源究
此兩端皆良知之固有初無異體以大本之中存嘗聞
才非曰于爾殊人或多于自異語其大體則似有異用
本之一貫則了無餘事惟兹仁孝在人皆可以廣充究
厥本源是理曾何于二致觀夫惻隠素禀愛欽自持行
之閨門則致終身之慕散之民物則由一念之推莫匪
斯心之舉初非二道之爲皆是物也孰能外之總百行
以率先悉由所性雖兩兼之難備安有他岐豈不以親
其親而因不失親老吾老以及人之老篤近舉遠雖則
有别舉斯加彼率由内抱信此理之不殊推是心而足
保顧施物事親之際雖曰殊途如鉤深探賾而言孰云
異道大抵孝之化也先以博愛仁之實也本于事親苟
志于仁則豈好犯上有一非孝則適能害仁雖運用或
疑于前後而本原不離于真淳當戒波流之蕩曾何派
别之因本立道生載攷魯論之訓功多事寡備形延篤
之論是源也會精粗于一致之中合内外于同歸之地
使兼愛者知厚親之道而敬親者備仁民之意重輕非
復于銖兩先後豈殊于源委尊而安義道同曾子之三
愛則無差本異夷之之二厥後道不明而去本益遠性
好偏而所施不同剔股孝也而深溺鄠人之過摩頂仁
也而或淪墨子之風是皆得于此失于彼我則觸而長
廣而充純若顔回可竝有虞之體德如閔子豈殊管仲
之功以是知天下之得蓋以其仁聖人之德無加于孝
見于日用雖有殊品求之吾心初無異教信夫仁孝之
道雖二致而本同源又何必分其大較
孟荀以道鳴賦(道而鳴為韻以二子皆以其)
周孔既遠孟荀挺生以斯而道自任在當時而善鳴仰
兹名世之賢同宗一聖抱此覺民之術茂著英聲當六
國之下衰有二賢之可攷以亞聖之才而無所施用以
宗王之學而終于窮老其遇于世何如也既不逢辰不
得其平則鳴焉獨能以道觀夫名重楚國學傳子思優
入聖人之域卓稱王者之師恐斯文之喪也振吾道以
鳴其顧二儒仁義之言一根于正用六藝詩書之教大
警于時兹蓋二百餘章兮皆立教之文三十二篇兮悉
綴文之美闡其前而振其後著乎心而入乎耳蔑千載
未光之病豈沒世無聞之恥時將駕說鼓木舌于諸儒
經本吐辭和金聲于夫子誠以軻之辯也非出于得已
況之說也不貴于難持柰何承道傳之弊也歎德衰之
已而如草木無聲而風或撓矣如金石無聲而人或擊
之苟非一鳴之善曷能萬世之知久而愈盈固異震雷
之喻大而且遠允同木鐸之爲寧不由别王霸之尊卑
明禮義之統紀一時衛道也信同聲之相應後世聞風
也有德音之不已顧響應以能然非言揚而何以假于
韶樂鄙弗能之后䕫鏘若鈞天小爲文之韓氏故能倡
正道以相和詆異端而力排南蠻之鴃兮豈巧舌之能
騁天下之鴞兮豈好音之孔懷俾衆議之不惑由大聲
之孔皆且異夫卿雲最其善焉文徒稱于壯麗魏晉未
嘗純也辭只見于淫哇噫大醇小疵也雖或不同立言
指事也未嘗有二羣儒敢飾于邪說處士不容于横議
然則先王之道至今在人耳者無他由孟荀之不墜
攻媿集卷八十
