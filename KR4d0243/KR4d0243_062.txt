攻媿集卷六十二
宋樓鑰撰
啟
謝除宗正寺主簿啟
容臺列屬方驚出命之從天宗寺勾稽更許引嫌而易
地事應如響人以為神倍煩致曲之私益戴不貲之賜
伏念鑰頃持孤迹入玷周行叨金科筆削之司三歲于
此預寳牒討論之末貳職最優念親年之益高思色養
之多闕偶逢新制幸遂贅員天台四明喜家山之在望
治中别駕奉菽水之餘歡甫更二攷之書復捧三州之
檄苟逃吏責來赴朝參登光範之門始尋故步索長安
之米甘作畸人素蒙一顧之隆重辱千金之諾屏身逆
旅忘意洪鈞不圖信宿之間忽被生成之渥方羣才之
競進或累月之曲留是何庸愚首勞記軫俾居制作之
地得以周旋其間雖公府無私諱之可疑而人子有至
情之當隠范蔚宗謂郭泰爲太司馬遷以趙談爲同彼
雖千載不刊之書亦有一時随宜之例矧從兄正有近
比而律經端爲此文非敢爲循牆之恭姑以避入門之
問洊勤敷奏許以徇私再窺天派之慶源恍若華胥之
昨夢輕舟浮海方虞風引于三山零雨自天終賴雲興
于四嶽茲蓋伏遇(某官)聖時間氣王佐真才進退百官
而坐廟朝悉從公論總領衆職而稱上意專幹化權矜
雁塔之舊題惜龍門之下客遂由遠外徑被甄收鑰敢
不仰首厚恩服膺高誼況獲居典領之下猶得附聲光
之餘譜磐石之宗益加修纂圖國士之報誓竭疲駑
通温州交代沈詹事(樞)啟(温州任内以下三首知)
偃藩滄海真有古方伯之風易鎮温陵庸示東諸侯之
勸乃容賤子獲繼後塵敢言一月之間再辱五雲之貺
撝謙甚矣揣分悚然恭惟(某官)學貫九流氣高八表天
分已超于凡品心傳自得于遺經嚅道真泳聖涯信師
友淵源之遠穿天心出月脅仰文章黼黻之工首振臺
綱早膺睿奬洊居宰掾遂陟禁途儲寮推商皓之賢朝
望出漢庭之右粤從壯歲已著外庸使節帥垣凜威名
之猶在閩山江國懷惠愛以如新獨瀛壖未識于旌旄
故上意特分于符竹教條所及掃狡穴以一空政務日
清剔蠧原而欲盡朞年而變百堵皆興精力如黃潁川
而事不繁方略如薛馮翊而用自省撫摩多暇賦詠流
傳繡口錦心在昔接王楊之舊風樓月觀從今齊沈謝
之名忽傳舜詔之頒更與泉麾之重佇聞歸奏别拜襃
遷刺史之為三公厥存故事人主之論一相用佐中興
伏念鑰晚出無堪冥行自信當血氣盛強之際不能大
所居之官矧父兄憂患之餘豈復有敢為之志茲叨郡
寄遽迫戍期雖懷烏養之私未識牧民之體仰惟耆德
嘗拜下風庭内芝蘭已見朱轓之賢守門前桃李居多
黃閤之名臣望重儒先年為父行退慚孤遠敢謂交承
瞻之在前知堅高之可慕瞠乎若後豈可逸之能追尚
須修敬之初躬請告新之益署風清潤燕寢邃深願精
茵鼎之調仰副冕旒之眷
回瑞安吳知縣(敦義)啟
朱轓就道未知郡太守之宜墨綬臨民正須邑大夫之
助同寅為幸良覿非遥伏惟(某官)璧水勝流桂林秀士
絺章繪句蚤騰場屋之名錯節盤根尤藹簪紳之譽尚
淹闊步俯就徒勞已報政于羅川更字人于安固一同
何幸獲依明府之仁三異有聞行應清朝之選鑰疎愚
自信憂患何聊忽為雙旌五馬之行欲訪孤嶼中川之
舊人情物態雖曰素諳吏事邦條正資恊濟曾未馳于
尺牘乃先辱于朋緘欣荷良深敷宣罔既
回沈主簿(興傑)啟
别十五年願復為李君之御官二千石又獲在鄭公之
鄉入境云初飛緘未暇不圖前輩先辱英詞伏惟(某官)
厚德鎮浮高風立懦蚤勤學殖視富貴若易然晚悟性
空置功名于度外笑孟嘗之下客為羲皇之上人以濟
南伏生之年抱西河子夏之病隠居求志之士吾見其
人焉耄期稱道之賢蓋僅有存者行見鶴書之聘仍加
鳩杖之扶乞三老之格言為千載之盛事鑰頃因客授
獲預英遊茲叨銅竹之分方厚金蘭之好拔薤一本惟
忠告之是求束帛十端懼寡聞之貽誚敢俟及階也而
相帥冕便當從牀下以拜德公
回楊秘監(萬里)啟
鑰猥自左庠謬參外府兼史牒討論之職皆英躔吹借
之私垂問甚勤撝謙良渥再念一登末第曾因公諱而
退飛三入容臺率以祖名而引避雖曰周人事神之義
亦惟窮鬼轉喉之妖敢因修謝之餘併發自公之粲瞻
依益切感敘奚殫
回王原父主簿(洙)啟
頃傳新作慙妄正于雌黃茲荷勞謙喜再來于尺素志
期遠到學有雋功曾日月之幾何覺詞章之頓進伏惟
(某官)才由天與業本家傳孔鯉過庭素佩學詩之訓相
如入室肯希用賦之圖既決世科寖登宦路移平昔窮
經之力為一時應用之文今日侍親既供子職他時遇
主可代王言尚云老馬之智專不鄙雕蟲之技小謂白
圭之玷固曰可磨而清濟若毫豈如無有不量衰朽輙
指纖瑕非惟欲補于聰明抑亦願加于砥礪今則下語
俱當屬聫更工回念舊編如出兩手雖未至飄飄凌雲
之氣然已有咄咄逼人之風盱衡以觀刮目相視要知
駢儷之有體不必怪竒以為高既不當窘于邊幅之間
又不可施之廊廟而駭文從字順意足氣全苟進學之
未央諒蜚英之有助君如斵輪者須得手而應心此若
持衡然懼俯首而至地果或亮我尚惟勉旃
回李希岳先輩(詢伯)啟
澤底名家素聫枌社雲間俊譽未覿芝眉辱華翰之先
臨喜高詞之創見伏惟(某人)天資近道學力過人繡口
錦心期赴功名之會金昆玉季已蜚場屋之聲豈大才
之未逢何小敵以猶怯然焚舟而進者有決勝之志手
劍而盟者乃敗北之餘試看今日著朱騎馬之流多是
前年點額暴腮之輩會見出一隻手竟當取第二籌欲
大振于家風惟益修于賢業自慙朽拙莫助掀騰輙馳
緘以附鴈足之還方洗眼以俟龍頭之選
回張子宓教授(虙)謝作辨虛跋啟
虛以擬玄仰儒先之述作言不盡意冀學者之發揮惟
後世之子雲有本朝之君實探賾索隠著書立言頃尚
多于闕文旋獲逢于全帙蓋丁年得之張御史之手謂
蜀本出于范太史之家且言令慈水之時親曾覩德深
之說既逾三紀始遇一編專窮象數之微備見淵源之
藴輙伸末議具載舊聞初未有演義之篇故尤欽于絶
識及今見發微之論乃盡掩于前功念其生不得用于
時賴有此可少見于世況家傳之甚的實鄉義之所推
掠而有之忍亦甚矣不勝憤懣併為辨明豈惟慰九原
之英抑亦表一介之善伏惟(某官)義尊從祖力取世科
知奥學之有來發幽光之不泯懷問一得三之喜極駢
四儷六之工荷意甚勤非吾敢望蔵于屋壁何殊孔氏
之遺報以瓊瑶徒愧衛人之厚
回上虞杜君昆仲啟
伯氏決科出世真成于一佛華宗積慶克家又見于二
難琴劍踵門文書銜袖大篇見憐才之切長箋知種學
之深陳義甚高撝謙似過有如衰悴自揆庸疎論道德
則虛負于初心言文章則難追于古作徒勤盛意秪益
厚顔尚冀融明均垂孚照
回陳勝私先輩(屺)啟
謁次通名初喜見秀公之裔世家論契乃知為侍講之
門握手定交傾蓋莫逆伏惟(某人)父書素讀天分更高
盤萬卷于雲夢胸中巢四松于匡廬山上及見開元之
故老尚聞正始之遺音古事今事問無不知儒家道家
應皆如響稍窺新作歎温厚爾雅之文側聽高談眞直
諒多聞之友言誠可用學有自來蚤負俊聲眞是崑山
之片玉晚甘肥遯竟成滄海之遺珠退念少時熟聆慈
訓遭戈兵之肆燬寓冢舍以偷安荷先正之相求闢數
椽而共聚窮百家之奥旨信一代之偉人三紀以還尚
求過于仲舅交臂而失恨不拜于下風豈謂暮年得逢
賢嗣自幸無涯之樂且聞未見之書遊邊忽作于宵征
訪别更厪于夜辱餘生能幾再見未期相送仙舟第有
加餐之祝會從傔籍或觀破賊之章
回翟司戶(大正)啟
服忠惠之英名固已踰于四紀聞孫曾之競爽曾未識
于一人喜戶掾之鼎來撫衰蹤而自幸伏惟(某官)家傳
未遠天分更高書讀五車多是牙籖之舊仕因三語密
參蓮幕之遊諒無暖席之温即有交章之薦杜門老矣
承問欣然倒屣相迎及見故家之人物揮犀晤語尚傳
前輩之風流
回劉監場啟
客授仙鄉夙聞俊譽屏居海嶠喜聽先聲知望履之匪
遥荷飛緘之下及伏惟(某官)性資純厚問學邃深毓秀
簫臺真得江山之助策名楓陛榮登將相之科宜徑為
結綬之行乃俯就熬波之職時則可矣君其升乎退念
衰蹤再瞻英峙回思三紀知故舊之幾何來共一樽庶
笑談之莫逆
回奉化趙縣尉(伯鳳)啟
居閒已久喜逢梅隠之來投分素深知是雪齋之子貽
緘先辱修報何遲伏惟(某官)挺秀天枝傳芳祖烈翩翩
佳公子稟資固自不凡顯顯世豪英游宦已知自立暫
宣威于綵棒會接踵于青氈舊識二難又迎一尉輕輿
徑造豈惟桑梓之必恭先壟相望正爾松楸之有託
回曾簽判(棨)謝復官啟
賢者受誣輿情久鬱聖恩牽復公論終明方深贊喜之
私乃勤言謝之寵伏惟(某官)世傳清白政本廉平蚤通
籍于金閨旋字民于花縣方政譽之旁達俄毁言之上
聞乃以乾餱之愆重為白圭之玷呌閽徒切欲復雁門
之踦投匭莫伸屢索長安之米忽聞昭雪盡釋猜嫌首
畀故官遂登上幕自此升矣已知復玷缺之難惟其有
之行遂赴功名之會比傳邸報尋辱郵音荷雅眷之未
忘愧蕪辭之不敏容容多福固匪吾人之當言皓皓易
汙願全君子之終吉
回賀致仕啟
頃自投閒已作終焉之計迨茲告老亦惟仕者之宜況
平生不敢為高至今日自應知止過蒙褒拂深荷謙勤
及神虎挂冠之年幸酬素志若龍馬負圖之直實出誤
恩方此控辭未遑敘謝敢輸微悃以報先施
回西安高寺丞(文善)啟
七旬得謝方報君恩千里貽緘仰欽友誼誦高詞而增
歎附陋迹以何堪鑰仕本為貧才非適用數竒命薄何
望寵榮年除歲遷寖踰涯分積有妨賢之媿遂叨宰郡
之行自頃投閒已作終焉之計逮茲告老亦惟仕者之
宜奉母九齡都無外慕執喪三載苟幸生前偶當納禄
之期始上叩閽之請平生易足非敢為高今日既衰固
應知止俞音初閟遂過神虎掛冠之年誤寵太優乃有
龍馬負圖之直控辭弗獲修謝頗稽不圖撝謙俯加贊
喜伏承(某官)曲崇鄉黨不倦詞章能于劇部之餘閒俯
念陳人之末路予之題品賁此衰遲來日無多但欲堅
杜門卻掃之志褒言已甚詎敢為驚世絶俗之誇矧災
星之尚存致宿恙之不已軒裳俱脱既無是中有鬼之
嗟藥石弗靈未見其效如神之速呻呼一榻之上荏苒
再朔之餘舊學已忘豈知雕篆之習報章自勉慚非駢
儷之工何足拜嘉適堪取笑幸投苦海毋玷文盟
回留校理(元剛)啟
中宏博之科夙聞令譽陳治安之策首見雄文喜承秘
省之異除乃辱私門之謙謝摛詞甚麗陳義尤高伏惟
(某官)胄出相家名標學海牙籖象軸讀殘萬卷之書玉
斝瓊杯壓倒千人之筆始膺妙選徑上周行給札北門
大明當世之務紬書東觀更用先朝之官忽蒙駢儷之
工猶見淵源之自惟我宋文體之盛掃晚唐風格之餘
楊劉始以藻麗擅名歐蘇惟以才氣獨步後來争奮分
派寖差凡詞采之有聞或雕鎪之未免不圖晚景獲見
勝流洗末習而一空視前良而無愧何有報酬之稱第
知蔵弆之榮
回真正字(德秀)啟
給札北門首閱治安之策紬書東觀先勤駢儷之文退
視歉然勞謙過矣伏惟(某官)乘珠照夜衡玉懸秋宇量
邃深吞雲夢者八九胸襟宏放貯文字之五千連中異
科徑登左學茲更化之云始以急賢為最先落筆萬言
無非當世之務奏名九陛遂結明主之知擢處道山尚
迂俊軌雖百家之富未及于盛際而四部所蓄孰比于
秘蔵嗟朽蠧之日侵亦校讎之幾廢倘絶意軒冕之進
能垂精竹素之間竭其心思磨以歲月豈惟辨正于訛
舛抑以多益于見聞遠業罙昌貴名增重此時冊府共
推為行秘書他日玉堂信可謂真學士有如衰朽喜見
豪英頃聞禮闈之言頗以里俗為念知所存之甚大致
相與之尤深強飾蕪詞以酬雅眷文不足採意或可通
回趙昌甫監嶽(蕃)啟
書寄鳧飛喜見章泉之姓氏亭名魚計曾觀小宇之賦
篇驚二寳之俱來顧千金其何算伏惟(某官)學耽八索
識洞九流雖離鄭圃之居猶是趙家之玉舊傳文獻不
知幾世淵源時出詞章自然一種風氣流傳寖廣慕用
良深恨無半面之恩忽枉五雲之貺惟上饒夙名于佳
郡而南渡猶多于寓公東萊文清之重名典刑斯在南
澗稼軒之妙語酬唱相從接絺繪之王楊為衣冠之巢
許到霜降水落之後擅日光玉潔之稱不圖加念于陳
人使得遠沾于賸馥鑰倦游既久得謝重來慚共政之
無堪歎妨賢之已甚屢嘗求去猶苦留行陽杲杲其未
光首肅大昕之謁景翳翳以將入尚通殘客之來當血
氣之既衰以筋力而為禮心存北闕欲報未能日薄西
山不歸何待況茲踰七望八之際安有駢四儷六之工
猥以蕪辭妄希雅好曾不盡意無以為顔
回張伯修(汝礪)結交啟
貴賤雖殊無不須友以成者交遊當謹必先擇善而從
之愧我非才誤君永契惟朋友實為士之急務故古今
以備人之大倫不取乎挾有勲挾貴挾賢每求夫友多
聞友直友諒是以合志則一朝傾蓋如故或至興思則
千里命駕而行道義所存器重如此古人混混去不返
俗子紛紛何足云倚貴勢以為山視貧交而如土平時
相遇雖款誠偽盡少物所動則仇隙頓成經一死生因
以知情者多矣臨于利害賣而取寵者有之豈能無媿
伐木之詩固已不勝谷風之刺悵聖賢不可跂而及顧
風流孰能坐而還舍君其誰當今何遜伏惟(某人)勃窣
為理窟慷慨真人英器大難容反為下士所笑才高無
用直以巨儒自期思得同志而與之偕遊故凡庸才皆
不足為伍肯許陳餘之刎頸未逢范氏之殺雞遇無益
之交朋過輙忘其姓字時惟公琰威重有守獨與祖希
情好日隆同心之言臭如蘭樂則生矣君子之交淡若
水久而敬之惟情不可間而疎故人皆欲得而友退量
陋質敢廁英游初期蓮社中不許謝生居其列豈意竹
林下乃容向秀預其流畀以雄文深為縟禮咳唾已成
珠玉寳擲地當作金石聲實昭盛德之過謙益使小人
之不稱鑰區區何數斷斷無他雖相距一望之遥恨未
諧半面之雅講聞高誼日久矣豈若吾身親見哉將抱
季任之幣而願交于下風乃盡嘉賓之心而奬成于後
進鑰敢不竭愚者衆慮之得裨上性就學之明終身無
變于炎凉一節不渝于風雨同自同異自異吾懶為玉
川子吟我用我卿用卿君毋作庾中郎語
攻媿集卷六十二
