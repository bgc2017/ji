攻媿集卷三十九
宋樓鑰撰
外制
大中大夫沈揆轉一官守權吏部侍郎致仕
敕侍朝甚喜方儀荷橐之聯何恙之深忽上掛冠之請
初不聞曾子之疾乃欲為疏傅之歸具官某文有菁華
學稱博雅頃屢登于位著矧夙備于儲寮嗣服云初首
頒于召節殿邦旣久終入于從班謂其數器之兼卑以
二銓之重預修史策勸講經帷造膝陳謨曾未浹日抗
章告老胡不待年許尋里社之閒仍守天官之秩子騫
之在汶上莫遂挽留公幹之卧漳濱徒深懷舊尚祇渙
渥以保修名
沈揆贈四官
敕孟軻之致為臣方軫留行之念曾參之啓予手忽聞
將死之言撫往事以何追嗟若人之不淑具官某老于
文學志在事功博極羣書而發于英詞上下千載而見
之篤論任握節分符之寄所在著稱登簪筆持橐之班
于時未久抱疴自列納祿言歸當危惙以奏篇眷忠勤
而隕涕爰加卹典悉按彝章進官序以甚優卑賞延而
不吝尙惟英爽歆此寵靈
皇太后慶壽武學生加封祖父母父母定詞
上舍内舍生
敕具某人父某朕以祖后春秋益高乃月正元日恭侍
慈皇仰奉慶禮錫類之恩溥及中外一命而上祖父母
父母壽登八十者始得預此爾年方從心以有子列在
右庠嘗預舍選寵以命秩(祖母并母云寵以恩封祖父并父云進加命秩)最爲
優異其服明渙以迪壽康
外舍生
敕具某人父某朕以祖后春秋益高乃月正元日恭侍
慈皇仰奉慶禮錫類之恩溥及中外惟爾有子(云有孫祖父母)
列在右學年登八秩寵以恩封(云加進恩封父母同詞加封)其服渙
恩以綏吉履
勝捷下名都虞候楊彦換從義郎王檝換秉義郎
敕具官某汝久隸羽林積勞可紀授以勇爵實應舊章
往其欽承益務忠恪
王進之知德慶府
敕具官某爾頃以天府貳車往守武陵突不得黔已復
報罷朕心憫焉晉康雖遠實高皇興王之地舉以授汝
以觀汝能尚其懋哉毋替朕命
大理寺丞林季友吏部郎官主管侍郎右選
敕具官某郎曹二十有八莫劇于武選文書盈几難以
徧察涉筆占位猶恐不暇非靜而敏者未易得其要領
也爾以儒者而通世務桐川奉最再轉而丞于廷尉未
久也選居星省遂典三銓鶡弁之士惟吏是聽雖有抑
滯不能自伸爾其念哉勉贊而長
浙西提舉黃遹本路提刑
敕具官某三丞出擁使節還為郎曹者多矣以爾之賢
列屬憲臺丞于中秘使事修舉宜俾來歸浙河以西服
爾淸裁爾亦以靜退自處無羨于登仙就易祥刑之司
以為畿甸之望表廉幹儆惰偷民以不冤淸我臬事朕
豈使爾徒久于外哉
宗正丞鄭公顯浙西提舉
敕具官某朕惟倉庾斂散之法山海摘煮之利分道置
使所任甚專畿甸之間選用尤重以爾學贍而文敏外
寬而内剛進丞司宗華問罙暢兼掌名表屬詞最工持
節有行去天尺五酌豐歉而賦政辨能否以簡僚惟爾
之能思所以稱
龍圖閣直學士程大昌除龍圖閣學士致仕
敕引經告老為神虎掛冠之歸念舊疏榮峻龍馬負圖
之職以優耆德以表高風具官某秉操堅剛著書淵博
蚤游冊府擅温厚爾雅之文晩侍儲闈賴直諒多聞之
友十年筆橐人望素隆數路麾符民庸益著高蹈囂塵
之表久從香火之閒年旣及于從心志欲祈于納祿羽
翼之資黃綺毋忘伐木之詩丘壑之有臯䕫當遂考槃
之樂尚祗明渙式介蕃釐
太府寺主簿林思濟大理寺丞
敕具官某先王用刑之法莫詳于甫刑一書有曰故乃
明于刑之中率乂于民棐彜爾蚤以經術先多士嘗誦
其言矣入仕朝行有靖共之譽廷尉選丞以爾為之其
試所學以廣朕欽恤之意
主管戸部架閣孫元卿太學正
敇具官某爾以甲科自奮用為掌故之官中更艱棘蓋
久而後得之退然自牧亦旣再歲賢關淸選爾宜居之
子率以正孰敢不正橋門之士將于爾觀焉
修職郎權建寧府政和縣尉胡杞擒獲許伯祥等
循兩資
敕具官某警捕尉曹職也姦民寇攘爾能致之連帥有
言何愛旌賞
余永弼知閬州
敕具官某閬風錦屏之勝士誦少陵之詩恨不得身到
其地爾乃以二千石臨之豈易得哉爾起儒門萬里入
蜀洊更事任雅有能稱郡寄寖高事權益重無輕民事
克勤小物則可以稱此矣
王寅知江州
敇具官某長江上游以潯陽爲重鎮分屯禁旅控禦一
面守將非它郡比也以爾三領左符老于吏治番昜之
政人多稱之其殫撫字之心無改中和之舊使兵民晏
然隱若敵國則不負選侯之舉矣
丁逢潼川府路轉運判官
敕具官某爾有志當世結知慈皇守郴陽使湖外又皆
有聲績可紀今日有用之才也東川飛輓之重不以輕
卑叱馭而往毋憚馳驅撫摩吾民廉察羣吏以稱外臺
耳目之選是惟休哉
謝源明直煥章閣知温州
敕具官某朕遴選諫臣以廣聽覽爾頃居九列旋冠宰
掾察其堅正擢在騎省論事不回方嚮于用銜恤而歸
念之不忘亦旣卽吉起鎮東土惟永嘉在左浙為望郡
山川秀發衣冠鼎盛四邑相去才百里而負山並海壤
地深遠人物日庶事亦滋繁非得精明和惠之人未易
辦治爾其人矣堯章寓職以寵爾行俟訖外庸登進未
晚尚其欽哉
幹辦審計司范蓀太府寺主簿
敕具官某蜀之范氏如晉王謝人物輩出文獻相望爾
在今日又其翹楚也以世科發身以吏課交薦其在朝
列退然若無所修綜者而人自稱之勾稽外府姑以序
進勉紹家學以稱所蒙
趙像之福建提刑
敕具官某七閩祥刑之寄選于衆久矣以爾被服儒雅
屢持使節往司宗盟聲望日著雖無預于吏治已習知
其民風就乘軺車不俟臨遣聽訟吾猶人也必也使無
訟乎聖人之言固未易及得情勿喜尚惟勉旃
江東運副傅伯壽直煥章閣
敕具官某朕惟烈祖聖學高妙昭回之光下飾萬物煥
乎文章尊閣惟謹寓直之寵不以輕卑也以爾天資警
敏一日千里詞章精贍連收三科登著作之庭于今十
有八年矣按刑將漕益著外庸爰錫寵名以示褒表討
論潤色豈其舍諸
朱翺大理寺丞
敕具官某惟爾祖光輔思陵爾父又登從列君子之澤
未艾也爾被賞延乃能明習文法致身廷評出守辰陽
奉最以歸進之棘丞榮路無壅益勉厥職無忝爾先
淮西運副趙師&KR0759;太府少卿淮西總領
敕具官某國家分屯重兵布列江滸董饟之任必選朝
士臨之而金陵莫重焉爾決科自奮飾以儒雅有志事
功所至辦治嘗使京口見謂敏明淮甸錢幣更張之餘
賴爾撫摩調護之力民情悅服名稱益彰兹以亞卿往
司調度足兵足食復于爾觀焉尚殫爾心以副詳試之
意
廬州修城官修武郎建康都統司中軍權副將馬
再興武顯郎左軍統領毛致通武經郎左軍統制
馬遹各轉一官
敕具官某等合肥當淮西一面俾葺堅城以固吾圉率
衆庀工汔底于成各進厥官庸勸勞勩
同安郡夫人武氏進封才人
敕朕肅正宫闈日修于内則整齊品秩尤戒于私恩必
有柔儀乃容序進具封某禀資婉嫕履行純和久承樛
木之慈得備貫魚之列疏封名郡錫號小君知閱時之
滋深嘉率職之無怠登之女御示我壼彜位幾近于九
嬪爵亦儕于千石帶弓箭而待君側吾豈務于燕游理
絲枲而獻歲功爾尚勤于蠶織
知建康府鄭僑吏部尚書
敕司筦籥于留都方資賢牧典銓衡于選部當任舊人
乃播綸言載儀禁路具官某性資剛毅學力精深聲華
蚤擅于倫魁名節尤稱于傑特訓辭温厚信獨步于一
時朝夕論思率主盟于公議旋由夕拜進長天官閩部
選侯洊更鎮撫秣陵謀帥復藉保釐屬興宣室之思俾
趣鋒車之召渴聞讜論日佇尚書之履聲器使羣才更
賴山公之啓事毋庸俟駕亟遂歸班
趙師程大理寺主簿
敕具官某朝行簿領之官勾稽之外職業素簡惟理官
設屬則有近制廷評奏當之成俾分攷而訂正之遴選
非他比也以爾天潢之秀儒雅自將試邑佐州遇事不
苟且嘗列于朝矣其服朕命益觀汝能
翰林醫效王懋兼重華宫祗應實及二年轉一官
敕具官某朕祇事重華尤謹于藥石之奉爾以瘍醫奉
職惟謹亦又再歲在法當遷俾陞爾階其思所報
俞澂知常德府
敕具官某武陵為湖北名邦以壽皇潛藩地望增重總
數州之戎事控五溪之喉衿未嘗不選侯而用焉爾出
儒門明習文法有公廉之操得温厚之稱嘗守高安政
適其平郎曹卿寺踐歴滋久起家剖符往鎮遐服明聽
朕言無輕民事
中奉大夫煥章閣待制知鄂州王信磨勘轉官
敕一麾出守久著于民庸三載陟明適登于吏攷乃頒
恩命俾進文階具官某性識疏通材猷敏劭西掖擅演
綸之美東臺高批敕之風易鎮會稽暢威名于近甸分
符鄂渚增形勢于上游茲以年勞應于治典雖曰有司
之定制是為增秩之殊榮益圖爾功以謹忠報
知明州何澹母太淑人石氏該慶壽恩封齊安郡
太夫人
敕朕禮厚兩宫當累洽重熙之際年登八袠奉隆慈備
福之尊乃推老老之心庸廣親親之道具封某氏起自
名族嬪于大門善相其夫為部使者之貴親見吾子任
中執法之嚴方乘輕軒以就祿養逢國家之慶霈開湯
沐之新封位正小君爰擇黃岡之勝恩隆晩歲式增彤
管之華益介壽祺以儀閨閫
太府少卿吳珽太府卿淮東總領
敕具官某國家東巡吳會列戍江淮惟此丹陽尤為近
屏護餉旣久可後褒升爾儒雅雍容克勤吏道詳歴版
曹司金之職遂登外府亞卿之華頃以王臣往給軍食
調娛酬酢上下帖然就加惟月之班其服自天之寵勿
替于舊益圖爾功
迪公郎李閌父儀甫該慶壽恩封承務郎致仕
敕具官某爾積行有素年過九齡有子在官實應封典
授之京秩以爲爾寵
宫人張氏封郡夫人
敕朕日聽外朝退修内治婦官具設尤嚴陛級之分恩
命所加必視功容之懿具位某氏雅稱柔履選自良家
事宫壼以服勞閱歲時而滋久啟封名郡進位小君仍
頒祿秩之優庸示禁庭之寵其祗渙渥益懋芳猷
訓武郎臨安府湖州巡轄遞鋪梁靑違滯金字牌
降一官
敕具官某置郵所以傳命令達章奏矧制閫動係邊事
可少稽乎爾怠于職行不以時奪爾一階以懲不恪
國子錄陳邕武學博士
敕具官某爾掌教國子蔚然有稱嘗對便朝論事尤切
長于右學益觀通才武尚止戈兵實貴謀其以斯意訓
迪學士庶幾得有用之才以備將帥之選焉
王介國子錄
敕具官某士登甲科立致膴仕亦惟行誼有以稱則得
之斯無異辭爾當龍飛之初居俊秀前列輔邦入幕以
儒雅飾吏是能稱此科級者擢居胄監典我教事又能
稱此使學者宗之則爾之進未艾也
樞密院編修官許介宗正丞
敕具官某司宗有丞在頌臺冊府之間非列寺比故其
選甚高爾蚤擢乙科嘗試劇縣慈皇聞其善政就加增
秩之寵再入脩門其才益著比以編摩之職攝郎省參
宰掾矣兹登淸途務修寶牒益謹厥職以究爾長
王漑戸部郎官
敕具官某版曹掌國之大計而左民尤為繁劇州邑之
訟有不得其平者率造焉思得疏通詳練之士久矣爾
源流家傳緣飾吏事往使于蜀精敏有餘操贏貲以蘇
疲瘵嘗加詔奬召對便朝審其可用往振兹職益觀汝
能
䕫路運判馮震武戸部郎官四川總領
敕具官某朕惟武王不忘遠之意西南萬里選才尤詳
矧總餉之寄動關軍國見大夫臨遣而行或不及事爾
蜀國之產嘗列于朝觀風䕫門能宣德意加以民曹之
職就董五十餘州之賦以給營壘之師民力困矣軍須
方繁足食足兵佇觀儒效
太常寺主簿張貴謨司農寺丞
敕具官某爾學術該通論議根據一時清流也頃試劇
邑乃有能聲蓋嘗見于用矣勾稽頌臺進丞農扈雖曰
曾預禮樂制作之事要須詳試簿書期會之間爾惟通
才其體此意
太社令陳峴太學博士
敕具官某爾以紹興法從之孫自奮宏博之科宜仕于
朝久矣徊翔幕府列屬容臺賢士之關師儒虛位疇咨
多士僉曰汝宜温故知新爾其自勉
判建康府葛邲攺判隆興府
敕由端揆以殿邦允藉保釐之略為上流而易鎮更資
撫御之才爰授左符載揚明綍具官某謀猷宏達德度
恢洪三世名儒益致家聲之顯兩朝異眷遂專國秉之
隆矧惟舊學之臣久處洪樞之任密參廟算旣兼文武
之資祈解政機遂付軍民之寄加延恩而寓職視上宰
以疏榮顧陳義以甚堅為相攸而攺命惟襟江帶湖之
地可以優賢皆耕田鑿井之民正宜坐嘯其為十連之
帥式遄千騎之行噫嘗本五兵彌覺偃藩之重周知萬
務豈云斂惠之難尙訖外庸益綏休寵
新除吏部尚書鄭僑龍圖閣學士依舊知建康府
敕召還選部行領從臣之班居守陪京復分方面之任
選用之遴中外則均具官某望重兩朝才高衆俊以三
代之文掌我帝制以六經之學格于君心頃由天官出
鎮閩部旋卑保釐之寄實資鎮撫之功尙書喉舌之官
固應圖舊河東股肱之郡故特召君矧荒政之方修亦
遜章之沓至俯徇借留之志益高難進之風龍閣陞華
用為爾寵麟符增重克成厥終益著外庸以綏渙渥
知臨安府錢塘縣趙盛太社令
敕具官某惟爾先正光輔高皇配饗廟廷燕及後裔凡
爾昆弟序進于朝社稷之司不以輕授靖共爾位毋忝
爾先
新知潼川府楊虞仲直秘閣知䕫州
敕具官某䕫子之國號稱䕫門蓋蜀川之喉衿也謀帥
之重實難其人爾西南望士三持使節蜀之民服爾名
已久爾亦習知風俗之詳矣潼川未行易鎮茲部寓直
中秘以爲爾寵民生凋瘵非他路比罷行利害汔可小
康其尚勉哉以稱推擇之意
進士張昉陳舜咨賑濟補承節郎
敕某人荒政之修勸分爲急爾出私儲以濟饑民何愛
一官用勸來者
承信郎榷貨務檢法使臣錢煜收趁增羨轉一官
敕具官某榷山海之利以佐邦儲賞典最厚爾奔走其
下亦預進官尚勉公勤思有以稱
陳謙䕫路運判
敕具官某䕫門為蜀要衝川陸險絕刀耕火種民生甚
難將輸之寄甚重郡計實仰給焉非通敏之士不在茲
選以爾有用之學洊試劇繁以南蘭陵吏課之最領湖
右斂散之權茲為朕行調度一道撫惠疲氓務去泰甚
使田里得以安其生則朕之顧憂寬矣
知台州徐子寅廣東提刑
敕具官某朕念廣東憲臺之重疇咨其人思得資高而
練事法明而尚寬者居之大臣謂爾為可且曰是嘗為
卿為部使者帥維揚矣中更退閒起為漢東而治辦丹
丘之政民安而歌之使持節以按嶺海其必有以稱欽
恤之意朕曰俞哉式遄其驅毋替朕命
奉議郎提轄榷貨務謝儼收趁增羨轉一官
敕具官某榷筦之繁總于京邑爾不欺于職濟以變通
歲入之貲坐致贏羨可無褒賞以勸後來其祇增秩之
恩益謹有司之守
提點坑冶鑄錢趙不迹淮南運判
敕具官某朕惟外臺飛輓之司莫如東淮委寄之重兼
憲使刑辟之任當使客冠蓋之衝欲求通才得我賢族
以爾奮由科級尤精吏能擁麾棨于三州屢書課最總
貨泉于六道式阜邦財俾行邊疆進專漕計尚思忠報
益著外庸
文思院造皇太后尊號冊寶監官從政郎陳庶監
門儒林郎黃槪各循一資
敕具官某朕以月正元日奉徽稱于祖后白玉之牒鏤
刻甚工黃金之璽一鑄而就雖曰有司之職實惟莅事
之勤各進爾階庸示嘉寵
幹辦審計司劉誠之太常寺主簿劉德秀大理寺
主簿
敕具官某等列寺之屬皆有勾稽惟容臺禮樂是司實
預討論之事惟廷尉刑獄至重實分讞議之司銓敘人
才二者尤不可輕也以爾誠之聲稱籍甚持以靖共爾
德秀文采蔚然不事表襮兹庸並命其進未央尙體優
恩各揚乃職
福建提舉張濤提點坑冶鑄錢
敕具官某國家分道遣使各揚乃職惟貨泉之寄總六
道百郡之權歸于一大有司視漢之鍾官辯銅其重甚
矣非得通儒不以輕卑以爾抱負不凡詞章精贍出入
朝行見謂老成使于二部皆有聲績舉以命汝其為朕
謹調度察姦欺使邦財阜通朕豈久汝于外哉
宋之瑞福建提舉
敕具官某爾以儒學之秀三仕于朝滋嚮于用而又引
去朕亦念之七閩斂散之司職優而事重疇咨膚使起
爾于家士之宦學不以仕已為喜愠上之用人豈以中
外為重輕爾尚勉旃以俟光寵
從政郎揚州司法林橓搜獲銅錢循一資
敕具官某邊郡嚴錢幣之出而吏多不虔爾能摘狀遂
正其罪選階之進以懋爾勤
四川量試宗子伯揚時敏補承信郎
敕某人爾在屬籍遠處蜀道能以文藝優占科級錫之
武爵尙其勉旃
鎮江都統閻世雄管軍五年職事修舉轉遙郡刺
史
敕具官某國家分遣禁旅列戍江城京口捍蔽行都最
為要近爾以宿將坐總戎韜威名隱然壁壘靖謐五年
于此宜賞賢勞遙刺侯邦是為異寵益思忠報毋替厥
初
慈福宫内人安化郡夫人方氏彭原郡夫人高氏
淸河郡夫人鄺氏竝轉國夫人胡氏蘇氏張氏竝
封郡夫人
敕朕承累洽重熙之運奉隆慈備福之尊疇咨女御之
良爰卑恩光之渥具位某氏稟資婉嫕植行柔嘉選在
掖廷蚤備婦官之列事予祖后寖更歲籥之深屬慶典
之告成演褒綸而逮下進封大國(云啓封名郡胡氏蘇氏張氏)益懋
小心
煥章閣待制趙不流換正任承宣使知大宗正事
敕擁東越之麾方騰吏課糾成周之族有賴宗英優加
留務之班式寵從臣之舊具官某氣和而智敏屬近而
行尊夙分帝胄之華寖歴仕途之久政成京邑嘗進貳
于司空身處輔藩訖褒升于次對來奉便朝之覲俾專
屬籍之盟示我異恩超廉車而授職藉卿宿望壯磐石
以承休是曰當才奚勞多訓
修職郎鄭守仁賀正旦使親屬循一資
敕具官某爾父頃使敵國爾雖不預行役而善于子職
使行者不内顧而居者得所安勞還之初亦被醲賞舉
行于今尚其祇服
修職郎李良臣奉使書狀官循兩資
敕具官某歲遣信使修聘殊鄰凡預驅馳均有勞還之
賞矧以鉛槧為職潤色使華疊進選階于汝何吝
慶壽詔書宗子年八十以上使臣年八十以上願
致仕者竝轉一官定詞
敕具官某朕以正月上日奉祖后萬年之觴霈澤四方
及人之老爾在屬籍春秋益高進以一階用華晩節(臣使)
(進官一等是為優恩云爾在右列引年告老)
宗子汝种與昉補承信郎
敕某等爾在屬籍逢時覃霈能以文藝自取科級予之
武爵尙其勉旃
淮東提舉陳損之創立紹熙堰除直祕閣
敕具官某水利本以惠農常平使者之職也爾使淮東
善于其職建議任責迄觀厥成伻來以圖如指諸掌閉
縱隨時條流有序綿亘及數百里之遠灌漑為千萬頃
之利農商俱濟旱澇無虞使客漕運之往來咸有賴焉
謝安為埭人以召伯名之爾通敏有餘不擾而辦名以
紹熙淮民不汝忘也寓直中秘以寵爾勤朕所以待汝
者何止是哉
姚榘知邕州
敕具官某南晉深入嶺右控制蠻方唐則分建五管今
亦併護數州權任亞于連帥選侯顧不重哉以爾莅官
不苟有趨事赴功之心治施與靖咸有聲績班班可紀
今又命爾以此邦固圉寧民尙其勉哉
大理少卿許及之權禮部侍郞
敕廷尉天下之平洊居卿列宗伯春官之貳徑入從班
是曰異恩實由親擢具官某才兼數器識綜九流蚤以
多文之儒務爲有用之學方彈冠之伊始巳脫穎而不
凡禁闥拾遺得眞諫官之譽藩方作牧有古良將之風
比因奉最之歸俾簉明刑之任惟慶霈旣行之後當郊
禋再舉之時儀曹久虛禮典誰屬釋爾平反之重參予
制作之司有功過于張之賢朕所知者虞舜命夷䕫之
事汝則兼之益勉告猶斯為稱職
四川茶馬朱致知京西運判
敕具官某襄漢將漕之寄雖所部不過數州而實兼諸
使之職控制邊要仍居上游不輕以授人也爾起世家
能以儒雅飾吏事嘗守申伯隨侯之國又三使于蜀矣
萬里召還復卑華節惟爾鼻祖致身九卿以桐鄉之嗇
夫為漢世之循吏爾其苗裔當慕前烈以此位而行志
豈不易于一嗇夫哉
訓武郎監榷貨務陳仲堅收趁增羨轉一官
敕具官某榷筦之重總于中都爾能其官歲入贏羨加
之命秩以勸後來
倉部郎官鄭湜大理少卿
敕具官某國家刑辟之寄總于廷尉而職則分任焉使
習憲章者視獄之成而審聽囚徒必命儒者臨之其旨
深矣爾少而發藻善為詞章立朝有鯁亮之稱治民有
循良之效總餉江左威譽日聳郎潛未久卑爾臬事能
深知設官分職之旨斯無負今日推擇之意往贊而長
亦惟欽哉
起居郎陳傅良祕閣修撰嘉王府贊讀
敕具官某漢四皓起商山羽翼之功千古稱之朕則歉
焉使高帝能以卑辭厚禮聘之以輔其子則善矣爾以
一世名儒羽儀于朝抗議不回引去甚亟爾與吾兒游
舊矣爾旣厭直承明之廬予亦閔勞以侍從之事寵之
祕撰之寓職來為朱邸之賓僚尚遄其行庸副虛佇
帶御器械霍汝翼復元官轉觀察使
敕具官某侍御之臣苟曠瘝而必罰歲時旣久俾牽復
以自新爾舊服禁嚴雅稱詳謹佩侯邦之組綬官簿寖
高屬宸陛之櫜鞬戎容甚肅頃懲慢弛知務省循況更
政典之修徑授廉車之秩益思恭恪以對寵光
文林郎張允中該修壽皇玉牒循一資
敕具官某寶牒成書嘗頒醲賞汝供刀筆亦與進官毋
曰例遷其思所報
前知建昌軍趙彦禮拖欠月樁錢降一官
敕具官某盱江本江右佳郡一人壞之毒流至今爾自
力于政而承積弊于二十餘年之後給餉有闕無所歸
咎稍鐫一秩以儆後來
沈合知岳州
敕具官某岳陽據荆楚之要郡雖小而地望實重焉爾
淸約詳練資歴寖深惟爾兄舊鎮長沙威望凜然父老
類能道之試郡云初毋忝家聲則知共理之意
趙不逷江西提舉
敇具官某爾頃以吏課之優為郎起部出守輔郡蔚然
有聞江右斂散之重俾爾持節以臨之昆弟三人少則
俱列于儒科今又分道而為使者遠有光華宗盟之美
談也其勉爾事以稱所蒙
攻媿集卷三十九
