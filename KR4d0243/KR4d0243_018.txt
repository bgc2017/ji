攻媿集卷十八
宋樓鑰撰
表牋
代宰臣謝宣示太上皇御書宋玉高唐賦傅毅舞
賦陸機文賦嵇康琴賦曹植洛神賦王粲登樓賦
史節故事段陳羽古意詩蘇軾養生論周興嗣千
字文御跋表
乾道辛卯春被賜真行草書總十卷臣下拜瞻
玩心目開明竊惟書法自東漢迄于晉唐代有
名家然莫不祖述鍾張憲章羲獻而各得一偏
未有超軼拔乎其萃者恭惟光堯夀聖憲天體
道太上皇帝高蹈羲皇之上遊戲翰墨之間初
若無意而筆力所到自得之妙集乎大成如春
雲行空千狀萬態遠視前古有不足述固知天
縱之能心與神會非衆庶曲學之所可致也帝
王餘事猶能至此顧不休哉三月二日臣某恭
題
奎畫昭回來從慈極睿思優渥宣示邇聯是何不世之
逢獲快爭先之覩(中謝)竊以翰墨有法肇自東都帝王
好書無如貞觀雖具龍蟠鳳翥之體徒為心摹手追之
勤若夫天縱之能拔乎其萃自得之妙集此大成聿觀
歴代以還未有今日之懿恭惟(尊號)太上皇帝陛下宸
衷淵靜帝學融明一札細書居多方國之賜六經大訓
式畀膠庠之傳既全脱屣之高益有怡神之樂坐進此
道作新斯文取楚客之賦篇迨梁臣之韻語舒牋自適
肆筆而成乃因五日之朝併演十編之富恭惟皇帝陛
下茂隆孝治仰識聖心金口發明究羣書之薀奥雲章
交煥掩二典之光華是雖餘事之能然誠非曲學之所
及中秘將嚴于尊閣外廷咸預于榮觀臣夙際休期幸
瞻鴻藻登牀競取何敢效昔人之豪鏤玉匪頒尚幾為
私室之寶
代宰臣進吏部七司法表
朝建天官實總吏銓之要詔刊治典恭承聖作之規會
衆目以畢張集前編之未備幸終載筆敢後奏篇(中謝)
臣竊以皇家韙累洽之期選部有一成之法蜀中興之
始爰盡纂于舊章迨更化以來嘗再參于中制惟奇請
它比隨日以滋而巧吏猾徒緣姦而奮迺裒四紀之沿
革修為一代之經常然而漢定章程止由柱史唐更律
令亦任柄臣未有上軫淵衷俯垂明聽凡曰甲令之著
首塵乙夜之觀親灑宸毫具標汗簡必使繹尋而盡善
更容開釋其所然既咨可錄之言時出非常之斷合吏
封勳攷之目貫敕令格式之文以至黜贓罪之賞延進
軍功于流内恩防寬縱例絶扳援莫非近古而便今務
在舉宏而撮要筆則筆削則削罔有差訛官言官朝言
朝此為依據恭惟皇帝陛下治先自内名不假人澄三
省之源已嚴道揆定七司之制更肅班僚立通用以去
煩文申權宜以存故典警捕有酬奬之等陞改易參照
之科使官人之方得以兼明于覈實之政誠非小補臣
等粗殫末技莫望清光事倣石渠稱制仰勤于臨決才
非山甫有司終媿于將明尚冀頒行庶憑遵用
代宰臣進仁宗皇帝今上皇帝玉牒表
神文出治光紹三朝睿主膺期系隆列聖鬯皇猷而潤
色寫翠琰以齊輝(中謝)恭惟皇帝陛下政用時中言為
世則繼志述事親承太上之心傳遵制揚功盡循我宋
之家法眷仁皇之盛際延今日之宏規惟天聖之元實
基四十二年之治惟乾德之懿將繼五三六經之隆爰
命儒臣並修史牒登載斯謹會萃不遺稽故事以成編
肅昕朝而進御忠厚之及草木知積累之自來廣大之
配乾坤豈繪畫之能見牙籤初秩金匱秘藏臣獲遇休
明居慙典領祖功如在期載纘于無疆帝業方崇當特
書而不一
代皇子鄧王辭免冊立皇太子表
丹悃冒陳祈免升儲之命皇恩加厚未頒賜允之書仰
叩九重敢伸再瀆(中謝)臣聞元良以正萬國記言世子
之能繼明而照四方易謹大人之象以奉粢盛之祀以
繫億兆之心苟素望之無聞豈盛儀之敢受伏念臣性
難語上學不知方仰承君父之規久親師傅之誨奉長
安日邊之對蚤乏奇辭辨陳留牘上之書素無英識戴
乾坤之大造升爵位之崇班安知懷德之維城但媿無
功而受禄綸言忽播綺殿爰開實懷不稱之慙難冒非
常之寵伏望皇帝陛下特回聖意俯聽忱辭不嫌渙汗
之收姑寢震宫之建誓虔子職少答睿慈
又代謝冊立表
睿旨中頒誕開宫邸微躬内媿亟上封章恩深弗遂于
循牆懼甚有同于臨谷(中謝)臣聞仰觀乾象前星密邇
于帝星俯察坤維少海實源于大海歴稽盛古必建元
良自非有賢聖仁孝之聞備恭敬温文之懿何以貳體
宸極正位少陽伏念臣學識無長器資非敏實託本支
之盛屢叨爵位之崇日就月將幼已慙于慈訓夏絃春
誦今未底于多聞自媿孱庸居懷兢懼忽拜玉音之寵
冒陞銅輦之榮入侍皇居仰承天序茲蓋伏遇皇帝陛
下仁周溥率明照幾微膺列聖之丕圖奉上皇之色養
眷求主鬯以重承祧儲德未充曷副人神之望睿謨素
定不由羽翼之成臣敢不益念前修永遵雅誥謹文王
安否之問敢怠帥行書唐宗仁孝之詩仰祈札賜
又代謝太上皇帝表
從五日之朝夙荷抱孫之愛拜十行之札俄膺立貳之
求仰慈訓之曲臨懼微躬之匪稱(中謝)臣竊以大人有
繼明之義蓋取諸離長子為主器之親故受之震豫建
儲嗣雖本前規獲奉重親未如今日伏念臣幸以弱植
出逢聖時列亞保之崇班初非功致胙真王之尊爵深
愧名浮徒以託體嚴宸承休慈極忽頒丹詔叨處青宫
共知睿斷之不回實本聖謨之丕顯兹蓋伏遇(尊號)太
上皇帝陛下德高堯舜道合羲黃雖與造物者遊自求
至樂仍有孫謀之燕以永無疆爰舉曠儀以安神器臣
敢不力修四學祗奉兩宫立愛自親仰體承祧之重聿
修厥德敢忘念祖之勤
又代謝皇后牋
坤德無疆實依厚載震宫肇建遽及凡材(中謝)伏念臣
託質天支承華壼則干戈羽籥教雖備于四時父子君
臣學不臻于三善忽奉襃揚之冊俾當監撫之權仰宸
斷之剛明賴母儀之裨助茲蓋恭遇皇后殿下德齊任
姒賢過娀㜪陰教聿修坐致人倫之正淑謀經遠更圖
國本之安臣敢不居近正人力尋舊學祗召而不犯馳
道當奉君尊問安而必至寢門益虔子職
又代謝受冊表
銅門肇啓方慙主鬯之良珉冊誕頒更舉臨軒之禮恩
隆天地懼劇淵冰(中謝)伏念臣素乏材猷積叨寵數金
印盭綬蚤處于宗藩青蓋斑輪俄升于儲位復差良日
爰御正衙備金石以盈庭儼纓縷而就列授之寶牒訓
以綸言退省其私不知所稱兹蓋恭遇皇帝陛下道高
世表機照物先斷自宸衷豈私于愛子蕆茲曠典蓋重
于承祧臣敢不仰體聖謨恪供子職出有師入有保起
居惟近于正人親則父尊則君夙夜益勤于順事
代宰臣賀立皇太子表
冡嗣稱賢夙仰吾君之子儲闈定禮果安天下之心歡
動兩宫慶均四海(中賀)恭以離著麗天之象繼明實繫
于大人震有洊雷之文主器必歸于長子闢東朝之縟
禮綿列聖之丕基曠古難逢于今創見恭惟皇帝陛下
孝如虞舜樂似文王敬奉親嚴屢上玉巵之夀大寧國
本首開銀榜之宫慶幼海之澄瀾瞻前星之騰耀一人
獨斷非山羽翼之成三善自將克荷宗祧之守臣叨居
近列恭覩盛儀日下重光已備夙成之德嵩呼萬歲敢
忘歸美之誠
代宰臣賀太上皇帝表
神謨早定俾建元儲聖孝丕承誕揚宸制事關宗社喜
動華夷(中賀)恭以甲觀之生嫡王孫但有命名之愛一
日而見三天子止聞臨澡之歡載在信書以為美事曾
未有傳神器而與子見東宫之立孫介茀禄于無疆固
蘿圖而有永恭惟(尊號)太上皇帝陛下道高百聖仁覆
萬方翼燕孫謀獨享後天之算儲登世嫡共仰前星之
輝問安獲事于重親主器仍歸于長子臣欣逢盛際獲
在邇聯卜世卜年期過周家之歴重輪重潤願賡漢樂
之詩
代宰臣賀皇太子牋
儲德日新久繫于衆望睿謨獨斷爰舉于曠儀覆載兩
間懽呼四起(中賀)恭惟皇太子殿下地居冡嫡天與奇
姿震一索而得長男宣膺主鬯之寄漢元年而建太子
益知享國之長仰九廟之儲休信兩宫之增慶人心自
定神器愈安某等肅領鵷行進瞻雞戟元良既正不煩
賈誼之言盛美難名莫盡卞蘭之述
代謝吏部侍郎表(魏丞相杞以下四首代)
代言西掖方拜誤恩攝貳東銓復叨改命循牆莫避臨
谷增危(中謝)伏念臣濩落無堪迂愚自信正以經營于
菽水故嘗希望于斗升昨自外官恭趨嚴召猥厠内朝
之鵷列親覩上聖之龍飛五歴粉闈一參月寺籌邊戎
幕無婉畫之可稱將命薊庭幸歡盟之復締冒柱史詞
臣之選兼宫端寶牒之司初無左右之先容盡出聖神
之親擢忽承帝制俾倅天官一新龜紫之榮仍假銓衡
之長莫回成渙徒激懦衷兹蓋恭遇皇帝陛下虚以受
人明于分職憐臣孤立于宦路借以末光謂臣曾歴于
劇曹付之重委臣敢不寅遵邦憲嚴制吏姦朝夕論思
雖素乏嚴吾之譽簿書期會庶勉追裴馬之名
代謝侍講表
攝居選部已困劇曹擢在經幃更承清問退慙衰朽有
此遭逢(中謝)伏念臣幼歴羇艱學無師法顧孤陋寡聞
之習但為決科之資無疏通知遠之經素匪專門之業
矧是帝王之大學非為章句之小儒必求鴻博之人以
究淵源之蘊豈容樸學獲奉細旃茲蓋恭遇皇帝陛下
巍巍成功謙謙終吉時降至尊之勢兼收可錄之言遂
容草莽之臣亦預金華之講臣敢不黽勉微力綴緝舊
聞為二三萬言之辭敢求釋義暢五十八篇之旨庶補
重明
代辭免進國史轉官表
約史何功敢叨醲賞騰章避寵未拜俞音洊貢誠衷仰
干睿聽(中謝)竊以三朝之治迹允為萬世之成規信傳
信疑傳疑已備不刊之典筆則筆削則削屢資多學之
儒而臣方貳政之未幾適成書之已久暫領纂修之職
曾無潤色之勞使冒賞而不疑則叨榮之太甚而況近
辭珍賜陛下固已許其廉兹躐崇資公議必傳以為笑
謂少者辭而多者則受謂今日是則前日為非雖故事
之有初在微臣而焉敢伏望皇帝陛下俯矜賤悃特寢
異恩益使人心知清朝以名器為重誓殫愚慮效薄伎
于志傳之間
代遺表
生而致主曾亮采之無聞死不忘君豈效忠之可已危
悰欲吐老淚先傾(中謝)伏念臣奮自羇單本無僥覬蚤
厠熙朝之鵷序親逢上聖之龍飛猥以謭材屢叨隆委
凡一時清切之選皆九重特逹之知兵交而使在其間
備更險阻猷告而爾順于外嘗預論思寖歴政塗遂登
揆席迄緣樸拙用速顛隮俯憐簪履之遺旋畀屏藩之
寄人言噂沓何敢控陳天鑒高明卒蒙昭雪賦以眞祠
之禄予之秘殿之名屏跡衡門銜大恩而莫報馳心魏
闕顧一飽以何安今則蒲柳益衰桑榆既逼老將智而
耄及福已過而災生卧疾漳濱恍精神之易散游魂岱
嶽嗟頃刻之難留僅存餘息之微重結明時之戀伏望
皇帝陛下治功惟敘聖德又新總萬幾之要以充毓天
和合羣賢之智以維持國是問安慈極日承尊養之歡
注想中原身濟規恢之業臣命隨氣索志與辭殫王度
清夷固無煩于尸諫死期迫促徒自切于哀鳴
代知泉州謝進職再任表(氏汪尚書大猷以下四首代舅)
承南服之流忽叨因任進西清之秩併辱柬知拜寵命
以增榮俯懦躬而有靦(中謝)伏念臣奮自寒遠遭世休
明分甘州縣之塵勞敢望朝廷之拔擢十年服采寖登
侍從之班千載逢辰曲被聖神之眷此雖攝六官之長
猶未為貳卿之真及遂求閒遽超次對退惟愚孱已劇
優隆起試外藩以治民而自詭洊更下攷無報政之可
書方將重上真祠之章豈意更升學士之列一變閩俗
初無常袞之稱更與泉麾仍繼蔡襄之後已試如此其
可再乎無功而遷誠爲過矣茲蓋伏遇皇帝陛下政先
實核恩不遐遺念微臣非可用之才麤堪郡寄謂長吏
多數易之弊就畀璽書復增延閣之華益重專城之任
臣敢不勉其未至究所當行久悉邦風既無勞于問俗
務攻吏事庶不負于分憂
代謝隆興府到任表
上印泉南方遂祠庭之請把麾江右遽叨帥閫之除猥
荷柬知若爲稱塞(中謝)伏念臣幸逢昌運忝綴從班昨
辭遠于脩門效蕃宣于遐服目駐堯天之日月身留閩
徼之山川未及終更已叨因任共知鼯鼠不堪五技之
窮自分鷦鷯惟望一枝之足屢申誠悃仰扣淵聰卒蒙
從欲之仁獲遂投閒之志千里未還于榆社十連復冒
于綸音旋促對于清光誤親承于睿奬授之方略俾以
奉行茲延見于吏民方究詢夫風俗惟南昌之名郡實
上聖之潛藩襟帶江湖首尾吳楚雨暘方若正賴春耕
秋斂之勤凋瘵已蘇猶藉左粥右餐之惠必得循良之
吏庶安流宂之民豈應惷愚堪此委寄茲蓋伏遇皇帝
陛下恢張治具駕御人材察臣久被使令既深知于德
意念臣備嘗險阻亦粗識于民情特畀虎符俾殫駑力
臣敢不布宣寬大禁戢姦欺當使田間盡改帶刀之習
且令州縣毋存珥筆之風
代賀太上皇帝上尊號表
啓龍樓七十之慶春朝將展于上儀率鵷列三千之臣
至朔先加夫媺稱事高治古懽溢綿區(中賀)竊以薦舜
于天堯帝聰明而遜位以武為子文王逸樂以延年不
有極尊之稱曷為甚盛之舉鏤白玉之牒歸美兩宫建
翠華之旗親朝五日書契未有宗社無疆恭惟皇帝陛
下道盡事親仁先自内謂富夀之福為彝倫之所先而
父母之年在常人而猶喜況承社稷之託親見春秋之
高自非得九州四海之懽心備五帝三王之全美何以
效之慈極副我淵衷爰集廷紳取于經而定大號更推
帝澤斂時福以錫庶民上皇增萬夀之昌太姒嗣徽音
之懿至矣盡矣不可有加舞之蹈之莫知所自臣退甘
屏處莫預駿奔奏薄技于從官之間敢懷故步效三祝
于封人之請徒切愚誠
代謝宫觀表
十年念咎蹐地靡遑一日奉祠從天而下孤迹有自新
之路聖朝無終棄之人恩重難名感深至泣(中謝)伏念
臣猥由寒陋誤辱眷知持槖近班何有論思之益把麾
遠郡粗殫惠養之勤鄉關甫遂于歸休帥閫忽叨于推
擇患生意表盜起鄰封調戍卒于屬州授伍符于簉牧
不虞宿將反墮姦謀方騰訟過之章乃被督師之命大
兵雲集謂當指日而可擒醜類麕奔曾不回戈而内向
力追蹤于山谷尚假息于朝晡績既弗成罪將誰執七
旬未格莫寬西顧之憂三褫猶輕難逭南遷之謫獲歸
故里已佩深仁自量擯斥之餘宜在孰何之外敢圖鴻
造憫其垂朽之年特渙綸言廩以祝釐之禄削刊丹籍
叨竊素餐茲蓋伏遇皇帝陛下治本隆寬政先總核動
加矜軫豈爲匹夫而求全凡與使令不以一眚而終廢
俯憐庸懦曲賜涵容臣敢不擢髮省愆銘肌感德散材
無用深知復玷闕之囏壯志雖衰尚得效糜捐之報
攻媿集卷十八
