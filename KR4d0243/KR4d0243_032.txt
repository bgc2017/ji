攻媿集卷三十二
宋樓鑰撰
狀劄
辭免除起居郎狀(年四月紹熙三)
右臣准尚書省劄子奉聖旨除起居郎者有命自天措
躬無地竊以柱下之史密侍于清光螭頭之班尤先于
左陛必得俊髦之士以居記注之司如某者學不知方
才非適用自登仕路屢點朝行但期平進之安敢啟超
遷之望忽叨新擢實出誤恩已深據蒺之憂更重積薪
之媿自知若此公論謂何伏望朝廷特賜敷奏收還成
渙改畀真才俾退即于卿聯庶少安于愚分所有恩命
未敢祗受
辭免兼權中書舍人狀
右臣准尚書省劄子奉聖旨兼權中書舍人者自揣僥
逾彌增震惕伏念臣技能至薄見謂頓遲學術素疎且
多廢忘躐遷左陛曾閱日之未深密侍清光懼記言之
非稱矧是縯綸之要實參造命之嚴非智略該通不足
以裨贊國論非辭章典麗不足以潤色王猷可使凡才
而預華選暫承人乏雖弗許于控辭退睥時髦顧豈容
于冒進欲望朝廷特賜敷奏曲回宸命更選詞臣俾專
柱下之官庶愜廷中之議
辭免除中書舍人狀
右臣准尚書省劄子奉聖旨除中書舍人者有命自中
撫躬失措竊以仕朝廷者以三字為要知制誥者以一
日為榮前代選才必試言而後授近時攝事多滿歲以
為真察之加詳過于明試臣自頃承乏最為罔功詞華
不足以彰播告之修論議不足以效論思之益久虞幽
黜敢冀親除伏望皇帝陛下俯鑒忱衷亟收成渙俾仍
記注之舊精求潤色之工庶穆師言且安愚分
辭免兼實錄院同修撰狀
右臣准尚書省劄子奉聖旨差兼實錄院同修撰者疊
拜寵光伏增震懼竊惟高宗皇帝中興之烈信遠邁于
前王必如太史公實錄之書乃可傳于後世當求直筆
仰贊宏模如臣憃愚遭世明盛自慙薄宦幸三入于脩
門雖點從班未一登于東觀為直詞掖方忝誤恩共貳
史官敢汙清選欲望皇帝陛下俯垂睿照改畀時髦使
專掌于王言庶或逃于公論
辭免兼直學士院狀
右臣准尚書省劄子奉聖旨兼直學士院者忽拜恩光
俯增震灼竊惟翰苑之職儒者至榮雖曰兼官亦當遴
選如臣之陋與世多違蚤玷世科麤嘗為場屋之技久
從吏役豈能工制誥之文獨蒙睿主之深知獲備詞臣
之下列叨居西掖已懼空餐攝直北扉尤驚誤寵矧清
䟆尚稽于問寢顧禁林何急于充員伏望皇帝陛下洞
鑒愚衷亟收成渙詔書日簡方當視草之得人英俊駢
羅安用積薪之居上
辭免除給事中狀
右臣准尚書省劄子奉聖旨除臣給事中依舊兼直學
士院者惕聞寵命莫措微躬竊以掌制紫垣久慚無補
進官青瑣尤懼非宜蓋機要之愈嚴繄出納之攸繫自
非學足以與聞國論智足以深照事機或非其人必害
于政臣退量至陋深恐不堪昔惟潤色之司猶虞疎闕
兹任塗歸之職是速顛隮矧當書詔填委之時仍兼詞
翰清切之地聖恩誠厚愚分難安自知斷斷以無他衆
必齗齗而不可伏望皇帝陛下收還成渙俯鑒忱衷别
擇時髦俾當夕拜庶幾得批敕之手不至累知人之明
辭免除權吏部尚書狀
右臣准尚書省劄子奉聖旨除權吏部尚書兼職依舊
者寵光下逮惕懼靡遑竊以選部攸司是曰六官之長
文昌攝事亦叨八座之稱縱難求傑異之才猶當取踐
敭之舊臣一登仕路三入脩門年除歲遷寖踰于始望
寢驚夢愕屢蹈于危機惟兹瑣闈幾更月琯遇事輒發
徒自積于怨仇忤旨為多方日虞于呵譴敢期睿奬亟
賜襃遷徑由夕拜之聯擢試天官之職兼汗青于東觀
仍視草于北門揣愚分以何堪恐公言之不貸伏望皇
帝陛下收還成渙改畀真賢俾退服于舊班庶漸伸于
歸志
辭免陞兼實錄院修撰狀
右臣准尚書省劄子奉聖旨陞兼實錄院修撰者疊被
恩榮深增戰灼竊以思陵在位著三紀之治功儒館修
書垂百王之憲則宜求良史以贊宏模臣才不逮中職
多共貳北門視草顧五技之已窮東觀濫竽曾一辭之
未措矧乍躐選曹之長方將謝史筆之兼敢冒寵光進
升論譔銓曹至宂尚憂綿力之弗勝髦俊滿前安用庸
才之備數仰祈睿鑒遴選實能庶大典之速成免公朝
之虛授
辭免兼侍讀狀
右臣准尚書省劄子奉聖旨兼侍讀者朝拜宸綸暮叨
恩命退量謭薄罙切驚惶竊以帝幄執經之臣尤高露
門進讀之選自非耆儒博碩古學精深雖得侍清燕之
間何以贊緝熙之盛如臣至陋冒寵已多推遷才閱于
七年起躐寖登于八座已不堪于共貳尙敢望于至三
昨爲載筆之官猶慙于記注今進邇英之列安有于發
明當觀術業以旁求豈以班聯而序進仰祈睿鑒俯照
愚衷儀圖名世之賢增光稽古之治庶容一介專意三
銓
乞補外劄子
臣輒傾丹悃上瀆天聽伏念臣庸陋無堪敢萌榮望比
自三汚朝蹟六閱歲華太上擢之宂散之中俾居詞掖
陛下賜以便蕃之寵遂長銓曹侍帝幄之深嚴極儒生
之榮遇汔無毫末仰贊高明況今福過災生量盈器溢
近遭介弟之戚復有冢婦之喪重貽親憂尤不遑處重
念臣有老母年八十有六氣血寖衰喜懼交切久去鄉
國日夕念歸伏望聖慈俯矜孤迹畀臣祠祿使息疲勞
或得州郡差遣許其效力于外庶幾不妨賢路少逭身
災干冒天威臣下情無任惶懼俟命之至
辭免除職與郡狀(年五月慶元元)
右臣准尚書省劄子奉聖旨除職與郡者聞命云初揣
躬知懼伏念臣久汙近綴無補明時自憐小器之易盈
況復私門之多故輒傾危悃仰叩宸聰果蒙從欲之仁
俯遂閒歸之志已為厚幸敢冒殊榮乃叨寓職之恩仍
畀典州之寄實踰始望爰瀝忱辭欲望朝廷特賜敷奏
俾遂真祠之請庶安故里之居
辭免除顯謨閣直學士知婺州狀
右臣准尚書省劄子奉聖旨除顯謨閣直學士知婺州
者恭拜絲綸若臨淵谷竊以東陽望郡當選循良延閣
顯名以優耆德豈容一介之賤併叨二者之榮伏念臣
三入脩門十更除目經帷史觀實為儒學之華翰苑銓
曹寖躐從班之長屬以私門多故老母念歸力陳匄外
之章幸動蓋高之聽本欲少休于疲曳敢期疊受于寵
光伏望皇帝陛下俯鑒忱衷特回成命廩以祝釐之祿
從其學稼之心庶使微臣得安愚分
乞宫觀第一狀
臣輒瀝危衷仰干宸扆伏念臣比以便親求外自詭治
民伏蒙聖恩俯從所請文謨寓直寶婺分符一旦得之
實踰分量臣因得過家上冢以遂私心誓當勉竭疲駑
圖報君父已擇行日即戒征途偶緣臣母以犯暑來歸
感疾頗重始則冒風作熱以臟腑下利年已八十有六
平時雖幸康強而血氣既衰不堪觸動今既伏枕旬日
其勢未有向安之期訪醫治藥曾無退候舉家惶擾朝
不謀夕自知稽留官期合取違慢之罪又准七月二日
指揮以臣寮奏請將應未申到任帥守監司排日催促
疾速起發仰惟陛下以千里重寄付之微臣在臣豈不
願即祗郡事上寬顧憂情迫意切不免有言偃然方命
迹幾似之儻不投誠陛下竊恐難逃譴責震恐憂懼無
以自容臣與老母相與為命既未容扶持上道又不可
單騎先行若更遷延月日深恐輔郡久無正官或致闕
誤重臣之罪無以自逭欲望聖慈察臣由中之言出于
懇切特賜宫觀差遣一次使得少遂其私庶幾母子或
可保全盡出天地父母之恩糜捐頂踵不足以報冒犯
天威臣下情無任惶懼俟命之至
第二狀
臣比蒙聖恩除臣顯謨閣直學士知婺州者臣暫還鄉
曲即欲之官臣母年八十有六忽以冒暑感疾瘧痢交
攻屢瀕危殆不免控告君父乞奉祠侍養得旨不允此
猶是朝廷故事又有量展赴官日限指揮明詔之頒詞
旨温厚俯矜危悃洞照真情登拜三讀闔門感涕臣仰
銜隆天厚地之恩不敢隨即再請今詔下幾旬跼蹐不
遑臣母雖幸向安年高易于感動其勢非更寬以日月
安得頓復舊觀黽勉上道深慮顛隮母子相與為命又
不可單騎先往深恐稽留君命使婺女久曠守臣之職
臣則有罪不免復申誠禱欲望睿慈察臣之請出不獲
已差臣在外宫觀一次使得杜門專意醫藥不惟保全
母子之至恩亦足仰助孝治之萬一干冒天威臣下情
無任惶懼俟命之至
第三狀
臣比以母病陳乞宫觀伏准尚書省劄子奉聖旨不允
依已降指揮前去之任者拜命三次周章跼蹐無所措
躬伏念臣憃愚不肖誤蒙陛下拔擢便親求外過家上
冡悉荷矜從誠願勉竭少圖報效而況臣所得州素為
浙東佳郡財計粗優歲事登熟去鄉不遠使臣得奉親
之官宣布德意豈非臣之至願實緣臣母一病五十餘
日雖曾少間而年高易于感動近嘗夜作嘔逆次日心
脾痛楚幾于委頓闔門無以自存驚惴度日此去舟行
三日至越遵陸七程始到婺州見今尚須扶掖方能起
坐委難支吾若迫于威命勉強登途脱有不虞萬死莫
贖昔陳實為太丘長吏有詐稱母病求假事覺收之以
為欺君不忠病母不孝不忠不孝其罪莫大臣雖不孝
安敢為此不免復冒斧鉞之誅三以情實披訴于君父
之前欲望聖慈特賜矜察除臣在外宫觀一次使臣得
以杜門專意醫藥之奉保全老母之餘生臣無任祈天
望聖惶懼懇禱之至
辭免再差知婺州狀
右臣准尚書省劄子奉聖旨差知婺州者自天有命無
地措躬伏念臣比剖左符暫歸故里屬親闈之感疾叩
宸陛以陳情荷温詔之一頒控忱辭而三請因殊庭香
火之奉得專心醫禬之營仰戴恩私寖成藥喜忽蒙柬
記再畀藩宣不移東婺之輔邦俾遂南陔之孝養固當
仰體趣行之旨勉圖共理之良惟母夀益高幾近九齡
之耄雖官程甚邇尚踰數驛之遙儻扶侍以亟驅恐疲
勞之未免況臣世系本出部封至今三邑同姓之人不
減四明聚族之衆向于宦路或講宗盟親疎之間悔吝
斯起憂患不堪于累歲聰明尤減于前時敢以妄庸冒
此煩劇欲望皇帝陛下收還成渙别選長才庶安衡泌
之居以盡晨昏之職
辭免復職狀
右臣准尙書省劄子奉聖旨復元職名依舊宮觀者臣
逖聞成命深震危衷伏念臣生遇昌期仕叨從列頃以
便私而請外旋因奉母以求閒處此累年安如一日閉
門自屏尙遭白簡之彈踳地靡遑敢冀靑氈之舊忽頒
綸于北闕復寓職于西清拜寵若驚祝釐如故不圖簡
記遠及微蹤揣愚分以非宜恐人言之可畏伏望皇帝
陛下俯矜賤悃亟寢誤恩庶安敝里之居免玷甘泉之
列
辭免與郡狀
右臣准尚書省劄子奉聖旨與郡者臣恭聞明命莫措
微躬伏念臣少習一經本因覓舉仕踰三紀非敢為高
論思無補于清朝更迭遂求于輔郡為親而歸故里九
易歲華復職而畀外祠一由上賜與郡有旨闔門皆驚
久伏丘樊豈不願承于任使儻無疾病猶當出效于驅
馳兹貢需章實有危悃母以九十四之耄日抱沈疴臣
以六十七之年又嬰宿疢顧二人相與為命無一日不
曾用醫湯藥扶持苟延暮景里閭勞苦具見真情心志
已凋豫切不虞之懼頭顱如許寧堪共理之良伏望聖
慈俯憐舊物許令終養以全烏鳥之私仍俾祝釐少安
麋鹿之性
乞致仕狀(十二月開禧二年)
右臣么微之迹遭際聖時叨綴從班曾無補報憂患餘
生自貽嚴譴杜門省愆衰瘁日甚重念臣生于紹興七
年今年及七十揆之禮經實當告老伏望睿慈許臣致
仕干冒天威臣下情無任祈天請命激切屏營之至
第二狀
右臣昨具奏乞致仕奉聖旨不允者引年有請願畢餘
生賜旨未俞敢申再瀆仰動蓋高之聽冀垂從欲之仁
竊以致為臣者實累載之素心不得謝者乃清朝之異
數苟非宿望厥有彝章如臣者少既無奇今將安用不
堪荷橐賦彭澤之歸來但切杜門類介推之偕隱子欲
養而親已矣老將知而耄及之而況拜不能興扶而後
起退量病體何必待年揆以禮經適當納祿弗容自默
非敢為高伏望聖慈俯矜愚悃俾安畎畝遂終齒于幸
民許掛衣冠庶獲全于晚節
辭免復職狀
右臣准尚書省劄子奉聖旨與復元職者臣忽聞牽復
倍切驚惶伏念臣久遂退閒晚更憂患不知自謹宜得
大呵曲荷隆寬止從薄責既坐糜于祠禄復進冒于侯
封增衍圭腴方申謝牘敢圖睿眷尚及孤蹤未容掛神
武之冠仍為洗丹書之籍寵還故職以賁餘生感上意
之至優恐輿言之弗貸欲望皇帝陛下鑒由衷之悃憫
垂盡之年追寢誤恩少安愚分
辭免除龍圖閣直學士致仕狀(年四月開禧三)
右臣准尚書省劄子奉聖旨除龍圖閣直學士依所乞
致仕者聞命自天措躬無地竊以引年載請方拜俞音
進律過優幾成誤寵重念臣仕參法從歸即隠居多病
蚤衰久有掛衣冠之志為貧急祿尚存戀棧豆之私不
因及七十之期安敢為再三之瀆幸兹得謝何望叨榮
矧惟漢閣之班莫重河圖之直當以處赴功之彦豈應
畀納祿之人伏望聖慈收還渙渥念臣素知止足俾臣
粗保始終惟舊貫之是仍庶餘生之無媿臣除已遵奉
聖旨致仕外所有龍圖閣直學士恩命臣未敢祗受
辭免召赴行在狀(十一月開禧三年)
右臣准尚書省劄子奉聖旨召赴行在者臣聞命震驚
罔知所措伏念臣本無可用老而益衰既已引年方兹
待盡忽蒙頒命不知所為況號召之一新以人才而為
急有如臣者將焉用之輸忠竭誠則已忘舊學陳力就
列則又為廢人伏望朝廷特賜敷奏非敢飾辭以控免
悉自衷誠而吐陳冀别用于真賢庶少安于愚分
再辭免召命狀
右臣准尚書省劄子樓鑰召赴行在即具奏辭免恩命
奉聖旨不允令所在州軍以禮津遣疾速赴行在又蒙
賜臣詔書一道者召命鼎來亟伸控免詔音俯及未賜
允俞敢陳再瀆之私上動九重之聽伏念臣投閒已久
告老方新憂患薰心積有負薪之疾權豪側目尤深據
蒺之危不賴至仁豈存孤迹忽聞上聖雷霆之斷復見
中天日月之明四方相賀以同聲萬物亦為之吐氣雖
曰杜門而待盡寧當俟駕而後行實以蒲柳蚤凋桑榆
暮迫病纏雙足時歴半年弱質既衰曾鍼砭之弗及餘
災未殄致醫禬之無功已分終窮豈萌他望仰蒙簡記
首預旁招已掛衣冠敢效從班之專逹肆頒綸綍更加
禮遣之優恩洊瀝丹心仰干洪造伏望皇帝陛下恕其
方命察此由衷略反汗之小嫌遂乞骸之素志或寬歲
月俾息田廬儻拜起之粗堪豈奔趨之敢後
辭免落致仕除翰林學士狀
右臣近具奏再辭免召命未准回降間又准尙書省劄
子奉聖旨樓鑰落致仕除翰林學士日下前來供職者
臣控辭未允聞命尤驚伏念臣性資顓蒙學殖荒淺仰
逢休運屢點周行本無藻繪之工每叨文字之選知南
宮之名表有媿錦窠代西掖之王言久塵薇省攝承翰
苑親預禪書兼内外播告之修當書詔填委之際疚心
自勉血指知慚伏自一去闕庭巳周歲紀飽更憂患嗟
視蔭之幾何絶望功名幸引年之得遂矧嬰沈痼期保
餘齡逮茲更化之初狎奉趣歸之旨循牆固請出綍又
新彈虎門已掛之冠殊乖素志正鼇禁久虛之席尤懼
非才伏望皇帝陛下俯察忱衷别求髦俊俾司是職大
放厥辭庶德音昭示于萬方雖武夫亦為之三歎獲苟
安于故里免有玷于隆知
再辭免狀
右臣蒙恩落致仕除翰林學士繼具奏辭免狀准詔書
不允者屢辭召節已干方命之誅疊遜詔綸又冒執愚
之懼自量其分不已于言竊以起廢江湖豈非臣子之
大願充員翰墨尤號儒生之至榮而臣昔者攝空實由
西省今焉被命乃自外方身已納祿而復齒垂紳之間
仰上恩之特異年過從心而使當視草之職真近此之
所無臣自知其弗堪人必以為不可進退之際跼蹐靡
遑欲望皇帝陛下念及衰殘許其引避或不容于固請
姑别處于閒曹雖懷知止之慚猶有可勉之理
謝宣召入院狀
右臣伏蒙聖慈除臣翰林學士仍依故事本院待詔李
舜臣至臣所居宣入院充學士者遠頒除命賁臨東海
之濱甫覲威顔徑上北扉之直重勤主眷申遣王人荷
新渥以無堪撫舊游而自失伏念臣學徒泥古仕本代
耕素甘州縣之勞敢冀朝廷之選而乃屢參鵷序寖上
螭坳紫薇久典于訓辭青瑣進司于封駮天官掌選兼
侍金華之嚴史觀綴文久攝玉堂之邃投閒置散已分
終焉告老休官遂將已矣寧知末路復被優恩不容臥
家趣使赴闕對邇英之閤曲軫淵衷登螭文之堂殆成
陳迹自歎形容之盡變況聞榱棟之洊更已試罔功既
衰焉用兹蓋伏遇皇帝陛下才無終棄仁不遐遺解琴
瑟以更張聿修治具出絲綸而彌大下取故臣欽佩隆
知頗驚羣聽臣敢不勉尋末學增葺寡聞彊為骫骳之
詞少答便蕃之寵
辭免除吏部尚書兼翰林學士兼侍讀狀
右臣准尚書省劄子奉聖旨除吏部尚書兼翰林學士
兼侍讀者疊拜恩光彌深震恐伏念臣頃者攝承文部
兼直禁林進讀露門無匪高華之選退耕綿上不堪憂
患之罹冀垂車以示子孫辱賜骸而歸田里敢圖出綍
復使彈冠況在七旬之餘悉紆三組之重不惟共貳俱
俾為真有如朽鈍之蹤曷稱便蕃之寵欲望皇帝陛下
别圖衆俊無備一夫念齒髮之早衰察精神之不及姑
仍舊貫尚竭庸材
再辭免狀
右臣蒙恩除吏部尚書兼翰林學士兼侍讀繼具奏辭
免伏准詔書不允者詞禁再登甫祗官次恩光三錫益
震愚衷貢遜牘以未俞望宸居而力請伏念臣才本無
用病因易衰休官方幸于杜門承詔忽驚于赴闕尋鑾
坡之舊已懼不堪居從槖之先尤為非據況二選並稱
于劇部而九重密侍于邇英仍兼視草之司深切負芒
之懼欲望皇帝陛下俯矜誠悃曲軫頽齡既知斷斷以
無他安得多多而益辦許容避寵庶免妨賢
辭免兼修國史實錄院修撰狀
右臣准尚書省劄子奉聖旨兼修國史兼實錄院修撰
者臣再入脩門屢膺寵渥周章亟拜跼蹐靡寧伏念臣
頃簉從班嘗共衆職既典銓于選部仍視草于禁林兹
皆遂于為真又已參于進讀更頒恩旨俾預史官比緣
疊組之煩疲于奔命乃若汗青之重無所措詞至今媿
之況復老矣三者已難于勝任一身安得以貪榮欲望
皇帝陛下憫其已過于七旬察其難兼于數器以國典
為甚鉅擇英才而别求庶使微蹤粗殫駑力
攻媿集卷三十二
