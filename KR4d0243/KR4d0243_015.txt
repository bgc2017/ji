攻媿集卷十五
宋樓鑰撰
表牋
請舉樂
皇帝第一表
春秋重攺元法蓋先于五始君子不爲樂古無越于三
年請爲王言冀同民樂(中謝)恭惟皇帝陛下系隆列聖
娛侍三宮綿宇屬心旣極謳歌之戴重華盡孝適承遏
密之餘顧烈祖之報厚且重焉然文孫之制期巳久矣
況復高廟卽安于神御壽皇俯和于祥琴下逮都人悉
除樂禁新王春而建號進寶冊以歸尊願飭攸司各揚
乃職鏘八音而應律肅萬舞以充庭仰奉重親益見慈
顔之喜下孚衆聽普臻和氣之祥
擬第二表
睿主承休光啓太平之運王正肇始益新治世之音爰
伸百辟之誠未動九重之聽洊陳奏牘進冒宸旒(中謝)
恭惟皇帝陛下仰紹心傳率循家法念德壽詒謀之重
體重華盡孝之勤旣居崇高富貴之尊未聞文采節奏
之美聲音不足于耳豈爲是哉禮樂不可去身有爲貴
者雖聖帝尚深于餘慕而禮經尤務于適中莫先鳳歴
之頒宜上龍樓之奏豈止君臣相悅第成徵角之詩將
與天地同流益致形聲之應
至尊壽皇聖帝第一表
高蹈萬乘聿重協帝之華躬行三年曲盡慕親之孝矧
將陳于冊寶盍備舉于樂章爰率具寮仰干淵聽(中謝)
恭惟至尊壽皇聖帝陛下怡神于淡游物之初惟付託
之得人宜燕頤而養性方且羹牆在念疏素以居旣巳
光舜禹之傳乃親爲曾閔之行期可巳矣必欲加隆祥
而廓然尚云寧戚顧平時不好世俗之樂豈今日忍聞
堂上之歌然而和琴俯就于成聲鑽燧再經于攺火不
應慈極尚遏諧音伏望酌先王制禮之中念聖子承顔
之養居處笑語寖寬追遠之思鐘鼓筦絃益致導和之
美
第二表
三年執禮巳經徙月之期五日受朝當備鈞天之奏援
彛章而有請閟俞旨而未頒事恐久稽義須再瀆(中謝)
竊以帝舜旣命大禹猶欲六律五聲之聞漢皇上壽未
央亦以萬歲大笑爲樂蓋巳膺天下之養盍具舉朝廷
之儀若稽舊章允屬盛際恭惟至尊壽皇聖帝陛下道
高物表德邁古先旣全與子之明尤盡因心之孝謂太
宗就簡遽爲三十六日之期而晉武欲爲莫起數百餘
年之陋出于獨斷高掩前聞羣臣仰體夫聖心薦歲忍
形于奏牘迨兹卽吉乃敢發端旣巳遏音于三載之餘
正當成歌于十月之後況卜元正之吉將新徽號之隆
儻非廣奏于和聲何以崇成于縟典恭聞南内將騰聽
樂之章欽想東朝亦望承顔之樂仰祈睿旨俯徇輿情
擬第三表
洊貢封章祈舉九成之奏未承誥命敢稽三請之勤(中)
(謝)恭惟至尊壽皇聖帝陛下高視帝尊共爲子道自畢
因山之奉巳合外除靡從越紼之權竟全終制遠復先
王之法肯循後世之常迨其今兮何以尚此至矣盡矣
願聞大舜之韶皦如繹如當語太師之樂雖欲勿用其
將何辭濟濟羣賢傾聽笙鏞之間欣欣百姓喜聆管籥
之音
擬壽聖皇太后牋
三載遏音巳全于中制兩朝就養當備于和聲(中謝)恭
惟壽聖皇太后殿下德竝娀莘行齊任姒佐中興之業
協濟艱難贊内禪之明共安閒燕比驚慈扆忽返帝鄉
乃安長樂之居密受重華之養神孫御歴寶冊陳儀豈
應迎年而不爲樂琴瑟之友鐘鼓之樂諒未忘儷極之
思羽籥之器綴兆之文願俯徇輿情之請
賀正旦
皇帝表
歲必履端蓋重四時之首年初建號有光二帝之傳矧
慶事之鼎來效羣臣之善頌(中賀)恭惟皇帝陛下乾剛
行健離照繼明正月之吉始和春祺旣集四海之内咸
仰王化方行當周家布政之時迺漢歴攺元之日喜瞻
萬乘上寶冊于三宮肅領千官奉玉巵于前殿借備琚
瑀珩璜之飾創聞鐘鼓管籥之音益知嗣德之在初孰
謂太平之無象開八荒之壽域登庶俗于春臺臣猥預
周行欣逢榖旦方千里者九想同望于堯雲呼萬歲者
三敢競伸于虎拜
至尊壽皇聖帝表
歲之朝日之朝方肇新于鳳歴尊之至養之至爰啓慶
于龍樓歡動宮闈澤均海宇(中賀)恭惟至尊壽皇聖帝
陛下位居慈極仁冒羣生一道心傳六通四闢于帝王
之德三登化洽上際下蟠于天地之間乃釋萬幾之繁
坐受九重之養惟時上日尤異常年聖子攺元著遵制
揚功之意昕朝奉冊見歸美報上之誠八音克諧四方
來賀豈特履端之可慶誠爲曠古之未聞臣等恪謹鳧
趨伏深鼇抃顧方訪道于崆峒之上正當儲神于蠖濩
之中何止八千春以大椿而爲久敢祝三萬歲願慈母
而亦然
賀三宮受冊
皇帝表
乘翠鳳之車講盛儀于元日鏤白玉之牒上徽稱于重
親慶事旣成綿區交賀(中賀)恭惟皇帝陛下與天同大
如日方中克寬克仁允協成湯之德惟精惟一密承虞
舜之傳爰奉三宮之歡以垂萬世之則討論故實備極
嵩高視慈福之鴻名皆有願聖人壽之祝侈重華之顯
號尤彰爲天子父之尊當遲日之載陽喜積陰之頓解
雨師風伯旣巳肅淸乾端坤倪爲之呈露雲移天㐲首
趨漢殿之朝星拱玉皇親下堯階之拜歡聲相和叶氣
橫流惟天人順應之甚明知社稷靈長之可卜臣等幸
緣際會獲奉周旋快覩聖時允屬紹熙之始願隆孝治
一如貞觀之初
壽聖皇太后牋
涓嗣歲之端辰上丕天之大號神孫具禮親來翠蹕之
朝聖子承顔同受雕珉之冊(中賀)恭惟壽聖皇太后殿
下行齊任姒德邁娀萃蚤輔中興之功載裨内禪之策
由長秋而登長樂安榮巳見于無加自紹興而至紹熙
戩穀益知其未艾惟壽居五福之首而聖乃羣倫之先
永年常奉夫母儀今日尤嚴于祖后禮容甚盛鼓舞惟
均臣等獻歲云初趨班惟謹得少廣之道本無迹之可
名居東朝之尊祈後天而難老
壽成皇后牋
萬乘來朝當夏時之上日三宮受冊列文母之丕稱覆
載兩間歡呼四起(中賀)恭惟壽成皇后殿下謙恭素禀
柔懿内充奉慈極之天顔曲盡問安之禮佐壽皇之内
治克全燕翼之謀禮旣備于尊崇心益安于沖淡共都
顯號爰歸父母之尊仰嗣徽音尤侈婦姑之盛俱以壽
康而嚮用何勞警戒以相成臣等欣際休期獲觀縟典
詠思齊之什維周匹休安長樂之居與宋無極
皇后牋
羽蓋翟車陪六飛之法駕瑶編寶刻上三殿之隆名旣
備盛儀式昭内助(中賀)恭惟皇后殿下處心淵靜迪德
懿恭五日受朝常謹問安之奉九重視膳每言佐餕之
勤迨兹榖旦之禮成想見長秋之喜倍尚須浹日嗣舉
從容堯舜相傳禹方循于一道姜任在上似宜續于徽
音臣肅領廷紳預觀國典展宮中之賀諒無異于外朝
奏堂下之音爰助成于和氣
賀皇后受冊
皇帝表
九重渙號實遵慈扆之謨萬乘臨軒爰授中宮之冊肆
稽故實備著禮容竊以地本法天方著順成之德月惟
遡日遂參久照之明況居大寶之尊盍正内朝之助天
作之合王假有家(中賀)恭惟皇帝陛下道貫三才愛均
四海親承付託之重允資輔佐之賢若時元妃作配龍
潛之際儷我宸極有開熊夢之占誕布玉音進登椒掖
贊侍膳問安之孝盡求賢審官之思臣等恪領廷紳預
聞國典乾坤定矣式符羲畫之文鐘鼓樂之願繼周南
之詠
至尊壽皇聖帝表
神器有傳俾正椒房之號縟儀告備肆頒寶冊之嚴化
浹綿區慶歸慈扆(中賀)恭惟至尊壽皇聖帝陛下德參
覆載道極範圍堯治民以治民有光前烈天與子則與
子啓佑後人乃當命禹之初首眷嬪虞之舊用修陰教
以正人倫鳳蹕来朝副以翟車之盛龍樓問寢加之褘
服之華臣等依附末光相成鉅典仰遵睿訓見正家正
國之規鞏固皇圖知卜世卜年之久
壽聖皇太后牋
神孫御極蚤正于長秋天仗充庭用揚于顯冊事關宗
社歡動宮闈(中賀)恭惟壽聖皇太后殿下氣毓沖和性
資淵靜化行南國正萬世之彛倫尊處東朝受兩宮之
孝養屬涓穀旦首上隆名旣先慈福之儀旋講穆淸之
禮含飴示愛見寶歴之親傳佐餕得人想慈顔之有喜
臣等駿奔在列鼇抃惟均家法相承咸仰徽音之嗣母
儀有則益觀王化之基
壽成皇后牋
坤柔而剛旣參内禪之策婦聽而婉俾正中闈之儀(中)
(賀)恭惟壽成皇后殿下遡日爲明與天同大贊至尊之
孝治一紀于兹安長樂之宴居萬年有永謹二南之正
始備四德以相承懿典告成慈幃胥悅侈家國非常之
慶實社稷無疆之休臣等獲際昌明不勝鼓舞友琴瑟
而樂鐘鼓莫先儷極之賢本夫婦而始后妃兹實齊家
之要
皇后牋
褕翟褘衣久正内廷之禮金寶玉冊式全昭代之儀慶
衍宗祊歡同宮掖(中賀)恭惟皇后殿下肅雍成禮柔靜
資生蚤開墜燕之祥允協維熊之夢躬儉節用致君子
之家肥順色承顔化天下以婦道爰自御圖之始允資
儷極之賢禀命慈皇蕆儀穀旦是謂人倫之至益彰女
則之嚴臣等目覩彌文欣逢盛際關雎麟趾旣巳先正
始之基周姜太任當無媿思齊之聖
謝賜春衣表
春日載陽肆頒于命服上恩難報仰謝于皇扃列辟同
辭闔門受賜(中謝)恭惟皇帝陛下業隆潤色道廣帡幪
大舜之垂衣裳蔑以加此神禹之美黼冕吾無間然迺
俯念于廷臣仍舉行于時令爰賁以帛俾華其躬視爵
秩而有差被寵榮而如一臣等敢不退揣其分思稱所
蒙慕召南在位之風期厲羔羊之節效齊國老人之語
請遺天下之衣
賀會慶節表(有興旨百官詣重華宫拜表牋時禮部紹三年以左史攝西掖侍班扈從)
(公請就殿廬中作今附于此郎巳在北宮候迎駕左相留)
虹渚發祥爰紀生商之旦龍樓啓慶敢伸戴舜之誠(中)
(賀)恭惟至尊壽皇聖帝陛下游物之初怡神于淡六通
四闢于帝王之德聿成盛治之勲上際下蟠于天地之
間罔匪春和之氣徧寰區而蒙福與太極以同功禮奉
玉巵遠循漢殿之制書陳金鑑何待唐臣之言臣等肅
領鵷行恭舒虎拜祝南山之萬壽睿算無疆效嵩岳之
三呼歡聲旁洽
攻媿集卷十五
