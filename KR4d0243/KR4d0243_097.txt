攻媿集卷九十七
宋樓鑰撰
神道碑
資政殿大學士致仕贈特進婁公神道碑
國家中興八十餘年四朝以聖繼聖相守一道夫豈不
欲復大讎歸侵疆而申締鄰好遵養時晦以俟天命蓋
其廟謨深矣比歲權臣竊弄威柄富貴已極猶以為未
足假恢復之名以逭危溢之禍其黨又相與嗾之平章
軍國益無忌憚一旦妄發以債帥為方召以驕兵當犬
羊人人知其必危競進者方縱臾以苟爵位不在其位
者固不容強聒仕于朝者雖面從而腹非無敢有誦言
爭之者時惟婁公機以直諒之資抗議無所回撓一為
御史即上疏明辯之是時權臣雖倡此議猶未敢自任
鄧友龍初不知兵將漕淮右騰書投合妄薦大將既叨
召還專主此議為侍御史為給事中公皆與為寮每語
及此未始不奮然力詆以為必敗國事友龍至不能堪
曰不逐此人則異議者不已公亦自以不合丐歸除職
與郡竟求奉祠會泗州獲捷友龍上表稱賀自以為勢
當如破竹羣讙競和諫大夫遂以詆公褫職罷祠此開
禧二年之五月也已而延敵致寇塗炭數郡姦黨失措
始媿公之言八月再畀祠禄明年二月復職十一月元
惡既誅大明黜陟天子思公之忠十二月除吏部侍郎
兼太子左庶子嘉定改元正月到闕兼太子詹事五月
除給事中兼權工部尚書七月除禮部尚書兼給事中
八月擢同知樞密院事兼太子賓客十月參知政事蓋
公天資忠鯁不畏強禦逆折兵鋒言雖不用而後日皆
驗先見敢言人所畏服既坐廟堂不以詞色假人相與
維持和議密贊更化惜乎年高疾侵奉身而退居無何
考終于家經濟未究孰不興殄瘁之悲諸孤以鑰同宗
同朝交情之厚既葬而求銘義不得以老退為解先書
立朝之大節系以言行履歴之詳而銘之惟樓氏自武
王封夏禹之後東樓公于杞而始得姓後有食采于婁
者别為婁氏其實則一宗也建信侯在漢為劉蟬聯數
十世至䢿事吳越避武肅王嫌名始復為婁仕左千牛
衞上將軍占數嘉興五傳而至公之曾祖諱億億生乾
曜俱為將仕郎父壽朝奉郎以公貴三世累贈少保少
傅少師曾祖妣杜氏祖妣鄧氏顧氏妣郭氏為譙國崇
國榮國成國夫人少師莊重有家法教子甚嚴公其第
三子也字彦發幼而穎悟日誦數百言能自刻苦長益
奮勵該貫經史百家之書作文直欲以左氏班馬韓柳
為標的或謂其持論太高公曰他日以此致君澤民要
當自立詎可苟徇時好蓋其立志已不凡矣兩上鄉書
乾道二年賜進士出身授左迪功郎臨安府鹽官縣尉
丁成國憂服除主和之含山簿銅城有八十四圩遭夏
潦大壞僅存其一郡以委公役工三千有竒設廬以處
之優給庸直時犒酒炙器用材植一出于官民樂勸趨
兩旬告畢邑人歡服礱石以記七攝淮邑率以治辦聞
薦章交上尋丞於潛漕使檄公攝宰之闕潛川以蠶桑
為命織紡貿易至于再税公首罷其一民甚德之酒坊
縣計所仰久廢弗葺公大修酒政歲羡息錢近二十萬
日以寬裕先代輸貧民之竒税寖以及四等戶所被廣
矣版籍既亡有産去税存之害公一新之獄訟幾絶庭
空圄虛治行稱最邑素無學大比無應選之士公首建
夫子廟啓庠序擇師儒士有以養李廷光首預賓送擢
賢科親書桂枝坊以表具廬士益知勸政聲上聞有旨
都堂審察以少師得疾而歸既遭外艱士民莫不借留
匍匐奔慰縞素盈門公性至孝居喪盡禮手書華嚴法
華等經以伸冥報免喪爲江東提舉司幹辦公事嘗易
淮東已而復舊淳熙十二年以舉主改宣教郎知衢州
西安縣十六年光宗覃恩賜銀緋縣當舟車之衝號難
治公以學道愛人自任不可干以私有騰謗者不爲動
巨室買地爲塋域發地遇石復索元價公曰設得金將
誰歸守督賦峻厲公不忍施一箠課亦不乏親閱案籍
豫定役次民服其公紹興二年通判饒州五年皇上踐
阼轉朝請郎慶元二年到官事多關決而無侵官之嫌
滯訟隨以清省一重囚獄具欲上察其誣白郡覆鞫之
得不冤死又二人已經詳覆以其可疑者同太守以聞
俱得減等參政袁公說友帥蜀辟議幕不就攝州及南
康諸臺益稱其能相率列薦内相洪公邁稱道尤不容
口謂公學有源委工詞章身端行治既以敘公所輯漢
隸字源又以監司科薦之丞相京公一見即除幹辦諸
軍審計司五年之七月也輪對奏祖宗盛時吏禄兵廩
歲不過緡錢十數萬熙寧月支四萬南渡無歲不用兵
月猶不及百萬乾道已支百六十萬欲請裁損經費又
論刑名疑慮之弊六年十一月遷宗正寺主簿嘉泰元
年爲太常博士秘書郎請續編中興館閣書目又請寬
䘏淮浙被旱州縣時皇太子以惠國公始就外傅遴選
學官以公兼資善堂小學教授國公銳情學問公日陳
正言正道又以累朝事親修身治國愛民四事手書以
獻寘之坐右朝夕觀省嘗謂公曰今日甚熱禁廷深邃
尚爾閭閻細民豈能堪之公以奏之上問昨日與先生
說何事國公具言之上喜曰唐文宗但云人皆苦炎熱
我愛夏日長更無一句及百姓此意過之遠矣又嘗語
孝宗戒食蛤蜊事國公曰此無他只是廣好生之意公
隨事開明多所禆益三年除太常丞仍兼資善旋兼右
漕郎官五月為秘書省著作郎尋以民曹事煩改兼駕
部以專訓導都城大火命百官條具闕政公力言三弊
謂朝臣務為奉承不能出已見以禆國論外臣不稱其
職至苛刻以困民財將帥偏禆務為交結而不知訓閱
以強軍律時公年七十丐閒上以資善倚重不允周旋
四載不懈益虔同寮予告公每當之首尾如一日國公
睠顧最親字畫少差必求是正公深于小學辨析如響
又著廣干禄字一編國公得之尤喜命講官戴公溪為
之跋四年六月擢監察御史講未退而除命已頒國公
戀戀幾不忍捨公亦為之感涕入臺省論近時士風薄
惡聞者聳然又論京官必兩任有舉主年三十以上方
許作縣又論郡守輕濫太甚貽害千里時小史蘇師旦
怙勢妄作蒙蔽自肆語及者必罪去而獨憚公嘗與閤
門納謁公于寒暄外他無所及師旦俛首不敢吐一詞
而去兵端方開惟公極口沮之謂恢復之名非不美亦
孰不願今士卒驕逸遽驅于鋒鏑之下人才難得財力
未裕萬一兵連禍結久而不解奈何權臣聞之不悦所
議愈密外廷罔測公又上疏極論雖密謀人莫得知而
羽書一馳中外惶惑友龍方為臺端主議甚力公日以
苦語勸之且曰今日大將為誰計臣孰任正使以殿巖
當之能保其可用乎開禧改元六月除右正言兼侍講
首論廣蓄人才乞詔侍從臺諫學士待制三衙管軍各
舉將帥邊郡一二人召問甄拔優養以備緩急八月除
太常少卿兼權中書舍人閏月真除今丞相史公樞密
宇文公同省每會坐親見公力詆友龍用兵之說會有
旨令宰執侍從臺諫集議公義形于色略不少變聞欲
以公宣諭荆襄公昌言曰使往慰安人情則可必欲開
邊啓釁有死而已不能從也春初卒以此去四月聞諸
道進兵謂吾老矣無所施力惟晨香致禱願天佑國家
以安邊境及聞泗捷愈增憂危且曰若自此成功以攄
高文之宿憤老臣雖死亦幸謫官尚何言但恐進銳退
速禍愈深耳未幾還朝德望益隆鸞鶴精神照映朝列
人莫不想聞風采見上首論三事謂至公始可以服天
下權臣以私意横生敗國殄民今惟當行以至公若曰
私恩未報首爲汲引私讎未復且爲沮抑一涉于私人
心將無所觀感矣次論兩淮招集敢勇不難于招而難
于處若非繩以紀律課其勤惰必爲後害仍請檢柅權
臣内侍等所籍家貲專爲養兵之助天顔悦穆玉音嘉
奬曰太子尚小煩卿教導待卿久矣公謝以衰暮耄昏
恐無以補儲德上曰昨已除詹事猶未知耶皇太子念
公最篤嘗親書問安否以多事未果發聞公來歸問信
絡繹仍致前書以示不忘之眷自是簡注尤深而東宫
愈加愛重矣公在選部守法革弊吏銓為清有里人故
任天官喪未舉而子赴調公謂彼既冒法禁而部胥不
之問即撻數吏使之治葬而後來聞者韙之上望治甚
切公奏古人為國之心頃刻不忘而望治之誠未嘗以
日月冀夫子無欲速之戒誠以維持成就非可亟圖而
驟致也又言貢舉貴公乞下禮部具朝官親族有赴廷
對者並與免差御試諸位官以絶異議嘗繳奏海巡八
廂親從都軍頭指揮使年勞轉資恩旨太濫乞收寝未
應年格之人年已及者予之上顧宰臣曰所繳極當庶
不為小人欺隠又稱至再三上以皇太子春秋鼎盛欲
使預聞廟論諳知民瘼命日侍昕朝宰執竝兼宫官仍
時赴宫會議公為宫端益思所以禆助遂取舊所著歴
代帝王總要一書加以潤色上下三千年間君道之汙
隆治效之優劣綱舉領挈燦然畢陳俾鑰為之序以備
參決之餘可用攷訂儲扄尤以為要覽時以飛蝗求言
公奏和議甫成先務安静葺罅漏以成紀綱節財用以
固邦本練士卒以壮國威又謂臺諫論奏以為月課若
政有闕失人有非賢或除授之不當患在不知知之則
恐去之不亟當隨事輙言無嫌于數所論皆切于時既
登兩地當干戈甫定信使往來之始瘡痍方深弊蠧紛
然公彌縫協恭禆贊為多重惜名器持循法度進退人
物直言可否不市私恩不避嫌怨有舉員及格當改秩
作邑而必欲内除公曰如此則有勞者何以勸孤寒者
何以伸若至上前自應執奏堂吏寄資未仕而例以陞
朝官賞陳乞封贈公曰士夫辛勤一第非通籍不能及
親汝輩乃以白身得之斷不可行嘉定二年八月臨軒
行皇太子冊命公攝中書令讀冊于廷百辟傾聽九月
明堂為禮儀使前導趨拜如少壯然儲君與公俱生于
癸丑雖相去一甲子而生日同在仲秋先後纔五日賜
生餼詔曰九秋風露之清裒時英氣三吳山水之秀生
我耆儒固已寵甚是年七十有七盛典縟儀適聚旬浹
間都省後堂久不講祝頌之禮公首當之貢闈方按鼓
吹嚴更警場五使同坐堂上正用公之生朝鑰退而慶
以詩公與諸公皆屬和尤為晚景一段美談冬再納禄
不允三年五月以禱雨感疾復四上告老之章詔曰太
公既老猶起海濱留侯雖病強輔太子公弗敢復言孟
冬分詣原廟疾又大作求歸尤切上猶未許方形詔旨
云年雖耄矣初未聞知慮之昏志方浩然亦未見精神
之憊公復叙四說以進懇請不已皇太子又遣宫寮勉
留而去意堅決除資政殿學士知福州力辭提舉臨安
府洞霄宫以歸延見親故上冢燔黃寖復康強尋上休
致之請忽感微疾猶取表奏展閱檢視命筆書偈顧諸
子曰大期迫矣勿以藥來是夕遂薨寔四年十一月辛
酉也享年七十有九累官正議大夫除資政殿大學士
致仕爵至嘉興郡開國公食邑二千六百戶食實封六
百戶國史實錄敕令會要皆嘗提舉纂修遺奏聞上為
之震悼輟視朝贈金紫光禄大夫旋以東宫徹章加贈
特進賞延䘏典如制皇太子賻奠加厚可謂哀榮矣娶
徐氏大晟府典樂申之曾孫封吳郡夫人先公四年卒
子三人紹曾迪功郎紹彭從事郎紹耼承務郎以公參
預俱監西京中嶽廟女一人適故朝請大夫直煥章閣
知慶元府程準孫二人續祖承務郎知於潛縣丞同祖
尚幼女三人長適進士史沾次適承務郎監兩浙轉運
司慶元府造船場程端節次適進士魯之績曾孫一楚
孫女一五年三月甲寅葬公于嘉興縣履仁鄉東洲之
原公天分素高加以篤學而家訓尤嚴親聞公言初第
拜親少師戒之曰得官誠爲可喜然爲官正自未易爾
其謹之義方類如此又禾興輔郡紹興間寓公寄客多
時英賢朱少卿自號巖壑最爲名勝次如董公彌大將
方公景南雲翼祝舜俞師龍鮑任道仔聞人務德滋皆
源流前輩詞章政事學問論議各有所長公從之遊聞
見益廣所著諸書悉有功于後學既以此發身又自初
筮歴官所至可紀逢辰雖晚譽望已高擢用甚峻而士
論遲之主眷日隆注意大用皇太子垂情宫寮雖在遠
外念之不忘惟公侍資善最久輔導最勤顧遇尤渥然
方居急流而抗議以沮權姦翩然求閒不復顧忌一歸
若將終身焉憂國一心耿耿不少變再為聖主一出干
霄直上建立愈偉老而益壮然用之太晚耄未及而疾
困之性篤孝友少師囑公以二弟模年貌相若愛之固
深棟未冠而孤撫育訓飭卒為善士近歲先卒貤恩贈
官詔特從之嘗命諸子以遺澤任二弟之子居鄉以誠
接物不事緣飾是非枉直判于語下不爲後言人雖憚
而服之周貧濟急尤篤姻黨生理素薄輸送自同編民
門無雜賓亦無敢干以私者故廬僅庇風雨既歸闢丈
室于左以東宫所書一軒榜以銀題朝夕游處庭前殆
不容旋馬清裁若不可犯而樂善好賢稱奬人才不遺
寸長又訪問賢能疏列姓名及其可用之實以備采取
其所薦進亦不欲人之知也近時小學日微公素耽嗜
字源干禄用意最深好之者始知其爲工作字遒美行
草俱勝隸古小篆動皆有法尺牘人多藏弆扁榜亦所
在寶之鑰初未識公而同年李吏部聖俞嘉言同在宗
寺出班馬字類致公之意俾為序引則知公之相與有
年矣既老復來公亦賜環而歸會當集議傾蓋于政事
堂一見如平生歡同入兩地協心無間議政餘閒商㩁
古今論文說詩亦時出法書名畫清談從容温然如春
事有不可剛毅不回久而益敬真畏友也執别而歸書
問時往來墨猶未乾而訃聞云亡之痛固非稠人比既
受銘文之託偶以多病心志凋耗筆硯盡廢日過故府
惕然于中乞身欲歸僅能屬稿既不能發明潛德終有
媿于公云銘曰
婁之得姓實本東樓在漢為劉自建信侯後復厥初乃
因避鏐累葉嘉禾義豐德修惟公國器河圖天球文以
發身仕學俱優立朝正色告后嘉猷寖登要津貴名日
休權姦專國欲挑氈裘債帥總師妄人運籌衆莫敢言
徒懷私憂公獨抗論力遏狂謀六月出師石爍金流人
厭綌絺士困櫜兜僅取邊壘捷書置郵自謂破竹期功
于秋老師致寇氣索語偷幾如鄧騭欲棄涼州謂公立
異屏居林丘一偓不容衆楚競咻初謂沮軍末乃思婁
元惡既誅舊德是求四皓來漢二老歸周間于兩社克
壮其猶同寅協恭厚德鎮浮饑饉寇攘瘡痍未瘳彌縫
調燮相與咨諏勢方向平公去不留哀榮雖備急景已
遒典刑已矣後孰與儔殄瘁悲深為銘諸幽尚爾後人
先烈是侔
集英殿修撰致仕贈光禄大夫曾公神道碑
宋興崇尚儒術振起一代之治直史館贈太師密國公
南豐曾公致堯以文鳴當世直道正言事太宗真宗為
名臣是生博士贈太師魯國公易占有文章政事材而
仕不合為文十餘萬言又著時議十卷荆國王文公志
其墓蓋首稱之六子皆登進士第達者三人曰鞏為中
書舍人以道德文章名世學者宗之號南豐先生曰布
位宰相諡文肅曰肇終翰林學士諡文昭當元祐盛際
徽皇初政再為詞臣氣節論議尤挺特卓偉名儒如上
蔡龜山俱謂端嚴有大臣之風其後亦最盛後六十餘
年曾孫刑部侍郎炎與從弟吏部尚書㬇相繼取世科
同為天子從臣故家文獻表表一時而南豐之曾益重
于天下矣侍郎字南仲祖纁明春秋擢第奉使數道歴
知高郵軍舒州甫強仕終承議郎贈左中奉大夫父協
年十九以詞賦魁胄監一上不第則攷古著書有雲莊
集行于世終朝奉大夫知永州贈正奉大夫自文昭三
世皆娶強氏文憲公家永州始居湖之德清公幼警悟
能言即知讀書正奉語公曰吾家由密魯二公至而祖
雖皆取科第然師友淵源非止利禄而已汝當志其遠
且大者因銘其書室曰求已以勉之公服膺義方益自
刻勵從名儒授毛鄭詩紹興三十年入太學端明汪公
應辰為司業深器之隆興元年賜進士出身授左迪功
郎泰州海陵縣尉兼主簿時敵騎驚擾所在寇攘官吏
多解散公曰巡徼職也吾其可去乎乃廣為榜諭以安
集之親捕劇盜數十輩不以賞格介意而言于理官兵
燬之後宜從矜貸類得末減臺郡爭論薦將羅致幕下
竟守職不就秩滿以關陞及酬奬循左儒林郎調徽州
教授篤意教養更新學宫課試精審有自旁郡執經席
下者奉二親就養與其季燮俱公立三樂齋以見志丞
相周文忠公必大參政李忠文公彦穎繼為禮部侍郎
與當路交上京削垂滿丁正奉憂服除再為温州教授
如所以治徽學者凡經指授皆為時名人淳熙八年改
通直郎知建康府江寧縣事轉奉議承議郎江寧軍民
雜處治訟多牽制公不以利害回撓一意字民獄犴屢
空催科無擾民感其惠皆先期樂輸推排陞降悉得其
實至役有不俟差而願充者公先于暇時摭前輩賢令
嘉言善行與法令之所當守者為邑政總類一書講畫
既詳故施于臨民迎刃而解父老詣臺府借留參政錢
文惠公良臣帥江東偕監司上治最吏部侍郎沈公揆
繼將漕又請亟加奬拔以為天下治邑者勸任滿命赴
都堂審察十五年以明堂恩賜緋衣銀魚十一月幹辦
行在諸司糧料院光宗覃恩暨年勞轉朝奉朝散郎紹
熙元年八月遷大理寺主簿以新制兼左評事究心詳
讞稱為平允輪對請選劇縣歲命近臣舉歴任二人以
授之無拘資格隨事旌賞治有殊績則待以不次又請
申飭榷酤征税之禁利害詳明時論韙之二年八月除
司農寺丞被旨和糴米石五十萬選屬吏之才者授以
成算戒以苛取不趣而辦三年轉朝請郎九月丁母碩
人憂五年十二月擢知温州慶元元年三月陛辭復申
劇邑薦舉為令之議又請稽版籍聯保伍汰巡尉之罷
輭者永嘉號多士素服公化故教令所下不誡用勸闢
良田以贍學養濟院以醫廪其廢疾無告者民産子棄
而弗字月以公錢給乳哺者費全活甚衆二年秋未穫
颶風淫雨海溢為菑樂清尤酷具舟筏畚梮以濟捍之
極意賑䘏奏蠲丁錢數千緡水退修築瑞安石岡及平
陽三斗門為東塘以殺其衝皆使可久至今人賴其利
公正身帥下細大畢舉戢吏拊民以循良稱里社生為
立祠且碑以紀其德丞相葛文定公邲鎮越及諸使者
皆以最列二年轉朝奉大夫三年召赴行在所四月入
對勸上垂意經術恪守祖訓嘉納忠諫斥遠私昵杜絶
用例之弊申嚴贓墨之科遴選邊將久任帥守停印造
以重楮劵禁銷泄以羡銅錢廣和糴以厚邦儲蠲逋負
以寬民力皆當世急務除尚書戶部郎中治左曹事躬
理文案滯訟頓清九月充金國正旦國信使將行值憲
聖慈烈之喪既越境諭使去樂接伴納噶厚之以他辭
解抵故京地前導奏胡伎公叱止之比押宴者至猶然
公避席不拜引義詰責往復論難竟去口宣賜樂等語
始就位授館燕山凡命宴皆請去樂及罷燕射悉勉從
使還未嘗道其事惟以講求内治諄諄為上言之始文
昭嘗使朔方增重國體及是有問公家世以南豐對稱
歎名家者再知典刑之所存也四年以竣事轉朝散大
夫六月復除戶部郎中總領淮西江東軍馬錢糧諸郡
賦不時入侵欺移用其目實繁綱運弊蠧特甚緡錢失
期者三百萬餘他物稱是師不宿飽公奏請下諸路期
以兩月起發且議賞罰上可之公復手疏屬部約以不
多為文書不遣吏卒要束既定輸送以時凡部運當進
秩者面以奏剡授之競知趨勸軍給以饒五年轉朝請
大夫七月除直敷文閣福建路計度轉運副使首廉所
部疾苦民有被訟久繫而訟者反匿不出乃戒郡縣必
兩造俱集始得予決自是良愿無擾姦無容欺奉詔上
便民事公奏請委部使者以翻訴之多寡當否為縣令
殿最詳列賦税于契劵之首以革産去税存之患二税
不許高價折估獄案以時奏報定物力選獄官多見施
行又奏倚閣上四州積負鹽本併免州縣所負正税及
虧收錢合十有六萬緡累歲困于郡邑囚繫者呼舞散
去而漕計視始至增鏹百萬悉付來者以寬氓征嘉泰
元年三月詔入奏計因論屬縣掊克之弊謂縣有内外
内縣于州取給故苗税征商悉歸于州若外縣則俸給
衣糧與凡支費不一而足今為郡者苗税或概輸于州
倉征商或使他官吏侵擾為縣者反藉以旁征巧取肆
行無忌小民赴訴郡不敢詰宜戒其交相規奪上嘉納
之除樞密院檢詳諸房文字歴右司左司郎中兼刪修
勑令官二年三月遷中書門下省檢正諸房公事歲中
徧居宰掾禆贊為多四月除起居舍人因直前奏事請
搜舉遺逸長吏禮遣詣闕以備咨訪九月敕令所修進
慶元條法事類轉朝議大夫十一月除起居郎兼權刑
部侍郎同詳定敕令十二月轉中奉大夫尋改兼國史
院編修官實錄院檢討官三年四月除權侍郎賜服金
紫經筵讀兩朝寶訓終篇轉中大夫公持心忠恕臨事
明審每謂刑獄為生民之命必使姦豪畏法吏不舞文
乃可言政廣右鉅商虐死其弟流竄逃歸輙從外臺改
正復有訴者下棘寺閱實權門諸用事者表裏寺吏曲
為道地綴補文書肆為誕嫚公察其姦執付京兆獄吏
求解萬端公持不少貸且併劾商人罪卒以是去六月
提舉江州太平興國宫史院進孝宗光宗實錄轉大中
大夫郊祀恩封曲阜縣開國男食邑三百戶開禧三年
轉通議大夫嘉定改元皇上更化盡起故老二月公被
命守婺未幾改姑孰暑行抵郡適師旅饑饉之後勞來
流徙寬逋節費政聲徹聞至秋感暈眩疾會合肥擇帥
詔以集英殿修撰移鎮公曰臣子事君東西惟命今既
屬疾焉可冒為丐免之章數上有旨輟行治姑孰如故
雖整軍息民為國遠慮而疾日以侵求去益堅二年二
月竟遂祠請復提舉隆興府玉隆萬壽宫宗祀禮成進
封開國子加食邑二百戶四年自為奏述出處大槩乞
骸骨詔以通奉大夫仍本職致仕越數日薨矣寔正月
二十日甲辰也享年七十有一遺奏聞以光禄大夫告
第官其後如格八月丙午葬于臨安府錢塘縣欽賢鄉
西谿山先塋之次從所自卜也娶九江王氏封碩人克
有令德善相夫子先十年卒子掄承務郎前監嘉興府
都税務女適承事郎新知婺州東陽縣陳貴誠孫仲良
登仕郎公資稟純明器識凝遠事親盡禮謹守家法妙
年決科安于平進自海陵赴調有同姓為聘使者金人
問其氏族自言蜀人又問南豐後孰在班列既歸以告
于是朝廷始加搜訪時相意屬公而公方欲從校官卒
故業遂為新安之行不復以姓名通未受代三十六日
遭外艱既免喪或以銓制方嚴欲為圖賞典以補餘日
公亦不顧竟遲次六年而前舉者皆無恙恬于勢利乃
如是先世資産推與其季又以正奉遺澤及公郊恩任
二從子内外族姻以至鄉黨鄰里婚葬急難必賑而助
焉待人接物謙抑有加而律己持正不可迴奪敭歴中
外徊翔久之始登禁從既不得其職而去杜門卻埽谿
園數畝杖屨徜徉自號覺翁因以名菴晚年意象簡默
所造益深由少至老好學不倦六經子史手自校定且
以諸史傳記攷釋資治通鑑續于攷異後短章大篇凡
所述作率皆温潤典雅而楷法行草見謂精詣尺牘書
判好事者藏弆爲榮有覺菴集與邑政總類藏于家公
既葬掄以校書郎陳君貴謙之状來曰先君子于法當
得諡將有請矣願先爲銘詩表于隧道慨念在昔先太
師岐公初掌奏邸正奉接武周行一時列院有子若弟
多為新進士鑰于公事契既深襟期莫逆攝事西垣公
丞大農俱奉親輿升堂展敬兩仕永嘉載筆左螭皆有
在前之媿及鑰起于挂冠公方奏最藩部同年生落落
如晨星日徯公歸以慰遲暮而公薨矣鑰長于公四歲
亦豈久于世者死生契闊撫事興悲衰顇何足言文惟
公不負文獻之傳故立本朝使鄰壤挺挺有祖風烈詩
云惟其有之是以似之非公之謂歟銘其可辭銘曰
惟曾受氏曲列始封舞雩之傳望于南豐有戶部郎事
我二宗博士繼之顯不在躬六子聯芳弟上攷功德望
彰徹曰文昭公本厚源深寔生覺翁學以求己中積外
充早挹世科奏最一同翺翔周行敭歴西東仗節殊鄰
氣讋夷戎外庸既訖從上法宫進難退易先哲之風聖
化更新起于閒中申畀鉅藩疾已内攻施弗盡才奄其
令終西谿之原父祖是從後來方興銘詔無窮
攻媿集卷九十七
