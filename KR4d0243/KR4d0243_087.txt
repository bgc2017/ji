攻媿集卷八十七
宋樓鑰撰
行状
少師觀文殿大學士魯國公致仕贈太師王公行
状
曾祖本累贈太師魯國公妣陳氏贈魯國夫人
祖登故任承議郎累贈太師魏國公妣陳氏贈魏國夫
人
父師德故任宣義郎累贈太師楚國公妣時氏封魏國
太夫人
本貫婺州金華縣大雲鄉安期里王公諱淮字季海年
六十有四狀
王氏系出太原五季避地至婺居義烏之鳳林後徙金
華遂古名數八世爲儒至魯公守道自晦始闢家塾延
名士以訓子孫政和二年魏公以科第起家知潭州湘
潭縣是生四子次曰師心繼踵世科仕爲吏部尚書終
顯謨閣學士其幼即楚公也倜儻有大志義風爲鄉里
所敬故翰林學士何公溥志其墓公生于靖康元年六
月七日幼穎悟粹温凝遠寡言正色顧瞻步趨率有彛
度力學善屬文紹興十五年由漕薦擢進士科調左迪
功郎台州臨海縣尉郡守蕭公振一見即以公輔期之
郡事多委公裁決捕盜應格不就二十三年秩滿循左
從政郎蕭公帥蜀辟以自隨已而召還諸公爭欲羅致
公曰受蕭公深知故奉親為萬里行詎為利禄計耶既
歸授國子監書庫官改主管吏部架閣文字二十七年
為省試點檢試卷官知舉湯公鵬舉薦除樞密院編修
官冬兼檢詳諸房文字二十八年改左宣教郎八月為
祕書省校書郎二十九年兼吳王益王府教授既入館
屏遠人事益讀未見書假休亦入抵暮始歸一時名臣
汪公應辰史公浩虞公允文陳公俊卿劉公珙雅相器
重三十年再攷省試知舉朱公倬尤知公詔舉臺察薦
公及史虞劉四人四月擢監察御史六月遷右正言首
論大臣矜勢以養尊小臣持禄以遂私二三執政以括
囊為智以引去為高願陛下正朝廷以正百官體貌大
臣勿假以權刑賞黜陟之柄一聽于上使號令無紛更
官吏無數易則其他將不革而自去上欣然嘉納公自
以不世之遇論事益切其大者論時宰初無素望偶中
科目權臣引之要途致位公宰竊弄威權動循覆轍假
封駮以行其意嫉風憲以沮其言既罷政又論其植黨
營私懷諼迷國竟鐫其職又論大將劉寶之在鎮江私
殖貨財隂交權倖方命掊克之罪而罷之此外遇事必
言言之必盡時高宗更化之初興滯補弊公所言無非
經綸要務嘗謂道揆正于上則法守明于下乃者用事
之臣持己私以專國柄四方奏請有送部勘當看詳措
置之類當處以無心總要聽成以詔廢置而已今乃均
是事而有前批後批之殊同是法而有元降續降之别
情法不相當則云更合取自朝廷指揮自知無法可行
則云如朝廷特降指揮于本部成法即無所礙變舊章
而惑觀聽有司失其守而名實亂矣欲望明詔大臣令
各以成法來上盡去宿弊或依違遷就則坐以違制御
筆令三省六曹遵守此實公之相業也眷遇日隆且將
大用三十一年正月轉左奉議郎四月丁楚國憂上聞
之惻然因諫議大夫何公溥入對就令傳旨慰問亟有
金繒之賜隆興元年服除孝宗勵精政事妙選部使者
是冬除直敷文閣福建路計度轉運副使除科鹽之宿
弊洗滯訟之冤枉治最上聞乾道改元召赴行在陳責
難之說必欲致君于堯舜又奏監司郡守數易及内治
外治之策尤詳上皆賞歎且曰卿居言責有補治體四
月除秘書少監又以公端厚誠慤五月兼皇子恭王府
直講六月兼國史院編修官未幾皇孫降生申乞檢照
典故有沮之者與外任三年閏七月轉左承議郎十二
月起知江州四年奏事改建寧府仍舊職對祥曦殿陳
擇將備器簡兵足食四事又言差役關征賦籍榷酤水
旱義倉典獄御軍之要既赴鎮人熟公仁厚炷香以迎
莅政尤以慈祥清簡崇風教務節儉為先明年就遷轉
運副使尋有召命言者尼之公亦力辭而止始建谿用
浮梁潦水則撤去行者告病公命以石為之既去而橋
成榜曰平政生為立祠八月轉左朝奉郎六年六月改
兩浙西路提點刑獄公事入奏閩中利病及建劍汀邵
上供銀悉施行之奏事畢上令一至東宫皇太子以師
儒之重加以拜禮公于詳讞之際尤切哀矜直欲使無
一人之獄又切戒豫借折帛之擾冬轉左朝散郎七年
天申節上壽奏浙右水災欲令許浦水軍任疏鑿之役
又言州郡任情或以輕罪編置失太宗奉法除姦之戒
賜田之家或取民間已佃之田所當禁止縣之推吏當
行重禄盜販榷貨配隷加詳上曰議論切當朕所簡注
八年十一月除太常少卿十二月兼權中書舍人九年
閏正月兼權吏部侍郎二月兼太子左庶子四月兼權
直學士院七月除中書舍人仍兼直學士院論軍興以
來上下相沿事干機速則先施行而後書押朝臣除授
亦有先次供職者望申舊制正救于未行使天下不見
其過九月兼侍講十二月兼太子詹事轉左朝請郎封
東陽縣開國男食邑三百戶淳熙元年陳覺民非隨龍
而援例轉兩官龍大淵已致仕而越例求恩數執政罪
罷而猶除資政殿皆封還之訓詞深厚得王言之體十
二月除翰林學士知制誥兼侍讀依舊太子詹事二年
知禮部貢舉上俾擇文學行誼之士薦鄭伯熊李燾程
叔達三人皆被進擢張說罷樞密除太尉在京宮觀力
陳其不可竟奉外祠三月以東宫講易徹章轉朝奉大
夫四月兼修國史兼實錄院修撰公在禁林晝接夜對
退不以語家人無得而傳焉閏九月除端明殿學士簽
書樞密院事進爵開國伯公懇辭上謂卿存心至誠學
有淵源及倚用之意且戒以推誠待遇將帥同濟國事
有曰人臣須是徇公不當邀權古人有願公無權之說
又嘗曰樞密每事詳審有未合法度處必將上理會其
善朕亦從容多暇又稱遇事無私詳練謹密深賴協濟
四川制置使范公成大奏郭鈞馭衆無術幾致生變命
龍雱體究上曰成大所陳則鈞之罪大雱條奏亦有不
然者公奏雱謂其留心軍務但繩治弛墮甚嚴乃是稱
其所長然謂僻于自用剋剥侵漁勢不可復留因薦可
代者六人又奏江西捕茶寇眞是有功行賞太濫卻須
核實此皆大節目也其他應酬邊事如湖北之夷人占
城之劫掠皆因事制宜隨即帖息高宗慶壽奉上尊號
爲篆寶官進爵東陽郡開國侯三年申議使湯邦彦使
回上怒金人無禮公奏天下爲度惟當講自治之策以
待之四月國史日歷書成轉朝散大夫八月授中大夫
除同知樞密院事上又稱公盡公無私禆益爲多簽書
樞密院事趙公雄留身奏事上又語之曰王某難得卿
宜同寅協恭傜人姚明敷已就禽而率逄原擅入多殺
文州蕃部漸就安業而李昌祖誘殺降人公皆謂不足
為武徒傷好生之德上皆令體究責罰上言中宫躬儉
誠信太子温恭儉薄本朝后妃多賢朕自以為幸所少
者則是功業未成公奏功業雖中主可成齊家治國非
上聖莫能及上曰然德行為本功業次之嘗宣諭十年
來欲令宰執進呈退將得旨文字再具熟狀進入朕再
行審閱批出然後施行既免專擅之嫌且無遷令之患
參知政事李公彦穎奏曰此光武以吏事責三公之道
也公奏唐制宰相奏事止是口奏曲折或賜茶而退即
作聖旨施行國初范質等係前代舊人懷不自安始日
具事目進呈退就殿廬批旨然後上馬今若再經審閱
然後付外則事無過舉人無可議亦保全大臣之一端
也翌日又命進擬仍注鄉貫于臣寮姓名之下公謂除
授當論賢否不事形迹誠賢耶不敢以鄉曲故舊而廢
苟曰非才亦不當以己私而庇之上曰善郊祀充儀仗
使禮成進爵開國公四年六月除參知政事時宰席久
虚公與李公同行相事五年三月知樞密院事十月拜
大中大夫樞密使公在右府憂邊思職約束諸軍擅差
白身人任職事揀汰筋力未衰屯駐離軍人改陞等為
合入差遣禁黎州所部邀功生事撫存草羌山招到作
過人措置歸正添差員闕及冒名承代之弊安邊鄙以
懷遠人動中機會江西賴文政郴寇陳峒李接之變淮
隂刧寇等公應酬羽書號令賞罰明審平當上亦稱其
毫釐不差又嘗顧簽書樞密院事錢公良臣曰王某臨
事至公遇事不曾放下卿宜恊贊又曰向來大臣不知
兵所以用兵多無成功今卿等究心軍務朕復何憂錢
公亦語公曰近郭棣嘗云蒙宣諭王樞使在西府數年
不曾錯了一事六年四月日歷書成轉通議大夫八月
會要書成轉通奉大夫九月明堂充禮儀使或請主兵
官置親軍者宰執謂主帥不可無此如韓世忠置背嵬
卒能成功上欲令三衙建康主帥相度聞奏公獨曰若
令主帥相度孰不願置此軍恐内有肘腋之虞外有尾
大不掉之患世忠等輩當艱難日握兵于外置背嵬等
軍以募死士今無事而置此他軍必謂主帥自有私人
不肯為用又請受賞給勢須加厚怨望日生萬一有警
使之擇勇敢出死力亦何不可上曰卿任腹心之寄長
慮卻顧如此真善謀者也嘗論立賢無方而或言閩人
不可用者公謂固有章子厚吕惠卿蔡京蔡卞然曾公
亮蘇頌蔡襄陳襄亦閩人也江浙固多名臣亦有王欽
若丁謂輩顧人主所以用之如何爾上極以為然七年
八月詔公今後垂拱殿及後殿奏事竝免宣名賜宴隱
秀上曰朕比來臨事未嘗苟且近欲按軍法誅成光延
等王樞使言平常寇賞格比北寇戰功減半議罰亦宜
如此朕釋然而悟稱奬久之公復奏曰敗軍之將罪固
當戮聖恩溥博遂從寬宥臣何力之有十二月四朝正
史書成進正議大夫食邑實封滿萬戶封信國公公執
政累年謹守成憲執内降之難行者張說之子薦以水
教溺士卒褫官封還敘復詔命至于再三乃止守邊綂
兵之官各當其才孝宗明見萬里公區處軍務率皆合
宜眷意益厚公歸美君上無一毫矜伐之色人望愈歸
之八年九月拜右丞相兼樞密使授光禄大夫封福國
公累月亢旱至是大雨霑足人心闓懌公奏事力辭上
曰卿直道自將知無不言朕所信用卿而不宜尚誰宜
者又曰卿等朕所倚信當盡言無憚公對曰有君如此
苟為緘默豈不辜任用之意右丞相趙公雄罷政朝中
蜀士率有去意公曰若宰臣一出而引用之人相隨以
去是激之使為黨也皆以次進遷于是始按堵矣大拜
之初好進者蟻附踰月無所更易或問之公曰此正奔
競之秋若驟爾陞黜非惟有駭觀瞻尤非平日所喜也
旱勢既廣力贊荒政起李椿于休致以次對帥長沙知
南康朱熹擢浙東提舉以為郡國之倡兩路出粟專濟
邊郡歸正之闕食者借貸二麥種子戒飭檢視官司甚
嚴孝宗遴選從臣皆出獨斷版曹闕貳俾公擇才因薦
曾逮周嗣武皆從之尤見責任之意公為閩漕時侍御
史李處全嘗論公召命至是公謂處全久閒若不錄用
將有私憾之嫌奏起知處州同列皆服公之仁朝士有
論朋黨始聞五鬼七殤之目者上以為問公曰此乃不
得志者所為示之以静則無事矣金使魏正吉朝見執
書未進公諭以禮而正吉䣛行欲退公即奏請皇帝還
宫降旨别日引令館伴議之次日卒如儀而去樞密副
都承旨王抃竊弄威柄招權納賄軍機邊事輒用白劄
子徑作得旨行下朝廷又不預知士論籍籍無敢斥言
公憂之已久至此頗甚造膝極陳上始爲之動色既而
欣然開納曰非卿盡言朕不聞此當爲卿斥之後數日
上又及之公奏近習弄權人主鮮不以此受謗一旦斥
去中外無不服陛下之明斷既而宣諭欲改用文臣公
曰救弊之初當有以新天下之耳目力薦蕭燧以待制
爲之上嘗諭丞相直諒無隱君臣之間正欲如此今後
有合處分事只與丞相議之上曰朕欲奬用直言以起
治道而好名之士至于以虚爲實毁譽亂真豈朕所望
公曰誠有此病然不可因噎廢食必欲興天下之大利
除天下之大害非奬用忠言不能濟也會章穎輪對上
以為言涉沽激全無根蔕自王藺以言進用一傳而為
劉堯夫此後如周洎鄭建德輩妄肆臆說相師成風不
少示以好惡則此風遂扇而章穎又有甚焉欲批與外
任以卿前奏故留至今公奏頃以象緯失度陛下畏天
求言搢紳當不諱之朝以言相高恥不相若雖入于激
訐而不自知士風如此良亦可賀或加阻抑則有諱言
之謗莫若奬其切于治道者好名無實置而不問以示
優容則自各安其分矣上稱善久之豐儲倉蠧弊上聞
有司請窮治公奏將有不勝治者欠數雖多歷年亦深
吏已隨所犯流配官則更易已多難以令見任人獨任
其責上即蠲之知䕫州林栗奏譚汝翼之罪而汝翼亦
伏闕訴陳有旨索案而栗繳回省劄上怒其擅格君命
鐫秩罷之大理當汝翼死罪公以其與夷人殺傷略相
當又詣闕聲冤欲貸命編管内地處以不死潛消姦宄
之心又奏栗廉介有才學此亦無他上曰少俟復職除
二廣監司恭涪忠萬饑公奏去歲荒政施行略備蜀遠
旱傷尤當賑卹乞就江陵及總所各撥萬斛以濟之職
事官闕上令先及侍從薦舉人公拔其尤如羅點陸九
淵彭仲剛劉清之竝與職事官莫叔光趙鞏除刪定官
武臣鄒詡乞大減任子之數以清穴官上付外集議公
奏去郊尚遠姑令熟議若行之當自大臣始遂定宰相
十人執政八人侍從六人卿監四人帶職員郎以上三
人致仕遺表裁減有差上曰張大經說近日差除頗協
人望亦欲卿知上又曰黃洽稱成都除留正甚當以得
人為賀朕諭以近日進擬莫非公道二人皆臺諫也公
奏聖主在上賢不肖較然稟受聖訓庶幾寡過敢不竭
誠以圖報嘗因進擬宣諭曰選得甚當丞相于人物不
苟如此公奏臣于人物恐不能盡記自有手記有繙閱
十餘過而不得其人者何敢輕也九年七月為明堂大
禮使九月拜特進左丞相進封冀國公監修國史日歷
提舉編修玉牒詳定一司敕令制詞有曰似不能言而
智足以決天下之疑如不勝衣而勇足以任天下之重
士林誦之是日梁公克家拜右丞相同心輔政上益傾
任之公首以用人為己任以館職及郎官多闕欲召試
及選治郡高第者為之于是薦召蔡戡謝師稷周頡尤
袤林枅鄭僑羅點鄭鍔等又以張枃傅淇徐詡王正已
京鏜等分為監司一時翕然稱為得人戶部申明赦文
蠲閣税租之外其餘赦所不載者欲起催則洊饑方蘇
恐致重困公奏嘗令計之為緡錢三十七萬有竒若朝
廷補其經費方可蠲放上慨然從之明堂訖事上以任
子減前郊幾半公奏仁宗時韓琦等減任子猶不免紛
紛陛下行之既盡人情後效不止此也十年以太夫人
將八十久任機衡求退甚力上不許嘗欲行推排事公
謂同列曰非不知其利以臣寮所請而行猶或可緩若
作直旨則奉行過當利未及而害先之吾輩在此見民
所苦當如疾痛之在身可不救乎天長水害七十餘家
或謂不必以聞公曰昔人謂人主不可一日不聞水旱
盜賊禮曰四方有敗必先知之可謂人之父母矣因擬
周極安豐軍公奏跅㢮之士緩急可用臨難不顧其身
小廉曲謹者未必能之平日愛惜人才正為此耳對境
報金主歸上京所差人使權止一年公既陳設備之詳
又謂接伴亦不須遣蓋彼既止吾使之來亦難受彼之
使上意恐啓爭端已而敵又報使人更不差發上曰卿
言乃驗于今豈非真廟謨哉十二年十一月為郊祀大
禮使高宗慶八十議典禮賞賚甚詳既被命撰尊號冊
文又為禮儀使禮成轉兩官力辭恩許回授十三年三
月象緯告異求解機政章四上不允九月公喪長子求
去愈力天語開勉又不敢去國史院進四朝國史列傳
秘書省會要為禮儀使玉牒又進書力辭官進封魯國
公十四年以旱又求去上一日以手札問樞密非古制
晩唐不足法欲罷之人吏併歸三省公奏廟謨雄斷非
臣下所及未敢輕對乞少俟籌度已而晝度夜思基命
之地軍中稟承號令習熟見聞一旦更張非所謂振士
氣又批貞觀開元兵強天下其視唐末密院豈係輕重
哉公又奏祖宗規模既定難以輕改上令促擬指揮且
曰此于兵將别無利害公奏唐之盛時兵柄在外藩鎮
權重不無疑貳故置監軍事從中覆後患其難制又建
本兵之地謂之内樞天子臨朝親加裁決實收天下兵
柄以制外重于軍中豈無利害與其行而中輟孰若小
忍以待大業之定其事遂已高宗不豫公請依唐貞觀
四年典禮權不視朝以見不遑安之意逮升遐扈從于
德壽宫門外一時典禮皆參畫成之充撰諡號冊文官
及陵名廟號充上冊寶禮儀使公撰冊文號大手筆稱
天定諡衆說競進高廟之號公力主其議及定永思陵
名因山之役事緒非一皇太子參決庶務于議事堂調
護尤多兵部侍郎林栗乞增置遺補御筆欲除薛叔似
許及之二人資序才望相當否密具奏來公復奏曰陛
下方修廢官遴選在廷難逃聖鑑雖非臣所敢預知然
二人資序才望實與官職相當上乃出命蓋孝宗無事
不與公議如此者非一謹著其大者公又以親年益高
上章丐外議政復不苟同十五年高宗祔廟禮畢請益
力五月除觀文殿大學士判衢州内殿朝辭襃諭勞勉
至于再三退辭東宫慰撫尤厚宰執百官郊餞奉版輿
還鄉極衮衣晝錦戲綵之盛又以便親求閒秋提舉臨
安府洞霄宫明堂大禮加恩積食邑一萬五千戶食實
封五千七百戶十六年歲旦詣鄉校講釋菜序拜之禮
齒于韋布間二月光宗受内禪以詔書咨詢初政略曰
卿曩以經術羽翼朕躬以德業股肱聖父周旋政地十
有四年凡國家利害生民休戚與夫因革損益之宜可
以禆朕者其悉以告朕將受而行之公奉詔感泣遂奏
疏曰初詔求言中外之臣咸得條奏不遺舊臣復加特
詔臣受國恩至深至厚此而不言臣則有罪天下之事
莫難厥初歷陳盡孝懋德奉天敬民用人立政六事又
言高宗壽皇如堯舜而以禹處陛下又力言禹之所以
繼舜者以對有旨建節開府儀同三司會魏國薨候服
闋日降制公執喪孺慕悲泣無時不肯少近滋味仲秋
中使傳宣撫問賜内帑銀絹七百匹兩為賻公親具表
謝纔數日忽語諸子曰六十有四卦氣已盡而哀苦衰
病如此其能久乎主恩未報母葬未舉為恨耳遂乞休
致口授遺表戒子孫忠孝無一語及他前一月大星隕
于第至是神色不少變夜漏下一刻默然而薨寔八月
十二日也拜少保致仕遺表上聞兩宫震悼輟朝二日
贈少師賜銀絹一千匹兩親屬一人添差本路幹官以
護葬官其子若孫七人䘏典甚備殄瘁之歎中外所同
紹熙元年十二月甲申葬于婺城之北十里許隆壽之
原紹熙二年贈太傅五年贈太師皆以諸子陞朝該大
禮恩也娶何氏左奉議郎知温州瑞安縣紳之女封冀
國夫人後公十二年薨子八人長曰模通直郎監西京
中岳廟次曰樞朝散大夫新知岳州軍州事次曰機通
直郎監西京中岳廟次曰樸迪功郎次曰棟朝散郎通
判臨安軍府事次曰檝通直郎知紹興府上虞縣事次
曰橚朝散大夫新知辰州軍州事次曰栻修職郎新監
台州支鹽倉模機樸皆先卒女三人長適故宣教郎通
判平江軍府事姚穎餘皆蚤卒孫男十三人儼承奉郎
儀倫俱承務郎億將仕郎俌承奉郎脩承務郎侑仍承
奉郎佖偃儔信倓孫女十一人長適廸功郎新建康府
府學教授程珌次適將仕郎姚元特次適姚元哲次適
從事郎信州貴溪縣主簿趙汝鍨次適將仕郎丁嗣延
餘未行公神宇秀整雅有丰度清虛粹夷望之自是風
塵表物加以問學邃深詞藻贍麗蚤步清要輿望已屬
中雖邅迴晚乃際遇孝宗皇帝以不世出之資直欲鞭
笞四夷以遂大有為之志一時進用多趨事赴功之人
淳熙以來益務内治選任儒雅厚重經遠好謀之士而
公為之稱首君臣相遇千載一時國家左右相之下則
有參知政事右府則有使知樞密院同知簽書凡七府
公獨遍歷以至端揆近所未有也孝宗聰明果斷臨照
百官公以寬厚精深調娛萬務守法度行故事大綱小
紀持守無失取人才則先器識治民事則務優容理財
則不為苛急論兵則尤極周密賞不遺勞而裁其濫刑
必當罪而歸于寬中外之官各當其職方内乂安君相
儆戒上無驕盈之迹下無危溢之憂至今言治者必稱
淳熙之際焉天資謙謹輔贊彌縫而藏諸用者外人不
得而見其所薦進能盡其才而避遠名迹若不自已出
蓋有受恩而不自知者沖澹寡欲自奉至薄食不重味
衣至十年不易素不喜酒外物一無所好屏絶聲色之
奉一意篤學聚書數萬卷無所不觀雖機務業委退坐
靜室飲食亦不釋卷夜則使子弟讀而聽之制誥尤有
體要一時文學之士皆出衡鑑上選詞臣必以密訪之
有詩文制草奏議四十卷藏于家聚族餘百口上奉慈
親既極其誠敬友愛諸弟任子恩先以及之撫息遺孤
居無惰容家人不見喜愠之色不治生産門無雜賓功
緦之慘素服盡禮皆當于古人中求之鑰不肖再點朝
行負丞太府忽有容臺博士之除上問班序反下若左
遷者公奏議禮之地最當擇人而近歲乃以序遷臣所
以為此者欲重其選也鑰何足以當之有以見公知遇
之深雖以私諱不及就職至今不敢忘公之薨一紀鑰
之投閒亦久矣樞等以行状為屬將以上于太史氏仰
惟公之備道全美宏才遠業鑰何足以知之謹叙次爵
里履歷行實之大槩參以見聞而書之蓋公之為善不
可勝書徒恐辭費又不敢以溢美也嗚呼高宗擢之言
路不及大用孝宗眷倚最久經綸未究而乞身以去光
宗以舊學之重待以為政而公不勝喪矣此搢紳之所
重歎然自古稱君臣遇合之難而善始以終者尤為罕
遇如公之受知累朝哀榮終始士之致身至此者有幾
亦可以無憾矣謹狀
攻媿集卷八十七
