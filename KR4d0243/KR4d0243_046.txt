攻媿集卷四十六
宋樓鑰撰
内制
伯圭再辭免兩鎮節度使不允批答(年九月紹熙五)
省表具之朕惠于宗公務隆于體貌相予肆祀可後于
恩襃位已極于人臣官無加于師尹兼授齋壇之鉞倍
多井賦之租是曰彛章未為異數儀刑所繋以為泰乎
俯傴之恭再斯可矣
口宣有敕卿位冠三公望高九族兹相合宫之祀用
頒雙節之華其服恩榮毋爲謙避
伯圭再辭免兩鎮節度使不允仍斷來章批答
省表具之朕尊寵帝師惟恐不至優崇宗老尙竊慊然
故因大饗之成曲示異恩之渥載加少府之節復登上
將之壇城南天下稀舊臨樂土漢東國爲大併領名藩
式慰具瞻益綏多祉旣無反汗之理奚事循牆之恭
口宣有敕卿德齒俱尊名位皆備欲侈三卿之寵遂
疏兼郡之恩何必固辭亟祗成渙
侍講陳傅良朱熹宣赴經筵供職曲謝宣答詞
有制朕務明政體首闢經帷嘉舊學之來歸喜耆儒之
同集其思忠告以副疇咨
初講畢案前致詞降殿曲謝
陳傅良
有制首頒召命渴想忠猷聳聞講貫之詳恍若從游之
舊克諧朕志益啓乃心
朱熹
有制久聞高詣傾佇嘉猷來侍邇英之游講明大學之
道庶幾于治深慰予懷
余端禮再辭免知樞密院事不允仍斷來章批答
省表具之卿自簉本兵積隆時望有致君澤民之志有
憂邊思職之勤迨參政幾又嘗共二其于基命宥密之
地詳練久矣兹疇樞長非卿誰屬夫本強則精神折衝
制千里之勝者其機實在于廟堂尚究遠圖以祗寵命
朕志決矣勿復有辭
口宣有敕卿精白承休勤勞匪懈爰自政途之竣載
登宥府之崇成命既行牢辭勿再
京鏜再辭免參知政事不允仍斷來章批答
省表具之本兵之任方倚于壯猶共政之求更資于夾
輔朕圖回治道選用柄臣眷一相之處中有嘉同德惟
萬幾之甚衆允藉協恭卿之長才朕所深識奏陳剴切
剖决精明進參鬷嘏之嚴益冀訏謨之告既頒再命毋
事三辭
口宣有敕卿召歸全蜀旋貳洪樞兹膺共政之圖實
倚告猶之益何勞謙避其遂欽承
鄭僑再辭免同知樞密院事不允仍斷來章批答
省表具之朕惟孝宣樞機周密用以中興漢道于今本
兵之地尤號才難卿以魁碩之才為士夫儀表踐揚最
久望實具孚兹焉登用朕非以私于卿所以尊朝廷也
朕方庶幾孝宣之治卿志在體國其遂秉德以陪朕顧
豈以執謙為美乎
口宣有敕卿屢分帥閫三總吏銓兹進貳于機廷方
允符于輿論亟其祗命何必固辭
郭師禹再辭免少師不允批答
省表具之朕惟三孤之貴卑于公尊于卿異姓之王苴
以茅胙以土皆本朝之所重非懿戚而誰居以卿德量
有餘忠誠匪懈受隆知于烈祖不專為恩護大事于阜
陵克勤乃職迨兹歸報可後襃嘉既敷號以明揚雖循
墻而安避毋為苛禮徒咈眷懷
口宣有敕位尊三少爵重異王用酬使領之勞已播
廷揚之命洊披遜牘其服殊恩
郭師禹再辭免少師不允仍斷來章批答
省表具之卿世為懿戚仕歷累朝惟孝宗之恩每思所
報故阜陵之役獨護其行人徒見闔門而養威今乃知
任事而能辦位列三孤之長封疏五等之崇揚于大廷
協彼公論何為固避屢卻復來其亟受于寵章毋重陳
于遜牘
口宣有敕阜陵庀役總使有行既竣事以來歸乃疏
恩而示寵其祗一札何事三辭
伯圭再辭免中書令不允批答(元年慶元)
省表具之卿以伯祖之尊上公之貴名位已隆而無事
任之累冨貴已極而無危溢之虞夀考康寧子孫蕃衍
此于人間世尚何慕焉獨惟烈祖孝悌之至則友其兄
朕追仰音容如在左右古者思其人猶愛所憩之棠况
我祖同氣之親乎是以因使範之勞加寵數之重夫高
允之在魏子儀之在唐俱以令公名者豈惟爵秩之崇
蓋以德為貴也惟我父師尚何辭于此哉
口宣有敕卿爵齒俱尊忠孝兼備兹授令公之秩實
為皇族之光毋復固辭亟宜祗命
伯圭再辭免特授兼中書令加食邑實封不允仍
斷來章批答
省表具之朕攷國朝官制尤以中令為重親賢如魏魯
陳韓諸王為此官者僅六七人元豐中曹佾以帝舅兼
令有司謂無給俸之例則其稀闊又可知矣卿爲達尊
執德彌劭久虚之典非卿尙誰當之近命元子寵兼衮
鉞恩禮之盛萃于一門邦之榮懷匪曰予私辭之至三
斯可巳矣
口宣有敕卿位極人臣德高帝胄爰拜中臺之長以
彰元老之尊寵命旣頒謙辭勿再
余端禮再辭免右丞相不允批答
省表具之君臣相逢謂之千載上下協濟本乎一心必
能如風雲之從斯可不膠漆而固惟卿朴厚副朕倚毗
雖累年務罄于論思而近歲又殫于忠力眷政府樞廷
之更踐知文事武備之該通儀圖老成宜置左右試之
已久斷然不疑惟昔宗盟嘗居冢宰之任若時卿衮亦
應柘溪之祥尚期遠邁于前人相與共興于大業朕所
望者卿何辭焉
口宣有敕卿比握兵機實專政柄乃徑登于次相仍
累進于崇階其服寵光勿為多遜
京鏜再辭免知樞密院事不允仍斷來章批答
省表具之朕惟本兵之司有國所重必得樞機周密乃
可圖功自非智略縱横何以稱職卿之能事朕所素知
分制閫則推師帥之良登政途則著輔弼之望威名日
起遐邇具瞻其勵壯猶益運幄中之算坐銷外侮以收
堂上之奇宜已需章毋留朕命
口宣有敕卿資兼文武望聳華夷輟東府之大臣長
西樞之重任明綸已播遜牘毋煩
鄭僑再辭免參知政事不允仍斷來章批答
省表具之朕修明庶政務興起于事功圖任舊人乃布
揚于命告卿行為世表文擅國華瑣闈銓部則著忠蹇
之名侯藩留籥則備恩威之美再儀禁路增重朝行既
擢貳于本兵兹進參于鬷嘏其體責成之重毋為避寵
之煩
口宣有敕卿擢在樞廷久隆人望兹進參于大政庶
益重于本朝洊貢忱詞亟祗明命
謝深甫再辭免簽書極密院事不允仍斷來章批
答
省表具之朕惟九五正位每切圖安二三大臣所當遴
擇乃眷幾廷之貳必求禁槖之英卿外寬而内明氣和
而才劭凡一時清切之選以數載周旋其閒封駮之嚴
屢回主意抨彈之勁益振臺綱勸誦以來陳謨尤切兹
肆頒于一札俾參掌于五兵出命惟行抗章可已
口宣有敕卿備歷華途寖高雅望兹自憲臺之長入
參樞筦之嚴朕命既孚卿辭毋費
余端禮再辭免右丞相不允仍斷來章批答
省表具之商宗之命傅說也爰立之初訓告具存惟說
以天下自任祗若休命不敢辭也朕之論相則又詳矣
大號揚廷與衆共之需章以來既已再卻而猶未已何
耶朕之菲涼有賴啓沃式克欽承卿其可使古人專美
于前乎三命而僂其可已矣
口宣有敕朕妙選儒英俾登揆路欲專裁于庶務顧
俯事于三辭難徇勞謙亟祗成命
賜右丞相錢象祖襃語
朕更化之初論相為急注意已久無踰卿者大臣義當
體國勿為牢辭往哉汝諧毋稽朕命
附劄子臣獲望清光仰蒙聖慈開納芻蕘之言不勝
千載之幸再被宣旨令撰右丞相錢象祖襃語進上
竊思制麻已宣無可辭之理臣退方供職所有答詔
章良能必已撰述臣謹撰襃語進呈更合取自聖裁
開禧三年十二月二十四日
翰林學士知制誥臣樓鑰
新除右丞相兼樞密使錢象祖再辭免不允批答
省表具之漢之丞相無所不統孝宗正名委任罙重朕
更化善治注意尤精以卿忠孝之家台輔之望踐敭中
外多歷年所邇者再預政機能斷國論去凶舉賢人望
愈歸播告廷紳士夫至于相賀何謙何疑固辭不已矧
是邊陲之未靖尤資右府之壯猶三命而僂執謙甚矣
朕志巳定決無反汗之理卿其自任天下之重稱朕意
焉
口宣有敕卿兼文武之資體家國之重旣巳頒于制
綍何尙執于謙詞毋違朕言亟正台席
新除參知政事衞涇再辭免不允仍斷來章批答
省表具之朕更化之初惟二三大臣是賴以卿倫魁之
彦密在邇聯贊決廟謨擢升獨坐尋卑洪樞之任仍參
鬷嘏之嚴茲焉正名以贊台揆內則百度之欲治外則
三邊之未寧此爲何時而執故典其體責成之意勿爲
遜避之煩
口宣有敕卿近以樞廷遂參政地兹焉錫命止用正
名尚禆當軸之謀無執循牆之謹
新除參知政事雷孝友再辭免不允仍斷來章批
答
省表具之朕躬覽萬幾與民更始欲解琴瑟之舊允藉
股肱之良卿久矣蜚英居焉難進比處代言之任實懷
憤世之心預同密謀卒殄元惡擢居瑣闥遂長憲臺欲
新億兆之觀瞻尤急二三之輔弼其祇予命亟贊政幾
國事匪輕謙辭可略
口宣有敕卿由中執法為吾大臣正資經世之猷以
贊濟時之相朕志先定卿辭勿煩
新除端明殿學士簽書樞密院事林大中再辭免
不允仍斷來章批答
省表具之卿養氣以剛秉心無競出藩入從榮利澹然
久安燕居不容何病朕一新治具急欲求老成典刑以
鎮服中外起舊德于垂車之後還人望于持槖之班矢
謨朕前尤見克壯亟升書殿進貳宥庭人無異辭國以
增重時則可矣尚何遜焉
口宣有敕卿禁班老成人望久屬擢寘幾庭之貳正
資兵本之謀尚復奚辭往其祗服
楊次山再辭免開府儀同三司不允批答
省表具之朕愛惜名器惟賢是予由掌武之官而視儀
揆路品職益崇其可輕畀卿以肺腑之親服在爵位靖
共自飭廉介有餘爰示優恩用孚至意而又何辭焉毋
復重陳亟宜就列
口宣有敕卿聫芳椒掖均逸琳宫爰開公府之華實
視台躔之貴其祇茂渥毋事牢辭
經筵進講毛詩終篇宣答詞
宰執赴聽講致詞謝
有制朕臨御今十五載講詩終三百篇卿等同觀朕心
惟懌尚其協贊助我緝熙
侍讀侍講官奏賀
有制朕日勤三接共講四詩既徹篇章實資問學深賴
主文之諫載嘉歸美之勤
宰執率經筵侍立官再奏賀
有制朕積朝夕之勤終雅頌之業究觀六義用蔽一言
尚冀輸忠毋忘進戒
皇太子再辭免侍立會議不允批答(閏四月嘉定元年)
省表具之近頒中詔命元子以侍朝仍諭大臣集東宫
而會議是為令典非用前規顧予教爾以義方俾爾預
聞于政理躬臨五學既親賓友以交修密拱九重具見
君臣之相與爾能進德予自忘疲何以辭為再斯可矣
口宣有敕爾為元子年近成人俾入侍于昕朝且預
聞于幾務勉親多益毋事牢辭
衞涇乞解罷機政不允仍斷來章批答
省表具之朕厲精更化遭時多虞延登俊良列在輔弼
當經綸之始賴協力以共謀迨平定之初乃奉身而求
退朕所未喻卿尤無他知出處之素明見忠勤之曲盡
五十而服官政在古訓以甚明三千而惟一心矧大臣
之無間倘遽欲去吾誰與居勿爲封奏之煩尙體眷懷
之渥
口宣有敕卿以同德任吾大臣一爲進退之圖實有
重輕之繫尚安位著庸副朕心
襃語卿貳政更化之初備宣忠藎朕所眷屬何人異
辭告歸無名理難曲徇
攻媿集卷四十六
