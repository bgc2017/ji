攻媿集卷十六
宋樓鑰撰
表牋
謝温州到任表
起家爲郡俄及成時便道之官巳共侯度戴睿恩而甚
厚宣德意以具孚(中謝)伏念臣一介書生累朝世祿當
聖主飛龍之始偶玷末科簉明時振鷺之班每安平進
久預憲章之筆削屢參史牒之編摩嘗佐治于徧州復
勾稽于列寺天府式邦財之重司宗書帝系之繁比終
素韠之期忽冒朱轓之寄惟此東甌之勝實爲左浙之
雄頃任冷官兹叨假守山川如故風俗粗諳雖無竹馬
之迎頓起蒲鞭之望以前日待諸生之意加惠斯民于
此邦揚泮水之波廣爲膏澤要令上下俱無所苟且庶
幾田里寖銷于歎愁兹蓋伏遇皇帝陛下深軫黎元敷
求長吏謂臣洊登王國必能弘惻怛之仁念臣四對天
顔固無俟丁寧之諭是以左符分畀不待朝參嚴旨趣
行免加臨遣幸遂養親之志實勤戀闕之私臣敢不律
己奉公平心待物惟忠惟孝誓堅終始之誠濟猛濟寬
務勉中和之政
謝中書舍人表
史筆屢書深慚無補綸闈久假遽命爲眞嘗控避而弗
俞竟周章而就列(中謝)伏念臣受才譾薄涉世闊疎偶
承累葉之儒科寖預淸朝之官使往分郡寄何有民庸
當壽皇御極之時曾四登于文陛逮聖主臨朝之始遂
三入于脩門首汙郎省之聯旋備賢關之式貨泉出納
粗謹攸司寶牒纂修伏尋故步晉班左墄攝事西垣記
注非工有媿螭㘭之直詞章至陋殆爲鳳閣之羞矧執
愚之不移或遇事而輒發妨賢巳甚忤物且多方喜懼
之交懷恐顚躋之未免力求引退敢覬襃升才思欲枯
安得湧泉之敏身章增煥更貽濡味之譏茲蓋伏遇皇
帝陛下翕受羣言旁招衆俊謂臣粗親小伎故使當訓
誥之司察臣素廪樸忠或可效涓埃之助攷于詳試有
此誤恩臣敢不思稱所蒙益共乃位言惟作命少裨雷
風鼓舞之神忠以事君當謹朝夕論思之職
謝壽皇聖帝表
柱史充員久虞幽黜詞臣掌制遽忝超除揣陋質以無
堪望慈宸而知幸(中謝)伏念臣頃叨末第巳出異恩再
玷周行惟自安于平進仰承淸問嘗屢貢夫愚忠出分
海嶠之符入就星曹之列聖作明述親見盛時年除歲
遷寖塵清貫書言書動慙無載筆之功如絲如綸徒積
代庖之媿將以外庸而自詭乃叨親擢以爲眞退省僥
逾益增戰栗兹蓋伏遇至尊壽皇聖帝陛下達源繫表
探賾古初齊聖廣淵居域中之有大危微精一爲天下
而得人式詒燕翼之謀茲見儲才之效肆令么䯢猥預
論思臣敢不深念遭逢誓堅操守仰戴兩朝之眷敢務
苟容願殫千慮之愚以伸忠報
謝給事中表
充員詞掖久懼罔功進職瑣闈忽驚誤渥辱訓辭之甚
寵揣分量以奚堪(中謝)竊惟封駁之司實關出納之要
詔敕之布咸仰君相所爲有唐則許塗竄而奏還本朝
則令詳酌其可否宜求人望以贊政經豈伊妄庸乃與
詮擇伏念臣迂愚自信執滯不通秉筆螭坳固有慚于
良史演綸鳳閣曾何取于陳言屬兼直于禁林幸親逢
夫興運書詔填委靡容晷刻之淹號令流行欲助風雷
之迅僅無乏事安敢辭勞荷簡記于宸衷俾驟膺于夕
拜不攺北門之舊族仍東觀之華加賁身章增光從橐
茲蓋伏遇皇帝陛下勵精初政垂意羣才用舍之間初
無適莫論奏或至不吝改更知臣備歴險夷麤有愛君
之志謂臣素懷憃直願殫論事之忠遂致孤蹤亦叨隆
委臣敢不俯思幼學務勉後圖親年益高但有歸耕之
意主恩未報尚希批勅之風
謝權吏部尚書表
充員瑣闥自顧罔功攝長銓衡忽蒙誤寵仰皇慈之至
渥揣微分以何堪(中謝)竊以選部持衡夙號六卿之長
文昌聽履實爲八座之聯非素推公方不足以柅吏姦
非妙有德望不足以壓輿論雖黃散之下無忝異同而
搢紳之流鮮不關繫宜求精敏之彦以當要劇之司伏
念臣才不逮人學徒泥古一爲支郡三入脩門久侍上
皇愧愚忠之無補親逢嗣聖荷襃擢之有加代言非陸
贄之工批勅謝李藩之噐俯徇芻蕘之論屢寬鈇鉞之
誅去省眼者五年遂躐登于冢宰離班心者一載遽首
列于後臣禁林兼内制之文史館涉信書之筆滿盈巳
甚控避莫回頒御府之襲衣益之鞶帶駕天閑之良馬
覆以雕鞌但喜悅親之私敢云稽古之效茲蓋伏遇皇
帝陛下多能天縱盛德日新蒐舉異才踵登持槖之選
優容棄物獨負吹竽之慙宜黜而遷以榮爲懼臣敢不
深思僥冒勉竭疲庸爲山公啓事之書知非所及守崔
亮停年之格何足言勞尚幾典選之平少助官人之道
謝兼侍讀表
升班文部方虞典選之難進讀露門更辱兼官之寵循
牆莫避據蒺是憂(中謝)竊以帝王之興必以學問爲急
如懷素元量之選本爲覽史之資由宋綬夏竦以來始
有讀書之職仰惟睿聖光紹炎圖首開講帷詳延從槖
攷邇英之舊加賜坐以甚優于共膳之餘俾侍言而更
入首閱三朝之寶訓次觀先正之奏篇宜求鴻博之儒
以助緝熙之學如臣至陋涉世多艱豈期累歲之推遷
寖歴明時之華要詞垣翰苑代王者之敷言史觀經筵
極書生之榮遇況從夕拜擢置天官朝入君門方被宸
綸之渥暮歸私室又驚渙汗之頒是何遭逢有此僥冐
茲蓋伏遇皇帝陛下勵精庶政垂意多聞廣厦細旃許
奉淸閒之宴裒衣博帶不違咫尺之顔自古所稀于今
獨盛猥令末至躐冠羣賢臣敢不紬繹舊章勉圖微效
海涵天覆或容草芥之忠日往月來庶有毫釐之補
謝顯謨閣直學士知婺州表
典選無聞方上便親之請承流巳試載叨出守之行寵
躋延閣之班增賁輔藩之寄祗膺明命倍激危衷(中謝)
伏念臣奮迹孤單逢時休盛昨自東嘉之收召尋登左
省以推遷代言慙潤色之工封詔乏塗歸之效及夫紬
書視草勸講掄材皆儒者之至榮豈生平之敢望饕誤
恩而踰分致私室之挻災重貽慈母之憂益動故鄉之
念力祈閒退仰賴矜從侯邦分寶婺之區學士寓文謨
之直繇常伯而出于故事或有此除攷公論之歸在小
臣恐非所稱莫遂循牆之避徒深戀闕之誠茲蓋恭遇
皇帝陛下覆育羣生敷求長吏察臣昔當一郡拊摩麤
竭于微勞念臣今歴三朝進退欲全夫素守俾司乃牧
俯便其私臣敢不欽服訓詞益思砥礪五百里曰甸不
違咫尺之威二千石惟良少展涓埃之報
謝中大夫表
由選部以守藩方陳祠請因年勞而進秩更沐綸言祇
拜以還感銘何極(中謝)伏念臣生逢聖主世受國恩雖
歴任累朝幸相繼百年之外而傳家三葉俱弗踰六品
之階敢期後嗣之微乃越先臣之舊共承遺訓未知聞
詩聞禮之言追仰前蹤徒有慙長慙卿之誚豈特一門
之幸實爲千載之逢茲蓋伏遇皇帝陛下優待臣工仍
嚴銓法三年攷績旣容賞典之參一體疏榮爰示禁途
之寵臣敢不激昂素守銜戴隆知漢議方興媿乏倪寬
之對淮陽旣遠敢忘汲黯之忠
謝提舉江州太平興國宮表
分共理之符敢起一麾之嘆廪祝釐之祿終俞三請之
辭盡出上恩獲伸素志(中謝)伏念臣禀資至陋涉世最
疎誤蒙三聖之知寖躐六官之長輟金華之講而爲金
華之守曲從外補之求由學士之直而寓學士之班仍
冒親除之渥巳過家而上冢將叱馭以登途屬以母老
易危暑行致疾羣醫俱試百口相驚亟上需章謂必嬰
夫嚴譴首班温詔乃許緩于官期感泣之深憂惶實切
率更旬浹又露忱衷特寬方命之誅竟允奉祠之願仰
隆私之過厚誠近代之所無去魯行遲難效齊邦之接
淅報劉日短幸容李密之陳情茲蓋伏遇皇帝陛下仁
本愛人孝先錫類凡加識拔舉無簪履之遺苟有懇祈
俯詢芻蕘之賤使退安于貞館得娛侍于慈闈臣敢不
銘著肺肝躬陳菽水況此塵勞之久少休疲曳之餘凱
風自南獲遂奉親之樂衆星共北誓堅報主之心
賀重明節表(元年慶元)
述者明作者聖方兼備于孝慈一曰壽二曰康宜大來
于瑞慶兹逢誕節倍激忱衷(中賀)恭惟太上皇帝陛下
玩道希夷儲神蠖濩尊居特室成三朝脫屣之高坐閱
皇齡受萬歲奉巵之養功隆太極事越古初當今賓鴈
之時際此流虹之旦慶綿宗社歡動宮闈臣久玷從班
適叨外補天街簇仗莫陪豹尾之中海嶠傾葵仰望龍
樓之表
賀瑞慶節表
神筴紀元方懋繼承之烈流虹啟瑞載逢震夙之期凡
屬照臨率均抃舞(中賀)恭惟皇帝陛下聰明冠古歴數
在躬纂列聖之丕圖謹三宮之色養益仰守成之美日
聞典學之勤良月就盈爰輯大來之慶從天難老坐隆
不拔之基臣竊食祠宮馳神天陛修菽水之敬旣諧潁
谷之私奉香火之緣敢效華封之祝
謝再任宮觀表
祠庭旣廪其命維新敕牒臨門從天而下恍不知其何
自凛欲受以猶驚仰惟異恩敢不祇拜(中謝)伏念臣才
非適用學不知方幸逢熙洽之朝寖冒淸華之選四載
預論思之列無補毫釐平時于出處之間麤分尋尺始
因請外亟畀輔邦旋以便親力求貞館塵瀆蓋高之聽
俱蒙從欲之仁繼辱簡知再叨共理不圖出守乃復一
麾來者猶可追惟闔門而退省觀其所以養敢謀食以
自營重尋香火之緣盡出冕旒之眷惟廬阜棲眞之勝
自熙陵紀年而來竊祝釐之虚名得與釡之實惠喜同
毛檄歡動萊衣茲蓋伏遇皇帝陛下覆載無私照臨丕
顯選搢紳之髦士咸與明揚念簪槖之舊臣未嘗終棄
賦以斗升之奉增以儋石之儲臣敢不益體洪私誓堅
晚節爲子華之母而請粟寧待人言班周室之祿以代
耕實銜君賜
賀皇子降誕
皇帝表
天啓昌期方侈三宮之慶國生元嗣實隆億載之基温
詔四馳驩聲一律(中賀)竊以本朝之傳列聖古所未聞
長嫡之出中闈今方再見況五世高曾之上壽當三朝
揖遜之盛時首開長發之祥益茂無疆之祉恭惟皇帝
陛下仁霑動植德冒華戎堯帝聰明旣親于九族周家
忠厚宜見于百男爰稽熊夢之占允協燕禖之吉事關
宗社喜浹穹祇臣頃玷從臣幸休眞館拜殿陛之名表
莫綴鴛班誦朝廷之德音敢同鼇抃
太上皇帝表
尊居慈扆方均萬國之歡慶篤神孫益衍四朝之盛宮
闈喜溢海宇恩深(中賀)竊以漢甘露中嘗有甲觀命名
之愛唐開元際亦稱三日臨澡之儀曾未有視黃屋以
非心見綠車之載育恭想天顔之悅咸欣帝系之昌恭
惟(尊號)太上皇帝陛下道體純乾功參太極傳神器而
與子爲天下而得人仁聲素洽于編民福祚遂綿于世
嫡克岐克嶷含飴自適于聖情曰壽曰康戲綵愈隆于
色養臣曾從屬車之後遥瞻特室之嚴奏未央五日之
朝阻陪下列效嵩岳三呼之祝徒罄微衷
太皇太后牋
慈尊無上方歌眉壽之隆慶系有傳及見耳孫之育古
今創覩中外均歡(中賀)恭惟(尊號)太皇太后殿下化始
周南德同坤厚翊中興之運母儀坐閱于三朝濬長發
之祥帝統遹觀于五世備壽富康寧之福形覃訏岐嶷
之歌仰推毓夏之原是啓生商之瑞臣叨塵禁路退奉
祠庭春而秋秋而春孰計後天之算子又孫孫又子益
延過歴之朝
皇太后牋
居壽慈之宮仰尊祖后歌震夙之雅誕育曾孫兹振古
之未聞亦本朝之初覩(中賀)恭惟(尊號)皇太后殿下德
先恭儉性本仁明親見堯舜禹之傳共循一道上有姜
任姒之聖宜致百男果慶中闈遂生元子惟天心之眷
佑成國勢之安彊臣祗奉眞祠阻陪賀版本支百世方
欣五世之同堂壽考萬年坐看卜年之過歴
太上皇后牋
思齊文母嫓慈極以俱尊於赫湯孫由中闈而載育仙
源有自聖統其昌(中賀)恭惟(尊號)太上皇后殿下德茂
塗山禮隆渭涘上皇與子贊成脫屣之高聖主奉親倍
喜含飴之樂當漢觀命名之始想唐宮臨澡之同四方
流聞萬口交賀臣嘗叨持槖退獲奉祠移壽康之班莫
預千官之末衍雲來之慶更綿百世之期
皇后牋
位正柔坤將行冊禮祥開洊震首行天材上承列聖之
休益侈重闈之慶(中賀)恭惟皇后殿下世傳勲閥德應
帝姻帶弓韣于禖前允協燕祠之瑞設桑弧于門左果
符熊夢之占三宮喜嫡長之昌萬乘啓元良之正稽前
朝而嘗見在今日以增光臣退處衡門阻趨秘殿壽如
山升如日願賡歸美之章衣之裳弄之璋更獻多男之
祝
賀重明節表(二年慶元)
黃屋非心坐撫重離之節玉巵爲壽適臨載震之辰慶
溢宮闈歡均海宇(中賀)恭惟(尊號)太上皇帝陛下仁心
愛物德澤在民天下爲一家旣全揖遜之盛域中有四
大獨冠古今之尊明繼聖而帝業愈隆子生孫而宗支
自衍咸啓華封之祝想聞漢殿之儀臣恪奉外祠遥瞻
慈極嵩呼萬歲莫陪就日之班花覆千官猶預需雲之
宴
賀瑞慶節表
虹流電繞式符長發之祥地闢天開方際中興之運一
人有慶萬壽無疆(中賀)恭惟皇上陛下受命皇穹紹休
列聖問之朝問之野莫知神化之方作之君作之師獨
得道原之大惟此就盈之月是爲載夙之辰仰三宮燕
吉之歡衍億世延洪之祉臣叨陪法從得奉眞祠帝所
遥瞻敢作鈞天之夢廷紳布列想聞嵩岳之呼
賀奉上夀聖隆慈備福光佑太皇太后壽成惠慈
皇太后聖安壽仁太上皇帝聖安壽仁太上皇后
冊寶禮成
皇帝表
尊處九重莫先于孝治慶綿百世俱上夫隆名誠振古
之未聞喜當今之獨盛(中賀)竊以加光佑惠慈之號旣
歸二后之尊崇聖安壽仁之稱仍謹雙親之奉縟儀具
設綵仗交輝天地爲之淸明宗社于焉鞏固恭惟皇帝
陛下日行舜德思廣文聲謂治國必自齊家惟篤近乃
能舉遠矧當旋乾轉坤之始克躬問安視膳之勤迺因
萬國之歡用顯三宮之懿臣屏居東甬寓直西清澤笏
彯纓雖阻陪于鳳蹕範金鏤玉徒想望于龍樓
太上皇帝表
備九重之色養祗奉慈仁得萬國之歡心載揚顯號皇
儀具舉孝治彌光(中賀)竊以聖聖相承本朝爲盛安安
克遜三葉尤隆惟壽居五福之先惟仁在四端之首尊
無與二固不可以易言蕩無能名要當舉其大者恭惟
(尊號)太上皇帝陛下躬帝堯之盛篤仲尼之恭廣大之
配乾坤宜享延洪之算忠厚之及草木益昌積累之休
仰睿聖之韙明極愛欽而盡道親奉範金之寶首披鏤
玉之篇兼衆美以特書粲彌文而相接凡居覆幬罔不
瞻依臣頃侍詞垣兹歸眞館飾琚瑀珩璜之佩莫陪天
仗之朝聞鐘鼓管籥之音尚想龍樓之曉
太皇太后牋
尊處東朝坐見魯孫之孝治禮嚴北闕載加文母之鴻
稱大冊告成本朝增重(中賀)竊以壽先嚮用具著箕疇
聖本思齊是歌周雅慈爲三寶之首旣以益隆福者百
順之名又皆兼偹茲仰鋪張之盛彌光保佑之功恭惟
(尊號)太皇太后殿下德厚柔坤道參太極堯舜禹之相
授贊睿斷于宮中姜任姒之俱賢播徽音于宇内隆興
而後四舉縟儀紹熙之間洊修盛事矧親提于神器付
託得人宜首上夫瑶編祗承于帝歡傳有載燕及無疆
臣嘗玷從班欣逢矌典宮闈再闢想聞天仗之來賀版
羣趨莫預廷紳之後
皇太后牋
鏤白玉之牒上徽稱于慈尊建翠華之旗藏縟儀于聖
代歡傳宮壺慶浹垓埏(中賀)恭惟(尊號)皇太后殿下德
嫓娀㜪聖齊任姒再世揖遜實參決于廟謨三宮康寧
爰竝崇于色養惟神孫之盡孝仰祖后以承休取仲尼
五美之言明老聃三寳之訓用形容夫懿範以昭著于
彌文臣退處海瀕阻趨天闕瞻壽慈之新牓莫預班聯
歌思齊之首章第勤頌禱
太上皇后牋
寳冊誕揚仰奉慈闈之懿徽稱備舉益增母道之光宗
祉愈隆華夷交賀(中賀)恭惟(尊號)太上皇后殿下聖齊
任姒德嫓皇英方綿四方之休親受九州之養王母之
坐少廣壽固無期騶虞之應召南仁不勝用仰嗣皇之
盡孝極禮典以歸尊三殿交歡萬方同慶臣比叨荷槖
兹獲奉祠引振鷺之班莫陪進旅而退旅粲琱珉之牒
更聽大書而特書
皇后牋
三殿祲容俱上鴻名之懿一人孝治端由内助之勤凡
屬照臨舉深抃蹈(中賀)恭惟皇后殿下慶綿奕世位處
内朝陰教所覃有卷耳樛木之美柔儀克謹奉長樂未
央之尊聿嚴揄翟之衣同上琱珉之冊邦彜有耀家法
愈新臣頃玷禁途兹安海嶠側聞曠典但知獸舞之歡
遥望昕朝莫遂鳧趨之願
賀皇后受冊
皇帝表
廷揚大冊克備于祲容位正中圍聿嚴于内治歡傳禁
掖喜浹編民(中賀)竊以尊尊親親旣極三宮之奉夫夫
婦婦是爲萬世之基頒制綍于嗣服之初飾褘衣于歴
年之後禮文惟稱地道有光恭惟皇帝陛下德本世修
合由天作上未央之萬壽方陳漢殿之儀嗣太姒之徽
音更篤周詩之慶卷耳之志當佐于君子思齊之聖以
御于家邦朝夕永致其憂勤夙夜不忘于警戒于焉正
始豈專爲恩臣退奉眞祠恭聞盛典漢之廣江之永遹
觀美化之流行渭之涘洽之陽咸慶舊章之復見
皇后牋
陳儀楓陛具招丹冊之華正位椒塗光被褘揄之飾事
關宗社歡動宮闈(中賀)恭惟皇后殿下慶襲安陽行高
嬀汭起家而居爵位蚤締天姻好逑而樂鼓鐘益彰后
德密輔九重之孝治仰承三后之徽音盛典告成内朝
增耀臣祝釐惟謹竊粟自慚迹雖滯于周南化巳行子
漢域禁林草制曾蒙乙夜之觀從橐趨班阻預長秋之
賀
攻媿集卷十六
