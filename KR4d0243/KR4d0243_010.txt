攻媿集卷十
宋樓鑰撰
今體詩
南山廣莫軒
廣莫垂風隘九州亂山無數點平疇一千里外在吾目
三十年來無此游地下天高俱歴歴鳶飛魚躍兩悠悠
昌黎費盡南山句曠遠還能似此不
送趙至道節推
君來入幕恰三年我幸投閒識此賢婉畫時時因事見
素風凛凛信家傳易林律本君須寄月窟天根語未圓
問訊難兄無恙否相忘千里各瀛壖
湖亭觀競渡
涵虛歌舞擁邦君兩兩龍舟來往頻閏月風光三月景
二分煙水八分人錦標贏得千人笑畫鼓敲殘一半春
薄暮游船分散去尚餘簫鼓繞湖濱
龍潭方丈
又因寒食此中來窗戸虛明絶點埃山裏春風無間斷
海棠開過棣棠開
弔僅老塔
僅老相從五十期來瞻遺塔我心悲當時舊話無人說
空有門前洗鉢池
夜攜家登南渡橋
幾過長橋下清宵得意行風高江水急月上海潮生空
迥寒逾峭更深境過清扁舟難久駐轉柂問歸程
題蘿月上人送鴻小樓
雨洗春山空翠新登樓不見送鴻人薜蘿清夜月依舊
無復新詩泣鬼神
贈于湖劉相士
自笑今年卦氣闌壯心銷盡鬢毛殘明知七十無多子
只問何時可掛冠
五月望月蝕歴家又言六月朔日蝕
閭巷夜爭呼相傳救望舒偶因風暫破真似月之初孰
謂蟇能瞎端知歴不疎太陽交蝕近試看更何如
題賀監李謫仙二像
不有風流賀季真更誰能識謫仙人金龜換酒今何在
相對畫圖如有神
斗酒澆詩動百篇鑑湖牛渚兩俱仙早知今日猶相對
不向稽山回酒船
病後戲作
河魚腹疾未全除一飯充飢不願餘縱有珍羞難下飭
真成頓頓食黃魚
枕上
不守庚申不坐禪老來觸事總悠然天明門外無來客
儘好蕭蕭聽雨眠
謝蔣行之送菊
秋老懷情儘自寬眼前只欠菊花團分來三徑雙株秀
先得重陽兩日看玉輭金輕無限態風高露冷不勝寒
幽人相對成清伴正爾落英供夕餐
廳事落成老母置酒喜而成詩
數椽增葺苟全時我愛吾廬喜得歸兒輩粗能勤父蠱
老天無不費心機年來每愧踰初望病裏尤知悟昨非
從此蕭然無一事但當日舞老萊衣
十月十七日夜
蟄蟲坯戸六經旬掣電驚雷若暮春震起昆蟲千百億
不知何處更容身
織錦棋盤
錦城巧女費心機織就一枰如許齊彷彿回文仍具體
縱横方罫若分畦爛柯未易供仙奕畫紙何須倩老妻
如欲拈棋輕且稱當求白象與烏犀
叔韶弟以退堂洪老詩來寄謝
不受人天供甘心樂隱居空窮千里目笑擁一樓書攻
媿老無用退堂閒有餘相望可杭葦何日訪吾廬
寄題正卿通判可高亭
樟坡直上可高亭未見高亭秖見名想像豈能勝一覽
登臨安得快雙明大龍湫下聽雷吼白石岩頭看日生
咫尺好山隨杖屨自應老筆擅詩聲
中秋次從子涔韻
雨餘不見日西沈將謂中秋又作隂佳月忽開千里影
騷人滿慰一年心掃除宿翳風雖動滓穢太清雲尚深
坐待寒光誰會此阿咸為我發微吟
楊花
杜門無緒看芳菲見說楊花滿路飛謝汝不隨人冷暖
因風翻舞到柴扉
送趙南仲丞溧水
不用怱怱恨别離版輿春晝綵衣隨往題斯立藍田壁
更訪清真溧上詩公事毋庸犄牙角鄰封真是和塤箎
日哦新句頻相寄明月清風慰所思
戲題龍眠馬性圖
狗子已知無佛性馬又何曾有性來伯樂若來休著眼
任他騏驥混駑駘
它山
素蜺横臥作雷吼日射細鱗銀雪光安得此身如白鷺
翛然終日在梅梁
過盡水禽竝野鳧風標惟許一春鉏可憐久立梅梁上
不為谿光秖為魚
小酌元衛弟聽雨
小閣臨流暑氣清藕花的的照人明移牀更近欄邊坐
要聽棋聲雜雨聲
潚再往剡中念之尤切作詩寬之
剡縣不為遠丞官勿謂卑鼓盆知愛重去國倍行遲堂
上森三老房中秀一兒加餐了官事莫賦悼亡詩
觀雲寄簡講師
蒼狗俄然又白衣來從何處去何歸無心出岫還歸去
莫向秋風說是非
過故家
團團桂樹擁簷牙舊日輕黃滿樹花惆悵秋清無一葉
空餘枯枿縋寒瓜
題從子浹娛親
阿戎築屋為娛親野草閒花日日新我奉版輿來舉酒
祈君親壽似夫人
丹桂
碧雲步陣紫金蕤風靜秋高千萬枝嬌額塗黃元自好
是誰深傅蜜臙脂
下元日暖甚夜風雨大作早微雪從子潗以酴醿
來
眼明喜見早酴醿窗外風號集霰時梅蘂已慙前臘破
芳心休用怨春遲納凉除夜昨幾似見雪芭蕉今不疑
若使洛人真得此應須更詫百宜枝
送朱叔止守南劔
舍人簪筆舊甘泉家學相傳子姓賢未羡夾河為太守
阿連剖竹向封川
檇李曾蜚剸劇聲貳車仍贊虎頭城朱轓小試承流手
要繼桐鄉循吏名
萬竹蟠山喉不乾兩龍潛水氣猶寒郡齋見說真圖畫
公退何妨一倚欄
下水上山腰帶州人家無數起危樓遨頭不用喧簫鼓
秖把清詩紀勝游
同盟東下或西征老我惟知管送迎秖恐政成登省戸
未容歸騎向西城
名畫法書知幾編俸餘寧復計求田摩挲賸買新文字
歸滿米家書畫船
送杓孫隨侍上虞
阿斗生來十五年未曾一日去翁前聞詩勿廢家庭問
習吏仍求城旦篇婚宦有涯真是幸巾箱所蓄要相傳
榮罍雖小性非魯口授詩書加愛憐
戲作
二子為丞分越邑女兒隨壻過江南笑言屋裏成岑寂
匹似當初只住庵
諸塋拜掃晚歸長汀
雨意早垂垂寒雲晚更低空中時散點道上不成泥綠
柳桃相映黃花麥與齊紆回餘百里喜見舊松隄
送朱季公守封川
韶陽生長十餘年城郭重經固宛然歎息紫薇仙去久
尚餘遺墨照山川(年季公生于壬戌先舍人居韶十四)
桐鄉漢有大司農封守今推陳秀公君向邦人著遺愛
近追相業遠家風(封川有遺愛陳秀公曾守)
鄉評久說鴈行賢剖竹封川與劒川不用對牀風雨約
政成問取舊青氈
吾鄉棋社寖凋零賴有朱家好弟兄舉酒看看故人少
陽關莫唱斷腸聲
妙舞清歌有二姝後堂曾見繡羅襦嶺南太守風流勝
不用歸舟載綠珠
以玉蘭贈王習甫
一種香蘭玉色新仙家分得蘂宫春調高韻勝誰能稱
付與能言解語人
華屋翬飛慶事緜芝蘭玉樹喜庭前似聞楚畹芽初茁
便看藍田生晚煙
送趙清臣宰姚江
玉立君家好弟兄藍田風采照花城版輿壽母人間盛
千里何曾去送迎
鄞江水與舜江通久矣威名滿一同試問何時到封部
數聲柔櫓一帆風
長江東去跨虹橋千丈横隄捍海潮更向燭谿圖永利
坐令百里沸歌謠
才刃恢恢妙撥煩鄰封撫字尚何難更能觸事加長慮
自有甘棠向後看
歸家故步懶重尋藏拙年來恐不勝短棹有時乘興去
徑登竹所聽鳴琴
楊花
雨壓輕寒春較遲春深不見柳綿飛忽然飛入閒庭院
疑是故人何處歸
柳綿無數糝枝頭日暖隨風撲畫樓萬象可觀惟有雪
喜看晴晝滿空游
為我輕攀綠柳枝帶花低護笑攜歸日長深院微風動
要看鬆綿當面飛
野芳庭草是生涯老去秖宜閒在家幾日惜春留不住
小鬟為我拾楊花
送王伯奮守筠陽
三槐名德萃清門七葉為州賴有君道院無忘山谷賦
郡齋當繼潁濱文君應膝上憐文度我向東牀憶右軍
振起家聲差易耳便看奏最躡青雲
别王恭叔
兩兒雖近隔江潮賴有王郎慰寂寥遠侍雙親官道院
為同盡室餞西橋腦脂遮眼最關念客路尋仙勿憚遙
别後飛緘問安否數來谷口訪山樵
别長女淯
老我年來百念輕文姬助我以琴鳴等閒相對成三弄
游戲俱彈似一聲舉酒不堪千里别登途知用幾程行
郡齋自是神仙窟會有階庭玉樹生
趙資政園梅篆
小徑回環里許長寒梅森列間疎篁路如古繭縈繆篆
身似輕烟繚印香九折坂中經蜀險八盤嶺上趁朝忙
歸來游戲通幽處笑看危途幾太行
示從子
東院敲棋西院琴固知猶勝别勞心少年不比老癡叔
且向書窗惜寸隂
贈畫梅吕生
西湖處士賦疎影未似希貞好樂章豈是無情甘澹泊
受他風月幾凄凉
潚自剡州寄水晶蒲萄
馬乳從他堆滿盤未如清嚼水晶寒固知一縣蒲萄熟
不用勞人數問安
送汪莊仲赴江東倉幕彊仲荆門簽判
不見適齋老于今三四秋弟兄登宦路親黨駐行舟老
病無詩思衰懷重别愁外家門戸盛勉力紹箕裘
外氏蒙恩厚文昌獨我知居慚酷似舅喜有寧馨兒遇
事行方便禔身謹護持公餘定多暇黃卷有餘師
早歲過秋浦貪程不入關君今參儉幕時得上齊山膚
使資關決賢侯伴宴閒好音頻寄我藉此一開顔
之子游何許平州更玉州山川稱勝絶幕府信風流翠
巘寒逾秀金蓮夜不收天涯念鄉國少上仲宣樓
見說荆門地如門蔽楚荆舊時爲内郡今日號邊城但
守平平策毋求赫赫名勉哉關決際從此振家聲
送元積弟赴淮東總屬
南徐來往飽經過總餉賓寮入禮羅子去幸陪鄒湛輩
君今還是伯休那金閨通籍時方可鐵甕名城景最多
我有淨名遺記在試從萬井訪維摩
十人兄弟五人存心事方欣得細論可但衰遲憐遠别
只因喜懼有慈尊倚門何止期吾子發策還知望好孫
從此三年風雨夜寂寥棋局與清樽
陳君舉既亡汪文子攜其所作春秋後傳及送行
詩來次韻
名盛望尤備枝披實亦繁無由究賢業猶幸立斯言書
在經逾顯人亡道更尊九京如可作與子共南轅
送趙伯藏倅永嘉
當代橰閒老吏師佳兒官業具而微已煩潘令宰花縣
正要王祥康海圻得助江山詩興逸平分風月羽觴揮
安車何日迎清獻又向堂前戲綵衣
分教分符恰五年異鄉每若故鄉然歸來幾作池塘夢
送别欲隨騶御仙目斷甘林應飽熟手栽欒實想芳鮮
邦人若問老州牧為說清霜繞鬢邊
晝寢
彈徹悲風更廣陵滄浪一為濯塵纓邯鄲枕上夢初覺
喜聽簷間風雨聲
喚仙閣
上到危層莫喚仙纔凭横檻挹江天江天如許來供眼
何用王喬更偓佺
多少尋仙更不還渺茫竟墮有無間使其真有毋庸喚
仙自層城我自山
犯暑來登覽松風為洒然龍泉登古井虹影臥中川萬
簇寒林秀四山秋色鮮詩翁不可見況敢喚飛仙
送趙晦之丞彭澤
淮甸歸來涉學深孤雲又出亦何心公餘巖下讀書去
遠繼風流石橘林
淵明事晉肯臣劉仁傑忠良不附周見說三賢參羽士
(光尉斯)盍將吳簿配蘋羞(簿有高節見六一集南唐吳舉為彭澤主)
陶令居官八十日始為督郵方賦歸君家門戸要興起
未用飄然詠式微
阿虞試晬戲作
阿虞匍匐晬盤中事事都拏要學翁最是傳家清白處
不將雙手向頑銅
贈别盧甥申之歸吳門
千里何妨命駕遲晤言未厭已西馳子休重賦瓊瑰贈
我亦懶歌親戚離好向清江論樂府更從葉子說新詩
樂閒引紙五十尺為篆離騷繼李斯
又謝申之示詩卷
不見賢甥十一年新詩示我百餘篇古風已喜能行意
近體尤欣細屬聯宅相真成珠在側冷官休歎坐無氈
作詩勿謂今餘事更下功夫繼玉川
送秦仲防通判
清德曾瞻啓慶碑孫曾清更畏人知秖緣一介弗輕取
坐使斯民不忍欺瀨水家傳御書卦宣城手寫送行詩
典型尚繼金鑾舊馬氏一門誰白眉
題輿再到海東涯嗜學深于入幕時一字未通終不置
五行俱下尚嫌遲情親端有卜鄰意别後空勞望月思
老我無因可重見祝君來此擁旌麾
謝剡中沈元龍惠詩
東陽何事到東州百語曾無一語酬深羡松筠無敗葉
自言蒲柳已先秋千金既覺成虛擲雙璧還驚又暗投
别後未知何日見但將吾道付滄洲
謝舒景叔寫照見贈
誰寫衰容入畫圖本來面目舊形模幾年老瘦鬢如雪
不道今吾非故吾
庭前一蓮著花
門外荷蓮浥露華綠雲平地擁秋霞病夫不耐出門去
且看庭前第一花
淯月下鼓琴用韻
老穉團欒鯉在庭文姬為鼓玉琴聲起來同作悲風曲
倍覺先秋月影清
國仲觀遷居尹隩訪别
晚年未定一枝巢到處蓋頭無把茅又欲浮家過尹隩
何殊樂道向莘郊君今去此難招隱老更從誰可定交
見說衡門臨野水秋深容我去推敲
仲觀有詩來謝次韻
危機屢見劔頭炊喜及挂冠神武時從此含藏三寸舌
算來插得幾張匙讀書窗下頻勤習攻媿庵中老住持
速辦小舟頻往返及今精力未全衰
謝王粹中惠白鶴山麟川觀斑竹杖竝竹輿
麟川仙館翠琅玕荷子攜來白鶴山未效葛陂龍種化
絶勝湘浦淚痕斑裁為柱杖一尋許巧作乘輿四尺慳
兒子門生俱努力病夫欲過虎谿還
曾無逸郎中名燕居曰和三續社有詩次韻(會三欲和)
(雙林家以續)
通地通天秖箇中千岐雖别大都同兩家偶爾流傳盛
一貫臨之内外融欲境掃開心在我浮雲散盡月當空
感而通者後來語不感須知自有通
老來
老來何以度光隂秖有圍棋與鼓琴棋為心勞疎對局
琴因臂弱倦調音曲肱時復同尼父面壁何妨學少林
氣習未除秖自笑又還弄筆動微吟
長生草
玻璃擢葉玉蟠根千里提攜寄海濱雨澤不霑仍自潤
土膏無著自長春歲寒秀色鎮衣舊日暖素英能一新
我欲餌之求久視恐君靈已不靈人
謝黃汝濟教授惠建茶竝惠山泉
幾年不泛浙西船每憶林間訪惠泉雅好誰如廣文老
親攜直到病夫前細傾瓊液清如舊更瀹雲芽味始全
或問此爲真品否其中自有石如拳
史子仁碧沚
相家本有四明山更葺桃源渺莽間四面樓臺相映發
一川烟水自彎環
中川累石勢嵯峩城上遙岑聳翠螺舊說夕陽無限好
此中最得夕陽多
題趙晞遠二畫
藻飜數尾已如生妙絶魚兒作隊行不是深知濠上趣
未應筆底得縱横(魚扇)
窗前驚見一枝斜照眼英英十數花千載簡齋僊去後
何人更著好詩誇(墨梅)
送陳表道倅岳陽
垂上青雲去如何乘貳車輕為千里别時寄幾行書剸
劇才無滯傳家學有餘當塗足知己應不費吹嘘
聞說巴陵好樓高占古城湖光千頃白山色一螺明赤
壁沈沙戟蒼烟老樹精好詩收拾下寄我慰離情
元珍弟酌别賦此贈之
歸來十暑又三霜衰病那知謁帝傍採菊初期老陶令
種桃應是笑劉郎不辭白首登鼇禁正欲青衫及鴈行
今夕團欒同醉後未知何日駕歸航
靈芝寺
送客靈芝寺憑欄山有無自從朝北闕始得見西湖烟
外移輕槳波間浴野鳧清寒不可駐回首又神都
閭丘醫視脈曰老人之脈如小春有感
老去光隂似小春如何比得少年人君看桃李秋風後
縱有花開不是真
貢闈對硯盤發歎
老去未忘黃與朱琢成三硯樂閒居豈能更作諸生業
但欲頻看後世書視草北門才已盡持衡南省計尤疎
便須再挂衣冠去約汝同歸故草廬
次韻李孟達使君與林雪巢子季武詩
古梅巨石瞰清池觴詠曾陪老啓期别我遂成千古恨
傳家空有一篇詩使君尚爾悲陳迹處士惜非同此時
若使南樓預清賞胡牀應奉庾元規
玉堂早起
早起多奔走旬休亦往還偶因二士試始得一朝閒靈
鵲花枝上金魚荇蔕間素餐終有媿只憶舊家山
贈徐松
我為浮名媿引年老餘八十尚飄然不如合卻談天口
歸向白雲深處眠
經筵講詩徹章進詩
聖主承丕祚于今歲幾遷昭回光飾物剛健位乘乾善
治新更化當陽獨攬權誅鉏及共鯀擢任列閎顛曩日
方謀始宸心最急先未遑親政理首務闢經筵恭儉甘
卑室尊嚴拱細旃晝居勤已甚坐侍禮無前講徹詩三
百時逢運半千諸儒深誦說六義極摩研俯閱毛公傳
旁參鄭氏箋慨尋中古意重是素王編舊本三千首終
存十二篇雖遭煨燼厄所賴詠歌全開迹因農事安民
在井田成功時邁酌興業大明緜東國思平賦南山樂
得賢艱難由后稷勞來美周宣起自紹熙載迨兹嘉定
年關雎從肇彼殷武遂終焉寵數傳中旨恩光被邇聯
神文期繼踵元祐信齊肩内廄頒雲騎雕鞌絢錦韉茗
分龍焙品香拂御爐烟衆俊咸宣力孤生亦備員少時
曾學詠老去未忘筌納禄誠休矣歸耕久晏然鋒車俄
促召梓里謂登僊詞禁容揮翰天官命典銓豈知侵暮
境重得侍甘泉朽質何能報孱軀殆欲捐尚思求譎諫
海嶽效塵涓
題天竺珪老復菴
路從天竺更微南衲子邀余過復菴八法照人瞻睿藻
一峯當戸擁晴嵐竒爻初動玩羲畫萬物竝觀師老耼
六用不成均此理楞嚴容我為同參
為倪正甫尚書題壯懷堂扁以詩來謝次韻
久矣君宜任弼諧果隨驛召上天階幾年不作相逢夢
一日俄傾積别懷情厚夫君幾鮑叔愚如老我類高柴
他時戸冊高懸後直欲扁舟訪水涯
攻媿集卷十
