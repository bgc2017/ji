攻媿集卷四十七
宋樓鑰撰
内制
提舉淮南東路常平茶鹽公事陳損之奬諭敕書
(分撥八州軍賑糶共二十萬石以常平司見在米麥及收糴物斛)
朕嗣服之始旱潦相仍宵旰興懷務行實惠首形詔告
所望部使者推廣上恩初不以重費為憚也卿使淮堧
蓋嘗久興水利兹又能發其餘蓄上不仰給于大農下
有以平八郡之糴邊民被惠已廣而又將為後日之儲
有臣如此實寬顧憂載覧奏章良深嘉歎
賀金國生辰使副梁總戴勲到闕傳宣撫問并賜
銀合茶藥口宣
卿等遠聘殊鄰旋歸近境念舟車之勞勩頒茗劑之珍
芳仍命行人往將予意
賜銀合臘藥敕書
荆湖南路安撫使王藺
卿西樞故老南國元侯念兹觱發之辰賜以竒珍之劑
體予至意勉爾壯猶
四川安撫制置使趙彦逾
卿視儀兩地出鎮四川錫品劑之竒珍慰風寒之匽薄
益厚頥養用寬顧憂
主管侍衛馬軍行司張師顔
卿肅領騎兵分屯江國頒寳奩之珍劑慰玉帳之凝寒
其體眷懷益思忠藎
御前諸軍都統制閻世雄皇甫斌張詔趙廞劉
忠劉震
卿等肅提禁旅列戍藩方念久處于轅門俾匪頒于奩
劑毋云例卷其服恩綸
御前諸軍副都統制馮湛張國珍田世輔李世
廣王宗廉王知新田臯
卿等遠臨外戍密贊中權念營壘之嚴寒錫禁庭之上
藥尚思奮勵以答恩私
報登寳位使副鄭湜范仲壬到闕傳宣撫問并賜
銀合茶藥口宣
卿等握節言旋及門伊邇厚荈劑珍芳之賜勞川途跋
履之勤庸序爾情特將予意
賜銀合夏藥敕書
荆湖南路安撫使王藺
卿嘗位元樞往臨南楚爰錫珍芳之劑用清暑愠之袢
將以寶奩賁于帥閫
四川安撫制置使趙彦逾
卿不辭叱馭諒已開藩爰加珍劑之頒仍賁寶奩之賜
用示恩于宗老期解愠于吾民
侍衛馬軍都虞候張師顔
卿總提騎將往駐金陵當溽暑之在辰出珍芳而分賚
尙綏衆士如濯淸風
御前諸軍都統制閻世雄張詔趙廞劉忠劉震
田世輔
卿等分戍价藩撫安戎壘出上方之凉劑分内府之珍
奩坐覺生風諒欣承命
御前諸軍副都統制馮湛張國珍李世廣王宗
廉王知新田皐
卿等分提禁旅密贊戎和乃馳賜夫芳珍冀遠淸于蒸
鬱惟兹解愠可以忘勞
賜銀合夏藥敕書
知潼川府費士寅
卿舊居兩社出撫東川緩帶輕裘遠著藩維之效寳奩
珍劑往寬炎鬱之煩益謹節宣以綏寵渥
四川宣撫使安丙
卿仕聫執政職佐宣威蜀道籌邊想帥垣之多暇暑風
屆候將珍劑以分頒豈惟清遐徼之塵抑以解吾民之
愠
江淮制置大使丘崈
卿恩視政塗任分制閫炎威將熾念戎幕之賢勞靈劑
匪頒均上方之珍品庸昭渙渥以滌歊煩
四川安撫制置使兼知成都府吳獵
卿寓直從班鎮臨制閫增雪山之重念撫御之良勞當
南風之薰冀節宣之無爽爰頒珍劑庸示優恩
京西湖南北路宣撫使宇文紹節
名在經幃威宣將閫上流增重念袢暑之賢勞良劑匪
頒助薰風之清穆其均此賜以慰彼民
殿前副都指揮使兼江淮制置使趙淳
職領殿巖任隆制閫屬風埃之甫定當溽暑之寖隆爰
錫珍奩用將寳劑坐消煩鬱仍助節宣
侍衛步軍都虞候措置防捍江面王處久
肅領衛兵出臨天塹壁壘多暇濤波不驚屬當炎暑之
隆宜厚珍芳之錫尚承殊渥以豁煩襟
侍衛馬軍行司權管幹本軍馬職事張良顯
肅提精騎分駐留都當溽暑之寖隆屬氛埃之甫定爰
頒珍劑用滌煩襟益謹節宣以圖綏靖
御前諸軍都統制李郁畢再遇秦世輔王大才
彭輅
某等肅提戎律綏靖邊陲當溽暑之寖隆屬風埃之甫
定永懷勞勩宜助節宣爰畀珍芳以銷煩鬱
御前諸軍副都統制周整莊松何汝霖劉元鼎
魏友諒薛九齡王鉞
某等協佐戎昭克勤軍務撫帥徒而整暇當炎暑之藴
隆緘寳劑以分頒即柳營而加勞
賜安南國王李龍翰嘉定二年歷日敕書
敕安南國王某朕仰稽天運豫受民時爰分歷象之書
徧及方隅之境眷惟南國世奉中朝此疆雖遠于山川
嗣歲先頒夫正朔用均惠利尚克欽承
金國弔祭使人赴闕口宣(年十月紹熙五)
盱眙軍傳宣撫問賜御筵
有敕卿肅持使指來慰國哀眷入境之云初豈肆筵之
可後往宣予意以勞爾勤
鎮江府賜銀合茶藥
有敕卿等肅擁使華遠將慰禮經鐡甕山川之險錫寳
奩茗劑之珍宜體眷懷用安旅次
鎮江府賜御筵
有敇卿等來趨素幄行次丹陽雖深銜恤之悲不廢示
慈之宴是將厚意式寵行人
平江府賜御筵
有敕卿等遠從燕驛近及吳門深嘉唁問之勤宜備賓
筵之渥其承異眷益進來程
金國弔祭使人赴闕口宣
赤岸賜酒果
有敕卿等遠將慰問來屆近郊先之旨酒之頒增以嘉
肴之錫少安次舍用息勤勞
賜御筵
有敕卿等握節載馳越疆來弔將展國喪之禮宜先郊
勞之儀其體眷私少休匽薄
賜被褥鈔鑼
有敕卿等遠致奠儀久勞客路爰厚寝衣之賜仍分盥
器之珍跋履之餘撫存加渥
密賜大銀器
有敕使華既接弔禮斯勤宴已備于饔飱器仍加于銀
鏤是為異渥少慰賢勞
賜生餼
有敕卿等少安賓館既畢弔儀按聘禮以受饔命廩人
而致餼諒均徒御咸體眷懷
賜内中酒果
有敇卿等禮謹弔喪退將即次頒酒殽于内府示恩寵
于來賓意則一餘物惟俱稱
朝見訖歸驛賜御筵
有敕卿等慰此國哀見于喪次爰暫休于燕館用初秩
于賓筵首示殊私嗣加好賜
就驛特賜衣服金帶銀器衣著
有敕卿等弔喪自遠率禮無違器分山溢之珍衣有身
章之寵雖云多品未盡至懷
賜内中酒果
有敕卿等肅將使節來唁喪幃嘉有客之多儀出尚方
之珍品甘芳俱厚寵眷彌加
在驛特賜射弓酒果
有敕卿等既肅哀儀難修賓射雖輟主皮之藝仍加設
醴之勤殽核俱頒情文尤厚
特賜射弓御筵
有敕卿等交鄰有道序賓以賢屬當變禮之時仍飭初
筵之賜穿楊何取折俎惟優
特賜射弓例物
有敕卿等慰予國恤厚乃賓儀雖觀射之未遑顧匪頒
之可後悉從常禮以表眷懷
朝辭訖歸驛賜酒果
有敕卿等弔哀事畢贈賄禮成將遄車馬之歸載厚壺
籩之錫其承嘉貺復啓長途
賜御筵
有敕卿等既趨素幄遂别彤墀禮下替于權輿恩更加
于觴豆尚安旅次徐屇歸程
回弔祭國書
皇祖上仙嘗馳赴問沖人嗣位方服通喪荷信使之遠
來辱弔儀之加厚益堅盟好彌切感懷哀疚既深敷陳
難究
回賀登寳位國書
祗奉慈謨勉承丕祚比飭行人之告兹勤信使之來儀
物有加書函尤備既荷禮文之厚益欣盟好之堅爰謹
報章用陳謝悃
報謝登寳位國書
祖武是繩孝思方切勤使華之遠暨知盟好之彌隆品
物具陳情文俱稱比已騰于報櫝爰再飭夫行人仍致
彝儀用將謝悃
報謝賀慶元元年正旦國書
三陽攸慶方夙戒于行人萬里交歡復遠勤夫信使惠
以函書之厚加之篚幣之豐爰飭報章備宣謝臆惟益
堅夫世好冀均介于春祺
金國弔祭人使回程口宣
賜龍鳳茶并金鍍銀合
有敕遠修唁問兹遂旋歸茶分北苑之珍器備南金之
飭是爲異渥用慰遐征
赤岸賜酒果
有敕卿等返旆云初出郊于邁加六壺六籩之饋致三
辭三揖之勤式慰爾歸用將予意
賜御筵
有敕卿等成禮云歸啓途未遠意方勤于郊送恩宜視
夫賓初旣厚眷私益堅信睦
平江府賜御筵
有敕卿等弔儀旣備使事言旋行巳次于蘇臺恩仍頒
夫鎬燕禮文加厚客路具宜
沿路賜使副冬至節絹
有敕使且北歸日方南至載念脩途之役俾加厚幣之
將其服恩榮尚寬旅思
讀祭文官
有敕卿遠陪膚使歸遇新陽爰頒束帛之温以助重裘
之燠益昭眷渥庸慰賢勞
三節人從
有敕長至維時遠歸在道言念禦寒之具特加實篚之
珍賚賜有差恩私無異
鎮江府賜御筵
有敕卿等來修慰禮既畢使儀望北薊以還轅至南徐
而憩節庸加燕衎其悉眷私
盱眙軍賜御筵
有敕卿等來成使禮歸次邊疆更加燕豆之勤不替權
輿之舊其承眷禮遂戒征途
金國賀登寳位使人赴闕口宣
盱眙軍傳宣撫問賜御筵
有敕卿等持禮遠來入疆伊始念川途之匽薄加燕勞
之優隆徒御少休賓儀無爽
鎮江府賜銀合茶藥
有敕卿等來擁使華遠申盟好念舟車之勞役頒茗劑
之珍芳爰飾寳奩以迎玉節
賜御筵
有敕踐阼云初親仁是務肅使華于近鎮謹賓禮于初
筵益屇來程以承眷渥
平江府賜御筵
有敕卿等遠持賀禮來次輔邦再加燕衎之私庸示眷
存之渥少休跋履且慰勤勞
赤岸賜酒果
有敕卿等來次郊闉肅將賀禮寵以上尊之賜加之碩
果之珍式佇來游以堅信好
賜御筵
有敕初御丕圖遠勤信使既次郊關之近載加燕豆之
優其體眷私以承虛佇
金國賀正旦使人赴闕口宣
盱眙軍傳宣撫問賜御筵
有敕卿等遠將聘禮來賀歲元既加壹勞之勤首示肆
筵之渥其祇眷意益謹賓儀
鎮江府賜銀合茶藥
有敕玉節方來寳奩是錫取雪芽于北苑輟珍劑于尚
方并寵行人用昭眷意
賜御筵
有敕卿等遠持華節近次朱方行登象日之畿重錫需
雲之宴益加盛禮庸示眷私
平江府賜御筵
有敕履端之始修聘甚勤行既次于近藩禮宜加于載
燕是為異渥其服多儀
赤岸賜酒果
有敕卿等遠從萬里來賀三朝望觀闕以非遥賜壺籩
而加腆尚承眷渥以締歡盟
賜御筵
有敕履端之始將命以來既聞畿甸之登宜厚賓筵之
錫春私所逮使介維均
賜使副春幡勝
有敕綵杖土牛方舉春郊之禮寳幡金勝爰如使客之
恩和氣所鍾歡盟益厚
賜三節人從春幡勝
有敕禮嚴修好時重履端爰加厚于使華乃分頒夫節
物儀雖辨等意則均優
朝見畢歸驛賜酒果
有敕卿等既覲軒墀歸安次舍俾厚壺籩之賜少休車
馬之勞毋曰彛章實惟至意
賜生餼
有敕卿等進講賀儀退休賓館既設豆籩之渥仍加饔
餼之頒尚體眷懷以須異數
賜内中酒果
有敕卿等來趨日正兹遇歲除出御府之甘芳助驛庭
之晏集益修賓禮用介春祺
賜被褥䤬鑼
有敕卿等來趨元日將覲大昕爰加賜于寢衣仍分頒
夫盥器用安旅次以示恩私
入賀畢就驛賜酒果
有敕歲律更新使軺遠曁酒致屠蘇之勝盤隨椒柏之
芬均受春陽益增和氣
玉津園射弓賜御筵
有敕兹開禁籞用設射侯既觀舍矢之能爰錫在公之
燕有發必中不醉無歸
朝辭畢歸驛賜酒果
有敇卿等甫辭殿幄尚憩賓郵載為川陸之行更厚壺
籩之錫益祗眷渥以示初終
賜大銀器
有敕卿等既成聘禮將治歸裝乃頒什器之豐皆用五
金之次是為異渥式助遐征
回程賜御筵
有敕卿等成禮言歸登途欲遠仍特頒于載燕曾不替
于初筵春日尚寒賓僚加厚
賜接伴使副春幡勝口宣
有敕卿等往迓使軺還趨行闕值陽和之届律加好賜
之如儀其服殊私益祇厥事
金國賀登寳位使人到闕口宣
賜被褥䤬鑼
有敕卿等肅將使指來賀君臨式頒盥洗之珍仍致衾
茵之麗用安次舍其服恩私
賜使副春幡勝
有敕卿等遠修邦好適遇春陽爰加節物之頒庸示使
華之寵尚祗渙渥益締歡盟
賜接伴使副春幡勝
有敕卿等迓客于畿還朝有日當此新春之始特加好
賜之優其體眷私益修使事
賜三節人從春幡勝
有敕春起于東使來自北舉綵杖土牛之禮頒寳幡金
勝之華儀則有差恩無所異
朝見畢歸驛賜御筵
有敕卿等來致賀儀歸安賓館念川途之勞勩設樽俎
之優隆庸示眷勤少休跋履
賜酒果
有敕卿等拭圭修聘將幣成儀爰加芳醖之頒仍厚嘉
殽之錫少休徒御以俟賓筵
密錫大銀器
有敕卿等陳儀既備執禮滋勤欲深示于情文爰密頒
夫用器非金之貴惟意之將
賜内中酒果
有敕卿等來修邦好克謹賓儀分御府之甘芳示使軺
之華寵雖云例卷蓋出殊恩
賜生餼
有敕卿等既謹朝儀退安賓次俾廩人之致餼冀使者
之加餐異數相望眷懷增厚
特賜御筵
有敕卿等趨朝甚謹授館方安修客禮以無違秩賓筵
而有楚特將予意庸慰爾勤
特賜酒果
有敕卿等進謹朝儀退安賓館賚此壺尊之腆加以肴
核之珍蓋示殊私尚承好賜
玉津園射弓賜酒果
有敕卿等肅駕使軺共修賓射諒慰四方之志想聞百
發之能爰錫甘芳少休勞勩
賜射弓例物
有敕卿等講射寳津視儀相圃爰首頒于弧矢仍加賜
夫金繒張弛具宜恩私愈渥
朝辭畢歸驛賜酒果
有敕卿等禮成無闕事畢言旋錫列甕之芳醪洎加籩
之珍果少休賓馭行届歸程
賜御筵
有敕卿等履勤入覲兹遂告歸更加籩豆之優不替權
輿之始尙祗燕禮徐戒行裝
特賜銀
有敕卿等備成使事俱趣歸程特頒山溢之珍用助星
馳之役毋云故事蓋示優恩
回程赤岸賜酒果
有赦卿等已祗聘禮初計歸程迺馳賜于上尊仍分頒
夫碩果少安旅次徐屇征途
賜御筵
有敕卿等持禮言還戒途伊始爰啓在公之燕用華修
聘之歸既秩賓筵遂登客路
賜龍鳳茶金鍍銀合
有敕卿等邦好既修回途未遠珍茗選春芽之賜寳奩
分山溢之餘是曰殊恩用將厚意
平江府御賜筵
有敕卿等賀禮既周歸程寖遠甫即蘇臺之次載修鎬
燕之儀益向長途毋忘厚意
鎮江府賜御筵
有敕卿等遠來致慶倏遂言旋念北客之改轅即南徐
而錫爵眷私無替禮貌罙修
盱眙軍賜御筵
有敕卿等來持慶禮回次邊疆欲締好于兩朝復陳儀
于四簋行當上道更祝加餐
金國賀正旦使人到闕回程口宣
賜龍鳳茶金鍍銀合
有敕卿等將命言旋登途寖遠飾寳奩而加惠實珍茗
以分頒深示恩私式安行役
平江府賜御筵
有敕卿等來賀履端更勤歸報洊錫吴門之宴用津燕
驛之行春日尚寒征途加護
鎮江府賜御筵
有敕肅持玉節還次丹陽仍優宴豆之儀用慰川途之
役其均既醉毋憚遄驅
盱眙軍賜御筵
有敕卿等遠賀元正汔修使事爰肆筵于邊服將夙駕
于歸途眷禮之私始终無異
報謝使副林季友郭正已回程到闕傳宣撫問并
賜銀合茶藥口宣(正月一日慶元元年)
有敕卿等握節言旋登畿告至想風寒之匽薄念川陸
之艱勤茗劑寳奩併加存撫
金國諭成使赴闕口宣(年八月嘉定元)
盱眙軍傳宣撫問并賜御筵
有敕卿等載馳原隰始届疆陲當和議之既成喜歡盟
之復締首加勞問仍示宴私
鎮江府賜御筵
有敕卿等持節鼎來揚舲既濟望信書之漸近啟賓燕
以加勤其體眷慈式遄行邁
鎮江府賜銀合茶藥
有敕卿等肅擁使華來修邦好爰厚寳奩之錫用加珍
品之頒庶滌煩勞式祇延佇
平江府賜御筵
有敕卿等遠將信幣來次近畿嘉膚使之再馳宜賓筵
之三錫是為異數用賁行人
赤岸賜酒果
有敕卿等徒御遠來郊圻密邇爰再頒于甘醴仍分錫
夫嘉肴行色少休賓儀是飾
賜御筵
有敕卿等遥驅使傳切近國郊將修昕旦之儀重錫需
雲之宴式昭眷意益謹前規
賀生辰國書
使介載馳伸講誕辰之慶郵音垂諭少遲良月之期虔
致函書遠將篚幣用祝無疆之算益堅有永之盟施及
黎元同躋仁壽
攻媿集卷四十七
