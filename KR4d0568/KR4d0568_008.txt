靜思集卷八元郭鈺撰
七言律
晚眺
眼看淮海待澄清骨滿邊城苦戰爭老大不堪思往事
飢寒久已厭吾生煙深薜荔棲烏急風響蒹葭落雁鳴
惆悵故人書不到别來十載最關情
去年中秋與郭怡飲舍弟處酒半以事散去今
年余飲桐江上乃以羣不逞又走渡東岸德
之不建民之無援哀哉
玉簫聲斷彩雲收扶醉倉皇問去舟魑魅瞰人成往事
姮娥送客變新愁蘆花掩映漁燈暗桂樹荒涼茅屋秋
八月使槎何處在銀河天曙淡悠悠
送從姪淳
路窮淮汴草離離志士空嗟歲月馳覿面人心山萬叠
緣愁客鬢雪千絲風悲洛浦海鳬至月冷漢宮金狄移
從古戰危頻易將君王見事獨何遲
晚秋鰲溪宴集
菊花香滿酒如傾不謂艱危有笑聲驚座令嚴觥錄事
揮毫氣壓楮先生虛嵐紫翠籠秋色落木紅黃透晚晴
却憶桃源舊時路漁郎重到不勝情
寄柬周說書
聞君進講東宮日衣染天香從早朝鶴舞層霄燕闕近
馬嘶歸路楚山遥貞元朝士多相憶少室山人早見招
我亦疎頑人共棄一蓑長願混漁樵
雪中負米晚歸傷題七字句因柬李尚文少府
蕭索風煙暗五陵羣黎愁苦復誰憑早年識字知何用
垂老為農病未能負米晚歸沙上雪拾薪寒煑澗中冰
不眠永夜瞻牛斗光怪猶疑劍氣騰
早春試筆
臘雪留寒壓草廬陽春攜暖散天衢喜聞諸將黃金印
共捧中朝赤伏符詩句且題新甲子酒杯不愧舊屠蘇
洗兵雨至應須早半畆瓜田得自鉏
宴酬王志元
前月中旬得素書書中問我近何如浮沈漸與鄉隣狎
貧病多令故舊疎杖外飛花春水慢樽前啼鳥午窗虛
詩成昨夜空愁絶夢到君家水竹居
村居
薜蘿雨靜覆深階村逕隂成愜素懷鳶敵高風疑不動
鴨分歸路整相排抵愁得策將詩改療癖多方與俗諧
四五隣家農務早時能送酒到山齋
寒食日紀懷
不到東園滿數旬萬條烟柳翠光勻雨中春嬾鶯如我
花外晚愁鵑逼人近有詩名真忝竊老于世事每因循
煑芹炊黍作寒食破甑清晨洗宿塵
貽劉伯敏(去年余嘗為惡詩貼壁間一日盡失既而從弟鐸過伯敏乃知為伯敏取)
(去相與一笑寧知其非燕石歟故詩中及之)
江海歸来少夢思論文猶恨識君遲雪鴻竟去空留迹
天馬長鳴不受羈每日想君池上酌有時和我壁間詩
滿林秋色風烟晚甚欲相過未有期
聞龍西雨自閩海間道抵家患目疾缺於展覿
先寄此詩
萬里征帆海上回畏途行盡始驚猜入門兒女牽衣笑
問事親朋載酒来書有浮沈誰與送眼無青白故難開
蕭蘭晚歲俱凋瘁佳句惟應到野梅
和劉淵見寄
半畆瓜田近故侯鬢絲霜滿不禁秋愁期尊酒常先到
貧待鈎金不易求天上龍光纏寶劍人間蜃氣結飛樓
哀時况復多離别雙泪惟添楚水流
和曹文濟寄楊和吉韻
盡傾東海成春雨隣曲過從阻萬山無限客愁添白髮
况兼人事劇黃關瑶臺花落題詩少金錯嚢空得酒難
白日逝波真可惜一庭芳草閉門閒
和歐陽奎自洪都見寄
愁来不敢縱高歌對酒其如白髮何十載干戈豪氣少
一編史傳是非多未能傳箭收青海且復還山臥紫蘿
氣轉洪鈞妖祲息終看王化被江沱
和周宗瑾寄彭南暝進士韻
射獵歸來箭血乾門前車馬簇金鞍交游有道多三益
伯仲能文見二難日共飛觴詩卷滿夜歸草檄燭花殘
愁余江上空相憶水激寒沙不可摶
寄宋竹坡
宋公池上千竿竹六月翛翛秋滿林漏日遊絲懸落絮
繞渠流水浴鳴禽江湖十載皆陳迹風雨五更收壯心
汲水細澆籬下菊花時容我一登臨
和酬羅達則
聞君釀酒滿春甕淨洗深杯候客過聽雨山樓燒燭短
掃雲石壁寫詩多門生傳草當先到畸客飄蓬不共哦
稍待秋高涼月夜相從細問法如何
和劉伯貞見寄
斯文同味似同宗長日思君意萬重客館雨來秋種菊
故山雲去晚看松流傳近日多詩句邂逅何時共酒鍾
如此交遊能幾輩白鷗結社願相從
和羅習之見寄因柬劉淵二首
昨日尋君恨不逢離愁散入暮烟中古陂淨瀉秋千頃
歸路斜分月半弓年少向人偏骯髒時危臨事始疏通
論心長欲書燈共無奈君西我復東
中年離别倍依依何事懽娛與願違日落羣鴉煙外急
山空獨鶴月中歸干戈滿地荒瓜圃蓑笠殘年擁釣磯
問訊劉郎風雪冷誰將金縷織成衣
二月初晴題淦西居人樓壁
老去才名久退潜樓前晴景逐人添雲連野樹深藏逕
風捲溪花亂入簾遠信忽傳閩徼外閒愁盡挂楚山尖
春光流轉曾相識獨怪經年雪滿髯
三月十三日夜宿涂西山絶頂
夜登絶頂幾千尺臨曉始知歸路遥水滿大江舟窅窅
塵飛客路馬蕭蕭山河勢窄如懸網雲漢光低不作橋
十二年間多少恨春來不共凍痕消
懷羅達則
溪山杖屨每相違况復經年去不歸移席花間春雨至
倚樓江上暮雲飛鄉書到手兼悲喜世事關心有是非
池上祗今新綠滿待君同製芰荷衣
寄劉伯貞
山中長日倦題詩偶望鄉關有所思飛雨忽随龍去遠
閒雲獨伴鶴歸遲度溪風剪松花落繞逕籬分野蔓垂
遥想西樓今夜月玉人正是醉吟時
六月初十日客館披涼寄伯剛文學盖傷於處
者也
君王無復問南州賤子何能戀敝裘菡萏風清長日度
梧桐雨冷晚秋愁一窮到骨更何有萬事傷心不自由
避地惟應蓬島去羽輪人世向誰投
寄胡湜伯清兼柬周子諒
積雨初晴綠漲溪溪花飛舞屋東西鳥銜朱果珊瑚碎
竹放青梢翡翠迷池上酒杯無俗客壁間詩句有新題
結廬不用雲深處門閉惟聞過馬嘶
贈賣卜雁明信
憶自成都失老嚴一年心事向誰占謀身每信黃裳吉
涉世空嗟白髮添太古圖書含變化後来象數極窺覘
聞君講易長無倦客散中庭月滿簾
九月兵至桐江館人死李攵麟以詩相弔故復
和之二首
江水滔滔流恨長交親十載頓云亡空村煙雨豺狼滿
老圃風霜松菊荒漉酒陶巾猶在手招魂楚些惡成章
論交不使逢知己敝帚千金祗自傷
白髮山翁最好文昨朝杯酒死生分可憐耆舊多新鬼
未必臣民負聖君鶴語謾傳遼海樹龍文長想碭山雲
扶危實藉英雄士馬上相期早策勲
對雪懷郭順則
寒壓貂裘曙色微水村山郭遠涵暉瓊田萬鶴凌風舞
玉女千花繞座飛勲業平淮碑石在風流訪戴酒船歸
想君懷古偏多感肯使緇塵涴素衣
旅館懷舊
天涯剪紙賦招魂寂寞空齋晝掩門春燕同來人事改
夜燈相對語音存松花滿地閒棋局薜葉經年上石墩
豈是老懷多感激百年交誼共誰論
題邊少府權詩集
君才浩蕩漲溟波燕趙論文俊傑多枕上聞鷄先起舞
花前把酒獨長哦漢皇不識神仙尉蘇子偶逢春夢婆
志士百年名節重一蓑且復臥煙蘿
暮春順則宅宴集和羅國芳韻
千尺蒼松鏁翠岩兩竿初日射晴嵐山人結屋深相對
詞客過門得共談酒送餘春杯滿百月明歸路影成三
暫時相賞攄懷抱莫訴邊城野戰酣
秋日
江上秋風吹布袍滿林敗葉暮蕭騷雲沈雁信人千里
雨荅蛩聲客二毛汗馬功名知命薄蠧魚文字漫心勞
十年辛苦成何事贏得一貧聲價高
哭邊權少府(新淦邊權尉六合兵亂棄官歸去年始與余締交甚相親未幾避地)
(渝上適與館人難死焉)
往年把酒楚山秋歎息相逢總白頭梅福吳門聞久去
禰衡江夏為誰留血凝塞壁精靈在氣貫晴虹魑魅愁
鄉國衣冠轉憔悴招魂何處泪空流
曹居貞先生求挽詩(自述墓志)
老子懸車尚黑頭中堂進士晉風流延年好待桃千樹
觀化深知貉一丘墓碣自題成早計儒冠不改配前修
郎君愛日情如海春滿觥船任拍浮
東羅伯英(庚寅辛夘年間余與伯英俱客桐江上時有賓從甚盛自兵亂十四年惟)
(余伯英重到不能無重感焉)
大藥霜髭竟不還白魚無計滿千仙别離歲月落花雨
歌舞樓臺芳草煙世事榮枯分一日人生感慨萃中年
劉郎恨滿玄都觀重到題詩共幾篇
乙巳夏五月茶陵永新兵奄至遂走淦西暑雨
涉旬米薪俱乏旅途苦甚因賦詩示諸同行
白髮遺民真可哀途窮猶望北兵来關河割據將成䜟
將相經綸豈乏材足繭荒山走風雨腹飢深夜吼春雷
主翁清曉催人發又報烽煙逼楚臺
重題禪寂院(六月兵退重到禪寂見諸人留題悉為兵人所去而余與李文麟二)
(詩獨在因發一笑記昔有寒士殍於途官為檢覆仵作唱云徧身無他故惟腰間有雪討)
(三十韻聞者絶倒余其斯人之徒歟遂賦一首寄李且以示吾極上人云)
詩苦窮人人苦吟偶随名勝到叢林畫龍點眼先飛去
詠鳳求毛不用尋豪客尚能知李涉奸雄終不棄陳琳
文章得意無今古譲與籠紗照碧岑
丙午元旦晴而復雨憶諸弟俱留于外情見乎
辭
父老新年卜曉晴桃花春色照岩扃洗兵不厭東風雨
戀闕長瞻北極星棠棣有詩空諷詠屠蘇無酒自清醒
揮毫對客書桃板白髮添多眼獨青
寄張九成(不飲酒而多符衛)
山館聞君足自娛賦詩近日與誰俱樹侵釣石斜傾蓋
雨定游絲小貫珠客主長年存醴酒鬼神清夜捧隂符
溪邊舊約何時到愁絶天涯一字無
寄朱竹坡
久欲從君借竹看東風又長碧琅玕午隂坐久晴雲落
夜漏眠遲白露漙韭葉連畦從料理菊花分逕共平安
洞簫一曲裁新管石上雙吹翠袖寒
聞郭怡有詩未及見因賦此以寄恨
一襟老淚點蒼苔誰信愁腸日九迴豪傑虛名多自誤
弟兄急難竟誰来橋分溪路桃花落門閉山房燕語哀
禍福情知相倚伏浮雲蔽日幾時開
和宋竹坡見寄
聞君近住崆峒下俗客不来長閉關得句徧題青竹上
寄書曾到白雲間微風欹枕茶煙散晴日捲簾花意閒
舊約許尋須候我月明騎鶴過南山
和楊茂才閒居
板橋通逕薜蘿深濃翠浮衣竹十尋啼鳥漸馴時近客
歸雲不動似知心剪苔盤石移碁局添火香篝續水沈
賦筆惟應潘岳好恨無尊酒與同斟
丁未人日
誤喜新年七日晴黑光盪日更分明隂陽元自相消長
中外何能息戰爭高視山河分王氣不知金石載虛名
麯生廢痼交情絶看徧梅花晚獨行
和楊和吉二首
讀書頭白苦無多自判才名易滅磨耆舊凋零霜後木
世情翻覆雨中荷數家煙火惟聞哭三月鶯花誰復歌
薜荔繞垣茅屋小緣君開逕日相過
海棠雨外半含啼病起吟情嬾更題匹馬看花空老大
還山采藥自幽棲欲尋仙館窺丹鼎曾借漁舟度碧溪
門巷總非初到日渚蒲汀柳望都迷
三月十六日訪宋竹坡不遇
門巷春隂綠樹遮重来不省是君家雲封山館半簾雨
水泛溪流萬片花王戴風流成故事吳張圖畫動中華
小童報主須留客湯沸銅瓶旋煑茶
和周愷并憶元達詩(元達名浩余同宗又嘗同硯席丙午卒于溧水)
一望吳山一斷魂眼枯雙泪出還吞青雲事業終何補
白首交游不忍言舊館空懷風雨夕新阡遥隔水雲村
謝池春草山陽笛未卜他生得共論
贈戴醫
舊約尋真海上山相逢長有好容顏一池伏火燒丹熟
兩袖晴雲采藥還坐遣呻吟成笑語久拚名利換清閒
頂門欲試金針妙白髮青燈我最頑
和周子愷中秋感懷見寄
樽前舊事逐飄風贏得衰年兩髩蓬病骨五更秋氣入
佳期千里月光同鄉關高興鱸堪鱠江海脩程燕避鴻
昨夜桂林重對酒看花雙眼霧濛濛
雲屋為龍叔起賦
挂冠歸去雲為屋又似鴻濛未判初竹送清隂随杖屨
窗涵微潤入圖書聞鷄疑與仙家近放雁多令舊客疎
何事劃開天宇淨醉攀明月抱清虛
客館書懷
曉鏡形容暮不同控摶人事更匆匆端相舊壘去年燕
斷送殘花昨夜風易播共憐交誼重依劉寧為旅途窮
世情近日皆非舊始悟相逢是夢中
春望(戊申年間作)
飢烏磔磔伴啼鴉倦倚東風兩鬢華避地每如巢幕燕
論交誰辨酒杯蛇雲遮望眼迷芳草雨動離愁怨落花
懷抱一時何處寫甕頭春酒不須賒
荅楊和吉韻
白髮侵尋暮景来掃除無策覆空杯江山每與愁俱到
風雨不知花盡開往事漫存元祐迹少年何羡洛陽才
惟君於我過從近稚子朝朝掃綠苔
郭尊師至安堂
道人極目立蒼茫歎息紅塵去路長車折秦關投虎口
馬窺蜀棧戰羊腸海天鶴送仙書到石洞花分春酒香
寄語往来名利客不如學道至安堂
代贈峽江王廵檢
將軍仗節鎮巴邱虎豹深藏山水幽草露洲長朝試馬
柳風波細晚逥舟岳飛曾作千夫長李廣終期萬戶侯
且訪南隣讀書客論詩說劔自風流
訪友人别墅
隂森萬木曉蒼茫路轉山腰問草堂池湧慢波萍葉散
窗涵細雨橘花香讀書程度輸年少中酒心情厭日長
公子飄飄才思闊何妨高詠伴滄浪
劉潤芳馴雉助祭圖
掃葉秋風宰樹寒頓令馴雉識衣冠孝心冥感飛相近
禮數今存留獨看人散應同翁仲語地靈長羡子孫安
紅翎翠羽開圖畫我亦緣君激肺肝
代贈
詔頒大邑縣符新君領除書苐一人聖代祗今更治化
大賢于此展經綸信臣寬厚恩如父黃霸嚴明政有神
氣轉洪鈞生意早棠梨花發滿城春
送李子高遊金陵
吳中八絶冠羣材楚楚芳年君又来得酒醉飛鸚鵡盞
題詩先到鳳凰臺天逥北斗星辰近地盡南郊道路開
信是皇州春色早好將紅杏倚雲栽
送劉叔亮兵後歸清江
風塵荏苒鬢毛斑鄉夢無時到故山去國每憐王粲老
擕家今見管寧還松深先隴寒煙外草滿荒庭夕照間
不用人間多感慨梅花春色破愁顏
送費吉水
五馬遥臨白鷺洲光榮全勝古諸侯滿城秋雨聞絃誦
夾道春風露冕旒東觀天高鳷鵲並中臺地迴鳳凰遊
歸朝明日承恩早玉筍催班第一流
己酉元日
往事悠悠不足論細看桃板舊題存青山樹繞千年屋
白髮人看五世孫側注曉容驚破帽屠蘇春色醉深尊
歸雲更是無心者借我長封谷口門
送孔貫道應賢良徵辟就謁孔林
詔下江南選俊良君行千里似還鄉淮河天近魚龍會
闕里春回草樹香一代又論新禮樂千年仍覩舊宫墻
仲舒三策陳王道文獻承家好激昂
和胡濟見寄
雨後溪雲冉冉生夕陽蛛網一絲晴山環老屋杉松合
水滿平田鵝鴨鳴老去客程憑酒力愁邊春色減詩情
文章伯仲真吾友莫怪兒童不識名
和李士周韻
春雲乘雨午橋隂病眼看花負夙心漢水盡堪添綠酒
燕臺何得築黃金手攀楊柳曾親種路出桃源不易尋
畢竟知音眼前少塵埃三尺暗桐琴
寄李亨衢
君住仙壇歸路遥人間塵慮盡冰消微風半脫烏紗帽
眀月閒吹紫玉簫出水芙蓉鳴翡翠繞墻薜荔護芭蕉
日長應共羅浮客時復松花酒一瓢
贈驛吏
筮仕何論占甲科獨君於此閱人多海舟夜泊藩臣至
官馬晨嘶天使過微禄暫能淹歲月好音原不阻關河
時来得遇憐才者早振朝衣上禁坡
題安樂何心淳草堂舊隠
草亭亭上舊曾邀窗戶憑高結構牢濃翠入簾春雨竹
亂紅飄席曉風桃功名前輩遺鴻爪文采諸孫有鳳毛
萬事目前無所與惟應對客醉揮毫
贈金守正
六月松隂坐紫苔得書頓使好懷開離愁百斛如雲散
涼意一襟随雨来玉笥天清長在望金洲春盡每思回
高懷又作秋風約不限金錢問酒杯
荅張九成韻
自信功名骨相寒西風長笑倚闌干醉劉不用擕長鍤
盲夏惟應著小冠遠寄高吟諧律呂何由並駕接和鸞
楚山歸鳥憐毛羽栖息一枝何處安
贈别宋仲觀
梅花江上雪意殘獨行遠道何當還大江風微五兩靜
虛館日高雙陸閒十載論交傾意氣一朝送别凋容顏
坐歌激烈我何有明日射虎歸南山
和酬宋竹坡韻
寄詩問我山中事性嬾家貧一事無春甕酒香梅未落
午窗夢起鳥相呼舊来叔夜交遊絶老去文通筆硯枯
鷗社共盟君未棄何須馳志向伊吾
和酬李潜
世路邅迴暮景移老懷無託廢題詩朱顏棄我辭杯滿
青眼看書下筆竒雨暝茶煙侵竹潤春寒香霧出簾遲
地偏每恨交遊少何日能来慰所思
和酬黃用泰
思君不見待君吟何許蓬萊聞妙音孫綽遂初先作賦
蘇秦未遇晚多金閒看歸鳥暮雲合欲渡滄江春水深
惟向層樓窮望眼可能無策剗西岑
和袁寅亮進士見寄
白髮禁春愁奈何當年只合臥煙蘿山中老屋歸来早
扇外飛塵感慨多意薄功名随夢散交游道誼自心和
兩君文采真連璧枯槁長懷挹楚波
得月樓為陳與京賦(陳贅劉)
得月樓前春水寬玻璃萬頃接闌干光涵銀漢虹橋迥
影動金波貝闕寒綠酒千鍾人上鶴紫簫一曲女乘鸞
遥知貳館還相近玉臂清輝好共看
和彭允迪見寄
佳句聞君勝舊時珊瑚出海玉交枝十年客路迷陳迹
千里雲山繫所思嚢罄黃金難得酒窗添青竹倦題詩
近年轉向世情薄晴日滄江理釣絲
靜思集卷八
