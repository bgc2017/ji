靜思集卷六元郭鈺撰
五言律
春思
迴舟桃葉渡空數落花鈿門閉紫苔雨鳥啼青樹煙相
逢疑夢寐此别隔山川想對銀臺燭猶題錦字牋
中秋與袁方飲田家
今夕是何夕桂花香滿樓金貂换美酒玉筍照清秋好
月偏憐客殊鄉足散愁主翁從笑罵長判不封侯
秋望
長嘯動岩壑秋風生滿林片雲随雁度疎雨約蟬吟燕
馬關山遠吳船歲月深歸來蘇季子何用苦多金
從軍
減袖作戎衣為儒事却非心肝同感激名位却卑微凂
凂黃塵合悠悠白旆飛將軍先陷陣奪得紫騮歸
苦雨
雨寒滯茅屋昏曉候春晴欹枕江聲近捲簾雲氣生花
開從過眼麥倒最關情况復轉輸苦邊隅未息兵
雪洞為吳巴圖喇都事賦
船拓粉窗虛丹青不用塗晴波涵貝闕寒月浸冰壺旗
舞魚驚電燈眀龍玩珠紅塵飛不到深坐按兵符
入城
不見平安報酸風雜鼓鼙雨寒催日短雲黑壓城低枕
席啼痕滿鄉關去路迷將軍多異見誰與慰烝黎
復愁
猛士憑城險四郊今若何纔聞一馬獻已費百金多江
雨舟無渡山雲鳥獨過君王不相負諸將且須和
歲除前三日
一歲餘三日還鄉鳥道通論兵無衆寡决勝在英雄短
髮思親白衰容待酒紅出門親舊滿共訴客囊空
王志元邀度歲不及赴敬答以詩
東門問来使晚歲許相迎野樹懸雲氣江波挟雨聲虎
饑寒更出驢瘦滑難行好是城南酒燈前只自傾
除夕
短日如年度寧知歲又殘鄉關一水隔風雪五更寒寄
食嚢垂罄更衣帶盡寬主人供帳好猶作太平看
江路
江路雪稜層嚢空仗友朋炊煙晨減米乞火夜分燈白
鳥踰青嶂蒼松舞翠藤鄉關長在望歸夢久無憑
憶弟
時危思共濟謀拙阻相聞念母誰無子持家爾不羣江
煙寒織雨山鳥暝穿雲悵望歸無計悲啼向夜分
元夕
聖主初臨御舟車萬里通上元開夜禁樂事與民同燈
引飛星動簾栖香霧濛誰知今夜月照我坐書空
和王志元雨晴
客枕愁春雨漁歌答晚晴殘雲棲樹濕新水與橋平穉
子買魚至主人窺筍生酒来即傾倒何問阻歸程
愁邊
白髮逼人甚愁邊寇未平江山含殺氣草樹作秋聲誰
復思何武人多厭禰衡功名汗馬得儒素足相輕
舟次峽江
江上晚晴好臨行復艤舟雨龍歸大秀水鳥度巴邱公
瑾人中傑子貞方外遊時危論出處吾道莽悠悠
題周瑜廟
雄姿不可見遺廟俯江干簫鼓龍祠近旌麾虎落殘樹
勲先葛亮定伯走曹瞞獨恨三分後無人憶漢官
早春江行寄周子諒
茅舍一尊酒獨行江上歸風高去鳥疾野迥炊煙微青
青麥苗長娟娟蕨芽肥寄語山中客無為空苦饑
雨夜宿竪坼
倚江茅屋小白髮困淹留燈影搖鄉夢雨聲添客愁二
儀無定位萬國總深仇誰省驪山事終同草一邱
和郭順則見寄
振衣楚山曉扇外暗飛塵蘇武終還漢揚雄獨美新栖
烏頭欲白来雁信非真懷抱向誰訴江鷗或可親
江上
江雲捲飛雨涼意靜書帷兩岸鳥歸盡孤舟客渡遲物
情皆自適人事每無悲不惜買山早黃金何可期
寄歐陽奎文周
長笑對南山浮名不似閒布衣經歲月茅屋寄鄉關山
曉捲簾坐雨涼看竹還今辰是好日把酒桂花間
壬寅正月十三日客退後書
酒從前日盡客又幾人来掃石俯流水煑茶看落梅為
儒生事拙會友好懷開但得情無媿妻孥不用猜
用前韵酬曹彥眀
江上一杯酒春風今再来將心托芳樹回首見青梅沈
醉有時醒閒愁何日開海翁機未息鷗鳥故相猜
同李主敬贈李將軍修隴西公墓
李侯將家子重拜隴西墳宰樹回元氣豐碑補舊文子
孫長振耀翁仲亦歡忻側想神靈語嗟君用意勤
春雨
日夜雨懸懸問春春可憐好花俱薄命似我負芳年雲
氣低簾外江聲到枕前何時是寒食早已禁厨烟
桂林對雪
高閣延飛雪浮浮天際来亂飄随地闊急舞逐風逥寒
壓晨煙濕光搖暖氣開四山勢欲合雙桂立崔嵬
登樓
茅屋厭卑濕登樓思不羣天邊春色早窗外暮寒分把
酒邀歸鳥捲簾驚宿雲直須借一榻高臥避塵紛
哭吳林鎮撫
幕府十年别煙塵暗楚關全家歸浙右匹馬老兵間劔
術終難試銘旌復不還故人誰在側魂斷萬重山
經周進士聞孫墓二首(次首重到一本另起)
白日下幽谷孤墳宿草荒文章唐進士兒女漢中郎知
己長難遇憐才久不忘浦雲歸樹暝相顧色凄凉
青山山下屋重到最傷神門掩桐隂日池分草色春雨
雲翻覆手石火去来身誤殺空梁燕歸尋舊主人
雨中有懷
山中十日雨滿眼綠隂成園減蜜蜂課樹藏鶯鳥聲舊
遊多掃迹久别每關情肝胆竟誰是凄涼白髮生
遊山觀佛堂和李尚文少府題
細雨涼生樹歸雲暝入樓燈懸金粟並香蓊翠煙流秀
老詩多好川眀醉肻留濯纓吾欲往春浦水如油
十一月二十四日彥充弟忌日因歎成詩
瘞骨荒山道凄凉十六年老兄今白髮慈母久黃泉世
事不如意修途無息肩夢回孤客枕猶自淚涓涓
秋晚
獨坐不知晚捲簾雲正歸門因無客閉事久與心違墟
曲蒼煙合林梢黃葉飛老懷付蕭散行到釣魚磯
九月朔日發家書
黃菊盡開未主翁眀日回紅飛霜逕葉翠長雨階苔病
眼隔重霧狂心著冷灰但須壓新酒兼有故人来
寄李子晦
懷刺將安往閉門空自勤山岩宜置我風月每思君揮
翰唾成玉飛觴氣吐雲春来林木變鶴唳不曾聞
山舘二首
偪側不敢怨飛騰殊未能野猿時送果山鬼夜吹燈口
腹久為累語言難盡憑白頭方檢束飽肉愧飢鷹
貼石支松榻閉門收蠧編故人久不至病客得高眠松
搐晚風怒簾分夜雨懸老禪應可學世故苦相牽
己巳元日次從姪瀾韻
太平應有象王國早生申雲捧虞淵日天開夀域春千
年周鼎重百戰漢兵神側想朝元殿征南獻凱頻
和蕭伯章見寄
王孫文采盛千里入神交貧極錦嚢在愁来金盞抛雨
迎龍出峡雲護鶴歸巢欲寄相思意梅花霜後梢
黃州有警聞從弟銈已過興國度早晚可到家
(次首憶從弟鐸)
戎馬壓黃州君先理去舟艱難千里遠貧賤一身浮宿
將今誰在親王只自謀長江如失險鄉國足深憂
憶昨王師捷還鄉近五年艱危惟我共俯仰得誰憐茅
屋秋風裏烽煙夕照邊亂離今轉甚思爾只高眠
野宿
誰謂歸田好荒煙暗棘叢邊愁攢戰馬野宿逐征鴻捆
屨山涵雨煎茶竹送風讀書成濩落擬學六鈞弓
靜思集卷六
