靜思集卷二元郭鈺撰
五言古
芹寓為安成彭伯圻賦
泮水過新雨官牆度晴雲於焉沐膏澤素心託芳芹悦
玩永朝夕采擷奚足云淪漪映寒翠光風泛微薰野人
分有限安敢獻大君聖化之所濡生意何欣欣上林滿
春色懽樂非所聞始知君子心希聖良獨勤紛華念俱
絶淵源思不羣願言美真味盛德在斯文
心雲詩為羅宗仲先生賦
浮雲南山起還復歸南山騰騰駕輕風悠悠度松關仙
翁坐盤石心與雲俱閒冥觀元化初吹嘘膚寸間蒼龍
變神化為雨徧九寰六丁封江湖空捲驪珠還無心乃
無物瑤琴相對彈
袁州有警不見舍弟銈消息
客行何倉皇挽衣問消息答云避寇初元戎先我出峩
峩宜春臺烈火半天赤雙龍蓄雲雨不救烟焰赫城中
千萬家大半殲鋒鏑前者見令弟少髭而白皙語語達
人情謀身豈云失間道苟無虞生死候明日倉卒棄吾
兒君弟我何及揮手謝客行奮飛恨無翼復恐老親聞
黃昏掩殘泣
壬辰閏三月初三日銈弟歸因錄其語奉呈楚
金諸君子
入門伴母啼出門聞鵲噪握粟卜靈龜之子歸已到饑
走涉一句形容盡枯槁閭里共歔欷且慰慈闈老問答
憚語煩客滿始相告羣寇窺無人鼠穴窮剽盗承平宿
將死戰守自顚倒九江咽喉地戎卒何草草宜春坐不
救吾土敢相保惟當學義旂戮力事誅討賊衆亂且囂
一舉秋葉掃廬陵忠節邦足以正窮昊鬱鬱英雄姿封
侯何足道惟我最迂懶聞之展懷抱振衣舞龍泉請作
三軍導
重過胡洵宅(洵字宗美)
入門見桂樹出門問桂樹桂樹相送迎主人竟何處高
葉鳴悲風疎花落殘雨獨立黃昏烟思遠天涯路
柬王志元四首
山深草屋寬溪迴樹隂綠脩脩圖畫開斯人美如玉芝
草長未齊今晨雨新足開門掃落花坐石看修竹天遊
邈難知避世何忍獨白雲歸未歸借我半間屋
戰塵暗南國白日無晶輝客行何慘戚途窮不忘歸語
及國家事老氣晴虹飛朝飲南山水夕採西山薇嗟彼
反側子捐軀逐輕肥寒餓良細事大義有是非
叢蘭被幽谷紫蕤含露滋山深寡行迹甘同秋草萎春
風偶披拂遂為高人知高人不敢佩持以慰所思紅塵
紫陌間灼灼桃杏姿人心各有愛遺之亦何為
海月上蒼茫照我中庭正香霧出簾遲微風動花影泠
泠綠綺琴拂拭塵埃淨一彈作新聲再彈成雅韻三彈
曲未終感激誰與聽肅衿遲子來無負春宵永
同周愷子諒賦老人會詩二首
時危親戚𣪚况乃多賤貧睠茲老人會為樂難具陳生
子競榮達志養俱獲伸朝出共寮采夕歸為比隣異姓
歡愛洽不殊骨月親起居迭相送惋愉盡情真繄我豈
無母半菽長苦辛願言敷治化枯槁皆同春
板輿度晴陌綵服迎春風今日良宴會慈顔和樂同翠
翹髮垂素錦筵花綴紅萱草春日好栢樹雪未融縹緲
瑤池母並集蓬萊宫自非有令子世亂徒飄蓬於焉倘
錫類頗勝平反功乃知晉潘岳閒居賦未工
送王鎬之邵武省親(鎬字仲京)
青青楊柳陌之子晨巾車去鄉不云苦攬轡馳復驅嚴
君守名郡長懷音問疎再拜問起居千里歡有餘綵衣
捧綠酒紫袍映白鬚上言尚書軍聲振東南隅下言太
夫人年高色敷腴我雖邑子賤問信抱區區官寮展良
覿見子文采殊定云渥洼水生此汗血駒故家三槐樹
功名遂良圖願言慎徒旅令德忠孝俱
將歸桂林留别王志元劉象賢二首
耿耿念慈闈戚戚别親友屏營臨交衢淚下多於酒去
留兩不忘衷腸亦何有道誼託襟期取别無新舊荏苒
風塵中會面何時又好為頻寄書毋使長回首
志士慎唯諾况乃出處間白圭微有玷噬臍良獨難富
貴非苟得貧賤當自安干戈今若此誰測衰盛端明當
為遠别為君吐心肝願言保貞節深居且加餐
和王鎬仲京自閩見寄兼簡歐陽文周
我惜晚聞道靈臺襍主客冥行不知津臨危始求楫年
邁悟前非端居寡娛悦聖賢廸遐軌中道豈容歇駑蹇
不受鞭出門有難色平生歐陽子肝胆無楚越夙昔諧
素心窮達勖貞節結交得斯人焉用復多閱王郎晚相
逢更覺才情别泳游文海中深淺力窺測欲振蓬萊音
不同筝笛咽老氣蒼旻高雅懷秋水潔蒹葭摧折餘幸
託瑤林側柰何風塵起干戈積歲月牛衣卧空谷長夜
獨愁絶自君入南中扳附不可得昨蒙求友篇情誼何
淪浹恨無凌風翼就君共劘切鬱鬱長相思秋月幾圓
缺持報愧琅玕永言銘厚德
濠石晚樵因簡李撝伯謙
出山復入山流泉逓迎送暝入黃葉深濕分白雲重棘
荆攢徑危側身抱深恐春花自芳妍春鳥自鳴哢悠悠
徒旅間何由免寒凍老親嗟我勤歎息中腸痛肩頳只
自憐嚢罄當誰控學劍惜已遲讀書亦何用國步政艱
危高官選才勇李君舊知己風格鬱清聳光怪匣中龍
文采雲間鳳庭幃夀且康甘旨日相奉避地雖云同樂
事誰能共知君懷遠略臨機不妄動戰爭奈未已發策
必竒中何當展才力青雲縱飛鞚
聞龍興警報有懷歐陽奎
君子憂朝廷野人念親友壤壤吹戰塵金湯無固守自
聞消息來十日不飲酒生死不可知何論别離久秉心
思潔身饑寒且東走涉患始還鄉還鄉復何有咄此將
奈何迸淚空回首
悲廬陵
至正十六年丙申冬袁州兵逼城屯藤橋丁
酉正月義士廬陵陳(瓘)出屯城北之青湖二
月吳都事命兵校明某下桐江計事不報入
蘭溪召不至五月桐江李彬誅六月袁州兵
退秋明某歸遂以其属屯太和之永和十一
月明某矯殺騎將林伯顔武端不問十二月
全參政笞其部將某某戊戌正月朔庚子戊
午參政兵亂逐鎮撫吳林三月梁太守卒安
成兵自去冬侵掠北境旦暮至四月至桐江
五月初四退初十戊申分宜義士袁(雲飛)導
沔兵至桐江己酉義士劉(照)與戰于吉水之
灘頭庚戌明某以都事之衆降辛亥傅於城
錄事張(元祥)與攝監郡雅(某)降全參政奔贑
禆將降參謀鄉貢進士吉水蕭(彛翁)死之是
日陳(瓘)召安成兵入城六月吳都事將其屬
居吉水之蘆兜此吉安再陷之略也
峩峩青原山洋洋白鷺水炳炳照輿圖磊磊足多士四
忠與一節流風甚伊邇往者舉義旗事由匹夫始連兵
七年間省臣兼節制朝廷寄安危幕府保奸宄勢驕改
令圖反側久窺伺紅旂溯江來羣雄盡風靡今日賣降
人昨朝清議子奈何英雄姿因之穢青史朝為龍與虎夕
為狗與彘流芳動百年遺臭亦千祀嗟余父母邦何忍獨
深訾所恨寧馨兒磔磔不得試頼有蕭參謀殺身刷深
恥我欲裁白雲緘情問生死哀歌裂肝腸臨風淚如洗
秋日撥悶
疎煙點寒蕪落日低茅屋哭子淚未乾哭女聲相續喪
亂多憂虞生死何榮辱獨憐白髮親無以娛心目小姪
早煢煢歲艱缺饘粥數椽燹火餘鬱攸忍相蹙余辜信
有之天弢亦云酷桂樹萬黃金可玩不可蓄貧富非我
能出處誰從卜買臣非漢武負薪終碌碌側聞西山巔
薇蕨寒猶綠倚樹畫軒楹願依白雲宿
送羅彦思往閩中候迎大父
天倫有真樂家慶傳新圖人生百年内于焉始為娛爾
翁老京國風霜搖鬢鬚爾父奉慈闈干戈沈里閭豈無
饘與粥朝夕不得俱眼穿孤飛雲心折反哺烏近者消
息真萬里神明扶沈思供子職内外懸君軀投袂出門
去父母何勤渠朝迎暮望返少壮輕畏途見翁問起居
同舍相驚呼孫已如翁長子應似翁癯時危久離别會
面當何如歸期諒不遠春酒為君沽再拜千歲夀親戚
多歡愉卿相何足道勝事世所無願言慎前路明發毋
躊躇
送别郭恒
作客似楊花送别楊花側楊花風際飛那復計南北曉
棹洞庭波暮鐘廬阜月應笑山中人閉門頭雪白
夢覺
風舞參差花月照往來道十載不相逢恍然共懷抱計
年華髮生何得容顔好近事雖難知舊愁忽如掃奈何
微醉醒鷄唱心如擣情知夢非真頗恨覺来蚤瀟瀟風
雨聲離思滿芳草
題贈溪上翁(淦邑柘鄉宋氏)
白髮溪上翁結廬溪上住風暄花滿衣水暖魚吹絮隣
曲相邀留酒酣獨歸去忘却釣魚竿挂在垂楊樹
和郭恒
罷釣澹忘歸看花北山谷不知春事深黃犢無人牧對
酒斫白魚題詩滿青竹隣翁記疇昔笑我剜節目苟免
征戰危敢避泥塗辱明日有餘罇候君到溪曲
大雪中羅伯英見過
大雪破絮温高眠及辰巳忽聞扣柴扃不語知竒士獨
行何飄翛海鶴乘雲氣玉界璚田中神仙足風致云何
剡溪船高興一時廢貧家飯脱粟菘韭自無備且復倒
餘樽燎衣語文字聖賢去我遠縻茲糟粕味每當得意
時何如卿相貴人生俱有營俯仰期無愧寇鄧列雲臺
嚴陵釣江涘不聞青史間馳議相軒輊嗟我窮巷子賓
客少能至况茲風雪中廑廑見君意感歎不可留臨分
更攬袂回首北山巔松柏鬱蒼翠
甲子
淵明賦歸去正合書義熙衣冠晉江左寄奴我何知春
秋乾侯筆凡例日星垂誅心雖探微臨難將安施乃知
書甲子當在永初時古人日已遠澆風日已漓空餘五
柳樹蕭瑟西風吹
語童子
童子攜春衫好去換春釀隣翁来相過林泉共幽賞移
席近花間題詩在竹上垂老惜交情毋令默惆悵
别羅昶
少小涉憂患未老容鬢改任情堕疎慵事往不可悔旅
食玩炎凉屢空蠧光彩出門誰與言見君獨長慨幽蘭
閟秋香空谷若有待霜露凄以零明日誰當采山鷄囚
樊籠羽翮日以鎩見者不憐傷雲山渺何在今人不我
期古人不我待琴聲發鏗鏘劍光吐竒怪得奉君子歡
綢繆涉三載去去憐此辭良晤何由再
與客談鄒超因賦
鄒超一白丁凛凛節士操揮戈回白日日沉戈亦倒使
其綴朝班不愧國中老遂成薛侯名宇宙忽新造煌煌
天使星輝光照窮昊老守衆所推深意完城堡判筆負
所期丹心向誰告城中百萬家稽首忠厚報薛侯今有
孫家聲宜自保鄒超不再見耆舊傷懷抱臣各為其主
生死盡其道我生百年後俯仰憂心擣側身望青原寒
烟黯秋草
齋居苦熱以大盆盛水置前坐卧對之心目清
朗是亦用水之義也
炎埃不可掃何以清我懷銅盆汲寒井捧盆置西齋咄
嗟一室内滉漾江湖開風漪浮席動雲影入忩來一清
挹衆綠凉意浮庭階雖無瓜李設即此權相陪來客盡
君子淡交性所諧嗟彼附炎者長路迷黃埃
早秋陪楊和吉曉登前山望桐江
白鶴導晨從凉飈起林杪振衣凌高岡極目窮幽渺蕭
蕭草樹秋歴歴人烟曉依微玄潭觀羣仙在林表下有
塜纍纍世事誰能了桐江滙章水晴漲何渺渺曾不瞬
息間一帶縈沙小無怪豪傑區烟蕪怨啼鳥盛衰兩相
乘玄悟良獨少君今脱塵羇相從得閒眺題名剜石苔
借蔭憩叢篠白紵含餘清稍覺心情悄山市門初開飛
塵已紛擾
閏七月十六日山中早發
宿雨剩微凉遊雲弄新旭客子將出門隂晴苦為卜驅
車涉前途今夕投誰宿雨久愁躋攀日長畏炎燠使無
塵故縈在家貧亦足天意詎得知疇能遂所欲俯看山
徑泥来往滿新躅
秋夕王楚善過宿
片雨灑空庭梧桐響殘滴忩戶涵清風孤燈夜寥閴渺
懷平生親暌違不相識公子幸過從為之長歎息意曠
塵慮空語到聰明入山徑披榛蕪晤言永今夕物變心
自傷事往嗟何及遠大與子期無踵炎凉迹
和宋時舉見寄
浮雲不為雨出岫期無拘蒼龍偶借勢影迹隨風除懸
知市朝上不似山巖居送客限門外嗟彼馳交衢為農
甘沒世何必衣冠儒君居崆峒上自與人事暌清高浥
沆瀣念我纏寰區託交匪朝夕無論出處殊山水有佳
趣且此寧君軀
聞周子諒訃
丈夫志耿介臨别仍傷懷况茲泉臺路一往不復回憶
昔送君去知與素性乖微官淹歲月悲風從天来老淚
為君盡寸心為君摧士林黯憔悴功名安在哉始知嵇
阮輩甘心沉酒杯
十二月初三日大雪與同宗弟文昌飲諶時忽
落一齒遂賦
垂老騐盛衰深憑齒與髮髮白歎吾衰齒落衰已極利
害髮不任養生資齒力無問藜與藿得以娛朝夕次第
相動搖世事嗟何及吾舌雖云存苦乏儀秦術修短未
遑徵得酒姑自悦天公搆巧思六花舞飛雪倏盈還忽
消鴻爪無遺跡古来豪傑士文字略相識是非紛與奪
視今如視昔寄言後来者人生當自適
峽江道中
去鄉已百里避地何時轉歴歴墟里殊稍稍語音變妖
狐似鬼啼落日人烟遠遙睇層峯高平地是交戰流水
為誰哀嗚咽相迎餞
過羅仁達别墅
架石束飛濤結廬枕幽谷縹渺紫翠間孤松立雙鶴主
人坐清隂候我渡溪曲盤渦摶落花茶烟出幽竹相對
淡忘言月明山下宿
二月十八日隴洲夜渡
江波展素月好風吹衣巾扁舟動寒碧恍朗開金鱗心
清挹沆瀣神遊挾仙真獨恨廹兵火倉皇来問津豈不
欣所遇終焉銜苦辛君王甚神武何時息戰塵歸舟如
到此月色應更新為君換美酒長歌酹江神
送别李騰還鄉
别離古云苦况值兵未休慈烏夕反哺蝮蛇寒出遊料
事每成錯去住難自謀東風捲飛雨添我雙淚流憑君
見親舊道此情悠悠
送人之臨川
聞君適臨川臨川幾時到日色江上舟雨香沙際草側
聞吳先生挂冠已云早邂逅道深期故山白雲好
靜思集卷二
