靜思集卷五元郭鈺撰
七言古
和酬黃用泰
聞君讀書近秋浦老大用心更清苦錦箋揮翰𣪚晴雲
燈火隔忩聽夜雨前月西風送好音孤鴻蕩影愁人心
盈盈一水不相見千里命駕何由尋憶昔風塵走長道
曾宿君家碧雲島一時談笑君未忘十載凄凉我重到
思君長日臨溪頭蘆花吹雪迷歸舟官錢當十足沽酒
(時官錢一當十)何當一醉黃花秋
題楊節婦劉氏書卷
桐江江上望江水君家有母心相似母昔少年失所天
澄波千丈無泥滓瑤琴錦瑟六年中孤鸞曉飛繞雲空
丹心惟抱秋月白翠鬟不識春花紅老天夢夢恨無子
仙桂移根中道死移来苦栢翠可餐忽看滄海飛塵起
乃知為善報不虚諸孫文采珊瑚株讀書既睹家聲振
奉珍能盡閑居娛大府具状上朝省烈士聞之毛骨冷
綸音早晚表門閭貞節芳名重鄉井高年七十顔色和
蟠桃千歲著花多史臣擬書列女傳撫卷先為題長歌
寄胡伯清
諸公盡說為官好君獨胡為挂冠早朝上中臺脱繡衣
暮入南山卧烟草聖朝耳目寄所司青天尺五安雲梯
布衣承詔起江右飛雨隨車到浙西文采已為當途重
何乃抱才不終用徒步愁聞驄馬嘶舊名還與沙鷗共
自從子陵歸江湖清風高節何代無相逢莫問諫大夫
黃冠草服我自娛英雄出處不論命笑指南山空捷徑
鶴舞猿啼山月高酒熟魚肥溪雨溟君今所得良已多
功名富貴將奈何憑誰寄書與周愷歸来好共釣烟波
和歐伯庸
飛光忽忽催人老白髮不期来獨早氣鍾寒栢兀孤高
目眩春花自顛倒平生籌策無一竒著身山巖乃所宜
往事盡付東流水惟有知心勞夢思酒酣拔劍為君起
愛君近来詩句美思君不見獨長哦一唱三歎情未已
結交何必黃金多長松千尺懸絲蘿王門伶人不肯作
其若高山流水何昨日花開今日落東風雖好亦云惡
百年會面能幾時乘興須来不須約
簡周文瞻
先生挂冠竟長往青山白雲注遐想姓名久在縉紳間
風節欲傾寮宷上天柱峯高鬱蕭爽門前流水供春釀
小車駕鹿度松隂盤石彈琴答泉響平生老筆稱絶竒
大小二篆皆吾師江虚白沙鐡錐立雲捲空青玉筯垂
襟懷浩蕩無所惜每逢好事能書之近来題筆滿江右
丞相中郎千載期往年下筆誰最妙聞之獨數吳興趙
綉衣御史又得名出處與君不同調高齋日長客来少
洗硯自瞰萍花沼晴雲飛動碧忩間酒酣得意掀髯笑
愧我還山茅結廬老去家貧且讀書願求大字懸書屋
一洗塵穢開清虚竹林雨過暑氣無霜毫染墨多勤渠
野人拜賜不敢隱虹光應貫斗牛墟
同李立本贈醫
丈夫為醫真有道人間百病煎百草百草於人尚有功
聖謨砭訂誰當告聞君獨得聲名早上池分水洗襟抱
滿煎凋瘵生意回君来絶勝陽春到嗟余病癖老更多
療之無方愁絶倒錦袍霄漢夢荒凉白髮邱園日枯槁
平生頗嗜短長吟弄筆至今無一好久欲尋醫今遇君
安得從君共論討參苓芝术俱等閒頂門之鍼乃為寳
征婦别
征婦臨行曉妝薄上堂辭姑雙淚落含情欲訴哭聲長
一叚凄凉動林壑從夫不辭行路羞婦去誰為飬姑謀
婦人在軍古所忌今者召募如追囚十年婦姑共甘苦
一室倒懸空四顧小郎早沒更無人却把晨昏託隣婦
情知送兒是埋兒姑年老大莫苦悲萬一軍中廢機杼
減米換衣當寄歸小旂呌呼催早别出門便成千里隔
今夜不聞喚婦聲愁心共挂天邊月
題金守正所藏謝君績秋山讀書圖
晴雲日高澹林木澗水縈廻繞茅屋白髮何人似我閒
長日空齋把書讀謝公湖海今倦遊乃知筆力老更遒
西山一點千仞秋臨風回首情悠悠
題袁寅亮進士所藏袁安卧雪圖
大雪僵眠呼不起錦袍公子何由至苦寒未可更干人
斯言便爾含春意他日登庸勲業崇素心已見卑微中
党家歌舞擁爐紅歡娛一晌寒烟空畫史經營自風致
琪樹瓊花照天地舊家青氊君勿忘公侯子孫當復始
題蕭質所藏終南雪霽圖
玉龍銜燭晴光吐怪底空簷響殘雨南山一夜服還丹
滄浪之水總如故公子昨朝愁出戶錦袍圍春醉歌舞
赤脚老樵拾斷薪畫史何由得深趣早梅回暖動精神
凍雀翻叢動毛羽筆端生意開紈素恍然不記寒宵苦
泥滑迢迢江上路行客茅簷不少住世間捷徑渺何許
已有扁舟候江滸隔浦長橋似灞陵何如著我騎驢去
黑貂擁醉詩思多明日歸来為君賦
送李原貞遊淮
君歸省親親已老如何又涉長淮道長淮千里快壮遊
不似斑衣兒戲好棹歌聲齊催發船烟花看柳媚晴川
酒瀉紅光照白日詩傳佳句驚離筵丈夫意氣吞餘子
百年飬親當飬志空山憔悴亦奚為捧檄曾聞為親喜
再拜勸君金叵羅問君年紀甚不多漢王好少今若此
攀龍早早騰銀河白璧黃金無足惜庭闈懽聲勝歸日
鶯花春暖吳宫深鴻鵠風高楚天碧
春暮吟
玉壺沽酒青絲絡啼鳥勸人滿杯酌落紅滿地晴香消
濕翠如烟午雲薄畫樓玲瓏隔彩霞樓前雙鵲鳴喳喳
想見吳帆北風起王孫明日當還家
刲股歌為戴氏子賦
昔人徇恩自刲股儒生靳靳不相許君今刲股母疾瘳
一寸丹心吾所取母年老大呻吟苦恨滿西山日將暮
劚苓粉參竟無補此事曾聞耆舊語揮刀剜肉號蒼天
百靈昭昭瞰庭戶血流及屨不自知何暇更要鄉里譽
明朝問膳俱復初不用諸孫扶健步匹夫精誠動天地
六月飛霜有其故雪消脩竹筍穿林日射錦桃花滿樹
春風轉暖春晝長滿壺美酒斑衣舞
同宗弟文炳宴集余以病不能往中和仲簡偕
行且有登覽之樂因事觸興形於詠歌俯仰
之間余不能無憾焉聊復次韻
出門朝夕望西嶺白雲千頃儀形静縈空飛徑愁躋攀
元猿抱子行相引眼空不覺梯身高羲和廻車近人頂
老樹憑風争怒號危峯拔地相撑挺絶谷遙聞瀑水聲
微雲忽堕孤鳶影吾宗結屋紫翠間彷彿人烟似仙境
主翁呼酒醉東籬一曲未終俱酩酊白髮簪花人更嗤
豈為諸生玩光景蘭&KR0581;已隨蕭艾化人情不似江流永
曲彈别調終無聞藝入剰員空自逞㰱盟惟待桑苧翁
長向空山煮春茗翻雲覆雨胡不然撫事從今夢初醒
江山千里老驥鳴風露五更孤月炯閉門落葉紅滿階
賦筆登高再難騁只將緘默謝友朋混沌何由效溟涬
荆軻詞
燕山雪飛青宫閉氍毺夜暖沉沉醉北斗黃金何足多
一筯深恩美人臂寒風蕭蕭度易水匕首光芒泣神鬼
畢竟明年祖龍死恨不報君為君喜
張良詠
韓成未死思報秦漢燒棧道吾兵神韓成已死思報楚
始知漢王乃天與昨日相從赤松子今日已見淮隂死
控御天下漢業崇不受控御真英雄
石崇詠
樓上唱歌舞綠珠樓前馳檄收齊奴紅裙飛堕喚不甦
一死不救赤族誅倚闌恨不忍斯須緹縈沒身尚可圖
報恩但願主翁夀傾城顔色何代無
王猛詠
五馬渡江老臣泣垂死丹心在王室當年非不思南来
王謝豈能生羽翼魏相張儀尚為秦聊借羌苻展才力
江南雖僻不可圖青史千年誰獨識
乙卯新元余年六十目病又甚撫今懷昔感慨
係之適諸弟姪来賀因賦長句
憶昔軍麾滿南國性命一絲懸一息老天與年補長貧
白髮蕭蕭今六十嵓前桂樹倚半空臺上牡丹高數尺
雨露皇天根后土前輩風流我何及燈火讀書眼盡昏
杖屨遊山足無力齒牙動搖亦已落逆旅應催早行客
高陽酒徒誰獨存蘇門先生人未識春雨魂消韋曲花
秋風怨入山陽笛檢束方知禮法疎笑談尚倚心情密
甕頭新酒甜如蜜羣從彬彬賀元日一庭晴色毳袍輕
醉筆重拈百憂失
高節宅中秋宴集
十年不到桐江上畫棟飛甍歘高爽長風送月作中秋
主翁攜客傾家釀筠谷山人飲不多半醉半醒發清唱
嫦娥怪我髮星星笑談猶作青年想千里嬋娟千里情
不期此夜從君賞丹桂香清白露飛黃蘆葉碎微風響
好懷得酒須放蕩何必拘拘絆塵鞅圓缺隂晴轉眼間
古人今人幾惆悵但得明年有此情抱琴江上重相訪
十七日飲蕭觀遠宅候竹坡不至
候君直過横塘曲白藕作花浸寒玉秋香捲入桂樹枝
主翁新酒今朝熟待君共泛杯中綠前輩風流照心目
白髮雲間不可招離情寫向忩西竹
和周公明兼柬李子晦
聞君何從得拱璧神功雕琢無難色如此竒材自不多
况復芳年何可及事業雲霄應有時學問淵源豈無極
論交每恨識君遲下筆還能愈吾疾自從患眼親舊疎
空階落葉無行迹相知誰似李先生精神玉立仙中客
軒昂自是離鷄羣骯髒何慚倚門側每從東阡望南陌
十日不見苦愁絶隴頭春色入梅梢俯仰流光長歎息
王粲登樓不自聊季子多金又何益相逢各賦去来篇
官家已見頒新歷
贈曾葬師
洙泗水西馬鬛封龍虎山下留侯宫當時相地果誰在
能使累世疏恩隆聖人立參天地功老莊之說將毋同
後来作者纔萬一輸金償璧言非空廬陵老仙曾艮峯
拂衣光吐蒼精龍竒觀欲凌嵩華上寓迹多在衡湘中
卓卓景純書滿腹昂昂盧植虚如鐘夜語飛觴驚座客
曉行控鶴追仙跡恩流黃泉舞白骨義激窶子撼王公
我今白髮飄亂蓬惜我與君不早逢邂逅今日無匆匆
神仙骨相須英雄薰天富貴非我蒙再拜何策驅詩窮
寄友
江波茫茫雪千頃斜陽閃閃歸帆影行人過盡不逢君
綠酒滿杯誰共飲飛光如水不可留思君如仙不可求
風捲落紅千萬片滿空散作相思愁
丙辰上已與新喻龔履芳同郡周公明羅澄源
諸孫仲雍登南山絶頂歸息於雩壇意驩如
也公眀賦長句次韻
老懷恥為繞指柔常恨不得登三邱春花滿眼春日美
江山何往非勝遊啼鶯一聲碎幽寂南山面目如初覿
碧桃紅杏相送迎翠栢蒼松分主客目送飛雲不可攀
巨石人立當前關飛徑縈廻不知遠相逢樵牧俱懽顔
桐江如帶纔咫尺彷彿青原雲外碧鴻鵠凌飛天地寬
蛟龍捲水滄溟窄第一峯尖知幾盤足力雖乏飛吟魂
蘭亭陳迹不復見有酒自可開窪樽龔公氣宇剗&KR0886;崒
周郎風韻甚超越俯仰乾坤𣪚百憂人烟縹緲神仙窟
題名絶壁慚魯臯輸君年少筆力高好詩不作山靈贈
往返笑我成徒勞紛紛餘子風斯下只合從今結鷗社
歸来高詠舞雩風一幅畫圖無買價惜哉蕭郎阻天涯
回首悵望重咨嗟人生離合各有數苦吟能使雙髻華
我今萬事慵不理空抱長琴寄流水他年上已欲登高
故事相傳自今始
春夜吟
月色如冰花如雲美人樓上歌廻文棲霞飛起玉階樹
香風吹動殷紅裙去年寄書到君側書中只寫思君切
情知人老髮如絲君歸不恨緣君白插花記月夜未央
他人苦短我苦長若使驅車到家日天涯芳草愁茫茫
狂客行
美人當忩捲珠箔狂客花隂彈黃雀黃雀低徊嬌不飛
金丸偏著搔頭落與君未展平生親奈何調笑如無人
萬一樓頭是夫壻百年恨怨將誰陳君心誤認雙蝴蝶
搖蕩迷魂招不得
題山水圖
我行不到山中久忽見青山為回首似聞流水響鳴琴
恍若寒雲落襟袖松下茅菴絶瀟灑甚欲從之度長夏
振衣大笑問主人主人道是孫郎畫
明妃曲與宜春龍旂餘杭吳植真定魏巖分題
並賦
女無妍醜入宫見妬縱使色傾城不如嫁鄉土承恩初
駕七香車豈知今日馬上彈琵琶氊車飛白雪茸帽吹
黃沙不恨君王棄我天之涯却恨父母嫁我天王家自
入宫門一回首薔薇香消縷金袖淚痕長伴守宫紅誤
人何待毛延夀將心寄語後代人貧賤關天不係身隴
頭萬一無青草埋沒風沙空苦辛
雙蓮曲
鑑湖上雙蓮開綵雲不收並香腮二喬卧讀兵書倦鏡
光如水臨妝臺兩心本同意羅襪凌波回冰絲透骨成
連理紅鮮翠濕鴛鴦猜錦筵美人荷葉杯勸酒滿飲舞
袖廻綠房青子無相催牡丹凋瘁秋菊摧竒祥異瑞君
須培明日之日好音來共飛霞佩歸蓬莱五雲宫闕高
崔巍
射虎行贈射虎人
昨日射虎南山巔悲風蕭蕭眼力穿今日射虎北山下
虎血濺衣山路夜朝朝射虎無空歸家人望斷孤雲飛
度嶺踰山弓力健虎肉共分不辭遠府司帖下問虎皮
高枕髑髏醉不知虎昔咆哮百獸走一死寧知在君手
鼻端出火耳生風拔劍起舞氣如虹昨夜空村見漁火
牛羊不牧犬長卧作詩贈君毛髮寒煩君為我謝上官
君不見昔日劉昆稱長者虎北渡河不須射
延桂堂辭為李茂才賦
桂樹團團兮堂之下仰承元氣兮根后土偃蹇蕭參兮
枝交互離立不羣兮儼賓主堂中人兮啟璚戶攀援桂
枝兮獨延竚被蓀蘭兮庭階秋風起兮滿懷日暮兮遠
望江之水兮湝湝菊芳馨兮秋滿林思美人兮懸素心
鬱兮深霗草靃靡石嶔崟掃白雲兮彈瑤琴抱明月兮
知音酌桂酒兮堂之中子慕余兮聊舂容嫋嫋兮秋風
羌獨立兮靡從虎豹遁兮晝寂白露湛兮寒滴巃嵸兮
凄凄蕭蕭兮颯颯發長嘯兮攬清秋攜美人兮醉我醻
慨世俗兮悠悠攀援桂枝兮長淹留
贈王儀
曉日照射碧海之珊瑚我思君兮文采殊明月飛光萬
頃之秋水我思君兮情調美朝騁望兮朱戶夕夷猶兮
綵舟廻棹雙溪花雨暝捲簾萬壑松風秋昨日偶相遇
池舘邀我住我有閒愁千萬縷挂在落日寒烟之古樹
抽刀割之斷擲向東流去丈夫磊落天地間傾人意氣
移南山干戈滿眼吾道喪今日見君多厚顔君莫哂壚
頭酒壓黃花脂典衣且復從君飲悲歌擊劍晴光吐虹
跨海斬鯨誰知雌雄半天飛雨萬里長風夜窺玉匣雙
龍騰空
金雀屏送人往章貢成姻
金雀屏翠羽紅翎照簾幕馬上郎君雙箭飛佳期不負
藍橋約藍橋咫尺間青鸞去復還桃花曉泛春江暖玄
霜夜搗仙宫閑仙宫閒情窈窕重開金雀屏拍手迎郎
笑流蘇帳暖酒微醒銀燭花高漏聲曉
賦得籬上雀送宜春龍旂伯章赴長沙
瞻彼上林萬木交錯爾獨何為傍籬落不如南溟鵬又
不似遼東鶴高飛無力天地遠短棘疎烟晚蕭索遺穗
蕩盡山田空虞羅不收溪雨作未看春日百花晴寧惜
窮隂一枝惡嗚呼壮士當雄飛八翼天風散寥廓紫鸞
丹鳳參翺翔愧爾啁啾籬上雀
靜思集卷五
