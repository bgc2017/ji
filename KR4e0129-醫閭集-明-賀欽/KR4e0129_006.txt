醫閭集卷六
明賀士諮編
存稿
簡韓良弼公子
令弟内有賢父兄外有嚴師友如此事業之成不待卜
矣但不知舉業之外更看何書更用何功古人為已之
學諸令弟亦嘗有志否有一書名曰程氏讀書分年日
程者不可不看若能依據用功決成君子儒也遼陽必
有此書可訪觀之却以見報
簡𫝊叔父大人
屢詢自遼來者備聞尊候多福諸賢弟各修職業為欣
為慰但彦明弟支鹽未回且聞無利許大門戶日用費
力為之奈何近千戶韓璽來言都司大人欲具奏舉欽
此大不可盖欽病未痊不能起且老母今年八十有六
病卧在牀欽孤子無他兄弟備養決不可出門者若奏
行而欽辭疾決不成往是則非欽受詐病之罪即舉主
得詐奏之罪矣兩不便也敢煩尊前一為謝之使知此
意免勞動念不勝甚幸此係吐露肺肝真情實意鄧父
母大人聞之必發憐察肯使人捨八九十老親之養而
趨仕路耶此書至日幸即一言無使後期以致紛紛誠
大惠也彦清弟當令讀小學書講明其義謹遵之步步
行去自有大益切無令其只隨流俗全不理治身心而
但為口耳之學也未由面晤敢此以白伏乞尊照幸甚
與王天申伯兄
恭聞奉令先妣遺骸與先考合葬夫婦父子大倫可謂
兩全之矣可勝敬仰欽先考之學生也禮宜預祔祭執
事憂病所拘弗克如願謹奉雞二隻聊為祭品之助惟
不拒是荷
與王天申
令姪誠繡衣公選入遼右書院用功杜誠亦然誠母老
疾嗽喘不寕雙目不見物色思其子不得見日夜憂戚
書院生惟歲暮得歸再不得擅出院門守者弗容故耳
杜毖之在官能不思其母耶萬一自今而後不得會晤
而母氏告終寧不為終天之恨耶竊謂相知之深者當
速語毖之使及早辭官歸養老母終其天年服闋再起
庶忠孝兩全也毖之與吾天申為忩友而余亦託交毖
之父子間知毖之歸養為美事而不以告是吾人先自
不盡朋友之道也是明視毖之墮入不孝之域不一引
手救之也是謂毖之不能辭官歸養便己私忘母慈也
在吾人而可如是乎曾謂毖之之賢聞良友之忠言不
恨得聞之晚惕然悔悟解組趨庭終愧反哺之烏乎因
會錦州友言李廷幹父八十餘病卧弗起余曰朋友當
勸廷幹歸終養再仕張解州在座曰子何舍近求遠杜
母如是而不勸毖之尚何廷幹之勸余深然之用有此
舉惟天申圖之山人書告
書中别紙
天申平日寬厚遇人有過多所含容不肯苦口相戒相
别又幾年不知近來如何孔子說好仁者便說惡不仁
者未嘗為一偏之論也今此一事杜為吾人密友杜之
過即吾人之過吾可不汲汲救正之乎當是時也正切
切偲偲時也若更含洪則自成病矣匪直無益毖之也
世人以官職為重遂至忘親殊不知今日之官視孤竹
國之爵土孰為大小輕重夷齊棄國如敝屣而惟求仁
得仁之為安曾謂毖之之賢不能超出世人而追蹤古
人耶天申勉圖之山人又言
答纂修高進士
十月晦廣寧胡都司遣人送到執事手翰并纂修事目
拜領展誦具悉雅懷奬許過情非所敢當所索不肖當
日在科奏草無以應命盖欽在科日淺章奏不多雖有
一二削稾久矣近辭遷官之章冐昧有言盖雖欲致犬
馬之誠奈不學無術所言浮泛不堪施行不蒙允納愧
懼不暇敢存其草而復以塵執事之電覽耶欽學未聞
道進退無補碌碌庸庸何足齒錄若重煩大筆收採備
數汚浼簡冊是重其不德也惟高明察納幸甚外錄死
節軍士未蒙陞職事由雖非今當纂錄之事然執事他
時回朝有所敷陳則此褒奬節義亦或可備一條也
示鄉人
欽謝病歸來杜門調攝鄉親故舊有以生徒見囑以寒
家有子弟四三人供洒掃者辭之不得迺成化丙申在
門者七人中四人有棃渦之眷事不可揜不俟遣而歸
自慚德薄妄受鄉親故舊之託而壊其子弟嘗語在門
者使歸語父兄别投賢師免貽後悔不蒙見允而今年
二月迺或屢屢強以子弟委焉驟而造門不及走避又
以鄉之尊長臨之不敢固拒以不宜者告之亦不之信
今敢備言其情告在門者使自為去就則後之來者有
不俟力拒而自止矣廣授學徒非病者所宜不可一也
學堂弗便無内外之辨不可二也科舉之業置之十有
二載率皆忘之又素不能改課不可三也迂鄙之見竊
慕許魯齋學朱文公從洒掃應對循循而進為務實為
己之學也已方有志未能勇為嘗語在門率不信從志
既不合何名為友不可四也聖賢經訓本以教人體行
今但媒利祿殊不於身心省察詩云子曰則請諸先生
立心行已處事接物則任其己私率意肆行先生不得
與也一或以經訓格之則口然心否面是背非類以迂
闊略之在吾門者何嘗不然不可五也自念不才行實
未著徒然忉忉不足取信來者必假尊長以臨逼之既
不敢方命在門者又不可一旦峻逐而固遣之用是備
陳己私無有所隱鄉之尊長與夫及門之士鑒此鄙誠
其進止去就必有處焉
簡阮鄉親
别久念深時詢動定於東人亦有能言所以者少慰遠
懷但不識近况如何煌煌靈芝一年三秀子獨何為有
志不就此宋人題篔簹壁詩也朱文公見之有感題云
鼎鼎百年能幾時靈芝三秀欲何為金丹歲晚無消息
重歎篔簹壁上詩不知足下之志就否今歲亦晚矣金
丹有消息否無乃亦有前人之感歎乎文公金丹托以
喻道無消息者盖謙辭耳非真若足下爐火久關心刀
圭空入夢也如何如何同年羅狀元賢人也今已物故
今其親戴集稹來解軍三萬衞交割後幸玉成早歸甚
荷
簡同年大司成林亨大
謝病東歸一别二十餘年雖出處殊途慕仰之心未之
或怠前歲敝邑曹生歸辱惠手翰一緘名扇二握把玩
心畫揮引清風宛然如面故人領清誨也來書以欽辭
疾不起奬許過甚非所敢當此特自知不才少安愚分
耳惶愧惶愧閣下以宏才碩德樂育天下英才而猶不
自滿足下求聾瞽以砭不逮真天下之師模也周子曰
師道立則善人多善人多則朝廷正而天下治矣不於
年兄望尚誰望耶小兒士諮未知為學而頗有此志願
先生垂惠啓廸之不勝幸甚人參一斤謹以侑緘伏乞
笑納不具
寄光祿時文泰
小兒去年來後再不得書時聞動定於來京之鄉人而
已官署餘暇書史當不廢觀更與好僚友講論正學不
唯在已有進又可推之以教子孫不使仍蹈俗學之轍
亦為益非細也農桑諸書及向所聞風車車水灌田之
法與所謂一竿三釣等類可留心訪問備他日歸閒林
下之用惟心照
簡都閫王公
昨日進拜蒙厚欵承喻教家人紡績推之以及城堡居
人甚大惠也蓋此方之人素不曉此用是困於無衣若
上之人教勸之使一方無一家之不紡績日後人人遂
暖衣之願無號寒之苦則大人恩澤之博極於久遠人
之感惠不但有五袴之謠也桑棗之植亦有久遠之利
不三數年便見成效又云欲作射圃於府中以較射藝
亦大好事凡此俱望及時行之邊方之大幸也恐公務
繁多或以此為不急則非吾民之福矣用敢瀆告惟高
明留意焉
又
昨日承枉顧遣人止打旱孤樁事已止得否敢此奉問
即此一事聞諫納善之德可知由是推廣之所謂好善
優於天下可期矣又何不獲乎上之足患哉然因是而
省之可見為人上者物理之不可不明也訴訟之不可
盡信也人言之不可不審也處事之不可不慎也高明
之見當於是乎有省矣敢此瀆告
簡馬揮使
某也喪母貧甚足下必弔之矣有賻喪之禮宜早行之
以周其急也聞以區區所奉拙簡粘之書齋之壁此不
必然如古聖賢格言至論切於日用益於身心者置之
壁間朝夕觀之接乎目警乎心乃為有所益耳今敢先
書近思錄中語數條以往可以代之若未精其義暇日
過我當細為敷陳之也如何如何希回音
與鄧都閫
傳聞令舅崔公子與某公子爭田久尚未平各非為財
秖尚氣耳某聞名未相識不敢奉勸萬乞一言以告令
舅平日人人稱道崔公子者以高識大度有過人器量
也今為數畆田不能讓鄉里故舊乃曰田不足道彼無
善辭故弗與耳如是處心如是議論在是時固不失為
眼前之豪傑不知吾孟夫子所謂豪傑之士雖無文王
猶興之豪傑果亦如是否也此所謂興正大學興仁興
讓之興非孟子興兵結怨之興如公子今所行其為興
也果何似耶公子才識殊絶於人前嘗告教迺郎以古
人躬行為己之學深蒙允納然今日吾所猷為以示法
子姓者乃在於爭不在於讓萬一迺郎習見其翁如此
不知其為尤而效之不亦昧其所從而壊其美質耶其
父殺人報仇其子必且行劫古人防微慎始之深意也
昔馮驩為孟嘗君市義以財乃其所有而義所無也勸
公子舍田取讓亦若是云閣下備以告之允否示下
書東萊格言後以勸鄉人
古之先賢教人為君子方方出永樂大典性理大全中
最為捷要讀書者固可學不讀書者得此捷要真方亦
可學為君子無疑也人患不肯信而謹守之耳能篤信
而謹守之其成君子甚易不然雖博學登科以躋顯榮
止可謂貴人而已其能成君子耶
簡揮使馬伯初
中所百戶所屯軍尹端者死於窑河之滸欽聞之不忍
欲為深埋之因思近設養濟院凡孤老之死者必有棺
具以葬埋況賢舅伯初大人為一衞之父母當有仁政
以處之也欽故不敢自專謹此奉告以俟可否之命若
官無措置相驗畢當為買棺葬之張子曰民吾同胞又
曰凡天下之疲癃殘疾窮獨鰥寡皆吾兄弟之顛連而
無告者也為此故耳
與馬生翔
論語曰事父母幾諫見志不從又敬不違勞而不怨小
學曰父母有過子三諫而不聽則號泣而隨之又曰父
母有過下氣怡色柔聲以諫諫若不入起敬起孝說則
復諫不說與其得罪於鄉黨州閭寧熟諫父母怒不說
而撻之流血不敢疾怨起敬起孝孝經曰士有爭友則
身不離於令名父有爭子則身不陷於不義孟子曰有
人於此越人關弓而射之則已談笑而道之無他疏之
也其兄關弓而射之則已垂涕泣而道之無他戚之也
於兄且爾況父乎論語又曰一朝之忿忘其身以及其
親右數條皆翔平日所讀講者今日正當謹遵恪守以
事親使親感汝之孝幡然悔悟舞斑衣以娛祖母舍危
就安去禍受福庶不負令尊擇師教子之心鄉人必曰
馬大舍尊明師之訓以聖賢道理勸其親改過為孝是
因汝之孝成令尊之孝豈不美哉推其原由師友之所
致則區區病夫與有光矣而翔也不用師言不以聖賢
格言至論為心不幾諫不號泣隨之而諫勞而或怨撻
之流血而或怨不起敬起孝不反覆熟諫果使一朝之
忿忘身及親陷父於不孝之地則翔之罪大矣由翔先
不孝以致父於不孝則區區之為師者不善教以壞人
子弟之罪亦安可逃乎惟翔勉於孝愛以為諭親於道
之孝子以全令尊晚節之善以遂祖母桑榆之樂以為
師門薰炙之光不亦偉哉惟翔勉之余與令尊為舊親
舊友平素交好之密人人知之令尊雖曰不喜人言然
余言亦未嘗不受納也今此一事勸之未從況翔子又
聘士諮女只是舊親友固不避斧鉞以進逆耳之言況
又成今日之親乎不知以怨報怨為不義則已矣知其
不義而不以告則病夫自不成人矣非甚不仁者不能
不告余何忍為此等人哉援筆不覺喋喋令尊欲觀當
奉以觀不欲觀可口陳此義若有疑者親來一講之
書李漢章遺行於其挽卷
成化丁亥李公漢章以戶曹主事差守京城門與奉御
御史同往時奉御正坐御史主事副左右側坐公更為
一列奉御不然固欲如舊且以不知禮詆公公曰汝若
太少監可如舊今既奉御一列是禮也奉御忿然曰吾
當言於家公曰吾獨不能言之朝耶奉御訴諸中貴之
秉權者以囑司徒河間馬公召公至部問公對之故馬
公曰汝胡不隨時猶是秀才性氣觸忤致禍不吾與也
公曰以戶曹主事坐奉御之側阿諂内臣良為戶之辱
故不敢從倘由是得禍甘心受之敢為堂尊累耶馬公
知不可奪曰任汝為之自是公不在奉御輒下其坐於
側公至即命升焉奉御至見公在坐不下馬而去公曰
汝自便吾為代勞也終不為少屈比卒事竟不能禍時
欽叨官戶科辱公不鄙與之交親聞之公如此公非妄
語人也嗚呼即小可以知大觀一節可以知全體直節
勁氣如公者可多得也耶可多得也耶天不憗遺斯人
蚤世為之奈何嗣子癸丑進士夢龍會吾兒士諮於京
邸求挽詩余不能吟垂泣書此以歸之
贈以德范進士
誤子從遊歲月多秪將文字事登科如今返駕成遲暮
若更悠悠奈老何
余自景泰丙子叨領鄉薦以德時即相從尊以師禮迄
今三十餘年如一日也所愧自不知古人躬行為已之
學不能以是為教徒孤負以德一生相尊之意與其天
賦淳厚之質但得掇取科第而已在時俗固以以德成
名歸德於余余之自愧正謂妄竊師號不能造就之如
古君子之儒庸妄誤人之罪不可逭也余與以德年俱
半百即今返駕已屬遲暮若更不勉來日幾何今兹遠
别用賦此詩以道往年相誤之非為來日相勉之圖以
德若能深信鄙言不以為迂力去故習一以小學大學
所以教人之法循其次第而勉進焉他日居官在朝致
君堯舜在外則澤被黔黎出處進退不離乎道不愧古
君子之儒然則往年相誤之罪庶可少釋異時倦遊而
歸尤望交脩之益也朱子嘗謂就使六七十歲覺悟亦
當札定脚跟從此做去文公豈欺我哉願相與勉之
書羅生君行仁政斯民親其上死其長題目
孟子此言非特鄒穆公之龜鑑千萬世為人上者所當
篤信而勉行者也後之讀其書者以是告其君所謂引
君當道庶幾可為忠臣以是告其親所謂諭親於道庶
幾可為孝子祥也方家居而未出仕余固不能不以孝
子期之祥也勉旃謂其親不能者賊其親者也祥亦有
此懼耶祥誠不迂余言勉進諭親之孝他日進用於時
其為忠也自是而推之耳夫豈待他求哉若然則病夫
之望遂矣向因文王發政施仁之作嘗有所告未見領
悟故再以申之
書俞洪文後
所作時文題目無非切於身心如此三題者所謂自得
在深造以道所謂君子存之異於庶民而聖人又異於
君子所謂文王愛民深而求道切終日乾乾不自滿足
之盛心何者非切於吾身心者若能以之自省曰吾能
深造以道而自得乎吾能存之如君子而異於庶民乎
抑去之而無遠於禽獸乎舜與文王所行如此孟子嘗
曰人皆可以為堯舜又引公明儀曰文王我師也周公
豈欺我哉則是舜文之聖皆吾人所當學者吾嘗有此
學之之志否乎以是自省強勉而行即是為已不差路
途庶幾由是漸有可望今則只是以之作文求取科第
略不關於身心縱使異日得遂所圖不過為富貴之人
而已天之賦予吾人者如何而自暴棄之如此可不哀
哉此意近屢以告諸生而略無信向匪特不信且不疑
焉故再以申之
簡同年熊汝明
往在清豐屢辱書教自遷官西行音問杳然病夫時展
畫圖玩手筆感舊懷人之念不能已已不知此生再晤
語親密如曩昔觀政銀臺省否也生東歸時辱贈詩期
勉以道德至今佩服不敢有忘但索居日久過失弗聞
恐終負故人相期之至意耳自西行弗聞政譽道遠地
僻故然然即清風推之惠政之及人可知矣未知近得
幾子若有上六七歲者便當一遵文公朱夫子小學之
教步步教將去不當又如吾輩差却路頭迷而後復之
難也小兒今年二十三粗通文理所幸略知為已與汲
汲追逐時好者有間用是敢致忠告如前之云在他人
必謂迂闊之談以閣下高明決知度越俗流也岐山縣
正統丙辰中一進士曰傅寬選東昌通判坐事發戍敝
處景泰中生從之學舉業天順初釋歸卒於家其子孫
存者幸以生故遣人呼至官視可教資送入學不可教
一周䘏之以見生之不敢忘棄故師之意至幸至幸兹
朱倉宰失官歸云嗣歲欲往鳳翔訪其親舊故作此以
奉渠歸幸還一簡至切之望碑帖書籍度生所無者惠
下一二甚荷
與史揮使國章
聖人作書教人讀之明理脩身推之治人也武官雖藝
為尚然不讀書明理豈能忠君報國克盡人臣之道哉
余所以惓惓勸爾讀書者為此故耳前日面會相勸已
得允從云一日能讀十行一日能訓解十字若果能如
此則半年之間訓解字義將及二千書皆可讀矣就使
日減其半日訓五字一年之間亦有此效若是不學則
一年之間不曉一字直至老境無分毫之益豈不哀哉
今點孫武子送去此汝武官本經今日急務可便讀之
暇日却來為解釋其義也會間更當告以所當讀之書
兹不以告者恐爾憚其難而生疑畏之心耳勉之勉之
與鄧都閫
欽之不才荷蒙誤舉母老身病有孤盛意愧負愧負更
望執事充此為國薦才之心廣詢博訪不間幽顯苟得
其人隨其才德之巨細或上之朝廷或薦之鎮守或用
以自輔或委拔衛所以主軍政此忠藎之大端也若以
生之不才有孤盛意而遂沮夫薦賢之心豈可乎哉惟
高明勉圖之
與士諮帖子
為訪賣子女者何姓名果欠何官府債如是督府當告
令免之不告則孤平日相推之意吾黨得以薄待人之
罪矣晏朝士未相識一聞其和輒悔失不以白金十兩
贈其行況此部民為貧賣女償債使骨肉分離者肯不
憐之吝三數兩白金忍視其至此極耶二事之輕重緩
急得失可否不俟智者而後知若以奉告無不從者縱
令已賣為之贖歸亦無不可以類推之凡有負於府不
能償者可一切寬之亦父母斯民之一端也不致忠告
吾黨之罪告而不可斯可已矣
與韋中貴書
戶科養病丁憂給事中侍生賀欽頓首上書欽差鎮守
遼東御馬監太監韋公閣下竊以孝於親者亦欲人之
孝忠於君者亦欲人之忠蓋推己以及人聖門之所謂
恕也欽竊願學焉欽自幼讀書應舉不敢苟徇俗以榮
身肥家為事惟欲隨所居之位盡事君之忠而已然而
三十登進士第三十一選給事中三十二即以病告歸
者非不樂仕也蓋不得其言則去儒者進退之道固如
是也屏居以來二十餘年分甘田畆無復仕進之心閣
下所深知者不意今上即位内閣大臣舉薦人才欽之
愚忠誤居首選蒙恩陞陕西右參議撫治商洛等處提
督官軍民壯兼分守漢中府地方賜敇諭以戒勉之欽
方欲以身病母老具辭而不幸老母謝世矣竊念雖居
憂病中不之任而當日在科未久年勞淺薄參議職名
理不當受謹遣小兒具奏辭免乞收還恩命并繳敕諭
又念欽雖然家居猶叨言職幸逢明聖可言不言不忠
大矣用是謹陳四事少裨㳙埃蓋思以效愚忠之萬一
也内一事曰遵祖訓以處内官者欲朝廷鑒已往之失
䦕方來之制謹遵太祖高皇帝御製皇明祖訓之治也
且太祖高皇帝之訓即古聖帝明王之制非全不用内
官也非不與之禄非不與之秩非不富且貴之也特用
之内庭使脩其當為之職分而已不假之軍國重權使
害家而凶國也脩其當為之職分則祿秩常保富貴無
失而無踰分干紀之禍此所以上下相安君臣相慶我
皇祖之訓所以歷萬世而無弊者也遵之弗違不惟我
國家聖子神孫萬萬年無疆之福使内臣各安其分守
其禄秩保其富貴永無復如前日王振喜寧舒良吉祥
等專權僭竊殺身亡家滅宗赤族之禍實亦内臣萬萬
年無疆之福也然欽竊念閣下雖亦内臣然在邊疆身
先士卒親冒矢石奮勇争先自少而壯壯而老矣與其
他鎮守内臣不理邊事害下罔上者殊科若閣下者實
忠義為國不私其黨者也且聞參戎羅帥嘗言閣下今
秋決欲辭老請釋邊寄區區之心益深敬仰以為閣下
解一已之事權固己見其善然未可謂之至善也豈若
充平日忠義為國不私其黨之本心上章極論使自今
内臣一遵太祖高皇帝祖訓之為至善哉如漢之内臣
呂強以忠直流芳既懇辭在已之侯爵不受復上疏直
詆其黨弄權壊國不應封侯違高祖重約至今千百載
香名偉績載之青史傳頌萬方當與天壤俱弊也閣下
歴覽前史夫豈不知今閣下忠義為國之本心何讓乎
呂強然豈可使呂強專美於前而不致思齊之力以求
儷休並美同垂不朽耶且人生於世多無百年而乃千
萬年不朽者忠義大節有功於世道故也閣下今踰六
望七矣其去百年復能幾何而不及今圖所以不朽者
苟以遲疑失之豈不為終身之悔九泉之恨哉或者曰
韋公平日待子厚嘗稱揚以勵諸士子今若此必得罪
於公矣子方家居而得罪鎮守重臣子不懼禍哉欽應
之曰不然公之厚我非有所私也知余愚忠故也惟公
克忠是以相知今余之此舉正愚忠所發也公之克忠
正當有契於心耳夫豈私其黨而以為罪哉且盡忠於
君臣子職分當然也吾知盡吾當然而已耳禍福之有
無豈所計耶或者又曰子進諫於君可矣而又告之鎮
守内臣使言於上蓋慮已力之薄而反求借其黨之力
以攻之耶曰不然也余之進諫於君蓋希慕為忠臣也
而又告之韋公者知公之忠不私其黨力能行此故以
告之而成之為忠臣蓋蘧伯玉耻獨為君子又吾夫子
所謂君子成人之美之意實區區所願學推己及人之
恕也豈曰吾力薄而求借其力耶或者之疑以釋用敢
備錄為書并錄呂強當時所上漢帝奏疏以獻閣下試
於静中令知書者講讀數過決意行之使天下之人皆
曰韋公者當今之呂強也不其偉哉不其偉哉孟子曰
人皆可以為堯舜呂強云乎哉惟閣下勉之無負區區
之望然是舉也閣下果能深信愚言不謀諸人而決行
之上也謀之平日忠信正直識見超卓之士終必贊而
成之其次也若與患得患失同流合汚待公衣食之人
謀之則讒諂交作胡能有成斯為下矣公其慎哉且是
言也欽一告於君以吾君之明聖足以納忠諫不敢不
告也再告於公以我公之忠義可以致忠告不可不告
也是欽之所以待公者不輕矣公無忽哉公亦自重哉
若曰言則美矣吾弗能行也則孤負平生之忠義不能
拔出其黨如呂強之流芳永世矣豈所謂自重耶千萬
載之功業聲名坐一時裁決之不勇而遂失之豈不痛
哉豈不惜哉言之諄切詞之重複情之不能已也惟明
公鑒納之幸甚幸甚
醫閭集卷六
