醫閭集卷四
明賀士諮編
存稿
遼右書院記
弘治癸丑秋南燕繡衣樊公按治東土以教育人才為
首務乃選考河東西諸生之優等者庠各有差建遼右
遼左二書院以分處之讀書其中以相切磨期於僻壤
之士咸克造就延學行老成師儒主之復命官典其薪
米供億之費院額之扁巡撫都憲河東張公九雲之所
署也樊公臨古宜枉顧病夫請為遼右書院記欲成諸
生而久斯院辭以迂鄙不足辱命繼而託分守參戎金
臺王公彦箴懇求不已乃為一言夫古今之道一而古
今之學不能一盖古之學者將以明此道而體於身足
乎已而及乎物非若今之學者務誦數工織組要聲光
徼利禄而已此義利正邪之分而治道隆汚生民休戚
之所係焉者予竊感焉不能苟同流俗謹取紫陽文公
之教於白鹿者躬勉以誨子弟暨館下之生聞諸人不
迂闊之者鮮矣今樊公之記斯院乃不我迂而惓惓以
之為託公其有意於法古乎則亦遵文公之規而已盖
其所示五教之目為學之序修身處事接物之要炳然
具在至所謂誠明兩進敬義偕立其丁寧之意愈益深
切諸生由是以進高乃志正乃學實乃功以袪習俗趨
利之故陋吾知德成而才富體立而用行進足以匡吾
君而澤吾民退足以化其鄉而善其俗夫然後古聖垂
教之意可以不悖朝廷育才之心可以無負而樊公之
建斯院與夫慫惥而成之者亦皆有光於無窮矣嗟夫
此固諸生之所以成而斯院之所以久者與書曰事不
師古以克永世匪說攸聞故敢以是為諸生勸敢以是
為將來告樊公名祉字介福丁未名進士是役也提調
者參戎王公銘督工則都閫魯公勲云
義州脩建緣邊營堡記
義州古曰宜州在醫無閭山之右有虞封十二山時即
為中國之地矣秦漢以來或得或失我太祖高皇帝掃
蕩區宇混一四海爰命功臣龍虎上將軍都督馬公雲
葉公旺由東萊航海來遼招附而經營之設遼東都司
焉義州之境廣袤餘百里東翊廣寧南庇錦州西引大
寧大寧諸城亦一都司也惟北鄙與敵鄰耳永樂間朝
廷以朵顔三衞内向效順遂徙大寧諸城之人於北直
隷而以其地與之義州遂兩面受敵而緣邊凡百六十
里最為要害地焉正統初提督軍務都憲鹽山王公九
臯乃創立六馬營堡每堡守以餘丁五十人小官一員
城中官軍輪番設伏内則保庇耕牧居民外則救援臺
空戍卒有小警則粘蹤斷其歸路大舉至則協力助為
聲援在彼有腹背之虞而在我得犄角之勢焉又凡在
城官軍每一至邊有所止宿而無暴露奔馳之苦垣點
臺空一有壞缺營之軍丁即時補治無久壞大壞以致
千里調夫勞瘁死亡之患此實保邊禦敵久安長治之
要術也自後以北邊未靖暫撤官軍以避其鋒遂因循
而廢棄焉弘治六年分守參戎金臺王公銘修建大清
一堡填實官軍五百餘尚丘墟榛莽間有識者浩歎而
已弘治戊午以來邊備益弛兵患大作始而窺邊卒攻
臺空以疲弊我兵馬繼而掠耕牧竊屯堡以戕害我人
民已而擁衆深入掩覆官軍以蹂踐我土壤雖晝行官
道夜宿園廬者猶不免焉嗟乎敵人之勢熾官軍之氣
沮膏腴之田棄農桑之業荒死亡流徙何斯民之不幸
也皇天厭亂否極而傾弘治庚申參戎襄平韓公良弼
分守吾州公才兼文武志在安攘甫下車而旌旗壁壘
易色矣且慨然以起敝為已任請之鎮廵重臣者極其
心力然皆未果乃癸亥歲廵撫贊理軍務山東張公用
和巡按閱實兵備侍御江右余公宗周相踵惠臨俱汲
汲以脩建營堡為保邊首務躬親行邊觸冒險阻相度
其宜區處其費與凡犒勞而賞勸之者無所不用其至
而韓公之志於是始伸自大清堡西南堡曰大寧大平
大康大安大定甫踰年而皆以次就緒每堡填實多者
七百少者四百人供軍舍餘從焉於是授以附堡田土
使之且耕且守以漸包砌而擢賢能官以守之其官軍
之多寡亦時勢之使然也自是聲勢連絡内外倚仗邊
境無虞歡聲滿野積年之禍一旦掃除而利澤宏遠矣
六堡舊名清河義寧鎮邊青榆林大安綏遠今五堡新
名則張公之所易也其督工委官則有備禦都指揮張
椿千總都指揮楊忠焉吾州父老喜極而憂曰安知平
寧既久無廢棄如前日者乎吾子若孫必復罹其禍矣
盍求德人之言記其源委利害之實以深刻而永鑒乎
於是武弁礱石薦紳請余文歡欣從事靡約而同余遂
欣然諾之記成乃喟然嘆曰是舉誠多益矣使後之繼者
皆能體今日諸公之心邊不永固而民不永安乎苟或
受賕而畀以非人私役而妨其公務科尅以蕩其恒業
别墅其營堡而臧獲其軍丁寄空名而曠實事焉則雖
有營堡亦不足恃其患可勝言耶如是而歸咎於創建
之人誤矣後之君子尚有念於余言也夫
史氏倚廬記
史氏祖山東東昌聊城人今為古宜金紫巨家君名璠
字公玉昭信校尉百戸公諱鑌之三子也生而剛明自
好雅重鄉閭雖處廛市而衣冠言動檢飭不少慢浮薄
者或誚之曰乃亦士夫態耶君惟自信而已既而遣其
仲子冊從病夫遊病夫教人不能同俗專事口語文辭
以取青紫必首以文公小學使人讀而躬行之希進上
達迂之者恒多史君乃能於其家亦取小學學焉誚之
者益甚而君之自信益篤乃弘治五年仲冬月母安人
劉以壽終哀毁如禮乃於中門之外縛數椽為倚廬居
焉絶肉酒遠帷薄且未嘗一造親故之門以終喪制又
嘗以其自置居第讓其季焉是盖真有士夫之行而今
之士夫每每難之者矧流俗之浮薄者耶問學益人不
可誣也嗟乎禮教之壞久矣滔滔者固無足言而仁人
孝子之間出者復往往舍神靈而守塜墓孝有餘而學
不足守先王中制者希矣故記史君之行於其廬以世
其子孫且以告吾之鄉人
贈金德容之任石州序
弘治丁巳仲冬吉月古宜金德容之任石州幕友人戸
科給事中賀欽時病居於家命其子士諮書贈德容曰
當官三事古今所尚德容平生自誓曰居官取賄天罰
其嗣又能謙謙自牧不忤於人自遊京師十數年來安
於儉約常假貸以自遣若是者可謂有志於清慎勤者
矣況德容歴事刑曹國朝憲章擬議熟矣讀書讀律修
已治人尚可謂無術者耶兹行也首領一州與賢太守
相可否布善政以蘇窮民必有可觀者焉程子曰一命
之士苟存心於愛物於人必有所濟況操一州之機要
者乎德容勉乎哉勿若俗吏惟讎怨於齊民而竭智力
於鞭扑也州之侍御崔公武選陳公欽之故人也今不
知歴何官已投老否德容倘往拜而請焉必有善言也
德容勉乎哉巡撫都憲侯公大參前兵部亞卿張公欽
之同年友也今不知遷轉否德容為之治屬進謁之際
必有善教也德容勉乎哉孔子曰事其大夫之賢者友
其士之仁者此之謂也又何患善政之不布而窮民之
不蘇哉若然則病夫亦與有光矣德容勉乎哉
一峯羅先生墓誌銘
國朝鉅儒羅先生諱倫字應魁改字彛正號一峯其先
豫章人唐末徙居吉安永豐湖西代有聞人歴宋尤盛
武岡教授開禮公勤王死節以故族屬三百餘竈無一
人臣事于元者祖諱求仁號善耕儒雅倜儻樂善好施
考諱修大號大山耿介忠信母李氏以宣德辛亥正月
十一日生先生生時有竒祥甫五歲嘗隨李入園收果
長幼競取獨賜而後受年七歲善耕先生訓於庭不匝
月而童蒙諸書咸遍明年學於里師時乏書里師令遍
逐諸生授讀諸生未成句讀而先生皆已成誦嘗牧樵
則携書讀之自幼勤學定省之餘未嘗釋卷年十四授
徒於鄉以資親養莊重嚴毅師道卓然常曰學豈科第
而已哉乃欲捐舉子業父兄不可已而補郡庠弟子員
言動不苟勵志聖賢之學嘗曰舉業非能壞人人自壞
之耳朋黨以道學目之郡守張公瑄嘉其學行而惜其
貧乏命有司賙之先生謝弗受豪右肆侮殊甚先生恬
然不之較也是年丁内艱居制嚴甚踰大祥口始沾鹹
酸物嘗曰吾無以報吾母誓為一孝子庶無愧吾母耳
丙子領鄉薦癸未赴春闈遭回禄呼曰吾平生無毫髮
得罪於天今乃至此奈吾親何須臾垣上一老人以杖
提而出時殞軀者幾二千人而先生獲免出示招老人
竟無所得未幾大山先生訃聞奔喪執禮如初先生雖
不以科第為心而大山先生預知必魁天下成化丙戌
其言果驗就題論事頃刻萬言指切時弊拳拳以格君
務學為說時謂之真狀元為翰林脩撰無何會内閣大
學士李公賢遭喪去官朝廷起復之臺諫皆不敢論列
先生詣其私第告以不可者三復俟數日上疏歴陳古
今起復之非是且謂如其不然必準富弼故事終喪劉
珙故事言事反覆數千言一本於天理人心之不容己
者名曰扶植綱常事先生以犯顔敢諫為大救時行道
為急負荷之重未嘗一日忘天下故發憤如是疏奏落
職提舉泉州市舶司然士論益榮之而緘默之風為之
一變終先生之世臺省不復有起復者矣在泉時秋毫
無所與惟講學鬻文以自給配梁氏安人卒泉守李宗
學遺以棺先生以其求文未償受之明年召還復脩撰
當道者語人曰某之復官我之力也乃無片言謝先生
聞之曰渠非有私於我也乃改南京供職三月以疾辭
朝廷不允二年章三上始得歸戊子秋抵家卧病養心
之餘苦禮記註說之繁命門人錄其要以便觀曰庶不
失所執守也壬辰疾稍愈以族屬未化論之以約束本
之以律令鄉人化之喪禮行浮屠除盜賊息民業安十
餘年間兼并不作鄉俗為之一美嘗欲倣古置義田有
助以堂食錢者先生弗受且告之曰是錢雖公亦不可
費以之積粟賑民可也或衣之衣行遇乞人死於途輒
解以覆之乙未卧病厭囂乃於金牛山中結茅東曰静
觀西曰正密居焉四方學者往來益衆先生於講明性
學者納之務舉業者辭焉越二年戊戌九月二十四日
先生疾革示門人曰人之為學易簀之際可驗怡然而
逝無所顧慮者見道明也遂終先生素清儉自朝服外
絲帛之衣未嘗入體殁無斂襲具乃取敝幃以斂門人
方琬輩解衣以襲友人羅峻極貴傺助以棺嗣子迎柩
歸隨而悼祭者數千餘人四方赴弔者三載不絶先是
夏秋間山嶽崩裂大雨如注途虎咥人烈風折木先生
所居山脉忽墜一井其深叵測哲人之喪而天地山川
為之一變其生盖不偶也先生天資剛明清介淡然無
欲勵志聖賢涵養純正學貫博約才周經濟忠孝懇懇
至老不衰出處進退合乎道義片言隻字有關世教教
人本之以誠敬成之以寧静又以小學近思開發之惓
惓不少怠先生於功名富貴真如浮雲過目惟終日乾
乾不自滿足潜修之功垂死不已而踐履益純此静觀
正密之銘所以繼作也先生律已甚嚴而待人甚恕自
奉甚薄而賙人甚急其排斥異端以崇正學盖天性也
有識之士以先生之處而委以吾道之緒冀先生之出
而望以吾道之行惜乎年不配德未老而殁悲夫梁氏
安人卒繼劉氏安人子男四人梁柱榦橒梁柱先後領
鄉薦女三人一適張某其二早世以成化辛丑十二月
二十日葬本里都溪凹上源有一峯集行於世愚忝先
生榜進士尊事唯謹先生直弟我不世俗讓道義相契
真異姓伯仲也愚與先生俱以戊子謁病歸餘十年而
先生訃至又二十五年弘治壬戌之夏其子梁柱自京
師走書古宜請銘先生之墓嗚呼我尚行辭哉但以筆
力綿弱不足發揚盛德是愧銘曰
先生之德正大光明先生之才竒偉汪洋先生之志聖
域是藏先生之功扶植綱常嗚呼哲人日月其光醇哉
醇哉百世之望
張生文亨字說
文一也古今所指不同古所謂文非今之所謂文也今
之文科第詞章之謂無本之文也無本之文烏可謂之
道哉文而謂之道古之所謂文也易之所謂人文書之
所謂乃文詩之所謂思文論語之所謂斯文是也張生
文亨方專心於舉子之文嘗屢以為已之學啓之而未
應也恐其遂以命名之義為今之文而無意於古則識
趣卑陋而終淪沒於為人之俗學不可振矣因其請字
故以道泰字之生其顧名思義而不爽於古今取舍之
宜則為己為人之擇自不容於不謹矣由是得路而進
焉隨其用力之淺深以為所至之近遠要不失為君子
路上人也生其勉之若然則所謂文亨者乃道之泰非
區區文章科第之亨通利達之謂也生其勉之
先考妣墓誌銘
先考賀公諱孟員浙之寧波定海人考志德妣杜氏以
洪武己未四月三日生幼失怙性朴厚寡言語勤儉篤
實老而不渝永樂初從父志初公戍遼之廣寧後屯衛
挾以偕行遂家於義州城常客遊江淮以貿易為事然
未嘗苟取於人商賈之俗大抵以奢靡淫樂相尚公獨
儉静自守不為所移每出行遇道途溝澗泥淖輒捐貲
脩治或為杠以便行者晚歲家居不出督課卑幼為蔬
圃之業而已從父之季子曰旻以武功擢百戸公行居
二故人以二老官人稱之公初娶張氏夫人性行淳善
壯年先卒繼娶郭氏夫人謙謹勤儉時從舅姑治家嚴
夫人早夜勉勉不少懈他婦不堪其苦或多咨怨夫人
獨無一語老年撫育子姓慈愛備至賙䘏親戚内外無
間雖在疏遠罔有遺棄公一男二女妙善張夫人出也
適義州衛百戸黃紀男欽即不肖孤女興純郭夫人出
也欽景泰丙子舉人成化丙戌狀元羅倫榜進士戸科
給事中戊子謝病歸家二十有一載弘治改元陞陜西
右參議勅命撫治商洛等處兼分守漢中地方方欲以
母老具辭而郭夫人不起矣興純適本衞百戸胡喻冢
子鑑鑑有才名不第蚤卒孫男五士諮士誾士謨士詔申
孫孫女一曰貞順義州指揮僉事史文其壻也先考五
十有九始得不肖孤幸而壽永猶及見不肖孤中鄉舉
越七年始考終正寢時壽年八十四天順壬午二月二
十六日也郭夫人以不肖孤中進士迎養京宅不二載
而孤病以歸啜菽飲水二十餘年垂命之際而不肖孤
且有方面之擢夫人之壽視先考加二歲實終於弘治
元年四月二十六日也嗚呼不肖孤於我考妣學未足
以干一命之封禄未足以致一日之養其痛終天當何
如哉先考以卒之年二月七日葬城西蔬圃張夫人祔
焉兹郭夫人以五月二十一日合葬其壙不肖孤欽號
哭為之誌銘曰
惟我考妣積善實多不食其報天也奈何
外考妣墓誌銘
公諱旺姓席氏先世徐州人考諱貴宣德間以北京彭
城衞副千戸調遼東義州衞遂家焉妣劉氏生公昆季
四人公於第為二配莊氏故致仕指揮莊公諱顯之從
女有賢行先卒生女四人無子公少壯時嘗膺操練役
已而業農於凌之陽杜氏屯若干年成化壬寅長女壻
戸科給事中賀欽䘏公老而勤劬請於家養之厥後又
以古人無不立後者乃謀諸席氏之族公之四弟早世
有子四人長者喪明議其季其母有難色欽曰但欲繼
世耳瞽可矣況其有孩數歲遂以後公且以俗瞽之習
惑人乃教專讀小學書暨古詩咏倫理者欲使說其意
為鄉曲勸公之心愈益順焉公淳朴謙厚有先民風不
能貿易常優游蔬圃中有以米粟易蔬者公與之輒過
其直人或目公愚公若不聞也公喜得酒遇飲輒醉醉
輒覓袵席嘻嘻然無一語忤人弘治三年閏九月十日
以暴疾卒壽七十有二以其月二十七日葬城西三里
愚家蔬圃之南阡莊氏祔從公志也欽為之銘曰
於外考妣同此幽室既幽且深維永安吉
醫閭集卷四
