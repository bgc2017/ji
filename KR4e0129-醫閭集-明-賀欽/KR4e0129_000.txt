醫閭集别集類五(明)
提要
(臣)等謹案醫閭集九卷明賀士諮編輯其父
賀欽平生言行及詩文稿而成欽字克恭其
先浙之定海人以戎籍隸遼東義州衞欽登
成化丙戌進士授戶科給事中謝病歸弘治
初起陜西參議檄未至而母歿乃上疏懇辭
服闋遂不復出事蹟具明史儒林傳是書前
三卷為言行錄四卷至七卷為存稿皆雜文
第八卷為奏稿第九卷為詩稿欽官給事時
聞陳獻章名遂師事之及謝病歸里杜門不
出惟以進修為事其學不務博涉專讀經書
小學期於返身實踐嘗言為學不在求之高
遠在主敬以收放心而已故集中所錄言行
皆切近真實非高談性命者可比而所上諸
奏疏亦無不通達治理確然可見諸施行獻
章之學當時或病其近禪欽雖學於獻章而
性情篤實循循下學平日論工夫次第亦往
往指獻章議論為過高其氣象殊不相似在
講學諸人中粹然獨為純正文章雖多信筆
揮灑而仁義之言藹然可見固不必以工拙
論之也欽少讀書醫無閭山自號醫閭山人
並以名其集云乾隆四十五年十一月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
