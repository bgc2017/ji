復古詩集卷一
元楊維楨撰
琴操(并引)
琴操為退之獨步子厚不敢作遂作鐃歌古之
文人相服而不相忌者如此後之詩人動以琴
操自高如蠻郎罷學華語華不華蠻不蠻令人
有可鄙者余與永嘉李季和在吴下論古今人
詩季和酒酣歌退之羑里操舉酒屬予曰楊廉
夫崛強作漢魏人古樂府亦能作昌黎伯琴操
乎余激其挑亟領曰請題季和遂命精衛而下
凡九題余明日賦畢又明日復補退之履霜殘
形二操季和讀之拍几三呌曰楊廉夫鐵龍精
也人欲和之誰敢誰敢至正辛巳秋九月會稽
楊維楨錄以為序
精衛操(見古樂府一卷)
琬曰按述異記炎帝女溺死東海化為精衛日
銜西山木石以填東海怨溺死也
水在海石在山海水不縮石不刊銜石向海安口血離
離海同乾
附郭翼和辭
東海水雖大精衛心不移銜石填海有滿時有滿時
海有底吁嗟人心不如海(叶喜)
附陸仁和辭
精衛兩翼大飛向海波去口銜石子不知數山高高
海深深山高海深石自沈
石婦操(并引卷見古樂府一稍異)
琬曰石婦即望夫石也在處有之補入琴操悲
其志與精衛同不必問其主名也
山夫折山花山頭朝石婦行人幾時歸東海山頭有時
聚行人歸啼石柱石婦岑岑化黃土
箕山操(見古樂府一卷)
琬曰堯讓天下於巢父巢父曰君之牧天下猶
予之牧犢吾無用天下為莊子有樊仲父牽牛
飲水見巢父洗耳驅牛而還恥令牛飲其下流
也
箕之山可耕而樵(叶囚)箕之水兮可飲而游牽牛何來
兮飲吾上流彼以天下讓兮我以之逃(叶投)世豈無堯兮
應堯之求吾與堯友兮不與堯憂
附季和和辭
箕山之陽兮其木翏翏箕山之冡兮白雲幽幽彼世
之人兮孰能遺我以憂雖欲從我兮其路無由朝有
人兮來飲其牛
漢水操
琬曰即祓禊曲也王子年拾遺記曰周昭王溺
於漢水二女延娟延娛從王夾擁王身同没焉
故江漢人至上巳日禊集祠間以為風俗
湘水離離徒以斑我衣漢水漪漪可以禊我衣翩然凌
波夾龍飛隨龍雲雨隨龍歸彼望疑兮疑是非
介山操
琬曰琴操有龍蛇歌以為介子辭先生嫌其辭
有憾為演厥辭庶介山君子之旨也
一龍失所五蛇從之周天下(叶戶)四蛇完身一蛇獨虧股
(虧作刲非)龍上天兮蛇各有戶一蛇無戶薄以焦火(叶□)吁嗟
乎四蛇從龍作甘雨一地焦枯無恨在下土
崩城操
琬曰按崔豹云杞梁妻乃杞殖妻妹朝日之所
作也殖戰死妻哭而城頽遂投淄水死其妹悲
之作歌名杞梁妻僧貫休始以築長城義作辭
其辭亦精悍宋吴邁遠軰不能及也先生用是
義補崩城操
白骨築長城長城不可穴十日哭長城長城為我裂白
骨斑斑食紅血抱骨著心肚白骨作人語君不見淄之
水喁喁至今下有比骨魚
前旌操
琬曰衛後母子壽毌欲殺前母子伋而立壽使
伋乘舟於河將沉而殺之壽知之與伋同舟不
得沉又使伋之齊令盗見載旌者殺之壽又竊
旌前行盗見殺之伋載壽尸還亦死
爾乘舟兮河水濁且深我同舟兮誓與爾同沈毌有命
兮諫不我聽示旌以盗兮我先有旌衛有國兮國在兄
殺兄及我兮我不如無生
桑中婦操
琬曰此秋胡題也曹魏諸作不關本題晉傅玄
始詠秋婦過剛先生此辭特觧玄議
秋夫君娶妻五日即仕陳五年歸來未拜親桑中見美
人我出堂前認夫君走赴沂水沉我身秋夫君令我嗔
婦可不義親何可不仁
扊扅操
琬曰按風俗通百里奚為秦相堂上樂作所賃
澣婦自言知音因援琴而歌問之乃其故妻遂
還為夫婦
百里奚作秦相不再妻堂下澣婦歌扊扅舂黃黎搤伏
雞堂下鼓絃堂上覆樽百年夫婦失復親秦穆君賀相
臣夫旌義婦旌仁
履霜操(見古樂府一卷)
本詞曰朝履霜兮採晨寒考不明其心兮信讒
言何辜皇天兮邅斯愆痛没不同兮恩有偏誰
說碩兮知此冤使是辭果出伯竒則伯竒不得
希於舜矣退之辭亦未至今為之補曰
霜鮮鮮兮草戔戔兒有罪兮兒宿野田衣荷之葉兮葉
易穿採楟花以食兮食不下咽天吾父兮天胡有偏我
不父順兮父寧不兒憐履晨霜兮泣吾天(兒有罪一作兒獨履)
(天吾父兮作嗟兒天父兮)
殘形操
退之作殘形操末語曰臣咸上天識者其誰余
以其詞尚欠歸宿不如拘幽將歸二操語可詠
也遂為之補曰
我夢有獸兮其獸曰貍貍有怪兮身首異而告我以凶
兮戒而戒而我丘有首兮誓死完以歸
李季和書復先生云夜讀九操辭及補退之
辭皆精悍古雅使退之土下有聞亦韙之鐵
崖辭行退之不得稱千古獨步非佞非佞
復古詩集卷一
