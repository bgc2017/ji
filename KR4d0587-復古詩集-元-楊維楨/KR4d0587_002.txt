復古詩集卷二
元楊維楨撰
炮烙辭
炮烙復炮烙是不還是不終殺讒人虎不殺羑中囚
烽燧曲(見古樂府九卷上二句作下二句)
美人方一笑烽火不須驚昨夜驪山下西戎已結兵
放麑辭(見古樂府九卷)
毌麑急麑子獵父眎如傷太子奔城父君王赦奮揚
牧羝曲(見古樂府九卷)
老羝何日乳歸鴈忽能言不逐虞常死丁零尚有恩
漸臺曲(一名貞婦詞見古樂府)
皎日常持信倉皇不改貞君王符不到水長漸臺傾
北郭辭(見古樂府九卷作屈婦詞)
瓜田不納履北郭招讒汙覆鼎重開日宫中殺破胡
城門曲(見古樂府九卷)
諜報越王兵城門夜不扃孤臣睛不死門月照人青
蘇臺曲(見古樂府九卷)
吳王張高宴臺下閱犀兵高臺三百里不見越王城
望鄉臺(見古樂府九卷)
望鄉臺上客秋至望鄉關中原遮望眼可奈燕支山
飲馬窟(見古樂府九卷)
長城飲馬窟飲馬馬還驚寧知嗚咽水猶作寳刀鳴
俠客辭(見古樂府九卷)
未許仝交死全身報國仇太阿飛出匣欲取賈充頭
劍客辭
丈夫萬人敵拙計哂荆軻昨夜西征去生擒李左車
昭陽曲(見古樂府九卷)
美人新睡起内史報蘭湯散盡黃金餅無尋赤鳳凰
銅雀曲(見古樂府九卷)
帳中歌吹作玉座奉晨曛西陵迷望眼日莫起浮雲(奉晨)
(一作翠簾)
妲己圖(見古樂府九卷)
小白竿頭血新圖入漢廷宫中雙燕子齊作牝雞鳴
秦宫曲(見古樂府九卷作桑隂曲)
妾自夫君戍桑隂路不通將軍哮似虎少婦竊秦宫
三閣辭(見古樂府九卷)
江南龍虎氣樓閣照金銀望見長安道不知塵汙人
胭脂井
昨夜韓擒虎金陵奏凱迴井中人不死重帶美人來
焦仲卿妻(見古樂府九卷)
生為仲卿婦死與仲卿齊廬江同樹鳥不過别枝啼
朱厓令女(見古樂府九卷珠作朱)
關珠争兩死兩死獨誰當關吏不垂泣青天應雨霜
摘瓜辭(見古樂府九卷)
黃臺八瓜熟瓜熟瓞綿綿惟有大瓜好狐來瓜已穿
食桃辭
二桃陷忠勇晏子設危謀半桃陷姑息彌子復誰尤
復古詩集卷二
