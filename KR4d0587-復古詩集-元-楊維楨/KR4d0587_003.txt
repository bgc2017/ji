復古詩集卷三
元楊維楨撰
白頭吟(見古樂府九卷)
長夜白頭吟新絲理故琴莫將一日意誤結百年心
綠珠辭(見古樂府九卷)
井底生明月樓頭墜寶星年年金谷草春入美人青
雌雄曲(見古樂府九卷)
妾夫曉出塞妾夜馳孤忠誓作干將劍一死雙雌雄
連理枝(見古樂府九卷)
主家連理木昨夜一枝零野藤沿别樹相托萬年青
商婦詞
蕩子發航船千里復萬里願持金剪刀去剪西江水(蕩子)
(作蕩蕩西江作西流)
合歡辭(古樂府九卷題作生合歡)
朝作生合歡莫作生離泣安得並蔕堅堅似七姑汁(七姑)
(汁蜂以綴窠者)
玉鏡臺
郎贈玉鏡臺妾挂菱花盤安得咸陽鏡照郎心肺肝
䌫舟石
江邊䌫舟石䌫觧不留痕長恨浮萍草難仝結縷根
楊柳詞
楊柳董家橋鵝黃幾萬條行人莫到此春色易相撩(幾萬)
(一作萬萬)
又
長條一丈長長似紫絲韁長條挽易斷五馬過横塘
採蓮曲(見古樂府九卷)
東湖採蓮葉南湖採蓮花一花與一葉持寄阿侯家(南湖)
(一作西湖)
又
同生願同死死葬清泠洼下作鎻子藕上作雙頭花
賭春曲(見古樂府九卷)
鬭草歸來後開筵又賭春階前撤珠戲獨是得雙人
擬雪詞
小姑善擬雪擬雪廣寒高剪落雙娥髮紛飛玉兔毛
聞鴈篇(見古樂府九卷)
樓頭聞過鴈隻影不成雙一夜狂夫夢相隨到九江
繫馬辭(見古樂府九卷)
誰繫西枝馬馬嘶花亂飛花飛猶自可莫遣折花枝
春波曲(見古樂府九卷)
家住春波上春深未得歸桃花新水長應汲浣紗磯(浣紗)
(一作浣花)
彈瑟篇
静夜彈湘瑟扁舟在鶴灘九峰江上見渾似九疑山
續絃言(見古樂府九卷)
麟角煑為膠續絃絃在弓丁寧絃上箭莫射孤飛鴻(丁寧)
(作誓將莫作不)
買妾言(見古樂府九卷)
買妾千黃金許身不許心使君聞有婦夜夜白頭吟
去妾詞
萬里戎&KR1019;出琵琶上錦韀傳來馬上曲猶唱想夫憐(想夫)
(憐曲名也)
玉蹄騧(見古樂府九卷)
銀腦玉蹄騧金鞭問妾家忩開桃葉渡小艇在荷花
空桑曲(見古樂府九卷題作高樓曲)
高樓有獨婦白晝彈空桑門前誰下馬不是五樓倡
女蔓草
誓作女蔓草不作天羅瓜女蔓纏樹死天羅挂西家(挂一)
(作過)
復古詩集卷三
