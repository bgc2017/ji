復古詩集卷五
元楊維楨撰
香奩集(并序)
雲間詩社香奩八題無春坊才情者多為題所
困縱有篇什正如三家村婦學宫妝院體終帶
鄙狀可醜也晚得玉樓子八作衆推為甲而長
短句樂府絶無可拈出者雲菴老先生寄示踏
莎行八闋讀之驚喜先生蓋松雪翁門倩今年
八十有三矣而堅強清爽出語娟麗流便此殆
雪月中神仙人也謹以付翠兒度腔歌之又評
付龍洲生附八詠詩後繡梓以見王孫門中舊
時月色雖閱喪亂固無恙也至正丙午春三月
初吉錦窶老人楊楨叙(錦窶一作錦窠)
金盆沐髮
華清春晝賜温泉綰脱青絲撒一編翠雨亂跳花㡳月
黑雲半掩鏡中天銅仙盤滿添香露玉女盆傾拾翠鈿
攏得雲鬟高一尺罟冠新上玉臺前
踏莎行(以下八闋倛雲菴叟王德璉作)
寶鑑凝膏温泉流膩璚纖一把青絲墜冰膚淺漬麝
煤春花香石髓和雲洗玉女峰前咸池月底臨風
輕把犀梳理陽臺行雨乍歸來羅巾猶帶瀟湘水
月奩勻面
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆落初乾
好風與我披羅幕一朵芙容正面看
踏莎行
冰鑑懸秋瓊腮凝素鉛華夜搗長生兔玉容自擬比
姮娥粧成尖恐姮娥妬花影涵空蟾光籠霧芙容
一朵漙秋露年年只在廣寒宫今宵鸞影驚相遇
玉頬啼痕
天然玉質洗鉛華怪底偏將半面遮紅滴香冰融獺髓
彩粘膩雨上梨花收乾通德言難盡點濕明妃畫莫加
聚得斑斑在何處軟綃寄與薄情家
踏莎行
粉凝紅冰香銷獺髓鏡鸞影裏人憔悴梨花帶雨不
禁愁玉纖弹盡相思淚恨鎖春山嬌横秋水臉桃
零落臙脂碎故將羅帊揾啼痕寄情欲比相思字
黛眉顰色
按樂圖開列滿堂春愁何獨損清揚蜀山煙雨雙尖瘦
漢柳風霜兩葉蒼索畫未成京兆譜欲啼先學壽陽妝
蕭郎忽有歸期報喜見天庭一點黃
踏莎行
淡掃春痕輕籠芳靨捧心不效吴宫怨楚梅酸蹙翠
尖纖湘煙碧聚愁萋蒨紺羽寒凝月鈎金灔鶯吭
咽處微偷歛新翻嫵態太嬌嬈鏡中蛾綠和香點
芳塵春迹
是誰步屧印微茫便似名家春滿牀軟雪消時痕晃底
好風生處步生香綵雲飛上鞦韆蹬芳草侵來蹴踘場
愁絶似癡成獨立綵鴛拾得在東牆
踏莎行
金谷遊情消磨不盡軟紅香裏雙鴛印蘭膏步滑翠
生痕金蓮脱落淩波影蝶徑遺蹤鴈沙凝潤為誰
留下東風恨玉兒飛化夢中雲青蘋流水空仙詠
雲忩秋夢
骨冷魂清酒力微路迷錯草是還非羅浮曉月相將落
巫峽斷雲何處飛金彈撇過驚忽忽玉龍嘶了尚依依
不知直到鈞天所記得霓裳樂譜歸
踏莎行
煙冷瑶&KR0905;神遊貝闕芙容城裏花如雪仙郎同躡鳳
凰翎千門萬戶皆明月海碧山青天荒地老滿身
風露飄環玦高樓畫角苦無情一聲吹散雙飛蝶
繡牀凝思
綵線添來日正遲香絨倦理一支頥心遊飛絮渾無著
身蛻枯蟬忽若癡花幀錯描愁伴覺金鍼閣住許誰知
絶憐小玉情緣重到死春蠶始絶絲
踏莎行
翠藻文鴛交枝連理金鍼停處渾如醉楊花一點是
春心鵑聲啼到人千里喚醒離魂猶疑夢裏此情
恰似東流水雲忩霧閤没人知綃痕浥透紅鉛淚
金錢卜歡
紫姑壇上囑方兄忽聽呼盧擲地聲星斗未分牛女會
隂陽先判雨雲生青蚨孕子寧無兆玉蝶化身元有情
寶鏡重圓三五夜重磨半月問虧盈
踏莎行
暗擲龍文尋盟鸞鏡龜兒不似青蚨凖花房羞化彩
蛾飛銀橋密逓仙娥信錦屋瓊樓薄情飄性碧雲
望斷紅輪暝珠簾立盡海棠隂待温遥夜鴛衾冷
復古詩集卷五
