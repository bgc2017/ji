松鄉集卷九
元任士林撰
侍家君行雷公山中謁大父墓因和淵明韻
歲月不可恃四時如番休今日復何日父子同嬉遊雷
公山氣佳春水生溪流上有冥飛鴻下有㤀機鷗杖屨
遍林谷徘徊依先丘樵牧賞我趣班荆為賓儔酒酣忽
高歌山空聲相酬昔者焦先廬似此深密不衣冠不足
惜陵谷非吾憂松根茯苓長便此居何求
和唐玉潜用友人韻見寄
獨憐鬢雪上蓬婆未得逢君鏡水波世上冬青高誼少
山中目錄好詩多白雲明月懷安石細雨斜風老志和
人事參商那有此時勞相望意如何(冬青事見别錄)
四鴈圖
江北江南秋正驕孤飛萬里氣方豪平生慣有冰霜翼
却笑東風燕雀高
滿腹秋風鬱未開一聲清唳九天回人間兒女有癡夢
明月樓頭獨往來
孤咮雙翎睡舌香蘆花水淺海雲黃城頭未落三更月
夢入青天萬里長
兩翼清秋倦未翔北風㗋舌水雲鄉菰蒲萬頃食不盡
肯與羣鳬逐稻粱
春晚
春風吹紅殷散作綠樹雨繁華乍當軒清影巳滿戶晨
興散髮坐幽鳥對我語一笑江海深萬事天地古富貴
不可招貧賤那可拒誰能安其常黔婁有賢婦
和吾子行見寄韻
坐覺秋風老貧猶借屋居長年空竹素何地不蘧廬道
義時相慰行藏日可書人生有知己我亦出無車
送空菴焦禪師北上
有道身仍貴無言機亦空宗風當一代弟子巳三公晞
沐青天外行藏白業中若為辭寵數回錫大江東
賦用拙齋
青山有神姿白玉足清弄高人息世鞅田父好懷共鼂
生未上書意氣不可控柳子既一揮乃欲託愁諷簾蛛
布晴網野繭作春甕物化固何如勿語癡人夢
答上虞友人
古樹隔江流青山日夜浮天清家自遠月白地曾游詩
酒貧何益功名老亦休歸心雲不礙東去又東頭
湖山堂
樓臺影落空明外鐘磬聲來紫翠中白日一庭歌舞地
蕭蕭菰蔣已秋風
重游昇元歸寄陳道士
獨往有所適重來興未窮蒼雲山色外晴日樹聲中世
亦思遐舉吾方抱屢空平生司馬約回首起玄風
七夕客中
容易鄉心秋自生紆餘老態日縱横無官漫賦五升糴
有婦難呼一石酲露氣滿山高木落秋聲入屋短檠明
薄田可買歸無計星漢年年浪影清
月下歌
月從東出西壁沉會照千古萬古之人心人心只有月
照破逹人當之成酒淫卿不聞李太白蘇子瞻把酒頻
問月無月酒不斟月為抵愁之白玉酒為買笑之黃金
吾徒俛仰明月下月亦傲兀窺人深徑須推罌倒甕為
月盡一醉如何青天白眼放月還西岑狂歌他日作佳
事共道此樂今宵今
喜陳茂陽客歸
對坐頭俱白愁來強欲歌出門知己少遇事折肱多海
氣低青嶂年光暗綠莎不堪妻子笑舌在欲如何
上虞客中
黃葉空階曉清齋白髮人于于風力緊滴滴雨聲頻妻
子千山眼詩書一飯身人間有知己垂老未相親
北山錢令公墓
北山老樹寒生耳三百年來閱城市馬嘶無跡土花香
有客有客秋風裏當年玉節照人間朱顔羞殺江南李
誰將金盌不歸來忠孝子孫元不死空堂白日坐衣冠
漢祖嘗祠魏公子
岳鄂王墓
忠魂比明月可死不可滅空堂坐貂蟬荒塜埋碧血當
時劒花寒肝膽照北闕君臣計巳定一死何足雪湖山
翁仲青坐見氣消歇欲語老胥心飛濤過吳越
寄襄貴丁明府
(丁亥吾邑有瘦馬粥之賈校尉諸生講後必一來對余長嘶如此者兩月其甥徐天麟歸奉承故云)
小桂堂前手自栽未沉沙塌已生苔青山自笑不歸去
白馬相看時獨來凉月清宵誰與共好花晴日不須開
明年應度盧溝水早寄春風郭隗臺
登初陽臺
人生塵埃中白日送昏曉不上初陽臺百年空自老神
光散瑶天寳氣横碧草想當丹成時飇車謁黃道丁公
骨巳寒壬女跡亦掃獨有山下泉清甘散羣槁秋風灑
銅盤夜月照吳沼陂竹不歸來浩歌林影悄
垂老
垂老真無計勞生自轉難佩雲春不暖氊雪夜能寒身
世鸕鷀杓行藏苜蓿盤東風有庭戶悔不日追懽
過華亭留别吳山諸友
出處何時定歸棲老尚遲江山無倦客天地有真知竺
嶺呼猿日華亭聽鶴時平生愛杯酒到處付襟期
賦當塗靈鷲山月印池
池水無流時月明無定姿池空明月來上下光琉璃但
懼隂晴多相遇長參差咄哉會心人庶以坎自持
東隣
久不入城府幽棲奈懶何新知相敬少舊藁欲焚多風
雨蛙雙部江山月一梭東隣有朱阮樽酒且頻過
八月十五夜對月
客路惜年年中秋月自圓正憐兒女側不共弟兄前老
去一丘壑人生二頃田兹游諒何事清影未能眠
贈相者王月屋
布囊詩卷勝黃金白紵烏紗碧眼深自是清時少遺逸
不須物色到山林
地爐不鑄儻來錢幾欲歸來著醉眠白髮相看須一笑
人生冨貴出長年
登餘杭綠野亭望吳興諸山懷子昂
乘舟出東郭泛泛苕上溪起登綠野亭玉人片雲西遥
知水精宮坐與天人稽鷗波付浩蕩未足成幽棲泝流
竟欲往相與尋孤攜
題鏡石
靈静本無點磨礱不記春青天孤月在白髮幾人新
題默齋
不言之默吾全吾身無言之默吾全吾真時行物生夫
子聖人
和杜元用見過韻
湖上新樓好相過不厭君年光吳地老客夢越江分聚
散無虚跡窮通有昔聞時遮西望眼冉冉見浮雲
攜家華亭
六月下扁舟人生入客游青山浮日遠白水際天流老
色先秋鴈初心有海鷗鹿門在何許吾道日悠悠
寄題終南山甘河遇仙宮
河水甘河水甘車轔轔春酣酣平生不識劉海蟾解瓢
一酌香醪甜此酌濫觴人屬饜七蓮東海天光涵行人
千年下終南臨河不飲空停驂河水甘河水甘
送延慶濟上人歸西
人世難為客心空不待年坐深千衲在道許一燈傳白
日論詩地青山住世緣高歌望吾子我亦買歸船
十二月初六日曉發松江
冬霧比春濃舟行日未東可能辭物役豈敢怨途窮清
興乘江水交情付曉風流年今白首何日慰飄蓬
送吳縣教之麗水任
城郭萬山中扁舟載北風溪清芹更碧地暖杏先紅忠
厚期多士源流接迺翁周郎有遺躅吾道未終窮
九日詩寄明碧竹院
我豈人間客秋風託爾隣一聲清唳曉萬里壯遊身出
處自有道棲遲未厭貧黃花漫情思清對未歸人
遊石棋盤醉歸分韻得邊字(并序)
詩酒日廢人事數日故少疎之道士黃季勉出荷
包中錢二索沽酒意行初過吳守道見菊花數本
正復可人其翁出酌三行冄過謝希賢盆花標致
殊倍扵吳試朱砂杯亦三酌徑上石盤上看仙人
奕棋遺迹雖爛柯之客不來而橘中之樂如在也
歸坐溪西酒肉具矣為舉大白劇醉尚念吾徒兄
弟四海今欝欝山城間意氣相得徒此五六人如
膠漆相投勺合秤停乃事磨刷游以泄其趣酒以
陶其真詩以出其藴豈獨高陽徒乎分杏樹壇邊
漁父韻
一鴈不度海銜蘆列青天孤流怯走壑遠赴百道泉結
交貴日廣不廣空壯年摶沙固易散投漆固易堅所以
日共飲山花列秋筵道士黃石孫亦解供酒錢初遊濮
陽家冄醉康樂前却看仙人棋危石如平田山風子聲
寂洞日瓢影懸歸來忽自笑我豈非謫仙更喚酒杯人
健倒東籬邊摸索溪石白莫嗔我欲眠
送徐春野(并序)
往年徐春野來綜吾州吏事朔風裘馬意氣倬甚
今紫髯飛雪告父兄以去人貧以仕君仕而貧吾
不知人事竟何如也其所游松鄉任某歌以送之
昨日之酒月滿樓今日之酒月滿舟三十度月月圓缺
共君看月丹山頭君攜月色錢唐去我有濁酒誰為酬
功名一紙正復爾歲月兩鬢歸來休柳橋久負秋夜笛
花鬟老憶春風㗋鵬雲正高眼歴歴鯤海未運天悠悠
雄雞一聲騎當發男兒頂上簮公侯
四禽言
大母偷小母偷翁落田兒牧牛不併力令人憂但願年
年麥豐熟大母細母偷亦足
行不得哥哥未曙登程日已蹉腹飢足趼可奈何前山
雨暗豺虎多
提壺提壺為君酤杏花村下誰家壚概平幟高有惡犬
戒寧不沽歸來乎
脱袴脱袴破碎一針無補處誰持篋中新換我身上故
但得深閨有孟光年年袴破亦不惡
題翰墨十八軰封爵圖
翰墨十八軰皆几案間不可闕一之物上摽封爵
下圖其形旁書贊語殊有史臣之體余觀之不去
手畫筆精妍疑亦島外人所製詩題其左
公子裝車從楚國十九人行一不足上階卒賴毛先生
招手相呼公錄錄遥來翰墨十八人一日受封列華屋
世上空成孺子名論功却笑中書秃人生慎勿為事先
乞留足矣張良獨
松鄉集卷九
