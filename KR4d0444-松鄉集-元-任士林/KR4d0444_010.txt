松鄉集卷十
元任士林撰
石刻天台瀑布寺謝表
雲漢用章來九天之丹詔林泉改色開一道之銀河萍
水交歡雨花散瑞(中謝)兹盖欽遇皇帝陛下心行四海
德會一元風雨霜露無非至仁妙化機扵不息山川鬼
神各有寕宇肆佛教之重興大轉法輪載弘講席臣僧
敢不廣延釋子仰報聖恩衍智者天台之宗式克用勸
賦興公瀑布之句永矢弗諼庸妙談扵九旬仰祈年扵
萬億臣僧無任
省府祈晴意旨
日者衆陽之宗照臨在下民為有國之本種藝維時俯
瀝輿情仰祈大造伏念某等誤膺朝命濫倚省垣國賦
有程豈徵催之能免官刑惟恤或詳讞之未精不稼不
穯而胡取禾其身其家而不知本遂成積累乃遘灾屯
顧惟江浙之間田最卑而水易溢迺當夏暑之日雨不
止而民重咨麥已熟而不收秧既老而莫種失此及時
之役曷為卒歲之供心則凛然民之瘼矣敬闡祈禳之
典以求開霽之恩伏願雲漢昭回乾坤清穆寅賓寅餞
御無曠扵羲和自明自威治聿歌扵堯舜
省府祈晴青詞
大明生扵東惟無私照百榖麗乎土乃亦有秋俯瀝輿
情仰祈穹聽伏念某等誤膺朝命濫倚省垣治民事神
之間能無所愧修身齊家之道罔底于行適當夏暑之
時未遂田功之本弗種胡獲有欲必從敬求開霽之恩
以請生靈之命伏願乾坤清穆雲漢昭回昊天曰明宜
舒長扵化日烝民乃粒式歌詠扵豐年
呂道錄保安醮䟽意
皇穹降監嘗控忱辭萬里還家庸陳諾責叨榮巳愧昭
謝惟恭伏念臣幸囿儒風竊窺玄學粤自先師之入覲
獲侍後塵乃蒙教主之見知俾陪清列近由北上迄乃
東還念山川道路之阻修何恃而往矧寒暑隂陽之變
化惟疾之憂壹是控祈兩全出處敬潔精純之薦仰酬
覆載之恩伏願上帝垂仁高真錫祉儻身游鄉部粗安
清净之規則目睇玄門少遂繼承之托
謝恩醮疏意
玄穹監在恭被璽書妙有庭深叨塵鄉部拊躬知懼稽
首加慚伏念臣少涉世機幸依道域委心冲寂豈曰淵
宗遇事迂疎未聞玄奥尚念先師之際會僅拜寵光敢
圖教主之矜存俾循往武惟教事有鄉鄰之舊而教門
煩規度之餘何以仰承未知淑後敬潔精純之薦用伸
昭謝之私伏願上帝垂慈衆真錫察常清常净共瞻官
府之更新是繼是承式衍家山之甲乙
宗陽宮三清殿上梁文
玉京三境之居威顔如在天子萬年之夀景福有祈睠
惟宗陽之宮翼近省垣之地山川交慶棟宇一新載惟
杭州路道錄住持提點南谷真人生遇聖朝恩承先帝
理身如理物日深抱一之功事君如事天時謹祝釐之
奉越自鋒車之聘召薦被璽書之護持玄都之樹森入
垣墉滄海之波輦為基築扵是輪奐極東南之美經營
來山嶽之竒畫棟朝飛開金闕寥陽之殿黍珠晝見儼
瓊林羽盖之尊增八荒夀域之基侈四海太平之觀以
朝以夕以禱以祈自我聰自我明擬形容是之謂象在
其右在其左非壯麗無以重威爰舉修梁載陳善頌
抛梁東海月團團上碧空若木風清黃道直太平風物
萬方中
抛梁西瑶臺新月碧雲低閭闔春深王母宴九重孝友
夀天齊
抛梁南殿閣薰風入陛簾星極老人游象闕遥呼萬夀
華封三
抛梁北斗極天高星歴歴五雲深處紫微明炳炳前星
垂正色
抛梁上萬國熙熙瞻治象風時雨若太階平鑿井耕田
人擊壌
抛梁下百榖芃芃秋滿野人人鼔腹慶豐年草笠黃衣
通八蜡
伏願上梁之後玄風昭布道化流行皇矣上帝監觀四
方衍天下歸仁之治錫厥庶民斂時五福致臣子報上
之情
四聖延祥觀上梁文
乾坤拱北極之居威行四衛棟宇開天宗之勝福鎮一
方海岳騰歡神人交贊恭惟玄教大宗師上卿真人身
為教父道際聖朝入承清問出侍属車簡在九重之寵
下詣重玄下探無始妙凝三極之光儼然上界官府之
尊賁爾東壁圖書之序築宮廬而留侍錫崇真萬夀之
嘉名對湖山而坐馳領延祥四聖之珍宅自夜半有力
負山而走至堂上一言侵疆以歸千載之規其道復昌
十年之間何事不立今則紫垣突兀畫棟遄飛瞻天象
虚危之垣噦噦其冥噲噲其正當揚州牛斗之野赫赫
厥聲濯濯厥靈爰舉修梁載陳善頌
抛梁東一水天門映日紅祥風遠起蒼龍角草木葱蘢
萬墅中
抛梁西天目山高碧漢齊畎畝秋風成萬寶玉於菟外
下苕溪
抛梁南一塔河西九曲參薰風朱鳥神霄止聲教煌煌
自朔覃
抛梁北一天星拱開璇極朔風高駕玄武尊萬里承恩
車軌直
抛梁上雲漢昭回著天象帥垣四列紫微高威德堂堂
民北嚮
抛梁下山嶽真形鎮民杜時暘雨若地力饒治世歡聲
散田野
伏願上梁之後玄教靈長明威昭布遠揚聖化山川鬼
神亦莫不寕衍作太平東西南北無思不服
宗陽宮講堂上梁文
青牛車之立教以道授以言傳玉麈尾之談玄其人存
其政舉睠宗陽之主宰實教門之棟梁昔畫宫于堵垂
三十年今自堂徂基為第一義恭惟南谷真人言為世
則心與天通八彩重瞳接清光于堯舜兩儀四象探玄
旨于羲文發老子五千言為有用之書去堯夫二百載
得不傳之學無為之為盖自有道可久則久夫亦何心
丘壑胸中三年種竹十年種木笑談物外左手為矩右
手為規于是植幢盖于瓦礫之場使城郭有山林之趣
鼔于宮聲于外來霞履于四方跂斯翼翬斯飛振宗風
于千古載陳善頌爰舉修梁
抛梁東吳越平分一水通曉日高懸黃道直蓬萊一葦
起天風
抛梁西空翠濛濛水一堤鐘梵聲中祠太乙星階月地
碧雲齊
抛梁南碧漢河西塔影參坐鎮飛濤跨胥種箭痕吹影
老虬髯
抛梁北北闕巍巍開斗極虚危垣下繞龜蛇仙佩珊珊
飛白石
抛梁上萬歲千秋開治象祥風甘雨報豐年四海熙熙
民擊壌
抛梁下薊雨燕雲擁宗社一堂穆穆衆賢和藪鳳郊龍
無遯野
伏願上梁之後道鈞布物講舌懸河垂黍珠于九天遠
者來近者悦湧玉局于大地統有宗會有元用開後覺
之天欽祝聖人之夀
醫士求財施藥䟽
扁鵲之門不拒病夫盖欲救已然而防未然狄公之籠
宜多藥物奈何得有限而求無限况俱收並用得宰相
之方而羡補不足乃仁人之事用于逹者助我初心將
求施諸已而及之人母曰乞諸鄰而謂之直儻參苓為
君子甘草為國老並蓄良材則邯郸為婦人咸陽為小
兒大施敏手
吾子行夢蝶壇䟽
誦五千言嘗究猶龍之旨以六月息載開夢蝶之壇善
戲謔兮志怪者也載惟真白方丈布衣道士存方寸地
卧百尺樓有淳于髠之滑稽有東方朔之博物賈誼升
堂相如入室惜不用賦于夫子之門李邕識面王翰卜
鄰肯嘆誤身于丈人之聽于是心超蟬蜕之境神游鳥
跡之初蘧蘧然栩栩然何必扶遥三千里九萬里誾誾
也侃侃也不妨詠歸五六人六七人莫笑邊孝先請問
南華子
朱伊叟注刊詩板䟽
古者有采詩之官雖諷詠而必錄人生為垂遠之計豈
言語之可無有如伊叟之賢是亦浙東之秀五十年客
食巳愧白頭數百篇詩章豈無青眼况家秘書為之序
引戴翰林重以品題有不逃藻鑑之公大抵出性情之
正笑推敲之未定幾度月明恐傳寫之或多一朝紙貴
乃謀鋟梓誰與揮金或憐心力之窮少賜騷場之賞名
字之立幸不幸敢曰詅癡江海之逢知不知共期愛助
買屋䟽
擇遊斯擇居每羡江湖之樂問館必問舍豈無交友之
情相與謀一枝之安或者謂諸公之責况錢塘亦士大
夫之冀北公安歸乎而西湖豈捷徑者之終南吾無隠
爾不用旋栽楊柳何妨高詠梅花須知束書有屋廬便
可借車載家具王翰卜鄰李邕識面尚尋杜曲清風司
馬買宅鄭公置園猶是伊川盛事允為佳話各載芳題
代曹彦祥䟽
有客清廉以自高當全其節使人阨窮而不憫夫豈其
情有如彦祥之賢實為曹氏之秀夫人自一介而上皆
足以供妻子之歡而公則二年以來惟恪守軍旅之事
其貧如此其守可知不改其樂不堪其憂亦今所少相
煦以濕相濡以沬毋渝爾音
四聖延祥觀塑三清聖像請䟽
太極渾淪擬形容之是謂象威顔咫尺而神明之存乎
人儼如對于高居信須逢于妙手載惟某人山川秀禀
造化功侔是以似之肖貌天地之性進于技矣遊神元
始之前適從龍漢年中曾入黍珠會上遂令制作超入
空玄自我聰自我明有相之道在其左在其右毋貳爾
心幻成三境之尊欽祝一人之夀
代道錄司賀天師夀
兹審瑞應赤松祥開仙李接龍漢年中之統作天之師
開瑶池宴上之春曰仁者夀歡傳洞府喜溢江山况九
重頒正印之初正羣仙銘新宫之日某濫焉司錄信甚
歡情二十四巖清垣之尊誕揚宗教三十萬里弱水之
隔遥徹頌聲
代四聖觀賀宗師夀
赤松瑞應紫氣春浮秩進公卿據東壁圖書之勝教
行海岳儼上界官府之尊光近天顔歡傳人世仰惟某
官性涵太素德合自然為大宗師默贊無為之化弘太
上教恭延有道之長遡象麓之仙源開燕雲之華宴某
等身依芘厦情切瓣香夀道德五千言遥致松椿之祝
望蓬萊三萬里永依桃李之春
賀吳閑閑都提點
道際九重提宗門之正印身為衆父得玄教之单傳賀
溢冠裳歡傳海嶽仰惟某官玄冲而清淨沉潜而高明
大知閑閑窮理盡性以至于命至人默默和光同塵而
淵乎宗鼔大道槖籥之春新上界官府之聽有三寶有
三樂顧舉世之所希無二道無二心合衆妙而為一遂
令末學屹有旨歸某等踴躍瓣香周旋芘厦大宗師之
玄奥德愈盛名愈彰聖天子之簡知祖拜前孫拜後敷
陳言淺欣忭情深
開元宮鐘銘
鼓風霆爐造化范鴻音時旦夜大道鳴皇風駕祝聖人
夀天下
佑聖觀牛鼎銘
道士吳存真募吳德潤金鑄牛鼎銘曰牛斯負鼎斯薰
祝玄武祝聖人
肅堂銘(為昌國李侯作)
昌國在絶島中波濤之間鬼神出沒魚鹽舟楫之民正
未易治也河間李侯某為刺史三年人愛其樹余不及
識侯州文學嚴心傳來為余言侯仁人也構其居以肅
堂自號子第銘之余聞行宇宙間者惟風為最神風者
造物之槖籥也于春為至仁于秋為至肅今夫春嘘枮
吹生風之仁也然蘭茞叢生于蕭艾之中蘿蔓生長于
株林之上仁且有過乎然因材而篤之道則未嘗不整
仁非肅之造乎逮夫金風一行萬物以成妄者彫落真
者揫斂肅豈無功于物乎然伐後之肄食餘之果生意
抽伏正毣毣然肅非仁之濟乎乃為之銘曰天地之間
和氣生物以肅行秋真存妄滅曰仁非肅中有品節曰
肅非仁生意勃勃是曰兼濟柔克剛克于以觀風君子
之德
代賀天師生日呈子
兹審赤松瑞應紫氣春浮作天人之師肇千二百年之
道如山阜之夀開二十四岩之祥垂奕葉之光華埴玄
門于永久某身遊琳宇心遡清垣九拜惟恭一誠匪簡
擗麟脯以行酒莫陪上界之羣仙問龍漢以紀年益衍
後天之遐筭下情無任震越祝頌之至
趙蒙齋入道䟽
三教並立天地間惟士之末流漫無所向萬事不如雲
水樂而身之將隠何必求文况于今為庶以來亦嘗得
其門而入儻腰纏十萬貫相與成騎鶴之遊則口誦五
千言便可究猶龍之旨小子有造諸公慨然
定光寺立經藏吉語
大雄氏以言垂世寶藏興焉公輸子以巧服人金輪遠
矣自白馬寺流傳寖廣而大牛車委載弘多如日之布
如漢之垂不離文字如天之旋如地之運立透機關手
好手中大作莊嚴人非人等皆生歡喜某幸操末技來
佐勝因八萬四千母陀羅尼開無盡藏五千四百卷聖
諦義轉不退輪永鎮定光之伽藍仰祝無疆之聖夀
松鄉集卷十
