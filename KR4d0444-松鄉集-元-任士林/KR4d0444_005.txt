松鄉集卷五
元任士林撰
閑閑說
吕道士自陽明洞天北還京國里人任士林遇于錢唐
之開元因道其友吴君閑閑之賢而問其說洞天下之
物理者形色不能移究天下之事情者耳目不能役是
以無營無求嗜欲净也不將不迎天宇寧也夫天以貧
富貴賤毁譽飢渴寒暑命于人而人之生日侈且無孳
孳之事者其志貎屈室無擾擾之入者其妻子怠故酬
酢日工馳逐日勸吁亦勞矣然而聲利之府而有尸居
之安車馬之場而有踵息之樂其故何也盖萬物以默
默中人識其機之來者不危萬境以察察移志審其處
之安者常吉是故充吾知之所至以應夫事之方來如
止水之過跰&KR1271;鏡臺之坐蓬垢舉不足以凂我豈不綽
綽然有餘裕哉則坐忘之齋天游之室日在人境中矣
莊子曰大知閑閑此之謂也雖然吳君老子徒也灑然
熊豹之姿充充然日與猿鶴相俛仰方將枕藉白雪吞
吐元氣則其清淨空寂之學顧何往而非閑閑之境乎
然鍊形氣者勞其神歌洞章者詘其息鞭鸞笞鳳之御
遠上界官府之事具雖謂不閑可也非神交莊周之論
於千載之上者其孰能與於此作閑閑說
阮氏二子字說
圭璋璧琮所以備頫聘之物也與事人之有尊卑衷之
旗也故有備物必有備用有備用必有備質有備質必
有備工工質之不備而能成物以致用未見其可也易
水阮氏子伯曰圭仲曰璧從余游羣居之友思易其名
故字圭曰友璋字璧曰友琮固將以備物而成用也然
貴爾質使不疵庀爾工使不劌卑以進之而尊受之禮
以成之而信徵之則人莫不嘉其有比德之行也雖然
圭璋示有奉而全歸之所以成禮也璧琮示有加而重
入之所以成材也成禮成財人道之大者也出處進退
宜有所擇矣可不謹哉
趙常父字說
三山趙君與權字常父江海士也與余善既而為吾州
學官正部使者高公行郡常父偕余謁郊外既至州長
貳屏若拜庭之為獨常父命坐明日詣學宫常父語益
親出題命試士與進退凢學之事唯常父是聽又明日
瀹茶論政視墨汁三升在案上因請作常父二大字公
執筆未下而問其義於余余起而對曰萬事之理莫一
乎常萬事之適莫通乎權可乎可不可乎不可者常也
可乎不可不可乎可者權也今夫天斯覆地斯載日月
斯明而雷風山澤之妙雖權亦常也今夫衡低昂輕重
唯物來是應而銖兩之昭昭一定為不可易是故察權
於常如斗之杓火之燧察常於權如色中之膠青水中
之鹽味也歟聖人以精一執中示後世故夫子鑿鑒然
揭中庸之德而適道與權之論不廢子思作為中庸一
書而時中之義特明逮執中執一之論出天下始日趨
於權矣故流而為術為竒而不常之羞不察也常父以
常用權以權守常名之稱也公曰善遂漬墨作字俾書
其說
河間牛仁名說
河間牛理以醫道游公卿間余識之於柳使君之門嗣
是欵我書樓之上日再至遂及盡叩其及人之效業亦
工矣一日斂襟問余更其名余名之曰仁昔者司馬牛
問仁於夫子告之曰為之難言之得無訒乎夫醫之業
有為仁之方黃帝所以設為八十一問答竟陳為醫之
難是豈或異於夫子言仁之難乎牛君知不易於為仁
必不易於為醫矣牛君曰甚善名我而併以問字復字
之曰仲濟云
戴易初說
人生天地萬物備日與造物者磅礴乎無垠非一部全
易乎窮變通久之機追感攻推之妙是不可不謹其初
也初乎易乎百骸九竅其迭為君臣乎何有乎圖書易
乎初乎日用飲食皆羲文周孔之妙而連山歸藏周易
作矣我醉欲眠先生就舍
胡季常雲寄說
雲山澤之所蒸也然則山澤雲之宅歟其所以浮游卷
舒於太空者非寄乎雲非日月星辰比也日月星辰固
根於天者歟日月星辰非天之贅乎去日月星辰而為
天蒼蒼者其旦夜於人乎雲芒芒然終日行山澤間人
不仰其潤膚寸一族草木委心而待滋異哉其所浮游
卷舒固屯需之庭乎其寄乎作雲寄說
高氏族譜引
高氏族譜居有莘曰昪子明作也自唐太傅文獻公至
先人父若於世中則魏州别駕府君為有莘别子之祖
繼别者若干世繼禰者若干世宗合族屬具載逹而仕
則曰諱某他遂名之高祖曰諱某祖之也大父曰諱某
逮事之也娶某氏皆不書不以名治際會間天叙也生
某歲卒某歲不書主在室也自别駕葬有莘八世異兆
相望昭穆之有序位樹壤之有豐殺不書墓有表也别
駕而上葬不知域因不書也觀是譜者尊祖敬宗收族
之道盡矣夫阼階以婦降則著代之年也代日遠則恩
日疎恩日疎則情日衰矣故六世以外姓别於上戚單
於下然等而上之由庶姓達於正姓繫而弗别者親之
也人道之紀也順而下之由正姓達於庶姓綴而特殊
者疎之也先王之制也明先王之制繫人道之紀此譜
之所由作也嗟夫夫人父生之而别禰之繼殊母育之
而羣從之叙出婦妃之而世祚之端造處人道之大可
不自慎乎唯抗志節則可以闡宗姓存孝悌則可以保
族屬知人事之本可不自強乎子明好古汲深與予游
最密譜之成也俾書其端不得辭
王一初說
大哉一乎天地萬物之初乎故有一而未形則其初著
焉有一而已形則其初冺焉然一而二二而三三而百
千萬億則百千萬億其各有初乎由百千萬億之初而
求夫二而三之道且不可知况一其一乎一其一則二
矣而其初已不可求矣惟夫要終而返極合散而求全
則一者常在初者常存孰得而二之乎是故求之吾身
以父母未生為初而繼善成性兆於二五之凝求之吾
心以情欲未動為初而生静感動起於七者之發一何
從求乎初何從朕乎然而無極在吾前混沌在吾後一
者常湛然初者常不露以之日接以之天融雖百千萬
億之殊吾知其一而巳百千萬億之窮吾知其初而已
何有乎未形何有乎已形者乎雲間王一初字一初號
一初問其義於余作一初說
松鄉集卷五
