松鄉集别集類四(元)
提要
(臣)等謹案松鄉集十卷元任士林撰士林
字叔實號松鄉奉化人以郝天挺薦授安定
書院山長是集所錄碑誌居多大抵刻意摹
韓愈而其力不足以敵愈故句格往往拗澀
乃流為劉蜕孫樵之體又間襍偶句為例不
純其自然道士傳正一先生傳夀光先生傳
諸篇襲毛穎傳而為之亦頗嫌窠臼然南宋
季年文章凋敝道學一派以冗沓為詳明江
湖一派以纖佻為雅雋先民舊法幾於蕩析
無遺士林承極壊之後毅然欲追步於唐人
雖明而未融要亦有振衰起廢之功所宜過
而存之者也趙孟頫嘗見其蘭芎山寺碑文
深相傾挹後士林卒孟頫為誌其墓杜夲亦
稱其謝翺傳胡烈婦傳能使秉彛好德之心
千載著明固非曲相假借矣乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
