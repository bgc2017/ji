松鄉集卷三
元任士林撰
承事郎柳惠考妣墓誌銘
承事郎柳惠貳奉化州事三年且歸將以大德某年某
月某甲子合葬考妣於某州某縣某鄉之原墨而謁諸
州民任士林以告曰某不天生二歲而孤侍母氏洪之
鹿邑淩氏淩氏愛如已出俾冒其姓者三十年母氏病
且没慟哭以語曰爾河東柳氏子也曾祖考居商水今
有其族爾父年來四十輦財沙河之滸河溢知不可免
乃以髮挂車上卒溺屍遂不流予號哭七日得其屍迄
瘞於商水之南門爾呱呱在疚予愳不能以嬰兒存仲
氏日至未亡人之側予嚙指以誓不貳逮兵震山東殺
氣蔽野予抱爾以泣曰天乎不惠我孤寡使圖存乎時
淩氏居元帥郝公麾下母子頼以苟活今天不乏柳氏
祀俾爾有仕進事我死爾其復柳氏姓且啟南門之瘞
以予骨溝而合諸墓不然生不能事死又離之以重渝
也柳氏其謂我何於是母子哭失聲而屬纊不起矣嗚
呼痛哉某乃行哭商水求故族拜吾父南門瘞中既辟
江浙省掾乞改姓柳氏今以考滿入仕為七品且貳民
社其敢忘吾毋言乎嗚呼以不肖孤累吾毋大節以存
聖善之德皇天實聞使柳氏祀不墜死同穴以明初心
婦道之至隱人子之至痛子其憐而賜之銘予聞而悲
曰異哉人事之變乎春秋書事以示懲君子原情而要
禮昔宋范文正公飬朱氏祥符八年以朱說上第且登
朝始復范氏姓宗祏之奉事考妣如一柳氏之志視范
氏無越予不得而辭銘銘曰嗚呼父也卒不得其命也
嗚呼子也壯不知其姓也母也天也全其孤以為貞也
溝而合諸墓也范朱說氏以為徵也示人子之痛也尚
於此乎訂也
鄭氏夫人墓誌銘
夫人鄭氏濮州觀城縣東谷疃人年十六適同縣皇甫
瑞是為皇甫氏冡婦至元六年初籍戶為軍南戍襄陽
皇甫君在行中夫人泣别願功業自愛妾在勿以親老
為憂也夫人髮曲局不膏沐躬勞苦事舅姑晨省夕定
禮如良人稻粱魚鴈必具必恭菅蒯蚕絲以詒以肄退
則絺練繭緼密縫手熨遠將屯戍不爽寒暑舅姑歲時
每嘆曰嗟予子使不興行役之懷而婦力也逮十有一
年移戍京口且從事府帥家間至舅姑坐堂上召夫人
語曰而夫身在軍旅遂參畫諾是歸來有日也爾以壯
年得配未有嗣息爾其往雖有離憂吾志樂也且叔娣
良遂命仲氏以夫人行夫人至軍中卑抑以和樛縈有
度良人言笑有如信誓未幾姑劉氏卒夫人以舅命召
還而子師曾生既以師曾見事舅如姑在益恭及思曾
六歲夫人教讀書早夜或曰南戍遠汝父不得朝夕子
視爾其勤學不負汝也迨師曾年十有一而皇甫君在
杭召師曾侍由是母子相望數千里外夫人以子存亡
不可知病或屢月而師曾亦念母氏之獨留濮也大德
三年春師曾授徒為飬六年冬迎夫人來子母相依纔
數年爾而夫人以沒哀哉夫人生於丙午八月二十六
日大德九年十月二日卒於錢唐客舍享年六十男一
即師曾也女一大姐適同縣王氏孫男二杭州驢重喜
孫女一嬌嬌以某年某月某甲子歸葬於濮州觀城縣
東社楊疃之原祔姑兆也且葬其良人皇甫君語其子
師曾曰而母事舅姑盡婦道事余盡妻道其教汝也盡
母道敬戒之節獨何愧乎而余之愧獨何尤乎今爾事
母無日而事余長也獨無悲乎蒼蒼者天果孰為之哀
乎師曾泣不敢忘狀夫人之行以求銘於余余感母子
之情著夫婦之義乃為之銘曰行役勞兮我思其閟尊
章具兮我力其瘁子詩書兮我教其遂胡不百年兮以
永中棄人有母兮父憐之獨使令子兮終身其悲全以
事父兮揚名以為期庶幾有慰兮母氏之思
汴張府君墓誌代趙子昂作
余汴人也不及聞汴父兄往行垂二百年至元十七年
始識汴張好德於杭讀書好古退讓有禮固知汴父兄
之教未衰也然夢寐故鄉蹢躅餘息居游固相好也余
既召為夏官入直集賢出貳濟南罷歸復擢汾州既又
聯師儒於外十數年間靡有定役好德才一相鹽筴事
不仕在陋巷情未嘗一日去余大德九年冬十月乃載
拜致辭於余曰先君没江南且返葬於汴然不得銘墓
上重念先君操行侔古人當天下廣大不屑以仕為意
獨以詩書禮樂之舊散落江南久車笠故交終不以游
故辱言色是固識超於人也而忍沒吾先君乎余聞而
哀之曰是固余責也好德兄事余若翁即吾翁死而潜
之豈情也耶君諱謙字子讓世居上谷完顔氏既涉河
以遷遂為汴人大父某業修躬行尤長老莊故不樂仕
進父某以貲入為宣武將軍佩銀符鎮防行營都統君
生兵末魁梧有志行孝親弟長履人所難都統府君既
没女弟四人少長笄嫁婦奩用將一事望族而畬而構
稱在鄉黨晚游江南歴聘遺落屬纊之日戒好德曰地
廣趨煩苟得易患爾其慎之言畢而逝君生於戊戌歲
十一月某甲子至元二十二年十月某甲子卒於錢唐
客舍得年四十有八娶高氏中書省參議明之妹男三
人長即好德次好義好善女四人榮適曹希古錦適王
氏鸞適行臺中丞程某子仲綿適吳氏孫男三人松居
椿居雪居女四人鳳適劉世昌雪適徐氏餘尚幼好德
以君卒之歲十二月某甲子奉柩歸葬汴南薰門外龍
岡祖墓之原越二十年吳興趙孟頫為之銘銘曰惟不
競也孝友以為政也惟不貲也命義以為貞也懷散亡
也乃南適也死返卜也惟汴食也彼肯畬也苖則碩也
穫挃挃也耜畟畟也
臨淮府君王公墓誌銘
府君姓王氏諱庭玉字國寶保定路清苑縣人其先完
顔氏也高祖太保公四子諱三聖仕金河間路兵馬都
總管番譯是為曾祖考祖考諱留幹不仕考諱安住授
懷遠大將軍安州刺史歲戊寅臣附尋始譯姓改名安
生子璧次府君也府君生有機略習兵書識吏事仁厚
其天性也在蔡國張公軍中以材勇聞己未從攻鄂州
最陞亳州萬戶府長員首領官事蔡公終始一節屈小
就大蔡公終念之凢幕府籌畫必聽無遷事成敗勝負
如龜卜數計至元九年遷河南路統軍司知事受勑牒
成淮蔡壁襄樊城光化凢應機出竒功不在諸將下軍
儲措置士有餘餉從賈統軍詣闕賜衣襖鞁轡弓箭銀
鈔有差改遷招討司經歴佩銀符從獲南渡自丁家洲
與宋孫虎臣遇克之追之龍江磯兵南舟二校自稱太
平州帳下持守臣蠟書詣軍前軍中欲殺人於貨府君
力爭之曰是絶篚迎之心也明日大軍臨其城民以不
降死冤哉况大功未成無以示信乃以二校見受檄而
還太平乃獲全民至今祠之丞相由是知府君兵至建
康令給事中阿里召府君軍中曰建康新附民未知政
宜宣撫之府君曰某少兵間莫諳民事固謝不能丞相
曰好勾當退幕府曰簽事公丞相意也遂受檄充江東
路宣撫司事時元帥唆都左丞廉公以軍興事殷凢郡
政大小府君理之流者集附者歸一郡按堵溧陽既下
行伍間有係累良民婦子為虜者府君出其屬還之十
四年宣授建康路總管府治中丞相曰王治中吾府帥
師也民其理矣十五年陞朝列大夫招信路總管府達
魯花赤佩虎符招信尋改臨淮俾仍舊任佩金符時丞
相方解兵政聞之咨中書省俾仍佩虎符府君固讓於
是首崇教化新廟學治官廨飾使館勸農桑勵風俗整
如師律洽如父兄初淮盜起暴甚俄二男子飲酒臨淮
兵家軍伍張喜蹤跡之乃命錄事徐霆逮捕果吕文景
吉二其魁也盡獲其黨一百七十六人殺人二百餘情
得中書省以聞戮者七十人淮内以治先錄司李哇哇
道臨淮過泗州吏誣哇獄既具省府以府君廉明命讞
之府君得其事出之哇得不死御史大夫相威奏江南
廉能官五十人府君在中改授漣海州等處屯田總管
先是上屯田策者偽以墾荒為言官給鈔市牛耕實未
嘗有牛也年輸皮給市數謂以勞死田未嘗收而牛數
市無已也府君不忍欺實白之人或誣公不治世祖皇
帝素聞公長者不報府君遂去官居亳築亭曰飬志築
堂曰樂善與清時大儒政樞鉅公以年老歸其鄉及仕
而未擢者賦詩飲酒優游杖履相適也詩書以課子孫
耕植以治生理於是府君老矣大德二年六月某甲子
卒於亳州寓舍遂殯焉卒年七十有五生於甲申歲六
月某甲子娶同郡魏氏錄事之長女先府君十五年卒
於高郵官舍歸葬清苑縣中陽村祖塋之右子二人長
曰源侍官建康以卒次淳以父澤授保義校尉杭州等
處檢校大使女二人長適江東道肅政廉訪司經歴奥
屯履次適管軍總把慶都邸某孫女二長在室次適江
南浙西道簽肅政廉訪司事焦昉孫謙孫男一可道以
某年某月某甲子奉柩合葬先夫人之墓淳以狀請銘
於句章任士林嗚呼完顔氏亡且百年子孫散落卒為
善人忠在朝廷澤在民社人何獨不然顧余乃得銘墓
上淳實知予子可道又從予學銘宜無辭為也遂為銘
銘曰以仁厚為兵兵乃強以仁厚為政政乃成以仁厚
為家子孫其有承匪府君之私抑國之慶過者式焉以
視此銘
慶元路道錄陳君墓誌銘
大德十有一年秋七月六日太極靈妙弘教法師陳君
自上都還京師曰聖天子當御山川鬼神其底寧矣吾
豈復游人間世乎越十有一日遂化於北門之新店其
徒陳世素聞訃至與呂震亨會治終事至大元年集賢
院奏以其徒乘驛奉柩還葬家山先是教主三真人追
念陳君身侍闕庭十有七年際遇三朝寵渥至矣凡上
方賜賚一不以私其徒惟授經舊地以乙承甲志死不
渝震亨從京師最久必承無以易迨奏聞震亨泣以别
三真人且諭之曰死哀生榮在此行也震亨三泣不敢
忘明日拜璽書震實副陳君世素遂收陳君之行請銘
于句章任士林曰師諱可復字復心雷谷其號也世為
慶元路定海縣人曾祖考祖考考皆有吉德不世耀師
丰姿夐特神氣以靈年十四從觀妙葆真先生陳君與
真游乃著道士衣冠觀妙實師内觀先生王君師詮内
觀役召鬼神名震一時觀妙出單傳道行江浙至元十
有四年世祖皇帝遣使召見未幾示化師行喪盡弟子
禮不越已乃退習天人性命之學復從先天道山先生
林君某方外五年遂盡得太極諸家之藴於是内外境
融出入天造而阿持龍集寂在雷聲矣二十有五年戊
子夏郡大旱吏禱不應時中書左丞公旬宣浙東行郡
率長吏迎師即府署禹步斗折雲興纛影火挾令符大
雨隨注既而定海長吏迎師禮有加叱咤之下白龍翔
空乃大雷電以雨明年己丑夏邑象山以旱特聞迎師
如定海長吏請益師一詣壇上雨輙作乃下與吏僚佐
登樓與雨約曰酒起雨止雨果如約不爽所至民吏鼔
舞香花幢蓋泣迎歌送仰為神人又明年庚寅有旨尋
訪高道浙西道都提點董君德時首以師應聘越二
年壬辰春三月賜見尋扈從大駕上都夏五月西至灤
陽灤陽早逾月不雨有旨西行祈禱師奏曰臣壇在轂
下西方當有沾足明日西土以雨聞有旨西土既雨宜
令上都滿盈師遂奉槃血盟諸天神立表下漏日中大
雨上都果滿盈逾西都又明日上將幸龍岡旦暴風大
作揚沙走石清蹕慮無命師止之師噀劒一揮風恬以
息上大悦賜織室紫狨且給大官牲具以祭嗣是凡風
雪雨暘禳必免禱必應凡祝釐聖躬必習吉由是天眷
日深師冲澹素定便蕃恩寵亟拜輙施無餘也逮事成
宗皇帝一德格天棐忱屢著具不一書甲午有旨慶元
路悟真觀住持提點大德元年丁酉春考府君没於家
師號慕欲絶即上奏乞歸治喪事上賜金帛且遣使館
伴以行秋復入覲天顔温勞之某年某遂拜宣命慶元
路道錄玄妙觀住持提點玄妙即舊天慶觀也中陳畚
梮之餘且洊更主持規制一廢師首出賜金且戒祗事
者以歲入撙常度三清寶殿興建一新凢棟宇之役有
舉無弛教門實嘉之甲乙之傳遂定有歸奏聞實為本
觀開山師生於宋某年某月年若干弟子道士二其一
陳世素慶元路道判其一吕震亨慶元路道錄其授受
雷法最著者今玄教嗣師總攝江淮荆襄等處道教都
提點崇文弘道玄德真人吳君其人也次則大都崇真
萬夀宫提點孫益謙夏文永寧國路道錄稽天仁饒州
路道錄董處謙温州路道錄危有成慶元路道判麻文
行世素等將以某年某月某甲子奉柩葬於某縣某鄉
之原嗚呼天地設位聖人成能神道之教苟可以上禆
爕理朝廷每優假焉凡師之功宜在史氏顧余乃得銘
墓上師實知余銘固不得辭也銘曰沕沕沄沄乃有鬼
神雷風山澤與定吾真匪曰致役有精惟純是贊燮理
出入天人允也陳君矯矯白雲叱咤之妙澤在生民天
子曰嘉寵渥日新有賚必施以侈上仁與天為徒㒺厚
厥身珍庭家山有嚴子孫其神已遷其道則存千載之
下視此刻文
故奉直大夫趙公墓誌銘
奉直大夫趙公既葬之二十有二年其孤繼祖狀其歴
官行事乞銘于句章任士林刻石墓上按狀公諱諒字
潤之世居景州東光縣仲薛里今為寧津縣人曾祖諱
某祖諱某父諱璋仕金為定遠大將軍佩銀符歴懷州
都軍指揮使金法七品官子試郡令史公遂習吏事未
試會兵興河朔事定補寧津縣吏公識度宏遠動中事
機朝廷初簽軍民間戶十點二公白長吏曰河北初定
人心危疑衆未可動也下令召募願者充之不旬日得
軍數百人寧津以安既而以寧津為分地俾縣擇文吏
明達者一人充軍府參佐令以公應遂為軍事參謀數
畫竒策出入江漢之間所獲生口全活甚衆陞為天下
斷事官經歴中統元年應詔陳言條聞利害宰相竒之
為益都路七司縣勸農官時山東弄兵民俗悍戾仕者
憚之公受命以行民買犢趨耕力本知勸尋罷勸農官
公亦罷明年濟南平山東東路轉運廉訪使司保公為
提領淩州諸軍鄂囉事淩州西迫御河人仰水利公斂
人有差貧富不侵百姓德之俄遷濱棣路諸軍鄂囉總
管府經歴會併濱棣入濟南公亦去職至元二年宣授
奉直大夫太皇寺提舉河渡司初沿邊馬乘憧憧人並
緣盜以資敵故自潼關順陳而下設八提舉司以誡以
察公申令日嚴伺察日密舟無警棹馬無逸匹凡南諜
潜乘奸民造偽一無以隱其迹迨襄陽久壘亡卒盗騎
獲無幸貨軍前餉運戰艦鎧仗輸無後期論功渡江之
後公宜為多然整暇素定雅歌自適作遠波亭於太皇
寺西營日與碩儒太老騷人墨客賦詩飲酒而申儆司
察之政不廢也在政十有二年以至正十三年二月四
日卒于官至元二十四年某月某日歸葬于寧津縣東
孟里先府君之墓兆公生於丙子年二月四日享年六
十有一娶麴氏生子三人長曰榮祖將仕郎臨淮府宣
課提舉司知事仲曰顯祖季曰繼祖進義副尉平江路
長洲縣主簿女八人皆適名族其二側室牛氏是出孫
男五人思忠以公蔭汶上縣税務大使思賢思誠俱江
浙行省宣使某某幼未仕孫女九人七已嫁二在室曾
孫男四人卓兒鎻兒定兒萬奴曾孫女六人在幼遂為
銘銘曰卓卓趙公惟時之傑審機為精燭事為哲兩河
之間間不容髮天子命公以詢公察盗騎逸卒為奸為
黠號令既明河流活活渡江論功公豈為劣天或嗇之
在政而没有勞不來有潜未發尚睠後人勖爾名閥
經歴阮公墓誌銘
余客錢塘久與河北學者游行已廉隅私竊聞之至語
養親有曰阮子貞其人時子貞以文無害坐省幕其親
經歴公方無恙晨興問安否退命婦子具甘旨日必易
味且貲奉嬉遊以適其意晚歸視杖屨在堂則喜且拜
間所歴躬奉饍寢定然後去如是歲不懈也余甚敬之
大德八年春余為上虞文學掾而子貞則為邑長於斯
遂拜其親遺像中嘗語余曰余祿不及親非終身之痛
乎又嘗謁予而痛曰余有民社而親在客土其寧乎然
不得銘無以歸葬子幸知我銘在子矣乃狀世出行事
以請余不得辭公諱某姓阮氏字某世陳留人曾祖父
某祖父某襲居順天府以積善聞父某當金亡時跋涉
兵間遷滿城縣買田邢家莊力生務本委心分義正直
不撓鄉人化之卒無仕進意夀六十二以終男四人曰
享曰裕曰瑞公其長也公生敏悟讀書輙識大體迨飾
為吏事確不越矩府史書勞遂專案牘尋遷知事方今
朝廷定銓衡張武烈公時鎮大名檄公充幕以廉幹稱
屢赴省部白事必得請乃歸武烈誓曰苟居中進用必
母忘爾賢陞順天路工匠府經歴仍權府事燕南部使
者行郡廉其善以聞將俾真授會時更化卒拜勅命管
勾新興鹽場終不就武烈公江南功成上勲勞公名在
剡中力謝曰身不與事而罔功得級吾誰欺乃益自斂
損閟有光華蓋當天下廣大人材捷出吾寧與争趨乎
遂盡室南遷樂錢唐湖山之勝曰是足以佚吾老矣里
中故人多江南重官日過門問起居公泊如也公天性
簡冲學力超定故仕止有道期不辱志功利滿眼逝不
求多晩年遨遊江南恬養天粹朱衣象笏子仕亦遂天
其未嗇公乎公亦一笑而去不返也公生於甲申歲六
月某甲子大德六年壬寅歲八月某甲子卒於錢唐客
舍夀七十有九娶同郡王氏先公二十八年卒男二人
長惟貞承事郎上虞縣尹子貞其字也次某海鹽州税
務副使女一適同郡劉氏孫男四人長瑨欽山州税務
都監次珪次璧從余學次未名孫女五人長適蘭溪州
站提領同郡呂繼祖次適同郡王鉉次適高節書院山
長同郡李敬次適福建道宣慰司令史南宫王某次未
嫁曾男孫一曾孫女一以某年某月某甲子奉柩葬於
保定路滿城縣邢家莊之先營遵志也句章任士林為
之銘銘曰衆馳則遠我控牽兮衆涉兮喧我回筏兮仕
以發身不求達兮罔功得級畏明罰兮公庭有子天未
嗇兮其溉既深將刈穫兮視此銘章世有獲兮
孝子錢府君墓誌銘
大德八年春句章任士林既職教事於古虞氏之邦友
人錢真卿狀其先府君之行泣以告曰真卿不肖先君
以至孝聞將銘其事以為世訓也持此志二十有六年
行遠而重吾親其在子也夫遂相持以泣曰哀哉人子
之情乎余走人間十八年不忍以所不樂故遺其親懼
潜行之日泯也子乃樂余遺耶府君諱興祖字國材錢
氏自忠懿王始居開封禮賢宅無為府君景端君曾祖
也閬州府君夀之居弋陽君祖也父節遂家上虞從沙
隨程氏學館雍國虞公之孫曾守富川以盡室行而府
君生生有異夢少類成人長事三山陳九達與温陵張
時可辨析理學為畏友事親孝奉毋氏尤謹疾二年不
愈醫藥且匱膚體不惜曰自吾毋而不得吾情吾惡乎
用吾情及終貧不能葬孺子泣者五年既葬白鳥千百
集墓木上二大鶴巡行墓旁卒百日而後去人以為至
孝所感夫孝為行本君蹈其本凡所修慎信可嘉已惜
其業之不昌也生於宋嘉定癸酉十一月某甲子卒於
至元己夘十一月某甲子享年六十有七以某年某月
某甲子葬於永豐鄉鳳凰山之原娶申屠氏子男二淳
真卿女二適邢應博嚴漢弼孫男二德晉德朋孫女四
銘曰不昌於理而昌於孝匪孝不昌視白鳥之翔過者
式焉孝子之藏
夫人費氏墓誌銘
錢唐張澤之端而好修博而嗜文擇交當世不苟希合
從周應奉趙集賢遊詩法書法以精造聞而又樂與予
追尋古作者聲氣日鐫磨未置也頋予在隱約宜無以
翼起之使蚤有譽於時也大德十有一年冬十有二月
澤之齊衰膝行謁予西湖之上曰澤之不天毋氏終矣
日月且葬大人謂澤之曰余途行日廹半九十矣卒不
幸失爾母而余在爾固不得久於哀為也爾情而余奪
之爾重哀也必求先生銘俾以狀來請無辭銘夫人姓
費氏諱某同郡安溪人也曾祖某祖某隠德不著父某
仕宋承節郎監安吉州酒税母唐氏夫人生柔淑性穎
悟總角鞶帨在父母側誦論語孟子知大義學李夫人
書習九宫筭學既事張氏肖孫黽勉有相敬戒不違日
上堂奉舅姑飴蜜承歡乃退定省温凊禮加良人迨侍
疾不渝勞劇弗良履行弗憚也既殁且葬良人廬墓上
三年家政日舉弗弛賴以終孝歲時烝嘗必潔必敬宗
姻協比戚單以愉至若口齒日繁伏臘日具一不以累
其良人而鄰里遺問瓊李無虚致也朋賓過從觴豆未
有餘也堂無尊章而姆媪不内接也宅近㕓市而服食
常澹如也閨中不聞愠言侍婢不奉怠色而訓語温温
惟勵諸子詩禮飾二女德功固其身教然也然而性慧
天通日課梵典若有頓解身未四十不恥喪具歲必一
陳而良人不知也大德十有一年夏五月初得疾外瘍
且祈天曰此非老婦人證也願以他疾終至十有二月
某甲子果不食飲怡然而逝生於宋寶祐丙辰八月某
甲子至元己卯歸張氏享年五十有二以明年正月某
甲子葬於南山之原祔姑兆也男三人長即澤之次濟
之浩之女二人在室孫男二道護道佑夫人且死呼濟
浩前曰汝幼未知至弱未勝事惟伯兄是承以虔事父
天使志業不渝幹有譽用則吾志也良人肖孫哭之哀
余曰是可哀也已遂為銘銘曰澹修靜兮固天性也維
家政兮固婦道之貞也事翁子兮不得終以祗也有令
子兮不得飬而已也報而德兮胡爾嗇也匪嗇也天維
令妻之譽而是毋之賢兮將不墜於永年以視此銘鐫
也
松鄉集卷三
