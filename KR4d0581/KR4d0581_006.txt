性情集卷六元周㢲撰
七言律
大隠樓為妹夫羅宗信賦
卜居棲迹在城南朝市紛紜不肯談樹下鶴歸唯見一
花前鳳舞自成三窗含遠岫明如玉檻俯長江秀似藍
身在耆英圖畫裏酡顔日日帶春酣
秋篷軒為楊仲濩賦
詩人託興在秋篷瀟洒吟軒畫舫同江海餘情孤榻上
乾坤清氣一窗中疎簾凉灑芹池雨曲檻香來蕙畹風
黃葉滄波垂釣處倚看雙鴈上晴空
月琴為林從吉賦
湖亭曾聽月琴彈夢想遺音在廣寒藥杵搗霜驚别鶴
桂闌拂露引孤鸞冰絃低轉臨瑶席金粟微飄滿石壇
寫盡凌波仙子意清虚夜靜曲聲殘
齊峯樓為王思齊賦
層樓突兀並雙峯峯近闌干秀色濃日出青屏照簾幕
雲飛畫棟接芙蓉朝光當戶嵐千疊爽氣浮空翠幾重
醉寫淋漓懷逸少欲將豪氣壓元龍
寄劉知事弘道
欲折寒梅寄一枝京華又過十年期上林花發鸎啼早
南浦雲深鴈過遲臥對青藜聽夜雨坐看玉樹賦春詞
眼中吟友多分散闕下故人今有誰
奉和蘇參政伯修受詔奉使宣撫還賜宴宣文
閣應制韻
鳳鳴高閣御宣文晝刻傳呼天上聞封事開函陳大典
頌聲合樂奏南薰羹調玉鼎來朝早燭送金蓮過夜分
奉使已歸蘇屬國麒麟畫裏見殊勲
題李尚敬所藏乃祖秋潤亭遺像卷子
清氣滿窗臨碧灣寒聲瀉出兩厓間露凋芳樹鴻初過
月落澄波鶴不還白髮空疑柱史老縞衣猶想謫仙閒
西風拂袖行吟處長使諸孫憶舊歡
城南永古庵孤峯文上人以故人禾川吳經歷
仲素臨絶遺詩見示情不能已遂次韻以挽之
死去憑誰賦蓼莪故人解劍適經過殘年古寺遺詩在
落日孤墳芳草多勲業未成垂老盡文章已著奈貧何
科名况有同宗弟不與招䰟效楚歌
挽謝知州(公字吉甫號立雪)
五馬歸來臨别墅猶持風采動眉鬚高年自是國遺老
直筆曾言臺丈夫健若秋鷹厲霜翮清如寒露出冰壺
梅花原上吟魂冷雪滿空山鶴影孤
挽周宣慰方壺
仗節南征靖庾關提兵又出討荆蠻酡顔鶴髮雄姿老
羽扇綸巾雅量閒梅嶺雲歸凱初奏柳營星墜櫬空還
應憐太府朝正日不見腰金列早班
哭龍錄事元同時權萬安縣尹
龍岡春暮别參軍馳檄南征過五雲每惜日邊歸進士
俄驚地下作修文空梁落月猶疑見寒木悲風不忍聞
夢斷吟魂招未得梅花江路雪紛紛
挽蕭推官(公諱憲孫芳崖御史之次子晚休官居見一堂名其里為高風坊)
歸來林下振高風豐頰修髯見一翁近世衣冠似公少
故家文獻有誰同鳳簫聲斷瑶臺冷繡斧塵生蕙帳空
幾葉秋風驚别鶴滿階夜雨續吟蛩
七言排律
壽王都事南山
紫薇幕下神仙客黃菊花前獻壽杯雲遶南山迎瑞氣
星臨北斗現中台親陪上相參謀入曾贊元戎奏凱回
剖决六曹簡書靜掃除兩廣瘴烟開座看修竹流清蔭
手種高槐成大材已見紅蓮出綠水又乘驄馬上霜臺
紫袍凝露圑花見綵服翻霞舞袖催看取高秋圓月夜
雙飛鳬舄上蓬萊
五言絶句
以露霧風烟月晴雨江山雪為題詠梅十首
粲粲萼綠華盈盈花上露花折露沾衣憑誰寄情素
林暗曙光微開簾散香霧美人期不來相思歲年暮
馥馥飄清氣霏霏點綠苔高城殘角斷吹送冷香來
空山&KR0877;薄暝遠樹帶輕烟何處尋芳迹鐘聲落照邊
東閣賦停雲寒梢上新月惜别花又開關山路難越
南枝春意動林杪散朝暾無使傳芳訊看花日又昏
微雨落寒梢樓前綠珠墜霏霏濕瓊琚暗滴湘娥淚
孤篷臨暮渚芳樹倚寒江水落碧沙淺飛來鷗一雙
臞仙在何許晦迹隠孤山遥想沈吟處亭空鶴未還
九天飛瑶華千樹灑香雪空谷寂無人相看兩清絶
三香山&KR0552;水仙梅
貞白誰同調山&KR0552;與水仙託根同草木清濁自天然
三友松竹梅
蒼髯拂翠羽有意伴臞仙共結歲寒約村烟望水邊
三秀芝蘭梅
幽蘭可紉佩紫芝曾療飢所以粲粲者同行不相遺
三白雪月梅
月色澹欲曙雪華寒未消玉人在空谷清絶不可招
青青水中蒲三首
青青水中蒲新葉净如拭元是寶劍精森然此留迹
青青水中蒲九節根如玉食之可延年神清髮長綠
青青水中蒲千歲花開少採得紫茸時緘書寄青鳥
六言絶句
梅花
呼童掃開蘿逕有客來叩柴扉花底香雲欲落樹頭白
鳥初飛
七言絶句
梅花十首
孤山樹下曉停驂綠萼初開花兩三自是孤根得春早
先將芳信到江南
瘴海花開鴈又來邊頭不見寄書回雲横東閣躊蹰久
月上南枝次第開
晚來索笑向晴簷獨立黃昏半捲簾自折芳枝嗅瓊蘂
忽看高樹掛銀蟾
石橋流水遶柴門歲晏相逢不盡言放鶴亭前人一去
疎林夜月冷吟魂
倚竹相看翠袖寒月中弄影見飛鸞形容何似清癯甚
雪滿空山歲又闌
問訊花神誰最賢羣芳梅獨在春先清高品格花中聖
灑落丰姿鶴上仙
天寒倚樹見佳人屑玉飡英養性真姑射山中明月夜
風飄仙袂淨香塵
乘雲曾到太清家玉樹當庭飄素霞此日歸來湖上見
滿林香雪散瑶華
朝來踏雪過前林花底誰歌白雪吟玉女持旌雙鳳下
暮雲深處杳難尋
花底羣仙搖珮璫神凝太素美清揚春風吹夢來金鼎
夜月霏香到玉堂
春日漫興四首
客裏惜春春又暮無數花落綠陰生一片溪雲將雨過
幾聲山鳥隔烟鳴
不住啼鳥催人去望斷鄉關何處家三月狂風吹倒樹
攪人離思是楊花
柳花漫空正撩亂千點萬點著人衣隨波化作浮萍去
滿路飄零似雪飛
淡烟微茫遠樹低王孫一去草萋萋誰知客愁無處著
又聽前林鶯亂啼
題劉子翬横溪獨釣圖
天河垂練映寒流坐俯清泠墜玉鈎源上桃花微雨過
孤吟驚起水中鷗
芳洲白鷺飛來兩日射金鱗波滉瀁芰荷香送晚風涼
一聲清唱雲中響
紫鱗翻藻時衝岸紅線低垂月鈎半鴈呌蘆汀綸乍收
蟾流孤影來霄漢
儒林劉郎最清絶手把絲緡歌未闋忽見江梅數蕊開
一簔立斷寒江雪
竹枝歌十首
灔澦堆前十二灘灘聲破膽落奔湍巴人緩步牽江去
楚客齊歌行路難
百丈牽江江岸長生愁險處是瞿塘猿啼三聲齊墮淚
路轉九迴空斷腸
蜀江水落石槎牙南船幾日到三巴雲遶巫山不成雨
霜凋錦樹勝如霞
霜葉如花滿眼飄巴童歌駐木蘭橈水來峽口灘方急
船到䕫州路更遥
䕫州日落聽啼烏亂石空圍八陣圖傍渚行行訪遺跡
武侯竒才天下無
巫山秀色碧崔嵬客子行舟望楚臺行雲行雨幾朝暮
不見臺前神女來
疊嶂連雲氣勢高江心巨石吼洪濤怪底終年行路者
艱危如此不辭勞
錦江一道送春來梅花落盡桃花開無奈客程歸未得
樹頭樹尾鳥聲哀
杜宇催歸不暫休宦情羇思兩悠悠相如此日題橋去
空遣文君吟白頭
江流錦水百花香落日微吟近草堂少陵心苦愁難著
望帝魂消思不忘
詞
漁父歌四首
春水孤蓬發櫂謳彩虹為線月為鈎桃花浪杜若洲此
處垂鈎釣玉虬
篛笠簔衣亂碧波巨鱗潑刺躍金梭衝蘋藻翻芰荷不
上鈎來可奈何
西風一夜下晴川換酒將魚不用錢蘆渚畔蓼洲邊暮
醉醒來月滿船
寒江獨釣去還來機静應無鷗鳥猜冰柱折雪梅開坐
擁羊裘月未回
樵父歌四首
春山漠漠斷烟横陰壑丁丁伐木聲啼鳥静落花輕看
棋松下暮雲生
白雲相逐度前峯蘿壁猿啼翠幾重清晝寂綠陰濃斧
聲驚動鸐巢松
滿身松露陟崔嵬行逐巖前麋鹿來楓葉落菊花開日
斜人唱採薪回
負新行唱路迢迢幾朵梅花擔上挑風正急雪初飄曲
中猶自憶前朝
江南弄
春意動池塘初解凍花間啼鳥驚人夢綺戶微開曙色
明沈香火暖曉寒輕夭桃半吐傳芳訊新鶯百囀感
中情感中情憐淑景思君望斷青鸞影
炎光熾枕簟凉如水芰荷覆沼雙鴛戲香飄水閣藕花
開簾上金鈎燕子回宵露清塵臨上苑朝雲行雨過
陽臺過陽臺别神女思君心如蓮菂苦
秋聲起庭院收殘暑凉蟬抱葉鳴疎雨玉簫吹徹人倚
樓銀漢迢迢度女牛梧桐落翠露華冷絡緯啼寒月
影流月影流愁無限思君不見南飛鴈
寒威薄繡帷人未覺啄蕊争枝喧凍雀錦箋呵筆寫迴
文玉筯長垂不見君北去馬蹄衝塞雪南來鴈字隔
衡雲隔衡雲消息斷思君但把梅花玩
性情集卷六
