友石山人遺稿别集類四(元)
提要
(臣)等謹案友石山人遺稿一卷元王翰撰翰
字用文其先西夏人元初從下江淮授領兵
千戸鎮廬州因家焉翰少襲職有能名累遷
江西福建行省郎中陳友定留居幕府敬而
憚之表授潮州路總管兼督循梅惠三州友
定敗浮海抵交趾不果屏居永福之觀獵山
著黃冠服者十一年洪武間辟書再至翰以
幼子偁托其故人吳海遂自引决翰本將家
子志匡時難不幸遭宗邦顛沛其慷慨激烈
之氣往往托之聲詩故雖篇什無多而沈鬱
頓挫凛然足見其志節如題畫葵花云憐渠
自是無情物猶解傾心向太陽送陳仲實還
潮陽云歸去故人如有問春山從此蕨薇多
大都憔悴行吟不忘故國其絶命詩云昔在
潮陽我欲死宗嗣如絲我無子彼時我死作
忠臣覆祀絶宗良可恥今年辟書親到門丁
男屋下三人存寸刃在手顧不惜一死却了
君親恩則於死生之際明决如此亦可知其
志之素定也顧嗣立元詩選僅載翰詩二十
七首此乃其子偁所輯凡諸體詩八十四首
前有陳仲述序後附誌銘哀詞等七篇皆吳
海所作已别載海所作聞過齋集兹不具錄
云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
友石山人遺稿序
詩者聲之文也本於内而發於外者也仁義之發醇以
正忠憤之感激以烈驕侈之言滛放僻之辭誕豈偶然
之故而已哉粤自唐虞聖神以敬畏一心發而為賡歌
慎念之語成周君臣以中正一理敷而為皇極敷言之
教下逮乎三百篇之制或渢渢乎正音或末響之流變
皆非有出於人心之外也戰國之間屈平氏以其忠憤
奮激之心一寓於離騷之作炎漢以降蘇武諸葛亮以
其忠直義勇之氣再變而為五言之體昔淵明得其冲
淡自然之趣唐少陵寓其忠君憂國之誠又豈有出於
是心之外哉洪武庚午余來閩郡庠生王偁奉其父友
石山人遺稿謁予請序其首予觀其詩毋慮百餘篇而
詠於感慨者極忠愛之誠得於冲澹者適山林之趣已
心異之而未知其詳及取其自决一首讀之凛然如秋
霜烈日之嚴毅然如泰山巖巖之象出處之分明死生
之理得然後知其嘗任於勝朝而秉義於今日故凡其所
作皆心聲之應而非苟然炫葩組華者比且徵余向
之所云者為益信也噫觀是篇者固可以求其心尤當
以景其行則可以相忘於言語之外矣於余言何有哉
因其請之勤而感其辭之寓遂書以歸之山人名翰
字用文友石盖其自號也時仲春初吉前進士監察御
史廬陵陳仲述序
