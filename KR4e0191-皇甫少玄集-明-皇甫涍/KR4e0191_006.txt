







　　欽定四庫全書

　　皇甫少𤣥集巻六

　　明　皇甫涍　撰

　　燕會

　　過許子春飲錢朱二子並至

　　良辰肅予駕行行造友廬會面欣夙昔英賢豈時虛隆
義薄言欵披襟情則輸命酌忘景夕揮尊但無餘㫖蓄
賤八珍中筵貴雙魚懿予值二子並宴此城隅孰云匪

密親情好與之俱發篇温以則幽念靡不愉矢言在無
忘兹樂不可如

　　過昆侖有作

　　徂節啟陽煦策馬聊行遊𤣥思先民軌從之戾園邱依
仁竊所奉鑑跡表相謀斯心惻遺賢局步曷能由豈惟
善文藝惟日覬德休越哉尚牽世芳酌不遑流踰江懼
特操何以喻吾憂翳翳岑表月微輝東南流跂予建德
邑需子為輕舟


　　雪夜醉後歌

　　憶昨倉皇暮途别我行遄阻黄河雪長安一卧歳復盡
朔雪滿地無過轍開扉立視黙惆悵北風吹人意不恱
蹇予幾逐漁父老回首思之豈堪説只今留滯終安歸
敢與多士論光輝苦寒亟謀良夜飲二子知我平生希
錢君隠迹滄海頭向來調笑公與侯文雅如包更年少
華亭鶴唳聞清秋攀龍升雲一朝事成功報主何所憂
公車履敝志自得軒冕於我如雲浮明堂本非一木構

百川萬壑皆東流至人乘物自無我世上磊落誰其儔
忘形呼酒共深酌寒條颼颼氣凄索雲天乍疑萬井曙
雪色近繞蓬萊閣酒闌携手㵼我心遇友開襟且為樂
生來不買孝廉名樽裏能忘步兵託眼前聚散即可料
故園梅開幾枝落歌成一為智者言孤鴻自此翔寥廓

　　許子酒後放歌行

　　凄風謖謖寒氣多歳云逝矣憂如何委羽何由見白日
吹律未足回陽和從來䟽理只能暑幾日僵卧無經過

東曹許子呼我飲喜踏積雪廻銀河開堂一笑暮愁釋
相顧皆稱永今夕燭前莫遣杯行遲生逢四美尤堪惜
嘉招况值雲龍會吾衰亦謝山林客諸君濟濟匡世姿
強將腹毳随風翮酒䦨披豁意更逺天街如霜月華白
移尊飲滿臨當分聴我狂歌歌所適古今賢達知幾人
苟不達命終何益君不見黄金臺上月如鈎荒臺没盡
月仍留千金買賢不買駿下齊七十誰英流孰知人事
一朝變向來誼合真可羞入江不化等閒事河上之恨

長悠悠又不見荊卿報恩西入秦當時意氣傍無人酒
酣上道髮上指咸陽宫闕揚灰塵嗟哉倚柱竟不就身
摧志辱為世嗔僂行偏袒盡誰為但有易水流千春申
我歌進君酒我心如雲爾知不明朝縱使得失異焉能
為之成疾首

　　雨中陸子飲話不寐

　　憐君千里外然諾重黄金僕馬追游苦風塵感嘅深清
燈孤坐乆細雨别愁侵耿耿何由寐晨鐘達我心


　　雨飲朝天宫王鍊師房

　　客有青霞訪花藏帝境源油雲合並馬過雨及留尊密
館凉頻入重林翠自繁從兹滌塵慮數欲問𤣥言

　　六月廿二日偕同年楊嚴劉包四君赴錢君汝
載飲漫賦短句

　　羊曼曾真率君心實可方招邀群彦集燕笑旅情忘潔
宇沉宵謐華星覆院凉明朝有離合那惜盡餘觴

　　七夕同二錢浦劉四君集包君元達寓


　　屢晤矜朋好今乘令節過况逢嘉月吐似向客尊多回
首仍蕭菽忘形暫薜蘿未須故園意無限抱明河

　　對月陸子共酌

　　復對長安月金風尚未闌病襟孤自照旅盞一為懽故
傍滄江逺常臨紫塞寒團圓亦不易誰惜夜深看

　　同許子春林熈載朱時言包元達集錢汝載寓
分韻得四支

　　月下留驂意霜輝到酒遲聚星人世少此夜客情滋素

髪安仁賦黄花元亮辭江山待雄藻汩没任吾之

　　同錢浦白包吕五君集錢執夫寓

　　客裏清宵會悲秋心事同忘形有吾輩握手意無窮雨
色生殘樹邊聲度早鴻不須投轄飲自使緑尊空

　　月夜集同年楊啟潜寓

　　暝色髙筵接鄉愁暫一空驂停木葉下醴汎月華中仙
侣慚予並佳期惜此同雲陰莫遽上欲眺鳯闈東

　　同年謝子過訪留酌


　　暫駐髙軒笑語聞旅庭幽寂下斜曛二毛今日欣逢主
五載同游得並君暗起花神銷苑月徐開樹影濕宫雲
情來忽已看陳跡何惜餘杯入夜分

　　秋日㩦酌同栗子過少岱子寓率就短章

　　晩日追尋梵字偏客中㩦饌媿蕭然頻傷會面丹陽宰
近喜同心上黨賢把盞莫看風葉下開襟真傍露華鮮
晉山呉水行俱逺長笛何由到别筵

　　同浦包二子集沈子舜臣寓時沈恤刑輔郡還

嘗為予致音予四人實偕秋薦也

　　及時霄漢下恩波漢甸芳菲擁傳過江上素書今到少
月中仙侣並情多星文北極胡為爾烽火西關近若何
酒罷聴雞渾不寢憑軒眺望一髙歌

　　昆侖山人西行歸集

　　躧履迎賓情太紛花天看鴈仍思君驅馬逢多北門雪
開尊笑共西山雲狂歌落日且未已憶昨壯遊殊不群
華嶽諸仙杳誰待時瞻鶴駕空氤氲(昆侖欲登華山不果)


　　諸戊子同年讌集程氏

　　明德崇休紀文思光㝢縣河清表靈奥七祀熈風荐徵
辰恢舉孝既登越裳獻經揆渥神人聲明欻䓤蒨矯迹
翼華朝隆軌孚英選新都啟丹穴鳴飛戾清漢薄質乆
湮淪謬齊排雲翰虛乏予所安寅恭爾先宦不悞值後
塗時亦叨芳薦存故激人衷懿欵申娯讌繁肴充綺席
照灼蘭膏粲廻星錯幽曙酌醴方無算敦義良在心中
飲彌歡歎頽姿不克妍仰懼辱明鑒䇿足菲妍期申章

聊可見

　　上元夜對酒

　　早春逢麗節况復在瑶京永夜惟看月空庭亦自明繁
華時屢改留滯蹇何成徒對芳尊酒彌深往歳情

　　逢徐汝佩

　　相逢汶水道同愧洛陽才回首無窮事春風幾度哀浮
雲鄉國杳流火暮天催自顧空簮紱君還滯草萊

　　同汝玉集時言寓


　　言值含香暇行追秉燭歡同懷情不間四序景方殘峻
闕凝雲夜平沙度雪寒芳菲瀉花醖寥廓倚星欄閒有
杜欽好愁無平子寛故園梅栁發何計覔歸鞍

　　元夕同張昆侖朱時言集呉純叔𤣥寧觀寓玩
珠蓮燈分韻得蓮字

　　太液誰分七采蓮珠輝藻繡照歌筵懸來錯落河星爛
散入繽紛月露圓地接雲霄爭麗色人逢鸞鶴共韶年
此時琳館題詩别他日金花賜對旋


　　余與民則别倐踐三載兹甲午初夏民則來遊
京師過寓命酒道故用述短律二首

　　門有車馬客來經道路賖開樽延桂月解榻對榴花池
風時泛爽城陰屢作霞悵然惟疇昔會面重驚嗟

　　其二

　　香街披上苑客館面層城綢繆永今夕陳説盡平生花
迎舞燕落藻逐戲魚輕相看韶景暮眷此故人情

　　夜宴孫君林亭


　　偶乘滄洲棹來尋谷口扉故人隠松菊邀我坐芳菲曲
度山月落情揺海雲飛君雖卧秋壑無夜不春暉

　　季氏亭燕對菊

　　季也黄花酌依然故里歡留芳度冬序遲候賞秋殘細
艶雲藏暖踈陰月到寒傷心倦歸者容易兩年看

　　十四夜偕我兄弟友人陳周二君閒步圃中戲
乘小舟聊述紀興

　　呉閶繁華地上元佳麗節燈火連萬家遊騎紛填噎吾

曹抱憂痼蓬徑寂無轍靜夜乘幽興步趾蕩煩惙棣華
自暎蔚因之心則説况值嚶鳴友清尊幸不缺塵逺芳
林虛月近寒塘潔齊發采菱謳試鼓滄洲枻忘形展戲
&KR0008;憑以慰羇紲予本邱壑人安能乆朝列反憇愜幽棲
稍稍塵累絶澤蘭自兹佩園栁忽堪折娯性得其真養
素良為拙誰令日縈思頭顱坐如雪

　　子約亭會

　　塵逺亭居寂林開霽色微水廻蒼竹逕山對緑雲扉梅

影清臨坐蘭香暗襲衣風光自可悦花蕚復相輝

　　來鳯亭集

　　中林一延賞小苑足風花髙響流清籟長陰覆緑華水
檻琴心靜山扉雲望賖竹氛含早露鳥影曵殘霞會可
娯芳夜無愁繫日斜

　　懷子新東溪舊隠早春同宿舟中作

　　膴仕吾遊倦登年爾望疎歸情同信宿徃事獨躊蹰栁
外寒烟薄江邊晩照虛東溪考槃處不到十年餘


　　秋曙山行訪顧叟

　　烟蘿入迢逓湖岸涵空明㩦策問幽事懷人滋隠情滿
林秋雨散一徑曙霞平就此樓居者雲霄逸我生

　　秋日自虎橋移舟訪朱子羽山居

　　春辭五馬到雲莊頭白知君舊省郎二始風流誰得似
四愁心事耿難忘歸來獨卧青山逺不盡懷人秋水長
悵望桃源遊未遂迢迢孤月限河梁

　　夜訪程士希舟中


　　清風動幽夜坐愛滿溪雲明月期何處虛舟宜對君淺
流兹夕見歸鶴幾年聞玉室如相訪煩書及右軍

　　王維楨見過

　　之子趨朝罷總轡騖華天官河方隠曙沙栁尚餘烟執
手申情欵蓄意兩俱宣髙文既已富妙辯一何妍朝霞
未足綺秋氣聊共鮮雲日鸞臺麗酌酒命新篇清風迎
條舉文波逐藻圓解爾崇蘭佩馥我幽桂筵

　　皇甫少𤣥集巻六

