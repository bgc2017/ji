







　　欽定四庫全書

　　皇甫少𤣥外集巻八

　　明　皇甫涍　撰

　　七言律詩

　　立春作

　　依依桞色動蕭關聖駕迢遥尚未還驛騎不堪衝雨雪
江臺空自望河山宫池日動仙班入輦路雲深代馬閒
萬里王春連朔漠不知何處候龍顏


　　驛樓

　　驛樓雲暗且停橈楓岸應含水郭遥落日更逢南浦雪
寒江偏聽海門潮故知書劍從孤客每滯冠裳戀聖朝
萬里風塵愁極北河山一望轉蕭條

　　懷林先生

　　水市烟臯幾獨過春來重覺戀巖阿荒城寂寂青山少
驛路悠悠芳草多天外音書常斷絶江邊歳月易蹉跎
居然萬里悲遼落無那雲濤起棹歌


　　馬上望茅山

　　歴歴晴山次第開深春孤客望仙臺從誇蓬島人間見
信有羅浮地底來碧樹依微清澗曲丹樓想像白雲隈
花深不辨桃源路落日松風萬壑哀

　　寄喬白巖

　　海内誰居第一流鍾山凝望坐生憂江湖流浪看孤劍
花鳥凋傷攬弊裘十載風塵猶仗節百年勳業謾登樓
閉門錯擬天人策寂寂空帷到九秋


　　近城子循室病馬上言别

　　日晩冰河去楫遲桂叢烟霧逈寒姿樓臺樹杪城逾隔
鴻鴈天涯雪共悲獨馬歸途江遠處一尊吟興月來時
人生聚散渾難料故國殘雲有别離

　　憶戊寅舊遊

　　呉山寂寞兩經春忽憶當年歎此身白鷺洲前雲自遠
華陽洞口鶴空馴關門風雨尋詩在澗道烟霞入夢頻
失意每多懷舊恨苑花簷燕倍傷神


　　武祥欲來

　　懷君霜後幾登樓落木蕭蕭古苑愁百里平波空恨别
數年歸馬更逢秋天長水國思能賦花向閒塘憶舊遊
共把茱萸須此日北山疎雨待扁舟

　　雨花臺

　　荒臺衰草此登臨風急城高感客心落葉萬家迎闕冷
長江千里向雲深丘墟寂寞苔生路殿刹蕭條鵲繞林
回首南朝無限思豪華今古獨長吟


　　子循别迫再賦

　　短日孤亭此共歡兩宵懷抱向誰寛梅開臘邑逢南信
雁過春臺是北看漢室孝亷名位晩謝家兄弟别離難
曲江遊賞非吾事且逐漁翁送逝湍

　　送呉子新遊武當山

　　名嶽崚増近紫霄松門烟露鬱迢遥尋山自喜乘春日
去國偏憐聽落潮千里芳洲看漸遠九江寒雪已全消
樓臺縹緲超鸞駕獨理𤣥旗度石橋


　　贈某二守

　　萬鐙春市壓花叢疊管流車夜夜同治理故知誇野獲
物情先願卜年豐承風伯始聲逾美不語任棠意自通
况屬政成多麗藻祗今詞賦説關中

　　至夜贈以言

　　燕客南歸値此晨故園松桂且相親征衣尚帶沙河月
建節空違塞驛春草木新陽千里恨閭閻佳節百年人
山中與爾同埋照一醉從教過十旬


　　舟中無事自論風雅因憶吾弟感而賦此

　　重楊送别御溝斜回首風烟使我嗟故自天南悲索處
每於江左惜瑶華客魂易入池邊草逸體新餘海畔霞
小謝才名曽擅美吾家千里為君誇

　　送友

　　湖流瀉碧綵帆懸扶病看君去若仙鮑叔交情論夙昔
馬遷文思發山川金扉蔥鬱宜前席寶瑟分明是别絃
向説瑶音知不惜秋深好寄桂枝篇


　　天子禱雪南郊弟子循解褐未歳睹盛曠古走
筆賦其事書聞遂述短篇

　　屬車當臘傳郊駐側喜凝華睿想勞霄漢盡應趨劒佩
江山空自望旌旄珠簾暗䕶龍鱗暖玉闕全迷鳳影高
文似相如非忝竊甘泉從此日揮毫

　　近歳憶寄子循

　　迢迢獻節他鄉意勝裏燈前帝景新恨結雲霄看不極
愁飛霰雪望無垠朝回寶馬行多色宴罷瑶篇句有春

索處自憐旬歳病椒盤傳祝泰來晨

　　元日

　　禁城宵啓放朝天春殿氤氲警蹕傳庭儼鵷行煇燎火
簾開龍座裊爐烟和風已應蒼旂轉晴雪偏宜綵仗聯
短翮濫飛無以報恩叅華蓋又經年

　　新正雪日柬唐陳二子

　　上林飛雪曉無垠麗景芳年屬此辰到處風光催獻節
滿城花色待遊人瓊華島畔看偏勝玉蝀橋頭望轉新

定是鳳池吟賞客不將妍唱負陽春

　　雨中偕同年楊君展眺

　　閒來策馬傍金扉鷗鳥明波淨客衣帝境秋清遊始到
水湄人遠意空違雨過千頃城陰亂霧動羣堤樹色微
想像石湖棲息地與君吟眺未能歸

　　送宜俯歸

　　原日登臨為黯魂客裝塵霧起都門故人此去惟衰鬢
秋色偏來近别尊燕塞北看雲欲盡潞河東下雁初繁

鮑宣得有山林婦歸到寒窓與細論

　　經海印寺瞻眺

　　嚴扉不盡到澄湍獨立蒼茫興未闌銀漢遥從天上落
珠林皆向鏡中看埀楊怨别霜華早野鳥忘機御景殘
即此已令塵抱失何如終把釣魚竿

　　接張濟父書二首時張自浙臺告歸不遂

　　南來已是厭承明問訊何由旅病生乘興能忘剡溪棹
夢歸誰阻豫章行傳書喜傍寒梅色感事驚聞落雁聲

江閣倚欄還極目西湖烟樹不勝情

　　其二

　　幾度倉皇出省闈沙河風物每相依邊關並馬驅殘雪
漢室諸陵眺落暉共笑守𤣥甘自棄獨憐稽古與時違
十年回首同遊恨吟對寒雲淚滿衣

　　冬日感寓簡子循

　　寒城斜日眺層阿寂寂花洲雁影過江色似迎張翰遠
濤聲憶傍伍胥多清尊且許愁來共白髮其如老去何

書報惠連吾欲隠洞湖西畔足風波

　　華亭張子夙登琴好病劇辭歸久不相聞季氏
子約作詩懐之因賦此篇

　　華亭幽叟去江濆一别音書更不聞每訝舊諳山水意
祗愁今作死生分孤鴻失路遥憑月獨鶴尋山自入雲
冬夜肅清春藻麗賞心何處不思君

　　午日子循弟有作和之

　　翠華當日幸甘泉際曉鑾回勑使宣玉殿雲霞輝綵仗

金河花桞馥瓊筵阜民澤沛薰弦奏長命恩深瑞縷傳
却憶同歡詞賦侣何人重醉鳳樓前

　　五言絶句

　　峽中三首

　　日暮南津道猿聲兩岸長悲風鳴水石不覺淚沾裳

　　其二

　　人逢故鄉少船度使君稀古雪流蒼壁春山寒客衣

　　其三


　　風帆絶無力百丈石林遲雲雨高唐路空山愁子規

　　玉階怨四首

　　明月皎羅幃青苔無行跡腸斷遠征人猶是不相識

　　其二

　　自矜桃李質生長在深閨含羞不異昔不解道相思

　　其三

　　新寒切羅衣熠燿流珠箔道是深宫裏還得風波惡

　　其四


　　獨向粧臺泣玉顏今悞身長門猶有月能照兩人心

　　客舎漫興三首

　　我向長干里長干花滿枝折花看自笑忽省少年時

　　其二

　　輕薄他鄉客醉酒金陵春走馬垂楊下迴鞭調舞人

　　其三

　　正月落江梅二月開桃李獨着羅衣裳年年度淮水

　　客館偶述


　　若為愁不語孤坐欲沾衣况聽砧聲發城高月落微

　　醉歸二首

　　醉入清林去高歌人跡稀故園霜欲落惆悵只空歸

　　其二

　　西郭秦樓上荷花舞曲長相思對流水惜别怨垂楊

　　咏白牡丹一花

　　何苦春風吝名花不兩生故知姿絶世獨自表傾城

　　送僧


　　琴尊冬日暮杖錫此時分别意禪心外滄波隔片雲

　　七言絶句

　　白下憶弟子循

　　丹楓百里見揚州北極遥連星漢浮吾弟何由在天末
江雲飛盡夢䰟秋

　　憶周以言

　　與爾相違已隔年令人相憶望南天忽看春色無多在
懷舊傷春益惘然


　　近淮柬行之

　　平明江月没江天放溜乗空去若仙期爾山陽醉眠處
垂楊岸北落花前

　　冬日過子新隱居雜賦二首

　　布帆乘興往來閒一水平鋪翠靄間冉冉風林天外遠
靑青半是越中山

　　其二

　　萬里遥天雁影稀晴臯獨立思依依偶因鱸鱠思張翰

肯逐秋風江上歸

　　南園雜詠贈友四首

　　竟日忘機對此君風來滿院最堪聞翠莖瀟洒吹笙罷
㑹有鳴鸞落紫雲

　　其二

　　采采金莖玉露殘南山遥對寄餘歡風塵盡笑酣中客
昨日都亭幾挂冠

　　其三


　　江南春色早梅開素影參差映酒杯閉戸不穿東郭履
庾樓清嘯碧雲隈

　　其四

　　亭館幽閒暑氣沉露珠初滿翠流深眼前色相何為者
對爾方知不染心

　　閒適

　　湖波揺颺水雲空十月霜清楓葉紅天際棹歌鷗不起
片帆歸去荻花風


　　再送武祥

　　千山梅桞向芳菲匹馬西辭入帝畿春色滿城新衣錦
何年却有故園歸

　　除夕再憶子循弟

　　鶺鴒原上思凄凄除夕他鄉望眼迷雲雪滿淮看不見
也應知汝夢魂西

　　雨中陸子飲話不寐

　　望入雲宫暑氣過客牕相對雨聲多無端忽起江東思

玉柱金庭柰爾何







　　皇甫少𤣥外集巻八

