







　　欽定四庫全書

　　皇甫少𤣥外集巻四

　　明　皇甫涍　撰

　　七言古詩

　　洪都行送葉山南侍御

　　洪都日出照湖水湖上飛塵暗荆杞千村萬落空寒烟
洪濤雨泣珊瑚鞭梁王宫殿走狐免泠泠脩竹黄雲暮
平原朔風吹古城夜江野火明殘戍憶昔軍威若雷電

萬舸磯頭正酣戰回首猶聞赤羽旗左肘尚帶黄金箭
霓旌淮海春悠悠九江雪浪吹龍舟七國昇平管蔡服
豫章野老多歌謳當日清風滿吳地坐使吳民變憔悴
燕雀那知霄漢羣豺狼且惋都亭使人生有才莫歎息
人生有情豈終極匣中寶劍寒無光高山流水長相憶
楚山涕淚不可收古往今來共凄惻我歌洪都歌正長
落日慘澹江茫茫潮聲鴈影春風盡揮手江洲空斷腸

　　霸橋歌送大梁郭僉憲


　　咸陽城東霸橋水芳草乍拂春風起秦宫霸水行人淚
遥見驪山夕陽紫臺中使君跨孤鞍裊裊逸斾星霜乾
我筵短亭掃楓葉仰頭白日明長安國賔之子陳留彥
少年謁帝承明殿古調文華辱流輩錦袍玉質時人羡
王門齊舉萬年觴綵衣自識仙郎面陽春白雪梁園客
上元燈火岐陽宴高堂二月别酒新得意如君誰與倫
平沙走馬凌雲氣花枝遥遥車入秦倘因橋上垂楊發
幸憶當年送别人


　　鳯池歌送王子儀

　　春風新入鳯池裏萬户垂楊暗羅綺建章宫殿五雲明
早花帶雪聞流鶯北山朝氣散閶闔馬蹄蹀躞鐘滿城
夔龍盡有匡時畧彈冠結綬多豪英吳河折栁過江驛
寂寞萊衣動行色黄閣清風憶元老羽林夜月迎仙客
丁公世美莫與倫西望長安别興新鳯毛瀟灑真堪羡
坐使功名勝古人

　　城西歌


　　吳王城西萬家市江霧黄開日照水烟樹微茫歌管中
樓閣參差畫船裏穠花艶蘂發江梅雨色千溪春正來
年年麋鹿遊荒草至今空憶錦㠶迴

　　出門行

　　出門即有礙舉目横荆榛拘囚不足悔知已終自伸所
以越石歎齊卿羞上賔海鳥安瀛雲邉馬戀朔塵圓方
惑改錯浮沉終異身男兒未可失顏色分珪緤組生逢
辰㑹當肆志拂衣去寄語曾原非世人


　　聞簫

　　山雨沉沉暮烟白茅屋春深滯行客洞簫何處聲更清
入户穿花暗蕭瑟鶯囀踈林楊栁新落日聞之淚滿巾
田家未必知音律也解悠悠愁殺人

　　烈風行

　　江上烈風夜半號天隂月黒鳴鴟鴞長林颼颼捲厚地
古原百里黄雲高憶昨驅車走京闕大梁長淮逝飄忽
七月廿五事誠恠旅館晝坐膓欲裂熊咆虎嘯從西來

山空鬼吟天柱折城中飄瓦連萬家兒啼女哭不可説
祠官奔走鍾山隂䇿馬郊壇氣忡惙虯蟠翠黛臥平地
白日慘澹埋氷雪守臣草奏馳彤庭此事微茫盡驚骨
故鄉迢迢東海頭城樓隨地風雲愁湖旁水溢二丈餘
雕薨畫檻隨浮鷗沉檣折柁不可數官梁屍積高山邱
嗟哉吳民爾何苦粒米不入仍誅求天工回幹不可測
酒酣肺熱悲清秋我歸滄江顔色醜倚欄聞之一回首
青燈無光水鸛叫黄蒿吹波夜鼉吼壯志空慙萬間厦

野哭蕭蕭徹虚牖布衣麻鞋且飽飯安得營營問升斗
請君萬事莫開口萬事於吾亦何有

　　嵗除吟三首

　　嵗除吟者少𤣥子有傷心之事而作也

　　嗟哉今夕復何夕我䰟熒熒百憂集我今行年二十六
生不得安死無及燈青酒寒誰與語野中樹木風吹急
嵗云除兮可奈何惜我年鬢空蹉跎

　　其二


　　男兒有生歎白髪嗟憂如泉何時竭我弟携觴慰幽獨
觴盡心絶歌不發空山無人豺虎多舉眼但見新嵗月
嵗云除兮憂思深河宿慘慘空愁隂

　　其三

　　昔年八九氣粲爛有客許我凌霄翰我憂在心不可掇
譬彼長夜何由旦歸徒四壁出負薪我恨如纓苦羈絆
歳云除兮觴欲裂倚闌望天涙成血

　　憶子循


　　去年七月掛㠶席與兄共爲滄海客陳郎作畫妙入神
拂拭素練生秋色黄鷄白魚不值錢玉瓶沽酒無所惜
長蒿平沙夜無睡曲殘星高海月白萬里那能戀鄉土
十日不歸長詩格獻書金盡裘復弊閉門却掃思疇昔
我弟孤征誰與歡淚向北斗交汍瀾苦風惡浪不可渡
歲暮憂集摧心肝古來世事多反覆及此翻愁行路難
燈前飢鴈翅垂羽夜半獨立天風寒

　　橘泉贈醫


　　蘇耽昔羽化靈異今凄然城郭自如昨鸞鶴無歸年瓊
枝嵗寒色獨照長春泉君繼高蹤結遐想白日滄江懷
二仙枕㡳丹霞留秘訣洞花不落明潺湲挹君清風不
可及桂陽山水餘蒼烟金衣未必無消息㑹使吹笙向
碧天

　　至前一日醉後歌

　　江樹樓前啼夜烏吳王城中清夜徂星高酒深浩歌發
况復霜臺明月孤明朝至日悲風裏轉頭歲序催流水

空山沉沉孤兕叫紫芝㝠㝠嘆黄綺眼前失意那足悲
男兒貧賤還揚眉蕭生豈是抱關者馬客逢君㑹有時
儒冠嵯峨倚霄漢安得戚束隨羣兒河堤旭日春陽動
谷口桃花應自知

　　廬山行贈子允

　　廬山秀出南斗傍錦屏繡谷遥相望五老峯連紫霄裏
飛流瀑布揺天光披雲摘星結遐想安得鶴駕隨蒼茫
洞前桃杏幾千載東風遥遥不相待匡君已逝留此山

蘿月冥冥至今在香鑪赤日春草生瓊蘂蕭條爲君采
青天不動九江明我欲因之朝玉京石梁對指金銀闕
山空無人猿夜驚他時肯䇿千韶杖與爾長吹子晉笙

　　送以言

　　垂楊金枝花錦新淺江碧流光映人玉壺沽酒復幾日
何得常駐江頭春旗亭送君賦采葛烟霏漠漠傷予神
仗劍辭家二三載看君意氣莫與倫監門非是落魄者
張負應羞負郭貧手中内經註已就丹霞久秘青華真

千金一字豈虛語魚目由來能混珍我臥空山亦何有
草𤣥寂寞隨風塵非君孰爲我桓子室中怛吒將誰陳
讀書萬巻人不識苦節自可揚秋旻不見河清百年夀
唯笑蟠龍七尺身江臺望爾移舟至眼前飛絮沾衣巾
㑹須散髪滄洲去安得束縳終儒紳

　　送陸子歸西山

　　日落湖天浪頭白扁舟一夜姑蘇客鮫人潛泣星夜寒
風雲颯沓龍泥蟠七十二峰離思滿沙邊送君腸欲斷

嗟君落魄無産業家無擔石猶任俠黄金盡散平原兒
紫騮已換秦淮妾甕頭不買世上名羣小何事爭喋喋
西風忽憶范蠡舟緑鬢空彈孟嘗鋏門前花落又經春
歸去高堂獨老親萊衣寂寞怨衰草白雲長望涙沾巾
君歸爲拂仙壇石予亦西看發興新與君便欲過湖去
古往今來空世人

　　贈李瑞卿

　　秋風動逺海寒氣生衣巾撫鏡笑緇鬢功業嗟沉淪投

筆有遐想况逢聖徳新蒿萊坐展轉琴匣虚清塵李君
身居白茆側幾年嘯臥青山春揚㠶落日顧三徑開口
一笑知余真袖吐河渠書惓言金陵别司空有英寄撫
掌生激烈慷慨濟時心還應恥時哲茫茫禹迹懸秋星
誚古談今與君説具區之流幾千里東望滄溟逺天㓕
横沙颯沓吹長蘆十郡蒼生豈魚鱉謝安當亦拂衣起
哀歌淚下流車轍揚眉大醉洪濤間刀頭猶有蛟龍血
傾心倒意各揮手秋空不動愁雲結明月正照五湖高

清流萬道山隂雪人生有才總如此男兒顧身豈豪傑
案頭且看蔡澤傳鏡中莫哂張儀舌江津斷栁不可攀
楓林繫馬傷離顏晉陵日墮鴈聲逺丹陽道傍秋草斑
月光夜夜明鳷鵲滿城金碧浮鍾山酣來擊筑歌聲發
爲子長歌不復還

　　寄許侍御

　　驄馬冬江客詩來動我思空山一夜鴈縹𣺌愁天涯曉
登高樓望但見清霜枝何如剡溪雪對此令人思長風

吹人暗江樹此日臨江歎遊寓北山尚阻登高期東海
空傳送秋句幾月不聽上林鶯驛邊梅栁朝天行我心
還憶金山寺腸斷沙頭潮落聲

　　高徐二君見過

　　昔與高徐輩走馬秦淮秋昻藏獻書竟不售向來意氣
真可羞東山臥病梅栁發鏡中流年坐超忽幽憂更度
碧海春相思幾掛青天月人生得失那足論看君一日
終飛翻開襟呼酒但醉飲不見春風還故園


　　寄懋函顧子

　　與君相憶秦淮肆秦姬下馬壚頭醉秋風下第各淚流
故山揺落怕逢秋京陌揚塵暗行殿相看不得西飛鴈
晉陵西望空長歌丹陽道旁衰草多因君一問御橋水
橋上垂楊今若何

　　招顧武祥

　　燕臺四月花隨馬故人南歸樹枌檟貂裘破盡眉不伸
素衣尚帶京華塵人生得志果何意安事折腰取高位

東山如錦黍酒香明日期君同一觴與君日夕還醉倒
莫以蒼生空斷腸

　　玉池歌

　　𤣥鶴來崑崙授我三池訣六翮凌紫霞安得生華髪上
肥有妙理靈籥爲誰發石髓含精光徒然笑王烈雙桐
峨峨朝出雲錦煙玉露鸞爲羣相逢不識人間世何須
獨揖長桑君

　　南旺曲


　　楊栁萬條溪百盤風景那似客中看溪日半落烟霧動
天際踈星延夜寒漂母祠前可暮宿掛席直至長江干
人生有時懷抱好何得長愁行路難

　　長白山人

　　長白山人白髪新黄金散盡不愁貧銀鞍蹀躞杏花落
笑入東山空暮春月起吳趨鐘未靜馬鞭遥憶酒樓賔
專諸市裏衆不識坐待吹簫楚國人

　　寄林熈載


　　憶昨都門共分手澤國天遥望來久青驪載驟且留連
欲别還傾百壺酒御溝花絮復春歸茂宰題書悵有違
何况羈棲戀鄉域離心空逐片㠶飛

　　朝天宫行

　　我心若孤雲巖壑常澹然南風吹入紫宫裏五色照曜
垂青天叨陪赤墀客謬列畫省賢相隨騎馬長安陌誰
是金門大隱仙閒招我友散我愁今日且作𤣥宫遊揚
鞭笑指西日落祇恐未足充淹留叢霄上接帝苑傍馬

蹄散落苔錦香林迴徑轉烟蒼茫糾枝開砢棲丹房羽
衣繽紛奏笙簧便欲從之乗雲翔紫霞片片浮予觴天
風捲雪雪欲盡仰見瑶臺明月光户前千年松鹿尾横
黛色聚脂龍形光可拭采之遺堯堯不食赤松容成安
在哉安得二子雲中迴停杯携手還徘徊古今寂寞眼
前事何獨太息黄金臺長謡託浮雲采藥西巖隈不然
飄蕩靡歸處但使猿鶴夜夜空山哀

　　靖海篇贈夏中丞


　　龍雲凝戰氣蜃霧雜烽烟驛騎持囊羽書急元戎飛斾
啓行先茂苑芳菲雄甲郡渤海風猷緬昔賢波迴塵靡
邈嗣軌時清政美痛更絃軌移徵敗首絃非誰執咎城
扉夜啓今晝閉宗都晏流化逋藪軫聖惻遐方戡時眷
簡良中丞文武萬邦憲浮天溟漲一葦杭繽紛旍旐
奪雲色晧旰戈殳蔽日光博昌奔命至樓船撻武揚斵
氷積雪下太白仲冬四日隕攙搶黄頭齊奏從軍樂華
顛再見海沂康犀渠罷曜吳閶市金甌長奠海陵倉師

律振瀛濵干城偉帝宸對珪詎羡封侯賞旋凱爭榮勒
鼎新乃知廟勝縁有紀古來善御不易民作歌愧頌藻
因書諷守臣














　　皇甫少𤣥外集巻四

