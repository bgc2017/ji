







　　欽定四庫全書　　　　　集部六

　　皇甫少元集　　　　　　别集類五(明)

　　提要

　　(臣)等謹案皇甫少元集二十六巻外集十巻
明皇甫涍撰涍字子安長洲人嘉靖壬辰進
士除工部主事官至浙江按察使僉事事迹
具明史文苑傳是集凡賦一巻詩十九巻文
六巻又涍歿之後其子樞等裒輯賸稿得詩

八巻賦及襍文二巻編為外集古文非涍所
刻意亦不擅塲其詩則憲章漢魏取材六朝
古體多于近體五言多于七言其持論謂王
宋反元習之靡而不能不病于聲李何矯一
時之弊而不能不泥其迹可謂篤論盖涍與
黄省曽為中表兄弟早年襲其緒餘亦宗法
北地之學及其造詣既深乃覺摹擬之失故
其論如此然其鑒李何之弊則云詩可無用

少陵取法迪功則云詩可無用近體又云七
言易弱恐降格為錢劉亦類于懲羮吹虀者
矣王世貞藝苑巵言嘗謂其如輕縑短幅不
堪裁翦陳子龍明詩選亦謂其無縦横蕩逸
之致豈非以取徑太狹故窘于邊幅歟要其
婉麗之詞綿邈之神以驂駕昌穀蘇門固無
媿色也乾隆四十四年四月恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)　陸　費　墀









　　皇甫少𤣥集原序

　　上帝發祥錫我皇甫乃有樹名周室紀績耏門由兹以
降鮮不有文以華中國以昌休𦙍是故周書述㣲子之
命詩人載有客之篇其來尚矣炎漢徳衰𢎞農慷慨陳
辭束身歸黨觀其對䇿日食應詔自效自頌諸篇史稱
言不怍其心矣槐里削平禍亂功髙不賞閻忠干說拒
而&KR1180;之曰委身本朝守其臣節雖云多䜛不過放廢猶
有令名死且不朽反常之論非所敢聞嗟乎此言雖與

日月爭光可也𤣥宴自以漢人不仕魏晉託言尫弊棄
跡邱園後之君子知晉徴士而不知漢逸民亦不亮其
心矣若夫博觀宏覽時號書滛守𤣥釋勸可以見志高
逸□紀可以考學豈以矦王屑意乎時則傳烈女而龎
娥釋序三都而左思顯何其偉與李唐之文至昌黎而
三變近道持正首得其傳著在文苑韋處厚稱其排百
氏之雜説判九流之紛蕩徴㑹理軸遣訓辭波蹈正超
常曲暢精㫖比之賈誼劉班云一時操管之士若温岳

松枚彬彬乎競美矣而茂政孝常則入室崔王方駕錢
劉安定八宗於兹為盛盖自徳參以𢎞義明公之屬直
言事太宗而談文者與唐相終始也五代以來寥寥無
聞吾仲氏子安考求先葉至宋元之際未常不撫巻歎
息以為欒氏之下降杜生之既㣲不是過也爰入我明
籍鳳陽者以武功顯居睢州者以望氣用寓安東者以
鄉舉逹子安謂予曰是皆未足以重吾宗復其世業而
光昭之固在吾等耳於是苦心研力窮搜䆳討博采精

思謂非班馬曹劉不足以詣其極盖今之為文者王宋稱
一代之宗李何為中興之冠然王宋反元習之靡而不
能不病於聲李何矯一時之弊而不能不泥其跡故其
為文雅意於史漢莊騷間而於詩獨有取於廸功然又
狹小其篇章乃刪其遺文以為外集嘗歎曰㑹諸氏之
長以追六代廸功其庻幾哉子安刻勵二十餘年其性
敦靜簡黙又能致其深沈之思其於詩鑄辭精而為㫖
逺體骨竒峻辭彩英發陳風諭則婉而不廹叙政事則

直而不俚頌功徳則艷而不誣不取妍於一字不求工
於一辭肈端莫測歸趣難探詠之而有遺音咀之而無
窮味使觀者動心說志又以拙宦不逹多感慨之辭亦
憂患之意與擬議而談則建安開元之盛盖瞻忽間耳
子安之在藝苑猶機軸之有文錦廪庾之有秬黍而吾
宗之有子安則衣裳之冠冕而居室之棟梁矣惜乎天
不假年而竟止於斯也子安卒之明年其子秦樞捧其
遺稿請為刪定展誦灑泣掩巻而起者數矣今年秋秦

又申其請遂飲痛而為類編之稿凡十帖已戼居蓬二
集十取其一而不足仕使二集十取六七使旋客魏金
陵三集十取八九而有餘東覽則子安之所自定也若
其散篇漫簡殆與十帖相半則僅以類從不復得其日
月之先後矣總得賦一巻一十四首樂府一巻四十八
首古今詩一十八巻八百七十九首書序記表雜文五
十五篇題曰皇甫少𤣥集以示秦樞二子不惜空匱命
諸梓人秦樞可謂能子矣可以為孝矣刻成請予序之

嗚嘑子安刪定吾集欲為吾序而弗逮也吾逮序其文
矣吾何辭昔王元禮七葉重光名徳為盛劉孝綽宗人
七十聨華當世心切慕之故於先世之文采諸散亡編其
遺軼既輯先大夫五集與所著書又取大父韋菴公詩
文集而刻之今又見兹集之成也能不為子安喜不為
吾慰耶雖然青箱之學屬在後人三都之文必資名世
予但序次其目故稱先人云若其標譽騰聲程徃鏡來
以永遐軌虗諸首簡俟擅辭宗者華陽山人沖書











　　原序

　　两儀奠位二曜揚輝經緯其間書契攸作文之時義逺
矣哉雖有懿徳鴻勲非假典謨曷由宣闡故夀不固於
金石而名可齊於霄壌者以此世之談理學者詆為末
藝守吏局者謂非適用殆猶茹藜糗者難與道蹯腴之
美蒙旃毳者不足與語綺縠之華也矧言本心聲詩縁
情靡游心内運應物外感性機妙發氣韻天成爰稽作
者良亦艱矣匪作之艱知之惟艱匪知之艱言之惟艱

此輪扁不能臚斵而伯牙終於輟彈者也犧軒既邈虞
夏䆮湮宣父釐正之後卜氏泝其源申毛韓鄭沿其流
咸能詮風人之㫖窺作者之意歷世近而習說真也倬
彼我祖敦詩明雅先考纉業哲昆嗣響廼誕仲氏聿秀
厥宗七齡夙悟即懋藏膏之志九嵗綴文遂精彫篆之
技至乃研討六籍旁覽百家朝帷不巻夜榻幾穿室人
讓麥而莫知侍兒竊饌而無見其篤如此由是學臻博
極思覃深湛緬豪士於西州追𤣥風於東晉家稱千里

國號無雙矣兼以氣資爽邁儀容儼肅後進資其善誘
末學藉其人倫而余分則友于義同師授雖士龍特眷
於平原恵連最鍾於康樂蔑以踰也每有述造輒相詔
眎商榷砥奨可得而言方其家食含章與徐生二黄定
交筆札之間篤嗜工部既而何李篇出病其谿徑專意
建安嘗曰詩可無用少陵也至觧巾登仕與蔡王二行
人廣搜六代之詩披味耽翫稍囬舊好雅許昌穀乃曰
詩可無用近體也又與王文部李司封唐陳二編修劇

談開元天寶之盛而心醉焉乃曰詩雖選體亦無使盡
闕唐風也至為歌行一本樂府而叅以太白櫽括鐃吹
之餘猶曰七言易弱恐䧏格錢劉也故其詩特工五言
而七言近體薄不經想余與聨組二京方珂三署被竄
則郡檄交移承諱則倚廬同戚雖伯季具邇而敦賞獨
深矣試為標論詩盖錯綜魏晉而託宿於唐英賦則馳
騁屈宋而逸駕於散騎文則陶鑄班賈而呈範於中郎
其為篇也幽𤣥以通思舂容以御氣婉麗以陳詞和易

以達理憤懣以抒情綿暢以該事雋永以歸趣其始構
也隻字不愜於心片言無艷於目蹋壁窮思擁衾窹索
曾不少休是以吟苦則彌日不就神來則下筆立成今
稿中或兩字未竄或二語並存致盖宻矣若夫錦必有
襲巵非無當苟慙博物疇發斯藴欲倣胡廣於官箴擬
劉逵於都賦病未遑也柰何覩姱容而决驟過屠肆而
垂涎妄意吠聲詎曰知味哉方其潜心經術睎軌儒林
若易序詩説春秋考原周官雜志亦略槩見早謁陽明

洞析道體亦其性静得之若與東郭鄒氏揚山方氏往
復諸書鋒辯莫之能抗至其佐郡分臬坐有餘嘯案無
留牘魏懐慈父越畏神君固知㦸臣歎辭賦非夫蕃侯
耻翰墨垂績良有以也然才高妨位命達憎文淪落一
官見嫉衆女不令第嘉頌於屬車僃清問於宣室是皇
猷無潤於掞藻而國典不寄於方聞也嗟乎當宁按圗
詎攬燕臺之駿開閣倒屣惟羅葉邑之龍匪今為然振
古同慨矣嵗在丙午丁辰荼酷頗有憂生之累貽余春

日齋中讀丹經一篇系曰夜來更加竄定庶幾可觀詩
之難言如此後世誰相知評定余文此陳思所以興悲
也亡何長逝命矣夫命矣夫然年雖中促而名則宏逺
矣胡云未究厥止哉余知兄詩庶能言之不特可比申
毛韓鄭亦卜氏之亞也昔孝常次補闕之編王縉表右
丞之集顧余謭劣曷克勝兹幸而伯氏運斤二孤命梓
芟采精覈都無遺誤猶謂標譽騰聲以俟宗匠聊以習
聞余兄之言揮涕而告秦樞俾知先人制作之艱若此

云爾叔弟百泉山人汸謹撰









　　原序

　　辛亥之春姪秦樞遺書荆南以少𤣥成集寄余為序啓
而誦之宛如生平聆其詠嘆傷哉懐也灑泣興思夫兄
夙禀純姿卓負淵識誕秀吾宗寔惟殊祥異表况乃宏
覽載籍研精雅頌沉思旁索日無怠晷夜或忘寢九流
衆技之書海上名山之㫖石壁金匱之藏眞文鴻寶之
秘罔不游心博摠斯固通人之所難而獨兼之能不頭
顱早白形神易槁者哉兄嘗志在世用每與談古今論

豪傑之士則慷慨拊踊不讓徃烈今觀其與華陽長公
書亦可以見然以特立不羣之志䯈髒一世終莫能盡
其才是以作愍知嘅遇賦以自寄夫世嘗謂文學之子
鮮洪世猷此乃鄙俚不識謨訓執蝘蜓而議神龍者也
昔曹植思必凌雲翰俱緯國猶不足於文藝之間而欲
求自試以效錐刀之用由今以觀憂在國家忿呉蜀之
患不遑寢食思得偏師之任不顧乘危蹈險騁突士先
建功鍾石以絶詩人彼已之譏或能用之當有見諸成

業豈盡以為言之不能行也故曰騏驥長鳴而無伯樂
以昭其能是以於悒而竊自痛者也兄自少為詩歌遂
藻于聲偶輘躒李杜矣時亦未有知者及既䝉嘉運矯
迹崇賢稍與時軰相逐然終非其好盖自居先大夫憂
巳盡詘時品而&KR0870;持上躅矣夫精于義者不繫乎物知
所止者不同于流而彼竊小知以附閎議其奈之何今
試舉其一二如雪意煩辭髪江流倩浣膓如&KR0742;魚上水
鳥驚燕落橋花類皆少陵之靡妙雖集多不載猶可别

傳兄嘗同為秋讌寒夜之作許與過甚既改服東浙寄
余書云將事考槃以卒初志兾與同奬風流益增標勝
余方訃太夫人中道而兄以奄逝生平景懐悼嗟何及
遂使國家登禪太息於斯文而人倫模楷悵絶於具爾
吁其已矣敬序遺編因之寄嘅季弟理山濂謹書




