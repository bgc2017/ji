







　　欽定四庫全書

　　皇甫少𤣥集巻十六

　　明　皇甫涍　撰

　　行役

　　長至謁皇陵初出城偕林子熙載

　　祇命戒晨發朝回車馬紛梧楸開宿霧鐃吹引征雲眺
賞芳辰逼風塵旅思分還憐雙白鶴天際自為羣

　　昌平道中


　　北山信雄峙玉寢渺𤣥霄昔聞漢室禮猶見翠華朝木
落平窺戍沙沈緩去軺兹行覽帝業一使壯心饒

　　宿昌平館

　　沙澗仍餘照驚飈促去鞍烟生逺天盡暝入孤城寒感
事塵蹤别悲年物役殘羇宵定取醉圓月度長巒

　　月下趨茂陵

　　沿趨碧澗隈沙白映寒梅月倚千巖靜雲分七殿開喜
觀文物盛尚想戰塵哀儼陟珠丘地齊瞻北斗迴


　　泰陵

　　我明七葉帝𤣥寢萬年安永夜流泉道長春宿殿欄笳
聲遙霧樹月影尚鴛鸞不盡蒼梧恨徒悲玉座寒

　　夜還昌平宿

　　返轡遵松路闗山月正中泉聲深澗壑霧氣薄園宫候
館寒頻入湖天曉易通荒城起哀角客思浩無窮

　　近城作

　　野曠日初落馬煩風正侵鴈飛沙塞少星射沍流深暗

闕迷霄色鳴鐘下夕隂終傷萍梗泛益起故園心

　　赴淮二首

　　濟物隆所遇守道殉厥身將命事有恪總轡越城闉靡
靡即遙路懭惘辭密親振纓儷皇城夙夜豈異人臨塗
判餘袂涕下盈衣巾渺黙絶音形旋顧獨傷神乖離感
商氣夷悅曠徂春隂雲興崇巘長風激河津落日厲歸
鳥平野驚騖麏覽物起悲思征途逝駪駪寤寐睠京闕
慷慨終未申俛仰成淪薄撫志懷苦辛


　　其二

　　旅食遊京華厠彼多士末負擔既云弛徘徊建禮闥寒
暑易流謝云何慰契闊感物多思心耿介眷明發指途
戒出宿寤歎念將别臨樂操土風覽鏡悲素髮旌蓋淹
河曲我日倐巳月載瞻浮雲征永願巢林樾

　　使中都道中作二首

　　將命適逺京夙駕戒征侣臨流别友生野塗曠延佇靖
恭爾所敦我志不遑處揚斾越脩坰舒節薄蘭渚日夕

秋風生曽是嵗不與凄凄聆候蟲肅肅望歸羽藴結愁
我心沈憂誰能去悟彼詩人言歸來藝稷黍

　　其二

　　涉汶倦邅迴浮淮憎蕩潏通波引樵沛伏流濫桐栢遙
林結長烟平莽曠秋色朝游警侵星星駕馳落日獨倚
私自憐悲風起蕭瑟參知諒能蹈五善庶克獲

　　道中述懷作

　　肅事辭雲陛牽役逺徂征素秋改朱夏千里涼風生凝

霜被四野凄氣感人情民生實在勤誰能獲常寧翩翩
離鴻翔嘒嘒寒蟬鳴潾潾衝波駭亹亹愁雲興仕莒竊
所希長揖謝三迎三迎豈吾節且復事契闊夙駕騖遄
途撫志慚明哲時逝焉有停憂來不可輟心憂難克明
河廣易云越

　　楊青早發

　　解纜催晨發天高秋氣清度雲巖樹濕泫露渚花明岸
靜羣鷗下汀寒旅鴈征觀風徒有意辛苦遡洄情


　　凄其

　　凄其臨水意游子滯他鄉絡緯悲吟切蒹葭秋思長翳
雲迷岫色澄月瀉波光永夜勞歌起青天望鴈行

　　流河紀興

　　涼飈滌殘暑沿岸綠隂多秋色生逺海浮雲空九河蟬
聲雜鳴籟鳬影亂繁波我懷方浩曠臨觴酬短歌

　　夜作

　　帆飛川路永烟霧杳空溟蓼積寒江渚楓凋古驛亭日

沈昏溜影雲起亂峯形入夜看牛斗安知有客星

　　入齊境二首

　　靈山表東海旭日指全齊巘出遙空峻林含宿霧低長
風送雲鴈疊浪下江鵜悵望何人悟迢遙旅思凄

　　其二

　　夕吹河津渡霜旌野岸浮林疑千樹積壤辨五星流黄
雲凝海氣白露肅關秋永歎張平子歸心有四愁

　　將至東昌


　　前瞻博平郡雲渚蕩清暉晨風一何鴪秋鴻稍欲微今
日他鄉酒思共故人揮獨有空林葉蕭蕭滿岸飛

　　沛中

　　飲氷從逺使飛帆入沛中客思憑南斗鄉心渺北鴻日
落長河靜雲散暮臺空帝業光千祀天歌仰大風

　　將命

　　將命戒征軒川途鐃吹喧平生稀博望雅節在河源天
長秋氣靜波亂日華繁主恩良已渥思酬秘室言


　　滁陽道中

　　晨征凌絶磴夙駕上危巒逸斾翔星末驚鞞激霧端崇
壤延江色荒池積露寒長懷萬里志寧知九折難

　　滄州懷古

　　旅洎荒川上凄然自逺風野寒消暮靄堞影帶殘虹巖
迥驚毚兔天長呌㫁鴻雲生滄海闊月落九河空年代
雄圖盡吁嗟逝水同懷哉下帷子秋草思無窮

　　河興


　　紺雲開曉露畫角起重樓行擁皇華節言方青翰舟桂
輪迷落月竹箭警奔流地詫三門險天疑九曲浮飛霞
横别島懸沫沸中洲樹㫁巖容晦鴻來菼色秋龍圖悲
逝水馬頰辨荒丘惝怳將何道長謠失旅愁

　　泗州道中三首

　　亂流趨泗上揚斾下淮潯岸出遙林險天浮大澤隂濤
聲驚枕席霜氣肅衣襟迥眺依星渚前瞻失霧岑雲迷
欲過鴈浪駭正翔禽誰令獨不化凄感暮遊心


　　其二

　　濟北月槎下淮南木葉秋長謠入泗水極目覽中州曉
吹迎霜咽寒旌捲霧浮草光凝雜組海氣望城樓一葦
愁鄉路膚雲渺帝丘客心無欲速桂樹可淹留

　　其三

　　客遊異風壤旅眺極川原碕岸奔濤急遙林宿霧繁魚
鱗辨雲色桐柏引流痕渚淨禽爭浴沙平鴈載軒望河
思啓瑞矚洛眷餘温獨有四愁在長歌不復論


　　上海道中

　　東望頻依海南行不見山清秋成小客落日照離顔栁
影平沙曳霞明細浪還星槎去不返留語向人間

　　停橈

　　停橈漢帝鄉醉酒古亭傍草樹銜豐密雲天引碭長碑
寒落馬字劒鬱斬蛇光明發橋東路懷人意不忘

　　暮作

　　江蘋風欲微星樹動清輝坐看陽烏落遙憐去鷁飛彭

山四面合淮水衆流歸此夜聞吳詠還應淚滿衣

　　五河道中遇蘇侍御

　　楚鄉羇客過秋分相伴帆檣鴈數羣更指鳳原催使節
傳呼驄馬駐斜曛風前厭聽淮南葉天外愁看洛北雲
明日獨攀叢桂去八公山下逺思君

　　真州曉行接唐太史書

　　獨遊京國歎離居不見情知幾月餘車馬駪駪行鞅掌
星霜冉冉去躊躇茂陵誰慰相如渴瓜步遙傳太史書

肯解欣然江渚意秋來同爾食鱸魚

　　真州溪泛

　　佳期渺何許宛在水中洲棹拂緗荷密船移綠樹幽晩
風清暑氣新月澹川流滿目江南意誰曽物役愁

　　過維揚作

　　念昔恭明祀三秋滯楚鄉兹言還上國五月渡維揚戀
土情何極瞻途意轉長川原歴濔迤烟樹引微茫浴渚
鳬爭下驚沙鴂忽翔江隅有芳草幽思獨難忘


　　濟寧道中作

　　脩景移南陸孤舟指汶隂予心厭氛雜何地覔蕭森微
尚竟多負荒塗兹復臨風烟稍異昔懷抱不堪今峯際
雲容改沙間日氣沈試看垂翼鳥應是未歸林

　　夕泛旅思

　　行行道轉逺于役定何求旅思依旌幰鄉心向驛樓霞
隂凝雜樹海氣逐驚流此夕勞歌罷惟應月伴愁

　　齊川


　　日暮齊川上乘風遡急瀾雲清炎盡却湖白夜宜看獨
徃從吾好忘懷向處安前村未可泊新月在林端

　　湖隄晩步

　　步屧湖隄上行歌煙霧間從來物累遣彌覺道心閒待
月唯臨水看雲直到山沙鷗況可狎容與自忘還

　　湖興

　　客路浮清濟西風引汶川巖容搖浦岸水色淨湖煙旅
鴈青山外殘虹綠樹邊滄浪櫂謳發待枕月華眠


　　旅泊感懷

　　長川歸鳥盡微月在城樓世網終年困羇心此夜愁友
朋常竊長嵗序屢驚遒何事蛩吟急他鄉已報秋

　　獨酌絶句

　　琴中足山水盃裏即雲霞是處東方逸飄飄莫問家

　　舟次潞河生朝述懷

　　誰言帝京邇阻此遡洄前習坎經流沫平生冀息肩良
晨果何在初服未能旋自悔雲蘿隔徒勞夢寐牽蹉跎

改容鬢來徃異風煙末路嗟飄梗知音想絶絃行行窮
上國望望竟長川霞作重樓舉星為雙闕懸開尊對蘭
渚佇檝倚芝㕓策馬復兹去羣龍竊愧焉邴原惟欲免
劉向不圖遷始願名山徃終期微尚宣音徽行有託嵗
月坐空捐為語傷秋客今非騎省年

　　憶家

　　臘月冰河上帝州别予妻子忽驚秋天邊不見傳書使
落日歸鴉無限愁


















　　皇甫少𤣥集巻十六

