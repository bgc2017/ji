







　　欽定四庫全書

　　皇甫少𤣥集巻八

　　明　皇甫涍　撰

　　詠懷

　　晴郊春眺言懷

　　輕舟下衛水歸來松菊叢自謂得蕭散庻幾賢達風一
身脱都尉千里隨冥鴻雖謝案牘煩猶苦霜露䝉徒淹
漳浦卧羞對包山空歘驚我日邁重嗟吾道窮出門眺

平原海上朝霞紅春色度江來亂入呉娃宫風光復如
此安能乆樊籠疊樹黄鳥外一舟滄溪東桃花且留笑
待取清尊同

　　雨中對酒同子循懷舊二首

　　何自為郎乆生涯恨轉蓬江山邈以異流落竟誰同劍
履春星外雲霞畫省東清尊各衰白回首意無窮

　　二

　　楚北燕南郡風烟接旅愁霑巾初去國落羽更分流薄

宦身何滯他鄉歲屢遒因思限江渚萬里獨驚秋

　　夏日幽居述懷二首

　　終歲悦園墟長夏更餘清褰開暢兹襟聊用娯髙明極
望絶雲霏適我無悶情四運一以遣乘化矚虛盈萬塗
諒有凖欝欝竟何營曵杖登崇岡行歌候友生㩦手欣
良覿濁酒還復傾忽若忘形骸誰能校身名

　　二

　　九岩多靈樹秦望有飛泉臺尚逝云乆披籍慕其言念

當去人群返耕南山田即林事經始荷篠開雲烟疇昔
嬰華組芳歲屢徂遷悔吝徒以積志髪坐相捐常恐衝
飈激鳥路不及旋彼美淑人情緬邈誰為宣

　　春日懷舊

　　風物渾如昨令人恨自生春光忽已麗何苦病還嬰鴈
動瑶京憶花凝御苑情同懷不可覩芳醑若為傾

　　秋日過莊居

　　千家樓閣俯溪流一道銀河漾綵舟花洲源裏通仙郭

屧廊山面接平疇平疇靡迤趍荒陌虎阜玲瓏望非隔
松菊歸來陶令居雲霞宛對王珉宅嗟予十載滯華臺
無復求羊問草萊行披薜荔尋雲入重搴芙蓉向水來
回看荏苒浮年度物華慘澹臨秋素棲禽半没滬魚蹊
落葉全深采樵路君不見魚腸鑄水只殘流鶴舞市門
那辨處念此令人感廢興何况區區歎遊寓回棹夷猶
未肯前傷心寂寞寒烟樹

　　病感二首


　　窓裏頻驚駟杯中未寤蛇神如臨不測生每苦無涯自
易寛衣帶偏難挽鏡華㣲禽動㣲感愁淚染愁花

　　二

　　彌曠心常弱沈緜髪屢凋蘭薫欲自妬瑶軫竟誰調行
藥那逢侣看花莫吐謡寒氷勞飲夕風露恐先朝

　　七山詩(并序)

　　客有淹頓世網思去人間者暇日讀王子年所記諸山
睠然慕之爰述幽蹤以慰遐想共詩七首貽同好覽焉


　　其一崑崙

　　崑崙乃九山相去各萬里玉樹五色光清風四面起翔
龜躍喬林濳螭蜕神沚中州非我居流想丹雲裏千歲
方逍遥來觀赤陂水

　　其二蓬萊

　　瑶空結雲邱璇基開霧觀紅葭泛溟波青鸞集浮幹吞
舟惟所運緬邈無窮岸維南有竒鴛棲息常霄漢啟圖
寄靈矚臨風發幽讃


　　其三方丈

　　嘗聞三神山乃在渤海中極目龍鵉䑓瑶林欝青葱照
石一何神可以沃芳容側思西王母翻然念相從迢遥
金池楫無假愁雲空

　　其四瀛州

　　神魚戯環淵慶雲不崇朝丹鳥繽紛翔文殊被山椒列
樹蔭仙臺華盖上岧嶤羲和警黒玉望舒御青瑶何事
魯陽德迴日向層霄


　　其五員嶠

　　環邱抗絶岳靈異無不有蠶鱗靄霜雪龜圖映星斗粟
必千雲穂人多雙瞳叟桑海迭虧盈天地相終乆自從
五龍來聊可騐塵阜

　　其六岱輿

　　嫉世閲山經友道羡芳躅靈岱怡我神尋企願㧞足玉
梁亘中天金沙翳穹谷七芝光日茂三桂華雲馥終期
躡紫苔税駕𤣥流隩


　　其七洞庭

　　玉女閟靈源金堂輝楚澤窅然思其人脱履靡所惜絲
桐豈世樂雲霞為帝宅一舉凌九天流覽周八極始悟
黄石君允非青雲客

　　春朝對雨懷省中舊遊

　　山城看雨色盡省憶蘭芳春日京華逺江天離思長疎
花開獨樹新水亂寒塘遊子今何去聞鶯祗自傷

　　憶故園


　　惆悵猿啼清夜頻故園芳月幾廻新無情最是東籬菊
漫自花開不待人

　　寒夜侍伯氏飲偶憶茅山舊遊陳君與言長逝
十有八載矣白頭相對泫然成篇

　　伊予少年日客游鍾山陰乃聞三峯勝投䇿緬華林從
兄懷二仙方駕歴兹岑況偕禽向蹤登岳事幽尋陳生
乆下世邈焉成古今清尊慨往昔涕下誰能禁玉觀時
髣髴丹崖自蕭森徒盈白首歎豈復青雲心


　　丙午仲春偕周山人之海上感舊作

　　落日泝清淺遥憐不繫舟行随海客往坐聴鳥聲求物
感昭蘇候心期汗漫遊寒烟餘井邑芳樹藹津樓予苦
風塵役俄今二十秋良辰徒屢擲幽志果誰酬逝迹驚
仍恨神山望更愁悠哉不成寢微月下川流

　　幽居自憫

　　湖堤客舍有清樽雨霰連空只閉門舊事傷心渾不醉
韶華逝水豈堪論


　　閒適

　　春日與子循弟野步

　　雲臯霽色蕩極野春烟平江南緑無限幽意從此生暫
予謝軒冕散步殊愜情悠然涉園趣興詠期嗣聲

　　徒倚

　　徙倚軒幃暮孤村夜復迷江清寒月細山濶野雲低三
輔疲供億中朝厭鼓鼙委懷天地外歲晩合休棲

　　園夜逢學仙者晤言


　　泝波挹清醑陶月襲蘭芳閑歌紫芝曲坐對白雲長泉
石交書幌苔花封藥房昔予滯京邑懷土思茫茫聿來
踐幽境狎鳥屢迴翔況值棲真侣𤣥言羽化方道以無
為貴詮非有象妨拊膺乏仙質束髪慕霞裝欣兹得遺
老脱屣謝岩廊

　　和子約植菊

　　披薜靄霞空開徑碧泉通眷此餐英適逍遥䟽圃風雲
封初布葉露浥近分叢欲知抱甕意惟有漢陰同


　　和子約弟新霽閒適

　　中林散微雨開軒眺晩晴山原一綺麗虹日兩暉明長
槐交戸蔭新蕖出水生開襟玩來藻延佇有餘清豈伊
西陵獻獨得啟予情

　　偶爾閒適

　　窅然息機事獨坐對林巒竹鳥更幽意風霞來夕寒起
看南湖月半出長松端不值求羊訪一壺聊自歡

　　晩興


　　悵望林巒返照㣲渚烟汀樹凈冬輝籬邊黄菊人方逸
湖上青山興不違斜月暗催漁唱起片雲遥伴鶴飛歸
近來好事相過少落盡寒霞獨掩扉

　　往視城南别業同子循弟作

　　赤嶠倦征軺滄江遂還策調笑掩竹書行吟事泉石芊
眠東溪樹迤邐南城陌榛蕪獨懷往堂構仍慨昔不見
禾黍秋但逢麏兎迹沼近伍胥臺市逺梅生宅遹觀經
始期歲月殊復易焚枯進深酌烟華靄將夕㩦手遡歸

雲惆悵平津客

　　西郊隠居即事

　　碧山晴靄㪚寒城晩日江頭風物清行覔溪源逢鳥下
坐臨盤石看雲生忘言老愛書囊減多病春催藥圃成
痀僂丈人疑有道知予萬事已無營

　　秋日郊行閲田林頗申考卜之懷

　　吾眈幽原趣經始清川濆鱗羽自所托身名聊此分㩦
琴登嶺月持釣亂溪雲更欲凌西澗長随白鹿群


　　山居夜坐感秋

　　中山凉氣至偏動長年心伏枕清尊廢歸田白髪侵河
生雲界靜月照蓽門深獨寤無由慰松風永夜吟

　　林居晩興

　　歸來滄海畔非復戀人群獨樹晩成適疎花寒共芬南
山平入牖西澗靜流雲且對一杯酒誰能迷世紛

　　田居晩興

　　曉來滌塲後寒嶺對閒門過客有機事山家多話言清

風動琴策斜日曖邱樊晩得會真趣逢人恥作煩

　　卜築

　　卜築向何處閒吟在澗詩自來迷歲月直是偶心期白
鳥分磯石寒山共酒巵一行歸蓮勺那復有塵羈

　　山居即事

　　竟日長林偃居然無俗情鳥驚飜集掌魚躍任呼名自
領巖流趣閒看草木榮遥遥白雲外時復有樵聲

　　雪後


　　江城飛雪閉門間數處輕烟霽色還卧起墻東時一望
依然髙閣對寒山

　　東齋枕上

　　閒卧東窓雲遂得成然趣枕上桃花源花開不知數啼
鳥自無心何事客驚寤翩翩峰畔霞亹亹溪前樹俄頃
夢還成去盡春山路

　　溪上田家

　　移艇向郊外愛兹溪水閒洄㳂宛成趣談笑坐忘還月

秀蘿軒裏風清松岸間徘徊且復去滿目空雲山

　　春日隠居四首

　　從宦蹇無成朅來務田畆悟身一虛幻萬事夫何有昭
曠始自兹逍遥盼長阜逺墟絶行塵東風揺谷口薜荔
靄清川雲霞生敝牖隠几忘吾言嗒焉喪其偶

　　其二

　　崇蘭茂北谷鮮藻榮南津摘蘭間雜佩采藻羞嘉賓㩦
手登晴隴舒嘯懷先民頴陽有清波畏壘有清塵朝陽

爛五雲光照岩壑新且當放歌去聊用全吾真

　　其三

　　曵杖東岡陂空園時偃仰一室對虛白百慮歸靜養在
道其何從粤以無生奬往來應真侣兀傲山泉賞息林
希絶蹤扣谷成哀響髙駕金門人殆庻克終鞅

　　其四

　　溪流帶喬林日出照髙嶼春風豫余神新花慰延佇臨
巖眺澄雲屢見歸鴻舉拂石㩦素琴就竹開清醑朝與

幽人期日夕曠何許釣艇時遡洄蒼蒼月登渚

　　春日閒賦

　　驚暉慕屢生淪華懽易失獨往終可期徒然嘆衰疾澤
徑兹翳茂林園趣非一芳雲起崇朝諸峰乘望出初泉
乍交戸新花尤映室覽物寡嬰慮幽居親道術邴生游
或似尚子願未畢寄謝山中人無使淹蕙日

　　園興

　　涉園偕我友未使孔尊虛落艶憐梅後含華悦杏初忘

懷狎戲鮪春醪眷樂胥詎貽楚老惜為芳願比樗他日
於兹隠掩扉觀道書

　　省退偶成

　　往來鍾阜岸日覺沙鷗閒驅馬獨何事悽其游子顔出
城湖上寺傍舍雨中山遥見平臯色令人幾欲還

　　閒林

　　閒林歸日暮超忽歲華流江海徒牽思芳菲不解愁落
霞懸近巘㣲月澹中洲悵望情何已清尊強自酬


　　郊溪即事

　　西郊連草色溪岸靄初陽白雪晴江麗青天去鳥長離
群行自惜機事坐能忘惆悵春山路無人杜若芳














　　皇甫少𤣥集巻八

