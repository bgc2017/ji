







　　欽定四庫全書

　　皇甫少𤣥外集巻一

　　明　皇甫涍　撰

　　四言古詩

　　贈白樓吳公還朝詩一首(并序)

　　大宗伯知制誥白樓吳公以嘉靖丙戌之春表闕籲
衷南驅展墓日月之光中普霜露之寒下濡楸檟鬱
目綸綍介心公前蒞太常渥承睿典乃祖乃父並錫

龍章爰以夏六月十有六日懸霄幕於山椒布天聲
於𤣥館揚葭啓道徐鑾警節景雲時覆炎暉稍清傾
廛萃觀羣位肅伏公撫躬雄厲寵悼交加重林以之
動色山靈宛其在辟誦言於行在有懷於明發者靡
不仰崇徽而歎息奮薄已而衡困忠孝之謨斯亦垂
惠於邦人矣既而昊天慰其毫毛濟川思其舟楫三
台齊色繄公是賴雲旌已峩火旻言别夫盛矣休哉
皇天大庇哲人邁相我國家億萬斯年無疆之休乃

繼挺於吾蘇也人文茂猷降嶽匪誕文定吳公振遐
軌於前文恪王公持典刑於後逮我公紹隆緒於今
矧龍飛耀徳海宇重熙鴻舉六翮辰附長天不足擬
議我聖君賢相志同咸有之萬一也末學小子遊公
之門廼載世焉仰斯宏美在茲彌慶公岐嶷天成殆
庶亮㧞率物冲襟古稱上徳九師該綜一䕫惇秩文
星遐賁明不遺乎兩京化雨傾流仁自揚於六館振
鐸而中天懸日操翰而萬牒如泉望履綦者識體安

之爲深抱鉛槧者知意達之可貴帝厚其祉琳琅在
膝才冠一時名高江左神畿委辨乃斗筲乎洛少古
文腹笥亦珠鵠於岐公於涍分則交遊義均師範益
諒慶流之逺末睇淮水之占矣公恒執謙退皇上篤
眷有隆俯慰孝思虚位以待嗟乎山甫切永懷之心
召公裕明農之願在是行也小子涍儀刑日逺提携
孰從辱公國士之遇期以青雲之器蹇踣如斯是用
疚懷增汗負公如何賦詩一章以贈公行亦有感激

之辭焉詩曰

　　於惟敬皇實徽文教惟天保定登猷朗照乃崇乃柬並
甄𤣥冐金相玉質帝賚惟肖奕奕吳公爰以時升鸞翔
翰苑華馥天庭經之緯之賛我熙明道爲皇範言垂世
經鼎號羣瘁凶璫遘禍靡揚不伏靡隆不墮爰戢於署
𤣥闈無可司成奉常禮丈載荷重光乃宣乾纂穆容六
幽咸被三謨是踵濬哲惟文承休端拱畀厥典刑曷顧
曷恐公徳之鑠式眷純錫絲綸是承密勿是職敷言煥

爛裁訓淵黙凝精駐翰昌爲稷益物變易感性美惟滋
希我皇鑒貸我幽思帝曰福汝臣浴宸慈發春指斾文
陛登辭載思載逝風舉雲征萃鑣響像鳯吹晨鳴重章
雙映輝爾幽扄有巖斯媚有潁斯榮山甫永懷召裕其
猷乃雍時曠曾胡少留七月初吉鷁首湍浮貞儀允則
去我孰由曰余寡劣芳塵每挹譬井之渫惟公之汲稱
之千里躋文踐赤鹽車長仰是負是忒負忒在斯人倫
實難衡揣非疵静言永歎賡歌翕烈主聖臣賢猗歟咸

有慰爾幽蘭

　　送子春知泰安一首(并序)

　　僕聞之恒檢毁心於洵違通方樂施於孔艱豈惟斯
今抑往代之同轍也越彥世珍時惟許子廼漸熙朝
廼颺帝休柔嘉克植靡鑠靡䘮識足以襄乎𢎞典文
足以羽乎盛世爰蒞東土多士顧之則曰一命而守
士之寵也惠心有邦政之碩也履艱弗違義之揭也
悠然以思衎然以趨斯其弭出入之願即瑕疵之理

安孔艱之遇闡通方之量者矣今大君乾作明徵有
虞本治黔黎流哲幽遐而復權衡心膂品材咸邁蓋
非位之患惟弗果於樂施之患也予俟之矣然俟之
者人安之者已已弗人汙人弗已隆君子之所獨慎
也窮律首途雲雪凄其僕忝同升之末感索居之悲
慕贈處之義賦詩一篇以贈之何以處我夫豈懷愧
於下節而捐望於大音也

　　顯訏皇哲楨猷惟彥孔紹孔晰馮翼彌眷文思我后溉

沃以衍惟和五命於王一變允彥伊許翩其來儀揚業
實隆有服載輝伊許孔淑心乎徳施望之不替從之不
疑灼灼英賢逸軌既超前營後雘汔晦而昭彼美許君
載翔載翺舞諧舜庭爾其爲韶孰匪帝臣子命在東社
稷是司身遐職崇子弗人圖人胡子恫不卑曰聖疇克
自衷秉禮惟恒撫民惟亮於方美順於操惡上式徂海
邦魯道有蕩巖巖匪岱予將安仰惟梁有鵜惟隰有荷
爾車遂征我獨歎離何以慰思慰之矢歌匪歌有餘我

心蓋多

　　五言古詩

　　遊山三首

　　倦歸已改嵗緬多邱壑情開㠶悦修景慰志及山行春
煙亂繁壤麗日流飛甍縈原散朝緑廻渚延夕清羣峯
每相愜窈窕仍將迎念對同懷子相彼林端鶯忘形得
妙境顧已愧浮名嘉招非吾事谷口暫躬耕

　　其二


　　逺林鬱阡眠修畛亂廻復餘杭多佳勝雲泉更幽獨再
遊及兹年五載隔陵麓春歸榮條敷露泫曉華馥臺徑
乍彷彿靈竒故潜伏懸磴共捫蘿翠㣲屢穿竹遐念思
滅跡虚懐耻干禄差池歴九秋今期返空谷

　　其三

　　雲泉邈岑崟側徑肩輿遲春叢塞前術目眩孤亭危徘
徊曬丹壑積石轉多竒遊觀始近代䟽峯幾何時巖扉
高下藏冥探不知疲烟霞廻陵嶠風雲暗湖陂迹往心

已得機息道自隨古來達生者斯理誰共知

　　結廬二首

　　湖山有深眷逍遥暮江曲江流入逺山結廬此幽獨依
方薄霄漢冉冉向林谷東風拂襟袖沿廻野中緑白雲
荷鋤歸田疇以自足

　　其二

　　散髪謝當世結廬五湖濵兀然蓬茆下聊用全吾真明
明耿介懐道逺無緇磷且復飽鷄黍高卧前山春飄揺

孤雲起鷗鳥相與馴終期返空谷庶足稱逸民

　　泉上

　　我愛名山勝名泉山底清悠悠坐盤石古碧照心明客
有携琴至應多流水情春鍾下樓閣遥見白雲生

　　雨中同子浚家兄觀陸羽泉亭作

　　山房罷僧飯過午聞春鍾徑苔久沾濕深登孤興濃緬
懷竟陵子臨流散情悰亭高眺烟雨萬樹何丰茸蒼茫
逺樓臺春色連諸峯闌干倚揭&KR2083;玉竇莓苔封千秋檻

泉碧何處潛虬龍流膏足揮弄清泠豁心胸行堪入顧
渚結廬繼幽蹤囘首泓上月坐失山門松孤琴下巖壑
杳靄白雲重

　　贈僧智宜

　　名山面滄海秀色雄吳東當時萬里楫來往迷煙空營
䰟阻勝絶雲石懷幽蹤桃源我歸臥幾見桃花紅時臨
虎邱月爲憶龍游宫緑蘿謝當世清風揖宜公春雲下
錫杖孤鶴遥相從中泠洗心處大覺超𤣥宗身將綵霞

淨心與靈泉通來投浮玉志披閱開情悰青天振雄筆
隨意歌巖叢嗟哉惠休輩久矣沉蒿蓬今古此相接清
興那能窮離津栁花暮京峴乗歸風江山悵當别落日
牽予中何年試携手一上妙高峯

　　送吳生

　　吳生跨孤鞍告我將逺遊懷恨適杞國别鄉當杪秋携
手欲哽咽念子意綢繆壯夫未特達空歎日月流何不
恥北敵負戈向邊州數竒茍不遇相與歸故邱夜深話

國歩戚戚多隱憂長望雲沙昏黄河去悠悠馬嘶僕夫
瘁霜雪盈道周大梁非吾土嵗暮難久留功名自有期
腸斷畏阻脩

　　雜感四首

　　驅車適京闕矯首望鍾山長林蔽白日雲螭時往還回
顧大江流感慨靡所宣九衢揚塵起飛蓋相追攀鳥雀
縱横翔孤鴻摩蒼天徘徊不得進怳悢久不安中夜觀
河漢清光照八埏


　　其二

　　昔予勵志日有弟同明誓騏驥服鹽車伯樂今已逝參
差互緜攣揚眉謝文藝寤寐攀羣龍彌高非所惴亹亹
流光改迷錯徒相棄舟流不知届思之令心悸中夜悲
風來何以寧吾嵗

　　其三

　　端坐懷𤣥始物化令心悲寒蟬寂無音蟋蟀吟牀幃白
露申嚴霜二氣相推移柔顔異往嵗壯志昧所期素意

何由逞兀兀當誰歸寒隂被勞榮展轉獨煩萎

　　其四

　　矯羽出浮雲仰觀哀鴈翔皎皎歎長勤抑志自多傷光
華田中卉微命委朝霜撫景亦何思思心重徬徨城郭
不可居焉能戀華堂平時慕英藺慷慨提干將志意俯
曾雲清風被八荒撛刅酬東瑟回車抗咸陽觀言思今
古變化詎有方達人建大節蠖屈乃龍驤無我終多立
常爲百代光


　　雨凉諸兄弟同坐

　　微雨過前除喬柯散廣隂亭沼生秋色芳襟曠蕭森仰
睇衆鳥歸俯聆孤蛩吟兹樂誰與共密親意所欽藜羮
不足厭各懋追華簪𦕈𦕈増多念宴守北山岑

　　留殷憲使酌二首

　　我罷金陵棹北山歌採薇梅影照芳樽枝頭春欲歸急
雪洒虚牖園色淨雲輝酒闌爲别處悵望暮禽飛

　　其二


　　深源千載後江左冠風流相逢秀水道解劍醉壚頭不
起白雲臥豈顧蒼生憂惜别垂楊發春風吹御溝

　　山南葉公按吳嵗滿還朝奉送二首

　　丹鳳振雲表翹首歸崐崙依依南山竹乖此孤生根燕
婉青琅玕萬里懷舊恩揚㠶軫遐念臨江意彌敦清霜
盈衢路杳靄黄河昏車馬喧空城秋日照金門激烈展
長望耿耿飛離魂

　　其二


　　天馬本龍種哀鳴結長思駷躍當冀北自可窮瑤池黄
金買竒骨我獨傷棄遺秋風白日厲慘澹凋華姿幸䝉
伯樂顧剪拂生光輝感此懷逺别悢悢中心悲懸旌漾
空江千里煙樹微傾葵報明主慷慨雲中歸誰憐抱照
華泣下沾裳衣

　　近茅山漸高

　　杳靄登春山嵳峩入雲嶺徵竒不覺逺發興日初永石
叢孤亭秀花覆仙壇靜鐘聲天際深羅衣澗濵冷長揖

山阿人坐使塵慮屏

　　登大峰觀上宫樓臺

　　石道轉岩口樓臺攅紫雲訪靈多問訊作禮時殷勤萬
山霞氣伏三峯林勢分靜言幽谷響濯足流泉聞絶粒
嵗云暮不知人外羣

　　下峯觀喜客泉

　　澗唇歛黛色峰首浮春隂泉留慕往代客至清煩襟寂
寂桃花晩靄靄武陵深龍潭澤地肺霞綺揚人心即此

羡投跡願言隆所欽

　　三峯望玉晨觀

　　和煦照天路詰曲開巖扉我來三峰下迴䇿當餘暉汲
泉慰飢渴轉石逢芳菲松風阻良覿况復遊人稀不覺
碧山暝煙光浮翠微

　　句容道中六首

　　明鐙理行裝逺客凌曉發雖多故鄉念復覺戀帝闕山
風吹征驂孤月向空没我來仲春時荏苒衆芳歇不如

早旋歸嵗月坐超忽

　　其二

　　改服辭主人靡靡即歸路雲岡多詰曲郊原莽迴互出
門還無期青春值頽暮馬首不辨人空林但煙霧征衣
暗沾濕侵星苦馳騖遲遲日光出蒼蒼衆山露含情忽
以暢登歴愧能賦

　　其三

　　聨鑣出城闉誓當與君離回回我心亂𦕈眇車行遲執

手訴中懷茫茫將何之百里塵沙昏對此酒盈巵哽咽
不能飲徘徊長路岐驚風飄浮雲惻愴令人悲

　　其四

　　隣鷄正歴亂倉皇客中食星月浮空山朗朗照行色青
春有時歸征途去無極白雲東南流迢遞隱鄉國慿車
淚潺湲安能生羽翼

　　其五

　　﨑嶇慕疇昔十載歴四方遊燕更適越鳥道于雲長父

母在我前弟妹居我傍風波不足畏豈念懷故鄉今來
百里外抱影登高岡青春動成逝思之淚浪浪

　　其六

　　驅車出城西時望長河東孤烟散林景晴日開巖容南
郊氣候改薄熱勞我躬飲馬蒼溪濵坐憇倚茂松征途
暫逍遥開襟納清風鳥鳴深樹巔雉雊空山中馳驅雖
云苦此意安能同

　　送陳太僕賜告歸省


　　仲弓三山鳯一世推英賢毛羽照雲日長鳴北極前匡
時抱雄畧鬱鬱隨風烟浮沉昩高調寡和誰當宣南遷
且金紫日就虚窻眠朗然天門開目撃羲皇先鍾釡忽
盈歎螺江歸興懸榴花復幾度草奏乗兹年鳥啼棄薪
道鵠舉采蘭天伏枕籲閶闔翻爲人主憐青山藥苖長
試汲金鷄泉雲飛近親舍臘盡停吳川緬邈此相語高
風難並傳早梅動春色異域逢離筵聊紆魏闕念喜溢
萊衣翩見君明發意感激爲茫然


　　曉發

　　鳴榔發長沙風波歎飄轉及茲愛雲湖不復思茂苑放
歌瀟湘春高興乗荆峴初日檣烏飛身隨鷓鴣逺

　　夷陵

　　明發下南津復睹雲沙永舟輕澄江霽㠶逺春霞影悠
然展遐眺快意煩慮屏草花湛芳洲亂石汎清逈江介
日欲㝠風波逗黄嶺

　　巫山


　　弱鷁凌翻羽林日麗施翼清晨過巫山冉冉趣非一諸
峯疊竒翠嵐下朝雲出巗空隂風長峽古石苔密春花
秀靈宇玉澗遄遐術江飄鸞珮聲霞媚衣裳色客魂驚
猿狖王夢久蕭瑟尋仙畫圖上聚鶴養芝术

　　兵書峽

　　孤征出瞿唐撫迹多懷舊峽花汎淒響霜壁蒸靈秀風
雲翳江沙管樂沉崖竇春山仰臥龍月林鳴哀狖

　　仙鶴樓


　　樓空明月在爐變石臺閒謝女謁王母白雲留青山余
來楊栁時不見桃花顔千載遼東鶴孤飛更不還(以上五詩
公方侍順慶公入蜀年甚少所作甚富集不盡載云)

　　至樂樓詩贈費少傅

　　白日垂滄江龍臥有時躍至人結飛楹高情振寥廓龍
溪更河流珠峯定天作洪濤浮碧虚遥出御書閣一爲
東山翁玉錦映𤣥鶴解頤諷寶篇古有至哉樂公樂不
在兹昔賢久㝠寞飄雲拂穹岫出處信可託緝熈懋王

徳姬公宛如昨絲綸耀千齡未遑紫芝諾生逢堯舜君
安得戀巖壑















　　皇甫少𤣥外集巻一

