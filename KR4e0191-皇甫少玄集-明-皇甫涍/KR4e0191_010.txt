







　　欽定四庫全書

　　皇甫少𤣥集巻十

　　明　皇甫涍　撰

　　贈答

　　簡謝秋官應午時謝卧病

　　青蟬亂鳴槐葉滿遙睇凝情夏雲斷空拂瑶琴誰與彈
欲披緗帙心猶嬾荏苒朱明臨末垂署齋幽獨倍相思
前墀月華宛可掇小山桂樹何由期


　　栗子復㑹京師晩過觴酌

　　昔悵青門别思君綘水濆何期桃李月重挹蕙蘭芬銀
燭芳筵敞瑶琴雅調聞簾疎披宿霧城晩駐春雲棠韡
家聲茂江深藻思殷行誇奉大對四海仰雄文

　　讀唐陳二子陪祀南郊并侍燕慶成詩簡贈二
首

　　詞客罷郊陪翩翩翰藻來文飛宸曜合興引翠華開鳳
掖聨仙管龍墀映御盃甘泉方奏賦共仰子雲才


　　其二

　　帝德光千古皇風啟二賢肇分周祀典遽協漢郊篇麟
馬祥俱集笙琴美並宣幸叨觀禮末留滯未須憐

　　謝子領西曹之命而南余叨膠漆之顧悵恨不
能為别追惟夙昔聊述贈章

　　嚴城易為秋肅氣滋金方循除泛商聲明河照徬徨膺
念屬良友逝將旋舊疆晨車諒登邁㑹握拒可長奕奕
華池藻敷榮野田徬微暉盈霜露歲暮多餘芳委運况

物感徽音不能揚思我平生懷與子各沾裳

　　其二

　　昔予來自南泛舟越江流携手望鍾山華雲結崇邱趨
途共肝膽豈必同衾禂修容意何逺朝光耀彤樓連翩
忽異羽馳暉復西遒申霜日夕厲歸人不少留夙興念
當别飲觴事綢繆銘懋在祗慎惟日庻德休

　　司馬清溪公贈詩

　　殆辱弛𤣥訓保榮光昔籍朗鑒不待形兹理諒昭晰神

龍戢景雲潛魚駭懿澤棼毁開隆纂於焉標懋哲末曯
懐恒歩豫和欽俟日逍遥娱當年蘭巵汎瑶席淄源盪
清波齊臺邈霞術巻舒非固我在讓心如結惠養良不
啻冲藻踰千鎰頌德豈一朝一為古今述淺劣敷斯辭
永言耀簮紱

　　贈宜山翁

　　言訪幽人跡彌欽耽壑情沈㝠性所愜鍾鼎慮難嬰洗
耳將遺世尋崖擬鑿楹𤣥風正可慨隱德豈能名卧石

閑雲度攀蘿好月明如聞吟谷鳥及此應同聲

　　贈包子

　　相逢來上國相憶謝年華復此襟期慰翻為世路嗟晤
言忘日夕流目亂雲霞霧散平臯樹春明御苑花城光
臨近牖河色度晴沙容鬂傷心切闗山廻望賖欲識羈
游意夣繞緑江楂

　　寄贈顧水部二首

　　長湖度旌節激棹泛漣漪浪隱陶邱樹天空鉅野陂蠨

蛸微夜響苞栩落寒枝正此羇心慰逢君雲霧披

　　其二

　　濟北風花暮湖南雲樹連君從負薪役我悼扈桑篇絶
岸疑笳發中流别斾懸餘暉不可駐行邁獨凄然

　　曲巖贈蔡範師古

　　兹巖表絶勝尋陟乃天路上干未云已倒影隨顧步鐫
題自何年遺映若旦暮星華倦騰射霞綺終盤互中有
幽棲人㓕跡懷逺度已矣浮湘吟曠然還山賦長逝違

俗駕芳期果誰赴青溪歌不盡石梁遊始誤永協在襟
想杖䇿披雲霧

　　贈徹堂住上人

　　夙齡秉淵尚苦為衆有牽倦兹事仕力而聞支遁賢乘
閒禮慧駕披雲見青天一塵自不染五門洞俱宣令今
有平叔行矣超上𤣥色與松柏古來將飛鳥旋羣萎不
忘解至理本希詮岩端寒夜月别去正高懸

　　錢朱包三子過集賦贈二首


　　風色寒城晦天隅落日頻故人情不異樽酒語相親直
駭蛟龍㑹俱傷草木辰忍將流落意江海共沾巾

　　其二

　　能賦三君手争雄綵筆詩風雲難遽料今古一長悲秉
燭宵仍遣當歌興暫隨並看憔悴者敷藻盡吾師

　　包元達祀陵歸不以詩示貽此索之

　　爾揖仙曹侣行行曉霧侵蒼梧望不逺白露感何深奉
禮唐臣事原陵漢主心元知枚叔賦倚馬待知音


　　七浦塘歌二首贈張隱居

　　水盡三江棹花縁七浦堤自堪江路永不比武陵迷長
揖滄洲興高人谷口依思君未即見春草日萋萋

　　其二

　　勝甸新州沃春臯故里暉繫舟川影直倚杖海天微平
子賦今就龎公隱不違雙扉有時啓駟馬或來歸

　　蘇吴縣赴召㑹於京邸感贈二首

　　憶今故園春餘花愴别津豈知今㑹客重感昔年身雨

洗胡沙净雲生帝闕新激昻多士意青𤨏得詞臣

　　其二

　　自别吴門水思劉未得還行趨太宰召喜溢故人顔日
月無私照雲霄直易攀題書邑父老公已接仙班

　　贈栗子寛甫

　　我逢栗子聊杯酒非比金龜罄所歡已見相如辭故里
曾聞太白在長安明朝遽有燕臺别此地同悲易水寒
欲傍傷心御堤栁天隅少為繫歸鞍


　　次韻和答栗子

　　帝城鍾柝動秋霄刹館香燈上客招風露乍凌燕塞晩
星河微盪漢宮遥詩名海内應誰共愁况天涯為爾消
題柱摠歸金馬客豈容谷口任漁樵

　　讀包子黄雲篇簡贈

　　白日欲下黄雲繁黯黯朔漠連中原鴟鳴無人聽敞怳
鴇羽顧匹愁翩翻長天起立視清夜短褐壯歌懷故園
春江帆影不獨汝此興㑹向誰人論


　　海島翁辭

　　岧嶤隱君巖霞月閟靈島為問浮海翁何如采芝老鶴
馭今焉翔白雲空浩浩袛見雲山不見君芙蓉秀氣自
氤氲欲因訪古吟招隱秋夜啼猿那忍聞

　　汝玉雪中惠篇投謝八韻

　　朔雪遥空度晨光溢鳳臺紛看瓊樹合舞伴玉珂回孤
坐情方閴離居恨莫裁佳人惠篇翰幽賞念徘徊旅望
迷高鴈鄉心亂早梅劇愁雲海斷羈宦歲時催剡水愆

芳興梁園擬上才未忘携手意吟嗣北風哀

　　寄答陸宜俯

　　故人陸子山中居别我二年無尺書昨來有客傳書至
開緘宛然見君意不忘沉㝠蘿月人自傷趨走風塵吏
腰垂錦綬眉不伸歲月蹉跎懷苦辛柱頭無名比田鳳
鏡中有髪同安仁向來文采那復數平生意氣何用陳
我心煩紆值炎暑氛埃蔽空熱如煮省堂謁罷歸閉門
惆悵思君重延佇感君問訊聊爾言時復看雲憶故園

釣竿可了一生事世上是非誰足論

　　立秋日署中述懷簡田子八韻

　　一葉下庭陰燕臺秋正臨迎風凉氣早承露暮雲深宿
霽揺丹闕餘霞絢碧岑荷嬌還吐豔蜩晩更揚音署逈
銀河逼城高玉漏沉感時悲素髪閲禮謬華簮坐憶江
鱸鱠愁為越鳥吟寄言同省客何以慰予心

　　宜俯詠衣褐卒歲之句感贈

　　握手滄溟岸傷心今二毛一尊浮水榭殘日戀平臯島

樹寒凝閣江星亂入濤聞君歎衣褐令我愧綈袍

　　答王子戸曹直宵有懷之作

　　省闈逢寓直静夜賦成時鳷觀星臨逈龍樓月度遲感
秋情正切瞻闕意逾滋為頌卿雲爛飄飄啓睿思

　　郡公過訪因贈

　　王子為邦政已成却思徐孺訪柴荆海邊玉樹搴帷映
谷口瓊霞拂坐生載酒時從三徑適看花春動曲江情
使君不用朱旛引自與雙隨白鹿行


　　贈陸王

　　與子青門别頻驚節序侵那知艶陽月重見歲寒心雲
度花溪静春藏竹徑深石梁還近逺回首洞湖陰

　　贈吴吏部

　　名家東閣茂詞源公子翩翩逸氣存當闕曾題西極馬
垂天先化北溟鯤偏耽綵服供親樂未請長纓戀主恩
近許龍門舊遊客時時同醉玉壺園

　　清溪舘席上賦贈馬中丞四首


　　寵接中丞宴懽從外舘遊竹深全引月葭冷半凝秋飲
帳搴朱靄歌觴泛碧流誰知栢臺側别有桂山幽

　　其二

　　湖曲青山逺城隅緑水長溪烟明積蓼堤日暗垂楊竹
下停歌侶花前媚舞行將因淮海宴相與頌時康

　　其三

　　星槎來海甸水榭對花叢篠密揺衣翠荷深隱燭紅晩
霞蒸浦溆秋月浄簾櫳自愧延陵季徒聞大國風


　　其四

　　桂樹藏舟穴滄波敞翠筵嬌花明綵露狎鳥下晴烟徑
轉麾容合堤長騎吹連欲歸憐妙舞垂手月華前

　　子木見過伏枕弗對述簡二首

　　堦草含薄滋庭花罷餘蒨林浄夕迎霜天長朝送鴈思
君一水隔跂予三秋眷馳暉杳莫攀歸雲時可見

　　其二

　　華洲飛素浪高掌度文虹徘徊瞻禁闥迢遞限清風痾

懷撫衰柳幽景落疎桐一乖紫芳願再使緑尊空

　　訊惟楨疾

　　微月鑒虛幌疎星耿遥夕伊人曠不并岧嶤雲路隔鴈
門風稍寒龍池露先白悲來成疾疹曷云慰羇客琪岸
饒瓊華瑶岑滋水碧迫兹歲未晏期子同采摘

　　與吴長洲

　　江城花色倍河陽流水侵庭鳥下堂曾識尚方新賜履
莫論遷客舊含香閒揮緑綺青春麗静煮丹砂白日長

愛就雄居還載酒時乘明月度滄浪

　　答子約弟歲晏問訊

　　歎我蹉跎日傳君蟋蟀吟相看俱不樂歲暮强為心此
際南樓興如聞瑶瑟音春前無栁色何事變鳴禽

　　淮上逢朱水部南川舊僚同張地官明厓吴山
人河岳集駐鶴亭醉後感述贈水部一首并
簡貽張吴二君

　　不見故人三載餘况復經年無尺書感君膠漆心尚爾

問我顔鬢今何如憶昨同官在河墅背負青天見毛羽
投迹誰招放逐魂壯心不道風塵苦繫纜祠陰一遇君
清尊江上念離羣幽林歘訝炎埃散落日偏憐笑語聞
遥天鶴去亭空在翠竹潭深徑不分衣裳欲逼梁苑雪
戸牖却吐瀟湘雲張吴邂逅欣還愕吏隱雖殊氣相若
神仙迥暎氷壺姿山人屢諷烟霞作當筵自信同襟期
平生未是輕然諾信宿休歌行路難勝遊更盡新知樂
酒酣欲别仍徘徊眼前感激令心哀君家英妙富文藻

蜀雲洛賈俱雄才即今二子尚如此顧我豈免終摧頽
醉呼山人慎勿猜與爾長歌歸去來微官戀戀何為哉

　　扶疎亭奉贈白川周公

　　振檝邁濟陽湍險難具論非公扶疎宴何以弭營魂密
陰澄修景炎氛盪曾軒案牘映花色階庭聞鳥喧竹露
傾惠心石泉挹清言拂塵祈地維展圖鏡河源堯情軫
四岳漢主懷淇園聿來揚騑牡明寄崇宣蕃升猷道不
陂敷謡澤彌敦深宫華雲漢效珍輝榮温綿戸愆負薪

伐檀意空存惜無贊鴻烈徒愧登龍門

　　早春簡施蔡二曹友擬歷諸勝共暢羇懷傾遲
報章無勤延佇

　　閒郊春色敞晴扉紫禁城陰欝翠微疎栁入江吟望騁
新雲覆野客情依天邊數送歸鴻翼湖上平看落日暉
莫為浮名恨留滯且將心賞寄芳菲

　　和子木夜坐

　　眼底春暉急清尊日復開含情向朋好浪跡且江隈官

序祗堪笑歸心暗自催湖堤花絮亂賦就北門哀

　　贈友

　　隱處桐鄉溪水濱鹿門蘿月夢中春興來呼酒何知客
老去忘機不避人

　　與周子

　　坐對芳樽不辭滿酩酊聊憑慰孤抱笑向故人各盡歡
激昻且自矜文藻生事久已甘沉𡨕非世胡然學枯槁
况復時對青山雲心無所知一何好


　　初至留都與蔡子木三首

　　伊予壯遊日䇿馬金陵天從宦復來此嗟行今暮年官
曹寄湖水世事與雲烟終亦掛冠去長歌懷昔賢

　　其二

　　高皇啓天業京鎬實維兹借問來朝客何如定鼎時鍾
山抱宮闕江水繞城池今日看風景那因灑淚悲

　　其三

　　中郎擅文藻昨自金門還邴曼輒辭秩蕭生方抱闗同

聲感疇昔喬木罷追攀惟爾素心在離羣仍慰顔

　　燕子磯用雲字酬蔡比部

　　仄徑烟蘿盡連林江島分一尊臨浩瀁高興坐氤氲落
日征亭祖滄波别唱聞寧知謝公意仍在故山雲

　　酬子循宿祖堂寄懷

　　聞君懷獨徃清夜宿松岑天闕星河近雲門花露深山
鐘遥客夢池草結遐心空念澄江月悽然懸舊林

　　浙中寄贈後湖二首


　　避迹向兹地經春湖上過浮雲言别去芳草柰愁何鷁
影迷銀漢鷗情戀玉珂誰將兩行淚一為寄滄波

　　其二

　　豈羡流蓬海終知抱𤨏闈遡從殊未已含景送將歸極
望連空樹繁愁向夕霏金波元不隔千里揖清輝

　　登北山奉贈宗伯黄公

　　東山憂誠繫華陽道似巻豈若追松子飄颻棲崇巘九
霞輝竒構五芝馥幽搴飛泉憑崖來藴襟暎流展方欣

披雲遊更慰懷賢緬息景希末光含情寓兹撰

　　孔學憲讀經昭慶寺予過贈此

　　何辭延閣事于藩謝却林仙了法源湖上遊蹤迷赤水
郭前心賞戀緇園一燈自愛蓮花吐千部憑將貝葉翻
信是支公酬道難能令許掾解忘言

　　酬子循過齋中作詩

　　沈湘多賈賦偶世寡嵇情猶慚栁下黜兩見返柴荆迨
兹秋場暇偃迹卧山楹如何羽儀客戢景亦來并方耽

謝填委况恱廢將迎林戀忽騁望寂寞見平生欵言滄
洲暮眷以白雲盈屬思酬嘉藻抒懷報幽貞

　　贈閒上人

　　東林禪誦地寰中閟靈壌蘿徑罕人蹤泉竹諧幽賞朗
公法門秀超迹絶煩想皓月窺静心明霞鑒空象虛薄
匪世姿胡然久塵鞅領兹析𡨕論永言欣獨往


　　皇甫少𤣥集巻十

