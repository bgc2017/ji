







　　欽定四庫全書

　　皇甫少𤣥集巻十九

　　明　皇甫涍　撰

　　寄憶

　　憶山中漫賦

　　讀書二十載寤寐攀羣龍謁帝三千言意若凌煙虹北
魚化為鳥臨飛闕天風君王膝不前低眉愧英雄彈冠
偶時流居然付西墉得失豈足道吾身本秋蓬徃事一

回首含情自無窮但恐巖上月窺窓笑帷空公卿舉伯
樂鹽車終未逢愆期復無時何心照光容寂寞揚子雲
著書羨㝠鴻雖歌紫芝曲思留四皓功落日憶故山商
飈感人衷會當高蹈去散髮滄溟東

　　寄張叟

　　君心琴德合自然抱琴雲卧三十年殫思止息意入微
豈解古調今獨傳昔時投契人莫比今來拘迫風塵裏
几上素琴月彩凝空有徽音不應指猿鶴㝠㝠動我神

預愁莫辨桃花津夫子已成東海隠笑殺王良稱故人

　　寄周以言

　　周子相逢十餘載自從相逢心不改今我一官幸際遇
惜君二毛只湖海憶昨共醉清溪灣矜雲傲月開心顔
不知世上有何事何况爾我形骸間向來細故誰足道
丈夫豈貴一時好恐君棄我忽若遺使我沈憂未能掃

　　憶兄弟二首

　　旅念因時發分攜易隔年棲遲終自惜衰薄已堪憐落

日懸歸思驚風迕病眠多傷下帷者索處過花天

　　其二

　　南國同林秀三荆古未如飄零有今日蕭颯倍伊予夢
憶滄江逺名慚畫省虛所欣頻驛使不滯士衡書

　　吕汝德病中懷柬

　　抱病君今晝掩扉琴書藥物暫相依常眠且就逢迎暇
習靜翻憐問訊稀閱世久曽嗤阮屐闗心誰共憶萊衣
西曹獨坐成愁思厭對高槐有落暉


　　宜俯别未久遽以書至

　　逺别京華七月中憐君憂喜一年同每思人事悲難已
忍啓緘書讀未終去國衣裳那復素過湖舟楫杳如空
懸知不惜遙傳札震澤春來盡北鴻

　　憶薇軒

　　城角迴殘月天寒沙塞風鄉心元逆鯉雲序故多鴻感
欲朱絃絶愁看青史同薇花宵入夢猿鶴北山空

　　遲栗子


　　幽居念爾才梁苑重鄒枚昨感風波别能忘雞黍來他
鄉衰栁遍斜日㫁鴻哀徙倚雲時度愁心獨未開

　　寄子循弟

　　題書曲梁宰歎憶滏河流問訊西來使羇離薄宦憂清
霜空大漠寒日放中州可信悲心合雲霄不異秋

　　聞家兄將之金陵

　　聞君理孤棹欲向金陵遊却憶追懽日翻成羇旅愁鐘
流客館夜砧響帝城秋得似滄江鴈東飛白鷺洲


　　子約弟夢予共話薇軒

　　紫薇花發處爾夢共予看大被人何在繁枝春不懽江
山動秋早宫殿落霞寒永夜那能寐疎星照倚闌

　　訊憶包子

　　鐘聲遙夕動孤坐念情親伏枕禪心寂思家客夢頻迴
風時入户寒月更依人好擬酬詩句杯前雲物新

　　寄答家叔

　　高秋萬里月何處竹林人惜此瑤音好今來隠興新山

形藏綺閣海色照烏巾應為蒼生起徒知不免身

　　春日山居報友人作

　　弱齡寡深識進退昧諸已謬以虛薄姿驤駕陪多士隆
簡東朝英脫迹南宫裏聿來在梁刺自貽負乘恥褫服
竄河隂鼓枻旋鄉里息景謝時人清音惠君子偃蹇胡
獨然沈㝠竟何以聞義祛吝惑鞠躬告終始曰余謝智
效方觀丘壑美考卜西山垂川陽靄枌梓田畝事躬耕
餘力從琴史老至吾不知可謂云爾矣介獨闇天徑道

勝無物滓幡然白雲心思為蒼生起乃兹小已懷幸承
大人理

　　舟中寄懷黄生志淳

　　凄然逺天暮獨坐憶君時溪寂雲歸早汀寒鴈度遲長
懷買山意况負入林期波上松門月迢迢寄一思

　　淮南道中有懷姜岳二山人

　　迢遞淮南路蕭蕭落木悲無端懷二隠忽共老明時嶽
已卧遊徧人猶羽化遲楚雲看不極日暮獨何之


　　聞蔡子南曹之命寄懷

　　兩京道伊邇相望雲龍輝移迹且朝彦何年離省闈海
靈氣騰湊江樹日芳菲擊汰此長徃寸心寧復違

　　過寶林寺不遇沈生

　　招提在人境行處隠情滋雲木清溪上春寒芳草時鐘
聲空水月天影寂階墀鳴鳥滄波隔從之勞所思

　　覽黄生談氏園詩因懷勉之

　　寂絶桃源賞新詩小庾誇春風三徑曲載酒獨看花興

引臨池竹情搖向晩霞尊前異今古重以惜瑤華

　　徐子九過予草堂語次及其先君言感徃昔興
慨斯今懐述二首

　　緬欽吳國彦敷藻漢庭芬遺草依然在清風不可羣九
原人豈作華表鶴空聞未得攀嵇夜徒稱識子雲

　　其二

　　徐子今何在懷賢意轉悠更投湘水賦長想赤松遊思
繞金門月心悲蕙草秋惟應千載下名與漢江流


　　春夜對雨琴興憶張叟

　　何頃風流藎離羣思每盈瑤琴閒自御山水意誰明芳
樹雲帆影連江夜雨聲滄波迥難即徒有遡洄情

　　石憲副豫章恵音有懷

　　衛濱太守青春姿我放金門逢爾時瓊枝不異見顔色
瑤草何煩遺所思廬嶽遙瞻銀漢上鑪峯空與碧雲期
歸來獨卧滄江晩一念離羣鬢欲絲

　　過顧給事暮歸有懷


　　紉&KR0581;白日暮悵予蘭畹情相逢澤畔客還使壯心傾伊
昔犯顔意知非邀世名片言霖雨沃九死羽毛輕旅跡
風霜寄荒途沙塞征南歸疑夢寐西笑愧平生惋彼貴
交署欣兹雲卧成胥江向人月愁絶更誰明

　　虎邱懷舊郡公胡中丞

　　勝地名賢會風流在此山時乘紫霞賞高詠翠微間合
舫煙霄下褰帷士女攀懷哉羊叔子一徃竟無還

　　同子循初秋雨後懷虎山橋


　　同君别山寺心每懷滄洲山館對新霽煙虹開逺流空
歌碧雲暮悵望石梁遊况復西津月蕭蕭此夜秋

　　河陽馬上看江寄謝司直二首

　　河陽山頭江勢迴蕩雲沃日何雄哉天外長風吹未已
還須望盡海門來

　　其二

　　秋空立馬大江隄天畔雲山望欲迷何事愁心學潮水
朝朝暮暮秣陵西


　　懷以言

　　冬序倐已闌如何故人隔浮雲寄幽蹤滄波任所適攬
衣黙無緒迢遞東城陌朝來煙雨靜江帶寒山碧憶君
方寸間令予愧平昔

　　貽白鶴觀主陳師

　　屏騎向松路窅然塵境分窓中駐白日簷外觀浮雲心
逺泉石秀言同荃蕙芬遺蹤自可即宛已去人羣

　　駕言徂京寒夜獨坐感舊奉懷茂名李太僕


　　夫子秉清鑒謬予霄漢翻因思振竒策常得奉明恩人
事一朝異歸愁難具論未能忘魏闕曽是滯湘源炎海
居遼落寒燈坐鬱煩知音華省舊歎息幾人存屢阻南
中信將尋北上轅誰堪復懷禄遙憶李膺門

　　嵗暮憶惟楨

　　吳天朝罷雪晴望憶君時况復長沙恨悠悠江水湄青
山郡齋卧終嵗石梁期已入楢溪路雲霞滿目悲

　　早春寄京臺友人


　　吳閭獻嵗春已濃煙郊極望含丰容東風緑波泛城汜
畫橈直入西山裏晴山黛色欲醉人雲(闕)

　　吾身酣來謔浪金門侣

　　我姑無心邁蘭渚

　　友人徐君自包山來訪予滯省役不晤

　　鞅掌苦羈宦離羣心以悲眷兹故人訪感激平生時投
袂未及展驅車何所之城南鴈飛盡湖上雲歸遲緘恨
寄幽&KR0581;金庭空爾期


　　赴湖州兩湖蕭方伯先發舟行不及寄懷

　　所期渺何許悵望此孤征畢景揚橈去空江聞鴈聲村
華逢獨挹雲翼曠誰并坐永他鄉夕思君一水盈

　　苕上憶家兄

　　異縣窮秋候寒汀朔吹繁羇離祇自惜趨謁豈堪論縈
水通羣澳連山到故園寧知吟會客愁滿鶺鴒原

　　客湖州有懷施蔡二君

　　嗟爾聨曹湖水傍十年何事尚為郎草𤣥亭掩秋雲靜

訪客溪行暮靄長歸逕不愁迷草色故人空念搴蘭芳
相思苕上惟欹枕鳴鶴蕭蕭午夜霜

　　簡吳惟新少參

　　東都倦遊客湖上息隂初一徑煙波滿雙峰雲水疎到
門多好事作賦是閒居予有逃樊意從君問所如

　　寄孔學憲同年

　　風波行已倦日月方向除如何淹客舍復此歎離居送
爾揚帆下江閣錢塘驛邊暮潮落不見黄花暎酒尊徒

對青山滿城郭雲天何處望行旌萬壑千巖度赤城幾
向飛霞摛賦藻祇憑流水寄琴聲霜猿寂寂人初到蘿
月悠悠思轉生不愁天路莓苔限願接浮丘羽翼成

　　懷包山故人陸宜俯

　　吾友慕真隠考槃鄰洞天白雲一悵望瑤草竟誰傳惜
矣林中諾懷哉湖上篇勞歌不成寐星霧滿寒川

　　節日子循别後書懷寄子約

　　獨坐憐時序寒城夕景催帝京書不到澤國鴈空來未

假扶搖便頻傷羽翼摧花前分棣萼天外望星台半載
虚朝籍浮生付酒杯物情應可識江上艷陽開

　　期周以言至日過山樓不果

　　側想伊人室清風西澗隂考槃迷嵗月抗館出雲岑招
隠詩空就忘機理自深寒鴉依暮色明月照遐心勝事
那能悉同聲竊所欽一陽回令節孤樟曠幽尋竹下思
名飲樓中遲賞音樊籠徒有慕鴻鵠在高林

　　近台郡有懷王户部惟楨


　　度嶺山仍合窮源澗復迴始知人境外自訝使車來春
日情能易江天别更催飛鳬何處覔鳴鶴向人哀

　　卒事黄巖將尋鴈嶺館夜不寐書懷寄蔡秋官
子木

　　揚幰周巖壤停牡眷霞泉昨余逺京邑迨兹嵗已遷雖
寡季氏諾丹書庶無愆徒乏汲孺節惠風何由宣幽籟
虛高館疎星粲遙天靜夜紛懷昔達曙不成眠嘗忝春
華姿謬陪東序賢衆謠竟誰明孤貞坐自捐辱殆今始

知三載更風煙年志悉已非萬事促歸田寢務趨靈嶠
旋役謝塵緣披薜追名逸乘雲晤羽仙畢世保㝠徽知
音鑒徃篇

　　發郡城之天台道中述所經覽寄孔謝二憲副
趙何二僉憲同年二首

　　委羽周遐討飛流更幽悰林蘿踐已深巖巒去彌重綠
雲迴崇溪紫煙蔚竒峯霞摛金潭藻雨濯春山容但聞
松泉音惟見鸞鶴蹤當同羽化客海上期遊從


　　其二

　　夕夢曽城阿曉行滄波上縈溪復含流連岑時隠障風
湍信千轉雲峰非一狀錦繢紛迎翫氤氲忽彌望蘭泉
芬可掬苔壁險難傍思偕同懷子攜手追禽尚

　　觀石梁夜宿萬年寺述遊寄伯氏子循子約二
弟周山人

　　微生不偶世孤拙恒自將徒欽楚老喻載履越人鄉五
辭念乖怛一徃形瘀傷春山填委暇乘日事游翔夕棲

鸞霞隂旦發桐柏陽既弄石潭月復掇瓊臺芳雙闕轉
天徑萬嶺鬱蒼蒼鳳侣時髣髴花苔深紫房徘徊送落
日上下窺飛梁緬懷同襟懿暮色含悲涼絶㝠良已遂
心賞何由忘愁思雲闗客聞猿清夜長

　　再懷虚岩子

　　異縣曽為客同君興緒開吳天遙罷雪臘月况逢梅屢
閔青春在相看白髮催天涯思會面愁極不勝杯










　　皇甫少𤣥集巻十九

