







　　欽定四庫全書

　　皇甫少𤣥外集巻六

　　明　皇甫涍　撰

　　五言律詩

　　長安二十二夜

　　不寐空搔首星辰永夜寒市朝霜際靜刁斗月中殘漢
㨗通關早王師去國難北山雲滿眼愁絶對長安

　　别子允


　　四月同為客予今别汝歸萬行晴桞色千里暮春暉努
力須華仕期君在速飛丈夫非愛泣柰此易沾衣

　　對月

　　初圓江上月遥出汶陽城河漢經年恨關山此夜情氣
銷渾易攬輪滿似難傾想妬閨中影含啼夢未成

　　入沛

　　問俗尚魚臺行舟逐曉開望從江上去歌發沛中來雲
物移鄉路風花盡客杯明朝棲隠處誰共拂青苔


　　城角

　　城角催鄉夢天邊夜未央斷雲遥極目纎月自清光露
冷侵衣濕江喧帶枕長且懽兄弟語差得慰殊方

　　彭城道中

　　千古興王地遺墟草樹存登臨當落日形勝自中原江
與雄圖逝山疑戰氣昏楚歌休夜誦恐感泣姬魂

　　白髮

　　落日家何在危檣酒易酣塵沙連薊北星月動淮南駛

節愁還悸殊風久亦諳鏡中添白髮有賦續嵇含

　　前村

　　寒江初罷雪風色近桃花送酒青原外看山到日斜墟
烟籠戸暖沙鳥去人賒藝植親幽事前村處士家

　　竹堂寺

　　清絶城隅寺頻遊興轉新松房寒帶雨梅牖早含春每
愧論當世空思托此身飄飄對支遁得意出風塵

　　聞鴈


　　客畏湘南鴈聲傳湖外羣風塵年冉冉洲渚影紛紛細
雨愁難寐孤舟夜獨聞秋來足飄泊一任楚江雲

　　有懷喬白巖司馬

　　風肅園陵樹霜天戰角悲後湖衰草色空對漢官儀辛
苦趨朝日羈危扈聖時江都千萬舸老淚不禁垂

　　再懷白巖

　　江上日揺落洞庭波已寒關河滯車輦霜露泣衣冠遠
道風塵暗孤城歳月殘老臣天地念獨立强加餐


　　問訊

　　問訊南征卒刀頭望眼懸防關秋寂寂獵騎曉翩翩風
起邊雲斷城高海月圓清砧萬里夢終夜繞江天

　　過南庄

　　谷口晴光動溪邊野望長綠蘿登水榭白鷺遠漁梁歸
馬看山色樵歌起夕陽悠然念禾黍身世已相忘

　　二紀

　　二紀驚心事悲哉江上秋物情供自適詩興敵深愁戍

馬勝多酒雲山倦倚樓時時思賈傅寂寞淚長流

　　再送杜戸部子實

　　南極軍麾滿西江使節歸長淮炎日苦古潤暮濤飛粉
署花應落霜洲鴈亦稀玉尊千里興秋到一沾衣

　　遣賦

　　晩景聊耽閴林前雨氣寒客中差識瓠佩裏尚多蘭寢
瘵驚時序懷仙滯羽翰北窓清入夢人世不同看

　　送顧武祥㑹試二首


　　薊雪何年斷淮河不盡流孤蓬鄉國别千里帝城遊沙
草隨行騎邊雲引客裘春朝花萬戸爭入鳳池頭

　　其二

　　落日晉陵城風塵送遠行巖容臨海淨雲色入邊清我
有青山卧君成紫闕名梅花四千里驛使問南征

　　酬慰子循

　　故園冬日暮懷抱各凄其霜落寒江遠山空夜月遲清
尊雙劔隔班鬢一燈垂尚及終軍歳浮名莫浪悲


　　奉送顧東橋入覲二首

　　五馬經行地秋風水國長幾年重作郡萬里憶浮湘潤
月臨鄉早淮雲拂斾凉聖朝存直道何必歎馮唐

　　其二

　　自憶論文舊仍悲别酒新蕭條連邑里揺落帶河津南
紀瘡痍泣西江戰伐塵此行憂國意應有涕沾巾

　　簡子循

　　連日新秋雨深添宋玉悲攬衣嫌急序望遠惜幽期楚

楚松常對飄飄鴈欲隨攜尊頻就汝嘉話解人頤

　　寄東侍御二首

　　舊日霜臺使清風莫與儔美談人不减孤眺淚空流渭
水浮雲暮秦城落木秋寒江今夜夢偏傍隴西頭

　　其二

　　悵立清沙外天涯忍獨看登車心自苦前席望逾難月
靜龍山夜風吹魚峽寒幾回瑶瑟恨愁極不成彈

　　憶兄二首


　　臘邑冰河阻維舟旅恨生溪雲含嶠遠舡日落窓明沙
雪春前樹烟花江上城夜來池草夢無限憶兄情

　　其二

　　鳳亭何縹緲離析對迷津况此雲林晩俱為憔悴人朝
霞寒罷雪谷鳥暗移春歸賞應同醉初圓江月新

　　金陵送顧元卿三首

　　長揖秋空暗歸途出建康偃兵城月苦驅馬暮雲長籌
策虛旗影勲名撫劔鋩悲風日東下江海自茫茫


　　其二

　　司馬初承命中丞已挂弓聖朝無久戰壯士惜奇功遠
水龍旗靜孤城銕騎空良圖終自蘊彈劔向秋風

　　其三

　　老去叅戎幕秋深赴帝畿王臣擐甲久漢使出關稀彭
澤淹長計鄱陽挫武威空餘烈士策秣馬故山歸

　　旅舍戯成

　　門外清溪水溪流一曲斜銜魚上水鳥驚燕落橋花齋

磬鳴秋汐瑶宫背日華江航時裊娜是否阿儂家

　　秋日同兄子浚弟子約山人虛岩觴於金陵肆
中忽已踰旬握手嘅歎因賦短篇

　　我來金陵肆瀟洒醉花前明月向何處愁聞采葛篇遊
燈遥逐浪歸騎暝如烟莫遣鄉心急商飈永夕傳

　　感賦

　　昔日呉門客干時今未逢摧藏事行役流落感游蹤逺
水天為色踈楓錦作容此宵那可寂展轉達晨鐘


　　陪都南濠顧東橋陸白溪遊上方

　　平橋連古寺風日此重遊雨霽山明席秋暄花映洲巖
崖虛閣綴杉檜野鐘浮五馬趨陪久幽林暝自投

　　懷南庄

　　坐惜雲庄靜空嗟晩計踈雨扉猶面寺秋水舊通渠積
蓼溪從遠寒霜架欲除明時終獨隠花竹念吾廬

　　走筆送武祥

　　去國指皇京霜江對月明龍車斷消息祗益故園情雪

暗黄河獵天長碧海旌關山聞夜鴈流淚念長征

　　冬日雜興二首

　　黯然臨谷口流水澹斜曛短景傷心切遥天引望分殘
叢迷夕靄寒嶠入冬雲徙倚那能慰仍添塞鴈聞

　　其二

　　風葉低殘日雲汀引暮沙村荒堪抱影地遠欲移家養
拙耽虛寂横經負歳華桓生難再得况可覓侯芭

　　冬日憶子允


　　悲君淹宦迹陽鴈不同音白髮名俱晩滄江恨轉深早
寒生旅食殘日斷歸心忍報星軺發遥愁雪霰侵

　　送子循次韻

　　落渚承纎月呼杯送旅人淹留幽抱隔憔悴暮容親鳳
德非歸日鷄鳴是舞晨眼前飛序急能不戀華春

　　呉子新遠招事阻

　　故人湖上至邀我泛滄波明月佳期阻芳尊意若何長
懷對山水莫以滯雲蘿耿耿夢思遠空城風雨多


　　訪陳可與

　　故人避雲竹一别每經旬接燕乘秋月長歌惜病身松
風欹坐穩池水野情新他日嵇康傳還須訪逸民

　　題正覺寺和紹卿

　　精舎坐忘機花叢晝掩扉洄沿過石徑窈窕戀清暉野
色藤軒滿庭陰水竹微東林一尊罷蘿月夜深歸

　　欲雪

　　獨立江城暮江雲百里同寒光膠水逕雪意滿簾櫳遠

嶠開仍碧斜陽掩復紅何妨慰殘臘蕭瑟舞春風

　　子新見過命酌

　　何處雲林客來過酒亦傾月明重此夜花暮惜離情水
國收全薄春山隱未成時時喜親舊相對説平生

　　舟中與虚巖子循共話二首

　　帆色迷征鴈迢遥晩吹聞耽遊逢逼歳真隱羡同羣春
動琴書日溪明俎豆雲當令濁世客舉手揖髙芬

　　其二


　　亭渚衝波亂雲天此共歸衆山隨霧合孤鶩與霞飛晩
計須終畆微官易拂衣異時應讌笑曽記願無違

　　與子約話舊

　　與君寒坐好斜日隱蓬茨共引征途話猶勞隔歳思鴈
留驚别影花盡劇愁枝最是懷人處空山雨雪時












　　皇甫少𤣥外集巻六

