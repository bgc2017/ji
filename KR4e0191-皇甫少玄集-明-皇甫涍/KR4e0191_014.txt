







　　欽定四庫全書

　　皇甫少𤣥集巻十四

　　明　皇甫涍　撰

　　送别

　　送夏君守建寧夏故建安宰

　　蕭蕭班馬出皇州一葉初飛邊地秋塵暗燕臺喧祖道
雲開潞水引鳴騶重誇馴雉迎車集還擬仙鳬傍舄遊
思我劉君今再至看君惠化若川流


　　送子木使楚十首

　　之子戒將命逺適湘江湄含情眺平野離鴈正南飛霜
臯慘雲蓋沙漵蕩風旗悲心未遽已嵗晏方如斯

　　其二

　　霜日明脩畛雲樹隠層臺曠望極千里悲風江漢來遙
山度幰合曲浦别尊開曷為異封壤心思徒悠哉

　　其三

　　凝霞散晨闕落葉繞行車我淹帝京籍爾曳王門裾南

皮騰吹返西園飛蓋餘方余覩巨麗知君賦子虚

　　其四

　　嵗暮燕山雪木落洞庭波逺郊余出祖還望子如何楚
宫杞梓富梁園文雅多迨君摛雲藻來别郢中歌

　　其五

　　飛斾越寒坰迴策憩長林悵望瀟湘渚徘徊雲夢隂結
桂徒延佇臨風勞寸心貽君别鶴操流響入清琴

　　其六


　　羇人感嵗暮征客悲路長如何從霜露旦夕間川梁寒
渚屯風色朝臺滅虹光憂心忽如醒綠酒徒盈觴

　　其七

　　玉節揚𤣥野丹旗曜碧虚龍章眷周屏鳳使下皇居美
材稱竹箭芳價等金瑜咨諏良未巳王風正穆如

　　其八

　　禁城鐘漏息遙天鴻雁聞月華兩京共江濤千里分楚
洲饒春草湘山多暮雲惟應折芳杜持此慰離羣


　　其九

　　離目慘征蓬愁心江上楓衡霞收餘彩沅芷落寒叢引
商歌月渚刻羽賦雲峰音徽日以逺軒駕無由同

　　其十

　　楚山衡巫逺楚水江漢遙珠臯濯雲錦芝嶽挺瓊瑤風
來夕巻霧月明寒上潮從君無羽翼惜我非鴻鵰

　　送友人

　　天高秋氣肅霜落嵗彩空寒臯警幽鶴迥渚迅賓鴻方

此他鄉酒得與故人同滯念感遄途臨流歎飛蓬飲餞
眷伊别樂闋情未終芝駕聊淹留及子商山中

　　别朱尹二首

　　周詢予有懼操割子無難戀本心方切驚蓬迹未安觀
風聊爾暇披霧一為懽去去遙相待雙鳬振羽翰

　　其二

　　征帆不可留言抱簡書憂折栁憐新别看花想舊遊炎
氛亂岑影晨漲溢江流獨愴他鄉意空山叢桂秋


　　送盧子才

　　行行辭魏闕望望指江干遠嶠含星曙春流帶雪寒琴
歌清去楫劒彩曜征鞍别有凌雲意臨風送羽翰

　　送朱貴溪

　　送子出都城遙心逐鴈征驚蓬天際轉離劒匣中鳴才
以河陽著丹從勾漏成帷穿汀樹歇舄繞洞花行桂父
憑雲揖山圖擁霧迎還將綠綺奏緱嶺答瑤笙

　　送馮進士


　　春風拂華綬星駕越層城霂恩睠楓闕别友佇蘭情浪
激迎花舸寒飄逐鴈旌羇心耿明發遐念阻雲征

　　送李邦良謫湖州三首

　　峻堞登寒日飛塵掩沍流淚飄征吹慘望阻去驂浮淪
落催年事芳菲戀舊遊知非如雨别聊慰我心愁

　　其二

　　嗟君去失意行邁指湖苕塞冷鴻飛斷江空雪色遙賦
緣哀命作魂向别知銷坐惜春風暮相思蕙草饒


　　其三

　　征蓬不可攀驅馬背燕關劒是豐城别珠應合浦還含
香辭畫省岸幘對名山當識贈言意期君雲漢間

　　送張七珽

　　君家聞說滄海居揚帆鼓舵意所如由來漁父厭水宿
不記嵗月浮空虛一朝策馬長安道回首雲林迹如掃
樹底扁舟終日閒山頭霞月祇自好秋風欻起向我辭
但云鞅掌衣盡緇門前稻田二頃足明日青陽知不知

我今不悅亦如此也應終徃東岡陂散髮還持一竿竹
與爾浮沈任世嗤珪組寧紆魯連蹈蓴鱸每懸張翰思
乘槎獨逝懷君日問取君平犯斗時

　　送同年王道修尹會稽

　　信美拂𤣥霄鄉園望匪遙名才狎製錦新拜此馳橈人
吏千巖秀圖書八月潮挂帆愁應接去舄恍飄颻置水
賢風邈分曹爾譽饒琴堂寧辨訟禊服擬聞謠有晉當
時彦留芳百代昭因聲一懷古林木下蕭蕭


　　朱子過宿明日别

　　城曲停征斾燈前泛别巵分襟在明日握手復何時政
擬彈琴著情緣下榻滋風煙催徃路江海動遐思葉縣
鳬方逺虞廷鳳佇儀自傷籠鳥意朝夕慕南枝

　　送顧氏二首

　　游魚逝淵澤凌鳥緣豐條綢繆託體義所敦非一朝晨
驅送之子念此誠憂勞别子在須臾所恨江海遙子行
參名藩我忝陪王僚飛蓬亦何常聚散隨驚飈暌跡心

不遐永言固其操明懋期立德百年諒光昭

　　其二

　　惟子抱幽淑顯允邦之彦登用及華姿揚聲鬱葱蒨努
力翊熙朝矢心酬皇眄沈晦乃吾節在子非所羨攜手
臨當乖風塵滿郊甸浮雲憑軒車白日忽以晏後會不
可期雙淚下如霰何以贈爾言慎爾滄洲眷

　　送周氏二首

　　朔風厲𤣥夜時節忽欲殫羇人心靡夷躑躅恒鮮歡攬

衣步前除仰睇霄漢間華蓋結浮隂衆星森以懸崇扉
寂未啓惟見玉水寒還顧念我友秉志誠獨賢含辭意
激烈不為白刃遷冀願王路平捐軀不足難道阻事竟
暌中情無由宣時化亦何常願子𢎞所觀慷慨徒悲懷
吞聲復何言

　　其二

　　清晨餞我友駕言逺徂征前瞻齊魯墟千里浮雲興親
交豈不昵懷役不遑寧曠野饒悲風揚塵翳邊庭中衢

雪霰集胡馬寒無聲蹊谷無行跡側足層冰横回首望
京闕能不惻中情子其祇自愛順時保榮名

　　送錢遂安

　　賢達不嬰物所志隘八荒矜世無偉步疇能測行藏順
時履𤣥化乗風欻翺翔感念同升友違我之越鄉攜手
臨朔塗軌路脩且長迥睇令心悲信宿殊參商且盡臨
别懽倐忽天一方驅馬涉層冰棲霜冒車衡寒條無留
禽征夫逝遑遑河關晦積雪魏闕不可望舒節希令圖

策勳宣崇光胡不錫汝祉愷悌隆所將

　　送中麓子之彭城

　　章丘李子古之人腹貯萬巻文有神闗中王康名世士
後輩與子為國珍徒稱逴躒不殊衆一官蹭蹬隨風塵
眼前太息傷人心有舌澀縮不敢陳燕京八月霜日微
爾斾搖搖沙鴈飛攬袪送子潞河道登高望逺那能歸
君不見昔時劉項征戰地彭山濉水空秋草英雄興滅
盡可悲子行弔古多竒藻發篇示我幸勿遲使我煩憂

頓如掃

　　送褚生歸華亭

　　薊門春半栁未發何以送君意惆惙攜手空看塞隴雲
離魂易繞胥臺月君行策馬氣翩翩筐中内籍世不傳
窓前芝草耀紫日源口桃花迷彩煙歸來城郭雖如故
猶恐人疑白鶴仙

　　送富重慶

　　朝攜别酒悵臨岐歌舞都門放赦時此去合聞循吏傳

向來真繫逺人思猿鳴巴嶠藤堪引水落涪江鏡可窺
今日不煩愁躍馬山川如錦待褰帷

　　送張大行之南都

　　天涯同伴惜離觴鴻鴈秋牽故國腸送客殊方愁越鳥
隨君别夢到吳鄉江涵臺殿春游麗署擁雲霞詩興長
隠吏看今復能幾何須獨羨鳳池傍

　　送董道夫通州二首

　　爾别金門向海州廣陵濤樹迥含愁鱸亭虎阜憑君望

江上鄉心一葦流

　　其二

　　蕪城東下片帆雲目盡天涯逺送君三月燕京纔栁色
怕逢離思共氤氲

　　送許古泉之任廬陵

　　惟君揚域彦弱冠超常倫爛然赤城霞文藻相與新獻
書久不售壯志殊未申儒流惜晩暮雅道悲沈淪昨者
遊上國充庭非世珍揮毫動宗伯垂聲耀陽春片玉果

酬價予亦叨末塵何意凌風羽摧折歸海濱天衢正渺
邈抗節懷苦辛今來復蹭蹬一命隨時人且諧效嶽佐
未嫌甘幕賓楊花撲征鞍御溝為别津毛義賢可測茅
容德與隣醇治反翕受康時嘉逺臣盛郡資長材漢庭
吏多循仕路古非一達人情自真青原木葉落諸峯碧
嶙峋雲亭悵何許相思江上蘋煙佩在所勗隨方布經
綸行當遇知己比翼翔高旻

　　送張東淮二首


　　栁色東河變春芳憶故丘行吟自所適卜築向來幽世
事觀滄海機心息白鷗清秋濯纓調端可浣塵遊

　　其二

　　吾愛東涯子相隨隠跡傳因聞鶺鴒語羨汝弟兄賢逺
海煙霞盡幽園花竹連送君歸棹去愁望白雲天

　　送諸子興謫官之嶺南

　　偶然為逺謫易水送將臨度嶺梅邊恨逢人栁下心冰
途凝望久嵗酒遣愁深莫覔金雞石看時白髮侵


　　長至謁陵别錢子

　　期子三日别橋山予獨征陵宫天北望沙澗雪中行地
險森禋念邊遙壯客情歸來換雲景懽接翠樽傾

　　送栗寛甫還潞州

　　相逢念落羽留滯動鄉愁何代論才子幾人知帝州長
纓萬里思獨馬故山秋白首惟君意雲中日夜流(寛甫留别
云白首故人心)

　　送王惟楨歸娶


　　大行何年少恩渥自宜偏擢第世方重成人禮不愆桃
先賞溪浪栁緩敬亭煙會見嬴臺鳳雙飛向碧天

　　送朱士南尹尤溪

　　君才冠多士紆綬衆云非逺道遽為别同羣悵有違舄
前尤水淨簾外董山微願以琴中趣時令北望稀

　　送顧伯剛

　　魏闕寧無戀休嗟領縣勞盤根即此地餘刃在操刀震
澤晴雲滿姚江秋浪高到時傳尺素知爾念同曹


　　送周永嘉

　　勝邑須名宰人稱水鑑宜勞賢君莫惜歴試古如斯巖
壑堪求瘼風雲直俟時亦知簪筆客早晩向彤墀

　　送胡樂安

　　仙令握銅章飛鳬出尚方鄉園服自錦爐省袂猶香到
邑星霜變垂簾雲水長五車書不負看子入鴛行

　　送王公儀令錢塘

　　君家兄弟賢腰綬映翩翩八月鴈行到河南花欲然盤

飱六泉水枕席五湖煙莫奉任延詔須令直道傳

　　送傅廬陵

　　墨綬渥恩初明光獻賦餘君才豈易得縣譜不勞書自
下高原鳳休思故澤魚若逢軺使召白首定同車

　　北司三君宴别

　　微薄遘嘉運聊與丘壑别皇眄靡不昭崇奬非徒設雖
乏俊民質霑沐忘虚竊連陪覽庶獄光塵託上列諒彼
寒暑周暌此夙夜節宰命臨解攜瞻岐顧分轍廣筵流

惠思盈醪鑒澄澈蘭暉沃綺跡清雲賁衣玦政平寡師
聽時鳥音可悅念離情彌存在衷義所結努力懋時猷
日新道不竭庶言伐檀人將隆素絲缺

　　遼陽行送吕思抑募兵

　　邊庭日夜羽書聞敵騎連營暗朔氛流沙積雪凋旟綵
瀚海飛霜蝕劒文君王赫怒興遐討將士長驅誓勒勲
紫塞臨衝朝傳堞黄河渡馬暮嘶雲雲中天險從今見
悍卒憑陵時出戰被隰持弓競射鵰依山結陣看驚雁

祁連突騎速如飛蹀風揮電鬭兵稀迢迢虎旅仍推轂
裊裊龍旗再合圍嵗月那知征戍久一望沙場成白首
長懸寳劒照芙蓉空憐玉筋啼楊栁𤣥幃立武表師真
彤庭宣勅集神兵武卒懸戈雄上國材官超石侈西京
仙郎簡命輟含香輕裘緩帶詣遼陽愁雲迥結轅門思
列宿遙分使節光使節爭馳出畿甸横行意氣真堪羨
六郡裒師武益振千金得士鳴應先熊貙列㦸曜虹霓
先聲昨夜讋榆谿佇見鼓&KR0008;隳軍壘旋聞灌燧息征鼙

飛書魯仲竒功並投筆班生壯業齊擬待朝天來塞北
便須畫地取河西















　　皇甫少𤣥集巻十四

