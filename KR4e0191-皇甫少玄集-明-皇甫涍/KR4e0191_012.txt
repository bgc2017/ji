







　　欽定四庫全書

　　皇甫少𤣥集巻十二

　　明　皇甫涍　撰

　　遊覽

　　登虎邱作

　　每到邱中寺偏令思惘然登臨千古後容與一尊前鐘
梵空烟度樓臺衆壑連惟予獨徃意留賞白雲天

　　春暮偕以言海鄉之遊余時病不能詩旋途初

月握手論交姑屬短句以代紀行

　　信宿滄波棹殊傷昨日春聊因泛海興時偶逐潮人萬
水無他壑三山即此津乗桴應從我吟待月華新

　　春日觀海華陽寄之以詩

　　窮髪誇前記為桑嘅徃情龍髙辨日矚鳥轉相風行逺
艇盃盂汎春洲組練明𤣥虛待詞筆向若媿平生

　　海興寄子約弟

　　坐閲浮空勢何忘雲日髙天吴一以静吾擬斗槎操貝

玉揺朱闕珊瑚籠翠濤因思抗百尺垂竿連六鰲

　　臨清新城行

　　君不見清源都㑹天下無昨來築城鞏黄圖長河千里
萬艘集乃知保障為良謨戈船隱隱横川流蒸霞照曜
雙飛樓華京鼎峙争雄長氣壓百二當中州言徂于齊
泊河氾左右帆檣閲崇雉甲第紛紛亂入雲紅波緑樹
歌鐘起我皇垂衣二十載玉帛羣方協文禮邊頭晏和
稍失備晉代之間近多壘金湯委輸軫長顧峩峩此城

遂輝峙更聞安石下東山焉得邊馬飲江水

　　和子約莊遊對修和觀懷往

　　仙宫縁緲緲漁客問滄浪獨望青山郭空懷碧草芳田
疇諸島接鷄犬百花藏何以寄幽興前溪春水長

　　上方晩興(時將北上)

　　清溪轉幽棹晩與名山期石几雲低隱岩牕竹礙窺晴
開花雨際林静鳥鳴時莫問金門䇿淹留方自兹

　　天池


　　何處東林寺尋鐘石徑幽雲藏春竹暗路入晩山稠合
澗巒烟下澄泓空翠浮塵纓愧鷗鳥一為洗心留

　　下蓮峰尋山登覺海

　　蓮峰攀陟罷獨下虎溪湄鐘動閒雲外春濃落日時去
携泉竹净行歷石苔滋更踐無人境烟霞與興隨

　　重遊上方

　　西津不假問溪路到雲林一徑縁花入疎鐘隔嶺深頻
來增往嘅惜去戀餘陰迢遞春蘿月空違遊子心


　　春日登天平作

　　石泉隨步&KR1231;清響亂瓊瑶洞穴何年閟雲門入望遥未
能期汗漫且欲混漁樵一任生春草淮南不用招

　　憇中峰登天平寺

　　西林翠微盡行向石梁過洞榭扶香靄春泉洗緑蘿觀
心逺公義遇客楚人歌莫覔桃源去雲峰此地多

　　和伯氏過何山懷二何之作

　　靈山徵徃跡居士葬何年哀壑蒼烟斷空林落日懸禪

闗二隱地花路五雲天共盡悲千古凄凉夜鶴旋

　　其二

　　生時同隱操埋玉復兹巒野寺春常寂泉臺月共寒法
筵疑雨散留冢酹花殘不覺青山暮悠悠遡夕湍

　　春日登虎邱移酌大吴軒晩眺

　　名山郊路近風景每相催繞寺溪流入連林閣道廻移
尊啼鳥合憑檻夕陽開應是山公輩何辭酩酊回

　　首夏雨後登虎邱


　　信此登臨美華林洞壑藏陰霞收嶼亂暮雨入溪長象
外得吾好邱中宜坐忘藤崖遍幽磬歸徑雲蒼蒼

　　雨後登北固

　　城頭翠微寺下見長江流井徑疎鐘落烟林一鏡浮青
山澹夕浪澄靄涵晴州西望乗槎去多慚星漢遊

　　羊山釋迦院旅遊

　　旅泊霜林下前登蘿徑幽來資大雲庇去戀小山遊雨
散彭闗道烟生楚水流寒鐘下裊裊不盡暝川愁


　　京口晩登金山

　　風景此郊外殘陽洲島西江流一浩蕩今古共攀躋徃
跡空餘勝沈碑詎可題歸帆雲徑下陵谷窅然迷

　　歲暮偕顧武祥上方遊眺二首

　　何意重遊日逢君醉落暉情親應不减身事擬同歸㶑
灔烟容改䦨干島影微白鷗還欲下知己息塵機

　　其二

　　顦顇仍于役歸閒羡爾身江山此携手今古共傷神溪

上哀亡國舟中憶相臣五湖人不見空對月華新

　　首春清凉寺展眺

　　石徑轉幽寺荒臺臨綺城長臯新草色虚苑舊松聲殿
閣浮春氣虹霞弄晩晴江山看不異今古獨含情

　　題朝天宫東麓亭

　　尋幽歷華苑緱嶺忽兹逢行引泠風入言將青鳥從花
明石道雨春靄雲溪鐘數到陸沈客何如迷去蹤

　　春日遊靈谷寺


　　山門靄松路壇宇浮層氲日下法花散風前空樂聞坐
忘邇天苑行欲去人羣漫此乗休沐應慙侣白雲

　　靈谷懷古

　　西巖定何處携䇿到禪扉泉去花宫寂雲來石室微林
巒遺跡在臺館舊遊非莫問烟霞事祗令心賞違

　　吴山人留宿靈谷禪房

　　松門下廻䇿杳靄鐘聲隨却望東林路懷君獨徃時歸
禽白雲盡殘日翠微滋惆悵烟蘿夕清風不可期


　　登永寧寺木末亭同金仁夫

　　春日向禪徑一與故人過静壑鐘聲遍空庭花雨多晤
言偶緇錫永日愛雲蘿烟暝獨歸去其如幽意何

　　髙座寺

　　花竹給園幽閒來訪碧邱雲陰雙樹合春色五城留坐
石詢遺事傾尊戀此遊髙臺更攀陟遥見暮江流

　　殊勝寺作

　　靈波結勝化為城鮫館星沈夜色清坐愛尊中五湖滿

烟蘿深處緩塵纓

　　山陰漫興

　　于越臨秋杪蒹葭裛露繁松峯藏禹穴溪水入雲門歛
牘酬多勝開帆間俗喧忍將寥落意還向此中論

　　晩登孤山作

　　岩林亂微靄向夕鳥歸稠山入湖波澹泉含竹翠流無
端芳蕙歇空自白雲留倚棹情何極紛吾方倦游

　　上天竺寺


　　晩來登陟處微徑轉西林萬木寒山外諸天雲氣深名
賢餘勝矚傲吏愜幽尋罷酒問從事憮然知我心

　　上天竺白雲方丈

　　山楹靄松竹客到雲歸時移席乍凌緬㑹心殊在斯峯
臨星檻亂鐘度霜林遲猿鶴定相訝如何淹遁思

　　武林詞

　　舊是京華烟火新梅花殘臘旅遊人黄昏歌鼓明星曙
催得湖南滿郭春


　　耶溪春泛尋禹穴

　　夙齡懷名溪及兹遂登衍竹町迷泝沿春旗亂清淺逺
郊净無雲近流媚諸巘鴻檢自寒山龍章但荒蘚屢移
泣車代遥挹退耕善翠微更餘映襟期彌難展却瞻雲
門寺回檝深情緬

　　將命廵軺徙倚署閣

　　彌辰倦紛牘徂春悵無樂庻以散予襟獨此稽山閣霞
蔚見層巒花深隱羣壑本自滄海人悔吝滋縻爵旋理

東江軺徘徊眷林薄俄頃惻幽𠂻遇物悲離索且憑浮
雲征聊希至人託

　　下西店遊目徤跳海渚匯潮環山雲濤華勝

　　修坂無輟輪孤征寄塵鞅客心忽昭洗巒林納澄瀁蓬
萊幾清淺靈潮閱河廣伊予一壑觀從知百川長烟黛
縟峯華雲錦涵濤幌春合滄波深晴揺翠微上兹言采
秀行兼值乗桴徃達生趣既秉齊物理尤朗東方傲旅
遊西笑非情賞


　　雨宿桐巖嶺

　　朝馳碧澗隈夕到翠微裏揚炬歷危岑披林息塵軌半
空霧雨交衆壑風泉委清耳不避喧瑩心自為美秉牘
向雲蘿問俗携琴史滄洲非滯淫𡨕翰尋當理

　　幘山

　　獨攀烟樹暝遥度翠微重海合山樓雨花藏溪郭鐘不
言迷壑道祗訝入雲峯到處生春草彌傷謝客蹤

　　登雲峯最髙頂


　　稍聞翠微鐘猶自厭城郭復躡丹梯霞所見惟峰壑歩
趾窺蓬瀛舉身向寥廓斜日掛危龕非烟開化閣翔鹿
登素雲𡨕苔繡瓊蕚鞅掌懷仙蹤信宿春華落靈區事
遥踐海嶠果幽諾伊予期㑹人聿來遊鸞鶴

　　踰盤嶺觀石門潭

　　總駕踰盤嶺探奇自兹始禽木非曩覯岑泉愕今擬來
觀石潭勝乃知嚴瀬鄙渟泓瑩靈碧錦礫耀蘭涘輕漣
不暎雲泠風縁硤起春生滄海外霞散緑蘿裏客心在

澄瀾豈但濯纓美

　　宿鴈山靈寺

　　寥寥到真境宿處傍風泉遥靄引疎磬羣風寒暮天白
雲滄洲賞清夜石門禪却笑桃源客空從蕙路旋

　　度謝公嶺入靈巖觀天柱鸞霞天總諸勝

　　謝公有奇藻粲若雲霞麗名山宛猶昨清風誰能繼夙
予存登岳異代深遐契凌緬挹前蹤陟嶺事探詣及兹
仲春時况悦巒林霽神池曜靈越瓌崿標海裔歷嶂常

環合尋塗屢𡨕翳暝䇿投祗園諸峯邈天際玉泉飛丹
崖素壑華雲薜援莖窺仙閬攀洞遺人世從來負幽𠂻
惜矣凋芳歲巖扉諒終偃雲林非暫憇

　　瀧湫

　　誰云天路絶瀑布已登臨石壁烟霏亂春山河漢深一
峯懸海色諸壑下霄陰悵望飛雲夕揺揺此際心

　　靈峯

　　雲峯望縹緲疑是接層城梯繞丹霞入人攀碧樹行洞

門山日落石室海雲生何事吟招隱空令猿夜驚

　　國清寺

　　山寺五峯下縁溪蘿徑微予為簡書客邈以静心依更
覔凝泉處還疑傍錫飛永投白雲去豈惜世人違

　　憇桐柏觀

　　桐柏為天嶠靈區自昔傳我來訪遺跡極目但荒烟載
閲金庭籍長懷子晉仙青鸞㑹可御惆悵暮雲前

　　由桐柏嶺趨瓊臺遊眺


　　桐觀臨雲壑遥從此路廻石門靄天闕借問幾時開鶴
羽下清漢仙蹤空碧苔山人仍自去日暮嶺猿哀

　　石梁

　　來尋方廣寺石壁路中分合澗飛丹壑春蘿掛碧雲苔
梯徒屢踐芝客信難羣不見花前女空音時復聞

　　憇天姥山房即事

　　海門飛雨散瓊臺天姥山横曉霽開花下泉聲繞桐柏
牕中樹色影蓬萊


















　　皇甫少𤣥集巻十二

