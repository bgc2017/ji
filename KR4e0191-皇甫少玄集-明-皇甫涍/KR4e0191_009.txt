







　　欽定四庫全書

　　皇甫少𤣥集巻九

　　明　皇甫涍　撰

　　贈答

　　贈南塘子

　　吾愛南塘子逸韻凌清秋蕭然丹楓暮杳矣白雲求為
憶當時驛因從安道舟相逢解裘處醉酒歌山邱更聞
結宇秀溪水茆堂幽虛幌晴花映孤林深翠浮琴鶴羨

髙調雲松思逺游他時一相訪乘月泝滄流

　　砥柱歌贈白巖喬司馬

　　黄河西來聲怒號飛檣走舸千萬艘北風一夜巻聊攝
羽林雪騎平沙獵君王垂衣念南極蕭瑟寒煙蔽松栢
幾年江水思悠悠東皇忽轉淮陽宅五軍三千辭帝京
萬里關山此日行風塵坐失鳯樓影河漢空瞻紫極明
長蘆塞鴈随仙杖驛道梅花落使旌龍關爼豆入禁蘌
鍾山氣色開皇情嬌歌妙舞盡三輔呉花晋草愁空城

蒼虬長泣後湖月行庖野食填簫笙百官延頸望牛首
匹馬帶劍歸王程火雲颯㳫㪚赤羽萬國浩蕩秋風生
城樓日落聞吹角夜夜軍中雙淚零上元將軍日㩦手
四海壯士神魂驚太原司馬乆憔悴青天照耀懸秋星
蹇蹇幾汙南廵轍中流屹立排滄溟憶昨豫章煙塵起
殺氣紛紛混江紀黄袍初迎白羽扇孫許孤忠一時死
馬當山北錦㠶留宫殿西看雪影秋園花半堕檀欒雨
湖笛長吹翰墨舟懷寧孤城不日得浮陰百里愁江洲

江淮豈聞一士義戰守應慙七國謀神靈顧念兩京業
風雲慘澹驚驊騮時危始知勁草節司馬獨立紓前籌
身驅數萬龍驤卒誓使天塹收歌謳長湖沙邊風夜哀
洪濤赤日徒徘徊中丞戰艦塞湖口摐金伐鼓出其後
國師西走城郭牢萬舸不敢東南驕磯頭坐費一戰力
九江旌節爭嗸嗸珊瑚寳玦無消息江水江花空翠翹
已見慶雲照中國惟思駿馬歸天朝當時蹙圮衣冠禍
魚鱗雜襲俱英豪儒生長揖對司馬扶顛持危心獨勞

我歌砥柱落月黒古原風來慘荆棘天眷我明在公等
太陽不遣遭薄蝕時來仗義豈公意十五年前涕沾臆
彭公已去獨公在莫因坎壈凋顔色安得我公常執政
天下不復憂社稷

　　長安官舍對新月次韻荅宜俯

　　雨後延新月杯前共此身㣲暉不照綺清漢欲生塵自
惜行將老相看只合貧開秋思無限重感獨歸人

　　同林子飲包子寓歸遺林子


　　稍欲從吾侣風窓寒色悽蕭疎閲篇翰披豁在招提歲
月騫騰晩雲山興緒迷忽看白日落騎馬各歸棲

　　移居荅包子元達

　　浮雲下寂寞草草換新居獨樹時相得清風竟自如閑
情秋日卧佳句故人書未即捐予珮將無邱壑疎(元達詩有
亦存邱壑意之句)

　　齋夜贈呉子

　　𤣥宵凈寒氛奕宿粲文墀緋雲鬱壇殿清風蕩旍旗乘

㮒履末位聯榻值隆知伊予閲崇禮六載迄于斯無庸
諒牽謬夙夜忝所持方冬眷餘景篤顧偶心期君子富
嘉藻蔚若瓊霞披輝輝長離翔彬彬為世儀疇昔戾孤
尚連陪愧華姿乆要在不忘濡翰敷此辭

　　贈韓侍御謫滁州

　　皦皦原中日照此城闕寒登山送歸客臨塗悵盤桓借
問子何之竒服涉江干逺斥千里道飄颻冒風湍急觴
遡征雲悲歌激長瀾我馬懷曾岡佇立發哀歎忼慨無

所道贈子以加餐

　　二日與子木

　　束帶游京華與子共為客荏苒風塵内蹭蹬見拘迫年
意苟難并山川徒易隔凄凄感物情遲遲慕群翮獨此
青春獻歸夢滄江夕

　　贈金懋仁

　　龍瀾沄藻澤鸞柯蔚綺城風光愁處蕩春雲望裏生朋
來悦賞晤芳醑聊共傾覽物偕所遣含思獨易盈盈思

平生懷中飲還自失胡然乆京洛荏苒見衰疾故山山
多美幽事諒非一及爾歎芳辰值我倦遊日

　　贈王子詩六首王子者閩王道思也

　　予昔思古訓悦友存四方王子迪中和海内獨無雙傾
想積夢寐何幸婉清揚况復厠通籍從君朝建章

　　其二

　　峩峩建禮闥粲粲列宿輝顧予矯弱羽天路同奮飛出
淹道始芽持慶學不微析疑疑以瑩興言言以徽


　　其三

　　惟君信英竒弱冠探群籍河東識亡書顯節徵遺策𤣥
覽相滌除晤言忘日夕匪我獨好仁古來貴三益

　　其四

　　葉九臻會昌共覩休明世神聖放唐文損益㕘周制秉
牘贊升猷侈爾良多藝昔陪甘泉遊今歎周南滯

　　其五

　　伊予魏郡日想子晉陵初狥跡同遷斥縁情異毁譽感

深悲難停年徃志已虛拊心獨歎吒幽藴何由袪

　　其六

　　河洛子于蕃四牡耀衢路别遽會復疎感我泣如注誰
謂源水遥宛焉不得渡匪因成文章惟以嘅今故

　　答子循

　　慕邴無盈禄髙疎有賜金愧非直道黜屢見不堪心時
改愁思積山深夏木隂胡能昧止足常自惜頽侵共秉
雲林好相期芝澗尋北窓明月夜孤賞寄瑶琴


　　答周以言縱觀海上見懷

　　龍郊衘澤壤鸞渚帶扶津宗都表靈委渫納混天垠吐
圖光瑞䇿㵼漢福華宸瓊輿旦始駕金波宵未淪彷彿
瑶仙騁葱蘢玉樹春飛神白雲島結思紫霞濱康樂遊
情美𤣥虛翰藻新乘桴協有諾懷德謝無隣方遺阜鄉
舄聊以報秦君

　　春日之海上答伯兄叔弟二首

　　出門看栁色相送下東津不逐春潮返長為滄海人


　　其二

　　任公不可遇煙月轉悽迷今夜沙邊鳥聊將狎遁棲

　　月夜贈伯氏叔季氏山人以言

　　歡游美清夜髙會良在兹金飈薄綺櫺鮮雲蕩華池凉
氣發喬林湛露零丹㽔皎月升前隅中庭粲其輝廣筵
被宵彩麗藻繽紛來密親既已具蘭友相攀追繁音豈
不奏所樂吹塤箎講藝析古今揚㩁申妙辭相與觀暮
節薄游言旋歸昔悲異林鳥今悦同條枝能不極歡情

羽觴随波揮齊願等金石皓首長不暌

　　歳暮贈兄弟作

　　流序迫徂秋寒氣滋窮谷晨雨灑蘭林層飈下原麓候
蛩戢微吟長天鴈羽肅端居乏歡悰含悽對桑竹還轅
河魏墟再落胥江木雖慰懷土心終傷逝者速我有懿
親人式如彼金玉中宵命清觴形影眷華燭臨堂發琴
奏弦歌蕩煩促願言黄髪期保此長騑服

　　贈王偉純


　　嗟予文質無所底徒然瓠落風塵裏漢宫枉妬貌豈嫭
楚湘獨竄夢猶葸竄影栖遑向湘水羇心倍覺華年駛
桃蹊狎鳥卜歸期蓽門羅雀還自嗤矢言石交者棄我
忽若遺金閨顯允彦嬿婉恵光儀問君來何方遥遥衘
命下鸞墀奕奕檐帷顧幽藪英英鞶厲照川湄伊昔彤
庭爾尚賓予也承恩侍紫宸臚墀鳯陛延多士華盖鴻
私濫小臣比景含香悦有隣猗爾逢時奉帝綸青翰徘
徊繫江栁折芰燔枯共杯酒委翮飄蓬何所云對子含

情一回首回首重含情雲天促去旌平生意氣復誰與
一朝肝膽為爾傾蘭臺獻納追班史蓮勺歸來擬鄭生
君章次都自此别行矣相期朂令名

　　紫薇花行答子循(并序)

　　叔氏虞部貽余梧亭懷舊詩未遑報章秋日散步亭隅
薇花爛目徘徊乆之亭故予讀書處也昔嘗眷戀此花
為之賦有曰清風時動明月㣲姢悠悠我心誰與晤言
悲春華之不實絢紫閣而空傳履閒庭以載歎時徙倚

而屢遷垂貞嘉於餘藻永封殖於兹軒後予旅遊京臺
累踐華省淪飄河魏返跡弊廬顧瞻此花宛焉如昨而
予白髪被鬢凄其改容春華之句永矣悼心貞嘉餘藻
竟何徴耳因作紫薇花行以洩懷舊之思并以報叔氏
云

　　英菲窈窕緑窓前艶影扶疎翠戺連玉衡含照妍華夕
金風弄彩泬寥天流風逝水驚離索十載幽棲對花蕚
無情羇宦却歸來有客傷秋歎榮落蘭宫桂殿鳯凰樓

帝臺仙客恣攀遊可堪殘月鱸江夢不奈連雲騎省愁
言追漁父賦歸歟寂寞蓬蒿掩弊廬旖旎繁英重入賦
婆娑生意最愁予人情感物多惆悵白髪紅顔兩相向
東籬併就菊松姿北山豈孤猿鶴望青葱摛藻記甘泉
潘陸春華此棄捐未忘温室瓊瑶樹虛擬湘源杜若篇

　　答子木見懷

　　悵望星槎客寥寥夕思中胡然詠嘉樹徒自限清風夜
氣凌河靜山霏上月空蘭芳日云歇幽意何由同


　　贈陸生二首生再客京師悲慨疇曩悵然書之

　　伊昔攀鱗日君同北路塵那知蘭省客重對竹林人世
上何非夢愁中詎有春年華不可語驚歎欲沾巾

　　其二

　　乆矣宦不達憐君隠已成相逢洛陽陌尊酒叙平生愴
此升沉迹深兹離别情從今耦耕去谷口共逃名

　　病中答子循

　　齋居無歲月獨坐聴松風問道方期損觀心屢病空雲

霞多暮色芝藥長新叢為語題詩客將無隠計同

　　用韻答王子道思(并序)

　　四月維夏于役廣平王子眷言顧我徘徊棘棲悵然于
懷既至小鎮復投此篇羇人云感聊爾嗣音

　　漳河我往役魏郡子經行如何存下位勞此訪孤城室
邇人方逺心悲文自興瞻言想髙義流落愧同聲悵矣
雲天渺悠哉月露盈奮飛良未易倍使客愁生

　　訪中麓子不遇二首


　　君行使汶上言訪慰將辭瓊樹何由覩空林不可期芙
蓉臨水凈鴻鴈度雲遲立馬看秋色離群日暮悲

　　其二

　　吾子文章伯雄才我不如經年滯簿領何日戒軺車楓
館繁飈急松齋落月虛飄零宇宙内同愧薦賢書

　　晩春對雨奉酬伯兄懷山之作

　　山扉朝自啟幽色在煙林惆望滄波隔江城春雨深雲
天虛一室花竹澹盈襟竟日違芳躅清風勞永吟


　　子約弟亭居琴興贈言

　　西山朝雨散雲氣淨蘭林何以寄幽興清風鳴玉琴窓
寒揺竹翠溪晩度花陰應誦嵇生賦扶揺達爾心

　　子約自云遇師有得聊以遺之

　　學道無成功頽齡迫憂慄結友尋靈山終年倦瑶帙相
逢海上翁翔鸞下天術至言了不煩啟籥見朝日石門
綵霧桂華新金鼎丹霞蘿月春早晩緱山乘鶴去看君
揮手謝時人


　　答子約弟伏枕見寄之作

　　滄江獨卧者不與俗情同忘味中郎曲研𤣥河上風窺
臨草色徧離索桂華空天路知非逺時時雲自通

　　伯兄病中叔季氏作詩訊之詞並清美予亦卧
病乆而成篇

　　羨爾北窓今息機長松虛幌還相依良辰寂寞在何許
帝子瀟湘悵有違却笑微軀縈吏隠獨憐叢桂自芳菲
文園多病才應減況復瓊章和者稀


　　贈范叟

　　君家住在靈巖村直取衆山為四藩籬上野藤侵石壁
峰頭澗水到柴門日髙但愛藜牀穩老至不知軒冕尊
數杯竹下㩦將客一味花前割與孫生涯樵采兼耕鑿
虛室琴書對芝藥心同逝水壹致柔氣合澄雲只棲漠
鈎箴縱下不取魚井税漸輸初到郭鴻濛笑識無懷天
矍鑠行歌有生樂少小知君三十年真隠逃名仍學仙
逢君帶索語未畢顧我長纓私自憐明月一生照懷抱

清溪幾處隔林泉朝來祗恐移家去就而不見空雲煙

　　贈滁陽程逸人三首

　　秋空雲盡照溪清一棹蕭然物外情却粒幾年還羽化
也知君是禇先生

　　其二

　　䇿馬勤王泗上秋滁南千嶺夾城樓十年萍跡殘宵夢
惆悵逢君話舊遊

　　其三


　　安道㩦琴初入呉小山遥對白雲孤梁溪盡處烟波濶
好逐秋風下五湖

　　贈子約弟誕席

　　鳴鳥在穹谷戢耀有餘輝懷抱清廟器孰謂知音稀予
返大河役聿來掩園扉夙夜共荼苦形影常相依黽勉
從外除心事何多違歲月易遷斥復見秋鴻飛發觴意
眷眷臨堂念㣲㣲感爾年髪盛傷我顔志非曾是佇騰
騫寤寐如渴飢


　　贈湛公

　　湛公無一事日與白雲期幽獨心常寂巖林老不知朅
來觀法後愛得起予時早晩中峯去簮纓無用為

　　冬日遥贈竹堂僧

　　扁舟狎浪去人群七十峯巒𣺌𣺌分舉首溪頭遥不見
隔湖空自望寒雲

　　懷答姜𤣥仲

　　春嶼雲難盡亭亭谷口生崇朝江閣望一軫索居情念

别顔頻換論交迹未并滄波遥可即寄取玉琴聲

　　答徐紹卿

　　徐子文章彦論交夙所稀金庭攀羽駕一徃嵗華非莫
以浮踪異相看心事違雲門棲賞處回首淚霑衣

　　贈清源主人三首

　　緑水前溪樹影蒼夜來銀漢下微凉主人笑擁盧姬出
共醉新城秋月光

　　其二


　　齊東少年騮馬肥春客金陵秋後歸醉向花前飜舞袖
紛紛香入坐人衣

　　其三

　　斜燭微微隠絳裙蛾眉曼臉逐行雲相逢瞥若陽臺女
腸斷鳥啼夜正分

　　伯氏誕席贈言

　　我行泝江渚言旋輒三齡及爾歡愛俱曽未違戸庭回
憶平生遊惆悵人事改依依東岡陂蕭然敝廬在馬生

歲月晩明世豈見遺適來通侯貴萬里揚旌麾摧藏桑
樞時塵埃滿人面丈夫苟未遇慷慨何由見栁條劇含
烟散作谷口春介壽登君堂絲竹娯衆賓先達亦奚為
青雲去人近空歌白石寒終慙密山隠三月四月交薄
言客長安興酣忘視夜北斗從闌干

　　贈荅朱駕部

　　無受難可禦有道易不渝曰予本拙訥擬足昧良圖充
役肅時命省已畏空虛駛節亮流易軒冕坐自拘哲彦

貽嬿婉克與微尚俱逍遥玩來篇益使衆慮祛英雲垂
鮮藻清風灑庭隅游目鄧尉林投分澄湖居夙心託峻
址瞻途竟踟蹰今幸休明會方駕來皇衢聲同氣必應
理協懽有餘且願從所好處順希衛蘧

　　夏日飲陳約之編修寓同田希古儀制唐應德
編修施子羽秀才贈陳一首

　　索居迫長夏崇情結蘭林之子阻良覿遥遥睇西岑晨
興理幽駕乘日歡追尋伊人諒霞舉蔚若開予襟來臻

值衆彦眷兹偕賞心陳席俯閑矌列樹蔭森沉軒幌佇
流飈雲日延清陰連翩發嘉藻灼爚御鳴琴方年及比
景亹亹頽思侵疲足驂文駟愧慕能不深





　　皇甫少𤣥集巻九

