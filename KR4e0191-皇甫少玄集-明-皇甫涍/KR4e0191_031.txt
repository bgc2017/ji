







　　欽定四庫全書

　　皇甫少𤣥外集巻五

　　明　皇甫涍　撰

　　五言排律

　　再憶子約

　　飄泊非吾恨羈危念汝經幾時逃魏國何處哭秦庭年
往無由復愁來不肯醒舟前高浪白湖上逺天青旅夢
違三徑書聲憶兩亭急難誰與赴愁絶在原鴒


　　送五湖子讀書虎丘僧舍

　　與子論交日回看已十年頻追竹林宴寧惜剡溪船海
邑觀濤興茅峯弔古篇分襟那免泣離夢不堪傳海湧
林非密雲亭徑自偏詩多秦系逸僧寡道林賢静識鳴
鐘飯吟添抱月眠秋清有美酒期醉女牛邊

　　寄純叔吳君十二韻

　　惜矣故人去清風虚竹林每懷驚座語空抱濟川心獻
䇿君先達違時我陸沉帝鄉思舊賞秋興罷長吟雙闕

留天地三山自古今才華誇逐駿竒氣羡横参積雨歸
期阻浮雲晏歲侵飛騰瞻逸駕潦倒對分襟霜月凝淮
細風塵繞塞隂相思那可説春况不堪臨鳯翥攀羣望
鵬摶慰好音劇愁親酒盞孤酌復愁深

　　奉擬郊禋喜雪山中應制十二韻

　　海上迎鑾雪飄颻下九天明禋元匪豫昭假故宜𤣥萬
國同雲布千門喜氣連齋壇高易徹仙仗肅逾翩離合
珍俱表圓方瑞盡傳玉花寒不折瑶草夜爭妍戀綬霑

難已承車集更偏物和清蹕外春色翠華邊片片冲襟
切輝輝睿藻鮮慶行遥發歲禮洽近初筵舞出麟龍後
懽生草木先南山合周雅北極正堯年

　　五日對酒同子循作

　　舊宰棄鳬來明光並馬回朝榮仙珮合家慶節筵開闕
下花交㦸城隅栁映臺絢霞迎霽日殘雨淨炎埃瑞彩
輝頒縷恩波湧勸杯二毛逢賞慰十載念離哀濫籍知
予玷登曹愛爾才邴生江海思從此重相催


　　夏至齋居和子循十二韻

　　禋典重郊邱靈祗扈冕旒天行紆鳯蹕星引度龍樓直
省瞻華蓋齋心駐綵斿鉦金先路啓燎火匝空浮帝祀
嚴登祖皇明表燭幽隆章遥邁漢邈禮再歸周瑞氣含
城動神光擁澤流𤣥音八變合璇檢萬年休揺筆情何
切披襟興轉悠共懷芝殿賞俱仰桂宫遊月露宵方徹
雲霏曙漸收自憐違盛觀竦踊若爲酬

　　論歸述懷八韻


　　衰薄塵三署蕭踈眷一邱思深歸未得時晩歲仍遒磵
壑同懷阻風烟獨客愁金門非昔隱玉軫定誰酬雲樹
看難盡星河耿不流故園偏入夢華省最驚秋興就張
衡賦情懸向子遊胡能有萱草言樹北堂幽

　　送友人之任

　　嶺表佇文英仙郎簡命行名初題柱顯學已賦都成漢
殿親辭陛灕江晩問程鄉心遥指鴈祖席正聞鶯桂樹
賔賢意蘭芬戀友情政誇周典禮俗化魯諸生鳯節凌

雲逈龍函煥日明西南瞻斗極斟酌在持衡

　　五日感舊有懷唐陳王諸子

　　五日酺筵敞千官式燕榮象賔調律氣謁帝仰文明蕙
馥分琱席花枝間綵旌豫遊繁節賞寵錫睠皇情惟昔
慙凋朽逢時厠俊英銜恩陪上列揚藻邁同聲人事何
期舛虞羅每易嬰入宫翻見妬投杵暗相驚都邑張
衡去長沙賈誼行吳洲春草變湘渚夏雲生索處詩空
賦憂來酒漫傾感心思遂往無復戀微名


　　和春江花月夜

　　麗賞逢春夜江流散綺羅月華浮處劇花彩照時多泛
斚依輪滿飄香雜吹和叢深迷錦帟雲艶度瓊歌上客
流杯至佳人拾翠過洛川如可賦㑹自有凌波

　　五言律詩

　　海國

　　海國雄三輔風烟暗百城乾坤時易改道路客頻驚山
積青春麗江流返照明窮愁渾不極危坐一含情


　　樓坐

　　燈火中宵接春陽故國迴吾生同泛梗身世且銜杯海
内年重換天涯書未來樓前有思婦聞汝夜悲哀

　　虎邱

　　雲光涵一鏡霽景入幽林閣滿蒼崖勢溪清紺殿隂劍
寒浮王氣石聚振空音惟有凄然月能知懷古心

　　可與移居

　　仲蔚門應逺黔婁業已貧浮沉憐避地卜築想爲隣潦

倒渾須並喧卑莫浪嗔幾回黄菊徑遥見白衣人

　　送張長史之興府

　　江郭瞻行蓋離亭曉日和宫墀三載隔舟楫九江過草
色蘄陽逺湖光夏口多慶雲垂邸第朝夕醉絃歌

　　過無錫欲登惠山汲泉水不果

　　花絮紛紛亂江山漠漠長雨懸湖氣白晩潤野煙蒼宿
鳥喧汀樹踈雲冷郭墻何時穿竹徑汲取玉泉香

　　雨飲


　　金陵二十載佳麗幾來遊坐對三山暮愁催八月秋早
寒生夜色殘雨入江流感歎平生恨揮樽自不休

　　金陵送可與得烟字

　　欲别轉凄然清燈對不眠城寒孤照月山淨夜無烟霽
景鄉心外踈花驛騎邊悠悠溧陽樹獨自下長川

　　迎春日作

　　擁樹僊旗淑承花節鼓芳妓留金谷暖人語畫樓香歌
逐新鶯短遊尋舊草長頒文春可樂濡翰滿韶光


　　感春

　　乍感寅廻斗俄憐日載陽莊篇行發氣庾詠宛歸香雪
意煩辭髪江流倩浣腸未傾千里目那使寸心傷

　　次韻答家兄病後懶出見嘲

　　天上懷三峽花間憶五陵病還消渴似文豈解嘲能碧
海心常往青山夢亦登嵇康終漫世蕭瑟興難乘

　　天平山

　　巒迴林亦合雲徑亂輿通花塢紅含雨山門翠入空道

心齋磬外春色酒杯中徙倚論耆舊泠然懷范公

　　令威井

　　仙子乗雲去空山留碧泉苔昏猶辨色松古不知年落
甃凝寒月含丹鎻暮烟還聞桑變海徒詠鶴沖天

　　月夜

　　九秋佳麗盡千里淨無雲皓氣迎輪滿丹花落酒芬寒
侵瓊島外清戀碧江濆悵望南飛鴈飄飄復幾羣

　　秋望


　　海樹悲風動江臺雲霧間嚴霜下陽峽獵火度隂山旅
鴈牽秋望殘虹落暮顔漢皇親閲戰灞上六飛還

　　春雨

　　滄江今日雨散作滿城春霧下雕窻亂風吹錦砌頻枝
間流彩艶陌上㸃芳塵不見長安道空催栁色新

　　賦得太湖送别

　　匯澤涵蓬島仙源隱石壇日光浮浪細峯影入波寒雲
向鏡中落舟從天際看還聞賦臨水别思繞征湍


　　長至前一日將與子約别北行

　　萬里投三筞千金愛一軀連枝慚我並隻影念渠孤梅
栁情難已江山迹易殊啼行共長至愁絶問征途

　　思歸

　　南紀雲濤外歸心日夜懸褐裘淹卧病蓬鬢苦催年愁
暗城花霧春銷御栁烟何時故林鵲送喜北堂前

　　舟中晩興二首

　　遥天晴望久芳日下高岑舟楫看江賦鄉園動越吟火

雲春不駐滄海暮何深還喜林間鵲凌風㑹客心

　　其二

　　不盡燕南恨天涯暫酒巵鳥窺山詠處花發客愁時未
遂梁鴻隱難忘張翰思秋光忽在眼忍滯碧湖期

　　望逺

　　捲簾晴望好徐棹盡芳菲碧草猶春色滄江正暮暉收
雲時漠漠沒鳥自微微便欲巾車往悠然更不歸

　　南歸對陸子白溪


　　幾愴離羣念俱傷失路神風塵重㑹靣花月不逢春未
厭飄零客相看酩酊人懷仙意緜邈從此見吾真

　　子新㑹晤感述

　　小園蒿沒處幾日罷長征尚及看羈貌相將感别情燕
花留暮影蟬葉引初聲得失俱休問期君達此生

　　舟中憶弟

　　念爾風塵日凄其行役頻寂寥江上思迢遞客中身鄉
國楓殘雨皇都栁近春倚舟愁緒結吟罷欲沾巾









　　皇甫少𤣥外集巻五

