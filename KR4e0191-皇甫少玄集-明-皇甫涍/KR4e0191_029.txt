







　　欽定四庫全書

　　皇甫少𤣥外集巻三

　　明　皇甫涍　撰

　　五言古詩

　　新正三日有述

　　華春翳窮隂雨雪淹晨暮江墟寒威重長天晦雲樹清
瀾乍有餘陽翹未全露空齋起何遲薄吟示幽素浮生
昧所期三十忽虛度稽古但服膺蹇鈍無偉歩尤嗟腐

鼠嚇竊恐驪龍寤勃也亦竒邁强仕獨申慕時命詎偶
然操持在貞固欲希渭濱叟恥學長沙傅餐霞契終寡
采榮志已諭委心甘幽寂撫已盡乖忤翩翩歸鴻翼喜
與天風遇浩蕩五湖濶明發扁舟具

　　不晤以言載罹寒暑晩齋忽對握手如夢喜而
賦詩且申秋泛之期忍有負耶

　　念離嵗方積盈恨撫霞峯何意綵雲落詎非緱鶴逢草
苔歴亂處園槿爛芳容暝色鳥還入巖壑杳以重凉飈

罕新響幽隅止故蹤比君陽渚鴈秋月期相從

　　送子循弟試禮部

　　言别經長夜欵曲憂念攅攬衣眺晨霜烈風増苦寒揚
㠶爲我留浮杯寧久懽周雲蔽四野海色迷吳天流澌
衝舟楫雜霰下長川迅日忽西墮肅肅歸飛翰遊子樂
未央衆賔慘不喧古人獲我心執手意重宣賢者觀厥
成志士慎其端時來不立節時往豈復還美成勿卑久
策勲非狥妍子其高爾聽夙夜在勉旃


　　王義士詩

　　義士事余兄傳之悉矣余復嘉之而爲之詩

　　緑林昔振蕩河岱妖氛結虎旅窮塞垣牙璋自天闕鯨
吞指洛陽豕突踰聊攝王生一何壯揮金萬夫悦三軍
屬先鳴七萃觀竒㨗魚麗晝若空鼉鼓夜不發草芳湘
集雲旗偃碭山月破敵陋韜鈐忠信代連鉞長揖轅門
外通侯豈吾節旋爲擊壤民荷鍤耦沮桀恥學蹈海翁
昻藏事高潔


　　感興二首

　　迢迢秋光邁心惻每嗟如嚴霜既已申枝葉瘁無餘勲
名安所念思陟崑崙墟才性媿列仙驚唶循庭除仰遡
凌風鶴飄忽不待予命我孤桐琴揚音聊可舒

　　其二

　　世事無定端中志滋糾紛緜歎西傾日守節亮自敦烱
佩南榮戒勞形逺先民人生各有意蠖屈必願伸何如
附遐躅𤣥葉無冬春興懷忽彌曠流目西山雲


　　古詩七首

　　鷄鳴不遑寐躑躅眄晨光肅肅凉風動庭樹下微霜羲
和廻其馭幽鳥東西翔俯仰無終極四顧何茫茫昭彼
𤣥黄化萬物各有常琴瑟有清音莫慰我中膓

　　其二

　　志士何所悲所悲在凛秋二曜無停馭草木零山邱吾
生豈久存萎約但懷愁諒直固膠漆斯人亦何尤含意
訴浮雲極目寫我憂


　　其三

　　景公三言發熒惑次他辰終年行仁義何不覩陽春同
心各異志惻惻欲焉陳美成豈在勸微霜難及晨裂裳
遡浮飇回顧増悲辛淟涊超再舉松喬爲我鄰

　　其四

　　晨車望城郭莽莽將何適白日動昏翳交構紛相斥至
人達其兆無爲反𤣥宅泛泛波中禽在梁戢其翼焉得
同心人懽愛等金石


　　其五

　　大火日西馳鴻鴈東南翔生年能幾何焉得不悲傷我
辰亦安在誰與語中腸負芒激五内心顏互凋喪責躬
昧其原循理反其常仰觀浮雲征可以勸盈觴

　　其六

　　荆璆藴竒璞白日埋精魄得失互相乗夭伐自可惜榮
業誰無念鑒此順與逆携手共旋歸嵗暮多所戚

　　其七


　　交薄難諒心烱誡浚恒章以彼衆兆懷置此君子腸介
立多貞士富貴隙中光終始疇能預魯聖亦遑遑無交
恫在陳微服踰宋疆

　　渡江述懷四百字

　　我行值多阻故山日以邈毒風無時休淳暑搆煩促昨
收清河棹乃喜謝紛濁驚沙忽如掃雲水曠淮澳前瞻
邵伯樹汎此千里緑兼之晴景延不復諸念蓄緬惟京
臺事回首若在目攬轡辭密親凄淚忽盈掬易水何蕭

條長埃蔽幽朔慷慨悲轅駒弃置愧童僕悔有滋好竽
笑有甚舉燭伯往寡拂驥卞㝠豈證璞康衢匪難踐跬
歩實易局斯言獲我心且安遂耕築遊子傷載罹逺道
思骨肉誕女頭已堅汝父眼未矚雖欣兒郎慧頗懷丈
人覺末緒一垂縷誰云事已足簞瓢不屑意側聞古人
躅憂貧不憂憊仁義可佩服竊觀營營内有生皆有欲
巨細自相適休戚各倚伏我無一願好動即四隅觸無
用百賤生天意甘戮辱未免行役勤凌晨指江麓大江

浩茫茫慚爾副腰腹烈心起中流急念馳南陸洪濤則
有餘我憂不可濯顧私反柴荆繄我進退谷入門百種
慮翻憶在途樂衆慕果内生勞愛非外屬客心譬抽縈
永夜類轉軸黄耇惟一朝不覩嵗月速蒲栁罕後凋矧
畏秋霜渥文考夢必誣長卿病坐束沉冥感物理夷猶
羡仙族我無嵇康縁取誚於刻鵠遐景飡霞輩思還鏡
中縟伐生能鳴禽保已不材木剖析靜躁端書紳固所
朂


　　喜見山放筆漫叙

　　平生悦邱壑巖居未能遂徒抱樂山癖浮名實爲累昨
者北趨朝舉目江河異大江一以眺清我客中思胡爲
逐塵鞅迹乃與心悖毒風不厭苦日夕驚沙㑹久客非
我鄉即次忘所恚雖鬱戎馬悲誰能覺昏曀竒蹤不可
即浮巒焉得視秀狀暌朝躋靈名曠晩蒞神揺青雲端
飄忽靡知届故墟有還期惜與朱明值行行千里餘勞
此日月兾何意慿幽阻藹然衆峰對連岡雄奔形特嶠

孤圓態䝉榖胡緜亘往歴復瞻岱慌惚若叅差招邀果
縈帶迢迢踰林青隱隱披襟翠邈駕超八埏烟霞渺無
際尚子終五嶽翺翔脱羅罻猿有蕙帷嘯鶴有蘭臯唳
頴叟不足標吾亦從此逝

　　古詩一首(并序)

　　涍寡闇無與違逺道端懷售再踣抱病沉緜歴時不
瘳拘迫未能自逞又頗有傷春之思用懷古之人往
往寓志於輕舉之流嗟乎其有以也能不憤憶發於

鮮辭余兄華陽先生既諒幽衷軼擅風雅報章及我
且以逍遥云耳

　　日暮愁思積離獨感春芳妍條豈久爍雲杵罕成章赫
曦逼炎序煩萎坐自將沉痾恬清曠展睇西山陽微微
乗煙霧曖曖迷川梁凝焦自違道憂來固無方躬鑢膺
今服鳴虚迹久荒仙靈杳何許石髓含精光濛氾誰其
迫虯鶴九霄翔滎芝可採掇松柏鬱蒼蒼税駕無窮次
脱屣白雲鄉


　　贈傅育卿二首

　　返耕願始豫淹疾臥空林感徂撫傾運零落凋華心申
霜日夕厲巖岡寡餘隂臨鏡豈昔鬒攬服非故襟幸君
雲中羽翩然戾荒岑寳餌世未識玉液使我斟虚轅念
當别含情一何深相思惠泉曲凄惻不成吟

　　其二

　　五液韜素篇三花秘瓊籙靈山重頥寳殊庭輕解玉矧
伊沉痼憂眷茲逺遊躅邈矣飡霞人懷哉處浚谷泉卉

悟芳時寒蜩鳴斷續幽襟慕儔匹𤣥旨開煩促義密傷
别樽永夜然華燭巖墟亦以豪顧爾憐黄鵠

　　懷葉君玉

　　我本巖中士得君林外游當時心好客燕賞懷清秋投
轄不辭醉狂歌明月樓山花笑空尊落莫前溪舟東風
憶往事并與西江流兀然桑樞下季子慚貂裘馳光坐
長歎倐忽春難留栁花已吹鬢草緑吳宫愁幽姿一水
隔悵望雲悠悠何日重携手門前嘶紫騮


　　酌與宜俯

　　寒隂易踰時所悦在今旦稍觀夏雲壯林廛相與粲况
接携手好陶酌忘景晏顧爾摧折羽惜我凌風翰故交
日零落能無發悲惋天台有别官當期子長翫

　　擬古羇憤詩二首

　　年往誠鮮豫悲來抑不振寤嗟季役遥坐歎仲産貧霜
氣千里結寒飇起長津月牖照空帷形影徒相親疇昔
多藻志今心但卑淪平生希令圖中路困緇磷惻膺自

擯落愠嘅將誰陳

　　其二

　　羇旅浩無極慘别盈思端華滋悵將落朱榮惜復殘驚
欻年景遒凛慄邊朔寒地逺風氣急雲高鴻影單遥昔
理氊裘安事念羅紈頓足在沈泥曷由奮羽翰寫此兾
舒憤彌使摧肺肝

　　春日軒中讀丹經

　　谷口近烟霞簾中逺聲利窺牖豈知天乗桴非避地朝

窻理素書焚香㑹深意惚怳觀旬始扶踈謝文字五圖
不足珍八公未爲異哀我匪民人焉得雲仙事終愧嵇
生縁徒欽至人遺臨此春駘蕩彌傷夕顦顇羽化難可
期藩山表予志

　　月夜家集賦對酒

　　凉飇拂華檻鮮雲淨夜扉酒挹天河瀉歌動梁塵飛長
公宦本拙顔郎名適微娛此金波穆無羡魯陽揮

　　陸山人自洞庭惠橘


　　霜珍遺何處乃自毛公壇逺貴瑶池實香傳碧樹寒悠
然白雲意宛在黄金盤三咽比瓊藥從君躡綵鸞

　　贈别詩二首

　　夙予秉幽尚希方慕往哲蹇歩遵修軌含情勞明發違
志坐自貽終焉愧微劣臨此良時晩傷彼芳蕙歇汩徂
届江堧聿來遊華闥君子惠篤顧願言心如結揉玉哀
棄捐兾君垂識察

　　其二


　　孤鳯戢雲輝來翔北山岑且焉集幽鳥豈必晞陽林伊
賢實彬蔚高矩屬世欽儒行貞文履𤣥言鍳崇襟曷爲
析云燕一朝去江潯埛渚多返顧風波密旋音彼美信
可懷夙夜勞我心

　　雜詩二首

　　羈恨乗感作妍景隨節移今兹一何駛南陸延朱曦樹
木交繁隂巒岑被炎霏柔風幕燕舉空山林鳥歸眷兹
休沐暇開堂俯曲池覧物増殷憂憂來多所思賈生信

忌鵩䝉莊實憚犧惜無𤣥鶴翼瞻霄悵騫翬

　　其二

　　䇿驪陟峻坂途出汾晉間切雲杳合沓攀日屢迴旋不
驚輪軸折豈識道路艱華齡鄙狷節飛轡遊長安希駕
平津邸比迹貢公冠命力久未竟嵗月坐貽愆進伏悔
淪躓容齒惜頽殘凄霜委巖薄俄景愛邱樊翳翳蕙草
晩肅肅梧葉殫反襲樵采徑復追魚鳥歡㥏謝鑿坯叟
没世服其賢


　　寄唐子一首效江文通擬王徵君養疾

　　遐渚警寒波山空蕙草歇石竇吐隂霞商聲流岑樾佳
人杳莫從金樽曠華月悲蟬擁條吟霜氣慿巖結瑶蕋
挺𤣥谿玉肪隱靈穴渺邈銀臺陬煙駕安可越屬詩遣
沈痼援毫慰惆惙

　　初秋月夜作

　　玉露零始微金壺淪未息踈星耿清漢徘徊芳樹側逈
榭聆悽籟長天望歸翼蓬鬢古人心桂輪新夜色


　　病中作

　　徙倚對寒山懷痾悽序變燕逝無留影林殘有餘蒨安
仁感方颯長卿遊故倦不果雲壑期徒使塵憂薦

　　雜興二首

　　踈雲散清澂秋氣滋寥廓傾暉奄西陸凉飇凄叢薄羇
人若物役容華隨年鑠沈吟覧時化空堂寂無樂惟我
同心友守道厭蓬藿高舉遺萬物逍遥處一壑永念從
之遊無爲自束縛


　　其二

　　騖節流炎紀馳暉届清商游魚湊重淵蟋蟀鳴空堂白
露滋前墀隂風來北房思心亦何思所思天一方離居
宛如昨再覩鴻鴈翔含情撫遥夜申旦獨徬徨哀彼采
葛詩零淚沾衣裳

　　閒居詩四首

　　園日含芳麗遊咏悦蘭時連藻泛光霞荑栁扇輕颸辰
來豈違羡情至每遺思嘉招匪吾節閒居果幽期瞻箕

有末址臨濮無荒坻緑綺昭青眷揚徽意偶滋徒作山
水調隆念懷良知

　　其二

　　晨霞自蒸歛晴暉蕩朱雘凉颸暢蘭楣江山逈孤閣緜
隂抱多違來期念懽作游咏幽棲日踈麻遲情酌朝野
無偕姿遣渉有深樂逺慕管生榻近唾王子屩安事忘
形契彈琴慰寂寞

　　其三


　　凄𦂳即悲序日月始向除裁基敞新構飲腹願無餘芳
苔緑雨歇猗竹白雲虚面山時隱几臨窻復枕書佳期
邈以永幽念若爲祛槖耜資達生驤言聊晏如鳯嬉有
遐託禽人非陋居

　　其四

　　閒房留餘映物慮縈我襟想嶽婚未畢踐墀嵗已侵獨
有同懷子蘭訊感人深落葉被行徑遥識履綦音酌彼
金罍酒薦子玉堂琴曽氛翳迴沼皓月發華岑亮存明

發志各懋苦寒心

　　思親二首

　　日暮寡諧訊起歩以徬徨我行感載離故山邈且長昔
邁衝堅氷今處怨申霜親念盈懷抱緜緜不能忘委身
仕王朝踰時焉敢傷天寒嵗月速父母不遑將鴻鴈翩
南征烈風振層岡情悟終何待聊用陶吾觴

　　其二

　　晨車越峻坂矯首望親幃清秋八九月霜風遍朔垂凝

陽不自至吹律方來歸迴焱激留楚平原下寒暉營魄
日夜流形影曠難追大河逝洋洋徘徊心不夷側奉周
任言末位欣顧私良用謝戚束我辰方在茲

　　生朝妹夫王君故人陸子㑹酌

　　燕山雨不歇氣候異吳天凄宵那可寐苦慮如焚煎散
絲復平旦城闕生秋烟此時遊宦子思親徒自憐我家
來鳯亭梧竹還依然清風一庭滿蘿月東窻懸朝來感
初度零落踰潘年羞將華鏡覧殊叨冶服妍浮雲亦何

有逝水悲長川勲名恐寂寞嵗月驚徂遷王君董仙輩
郄謝誰稱賢故人有陸賈捧杯就初筵殷勤未云已吾
知爾情宣酒酣賦登樓懷土腸俱牽西飛隨陽鴈安能
與之翩閲世多所覺時歸意彌遄諒諧滄洲諾携採紫
芝旋

　　送朱駕部守江之瑞州

　　年往節物改秋高凉氣滋寒蛩收遺響幽菊曜初蕤晨
雨灑空林清風來薄帷崇岡啓餘映丹霞冒巖隈眷我

一巵酒中心悵有違良朋念符守攬轡臨郊岐哀音激
梁埃白日正西馳不惜今别苦但恨始願暌君亮篤明
義慷慨從此辭

　　秋夜

　　時景迫窮秋物感悟消歇空除下寒隂吟蛩靜不發簷
飈迴朱釭衾帷耿殘月弱心念閨房起觀征鴈没循楹
惻音華關河緬秦越頽曜薄巖趾寤寐西山蕨暌乖往
慮積紛吾抱多闕卜身昧所期歎息凌華髪


　　嵗晩言懷

　　金門游寓客三驚嵗序終衰顔唯覺换善宦始知通易
水寒流迅寧臺明月空積雪揺晴巘苦露翳殘叢羞稱
河曲智恥見漢隂功獨有㸔雲目天涯送斷鴻




　　皇甫少𤣥外集巻三

