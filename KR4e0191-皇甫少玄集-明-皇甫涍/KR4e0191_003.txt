







　　欽定四庫全書

　　皇甫少𤣥集巻三

　　明　皇甫涍　撰

　　扈從

　　丁亥之冬車駕有事於山陵予以儀曹扈從

　　肅躬事陵邑崇衛陟園丘弭情蹕露苑銜䘏頓霜疇感
深側淪化孝逹茂光猷宵冬夙嚴駕曙彩乍揚斿鸞笳
警寒月軒軒翊素虬凄飈循埏響離靄匝坰浮瑶禕衍

帝穆玉寢開聖憂資縞泣始瀝曵綈芳未遒瞻樞疚電
忽登渚悵虹流爰發熈乾纉時文濬隆周鴻徽軼徃薦
禋懿裕來休飭甞諏卜揆升鬯衎𤣥幽沐恩奉行役服
義切思謳哀風庶結撰景雲方出游

　　冬日從駕山陵五首

　　鼎湖風露積橋山烟霧深哀敬鍾嚴寢順動蹕穹林霞
闕迎晨旭霜畛引鸞音萬騎屯蒼巘千旅藹碧潯

　　其二


　　鳳野移宵漏虎㦸警宸威連營奕漢轉登隴朔雲飛乍
聽征笳發時聞候騎歸心旌懸捧日藜藿愧輕㣲

　　其三

　　帷宫徙澗道緹彀擁巖隈山川百神扈車駕七陵來旌
文巒氣肅鋄影日華開愧乏球琳響徒聞枚朔才

　　其四

　　霄磴窮巖險化迹表𤣥幽松風揚玉隧桂霧隱珠丘爼
豆因時展衣冠異月遊百王既以邁千祀諒非修


　　其五

　　八埏總休瑞萬㝢浹民和復此葳蕤日侍駕靈山阿閟
殿金芝滿甘泉玉樹多方觀景雲出珥筆奏昌歌

　　初夏金山扈遊恭述十二韻

　　南極春星改西岑晝景長奉慈移輦出詔幸指山陽淑
氣團晴靄靈河㵼曙光先驅蹕御宿侍女發披香翳日
雕麾引凌空翠幰翔鯨波仙杖外龍沼禁城傍劒躍彤
巖晃鑾飄錦瀬鏘帷宫扶玉樹緹騎繞金湟跨谷虹梁

屬䟽霞鳳陛張峒山期問道瑶水戒廵方鳥下宸襟洽
雲飛寳思揚昆池寧習戰文徳佇來王

　　西湖行樂辭六首從駕山陵作

　　綵霞迎曙雨光收御幄城西蕩碧流青鳥遥依仙母扇
白魚偏入武王舟花含瑞日千旗映柳拂和烟兩岸浮
自慶叨從簪紱後獨將麗藻從宸遊

　　其二

　　千峯翠靄俯神池傳道花間奏水嬉簫鼓疑從雲際起

旂旌若在鏡中移香臺抱日團朱麓靈樹含春漾碧漪
文物葳蕤承聖主太平遊豫盛前䂓

　　其三

　　先朝遺迹在層巒西望行宫紫翠蟠金洞松隂曾駐鶴
瑶壇竹實舊棲鸞重開日月邀仙賞長繞雲霞扈帝觀
北極幸霑堯酒澤南薰願嗣舜琴歡

　　其四

　　衛士傳呼蹕上方才人一半下昭陽嬌臨緑水承恩賞

艷比紅霞出世粧澗吐銀潢流帝樂花開珠樹散天香
皇家不避寰中暑自有金莖玉露凉

　　其五

　　鸞輿晨下鳳城來藻景文波相映開丹仗逺隨金鷲轉
錦檣齊拂石鯨廻直從花裡披仙苑疑向天中結帝臺
長奉慈遊歡不極未央今笑萬年杯

　　其六

　　君王孝徳本光天龍舸春遊霄漢邉㣲靄起時窺鳳嶺

瑶星流處指虹川日薰山氣凝成彩風入鑪香散作烟
扈從謬叅枚朔侣銜恩還欲獻甘泉

　　五日廷宴和唐陳二編修

　　北闕晴雲晝漏聞中天麗日綺筵分魚歌鎬宴歡依藻
鳳舞虞絃曲奏薰蘭葉正調仙鼎實榴花初泛御杯芬
更誇續命傳金縷願以堯年祝聖君

　　平臺山扈從

　　昔駐文皇輦歡傳萬夀杯誰言紫霄上重見翠華來曉

樹峯巒合春花棟宇開勝圖臨塞壤嘉蹟改平臺豫蹕
承雲轉靈旂繞澗廻捫天叨法從遊聖愧仙才

　　省署

　　朔旦候朝紀事二首

　　正殿春朝朔蒼旂發五鐘仙歌應翥鳳法駕擬驂龍候
履星初落趍闈霧稍濃已聞傳聖豫還想覲天容

　　其二

　　瑞旦蓂先啓韶光柳半催三軍銷䘲氣五老暎星台武

徳超前紀文華集上才空憐襆被客鵷鷺日趍陪

　　賛治堂詩

　　徃欽崇濬哲俾率感幽𤣥聖情凝岳命熈化懋殷年泰
交符帝軌隆纂眷英賢靈藴啟頽棼孚議值昭宣惠澤
滋漢流洪搆慿雲騫端榮抗彤霞交疏揚綵烟泪越麗
太㣲迢嶢輝中天廣猷適靜謐敷緯宴㛹姢奕奕宸藻
煥皎皎列宿懸惟昔建邦禮委紀振昌言朝夕表震兊
壇圻辨方圓億祀㑹有極百度率無愆升禋暢人神洽

祉悅鱗翰從文道斯集鑒憲義所甄徳偉逺彌亮馨烈
乆更延載瞻忝末位陳頌愧兹篇

　　夜直虞衡

　　藹宇撫獨夜廣庭發虗照雨餘雲氣清披襟坐森奥凉
風四面至踈林月㣲曜寢務釋我勞澹然協所好俯慚
乏才智空朂孤貞操時徃化屢遷名存事多謬逖矣山
澤遺紛穢殊苦約即文懋有恪諐尤良畏蹈處順謂可
怕終想東山嘯且秉委吏心寧貽衆賢誚


　　春日移居

　　移居春日暮蓬轉跡俱輕計拙勞何補名㣲恨敢生畱
連花拂袂厯亂絮隨纓更有相將燕飛鳴感去情

　　移居五首

　　修景無畱序朱明已盡移每多漂轉恨正奈别離時惜
去雲空倚含愁雨欲隨吾廬一囘首竹石自江湄

　　其二

　　地濶關河北山長殿闕西吏情天外逺鄉思日邊迷江

海方容徃蓬蒿或可棲弊帷新未得能厭數相携

　　其三

　　世事易為感吾儕有闔廬未嫌煩里旅終念近皇居清
曠心冝得歡娱計莫疎王猷還愛竹㑹使拂秋虗

　　其四

　　省暇情營逼浮生苦不禁草明晞露意蔓弱裊風心且
自看塵甑無須問舍金燕南思骨肉愁絶倚樓吟

　　其五


　　通籍名殊忝西墉暫與期守𤣥非顧黙得白定從衰黍
谷寒光劇榆河月漫悲琴鳴山滿室予慕古人為

　　省中述懐

　　鑪省炎蒸起坐妨水波雲動似生凉荷花若共違三伏
棣蕚何堪滯兩鄉别去緘題能自少貧來假貸不辭忙
土風移住膓今斷更聽蟬聲滿夕陽

　　冬日齋中遣抱

　　起坐空齋悵有思上冬雲物倍天涯負霜孤鶴時看影

照日餘花欲墮枝一别素綦蓬鬢改數抛緗帙壯心知
長愁假翼同懐側霞海冥冥去不遲















　　皇甫少𤣥集巻三

