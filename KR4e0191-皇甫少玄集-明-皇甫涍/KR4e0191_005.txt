







　　欽定四庫全書

　　皇甫少𤣥集巻五

　　明　皇甫涍　撰

　　燕㑹

　　傾金罍歌

　　呉王城裏花如錦東風吹愁復愁甚花間莫遣空金罍
臨流折花勸君飲勸君飲君勿辭月光花影常相隨何
為失足太行道坐令齷齪愁雙眉桐隂未落秋風起夕

陽慘澹東流水浩歌荷鍤蒲萄春古來痛飲眞難比君
不見百花洲上空蒿萊城鴉暮雨江聲哀碧山江頭更
今古麋鹿又繞姑蘇臺白楊蒼苔幾人在清歌妙舞何
時開不如攀花對明月與君夜夜傾金罍

　　高杜諸君同集

　　曲徑雲深處幽窻雨過時村墟隨地僻花鳥怨春遲緑
酒追朋好青山隔夢思開襟對公子高興戀佳期

　　周君弼過集


　　北來氷雪廣陵船驄馬逢君暫酒筵即喜冠裳重㑹面
祗傷岐路易催年一庭蛩響秋聲夜萬里霜華塞上天
擬盡清尊都不惜浮生牽率共風煙

　　朝天宫李真人房宴集二首

　　沙色凝和日鳴珂晚霽開松穿紅徑入芝繞碧欄廻洞
室凉衣袂雲霞泛酒杯吹笙下羣鶴香霧散瑶臺

　　其二

　　琳館秋光澹來看絳節朝靈花揺晩砌仙樂送林飈道

性怡魚鳥塵襟淨泬㵳皇居明片月佳氣拂叢霄

　　不覿周子五六日輒相思夜過命酒殊慰作

　　春花蕋方綻春月光向闌花月不相待聿此興思端别
友豈盈旬闊若芳歳殫中宵忽我顧壺酒良足歡誰滋
九華艷坐失緑綺寒幸及春未暮相期共游盤

　　秋宵宴㑹與周山人以言

　　嘉賔眷清夜相與娛思憂憂思沈中曲一别届徂秋顧
念處世間快意焉可求别易㑹獨難世短歳復遒促襟

展謔浪感此極歡遊明月懸中天芳華隨觴流妙歌激
雲漢為樂四座周抒情告君子太康毋我尤

　　秋燕詩五首

　　其一十三夜望月

　　歡襟佇瑶賞氷除逈風臺緜睇雲之表側遲纎輪來露
輝染霧縠舞者立徘徊𤣥兎雖閟彩流藻盪芳埃玉華
坐成緬金尊空復開畏盈戢景曜遐觀思悠哉

　　其二十四夜微月


　　廣庭淨霄色良夜恱流翫况對巢箕人同懐發幽讃散
歩林暝交微星吐華粲彼美雲中魄徐駕升清漢玉彩
含霜來金霏隨風散繁絃起兩階孰知我心亂

　　其三十五夜月

　　與子良宴㑹歡娛值兹夕延首瞰絳河素舒將焉適昌
暉曠重雲餘光幸鑒席漏彩絓翹瓊流輝函缸璧客意
方厭厭愁隨華醽釋美人婉清揚跂予萬里隔

　　其四十六夜月


　　明月有常玩圓景亦不易三五昨已邁人生良如寄興
雲結長霄清暉何由被弦望相推移賞心邈難嗣即事
可逸生取樂在適意綴我巴人響歌之聊代匱

　　其五十七夜月

　　清風厯網户皓氣流中庭佳期殊惠來金波耀華星諒
知蟾兎缺髣髴素娥形為樂貴及時百年詎我齡放歌
目馳藻結思凌高冥且念叅酒徳萬物如浮萍

　　郡公海邑行臺夜燕


　　惟昔忝嘉命儷歩雲龍賔從容崇蘭省劒珮鮮芳春翻
飛未云已委翮隨風塵予放大河汭爾遷湘江濵沅芷
豈不茂采之竟何因王猷眷符守騰揺歘來臻樂我桑
梓化絃聽懐清淳觀民戾雲海褰帷眺溟津政和信多
暇展讌平生親華星泛淪漣悲歌激潜鱗君子隆直道
令名日以新嗟予抱沉憂慷慨終焉陳

　　子循至都

　　平原極目愁雲滿羇客此時腸欲斷寄逺空題塞北書

含情屢奏江南管爾返金門鴈正飛還從闕下偶驂騑
眼前世事不可道且共酣歌醉落暉

　　王子維楨道蘇喜晤

　　爾向閩山曲余尋衛水源投荒情共迫去國恨空存旌
節胡然駐心期更此論江湖瞻魏闕猶自暗銷魂

　　虞山逢故人陸子舟泛

　　海縣逢幽客清溪共此觴坐依筠日澹吟望島雲長洞
閟紅霞落堤暄翠羽翔桃源舊相失杜若幾囘芳


　　夏日寓廣平章成安觴于南壇移席泛舟

　　繡陌轉彤垣珠臯對綺樽眷芳臨藻宇延賞命輕軒林
宻雲滋靄風清晝不暄壇虚流漢影川麗隱花源棹舉
滄波逸帷張落照繁君王憶洹水上客想平原沸浪歌
絃合凌霞舞袖翻賦詩酬勝槩搦管愧璵璠

　　章丘李生隨父之越中過謁

　　之子來吳㑹隨雲指越丘相過故人意翻動索居愁林
鳥鳴催暮江霞思入秋情遷係深感為我暫停舟


　　十九夜雨子約巻燈之宴

　　雨館隱芳菲宵寒藻熖㣲似憐辭盡棟猶自照羅衣把
酒節方過驚心春易歸厭厭永兹夕不醉為餘輝

　　許子子春水部北上過訪

　　南林閉關者自愛少逢迎忽枉雲龍駕暫依蘿薜情相
歡對尊酒不用論平生且念朝青閣宦途多晩成

　　醉後歌

　　黄生携酒見過追憶勉之併贈周陸二子


　　文彊好我携客俱二子况是高陽徒北窻桐隂已滿地
幾日不醉黄公壚西山入簷恍蕭瑟清雲擁座炎暉無
為爾青眼復舒嘯有懐浩曠凌長湖當筵賞㑹意未已
翩翩汝曹氣相似夙昔自許求羊期後來勿替荀袁美
酒闌樂罷哀有由令我感激悲藏舟五嶽煙霞時縹緲
可憐玉樹埋荒丘相看一生盡垂白已覺萬事隨東流
早晩罷官泛滄海從我者誰陸與周間呼二子日相見
且與痛飲銷煩憂


　　夏夕雨後命酌同周子伯氏叔氏得頭字

　　暝隂凈窻竹池上雨初收坐覺寒泉瑩仍憐芳杜幽故
人與斟酌清夜愛淹畱應附三何躅雲門可白頭

　　夏日過舊居亭子

　　小亭逃暑過園徑夕隂開池靜閒雲覆風清幽鳥來自
多濠濮意虚負洛陽才惆悵東軒月猶看照酒杯

　　集談氏園亭

　　幽興偕仙歩名園集綺辰檀欒題賦客巾拂舞花人落

日臨池好行雲繞座新黄昏催秉燭更益盡堂春

　　燈夕遇周子時予將北征席上作

　　不見忽三月相逢驚早春梅花催送客柳色更愁人舞
屬華觴急燈迎甲夜新追歡各自勉少壯豈吾身

　　春日金元伯見過二首

　　當時好文客頻過旅人居及此歸來日翻憐㑹面踈花
前兹夕醉湖上隔年書意氣君休問嗟今已不如

　　其二


　　有客乗舟至方予屣履迎園林春自入門徑晩初成藹
藹暮鐘動悠悠江月生鹿車花畔酒還共爾心傾

　　郡守招飲大雲菴同用春字

　　愛爾符竹暇悠然江海人還如永嘉日復似敬亭春鹿
岸鐘聲近雲門杯酒新贈言陳仲舉畱榻待情親

　　南還過致甫齋中

　　閒門翳林徑信是蔣生居呼酒何知客論文獨啓予開
軒娛景夕延月照襟虛直覺緇磷久彌傷行役餘


　　竹堂

　　香積藏深竹雲寒鐘磬微踏花迷雨徑入鳥到林扉眞
想行猶在浮踪悵屢違來兹耽寂樂清夜坐忘歸

　　過莊道士登紫霄峯對月

　　夜訊靈峯隱言追羽士歡洞林雲處合風露苑邉殘縹
緲星初散蓬萊月正寒不知人世裏思欲命飛鸞

　　雪夕醉歌别兄弟兼贈周山人

　　昔與兄弟别暮春溝水頭上林花飛不相待青門柳色

偏含愁遥過京口滄江路抒情漫屬歸田賦谷口蘭枝
芳幾叢窻前棣蕚開無數東峙西流不可期感此歡離
復悲聚良知周子求羊儔十年再得論中素高眠未厭
支峰雲客心已亂維楊樹蹉跎世網苦自嬰氛氲别日
誰能度江城携手得幾時我今暫與雲山辭懿親開筵
日飲餞故人戀戀車行遲燕呉氣候邇相似二月雪㸃
黄金巵長安何在天北垂側身長望涕流離驛樓新柳
煙正滋夢中碧草盈前池繁絃急管滿座悲心若棼絲

豈能治奔走一官衆所嗤獨馬飛塵空老為羡君不出
東岡陂

　　飲寄寄亭贈張地官

　　放舟山陽道夕逗清江湄相逢蘭省彦如攀瓊樹枝引
徑竹方翳升堂霧稍披解袂醉古亭傾盖欣良知出雲
本無心遥去北山垂對此感浮寄欲别情彌滋落日遡
淮水盈盈牽所思

　　集張水部安平祠亭


　　眷此他鄉晤開尊慰旅遊如何苦奔峭還得狎林丘水
部嘉文藻山亭藹獻酬鳥忘移席下樹戀息隂留維嶽
瞻斯在清風挹未休朝宗欣有託河濟正安流

　　雨夜孔文谷見過

　　浪迹寡吾與逢君慰所思升堂慚座客入室羡文辭木
葉城秋後窻燈夜雨時敦交值兹晤寧止樂新知

　　越城晤王戸部維楨三首

　　幾發金陵江水湄西看江樹悵然悲傾尊不解離人恨

此日相逢異昔時

　　其二

　　雪殘湖上凈寒氛斜日天南鴈數羣失路更為吳㑹客
共嗟身是一浮雲

　　其三

　　年少曾為台嶺遊却辭金鼎事王侯憐君不跨飛梁去
目斷仙源無限愁

　　昭慶寺翠筠禪房同孔學憲


　　城樓隔深竹龍象宛湖隄况復蒼蹊暮閒聞幽鳥啼情
知多惠好靈境數招携惆悵寒山路雲關處處迷

　　集竹堂僧舍暮歸

　　偶來竹林寺愛爾棲心幽盡日松雲度閒扉溪水流永
耽石室卧誰羡玉京遊戀此復歸去看烟多暝愁












　　皇甫少𤣥集巻五

