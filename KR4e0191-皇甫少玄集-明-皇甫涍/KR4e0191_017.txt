







　　欽定四庫全書

　　皇甫少𤣥集巻十七

　　明　皇甫涍　撰

　　行役

　　嵗己亥七月之郡發都作

　　俟罪承嘉惠鞠躬竄河汭淹泊過蘭暑迎秋戒征轍側
感信宿期俄悼古今别方悅涼風生猶苦炎埃結蟬鳥
鳴山原雲霞被嶻&KR1110;伊予秉孤尚中路困緇湼將蹠彭

咸居徒瞻子牟闕乘流暫清曠倚舟延川月且從曲士
誚未達古人節終乏符守才何以佐時哲

　　入舟

　　停策厭霖潦登轤美雲樹輕飈自逺集川色靄已暮澄
瀾含霞彩遙洲泛秋素頗協倦遊情殊深隠淪慕從來
困弱植拊志慚逺度時會苟難并持操不易固放斥金
河居眷戀玉門騖幽桂日夜零悵望江海路邈哉袁生
室忝此千載晤


　　遡舟暑熾河隄田林登憩

　　脩途阻鴻湊餘景睠河壤羇心苦鬱拂營魂兹浩蕩芒
焱焉可揮流沫詎易上未息區中緣徒結遐外想晩舟
凌石碕稍值雲林賞泉卉聊自適得已非外奬不恨身
日遼所願欣獨徃將遂一舉心豈顧九韶養

　　夕泛遣思

　　開秋兆徂節汩吾旅川陽臨此秋氣悲旅魂滋洋洋何
況隔心賞徘徊眷河梁感别念有緒指途憂無方汀渚

屢迴復風濤増慨慷兩鄉日予跂一葦思誰杭微月掛
石壁萍草亂寒塘翳翳雲去岫塗塗露委芳淥水沿北
舲朱華嬉南檣聊自知魚樂江湖永相忘

　　夕景舒眺泠然賞寓

　　朝游涉長瀨落景憩雲汀洲渚杳雜沓風物共凄清霞
草望如繡極目千里平瀏瀏夕飈急悠悠沙月明乘流
任所適忘我羇旅情攬&KR0581;測物序結蘭懷友生寄言山
中志嵗暮期來并


　　夜入齊壤

　　客行安所期偃舳宵更發日夜代我前流坎廢工拙來
觀有新故故玩無髣髴竹樹餘鬱芊潮瀾紛蕩汩瓊霞
澹欲曙玉衡斜未没擊汰娛白雲挹觴弄華月不見秋
水端長天迥溟渤適已萬化㝠即事兩情達何必凌三
山兹行信超忽

　　遡衛

　　出國夏未半入衛秋始闌長波逝不處風露遍空山離

念久鬱陶于役時易遷汎柏懷今憂攬葛興曩篇無患
徵在昔多士國所甄逺希近關達近存如矢賢求心兩
惟谷慨徃増泫然萬事豈云已幽志從此宣逃樊大河
渚避繳清漳淵覽輝異鳳擊戢景同鯢旋幸鑒逸生可
將為智者言

　　過陶山作

　　奔濤邁我日驚蓬頻異壤朝徂歎京周夕宿怨河廣近
涉倦迴薄遐眺極儻莽乘菰泛星闌挹流對秋爽鮮雲

隨風來殘霞延月上不寐懷古今眷物徒慨慷瞻淇非
尺咫歌瓠詎疇曩璧彩終寥闃龍文滋恍像榮光竟誰
覩逝川空復徃何以宣我心促柱發幽響

　　新鄉作

　　尋役祇簡書夙駕命征僕凝澌漸涉軌長風吹改服臨
河暢悲襟登原散憂矚落蘂紛衛情游雲蕩淇目停幰
滋所懷思音爾金玉哀響亂衾帷寒膏照絃曲偃蹇東
方明不計腸㫁續


　　汲郡旅情呈天水胡公

　　于役嵗云暮驅車此復征嵩雲渺鄉路衛水疊歸情迥
塞驚沙亂寒原落日平那堪望旌節飛雪度梁城

　　之崑邑道中書懷

　　迫嵗物務勞念此近郊客趨塗無百里江城望來隔三
年謝旅遊登艫悵疇昔既感道路艱復歎時序易川葦
夾岸鳴湍浪乘風逆微微散林旭泛泛隨波翮眷言濁
尊酒誰遣他鄉夕予方畏簡書春陽事行役


　　舟還使風

　　宵來苦湍浪晨喜逐風行獨此揚帆去遙隨飛鳥征望
雲疑岸駛出浦覺船輕却笑淹留客元知不共情

　　吳江舟夜二首

　　旅泛季冬時寒深百川匯隆條寂無禽晴蹊雪仍在獨
夜湖傍人遙汀霧兼靄望月測虚盈臨流意㝠曖懷古
發棹謳扁舟寄幽慨

　　其二


　　邑壤帶豐津人家映迴汜徙泊眺長原數處征鴻起逺
心滄波外客愁鐘聲裏夜寒江舟靜孤月照煙水獨寤
方悠哉勞懷曷云已

　　京口曉發之真州作

　　前津渺征路濟此大江深且自揚帆去誰為遊子心天
遙滄海岸鄉近白雲岑慷慨長歌發臨風懷古今

　　彭城道中雨行

　　晩遡彭山道歸雲暗幾峰殘陽向湍没飛雨度川重誰

遣長途思還傷逐客蹤已看淮岸盡鄉夢渺何從

　　沛上旅懷寄兄弟

　　向暮勞歌起川長緩去程鄉迷淮樹隔塞㫁楚雲平浪
迹舟誰繫繁憂酒獨傾如何原上鳥偏近旅人情

　　早秋楊村旅次懷伯氏季氏

　　滿川風露急涼度海門初薊葉先秋下江星永夜疎客
心憑北極鄉路憶南徐塞鴈何時至平原有素書

　　河西即事


　　涼飈千里動秋色遍川墟鳥影羇心外潮聲孤枕餘雲
沙朝戍合河漢夜帆虚一葦方能即皇州渺跂予

　　河館月夜

　　半月光疑溢懸知度瑣闈初宵耿河漢百里靜烟霏迥
訝青葱辨前瞻鳷鵲微客愁當此夕猶得傍清輝

　　衛河雨後

　　帆逗河漘暮雨收隴雲飛盡見皇州楚鴻南下看形影
其奈心隨衛水流


　　夕泛

　　蘆葦霜寒河漢空扁舟入夜泛微風也知人世同為旅
且得乘流寄月中

　　客愁

　　塞門羇客向南遷霜落滹河嵗暮天始欲愁時沙鴈起
熒熒孤月滿前川

　　汶上

　　悲秋秋復盡汶上過帆稀江水猶千里征人獨不歸霜

林看月冷風岸聽砧微若識名賢意無忘掩舊扉

　　薊北

　　薊北秋風落江東旅望哀故林黄菊遍張翰未歸來

　　秋暮旅病憶周子

　　名山獨徃處知爾念離羣幽草秋仍合驚猿曉却聞還
家憐白髮策馬愧青雲何日虞溪上清風常對君

　　下邳晩行絶句

　　斜日歸鳥外寒流落木間片帆邳城雨滿目淮南山


　　鍾吾驛晩思

　　遙山白雲外古驛青林端惆悵川鳥盡蒼然多暮寒

　　淮陽

　　海畔淮陽郡風煙奈此何客心自容與湖上幾經過驛
岸丹楓少人家綠樹多雲帆朝見市津火夜聞歌城郭
連鴻鴈江山映綺羅寒潮正相待歸興滿滄波

　　宿下邳作

　　落日下長川餘霞散林樾戒徒斂舟檣水鳥煙際没懷

古邈英風臨流浩歌發伊人信龍變看雲思超忽翻飛
竟何時傷哉旅華髮客心渺誰晤耿耿波上月

　　過彭城作

　　理棹返京城日夕邁廣川飛沫遡吕梁連巒越彭關襟
宫瞻崇嶺魂魄驚迅湍河清雲氣伏代徃朝市遷懸旍
測逝水刋壘棲荒煙微生偶明世文化光八埏良圖興
淪感届德眷昌言伊昔違旅遊三載念于旋炯憲懷華
省緜痛不及捐終制遵王塗灑泣辭故山聿來復徂暑

炎氛蔽長天行途彌沈隕連觴多鬱煩曷為繼我日中
情無由宣蕞心隠天業英風悵頽年聊卒榆枋化臨流
奏歸篇

　　立秋前二日流河驛作

　　流河驛下未逢秋那堪墜葉似行舟宵窓乍見明波影
蘋末風來客倍愁燕南氣殊物候改歎我驅馳獨未休
他鄉嵗月忽易度故山芳杜空悠悠

　　舟中簡子循時達天津


　　與子離家今幾辰畏途千里倦風塵男兒雖未免羇旅
人生豈得長苦辛帆檣更發西津曉望入滄洲秋氣早
炎雲忽共洪波盡客愁且對清尊倒眼前已少灞亭人
夢裏偏多潞河道

　　齊城九月悵望舍弟先發

　　海畔霜流夜色來㫁鴻聲入楚雲哀看花更惜他鄉别
憶爾遙登戲馬臺

　　日暮經汶湖


　　涉世無良圖懷禄赴江潯靡靡即遙路風湍浩相尋首
夏戒予軫聿歸冒寒隂旅人感載離日暮多思心經途
臨汶墟澄景泛崇深棲霜潔晦渚層澳鮮陽林凌汜趨
南匯乘瀾睇西岑歸懷眷兹賞倚棹發微吟曽是苦維
縶愧彼波中禽

　　清口作

　　微旭散洪濤遙帆泝清口淼漫連長鴻空澄映衰栁岸
白海氣交客寒楓霜厚易冬羣物晦心悲别家久思返

退耕初彌傷薄遊後愧昔不逺猷匪人獨貽咎枌檟伊
可懷浮雲復何有

　　湖泛

　　我行踰孟冬風湍日云滯聿來泝淮甸還途指江裔暮
靄散長蕪遊目盡湖勢蒼茫寒葭外浩瀁白雲際棲鳥
去人煙驚鳬下漁枻行行忽超逺望望更前詣天色隠
鴻濛潮湍失空霽客念坐纒綿臨泛泊無繫適國情已
違歸田事仍戾永言期滄洲拂衣自兹逝


　　過石門雨後溪行

　　桑煙涼裊石門隄林裏爭流百道溪别思客愁何處著
青山宛在暮帆西

　　歸安旅情

　　遡舸凌風發津途旅思催夜天寒澤國孤月迥江臺客
序楓林變鄉心苕水迴雖非折腰吏昨已賦歸來

　　舟行望道場山

　　靈巘居然勝祇從望裏看洞雲疑客到巖桂悵秋殘漠

漠煙霞晩行行溪澗寒誰憑解含意孤月下清湍

　　期登道場山不果

　　悵望丹梯隠翠微溪林煙暝鳥歸飛來經蕙路秋將盡
坐對名山心自違

　　曉渡曹娥江

　　趨塗未云已霧雨行江干輕舠不可渡栁色誰能看望
流藐衣帶懷人悵風湍溪隂獨愁旅海嶠餘春寒

　　下姚江作


　　發夕迷海津乍見晨霞晣春日泛雲濤殊忘越鄉别恵
風紛入懷連巒翠堪擷念乏京坁謠慚紆使者轍

　　春暮即事在寧波作

　　攬轡歴徂春海氣獨蕭瑟蜃雨夕鳴風鮫煙晝含日懷
禄竟何成俛首時自失鞭撻仍惠心案牘更緗帙微尚
終不違勝事兼可述目眺方峯雲夢度張平室

　　赴赤城述懷

　　曽是沈金馬迷津春水涯滄波無下鳥碧樹有驚花過

爾從機事紛吾戀嵗華何由解纓絡愁思赤城霞

　　北渡憶子循弟

　　北渡到南渡但看風浪深桃花忽欲暮行子獨何心日
有疆中發時聞池上吟春遊良已善憶爾廢登臨

　　桑洲道中二首

　　仙岑已可到客路指桑洲雨帶朝霞色溪含滄海流尋
源期獨徃登陸羡兹遊去住堪乘日春山無旅憂

　　其二


　　疊障無時㫁春山盡日行遙疑徑路絶但見雲霞生迹
自忘機暇心猶履險平聊承古人意一酌澗泉清

　　桐巖曉發

　　厲澗越南岑拂霧趨東土宿處惟蒼煙遙天徑如縷林
光曙鳥散海氣寒雲聚憫勞感婦歎搖搖涉春雨

　　旅途雜詠四首

　　行歴千巖下碧湍客中風物帶愁看山隂道上飛花滿
不信春情亦自難


　　其二

　　二月樵風應晩來剡溪如畫布帆開傍人訝有凌雲思
知我看花玉洞回

　　其三

　　海畔春殘客溪前夜半行西莊月未起幽意待誰明

　　其四

　　我别丹砂縣行看碧嶠雲題書與劉宰寄意在無紛(臨海
令子興也)


















　　皇甫少𤣥集巻十七

