







　　欽定四庫全書

　　皇甫少𤣥集巻四

　　明　皇甫涍　撰

　　時序

　　早春雜詩

　　緬予休役暇非復念行藏葺林西郊外放歌東溪傍滄
波蚪鸞影幽藪雲霞光晨起聆候禽則知歳載芳靈雨
降膏澤和風自飄揚含蕤挺故塍伏泉湧新防白室但

虛偃青山惟坐忘逍遥歳寒娛覆以悲春陽

　　早春寓目

　　玉蝀晴光起銅龍淑氣鮮和風雕檻度曙靄絳河連水
動蘭池早香歸蕙殿先庭梅㣲綴雪宫柳漸浮烟麗日
銜珠網新霞絢綺錢西山重錦外南圃萬花前靈鮪攄
鱗躍時禽挾翠翩客心將物色駘蕩不勝妍

　　春朝雪後

　　拂曙啓荒扉雪照蘭林瑩逈榭眺氛氲層原閲彌亘春

動鳥數聲晴開烟一徑欲訪垂綸人悠然五湖興

　　早春雪後看雨

　　雪罷清江曙春隨細雨來郊西好風景柳色半樓臺散
漫兼空淨芳菲觸處催行雲自無意恠得潤莓苔

　　乆雨

　　㝠雨春城暮凌江棟宇浮雲蒸平巨澤飈逈蔽崇丘林
鳥鳴何意溪花落自愁長懐訪任釣萬里獨乘流

　　雨和子約


　　巖隂朝帶霧川氛時掩曦襲鱗雲正聚翻泉霤忽垂亹
亹林氣交虺虺震響移瞻空乏矯翼逐泛有傾蕤軒幌
揺波色衣舄染苔滋方懽偶沮溺秉耒問東菑

　　春懐

　　芳霧歛岡岑華日照川隰散矚暄氣迎延佇惠芬集寒
條兢已熈朋鳥鳴相及即事聊淹留眷物重維縶美人
曠不并徒此春風入

　　春日齊中即事


　　仲春氣妍和崇蘭幽可搴開軒眺逺野文霞靄曾巘黄
鳥鳴芳菲緑蘋泛清淺感物懐古人緗帙聊自展甞欽
柳下黜頗悦邴生免苟持齊物心得䘮兩俱遣

　　後湖官舍春暮漫興二首

　　湖上春歸早雲山滿目愁洗心成浪語終日對滄洲

　　其二

　　啼鳥青山舎飛花碧樹林金門雖異跡避世且同心

　　晚春對酒


　　幽獨寡懽悰齋扉賦雲物稍從禁火謡方追曲水祓春
心不自持春事遽云訖語燕驚空帷飛花笑覊紱澄江
碧瀢湤遥巒翠崛岉㫖酒以遊遨無為坐委鬱

　　晩酌聊賦

　　雲歸遥情結山逈孤懐寄靜矚池卉交停瑟娱景媚予
本丘壑人牽謬厠朝寺違跡撫墜辰索處謝凋志中林
夕鳥鳴無為亂膓思

　　雨坐


　　偃息苦昏墊營房氣已踰溪㝠疑臘在花落果春無

　　霽

　　山城漸霽色墟野展輕烟鸛影廻容日江聲流暮天清
風到户牖高興動林泉落照散屨杖滄波思扣舷

　　上已篇

　　雲起成周地春深河曲祠茂𢎞華轂羅賢日束晢黄金
賜對時平明結伴閶門出歌舞春陽麗服宜横塘水滿
桃花色繡舫雕欄翠幙移穿桃傍柳清川宴㶚水流杯

那足羡酣賞唯愁西日沉人情但使浮雲變美人攀花
玳瑁筵王孫歸馬珊瑚鞭花容馬影紅相亂劇樂畨為
衆所憐東山却憶觴咏輩洛浦爭疑環珮仙片片波揺
范漿日霏霏幰舉越溪烟錦繡山川非畫裏吳越興亡
真眼前人生為樂當及時世上無過逹者賢凄凉斷魄
蘭中續寂寞虚名禊外傳恐君厭盡華燈醉不惜高歌
上已篇

　　良辰行二首


　　四月十四日吳人相傳仙降日也子循弟作
詩紀之余遂賦此

　　朝陽生東海景曜被神州翩翩青鸞羽逺自崑崙丘三
珠粲其榮翔輝薄天浮容成歘戾止宓妃方來遊

　　其二

　　祥飈扇桂樹宫闕鬱中天良辰忽我與舉手謁衆仙六
翮乃我體叅駕凌雲烟遨遊樂相樂遐哉億斯年

　　五日


　　長夏園林過客稀青山終日欵柴扉支離且念從吾好
瓠落那辭與物違多病無端簪笏在滄洲何事歳華非
不知鳴鳥愁中變漫倒花巵送晩暉

　　夏日偶作

　　别都謝明略懐痾感歳時方歎青春逝忽驚朱明移蘭
崇露初滿桐引雲彌滋餘花分照砌幽鳥各鳴枝寂寞
君公隱塪壈敬通悲惟應延藻月泛瑟慰遥思

　　日蝕


　　日蝕元徴異千官集禮闈遥知薄海國同候太陽輝夾
道喧鼖鼓承旛麗珮衣時無梓禆輩誰與測幾㣲

　　立秋日和王子惟楨

　　園中日照㣲草際泉流潔徙倚眷兹辰胡然屇素節澄
霞稍異色凄氣俄以結簷鳥行當辭林蜩鳴復絶層雲
捲猶浪餘花落如雪清風徒自多蘭苕不堪折美人其
惠來登携眺寥泬

　　早秋述詠


　　流火忽云屇清風結我思草䖝悲索處蕭葛感驚時霞
曠芳樽適雲深碧海期鄭興不復仕蓮勺邇方辭

　　秋夕

　　颯颯風氣凉漫漫夜何長感物念易集客子憂多方櫺
軒散余矚皎月流素光川途夕&KR1239;亂巖際高雲揚星迢
急還鳥露下悲寒螿以兹春徂景況乃懐故鄉愁來填
人膺誰能假瑟簧

　　中秋前夕不寐


　　小庭華月色永夜坐清輝故國人頻憶滄江舟獨歸且
慿孤影慰莫歎寸心違無柰休文病時時省帶圍

　　十六夜月二首

　　待月坐江水月明江正流長吟惜佳景高興在南樓魯
酒碧山醉胡床清桂留有情望今古寂寞漢宫秋

　　其二

　　牛渚風流地關山萬里長今宵懐謝尚江上益清狂勝
事亦云盡佳期不可忘凉風吹舞袖白苧滿秋霜


　　雨

　　燕京又八月愁度散絲朝凉氣霑扉重雲隂布野遥晩
聲傳院杵秋意撼林飈北眺氤氲色懸知傍九霄

　　九日二首

　　金祗辰屢改玉琯氣方遒肅宇瞻霏淨遥汀識潦收鵾
鳴入怨柱蛩響切離裯楓落他鄉早尊寒故國秋賈生
甞逺謫平子本多愁逈榭聊慿覽難銷寓目憂

　　其二


　　蕭辰倐云季並應值兹晨落桂銷寒巘遵鴻引暮津河
虛平夕霧閣掩澹秋塵素月昇逾靜高霞歛更新調絃
空對酒倚檻重懐人欲寄相思曲浮雲不可因

　　帝京九日

　　清秋是節最嘉祥魏主稱書悅久長已聞勝麗矜高㑹
况復遨遊屬帝鄉曉結香輪馳玉岸晴飛翠幰駐金塘
才人錦簇盤龍帔公子雲揺七寳裝朝回競接千鍾宴
射罷還臨百戯塲姣服姁媮齊致態紅顔睇眄轉流光

華燭初熒羅䄂舉梁塵欲下綺絃張俱言獻夀情無極
共惜為歡夜未央羇客登臨時已晚天涯風物思堪傷
獨倚青霞閒陟榭徒對黄花不盡觴求友開襟眺芳甸
故嶺迢迢那可見何處絪緼海上山苦聞嘹唳天南鴈
嗟予六載客華京誰憐宦學兩無成官拙只言題漢柱
力㣲不解請長纓顔駟為郎幾度秋子州多病自幽憂
抗雲擬荅班生戯俟河學賦仲宣樓坐憶吳臺舊風俗
携舟帳飲滄江曲零落淮南幾株桂惆悵東籬數叢菊

禁林終宴出層闉青驪更向小平津北門㣲懸衡漢影
西山遥靜屬車塵忘憂竹葉情非昨辟惡萸房鬢是新
欲逃神虎辭明代且托靈魚報故人

　　九日北峯臨眺偕同省諸公

　　褰帷㶑灧厯禪宫更踐莓苔雲逕通載酒登龍聊暇日
揮毫倚馬見羣公語廻斜照岩容變坐度泠風海勢空
俯檻驚時還極目江天何事有飛鴻

　　揺落


　　揺落滄江上驚心歳月徂看花憐曉鏡倚杖惜良圖排
悶劉楨好沾巾阮籍途還聞閉蓬户獨酌似濳夫

　　郊泛秋懐

　　緬予滯河魏嘗亦賦懐田衛水歸華急江鴻旅思懸役
車離嵗月穡事近霜天更逐樵風去滄洲何處邊

　　秋夜憶山中

　　悵兹豐景淪感此流暉馳青霄有翔隼落蕋多寒枝徒
對盈罇酒美人不共持聊且娛心憂華月泛金池意隨

流波結情逐孤雲移猿鳴鶴以怨歳暮何遠為

　　杪秋索居即事

　　索居坐度𤣥隂結今日煩憂未能説遥睇江頭不見雲
可堪髩裏新成雪風落寒郊葉下頻濁醪踈雨自相親
欲向東籬惜酩酊其柰黄花偏傍人

　　寒朝對菊獨酌命篇

　　晨起望寒山曠然謝羈紲雖值風雨晦羡與囂塵絶踈
花破孤閴靜心自怡悅小室幸易安清尊誰能缺興想

籬下人高名照雲霓白頭何為者方欲理宦轍

　　寒夜獨坐

　　宵隂自虛寂獨鶴林中歸行度桂華晩坐令心事㣲滄
洲閒處是青𤨏夢來非無客慰孤影悠悠寒月輝

　　林居歳暮

　　苔徑下雲隂蕭然坐石林一為顦顇客頻感歳時心琴
憶鍾期聽山懐向子尋清尊休放却所慮日應深

　　歳暮夕坐獨酌成篇


　　崇隂寂𤣥景窮律欵宵期玉衡稍流映方冬寒彩㣲天
高霜氣結何能覩雲輝惟我客游子苦顔心屢摧掩閨
不成寢朱火暖單帷蕙茝乆已歇瑶華誰獨貽臨觴意
空縟懐春悵有違願言假桂檝容與清江湄

　　卒歳詠

　　年過四十頭二毛九命一官仍散曹長嘯歸來何所有
耕罷陂田臥虛牖病居誰賣尉佗裝放歌日醉淵明酒
春風欲到五柳枝旁人不語心自嗤歳去年來只如此

跌宕文史徙爾為

　　歳暮對雨獨酌二首

　　愁坐衡門裏蕭蕭雨助寒誰憐澤畔客放逐歳華殘

　　其二

　　賞心終不有徒對一樽開為語春風道無煩谷口來

　　江南臘月

　　不見垂楊與緑蘋江城烟色雨餘新數家竹樹輕寒外
一道溪流淡蕩春


　　癸卯除夕直北曹作

　　獨馬向寒烟青陽眷明發霜淨肅蘭池雲沈逈丹闕林
阡麏易聚江天鴈難没風物悵徂隂芳菲詎乆歇紛庭
黙多惧巖闉坐愁越夙心愧盈尊含情非華髪

　　除夕與孔學憲

　　掩閣機乍息馳隂念所滋眷兹不遑寧平易浩無施趨
曹薄季冬去國復迨期俛仰一世間松喬誰能為漫目
靄湖陽雲山有餘悲之子惠同襟委化開予思諶爾綢

繆故聊以忘歳時







　　皇甫少𤣥集巻四

