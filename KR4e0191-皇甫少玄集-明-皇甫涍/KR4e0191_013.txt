







　　欽定四庫全書

　　皇甫少𤣥集巻十三

　　明　皇甫涍　撰

　　送别

　　楊子江行送杜戸部子實

　　楊子江邊日欲落江塵飛入金山閣飄風一夜吹倒山
浦口千重浪頭惡古徃今來江自流吴宫晉殿江聲愁
長淮估客夜不渡江草江花怨𤓰歩天吴鞭靈掃東海

千騎萬騎遥相待黄頭走舸出龍闗餘艎不動移青山
坐使安流變天塹秣陵山水嬌雲鬟離亭繫馬折楊栁
燕臺使君幾回首細雨朝縫紫塞衣落花暮酌丹陽酒
夢魂此夜過江去北望因君淚如注别後相思雙鯉魚
朝朝引領維楊樹

　　送友

　　漢江春草緑離帆方悵然錦衣别我度京嶺夜來目斷
西南天千秋二獻常相憶古城松柏寒風急落日沅湘

不見人客愁更向青山泣

　　送謝生之宜春

　　行色倚孤劍秋城楓樹邊那知不得意匹馬向江天落
日論心事浮雲散酒筵料君終自致行矣豈徒然

　　送徐民則遊京口

　　爾尋甘露寺獨行秋風時落日晉陵樹青天孤棹移烟
波百里外江月遥相隨待子洞庭水來攀叢桂枝

　　送劉太僕南垣北上


　　賢豪發江左劉公濬其源清流謝當世逸氣何翩翻龍
鱗鳳翼少年事壯節豈辜明主恩西風吹蘋五湖濶我
心試向滄洲論黄塵蔽京闕惨澹雲電屯且髙東山卧
思與智者言陶潜當亦顧三逕不如痛飲生前尊黄鵠
一髙舉去以六月息羣山秀江表霞月照水國踐苔披
荆嘯白日幾載夢寐勞長憶湖流春水桃花生道塲山
邊雲錦明孫生亦是太白彦徃徃卜築留其名清巾野
袍照雙鶴一笑須知萬古情嗟予落魄不足數劍寒無

輝月東吐秋霜冉冉漸被鬂詩書局蹐終何補我懷伊
人不可忘秋濤萬頃吴天長夣中大醉兩溪月潮聲鴈
影俱茫茫雲龍一日天宇開撫掌激烈驚時康古來達
士未易測身如浮雲何所將謝安卧東山還自東山起
拂衣濟蒼生我心本黄綺石門執手瀉心素惜哉萬事
東流水太白山人竟淪棄我言哽咽不出齒鳳兮鳳兮
歌德輝我亦彈冠羞採薇明年花發鳯池裏揚鞭走馬
窺金扉功成㑹有相携日苕霅秋風一夜歸


　　送王道思

　　重城臨望逺羇客悵秋殘曉日驚沙翳凝雲落嶂寒駐
驂悲急景闋樂送懸湍迷野征蓬迅長河渡鴈難平生
重朋好此日眷離歡行行惜奇服何恨渉江干

　　同年張子不覿五稔南北伊阻丁酉之秋邸車
晤言交懽甫接别晷告遽邈焉興懷聊用奮
藻

　　皓宇澄薄雲叢林粲豐露草蟲鳴空階清風來玉樹佳

人不在兹誰與論𠂻素寥寥江上音遑遑客中遇從君
理纓珮乃限淮海路不見三山陽徒結千載慕㑹靣幾
何辰離鴻復南度屬詩深情感曰惟聚散故

　　送叔氏效呉均體三首

　　悲離古所共爾我情更難泣逐驚飈泫心隨摧景酸矧
復值斯時簷前朝露團雲去瀟湘影水合洞庭瀾朱絃
日在御思君何忍彈

　　其二


　　别晷急城湍離雲隱宫樹集送慘不言懷歸悵無趣清
尊屢湛月白紵方掩露楚客悲回風舟楫凌江渡惜無
九辨文遣此三秋暮

　　其三

　　秋至物色改夣渚愁氤氲原臯木葉落江籬那復芬居
人苦寂寞行子念長勤不惜成淪棄哀此遂離分思為
湘南鳥雙飛隨片雲

　　送王舍人子永使楚藩


　　結綬儷之子清風時可挹揚節耀藩壤知君懷靡及連
連鴈入雲皜皜霜被隰假瑟不成文瞻幰意彌戢江湖
行矣歸芙蓉余自集

　　送趙節推之贑州

　　别晷遄河涘離矚散城陌原草正萋萋埛臯聊可席參
差白蘩葉聨翩黄鳥翮徒積南陽嘯方收廣平籍何以
清客愁望望江水碧

　　送盧地卿之南都


　　守官樂京鎬旋役命華輈暮春辰物美芳樹遥在洲顧
望江之永徘徊心獨愁重阜起秀色通衢帶清流鴈赴
金河曙桂艶玉繩秋誰念分離席眷言平昔遊

　　送林子熈載令頴上五首(并序)

　　同年林子出宰頴上甫子觴之郊賦詩以贈之辭略感
深惟以憫離慰𠂻焉

　　其一

　　違世安所狥擇方見非節從好偃穹邃夐然與時絶躑

躅遘之子同軌不異轍德豈通哲隣情以貞幽結

　　其二

　　物禀何鈞宰化至理必暢矧協鴻漸期附羽連雲上顧
予寡輝飾妍醜終殊狀嚶鳴玩春和後凋戒秋量

　　其三

　　榮豫值已遷晤言忘日夕投契齊毁成託好在篇籍雖
倦朝寺遊未睽川巖迹之頴勞我心俛仰充歡惜

　　其四


　　人道有固然歡惜復何為隆俊敷國光轗軻翻足悲惟
昔鑒不逺四紀迨于兹眷爾松蘿念能不慰爾思

　　其五

　　留子莫云遂送子其柰何臨觴誰能飲日落烟雲多振
足循廣衢照灼芳春華無以遣離𠂻含悽布此歌

　　送包子元達七首(并序)

　　甫子之仕獲偕二子焉林子逸而偉世包子敏而砥懋
又並雅而則夷而弗撓忱而克貞甫子方病其與之後

也何均以逺授去甫子茫然憾之各為之詩以贈之其
辭繁其憂深其應感於包子之使之乎

　　其一

　　惟昨與吾子凌江共翺翔豫徃誠悲來違阻各一方仰
睇浮雲移奄忽不可常感事激離𠂻撫膺空慨慷

　　其二

　　攬袪眷兹别徘徊路臨岐初日照平原千里黄塵飛憑
軒不能進征馬聲相依顧瞻悵有失流淚霑裳衣


　　其三

　　游志在淵古志峻亮爾心夙昔固所願惜我日月侵衰
壯夫幾何僶俛憂思深憂思成歡惜祗用傷古今

　　其四

　　我憂一何篤霑沐仍與偕良辰陟雲省嬿婉同一時眤
言遺已爾要以平生期極目齊魯郊形影何由追

　　其五

　　聊復傾别觴聚散理所具物慮靡不然達者鑒恒度聖

作施凝爍疇能協厥趣原澤㒺飛沉盍以蘄樊諭

　　其六

　　南望念勞役星駕窮日夕痛彼柏舟詩恩甚存孤籍假
途歷魏郡山川悴浮客亂流越洪河壯心良自釋

　　其七

　　去者邇易遐留者志每愆析羽淹羈懷永日冀南旋跬
行跼畏轍悲思互纒緜朂哉敬逺猷殆庻明哲全

　　去都别親知


　　悵飲東城曲分手良自兹馬鳴何蕭蕭游子心不夷側
耹商飈激仰觀浮雲馳眷我二三友攬轡不能辭徒結
耿介懷明哲慚所持故鄉杳天末歲晏歸無期瞻霄悵
詎已振檝情彌遲誰謂我多憂感泣臨路岐

　　送石郡守赴沙河

　　戒輈趍昧旦祗召旅皇邑感兹離㑹端坐使别愁入登
榭星河逈瞻途雲霧集風來汀菼亂露下簷草濕羈禽
容以顇揚鳥羽方翕澤門詎可謡北山徒有什我襟良

難開此景誠易戢

　　送周子籲學憲

　　英侯體皇鑒作人于西土龍章耀井絡揚旍邁江滸未
躬承明誼聿追胥河祖惟昔儷璵璠方駕登天府粲粲
列宿輝翩翩振鷺羽沉沉歘以異頽景嗟獨撫驚雲逈
翔鴈長飈落寒楚何以寛析襟薄言薦清醑子其懋時
猷行矣篤休祜

　　五日送劉生


　　叢臺栁色暗風烟滹河西渡鳳霄連誰堪採艾為離席
遥憑折栁贈先鞭奕奕崇蘭紛可佩凄凄幽鳥鳴傷類
豫章塵榻只自懸宣城好山空獨對天涯遷客久思歸
明月江頭遂拂衣擢桂定知人北望寄聲早及鴈南飛

　　昔别行送李邦良

　　昔别燕臺中雲浮九河東今逢吳閶裏月霽五湖水逢
君問訊邱園姿猶是昔日同襟期十年不識青門道一
笑且倒黄金巵爾本含香磊落人曾作投沙放逐臣愁

隨薄領蒼溪逺歘見樓船碧海新盡省追遊宛如昨世
事廻還那可度我今蹭蹬頗相似賢豪豈必長零落草
堂駐節酣風林眼前見君交誼深江湖側憂北塞事㨗
書未得西飛音李侯夙負經濟志請纓浪激英雄襟誰
能俾侯桓桓坐玉帳豈有平地萬騎烟塵侵才如安石
小用之何若髙卧東山岑清霜苦凋壯士髮落木併助
騷人吟明朝擊楫大江口萬里長風知爾心

　　舟中送友人入山


　　烟水維舟處偏傷首路神却憐乗雪興來送度江人落
葉催年暮寒樽遣夜頻知君入山後相憶在風塵

　　送周以言歲暮洞庭之遊

　　君有白雲期長湖片鷁隨山中歲聿暮籬下酒同誰惜
去阻登嶠相將終采芝花溪待歸客莫滯上春時

　　送王子綨楨之台郡

　　西山爽氣暎江臺江上相逢笑舉杯遷客浮雲朝易散
離心流水暮同催凉飄畫幰城邊度翠引晴沙棹裏來

從此因君問真隱髙攀八桂向天台
















　　皇甫少𤣥集巻十三

