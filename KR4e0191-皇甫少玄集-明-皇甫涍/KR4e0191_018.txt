







　　欽定四庫全書

　　皇甫少𤣥集巻十八

　　明　皇甫涍　撰

　　寄憶

　　翠華歌奉寄白巖喬司馬

　　翠華遙在鍾山側五雲松柏空愁色長干街頭飛落花
秦淮樹上啼早鴉鴈門旌旗塞江口蛾眉哭聲徹南斗
翩翩漁獵百草長紫鱗白額隨龍驤赤心將軍射鵰手

馬上彎弓天子傍京塵北風暗麟玉梨園子弟爭馳逐
彭蠡中丞思赤松留都司馬哀黄竹御苑朝天楊栁垂
錦纜牙檣那得知寄書惆悵話王室一夜秋風鬢欲絲

　　雪山歌奉寄彭太保

　　雪山嵳峩控西極寒井隂光混開闢千秋鳥道無陽春
北風慘澹吹峨岷羽書宵過褒斜道火入靈關徹昏曉
愁雲百里填城河帳中銀燭然盤陀將軍狐裘細馬䭾
彈箏伐鼓金叵羅指麾羽扇白玉珂背河一戰收蓬婆

銘功刻石報天子麒麟閣上事已多憶昔中原全盛日
八方無虞醴泉出龍舉空悲劒舄藏海南漠北俱蕭瑟
君王垂衣念西土錢塘老子不足數彭公大梁佇獻捷
已見彤弓出天府持節心知主恩重入闗更識王臣苦
文武吉甫非公誰臨洮健兒勇如虎驥子朝披玉罍雲
魚文夜濕金隄雨閬中一月見節制烹羊宰牛割清酤
狼籍衣冠頌破竹馬前父老稱安堵園陵佳氣春氛氳
錦官城中日歌舞當時匹馬更朝天又逐輕車過酒泉

勳名豈數七十戰至今邊卒高枕眠歸來謁帝承明殿
世事那知一朝變功成下吏古所悲浮雲蔽日今曽見
天下驚聞柏臺火匣内空留上方劒壯士長歌梁甫吟
孤臣獨泣瑤池宴蓮峰落月照黄河榆谷飛塵暗蘭縣
武穆祠西秀水流一望江山淚如霰

　　西湖歌寄方思道

　　西湖窈窕三十里栁絲含煙拂湖水青山蕩漾春風來
蘇公隄邊花正開玉缸春酒映江碧幾醉江花栁花白

城頭日出照高樓銀箏翠管喧行舟吳姝如花捲綃幕
山水倒入金屏流朝來復脫千金駿還有牀頭紫綺裘
人生行樂莫顧惜落日松風吹古丘我憶京華舊遊地
漁浦東看動愁思醉裏空歌鏡湖月夢中尚識孤山寺
信安使君還舊溪應對花卮惜解攜白沙翠竹無人問
湖上孤吟聞馬嘶

　　山中扈從寄懷子木

　　肅事從宸豫同聲景上才臨花燕蹕靜入竹楚帆開賦

類投湘作查疑上漢迴曉芬流蕙砌春思引霞杯寓矚
珠擔麗凝情石溜哀還聞梁苑客芳駕並鄒枚

　　懷寄諸兄弟三首

　　萬里南飛鴈何時塞上來客愁懸落日鄉夢繞胥臺投
筆情還在垂竿老未催淹留此懷舊長使壯心哀

　　其二

　　悵望皇畿宰彈琴政擬誇飄零金馬客回首事堪嗟落
日邯城逺春風滏水賖相思浩歌處草色遍天涯


　　其三

　　不見白眉弟慨然心莫陳風煙一以眺流落倍傷神塞
嶺雲還寂江臺月共新行看斗牛氣離合定何辰

　　夢友人王惟楨作三月一日也

　　蘭友阻言覿幽歎彌嵗時及我淹河渚雲龍爾忽辭懷
玉悲棄捐撫劍惜乖離山川渺千里載覩春華滋滄洲
夢夙昔賴此慰相思憂歡故相雜飛魂不自持攬衣託
毫素緘淚達江湄


　　晩景孤坐輒懷王子

　　蟬鳴夕思多荷藻清隂聚餘霞斂遙岑疎星浮近浦明
月來何遲佳期過三五方矜會面歡俄軫離居苦望望
遡征雲曷由附飛羽

　　寄金氏

　　白日下庭隂寒氣凄以肅凝雲翳廣野昏飈塞陵谷旋
顧異形音傷彼無枝木哀鴻失其羣鳴飛一何速徘徊
興憂惻離念増煩促秉心亮伊人為猷鮮不淑翹思不

可即崇都交甸服征軺無日夜爾音胡金玉嗟予傷夙
昔時哉志彌觸𤣥情憂未逮麗此推舟陸我有松檜檝
何由泛江澳乃心東南流黙黙以自卜倘因春水泮終
然騁高躅

　　寄友人

　　遊子辭京秋已深扁舟遙向五湖隂寄聲不用南飛鴈
明月迢迢傳我心

　　有懷子木惟楨


　　王生倦省務傾想宛溪涯蔡子來自南返役荆湘槎開
徑延良覿汎瑟慰幽遐披帙遲有瑩撫景曠無嘉流風
結庭芳敷雲湛園華彼美悵佇立高窓銷夕霞

　　子木書至

　　蟲鳴陽景戢潦收秋氣滋涼月懸高軒清氣盪華池我
友勤逺役迢迢湘川湄遺我篋中素款情勞所思幽蘭
不可結洲寒落芳蕤征衣夕掩露江臯風正悲寄言於
浮雲為子東南馳


　　憶友作

　　園霂散煙華日氛曠山霽崇霞開夕襟澄川延晩睇幽
懷倦羇客塵蹤苦留滯佳人闊琴酒為樂思及嵗遒景
忽若馳回風切搖蕙

　　寄山中友人

　　遺世世有經濟物物有宜𤣥軌不存我龍變安可期矯
分赴淵流削迹性所違曰予暗師訓微尚在巖棲適來
謬觀國時義遘升階文采豈獨異𤣥素中自暌撫情軫

昔痛離慜申今悲淵魚駭雲奏山猿驟文衣負心愧初
服省已恧良知遡舟鴻河域流想蒼岑扉雖抱逝矣感
猶冀來者追榛塗疚東失榆景眷西思幽山桂未歇霞
月餘素暉慕類心悠悠傷歸歎栖栖諒篤終始義庶鑒
明達懷

　　秋夕有懷

　　孤游傷蓬轉思端乘夜作寒膏澹無輝凄籟叩哀壑吟
蛩依户響舞葉交窓落無衣詠卒嵗休車謠好樂美人

隔雲端金罍誰共酌欲知我心憂懸旌無終薄

　　寄懷王道思三首

　　吾賢國之楨海内英流眄揚嫭乃見諑懷璧本滋患昔
慙聽履同今嗤掛冠晏他日良史書庶無題巧宦

　　其二

　　鄭生返蓬室陶子颺輕舟睠彼千里塗擊汰邁吳洲星
遄不遑舍晤言獨無由邈然山川異佇立増離憂

　　其三


　　悵望閩陽山岧嶤白雲裏行邁爾娛憂放歌從此始登
郊俯胥水水流何濔濔相思倘有源逝言無窮已

　　懷申生

　　昔我承嘉惠竄跡大河潯洪流逝滔滔遊子憂思深回
風飄虛閣索處悲難任申生藴璵璠投分義所欽緑綺
久不奏為子激哀音眷眷感離志冉冉遂迨今晤言恍
如昨一别嵗載隂微我憂思勞非爾誰為心

　　寄蔡子木


　　帝暉騰婺耀澤采藴驪珍雅徵惟降理世載炳靈人聨
翩登玉府伊爾嵗星臣終軍年獨少金馬跡方淪河源
永有慕輶軒旦還騖言膏齊魯車復指湘沅路日觀曬
秦封雲臺題楚賦佇情温室殷飛魂索居屢驂服簉鴛
行比翼共翺翔咸賓五明側餘照百華傍兩闈承紫極
脩漢邇清揚鳴珂蹀宿影覆錦爛霞張露清湛玉掌水
綠泮金塘含情聊寄軫攜手亟飛觴茂先稱博物公幹
擅雕章蘭蓀言自馥蒲栁歎恒忘信美風雲契更幸休

明世龍斾識天行鸞文瞻日麗河東忝扈從周南不留
滯遺儀諒爾諳嘉頌豈予第密霰灑寒原送子戒行軒
炎埃蔽河澳相將命征軸羇旅切離愁于役逝悠悠心
傷貝錦折淚逐鴈書流懸旌眷城闕駛棹别江樓疲㦸
乃多舛懷沙祇自尤緝眉困塵莽鞅掌濶衾幬疾首三
陟痛銷志百罹憂昔慚杞梓用今悲搖落秋天涯凜秋
色客子故鄉憶衛渚發孤帆星闌不遑息張翰久思歸
陶生昨已非翦棘開樵徑采荷製山衣草蟲鳴夜旦同

懷隔言粲故疑惟爾析新藻復誰玩結芳徒思勞頽齡
積幽歎遙傳過江札知矯入閩翰溪流烟華淨亭峰雲
影亂披煙躡椒庭拂雲扣芝觀康樂詩應侈尚平遊豈
晏且抑長徃志毋貽徽音惋翹足企江潯延頸冀徽音
月隨桂岑逺霜流楓岸深理絃不成曲覽鏡難為心無
由假鵠羽千里一相尋

　　再得元達至東昌書感寄三首

　　念别秋雲動懷君心莫陳片帆聞昨到尺素喜來頻望

阻齊城路愁飛燕塞塵忍經得失異凄颯欲沾巾

　　其二

　　感憶征轅邁嘗銷去住魂交情誰得似古道爾能存雲
靜禪房榻花深省署尊遙知各回首何日更同論

　　其三

　　落日黄河渡悲君戀母情驅馳應不惜留滯獨何成雲
苦荆丘没天寒漯水清政才看逸發五馬讓賢名

　　泊潞河奉寄相國介翁二首


　　來玉亭前候履音當年曽亦濫華簪扈從快覩風雲久
獻納瞻依日月深每愧鉛刀輕一割虚令駑馬重千金
羣僚動色揮毫敏獨訝知公翼翼心

　　其二

　　夙夜貞勤南省賢文章勳業果誰先近參端揆忠逾契
獨奉絲綸意每宣禁漏須臾雙闕地清揚迢遞五雲天
廿年潦倒龍門客此日飄蓬倍黯然

　　問訊子循臥病二首


　　養疾春山裏松齋永晝虚焚香讀道論閉户檢方書鶴
舞庭偏寂花飛徑不除非緣高卧欠那使俗塵祛

　　其二

　　水竹為君癖煙霞非世情避人春草暗行藥晩風輕幌
月虚時矚窓泉靜後聲㝠心終不化為謝魯儒生

　　懷吳客部以容

　　故人吳季子起草仙臺端蘭省碧雲外瓊枝何日看江
銜逺空盡月帶疎煙寒芳嵗一為别夢來秋草殘


　　寄逺

　　情親渺千里悵憶長河湄盡日無由慰青春有所思空
看江上鴈難寄隴頭枝夢罷正愁絶寒窓月到時

　　春臺寓目招李子釋大

　　春氣靄中林愁思不可任故人同省闥何事間招尋惠
采時流砌清香亂入襟城光三月暮閣道五雲隂跂石
情聊遣看花意獨深游魚爭避影幽鳥自鳴心且欲江
湖去因君寄一吟


　　奉懷李少卿

　　嶺南旌節下江城歸到依然谷口耕今日閒居憂社稷
當年啓事動公卿青雲畫省從來意白雪朱華老去情
惆悵春風樹桃李蹉跎秋色竟無成

　　早春寄台州佐王惟楨

　　故人長沙謫量移投越鄉幸對台嶺秀日令歸思忘霞
色照高卧白雲盈訟堂苔隂接空暗瀑翠侵階涼五月
蜩始鳴與君别河梁昨來倉庚飛春風滿吳閶感兹流

運駛坐為羈宦傷伊余厭塵世魑魅甘巖廊顔空紫榮
落夢引滄波長曽城定可到虬駕何時翔

　　寄華陽兄

　　抱玉吾兄恨征轅不可留曉樽衣重攬春甸淚俱流遙
憶看花處誰同採艾遊停舟多宴笑難達薊門憂六月四日秦兒之生朝也雨酌懷述二首

　　念汝懸弧日于今一紀臨雨杯聊土俗晨鏡豈吾心勞
愛情能已經年恨自深如何懽置膝玉樹倚秋襟


　　其二

　　舟樹曽迷望泉雲尚黯魂别堪維岸久淚憶把衣繁消
息虚傳鵲肝腸易惋猿心期一峯足鍾鼎未須言

　　寄弟

　　秋宵思不盡離袂忽經年夢合風雲後書歸鴻鴈前數
竒非爾事節苦竟誰憐錦蕋芳菲處羞將别句傳

　　不寐重憶林子

　　徐倚嚴城月前瞻祇樹林寒尊餘晩興風徑自清隂莫

下楊朱泣終知賈誼心宵闌不憶汝誰遣客愁深
















　　皇甫少𤣥集巻十八

