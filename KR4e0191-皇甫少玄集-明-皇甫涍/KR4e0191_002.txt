







　　欽定四庫全書

　　皇甫少𤣥集巻二

　　明　皇甫涍　撰

　　樂府

　　春宵引

　　高掌粲興霞雙闕颺輕飊𤣥隂苦修夜華美不崇朝靈
池蕩寒氛柔雪歛陽翹裔裔豐景入灼灼淑晷饒期君
騁逸轡方駕踐春霄


　　明月引

　　玉繩光早艷金壺宵未沈佇立春花月等怨秋河隂方
驚移翠牖遥睇入鸞林澄醪我姑酌縈絃誰賞音留輝
眷羇影流彩託㣲心

　　對酒曲

　　叢臺寒送杵淇水昨漸裳旅思鴻遵渚勞歌蟀在堂承
波㣲啓夜下葉早違霜鄭袖垂初拂齊衾爛已張清光
正三五莫遽怨朝陽


　　折楊柳

　　陌上看楊柳依依滿洛川良人從逺戍春色動經年葉
暗金窓裏花飛玉鏡前臨風獨攀折心思亂繁煙

　　梅花落

　　素蕋艷窓紗寒閨歷歳華不堪疑對雪何許定驚花影
惜紅粧變香慙錦帶賖妾心零落盡猶自憶龍沙

　　紫騮馬

　　騮馬蹀金城桃花嬌玉纓從來汗血種不愧絶塵名恊

月竒姿表凌風逸態生願言酬隱渥服御帝臺行

　　巫山高

　　巫山峯十二窈窕映江流翠壁濃銜日丹楓逺帶秋神
驚珠珮杳魂斷玉鸞遊猿響空岩夜誰堪逹曙愁

　　隴頭水

　　分流懸峻坂嘶馬度寒山月照潺湲淚霜凋離别顔笳
聲雜隴樹鴈影沒秦關寄語金閨婦終持漢節還

　　銅雀妓


　　帷牀棲累榭椒鶴鎻深宫花月常如昔君王不可同綺
羅芳愛盡臺館御遊空惟有西陵樹時時入望中

　　王昭君

　　已恨君恩絶仍憐遠道難塵經蘭麝歇霜染翠蛾殘毳
帳催晨發悲笳慘夜寒玉顔常自惜休倚鏡臺看

　　出塞曲

　　昨夜羽書驚追徴六郡兵龍車臨廣武虎士㑹平城苦
戰邊雲落長驅漢月明惟應霍驃騎萬古共雄名


　　雨雪曲

　　邉雪舞空來紛紜像落梅愁雲凝虎帳斜日隱龍堆色
亂琱戈慘聲沉畫角哀直言銀磧度詎恨玉門回

　　長安道

　　御柳垂溝發宸花夾道開明光連騎入平樂鬭雞回郭
况方䟽穴王根正起臺望塵多逐彈别有副車來

　　芳樹

　　芳樹吐春姿列映寒塘側發日染朝妍流雲深夕色連

巖望如黛氛氲遥可拭玉筯泣掩閨金鞍游去國韶光
忽以逝攀條坐成憶歸從谷口居長林聊偃息感徃時
豈再悼别愁屢極夜來青葱夢彌哂樗散植

　　臨高臺

　　高臺臨茂苑畫棟俯滄波東涵鉅海銀濤壯西繞連山
翠影多瑶樹丰茸輝曉日雕甍粲艷薄宵河千衢柳色
旗亭引百里花光寳舳過别有朱樓春日暖南隣北里
笙歌滿紅桃偏照浣沙裝錦鳥時迎踏青伴梁生隱㑹

稽寂寞自攀躋芳樹遊心斷浮雲望眼迷銅雀歌聲慘
啼烏曲恨悽九華幾見遊麋鹿三休無復切雲霓直須
逃名百代後無事身退五湖西

　　春宵歸鴈

　　吳溪二月梅花暖北鴈歸行聨復斷繫足偏憐寄遠書
飄音屢雜相思管楚雲遥遥連塞臺關山月照客心哀
長安日邉爾應度為憑清影暫徘徊

　　東飛伯勞歌


　　清漣交頸戯文禽曹王羽芝停洛潯誰家新粧絶妍華
羅紈綺繢日開霞鳳閨銀燭芙蓉帳孔雀金屏兩相向
年餘三五姱容媚明眸宛轉傍宜侍可憐如花風逐波
留芳待君君柰何

　　其二

　　驚烏啼夜鶴廻翔緑珠碧玉遥相望誰家搗素歩蘭墀
緘情忍意有所思金鋪珠綴瓊簾靜銀河斜月流輝冷
華容二八芳年歳蛾眉瓠齒姿絶世落花從風花復新

空留可憐愁度春

　　流水引

　　白日下兮江沱秋風生兮緑波汎澹澹兮逍遥曼予目
兮中河揚翠盖兮掩青蘋停桂檝兮翳雲蘿芰覆沚而
難入佇澤蘭之幽芳蕖的皪以丹矅粲明霞之夕光望
羅䄂之窈窕聿鳳翥而鸞翔歌采蓮以容與聲幻妙而
復楊裛遊菰之清露指皓月而自引蹇誰留其盤桓諒
予情之紆軫重曰木葉落兮露已寒思嬿婉兮隔雲端

冀一歡之可畢幸餘芳之未殫且弭節以忘憂緬佳期
而竊歎獨鬱鬱其誰語聊宣之乎弱翰

　　鞠歌行

　　鳥有鳳兮鱗有鯤超騰景雲絶羈樊俯東海瞰西崐促
齡短世愁煩寃履太行摧車轅同揉玉石誰為言牙絶
絃期不存中心孔悼聲自吞河易清思難諼永嘅今昔
腸若燔

　　殿上曲


　　王春肇昌紀帝徳仰文思明堂展肅翼嚴佇重輪熈翔
杓廻青天鳴鼉震嚴扉穆虡發遥警乾行扇巍巍㤗階
恊百祉華盖濫鴻私峻雲靄懸陛敷藻鑠瓊榱垂衣龍
始御前闈鳳甫儀玉帛總萬國書文㑹八區祥謡浹居
圉川嶽固皇基承天乏嘉頌踧踖奉崇徽

　　君子有所思行

　　崇墉升朝日垂曜臨九衢華闕鬱崔巍明明福天居通
波象漢流飛栱慿雲舒夙謬邦君顧矯迹履皇都振纓

建禮闥結綬承明廬貞軌豈足由枉徑易回車鼎鉉或
窘歩夸毗為良圖繾綣生毛羽俛仰間榮枯惟子湛道
徳盤桓亦奚須柔條結芳風藟蔓縁高隅始願不及終
拊心獨嗟吁封已眷初服長與沮溺俱

　　出自薊北門行

　　兵氣結隂山軍聲動五原詔屯七萃士戈㦸蔽霜天建
櫜慿怒啓授鉞出燕關壘和違受命效節策中堅銜枚
衝積雪驅馬渉氷川嚴圍宵再合鳴鏑屢驚遷兵交亘

歳月圖令竹帛宣諒蹈名王庭一鼓隳旌旃楊徽玉門
道飲至勞歸旋方陪屬車後紀禪奉登刋

　　結客少年塲行

　　俠客氣何雄藏名軹井中四豪傾長事肅駕逺相從遨
遊空絶影顧眄遺英風純鈎扈錦帶潜頴結長虹急讐
歘電發怨吏不敢逢探丸入漢市挾匕登秦宫千金購
姓字三辰貫幽𠂻顧嗤甘陳侣邀爵事邉戎

　　有所思


　　惠風扇芳氣鮮雲照蘭林舞簾晴綺滿遊艇翠波深自
我塵瑶鏡載聞黄鳥音羅帷月自入歎恨徒盈襟

　　淮堤曲四首

　　城交緑水傍逺近汎樓光嬾棹愁堤盡淮堤幾許長

　　其二

　　烟草湖心劇雲花浦口迷淮南好風景多半屬淮堤

　　其三

　　楊柳拂湖波淮堤湖水多倘因團網去惠爾採菱歌


　　其四

　　棹女碧波遥花香錦帶飄言珍芍藥贈耐可比容嬌

　　朝天歌二首

　　鳳侣鴛行滿禁闈晨隨旅篚近宸威春風緩落黄金陛
㑹有天香到褐衣

　　其二

　　雙闕春明簇瑞煙遥依玉掖聽嵩傳日邉仙珮雲中樂
龍輦輕移在九天


　　揚州詞二首

　　龍舸千羣錦岸長河堤萬騎羽林郎綵雲似度霓裳曲
碧草猶含粉黛香

　　其二

　　錦纜牙檣駐翠華維揚𤓰歩𣺌烟沙氷河不為東風解
桃李爭開臈月花

　　江南曲

　　百花洲上望春暉昨夜春從枝上歸乍想江梅妬江月

忽驚飛絮如飛雪美人流淚湿羅裙欲寄音書那得聞
孤㠶片片高唐雨粧臺寂寂巫山雲紫燕雙飛畫梁裏
薄暮春風度羅綺江南春色不可留我憶江南行復愁
妾心願附盤龍鏡携將淚影玉關頭連理枝間春幾度
花開花落夢悠悠

　　望春曲

　　桂棟燕來時楊柳未成絲徒然對尊酒無處覔花枝宿
雲時吐岫晨溜更添池江洲千里緑慿此寄相思


　　古辭

　　華年不恒處游子輕逺别風波頓萬里徒使心斷絶邉
朔氣早寒方秋見霜雪盈思阻雲海含悽弄刀篋我有
鴻鴈音傷兹桃李月

　　中婦織流黄

　　東隣有思婦殘機中夜開衣聲遥綷䌨腕影自徘徊袿
寒知氣肅絲長覺漏催鴻鴈將愁逺絡緯共鳴哀隔漢
星難渡聯雲錦易裁欲知腸已斷繁梭日幾回


　　桃花曲二首

　　潞河有桃花口甫子過之悅其名而惜不見
一花也因為賦此

　　問訊桃花口尋芳悦爾名啼鶯不住囀知我繫舟情

　　其二

　　落錦已芳塵殘江非暮春桃花不待客芳草欲迷人

　　北斗篇

　　北斗廻高明陽氣宣九垠俯垂青逵日遥接紫宫春撫

時激壯節覽鏡嗟沉淪扄巖多末軌廣歩焉足循雜霰
下階扉寒色餘荊榛窮巷無行車不耻長臥人我辰諒
安在雲龍一朝伸朝奏暮還召主父寧乆貧裂土貴一
言歸為五湖賔男兒重快意鍾鼎非所珍寓言復痛飲
書懐告情親昔賢未可測思與范蔡倫

　　游仙

　　層林隱瑶碣石房構雲楹寒山永鬱&KR1293;靈谿自廻縈朅
來厭塵網㣲志徇長生投黻偭榛塗駕鶴履芝庭舉手

攀若枝游目玩蓬瀛既撫姮娥絃亦聆王子笙容成悅
朋來安期眷同升衆仙歘莅止瓊鑾翩相迎高蹈謝世
人何時復來并竒齡叅日月豈為物象傾

　　順東西門行

　　出西門歩北郭行歌發商眺寥廓孟門道吕梁壑他入
有心豈予度化密移景昭鑠嗟古之逝誰可作數苟竒
生不若朝為繁華夕零落聊永日命深酌何以自寛樂
三樂


　　九日横塘曲二首

　　蘅薄晚流芳菱歌鬭綺粧願因塘上月拂䄂舞君傍

　　其二

　　我有潘安賦偏多宋玉愁今來對山水忘却故園秋

　　寒夜曲四首

　　碧殿金風生綺紈宫槐吹盡不留殘沉沉月到苔隂上
添却簾櫳無數寒

　　其二


　　空庭藹藹月凝霜銀燭無光玉漏長清漢數聲征鴈度
夢回中夜憶遼陽

　　其三

　　寒切雕窓透錦茵殘更望斷履綦塵空閨不恨飛霜夜
總使春來益黯神

　　其四

　　玉衡低户夜無聲月色籠寒照不明燈火漸催迎早歳
緑窓愁殺近啼鶯


















　　皇甫少𤣥集巻二

