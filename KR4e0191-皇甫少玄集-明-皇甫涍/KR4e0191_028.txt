







　　欽定四庫全書

　　皇甫少𤣥外集巻二

　　明　皇甫涍　撰

　　五言古詩

　　雜詩十二首

　　日暮獨愁思蘭房無形跡秋風江上至感物多所戚熠
燿寒無光蜻蛚吟虚壁美人天南端懽暢念良覿悠悠
竟何成長歎終永夕


　　其二

　　夜中不能寐獨坐憂思深明月起河涘迴風吹北林所
思渺天末仰瞻銀漢沉恨無凌霄翼悢悢阻形音志士
多淹留佳期難重尋踟蹰撫衾佩嵗暮懷苦心

　　其三

　　灼灼芙蓉花垂影向蘭澤百草悴嚴霜青陽逝安適時
俗重春華采采鑒明徳孤芳良足稱時哉不可及

　　其四


　　驅車散沉思西望層城阿江流去不息高山鬱嵳峩荆
棘生宫殿麋鹿相經過維彼雍門言惻惻感人多

　　其五

　　朝日出行樂去彼城西隂西城多繁華俛仰懷古今綺
縞被長衢笙歌溢江潯飛鷁浮清川結駟赤駸駸咄彼
豪游子亹亹趍荒滛偃息於陵下營道我所欽

　　其六

　　悲哉游宦子攀龍入長安幸䝉君王顧托身青雲端芳

名垂竹帛營耀兩相完峩峩啓甲第粲粲列綺紈英風
前後至飛斾擁雕鞍曲房動高燕一食十萬餐京洛奏
竒舞燕趙出名彈八方溢珍玩千秋良不難諒無桑梓
念凄凄東逝瀾白露零野草獨非彼所觀一爲東門傷
今古共長歎

　　其七

　　落落澗底松女蘿亦相因同生復同死交結同一身譬
彼雙鴛鴦雙飛河水津河流有時逝白石何粼粼同心

諒天道婉孌平生親牽牛非服箱邈若越與秦如臯亦
何益恩愛等埃塵嗟哉後車子淚下空盈巾

　　其八

　　芳蘭馥朝露凄凄茂幽谷貞心持自比采之欲盈掬嗟
我懷所思道逺去日速㑹靣不可期沉憂終自蓄

　　其九

　　懸璧出荆山光耀絶四海連城竟不售匣塵蔽文彩良
馬思伯樂榮辱一朝改幽荒賤章甫兀兀欲誰待


　　其十

　　夜良啓燕㑹置酒臨華閣秉燭懐古人携手共行樂吳
姝美顏色當窻何綽約艶歌青樓上行酒姿讙謔西北
浮雲馳宫殿多寂寞陽升燭四隅安事光微㬭諒無長
年術役役何所索

　　其十一

　　赤松振遐軌黄犬發哀音嗟彼曠士懷明哲固所任西
山有靈鳥南浦有潛鱗風波一長逝緬邈遂飛沉大儀

運元化時節各相尋稅駕苦不早惻惻傷人心

　　其十二

　　竒樹生庭側朝日照芳菲敷隂周曲欄藹藹多春輝奄
忽秋節至鴻鴈東南飛曽枝冒霜雪芳意何當歸寒暑
各有宜開謝各有期惻愴高臺傾昔是今已非

　　從軍行

　　辭家逺行役駕言徂海湄悠悠渉洪流戚戚多傷悲王
事懷靡及四牡常相依父母且不顧安得念所私昔往

茂春華今來鴻鴈飛孟冬嚴霜降長氷横郊岐征夫不
遑食靡靡寒風吹大江日夜流一往何時歸迴身入行
營淚下不可揮思彼陶唐化九有歌垂衣

　　苦寒行

　　朔風厲𤣥象遐征適窮邊馬寒旌竿折白日匿空山峨
氷積長坂我馬不得前凛凛隂雲興飛雪蔽遥天側身
望川梁欲歸道漫漫飢腸一慘裂况乃荷戈患采薪食
野雀一食再三歎營䰟慿鞍棲歸䰟阻重關常恐死沙

漠安念凱歌旋國殤不足惜野復良獨難

　　長安有狹邪行

　　長安九衢道伐鼓啓晨關飛塵蔽雙闕藻景躍華軒冶
游乗風至驄馬黄金鞍鈎鞶貫瓊佩被服一何鮮王侯
賛鴻化側足獨闚觀興衰意所屬高下不時遷長楸罷
校獵置酒秦淮川佳人恭懿命粲粲理雲鬟琅玕飄蕙
帶明月珥雙瑱和柔絃歌聲鸞鳳繞長筵屣躡應清響
巧笑各成妍粧臺掛繁弱緹幕卸龍淵炮牛觴九醖取

樂衆情宣矯矯葵藿士臨冠不能彈嗟哉鳴玉徒慷慨
寄君言

　　五湖子曉行

　　江途倦水渉偃仰屢徂遷素衣濯餘緇極目指西山寒
旭臨流發空闉浮荒烟仰聆飛鴈鳴展轉離懷牽携手
緬同好傾觴與共言汎覽梁鴻頌徒嗟范蠡船汩没塵
網中弱植誰當憐貧思鮑叔賈飢從漂母餐撫憂恧應
接懷古慕周旋號風襲晨漲千里増波瀾明發賛高調

期子青雲端

　　餞子循

　　獻策登皇邑荏苒旋舊廬長宵逝無停及子懽愛俱我
䰟庶足招偃息聊寧軀日夕曬曾雲曠哉歸思舒興言
自慨慷高視俯八區連枝抱中懷顧戀同衾裾(其一)衾裾
志填盈怨彼冬夜長我生復何爲蹢躅何所將菽水稱
親夀晨起各徬徨珍庖詎不美惻愴囘剛腸四序互相
侵木葉日以黄子其亮貞則崇徳永相望(其二)相望何所

期我心胡忉忉驥足出其羣不憚千里遥譬彼春膏降
原壤敷良苗咄唶榮名間徳音誰能昭念當與子别使
我成憂勞(其三)憂勞不可慰零淚紆離情汝室阻川流揚
㠶告徂征寒飈吹巨野落日慘不明孤鴻薄天飛翹首
悲還鳴所别良不遐愁思胡爲嬰親愛有至性况乃志
意并志意誰其喻離恨坐相仍東溟浩臨江我昔雄哉
行懷舊傷年邁長歌爲吞聲(其四)

　　子循歸贈


　　寒迫傷别長痾積惡悲牽傷惡易爲感分手非昔年朝
光理巾櫛僕悴顛余前舒顏拂行塵我弟滄溟還解裝
發香醖迅日遽宵餐海鱠郁華鏜擁劍峩雕盤澶湉柔
波淨和霞爛層巔皎皎沙際月渺渺村中烟蕩哉衝飈
發思欲凌三山控引自今古揚㠶欽所觀歸懷惻季鷹
高蹈仰魯連誼薄連璽珍跡往空名傳濡毫放志意拭
目覩新篇芳蘭馨幽谷芙蓉秀晴川懷朂始平地憫已
怍先鞭回思振藻日奔運屢徂遷何子亦卑齡李侯固

英賢晤言苦心人𤣥理資忘筌

　　迎兒外家

　　貞則我所懷懷逺志彌悲恨積謝二紀蕭蕭白日移杖
劍别嚴親寄食痛飢兒鳴哺有勞愛安用人生爲豈伊
陽元志文葆慮無知潁白聆自昔黙愴涕交頥淮隂怒
蓐食報金良可䂓和氏乃不作昭華泣東歸道消譴斯
集業零風愈頽懷恧迎兒至然燭欣前持恒性亮非假
笑戀索提携猿腸易辛苦懽娛聊逮兹天運委可悦含

飴復慰思逺哉涇陽胄屼峍瞻靈臺徵書譽若耀封侯
志已灰錯迕風塵際骨肉臨當乖婚嫁詎易畢五岳思
徘徊操舟洛水引行障蘇門開華芝倘可食逝水去無
囘踟蹰簷光曙慷慨敷此辭

　　純叔詩嘲食芹奉和自解

　　和柔春風發良夜留歡娛開襟對濁醪聊與吾親俱月
色起前楹長歌一踟蹰楚葵非惡食庶足寧吾軀采采
檻泉側蕭蕭愧珍厨公子富文雅飄揺抱明珠詩來誚

苦節捧覧増長吁孰知五馬貴未足充膏腴嗟哉被褐
士藜藿固所湏在泮有深眷戰勝良不癯竊欽飲酒訓
四方尚多虞紛華飽肉食赤子何時蘇宣聖苟不作䟽
水誠爲愚

　　芙蓉峰詩

　　茅山之上有峰焉突出而竒石田沈子嘗以
芙蓉呼之後此山屬於周子峯之側即其親
葬處也周子將赴安陸有松楸之念予爲題

此詩以送之聊可托慰於是云耳

　　茅山一峯秀突出青天中山人昔覧眺號爾金芙蓉芳
名遂不改蕪沒林泉蹤周子買山隱思親雲萬重征驂
繫津栁回首渺烟松茲峯若在眼揮涕沅湘東

　　民則宴來鳯亭分韻各賦五首

　　含情淹臥壑綜志羡脩家紅亭構未蔽緑沼趣彌加暇
日遊同好言笑閱芳華歎賞心偏契棲息道難誇恥逐
金門客虛翫上林花


　　其二

　　陶徑山常見董園帷倦下簷景落踈桐秋風生近野嬿
婉同懷子招邀夙心寫含照思遐托冥遊非外假日暮
彌興念留君醉餘斚

　　其三

　　美淑諧𤣥賞徘徊恍幽覯天容正原潔孤枝亦瀾秀陽
烏駐西足翩鴈初南首感物陶芳樽興言獨懷舊側想
金陵月含怨春花茂


　　其四

　　列竹豈丹穴琅玕穢塵土予匪鳴笙客文輝焉所覩延
佇眺紫氛歌聲夕空吐染翰待華星微霞映庭户煙霏
惠莊辯寂寞傷今古

　　其五

　　塵榻還勞下芳樽幸不空齠齡追夙好忻念故山同林
亭聊可托㩦手緬清風石牀馴鶴舞緗帙隱花叢華星
動城館迢遞㸔歸鴻









　　皇甫少𤣥外集巻二

