







　　欽定四庫全書

　　皇甫少𤣥集巻二十六

　　明　皇甫涍　撰

　　表

　　請立東宫第一表

　　兹以天眷皇明篤生聖子臣某等伏望皇上早頒冊命
正位東宫以隆國本以繫人心以永皇明萬萬年無疆
之休謹奉表陳請者臣等誠懽誠忭稽首頓首上言伏

以承天立極當崇永世之圖尊祖敬宗宜豫建儲之舉
盖将衍萬年之統實以繫四海之心凡在照臨孰不忭
願恭惟皇帝陛下温恭允塞齊聖廣淵天明地察而祀
典肇新禮備樂和而頌聲交鬯值庻績咸熈之㑹啟三
靈孚佑之祥元嗣誕生宸闈洽慶顧南郊禋告雖特舉
乎崇儀而東序升儲尚未頒乎顯命臣等重惟太子正
而天下定元良建而萬國貞乃帝王之逺猷為古今之
通道伏望皇上承天命之既固察人心之攸歸特降俞

音遹脩曠典重暉麗正煥寶冊以敷文淑氣布和儼青
宫而正位則人神胥恱薄海騰懽祚隆有道之長化協
無為之盛臣等無任瞻天仰聖激切屏營之至謹奉表
以聞

　　第二表

　　伏以鴻休昌後啟聖祚之無疆燕翼貽謀慶大君之有
子顧惟冊典未拜俞音用伸向日之誠再罄祄天之禱
恭惟皇帝陛下神化宜民中和建極際四海文明之嘉

㑹隆百年禮樂之昌期首正郊儀歆皇穹之克享繼新
廟祀衎烈祖而思成紹八葉之丕基崇兩宫之徽號典
章咸備治道大成聲教誕敷禎祥疉見獨儲闈未正而
率土繫心乃鼎命既凝而普天均戴在皇上雖秉克讓
之徳於天道實昭啟佑之機况具體聖人豈以少長而
或異承休上帝當觀臣庻之攸同伏望皇上眷離照之
重明法乾綱之獨斷𢎞開鶴禁協春王届令之祥肇闢
龍樓錫元子承祧之命庻神人以之悦穆而社稷有所

慿依聿開萬世之禎允答三靈之眷

　　第三表

　　伏以主器在於長子所以明繼體之尊建儲非為私親
固將昭嗣統之重殷書載以貞之訓漢史垂早立之文
在昔有徵於今特盛河清海晏丕膺萬億之期天與人
歸敢致再三之請恭惟皇帝陛下握樞御世立極建中
郁郁乎文巍巍惟大當流虹之肇慶咸就日以傾誠瓊
幹分輝乃殷王之元子銀潢演潤實周代之文孫顧國

本之益隆在天序之先定臣等又惟皇嗣誕降之日屬
當宗廟告成之期皇矣列祖之神昭然啓聖之意是以
復彼愚悃屢瀆天聰伏望皇上遵明徵之祖訓抑謙讓
之至懐旁燭休符深惟大計特頒冊命早建儲君仰奉
兩宫之懽俯慰羣臣之望則億兆君師之永賴郊廟神
靈之顧歆無貳無虞緜萬年之國祚惟敬惟一衍千聖
之心傳

　　請立東宫上昭聖第一表


　　兹以天眷皇明篤生聖子臣等伏望昭聖恭安康恵慈
壽皇太后贊宣冊命建立東宫以承宗社萬萬年無疆
之統以隆國家萬萬年太平之福謹奉表陳請者臣等
誠懽誠忭稽首頓首上言伏以博厚承天肇配兩儀之
位含𢎞育物聿隆萬化之源風教式敷虹祥載錫屬熈
辰之盛舉視前懿以增輝恭惟昭聖恭安康恵慈壽皇
太后陛下淑慎在躬中和毓德光昭寳命崇太母之丕
稱慶衍瑤圖享昌朝之至養方凝神於順治欣播美於

元良桂寢發祥椒宫協瑞盖嘗歴觀乎典禮允宜豫建
乎儲君臣庻同情古今一道伏望俯從輿議特賜允俞
念有子為謳歌所歸謂長君乃社稷之福贊睿謨而親
决歆冊命之早頒神器恪承奠皇圖於有永天休滋至
緜聖壽於無疆臣等無任瞻天仰聖激切屏營之至謹
奉表以聞

　　第二表

　　伏以昌祚登閎仰皇天之眷命隆基培植昭厚地之成

功純風協暢於慈闈嘉祉肇鍾於元嗣懿兹典禮惟仰
賛成䖍俟允俞爰申籲請恭惟昭聖恭安康恵慈壽皇
太后陛下得一以寧承天而順嬪則著於宫壼玉化達
於寰區孝廟夙承克相馨香之治武宗載翊聿成佑啟
之功重惟經國之謀爰有建儲之議典則必貽之子元
良在正其名盖将繼體而承祧尤貴乘時而豫立人心
允屬天命攸凝宸極遙瞻已合辭而上請俞音未獲徒
切仰於下懐伏望察人謀之僉同贊聖志於先定璿源

衍慶懋蒼旂青輅之儀華渚呈祥煥玉篆金鏤之冊掩
前猷而獨盛啟後聖而增輝俾熾俾昌享萬年之壽考
以似以續綿千億之子孫

　　第三表

　　伏以登配一人道貴承天之順母儀四海功存啟聖之
㤙元嗣挺生固宜豫建睿謀宏逺亦在贊襄将圖奕世
之永安敢憚煩言之三請恭惟昭聖恭安康恵慈壽皇
太后陛下積慶塗山發祥渭涘燮和隂教徽風暢於六

宫膺受天休寳命光於再世祖宗大訓盖嘗躬率於行
家國令猷罔不迪知其藴顧惟元良之早定允為治世
之良圖當先朝之立君既䝉擁佑之力在今日之建嗣
宜勤勸相之心是用䖍請之再三實冀綸音之俞允有
開聖意仰藉慈言舒北闕之至懐肇東朝之正禮分坊
齒胄佇毓問於承華主器承祕遹蜚英於上序重明照
乎天下大策定於禁中鳳寢三朝坐享文孫之至養鴻
基萬祀仰承上帝之昌休


　　請立東宫上章聖第一表

　　伏以坤儀至順合聖徳於無疆離照重明肇元祥於有
慶過歴衍閎昌之祚升儲屬孚佑之期瑞氣旁敷懽聲
齊動恭惟聖母章聖慈仁康静貞壽皇太后陛下中和
成性温惠在躬篤生神聖鍾萬年之景運恭履帝位紹
八葉之洪基垂懿範之章明煥徽音之赫奕爰發祥於
熙洽迺錫祉於元良國本彌隆仙源有繼凡臣工之小
大無不傾心在慈聖之尊親尤為屬念臣等恪陳愚悃

仰達宸闈伏願贊金冊於早頒屬瑤圖於永賴受天純
嘏開世太平昧旦龍樓禮閲東朝之盛長春鳳寢壽齊
南極之尊臣等無任瞻天仰聖激切屏營之至謹奉表
以聞

　　第二表

　　伏以恩深保育龍飛昭啓聖之功德邁思齋麟趾發誕祥
之慶屬當昌運宜舉曠儀仰慈睿之贊成慰臣工之忭
願恭惟聖母章聖慈仁康靜貞壽皇太后陛下安貞廸

吉淑慎凝和有煒承休無疆合德相河間之禮樂婦順
明章貽豐鎬之謨謀神功博大顧惟文孫之肇育尚稽
冊典之煥頒切以祖宗成憲舉不後時帝王有真生而
凝命譬朝曦方出於海則麗景已光於天故古昔賢聖
之君莫不豫副儲之建盖天地神人之主豈徒崇謙抑
之風臣等不勝犬馬之懐未遂雲霓之望同心仰戴再
用敷陳祈懿訓之俯從開聖志於克斷舉行盛事光闡
令猷佳氣鬱蔥茂對重輪之瑞徽章炳煥𢎞開少海之

朝緜國祚於遐昌基天命於宥宻椒宫協慶彌臻百順
之休蘭殿增輝坐享萬年之養

　　第三表

　　伏以垂禕撫治遹觀王化之成主鬯承祧宜贊元良之
建人謀從而翕集天道應而昭彰事在必行理當申籲
恭惟聖母章聖慈仁康靜貞夀皇太后陛下含𢎞履順
和懿凝休宜室宜家肇顯徽音之嗣在宫在廟式刑文
德之純保兹聖躬施於孫子祥鍾莞簟璇源衍流𣲖之

長化洽珩琚寳命屬隆基之固夏道占啟賢能繼殷邦
仰湯降不遲惟懐永圖莫先豫立臣等重以社稷之福
在長君國家之慶惟有子况昌運適際乎累朝之盛而
儲位久虛於一紀之餘元位既昭鴻名宜正陳情丹陛
羣心尚沮於撝謙申瀆慈闈大計望形於蚤斷伏願鑒
懇忱之交積燭符瑞之駢臻贊協聖猷舉行懋典不以
臣下屢請為瀆勿以神孫尚㓜為辭敷金冊之崇儀布
青宫之顯命則普天均戴率土俱懽怡順治以凝神天

休滋至撫重暉而衍慶國祚彌隆

　　請立東宫再上表

　　伏以立極始彛倫之正道懋大君繼體端統緒之傳禮
崇元嗣恪觀成憲歴考前規凡稱有道之長一本建儲
之豫人心繫屬宗祀光輝恭遇皇帝陛下德隆堯舜功
邁禹湯聖久道而化以成皇建中而民用乂粲然復興
禮樂煥乎其有文章鼎命淵凝載洽宫闈之慶璿源濬
發屢昭弓韣之祥日月於是貞明天地以之交泰臣等恩

霑海嶽報擬涓埃嘗積微誠爰申末議豫順而動瞻北
極以陳䖍震洊而亨冀東朝之快覩綸綍之音三降獨
謙讓而未遑雲霓之望久懸竊懇勤而弗置重惟皇嗣
睿質天成英姿日茂等文王之生有聖德同黃帝之㓜
而狥齊兹者玉律環周金相裕盛在皇上撝謙之志可
因時順理而回故臣子籲請之言敢瀝膽披肝以獻伏
願鑒三靈之薦祉嘉萬寶之成功涓以吉辰舉兹大典
元儲正位煥縟禮於彤庭顯冊敷文靄重暉於青輅啟

作述純熙之緒協貞元㑹合之符上以慰聖母之慈下
以答蒸民之望執匕鬯而承廟社頌有慶於一人垂衣
裳而法乾坤衍無虞於萬世

　　頌

　　東湖頌(并序)

　　大中丞蒼梧吳公别號東湖時朝廟鼎臣文章鉅伯抒
情飛翰而臚其幽素者既以炳炳奕奕無所於隱矣今
兹按節於蘓涍從諸生之後幸瞻公之表而聞公之教

竊惟公以嘉淑之質敦正中之學播為辭命則和平純
夷實而不華達而為政則仁融通飭大而有經匪培基
蓄德之有自曷臻𢎞美溯源考本公之得於兹湖者茂
哉䆳矣嘻其不我誣也用是略其土風之感妄意探脩
之盛再拜稽首作而頌焉頌曰

　　於維南極虞風朗融五嶺騰峙七澤環通揚霄炳靈懋
液宣鍾乃眷哲挺嶽降稽崇沖含粹懿前良有作希躡
顔閔明悰關洛相厥泓澄藏居遐迪登川永嘆興遊耽

索乃即乃構嘉名展附楚奏長思吳吟聊寓既曰理凖
亦惟情慮懸懐狥軫相羊太素物我同塗小大齊觀昔
哉周覽猗邵之賢人墟涉税中土潛盤公智有燭寥廓
頏翩茫茫周道浩浩中經曾唯豈墜顯允先程迴游參
體欲至相承侯企之廣侯蔽之精公廬幽皥在湖之濵
日大以肆瀇滉彌臻綜之以禮絣之以文成淵𣺌沔譬
物斯春載瞻斯構載沃載滌沃以克復滌以常黙龍鱗
渙瀾源潛不息譽髦斯士樞衣雲集悠悠楓嶠萋萋蘭

畹粲粲以遨抑抑以踐㝠心曰殖仁舒義巻彼美清淪
芳輝增逺維公鳳舉茂䇿滂敷是荷是贊莫匪令圖剛
膓首節恵化流區今之司直乂紹先孚曰予小子慕思
有翼公殿南江光儀是覿翹睇湖堂餘波奮激濡毫頌
美以播貞則

　　辭

　　弔瀨源阡辭

　　瞻龍泉之華壤兮嘉名源之孕靈崇岡鬱其環繞兮俯

淵流其若縈隆隱隱其蜿蜒兮伏純氣於𤣥扄昭白日
之千齡兮諒茂德之是慿欽橋門之高風兮軼貞耀於
徃哲紹芳流於桂溪兮等淮波之不竭翳體魄之永安
兮肇蕃祉於奕葉贊邦憲以緯世兮益兹巖之&KR1005;嵲龍
山阜兮嶽降維時固乾精兮坤厚以綏敷喬林於秀麓
兮鳳翩翩而來儀挹駿烈而永懐兮聊宣之乎斯辭

　　祭文

　　代郡守祭神文


　　兹者天雨緜浹春陽久鬱男麥女蠶阽於敗憂某等捫
省驚惕實惟瘝咎罔以克承明神載勤禋禮未獲報休
而廵撫都御史陳公方蒞我土乃眷軫恤格以恵仁惟
神正直棐忱影響顧懐有民雲翳開除羲輪照煦萬姓
衎衎謠歌鼎臣乃知皇天無私靡誠不鑒靡徳不祐下
職悼汗彌益而靈祝之庇則厚矣薦羞䖍答神其右之

　　祭外姑查孺人文

　　年月子聓某謹以薄奠昭祭於外姑查孺人之靈曰噫

景祇精嘉則蒸生膏儀齓華褵仁幗經既偶既宜允效
辰施承肅愉愉乃安靡暌相厥先後休和德門裡有哲
範表無間言夫子金玉擢桂克世猗内之光亦有攸濟
履祉亨家維旭維杲以燔以㪺莫不靜好雜佩稱詩孰
武斯良令恭有勴純嘏厥明花邑江隈子也載馳靖貊
徽音靡猷不夷殲我良人癙憂孔旅為縞為氷素輝式
茹日禋上𤣥慈恵彌篤胡嗣之卭坎疚觸目懸黎在廥
軛毁銜决迹迹啒啒光蕙多雪嗚呼哀哉積善不遐德

嘏不徵匪曰不遐憂盱摧傾嗟嗟片玉在昔成思實恫
小子憯不受知作噩之䝩靈標長吁殗孽滋甚痛奮非
夫明昭戚言鑒民維天捫省如何屑涕如泉𤣥扉将啟
長夜悠悠靈其有知以右牢羞嗚呼哀哉

　　祭杏東司徒夫人文

　　某等昔自㓜穉聞夫人賢均以嚴君彚㧞而然登籍丙
辰同司徒年夫人之賢既懋既宣歸司徒公淑慎不愆
忘賢忘貴婦道克全烈烈司徒夙夜國事夫人相之室

憂靡遺皇毗是基永靖於位雖無攸遂坤承有自於維
懿德福禄來萃賢明仁智耀古之志我父自公頌歎芳
猷允矣内則斯令寡儔辟咡受詔代謝春秋徽音在人
同辭不謀詩人播詠實惟好逑德盛益昌令子紹休紹
休明朝館閣蜚聲道亮天工文蔚世程十載之間俯仰
極榮某等哭司徒墓方悼邦楨繼之夫人蘭彫玉傾匪
文侑奠聊用叙誠

　　祭毛同年乃翁東石文


　　維靈碩美在躬邁訓知服黼藻綺文紳纓表族克孝克
友實秉之良敦仁安義惟道之常乃結於心乃率於履
為則人兄為綱人子伏泣感令推財激俗古有樂許照
耀芳躅處順恬養幽園是營達人大觀逍遥永貞姚江
鉅壤佳麗之區陶情水竹適志禽魚峩石在庭日攬秀
色東山之心賢不可測徵德後人廸以義方勤鑢祗訓
克懋弗忘鐫銘九思播詠三益羽儀既就騰聲仕籍賢
哉令子惟志之承望舍雲合驅轅雪凝文陛朝踐哀言

夕聞星奔靡恤毁骨炎曛某等藻鏡齊映冠綬同新哀
深覩變實仰斯人緬維懿軌令猷孔宣龍章終賁以慰
扃泉比音越鳥委恨南枝山川遐逺引望長思














　　皇甫少𤣥集巻二十六

