







　　欽定四庫全書

　　皇甫少𤣥集巻二十

　　明　皇甫涍　撰

　　題詠

　　題錢侍御河陽隠居二首

　　君為柏臺彦歸隠向江濆白簡心猶在滄洲路已分入
林長愛竹出岫懈看雲今日南山下清風那可羣

　　其二


　　幾年為傲吏昨日罷朝衣生事憑煙壑何心戀瑣闈園
林多暮色江海共秋暉應有問津客兒童知掩扉

　　窓前小梅

　　春鳥未聞音梅開即舊林幽芳不自已淑意總難任嚲
蕋時親硯飄香屢襲襟榮凋亦何事虚感鏡中心

　　崑崙惠盆菊

　　几上花偏媚窓前月未殘分明在圖畫惠貺自巖巒擬
對揮毫麗頻攜裛露寒素襟終日映珍賞過幽蘭


　　雪中菊

　　殘秋數株菊晨雪一園花金蕤含粉豔玉葉帶風斜地
應瑤水接態以洛神誇非因凌急節何由徵素華

　　芝山詩為同年吕沃洲乃翁作

　　芝山隠嶔巖靈異不可悉煌煌東南秀擢英絢朝日彼
美𤣥居子彈琴坐石室會當凌青雲來餐鸞鳳實(有芝實如
鸞鳥)

　　寄題皆山樓


　　朝發晉陵舟夕宿九龍丘訪古揖真隠遂得登兹樓層
軒轉蕙日清風蕩巖幽超步眺八極舉目隘九州參差
環嶠間彩霞無時收永願投名蹤庶幾接芳休夢寐仙
人居回看白雲浮惜無𤣥鶴羽高飛萬里秋

　　鶹峰隠居

　　為毘陵龍臯陸公之子題

　　雲起碧山隅龍臯即此區山前一峯秀五色儼紛敷昔
日蓬萊客振羽在天衢今叨令子顧而擬鳳毛俱含音

不肯雊獨立將何須斜日照芳草空此仰良圖仙辭倘
可閱尋棹芙蓉湖

　　題朱秋官水竹巻

　　主人構室滄江濆室前溪傍饒此君檀欒夾池有幽賞
潺湲入林無世紛碧篠微侵煙艇亂瑤琴獨引風泉聞
今擬披圖日相對龍潭婉孌時為雲

　　題錢氏檜亭

　　傳有松陽佐遺榮繼昔賢邴生焉久仕梅福盡疑仙允

愜沈㝠性行歡卜築偏陶唐餘日月淮海異風煙嵗晩
林逾蔚情深景自延言逢令子貴尤羨美名全豈乏明
堂用非貪櫟社年感兹懷舊宅五栁定依然

　　贈施比部四詠詩

　　峴山鐵笛

　　孤雲正棲峴閒月始登嶠綠苔吸餘尊金風吐仙調客
有緱山姿靜聞天聲妙萬壑皆龍吟寧假蘇門嘯

　　窪尊醉客


　　山尊不雕飾鴻濛契予情逃樊託深好遊古遺榮名神
將餐霞澹思與㪺泉清頽然視萬物何啻如流萍

　　苕霅漁長

　　連山對澄磯輕漣發幽賞緬懷任公釣悠然范生槳花
源互窈窕雲波彌滉瀁試問五陵豪何如雙溪長

　　碧浪蘭舟

　　蘭橈去悠悠碧浪何瀰瀰嘯傲天影中徘徊月明裏望
隨蒹葭盡興逐鷗鳬起余亦倦塵纓從君問煙水


　　陳子席上賦石榴花

　　河陽崇豔質發藻不嬰寒露繁疑濯錦日照故傾丹灼
赩偏宜笑繽紛詎易殘佳人汎芳醴停采對濡翰會待
華珠實登君赤玉盤

　　題清江駐鶴亭

　　勝地清江上翛然竹樹隂不知幽徑盡忽訝武陵深淮
海仍為客煙霞獨此心遄波遡明發回首眷雲林

　　歸鴈金陵客舍作


　　江渚寒初薄連空鴈北翔旅愁邊雪盡歸路楚雲長度
闕遙増擊鳴葭迥自防高樓一悽斷明月下河梁

　　題與槐圖别謝司直

　　每憶靈和春色在當年賞愛信難羣豈如清切重隂裏
文雅風流併屬君露動承華枝正合日高宣室影初分
别離自訝婆娑甚却望瓊柯隔暮雲

　　覽沈石田贈徐迪功廬山圖

　　廬嶽定何似此圖知宛然靈姿信竒挺妙有託神筌素

瀑瀉㝠漢清風來洞天江山雄翰藻棟宇劇雲煙俛仰
凌幽勝登臨慨徃賢瓊章思屢屬星舸使方旋側佇丹
霄駕遙情玉霤懸欲憑青鳥翼書此報羣仙

　　周山人贈粤刀歌

　　粤谿之鋌萬辟成金波縈質耀日精英模美麗孰冶化
灕江躍出由神明沈煙蝕霧歴千祀夜飛忽過吳王市
山人託宿專諸家青虹入掌開彤霞華鋒綺鍔干將利
賢豪自與精靈值山人愛刀若愛士虎佩昂藏氣雄峙

盤螭起攬生風雲提攜日淬龍池水皇生縫掖軀孱哉
見之頓覺心顔開蕩魄馳精意脈脈神龍化合空徘徊
交情夙昔照肝膽感君解贈了不猜臨風拜手各怡悅
三卿一擲輕浮埃獸囊拂拭矜殊錫談笑竒珍在吾席
時來斗氣默感會錯環緗帙爭輝赫神兵爰服踐明堂
鴻犀剸髮魑魅藏皇生皇生膺壽昌行行何以報君子
故人相期寸心是黄金白璧徒為爾

　　和蔡子齋中杏花不開二首


　　弱影弄遲暉含華默無緒為達倚闌情春風得幾許

　　其二

　　得地更華姿芳菲春每占今來雪霰多祇恐難為艷

　　寄題姜憲副隠居二首

　　羨爾歸田早離羣獨閉關平生慕安石未見起東山雲
暗芝房靜花深丹竈閒滄溪不迷客思向此中還

　　其二

　　當年湖渚棹歸泛滿清暉訪客尋山徑攜琴到竹扉一

丘成避世十載學忘機願逐㝠鴻侣乘秋海畔飛

　　題台城署齋一首

　　東行莫道風波惡日傍煙蘿慰離索䇿馬千重碧海雲
褰帷二月青山郭樹影常含不盡霞人家遙映爭流壑
仙人洞側無豺狼使者臺中有猿鶴

　　題新製巾服履答伯氏叔氏贈言

　　邴生辭滿日逸少誓歸年永此幽棲好誰論冶服妍行
將拂蘿薜端可躡雲煙倘協三何趣名山擬共旋


　　馬上問杜鵑花春懷一首

　　掛鶴峯頭二月過杜鵑花發奈愁何春風歴亂前山路
會比繁英離思多

　　哀傷

　　舟中哭五湖陳子

　　陳子歘為别皇天胡不仁無端異生死何處覔交親湖
上空常月杯中豈復春舟前芳草色應共哭情新

　　太白樓弔古作


　　明月在滄浪不減鏡湖光當時解裘侣獨憶賀知章緑
波正清淺蕩漾酒樓傍淚向王孫草遙將白髮長

　　為黄勉之悼亡

　　璇閨翠簟委清塵逝影流波最愴神屏前髣髴皆成夢
簾裏芳菲不作春夢罷頽思仍就寢沈沈夜永相思甚
無奈風回雲母窓可憐月照珊瑚枕寂寞閒房閉緑苔
秋來春至恨難裁總是行雲無處所付却騷人說楚臺

　　瘞雞詩


　　予既濫第王子仲美遺之一雞每鳴時即東方微明旦
紀司門恃以罔越五越月病以斃予哀之爰瘞居之側
隅藉之弊巾枕之弊櫛賦之詩以識之聊以寄慨云爾
時嘉靖壬辰秋八月廿有五日

　　一物浮生事春秋幾度知愴微俯軒檻念昨侍光儀耿
厲丹心在蕭疎綷臆披棲塒猶顧類報漏迥含思飲啄
神難主形容感易私蓋帷深有託濡翰遣斯辭

　　弔徐君墓二首


　　延陵遊上國昔日過徐君芙蓉一顧眄語向色中聞遙
識英賢諾那因生死分停舟未忍去感歎慕高芬

　　其二

　　黄墳碧樹合白馬紫函開泣劒掛方已横鞭去不回青
天懸爾意落日動予哀千古龍文氣猶能徹夜臺

　　王舍人子永捧哀沖太子哀詔之河南

　　仙馭鸞旌邁詞臣兔苑遊掞章行授簡憂國繫宣猷霽
雪河天曉長雲驛樹浮如逢嵩嶺度笙鶴暫能留


　　挽朱隠君

　　隠君不可作已矣竟焉之悵望臺池月空深猿鶴悲竹
林人盡慨絮酒客誰持他日詢耆舊流風苕霅湄

　　過亡友陳君虎邱隠居

　　高陽舊時侣隠處但青苔谷靜藤常合林深鳥易哀人
懷攝山逸心斷剡溪迴忍對西窓竹蒼蒼明月開

　　追哭杜叟二絶句(并序)

　　雲巖子學仙三十餘載而以疾逝惟昔林壑之遊共談

胎息之要各抱非常之趣永慨神心之感若其綴
叙叅同析章合句斯自得千載之下矣緬予羈宦
几筵弗臨乃兹窆于黄山追哭泫然爰申短句以
紀哀情

　　嘗聞說羽化早已去人間哭向黄山路雲天鶴不還

　　其二

　　華陽歸日暮却望白雲殘九籥同誰啓猿啼芝草寒

　　追憶同年朱貴溪飲泣成詩


　　花間忽罷武城絃夢裏長懷勾漏仙自恨雲霄希短翰
何期燕笑比徂川官分省署蘭爭映居近城隅騎每聨
水部詩名君得似龍門賓客我堪憐承明窈窕疲三入
滄海徘徊去幾年僑虎心知空涕淚雷陳辟命久屯邅
悲涼宿草腸仍㫁歎息浮萍迹屢遷雲物宛然遊賞地
山河邈在酒壚前

　　禫祭詩(并序)

　　咨予失怙倐焉臨禫九原莫從胡寧視息瑕垢在躬肝

志崩裂昔興公賦表哀之篇文暢著述先之頌爰亦作
禫祭詩一首悲夫哀可盡乎有不能已於斯者耳

　　從役遵河渚投跡逺帝京薄言遘不造寡祐丁哀㷀擗
踊遡洪流慘憤何時平自予邁徂暑奄忽嵗再盈集祭
届中月旅饎切悲誠望魂依簠筵灑血顧寢楹私志末
由展空吒日月征勉强躬朝服萬恨從此生循澤戀存
形著慤愾餘聲昭昔提耳音封殖希春榮惟我懿親人
二三弟與兄迨兹紹徃緒夙興念飛鳴閔予獨沈疚忝

痛恧所生遺愆日以積幽志誰與明入室懷靡至睇埏
惕若驚臨鞞意忡怳即縣思抽縈卜生善隆禮尼父愛
歌聲吾無賢聖觀顧予亦有行投翰廢斯篇言絶淚復
傾先民去我久庶幾旦暮情

　　金山訪宜上人說已化去

　　名僧來訊白雲間杖錫西飛不見還未信禪心同逝水
空悲明月照寒山

　　調笑


　　嘲周子二首

　　月下留歡倚翠蛾燈前顧曲轉情多玉釵斜掛從君醉
黼帳低垂奈若何

　　其二

　　上客歸來夜未闌千金一擲恣為歡不知楊栁催寒盡
自得芙蓉駐臉看

　　席上柬贈友人時友人歸自天台予因憶舊遊
自嘲云


　　不逺飛梁外金庭爾已攀相逢話形勝及此慰離顔獨
下溪前棹空懷海上山浮雲漫西去却笑幾時還

　　雜歌

　　秦吳雜歌九首

　　少華東連太華山明星玉女照秦闗猿鳴蕙帳沈江月
百丈蒼潭影獨還

　　其二

　　昭代文章百代雄一時詞賦說關中來游驄馬知難並

更草凌雲入漢宫

　　其三

　　崆峒高插五雲間漢魏風流亦可攀李白才名天地在
謝安誰為起東山

　　其四

　　萬里河山拱聖朝古城懷古對蓬蒿鶯花醉别新豐里
走馬平原意氣高

　　其五


　　漢月秦雲繞渭城三峯霄漢鬱崚嶒藍田丘壑今何似
却憶高人王右丞

　　其六

　　五雲宵傍紫微宫萬舸秋高江漢空雨洗鄱陽天色淨
到今猶說亞夫功

　　其七

　　殘日驪山散綺羅千秋鳥跡錦苔多何年立馬蒼原外
揮手松風發浩歌


　　其八

　　𤣥晏懷痾亦高士涇流還息漢隂機讀書臺上秋光早
衮衮江濤落少微

　　其九

　　隴水西看是我家滸岡斜抱入雲沙少陵漫有春來興
更欲行吟韋曲花

　　東昌雜歌四首

　　望裏姚墟草樹浮九韶那復世間留天南孤鳳遙増擊

雲盡蒼梧似客愁

　　其二

　　館陶風物近芳菲郭外春光郭裏稀獵騎呼曹穿栁出
浣姬嬌伴踏花歸

　　其三

　　河邊暮春春日長乍雨欲雲空㫁腸翠黛峰巒如在眼
虚疑魂夢遶高唐

　　其四


　　光岳樓高巨鎮臨天梁星柱入愁襟孤鴻自送虚危目
落日長搖海岱心

　　湖中歌

　　湖連白馬水天遙無數來帆天際飄莫哂儂舟行更泊
明朝即趁廣陵潮

　　金陵絶句二首

　　長干已過落花辰滿地楊花不見春强折垂楊送歸客
勞勞亭畔共沾巾


　　其二

　　霜寒欲盡秣陵秋錦樹明沙照客遊雲物不銷江左恨
青溪一曲斷腸流

　　别劉生

　　月下相逢似昔時明朝欲别更相思春城滿路花迎去
愁盡南天無見期


　　皇甫少𤣥集巻二十

