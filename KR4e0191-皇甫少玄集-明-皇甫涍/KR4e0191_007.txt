







　　欽定四庫全書

　　皇甫少𤣥集巻七

　　明　皇甫涍　撰

　　詠懷

　　雜詩

　　凝霞晦朱陽繁雲結𤣥陰有渰興崇朝淫溢遂成霖諒
徵箕畢期傾潤自相尋冥霧縈緑池悲風激丹岑涌霤
交簷曲浮苕冐水潯惟彼倦遊客感此物序侵慕類興

長懷含思寄微吟

　　辛巳七月五日上海道中陳可與言予鬂上有
白髪一莖颯然有感

　　指㸃看蓬鬂頻經日月流一莖那有此萬慮恐長休水
國清霜道楓江明水樓蕭蕭對潘賦霜海送髙秋

　　羇懷

　　撫跡滯囂塗凝志在幽谷臨津惑淵抱懷山謝雲躅騖
節感人情登臺漫余目芊綿樹雜映差池鳥相逐故鄉

邈以夐離思斷還續采采堦前蕙何由盈一掬

　　生朝述懷

　　修名悵未立悲辰嗟屢遒眺榭感徂川芳華逝不留凄
露洒臯蘭颯颯天氣秋析析葉去榦翻翻鳥赴儔宻雨
垂簷駚廻風繞隙流臨此傷年髪曾是戀恩猷且當投
紱去桂樹山之幽

　　代古

　　朗水升東隅流輝照苦顔愁思撫清夜房櫳凄以閑玉

墀花稍積簷鳥雙飛還凝薫空錦衾游塵集綺絃馳波
豈盡意浮雲難結言所恨千里遥所望一水間

　　歳暮述懷十首

　　凋年物色慘凄凄羇念殷憶桂蒼山曲送鴈碧江濆臺
迥飛殘雪池寒落暮雲微我無巵酒愁思方氤氲

　　其二

　　髙軒臨皓月故人隔清罇披衣重延佇撫景益思存天
長夕颷急庭荒寒鳥喧安得一㩦手心期共復論


　　其三

　　離居苦遥夜客思𣺌難裁清琴屢罷緒素杵尚餘哀猿
鳴山月靜鶴舞澗陰開側佇一邱想胡為雙鬢催

　　其四

　　崇情系淵邱逺跡愧朝闕自子結華綬於今垂素髪風
樹斂寒臯霜鐘流哀月乗此菽蕭悲彌傷芝蕙歇

　　其五

　　徂陰日云邁落景復相催候蟲鳴夜急思鳥吟風哀蓬

扉凉以閴桂尊愁不開徒積崑邱想𤣥鶴何時來

　　其六

　　薄游良易倦東方隠或同執㦸豈云疲馮唐宦未工坐
閲華叢解徒悲芳歲空歎息浮雲暮竒思何由通

　　其七

　　載郁熙風暢時叙景雲蒸文明乃開泰葳蕤兹允升直
廬稍星落建禮鬱霞興伐檀誠有作日賛竟何徵

　　其八


　　振纓拂彤霞秉笏披丹霧芳旭延髙掌清風流文樹乗
鴈不為多歸雲空已屢愧此懷長岑憮然起遐慕

　　其九

　　寒枝乍落牖凉風時入隙空原露氣清秋潭月華白邊
馬度漁陽悲哉倦遊客思歸歸夢作遥遥故鄉夕

　　其十

　　緱嶺非無鶴商山空有芝懷人軫幽念倚瑟動遥思披
襟歩列星開軒望履綦蘭庭露乆溽恵子來何遲


　　寺中寫懷

　　宴息投何處江天雲氣秋好花當戸映野樹入簷浮竹
色清池合鐘聲古殿幽滄波漾離思膓斷寄歸流

　　予嗜琴山人張子妙得古法甞學焉而予輟響
乆矣舟夜臨流對月發琴而彈之興嘅命篇

　　伊予寡世姿由來慕邱壑長從嵇生玩假物思所託匪
盡至人理聊取逸民樂改服暌宿心乆負長往諾石房
綴幽響泉蘂迎秋落沿泝開昔襟浮彈時間作滄波流

潺湲明月照灼爍想見乘風人長懷披雲鶴且以慰營
魂拊心終緜邈出處焉是非俛仰笑今昨

　　我生

　　我生如浮雲飄颻無定所晨彩艶玉墀夕映晦河渚折
瑶怨離居采蕭傷届序孤墉聆禽悲長霄瞻鴈舉憂歡
信廻薄年髪嗟幾許枌檟伊可懷早見山谷處

　　元城書院示諸生三首

　　余昔慕邱園守道甘時棄弱植踐芬華介石慚貞義一

朝世網嬰來為河曲吏迨兹民務隙肅徒究經事廣除
氣暄妍衆芳粲以賁清風閒鳥雀日華揺薜荔髙閣敞
雲霞游目適我志雖無兼席長頗協下帷思相與觀四
教宅德歸一致忘筌朂所期反約良為懿

　　其二

　　頴川饒隆禮蜀郡富明經延熹炳對講建初蔚惇明考續
徵良史文政茂兩京惟僕佐邦君屏牘進諸生將資
坐嘯理聿忘小叩鳴歴覽古今事徒切旦暮情興德敏

有寄爼豆粲宫楹敷説究天人庻彼不忘誠柔泉欣閲
坎纎柯悦觀升各懋緝熈志兾嗣金玉聲

　　其三

　　支德貴修和尊足乃務全得理斯外形心成在不言於
心苟無瑕毁來安足患朝昕萃方領啟籥慮能研探古
振道綱幽尚從此宣橘柚紛為美華實惟所餐鳴鳥翔
喬林潜魚樂深淵虛牖鮮飈集崇堂芳景延將終谷口
志騁望南飛翰寄謝復我者聊永西河年


　　雜詩

　　𤣥駟遒虛轍青旂肅盈軌時暘曜林端餘寒散巖趾乘
化皆良游登瞰春原美翩翩翔霄鸞矯翰憑雲起思慕
遺榮客曠襟有如此疇昔嘅斯言風塵淹暮齒宻親庻
來同韡鄂邱園裏

　　雜詩

　　華節倏云逝流芳尚可憐分明婉孌日不計别離年聽
燕語簷隙看絮舞楹前匪無合歡草幽忿誰能蠲


　　夏日述詠四首

　　息機就巖藪廻駕偃蓬茨扶疎樹曖日檀欒竹動颸魚
心得楚隠琴道善鍾期孤悰戀沉景陶然命一巵

　　其二

　　榆蜩足騰仞澤雉不蘄樊由來邱壑士安知軒冕尊顔
生一瓢飲揚朱三畆園方欣外形友閒披問影言

　　其三

　　湖曠渚風集林髙炎靄重蓬蒿没往徑車轍寡來蹤隠

几聆月泉開牖眄雲峰於兹參與賜疲曵倦脩容

　　其四

　　輕風入孤幌流月泛虛絃開襟清露下揺麈翠霞前身
名乆有矚江海始言旋何必安期叟得性乃長年

　　歲晩述懷

　　余徒幽山桂偃仰歲再期恬娯得繕性容與闊世姿鄙
吝徒為爾好爵誰見縻𤣥情不凝物龍變在一時結林
抗長巒疏楹帶清漪寒深停岡雲廣澤風氣悲索居對

戢候醴酒聊自持朂哉履貞素惆矣凋華滋

　　病中雜言六首

　　翛然秋色裏斜日下庭蘿蓬徑無人顧空林落葉多山
光當戸映鴈影掠窓過靜者今方適何言乆卧痾

　　其二

　　東軒微雨後向夕引霞暉緑竹陰常滿青梧葉漸稀無
端疎酒盞早已授寒衣予本滄江客將因謝病歸

　　其三


　　自予牽世網展轉歲時侵坐惜衰蓬鬂空思返舊林蟲
鳴秋戸急月照客庭深已分愁中老愁逢病不禁

　　其四

　　經時謝朝謁因病得閒居日暗牛羊下風吹薜荔疎鄉
心候秋水晩計卜田廬近訝交能絶嵇康已著書

　　其五

　　秋風過嫋嫋白日逝悠悠坐惜金膏秘行憐石髓幽徒
聞慕方朔何自接浮邱夢入華胥國齋心定可求


　　其六

　　彈琴坐一室鍊藥對層巒狹徑通雲氣髙峯染月寒乆
耽北窓卧思掛東都冠會自排筌易何愁出世難

　　春暮羇懷

　　逐客多行役他鄉惜滯留春逢三月禊詩擬四思愁見
日身驚逺看花淚欲流門前衛河水朝夕自悠悠

　　余為郎七載自被譴命忽爾踰年五日郡齋北
望依依乃憶長孺禁闥之對子夀積戀之篇

獨何為哉聊申短述見古今之情有同焉耳

　　極目漳河畔雲霞千里平傷兹為謪宦頻夜夢華京犬
馬淮陽病江湖魏闕情雖微子公力猶自憶承明

　　其二

　　昔忝含香貴浮年屢已侵自期酬白璧誰道鑠黄金命
縷愁來續恩波譴去深荆南甞積戀行見鄙人心

　　書感

　　衰年自多感歲暮復驚心失計終如此窮愁底似今溪

前壓寒色浪裏流殘陰兀坐但羇影空看沙際禽

　　和子循春日感懷

　　含香署近帝城陰建禮門前栁色深星斗直宵春並覽
雲霞輦路曉同臨逢時䟽草甘泉議到處人傳水部吟
一去湘源頭半白來章直是攪予心

　　雨夜遣懷二首

　　獨坐悲時序燕臺木葉黄虛名負雲壑拙宦愧岩廊疎
檻蛩聲咽中宵雨意長清燈忽自哂白髪任馮唐


　　其二

　　目斷滄洲鴈心慵帝里塵二毛承弁颯八月授衣頻自
乏凌霄翼終傷得雨辰官曹莫謂冷文賦託閒身

　　秋日雜詩五首

　　幽居測時化節逝一何速輕葉委前墀逺郊氣已肅臨
窓啟𤣥玩披襟會深矚悠揚麗秋暉凝光蕩巖澳草蟲
鳴空隅悲人詠浚谷駕言泛檜楫乘流開情蓄

　　其二


　　凉風吹嘉樹萬物遺光澤嚴氣乘運流華月歸如客凝
霜無停艶違寒有來翮嘆彼往化駛感此淪歲迫修慮
時多懷滯念誰與釋固窮見天道委順自夷懌齊物遊
恬漠髙翔出形役

　　其三

　　居世若浮雲飄忽無定姿滅影幾何間垂彩在一時存
此豈不懷長戚信自貽四節更代謝白日正西馳寄身
於飈塵咄嗟復何之願逐枋鳥遊不隨豐草萎攬衣步

列星極目散所思睆彼遥漢間會合恒有期營營非物
化琴歌為我儀

　　其四

　　廓處乏歡悰出門眺長衢悲風吹落日四顧無行車蹉
跎失盛年感慨獨嗟吁况我在樊籠六翮不得舒撫劔
思西邁安能守故廬淮陰困閭里馬生戀邊隅桑梓豈
我志蓬藿非我虞行行捨此去去去浮雲俱

　　其五


　　凝宵多寒氛原野日無暉凉風西北起鴻鴈東南飛予
嗟闊徽音惆悵心自悲臨霜謡河草榮盛會有時離鳥
念求匹形影獨長乖壺酒慘不御沈憂誰能開緬想眺
浮雲卒歲湮中懷

　　述愁

　　蘭省甞牽迹湘流偶放居宦微名不立用拙志應疎萊
婦思求室班生賦返廬懷人盖泉響重有秣陵書

　　除服後九日與子循弟二首


　　三秋别官舍稍與身相親終恨雲林逺徒憐容鬂新江
湖一秋水鳥雀自寒榛早晩趨朝去何年隠是真

　　其二

　　與君返空谷流序往難攀纓屨惟餘淚歡娯豈照顔疎
花聊自適斜日不知還雲色何如我徘徊戀舊山

　　迫歲將事行役書情

　　倦歸機未息旅思復相催江逺驚飈度沙寒集霰來兵
戈滿關塞游宦日塵埃忽此關城暮栖栖誰為哉


　　歲暮迹懷遥應子循之作

　　逡巡三仕後潦倒十年餘投跡真成隠論交未是疎滄
江日欲暮白髪歲仍除猶勝舟居者歸來有敝廬

　　答子循對雪感舊

　　旅食歸來心自閒傳詩不覺有離顔遥天雪後呉溪望
寂寂寒江無鳥還











　　皇甫少𤣥集巻七

