







　　欽定四庫全書

　　皇甫少𤣥外集巻七

　　明　皇甫涍　撰

　　五言律詩

　　人日西苑

　　早春開令節仙苑麗皇居芳氣滋文沼和風薄綺疏覓
花翔瑞鳥逐藻躍祥魚今日歡遊勝雲霄睿景舒

　　早春對雪


　　氛氲看麗雪飛舞下遥空汎彩仙宫裏爭春御苑中玉
堦籠樹日珠綴蕩花風㑹覩三青鳥瑶池路已通

　　子循至都感賦

　　南國雙鸞鳥雲霄擬共翩喜逢今翥日還愴昔羈年㑹
晤眞如夢追思益可憐開尊傍花萼促曙不知眠

　　答子循齋夜見寄

　　列籍並為郎齋居接省堂清風那可限明月正相望花
送琴尊馥松披戸牖凉最宜星有爛聫彩棣枝傍


　　圓通寺

　　曲涘面靈峯晴開芳甸容日飛青嶂瀑雲度翠微鐘樹
色分巖滿花陰接澗重一行尋淨業頓悔繫塵蹤

　　喜雨二首

　　乍擬徵齊殿俄驚失楚臺炎銷丹禁徹爽合紫宫來入
野垂雲足含樞雜電催聖心元未已喜自萬方迴

　　其二

　　陟降超𤣥理文華軫睿憂祥風動地至嘉氣接天浮灑

鳳聯宸闕歸龍拂御洲洗兵當此夕瀚海正安流

　　中秋

　　萬里中秋月光華滿帝畿感時頻送酒望遠各沾衣江
冷魚波急天空鴈序微更憐流落羽茲夕近宸輝

　　送黃六桂還臨清

　　黃子悦豪遊矜誇俠客流故人阻千里命駕遠相求握
手古今意出門雲雪愁我心激高義臨别贈呉鈎

　　秋城雪夕


　　飛雪度髙天悲秋倍惨然鄉遥鴻鴈外寒重菊花前羈
旅衣方授凄凉夜未眠無由故人至爐酒話窮年

　　沈秋官舜臣改南不遂寄慰一首

　　署庭白日靜徙倚最思君空滯燕臺月頻看建業雲離
鴻飄暮影叢菊散秋芬且共一壺酒來銷羈念殷

　　寄王道思常州

　　遷客傷秋别蘭薰記昔同百年憐義重四海識文雄白
璧何期㸃清樽幸不空幾時還一笑把臂挹芳風


　　送張即中謫青州

　　臘盡催行役風塵旅鬢侵窮途應有作戀闕豈無心海
徼銷殘雪陽和發舊林州人迎半刺猶憶主恩深

　　應午有作次韻奉答

　　梵宇憐幽麗華林午正陰清風一披拂炎日為蕭森竹
葉迷鄉思蓮花淨客心能詩謝康樂慙並玉珂音

　　子循書至

　　兄弟苦離分他鄉消息聞淚添花並影䰟繞鴈為羣客

裏中山酒愁邊碣石雲徒然鴒鳥意春草共紛紛

　　憶遊二首寄故園兄弟

　　蘭浦乘春舫花溪逗錦暉鯈魚聽歌出鷗鳥近人飛祗
恨流光晩誰言樂事稀酣來不迴檝留月舞羅衣

　　其二

　　化城開碧落别墅枕江波二月啼鶯滿中流畫鷁過雲
林芳賞間風景暮愁多夢裏攀荆樹朝來奈别何

　　送徐子直晉藩㑹葬


　　東海遺章切津亭寵數優省郎持使節䕶禮向汾丘惜
别蘭香寂懷人桂樹幽南皮愁見月不獨為應劉

　　寄顧武祥

　　之子乘春發英藩使節過别離殊歲月愁思共江波桂
樹幽襟積花時旅夢多從來邴生意只自戀巖阿

　　寄徐民則

　　嘅自遊京邑俄悲歳已侵蹉跎愧簪組悵望隔雲林沼
影含春弱巖陰抱雪深徒然對尊酒難慰索居心


　　子循將至感賦

　　負劍遊燕日彈冠仕漢年棲遲俱已矣悵望各潸然迷
鳥寒烟外驚鴻落月前可憐茲夕夢猶自間山川

　　春朝感興

　　萬里天南鴈春來盡北飛傷心薊門桞驛使到何稀林
吐新烟媚沙延晴旭微不知天畔客鄉淚幾沾衣

　　慈仁寺遲念上人

　　東林懷舊賞歇馬聞鐘聲春樹浮階碧晴霞繞閣明登

臨遲孤客徙倚眺芳城想見凌空錫雲天揺暮情

　　獨坐偶題

　　聊因斷車轍孤坐息塵機日暮寒山望庭空雲霰微春
江思荏苒閒鳥歴芳菲嘗憶東林下經年但掩扉

　　清河道中寄京邸諸故人

　　逐客多行役塵踪未即安時光入夏序夢寐在江干旅
思雲迎斾離心桞拂鞍遥知霄漢舊辛苦念南冠

　　寄謝司直


　　魏闕懸秋望龍樓在九霄愁連沙塞月夢隔海門潮江
帶千楓落霜含一鴈飄御溝分手處垂栁日蕭蕭

　　招金生

　　下馬駐征旗金鞭掛桞枝故人從此别千里遥相思鴈
積南歸恨花停北上期閒來取一醉共話洛陽時

　　春日上方

　　霽曉披殘霧春深泝溢流朋遊狎林鳥逸思引江鷗花
氣侵杯度山光暎席浮不知軒冕貴來問野人舟


　　西山遊眺

　　我尋湖上逸華色季春時日氣團青藹雲光蕩碧漪揺
情屬源水流目亂花枝為向同遊説年芳併在斯

　　遊虞山

　　獨遡冷風入丹梯海氣凉瀑霞揺草樹巖翠濕衣裳泱
漭窺銀闕莓苔指日梁茲遊亦何幸信宿見扶桑

　　湖溪夜歸

　　棹響亂寒葭澄湖澹落霞洞收雲彩盡天入海陰賒杳

靄迷村樹空明漾浦沙却疑牛斗近銀漢轉星槎

　　海上聞敵退

　　魏闕羈臣望邊平信息傳晴銷萬里祲春動九門烟泛
海生雄氣看雲賦雅篇長悲漢飛將白髮棄藍田

　　送陸子還山

　　灑淚送君去一尊江雨寒遥林歸夢積晏歳别情難竹
外洞陰合郭前湖影寛明時忽自老惆悵負魚竿

　　花朝


　　曲徑香風轉芳亭淑氣催入紅藏逸釣拂翠引仙杯問
俗春遊勝占豐霽色開韶蹤定可駐還有月華來

　　和空梁落燕泥

　　愁度呢喃語空餘玳瑁春不堪零落意重感别離人舞
帶銜花馥飄隨汚粉新含情掩歌扇猶似下芳塵

　　和鳥散餘花落

　　緑羽去相隨紅英不自持風斜花罥毳霞亂鳥驚枝送
翥香遥襲懷芳影屢窺坐傷園館寂懸月照相思


　　浴竹堂作

　　覺路東津岸烟蘿一徑深尊中得宴坐象外引窺臨暗
竹雲經覆高松歳不侵偶來同祓禊清淨本因心

　　自穹窿至光福寺作

　　漾刹烟蘿細凌空石磴微雲隨遡風馭霞拂罥花衣泉
鮪疑聽法沙鷗解息機從知投紱客心慕頴陽輝

　　虎山橋

　　一水涵空去羣山擁翠來虹飛霞際落鶴舞鏡中迴錦

溆春風亂花堤夕照開石梁從此度何必向天台

　　北峯寺

　　仄徑緣雲轉春山隠梵宫閒攀蕙圃日清度竹林風疊
嶂丹溟外諸天翠靄中泠然發孤嘯頓使六塵空

　　上已横塘舟中

　　伊昔蘭亭禊清風茂藻傳偶來乘暇日臨水列芳筵竹
徑通雲竇桃溪接澗泉流杯那惜醉歸幰落霞邊

　　泊舟虞山


　　曉泊虞山下巖光晴望開樓觀滄海盡溪引翠崖迴綵
霧輕流壑香泉細落臺長春七檜樹雲色記重來

　　松下看子循宜俯登虞山

　　繫䌫清溪樹看君皂蓋浮行攀梯日暮歌落海雲秋探
穴仙蹤秘臨泉秀矚留坐來松蔭徙却恨不同遊

　　登虞山絶頂旋觀風壑凝泉不拂

　　晩興尋源入清流澗道暉丹蘿繡巖石蒼檜染烟霏壑
淨驚雲落天長見海微珠泉晴不捲含意待龍飛


　　同子循宜俯夜看虞山倒影走筆詠之

　　岸北虞峯影凝寒倒碧川俄看不辨樹臨泛欲浮天浪
隱緱山鶴烟迷華嶽蓮今霄坐鮫室星作夜珠懸

　　中峯

　　香岫披雲磴丹霞引洞天攅柯封伏竇拂牖落飛泉世
隔桃源裏炎銷石室前何時除害馬來就沃洲禪


　　皇甫少𤣥外集巻七

