







　　欽定四庫全書

　　皇甫少𤣥集巻十五

　　明　皇甫涍　撰

　　送别

　　送楊虞衡之任白下

　　風雲漢殿元相接山澤周官尚可求近侍獨憐為令子
名曹總喜得英流行瞻北極南江夜坐憶金陵玉苑秋
戀闕亦知心未已送君今日羨仙舟


　　包子席上送張某歸華亭

　　冬筵就日情悲壯谷口雲深有故廬試看飛蓬行欲逺
獨攜藏劒意何如千年碧海時歸鶴十月黄河早負魚
逆旅談君盡豪俊誰堪别句醉中書

　　冬日送羅半窓四川兵備

　　為邦實擬豫章材五馬嘗聞四郡迴(嘗歴守江右四郡)西顧羌
夷朝論重南趨旌節嵗華催經過楚澤𤣥雲變朝暮夔
江錦水來他日逺誇槃木至漢庭宜舉萬年杯


　　再送栗子

　　役車聞唱嵗華殘客裏邊愁無奈寒魏闕分明當落日
滹沱河上莫東看

　　賦得襄陽樂奉送北野韓先生

　　襄陽風日本來嘉晴看雲錦被江沙踠地先垂楚臺栁
明粧不斷習池花習池路接城南陌陌上聨翩侈遊客
且將絃管鬭繁華未論冠蓋矜輝赫從知朔别還晦期
何惜千金輕一擲并州愛將懶迴鞭高陽使君時岸幘

别有芳妍喚大隄煙花如簇望來迷並跨雕鞍騰緑水
俱搖翠幰渡清溪渡幰騰鞍紛絡繹采珠拾羽競招攜
氛氲香縠遙疑霧䬃纚紅羅煥若霓擫籥彈筝歡未已
相逢盡是便娟子嘗聞艷舞冠西荆詎識神姿羞洛水
太平樂事休教晩江漢風流應不逺江上傳呼五馬來
橋邊正值行春返行瞻夏口夏雲滋回望春臺春恨彌
桑田滄海無窮慮萬代千齡同一時蘅臯木落離前淚
蕙渚鴻歸别後思賦成春日襄陽樂腸斷秋風峴首碑


　　送吳長洲改任陽穀

　　惟昔遊崇省多士揚清塵來俊飲遐軌茂允如蘭賓迨
兹覯明宰言歸自河津在疚方嬛嬛庶慰慈母仁君子
獨負俗吏道多緇磷瞻塗邁魯陽臨岐惻予神徙植念
懷霜皇澤回如春殷我寤寐情日佇嘉命新

　　家叔攜舟横塘餞别晩登吳山

　　香刹隠巖曲烟蘿一徑懸那堪風景處共此别離筵度
嶺雲木異浮空島嶼連花濃三月酒春漫五湖天勝託

丘中好詩裁塘上篇終期謝塵紱歸賞竹林前

　　大雲菴席上别郡守作

　　使君送客祖筵頻風景登臨復此晨蘿徑不知軒騎入
蓮峯常對郡齋新滄波褭褭空違思楊栁依依可奈春
明發天涯重回首習池留醉與何人

　　别竹堂寺僧

　　我别休公去悠哉江上心離蹤眷春水征路渺雲岑月
散寒猿影山空芳杜隂仍憐晤言意贈處一何深


　　再别兄弟作

　　可歎江潭客重為魏闕遊河梁一悵望芳草劇含愁隴
樹三年淚邊雲萬里秋無由慰棲泊羇影任悠悠

　　留别徐紹卿

　　投跡日云昧自知丘壑賢嗟予荐行役遇爾滯歸年帆
逺江津樹雲深谷口天如何數行淚獨灑故人前

　　送陳斯羽

　　之子不得意凄涼薊北行遙瞻鴻雁塞念爾蓼莪情山

冷雲迎斾沙長雪暗城惟餘羊舌泣握手淚沾纓

　　飲城隅王氏北樓與周子别二首

　　麋鹿遊何處傷心蔓草多百花帆上錦無復照滄波

　　其二

　　花藏梅福市山繞闔閭城却望垂楊色憐君送别情

　　送顧懋涵北上

　　弱齡謬自許不知干謁非西望咸陽城青雲滿皇畿談
笑揖公卿結交盡英彦儕輩有辟疆流輝獨葱蒨激昂

待詔時金馬陪遊衍豈意三上書十年不被薦貢冠爾
未彈王綬予先結聊同燕石售以哀荆人拙君今到京
華高步光朝列千里不乏才崇臺非徒設振手胥郊道
臨流念將别何以喻繁憂楊花亂如雪善仕寡遇合蹭
蹬隨風塵問我傷禽者何如泣玉人明發馬蹄間待子
潞河津滿沽燕市酒醉憶金陵春及時恨不早所冀終
一伸側望金河曙商歌懷苦辛

　　苦别行送伯兄季弟北上


　　孤鳳辭金門落羽向江水西眺揚子津那堪别愁起我
觀伯季逴躒姿十年蹭蹬胡為爾君不見馬生窮老志
邊野公孫徒步相天子時乎遇合豈云晩尚是吾家兩
千里憶昔分飛蘭省間彤庭無復相追攀丈夫西游不
稱意東歸復傳多苦顔人生榮悴會有時簡書且赴金
陵期含情不得向人語落魄終然為世嗤都城策馬去
駸駸揚帆念爾臨江潯長天却望鴈飛盡落日驟下江
流深嗟嗟四鳥今異林天涯明發誰為心欲知此别良

最苦看取燈前白髮侵

　　送白川少司冦入賀還南都

　　清霜錦樹抗行旌沙塞繁雲渺去程瞻戀瑣闈臣節苦
攜將金鏡主恩明夜深霄色懸鳷觀天外江流接鳳城
遙識芳菲舊遊地重來殊覺壯平生

　　金陵送吳山人之京作

　　三月君為冶城客芳草連天暎江碧城東谷寺幾銜杯
揚子津頭更離席長郊烟絮迷征輪問君何復西游秦

滄波魏闕俱流落日暮風塵愁殺人

　　送陳水部道通

　　南天殘雪此逢君忽散征驂北路雲獨歎别時花滿眼
誰堪聲㫁鴈歸羣江流繞郭春難盡堞影連山曙不分
幾度沾巾悲落羽白頭離思轉紛紛

　　奉送東橋顧公考績北上

　　正衡宣文紀泰道熙華辰燮治資平格秉哲時經綸英
賢奠宗鎬居師聿登淳弼成乾化闡孚偃祥風臻澄臬

綏甸宇獻績朝淵宸霄徒戒藻舳星斾邁崇闉曜牡停
蘭觀祖帳喧玉津皇休緬荆服𤣥寢綜信臣仁圉被興
謠求瘼無輟輪褰帷江山壯凴几雲霞新協卜希元龜
應圖佇遊麟輔台迪徃載沃朕徵伊人樞掖騰清響隄
阜悵徂春薄躬荷鴻育庶以忘沈淪

　　省中贈别詩三首

　　祇役辭蘭省驅車邁京陽大江浩無極遊子心慨慷疎
星斂華闕朝霞興崇岡平原一顧望山樹靄蒼蒼集送

臨城隅轅馬各徬徨道路豈云逺忽在天一方念與我
友别侘傺中自傷

　　其二

　　夙駕遵城阜炎飈散郊岐靈臺寂重岑列樹敷丹闈懷
闕多紆鬱離友増殷悲音徽日以闊眷戀心有違束髮
慕古人在逺志不移努力宣四方慰爾如渴飢

　　其三

　　踰紀塵朝闥逺跡徂舊京蘭林穆清軌江介滋烈情同

聲枉休顧握手慰平生蔡美鬱璵璠施也必世英高義
激雲飈竒藻絢天庭晤言薄人爵比景遺華齡徒積浮
海心時網坐自嬰臨流念將别棄置終何成飲泣踰坰
畛回睇眷音形希君篤微鑒良圖但含貞

　　登𢎞濟寺閣别謝施侯蔡四省友

　　高閣横江出凌空石道行朋遊謝城郭幽意靄山楹㫁
壑晴雲滿長蕪夕鳥平迴波對延佇一遣别離情

　　送孫水部北上


　　共有鴻飛意看君鳳節還言尋畫省舊來訪蓽門間問
隠桃溪岸乘春雲際山河隄無限栁今日不堪攀

　　送周子籲再入蜀

　　題柱他年貴朝正使者旋滄江一會面白首轉堪憐鄉
淚猿仍下巴書鴈不傳沈冥别有問何事女牛邊

　　秋日映江樓别同省諸公之山隂

　　江樓雨初散送客下江潯夕引西興望蒼然溪路深連
巖起秋色夾岸映疎林坐聽寒砧發空驚于役心


　　送李廉憲之蜀

　　摩天燕雀本非儔侯相終知屬虎頭祖帳忽看風景劇
分符曽羨璽書優愁深鳥道岷山合春逐雲帆楚水流
蕭傅此來緣歴試花前那滯錦官遊

　　送許夔州

　　君今策馬下瑤京明發聞猿引蜀程白首風塵羈宦意
青春江漢旅遊情帆通錦水流難盡齋近巫山雲易生
高卧也知為郡樂淮陽何必羨承明


　　送南峯先生

　　獻嵗文星動閶闔天書遙出鳳凰城翠華此日開東觀
綵筆何人冠兩京百里郵花催使節一江煙栁引春旌
君王更覔前朝彦為把凌雲待長卿

　　宴東湖流杯亭送歐陽大參赴蜀

　　流杯亭上酌脩竹亂溪沄暝樹煙常合春山雨不分别
情依去鳥客路入重雲懷舊仍傷逺勞歌夜獨聞

　　送孫取益戍金鄉三首


　　越客歸田日逢君戍越人沙頭潮正急送爾各沾巾

　　其二

　　爾掛秋荼法遙從越塞軍夢家江上月防堠海邊雲

　　其三

　　為語霜砧婦休為玉筯啼祥風昨夜至報道有金雞

　　送周山人之越山人急友難而行適予自越還
重有感焉

　　送君非逺適感慨一交情望裏江山别愁邊風露清因

之訪遺跡直是昧平生空復湖隄月悠悠向客明

　　子循再謫海沂將别書恨二首

　　悵望懷沙客征鞍何處歸寒生淮水暮雲繞魯關微直
道寧辭黜明時獨歎違誰堪流落羽江上更分飛

　　其二

　　昔去鵷鸞道同為竄逐臣今來鴻鴈影重對别離人海
國嵗華晩江天涕淚頻驚蓬任飄泊雲雪度迷津

　　寒夜對月子循將别


　　今夜江城月清輝祇益悲可憐顦顇影況復别離時白
露故宫滿丹楓楚岸滋天邊有飛鵲何自繞南枝

　　答子循弟留别

　　憐君嵗暮引離旌斜日霜空聽鴈聲湘水再投仍有賦
北山一去豈無情城分沂水愁雲繞江合維揚霽雪明
馬首知予更何向天涯遙憶淚沾纓

　　席上送子循弟四首

　　嵗晚孤帆發遙遙涉海沂清樽此為别心事已都違永

夜江山望連空雲霰微楚歌君莫奏行子欲沾衣

　　其二

　　離樽日南至行役魯東門海徼雲千里寒城雪滿原聽
歌仍有淚執手已無言何異飄飄鴈年年别故園

　　其三

　　之子鳳五色如何鎩翮羣悲風動地起飄落海天雲我
亦儀庭侣因君别淚紛徘徊未肯下太息賈生文

　　其四


　　魯客臨當發西風楚鴈哀經秋離思積頻夜别筵開漢
主凌雲意相如作賦才登封儀已就望幸幾時來

　　楓橋舟中與子循别

　　落日下離津江天引望頻黯然對尊酒惜爾向風塵白
海迷來鴈清霜畏旅人從知比柯葉信是共沈淪政理
操刀暇交情贈縞新班荆懷雨露投筆謝緇磷阮籍窮
途淚平原世網身何能亦飄泊谷口正逢春

　　欲别子循登大石雲泉菴


　　惜别向何處山龕到竹林以予獨徃意憐爾倦遊心石
壁飛殘葉蘿軒下夕隂清溪一回首惆悵白雲深

　　雨夜離思

　　清齋隠蘿月簷暝滋林巒澤國夜溪雨亭臯春草寒山
光帶滉渀池響交檀欒憶處畏入夢遙遙獨寤歎



　　皇甫少𤣥集巻十五

