







　　欽定四庫全書

　　皇甫少𤣥集巻十一

　　明　皇甫涍　撰

　　遊覽

　　自溪口歸三首

　　朝來醉别酒溪上孤舟還遥村轉江路落日迷松闗平
波望烟樹百里滄茫間坐愛邱中事春雲留碧山

　　其二


　　清溪下微霰歸路愁寒烟前山眺海湧林色隨江船鶯
花半樓閣鐘磬發雲天石道携琴往春亭鳴玉泉

　　其三

　　清波轉雲木春色動山門來尋紫霞賞窈窕藏花源坐
愁江頭雨莫辨湖中村巾舄照流水放歌傾緑尊

　　諸友同過南莊

　　所歡一携手倚檻得清風自識荒村路誰開錦樹叢桐
陰臨席久雲影照尊空頓悟狂歌理深溪景復紅


　　偶遊虎邱二首

　　返照開重閣遊人在翠微石闌延暝色烟樹帶春暉卜
築容長徃安禪喜獨歸白雲吾托慕兹地掩山扉

　　其二

　　來遊每披豁春亂百城烟雪霽催帆席花深到谷泉雲
霞通一徑鐘磬發諸天坐接山僧醉浮生秪自憐

　　出城

　　寒流隱隱漾郊扉重霧連江日影微暖照緑尊沙栁動

晴薫碧溆水禽飛悲人風景那頻問入眼春山豈浪違
向暮漁歌舟楫穩岸花迢遞送羅衣

　　同郡守城南泛舟觀魚二首

　　原臯栁初遍長河蕩雲影飛蓋踐城墟春郊聊可省喧
氣遥入襟浮觴眷華景良無畫諾才檝櫂愧同整江湖
我方逝懷哉悠以永

　　其二

　　羇游倦塵鞅魂夢在江湄臨此春流駛能不蕩歸思黄

鳥乍拂羽紅桃復滿枝穆言清湍美望以暮雲滋將逐
任公釣中情今屬詩

　　春日展墓還眺上方石湖

　　松塋畢哀酹返徑陟田園天溟恱虛幌霄崿曬嬋媛霞
波影共爍鷗鳥自翩翻珠宫欝翠微石磴靄雲門復滋
美春仲華日散臯原烟蘿揺絳瀑花竹引清源紛吾羇
宦客五載夢歸軒回首愧伊昔遊目暫遨魂弭節澹容
與平蕪落照繁誰能别此去空響北山猿


　　春日上方

　　芳野尋幽勝春山度翠微裊風溪篠亂揺日谷泉飛洞
壑流虛籟烟波净落暉不聞孫子嘯空望白雲歸

　　赴西山雨後溪行

　　泝艇看山去溪流行更深春城過雨色芳草入霞陰湖
繞連雲度峰廻灌木吟今宵誰與晤慧逺在東林

　　秋日尋山作

　　晴旭動髙岑霞流萬壑深仙臺凌鶴度樵徑入雲尋逺

嶼浮虹影空江落鴈音淹留招隱地八桂自為林

　　秋原晩眺簡兄弟

　　澄宇落鴻音秋光蕩碧潯江清千嶂影日澹五湖陰巖
帶雲虹淨烟藏橘柚深翻憐物華晩蕭散此時心

　　暫赴虞邑

　　烟艇遡溪行秋陰海上生雲飛川路永木落曉天晴虞
阜横霜出淞流捲日平江城聞過鴈信宿有羇情

　　溪行有感


　　泝舸沿清樾氤氲盡碧空花光迎岸錦鷗影戀菰叢明
月乗流去青山近海東秋風無限興今在一杯中

　　横塘晩興

　　郭外有幽棲閒情泝碧溪湖山相映發鷗鳥日招携霞
色浮塘上鐘聲過水西歸來一邱壑源路使人迷

　　正覺寺

　　東林禪寂處樵徑引莓苔竹牖春烟動花壇暝霽開經
行聞雉竄趺坐見雲來只對香山卧年華何用催


　　春日石湖

　　望入空氲樹影微山雲湖水鏡芳菲自隨春色桃源去
却笑秋風江上歸

　　雨後舟行望大石諸山

　　暝遊清溪上虹雨開西岑纎月照幽意虛舟鳴夜琴寥
寥翠微静靄靄芳樹深雲徑空如此彌年違素心

　　春日侍諸父宴上方八韻

　　一往驚蓬鬢今來就竹林歸閒偶春服歡賞在雲岑負

杖將奚適澄湖試共臨端倪遥莫辨巘崿㑹相尋薜茘
連牕暗桃花隔岸深鳥飛殘雨霽鐘散暝霞陰信愜尊
中趣聊成谷口吟因書謝當路邱壑本予心

　　晩登靈巖琴臺

　　秋澄夕陽後風籟何飄飄望澤勢欲盡凌梯心屢揺松
岑帶暝色隱靄下歸樵勝事來幽獨虛懷寄泬寥中天
白雲氣去爾定非遥

　　靈巖溪口招范生不至


　　倚棹待幽客蕭蕭風滿林遥知雲盡處猶隔洞門陰岸
静渚花落溪閒山鳥吟真成獨往趣自入武陵深

　　晩逗虎山橋

　　楊橈轉溪路山影亂晴沄向暮滄波上閒來白鳥羣微
梁廻落日滿澤散秋雲㑹有行吟客清歌期爾聞

　　拂曙度虎橋尋𤣥墓

　　谷口望未引前林烟色滋寤言明星夕獨向青山時稍
稍衆峰出熒熒孤月隨遥過石梁去庻以邈心期


　　登𤣥墓山

　　西林最幽處廻合度長巒鏡閣來天色山楹動曉寒當
杯浥秋水臨澤問仙壇想接浮邱馭時從雲際看

　　碧照軒

　　森沈轉幽徑逺近含澄輝秋色引初曙孤軒當翠微𤣥
言應虛籟宴坐發清機繕性從兹適邱中無重違

　　上方流雲亭

　　翠微亭榭倚湖光修竹檀欒隱上方趺坐白雲誰與晤

遥心飛鳥共滄浪

　　晩次虞山

　　清溪杳無際望望遡行舟海縣雲歸市山城樹滿樓桂
餘投紱興菊近授衣秋夜發東林磬冷然破客愁

　　舟中晩興

　　晩來風自息輕棹去方閒歌動滄浪外機忘演漾間醉
懸溪岸月望入海門山豈待荷衣就言從飛鳥還

　　致道觀溪口


　　宿處𤣥林静鐘聲清夜初星河仙嶠滿雲霧洞門虛竹
下邀中散松前問隱居溪陰是天路獨往意何如

　　虞山溪行

　　朝從虞阜出終日愛溪行鷗近看疑下雲遥望若迎嵐
昏作海氣風滿助江聲莫恨三山隔東看烟樹平

　　致道觀丹井二首

　　烟駕迢遥向紫微玉泉秋霧閉寒輝君看湖上朝霞色
猶似丹砂化鴿飛


　　其二

　　絳闕晨攀檜樹中尚湖晴望引雲空瑶牕不隔銀河路
惆悵仙槎去未通

　　冬暮上方書事

　　湖岸稍澄霽諸峯連暮輝漾舟靄汀曲幽意生翠微天
路望逾邈松門期獨歸鐘聲白雲盡樵采寒山稀烟景
自多適年華那遽非

　　白鶴觀題石師房


　　修竹夾池水入門幽且深主人倦髙卧留客娛清襟獨
往自吾好重𤣥予爾欽暝來情更適蘿月下疎陰

　　晩過東禪

　　鑪氣花陰禪徑重髙僧出世住中峰尋幽自入清溪路
遥聽雲門起暮鐘

　　過伯氏湖上隱居

　　不作違親隱終然與世疎到來湖水上信美竹林居樹
澹晴沄外烟深落日餘釋耕還自笑龎老意何如


　　城湖夕泛

　　披林出幽棹汀曲帶澄暉日下岩容亂風來湖勢微山
林情已晚城郭事多非烟樹應迷客滄波此路歸

　　歲除前一日過正覺寺

　　路入雲闗溪水湄林深坐聽出鐘遲流波自送芙蓉葉
莫向山中問歲時

　　上方山樓春眺

　　落日攀雙樹看山倚畫樓竹氛簷際合蘭色雨餘流疊

嶂春争入長天鴈獨浮如予千載意遥在五湖舟

　　寺歸

　　晩洽尋山興偏宜野照暄來逢祗樹適况接道林言空
外花飛盡堦前鳥下繁扳歡趺坐侣囘棹復黄昏

　　舟行眺上方諸山夜歸

　　松空霽幽靄塘水涵清暉坐引西亭望春光濃翠微兹
言霞外適遂息塵中機近渚星已亂前山雲正歸蒼然
洲島暮月上漁樵稀


　　湖上作

　　芳草已被徑初陽仍滿津緬懷滄洲趣獨往雲蘿春鷗
鳥宛如故烟霞時復新暝延南湖月身意同清真

　　尋支山作

　　不盡春山路隨人溪水幽石門在烟外蘿徑登雲邱谷
口逺清磬我心閒白鷗支公燕坐處日暮寒泉流

　　中峰南峰展眺

　　松色引天路禪門幽靄重嶜崟領一室窈窕廻雙峯巖

溜亂遊語溪花澄道容每欽支許軰而悵雲泉蹤晤賞
復蘿月坐聞南林鐘

　　自一雲至天平登白雲泉亭晩興

　　鐘聲緬廻䇿秀色餘西岑微徑不知處白雲長自深松
空散花雨溪牖揺峯陰獨夜泉亭月寥寥期慰心

　　再過塘上舟還

　　春郊行處好翠巘復滄波自得幽源趣重尋芳草過竹
林晴罷酒樵徑晩聞歌暫别山僧去前川寒靄多


　　黄山

　　兹巖亦幽勝横亘西南天一徑聊歩趾諸峯猶眼前湖
波浩無際雲日争相鮮霞鶴粲霄色松風清澗泉芳菲
亂空翠靡迤浮春烟逈瞰塔寺古下窺樓堞姸近尋侈
遐討投跡期忘年未事登名岳俄然意已宣

　　三日塘上

　　吴山信縈帶風景常自嘉出郭見幽意縱心隨物華析
觴命流藻解禊臨晴沙西日引層浪南湖如片霞歸來

須倒載遥向習池誇

　　治平寺

　　風中到香界獨徃意泠然步引花木亂坐看洲島連一
林寄空水滿院生雲烟正此化心寂鐘聲松外傳

　　謁伍相祠

　　列雉影滄波望望深雲樹廻照延清襟荒阡引幽歩曲
隅抗蘭寢靈旗出殘霧疇昔抱餘悲悵矣前溪路解劍
邈英風薦潦申遐慕芳草忽復春東門靄如故烟明刹

殿霞風滿平池露向月臨江洲含情不能渡

　　修和觀

　　桃溪隔隱處澹澹春波生乗日候烟駕有時聞鶴鳴山
來香閣遍雲下石牀平永願啓金鑰齋心朝玉清

　　經行竹堂

　　清溪不容&KR1239;迢遞逺人羣暝色雙林合鐘聲滿白雲

　　夏日葑郊舟泛三首

　　逕復尋溪路虛澄似欲寒相將出前浦絶愛度風湍


　　其二

　　暫逗花間岸還迷竹外烟流連清露下未肯即回船

　　其三

　　渌水迎歌曲朱華映酒顔習池遊不減酩酊任扶還




　　皇甫少𤣥集巻十一

