







　　欽定四庫全書

　　皇甫少𤣥集巻一

　　明　皇甫涍　撰

　　賦

　　悼懐賦(并序)

　　嘉靖丙戌之秋余兄華陽先生偕友人五湖陳君有白
下之遊余與弟子循子約追餞江滸維舟極飲時滄波
凝冷㣲月揚暉客有誦太白之文者曰朝心不開暮髪

盡白登高送逺使人增愁余聞之暢然感激樂徃悲來
慷慨懐舊泣下沾襟華陽先生謂余曰能為我賦之以
資是行乎余曰唯唯賦有悼近懐逺之句盖取材於潘
氏秋風之作遂以悼懐命之酒酣興發援筆成篇懼夫
纂組之不工而貽笑於疾行也辭曰白日暮秋風生朝
梧墜宵露零長塗啓旅䰟驚舟枉渚之清瀾樽曲亭之
飛楹憭兮慄兮愁寂寥而多聲怳兮惝兮思黯忽而不
明狼籍盤珍錯落華鐙列爵無算揚歌靡停晨曈曈其

欲粲月杳杳其含精榜人齊唱僕夫咸興聆班馬之長
嘶感辭燕之飄輕胡壯士之慷慨俄舉手而抗旌臨變
衰之蕭運淚㣲墮而縁纓烟翳翳以遥入棹靡靡而遄
征惟流波之遺響鮮逝裝之留形耿悼近之幽暢抑懐
逺之恨情豈斯適之彌久有長違之塵邈羡兹遊之昭
曠獨撫膺而驚愕匪公子之逍遥詎王孫之淹泊似抱
策而求售廼登車而踴躍激雄情於孤劍替覉憂於飛
藿思附鳳而攀龍願離䟽而釋屩承玉署之芳音挹金

門之餘渥胡時運之不然怵三第之俱落徒盈憤於弱
彀聊慰志於䝉璞心百慮而拘緜膓九廻而焚擢藹賔
筵之嘉奏𣺌彤樓於寥廓懐脉脉而朝驅散縈襟於旅
酌望瀛海之清霞侣東山之幽鶴安春稅而廹冬幸緇
塵之可濯昭逹觀而無愠豈㣲躬之奮薄翳大儀之運
流孰嬰情於豐确識躁靜之有常寧友道於伊洛徃興
居而如一恨縁悲而偕作雲翩征以凄其鴈邕鳴而嗟
若望行車之歸來即園廬之永樂


　　亂曰草木揺落兮天地寒關山迢逓兮歳月殫藴麝兮
流芳滅玉柱兮緑水殘恐美人之遲暮兮望城闕而噌
嘆息余駕兮江之干追余樂兮聊濳盤

　　離思賦(并序)

　　甫子感於時而興於思其友朱子俄將有逺行作離思
賦也

　　廓靖貞以徽居兮泊吾御夫四時亮無名世之宏偉兮
驤軼群而登巍惟斯時之迅邁兮痗吾𠂻其不可囬憂

緜緜其若萌兮又感乎友之將行惄離羣而索居兮疇
亶予之幽情洵徃古之不遐兮憯獨愍夫吾生仰前良
之遺軌兮聊抑志而自寧咸遌軒而遘虞兮翼世太清
罔曜靈之常豐兮奚多悲而不平騑厯坰以遲遲兮相
俶途之多坎日晻㫲其將落兮雲繽紛而承幰廻飈襲
於衡側兮魂營營而靡宴予侘傺而顧懐兮懟予心之
不然駿弗必御良弗必庸兮始以為過言目騕褭之殫
棄兮委和氏於泥間何古人之不誣兮惟覩象而后宣

糅蕙芷以充觽兮又申之以幽蘭紛鬱毓其芬蒀兮珩
寳璐而珊珊羗弗察其姤嫮兮膏予馬以盤桓旦予發
於蒲坂兮夕指憇於岐趾過虞虢而遊目兮歎息而不
遑已諶帝賚之足徴兮感輔台之在鄙式兹巖以徘徊
兮神發夢而滋惑嗟遇合之何常兮慨重華之不覿汩
吾歳之日遒兮泣漣落而累辟縶騏驥而弗乘兮即遐
落而躊蹰服跛牂而振緤兮雖造父其焉如泝餘皇以
登巒兮弊日月而靡由渉長河之浩渺兮越棄置而弗

售悲吾生之不辰兮悼暌阻之疚心思返斾於穹谷兮
念鳴鶴之在隂慿浮雲以廻聎兮涕横墜而弗禁亮洪
流非一葦之可障兮烱貽則於周任時亹亹而不居兮
言遄徂於故岑既緯繣而猶求合兮亦非君子之所欽

　　愍知賦(并序)

　　余弱冠從諸生頗懐逴躒之志世俗所遺於時鮮曜山
南葉公按呉見謂逸才甄奬篤顧期以揚藝之秀允兹
人倫之表既而邈焉雲散飄淪靡戾負心含疚忽將二

紀公亡且五稔於今矣今年冬旅退之暇寓目于西城
之隅厯公舊廬而感焉夫匪遇實難唯知之難知未可
以易言也遂援毫悵然為之賦命曰愍知云

　　時游顧以寫憂兮眷崇城之曲隅馳天衢之蕩蕩兮倚
觀闕而踟蹰忽旁睨乎荒蹊兮厯伊人之舊居羣雀下
於堂壇兮寒煙翳於榛墟雲亹亹而遄征兮感逝者之
焉如逝不可作惕焉疚心追疇昔於響像兮迄踰紀而
迨今辱國士之隆顧兮奉綢繆之惠音雖䝉璞而鍳章

兮諒思永而慨深夫予思之曷已兮痛五載之不覿撫
虛宇而徘徊兮涕凄泫而霑臆塵掩沍而不進兮野蕭
條其無色惟知已之實難兮嗟人命之有極悟莊生之
逹㫖兮聊委順而自釋廼弭節而言旋兮御幽琴以永
夕

　　紫薇花賦(并序)

　　梧亭甫子讀書處也亭之後有花一株寒暑七周榮悴
自若甫子竟不知此花何名也昔人有濳業持經體潦

弗悟身園棄違者庶幾哉而游情多識之流方斯逺矣
庚寅夏日甫子卧病兹亭耽玩𤣥典邈與世隔行藥之
餘聊亦撫時周覽友人有指花而告予者曰此紫薇花
也予始異之既而恍然懐感夫物不以逺而不遭近而
不遺也再稔之間暌合如此蕭辰方改繁英且茂流連
歩屧徘徊欹枕遂述短賦以散幽𠂻辭曰

　　嗟芳蕤之異挺侯至近而見遺軫痾懐於興寤廼逺覽
而長思豈伏鄙之㣲彦類斯英之莫知幸知斯之非晩

誓等好於無違每容與乎今合顧嘅吒乎昔暌言收雅
歎載閲殊芬根輪囷而下固枝蜷紏而上分裛駢蘃以
皓露敷宻葉之繁雲叢柯稠靄秀色氤氲惟兹軒之幽
獨何可一日無此君也乃若朱明肇謝龍火西傾瓊丹
沃而吐艷霞赩爍以賦形或扶疎妍儷而可悦或宛轉
姿映而難名霓裳造列後先有經旂鸞和㑹萬紱千纓
攬之擬象孰厥化成及夫殫而形之噫何為乎陶陶然
予心之獲也蕣榮不朝伊屇秋而靡易桃李爭妍伊持

重而奕奕總其質巨以實也類其容麗以則也逺而望
之若垂紳正笏休休乎徳之茹物也近而親之若摛錦
布繡輝輝乎文之緯國也鑠哉宏茂衆美所專豈婆娑
之意盡陋葉落而悲年保空谷之幽馨諒華池之足宣
清風徐動明月㣲娟悠悠我心誰與晤言悲春華之不
實絢紫閣而空傳履閒庭以載嘆時徙倚而屢遷垂貞
嘉於餘藻永封殖於兹軒

　　晨熹樓賦


　　莽塵野之四紆天㝠㝠而未起樹承雲以雜襲瞀風霾
之多軌接箕頴於兹徑見蒼標之孤峙枕清流而俯庭
柯兮伊美人之幽居遺斯心以長徃舒高眺而躊躇日
隱隱其升皋慘孤烟之映墟曠逍遥以自畢遂初服於
所思慨嘉招之昌豫實携手而彚征委出處於大順匪
丘園之獨嬰候平陂之不常復惆悵兮焉之年亹亹而
長逝俟河清其幾時鴻翔空兮千里仰浮雲而賦歸循
蕙路以衎衎反琴書之舊棲惟兹樓之逺隱實迷途之

所由忽殊岐於涇渭瞻衡宇而願留謂松菊之乆蕪猶
依依而候舟彼濟濟之多士兮吾曾何異於滄海之一
漚豈如沉吟以自足覽斯道之悠悠風沙回㳫而蔽天
翳揺落兮凛秋嗟哉晨膝而宵淵兮紛虎膂而劍喉一
俯仰以廻眺譬鳥道之全輈既投吾之塵纓思容與乎
兹樓委孤懷以從子終嵗暮兮偃休

　　小征賦(并序)

　　予以孟冬治逋于衛墟作小征賦


　　歳孟冬之慘烈兮余有事乎汲城晨雨霽之遄阻兮暮
指途而遂征風飄飄以升輿兮日杳杳而抗旌露夜下
而羇旅兮魂營營之靡寧詠詩人之遥役兮瞻岵屺而
疚情偭黄丘而息駕兮矖行阜而南邁伊故鄉之永懐
兮氣交憤而長喟雪氛氲而蔽天兮憫征人之無衣野
寂寞其遼逈兮雲孤泊而靡依感鴻鳥之違寒兮鳴邕
邕以羣飛過邑墟而有懐兮訊滑臺以延佇漸淇水之
湯湯兮激衝波於廻渚美氓蚩之困悔兮悟漢廣於求

女願履幽而反正兮年冉冉而不與遵河津以遐騖兮
停余車於衛郊諒取辟之不逺兮信昊天之孔昭彼既
耄而警訓兮宜令名之益邵嗟弱植之易遷兮憚我辰
之不遭期浚谷之考槃兮隘碩人之弗告苟委順而𢎞
觀兮從吾好而自足終秉耒以絶榮兮永放歌於巖曲

　　讐言賦(并序)

　　昔與滁陽胡君並為郎胡參湖藩補外離索之歎忽焉
改歳己亥之秋余謫官魏郡胡表覲北上旋車云邁惠

音顧省因書郡守開以林父士伯之談禮經有不信之
文谷風無棄予之嗟予感焉詩不云乎無言不讐作讐
言賦云辭曰

　　余遭時之遷斥兮背玉門而羇旅心寃結之慿噫兮乃
汩徂乎兹土忽孟秋之改夏兮申嚴霜而日滋觀草木
之揺落兮氣蕭瑟而嘆時猶不逺而貽戚兮數諐殃而
自思昧㣲彰以俟日兮固大雅之所譏世同糅乎玉石
兮衆滔滔而不反要必察於吾人兮俟河清其逾逺朝

發軔於層城兮夕吾宿於河渚意慷慨而不平兮愁寂
寥而無語懐百憂以短歳兮惄離羣而索處嗟君子之
信𠂻兮音翩翩而存予吐芬蘭以詔牧兮詠伐木之許
許有谷風之棄遺兮難等日而穪舉惟東省之游踐兮
尋履綦而並入爰清静以忤俗兮服烱戒之貞吉漱百
氏之腴潤兮貫羣經之幽賾敦乆要而不忘兮庻明徴
於疇昔辟古今於旦暮兮竊興嘅乎曩篇良斷金之攸
利兮豈傾耳於流言量伊人以考徳兮允前哲而此肩

石父賢而在厄兮仲遭途而解驂祁宥向而乘驛兮諶
覩患而棄餐履鄭郊而班荊兮辭未訖而舉還苟信美
於高徯兮及堂阜而稅焉世彌乆而日新兮善于何而
不有志廓落而耿介兮窹辟摽而增疚懐楚江而屑涕
兮遡歸雲而翹首諒無言之不讐兮託永好於瓊玖

　　嘅遇賦(并序)

　　上䘏狩之歳天水胡公移撫河藩厥冬火于臺星氛焮
塗飈襲滋悍公膚及焉孔逺天道延於帝命龍鸞之文

蕩為餘燼爰用列上恭戮反服之懐乃眷秦雍何怙之
嗟不替嵩洛七邦之民拊踊悼心時有封壤之吏謂公
位隆而澤流名立而身退可以稱遇時者余謂其不然
夫以藻若翔雲辯若驚波呼吸而盪羣棼揣摩而奕帝
業斯有合世之才宣哲鴻駿度越拘攣片合而登鉉台
一沃而依日月斯有遇時之㑹然且徘徊六飛何云物
色瞻言三省難其簡睿既合而離時騫以翕謂之何哉
此志士所以扼腕而千古所以痛心者也是故士之生

也有其才矣而或未許其才以不合世也有其遇矣而
君子不以為遇以言乎未盡也聊因暇日為之賦以寄
斯嘅命曰嘅遇云爾

　　望靈河之洪濤兮緬八龍之厯兹眷豐沛而警乘兮揚
白水之鸞旗乾坤衎其禋精兮民夷謡其孝思惟䘏狩
之命臣兮抗余旌於東邱慰皇輿之仄席兮背甘棠而
來游歳𤣥冥之仲月兮公臺火而為災徴天道於七日
兮爰反服而西遒登大庭以緜睇兮予有憾於烈風覽

士弱之遺言兮誅閼伯而靡從諒匪人而實天兮侯離
合之無端在賢聖而困阨兮良自古而有然無尺寸而
後人兮廼隕身乎朔土舒含章以敷言兮孰五葉而遘
武彼時去之何速兮感伊人之歎時雖委順於運化兮
終慷慨於此辭心鬱結而涫沸兮遡皇波而賦之重曰
悠悠蒼天靡有極兮幹流而遷時焉識兮賢不必遇古
所惑兮君子樂天有恒徳兮明若慎竈非所及兮履道
從邇僑吾則兮


　　别友賦(并序)

　　别友賦者甫子别其友陵陽王君惟楨而作也王以左
官滯越三載甫遷南曹復攝㩁事而來賢者悼其不遭
尋理還轅甫子饑之湖陽悲惟疇徃泣下霑襟爰倚舟
而賦之辭曰

　　何吾人之竒薄迄蓬飄而鮮寧乃越闗之紆轍恨濡迹
於三齡輟鸞響於華闥復脂車而告邁念啓處之不遑
魂營營而靡屇志悼遊而寡徒暢幽襟乎予美兾携手

而慰心翩雲征乎江汜去皇閾而永徂類頽波之絶源
爰省愆而軫憂顔瘀鑠而煩寃遨湖渚以遥餞詠哀風
於鴇羽望寒山之集霰隱塗潦之多雨究人事之終始
痛吾心之長愁悲一别之異鄉涕汍瀾而不收儀紫庭
以翔翥豈鳳輝之能戢諒形留而神徃遡晨風而增悒

　　牡丹花賦(并序)

　　鄰居牡丹花一株甚麗花時盧子觴余玩之而心有㑹
焉走筆成賦


　　悅兹芳之信麗何瓌豔之獨殊擢纎莖以摛秀比文容
於莊姝鱗衆英之灼爍承朝日而為霞體敷瓊而布葉
蕚含金而振華於是熈春盛節才妍志綺携好仇以逍
遥延清芬於歩趾苞宏美之淳姱流玩目而未已覽品
物之靈化珍賦象之妙姿託君子之幽軒吐惠心於令
儀永兹辰以散藻亦何羡於華池

　　石渚賦(并序)

　　乙巳夏五月予方待罪西旋而石渚公猥以巻命書舊

作興念受知瞻戀彼美乃因公雅號石渚而賦髣髴其
意以賛以諷洩我暌思云爾

　　乃若神委之津靈宗之壤坑崇臯之畢湊覿仙山於滉
瀁氣絪緼以旁鬱暉空澄而彌廣竒琛曜汭而的礫洪
涯乗雲而來徃爾其沼潾&KR0008;澴涴演澹泞而為渚也䕃
暎瓊巒廻合瑶林石碧聳霄霞錦被岑䟽以沃焦之波
翳以若枝之隂時含和而吐秀亦宣廣而挹深於是爰
相爾居在渚之陽列瞰嶻&KR2083;凝眄溟茫抉埃塵而雲漾

結漂𣺌之玉房玩二儀而巻舒綜百氏而翺翔爾乃游
心委順稽於𤣥徳漸紫庭之重明摶扶揺而騁翼弭鴻
征之懐渚嘉行清以眷國系遐軌而寄歡爰託諷於翰墨

　　後湖鴈賦(并序)

　　予每過省闥則見羣鴈後湖之上廻翔而不去感而作
賦

　　余舊京之羇旅廼散矚於城隅有違寒之靈鳥矯歸翼
於翔塗系華林而傾藻紛棲泊於春湖背高柳之修巖

飄南雲以遐征戒儔匹於萬里懼矰繳之我嬰聊濡迹
以游憇終懐土而思縈日凝光而西墜山倒影於寒渚
唼澄瀾以羣浮仰崇岡而延佇亮豐草之可依愁繁氛
之襲予忽反顧以驚鳴振輕羽而孤邁濯煩襟於長霄
去寰流之塵隘言緤馬以悠悠感㣲禽而永喟

　　感椿賦

　　吾友南川朱子既葬其先君墓居不返日多哀踊純心
昭格不殖而榮享堂之隅爰有椿焉罅墉而逹一夕載

茂及期而拱孟生號竹嘉荀冬抽王子撫樹猛獸夜殞
徴感之跡列於曩篇猗惟吾友千載同轍乃命其堂曰
感椿而為之賦曰懿兹木之森翳兮披重壤而效靈下
虬蜷而布體兮上扶踈而擢形驤日月於九重兮浥膏
澤於九冥爰假號於大椿兮彌春秋而不零循柯葉而
旁覽兮稽誕載之故儀感伊人之孺慕兮縁扄域而孤
峙靡故根而蘖栽兮不崇朝兮旖旎謡白華而永懐兮
痛南陔之丕祉猗有相之既茂兮恍有覿於斯堂華容

暢而荏苒兮獨隆夜之不陽哀猿嘯於林薄兮鳥低回
而不翔撫松楸而四眄兮淚流襟之浪浪惟靈輀之即
遠兮瞻素斾之飄揚臨幽隧而芬夜兮哀失次而無行
昭孝思之維則兮諒託美於兹芳嗟昔人之純懿兮假
物類以發祥貽高矩而孔耀兮允奕世而彌章

　　亂曰亹亹君子休有聞兮懿思洞幽粤稽訓兮銜䘏厚
終孔殷純兮天錫厥類物美臻兮蘖斯叢斯春載榮兮
倐爾神化昭厥誠兮悠悠昊天哀罔極兮告爾𦙍嗣不

封殖兮

　　靖志賦(并序)

　　我徂于南服官刑曹旅退之暇作靖志賦

　　歛薄躬兮靖志爰旅迹而游處瞻𤣥寢之崇山俯曾城
之華渚遡浮雲而永嘆伊懐哲之遐舉豈天道之有常
諒吾辰之若兹履末位之多凶恒惴惴以自持庻神聽
之孔昭共我位以俟之

　　皇甫少𤣥集巻一

