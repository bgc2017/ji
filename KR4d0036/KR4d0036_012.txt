沈氏三先生文集卷第二十六
長興集卷第十六
謝謫授秀州團練使表又
秀州謝表又
進守令圖表又
謝進守令圖賜絹表又
謝分司南京表
謝謫授秀州團練副使表
臣某言伏蒙
告命授臣秀州團練副使夲州安置不得簽書本州
公事勲賜如故者效官無状國有常刑昜地便私恩
出非望兢營自念感懼交深臣某(中謝)伏念臣出自
寒門苟循世緒虺隤白首無一畞以退耕黾勉清時
希斗食以自祿偶聖神之委照拔疵賤扵片言枝
出一而已殚才屢試而益屈志尚希於僥倖心愈昧
於自知先帝不加忍誅假之善地微臣未獲死所上
孤至恩心存溝壑之歸望絶雲章之潤敢謂大明之
繼照曲念先朝之舊臣不使遂弃於遐陬尚聽稍
遷於便地惙然有再生之意復收於垂盡之年此盖
皇帝陛下推好生之仁敷上聖之惠大開天地之施
不遺簮履之微致此餘年獲霑渙渥永懷雨露之賜
更盡螻蟻之心感極難形惟知頓伏臣無任曕天荷
聖激切屏營之至謹奉表稱謝以聞
又
臣某言伏蒙告命授臣秀州團練副使本州安置
不得簽書公事勲賜如故者自干政刑義當永弃重
見閭里特出異恩獲貫餘生實係再造臣某(中謝)伏
念臣塵泥常調江海孤生寕復自聊壮志催傷於晚
路出逢盛際片言偶合於聖知冐進踰涯積盈招覆
顛沛已期於殘滅存全曲荷於寬矜百口銜恩三年
擢髮分永沉於散地寕復望於内遷蓬蓽蕭條已退
編於民籍姓名埃沒忽復挂於命書敢圖漢域之遐
上&KR0942;法宫之念精誠所激感抃難名此盖
太皇太后陛下凝一德於至神齊萬化於治古照均
日月之廣施無雨露之偏罪出其身不使廢松檟之
奉恩歸比壌有以慰鄊井之懷荷大造之至仁盡此
生而難報臣某無任瞻天荷聖激切屏營之至謹
奉表稱謝以聞
秀州謝表
臣某言伏蒙聖恩授臣秀州團練副使夲州安置
不得簽書公事勲賜如故臣已於今月日到秀州訖
祗荷寬恩曲矜舊物重見故里獲庇餘生臣某(中謝)
伏念臣早以庸才謬叨繁寄上負任使客祭已决於
此身下念孤忠生還特出於聖造復覩江吴之蹃尚
疑夢寐之遊感極心驚屑然涕落此盖
皇帝陛下揚對天之大烈握盡神之潜機丕圖庶工
㧾攬淳治造化至力肖翹亦荷於昭蘇天地為心枯
搞一均於化育使垂盡之朽骨與萬化而同新雖奮
竭之心難伸於已廢之日惟忠孝之志敢罄於未死
之前瞻望闕庭臣某無任感天荷聖激切屏營之
至謹奉表稱謝以聞
又
臣某言伏蒙聖恩授臣秀州團練副使夲州安置
不得簽書公事勲封賜如故臣已於今月日到秀州
訖未填溝壑重見鄉閭聖恩如天死生難報臣某
(中謝)伏念臣資才素下幸遇最深勵苦節者歴年未
中年而白首訖無少效以酬至恩荷洪造之存全假
餘生於晷刻三年無半面之舊一日見平生之親正
使自謀寕復過此幸深為懼感極難名此盖
太皇太后陛下躬上聖之睿神措大業於安永仁民
愛物發於至誠率土普天感戴聖德尚當拾難恕之
責不忍絶自新之門使歸骨於舊廬慰首丘之餘戀
苟此生圖報之無路雖瞑目不忘於大恩瞻望闕庭
臣某無任感天荷聖激切屏營之至謹奉表稱謝
以聞
進守令圖表
臣某言臣先准熙寕九年八月八日中書劄子奉
聖旨編脩天下州縣圖准今年二月十八日尚書省
批状許令投進者攬提封於堂上徒盡謏聞措方輿
於日中愧非良史臣某(中謝)竊以漢得關中之籍始
盡天下之險夷周建主方之官務同萬民之弊利文
不備則不足資實用事不核則無以待有為編探廣
内之書參更四方之論該備六體略稽前世之舊聞
離合九州兼收古人之餘意四海可以隃度率土聚
於此書僅𣣔終篇適緣罪去出守封疆者再閠流落
江湖者七年每行抱於遺編幸終塵於乙覧伏惟
皇帝陛下道充八極恩悼萬邦仁智信武之民翕歸
扵禹貢昧任侏離之樂並趍於舜方掩躋聖之九圍
惣雲師之二監使百世有所詢考豈片言可以形容
上愧充國之金城無禆廟略遠跡賈躭之隴右粗紀
方聞今畫守令圖並以二寸折百里其間道路迃直
山川隔礙處各随事准折内廢置郡縣開拓邊境移
徙河渠並㩀臣在職日已到文案為定後未係臣罷
職别無圖籍修立大圖一軸高一丈二尺廣一丈小
圖一軸諸蹃圖一十八軸並用黃綾装縹副夲二十
軸用𬗋綾装縹謹随表上進以聞
又
籠絡簡編僅收駁技辨離星土蔑有異聞臣某(中謝)
竊以載籍以還圖牒猥具人秉異說制不相㳂務慱
洽者廣着難考之要荒趋簡約者漫弃備存之縣道
未盡奠方之名實何𥙷建邦之講求今考舊文參傳
新意凡守令之所職咸具討論在聲教所未加姑從
疑闕稽經於四庫之廣藏抵隙於九土之方言歲星
一周抱殘編而自力更書五易驚爛簡之復收伏惟
太皇太后陛下德被無疆化覃有截執玉帛之國跡
已掩於塗山受大小之球功並隆於商后亘幽陵蟠
木之境兼五戎九貉之區挈國子来普天砥属盡日
月之所照豈縑素之可形考古驗今徒效芻蕘之獻
挂一漏萬無禆海嶽之藏
謝進守令圖賜絹表
臣某言伏蒙聖恩以臣投進守令圖了畢特支賜
絹一百疋仍許任便居住者討論疎略方在譴訶賙
䘏重仍遂兼榮幸欽承威詔涕汗交流臣某(中謝)竊
念臣學不逮人仕空有志早聞忠義之訓遂有奮竭
之心然而然不素高事難倚辨城役留屯於並塞軍
興專職於守彊效力無門上孤西顧之托垂恩貰死
特寬軍候之刑百口相随七年念咎敢上希於寬詔
巳絶望於生還藜藿苟安實蒙再造丘墦有幸併荷
深恩此盖
皇帝陛下樂堯舜之仁邁禹湯之度如天之無不覆
遂物之所以生惜簮履之弃捐拯焦枯於溝壑全其
骸骨賜以便安訪遺老於故閭詠太平之舒日生負
素志不能效力於當年沒而有知尚期酬恩於瞑目
瞻望天闕臣某無任感恩荷聖激切屏營之至謹
奉表稱謝以聞
又
臣某言伏蒙聖恩以臣投進守令圖了畢特支賜
絹一百疋仍許任便居住者缺簡程工方虞於速譴
匪頒將命遽被於過恩祗荷寬矜伏深震惧臣某(中)
(謝)切念臣材不濟務識後常倫頃緣誤恩謬職邊瑣
興師忽生於禆將護築旋隷於王人弱羽昜摧一身
丼俟於夷滅大眀委照萬死曲荷於存全更緣方域
之小聞得返漁樵之舊業屢阽死所豈班白之敢期
垂老餘年皆朝廷之所賜此盖
皇帝太皇太后陛下恩同天地施及芻莱出處既原
其夲心功過亦容以相𥙷愍繫匏之不食開生路於
巳衰聽其釋佐吏之拘使親得庶民之事步歸故里
敢忘畎畆之心回望
宸廷猶深犬馬之恋瞻望闕庭臣某無任感天荷聖
激切屏營之至謹奉表稱謝以聞
謝分司南京表
臣某言今月十九日潤州差人送到官告一道伏蒙
聖恩授臣左朝散郎守光禄少卿分司南京許於
外州軍任便居住勲封賜如故臣已即日祗受訖生
全之賜已荷恩矜叙追之期出於望外目觀訓敕心
尚驚疑臣某(中謝)伏念臣出自寒門苟循世緒虺隤
白首無一𤱔以退耕黾勉清時希斗粟以自禄偶聖
神之委照拔疪賤於片言技一出而已殚才屢試而
益屈使臨劇塞於義不敢辭難但謂平時常才亦可
勉力更無異策唯信孤忠比臣在任之時適當用兵
之際始罷靈州之役誤蒙手敕之褒逮邊議之再興
鍳遠攻之非利請完近塞𣣔以救属寮客戰之輕孤
論中移無以回王人專制之銳由臣不職竟累偏師
效力無門上孤西顧之託垂恩貰死特寬軍候之刑
敢圖垂盡之年重沐再生之賜洪造興物難回霜霰
之餘聖恩及臣更過天地之力怔營感懼既隕而蘇
此盖
皇帝陛下德施川流睿慈天廓薰陶所至徧飛潜動
植之微潤澤一均無高深遠近之異推恕心以多道
不盡人於一端進退必原其夲心功過或許以相𥙷
如臣之比尚且不遺雖奮竭之心難伸於已廢之日
惟忠孝之志敢忘於未死之前臣無任感天荷聖
激切屏營之至謹奉表稱謝以聞
長興集卷第十六
從事郎處州司理參軍高布重校兼監雕
