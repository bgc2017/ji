沈氏三先生文集卷第二
西溪文集卷第二
歌詩
代人進南郊禮成晚雨後過城東
和江隣幾送文丞相還游普安院
和王微之漁陽圖送袁陟通判撫州
過江隣幾官舍
奉酬楊祖二閣老中書省齋宿見寄
送蘇結赴蜀州推官
後殿考進士觧嘲
和吳仲庶延藝閣後牡丹花
送密學施侍郎知杭州
奉祠東太乙宫七首
西太乙宫致齋遣興訪净因璉上人
次韻和張元常中秋夜不見月
送劉定下第弔普濟大師
南漪堂次韻和少述秋興
送諸進士赴禮部
次韻和李審言上元寄王巖夫
次韻和王巖夫有美堂會諸年契
次韻和盧中甫有美堂會諸年契
次韻和王仲至李審言見寄
次韻和王巖夫見寄
次韻和李審言與孫少述會遊審言以病(不至)
次韻和少述見贈兼簡審言
許當郎中自温陵寄詩敘舊游之感奉酬
江隂楊使君寄示與楊從事唱和詩一軸(奉酬)
次韻和孫少述潤州望海樓
次韻和少述雪中見寄和少述春日
謝王勝之行部浙東還示詩
江氏明薦堂次韻和鞠顏叔游山
平望道中
將至京口先寄孫少述并呈晏子俞
奉酬潤州余少卿見寄
到淮南
戲盧中甫錢才翁
山光寺謝太傅廟
自楊州與中甫才翁偕行
和才翁行次山陽
甓社湖和中甫新開湖
和中甫吕氏園亭題楊州山光寺
代進南郊禮成(并序)
伏以皇帝陛下即祚巳来躬祀郊廟者凢十一大事
盛禮前世之所難能今陛下有之而孝思不巳精意
彌發定雅楽興寳鼎並嚴三后以配上帝天地祖宗
之霛以順以格增前人之光為萬世之法詩書所載
二帝三主之事業今具之於陛下已宋之德其有窮
哉臣自獲位於朝得奉祠事而兩攝綏僕親侍穆穆
之光以觀盛禮臣不勝大幸
宋德承天序郊丘必以時先期發明詔戒日具多儀
閟舘嚴真祖清宫謹大祠孝思追祖考禋祀致神祇
三聖同升侑群靈罔弗祗声文更舊律鼎鬲列親規
禮楽荣觀洽雲雷慶澤施歡声充有截盛事極無遺
皇祚千齡永成能萬世宜臣心奚以荅歌頌一毫厘
晚雨後過城東
東城雨始歇𬗋陌無纖埃佳氣四面起游光泛楼臺
日莫市井合呌舞何暄豗我時騎過之頋瞻顔屡開
欣其幸如此平歲無愁猜吾人雖安坐猶能詠康哉
和江鄰幾送文丞相還游普安院
優優市朝士一身衆役該官曺畏軄業人事煩往来
朝出被風雨莫還衝塵埃竟歲長若此何時能休哉
適聞丞相行巾車城西隈冠盖盛出送車馬相喧豗
吾有四君子約言共追陪烏躔轉背午歸来倦支骸
道㫄有精舍聊兹釋鞍䪎殿閣欝四合高明絶纖塵
曲池舍清波魚鳥中沼洄禁園直南望參差隠樓臺
秋風肅衆物野氣日夕佳幽趣坌来會俗紛頓可推
高情𬗟山水劇語雜譏談清賞何以娱一枰聊為開
豈徒事争決要且資歡哈謂言坐上客茲楽那易諧
城中苦多事况復日月催功名未有立壮志先欲摧
幸時得聞暇一出紓吾懷此言固可結此碩惟恐乖
湏臾夕炤下欲起姑徘佪檻轡更留頋餘興無窮涯
七言和王微之漁陽圖
燕山自是漢家地北望分明掌股間休作画圖張屋
壁空令壮士老朱顏
五言送袁陟通判撫州
上林珊瑚枝太液琉璃波孔鸞相徘徊鳬鷃不敢過
嘉樹日零落清流成悪腐凢鳥闘嬉鳴珍群摇翮去
去兮將安之江山歛羽儀何時復来還聊以三歲期
五言過江鄰幾官舍
君舍城之背蕭然十𤱔餘四垣通野墅一舸泛官渠
夏木隂成後凉天雨歇初公門日無事觴詠莫容疎
碕岸淺可弄平流清且漪葭浦乱垂影魚鳥悉浮嬉
浩蕩江湖思差池林壑期誰能共兹語終約不吾期
碩見豈辞遠况從吾友行清談開憤懑高詠聽鏗鍧
赤日煩暑却晚風凉氣生歸鞍任傾倒莫惜釂餘觥
五言奉酬楊祖二閣老中盡省齋宿見寄
詞省非吾據維應賴兩公自憐雖壮齒多病祗衰翁
飲興端難強詩情久已窮還家即高臥客轍任西東
七言送蘇結赴蜀州推官
嘉陵劔閣萬里道自古當為行役憂於今帝制自無
外仕者何必盡中州我昔成都兩歲留春風秋月多
遨遊湏知錦成雖云樂不如早還滄海頭
五言後殿考進士觧嘲
綘闕連碧城白日横采霓鈞天萬舞徹鸞鳳鳴且飛
我為帝所遊十日不知返我楽殊未央尚恨春晝短
東風吹蟠桃花落滿我衣拂去還復来悠然生我思
頋&KR1180;衆仙人我自人間世世累雖可憎天上亦多事
七言和吳仲庶延萟閣後牡丹花(時後殿考進士)
零落欄杆暗蘚侵花包憔悴怨春深吾君意在延經
萟不學前王宴豫心
承明待詔盡名儒一碩當君奏六符獨咲開元供奉
客惟將歌句奉歡娱
七言送密學施侍郎知杭州
塞外風煙河上塵歸来始覺二毛新承明自厭頻趋
直滄海還思一濯巾幕府旌旗初壓境画舡歌吹便
行春湖山滿目舊游在何日從公醉𬗋&KR1052;
奉祠東太乙宫七首
七言步虛辭二首
碧城絳闕半夜開翠旗玉節相徘徊景光散堕燈火
蔽步虛一声天上来(迎神)
赤鳥鼓舞楊朝暉白榆零落收夕霏侍臣再拜謝神
貺步虛一声天上歸(送神)
五言讀道書一首(是日大風)
甘泉三日齋讀盡群王書天風𧺫寒門便欲凌大虛
頋身無羽翼歎息知何如
五言齋居有感一首
城中塵埃多白日迷東西城中市井喧半夜猶鼓鼙
我夲江海人偶来東都客寸心雖自丹兩鬢頗欲白
一為城南宿晚若與世違不聞車馬音但見烟霞飛
自喜復自羞胡然久羈旅秋風弄濤時聊可整歸艣
七言致齋一首
君王無意學神仙獨為蒼生致吉蠲四月麥苗殊未
好一番靈雨即豊年
七言祀畢大雨一首
由来聖作與天通甘澤祥飈撒爼中更賜太元千歲
筴平明馳賀未央宫
七言齋居寄楊祖二閣老一首
蕭洒城南尺五天盡凉高枕夢遊仙劳君揮翰𬗋宸
裏汗浥朝衣不得眠(予儤直未满二君代直)
七言西太乙宫致齋遣興二首
城中暑雨方欝陶城外秋風已蕭瑟下馬觧衣高枕
眠惟恐祠官報歸日
我来西郊始三日超然便若與世違市朝迺在咫尺
爾况復萬里滄浪歸(西郊一云甘泉)
七言訪净因璉上人一首
春風才得馬蹄乾便向城西學問禅不是重隂開白
日自披雲霧覩青天
次韻和張元常中秋夜不見月
月色初無别人心自有分長令照清夜猶勝掩重雲
老去歡難強衰来飲易醺君家冨歌管獨不使人聞
送劉定下第
六科收賢才所得豈非真奈何如劉子反爾棄若淪
衆頗為我嗟我斯自能信言也尚莫知行之得無訒
謝去不復頋所重非吾身孝友且為政况茲有民人
廣陵昔冨都今已空殘甚行矣思自強公卿皆子任
弔普濟大師
鄊里多長者平生愛斯人誰言相識晚俛仰跡已陳
短章昔固許掛劔義所申空堂對孤詠寂寞猶相親
南漪堂
山遶湖堂寺遶山平生願向此中閑青雲白水相浮
蕩野客高僧獨往還少年自嫌軒冕累囙循將恐鬢
鬚斑南漪最是逍遥地且挹清波濯愧顏
次韻和少述秋興
浩蕩西風動客裾飘然歸思滿田廬少時豈省為名
誤老去真知與世疎勝事祇随詩句盡壮懷猶向酒
柸舒南山已有終年約三徑何年得自除
送諸進士赴試禮部
吾州號多士今茲見諸生自非中正奮焉識鄉里評
但喜後来秀紛若春華荣高會存故事土歌追鹿鳴
勸酬皆嘉賓襍奏瑟與笙何以為子贈贈子毋驕盈
一獻未足信要之觀厥成行矣其自厲傾耳聞吉声
次韻和李審言上元寄王巖夫
此都豪䴡歲仍豊此夕都人凱楽中車馬笙簘千里
至樓臺燈火九衢通香輿軋軋凌風駛粉袂翩翩照
地紅病守行春真強更堪攀倚少年叢
次韻和王巖夫有美堂會諸年契
西寺題名墨尚新今為賓主此堂人縱談更𧺫揮青
塵極醉何妨倒𬗋綸梁苑舊遊皆巳往吳山高會正
臨春欲知勝事常難得嘉句先應動薦紳
次韻和盧中甫有美堂會諸年契
華屋陳高會春風衆物新嘉賓共科籍勝事動邦人
大白期無算清談信絶塵詩豪兩難敵弱力壓千鈞
次韻和王仲至李審言見寄
相如未用尚文園暴勝威名世巳傳攬轡一時高莫
挹著書千首浩無邊頋慙局趣何能駕望絶騏駵不
得前聖世料材方責實便應歸泛五湖船
次韻和王巖夫見寄
前日移舟就近村送君西望大梁門九重宫闕天光
遠千里江湖水氣昏壮士遨遊應自適少年離别枉
傷魂北州為政湏當厲即上青雲欵帝閽
次韻和審言與孫少述會遊審言以病不至
三吳高士壓英躔乘興南来得暫延俗役更思抛吏
几勝遊還約泛湖船平生慕義如飢渴自昔論交孰
後先獨恨良朋不相對一吟嘉句重悁悁
次韻和少述見贈兼簡審言
十年高臥占東南禹穴幽蹤久已探峻節千尋山壁
立虛懷萬頃海波涵愧非仲舉能延士賴有君公爲
對談大句聮来兩豪絶應知弱力已難堪
許當郎中自温陵寄詩叙舊遊之感奉酬
少小温陵客於今記昔遊故人情最厚嘉句遠相求
勝事成陳迹流年换白頭僧坊屢題壁知有舊痕不
江隂楊使君寄示與楊徙事唱和詩一軸奉酬
使君嶷嶷下中臺幕府飘飘得上才仲寳初招庾郎
至微之還遇竇生来江山滿目歸吟筆賓主相忘屬
酒杯自愧鄰城非勝賞聮章大軸為誰開
次韻和孫少述潤州望海樓
北固峩峩鐡甕完京口浩浩海門連鵬摶羊角来天
外鰲戴方壷献几前西府旌旗猶壮睹南朝宫殿盡
蒼烟登臨不用成悲感自得開懷一曠然
次韻和少述雪中見寄
坐看和氣變農愁三白前占歲大收未及勸耕巡屬
縣不妨釃酒望高樓剡中人遠空相憶韓子詩成枉
見投正欲與君論出處偏舟何日肯東浮
和少述春日
春日融融二月晴春風藹藹百花明少年嬉逐正應
急何處歌蕭走馬声
風流自古吴王國一一湖山盡勝遊上已清明最佳
節萬家臨禊錦維舟
初晴池閣暖無塵花落絲飛不避人秪愛年年好光
景湏知華髮一番新
卧病江東又見春高齊長日生生塵看花飲酒應難
強猶有詩情謝故人
謝王勝之行部浙東還示詩
雒陽貴公子才氣盖九州言從承明觀出治東諸侯
繍衣自天下龍節横江浮威䎹雷霆發惠澤河漢流
簿領&KR1180;俗吏清談揖前修三月初行部飛帆絶潮頭
諸山嶙嶙出委蛇轉前騶衆川淙淙来方洋放扁舟
仁智得所好逍然忘百憂歴訪寕憚遠窮探詎辭幽
高懷期康楽遯跡嘉遠游從容頋賓從此楽復有不
長歌裁大句從者誰敢酬歸来特示我明珠知闇投
我夲丘樊士久已失厥謀終無考槃但有伐檀羞
庶幾不遠復未愧公閱休
江氏明薦堂
夫子剛且勇一摧遂終身於今斗牛間欝然氣不申
平生慕用意碣刻晉千春更爲祠堂詠尚代雞酒陳
次韻和鞠顏叔游山
吏案方無事明游出近山相從得所好終日有餘閑
棄置形骸外逍遥宇宙間谷風吹浙浙澗水濯潺潺
灌木開雲蔭餘花散錦班輕輿留石步短棹下湖湾
古寺群峯合孤洲萬竹環𬗋鱗驚躍𧺫白羽倦飛還
對酒忘塵事臨流見病顏支離真可笑光景信難攀
且共隤然醉誰知是閉關(王仲淹云劉伶古之閉關人也)
平望道中
積水不知際孤舟緣断隄新晴寒氣簿短日暮天低
為客情猶昨重来路已迷區區何計了長負舊林栖
將至京口先寄孫少述并呈晏子俞
為郡無聞困米塩先生有道獨幽潜豫章因甚尊徐
孺益部何能詘蜀嚴已脱簿書身自放肆尋山水意
寕厭京江最欲方洋處碩從屏星卷画幨
奉酬潤州余少卿見寄
兩鎮旌旗對撫邦老成循政獨難雙賜環巳許歸西
省擁檝方来絶大江後乘願陪幽賞盡詩新頓使勇
心降主人意厚春潮小且卷孤帆偃畫杠
到淮南
吳山已遠見淮山未覺風塵上客顏家在滄浪重回
首彷徉且作半年閑(彷徉一作逡巡又云北舟聊得半年閑)
戲盧中甫錢才翁
晴日春風花氣浮少年嬉逐満楊州誰憐居士身常
病獨坐空船理白頭(居士身常病一作終歲愔愔病)
山光寺一首(寺本隋煬帝故宫)
高臺已傾曲池平江都宫殿野艸生隋家事遠不湏
問淮南非復百年城(今楊州城非唐舊城)
謝太傅廟
功業由来出偶然晉師豈必勝苻堅謝公更欲收民
望故築新城坐自全
自楊州與中甫才翁偕行
相遇得所好相從如所期平生慕用友形跡無牽羇
道路遠千里冬春踰再時要將窮吾楽忽厭行遅遅
和才翁行次山陽
灔灔春波遶廓回飛花無數逐風埃山陽舊客誰相
識尫病區區又到来
甓社湖
青天澹無雲白水平無波拖舟鏡中行奈此清絶何
我行不自亟三日才百里卷卷何所感似泛吳江水
湖水清無際清極不可觸吾纓初自㓗將安濯吾足
和中甫新開湖
渺渺清波百里浮昔遊曾是一扁舟十年人事都如
夢猶識湖邊舊客郵
和中甫吕氏園亭
長日隂隂雨與風病夫高卧一舟中少年歡氣誰能
遏縱走名園看落紅
題楊州山光寺
馬蹄輕蹙柳花浮醉入淮南第一州不是青樓羞薄
倖自緣無錦作纏頭(此是中甫和晴日春風花氣浮詩)
高臺已傾池已平隋家宫殿春艸生千年前事何足
歎淮南非復舊時城(此詩傳自山光寺壁與集中異)
西溪文集卷第二
沈氏三先生文集卷第五十三
雲巢卷第二
歌詩
次韻奉酬文翁奉酬舜文即次元韻
張公洞下題楊師壁
奉和敦義張公洞將行寄蒋三
招静之陽羡浮翠亭
昭君操酬思誠見贈
寄慶復允中喪表姑挽詞二
初聞鶴唳和毅公賦謝僊
和李正甫喜雨和李泰叔
和清順龍居觀泉
贈清道贈覺師
酬楊高士池陽(三絶)
林平(二絶)西齋
雲間陸機雲碑
和宋平叔莫子謠過水心寺訪芝上人
泰叔召食鱠泰叔求桂漿
次韻和宋平叔自懷
次韻和李正甫白鷺
戲贈伯洪備題徑山二首
和李子儀即元韻和張寳臣即元韻
和李正甫和李泰叔見菊有感
酬海公即次元韻方池
題上天竺走筆奉酬正夫即次(元韻)
聞杜鵑次韻酬李正甫對雪
行田舍題宸奎閣
次韻酬公夫(二首)次韻酬李泰叔
召邵彦瞻題垂雲亭
次韻酬鄭榮緒夜坐有感
新作小屏開窗
和穎叔冲寂觀奉陪穎叔賦吐綬鳥
奉陪穎叔和覺師復和二首
惠聚上方善權閱軒巖
次韻和允中送覺師
秋早登任閣戲呈慶復乞畫
奉送景升西上雲間
奉和宋平叔題上天竺天仙閣
次韻酬泰叔庭
竹軒黃鸝一聲
舟行道中
九龍洞(在邵州)西津
讀書愚溪
雜詩四首詒隱者三首
善飲夷山
晉室東嶺
次韻奉酬文翁
昔人幽操有至樂吾豈含華企冲漠已知勞生委夢
幻不問萬事紛紛作四十秊来春復秋但見花開更
花落最爱長夏適我懷新竹森森初解籜修林喬木
結青蔭下蔽文牎與朱箔巳將形骸付物外何必高
下窮崖壑老去詩書強遮眼尔来悉已懸高閣多病
不頼世人知吾亦扵人無厚薄陽狂長鄙向子平絃
歌偶似陶淵眀無事長甘數斗粟終不苟就五鼎烹
南庄夫子&KR1180;聲名姱我田家蚕且耕誰知此意正相
合寂寥應咲魯諸生
奉酬舜文即次元韻
我生無庸如斷絡巳分老死填溝壑不能掉舌強附
會何暇論經更穽鑿菜無甑敝欲生塵玉川婢麄常
赤脚世間要塗不易驟身外名韁誰可縳本無道義
軽王公亦不悲傷念流落水鄊夏半不厭熱繞舍新
篁尚含籜訟庭勾釘非吾事吏按煩苛都可却農民
漸使安甽畆和氣終湏蠲疹瘼子羽不肯過我室懸
榻何妨卧西閣年来多病亦廢飲墻下度泥委杯酌
舊學迂疎不適時譬如石田何可矱欲捕大鵬逐
嶠終不勞心事弋繳行當歸掃烏峰下試煉金鼎長
生藥
張公洞下
道人升天久不逥至今洞門向北開當時僊仗人不
識白雲繚繞山間来闖然初望焼香臺百步九折多
蒼苔僊官委蛇劔佩肅霓旌羽盖光漼漼鶴馭欲下
風作媒雪猿白鳳勢欲頽嵌巖石孔誰敢飲洞下風
水聲如雷龍車遥遥断消息數百年来化爲石六朝
人物丘墓壊白骨盡爲泥土蝕吾昔已煉九華丹欣
尋二洞窮幽寂稚川方求句漏令長史亦頼旌陽力
手種青菁期可檡未能脫去空羈靮籃輿往来不憚
勤搔首山前髮班白
題楊師壁
年来病勌厭尋山且寄清冷白水間最愛楊師舊茅
舍頻来借榻伴高閑
奉和敦義張公洞
誰識此間非洞天白雲輪囷石蘭班松篁蔽空世務
隔日月不動仙家閑金堂玉室不可測霓旌羽盖終
當還蛟龍沉淵馬空住會與楊許來追攀
將行寄蔣三
春風迎我到荆谿行看秋成憶故畦乘興厺来何可
恨為君引領隔湖西
招静之
浙西夫子蚤相陪解印新從海上来借得谿邊五畆
宅與君共酌任公臺
陽羡浮翠亭
江南山川若奔鹿下照江流翠相瞩朝望長干暮石
牌山頭年年春艸綠我昔常爱江南遊當時少秊今
白頭人生匆匆寄幻事六朝得喪唯荒丘陽羡本自
江南州水邊孤煙千古愁沙禽關關夜相呼稲梁自
足知何求我生巳如不繫舟投老為誰計沈浮腰間
墨綬亦偶尔此地欣與心相投行歸三吳卜幽隱不
復更到枚回洲漁父丈人莫相笑解帶扵此聊遲留
昭君操
王昭君漢宫女漢宫女嫁配虜生如桃李花皖皖託
朝露春風一推折零落在泥土君王委心事匈奴不
知匈奴在何處黃門扶我上車厺遥望漢君隔煙霧
十秊簾下學畫眉不知還為娥眉誤當時恩怨或易
忘今日悲愁那可訢夢中往往作歌舞滿目異類誰
與語但見驚風吹塵沙豈識春還復秋暮山林強鬼
向夜哭夜夜氈車宿荒戌胡人從來不照鏡但見白
髮垂霜縷念知此意終不傳獨自援琴弹作譜彈作
譜寄與漢宫人一曲未終淚如雨
酬思誠見贈
都下相逢意氣歡翩翩清興到江干壮心已&KR1180;馳千
里簿禄猶慙繫一官閑比水雲随所適朽如溝木不
勝蟠欣然於此重相會一讀新篇九起歎
寄慶復允中
木葉飄蕭巳半殷試臨高處望君山野田繚繞来時
路畫舸逍遥數日閒坐想故人應見億如今秃髮不
勝班兩州相望無千里莫惜新篇斷往還
喪表姑挽詞
不盡華髮飬奄聞朝露傷人雖恨長夜生巳在西方
靈輤過空坂羅繻空北堂欲知蕭史處松柏正凌霜
又
憶昔祖姑前曾觀八法研常嗟道韞在終愧右軍傳
幻化巳委世清明當作仙松門一長慟丹旐上新阡
初聞鶴唳
海天寥寥禾黍秋人籟已息煙霧收數聲鶴唳草堂
静何若更向咸陽游
和毅公賦謝僊
常爱金泉謝自然題詩多在蘂珠篇玄洲靈草自有
種西郭故人還作仙飛馭飄搖誰可想斷雲流散世
空憐錦江何處無由到乞與齊諧異日傳
和李正甫喜雨
朝来靈雨下巖阿秋氣歡聲到處多頓起西疇千頃
稻斬新南浦萬重波乍欣勝意閑尋賞晚得高吟更
作魔憔悴病夫毛骨爽巨床坐聽四明欹
和李泰叔
一身已與世相違寕假虛名竹帛垂老厺讀書聊自
遣病多飲藥倚支持長因斜日增離恨却有秋風慰
所思屡辱高吟不即報使耒多值欲眠時
和清順
世事咄咄非余知常爱天籟林中吹子雲老来亦嗜
酒秦女屢曲釵頭璃不忮不求自得趣不知梅萼生
南枝昨日偶尋北山去清矌正值窮冬時道人相惱
更題詩信道匡鼎解人頥
龍居觀泉
泉聲泠泠山間落山下有田朝夕作東涇西瀆久巳
涸夜来暴雨溪聲悪我欲浮舟到西郭山前灘瀨石
鑿鑿坐看横流出林薄欲行未行翻不樂朝市權利
方相摶民聲愁嘆入溝壑不如曲几安寂寞我享趙
子清都樂
贈清道
少年好書老彌篤牙籖錦嚢數百軸江左墨妙世不
瞩有唐諸公粗可錄諸公草法無可稱中葉始有張
顛名張顛下筆有神會其妙不似默畫成後来沙門
有藏真措意瀟洒尤更精當時二子最名盛至今學
者皆伏&KR0574;本朝蘇公名弟况汝南蒲陽亦有聲比来
諸公已老死其餘卑俗類可憎我昔乘興遊都城列
子示我新素屏始知無擇得此道長沙道人今復生
歸來窮巷掩柴荆惠然相訪得忘形贈我數行豈無
意勢如九河注滄溟中間龍蜃䧏沒升歎伏不暇獨
可驚自欲何能謝言情欲贈金玉還愧輕慇懃之揖
喜不勝使我區霧老後明
贈覺師
我昔乘興遊荆溪數訪道人谿水西道人飄然捨我
去有如白雲謝汙泥我来雲間亦未久惠然相頋携
枯藜時人莫將老相識解空第一湏菩提
酬楊高士
秋來當砌看金錢不為流年悵白顛巳向滄洲逢九
日更欣高士况新篇牛山誰見沾衣客籬下空懷採
菊賢遥望白衣猶未至不妨細雨竹窗前
池陽(三絶)
池南柳色未全黃池北萱芽尚帶霜老去尋春不嫌
早春深留與少年郎
水南殘鍾水北清浮雲断處玉鈎明持杯欲飲還看
帽十里春江如鏡平
寒煙寂寂鏁青谿圓月亭亭上曲堤小杜風情遥可
想閑調絲竹舞金泥
林平(二絶)
林平勝處向東紆水轉山逥畫不如或息或勞都可
樂白雲深處五浮圖
河邊柳眼澹煙浮臘破春歸一歲休不復平時羈旅
恨離明還泊北城頭
西齋
東齋清曠西齋静上下往来唯一徑幸有方牀不得
眠行休已有陶潜興
雲間
野田茫茫秋水清生盡蒲蔍無人耕不知三吳地力
壮老鶴空向煙中鳴
陸機雲碑
朝日欲出已復西人間興廢那可知崑山陵谷久巳
變水旁唯有將軍碑
和宋平叔莫子謠
南方氣候多不叙茫茫萬生亦殊趣人性雖或異所
宜莫不知愛膚與肌時方盛夏困多旱高堂方喜遂
我私有䖝名為物甚小樸樸無状安能為諸公所賦
雖甚美盛道觜吻良見欺虎豹齒牙利如兵我尚不
畏矧此微微物曾不如蚊䖟天生有命各有情何用
譏侮起紛争我心坦然如日月我若呶呶我當罰
過水心寺訪芝上人
行年四十髮已班似夢非夢寄人間數日秋風稍強
徤閑尋戒律過南山
泰叔召食鱠
酷暑隆隆不可活聞有玉鱗纖手割不得相從飽便
腹空聽高吟何灑落
泰叔求桂漿
越人遠寄桂花漿敝屋欣聞破鼻香遽遣小奴分送
客夜来已敗不堪嘗
次韻和宋平
憶昔銜杯折梅處孤山寺前千丈塘横遮青林闘殘
雪暗入紅䄂晉清香往遊都城雖屡賞縱有素豔終
殊芳莫辝遶林行百匝更嚼嫩蘂薰愁腸
自懷
十月北風流舶逥官曹無事人吏稀欲沽斗酒自為
樂&KR0809;無一錢還典衣平生懶性不預事終老閑暇誰
謂非筋骨衰&KR0714;若畏冷更移方榻對斜暉
次韻和李正甫
故國重尋梅柳春自憐頭上二毛新已知憫默安無
位寧免低昂為有身前日少年都自夢比来賤仕始
憂貧多慚幕府文章客都為風光作主人
白鷺
清江濯濯生菰蒲一雙白鷺雪不如輕煙細雨不肯
去潮来正有浮陽魚
戲贈伯泓供備
公子好樂唯好琴初傳一曲費千金其聲微妙出世
外若聽無聞古與今烏孫琵琶止四絃濮上箜篌人
不傳西湖圓月籠修煙一杯綠酒為陶然
題徑山二首
昔日道師開法筵老人化龍去山前至今勝迹冠西
境高第相備為敬田平生自得物外趣尔来更薄區
中緣終随老師學善住行種芝草休天年
五峰相望势如掌中有紺園閟龍象坦爱曲道兩盤
逥不知身出浮雲上浮雲悠悠覆朝市朝市小人鼎
中沸暫来欣得避世愁奈我未老先白頭
和李子儀即元韻
胡人泛舶萬里来頭上㲲布纏作堆建武賮琛終罷
献元和亭榭不求材(憲宗訪沉香亭子材令市舶沉檀委地不用)君王方
講羽干舞太守何妨樂聖杯莞庫賤生固多幸天邊
長見利蓬開
和張寳臣即元韻
始余倦遊念還家一身泛然寄天涯頭上白髮日益
加朱顔不駐爐中&KR3602;飄飄逸氣凌紫霞猶着黃綬趨
泥沙烈日謾憑烏帽遮窮巷歸来夕煙斜閉門正欲
謝喧譁何憚屋室多痺窊楊柳欲落鳴饑鵶八月秋
風想乘槎市中有金誰攫拏自欲歸耕老菑畬嗜好
已背梨與櫨那復開口增詉詉眼昏白晝生黑花老
悲獨向兒女夸枯轍不能活鱨魦騏驥垂耳伏塩車
一官欣得飽魚蝦頓首致謁辝當衙愚拙不遇何復
嗟川陸舊遊殊不遐才渡楊子已聞哇吳女蓬鬢多
髦髿西湖信美謝若耶松竹夾道繁根芽势利屈曲
如盤蝸衞青變化乃龍蛇深閨召客舞雙髽撫手相
勸競呀呀西崦老師自煑茶太守陳樂奏渝巴湖水
洗面去塵痂故山白怕晉文沙田裏小兒放猪猳爲
樂往往鳴簫笳亦有狐兔怛怛罝令人指手徒爲椰
賤軄馳使告及瓜聿来甬束絶紛華箝口不復露頰
牙聮曺相係瓊與葭上官庇覆不汝瑕優游重見林
中葩四時風露換物華新詩迭致思無邪吾子俊拔
誠可嘉豈獨鄙言數矜誇高吟大字耀紙麻時維未
亨道不汙屡出珠玉能愧奢麻姑手爪幸見&KR1057;長篇
垂况理不差正如予戟相鏖义
和李正甫
山川旱氣赤如虹大海半涸驚魚龍行人渴死道不
通時見飛鳶墜長空日輪軋軋未背吳獨坐高堂酌
瓊液下視萬屋生白煙不復平日瞻青山閉目欲想
瑶池瀕欲往萬里增黃塵長億&KR0726;人李太白若乘鯨
魚應腐鱗晚飡一盤薦黑黍出鐺巳敗色如土忽得
諸篇排硬言伏讀未終汗如雨
和李泰叔見菊有感
雨露蕭條歲景催庭前黃菊未全開楊雄嗜酒寧為
樂杜甫愁吟亦薄材故國欲歸行解綬滄洲無路可
浮杯新亭秋興君知否潮信方随月色迴
酬海公即次元韻
早遊諸方見佛祖若能開口便相許長爱當時王老
師不開麄言反細語大道逍遥本不遐青天萬里孤
鴻舉比来多病卧環堵低頭不茹亦不吐上座何為
相示來龍駒豈煩伯樂頋更湏歸去造丈室擎拳便
是諸魔路
方池
森森古木蔭方池池上秋来一夕知墜葉沉波青徹
底倚欄無事看魚嬉
題上天竺
平生未省人間樂老去唯求世外閑它日終當断家
事藍輿蓬舸訪名山
走筆奉酬正夫即次元韻
樂府古有行路難但悲白髮憐朱顔時命多向賢才
慳詰屈不平萬世間壮心欲馳步輙&KR1552;試出鋒穎官
已癏中心忽忽惓且煩不如歸去江海閑要懸大刀
數撫鐶何陋九夷與八蠻自頋鄙性疎且頑誰能随
時事黠姦從来多病筋力孱正當落魄卧深山敝廬
數椽粗可跧安居里巷鍵重關終日無人踐茅管冠
帶下修衣袂黫高歌一曲舞雲鬟比鄰有酒時見頒
春風秋月與我閑夜静佩玉鳴珊珊高人逸士或往
還蓬舟自訪来前彎行歌紅藥與香蘭已增俗物近
塵寰一身䔥然念早鰥髭鬚憔悴半已班誰能更問
秃與鬝旦聽溪水聲潺潺強来為吏腰少彎幸讀君
詩錦繡篇相望欝欝何可刪君豈久居五两綸
聞杜鵑
杜鵑花發春山明杜鵑鳥啼行人驚世上有誰能忘
情一身離家作遠行為名受辱為法攖為利被奪為
官争憂愁嗟蹙向誰說那忽聽此斷腸聲吾家家住
在泉亭煙水相望數月程呼兒酤酒多酌客聊用相
慰如平生
次韻酬李正甫對雪
苦寒冽冽日夜增朔風軒軒勢相凌遥山頑碧空崚
&KR1828;高堂閑坐擁敝繒欲釂一杯意巳仍結欹黃竹但
伏膺愁雲漫漫方四騰海氣上簿初不勝雪線雜下
風作稜漸著弱柳頭鬅鬙半積軒砌發幽層枯樹兀
兀愁飢鷹紛然不已失構塍一飲一斗心易矜試步
薄冰猶戰競圓圭方壁䧏復登憶昔前年正嚴凝攝
事大蜡清晨興平生看雪寔未曾徤僕駿馬半醉乘
或前或後望交朋不辨明河與玉澠烈火萬炬氣不
蒸被面唯有凍與冰歸来心目如水澄喜看道傍刳
作燈豊年為瑞古有稱凍死何暇談鄒滕欲邀君飲
恨不能相酬莫問凖與䋲
行田舍
輕煙微雨滿金塘天氣清明看下秧䈥骨已衰難自
力田家次苐賜壷漿
題宸奎閣
至和天僊臨御久能通祖印空諸友化成殿上召禅
師親宣玉偈傳金口鄮山山上建華閣宸翰光芒燦
星斗江湖小臣稽首觀永為茲山傳不朽
次韻酬公夫二首
野性孱疎寄浩然不邀虚譽借人延賤官牽帥終非
意故國歸休粗有田平昔是非猶可計後来去就孰
為賢西軒一夢無餘事不似南柯與世傳
海舶不來官事閑朝雲夕雨看西山強從委吏心雖
易欲避宵人勢亦難臥探古書聊自適醉攀庭柯幸
怡顔因尋舊友清歡意猶有榴裙數處班
次韻酬李泰叔
歲寒倚遍甬東楼喜上江邊一葉舟流轉生涯長壁
立飄䔥官况信雲浮欲逢故舊開青眼先得詩章說
白頭縱有一樽聊可飲正當相對論窮愁
召邵彦瞻
青嶂疊疊西南馳上下佛宫䈥力疲一樽欲與魯山
醉悵望車馬來何遲
題垂雲亭
老師有意出人間便學垂雲也未閑帶雨有時歸北
嶺随風依舊過南山
次韻酬鄭榮緒
長夏若袢暑何適可開眼為約山間行遠訪金僊舘
時當歲旱凶人跡尚猶罕况復有遊客來結青雲伴
古松臨水瀕我意秋可欵悵羡彼中人一去不復返
高深步巘崿我道方坦坦山僧多故人不復怪敖誕
延我火齊伴酌我流霞醆少小不預事老大更慵懶
巖花為誰擷藕絲悶獨綰尔来復多雨昨夜重湖滿
欲榜一舟歸舟敝不可㨂世事久忘懷吾言固無間
無樂亦無憂亮非斗筲算
夜坐有感
齋閣夜不寐耿耿對華燭眼病懶讀書投老亦忘欲
華寵非我願終不蹈迫辱五𤱔窮巷居薄有數斗粟
歸耒解衣快何為愧仰屋天睛步明月雨暗一棋局
四夷正耀兵百姓食不足為謝支離䟽吾方外羈束
新作小屏
少年喜讀書偃仰在方床不知晝日勞常爱秋夜長
烱烱戶牖明椅椅燈燭光我樂自有趣驊驑步康莊
道學貴深思千古浩無方投機踐聖域所戒怠且狂
常鄙小人儒不能志軒昂蹈襲已陳語何為浪遑遑
尔耒四十歲鬢髮已如霜回首念疇昔此意殊未忘
曲屏倚方枕可以寄彷佯誨言示稚子朝夕當此強
開窗
齋居病紆欝况復當梅霖鑿開小窗明坐對佳樹隂
翠微映書帙凉氣生衣襟豈唯豁心目聊可發幽吟
和穎叔冲寂觀
疇昔學輕舉衰齡恨未逢慇懃尋福地邂逅聽仙鍾
唯阜規摹古煙霞氣象濃滆湖開左泒勾曲聳西峯
宫殿瞻黃皓風期想赤松區中誠久厭物外或能容
落日窺三島隂雲隔九重蛟淵無狌害兔井識遺蹤
遐企旌陽隠旁鄰凾里封翹心冥有感稽首敢忘恭
幽士期相訪扁舟志未從拳拳望僊境尼父歎猶龍
奉陪穎叔賦吐綬鳥
佛舍有珍羽垂頷秘丈綬對客輙復吐粲粲如絺繍
其吐豈適然乃在喜惧間已吐亦復收倉卒一瞬還
綠玉聳角毛褐羽珠欄班方其振舞時意氣豔且閑
吾欲語阿師不如放深山稲梁使自得不復勞深關
奉陪穎叔和覺師
疇昔欲求法初參潙印禪巳知物外趣頓謝區中緣
不學蘭那行終歸兜率天即心如有澄何暇問方圓
復和
老師善言法何者名為禅不復著言句應當離事緣
挹水何有用攀雲誰望天欲知證心要為我示偏圓
又
耆崛治談玅少林方坐禪於世誠大事投機非小緣
休公祗彈指老呼蒼天子能分半座為畫相光圓
惠聚上方
卧病甬東久偶尋吳會游不知陶令意乃與身為仇
恤隱豈不美更恐增人愁㫣勉有餘暇強来訪林丘
此地多山石鳥道與雲浮松筠欝回合四頋皆良疇
僕本山野人聊此謝羈愁從容日已夕歸意良悠悠
善權閱軒巖
古寺寄林丘清泉高下流山僧空自老岩石不知秋
龍去潭水白猿冷楓樹幽軒前一楸局誰與汝忘憂
次韻和允中送覺師
心在白雲居逍遥誰復如從来機事少終與俗清疎
師已脫敝屣吾方還故廬它年若相見應更老渠渠
戲呈慶復乞畫
鷙鳥寕有種詩盡多不傳豈期猛厲氣專美鷹與鸇
有客畫鴉鶻古紙含秌煙羽毛被玄甲瓜用森戈鋋
想見太公望桓桓統中權何如鄞中尉側目誰敢前
吾方病拘欝逍遥溪水邊賞此神駿物霜風相孤蹇
從公乞玅墨小齋伴衰孱何以報雅况作詩致卷卷
秋早登住閣
病夫倦拘欝遐賞寄重閣大火欲西流高林巳搖落
海旁土氣淺風雨易回薄數日多狂颷餘暑亦潜郤
千山在大際清氣遥可託平生樂煙霞幽步誰與約
緬懷機雲軰襟靈信夷廓草草蹈危機千載尚可啄
吾知非世用白首甘寂寞攝令亦偶然何能求民瘼
勾釘盡誅歛下筆良多作不如陳大丘行歸老丘壑
雲間
蠟屐去陽羡乘桴望雲間腰垂陶令印意在莊生環
斯民久困敝何用惠孤瘝於心儻有愧拂衣歸故山
奉送景升西上
京口楊夫子知名三十秋青袗尚為邑相見松江頭
傾盖曾未久歡若平生遊適當及瓜代浩然治西舟
薦章滿公車行想拜恩休萬里起跬步青雲眇難儔
余方歸東路於此悵夷猶行觴莫辝醉分䄃雲間樓
奉和宋平叔
海角厭多雨乍晴山更嘉梅林半黃熟柳帶剰天斜
忽忽久不懌悠悠誰可涯世如有夫子終不歎匏瓜
題上天竺天僊閣
久厭朝市冗粗能忘盖纏頭依𣑽唄地行結西方緣
山前種香稲山下流清泉此地旣岑寂此心良泰然
法師清净觀昭我修初禪斯言儻不踐何路休餘年
次韻酬泰叔
志示有不遇繇来多感傷未途長憫默往事委冥茫
偃蹇乾坤外推移日月長初心寄林壑何事襲軒裳
才地慙前軰文華咲老蒼討論聊自適仕進亦惟惶
直欲馳千里寕誰出一鄊典謨窺禹契教化識軒唐
不信時難駕焉知命弗將士雖殊用舍吾豈托炎凉
寳釰埋霜鏑明珠稱夜光三公猶可去一命孰難忘
壮節深無累高歌詠更鏘振衣辝旦望逸跡寄朱張
筦庫心何愧江湖幸退藏朝辞汴師日夜渡淛河霜
故國尋仙路當秊結客場二毛雖老醜一醉迺尋常
花圃風生席雲齊月滿床清欹憐落落高論接琅琅
誰謂羇遊地還陪君子觴衆推朋好厚不間弟兄行
斟酌南堂夜逍遥甬水陽長篇荷高意他日結離腸
庭栢
欝欝庭下栢何年移此栽雖然失地性夲自凌雲材
不復鵉鳳集空餘鳥雀来誰為許長史拔宅去塵埃
竹軒
古人爱修竹蕭洒臨幽軒勁節有高致清聲無俗喧
春日闘鏁碎秋風撼琅玕誰如謂川冨千𤱔可懸冠
黃鸝一聲
隂隂三四木官舍悄無鄰何處黃鸝囀来驚白髮新
浪随殊俗過可負舊山春自笑親香火看經作鈍人
舟行
我舟莫行疾我家日巳遠行遲終不到不到何由返
吳椘千萬里江山道回轉白頭多傷感方寸不勝亂
道中
昔我離家時月生正如鈎行行載見月巳在天南頭
我身豈當然吏議不可酬不手亦何愧搖尾終無求
默默就孤征悽悽懷百憂吳山望不盡巳泛楚江流
木落知歲寒客子多悲愁一慟一斗血安能望松楸
九龍洞(在邵州)
洞中石乳色如霜欲煑刀圭未得方歎息此生来巳
晚更將殘命笑嵇康
西津
山後山前到巳頻更尋&KR0714;雪過西津愚溪愁客今何
在應有猿猱解咲人
讀書
病骨愔愔百不如不應投老更看書古今得喪今方
辯且向斜陽弄蠧魚
愚溪
愚溪水中多圓石水邊竹樹山如壁夫子幽棲十二
年至今使人長嘆息
雜詩
白雲非我役出没在山間我亦何所事籃輿自往還
不知樂與否聊尔寄衰孱早恨冠冕誤空今鬢毛班
又
我昧明哲戒置身在天涯憫憫常畏人豈異汦中蛙
吳山千萬里夢寐不到家永懷故山樂輕舟棹煙霞
又
屈平作天問委骳窮不悔寥寥千載還柳子強復對
二子誠多材無乃振憔悴區區亦何為吾方游物外
又
巨蛇老且蛻不如蟬脫飛茫然寄块圠生死亦一歸
逹人觀元化其言玄且微生死有不䫫於是知者稀
秌池夜觀月方與水相輝聊尔乘物化指象終為非
詒隱者二首
汝勿輕王侯王侯非汝曹地勢有輕重太山與鴻毛
鼓腹一歡咲不如鍾鼓豪我樂彼不預山林且陶陶
晉室昔中圯正人多戮死加害寕無辝惟其不徇巳
朝室有難置山林或能巳誰云清議在美玉不全燬
矌逹余所嘉數欲玩遺史撫卷輙增感終夕那復理
東嶺
東嶺寄吾廬西崦多屐齒何為不憚陟下視湘川水
此水不湧激朝莫流未巳煙雲媚幽趣落日更清泚
徙倚有高木獨往每自喜山猿助我嘯幽鳥司我跋
山僧忽吾怪使汝識善逝
雲巢卷第二
