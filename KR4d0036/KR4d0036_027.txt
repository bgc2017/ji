沈氏三先生文集卷四十二
長興集卷第三十二
孟子觧
人之情無節則流故長幼貴賤莫不為之節制從流
而下則狎於鄙慢從流而上則樂於僣侈
關之有征抑遊者也王者之禁遊惰未作故有里布
屋粟關市&KR0238;林之征政事修民不失其業然後禁可
行也故周官國凶札則弛關門之征但譏而已文王
與孟子之時天下之政不可謂之修民之不失其業
者盖鮮故孟子欲去關市之征文王去關之征而不
及於市關所以待天下之民市則吾國中也文王之
國中與孟子之時法度固宜有間矣大夫左右國人
皆曰賢又見其賢焉然後用之大夫左右國人皆曰
可殺又見其可殺焉然後殺之此待大臣之道也若
群臣庶人則公卿士師之事也孟施舍之勇飬其在
已者飬其在已者至於無懼而後已北宫黝之勇飬
其在外者一飬其在外者至于視萬乘猶匹夫而後
已故曾子曰自反不縮雖褐寬慱吾不惴焉自反而
縮雖千萬人吾往矣曾子為能飬其在已者則子夏
之所飬可知矣
告子曰不得於言勿求於心不得於心勿求於氣言
三者均見其一則見其二也孟子則有重輕焉不得
於心勿求於氣可則心重矣不得於言勿求於心不
可則言輕矣故曰志氣之帥也雖然持其志不可以
暴其氣志壹則動氣氣壹則動志壹之為言專也氣
不可以專守以志為之重也知志之為重而不能守
其氣反足以動其志則夫蹶者趋者是也孟子曰說
大人者藐之勿視其巍巍然此持其氣也在彼者皆
我所不為也在我者皆古之志也吾何畏彼哉此持
其志也何謂浩然之氣曰難言也其為氣也至大至
剛以直飬而無害則塞乎天地之間浩然充完也屈
伸俯仰無不中義仰不愧於天俯不怍於人立於天
地之間而無所憾至大也是則受非則辭不可以勢
劫不可以氣移至刚也可則進不可則退可則行不
可則止直其義雖難不辭非其義雖徵不苟至直也
義集於身則氣充於心盡其志而無所慊于天地之
間者飬之之至也小人之氣固有殺身而不可毁缺
者然而異乎君子者非道與義也
必有事焉而勿正心勿忘勿助長也舜有事焉非以
其爲仁義而後爲之也人皆有是心舜能勿忘而已
求仁義而爲之所謂正心與助長者也
市㕓而不征㕓謂布中之居工商之肆是也自依園㕓
之法不當復征其貨古者市㕓皆無征孟子曰征商
自此賤丈夫始是盖生於後世也法而不㕓謂商之
無市居者有司以法治之而已不必有㕓乃得爲市
也戰國急於征求無市籍者皆不得貨易至秦漢猶
存此令故孟子欲令為市者不必有㕓有㕓者勿征
其貨也㕓無夫里之布夫里之布聖人以抑遊惰于
㕓而責夫里之布非古之道也
子路人告之以過則喜禹聞善言則拜大舜有大焉
善與人同舍已從人樂取於人以為善已有善則碩
以與人人有善則樂取於已皆有為也則舍已而從
人兼有三者舜其所以為大歟
辭十萬而受萬非欲富之道也以鄕為不可為而以
卿之禄而為之何以異於是
請野九一而助國中什一使自賦八家為井井九百
𤱔其中以為公田八家皆私百𤱔同飬公田雖田九
一田中之廬家二𤱔半出於公田其實亦什一也國
中之地不可以為井則無同飬之法故使人人自出
什一之賦謂園㕓之在國中者
治世之民無職則耕未有無事者雖國君使之治公
田亦曰藉曰助偕共力十一而巳嘗有無事之民可
使而耕者卿大夫圭田五十𤱔躬耕不可使人則無
可使者故曰絜田所謂絜者絜然取其五十𤱔之入
而已其實則食五夫之田也以其不受地淨入其租
故曰絜以别私田也古者士大夫有田有禄盖有常
職者有常禄而又有田以祭所以等豊凶與民(同也)
桀紂之失天下也失其民也失其民者失其心也得
其民有道得吾之心斯得民矣我之所欲者與之聚
之我之所不欲者勿施之也楊雄曰天地之得斯民
也斯民之得一人也一人之得心矣天下之心雖衆
一人之心是也一人之心吾心是也知吾之與人同
也安知人之不與天下同哉詩云執柯伐柯其則不
遠人之患在好為人師斆學之道來學焉則吾所以
教也有問焉則吾所以告也今於其教也不待其來
學于其告也不待其有問非教學之道也好為人師
也
君子平其政行辟人可也焉得人人而濟之辟法也
政政事行德行平其政平其行示人以法而已杠梁
不時有司之責也詩云尹氏大師維周之&KR1284;秉國之
鈞天子是毗俾民不迷平其政也儀刑文王萬邦作
孚平其行也
賢不肖之間相去不能以寸為父兄言也所以樂有
賢父兄者以其中也飬不中才也飬不才也如中也
棄不中才也棄不才則其父兄之賢與不肖相去不
能一間利者對不利而為言也在人也順之者謂之
利逆之者謂之不利在噐也銛者謂之利椎者謂之
不利在水也行者謂之利壅者謂之不利在動也便
者謂之利違者謂之利孟子曰天下之言性者則故
而已矣故者以利為本故猶常也役于物者非其本
性也順利而無所鑿者天命也故禹之行水也行其
所無事也行其所無事者水之利也動而莫不順利
者盡其性也舜由仁義行孔子從心所欲不踰矩順
利之至也行而不失其貞者盡其情也喜怒哀樂之
未發謂之中發而皆中節謂之和貞之至也故易曰
利貞者性情也然則性情之盡者利與貞而已矣小
人之為不善非便之也役於物而不知也君子之於
義未必皆便之也至于便之而後出於性
思之而盡其義始條理也行之而盡其道終條理也
知及之而不能勝其任者力不足也力足以至於古
人而義未必盡合者知不足也宰我子貢有若其智
皆足以知伯夷柳下惠伊尹則皆能任聖人之事
者也盖皆有所不足此孔子所以集大成也
耳目能受而不能擇擇之者心也故物交物則引之
而已心則不然是則受非則辭此其所以為大也從
耳目口體而役其心者小人之道也
學烏獲之任是亦為烏獲而巳為之而不至者才也
孔子曰力不足者中道而止今汝画天子討而不伐
諸候伐而不討討者治其罪也伐則致力而巳不敢
有所治諸候有加地之見於經者易曰康候有錫馬
蕃庶錫馬加命也蕃庶進地也詩曰錫之山川土田
附庸諸候固有加地之道也有加地之道則必預有
以待之取諸鄰而與之不可也故其始封也雖曰百
里預有以待之則有至乎五百里者故&KR0907;之邦畿周
以為一公二候鄘衞是也雖表其地而未能有也
魯之百里之地五而有其地所以異於先王之(制也)
善不至於誠不盡其心者也盡其心則性也知性則
知天矣天之與我者存而不使放也飬而無敢害也
是之謂事天夀夭得喪我不得而知知修身而已身
既修矣所遇者則莫不命也所謂修身也不能窮萬
物之理則不足擇天下之義不能盡已之性則不足
入天下之道德窮理盡性以此小人之樂于食色沒
身不厭誠欲之也萬物皆俻於我矣反身而誠若小
人之誠於食色也樂莫大焉人不可以無恥無恥之
恥無恥矣恥莫恥於不知恥也
仁言不如仁聲之入人深也聲聞也善政善行作於
比而聞於彼之謂聲詩曰載色載笑匪怒伊教言也
相土烈烈海外有截聲也
君子之道四其君安則容其君安則悅是事君人者
也君不幸則死之不爲一君存亡社稷安則容社稷
安則悅是安社稷臣者君危社稷則去社稷不幸則
死之天之所與者與之天之所棄者棄之不爲一性
存亡視天而已天民也其終也順受其三皇皇憂天
下之不治者墨子之道也塊然無情於萬物者老子
之道也有命有義正已而物正者大人之道也行至
於大人盡矣指其所化謂之聖指其所以聖謂之神
恭敬者弊之未將者弊者所以符恭敬而非所以為
夲也誠慤者恭敬之實者也恭敬而無實君子不可
以虚拘伯高之喪孔氏之使者未至冉子攝束帛乘
馬而將之孔子曰異哉使我不誠於伯高好名者能
譲千乘之國好義者譲不足以言之善者仁之質不
忍者仁之動性之命於天者莫不善也雜于物然後
有不善者人之常不善者德之害也全其常者謂之
仁仁人一也仁言其德人言其體四體不具不足以
為人仁亦如此而已矣如是者仁之質也由是善也
怵於心而為不忍者仁之動也言其術雖一日之不
忍謂之仁可也言其人小有不足而謂之人則不可
孔子孟軻之言仁指其事則雖一牛羊之不忍而謂
之仁指其人雖管仲湏無不得為仁而顔淵仲弓猶
告之以所未至其為仁則同所以命之者異也
貊稽曰稽大不理於口孟子曰無傷也士憎兹多口
言之於人也憎之則滋多強自修而已詩曰肆不殄
厥愠亦不愪厥問不可者欲之小人也可者欲之可
謂善人矣徒知其可欲而未能有諸巳未信其為君
子也有諸已則可謂信人矣書曰敬修其可碩
善射者之教人志於彀而已能者從之今之與楊墨
辨者如追放豚隨而教之不受而去則又從而招之
所以自處者既屈而欲其聽者之必入可謂惑矣
有布縷之征布泉也縷布帛也
長興集卷第三十二
以浚闕按
長興集四十一卷
今前闕一卷至十二卷
中闕三十一一卷
浚闕三十三至四十一
九卷共闕二十二卷
