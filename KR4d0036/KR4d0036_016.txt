沈氏三先生文集卷第三十
長興集卷第二十
與蔡内翰論樂書
與張舍人論樂書
與孫侍講論樂書
荅陳闢秀才書
荅徐秘校書
荅同人書
再回蘇州學生簡
與蔡内翰論樂書
史舘内翰閤下昔周之盛也清廟大眀之音作於上
武象南箾之樂興於庭魚麗鹿鳴關雎貍首之聲塞
于天地之間嘉祥美物備至而天下風教習俗皆寬
舒廣𥙿蔚然號為至平極治之時及其亾也樂師瞽
矇抱其樂器適楚適齊或散入於河海聖人喟然以
謂禮樂云者其關天下盛衰如此方其時朝廷士大
夫天下諸侯羣有司之人莫不皆賢才知能之士而
無敢與周公並者豈不在禮樂其尤乎為聖人之業
也後世雖有欲治之王操積安大定之勢有臣如漢
之董仲舒賈誼唐之房杜魏成而卒常以禮樂自愧
士益薄不及古人尤以此見也本朝百年康治巳有
其效而百姓未覩先王仁聲德澤洋洋之高致故先
皇帝夙夜留意雅樂而有司相㳂故事未有一定可
守之論獨閤下奮衣超然遠覧高見納天下之議身
任先王之大典斷之於心而不疑某以謂於此之時
天下之賢者宜各盡其所聞不肖者相率而聽職乎
執篁秉籊下士之列以發宣贊揚天子之宏業盛事
苟力之所能者不宜有所辭又况門下諸生其望盛
德之為光最親則身率而聽職者固當先羣士以進
也不幸有職於諸侯不得攝衣為諸生之先謹集其
所聞為樂論一篇以備有司一端之論
與張舍人論樂書
判班舍人閤下古之為政者未嘗不謀於人而人亦
樂有以告之而不自疑其僣昜也衆人之思慮豈復
能賢於聖人上之人雖賢不敢不盡於人下之人雖
不肖不敢不盡於已故天下常相遇以至誠不知有
四海之大蠻貊之遠治之盖常若一身焉後世之居
上而賢明知能則希復若古之能自抑黜其聰眀以
與四方從容切磨而士亦承望進退不敢自信非大
賢盛德之人不能獨出百世之後眇然得其高風如
古人者也某前年始獲進於門下閤下不以其愚進
而問之以聲音之所出律吕之所夲度量權衡之所
生浩乎其聽而不知其涯也茫乎其思而不知其對
也大賢盛德之遇今雖得之而失之不在乎不能謀
於人而在乎不能有以合乎上也雖然自堅其說不
敢迎謂之不然以疑乎上之人謂之誠者必出於此
於是退而集其所聞為樂論一篇附使者以獻有問
焉而不敢不盡盖小人之忠也
與孫侍講論樂書
侍講學士閤下古之公卿大夫非徒以任朝廷之職
亦將以師率天下使下之人知其德行術業可以蒙
朝廷之尊禮者則就之學焉上之人非徒有以告也
而又將自此而觀人之材可任以事者取之不肖者
憐而教之及其世衰道廢其責大臣不苟以其職而
曰不用仁心遺忘微賤不肯飲食教載之是古之卿
大夫皆嘗教人下之人就而學之不為僣也伏惟閤
下德行術業四方之所尊信而朝廷禮任之矣士之
願就而學者苟知所向某知其不之於四方而之京
師不之於他門而渠然来矣某嘗得古之樂說思其
聲音之所出法度之所施與夫先聖人作樂之意盖
嘗習焉而未有遇於其間也竊不疑古人之說願將
受教於門下然則閣下其將憐而教之邪抑將以其
微賤而拒之某不敢必苟進是說以聽於執事㐲惟
少賜裁察
荅陳闢秀才書
某再拜陳君足下㐲承惠書教之以所不逮義理眀
白讀而忘其不敏輝然也至其輕屈不貲之意猥加
重禮於不肖則宜若不欲其来而推拒之而又號而
訕焉君子進退扵人豈如是赫然其暴宜不然也抑
足下激於有所獲茫然忘其人之可否有以過告者
遂不加亮而見謂乎此也足下文章汪&KR1070;洋溢畛域
甚高其所期而至者甚大某尚不能窺其文况有以
知其實雖欲不使足下之意委於草芥虚辱而不報
且不知其道何所出而可也某少時之於天下士大
夫無所不願交然其為吏則求完於一官其為家則
求盡於一身過此未嘗敢加毫末於其外至於鋒芒
圭&KR1152;發見於人者過以取之非素心敢願也不顧氣
力有分而欲強自摽置豈不嗔悖流離以取戮笑耶
審其如此方且求諸其人以盈其虚尚安敢足下之
告也直乃足下好學樂善所以自任者當如是耳然
不敢懸定足下之意而不盡其所謂伏惟亮之不宣
某再拜
荅徐秘校書
某再拜前日承書日思所以荅而愚者方病不能有
所立浮沉俯仰日入於不肖將自懲艾之不睱尚安
仲車之敢謀也雖照某嘗以謂今之為士無田𤱔以
為之食無桑枲以為之衣不可遂弃骨肉之飬而死
亾之是蹈則猶未免乎有求於人也未免乎有求於
人擇於人之可為者不出於仕祿則將何適而不枉
盖士有不得已而势必出於仕則無怪於上之人遇
之不以道也士固有時至於此故其上不㓗察察之
譽而下不嫌於為利夫以進為近於利者其退不過
謂之廉君子進退不居於斯二者則庸不謂之非義
耶某之所以自處者如此固以為甚汙然不敢舍其
所安而求高乎虛辭仲車亦有以教之耶某再拜
荅同人書
某再拜諸君以下以古人進退相處某素不敢望於
人足下所論非某之心也何事不可以為學一身所
為尚多可以為孟子者豈直須不見齊王然後為孟
子哉孟子曰是以論其世也彼此異時某亦安能拘
拘效古人起居也士固不以退爲賢以退爲賢者以
利處之也君子之退固有道又况其進也度於心而
安者則爲之不安者而去之未必皆是也盖可以進
焉心則不安而身行之雖幸中於義其爲自賊則一
也至於衣服米塩一日不得則無聊某何以異於人
四年于兹豈心之所欲盖貧賤者固如是不敢不安
耳大凡有爲而爲者其心皆勞况天之賦才固皆有
限不可以勉強某尚且以不得先世之職爲憂亦何
睱捨此而改圖足下苟察之凡此之勢皆可知不然
某之愚終不獲亮也某再拜
再回蘇州學士簡
某再拜前者已有簡歸幣於諸君未蒙見亮敢復終
其說于左右所貴於幣者以為禮非以為貨也即未
有去之實而虚委之以幣是貨之也足下將太守之
命以禮見此幣之所以来也其以禮辭之則幣之所
以去也禮為之主而幣從之者也是幣不可以獨行
獨行則貨也今禮與意皆往矣而獨以幣留豈惟某
取之無義亦足下留之無名許其大而不許其小古
人盖嘗以為悔不然此何足辭後車數十乘委之以
千乘之國古人盖有所不辭而受者不孝之身恨不
能副太守與諸君之美意耳不謂幣之可懷也義至
此盡矣嫌於利勝而詨詨盡言之亦行之可耻者足
下忍使某至此不亮哉某再拜
長興集卷第二十
