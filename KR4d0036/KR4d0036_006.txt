沈氏三先生文集卷第六
西溪文集卷第六
都官員外郎楊異等可並職方員外郎殿中
丞李之純可太常慱士屯田員外郎張
宗雅可都官員外郎
虞部員外郎朱仲元可比部員外郎
梓州司戶參軍集賢院年滿孔目官馮天錫
可守婺州金華縣尉
草澤國子監篆石經章友直可試將作監主
簿不理選限
祕書丞歐世英可太常慱士
御前毛詩學究及苐梁舜舉可守輝州司法
參軍
前守將作監主簿曾孝雍可服闋舊官
太常博士郭琪可屯田員外郎殿中丞劉介
可國子慱士贊善大夫石弁可殿中丞
國子慱士王諤臣可虞部員外郎
奏舉人前真州錄事參軍李及可著作佐郎
奏舉人前青州錄事參軍趙億可大理
寺丞
宮苑使宋有言可南作坊使
將作監主簿任廓可奉禮郎
大理評事梁彦通可光禄寺丞
虔州雩都縣主簿趙定可大理寺丞致仕
前守莫州鄭縣令劉庠可著作佐郎
奏舉人前忠武節度推官楊甫可大理寺丞
奏舉人前河南府偃師縣主簿兼縣尉
事甄履可著作佐郎
著作佐郎任桶可祕書丞大理寺丞劉長年
可太子中舍
故司農卿陳宗元孫男仲甫可試將作監主
簿
永興軍節度推官大理評事前知儀州崇信
縣事尹光臣可大理評亊充山南東道
節度推官知梓州東關縣事
虞部員外郎致仕滕宗愈男希孟可試將作
監主簿
相州湯隂縣主簿麻永圖可太常寺奉禮郎
致仕
溪洞鶴州知州向守興可銀酒監武餘如故
前權亳州觀察推官蔡天球前唐州桐栢縣
令陳紘可並著作郎
供備庫副使郭琪可西亰左蔵庫副使
内殿崇班曹誌可内殿承制
特奏名進士諸科可並逐州長史文學
内殿崇班吳惟寕等可並内殿承制
祕書省正字吴安夲將作監主簿劉士劭劉
士彦並可舊官服闋
祕書丞孔宗翰可太常博士
右贊善大夫蘇㳙可殿中丞
著作佐郎張元方可祕書丞
屯田郎中陳徽卿可都官郎中
三司度攴判官工部員外郎充集賢校理宋
敏求可刑部員外郎餘如故
庫部郎中宋忠臣可司農少卿
翰林侍讀學士右諫議大夫環慶路安撫使
兼知慶州韓絳奏進士張康可試國子
四門助教不理選限
教坊使杜仁經等加恩
司天監靈臺郎史繼莊等可並司天監主簿
太常少卿葛官可光禄卿
逐便人宋易從可沂州參軍
亰東轉運使祠部郎中成奕可刑部郎中權
陜西轉運副使金部員外郎薛向可司
勲員外郎
司勲郎中充祕閣校理孫崳可太常少卿餘
如故
經恩叙理追官人前内殿承制曹諷可崇班
堂後官右贊善大夫馬千之可殿中丞餘如
故
特除名人王方可鄭州參軍
尚藥奉御直醫官院栢仲宣可醫官副使
内殿承制閣門祗候曹偓可禮賓副使
將作監主簿李昭璉可大理評事
莊宅使端州刺史内侍押班石育可内侍右
班副都知餘如故
奉職張文簡(青州)張衮臣(鄭州)可逐州長史
賢妃苗氏奏親姊永安縣君苗氏男習進士
張士昌兖國公主奏苗賢妃親&KR3878;甥習
進士張閱可並試將作監主簿
三司度支判官祠部員外郎直集賢院同修
起居汪王安石可刑部員外郎餘如故
内殿崇班宋熙可内殿承制
文思使康州刺史沈惟恭可左蔵庫使
樞密副使給事中包拯妻仁壽郡君董氏可
進封永康郡夫人
六宅使端州刺史郭逵可果州團練使充龍
神四廂都指揮使
司勲員外郎曹元舉可依前官充三司塩鐡
判官
衛尉寺丞胡宗質可大理寺丞
持服人前西亰左蔵庫副使武永孚可依前
官免持服
祕書丞直祕閣充編修唐書官吕夏卿可太
常博士餘如故
皇姪孫故右監門衞大將軍仲翹可贈眉州
防禦使追封通義侯
屯田員外郎王衮可都官員外郎太常博士
杜保衡可屯田員外郎
前簡州平泉縣主簿李佶可守祕校致仕
隰州司理參軍劉安仁可光禄寺丞充大理
寺詳斷官遼州平城縣令韓晉卿可大
理寺丞充夲寺詳斷官
奏舉人前同州郃陽縣令張于可著作佐郎
奏舉人前權西亰留守判官張宗䜛可
大理寺丞
畫邊花藝學澄州無虞縣主簿御書院祗候
馬用可中嶽廟令装界藝學南州三嵠
縣主簿御書院祗候朱懷玉可東嶽廟
令
内殿承制雷周輔可供僃庫副使
比部員外郎致仕黃仲英可加上護軍左清
道率府副率致仕鄭蛻洗馬致仕張道
可並加騎都尉
吏部員外郎知制誥兼侍讀楊畋可依前官
兼侍讀充龍圖閣直學士知諫院
度支員外郎直祕閣同修起居注司馬灮可
起居舍人同知諫院餘如故
韶州樂昌縣主簿兼縣尉事梁師孟可太常
寺奉禮郎
廣南西路鈐轄皇城使忠州刺史宋定可果
州團練使舊官充廣南西路安撫都監
兼知宜州
刑部郎中充集賢校理馮浩可依前官集賢
校理充三司度支判官
皇親兒男賜名四十七人可並右内率
宜州鄕貢進士區宋臣可夲州文學
都官員外郎楊異等可並職方員外郎殿中丞
李之純可太常博士屯田員外郎張宗雅可都
官員外郎
敕某等朕綜核名實信賞必罰庶幾乎吏稱其職民
安其業如漢之全盛時故攷百工之績而陟降之未
嘗不詳且慎也今有司㕥尔等伐閱之状来上咸應
于法而無殿者其可㕥不賞而陟之哉其各增秩一
等尚書副郎秩宗博士皆清選也其各懋之與我同
底于治可
虞部員外郎朱仲元可比部員外郎
敕某瓊管四州在大海之中古島夷之地也自前世
㠯来數服數叛而嘗弃之矣國家威德加乎方外故
請吏納貢得比中州然將命㕥往者亦㕥勤矣惟尔
往為之守兩歲而還撫輯有方王制無廢申按故事
是應㠯賞故增一等之秩㕥荅萬里之勞往哉祗服
可
梓州司戶參軍集賢院年滿孔目官馮天錫可
守婺州金華縣尉
敕某給事祕府亦旣有年其勞可書官以爲報大縣
之佐厥職姦寇往惟勤畏無敗常憲可
草澤國子監篆石經章友直可試將作監主簿
不理選限
敕某夫五經之列於學官定㕥隷古而傳於學者布
於天下盖己久矣然尚念其文字或失而繆也故詔
使考其真而著之石㕥爲後世法維尔友直實㕥小
學之選而參其事今有司言尔篆體之精能盡師法
又博習多識修㓗有守願㕥官之故朕錫尔一命試
于工正之屬㕥荅尔勞㠯表尔能其往祗服可
祕書丞歐世英可太常博士
敕某朕坐法宮出號令㕥制群生之命而其所以承
流而宣化者莫重於郡守盖其於民也獨親於政也
獨專豈非重哉其法度甚僃其訓告甚明有能稱朕
之選且不次而賞之今進尔一等之秩者盖三歲之
常典非所㕥褒尔為州之能也其祗聽朕命懋之畏
之㕥取不次之賞可
御前毛詩學究及第梁舜舉可守輝州司法參
軍
敕某尔前以明經来試于廷旣當吾選而念尔尚少
未即任以吏也今旣冠矣其於人事亦已習乎往掾
州郡謹奉常憲毋有奸斁可
前守將作監主簿曾孝雍可服闋舊官
敕某夫三年之喪亦已久矣先王制禮不可過也尔
昔者䘖恤㕥去位今其復常以從我還汝舊服恭我
新&KR1179;事親孝者事君必忠尔其念哉可
太常博士郭琪可屯田員外郎殿中丞劉介可
國子監博士贊善大夫石弁可殿中丞國子博
士王諤臣可虞部員外郎
敕某等書曰知人則哲能官人盖尭舜之所難也然
所以能使百僚師師百工惟時者非有考績之典歟
今夫外廷之士衆矣固未嘗人人而從容乎朕前也
然則安得人人而辨之哉故祖述唐虞憲章三后所
以損益審官之法甚備庶幾乎黜陟之明勸沮之信
而在位者皆得其材今乃以尔等来上皆應其法而
當遷者也朕甚嘉之其各遷一等往服新命母忝我
丕顯之訓可
奏舉人前真州錄事參軍李及可著作佐郎奏
舉人前青州錄事參軍趙億可大理寺丞
敕某等州縣之吏以千數吾未始一登進於前而辨
其贒不肖也故命有司考其推薦之多者參質其殿
最以聞朕則親臨而擢之夫豈不重且慎哉今汝等
其選也或屬廷尉或佐東觀往悉乃力以服乃事母
俾有壞以負我重且慎之意可
宫苑使宋有言可南作坊使
敕某内朝諸使武爵之顯也夫豈嘗輕㕥命哉㕥尔
小心寡過歷職之久其勞可書故遷正使之列㕥為
尔報其往悉乃力祗率常憲母忝顯爵㕥廢朕命可
將作監主簿任廓可奉禮郎
敕某筦庫之守出納之吝有司之事尔然累日計歲
祈利程功亦不可不賞㕥為勸也故今考尔之績遷
秩一等者所㕥答尔三歲之勤夫能大者任重勞多
者報豐維尔勉焉毋羞于後可
大理評事梁彦通可光禄寺丞
敕某河東吾股肱之地而西北之樞也故㕥舊相帥
之其兵事之祕軍書之密盖有不得聞于外者汝實
參焉克斡父蠱以濟厥功吾甚嘉之故命有司考績
增秩光禄益慎機畫罔有墮墮可
虔州雩都縣主簿趙定可大理寺丞致仕
敕某夫鍾鳴漏盡夜行不止古人之所恥也今汝乃
㕥捕盜爲功而自列吾方信令於天下豈可獨遺於
尔哉然汝之老亦不可復參吾官職之事矣其升秩
廷尉歸安於家足㕥自榮其往祇服可
前守莫州鄭縣令劉庠可著作佐郎
敕某匈奴慕義歸服北方無事然猶宿兵積糓㕥僃
豫不虞頋漕輓之弗能給也故設平糴之法推賞募
吏以辨之今有司上尔之最實應於令且察尔俊造
之等治行甚美任舉者衆故擢尔東觀之屬盖文學
之選也亦云寵矣其往祗服可
奏舉人前忠武節度推官楊甫可大理寺丞奏
舉人前河南府偃師縣主簿兼縣尉事甄履可
著作佐郎
敕某等夫士之未達也不患乎不知於上患乎身之
不脩既知於上而彂聞光顯矣顧可不善始善終哉
今尔等繇州縣之卑而至乎朕前則擢尔于王官可
謂彂聞光顯矣尔其夙夜㕥思靖共厥位益保多福
可著作佐郎任桶可祕書丞大理寺丞劉長年
可太子中舍
敕某等有百里之地斯可㕥爲政矣耕桑有時也勿
奪焉貢賦有藝也勿擾焉衆之所利者導之衆之所
害者去之先之則信勞之則悅繼之以無倦如是而
已今尔等所居皆大縣也亦嘗念於此乎有司考績
盖用常法升位于朝我恩則厚尔其服我之訓夙夜
以思無作官辱無起民羞無廢我丕顯之命可
故司農卿陳宗元孫男仲甫可試將作監主簿
敕某九卿顯爵也法得任子若孫故雖其殁猶弗遺
尔維宗元實司農之正不幸殞謝故推叙及尔錫㕥
一命試于工正之屬尔其夙興夜寐聿修厥德無忝
尔祖可
永興軍節度推官大理評事前知儀州崇信縣
事尹光臣可大理評事充山南東道節度推官
知梓州東關縣事
敕某尔前㕥察廉為縣未久而㕥親丧去今既復常
矣其還尔舊百里之地有民人焉有社稷焉惟尔為
政賞罰有典尔其懋之可
虞部員外郎致仕滕宗愈男希孟可試將作監
主簿
敕某夫引年謝政之臣吾所㕥加優其恩以及其嗣
者豈特報其壮時之勞亦欲慰其歸休之心而勸吾
士大夫始終之禮也維尔父陳力之久老而還事朕
甚嘉之故褒叙及尔錫以一命試于工正之屬尔其
慎脩思永以安尔親以稱我意可
相州湯隂縣主簿麻永圖可太常寺奉禮郎致
仕
敕某尔為州縣吏者二十年矣曾不能自奮㠯求為
可知乃嘗㘴法以廢今既耄矣始乞身㕥去頋奚足
以稱者獨哀其犇走之久故加㕥亰寺之屬以優其
歸嗚呼尚使仕于我者知我之仁哉可
溪洞鶴州知州向守興可銀酒監武餘如故
敕某世以武烈名于南方遂有厥土而忠勞鄊順繼
繼不怠朕甚嘉之故今命汝王官之真㕥典一州之
衆汝其恭我職貢固我疆圉毋隳而舊以永福禄可
前權毫州觀察推官蔡天球前唐州桐栢縣令
陳紘可並著作佐郎
敕某等夫士之難進也不患乎上之不知患乎名之
不立此古之人所㕥難進也今汝天球曁紘皆以儒
自進而任州縣有聞於衆有薦於朝故朕命有司登
汝使前竝擢汝東觀之屬列于王官朕斯知汝矣其
各往思夙興夜寐圖永終譽無累我明可
供備庫副使郭琪可西亰左蔵庫副使
勅某嶠外五管容南都會為之守者又總監一道之
兵㕥佐其帥其任重矣今以尔琪往夫内則吾民外
則諸蠻撫之以恩接之㕥信皆可懷也夫何内外之
有遷躐使列㕥為尔寵汝其戒之善輔尔帥毋忝我
命可
内殿崇班曹誌可内殿承制
敕某功烈之世旣位於朝配我宗女實維材選賜秩
一等奉承制旨往服優寵夙夜祗戒無有敗逸可
特奏名進士諸科可並逐州長史文學
敕某等朕旣以延天下之士試於廷而賜甲乙之苐
矣又念尔等易農而學應書躬策至于歷年且老而
無所成其名甚可慜也故命有司條上覆之於前均
賜一命參佐州服㕥為尔寵往哉祗省知我之仁可
内殿崇班吳惟寕等可並内殿承制
敕某等文武班爵之法各因其材而為制不相奪倫
其考績黜陟以示勸沮則一也尔等並以勞次序位
殿中從朝者之後今復以歲格遷尔一等進承制旨
益顯于廷其各往服蚤夜袛戒思稱厥職尚克荷我
之&KR1179;可
祕書省正字吳安夲將作監主簿劉仕邵劉士
彦並可舊官服闋
敕某等喪不過三年所㕥告民有終而㠯節制者也
禮之大體於是乎在今有司舉故事言汝等執丧自
去日月當復故申命於朝還汝于位雖曰舊物其命
惟新尚使身立而名揚孝之終矣可
祕書丞孔宗翰可太常博士
敕某先聖之後四十七世世有聞人以紹厥家盖盛
德之裔必當有顯雖百世可知也惟尔宗翰質行之
茂文辭之富能濟其美燁然有聲而自登俊造之選
升位于朝三歲于茲矣有司考課遷尔于奉常博士
其往率厥職益進於道尚無忝於前人無墜於我命
亦惟休哉可
右贊善大夫蘇㳙可殿中丞
敕某夫三歲考績唐虞之所㕥任百官成大治稱盛
德者也朕今用之㕥尔名卿之後克世其家文雅有
餘吏事兼邵故因有司大比之状命尔㕥遷丞于殿
中漸于顯仕勖哉自進於義無怠無易尚有不次之
舉無間於尔也可
著作佐郎張元方可祕書丞
敕某審官弊羣吏之治三載而一上之有司之常法
也朕總擥綱纪躬親吏治視其幽明裁㕥進退所㕥
示誅賞御臣下也惟尔前實有罪故朕格有司大比
之籍不即用汝使汝退而思戒今更一歲尚克自厲
矣進丞舊者從朝者之後斯實優渥汝其畏之毋重
往悔可
屯田郎中陳徽卿可都官郎中
敕某四海之廣生民之衆一受制於朕朕豈獨能治
之哉其所㕥共之者郡縣守令是也然則天下之治
否常必由之矣其可㕥失其人興㕥尔繇文學之選
周旋于外稔有善状故以尔將一州之師今有司大
比又增尔郎位一等寵益至而身益尊矣亦能承流
而宣化稱我之意乎其明聽朕訓先之勞之無倦庶
幾卓然之效㕥希不次之賞也可
三司度支判官工部員外郎充集賢校理宋敏
求可刑部員外郎餘如故
敕某司農制天下之財以足國用㕥調盈虛東觀聚
天下之書㕥育人財㕥出禮義士大夫之選莫重焉
惟尔敏求並應厥任柔而立愿而恭直而温好學不
倦疆力有餘朕甚嘉之故因有司考績之典增尔郎
秩一等司刑之副尚書高選往服于位益修不怠朕
且圖尔之用可
庫部郎中宋忠臣可司農少卿
敕某九卿之貳為爵高矣外廷之士計日循級而能
至者幾希惟尔服在朝序周旋吏事歷歲滋久其勞
亦多考績来上遷尔于大農之副寵益至而身益尊
矣其亦能卓尔而立彂于事功以稱我之恩乎其勉
無怠可
翰林侍讀學士右諫議大夫環慶路安撫使兼
知慶州韓綘奏進士張康可試國子四門助教
不理選限
勑某尔㕥儒自名而實㕥毉為伎入游亰師衆用稱
焉乃有薦者願得齒于士籍故錫尔一命為吾近臣
之恩其益慎操術毋重辱也可
教坊使杜仁經等加恩
敕某等海内治安朝廷穆然朕誠與群臣楽之而㕥
時燕敖庶乎交其驩欣以及萬民則尔等執樂之工
豈無勤乎矧大禮告成澤及天下亦不可遺也其各
推之寵名以示溥博無外之恩可
司天監靈臺郎史繼莊等可並司天監主簿
敕某等昔先王建大中以當天心觀天文㕥察時變
故有日官以底日禮也今尔等職太史者十年于兹
亦已勤矣其各增秩一等往序厥職夙夜精思毋昏
迷于天象㕥干邦法可
太常少卿葛宮可光禄寺卿
敕朝廷治定百年法制寬裕士大夫各居其位能遵
職謹業㕥無大過累日計歲以至高爵者豈非承平
之致歟朕方嘉之寧有愛於尔官師哉以尔具官某
文學之苐自底厥躬更職于外具有功状遂貳卿列
今復進尔灮禄之正夫九卿重禄也一州重任也群
材在廷能臻此者幾希矣尔將奚以為稱奚㠯為報
耶其往思之究之身愈尊者責愈至可不畏哉可
逐便人宋易從可沂州參軍
敕某有司奏尔前罪甚醜是旣棄而弗收宜矣然祫
廟大慶恩被動植豈獨不以及尔哉其復著於籍參
掾下州嗚呼尔亦有知者乎尚知我之仁有㕥自訟
無羞于我多士可
亰東轉運使祠部郎中成奕可刑部郎中權陜
西轉運副使金部員外郎薛向可司勲員外郎
敕某等四海之廣郡縣之衆朕所以付而治之者轉
運使是也頋非重哉自亰㕥東距于海兼齊魯之制
汝奕主之自陜㕥西至于戎盡秦漢之略汝向主之
奕也有長厚之譽向也有膚敏之實並㕥材選而往
將&KR1179;能稱厥職朕甚嘉焉故各增尔秩一等㕥昭陟
明之義尔其祇服凢為吏太剛則折太柔則廢尔其
戒之維秉厥中毋違我所以付治之意可
司勲郎中充祕閣校理孫瑜可太常少卿餘如
故
敕某秘府蔵室吾所㕥官畯能之士而四海之淵源
也然遷不以時而使有流落之歎恩不異衆而使有
渾淆之議則士大夫何勸焉㕥尔瑜名儒之世學問
自給參僃儒省歷年之多是謂久次故陟尔奉常之
貳盖九卿之高選也光寵多矣尔其畏服毋替我命
可
經恩叙理追官人前内殿承制曹諷可崇班
敕某朕前舉大祫之禮薦于宗廟旣而推恩海内與
物更始故雖有負罪去籍之吏亦得進而用之豈非
溥博之施哉今叙諷以漸班于殿中我德厚矣汝其
思属有㕥自新毋重往悔可
堂後官右贊善大夫馬千之可殿中丞餘如故
敕某三公之府萬事之夲其地勢也重其樞機也嚴
然則為之吏者亦難矣㕥尔端飭廉敏從事歷載益
勤不怠故增尔秩一等仍其故服愈念周密毋隳前
效可
特除名人王方可鄭州參軍
敕某人臣之誼守官守節不易之道也前日南徼群
獠乘邊無僃闕我城邑而汝攝事刺史之半不能死
之遽先棄去㕥自遁邦有常憲故除尔吏籍與衆共
之今大禮之慶推恩四海故又推叙及汝參于州掾
汝其自省知我之仁可
尚藥奉御直醫官院栢仲宣可醫官副使
敕某周禮醫師掌毉之政令歲終則稽其毉事㕥制
其食今尔仲宣執技從事為日已久故復審覈厥能
進秩增禄貳于其長尔其益慎干術㕥佐政令毋有
怠忽可
内殿承制閤門祗候曹偓可禮禮賓副使
敕某元功之後戚里之屬旣位於朝今復緣朕誕日
之慶增尔之秩貳于諸使㕥為中宫之恩尔其祗畏
脩省以保寵禄無蹈咎悔可
將作監主簿李昭璉可大理評事
敕某夫考績之法唐虞之所以熙百工而成大治稱
盛德者也朕今用之以尔繇俊造之選參工正之屬
而有司稽閱應于陟典故升尔于廷尉之平其漸光
顯矣往哉祇服可
莊宅使端州刺史内侍押班石育可内侍右班
副都知餘如故
敕某中外之臣出入帷幄受宣詔命宿衞親密非端
信廉飭小心寡過者不可用也况參總厥任當内宰
之責豈可輕哉以尔服事左右多歷年所遂領近班
而忠勞自資日益不懈朕甚嘉之故升尔貳于内侍
之率尔其夙夜思畏母㕥寵自矜毋以權自怙庶幾
乎永保尔禄無負我恩可
奉職張文簡(青州)張衮臣(鄭州)可逐州長史
敕某等三班武吏輕矣其有驅馳服事之久而能㕥
禮請老而去者亦可嘉也其各以參于大郡之佐歸
安于家有㕥自榮可
賢妃苗氏奏親姊永安縣君苗氏男習進士張
士昌兖國公主奏苗賢妃親&KR3878;甥習進士張閱
可並試將作監主簿
敕某等屬者朕誕日之慶均賚宫闈使淂推及近歲
今賢妃曁兖國公主乃㕥尔等為言皆苗氏之&KR0666;也
其各錫以一&KR1179;試于工正之屬其往祇服思有攸立
毋辱于位可
三司度支判官祠部員外郎直集賢院同脩起
居注王安石可刑部員外郎餘如故
敕某左右史以記言動㕥立書法以觀後嗣其任莫
重焉故朕選于衆以尔安石為之惟尔安石經明行
修秉君子之節材劇志大通聖人之方信其可㕥任
重而致遠簡在乎朕心者矣今遷尔郎位一等盖有
司之常法亦非朕所㕥畜尔之意也尔其往服待我
之用可
内殿崇班宋熙可内殿承制
勅某西戎即叙邊無大警而執兵誰何之吏猶累日
計歲以受賞豈非幸哉尔前罷鎮戎旣得推恩矣今
復自陳不己朕亦何愛而不以勸有勞者乎其升秩
一等奉承制旨往乘一鄣思有所報可
文思使康州刺史沈惟恭可左蔵庫使
敕某内朝諸使武爵之貴皆所㕥賞勞能馭材勇者
也豈苟幸於人哉然前日乾元之慶均賚宮闈使得
推及近戚而德妃乃以尔惟恭為言朕豈復愛數等
之名而不㕥慰妃之意哉其升序前列國帑之正寵
轂多矣尔其思服無斁常憲可
樞密副使給事中包拯妻仁壽郡君董氏可進
封永康郡夫人
敕鵲巢采蘩召南之風王教之夲而公侯之事也具
官某妻董氏出于盛族而有温惠之實歸于良士而
有輔佐之效今朕旣以拯貳于公府而執機柄矣則
其中壷禮&KR1179;之數有常典哉其䟽以名郡為湯沐㕥
稱小君之寵可
六宅使端州刺史郭逵可果州團練使充龍神
四廂都指揮使
敕王者六軍内以宿衞亰師外以威制諸夏其將帥
之任莫重焉㕥尔具官某志節材氣勇有餘𥙿周旋
疆圉其勞可書故歷選於衆㕥尔董我連營之師且
優㕥團結之秩尔其執軍之律謹國之法以樹功揚
名稱我所㕥擢尔之&KR1179;可
司勲員外郎曹元舉可依前官充三司塩鐡判
官
敕某國家之大計在三司而塩鐡又貨利之豐也任
其事者必能吏乃稱焉以尔元舉夙用敏給明習法
令治郡刺部咸有善最故以尔贊司會之劇夫多取
則病於下少取則廢於用維其盈虛歛散以足國𥙿
民繄尔之能其往祇服可
衞尉寺丞胡宗質可大理寺丞
敕某有司計羣吏之治三歲而後進退之所㕥序人
材明誅賞古之道也以尔宗質自丞司衛簿状無殿
恊于陟法故升于廷尉以漸光顯其往祇服毋怠厥
脩永有尔禄可
持服人前西亰左蔵庫副使武永孚可依前官
兑持服
敕某夫喪㕥去位禮之經也起以從事政之權也右
有之矣朕今用焉㕥尔永孚材武斡用歷試既效不
幸而至於大故方障戍擇人之時豈得使遂其無窮
之心哉其疆復尔位往守北壘事親孝者事君必忠
吾所望於尔焉可
祕書丞直祕閣充編修唐書官吕夏卿可太常
博士餘如故
敕某天禄石渠典籍之府禮樂之源非修㓗博習之
士則弗能稱其任惟尔夏卿材質之美術業之邵預
成唐史遂參書閣斯可謂能稱其任者矣有司弊三
載之治故遷尔奉常博士亦文學之選也往服厥位
益進于道有以迪我顯命可
皇姪孫故右監門衞大將軍仲翹可贈眉州防
禦使追封通義侯
敕朕於親親之恩旣無所不至矣况其殂殁豈復有
所愛哉惟尔具官某孝恭端飭早有令聞謂實宗子
之望奄忽凶告衋傷我心何可及已其&KR1179;有司贈以
州使之綬候國之章以慰尔靈㕥揚我寵尔其饗焉
屯田員外郎王衮可都官員外郎太常博士杜
保衡可屯田員外郎
敕某等朝廷治定士大夫幸當其時而進於位以周
旋乎太平之致豈非休哉然患常生乎久安而因循
苟簡之弊不能無也在乎疆勉而已矣詩曰夙夜匪
懈書云懋哉懋哉今有司弊三載之治故各增尔秩
一等其各往服祇我明訓思有攸立毋自斁敗可
前簡州平泉縣主簿李佶可守祕校致仕
敕某始仕州縣而已老矣乞身以去亦可嘉焉升秩
亰省歸安閭里恩禮之厚来者知勸可
隰州司理參軍劉安仁可灮禄寺丞充大理寺
詳斷官遼州平城縣令韓晉卿可大理寺丞充
本寺詳斷官
敕某等書曰五刑有服惟明克允然則刑者教之輔
也使或不從而不信則民無所措其手足矣教何有
哉俗吏不知經術亦安及此今㕥尔安仁曁晉卿咸
㕥明经而進試之法律又習故並㕥為廷尉之屬其
往率厥職惟通惟平毋背于先王之訓欽哉可
奏舉人前同知郃陽縣令張于可著作佐郎奏
舉人前權西亰留守判官張宗說可大理寺丞
敕某等天下士大夫逹於朝廷者吾既知之矣彼州
縣之吏動㕥千數卑且遠矣朕亦何從而辦之乎故
設為薦任之法而取之一有汚敗刑茲無赦然則薦
而任之者亦已艱哉今擢尔東觀宗說廷尉並列于
王官其往祇飭保尔一節毋辱于已知毋背我官訓
可
畫邊花藝學澄州無虞縣主簿御書院祇候馬
用可中嶽廟令装界藝學南州三嵠縣主簿御
書院祗候朱玉可東嶽廟令
敕某執技於府㕥勞自陳据其舊次宜被推賞嶽鎮
祠宇具有職事往服惟慎毋自墮斁可
内殿承制雷周輔可供備庫副使
敕某全蜀之廣制為两部各置守將以治兵民其任
重矣今㕥尔周輔往佐軍事又進尔于諸使之貳㕥
重尔行其往悉乃心宣乃力軍有常律毋得怠廢可
比部員外郎致仕黃仲英可加上護軍左清道
率府副率致仕鄭蜕洗馬致仕張道可並加騎
都尉
敕某等朕前以大祫之禮薦于宗廟旣事告休推廣
慶賜罔有遠邇莫不周浹况吾士大夫陳力之舊歸
老之美而可遺之乎其各賜勲一等以稱朕意可
吏部員外郎知制誥兼侍讀楊畋可依前官兼
侍讀充龍圖閣直學士知諫院
敕朕總御綱紀博覽兼聽庶幾乎先王之治而聰有
所未逹明有所未燭實賴二三大夫為吾耳目朝夕
納忠㕥自輔然舉㕥任其責者常難其人具官某直
清之操卓尔不群閎逹之材綽然有𥙿出入内外蕳
在朕心傳不云乎如有所譽其有所試其以畋陞于
延閣長于諫臣鳴呼朕之舉尔可謂盡矣尔其觀古
名臣所㕥獻可替否守節徇義之烈以思自效㕥稱
朕意焉可
度攴員外郎直秘閣同脩起居注司馬光可起
居舍人同知諫院餘如故
敕某朕奉祖宗之成業㕥臨天下夙興夜寐而欲寡
其過未能也故博延亮直之臣使得禆𥙷警戒其不
迨庶幾有益故察于群臣而淂尔灮惟尔光學有源
夲行有師法方而能通直而不撓可謂卓然特逹者
其正秩右史參職諫省往服乃位盡規毋隱務稱朕
所㕥舉尔之意可
韶州樂昌縣主簿兼縣尉事梁師孟可太常寺
奉禮郎
敕某天下之貨聚於三司三司之法能任事者賞之
豈務於多取哉足國經費而已今其言尔前採韶山
之鉛㕥贍鑄錢其利歲倍於法當賞故升尔太常之
属以荅尔勞其往祇服可
廣南西路鈐轄皇城使忠州刺史宋定可果州
團練使舊官充廣南西路安撫都監兼知宜州
敕某㠐外夷獠數叛不賓誠德不足以懷也將威不
能以服也宜州在西之衝為一都會鎮禦僃豫尤難
其才惟尔定材武忠勇有古將帥之烈周旋南鄙勤
勞不怠是宜舉其已試之效優以團結之秩撫輯一
道專守千里有民有兵其任重矣尔其宣我德澤揚
我威制尚使蠢尔之蠻面内来化時乃之功其往祗
服可
刑部郎中充集賢校理馮浩可依前官集賢校
理充三司度支判官
敕某三司制天下之財而度支獨主國之大計其出
入多寡之數則有常矣而盈虛輕重之宜豈無術哉
故非精明通習之能亦不可以與也以尔某文學之
選列在東觀嘗佐亰兆又使外部更事多矣宜佐司
會之劇㕥勸其效尔其往服夙夜自疆圖稱服命可
皇親兒男賜名四十七人可並右内率
敕某國家神明之後夲枝百世蕃衍無疆朕旣丕受
上帝之祉曷敢不施于尔孫子哉故因乾元之慶申
詔宗正悉奏諸孫之能勝衣者四十七人制名命官
咸傳之藉咨尔父兄尊尔師保慎尔威儀使幼子有
所視有所聞長而無犯於非義以成乎信厚之德豈
非休哉其識朕指無忽可
宜州鄕貢進士區宋臣可本州文學
敕某遠人之陋學者常少有能自表於衆是可進焉
以尔宋臣出于嶺徼而嘗與計偕来今且老矣而無
所成其名自陳于朝有足憫者錫尔一&KR1179;歸榮州里
尚使海隅之俗知有所勸可
西溪文集卷苐六
沈氏三先生文集卷第五十七
雲巢編卷苐六
太常寺奉禮郎審官西院主簿沈潦叡逹
歌詩
越州永福院大像讃
如來八相二十四依圖讃
如来入胎如来出胎
如來納妃如来出家
如来䧏魔如來成道
如来輪法輪如來涅盤
摩訶迦葉波釋迦阿難
摩田提商那和脩
優波毱多提多迦
彌遮迦佛陀難提
佛陁蜜多脇尊者
冨郍奢馬鳴
毗羅龍樹
提婆尊者羅睺羅尊者
伽難提伽邪舍
鳩摩羅䭾闍夜多尊者
婆脩槃陁尊者摩奴羅
鶴勒那夜奢師子尊者
零陵先賢贊澹巖先生
三元先生高溪老人
法華道人景星觀真人
申天師尤尊師
素公白鶴觀鍾
阿育王塔煙塘老人
子厚零陵王祠
陶公進賢女真
太平和尚禮塔亭
椘興禪師真贊南儼導師贊
富地贊王右軍觀鵝圖贊
王武子觀馬西峯和尚贊
越州永福院大像贊
浮屠之說傳中州使人知真如寂滅之法然後中州
承事彿為聖人事佛非彿心也佛名如来佛之生也
以諸相為彿也是相為妄㕥火身為佛耶是身無體
然而非佛則不名為法是有生者所以登正覺成上
道也佛不滅世以為滅也不滅不生一佛滅諸佛生
諸佛滅一佛生故友提偷婆生人以土木為佛儼然
彿也人以風火為身宛然身也吾謂還之土木還之
風火則是佛與我皆妄也故知我則知佛是以明慧
之士以彿為一而愚者事分器也猶假以攝心所謂
有盡為有為法無盡為無為法者是巳昔者錢氏有
吳越之地事佛為最篤文穆王有子曰儀開府治于
會稽公宫㩀卧龍之山儀親以其女為尼者三人又
出其私財數千萬即卧龍之隂為佛廟名曰寳積儀
自為文内佛藏中吳越國旣除忠懿王以其族歸京
師繇是寳積衰而其徒浸以散去日朘月壊大殿之
外為荆榛龍象鏬側禽鼠攸居嘉祐六年長興公
來為是州旣將大治學宫乃取寳積之舊殿以為孔
子殿頋視其中則大像巋然在焉或謂公儒者必毀
之公曰夫功難成而易壊前人歷年而成之吾一旦
而壞之頋未足以抑浮屠而徒傷前人之功且浮屠
之法方行於天下而塔廟之役未有禁也壊於此將
成於彼使徙而歸之其徒是可省十萬之貲於後也
於是永福智印師聞而謁公願淂以歸永福之正殿
曰為是殿十有六年矣而大像不能成計其費盖千
萬也今願因公而成焉公許之為命工度作凢傭役
之費悉取之其徒二月癸巳先遷中軀其脩丈有八
尺大十有三圍其重莫能勝計乃作樏車于陸方舟
于河以遷山動風旋隱隱隆隆人不知其功三拂以
次遷逮諸菩薩弟子凡十有二軀以及四壁楣帶奥
窔之像或突或繪咸因彼寘此小則尋尺大至逾丈
皆不失毫釐有若其素金相玉毫大重𥜗堂堂乎
正位端嚴跂立之侍冠胄櫻甲之神森然在刻六月
壬申廼訖工内外完具煥若新焉觀者䕫䕫稽首瞻
仰咸以是為大事勝緣非偶然脗合者不可以知見
道也於是時長者之施日以大来重屋崇崇中嚴外
隆爰及别殿增痹為穹不函其力而靡不庸是歲秋
八月公去而治于杭智印始𣣔贊其事廼來請文於
余余方得維摩之說蹈無生法忍辱杜門遠謝人事
何能為文頋不得巳強為之贊云金仙頎妙相尊稽
首十万戶正法於何為生何為滅(其一)我聞諸佛號
如來大匠升天巧模畫一切有為吾知假㦯盛㦯衰
繋其逢得福在心不在佛(其二)在昔王子今何往成
就愛女青蓮中阿育文殊在深谷繇来所贖本虛空
(其三)善哉檀施非一力所願此地臻極樂種種妙香
襍諸珍我咸供捨無貪着(其四)彼時如来在寳積我
心永壊若不足今日如来歸道場我心歡喜遂瞻依
(其五)願我諸佛施慈悲咸㕥是心承是報世世子孫
應供飬長獲饒益無時衰(其六)稽山盤盤翠相疊鑑
水泱泱&KR1199;無極地執博平人物古晉伐衣冠盛扵此
(其七)遺風勝事&KR1210;可尋大士遊方諒無礙龍光有應
我為證億萬斯年示來者(其八)
如來八相二十四依圖讃
昭慶法師導集衆緣圖畫如来八相及二十四祖于祥
符寺之東堂唐杜中令先為圖讃辭多不詳俾余為
叙其事庶使觀者既覩其相又攷其行以崇多福焉
如來入胎
如来入胎在兜率宫乘白象王䧏于夢中太卜奉占
大福所鍾當生聖人清淨玄通天為獻食姜好侈豊
諸國來賀善哉大雄
如来出胎
四月八日明星始生從右脇化墮地即行諸天䧏侍
金機獻誠相好莊嚴香湯潔清上天下地放大灮明
瑞應所臻其何可名
如来納妃
始其少時王爲納妃有女端嚴名曰瞿夷往同獻華
一念不移雖云其妃清淨何爲行遊北門沙門啟機
乃敕還車㕥法爲師
如来出家
既將出家天神致啟方夜之半振衣而起侍衞在前
神使昏委白馬踰城玉田休止王起追及竦然致禮
知其爲神非世能尔
如来䧏魔
菩提行成守是淨戒天魔相驚𣣔来破壞彼三玉女
嫵媚夭態有億萬兵不戰巳敗其魔與子畫地自悔
攝以慈力皆使度世
如來成道
多劫所修至于成道三時所得無復顛倒身能飛行
水火可蹈我知法身無有生老何天之覆何地之燾
其天人師是為佛寳
如来轉法輪
諸天溥來𣣔聞我法為轉法輪稽首歡洽昔佛滅度
羣生作業不值佛世生死百劫善哉梵王為衆垂接
度所未度三塗盡攝
如來涅槃
示疾雙林入般涅槃摩耶感夢諸天一觀付囑法藏
巍然金棺山崩河竭六種震翻諸行無常我知其端
寂滅為楽快哉竺乹
摩訶迦葉波
迦葉尊者初修禪那一造如來為分半座我持苦行
六塵盡破我禮雙足法藏云播金珠示因伽棃是荷
傳于阿難有倡斯和
釋迦阿難
阿難拳拳相兒端妍三願敬陳侍佛之前揔持苐
博貫真詮情無頋著為覆右肩經稱我聞有質其傳
風奮三昧以終化緣
摩田提
始摩田提生于罽賓有大慧眼時崇勝因伽𣑽所說
為法之津阿難次授為法之輪不顯一偈繼我能仁
合掌信受善哉聖人
商那和脩
商郍和修勇猛有才佛巳入滅始自海来迦葉受記
心弘智開財施旣盡法施爰恢青林締構龍去不廻
辟支化緣噫嘻善哉
優波毱多
毱多出世後一百年其所化度與彿齊肩如來受記
述其妙緣為狝猴主採華奉仙䧏波旬衆繋屍訟天
摩頂之偈何以加焉
提多迦
多迦未生先遇大聖及其出家四果已證化度有情
我法彌盛十二億衆絶煩惱病常轉法輪續佛之&KR1179;
孰有去来樂我清净
弥遮迦
維弥遮迦始初出家眼目脩明如青蓮華淂大辯才
嗣法提多海水無際我揚其波以聖傳聖平等無差
雖云半億其能意耶
佛陀難提
難提乾乾應化有緣天雨丼露含潤大千佛子相承
牛口是傳不有辯慧正法誰詮摧伏諸魔其孰敢前
雖云分别乃歸一源
佛陁密多
佛陁密多功德甚深善巧方便開導孔壬被國之王
外道如林我持朱幡欲移厥心竭彼才智其口乃瘖
遂化尼乾有如球琳
脇尊者
伊脇尊者來示夙緣在母腹中垂六十年及其䧏世
眉髮皓然不汙五欲明識貫穿維其不卧聖證乃傳
我無煩惱稽首敬田
冨郍奢
郍奢受嘱法藏流行閑林宴㘴時遇馬鳴始論空有
悟于假名斬舌不許削髮示情為言其理譬如登月
能滅諸暗乃逹無生
馬鳴
馬鳴大士初興法樂華氏城中為捨貪著&KR1401;吒索金
請師代酢團泥置塔佛相爰作王有大業施法使薄
犍稚之聲善利斯慱
毗羅
毗羅尊者大聖仰可紹隆正法絶煩惱鎻言詞方便
諭諸福禍摧伏邪心如彼烈火在南天竺建論無我
用破沉冥而證多果
龍樹
龍樹大士夙通諸學無所不知強明辯慱帝釋龍宫
法忍是作南天竺國外道悔悪其所論譔光明恢廓
神呪示功往生安樂
提婆尊者
提婆太師機智雄深自頋其影無愧於心國有天神
威猛難任我奪其精讋服匪忱其道始行百論是欽
無我被害豈伊能侵
羅睺羅尊者
羅睺羅生體本清淨龍樹提婆嗣爲三聖維持外道
鬼書方盛一覩成誦我功斯勝䧏彼邪心爲之作證
不有至人誰尸其正
伽難提
伽難提出號爲神僧觀其所脩冥躋三乘捨生樹下
火焚不崩巨象引之如山如陵願力充滿爲時所矜
巋然渚波来者伏&KR0574;
伽邪舍
伽邪舍生初遊海邊值大宫殿乞食于前乃有餓鬼
識其前緣分布肴膳化為膿涎我悟無學生滅息焉
受授惟聖不其偶然
鳩摩羅䭾
鳩摩羅䭾名聲早著其智如海為教之主行化一國
其人頑魯使集鉄馬惟我示汝其人敬信大論是布
三界修行善乎筏諭
闍夜多尊者
維闍夜多善化群有敬持威儀佛所記受彼人作業
師為之救化火為池其報乃宥行見餓鬼慘然推究
為鳥說因德為上首
婆脩槃陁尊者(即天親菩薩)
婆修槃陁善能分别導利衆生名言布列其兄無着
為之辯折示疾以諭乃請斷舌着云斷舌大乘亦絶
千部論師天親所說
摩奴羅
摩奴羅出慱通三藏少𣣔知足其言演暢恒河以南
外道浸廣我為法故挺身而往遊行教化毗羅振響
正法不堕契我無上
鶴勒郍夜奢
勒郍夜奢夙明聖智具大福德人所敬事人所敬事
奉行教誨正法眼藏惟一無二蠢蠢衆生輪廻於是
不有聖師我法其替
師子尊者
師子比丘智短明徹嗣承我法大振其說干時國王
已䧟迷轍利劒加我有乳無血是時正法泯焉幾絶
繄諸天龍護持不滅
零陵先賢贊(并序)
零陵之地多峻山美川彌亘數千里而士之生其間
有異行特操者亦不苟合惟其遠中州也故多隠晦
不出至脩身學道化為神仙盖其地然也余放斤於
時間居無事采其人有可善者為論次其行追琢為
文辭使人可頌詠遂至於不朽若其強聒蒙幸雖能
邀寵利於一時者皆不著豈特人乎哉苟噐之有足
稱者亦傳于篇
澹巖先生(姓周氏諱貞實)
矯矯先生其道孔夷當秦之暴不為世羈世方尚名
干禄之資先生鄙是非我之知名患之本禄禍之基
果蓏為食草木為衣人孰不死富貴何為秦人徵之
蛻觧其尸方床曲几及其尊彛皆化為石可隠可持
千載以還遺風曷追其言不朽斯吾之師
三元先生(姓屈氏諱處静)
三元之山其下維穴旁通羅浮神施鬼設在昔白公
逃彼椘[危瓦]厥宗來䋣後氏為屈道人之生夙契仙骨
幽棲山間功行濬發爰駕白鶴上朝金闕于今高名
揭若日月彼李氏子訪道巖崫乃淂素書皆其隱訣
喜未及讀期我不殁䄂之出山半道灰滅我來自西
稽首致謁遺基巋然告以勿伐
高溪老人(姓唐氏)
我居溪旁我樂其流老猒也紛乃即于舟告爾子孫
我將我游遊不復止長川悠悠泛彼孤蓬人不堪憂
我方自適魚鳥之儔豈不衣食亦過舊丘豈無其事
於是垂鉤垂三十年皤然不休我度其心於世無尤
安知世間爲公爲侯維其無尤此其爲優
法藥道人(諱志遇)
法華道人德完行孤于巖之下結草爲廬文蛇穹龜
往来且旴師不怛駭伏于座隅化是邦人我正如愚
不誅不距建爲浮屠時有盗來竊其衣𥜗適與師遇
竄于崎嶇師徐勞之母傷尔膚盗還稽首其去徐徐
年七十餘不畜其徒苟非法器安用鄙夫一旦入滅
正坐跏跌于是末世快哉歸乎
㬌星觀真人(唐氏女諱法信)
昔我真人
来迎𬗋雲之車白羽之屏鸞騫鳳翔
旂盖亭亭先生稽首上朝太清弟子何知但聞其聲
瞻仰太虛乍隱乍明頃之雙履墮于清冥寂寥故宫
誰其經營匪鳩自鳴乃唯隂兵至今二神守其門扄
邦人禱之載赫厥靈維其神靈垂休我氓
申天師
天師乹乹初事軒轅盡傳其道遂至長安時其老母
祁陽之干越數千里時致盤飡維其盤飡芳馨具繁
母驚其神欲往一觀天師請行有如飛翰一瞬而至
都城正歡其毋不虞穢氣旁奸居于長安遂不復還
後數百年故山岏岏行朋乞福乃其衣冠
尤尊師
道人始來行丐市鄽其道若狂手持敗鞭數語市人
我將升天身跨白龍此鞭用焉州將聞之囚于土圜
有頃已出猶如風煙復持其鞭咲語自然守怒兵之
兵不淂前徐徐引去乃知其仙其始未化孰知其賢
時有老校為之招延及其將逝遺屎戶邊化為黃金
璀璨聮拳再拜受之以終天年
素公
懷素善書我知其然能淂此道造于幽玄始其操觚
媚于盂槃厥功之成其盤三穿在唐中葉號為多賢
草法之妙未暢其傳迨我律師落筆翩翩學士大夫
為之讋焉才逸氣豪辭藻相鮮遺風至今清如流泉
嗟我白首来游湘川過師故棲訪其遺妍有塚嶙嶙
有池淵淵不矚其人唯餘蒼煙
白鶴觀鍾(屈真人上升處)
白鶴之觀在祁陽東先生上升此其遺蹤爰有信鍾
甚宇且洪一旦風霆躍于江中黃冠震驚鳩潺水工
探泝索㳂其誰能窮時有巨商昭潭息風夜夢道人
託身江蓬曰惟祁陽乃吾之宫其人闖然上傴下豊
旦而求㫋長江溶溶斯鍾偃蹇乃在水衝視其欵識
與夢實同遂載以歸駭我衆聦文彩煌煌上蟠二龍
至今大聲與天相通
阿育王塔(在福田虛山上)
東方有山名曰福田其下維虛旁流二川蒼煙白雲
上巉青天乃有屋堵壓于層巔世傳肓王道力無邊
神兵所造八萬四千惟是夷人如鳥獸然不汝遐外
亦攝善緣金輪上標力士四旋天龍護持何千萬年
何千萬年陵谷或遷維是聖功不崩不騫
煙塘老人
昔有漁父煙塘之瀕以魚為生聚居成群適有白鰻
戲田之津或捕獲之速我諸鄰將以為羹乃覯老人
曳杖而來布衣縞巾為語諸君勿烹是鱗是乃為龍
湘江之神咸以為誕吾羔方珍芼以椒蘭和之丼&KR0605;
莫不厭足笑語欣欣老人復云禍且及君有頃大風
震電轔轔曾不旋踵䧟為&KR1977;淪惟是老人為示諄諄
龍豈不靈乃時之屯
子厚(姓柳氏諱宗元)
我游愚谿我思若人孰使之文而罹其屯譬彼璆琳
誰不汝珍一毀于琢遂投窮津孰賢而昌孰拙而湮
唯其所遭毁譽乃振子厚之賢胡不是循泣岐呌閽
猶幸一申或怒或娭越十二辰曷若其默㕥休天均
我來溪旁想其風神隂崕之竹下瀨之蘋十世以還
半為荒榛當時寵華俱為黃塵世或為名有偽有真
誰如子厚軻雄之隣
零陵王祠(姓唐氏諱世旻)
五代之亂天步失綱兵緾九有厭于奪攘孰順不賊
孰暴不昌踰五十年相為矦王惟我唐王孔武且強
威神赫然萬夫之防一旦起兵其衆攘攘遂殺州將
宅是永方馬氏之興剽悍陸梁我屈于衆乃天之亡
方其&KR0556;擒恕氣柳揚巨刃穴胸不仆不僵已而為神
白晝旁洋福禍我民克相彼蒼迨我天朝父老獻章
為之請封乃封故鄊作我王廟在江之陽春秋祠事
白醪騂羊坎坎其鼓幽幽其篁孰敢不虔祀典是將
陶公(諱岳)
陶公振振好學有文自其少時已拔不群晚為諸生
益肆厥存旣陟士藉業履孔塵遂為聞人期于青雲
通藉郎曹歷刺江濆其才有餘不忘典墳有志舊史
荆湘是論惟是故州揔記群分子長實禄更生慱聞
於惟陶公挹其清芬詳迷備言貽彼後昆却視矯夀
乃穫乃耘使之執鞭彼猶欣欣
進賢女真(姓何氏)
進贒之阜東江北湋青林白砂煙雲霏霏先生下翔
蚕令英徽時會三女若夢而飛㕥食我桃妙齡不饑
大道不晦至人發揮晉公南遷順風有祈示以金鏡
識其仙衣清風冷泠潜灮隱輝亦或不逆露我天機
冥數有期人將疇依尸觧示變如蟬斯飛我游南崗
觀闕巍巍簮履如此孰摶其微
太平和尚禮塔亭贊(在常寕山下)
道人乾乾行化湘川禮是塔者十萬八千時年七十
行解妙圓作亭山下開示信緣
椘興禪師貞贊
堂堂者誰咄咄者誰㕥爲是者不識以爲非者不知
圓融孤峭繪素何爲繪素何爲稽首導師
南巖導師贊
堂堂導師生于閩粤齠齓出家妙相竒骨爲一大事
應期而出佛修行時廼始落髮初參西峰噐識旁逹
周旋五年行觧微密行化大和名聞已徹大江之涘
有蛟為孽無有善淫舟舫聮沒師為黜伏龍洲始垤
至于黃梅夏暑道暍土人來告乹溪方絶其衆洶洶
無以盥啜為投妙偈洪流乃决遂造武平彼豪致謁
我邑南巖有如耆崛請師宴坐少駐巾鉢夜有巨蛇
驤首来奪正眼一視蛇乃蟠結復有戾虎包哮猖獗
師不為駭虎亦馴率天人悅焉請見玄刹師緣默契
布金營苃乃脫伽梨衲帽直䄌戮力僝工神鬼剞劂
不日化成小大訢說四方歸依奔走竭蹷時苦大旱
田畝焦渴乞偈致雨笑許其說頃之澍雨利均坱圠
牧牛于野數困虎咥牧人羣訢為之軫恤時有青猴
往来式遏蕃息十年大&KR1269;耕撥已而猴死夜夢于聞
從師乞名請建廟室名曰金成享之䟽糲垂庥彼牧
其祀方秩師所導化洞言凶吉或請于師天機勿洩
時師肯首因是結舌遂不復言人無以伐彼守羼提
謂我顛越捕繋廷下面加訊折神色宴然不自辯别
禠帽投火火方烈烈火滅帽完守怒愈疾遂㕥為妖
塗之汙血有熾其薪帽益光潔彼乃悔罪訟其凢劣
惟彼南康盤山嵽㟫彿陀波利昔所布薩爰有石泉
一旦汙衊石泉之下神䜟先述後五百年此泉當窒
有白衣來乃定光佛彼衆發䜟奔走迎屈師以舟往
雨華膠轕江流之下乃有斷枿舟揖所觸必湛于汨
往来為害師為一撥順流而去巨舟斯豁山已無泉
龍象蹙頗師扣之錫其泉乃溢留正三載法筵益設
河源聖船久癈波淈屢竭人力其誰能拔南海建塔
將運羣物不有巨舸厥費屑屑或請于師師以惻怛
授㕥偈往洪流夜發載浮于江塔工斯畢彼徒不道
假于賈褐厥載未濟暴風軒突不知津涯敗我溟㴾
逐良出守敬聞名實稽首門下&KR0556;弟子列具厥神化
獻于帝闥乞名題寺均慶是揭潭龍不害年登人逸
王贄奉使方冬無雪懇請未終瓊瑶交戞數日未止
淖我使節王復来訊乃大霽澈自時厥後恭事惕牀
有或不虔莫不相詰始自七閩上逹亰闕公卿士夫
悼稚耆耋咸来致禮以祈度脱大中乙卯正月六日
正其生時稽首辭訣八十有二泊然于滅圖畫毫相
端嚴昭晣瞻仰如在孰有孰弗妙行聖上巍峩纖悉
世所傳聞萬分之一我贊㕥偈文辭鄙拙有如泰山
揮以毫末南山可勵北海可竭南巖道妙並明日月
富池贊
昔吴祚&KR1179;奄有江東桓桓將臣時惟甘公公當少時
任俠&KR0825;雄負眊帶鈴肆行暴兇踰二十年廼始變風
折節下士𣣔希大功西赴劉表表方惛瞢去依黃祖
祖亦弗容廼歸大帝武昌之宫英毅維瑜武烈維蒙
二公合薦恊于帝衷公論荆州兵弱易攻蕞尔夏口
猶如蒿蓬我拔夏口楚關一空必取荆州遂規巴卭
時帝大悅予惟汝從遂拔夏口其言信充使屯當口
威震軍中帝白興霸卿惟虎熊從戰赤璧追奔折衝
固守夷陵檐當穴胸益陽之瀨雲長辟鋒濡湏之出
曹公失蹤皖城先登斬彼元戎合肥失律寔祐帝躬
有戰必勝無謀弗庸愛育士卒傾財任忠迨今千年
威名日隆㕥余所聞人神道同為人克正為神必聪
血食後世幽明咸通太尉崇秩有褒大封虎旗金節
曲盖琱弓大江之下祠宫峻崇千舟萬艘誰敢弗恭
粢盛潔脩牛羊碩豊風飈不驚川流溶溶我昔南下
言瞻峻墉感歎盛烈弗磨弗因即舊史纂其初終
昭示後人永于無窮
王右軍觀鵝圖贊
右軍清豪不䧏不汙後世何知獨觀其書
王武子觀馬圖贊
武子豪雋世稱馬癖殊勝癡叔床頭置易
西峯和尚贊
五臺之山聖凡混同廼惟大士肇化西峯唐室下裒
群生困窮師始振錫于江之東始次秋浦宴休禪叢
指彼窣堵當興勝功一弄鐵笛龍呤夕空至人難知
是為凡庸時有鄭傳祈門之雄假竊位號擅其疆封
師觀昔緣往造軍中一軍盡驚標戈挾弓鄭亦惶駭
遣謝弗通師頋使者往諭汝翁惟昔有緣乃來相從
鄭亦感寤欣然向風瞻望毫相光明粹融垂髮被額
猶如兒童面布七星其言雍雍鄭雖暴戾為之致恭
遂獻上差以為祠宫休止門觀幽深峻崇申警戒嚴
實備弗空師為鄭言彼山穹窿吾當往視乃營厥工
遺我芒屫置于西墉中夜寂然鄭窺其櫳已不復見
香花重重鄭大悔恨内懷怔忪甫旦師在曾無動容
視厥芒屩實敝且塳道其所&KR0851;山川奔衝坤山卓然
水流石硔三十六谿谿灮溶溶吾淂其地蒼煙鴻濛
旣留我錫于彼嵓松鄭驚其神使按厥蹤往反越月
其言信充鄭始震驚内訟頑懵彼土方突疾氣相蒙
師取盂水佛慈感通以施下民捄其鞠凶始徹膏肓
遂起疲癃小大勇躍幸甚會逢師忽謂傳吾當暫去
西北有突即當往度鄭懇留止曾不復頋乃升靈山
極其峻處誅苑結庵聖功潜布土人或知乃來飲哺
瞻仰高德衆所依怙時鄭中衰羣兇不附數困侵軼
實懷危懼躬遣信介乞其來助師亦惻然乃旋歸馭
敵人在竟師命徹戌一指其兵兵皆亡怖散走折趾
鄭營安固遂入西峯安穏善住無有遠迩或老或孺
凡所度人至于千數天方驕旱踰時不雨人或懇請
必蒙甘澍惟時吳王治楊為府赤地三年群祀咸舉
歙有汪王實食其土吏奉王命歸于神主神夜夢吏
吾豈弗預豈如西峰威德弘普乃大聖人實通帝所
其馭五龍誰敢齟齬吏夢旣覺乃大驚悟來懇于師
師曾弗拒歸語而王雨今可竚大雨三日横流甽畆
王心欣悅有懷欽慕山無信鍾師潜有募得其信人
乃下秋浦三日而還洪鍾在虞上有欵識五臺之鑄
吳王營齋求福其嗣為無遮會以祈善護師心默知
飛鉢来赴越數百里有如佳少齋来及半王啟其故
乞名大衆大衆未諭師起下座頋謂王語名曰凌藤
㕥承汝祚吳王惘然不知其趣訊其所来祈門之下
王以為誕延之别廡訪諸祈門無一言誤王大崇信
請延巾屨請建道場了不可駐錫之𬗋袍亦不一御
願淂美錦以為信具遂獻美錦易其綈紵裝之金錢
蠲彼租賦當是之時人識佛祖及師之還鄭疾以固
已而鄭死臨其塚基天祐三年六月大暑召集大衆
吾將西遡慎無治事厝之故宇後有人来當知所措
其後三年有僧甚倨直造堂上發其蒙覆顔兒容色
不愆于素出而焚之祥光載路奉彼遺骨手自塗塑
像成僧失若無所遇相好巍巍慰我黎庶載祀三百
道化彌著世所形容乃其麄粗繆述為偈頋奚云𥙷
惟是椶拂庶永終古
雲巢卷第六
從事郎處州司理參單高布重校兼監彫
