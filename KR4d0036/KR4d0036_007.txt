沈氏三先生文集卷苐七西溪文集卷苐七
賀正表三首賀冬表二首
謝春服表一首謝冬服表一首
中書賀壽星見表一首
中書謝譯經御筵表
賀即位表慰國哀表
賀皇太后表越州謝上表
謝賜曆日表謝改官表
謝上表(自越移楊至中道再移杭州上表)
代人進新修禄令表
代人奏請更定科埸約束状
免龍圖閣學士状免翰林學士状
中書謝傳宣入伏早出状
中書謝譯經院御筵状
舉邵亢自代自代
自代自代
自代進奉銀二千两状
進挽歌辭状笏記
中書謝春宴笏記陳乞劄子苐一
第二第三
第四上殿劄子
乞移鄆州劄子上殿劄子
開封府乞增屬官劄子
上中書奏記下上虞縣令教一首
賀正表三首
伏㕥推二氣之元求三統之法斯得天數以為王正
傳會千齡之期鼓舞多方之慶(中賀)恭惟
尊號皇帝陛下稽受皇策荅揚祖休克謹持盈之圖
㘴收前世之烈中外底輯神人以寕登太平之歌方
傳之於不已錫皇極之福固受之以無疆臣等參服
宰司親逢盛旦率籲官師之衆鈞同朝野之勸
伏以推六律之夲以求隂陽之端考三統之元以觀
日月之會實得天數著為王正誕當十載之期久屬
一人之慶(中賀)恭惟尊號皇帝陛下欽明文思神靈徇
齊奉祖宗之成基兼帝皇之能事天方顯相我用丕
承登夀考於萬年豈特比商宗之永開夲枝於百世
固將齊周室之隆臣等祇服宰司籲先群辟仰對罦
罳之峻敢傾祈頌之虔
伏以具物於春聖人所以撫節有為於政王者所㕥
求端(中賀)恭惟皇帝陛下臨教保民晉明燭蔀會年
位之始浹天人之驩異俗来威百昌薦貺臣守郡于
外不獲進慶闕庭
賀冬表二首
伏以氣復於陽數生於子日月閏積之所起寒燠風
雨之所占(中賀)恭惟皇帝陛下獨運乾剛紹䋲祖武
拱天序之正鍳生民之康一新靈辰交薦福本孚佑
遠祚㘴臻太寕臣遠紆郡章隔望朝弁但馳存闕之
之悃莫綴充庭之聯
伏以日極於南考爲三統之法陽生㕥復推見二儀
之心當歷紀之開元宜帝符之錫美(中賀)恭惟
尊號皇帝陛下志氣獨茂輝灮日新運神化於無爲
均成功於洪造天瑞来格民靈樂胥奏封禪之書方
且彂輿人之頌歌天保之雅固將充萬壽之期臣等
僃位明廷逢辰大慶無以褒揚於盛德維知鼓舞於
太平謝春服表一首
伏蒙(云云)春物始和恩仁下逮申詔攸司之舊匪攽在
笥之衣拜賜知榮撫躬懷愧(中謝)恭㕥尊號皇帝
陛下遹熙聖緒高拱太平憲天端以叙彛倫揭時令
㕥垂大法乃茲仲月均錫官師臣等備位在廷逢辰
多慶服之不稱寔畏詩人之譏禠於終朝益思易象
之戒庶殫乃力㕥𥙷厥尤
謝冬服表一首
伏蒙(云云)大火始流清風既應告歲功於天吏彂時令
於王廷申命攸司匪攽在位粲然束帛之厚寵如華
衮之褒臣等(中謝)恭惟尊號皇帝陛下德曁九圍仁
深萬物感肅霜之節嘉獻裘之勤思與官師並均安
燠悉推在笥之惠俾無䘚歲之憂臣等參服典司親
逢嘉靖功不勝禄已負素飡之尤服非稱躬更招彼
其之刺幸收它效得謝至恩
中書賀壽星見表一首
至治升聞休符恊應發乾文於南極告夀考於一人
海縣同瞻民靈胥慶(中謝)恭以尊號皇帝陛下德
音獨茂仁性自然致孝于上下神祇推恩于内外夷
夏若臣庶之細安能報稱于萬方維昊穹之靈固將
保佑於千億倬焉垂象允矣示人臣等參服近司親
逢嘉應仰望顒昂之㘴俯深踴躍之歡
中書謝譯經御筵表
社鳴紀節式尊誕聖之辰具葉翻經方祝後天之壽
恩推慈惠宴旅豆觴仰承覆露之私俯愧亨嘉之會
(中謝)伏惟尊號皇帝陛下清净自懋欽明日躋遠追
九皇之蹤近属三后之綂福祿是荷㘴致無疆之休
神人具依共持不拔之祚臣等參居宰席並受國恩
敢資西竺之勝因庶效華封之善頌重當飫賜益戴
上仁
賀即位表
皇帝陛下以今月初二日奉膺顧命纂臨大寳乾坤
交泰日月著明普天之下讙呼鼓舞(中賀)臣聞易曰
大人以繼明傳曰王者大一統肇自古始迄于後来
神器之傳必屬元聖伏惟皇帝陛下受昊穹之命
承三后之休繼體先皇正位儲兩神祇㕥之克相夷
夏由是宅心天人之符如響斯應上下之感不謀而
同國家之運方興祖宗之業既定重熙累洽于萬斯
年有生之䫫莫不自幸臣内聯侍從外守藩垣不獲
奔走稱慶闕庭
慰國哀表
大行皇帝奄棄萬國承詔號踴絶而復生(中謝)恭以大
行皇帝德象天地仁育萬物臨御浸久夷夏一心奉
諱之初震動殞裂伏惟皇帝陛下孝思罔極何可堪
處臣伏限守郡仰遵制旨不獲匍匐奉慰瞻望闕庭
賀皇太后表
臣伏聞皇太后陛下恭承顧&KR1179;進受鴻名母儀正於
朝廷孝治刑於天下(中賀)恭㕥皇太后陛下體坤元之
德配宸極之尊内教著于六宫隂化行于四海所以
輔成前朝之治保佑大統之歸
皇帝陛下祗述先猷克循要道率有司而上洪册奉
徽稱以明至尊盛禮甫行羣倫胥慶臣守藩于外營
職有常不獲奔走稱慶闕庭
越州謝上表
臣(某)言(云云)以親為請淂郡甚優越去宮庭介居江
海&KR0556;職之始撫心弗寕(中謝)伏念臣本維諸生知守
前緒親逢文治之盛冐塵科選之榮擢躋儒林遂執
史筆學不足以達治亂於顧問實難文不能以通古
今於述作何有誤出聖明之遇進登侍從之塗僶俛
備官逡巡待罪維大恩未報豈敢便安其身顧私飬
弗充不勝進退之廹輙以誠乞旣兹奠居幸溢於涯
感無以喻此盖伏遇尊號皇帝陛下天地之德覆載
而無所不容日月之明照臨而無所不暨故臣淂遂
其犬馬之志安于藩翰之間况兹為州自昔建國連
帶數郡之廣惣齊萬兵之權有可以為無所于苟尚
寬東顧之慮少獲萬分之心
謝賜曆日表
臣某言(云云)歲事更新王正建始肇頒曆纪推授民
時(中謝)臣聞王事夲於隂陽聖人參諸天地能使四時
不忒然後萬物淂宜自羲農以来逮尭舜之盛未有
不務於此而能遂臻厥成恭惟尊號
皇帝陛下撫有庶邦規恢大業凢四海之廣莫不受
制於庭而群生之微一皆遂性於下自非求端之騐
曷由致治之明臣職在飬民幸均受賜敢不奉行之
謹以全愛育之仁
謝改官表
臣某言(云云)侍從於中初乏朝廷之𥙷藩宣於外汔
微治行之聞此焉褒優甚矣僣濫(中謝)伏念臣起家單
賤遭世幸榮學未迨於古人而陪東觀屬書之選文
不適於當世而贊右省代言之司雖繇至公實已虛
受比緣私飬之迫輙丐方州之行處躬苟安待罪不
暇亟推增秩之典殆非責實之文齋戒奉膺啟居無
措此盖伏蒙尊號皇帝陛下總攬操柄博收臣工謂
甚愚者可無它謂能守者或有立夲賞刑之大信以
率彛倫稽黜陟之常經㕥昭庶品故令疎窳之質均
被寵靈之私臣敢不夙夜以思動静惟警終收犬馬
之效無愧於中庶全天地之仁不孤其施
謝上表(自越移楊至中道再移杭州上表)
守藩無状待罪不遑連增秩以過優再易地而逾重
夙夜深念啟居若驚(中謝)伏念臣本維諸生偶奏薄技
登于群玉之府已過所宜進於𬗋微之廷愈非其㩀
容容徒能自守斷斷固無它竒國家之恩豈維一日
犬馬之效何有萬分比請州居實迫私飬曾未踰歲
之久固微可書之勤内徙淮南才及中道&KR0556;更淛右
是為故鄊始聯史觀之名復躐臺郎之選寵榮駢厚
憂悸更深此蓋伏遇尊號皇帝陛下博愛為仁有容
成德收報於官師者甚薄推惠於臣庶者必隆盖將
盡淂其心然後咸罄其力况臣之陋自知甚明所㕥
獨誓於中豈敢但期於衆殞首之日披腹是求
代人進新脩禄令表
臣等聞古者任官以職所以均邦治而立民極也列
爵㕥地所以等臣功而明王制也三代㕥前典刑蓋
略二漢而下因革不同班禄之法随時㕥定㦯禀以
糓帛或俸以金錢蓋德高而位尊者其賜優能薄而
任輕者其受寡必有等籍以為權衡(中謝)竊以國家
造邦百年垂統萬世若稽賦禄之序參用前古之宜
然内外之官大小之職其著之品者累百其分而名
者幾千下逮兵爵之籍差列尤衆而舊章弗完公令
罔著或援之先例或裁之一時顧不責於攸司乃數
煩於中覆因循斯久創定惟時恭以尊號皇帝陛
下懋正九功緝熙百度彛倫攸叙率祖宗之規摹治
具畢張盡帝王之能事凢厥法制悉從刊明唯兹秩
賜尚虧典則乃詔臣等以(云云)修為大宋禄令臣等
祇畏承命講求踰時論次名品稽合義䫫㩀(云云)所
以著出禄之律示官人之方又以杜上前之煩文還
有司之常訓攽於方國俾遵畫一之規詔於將来允
示不刊之典臣等智非博極才謝兼通苐勤明詔之
嚴敢謂成書之善將塵扆陛若蹈淵冰
代人奏請更定科場約束状
伏以選士之法自古論之莫不以行爲先藝次之盖
行夲也藝末也取其本而遺其末可也未有取其末
而遺其本也者古之所謂藝者皆可用之實尚且謂
之末今之所謂藝者皆無用之具乃&KR0825;以爲辨論之
之法甚亡謂也然國家用進士一路以取士百年矣
英才異能淂之不爲少而失之亦已多何也盖其制
之有敝而不革者尔夫進士之法固不可以猝變古
者不變法而治盖能因其法以通之也臣竊見天下
州郡發觧舊有封彌謄錄之制近又有考試官不淂
與長吏相見之令夫州郡發觧亦古所謂鄕舉里選
也其任在郡守縣令先察其行乃試其藝行修而藝
㦯不至舉之可也行虧而藝或可觀不舉可也故律
有貢舉非其人之法甚重今則不然凢有籍於版者
皆聚之使試既試則削其名易其書漫不知其誰何
徒以雕篆之敝法考無用之空文敦朴後茂不幸而
小不如其法度則一皆黜之庸汚淺陋幸而僅不失
其法度則一皆取之守令之任無所尸責律令之設
是為虛文豪傑老成則轉棄於下剽薄後進則馮凌
於上風流不支日愈一日甚非國家選賢官材之本
意也此盖當時建議者務為苛細以希一時固不及
知天下之大公國家之遠體矣臣竊謂今朝廷方議
更定取士之制宜因罷去天下州郡發觧封彌謄錄
及試官不得與長吏相見之令别為約束使長吏與
試官精加詢察依格考定必淂學行兼備名實相副
為衆所推者即許解送如有背公徇私去留不允者
並許論告即行推劾論罪如律所告虛者重行科斷
永不得入科場仍令刺舉之官嚴加覺察務盡公議
如此則材能悉收而野無遺逸濫幸旣革而士知修
飭又以示天下之大公明國家之遠體以為後世之
法
免龍圖閣學士状
今月二十一日准閤門告報伏蒙聖恩特授臣依前
尚書吏部郎中免龍圖閣學士令臣授敕誥者聞命
震恐不知所容伏念臣質行單陋材不足用列在侍
從已非所㩀而比蒙進職任以亰府臣所以不敢自
辭者誠冀淂竭其犬馬之力幸有所立以謝萬分方
夙夜惴惴大懼不能勝其任而曾未踰月復增寵名
雖國家所以遇臣下者甚厚然非臣之所敢當也伏
望陛下察臣之遇無使過其分以速顛覆而責其来
效尚不辱朝廷之恩申戒有司收還詔書臣之頋也
維陛下裁許臣不勝大幸所有勅誥臣未敢祗受臣
無任激切屏營之至
免翰林學士状
今月初四日准閤門差人齎到敕誥各一道伏蒙聖
恩特授臣依前右諫議大夫充翰林學士知制誥者
聞命震驚不知所措伏念臣起於諸生質行淺薄學
問不能純師文章不足行逹列於侍從已非所㩀又
安可以與聞密&KR1179;對裁訓辭播之大廷逹於天下者
哉况今侍讀等學士知制誥待制皆一時之高選其
材能莫不在臣之右伏望皇帝陛下察臣之愚無状
為不勝其任收還制書而選於衆必淂其人以盡公
議臣不勝幸甚所有勅誥臣未敢祇受臣無任激切
屏營之至
中書謝傳宣入伏早出状
右臣等(云云)公府樞機之原所當盡瘁人臣夙夜之
誼豈敢告勞豈謂伏蒙皇帝陛下仁隱及微恩覃迨
下甫茲庚伏之候遽傳中出之言許其處休淂以夙
退夫王人聽政固有四時之宜而臣職在公何取一
身之逸自非愛育之厚曷致優游之私臣等參陪近
司首被隆渥永惟圖報之效誓在捐軀之初
中書謝譯經院御筵状
誕聖當期方薦南山之夀繙經演法敢蘄西竺之祥
勝事甫成群靈胥慶沛彂惠慈之况加優觴豆之勸
臣等參服宰司預聞譯義雖冀真乘之利仰資難老
之祺酣詠逾涯飲服無斁
舉邵亢自代
伏見太子中允集賢校理邵亢器質渾厚學術精明
其辨論足以當顧問之求其文章足以備典冊之選
臣所自揆不如遠甚謹具状舉以自代
自代
臣伏覩三司塩錢副使工部郎中吳充行義修㓗資
材博敏其學術論議足以當顧問其文章體用足以
裁辭&KR1179;臣前嘗舉以自代實所不及伏望朝廷特賜
進用庶盡公議
自代
臣伏見大理寺丞祕閣校理韓維虛静之性本於自
然䟽明之材可以大任臣之自揆實所不如
自代
臣伏見刑部員外郎集賢校理吴充材資自高學問
不倦施之政事沛然有餘用以代臣實允公議
自代
臣伏見兵部員外郎充集賢校理邵必端亮修㓗好
學守道出入文館資望俱高揆之公議臣所不及
進奉銀二千兩状
臣伏以聖人繼明海縣均慶凢在為臣之列莫不思
效厥誠前件銀山川之精天地所寳敢備充庭之實
庶修任土之儀謹進
進挽歌辭状
右臣伏聞大行皇帝園陵卜吉大事有期臣身備侍
從而守郡於外不淂犇走執事之後不勝追慕殞裂
之情謹齋戒撰成大行皇帝挽歌辭三首
笏記
𣑽譯甫终將獻上乘之福恩仁下逮遽推宴爼之私
拜况過優捐軀曷報
中書謝春宴笏記
春物熙華宸居睱豫中開宴賜下逮臣工(中謝)伏惟尊
號皇帝陛下盛德對時至仁自性弗為獨楽務與衆
均臣等備位在廷逢辰多慶略無報稱苐有戰兢
陳乞劄子第一
臣輙披誠素上冐聖聰顧循罪戾殞越無措伏念臣
父某昨任通判滑州保舉本州白馬縣令楊稷充亰
官其人近㕥贓除名臣父㘴累於法當追一官停再
念臣父歷任州縣致位於朝凢四十年未嘗一掛於
法而薦任者過數十人今行年六十始得為郎而遽
為舉者所累奪官免職在臣之情豈勝憂迫夙夜惟
念思有以祈贖而臣蒙國寵厚備職侍從又例得計
歲磨勘㕥進官在臣之身竊幸實多臣願移臣終身
磨勘之恩以贖父一朝之罪伏望陛下特開聖造俯
察私𣣔許臣永不磨勘而赦臣父追官但免所居之
任亦足㕥行常法臣不勝大願再念臣父所獲之罪
非自已作獨以知人有所不盡故被㘴累向使臣父
自作弗善臣亦豈敢進干朝廷以屈常法犬馬之情
苟賜矜納則父子立朝尚期有立以報萬分臣無任
徬徨激切俟命之至取進止
苐二
右臣(云云)寵靈優厚加於無功畢臣之身不足以謝
然犬馬之情尚有未盡者輙冐萬死敢言之伏念臣
昨於去年中以臣父某㘴舉官事當追免臣遂具奏
乞臣永不磨勘而赦臣父追官是時竊計朝廷㕥臣
未當磨勘故不賜允納今臣父追免已久而臣幸蒙
恩遷官臣之愚素豈能遂己伏惟陛下孝治天下仁
覆萬物有生之䫫既莫不遂其性而得其所故臣之
愚素尚覬淂申再念臣父歷仕州縣凢四十年白首
垂老始淂為郎而遽㕥保任之累免廢在臣之情夙
夜不遑安處臣願還臣所進秩二等自今更不磨勘
而許復臣父所免官一等伏望陛下特開聖造究察
私𣣔許檢會前奏曲賜矜可臣無任徬徨激切祈恩
俟罪之至
第三
臣聞私而求申於公者非直臣而求必於主者非順
有一於此是為罪人今臣乃負二罪而敢有言者君
親之義不淂有隱一日獲罪是其甘心維陛下矜而
聽之不勝大幸伏念臣昨於去年中以臣父某坐舉
官事當追免臣遂具奏乞臣永不磨勘而赦臣父追
官是時竊計朝廷以臣未當磨勘故不賜從納臣近
於二月中蒙恩特授臣起居舍人臣尋两具奏乞還
臣所進秩自今更不磨勘而許復臣父所免官尋再
奉聖旨不許臣又竊計朝廷以臣父㘴廢於法未當
叙復而齒於朝故亦不賜從納臣即己祗受并具奏
其意臣近蒙恩特授臣尚書禮部郎中臣亦己祗受
今明堂禮成大賚天下而臣父幸得以例叙復而齒
於朝則臣之愚素猶冀得申伏望陛下特開聖造究
察私志許檢會臣前後四状許臣納起居舍人及尚
書禮部郎中兩官而復臣父舊官依例差遣臣之微
誠賤䜛旣以盡於前奏不復敢喋喋取瀆於上維陛
下矜而聽之不勝大幸
苐四
右臣(云云)朝廷已行之&KR1179;非敢固辭犬馬未盡之誠
尚期從欲再三之瀆誅放所丼伏念臣父子立朝寵
靈兩厚在私之幸於臣實多獨念臣父當垂老之年
被奪官之責臣所㕥夙夜深念啟處不皇思有所圖
以贖厥咎輙上還臣身之進秩願得復臣父之免官
賤誠雖明天聽猶隔徬徨若失俯仰無措伏望皇帝
陛下天地覆載而無所弗兼日月照臨而無所不察
載矜愚欵終賜俞音臣伏恐朝廷以臣父免官未當
叙用則乞留臣所納轉官恩澤候臣父將来合當叙
用許復舊官則臣㕥禄飬親一淂如志以身報國畢
當殞身臣無任祈恩俟罪感激懇切之至
上殿劄子
右臣(云云)臣相次兩具状奏乞納臣新&KR1179;復官父舊
官今月七日再准中書劄子奉聖旨所乞不行便令
受誥勅者身賤言輕再三瀆上聖恩寬大不即誅殛
不勝幸甚臣竊計朝廷以臣父坐廢於法未當叙復
而齒於朝所以臣之愚請不賜從納臣亦豈敢喋喋
重千天聽然臣區區犬馬之誠父子之念實未能已
竊幸它日臣父叙復而齒於朝則臣尚敢自陳而冀
得請所有勅誥臣已於當日祗受奉表稱謝訖
乞移鄆州劄子
臣輙以悃幅上干聖明進退為憂俯伏待罪伏念臣
行能朽薄猥列從官之後國恩過厚夙夜震恐未知
所以為報而犬馬之質早衰多病比年尤甚邅遇朝
廷大治四方無事臣淂以優游飬安于外粗了職事
未從誅廢不勝大幸再念臣到任已踰二年伏恐例
當除替臣竊聞鄆州曹佾到任亦已二年或應召移
臣欲望聖慈特許&KR0556;差臣知鄆州臣雖罷悴無状尚
可黾免殚其餘力以報國恩
上殿劄子
臣伏見朝廷比歲置官遣使自亰師逹於天下凢征
賦之重力役之衆有所病於民者悉寬除之所以惠
飬百姓德澤甚厚臣愚以謂尚有未盡者郡縣或以
虛名建而民力分不能給其一事也盖一郡雖小必
有一郡之役一縣雖小亦必有一縣之役地非加廣
也民非加衆也昔合而役於一者今乃分而役於二
然則欲民力之有餘不可淂矣是所謂㕥虛名而取
實弊殆當時議者之過而今天下以軍名者多是也
臣愚不足以盡其利害願陛下屬之有司詳議取近
世所置軍縣度其小大遠近可省者皆省而并之如
其舊不獨以損吏役而舒民力又以汰冗官而節多
費庶幾稱朝廷所以愛育百姓之意取進止
開封府乞增屬官劄子
臣伏見開封府所治亰師其職事之劇固非天下郡
府之比然今郡府之大者其佐皆置通判職事官六
人雖郡府之大職事之劇自不能開封什二三而開
封之佐乃獨置推判官四人盖失之從事久矣且行
尹事者固當責以大體夫使國家德澤不宣法制不
行百姓失業大衆弗治是其咎也若簿書期會之煩
笞榜訊騐之細皆當責其佐今則不然一府之事無
小大行尹事者常與其佐襍治之索其精神弊其支
軆朝而視事昏而後罷僅能給一日之務夫人之材
力亦有分矣事物之来則無窮也以有分而應無窮
雖賢智或不能盡况如臣等之愚而欲使國家德澤
宣流法制張明百姓篤其業大衆無敢犯不可得矣
其弊在於為之佐者少而事不分任不專行尹事者
不淂盡心於所責尔盖舉其大者必遺其細察於近
者必闇於遠理之常也臣願陛下裁擇可增置府推
官二員與舊為四員使均治獄訟判官二員使共治
諸務若此則事分而任專處心者精為力者省法理
必盡其精紀綱脩而無廢行尹事者淂壹意而尸所
責庶幾有成以靖亰色以觀四方㕥稱陛下憂勤内
外之意取進止
上中書奏記
某守郡無状無以稱朝廷惠飬百姓之意夙夜自訟
不知所為維朝廷寬大未加之罪幸甚幸甚所守柬
南大郡學者甚衆州雖有學而無官學者下知所師
某輙有奏乞除試祕書省校書郎孫侔一職事官管
句本州學侔之為人相府所知不持某言然朝廷嘗
已&KR1179;侔為楊州學官侔固辭恐朝廷疑侔前意而奏
難言其私故敢陳之於左右侔向㕥固辭楊州學官
者是時侔兄觀在朝其禄尚足以周其族故侔得㕥
自守而不願仕朝廷亦高之而不奪其守自居扵湖
安其賤窮未嘗妄與人交况其有取於人也今乃不
幸而失其兄侔方自經營以迎其喪扵蜀自此其家
事衣食嫁娶一出於侔侔旣無祿又不能爲生則其
家飢寒之憂近在朝夕雖欲不仕不可淂矣恭惟某
官閣下方爲朝廷致天下士而官之如嚮者顔復等
召至一試尚淂一邑如侔者固非復等所能望劉敝
嘗奏言侔是王安石吕公著之流信知言也然則侔
豈止一州郡學官而已如朝廷自以有處侔者則非
某所知不然則朝廷亦不惜一職事官於侔以慰此
州學者之心又侔方窮困當朝廷憂天下不𣣔一物
失其所之時某故敢盡言侔之思維左右留意幸甚
幸甚
下上虞縣令教一首
上虞悪民李氏者一邑之害而四方之所共知也自
敗邑令王存以来朝廷士大夫莫不切齒而欲葅醢
之然則居官者不能使伏其辜亦何㕥為民之上今
足下居縣亦可謂能矣然舉兹以議始未也其覽此
而留意且其家内亂專殺屠牛釀酒用禁物置兵械
皆安然而不怪欲發而致之於法非艱然所以前后
不能發之者由其族大而耳目羽翼布滿於縣廷把
持上下長短王存由之以敗後莫不以為戒故也然
存所以為其所敗者由為州者非其人耳今足下既
無王存之失而僕又幸不至於前人之惽其彂李氏
之姦而致之法宜在今日維微維幾乃克有濟足下
今日成此僕明日當言於朝廷且不獨一言而已要
當再言三四言必使朝廷知足下之才而用之乃已
耳其無忽
西溪文集卷苐七
從事郎處州司理參軍高布重校兼監雕
沈氏三先生文集卷第五十八
雲巢卷第七
雜文
張季鷹東歸圖贊秦穣侯就封圖贊
十才子出關圖贊王子猷訪戴圖贊
道林二頌誌公贊
紂錫妲巳冠怶圖
蘇州承天寺永安長老語錄序
彭城太尉詩序花藥字序
阿耨達池右繞圖序四明山延勝院碑
杭州吴山英烈王碑
天慶觀火星閣記
花藥山法堂碑三遊山記
張季鷹東歸圖贊
季鷹道孤翩然歸吴誰知其志止爲鱸魚
秦穰侯就封圖贊
秦相出關其車千乘將歸于穣道路疲病范睢何人
簀中餘命不煩半策奪我樽柄
十才子出關圖贊
正元詩客遠涉山林羇棲竆愁不忘嘔吟當時貴人
華屋歆淫無有丹青能傳于今
王子猷訪戴圖贊
千巖萬壑合為一谿中夜大雪玉華渺㳽𣣔訪若人
揚舲水西飄然興盡吾將歸兮
道林二頌
衆生不觧修道便欲斷除煩惱煩惱本来空寂將道
便欲求道但一念心即是何湏别處尋計大道曉在
目前迷倒愚人不了佛性天真自然亦無因緣修造
不識三毒虚假妄執沉淪生老昔時迷日為晚今日
覺時非早
二
我今滔滔自在不羡王公卿宰四時猶若金剛昔樂
心常不改法寳喻於湏弥智惠廣於江海不為八風
所牽亦無精進懈怠任性浮沉若顛散誕縱横自在
便使刀劍臨頭我自安然不採
誌公贊
大道常在目前雖在目前難覩若欲悟道體真莫除
聲色言語言語即是大道不假斷除煩惱煩惱本來
空寂妄情互相纏繞一切如影如響不知孰悪孰好
有心取相為實定知見性不了若欲作業求佛業是
生死大兆生死業常隨身黑闇獄中未暁悟理本来
無異覺浚誰晚誰早法界量同太虚衆生智心不小
但能不起人我涅槃法食常飽
紂錫妲巳冠帔圖
昔殷王紂寵嬖之妃名曰妲巳時在沙丘錫之冠服
姱示以禮媠媠其容其止二嬪侍側龍黻金凢
巧工圖焉竆其俊美其工伊何維周昉氏
蘇州承天寺永安長老語錄序
余昔遊江南上下廬山西走泐潭造黃蘖傍淮上歴
訪諸祖道場出金陵還吴越大应江南名為逹者余
皆巳知之矣後二年之荆州荆州尤多古精舍余嘗
觀古記所載名德碩老多出于荆衡㐮漢之間余在
澧陵最久漕陵一障乃有夾山樂普欽山龍潭層山
五大寺南臨藥山北望玉泉聮延不絶當其盛時海
會山積上下皆數千百人地勝勢劇至子今承嗣不
衰為其師者莫不推擇其人余既從江吴淮楚之士
相與往来盖巳多矣然其可者纔二三人古人有言
如沙中金不其然歟夫太陽之昇于天明者視其出
沒中是豈不坦然哉至瞽者待相而後知與明者固
亡别矣明與瞽易識知與否難言此叢林所以紛紛
也維摩大士神通自在其說雖多然不可刪世之學
者樞機一發便使人掩口不暇已可厭矣盖其心有
逹不而言無多寡世之人獨知蹈龍右人言辭應對
亹亹如影響之相符以為其功頋何異於數寳者哉
不惟不充於外其中乃惘惘爾悠悠爾至於逹者則
不然也永安禅師名祟智吴人張氏子初受具即出
遊諸方先受記嘱心智默了遂為五祖戒禅師之嗣
戒師者先雲門三世孫也既獲五祖印可乃東歸于
吳初住文殊還永安師為吳人而継主吴二道場其
行乃自弱齡至於耊老有足伏人者不然豈其州人
推尊之哉一日弟子祟章出其所以開示於人若弟
子者為大軸嘱客不遠千里而来請余為序異哉余
豈知之者歟昔如來以正法眼蔵授大迦葉蝉聮蠶
緒以傳于今為佛為祖豈一人哉然迦葉不能知世
尊三昧况其他乎了則為得昧則為失所以為難者
非特在機辯也余方在朔野沙塵之中延首以望居
以不得一接其風味為恨古人所謂說尺不如行寸
余觀其言與攷其行豈特尺寸之間也若夫陟高坐
運象牙奪無䙷之一辯伏六道之士余不得而間之
矣是斯錄矣所謂扣宫而宫應之随機之義如是而
巳余欲見其人以是觀之亦何必在名山古刹之下
哉崇章所傳甲乙次第如右治平貳年玖月拾㭍日
序
彭城太尉詩序
大師彭城公五言詩二章䟦状後一帖在明州寳雲
道場始吴越時大師公以諸子胙土四明每訪諸道
扵尊者既入朝數以手札拳拳致焉尊者諱義通新
羅人初以其學造螺溪法師說華嚴大旨頓悟即謝
其徒傳天台教觀遂為一代法師其後門人有若知
禮有若遵式式號慈雲大師禮號法智大師是二人
者皆傳其道法智之後有若本如有若崇短有若尚
賢有若梵臻慈雲之後有若祖韶而天台之妙遂逹
於天下余昔過道場見正公正乃臻公之高弟而法
師之曾孫也因觀太師公手墨爱其清徤雅麗有足
尚者正方且勒諸樂石遂請余題其後盖太師姓錢
氏諱惟治字世和少好學善書在藩時夜夢朱衣人
以土壅其頦頰云是金天王使者及西遷出刺華州
踰貳拾年乃騐官至神武統軍贈太師載在國史云
熙寕五年十一月十六日序
花藥字序
禅師初出家依萬杉宣公宣公為一代老德以為法
器也名之曰義然巳落髮受具密示心印行化諸方
凢十有七年止扵萬壽始轉法輪為人天師後十年
遷于花藥與余會於零陵為法樂之友而禅師所以
表德者有所不稱余請易焉余謂以無為法者其未
然也義無乎在及其然也義無乎不在經曰諸法如
義不其然歟若夫為一大事出現於世不能大濟含
識者定非佛子其所然者亦嘗大濟於人乎請以大
濟表德昔馬祖謂丹霞曰我子天然遂名天然萬杉
之意正謂禅師能默契諸義有足然者乎苟曰然無
有是處因箸其大方以示知者
阿耨逹池右繞圖序
釋氏右繞久矣自允堪律師亂之於是始訟堪不能
讎其義而入滅師堪者張為竒說而世人或疑之於
是净戒基上人出阿耨達池圖而疑者泮焉西域記
云阿耨逹池東面銀牛口流出伽河繞池一匝入
東南海南面金象口流出信度河繞河一匝入西南
海西面瑠璃馬口流出縳芻河繞池一匝入西北海
北面頗胘師子口流出徙多河繞池一匝入東北海
南山宣律師方志云阿耨逹池唐言無熱惱池也東
有銀牛口出伽河右繞池一匝流入東南海(上加右字)
(餘皆類此)所謂右繞者東廽南轉也東廽南轉者繞池匝
而後入于海東逥北轉者繞池不匝而遂入海繇是
而言東廽北轉為右繞者謬矣世之學者當以西域
記與方志為信云熙寕元年六月望日序
四明山延勝院碑
四明山有大長老曰修巳初居太白峰能行其道不
履世事十有餘年人無識者然人莫不聞太白道人
有至行天聖初步下太白峰始遊是道場其主者瞻
望毫想知其為太白道人也稽首致礼請事巾履乃
日吾之先自石牀來我先師有言是為大福地當有
至人來然後興師逮是不可捨我去矣師心巳默許
後數日州大姓與諸佛徒凡數十百人來造牀下上
州所具䟽請以時說法當時在會者莫不瞻仰嘆伏
側聆法音皆以為登佛道獲本心也由是為善者知
所恃焉其地在四明山之中四旁百里曠無居人土
瘠氣寒逾春常有積雪方夏時水泉流行舟車不通
者或越月踰時故人跡罕至師之居也益日得其道
而遊方之士以一語一默請留門下者盖不可勝計
至于閭巷耄倪莫不鄕往願事其人州人既將為師
大治道場乃請于天子敕賜名延勝後二年州易守
守欲屈其道以為不近于世師遂去游衡岳轉運使
貳部張公夏方假守錢唐雅知其道為高妙即強邀
止之廼啓龍興之法席明年明守罷州人乃相携持
奔走東嚮蹈重江而請于錢唐於是復還也益來攻
甚力至于今甫二十年乃始大備自一榱一桷莫不
精壮業業崇崇化成焉嗚呼後人非吾師之道入人
之深孰能臻是歟後之人遊吾門瞩吾奥有不待開
擊而了然明徹者則知是道場為吾師其不可終巳
若吾師無上之道三昧之功門人之所傳者不箸于
是乃記其因始僕何人而足記之哉欲叩諸空而不
有𣣔質之文而何云不耻蕪穢為之辭曰
吾聞如來號釋迦初談正法居耆闍諸祖相傳浩無
涯廼自逹摩来中華曹溪信具悶堵波燈分水别相
聱牙尔來百世敝所加浮圖布列如河沙法本為諭
返為譁大乘小乘立名家不求諸心既巳差乃至妄
說實亦邪(其一)
善哉大士釋之雄五十餘年功行隆初住太白最高
峰草衣汎食樂我躬䧏于延勝何名同誓以度脫嗣
佛功大音一振豁羣聾汝昔孰聵今孰通四衆稽首
欽道風願以金帛明精衷崇餙師席配佛宫千百億
費誰汝庸(其二)
重門嶙嶙揖朝陽金刻大篆掦天光正位隆隆仰法
王唯以牟尼非他方臺觀飄飄勢欲翔海鯨怒擊洪
鍾掦修廡連連挾两廂華旙不動天樂張法座湛湛
伏象王祖意不道何有亡庖厨修㓗来衆香甘露味
美不可量(其三)
導師無作何為斯憫此像教將陵夷如來本願在慈
悲故為羣生作歸依厥初開山知為誰成是大事吾
不尸於彼於此何有疑佛土内外增光輝吾知後世
永不衰何在勇施陀羅尼鄙夫無能讃菩提有愧句
偈垂豊碑(其四)
杭州吴山英烈王碑
余觀太史公所記王忠烈甚備而左氏春秋左氏國
語世本戰國策其錄尤慱而辭意尤精明然其出不
一頗相乖迕吴子之伯也忠臣謀士寕一人哉而太
史公獨為王作傳趙華作吴越春秋大&KR1284;皆王功烈
其名與吴相盛衰嗚呼王之忠毅志節機策雄勇不
能超絶於世孰能臻是哉方其患難竆阨時不能比
於人而不死死非難也維王之所隱忍者知必有所
成就也至於逞憤忿窮威力出人之不能何其偉歟
余以謂有志者必能先信其巳而後能信於人信其
已者内有統也信於人者外不屈也若其不能信于
巳則决不能信於人是以知才之難也若王者可謂
有志矣至其所趣則難與為仁焉使天愚闇偷生之
子狂獪強死之人仰聞王之風采其有以激於中乎
不獨彼一時也至于今百世可知也生則饗大位死
則廟食不絶誰為不宜嘉祐八年春正月吴山新廟
成某日太守行祀事維廟有碑而不刻其雄名盛烈
使晦于史策而不顕具瞻余乃即太史所記刪其枝
辭十五而增以他書凡三倍遂以刻焉系之銘日新
我王廟自我黎人以祀以祈以媚于神維吳婁豊人
安以嬉時報神饗春秋靡違大江沄沄有擊其潮俾
安其碕母使我勞人肆厥心㦯善或淫不縦其尤助
天匪忱麗牲有碑我篆其休有赫王威在彼道周神
功在人人報于前寢隆有光保其萬年
天慶觀火星閣記
三湘之間惟永為奥區土俗朴甚不雜五方之民故
其人純一而少事然歲多水旱之災不沉溺則灰燼
民生艱焉雖其人知為善殖福樂於拖與而不蒙神
明之祐者盖其誠心有所不至也為老子道者舄群
姓聮閭閻飬妻子其祠宫則狸鼠之所穴也為浮屠
道者與群姓通商賈逐酒肉其塔廟則屠膾之所聚
也主善者孰不知老氏本清净釋氏有齋戒哉不以
為非也至於身汗衊而礼星辰含膏血而作梵唄此
神明之所弗祐也玉笥山道士王舜卿謁衡岳還泛
瀟水而上將造其宫則門戶皆蓬蔂也訪其左右則
閴無人者久矣於是造州而求寓焉太守李侯方崇
其道即命有司扳為之主由是州大姓欣然鄕往之
知其道清净為可尊也居間念所以弭災患而祈福
禄者即其宫而祠火德焉盖其地直南方也元豊三
年三月日閣成其上建火星像旁列九星合祠焉
其下為齋修嚴奉之室則王君之所居也王君處身
㓗清翛然能履其道與人和易而多禮其主祠於是
也吾知其將至誠窽天關祈福憙下群岷神格其祠
人安其廬赤龍不驚回禄伏蔵禾黍豊登牛羊肥字
然後為善殖福者為不誣矣不苟為是也又將化其
狸鼠之所穴屠膾之所聚皆為道場道人釋子咸安
其教使為福者知所依鄉則其善報豈少哉始余為
謀其事趙郡李述修以告諸大姓乃克成之為閣者
名氏皆列左方以示後来
花藥山法堂碑
花藥山之崇勝寺法堂成或問法有堂乎有堂所以
為衆也諸上善人欲聞我法者當是之時如海之會
如雲之合無有際止然後法有堂焉諸佛不說法諸
祖亦不說法何者名法以有為者一土一木皆是真
如以無為者天宫龍象盖亦土苴求我道能達此事
者若瞽而明若瞆而聦吾與其能知而未必其能行
也熙寕捌年大濟然禅師自萬壽来始以無二菩提
聞導有生直造佛祖天龍悅焉諸上人者以故堂痺
圯為不稱也扵是召州之大姓長者相與謀而作新
之以其九年丙辰秋七月鳩工度材距明年夏五月
甲申落成其崇玖仞厥廣八十有五尋其工與費以
億萬數至不可計噫其壮也望之屹屹然視之潭潭
然登之廓然處之泰然在會之士莫不瞻仰贊歎以
為禆師道力之所化成者非一手一足之功也元豊
二年余為湘南客始聞其事既又造其筵為禅師道
維摩默然之義侯胝一指之機曹溪有無之對南陽
即現之化於是堂也其猶上下手之間乎欲著不朽
以偈贊之其辭曰
阿閼佛塔孰知其方優曇鉢華未聞妙香贊歎希有
如不吉祥然公之堂乾乾然公應化三湘利樂天人
成是道場望之屹屹湏弥之岡視之潭潭滄海之洋
如鵬之運如翬之翔莊嚴顕相嶪嶪煌煌法鼓朝鳴
大衆瞻相鴈進鶚立白豪妙光龍象護持雨華紛掦
巍乎不動萬法之王衡山之左二水之陽為功為德
保于無疆
三遊山記
余卜居齊山逾月欲一探左史洞而不知其地四月
丁巳會公華德相至遂召唐生者俱游焉出延慶蘭
若旁山東行北上數百步觀李氏書堂遺趾益北去
委蛇山谷間道滋峻多叢竹高木時有隹花赤白芳
菲襲人不遠三四里地頗平斗下石壁間嶔巖丈餘
直北不知其際皆蓬藟無人迹崖西徹陽氣生草木
其東平峭㓗白雨露之所不至也德相欲題名索筆
不得悵然者久之左之右有三洞或可入㦯不可入
是謂石燕洞復南出循山北上豁然望青谿圩田直
池湯楼觀窣堵若圖画下山西皆嶒怪石有一穴
甚峻欲下不得道槃桓其下以謂不可登矣久廼褰
荆棘躡顛石得上慄慄如履鋒刃且首步極危殆至
洞下嵓勢若彫斵實天之成俯聽水声冷冷將不竆
其淵取火者緩不至廼止是謂石虎洞下求左史洞
失道陟䧏崖坂頗厭苦之巳廼識其處石㠝㠝若深
地四旁相若𣣔下不敢委藜而引蔓般&KR1552;乃得下觀
杜牧之與張公子題名字頗泐滅吴仲庶與張伯益
游復作大篆題之此洞后也北望石下有蛇竇竇口
才廣尺有咫俯身伏入宛延象蛇行乃得至洞中寬
聳可容百軰有遺骸焉直北出山頂而巳晡矣乃謀
還前㙏截山腰過書堂觀涌泉遂歸且將僦工與浮
屠者為棺其遺骸而瘞之公革姓夏名琮德相姓馬
名永譽時元豊五年壬戌也
其二
四月巳卯潤之公闢德相來會余將為九華之遊也
方食景德超禅師與明推照上人至及行有隂雲至
石堵巳微雨寺在青山下直望金鷄峰高木數十畞
始成于熙寕中寺甚壮麗與其僧徽語九華道徽云
適自靈觀来水漲而橋絶矣馬濡首僅得渡尔德相
銳欲往不聽徽云今夕雨水則䧏小槃桓可也明日
雨不止遂先至龍潭出馬牙市南行觀民家擗楮為
紙皆即其溪流有足佳者至其寺山甚峻宛宛匿其
寺地微隘耳龍潭水出寺東引其一支正東廡作小
山為水戲其流匯為谿四旁多洲渚寺僧云昔皆美
田為浲水害遂不可治潤之指其尊府天章公所卜
築書堂處但餘竹樹如毛無復故基也游龍潭還德
相猶欲往九華而雨勢未巳頗以為恨將至清泉數
十里尔猶苦泥濘不可乘遂出銅駝亭過公受山居
小飲廼歸潤之姓滕名希仁公闢姓夏名畺公受廼
其兄名某者云
其三
九月癸巳處善邀余游九華即上馬行至石堵守日
巳夕矣月旁死魄多浮雲與寺僧步松林間索索始
有秋氣明入靈芝驛朝食過五谿寺觀前日浲水道
民田半為砂磧其所滅木往往合抱大石如車輪御
者云方水作時是木與石如断荄如流沬尔今溪流
益南去不復出寺下矣過曹溪寺寺在山麓泽中有
白鷴數十往来與寺僧甚押余語處善李太白在黃
山聞胡公有双白鷴能馴飬之就手取食太白訪之
胡公遂以贈太白唯求一詩太白欣然會其雅意因
援筆三呌文不加點以贈(黃山在秋浦南䂖八十里事在翰林集中)余謂處善寺僧
不如胡公也日巳暮廼次曾庄巳有微雨所見九華
止一二峰尔昔滕大夫為余言欲觀九華至曾庄可
㮣見不待登山也登山廼自為境耳明日先上頭陁
寺寺甚佳乃唐王文季書堂上有五粒松蔣穎叔為
青陽令時題其壁間云昔金地蔵自新羅浮海來庵
扵左山即化成寺是也松種出新羅至今生子可食
與他松異矣至寺即大雨旁具左下食曾庄廼上觀
音嵓上山甚峻松竹夾道雲氣薈蔚跬步不見人臨
觀上下二雪潭其巔飛瀑下淙澗中常如積雪寺僧
云春夏之交尤隹其旁數百步無暑氣也復上數里
幾山頂廼至其寺亦有穎叔題處今餘二十年如新
墨餘無佳士名跡出寺後數十步得觀音嵓無足隹
者且將踰小壠過劉道人庵會大雨從者云道悪不
可乘乃歸堅上人云世傳此山為雌山有游客輙隂
晦自匿如羞澁者出山三十里至慕善隂雲皆潰散
望九華正如屏突兀峭拔不類他山處善云於是一
觀亦足矣滕大夫云九華有名自太白始太白所名
者止九子峰也其它仙人峰蓮華峰側峯双峯各自
有名世人合為九華未必是也今欲質諸山下無足
與語者姑識之是行也涉五日才得其一二所未至
者續訪之處善姓曾名孝藴九華乃其别業也
從事郎處州司理參軍高布校勘兼監雕
雲巢卷第七
