沈氏三先生文集卷第二十八
長興集卷第十八
謝運判啟賀賈殿前啓
回廣德葉職方書賀樞密吕侍郎
賀樞密薛侍郎啓賀趙龍圖啓
賀年啓元正賀隣郡太守
元正賀隣郡通判謝建平張贊善
與學官張節推書(噐之)荅李觧元書
謝運判啓
右某恩踰素分使以臨民歲未再成遽叨進秩惟陵
陽之屬郡據南楚之上游豈曰非才繼叨假守尚頼
高明之在部特優憃鄙之為邦擴金冶以能容弃玉
瑕而不指此盖伏遇某官魁然以國噐之重藐然忘
師府之嚴觀事功之際而唯責其成略文墨之近而
不求其備餘光所燭遂容冐分之安溢愛上聞兹辱
過情之譽敢不益嚴職守增勵夤誠上酬天地之私
次荅撫庥之賜感荷之至不任下懷
賀賈殿前啓
右某伏審上&KR0574;䛇旨之嚴入護殿巖之秘伏惟歡慶
恭以某官器度宏遠材猷敏眀謹重足以飾躬威惠
足以禦衆謂萬夫之望故外分節制之崇以四國是
瞻故内總腹心之寄側聞譽命簡自清衷屬分江國
之麾阻從賓閎之見歡抃之至但切下懷
回廣德葉職方書
右某啓假守偏麾幸密仁人之境講聞善政具為拙
者之依長民竊愧於誤恩被命遽叨於昜地方圖進
記已辱貺書辭意褒嘉禮問優過䫫河南之尺牘藏
之為榮若衞人之瓊琚永以為好
賀樞密吕侍郎啓
右某伏審上被制書進登樞府眀良恊契遠迩均歡
竊以帷幄之嚴儀刑所寄幾微之會丞弼致隆兹屬
光華之辰進居宥密之地實席元哲共熙永圖恭惟
某官學𢡟庶幾德隆可久論追商誥之雅謀合臯謨
之嘉迪康兆民將眀後覺名實並隆而含章屡䀲語
嘿惟義而處巳甚休况朝野具瞻之益深而廟堂虛
位之兹久側聞譽命盖出清衷知柔知剛亶惟邦之
舊老為仁為夀將見世以太清某以守郡遠方不獲
稱慶鈞屏瞻望台光無任懽抃歸依之至
賀樞密薛侍郎啓
右某伏審&KR0574;受眀䛇秉持中樞自邇及遐率歡且慶
恭以某官識窮物理之妙才通世務之繁政聲為吏
道之師治行聳士林之望蓍蔡其智而情偽無不察
權衡其公而輕重不能欺榷六路之饒轉江淮之粟
而用不屈主大農之計佐邦國之人而力有餘嶷然
文武之全才簡在聖神之深注唯中山之重地控定
武之絶邊玉帳潜神懾外夷之泰志&KR0999;裘請命知中
國之深仁道以時行德宜位稱果疇績用入贊幾微
閱禮敦詩坐釐天縡之柄經邦論道行正中台之符
賀趙龍圖
右某啓伏審進登延閣往殿雄藩慶人主之異知興
士倫之榮慕竊以圖書祕府號稱雲漢之居洮隴新
封望重邊防之寄入則論思獻納登蓬&KR0801;之遊出則
控制綏懷總將帥之任苟非器慱之用孰分西顧之
憂恭以某官敏識通微瓌才應務量&KR0636;方整德廸剛
眀妙策凌雲擢起英豪之域亨衢振翼俄登直侍之
聯賢臨一時名軼近古自天子推為國器而大臣願
備已知翺翔要津談笑已成於殊最幹旋邊計富強
尤頼於嘉謀注倚增隆聲猷日茂式是西屏隠若長
城近出禁中上固推於頗牧威聞塞外氣已懾於羌
氐豈容仗鉞以久留行有秉鈞之殊拜
賀年啓
右某伏以杓見於寅會三元而為朔陽來於泰鼓萬
物以回春惟視履以考祥茂對時而介福恭以某官
德容師衆才賦坤輿雅意在於夲朝威風&KR0719;於江介
偃藩均逸已觀慶績之成尊主芘民行有具瞻之拜
屬假麾於偏壌阻造見於賓閎祈頌之誠昕夕于是
元正賀隣郡太守
右某伏以首祚於元巳驗寅杓之建履端於始重當
人統之更茂惟德助之多翕有天和之受恭以某官
貴名得衆懿行直躬朱輪兩&KR1650;暫宣寬大之䛇玉峯
閎徹即歸禁近之嚴属分江國之麾阻從賓宏之見
元正賀隣郡通判
右某伏以首祚於元已驗寅杓之建履端扵始重當
人統之更恭惟某官德禀雄成才鍾特起侯藩佐治
教源雖頼於同流禁苑需賢帝眷即膺於大任
謝建平張贊善
右某伏審上被詔嚴進陛宫属伏惟歡慶某官鍾材
特起禀德雄成聳士林之久傾惜俊僚之尚屈以有
餘之恢刃至則收功然不器之良能豈容近用未皇
馳賀先辱貺書悚荷之深敷陳奚既
與學官張節推書(器之)
某再拜器之學官執事伏蒙示諭以州學說書事前
時已粗陳其梗㮣冀當見察而執事以某辭之過拒
之堅不然也自仲尼聖人未嘗絶人如某不肖其可
以拒人耶某嘗讀論語陽貨遇孔子而勸之仕孔子
曰諾吾將仕矣說者謂孔子以順辭免某常以謂不
然欲仕誠孔子之心盖諸侯未能用之孔子未嘗失
時也先王之道誠在於五經自漢始以言舉人而五
經為學者一藝言行分立而聖人之道始䀲非特學
者不至亦教人者之罪也某愚鄙義行未有加於人
諸君既過聽而見從雖微執亊之言某將悉其有無
傾困倒廩以效朋友之職然孟子不受曹交之請以
謂交苟不為雖孟子其如之何哉此其所以不受也
某不才獨安能為孟子之所不能苟以謂講說為不
然則不講未必能完可言而不言與不可言而言其
為失一也某亦何取於不言盖力有所不及則不敢
耻於不能雖然以是遺諸君亦不可謂無意也孔子
曰吾叩其兩端而竭焉非必竭天下之道也竭其教
人之忠而巳矣空言不度其所宜未見其能忠也若
某之淺陋雖為之不能有益於人徒不盡其誠非所
以待諸君也期必見察幸甚不宣某再拜
荅李觧元書
某再拜希古觧元足下始某樂聞足下之名而又幸
見其顔色矣雖然未敢遂謂盡能識而知之就觀足
下之文辭卷舒抑揚馳鶩浹洽雖然則謂之足矣未
見其不可也當其議論出沒之際猶曰未敢决然自
信如某者固可以自信耶足下不以其不肖而問焉
况其取於天下慱學多識者也異時樂善篤義奮然
而来者之先果然必足下也某不幸少更艱難憂離
轉側出入十餘年之間平居所以朝夕託而生者一
出於其身思慮幸而不忘者皆非出於精眀強力之
心雖其氣耗而意索今日得從諸君之遊不至於遂
泯而已者於某計不為不厚矣彼以庠序之教誨育
諸生皆賢者之事非學於人者所能為也辱書之重
仰之畏之願謹學焉文編已傳之謹奉歸左右不宣
某再拜
長興集卷第十八
從事郎處州司理參軍高布重校兼監雕
