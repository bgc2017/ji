沈氏三先生文集卷第二十七
長興集卷第一十七
謝江寕府王相公啓
知制誥謝兩府啟
謝兩制
回新及第人啟事
回黃直講啟
到延州謝兩府啟
謝轉運啟
賀孫河東手状
賀諫院舍人啟
謝江寕府王相公啟
右某啓蒙恩授前件職及差遣者内命叨荣邦會申
秩地兼要重匪惟薄技之素殚任非賢勞實懼誤恩
之虚委顧無可致之善以蒙不次之知所以飬育教
載使之成人提携假借至于此日一出鼓舞之至造
豈復形容之可言淪在心誠皦如天日此盖伏遇判
府僕射相公包荒忘已樂善無方濟天下於太平遂
萬物而不宰罄大夫學士之所論無小材片善之或
遺盖取博則不能無厖任大則戒於有累致兹孱瑣
誤玷甄揚雖然齒髮之向衰尚期忠義之可奮誓堅
螻蟻之志仰酬陶冶之恩
知制誥謝兩府啟
右某啓蒙恩授前件職幸出不謀承命震悚竊以立
朝廷之位則重輕四方之觀代人主之言以翕張天
下之事必先求學問義理之所在然後察是非趋向
之何如豈惟圖慎於知人殆將於此乎觀政自非盡
一時之選無以厭多士之心如某者學未知方才不
充物少嘗有志於眀善所知不出於衆人方主上發
號施令作新萬物傳之無窮而廟堂咨謀度宜賢智
一心出於並世譬之陳修疆畎之始宜得宿艾魁壘
之才濫及惷冥盖嘗自論而不獲退求分守未知私
義之所安此盖伏遇某官圖成庶工茂相羣匹在陶
埏大鈞之所及雖陵阿小物之不遺敷納師言曲收
謏學誓期殚力於未至終懼䧏才之難渝不顯亦臨
雖蒙嘉於聖日作汝用咎敢忘戒於後難圖報之心
沒而後巳
謝兩制
此盖伏遇某官椎廣德心援進後學頋無臺𣏌之善
以蒙長飬之仁来游来歌雖䧏才之難強弗得弗措
敢無意於異時尚冀竭能以卒圖報
回新及第人啓事
右某啟伏審光被褒聞起膺賓納上求道學𥙿問之
與處士非安宅美志而不居得古人之甚難回弊習
於一日久虚碩治之意以待成材之興在睿簡之所
先皆論篤之素與方私承問之可幸敢卜紹介之見
先猥屈御人已懷重意之虛委往門下尚寵拜嘉
之為榮祗荷臨存敢忘佩服
回黃直講啟
右某啟伏審光被褒聞起膺賓納惟王學之至重盖
三代之所先開之於物至之前終之于王者之事非
徒化育之有贊乃實治亂之大原自非有成德逹材
之資不足持先生長者之論有原者治殆如此既弊
則講之滋難將收於斷爛之中略可知圖任之意伏
惟某官誦學之富素高於師聞發育於人久形於心
術不階左右之相特出訪逮之明多士已&KR0719;於敷言
四方將此乎觀法當務振其所来起寕止相於巳
傳方私承問之有從敢卜使介之見枉重意虛辱拜
貺為榮
到延州謝兩府啓
右某啓蒙恩授前件差遣巳於今月十五日到任上
訖祗應明詔出總連城屈師干之顯庸起幽孱於巳
墜浼恩過幸千分為憂伏念某愚無所長暗不遠事
趋貢籍者殆三四上隷銓筦者幾二十年幸齒髮之
未衰偶聖賢之盛際驟化塵泥之賤濫班省閣之華
碌碌衆人之間曾微小𥙷師師百官之表獨負腆顔
向自挂於丹書分永沉於散地未更歲月遽被湔收
望属車之塵出生平之意外忝名城之寄寕此日之
敢懷燃灰卒荷於鈞陶杇株再沐於雨露况西門之
筦鑰繋一道之慘舒地大兵強御之不可以無術粟
多民庶飬之必使其知方兹豈下材之所能特出樂
善之過與此盖伏遇某官包荒致厚𥙿衆無方濟天
下於太平遂萬物而不宰志存覆育曾微片善之或
遺德被幽潜尚&KR0942;一夫之不獲過均餘潤俯及將衰
特寬三宥之仁以觀終身之報敢不慎圖来效力致
勇功不擇衆人之所難期於千能而後巳心知所徇
敢愛桑榆之末光誠在必爲尚布忠義之可奮誓堅
螻蟻之志知酬甄冶之恩
謝轉運啟
右某啟伏蒙運使學士曲加褒借仰辱薦收非所揣
量過遇而感循其涯分獲寵爲驚竊以古之教人不
待其為士然後學人無不學不待其有希然後為要
之非學不足以成材則其處心不出於為利人皆盡
其夲質才亦幾於易知中世巳還善教久墜學既主
於為祿勢必至於徇人有欲既入則不能無邪所趋
不同而均於有為况其無素飬之具得之以一日之
間尊賢愈隆越偽益速既以難甄辨之術乃始嚴保
任之科薦納未能必良好悪仍復相半試一不效言
即見疑㒺進者既不得而分䔍論者亦相牽而廢始
皆謂之良選卒亦出於空言豈誠救弊之無方患在
因人而廢法始既講厲之無素終則誠信之不交下
有聲利之牽故艱於無心而樂於有跡上疑黨與之
蔽則收其顯效而略其素資絜士既難以跡求善人
復耻以言用是法不可獨恃而在舉者之可否人不
可徧取而繋别之之是非苟擇而付之猥盡其詳則
求而得者宜亦少信今兹纉緒之始人有願治之心
議自清閑斷於睿哲衆心亟於更化天下望於此時
苟非行高德完業盛器慱用捨不枉於行巳語默有
足以兼人退不㓗於方廉進無嫌於權利朝廷謂之
得士有司不爲失言則可以副上所以期下之心下
所以稱上之意如某者賦才素薄從學未明專致一
身之能僅出衆人之下貧不能免於有徇義無以避
於苟爲逢時治康與物俯仰常固謂之有負寕敢卜
於見明此盖伏遇某官推巳盡誠望人以約聦明行
於意表訪逮極於方来侏儒衡梠之至微收羅藴崇
而不棄求其昜知之行則曲士必見其長不以所難
望人則匹夫可與爲善在舉知之名則甚重量當日
之用則昜充其有取舍之心僅若毫氂之比足枝梧
於近用不牽制於虛名致此微人謬玷公選行可之
仕寕敢望古於人量力而供庶或私於一技勉思力
到上答恩評
賀孫河東手状
右某啟伏審改使邊劇入賜清間士民驚傳恨然失
頼伏惟邊不弛俻者六世柄之所属者數公其橾舍
一術之非良則翕闢百變之自此急人如是在势且
然迎河左還則掊燕而守踰澮西折盖判秦而疆地
大兵堅與古為抗豈惟臨遣之至重固亦僉言之共
期惟藐孤生驟乖厚託
賀諫院舍人啓
右某啓伏審外庭拜命西掖代言英材蒙知清論歸
美竊以文章辭令之選兹實法度風教之原惟厚薄
邪正之所歸乃治亂盛衰之攸繋纂辞深厚故能通
物變之微贊指坦明遂可格天下之動以至諭恩懇
惻隠民疲俗之變心申制簡嚴武夫悍䘚之奪氣盖
識通於用者遇變皆合言發於性者感人易深豈特
經綸之大猷兹惟鼓舞之盛事矧欲流風之復古屬
當施令以趋時宜席真賢上副眀主恭以諫院舍人
純賦學敏深資性原兼来百善之長獨收高世之譽
機靈深造於德務志力久形於功名潤色鋪張固歸
大手建眀將順實禀素心謇諤霜臺耻混衆人之諾
諾講摩聖訓力震大聲之谹谹以樂育則休有成材
之風以直筆則刊正將来之法振翼雲漢垂光虹蜺
所傳縉紳交頌燦然述作將建一家之言說於
討論庶追三代之業盛際甫期扵登贊庶休行被於
康功雅辱眷存竊盛欣躍未遑慶覿先屈眷辭深惟
䧏挹之謙祗益感銘之實
長興集卷第十七
