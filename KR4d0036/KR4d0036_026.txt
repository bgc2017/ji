沈氏三先生文集卷第四十
長興集卷第三十
宋故夀安縣君林氏墓誌銘
贈崇德縣君任氏墓誌銘
故朝散大夫知楚州陳君墓誌銘
故天章閣待制沈興宗墓誌銘
宋故夀安縣君林氏墓誌銘
夫人林氏其先閩越人後乃徙家於群舒世有顯者
大父諱特實輔真宗皇帝尚書左僕射贈太尉曾祖
諱保圖贈司空考諱湜尚書虞部郎中夫人不及事
母以孝於所継見稱州閭笄髮歸尋陽陶氏朝請郎
致仕諱舜卿其夫也陶為潯陽望姓夫人姑歸而朝
請君擢進士第祖父以驍衞將軍致仕家居父母皆
強艾不異宫而食者百餘人夫人從其君子以事其
大舅姑睦婣其族人至於不能間之非其黨朝請君
有卒蚤卒夫人止其孤無以異於已之子躬儉陋於
物無所嗜慕赴人之急推其所以為飬者不少靳也
觀書略能誦說以其所誦說授諸子勸之為學甚力
數子後皆為學者相踵以進士𥙷吏鄊人榮之資夲
慧洎晚益喜佛學遂逹其要至能不以喜怒哀楽累
其心用夫品命夀安縣君元豊七年十二月甲子夫
人之年五十有四以疾卒於家於是朝請君之喪始
練而夫人捐其廬以明年四月乙酉合葬於江州德
化縣白鶴鄊招賢里王墓山之原五男子曰康夫衡
州司戶參軍節夫雄州防禦推官知湖州錄事參軍
事彦夫端夫堯夫皆以學行論鄊黨二女子山南東
道節度推官知傳州錄事參軍事錢塘鄊道州营道
縣主簿曺堯風其壻也孫男女四某頃歲謫守宣州
而節夫參軍事甚宜其職學問施之於身見於文章
及其齊裳之愍姻里懷其義淑思有以表後世使人
來以銘請道人之善固君子之所樂况吾交遊之親
哉是宜為之銘銘曰
士修于宫彼逑之光譬彼埸苗錯本必良夫人既歸
靡居匪康有俶在宗有宴在堂孫子媦婦後先徹嘗
左豆右漿垂紳將將維南有原翳翳其棫車馬具臧
安此厚穸
贈崇德縣君任氏墓誌銘
奉議郎曾君之夫人任氏其先定陶人殿中侍御史
贈秘書監惟吉之曾孫尚書都官員外郎贈吏部尚
書曉之孫龍圖閣直學士尚書戶部侍郎贈吏部尚
書顓之孫其君子名某夫人歸曾氏三就舘其一男
子也定州司戶參軍諶女子之存者適前進士申道
夫人年二十有七而捐其孤以夫秩應封贈崇德縣
君元祐元年十月甲子奉議之喪㐮事於濠州鍾離
聞絃鄊之泉澗村將舉夫人而祔焉子諶始走伻告
某以卜墨而請銘以塴予以謂人之生於其所無事
則雖有墨賜之智辨其美名大節生不見之於身而
又無考于其後者可勝數哉况閨婦室子而又不幸
零落于緫笄之年而求其有卓然顯聞之行雖惷子
知其不獲則又何考焉然則夫人在家而父母昆弟
無違志既歸則宜其家人而子有立是亦足知夫人
其略槩矣丞相宣靖魯公于其君子叔父也聞夫人
有善行必以告其族人曾為法家大門處之能無憾
於禮義睦婣者宜其為難而尊者取之其善以令其
家可矣其無憾也予其銘焉銘曰
居之而安虔之不煩不觀其常觀其所難世公之家
族大事難夫人之賢吾以此占奄忽即世曾未壮年
整者善騫穎者易刓非苟靳之在理則然吾焉歸穴
鳴呼夫人
故朝散大夫知楚州陳君墓誌銘
君諱向字適中世家睦州建德曾王父&KR1493;王父嗣元
至考逸乃始以子蔭為奉議郎君幼䟽敏方七歲時
奉議君病家甚貧母葉夫人日對之泣君曰獨憂翁
臥耳我耳長大何至苦貧族人壮其言知其必有立也
嘉祐中以進士策名授婺州金華縣主簿遷泰州泰
興縣令山南東道節度推官熙寕中遷著作佐郎荆
湖北路轉運司𬋩勾文字時三溪蛮擾邊有薦君可
任軍事者亟召見未至復使歸還於部得預邊議蛮
酋彭師晏方逹泰數獵官軍君驅即其居以禍福譬
觧邀其俱出卒得師晏歸以檢校秘書丞司農事勾
當公事多日更加開封縣赤縣惟南部為劇君治涉
歲獻至者三以婆荆變事擢知辰州兼㳂邊都廵檢
使緣軍事得對所陳多稱古人謂自皆一陞而君獨
㕥親辭後復㕥常平事入見對久之上頋曰辰州不
足累卿當委㕥一路上提舉淮南常平事未行改治
府界賜五品服嘗行部抵陳留佛寺夜未半間垣夜
淘淘君人聲者起燭之四望積骸蔽野皆貧無以葬
者委骨於此君惻然哀之明日具以所見聞請斥官
地數頃以葬之即日報可仍以君㧾領凢得遺骸八
萬餘每三千為一坎皆溝封什伍為曹序有表總有
圖規其地之一隅以為佛寺歲僧寺之徒一人使掌
其籍君能推朝廷之惠及于朽骨則其所以全飬生
身者可以知君之仁矣是時新下令官曹非公事無
得使役人君集舊法嘗一使吏有司遽按君犯法當
免官上察其情止降一等差默檢府界及京東路冗
役數月會復尚書省官除度支員外郎永𥙿陵建君
以本曹兼擢京西路轉運使典治陵寢時工徒集于
陵下者以萬計當盛夏井飲不継徒多暍死君爲䟽
洛水注之陵下士卒蟻附而汲釃布百里無復瘨暍
者予時客㐮漢聞里巷間歌吟其惠今乃始知出于
君從虞主還復歸為郎官久之出為江南西路計度
轉運副使坐舉所部官不應格徒知楚州奉議君喪
君扶柩歸哀毁且病至真州疾遂革君自秘書丞三
遷朝散郎勲輕車都尉夀五十有三以卒夫人葉氏
文安縣君子男四松恪恬悟松早世恪為饒州司理
參軍女子二信州司理參軍曾仔齊州司戶參軍
徐處仁其壻也諸孫男子三居易居仁居厚元祐四
年十月甲子將反壌于潤州丹徒長山之白雲崗載
有日恪來求誌於某曰不患無所傳於後者先大夫
患無以傳者恪也敢以此請其與君姻家宜知君為
可信於後也為之次其事而銘諸其墓銘曰
顯顯江西屢以才試譬彼大車當騁而躓夀踰中身
豈曰不延如公之仁謂宜百年巉巉長山左崗前陌
沒而有歸是惟公宅
故天章閣待制沈興宗墓誌銘
沈氏之先以國命三代之前為帝少旻玄冥之後國
絶於商周之間周武王以封其季弟那季盖其後有
沈子嘉見滅於楚楚以為縣使公子王為沈王其子
孫時時見於春秋經傳而葉公諸梁最顯于楚凢沈
國三絶其子孫有出於茅姓者自漢以後居武康者
為大族齊郡丹陽下邳皆沈望其人徵不足稱自以
其望卑稍拆而入于武康故武康之沈亦不堅知其
所出自公之六世祖陵仕吳越府為奉國軍鎮遏使
復為鄮人公之曾祖敬其子幹始贈屯田郎中孫兼
太子中舍贈刑部侍郎公之考也公諱起字興中少
篤學有聞州閭州舉進士第一人復以高第調滁州
軍事推官発運使長監真州轉般倉刑部病公委官
守歸侍少時以喪免有司坐公擅去以法喪除爲天
平軍節度推官薦公者數十人皆名軰顯人格當遷
以前坐報罷廷議以親疾得罪既以䋲法而又不與
其進無以勸天下爲子者乃特遷大理寺丞知通州
海門縣海門負海土卑間一二歲潮一至輙冐人廬
舍民逃徙以避之至相奴隷以自給公爲設防障水
爲堤百里以長引江水以灌其中田益闢民相招携
以歸僮僕其民者感公義亦拆劵歸之戶口大息公
撫納休劳吊以阜饒人德公相與築祠以報之長吏
欲表上其事公力止之曰此令職也安可以為利秩
滿遷殿中丞知饒州鄱陽縣饒劇郡鄱陽州所治令
少稱職者公特於此得譽御史缺中丞包拯未嘗識
面驟引公自輔除監察御史公亦慨然喜於得言其所
指&KR0933;弹劾無所假借每論朝廷大體如吏部格選焉
吏以私挂法無重輕終身不遷公以為人才難得一
挂文則廃其終身為已甚可限歲年使得自新立縣
令考課法設河渠司領諸道水政用漢故事擇卿大
夫子弟入宿衞選賢良文學高第給事宫省不宜車
任䆠人書數十上會興國軍鐡官𥙷吏法下從官御
史議皆謂法已弊不可無議獨公抗議以從舊便論
不合出為太常慱士通判越州御史中丞韓康公以
公議是亦請去而𥙷吏法竟不便歲餘知蘄州遷屯
田員外郎親祠明堂改都官賜緋衣銀魚袋去知楚
州齊魯間歲飢盗數法州縣不能禁以公提點京東
路行獄公事督捕盗賊公至部開首贖法使其黨自
相圖不二三月盗皆睽疑轉相束縳唯恐在後且虜
海岱間悉平移廣南西路轉運使進司封員外郎改
工部郎中間封府判官出為荆湖南路轉運使賜三
品服凢山林川澤所出毛羽筋革舟檝竹箭之材皆
資於荆部発取於民者歲以不貲吏相&KR0809;槖為姦戶
率計𤱔以取盈費或倍屣而州縣或莫之省公計實
用所省十六七官自與商估交易民無所預而簿入
有餘召為三司塩鐡副使兼直舍人院熙寕三年出
師寕夏韓康公以宰相宣撫陜西五路首制軍食亟
薦公可以倚辦除集賢殿修撰陜西路都轉運使公
馳至部發諸郡藁粟大集塞下會環慶軍政不戢丞
相去位公亦罷知江寕府絻三月入提舉在京諸司
庫務知吏部流内銓三司度支副使嘗奉使契丹至
王廷其著位乃與黨項使人班公立争以謂黨項陪
臣不當軰王人辭不就位久之乃黜夏人自後根此
以為法五年除刑部郎中天章閣待制廣南西路經
略使兼知貴州眀年坐邊議罷以都官員外郎直史
舘劉彛代領廣西未幾復起公知潭州再閱月移知
杭州進爵為男食長與縣三百戶熙寕八年安南作叛
攻䧟欽廉邕三州乃免彛官陟涪陵公亦坐謫為郢
州團練副使會赦移秀州又移温州元祜初彛復用
為都水丞人謂公且復起不幸以疾終於蘇州年若
干盖元祐三年七月二十六日也公樂善好獎拔人
物敦尚風義一與人從容不問其浮沉終身不少替
弊弊出其天性公之通判越州自御史出佐大府未
為謫也乃深自刻礪為善所居有堂易名曰志省自
為之記以謂人患自謂不當免者寡一不得意則欝
屈見於色不然倣慢略以為放逹二者皆失士之處
退當退省自修資朋友以攻其過雖一堂奥之安不
敢以為泰而必志吾思焉某賢公之志而未知其自
進者果何如及公放棄十餘年而畏整嚴慎口未嘗
議人過言不及官府間事惟以經史著述自修乃始
見公處憂能自刻信志省不為徒言方公出使湖湘
對延和乞令宗子祖免親出外汰冗卒而復府兵屯
田法後皆施行公生平喜言兵嘗以兵說干范文正
公文正噐其才期有所施用公乃著吳武子三篇以
自見有文集二十餘卷藏於其家夫人雷氏長安縣
君子男九人二女子嫁承議郎王松年宣德郎晏宜
孫諸孫二十有三人以元祐四年十一月十八日卜
蘇州吳縣之長山鄊五頋原以葬某與公同遠祖鄊
閭相鄰以晚時軰見公公不以先生長者自居與之
伉酬推引白首不移識公三十年見公門下人皆終
始如兒女子知公為天性非勉強所能也諸孤來求
銘以葬某在罪譴不當評品人物生平與公厚其可
以無銘銘曰
自其邦人少也與公至于一簀一跡始終不寕其居
揭揭自勵謂無尔艱中道以躓愈退益修此公自期
夀夭得喪付莫我知狄胥之墳原田莓莓公宫之圖
宜莫此村下幽既墟納此信刻不騫不崩逮石斯
長興集卷第三十
從事郎處州司理參軍高布重校兼監雕
此處闕一卷
