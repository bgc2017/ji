梅花道人遺墨卷上
元吳鎮撰
五言古詩
題畫
我愛晩風清順適隨所賞曩古竹林仙忽忽竟長往荒
除雜廢墟幾度蓬蒿長可人日相親言笑客抵掌靳餘
一席寬何用居求廣荷鋤藝术蔬刮地芟草莽舉步山
水長引手支離杖行役忘爾汝嘯答岩谷響淡然入無
何朝來山氣爽
二
我愛晚風清猗猗動庭竹慘淡暮雲多蕭森分野綠開
窗暝色佳靜賞歡易足人生遽如許萬事徒碌碌有盡
壯士金餘繆匹夫玉軒車韞斧鉞粱肉隠恥辱嫋嫋五
株柳采采三逕菊寧盡生前歡毋貽死後哭高歌晚風
前洗盞斟&KR0812;醁
三
我愛晚風清新篁動清節㗁㗁空洞手抱此歲寒葉相
對兩忘言只可自怡悅惜我鄙吝才幽閒養其拙野服
支扶笻時来苔上屧夕陽欲下山林間已新月
七言古詩
題青山碧篠圖
青山白雲繞碧篠蒼烟迷幽人日無事坐聽山鳥啼鳥
啼有真趣對景看山隨所遇乾坤浩蕩一浮鷗行樂百
年身是寄
松石圖
硯池漠漠吐墨汁蒼髯呼風山鬼泣濤聲破夢鉄骨冷
露影濡空翠毛濕徂来千樹老雲烟湖山九里甘蕭瑟
何當閱此明忩下長對詩人弄寒碧
畫竹
與可畫竹不見竹東坡作詩忘此詩高麗老繭冰雪冷
戲寫歲寒岩壑姿紛紛蒼雪落碧篠設謖好風扶舊枝
猙獰頭角易變化細聽夜深雷雨時
野竹
野竹野竹絶可愛枝葉扶疎有真態生平素守遠荆榛
走壁懸崕穿石罅虚心抱節山之阿清風明月聊婆娑
寒梢千尺將如何渭川淇澳風烟多
墨菜
菘根脱地翠毛濕雪花翻匙玉肪泣蕪蔞金谷暗塵土
美人壯士何顔色山人久刮龜毛毡囊空不貯揶揄錢
屠門大嚼知流涎淡中滋味我所便元修元修今幾年
一笑不直東坡前
笋
綠陰晝靜南風来晴梢拂拂烟花開籜龍走地牙角出
班班玉立横蒼苔長鑱穿雲石路滑錦衣脱䙀玉版白
鳴牙未下冰雪虀開籠先放揚州鶴
松泉圖
長松兮亭亭流泉兮泠泠潄白日兮散晴雪舞天風兮
吟秋聲景幽佳兮足靜賞中有人兮眉長青松兮泉兮
何所擬硯池陰陰兮清澈底挂君高堂兮素壁間夜半
風雷兮忽飛起
五言律詩
草亭詩意
依村構草亭端方意匠宏林深禽鳥樂塵遠竹松清泉
石供延賞琴書悦性情何當謝凡近任適慰平生
七言律詩
蘭
舶棹風下東吳舟桮土移入漳泉秋初疑紫蓬攒翠鳳
恍如綠綬蒙青虬猗猗九畹易消歇奕奕百畝多淹留
軒忩相逢與一笑交結三友成風流
林屋山
巍巍林屋古靈蹤東隔黿頭只一重旱洞晴雲陰洞雨
漁家清笛道家鐘綠陰滿地三春草翠蓋擎空百尺松
知道西南岩壑裏輕風吹處有潛龍
慈里
慈里山居林屋西遶山碧磴接丹梯幾村桑柘深深圃
數里蒹葭狹狹溪曉月禪家鐘發早夕陽樵唱擔歸齊
亨衢南去平如砥踏徧驕&KR1301;蹀躞蹄
四言
雪竹
董宣之烈嚴顔之節斫頭不屈強項風雪
五言絶句
陳賢良隠居
發策名猶在回頭事已非池塘春草綠空憶謝公歸
露竹
晴霏光煜煜皎日影曈曈為問東華塵何如北窗風
題畫
老楓化為人老杉化為石莊周與蝴蝶後来誰復易
一葉竹
誰云古多福三莖四莖曲一葉研池秋清風滿淇澳
竹譜
初畫不自知忽忘筆在手庖丁及輪扁還識此意否
寫菜
菜葉闌干長花開黃金細直須咬到根方識淡中味
衣杵山
誰家搗衣杵蒼然古色深此杵徒在此秋到不鳴砧
舍山
巍然一舍起載上塔層層七十二峰外還逢見佛燈
怪石
湖洞露黿頭日出曝黿背龜鼉或傍石時時覓同類
題竹二十二首
湘妃祠下竹葉葉著秋聲鸞鳳青霄下吹簫坐月明
其二
陰凉生研池葉葉秋可數東華客夢醒一片江南雨
其三
東山月生光照我庭中竹道人發清嘯愛此惸惸獨
其四
輕陰護綠苔清風翻紫籜未參玉版師先放揚州鶴
其五
短梢塵不染密葉影低垂忽起推篷看瀟湘過雨時
其六
挺挺霜中節亭亭月下陰識得虚中理何事可容心
其七
霏霏桃李花競向春前開何如此君子四時清風来
其八
野色入高秋空影映湖水日午北忩凉清風為誰起
其九
我以墨為戲翻因墨作奴當年若鹵莽何處役潛夫
其十
翠羽風前葉秋聲雨一枝詩題春粉節䙀脱玉孩兒
其十一
落落不對俗娟娟淨無塵緬懷湘渭中歲寒時相親
其十二
抱節元無心凌雲如有意寂寂空山中凛此君子志
其十三
碧篠挺奇節空霏散冷露十年青山遊得此幽貞趣(一作)
(修篁含細香微雨濕古樹十年山中遊得此幽真趣)
其十四
衆木摇落時此君特蒼然節直心愈空抱獨全其天
其十五
片片落花心悠悠飛絮意清風明月中此風不可企
其十六
緬惟瀟湘江千里遥相憶何當守一枝與子期深密
其十七
娟娟春前花嫋嫋風前柳獨有此君子可為歲寒友
其十八
日日行青山無竹不可留可憐春風中桃李多春愁
其十九
葉葉舞清風梢梢漙白雨此懷誰共賞山中有巢許(一作)
(碧篠抱奇節輕霏舞晴霧高懷誰共賞山中有巢許)
其二十
娟娟多近水拂拂最宜山吁嗟此君子何地不容閒
其二十一
日日對此君攀挹非細故為問轅下駒何如轍中鮒
其二十二
風來無限思雨過有餘凉睠彼君子心漪漪在沅湘
竹卷奉為松巖和尚助喜
竿竿有參差葉葉無量限不根而自生換却諸天眼
七言絶句
古澗長松圖
長松生風吹不歇古澗出泉鳴自幽玉屑飰餘移白日
紫芝歌動振高秋
懸崖松
偃蹇支離不耐秋摇風灑雨幾時休轉身便是青山頂
又有懸崖在上頭
山水
聞有風輪持世界可無筆力走山川巒容盡作飛來勢
大室丹然擲大千
縹緲峰
洞庭黛色幾重重縹緲維稱苐一峰曾上崑崙瞻八極
具區烟水混鴻濛
明月灣
月華灧灧水悠悠圓月沉時曙色浮自笑驅馳亦如月
東來西去幾時休
古藤
古藤陰陰抱寒玉時向晴忩伴我獨青青不改四時容
絶勝凌霄倚凡木
澤山
茫茫震澤擁孤山人在山間是澤間安得相攜山逸侣
丹梯碧磴共躋攀
無碍泉
瓶研水月先春焙鼎煑雲林無礙泉將謂蘇州賢太守
老僧還解覓詩篇
青浮山
孤山七十布西東水面竒形獨不同幾向崚嶒高處望
青螺浮在太湖中
題畫
憶昔相逢武水頭行行送上木蘭舟遥憐落日蒸溪上
野色風聲幾許愁
畫竹十一首
葉葉如聞風有聲盡消塵俗思全清夜深夢遶湘江曲
二十五絃秋月明
其二
森森如玉萬條青風過聲傳幾度聽激楚結音多歲月
中郎時有到柯亭
其三
愁來白髮三千丈戲寫清風五百竿幸有穎奴知此意
時來几上弄清寒
其四
解籜初聞粉節香拂雲又見影蒼蒼鳳皇不至伶倫老
無奈荆榛特地長
其五
長憶前朝李薊丘墨君天下擅風流百年遺跡留人世
寫破湘潭夢裏秋
其六
春到龍孫滿地生未曾出土節先成可憐無個伶倫眼
盡日垂垂獨自清
其七
低垂新綠影離離倚石臨泉一兩枝憶得昔年今日見
鳳皇池上雨絲絲
其八
與君俱是厭塵氛一日不堪無此君更喜龍孫得春雨
自抽千尺拂青雲
其九
動輙長吟靜即思鏡中漸見鬢絲絲心中有箇不平事
盡寄縱横竹幾枝
其十
此君不可一日無纔著數竿清有餘露葉風梢承硯滴
瀟湘一曲在吾廬
其十一
倚雲傍石太縱横霜節渾無用世情若有時人問誰筆
橡林一箇老書生
梅花道人遺墨卷上
