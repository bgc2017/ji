后山詩註卷第十
寄張學士(舜民)
湖海三年别譙徐一日間(譙郡毫州也)經時猶
未見凡事信多難(退之詩曰關山遠别固其理寸步難見始知命)
理極那須說(世說何晏聞王弼名因條勝理語弼曰此理僕以爲理極)
(可得復難否)情生不自還(終上句之意謂相與忘言如晉阮修所謂)
(就令相見亦何所說然念舊之情不能自已也晉書郭文曰情由憶生不憶故無情)
(漢書原涉曰知其非禮然不能自還此借用)從来闕聲問相見
若為顔(老杜詩從來不寄一行書聲問見上注後漢馬援傳曰將難爲顔乎)
謝趙使君送烏薪
欲落未落雪迫人將盡不盡冬壓春(老杜詩松)
(浮欲盡不盡雲江動將崩未崩石)風枝冰瓦有去鳥遠坊
窮巷無来人忽聞叩門聲遽速驚雞透籬
犬升屋(張籍樂府曰家家雞犬驚上屋)使君傳教賜薪炭
(世說劉惔遣傅教覓張孝廉舡)妓圍那觧思寒谷(開元天寶遺事)
(曰申王每冬月苦寒令宫女密圍而坐謂之妓圍寒谷見上注)老身曲直
不足言冷䆫凍壁作春温(孟郊謝人送炭詩煖得曲身成)
(直身史記田敬仲世家曰大弦濁以春温者君也)定知和氣家家
到不獨先生雪塞門(雪塞門用袁安事見上注)
雪中寄魏衍
薄薄初經眼輝輝已映空(老杜螢火詩偶經花蘂弄輝輝)
(又詩鳴雨旣過漸細微映空摇颺如散絲)融泥還結凍落木復
沾叢(老杜詩泥融飛燕子)意在千山表情生一念中
(用王徽之雪夜忽憶戴逵意以比魏衍后山送衍移沛詩有曰勿云百里遠已作千)
(山愁東坡詩古人應在千山外不寄梅花遠信來情生見上注樂天與元微之書曰)
(平生故人去我萬里瞥然塵念此際暫生)遥知吟榻上不道絮
因風(晉書謝道韞傳雪驟下謝安問何所似朗曰散鹽空中差可擬道韞曰未)
(若柳絮因風起東坡雪詩柳絮才高不用鹽此反而用之)
送澶州錄曹宋參軍
宦遊男子事訪别故人情能吏於今少春
風及此行英雄餘戰伐(澶州蓋萊公却散處)犴獄寄
廉平(韓詩外傳曰鄕亭之獄曰犴朝廷之獄曰獄漢書刑法志緹縈上書曰臣)
(父爲吏齊中稱其廉平)未肯輕衰疾人來闕寄聲
和范教授同遊桓山
送客尋山已自仙行談坐笑復忘年平郊
走馬斜陽裏(漢書張敞傳過走馬章臺街唐人詩窄衫短帽斜陽裏)
破屋傳杯積水邊(退之詩破屋數間而巳矣老杜詩傳杯不放杯)
洗壁留名題歲月登高着句記山川風流
幕下諸公子縮手吟邊更覺賢(一夲作題名留歲月)
(縮手見上注)
早春
度臘不成雪迎年遽得春冰開還舊綠魚
喜躍脩鱗(禮記月令孟春東風解凍魚上冰)柳及年年彂
愁随日日新老懷吾自異不是故違人(南史)
(沈懷文素不飲酒又不好戲宋孝武謂故欲異已謝莊嘗戒曰卿每與人異亦何可)
(久懷文曰非欲異物性之所不能耳此詩末句頗采其意)
徐僊書三首
(徐清字靜之蓬萊女官也下西里王氏詩作謝體書效黃魯直妍妙)
(可喜敬作三絶句)
蓬壷仙子補天手筆妙詩清萬世功(列子曰歸)
(墟有五山一曰岱輿二曰員嶠三曰方壷四曰瀛州五曰蓬萊又曰天地一物也物)
(自不足故昔者女媧氏練五色石以𥙷其闕李賀詩筆𥙷造化天無功)肯學
黃家元祐脚信知人厄非天窮(柳子厚集載劉禹錫)
(詩曰日日臨池弄小雛還思寫論付官奴柳家新樣元和脚且盡薑芽歛手徒東坡)
(海市詩曰信我人厄非天窮魯直見廢於世而仙真喜學其書此特厄於人耳)
又
詩成已作客兒語筆下還為魯直書(客兒謝靈)
(運小名見南史謝弘微傳)豈是神仙未賢聖不随時事
向人疎(退之詩乃知仙人未賢聖此反而用之不隨時事謂於元祐黨禁中)
(肯學黃書也唐高蟾詩云君恩秋後葉日日向人疎)
又
金華牧羊小家子(金華見上注太白詩金華牧羊兒乃是紫煙客)
(小家見上注)西真攘桃何代兒(漢武故事西王母指東方朔曰)
(仙挑三熟此兒已三偷之矣東坡樂府曰曼倩風流緣底事當時愛被西真喚作兒)
詩着海山書落爪向來何免世人疑(詩可以置)
(之海山書落筆而後快必非癡鬼也后山作穎師字序載徐清事曰吾里中少年每)
(歲首簮飾箕帚召紫姑以戲一歲有神下焉曰吾蓬萊仙伯徐君也喜句畫有求必)
(荅下筆不休云云世人或疑徐君乃紫姑之類未必以仙官待之故后山引牧羊攘)
(挑爲喻以言神仙有時而混迹不必疑也退之祭湘君文曰且虞海山之波霧瘴毒)
(爲災老杜詩破甘霜落爪此借用謂筆畫從手爪而落亦暗用神仙傳中麻姑鳥瓜)
(事)
寄酬咸平朱宣德(智叔)
冥冥超世網蔚蔚秀儒林(楊子曰鴻飛冥冥弋人何慕焉)
(選詩曰世網嬰我身)他曰熟看面今詩初得心(左傳曰他)
(日吾見子面而已今吾見子之心矣)白頭無故意異代有同
音(趣異則至老不相知意合則異世可同調漢書鄒陽傳語曰有白頭如新傾蓋)
(如故何則知與不知也史記范睢傳曰戀戀有故人之意選詩曰誰謂古今殊異代)
(可同調詩曰笙磬同音)短綆徒施巧終然莫汲深(莊子)
(曰綆短不可以汲深此引用以終上意言平日知朱君之未盡也)
咸平讀書堂(爲朱智叔作)
昔人三百篇善世已有餘(魯論誦詩三百授之以政不逹)
作大梁屠(史記范蠡傳蠡去止於陶自謂陶朱公又魏公子無忌傳侯嬴)
(爲大梁夷門監者謂公子曰朱亥賢者世莫能知故隱屠間耳朱智叔時治咸平故)
(引以喻之咸平隷京師即古大梁)計然特未用意得輕全
吴(史記貨殖傳范蠡旣雪會稽之恥乃喟然而歎曰計然之策七越用其五而得)
(意注曰計然者范蠡之師也名研)為邦得畿縣政密自計
疎寧書下下考(唐書陽城傳爲道州刺史觀察使數誚責州當上考)
(功第城自署曰撫字心勞催科政拙考下下)不奉急急符(元次山春)
(陵行云督郵傳急符來往跡相追退之曲江祭龍文曰急急如律令)用意簿
領外築室課典謨(選詩沉迷簿領書)平生五千卷
還舍不問途(言記問精博如行熟路也)近事更漢唐稍
以詩自娱(更謂更閱)復作無事飲醉卧擁青奴
(退之詩幕中無事惟可飲蓋用史記犀首事青奴見上注)桃李春事繁
軒䆫晝景舒鳴屋鳩渴雨窺簾燕哺雛休
吏散篇帙(漢書薛宣傳曰日至休吏謝靈運詩散帙問所知)風篁
獻笙竽(文選月賦云風篁成韻退之聮句云折篁嘯遺笙太白詩三千雙蛾)
(獻歌笑文選左太冲詩北里吹笙竽)欣然一啓齒斯民免為
魚(能一笑對古人者必不䧟溺其民矣漢書司馬相如傳亡是公欣然而笑莊子)
(曰吾君未嘗啓齒左傳曰微禹吾其魚乎)
絶句二首
里中餽杏得嘗新馬上逢花始見春(漢書陳平)
(傳曰里中社平爲宰食貨志曰社閭嘗新馬上逢花蓋用前軰賣花檐上看桃李之)
(意)勤苦著書如此吏世間枉是最閑人(南史)
(梁宗室傳南平王偉之子恭好賓友酣宴終辰時元帝居蕃勤心著述恭每謂曰時)
(人不好懽興乃仰眠牀上看屋梁而著書豈如臨清風對朗月登山泛水肆意酣歌)
(也)
又
密密丹房疊疊花一枝臨路為人斜丁寧
語鳥傳春意白下門東第幾家(退之詩浪憑青鳥通)
(叮嚀樂天詩柳巷當頭第一家)
春懷示鄰里
斷墻着雨蝸成字老屋無僧燕作家(老杜詩林)
(花着雨臙脂落酉陽雜爼睿宗爲冀王寢室壁間蝸迹成天字襄陽記楊顒曰請爲)
(明公以作家譬之)剩欲出門追語笑却嫌歸鬢着
塵沙(借用元規塵汚人之意)風翻蛛網開三面(吕氏春秋)
(曰湯見置回面網者湯拔其三面置其一面祝曰昔蛛蝥作網令人學之欲高者高)
(欲下者下吾取其犯命者)雷動蜂窠趁兩衙(子虚賦雷動焱至禆)
(雅云蜂有两衙應潮錢昭度詩云黃蜂衙退海潮上白蟻戰酣山雨來)屢失
南隣春事約只今容有未開花(后山前有戲宼君詩)
(曰南隣歌舞隔墻聽此云未開花蓋亦以戲宼容有猶言豈容復有也)
歸鴈二首
弧矢千夫志瀟湘萬里秋(弧矢謂射鴈也成公綏鴈賦曰)
(過雲夢而妷遊兮投江湘而中憩)寧爲寶箏柱(李義山詩曰十三弦)
(柱鴈行斜)肯作置書郵(用蘇武事晉殷美爲豫章太守都下人士因其)
(致書百餘函皆投之水中曰殷洪喬不作置書郵老杜詩肯作置書郵)遠道
勤相喚(莊子曰吾固不辭遠道而來願見老杜鴈詩雲裏相呼疾)羈懷
誤作愁(劉禹錫竹枝歌曰巫峽蒼蒼煙雨時清猿啼在最高枝箇裏愁人腸)
(自斷由來不是此聲悲)聊寬稻梁意寧復網羅憂(劉孝)
(標絶交論曰分鴈鶩之稲梁)
又
作計胷懷早(淮南子曰鴈從風而飛以愛氣力㗸蘆而飛以避矰繳玉)
(臺新詠焦仲卿詩曰作計河不量文選于寶晉論曰邪僻銷於胷懷又南史蕭惠開)
(常曰人生不能行胸懷雖壽百歲猶爲夭也)為生去住頻(管子桓公)
(曰鴻鴈春北而秋南)固違隂嶺雪不盡洞庭春(隂嶺謂匈)
(奴隂山老杜詩苦涉隂嶺沍)巧作斜行字(樂天詩鴈點青天字一行)
(魯直詩風外竹斜行)催歸去國人(隋薛道衡人日思歸詩曰入春纔七)
(日離家已二年人歸落鴈後思發在花前此言去國人謂南遷諸公將北還也是歲)
(二月癸亥詔永州安置范純仁等皆内徙)知時如有信(儀禮曰下大夫)
(相見以鴈注云鴈取知時)决起亦相親(此用鴈奴事莊子曰蜩與鸒鳩)
(笑之曰我決起而飛老杜詩相親相近水中鷗)
和宼十一晚登白門
重門傑觀屹相望(退之詩隆樓傑閣磊嵬高)表裏山河
自一方(左傳曰表裏山河必無害也)小市張燈歸意動
(按宋書張暢傳彭城有小市門魯直詩晩市張燈明遠近)輕衫當戶晚
風長(選詩曰彼服羅裳衣當戶理清曲)孤臣白首逢新政
遊子青春見故鄕(東坡詩喜聞新國政是歲徽考登極遊子見上)
(注)富貴夲非吾軰事江湖安得便相忘(言富)
(貴固不可期而江湖之志亦未遂也莊子曰魚相忘於江湖)
謝宼十一惠端硯
百工營材先利器(書斷載三輔决錄曰韋誕字仲將諸書並善鄴)
(都宫觀始就詔令仲將題署御筆墨皆不任用因奏工欲善其事必先利其器若用)
(張芝筆左伯紙及巨墨兼此三具又得臣手然後可以逞徑丈之勢方寸千言)市
道居貨如作贅(史記廉頗傳曰天下以市道交作贅當是作質按史)
(記吕不韋傳秦子楚爲質子於趙不韋見而憐之曰此竒貨可居或云漢書食貨志)
(始皇發閭左之戍應劭注曰秦時謫戍先發吏有過及贅壻賈人故后山引用言秦)
(云賈人與贅壻一等也書生之於筆硯亦猶工之利器賈之居貨云)書生活
計亦酸寒斷塼半瓦寧求備(退之詩活計似鋤剗東坡)
(詩習氣一洗儒生酸書曰與人不求備)端溪四山下龍淵欝
積中州清淑氣(退之送廖道士序曰彬之爲州當中州清淑之氣蜿)
(蟺扶與磅礴而欝積)金聲玉骨石為容(東坡硯銘曰玉德金聲而)
(寓於斯)河江屈流雲作使(言此石中含江河之潤蒸而爲雲以)
(導荅其秀潤之氣老杜詩屈注蒼江流陸龜蒙蟬詩曰只憑風作使全仰柳爲都)
滑如女膚色馬肝(西京雜記曰文君肌膚柔滑如脂硯譜蘇易簡)
(云端溪硯水中石色青山半石色紫山絶頂石尤潤如猪肝色者佳漢書郊祀志曰)
(文成食馬肝死耳)夜半神光際天地(漢書宣帝紀曰神光並見)
(或興于谷郊祀志曰有美光上屬天)諸天散花百神喜知有
聖人當出世(聖人謂徽考徽考初封端王元符三年十月遂升端州)
(爲興慶軍周昭王二十四年四月八日夜天地震動恒星不見太史奏西天聖人出)
(世)沒人投深索千丈(莊子注曰没人謂能鶩没於水底索讀如)
(求索之索)探頷適遭龍伯睡(莊子曰千金之珠必在九重之淵而)
(驪龍頷下子能得珠者必遭其睡也列子有龍伯之國)轆轤挽出萬
人負千歲之蔵一朝致琢為時樣供翰墨
十襲包蔵百金貴(一本負作貨闞子曰宋之愚人得燕石于梧)
(臺之側蔵之以爲大寶革匱十重中十襲退之藤杖歌曰幾重包裹自題署)北
行萬里更聚目宼卿好事不計費(宼嘗爲太常少)
(卿見下注)南隣居士卿之孫豐悴相從不為異
(退之王承福傳云枊豐悴有時一去一來而不可常者耶)似憐陶瓦磨
竈煤輟贈不减前人志(東坡種松詩曰萬竈飛青煤)人
言寒士莫作事鬼奪客偷天破碎(南史劉祥傳禇)
(彦回曰寒士不遜老杜桃竹杖引云路幽必爲鬼神奪退之有瘞破硯文)龜玉
韞匵與無同(龜玉及韞匵並見魯論東坡詩背之不見與無同)錦
衾還客弃佳惠(老杜詩錦衾卷還客始覺心和平)衆所欲
得當有緣天獨於予可無意敢書細字注
魚虫(退之詩爾雅注蟲魚定非磊落人)要傳華嚴八千偈
(隋經籍志云沙門支法領從于闌國得華嚴三萬六千偈此云八千未詳)
再和宼十一二首
南山樓觀插穹蒼林杪青燈出上方(文選顔延)
(年詩樓觀眺豐穎爾雅曰穹蒼蒼天也謝靈運詩俛視喬木杪老杜詩上方樓閣晩)
(字本出維摩經)形勝自如諸老逝(漢書高祖紀田肯曰秦形勝之)
(國也后山宼參軍集序曰大父鹽鐡府君外大父穎公與文忠蔡公好太常少卿宼)
(君蔡之出也遊二大父之間而軰先君)功名随盡二流長(劉夢)
(得詩曰人世幾回悲往事山形依舊枕寒流二流謂汴泗)馬游從昔哀
吾老(馬游事並見上注)王粲當年賦異鄕(王粲在荆州作)
(登樓賦曰雖信美而非吾土兮曾何足以少留文選東門行曰一息不相知何况異)
(鄕别)少日幻心今淨盡(圓覺經云衆生幻心還依幻滅大事詩劉)
(禹錫再遊玄都觀詩曰桃花淨盡菜花開)多生綺語未全忘(東坡)
(詩多生綺語磨不盡)
又
與世相違孰自量(淵明歸去來辭世與我而相違孰自量言自知)
(甚審)資身無策謾多方(漢書韓信傳寄食於漂毋無資身之策莊)
(子曰惠施多方其書五車)逢場作戲真呈拙(傳燈錄馬祖道一傳)
(鄧隱峯辭師云石頭去師云石頭路滑對云竿木隨身逢場作戲便去石頭云云隱)
(峯無語歸來師云向汝道石頭路滑)誤筆成蠅豈所長(曹丕興畫)
(屏風誤落筆點素因就以爲蠅孫權以爲生蠅舉手彈之)名字不歸青
史筆(老杜詩古人日已遠青史字不泯曹子建表云名挂史筆)形容終
老白雲鄕(趙飛燕外傳曰成帝呼合德爲温柔鄕曰吾老是鄕矣不能效)
(武帝求白雲鄕也)何湏五斗輕千里頼有斯人未
肯忘(晉書陶潜傳曰吾不能爲五斗米折腰拳拳事鄕里小兒王介甫詩頼有)
(斯人慰寂寥)
與宼趙約丁塘看花宼以疾不赴有
詩用其韻
早年學苦斷過從晚歲逢春意未窮欲共
元劉争着語(元稹劉禹錫也着語見上注)不堪姚魏已
随風(歐公牡丹釋名曰姚黃者千葉黃花出於民姚氏家又曰千葉肉紅花出)
(於魏相仁浦家錢思公嘗曰人謂牡丹花王今姚黃真爲王而魏紅乃后也)坐
無上客席虚左(曲禮曰上客起史記魏無忌傳從車騎虚左自迎侯)
三月二十二日榴花盛開戲作絶句
五月榴花忽見春白頭喜遇一番新(退之詩五)
(月榴花照眼明)可能略不觧春意(后山嘗有詠榴花長短句云葉)
(葉枝枝綠暗重重密密紅滋芳心應恨得春遲不會春工着意)只有尋枝
摘葉人(謂尋雙葉也傳燈錄僧問風冗云尋枝摘葉即不問如何是直截根)
(源)
和宼十一雨後登樓
秀嶺歸雲裏華譙夕照中(莊子盛鶴列於麗譙之間漢書)
(項籍傳譙門注云謂門上爲高樓以望敵也)登臨初不數吟笑
近多同麥秀知春力人和驗歲豐預爲逃
暑約一快楚臺風(魏文帝典論袁紹子弟三伏之際有避暑飲宋)
(玉風賦楚玉遊於蘭臺之宫宋玉景差侍有風颯然而至王乃披襟而當之曰快哉)
(此風)
答宼十一惠朱櫻
故人憐一老輟食寄三山(韓偓櫻桃詩曰合充鳳食留三)
(島誰許鶯偷過五湖)厚味非貧具(左傳曰厚味實腊毒)先嘗貴
客間(老杜朱櫻詩曰金盤玉筯無消息此日嘗新任轉蓬后山自以安於田里)
(有媿子美之飄零也老杜詩又曰客間頭最白)甘酸俱可口衰白
不宜顔(甘酸見上注莊子曰柤梨橘柚皆可於口衰白見上注)妙句
那能繼情深未覺慳(法帖紀瞻書云粉二斗所謂物微意全者)
(也)
雙櫻絶句
並蔕随宜奸(老杜詩並蔕芙蓉夲自雙後漢和帝詔曰隨宜䟽導)連
心稱意紅(太平廣記趙旭幽居廣陵有一女呼青夫人扣柱歌曰仙郎獨)
(邀青童會結情羅帳連心花王介甫詩荷花稱意紅)只堪驚老眼持
此與誰同(古樂府曰空留可憐與誰同)
謝趙生惠芍藥三絶句
郁郁芬芬十里焄紅紅白白數枝春(魯直詩白)
(白紅紅相間開)要將結習惱鶖子送與毗耶彼上
人(維摩經云維摩詰室有一天女以天花散諸菩薩大弟子上至大弟子便著不)
(墜天謂舍利佛曰結習未盡花着身耳鶖子即舍利佛以其母眼明靜如鶖鷺眼故)
(也維摩經又云毗耶離城中有長者名維摩詰又云佛告文殊師利汝行詣維摩詰)
(問疾文殊言彼上人者難爲酬對)
又
從微至老走風塵喜見鄕園第四春(書堯典䟽)
(曰舜居虞地以虞爲氏故從微至著常稱虞氏鄕園見上注)獨舞東風
醉西子政緣無語却宜人(芍藥有號醉西施者退之牡丹)
(詩云對客偏含不語情羅隱牡丹詩若教解語應傾國任是無情也動人東坡詩不)
(如此花不解語世間言語元非真老杜詩宜人獨桂林)
又
九十風光次第分天憐獨得殿殘春(吳融白牡)
(丹詩膩若裁雲薄綴霜春殘獨自殿羣芳東坡詩唯餘木芍藥獨自殿殘春)一
枝䞉欲簮雙髻未有人間第一人(老杜詩昭陽殿)
(裏第一人)
寄隣絶句
借子翩翩果下駒春園随處小踟蹰(後漢&KR1070;國)
(出果下馬注曰高三尺乘之可於果樹下行元稹詩長安三月花垂草果下翩翩紫)
(騮好)可能灸背春風裏卧把青銅摘頷鬚(灸背)
(并鏡鑷事並見上注退之詩若摘頷底髭)
寄宼十一
隣里相望信不通時因得句寄怱忽畫樓
着燕春風裏(畫樓謂燕子樓)楊柳蔵鵶白下東(古樂)
(府步出白門前楊柳可蔵烏按徐州有白門)度日守䆫令節換
(老杜詩痛飲狂歌空度日又詩别離驚節換退之詩安居守䆫螢)經旬無
使覺門空(老杜詩經旬出飲獨空床又詩欲問平安無使來又詩客子念)
(故宅三年門巷空)錦囊佳麗隣徐庾䞉欲同君賦
惱公(錦囊用李賀事見上注賀集有惱公篇首句宋玉愁空斷嬌嬈粉自紅蓋)
(豔詩也按北史庾信傳父肩吾與徐陵文辭竒豔世號徐庾體)
和酬魏衍
闕然聲問略相同百里之間一水通春興
多多高紙價(漢書韓信傳曰多多益辦紙價見上注)離懷一
一逐歸鴻(老杜鴈詩雙雙瞻客上一一皆人飛)不憂寒餓成
吾老稍喜朝庭記此公(此公當謂東坡)夢每見君
心亦了不因新句覺情東(魏志陳矯傳注文帝曰朕心故)
(已了)
觸目絶句
果下翩翩跨紫騮(見上注)踏花濺水見風流
(唐人樂府去插花走馬月明中踏殘紅摭言載裴處餘詩云從教水濺羅式濕知道)
(巫山行雨歸)可無雙璧千金聚付與狂兒取次
游(琴操曰王昭君旣至單于大悅遣使報送白璧一雙鮑昭白紵曲曰千金顧笑)
(買芳年)
元符三年七月蒙恩復除棣學喜而
成詩
老作諸侯客貧為一飽謀(老杜詩早作諸侯客蓋用范睢)
(事淵明詩傾身營一飽少許便有餘)折腰真耐辱(折腰見上注唐司空)
(圖稱耐辱居士)捧檄敢輕投(後漢毛義家貧以孝行稱府檄以義爲郡)
(守義以手捧檄而入喜動顔色張奉薄之後義母亡遂不仕奉歎曰往日之喜乃爲)
(親也退之詩君今從署天涯吏投檄北去何難哉)早作千年調(見上)
(注早謂壯歲)中懷萬斛愁(見上注)莫年随手盡心
事許溟鷗(樂天詩百年隨手盡謝玄暉詩心事俱已矣江上徒離憂)
送姚先生歸宜山三絶
鄭公龍變不容親猶有先生不絶塵(后山自注)
(云鄭乃姚之師姚亦不復見莊子載孔子曰吾見老子其猶龍耶司馬遷史記論)
(彭越魏豹曰雲蒸龍變莊子又有奔軼絶塵之語)定力不為生死
動始知天地有閑人(大智度論曰以業力故八生死以定力故)
(出生死)
又
老逢熙運乞前官(乞字作去聲讀前官謂復除學官也)病遇
先生得内丹(修真袐訣老君曰含和鍊藏吐故納新上入泥丸下注丹)
(田此内丹也)一飽有期吾事了千年不死後人
看(終上句之意分屬两句東坡詩一飽未敢期)
又
宇定心清面彂丹下床投杖覺輕安(宇定旯上)
(注圓覺經曰遇善境界得心輕安)此身已許壷丘子(壷丘子以)
(比姚列子見神巫而心醉以告壷丘子然後列子自爲未始學而歸三年不出)他
日争尋靖長官(靖長官以自况東坡送范景仁詩末句云試與劉夫)
(子重尋靖長官自注曰劉几云曾見人嵩山幽絶處眼光如猫意其爲靖長官也按)
(張師正括異志静長官真定人登明經第一且棄妻子遊名山數年不歸洛下靳襲)
(者於其家常帷一榻枕褥甚㓗人詢其故曰以待靜長官靜今隱嵩少間歲或一至)
(或再至靳氏以神仙事之近世曾慥作集仙傳曰應靜不知何許人唐僖宗時爲登)
(封令旣而棄官學道遂升仙去隱其姓而以名顯故世謂之靜長官元祐中劉几嘗)
(遇於嵩高山中二說未知孰是然師正以靖爲靜豈又自有一靜長官耶)
上趙使君
老氣崢嶸盖九州(老杜詩老氣横九州)治聲騰涌逐
雙流(蜀都賦帶二江之雙流此借用以言汴泗)向来置醴蒙殊
遇(漢書楚元王傳穆生不嗜酒元王嘗爲設醴后山亦戒酒故云蜀志諸葛亮表)
(曰蓋追先帝之殊遇此借用)此日彈冠媿少留(漢書王吉傳吉)
(與貢禹爲友世稱王陽在位貢公彈冠時后山將赴棣學老杜所謂尚憐終南山回)
(首清渭濱亦遲遲未忍别去也)千里山連環故國(東坡放鶴亭記)
(曰彭城之山岡嶺四合隱然如大環獨缺其西十二劉禹錫詩曰山圍故國周遭在)
中秋月好傍黃樓(老杜詩中天月色好誰看)不應為米
輕鄕里定復還從馬少游(並見上注)
送鄭祠部
持節還家未白頭有親八十更何求(老杜詩微)
(軀此外更何求)又随急詔朝天去(李宗閔作王播墓碑曰今上踐)
(祚急詔徵公歐公詩云驛騎頻來急詔隨)不為寒鄕盡歲留(鮑昭)
(東武吟曰僕本寒鄕士)四着儒冠甘送老(后山再除徐學一除)
(穎學今又除棣學東坡詩送老韲鹽甘似蜜)數經竒運得銷憂
(漢書李廣傳大將軍以爲李廣數竒母令獨當單于得銷憂猶言安得銷憂老杜詩)
(感動幾銷憂)擬登碣石臨朝日浩蕩滄溟沒白
鷗(亦后山自述如老杜今欲東入海之意古樂府碣石篇云東臨碣石以觀潮海)
(又云日月之行若出其中)
后山詩註卷第十
