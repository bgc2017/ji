后山詩註卷第七
春夜
宿鳥一枝足争林終日鳴(莊子曰鷦鷯巢於深林不過一)
(枝)庭花當戶彂(蜀志先主誅張𥙿曰蘭生當門不得不鋤)江月
向人明(晉書劉惔傳卿今日作此面向人耶老杜詩隴月向人圓)鳥度
清溪影(老杜詩鳥影度寒塘)風回晚市聲(魯直詩市聲故有耳)
夢中無好語池草為誰生(南史謝靈運每有篇章對族弟)
(惠連輙得佳句嘗於永嘉西堂思詩竟日不就忽夢見惠連即得池塘生春草大以)
(爲竒)
和三日
苦遭年少強追陪病眼看花更覆杯(老杜詩老)
(年花似霧中看覆杯見上注)夾岸萬人傾國出清江一
注兩山開(老杜清明詩着處繁華矜是日長沙千人萬人出又詩胡爲傾)
(國至周禮匠人曰两山之間必有川焉)遊人欲盡驚鷗下晚
日猶湏惡雨催(猶須若曰尚何須也)更恐明年有離
别折花臨水共徘徊
登燕子樓(元和中張建封鎮武寧盻盻者徐之竒色建封納之)
(於燕子樓後又爲起新樓建封薨盻盻誓不他適樂天爲作詩曰黃)
(金不惜買娥眉揀得如花四五枝歌舞教成心力盡一朝身去不相)
(隨)
綠暗連村柳(司空圖詩綠樹連村暗王介甫詩楊柳鳴蜩綠暗)紅
明委地花(樂天詩霜降春林竹委地韓偓哭花詩云今見妖紅委地時)
畫梁初着燕(薛道衡詩空梁落燕泥)廢沼已鳴哇(東坡)
(詩廢沼哇蟈淫)鷗沒輕春水(老杜詩白鷗没浩蕩又云鷗輕故不還)
舟横著淺沙(韋應物詩云野渡無人舟自横)相逢千歲語
猶說一枝花(一枝花見題註傅大士頌云時人皆不識喚作一枝花)
和魏衍三日二首
林花女頰紅春水瓜頭綠(老杜詩色好棃勝頰)步蹇
我三休(文選謝宣遠詩蹇步愧無良賈誼新書楚王作中天之臺三休而後)
(至其上)来周君一足(一足見上注)苦嗟所歷小不
盡千里目(文選海賦曰徒識觀怪之多駭乃不悟所歷之近遠唐人詩曰)
(欲窮千里目更上一層樓按文選顔延年詩傷哉千里目)莫景向昏鴉
歸途取脩竹(老杜詩有待至昏鴉又云歸蓋取荆門枚乘兔園賦曰脩)
(竹檀欒夾于池水魯直詩還尋密竹徑中歸)
又
堤沙泥盡未及塵(韓偓詩輕寒着背雨淒淒九陌無塵未有泥此)
(反而用之)江波不動風生汶(温廷筠湖隂曲云吳波不動楚山晚)
(劉禹錫云瀼西春水縠紋生)虎頭魚尾不知數(謂競&KR0657;也虞世)
(基水土記曰梁孝元作神獸艦頭畫虎豹以助軍威)朱旗一點来奔
雲(文選班固燕然山銘曰朱旗絳天劉禹錫汎舟詩曰指揮船舫點紅旌)春
容已老有餘態(鄭文寳詩㶚陵春色老於人歐公詩譬如夭韶女老)
(自有餘態)祓禊雖古無前聞(晉書束晢傳武帝問摯虞三日曲水)
(之義對曰漢徐肇以三月初生三女至三日俱亡村人以爲怪乃招携之水濱洗祓)
(遂因水以汎觴其義起此束晢曰虞小生不足以知臣請言之云云前聞見上注)
踏青摸石修祕祝(一本脩作條老杜詩江邊踏青罷摸石蓋俚)
(巷舊俗楊元素夲事詞載海雲故事是也漢書文帝紀除祕祝)落日帶雨
催行人(賈島詩落日恐行人)聽詩對月两不厭頗覺
過目徒紛紛(退之詩紛紛過目何由記老杜詩世上兒子徒紛紛)君
不見天寳杜陵翁屈宋才堪作近鄰(老杜有麗)
(人行蓋天寳中上巳所作老杜又有詩云不薄今人愛古人清詞麗句必爲隣竊攀)
(屈宋宜方駕恐與齊梁作後塵)
答魏衍惠朱櫻
開門先得故人書(退之詩不枉故人書無由汎江水)稍喜
提携起覆盂(言故人書來慰其寂寞如提起久覆之盂也漢書東方朔)
(傳云安於覆盂此借用其字)得句有誰知我在嘗新此
日頼吾徒(老杜朱櫻詩金盤玉筯無消息此日嘗新任轉蓬)傾藍
的皪霑朝露(樂天放魚詩傾藍瀉地上東坡詩霧雨不成點映空疑有)
(無時於苑上見的皪走明珠按上林賦曰宜笑的皪)出袖熒煌得寳
珠(東坡謝賜御書詩云袖有明珠三十四)會薦瑛盤驚一座
(以比魏衍後漢明帝宴羣臣太官進櫻桃以赤瑛盤賜羣臣月下視之盤與桃同色)
(羣臣皆笑云是空盤事見藝文類聚太白詩山盤薦霜黎)莧腸藜口未
良圖(退之詩腸肚集藜莧老杜詩邂逅豈即非良圖字本出左傳)
和魏衍聞鸎
春力着人朝睡重(魯直如夢詞云門外鶯啼楊柳春色着人如酒)
(東坡詩美人如春風着物物不知)葉底黃鸝鳴自送(老杜詩隔)
(葉黃鸝空好音退之詩清歌緩送感行人按古今樂錄曰凡歌曲終皆有送聲)綠
幕朱攔日觀明回廊側戶風簾動(退之短檠歌黃)
(簾綠幕朱戶閉風露氣入秋堂涼太山記東南巖名曰日觀此借用言臺觀之向日)
(者選詩風廉入雙燕上四句言富貴家聞鶯初不領略任其自鳴耳)昨夜春
回到寒谷好鳥飛來把脩竹(寒谷以言貧家謂魏衍也)
(劉向别錄曰燕有寒谷不生黍稷鄒衍吹律於其間煖氣乃至草木發生老杜詩)
(西來有好鳥爲我下青冥又詩栖枝把翠梧)整翰厲觜初一鳴
(文選鮑昭蕪城賦云飢鷹厲吻)已落君詩專妙獨(元稹作杜子美)
(墓銘叙曰盡古今之體勢而兼人人之獨)退紅着綠春事殘
(魯直連理松枝詩云紅紫事退獨參天)後時獨立知何言(老杜)
(詩恐爾後時難獨立退之聞鶯詩曰共矜初聽早誰貴後聞頻樂天詩鶯雖爲說不)
(分明葉底枝頭謾饒舌)側聽不盡巳飛去(劉禹錫百舌吟曰數)
(聲不盡又飛去何許相逢綠楊路)懷抱此時誰與論(退之晚菊)
(詩曰此時無與語弃置奈悲何韓偓雨詩曰此時高味共誰論掩鼻吟詩空佇立)
和黃生春盡遊南山
逐勝缺勇功(樂天詩逐勝移朝宴留歡放晚衙孫子曰善戰者無智名)
(無勇功)餞春無少色(言無少年惜春之意堯典寅餞納日孟郊詩萬)
(物無少色兆人皆老憂此借用)出門欲何向坂丸随所擊
(漢書蒯通傳曰猶如坂上走丸)百年餘幾何十步復一息
(言其老憊也漢書王褒傳曰萬里一息)同来二三子楚楚頗
脩飾(詩云蜉蝣之羽衣裳楚楚)行前強老夫徑捷疲峻
陟(漢高帝紀曰令一人行前文選阮嗣宗詩捷徑從狹路)山門開煙
霏禪房閑岑寂(文選廣絶交論曰煙霏雨散李善注引陸機賦曰騰)
(煙霧之霏霏唐人常建詩云禪房花木深文選舞鶴賦去帝鄕之岑寂李善注云岑)
(寂猶高靜)口燥沾茗椀久厄此為德(文選陸機文賦云始)
(躑躅於燥吻伽藍記王濛好茶人至輙飲之士大夫以爲水厄)逐日下西
山草露荒不識(列子曰夸父欲追日影逐之於隅谷之際漢書楊雄)
(反離騷曰恐日薄於西山文選沈約詩曰夢中不識路)回溪轉鈎曲
門徑入繩直(文選潘安仁詩回溪縈曲阻莊子徐無鬼曰曲者中鈎潘)
(安仁籍田賦曰遐千繩直)故人喜領客内愧積腸臆(老杜)
(詩領客珍重意)所來為親舊掃除稱寥閴(老杜詩所來爲)
(宗族亦不爲盤飱)疾風無末勢(漢書韓安國傳曰衝風之衰不能起)
(毛羽強弩之末不能入魯縞)過雨有餘瀝(老杜詩頭風吹過雨史記)
(淳于髠傳曰侍酒於前時賜餘瀝)高花初欲然(退之楸樹詩看吐高)
(花萬萬層選詩山櫻發欲然)平荷巳如拭(老杜詩菱葉荷花靜如栻)
因君感衰盛醜好移頃刻(魯直詩醜好隨手飜)交新
厭區區話舊聽歷歷談間十一二四座已
傾側(歷歷見上注漢書司馬相如傳一座盡傾)茅屋漏風霜山
田帶沙礫尚能哀此老舉手觸四塞(哀此老見)
(上注文選左太冲詠史詩曰習習籠中鳥舉翮觸四隅漢書成帝紀曰黃霧四塞)
君如澗底松迢拔出天壁(左太冲詠史詩曰欝欝澗底松)
(老杜詩東得平崗出天壁)學詩有新功黃魏共推激(后山)
(自注云生與魏衍黃預游魯直詩杜郎覓句有新功老杜詩風騷共推激)
㨂花
密葉已成蔭高花初着枝(選詩密葉成翠幄高花見前篇)
(注)幽香不自好寒豔未多知(唐人崔涯黃葵詩嫰葵淺)
(黃色幽香寒淡姿李商隱詩春風雖自好春物太昌昌葵一作蘖)會見垂
金彈聊容折紫緌(西京雜記韓嫣好彈以金爲丸禮記曰玄冠紫)
(緌自魯桓公始也)粉身非所恨猶復得聞思(粉身謂以)
(此花爲香老杜丁香詩晩墮蘭麝中休懷粉身念黃魯直論香有所謂聞思者蓋取)
(楞嚴經觀音所言從聞思修入三摩地因以名香云)
和黃充實榴花
春去花随盡紅榴暖欲然(欲然見上注)後時何
所恨(後時見上注孔紹石榴詩曰只爲來時晩開花不及春樂天對晚開夜合)
(花詩後時誰肯願惟我與君憐)處獨不祈憐(退之畫記曰居閒處獨東)
(坡樂府曰石榴半吐紅巾蹙待浮花浪蘂都盡伴君幽獨)葉葉自相偶
(古樂府宋子侯董嬌嬈詩曰花花自相對葉葉自相當按榴花多有雙葉)重重
久更鮮(東坡樂府又曰濃豔一枝試看取芳心千里似束)流珠沾
署雨改色淡朝煙(樂府長史變歌曰凌霜不改色枝葉永流榮老)
(杜詩城郭朝煙淡此借用以言煙籠而色淡也)着子專寒酒(酒譜曰頓)
(孫國有安石榴取汁停盆中數日成美酒)移根擅花權(孔紹永石榴詩)
(云可惜庭中樹移根逐漢臣按博物志張騫使西域還得安石榴唐劉蕡策曰宰相)
(權造化之柄)愧非無價手(東坡詩曰惟有此詩非昔人君更往求無)
(價手)刻畫竟難傳(老杜詩詞人取佳句刻畫竟難傳)
和黃預久雨
甲子仍逢夏(朝野僉載曰夏雨甲子乘船入市)連朝雨脚
垂(老杜詩雨脚如麻未斷絶)黑雲玄甲駐(班固燕然銘曰玄甲耀日)
鐡騎冷官馳(魏志注曰曹公列鐡騎五千爲十里陣老杜詩合昏排鐡)
(騎冷官謂隂官也退之祈雨詩曰隂官想駿奔)映日還蒙霧懸麻
却散絲(古詩春雨如散絲)頽墻通犬豕破柱出蛟
螭(世說夏侯泰初倚柱作詩時暴雨霹靂碎柱神色無變退之詩飛雷着壁搜蛟)
(螭)野潤風光秀凉生枕席宜(老杜詩野潤煙光薄選詩)
(風光草際浮樂天詩風來入房戶夜中枕席冷)撥雲開日月噀水
出虹蜺貧可留湏捷(楊雄方言曰南楚凢人貧衣被醜敝謂之)
(湏捷或謂之樓裂此引用言雨中解衣以供薪米之費雖垢弊亦不復行也)恩
當記扊扅(顔氏家訓曰樂府載百里奚妻辭曰百里奚五羊皮憶昔時烹)
(伏雌炊扊扅今日富貴忘我爲案蔡邕月令章句曰鍵門牡也所以止扉或謂之剡)
(移此句言雨中婦以門牡爲炊政苦食淡異時不可忘也)蒼頭行冒雨
(漢書鮑宣傳蒼頭廬兒注漢名奴爲蒼頭元稹詩冒雨衝泥黑地來地一作也)赤
脚出衝泥(退之詩一婢赤脚老無齒老杜詩虚疑皓首衝泥怯)詩好
聲生吻(退之石鼎聮句序曰每營度欲出口吻聲鳴益悲)書工手
着胝(樂天詩秉筆手生胝按莊子讓王䟽曰每自力作故生腁胝)衰年
得佳句懷抱頓能移
和黃預病起
似聞藥病已投機(傳燈錄伏牛襌師曰非心非佛是藥病對治句)
(又洞山崇教禪師云言無展事句不投機承宗者喪滯句者迷迷一作遂)牛
闘蛇妖頓覺非(晉書殷仲堪父嘗患耳聦聞床下蟻動謂之牛闘樂)
(廣有親客久闊不復來廣問其故荅曰前在坐蒙賜酒方欲飲見杯中有蛇意甚惡)
(之旣飲而疾時廣聽事壁上有角漆畫弓似蛇廣意杯中蛇即弓影也復置酒於前)
(處謂客曰酒中復有所見否荅曰所見如初廣乃告其所以客豁然意解沉痾頓愈)
李賀固知當得疾(唐書李賀母探錦囊中見所書詩多即怒曰是)
(兒欲嘔出心乃已耳)沈侯可更不勝衣(南史沈約傳曰老病百日)
(數旬革帶常應移孔約死謚隱侯東坡樂府曰沈郎多病不勝衣按禮記檀弓曰文)
(子其中退然如不勝衣)驚逢白璧山千仞(言其清瘦如玉山孤)
(聳也太白天馬歌曰白璧如山誰敢沽此借用晉顧愷之作王衍畫贊曰巖巖清峙)
(璧立千仞)會見黃金帶十圍(歐公詩喜君新賜黃金帶後漢虞詡)
(晉庾敳後周庾信皆腰帶十圍)只信詩書端作祟(史記田叔贊禇)
(先生曰久乘富貴禍積爲祟老杜詩蛟鼉苦爲祟魯直詩亦有湯餅作祟之語)孰
知糠籺亦能肥(前漢陳平爲人長大美色人或謂平貧何食而肥若)
(是其嫂疾之曰亦食糠覈耳注覈音籺)
何郎中出示黃公草書四首(魯直)
龍蛇起伏筆無前(老杜詩龍蛇動篋蟠銀鉤書法苑曰李邕書始)
(變右軍行法頓挫起伏)江漢淵回語更妍(老杜詩洞庭揚波江)
(漢回說文曰淵回水也文選潘岳閑居賦曰圓海回淵)好事無須一
賞足(歐公菱溪大石記曰好竒之士聞此石者可以一賞而足何必取而去也)
(哉)蔵家不必萬人傳(老杜詩將詩不必萬人傳)
又
此詩此字有誰知盡省郎官自崛竒(通典曰漢)
(儀尚書郎奏事明光殿省中以胡粉塗壁畫古賢烈女退之詩西城員外丞心跡两)
(崛竒)罪大從来身萬里(謂魯直謫居戌州又退之詩我今罪重無)
(歸望直去長安路八千)政成今見麥三岐(謂何郎中三岐麥蓋)
(當時實事)
又
四海聲名何水曹(梁何遜爲水部魯直詩四海聲名習主簿)新
詩舊德自相高(郭受寄老杜詩云新詩海内流傳困舊德朝中屬望)
(勞)一官早要稱三字(三字謂知制誥盧氏雜說曰不由三字直)
(拜中書舍人者謂之撻額裹頭王禹偁詩摛毫終要居三字出郡應須借一麾)二
鬢何湏着兩毛(何須一作誰教退之詩郎署何湏歎两毛)
又
當年闕里與論詩(闕里孔子所居孔子嘗謂子貢子夏可與言詩)
(后山亦學詩於黃公云)晚歲何山斷夢思(太白詩君留洛北愁)
(夢思時魯直遷謫蜀中)妙手不爲平世用高懷猶有
故人知(孟子曰禹稷當平世故人謂何郎中)
和黃預感懷
壁立無堪佐子貧謾脩簡牒效慇懃(老杜詩懶)
(慢無堪不出村史記過秦論曰以佐公上之急漢書司馬遷書曰未嘗銜杯酒接慇)
(懃之歎)起臨明鏡看生意(老杜詩勲業頻看鏡晉書殷仲文曰)
(此樹婆娑無復生意)卧向晴簷共白雲(退之詩日落風景曠出歸)
(偃前簷晴雲如擘絮新月似磨鎌蘇子美詩卧看青天行白雲)逸氣不應
供潦倒(晉書王廙傳曰政足舒其逸氣耳潦倒見上注)劇談脫或
致紛紜(漢書楊雄傳口吃不能劇談注云劇疾也南史朱异傳梁武帝曰脫)
(致紛紜恐無所及)但令蘇晉禪妨醉(老杜詩蘇晉長齋繡佛前)
(醉中往往愛逃襌)不患何山病破葷(南史何胤二兄求點並棲)
(遁世號點爲大山胤爲小山㣧侈於味食必方丈周顒勸令食菜)
陳留市隠者(有引)
(陳留市有工力隨其所得爲一日費父子日飲于市醉負以歸行歌)
(道上女子抵手爲節有問之者不對而去江季恭以爲達爲作傳倩)
(予賦之)
陳留人物後疑有隠屠耕(老杜詩陳留風俗衰人物世不)
(數屠耕朱亥之流)斯人豈其徒滿腹一杯羹(言易足也)
(莊子曰偃鼠飲河不過滿腹漢書項羽傳高祖曰幸分我一杯羹)婷婷小
家子與翁同醉醒(史記西門豹傳巫行視小家女好者南史羊侃)
(傳終日獻酬同其醉醒漢書霍光傳樂成小家子)薄暮行且歌(列子)
(曰林類拾穗行歌蜀志秦宓傳曰接輿行且歌)問之諱姓名(老杜詩問)
(之不肯道姓名)子豈逹者歟槁竹聊一鳴(今所謂擊竹也)
(淮南子曰槁竹有火弗鑚不㸐)老生何所因稍稍聲過情
(魏志管輅傳曰老生常談耳孟子曰聲聞過情君子恥之)閉門十日雨
吟作飢鳶聲(莊子曰子輿子桑友而淋雨十日子輿裹飯而往食之至)
(子桑之門則若歌若哭鼔琴曰父邪母邪天乎人乎退之詩曰閉門長安三日雪)
詩書工彂家(見上注)刀籋得養生(魯直作此詩亦曰養)
(性霜刀在閱人清鏡空莊子曰吾聞庖丁之言得飬生焉)飛走不同穴
(言出處異趣如飛走不同我方學孔子之歷聘未能從斯人游也)孔突不
暇黔(一作聖有不暖席接浙去齊行淮南子曰孔子無墨突墨子無暖席漢)
(書班孟堅荅賓戲曰孔席不暖墨突不黔)
寄泰州曾侍郎肇
八年門第故違離千里河山費夢思(夢思見上)
(注)淮海風濤真有道(莊子曰孔子觀於吕梁見一丈夫遊之孔)
(子曰請問蹈水有道乎泰州屬淮南)麒麟圖畫豈無時(麒麟閣見)
(漢書蘇武傳孫樵罵僮志曰僮何知吾豈獨無時文選三國名臣贊序曰有道無時)
(孟子所以興嗟)今朝有客傳河尹(老杜詩有客傳河尹逢人問孔)
(融謂河南尹李膺以比唐之河南韋尹也)是處逢人說項斯(南部)
(新書楊敬之贈項斯詩曰幾度見詩詩盡好及親標格過於詩平生不解蔵人善到)
(處逢人說項斯)三徑未成心已具世間惟有白鷗
知(太白詩心靜海鷗知下有曾子開和故人南北歎乖離忽把清詩慰所思松)
(茂雪霜無改色鷄鳴風雨不愆時著書子已通科斗竊食吾方逐鸒斯便欲去爲林)
(下友懶隨年少樂新知下注云無已書言作尚書傳故云)
答顔生見寄
闕然車馬不聞音(莊子曰今者闕然數日不見車馬有行色孟子)
(曰百姓聞王車馬之音)行路艱危已備更(左傳曰險阻艱難備)
(嘗之矣)問舍求田真得計(魏志張邈傳劉備謂許汜曰今天下)
(大亂帝王失所望君憂國忘家有救世之意而君求田問舍言無可采王介甫詩無)
(人語與劉玄德問舍求田意取高莊子曰於魚得計)臨流㩀石有餘
清(晉書謝安傳安常往臨安山中坐石室臨濬谷悠然歎曰此亦伯夷何遠淵明)
(歸去來辭曰臨清流而賦詩道學傳任敬至甘泉峴山據石老杜詩府中有餘清)
江山滿目開新卷韋杜諸人得細評(退之詩應)
(湏韋杜家家到只有今朝一日閑老杜詩鄕里衣冠不乏賢杜陵韋曲未央前)
閑處着身容我老忙中見記識君情(司空圖休)
(亭歌曰頼是長休教閑處着)
和黃預七夕
盈盈一水不斯湏經歲相過自作疎(自作一作)
(固自古詩迢迢牽牛星皎皎河漢女盈盈一水間脉脉不得語文選楊脩書曰曾不)
(斯湏少留思慮)坐待翔禽報佳會(玉臺新詠載歌辭曰東飛伯勞)
(西飛燕黃姑織女長相見)徑湏飛雨洗香車(李商隱七夕詩曰已)
(駕七香車)迢騰水部陳篇上(何遜嘗爲水部郎有七夕詩曰仙車)
(駐七襄鳳駕出天潢月映九微火風吹百和香劉禹錫詩曰從今紙貴後不復詠陳)
(篇陳謂陳言)收拾愚溪作賦餘(愚溪謂柳子厚謫永川時所居)
(之溪也子厚有愚溪對又有乞巧文蓋楚騷之類)信有神仙足官
府(退之詩曰上界真人足官府)我寧辛苦守殘書(退之詩我)
(寧詰屈自世間安能隨汝巢神仙辛苦守殘書蓋用神仙蘇子訓傳中事見第一卷)
(注傳燈錄龍牙頌曰食罷展殘書漢書劉歆移文曰專巳守殘)
贈鄭戶部
千載歸来遼海東江山如舊里閭空(續㮴神記)
(云遼東城門華表柱忽有白鶴來集人或欲射之鶴歌曰有鳥有鳥丁令威去家千)
(年今始歸城郭猶是人民非何不學仙塚纍纍戶部蓋后山同里后山作白鶴觀記)
(云徐州有白鶴泉故此詩用遼東鶴事)時平未覺身難遇學
贍依然說不窮(退之詩太平時節身難遇時平見第二卷注後漢戴)
(憑傳帝令羣臣能說經者更相難詰義有不通輙奪其席以益通者憑遂重坐五十)
(餘席故京師爲之語曰解經不窮戴侍中)着繡晝行真細事(魏志)
(夏侯玄傳注云許允爲鎮北將軍大將軍曰所謂着繡晝行退之閔已賦云固哲人)
(之細事此借用言鄭君不以名位誇姱鄕里)下車磬折得深衷
(說苑常樅謂老子曰過故鄕而下車子知之乎老子曰非謂其不忘故耶樅曰嘻是)
(也退之詩里門先下敬鄕人蓋亦用漢書石度事曲禮䟽云身僂折如磬之背故云)
(磬折顔延之五君詠云頌酒雖短章深衷自此見此借用言鄭君加敬鄕人可見其)
(忠厚篤實之意)聖朝未有徐州相剩作功名跨數
公(后山自注云世稱青州王相濮州李相而吾州自開國至今才有劉李二公爲)
(執政爾車千秋踰於前後數公)
九日不出魏衍見過
九日登臨迫閉蔵老懷無恨自凄凉(素問曰冬)
(三月是謂閉蔵)山頭落帽風流絶(晉書孟嘉爲桓温參軍九日温)
(燕龍山風吹嘉帽墮落嘉不之覺)壁面稱詩語笑香(后山自注)
(云南山有二謝詩石秦少游亦有花氣侵人語笑香之句)衝雨肯來
尋此老(退之詩不衝風雨即衝埃老杜秋述曰常時車馬之客舊雨來今雨)
(不來子魏子獨踽踽然來汗漫其僕夫)拂床聊待熟黃梁(黃梁)
(事見上注)獨無樽酒為公夀正使秋花未肯黃
(后山自注云是日無菊)
送魏衍移沛
積雨斷行路重江未安流胡爲冒艱險迫
此帛米謀(退之盧殷墓誌曰鄭餘慶數以帛米周其家)歲晏風
作横未寬爲子憂(老杜詩蛟螭深作横)卒然託異縣
所得如所求(古樂府他鄕各異縣輾轉不相見)主人如古
人待士禮亦優人情樂新知豈不懷舊丘
(楚詞樂莫樂兮新相知)我貧無四壁愛爾胡能留子
也尚不容吾代諸公羞勿云百里遠已作
千山愁念子捨我去誰復從我游諸石吾
未識因子卜可不能此已可尚(尚一作喜)終焉
致綢&KR1230;(退之送董邵南序云聊以吾子之行卜之也)
送河間令(元注云子固甥)
今日中牟令當年太守孫(後漢魯恭爲中牟令)獨能
憐此老肯避席為門(漢書陳平傳家負郭窮巷以席爲門然門)
(外多長者車轍)寒日風濤壯(選詩春江壯風濤)邊城簿領
繁(選詩沉迷簿領書)平生子曾子白首得重論(子曾)
(子謂曾鞏子固列子曰子列子居鄭圃四十年其後劉禹錫作子劉子傳)
次韻何子温祈晴二首
夜半風回雨脚收萬家和氣與雲游(樂天詩風)
(驅雨脚回漢書王襃傳曰德與和氣游後漢張衡東京賦曰澤從雲游)蕭條
寒巷荒三徑(文選西征賦曰街里蕭條晉書陶潜歸去來曰三徑就荒)
(松菊猶存)突兀晴空聳二樓(二樓謂燕子與黃樓也老杜詩何時)
(眼前突兀見此屋)勝日登臨輕一醉下鄕昏墊肯
同憂(两句此暗用謝安事上句取老杜詩謝安不倦登臨費之意下句即簡文)
(帝所謂安石旣與人同樂必不得不與人同憂者也勝日見上注書曰下民昏墊)
江空峡響魚龍落盡放青青極目秋(老杜詩水)
(落魚龍夜)
又
九虎當關信不傳(楚辭虎豹九關啄害下人些晉書嵆康曰當關)
(呼之不置)燒煙才上已回天(唐張玄素傳魏徵曰張公論事有回)
(天之力)驅除霧雨還朝日(朝一作晴漢書王莽贊曰帝王之)
(驅除云爾老杜詩未辭添露雨又詩侵陵雪色還萱草)畜縮濤波復
二川(漢書息夫躬傳曰王嘉健而畜縮劉禹錫詩曰支川讓其流蓄縮空南委)
(二川謂汴泗支一作文)奪目光華開秀句(宋玉高唐賦曰煌煌)
(熒熒奪人目精光華見詩序南史顔延之傳鮑昭曰君詩若鋪錦列繡亦雕繢滿眼)
(老杜詩最傳秀句寰區滿)堆場藁秸驗豐年(劉禹錫詩場黃堆晚)
(稻禹貢注云秸藁也)從今更上中和頌(漢書王褒傳作中和樂職)
(宣布詩)少費將軍九萬牋(語林曰王右軍爲會稽謝公就乞牋)
(紙庫中有九萬枚悉與之)
寄潭州張芸叟二首
湖嶺一都會西南更上游(都會上游並見上注)秋盤
堆鴨脚(歐公有鴨脚詩退之詩火齊磊落堆金盤)春味薦猫頭
(潭州有猫頭笋禮記庶人春薦韭)宣室来何暮(漢書賈誼爲長沙王)
(太傅歲餘文帝思誼徵之至入見上方受釐坐宣室因感鬼神事而問鬼神之夲誼)
(具道所以然之故至夜半文帝前席旣罷曰吾久不見賈生自以爲過之今不及也)
(後漢廉范傳曰廉叔度來何暮長沙即今潭州)蒸池得借留(寰宇記衡)
(州衡陽縣吳之臨蒸以蒸水名老杜詩衡岳江湖大蒸池疫癘偏然蒸水亦在潭州)
(之境借留用宼恂事見上注得借留猶言安得久借留也)孰知為郡樂
(東坡詩古稱爲郡樂)莫作越鄕憂(越鄕猶離鄕也左傳宋人曰懷璧不)
(可以越鄕鮑昭詩云誰令乏古節貽此越鄕憂)
又
去國如前日為邦得舊游霜甘先落手(老杜)
(詩破甘霜落瓜)春鴈幾回頭(南嶽有回鴈峯此句謂因鴈之回起北歸)
(之意也)只道風沙惡(唐張謂長沙上風碑曰遁甲所謂沙上之地雲)
(陽之墟可以長往可以隱居者焉老杜詩形勝有余風土惡)寧知賈宋
留(賈誼嘗爲長沙傅潭州湘隂縣有汨羅水屈原自沉於此宋玉嘗爲文招之)
賦詩真有助(借用張說事見上注)吊古不同憂(意謂屈原)
(也不同憂蓋用反騷之意)
送曹秀才
甲第衣冠後東遷歲月侵(漢書高祖詔列侯食邑皆賜大)
(第室注甲乙次第故曰第)情親期一諾(用季布事見上注)急病
闕千金(國語魯語曰賢者急病而讓夷讓一作壤)孰並還家
樂(見上注)母忘在莒心(新序鮑叔牙爲桓公壽曰願公無忘在莒)
(時)時能記衰病聲迹到雲林(老杜詩時應問衰病盡䟽)
(及滄浪又詩雲林得尔曹)
送王元均貶衡州兼寄元龍二首
先生英氣盖區中(先生謂王平甫也漢書項羽傳力拔山兮氣蓋)
(世)命與仇謀得老窮(退之進學解命與仇謀取敗幾時老杜詩)
(窮老無兒孫)又見長身有家法(退之孔戣墓銘曰孔世三十八)
(吾見其孫白而長身)可辭短簿怒吾公(晉書郗超傳超爲桓温參)
(軍王恂爲温主簿皆爲温所重府中語曰髯參軍短主簿能令公喜能令公怒超髯)
(恂短故也此借用言其高材復如乃公不合於世宜乎不免簿領之賤也左傳曰吾)
(公在壑谷)石頭路滑行能速(傳燈錄道一襌師傳鄧隠峯辭師師)
(云什麽處去對云石頭去師云石頭路滑石頭謂南岳希遷和尚所居也用衡山故)
(事言其道學之勝)宣室歸来語未終(見上注謂爲帝所知不待)
(語之盡也)宛洛風塵莫回首(選詩曰京洛多風塵又云宛洛佳遨)
(遊)直須留眼送歸鴻(老杜詩留眼共登臨文選嵆康詩目送歸)
(鴻手揮五絃劉孝綽詩洞庭春水綠衡陽旅鴈歸)
又
先生秀句满天東(老杜詩最傳秀句寰區滿王平甫江東人)二
子緣渠再得窮(渠謂詩也取詩能窮人意再謂再世)詩禮向
来堪彂冡(發冡見上注蓋指吕惠卿以經義見用也初惠卿事平甫之兄)
(安石如父子平甫負氣惡其憸巧數面折之惠卿切齒及安石罷相引惠卿輔政惠)
(卿欲遂代安石恐其復來乃因鄭俠獄䧟安國安國時爲著作郎放歸田里歲餘復)
(官發病卒)孫劉能使不為公(此句似指當時排元均者蓋承上句)
(再得窮下以故國山河終之能使謂不能也孫劉亦指惠卿魏志辛毗傳毗曰吾)
(立身自有本末就與孫劉不平不過不作三公而巳謂孫資劉放也孟子曰臧氏之)
(子焉能使予不遇哉)炎方瘴癘避軒豁(老杜詩開襟驅瘴癘又詩)
(南斗避文星退之南海碑云乾端坤倪軒豁呈露)故國山河開始
終(此句用野人獻塊於公子重耳之意王介甫始開國於荊元均世父也衡山乃)
(荊州之地今雖遷謫終爲異時封國之祥歟漢書韋賢成傳曰封侯故國老杜詩山)
(河誓始終)傳語元龍要相識江湖春動有来鴻
(后山自注云元龍亦謫金陵晉書王忱曰張祖希欲相識自可見詣此詩反而用)
(之言書尺之間相見已了不待相詣也來鴻用蘇武鴈書事顔氏家訓亦以尺牘爲)
(千里面目老杜詩鴻鴈幾時到江湖秋水多謝玄暉詩遵渚有來鴻)
后山詩註卷第七
