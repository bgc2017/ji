后山詩註卷第九
晁無咎畫山水扇
前生阮始平(晉阮咸爲始平太守顔延之五君詠曰屢薦不入官一麾)
(乃出守蓋謂咸也無咎亦數𥙷外云黃魯直詩前身鄴下劉公幹今日江南庾子山)
今代王摩詰(唐王維字摩詰工詩善畫繪工以爲天機所到學者不及)
(也)偃屈盖代氣萬里入方尺(南史齊竟陵王子良之孫)
(賁於扇上圖山水咫尺之内便覺萬里爲遥老杜山水圖歌云咫尺應湏論萬里)
朽老詩作妙(南史沈慶之詩曰朽老筋力盡徒步還南崗此借用以言)
(樹石)險絶天與力(老杜詩溟張與筆力)君不見杜陵老
翁語湘娥增悲真宰泣(老杜有山水障歌云不見湘妃鼓瑟)
(時至今斑竹臨江活又云元氣淋漓障猶濕真宰上訴天應泣又云湘娥簾外悲)
奉陪趙大夫游桓山
後水喧江落渾黃(老杜詩寒江舊落聲渾黃謂汴水也元稹有酒)
(章曰濟㳙㳙而縷貫將柰兮萬里之渾黃)晚雲障日作微凉(東坡)
(詩峯多巧障日)笙歌聲裏旌旗動羅綺叢中語笑
香勸相秋郊開稔熟(易井卦曰君子以勞民勸相開謂導迎之)
(如禮記所謂有開必先)摩挲苔壁吊荒亡(詩意屬桓司馬後漢)
(書薊子訓摩挲銅人孟子曰流連荒亡)風流一代今山簡有
底樽前着葛強(晉書山簡傳簡鎮襄陽每出嬉遊有童兒歌曰舉鞭)
(問葛強何如并州兒強家在并簡愛將也后山以自比老杜詩花飛有底急底猶言)
(何等見顔師古糾謬正俗)
寄曹州晁大夫
東方千騎貴當年白髮居頭也自賢(古樂府陌)
(上桑曰東方千餘騎夫壻居上頭又曰四十專城居此詩言不必盛年出守而後爲)
(賢也文選韋弘嗣博奕論曰君子恥當年而功不立東坡詩直爲鱸魚也自賢)肯
費精神修客主(言不飾厨傳以稱過使客也王介甫詩可憐無益費)
(精神)稍回功譽入章篇(退之詩餘事作詩人)虚名不救
飢腸厄晚歲仍遭水疾纏(此以下皆后山自述老杜詩虚)
(名但蒙寒温問泛愛不救溝壑辱東坡詩平生五千卷一字不救飢按世說曰愍度)
(道人立心無義權救飢耳左傳曰風淫水疾老杜詩尚纏漳水疾)死去不
為天下惜(晉書王坦之荅謝安書曰天下之寶故爲天下所惜)鏡中
當有故人憐(老杜詩鏡中衰謝色萬一故人憐)
送馮翊宋令
三楚風流信有人(三楚見上注風流謂屈宋)先聲今已
徹咸秦(咸陽秦所都)寧為雞口官無小(雞口見上注左)
(傳曰國無小退之藍田丞&KR0550;壁記曰官無卑顧材不足塞職)欲試牛刀
久要新(牛刀見魯論莊子曰庖丁解牛十九年而刀刃若新彂於硎)細
肋卧沙勤下筯(馮翊沙苑監有卧沙細肋羊下筯見上注)長芒
刺眼莫霑脣(長芒似指首蓿沙苑多有之唐薛令之詩曰初日上團圓)
(照見先生盤盤中何所有首蓿長闌干老杜詩蕂枝刺眼新)山西豪傑
知吾老(山西一作西州後漢皇甫規自以西州豪傑不得豫黨人以后山)
(與曾樞密書考之熙寧間常客游秦中云)為說猶堪舉萬鈞(言其)
(尚強徤也孟子曰今曰舉百鈞則爲有力人矣)
嗟哉行
張生服石為石奴(啓顔錄云後魏時諸王貴臣多服石藥皆稱石)
(發此云爲石奴言爲石所使也)下潦上乾如渴烏(後漢馬援傳曰)
(下潦上霧此借用李蘭刻漏法曰以銅爲渴烏以引器中水太白天馬歌尾如流星)
(首渴烏)一朝僨蹶湏人扶伏毒未動風出虚
此生所得與昔殊(退之作李干墓誌略曰余不知服食說自何世)
(起殺人不可計而世慕尚之益至臨死乃悔後之好者又曰彼死者皆不得其道也)
(我則不然始病曰藥動故病病去藥行乃不死矣及且死又悔嗚呼可哀也已)韓
子作志還自屠(退之作李干墓誌叙以藥敗者數人以爲世誡然躬)
(自蹈之故樂天有詩曰退之服硫黃一病訖不痊吳越春秋國人作離别之詞曰天)
(道祐助兮吳卒自屠)白笑未竟人復吁(樂天詩序曰予與故刑部)
(李侍郎早結道友以藥術爲事詩曰金丹同學都無益姹女丹砂焼即飛是樂天嘗)
(從事於金石也)以身濟欲未必愚欲久而速反所
圖(李干墓誌有曰蔪不死乃速得死謂之智可不可也)嗟哉偉然二
大夫(謂韓與白也漢書䟽廣傳曰賢哉二大夫)
夜句三首
過雨作秋清歸雲放月明(魯直詩今夜儻放春月明)入
簾摇竹影塞耳落洪聲(徐州有百步洪)
又
老樹仍孤秀秋蟾只獨明何湏夜来雨却
聽枕前聲(夜來雨見上注)
又
短短長長柳三三五五星(唐人王建詩長長南山松短短)
(北澗楊詩曰嘒彼小星三五在東東坡樂府曰旋抺新粧看使君三三五五棘離門)
斷雲當極目不盡遠峯青(唐錢起湘靈鼓瑟詩曰江上數)
(峯青)
送孝忠落觧南歸(孝忠蓋后山兄子)
妙年失手未湏恨白璧深蔵可自妍(後漢薊子)
(訓傳常抱鄰家嬰兒故失手墮地而死藏璧用魯論韞櫝之意莊子曰良賈深藏若)
(虚)短髮我今能種種(左傳盧蒲弊曰余髮如此種種余奚能爲)
(注曰種種短也)暁粧他日看娟娟(老杜詩曉粧隨手抺東坡與潘)
(三失解後飲酒詩曰千金弊帚人誰買半額娥眉世所妍顧我自爲都眊操憐君欲)
(闘小嬋娟)千金市帚寧論價(魏文帝典論曰我有弊帚鬻之千金)
萬戶分侯信有年(漢書李廣傳文帝曰惜廣不逢時令當高祖世)
(萬戶侯豈足道哉退之剥啄行曰往退不及來不有年)清白傳家有
如此(後漢楊震傳使後世稱爲清白吏子孫太白詩丈夫立身有如此按禮記)
(儒行曰其特立有如此者)歸塗囊䀆不留錢(老杜詩囊空恐羞縮)
(留得一錢看此反而用之)
寄單州張朝請
平生天上張公子尚記門間半面人(老杜贈張)
(四學士詩云天上張公子宫中漢客星半面見上注)聲烈與風来不
盡(文選琴賦曰聲烈遐布東京賦曰聲與風翔澤從雲遊此用其字退之書曰名)
(聲隨風而流此用其意)音書無使去難頻(老杜詩風塵荏苒音)
(書絶又詩欲問平安無使來)一言悟主心猶壯(漢書車千秋特)
(以一言寤意旬月取宰相封侯)百巧成窮髮自新(東坡詩宛丘先)
(生不自飽更笑老崔窮百巧)聞說監河收貸粟定傾東
海活窮鱗(莊子曰莊周家貧貸粟於監河侯監河侯曰諾我將待邑金將)
(貸子三百金可乎莊周曰昨周來有中道而呼者周顧視車轍中有鮒魚焉周問之)
(對曰我東海之波臣也君豈有斗升之水而活我哉周曰諾我且南遊吳越之王激)
(西江之水而迎子可乎鮒魚曰吾得斗升之水然活耳君乃言此曾不如早索我於)
(枯魚之肆左傳曰陳氏以公量貸而以家量收之姚嗣宗詩可惜作窮鱗)
謝憲臺趙史惠米
平生忍欲今忍貧閉口逢人不少陳(退之詩枚)
(臯即召窮且忍)俸薄身清趙都史也能作意向詩
人(老杜詩作意莫先鳴又詩獨能無意向漁樵)
和趙大夫鹿鳴宴集
趙侯詩律近風騷雅意推賢荅聖朝(漢書蕭望)
(之雅意夲朝老杜詩夫有㳙埃荅聖朝)鴻鴈着行過渭水(老杜)
(鴈詩却過清渭影高起洞庭羣不坡詩旅鴈何時更着行)鳳凰覧德下
虞韶(漢書賈誼傳曰鳳凰翔于千仞兮覧德輝而下之尚書蕭韶九成鳳凰來)
(儀)三千著籍今爲盛(漢書儒林傳序曰成帝末增弟子員三千)
(人後漢濡不牟長傳曰諸生著錄前後萬人魯論曰唐虞之際於斯爲盛)九萬
論程不作遥(莊子曰搏扶摇而上者九萬里太白詩廽山倒海不作難)
不讀世書談世事卧看君自致青雲(史記范睢)
(傳湏賈曰賈不意君能自致於青雲之上賈不敢復讀天下之書不敢復與天下之)
(事晉書王衍傳曰口不論世事李善注文選辯命論云劉孝搏自謂坐致青雲)
和朱智叔鹿鳴席上
三楚風流秀士林英詞從昔動修門(三楚風流)
(見上注英詞謂屈宋風騷沈約宋書謝靈運傳論曰英詞閏金石楚詞招魂曰魂兮)
(歸來入脩門注脩門郢城門也郢蓋楚之所都)充庭初識蒼龍礎
(通典曰武太后長壽三年始令舉人獻歲元會列於方物前以備充庭東坡詩雙蜺)
(蟠礎龍纏棟蓋言禁殿也)賜醴行霑白獸樽(晉禮志曰正會設白)
(獸樽於殿庭若有能直言則發此樽飲酒)已上薦書輕一鶚(見上)
(注輕字讀如身輕一鳥過之輕)更憑詩力化群鯤(莊子曰北溟有)
(魚其名爲鯤化而爲鳥其名爲鵬鵬之背不知其幾千里也怒而飛其翼若垂天之)
(雲培風背負青天而後乃今將圖南)千年遼鶴空城郭(見上注)
誰見朱公有異孫(后山自注云漢大司空朱浮蕭人也蕭縣今)
(屬徐州魏志王粲傳蔡邕倒屣迎粲曰此王公孫有異才)
酬智叔見贈
老去斯文不更論却因夫子話師門(師門謂曾)
(氏後漢桓榮傳曰下則去家慕鄕求謝師門)清談不待傾三語
(晉書阮瞻傳瞻字宣子王戎問曰聖人貴名教老莊明自然其志同異瞻曰將無同)
(戎即命辟之時謂三語掾世說又載衛玠嘲宣子曰一言可辟何假於三宣子曰苟)
(是天下之望亦可無言而辟復何假一)勝日何知共一樽(勝日)
(見上注老杜詩不謂生戎馬何知共酒杯蘇武詩我有一樽酒將以贈遠人)逐
北我方填坎井(莊子曰蠻氏觸氏相與爭地而戰伏尸數萬逐北旬)
(有五日而後反左傳曰鄭伐宋宋師敗績狂狡賂鄭人鄭人入于井莊子曰子獨不)
(聞夫塪井之蛙乎)圖南誰得料鵬鯤(見上注)過逢爲
說侯芭在(老杜詩數爲姻婭過逢地侯芭見上空)卧楫生衣
犢有孫(老杜詩歸楫生衣卧陸龜蒙詩樹有交柯犢有孫)
再酬
鄕里衣冠不絶人(見上注)近天尺五只清門
(尺五見上注老杜詩將軍魏武之子孫於今爲庶爲清門)論文正可簮
雙筆(漢書趙充國傳張安世本持橐簮筆注謂備顧問漢儀尚書令僕丞郎月)
(給大管筆一雙)澆舌行看賜上樽(東坡詩澆子談天口漢書賜丞)
(相養牛上尊酒汪糯米一斗酒一斗爲上尊)瓊玖每蒙先木李
(木瓜詩投我以木李報之以瓊玖)蜩鳩方共笑飛鵾(飛鵾見上)
(注莊子曰鵬之徙於南𬈑也水擊三千里搏扶摇向上者九萬里蜩與鸒鳩笑之曰)
(我决起而飛槍枋榆時則不至而控于地而已矣奚以之九萬里而南爲)固知
賢傑當傳世下里朱陳亦有孫(文選宋玉對楚王問)
(曰客有歌於郢中者其始曰下里巴人徐州蕭縣有朱陳村两姓爲婚姻見白樂天)
(詩)
敬酬智叔三賜之辱兼戲楊李曹二
首
龍争虎據竟成塵(後漢班固合賓戲曰七雄虓闘分裂諸夏龍戰)
(虎爭魏陳琳檄曰豪傑縱横熊㩀虎跱)只有青樓與白門(后山)
(自注云青樓燕子樓也杜牧之詩嬴得青樓薄倖名魏志張邈傳吕布自稱徐州)
(刺史太祖征布布與其麾下登白門樓兵圍急乃下降)令宰才高先
得句(令宰謂智叔爲咸平令也老杜詩鳬看令宰仙)使君情重數
開樽(退之詩使君數開筵又云主人情更重空使劔鋒摧東坡樂府亦有主人)
(情重之句)江山故國難留鶴科斗荒池可着鯤
(謂智叔將出仕也退之峽石西泉詩曰聞說旱時求得雨只疑科斗是蛟龍可着鯤)
(猶言安可著鯤也)直使頷須渾作白未應投鑷愧
諸孫(后山自注云智叔有歎白頭詩樂天詩满頷白髭鬚南史欝林王紀齊)
(高帝笑曰豈有爲人作曾祖而拔白髮者乎即擲鏡鑷)
又
險韻廋詞費討論(晉語曰有秦客廋辭於朝注云廋隱也謂以隱)
(伏譎詭之言問於朝也魯論曰世叔討論之)真持布鼓過雷門
(漢書王尊傳曰毋持布鼓過雷門注雷門謂會稽也有大鼓越擊此鼓聲聞洛陽)
更看九日臺頭句(謂二謝詩見上注以比智叔元稹詩更看吹帽)
(落臺頭)未用三人月下樽(太白詩舉杯邀明月對影成三人后)
(山不飲故云)鏡裏黃花明白髮海邊赤脚踏長
鯤(言其已老欲爲世外之遊也老杜詩能添白髮明又詩赤脚踏層冰東坡詩脚)
(踏赤鯶公)從來相戒莫打鴨可打鴛鴦最後孫
(此句屬楊理曹打鴨事見上注後篇寄晁大夫詩亦曰只今容有名駒子則此所謂)
(鴛鴦孫蓋名家之後也公長短句中南鄕子引引載盻之子瑩詩意似指此)
酬智叔見戲二首
百念皆空習尚存稍修香火踏空門槌腰
摩腹非春事(樂天詩小奴槌我足小婢槌我背信老態也老杜詩自知)
(白髮非春事)割愛投閑覆玉樽(老杜詩割愛酒如繩退之進學)
(解投閑置散覆樽見上注)白髮情多猶可染(后山自注云來詩有)
(白髮之歎南史謝靈運傳何長瑜以韻語序臨川王義慶僚左云陸展染白髮欲)
(以娟側室青青不解久星星行復出)驂鸞興盡却乘鯤(退之所謂)
(我寧屈曲自世間安能從汝巢神山也江淹别賦曰驂鸞騰天乘鯤蓋用李白騎鯨)
(魚之意)上界紛紛足官府(退之詩上界真人足官府豈如散仙)
(鞭笞鸞鳳終日相追陪)也容河鼓過天孫(爾雅曰河鼓謂之牽)
(牛史記天官書曰織女天女孫周處風土記曰七月初七日河鼓織女二星辰相會)
又
雨花風葉未宜春私柳官渠白下門(晉書陶侃)
(識武昌官柳此云私柳反而用之白下夲在金陵此句所指當是天徐州白門也)
每度清溪嘲短髮(老杜云莫話清溪髮蕭蕭白映梳后山後有詩)
(云只欲泥行過白下萬一簾疎見一班前有詩云歷肆側听長短句緣溪斜着两三)
(家當是白門傍溪狹斜所在也)時容使席近芳樽(晉書阮籍等贊)
(曰劉畢芳樽之友)雄蜂雌蝶元非偶(李商隱柳枝詩曰花房與)
(蜜脾蜂雄蛺蝶雌同時不同類那復更相思左傳曰齊大非吾偶)野馬遊
塵不佐鯤(言無復少年之氣助其狂心也莊子曰野馬也塵埃也生物之)
(以息相吹也注曰此皆鵬之所憑以飛者耳野馬者遊氣也漢書食貨志曰或累萬)
(金而不佐公家之急)若許成功當封賞(后山自注云事具李待制)
(席上篇按后山詩話韓魏公安撫陜西李待制師中過之李有詩名席上使爲官)
(妓賈愛卿賦詩曰願得貔貅十萬兵犬戎巢穴一時平歸來不用封侯印只問君王)
(乞愛卿)請看子子與孫孫(意謂老矣此事當付之後生前漢元)
(后傳王翁孺曰吾聞活千人有封子孫子子孫孫見尚書及詩)
送智叔令咸平
二謝將能事重陽只故臺(老杜詩孰知二謝將能事頗學)
(隂何苦用心)固須衝節去便恐帶秋回(言重九已近不)
(肯少留爽秀之氣若與秋俱回誰復繼二謝者)敏捷才無盡(老杜詩敏)
(捷詩千首才盡見上注)鋪張意有開(退之云鋪張對天之閎休此借)
(用言詩意開廣也)猶須記衰疾書與鴈同來(並見上注)
九月九日夜雨留智叔
騎臺九日登臨處只有歸人醉扶路(晉書羊曇)
(傳謝安薨後行不由西州路嘗因石頭大醉扶路唱樂不覺至州門以馬策扣扉誦)
(曹子建詩曰生存華屋處零落歸山丘慟哭而去)千年二謝孰可
代我每苦留君只去(后山罷穎學除彭澤令未赴丁母憂寓僧)
(舍旣除喪猶不言仕者四年)花粗只為前人惜(上篇有曰可打)
(鴛鴦最後孫粗與麄同)曲誤不觧丞卿怒(此两句亦戲楊理曹)
(也吳志周瑜傳曰曲有誤周郎顧後漢靈帝紀童謠曰梁下有懸鼓我欲擊之丞卿)
(怒此借用)只消着帽受西風不待風流到新句
(反用孟嘉落帽事言免貽白髮之嘲也此句以屬智叔老杜詩吹面受和風)
九月九日與智叔鵰堂宴集夜歸
鵰堂從昔有惡客酒盡不去仍復索(玉堂閑話)
(曰徐州使宅有鵰堂蓋多妖狐故畫鵰於中東坡在徐州王鞏過之自謂惡客故此)
(詩引用老杜詩指點銀瓶索酒嘗)欲留歌舞盡客意風雨
和更作三厄(漢書翟方進傳曰危亂漢朝以成三厄此借用其字)佳
辰難得容更難我窮無酒爲君歡只欲泥
行過白下萬一簾疎見一斑(史記夏本紀曰泥行乘橇)
(孫光憲詞曰半踏長裙宛約行晩簾疎處見分明東坡樂府曰十里春風誰指似斜)
(日映透簾斑晉書王獻之傳門生曰此即管中窺豹時見一斑)
城南夜歸寄趙大夫
書生作意一斑足杜陵㩀鞍兩眼寒(東坡詩杜)
(陵飢客眼長寒蹇驢破帽隨金鞍隔花臨水詩一見只許腰肢背後看)風雨
喚人歸去好(老杜詩江草日日喚愁生)免教街吏報平
安(芝田錄牛竒章公帥維楊杜牧在幕中夜微服逸遊後牧以拾遺召公以縱逸)
(爲戒牧始隱諱公取一篋皆街子軰報帖云杜書記平善老杜詩每日報平安)
席上勸客酒
稍開襟袍使心寬大放酒腸湏盞乾(世說輕詆)
(門曰中郎衿抱未虚韓孟同宿聮句云爲君開酒腸顛倒舞相飲唐詩人又曰酒腸)
(俱逐洞庭寬)珠簾十里城南道肯作當年小杜
看(小杜即杜牧之也牧之詩云春風十里楊州過捲上珠簾揔不如)
戲宼君二首
老杜秋来眼更寒蹇驢無復逐金鞍(見上注一)
(夲作杜老)南隣却有新歌舞借與詩人一面看
(文選左太冲詩南隣擊鍾磬北里吹笙竽夲事詩云喬如之有婢名窈娘武延嗣留)
(之如之爲詩曰君家閨閣不曾難好將歌舞借人看文選三國名臣贊序曰定交一)
(面李善注引崔寔本論曰徒以一面之交定臧否之决)
又
南隣歌舞隔墻聽想對朝䆫暈倒青(東坡詩倒)
(暈連眉秀嶺浮退之詩白咽紅頰長眉青)莫望喚人看嫋娜(老杜)
(詩喚人看騕褭不嫁惜娉婷)只憑幽夢寄叮嚀(退之詩幽夢感)
(湘靈又詩浪憑青鳥通叮嚀)
絶句四首
秋床歸卧不緣愁病與衰謀作老仇(并見上注)
數樹直青能爾瘦(退之詩杏花两株能白紅東坡雜錄載張子野)
(戲語琴妓曰此筝不見許時乃尔黑瘦耶)一軒殘照爲誰留(老杜)
(詩前軒頽晚照又云不知明月爲誰好)
又
芒鞋竹杖最關身散髮披衣不待人三兩
作鄰堪共活(老杜詩此地两三家周禮五家爲隣)五千插架
未爲貧(北史崔瞻傳曰不讀五千卷書者無入此室退之詩插架三萬軸)
又
昏昏嗜睡元非病續續題詩不柰閑(東坡詩喚)
(取昏昏嗜睡翁本事詩韋莊云誰知閑卧意非病亦非眠樂天琵琶行低肩信手續)
(續彈)作意買山還得笑(世說支遁就深公買仰山深公曰未聞巢)
(由買山而隱日)多方拔白却成斑(應璩老詩曰拔白自洗蘇樂天)
(詩啼衿與愁鬢此日两成斑)
又
晉當快意讀易書(抱朴子曰陸子十篇誠爲快書又曰嵆生云每)
(讀二陸之文未嘗不廢書而歎恐其卷之竟也史記李斯傳曰快意當前適觀而已)
(矣)客有可人期不來(退之詩曰所期終莫至日暮與誰回可人)
(見上注又見蜀費禕晉桓温傳)世事相違每如此(晉書羊祜曰天)
(下事不如意十居七八)好懷百歲幾回開(老杜詩懷抱何時得)
(好開東坡詩笑口幾回開)
騎驢二首
復作騎驢不跨驢此生斷酒未湏扶(叢林謂參)
(禪人有二病一是騎驢覓驢二是騎却驢不肯下識得驢了騎却不肯下此一病更)
(是難醫若解放下方喚作無事道人后山此句豈謂是耶未湏扶見下句注)獨
無錦里驚人句(老杜詩錦里先生烏角巾又云爲人性僻耽佳句語)
(不驚人死不休魯直有杜子美浣花醉圖詩云宗文守家宗武扶落日蹇驢䭾醉起)
(蓋世傳老杜畫像如此)也作梁園畫作圖(王立之詩話云雙井)
(黃叔達字知命自江南來京師與彭城陳履常俱謁法雲禪師於城南夜歸過龍眠)
(李伯時時知命着白衫騎驢道中摇頭而歌履常負杖挾囊于後一市皆驚以爲異)
(人伯時素善畫因寫以爲圖邢惇夫作夜歸圖詩此詩末句追記此事也履常即后)
(山舊字梁園謂汴京梁孝王兔園所在也)
又
衝籬突市不逡廵掠面驚風撲眼塵(東坡詩四)
(山眩轉風掠耳)出手推敲寧避尹(唐宋遺史賈島一日於驢上得)
(句云鳥宿池中樹僧敲月下門始欲着推字又欲着敲字鍊之未定引手作推敲之)
(勢京兆尹韓愈方出島不覺衝至第三節)題門吟詠不逢人(夲事)
(詩云崔護清明日遊城外叩一㽵門求飲有一女子以杯水遺護意屬甚厚明年思)
(其人復往叩戶久無人應因書一絶于門云去年今日此門中人面桃花相映紅人)
(面只今何處在桃花依舊笑春風退之詩百里不逢人)
夀安縣君挽詞
兩大推平日(左傳鄭怱曰齊大非吾偶又懿氏妻曰物莫能两大)三
從播後聲(儀禮喪服傳曰婦人有三從之義無專用之道故未嫁從父旣)
(嫁從夫夫死從子)憂勤登上壽(言雖憂勤而不損壽也事見下注國)
(語曰不憂年之不登莊子曰上壽百歲)簫鼓閉佳城(西京雜記云滕)
(公得石椁銘曰佳城欝欝三千年見白日吁嗟滕公居此室)緦在千人
從松楸十里行(文選蔡伯喈作陳太丘碑曰緦麻設位哀以送之遠)
(近會葬千人以上任彦昇求立竒陵主碑表曰松檟成行)哀榮動鄕里
點筆競諸生(魯論曰其生也榮其死也哀)
寄曹州晁大夫(晁端仁字堯民)
墮絮随風花作塵黃樓桃李不成春(樂天詩春)
(盡絮飛留不得隨風好去落誰家太白詩曰平生種桃李寂滅不成春)只今
容有名駒子困倚闌干一欠伸(此篇蓋言徐州風物)
(后山嘗有詞并序云晁大夫增飾披雲初欲壓黃樓而張馬二子皆當年樽下世所)
(謂英英盼盼者盼卒英嫁而盼之子瑩頗有家風而曹妓未有顯者黃樓不可勝也)
(作南鄕子以歌之曰風絮落東隣點綴繁枝旋化塵關鏁玉樓巢燕子冥冥桃李摧)
(殘不見春流轉到如今翡翠生兒翠作衿花樣腰身宫樣立婷婷困倚闌干一欠伸)
(又自注曰周昉畫美人有背立欠伸者最爲妍絶東坡爲賦續麗人行也按此詩風)
(絮以屬英塵花以屬盼名駒子以屬瑩瑩之毋蓋馬氏名駒子見上注李太白詩解)
(釋春風無限恨沉香亭北倚闌干樂天詩回頭一欠伸)
寄題披雲樓(披雲在曹州后山婦翁郭㮣爲郡時所作后山)
(爲之記)
使君高會荅清秋(漢書項羽傳飲酒高會老杜詩報荅風光知有)
(處)增飾披雲作勝遊(退之和劉虢州詩序云亭臺島渚劉兄頗)
(復增飾從子弟而遊其間按西都賦曰世增飾以崇麗)九日再逢堪
一笑(后山清平樂詞云一歲相逢两節自注云是歲閏九月兩作重陽以曆考)
(之蓋元符二年也)終朝百過更深憂(憂短髮不堪落帽也老杜)
(詩不眠瞻白兔百過落烏紗此借用)落霞孤鶩知才盡(王勃九日)
(游滕王閣序云落霞與孤鶩齊飛秋水共長天一色事具唐書才盡見上注)疎
雨微雲怯語遒(孟浩然集序云浩然游袐省諸英華賦詩作會浩然)
(云微雲淡河漢疎雨滴梧桐舉坐閣筆文選魏文帝與吳質書曰公幹有逸氣但未)
(遒爾注遒盡也言未盡美)賓主縱賢終少在只今未可
壓黃樓(注具前篇傳燈錄米倉和尚曰猶欠少在)
絶句
木摇電繞雷取龍(王充論衡曰雷電折樹取龍按龍若於天所使)
(遁逃不遠則非神物天不取也北夢瑣言曰世言乘龍苦於行雨而多竄匿爲雷神)
(捕之或在古木及簷楹之内)伏蛙號蚓溝瀆空(魯直玉照泉詩)
(勿令水源濁魚蝦來寄中生子歲月多往往隱蛟龍玉照不見影盤桓蝸螺宫一朝)
(揭源去枯瀆草蒙茸)黑雲黃槐度白鳥映日急雨回
斜風(秦中歲時記槐花黃舉子忙)
寄黃充
俗子推不去可人費招呼世事每如此我
生亦何娱(嵆康書曰不喜俗人而嘗與之共事晉書鄧攸傳吳人歌曰鄧)
(侯挽不留謝令推不去)黃生後來秀純茂静者徒不
見動經月来亦不湏臾(東坡詩懶者常似靜静豈懶者徒文)
(選古詩曰旣來不湏臾)人事已好乖可復自作疎(見上)
(注)子雖向人懶勝處不可孤(王介甫詩寄語讀書人呶)
(呶非勝處老杜詩更長燭明不可孤)迨此田事休仍當秋雨
餘深知阻泥濘步屐意何如(老杜詩相邀愧泥濘騎馬)
(到階除又云步屐過東籬)
寄張大夫
只應青眼老尚記白頭翁一别今何向三
年信不通不應書字倦未有北来鴻(禮記月令)
(孟春仲秋皆曰鴻鴈來而孟春注曰鴈自南方來將北反其居)肯作彭城
守何時馬首東(左傳曰余馬首欲東)
懷遠(此詩屬東坡)
海外三年謫天南萬里行(東坡以紹聖四年丁丑謫昌化)
(軍安置至元符二年己卯蓋三年矣樂天詩雲雨三年别風波萬里行)生前
只為累身後更湏名(言生前尚以名爲累死後亦復何湏晉書)
(張翰傳曰使我有身後名不如即時一杯酒)未有平安報空懷
故舊情斯人有如此無復涕縱横(太白詩丈夫立)
(身有如此一呼三軍皆披靡)
答田生
酒亦有何好人今未肯忘(此篇大抵戒田生好酒而勉以)
(學也晉書孟嘉傳桓温曰酒有何好而卿嗜之)苟無愁可觧何必
醉為鄕(劉几作解愁曲陳慥作無愁可解以反之其末句曰若須待醉了方)
(開解時問無酒怎生醉唐王勣有醉鄕記樂天詩無過學王勣惟以醉爲鄕)䞉
欲論竒字(竒字見上注)終能諱秘方(言欲以文章真訣授)
(之無所隱也孫樵與王霖書曰嘗得爲文真訣於來無擇無擇得於皇甫持正持正)
(得於韓吏部退之然樵未嘗與人言及文章且懼得罪於時今足下有意於此而自)
(疑尚多其可無言乎后山上二蘇公詩亦云請公别試囊中方退之李虚中墓誌曰)
(於蜀得秘方)直饒肌骨秀正要畫眉長(謂美質亦湏刻)
(畫之也盧仝秋夢行曰長眉入鬢何連娟肌膚白玉秀且鮮王臺新詠秦韜詩曰城)
(中皆半頷非妾畫眉長)
早起
隣雞接響作三鳴殘點連聲殺五更(退之詩雞)
(三號更五點文選沈休文作安陸昭王碑曰男女老幼大臨街衢接響傳聲不踰時)
(而達于四海劉夢得詩郡樓殘點聲)寒氣挾霜侵敗絮(退之詩威)
(風挾惠氣西京雜記曰淮南王安著鴻烈解云字中皆挾風霜敗絮見上注)賓
鴻將子度微明(禮記月令鴻鴈來賓老杜詩輕鳥度曾隂又詩雲月)
(遞微明)有家無食違高枕(老杜詩無食問樂土又詩畫省香爐)
(違伏枕又詩散地逾高枕按史記張儀傳曰大王高枕而卧)百巧千窮
只短檠(百巧短檠皆見上注)翰墨日疎身日遠世間
安得尚虚名(老杜詩才微歲老尚虚名又云不堪祗老病何得尚浮名)
和黃充小雪
度臘侵春亦未遲紛紛欵欵意猶微(樂天詩度)
(臘都無苦霜霰迎春却有好風光老杜詩點水蜻蜓欵欵飛)霑衣帶潤
元無見着物還消不待晞(秦韜玉春雪詩片纔着地輕輕)
(䧟力不禁風旋旋消湛露詩曰湛湛露斯匪陽不晞注云晞乾也)䞉欲打
䆫連夜聽未湏迷鴈斷行飛(樂天詩蕭蕭暗雨打䆫聲)
老来才盡無新語只欲煩君急手揮(漢書陸賈)
(造新語)
后山詩註卷第九
