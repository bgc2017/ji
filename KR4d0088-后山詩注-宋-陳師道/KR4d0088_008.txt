后山詩註卷第八
杜侍郎挽詞三首(紘兄純)
美政真吾母(荀子曰儒者在夲朝則美政離騷經曰旣莫足與爲美政)
(兮後漢杜詩爲南陽太守人方於召信臣曰前有召父後有杜母)名家更
杜陵(老杜詩名家無出杜陵人)于張從昔少(漢于定國張釋之皆)
(持法平㩀紘傳曰議獄必傳經義又曰紘言配隷與編管太密因悉裁其法省百二)
(十有餘科)魯衛至今稱(魯論曰魯衛之政兄弟也又曰民到于今稱之)
(此句及後棠棣傳两馮君並指杜純純蓋紘之兄也)絲竹中年好(晉書)
(王羲之傳謝安謂羲之曰中年以來傷於哀樂與親友别輙作數日惡羲之曰頃正)
(頼絲竹陶寫恒恐兒軰覺損其歡樂之趣)詞華夙世能(老杜詩詞華哲)
(匠能王維詩夙世謬辭客)周南棠棣傳平世幾人登(周南)
(今洛京也唐書循吏傳賈敦頥爲洛州司馬人爲立碑弟敦實爲長史人復立碑其)
(側號棠棣碑老杜詩青竹幾人登)
又
驥騄方懷遠松筠忽有秋(魏文帝典論曰咸以自騁驥騄)
(於千里書盤庚云乃亦有秋此借用以言歲晚)雍容名士數(後漢黨錮)
(傳序曰指天下名士爲之稱號)終始法家流(前漢藝文志曰法家者流)
凛凛驚千載(見温公挽詞注)堂堂閟一丘(魯直韓憲肅挽)
(詩曰堂堂萬丈表直作閉佳城)能令羊季子不肯過西州
(晉書謝安傳羊曇爲安所知安薨後不樂彌年行不由西州路后山嘗有寄鄧州杜)
(侍郎詩頗述知已之意)
又
身去風流在人難玉石分(玉石言不爲世所知也屈原曰)
(同糅玉石兮一槩而相量鮑照見賣玉器者詩曰涇渭不可雜珉玉當早分)平
生才一見治行已多聞(老杜詩大賢爲政即多聞)更覺
知音少(吕氏春秋曰伯牙鼓琴意在山鍾子期曰巍巍乎意在水子期曰湯)
(湯乎子期死伯牙遂絶絃以世無知音)還脩地下文(王隱晉書載蘇)
(韶已死見其弟節節問地下事韶言顔回卜商今爲修文郎)他年九原
淚仍是兩馮君(漢書馮奉世傳野王與弟立相代爲太守吏民歌之)
(曰大馮君小馮君兄弟繼踵相因循)
黃預挽詞四首
敏慧仍江夏風流更妙年(江夏黃童見上注)貧焚
酒家劵(酒家劵用漢高祖紀折劵棄責事焚劵用史記馮驩事)病得
里胥錢(漢書食貨志曰里胥平旦坐於右塾退之詩里胥上其事)精爽
來鷹隼(左傳曰心之精爽是謂魂魄老杜詩魏侯骨聳精神繁華嶽峯尖見)
(秋隼神一作爽)清明瀉澗&KR2838;(退之書曰奴隷亦知其清明書禹貢)
(曰伊洛瀍澗)無兒傳素業(退之詩中郎有女能傳業伯道無兒可保)
(家王介甫作王逢原挽詞亦云中郎舊業無兒付晉書陸納傳怒其兄子曰汝不能)
(光益父叔乃復穢我素業耶)有淚徹黃泉(退之詩滴地淚到泉左傳)
(曰不及黃泉無相見也)
又
骨秀神仙數詩清雅頌才(老杜詩自是君身有仙骨又詩)
(神仙才有數)識高懸日月(老杜詩名與日月懸)韻勝絶塵
埃(陶淵明詩少無適俗韻文選頭陁寺碑曰道勝之韻虚往實歸)去就堪
同事(用孔顔用行舍藏之意)摧殘盡一哀(西京賦曰樸叢爲之)
(摧殘禮記檀弓孔子曰予入而哭之遇於一哀而出涕曾子問曰皆哭不踊盡一哀)
了知天上去不似世間來(華嚴經曰了知如是悉是虚妄)
(天上去用李賀事見下注)
又
志大期千里(魏武帝歌曰老驥伏櫪志在千里)身宜置一
丘(晉書顧愷之爲謝鯤象在石巖裏云此子宜置丘壑中)英詞真盖
世(英詞并蓋世字並見上注)爽氣已横秋(晉書王徽之曰西山朝來)
(致有爽氣耳此借用其字文選北山移文云爽氣橫秋)地要黃金骨
(太白詩云三載夜郎還於玆鍊金骨雪竇禪師頌肅宗問忠國師話云鐡椎擊碎黃)
(金骨天地之間更何物)天成白玉樓(李商隱作李賀小傳云賀將死)
(時有緋衣人持一板書召賀曰帝成白玉樓立召爲記天上差樂不苦也少頃遂絶)
平生斵泥手斤斧恐長休(后山自謂也莊子曰郢人堊漫)
(其鼻端若蠅翼匠石運斤成風聽而斵之盡而鼻不傷元君招匠石曰嘗試爲寡人)
(爲之匠石曰自夫子之死也吾無以爲質矣)
又
玉筯凝潮後(唐李陽凝李潮皆能篆張懷瓘書斷曰如科斗玉筯偃波)
(之類共五十二般舒元輿玉筯篆志曰秦丞相斯變頡籀文爲玉筯篆)絲桐
藝業餘(史記曰敬仲世家田又何爲乎絲桐之問文選謝宣遠詩中堂起絲)
(桐)遠途憎早悟(用老杜文章憎命逹之意建康實錄陸雲謂周處曰)
(君前途尚遠且患志之不立何患名之不彰南史梁室始興王憺之子曄憺嘗目送)
(之曰吾所深憂其過俊發恐必無年)曠度得中疎(恢廓者人或以爲疎)
(文選夏侯湛東方朔畫贊曰遠心曠度)子逝今何遽吾生孰
與居豈無文士傳未有茂陵書(文士傳乃張騭所作)
(三國志注間見之漢書司馬相如病免居茂陵旣死有遺札書言封禪事)
秋懷四首
積雨不受暑旣晴還得秋(老杜詩脩竹不受暑)未免
困河魚(左傳曰河魚腹疾將柰何)寧如喘吳牛(世說滿奮畏風)
(答晉武帝曰臣如吴牛見月而喘牛畏熱見月疑是日所以喘也此句謂受疾不如)
(受熱)風梧有先聲(漢書韓信傳兵法固有先聲而後實)巢燕無
後留(謝瞻九日詩巢幕無留燕)人生行樂爾(漢書楊惲傳曰人生)
(行樂爾湏富貴何時)一經今白頭(見上注)
又
小雨斷復續回斜落晚風寒心生蟋蟀秋
色傍梧桐(老杜詩小雨夜復密回風吹早秋)草與遥山碧
花欺晚照紅口須談世事目已失飛鴻(晉書)
(王猛見桓温面談當世之事目送飛鴻見上注)
又
山斷開平野(老杜詩山豁何時斷)河回殺急流(漢書溝洫)
(志曰分殺水怒選詩淮泗馳急流)登臨湏向夕風雨更宜
秋急急後飛鴈翩翩不下鷗(老杜詩急急能鳴鴈輕輕)
(不下鷗列子曰漚鳥舞而不下)晚舟猶小待莫雀已深投
(老杜詩暮雀意何如退之社樹詩云依依絶暮禽)
又
棃埓當千戶(爾雅埓丘注曰謂丘邊有界埓史記貨殖傳安邑千樹棗)
(燕秦千樹栗此其人皆與千戶侯等)魚防擁萬頭(文選劉公幹詩流波)
(爲魚防)寧湏一網盡不為百人留(仁宗時御史劉元瑜)
(劾進奏院事一時名士皆貶斥語執政曰已爲相公一網打盡)密雨點急
水(老杜詩點水蜻蜓欵欵飛)驚風擘繋舟(東坡詩盡日舟横擘岸風)
百年供轉徙因病得夷猶(言常困於羇旅今因病而得閑)
(也晉書陶潜云我性不狎世因疾守閑楚辭君不行兮夷猶注猶豫也)
送法寶禪師
平生夫鐡脚道價喧宇宙(長蘆應夫禪師初參圓通秀秀)
(遣作化主至一邸中有娼女爲母所迫入其房不肯去師跏跌達旦以錢遣之仍索)
(火焚其布單而去叢林因爲之夫鐡脚張無盡嘗爲作鐡笛引云)望禮東
南雲吾今獨何後(老杜詩每望東南雲令人幾悲吒世說注曰惠)
(遠名被流沙彼國衆僧皆稱漢地有大乘沙門每至燃香禮拜輙東向致敬)晚
始識其子瑶林一枝秀(晉書王曰王衍神姿高徹如瑶林)
(瓊樹傳燈錄宗沠有别出一枝)初聞飲光笑(傳燈錄摩訶迦葉此云飲)
(光勝尊佛書云世尊拈花迦葉微笑遂付以正法眼藏)復作空生瘦
(空生即湏菩提也)今年退後襌袖手不肯又真成
菩薩魔(后山嘗作請月老再往薦福䟽有曰倦於利生亦菩薩之魔事按般)
(若經曰或說法要辯過量生或所欲說未盡便止當知是爲菩薩魔事)未免
化城咎(法華經言有一導師導衆至珍寶處道中化作一城云云意謂暫爲)
(止息之地非究竟處)白月玄清光大鍾得辭扣(月不容不)
(照鍾不容不扣師亦如是老杜謁文公詩大珠懸玷翳白月當虛空文選江文通詩)
(秋月懸清光禮記善待問者如撞鍾扣之以小者則小鳴扣之以大者則大鳴)知
止一何勇随緣豈無復(老子曰知止不殆漢書東方朔傳曰)
(一何壯也佛書曰隨緣赴感靡不周)豐臺兩禪子三請期一
覯(三請見上注)翩然挈瓶盂百里往相就(貫休詩一)
(瓶一鉢垂垂老萬水千山得得來)古寺風雨餘觸目初邂
逅夙昔有淨緣歡然宛如舊教我早自異
業成誰得救世故已備嘗躊躇復何候鑚
火勿停手時来自渠透(魯直詩木鑚石槃未渠透毛詩夜未)
(央注曰猶言夜未渠央也渠音其據反)殷勤禮白足(白足見上注傳)
(燈錄迦葉聞世伽偈頭面禮足)吾為太山溜(言修證之功在乎積久也)
(漢書枚乘傳泰山之霤穿石)
贈趙奉議
為惠不必廣但問與者誰受施何用多名
義以為資(樂天詩相知不在多但問同不同此句頗用其律文選崔子王)
(座右銘曰受施慎勿忘王粲詩從軍有苦樂但問所從誰)平生師友間
四海參寥師一窮無四壁百代有千詩(吳僧)
(道潜自號參寥子善詩爲東坡所稱晉書習鑿齒傳云四海習鑿齒千詩見上注)
再逐越淮江三年魯中歸(參寥子紹聖初坐累遷逐)初
無䝺公色(贊公見老杜詩本京中大雲寺主謫秦州安置杜嘗有詩云贊)
(公釋門老放逐來上國還爲世塵嬰頗帶憔悴色)不異净名衣(言返)
(初服也維摩經曰維摩詰雖爲白衣持奉沙門清净律行净名即維摩詰)才如
得風鷁(左傳曰六鷁退飛過宋都風也)已復觸藩羝(周易大壯)
(卦羝羊觸藩羸其角)路貧誰肯憐語妙君所知我往
立談間歘若白受緇乃知仁者聽不待辛
苦詞(言聽言之易如白受緇也禮記甘受和白受采儀禮昏禮注曰以白造緇)
(曰縟庾信哀江南賦曰不無危苦之詞)趙侯名教士(晉書樂廣曰名)
(教内自有樂地)勁氣噴長霓(退之書云勁氣沮金石曹子建七啓曰慷)
(慨則氣成虹霓)論吐天下公而合吾所私(所私謂參寥)
明䆫弄文墨妍語含英姿要與識者論且
避群兒癡(漢書蕭何傳曰徒持文墨議論退之詩不知羣兒愚那用故謗)
(傷)舊好無新功終年此交綏(左傳趙宣子曰秦以勝歸)
(我何以報乃皆出戰交綏注云两退曰交綏)未須堅百戰當即
建降旗(史記張儀傳曰輕走易北不能堅戰孫樵與王霖書曰誠謂足下怪)
(於文方舉降旗且太誇朋從間)
元日雪二首
半夜風如許(後漢左慈作老羝語曰遽如許)平明雪皓然
(晉書王徽之傳夜雪初霽月色清朗四望皓然)簾疎穿瑣細竹壓
更嬋娟(樂天詩北䆫竹嬋娟按楚辭曰嬋娟脩竹)窘兔走留跡
飢烏鳴乞憐遥忻炎海上還復得新年(末句)
(謂東坡在海外無恙也老杜詩南遊炎海甸)
又
度臘闕三白(一作閱三白樂天詩度臘都無好霜霰朝野僉載日正)
(月三白田公笑赫赫三白謂三得雪也)開正還積隂(沈約宋書南郊)
(樂登歌曰開元守正禮存樂舉守一作首)炊煙茅舍濕噪雀
暮枝深短髮千方誤中年萬里心(言終老無成而)
(悔壯年之妄念)成書着巖穴或有後人尋(此句用楊雄草)
(玄意漢書司馬遷曰僕誠以著此書蔵之名山莊子曰其隱巖穴也難爲於布衣之)
(士)
次韻黃生
入竹投䆫夜有聲似違殘臘作初正三更
爽氣侵危坐(老杜詩竹凉侵卧内後漢茅容避雨樹下危坐愈恭)萬
里回風逼彂生(爾雅回風謂之飄老杜雨詩當春乃發生)呵筆
小吟撩我老(開元天寶遺事曰李白對明皇撰詔誥時大寒筆凍帝敕)
(宫嬪執牙筆呵之王介甫詩云物華撩我有新詩)閉門高卧見君
情(用袁安事見上注)只今剩作驚人句頗覺吟邊
意未平(退之送東野序云物不得其平則鳴)
答黃生
水泥斷道雪塞門遠坊累日無行人(蜀志劉焉)
(傳曰米賊斷道魯直詩明朝醉起雪塞門柳子厚詩斷道水梁)卧聞
喧呼誰呌閽(漢書楊雄甘泉賦選巫咸兮呌帝閽此借用)稚子
往問鹿駭奔(文選笛賦曰莫不張耳鹿駭小弁詩曰鹿斯之奔維足伎)
(伎)黃生學詩用力新急手疾口如翻盆(北齊)
(書魏收敏速之手邢温所不逮東坡詩文如翻水成老杜詩白帝城下雨翻盆)衝
風踏凍送七言要令寒屋回春温是時積
隂又黃昏呌閙索火驚四鄰(杜牧之李賀集序曰太和)
(五年十月中半夜時舍外有疾呼傳緘書者某曰必有異亟取火來及發之果集賢)
(學士沈公子明書一通)邇來結字穏且勻(晉書衛恒曰杜氏甚)
(得筆勢而結字小疎)豈不見我參寥君(參寥子能詩意黃生近必)
(見之故爾頓進也典略袁奉高曰卿見吾叔度耶)嗟吾老矣心尚
存後来得子空馬群(歐公贈王介甫詩云老去自憐心尚在後)
(來誰與子爭先)徑湏赤手縛麒麟(如老杜掣鯨鯢之意謂大手筆)
(也孫樵與王霖書曰譬玉川子月蝕詩韓吏部進學解莫不拔地倚天句句欲活讀)
(之如赤手捕長蛇不施鞚勒騎生馬急不得暇莫不捉搦)四大海水一
口吞(四大海水之語佛經多有之傳燈錄馬祖謂龐居士云待汝一口吸盡西)
(江水即向汝道)丈夫意氣抗浮雲(班固答賓戲曰仲尼抗浮雲之)
(志)道逢其人兩手分(兩句后山自言於詩學無所靳惜得人則)
(分付也傳燈錄歸宗曰遇人則途中授與)妬婦拊膺王右軍(言世)
(人之不廣也羊欣筆陣圖曰王羲之年十二見前代筆說於其父枕中竊而讀之父)
(因與之不旬月書便大進衛夫人見之曰此兒必用筆訣近見其書便有老成之智)
(流涕曰此子必蔽吾名墨藪曰鍾繇見蔡邕筆法於韋誕坐上搥胷三日因嘔血此)
(詩參用其事列子曰甘蠅學射於飛衛飛衛高蹈拊膺曰汝得之矣此用其字南史)
(王誕傳宋明帝使虞通之撰妬婦記按戰國策曰從妻言之未免爲妬婦)
雪後
送往開新雪又晴故留臘白待春青(左傳曰送)
(往事居元稹詩曰臘雪殘消春又歸迎新别故欲沾衣)稍回衫色伸
梅怨併得朝看與夜聽已覺庭泥生鳥迹
遽脩田事帶朝星(吕氏春秋曰巫馬期爲單父令帶星而出入)
莫年功力歸持律不易騷人故獨醒(吳志陸抗)
(傳曰大費損功力史記屈原曰衆人皆醉而我獨醒)
送張蘄縣
接禄才餘歲為邦近故園案圖三萬戶(漢書)
(陳平傳高祖問御史曲逆戶口幾何對曰始秦時三萬餘戶)鎮静五千
言(史記老子著書五千餘言道德之意)雪盡春泥滑風生沙
水昏(老杜詩杖藜入春泥又詩天寒沙水清)猶須放琴客坐
席稍能温(張君必有放妾事因以戲之按麗情集顧况有宜城放琴客詩)
(序曰琴客宜城之愛妾也宜城請老愛妾出嫁不禁人之欲而私耳目之娛逹者也)
(歌曰南山闌干千丈雪七十非人不煖熱此引用言席方暇煖何湏遽逐之也)
送何子温移亳州三首
治出龍城守(退之詩曰寄書龍城守謂柳柳州也)名高水部
郎(見上注)清明人共識(退之荅崔羣書曰青天白日奴隷亦知其)
(清明)風味獨難忘(開天傳信記曰麴生風味不可忘也其詳見上注)
骨立秦書瘦(老杜小篆歌曰苦縣光和尚骨立苦縣在今亳州)鬚
粘檜密香(亳州地多古檜歐公亳州詩云蜂採檜花村落香唐羅鄴早行)
(詩旋呵鞭手凍粘鬚)烹鮮師老耳(老子曰治大國若烹小鮮亳州明道)
(宫乃老子始生之地)曳尾肯蒙莊(莊子蒙人事見上注莊子曰楚王使)
(大夫二人謂曰願以境内累矣莊子曰楚有神龜死巳三千歲矣王巾笥而蔵之廟)
(堂之上此龜者寧其死爲留骨而貴乎寧其生而曳尾於塗中乎傳燈錄僧問洞山)
(和尚爲先師設齋還肯先師也無)
又
青襟曾誦賦(詩青青子衿注青衿青領也學子之所服)皓首始
登門(文選李陵書云丁年奉使皓首而歸)意得寧論晚(老杜詩論)
(交翻恨晩此反而用之高適詩男兒貴得意何必相知早)心交不待言
(莊子曰四人相視而笑莫逆於心遂相與友吳志孫權曰孤與子瑜可謂神交)向
来期北上可復改南轅(后山自注云嘗請湖越而得亳期)
(北上欲其漸近帝城也左傳曰令尹南轅反旆又曰王告令尹改乘轅而北之)畫
地數佳政(老杜詩倒屣喜旋歸畫地耒所歷文選曹子建與吳季重曰在)
(彼自有佳政)叢談何處村(劉向說苑有叢談篇老杜詩慟哭秋原何)
(處村)
又
復作中年别仍懷後日憂關山遮極目(退之)
(西山詩爲遮西望眼王粲登樓賦云平原遠而目極兮蔽荊山之高岑)汴泗
只東流(退之詩汴泗交流郡城角謂徐州也東坂送歐陽王簿詩出處年來)
(恨不齊一樽臨水記分携江湖咫尺吾將老汝穎東流子却西)政好遭頻
借(老杜詩權宜借宼頻後漢宼恂傳穎川百姓遮道曰願從陛下復借宼君一年)
詩清得暗投(暗投見上注得暗投猶言安得暗投也)會看靈
夀杖(漢書孔光傳詔賜太師靈壽杖)扶出富民侯(漢書車千秋傳)
(千秋爲丞相封富民侯)
送詹司業
學舍論交二十年白頭相對固依然才難
孰為吾君惜(才難見魯論)果滿寧容我軰先(謂證)
(果位也南史謝靈運謂孟顗曰丈人生天當在靈運前成佛必在靈運後此反而用)
(之)熟路長驅聊緩步(退之送石處士序云猶駟馬駕輕車就熟)
(路而王良造父爲之先後也此借用謂功名之途)百全一彂不虚
弦(漢書晁錯傳云此其計不百全豈彂乎老杜詩鳴弦不虚發此借用言藏器待)
(時)故懷未盡還成别飽慣人間不更憐
西郊二首
紅綠相催春事闌可能無意待人看不因
送客那能出衰疾經年一據鞍(老杜詩送客逢花可)
(自由蜀志先主見髀裏肉生慨然流涕此句頗采其意據鞍見馬援傳)
又
攅眉歛目抵風沙暗度城西十里花(樂府蔡琰)
(胡笳十八拍云攅眉向月兮撫雅琴)歷肆側聽長短句(雲溪友議)
(曰崔涯張祜齊名每題詩倡肆元稹樂府古題序云句度短長之數聲韻平上之差)
緣溪斜着兩三家(此句終上句之意東坡詩竹籬茅屋趁溪斜老)
(杜詩江深竹淨两三家)
寄亳州何郎中二首
西南日下共浮雲(西南謂日暮時文選李少卿與蘇武詩曰携手)
(上河梁遊子暮何之又詩曰仰視浮雲馳奄忽互相踰風波一失所各在天一偶江)
(淹擬李陵詩曰樽酒送征人踟蹰在清宴日暮浮雲滋握手淚如霰)人事難
群喜勸分(淵明贈龐參軍詩序曰人事好乖便當語離左傳曰振廪勸分)
(此借用其字)已度城隂先得向(何遜詩城隂度塹黑昏鵶接翅)
(稀)不應從俗未忘葷(謂何徹也見上注两句皆用何氏事)松
篁有節元宜晚(禮記曰如松栢之有節)桃李無蹊只
自薰(漢書李廣傳贊桃李不言下自成溪許渾詩冬草只自薰)欲入帝
城湏帝力(用陳咸事見上注漢書張敖傳曰秋毫皆帝力也)且尋
詩社著詩勲(孫魴沈彬同遊李建勲之門爲詩社歐公詩云唱高誰敢)
(投詩社魯直詩學古苦勲多魏志注曰示威懷而著鴻勲)
又
西原追送未成旬赫赫傳聲已迫人(孟浩然詩)
(重陽未成旬漢書何武所居無赫赫名後嘗見思)剩欲鈔詩寄来
使(高適詩尋經剩欲翻老杜詩鈔詩聽小胥)尚能拂席致嘉賓
(史記孟子傳曰平原君側行撇席注拂也音匹結反)孰知簡易歸劉
向(漢書劉向爲人簡易無威儀)誰使循良作宼恂(見上注)
他日入東專一壑少留餘地許爲隣(晉宋間人)
(多以往會稽爲入東南史何徹傳賣園宅欲入東遂居若邪山漢書叙傳班嗣曰漁)
(釣於一壑則萬物莫奸其志王介甫詩我亦莫年專一壑)
寄答泰州曾待郎
千里馳詩慰别離詩来吟詠轉悲思(老杜詩愁)
(極夲憑詩遣興詩成吟詠轉凄凉漢書趙幽王傳曰王悲思)静中取適
庸非計(前軰謂作文淨中一葉故此反其意老杜詩取適南巷翁)林下
相從會有時(雲溪友議僧靈澈詩曰相逢盡道休官去林下何曾見一)
(人魏志崔琰曰會當有變時)生理只今那得說(老杜詩我在路)
(中央生理不得論)交情從昔見於斯(漢書鄭當時傳一貴一賤)
(交情乃見)含毫欲下還休去懷抱何由得細知
(退之荅侯繼書云欲致一書聞足下并自書其所懷含意連辭將發復巳卒不能成)
(就其說陸機文賦曰或含毫而邈然)
送提刑李學士移使東路
(據實錄元符二年二月提點京東西路刑獄李昭玘徙京東東路)
襟抱從前相向開倡酬于此未多陪(老杜詩一)
(生衿抱向誰開)身更寵辱談彌勝(老子曰寵辱若驚高僧傳支遁)
(謂王濛曰貧道與君别來多年君語了不長進后山此句反其意用之)路别
東西意自哀(文選謝玄暉辭隋王牋曰歧路西東或以&KR2095;唈注引淮南)
(子楊朱泣歧事故柳子厚重别劉夢得詩曰二十年來萬事同今朝歧路忽西東后)
(山徐州人徐州屬京東西路)隠几忘言終不近(莊子曰南郭子)
(綦隱几而坐仰天而嘘嗒然似喪其耦又曰智北遊於玄水之上適遭無爲謂三問)
(而不荅問乎狂屈狂屈曰予中欲言而忘其所欲言反見黃帝而問焉黃帝曰彼無)
(爲謂真是也狂屈似之我與若終不近也此句后山自述)白頭青簡两
相催(唐劉子玄曰頭白可期汗青無日此借用自言度歲月於文字間也後漢)
(吳祐傳父恢欲殺青簡以寫經書老杜詩干戈衰謝两相催)孰知衰老
難為别聲問應湏續續來(漢書蘇武傳曰有聲問來樂天)
(琵琶行云低眉信手續續彈)
和鄭戶部寶集文室二首
遠遊遊則遠(屈原遠遊曰悲時俗之迫隘兮願輕舉而遠遊此借用言)
(主僧徧參也)安心心已安(傳燈錄僧神光問逹麽曰我心未寧乞師)
(與安達麽曰將心來與汝安曰覓心了不可得達麽曰我與汝安心竟)茅茨
更何事一坐五年寬(傳燈錄汾州無業禪師曰古得道人得意)
(之後茅茨石室向折脚鐺子裹煑飯喫過三十二十年樂天詩一坐十五年林下秋)
(復春)客來問法要示以無所還(楞嚴經曰今當示汝無所)
(還地)勿云空生默聽者不勝言(空生謂湏菩提也般若經)
(湏菩提於巖中宴坐帝釋散花曰我聞尊者善談般若云云湏菩提曰我於般若未)
(曾談着一字帝釋曰尊者無說我亦無聞無說無聞是名真說般若)
又
貴有空王章(空王佛也章印也謂傳佛心印觀佛三昧海經云住念佛)
(者心印不壊信心銘觀心空王)貧無置錐地(見上注)衝風䆫
自語(古樂府中庭有樹自語)涴壁虫成字(東坡詩書䆫涴壁常)
(遭罵䖝成字見下注)向隅有知音(說苑曰今有滿堂飲酒者一人向隅)
(獨泣則一堂之人皆不樂矣此借用言面壁也按傳燈錄達麽寓止于嵩山少林寺)
(面壁而坐終日默然人莫之測又忠國師曰墻壁瓦礫熾然常說故東坡贈月老詩)
(云拱手但默坐墻壁方諄諄后山用此意謂無情亦解說法不可謂墻壁無知也)
闔門接強對(傳燈錄趙州和尚見真定師王公不下禪床曰第一等人)
(來禪床上接中等人來下襌床接末等人來三門外接東坡詩安排詩律追強對按)
(吳志陸抗傳曰外禦強對)只道庭前栢西來本無意(庭栢)
(見上注傳燈錄大梅云西來無意)
隠者郊居
高齋繚繞度雙溝(謝玄暉有郡内高齋閑坐時)老氣軒
昂盖九州(老杜詩老氣横九州)不為江山開悒怏(老杜)
(詩已知出郭少塵事更有澄江銷客愁又詩汀洲稍疎散風景開悒怏)正緣
風味得淹留(風味見上注劉安招隱士曰攀桂枝兮聊淹留)招携
好客供談笑(老杜詩強將笑語供主人)拆𥙷新詩擬厭
酬(鍾嶸詩品曰拘攣𥙷衲蠧文已甚寒山子詩與道殊懸遠拆東𥙷西爾楚茨詩)
(云獻醻交錯歐公詩更約多爲詩准備恐防梅老敵難當)小摘自鋤稀
菜甲旁觀虚作不堪憂(老杜客至詩自鋤稀菜甲小摘爲情)
(親魯論曰人不堪其憂)
覽勝亭
斷岸通横水(老杜詩决渠當斷岸)吹花滿繋船(老杜詩吹)
(花困癲傍舟楫)中年擅幽獨輟食買林泉(楚詞曰幽獨處)
(乎中山)草木真宜主江山故作妍升沉有流
轉且復賦歸田(元稹詩升沉或異勢張平子有歸田賦)
何太冲挽詞二首(一作太中)
課最三川守(漢書宣帝紀課殿最以聞注云最凢要之首也言課居首)
(也又倪寬傳課更以最史記李斯之子由爲三川守)名成萬石君(漢書)
(石奮傳景帝曰石君及四子皆二千石人臣尊寵迺集舉其門凢號奮爲萬石君)
平生欠一識聲烈即多聞(見上注)兜率真歸
處(樂天詩海山不是吾歸處歸即歸諸兜率天)琴臺只斷雲(老杜)
(詩琴臺日暮雲)傷心今夜月忍便到初墳(漢元帝詔爲初)
(陵注未有名故曰初此用其字)
又
哀挽諸儒競(老杜詩哀挽青門道晉書郗超傳及死貴賤操筆爲誄者)
(四十餘人)豐碑故吏繁(禮記曰公室視豐碑此借用其字按後漢諸碑)
(多門生故吏所立)素車紛雨泣(周禮車僕注曰素車以白玉堊車也)
(老杜詩路人紛雨泣玉一作土)丹旐與風翻(老杜詩丹旐飛飛日)
幾地留遺愛(孔子曰子産古之遺愛)他年作九原(禮記)
(趙文子與叔譽觀于九原文子曰死者如可作也吾誰與歸注作起也)涕流
耆舊盡不獨爲鄕園(何遜詩鄕園不可見江水徒自清)
送大兄兼寄趙團練
貧有分離苦官無早晚宜(上句見第一卷註樂天詩命苟)
(未來且求食官無高卑及遠邇)又爲千里别未覺十年遲
(此一聮足成破題之意分屬两句十年遲見下注)日與江山遠風
連草木悲平生劉子政見可共論詩(劉向字子)
(政漢宗室也以屬趙君)
寄襄州程大夫
中年為吏晚專城不獨身榮府亦榮(專城見上)
(注)江漢風流見羊杜(晉羊祜杜預皆鎮襄陽老杜詩江漢風流)
(萬古情)相門經術有韋平(漢韋賢平當父子皆以明經至宰相)
(史記孟嘗君傳曰相門有相)十年一别音書絶萬里相
看骨肉情(枤杜詩序曰骨肉離散)今代龐公入城府
定將懸榻與逢迎(後漢龐公傳龐公居峴山之南未嘗入城府峴)
(山在今襄州又徐穉傳陳蕃特爲置一榻去則懸之)
送檢法趙奉議
三歲公門不屢過作牋時得問如何(晉書龔玄)
(之未嘗至公門)及兹去去翻為恨(文選蘇武詩參辰皆已没去去)
(從此辭)向使常常肯為多(悔向來不數見也孟子曰欲常常而)
(見之)勇銳閉房猶着酒(老杜詩昔何勇銳今何愚白虎通曰人生)
(六十閉房者何也法六月陽氣衰也禮記内則注曰妾五十始衰閉房不復出御)
切深疾惡反傷和(退之歐陽生哀辭曰其文章切深魏志陳矯傳)
(陳登曰清修疾惡有識有義吾敬趙元達老杜梔子詩曰與道氣傷和一夲傷作相)
贈言竊取仁人號(贈言謂勸其止酒與和易也暗用管輅别傳諸)
(葛樂事見下卷王察院挽詞注家語子路將行孔子曰贈汝以言乎史記孔子世家)
(孔子過周問禮老子送之曰富貴者送人以財貧賤者送人以言吾不能富貴竊仁)
(人之號送子以言)善聽君居長者科(左傳所謂惟善人能受盡)
(言)
送建州鄭戶部
清江畫舸照新晴鐃鼓喧喧聒市鳴(樂府題解)
(漢有鐃歌鼓吹)昔日布衣今着繡(著繡晝行見上注)他年
鶴化只空城(鄭蓋徐州前軰故用丁令威化鶴事見上注)還朝
不待三年最(漢書嚴助傳曰助爲會稽太守願奉三年計最)得郡
何妨萬里行(成都記萬里橋諸葛亮送費禕使吳别於此褘曰萬里之)
(行始於此矣)歲禄二千親八十世間誰有此時
榮(漢太守秩二千石)
送張秀才
學又三年積(三年學見魯論)功收一日長(蜀志龐統曰吾)
(似有一日之長)擅場推老手(張平子東京賦曰秦政利觜長距終得擅)
(場杜子美詩畫手看前軰吳生遠擅場歐公詩老手尚能工翦裁)附尾得
諸郎(史記伯夷傳顔回雖篤學附驥尾而行益顯南史王僧虔傳曰此烏衣諸)
(郎坐處)度鳥界晴碧(老杜詩身在度鳥上又詩雪嶺界天白)過
雲回夕黃(老杜詩絶壁過雲開錦繡又詩錦城曛日黃)孰知詩
有驗(謂詩能窮人)莫愠路無糧(魯論孔子在陳絶粮子路愠見)
(莊子曰吾無粮我無食)
后山詩註卷第八
