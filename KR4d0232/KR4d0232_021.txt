東萊别集卷六宋吕祖謙撰
家範六
官箴
覓舉
求權要書保庇
投獻上官文書
法外受俸
多量俸米
通家往還
置造什物
陪備雇人當直
容尼媪之類入家
非長官輙受狀自斷人
與監當廵檢坐不依官序
不依實數請般家送還錢
非旬休赴妓樂酒會
託外邑官買物
刑責過數
以私事差人出界
不經由縣道輙送人寄禁
接伎術人及薦導往它處
薦人於管下賣物(茶墨筆之類)
上司委追人斷人及點檢倉庫不先與長官商量
親知雇船脚用官錢或令吏人陪備(湏令自出錢銀催促令速足矣)
遇事不可從不當時明說誤人指擬以致生怨
不尊縣道
謂尋常丞簿尉視長官為等軰差定騐之類往往多
玩習慢易殊不知此事乃國事非長官事
買非日用物
日用謂逐日飲食及合用衣服其他如出産收藏以
待它日之用及為相識置買之類皆當深戒
受所部送饋及赴會
謂部民或進納人如士大夫送饋果食之類則受仍
當廳對衆開合子廳子置簿抄上隨即答之餘物不
可受
凡治事有涉權貴湏平心看理之所在若其有理固不
可避嫌故使之無理(直湏平心看若有一毫畏禍自恕之心則五分有理便看作十)
(分有理)若其無理亦不可畏禍曲使之有理政使見得
無理只湏作尋常公事看斷過後不湏拈出說尋常
犯權貴取禍者多是張大其事邀不畏彊禦之名所
以彼不能平若處得平稳妥帖彼雖不樂視前則有
間矣然所以不欲拈出者夲非以避禍盖此乃職分
之常若特地看做一件事則發處已自不是矣(已上因門)
(人戴衍初仕請教書此遺之後以義未備復附益之如后)
滎陽公家塾廣記
文靖公尹京時梁丞相適為掾屬公語諸子曰梁君異
日必為輔相問何以知之曰府掾皆京官他人方拜於
庭下皆有自耻之色獨適容貎自若是以知之尚書公
為閩領監司自北地市建荈以往其清謹皆類此故所
至未嘗擾人其自毗陵郡歸門人宋道隆獻詩曰一芥
絶無淮甸物滿船唯載惠山泉
正獻公每事持重近厚然去就之際極于介潔其在朝
廷小不合便脱然無留意故歴事四朝無一年不自列
求去
舍人官箴
當官之法唯有三事曰清曰慎曰勤知此三者則知所
以持身矣然世之仕者臨財當事不能自克常自以為
不必敗持不必敗之意則無不為矣然事常至於敗而
不能自已故設心處事戒之在初不可不察借使役用
權智百端補治幸而得免所損已多不若初不為之為
愈也司馬子微坐忘論云與其巧持於末孰若拙戒於
初此天下之要言當官處事之大法用力寡而見功多
無如此言者人能思之豈復有悔吝邪
事君如事親事官長如事兄與同僚如家人待羣吏如
奴僕愛百姓如妻子處官事如家事然後為能盡吾之
心如有毫末不至皆吾心有所不盡也故事親孝故忠
可移於君事兄弟故順可移於長居家治故事可移於
官豈有二理哉
當官處事常思有以及人如科率之行既不能免便就
其間求所以使民省力不使重為民患其益多矣予嘗
為泰州獄掾顔岐夷仲以書勸予治獄次第每一事寫
一幅相戒如夏月取罪人早間在西廊晚間在東廊以
避日色之類又如獄中遣人勾追之類必使之畢此事
不可更别遣人恐其受賂已足不肯畢事也又如監司
郡守嚴刻過當者湏平心定氣與之委曲詳盡使之相
從而後已如未肯從再當如此詳之其不聽者少矣
當官之法直道為先其有未可一向直前或直前反敗
大事者湏用馮宣徽所稱惠穆稱停之說此非特小官
然也為天下國家當知之
黃兊剛中嘗為予言頃為縣尉每遇驗尸雖盛暑亦必
先飲少酒捉鼻親視人命至重不可避少臭穢使人横
死無所申訴也
范侍郎(育)作庫務官随行箱籠只置廳事上以防疑謗
凡若此類皆守官所宜詳知也
當官者難事勿辭而深避嫌疑以至誠遇人而深避文
法如此則可免
前輩嘗言小人之性專務苟且明日有事今日得休且
休當官者不可徇其私意忽而不治諺有之曰勞心不
如勞力此實要言也
當官既自廉潔又湏關防小人如文字歴引之類皆湏
明白以防中傷不可不至謹不可不詳知也
徐丞相擇之嘗言前軰盡心職事仁廟朝有為京西轉
運使者一日問監窑官日所燒柴凡幾竈曰十八九竈
曰吾所見者十一竈何也窑官愕然盖轉運使者晨起
望窑中所出烟凡幾道知之其盡心如此
前輩嘗言吏人不怕嚴只怕讀蓋當官者詳讀公案則
情偽自見不待嚴明也
當官者凡異色人皆不宜與之相接巫祝尼媪之類尤
宜疎絶要以清心省事為夲
後生少年乍到官守多為猾吏所餌不自省察所得毫
末而一任之間不復敢舉動大抵作官嗜利所得甚少
而吏人所盜不貲矣以此被重譴良可惜也
當官者先以暴怒為戒事有不可當詳處之必無不中
若先暴怒只能自害豈能害人前輩嘗言凡事只怕待
待者詳處之謂也蓋詳處之則思慮自出人不能中傷
也嘗見前輩作州縣或獄官每一公事難決者必沉思
静慮累日忽然若有得者則是非判矣是道也唯不苟
者能之
處事者不以聰明為先而以盡心為急不以集事為急
而以方便為上
同僚之契交承之分有兄弟之義至其子孫亦世講之
前輩專以此為務今人知之者蓋少矣又如舊舉將及
嘗為舊任按察官者後已官雖在上前輩皆辭避坐
下坐風俗如此安得不厚乎
叔曾祖尚書當官至為廉潔嘗市縑帛欲製造衣服召
當行者取縑帛使縫匠就坐裁取之并還所直錢與所
剩帛就坐中還之滎陽公為單州凡每月所用雜物悉
書之庫門買民間未嘗過此數民皆悦服
當官取庸錢般家錢之類多為之程而過受其直所得
至微而所喪多矣亦殊不知此數亦吾分外物也畏避
文法固是常情然世人自私者率以文法難事委之於
人殊不知人之自私亦猶己之自私也以此處事其能
有濟乎
唐充之廣(仁)賢者也深為陳鄒二公所知大觀政和間
守官蘇州朱氏方盛充之數譏刺之朱氏深以為怨傅
致之罪劉噐之以為充之為善欲人之見知故不免自
異以致禍患非明哲保身之謂
當官大要直不犯禍和不害義在人精詳斟酌之爾然
求合於道理本非私心專為己也
當官處事但務着實如塗摖文書追改日月重易押字
萬一敗露得罪反重亦非所以養誠心事君不欺之道
也百種姦偽不如一實反覆變詐不如慎始防人疑衆
不如自慎智數周密不如省事不易之道
事有當死不死其詬有甚於死者後亦未必免死當去
不去其禍有甚於去者後亦未必得安世人至此多惑
亂失常皆不知義命輕重之分也此理非平居熟講臨
事必不能自立不可不預思古之欲委質事人其父兄
日夜先以此教之矣中材以下豈臨事一朝一夕所能
至哉教之有素其心安焉所謂有所養也
忍之一字衆妙之門當官處事尤是先務若能清慎勤
之外更行一忍何事不辦書曰必有忍其乃有濟此處
事之夲也諺有之曰忍事敵災星少陵詩云忍過事堪
喜此皆切於事理為世大法非空言也王泝公嘗說喫
得三斗釅醋方做得宰相蓋言忍受得事也
劉噐之建中崇寧初知潞州部使者觀望治郡中事無
巨細皆詳考然竟不得毫髮過雖過往驛劵亦無違法
予者部使者亦歎伏之後居南京有府尹取兵官白直
歷點磨他寓居無有不借禁軍者獨噐之未嘗借一人
其廉謹如此
擇善(太史舊所編書名曰擇善此下皆擇善中所取也)
晉及齊戰于鞌齊師敗續晉師歸范文子後入武子曰
無為吾望爾也乎對曰師有功國人喜以逆之先入必
屬耳目焉是代師受名也故不敢武子曰吾知免矣(成公)
(二年)
右春秋左氏傳
樂毅獻書報燕王曰古之君子交絶不出惡聲聞忠臣
之去也不潔其名臣雖不佞數奉教於君子矣(燕二)
右戰國策
知伯率韓魏攻趙㐮子保晉陽三國灌其城城不浸者
三版羣臣皆有外心唯高共不敢失禮㐮子私於韓魏
合謀反滅知氏於是㐮子行賞高共為先張孟同曰晉
陽之難唯共無功㐮子曰方晉陽急羣臣皆懈唯共不
敢失人臣禮是以先之(趙世家)
自齊王毁廢孟嘗君諸客皆去後召而復之馮驩迎之
孟嘗君太息曰客亦有面目見文乎馮驩曰夫物有必
至事有固然君知之乎孟嘗君曰愚不知所謂也曰生
者必有死物之必至也富貴多士貧賤寡友事之固然
也君獨不見夫朝趨市者乎明旦側肩争門而入日莫
之後過市朝者掉臂而不顧非好朝而惡莫所期物亡
其中今君失位賓客皆去不足以怨士而徒絶賓客之
路孟嘗君曰敬從命(孟嘗傳)
田叔為魯相初到民自言相訟王取其財物者百餘人
田叔怒之曰王非若主邪何敢自言若主魯王聞之大
慙發中府錢使相償之相曰王自奪之使相償之是王
為惡而相為善也於是王乃盡償之(田叔列傳)
右史記
初楚元王敬禮申公等穆生不耆酒元王每置酒常為
穆生設醴及王戊即位常設後忘設焉穆生退曰可以
逝矣醴酒不設王之意怠不去楚人將鉗我於市稱疾
卧申公白生強起之曰獨不念先王之德歟今王一旦
失小禮何足至此穆生曰易稱知幾其神乎幾者動之
微吉凶之先見者也君子見幾而作不俟終日先王之
所以禮吾三人者為道之存故也今而忽之是忘道也
忘道之人胡可與久處豈為區區之禮哉遂謝病去申
公白生獨留王戊稍淫暴與吳通謀二人諫不聽胥靡
之衣之赭衣使杵臼碓舂於市(楚元王傳第六)
桑弘羊子遷亡過父故吏侯史吳後遷捕得會赦侯史
吳自出繫獄廷尉王平與少府徐仁雜治皆以桑遷坐
父謀反而侯史吳藏之非匿反者乃匿為隨者也即以
赦令除吳罪後侍御史治實以桑遷通經術知父反不
諫與反者身無異吳不得赦劾廷尉少府縱反者少府
徐仁即丞相車千秋婿也千秋即召中二千石博士會
公車門議問吳法議者知大將軍指皆執吳為不道明日
千秋封上衆議霍光以千秋擅召中二千石外内異言
遂下廷尉平少府仁獄朝廷皆恐丞相坐之杜延年乃
奏記光以為吏縱罪人有常法今更詆吳為不道恐於
法深又丞相素無所守持而為好言於下盡其素行也
至擅召二千石甚無狀延年愚以為丞相久故及先帝
用事非有大故不可棄也間者頗言獄深吏為峻詆今
丞相所議又獄事也如是以及丞相恐不合衆心羣下
讙譁流言四布延年竊重將軍失此名於天下也光以
廷尉少府弄法輕重論棄市而不以及丞相終與相竟
延年論議持平合和朝廷皆此類也(傳三十)
趙充國擊先零䍐羌豪靡忘使人言願還故地充國以
聞靡忘來自歸充國賜飲食遣還諭種人護軍以下皆
争之曰此反虜不可擅遣充國曰諸君但欲便文自營
非為國家忠計也語未卒璽書報令靡忘以贖論後䍐
竟不煩兵而下(傳三十九)
充國振旅而還所善浩星賜迎說充國曰衆人皆以強
弩破羌出擊多斬獲虜以破壊有識者以為虜勢窮困
兵雖不出必自服矣將軍即見宜歸功於二將軍出擊
非愚臣所及如此將軍計未失也充國曰吾年老矣爵
禄已極豈嫌伐一時事以欺明主哉兵勢國之大事當
為後法老臣不以餘命一為陛下明言兵之利害卒死
誰當復言之者卒以其意對上
薛宣為左馮翊日至休吏賊曹掾張扶獨不肯休坐曹
治事宣出教曰盖禮貴用和人道尚通日至吏以令休
所繇来久曹雖有公職事家亦望私恩意掾宜從衆歸
對妻子設酒肴請鄰里一笑相樂斯亦可矣扶慙愧官
屬善之(傳五十三)
何武遷揚州刺史九江太守戴聖行治多不法武廉得
其罪聖懼自免後為博士毁武於朝廷武聞之終不揚
其惡而聖子賓客為羣盜得繫廬江武平心決之卒得
不死自是後聖慙服每奏事至京師聖未嘗不造門謝
恩(五十六)
霍光沉静詳審每出入下殿門進止有常處郎僕射竊
識視之不失尺寸(三十八)
趙廣漢為京兆尹富人蘇回為郎二人劫之有頃廣漢
將吏到家自立廷下使長安丞龔奢扣堂戸曉賊曰京
兆尹趙君謝兩卿無得殺質此宿衛臣也釋質束手得
善相遇幸逢赦令或時解脱二人驚愕又素聞廣漢名
即開門出下堂叩頭廣漢跪謝曰幸全活郎甚厚送獄
勑吏謹遇給酒肉至冬當出死豫為調棺給歛葬具告
語之皆曰死無所恨(四十六)
薛宣為左馮翊高陽令楊湛貪猾宣手自牒書條其姦
贓封與湛曰吏民條言君如諜或議以為疑於主守盗又
念十金法重不忍相暴章故密以書相曉欲君自圖進
退可復伸眉於後即無其事復封還記得為君分明之
湛自知罪贓皆應記而宣辭語温潤無傷害意湛即時
解印綬付吏為記謝宣終無怨言宣得吏民罪名輙召
其縣長吏使自行罰曉曰府所以不自發舉者不欲代
縣治奪賢令長名也長吏莫不喜懼免冠謝(五十三)
王莽免就國南陽太守以莽貴重選門下掾宛孔休守
新都相休謁見莽莽盡禮自納休亦聞其名與相答後
莽疾休候之莽緣恩意進其玉具寳劔欲以為好休不
肯受莽曰誠見君面有瘢聞美玉滅瘢欲獻其瑑爾即
解其瑑休復辭讓莽曰君嫌其賈也遂椎碎之自裹以
進休休乃受及莽徵去欲見休休稱疾不見後莽秉權
休去官歸家及莽篡位遣使齎玄纁束帛請為國師遂
嘔血託病杜門自絶(六十九)
右前漢史
卓茂性寬仁恭愛鄉黨故舊雖行能不與茂同者皆愛
慕欣欣焉初辟丞相府史嘗出行有人認其馬茂問曰
子亡馬幾何時對曰月餘日矣茂有馬數年心知其謬
默解與之挽車而去顧曰若非公馬幸至丞相府歸我
他日馬主别得亡者乃詣府送馬叩頭謝之後遷密令
勞心諄諄視人如子舉善而教口無惡言吏人親愛而
不忍欺之人嘗有言部亭長受其米肉遺者茂辟左右
問之曰亭長為從汝求乎為汝有事囑之而受乎將平
居自以恩意遺之乎人曰往遺之爾茂曰遺之而受何
故言也人曰竊聞賢明之君使人不畏吏吏不取人今
我畏吏是以遺之吏既卒受故來言爾茂曰汝為敝人
矣凡人所以貴於禽獸者以有仁恩知相敬事也今鄰
里長老尚致饋遺此乃人道所以相親况吏與民乎吏
顧不當乘威力強請求耳凡人之生羣居雜處故有經
紀禮義以相交接汝獨不欲修之寧能高飛遠走不在
人間邪亭長素善吏歲時遺之禮也人曰苟如此律何
故禁之茂笑曰律設大法禮順人情今我以禮教汝汝
必無怨惡以法治汝何所措其手足乎一門之内小者
可論大者可殺也且歸念之於是人納其訓吏懷其恩
初茂到縣有所廢置人笑之鄰城聞者皆嗤其不能河
南郡為置守令茂不以為嫌理事自若數年教化大行
道不拾遺(十五)
桓曄適會稽止故魯相鍾離意舍臨去之際屋中尺寸
之物悉䟽付主人纖微不漏(二十七)
陳寔為太丘長司官行部吏慮有訟者白欲禁之寔曰
訟以求直禁之理且何申其勿有所拘司官聞而歎息
曰陳君所言若是豈有怨於人乎亦竟無訟者(五十三)
史弼為平原相時詔書下舉鈎黨郡國所奏多至數百
唯弼獨無所上詔書前後切責州郡髠笞掾史從事坐
傳舍責曰詔書疾惡黨人旨意懇切青州六郡其五有
黨近國甘陵亦考南北部平原何理而獨無弼曰先王
疆理天下畫界分境水土異齊風俗不同它郡自有平
原自無胡可相比若承望上司誣陷良善淫刑濫罰以
逞非理則平原之人戸可為黨相有死而已所不能也
從事大怒即收郡僚職送獄遂舉奏弼會黨禁中解弼
以俸贖罪得免濟活者千餘人(五十四)
仇覽為蒲亭長有陳元者獨與母居而母詣覽告元不
孝覽驚曰吾近日過舍廬落整頓耕耘以時此非惡人
當是教化未及至爾母身投老奈何肆忿於一朝故致
子以不義乎母聞感悟涕泣而去覽乃親到元家與其
母子飲因為陳人倫孝行譬以禍福之言卒成孝子六
(十六)
右後漢史
魏太子為五官中郎將天下向慕賓客如雲而邴原獨
守道持常自非公事不妄舉動太祖微使人從容問之
原曰吾聞國危不事冢宰君老不奉世子此典制也(傳十)
(一)
萬表年二十為(闕)騎侍郎時同僚諸郎共平尚書年
少並厲鋒氣要名譽尚書事至或有不便故遺漏不視
及傳書者去即入深文論駁惟表不然事來有不便者
輙與尚書共論盡其意主者固執不得已然後共奏議
(十三)
王觀為涿郡太守明帝詔使郡條為劇中平者主者欲
言郡為中平觀曰此郡濱虜數有寇害云何不為劇邪
主者曰若郡為外劇恐於明府有任子觀曰今郡在外
劇則於役條當有降差豈可為太守之私而負一郡乎
遂言為外劇送任子詣鄴時觀但有一子而又幼弱其
公心如此(二十四)
呂壹罪發收繫廷尉顧雍往斷獄壹以囚見雍和顔色
問其辭狀臨出又問壹曰君意得無欲有所道壹叩頭
無言時尚書郎懷叙面詈辱壹雍責叙曰官有正法何
至於此(吳傳七)
益州將襲肅舉軍來附周瑜表以肅軍益呂蒙蒙盛稱
肅有膽用且慕化遠來於義宜益不宜奪也孫權善其
言還肅兵成當宋定徐顧三將死子弟幼弱權悉以其
兵并蒙蒙固辭陳啟顧等皆勤勞國事子弟雖小不可
廢也書三上權乃聽蒙又為擇師輔導之其操心率如
此(九)
有薦凌統同郡盛暹於孫權者以為梗槩大節有過於
統權曰且令如統足矣後召暹夜至時已卧聞之攝衣
出門執其手以入其愛善不忌如此(十)
孫策從容與呂範棋範曰今將軍士衆日盛而綱紀猶
有不整者範願暫領都督佐將軍部分之策曰子衡卿
既上大夫加已有大衆立功於外豈宜復屈小職乎範
曰不然今捨本土而託將軍者非為妻子也欲濟世務
猶同舟涉海一事不牢即俱受其敗此亦範計非但將
軍也策笑無以答範出便釋韝著褶袴執鞭詣閤下啓
事自稱領都督策乃授傳委衆事由是軍中肅睦威禁
大行(十一)
陸抗與諸葛恪換屯柴桑抗臨去皆更繕完城圍葺其
墻屋居廬桑果不得妄敗恪入屯儼然若新而恪柴桑
故屯頗有毁壊深以為慙(十三)
張翼為庲降都督耆率劉胄背叛翼舉兵討胄胄未破
會被徵當還羣下以為宜馳騎即罪翼曰不然吾以蠻
夷蠢動不稱職故還耳然代人未至吾方臨戰場當運
糧積榖為滅賊之資豈可以黜退之故而廢公家之務
乎於是統攝不懈代到乃發馬忠因其成基以破殄胄
丞相亮聞而善之(傳十五)
右三國史
宋越譚金等謀反殷孝祖為前鋒都督中流矢死人謂
沈攸之宜代孝祖為統時建安王休仁屯武檻總統衆
軍聞孝祖死遣寧朔將軍江方興龍驤將軍劉靈遺各
率三千人赴赭圻攸之以為孝祖既死賊有乘勝之心
明日若不更攻則示之以弱方興名位相亞必不為已
下軍政不一致敗之由乃帥諸軍主詣方興推重并慰
勉之方興甚悦攸之既出諸軍主並尤之攸之曰卿忘
廉藺寇賈事邪吾本以濟國活家豈計彼之升降明日
進戰自寅訖午大破賊(南史傳二十七)
蕭修為衛尉卿初嗣王範為衛尉夜中行城常因風便
鞭箠宿衛欲令帝知其勤及修在職夜必再廵而不欲
人知或問其故曰夜中警逴實有其勞主上慈愛聞之
容或賜止違詔則不可奉詔則廢事且胡質之清尚畏
人知此職事之常何足自顯聞者歎服(四十二)
李孝伯人或有言事者孝伯見帝言其所長初不隱人
姓名以為己善故衣冠之士服其雅正(北史二十二)
齊崔劼二子拱撝並為外任弟廓之從容謂劼曰拱幸
得不凡何不在省府中清華之所而並出外藩劼曰立
身以來耻以言自達今若進兒與身何異卒無所求聞
者歎服(四十四)
晉公宇文護誅武帝召齊王憲入免冠謝帝謂曰汝親
則同氣休戚共之事不相涉何煩致謝乃詔憲往護第
收兵符及諸簿籍等尋以憲為大冢宰時帝既誅宰臣
親覽朝政方欲齊之以刑爰及親親亦為刻薄憲既為
護所任自天和後威勢漸隆欲有所陳多令憲奏其間
或有可否憲慮主相嫌隙每曲而暢之帝亦悉其此心
故得無患(四十九)
赫連達為夏州總管性廉儉邊鄙胡人或饋逹羊逹欲
招異類報以繒帛主司請用官物逹曰羊入我厨物出
公庫是欺上也命取私帛與之(六十)
路去病齊武平四年為成安縣令都下有鄴臨漳成安
三縣輦轂之下舊號難為重以政亂時艱綱紀不立近
臣内戚請屬百端去病消息事宜以理抗荅勢要之徒
雖厮養小人莫不憚其風格亦不至嫌恨
崔暹好薦人士言邢邵宜親重言論之際邵遂毁暹文
襄謂暹曰卿說子才長子才專言卿短此癡人也暹曰
子才言暹短暹言子才長皆是實事不為癡也
右南北史
李勣本姓徐氏名世勣永徽中以犯太宗諱單名勣初
李密遣勣守黎陽密為王世充所破擁衆歸朝其舊境
東至于海南至于江西至汝州北至魏郡勣並據之未有
所屬謂長史郭孝恪曰魏公既歸大唐今此人衆土地魏
公所有也吾若上表獻之即是利主之敗自為己功以
邀富貴吾所耻也今宜具錄州縣名數及軍人戶口総
啟魏公聽公自獻乃遣使啓密使人初至高祖聞其無
表惟有啓與密甚怪之使者以勣意聞奏高祖大喜曰
徐世勣感德推功實純臣也詔授黎陽総管賜姓李氏
(唐傳十七)
魏徵安輯河北太宗許以便宜從事徵至磁州遇前宮
千牛李志安齊王護軍李思行錮送京師徵謂副使李
桐客曰吾等受命之曰前宫齊府左右皆令赦原不問今
復送思行等此外誰不自疑徒遣使往彼必不信此乃
差之毫釐失之千里且公家之利知無不為寧可廢身
不可廢國家大計今若釋遣思行不問其罪則信義所
感無遠不臻古者大夫出疆苟利社稷專之可也况今
日之行許以便宜從事主上既以國士見待安可不國
士報之乎即釋遣思行等仍以啓聞太宗甚悦(二十一)
李輔國矯詔遷玄宗居西宫真卿乃首率百僚上表請
問起居輔國惡之奏貶蓬州長史(七十八)
范希朝節度振武蕃落之俗有長帥至必效竒駝名馬
雖廉者猶曰當從俗以致其驩希朝一無所受積十四
年皆保塞而不為横(百一)
劉寬夫轉左補闕少列陳岵進注維摩經得濠州刺史
寬夫與同列因對論之言岵因供奉僧進經得郡敬宗
怒謂宰相曰陳岵不因僧得郡諫官安得此言湏推排
頭首來寬夫奏曰昨論陳岵之時不記發言前後唯握
筆草狀即是微臣今論事不當臣合當罪若尋䆒推排
恐傷事體帝嘉其引過欣然釋之(百三)
吐突承璀監淮南軍李鄘以剛嚴素著差相敬憚未嘗
相失承璀歸遂引以為相登祖筵聞樂而泣下曰宰相
之任非吾所長也行頗緩至京師又辭疾歸第既未朝
謁又不領政事竟以疾辭(百七)
鄭餘慶不事華㓗後進趨其門者多垢衣敗服以望其
知而武儒衡謁見未嘗輙易所好但與之正言直論餘
慶因亦重之(百八)
王播歴殿中侍御史倖臣李實尹京兆恃恩頗横遇播
於途不避故事尹避臺官播移文詆之實怒後奏播為
三原令欲挫之播受外趨府謁謝盡府縣之儀及臨所
部政理修明為畿甸之最實以其人有政術甚禮重之
楊凌子渾之以家藏書畫獻段文昌求致進士第文昌
將鎮蜀川面託錢徽繼以私書保薦李紳亦託周漢賓
於徽牓出二人不中選段李大怒文昌面奏徽所放不
當穆宗問元稹李紳對同文昌徽貶江州刺史李宗閔
等令徽以二人私書進呈上必開悟徽曰不然無愧心
得喪一致修身謹行安可以私書相證邪令子弟焚之
人士稱徽長者(一百十五)
初韓弘入朝以宣武舊事人多流言其子公武以家
財厚賂及多言者班列之中悉受其遺俄而父子俱
卒孤孫幼小穆宗恐為厮飬竊盗乃命中使至其家
閱其宅簿以付家老而簿上具有納賂之所唯於僧
孺官側朱書曰某月日送牛侍郎若干物不受却付訖
穆宗按簿甚悦居無何議命相帝首可僧孺之名(百二十二)
右唐史
東萊别集卷六
