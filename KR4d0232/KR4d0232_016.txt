東萊别集卷一宋吕祖謙撰
家範一
宗法
禮不王不禘王者禘其祖之所自出以其祖配之諸侯
及其太祖大夫士有大事省於其君干祫及其高祖
趙子春秋纂例曰大傳云禮不王不禘(明諸侯不得有也)王
者禘其祖之所自出(所出謂所系之帝)以其祖配之諸侯及
其太祖(諸侯存五廟唯太廟百世不遷及者言遠祀之所及也不言禘者不王不禘無所疑也不)
(言祫者四時皆祭故不言祫也)大夫士有大事省於其君干祫及其
高祖(有省謂有功往見省記者也干者逆上之意言逆上及高祖也)予據此事體勢
相連皆說宗廟之事不得謂之祭天(已上注義並趙子義非鄭玄舊)
(釋下祭法亦然)禮記喪服小記曰王者禘其祖之所自出又
下云禮不王不禘正與大傳同則諸侯不得禘禮明
矣是以祭法曰有虞氏禘黃帝(舜祖顓頊出於黃帝則所謂禘其祖之所)
(自出也)而郊嚳(帝王郊天當以始祖配天即舜合以顓頊配天也為身繼堯緒不可捨唐之祖)
(故推嚳以配天而以顓頊為始祖情禮之至也)祖顓頊(舜之世系出自顓頊故以為始祖)而
宗堯(當禹身亦宗舜凢祖者創業傳世之所出也宗者德高而可尊其廟不遷也)夏后氏
亦禘黃帝(義同舜也)而郊鯀(禹尊父且已有水土之功故以配天也)祖顓頊
(禹世系亦出於顓頊也)而宗禹(當禹身亦宗舜子孫乃宗禹也)殷人禘嚳(殷祖契出)
(自嚳)而郊冥(有水功故推以配天)祖契(湯出契後)而宗湯(當湯身未有宗)周人
禘嚳(義與殷同)而郊稷(有播殖之功且為始祖也)祖文王而宗武王(當武)
(王身亦未有宗)
趙子曰予謂禘郊祖宗並叙永世追祀而不廢絶者
也禘者帝王立始祖之廟猶謂未盡其追遠尊先之
義故又推尋始祖所出之帝而追祀之以其祖配之
者謂於始祖廟祭之便以始祖配祭也此祭不兼羣
廟之主為其疎遠不敢䙝狎故也其年數或每年或
數年未可知也鄭玄注祭法云禘為配祭昊天上帝
於圜丘也蓋見祭法所說文在郊上謂為郊之最大
者故為此說耳祭法所論禘郊祖宗者謂六廟之外
永世不絶者有四種耳非關祭祀也禘之所及最遠
故先言之耳豈關圜丘哉若是圜丘五經之中何得
無一字說處又云祖之所自出謂感生帝靈威仰也
此何妖妄之甚此文出自䜟緯始於漢哀平間偽書
也故桓譚賈逵蔡邕王肅之徒疾之如讎而鄭玄通
之於五經其為誣蠧甚矣
牧之野武王之大事也旣事而退柴於上帝祈於社設
奠於牧室遂率天下諸侯執豆籩逡奔走追王太王亶
父王季歴文王昌不以卑臨尊也
謂不以卑臨尊此出於後來漢儒之說無疑而非追
王之本意也儀禮喪服傳曰父至尊也天子至尊也
君至尊也則父與天子人君其尊等耳太王與文王
乃武王之祖父其尊孰大於是曷為待追王而後尊
哉然則追王者何意曰考之武成曰太王肇基王迹
王季其勤王家我文考文王克成厥勲誕膺天命蓋
三王皆肇基之主所以追王之也
上治祖禰尊尊也下治子孫親親也旁治昆弟合族以
食序以昭穆别之以禮義人道竭矣
上治祖禰下治子孫旁治昆弟此三句正是宗法大
傳一篇主說宗法蓋尊祖然後能敬宗故此篇之首
先說禘祭到此一節便說睦族治子弟之事治是整
齊不必作正
異姓主名治際會名著而男女有别
大抵婦人尊卑本無定位隨其夫之尊卑耳故所主
者在名
五世袒免殺同姓也六世親屬竭矣
五世比之六世尚有可得降殺到得六世只但同姓
而已
其庶姓别於上而戚單於下
禮記庶姓即左傳所謂氏族如襄二十五年崔武子
欲娶東郭偃之姊偃曰男女辨姓今君出自丁臣出
自桓不可蓋崔與東郭皆是氏其姓同出於姜自姜
姓中分别出來便有所謂崔氏所謂東郭氏此便是
庶姓别於上也戚單於下蓋親盡也
繫之以姓而弗别
即上所謂姜姓之類鄭氏曰周之禮所建者長也姓
正姓也始祖為正姓高祖為庶姓繫之弗别謂若今
宗室屬籍也周禮小史掌定繫世辨昭穆
周道然也
不娶同姓自周始如堯釐降二女于媯汭舜與堯皆
出自黃帝
君有合族之道
如詩所謂飲食宴樂同姓是也蓋君雖絶宗而恩自
不可廢族人不得以其戚戚君位謂族雖有尊卑為
臣者雖屬尊不敢與君叙列君至尊也
庶子不祭明其宗也
如曾子問所謂供其牲物所以辨其大宗故也
别子為祖
如魯桓公生四子莊公既立為君則慶父叔牙季友
為别子
繼别為宗
如公孫敖繼慶父是為大宗
繼禰者為小宗
如季武子立悼子悼子之兄曰公彌悼子既為大宗
則繼公彌者為小宗所以謂之繼禰者蓋自繼其父
為小宗不繼祖故也
尊祖故敬宗敬宗尊祖之義也
蓋諸族必敬宗子者以宗子是祖之嫡尊其所自來
故敬嫡也
公子有宗道
假如國君有兄弟四人二庶而一嫡嫡者君之同母
弟公子既不敢宗君君則命同母弟為之宗使庶兄
弟宗焉若皆庶而無嫡則須令庶長權攝祭事傳至
子則自為宗矣
絶族無移服
謂四從兄弟無服移者推也謂推不去
親者屬也
如期服親兄弟之屬也大功同堂兄弟之屬也此類
皆是
親親故尊祖尊祖故敬宗
此一篇之綱目人愛其父母則必推其生我父母者
祖也又推而上之求其生我祖者則又曾祖也尊其
所自來則敬宗儒者之道必始於親此非是人安排
蓋天之生物使之一本天使之也譬如木根枝葉繁
盛而所本者只是一根如異端愛無差等只是二本
皆是汗漫意思
敬宗故收族
收族如窮困者收而養之不知學者收而教之
收族故宗廟嚴
宗族既合自然繁盛族大則廟尊如宗族離散無人
收管則宗廟安得嚴耶
宗廟嚴故重社稷
蓋有國家社稷然後能保宗廟安得不重社稷
重社稷故愛百姓
國以民為本無民安得有國乎故重社稷必愛百姓
也
愛百姓故刑罰中
蓋心誠愛民則謹於刑罰無不中矣
庶民安故財用足
蓋民有定居而上不擾之則可以生殖財用上既愛
下下亦愛上此是第一件其次歡欣奉上樂輸其財
和氣感召則時和歲豐萬物盛多
財用足故百志成
蓋雖有此志而無財以備禮則志不成財用既足則
祭祀合族皆可舉矣所謂萬物盛多能備禮也
百志成故禮俗刑
禮俗不可分為兩事且如後世雖有籩豆簠簋百姓
且不得而見安能習以成俗故禮俗不相干故制而
用之謂之禮習而安之謂之俗如春秋祭祀不待上
令而自安而行之刑是儀刑之刑須是二者合為一
方謂之禮俗若禮自禮俗自俗不可謂之禮俗
不顯不承無斁於人斯
且如成王能盡得許多事則在文武豈不甚顯在成
王豈非是能承(有文武在前豈非甚顕)
此兩句總結一篇之意前面有許多事到得禮俗成
後方有此意思惟王萬年子子孫孫永保民此言無
斁於人斯之意
德盛者流遠德薄者流淺
右大傳
禮不王不禘
禮不王不禘則知諸侯歲缺一祭為不禘明矣至周
以祠為春以禴為夏宗廟歲六享則二享四祭為六
矣諸侯不禘其四享歟故夏商諸侯夏特一祫王制
謂祫則不禘禘則不嘗假其名以見時祀之數爾作
記者不知文之害意過矣
禘於夏周為春夏嘗於夏周為秋冬作記者交舉二
氣對互而言耳享嘗云者享為追享朝享禘亦其一
耳嘗以配之亦對舉秋冬而言也夏商以禘為時祭
知追享之必在夏也然則夏商天子歲乃五享禘列
四祭并祫而五也周改禘為禴則天子享六諸侯不
禘又歲缺一祭則亦四而已矣王制所謂天子祫犆
祫禘祫嘗祫烝既以禘為時祭則祫可同時而舉(所以)
(物薄而闕從舊)諸侯祫犆(如天子)禘一犆一祫言於夏禘之時
止於一祭特一祫而已然則不王不禘又著見於此
矣下又云嘗祫烝祫則嘗烝且祫無疑矣若周制亦
當缺一時之祭則當云諸侯祠則不禴禴則不嘗云
追王太王亶父王季歴文王昌不以卑臨尊也
文王之志固欲成太王王季之業武王周公繼其志
追王之取宗廟之中叙昭穆辨貴賤辨賢逮賤序齒
義之大者也踐文王之位行文王之禮奏文王之樂
敬文王之尊愛文王之親如文王之生之存所以為
逹孝
從服有六有屬從有徒從有從有服而無服有從無服
而有服有從重而輕有從輕而重
從輕而重所因者自輕而已從之乃反重也從重而
輕妻為重义其父母當重而已反輕從無服而有服
所從者自無而已反有從有服而無服所從者自有
而已乃無服
有百世不遷之宗
今無宗之家所祭不能追遠大宗則百世不遷言百
世已遠矣小宗大宗宗人主禮者統宗族之事者宗
也故稱宗子國有宗正大抵主族中之禮故以主稱
宗人唐虞已稱秩宗掌禮秩典秩也宗宗族之禮也
王者禘其祖之所自出以其祖配之而立四廟庶子王
亦如之
禘其祖之所自出始受姓者也其祖配之以始祖配
也文武必以稷配後世必以文王配所出之祖無廟
於太祖之廟禘之而已萬物本乎天人本乎祖故以
所出之祖配天地周之后稷生於姜嫄姜嫄已上更
推不去也文武之功起於后稷故配天者須以后稷
别子為祖繼别為宗繼禰者為小宗
宗子繼别為宗言别則非一也如别子五人五人各
為大宗所謂兄弟宗之者謂别子之子繼禰者之兄
弟宗其小宗子也
庶子不祭祖者明其宗也
宗子既祭其祖禰則支子不得别祭所以嚴宗廟合
族屬故曰庶子不祭祖與禰明其宗也若已為宗子
而弟有子其弟既死其子欲祭其父必從祖祔食于
宗子之家殤與無後必宗子主之為可若有後者亦
使宗子主之則子有不得事其父矣傳曰子不私其
父則不成為子故兄弟生而異宮所以盡子之私養
及其沒也反不得主其祭於義安乎蓋異宫者必祭
於其宫而其子祭其祭也必告於宗子而後行不得
而專亦所以明其宗子有祭必先與焉卒祭而後祭
其父故曰支子不祭祭必告于宗子又曰終事而後
敢私祭若非異宫則禮有所不得申禮不得申則雖
祔食于祖廟可也庶子不祭祖(不止言王考而已)明其宗也
(明宗子當祭也)不祭禰(以父為親之極甚者故义發此文)
右横渠張先生禮記觧
支子不祭祭必告于宗子
去國三世爵禄有列於朝出入有詔於國若兄弟宗族
猶存則反告於宗後(曲禮)
自天子逹於庶人喪從死者祭從生者支子不祭(王制)
孔子曰宗子雖七十無無主婦非宗子雖無主婦可也
(曾子問)
曾子問曰宗子為士庶子為大夫其祭也如之何孔子
曰以上牲祭於宗子之家祝曰孝子某為介子某薦
其常事若宗子有罪居於他國庶子為大夫其祭也
祝曰孝子某使介子某執其常事攝主不厭祭不旅
不假不綏祭不配布奠於賓賓奠而不舉不歸肉其
辭于賓曰宗兄宗弟宗子在他國使某辭
曾子問曰宗子去在他國庶子無爵而居者可以祭乎孔
子曰祭哉請問其祭如之何孔子曰望墓而為壇以
時祭若宗子死告於墓而后祭於家宗子死稱名不
言孝身沒而已子游之徒有庶子祭者以此若義也
今之祭者不首其義故誣於祭也
曾子問曰殤不祔祭何謂陰厭陽厭孔子曰宗子為殤
而死庶子弗為後也其吉祭特牲祭殤不舉無肵爼
無玄酒不告利成是謂陰厭凢殤與無後者祭於宗
子之家當室之白尊于東房是謂陽厭鄭氏曰祭成
人始設奠於奥迎尸之前謂之陰厭尸謖之後改饌
於西北隅謂之陽厭庶子弗為後者族人以其倫代
之明不序昭穆立之廟其祭之就其祖而已代之者
主其禮其吉祭特牲尊宗子從成人也凢殤則特豚
自卒哭成事之後為吉祭祭殤不舉無肵爼無玄酒
不告利成此其無尸及所降也其他如成人舉肺脊
肵爼利成禮之施於尸者是謂陰厭者宗子而殤祭
之於與之禮小宗為殤其祭禮亦如之凢殤謂庶子
之適也或昆弟之子或從父昆弟無後者如有昆弟
及諸父此則今死者皆宗子大功之内親共祖禰者
言祭於宗子之家者為有異居之道也無廟者為壇
祭之親者共其牲物宗子皆主其禮當室之白尊於
東房異於(闕)宗子之為殤當室之白謂西北隅得戶
明者也明者曰陽凡祖廟在小宗之家小宗祭之亦
然宗子之適亦為凡殤過此以往則不祭也(曾子問)
適子庶子祗事宗子宗婦雖貴富不敢以貴富入宗子
之家雖衆車徒舍於外以寡約入子弟猶歸器衣服
裘衾車馬則必獻其上而后敢服用其次也若非所
獻則不敢以入於宗子之門不敢以富貴加於父兄
宗族若富則具二牲獻其賢者於宗子夫婦皆齊而
宗敬焉終事而後敢私祭(内則)
王者禘其祖之所自出以其祖配之而立四廟庶子王
亦如之别子為祖繼别為宗繼禰者為小宗有五世
而遷之宗其繼高祖者也是故祖遷於上宗易於下
尊祖故敬宗敬宗所以尊祖禰也庶子不祭祖者明
其宗也庶子不為長子斬不繼祖與禰故也庶子不
祭殤與無後者殤與無後者從祖祔食庶子不祭禰
者明其宗也親親貴貴長長男女之有别人道之大
者也
宗子母在則妻禫
士不攝大夫士攝大夫唯宗子(喪服小記)
五月三月之喪壹不食再不食可也比葬食肉飲酒不
與人樂之叔母世母故主宗子食肉飲酒(喪大記)
父子一體也夫妻一體也昆弟一體也故父子首足也
夫妻牉合也昆弟四體也故昆弟之義無分然而有
分者則辟子之私也子不私其父則不成為子故有
東宫有西宫有南宫有北宫異居而同財有餘則歸
之宗不足則資之宗
為人後者孰後後大宗也大宗者尊之統也禽獸知母
而不知父野人曰父母何算焉都邑之士則知尊禰
矣大夫及學士則知尊祖矣諸侯及其太祖天子及
其始祖之所自出尊者尊統上卑者尊統下大宗者
尊之統也大宗者收族者也不可以絶故族人以支
子後大宗也適子不得後大宗
諸侯之子稱公子公子不得禰先君公子之子稱公孫
公孫不得祖諸侯此自卑别於尊者也若公子之子
孫有封為國君者則世世祖是人也不祖公子此自
尊别於卑者也是故始封之君不臣諸父昆弟封君
之子不臣諸父而臣昆弟封君之孫盡臣諸父昆弟
(儀禮喪服傳)
篤公劉于京斯依蹌蹌濟濟俾筵俾几既登乃依乃造
其曹執豕于牢酌之用匏食之飲之君之宗之毛氏
曰君之宗之為之大宗也
司空季子曰黃帝之子二十五人其同姓者二人而已
唯青陽與夷鼓皆為已姓青陽方雷氏之甥也夷鼓
彤魚氏之甥也其同生而異姓者四母之别為十二
姓凢黃帝之子二十五宗其得姓者十四人為十二
姓姬酉祈已滕葴任荀僖姞儇依是也唯青陽與倉
林同于黃帝故皆為姬姓(國語)
韋昭注曰繼别為大宗别子庶孫乃為小宗耳得姓
以德居官而初賜之姓十四人為十二姓二人為姬
二人為已司馬貞史記索隠曰黃帝二十五子得姓
者十四人史記舊解四為三言得姓者十三人耳按
國語十四人為十二姓其文甚明唯姬姓再稱青陽
盖國語之誤所以致令前儒共疑其姬姓青陽當為
玄囂是帝嚳祖本與黃帝同姬姓其國語上文青陽
即是少昊金天氏為己姓者耳
國君之適長為世子繼先君之正統自母弟而下皆不
得宗次適為别子别子既不得禰先君則不可宗嗣
君又不可無所統屬故為先君一族大宗之祖其生
也適庶兄弟皆宗之(别子之母弟雖適子與羣公子同不得謂之别子)其死
也子孫世世繼之為先君一族之大宗凢先君所出
之子孫皆宗之雖百世不遷無後則族人以支子繼
之(此謂别子為祖繼别為宗)羣公子雖宗别子而自為五世小宗
之祖死則其子其孫為繼禰繼祖之小宗至五世以
上則上遷其祖下易其宗無子孫則絶(此謂繼禰者為小宗)每
一君有大宗世世綂其君之子孫故曰宗其繼别子
之所自出者百世不遷者也别子所自出謂别子所
出之先君(如魯季友乃桓公之别子所自出即桓公大宗者乃桓公一族之大宗)公子
之公為其士大夫之庶者宗其士大夫之適者則别
子為先君大宗之祖羣公子皆宗之是謂有大宗而
無小宗若君無次適可立為别子止有庶公子數人
則不可無宗以綂當立庶長一人為小宗使諸弟皆
宗之是謂有小宗而無大宗(若庶長死國君復追立庶長為别子以為先君)
(一族大宗之祖而以其子繼之此雖不經見然以義求之則一君之大宗不可以絶後也)若君之
正適外止有一公子既不可宗君又無昆弟宗已是
謂無宗亦莫之宗然此公子亦為其先君一族大宗
之祖沒則百世相繼先君之子孫皆宗之如大宗法
國君主先君之祀上可及先君之太祖而下為先君
子孫之宗故曰尊者尊綂上别子為先君百世大宗
之祖而不敢禰先君故曰卑者尊統下大宗者所以
綂先君之子孫非綂别子之子孫故曰大宗尊之統
也又曰繼别子之所自出(宗子議)
宗子法久不行今雖士大夫亦無收族之法欲約小宗
之法且許士大夫家行之其異宫同財有餘則歸不
足則取及昏冠喪祭必告皆酌今可行仍以古法詳
立條制使之遵行以為睦宗之道亦無所害於今法
可以漸消析居争競之醜所補當不細矣(雜議)
古之典禮者皆以宗名之故伯夷作秩宗周官有宗伯
下及乎都家皆有宗人宗者廟也禮始於親親之法
非廟不綂所以别姓收族無不出於祖廟不主乎宗
祖故天子之元子為天子之大宗以繼其太祖而别
子為諸侯諸侯不敢祖天子而自為一國之太祖故
諸侯元子亦為諸侯之大宗而繼其太祖而别子為
大夫大夫亦不敢祖諸侯而自立家為别子之祖繼
别者為宗亦謂之大宗所以别小宗而百世不遷者
也小宗有四五世則遷者也故繼高祖之宗得祀高
祖凢族兄弟皆宗之族兄弟同出於高祖故高祖與
族兄弟之服皆三月至于繼祖繼曾祖繼禰所祀所
宗莫不倣此故其所繼者皆謂之宗子以主家政而
宗之者皆聽命焉諸侯大夫之大宗久廢不講惟小
宗若可行于今然士大夫廟制世數之等與宗子族
食之差其詳可得聞歟至宗子必以世適有才不才
間有所廢置變之則宗法壞不變則家不行支子不
祭必告于宗子古者仕不出鄉則支子常得與祭於
宗以今之仕者出處之不常將有終身不與者可乎
至於尊祖奉宗之心或奪于貴富同財歸資之法或
廢于私藏嚴之則賊恩寬之則弛法如庶民之無知
雖父兄猶有不聽何有於宗子乎將使家政修宗法
舉嚴祭享謹冠昏貨財不私法度如一其親親之道
至於祖遷宗易而後已亦有道乎(策問並芸閣先生)
管攝天下人心收宗族厚風俗使人不忘本須是明譜
系收世族立宗子法(一年有一年工夫)
宗子法壞則人不自知來處以至流轉四方往往親未
絶不相識今且試以一二巨公之家行之其術要得
拘守得須是且如唐時立廟院仍不得分割了祖業
使一人主之
凢人家法須月為一會以合族古人有花樹常家宗會
法可取也每有族人遠來亦一為之吉凶嫁娶之類
更須相與為禮使骨肉之意常相通骨肉易疎者只
為不相見情不相接爾
今無宗子故朝廷無世臣若立宗子法則人知尊祖重
本人既重本則朝廷之勢自尊古者子弟從父兄今
父兄從子弟由不知本也且如漢高祖欲下沛時只
是以帛書與沛父老其父兄便能率子弟從之又如
相如使蜀亦移書責父老然後子弟皆聽其命而從
之只有一箇尊卑上下之分然後順從而不亂也若
無法以聮屬之安可且立宗子法亦是天理譬如木
必有從根直上一榦亦必有旁枝又如水雖遠必有
正源亦必有分派處自然之勢也(已上並程氏遺書)
宗法條目
(按與朱晦菴書云宗法春夏間嘗令諸弟讀大傳頗欲略見之行事其條目未堪傳家問)
(與叔位同居向來先人以先叔久病之故盡推祖業畀之後來看得兩位藐然却無係属)
(今年商量兩位隨力多少樁辦一項錢共祭祀賓客等用令子弟一人主之今方行得數)
(月俟數年行得有次序條目始可定也此乃辛丑年所定條目)
祭祀
日
晨先詣家廟燒香然後於尊長處問安
朔望
長少晨詣家廟瞻拜設酒三杯茶三盞(隔夜别研茶)
時果三品(遇新麥出則設湯餅三分新米出設飯三分侑以時味)唯正月朔
薦繭及湯餅
薦新及節物
薦新以朔望
節物
正月立春日薦春餅元宵薦圓子鹽䜴湯焦
䭔二月社薦社飯秋社同三月寒食薦稠
餳冷粥蒸菜(以百四日)五月端午薦團粽七月
七夕薦果食九月重陽薦萸菊糕
時祭
祭用春分夏至秋分冬至
前期五日修補屋宇檢視祭料祭具
前期一日洒掃祭所滌濯陳設祭具具祭饌果六
品醢醬蔬共六品麵食米食魚肉羹飯共六品豐
儉以家之有無歲之豐歉為之節今歲每祭以陸
貫足為率是日與祭者並沐浴致齋男子會于書
室
祭日質明行禮禮具祭儀
忌日
曾祖以下設位於堂祭食從家之舊俗用素饌
前期一日治食料洒掃鋪設子弟已娶者並出書
院致齋忌日早張影貎事具而祭祭料稱家之有
無物之貴賤
高祖以上遇忌日張影貌於堂設茶酒瞻拜
省墳
用寒食十月旦檢校牆圍享亭如有損闕隨事修
整
婚嫁
嫁壹伯貫文省
婚伍拾貫文省
其餘隨本位之有無遇宅計不足則取之諸
位
生子
每生子給羊酒之費男九貫省女六貫省
租賦
每遇夏秋税起催日先期輸納請到朱抄排年分架
閣
家塾
居處
屋宇損漏戶牖破缺(如門無關或窗紙破之類)與凢日用之未
備者(謂面盆浴湯及洒掃之類)在塾諸生告於掌事者以時脩
整掌事者亦時一檢校
飲食
尊長月一具食延塾之師在塾諸生佐掌事者檢
校每日二膳冷煖失節在塾諸生告於掌事者隨
輕重行遣掌事者亦時一檢校藥物准此(師疾諸生侍粥)
(藥)
衣服
以家之有無諸生之衆寡為之節
束脩
以家之有無諸生之衆寡為之節
合族
四仲時祭後飲福
宗族内外姻遠至具酒三行
兩位旦望會飯謀家事
賓客
慶弔
今逐旋樁料
送終
以家之有無喪之大小為節
諸項錢除祭祀所樁外皆許移用
會計
内之收支不留底
謂兩位關到錢物及撥錢物付兩位並不用干照
文字
外之收支並留底
謂買物成項目者並要客人領錢文字零碎食料
並要市買支破單子就鋪買物並要鋪單子以上
並依月日排號粘成案底
歲終宅計具收支都帳及科撥來歲錢物
歲終兩位用度之餘以十之一歸宅計
歲終簿書案底排年月號别櫃架閣
規矩
子弟不奉家廟未冠執事很慢已冠頽廢先業並行
夏楚
執事很慢謂祭祀時醉酒高聲喧笑鬭争久待不
至之類
頽廢先業謂不孝不忠不廉不潔之類凡可以破
壞門戸者皆為不孝凡出仕不問官職大小蠹
國害民者皆為不忠凡法令所載贓罪皆為不
廉凡法令所載濫罪皆為不潔
中庭小牌約束
晨興長幼詣家廟瞻敬(十歲以下免)
果脯鮓醬先儲以共時祭
子弟出入婢僕增减並禀尊長
非院子小童不許入中門(小童用十二以下者事須衆力者子弟監視)
進退婢僕約束
凡進退婢僕並先書於籍(進者書鄉貫姓名年月及牙保退者年滿或遣去各)
(書其由)
禀尊長請書押如未經書押而擅行者子弟夏楚婢
僕改正(成契者毁抹已去者復歸)
東萊别集卷一
