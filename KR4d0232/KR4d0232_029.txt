東萊别集卷十四宋吕祖謙撰
讀書雜記三
讀史綱目
讀史先看統體合一代綱紀風俗消長治亂觀之如秦
之暴虐漢之寬大皆其綂體也(其偏勝及流弊豦皆當深考)復須識
一君之綂體如文帝之寬宣帝之嚴之類統體盖謂大
綱如一代綂體在寬雖有一兩君稍嚴不害其為寬一
君綂體在嚴雖有一兩事稍寬不害其為嚴讀史自以
意會之可也至於戰國三分之時既有天下之統體復
有一國之統體觀之亦如前例大要先識天下綂體然
後就其中看一國之綂體先識一代綂體然後就其中
看一君之統體二者常相關也既識統體須看機括國
之所以興所以衰事之所以成所以敗人之所以邪所
以正於幾微萌芽時察其所以然是謂機括
讀史既不可隨其成敗以為是非又不可輕立意見易
出議論須揆之以理體之以身平心熟看參會積累經
歴諳練然後時勢事情漸可識别
官制
歴代設官綂體以周論之三公六官上下相臨本末相
承其意如何職事交㸦彼此相參其意如何(謂一事關涉數官者)
自周迄于今日因革損益或事輕而官重或官輕而事
重或分或合或簡或繁且如漢九卿較周六官一官所
掌今歸幾卿一卿所掌昔隸幾官綂體孰正孰偏出納
孰壅孰決參考孰疎孰密丞相御史綂九卿與周三公
六卿其意同異優劣如何每代皆當如此推究又如歷
代事權所在如東漢雖設三公而事權乃在尚書之類
皆當精攷歷代用人次第一謂人材所出之塗及其流
品(科目世族軍功納粟吏胥之屬)一謂遷除來歷遲速次第
兵制
歷代兵制㳂革或出於民則考其成丁歸農之限耕戰
部伍之法調發教閱之節屯戍替易之期以西漢言南
北軍為復召募爲復科差為復常聚為復更番隊伍人
數糧食多寡皆須見其委折郡國之兵虎符調發如何
徵集平居如何聯屬事訖如何放散亦須見其曲折或
出於兵則考其兵民之分起自何時其部伍調發廪給
之制歷代之兵内外輕重之勢如或聚於國都或聚於
邊鄙之類歷代用兵道里之遠近(闕)時之久速形勢之
利害糧食之難易將權之專雜(闕)之得失皆當詳考
財賦
歴代財賦本末源流統一代論之其初何故贏餘其後
何故匱乏比較出入多寡求其所以然仍考出入都數
察其所偏在上在下考其所滯在彼在此眀有所增而
暗有所損小有所棄而大有所得凡興廢因革皆兼考
其義之當否時之升降事之利害又如財賦中條目大
者如租稅鹽鐵錢幣田制之類皆當别考其損益盈虚
之大端
刑法
歴代用刑繁簡寬猛其意其法皆當兼考法謂大法及
雖一法而有深意者及其應效(謂如武帝立見知故縱之法而盗賊愈多光武)
(盡除其法而盜賊清之類大於此者可以類推)又如特起大獄(如楚王英獄之類)及論
囚之數亦斟酌其關治體者抄之
政事
謂政事之大者如制度禮樂官制納諫恤民用兵任相
任將財賦大㳂革法度大更張及刑獄之大者皆是並
止寫出大綱謂如財賦止書某年搉鹽鐵因某人建議
有何大利害至扵制度曲折則不編又如用兵止書某
年遣某將伐某處孰勝孰敗所得者幾郡所失者幾軍
其計謀曲折並不書
君德
如漢紀高祖寬仁大度之類凡志傳中所說德處可類
出
相業
前政事門說任相止是書用某人為相幾年除幾年罷
至於此門則編為相事業如蕭曹為相大體如何規模
如何措置如何盧杞李林甫為相姦邪之狀如何石慶
公孫賀為相委靡之状如何
國勢
君之昏眀國之強弱安危君子小人之進退消長土地
之廣狭戸口之多少權柄所在皆是權柄所在謂如内
重外輕外重内輕權在宰相在貴戚之類
風俗
謂如史傳中說文帝煙火萬里恥言過失說武帝北邊
蕭然之類
辨史記十篇有錄無書
班固前漢書司馬遷傳云十篇缺有錄無書以張晏所
列亡篇之目校之史記或其篇具在或草具而未成非
皆無書也今各隨其篇辨之
其一曰景紀此其篇具在者也索隠信張晏之說遂謂
景紀後人取班書補之學者取司馬氏班氏二紀觀其
去取詳略之意其才識之高下可默喻矣此紀所載間
有班書所無者不惟非生班孟堅後者所能補亦非元
成間禇先生所能知也况用意高遠豈他人所能辨乎
其二曰武紀十篇唯此篇亡衛宏漢(闕)舊儀注曰司馬
遷作本紀極言景帝之短及武帝之過武帝怒而削去
之衛宏與班固同時是時兩紀俱亡今景紀所以復出
者武帝特能毁其副在京者耳蔵之名山固自有他本
也武紀終不見者豈非指切尤甚雖民間亦畏禍而不
蔵乎
其三曰漢興以來將相年表其書具在但前闕叙後自
太始元年以下則禇先生所續耳
其四曰禮書其叙具在自禮由人起以下則草具而未
成者也
其五曰樂書其叙具在自凡音之起以下則草具
而未成者也
其六曰律書其叙具在自書曰七正二十八舍以下則
草具而未成者也
其七曰三王世家其書雖亡然叙傳云三子之王文辭
可觀作三王世家則其所載不過奏請及策書或如五
宗世家其首略叙其所自出亦未可知也況是時三王
方就國豈有事績可記耶贊乃真太史公語也
其八曰傳靳蒯成列傳此其篇具在而無刓缺者也張
晏乃謂禇先生所補禇先生論著附見史記者甚多試
取一二條與此傳並觀之則雅俗工拙自可了矣
其九曰日者列傳自余志而著之以上皆太史公本書
歐陽文忠公每有製作必取此傳讀數過然後下筆其
愛之如此末有禇先生所論數百言乃張晏所謂言辭
鄙陋者也晏并與其傳疑之此豈禇先生手筆乎
其十曰龜策列傳其序具在自禇先生曰以下乃其正
如古文尚書兩漢諸儒皆未嘗見至江左始盛行固
不可以其晚出遂疑以為偽也作者關鍵張晏雖不足
以知之如此傳序存傳亡使晏稍詳讀之不應悉以
為非亦由史記高古習之者少晏亦未嘗䆒觀爾
東里别集卷十四
