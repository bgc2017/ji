東萊集别集類三(宋)
提要
(臣)等謹案東萊集四十卷宋吕祖謙撰祖謙
有古周易已著錄其生平詩文皆祖謙殁後
其弟祖儉及從子喬年先後掇拾遺稿釐為
文集十五卷又以家範尺牘之類為别集十
六卷程文之類為外集六卷年譜遺事則為
附錄三卷即今所傳之本也祖謙雖與朱子
為友而朱子嘗病其學太雜其文詞閎肆辨
博凌厲無前朱子亦病其不能守約又嘗謂
伯恭是寬厚底人不知如何做得文字却是
輕儇底人如省試義大段閙装館職策亦說
得漫不分曉後面全無緊要又謂伯恭祭南
軒文都就小狹處說來其文弱並見於黃㽦
滕璘所記饒錄後托克托修宋史遂列祖謙
於儒林傳中微示分别然朱子所云特以防
華藻溺心之弊持論不得不嚴耳祖謙於詩
書春秋皆多究古義於十七史皆有詳節故辭
有根柢不涉游談所撰文章關鍵於體格源
流且有心解故所作雖豪邁駿發而不失作
者典型亦無語錄為文之習在南宋諸儒之
中可謂銜華佩實又何必吹求過甚轉為空
疎者所藉口哉又按朱子語類稱伯恭文集
中如荅項平甫書傳夢泉子淵者如罵曹立
之書是陸子靜者其他偽作想又多在云云
是祖儉等編集之時失於别擇未免收入贋
作然無從辨别今亦不得而刪汰之矣乾隆
四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
