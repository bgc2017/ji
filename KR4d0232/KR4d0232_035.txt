東萊外集卷四宋吕祖謙撰
宏詞進卷
講武殿記
天錫藝祖神武大略表正萬邦靈旗所指四方君長墮
玉失舄歸地王府東南一尉西北一候灌烽滅燧開炎
統丕丕之基廼闢秘殿名以講武燕朝穆清神心經緯
四征九伐咸入睿算上延良平借箸運籌之謀下程賁
育扛鼎揭旗之技沈幾於尊爼之間收功於疆場之表
巍巍乎是殿之建實王業之源也臣竊稽前世英明之
君智略之臣制為宫室城觀以志武功者衆矣殿以昭
武堂以起義樓以籌邊城以受降府以折衝驛以籌筆
雖皆隨世以就功業然卑汚蹇淺莫能與先王並駮乎
無以議為也惟我藝祖之興陽開隂闔躬接於天原念
五季不綱黥髠盜販僣竊名字尨亂鈎裂三光五岳之
氣分蚩蚩之氓陷於水火莫能自拔並告無辜于上下
神祇於是手提干將為民請命干戈所麾如雷如霆無
不震壊肆其宏開廣殿建講武之嘉號者豈樂佳兵而
黷武哉聖人之意以為古之聰明睿智神武不殺者皆
勇智高出一世(闕)策先定用能削平僣亂納天下於太
和之域則儲神基命之地端不可後想夫潜心是殿旋
乾轉坤翫彊敵於股掌之上一發而平澤潞再發而下
淮揚三發而定荆湖不待下劒門之險而固已制孟昶
於軒陛不待告番禺之捷而固已收劉鋹於階墀不待
墮金陵之壘而固已縛李煜於几席虎臣驍將受成黼
扆如泥在鈞如金在鎔一聽陶冶功成事定迄不自知
其所以然非神武大略卓冠百世之表孰能與於此竊
迹明堂玉版之所紀若開寶五年召進士安守亮等對
於是殿六年又召進士宋準等覆試於是殿八年召契
丹使觀射於是殿是知藝祖之世絳紗玉斧清蹕羽扇
臨於是殿者殆無虚歲所以大武功而清宇宙其貽厥
孫謀之意遠矣至於乾德之元鑿池習戰太宗之世築
臺大閱皆襲講武之稱其昭示禁暴戢兵之訓一也鴻
惟是殿之建開天闢地創我宋無疆之寶祚上與虞舜
干羽之兩階同條共貫彼栢梁德陽之制崇侈光麗奉
已而不在民者曷足稱於聖人之門哉用敢發揚景鑠
播於億萬斯年俾勿壊臣謹記
隆儒殿記
仁宗皇帝皇祐紀元之三載憲度鴻明風化浹洽折衷
六藝統壹聖真老師耆儒濟濟在列廼制詔有司朕紹
休聖緒樂與据經守古之士燕見紬繹存神索至用緝
熙日就月將之學肆開邃宇廣邇英之廬以為講貫論
說之地顧扁榜之名未立惟一二左右之臣汝為臣度
等言陛下尊隆儒術肇新廣殿親屈帝尊博延承學之
臣右文之風推校千古無所與遜臣不勝大願請冠以
隆儒之名丕諭聖志臣昧死以聞制可其請是維文教
之盛照映國史赫赫若前日事臣幸得以鉛槧待罪追
述閎休以貽罔極臣之職也用敢拜手稽首而為之記
曰道待聖人而尊故儒者之是非必百世俟聖人而後
明自三代以來尚文之主史冊相望襃衣博帶禹行舜
趨肩相摩於朝盛於稷下論於石渠觀於橋門議於白
虎洋洋乎聲明文物去洙泗不能以寸然束於詁訓泥
於古陳滯固疎闊弗知合變質之以金糓甲兵之問試
之以浩穰要劇之地則惶駭眩眊無所措其手足甚者
誦六經以文姦言逢君之欲傅之古誼私龍斷以獵高
位為世所患苦豪俊輕俠憑陵翫侮以儒為戲而真儒
碩學與蒙其耻淳于髠之徒至譏評子思以病孟軻久
矣儒者之不見信於世也如漢高帝宣帝世所謂英主
槩以儒者為無益於治亂之數間登用一二(闕)事
貌敬而心不隨特以為朝廷之羽儀太平之盛(闕)而已
上以名求之下以名應之其不見儒者之效也宜惟我
國家聖聖相授尊道貴德以實不以文及我仁宗皇帝
紹天覺民表章儒術路門經幄咨諏講肄言成典謨以
隆儒之名登諸扁榜風示天下羣士慕嚮異人並出輔
成四十二年冠古之治真儒之效白於當世向之詆訾
儒術者前倨後恭自咎自悔攄子思之宿憤刷孟軻之
餘恥千載之是非至是而始定信乎道待聖人而尊也
臣又聞之漢肅宗皇帝幸闕里祠孔子命儒者講論帝
謂孔僖曰今日之會寧於卿宗有光榮乎僖對曰陛下
親屈萬乘此乃崇禮先師增煇聖德至於光榮非所敢
承夫區區肅宗固不足以仰望仁祖竊嘗借是說而論
之則仁祖之創殿制名臣亦將曰此乃隆儒稽古增煇
聖德豈特儒者之光榮哉臣既述其事謹待制旨而勒
之石臣謹記
祥符四夷述職圖贊
臣仰惟真宗皇帝潤色祖業統輯羣元連四海之外以
為帶九夷八蠻禀卬太和枝附葉著上古之所未臣人
迹之所不至莫不梯山航海奉琛走貢史不絶書府無
虚月祥符紀元之九歲正月資政殿學士臣殊始奏以
占城龜兹沙洲卬部蠻相繼入貢請圖其道路風俗人
物衣冠以付太史帝俞其請四月詔禮儀院修四夷述
職圖時判鴻臚寺臣復以注輦入貢列諸繪事帝以其
未廣申命訂正以侈一代之偉觀是圖之揭會八荒於
坐隅歛萬里於咫尺禆王當戶氊裘卉服咿嗢睢盱照
映寶軸岌若飛動固可以伯仲成周王會之篇輿臺唐
室職貢之圖矣臣竊原聖意豈徒丹青藻色誇詡於無
極哉所以昭示後聖惇德允元蠻夷率服之成憲爾用
敢墨筆操牘拜手稽首而為贊曰
宋繼古帝跨唐軼虞湛恩布濩外薄海隅於皇真宗垂
拱而治南洽北暢東漸西被日域月&KR1208;桂海冰天踰沙
軼幕叩關請前火齊錯落浮琛沈羽道路如織歸我天
府春王三朝九夷賓將庭燎晰晰璧玉華光削袵解辮
十百其耦象胥環人儐相先後廼詔曲臺廼命鴻臚裒
工之良是繪是圖咫尺滇池跬步瀚海狼居龍堆滅没
晻靄丹厓鑠石黑水流澌一幅之間氣候屢移(闕)
古先哲王左圖右書迭相經緯百世楷模在帝仁宗增
光四葉鑒於前代憲章鴻烈延閣廣内典籍之淵並列
美惡有萬其籖殿帷深靚旁搜博采播諸寶繪揭為規
戒金鋪玉戶丹青相宣邦國若否瞻之在前土階都俞
九官底績就日望雲不違咫尺攀轅折檻還笏挽裾凛
凛生氣凌鑠坐隅璇室傾宫怠敖侈麗圖其覆輪危竿
欹器廼發天藻奎畫雲章廼示弼臣導其贊襄紫宸仗
退游心太古槐龍轉陰寓目縑素拱揖令王為吾友朋
想像昔賢為吾股肱翺翔周覽一息千載緝熙聖學兆
民永頼漢畫西閣堯桀並彰唐設連屏以鏡興亡昭哉
寶圖超唐絶漢揚厲碩休下臣之贊
漢高帝未央宫上夀頌
帝王有至樂而王天下不與存焉曷謂至樂曰以天下
養是也漢高帝混一區宇極四海九州之奉以致養於
太上皇五日之朝龍旂鸞輅雷動星陳風天下以純孝
其踐祚之九年冬十月淮南王布梁王越趙王敖楚王
交朝未央宫成置酒前殿高帝奉玉巵起為太上皇夀
殿上羣臣皆稱萬歲歡聲洋溢如雷如霆竊意高帝蹷
秦誅項帝制天下之樂未若奉巵之日也夫天以天下
與王者易以天下之養與王者難王者得天下於天易
得天下之養於天難博稽五三六經之傳鮮有兩得者
惟高帝獨介古今罕見之鴻休舉簡編未書之盛典想
夫奉巵之際天華爽霽雲物效祥陛戟殿帷函被光景
玉巵舉而天下為父子者定歴數四百年之漢上儀偉
觀前後相望而未央之會於斯為盛卓哉煌煌丕天之
大律不可尚已是宜命鴻生碩儒作為歌頌播之樂石
以遠非常之慶攷諸載籍闕然不傳謹援束晢補亡之
義而作頌曰
天造草昧雲起龍驤赫矣高祖肇域萬方洒掃羣穢武
騎聿皇拓迹開統炎祚靈長至樂無極太平有象其樂
維何以四海養其象維何兩宫相望法駕問安肅陳天
仗時惟九年未央落成闕庭神麗左墄右平浮柱飛榱
俯視列星路車乘馬莫不來庭帝謂羣公朕提三尺頭
如蓬葆履冐鋒鏑登兹治安用克考室實惟察父教誨
之力咨汝典客顯設鼎彛咨汝奉常緜蕞其儀供張前
殿毋敢不祗燕饗諸侯慈顔是怡陛戟百重鸞旂的歴
輦降雲霄劃聞鳴蹕庶邦冢君駢玉交舄鼎臑爼胾籩
豆有秩文始之舞干羽低昂金支翠旌蹈厲發揚安世
之樂四垂高張轟豗融冶鳥獸蹌蹌親屈帝尊頓首丹
地挹彼注兹泰樽盎齊奉巵太上融融洩洩以禱以祝
萬有千歲貂蟬鵔鸃驩聲傳臚日華五色嶽靈三呼祥
風和氣蜿蜒扶輿汎漾璧璫披拂綺疏高祖聖孝焜燿
民聽温凊宸極舉觴告慶高祖聖功幅員耆定仰以寧
親頥神淵静鴻化浹洽咸蒙陶甄比屋考叔連墻閔騫
夸大休嘉作此頌焉颺於石渠以諗儒先
唐太宗兩儀殿上夀頌
天子之孝以養志為主清蹕三朝不足以為樂惟威加
四海冠帶百蠻大荒絶域莫不歸職貢於天府然後足
以仰稱付託之重而盡養志之孝也唐神堯皇帝脱屣
萬乘與造物者遊廼手挈神器授於太宗太宗開乾闔
坤身濟大業以增輝神堯之丕緒西突厥之盛古夷狄
莫強焉廼烜威赫德膺受封册遣使來庭神堯嘉嗣聖
威德之遠覆親宴使者於兩儀殿謂長孫無忌曰今蠻
夷率服古亦有乎無忌上千萬歲夀神堯喜以酒屬太
宗太宗頓首謝復奉觴上神堯夀惟神堯傳序之明惟
太宗養志之孝兩臻其極夀觴之奉醇風和氣陶冶八
紘忻忻愉愉如醉醪醴豈非邦國之大慶千載之絶會
歟彼昆邪之降狼居之封渭橋之謁亦足震讋夷狄然
有其功而無其時雖欲霑餘瀝於兩儀之觴不可得已
竊推美盛德之形容而作頌曰
烈烈盛唐明兩作離何天之龍提地之釐於赫太宗功
德峩巍原念養志聖孝所基燀威王靈銅虎四馳大荒
絶漠磔裂分□鴻業崇成泰山四維突厥遺種崛強於
西沐浴元化卧鼓息鼙來請來覲同我昌期帝謙不居
穆然深思告慶慈極功敢自歸神堯嘉止張宴兩儀日
月重華芝蓋相差爾公爾卿冠珮紳緌燕及戎使睢盱
嗢咿曳星之髾歴天之旂雷軸電鞭翠華葳蕤樂舞破
陣金石塤箎噌吰鏜鎝蹈舞僛僛需雲上覆湛露下滋
睟表粹温載發疇咨嗣聖繼統要荒來威高視羣辟孰
盛與夷付託之明無愧烝黎百末旨酒酌彼金罍爰屬
嗣聖隤祉介祺卒爵而釂融融怡怡帝拜稽首上萬夀
巵嵩呼鼇抃聲沸丹墀乾闓坤懌叢祥效竒珍符瑰産
如丘如坻天子之孝匪循近規五嶽為豆四溟為罍孰
為冬温仁恩撫綏孰為夏凊義武發揮懿兹文皇懷遠
招攜泰和洋溢顯揚有煇發越軒陛陶冶郊畿布濩郡
國旁魄邊陲父堯子舜前創後隨一人有慶庶績咸熙
對揚景鑠作此頌詩勒之玉版以永厥垂
建隆編勑序
太祖皇帝受命穆清肇造區夏建隆之元號為天地重
開廼命左右之臣條定憲章論次律令創業垂統為萬
世則越四年七月己卯判大理寺臣儀上建隆編勑四
卷宏規丕矩易簡坦明揭於象魏藏於有司職於秋官
頒於郡國用啟佑後聖繼繼承承咸以正罔缺確乎致
治之成法也臣涵泳聖涯固不足以測知乾坤闔闢之
藴然職在翰墨其可以詞語淺薄為解謹齋心極思而
序之曰一天下者必不嗜殺人然後定惟五代之亂彊
凌弱衆暴寡無知之氓奔耆騁欲眎三尺法猶弁髦土
梗而大棄之奪攘不忌剽劫顯行上之人厭苦其難治
於是為壹切之法以求勝民不師古始墮壊先王金科
玉條之制相夸以虐相高以險竒請它比溢於几閣黠
胥老吏生死於簿書之間猶不能徧識千機萬穽罔民
而納之死悍臣酷吏奮髯抵案斬艾擊斷專决不請駢
首就戮血流波道民舉足而蹈陷穽側身而入河海靡
衣媮食不為終日之計時君偃然自以防民之具高視
前世然法出姦生令下詐起姦宄無窮而鈇鉞不足凶
威毒燎腥聞于天上帝震怒崇降罪疾亦罔克永世惟
我藝祖奄受方夏代虐以寬當宁太息思欲滌除苛法
撥亂世而反之正深詔通明平恕之士傅以經誼蔽以
人情成書之布前目後凡較然畫一以四卷之簡而馭
億萬生齒之繁風流篤厚禁網疎闊斯民安土樂生不
敢以身試法駸駸乎圄空刑措之治矣昔之為法愈多
而犯法亦多今之為法愈寡而犯法亦寡昔之防民日
嚴而民日慢今之防民日寬而民日謹昔之吏屈首朱
墨而不足今之吏從容畫諾而有餘是知為治之道果
在此而不在彼也深仁厚澤克開厥後民之戴宋永永
無窮後世雖有作者蔑有加於此矣世之議者或謂藝
祖之法以威克厥愛為主臣竊以為聖人之用刑若醫
者之用藥當疾之初平藥石未可一朝去也必俟元氣
稍勝則藥石稍損元氣俱復則藥石俱捐藝祖拔民於
水火之中如疾之初平者也故於前代之刑猶存十一
於千百至於後聖教化益明則刑益輕慶歷嘉祐以來
鞭笞之罰不上於士大夫實推本藝祖好生之德孰謂
其尚威乎臣懼後之有司不察藝祖制法之原謹復列
之於末以告來者臣謹記
承華要略後序
臣聞基天下之命必建儲后以承聖統養天下之源必
緝典籍以熙聖功古先哲王登崇主鬯以尊宗廟而重
社稷罔不鏡之以前代之載衡之以六經之言碩師良
傅左提右挈吉人正士前導後陪廣夏細旃之上洋乎
弦歌諷誦之聲發焉煥乎山龍藻火之文具焉用能剛
健篤實輝光日新潤色鴻業永永無極臣仰惟宋受天
命聖聖相傳碩大駿偉之治曠百王而軰五帝淵謨丕
訓宏綱懿典不劵契而同不鑿枘而合不膠漆而附不
衡石而均隃時歴紀若出一日雖老師宿儒欲形容列
聖心傳之藴殫精研慮終莫能望其端倪竊嘗問諸太
史氏側聞真宗皇帝天禧三年八月制立昇王為皇太
子始錫之以元良述繼之以六藝箴又申之以學書勸
學歌吟之屬至於品式備具本末閎闊則復有承華要
略之書焉越三年九月召宰輔宗室近臣俾之縱觀然
後知我宋之重規疊矩萬世一轍者亦惟培養天下之
源而已當真宗皇帝之時天清地寧弓弭矢箙覆露生
息極熾而豐升中岱岳親祀汾陰聲融金石光溢雲漢
固可以獨觀昭曠垂拱視天民之阜矣顧乃留神於垂
裕後昆之原豫建太子以定國本爰因乙夜之覽博采
載籍蒐補青宫要紀之闕遺勒承華要略十卷昈分彪
列昭如日星親發睿藻斷以贊述用為輔養聖功之具
想夫書之所載問寢視膳之規齒胄入學之訓大綱小
紀洪纖鉅細無乎不聞厥後仁祖四十二年之治巍巍
蕩蕩洗萬古而空之者是書抑有助焉是宜列聖寶之
以為成式藏於宗廟副在有司增前星之光源少海之
潤蓄靈擁休萬世永頼誠丕天之大律也臣竊考兩漢
以來明君良臣屬意於邦本者多矣賈誼治安之策言
雖忠而道則疎義府承華之箴言雖切而心則詐元稹
教本之書言雖華而要則寡用智囊(闕)家令則輔之非
其人開博望延賓客則處之非其地養之無素導之無
術無惑乎其治效之卑汚蹇淺也使其獲窺我宋承華
要略之書殆將興河伯望洋向若之嘆矣惟舜禹執中
之訓足以擬是書聖學相傳之妙惟文王世子之篇足
以擬是書聖學色養之誠世之相後數千載若合符節
信矣聖人之無兩心也若夫精義入神眇然出於翰墨
之外者顧臣何足以知之
試卷六篇
皇兄保大軍節度使除檢校少保河陽三城
節度使權主奉吳王祭祀進封加食邑實封
制
門下宣制閫之威夙重維城之望典宗藩之祀載通左
棘之班乃睠英賢素推近屬爰舉陟明之律肆疏易鎮
之榮播告路朝誕敡渙號皇兄保大軍節度使某慈祥
而膚敏信厚而忱恂動思法度之循居遠竒衺之習總
羣書而奏七略蚤是正於詞林獻雅樂而對三雍亦裁
成於治具藹然譽處達於聽聞自席寵於齋壇益蜚聲
於屬籍棣華韡韡增光伯仲之聯瓜瓞緜緜襲慶神明
之胄朕仰觀英祖之遺烈有懷吳邸之賢王時惟聞孫
允蹈前憲肆簡克家之懿俾膺攝祭之權分彛器以展
親賁之物采歸脤膰而致胙享以忱誠是用眎亞保之
儀更大邦之節篆車希冕於昭命服之華豹尾神旗有
赫元戎之重出盟津之新組上鄜畤之舊麾申啟國封
陪敦邑食於戲因心則友朕方隆兄弟之恩繼别為宗
爾尚衍本支之緒往肩吉履式究令猷可特授檢校少
保河陽三城節度使權主奉吳王祭祀進封加食邑實
封主者施行
周師氏箴
諫之道有三難焉曰遠曰疎曰驟遠則勢不接疎則情
不通驟則理不究其言之不行也固也彼周設師氏之
官淵乎其用意之深乎師氏之官實居虎門之左而詔
王以媺者也其勢近其情親其言漸若江海之浸膏澤
之潤日加益而不知焉周公之設官三百六十官必掌
一事事必寓一意而師氏獨列地官之屬實周公致意
之深者想夫成周之隆出入起居同歸於欽發號施令
同歸於臧者師氏抑有助焉昔周太史辛甲命百官官
箴王闕而虞人之箴獨傳竊意師氏之所獻必反覆紬
繹辭順意篤足以為百代箴規之法然求之於蠹書漆
簡之中雖斷章片辭邈不可得是可歎已用敢追述其
事而為箴曰
若昔忠臣格君之非啟心沃心日化月移雖有嘉猷情
或未信勢疎地遠千說一聽蒼周之興稽古建官左右
賢俊治格多盤時惟師氏詔王以媺巽以入之曰義曰
理原念媺惡水火背馳火盛水竭媺勝惡微燕閒穆清
誠意懇欵先養所長姑置所短性復其原善迎其端輔
翼聖學功不可刊侈麗之欲將發復止暴慢之慮將萌
復已師氏之諫惟一惟精君失無迹我諫無形於惟辟
王獨制萬乘必求畯賢舉以自近旦承暮弼前贊後襄
氣體默移其道大光苟不鑑此正直屏棄僕隸之臣諾
諾唯唯堂下日遠堂上日高雖復虚宁烏知民勞聖人
復作斯理不易小臣司規敢告執戟
代提舉編類聖政所進建炎紹興詔旨表
臣某言舜歷在躬大一人之聖孝堯言布下輯三紀之
睿謨爰勒成書上干乙覽臣某誠惶誠恐頓首頓首恭
以光堯夀聖太上皇帝道參覆載功冠古今凡詔令之
播敷若風雷之鼓舞辨邦誣而刊謗史前烈用光弛黨
禁而錄後昆士氣如洗闢正路以來箴諫塞幸門而嚴
憲章飭革輅以勞軍萬屯思奮肅芝車而耕藉九扈告
豐恤刑必至於無刑急士並收於多士揭於象魏固井
井而有條颺之康衢亦洋洋而盈耳登泰和之休運啟
授受之公心繼照云初增光是篤肆趣朌於宸指俾具
設於攸司肇自建炎之元及紀紹興之號旁加裒集胥
協編摩言如絲而出如綸昭華簡冊大作綱而小作紀
布列章程集致治之楷模萃保邦之軌轍于帝其訓與
時偕行恭惟皇帝陛下明兩作離函三為極問龍樓之
寢内聞性命之精微紬鳳檢之書外考典謨之渾灝逮
此奏篇之御翕然發政之新臣服在宰司幸規丕範初
何勞於率屬苐有愧於視成臯陶見而知之豈容倫擬
子夏得其書矣烏測淵源臣無任瞻天望聖激切屏營
之至所有建炎紹興詔旨謹隨表上進以聞臣某誠惶
誠恐頓首頓首謹言
漢輿地圖序
輿地之有圖古也自成周大司徒掌天下土地之圖以
周知廣輪之數而職方氏之圖復加詳焉迨漢滅秦蕭
何先收其圖書始具知天下阸塞戶口多少之差然則
尚矣武帝元狩六年將立三子為王御史大夫奉輿地
圖請所立國名乃開齊燕廣陵之封輿地圖之名至是
始見史遷之所載可考也光武皇帝之徇河北鄧禹杖
策而從之說以大策有天下不足定之語其後帝登城
樓披輿地圖指示禹曰天下郡國如是今始乃得其一
子前言天下不足定何也禹復申其說蓋光武志在天
下當神州赤縣未入經略之際其君臣更相激厲如此
故能兼制六合司空之所掌無寸地尺天不歸於封域
按圖分封並建諸子以為藩屏嗚呼盛哉用敢紬繹其
意而為之序曰自古合天下於一者必以撥亂之志為
主志之所嚮可以排山嶽倒江海開金石一念之烈無
能禦之者光武之在河北﨑嶇於封豕長蛇之間瞋目
裂眦更相長雄積甲成山積血成川積氣成雲積聲成
雷九流渾淆三綱反易雖十家之市無寧居者則光武
果何所恃哉亦恃其撥亂之志而已光武之志以皇天
全付所覆於我有漢今乃瓜分幅裂淪於盜賊此子孫
之責也責之所在雖有登天之難不敢辭雖有暴虎之
厄不敢避雖有蹈水火之危不敢回奮然直前以償吾
祖宗之所負必使吾祖宗之舊物咸復其初然後吾責
始塞焉此志一立故雖處一郡之地而視天下之廣皆
吾囊中物蚤夜以謀之反復以思之其披輿地圖之際
慷慨憤悱氣干雲霄撥亂之志蓋肇於此矣方其志之
未立則一郡至小而羣賊之地奚翅十倍吾衆至少而
羣賊之兵奚翅十倍恢復之功猶捕風繫影若不可期
者及既有其志則規模先定機謀先立兆之於前而必
之於後若青若齊若隴若蜀若楚若越皆吾志中之一
物也若盆子若王昌若囂若述若步若豐皆吾志中之
臣僕也彼方繕塞置戍而不知吾已破之於堂上彼方
峩冠被衮而不知吾已縳之於胷中是以論光武克復
郡縣之蹟則有難易焉有先後焉若夫光武恢復之志
則一披輿地圖而三萬里之幅員皆入於靈府豈嘗得
一邑而始思得一州得一州而始思得一部哉大矣光
武之志也斯其所以祀漢配天不失舊物歟厥後建武
二十二年匈奴右薁鞬日逐王比遣使奉匈奴地圖二
十四年比欵五原塞願為藩蔽乃立之為南單于俾預
藩臣之列是知光武有一天下之志非特輿地圖之所
紀皆為臣妾而匈奴地圖之所紀亦為臣妾焉則志也
者其撥亂濟世之樞極歟故述之以告來者謹序
太祖皇帝閱武便殿頌
臣仰惟藝祖皇帝天造神斷手提干將灑掃華夏以丕
靈承上帝之威命建隆之元詔天下簡驍銳之士咸集
闕下罷其選懦者命郡國蒐補其數焉四方之兵魚鱗
雜襲投石思奮什伯其耦閱習以程其能親臨以作其
氣所以摩厲之者甚至至於三年乃屈鑾輅御便殿而
閱武陛戟百重彤廷如砥扛鼎翹關之雄落鵰穿楊之
技彯纓鳴劒之銳並效其能天容日表不違咫尺視其
勇怯以為殿最賞春罰秋風動營壘用能東征西伐顯
有丕功一舉而平荆湖再舉而平蜀漢三舉而平劉鋹
四舉而平李煜兵鋒所嚮如雷如霆如摧枯如破竹無
不隕滅者蓋藝祖閱習之功有以先之也嗚呼藝祖閱
之於殿陛之間而收功於千里之外閱之於踐祚之初
而收功於歴年之遠所以啟佑列聖開炎宋丕丕之基
者閱武之功居其多焉大矣哉聖人創始之沈幾也臣
謹竊述其事拜首稽首而作頌曰
天造草昧野戰羣龍分割河山風氣不通皇矣藝祖受
天景命神武奮張六合底定開乾闢坤厥惟初元肆發
神指布於幅員尺籍伍符簡其剽銳造於王庭庸較厥
藝羊質虎皮力不勝兵是汰是斥練擇惟精時其三年
天臨廣殿曰熊曰羆賈勇自獻陛廉九級左墄右平旌
旆如植有聞無聲貝胄朱綅流星白羽肅其戎容行行
伍伍前疊楊葉後貫戟支連袂逢蒙比肩由基劒躍長
虹弓翻滿月怒氣回薄髮衝眦裂静如磐石動如飄風
出竒入正滅没無蹤帝臨軒陛乃嘉乃奬積金至斗眎
勞第賞轅門之下交相激揚雖怯必勇雖柔必強靈旗
南指荆湖銜璧萬仞劒門如入吾室俘囚劉鋹海波不
興煜惟狂童羈以長繩於赫王旅動而無敵揆厥本原
繄閱習力藝祖聖武同符禹湯混一書契于古有光藝
祖聖謨克開鴻業列聖閱武相望史牒豈無顯德其規
未洪亦有驪山其刑未公大哉斯舉百王之極小臣作
頌颺之金石
晉征虜將軍征討大都督破苻堅露布
尚書五兵臣石等言臣聞衆勝天而定勝人終歸助順
直為壯而曲為老烏可恃強自古以來斯理可考所以
牧野若林之旅罔敵有周昆陽彗雲之鋒亦殱於漢蠢
兹狂虜撓我清時迨兹妖孽之平永息煙塵之警恭惟
皇帝陛下握符出震秉籙乘乾嗣元帝之鴻圖紹隆基
緒繼金行之正統維御紀綱俊彦具來烝黎咸乂惟苻
堅之凶虐據中夏以憑陵陷張掖而吞西涼失吾藩輔
破荆州而得鑿齒俘我英賢罔知倚伏之機徒肆驕淫
之欲徙其氐戶弗念阿脂之歌寵厥鮮卑不顧魚羊之
讖將取滅身之禍乃興入寇之謀蕩析里閭誅求車甲
遠則忘故老垂絶之論近則忽羣臣至切之言掃境而
來罔民於死將整師而臨滄海欲投鞭而斷江流臣石
等督率烝徒奮揚義武彗侵箕尾謫久見於盜區歲次
斗牛祥已開於王略休符默兆勇氣倍增彼方嚴洛澗
之屯我已效梁成之首捨項城之蟻聚瞰淝水以狼貪
隔岸相持對營並峙用輔國之良策因朱序之漏言謂
欲交鋒蓋先退舍所頼神奪之鑑天誘其衷輙陰觸於
禍機獨自投於死地初意乘危邀險勢若建瓴寧知進
易退難敗同解瓦既前部之告潰復陽平之云亡弓撥
矢鉤紛争投於鎧仗轍亂旗靡競大棄於營屯時惟謝
玄功冠諸帥以八千之慓悍剪百萬之腥羶苻堅流落
草萊間關險阻傷既深於流矢食不厭於壺飱顛躓窮
途過項藉烏江之窘零丁匹馬猶本初官渡之歸殘息
僅存措躬無所臣石等濫司戎律親奉睿謨雲起龍驤
運際功名之會風聲鶴唳威加僭亂之區援枹鼓以忘
軀奏鏄鍾而獻愷斯皆王靈遠被聖略遥臨復前世之
深讐雪遺黎之宿憤華夷闓懌日月清明登㶚岸而望
長安共興感慨封狼居而禪姑衍當效驅馳臣等無任
慶快激切屏營之至謹遣某官奉露布以聞
東萊外集卷四
