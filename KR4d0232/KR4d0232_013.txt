東萊集卷十三宋吕祖謙撰
墓誌銘
張監鎮墓誌銘
乾道五年信安張杰赴於其友吕某曰先君以七月二
十五日棄諸孤敢告于執事某既與使者為禮即辦裝
粤十月二日會其葬於衢之西安縣靖安鄉九龍山已
下杰拜且哭曰先君之葬也遽未有辭以識諸幽將惟
子是屬授以汴人趙焯行狀一通某再拜興受退而于
役于仕于喪于疾棲置筆研未克具藁杰以書趣曰己
丑之會吾子嘗墜言焉今墓木之葉七易矣吾子獨無
意乎某矍然驚謝乃序而銘之君諱淑堅字正卿其先
自開封遷于衢曾祖智全尚書都官郎中祖詠考彥琦
君蚤嚮意文學雖以季父任為承信郎年餘四十足未
嘗至吏部門研索典籍矻矻如諸生周覽旁浹星歷方
劑篆籕之屬無所不窺浮湛里閭遇疾痛呻吟者或和
藥飲之隨失其疾世醫莫能識其節度謁者浸衆君悠
然應之不為彼此薄厚也晚歲始出監信州汭口鎮鎮
居往來之衝設額夥甚前政數負殿君通商平酤經入
用登(闕)官漕卒將輸如織頡頏侵虣鎮官素不飽
(闕)至道鎮境者皆抑首屏氣無敢譁庀局甫四
月卒官下鎮民相與負其柩還衢其孤強之僦直委去
不顧盖君於是年四十有八官止承節郎有詩書解合
三十卷始君程督諸子誦肄蚤夜不置已而長子策名
人意其繩約當少寬君所以訓厲之者益峻甚於他子
然則君之期其子其諸異乎人之期者矣娶葉氏三子
杰迪功郎寧國府府學教授次臯次輿一女適袁煥銘
曰
緩已之進匪辰之競急人之憂匪藝之羞期子之大匪
勝之怠不怠其昌視此石章
金華時君德懋墓誌銘
隆興改元天子賜進士第於廷東陽郡登名者十有八
人時鑄吕某皆在選中淳熙二年四月丙辰鑄執父喪
某往弔焉鑄拜稽顙哭且請曰吾父劬躬教子里人莫
不聞鑄也甫得一官以養閱日未久吾父遽大棄之所
以忍死須臾者惟楄柎窀穸之事不克終是懼子幸哀
而賜之銘以卒相鑄也某辭不受命退考其譜牒其先
盖開封人五季之亂始自占於金華君汝功字德懋曾
祖則祖理考煥其君生而惇質亡遨逸浮習之靡宣和
中盜發青溪兵鋒所及人自求生至親或不相保君纔
十餘歲已能從其父母﨑嶇兵間扶擕負挈跬步不失
左右見者異焉稍長奪於家事不得日對編簡慊然常
若不滿中年乃築室買書飭厲其子不少置已而鑄以
命服拜堂下賀者塞門咸曰此善人之報也久之鑄尉
鄂之嘉魚戒板輿請君俱君曰吾幸有先人故田廬朝
婣暮戚足以自娛行矣守汝身庀汝職無干官常以為
吾憂復曰湖外奉入薄吾且損伏臘調度以佐汝費其
勿以衣食自累君之遇其子它皆類此於兄弟尤篤晚
歲哭其仲弟過時而哀不衰以至輯柔宗姓承寧鄉鄰
逢迎舊故率用和厚内外無違言其終也享年六十有
八娶邵氏三子長曰鑑次則鑄今為從政郎新隆興府
南昌縣丞季曰鎮三女長適邵澄次適汪旦季適邵庚
孫男曰瀾道濟梁潜君沒之明年十二月甲申葬于縣
之惠日鄉九里原銘曰
十年之計侯杞侯梓百年之計則惟孫子廟鼎之陳有
祿自天嗣德不怠尚封其阡
宋郴州墓誌銘
朝奉郎主管台州崇道觀宋公諱有字子華以淳熙四
年正月丁卯卒于婺之里第五月壬寅葬于赤松鄉糝
嶺原其孤以迪功郎監潭州南嶽廟劉嶠狀來謁銘去
年秋某與公别愀然忽以死事見付時公寢食固自如
也嗚呼孰知未半歲而竟銘公乎銘曰
睦來之宋版于金華以農相傳黃壁之窊八世曰正始
厭耒耞相攸近郊城西是家九世曰裕繄公禰廟逮公
之幼載教載詔養雖弗洎光遠有輝以朝大夫即第而
告公初筮學幇寇叛天號擗兵間家旤之延靖康建炎
㷭㸂屬連策士如林公往參焉有離有合有逢有牾晚
名一官主善化簿潭大都會運艘所翰阨於侵牟或繫
其孥慨然建白弊剔患祛賊荼黃七横行里閭乘吏惰
媮培癰護疽亟填牢戶良民用蘇鹽官在温司倉是徙
劬躬勤事陵儲阜㣥江夏龍泉間劇異施公宰兩邦左
右具宜陪貳于潭舊所習知闔府誦嘆不見瑕疵千里
上游郴古分郡帝心遠民俾公往鎮閉閤無為臨以清
靜年至而歸上還符印乃脂我車我車我徒乃行我田
我田我廬社臘逢迎共相嬉娛齒八十一壽則有餘厥
配杜嬪前歸其墟長子維佖實嗣宗職沆也蚤亡孫數
則七九齡既夭甡林角立朋行弜珏長幼秩秩女孫之
伯壻蔣端益仲季叔倪其二在室施于曾孫男一女一
維松有鄉維糝有宫維窆有石系載初終
祔芮氏誌
夫人芮氏吳興先生之季女東萊吕某之繼室也生十
有一年而先生沒及長澹靜馴飭母王夫人隆愛之嚴
於擇對不輕諾某少獲事諸公長者而海内知心則實
惟先生之門夙夜念無以醻適中饋乏主聞夫人之賢
乃委幣以請既廟見慨然曰吾他日有以拜先生墓矣
歸之明年某病廢夫人護視劬瘁得羸疾以卒曾祖寧
祖彦輔贈朝議大夫先生諱煜終右文殿修撰夫人生
以紹興三十二年九月五日卒以淳熙六年七月二十
八日是年九月十五日祔於婺州武義縣明招山先君
兆域之左
潘叔度妻朱夫人墓誌銘
吾同年友潘叔度景憲有賢配曰桐鄉朱氏始叔度謀
繼室習於朱氏者皆稱夫人之賢及歸踐婦職過所聞
叔度自律甚嚴人少當其意夫人獨事之順焉其於子
若女叔度不獨咨美其均壹又每咎其厚於慈也既沒
自尊章至于娣姒哭之過時而哀中外有連者皆惋嘆
失聲或涕泣不能已也生二十七年而嫁嫁七年而卒
實淳熙己亥七月十九日是歲十一月七日葬於婺州
金華縣葉山曾祖廙贈朝議大夫祖載上司農卿贈徽
猷閣待制父翌中書舍人終敷文閣待制子男二人自
厚自晦子女子三人長適朱塾餘在室予與叔度共學
久矣其兢兢於母子昆弟之間如恐傷之者盖深知其
所存故其得内助則竊為之喜迨其悼亡見其用力之
難而私憂其失其相也雖病且廢忍不銘銘曰
匪偏匪頗匪嘻匪嗃理從數違質厚氣薄厚焉培之薄
焉委之我作斯銘允無媿辭
郭伯清墓誌銘
君諱澄字伯清姓郭氏婺之東陽人曾祖招祖知常父
良臣將仕郎紹興末軍興入貲佐縣官者賜爵視任子
將仕以伯清名上補迪功郎調隆興府南昌縣主簿再
調台州黃巖縣主簿皆不行嘗請兩浙轉運司解亦終
不遂淳熙六年八月十二日以疾卒年始三十娶朝奉
郎江南東路轉運司主管文字吳良驥之女後七十有
九日亦卒七年十二月初六日合祔於羅青原將仕墓
之左三子曰木曰紹曰愛伯清少時將仕竒其敏悟為
築西園舍旁延名士講授鄉之秀民願請業者悉聚而
館焉伯清既用力于學益知師友之可親辭氣悃款未
嘗不以善其身迪其族衣被其鄉閭為主退而驗其語
隨其力之所至皆有以自見識者始竦然不敢以内交
要譽期之歲嘗大侵鄉人有不忍高其糴以牟利者問
之則曰此吾在西園所講也於是又知伯清之志非特
信於朋友且有從而化者矣將仕沒里閭意伯清書生
易與睥睨者甚衆母楊夫人亦憂之及涖家政物情土
俗洞見表裏而一本於厚環田廬四旁悍者馴媢者弭
無有嘗以事者既服其能而重感其意也平生所聞於
師友者方將次第出之而伯清則死矣予每患學者顓
固而窒於用才如伯清乃遽奪之不得極其所如往予
非特為郭氏惜也伯清死今期年往來者皆道西園弦
誦之聲不衰兄弟朋友相厲以學若有督趣之者曰吾
伯清不可負也嗚呼是豈聲音笑貌所能為哉予之知
伯清盖有不盡者矣銘曰
西園之木與日升兮維子之植衆所馮兮西園之木與
歲老兮維子之志神所保兮
陸先生墓誌銘
陸氏出媯姓陳公子敬仲適齊别其氏為田田氏有國
宣王封其少子通於平原陸鄉又别其氏為陸五代末
有占名數撫之金谿者曰德遷盖唐乾寧宰相希聲之
孫也德遷生有祥有祥生演演生戩戩生居士賀以學
仃為里人所宗有子六人先生諱九齡字子壽於次為
第五幼明悟端重十年喪母哀毁如成人少長補郡博
士弟子員時秦丞相當國場屋無道程氏學者先生從
故編得其說獨委心焉久之新博士且至聞其雅以魏
晉放逸自許慨然嘆曰此非吾所願學也賦詩徑歸結
茅舍傍講習兼晨夜不怠先生年猶未冠於取舍向背
已知所擇如此吏部郎襄陵許公忻直道清節在中朝
名論甚高屏居臨川閉門少所賓接一見先生亟折輩
行與深語恨相遇之晚他日許公起守邵陽思與先生
游先生亦樂從其招凡治體之升降舊章之損益前聞
人之律度軌轍每亹亹為先生言不厭所以屬之者厚
矣既歸益大肆其力於學廣攬博咨深觀默養如是者
盖十餘年乃束書入太學太學知名士聞聲争願交始
則樂其可親久則知其可事屏所挾北面而稱弟子者
甚衆祭酒司業酌衆論舉以為學錄先之以身正之以
漸行之以無事雖跌宕見鐫譙者退亦心服不知怨之
所在焉登乾道五年進士第迪功郎桂陽軍軍學教授
以母老道遠改調興國軍軍學教授地瀕大江民寒嗇
罕游校官先生不以職閒自佚端榘矱肅衣冠如臨大
衆勸綏引翼士方興於學而先生以家難去官矣服除
調全州州學教授未上以疾終於家實淳熙七年九月
戊寅享年四十有九母饒氏繼母鄧氏用光堯慶壽恩
封太孺人娶王氏知通州瑊之女而元豐左丞之曾孫
也子艮之女二人皆幼是歲十二月甲申葬于鄉之萬
石塘初居士潜德不試采司馬氏冠昏喪祭儀行之家
至先生又繹先志而修明之晨昏伏臘奉盥請袵觴豆
饎爨闔門千指男女以班各共其職儉而安莊而舒薄
而均禮俗既成雋者不敢踔厲朴者有所據依順弟之
風被於鄉社而聞於天下其儀節品式江西士大夫多
能道之至於先生忠敬樂易優而柔之曲而暢之遂濟
登兹者則非言語形容之所及矣先生兄弟皆志古耆
學燕居從容講論道義誾誾衎衎和而不同伯仲之間
自為師友雖先生所以成德其資取者非一端然家庭
追琢封植之功與為多焉休暇則與子弟適場圃習射
曰是固男子之事也自是里中士始不敢鄙弓矢為武
夫末藝歲惡多剽劫或欲睥睨垣墻曹耦必搖手相戒
是家射多命中毋取死故獨無犬吠之警廬陵嘗有茶
寇聲搖旁郡聚落皆入保並舍民走郡請先生主之郡
如其請門人多不悅先生曰古者比閭之長即五兩之
率也士而耻此則豪俠武斷者專之矣今文移動以軍
興從事郡縣欲事之集勢必假借主者彼乘是取必於
里閭亦何所不至哉寇雖不入境閑習屯禦皆可為後
法其在興國學廩名存實亡簿書漫漶不可考先生為
覈實催理受輸之法白郡授有司行之科條簡明士得
其養凡經世之務職分所當知者未有聞而不講講而
不究此一二條特因事而見者耳先生和順不違物而
非意自不能干簡直不徇人而與居久益有味四方學
者踵門請益羣疑塞胷糾纏轇轕雖善辨者不能解先
生從容啓告莫不渙然失其疑而退非惟動悟孚格固
有所本亦其用力於自治者既專且久人之疢疾皆嘗
折肱浮湛滑濇適中其病聽之者於其心有戚戚焉至
于扞格不入必寬養以俟其可未嘗無益而雜施之也
天下之治方術者多矣囿於異端小道者既不足與議
晚進新學間有聞君子之餘論者又多既其文而不既
其實摹規而畫圓擬矩而作方雖或似之而卒非也方
先生勇於求道之時憤悱直前盖有不由階序者矣然
其所志者大所據者實有肯綮阻之雖積九仞之功不
敢遂有毫釐之偏雖立萬夫之表不敢安公聽並觀却
立四顧弗造於至平至粹之地弗措也屬纊之夕與其
昆弟語猶以天下學術人才為念少焉正臥整衣衾理
鬚髯恬然而終所謂仁以為己任死而後已者盖於此
見之荆州牧廣漢張公栻與先生不相識晚歲還書相
與講學問大端期以世道之重無幾何而張公沒又半
歲而先生下世矣豈道之顯晦果有數存乎其間邪雖
然來者無窮而義理之在人心者不可泯也先生之志
必有嗣之者矣葬有日其友吕某為銘二十九字識其
窆曰
自古皆有死盡其道而終者幾希是維宋陸先生之墓
百世之下尚永保之
鄱陽王安母程氏墓誌銘
自予病廢退居婺之金華杜門謝客婣戚哀其羸而重
於數勞之也亦罕過之今年春大雪十日窮巷無行者
午睡起聞啄剥聲顧童奴曰是必有異趣視之往譍門
則曰是東萊吕氏乎啓關以謁入曰鄱陽哀子王安予
亟扶曳與為禮且拜且泣曰安不幸喪母不自意忍死
圖大事既斬板矣又不自量欲傳載吾母之德善以紓
㒺極之痛用敢請于家君聚糧趼足自歸于門下予蹙
然曰子於親則篤矣以某之罷惰尚無以自見於今世
屬以千載不朽之託則非其人手足攣痺三歲于兹彊
以冶金伐石之事則非其時不寧惟是婦人名不出閫
而墓之有碑盖漢氏之末造也子苟尚志飭身使後世
知有子姓名為之親者斯不泯矣何以文為則又泣數
行下曰先生之教既聞命矣抑中心有不能自已者敢
試陳之安之家聚口衆度伏臘堇堇耳吾母佐吾父縮
衣節食聘士教子塾師姜君慶貧甚獨與二女居吾母
親為拊養已而皆資遣之姜君有消渴疾每講罷索巨
觥引滿如奉漏甕沃焦釡少遼緩則殆不濟閱數年吾
母終無倦色鄱陽士鄉也安之椎鈍而有司兩寘之貢
籍閭巷之人皆為王氏賀吾母獨未以為足安未敢以
是為報也三十年間齷齪拘畏雖無能短長鄉之長者
以其不叛於士檢稍稍遣子弟從安游安始少自慰而
吾母則亡矣苟免喪猶視息於人間固不敢自畫以負
吾母之意道遠年徂懼不克濟先生幸賜之言此志豈
不益可保予矍然曰子之志及此豈敢以疾病為解考
其家世本末孺人姓程氏饒之德興人曾祖守益祖萬
父棫適同邑王君彥暉淳熙三年天子稱觴德壽宫賜
高年者爵孺人實始封後三年十月二十六日以疾卒
子男子四人長賓次安次憲次宗子女子二人皆已嫁
而卒孫男女十二人十二月六日葬于縣之唐原又明
年二月乃表其墓又為銘遺之曰
藐是吾身吾親之枝可舟可梁榦者百圍死事皇皇生
事業業母俾斯文獨有枝葉
金華游玠母陳氏墓誌銘
出赤松門十二里並驛道得支徑右折而南岡阜迤邐
相屬行三里許至後湖之原有墓焉是為郡貢士陳敏
之女迪功郎致仕游夔之妻迪功郎新澧州州學教授
玠之母生十有七年歸游氏又四十一年以疾卒實淳
熙七年十二月二日其葬以明年四月四日男五人長
即玠也次璞次璣次珙次瑀女三人長適鍾麟次適汪
知古幼在室前葬玠奉贄幣請曰玠之母本儒家方三
舍法行時郡以外祖充賦貧不能上道竟老於布衣吾
母常恨之故相家君教諸子尤力玠每游學紉補炮烹
米鹽靡密悉出吾母之手甫得一官未及致鍾釡之養
而遽悼棄之鄰里莫不為玠酸鼻而玠之煢獨則人有
不及知者焉建安之游唐德宗世有别居邵武者入國
朝枝葉益蕃獨玠之系無仕者崇寧中吾祖輿母隃嶺
徙名數於婺之金華今七十有八年矣玠既賜第家君
誨之曰汝曾祖以上兆域皆在邵武汝祖歲或一再往
省焉汝諸父雖不及汝祖之數猶間往省焉自吾之老
不能蒙霜露犯寒暑以問訊松檟然每往來吾心也汝
幸免於課試之累盍趣裝代吾行玠再拜受命比還吾
母已屬疾且喜且勞曰吾兒始識先世丘壠矣跋涉無
恙乎改月遂至大故治湯液護衾裯之日視諸弟為獨
少此玠終天之恨也祖墓岸城濠湫隘無以族昭穆乃
卜地於城之東婦人無外事法不當有銘然玠不孝之
罪上通於天一旦殞滅諸弟稚昧未勝灑掃之職將不
瞑目於地下矣願先生哀而識之予告之曰子之家常
如今日雖八百里之邵武不知其遠况十餘里之後湖
乎苟其不然則負城之阡猶可憂也子盍反其本矣銘
曰
北門之池蔽芾其陰東門之原封之自今我圖其新而
舊勿替勿替引之維昭武是視
金華時澐母陳氏墓誌銘
大司徒以本俗六安萬民初一曰媺宫室次二曰族墳
墓是維死生之大紀三代相傳而不變者也居焉而父
子有秩兆焉而昭穆有班竒衺譎怪之說未嘗出於其
間斯民之生老壽蕃祉繫族以宗名官以氏至于千百
年而不替王政既息舉丘封竁窆之柄委之巫史妖誕
相承誘怵並作民始忍以啜粥飲水之時起射名干利
之望窀穸所卜畔經遠祖度越疆畛孤峙數舍之外服
降屬疏盖有樵牧不禁者矣甚者兄弟忿鬪或謂是山
於伯獨吉或謂是水於季獨凶狐疑相仗暴其親之遺
骨而不可檢是可哀也已學士大夫慨然尚論先王之
制則世共譁以為闊於人情予獨於陳夫人之葬有感
焉夫人生於壼幃之中組紃是習饎饋是共未嘗親接
儒先之餘論也病革屬其子曰必祔我先舅之傍毋深
徇葬師以咈我志遂攻位於舅之東墓白楊塢然則墳
墓之族實人情之至願當巫史紛若之際猶有不讀周
官暗與之合者禮豈彊人者哉故予樂道夫人之事而
論次之夫人諱瓌曾祖某祖某父某男四女一孫男二
時氏金華右族舅沒姑老夫人以冢婦傳家闔門千指
無違言每與其夫語必曰先舅無恙時賓禮髦畯課督
其諸孫孫為如何君主其外我主其内毋使一事減於
舊可也其子見里有藏書者歸有羨色夫人出簮珥直
數十萬俾為僦工費且曰吾家非窮空也特欲汝曹異
日見此書不忘吾此意耳夫人沒後諸子為予誦之輒
涕下不能禁庶幾有成其志者銘曰
葬書五車重折軸徼祥畏禨墓不族淑哉夫人見何獨
纊息留言毋遠卜有欲踵之求其躅皇舅之原原左麓
東萊集卷十三
