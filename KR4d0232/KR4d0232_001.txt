東萊集卷一宋吕祖謙撰
詩
許由(福)
許由不耐事逃堯獨參寥行至箕山下盈耳康衢謠謂
此汙我耳臨流洗塵囂水中見日馭勞苦如堯朝堯天
接山際堯雲抺山椒誰云能避世處處悉逢堯
清曉出郊(福)
落月窺甕牖殷勤喚人醒蓐食治野裝行行向郊坰林
端横宿靄未放羣山青藕花斷復續莫辨浦與汀初聞
露花香一洗廛市腥清景竟難挽晨光著郵亭留眼數
天際尚餘三四星車塵駕暑氣白汗如飜瓶凉燠一機
耳愠喜誰使令泠然解其會冰壺在中扃
城樓(福)
城峻先迎月簾疎不隔風棋聲傳下界鴈影沒長空島
嶼秋光裏樓臺海氣中登臨故待晚雨外夕陽紅
西興道中二首
鳬鶩迎船似有情隨波故起綠粼粼野花照水開無主
誰信春歸已兩旬
桑麻張王不知春帝恐鶯花太斷魂東岸紅霞西岸綠
却將景色為平分
晚望(信)
獨立荒亭數過帆横林疎處見滄灣故知不入豪華眼
送與鳬鷗自在看
春日七首(信)
江梅已過杏花初尚怯春寒著萼疎待得重來幾枝在
半隨蝶翅半蜂鬚
短短菰蒲綠未齊汀洲水暖鴈行低柳陰小艇無人管
自送流花下别溪(一云歸時須趁春光淺待得春深意却迷)
岸容山意兩溶溶便是東皇第一功春色平鋪人不見
却將醉眼認繁紅
春波無力未勝鷗夾岸山光翠欲流若使畫成驚顧陸
更教吟出壓曹劉
絡石寒毛澗底明春來綠徧小峥嶸憑誰再續平泉記
為定芸蘭孰弟兄
一川曉色鷺分去兩岸煙光鶯帶來徑欲卜居從釣叟
綠楊缺處竹門開
簷鐸無聲鳥語稀徑深鐘梵出花遲日長徧遶溪南寺
未信東風屬酒旗
登八詠樓有感
仲舒舊事無人記家令風流一世傾天下何曾識真吏
古來幾許尚虚名(闕仲舒守婺有異闕)
富陽舟中夜雨
萬頃煙波一葉舟已將心事付溟鷗蓬籠夜半蕭蕭雨
探借幽人八月秋
野步(杭)
石梁俯清流苔髮明可數茅簷春晝長寂寂亭陰午鳥
啼花徑深風絮浩無主幽人不可親棋聲時出戶
晚春二首
卷地狂風殿晚春落花盖水欲成雲向人不改故時面
惟有蒼官與此君
風絮流花一任渠北窗高卧綠陰初閉門春色閒中老
為謝平生董仲舒
明招雜詩四首
鳥聲報僧眠鐘聲報僧起静中輕白日邈視東流水風
月有逢迎出門聊徙倚傳徧南北村松間横屐齒
前山雨退花餘芳棲老木卷藏萬古春歸此一窗竹浮
光泛軒檻秀色若可掬豐腴當夕餐大勝五鼎肉
牆竹生夏陰風荷留宿露解衣一盤礴此豈不足付
風簷裊茶煙銅瓶語相泣清陰一疎箔不礙飛花入
遊絲
遊絲浩蕩醉春光倚賴微風故故長幾度鶯聲留欲住
又隨飛絮過東牆
夏日
階前水樂元無譜簷外風琴不用絃待喚青奴與黃妳
為君極意作今年
鄭武子刪定挽章二首
博洽推諸老胷中幾石渠暮年終反約精義本無餘羲
易忘言後楞伽絶筆初長歸應不憾舊學盡成書
古汴豪英海追隨不厭勤塵中識梅福簾下得嚴君(京師)
(賢者多市隠闕得之識之公所從受太玄乃於日者)培養逢原學煙沈濟世勲
定知千載後下馬董生墳
又二首(代父倉部作)
平生丈人行每語盡箴規問字揚雄宅談經董相帷壺
觴陪勝踐杖屨及深期誰料南歸日墳前宿草衰
公未陪經幄還應典奉常如何便沈沒不使少翺翔幽
壤千年閉名山萬卷藏升堂多俊彦築室繞高岡
陳庭堅聘君挽章二首
沙尾三家市人聲半米鹽悠然搔短髮忽此見長髯觴
詠歡初合溪山氣已添豐城埋劒夜太史定先占
大門三世舊是邑兩公同易策它年絶(刪定鄭公)詩筒去歲
空朱(闕)豹隠雨(闕闕)(集丞暗是堂)白馬虎谿風(闕闕公)(弟)好
在慈恩塔亭亭翠靄中
鞏采若府推母錢夫人挽章二首
内助功推冠名成父子間中原遺俗盡舊族素風還石
窌天開邑宫門日綴班光華竟何許夕照在西山
歴歴稱觴地悲凉騎省園風枝今日恨露葉去年痕鸞
翥昏遺鏡魚枯泣舊軒曲湖春色滿不到北堂萱
葉子山右史父宣義挽章二首
經笥深無底高談一座傾置身初濩落有子晚光榮命
服鄉閭賀安輿里巷迎風枝何不定忽忽到佳城
諸父烏衣集公時預往還涼秋同出郭勝日共尋山電
掣流光速舟移古岸閒又成丹旐去衰涕不勝澘
寄章冠之
章侯平生一詩囊酬風酢月徧四方浩歌姑熟酒淋浪
醉呼太白同舉觴遂登浮玉臨渺茫江濤挾筆益怒張
沙頭倚檣樂未央興闌忽上秋浦航門前槐花日夜黃
閉門琢詩聲繞梁白袍紛紛渠自忙飄然邂逅非所望
自言久厭世鎖韁合眼已夢廬山蒼君才甚碩氣方剛
身雖欲隠文則彰江湖故人半朝行左推右挽摩天翔
而我戢翼甘摧藏不能與俗相迎將徑當行前掃山房
俟君功成還故鄉却駕柴車迎路傍
送柳嚴州解官趨朝(楹)
一葉初秋已趣裝璽書屢下駐歸艎少留北闕三年最
多借西州半歲強身外寵榮元自薄眼前凋瘵故難忘
書囊知有朝天草不是中和樂職章
送宋子華通判長沙(代叔祖知錄作)
騷人故悲秋九辨播三楚宋公舊題壁文采照潭府千
載得君侯遙遙接華緒還當初秋天又進湖湘艣當家
多勝事此役可兼取江山日日新似若相勞苦木脫獻
群峰雲生失前浦况持别乘權光華動徒旅元戎下分
庭百吏羣趨廡後車載仁風習習被南土預知潢池盜
無復驚桴鼓政當勸賣劒不必禁挾弩嶺頭鏡面平論
賞駢圭組臨分一杯酒不為離愁舉
東陽郭彦明挽章
小試威名盖一鄉卷藏韜略付農桑傳家籖軸書盈幄
擇壻簮纓笏滿牀置邑萬家開兆域送車千兩塞康莊
正須今代如椽筆盡發潜光著石章(幄一作屋)
李粹伯侍御母夫人挽章
對仗峩冠日鯨牙汹九淵堂萱不改色臺栢故參天共
識吾君聖今知此母賢丁寧劉子(闕)事一時編
王龜齡詹事挽章二首
諸老收聲盡佳城又到公蒼天那可問吾道竟成窮旌
卷莆田雨簫横霅浦風今年襟上淚三哭(一作泣)萬夫雄
(芮祭酒劉太史皆以今歲下世故云)
大使交旃日元戎解甲秋先鳴驚衆寐孤憤壓(一作厭)羣
咻羽翼新鴻鵠聲華舊斗牛斷橋亡恙否落月照寒流
尚書汪公得請奉祠餞者十有四人分韻賦詩
某得敢字
鼎食味苦濃藿食味苦淡同生不同嗜羊棗與昌歜孰
能游其間進退兩無憾尚書古仙伯雅尚本真澹禁涂
履星辰講厦席氊毯將升間槐棘忽去亂葭菼太清奉
虚皇奎壁手可攬舉以華其歸光耀極鉛槧向來功名
人勇進忘坎窞聽誦歸來辭掩耳謝不敢寧知達士胷
萬牛眇難撼清風滿後車一洗世氛黕祖帳將軍園寒
枝紅綴糝公歸寧久闊别意不成慘金華訪舊學和羹
待醯醓政恐牧笛清終換街鼓紞
送丘宗卿博士出守嘉禾以視民如傷為韻
檇李國西門道里去天咫訟庭人摩肩客館舟銜尾涼
燠變須臾怵聽復駭視心平理自見周道本如砥
堂下萬休戚堂上一笑嚬是心苟不存對面越與秦豚
魚尚可孚况此能言民君看津頭柳葉葉皆相親
奮髯疾抵几解衣徐探雛古來多快士氣吞兩輪朱簿
書高沒人迎筆風摧枯自許豈不豪歲晏終何如
折肱稱良醫識病由身傷開府事如麻豈盡昔所嘗平
生老農語易置復難忘麥黃要經雪橘黃要經霜
魏元履國錄挽章二首
麻衣見天子拜疏不知休落落山林氣拳拳畎畆憂極
知千載遇政用一身酬繞舍閩溪水朝宗日夜流
羣公祖疏傅多士送陽城短棹非前約長亭及此行深
留移白日共語只蒼生會續山陽賦鄰人笛未横
祭酒芮公既歿四年門人吕某始以十詩哭之
少年把筆便班揚咳唾珠璣落四方歲晚寒窗渾忘却
瓦爐香細雨聲長
際野塵埃撲面來萬人蟻聚撥難開手中杓柄長多少
蟄盡飢腸十月雷(公為仁和尉歲荒殍者滿野區處賑恤各有條理)
小醉初醒日半昏森森赤棒遶籬門慨然投袂無難色
不識從來獄吏尊(公嘗為某道坐司獄時如此)
交廣歸來里巷迎破囊又比去時輕何須更酌廉泉水
夫子胷中萬斛清
殿前拜疏閱羣公獻替從違各異同陛楯諸郎自相語
白頭祭酒最由衷
出祖津頭六館空帽簷齊側掛帆風吳興盛事人能數
直自胡公到芮公
聞人有善已伸眉倒廪傾囷更不疑菶菶萋萋竟何許
卷阿空老鳳皇枝
胷懷北海與南溟却要涓涓一勺清相對蹵然如重客
無人信道是門生
璧水經年奉宴居天和襲物自舒徐憑誰寄謝朱公掞
纔向春風坐月餘(朱公掞見明道于汝州歸語人曰光庭在春風中坐一月)
先生墓木綠成圍弟子摧頽晝掩扉大雪繁霜心已死
有時清夢尚摳衣
送朱叔賜赴閩中幕府二首
止戈堂上屐聲閒飛盖相追杳靄間君到定知難入眼
倚天灊霍是家山
路逢十客九衿青半是同窗舊弟兄最憶市橋燈火静
巷南巷北讀書聲
周堯夫主管挽章
五柳傳觴地風流魏晉前曾探孝先笥慣坐廣文氊身
世渾如夢功名莫問天從今風雪夜不上剡溪船
周表卿尚書挽章
奏篇曾用牘三千晚歲回翔日月邊眼看四朝諸老盡
身兼五福幾人全清臺課歷遺書在晝寢凝香舊政傳
竹馬館前寒月白當時轍迹故依然
楊信伯郎中挽章二首
象魏三千法瀛洲十八人南宫占列宿少海近重輪聞
道清羸極猶能職業親榴皮餘屋壁零落獨無神
並舍游從舊同朝分義深時時墜書札得得到山林北
去先移棹南來後盍簮死生離合地搔首一悲吟(前歲某還)
(朝公方去國)
蔣世修祕書父朝奉挽章
太一青藜子舍光命書頻歲到高堂深居物外風煙老
静看人間日月忙繞舍圖書千載韻映階蘭玉四時芳
逝舟休歎東流水餘慶源流衮衮長
蘇仁仲計議挽章二首
幽棲略具便休官帝遣蒲輪喚不還大似文元居道院
又如退傅過香山夢回帷幄青冥上(嘗為密院計議官)醉墮風
波浩蕩間(嘗謫汀州)向(闕)中有榮辱那能八十鬢毛班
登門疇昔奉從容婺越之間一水通今日江東無賀老
去年牀下拜龐公舊來論議多遺落新出傳聞或異同
已矣從誰判(一作辨)真贗汗青連屋未施功
向運使挽章
戟衣飜戶映庭槐使節州符未展才文獻定知丞相似
淵源還自洛陽來異端惑世濃於酒古學違時冷若灰
從此湖人識喪禮凛然治命手親裁
酬上饒徐季益學正
吾家紫微翁獨守固窮節金鑾罷直歸朝飯尚薇蕨峩
峩李杜壇總角便高躡暮年自誓齋銘几深刻責名章
與俊語掃去秋一葉冷淡静工夫槁乾迃事業有來媚
學子隨叩無不竭辭受去就間告戒意尤切典刑自耆
老護持何敢闕嗟予生苦晚名在諸孫列拊頭雖逮事
提耳未親接徐侯南州秀少也嘗鼓篋示我百篇詩照
坐光玉雪因之理前話講繹霏談屑兩都弟子員家法
嚴城堞取善則未周守舊猶有說閉門風雨散孤學絲
桐絶懷哉五馬橋寒逕尋遺屧
顧茂恭母王夫人挽章
聖朝人物盛諸何壽母皤然樂事多堂下無憂萱弄色
天邊有信桂交柯黃金籝滿經方重白玉樓成恨未磨
空誦安仁舊時賦版輿零落故山阿(仲子以文稱而先逝闕)
夜宿浦城魚梁徐刪定子出示林謙之挽其父
二詩時謙之方按刑廣東有懷次韻
五年不說空山雨今夜魚梁著釣船為問故人今健否
桄榔葉暗瘴江邊
兩章宛轉復清哀讀到魚梁首重迴便使短牋無姓字
也應知自艾軒來(艾軒詩脩文巷裏暮春前欲上旗亭送客船忽有短牋無寄處魚梁却在)
(淚痕邊夢忽然白晝自生哀立馬橋東喚不迴驚起何波理殘十年燈火上心來注云次章述夢中所見何)
(使君文舉為同舍生蜀人以波呼之猶言丈人也)
題劉氏綠映亭二首
涼葉飜飜不受塵芒鞵藤杖及清晨開窗小放前溪入
澄綠光中獨岸巾
鷺浴魚跳在鏡屏搖青浮碧太鮮明牆東種得陰成幄
隔葉看來却有情
題歸菴
雲壁開蒼峽風林卷翠濤諸松皆老大一嶂獨孤高發
興雖公等尋幽許我曹秋光端可賦不是楚人騷
王通直挽章
近來南國冢半是北人墳異縣誰憐我同鄉又失君深
居傳雅尚堅坐挹清芬日落長安第三槐拂暮雲
劉梧州挽章
駟馬高車照路光幡然改轍興何長空山猿鶴驚無恙
同社雞豚樂未央祗見歲華來冉冉不知耆舊去堂堂
北邙道上麒麟冢誰得歸休十載強
許著作挽章
清文麗藻百川增窘步追隨愧不能麟趾差肩臺岌岌
鴈飛聯翼塔層層蓴鱸歸興都門酒薤露悲歌大隧燈
獨向梁間誦遺句寒松衰菊繞峻嶒
次韻葉丞相陳尚書游南園
樂事良辰古所難三分春色一分寬潤花雨過紅裙濕
倚竹風斜翠袖寒自有南堂誰舉白可無東絹為施丹
兩翁醉墨曾題品便作平泉草木看
宣城李君嘗遊東湖居士之門袖詩見過次韻
以謝
人去湖空古豫章溪蓀水荇換年芳聞風我是通家舊
覓句君猶弟子行鬚髮蒼浪休歎老齒牙沆瀣尚生香
宛陵自昔詩人國今日誰升小謝堂
何叔京挽章二首
濮州以諫死何氏得其真天下中庸義人間父子親再
傳猶易簡小出復逡巡埋骨雖南土傾心向北辰
傾盖黃亭夜翛然澗壑姿倚天唯直榦到地絶旁枝亹
亹今何許悠悠只自知寒碑卧風雨千載有深期
魯少卿挽章
慶源衮衮接天流老桂傳香次第秋人物西都九卿選
光華南國十州遊翛然徑下滕王閣已矣長懷范蠡舟
身後楚騷誰著錄靈光舊草合兼收(王文考逸之子作靈光賦而夭宗教)
(君實似之)
蕭果卿祭酒挽章二首
虚心觀世態實行播鄉評璧玉中邊厚冰壺表裏清家
聲到蕭傅人望似陽城殄瘁無窮恨湘江日夜傾
摩揣誠斯薄雕䥴質自銷平生但真樸直上絶枝條氛
霧終澄霽丘山亦動搖朝陽舊時鳳聲人舜簫韶
送喻叔竒通判會稽
鳴騶前日餞出使椎鼓今日送作州會稽别駕官尚薄
道傍羨者何其稠版輿有親餘九十東南之美供甘柔
先春鑄牙入午啜破臘箭茁充晨羞况復詩壇執牛耳
所至風月相獻酬千巖萬壑徧題品會有采者人名遒
與同館遊張氏園分韻得日字
出門厭囂塵入門倦佔畢駕言城北園滯思頓覺失方
池環修篁廣陌衛行栗先雪梅已苞後霜草猶茁上躋
極高明旁穿復深密主人真喜事秀句屢盈帙招呼文
字飲及此三餘日山林與鐘鼎零茂本非匹斯遊豈偶
然書板記甲乙
送胡子遠著作知漢州分韻得行字
定交不在蚤意合蓋已傾胡侯西南來兩載同書檠與
人徐有味於世初無營虚舟澹容與未易寵辱驚魚龍
同一波中有千丈清道氣自深穏名言常簡明南宫接
東觀天衢勢方亨夢回得遠信窺簷渚鴻鳴開書見連
環歸興浩已盈子政方校錄令伯俄陳情都門日轂擊
雜襲炎凉并誰知此麾盖獨為思親行夾道皆歎息始
識真重輕古來聚散地雪野天峥嶸别袖不可挽宿昔
洲渚生君臣有大義忠孝相持衡勉哉楙明德清廟須
棟甍
薛叔雲左史母方夫人挽章二首
彤管傳遺範形容欲付誰初年栢舟賦晚歲艾軒詩(闕)
中稱壽母不獨蔡三司
往在西雍日從容許拜親杏花壇壝古萱草戶庭春曾
是升堂客應為執紼人壺公天一角吹淚洒車塵
端明汪公挽章二首
異時憂世士太息恨才難每見公身健猶令我意寬彫
零竟何極回復豈無端此理終難解天風大隧寒
四海膺門峻親承二紀中論交從父祖受教自兒童山
嶽千尋上江河萬折東微言藏肺腑欲吐與誰同
趙路分挽章二首
魯衛封雖近原顔室自貧一家唯四壁九族自三春子
舍龍頭貴佳城馬鬛新升堂如昨日南望涕沾巾
晨昏生死際至性極民彝巨孝東都傳劬勞小雅詩固
應為世表何止秀天枝令子傳遺緒纍然不自持
陳能之少卿挽章二首
往在西臺日調娛用力艱善人終有恃公道亦徐還既
去言方白重來鬢已班清名配詹事千載赤城山
二父官曹接諸郎硯席通流年何鼎鼎見日每匆匆馬
走誰憐我麟書近得公又成交臂失楚些鐸聲中
恭和御製秋日幸祕書省近體詩
麟閣龍旂日月章中興再見赭袍光仰觀焜燿人文盛
始識扶持德意長功利從今卑管晏浮華自昔陋盧王
願將實學醻天造敢效明河織女襄
賀車駕幸祕書省二首
麟臺高柳識雕輿共記中興幸省初黃道再傳天子蹕
青編重入史臣書需雲下際君恩盛晨露高張樂節舒
若寫鴻猷參大雅定非周鼓頌田漁
紫清丹極與天鄰闔闢乾坤繫笑嚬獨為斯文回一顧
坐令吾道重千鈞先王舊物參差見列聖明謨次第陳
墨客區區感榮遇豈知深意在彝倫
東萊集卷一
