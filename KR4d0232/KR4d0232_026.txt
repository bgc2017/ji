東萊别集卷十一宋呂祖謙撰
尺牘五
謝陳丞相
恭惟某官以盛德偉望儀刑廟堂以閎略遠猷開濟寰
宇精忠上逹龐澤下流方將正元氣以格君心定國論
以一民聽大本既立萬目自張厥惟善類之所素期是
亦輿人之所共屬
蕞爾之蹤屏伏閭巷與昆蟲草木共游坏冶之中涵泳
泰和為日久矣具瞻之地禮絶百僚分有常尊賤不可
瀆士有常守進不可輕用是不肖之姓名無繇自達於
典籖者曠宇碩量細大并容草芥之微當在原貸
成均置屬本待名儒推擇之餘下及孱陋怵然内顧業
荒學淺且無一日之雅於門下果何以得此意者大鈞
播物不間遠邇推拔十得五之義故雖頑鈍猶在甄奬
深惟至公之舉本非私德而犬馬蛇雀道諛不情之言
亦非承學所當施於大君子者也惟當博親師友砥礪
講習使不辱厥官無為化筆之羞而已拳拳之誠有如
皎日
與虞丞相
共惟某官以兩朝元老四海重望獨運大鈞身任天下
之重主上之所注意羣獻之所委心皆以財成鴻化紹
復大業是傒閎略遠猷固將次第而舉謹傾耳以俟
某晚學謏聞自侍几舄即蒙眄睞眷奬之厚史觀清華
俾參末屬政扉暇豫時接緒言内視疎蕪莫知所以仰
稱者兹焉考滿改秩祗拜命書静惟僥幸實坯冶陶成
之厚賜謹當勉自講習益求所未至少醻知遇之萬一
惓惓此心尚祈孚察
某瑣微之跡自託鑪錘身非已有去來出入固當肅聽
造命不當自必然私義廹切用敢犯瀆尊之譴而終布
之某親年浸高而諸弟皆未更事左右就養不可遠違
前此固嘗控聞鈞聽今兹冐暑遠歸百緒皆未有條理
尤重輕去膝下而以其勞遺老者懇懇之誠在所憫察
儻蒙畀以祠禄以為甘旨之奉於其餘暇温習舊學二
三年間稍稍就緒自當袖書光範求備大厦一木之用
悃愊披露惟孚其實而憐其情不勝幸願
與梁參政
共以某官正大之學忠嘉之謨政路歴年彌縫輔贊固
上格君心而下孚羣聽矣培養元氣統盟公道實衆正
所共期於門下者仰恃眷知敢以此獻
某展布誠悃登徹崇聽某樸拙魯鈍無所取材親年浸
高諸弟皆未習事左右就養不可遠膝下前此控白雖
蒙再三之誨非不欲仰體愛存之意一聽坯冶然内揆
私計勢不容己而其間又有非筆墨所能盡者仰惟高
明必能洞悉敢望始終覆護畀以祠禄俾為甘旨之奉
暇日當尋繹故業澡澤矯揉異時粗有毫分進益當惟
所使令何敢自擇謹俯伏以傒矜惻
與趙丞相
比控悃愊仰瀆化鈞退惟僭瀆方俯伏以俟訶譴丞相
始則記識不忘意其尚可祓飾起之於病廢之中及尫
殘衰躄不能拜命則又惻然憫其困窮處之帥幕俾得
亟就厚祿以蘇貧病矜憐拊養之賜至深至厚不可稱
量顧以薾然病軀餘息如髮雖數舍之近亦無由輿疾
自致涸轍窮涂坱圠之鈞再三陶播猶不能植命之竒
窮亦云極矣祠禄雖薄方此歉歲月得數斛粟在困厄
中殊有所濟若蒙矜恤而曲從之幸之大者也力疾布
禀不勝惓惓
與王樞使
某衰病沈痼分甘棄捐樞使睠顧不忘俾之復綴朝列
而筋力已憊不能勉強以承下風僣易布誠朝夕愧懼
某官念其鉛槧之舊憐其尫疾之餘賜以便安使參帥
幕自非隆遇有加委曲全就何以及此區區謝誠豈筆
舌所能概見引領黃閤神爽飛馳
某自惟一介么微洊煩除書之下相公所以記存者厚
矣婺越相去不遠而又職優俸厚可以養疴使自為謀
豈復有過扵此苟稍可支吾拜命豈敢復溷朝廷實以
病體支離日事醫藥杜門里巷雖已再見歲窮而未敢
少有衝冐且親故相邇可以評量服食之所宜今舍鄉
閭而去其間不能自如者盖非一端雖大府賓僚初無
吏責然血氣之衰殘必不能䟦涉道路動履之蹇緩必
不能勝任衣冠苟或將護稍愆常時則疾勢必致增益
至此然後扶曳復歸將益動大君子之仁心矣若蒙察
其懇欵之情恕其再三之瀆曲賜軫念復畀以宫觀差
遣則可以專意休養從其所安庶幾數年之間或可小
瘉則自今以往皆受賜之日也冐瀆威尊某俯伏無任
俟命之至
與虞丞相
某近者敬裁尺書以拜鑪錘之賜共聞既登几格兹焉
肅奉堂帖首在召試之列竊惟金鑾給劄本待名勝第
一流墨客槧人誇詡歆羨或濡筆削牘終身而不能覬
如某者鄙樸椎鈍絶意清貫雖蒙睠奬顧憐不在人後
所以弗敢崇飾固陋上瀆大鈞者蓋謂與其踰涯過量
仰累權衡之眀孰若安分守常毋為牆仞之辱區區惟
堅微志圖稱深知豈謂某官度越畯軌爼豆英游拔之
於冗散惰廢之中收之於干祈請禱之外雖已遠門闌
而常賜記存不啻階戺之近雖旁無佽助而獨被慰薦
不待介紹之多是某官之知某盖曠數十年所未見而
某之受知亦閱千百人所未遇者也此知此感夫豈筆
舌語言所能述哉某官之於某可謂真知而非苟知則
某之於某官惟當出情語而不當為虚語政使所守者
未必中節所陳者未必合宜苟不一一披露以聽財擇
則非以拙誠事大君子之道也某親年浸高冐暑遠歸
所當調虞經理者百未有緒晨夕膝下未可違離鄉者
屢嘗面懇而前書亦既開其端矣重以所學未成動皆
迂滯經年庠序疎野率略可咎可悔處甚多若非某官
覆護全度之其抵譴何已不還踵退自循省惟當歸就
閒曠一意為學淬厲矯揉益求其所未至苟昧於自量
輙復輕出冒居非據曠敗可期容幬扶持政恐徒費陶
成之力耳雖朝廷正大之體用捨黜陟柄出於上非為
下者所敢自擇而學者委質之義東西南北亦當惟命
之承格以公義誠不當犯分以干司憲今兹猶敢自言
者竊嘗惟念父兄之於子弟封殖栽培弱者必養之使
至於強虚者必養之使至於實愛惜長育未嘗肯輕伐
於拱把而無益於用此某所以竊體是心歸誠門下求
須臾之間庶或可備他日之須也儻蒙矜憐賦以祠禄
以便其私養以餘閒從事於講習異時衆聽稍孚而俾
預周行自揣稍進而願沾化治固將有日此乃真情實
語而非有一毫之飾又况學省之召試恩典超踰軰流
所罕而無厭薄不屑之嫌某之受知肝鬲洞照内外所
悉而無懷情不盡之畏用敢傾竭底藴以聽甄鑄上瀆
威嚴某無任俯伏俟命之至
東萊别集卷十一
