墓銘舉例後跋
憶崇禎末年館西城王氏甫里許人華至攜示古今謚
法及金石例二書予所未有急手錄之錄未半遭湖兵
為患避兵者匝月比適館則二書烏有矣中怏怏逾三
十餘年偶過鄭桐菴先生言及金石例輙出之笥中覺
與前本微異假歸重錄别為一帙復從汲古閣借得墓
銘舉例又錄一本與謚法合三既喜夙願得完更增别
本尤為快意庶幾酌古準今于昔人之著有所攷據無
滋疑謬云癸丑秋九月望後六日耿菴漫識時年七
十有二
墓銘舉例四卷長洲王行止仲編先以唐韓退之李習
之柳子厚次以宋歐陽永叔尹師魯曾子固王介甫蘇
子瞻陳無已黃魯直陳瑩中晁无咎張文潛朱元晦吕
伯恭凡一十五家之文舉以為例足以續蒼厓潘氏金石
例而補其闕矣是書未見雕本抄自無錫秦氏竊意墓
銘莫盛于東漢鄱陽洪氏所輯隸釋隸續其文其銘體
例匪一宜用止仲之法舉而臚列之惜乎予老矣不能
為也康熙丙戌立秋日秀水朱彛尊書
墓銘舉例後跋
