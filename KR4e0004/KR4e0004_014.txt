宋學士文集卷第十四鑾坡集卷第四
吕氏采史目錄序
皇帝既正宸極龕定幽燕薄海內外罔不臣妾慨然憫勝國
之亡其史將遂湮微乃洪武元年冬十有一月命啓十三朝
實錄建局刪脩而詔宋濂王椲總裁其事起山林遺逸之
土恊恭共成之以其不仕扵元而得筆削之公也明年秋七
月史成自太祖迄于寧宗總一百五十九卷左丞相宣國公
李善長率諸史臣上進順帝三十六年之事舊乏實錄史臣
無所扵考闕略不備扵是禮部尚書崔亮主事黃肅與濂等
發凡舉例奏遣使者十又一人徧行天下凡涉史事者悉上
送官今之北平乃元氏故都山東亦號重鎮一代典章文獻
當有存者特擇有職于官者行示不敢輕也章貢吕仲善時
司饍成均乃被是選是月癸夘即乘驛北去八月丁夘抵北
平凡詔令章䟽拜罷奏請布在方冊者悉輯為一有涉於番
書則令譯而成文其不繫公牘若乘輿巡幸宫中隠諱時政
善悪民俗歌謠以至忠孝亂賊災祥之属或見之野史或登
之碑碣或載群儒家集莫不悉心諮訪且遣儒生危於等分
行乎灤燕南諸郡示以期日有慢今者罪及之爰自丁丑開
局扵故國子監至冬十又一月壬辰朔始完以帙計者八十
擇高麗翠紙爲之衣舁至行中書借官印識之進扵南京乙
未赴山東河水方凍大雪深二三尺仲善駕牛車遵陸而行
一吸一呼冰生髯間巳未至濟南其&KR1460;詢大略如北平時又
明年春正月甲寅竣事成書又四十帙所搨碑文北平四百
通山東一百通不在數中仍印識如前三月壬寅輦還京師
巳而諸使者咸集濓扵是有所依據脩成續史四十八卷夏
六月復詣闕上進仲善以功陞太常典簿尋爲丞且以史
事之重不可易視也集爲目錄四鉅編上之而蔵其副扵家
徵濂序其首昔者司馬光既著資治通鑑又略舉事目年經
而國緯之名曰目錄示學者以樞要也仲善今備述采史綱
領明其事之良艱示後人以軌則也書之意雖不同而心之
厚扵仁則一而已嗚呼史有闕遺久矣如近代衛紹王之朝
記注亡失南遷後遂不能紀載當時史臣所属若得如仲善
者豈不有勝竇祥揚雲翼之所錄哉順帝乙紀卒得爲完書
皆仲善之功無疑人有功而不知不智也知而不言不仁也
濂待罪國史故不辭而爲之序使觀者有所徵焉進史後三
月日
故胡毋歐陽夫人墓誌銘(有序)
夫人諱汝圓字某姓歐陽氏世爲太和人父宗周毋江氏夫
人年十七歸同里胡濟川濟川素爲閭右族其遠祖有諱箋
者在宋時以明經及第爲南城丞逢國大慶獲封其父諮迪
功郎毋歐陽氏孺人贊書中有福榮之言遂取以名其堂揚
文節公實爲作記夫人佐濟川治家政内外咸舉至扵科繇
之事尤加之意適至正壬辰兵亂江西行中書檄濟川充里
之早禾市巡檢爲禦寇之計早禾當龍泉永新安福之衝兇
竪出沒靡常一障之責誠有難勝任者夫人佐之輪楮幣數
萬扵公家募驍勇植砦柵相率固守如此者十有餘年卒能
全其宗族詩禮絲麻如承平時夫人之力居多視彼強家大
姓殱扵群寇者相去不翅萬萬夫人事姑樂氏甚孝敬及嬰
疾而亡濟川與仲子子璘方受事于贑夫人含泣視事凡棺
衾&KR0670;歛暨賓祭百須之物無不具俟濟川還始殯焉初樂事
姑陳氏盡禮今夫人之事樂亦如之議者謂如崔山南家云
夫人自歲癸卯辟地武山陽至于乙已江西州郡悉平夫人
隨濟川還故里室廬已燬扵是相與經營構祠堂以奉胡氏
四世神主割腴田以充祭𣏌而曾祖姑蕭氏墓在𣑽安寺傍
者亦捐産俾浮屠主之爲薌燈之湏其奉承先志而知所急
類如此其戒飾子孫必令取則扵先世且曰昔文節公記爾
家之堂有迪教勵業樹家亢宗之言爾曹不可不勖吾亦歐
陽氏也爾能勖之則福榮之名未必專美扵前矣夫人素有
痰疾至是加劇以洪武庚戍四月壬申卒年五十有五子男
三人子瑛子璘子瑀皆克盡子道子瑛先夫人而卒孫男五
人相授祖授宗授孔授仙授女三人適某某某子璘卜以某
年月日葬于某山之原前葬以鄕先生王君沂所爲状来徵
銘先生以文學知名當世状之所述其言宜可信爲之銘曰
孝足以奉其姑智足以相其夫力足以植其閭有若夫人其
殆繕婦性者歟其殆䔍婦道者歟
題朝夕箴後
右朝夕箴一名夙興夜寐箴凡二百八字南塘先生陳公之
所譔也先生諱柏字茂卿台之仙居人與同邑謙齋吳梅卿
清之直軒吳諒直翁父子游而深扵道德性命之學盖自謙
齋從考亭門人傳其遺緒而微辭奥旨先生得之爲多當時
有慥堂鄭雄飛景温軰行雖稍後而事先生爲甚謹人以其
學行之同通以四君子稱之今觀先生之著此箴本末明備
體用兼該非真切用功者當不能爲是言鄕先正魯齋王柏
會之讀而善焉以教上蔡書院諸生使人錄一本寘扵坐右
則其所以尊尚者爲何如哉嗚呼前脩日遠後生小子不知
正學之趍唯文辭是攻是溺志亦陋矣濂故表而出之并繫
先生師友之盛扵其後以勵同志者云
諭頑
陶尚書中立爲子言臨海林甲一門皆疫死甲獨治喪暨甲
殁無人藏其屍家犬奔號里巷若狂已而群犬翕集銜甲衣
曳至西郊跑土成坎薶焉坎淺不能容又復曳出如是者四
三始壅土覆之而去新昌黃琛甫有牝犬爲邏卒所食棄骨
屏處其子銜之瘞諸野予聞撫髀太息每舉諭諸人人輙笑
予誕且謂古無是事昔譙縣崔仲文畜犬會石和以丁奴易
之不從和殺仲文奪其犬犬齧和守仲文屍瓜浮土掩之尋
牽和衣訴官和伏誅此晉義熙中事也冀州石玄度犬母育
一子愛之甚玄度烹子啖之母候骨投地歛置一窟移葬扵
桑間日夕向桑嘷逾月乃止此宋元徽中事也謂古無是事
者過矣夫犬能禦盗齚姦解難報恩傳記所載者紛然也又
寕止此二事乎人苦不自重物理有可徵者亦弗之信反指
予爲誕予故書此示之人心尚存其亦有所感夫
魏府君墓誌銘
惟魏氏遠有世序相傳出鄭國文貞公徵初居鉅鹿宋靖康
之亂其諸孫某隨高宗南渡来知袁州遂家袁之萍鄕歷若
干傳至諱某者生南金南夀父子同試荆湖漕司皆入高選
南壽遷鄂之蒲圻遂爲蒲圻人南夀生太學上舍天福天福
生府君諱雲瑞字祥卿穎逹善記問從鄕先生盧應奎講說
經旨毫分縷析弗之厭會延祐科試法行府君竭力從事下
噬人矣不久必自覆爾姑待之豪右鄭仲淳挾官中氣勢每
魚肉民民不敢誰何間誘府君族子爲劵欲侵其土疆會省憲
两府交薦府君典教郡庠懼而不敢發其壻郭昇之曰吾何
畏扵彼哉竟踵鄭之爲府君詣郭自言期以誠動之郭見府
君容貌魁梧論議英發心甚服之巳而請府君作大書府君
揮灑如飛郭曰先生竒士也吾幾失之矣請以田劵還而不
碩受直也府君操心仁厚而能讋伏暴強類如此府君善學
米南宫書得之者不翅拱璧尤喜著述有筆記若干卷蔵扵
家他如先世决科諸文皆蠅頭細書装潢成帙以示子孫其
皦皦之志猶前日云延祐已未十月十二日卒扵齊安郡上
距所生至元戊寅十二月廿日得年四十又一至治壬戊十
月某日權厝扵某山祖塋之南後五十年爲洪武辛亥某月
某日始克卜葬扵黃盖湖之原禮也府君娶宋氏子男三人
長法孫蚤卒次已孫今名觀嘉議大夫國子祭酒次虎孫亦
蚤卒孫男五人子仁子同子栗子子樂子仁子同皆蚤卒
孫女三人王克用熊彰毛藝才其壻也曾孫男三人思植思
荗思誠曾孫女一人尚幼濂也不敏官翰林成均時幸與觀
爲僚友觀乃以祠部主事張孟兼所爲状来謁墓門之銘濂
聞府君言行多可書要不止狀之所云而已府君一日方出
見家人市物競其價之低昂府君叱曰彼非嗜錙銖之利肯
樂扵奔走耶何屑與之較也如其欲酬之大司徒歐陽公文
玄名世鉅儒而每稱府君爲賢其往復尺牘蔵諸篋笥者墨
尚濕也嗚呼俗偷民僞久矣有若府君之行之懿其不爲聳
善扶世之一助矣乎銘曰
人僞方滋動隨欲萌錐刀之末奮襼而争温温吉人與物無
營事機之来一接以誠豚魚可孚况乎冠纓懌然心服匪貌
與形慶流後嗣學傳一經施扵有政物無不平黃盖之原峯
逥川縈以琢其珉以掇其英以昭其聲以告諸冥
善財南詢華蔵海因緣序
沙門那道輝以其師净慈禪師所著善財南詢華藏海因緣
一卷示予先集經以備其事次作偈以釋其義不待詳分科
叚徧閱䟽鈔而經旨瞭然自明嗚呼可謂善談雜華者已夫
雜華之宗以言乎性則太虚洞然而無物以言乎相則萬象
森然而駢列所謂森然者即行布也一而萬者也所謂洞然
者即圓融也萬而一者也圓融不礙行布故一爲萬而不見
其少行布不礙圓融故萬爲一而不見其多此其大較也然
而善財之見文殊根本之智已得畢乎一者也而差別之知
未圓欲見乎萬者也今姑舉其略而陳之則所不舉者可推
而見矣凡其所參五十又三或順或逆或小或大或淺或深
皆各有所證其登妙高峯不見德雲而扵別峯相見示法普
見也見善住空中變化随念而至明法無礙也見海幢放種
種光光中皆有種種竒勝示法無盡也見勝熱婆羅門登山
投火得寂静樂明法無怖也見自在主脩學書數筭印療病
建宅鍊藥及農賈等業示法工巧也見無厭足王决囚可駭
及觀宫殿皆是衆寳之所合成明法如幻也見徧行外道調
伏九十六衆離諸異見示法普觀也見婆湏蜜女身出光明
照諸衆生今離貪欲明法無染也見德生童子有德童女證
入大悲大智示法幻住也見大莊嚴園毗盧楼閣慈氏領諸
菩薩從他方来彈指一聲楼閣門開善財即入見一楼閣中
有一切諸妙楼閣一一楼閣中皆有慈氏一一慈氏前皆有
善財一一善財皆悉合掌回顧一善財之身徧入一切善財
身内一切善財身皆攝歸一善財身内互徧互融互攝互入
如燈鏡交光重重無盡善財既證此一切境界莊嚴蔵觧脫
門文殊遂舒金臂過一百一十餘城按善財頂告以法觧雖
巳周而行未圓之故扵是往見普賢在如来前一一毛孔出
種種佛刹諸微妙事善財見身在普賢身中交光互現一切
投火得寂静樂明法無怖也見自在主脩學書數筭印療病
建宅鍊藥及農賈等業示法工巧也見無厭足王决囚可駭
及觀宫殿皆是衆寳之所合成明法如幻也見徧行外道調
伏九十六衆離諸異見示法普觀也見婆湏蜜女身出光明
照諸衆生今離貪欲明法無染也見德生童子有德童女證
入大悲大智示法幻住也見大莊嚴園毗盧楼閣慈氏領諸
菩薩從他方来彈指一聲楼閣門開善財即入見一楼閣中
有一切諸妙楼閣一一楼閣中皆有慈氏一一慈氏前皆有
善財一一善財皆悉合掌回顧一善財之身徧入一切善財
身内一切善財身皆攝歸一善財身内互徧互融互攝互入
如燈鏡交光重重無盡善財既證此一切境界莊嚴蔵觧脫
門文殊遂舒金臂過一百一十餘城按善財頂告以法觧雖
巳周而行未圓之故扵是往見普賢在如来前一一毛孔出
種種佛刹諸微妙事善財見身在普賢身中交光互現一切
不思議事悉皆成就嗚呼善財前之所歴者行布也後之所
證者圓融也非圓融不足以見體綂之全非行布不足以昭
發用之盛圓融體用雙泯者也行布則因用而各顯其體者
也其後之所證莫知爲之先前之所得莫知爲之後二之則
非也是知盡十方刹土皆是善財盡十方刹土皆是文殊盡
十方刹土皆是一大香水海孰爲行布孰爲圓融哉苟謂其
無所證入乎則扵涉歴無微不探也苟謂其有所證入乎則
性本圓明初無一法之可得也至矣妙矣蔑以加矣雖然經
旨宏深非有識者爲之𨳩明初機之士何自而知佛國師而
下頌而白此者凡十人禪師盖後出而益竒者也或曰以偈
釋經可乎曰如来說經長行之後必以偈重宣之善慧大士
用偈釋金剛經而後世箋經家多效之何爲而不可也禪師
名智順字逆川温之瑞安人鐡關樞公入室弟子也出世温
之雅山継主福之東禪雪峰今住持前刹云
送和贊善北歸養毋詩序
太原和君希文吕忠肅公之高第弟子也在勝國時肄業成
均通詩之傳䟽積試八分將與有禄食俄丁外艱而去養母
太行山中飲水著書以爲樂以翰林待制徵不起已而中原
板蕩大臣名將争辟以爲屬亦不起會兵荒相仍暴軍掠人
以充糧所向殆盡唯希文堡障獲完希文昆弟之孤女十有
六人當艱難險阻之中希文又能保全携持而卒歸扵士族
故人見希文者咸稱之爲卓行云入我國朝大將軍
徐魏公聞其名薦而起之希文即束装就道見上扵
治朝與語甚悅擢爲刑部郎中未幾遷太子贊善大
夫日侍書東朝間嘗陳其情素云小臣有母春秋之高至
八十有四無他兄弟以爲養臣行年亦且六十雖有子僅四
歲耳烏鳥私情其能自巳乎言訖&KR1008;然出涕東朝以其言聞
上惻然憫之即日遣北還夫君子之爲學劬簡編憊精神窮
年矻矻猶以爲未足豈務爲譁世取寵之具哉亦曰學爲忠
興孝耳然其道無二致能忠扵君必能孝其親希文以胄監
之俊英雖出而仕而念毋之切惓惓不少忘所以終遂歸養
之志希文亦知所以致此者乎盖生逢有道之朝
皇上執孝道以御天下故希文朝有請而夕戒塗也希文之
還服五綵斕斑之衣戲舞親側升堂爲夀宜曰此非兒所能
天子之恩也耆夀之朋簮纓之儔聞希文之歸必行斝授餼
委曲相問劳又宜曰此天子之恩非某所能也州里
從游之彦嘗受經希文者必羅拜後先問朝廷所以遣還
之故又宜曰此非予所能天子之恩也希文果能之
則誠知歸美報上之義而無愧扵學詩者矣雖然希文固卓
行之士其能全家以智活鄕黨以仁裁出處以義固人之所
難能然希文不可以是而自足尤當增益其所學他時杖策
重来推内聖外王之道以輔我國家上躋唐虞三代之盛
使事功勒之鼎彜名氏升扵史冊方無負忠肅公之教不可
徇一夫之私行而遽巳也傳曰求忠臣者必扵孝子之門予
盖扵希文望之
故太和蕭府君墓表
大江之西蕭爲著姓而居大和之後街者爲尤盛唐開元間
有從浙水東来爲縣遂家焉譜圖闕逸不知其名而相傳且
二十九世矣自時厥後擢進士第扵奉常者後先相望宋氏
南渡有爲國子祭酒諱某者實生秘書監清伯秘書生南甫
某年進士進士生四子長宗聖次宗陽皆以儒學入仕宗聖
則臨江府教授宗陽則太和縣校官也次宗孟漕貢進士次
則宗元府君然自秘書而下名皆忘今以其字書府君諱夢
得元齋其自號也生四歲而孤鞠扵毋夫人倪氏年七歲夫
人使之從師即知樂學九歲善屬文同肄業者皆畏而愛之
巳而與翰林待制楊君景行師事鄕先生逹觀楊氏扵是益
潜心諸經而扵易學尤精至元庚寅詔定江南版籍適部使
者李公行縣李集多士扵庭試以經義中者始得預士籍蠲
其科繇府君遂升首選時倪夫人已老府君不復有出仕意
科目法行雖舊日同門之友多躋膴仕府君澹然若無營或
問之則曰吾毋日薄西山吾尚欲遠游乎郡二千石及縣大
夫數欲剡薦之皆不聽尋與漕貢君扵縣西二十里創甘竹
别業奉夫人居焉夫人性好施遇内外族婣之急者必思周
之府君家雖貧能一如夫人之志女弟及甥女未有所歸府
君備貲装配于名族夫人悅而安之及夫人病府君不觧衣
者數月死則廬墓左三年然後返遠近學者慕府君文行咸
碩執經爲弟子學成而去若同里楊升雲若永新吳從彦若
吉水周通若嘉禾俞鎮皆爲名進士其𦦨𦦨扵北方者尤多
不能悉舉也府君雖不及仕其仁民愛物之心旦旦不忘縣
之賦役無藝強有力者脫籍而使窭夫弱子承焉府君毅然
曰是奚可哉乃走白上官稽其物産而甲乙之編為義役三
年人以為允川梁有敝壊者勉有力葺治之鄉鄰有訟者及
相闘者是非方紏紛能以片言决之不幸以至正甲午八月
十一日卒于家夀七十又七以乙未十二月某日葬扵家東
某山之原娶丘氏子男一人飛女一人歸廬陵易子韶孫男
三人曰執曰安曰鳳執鄉貢進士今選為國子錄孫女一人
同里吳所與其壻也曾孫男四人曰珠曰韶曰規曰忠府君
所著書有易學旁通若干卷燬于兵無復存者府君之&KR0830;周
通集群行為状進士顔成子據之撰銘納玄堂中禮略備矣
執復来請曰碩有以表諸墓道嗚呼爵位可致也貨泉可有
也聲問可長也唯世惇書詩不可必也簫氏自祭酒士傳經
于家至扵府君尤能継其志而不墜其静也于千其動也徐
徐不衒鬻而進趍每深蔵而自腴殘膏䞉馥霑丐扵人者亦
足以獲多士之譽斯不亦君子之儒也欤是為表
題墨本黃庭經後
余嘗見黃素黃庭上下織成玄闌中用丹砂作界道其緭精
甚細視之不見絲縷相傳爲王羲之書盖明州刺史李振景
福中遺朱友文者友文梁太祖之子後封博王博王薨竟属
陶榖家尋爲大師李諱所獲復入宣和内府宋籙既訖流落
人間鮮于伯機以重貲購得用楼閣錦装潢成軸題其籖曰
琹心玉文趙子昂爲之賦詩定爲上清真人楊許所書且稱
其飄飄然有神仙之氣而伯機亦自謂生平書法得之扵此
爲多不知何時又歸喬簣成湯垕二氏喬字仲山湯字君載
最號蔵書之家今則又入中秘矣子屡閱之其字體絶與墨
本不同竟不能别其何者爲真也豈揚與許之跡其實有異
扵羲之耶楊櫄氏出示此卷因備志扵其後庶幾同志之士
有以訂正之
故姜府君墓碣銘(有序)
君諱澤字潤甫姓姜氏其先居蘭溪之髦賢祖某父思齊以
貲雄于鄕環其居五里所凡山若田皆克有之及君之生其
父已五十餘越三年父卒又三年毋時氏亦卒貪夫欺君之
孤弱挾黠隷爲姦利内蠱而外蝕之并呑幾盡君之女兄道
真時已歸金華楊某矣間一歸視君撫君頂泣曰姜氏之世
不絶者僅有此息爾苟或兇竪欲去之以滅口則宗祀必絶
爲若敖氏之餒鬼矣夫豈可哉區區貲産有不足計也急挾
之以歸楊氏鞠育之如已子稍長俾從鄕先生楊夢牛王月
溪趙松坡董覺齋游志慮淵冲而識見迥拔遂白扵縣大夫
復其先塋若干所田若千畒雖僅存十一扵千百鄕之人士
無不謂君爲能者已而女兄命贅扵同里之王氏君不忍釋
之而去遂舍扵女兄西徧挾王同居事之如毋與姑每得嘉
味必先進不進不敢先食及生子若孫歲時相率坐女兄中
堂羅拜扵庭不知者以爲真其毋姑也君既受女兄卵翼之
恩所以思報之者無不備悉志慮及女兄喪夫而無子為立
從子恢道為後而躬扶持之其門頼以不墜雖楊氏之婣黨
無不以孝弟忠信淑導之有悖戾者懼之以法令亦翕然聽
從君再從姪弘道被偽造鈔者所誣弘道初不識其人千夫
長帥州官逮繫之從者百餘人君聞之大恐走州中愬其故
官寘弘道稠人中命造鈔者執之乃妄曳他男子以前事遂
釋丁未歲侵人相食君往糴七閩時流民所在成羣動以數
百計乘間鈔道莫敢何問君獨以計脫卒致白粲来歸六親
頼之以濟君頗通刑名家書扵新令尤所練習或有致訟者
質之君為言其利害訟為衰止君晩命仲子遷婺城中往来
嬉遊以書史自娛因以盤隠自號一旦有疾度不能以生因
泣謂二子曰吾非女兄不克至扵是誓將奉窀穸之事庶幾
少盡心焉柰何今且先之爾等他日當有以慊吾志遂冥時
至正壬午十月三日也夀六十又是年十一月十二日葬
于西山先塋之側配王氏後二十三年卒遂合&KR0830;焉二子曰
明道曰懋孫五人曰焴曰蔭曰溥曰繼曰善焴能積學為名
儒以薦者為婺州路儒學錄尋舉進士擢永平延安丞孫女
二人長適默成先生七世孫潘思明次適陳仁曾孫三人曰
麟曰堪曰增嗚呼金華為文獻之邦氣習之所移風聲之所
被往往人多士君子之行有如君者不幸遭門衰祚薄之餘
乃能聳然自異不踣其家復樂導人以為善而攄急報恩之
志尤窹寐不忘夫豈無其故哉傳曰大河東流九里餘潤此
盖從古而然也濂不敏幸與焴同出扵聞人先生之門墓文
之屬有弗得辭其責第深愧者文彩衰弱不足以昭幽廓潜
然亦自謂據事直書而無所憾也銘曰
孰卑之隆而閼扵逢其非天邪一髮之存卒續厥門其非天
邪無德弗酬得與善為逑其非天邪發迹詩書有孫為儒其
非天邪生遂死安松阡欝蟠其非天邪卓哉善人延𥙿扵後
昆其非天邪
䟦金剛經篆書後
是經功德如妙高山縦横上下難以數量山雖難量終有盡
時喻如虚空庶幾無盡濂以古篆寫成卷軸隨寫隨空不見
有跡光明熾然徧覆大干是用持寄穆菴禪師禪師所具禪
師所言禪師所履與此般若非同非别同别两冥現前見弗
寳積三昧集序錄
釋氏之書有三法藏焉曰經曰律曰論經則佛與菩薩等所
說論則諸賢聖僧所著唯律必佛口親宣而非諸大弟子之
得與聞也然而三藏之間綂爲十二部分爲大小中三乘廣
大殊勝無所不攝其文久流中國至秦而絶漢遣郎中蔡愔
及秦景往使天竺受其書以歸自是譯師疊至代有所增以
卷計者梁則五千四百隋則六千一百九十八唐承隋亂之
後稍有廢逸開元之目則五千四十八至貞元中則又增二
百七十五宋太平興國以来或翻譯或編纂或收貞元未附
藏者又增七百七十五逮元有國又增二百八十六其中頗
不能盡知今以千文紀之自天至遵爲號者五百八十六通
爲六千二百二十九卷噫嘻其廣矣哉學其書者茫若望洋
至扵皓首而不能周覧唐僧智昇嘗編入中國歲月及譯人
姓氏名曰開元釋教錄美矣而不采其文也宋戶部尚書王
古隨其次苐而釋其因緣至扵佛會後先華譯同異咸志之
名曰法寳標目佳矣而弗表其義也優婆塞陳實分門别科
頗括祕詮名之曰大蔵一覧近矣惜糅之自造諸偈而又擇
焉不能精也東山立庵大師崇志頗病焉廼扵延祐之初掇
拾三蔵英華上自三寳流通中至天仙天標坤維人倫之几
時刧根塵世諦塔寺道具衆噐之属下及珍寳飲食花木禽
獸地獄之品析二十門釐爲四卷文貫始終事有源委部居
整比秩焉不紊遂取法界體性經中語名曰寳積三昧集鍥
梓扵夀聖禪林立庵既示寂板廢不存白庵禪師萬金以精
進力深入禪教三昧旁事孔籍亦臻其閫奥悼立庵利物之
心勤而傳世之不遠也復爲銓次義例分卷爲五重刻而布
之以濂閱大藏者凡三稍涉戸庭請序其首簡濂取覧之儼
然如探故物雖未獲窺其全而金銀琉璃車渠瑪瑙珊瑚琥
珀衆寳之積爛然溢目矣扵是互跪作禮而說贊曰
巍巍法王寳號爲修多羅毗尼阿毗曇二千大千界以及無
筭數無物不含欇無土不現身護法金剛王手持蓮花杵或
執七寳劒各逞神通力晝夜不暫離魔軍及末伽無有能壞
者善慧施方便爲轉大法輪一轉千佛轉佛佛具千佛千佛
亦復然輾轉至無邊此最勝功德如雲雨太空草木花藥䓁
根莖皆沾溉如来真正幢無鉅亦無細汪洋四大海了不見
涯涘苟取一滳水濕性靡不具炎炎大火聚力可鎔天地餘
燼存一粟炎體終弗滅日輪行中天其廣千由旬光入寸隙
中圓明具日相若耆闍崛山山石立萬仞一沙細扵塵孰敢
謂非石所以二尊者各出本来智一取六千卷束之四卷間
如將須弥盧納之扵箴孔一嘘寒灰𦦨死後使復然光照閻
浮提利彼有情衆智者能移物勿爲物所移佛言雖至寳執
著亦爲障我有大寳藏不落文字中六處放光明七佛時行
道時時宣妙法法法悉皆忘定見自性佛共成無上道
題顧拙軒告命後
右拙軒先生顧公告命一通公諱周卿字成子仙居人嘉定
癸未賜進士及第任慶元府奉化縣主簿階脩職郎故事脩
職卽滿三考關陞令錄先以合入階官給告公遂入從政郎
久之始注授監嘉興府鮑郎塩場差遣然舊制無從政郎崇
寕初以通仕郎易錄事參軍縣令至政和中復改以今名乃
選人七階之一也比告之首當有十幹暨千文紀號若曰甲
天等字第幾之類其尾復欠紹定五年七月十三日下十字
其背紙又當書行在官告院凖鈔出給及寫告棤書當行手
分令史主事等名氏而守當官批上本官告命照會亦繼其
後歴年之多皆未免殘闕爾吏部主事碩公之六世從孫琢
玉爲軸重加装褫持以相示故爲詳䟽之以備當時與故云
扵戲世家舊室何處無之未一再傳不知祖諱者有之矣如
碩者豈非賢哉豈非賢哉
䟦蔣山法會記後
予旣從祠部羣賢之請爲撰法會記一通自謂頗盡纖微近
者蒲庵禪師寄至鍾山藁一編其載祥異事尤悉盖壬子歲
正月十三日黎明禮官奉御撰䟽文至鍾山俄法駕臨幸
雲中雨五色子如豆或謂娑羅子或謂天華墜地之所變十
四日大風晝晦雨雪交作至午忽然𨳩霽上悅敕近
臣扵秦淮河然水燈萬枝十五日將晏蕆事如記言及事畢
夜巳過半上還宫隨有佛光五道從東北起貫月燭
天良久乃沒巳上三事皆予文所未及蒲庵以高僧被召
與聞其故目擊者宜詳而予耳聞者宜略理當然也屢欲濡
毫𥙷入之會文之體製巳定不復重有變更保寧敏機師請
同袍以隷古書成兹卷来徵余題故爲䟽其後使覧者互見
而備文云
飛泉操
浦陽玄麓山有飛泉濂與鄭源先生數觀之造飛泉操鼓之
琴書諸崖石其辭曰
飛泉兮瀏瀏洗耳固非兮謢飲我牛覆謂我汙兮移彼上流
具人之形兮柰何忘人之憂
月堀記
余退直詞林戴華陽之巾被鹿皮之裘焚香默坐存神規中
太和薰蒸百體欣順龍降虎升水温火寒周流密綿莫䆒端
倪冲陽子自空明洞天翩翩而来碧瞳方頥氣貌充甚謁入
揚𬒮言曰月堀之義子知之乎揚雄云西壓月堀指月所生
之地也吾意則不然太隂之精朔後魄生至望而盈盈極而
衰随日漸虧晦而復蘇上下二弦虧盈得平氣和弗偏吾煉
九還七返靈丹抽添進退之候每扵月而取則焉因名其室
以月堀所以志之予曰陽隂不可偏勝也獨陽不生獨隂不
成乾坤搆精六子乃凝水坎火離中蔵偶竒用竒變偶乾道
始茂重隂盡消純陽則昭久而行之與道消摇是謂三一之
真也復命之區也若取則乎月無乃專溺扵隂乎冲陽子曰
二氣之精互爲其根房日之兔畢月之烏取象表徵指意甚
微陽既含隂隂亦含陽苟舉其偏道則全張子何見之拘邪
予曰言則美矣其理尚有所遺也人身之中有玄牝焉繋乎
天根呼吸所關絲絡聮緜枝葉扶疎静以養之一氣孔神超
扵象先不見其朕玉色連娟天光内朗盖以無爲而得無為
而成孰火能爲其候孰鼎能為其鑪孰藥能為其材我皆不
得而知也假形托物著于丹書顛倒錯乱自漢以来巳如斯
矣吾將與子握手空明洞天之上當素月流輝銀鋪水翻瑶
露初滳寂然無聲委羽仙人必騎黃鶴而一下之與子稍一
叩焉則予之說爲當矣冲陽子喟然而嘆曰道有精粗象分
内外非粗不足以别精非外不足以形内初機之徒未忘乎
物苟不以此示之必大笑而走何可與上士玄功之成者並
論哉子之說固當而吾之所取喻又豈可少哉扵是相視一
笑冲陽子揖而退予送至庭外冲陽子復請曰一隂之生其
卦為姤是月堀也一陽之生其卦爲復是天根也邵子嘗往
来其間而所謂三十六宫都是春者其與吾月堀之義頗有
合手予曰此大易精微所繫雖更僕不能盡也予悪能知之
予悪能知之君當間諸庖犧冲陽子曰唯冲陽子張姓輔其
名以廷翼爲字台之黃岩人盖有道之士也洪武四年正月
日玄真遯叟金華宋濂記
蟠松說
昔人之言喬木必繫扵故家者何哉盖故家者非一世之謂
其封培也有其素保衞也有其道所以能上干九霄下蔽萬
牛撼雷風而弗驚沐雨露而常新者也嗚呼此亦自承平之
時言云爾若夫當戎馬&KR0813;紛之際無澤不竭無山不童人之
屋廬且不能自保其有欝欝芊芊巋然而獨存者乎盖必無
也理之所必無而今則或見之者是豈人之所能哉非人之
所能則天而巳矣中書左司卽中劉君明善居武昌之咸寕
其先塋之在崇陽者有松暢茂成林其一最巨者枝柯縈盤
勢若長蛟角鬛備具而瓜距奮張尤爲可觀者焉當汝穎變
作蔓延至武昌愚氓之而應之相與建營結柟山之有木者
剪刈無餘而崇陽之蟠松巋然獨存人過之者皆彷徨嘆息
指而言曰是蟠松者出扵平麓非有絶壑懸厓人跡之所不
到也何爲能免斧斤之厄乎且其形質與恒松等爾非鑄銅
鉄以爲枝柯也又何爲能自全而不損毫髮乎嗚呼我知之
矣持之以智力者不足以禦人事之變感之以慶祥者誠可
以俟天命之定劉君武昌故家累世積善之深故天之報施
俾其喬木在墟墓間者不異承平時其意若曰善人者天所
厚也苟謂天不厚善人盍扵蟠松徵之亦如是而已矣雖然
天將雨而礎潤潮將生而飇興家將蕃而林木有輝理之常
也今蟠松出扵百剪刈之餘蒼然而弗渝充然而含滋得不
爲劉君之家盛大之兆乎矧劉君以濟世之學歷仕熙朝
出持憲節入位卽官聲譽翕然動扵中外其融顯方日進而
未已也蟠松之祥又當扵足乎徵之昔人又有言曰樹德如
樹木木之成材可資扵一時德之榮身可被扵後裔劉君當
益務乎德哉某幸與劉君交扵是推原其故作蟠松說
宋學士文集卷第十四鑾坡集卷第四
