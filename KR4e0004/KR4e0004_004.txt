宋學士文集卷第四鑾坡集卷第四即翰苑前集
元隱君子東陽陳公先生鹿皮子墓志銘
婺之東陽有隱君子戴華陽巾裁鹿皮為衣種藥銀谷澗中
當春陽正毁翫落紅扵飛花亭上亭下有流泉花飛隊泉中
與其相廽旋良久而去君子樂之日往觀弗厭既而入太霞
洞著書其書縦横辯博孟軻氏而下皆未免扵論議元統間
濂嘗候君子洞中君子步屧出速坐之海紅花底戒侍史治
酒漿𦵔醢親執斝獻酬歌古詞以為驩酒巳君子慨然曰秦
漢而下說經而善者不傳傳者多不得其宗淳熙以来羣儒
之說尤與洙泗伊洛不類余悉屏去傳注獨取遺經精思至
四十春秋一旦神會心融灼見聖賢之大指譬猶明月之珠
失之二千年上自王公下至甿隷無不倀倀日索之終不可
致牧豎乃獲扵大澤之濱豈可以人賤而并珠弗貴乎吾今
持此以解六經决然自謂當斷来說扵吾後云濂乃避席而
問曰其意云何君子曰吾以九疇爲六府三事而圖書爲易
象者不可誣以片言統萬論而天下古今無疑義以庸言釋
經于而野人君子無異辭謂神所知之謂智知天下殊分之謂
禮知分之宜之謂義知天地萬物一體之謂仁禮復則和之
謂樂謂天地萬物一體經子之會要一視萬物則萬殊之分
正家齊國治而天下平矣濂未達請復問其詳君子曰國家
天下一枳也枳一爾而穰十焉枳有穰而一視之其扵人則
仁也發而視之穰有十則等有十其扵人則君臣父子長幼
之等夷刑賞予奪之殊分所謂禮也視十爲十者禮之異視
十爲一者仁之同分愈異則志愈同禮愈嚴則仁愈篤者先
王之道也分愈異者志愈同故合枳之穰反求其故地枚舉
而銓次焉者差之黍銖則人已無别犬牙錯而不齊歛之不
合而一不可見禮愈嚴者仁愈篤故治國家天下者不以禮
則彜倫斁禮樂廢而仁亡是故洙泗伊洛朝夕之所陳者天
下萬殊之分視聽言行之宜所操者禮之柄耳故學聖人者
必始扵禮焉故一體萬殊者孔子之一貫扵洙泗伊洛之言
無不統者也理一分殊之義廢則操其杖葉而舍其本根洙
泗伊洛之會要不可見章句析而附會興遺經不可識矣濂
受其說以歸間嘗質之明經者或者曰近時學經者如三尺
之重觀優扵臺下但聞臺上語笑聲而弗獲見其形所以不
知妍媸唯人言是信君子之論偉矣或者曰伊洛之學大明
扵淳熙未易遽取舍之也自時厥後為貧游仕奔走扵四方
不及再候君子以畢其說聞君子益以斯道為已任汲汲焉
惟恐不傳靡晝靡夜操觚著所見扵書書成卽刻梓示人復
貽書扵濂白予瀕死吾道若無所授子聰明絶倫何不一来
片言可盡也憂患相仍亦未及往而天下日趋扵亂君子之
室廬亦燬扵兵寓子婿王為家留六年之久遘微疾默坐扵
一室不食飲者踰月縣令遣醫来視疾君子麾云曰吾年八
十又八其死宜矣何藥之為未幾翛然而逝實至止乙已十
月戊申也君子姓陳氏諱樵其字為君采人因其衣鹿皮故
又號為鹿皮子表隱趣也其先居睦之冨春宋之中葉来從
東陽太平里世為衣冠巨族曾祖居仁祖嚞登仕郞父取青
國學進士從鄕先生石公一鼇與聞考亭之學有志節嘗抗
章詆權臣賈似道誤國及宋亡元丞相伯顔見其章𣣔用之
辭君子幼學扵家庭繼受易書詩春秋大義扵李公直方其
扵天下之書無不讀讀無不解學成而隱邈然不與世接唯
寤寐群經思一洗支離穿鑿之陋形扵談辨見扵文辭恒懇
懇為人道之文辭扵状物寫情尤精然亦自出機軸不蹈襲
古今遺轍讀之者以其新逸超麗喻為挺立孤松群葩俯仰
下風而莫之敢抗或就之學則斥曰後世之辭章乃士之脂
澤時之清玩耳舍六經弗講而事浮辭綺語何哉少作古賦
十餘篇傳至成均生徒競相謄寫謂絶似魏晉人所㯢君子
則諱之不復肯為也君子足跡未嘗出里門而名聞遠達朝
著知名之士若虞文靖公集黃文獻公溍歐陽文公玄皆慕
之以為不可及移書諮訪如恐失之性復至孝父患風攣君
子扶之以行歲久益勤後為風痰所侵氣弱不能吐君子截
竹為筩時吸而出之母郭夫人殁君子不見見其遺衣輒奉
之嗚嗚而泣生平未嘗言利苟非其義千駟萬鍾弗為動家
雖素饒扵貲痛懲膏梁之習惡衣菲食以終其身遇歲儉輒
竭粟賑里閭自取来牟以續其食嘗發所蔵錫為噐工人持
歸乃白金也悉易之或以告君子君子一咲而巳嗚呼君子
已矣世豈復有斯人哉君子所著書曰易象數新說曰洪範
傳曰經觧經曰四書本旨曰孝經新說曰太極圖解曰通書
解曰聖賢大意曰性理大明曰荅客問曰石室新語曰淳熙
紏繆曰鹿皮子曰飛飛觀小藁合數百卷君子正配朱氏先
若干年卒生延年大年耆年喬年昌年大年至正庚寅中鄊
闈乙榜苐一署徽州路歙縣教諭側室某氏生逢年君子沒
時諸子唯喬年在餘皆先卒女三人其壻即王為次則俞某
張紹先孫男九人庭玉庭珪庭筠庭鸞庭鳳庭堅庭誨庭其
庭某女四人適徐信俞本虞某某曾孫男五人紹宗超宗
林宗某宗某宗女三人在幼喬年庭堅等洎王為以是年十
二月某甲子奉柩葬扵縣西南四十里懷德鄊斗潭山之原
縣長貳及學士大夫門弟子咸會莫不洒泣葬後五年其高
第弟子楊君芾乃為撰列行状一通而喬年同王為持示金
華宋濂再拜請為銘嗚呼君子以超絶之資矌視千古若一
旦暮期以孔子為師而折衷羣言之是非不徇偏曲不尚詭
隨必欲暢其巳說而後已可謂特立獨行而無畏懾者也非
人豪其能之乎雖然淳熙二三大儒其志將以明道也初亦
何心扵固必使君子生扵其時與之上下其論未必無起予
之歎而君子之衆說亦或藉其損益以就厥中則所造詣者
愈光輝混融而卓冠扵後先矣天之生材相違而不相值每
如此竟何如哉然君子措慮之深望道之切其所傳者確然
自成一家言殆無疑者世之人弗察伐異黨同常指君子為
過高是豈窺見其衡氣機者哉濂也不敏竊有慕洙泗伊洛
之學有志弗強日就卑近不足以測君子所至之淺深而君
子則欲進而教之今因請銘故備著昔日問荅之辭扵其首
後之傳儒林者尚有所稽焉其稱為君子者君子盖有德之
通稱尊之可謂至矣銘曰
洙泗傳聖髄兮伊洛發遺精天人既混合兮陽隂悉苞并無
聞不開闡兮金石奏和平自兹益演繹兮白日中天行如彼
藝黍稷兮薅去莠與稂舂實成白粲兮詔使来者嘗有夫起
東海兮吐言一如鏞噌吰違幽隱兮務使聲遠揚豈欲異塗
轍兮理致無終窮著書動盈車兮片言類括囊中有萬寳玉
兮包絡無遺亡觧之溢衆目兮瓌異吁可驚似茲海外珍兮
神光燁如虹苟施琢刻工兮定可獻明廷下可奉公侯兮上
可奠方明胡為堕空山兮枯槁埋光晶鹿皮剪為裘兮峩冠
䞉垂纓臨流翫飛花兮心與烟霞冥清風與逸氣兮横絶字
宙中食道身自腴兮疇計禄位豊婆娑太霞洞兮卒以上夀
終斗潭向東流兮内有八尺塋鬼神必訶衛兮靈氣結華英
永為文字祥兮千祀垂休聲
元故承務郎道州路總𬋩府推官李府君墓銘
東陽李思文從州縣辟舉試校官吏部吏部移禁林儀曹同
命題試之既中選將歸涖教事謁濂成均再拜而起涕下如
綆縻良久乃曰先府君之殁三十四年矣憂患之相仍金革
之紛擾餬口四方曾無寧歲今天地清寧六合一家幸重卜
宅兆改葬先府君于高原之上而縣繂之碑未有刻文敢奉
行状以請子知先人者宜為銘濂諾之久未及為思文復貽
書見速情辭愿欵讀之令人感動王事有嚴雞號即乘馬出
逮還且已若懸鼓矣深慙有孤孝子之意扵是爇燈牗下按
状而序之曰府君諱𥙿字公饒姓李氏其先自洛陽遷桐江
九世祖著復自桐江遷婺之東陽著之孫悅字公瑜當宋宣
和庚子方臘叛其黨来寇縣悅與兄匿灌莽中兄爲盗所執
𣣔兵之悅亟趋出願以身代昆弟争相就死寇義悅之爲荷
戈而去及寇平越帥劉忠顯公統軍至欲悉誅從亂民悅時
與莫府議諫止之活人數千悅生皓皓有六子十三孫皆惇
尚詩書而簮纓蟬聮從此始其事詳載家乘此不書諸孫有
諱大同者從朱文公吕成公游登嘉定癸未進士苐仕至寳
謨閣直學士通議大夫工部尚書君之高祖也曾祖諱自立
淳祐&KR0605;丑進士通直郞通判慶元軍府事祖諱箎登仕郞監
寧國府城下酒麪務父光遠值宋亡爲元不屑仕後以府君
貴贈承事郎同知汴梁路許州事妣某氏贈宜人府君幼失
父母鞠扵㛐氏事諸兄有若嚴君既就外傳即知家學相仍
之盛確然思以踵其後發扵聲詩皆中繩尺甫冠聞許文懿
公講道扵八華山中躡屐從之推明濂洛關閩之學久之因
喟然嘆曰學之所貴者明體適用苟不見諸用猶玉巵而無
當未見其可也乃徑别親友杖策遊京師撰至治聖德頌一
篇詣丞相府上之丞相以聞英宗召見玉德殿令宿衛禁中
居無何翰林羣公以府君才藻清麗不當在持戟之列遂奏
爲國子生會虞文靖公来爲祭酒極噐府君每有撰𫐠輙瞑
目倡言可書云云府君執筆次第書云云及文成朗誦扵公
前公遂指授以制作之故所謂篇章字句四法逐一縯繹之
府君之學扵是大進薦紳之家争欲府君出其門下天曆巳
已國子分監扈從上京歲適當賓有旨命就試府君領開平
府薦送至順庚午擢進士上第授承事郎同知汴梁路陳州
事有朱衣象笏之賜初大河南决州民扶挈旄倪走旁郡
凍餒道路倀倀無所歸及河復故道府君適至與民約曰爾
亟返安𡭗妻孥治𡭗田廬科繇之事吾為𡭗緩諸民曰衆未
敢還者正坐此耳相率而歸至數千人蔡河亘城北舊建橋
以利&KR0881;者河水暴悍齧橋橋善圯府君重作之檄属邑五長
吏分程集事不日而功成倡優為戲劇以射民利晝夜聚觀
皆廢所執業府君患之捕寘于法有挾權貴人勢𣣔脫去者
府君持之愈急一城震悚俗尚鬼當歲時之隙往往斬羊豕
為牲使巫覡歌舞以樂鬼比屋相倣以為不若是則厲氣將
作府君召閭師里胥語以鬼神情状亹亹數百言逓相奔告
其俗遂變市設駔儈本以求民平黠者反舞智病民畏其近
官茹抑忍苦莫敢走白者府君擿發隱伏橽諸市而易之州
有學久廢弗治府君往舍菜巳周視後先皆傍穿上漏不足
以障雨風慨然曰此教基也使其若是可乎即命更朽腐為
堅良治丹堊而飾之復聘賢師儒使坐堂上申飾五倫之教
民大悅部使者行郡嘉之舉府君可任臺察之職章上不報
府君既滿秩遂謁選京師巳而其子彪死干家君傷之欝欝
成疾荏苒踰二年竟卒扵旅邸時重紀至元戊寅正月癸丑
也享年四十有五卒後一月中書始改承務郞道州路總𬋩
府推官命雖下不見拜矣府君配蔣氏將仕佐郎典用監知
事吉相之女封宜人後一年卒子男五人長可道以府君蔭
任蘄州路黃梅縣稅務大使次貫道至正甲午進士將仕郞
饒州路鄱陽縣丞未上辟詹事院掾史後十九年卒次即彪
次順道次思文入國朝為東陽縣儒學教諭即来請銘者
女二人適趙古臣盧璡孫男七人思志思孝思恭思悌思禮
思祖思儉府君既沒貫道不遠五千里奉柩南還家徒四壁
久不克襄事後十年為至正丁亥十二月某甲子始與蔣氏
合葬西部鄊之錢塢堪輿家曰不利又二十年乃改葬懷德
鄕黃山之原去尚書公墓二里而近所謂重卜宅兆者其時
則吴元年丁未十一月之癸巳也濂生也後少府君十有六
歲初識府君扵婺城之南容儀秀潔如玉樹臨風皦然美丈
夫也及讀府君之詩曰中行齋藁者姿態閑婉復類其為人
心慕豔之碩締忘年之交而九京不可作矣幸獲與府君之
子貫道游同試藝扵鄊闈貫道既先登濂竊以謂府君之家
科目相繼起貫道是舉足以慰府君扵泉下曾未幾何而貫
道亦死矣嗚呼三十餘年之間而哭府君父子焉予髮𣣔不
頒白其尚可得邪銘曰
嗚呼府君可止扵斯椘椘其容儀衮衮其脩辭其才又足以
見諸設施使魯無君子者斯焉取斯嗚呼府君竟止扵斯雖
五尺之童麄有所知期必躋扵膴仕亦不虞其若斯豈天道
之不齊抑人事之有參差自古以来何莫不由扵斯嗚呼府
君其死孔悲年不踰扵五十學僅克扵一施則夫突梯而滑
稽如脂而如韋壽享扵耆頥好爵之是縻者彼何人斯彼何
人斯
元故韶州路儒學教授曾府君石表辭
府君諱順字至順姓曾氏郕國公四十九代孫郕國家扵魯
十四傳至都鄊侯據始避新室之亂徙豫章子孫日盛大江
之南言曾氏者皆宗焉又六傳至略遷扵臨川又十二傳至
唐沂州刺史可徒生司空洪立司空生散騎常侍延鐸常侍
又遷于南豐生四子長曰仁暠生志及文照南唐時又同遷
臨江新塗縣之吉陽里文照舉童子科生乾度宋淳化三年
進士仕至太常少卿贈刑部尚書志生易用易用生侃侃生
高安丞斧擢元祐六年進士第又遷縣之高元里屏山之下
生用先用先生嶽嶽生愿正愿正生翊翊生汝舟汝舟生兼
善能傳黃文肅公榦之學為時名儒生軍噐監簿天麒天麒
倜儻有大志常居文信公天祥幕府又從賈丞相餘慶等奉
使扵元竟全節而歸則府君之父也府君性警敏自幼輒有
聞時信公之弟文惠公璧来為郡招府君與其子文莊侯陞
共學陞既秀穎府君能與之競爽其師胡君端一亟目之爲
二俊當宋初改物遺黎故老猶有存者監簿君日開尊共飲
劇談先代文獻府君從旁聽之有疑則問唯恐其不傾盡諸
老爲之嘖嘖愛賞元至正中程文憲公鉅夫奉詔求賢江南
𣣔薦府君才可用監簿君止之曾未幾何部使者趙君孟迎
以茂才舉署饒州路儒學錄改袁州陞南雄州儒學正士皆
服其化而爲率德勵行之歸會科目詔行府君欣然應書不
利退而歎曰吾能損所學以徇時好哉因不復踐場屋鄊友
范文白公梈清脩之士也極慎許與憫府君官不充其才會
御史銓選廣中力薦之扵是板授韶州路儒學教授未及上
吏部巳别選遂止賢公卿多稔府君行𣣔強起之府君辭巳
而長子受辟爲校官季子以春秋舉于鄊取苐五名文解府
君喜曰吾何以仕爲乃陶然自放清泉白石間與高人逸士
相游樂府君被服儼雅揮麈談咲皦然如霞外人世間塵土
不可得而侵也善鍳定古噐物暨法書名畫每傳玩以為適
或取琴鼓一再行焚香默坐超然與造物者游一旦遘疾預
告終期召婚友入榻前與之言别意甚懇懇介婦方歸寧命
趣之還既至正衣冠起坐撫幼孫頂曰吾遅汝久矣復東首
而卧翛然而逝實至正七年春三月某甲子也夀七十有五
歛之日風雨晦冥室廬之後大木俱拔君子異之九年春正
月壬寅奉柩葬于屏山麓堪輿家謂不利以某年月日改葬
同里夏方之原府君孝友天至監簿君得痞疾甚劇府君泣
禱上下神祗夜夢三士告之曰服二附湯當瘳巳而果然歷
十餘年方沒監簿君沒大母陳夫人年垂九十府君愳夫人
之哀夙夜祗奉唯恐少咈其意夫人安之曰吾子雖亡不沒
矣季弟甫齓出為伯氏後仲姊生四子而夫亡子絶幼茫不
知所為計從父兄孤子凡三倀倀無所依府君皆鞠飬教訓
之使至成立且歸其産所入毫毛不以私其與人交一裁之
以義郡守李章肅公倜聞府君為佳士禮下之李公後以誣
免官其門可羅雀府君事之益勤别駕高翔其知府君不下
扵李公及改守浮梁𣣔一見府君走書速之府君即日命駕
既見相勞苦甚勤未幾徑上馬出城去翔聞之大驚追餞十
數里且曰公能遠来何遽往如是邪府君曰既見君子不還
將焉求翔歎息而去性尤仁慈振貧䘏匱每不遺餘力臨川
姜肅長沙譚志仁旴江王旭皆顛沛流離數瀕扵危亡府君
能振之是三人者德之謂殺身亦不能報云府君容貌魁梧
須髯如戟為文辭不務鈎章棘句而壹以理勝當是時若吳
文正公澄虞文靖公集皆海内師表每稱府君之賢不少置
則府君信賢矣初監簿君著史學統紀一卷未及成而沒府
君𥙷完之府君所著詩文若干卷因自號唯庭遂以名藁吳
公為序作者之意今蔵扵家府君娶義門劉氏克盡婦道前
三十一年卒子男子三人長曰紹唯平陽州儒學教授次曰
斯季曰魯承事郞祠部主事傳極羣書而文辭龐蔚學者師
之子女子一人分宜縣儒學教諭聶景堂其壻也孫男七人
曰垕曰基曰壡曰均曰埴曰塾曰圭女六人長歸某餘未行
曾孫男六人曰某曰某曰某曰某曰某曰某女四人在幼嗚
呼聖賢之裔自北而南者若孔氏之扵衢顔氏之扵蘇扵閩
曾氏之扵豫章皆多子孫而曾氏為尤盛紆朱拖𬗋以顯融
于時在在而是常侍五傳至文定公鞏兄弟者出遂以辭章
名天下何曾氏之多賢邪府君之先盖與文定公同出扵常
侍奕世以詩書亢其宗府君雖不獲大用屢司教鐸蔚為經
師達賢太官亟稱交薦可謂無負扵家學者矣府君之葬翰
林待制杜公本國子司業曾君堅既為前後撰銘刻諸幽室
而魯嘗與濂同脩元史寅緣交誼復来求隧上之文濂間較
德焯勤在古者不厭其詳故為表其行而益之以銘銘曰
郕國傳道自孔門遺澤滂&KR1070;苗裔蕃有如大江從西奔支流
雖千會一原重珪疊組光燉燉著勲昭德𥙿後昆夫君繼之
如玉溫嶄然頭角譽弥敦目為二俊起&KR0813;繙三為人師教道
尊書詩爼豆習禮文鄒魯其俗澆為淳自内而外本則存大
木斯拔風霆掀人琴俱亡海氣昏學子攬涕為招魂刻文墓
石揚清芬
故鄱陽劉府君墓志銘
君諱謙字友諒姓劉氏其先出自彭城唐未有名汾者仕至
鎮南軍節度使生十四子一子曰漢吞始徙鄱陽圖譜喪至
君不知其幾世君善積居之術以貲雄扵鄕父母殁廬墓終
喪事三兄謹慎三兄或酗酒破産君屢贖歸之因自懲以全
其家他族昆弟析財致訟久不解君召而尤之皆頓首免冠
謝相讓為善行巳而割田来上同微公我等幾為吏所魚肉
且失同乳心敢奉此為公夀君笑而麾之自是鄊鄰有闘者
赴愬君得片言則拜舞去甚者能自愧摇手相戒勿使劉君
知至正末兵亂且大饑惡少年烏合為盗椎埋剽掠無不為
夜有執火簿君廬者君倉忙率妻孥遁泉布悉為所攈豪傑
德君者部勒壮士捕少年屍之懸首干門君歸見之擲于郊
縦其家收瘞盗聞寘所攘戶外而去他日盗益熾巨室盡燬
獨君家屹然風日中君時避地萬斛山為盗所執將搒以求
金忽一人躍出曰此翁嘗恩我不可害不可害君頼以免性
喜讀書積至數千卷為文辭貴理勝不尚浮縟人稱之高祖
某宋某官曾祖某某官祖某某官父某妣程氏配室李氏前
君一年卒子男子一德𥙿子女子二蒙古學教授陸士竒及
胡璉其壻也孫男三人曰仔肩曰鼎和曰吉仔肩以文行名
君生扵至元乙酉十二月二十九日殁扵至正癸巳十一月
二十五日夀六十有九卜以是年十二月某日葬干堂鄥山
原距君所居僅二里君既葬仔肩持張祠部丁所次状求埋
銘金華山中余以病弗及為去年春蒙恩召入禁林與
仔肩會京師仔肩復申前請為尤切禮宜銘銘曰
行孚扵家而施及扵鄊如彼泉流肇扵濫觴其始則微其終
則彰此為有德之士之蔵雖亡弗亡
故高府君壙銘
高府君殁扵建業時建業新附人情未安殁之明日其家僮
即具官歛權瘞西門之外郊瘞巳間關往報府君季子暉暉
方從軍丹陽將達僮卒于道暉因弗及聞一旦有告暉者曰
爾父殁巳久矣暉白即軍帥往求之則當時執後之人皆征
戍遠方無一人在者暉彷徨西郊外但見白烟凉草叢塚纍
纍不知孰為其親體魄之蔵號慟幾絶者數四自念無以慰
罔極之恩乃命畫師識府君者追貌其象裝潢為㡠軸事之
如生雖若可以自解然終未足以盡其誠扵是請國子錄張
君丁件繫府君之行以成書謁子豫為之銘他日招魂旋其
鄕欲具衣冠葬之且勒銘貞石以示子孫扵無窮焉余不敢
不能用府君也府君寡言咲與人交不為翕翕熱久而益親
人自不忍厭去嘗築室曰進齋監察御史孟公昉為之記人
因以進齋號府君云府君嘗教其子曰我家近扵海濱以弓
馬植門戸田桑供衣食雖不多讀書家法素謹至今弗敢墜
𡭗曹益務力善毋為祖考羞使他人稱汝為善士我死目亦
瞑不然雖日宰百羊馬饗吾吾將不食而吐之矣世以為名
言府君娶懷孟馬氏生三子長某次桂榮殁于兵次即睴國
子助教府君享年六十卒扵某年月日葬扵某年月日墓在
某縣某鄊某山之原嗚呼戎馬擾攘之際人得令終者鮮矣
縦得令終即具棺歛而蔵之者尤鮮矣縦得歛且蔵得有賢
子孫追慕而不忘者鮮之又鮮矣縦有子孫日追慕之其有
状其善行求文以刻諸墓門者則又絶無而僅有者也府君
之死固為不幸今有令子若暉者汲汲圖文以托府君扵不
朽府君似可以無憾矣銘曰
其名則武其行則儒其内則嚴其外則舒其超然拔萃者歟
其確然有守者歟
元故静江路大墟務稅使王府君墓志銘
王府君諱善字復善其先由鐘陵徙金溪自曾大父重大父
榮彰父寔雖無仕者皆以徽行聞扵人人府君成童時人試
以属句脫口成對比物别類為精巳而學為詩輙取能聲年
十三父喪去御家事尋操竒贏之術游七閩家乃大穣自歎
蚤廢學力迪其子以經術築精舍一區聘碩士居之朝夕策
厲若斯湏不忘去者俄俾從師二千里外膏梁之饋絡繹道
塗曾不以為煩及見長子經用禮經連領鄊薦喜曰有子能
通經吾雖廢學政復何憾至正中天下兵動江右化為盗藪
府君室廬盡燬崎嶇携家走山澤能以智馭下帖帖然寧且
資用亦無乏絶智者心服之先是有授府君南豐醫正者府
君以醫為一藝弗上方嶽大臣又薦為静江大墟稅使亦不
就至是翛然自放山水間舉觴属客撫髀高歌遺落世事或
飲至一石不亂未幾以疾終夀六十三實洪武戊申五月十
五日也卒後三年當&KR0605;亥某月日葬柘步山中禮也府君娶
曾氏子男三曰經承直郎刑部司門員外郞曰綸金溪醫學
教諭曰慶郞蚤卒女一胥豫其壻也一夭孫男五曰翼曰興
曰憲曰德昌曰有慶予嘗聞經言府君之善行不止是其事
親尤孝視聽恒在形聲之先奉繼母亦如之遇羣季多友愛
人取以為法嗚呼若府君者其所謂一鄊之善士非邪銘曰
孝聞于鄊道則允臧閟不自耀唯子之教彼遺金籝我以一
經賢愚殊軌曰圖其始學之爾惇足昭手文吁其死矣不復
還矣孰廓其潜太氏史濂
故東吳先生吳公墓碣銘
惟吳氏初自延陵而分圖譜之局廢不能詳其爵里世次五
季末有諱嗣者自廣信遷撫之金溪其諸孫宋含光尉邦基
皆稽首聽命他鄊爲亂者皆罹草薙禽獮之慘或無孑遺獨
先生之鄊獲免及入國朝撫州守侯君元善聞先生名
𣣔聘起之先生以病力辭洪武庚戍江西鄕闈試多士府判
官王黻夢州城中迎状元既而先生之子伯宗實在首選明
年&KR0605;亥對策大廷復以第一人賜進士及第召見
奉天殿授承直郞禮部員外郞或者以夢之前徵爲先生世
科之符而先生巳殁不及見矣先生之殁在&KR0605;亥二月二十
八日上距所生大德丁未之歲得年六十有五配何氏生丈
夫子三人長即伯宗初名祏今以字行次禴次祁皆以經術
教授州里女三人曾雅周禮黃顯其壻也孫男一人某女三
人尚幼初伯宗會試南宫予嘗奉敕與考試事伯宗因
来謁以先生文集序爲請予未暇爲而先生訃音至矣伯宗
乃泣拜求撰墓文將還以其年某月日葬里之毬場山且勒
文懸繂之碑予聞世之右族重珪疊組者有之矣索其家學
相仍數世而弗墜十百之中或一二見焉况夫科名尤造物
者之所靳哉今先生之門何其奕葉聮輝至扵如是也此無
它山厚則木繁海深則川聚其亦理勢之必然耶自時厥後
繼繼繩繩予知未有艾也雖然先生之學則又在乎科目之
外經不可不窮也德不可不脩也業不可不廣也欲法先生
者法此足矣是宜銘銘曰
吳氏之裔何蝉聮兮科名接武代多賢兮先生承之志益騫
兮嚅嚌道腴涉幽玄兮衮斧法嚴聖有經兮傳者角立分戶
庭兮我賾至隱發精明兮剔抉浮翳朗日星兮窮經致用時
則屯兮薜衣椒冠甘隱淪兮振揚教鐸鬯乃文兮牗其天衷
德潤身兮世降俗偷病逾深兮方倚俞盧起痼沉兮秘其正
陽平羣隂兮儒行之卓罔弗欽兮一鑑之亡我心傷兮其人
雖逝名則良兮有寧一宫氣欝蔵兮焯德著美薦以石章兮
故熊府君墓志銘
熊以王父字為氏盖本扵椘鬻熊之後至曾孫繹成王封扵
丹陽丹陽今之江陵枝江也其後徙扵南昌若太常卿遠臨
江尉曜戸部郎中執易皆南昌人執易為右補闕與陽城同
上䟽極論裴延齡之姦君子多之其裔孫某復徙居扵臨川
某生繹好施與貧病無告者頼焉性嗜浮屠氏說嘗捐田七
千三百畮卑其徒其徒以居士號之三傳至宋迪功郎公琦
迪功生待問亦迪功郞待問生鄊貢進士紹祖進士實生府
君諱本字萬卿一字萬初幼穎悟經史一覽輙成誦父子自
為師友時家巳窶無蔵書可觀每假扵薦紳家懸燈夜讀至
夜分弗自休年十五入鄊校習科目之文私試數占前列十
八即下帷講授郡之俊乂多從之一時名士如澹軒孫公轍
天傭熊公朋来麟洲龍公仁夫文安揭公傒斯皆交相推譽
或折軰行為忘年交翰林學士承旨張公翥方為郡學錄尤
與府君意氣相傾會輙流連竟日唯恐其别去巳而以尚書
貢千鄊再不利乃歎曰場屋失得是有命焉我不敢必也苟
窮經以飾諸躬其有不在我者乎吳文正公澄倡道扵崇仁
山中南北學者翕然景附府君遂賃笈徒步往從摘經中所
疑七十二條反覆詰難吳公一一荅之中其肯綮府君為之
喜而不寐間論古文尚書亹亹數千言援據精切辭意超卓
吳公噐之謂非時軰所能及宋季時須溪劉先生辰翁以文
辭名一代人爭慕效瀾倒波隨府君獨疑其怪僻非文章大
家因䆒極原委著之簡編質于虞文靖公集虞公以與巳意
&KR3457;合亦噐之如吳公且以涵飬問辨為學文之源是勖府君
自此以講學摛文為務視世之榮利如烟霞變滅絶不足以
溷之向之俊乂来學者至是益衆府君舉聖賢之大指諄諄
誨誘咸卓然有所立雖其後更名他師而篤實有質行者則
府君之所啓也其遇子弟嚴威儼恪終月不見其有笑容夜
則危坐今其誦書雞初號則趣之起風雨不少廢府君之伯
仲凡三析財别㸑巳久及父母殁喪祭之費頗鉅府君悉力
自任不以煩之女弟一人未有所歸亦擇名族而資遣之然
天性仁厚或以虛偽相加壹接之以誠而人自不忍欺至扵
處義利之間絲毛不苟也生平不屑理家政優游肥遯不知
戸外有山川之險舟車之勞每夕命觴徐酌哦古詩數章陶
然自適如鴻飛冥冥了無繫累會四方兵亂長子鼎爲校官
廬陵音問不通府君憂之往往形諸咏歌一日徧過故人門
薄莫言還復張燈而飲飲微醺以鼎不在左右悵然就寢是
夜大雷電以風鼓撼樓牗作伊軋聲府君披衣而起命蒼頭
奴負階親升而闔之既降忽呼曰予足輭矣奴以肩翼之至
地府君右手倚肩左㩀階之齒而終時至正癸已歲二月四
日也享年六十有六娶黎氏鄊貢進士天桂之孫女能齊家
內外整飾府君得脩業而無費者黎氏力也後十有一年卒
生三男子長即鼎入國朝累官山東道提刑按察副使
今遷中奉大夫晉王相府王傅次曰渙將仕佐郞開封府長
津縣主簿季曰晉女二人適趙澂一適龐舉早卒孫男四曰
綿曰赳曰繩曰昂孫女一未行府君殁後三年丙申之歲七
月六日始卜葬扵金溪縣苦竹鄊之富塘原其所著書有讀
書記二十五卷經問四十卷讀史衍義若干卷舊雨集五十
卷虞公為之序謂其雜著本理而敷暢典雅而不阿人以為
實錄外有朝野詩集五百餘卷吳山錄三十卷仁夀錄一百
卷吳山即記吳門問辨之所得者仁夀則手錄虞公之文也
今年春予與鼎會京師乃奉祠部主事張君孟兼所造事狀
徵予銘夫自吳公纉承伊洛之緒扵將墜之餘完經翼傳抉
秘闡幽所以化導其徒者多成德達財出而用世固顯融于
時其有隱于州里横經陳義使人厲士君子之行者亦往往
有焉若府君者是巳嗚呼師道立則善人多濂扵吳公徵之
銘曰
咸口之里𬗋氣蜿蜒篤主偉人大道日降一綫之傳凛乎將
堙勇撤其蔽所覿者全行知尊聞罔間南北疊跡重肩從者
如雲君鼓其篋摳衣而前無疑弗馴雅奥難測孰鈎其玄百
篇之文矧扵羣經孔䟽鄭箋曷其&KR0813;紛蒙蔀斯揭曰星乃懸
有光燉燉屏斥詭誕以絶&KR2037;延以表孤存化行里州太和芊
綿郁其成紋其養也定乘化而旋奚啻詘信有子而令珪組
蝉聮遺澤之新仰睇飛雲俯臨逝川誰不顰呻惟行之粹惟
石之堅勒文墓門
故三槐隱士王府君墓志銘
予以總脩元史被召来京與浙江部使者劉君承直會劉君
曰承直嘗受經扵太和王先生先生之殁今七年矣而埋銘
未有所刻其子佑將奉狀以請幸為文之既而佑復申劉君
之言涕泗而再拜予既荅拜與之成禮遂按狀而評隲成章
其辭曰君諱以道字則臣姓王氏系出周司徒敬宗傳扵奉
武成侯離生二子元威元遷琅琊威徙太原二族甚盛晉丞相導
出琅琊之裔南渡時家于江左至趙宋時有諱崇文者来知
吉州其從子殿中侍御史贄實從之復遷居吉之太和太和
之有王氏自贄始殿中君之後名圭開禧三年鄊貢進士君
之高祖也進士君生叔可肄業成均以辭章稱叔可生本初
本初生性夫皆為名儒則君之曾祖祖父也妣劉氏宋知潭
州事天定之孫女君資禀絶異自幼學詞賦組織華縟見者
翕然譽之巳而棄去曰此非所以為學也𣣔求聖賢之道其
在遺經乎扵是潜心窮研晝夜弗之倦時從祖父遂初自國
學上舍生還第所交多宋季名士日集其門相與談前朝文
獻纚纚如貫珠君從傍聽之心領神會至忘寢食其學遂大
進大德末君出游中州主張伯剛家仁宗出居扵懷李秦公
孟侍馬伯剛往言扵秦公以君為薦君獻詩一章仁宗覽之
大悅君遂極論天下事曾未幾何武宗即位立仁宗為皇太
子伯剛邀君同至燕都君毅然辭之伯剛寵幸盛于一時及
仁宗踐祚遂累官至汴梁路總𬋩復趣君曰上頗憶君君若
往爵禄可致也君辭之如前君嗜佳山水間一出游輒留連
不忍去一日至洞庭之君山遇異人長鬛碧瞳如古仙人授
以龍乕金碧丹經君受而行之氣志益冲鬯自號為三槐隱
士乃扵所居種竹鑿池池上横以石牀角巾鶴&KR0769;日息其上
子姓環侍之談吐餘音出扵水光篁影中其隱趣盖翛翛然
時或賦詩以為樂韻度間曠一如其人云君性至孝父母皆
高年君率羣從奉觴稱夀唯恐稍違其驩暨殁哀號戀慕幾
欲無生且惇扵友義族兄弟姊妹未婚姻者畢之伯叔之未
葬者蔵之君子多稱焉至正末天下大亂太和禍尤慘殺戮
到鷄犬羣寇聞府君名指君廬相戒曰此王隱君家也慎勿
毁之至今獲存君所著書有詩集若干卷丹經新注若干卷
其生以至元庚寅十月一日卒以至正甲辰六月二十二日
有之是以似之
故晦巖居士王君墓志銘
王之受氏凡四曰姬曰媯曰子曰虜而姬姓之分復有二一
出畢萬一出周司徒宗恭宗恭之族琅琊太原也萬之族則
京兆河間也别有王叔氏王子氏王孫氏雖皆本扵姬又所
以别扵二族也其在琅琊者散居江南今浙河東西多宗焉
睦之桐廬有王氏諱璵字君玉曾祖宗善祖叔祥俱隱遯弗
顯父希曾為文儒君性至孝母袁氏疽發扵頸君憂形于色
日烹藥以進殫諸方弗之驗君則泣禱于庭辭甚凄苦巳而
疽决膿若絮鈎連不可拔君吮出之毋輒瘳同姓有尚俠者
藉權貴人為意氣效五陵少年所為勢烻烻動人人豔之反
讓君為迂君曰吾性戇不能随俗浮沉君尤我固宜俄庚午
歲儉道殣相望孰不遏糴以獥善價君能出粟賑之歲丙子
視庚午儉尤甚君復賑粟如初或曰王君非迂也其樂善人
哉或曰王君之知非小夫所可測也君皆笑不荅所居直香
爐峯濯濯生翠若屏然君築重構其下時列爼豆集名勝士
玩之嵐光浮動尊爼間從容嘯咏恍不知九衢有游塵也君
積而能散州里有貸泉布者久不庚多取質劑焚去然質直
無偽民有競者直扵君君察其情辭曰爾過矣曰非爾之罪
也各心服而還不翅訟于賢有司或強君出仕君謝曰幸有
舊田廬食與衣亦僅給禄非所千也遂以晦巖居士自號云
年六十六以至正丙戍二月巳巳卒于家以庚寅十二月丁
酉葬縣之金魚岡配袁氏子男子五人和義禮儁舉皆克繼
先志舉尤知嗜學當元之季復能合義旅以捍鄕井人德之
子女子一人適袁采孫男五人圭纉權衡宣曾孫男若干人
君卒後舉奉尚寳丞魏君潛狀来求銘魏君謂漢末王彦方
少有行義鄕里有爭訟者將質之或至塗而返或望廬而還
君之行頗近之魏君同里人其言當可信况君孝扵親仁扵
敗其衆擒&KR1229;者過半陞統兵元帥繼搗八陣指揮營扵瑞昌
敗之進伐南昌遷天策衞指揮使僞吳圍安豐侯復赴援立
功轉飛熊衛指揮使時安陸襄陽通泰皆未降大帥攻拔之
侯亦有力焉遂鎮徐州紀律嚴肅敵兵莫敢犯擢驃騎大將
軍副大都督府事未幾受詔戍北平往討沙漠與元兵酣
戰遂死之洪武三年某月日也享年三十有三事聞敕贈推
忠宣力效節功臣龍虎上將軍北平等處行中書省左丞上
護軍追封燕山侯謚曰忠愍配享開平忠武王廟復敕翰林
學士臣濂誌其墳惟侯志氣倜儻以身許國身經百戰為世
忠臣可謂豪傑不羣之士一旦殁于王事其孤不得迎尸以
葬卜以是年某月日蔵衣冠扵州之鍾離縣扵皇鄊某山之
原起墳以表其處古者墳必有記所以著其里居官爵卒葬
歲月以示扵後者也今不敢廢因掇其㮣勒石以納諸竁云
故王府參軍胡君妻項夫人墓志銘
余授經青坊時龍泉胡楨嘗以伴讀侍皇太子研席禎
因得從予游今年春予以總脩元史被召来京尋入禁林為
學士時楨巳擢宣武將軍僉處州衞指揮使司事間以其先
府君王府參軍深墓上之銘来属予既巳為之楨復泣曰先
子之行幸托見扵文字間而先母未之有述幸先生憐之敢
奉姻家兄章存厚之狀以請予義不敢辭按狀夫人諱某字
某姓項氏處之龍泉人父某母某氏生十有七歲而歸于參
軍參軍同邑人其父珏為征東行省左右司員外郎夫人既
歸之明年參軍即往省覲遂補其省掾史越九年始歸初員
外府君娶趙氏生參軍及二弟潭海趙氏既亡繼室李氏生
某恐夫人與家政也使居扵外夫人無以自給與媵人日事
機杼風雨瀟瀟青燈明滅扵一室間人不能堪夫人則怡然
處之父母憐其勞勩將奪其志夫人指庭前水曰俟此水西
流吾志却當改耳不聽娣姒之間或譏誚之或轥轢之夫人
皆不荅員外君殁參軍自海外護喪歸葬夫人袒跣出迎哭
參軍持夫人泣曰吾為親故不獲與夫人居夫人備歷諸艱
而能完節以待予其與古之義烈何殊也夫人曰此婦人常
事耳何足上勤君子之念慮其後終不自言至正壬辰中原
兵起浙水東州郡漸至繹騷參軍從肖將軍剪除鄊郡羣盗
間歲一来歸夫人携子女間關寨栅中亦能自安如獨居時
已亥冬處州內附參軍朝亰師上竒其才命為右司員
外郎扵是參軍迎夫人以来時夫人已有疾挾醫以從行暨
至念及鄊里欝欝不自聊疾愈篤遂卒扵清溪之寓舍實&KR0605;
丑七月某日也享年四十有二壬寅返柩扵處州擇麗水某
鄊某山為冡以十一月某日葬焉夫人性淑而行勤參軍有
志事功視生産作業之事蔑如也其𥙷綴缺漏締搆生理唯
夫人是頼及夫人死參軍銜命在處州又不能視其襲
歛每對子言涕泗為之潸然夫人生二子長即楨次曰樞一
女曰章其壻即存厚御史中丞溢之季子也夫自隂教不行
婦人女子能不易節改操者何其罕也間有以禮自持𣣔起
古人而效之者人方羣訕而衆侮之又何習俗之不美也有
如夫人之行可不彰著以為世勸乎是宜銘銘曰
猗歟夫人始終一節也羣言弗騰卒莫之奪也相厥夫子有
偉其烈也乘化而盡又何怛也千載之下尚視兹貞碣也
故陳夫人趙氏石表辭
江西行省左右司郎中陳君敏之妻曰趙夫人以洪武二年
二月二十三日卒扵京師之官舍越一月某日權厝城南聚
寳山將以某月日返葬扵宣城某山之原會濂召入禁林陳
君乃自狀夫人之行来謁墓上之文其辭纏綿而悲愴讀者
哀之陳君之狀曰予妻趙氏某字某與予同為宣城人其父
諱熊字子祥明詩傳訓詁學仕為某縣典史母孫氏典史君
無嗣獨生子女四人而趙氏居其次特鍾愛之以予簮纓家
子欲選為贅壻予時頗嗜學手不離方策先君子憐予過厚
不使遠去膝下典史君亦不忍釋之而他婚也竟以趙氏歸
予趙氏旣歸奉尊章盡禮凡羞服唯其時猶惴惴恐有所不
及其姒郭氏亡奉予伯兄如奉舅焉人以為孝且恭其事予
也視扵無形聽扵無聲予或牽扵事意有不悅每甘言慰之
嘗患痎瘧荏苒踰三千日趙氏視藥餌調食飲不知有晝夜
在他人雖至勤慤者久亦生厭趙氏滋益謹及予登仕版出
為湖廣憲府幕官遷江西召還為大理評事轉刑部員外郞
官書有程戴星而出戴星而入家事若不能相涉者趙氏一
力荷任之而略不見艱難窘澁之意人以為順且賢嗚呼奈
何司化權者忍奪之而去邪初亰城多火災予適讞獄郢中
趙氏數受驚因致怔忡疾暨還奉詔備刑書抱衾禂出宿
省中者幾半載間一歸輒復出趙氏懼貽子憂不敢以疾告
巳而疾䆮劇乃謂予曰妾心中殊不佳欲得平胃之劑服之
予亦未暇荅居亡何竟卒嗚呼奈何司化權者忍奪之而去
邪㸑下嫗與予言趙氏自去冬以来語及親舊之存亡每汍
瀾流涕尤撫愛所生子見其能食喜見顔面曰是兒可以飬
吾無慮矣以類乎前知者臨殁之際相呼之聲不絶于口予
收泣謂之曰吾不知汝之疾遽至扵此也設有不諱吾無以
報汝功祀汝父母至扵終身撫汝之子以望其成立爾言未
既趙氏泊然而逝視其敝篋無遺珥及完衣焉嗚呼悲夫予
念趙氏生男女三人皆夭晚得慶生即前所謂撫愛之者日
&KR0561;&KR0561;以泣縦鐡石作心腸不能堪趙氏歸余十五年與予同
貧賤同憂患同冐涉道塗何所不至今幸霑寸禄竊意相守
至髮白得夀僅三十六而亡予與吾子交者甚久墓門有石
願為文之非惟慰死者扵九泉亦足以攄予無窮之悲也濂
聞之女教不行扵天下婉淑之道消而暴慢之風盛孰有如
趙夫人之賢者乎賢者不彰之則何以為世道之勸是宜銘
銘曰
猗蘭方郁奈何萎也茂草宜剪却紛披也天道玄遠信難推
也勒辭貞石聊以宣其悲也
故贈承事郞浙東道宣慰使司都元帥府都事陳府君
墓誌銘
世之為人子者未嘗不欲顯其親欲顯其親唯載諸史牒可
以傳扵悠久然史法有例非顯官貴臣及勛業殊異者不書
焉扵是往求辭章之家採著行實揭扵墓門及其至也與史
牒相為表裏庶或少慰念親者罔極之思或者以䛕墓譏之
此豈人之情也哉台之黃巖有隱君子曰陳府君多馴行年
六十九以至正甲午二月某甲子卒于家其年三月某甲子窆
于縣東龍壇山後以次子昇貴贈浙東道宣慰使司都元帥
府都事階承事郎昇懼府君之行弗顯于世使其子志持應
奉翰林文字同郡楊君秉哲所為狀来乞銘予雖非辭章者
流其忍拒昇之請而咈其念親之至邪狀言陳氏本居福之
候官代有仕者至樞密直學士襄其名尤著襄字述古世稱
古靈先生古靈宋慶曆中進士自浦城簿遷仙居令其子若
孫因留家焉厥後自仙居徙鄞或徙黃岩黃岩則府君之系
也家乘屡毁于兵不能言其實為幾世矣府君諱勝祖自德
茂其曾祖某祖某宋朝奉郎有恂恂長者行父章甫獨守遺
經朝夕潜玩視聲利事恒澹如晚歲尤能安貧竈烟或終日不
起澄坐無愠色府君奮曰吾父固安貧不思具滫隨以安親
者其人子也哉扵是操廢舉之方手畫心計而經營之未幾
貲財漸致&KR0907;𥙿撫二弟甚至為之授室嫁女弟者三扵名閥
一不以經父意唯日具珍饌奉之猶恐失父之歡心父喜曰
吾有子如此吾將含笑入地矣人稱府君為能孝父既殁二
弟求異㸑府君不能止量其所存而三分之曾不數年皆蕩
析無餘子號寒而妻啼饑府君惻然曰兄弟一氣所生榮悴
頓異吾有目能忍見乎乃出所受産復三分之人美府君為
能友非特此也族属之中若冠若婚若喪若祭府君無不助
成之鄕鄰有闘者多赴愬府君府君喻以利害咸欣然悅服
而去府君生平以材自負遭時孔艱不得展其用當酒酣耳
熱輙登山臨水從容嘯咏以洩其孤憤焉嗚呼若府君者其
可謂有志之士非邪府君娶阮氏封宜人慈柔儉勤婦儀母
道皆可法先一歲卒子男三人長敬先寧國路涇縣主簿次
即昇嗜學而知文承直郞浙東道宣慰使司都元帥府經歷
孫男三人長志即来速銘者好讀古人書而精扵科目之業
孫女三人一適同邑戴韶餘未行曾孫男一人文珪予在禁
林銘賢士大夫多矣其績用昭著者易扵言而潜德秘行者
難扵形容也府君有才如此使其從政必粲然可觀則予之
所書極扵焜煌當不止今之所聞列而巳惜哉銘曰
有材而無位命也可傷孝友行扵家孰謂非政之良子令而
仕厥聲孔臧扵燁命書下貫幽堂龍壇之山薦此銘章過者
必式尚知為陳府君之藏
宋學士文集卷第四鑾坡集卷第四
