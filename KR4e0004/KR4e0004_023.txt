宋學士文集卷第二十三翰苑續集卷之三
饒氏杏庭記
臨川曾先生旦初助教成均嘗以其鄕友饒君孟持杏庭記
為請予年踰六望七精神衰耗四方求文者接踵于門心極
厭之則作而固辭先生之請至六七而不倦予以先生有學
之士其言之勤如此意必有所属因詢其詳先生曰孟持故
詩書家其先祖手植文杏一章扵所居之西兵燹之餘風枝
露幹屹然蒼烟中疑有百靈訶衞之者孟持因樹亭其側名
曰杏庭然孟持之意非以為觀美也唯汲汲乎先祖是思當
春陽和煦生氣鬯逹自本而末咸周流而無間則思其與道
為體精神發舒無往而不在也秋高氣清葉脱而色不澤所
謂歸根復命返扵冲漢則思其順時歛蔵不誇能不矜寵也
朝露其沐浥乎其容則思其盥漱而興正衣冠而屹立也夕
颸作凉冷然其音則思其出坐中堂若誨語之初聆也一動
静一云爲之間見杏則如見其先祖焉所以聳動其心志警
戒其昏惰者大有資扵學功視彼拈葩摘豔以爲耳目娱者
其語哉此誠有關扵彛倫之重不避再三之瀆職此
故聞之嘆曰孟持亦可謂孝子矣乎昔者召伯循行南
國以布文王之政或舍甘棠之下其後人思其德尚愛其樹
而不忍傷矧先祖手所親植者乎宜乎孟持之不能忘也孟
持不忘扵杏且如斯則夫手澤之在書口澤之在桮捲其所
感又當何如哉孟持可謂孝子者矣雖然遠取扵物不若近
取諸身孟持之身内而心膂外而髮膚非先祖一氣之所分
者乎一氣之所分則是身乃先祖之有也葆嗇失宜非孝矣
登高臨深非孝矣言行弗擇非孝矣忠節有爽非孝矣涖事
不勤非孝矣孟持可不慎乎雖然杏一物耳孟持以先祖手
植如或見之則其扵身殆有不言而諭者矣予之云云不置
無乃過扵思慮矣乎先生曰子之言善不專爲孟持頌且有
規焉苟以此意爲記不徒作矣予遂不辭次弟其語而歸之
孟持名盈清脩雅操讀書而嗜文薦紳之間翕然称之爲君
子儒云
䟦東坡寄章質夫詩後
蘇文忠公子瞻爲翰林學士日章莊簡公質夫以直龍圖閣
出知慶州二公素友善質夫以崔徽真爲寄者頗寓相謔之
意盖徽乃河中倡婦寫真寄裴敬中而元微之所爲作歌者
也故子瞻賦詩有知君被惱更愁絶及未害廣平心似鐡之
句實觧嘲云然二公相謔初不止此質夫作廣帥時送酒六
壺書至而酒不逹子瞻作詩戲之且謂青州從事化爲烏有
先生盖亦猶前意也質夫乃高州刺史檢校太傳西北面行
營制置使仔鈞諸孫非惟立功邊徼爲國家保障至扵辭章
亦非人所易及嘗咏柳花撰水龍吟寄子瞻瞻嘆其妙絶来
者無以措辭則其尊尚爲何如所以善謔者特出扵相愛之
至情耳非若後人流連狎䙝而不知止者也論二公者當以
濂言為不誣子瞻之書此詩年已五十又二實元祐二年丁
邜故其老氣尤森然云方外老友全室翁出示徵題因走筆
識之
題馬華甫手帖後
右宋參知政事馬莊敏公手書與處州吴府君諱某者也公
以寳慶二年王會龍榜下擢第進士六轉而差知處州又四
轉自右曹郎官再出知處州政成加直秘閣浙東提舉常平
公頻行及遺此書盖府君以醫名公家有病府君時以藥劑
調之故書中有一家老穉恃君以為安之語公之母夫人梁
氏春秋已高先是公嘗奉雲臺祠至是復有陳乞之意不圖
改持庾節故書中有親老且病歸心甚切之語當是時措置
銅錢且用塩收楮幣已而又秤提會子以五析二十七界會
子五道凖十八界二道故書中有塩楮更令民聽未孚之語
惟公出忠入孝乃其素誠爲政寬猛適宜務存大體此固不
待後學之所言至扵不忘故舊移書致謝詞氣謙抑風義藹
然又豈淺丈夫之可企及哉捧玩遺墨徒慨仰者久之府君
諸孫從善爲工部主事與濂同朝装潢此卷求題其後因不
辭而書之公諱光祖字華父金華人
吴濰州文集序
唐子西云六經之後便有司馬遷班固六經不可學學文者
舍遷固將奚取法嗚呼斯言至矣濂嘗諷二家書遷之文如
神龍行天電雷惚恍而風雨驟至萬物承其&KR1070;澤各致餘妍
固之文類法駕整隊黃麾後前萬馬夾仗六引分旌而循規
蹈矩不敢越尺寸嗚呼法之固堪法其能以易致哉然而淵
冲之容可以攬結雄毅之氣可以掇拾古語有云取法者宜
上固當有潜心而願學者矣濂猶恨未見其人豈逸駕奔馳
實不可攀歟抑去古逾遠聲光不可得而襲歟吾友吴復德
基同郡人也自幼抱逸才一下筆間飄飄有竒崛氣逮長日
取二家書玩繹弗倦超然若有得揚揚出謂人曰我知學司
馬遷爾我知學班固爾諸子盖不足多也濂頗畏之疑之自
後德基去丞南康令安化今將出守濰州與濂胥會南京持
所製文一編且讀且譁曰我此文近遷固否濂見其勁硬如
屈鐡竒悄如削懸崖澤媚山暉如藴珠&KR0636;璧始而大驚中而
釋所疑終則益畏之而發不可企及之嘆嗚呼善學遷固者
世久罕聞今乃見其人哉雖然立言如六經此濂夙夜所不
忘者德基尚勖之毋徒泥子西之言而自沮也
書前定三事
永嘉林君伯恭爲濂言温生延祐丁巳八月八日至三歲父
命名榮祖又十二歲更今名又十歲當至正辛巳以春秋經
試江浙鄊闈温名第一董彛第四董朝宗第五朱公遷第二
十八實殿榜後榜中孔暘王孔文高禄鄕潘如珪四人皆再
薦温上南宫不利以恩例置奉化州學正丁亥始之官會董
彛亦為學正慶元交談之頃彛慨然曰吾父諱伯大嘗出應
書大父得竒夢記諸籍云丁巳年九月七日夜夢林温作魁
宋姓人鎻榜第四第五人連姓董内四名用朱筆點云是舊
請舉者稽之扵今無有不合其最異者温之生甫一月爾奉
新王君文博復與濂言載夢與劉鑄到南昌經江西省署見
放鄊貢進士榜諦視之高懸朱牌十枚上書金字日光炫燿
不可讀忽一隷卒前白曰第一名南昌熊誼汝居第六遥呼
鑄曰爾名亦在後湏臾有紅英佩刀者十餘人自省中讙而
出似相迫逐載驚窹明發與人言皆大笑當是時大都督朱
公鎮南昌干戈方殷謂安有貢舉之事後八年為洪武庚戌
始設科江西四十名額南昌占其十十名中熊誼冠首正符
朱牌之數載却在通榜第六鑄居十九及試大廷載又中第
二甲第六名一一皆驗濂聞此二事頗異之且言扵金溪吴
君伯宗伯宗曰豈惟是哉庚戌之夏五月二十二日臨川通
判王黻夢城中作樂迎状元黻甚訝之二十五日忽聞使者
来頒科舉之詔其年秋伯宗濫充江西鄊試第一衆已為與
夢叶至廷對之日復擢寘榜首鄊里至今以為美談濂觀傳
記所載前定事如此類者甚衆未敢信也今親聞三君子之
言其有不可信者乎姑書之以見人囿氣化中誠有一定之
數不可以智求不可以計免也自脩之外一聽扵天而巳
送黃贊禮涖祀閩省詩序
帷洪武七年十有一月庚辰
皇帝御奉天殿視群臣早朝太常卿唐鐸奏曰臣昔受明詔
天下行中書其祠山川百神或未致恪虔宜令朝士涖之臣
扵浙鄂齊汴暨于豫章已嘗奉命從事若晉若燕陜若閩蜀
若廣東嶺南遠者七千里近亦不下四三千宜預遣使者期
以明年春二月集事臣眛死以上制曰可於是遴選奉
常官属及儀曹主事凡七人時贊禮郎建安黃淵静實與其
列越三日癸未陛辭上諭之曰敬恭明神古今恒
道也况瀕祭之時乎祭在他人亦所當慎况職在奉常乎已
盡其職猶難况欲涖人而使其莊敬乎皆不可不察也爾等
聞命之後雖䟦涉乎險阻一言一動有赫其臨參前倚衡
無乎不在勿使一髮非僻之干庶幾不廢朕命不然人非鬼
責將不可逭矣衆皆稽首至地而退既退復敕儀曹各賜
衣一襲又明日甲申啓行前御史中丞劉公伯温參知政事
陶公中立吏部尚書詹公同文今禮部尚書牛公上良咸以
為淵静遭際昌期獲將使指以臨蒞祠事可謂寵榮也已
各賦詩以為贈而文學法從之臣藩府成均之賢與夫方外
岩穴之士亦見諸聲歌以華其行淵静請予序其作者之意
肆惟皇上宅中圖治其對越昊天毖祀干上
下齋袚一心凝神扵惚怳之中如將見之群臣之助祭者丁
逮胞翟之賤亦皆有孚顒若以致鴻休荐臻甘露霄降三秀
呈瑞彩霞結鳳白烏翔飛和氣充牣化為豊年此盖精明之
德放諸四海而凖無不駿奔走執豆籩以薦德馨然猶慮藩
垣之臣未盡體内廷之意遣使四出以監視之方扵古昔帝
舜之望山川徧群神姬周之咸秩無文下是過也有
君如此其忍負之今淵静之往也宜精白志慮靈承
上訓壇廟有缺圯者葺之服器有弊汙者易之牲牷有不肥
腯者罰及之將祭之夕端笏垂紳正立壇之左右申以
聖天子成命使百司及執事之人祗奉明畏有若天
威咫尺升降俯伏穆然無聲牲爼苾芬庭燎有煇神靈洋洋
昭格于上則夫藩釐之錫淵静亦當與有之矣淵静行哉雖
然神人相依者也南閩當兵燹之餘黎民創殘其或有未起
者乎縦曰起之其興利去弊之政或未能盡行乎淵静宜廉
知之歸告于上此扵人神之道所謂兩盡者也淵静行
哉
重建繩金寳塔院碑
南昌之城南有佛刹曰千福相傳唐天祐中異僧惟一之所
建也當經營之初發地得鐡凾四周金繩界道中有古劒一
設利三百餘顆青紅間錯其光燁然扵是建寳塔取設利蔵
焉改千福為繩金塔院落成之日爇梅檀香香氣欝結空濛
中僧伽大士顕形扵其上正與塔輪相直萬目咸覩君子疑
異僧盖大士之幻化云初郡多火災堪輿家謂塔足以厭勝
之巳而果驗宋治平乙巳知軍州事程公某以其有關扵民
最為吉徵鳩錢二十五萬脩之紹興庚午尚書張公某来佩
郡符復倡衆洊葺之一旦塔影倒現扵冶工游氏家上廣下
銳層級明朗寳輪重盖一一具足元至正壬寅戎馬紛紜院
宇鞠為椔翳雖兹塔巋然獨存瓴甓亦且摧剥殆盡乙巳夏
六月院僧自貴與弟子匡弘同袍善慧各抽衣盂之資剏庫
堂扵東偏日夕以興復為已任國朝洪武戊申夏四月
清泉蘭若僧道𬈑與前三比丘披伽黎衣手執熏爐向塔前
發大弘願曰惟塔廟之建起信心而入菩提今廢壞若是不
可以不圖溟等誓盡今生為之惟威力加護焉誓畢持曆走
民間施者多應其月癸丑衆工皆興趨附如蟻忽有鉅甓自
顛墜稠人中咸無所損傷又明日乙邜五色光起塔間豳豳
熒熒圍繞良久而殁冬十一月某甲子塔完塔凡七成成各
六稜環以峻宇前敞小殿以奉僧伽大士欄檻堅緻洞戶玲
瓏簷牙翬飛寳鐸如語觀者以為帝釋天宫所造化現人間
己酉春正月道溟示寂匡弘等嘆曰院役其可不終事乎益
聚施者之財扵冬十有二月造釋迦寳殿一所摶土以肖三
世諸佛殿後復&KR0799;屋三楹間直逹僧伽之殿中塐曼殊師利
普賢觀自在三尊像莊嚴岩岫從璧湧出挾以兩廡前至于
三門門内甃以方池紺綠可鑑一如大伽藍之制訖功之日
則甲寅冬十一月某甲子也惟我如来弘𨳩度門樹塔立廟
所以使其見像起信信為一切功德毋萬善皆自此生非徒
聳觀瞻而巳也矧能助地形之勝消弭災害隂隲生民廢而
不興是豈人情也哉道溟之與三比丘精進弗懈終能遂所
志而後止非其才有過人者不致是也匡弘等不遠千餘里
来請予記因為歴序其事而絲之以贊曰
稽首大慈父利益扵群生塔婆之所建種種諸方便聳起霄
漢間有如蒼龍角人有遥觀者至誠皈命禮不待登伽藍已
足攝憍慢所以四大海無處不建立異僧何國人杖錫来洪
都指地發鐡凾中有設利羅光耀奪人目其數過三百封緘
重瘞之樹塔鎮其上四衆方作禮香霧空濛中乃見僧伽像
作彼慈憫相身被欝多羅手執青楊枝欲關甘露門以觧熱
惱故成壞雖相尋神幻終不滅影倒冶工家下銳而上弘化
導扵众生示以順&KR0647;故忽遭戎馬興鞠為椔翳埸巋然撼風
雨中有不壞者溟等發弘願誓加莊嚴力熒熒五色光出現
于塔表萬目皆瞻仰以為未曾有施者如川至不日告成功
欄楯互周匝洞戶各軒敞帝網日交參寳珠仍絢爛繪畫諸
菩薩以及天龍衆擁護扵後先生獰若飛動自茲彈指間湧
殿及崇閎一一皆現前鎮茲清淨域福徧一切處畢方不敢
見永無欝攸孽人見有為迹不知皆無為會事歸一心無非
無上道我今作贊辭筆下起樓閣内有無縫塔光覆大千界
一涉思惟間即墮外邪見
黃仁淵静字辭(有序)
建安才俊士曰黃生名汶仁負超群之資朝出受易扵部使
者陳孟龍至暮抵舍復質所疑於仲父居德亦竒男子年十
六時中私試高等諸老生不中譁于庭居德因請面試上官
前譁者執筆不能下面頸發赤以出以故生内外皆得師學
之日進如水湧雲集洪武辛亥秋有司賢之以生名上福建
行中書試藝棘闈八府之士充貢者二百而司文衡者又前
進士林以順吳尚志郭麟江惟志也取舍甚嚴或懼不獲在
茲選及榜出三十人中而生名居其四遂為易經諸義之冠
生之年始若齡耳明年會試南宫銓曹急扵用才不俟再試
擢奉常贊禮郎階入八品有識之士無不為生榮雖余亦愛
生甚時以問學勖之生因執經從余學間拱手而言曰仁初
名文仁有司援例以文犯周西伯之謚加水扵其左及觧名
上中書吏以白右丞相汪公公曰仁之義甚弘無所不包其
可冠以汶字乎宜去之先逹因取魯論仁者静之言字以淵
静願先生詳發其義嗚呼考亭朱子釋此至矣余向以言為
雖然不可無以荅生之意生之賦資固超羣而求仁之方不
可不力也為序其事而申之以辭曰
仁體凝重屹弗遷振古雄峙如山然生意周流踵至顛一息
有虧用則愆爾生心澄静若淵萬象森列具不偏返觀冲漠
無後先其機或動矢發絃雲行雨施出自天神功不宰超虚
玄全體大用昭以宣上師周孔下淵騫縦不及聖肯下賢流
光不駐若電煽生其夙夜加勉旃
宋學士文集卷第二十三翰苑續集卷之三
