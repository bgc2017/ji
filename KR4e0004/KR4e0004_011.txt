宋學士文集卷第十一鑾坡集卷第一(即翰苑後)
嘉瓜頌
皇明式于九圍德漸仁被和氣薰蒸靈物效祥乃洪武五年
夏六月嘉瓜生于句容張觀之園雙實同蔕圓如合璧竒姿
分輝紺色交潤誠爲曠世之産壬寅京尹臣遇林亟以素匭
圖其形于上移文儀曹請以奏聞癸卯尚書臣凱等奉瓜以
獻時上御武楼中書右丞相臣廣洋左丞臣庸同知
大都督府事臣英御史中丞臣寕翰林學士臣濂咸侍左右
天顔怡愉重瞳屡回良久乃言曰徵之往牒其事云何丞相
奏言漢元和中嘉瓜生于郡國唐汴州亦獻嘉瓜禎祥之應
有自來矣陛下勵精圖治超漢軼唐故天錫之珍符太平
有象實見于兹上謙讓弗居俄以靈貺之臻復不可
不承乃詔内臣寘諸乾清宫翌日甲辰薦諸太廟臣濂
退而思之夫瓜蓏之属也其蔓遠引其葉阜蕃諸傳有之神
瓜合形表緜緜之慶此固兆聖子神孫享億萬載無疆之
祉况瓜之所出夲扵回紇中國討而獲之故名爲西方今
皇上命大將軍統師西征甘粛西凉諸郡俱下而瓜沙巳入
職方行見西域三十六國同心來朝駢肩入貢天顯叶瑞其
又不在扵兹乎然而異畒同穎周公作歸禾之萹三秀合圖
班氏有靈芝之歌矧此嘉植含滋發馨昭宣我神應焜煌我
王度寕可喑默而遂巳乎顧臣駑劣不足以美盛德之形容
謹上其事願宣付史舘以備實錄復繫之以頌頌曰
乹道載清坤維用寧保合大和發爲休禎句容之墟物無疵
癘神瓜挺出殊實同蔕瓜孰非單比合而生二氣毓質雙星
降精密房均甘冰圭競爽明月重輪彷佛堪象豈無賓連産
於戸東(叶)疇若兹瓜恊瑞聮祥亦有華平張翠作盖疇若兹
瓜交輝映彩其兆伊何蘿圖緜延西域既柔德冐八埏郡臣
曰都載拜稽首神休滋彰天子萬夀粤從啓運靈貺
疊甄兩岐秀麥合拊孕蓮矧此貞符近在輦轂王化自邇
遠無不服帝曰吁哉朕猶慊然瑞當在人物胡得專使
物爲祥宜獻清廟自我先人積慶所召孰瑞不矜帝則弗
居唯親是思我民之圖以實應天斯乃盛德小臣作頌以
示罔極
蔣山廣薦佛會記
皇帝御寳曆之四年海宇無虞洽于大康文武恬嬉雨風時
順扵是恭默思道端居穆清罔有三二與天爲徒重念元季
兵興六合雄争有生之類不得正命而終動億萬計靈氛紏
蟠充塞下上吊奠靡至煢然無依天隂雨濕之夜其聲或啾
啾有聞宸衷衋傷若疚在躬且謂洗滌隂欝升陟陽明惟
大雄氏之教爲然乃冬十有二月詔徵江南有道浮屠十
人詣于南京命欽天監臣差以糓旦就蔣山太平興國禪寺
丕建廣薦法會上宿齋室却葷肉弗御者一月復
敕中書右丞相汪廣洋左丞胡惟庸移書於城社之神具宣
上意俾神逹諸冥期以畢集五年春正月辛酉昧爽
上服皮弁服臨奉天殿群臣服朝衣左右侍尚寳卿梁子忠
啓御撰章䟽識以皇帝之寳上再拜燎香
于爐復再拜躬眎䟽巳授禮部尚書陶凱凱捧從黃道出
午門寘龍輿中備法仗鼓吹導至蔣山天界総持萬金及蔣
山主僧行容率僧伽千人持香華出迎萬金取䟽入大雄殿
用梵法從事白而焚之退閱三蔵諸文自辛酉至癸亥止當
癸亥日時加申諸浮屠行祠事巳上服皮弁服榗玉
珪上殿面大雄氏北向立群臣各衣法服以從和聲郎舉麾
奏悅佛之樂首曰善世曲上再拜迎群臣亦再拜樂再
奏昭信曲上跪進熏薌奠幣復再拜樂三奏延慈曲
相以悅佛之舞舞人十其手各有所執或香或燈或珠玉明
水或青蓮花冰桃暨名荈衣食之物勢皆低昂應以節上
行初獻禮跪進清淨饌史冊祝復再拜亞終二獻同其所異
者不用冊光禄卿徐興祖進饌樂四奏曰法喜曲五奏曰禪
悅曲舞同三獻已上還大次群臣退諸浮屠旋遶大
雄氏寳座演𣑽呪三周以寓攀註之意初&KR1263;山右地成六十
坎澷以堊至是令軍卒五百負湯實之湯蒸氣成雲諸浮屠
速幽爽入浴焚象衣使其更以綵幢法樂引至三觧脫門門
内五十步築方壇高四尺上升壇東向坐侍儀使溥
博西向跪受詔而出集幽爽而戒飾之詔巳引入殿致三
佛之禮聽法扵徑山禪師宗&KR1575;受毗尼戒扵天竺法師慧日
復引而出命軌範師呪飯摩伽陀斛法食凡四十有九飯巳
夜將半上復上殿群臣從如初樂六奏徧應曲執事者
徹豆上再拜群臣同樂七奏妙濟曲上拜送者再
群臣復同樂八奏善成曲上至望燎位燎巳
上還大次觧嚴群臣趍出濂聞前事二日凄風成寒飛雪灑
空山川慘澹不辯草木鑾輅一至雲𨳩日明祥光冲融布
滿寰宇天顔懌如歷陛而升嚴恭對越不違咫尺俯伏拜
跪穆然無聲儼如象馭陟降在廷諸威神衆拱衛圍繞下逮
冥靈来歆来饗焄蒿悽愴聳人毛髮此皆精誠動乎天地感
乎鬼神初不可以聲音笑貌爲也肆惟皇上自臨御
以来即詔禮官稽古定制京師有泰厲之祭王國有國厲之
祭若郡厲邑厲鄕厲類皆有祭其興哀扵無祀之鬼可謂備
矣然聖慮淵深猶恐未盡幽明之故特徵内典附以先王
之禮確然之行而弗疑豈非仁之至者乎昔者周文王作靈
臺掘地得死人之骨王曰更葬之天下謂文王爲賢澤及朽
骨而况於人夫瘞骨且爾矧欲挽其靈明於生道者則我
皇上好生之仁流衍無際將不間扵顯幽誠與天地之德同
大非言辤之可贊也猗欤盛哉祠部郎中李顔主事張孟兼
蔡秉夷臧哲職專禱祠親覩勝因謂不可無紀載以藏名山
以楊聖德扵罔極同請濂爲之文濂以老病固辭弗獲既
爲具列行事如右復繫之以詩曰
皇鍳九有憲天惟仁明幽雖殊錫福則均死視如生屈將使
伸一歸至和同符大鈞(其一)元綱觧紐亂是用作黑祲盪摩白
日爲薄孰靈匪人流血沱若積屍横縱委溝溢壑(其二)霜月凄
苦凉颸酸嘶茫然四顧精爽何依寒郊無人似聞夜啼鑄銕
爲心寕免涕洟(其三)惟我聖皇夙受佛記手執金輪繼天出
治軫念幽潜宵不遑寐爰啓靈埸豁彼蒙翳(其四)皇輿載臨
稽首大雄遥瞻猊座如覿脺容香疑霧黑燈類星紅𣑽㖵震
雷鯨音號鍾(其五)鬼宿渡河夜漏將半飈輪羽幢其集如霰神
池潔清鮮衣華粲滌塵垢身還清净觀(其六)迺陟秘殿迺覲慈
皇聞法去盖受戒思防昔也昏酣棘塗宵行今焉昭朗白晝
康莊(其七)法筵設食厥名爲斛化至河沙初因一粟無量香味
用實其腹神變無方動皆充足(其八)鴻恩既廣氛盭全消軋坤
清夷日月光昭噐車瑞恊玉燭時調大庭擊壤康衢列謠(其九)
惟佛道弘誓拔群滯惟皇体佛仁德斯被無潜弗灼
有生咸遂史臣載文永垂来裔(其十)
元莫月鼎傳碑
莫月鼎諱起炎湖州月河谿人高祖儔宋政和壬辰進士第
一祖慶父濛連起爲顯官月鼎生而秀朗肌膚如玉雪雙目
有光射人習科舉業三試扵有司不利乃絶去世故從事扵
禪觀之學脇不沾席者數年已而諱道士服更名沾乙自號
爲月鼎入青城山丈人觀見徐無極受五雷之法又聞南豊
有鄒銕壁者得王侍宸斬勘雷書秘不傳乃亟往求委身童
隷事之會鄒病革將遣去月鼎拜且泣具以實告鄒驚嘆即
以其書相授扵是月鼎召雷雨破鬼鬽動與天合雖嬉笑怒
罵皆若有神物從之者寳祐戊午浙河東大旱馬廷鸞方守
紹興迎致月鼎月鼎建壇場瞋目按劍呼雷神役之俄天地
晦冥震霆一聲大雨傾注穆陵聞之賜詩一章謂其爲神仙
云元世祖至元巳丑遣御史中丞崔彧求異人江南物色獲
之見帝扵灤京内殿帝詔近侍持果殽觴之時天色爽霽帝
曰可聞雷否月鼎對曰可即取胡桃擲地雷應聲而發震撼
殿庭帝爲之改容復命諸雨雨立至如紹興時帝大悅賜以
内府金繒月鼎碎截之以濟寒窶者帝疑其物微因盛有所
賚亦不受尋有旨俾掌道教事月鼎以老耄辤遂給驛南旋
益放於酒無日不醉醉輙白眼望天隂飈翛翛起衣䄂間嘗
與客飲西湖舟中當赤日如火客請假片雲覆之月鼎笑拾
果殼浮觴面頃之雲自湖畔起翳于日下蕃釐觀道士中秋
方會飲觴既㪯有雲蔽月久不觧月鼎時寓觀中道士知其
所爲急召寘筵端且謝過月鼎以乎指之雲散如洗山岷爲
鬼物所憑狂易不可制遍索月鼎不值忽遇諸酒肆月鼎大
罵含酒噀之暨歸物怪已息賣餅師積餅于筐時被物竊去
月鼎召雷轟雲中斬胡孫首投于前市魁娶婦道爲白猿精
所攝抵門但空車焉月鼎禹步如有指麾状狂飈遽作飄婦
還舍問之婦云方在北高峯不知何以至此也月鼎陽狂避
世不妄與人接然頗閔疾疢者有来告急或以蟹中黃篆符
與之或摘草木葉嘘氣授之無不立愈者故咸以真官稱真
官謂其能主地上鬼神其靈異之跡士大夫多言之不能盡
載歲庚寅属其徒王継華曰明年正月十又三日將化扵汝
家及期暝目而坐継華問身後事月鼎摇手曰俟五事備可
也夜將半風雲雷電雨交作月鼎索筆書偈泊然而逝夀六
拾九継華奉遺蛻葬于蘇之長洲陳公鄕去丹霞道院三里
而近月鼎所受侍宸諸書寳秘一如鄒不輕授人唯継華及
無涯潘氏得其傅餘有求者隨其噐小大淺深自撰符篆與
之亦多驗継華授張善淵善淵授步宗浩宗浩授周玄真皆
觧狎雷致雨雲而玄真尤號偉特若行醮法能使群鸐回翔
壇上云
史官曰魯陽援戈而麾日退三舍鄒衍仰天而哭六月降霜
夫以匹夫之微精誠所格而天且應之况葆真之士乎所謂
葆真之士其慮冲其志静虚其神凝以全故其一語默一吸
嘘誠可嘯呼麾斥鞭笞魑魅扵指顧之間矣嗚呼此事然也
則夫有事周孔之學以致中和之功者其應神速又為何如
哉參天地而妙萬物固宜有在也世之人胡不爾思随物變
遷至與人道弗類其可悲也夫抑亦可慨也夫予嘗総脩元
史巳類月鼎入釋老傳或以為涉扵怪神止之然予心竊有
感也復别書之以示玄學者
見山楼記
見山楼者上虞魏君仲遠之所建也仲遠居縣西四十里所
龍山委蛇走其南將升而復翔其旁支斜迤而西則為福祈
諸峯若車若旌若奔馬若渴鹿飲泉不一而足勢之下降為
隂阜為連坡為平林一奮一止復襟帶乎後先東則遥岑隱
見青雲之端宛類娥眉向羣山相嫵媚為妍其下有巨湖廣
袤百里汪肆浩渺環浸乎三方晦明吐呑朝夕萬變方屏插
起湖濱曰夏盖山去天若尺五巖峙谷張尤可玩愛誠越中
勝絶之境也仲遠心樂之以為非高明之居不足延攬精華
而領納爽氣扵是搆斯楼日與賢士大夫同登鼎爼既備殽
核維旅壷觴更酬呤篇疊咏及至神酣意適褰簾而望遠近
之山争獻竒秀晴容含青雨色擁翠不俟指呼&KR0770;若次苐排
闥而入使人涵茹太青空澄中素直欲驂鸞翳鳳招偓佺韓
終翩然被髮而下大荒其視起滅埃氛弗能自拔者為何如
也伻来俾濂記之夫自辛卯兵興闔廬所在往往蕩為灰燼
狐狸晝舞鬼燐宵發悲風翛然&KR0670;人君子每為之永嘅自非
真人龍興撥亂世而反之正含齒戴髮之氓孰不在枯魚之
肆哉縱有佳山日在眉睫間將不睱見之矣今仲遠雍容扵
觀眺之際亦曰帝力難名而吾民恒獲遂其生爾昔
太常慱士施侯作見山閣扵臨川而荆國王文公爲記其事
且謂吾人脫扵兵火洗沐仁聖之膏澤餘百年而施侯始得
以楼觀自娛仲遠之去亂離僅四三載爾乃能抗志物表脩
厥故事如承平時此無他皇化神速有非前代所可
及雍熙之治將見覃及扵海内是楼之作其殆兆之先見者
欤雖欲不爲之記不可得也第所媿者濂之學識繆悠立言
無精魄難以傳遠仲遠尚求荆國其人而爲之庶幾樓之勝
槩與雄文雅製同爲不朽耳仲遠名夀延鄭國文貞公二十
四世孫群從子姓皆彬彬嗜學文章鉅公多集其門而仲遠
尤號翹楚且工扵詩有和平冲澹之趣濂盖聞之丹厓先生云
大明勑賜故懷遠大將軍僉江南等處行樞密院事贈
榮禄大夫江西等處行中書省平章政事上柱國追封
梁國公趙公神道碑銘(有序)
故懷遠大將軍僉江南等處行樞密院事趙公之薨距今己十
寒暑褒卹雖頒而墓隧之碑未樹其子懷遠將軍同知金吾右
衛親軍指揮使司事獻請于大都督府移文中書中書下其事
禮部扵是尚書臣凱侍郎臣魯具以事聞上可其奏詔臣濂
撰文而臣某書篆以賜之臣濂等受命震惕深懼不足以稱
上意退考諸功状而序之曰公初諱某今改賜德勝姓趙氏濠
之鍾離人曾大父小乙府君妣時氏大父省二府君妣王氏父
諱仁贈懷遠大將軍同知指揮使司事輕車都尉追封天水
郡侯妣李氏封天水郡夫人公世爲良農家状貌魁偉有膂
力尤能馬上運槊捷疾如飛人不敢猝近歲壬辰江淮俶擾
州縣簡拔梟銳爲義兵竒公勇悍選爲群隊長公年甫二十
有八帥衆接戰必操蝥弧以争先蹈湯赴火有不暇䘏敵人
望而畏之然棲棲在下列無有旌其能功者乃走西營謁歸
德王忙哥隷麾下稍久察其馭軍無律絶類兒戲又欲擇豪
傑而依之倀倀未有所歸歲甲午大明皇帝統領大
將南征駐軍滁陽公聞毋夫人在軍中秋七月戊寅遂棄其
妻来從及見上轅門喜獲騎將遂賜以今名命爲帳
前先鋒已而從上取銕佛岡攻三汊河口破張家寨克全椒
後河六丈大樹諸寨尋出師援六合左股爲流矢所中幾至
危殆上親臨視焉歲乙未之春閠正月剗雞籠山群
盗與僞將韓溥酣戰直搗烏江下和州而含山次第平三月
夜&KR0670;陳也先營戊申也先来侵力出闘却之夏四月庚申拔
板門寨五月擊長官寨遂取儀真上錄公從戰之功
超授忠勇校尉管軍總管府先鋒六月丙辰復從上
渡大江時元兵屯牛渚劍槊如林常忠武王鼓勇先登而奪
其营諸將乃下大平連攻蕪湖句容取之秋七月辛卯克溧
水八月破溧陽公皆有功歲丙申春二月元將蠻子海牙闞
大兵南渡擁兵建柵扵采石磯以断淮西之路時將士家属
皆留淮西上慮其心動洊命忠武王帥師攻之公亦
在遣中乃以疑兵分其勢然後出正兵與戰短戈方接竒兵
遽起而乘之元將大敗而遁三月乙酉大破陳也先营扵方
山庚寅下金陵公之績爲諸將先丁酉上命徐魏公
取鎮江公副之破貓䝤軍水寨夏四月下丹陽金壇五月平
宣城兵鋒所及勢如破竹而所向無前矣轉承信校尉領軍
先鋒六月取廣德秋七月破僞吳張士誠水寨九月復從忠
武王攻毗陵會清軍叛與士誠合圍魏公扵牛塘王與公大
敗其衆擒其梟將張將軍歲丁酉春三月壬午取毗陵時豪
傑雄争而民心無定向曾未幾何廣德宣城叛公復取之夏
六月戊辰取江隂秋七月丙子攻常熟張士德出挑戰公麾
兵而進士德就縛士德士誠之弟也遂征甘露望亭無錫諸
寨歲戊戍春二月公從大將攻湖州巳而宜興叛秋七月公
復取之歲巳亥夏四月擢懷遠大將軍中奕左副元師五月
攻池州取青陽石埭當是時安慶實爲荆椘咽喉之地勢不
得不取秋八月公攻之已而取無爲潜山冬十有二月復從
大將征杭州歲庚子春三月還南亰會僞將朱暹来攻宜興
公帥師爲援即搗退之夏五月僞漢主陳友諒以重兵&KR0670;我
太平境直犯龍江皇上震怒命諸大將分據險要授
以成筭而命公守虎口城虎口城龍江第一關也既而友諒
兵大至兵陣既交殺傷相當而伏兵忽起山拗友諒兵大敗
擒戮無筭遂復太平秋八月下銅陵之臨山寨冬十月掠黃
橋及馬䭾沙歲辛丑春二月征高郵夏四月陞後奕統兵元
帥秋八月上親率六師伐僞漢以報龍江之役公從行
道經安慶攻破其水寨遂乘風直泝小孤山抵九江九江漢
僞都也距九江五里所友諒始知意謂神兵自天而下友諒
宵遁遂克九江獲其玉研華盖日月旗等物公復分兵攻黃
梅廣濟冬十月克瑞冨臨江吉安諸州復回師攻安慶下之
十有一月壬申進克撫州友諒既遁謀移都武昌公承命
攻其沌口埧歲壬寅春正月從上征南昌兵至彭蠡
湖南昌降三月取新淦州已而祝某康泰據南昌叛殺守臣
葉琛公率精甲從魏公復其城夏四月甲午城破公左肩爲
砲所傷久之乃瘳上壮其爲人超授僉江南等處行
樞密院事羅友賢據池州神山寨以叛冬十又一月公與忠
武王平之僞漢餘黨建柵南昌之西山號爲八陣指揮十又
二月公從趙將軍破之俘獲三千餘人江右州郡雖巳附往
往觀望狐疑未即决歲癸卯春三月臨江吉安冨州三城叛
公皆先後綂兵復之上以南昌實西江重鎮襟江帶
湖控荆引粤非宗藩不足以授綏定之寄扵是詔皇姪大都
督授以節鉞往涖其地而公實綂精兵受節制夏四月壬戌
友諒帥強兵十萬攻圍南昌癸亥公統步卒數千闢城門迎
戰僞將金指揮操戟直前公彎孤一發應弦而仆敵氣大讋
而退明日復合自是晝夜環攻城友諒親督促之勢在必求
公贊晝秘計分命諸將随方應敵剪獲甚衆六月辛亥公巡
城至東門敵發蹶張中其腰膂箭深入約六寸公即拔出之
且撫髀歎曰吾自壮歲從軍傷於矢石屡矣其重無踰扵此
者豈命也夫然大丈夫死即死政復何憾所恨者不能從
主上掃清中原稍效微勲垂令名扵竹帛爾丁已遂薨扵私
第年三十有九軍中涕泣相弔上聞之悼惜不巳遣
使者来致祭冬十有一月献護柩車至南京以丙子葬于牛
首山安德鄕下堡之原上念其功復命曰謁者&KR0608;以
布帛菽粟有差歲甲辰春三月遂命獻代領其衆秋九月下
中書議贈公榮禄大夫江西等處行中書省平章政事上柱
國追封梁國公敕有司建廟南昌歲時祭享歲戊申正月乙
亥上即皇帝位國號大明建元洪武追念關國元勲
皆命配享仁祖淳皇帝廟廷公位居其八實異數也
公爲人沈鷙而簡默剛明而質直馭下嚴肅一號令之加旗
幟爲之改色是以戰無不勝攻無不下及從大將征伐尤能
恪守軍令不敢違尺寸君子以此多之生平雖未嘗讀書随
機應變其智如神動与古名將合兼之臨難不懾奮弗顧身
而於孝友之道尤爲篤至信所謂間氣所生之良將也公娶
王氏因公来歸殁扵軍追贈梁國夫人繼室朱氏先公若干
年卒子男一人獻王氏出也臣聞之龍蛇起蟄山澤通氣與
運相值有開必先此古今通義也惟我皇上龍飛臨
濠建萬世不拔之基一時將帥大臣多其鄕里之豪俊如公
者亦一人也盖昊天有成命既生聦明睿知爲天下君必有
賢臣經綸而翼衛之此意巳定扵冥冥之中久矣公自壮歲
從戎何役不隨何戰不與所以輝耀其威靈者亦云至矣使
假之以年勲業炳朗當不止扵斯惜乎不見海嶽大歸扵一
綂也其亦命也夫然而聖恩沛滂追命錫爵既備極於寵
榮有子能令亦足上承宸渥宿衛殿庭公之不沒者盖有
在矣古者諸侯計功稱伐書之于太常勒之扵彛鼎以示其
不忘是用上遵詔旨備書公之勲績繫之頌聲以昭示承
休扵豊碑焉頌曰洸洸將軍川嶽之英捷如俊鷹金
瞳鐡翎臨風一擊百禽震驚當元季世四海雄呑&KR0813;紛戰塵
白晝翳昏執戈而興挐風躍雲真人龍飛届滁之陽
單騎来歸願備戎行帝曰俞哉群慝爾攘元有將臣牛渚
駐師公揚靈旗隨帝殄夷拔其水營雲散鳥飛于時
群豪割邑據都伐木建柵壅川爲瀦視帝指呼是剪
是屠孰爲最強犬牙其中僞漢居西狂吳在東登我叛人軼
我疆封無征弗從有戰必先斬將搴旗電逝飈旋敵人畏之
縮衂莫前何彼兇殘犯我龍灣公扼虎口屹爲雄關六軍奮
呼殺人如山帝乃誕怒肆行天誅公時在行勇若虎貔
俘厥寳玉僞都爲墟胡不爾思復攻豫章峙其冰山以凌太
陽公亟出遏殪彼豺狼堂堂晝巡出其東門不虞飛矢竟斃
其身軍中慟哭扵夜亦聞天祐大明實生俊英琱戈
淑旂綂馭萬兵胡命止斯不觀厥成天聲四震漢踣吳摧
中原既定四裔畢来使公之存績用益恢天子念功
禮備褒旌錫爵上公配享廟庭命書絢爛榮賁泉城牛首之
山有墓在原禮官奉詔表此武勲以鴻厥慶以示子孫
閻府君墓碣
禮部員外卽閻育泣謂金華宋濂曰育不幸六歲母夫人亡
時年方童而未有所識知又加十六年而先府君棄我諸孤
育幸粗有知矣適病癘將始不復知有人間事以故父毋皆
從越俗火葬而投骨清淵之中迨今一念及兹痛徹心膂幾
不願生存頗聞古昔有招䰟葬衣冠者扵是卜地晨會稽賀
上祊之原近祖塋若于步髹木爲柙甓土成竁以洪武某年
月蔵之雖扵禮似涉不物人于迫切之至又遑䘏其他異日
使吾子孫當時物變遷持一觴酒酹塜前土以致追遠之思
不翅足矣冡上有石先府君之遺德子宜爲文之育將勒焉
濂桉府君諱澤字潤民姓閻氏越之會稽人自幼爲吏扵三
界巡檢司遷餘姚石堰西埸歴山隂縣及錄事司遂陞越府
史府公賢之事之劇者恒以属府君不久輒集府倉之斛皆
斵木題湊而成易扵開闔苟通錙銖之隟入糧必加府君知
病民命椎銕爲紙而錮其四隅鄰府取以爲法已而調衢州
會江浙行省檄築諸郡城衢府遂諉之府君府君召大姓于
庭取官書驗畒賦之小大咸宜民大悅充廣盈倉副使轉寕
國縣典史未上卒時至正丙申三月朔也上距所生大德癸
卯之歲夀五十又四娶何氏同縣曹娥鎮人有婦德得年四
十以重紀至元庚辰某月日卒子男子二長即育以儒貢吏
部授以今官階承直即次深子女子三陳彦誠韓泰張漢卿
其壻也濂聞招䰟而葬者久矣在漢則新野公主在魏則郭
循在晉則曹馥盖無代無之雖袁瓌駁議頗冨而扵即生以
推亡依情以處禮二者終有所未盡孝子之扵父毋欲報之
情何有紀極天不足以爲高地不足以爲厚尚可遏之而不
得伸邪昔者丁蘭毋亡刻木而奉之有若木其焉可指之爲
毋乎亦聊以塞夫罔極之思爾若育之爲出扵念親之切是
亦禮之變者也脫議之其將非人情矣乎銘曰
孰無父毋孰無丘墓悠悠蒼天我胡獨不然遡風長懷有淚
如泉賀上祊之原是爲閻氏之阡述德以昭先百世其傳
孫孝子傳
孫孝子諱惟中字伯庸濰州昌邑人祖明父琳世爲農孝子
朝出耕夜歸讀古人書性雅愛宋名臣言行歷歴能道之凡
所謀猶恒取以爲則年及壮用推擇爲寕海州史一年貢益
都府瀕行會父卒皇皇如欲無生縣有漢昌邑王癈城舉柩
葬城中結庵廬其側藉苫以居矌野無人深夜月冷哭聲依
稀隨悲風遠聞人爲泣下曰啜淖糜二盂却酒肉弗御晨起
無火掬雪頮面輙詣墓前拜久之手足皸瘃形容蕉萃甚或
勸其還哭而不對閭師韓泰亨帥闔巷民言于縣縣尹戴友
諒弗之信將廉之伺夜半携二蒼頭出風雪中抵庵廬而聽
孝子聞足音遥問曰暮夜欲何爲戴嘆息而去以爲不讓古
人亟上之府部使者加覆察如縣言請旌其門文逹中書禮
部不報孝子長身美髯善談古今事遇子弟若嚴師家法著
于井落多效之娶劉氏從孝子之化居舅喪亦不近酒肉三
載生三子尚志尚文尚德尚志業爲儒今擢禮部主客主事
云
史官曰李璮據益都明被兵掠至洪溝去家三十里年始十
歲兵以其童也易之明夜遁倀倀亂行有老父教之曰兒但
從吾指以往即至家矣明如其言走固隄塩埸中草深滅頂
而豺狼左右嘷明竟得還父母亦避兵方歸舉燈索明不得
相向哭燈忽作花復自相慰曰我兒其返乎不然此花何徵
也言未訖忽聞叩門聲啓視之明也亟挽以入初父止生明
今明之子孫逾四十人而惟中又孝行卓卓如此天之不絶
孫氏者其有以㦲其有以哉
送黃尊師西還九宫山序
雙井黃尊師中理文節公庭堅之八世孫也年弱冠以門資
&KR0670;爵爲光之固始尉尋患半身不遂棄官来歸有神師號金
花君者謂曰吾能療而疾疾愈當爲道士弗聽吾將去尊師
曰儻能起癈疾爲全人敢不受命金花君以帛粘其體&KR0778;燈
徧灼之越七日起行尊師曰神師之言猶在耳也小子其敢
忘乃去學老子法扵欽天瑞慶宫宫在興國九宫山上即真
抆張真君道清鍊丹之所居十餘年遂主其徒其徒凡一千
人咸服其教恂恂有道行當皇上西平江漢尊師拜
迎扵鄂應對稱旨後八年上思其人復召至南京所以寵勞
者甚至既退命儀曹設宴享之薦紳家以為尊師幸逢盛
際上簡主知龍光赫赩山中泉石當被餘輝而綽有喜色
不可無咏歌以誇張盛美其西還也相率賦詩餞之而請金
華宋濂序之詩曰崔崔九宮山翠𬎼倚曾青飛觀峙後先宸
奎爛晶熒中有遯世翁霞衣佩蔥珩仙從一萬指執簡聽使
令年来遘兵燹散走如流星翁獨牽青牛尋雲自躬耕翠
華幸江漢扈從森幢旌府伏黃鶴磯再拜陳中情天日下
照臨簮裳受餘榮今又奉璽書翩然覲神京太官給珍膳法
酒雙玉瓶祗因逢景運重階泰階平致使方外士恩寵霑鴻
靈一旦賦歸歟行裾逐雲輕自言當弱冠綠袍佐山城風露
感末疾離家煉黃寧藥烹日月鼎符三龍虎經中氣昭象先
玄覽極窈冥𣣔期啓泥丸翀飛出孩嬰名花滿皇都春風語
流鶯景物非不饒歸思竟纏縈芳歲去如矢逝波日堪驚純
陽一銷鑠重隂遂相乘余聞重自愧顛毛類枯莖逐物向役役棲
身亦煢煢幸有一寸丹能與萬化幷何時滴秋露相期註黃庭
介石齋銘
金陵管君名豫以時順爲之字以介石題其所居之齋皆取
乎大易之義也盖管君嗜學弗懈既習儒家言又通天官之
學當皇上龍飛定鼎江左材藝之士無不寵任之管
君用薦者擢爲曆官已而建太史監遂改春官之職管君益
竭其智慮凡氣朔之盈虚躔度之遅疾或步或推罔有絲毫
愆忒上嘉其勤會廷議易太史監爲欽天監遂命管
君爲之令管君亦可謂至榮也已然其進學之心猶孳孳也
且謂豫以悅樂為義易致沉溺必以中正自期介如石焉則
能審其幾微上下之交不至扵謟瀆矣乃掇介石二言以自
警嗚呼若管君者其知豫之時順之道乎雖然豫之彖辭有
曰天地以順動故日月不過而四時不忒管君苟以順而則
天其又有契扵不過不忒之理乎太易之道無所不包故子
發其意扵傳注之外而復繋之以銘銘曰
豫之爲義動以順苟耽于逸爽其正節介如石剛且勁其幾
始兆見輒定自微而彰若龜鏡下不加䙝上弗侫如此進學
德將疑或冥或鳴戕厥性戒之初終制乃勝有齋肅如更嚴
靚我銘其楹宜敬聽
奉
制撰蟠桃核賦(有序)
洪武乙卯夏五月丁丑上御端門召翰林詞臣出示巨
桃半核蓋元内庫所蔵物也其長五寸廣四寸七分前刻西
王母賜漢武桃及宣和殿十字塗以金中繪龜鶴雲氣之象
後鐫庚子年甲申月丁酉日記其字如前之數亦以金飾之
所謂庚子實宣和二年字頗疑祐陵所書既而奉旨撰
賦垂誡方来臣濂謹按王母獻桃事詳見張華博物志弟八
卷史𥙷類華言桃七枚大如彈丸遺帝五自食其二以今核
觀之且十倍扵彈丸則其實之如斗可知矣豈華出扵傳聞
而想像載之歟抑其言足信而後之好事者假托傳會之歟
不然漢武内傳所謂桃如鳬卵形圓而色青者又果何如歟
復按蔡京所記尚方有王毋蟠桃核頗鉅京嘗相祐陵其見
與今相符事當可徵然則傳志所載誠有不可信者歟臣敢
忘其固陋撰賦一篇俯伏丹陛以獻初則極其形容終則一
歸之扵正云其詞曰
炎漢六葉實惟武皇闡坤符握乾綱祀汾隂建竹宫(叶)仁獸
在郊赤芝薦芳西海獻續弦之膠弱水来燕卵之香慶諸福
之畢集思騎龍扵帝鄕幸靈桃之入口傳仙種扵下方想其
瑶階露寒彤庭秋迥銀燭未掩畫屏斜映啓承華之秘殿眄
瑶池而神騁忽王母兮遥臨托青鳥以傳命欝隹氣之葱蘢
覿芳姿之妍靚扵是玳席初延霞觴屡傳蘭辭吐兮襲人縹
𬒮舉兮高鶱紫雲之輜軿暫駐九微之燈火猶然乃啓錦懞
乃濯翠籩乃出桃實獻于帝前味甘醇而如醴色含腴以不
乾鸞刀割蜜神液流泉上滋華池身輕欲仙將懷核而種之
斸上林之寒烟王毋微咲塵世易遷儻花實之並見歲屡閱
扵三千唯紫府之列真視滄海扵桑田彼窺烏牖之小兒尚
溪測夫幽玄斯核也匪鑄而成非陶而凝籍五行之亭毒資
六氣以流形鄙瓠犀之脆薄並玉質之堅貞瓜之不入叩則
有聲知何年之中析存半璧之晶熒俯貼金盤巢蓮之龜藏
六仰承玉露常滿之桮弗傾銳首聳兮尖岑豊下橢兮墜星
衆皺蹙背文之籀一窪暈面色之頳荷盤欲展蚌甲未扄藏
仁之跡猶在含肌之罅如生凾肉好之隱約圍合線之交層
龜鶴軒翥兮顯象寳章絢爛兮金明鳳卣鵉彜同蔵珍扵天
府星形月魄挟灝氣扵蓬瀛嗟夫自昔仙靈愡怳難憑出無
入有變幻莫停橘類盎兮巴園棗如瓜兮漢庭恣燕齊之方
士騁詭辨之奔騰瞻雲路之咫尺恨凢骨之難登以雄才之
盖世甘昏溺而不醒至若建章月淡甘泉風泠銅莖中峙仙
掌高擎望飈輪兮不来徒馳情扵窈冥苦白日之易短兮竟
莫制扵頽齡核雖存而人則逝兮悲秋風扵茂陵矧宣和之
繼軌兮慕鼎湖之龍升托青華之帝子設神霄之玄稱何殷
鍳之不遠踵覆轍其相仍天啓皇明真人龍興
順堪輿之大化調隂陽之至精道德行兮即龍虎之丹顯忠
信昭兮勝鉛汞之功弘以九州爲仁夀之域儕兆民扵喬松
之朋柛機流浹太和熏蒸指佞人兮草生屈軼齊氣朔兮階
秀尭蓂視區區之遺核初何繫乎重輕此所以革往古之荒
唐法唐虞以作程也誶曰桃有核兮大逾掌歴千齡
兮多愡怳嘅靈仙兮勞夢思誰見崑丘兮紫芝長
真人出兮海寓寕禮樂爲冠兮仁義作纓簫韶九成兮鳳皇
鳴青鳥不敢徕兮幻說清千秋萬歲兮永長生
竊記徽宗本紀宣和元年巳亥二月庚辰改元遂易宣和
殿爲保和殿至四年壬寅夏四月丙午詔錄三舘書置宣
和殿及太清楼秘閣始重稱宣和今核上之字刻于二年
庚子之甲申月乃不書保和而猶襲宣和之名此固不可
不疑况丁酉日屬庚子歲癸未月之終今復隷之扵甲申
月之首尤有不可得而致詰者頗意此核非漢武時物字
亦非宋祐陵所書雜書所載海外之國多大挑雖不可盡
信或者得其遺核特依倣而托之者歟然濂年已邁舊學
皆廢忘未必其言之足徵也姑書之扵此以俟後之君子
云
宋學士文集卷第十一鑾坡集卷第一
