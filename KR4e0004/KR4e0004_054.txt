宋學士文集卷第五十四芝園後集卷第四
故朝列大夫浙江行省左右司都事蘇公墓誌銘(有序)
洪武十一年四月二十五日元朝列大夫浙江等處行中書
省左石司都事蘇公卒郡之壽俊與旁州之賢凡知公者無
不澘然流涕然公以政事聞于時高年至八十三而終五男
子嘗與仕版七孫亦嶄然見頭角皆可以無憾顧乃哀之弗
置者誠以一時遺老日就凋謝而公又云亡古今文獻將何
從而徵之邪其子祖允䓁以其年某月日葬公扵某山之阡
乃命弟伯衡踳門請製墓上之銘濂公之里中子其哀公尤
切扵他人固不宜以不文為辤初公之生也不聞啼聲視之
唯紫胞在地而臍帶縈絡之乳嫗撥開兒始啼識者巳知為
祥徵及長學經扵許文懿公以才推擇充府史尋入閩海憲
府為奏差憲使以廉直為同官所忌嗾御史劾之章未下即
命奪使印公毅然持不可使亦攟拾同官之過欲頌繫之公
諍曰兩虎共闘其勢不俱生明公奈何類之巳而皆止汀寇
謀襲臨障公往督長吏為備長吏欲藉民為兵公曰民不知
兵久矣一旦藉之必大致紛紜此非禦盗是增盗也長吏曰
計將焉出公曰吾知所處矣閟兵籍得放逸者二千使帥之
擊賊竟獲其首禍者廣東部使者聞公賢稽其年勞辟為書
吏南海番禺二縣輸恒賦之外復有所徵號稅外錢以給上
官燕私之須小民怨讟盈道路公聞白罷之朝廷每頒新鈔
諸郡部使者必監焚舊鈔此故事也時使者與廣州守有隙
恚不往司鈔吏積十五年不得調公復白而焚之俄再入閩
𥙷令史扵宣慰司聲稱籍籍行宣政院延公為掾久之趙郡
蘇君天爵来參江浙省政極才公復挽之入省公遜與舒常
弗之從蘇君遂雨用之君以蘇君知巳遇事失當輒諍凛然
有峭直風蘇君敬憚視之異他掾海漕之粮歲不下三百萬
漕官多強取嬴無錫州獨不與乃誣其粮惡不宜上供省臣
怒欲加罪公命覆核之事獲免海盗起省發官粟募民舟載
軍捕之舟未盡發而盗請降省逮民歸粟公曰言猶在耳惡
可背之况民得粟必巳食之既今將焉徵即徵唯徵未發者
可爾省臣從其言蘄州紅巾搆亂䧟扵潜昌化犯杭州省臣
皆遁參政&KR0552;君執敬獨坐堂上以死自誓公說樊君曰明公
以身死國義則得矣如一城生聚何今城中徤兒不下數十
萬公庫金帛以萬計與其委諸盗賊曷若募民使戰邪戰而
不勝就死何晚也樊君不能從上馬迎戰而死公與掾李樞
謀以蘇李署號召民殺賊殺一人即携首受錢二百五十緡
民持刀爭奮數日之間獻馘者充庭未幾辨章教化君復杭
州公絶口不言功考滿謁選詮曹中書參議汝中柏聞公名
家子欲引為右曹掾公察其威權太横力辭南還擢紹興路
蕭山縣尹蕭山民詭名匿其田賦科繇不能均一公令其自
實田輯為冊書凡有徵發皆視書重輕之兵興以来縣粮輸
衢處二州民惮遠征往往皆屬吏吏並緣爲姦利粮不時集
主運者妻拏恒坐繫公釋之而罪吏期月咸足且爲立法每
鄉置督運一人趣民各以粮赴江濱仍驗粮寡多賦錢僦舟
以行民大便之縣爲吳越要衝師旅經從無虚月誅索芻茭
少不惬則侵掠居民民畏之甚扵鬼公儲峙既豊有犯者擒
寘扵法士卒入城如見大將不敢出語相誰何會歲儉弛湘
湖之禁以利民不足啓常平倉以活餓者僚属力沮之公大
言曰發天子粟活天子民有何不可儻有譴責吾自任之民
頼以生者以數萬計帥閫以元日至檄縣市殽核諸物公發
視恚甚執筆書檄尾曰四郊多壘正臣子痛心疾首之時奈
何襲太平故態飲酒爲樂邪聞者愧服府公韙公之爲有難
决之獄移公訊之諸暨知州袁元以散耆年帛不明將搆以
贓墨公推其情乃吏與里胥爲濫元但不躬給爾公各坐以
其罪元致白金爲夀公曰吾知執法爾豈私爾邪卒却之歲
餘改本路總管府經歷不上階自承事郎轉文林郎行樞密
院照磨偽吴張士誠據姑蘇既降公持詔書往湖州責其戍
將潘允明行郊迎禮禮成允明欲西向坐公公正色曰以爵
則我幕僚雖相向坐亦以爲過然我所持者詔書君敢與詔
使抗禮邪挾胡床中席而坐允明懼服臨發贐米百斛錦二
十端公笑辭曰君謂使者而可以貨取邪時士誠新授淮南
平章政事𨳩省蘇州士誠聞之請于康里丞相曰詔使四出
唯蘇照宋廉介士願得爲幕属君恥之不往復超金官參政
石抹君宜孫分省于處請公與青田劉君基從石扶君方以
討賊自任浙東倚之爲重每事必謀扵公公勸其禮賢下士
安輯流亡招徕群盗撫之以恩石抹君始從之衆心翕然歸
後好自用幕下士多散去部將胡君深章君溢亦擁兵觀望
公獨左右之不變復移書胡君等惓惓以共濟國事爲戒石
抺君多用故人攝縣棄竹省承制所用者公曰今朝廷不通
事當一出行省奈何違之石抹君愧謝越部書佐李伏喜誇
誕石抺君賢之薦授員外郎位居公上數狎侮公人為之不
平公不與校既而伏以反覆受賂覺石抹見械繫之公觧之
曰參政始薦之今乃囚之古之以禮進退人者其亦如是邪
伏因得引去經略使李君國鳳循行至處久留不去以十羊
授公牧公曰某以非才為省属天使命之牧羊固當然大敵
壓境天使能出竒計殱之雖日烹百羊何害否則某亦不保
首領欲久為天使牧羊得乎李君默然元季處多盗征行吏
多受盗金既降而復叛公秋毫無所犯大溪吳誠七成禽官
簿錄其家得帳籍驗之莫府官無不受賂者獨無公名巳而
浙水東諸郡悉入皇明版圖而七閩猶未附怨家告公長子
仕閩宜謫徙滁陽公就從無難色丞相李韓公憫公無辜欲
奏而官之者再公以年耄力辭遂歸卧金華某山中左圖右
史超然自得越十二春秋乃終未終一日精神如常時忽不
晡食越翼日瞑目端坐至夜諸子進問所欲公曰静以俟命
無所欲也漏下四鼓撼之則逝矣是夜大風雨居民見士馬
雜還前籠絳紗燈訶叱東去民叩後来者云接蘇伯䕫君子
以為異公性敦悋尚風義孳孳務行及物之政唯恐有受其
害者至扵修水利興學校皆其有成蹟然識量堅凝不為威
武所遷嘗從大司農受海盗降分北其衆寇不悅嘯其部曲
大譟轅門下衆皆相顧失色公獨進曰天子以爾等本良民
迫扵不得巳為盗故遣使者諭爾降爾果欲反不畏十萬横
磨劔邪俱逡巡而退復從樊君督海漕事用牲牢祠天妃廟
始降神寇舟突而入陪祀官觧散公謂樊君曰事不可中輟
成禮而退神色自若與人交緩急可倚藉部使者有託其妻
子者使者亡公禮之益厚避兵登舟逢故人兄弟徬徨走水濱
亟呼與共載行數里所又見婦女羣泣亦其友母妻也命舟
師迎之或止公曰舟重不能前追兵且及遑恤他人邪公曰
死生有命吾不忍獨濟也公之善行如此類者甚夥姑取其
著者書之餘不盡載公諱友龍伯䕫字也人稱之曰栗齋而
不敢字其先居眉州眉山縣文定公轍之長子宋吏部侍郎
徽猷閣待制贈少傅遲来知婺州因家金華殁葬蘭溪之紫
巖鄕遂為金華人少傅生龍圖閣直學士廣南東路經略使
贈少保簡少保生江東提刑祕閣修撰大理卿諤大理生吏
部郎中江西提刑林吏部生朝奉大夫顯謨閣待制知貴州
熙貴州生通直郎兩淮轉運司幹辨公事圭運幹生從政郞
淮安縣主簿鎮淮安君娶潘氏無子以三從弟太學生鎬之
次子為後即公是也上距文定公盖九世矣公娶宗氏忠簡
公澤七世孫柔順惠嘉為一鄉婦儀子男子六人四仕于元
一仕皇朝一蚤卒祖允將仕佐郎浦城縣主簿師道廣東
宣慰使司奏差繼兄肖德後伯衡前鄉貢進士今自國子正
擢翰林國史院編脩官人辭雄麗較之小坡斜川集有過無
不及焉思誠夭止善東陽縣尉崇德將仕郎行樞密院管勾
子女子三人長適俞坦道餘皆夭孫男七人恒悟悅恢愷忭
忻孫女五人歸曹源宗涵徐道餘在室嗚呼蘇氏之世非惟
以文學忠孝著稱而爲政及物之美亦代不乏人有若少傅
奏减吾婺市羅之額二萬八千有竒民爲立祠少保歷典大
郡所至以遺愛見思而大理之樹善剗姦吏部之忠厚敦俗
奕葉之間簮笏相映公又起而繼之聲名烜赫亦不昭扵前
烈何其一姓之皆賢㦲嗚呼自奮扵榮名者易扵力而能纉
先緒扵弗墜者難爲謀非天欲報功俾之世濟其美吾知未
必能爾也嗚呼是則然矣婺之蘇氏其積累深長實自少傅
始後人因引而伸之公之仁民之功可謂侈矣其子若孫烏
有不振拔者乎當知後之視公者亦猶今之視少傅也夫何
疑哉伯衡與濂有文字之雅故竭蹷来山中請文遂歷序其
事而歸之銘曰
眉山蘇氏稱三文光芒萬丈爥乾坤少傅守婺政以仁紫巖
生氣凛然存珠明玉潤多後昆簮&KR0807;&KR0813;紛絢朝暾貴而尸位
玉之珉能守家法斯足珍維公挺生嘉兆甄鳴岐彩鳳瑞世
麟從事大府歷粤閩其職雖卑氣益根峭直猶如古諍臣得
失利害輒屡陳聞民有病眉則顰浙垣招充幕中賓孰知蘄
寇紅為巾嘯聚山澤動作屯犯我屬部窺大藩用姓給號令
編民殺賊如殺狐兔群有功默默不自言大官受降東海濱
忽爾跳踉欲舞&KR1689;一叱鼠伏不敢嗔身佩縣章魚懸銀煦嫗
扞禦一以恩設心不讓漢吏循拔彼水火脫溺焚錯之華榱
藉錦茵參贊宥密待咨詢手持璽書諭嚚昏中坐以示王人
尊噉我以利耳不聞括氓搆亂奔狂瀾障遏勿使成瀰漫海
桑既變光嶽新携書歸卧丘壑雲執節不仕為全人庶幾不
負名家孫春秋之高踰八旬儵焉觀化只逡巡大風挾雨来
掀翻士馬雜遝向東奔絳紗籠燈光吐吞騶卒前呵肅靈氛
生為良臣死明神丈夫如斯世罕倫白石可磨嫓瑶琨史濂
造銘焯墓門石從可泐名弗諼
游塗荆二山記
濂既游瑯琊山起行至池河驛適郵卒逓内使監公牒至及
𨳩緘中蔵濠梁古迹一卷宸翰親題其外令濂搜訪與
青宫言之濂因啓曰臨濠古迹唯塗荆二山最著按圖經塗
山在昔鍾離縣西九十五里荆山亦在縣西八十三里二山
本相聮屬而淮水繞荆山之背神禹鑿𨳩使水流二山間其
䟽鑿之蹤故在人思其功迄今弗能忘青宫曰至中都當
共往游焉余將渡淮狩于王莊先生宜泝流而上屇今懷遠
縣治以俟濂奉教行以洪武乙卯冬十一月己巳發舟庚
午日曛始泊縣西門而青宫巳駐蹕扵門東五里矣辛未
濂上謁青宫喜甚下令以壬申游二山濂至期約懷遠文
學掾王景彰宿舟中黎明櫂舟至塗山足曳杖入山山傍廢
址舊皆民廬前渡石梁復斗折而北累石為墉多藝椒之園
行可三里餘視大磐石青綠間錯頽然欹足坐諦視之乹蘚
交封之耳聞有草生石上高一尺其花可玩不假土力人取
懸擔間呼為石蓮華復行四里所巖石犖确插起道左危傾
欲飛墜復二里所微逕入灌莾抵崖罅貯泉一泓味甚甘覆
以生茨四聖水亭取水以禜雨多驗復一里餘至山顛禹廟
在焉廟巳毀唯頽垣破礎存游目四顧長淮西来渦河北匯
而夀春臨濠宿州之境皆在冥茫昏杳中緬想南北戰爭屯
戍處為感慨者久之山之下聚落甚盛廟史云名禹會村乃
禹會諸侯之地廬舍之比如櫛移踵入廟廟前杏樹一章大
可蔽牛二柏參差左右樹東冥小甕杏柯之水時津津滴其
中廟史云當晨霧四集水愈多其来如泉可代井汲石碣二
一大書有夏皇祖之廟六字下方刻宋慶元初州守劉仲光
自造禱雨記一亦記禱雨事皇甫斌紹熙庚戌来為郡命鍾
離尉丁大榮作石未剥泐文尚可讀復從廟西循石坡而下
鉅石危立如人形遥望之一嫗儼然也相傳為啓母石廟史
云居人每刲羊豕祭之至有以粉黛餙其貌者聞之不覺失
笑山岰舊有僧房今廢久俟鶴駕不来忽使者至云扈從
士馬多無橋可以度河青宫不復至矣言未既但見旌旗
如錦繡摇曳上荆山矣濂亦下山麓入鯀廟見所題神號鄙
俚棄而不睨出讀祖無擇所賦歌京口孫臨為書碑盖無擇
謫守夀春過此而作也復北經縣治折而東行約三里所至
荆山梁魏交闘時就山築堰以灌夀春其遺蹟猶班班可見
復行三十步崖广如屋側身而入石平如床座可坐人號為
卞和洞自西上復一里所過避雨石石斜倚可避雨故名復
六十步至産玉坡竒石駢列玄質而白緣粲如雪西有玉池
榛&KR0878;迷路不可尋景彰欲導游青峯庵足倦遂止時青宫
巳獵遠郊濂因澄舟先還中都云惟二山見諸載記者其說
至考烈王始徙都夀春韓非子所載卞和獻玉事乃在厲武
文三王之際昭王上接武王巳越十世當三王時鍾離何嘗
属楚而強謂卞和至此山邪新序又謂抱玉而泣在共王之
時雜記又謂在懷王及其子平王之時平王乃昭王之父下
距懷王九世共王上至武王亦六世何至顛倒錯亂如是邪
濂之存疑而未决者二也大氐山川遺跡非本諸經史者多
不可信如葛洪丹井與郭景純之墓在在有之縦以高世之
智將何自辨其真偽邪必欲可信塗山當稽之左氏以夀春
爲正荆山當正諸史傳以江陵爲正有謂塗山氏乃古國名
禹曾娶其女者别是一說與此殊不相涉也濂耄矣諸書遺
忘欲盡所記憶者未必無舛訛輙緣紀游因掛漏書之以發
同游者一笑同游者盖太子正字桂彦良晉府長史朱伯言
楚府長史朱伯清吳府伴讀王致遠及景彰云後一月某曰
記
義烏重濬繡川湖碑
義烏有繡川湖在縣西一百五十步廣袤九里三十步舊設
東西中三管稽其戸田之數以均水利其所溉凡八百九十
五畮後加䟽瀹之功其利愈博以畮計者至扵一千五百而
嬴東南各有斗門釃以二渠東渠循堤折行會于南又折而
東䟽為三以逹于田然而衆流行潢洿間挾之入湖其勢易
致填閼在宋紹興甲子知縣董爟請湖為放生池嘗一濬之
淳熙戊戌縣丞吴沃以春夏暴漲而淫管不能宣洩始更為
牐視嬴縮而司啓閉仍架石橋其上人因以吳公名之𨳩禧
丙寅縣丞胡衍景定甲子知縣林桂發復皆重濬之自後無
繼之者一遇亢陽為沴水輙涸田遂不稔曲阜孔侯来為縣
之三年政通人和百廢具興乃躬履湖濱愀然而嘆田無湖
是無田也兹非縣令之責乎歸與僚佐謀集八鄉二十八里
之民量地定繇分鄉授事各植小幟以别其界域使之不相
淆亂嚴示期約責其成功扵是畚鍤齊舉有不戒而趨之意
侯恐其過扵勞也趣承水利之家具酒漿𦵔醢以食之勸相
既頻功緒日就湖之北故爲官道水齧蝕且盡因築而廣之
湖南㳂隄亦有曲逕以通人行居民侵塞且及湖百尺皆斥
而復之雜藝花柳映帶左右復聚土爲山扵花島之後經始
扵今洪武戊午正月十五日至三月十八日湖之濬巳及三
之二以東作方興遂輟其功其深約五尺有竒役工三萬二
千有竒自興是役晝恒晴夜或雨雪迨夫遂事淫霖久不止
君子謂侯愛民之所感是歲婺七縣大旱並湖之田獨獲有
秋縣人士懷侯不能忘援昔人名橋故事既名土山爲孔公
墩以識侯功復来謁予文爲記欲示後之爲令者俾嗣濬之
余觀載籍之中有民社者能修陂渠之政則屡書之而不厭
其詳此無他以民食之所繫故特用是以爲勸也昔者史起
之爲鄴令大興水利以利民至有舄鹵生稻粱之謠逮今五
尺之童亦有能知其賢者世之爲令者苟能如起之愛民其
脩名有不垂扵無窮者乎繡川湖縣之巨浸一方之所倚賴
自景定甲子以迄于兹巳閱一百十五春秋佩銅章墨綬者
不知其幾人皆漠然不以爲意而孔侯獨能行之可謂無愧
昔賢者矣因備書之勒扵金石非惟永侯之文㧕亦勸来者
使則效之也侯名克源字敦夫孔子五十五代孫系之以時
曰華川之墟衆水所趨其勢回旋匯而爲湖黃流奔衝歲
受洿濁不有濬之化爲平陸孰爲其先澤我甫田孰爲其後
維今之賢其賢爲誰裔自曲阜我煦我育不翅召父百齡絶
響曰吾繼之民食攸繫何敢弗思乃程土功乃集徒旅畚鍤
齊興其来如雨森之綢綢斥之絿絿翕之鳩鳩離之休休窊
者既深壅者斯戢建牐築防節其出入潦水時行納之若虚
猶如東瀛注扵尾閭亢陽爲沴靡神不格徒爾號呼土毛盡
赤我行我野黍苗芄芄亦有流泉其聲潨潀人力勝天遵古
之義胡不是脩索諸茫昧彼歲遘凶我年獨豊拊巳而思侯
誰之功功在不刊非文莫紀采而書之敢告惇史
題桂隱遺文後
右桂隱黃先生遺文一十二篇其曾孫翰林侍講學士文獻
公溍所鈔濂嘗受業公門見公追念先德日蒐墜逸手錄成
編此盖其藁本也濂之學子同里俞生恂購得之識請其後
先生諱夢炎字子暘烏傷人博學工文辤擢宋淳祐十年進
士第官至朝散大夫行太常丞兼樞密院編脩官兼權左曹
郎官以朝請大夫致其事先生能文入仕之詳人類能道之
至扵志節之卓政事之美則鮮有知之者也先生為人不苟
合忠君憂國之竟惓惓不忘故扵論對之際數以脩君德謹
邊事爲戒權臣才之欲寘諸言路使奉行其風指先生力辤
不就此固足以增夫名教之重然其仁民之政尤不可以一
二數在淮東制幕建議蠲放屯田租四千七百餘石通判蘇
州撙節浮費獲錢十七萬緡以代民租嗚呼先生可謂偉特
不群之士矣非公之宏才碩學以繼其後又惡能世濟其美
也耶今去公之殁已二十二年公之尚德尊祖之意猶燁然
見扵觚翰間覧是編者其有不油然而興感者乎非但玩其
字畫之妙而已也拾遺六篇公之高第弟子翰林待制王
君禕手抄從公命也恂并装裭以附其後云
鄭氏三子加冠命字祝辭(有序)
浦陽孝義之門曰鄭氏其十世之長仲德甫筮得柔日宿余
為賓將冠其從子木杲果余親與之周旋降升以成三加之
禮扵是稽名定義製字命之夫平土有叢為林因字木曰叔
林日在木上為杲因字杲曰叔昇丈夫致果為毅因字果曰
叔毅命已遂通祝之以辭辭曰
三加三醮既備禮儀昭告爾字各宜聽之木從地生含和茹
滋孤撑非貴叢生乃竒蔚若鄧林隂陽蔽虧欲搆清廟掄材
實宜母學樗櫟擁腫離䟽為世鄙賤工師莫窺木其勗㦲夙
夜克治杲杲出日新陽則微及昇扶桑其光陸離嫓諸靈扃
皦然弗緇群昏既歛洞察毫絲毋若小夫中霄而趨擿埴索
塗䧟扵洿庳杲尚勗㦲賢哲自期人之立志樹德為基唯果
而毅篤行不疑譬之大將建以鼓旗奮矛爭先矯亢欲飛毋
習巽懦如脂如韋聞過罔悛媕娿委佗果尚勗哉振厲有為
爾三子者昧昧以思彼蒼者天體物無遺或出或入靡不爾
随尚滌爾心一髮勿私履善蹈道君子之歸苟務口耳言從
行違奚翅犢禽安扵鬚眉世之恒流父子異炊脫有不善衆
方見嗤兄爾旌門十葉聚居名播寰宇彤筆所書尤當戰惕
若臨險戲遵厥祖武全其秉&KR0595;群翔于堂東塤西箎獨行扵
庭左矩右規庶幾無愧七尺之軀予年耄矣百艱備罹涉事
既廣理能真知諄諄爾誨辭肯貢䛕請書座右視如嚴師
