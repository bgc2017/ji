宋學士文集卷第二十八翰苑續集卷之八
故賢母熊夫人碣
嗚呼是惟賢母熊夫人之墓夫人諱慧清姓黎氏其先贑之
寧都人高祖某宋金𬗋光禄大夫出知撫州因家焉祖天桂
以能文五領鄕薦父槱母崇仁李氏夫人生七年母卒煢然
無依飬于外家外家婦孫氏澹軒先生轍從女能椎澹軒詩禮
之教故夫人通考經論語及涉獵史傳趣向絶出流俗萬萬時
同郡熊本萬初以英才自振拔澹軒謂宜配其父乃許妻之
待年於家内外事皆攝治豊約中度能者亦以為難李母沒
属遺槖以備嫁資後母移置它産夫人若不聞知益考謹弗
懈年十九歸萬初奉舅某姑王氏執婦道甚先是其姒氏性
𥚹且嗇謂夫出於前姑與王如不相能百事怠弗治夫人一
反其政以所聞詩禮易之躬行實踐恒若惴惴然日執饋食
之禮唯恐不及凡事必關决姒氏禮度雍容辭氣愿欵有足
節日夫人出坐高堂群子姓鴈行立次苐舉觴上夀邦人榮
之會偽漢起兵沔陽延蔓至郡夫人時遘末疾匿西鄰空室
時於壊壁見屠戮之慘而終無入室者事定之後他時兵再
入急出竄冢舍暴兵奄至鼎侍夫人誓與同死生俄而兵又
退遷主安寕鄕萬氏家鄕民大亂將掠寓鼎嘆曰今殆不可
免夫怱賊衆相謂曰聞熊毋賢且病吾寕他適弗忍恐之也
卒免於難偽漢僣號遣使者徵鼎凡再夫人曰是虜狂悖不
知有仁義其敗可立而待也未幾元閩省守臣章完者帥師
出杉關以書招鼎夫人曰此固名正言順元運已去不可救
藥矣鼎於是皆辭及我
皇上定都建業遣衛國公鄧愈取江西聘鼎從事軍中夫人
喜曰聞江表有真主興此誠可依也鼎自是顯融于時
其明炳幾先類如此不幸以至正癸卯五月二十八日卒夀
六十七省臣戍將咸致&KR0608;奠遂以某月日權厝先塋之次後
重刻護法論題辭
衢州天寧住持端文禪師不遠千里而来請曰吾宗有護法
論凡一萬二千三百四十五言相傳宋觀文殿大學士太保
張天覺之所撰其弘宗扶教之意至矣盡矣昔者閩僧慧欽
嘗刻諸&KR0922;翰林侍講學士虞集實為之序兵燹之餘其版久
不存端文以此書不可不傳也復令印生刻之今功巳告完
願為序其首簡序曰嗚呼妙明真性有若太空不拘方所初
無形叚冲澹而静寥漠而清出焉而不知其所終入焉而不
知其所窮與物無際圓妙而通當是時無生佛之名無自他
之相種種含攝種種無礙尚何一法之可言哉柰何太樸既
散誕勝真漓營營逐物唯塵緣業識之趨正如迷人身䧟大
澤煙霧晦冥蛇虎縦横競来追人欲加毒害被髮狂奔不辨
四維西方大聖人以慈憫故三乘十二分教不得不說此法之
所由建立也衆生聞此法者遵而行之又如得見日光逢善勝
是自壊法也傳曰家必自毁而後人毁之尚誰尤哉今因禪
師之請乃懇切為緇素通言之知我罪我予皆不能辭矣禪
師豫章人知寳大法如護眼目然身服紙衣躬行苦行遇川
病涉者梁之塗齟齬者甓之枯&KR1990;暴露者掩之今又刻此論
以傳誠無愧於有行沙門者矣
故廬陵張府君光遠甫墓碣銘
皇上即位之五年朝廷清明百揆時叙乃開文華堂禁中妙
柬英材詔詞林羣公分教之車駕幸臨閱其所業文親
定優劣上德至渥也時江西張唯流寓河南以尚書領
首薦會試南宫未試除國史編修仍俾肄業于堂予見唯有
雋才特請于
上錄為弟子員唯執經日久忽&KR1187;欷流涕言曰唯父抱竒節
不幸歿於盗手今体魄入土而墓石無文一念及兹將欲無
生惟先生矜而卑之予按亡友吏部員外郎周子諒状君諱
遠字光遠姓張氏吉安永豐人氣岸豁逹不徇於小物當元
之季大盗起沔陽蔓延江右䧟吉安旣而州兵搗走之盗所
過井落民皆相挻為變殺掠巨室慘酷不忍聞君怒髮上指
日夜建竒策剪寇其友有羅惟遠者尚氣節遣人夜致之列
酒炙于庭脫冠酣飲夜將半屏左右跽而告曰吾州素號文
物之邦一旦盗蹂踐將無遺義不與賊俱生然非公不足濟
吾事今郡守梁使君出督兵境上公宜往請師吾隂立部署
以俟斫賊無難者羅抵掌于几曰子誠竒男子吾縦無他能
敢不從命議旣定君冡子庸猶未知君乃叩寢門令出拜復
語之故庸曰羅先生若迎官兵至庸持大斧盡殺狐鼠軰不
留一人羅舉觴賀君曰大兄有如此豪傑兒事不患不成也
未發寇諜知之師衆執羅去祼而鞭之且問曰誰與汝造謀
羅罵曰死狗奴吾憤汝不道自欲殺汝何暇與人謀哉賊怒
愈鞭之仍授筆紙使寫首謀者名羅瞋目視之大書一死字
賊反椄羅于樹剖其腹作小竅日增加之羅嚼齒大詈三日
而後氣絶將絶詈聲猶含糊在口君幸得脫走吉水及寇勢
少戢君還故里寇有知君遣羅事者縶之至營賊競来指曰
是嘗欲殺吾属者君顔色自若從容語賊曰我纓緌之家决
不畏死喪節殺即殺毋以多言為遂遇害賊黨忿猶未平并欲屠
君介子賢渠魁執不可慨然嘆曰彼固忠義人也寕可使其
不血食邪為具棺歛使歸葬里之桐塘聞者莫不霣涕君博
通經史篤風義事親以孝聞豪右以科繇困之君奉親避去
旁郡不遠百里負米以為飬暨歿號慟幾絶者數四然嫉悪
如仇閭師有貸粟多取息者勢横甚君面斥其非直於州縣
閭師恚欲夜繫死君聞州里萬口交譽不忍發而止賓客至
門傾有無相接劇談古今事變二千年間如玉貫珠聮客為
之傾聽忘日之夕且曲盡物情三尺童子上謁亦以禮受未
嘗少忤性不嗜貨殖或勸為子孫計君笑曰能守先業亦足
矣何以多為君子稱焉夀五十四遇害於至正戊戍正月其
日不可復知自桐塘改葬於大塍之原則洪武辛亥八月某
日也君配劉氏輕財重義人有顛連者觧衣推食無吝亂離
後家單每鬻釵鈿助夫賓客費後君五年卒子三長即庸次
即賢有膂力能馳馬奪槊千人中後十一年亦卒季乃唯新
擢今官女三俱適士族孫三憲文昌女二在室曾孫一祺君
之系出自唐曲江公九齡九齡玄孫洪州都督參軍景重始
来江西參軍曾孫簽判虔州洪字宏淵復迁永豊之杏園代
多顯官至君曾大父元叔大父瑞伯父亨雖曰不仕咸能世
儒業云嗚呼士氣弗振久矣當楚氛膠葛之時為二千石者
曾不一舉手障之寇至輙俯首遯去日行百里唯恐不疾誠
女婦留鬚鬛者也有如君者藐然一布衣無社稷人民之寄
乃能建策殺賊不幸事不成雖肝腦塗地而不悔豈非烈丈
夫也哉羅氏能從君謀身可死而志不可奪亦可謂慷慨之
士取友之端又於君見之嗚呼志莫大於殄寇義莫重於捐
生此而不銘悪乎銘銘曰
元政陵夷盗起楚區絳巾嘯呼毒氣所侵蠱其良心棄鋤握
&KR1689;(叶)睠兹廬陵羣邪沸騰千里血腥有夫桓桓髮上指冠誓
除暴殘夜則枕矛血淚交流同志之求酣歌慨慷舞劒欲狂
維籌之良彼何昏昏漏師弗懲賊我良朋正氣凜然雪為不
寒欲膾盗肝君亦被拘詈賊益竒以死徇之雙璧焜煌如星
吐芒照耀四方君名岩岩重如泰山一死亦安史官造辭鑚
于幽墟後世是師
守齋類藁序
古之立言者豈得已哉設使道行扵當時功被扵生民雖無
言可也其負經濟之才而弗克有所施不得已而形扵言庶
幾後之人或行之亦不翅親展其學所以汲汲遑遑弗忍釋
者其志盖如是而已柰何近代多藉為譁世取寵之具褒揚
於贈餞之夫獻䛕扵泉下之鬼組織綺麗張浮駕誕以為能
舉世安之曾無有非之者予不知古之立言者還果如斯否
乎此予於顧君德潤之文不能無所感也德潤名輝鄞人也
其大父鄕貢進士應春父學海先生叔川皆名士德潤幼承
家學甫十歲即善属文郡博士俞希魯欲以神童貢辭不就
旣長大肆力扵經傳卓然欲以事功自見會無有薦之者乃
閉門却掃喟然嘆曰吾身不遇矣殆將立言矣乎然經以載
道史以紀事古先哲王所籍以牖斯民者也我當竭其思慮
焉它若游言枝辭春花秋蘂堪把翫於一時藝焉而巳我則
不敢知人以德潤為知言德潤自是默索精思晝夜孜孜唯
寐始忘之如此者垂三十年著釋圖一說約六十三圖徽二
十一希言二十四事剡六十二治要十八体卦八觧八辯十
二議二十四傳七記論序文銘各三雜著十八賦六騷十九
雜詩三百二十一合三十卷分為前後外三集通名為之守
齋類藁云予嘗受而讀之淵乎其莫窮約乎其若豊暢乎皆
有契而混融有弗覈焉覈必詳也有弗擇焉擇必精也嗚呼
其亦庶幾古之所謂立言者乎昔在宋時桃源王說應求亦
鄞人同季父致招樓郁楊適杜醇諸公因就妙音院立孔子
像講貫經史倡為有用之學學者宗之應求所著唯在立言
它則未暇及故有五經發源五十卷奏議書䟽詩文二百十
一篇薦者列其事召為明州長史應求辭及其既歿敕建桃
源書院贈銀青光禄大夫賜𬗋金魚袋嗚呼德潤立言之志
未必下扵應求今時無有上其名者秋髮被肩亦且巋然老
矣惜哉雖然德潤志士也内而不外者也名之聞與不聞非
所計也予故徇其外弟太子正字桂德稱之請序而蔵
之以俟後世之知揚子雲者
元故累贈奉訓大夫温州路瑞安州知州飛騎尉追封
樂清縣男林府君墓銘
府君諱邦福字彦大姓林氏林出殷比干之後辟地林山因
以地爲氏子孫分居清河至漢太子太傳尊迁濟南晉太傅
禮永康間又迁下邳永嘉之亂合浦太守禄又迁閩之温陵
自是閩中多林氏唐貞元中莆有孝子攅爲福唐尉棄官廬
墓致丼露白烏之祥詔立闕旌其門孝子五世孫諱某當五
季時仕于唐及沒夫人執氏扶襯還閩道經温之瑞安值閩
亂遂葬于縣之塔石村有馴鹿之祥人號鹿阡執氏卒合葬
其地自後九世子若孫咸環葬左右其諱文慶者實夫人之
九葉孫生古溪處士諱益甫復迁郡城生台州路緫管府照
磨諱桓實府君父也照磨君以孫常官七品當封父母援故
事譲於祖贈從仕郎江浙等處儒學副提舉妣黃氏贈宜人
府君局度孤騫不爲屑屑詭行弱冠出游蘇府公廉其賢辟
爲史蘇之寓公多權要頥指氣使州縣皆唯唯不敢較府君
毅然不爲屈有請托者却不聽且曰國法何可以徇人積勞
當調州之幕職江浙行中書以筦庫缺官借授處州松陽監
稅改監紹興如坻倉府君釐革弊政出内皆有程顆粟弗私
轉嘉興陶莊務副使時浙西大浸民嘯衆&KR1987;餱糧與抗者輙
見殺上官檄府君攝尉事府君授以籌略分遣弓箭手掩捕
之未幾皆獲議法者悉付重典府君走白部使者曰飢民無
食雖萬死不顧何往而不爲亂原其初情不過魚游釡中少
活須臾之命如法家議無乃太過乎使者以爲然免死者數
百人轉饒處二州州之務居城闉稅課每屈府君運量有法
皆以最登秩滿監衢州常山務絳巾賊起沔陽江浙諸郡皆
繹騷弗寕時浙省左丞高昌公出鎮廣信專緫戎事署府君
常山尉府君集義旅數千淬礪戈矛使習坐作擊刺之法號
令精明部伍整飾不亂狗鼠軰欲乘隙鈔掠者皆吐舌散去
會子温登進士苐擢休寧尹尋𥙷江南行臺椽迎府君就飬
未幾御史大夫子恣爲不法人言沸騰温以親故未忍擿其
姦日恒欝悒不樂府君謂温曰吾能安吾貧慎毋以老身不
行其志也明日温率同列謁大夫力斥其子之非大夫慙甚
旣退温即抗章辭去奉府君還鄕浙省左丞相康里公時承
制得專封拜櫂府君鄕郡知事郡民舉手加額曰吾州害與
利林公知之我民庶有瘳乎適山寇竊發掠慈湖將窺城上
下洶洶府君白于府曰事急矣柰何吾將以三寸舌却之乃
單舸直走賊巢諭以禍福賊見府君至大駭争持白刃相脅
府君厲聲叱曰朝廷何負爾軰乃敢弄兵反藉使州縣賦歛
急或不能堪當訴之方岳大臣足矣今乃自麗刑憲官軍旦
夕且大至舉族當作𦵔醢吾憐汝軰愚特来示以生道乃欲
吾脅邪吾不畏死者任爾為之任爾為之賊衆愕眙相顧再
拜謝曰明公言良是微公吾属入鬼籙矣皆俯首退去為良
民如初朝廷時遺近臣經略江南官有異績者必超擢之有
司方以功状聞府君竟以疾卒夀六十又七府君明白坦夷
不尚鈎距遇事曲直輙辯白無少譲人初難之終服其明斷
性好施與人有急難振之唯恐不及處伯仲間無間言尤篤
於訓子故卓然皆有成立既而温改福建行中書省管勾得
請于朝封府君文林郎汀州路寧化縣尹夫人王氏贈宜人
及温累陞員外郎加贈奉訓大夫温州路瑞安州知州飛騎
尉追封樂清縣男夫人亦加樂清縣君府君卒之日至正十
九年夏五月癸丑葬之日其年冬十二月甲申墓在永嘉縣
建牙鄕先塋之側玉夫人先十七年卒子男子四人長即温
奉訓大夫福建等處行中書省左右司郎中次常從仕郎泉
州路德化縣尹次嘉福寕州知事次寕行宣政院宣使子女
子一人適福州長樂稅課提領項昱孫男七人本秉東乘策
某某女四人曾孫男二人某某女一人嗚呼天之生材也一
元之氣旣運無往而弗周譬諸木焉或可為棟梁或可為榱
桶未嘗不具特人用之有違其材所以每形君子之歎有若
府君材信美矣乃使之淹回下列無以吐其胷中所藴及逄
世亂則建策禦寇親往諭降卒使革心從化其氣量足以有
為使之專城而居必有赫著愷悌之政柰何斵棟與梁而以
榱桶用之嗚呼果誰之咎歟然而天定終能勝人府君固不
遇矣有子以詩書起家為時名臣貤贈所及至于二千石之
榮可無憾扵九泉矣濂雖不及拜府君床下而幸與温游温
以前進士孔克表狀走金華山中徵予銘義不得辭銘曰
天之生材小大異宜用或倒施乃人之非恂恂林公厥材孔
脩苟竭其藴可鎮方州關市之征曷我溷之公笑曰嘻我斯
受之料量旣平出内無愆人或不足我則𥙿然山寇跳踉鋒
蝟斧螗以&KR1987;以攘以撼大邦公乘單舸直入其阻威容言言
其氣若虎賊黠而疑羣而趍之執刀圍之人為危之公聲如
雷震破賊膽再拜稽首今則焉敢轉彼昏昏易為昭昭棄其
戈矛爾&KR0927;爾苗古有薦士逹諸巗廊孰持使節不發一章公
雖不遇有子承家龍光炳煥泉壌增華建牙之鄕馬鬛其封
史臣勒辭無愧於衷
師古齋箴(并序)
師古齋者予學子連江陳子晟讀書之所也子晟今人也其
曰師古者何志所存也志之所存柰何事不師古則苟焉而
已言之必弗詳也行之必弗精也弗精且詳則滅裂之弊生
而頽惰之氣勝矣能師古則反是然則所謂古者何古之書
也古之道也古之心也道存諸心心之言形諸書日誦之日
履之與之俱化無間古今也若曰專溺辭章之間上法周漢
下蹴唐宋美則美矣豈師古者乎子晟春秋方盛爲古文辭
水湧而山出薦紳先生交譽之予恐其或偏也爲之箴曰
爾欲師古古何所師法言大訓日星昭垂爾繹爾思志湏刻
苦欲禔其身必入其戶中唐坦然由戶及庭有宧有奥以次
而升惟學亦然懼畫於淺日造其深所見乃遠人已兩盡方
為極功毋局於文一偏之攻此謂師古古訓是式我作爾箴
服之無斁
吕府君墓銘
公姓吕氏諱民順字國安贛州興國人曾大父某大父宏略
父志熊妣易氏公生八歲戍將萬夫長過其家怜公黠慧抱
寘膝間問曰爾能偶句乎曰能因出七言試之即應聲成對
一坐皆驚稍長以力本尚義稱家用益𥙿無物不周然好與
賓朋游每逄令節必折簡邀致肆筵宴饗之酣觴淋漓雅歌
投壷必盡歡而後止歲甲申犬厲為人災朝疾而暮即殪有
一室盡喪者積屍縦横無人具棺歛公患之與閭右大姓謀
俾道家者流熒而除之公齋戒沐浴對越七晝夜儼若有臨
其上者厲氣為消邑宰失刺不花敬愛公甚唯公言是聽未
嘗干以一髮私鄊民謝氏為強寇所誣搆獄案具將上公從
容一言白其冤謝獲免終身不令謝知之俗好競渡當五月
五日造船為龍形飾以五采鳴鉦鼓鼓譟奪赤旗以為樂觀
者如堵墻公訶子姓曰是非君子之道也禁勿往往輙有罰
公蚤喪父言及每垂涕事母夫人唯恐違其意卒以孝聞愛
弟民瞻一日不見則愀然不樂民瞻夭遺孤以仁年甫十四
公鞠之育之逾於已子以仁復卒生二子尚幼公為保抱携
持使守其先業迄今有成公生扵至元癸已八月二十日歿
於至正乙酉十月某日瀕歿精神不亂呼水起盥手端坐而
逝享年五十三以明年丙戍某月日葬扵縣西九峯山之原
禮也公妻劉氏諱淑仁同縣清德鄕人生二女前卒継室亦
劉氏諱福真亦同縣人家於宝城鄕四子震復鼎益三女適
劉平可李永堅張良貴良貴妻少房歐陽氏出孫十人女四人予
躋法從時復實為丞奉常相與交游極驩復間請銘公之墓
予謂公孝以奉親仁以及物禮以馭下皆可以無憾宜勒銘
墓門使百世之下有知公者銘曰
世遠道散俗乃分孰能障之狂瀾奔夫君屹立志有存制行
如古夐絶群有不信者徵斯文
吕母夫人劉氏碣
予旣銘吕復先府君之墓復又請曰母夫人劉氏年六十四
以至正庚子七月一日卒明年壬子十月某日葬贑州興國
大足鄕頼嶺之原與先公異穴其事不敢附書于前銘敢泣
血銜辭以請惟先生成之夫人諱福真贑人也父東可為邑
之望宗妣某氏生十六年歸吕府君民順顔面嚴冷語言不
妄吐黎明出坐堂上戒諸子曰爾治田賦爾應科繇爾懋迁
有無如期皆集不敢違尺寸晚則會妾媵于一治絲枲至夜
分無先寢者中外畏之如嚴師子姓聞謦欬而至皆肅容拱
立俟其過而後去遇鑠石流金之候流汗成漿不敢服短製
以見雖嬰兒夜啼者輙紿之曰姒母來姒母來啼亦即止初
府君娶劉氏淑仁生二女少房歐陽氏正一生一女未幾後
先歿而三女纍然也夫人視之如親産子曁長擇名族歸之
裝具充衍無慊及府君歿人有弱其孤幼者搆事擾之或攘
其疆畎或徼其貨賄蠭起泉湧夫人處之泰然鄰嫗有窶者
其産鬻巳久乘隟數徼其直強謂餘錢未嘗庚夫人如其言
與之上下持不可夫人曰貧故也豈其所樂為哉元季兵亂
供億日繁千金之家皆赤立夫人能隨機應變有司不敢侮
家業卒仍其舊兵定子姓欲析居夫人曰祖宗之業不可失
也會娣姒議鳩材建宅一區俾同㸑焉晚年奉浮屠教尤謹
朝夕誦佛書累至數千卷其於世事澹如也子男四孫男十
孫女四詳見府君銘中兹不書易曰家人利女貞釋者曰家
人之道利在女貞女正則家道正矣又曰有孚威如吉釋者
曰必有孚信則能常久必有威嚴則能終吉其夫人之謂乎
法當銘銘曰
婦子嘻嘻其家乃漓家人嗃嗃其終乃吉有美夫人其志也
遐以嚴御衆肅而不譁質而不葩終以肥其家銘以昭之言
則非誇
恭䟦御製詩後
釋門宏勝無理不該無事不攝其於忠君愛物之心亦甚懸
懸凢可以致力雖身命將棄之况其餘者乎人徒見其厭離
生死輙指爲&KR1254;滅之行嗚呼此特見其小乘者爾吾佛之爲
教豈至是哉天寕禪師祖闡仲猷以高行僧召至南京會朝
廷將遣使日本詔祖闡與克勤俱祖闡不憚鯨波之險毅然
請行上壮之賜以法噐禪衣之属令太官進饌饗扵
武樓下且諭其國敬浮屠宜以善道行化時天界禪師宗泐
嘗賦詩餞之其詩上徹御覧遂俯賜和荅詩凡一十八韻首
言王化無遠邇一視同仁次言宜誘以善道庶契西来祖意
次言經涉海洋雖甚艱險君臣大義毋忘次言以平等法行
之無有彼此之異末言使畢言旋方盡始終之義其丁寕反
覆之意不亦至哉祖闡受命而行自翁洲啓擢五日至
其國境又踰月始入王都舘于洛陽西山精舍一遵
聖訓敷演正法無非約之於善聽者聳愕以爲中華之禪伯
亟白于王請主天龍禪寺寺乃夢窗國師道埸實名刹也祖
闡以無上命力辭之且申布威德罔間内外所以遣使
者来之意王悅命揔州太守聞溪宣同僧净業等奉方物稱
臣来貢祖闡既入覲天顔怡悅賜白金一百兩文綺二
縑祖闡以謂遭逢盛際躬承光寵不可無以示後
裔乃粉黃金爲泥書上賜和詩成卷勒其副名山属
濓識其事於左古之帝王寵賚方外之士固不敢謂無之而
鮮以天章賁飾之者今祖闡之逢可謂優鉢曇花千年一現
者矣其東旋也將見五色天光烜赫於龍山之上晶晶榮榮
直燭霄漢飛潜動植皆與有榮耀焉抑濂聞普覺果公昔處
浮屠中而念君愛物之念皦如出日張魏公稱其非聲聞獨
覺私厭生死者比人至今言之祖闡固普覺諸孫也其出將
使指不辱君命倭人慕化稽首来庭豈樂&KR1254;滅者可冀其萬
一哉宜其簡在上心而褒嘉之命屢下也濂不侫忝
居法從故不辭而為之書上以昭帝德之廣被下以白釋氏
之有良材云
李大猷傳
李碩證字大猷姑熟人父深肥遯山林以書詩為教自號静
軒母陶氏無嗣晝夜禱於觀自在佛夜夢一比丘尼乘白鹿
車抱嬰兒授之曰此福慧兒也善視之既而有娠生未逾月
兒忽身熱如火不進乳陶方以為憂復夢前比丘尼持栗數
顆嚼食之夢覺兒汗如雨遂瘳年四歲嬉戲父膝下因授以
記姓書兒曰此有何義讀之將奚為父大驚更以孝經一誦
即能闇記稍長益駿發異常父嘗手書首楞嚴圓覺二經逐
卷取讀之力白父母學佛扵城南頓覺蘭若祝髮受具戒制
今名碩證走大石山中與僧法秀游秀有高行願證期取法
焉久之杖錫耒南京謁净覺師於天界禪林師見其俊邁命
爲侍者謂之曰子才銳甚宜留意文學他日期子弘宗扶教
也於是獨坐一室竺墳魯典無不研窮之著爲文辭森然有
竒氣一時名公鉅卿皆愛敬之與其相倡酬師尋命掌書記
洪武戊申出世嘉興水西寺庚戍迁吳興之道埸未幾退居
武康山中著觀幻子内外萹以合儒釋一貫之妙其内篇曰
釋教其目十則宗本教述會源非即必悟示證勖志古今不
昧寂動也外篇曰循本其目如釋教之數則性上性中性下
人物道述克巳至樂言命爲巳學方也曰適治其目如循本
之數則禮樂封建井田兵問用刑尚德儒吏經權三尚圓象
也曰史論其目如適治之數而逾其三則宋襄儀秦秦漢文
武儒老魏吳漢晉虚玄梁上梁下惰唐後周也皆踔厲前人
其光燁燁不可襲秘聲名突起搢紳間癸丑之冬願證還天
界濂時侍皇上升武樓遥望禪林顧濂曰其中有良
僧乎濂對曰近有二僧從吳越中来皆能文辭上曰
其名謂何濂對曰一則願證一則證傳上曰試取觀
之濂因進證傳文一編上親覧終卷曰是或儒者之
所不及復問願證所著濂對曰太常丞張丁家有往復論性
書遂遣中官召丁携書至上復覧如前喜曰論議甚
高其鐡中錚錚者乎明日召見謹身殿慰勞備至
敕吏部皆除應奉翰林文字賜苐太平門及妻妾合二凡日
用百需之物無不周復命中秘給書籍令閉門習讀三月俟
髮長勝冠然後涖職後三月願證有疾上意其沉欝
多痰賜藥吐之疾稍减巳而復劇中使問疾者絡繹于道竟
不起病將革時唯仰首言曰死則死所可憾者受
上之深恩不能報爾遂口授其友草謝表表未終而逝
上夜夢願證耒謝服大布寬衣巾稍欹叩其家人服色正同
因移棺撼巾不正上尤嗟異焉時洪武甲寅春二月
也夀三十七云
史官曰昔在宋時仲靈嵩師鐔津李氏子也每夜戴觀自在
像誦其號十萬乃寢自是世間章句不學而能遂作原教論
明儒釋一貫以抗諸儒之說韓魏公琦歐陽公脩皆尊禮之
今願證亦李氏子其母亦累禱觀音而生亦博極羣書亦著
為論說以明儒釋之道亦異矣哉豈弘宗扶教代當有其人
濂歟固不敢謂願證之如仲靈也其志之所存抑果有不同
者歟然仲靈進正宗記僅得仁宗賜𬗋方袍及明教之號願
證則屢被龍光親拔為王官使其得壽則道行于時澤兼被
于烝黎不特如仲靈專輔本教而已木方榮而風折之悲夫
濂與願證交愛才之念不下於韓歐二公弗忍其名不傳也
故徇全室泐公之請具著其事扵萹
故懷遠將軍高昌衛同知指揮使司事和賞公墳記
公諱和賞畏兀氏世居高昌曾祖紐憐事元世祖有功封高
昌王祖帖木兒不花中書左丞相父不荅失里中書平章政
事皆襲王爵母也先忽都封王夫人公性警敏能知時逹變
幼亦紹王封鎮永昌洪武三年大兵下蘭州公賫印綬自永
昌率府属詣轅門内附詔授懷遠將軍高昌衛同知指
揮使司事世襲其職公乃開設官署招集降卒數百人會宋
國公馮公勝奉敕征丼肅命公移鎮西凉轉輸饋餉無
乏朝廷嘉之不幸以七年九月二十八日卒于南京
之寓舍年二十有八以十月八日葬江寧縣聚寳門外五里
吕氏花園上遣使者祭奠恩禮優渥人皆以為
榮公妻曰都堅子一人太平女二人在室惟公生于王家暨
入國朝榮膺顯爵方以事功自見而賦年不永惜哉因
為䟽其世系及卒葬大槩納扵墓以志其哀
故成穆貴妃壙誌
成穆貴妃孫氏諱某其先世居陳州父和卿仕元朝因家江
南毗陵母晁氏妃禀性賢淑聦慧過人父母既亡長兄楧治
家事值元末天下大亂妃年十三隨次兄範避兵揚州遇青
軍䧟城一時離散範不知所在元帥馬世熊妻遂育妃為義
女年十八未聘
上聞其有容德詔納宫中及至言行皆有禮法如古
賢女嘗請扵上訪求楧得相見上即位冊為
貴妃位居衆妃之首妃益小心恭謹事上甚至有儆
戒相成之助佐皇后以理内治宫壼肅雍上下咸無怨
者侍
上十有五年生四女其第二女蚤卒洪武七年秋九月癸未
妃得疾至庚寅薨年三十有二上為之感悼
詔謚成穆復緣人情定議命東宫親王持服一朞
勑有司營葬具甚厚念其無子賜田租三百石令楧供歲時
祭祀之費卜日未得吉停柩宫中者兼旬至十月巳酉始權
厝京城朝陽門外禇岡之原禮也塗殯有期謹奉
勑書其卒葬歲月納諸壙中嗚呼哀哉
宋學士文集卷第二翰苑續集卷之八
