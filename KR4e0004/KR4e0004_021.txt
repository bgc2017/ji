宋學士文集卷第二十一翰苑續集卷之一
瑞巖和尚語錄序
予觀大𣑽天王問佛决疑經所載𣑽王以金色波羅夷花獻
佛請為說法佛拈花示衆人天百萬悉皆罔措獨金色頭陀
破顔微笑佛云吾有正法眼蔵涅&KR2492;妙心實相無相分付摩
訶迦葉嗚呼此非禪波羅密之初乎人生而静性本圓明如
大月輪光明徧照凡蘇迷盧境界具濕性者大而河海小而
沼沚無不有月是故有百億水則百億之月形焉仰而瞻之
而中天之月未嘗分也月譬則性也水譬則境也一為千萬
千萬為一初無應者亦無不應者體用一源顕微無間也大
聖全體皆真不失其圓明之性如月在寒潭無纖毫障翳清
光燁如也凡夫為結習所使業識所縳而唯迷暗是趨如月
在濁水固巳昏冥無見加以獰飈四興翻濤鼓浪魚龍出没
變幻恍惚欲求一隙之明有不可得矣故聖人之心主乎静
静而非静而動亦静也凡夫之情役扵動動而不静而静亦
動也吾逹摩大師特来東土以迦葉所傳心學化彼有情或
澄濁為清止浪為平直入扵覺地而後止故其體常寂而寂
無寂也其智常照而照無照也其應常用而用無用也至此
則其妙難名矣然未易以一蹴到也惟一惟虚坐忘其軀或
緩或徐長與神明居懼其散而弗齊也沒疑情以一之恐其
至而自畫也假善巧以引之慮其偏而失正也挽沉溺以返
之其道盖如斯而巳歴代諸師各尊所聞守此而不敢失逮
我育王珙公起扵東海之濱秉執法柄弘開度門逹摩大師
之道煥然中興入其門者無非龍彖而竺元道公號為世嫡
今吾恕中愠禪師則又竺元之入室弟子也初受度扵元叟
端公多聞法要拈香酬恩則歸之道公厥後俯徇衆請出世
象山之靈巖黃巖之瑞巖皈依者日益衆名聞東夷使者入
貢中國兼奏請住持師因奉詔来南京力辭其行
皇上憫其耄也特從所請一旦將歸隱鄞江其徒居頂以二
會語徵予序予久聞師名亦嘗窺見語言之一二兹又獲覩
其全驚霆春而疾飈馳山嶽移而海水立鬼神泣而魑魅奔
有聞之者凡情盡喪予故不辭爲稽决疑經所載以啓禪源
法水月之喻以明性原推逹摩之教以爲學源歴題之扵首
簡予老且病凡求文&KR0813;紛扵前悉皆謝絶而獨爲師拈此者
憫大法之陵夷樂師言之契道也
徑山愚庵禪師四會語序
或問扵濂曰世間至大者何物也曰天與地也曰至明者又
何物也曰日與月也曰然則佛法亦明且大也其與天地日
月並乎曰非然也曰其義何居曰天地日月寓乎形者也形
則有成壊有限量雖百億妙高山中涵百億兩矅百億四天
下以至于恒河沙數皆有窮也皆有止也此無他囿乎物者
也若如来大法則不然旣無體叚又無方所吾不爲成孰能
爲之壞吾不爲後孰能爲之先吾不爲下孰能爲之上芒乎
忽乎曠乎漠乎微妙而圓通乎其小無内其大無外真如獨
露無非道者所以超乎天地之外出乎日月之上大而至扵
不可象斯爲大矣明而至扵不可名斯爲明矣是故以有情
言之則四聖以至六凡或覺或迷佛法無乎不具也以無情
言之則火水土石與彼草木或洪或纖佛法無乎不在也三
乘十二分教不能盡宣也八萬四千塵勞門不能染汙也嗚
呼罄徂徠之松以爲煤斷淇園之竹以爲管其能盡贊頌之
美乎然而佛法固明且大也其靈明之在人者萬劫雖遠不
離當念一念不立即證菩提亦在夫自勉之而巳濂雖不敏
每遇學佛者喜談而樂道之初不以其證入淺深而有間其
意頗有見扵斯也徑山住持以中禪師名智及學徒尊之號
曰愚庵俗姓某世居姑蘇得法扵元叟端公歴住隆教普慈
二刹帝師錫以明辯正宗廣慧禪師之號巳而陞净慈遂主
今山四據高座敷揚佛法以聳人天龍鬼之聽緇素相從如
雲歸岫其弟子某會粹成書介吾友用堂楩公請文以題其
首濂懸燈而疾讀之其觧人膠纏如鷹脫絛鏇摩雲而奮飛
也其方便為人如慈母愛子一步而三顧也其宏機密用如
大將臨陣旗鼓動而矢石集也誠一代之宗師而有德有言
者歟雖然不二門中一法不存何况扵言覽者當求禪師言
外之意使意見兩忘而忘忘亦忘方近道矣嗚呼佛法超乎
天地之外出乎日月之上豈細故哉人患不求之爾今極其
贊頌而書于此錄之端實欲起人之敬信也繪畫虚空非愚
則惑濂盖無以逃其責矣
宇定齋銘
靖江府伴讀方生仲文崇安人以宇定名齋盖取莊周宇泰
定者發乎天光之言釋者謂氣宇開泰則静定也既静定矣
天光自發人見其人物見其物初無彼此膠葛之異懿哉斯
言乎其衛生之說乎或者不察類以周多寓言輙泛引而非
之周言固傷乎過高若此者其有不可取乎苟不取不以人
廢言之說果何指乎為著銘曰
君子養生能兒子乎專氣致柔而肯傷扵躁急乎雖終日嘷
而嗌不嗄乎此謂大和坱圠而不由喜怒乎外物其能攖乎
四體其有不順乎所以神之凝然氣之融然泰而安乎天光
照耀物各付物而不淆亂乎夫若是天其天而不參扵人乎
芒乎忽乎熙熙乎其有出入乎無出入乎夀可至扵廣成子
乎予有凝乎無疑乎人讀予文有能察予之中情否乎
節婦唐氏旌門銘有序
皇帝恭膺
天命誕敷文教凡有繫扵民彛者輙加旌寵郎書所謂表厥
宅里樹之風聲者也粤洪武七年春三月姑蘇守臣某上言
吳縣編氓張成妻唐妙堅生二子而成卒堅年二十有七廼
忍貧鞠育指天自誓曰飛鴻尚不再偶况扵人邪遂不施膏
沐日處寒燈敗帷中或憐之欲奪其志每涕泣以辭今五十
又七二子頗有所成立州里稱之無異辭者里耆某言其状
于縣縣上于府監察御史加覆覈焉咸謂得表署其門如
制令臣敢昧死上中書以聞制曰可扵是符下有司行事
并復其力役之征俾無有所與其子彦存竊以為龍光自
天照耀下土不可無以宣布上德以昭示悠久請大都
督府照磨馬嗣能徵濂著銘鑱諸樂石濂惟夫為婦天大倫
之攸繫故士昏禮有云下逹納采用鴈釋者曰取其不再偶
也盖有夫婦而後有父子有父子而後有君臣夫婦之道貞
而天下可得而治矣聖皇在御持化機而制六合褒
嘉貞節所以化行四方而作新斯民者也濂待罪國史法當
俻載其事且繫之以銘曰
聖人御極惇叙天彛弘敷大訓隂執其機樹之風聲何物不
動管攝人心邇赴遐聳有婦氏唐来歸于張克産二鶵其夫
遽亡泣淚既盡繼之以血相隨九泉乃我之節嗷嗷者鶵匪
親孰依忍死鞠之心唯天知寒颸蕭蕭燈青在璧月落參横
猶聞夜織或憐其孤風之改圖豈無甘薺何忍茹荼含淚陳
辭鴻不重匹人為物靈敢弗之敵厥子既長頭角嶄然苦節
之亨由持之堅牧守上言請加褒錫帝曰俞哉朕豈汝惜
烏頭雙表有巋者門銀榜漆書其光焞焞皇匪爾私用
為世勸推而逹之民罔不變子則盡孝臣宜竭忠三綱既建
比屋可封國史造銘勒諸樂石奉揚鴻休以詔罔極
金谿孔子廟學碑
金溪縣令李子敬脩建孔子廟學成廟之殿及戟門皆仍其
舊罅漏者𥙷苴之䵝昧者丹堊之學之論堂廟之西東廡與
夫肄業之舍皆新作之論堂為間者三崇二十又二尺縦視
崇而弱其一尺横視縦而強其十尺隷業之舍為間者左右
各三两廡視舍其數各再倍之經始扵洪武七年八月至十
月訖功嗚呼元季兵亂邑廬盡毀而廟學巋然獨存是固有
相之道而賢大夫復能汲汲爲此可謂知化原者矣助其成
者縣丞楊乾主簿劉祺典史喬思道子敬旣相率釋奠已使
教諭曾易徵文扵濂濂序其故而絲之以詩廟學緣起及三
遷之詳則舊記存焉詩曰
金溪之山翔躍猶龍下有學宫靈氣所宗篤生大賢惟我陸
子䆒明本心遠探聖髓其道朗融白日青天纖塵不驚萬象
著懸矧兹鄕學可不亟圖孰其興之實邑大夫機動籟鳴泉
赴川增其從之者緝緝繩繩三月之間用幣告成龍礎鳳甍
文梲丹楹氣象改觀煥乎聲明人亦有言有詩有書有齋有
廬式寧其軀匪居之爲娛前軌是趨念此小邦文物則衍其
氣夜發電流虹轉學子翩翩期文之顯匪文之爲勔惟形是
踐我作我詩爲勸甚力聖謨孔彰萬古一日有赫其臨敬之
無斁
題魏教授所受咸淳誥命後
宋誥係尚書吏部出給其詳著奏文被旨次弟而復列宰執
之名者慎之至也考其所由大槩損益唐誥而為之然唐誥
初用紙至肅宗時始用絹貞元以後乃更之以綾今用文思
阮制敕綾亦其遺制也桐廬魏公新之勑賜進士出身故事
循黃甲免試以近及遠恩例注授慶元府學教授此其所受
誥也公之曾孫潜再守東昌持此卷求題嗚呼咸淳壬申誥
下至今洪武乙邜殆歴一百四年中更宋元之亡兵火膠葛
人物凋喪而斯誥乃能獨存非世有賢子孫豈能致是歟此
與保曲阜之復者盖同一尊尚之意故為援筆而識其左方
至若公之治行予已列扵墓上之文茲不復云
故吉安府安福縣主簿潘景嶽甫墓銘
嗚呼是惟景嶽潘氏之墓潘氏遠有世序其居鄱陽郡城者
曰某曰某宋嘉定間聮捧貢書于鄊有司榮之為易所宅之
坊為擢秀至景嶽凡十有三世云景嶽諱樞景嶽其字也少
刻厲經史學及長思以才自表見朝夕芒角撑觸心胷間不
吐出不已元季干戈俶擾吉安為劇盗李明父子所㩀椎埋
之徒相推為雄長蠶食十餘州各置偽帥統之而自指吉安
為窟宅當是時安福罹屠剽者尤酷至正甲辰冬王師下
吉安明父子宵遁安福歸于職方有薦景嶽扵上者召見
與語竒之擢安福州判官乙已春景嶽獨署州事蚤夜出入
士馬間食不暇下咽初李宼俘掠男女數千軍卒將臧獲之
景嶽白主帥鄧衞公曰將軍奉揚天威削平大憝渠魁遠竄
人心未寧子女係累者將軍當一切釋之方契伐罪吊民之
義耳辭氣激烈聽者悚畏持槊之士或怒視扵傍景嶽神色
自如不為動衞公獨欣然曰微爾言吾不能知也即令騎兵
大索下令曰敢有囚吾民者斬民争去縛趨景嶽景嶽寘空
舍戒勿出自坐舍外日設淖糜食之女婦稍豔者俾以塵土
涴面衆卒銜憤議乘夜劫舍中景嶽偵知之授以計曰脫有
宵警當同聲疾呼已而果然聲聞于外衞公驚起使人問其
故景嶽具以實對衞公擒其首惡者鞭之流血咸噤不敢譁
景嶽度道塗遠近次第放之其無家者與居旁縣者召其戚
属辨識而歸之大兵還戍安福者僅五百而䧏卒居其半潜
與李寇通晝夜鈔掠為姦利民訴于庭景嶽遣人躡跡之乃
自西門入景嶽懼為變愈傷民不敢何問乃如所失償之兵
後遺氓鳥形鵠面遯入荒茅中城無吠犬虎狼之跡交道自
景嶽之至流亡漸集樹苫廬以居會歲儉將有溝壑憂景嶽
以計貸粟扵民活者幾萬景嶽方喜可以行政䧏卒終不悛
搆永新寨丁二萬鼓譟西下新附戍將賈某首鼠觀望欲下
城門鍵鑰不聽民出避景嶽說之曰國家兵威之盛公所
知也李明既順復&KR0647;其滅亡可待固不必汚齒牙頗聞宋將
嶽飛能獲宜興民至今尸祝下廢公能行之上必以公
為飛矣公其有意否乎賈感悟乃開北門縦之吏民知寇勢
張甚乃擁景嶽詣大府乞師先是景嶽嘗上䟽陳利害干朝
至是命大將王國寳帥師至與賊大戰嘉林渡賊大潰景嶽
還州州民見之有泣下者且曰潘判官在吾属無患矣巳而
中山侯湯公統大兵壓境景嶽走轅門獻計公納之秋毫無
犯大兵攻永新景嶽集千夫轉輸芻餉夫苦重不前景嶽白
于湯公特减輕之與戎馬參錯行無敢侮者别隊卒過郊敓
人貨泉景嶽属吏取之卒刺以矛景嶽曰是不可一朝居也
將上其事軍帥懼痛懲卒令謝過而去自後恒帖帖指其城
曰中有徤吏慎勿犯或欲循舊弊抑農為兵景嶽泣告湯公
湯公曰此與山寨何異咸罷之民大悅景嶽遂即州署釋奠
孔子復扵殷仲堪讀書臺設學以淑俊秀月旦十五日敷繹
經史孳孳弗倦洪武戊申改州為縣署為縣主簿階將仕郎
前後在官凡九年治為江右諸邑最朝廷嘉其能召赴闕
下未及用而殁時癸丑十一月二十一日也年五十一其子
桓權厝于京城之南以甲寅十又二月奉柩葬鄱陽某鄕先
墓之次禮也景嶽曾祖子培祖志道考希古妣胡氏希古有
文學善推易數元隂陽學教授號東湖適士一旦病疫將革
胡氏拔鬢毛祝天期以身代翼日而夫愈後五日胡氏果終
東湖遭大亂誓不與賊同汙後遇宼將加害景嶽及弟槐楫
柄争欲代死宼憫而釋之人為作五義士傳云嗚呼君子之
學在存心澤物而已有如景嶽退然如不勝衣至臨大事以
一夫而當萬夫之勇不顧死生利害卒生民人真無愧竒男
子也傳有之活千人者其後必封當扵其子孫望之予雖不
識景嶽㩀江西顔文鈞黃盅所錄状具著千篇而絲之以銘
銘曰
元季繹騷兮妖民夜呼焚毀城邑兮是劉是屠勢如狂瀾兮
簸盪失瀦
真人龍飛兮奉行天誅維此安成兮莾爲盗區亦既稽首兮
入我版圖
帝掄良材兮往佩縣符我民曷依兮曰父毋且彼飢吾哺兮
危則我扶拔扵水火兮寘諸康衢一身之弱兮心雄萬夫死
生不顧兮唯義是趨志不盡展兮隕魄黃壚聞者酸辛兮淚
與涕俱鄱陽之山兮降勢縈紆薦此石章兮過者下車
故泰和州學正劉府君墓誌銘有序
洪武四年春三月永豊儒臣劉于府君應誥来京閏月丙子
皇上御外朝召見俾敷繹聖經賢傳府君據其章旨而䟽其
會通上爲首肯再三翼日丁丑復召見勑儀曹賜冠
衣又明日戊寅復召見從容謂曰爾能任州邑之職乎府君
俯伏歴陳其情素繼曰臣生丁亂離幸際真人啓運
獲見天日豈不知效奔走以竭愚衷第以犬馬之齒既衰顛
毛種種自度不能有所爲矣敢辭上熟視之曰爾誠
老矣宜賦詩以見志府君揮毫立就詩進上大悅命
太官賜之酒放之還山五年春二月乙巳遘疾三月甲子正
衣冠而逝春秋五十有五殁後之三日丁夘&KR0830;州東某里之
巖坑八年春二月其子厚奉前監察御史丁節状走南京徵
濂爲之銘當府君之召見也濂實侍上左右親見召
被龍光及退食青溪寓舍府君又来謁揚眉吐氣論議頗
英發濂意其必享上夀以終孰知别去僅一年遽作土中人
矣世事不可料往往如此可不悲夫因不辭序而銘之府君
諱于字允恭劉氏其先漢長沙定王之後定王生五子其一
封宜春侯凡新淦清江之間有劉姓者皆侯之子孫也九世
祖文自新淦遷吉之永豊曾祖洪祖弼父庭蘭皆業儒府君
幼淵敏矻矻嗜學書室懸燈屋壁盡黑大父與客坐命群從
子弟賦詩府君應口成今體四韻語多驚人客爲之動色年
稍長以文謁虞文靖公集公深器之至正七年用春秋取鄊
試苐三名文觧會試南宫不利十年復薦于鄊名在苐二北
上復不利無幾微不足之色獨謂親友曰中原亂將作乎風
氣曰漓而人心不固時鼓邪說以蠱其中譬猶病者巳在心
腹間吾得暝目不見之幸矣未幾果然時府君以下第恩例
署泰和州學正之官未久而群盗蠭起永豊亦爲盗所據府
君傷二親之䧟徒步犯荊棘晝伏宵行出萬死中竟迎親以
就禄養泰和當贑吉之衝時元綱觧紐省憲之臣不相能用
兵争彊府君卒調觧之民隂受其賜秩滿還鄊烽火猶未息
府君潜遁岩穴幅巾杖屨追逐雲月未嘗以世故少嬰其念
慮熙和夷冲若將終身焉
國朝繼承大統遣使者四出徵辟賢能府君至京師以疾辭
越三年游至又固辭會科目之行歴考福建廣東二行省鄊
試得士爲多人至今稱之府君尚風義立心忠信伯兄蚤世
撫諸姪如已出同年友聶克敬擢第而還無以給道塗費府
君傾己槖濟之士人劉季恭值歲儉困悴不能存府君養之
扵家與其同甘苦他行事多類此云娶王氏吉水士族也以
婦道聞子男子四夀厚䁀正皆能繼其業而厚尤善文辭即
来速銘者孫五善嘉義幹啓其所著詩文凡若干卷蔵于家
濂官儀曹時與曾侍郎魯爲同僚侍郎府君友也備言府君
嗜義如嗜利知無不爲或以非理相干輒深閉固拒弗之從
豳國忠宣公余闕亦竒其爲人當還自燕南嘗作序贈之公
極慎許與片言不以假人則府君之爲人可知矣使天錫以
耆年日坐左右塾陳說道德令學者知所矜式雖曰老而不
仕亦當有贊扵邦治柰何死之柰何死之不識司化權者果
爲何如可不悲夫銘曰
行潔而明玉之輝只文葩而則錦爲姿只鶚方摩雲復退飛
只經畬之藝日耘耔只遠探聖髓發樞機只渾以及物自邇
推只有声四逹蔚為人師只烽火相連望絶庭闈只蹈彼虎
口終全親以歸只名聞九天錫以冠衣只龍光炳朗
照燿里閭只不有君子將孰依只一鑑之亡中心悲只太史
勒銘鑚在幽墟只
故中順大夫北平等處提刑按察司副使吳府君墓誌
銘
府君諱肜字文明姓吴氏世為臨川人穎異越常流從虞學
士集危左丞素學二公深相噐重應書鄊闈弗獲選去補江
西行省理問所令史益種學績文不倦夜以繼日遂擢至正
丁亥進士第授贑州路錄事階將仕郎時郡守二皆朝廷重
臣苛察繳繞察見淵魚僚属重足而立莫敢仰視府君以事
至府數與之抗辯氣凛凛不回撓初甚怒罵已而反賢之贑
俗泥堪輿家說有踰半世不葬其親者府君召父老諭之曲
盡倫理不两月間葬者以千數民家二女咸學浮屠法揚言
翛然坐脱無知氓競奔凑之府君坐以左道上官持不可府
君謂其毋曰吾聞坐逝者必焚其身以收舍利約以明日行
火母亟来謝曰女幸生矣人告妻弟奪其金條脱者絶無左
驗府君陽令中析之告者欣然謝去妻之弟獨灑泣不輟乃
杖告者而與泣者衆以為神朱甲與湯乙仇抵為盗自刺妻
實之官捕湯煅治竟誣伏府君察其色有冤以計紿朱妻出
所刺刀其血猶在遂縦湯而罪朱劉漢銜李敬甫無以快其
忿搆其集众攘巳貲府君得其情往白守守怒令易辭府君
不從更以它吏成案戮李于市當刑之日雷震守廳事吏尋
為厲所困自刎死郡兵暴横虐諸民府君每直之守寖不悦
民怨群起而逐之因擁府君為守府君曰擅廢置二千石者
族汝曺聽我言當迎守還不然吾决不從汝族也衆皆潰去
越翼日復屯城外鼓譟焚廬舍為亂府君請守出共帥壮丁
趨火獲造謀者梟其首餘寘不問一郡帖帖時營國公火你
赤出鎮江西三品以下得專封拜功状上署府君為郡治中
實超四階至正戊戍偽漢兵圍城踰三月府君調度供億無
闕及勢蹙慷慨自誓躍馬欲觸鬪民争擁不得前城䧟偽漢
竒其才令軍中有生獲吴洽中予百金府君被執命釋而官
之竟以謀脱歸臨川遯匿嵓谷日以奉毋為樂若將終身焉
郡旣入職方守臣侯至善力薦起之乙巳秋七月拜國子博
士成均初設其建立規制及銓選祠祭之事府君皆與聞贊
决者甚众丙午春正月轉同知嚴州府事淅江猶未下曹國
公李文忠方議征進府君轉輸餫餉至軍前公以能稱之吴
元年丁未召還南京與禁林諸老共議即位郊𣏌儀注洪
武戊申春正月擢僉湖廣等處提刑按察司事階奉議大夫
三月至官分部荆㐮上䟽言五事鑄降諸處印沙汰荆州湖
泊官省武昌等處批驗所復荆峽二州田額均石首公安江
陵三縣水夫科繇秋七月又上䟽言興學置安陸驛傳輪役
逓運船及給鑄錢諸物價等事上皆從之巳酉秋九
月改僉山東提刑按察司事庚戌夏四月以東昌土曠人稀
請省博平清平夏津朝城館陶觀城范七縣秋七月超拜中
順大夫北平等處提刑按察司副使薦剡人才唯恐失之兩
考北平鄊試而得士爲尤多癸丑春三月奉旨還京值疾
作而終夏四月二十又九日也享年五十又七曾大父某大
父某父輔有恩在州里稱爲惠人母祭氏元配胡氏前十五
年卒繼室彭氏子男四吉祥勝安皆夭唯林童耆齡存女八
巳亡其五長適胡中胡氏之兄之子也次適太常掾施興嗣
幼在室生平撰述甚多有弱齡壮游山居南游金蘭五槀藏
于家初府君既殁興嗣以其子幼乃来京師請熊參軍䁀状
其羣行徵予爲之銘其致辭悽以悲予惻然諾之未及爲而
興嗣殁方懼吾文無所授而胡中又竭蹷来請辭如興嗣而
有加焉遂以卑之府君權厝京師南門外中乃奉其柩歸將
以某年月日葬臨川縣之赤岵山并持興嗣之骨還付扵其
家中亦可謂義士也巳子聞祭統有云銘者論著其先祖之
有德善功烈勤勞慶賞聲名列扵天下盖孝子慈孫之所𣣔
得者也今不敢廢兹義序而銘諸庶慰府君扵九泉之下使
興嗣有知亦將無所憾矣銘曰
彪蔚炳煥文何彰耶剗兇燭姦政何良耶動合矩度行何方
耶位之欲昌而底于亡耶松摧栢焚孰知其為棟為梁耶神
理冥茫胡可以測量耶四尺之墳岵山之陽有永其藏慎毋
壊傷
上虞魏氏世譜序
濓居淛河東嘗聞上虞魏氏為簮纓大族其先盖出扵唐鄭
國文真公徵之裔公居鉅鹿生禮部侍郎叔璘侍郎生武進
縣令政始自鉅鹿遷居會稽之山隂武進生邠州錄事參軍
珍參軍生莫州司馬明復自山隂徙居餘姚之蘭風司馬生
石首縣令實實生廬陵尉潾潾生憲憲生章章生克敬克敬
生惟賢惟賢生績績生塤塤生恕恕生和和生傑傑生有聲
有聲生義義生安珦凡歴世一十又二雖不與仕籍而能脩
明禮義蔚為鄕之望宗安珦生宋從政郎良瑞從政生紹興
府學錄亨之復自蘭風徒居上虞之龍山學錄生迪功郎監
婺州東陽縣酒稅震龍監酒生文炳文炳生壽延壽延生鎮
此其傳絲可見之略者也初侍郎實生二子武進與汝陽縣
令殷武也汝陽為北祖至四世孫司空謩遂相宣宗武進為
南祖孫子甚多如上所書之外而明之鄞台之臨海比比有
之而在上虞者為最盛一門之内惇禮樂而悦詩書由是四
方才士大夫慕豔其聲華無不自遠而至當其園亭勝集雅
歌投壼酣觴淋漓誾誾然和洽亹亹然旅語或不知夕陽之
在樹也故鄊之論閥閱者一則曰魏氏二則曰魏氏云然而
歴代以来名門右族若金張若許史者盖亦多矣未數傳間
或至扵殄絶宗㣧即不絶亦降于皂隷有不勝感慨者矣魏
氏自文真至鎮已二十又五傳其遺風餘烈猶能不廢者其
故何哉盖文貞之事唐立心忠藎奏䟽剴切凛乎有三代遺
直之風德厚者其流長其效固應爾歟鎮能孳孳弗怠詳譜
其所自出粲然有條而不紊豈不誠賢者歟雖然氏族之學
尚矣古者有世卿大宗之法得以伸其敬宗之義至扵定世
絲序昭穆又有小史以掌之故其盛衰有徵而親疎備見也
古法旣廢唯宰相家得著世絲表扵史冊猶可髣髴見其遺
意若鎮之為其亦可謂有所本歟魏氏之孫子幸襲蔵而續
書之公矦子孫必復其始他日焉知無文貞之出者歟鎮請
戶部郎中求序其首簡不揣蕪陋而備著之鎮字士
圭有學有文者也
故田府君墓誌銘
同郡田府君卒墓上縣繂之碑未有勒文其子洞命濂學子
劉剛集諸行成書来請銘按書所載府君諱貞字子貞田氏
田初李姓家杭之新城方臘䧟杭有李基者避地婺永康田
迪功家迪功無子唯育一女遂留基為贅壻基生子遂後田
氏基字伯開府君五世祖也伯開生某某生某某生存理存
理生瑞以富甲群族府君實為冡子力佐家政應公府科繇
櫛風沐雨皆不憚父既殁為諸弟授室苟可以致力者孳孳
弗倦及諸弟求離居府君務盈其欲一髮無係吝人稱其賢
府君辭曰兄弟同氣者也豈可競食貨以傷其心此分當然
爾至正丁酉寇起縉雲鄊民奔竄巖穴且饑饉頻仍道殣相
望府君出粟窖中振之皆羅拜于庭曰我等姓氏已在鬼籍
非公誰復生我儻有所役雖使蹈水火無恨府君遂結義旅
使捍敵閭井處州守臣石抹將軍及淅東廉訪使者皆材府
君命攝巡徼之職辭歲戊戌天兵下淅東諸郡而七
閩地未入版圖福建省臣間道遣使持空名敕書授府君武
義尹欲鈎致之府君知天命有歸遂縛使者焚告身絶之府
君性剛介聞義勇為所内交皆端人凡憸卑媕娿軰咸唾去
不顧建義塾一所聘文行儒為師集鄊子弟教之尤篤扵訓
子晝夜淬厲必欲其亢宗然見疾病癢痾者心惻然憐之手
注善藥使服雖其請再三弗之厭晚年襟度益夷冲家事厲
之諸子日磐桓佳山水間翛然不為塵土所染行年六十又
六令終于家實洪武壬子正月二十六日也明年癸丑十一
月某日葬縣之長安鄊金山之原府君配室徐氏以貞淑聞
先七年卒子男子六旭泂遜𬈑奐廣遜𬈑大泂通經而能文
嘗貢于鄊取第十名文觧已而銓曹授河南都衛斷事官遷
湖州府通判焯有聲孫男三寅賓寅恭道同女四吾婺為文
獻之邦風聲氣習莫非禮義之所涵濡以故人多士君子之
操有若府君制行嚴謹惠利及于一鄊且明炳幾先灼知天
命所凝而不惑非有超然卓絶之識不能致也嗚呼賢哉銘
曰
惟金華文獻邦教斯漸德惟良猗君子制行方恤同氣有如
傷出餘粟起羸尫結柴柵禦寇攘遏狂瀾作大防察天命知
靡常縳間使絶外望歸有道誓為氓(叶)著先識播清芳滋遺
㣧以文昂佐方州仕寖昌金山原松檜蒼紀茂行薦石章
送魏知府起潜復任東昌序
望帝奄有九圍宵衣旰食以治安蒼生為務凡守令滿三載
者朝京師詔銓曹考核治行其昭著者皆復舊職命儀曹燕
饗之或遇有事郊杜令被盛服從公卿大夫之後以與祀事
上之意以為能勤民方可以對越明神盖異數云當是時桐
廬魏君起潜自尚寳丞出守東昌三年政成来覲闕下有
旨俾復治東昌盖東昌古博州今轄二州一十六縣正當燕
齊要衝會大將軍徐公統十萬雄師北征漠北屯駐州境者
三月起潜給舟車芻粮皆無乏絶兼能撫輯創殘之民既煦
嫗之又從而勞来之和氣所召鄰郡蝗大集賊稼殊甚而郡
獨亡害起潜之来朝也民争攀轅卧轍有至泣下者嗚呼此
豈可以聲音笑貌為哉使其復往治之宜也予見起潜之還
也垂髫之童羣然迎拜馬前曰我使君来也我使君来也脫
若我使君不来飢孰兒哺寒孰兒衣乎黃髮鮐背之翁寬衣
博帶相與聚首而言曰吾郡自兵燹之後呻吟扵灌莾之中
&KR2322;露扵雨風之夕今使君闔廬乎我矣生死肉骨乎我矣柰
何一旦去之吾儕小人欲傚河内之借寇恂蟣蝨姓名不能
上干天聽幸賴睈天子明見數千里外復以使君惠
我加我幸莫大焉予知必簞食壺漿争迎扵道周矣巖谷之
士方外之徒聞起潜之至亦必嘆曰我等在山林槁項黃馘
固無求扵世然必無撓我無魚肉我始得遂其恬淡之性使
君之重来也吾等其安扵所處乎夫然故起潜事書扵信史
名流扵方今矣雖然靡不有初鮮克有終起潜宜益加敬畏
之所敬者何天也所畏者何民也一民銜冤天為垂象君子
盖甚懼之起潜能如是則功澤益深令聞長世不止如今日
所稱而已也抑予聞漢法郡守皆久任欲其與民休戚之相
繫也非惟增秩賜金故或自丞相出膺郡寄或從方州入秉
鈞軸載之方策斑斑可攷也欽惟聖朝取法前王其久
任之意實異世而同符有善者必旌褒有功者必超擢起潜
他日之所至宜未可量也起潜尚勖之哉是為序
宋學士文集卷第二十一翰苑續集卷之一
