藏海居士集卷下宋吳可撰
五言律詩
即事
勁敵謀應大春來勢轉雄烽煙驚北闕鼙鼓戰東風雪
舞愁雲外花飛淚眼中翠華行樂處戈甲照寒空
寄李道夫
亂後時通問飄流尚此身干戈傷白髮桃李自青春故
國田疇遠殊方盜賊頻知君懷老伴詩酒慰情親
遊清涼寺
延步石城塢迢迢去興長野田耕晚雪寒樹倚斜陽載
酒追狂客論才得漫郎無因遂高蹈時復借山房
養竹
渭川分一種親植隱嵓東有實終來鳳無心自化龍疎
隂留夜月清韻起秋風待養鼇竿就滄溟作釣翁
登臨川城
時危傷去國歲晚強登城過雁書難問窮途淚欲傾江
湖歸客夢梅柳故園情倚杖空凝竚行藏竟不成
懷歸
久客江湖遠頻年道路艱干戈侵海内猿鶴老山間地
僻林泉古雲深日月閒餘生猶轉徙清夢遶柴關
五言排律
次韻曾中父登臨川郡樓書事
戈甲何為盛田園已就荒僅能移北阜未暇隱東牆寂
寞交親遠漂零道路長歸心隨斷雁離思感垂楊避寇
湘江外依劉汝水傍閭閻嗟偪仄登眺喜寬涼遠岫誰
能屐寒溪竟欲航冰盤悲玉井風簟愛筠牀地盡妖氛
氣春餘草木光寶薰烟霧細仙茗笑談香接武青雲路
論文綠野堂虎皮空自悅猿臂定誰攘取友真多益求
田苦未藏撑腸披錦繡潄石飽膏肓隱逸追元亮風騷
近子昂栖鵶啼古堞幽檻倚斜陽離亂知誰健行藏只
自傷舊巢看燕燕今雨任浪浪道勝依鶖子才高歎夜
郎五峯興不淺星漢擬文章
七言律詩
友人惠笋豉
野稅那知笋豉香伊蒲淡泊喜初嘗自憐老去能忘肉
(謂肉豉)誰謂朝來已徹薑(謂薑豉)膾玉有名汙淨供蓴絲無
味誑枯腸此君苖裔風流在三韭何須學庾郎
謝友人約居横林
遠煩招隱費長吟緩急方知故舊心懷土若為家直瀆
避喧真欲客横林人材何敢追連璧氣類聊能擬斷金
卜築要須孤絶處落花流水恐相尋
春雪後寄范長民
回首長安淚滿衣東風如舊鬢成絲扶持衰病元無術
感歎飄零漫有詩那信夢魂隨北雁忍看霜雪滿南枝
幽居只合從公等自笑年來見事遲
呈秦楚材
倒指煙塵歲月深引杯看劍漫悲吟平生自歎雕蟲手
末路空慙䑛犢心賸喜星郎上雲漢苦憐鶴髮避山林
君家伯仲真廊廟痛為中興惜寸隂
和人聞笛
鄰笛聲哀不自安轉移宫調幾多般夢回飛蝶三千里
月照高樓十二欄別鶴唳長秋露重老龍吟苦夜潭寒
清愁一晌知何限待啓菱花向曉看
簇翠亭
此老作亭蒼翠間定知胷次有東山朝陽破霧烘林影
醉袖扶花繞髻鬟露警丹哥傳妙響雲眠碧友自清閒
欲專一壑從來事回首塵埃亦厚顔
廬山香林訪趙德麟
艤舟星渚得幽尋問訊先生隱翠岑欲禮光明依淨社
便隨氣類老香林貂金且換陶潜醉囊錦聊追白傳吟
坡客飄零有公在與誰揮淚說知音
探梅
柳未搖金草未芽尋幽逸興屬詩家不辭山下五六里
為愛枝頭三四花噴月清香猶吝惜印溪疎影恣横斜
固應羞澁怯寒峭結子成隂已有涯
送李秀才為道士
聖澤朝來淨世緣不教仙骨墮儒門金龜換酒當年客
白鹿昇天後世孫泉石招君友猿鶴利名憐我醉朝昏
麻衣笑著掉頭去何處抱琴追綺園
豫章道中
僕已疲勞馬已頹忍能日日犯風埃前山斷處後山出
舊雨晴時新雨來梅子有情沿路熟麥花無數及時開
一春客裏消磨盡舉眼豫章安在哉
九日
佳節初回苦未涼疎林高下半青黃佩茱頗喜人猶健
採菊還憐蝶尚狂不惜登山聊舉句欲因戲馬漫擎蒼
笑欹醉帽歸來晚稍覺幽庭月似霜
次韻黃簿九日
客裏登高意若何笑扶藜杖興還多葉金委地誰能布
山劔橫天不受磨隨遇可無揮翰手感時空有斷腸歌
尚憐把菊煙塵外自鏡衰容半欲酡
寄米元暉
田廬寂寂近塘坳仕路紛紛久絶交多病未能從五柳
避喧端欲老三茒白雲那忍閒歸岫紫燕空慙漫累巢
(聞再落致仕)聞道金壇有仙隱夢回清月墮林梢
五言絶句
野步
密竹藏啼鳥荒村起白煙人行秋色裏家在夕陽邊
夜坐
索索風搖幕亭亭月過牆晴雷推粉磨夜雨壓槽床
七言絶句
春霽
南國春光一半歸杏花零落雨霏微新晴院宇寒猶在
曉絮欺風不肯飛
春晚
門外綠楊啼乳鴉弄黃梅子壓枝斜殘書讀罷無功課
遶徑來尋未落花
蜂兒擷蘂趁花心燕子銜泥掠柳隂處處浸秧黃乍吐
護田肥水半篙深
踏青
幽居懶慢養餘生強為春風處處行藉草弄花終少味
尋山愛竹尚多情
過巢邑
竹杖芒鞋蹋短蓬没篙春水飽帆風兩關三寺山無數
盡在濛濛烟雨中
村居
鑿井耕田僅萬家農夫農婦畢絲麻夜來得雨陂塘足
村北村南罷踏車
荒陂
荒陂終日水車鳴村北村南共一聲掠面輕風吹小雨
鄙夫詩向此時成
松
秋色何妨陪露菊歲寒真欲友霜筠只應澗底桃花笑
苦愛微官不避秦
晚步
野樹疎疎透夕陽歸鴉零亂不成行春風可是閒來往
時送江梅一陣香
書却暑圖後
冰柱雪車誰復作礬頭凌面未能摹北窗揮汗渾無奈
漫借君家却暑圖
偶贈陳居士
楚酒困人三日醉園花著雨百般紅憑誰畫出陳居士
亭角尋詩滿袖風
村巷詩
村巷深深桑柘烟園林寂静落花天柴門有客忙相揖
搖手低聲蠶大眠
田家女
兩兩垂髫窈窕娘含羞無語蒔青秧翻思貴室千金女
笑倚紅樓抹曉粧
初涼
初涼宜夜透衣羅時見流星度絳河漸覺露溥金掌重
梧桐影外月明多
小醉
小醉初醒過竹村數家殘雪擁籬根風前有恨梅千點
溪上無人月一痕
