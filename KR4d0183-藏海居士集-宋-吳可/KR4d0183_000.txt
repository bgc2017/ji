提要
藏海居士集二卷别集類三(宋)
(臣)等謹案藏海居士集散見永樂大典中題
宋吳可撰可事蹟無考亦不知何許人考集
中年月當在宣和之末其詩有一官老京師
句又有挂冠養拙之語知其嘗官于汴京復
乞閒以去又有往時家分寧比年客臨汝及
避寇湘江外依劉汝水旁句知其嘗居洪州
建炎以後轉徙楚豫之間又可别有藏海詩
話一卷亦載永樂大典中多與韓駒論詩之
語中有童德敏木筆詩一條考容齋三筆載
臨川童德敏湖州題顔魯公祠堂詩一篇其
人與洪邁同時則可於南渡之後至乾道淳
熙間尚在也集中所與酬答者如王安中趙
令畤米友仁諸人亦多南北宋間文士元祐
諸賢風流未沫故所存篇什無多而大致清
警與謝邁兄弟氣格相近特其集既不傳後
之言宋詩者遂不能知其姓氏厲鶚宋詩紀
事搜羅至三千八百餘家亦未之及則其沈
晦已久矣今一一裒輯析為二卷與詩話同
著于錄俾不致終就湮沒焉乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
