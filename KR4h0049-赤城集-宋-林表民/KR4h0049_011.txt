赤城集卷十一
宋林表民編
臨海縣泰安館記石公孺
丹丘山嶺崇峻川流深永旁際滄海自會稽抵郡凡十
置驛水陸相望東接鄞川南則直永嘉並閩越西南則
道處婺連江南走湖湘行李往來疊跡屯軌絡繹不絶
然郡抵天台幾百里中有驛曰小石聯延壯偉其來舊
矣道里既均從容就館各展其物無寇盗燥濕之患宣
和辛丑蜂蟻嘯聚驛為煨燼客使經遊往往兼程以進
時雨暴集無從託宿率皆寄跡民舍徒御驚擾里社不
寧而又頃者昭慈聖獻神御之温祖宗神主復歸於廟
皆剏土木旋即傾壊貢賦輸輓由此塗出行者無所居
者先病如是十七寒暑矣紹興六年夏徽猷孫公來守
此邦以博大之德行豈弟之化訪民所欲以廢驛請頗
欲繕治而愛惜民力且未暇及又一年政成訟簡民氣
和樂千里之内謳謠載路至無一物失其所者公曰斯
可矣冬十月會監盗抵法沒入居室相與建議議以克
合乃撤而經營之邑令及尉協力從事遠邇懽呼觀瞻
動色咨嗟歎美萬口同辭人不知役日未至且畢矣門
堂廊廡下逮庖圊車馬之所無不畢備赤白晶熒頓還
舊觀焉且以泰安揭其榜士大夫悅之請有述焉公孺
曰嘗觀易之序卦有曰履而泰然後安夫行道之勞苦
方祈寒暑雨之逼乃獲廬舍候館之適安而無遽泰而
能通其利顧不博哉昔晉文公俾圬人乃以時塓館室
故能主盟諸侯單㐮公假道於陳司里不授國無寄寓
然後知陳之將亡唐大歷中邦畿之内必命御史以為
之使其重如此何者成周之制建官為重賓至如歸此
大小所以懷愛也今也復故於十七年之後因材之可
取從人之所欲無妨農費財之事其亦合周官之制矣
故紀其實
神秀樓記陳耆卿
天下事有暫而忘有久而不置有大而故闇有細而新
蓋繋其人爾淳熙二載丞相趙公忠定自太史守台台
城堞素完中更鬱攸半不治樓亦隨之公至緩繕修急
撫養未幾里安其政而城之役始興城九門各有樓鼎
新者四而神秀獨南峙更雄麗焉乃集僚佐落成且
詩其事余記齒未齔見人人誦公詩以為公去幸詩存
詩存樓亦存也然詩存無盡而樓存有壞矣蓋近一甲
子公之孫必愿以綸邸行侯事其政實似公遂新公樓
而賡公詩落成公律人曰侯之詩又似公矣而樓更䧺
麗於公侯去幸詩存詩可無盡而樓又可無壞也噫盛
哉按神秀語本興公獨指言山爾然有山之神秀有人
物之神秀山之神秀一州之潤也人物之神秀四海之
潤也公去台二十稔實秉大政定大策勲在宗社德在
堪輿雖竟逐烟瘴以冥而終隨日月而耀蓋四海共之
矣夫一州固四海之細一樓又一州之細細而久可忘
矣而民誦之不置焉又久宜故闇矣而侯治之復新焉
非繫其人歟則登今樓想昔景侯固百年不老公亦千
古如在德侯愈甚則思公愈深誦公詩未休而誦侯詩
又繼之矣是使此樓常新也誦之者愈不置也不論其
細與久也信繋其人也否則崇臺傑閣穹亭危榭屋角
拄河漢簷牙掛星斗非無䧺麗過此樓者而存則嗟怨
去則詆譏見其子孫則憤激若是者暫猶不可而况可
久邪其能使誦之不置而與之常新耶予為此文非獨
以書有功抑以風世之墮而無立志者
鎮安廟新建景福閣記姜容
自鄭子産祈於四墉而城郭之祀尚矣鎮安廟者台州
城祠也按郡志神屈氏禦災捍患功烈顯著皇朝屢加
褒寵前守齊侯碩徇邦人之請裒神靈異轉而上聞綸
命繼頒王爵加賁既新正殿增禰室創寢宫廟像顯設
矣然地據大固山之東北面勢高峭棟桷騰突氣象呈
露乏渾函藴蓄之意於是議建閣以翼蔽之經始於
癸未仲春之六日郡出緍粟倡於先衆輸財力和於後
日南至基斯築築斯架而齊侯庾節上會稽矣今守王
侯挺始至謂兹役也久未就緒懼風剥雨摧將毁前功
而重後費亟捐錢發廪架斯覆覆斯塈以甲申仲夏二
日落成之為屋上下八楹左右十有八楹瓌麗宏敞稱
其為神明之居扁曰景福夫聦明正直神之德也福善
禍惡神之職也能秉是德專是職則人懷喜福懼禍之
心始不敢肆其無忌憚之惡將力為善而不懈今閣以
福名豈獨徼福於神哉蓋自神宅於此凡雨暘之禱猶
鼓應枹寇攘之害如晛消雪時禬歲禳公祈私請無不
倚以為命福是邦者至矣命名之義庸無紀實於前而
祈惠於後乎然古之王天下者出命令主人神明則職
之人幽則職之神各盡其職無相黷也然後幽明以順
而神人以龢今神既有德於台而二侯接武鎮臨政平
訟理民安樂之所謂各盡其職交福此邦者也顧乃獨
歸其福於神而因欲永其福於民視子産無愧矣自今
而後邦人可不思所以體侯之意荅神之貺力於善而
不懈也哉是歲中秋日記
台州城隍封誥
敕台州鎮安廟顯祐通應靈惠侯神生有竒質沒為貴
神至今台嶺之人想見玉溪之蹟與母偕隠既著一時
之令名於民有功宜應千載之命祀兹躋登於顯號以
慰荅於輿言服我明恩振於靈施可特封顯祐通應靈
惠昭貺侯奉敕如右牒到奉行乾道四年三月二十日
下尚書右僕射同中書門下平章事芾參知政事俊卿
中書舍人邁
清平閣記黃閣
客有暫釋塵俗游乎郡治彷徉四顧有閣翬飛上冠新
亭下臨清池可以觀政可以燕賓可以賞心而娱情問
其閣則曰郡侯黃公之所築也既成而名揭以清平取
梁太守蕭洽宏禰為政之旨問其名則曰參政賀公之
所命也既命而書彩題粲粲龍鳳飛躍映帶雲楣問其
書則曰戶侍錢公之所筆也游覽既周喟然嘆曰郡侯
之政見賞於賢士大夫如是歸而訪諸庠序則士者歌
於學採之田里則農者歌於野熙熙油油萬口一舌麥
秀之岐然桑葉之沃然多稼斯積京然坻然則又躍然
而喜曰郡侯之政不惟賢士大夫詠之邦人皆誦之泮
宫既飭取其餘材於臺於地民弗煩也財弗殫也美具
而名益傳也台自吴為郡地饒海陸古者火畊水耨其
民不過食魚稲業樵獵無他事也江左以來為政者或
簡約或清廉或撫綏而安緝宏禰之在當時又其傑然
考之圖志風采可想見已宋興二百餘年車駕幸錢塘
而台為之輔生齒日滋官府日冗江山風物古今十百
循良輩出磊磊相望然斯民習沿之久逐末而忘本者
衆被甲荷戈出沒乎鹺茗之場紛如也胥吏持文書索
租賦囂號於細民之門者容或有之牒素號為繁矣黃
公下車期年於茲約已以清與民以簡凡政之蠧民者
一切務去凌者抑弱者扶法有所當宥則釋之而不疑
刑有不得已則終持之以恕山澤之禁不敢弛不以矯
俗而人自遷於善軍國之須不敢後不以強民而人樂
輸於上雖更多故環境内外曾無鷄鳴犬吠之驚吾又
知郡侯之政不惟邦人誦之上而朝列且將以不擾聞
邊陲向清國步向平登斯閣也挹清風之徐來瞰平波
之不興左顧君子右盼静鎮朋儔儷美豈直登玉霄上
參雲為極目之榮觀而已哉大書特書不一書以為我
朝牧伯得人之慶子墨客卿之職也公名章字仲微伯
仲第一流人居朝者聳風烈治郡者藹聲名一門之懿
以併列之云
分繡閣記洪适
浙河以東層岡峭岑盤深複陸出會稽道天姥百有餘
里財得夷曠之地十有五頃以為天台郡郡踐山作郛
而餘麓及屹立之峯廢不可廬者亦十一二故官寺民
區鮮鉅麗之所十數年中監州始有以員外置者僑寓
城之巽隅距黃堂七百步而贏其職業之商讞僚類之
謁請吏抱文書袂屬囂闤隘谿間舉不以為便乃徙幕
曹之舍為今所居與正員相東西焉然規恢下窄榮奥
埃墨無復高明塏爽之觀獨東偏有地斗大藂榛委甓
蚓虺所潜前沿後仍指為棄壤則薅刜輦治培基建閣
以夏四日課材閱月而斤斧論功其高四尋衡袤卄有
七尺南北不及者九之一羣山縈環垂光獻狀可以分
繡名推去冗牘登臨領略則巖姿之四時烟霏雲采之
隠見咸與意會舉杯屬客則琴歌奕思恢乎其有樂地
閣之下對植美竹以清閟目其堂後穿小池可容蓱藻
則又為舞猗之亭或曰人生天地間以百年為須臾况
宦游弗常席甫煖而趣代今子來旬歲矣又如是而去
何以兹閣為語之曰人能無以一生為寄則澡濯自強
期與前英聯横能無以一官為不久則黾勉盡瘁必有
以美其政子年少質下若乘鴈雙鳬雖去來無係於邦
人然吾身朝夕於斯抑欲自適耳紹興十六年五月七
日記後卄四年壻永嘉薛紹以左從事郎為郡推官得
是閣而新之請昜舊扁故又重刻此碑
玉霄亭柱記尤袤
台州南西北三面逼山獨東望諸峯差遠雲烟空濛外
際溟海蓬莱方丈想見其處舊有小亭在子城之上紹
興丁卯南豐曾使君谹父改創更名玉霄距今三十年
摧敗傾欹岌業欲壓其下昔有茂林脩竹今皆剪伐錯
為民溷圊羅列汚穢喧囂游者歎息余乃披剃蠲疏載
芟載除四為繚墻以限外塗下建石柱上跨飛閣出亭
之外又有六尺凡楹棟榱桷之朽撓疊瓴級甓之闕折
丹黃粉漆之陊剥皆易而新之方連周阹可倚可眺晨
揖灝氣夕延素月山川城郭盡在几席之下凭欄四望
疊嶂環繞手揮絲桐目送飛鴻飄飄乎如乘雲御風身
在物表州之宴游於是為勝乃刻亭柱以紀
重建萬壑風煙亭記陳觀
漢置永寧跨温台二州今郡城鴈蕩在其南天台在其
北奇怪神秀崒嵂勝絶而郡適當二名山之間相距各
百里不可以隄封自限也官舍負大固山余舊聞有亭
曰萬壑風烟得登臨之勝暨來丞郡公退尋訪即斯亭
已供前人薪㸑故基埋沒榛草矣乃芟薙鉏剔夷高增
卑累石甃磚敞為一堂基闢於新名承其舊於是俯仰
顧瞻連岡疊障羅列如翠屏一水自天台來與海潮相
為吐吞縈紓如縞帶復有帢幘二峯植立江濆如正人
君子冠佩特立而無所附麗真足舒眺望滌塵襟銷滯
思對越臨汝省此心有愧乎否也余嘗歎斯地雖僻在
海隅而高人逸士或隠於僧或託於僊尋花問雁採藥
(闕)
飛躍亭記吳子良
縣治之北可里許小坡蜿蜒號環翠山旁瀕驛河舊因
河為放生池狹且淤紹興二年春令黃君凖始面山鑿
池又築亭負山而臨池名之曰飛躍有過而笑曰飛自
飛也天何力焉躍自躍也淵何力焉天與淵無所用力
而人力烏乎施人力無所施而奚以亭為君曰不然飛
自飛也躍自躍也天與淵固無所用力也而纓繳墜峻
銜鉤出深天與淵亦無所用力也充是類也以往物之
相靡擾擾無窮也則如之何是故天與淵無所用力而
寄力於人人豈他有所謂力哉豈有加於天與淵哉因
其飛而遂其飛因其躍而遂其躍充是類也以往物之
相刃相靡釋然休澹然忘悠然逝而已矣故曰好生之
德有好之者又曰贊天地之化育有贊之者肆我皇宋
循唐舊規所在縣州池用無廢生同一性性同一機温
乎谷風而跂棲倏焉飛浩乎平波而潜泳倏焉躍是非
有以使之亦非無以使之孰為其天孰為其淵是為聖
人能輔萬物之自然吾莅兹邑上奉帝命其敢弗虔以
宣厚恩以祝夀嘏名亭適稱而又奚疑焉余聞而是之
未幾君求記因著其問荅語置亭中
岸幘亭記沈震
建炎改元秋震自姑蘇跨海漲略曹娥道出鄞江走玉
溪登令君之亭讀其榜曰岸幘竊三復之不領以問令
君令君矍然曰夫主簿王漻之為此也他日以職事行
属部震實與從私竊訪之父老皆曰吾令君始來之一
年&KR0008;鼓抵几搢版磨丹凡事之髖髀器之苦窳禾之蟊
蠈羊之敗羣豪里之子弟歲時不識爼豆既一一如榘
矱乃慨然傷兹亭之將圯因其舊稍加撑柱以就塗堊
有簿公者曳杖踵門而詫曰昔卞延之不受令長之裁
嘗脫幘投地曰我所以屈卿者正此耳今吾觀令君行
古之道攻竽以瑟售文以武幸不見罵於官長擯斥於
督郵而瘦馬一芻奴僕一食鼻間栩栩然用心獨奈何
詩云優哉游哉聊以卒歲請因其亭以岸幘榜之盖不
侈也震聞之而歎曰夫物之廢興固自有定雖造物者
不能加意今兹亭之就圯而復新會令君岸幘其上又
有賢佐吏為之贊助是可書也今令君法當滿秩將奪
邑人之意以去後之登斯亭者嘗試矯首而望西有華
頂之流春可以灌南有玉溪之潭旱可以澤青珠白嶠
下瞰乎東溟赤柱鴈蒼西矗乎桐栢攬形勢之吐吞想
前人之遺策庶幾尋嘉木之傳以無忘角弓之詩也令
君為魏賁盖平江人云
梁源蟠松亭記王藻
於古有挺特負材離羣獨立偃然而傲世者余得而聞
矣今乃寤寐之莫能彷彿則於梁源之松知敬愛焉梁
源於寧海為會山由邑右趨三里而近其奥或得遺劔
器者相傳蕭梁宣帝昔所避地山由以名也其峭然秀
發為錦繡峯下為精廬剏唐武德歲旁夾徑連抱者萬
松此其一也於徑以逹奥皆為勝覧而是松其尤焉去
松𢾗步為驛道鞭轂趨競日相挨摩有聞山之高而弗
克窮者惟近則於松無不即焉既必充然以為極瓌詭
之觀問其得失適與余會令君桐廬方公始度其旁為
亭提提桷榱左右以翼顧鄉先學皆宦游靡居也屬予
記之辭弗獲得以名問焉則命松以蟠亭則松名也余
辴然曰此余夙焉求得乎松而未能者又奚為言夫曲
直木性也惟松則不以産植滋養之異莫不絶苯䔿參
青冥是顧以蟠取之然曲者折而不剉其直伏者踞焉
不奪其操低回尋仞兀硉未降雲披水滙倏亘畆陌扶
輿矯折纖末具態皆將遠舉横騖乎無際畔也眎夫錚
焉競立闖焉相高者不以末乎聞之古曰龍未之升為
蟠取形若義斯得兼矣苟徒曰蜿蜒其資而不戾乎近
觀容與其材而適遠乎世用有勵志操者將夷而艾之
踣而拜之於亭何有哉惟斯邑三薄鴻寖西北紫翠萬
馬相奔則山之原剡歷天台來者盖至此則仰顧屹若
遏不進伏為夷壌岡巒蒙茸繚如掩抱回溪沄沄萬折
乃東盖其勢宅而深氣雄而廓斯松是鍾而豈徒哉惟
天之和惟地之英山川炳靈物盈其間各有得焉惟萃
其美者則必抗焉自異而天地山川之相與無窮者其
發越則未始既也使是松得獨當奇則余懼焉孰從是
而得大觀者風雲月露不足尚也他時雷電晦冥有抱
膝諷吟踞坐而捫蝨相與問松斯亭者毋詰其所從來
姑以斯名余語訪焉將有異聞不可以不告也公名懋
烈字仲勲由學省擢高第綜理淵通賢令君也事無小
必勇以集大者將次第舉是亭非以夸也力其事者山
之僧法雨云
赤城集卷十一
