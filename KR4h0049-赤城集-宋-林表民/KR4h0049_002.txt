赤城集卷二
宋林表民編
台州興修記張奕
天台郡在越絶東南隅叢山沓嶂中瀕海百里而近洚
水為害歲常有之尚書庫部員外郎孫公治郡之明年
即至和元年也夏秋之交大雨壑嘔而川洩洶湧湍悍
争赴于海迅風乘潮壅閼不得下溢岸凌城不及踰者
數尺公遣僚屬夜守闉闍土諸門以備非常翌日水遵
故道墻壘圯剥蕩邊江民廬官宇十二三城中生聚僅
免墊溺者繄公力焉居一日公與倅語曰台雖小郡去
朝廷僻而且遠然所修者天子職業所治者天子人民
為其守臣不能固護安養之而坐視其弊是誠何心哉
遂按閱官府之沮漏庳毁者用羨貨市材新廪屋二區
凡三十楹以儲軍食又易甲仗庫重廳事之西廡為樓
五楹以蔵兵械然後調五縣上中之産得丁夫二萬六
千五百九十一工探近山之石雜以瓴甓完州城六百
七十八丈以禦災患既訖工城中之民皆鼓舞曰治我
服器葺我室廬而今而後知生生之業可久其居也先
是公下車之初厭郡舍卑逼議營爽塏為便署之所因
循久之重於改作至是數役皆勇於從事親自臨督驅
人趨作如赴陣敵之嚴日力省而功倍君子曰廉哉乎
不私於已雖一工一木重勞於人公於人雖勞其誰憾
耶嗚呼公知保民之方矣後公之治繼以教之之術台
不止富且庶將禮義由之出焉命識歲月因警來者云
台州重修社稷壇記樓鑰
台州之北大山綿亘其一支自東而西蜿蜒逶迤至江
而止勢若回顧是為龍顧之山子城據其下官寺在焉
城西南隅去儀門百許步為社稷之壇厥位面陽爽塏
平曠昔人相攸而為此必不苟也有司不戒日就荒圮
頽垣成蹊樵牧無禁居民或侵漁其中淳熙已亥正月
宗正丞沈侯被選來牧仲春行事愀然顧其僚曰是可
以奉吾神乎乃命撤而新之臨海令彭仲剛建縣治於
煨燼之餘侯知其才舉以任焉首案圖籍即地之舊繚
以周牆數十百丈始治地得仆碑土中洗而讀之盖政
和中所頒社稷壇式也制度明甚横列三壝門各四出
中立社稷二壇風師居東雷師雨師居西亦各為壇壇
之高二尺有半又為燎壇於風師之東南壝外稍高於
諸壇於是悉倣名數因其舊而增築之故有屋四楹為
視饌待事之所既葺新之又增其一為齊潔之地其涂
北出表以二柱中建臺門嚴關鍵以守之作於六月朔
旦六旬有七日告成靡金錢五十萬有竒民不知役工
不告勤過者肅然始知有地土之敬侯命鑰書之聞古
先成民而後致力於神侯之下車訪民隠飭吏事廪廪
乎循良之風而思不倦以終之以是邦被山帶江水旱
仍歲又聞欝攸之灾謂職諸幽者非人力所及故於神
無所不致其敬社稷之重其可後乎秋社展禮氣象一
新環珮琮琤豆籩靜嘉神眖昭格如在左右繼自今氣
淑民和雨暘時若其必有相之者然則侯之政真知所
先後而致力於神者乃所以成民也侯名揆字虞卿秀
之嘉興人也
台州郡治廳壁記曾會
台州者實取天台山以立名即甌閩之舊壤而勾踐之
遺封原夫秦併天下廢其君長乃置郡縣隋開皇九年
平陳廢郡則諸縣併歸臨海鎮於大固山配千兵守護
其城臨海縣移於鎮前隸於栝州江南元帥沈法興將
兵保鎮城立為海州唐武德二年東南面行臺僕射杜
伏威改海州為台州隸于栝州改總管府為都督府太
宗皇帝貞觀六年改台温二州並轉隸于栝州都督府
故台州置在大固山里人屈光公住宅以其地勝故立
屈氏次子惠坦為太守改家為州及今皇宋混一區宇
太平興國三載凡一百二十六政總三百六十一年歷
記存焉今自武德後至於混一區宇之始凡刺史名姓
謹列于后越明年吳越王朝京師納土田夏六月凡偽
署官司咸一變易毁城守示無所備灾器甲示不復用
削繁苛省徭役自是中朝風教被於遠邇焉炎漢季世
三國鼎分臨海郡為吳羈縻之地憑山負海民情多變
勞於兵防難以德化六朝以來率以獲罪者投于荒裔
故逃刑者亦相率偷安焉唐室平一區宇遂通正朔良
二千石稍申吏理暨梁朝革命有武肅王奮身草萊專
制江東分符懋官既失其道頭會箕斂不聊有生數世
百年制度去矣我太宗皇帝以聖嗣明文德柔遠東南
海隅率族肆覲納符請吏貢地籍于大司徒於是申命
文臣下治郡國天刃不舉而萬里安定島夷編戶雍容
揄揚以樂大化垂今二十餘年豈非王者久於其道然
後寖在民心歟今以皇朝歴任氏族繼于舊記之末俾
嗣治者書以廣之
上宰執論台州財賦趙汝愚
某疎賤之蹤已試無效誤蒙陶鑄俾承乏于天台勢不
獲辭扶老携幼已於此月二十日交割郡事郡中府藏
殚竭逋負上供及諸司錢物與夫官吏俸給之屬幾土
十萬緡凡利源所入不過三事酒稅與折苖耳去冬所
在豐稔朝廷寬大之澤不許州縣折納苖米海舶自閩
廣來者皆為提舉司以私鹽捕送栝蒼禁勘其情猶未
竟也餘者悉鑿舟溺貨而去望風不入天台之境者凡
數月矣然則財賦所頼惟有𣙜酤耳今環城内外私造
酒麯者二千餘家三務監官六員終日所收本息纔數
十千不充官吏之費習俗澆競綱紀蕩然不存稍更張之
則怨謗交興姑息不問則曠敗難免日凛凛然若履薄
冰之上而進退惟谷也某蒙國厚恩不敢自愛亦欲竭
其夙夜之力以圖報稱然念非朝廷力賜主張有如么
微祗自速咎耳或不得已如有奏請之類敢望鈞慈更
施行其一二庶幾千里風動數月之間猶能稍自植立
仰副君相寄委之意其間更有心切利害如本州係瀕
海去處自海中乘潮一夕可至城下城有七門大火之
後五門猶未建立四壁圯壊私貨出入者與履平地無
異北軍數十人無屋廬可居但月給房緡百餘千俾與
百姓雜處今春大閱凡軍須所用色色無所凋弊之狀
觸目皆然官吏不暇遠圖朝夕汲汲惟貢賦之不入盖
亦未嘗為國家深思也伏乞鈞慈特賜寬假俾漸收餘
力稍復葺治幸甚幸甚
台州重建便廳記姜容
台州便廳淳熙十五年守章侯冲重建未四十年蠧朽
已岌岌矣寶慶改元守王侯挺歎曰廳非遊觀地也所
以出政聽訟而親吏民也郡雖例有設廳非大聘賀大
燕饗不處而便廳常處焉蠧朽不治母乃非便乎幸歲
連稔勤收儉藏撥公帑錢授支鹽徐昉規畫取材計直
召夫厚庸革去蠧朽鼎成翬飛廣崇之度比舊加倍既
而敞賓次整吏直及門廡旁創小廳内因瑞蓮立堂又
廣凝思之室為屋總餘四十楹縻錢總五百萬米百餘
斛始五月丙寅迄六月已未役甚鉅而農不知工不困
也容聞治郡者體不貴苟卑心不貴苟約事不貴苟安
猥下當穹崇狹隘當恢廣摧墮當植立非材識獨到不
能也侯為此州浚河渠民不病濡滯闢貢院剏三門士
不病蹙蹋四瞻郊垣有廢輒舉今又一新州治千里聳
觀盖穹崇其猥下者恢廣其狹隘者植立其摧墮者侯
之材識獨到如此雖然棟楹巍峩飛鳥&KR0787;眙棘衛森列
鬼神却走況田野之困窮未嘗一識官府設或赴愬於
我而目眩堂皇心怖吏卒股栗階戺其能吐肝肺輸疾
苦哉故體雖穹崇侯俯以謙損心雖恢廣侯歛以誠篤
事雖植立侯蓄以寬和則於此出政而政平於此聽訟
而訟理於此親吏民而吏民安侯常處何愧焉然侯旦
夕去而羽儀天朝矣念必葺之義以遺後之人而豈為
身計哉若乃廳事退休堂宇幽曠神慮既冲寂臨莅俞
精明侯故併新之容故併書之
台州通判廳題名記黃遠
臨海之為郡去朝廷雖遠而江山瀟洒訟獄簡希來莅
官者往往號為樂國昔之守倅於此去而升陟侍從致
位公相為時名卿者間有人焉而獨倅郡者族姓官稱
無所刻載因循迄今百有餘歲矣承議郎吳深倅郡之
明年乃嘆其遺闕而言之曰古人雖一日遊居尚有叙
述況膺天子之命三年從政其可以無紀乎將尋諸舊
牘稽諸宿吏庶幾得之者可過半也而會慶歷乙酉歲
秋雨暴集江流汎濫衝城堞漂棟宇時官蔵文書皆麋
爛流散無有存者故不可悉知惟夏鄭公在大中祥符
間以著作佐郎來倅是郡今郡人猶能道之而又有光
禄丞朱君正辭為鄭公之代有贊善大夫劉君有方與
郡守章郇公同時所可知者兹數人耳惜夫姑自慶歷
而後悉得其名氏與夫在官之歲月而刻于石豈特俾
來者續書之而已哉前日之人或以德望稱或以政事
顯或晦而不彰或泯而無傳皆可指而見也
重修台州通判廳記李宗勉
公㝢必稱其官非為所居官設行君之政令肅民之觀
瞻盖於此繫焉天台東淛名郡州治雖未為宏麗規摹
亦峻整獨别駕廳事庳且隘曾他官不如堂奥傾欹岌
嶪欲壓考諸圖牒莫知建立之始祗云淳熙二年通判
管君銳重建倒指歲籥未周一甲子豈當時因陋就簡
易至弛陊重以紹定己丑蕩析之變然耶以是處通守
端謂非稱雖然廢興㳂革各有其時時至則易若反掌
孰制其時在所居官爾鄭公襟度高亮議論灑落昔人
所謂胷中自有一丘一壑者余知其决不苟安於此居
無何果欲撤而新之余聞之亦喜既則恢衍規制增築
基構取材於市鳩工於庸給用於施官不知役人不告
勞經始壬辰暮春斷手中夏廳事穹隆堂㝢顯敞廊廡
纚屬戶牖爣閬總為楹三十有四舊有芝秀承其左登
瀛景沂歲寒處其右堂後山巒欝律林木青蔥自蓮風
閣登萬壑風煙最為竒勝旁列雲水梅榭雲海嵐關無
非嘯咏遊息之所公或重剏或增修丹雘交輝前後掩
映迎風納月恍若蓬壺觀者愕眙屹為千里壮觀是役
也費務叢廣郡雖相之𦕈若毫末非公善計節用疇克
辦此落成之日屬予為記辭以蕪陋弗獲余嘗謂知者
創物巧者述之是興事締功始足以言知矣而孟子論
知則曰行其所無事或者疑焉抑不思孟子謂無事豈
樂因循好苟且云哉斁者新之摧者植之損者益之循
天理之自然不容一毫人偽若禹之治水是也士大夫
眡公㝢如傳舍昧一日必葺之義榱棟撓折墻壁毁壊
置弗問是固失之乃若自恃過高喜新厭舊役志於物
好樂靡常土木並興耀竒逞巧作無益害有益則亦未
為得也今公因其既圯去故取新弗亟弗徐咸當其可
非行其所無事歟斯可謂知矣剏之者勞享之者逸後
人蒙其利未必知其顛末是則當書公名崈字謙仲姑
蘇人以朝散郎通判軍州事郡政有闕頼其禆助居多
紹定五年壬辰八月既望記
台州添差通判廳壁記洪适
台州之為郡環山枕海壤僻民愿牒訴簡少輸調有常
平時從容見謂無事故分曹授政絶贅冗者中興以來
彯纓之士日進一官相承率三四軰員外署者無郡邑
不有紹興二年是邦始增治中凡五易而适至被命遲
期者後復三人則兹員之設將踐武不廢迺裒粹名氏
官秩去來龕石壁間而係之日昔昌黎韓公嘗謂邑丞
貳令位偪而嫌文書視成一不敢省有公負復歸尤焉
曾主簿尉之不若丞於郡者亦然厥有不蹈其中萎腇
不事事玩民戚休貪殘放手漫不孰何曰此太守職也
吾何干夫是之謂負官否則錚錚表襮召權市威上下
相高矛盾崖異吏不確其承民情不得直夫是之謂越
位負其官不可越其位又不可然則奈何能使官不負
位不越清其心以求其平視公事唯謹外是而議夫何
知之有
台州推官重建廳事述趙師回
嘉定二年夏四月予來為推官明年秋八月重建廳事
齋閤思昔達尊嘗入此幕如正獻何公天性超融不汲
汲於富貴利達其登巾山詩有所謂高共白雲閒志尚
可想乃扁閤曰高閒舍人孔公危言正論勁氣廪廪在
官之日庭植䨇檜後八十餘年太守曾文清公宴客于
下命其堂曰遺直賦詩十二章有百年依正直之句仍
榜齋曰依正齋之西闢小軒手種梧竹名以持節於是
公退休沐始得與僚友燕譚觴詠委蛇頫仰其間企慕
二公之風操足有餘樂又明撤門廡而新之弗陋弗華
足蔽風雨匠石之費從官給者不什一諸邑大夫與賢
士友相與致助猶懼不支適際修水黃公以戎監丞出
殿是邦知教化之先務下車之初首賁學宫凡闕文墜
典舉而秩之一日顧謂予曰知子有興作此事至難今
居官者視公宇如傳舍獨能留意於斯耶崇奬周給迄
于落成姑叙大略以紀歲月若夫時而葺之則在後之
君子
台州新造刻漏記(此碑今亡其半)馬仲甫
天道之大其啓閉代謝之運蔵功於神用杳不可見聖
人設法以求其端於是載諸歷象而有按據之制則漏
刻之用興于其初矣若夫分至相承寒暑相推裁昏明
之早晚節晝夜以動息時有緩疾景有長短乘氣之差
參以增損故數不能逃晷不能逾風雨雖晦抑無失其
凖的非漏刻以視其應孰從而審哉且百刻十二辰之
法百代不易之用也第數之盈縮繫於二十四氣以鈞
校之晝夜之多少固可見矣周官挈壺氏以水火守之
分以日夜盖其職焉禮天子宫禁暨官府皆建漏刻有
師興則隨次舍設之示不可闇事也雖測籌之數與所
造之儀度今古迭變形範各别然測景揆辰大㮣一也
天台郡漏刻自置守以來有之矣歷年既久積習差錯
鍾水無實法流無定凖規模疎簡一不如制呌時發鼓
皆司役之吏詳天色以驗旦暮耳此其誤尤甚又況隂
晦弗復辨其失不亦遠乎故晷候之違制度之紊節理
適然也乃命浮圖可榮改作之榮心智機巧頗能施其
術揆測增减之法參之於歷皆有次序若用器屏壺之
屬惟事事率以新意創始咸適其宜既訖工依其術試
之果得晝夜之正遲速來往指刻可驗觀者得以知之
舉曰嚮日之漏甚疎庶幾乎不繆故識其歲月以垂諸
後云皇祐壬辰三月朔日記
推官廳題名記包恢
郡有推官官若非尊者而佐賓幕助郡政其為人之賢
否與其行事之是非則一郡之理亂千里之休戚繫焉
任亦重矣台之為郡東臨大海下莅五縣境土廣袤戶
口衆多詞訟紛雜而職繁劇要不易為所頼以佐助者
惟在幕府有人耳然前乎此為推官者知幾世幾人矣
而求其孰賢孰否孰善孰惡有繫於官民之理亂休戚
者曾無可考見非闕典乎後世既無古者侯國之史則
先儒論著有題前政之名氏以為記者尚為近古也非
徒可以苟知其名氏而已其人之賢而事之善歟書之
可以為法也其人之否而事之惡歟書之可以為戒也
二者之間有庸庸碌碌上無補於郡下無益於民而泯
滅於無聞者觀其名氏亦可以内自省也豈曰虚文云
乎哉今滕君不忍其前之名氏既没而不彰後之名復
廢而不傳乃考之赤城前後志僅得自唐張條而下至
于今趙君汝漕凡三十八人而止乃為之第其歲月之
先後而記之而後之繼為是官者可以續書之數百年
之闕典至是而始備其意美矣然其賢否善惡所以為
之理亂休戚而可為法戒者以多不可得而知獨其間
有自是而召試論新法後至中書舍人者有自是而為
國子監教授後至太宰少傅者其人其事可以觀矣自
有能辨之者然則略於前而詳於後自今而往求盡其
所可法而不犯其所可戒又當自滕君始君之先世父
叔皆從朱文公學君姿器質實且習聞二父師友淵源
則必優於吏事而見於幕府之所贊畫者其為人既賢
而其行事必善也知所以題其名宜知所以䆒其實其
於在已之賢行當加修及人之善事當加進使表表焉
在人耳目悠悠然入人心思而後之觀者必曰滕君惟
見其可師而不聞其有可戒斯不負題名之意矣是所
以表率乎後來者實在滕君而後之繼滕君者又能相
興緝熙而不替使人人皆賢人事事皆善事皆可師而
無可戒是又有望於將来台城之所頼者顧不深且遠
歟
赤城集卷二
