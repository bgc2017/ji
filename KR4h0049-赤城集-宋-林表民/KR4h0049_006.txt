赤城集卷六
宋林表民編
州學建武齊記方㽥
上嗣位之六年夏五月近臣有抗章於朝其略曰國家
留意人才文武並用故有太學有武學今州郡莫不有
學起居飲食月書季攷惟文士耳習武舉者一無所豫
甚失國家並用文武之意乞諸路提學詔所屬郡庠增
闢一二齋兼養武舉之士上可其奏惟臨海郡學建置
日久淳熙壬寅郡守大著唐公更加繕造儀門外兩廡
東則宗學西則縣學後有由縣學之左剏經武一齋尋
廢今郡侯遵奉明詔屬有司相厥攸居於是即武經之
舊廬拓旁吏舍而廣之設為二齋左曰備文右曰輔德
又於教官廨舍後隟地闢射圃締亭其上榜曰立德蓋
亦循其故址而牐築蔇茨焉會秋仲月諸生應補者五
十餘人采其文理之優者聽八月書季攷一如造士之
法講肄射藝旬日亦有常程州郡選戎官之精貫武技
者為之訓導給民沒官之閒田以資其廪餼於戲休哉
甚厚意也諸生合辭請謂不可無志㽥不獲辭竊嘗誦
詩魯頌泮水有獻馘獻功等事然後知古之學校不專
為教化絃誦地而武略兵戎之罔不寓是爰自漢武帝
求文武如不及唐長安中始置武舉與進士明經並行
然董仲舒興太學之請唐六館之目至不一而為習兵
書者設蓋蔑如也惟我高宗南渡中興時則兩學並建
繇是文武長材彬彬軰出若乃郡國自慶歷興學距今
一百五十八年儒風日以寖盛而武勇智略之士散居
田野三載大比僅或自拔以著見獨平時肄業講習之
所闕然不聞可謂闕典今日崇尚右序風被四方既以
教養作成之事附麗於禮義之宫益使太公孫吳之術
是班於孔孟之道士心改觀爭自激昂奮發功名相勉
忠義然則儲養於無事與夫揠士於倉卒豈可同日論
哉吾聞是邦山明水秀魁壘之英忠鯁之賢公輔之彦
師帥之才聞人顯士繇鄉校出代不乏人紹興甲戍庚
辰僊居鮑氏兄弟首相繼以武舉擢乾道初又有自右
科易進士第而後為名卿賢方伯者自是聯肩接踵腰
金紆紫項背相望然終未若文雅閎博之士光明儁偉
之盛今郡侯仁賢推廣德意加惠多士爾游於斯泳於
斯既乃心精乃藝毋荒於嬉母自鄙夷於詩書禮樂自
命於勲業遠大自期詩曰髦士攸宜又蹻蹻王之造抑
俾熙朝文武得人如周家之盛庶無負聖天子樂育之
意
州學教授題名記王謙之
聖王建置學校長育人材所以續天地生生之大德也
藝祖受命承五代干戈之餘綱紀初基日不暇給而臨
幸監學再舉縟典尊師重道有光古昔閱時未久申命
近臣聚生徒講學以風四方規矩遠矣列聖遵守家法
有隆無替接于慶歷遂詔天下皆立學置學官之員而
教養之制加焉夫培植涵養於平居未用之時將憑藉
扶持以為子孫數百世之用則所謂教者豈特月書季
攷而已哉今學官在郡縣中雖無羣有司簿書期會斷
獄聽訟之冗然所任之重視羣有司何如也議者顧以
為閒散無事之員安知祖宗建官立學之本意哉天台
為浙下州而人物之盛出為名卿才大夫者項背相望
此非一朝夕之故也蓋自建學以迄于今作人之功至
矣為學官者不知幾何人顧使其姓名不傳於後豈非
大闕予因博稽記籍之傳參以故老耳目之所信其所
可見者才得二十有八人先此皆與歲月俱冺而無考
失今不識歲月且益遠凡今之可見者又將冺矣予甚
懼焉悉取而載諸石雖到罷日月間有未詳然書其姓
名於上使後之人或因姓名而考得失庶居是官者有
以自警而不敢忽則題名之設尚有補於世教云
台州新給贍學田記俞建
嘉泰改元春正月栝蒼吳侯繇戎監簿分丹丘銅虎始
至欵謁學宫進諸生而諗之曰台嶽神秀之區蟠粹鍾
緼挺生宗工碩輔以隆道峻德調元巖廟實闓帝賚崧
高之祥偽是邦圭衮盛事洎名卿鉅儒魁壘正大彬彬
軰出迺至擢第太常策勲璧水聲價尤擅一時人物彙
征林立號東州冠朅來親挹簮弁誾誾秩秩詎非幸歟
顧淬業于學凡幾庠廪所儲奚若士歷階具對比歲絃
詠日蕃貲聚未嗇豐年僅僅弗贍小遇旱潦摶手莫支
虀鹽蕭凉韋布瑟縮非一日積侯慨然動色曰若是寧
不於多士歉繼粟育才責不余任而疇諉會帑吏以敗
聞聽其歸田于官厥壤敷腴境臨海之保樂豪宗環睨
競覬顧彊畎適與故學田綜錯畮計者百有四緡計者
九百四十有六斛計者二百三十有七侯喜謂建曰是
不足為吾泮助耶吏白帑失贏會直僅償委焉懼闕公
計侯斥言郡國教養宜急捐以予士不猶愈乾沒汝曹
手吾帑縱乏撙縮奚病矧飭厨傳稱過客匪性所樂抑
不暇已約彼裕此余志斯愜尚安靳趣割劵畀學别駕
復慫惥之劍佩聞風踴躍起敬懽言牧伯主盟庠校累
累毋乏大抵稍繕土木即推殊尤甚或面勉銳應出衷
愫實鮮施予儉束廪給靡聞孰鑱植牙惻怛加惠若侯
勇且亟者歲獲常入粟有羨儲繼今一飲一食皆侯賜
也屬厭將奚窮始謀肖像揭虔侯郤弗許乃合辭屬建
識顛末以詔後不得辭嗚呼謀食求飽士之恥也豐餼
養士上之禮也禮明則化行化行則俗成汎觀州邑棘
利舒義右政左教籌筭榜笞日接耳目視詩書爼豆若
將凂已惟吳侯學以傳家材以經世飭吏事以儒雅主
治道以清靜孜孜風化嘉與培植是舉也君子謂立政
知先矣夫出研桑之私智而能急衆所緩一宜書恥徇
已以自豐推而俾寒素蒙其利二宜書休績創睹前㒺
倫擬三宜書雖然侯之飫爾士誠渥矣勵志賈勇毋但
傃功名之岐嚅嚌涵泳益鞭其未至以叩聖賢之藩級
諸生誠知此歟侯意斯無負而侯之德庶乎其愈侈哉
侯名英售崇寧間以中書舍人知制誥者其再世祖也
台州增學田記應椿年
淳熙四年歲在丁酉冬十有二月濮城李公被命來守
眎事纔三日謁於我先聖祠下禮畢陞堂延見諸生顧
瞻兩序冠帶聯屬謂椿年曰是邦上應台躔儲精孕秀
名士代不乏人學校彬彬也固宜他日問學中人才且
及經費椿年於是言在籍之士不啻數百人而食於學
者未嘗滿百一歲之入不足以充費典教者以斆學之
餘錙銖計之小不經意則用之闕也滋甚故有願處學
而不得者公聞之矍然曰是豈養育成就之道哉當思
有以附益之他日又語椿年曰學用之不足未有以為
計近謂諸好義者得黃巖黃氏田五十畆寧海士人陳
公輔田二十畆臨海將仕郎朱鳳田十五畆為穀二百
石有竒縣覈其實而歸之學吾方以義勸人其知慕名
教而來從者殆未已也子其謂何退語諸生雜然相賀
請遂記之椿年愚不肖尸教事愧不能作為文詞侈公
之賜竊惟今海内郡縣莫不有學其間或患不足者特
上之人無術以濟之耳昔唐劉賓客刺䕫州嘗有言曰
今之膠庠不聞絃歌而室廬圯廢生徒衰少非學官不
振病無貲以給也其說固當矣然其議謂春秋上丁有
事孔子廟其禮不應古乃計本州四縣一歲釋奠物之
直緡錢十六萬舉天下郡縣歲凡費四千萬請罷牲牢
衣幣籍其資半歸國庠為築室器用籑食之須留其半
益州家學校之用計則未為得也今我公明號令一政
教紏察奸欺督勵風俗曾未期年上下懽服故能以義
感民而民以義從不勞指麾千里之内士皆受賜較其
成效異乎損上下之儀以為食者矣異日此邦之士樂
就菁莪之育而多為聞人實基於此公名質字文叔昭
陵賢相文定公四世孫家傳儒學公之政汲汲於學校
如此源流盖有自來矣是用特書以詔于後嗣有附益
尚當屢書之云
增學田記陳耆卿
古之善為政者以養士為先善養士者以尊禮校官為
急校官無簿書期會可以談詠而不亊亊也然所職乃
教化則有出於簿書期會之上者焉教化所以養士之
心徒曰養其心而不養其口體亦偏也要自口體以上
充而進之爾然則士無田而校官無宅毋乃不可乎按
州志曰自三舍法罷田不能及頃南渡後凡幾增廩而
其入止一千八百石有竒以故月俸日餐豐且病歉且
赤立士最盛而養最薄類亾具甚太守邢侯近至則曰
吾非不能急此而又有急於此者吾聞已丑之水校官
舍寸甓不守而僦民屋以棲諸生知之乎讙曰然乃先
以楮四百五十緡為學廳費而後以沒入田八十八畆
為贍學費乂光孝寺私塗田千畆訟宿競未已復丐以
其半為學須意懇懇矣夫重於教化而輕於簿書期會
知本也先於師之居而後於士之食知序也然以義理
而論則為師者豈以居為奐美為士者豈以食為屬厭
哉為政者自宜然爾宜然而不然者多矣侯迺能然則
幾矣吾學固多良士又遇賢師師戴君槃岷隠端明之
猶子也問學既有源且能不言而躬匪怒以教所謂合
尊禮者於是乎在特所謂尊禮之道不止於新其居爾
求余記久未涉筆洎侯去益急曰吾不以其在否為勤
惰也賢也記合釐為二遜謝曰願以田為目而宅附見
焉不以已先衆也又賢也端平二年七月日記
州學增高塗田記董亨復
儒宫之養養有用也佛氏之養養無用也有用之養常
薄無用之養常豐然佛非儒其能安坐而食乎佛既無
用於世儒又有功於佛因彼之豐助吾之薄理亦宜爾
先是台之亡僧有新圍高潮塗田前太守今尚書趙公
必願以其半與學篔窗記之矣報恩寺争之不勝思以
計取陽為租佃歲輸不能釐杪陰實據之既郡委官履
之而周知其數為田五百二十二畆有竒地已墾者一
百二十畆而縮未墾者二百四十畆而贏瀦水之所一
百三十七畆有半斯亦廣袤矣而塗之增者日未已也
然與養濟均分學不能專而有故僧搶臂於其間今太
守趙公因博士楊君點之請盡挈而歸之學别輟廩餘
以惠貧民然後學總其權而利入豐矣或曰有用無用
之養不同矣養士與養民亦不同歟曰不同民之養惠
也有政焉士天民之秀傑政所從出也趙侯懇懇愛民
而於士尤加意其有望於士者遠矣諸生游於斯當思
天地萬物與吾同體窮則善其身達則善天下斯有用
之實也不然屑尺寸之養其與佛徒相去幾何趙君名
與傑南豐人淳祐二年四月日記
州學登科題名記孫實
士有所見則有所守有所守則有所建立待文王而後
興者凡民也不待文王而興者豪傑也方今庠序之教
周徧海宇作成賓貢豈皆待文王之凡民蓋豪傑之士
游於斯泳於斯幸得時爾神宗學政舒王經術今上以
聖學緝熙之真相以賢業弼亮之上有所揆下有所守
無非道德之治性命之情其所感化何待鐫諭教授黃
君作諸生題名記亦建立之一端也乃若賢能之書故
自有次第學者當服膺之
登科續題名記魯訔
郡直台躔地實隘東海蕩江瀉氣無厚蓄俗多勤瘁競
趨不舒衍古不名顯人國家聲教普洽薄海内外士俗
炳炳始與他郡争衡羅公適以材德表見於熙豐多士
時陳公公輔以忠鯁得名宣和間左公譽之文雅朱公
斐之醇亮比相望也紹興大駕南巡昵跡風化中州名
公卿萃于郡市改肆里易服聲華文物相摩盪而俗益
美故舊記始自咸平每舉不過一二人比來榜不下四
五自今家訓人勵闢山川之隘而廣之俗美于今猶今
視昔鴻儒碩德輝映泰階有人焉訔竊乙夘第郡人同
年者三人幸瑞安得陳良翰其一也以前碑無餘石請
續之因題其首
增造貢院記樓觀
儒道與天地並所以扶持綱常於不壞不滅者也天下
不可一日無儒者之論王公卿大夫不可一日無封植
儒者之心不然則生人之類泯泯棼棼殆未知其所終
已成周賢能之書鄉老獻之王拜受之天府天府貳之
内史出長入治自是而謀王體斷國論致盈成開太平
皆儒者已試之效世降日薄競以簿書期會為急務凡
可以釣爵禄趨勢利逞嗜欲者增廣開拓雖勞民殫財
召怨啓謗弗顧䘏也至若亊關吾儒漠不暇問或者迫
於故常苟簡滅裂以具文應有能超於積習以封植儒
者為心勤勤懇懇隨寓而見要當大書特書以詔來者
庶有補於世教豈徒曰識建造工役之繁𤨏哉赤城為
郡上應三台下列五邑靈嶽嶙峋靈江迴復天下言東
浙山川之宏麗竒偉者先焉人禀地靈寖盛寖昌三年
大比雲蒸霧集校藝於棘闈者以萬計試所隘弗能容
羣趨以入尤病乎巷之陋也嘉定壬午齊侯碩以儒家
者流奉天子命來治台歲當勸駕朱幡臨視貢院東闢
福安荆莽鑿山拓址易舊而新其屋千楹而闢酒務仞
墻劃地為衢轉狹而廣其涂四軌意嚮所感咸思協贊
鄉之國子免解進士南昌司津趙師竀州學錄林恪經
諭揚鑑貢補楊垓復議甃術覆渠以平坎窞以防泥淖
齊侯聞而勸奬捐金給粟助其役郡邑之僚采桑梓之
達士友之同志從風樂施季夏鳩工仲秋告成扁其坊
曰興賢履道坦夷多士步趨濟濟也由此奏春官策宸
陛躋仕版求無愧儒效之已試則封植之初心其功用
可限量哉
臨海進士登科題名記包恢
臨海山高水深地載神氣所鍾宜為人物淵海如海之
大魚薄集在龍門下得上則變化為龍者又宜以千百
計矣夫何厥初寥寥乎其不多見也豈風氣未開而猶
有待歟至本朝天聖以後歷幾年更幾科然後以漸加
多中興以來以迄于今則盛矣然中間雖各以所長爭鳴
於一時類有可稱者若其表表特出光前照後或以問
學文章顯或以操行氣節顯落落相望亦曾不過十餘
人果其才之難得歟今邑大夫劉君棟邑政修舉將及
於教一日因士友相與言而歎曰盍亦反其本矣人才
之興由學術學術之興由學校顧此邑獨無學非大闕
典乎乃首為之竭力經營鼎新肇建學宫儼然昉乎此
也學宫成乂取邑士題慈恩之名始自天聖甲子至淳
祐卒丑凡五十有五科得一百四十餘人列而刻之石
豈徒曰以是名誇示邑士覬日以起其歆羨而使之爭
勝負於文鋒筆陣之間而已哉興學校以興學術人才
於是乎在抑名非虚生必以實得何謂學明人倫也惟
聖盡倫如舜之察斯可矣知此學則為學術而可與聖
賢參察此倫則為人之才而可與天地合繇是而取科
名庶幾不悖於其實孔門嘗有四科之名言人所學之
實也自德行而至文學其本末可考孟子嘗有四科之
名言人所用之實也自事君而至大人其優劣可見後
世所學非所用所用非所學名實之判久矣有能進孔
門之所謂學辨孟子之所謂用繇是而取科第庶幾無
忝於其名取士之科名未可遽改為士之事實不可終
戾先達名臣皆由此其選也名不難取而實不易盡盈
科而進放乎四海有本者如是夫名實本非異科也惟
今者新學之士能體邑大夫之深意無徇其末而㤀其
本則將見有特起東海臨大可觀而觀於海者咸歎其
難為水矣取科名真拾芥特其餘事耳是不難
赤城集卷六
