赤城集卷十八
宋林表民編
赤城續志序吳子良
台為郡餘千年赤城志猶未就卒就於前太守齊公碩
其未就者何見聞狹而亡以證事蹟散而難於聚也其
卒就者何來訪於士友屬筆於篔窗有以證易於聚矣
今其書凡例以義起去取以法定著善别流品因事列
篇什按是非於故實感得失於世變寓勸戒於微辭實
關教化何止證之聚之也哉雖然證之聚之愈詳無害
也而一時采訪未免豪髮之遺宜續書志以綱系目廢
牒墜翰無所系難悉錄雖不錄又不欲棄宜續書今太
守王公梴廣齊公之政百緒厲翼若浚河復經界以便
民修學闢貢闈以便士最要者也前者幸有繼後者期
有考宜續書於是教授姜君容條畫以屬東魯林表民
逢吉總書之為八卷俾子良參訂焉門類率與本志協
所證所聚愈詳矣而書豈徒取其詳而已乎使讀赤城
志者詮評流品而思勵其行紬咀篇什而思暢其才睹
是非而開漫漶念得失而重沿革悟勸戒而審趨舍詎
小補哉夫然後取是編而續之見其步驟前作殫智苦
心謂皆無補不可也書豈徒取其詳而已乎
赤城三志序王象祖
赤城志作於太史陳公耆卿凡例嚴辨去取精確諸小
序凛凛乎馬班書志之遺筆莫可尚矣其友林君表民
與修焉而林君又為續志紹定己丑郡陷於水倉使寶
謨仙遊葉公再造有邦復俾為三志博雅考訂有源有
委非斯人不可也君謂予曰志數百年不克就今就未
十載而續志三志繼作不贅乎古事備矣今所書止城
築建立不略乎予謂作當問可否非贅非略之嫌也今
郡之圖牒古諸侯之國史也春秋非魯之史歟大水以
災書城邢城楚丘以存亡書新作南門雉門以修舊書
後世圖牒之所有者多經之所無則經之所有圖牒固
不可遺也三之何害又問人物有志今天下之母育於
吾邦之相門書乎否乎予謂紀季姜歸于京師過我猶
書況所自出哉三志於是論定嗟夫水之方作咸謂郡
無前聞爾有老父指暗壁浸宇示子孫曰慶歷五年有
此矣已而儒生考載記搜碑刻惟蘇君夢齡新城記得
於倅廳壁之刓碑書城築頗詳而城築之外無見也故
字畫有考則老父之暗壁猶信紀述不備雖堅珉深刻
可憾焉傳春秋者謂其不詳也使後之指今遠而猶可
考不在兹志乎蘇記謂慶歷必復之責屬之外臺當時
未有倉臺也漕憲畢至而元公絳又為之守今一人任
三人之責而功又倍之兹而不志則後之恨今必甚於
今之恨昔也林君又立災異紀功二門有得於春秋之
遺意皆郡國圖牒所無者繼或有因必自赤城三志始
矣
養濟院創置修復本末序趙必愿
恭惟國家上接三代以仁造邦凡顛連鰥寡無告之民
恤養涵囿載在令甲咨爾守令宣上德意乃奉行不虔
視簿書獄訟財賦之外漫不加省惟我先祖忠定公將
漕江西創院養濟廪租設廬可利永久尤文簡公繼之
不替舊規用加惠於一道元祐黃太史之孫監丞君實
家于洪其守丹嶠乃倣斯制度地城南為贍養之所又
撥在官之田籍其數以須奏報所以為民慮至悉也嗣
是不能世守給復者不辨請鬻者不遏因循釁災籍蕩
無有紹定癸巳朝廷不以必愿不肖守藩於此實惟我
先忠定公之舊治視政之始按養濟之籍名存實亡暇
日與同寮趙君體要閱視其處則敗屋數楹壁垣不備
因念承乏牧養幸前人規置尚可討理不待更創乃核
現存之租增撥入之田庇存有宇給用有器經今圖後
以待其久既為條列鋟梓又命所司别藏其副雖不敢
自謂詳密然推而行之或庶幾焉雖然必愿之來適繼
水旱補苴罅漏日有不給而又守此未朞易而去故他
欲廣聖朝仁厚之意以續我先忠定公之遺惠者多不
暇講而於此僅舉而未備後之有志於民者儻不以人
而廢其政則必愿拜賜宏矣事難成而易壊大抵然也
況於天民無告者哉
送滕子勤赴衢州司錄序陳公輔
天下之事得於所聞固不若所見為詳且確也余在都
城聞賊攻台所賴以無事者滕子勤爾初未以為然及
歸見州人稱子勤不容口無大小貴賤皆以再生之賜
歸于滕公是知不妄矣嗚呼時方無難賢才隠於難知
欲觀賢才之實必在有難之時疾風勁草歲寒松柏誠
言非虚語初賊起青溪二浙方驚子勤以為攻守計寅
夕警備誓與台人同其死生然賊鋒尚遠人固未知其
果何如韋羌羣寇已破仙居水陸夾進逼于城下太守
且奔矣軍民皆解體其他官吏皇皇莫知所向子勤獨
奮然曰今日之事吾誓不與賊俱生扄其家人輩不使
聞變而擾申戒諸門有出城者斬之官吏始不敢動羣
情稍安願效死以守城凡圍十日不得逞而退子勤更
益其備罄倉廪府庫以犒軍士凡所經畫皆觀時之宜
身任其責無纖芥自嫌其忠誠所激如是後四十日賊
復至民知子勤之可倚也捍禦愈堅賊徒數千擁衆而
登城上皆鼓譟矢石如雨賊兵多被害遂退保招延去
城四十里不敢進洎王師擒渠魁餘黨殄滅台州卒完
微子勤吾知一州無噍類矣朝廷叙功京秩且患三衢
經破蕩思得人以贊治令錄州事將行民惜其去願借
留不可咸謂功多賞輕未足以稱而子勤處之恬然乃
曰臣事君無逃於天地間吾之遇賊以死守者義所當
為豈有意功賞哉由是益知子勤之賢為不可及何以
言之國家承平既久州縣玩不知備一旦變起如錢塘
之大賊唾手取之自淛望風遁去殆百數輩責其死守
者幾何人哉及賊已平或因人成事或既逃而還迺更
較計功績規求國恩人人有徼倖之望是誠何心哉二
者子勤皆所不為果不謂之賢乎子勤名家子少喜學
問余初識之於台聽其言詳其趨操日已知其不凡決
謂其能立事今兹果然余憂居廢筆硯於子勤行不可
無言亦慮夫世人不能知子勤事詳且確也以台人所
親見者錄而序之庶以識别
滕侯守台頌并序李昌齡
自古以孤城弱旅抗暴悍之師而全名高節輝
于天下者幾何人哉必皆信以先之謀以定之
而後勇以決之蓋非信不足以撫民而用其命
非謀不足以揆事而制其機非勇不足以守死
而克其敵故參成而後可以圖濟歲在宣和盜
發睦鄙天下平治既久民惟耒耜之知不識金
革吏惟文法之守不習戰爭勢熖所焮聲震甚
遠大將望氛氣而棄甲牧守聽音響而委城故
盜得以狂奔呌呶不遇一矢之禦而攻取所至
無留難者時旁郡羣不逞之人亦因其聲以相
轉誘屯聚攻剽吳越沸然於是睦歙杭處衢婺
六州悉䧟於賊惟天台介六州之間於盜甚偪
而獨以全何恃而然哉守之得人而已其人則
睢陽滕侯也當是時侯非被長吏之命為守禦
計然一版曹位甚卑不足以使衆乃能全郡於
盜所甚偪必將有以矣聞之台人曰侯慨然興
歎謂報國惟有赤心家人撼以危言撫劒逐之
又為書屬其兄以後事信足以孚於衆也誘鄉
兵得三千人分城排為十三寨部列有次號令
甚嚴謀之臧矣寇至圍城數周火光燭天呼震
林木衆皆股戰膽掉不敢下視侯擐甲冐矢石
躬自率之士氣始振&KR0972;然有鬭志賊乃歛衆而
去暨賊再來必欲拔城衝鏑之交侯遂以死囚
尸諸城上且屬聲徧呼曰渠帥死矣衆響應之
盜皆失色未及馳去侯以一矢斃其帥於是大
潰旬日王師繼来盜是以殱台是以全當是時
非侯之勇足以濟其謀而用其信台何恃而不
拔也台人又言盜之未潰皆自相驚以為有神
人金甲而身數丈者執弧矢以令諸城上兹實
天之佑侯也已夫用武之世家習鈐略人便弓
矢熟於戰爭能致其死與使人之致死則易時
當和平家豐益人安富貴能致其死與使人之
致死誠難而侯乃能之高牙大纛前賞後刑其
使衆則易秩不足以寄重權不足以用威其使
衆誠難而侯乃能之則侯之功前於古而莫擬
疇於今而莫倫矣惜朝廷之賞猶未足以稱其
功也苟圖其勞登而用之謀諸帷幄寄以疆場
使盡行其志則侯之功徒足以全天台也哉予聞
侯之先曰章敏公左右國家克樹勲績今其保
世之人實濟厥美天且昌而大之使弼有宋苟
將大之其在侯矣台人像侯之形紀侯之功以
刻諸石俾流於遠且使其世勿忘侯德載瞻載
嘉頌以贊焉頌曰赫赫王事被於九州彼寇維
何有詭其謀裒鞠兇頑俶我吳楚狂奔呌呶肆
厥螳斧民之玩治弗能勝兵寇乘其虚遂堕六城豈
無斯侯不用其則豈無乘戎是棄其律彼台且都在
寇之宅無競維人寇莫我即非莫我即莫我能克人
謂伊何有侯之滕明信靖謀是圖是勤勇以決之孰
余敢陵彼昏卒狂再干大戮斃之一矢駭禽奔鹿王
師嗣來盡磔梟蝮天台之全吳楚以康維侯之功與
勞於王誰以滕侯逹於旒綴登而用之以畢其智無
俾封殖獨于台人俾乃勲德均我有民頌言不誣敢
告司鈞
送通判黃瑊中舍序陳襄
台州慶歷五年夏六月大水死者數千人適遭周謝之
政二公弗協天災致旤荼毒生民老幼怨咨無所寧息
已而元侯受命作牧侯来為貳小人間之且憂且寧有
来勉侯曰元侯有材而賢侯好義而直重剛相乘其勢
必爭今台民未寧侯惟念哉庶政惟和時乃生民侯曰
然既至左右元侯侯先不疑辦事曲直不撓於氣不形
於色無所不瀝肺膽而陳之元侯既信無所不以虚受
之二公同心庶幾大和百姓康寧元侯曰吾無以為德
尚賴侯侯曰某也惟公之德無曠厥官夙夜不忘終始
惟一為可觀也已若元侯者可謂敏而不失其賢若侯
者可謂和而不詘其道者也嗚呼彼之事君者何獨不
然下焉者好已之勝人上焉者惡人之勝已材相似則
爭位相近則陵和之不復可知矣使宰相以至百官和
於朝百姓和於國萬物和於野至和之氣盈於天地唐
虞之世矣夫某目二侯之德因有所感為侯序之以送
其行
送葉孟我官寧國序陳耆卿
嘉定改元夏五月鄉先生葉公孟我出為宣之寧國主
簿是行也邦之大夫士樂而賀之走獨以為歎宣言曰
邦人知公耶公問學如禹治水政制度如周公畫井田
制賦落筆為文章如庖丁奏刀而匠慶操斧少已負聲
望入太學名流特異之當是時謂萬里可立致命不隨
汨汨以老諸凡友公研席者或已為公相師公方册者
多已為卿大夫公獨栖遲故山僅僅妻子養寒月半簾
清風一榻蕭然弔影居人之所不堪是坐何尤哉寧國
小邑也主簿卑官也吾方以為公弔奚其賀雖然吾為
公平心而言之公亦為我平心而聽之天靳才人樂富
貴二者之難兼自古固然盖亦造物之神機所以暝眩
一世者必不得已而去曰寧去富貴富貴無聞者多矣
而至於哲人雖餓且死名猶日月也然則將柰何邑小
則便閒官卑則遠謗琴高之山謝晀之亭前跡往事豈
無怪怪竒竒為公獻者邪勾稽暇覽而歌之其聲與天
籟相宫商而不雜則其視一主簿秩已為凂已無論其
大詩云一日不見如三月兮況三歲别乎此則予之所
以悲
大成殿奉安先聖文王然
維宣和五年歲次癸夘二月乙酉朔宣教郎知台州黃
巖縣管勾勸農公事兼監鹽監王然謹以清酌之奠敬
告于先聖至聖文宣王天台之南鴈蕩之北有古東甌
薄于海濱地廣齒蕃多士攸集惟聖祠學序禮義所有
往被寇攘延爇盪盡然效官之始首議營建爰即故址
改卜新宫寒暑載離一新廟室柱石磐鞏簷牙翬飛輪
奐有觀華侈中度庶幾乎揭虔妥靈昭示無極涓吉告
成祗遷貌像以先聖先師爰暨十哲奉安于位仰冀威
神俯垂鑒格尚饗
勸諭文陳襄
為吾民者父義(能正其家)母慈(能養其下)兄友(能愛其弟)弟恭(能敬其兄)子
孝(能事父母)夫婦有恩(貧窮相守為恩若棄妻不養夫喪改嫁皆是無恩也)男女有别
(男有婦女有夫分别不亂)子弟有學(能知禮義廉恥)鄉閭有禮(歲時寒暄有以恩意往來)
(燕飲序老少坐立拜起)貧窮患難親戚相救(借貸錢榖)婚婣死喪隣保
相助無隳農業無作盜賊無學賭博無好相訟無以惡
陵善無以富吞貧行者遜路(少避長賤避貴輕避重去避來)耕者遜畔
(地有界畔不相侵凌)斑白者不負戴於道路(子弟負重執役不令老者擔挈)則為
禮義之俗矣
黃巖勸學文王然
萬物散殊於天地之間其生不同其類甚衆而不能知
道則物而已矣惟人受才於天地之中為萬物之靈故
可以知道若夫不知道則非才之罪也不學之過也故
曰玉不琢不成器人不學不知道且道不可以他求也
所以為君臣父子夫婦長幼朋友者也是故其學之也
有先後其既學也有始終孔子曰弟子入則孝出則弟
謹而信汎愛衆而親仁行有餘力則以學文揚子曰威
儀文辭表也德行忠信裏也此學之先後也孟子曰仁
之於父子也義之於君臣也禮之於賓主也智之於賢
者也聖人之於天道也荀子曰始乎為士終乎為聖人
此學之始終也古者之學耕且養修其天爵而人爵從
之而孔子曰耕也餒在其中矣學也禄在其中矣則學
之不可以已也如此黃巖古東甌素號多士昨者廟學
燬于兵火遂使承學之徒無所依止無所聽讀然受命
作邑爰自到官首建鄉校遷于舊址今殿堂告成齋舍
漸就亦可以招延士類修舉庠序之風矣比已擇請職
事在學欲取新歲肇開講席以來生徒竊慮鄉士在遠
有所未知故述斯文更加勸諭非勉之不至也切冀見
聞咸悉此意毋忽
仙居勸學文陳襄
咨汝邑父老夫人之為善莫善於讀書為學然後而知
禮義孝悌之教故一子為學則父母有養一弟為學則
兄姊有愛一家為學則宗族和睦一鄉為學則閭里康
寧一邑為學則風俗美厚其間雖有惡人將變而為善
矣今天子三年一選士雖是山野貧賤之家子弟苟有
文學必賜科名身享富貴家門光寵戶無繇役庥廕子
孫豈不為盛事哉予自到任以來居嘗憫爾邑民不識
為學父子兄弟不相孝友鄉黨隣里不相存恤其心汲
汲惟爭財競利為事以致身冐刑憲鞭捶流血而不知
止予甚哀焉奈何奉行天子詔條不可私怒每刑一人
若傷膚髮而汝邑民不知予心迺相扇熾構訟成獄自
以為能使予日不得食夜不得寢以與汝斷蔽略不能
改是誠何心雖然非汝百姓之樂於此也盖不知讀書
為善之故也前年曾有文書告諭汝鄉民令遣子弟入
學于今二年矣何其無人也古者十室之邑尚有忠信
者況今百里之邑良民之子弟不少其間豈無聰明瓌
茂朴美之器可使為公卿者然而不使之為學真可惜
也今汝父老歸告而子弟速令來學予其擇明師而教
誨之庶幾有成如前所說予明年十二月官滿即去汝
父老亟其聽予言
台州夀台樓記葉棠
台在天為泰階主風雨時又魁下而色齊主君臣和而
晉志司命主夀獨屬上台何歟夫天生物必夀物生不
夀匪天亡之人實戕之紹定二年秋九月丁夘大水壊
台州城殺人民踰二萬先一年予守台八月當大比吾
邑士聞城中會日夜暴雨溪潦漲怒海潮角之濤波衝
撞濺沬女堞城岌岌有聲予身帥吏卒築闉窒竇迄以
免禍居無何朝家不以棠不佞即郡畀常平使者節去
數月而水竟作城竟破嗚呼痛哉大抵有物斯有數短
長什百智者莫齊焉一旦無少長貴賤皆以水諉之數
可乎予時在越得變告疾馳來發倉捐緡竊用便宜既
而有旨俾兼佩故印凡厥控籲君相惻焉天人交孚晨
奏夕報賑公錢三十六萬貫米斛十萬而民始蘇復頒
緡錢二十萬米萬斛而城迺新初水之破城也入自栝
蒼門予塞之作樓七間据城上傚黃樓以壓水怪邦人
聚觀見謂雄麗或言城南有樓丞相趙忠定公所繇建
摘興公賦語名為神秀山川宜之今西樓宜何名予謂
此州上應台宿三台之泉鼎足闤闠天台大山窟宅仙
佛即上台主夀用夀台名吾樓庶幾夀吾民宜乎他日
會僚佐落樓之成客有誦活人為勞者予謹謝之曰棠
不佞今日之事幸而集皆吾君吾相之賜棠特同諸君
具文書母庸貪天功重謝之曰棠犇走四方久於台獨
若有宿緣去復還者五年然僅能止水患於先莫能彌
大菑於後可愧也已猶幸使指莅所部獲與饑溺相周
旋不爾詎無章簡元公來棠也何敢覬前哲萬分雖然
尚有以諗諸君凡民宅生於刺史縣令民生囏哉同其
癢痾時其渴饑天下莫不夀奚獨台民夀不然椎其
膚蠧其脂殘椓其元氣民夭矣非吾命樓之意也抑豈
上台之心哉客曰敬聞命寫以為夀台樓記城成灋當
書有今代鉅筆在
赤城集卷十八
