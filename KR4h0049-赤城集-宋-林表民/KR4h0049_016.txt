赤城集卷十六
宋林表民編
有宋八行先生徐公事略陳瓘
瓘謫居台郡嘗往拜八行先生之門先生姓徐氏名中
行世為臨海人父都使公有遠識不事生産每樂教子
幼遣就學鄉校已有雋聲聞安定胡公講道蘇湖間其
徒各以經轉相傳授又使之遠游求師友淵源之學先
生至京都首謁范忠宣公一見賢之繼薦於司馬文正
公公謂斯人神清氣和可與進道他日不為國器必為
儒宗會福唐劉彛赴召得安定所授經館于梵舍熟讀
精思攻苦食淡夏不扇冬不爐夜不安枕者踰年然後
歸葺一小室終日危坐幾於解悟凡誦先聖書必為之
冠帶開卷得意者用片紙記錄黏於壁間以備觀省杜
門却掃歲或一出識與不識者皆知其為安定後學也
祿未及養而都使公以疾卒先生純孝天通垢面跣足
廬墓三年甘露累降躬耕以事毋毋老齒髮不衰以其
餘力葬内外親及州里貧而無後者十餘喪人嘉其行
誼與山陽徐仲車並稱累舉進士不第以明經教授鄉
邦遠近來學者肩摩袂屬至僦舍處之先生之所以教
必自洒掃應對格物致知達于治國平天下俾不失其
性不亂其倫而後已故高第弟子仕者多循良處者亦
修潔台學之盛獲冠疇昔赤城羅適與先生為莫逆交
元祐間持節本路率部使者以遺逸薦諸朝且舉代已
官職其藁奏有高蹈丘園沈淪草澤德行純茂孝悌彰
聞之語先生屢書力辭羅竟莫能奪崇寧中詔天下以
八行舉士郡太守李諤保奏全備八行事狀躬偕寮吏
造其廬具安車禮遣先生終不就聘去城之黃岩一日
會親朋列飲酒數行取平生文藁悉付煨燼爾後服道
衣戴華陽巾握青藜杖風晨月夕往來乎委羽洞天諸
子以籃輿侍其後真有司馬子微之風忽有客謂先生
曰世方爭奮以求舉公今獲舉而退避求舉者固可罪
也避舉者非要名乎先生答曰人而無行與禽獸奚若
律身治已直分内事使吾得以八行應科目則彼之不
被舉者非人類歟是啓其鄉原之賊也吾且不忍沽一
已之爵命以蠱天下之風俗何要名為客慙謝而退於
戲賢矣哉瓘元豐二年塵忝一第經遊宦塗見賢士大
夫稱道先生不脱口被謫此來猶幸親炙亦奚憾焉然
先生高節足繼孺子瓘之不肖深有媿於仲舉先生不
以瓘卑鄙辱追雅好於千載之下果何幸耶政和癸巳
黃岩隠士左緯經臣裒詩訪瓘于寳城方丈語及大略
經臣勉瓘紀之越十載先生之門人陳公輔遽以即世
告瓘發緘慟絶亟起為之書謹授介紹俾藏之泮宫以
詔來者作傳
杜孝子傳蘇舜欽
台之黃巖有至孝之士曰杜誼誼性敦篤不苟惟信義
所在事父母極其孝其父剛狷獨不良於誼惴惴憂恐
不自容竊伺顔色更端而進進則呵逐笞擊而後已日
日如是而日益勤康定元年九月喪其母踰月又喪其
父號慟晝夜不絶勺水不入者累日卜葬於仙村之山
下徒跣負土為墳往來十餘里日渡塘澗泥水沒於骭
雖大雨雪未嘗少止手足皸裂血流則以漆塗之每覆
一畚必三遶墳號而後去如是者三年既葬遂茇舍墓
旁人往視之輒遣去日一飲不葷暮夜狼虎之迹交於
廬側誼獨不恐明年吳越大水所在山皆發洚推巨石
走十數里台山於他山為高而水又至並山之民居廬
田墓畜牧漂壊者衆而獨不及誼邑人數千迹誼所為
以詣郡郡為上聞天子下詔書奬慰賜帛粟予謂父嚴
子孝人之常理又烏足道之哉後世寖薄乃有孝悌之
舉人始知勸而克厲近世孝悌之舉又廢禮義之教不
施於下為下者不相師友而道義蓁焉所在泯泯無所
取法率情放俗蕩佚不還時或有至焉者則蕭然無所
依歸朝廷不用州縣忽不為念不為世人笑且非者幾
希矣非自信至明者故亦自疑其所為而怠焉爾不若
古之士大夫聞一善則稱道而標舉之使為善者不怠
下流聳激而慕向有所信而取正焉越俗浮於節行不
堅務以華靡相馳逐誼生於今世而且又在越非至性
安然趨就此行故非教之習之之至者矣非牽於世尚
以沽榮利者矣使聞而慕效篤於親親者教自誼始余
得實於台人故為作傳以俟史氏之求
徐季節先生墓誌銘石墪
淳熙七年春正月黃巖支汝續踵門拜且泣曰吾邦不
幸去冬十有一月六日鄉先生徐公棄世晚學後進無
所依歸諸孤將以二月十六日葬諸臨海明化鄉梅溪
之原會稽孫君應時季和尉黃巖辱狀其行而幽堂之
銘願竊有請予嘗與先生同場屋識先生望之儼然若
不可親即之温然若不可捨逮今三十七年矣雖聞先
生學日進德日崇而蹤跡飄泊不克承教季和予友也
每趨郡輒為予言與先生遊處狀予方將拏舟造焉而
先生亡矣兹銘也何敢辭然自揆不肖言不足以傳後
彰之者晦之重為先生累則又不敢當既而季和數見
徵於是叙而銘之謹按先生諱庭筠字季節曾祖議祖
爽世居臨海父中行篤學躬行教授鄉里與提刑羅公
適厚善崇寧中郡舉八行不就始徙黃岩先生幼有高
識十四入郡庠淳固修整輩行敬畏事父兄孝友天至
居喪毁甚既免喪猶自傷不忍娶者十餘年朋友強四
十乃娶紹興丁巳預計偕後再赴舉時秦丞相顓國有
司爭獻諛策問中興歌頌先生慨然條其天下大勢未
足以為中興者五識者韙之然自是試輒不利終不變
所守以求合郡延充學正以禮法率諸生邑大夫故提
舉王公然故待制陳公橐尤愛重之政事多所咨決尉
今龍圖鄭公伯熊生日有獻歌詩者先生作上夀論貽
之公得論喜盡郤賀者其罷也求言於先生先生曰富
貴易得名節難保公敬受焉今上嗣位之初詔四方上
封事先生述數千言將上之已乃不果即削藁不以示
人尋有旨加恩舉人五到省年及者與嶽祠先生適應
格所親皆勸之先生曰吾嘗草封事其間言嶽廟冗錄
無用雖不達可躬蹈之耶因亦不就廷試深衣幅巾放
迹田里不復至城府郡侯尤公袤聞其名特遣書致慕
用意先生年益高齒髮不衰一日忽命駕歷訪舊遊徜
徉幾月歸感微疾革敕諸子送死一用司馬公儀諸子
泣進藥即自力起坐神氣瑩徹目光烱然手納藥未竟
曰吾往矣瞑目而逝享年八十有五先生娶陳氏子男
四弗如弗為弗君弗思弗思蚤卒女三適章化鵬牟述牟
如璋孫男女十有一先生天資剛正質實不事緣飾服
食器用專取朴素事無細大必誠必敬卧必登牀而後
脱巾旦則巾而後起終日危坐不欹側口無戲言不祠
神佛獨嚴其先祭以分至祭之日雖疾必扶以拜不焚
紙幣不事陰陽吉凶之說師慕洛學讀書不治章句務
行諸身手疏聖賢格言揭之忩壁朝夕對以自警接人
和易無貴賤之間不輕臧否人物與人言依於仁義忠
信朋友有過面責不少假借小夫賤隸一善可取稱嘆
不容口家甚貧授徒為生所入僅療饑寒餘悉以濟人
之急其於族婣尤厚嫁兄之女及友壻之女凢六人天
寒遇人於道意有所憫惻輒解衣遺之不問姓名僦居
六十年泰然不以為憂邑長有好事者援洛人獻地於
邵康節先生之說欲率錢為買田廬又錄沒官田宅之
善者以歸之先生皆笑不願晚歲諸子始葺居同嶼屋
纔數間而先生以為過其欲名其房佚我嘗曰君子為
善欲無愧於心而已非求人知也故平生潛德絶口不
自道其容貌辭氣無一毫矜見於外粥粥若無能者臨
終謂諸子曰吾少也寧無過晚而自覺其庶矣乎吾惟
以不欺心一語佩之終身汝宜念之季和狀先生之行
如此惟先生窮居海嶠非有師承之自薰陶漸染之助
而德性精明學術淳正施諸言動舉合節度其亦可謂
特立獨行之君子者矣銘曰天之生民厥有常性物
欲蔽固以失其正先生之學誠敬是先視彼忩壁無非
格言處已接人有權有度我躬則否我心則豫既夀且
康聲問日隆謂天難知而報亦豐梅溪之原先生之竁
過者歛容千載無替
方山隠士杜君壙誌趙師夏
君杜氏名知仁字仁仲台州黃巖人也曾祖誼祖舜卿
皆不仕父春當仕不仕名其燕遊之地曰樊川鄉人謂
樊翁者是也母商氏徐氏君徐出也以錫類恩封太孺
人娶阮氏繼戴氏四子長曰思睿先君一年亡次思大
思永思兼皆業進士三女嫁從事郎紹興府石堰慶元
府鳴鶴鹽場管押袋鹽林仲謙進士徐津王賓男孫曰
石孫野孫田孫女孫賀生於紹興庚辰卒於嘉定庚辰
其日五月癸巳也有詩文十五卷訂禮讀易說詩多所
論述未及裒次以是歲十二月庚申葬於東奥之原樊
翁有二子皆以文行名於鄉君其季也君少有俊才為
舉子文操筆即驚人措詞命意必異凡子已而曰是不
足以為能乃刻意於詩雕搜鍛鍊不竒不已可以肩隨
古人矣則又曰是不足以為學於是即六經語孟之言
考論一時諸老先生風旨至武夷之書則拱而曰道其
在是窮理求仁吾知所止矣偕其伯氏反覆論說於朋
友間一言一字必明辨乃已至其通洽則凡人事之當
然與陰陽造化之所以然無不䆒悉君數試於鄉比皆
不中乃大棄科舉絶意榮進時方壯年人驚其決盖將
以求其志也自是刺字不出於鄉閭足跡不至於城邑
鄉大夫欲識之者有往謝無往見人有結駟而至則辭
以疾望劔佩之顒卭則趨而辟而讓道於樵降色言於
寡弱施鈞敵之禮於後生自號曰方山友民示已志也
予與君共學友也知予莫若君知君莫若予君疾且病
予亟往救則已屬纊矣悲夫乃書其導匶之旌曰有宋
方山隠士衆咸曰宜退而為之誄曰君學足以有為才
足以行之致命委順不競于時無喪無得謂之有德匪
德其德以居其則故曰有宋隠士百世以無惑思大等
泣拜曰子既命之矣請勒諸壙
草廬先生墓誌銘葉適
草廬先生姓林氏名鼒字叔和黃巖縣人事父母兄無
違志朋友不倍其言妻子裕如也鄉里懽如也其行既
修矣少而廣問博請長而探幽索微老而愈勤窮而益
信其學既明矣面於方山木或春彫草或冬蕃井不先
汲炊不蚤熟蹣行株坐自若也邑後生聚而謀曰得無
從草廬遊乎先生得無思見我乎邑大夫作而顧曰某
獄疑先生決之乎某政謬草廬知之乎年七十一一日
筆數牘緘題竟就牀若將寐者視之已卒其為士者無
不弔而哀如不欲生也卒之十月丙戌明年嘉定十年
正月丁酉葬於樟槿山其為士者無不送而號如不欲
歸也或肖其像恍乎草廬之容也或玩其書泠乎先生
之音也嗚呼世謂文華之俗薄雖躬行樸厚不能化曷
不視此乎自孟子為論世尚友之說始輕視一鄉之善
盖天下所同善者猶未足也況一鄉哉按周官鄉即國
也黃巖古伯男國也二鄉公也公旦君奭預焉一鄉卿
也閎散南宫适參焉王國之善即天下之善也豈孟子
未見周禮而以戰國近事言之乎然則一鄉之所謂君
子者固無往而不為君子矣夫疑天下之善不足於鄉
而又以一鄉之善不足於天下者惑也先生之子季復
幼常除喪來告余既竊有感於孟子遂以記其墓兩夫
人皆陳氏女嫁胡惠連銘曰噫昔追隨五十年近離
遠合交傾宣一札不至奄重泉矢詞如忘徒泫然
大田先生墓誌銘吳子良
王德父既沒余為叙其遺文十五卷將葬其子勵復以
銘為請嘻叙且銘是歐陽氏施之聖俞子美隣幾者余
何敢僣而於義何可辭余二十五六聞德父之賢耳熟
盖水心葉公之高弟樂淨五公之重客篔忩陳公之畏
友也他日會之篔忩所樸厚嚴重色正而氣和不以余
晚出辱交焉自是歲必一再詣詣必盡日留聽其言出
入經傳百家上下古今數千載勘訂東都南渡諸儒精
粗異同領挈珠貫海湧而嶽立也間出所著一讀怳眩
不可知再讀驚喜而猶疑三四讀乃始凝焉會豁焉通
吻膏舌腴淪浹肌髓盖其思也苦故其入愈奥其見也
獨故其出愈竒嘻是真水心所謂蘇明允之流也是時
德父有重膇疾一室黯黮纔丈餘家具左右逼塞若悶
悶不能出氣而德父終歲處之安然余亦盡日對之欣
然也值其疾少間侣行田間倚枯藜傍流水且笑且歌
雞犬桑麻俱有自得意第舍傍耕翁樵叟舉手問學正
安往亦若喜動顔色者德父好語勞之恩意敵朋儕而
獨以見達官為恥以對俗子為無味以入城市為不得
已以非義之獲為泥為滓自試禮部歸即謝舉門不入
郡博士倚以紏郡庠故里人稱學正而亦棄不就太守
縣大夫願見之不可得遠近宿儒新俊聞風慕重不但
稱學正以其居大田又稱之曰大田王先生云嘻何必
蘇明允龐德公之流耶然德父雖閉關每惻然有憂當
世意而慨然談當世事真公之在建安藉余寄聲德父
德父因貽書勉以救時宜學孔子不止學孟子李公既
相素厚德父者也德父疾已侵藁數千言規正之及公
不及私何必龐德公魯仲連之流耶余不足以知之矣
德父名象祖家世著臨海祖衝文學行義有名孝宗朝
為校書郎父應之豪邁博習遍交乾淳諸老贈承議郎
妻陳氏男勉勵勤女長適李宗次先卒孫男五殁於嘉
熙三年四月晦年七十六葬於淳祐元年某月某日墓
在重暉鄉三坑山銘曰夜光出屋天不我匱連城幾何
人不我玉雖不我玉不獻不哭亦不刖我足全而歸之
賁林谷
竹邨居士林君墓碑陳耆卿
君名師點字詠道其先曲阜人五世祖廣之卒天台縣
税官依郡城以處彬曾祖也㳂江制司差使黻祖也修
職郎信父也君孝友孚達廣學而苦成少所從多有道
師儒壯所交多有道未遇卿相跨郡所接識多海内名
勝居家所振膽多境外旅窮好客如饞耽士如醉而尤
嗜書傳扶竒斸𦕈近購遠求家已卷數千猶典衣抄傳
恐晚丹鉛勘點蠅頭蟄然至遇古帖祕文斷刻墜簡不
啻虞簫振耳商彝奪目積之久亦餘千卷焉篆隸尤留
心以張謙中虞仲房為法虞號君嫡授簡俾代已書每
扁榜熒熒必君也夫士剽盜漁獵以聚書為贅疣弗之
好矣或心好而力不能聚諉曰窮至字書不待達以工
而聽其委落曰淺事淺事拙何病然則鄴侯永逝而陽
冰輩真不起矣如君聚人所難聚而工人所不工非愛
古博雅能然哉金夫人行實嫓君空嫁奩助之奉親餘
則以觴客姑久疾舅幾喪明親煑藥臑食以供不解衣
三載舅姑曰活我無以報願汝生好兒長夀爾表民自
幼即鄉學受父母督程其愛古博雅信好兒而所儲書
益富獨貲用窘書又以水多散亡併失富寥寥也故君
死以甲戌七月十八日金夫人死以戊子二月十七日
至乙未臘月八日始克合于浮岡祖壠之側盖君七十
五金又加五焉其長夀信夫孫曰錫疇銘曰吾觀近世
藏書之家多燬於火而君復圮於水也或曰至寳難久
聚有是哉雖然其外可圮也其中不可滓也
四朝布衣竹邨林君墓表吳子良
篔忩先生既銘詠道林君子表民復請余表其墓余謝
曰銘具矣不滅矣雖表奚加焉表民請弗置曰所以傳
載吾父豈嫌乎多余無以答則為摘其可表者三君生
事薄萊田不足支豐歲然酷嗜書質衣貨家具購書至
幾千卷名帖亦數千卷每一卷入手喜津津校讎考訂
忘日夜可謂貧而富於書君卧窮巷聲援絶然師友皆
名輩勝流王公卿月虞公似良李公庚徐公似道錢公
象祖謝公深甫張公布商公飛卿丁公可徐公大受林
公憲桑公世昌君陪從於鄉邦者也陳公傅良樓公鑰
張公孝伯萬公鍾龔公頥正王公厚之鞏公豐真公德
秀楊公長孺君承接於他邦者也可謂約而廣於交君
屢試屢跌以老然不自憂而憂人憂龍舒吳㮚長樂王
作古栝陳百朋會稽潘方謫台州君館置其家接歲踰
時經紀之後皆成名去可謂困而勇於誼然則世之非
貧非約非困而棄書棄交棄誼者曷不視君乎是三者
可表已而又有一焉夫身貧則子宜裕不然書為無益
矣身約則子宜泰不然交為無益矣身困則子宜亨不
然誼為無益矣君一子表民也其貧其約其困復似君
而不悔書書益多不悔交交益密不悔誼誼益虔然則
世之能以書以交以誼必其身不能以書以交以誼必
其子者又曷不視君乎君名師點字詠道臨海人自號
竹邨居士死年七十五葬浮江所為詩文數鉅帙藏于
家他行能若世出若死葬月日見銘中
赤城集卷十六
