後村詩話詩文評類
提要
(臣)等謹案後村詩話前集二卷後集二卷續
集四卷新集六卷宋劉克莊撰克莊有後村
集已著錄所撰詩話惟前集有本别行其餘
皆編入文集中共十四卷末有自䟦稱前後
二集為六十至七十歲時所作續集四卷為
八十歲時所作新集六卷則八十二歲時所
作也克莊晩節頹唐詩亦漸趨潦倒如髮脱
詩之論為城旦寧非恕度作沙彌亦自佳老
吏詩之只恐閻羅難抺過鐵鞭他日鬼臀紅
殆足資笑噱然論詩則具有條理真德秀作
文章正宗以詩歌一門屬之克莊克莊所取
如漢武帝秋風詞及三謝之類德秀多刪之
克莊意不謂然其說今載前集第一卷中盖
克莊於詩為專門而德秀于詩則未能深解
宜其方枘而圓鑿也前集後集續集統論漢
魏以下而唐宋人詩為多新集六卷則詳論
唐人之詩皆採摘精華品題優劣往往連錄
全篇較他家詩話兼涉考證者為例稍殊盖
用唐詩紀事之例所載宋代諸詩其集不傳
於今者十之五六亦皆頼是書以傳可稱善
本其中如韓詩外傳西京雜記朝野僉載諸
書往往連篇抄錄至一二十條不止以至沈
既濟駁武后本紀之類泛及史事皆與詩無
涉殊為例不純又如謂杜牧兄弟分黨牛李
以為高義而不知為門戶之私謂吳融韓偓
國蹙主辱絶無感時傷事之作似但據唐英
歌詩香奩集而於韓内翰集則殊未詳閱持
論亦或偶疎至于既詆玉臺新詠為淫哇而
又詳錄其續集既稱歐陽修厭薄楊劉又稱
其推重楊劉尤自相矛盾然要其大旨則精
核者多固迥在南宋諸家詩話上也乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
