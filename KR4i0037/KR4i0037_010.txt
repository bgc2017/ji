後村詩話卷十
宋劉克莊編
此一卷專為杜陵補遺
陳拾遺故宅詩至比之郭元振唐人敬重拾遺如此文
上人上方云庭前猛虎臥遂得文公廬吾師雨花外不
下十年餘長者自布金禪龕只晏如又云王侯與螻蟻
同盡遂丘墟願聞第一義回向心地初此僧不知何人
必深于内典者
莫相疑行男兒生無所成頭皓白牙齒欲落真可惜憶
昨獻賦蓬萊宫自怪一日聲輝赫集賢學士如堵墻觀
我落筆中書堂往時文彩動人主此日饑寒趨路傍晩
將末契托年少當面輸心背面笑寄謝悠悠世上兒不
争好惡莫相疑他人于當面輸心背後笑之下文必有
餘怨公卒章優游閒暇了無忿&KR1264;
閬州絶句云殿前兵馬雖驍雄縱暴略與羌渾同聞道
殺人漢水上婦女多在官軍中當時殿前兵無紀律如
此别篇云二十一家同入蜀惟殘一人出駱谷必是子
美自謂柟木為風雨所拔云倚江柟樹草堂前故老相
傳二百年誅茅卜居總為此五月髣髴聞寒蟬東南飄
風動地至江翻石走流雲氣滄波老樹性所愛浦上童
童一青盖虎倒龍顛委榛棘淚痕血點垂胷臆我有新
詩何處吟草堂自此無顔色茅屋為秋風所破歌云八
月秋高風怒號卷我屋上三重茅南村羣童欺我老無
力忍能對面為盗賊公然抱茅入竹去脣焦口燥呼不
得秋天漠漠向昏黑布衾多年冷似鐵嬌兒惡卧踏裏
裂牀牀屋漏無乾處雨脚如麻未斷絶安得廣厦千萬
間大庇天下寒士俱歡顔風雨不動安如山嗚呼何時
眼前突兀見此屋吾廬獨破受凍死亦足溪柟屋茅為
風所拔不以草堂茅屋飄颻為憂方有惜古木庇寒士
之意其迂闊如此
天邊行云九度將書向洛陽十年骨肉無消息大麥行
云大麥乾枯小麥黃婦女行泣夫走藏問誰腰鐮胡
與羌苦戰行云苦戰身死馬將軍云是伏波之子孫注
馬璘也去秋行云去秋涪江木落時臂搶走馬誰家兒
到今不知白骨處部曲有去皆無歸戰場冤魂每夜哭
空令野營猛士悲此數篇皆可補史之缺文但遂州白
骨不歸者失其姓名當考
草堂云弧矢暗江海難為遊五湖不忍竟舍此復來薙
榛蕪天下尚未寕健兒勝腐儒此篇嘆還吳未可重值
浣花榛蕪四松萬竹無恙隣里大官賓客喜歸可見隨
寓而安之意于時天下未寕固有健兒勝腐儒之句卒
章云飄颻風塵地何地置老夫飲啄愧殘生食薇不敢
餘其語意雍容閒暇有雅人之深致
牽牛織女篇云牽牛出河西織女處其東萬古永相望
七夕誰見同神光竟難候此事終朦朧颯然精靈合何
必秋遂通前人詠牛女所未及
壯遊詩押五十六韻在五言古風中尤多悲壯語如云
往者十四五出遊翰墨場斯文崔魏徒以我似班揚又
云脫略小時軰結交皆老蒼東下姑蘇臺已具浮海航
到今有遺恨不得窮扶桑又云上感九廟焚下憫萬
民瘡小臣議論絶老病客殊方雖荆卿之歌雍門之琴
高漸離之筑音調節奏不如是之跌蕩豪放也
二角鷹篇云惡鳥飛飛啄金屋安得爾軰空其羣驅出
六合梟鸞分子美前有左綿畫角鷹詩此二鷹乃真
本非左綿畫本也
寫懷篇云禍首燧人氏厲階董狐筆君看燈燭張轉使
飛蛾密注云燧人火化而争欲之心生董狐直筆而是非
之端起其說甚新
可嘆篇云天上浮雲如白衣斯須改變如蒼狗古往今
來共一時人生萬事無不有丈夫正色動引經酆城客
子王季友貧窮老叟家賣屐好事就之為攜酒豫章太
守高帝孫引為賓客敬頗久聞道三年未曾語小心恐
懼閉其口太守得之更不疑人生反覆看亦醜時危可
仗真豪俊二人得置君側否詩言王季友誠賢士但為
太守客當有獄市薤水之規今三年恐懼不出口何也
謂今且如此使其在明君側豈能補衮職之闕哉非以
嘿求容若以嘿為賢恐非篤論然子美終以羲和禹事
業望王李殊不可曉末云吾軰碌碌飽飯行風后力牧
長回首乃知子美以風后力牧自期其抱負尤不淺矣
醉為馬墜云騎馬忽憶少年時散蹄迸落瞿塘石白帝
城門水雲外低身直下八千尺向來皓首驚萬人自倚
紅顔能騎射不虞一蹶終損傷人生快意多所辱朋知
來問靦我顔杖藜強起依僮僕語盡還成開口笑提攜
别掃清溪曲共指西日不相貸喧呼且覆杯中渌此篇
可見壮老健衰之異末云何必走馬來為問君不見嵇
康養生遭殺戮南華云魯有單豹者巖居水飲七十有
童孺之色不幸而遇餓虎殺而食之有張毅者高門縣
薄無不走也四十而有内熱之病以死豹養其内而虎
食其外毅養其外而病攻其内乃公卒章之意
遣懷篇云梁孝王都邑之盛及追懷與高適李白同吹
臺末有撫孤之句公飄颻一羈旅而葛帔練裙之念如
此高李豈無厚禄故人聞之得無愧乎
大覺蘭若云一老猶鳴日暮鐘諸僧尚乞齋時飯可見
寺小僧貧之狀
折檻行云嗚呼房魏不復見秦王學士時難羡千載少
似朱雲人至今折檻空嶙峋婁公不語宋公語尚憶先
皇容直臣此必子美追懷諫省時論事不合傷今思古
而作
朱鳳行云君不見瀟湘之山衡山高山巔朱鳳聲嗷嗷
側身長顧求其羣翅垂口噤心甚勞下愍百鳥在網羅
黃雀最小猶難逃願分竹實及螻蟻盡使鴟鴞相怒號
衡嶽有朱鳥峯此篇言朱鳥孤立無助栖托雖高不忍
自求飽必欲百鳥如黃雀之類在網羅者皆分竹實以
及之不暇計鴟鴞輩怒號矣
遣遇篇云石間采蕨女鬻菜輸官曹丈夫死百役暮返
空村號聞見事略同刻剥及錐刀貴人豈不仁視爾如
莠蒿夫死于役僅存女婦采蕨鬻菜以輸官夫民之窮
甚矣而官吏刻剝尤甚于錐刀此不獨指里胥亭長軰
内自租庸使外自觀察使不得不受其責故有貴人豈
不仁視汝如莠蒿之句錄之以告居大位者
望嶽云南嶽配朱鳥禮秩自百王歘吸領地靈澒洞半
炎方邦家用祀典在德非馨香廵守何寂寥有虞今則
亡祝融五峯尊峯峯次低昂紫蓋獨不朝争長嶪相望
恭聞魏夫人羣仙夾翺翔望嶽之作多矣余行役過焉
款靈霄坐悅亭宿勝業寺累日嶽令與山中人謂余為
向道者將以昧爽登絶頂夕忽大雪余猶攀緣而上望
上封咫尺雪泥沒膝不可行然耳目之睹記公詩真此
圖經也
謁玄元廟次昭陵二詩俱嚴麗駿壯為千古五言律詩
典則其歸美開基責望守成傷今思古有無窮忠愛之
義
與韋左丞五言二篇當以古風為勝左丞名濟又與韋
左相律詩二十韻頗稱其相業此韋公名見素
與張卿二十韻張卿名垍說子均弟弟兄貴盛遭漁陽之
變合門殉難未足以報唐家今相率北面而臣賊垍帝
壻也故明皇欲致之死訖全要領可謂失刑
寄高書記云歎息高生老新詩曰又多美名人不及佳句法
如何主將收才子崆峒足凱歌聞君已朱紱且得慰蹉跎憶
李白云不見李生久徉狂真可哀世人皆欲殺吾意獨
憐才敏捷詩千首飄零酒一杯匡山讀書處頭白早歸
來此二篇非高李不敢當非子美不能道
遊何將軍山林前十首後半之如云鮮鯽銀絲鱠香芹
碧澗羹又云萬里戎王子何年别月支漢使徒空到神
農竟不知注云何將軍常征西域禽其王子歸傳其地
花草數種又云花妥鸎捎蝶溪喧獺趁魚又云手自移
蒲柳家纔足稻粱何將軍舊注莫詳其人公詩有將軍
不好武稚子總能文之句必勲貴中之好事者
遣興云驥子好男兒前年學語時問知人客姓誦得老
夫詩世亂憐渠小家貧仰母慈鹿門攜不遂鴈足繫
難期天地軍麾滿山河戰角悲儻歸免相失見日敢辭
遲驥子宗武小名公稱之如此公以其知客姓誦翁詩
為喜又别篇云驥子春猶隔又云驥子最憐渠鍾情幼
子如此而無一字及熊兒故余疑宗文失學
憶弟云喪亂同吾弟饑寒傍濟州人稀書不到兵在見
何由又云百戰今誰在三年望汝歸又元日寄妺云近
聞韋氏妹近在漢鍾離春城迴北斗郢樹發南枝不見
朝正使啼痕滿面垂公流落顛沛而一念不忘弟妺内
云百戰今誰在三年望汝歸又云不見朝正使啼痕滿
面垂讀之感慨不但隆友愛而厚倫紀其怨離亂而思
承平以不見朝正使為恨言四方表章未逹行在恐未
有見妺之期耳
聞官軍臨賊篇二十韵多佳句如云泰山當警蹕漢苑
入旌旄路濕羊腸險雲横雉尾高可見﨑嶇巴蜀播遷
梁益乘輿危迫之狀元帥歸龍種司空握豹韜注云廣
平王為元帥郭汾陽副之前軍蘇武節左將吕虔刀其
叙時事甚悲壯老健未云家家賣釵釧只待獻春醪寕
賣釵釧以易香醪可見時人厭亂之極贈嚴閣老云客
禮容疎放官曹可接聮新詩句句好應任老夫傳嚴武
雖跌蕩不羈然能客杜陵亦豪傑之士其詩往往附見
杜集所謂句句好之評亦非過情之譽
送郭中丞云箭入昭陽殿笳吟細柳營内人紅袖泣王
子白衣行詳此二聮必是述代宗幸陜之事
春宿左省云不寢聽金鑰因風想玉珂明朝有封事數
問夜如何岑參寄左省杜拾遺篇云聯步趨丹陛分曹
限紫薇曉隨天仗入暮惹御香歸白髮悲花落青雲羨
鳥飛聖朝無闕事自覺諫書稀岑杜同在諫省時兩宫
蒙塵時事可言者多矣杜云有封事問夜如何岑云聖
朝無闕事自覺諫書稀岑有愧于杜多矣
秦州五言二十首内云州圖領同谷驛道出流沙降虜
兼千帳居人有萬家馬驕珠汗落胡舞白蹄斜古注白
蹄胡名又云鼓角緣邊郡川原欲夜時萬方聲一槩吾
道竟何之又云傳道東柯谷深藏數十家瘦地翻宜粟
陽坡可種瓜又詩云萬古仇池穴潜通小有天何時一
茅屋送老白雲邊唐人遊邊之作數十篇中間有三數
篇一篇中間有一二聯可采若此二十篇山川城郭之
異土地風氣所宜開卷一覧盡在是矣網山送蘄帥云
杜陵詩卷是圖經豈不信然鼓角篇云萬方聲一㮣吾
道竟何之聽角者多矣孰知此言之悲哉
示姪佐云嗣宗諸子姪早覺仲容賢舊注佐草堂在東
柯谷又三首内云白露黃粱熟分張素有期又云甚聞
霜薤白重惠意如何佐别業有黃粱又有霜薤分遺尊
老其生理必小康者
阮隠居致薤云盈筐承露薤不待致書求束比青芻色
圓齊玉筯頭衰年關鬲冷味煖腹無憂公轉側兵火間
饑寒襤縷以詩考之如薇如蕨如&KR0034;如笋如薤如蒼耳
如萵苣皆入賦詠真成一菜肚老人矣然公于菜中尤
重薤有味煖腹無憂之句非嗜生冷者貴人日費萬錢
或一生食萬羊子美晩途以耒陽令饋白酒牛肉暴卒
豈若常蔬茹乎客至云舍南舍北皆春水但見羣鷗日
日來花徑不曾緣客掃蓬門今始為君開盤飱市遠無
兼味樽酒家貧只舊醅肯與隣翁相對飲隔籬呼取盡
餘杯此篇若戲效元白體者嚴武答杜二云卧向巴山
落月時兩鄉千里夢相思可但步兵偏愛酒也知光禄
最能詩江頭赤葉楓愁客籬外黃花菊對誰跂馬望君
非一度冷猿秋鴈不勝悲嚴公詩亦佳作豈近朱者赤
耶杜有别嚴公五言云江村獨歸去寂寞養殘生可見
子美潔于去就之際
懷舊云地下蘇司業親情獨有君那因喪亂後便有死
生分老罷知明鏡悲來望白雲自從失詞伯不復更論
文源明得卒章十字可以不朽矣
題玄武禪師屋壁云錫飛常近鶴杯渡不驚鷗玄武師未
詳
贈李白云豈有青精飯使我顔色好若乏大藥資山林
跡如掃李侯金閨彦脫身事幽討亦有梁宋遊相期拾
瑶草公與岑參高適詩皆人情世法惟與謫仙唱和皆
世外一種說話
别房太尉墓云對碁陪謝傅把劍覓徐君用事極精切
自閬赴蜀云棧懸斜避石橋斷却尋溪山館云山鬼吹
燈滅時人語夜闌蜀道荒僻如此
呈嚴公云胡為來幕下祇合在舟中又云老妻憂坐痺
幼女問頭風又云寬容存性拙翦拂念途窮又云曉入
朱扉啟昏歸畫角終此篇曲盡幕府賓主情誼春日江
村云赤管隨王命銀章付老翁豈知牙齒落名在薦賢
中注漢官儀丞郎月給赤管大筆一雙公時以虞部參
謀服緋故其辭如此卒章未免有周南留滯之歎然微
而婉
江上值水云為人性僻耽佳句語不驚人死不休焉得思
如陶謝手令渠述作與同遊前兩句自負不淺卒章乃推
尊陶謝可見前哲服善不争名之意
寄杜位云逐客雖皆萬里去悲君已是十年流玉壘題
書心緒亂何時更得曲江遊此篇言位近聞寬法離新
州注云位京中宅近西按新州今屬廣東去京師遠卒
章思與位復遊曲江則非京師之新州矣當詳攷
登高云無邊落木蕭蕭下不盡長江滚滚來萬里悲秋
常作客百年多病獨登臺二聮不用故事自然高妙在
樊川齊山九日七言之上
十二月一日雲安縣云一聲何處送書鴈百丈誰家上
瀨船又云負鹽出井此溪女打鼓發船何郡郎此二聮
縣圖也
哭鄭司戶蘇少監云豪傑誰人在文章掃地無此篇二
十韻錄一聯于此
聞河北節度入朝口號云喧喧道路多歌謠河北將軍
盡入朝始是乾坤王室正却教江漢客魂銷又云北道
諸公無表來茫然庶事遣人猜又云燕趙休矜出佳麗
宫闈不擬選才人讀杜集至三十卷多厭(缺)
亂離憤嫉跋扈之作此口號十二篇以河北
節將入朝為喜以北道無表為猜欲漁陽突騎邯鄲兒
之歸闕欲主上如周宣漢武欲諸公為孝子忠臣真一
飯不忘君者天寳禍亂自燕趙始今安史巳無噍類燕
趙佳麗可開選色之場矣子美方有宫闈不擬選才人
之句所謂舉筆不忘規諫者耶
終明府水樓云絶壁過雲開錦繡疎松隔水奏笙簧此
聯未經人道
别李八秘書云反氣凌雲在妖星下直廬又云不才同
補衮奉詔許牽裾又云御鞍金騕褭宫硯玉蟾蜍此篇
三十韵叙舊頗詳祕書不書名必是與公同扈從入蜀
者觀不才同補衮奉詔許牽裾之句似與公同諫省金
騕褭玉蟾蜍近臣方有此賜史失其名當攷
孤鴈云孤鴈不飲啄飛鳴聲念羣誰憐一片影相失
萬重雲望盡似猶見哀多如更聞野鵶無意緒鳴噪自
紛紛讀此篇便見得鮑常軰止是小家數
吾宗篇云吾宗老孫子質朴古人風耕鑿安時論衣冠
與世同昔温公約康節服深衣答云如今人只服今衣
温公不能強
溪上云塞俗人無井山田飯有沙瀼西土風
八月十六夜云河漢近人流絶佳
秋興云聞道長安似奕碁百年世事不勝悲王侯第宅
皆新主文武衣冠異昔時直北關山金鼓振征西車馬
羽書遲魚龍寂寞秋江冷故國平居有所思公詩叙亂
離多百韻或五十韻或三四十韻惟此篇簡而切
社日云今日江南老他時渭北童又云鵷鷺廻金闕誰
憐病峽中羈旅懷故鄉老大憶髫年人之至情也公生
長韋杜老逢社日百官朝天公獨病臥峽中情見乎辭
如此
詠懷古跡内先主孔明廟云古廟杉松巢水鶴歲時伏
臘走村翁武侯祠屋長隣近一體君臣祭祀同又云萬
古雲霄一羽毛又云伯仲之間見伊吕卧龍公没已千
載而有志世道者皆以三代之佐許之如云萬古雲霄
一羽毛如儕之伊吕伯仲間而以蕭曹為不足道此論
皆自子美發之考亭南軒近世大儒不能發也
昭君村云畫圖省識春風面環佩空歸月夜魂亦佳句
諸將篇云獨使至尊憂社稷諸君何以答昇平其責望
諸將深矣此篇謂張仁亶築三城本欲掃平吐蕃豈知
乃用以捄朔方
宗武生日云詩是吾家事又云覓句新知律乃翁稱之
如此而宗武詩無一字存者不若蘇叔黨有集行世
有感云諸侯春不貢使者日相望又云不過行儉德盗
賊本王臣又云領郡輒無色之官皆有詞願聞哀痛詔
端拱問瘡痍此三數聯略見當日時事使者相望而不
貢自若必是内租庸外觀察諸使符牒督賦急于星火
領郡之官者皆憚行與至于欲以儉德化盗賊為王臣
又欲下哀痛詔以問瘡痍唐人惟元結陽城有此意公
于舂陵行至比之華星秋月不刊之言也
東屯云築場憐蟻穴拾穗許村童可見民胞物與之意
柳司馬至云有使歸三峽相過問兩京函關猶出將渭
水更屯兵設備邯郸道和親邏些城幽燕唯鳥去商洛
少人行公去國萬里逢人輒問兩京此數聯是大歷間
事
元日示宗武云汝啼吾手戰吾笑汝身長前有明年共
我長之語此又云吾笑汝身長見愛子長成而喜憶江
東弟不見而悲其慈愛如此
放船出峽四十韻按公天寳十五載入蜀凡十三年羈
旅非一處而在䕫最久至大歷三年始出陜之江陵又
二年卒于耒陽蜀中諸詩惟䕫最多四十韻反復曲折
若不忍去雲安者
贈起居田舍人澄詩云舍人退食收封事宫女開函近
御筵唐以舍人給事中書匭事又云宫女開函以所投
封事奏御义云晴窗點檢白雲篇注云謂武帝秋風詞
别韋左丞詩云常擬報一飯况懷辭大臣若甚德韋公
者然末句云白鷗没浩蕩萬里誰能馴公自植立每如
此
不意青草湖扁舟落吾手中原消息斷黃屋今安否去
蜀之吳楚身與妻子弟妹未知逃生之所而以中原消
息斷黃屋安否為憂此山谷所以有長使詩人拜畫圖
煎膠續絃千古無之歎
後村詩話卷十
