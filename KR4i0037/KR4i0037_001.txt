後村詩話卷一
宋劉克莊編
故事經筵徹章宸翰賜講讀官詩率取前人絶句淳祐
丙午講禮記畢錫宴秘書省御製七言唐律一首云鰲
極開先已降衷上天下澤禮居中三才義理維持力萬
世綱常建立功孔聖法言多纂輯漢儒師學共脩崇經
帷講徹資羣彦克已工夫在廣充詩既雄渾而奎文絢
爛行草遒麗各為一體侍讀少師鄭公以下拜賜者十
有四人克莊與焉徹章賜御製詩自今上始
施罛濊濊鱣鮪發發葭菼揭揭庶姜孽孽庶士有朅鄭
氏曰庶姜謂姪娣庶士謂媵臣毛氏曰孽孽盛飾余始
悟屈原九章云魚鱗鱗兮媵予之意本此
詩四言尤難以三百五篇在前故也韋玄成云誰謂華
高企其齊而誰謂德難厲其庶而使經聖筆亦不能删
也曹公短歌行末云山不厭高海不厭深周公吐哺天
下歸心且孔融楊修俱斃其手操之高深安在身為漢
相而時人目以漢賊乃以周公自擬謬矣魏文帝善哉
行云人生如寄多憂何為今我不樂歲月如馳當操無
恙植以才倉舒以惠幾至奪嫡謂之多憂可也及受漢
禪可與天下同樂矣帝既猜阻鮮懽而諸侯王就封者
皆為典籖侵迫多見削奪其末命乃托國于狼顧之仲
逹是帝之憂至死未已何時而可樂乎
曹植以蓋代之才它人猶愛之况于父乎使其少加智
巧奪嫡猶反手爾植素無此念深自斂退雖丁儀等坐
誅辭不連植黃初之世數有貶削方且作詩責躬上表
求自試兄不見察而不敢廢恭順之義卒以此自全可
謂仁且智矣文中子曰至哉思王以天下讓真篤論也
贈白馬王彪云丈夫志四海萬里猶比鄰恩愛苟不虧
在遠分日親何必同巾幬然後展殷勤憂思成疾疢無
乃兒女仁倉卒骨肉情能不懷苦辛末云離别永無會
執手將何時王其愛玉體俱享黃髮期于時諸王凛凛
不自保子建此詩憂傷忼慨有不可勝言之悲詩中所
謂蒼蝇間白黑䜛巧令親疎蓋為灌均輩發終無一毫
怨兄之意處人倫之變者當以為法彰以驍勇斃植以
文義全蓋丕所忌非文人也使倉舒在却未必可存倉
舒夭操謂丕輩曰我之不幸汝輩之幸也此語失父道
矣豈所以愛倉舒哉陸機弔魏武文云曩以天下自負
今以愛子托人其言甚可悲也
嵇康幽憤詩云性不忤物頻致怨憎按康傲鍾會不與
語與山濤書自言薄周孔而非湯武其所忤也大矣子
元子上見書自無可全之理况加以士季乎雖欲採薇
散髮頥性養夀豈可得也
四言自曹氏父子王仲宣陸士衡後惟陶公最高停雲
榮木等篇殆突過建安矣
五言見于書詩如萬事叢脞哉胡為乎泥中之類非始
于蘇李也武别陵云欲展清商曲念子不能歸又云願
為雙黃鵠送子俱遠飛陵雖萬無還理武尚欲拔之以
歸漢忠厚之至也
康樂稱太傅為宗衮子建稱孟德為家王皆自我作古
嵇康以非湯武三字殺身如韓亡子房奮秦帝魯連恥
之句謂之及形已具可也康樂安得全乎然康樂若以
改物為恥竊負而逃可也為淵明亦可也既仕宋乃欲
為子房魯連于義未有所安悲夫
阮嗣宗云寧與燕雀翔不隨黃鵠飛黃鵠遊四海中路
將安歸蓋歎時人之安于卑近而自傷其才大志廣無
所稅駕非謂士之抗志甘為燕雀而已嵇阮齊名然勸
進表叔夜决不肯作
文章正宗初萌芽西山先生以詩歌一門屬予編類且
約以世教民彝為主如仙釋閨情宫怨之類皆勿取予
取漢武帝秋風辭西山曰文中子亦以此辭為悔心之
萌豈其然乎意不欲收其嚴如此然所謂㩦佳人兮不
能㤀之語蓋指公卿羣臣之扈從者似非為後宫設凡
予所取而西山去之者太半又增入陶詩甚多如三謝
之類多不入
詩至三謝如玉人之攻玉錦工之織錦極天下之工巧
組麗而去建安黃初遠矣
陶公如天地間之有醴泉慶雲是惟無出出則為祥瑞
且饒坡公一人和陶可也
潘岳云春榮誰不慕歲寒良獨希若能卻顧長慮者然
身游金谷以賈謐石崇為托歲寒之地悲夫
謝康樂有擬鄴中詩八首江文通有擬雜體三十首名
曰擬古往往奪真亦猶退之琴操真可以絃廟瑟子厚
天對真可以答天問今人號為摹擬其作求其近似者
少矣
贈盧諶詩前歴叙霸王之佐下云中夜撫枕歎思與數
子遊又云功業未及建夕陽忽西流時哉不我與去乎
若雲浮昔蒯通讀樂毅之書而泣余于越石此詩亦然
前作有甚拙者劉越石云宣尼悲獲麟西狩涕孔丘兩
句一事也阮嗣宗云多言焉所告繁辭將訴誰兩句一
意也然不以瑕掩瑜
宋少帝前溪曲云黃葛生爛漫誰能斷葛根寧斷嬌兒
乳不斷郎殷勤其才思乃在陳後主隋煬帝之上
魏文帝有見輓船士新婚别妻詩一首庶幾熠熠宵行
蠨蛸在戶之遺意吕東萊馬嵬詩云錦襪千年恨皇輿
萬里程寧知輓船士亦有别離情輓船事與馬嵬不相
涉而善用之如此
焦仲卿妻詩六朝人所作也木蘭詩唐人所作也樂府
惟此二篇作叙事體有始有卒雖辭多質俚然有古意
徐陵所序玉臺新詠十卷皆文選所棄餘也六朝人少
全集雖賴此書略見一二然賞好不出月露氣骨不脫
脂粉雅人莊士見之廢卷昔坡公笑蕭統之陋以陵觀
之愈陋于統如沈休文六憶之類其䙝慢有甚于香奩
花間者然則自國風楚辭而後故當繼以選詩不易之
論也
唐初王楊沈宋擅名然不脫齊梁之體獨陳拾遺首倡
高雅冲澹之音一掃六代之纖弱趨于黃初建安矣太
白韋柳繼出皆自子昂發之如世人拘目見酣酒笑丹
經崑崙有瑶樹安得采其英如林居病時久水木澹孤
清閒卧觀物化悠悠念羣生青春始萌達朱火已滿盈
徂落方自此感歎何時平如務光讓天下商賈競刀錐
已矣行采芝萬世同一時如吾愛鬼谷子青谿無垢氛
囊括經世道遺身在白雲舒可彌宇宙卷之不盈分豈
徒山木夀空與麋鹿羣如臨岐泣世道天命良悠悠昔
日殷王子玉馬遂朝周寶鼎淪伊榖瑤臺成古丘西山
傷遺老東陵有故侯皆蟬蛻翰墨畦逕讀之使人有眼
空四海神遊八極之興
杜審言夜宴云酒中堪累月身外即浮雲登襄陽城云
楚山横地出漢水接天迴妾薄命云啼鳥驚殘夢飛花
攪獨愁杜氏句法有自來矣
杜五言感時傷事如親朋無一字老病有孤舟如敢料
安危體尤多老大臣如不愁巴道路恐濕漢旌旗其用
事琢對如須為下殿走不可好樓居如竟無宣室召徒
有茂陵求如魯衛稱尊重徐陳略喪亡八句之中著此
一聯安得不獨步千古若全集千四百篇無此等句為
氣骨篇篇都做圓荷浮小葉細麥落輕花道了則似近
人詩矣
古人感知已之遇季布奏事彭越頭下臧洪盧諶皆不
以主公成敗而二其心叔季所謂賓客方翕翕熱時則
趨附恐後及時異事改則振臂而去至有射羿者世傳
嚴武欲殺子美殆未必然觀親老如宿昔部曲異平生
之句極其悽愴至位置武于八哀詩中忠厚藹然異于
幕府少年今白髮之作矣李義山過舊府有寄諸掾詩
云莫憑無鬼論終負托孤心尤有門生故吏之情可以
矯薄俗
唐人善形容人情物態杜公云已經十日竄荆棘困戹
極矣然腰下寶玦青珊瑚終不解去何也義山云不收
金彈抛林外却憶銀牀在井頭亦曲盡貴公子之憨態
若貫休輩自拳五色毬迸入它人宅却促蒼頭奴玉鞭
打一百之句拙俚甚矣
太白古風云大雅久不作吾衰竟誰陳王風委蔓草戰
國多荆榛龍虎相啖食兵戈逮狂秦正聲何微茫哀怨
起騷人揚馬激頽波開流蕩無垠廢興雖萬變憲章亦
已淪此今古詩人斷案也黃河走東溟白日落西海逝
川與流光飄忽不相待春容捨我去秋髮已衰改人生
非寒松年貌豈長在吾當乘雲螭吸景駐光彩西上蓮
花山迢迢見明星素手把芙蓉虚步躡太清俯視洛陽
川茫茫走胡兵流血塗野草豺狼盡冠纓此六十八首
與陳拾遺感遇之作筆力相上下唐諸人皆在下風
古人服善太白過黃鶴樓有眼前有景道不得崔顥題
詩在上頭之句至金陵遂為鳳凰臺詩以擬之今觀二
詩真敵手棋也若他人必次顥韻或于詩版之傍别著
語矣
玉川子貧甚僧送米令割俸其家必無蓋藏一婢赤脚
必無姝麗所訟惡少騎屋下瞰未必盡然既為捕笞惡
少不以為德反謂處置未是它人處此必怒退之乃巽
辭謝之為具招之玉川赴其約又先致雙鯉亦不之卻
舊史稱退之性崛強以玉川事觀之乃一委曲人也然
其與憲宗争佛骨與御史中丞李紳争臺參與王庭湊
争牛元翼與河南尹鄭相争賣餅軍人則毅然不可奪
崛強于大節而委曲于羣碎此其所以為退之歟
李翺張籍皇甫湜皆韓門弟子翺妻又會女也故退之皆名呼之
如云李翺觀濤江又云籍湜輩然翺祭退之文乃稱為兄師弟子
姑未論兄妻之諸父可乎籍祭詩云而後之學者或號為韓張有
抗衡之意湜作墓碑云父疾諭湜曰死能令我躬不隨世磨滅
者惟子以為屬退之乃賴湜而傳耶近世推黃配蘇亦類此
退之性喜玩侮如吕醫山人之類固可侮揚之罘侯喜
諸生也乃况之罘以栢馬又借釣魚嘲喜云舉竿引線
忽有得一寸纔分鱗與鬐盧仝張籍之齒長矣于盧則
云先生抱材終大用宰相未許終不仕形容其迂闊不
少貸于籍則云君乃崑崙渠籍乃嶺頭龍譬如蟻蛭微
詎可陵崆𡵻贈崔立之云朝為百歲猶鬱怒暮作千詩
轉遒緊若服其敏者下句却云才豪氣猛易言語往往
蛟螭雜蟻蚓則多而不精可以槩見其于詩人中惟東
野文人中惟子厚稍加敬
唐僧見于韓集者七人惟大顛穎師免嘲侮高閒草書
頗見貶抑如惠如靈如文暢如澄觀直以為戲笑之具
而已靈尤跌蕩至于醉花月而羅嬋娟此豈佳僧乎韓
公方且欲冠其顛始聞澄觀能詩欲加冠巾及觀來謁
見其已老則又潸然惜其無及所謂善謔而不為虐者
耶
柳子厚才高它文惟韓可對壘古律詩精妙韓不及也
當舉世為元和體韓猶未免諧俗而子厚獨能為一家
之言豈非豪傑之士乎昔何文縝常語李漢老云如柳
子厚詩人生豈可不學他做幾百首漢老退而歎曰得
一二首似之足矣何文縝從北狩病中詩云歴歴通前
劫依依返舊魂人生會有死遺恨滿乾坤雖意極忠憤
而語不刻急亦學柳之騐
吕温坐伾文黨黜守道衡二州卒于衡柳子厚誄之曰
遷理于道民服休嘉賦無吏迫威不刑加又言二州之
人哭者逾月坡公謂温小人何以得此然余觀温集送
江華毛令絶句云布帛精麤任土宜疲人識信每先期
今朝臨别無他囑雖是蒲鞭也莫施太守送縣令之言
如此則子厚所書非溢美矣今世士大夫笑温者比肩
及為二千石屬縣能督賦者蒙殊奬負殿者受嚴譴有
能為温此言未見其人也
吕温詩云天下起兵誅董卓長沙義士最先來荆公云
江東子弟多才俊卷土重來未可知皆可以倡東南勇
敢之氣
玉建新嫁娘詩云三日入厨下洗手作羹湯未諳姑食
性先遣小姑嘗張文潛寄衣曲云别來不見身長短試
比小郎衣更長二詩當以建為勝文潛詩與晉人參軍
新婦之語俱有病
劉長卿七言云欲掃柴門迎遠客青苔紅葉滿貧家魏
野林逋不能及也
洛神賦子建寓言也好事者乃造甄后事以實之使果
有之當見誅于黃初之朝矣唐彦謙云驚鴻瞥過游龍
去虚惱陳王一事無似為子建分疏者
唐人叙述竒遇如后土夫人事托之韋郎無雙事托之
仙客鸎鸎事雖元稹自叙猶借張生為名惟沈下賢秦
夢記牛僧孺周秦行記李羣玉黃陵廟詩皆攬歸其身
名檢掃地矣
古樂府云新婦初來時小姑始扶牀今日被驅遣小姑
如我長迴頭語小姑勿嫁似兄夫庶幾哀而不怨矣
雍陶送春詩云今日已從愁裏去明年更莫共愁來稼
軒詞云是他春帶愁來春歸何處却不解和愁將去雖
用前語而反勝之
唐失河湟未久司空圖詩云漢兒盡作胡兒語却向城
頭罵漢人燕山自石晉割棄至本朝宣和歴年多矣議
者猶以燕人思漢藉口卒召狄難
劉言史贈盛鍊師云大羅過却三千歲更向人間魅阮
郎此女道士豈魚玄機之流歟唐人多不矜細行李羣
玉有龍門寺佳人阿最歌云何須同泰寺然後始為奴
其放潑如此夫陶寫情性如閒情賦可也過則為羣玉
矣
唐人多傳盧仝因留宿王涯第中遂預甘露之禍仝老
無髮奄人于腦後加釘焉以為添丁之䜟或言好事者
為之仝處士與人無怨何為有此謗然平時切齒元和
逆黨月蝕一詩膾炙人口意者羣奄因此害之太平廣
記載孝廉許生遇四丈夫與白衣叟會飲于甘棠館西
噴玉泉四人謂叟曰玉川來何遲叟舉壁間所見詩座
中聞之皆擁面欲慟已而叟與四人者各賦一篇蓋王
涯賈餗舒元輿李訓與仝之鬼也按甘露之謀涯餗不
預元輿訓雖狂疎敗事其志與陳蕃竇武何異得罪于羣
奄則有之于社稷無負也身與其宗既葅醢于寺人之
手終唐之世名與叛逆同科僅嘗收葬羣奄又使人發
之投骨渭水子孫或逃依劉從諫苟活旦暮甚可憐矣
及澤潞平被害無噍類詔書猶謂之逆賊之後此何理
也李文饒實當國政刑如此豈畏奄人耶有宿憾于涯
輩耶至昭宗危亂中始有雪涯等之詔噴玉泉詩云李
固有冤藏蠧簡鄧攸無子續清風又云雖有衣衾藏李
固終無表疏雪王章皆可傳誦白衣叟所舉壁間詩云
六合茫茫皆漢土此身無處哭田横妙甚此必是涯元輿
門生故吏所作
杜牧之聞慶州趙縱使君與党項戰死詩云將軍獨乘
鐵驄馬榆溪戰中金僕姑死綏却是古來有驕將自驚
今日無青史文章爭點筆朱門歌舞笑捐軀誰知我亦
輕生者不得君王丈二殳皇祐中儂賊犯康州闔郡潰
去惟守臣趙師旦死之妻方産子棄之草間亂後訪之尚
呱呱然諸公哀誄惟元厚之云轉戰譙門日欲晡空拳
猶自把戈鈇身垂虎口方安坐命在鴻毛更疾呼柱下
杲卿存斷節袴中杵臼得遺孤空餘三尺英雄血不愧
山西士大夫欲與牧詩並驅
樊川集中有李給事詩云元禮去歸緱氏學江充來見
大臺宫又云可憐劉校尉曾訟石中書李名中敏常論
鄭注免歸又忤仇軍容棄官二聯可謂善用事矣
劉夢得五言如蜀先主廟云天下英雄氣千秋尚凛然
勢分三足鼎業復五銖錢得相能開國生兒不象賢凄
凉蜀故妓歌舞魏宫前八陣圖云軒皇傳上略蜀相運
神機水落龍蛇出沙平鵝鸛飛波濤無動勢鱗介避
餘威會有知兵者臨流指是非中秋云星辰讓光彩風
露發晶英能變人間世翛然是玉京七言如洛中寺北
樓云高樓賀監昔曾登壁上筆蹤龍虎騰中國書流讓
皇象北朝文士重徐陵偶因獨見空驚目恨不同時便
服膺惟恐塵埃轉磨滅再三珍重囑山僧西塞山懷古
云西晉樓船下益州金陵王氣漠然收千尋鐵鎖沉江
底一片降幡出石頭人世幾回傷往事山形依舊枕寒
流今逢四海為家日故壘蕭蕭蘆荻秋哭吕温云遺草
一函歸太史旅墳三尺近要離金陵懷古云山圍故國
周遭在潮打空城寂寞迴皆雄渾老蒼沈著痛快小家
數不能及也絶句尤工
夢得貞元間已為郎官御史牛相方在場屋投贄文卷
夢得飛筆塗竄牛既貴未能忘有曾把文章謁後塵之
句夢得答云初見相如成賦日後為丞相掃門人且飭諸
子以已為戒然和令狐相云鮮有一身兼將相更能四
面占文章則依然故態此詩幸次楚韵若施之于綯豈
止掇兔葵燕麥之怒耶同時八司馬皆高才一斥不復
或咎時宰無樂育意惟新史謂貪帝病昏抑太子之明
深當其罪後裴度為夢得免播州之行憲宗怒尚未解
非但諸公忌才也
夢得歴德順憲穆敬文武七朝其詩尤多感慨惟在人
雖晚達于樹比冬青之句差閒婉答樂天云莫道桑榆
晚為霞尚滿天亦足見其精華老而不竭
莫猺自生長名字無符籍市易雜鮫人婚姻通木客
星居占泉眼火種開山脊夜渡千仞谿含沙不能射
蠻語鉤輈音蠻衣斑斕布熏狸掘沙鼠時節祠盤瓠
忽逢乘馬客怳若驚麕顧腰斧上高山意行無舊路
此劉夢得莫猺蠻子詩也世傳坡詩始學夢得觀此
二詩信然
元稹詠估客云爾又生兩子錢刀何歲平往年黑風
峒賊首詐降朝家以通直郎鎮南僉幕招之不出使
其弟來吉州謁帥帥以角妓奉之戲云遺下賊種奈何
唐彦謙寒食五言云微微潑火雨草草踏青人本朝
王元之詩亦用潑火雨
牧之譽阿宜義山譽衮師後二兒皆無聞退之不譽
子姪直言阿買不識字
李義山答令狐補闕云人生有通塞公等繋安危於升
沈得喪之際婉而成章簡齋南渡初被召柬同時召客
云共談太極非無意能繫蒼生本不同則氣象益開闊
矣
唐任藩詩存者五言十首而已然多佳句衆鳥已歸樹
旅人猶過山贈僧云半頂髮根白一生心地清居然可
愛今人動為千百首而無可傳者
薛能詩格不甚高而自稱譽太過五言云空餘氣長在
天子用平人不但自譽其詩又自譽其材然位歴節鎮
不為不用矣卒以驕恣陵忽僨軍殺身其才安在妄庸
如此乃敢妄議諸葛可謂小人無忌憚者
揚州在唐時最繁盛故張祐云人生只合揚州死蜀都
在本朝最繁盛故放翁云不死揚州死劍南
杜牧許渾同時然各為體牧于唐律中常寓少拗峭以
矯時弊渾則不然如荆樹有花兄弟樂橘林無實子孫
忙之類律切麗密或過牧而抑揚頓挫不及也二人詩
不著姓名亦可辨樊川有續别集三卷十之八九皆渾
詩牧佳句自多不必又取它人詩益之若丁夘集割去
許多傑作則渾詩無一篇可傳矣牧仕宦不至南海别
集乃存南海府罷之作甚可笑
韋蘇州話舊云昔事武皇帝無賴恃恩私身為里中横
家藏亡命兒朝持摴蒱局暮竊隣家姬司隸不敢捕立
在白玉墀此蓋韋公身在三衛目擊其類如此非自謂
也王建羽林行亦云長安惡少出名字樓下劫商樓上
醉天明下直明光宫散入五陵松栢中百回殺人身合
死赦書尚有收城功九衢一日消息定鄉吏籍中重改
姓出來仍舊屬羽林立在殿前射飛禽可與韋詩互看
韋詩律深妙流出肝肺非學力世言其所至掃地焚香
而坐不應為人老少頓異可見前詩寓言爾
子美送孔巢父云若逢李白騎鯨魚道甫問訊今何如
蓋李杜與巢父一輩人也又云詩卷長留天地間釣竿
欲拂珊瑚樹則巢父亦能詩者偶失傳爾子美間關亂
離挺節無所汙巢父後沒王事惟太白坐永王璘事流
夜郎按璘嘗辟巢父而巢父不應可見太白當日去就
欠商量也新史謂白佐璘起兵頗似文致但不當就其
辟爾
李遠贈寫御容李長史云初分隆準山河秀再點重瞳
日月明極工及坡公仰觀眩晃目生暈但見曉色開扶
桑迎陽晩出步就座絳紗玉斧光照廊野人不識日月
角髣髴尚記重瞳光之篇一出光焰萬丈視遠所作真
小兒語
歐陽率更貌寢長孫無忌嘲之云誰令麟閣上畫此一
獼猴好事者遂造白猿之說謗及其親
鄭畋名相父亞亦名卿或為李娃傳誣亞為元和畋為
元和之子小說因謂畋與盧㩦並相不咸㩦詬畋身出
倡妓按畋與㩦皆李翺甥畋母擕姨母也安得如娃傳
及小說所云唐人挾私忿騰虛謗良可發千載一笑亞
為李德裕客白敏中素怨德裕及亞父子娃傳必白氏
子弟為之托名行簡又嫁言天寶間事且傳作于德宗
之貞元追述前事可也亞登第于憲宗之元和畋相于
僖宗之乾符豈得預載未然之事乎其謬妄如此如周
秦行紀世以為德裕客韋絢所作二黨真可畏哉
張籍還珠吟為世所稱然古樂府有羽林郎一篇後漢
辛延年所作云昔有霍家奴姓馮名子都依倚將軍勢
調笑酒家胡胡姬年十五春日獨當壚長裾連理帶廣
袖合歡襦頭上藍田玉耳後大秦珠兩鬟何窈窕一世
良所無不意金吾子娉婷過我廬銀鞍何煜爚翠蓋空
蜘蟵貽我青銅鏡結我紅羅裾男兒愛後婦女子重前
夫人生有新故貴賤不相踰多謝金吾子私愛徒區區
籍詩本此然青于藍
送宫人入道唐人多有此作荆公止選項斯一首云願
從仙女董雙成王母前頭作伴行初戴玉冠多誤拜欲
辭金殿别稱名將敲碧落新齋磬却進昭陽舊賜箏旦
暮焚香繞壇上步虚猶作按歌聲未脫唐體也韋蘇州
詩家最高手亦有此作云捨寵求仙畏色衰辭天素面
立天墀金丹擬駐千年貌寶鏡休勻八字眉公主與收
珠翠後君王看戴角冠時從來宫女多相妬聞向瑤臺
總淚垂絶不類韋詩與斯輩竟何以異風俗移人如此
或是韋公戲傚時人體爾
牛竒章有夜入真珠室朝遊玳瑁宫之謗張祐上牛相
亦云四十便封侯名居第一流下有綠鬟紅粉之語末
云如君年少貴不信有春愁蓋前詩非謗矣牛李嗜好
如冰炭唯愛石則如一人然贊皇生相門無聲色之好
竒章起寒士備貴人之奉不及贊皇遠矣
唐詩人與李杜同時者有岑參高適王維後李杜者有韋柳
中間有盧綸李益兩皇甫五竇最後有姚賈諸人學者學
此足矣長慶體太易不必學王逢原題樂天墓末云若使篇
章深李杜竹符還不到君分豈亦病其詩之淺耶
王鐸盡忠唐室奮討巢賊初節與鄭畋略同大功垂就
令孜間之于内解其都統鐸詩云三塵上相逢明主九
合諸侯愧昔賢可謂慨然有志者然居亂世要須十分
清苦庶可自全孔明躬耕娶阿承醜女相蜀不殖産其
慮深矣鐸當國家板蕩之際居將相衮鉞之任乃㩦妓
妾輜重慢藏冶容行于虎狼之都三百口遂併命于高
雞泊哀哉
後村詩話卷一
