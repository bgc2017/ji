後村詩話卷六
宋劉克莊編
過秦論云陳涉鋤耰棘矜不銛于鈎戟長鎩謫戍之衆
非抗九國之師深謀遠慮行軍用兵之道非及曩時之
士其語本吕覧有曰驅市人而戰之可以勝人之厚祿
教卒老弱罷民可以勝人之精士練材離散係系可以
勝人之行陣整齊鉏耰匂挺可以勝人之長銚利兵賈
生可謂善融化者七發云出輿入輦命曰蹷痿之機洞
房清宫命曰寒熱之媒皓齒蛾眉命曰伐性之斧甘脆
肥醲命曰腐腸之藥其語亦本吕覧云出則以車入則
以輦命之曰招蹷之機肥肉厚酒命之曰爛腸之食靡
曼皓齒鄭衛之音命之曰伐性之斧但增損一兩字爾
此韓分所以有後皆視前公相襲由漢至今用一律歟
樊川阿房宫賦中間數語特脱換楊敬之華山賦爾未
至若枚乘之純犯前作也
反騷云君子得時則行不得時則龍蛇何必湛身哉朱
氏謂雄乃屈原之罪人豈以美新仕莽為龍蛇乎然此
雄語亦本吕覧云一龍一蛇與時俱化秦漢未遠語多
相犯
善學者若齊王之食雞也必食其跖數千而後足(跖雞足踵)
物莫不有長莫不有短善學者假人之長以補其短宋
景文自名其集曰雞跖本此
勾踐欲報吳大夫逄同諫曰鷙鳥將擊必匿其形吕覧
云諸搏攖抵噬之獸其用齒角爪牙也必記于卑微隱
蔽詞費于逄同矣
如臨深淵如履薄冰小雅詩也小旻小宛二篇及孝經
互見吕覧以為出于周書誤矣高誘序云不韋以其書
暴之咸陽市門懸千金其上有能增損一字者與千金
時人無能增損者誘以為時人非不能增損憚相國畏
其勢耳誤記小雅為周書而莫敢指摘則懸金何為哉
(溥天之下莫非王土率土之濱莫非王臣亦小雅詩四月篇也吕氏以為舜自作不知何所據或是誤引孟子)
晉將攻鄭令叔向聘焉視其有人與無人子產為之詩
曰子惠思我褰裳涉洧子不我思豈無它士叔向歸曰
鄭有人焉不可及也按涉洧之章乃男女恩怨相爾汝
之辭子產謂晉不撫我豈無秦荆可事乎古人舉詩辭
不迫切而意已獨至皆類此
獨孤常州名及字至之遠遊賦略云馮東井以俯視識
故國之城闕千門萬戶遙如蟻穴覓舊山與喬木纔依
稀而明滅見伊川大道鞠為戎狄歴陽故人半作魚鼈
曩之奔走于市朝者如紛紜飛馳讘讘嗤嗤蹩&KR0887;翩躚
肖翹陸離若磯蝨之聚壊絮蜘蛛之乘遊絲吾乃今日
識羣動之變態兮莧然倚長歌而笑之亦既自得周覧
未畢惕然雲開萬象如失羣有儼以皆作百慮繽其來
歸乃宿昔之人寰始故時之喧卑向之俯仰欣戚無非
妄心然後知吾之生也與妄俱生邪氣乘之萬緣合并
為憂而患為虧而盈彼碌碌者自以為覺尤飾妄以賈
名甚佳内戎狄魚鼈數語與謫仙古風俯視洛陽川茫
茫走胡兵流血沾草野豺狼盡冠纓之語相類常州有
送李白之曹南序可見同時原善其文在蕭穎士李華
之間
常州觀海篇云北登渤澥島廻首秦東門誰尸造化工
鑿此天地源澒洞吞百谷周流無四垠廓然混茫際望
見天地根白日自中吐扶桑如可捫超遥蓬萊峰想像
金臺存秦帝昔經此登臨冀飛翻揚旌百神會望日羣
山奔徐福竟何成羡門徒空言惟見石橋足千年潮水
痕雖高雅未及陳拾遺然氣魄雄渾與岑參高適相上
下
李華字遐叔山陽古城銘略云有漢之衰野鬪羣龍天
地厭德人神助凶奸桀之雄為王為公名國大都(缺)于
兵衝鳳凰嬰刃麒麟挂鋒力勝者昌九州承風(缺)虞
賓不保其躬宿昔卿士如鴛如鴻洸洸將校如羆如熊
于漢則貳于曹則忠山陽古城草没苔封(缺)日將昏狐
狸横縱峩峩首陽有洛之東孤竹二子德音無窮武王
翦商不食而終矧臣篡君俛首求容義理長語亦壯浪
不在弔戰場之下
漢唐皆有宦官之禍而唐之禍尤烈幽明皇殺張后脅
憲宗劫僖昭譖汾陽西平族甘露宰相六族禍死十六
宅諸王終于亡唐而後巳前軰謂漢宦者與政而唐使
之典兵之故八司馬附麗伾文固無足議但謀奪宦者
兵柄使范希朝韓泰總統諸城鎮行營兵馬邊上諸將
各以狀辭中尉中人大怒曰從其謀吾族必死其手嗟
乎此豈伾文之智所及哉八司馬多雋才必有為畫策
者事雖不成與晁錯竇武陳蕃何異而退之永貞行云
北軍百萬虎與羆天子自將非它師一朝奪印封私黨
凜凜朝士何能為嗚呼天子安能自將不過付之中尉
及觀軍容使爾以成敗論人世俗不足責退之豪傑亦
以天子自將北軍為是而奪印為非耶
余有畫山水四横卷上各有五言一首其一曰高峰挂
層雲遠水没平野當年居山客半是愛山者橋攲欲流
崖路險不容馬慎勿夸世人政要知者寡其二曰青山
為誰高影壓三百里竹深巳迷橋荷密半藏水區區名
利人坐瞑真可鄙慨想雲屋中恐是古君子其三曰急
雨冷梢溪寒烟曉横塞茅堂来軒車中有隱者在市朝
一何有雲水两無礙笑向塵世人不知是何代其四曰
通江石泉滑崩崖朝雪重牧兒心苦饑牛寒挽不動誰
人倚長松胸有九雲夢西風吹屋倒一笑無與共後題
畫李叔班作不知為何人詩則持約所書持約豈非顔
氏耶
王黃州集第一篇詶种隱君百韻自叙出處甚謙云長
恐先生聞倚松成大噱其叙种隱節甚高累數十韻退
之于李渤不能過一种明逸耳未出山以黃州之剛勁
而尊敬之如此既出山如王嗣宗之麤鄙乃得以陵暴
之士其可不自重哉
本朝大臣多憐才好士如趙中令于王黃州王文正于
楊文公晏元獻于宋景文皆為翹材上客雖丁崖州追
仇萊公之黨亦不忍害大年吕文靖謫歐尹隨即收用
至章蔡用事坡公始過海矣中令讓官表多黃州之筆
可見親密其挽中令云商山副使偏垂淚未報當時國
士知與幕府少年今白髮之句異矣
詩以體物騐工巧駱賓王詠挑燈杖云稟質非貪熱焦
心豈憚熬終知不自潤何用處脂膏語簡而味長每欲
傚此作數題未暇也
杜子美笑王楊盧駱文體輕薄然盧病梨賦未易貶駁
駱檄武氏多警策邊夜有懷云城荒猶築怨碣毁尚銘
功挽詩云青烏新兆去白馬故人來亦佳句也盧仝劉
又以怪名家仝集中有含曦上人一首云長壽寺石壁
院盧公一首詩渴讀即不渴饑讀即不饑鯨飲海水盡
露出珊瑚枝海神知貴不知價留與人間光照夜又集
有范宗韓喜得劉先生詩云玉尺沉埋久得之銘篆深
楷磨露正色扣擊吐哀音二詩殆與仝作對壘
三國志帝魏而卑吳蜀說者謂陳壽蜀人仕屢見黜父
為諸葛所髠于劉氏君臣不能無憾而然翁甫仲山作
蜀漢書以矯之游丞相極稱其書仲山亦求序于余余
觀其書大意是但書後主為安樂公欲以著其不能負
荷之罪復翁書云後主不能負荷史官自貶抑之可也
豈可因曹氏貶削之稱會仲山先去其論未竟後得廬
陵貢士蕭常所作續後漢書大綱與仲山同但蕭氏直
名其書曰續後漢仲山猶加蜀字耳蕭書後主為少帝
按後主嗣位二十五年而後播遷歿時已六十五似非
少帝周丞相為蕭序此書謂歐公議正統不黜魏其客
章望之著明統論以辨之張南軒經世紀年直以先主
繼獻帝而附魏吳于下方又引習鑿齒漢晉春秋以蜀
為正魏為篡攷訂詳備惜仲山游公皆未之見余亦近
方見之
劉斯立病中詩云欲成蹇士賦應作半人詩半人當是
用習鑿齒事
放翁少時二親教督甚嚴初婚某氏伉儷相得二親恐
其惰于學也數譴婦放翁不敢逆尊者意與婦訣某氏
改事某官與陸氏有中外一日通家于沈園生間目成
而已翁得年最高晩有二絶云腸斷城頭畫角哀沈園
非復舊池臺傷心橋下春波綠曾見驚鴻照影來夢斷
香銷四十年沈園柳老不吹綿此身行作稽山土尤弔
遺蹤一泫然舊讀此書不解其意後見曾温伯言其詳
温伯名黯茶山孫受學于放翁
韋蘇州詩云身多疾病思田里邑有流亡愧俸錢太守
能為此言者鮮矣若放翁云身為野老已無責路有流
民終動心退士能為此言尤未之見也
蕭千巖采蓮曲云清曉去采蓮蓮花帶露鮮溪長須急
漿不是趁前船相隨不覺遠直到暮煙中恐嗔歸得晚
今日打頭風
三良事見于詩左傳皆云秦穆殺之以殉坡詩獨云乃
知三子殉公意亦如齊之二客從田横今人不復見此
等乃以所見疑古人此說甚新後讀曹子建三良詩云
秦穆先下世三臣皆自殘生時共榮樂既没同憂患誰
言捐軀易殺身誠獨難乃知子建已有此論
榖千駕不如養一驢
黃初中疑忌諸王黜削封爵名曰就國實同囚拘禁斷
還往求通親親表云臣遠慕鹿鳴君臣之宴中詠棠棣
匪他之誠下思伐木友生之義終懷蓼莪㒺極之哀每
四節之會塊然獨處左右惟僕隸所對惟妻子高談無
所與發陳義無所與展未嘗不聞樂而拊心臨觴而歎
息也甚哀切
求自試表云若陛下出不世之詔效身錐刀之用使得
西屬大將軍當一校之隊東屬大司馬統扁舟之任必
乘危蹈險騁舟奮驪突刃觸鋒為士卒先雖未能禽權
馘亮庶效須臾之捷以滅終身之愧雖身分蜀境首懸
吳闕猶生之年也甚悲壯
與楊德祖書略云詞賦小道子雲先朝執戟之臣而猶
稱壯夫不為吾雖薄德位為藩侯庶幾建永世之業流
金石之功豈徒以翰墨為勲績詞賦為君子哉若吾志
不果吾道不行將采庶官之實錄辨時俗之得失定仁
義之衷成一家之言雖未能藏之名山將以傳之同好
味其文勢駿壯退之答崔立之書本此曹仲雍哀詞略
云昔后稷在寒冰鬭榖在楚澤依鳥憑虎而無灾今文
茵無寒冰之慘羅幃綺帳暖于翔鳥之翼幽房閒宇密
于雲夢之野慈母良保仁乎鳥虎之情文字麗密有如
此者(自三良以下皆見曹子建集)
天台林憲字景思自號雪巢尤遂初序其集略云富與
貴人之所可得而才者天之所甚靳景思取天所甚靳
者多則不能兼人之所得固宜然則才者實致窮之具
人何用有此而天亦何用靳此此未易以理曉也誠齋
演遂初之說為雪巢之詞云且吾與詩人同爭夫天之
所靳是天之横民也同犯夫天之所惡是又天之横民
也治横民者宜以横政既與詩人同為其横民欲不與
詩人同受横政可乎余曰子既無遺力以取所靳無懼
心以犯所惡無怨言以安所致然則延之為君惜過也
余舉延之語以唁君亦過也然君必欲專享詩人才之
所致者而不顧不悔以不辭造物之横政亦過也二公
可謂善謔矣
雪巢讀陶詩云吾觀淵明詩了不在言賦有如太和
氣周行不停駐時與春為風融夷物華布未常見用力
萬物榮處處時與秋為月浩然無點注江山滋清絶宇
宙靡纖汚乃知淵明詩本不在詩故邂逅吐所有氣象
隨所寓乞食不為拙華軒不為慕歸來不為高折腰不
為沮羲皇平步超無懷真雅素簡淡豈能盡學者漫馳
步獨有無弦琴明明一班露雖甚清絶然太輕快集中
長篇皆類此要湏更櫽括以韋柳乃善
蕪城賦云板築雉堞之殷井幹烽櫓之勤崪若斷岸矗
似長雲觀基扃之固護將萬祀而一君出入三代五百
餘載竟瓜割而豆分歌堂舞閣之基弋林釣渚之館吳
蔡齊秦之聲魚龍爵馬之玩皆薰歇燼滅光沉響絶
園葵賦云仕非魯相有不拔之利賓惟二仲無逸馬之
憂若乃鄰老談稼女嫗歸桑拂此葦席炊彼&KR0008;梁甃壺
援醢曲瓢卷漿乃羹乃瀹堆鼎盈筐甘旨蒨脆滑柔芬
芳消淋逐水潤胃調腸鮑明遠賦有思致然太拘狹開
拓不去略存二賦于此詩工于賦押韻用事往往切題
岑參賈至輩句律多出于鮑然去康樂地位尚遠登大
雷岸與妹書六百餘字無一字及家事皆述道途辛苦
古今陳迹山夔水怪羈愁旅思辭極典雅為集中佳作
燕公之文如楩木枝幹締構大厦上棟下字孕育氣象
可以變隂陽而閱寒暑坐天子而朝羣后許公之文如
應鐘鼗鼓笙簧錞磬崇牙樹羽考以宫縣可以奉神明
享宗廟李北海之文如赤羽玄甲延亘平野如雲如風
有貙有虎闐然鼓之吁可畏也賈常侍之文如高冠華
簮曳裾鳴玉立于廊廟非法不言可以望為羽儀資以
道義李員外之文則如金轝玉輦雕龍綵鳳外雖丹青
可掬内亦體骨不饑獨孤常州之文如危峰絶壁穿倚
雲漢長松怪石傾倒谿壑然而略無和暢雅德者避之
楊崖州之文如長橋新構鐵騎夜渡雄震威厲動心駭
目然而鼓作多容君子所慎權文公之文如朱門大第
而氣勢宏敞廊府廪廏戸牖悉周然而不能有新規勝
概令人竦觀韓吏部之文如長江秋注千里一道衝飈
激浪汗流不滯然而施于灌激或爽于用李襄陽之
文如燕山夜鴻華亭曉鶴嘹喨亦足驚聽然而才力偕
鮮瞥然高遠故友沈諮議之文則隼擊鷹揚滅没空碧
崇蘭繁榮曜芳揚蕤雖迅舉秀擢而能沛文絶景其它
握珠璣奮組繡者不可一二而紀矣以上皇甫湜評唐
十一家之文可與法帖所載梁武帝評三十四家書對
觀
出世篇云生當為大丈夫斷羈羅出泥涂四散號呶俶
擾無隅埋之深淵飄然上浮騎龍披青雲汛覧遊八區
經太山絶巨海一長吁西摩月鏡東弄日珠上始天之
門直指帝所居羣仙來迎塞天衢鳳凰鸞鳥乘金輿音
聲嘈嘈滿太虛旨飲珍食兮照庖廚食之不飫飲不盡
使人不陋復不愚旦旦狎玉皇夜夜御天姝當御者幾
人百千為翻宛宛舒舒忽不自知支消體化膏露明湛
湛無色茵席濡俄而散漫斐然虛無翕然復摶摶久而
蘇精神如太陽霍然照清都四支為琅玕五藏為璠璵
顏如芙蓉頂如醍醐與天地相終始浩漫為娛下顧人
間溷糞蠅蛆湜以軻雄自擬然此篇放曠超軼軻雄不
道也文字亦未及大人賦隋唐人言語耳
闔廬之死金玉其墓黔婁之死首足不覆(皇甫湜)
吳融詩阿對泉頭一布衣自註云阿對是楊伯起家僮
常引泉灌疏
韓致光吳子華皆唐末詞臣位望通顯雖國蹙主辱而
賦詠倡和不輟存于集者不過流連光景之語如感時
傷事之作絶未之見當時公卿大臣往往皆如此
蝎賦云夜風索索緣隙憑壁弗聲弗鳴潜此毒螫厥虎
不翅厥牛不齒爾今何功既角而尾
虎賦云西白而金其獸唯虎何彼列辰自龍而鼠善人
瘠讒人肥汝不食讒畏汝之饑
惡馬賦云彼騎而齕孰為其主彼芻而蹄孰為其圉五
里之堠十里之亭癬燥飢暍不擇重輕亭有嚵吏曝之
為腊乂毒其吏立死丁櫪(已上三賦見玉谿集)
玉谿與陶進士書夫所謂博學宏詞者豈容易哉天地
之災變盡解矣人事之興廢盡究矣皇王之道盡識矣
聖賢之文盡知矣下及蟲豸草木鬼神精魅一物以上
莫不開會此其可以當博學宏詞者耶恐猶未也設他
日或朝廷或持權衡大臣問一事詰一物小如毛甲而
時脱有不能盡知者則是博學宏詞者當其罪矣私自
恐懼窘若囚械後幸有中書長者曰此人不堪抹去之
大快樂曰此日後不能知得東西左右亦不畏矣又云
常自祝願得時人曰此物不識字此物不知書是我生
獲忠肅之諡也其論激矣
前人紀蔡京權重喜閩漕鄭可簡餽茶就封皮批進修
撰除運副遠相晩亦權重病起見二雞吐綬愛玩久之
問誰所致左右以宗少梁成大對亦就劄于批除刑部
侍郎人以為戲筆也而命下西山先生云其權重于蔡
氏耳
遠相當國久從官多由徑而得端平初鶴山召對云侍
從之臣有獻納而無論思亦雅謔也
鄭谷送人下第云吾子雖云命鄉人懶讀書七言云愁
破方知酒有權皆有新意
薛能云詩深不敢論鄭谷云暮年詩力在新句更幽微
詩至于深微極玄絕妙矣然二子皆不能踐此言唐人
惟韋柳夲朝惟崔德符陳簡齋近之
温飛卿蘇武廟云迴日樓臺非甲帳去時冠劍是丁年
甲帳是武帝事丁年用李陵書丁年奉使皓首而歸之
語頗有思致
南豐序南齊書云為二典者所記豈獨唐虞之迹耶併
與其精微之意而傳之方是之時豈特任政者皆天下
之士也蓋執簡操筆而隨者亦皆聖人之徒也曲阜行
潁濱中書舍人制云在昔典謨訓告誓命之文學者宗
之以為大訓蓋當是時豈獨綱紀法度後世有不能及
哉至于言語侍從之臣皆聖人之徒亦非後世之士所
能髣髴也詞意全本南豐其家庭素所講貫也
横渠絕句云渭南涇北已三遷水旱縱横數畝田四十
二年居陜右老年生計似初年又云兩山南北雨冥冥
四牖東西萬木青面似枯髏頭似雪後生誰與屬遺經
其清苦如此所以為一代儒宗
曹操欲使十吏就蔡琰寫邕遺書琰曰男女不親授乞
給紙筆真草惟命妻胡之恥豈不大于親授所謂不能
三年之喪而緦小功之察歟
義山孔明廟云玉壘經綸遠金刀歷數終誠齋徐孺子
墓云舊國已禾女荒阡猶石翁比山谷司馬寒如灰禮
樂邜金刀之句尤精確
義山善用事哭劉蕡云空聞遷賈誼不待相孫弘自應
制科至謫死止以十字道盡
温飛卿過韋籌草堂七言云醉後獨知殷甲子病來猶
作晉春秋林和靖五言云隱非秦甲子病著晉春秋和
靖非蹈襲者當是偶然相犯
魯共王壞孔子宅以廣其居升堂聞金石絲竹之音乃
不壞宅此謂魯生及孔子之後有絃誦于其間者爾而
疏云懼其神異乃止不壊誤矣高祖誅項籍引兵圍魯
魯諸儒猶講誦習禮絃歌之音不絕此豈亦有神異耶
解經如此豈不語怪神之義哉
半山擬寒山云我曾為牛馬見草豆歡喜又曾為女人
歡喜見男子我若真是我祗合長如此若好惡不定應
知為物使堂堂大丈夫莫認物為已後有慈受和尚者
擬作云姦漢瞞淳漢淳漢總不知姦漢做驢子却被淳
漢騎半山大手筆擬二十篇殆過之慈受一僧爾所擬
四十八篇亦逼真可喜也寒山詩麤言細語皆精詣透
徹所謂一死生齊彭殤者亦有絕工緻者如地中嬋娟
女玉佩響珊珊鸚鵡花間弄琵琶月下彈長歌三日繞
短舞萬人看未必長如此芙蓉不耐寒殆不减齊梁人
語此篇亦見山谷集豈谷喜而筆之後人誤以入集歟
元康八年機始以臺郎出補著作游于祕閣而見魏武
帝遺令愾然歎息傷懷者久之客曰夫始終者萬物之
大歸死生者性命之區域是以臨喪殯而後悲覩陳根
而絕哭今傷心百年之際興哀無情之地意者無乃知
哀之可有而未識情之可無乎夫日蝕由乎交分山崩
起于朽壞亦云數而已矣然百姓怪焉者豈不以資高
明之質而不免卑濁之累居常安之勢而終嬰傾離之
患故乎夫以廻天倒日之力而不能振形骸之内濟世
夷難之智而受困魏闕之下已而格乎上下者藏于區
區之木光于四表者翳乎蕞爾之土雄心摧于弱情
壯圖終于衰志長算屈于短日遠跡頓于促路嗚呼豈特
古史之異闕景黔黎之怪頹岸乎觀其所以顧命冢嗣
貽謀四子經國之略既遠隆家之訓亦弘又云吾在軍
中持法是也至于小忿怒大過失不當效也善乎逹人
之讜言矣持姬女而指季豹以示四子曰以累汝因泣
下傷哉曩以天下自任今以愛子託人同乎盡者無餘
而得乎亡者無存然而婉孌房闥之内綢繆家人之務
則幾乎密與又曰吾婕妤妓人著銅雀臺于臺堂上施
六尺牀張繐帳朝晡設脯糒之屬月朝十五日輒向帳
作伎汝等時時登銅雀臺望吾西陵墓田又云餘香可
分與諸夫人諸舍中無所為學作履組賣也吾歴官所
得綬皆著藏中吾餘衣裘可别為一藏不能者兄弟可
共分之既而竟分焉亡者可以勿求存者可以勿違求
與違不其两傷乎悲乎愛有大而必失惡有甚而必得
智慧不能去其惡威力不能全其愛故前識所不用心
而聖人罕言焉若乃繫情累于外物留曲念于閨房亦
賢俊之所宜廢乎于是遂憤懣而獻弔云爾士衡此作
詞簡而事甚備語絕而意愈新當為魏晉間文章第一
序勝于文(弔魏武文)
後村詩話卷六
