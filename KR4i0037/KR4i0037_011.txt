後村詩話卷十一
宋劉克莊編
孟襄陽詩如微雲澹河漢疎雨滴梧桐之句館閣諸彦
嘆服而集中不收豈逸其全篇呼寄衣曲云畏瘦宜傷
窄防寒更厚裝又魚行潭樹下猿挂島蘿間警語不一
老杜少所推服獨稱其句句堪傳集中每以孟先生目
之
韋蘇州絶句云紫閣西邊第幾峰茅齋夜雪虎行蹤遥
看黛色知何處欲出山門尋暮鐘五言云馬卿猶有壁
漁父自無家想子今何處扁舟隠荻花温泉行出身天
寶今年幾頑鈍如鎚命如紙作官不了却歸来還是杜
陵一男子北風慘慘投温泉忽憶先皇遊幸年蒙恩每
浴華池水扈獵不蹂渭北田一朝鑄鼎降龍馭小臣髯
絶不得去今来蕭瑟萬井空惟見蒼山起煙霧可憐蹭
蹬失風波仰天大叫無奈何敝裘羸馬過故苑頼遇主
人杯酒多沈下賢秦夢記云泣葬一枝紅生同死不同
梨花寒食夜深閉翠微宫唐詩多流麗嫵媚有粉繪氣
咸以辨博名家惟蘇州繼陳拾遺李翰林崛起為一種
清絶高遠之言以矯之其五言精巧不減唐人至于古
體歌行如温泉行之類欲與李杜並驅前世惟陶同時
惟柳可以把臂入社餘人皆在下風
岑參送人落第五言云獻賦頭欲白寒家衣已穿羞過
灞陵樹歸種汶陽田客舍少鄉信牀頭無酒錢聖朝徒
側席濟上獨遺賢又送顔少府云愛客多酒債罷官無
俸錢又宿太白東溪李老舍寄弟姪云渭上秋雨過北
風正騷騷天晴諸山出太白峰最高主人東溪老兩耳
生長毫遠近知百歲子孫皆二毛中庭井欄上一架獼
猴桃石泉飯香粳酒甕開新糟愛茲田中趣始悟世上
勞我行有勝事書此寄爾曹春夢七言云洞庭昨夜春
風起故人尚隔湘江水枕上片時春夢中行盡江南幾
千里韋員外家花樹歌云今年花似去年好去年人到
今年老始知人老不如花可惜落花君莫掃太白胡僧歌
云聞有胡僧在太白蘭若去天三百尺手持楞伽入中峰世
人難見但聞鐘忩邊杖錫解兩虎牀下鉢盂藏一龍草衣
不針復不線兩耳垂肩眉覆面此僧年幾那得知手種青
松今十圍心將流水同清淨身與浮雲無是非商山老人
已曾識願一見之何由得山中有僧人不識城裏看山空
黛色登鄴城古體云下馬空鄴城城空復何見東風吹野
火暮入飛雲殿又云城隅南對望陵臺漳水東流不復回
武帝宫中人去盡年年春色為誰來高適五言云散帙至
棲鳥明燈留故人又云秋韮何青青藥苗數百畦耕耘有山
田紡績有山妻簷前舉醇醪竈下烹隻雞人生苟如此何
必組與珪春望云出門何所見春色滿平蕪可嘆無知已
高陽一酒徒漁樵歌云曲岸深潭一山叟駐眼看釣不移
手世人欲得知姓名良久問他不開口笋皮笠子荷葉衣
心無所營守釣磯料得孤舟無定止日暮持竿何處歸七言
句云旅館寒燈夜不眠客心何事轉悽然故鄉今夜應千
里愁鬢明朝更一年高岑二公詩氣魄力量音調節奏生
逢開元承平之際與李杜二公更唱迭吟所謂治世之音
也天寶亂離之後所作率多窮愁感嘆意錄之以觀世
變
盧綸送萬巨六言云人愁荒村路細馬怯寒溪水深望
盡青山獨立更知何處相尋又白髮嘆五言云髮白曉
梳頭女驚妻淚流不知絲色後堪得幾回秋送成都丞
云棧長山雨響溪亂火田稀送王山人遊江東云燕歸
巢已盡鶴語冢難尋同柳侍郎題新昌里云庭莎成野
席欄藥是家蔬夜中得循州趙司馬書寄回使云瘴
海寄雙魚中宵達我居兩行燈下淚一紙嶺南書地說
炎蒸極人稱老病餘殷勤報賈傳莫共酒杯疎從軍行
云雲嶺無人跡冰河有鴈聲李陵甘此没惆悵漢公卿
山中别墅云葺橋雙鶴至收果衆猨隨詶麻道士見寄
云聞逐樵夫閒看碁忽逢人世是秦時開雲種玉嫌山
淺渡海傳書怪鶴遲陰洞石幢微有字古壇松樹半無
枝煩君遠視青囊籙願得相從一問師謁液上人云半
夜峯中有磬聲偶逢樵者問山名上方月暗聞僧語下
路林疎見鹿行野鶴巢邊松最老毒龍潛處水偏清願
得遠公知姓字焚香洗鉢過浮生春日登樓有懷云年
来笑伴皆歸去今日晴明獨上樓晚次鄂州云估客晝
眠知浪静舟人夜語覺潮生舊業已隨征戰盡更堪江
上鼓鼙聲姚美人拍筝歌云昭陽伴裏最聰明出到人
間纔長成遥知禁曲難翻處猶自君王說小名
李益古促促曲云促促何促促黃河九回曲嫁與棹船
郎空牀將影宿不道君心不如石那令妾貌長如玉贈
邢校書云俱從四方士共會九秋中斷篷與落葉相值
各因風送流人云謗遠人多惑官微不自明疇昔長沙
事三年召賈生喜見外弟云十年亂離後長大一相逢
問姓驚初見稱名憶舊容别来滄海事語罷暮天鐘明
日巴陵道秋山又幾重登夏州城云無定河邊數株柳
共送行人一杯酒健兒起作和蕃歌齊唱嗚嗚盡垂手
又云回頭忽作異方聲一聲回盡征人首度破訥沙云
眼見風来沙旋移經年不省草生時莫言塞北無春到
縱有春来何處知聽梁州曲云鴻鴈新從北地来聞聲
一半却飛回金河戍客腸應斷更在秋風百尺臺飲馬
泉云從来凍合關山路今日分流漢使前莫使行人照
容鬢恐驚憔悴入新年宿石泉驛南望黃堆峰云邊城
已在敵塵中烽火南飛入漢宫漢庭議事先黃老麟閣
何人定戰功邊思云腰懸錦帶佩吳鈎走馬曾防玉塞
秋莫笑關西將家子祗將詩思入涼州盧李中表兄弟
詩律齊名其五七言妙絶者已選入絶句然兩生皆從
軍出塞他詩可膾炙傳誦者人多容易看過余既耄耋
悉錄于編以偹遺㤀
元次山雪懷孟武昌云冬来三度雪農者歡歲稔我麥
想已濡各得在倉廪天寒未能起孺子驚人寢云有山
客来籃中見冬蕈燒柴為温酒煮蕨為作瀋客亦愛杯
樽思君共杯飲所嗟山路閉時節寒又甚不能苦相邀
興盡還就枕賊過示官吏云昔歲逢太平山林二十年
泉源在庭戶洞壑當門前井稅有常期日晏猶得眠忽
然遭世變數歲親戎旃今来典新郡山夷又紛然城小
賊不屠人貧傷可憐是以陷鄰境此州獨見全使臣將
王命豈不如賊焉今被徵斂者追之如火煎誰能絶人
命以作時世賢思欲委符節引竿自刺船將家就魚麥
歸老江海邊舂陵行云軍國多所須切責在有司供給
豈不憂徵斂又可悲州小經亂亡遺人實困疲大鄉無
十家大族命單羸朝飡是草根暮食乃木皮出言氣欲
絶意速行步遲追呼尚不忍況乃鞭朴之郵亭傳急符
来往迹相追更無寬大恩但有迫促期欲令粥兒女言
發恐亂隨悉使索其家而又無生資聽彼道路言怨傷
誰復知去冬山賊来殺奪歲無遺所願見正官撫養以
惠慈奈何重驅逐不使存活為安人天子命符節我所
持州縣忽亂亡得罪復是誰逋緩違詔令蒙責固所宜
前賢重守分惡以禍福移亦云貴守官不愛能適時顧
惟孱弱者正直當不虧何人采國風吾欲獻此辭次山
舂陵五言真稷契口中語杜陵粲粲元道州之篇即此
二詩之䟦尾也然其時内租庸使外觀察使未有敢奏
劾次山以附益聚斂求悅者使遇今日執牙籌析秋毫
者居主計之任則次山韲粉矣
王維五言云興来啼鳥緩坐久落花多又烹茶邀上客
看竹到貧家又古木無人徑深山何處鐘又柘漿菰米
飯葯醬露葵羹义行到水窮處坐看雲起時偶然值林
叟談笑無還期又住處名愚谷何煩問是非又蔡邕今
已老書籍與何人早春云憶君長入夢歸晩更生疑不及
紅簷燕雙栖綠草時桃源行云樵客初傳漢姓名居人
未改秦衣服又藤花欲闇藏猱子栢葉初齊養麝香洛
陽女兒行云自憐碧玉親教舞不惜珊瑚持與人少年
行云縱死猶聞侠骨香老將行云少年十五二十時步
行奪取胡馬騎射殺山中白額虎肯數鄴下黃鬚兒一
身轉戰三千里一劍曾當百萬師漢兵奮迅如霹靂虜
騎奔騰畏蒺藜衛青不敗由天幸李廣無功緣數竒自
從棄置便衰朽世事蹉跎成白首昔時飛箭無全目今
日垂楊生左肘路傍時賣故侯瓜門前學種先生柳茫
茫古木連窮巷遼落寒山對虚牖誓令疎勒出飛泉
不似穎川空使酒賀蘭山下陣如雲羽檄交馳日夕聞
節使三河募年少詔書五道出將軍試拂鐵衣如雪色
聊持寶劍動星文願得燕弓射天將耻令越甲鳴吳軍
莫嫌舊日雲中守猶堪一戰立功勲雜五言云家住孟
津河門對孟津口常有江南船寄書家中否又君自故
鄉来應知故鄉事来日綺忩前寒梅著花未右丞不汙
天寶之亂大節凛然其詩擺落世間腥腐非食煙火人
口中語其五六七言已多選入絶句今摘其古律體長
篇警句于此
劉隨州送秦系云惆悵青山路煙霞老此人新年云老
至居人下春歸在客先尋洪尊師云鶴老難知歲梅寒
未作花送人云詩書滿蝸舍征稅及漁竿送穆喻德云
事直皇天在歸遲客路生送李中丞云流落征南將曾驅
十萬師罷歸無舊業老去戀明時獨立三邊静輕生一劍
知茫茫漢江上日暮復何之餘干旅舍云渡口月初上鄰
家漁未歸鄉心正欲絶何處搗寒衣北歸次秋浦云舊
路青山在餘生白首歸漸知行近切不見鷓鴣飛松江獨
宿云明月天涯夜青山江上秋一官成白首萬里寄滄州
獄中見壁畫佛云不謂銜冤處而能窺大悲獨棲叢棘
下還見雨花時地狹青蓮小城高白日遲幸親方便力尤
畏毒龍欺六言云危石纔通鳥道空山更有人家桃源定
在深處澗水浮來落花送嚴維云明日行人巳遠空餘淚
滴回潮别嚴士元七言云細雨濕衣看不見閒花落地聽
無聲過鄭山人居云寂寂孤鶯啼杏樹寥寥二犬吠桃源落
花芳草無尋處萬壑千峯獨閉門見新歷云愁占蓍草終
難决病對椒花倍自憐獻李節度云家散萬金酬士死
身留一劍答君恩過賈誼宅云漢文有道恩猶薄湘水無情
弔豈知送人遊天台云落日獨搖金策去深山誰向石橋逢非
所云斗間誰與看冤氣盆下無由見太陽過裴舍人故居
云籬花猶及重陽發鄰笛那堪落日聽贈于越居云自用黃
金買地居能嫌碧玉随人嫁送郭主簿赴嶺南云料錢用盡
却為謗食客空多誰報恩(此二句似為周晉仙發)齊一和尚影堂云
身寄虚空和寓客心將生滅是浮雲又云舊地愁看雙
樹在空堂只是二燈懸别李萬云故人早負干將器誰
言未展平生意想君疇昔高步時肯念如今折腰事上
裴尹云西城黯黯斜暉落衆鳥紛紛皆有托獨立雖輕
燕雀羣孤飛還懼鷹鸇搏自憐天上青雲路弔影徘徊
獨愁暮銜花縱有報恩時擇木誰容托身處歲月蹉跎
飛不進羽毛顦顇何人問遶樹空隨鳥鵲驚巢林只有
鷦鷯分主人庭中蔭喬木愛此清隂欲棲宿少年挾彈
遙相猜遂使驚飛往復迴不辭奮翼向君去唯怕金丸
隨後來唐人號隨州為五言長城其五言六言七言妙
絶者已選入絶句錢起輩非不極力欲躋攀隨州尺寸
終不近傍豈才分有所局耶其七言長篇如上裴尹小
鳥之篇反復宛轉詞近而意遠似為五言所盡
張籍五言云長因送人處憶著别家時贈僧云翻經上
蕉葉挂衲落藤花宿江店云停燈待賈客買酒與漁家
五言云月冷邊帳濕沙昏夜探遲征人皆白首誰見靖
邊時又云夜鹿伴茅屋秋猿守栗林又云蛙聲籬落下
草色戸庭間七言云一山海上無城郭唯見松牌記象
州又云山東二十餘年别今日相逢在上都說盡向來
無限事相看摩捋白髭鬚又云洛陽城裏見秋風欲作
歸書意萬重復恐匆匆說不盡行人臨發又開封又云
于君去後交遊少東野無來篋笥貧頼有白頭王建在
眼前猶見詠詩人又崑崙兒云自愛肌膚黑如漆行時
半脫木綿裘白苧云皎皎白苧白且鮮將作春衣稱少
年裁縫長短不能定自持刀尺向姑前復恐蘭膏汚纖
指常遣傍人收墮珥衣裳著時寒食下還把玉鞭鞭白
馬寄衣曲云官家亦自寄衣去貴從妾手著君身高堂
姑老無侍子不得自到邊城裏慇懃為看初著時征夫
身上宜不宜又七言云願為玉鑾繫華軾終日有聲在
君側又云洛陽北門北邙道喪車轔轔入秋草車前齊
唱薤露歌高墳新起白峩峩朝朝暮暮人送葬洛陽城
中人更多千金立碑高百尺終作誰家柱下石山頭松
栢半無主地下白骨多於土寒食家家送紙錢鴟鳶作
窠銜上樹人居朝市未觧愁請君暫向北邙遊又内宴
歸云金吾不敢問行由乂七言云誰言遠别心不易天
星墮地能為石幾時斷得城南陌勿使居人有行役又
云九月匈奴殺邊將漢軍全没遼水上萬里無人收白
骨家家城下招魂葬婦人依倚子與夫同居貧賤心亦
舒夫死戰場子在腹妾身雖存如晝燭又云願君到處
自題名他日知君從此去义賈客云停杯共說遠行期
入蜀經蠻誰别離金多衆中為上客夜夜筭緡眠獨遲
楚宫行云章華宫中九月時桂花半落紅橘垂江頭騎
火照輦道君王夜從雲夢歸下輦更衣入洞房巴姬起
舞向君王迴身垂手結明璫願君千年萬年壽朝出射
麋夜飲酒永嘉行云黃頭鮮卑入洛陽胡兒持戟昇明
堂晉家天子作降虜公卿齊走如牛羊紫陌旌旗暗相
觸家家雞犬驚上屋婦人出門隨亂兵夫死眼前不敢
哭九州諸侯自顧土無人領兵來護主北人避胡多在
南南人至今能晉語董逃行云洛陽城頭火曈曈亂兵
燒我天子宫宫城南面有深山盡將老幼藏其間重巖
為屋橡為食丁男夜行候消息聞道官軍猶掠人舊里
如今歸未得董逃行漢家幾時重太平又七言云君愛
龍城征戰功妾願青樓歡樂同人生各各有所欲詎得
將心入君腹又還珠吟云君知妾有夫贈妾雙明珠感
君纏綿意繫在紅羅𥜗妾家高樓連苑起良人執戟明
光裏知君用心如日月事夫誓擬同生死還君明珠雙
淚垂何不相逄未嫁時又云上陽宫樹黃復綠野豺入
苑食麋鹿陌上老翁雙淚垂共說武皇巡幸時
王建五言云蛙鳴蒲葉下魚入稻花中又云閉門留野
鹿分食飬山雞又云妻愁躭酒甚人怪考詩嚴又云野
羹溪菜滑山紙水苔香义云掃渠憂竹旱澆地引蘭生
乂云送經還野寺移竹入幽林六言云魚藻池邊射鴨
芙蓉苑裏看花日色赭袍相似不著紅鸞扇遮寒食行
云寒食家家出古城老人看屋少年行丘壠年年無舊
道車徒散行入衰草牧僮驅牛下塜頭畏有家人來洒
掃遠人無墳水頭祭還引婦姑望鄉拜三日無火燒紙
錢紙錢那得到黃泉但看壠上無新土此中白骨應無主
北邙行云北邙山頭多閒土盡是洛陽人舊墓舊墓人
家歸葬多堆著黃金無買處天涯悠悠葬日促崗坂﨑
嶇不停轂高張旗幟繞銘旌夜唱挽歌山下宿洛陽
城北復城東魂車祖馬長相逢車轍廣若長安路蒿草
多于松栢樹山頭澗底石漸稀盡向墳前作羊虎誰家
石碑文字滅後人重取書年月朝朝車馬送葬迴還起
大宅與高臺温泉宫云十月一日天子來青繩御路無
塵埃宫前内裏湯各别每箇白玉芙蓉開朝元閣向南
山起城繞青山龍暖水夜開金殿看星河宫女知更月
明裏武皇得仙王母去山雞晝鳴宫中樹温泉汩汩出
宫流宫使年年修玉樓禁兵去盡無射獵日西麋鹿登
城頭梨園弟子偷曲譜頭白人間教歌舞田家行云麥
收上場絹在軸的知輸得官家足不望入口復上身且
免向城賣黃犢田家衣食無厚薄不見縣門身即樂遼
東行云年年郡縣送征人將與遼東作丘坂寧為草木
鄉中生有生不向遼東行射虎行云自去射虎得虎歸
官差射虎得虎遲獨行以死當虎命兩人相疑終不定
朝朝暮暮空手迴山下綠苗成道徑遠立不敢汚箭鏃
聞死還來分虎肉惜留猛虎著深山射殺恐畏終身閒
贈王樞密云三朝行坐鎮相隨今上春宫見小時脫下
御衣先贈賜進來龍馬每教騎長承密旨歸家少獨
奏邊庭出殿遲自是姓同親向說九重爭遣外人知贈
駙馬云金埓減添栽藥地玉鞭平與賣書人又七言云
生金有氣尋還遠仙藥成窠見即移又云薦書入後無
消息賣盡寒衣却出城又云草堂未辦終湏置松樹難
成亦且栽樂府至張籍王建道盡人意中事惟半山尤
賞好有看若尋常最竒崛成如容易極艱辛此十四字
唐樂府斷案也本朝唯張文潜得其遺意
盧仝寄男抱孫五言云别來三得書書道違離久書處
甚麤殺且喜見汝手殷十七又報汝文頗新有當是汝
母賢日夕加訓誘竹林吾最惜新筍好看守籜龍正稱
冤莫教入汝口丁寧囑託汝汝活籜龍否兩手莫破拳
一吻莫飲酒莫惱添丁郎淚子作面垢莫引添丁郎赫
赤日裏走它日吾歸來家人苦彈糾一百放一下打汝
九十九此篇用盡俗字而不害其為竒崛何常似近世
詩人學鍊字哉守歲云老來經節臘樂事甚悠悠不及
兒童日都盧不觧愁新蟬云泉溜潛幽咽琴鳴乍往還
長風翦不斷還在樹枝間村醉云村醉黃昏歸健倒三
四五摩挲青莓苔嗔我驚爾不井請客云我願拔黃泉
輕舉隨君去客謝井云改邑不改井此是井卦辭井公
莫驚怪說我成憨癡我縱有神力爭敢將公歸揚州惡
百姓疑我卷地皮掩關銘云蛇毒毒有形藥毒毒有名
人毒毒在心對面如弟兄美言不可聽深于千丈坑不
如掩關坐幽鳥時一聲含曦酬玉川云長壽寺石壁盧
公一首詩鯨飲海水盡露出珊瑚枝海神知貴不知價
留向人間光照夜歎昨日云昨日之日不可追今日之
日湏臾期如此如此復如此壯心死盡生鬢絲秋風葉
落客腸斷不辦斗酒開愁眉賢名聖行甚辛苦周公孔
公徒自欺盧馬結交詩退之必見之無一語及者豈未
見耶新年云太歲只遊桃李徑春風肯管歲寒枝與沈
山人云不湏服藥求神仙神仙意智或偶然自古聖賢
放入土淮南雞犬驅上天白日上昇應不惡藥成且輟
一丸藥暫時掩上山門路釣竿插在枯桑樹當時只有
鳥窺窬更亦無人得知處家僮若失釣魚竿定是猿猴
把將去玉川詩有古樸而竒怪者有質俚而高深者有
僻澁而條鬯者元和大歷間詩人多出韓門韓于諸人
多稱其名惟玉川常加先生二字退之強項非苟下人
者今人但誦其月蝕及茶詩而他作往往容易看了此
公雖與世殊嗜好然以詩求之于飬生槩有所聞其序
閨情酒興纏綿悲壯唐以來詩客酒徒不能道也其間
理到之言他人所棄者存于篇又常州孟諫議座上聞
韓員外貶國子博士有感五首云忽見除書到韓君又
學官死生從有命人事始知難烈火光燒玉庭蕪不養
蘭山夫與刺史相對兩巑岏又云干祿無便佞宜知黜
此身員郎猶小小國學大頻頻孤宦心肝直天王苦死
嗔朝廷無諫議誰是雪韓人又云誰憐野田子海内一
韓侯左道官雖樂剛腸得健無(武侯反)功名生地獄禮教
死天囚莫言耕種好須避蒺藜秋此三詩出于山人之
口豈非公議在草茅耶
王昌齡五言云北登漢家陵南望長安道上有枯樹根
下有碩鼠窠高皇子孫盡千載無人過寳玉頻發握精
靈其奈何又長信愁云邊頭何慘慘已葬霍將軍部曲
皆相弔燕南代北聞功勲多被黜兵馬亦新分更遣黃
頭戍唯當哭塞雲朝來曲云月昃鳴鳥静風疎竹影伸
草發故宫怨花連繡戶春盤龍玉臺鏡唯待畫眉人代
扶風主人答云去時三十萬獨自還長安不信沙場苦
君看刀箭瘢雜興云握中銅匕首粉剉楚山鍼義士頻
報讐殺人不曾缺荅武陵田太守云仗劍行千里微軀
敢一言曾為大梁客不負信陵恩越女云欲摘芙蓉花莫
摘芙蓉葉將歸問夫壻顔色何如妾青樓七言云白馬
金鞍從武皇旌旗十萬宿長楊樓頭少婦鳴笙坐遥見
飛塵入建章出塞云秦時明月漢時關萬里長征人未
還但使盧城飛將在不教胡馬度隂山採蓮曲云吴姬
越艷楚王妃争弄蓮花水濕衣來時江口花迎入採罷
江頭月送歸浣紗女云錢塘江畔是誰家江上女兒金
勝花吴王在時不得出今日公然来浣紗昌齡江寕人
舉進士宏詞為汜水尉以不護細行貶世亂還鄉為刺史
閭丘曉所殺曉不知為誰與黃祖殺禰衡叚簡殺陳子昂
事相類史稱其詩緒密而思清唐人琉璃堂圖以昌齡為詩
天子其尊之如此集成者三卷絶句高妙者已入詩選
許渾五言云鷺巢横卧柳猿飲倒垂藤又云鸎啼幼
婦懶蠶出小姑忙題王居士云雨中耕白水雲外斸青
山題峽山寺云山風寒殿磬溪雨夜船燈宿石屛村云僧
歸下嶺見人語隔溪聞題韋隠居西齋云寺遠僧來少
橋危客過稀又五言云溪冰寒棹響巗雪夜窗眀又云
漁火夜移灣七言云自翦青莎織雨衣南峯烟火是柴
扉山妻早報蒸梨熟童子遙迎種豆歸又云今夜月
明何處宿九疑雲盡綠参差又云山齋留客歸黃葉野
艇送僧披綠莎又云潮生水郭蒹葭響雨過山城橘柚
疎又云龍歸曉洞雲猶濕麝過春山草自香又云猿來
近嶺獼猴散魚下深潭翡翠閒又云青山有雪諳松性
碧落無雲稱鶴心又云梧楸遠近千官塜禾黍高低六
代宫又云嵇阮沒來無酒客應劉亡後少詩人驪山云
聞說先皇醉碧桃月華浮動鬱金袍風隨玉輦笙歌迥
雲捲珠簾劍佩高鳳駕北歸山寂寂龍旟西幸水滔滔
貴妃沒後巡遊少九落宫墻見野蒿登故洛陽城云禾黍
離離半野蒿昔人城此豈知勞水聲東去市城變山勢
北來宫殿高鵶噪暮雲歸古堞鴈迷寒雨下空壕可憐
緱嶺登仙子猶自吹笙歌碧桃凌敲臺云湘潭雲盡暮
山出巴蜀雲消春水來行殿有基荒薺合寢園無主野
棠開四皓廟云避秦安漢出藍關松桂花陰滿舊山自
是無人有歸意白雲長在水潺潺渾字用晦仕至郢州
刺史居京口丁邜橋古律詩三卷名丁邜集其詩如天
孫之織巧匠之斵尤善用古事以發新意其警聫快句
雜之元微之劉夢得集中不能辨
後村詩話卷十一
