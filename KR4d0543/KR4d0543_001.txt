居竹軒詩集卷一元成廷珪撰
操
題王彦龍藏三茅郎元隠墨蘭
登勾曲兮常良攬薜帶兮筠裳縶白駒兮空谷葆九鳳
兮扶桑汎光風兮既零雨水淺淺兮石楚楚望夫君兮
不來悵清風兮日將暮
古詩七言
送周草窗尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸高樹
水流花落春復春洞府蒼茫隔煙霧西風蕭蕭吹短衣
賣藥修琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守舟鼎
近喜弟子迎颷車世間信有揚州鶴看汝乘之上寥廓
晴窗須理白雲篇爽氣仍開紫霞閣袖中寳劍且藏鋒
彭蠡小龍方睡着
題婁仲瑛山居圖
近代幾人畫山水郭畀無人朱敏死後之作者徒紛綸
得骨得皮誰得髓聞君掃却山居圖令我見之心獨喜
前山環伏似虎蹲後山奔騰若龍起緣溪草堂星散居
嘉樹隂隂雲旎旎豈無采藥古仙人亦有看書兩君子
七十老翁居竹間老去胡為在城市君如有意肯相過
貌得滄江弄清泚
送天長縣學教諭孫允誠任滿歸金陵
憶昔君方少年日文帝潜宫曾一識龍飛上天不可扳
圖畫空餘兩竒石閉戶讀書三十秋一線為官十領職
天長令尹莫我知苜蓿朝盤勝肉食三年官滿來揚州
僦屋正近横江樓門前車馬日如市談經講易皆公侯
公侯滿座即沽酒典却箧内青鼯裘鄉心苦憶長干里
眀日君當渡烟水中山李桓文中雄乃是君之渭陽氏
深夜再拜如母存故宅重歸令客喜豈無舊業問松筠
亦有清輝照桑梓青雲熟路君何如白髮滄江吾老矣
丁十五歌
丁十五一百健兒如猛虎幾年横行青海頭牛皮裁衫
桑作弩射陽湖上水賊來白晝殺人何可數將軍宵遁
旌旗空倭甲蠻刀賊為主西村月黑妻哭夫東塢山深
母尋女屋廬燒盡將奈何往往移家入城府不是丁家
諸健兒仗劍誰能翦狐鼠樓頭釃酒齊唱歌争剖賊心
歸釁鼓官中無文立賞功還向山東販鹽去
春夜曲
芙蓉樓前拜新月寳鴨微薰透銀葉吳山楚水送遠遊
不管閨中照離别誰家玉鈎飛上天一似連環舊時缺
缺多圓少將奈何一寸愁腸萬里結為郎白苧裁春衣
又恐月圓郎未歸
江南曲
吳姬當壚新酒香翠綃短袂紅羅裳二盆十千買一斗
三杯五杯来勸郎落花不解留春住似欲随郎渡江去
酒醒一夜怨鵑啼眀日蘭舟泊何處
戚戚行
戚戚復戚戚白頭殘兵向人泣短衣破綻露兩肘自說
行年今七十軍裝費盡無一錢舊歲官粮猶未得朝堂
羽書昨日下帥府然燈點軍籍大男荷鍤北開河中男
買刀南討賊官中法令有程期笳鼓發行星火急阿婆
送子媍送夫行者觀之猶嘆息老身今夕當守城猶自
支更月中立
射鴨謠
阿儂手挽竹枝弓射鴨綠楊湖水東三三五五似學武
一箭誤中雙飛鴻前船唱歌後船哭月黑湖中夜潜伏
東海健兒不敢過人命幾如几上肉老翁入縣前致詞
夜夜全家猶野宿丁寧門戶且勿開眀朝又怕官軍来
哀老卒
白頭老卒衣欲穿日日織屨能幾錢點名去討海東賊
别家泣上城南船自云十五入行伍掠陣争誇力如虎
賣刀買酒看昇平六十年來不用武將軍醉即騎馬歸
猶散黃金教歌舞中原上馬賊更多白晝殺人誰作主
我今老去死即休白骨填海何人收朝堂昨日下黃榜
誰家年少當封侯
聞中原河決盜起有感
中原九月黃河水平陸魚龍吹浪起飛霜蕭蕭鴻雁來
禾黍漂流桑棗死大風怒號揚飛塵白晝剽掠如無人
官軍不誅海東賊縣吏乃殺西村民夜聞羽書起丁力
老稚嗷嗷向誰泣我當六十將奈何扶杖淮南望淮北
題方方壺遥山古木圖為桂元芳賦
千年老蛟方蛻骨蹇偃長身擘厓出山樵熟視不敢近
似有雷霆護神物仙人來自方壺山何以寫此留人間
樛枝風動鐡交屈蒼皮雨溜苔斕斒薌溪先生讀書處
對面高標起烟霧會將用汝作靈槎八月因之上天去
熊松雲畫秋林詩意圖送蔡伯雨道士歸上清
松雲在淮陰今其來因見題以贈之就以柬
送方壺隠者
松雲先生江海客淮隂市中人不識驚風吹沙眼倦開
枕上青山歸未得上清蔡君仙之徒邂逅同覓黃公壚
飲酣脫帽忽大呌乘興為寫秋林圖蔡君視之一撫掌
筆法擬我方方壺我家山中舊遊處如此長松幾千樹
仙巖隠者抱琴来鬼谷高人喫茶去先生有意肯相從
分與東頭一間茆屋住
辛卯秋旱已極至八月晦天大雷雨
八月晦日雷怒號大雨如注風蕭騷捷如鬼神撼山嶽
湧出江海翻波濤屋茅平卷一重去河水忽漲三尺高
驚鴻翅溼飛不起散亂中澤呼其曹雲龍有意洗兵甲
下與蒼生舒欝陶浮雲收歛赤日見天宇廓遠無纖毫
歲年不逢亦偶爾吾將種麥耕東臯
裴氏二節婦之詩為屯田房千戶作
昔年夫君死漳戍恨不從之泉下去有弟萬里負骨歸
獲鹿原頭與封樹是時孤兒方學行天地容身復何處
此心匪石石可移誓欲教兒如汝父兒成取媍身始閒
一旦兒亡豈能顧婦姑相守到白頭至今不識門前路
夫家趙郡知幾年鄉里嘗旌兩節媍向來我識房將軍
乃是節婦之姪孫歲時寧忘俎豆事水旱肯廢雲山屯
忠臣烈女有如此千載義事輝高門
送萬嘉會教諭之山陽
西江萬君頭戴笠清時典教山陽邑王侯折簡不可招
令尹之前只長揖深衣上堂開講筵衿佩鏗鏘如鵠立
六經字字在所行要使儒風更俗習朝盤苜蓿甘如飴
不羡諸公謀肉食人材作養期有成他日當為教官式
湘江秋遠圖
蒼梧愁雲拂烟水日暮無風波自起何人吹簫作鳳凰
髮披臨江迎帝子黃陵女兒情更多却掩冰絃淚如洗
千年遺恨人不知坐對空山疑夢裏
送李教諭避亂歸鄱陽
長淮九月秋風高水怪百出生波濤吳檣楚柁不敢渡
人命委棄如鴻毛山精白晝作鬼語野狐黑夜如人嗥
縣齋博士最憂者中宵起聽荒雞號豈無強弩射其上
愁來磨損胸中刀平生讀書弗見用拂衣歸卧番江臯
知幾未落季鷹後對客且放元龍豪束書三日先告别
令我不樂心忉忉時運忽來烏可遏憂患卒至將安逃
高歌激烈不肯住衰柳何以維輕舠臨岐大醉意不已
更過西家沽酒醪
四眀張文海母婁節婦詩
貞節之婦何代無大節直與忠臣俱高風凛凛出肝胆
皎如日月行天衢江淮喪亂復何有衣冠掃地悲窮途
眼眀見此節婦傳胷中憤氣為之蘇夫君疾病有遺語
身後之事當何如上有高堂之老姑下有乳哺之二雛
浮雲無根白日短黃塵有盡滄溟枯滄溟易枯日易短
妾心到死終難渝夫君一去三十載二雛惸立今為儒
邇來世俗薄如紙撫琴南望空嗟吁為臣不能報眀主
七尺有軀空丈夫嗚呼七尺有軀空丈夫
半山歌為餘干周隠君作隠君早歲江湖中有
半山行藁三十年晚歸冠山終老焉
番陽臺上生春草湖外之山為誰好滄波日日送征帆
多少行人此中老翁昔少年初遠遊吳楚東南事幽討
江海詩名三十年盡攬風烟入行稾歸卧冠山一半雲
知足由來合天道黃金似水供歲時白髮如霜照清昊
却留一半與諸君若個似翁歸亦早傍人錯比争墩翁
翁若聞之應絶倒
雪中歌為王子中賦
王郎不知何許人一舟横泛江之濱風清月霽未肯出
滄洲獨與天為隣洞庭烟水兩寂寞十年不見君山春
北風三日雪大作挂蓆張帆以為樂手中鐵笛吹紫凰
身上&KR0769;衣如白鶴拍浮滿載百壺酒奚足篷窗供獨酌
剡中隠者毋相疑迺與戴老同襟期更闌酒盡雪未止
趣棹欲返猶遲遲今夕何夕此乘興千載未必無人知
悲徐州
彭城八月風塵起數郡義兵多戰死良家子女復何辜
盡作黃河水中鬼髑髏填海幾時歸千古沉冤無處洗
王師一日天上來虜船夜欲浮橋開守橋將軍不敢敵
狂瀾倒瀉聲如雷三山回望平如掌野曠猶聞金鼓响
軍中少年當封侯争入轅門請功賞江邊老翁死即休
血淚沾襟空白頭
題畫史王夢麟卷
老翁窮居廣陵市四壁蕭然祗圖史題詩不博一文錢
空瓦磨窮空費紙不如鄉里諸妙年翰墨游戲王公前
解衣盤礴作山水一幅何惜千金捐何人最得滄洲趣
麟也於今稱獨步狂吟寄興肯相過畫我東橋竹居趣
延祐三年東平申屠先生掾山南憲司行部夷
陵毁曹操祠為孔子廟歌頌賦論者夥矣後
四十年余亦賦一首
西陵歸來忽千古操也何嘗稱魏武黃牛峽口不曾来
亦有巴人建祠宇巴人日日迎送神男能唱歌女能舞
一方說是鬼奸雄血食依憑出巫語精靈託汝據荆襄
魂魄何由歸鄴許今年偶值申屠君削吾尊罍徹吾俎
茫茫窮壤復何之夜夜荒林怨風雨無顔可見山陽公
有恨猶思茂陵土當時賊漢豈獨孤同日舉兵皆可數
高文一落在人間只得群公削狂虜寄與扶傾濟弱人
慎勿欺心背其主
題顧秀才藏舟中看月圖
放船晚作南湖遊一葫蘆酒當船頭白雲翩衣紫霞帔
松風吹髮寒颼颼少焉月出景零亂散作百頃玻璃秋
有月復有酒不飲令人愁謫仙在何許空葬青山頭我
家草堂月更好何如返棹歸來休痴人不飲月亦羞素
娥起舞我摘阮對飲豈必論觥籌千載與月同風流
送澧州治中王伯顔征蠻詩
大風吹沙揚飛雲五溪白晝纏妖氛鼎民澒洞走無路
何人靖難收竒勛捍城惟稱納太守殺賊惟數王將軍
將軍行年未五十上馬揮戈勇無敵島夷振動江水翻
日昃不令走一賊將軍亦是人中雄一日過我淮之東
腰間寳刀血不滅提出歘忽生悲風樓船載得詩千首
不羡黃金高北斗刻向武林山上頭詩與英名同不朽
從軍曲
征馬蕭蕭車漉漉年少兒郎新結束廟前無酒發行装
山路﨑嶇行未熟生來不識征戰塵驕馬轉鞍車折軸
徘徊相顧奈爾何丞相令嚴風火速妻子歸来哭倚門
今夜(闕)君月中宿
謝雪坡送饒介之鱸魚介之有歌索次其韻
松江之鱸長似人網罟未敢傷其鱗今年八月欲上市
謝侯先得江之津筠籃息脚走相送侑以菊露之清醇
魯隂先生不得喫隔屋大呌呼西隣庖丁迎笑老饕喜
汲井洗出色勝銀篩香搗辣給㸑婦去頭截尾娱衆賓
吾儕醉飽謝侯德此樂何啻千萬緡吳王鱠殘𦕈何許
闔閭城外猶風塵太羹玄酒久寂莫世間滋味元非真
先生欲眠客且去勿論張翰争羹蓴
奉書岳忠武王詩集傳後
班師歸來淚如雨洒向北邙陵上土金杯不共半杯來
旌旆已入黃龍府姦秦柄國奈若何世上英雄本無主
誰人肯道莫須無嗟爾張公作何語一朝行殿受封功
錫宴湖山看歌舞兩宫萬里尚龍沙泉下臣飛心獨苦
臣家有子罪萬死臣心有血一斗許君王還肯北征時
留釁中軍帳前鼓大河落日又風塵撫卷令人哭忠武
馬國瑞所題李龍眠畫赤黑二馬相戲卷子一
軸索余題詩因題卷後
君不見項王烏騅如黑龍蹴踏萬里烟塵空五年乘之
勇無敵七十二戰收竒功又不見白門赤兔來向東神
物終屬雲長公百萬軍中刺名將疾如健鶻追秋風龍
眠居士親貌得毛色意態將無同沙場無人白日静平
陂淺草青茸茸雙蹄直立如變化兩尾突起争豪雄還
君此圖三歎息此馬忽去難再得江南異事人未知又
見麒麟出東壁
題笠澤金伯祥横山墓所之瞻雲軒
踞湖之上幾千尺下有滄波通笠澤百年華屋與荒邱
兩地相望淚沾臆親殁知幾年抱痛如一日孤雲飛處
最關情漠漠愁魂招不得魂之來兮雲下垂月落分眀
見顔色魂之去兮雲亦空歘忽消沈竟無迹悠悠飛去
復飛来孝子之心豈終極我家揚州好墓田老作江南
未歸客天涯芳草又春深夢裡還家作寒食
題張天民荆南精舍
溪有蛟兮山有虎欲往從之道應阻崩雲堕地猿玃愁
腥風吹衣髑髏語花開静樹自為春木落深林响如雨
斬蛟烈士呼不聞騎驢老人去何許溪山良是村郭非
撫卷茫然心獨苦日月徒為晝夜賓江山本是興亡主
先生歲晚早歸來還使居民有環堵
謝馮仁伯惠雙雞
可人送我雙鶤雞五色毛羽生方齊下堂呼兒解其縳
意欲飛上茅簷棲山家得雞如得鳳寧與野雉論高低
吾將洗鼎試靈藥白晝聽爾雲間啼
六合郭節之聽琴詩卷
天下幾人弹古琴愛之不惜千黃金春雷上天霹靂死
至今古調空消沉金徽玉軫久寂莫斷文剥落塵埃侵
鍾期一去不復返况迺四海無知音松風泠泠白日静
山水定以娱冲襟無弦之趣世莫識悠悠千載淵眀心
古人今人若流水善聽善弹能有幾六峯隠者吾故人
得天下名亦琴耳
槎山歌為胡雲夫作廣西憲史雲夫家于德安
之槎山累世矣至正十二年秋中臺計事回
至廣陵聞漢上兵後山居亦蕩然已慨然思
親而不可歸馮太守書槎山二字為贈朝夕
展玩姑慰其心因題卷後
淮水出自桐柏山東流入海何時還胡君引水種林木
築室正在槎山間槎山清空白日静胡君意與雲俱閒
漢東一夕風塵起雲亦高飛幾千里山間有家不得歸
却過揚州飲淮水飲之為洗冰雪腸今我不樂思故鄉
驅車眀發渡遠道廣海又在天一方思親恨不歸來早
夢中祗說槎山好他年歸隠奉親歡白頭同向槎山老
劉商觀奕圖
茅生絶藝天下無何以刻此觀奕圖劉商見之亦驚倒
神妙似與龍眠俱松隂對奕者誰子豈非甪里園公乎
雲綃霧縠古冠佩童顔雪項滄溟枯野樵旁立太癡絶
歸來始覺仙凡殊斧柯竟化作塵土世間甲子真須臾
老夫只解飲醇酒一着輸贏曾放手市㕓有地寄閒身
却覓南山橘中叟
題墨梅卷子
千年老枝生鐵色雪魄冰魂誰貌得三生石上見逋仙
獨鶴歸來楚雲黑何郎垂老客揚州花前勸酒仍風流
江城吹笛月未落夢回一夜生春愁
題蘇昌齡畫秋江送别圖贈湘中江可翁
白沙江頭水楊樹正是秋風送君處海門日出潮欲平
把酒娱君君不住楊公廟前聞鼓聲多少行人此中去
江子于今空復情干戈滿地兵縱横丹楓葉堕山鬼嘯
黃竹叢薄饑鼯鳴湘中有家不得往時對此圖雙眼眀
李長卿遂樂軒
遂樂之軒何所遂我識軒中主人意十年江海早歸來
願受城南一㕓地男婚女嫁及此時婢織奴畊供卒歲
閉門不出心自怡阿孫撰杖行相随綠隂無塵白日静
饑飽捫腹看花娛游魚在藻弄清泚好鳥當戶鳴高枝
幾人適意有如此樂乎天命復奚疑
宋君瑞存恕堂
故家獨見宋先世文采風流一儒素向來松雪寫如心
題在南堂樂居處門前求藥日紛紛或有無錢亦持去
子孫傳之將百年積券如山不知數君為郡馬幾葉孫
復戒諸郎祗存恕九街正爾黃塵深杯酒對面干戈侵
營營苟苟者誰子一毫奚啻争千金傍人笑問爾何以
平生苦自如吾心還君此卷三歎息坐隅自寫為規箴
沽酒行
街頭酒貴不可沽渴吻甚欲吞江湖手持青錢宛若畫
家僮走遍東西衢南橋沽來不滿斗就坊買得烏雞雛
烹雞開酒忍獨酌可人好客難招呼今宵醉飽坐復醒
燈前不用兒孫扶
兵部危太樸郎中家於臨川雲林山上請方方
壺作雲林圖太樸索詩賦此
宇宙有此雲林山三十六峯如髻鬟雲林先生讀書處
長松芝草非人間白雲裁衣亦自足青精製飯何曾慳
朝光空濛起舒眺人跡迥絶窮躋攀青天蕩蕩海月出
照見先生冰雪顔惟有方壺契幽𦕈貌得彷彿來塵寰
宫中聖人正問道布衣召入蓬萊班玉堂給札縱揮洒
金櫃啓鑰煩修刪於今聽履上霄漢聖人未放先生還
山中喪亂復何有飛瀑落澗空潺湲青林鳥啼野花發
白晝虎嘯松風閒朝廷宴坐見圖畫亦應懷我雙佩環
方壺生在何處胡不同來玉京住魚龍夜落河漢秋却
泛靈槎共歸去
二月二十日同李希顔遊范文正公義莊登天
平靈巖山希顔有詩因次韻
闔閭城外草芊芊桃花杏花紅爛然物華兩岸眼零亂
畫船春水如登天棹歌却轉横塘去山寺鍾聲日將暮
長松夾逕風冷冷曾是先賢舊行路老禅蔬食作清供
留宿白雲最深處瓣香復拜忠烈祠巵酒誰澆洛陽墓
清談朝士亦東來白髮野翁猶北至曉乘竹轎度羊腸
地豁川平還散步蘄王墳上無紙錢却讀殘碑不成句
一羣山鳥自驚飛無數野花空媚嫵此中俯仰二十年
一廢一興皆可舉濡毫拂石重題名搔首臨風謾懷古
人生身後可奈何欲乞南峯一坏土山靈有意肯相容
書券便當酬地主
夜泊陳店舟中寫懷兼柬雲林高士時張孟膚
同舟
葑門曉發吳淞船手把傳符津吏前五年别家走未已
素髮蕭蕭垂兩肩小龍江頭舊遊處東家西家争招延
匆匆會散等過鳥風吹湖水春無邊雲林高士獨不見
倚篷四望心茫然驚湍疊浪豈作惡渚花江草仍争妍
夕陽收港泊陳店入市買魚燒荻鞭蓉城公子今最賢
賦詩行酒能周旋一談一笑燭欲盡野戍不聞鍾鼓傳
却憶山中小兒女如此眀月應未眠
醉樵歌
朝亦不採薪暮亦不採薪蓮涇賖得沽酒家入口滑辣
香且醇一飲三百錢再飲五十文興來連欲醉不得一
醉已判三千春狂歌還容木客和大呌豈怕隣翁嗔生
來無田種秫米亂後有地披荆榛山花野草插滿笠兒
曹錯(闕)芻蕘民王質不飲酒也是癡仙人爛柯山在何
許一局殘棋自今古當壚主人休索錢酒債尋常何足
數醒來随處束薪歸却賣青錢送還汝
和楊孟載春愁詩原韻錄寄楊鐵崖
小窗病酒厭厭卧春色三分二分過仙人謾織藕絲長
金銅難補菱花破花間蛺蝶已雙飛葉底青梅纔一個
綵筆題詩人未歸愁腸一似車輪大
長江送别圖題送周平叔之通州丞
福山蒼蒼倚天碧狼山巉巉生鐵色兩山當江作海門
力盡神鞭驅不得滄波萬里從西來楚尾吳頭天一壁
隂風轉地鯨怒翻黑霧連空龍起立來舟去楫不敢動
袖手傍觀唯歎息扶桑浴日飛上天百怪潜消杳無迹
水光鏡淨山亦佳目送雲帆高百尺青霄要路君既官
白首窮途我猶客烟中隠隠見孤城令我思鄉心轉劇
驪駒歌罷將奈何倚杖江南望江北
張士先雙桂堂
淮南叢桂天下無張侯堂前生兩株清隂嘗棲白顧兔
樛枝並立青珊瑚侯也生兒有如此丹鳳之雛驥之子
素衣老仙天上來搗熟玄霜先贈爾
古詩五言
題賀畊叟晚香亭
陶翁本愛菊屈子亦餐英兩賢天壤間千古清風清翁
乎飲輙醉子也空獨醒何如賀狂客不羡身後名中州
有沃壤喪亂不得畊種菊數十本得酒還自傾自歌仍
自和烏烏作商聲陶然有餘樂聊復全此生
賦得龍門恭送張德常同知之嘉定任
来龍起西北萬古壯此門日月互開闔風雲恒吐吞龍
来海欲立龍去天為昏至今兩絶壁上有波濤㾗張公
東海客邀我坐石根仰瞻泰宇淨俯瞰靈(闕)渾神物固
莫測目擊道乃存歲旱當用汝霖雨清乾坤
儀真向有館驛久廢船馬俱無使客不便省委
宣使梁克誠振治一新粲然可觀諸公有詩
題贈因題卷後
昔游鑾江城曾過鑾江驛庭廡閴無人蕭然草盈尺饑
鳥噪前楹羸馬卧空櫪迺知江南民於焉久當役傳吏
苦誅求日夜星火急使者既旁午箠楚復交集省城若
有憂選官為蘇息梁君英妙年力可事繁劇朝迎南臺
官暮送北省客高馬馳若星大舸密如織宿弊一洗清
長才世難得和氣回閭閻光華照原隰老夫作此歌奚
足頌其德豈無觀風者傳之上京國駕言當趨裝秋霄
起雲翮
雜興三首
野蔓被長坂秋花翳前林登高望孤冢涼露忽已深團
團日東出瞬息還西沈吾親不可見衰涕沾衣襟徘徊
未忍去玄雲生夕隂
遥遥烟中城旗幟互眀滅大風揚飛雲悲笳隠空堞獨
行臨大河足力稍衰歇褰衣欲涉之水深不可涉吾生
將焉歸誰與作舟楫
夜坐竹林下仰視天茫茫浮雲起西北衆星黯無光群
鳥昧靈性胡為思南翔良辰忽變易志士徒悲傷願爾
保素節何勞怨清商
賦樗杜之詩一首送大歲大徹二位上人歸日
本國樗杜之上人自號也
東海有樗木託根扶桑邊扶桑不汝棄屈曲枝相連上
拂火龍馭下隂神鼇淵念彼擁腫物豈無人所憐歲公
見之喜日夕相周旋手執天地爐巢居在其顛朝持祕
密呪夜坐清淨禪我欲從子去一笑三千年
居竹軒詩卷一
