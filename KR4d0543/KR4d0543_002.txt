居竹軒詩集卷二元成廷珪撰
律詩五言
上丞相多爾濟國王(浙江省)
太祖開中國元臣起朔方八荒歸版籍千載際眀良奕
世兼茅土聞孫列廟堂白麻新命相紫誥舊封王鏤玉
為符契鎔金作印章既徵扶社稷仍賚理隂陽遼海風
塵静梁園草木芳精忠存北闕化澤被南荒翠織龍衣
密黃封蜜酒香三吳歌盛美百辟仰輝光士已歌麟趾
人争覩鳳凰小儒狂斐在有頌繼甘棠
瑞麟圖至正己丑夏五月麟出泰興縣張村村
民箠死之縣尹馮君寫為圖請以賦之
麟也嗟如此天乎涕獨零江間消間氣天上失機星異
瑞遵三代嘉祥冠四靈拳攣宛馬足彷彿野麕形高塜
雲猶白空林草自青無由歌一角宜爾夀千齡同本時
方騐歸和世未聽東川唐故事西狩魯遺經謾託犁牛
子虛期紫鳳翎美兹賢令尹見此古儀形畫擬功臣閣
書歸太史銘觀風有使者還與上眀廷
題劉孝子傳後泰州海陵縣劉子彬性孝友與
諸弟隠居讀書畊以為養曲盡其道親喪塋
葬有異色蛇見又産連理木人以為孝感狀
元陳祖仁記其事司業江存禮因作劉孝子
傳為題其後
好在劉真士家居海上村義風今益振德望老逾尊譙
國讀書裔吳陵孝友門白頭共子職粉骨戀親恩養志
兼甘旨承歡適凊温難兄復難弟賢子更賢孫聮綵香
凝席鳴塤酒滿樽秋田分黍稷曉栅散雞豚忽抱終天
恨同招九地魂苫茨忘夜寢飦粥廢朝飱手澤疑如在
音容儼若存斷雲丹旐遠良夜漆燈昏畚鍤随傭作衣
裳積泪㾗異蛇成五色嘉樹托孤根活水流芳澤新塋
啟慶源已終喪次禮猶奉夢中言善行能相感鄉評未
易論名應動冠冕心不愧乾坤芝草秋猶盛荆花晚更
繁門閭待旌表會見薄夫敦
奉題李秋谷平章存日寄其叔父李同知安書
後兼叙其實
秋谷文章在清風四十年先朝真宰相平地舊神仙逸
氣雲霄上榮光雨露邊印章封一品楮幣賜三千憂國
惟心切匡時見節全回咨還内藏知足契皇天憶自攀
龍去曾如抱虎眠過家期上塜謝病請歸田季父何時
會安書遠道傳喜看親族貴仍願弟兄賢妙畫何森若
真情亦靄然封緘題日月光彩照山川未數甘棠笏宜
書汗竹編子孫湏寳秘什襲永緜緜
王彦芳御史所居之堂曰繡榮諸公詩題卷末
上國疏恩重中臺拜命初兩朝司内府十載奉宸居甫
歴參謀選俄膺御史除天機織文綺月姊繡華裾獬豸
冠偏稱麒麟錦不如羽標金鸑鷟花隠玉芙蕖六轡青
驄馬雙輪白鷺車胷蟠五色線腹藁萬言書被服身何
忝彌縫志必攄芬芳流簡冊光彩照門閭退戶香烟裊
垂簾化日舒小山蹲怪石活水灌清渠昆季年皆妙公
卿駕不虛謾誇貂作帽寧羡豹為袪庭訓言猶在鄉情
禮未疎每蒙招宴集詎肯棄樵漁鶉結慚無褐蝸藏僅
有廬深期換朝服紫帶暎金魚
賦長律二十二韵題吳江郭州判索送謝太守
詩卷
持節吳江日分符檇李辰雙螭交赤幟五馬挾朱輪凍
雨連清道靈風動洒塵字民親若子破敵捷如神水寺
題詩遍田家問俗頻鶯花苕霅曉烟樹洞庭春是處歌
龔遂連城借寇恂湖山當大郡封壤接比隣在昔京都
富於今府庫貧三苖空掠地百粤阻通津赤縣傷凋瘵
蒼生受苦辛髓枯膚未剥病亟氣難伸畫省持衡鑑烏
臺列縉紳談兵猶辯士獻策尚從人間世才難得如公
孰與倫撫時先愷悌起廢莫因循城築工尤大田毛賦
必均燼餘驅瓦礫兵後翦荆榛惠化仍多舉禎祥或可
臻鑄錢資國費賑粟散倉陳和氣随天轉輿情與日新
斐章書令德史筆待詞臣
故湖州路同知中憲郜公子敬挽章
昔日趨烏府君年正黑頭家承今閥閱世出古諸侯夙
有登車志仍多為國謀濬湖陳上策平寇借前籌澤國
波瀾息蠻江霧雨收遥知鷹隼擊曾與鳳凰遊跋涉三
千里勤勞五十秋臺評通北闕士論溢南州廣海綏南
服湘潭控上游三司勞贊畫兩縣起歌謳别駕恩初下
朝堂禮更優上書纔告老拂袖即歸休樂矣陶潛酒飄
然范蠡舟春田苕水近夏屋弁山幽潔以蘭為佩輕堪
竹作兜兒官從此大孫孝復何憂一日音容隔羣公涕
泗流西軒情脉脉東勝夢悠悠芝室人千古花蹊土一
坏眀公發潛德勒石表林邱
題郭行簡照磨所有具慶堂詩十六韻
上國䟽恩重高堂衍慶新世當清化日家有白頭親綺
席團圞處朱門富貴春兒孫紛滿眼夫婦敬如賓偕老
期千載生年並八旬閫儀仍肅肅庭訓尚諄諄食舉齊
眉案花簮折角巾賢郎登仕版碩德動朝紳盛事諧占
鳳佳辰紀紱麟同稱夀觴滿聯舞綵衣頻斸雪供青笋
開冰出錦鱗孝心應盡力禄養必殊倫自古稱三樂於
今復幾人芬芳流簡册光彩照鄉鄰京兆看前軰汾陽
恐後身眀年兩封爵頒誥下楓宸
送郭仲安貢察院
棒檄上京華清才素共誇封章不起草健筆自生花燕
市千金馬天河八月槎看君冠獬豸好為觸姦邪
登多景樓懷唯心上人
憑高望不極多景復多愁落日随天轉空江入海流漁
樵何處老兵甲幾時休却憶唯心叟題詩在上頭
六月八日
世事今如此吾生可奈何海東仍盗賊潁上復干戈苦
雨朝逾急隂風夜轉多白頭無(闕)策對酒獨悲歌
送潘仲眀醫諭之泰興
舟行三百里直到縣門前不請居官俸多收賣藥錢年
豐沙米賤江近網魚鮮莫起歸來興於今令尹賢
劉莊
劉莊久不到草樹欝蒼蒼野艇買瓜果村坊羅酒漿水
生沙井淺潮上鹵田荒時共西清老登高望夕陽
曉出錢塘門
出門聊適意草樹碧紛紛一雨破清曉四山生白雲僧
樓緣嶺出樵徑過橋分眀日重擕酒來澆和靖墳
齋居
曉起坐終日無人扣竹扉柿因風落早菊為雨開遲稚
子能賖酒隣翁許借詩白頭無别計空負聖眀時
登望江亭
長江不可極岸幘獨登臨潮信自朝暮山光無古今碑
亭流水涸輦路積苔深欲寫興亡恨西風萬葉吟
寄吳寅甫
山舘殘花歇江樓暮雨餘長歌留客和短札倩人書露
葉懸青蔓風簾隠碧梧夫君隔河漢凉夜月生初
寄慈溪普天澤監懸
聞說慈溪縣官閑地更偏兩潮來海錯六月刈山田曉
塔天童寺春帆日本船何時瓊樹底花夕醉婵娟
秋夜雜詠三首
對酒不能飲燈前笑又悲轉頭都覺謬對面莫相疑白
髮無休日青天有壊時微酣且熟寐一任老夫痴
平居在城市無夢傍江湖世事有今日生年猶故吾檢
書逢越絶引曲感吳趨隣叟邀皆醉歸來不用扶
世俗今多事人心此一時風塵吾道在江海我生悲白
日終難繫青山不可移吾方飲吾酒君自着君棋
賦林泉民
羣居傍城郭獨汝向林泉亂世知誰在荒村只自憐白
雲棲晚樹流水界秋田亦有催租吏敲門横索錢
和謝雪坡太守東阡道中二首
上相深求治眀公獨愛民三江不用武兩郡且行春隴
麥連村好池秧得雨頻數州飄泊者來此避風塵
淮楚紛紛際誰憐老逸民一為吳郡客三見洞庭春世
路間關久侯門接納頻麻衣猶似雪不敢涴緇塵
龐山湖泛舟過甯伯讓庄所
湖上足清晝雨餘生綠隂扁舟到城近曲港入村深野
叟頻相問郎君不可尋西菴肯分席吾亦老山林
寄愚隠智東堂
落日太湖上歸舟又磧沙百年同是客兩寺即為家老
竹仍多笋枯藤也自花何時結茅屋相伴老烟霞
垂虹亭晚坐
長橋戎馬後旂幟尚紛紛吳越東西隔江湖左右分荒
哉皮學士去矣范將軍誰種千頭橘空山卧白雲
送陶教授
亂世兵猶滿崇文禮自寬青雲總朝士白髮且儒冠苜
蓿先迎日臯比不受寒婁江足雙鯉好好寄平安
舟中晝寢
篷窗坐春雨偏與睡相宜襆被支頭穏茶甌破夢遲昔
年為客慣今日覺吾衰無限滄洲意令人有所思
送葉以誠歸金華
亂世兵雖滿吾儒氣自伸黃金贈說客白璧聘從人念
子真才俊嗟余豈隠淪向來稽古學留以奉君親
題慶雲東竹水居
水光當戶白竹色上衣青風露涵虛室江湖入淨瓶林
梢閑挂錫月影静翻經止觀何聞見秋聲出杳冥
秋日遊虎邱逢徑山元上人
黃葉樹層層兹遊記昔曾到山疑是夢出寺忽逢僧短
簿荒祠酒生公舊塔燈留詩駭浮俗山鬼也多能
寄安國長老慈雲谷
慈公卓錫處臺殿舊經行惡竹何多俗孤松只自清步
回春雨作定起夜潮生我亦逃禪者山林老弟兄
以張仲舉韻送毅景中任長蘆寺二載詩就答
仲舉
被旨辭京闕還家復遠途行吟頭戴笠趺坐膝穿蘆佛
國傳宗鏡王門得襯珠西來祖師意先爾設伊蒲
吾亦憐吾竹蕭然只數竿多生遺病俗獨汝覺心安五
月秋聲早千山雨氣寒裁詩謝張祜歲晚好相看
送李斯立
南國風塵滿西江道路難鄉人問家信津吏識儒冠短
髮何由黑孤心只自丹放歌聊縦酒努力且加餐
次韻雪詩
閉門三日雪竹外轉蕭然夜色侵書幌春寒壓篆烟詩
題名彦後酒讓老夫先一箇袁高士風流五百年
夜過吳江宿於聖夀中復中行方丈
深夜扣禪扄天寒月在庭鳥驚棲後樹僧掩讀殘經蔓
草風吹白枇杷雪洗青對床聽法語心孔愈惺惺
登靈巖山
木杪見浮圖盤盤一徑迂倚巖留客坐過嶺倩人扶野
色平如削湖光澹欲無殘碑不可讀春草沒雙趺
送澄上人遊浙東
浙水東邊寺禪房處處佳千崖無虎豹二月已鶯花曉
飯天童笋春泉雪竇茶煩詢夢堂叟面壁幾年華
浙水西邊寺天寒子獨經雪山當戶白雲樹入湖青虎
跡泉頭見猿聲石上聽俊公中立坐煩爾候禪扄
向遊武林之龍井過南天竺登二老亭曾賦二
詩
二老題詩處風流不再逢客歸黃葉雨僧住白蓮峯誰
謂山無鳳人傳井有龍白頭江海上今夕寄行蹤
三月二十五日過上洋十六保徐居士柯莊二
首
野水眀春色晴沙帶汐㾗朱樓黃鳥日青草白鵝村野
老能分席官軍不到門毋煩問漁艇即此是桃源
趁潮深入港風急水西流沙潤輕沾屐橋低欲碍舟孤
花餘晚艷芳草亂春愁沙鳥應相笑衰年尚遠遊
四月十三離上洋回華亭
垂老重來此臨分即惘然雲吞隔浦樹潮打送風船卜
築虛求地行藏欲問天淮南兵革後荒却種瓜田
律詩七言
送張可道赴嘉定府太守
秦中百二漢關河曾見乘驄舊所過棧道地形天下險
嘉州風物古來多分符又叶三刀夢入境先聞五袴歌
父老扶笻親引導將軍負弩疾撝訶錦袍錯落金為帶
白馬連翩玉作珂興學固常崇俎豆防邊還為戢干戈
四川畫省勞詢問一郡蒼生望撫摩樓倚青溟來萬景
山横紫翠接三峨題書别舘魚堪寄退食公堂雀可羅
西蜀考功當第一他山有石為君磨
題周伯温待制為蘇老人篆七十古來稀
天上詞臣小篆書方今端合比瓊琚肯將南極仙人夀
題向東窗隠者居玉屑露凝金錯落錦茵春暖繡芙蕖
纏腰信有揚州鶴垂釣寧無渭水魚方士曾分燒藥火
諸孫親御看茶車黃金意氣留賓客白髮風神照里閭
世上虛名皆寄爾人生此樂復何如芝蘭香裡渾如畫
百歲傳家慶有餘
贈六合縣宣差伯士寧因兵亂於滁泗之間獨
縣境肅然作詩以叙其實
風塵千里暗淮堧六合孤城獨晏然保障正符眀主意
歌謠争頌長官賢公庭吏散門如水驛舘賓來酒似川
䟽水為湟成重地返風滅火動皇天軍需會計多雄略
兵衛森羅總少年興學未聞忘俎豆防邊仍見戢戈鋋
編民闢地增輸賦遠客移家願受㕓封壤遠連瓜步外
妖氛不到瓦梁邊魚鹽山市宵鳴柝米麥江橋曉泊船
十邑自今稱第一前程誰謂隔三千王綱政爾關眀教
民瘼何人解倒懸輿論已傳霄漢上豐碑立在縣衙前
送王君寳僉憲調河南道
廣陵城下送軺車賤子無由奉尺書南嶠幾年仍盜賊
中原千里半邱墟天閑豈少追風騎人海猶多漏網魚
素有澄清天下計更須抗䟽動乘輿
寄芊希曾
白髮鏡中添幾莖江空歲晚可憐生千金有人市馬骨
一飯何處無魚羔東家娶媍夜宴客北里送子春朝京
年當五十不得意目送飛鴻生遠情
道士胡道元常以一舟往來洪之東湖其自扁
有曰活死人窩為賦此
一住行窩幾百年蓬頭長日走如顛海棠亭下重陽子
蓮葉舟中太乙仙無物可離虛殼外有人能悟未生前
出門一笑無拘碍雲在東湖月在天
贈數學王隠居
青囊曾閱五行書客亦還知此理無太古以前無甲子
先天之後有堯夫鳥官當日纔司歷龍馬於今又出圖
餘子未能通許事黃金只可說榮枯
題赤壁圖
赤壁磯頭秃鬢翁興來擕酒泛秋風偶論水月盈虛際
併入江山感慨中華髮多情傷老大皇天無地着英雄
神遊八極知何許良夜應騎一鶴東
感而作為時中生忌
夢遶南岡北嶺雲一杯無計洒松筠世間我豈長貧者
地下君為不死人夜雨自荒張祜宅秋風誰障庾公塵
於今友道俱凋喪落日江湖泪滿巾
八月十六日送張仲舉至秦郵驛是夕邵文卿
置酒雲峯臺望月二首
水驛官船晚未開月眀乘興且歸臺揚州鶴怨山人去
甓社珠迎國士來千里何時重命駕百年今夕此銜杯
同君盡醉交遊地為問秦郎安在哉
雲峯臺上今宵月竒絶平生此一行天水光摇秋萬頃
星河凉轉夜三更謫仙被酒騎鯨去游女吹簫學鳳鳴
眀發星槎上河漢定傳詩話到蓬瀛
海上即事
范時港頭生事微三月海上行人稀東沙西沙海不熟
大信小信舟當歸護巢野鵲並枝立得食水禽何處飛
無魚換酒亦謾爾只恐丁男荒釣磯
送解伯中赴史舘召至正癸未朝廷以史事遣
使起河東張先生於廣陵眀年史局開又於
廣陵徵解先生廣陵連有二盛事覩兹榮美
賦詩為别
海岳澄清又百年前朝陳迹散雲烟恭聞天上修三史
連向淮南起二賢青簡旁搜成大典黃華迭出購遺編
先生善用春秋法豈下當時太史遷
送陳景川歸盱眙
第一山中風物殊我欲買田來卜居風林把酒聽黃鳥
雪港掛罾分白魚富貴不來吾老矣漁樵有約子何如
可能久作終焉計北海能修薦鶚書
虎溪三笑圖
三老風流笑口開山中猿鶴亦驚猜攅眉入社謾多事
送客過溪能幾迴僧影欲随秋水去虎聲偏傍石橋來
東林絶響今千載撫卷題詩愧乏才
張仲舉助教
三寄新詩竹下來多君高興憶東淮塵埃沒馬昏歸舍
風雨聽雞曉入齋此日陽城須諫議當時方朔謾詼諧
&KR1925;&KR1925;花底相思夜酒滿春城月滿街
寄拔實尚書
憶陪冠盖集通津下士無由拜後塵曾和淮南招隠曲
得從天上謫仙人鵷鸞在列誰堪並鴻鵠高飛不可馴
遥想退朝香滿袖題詩還記竹軒春
送李子威赴國子監時康魯瞻亦除監司業
曾占龍頭第一名先生元是監諸生樓船近向淮南發
驛騎虛從潁上迎宣室幾年無賈誼諫垣今日有陽城
同寅更得同年者同振斯文答聖眀
二月十一日祭長男之墓
三歲女孫方學行牽衣随母上新墳青春過眼少晴色
白髮向人唯哭聲醉裡狂歌聊自適夢中相見只如生
他年何處藏吾骨不盡人間父子情
寄烏古孫幹卿參議
紫宸奏對出班行畫省論思晝漏長三月不知燒笋味
一春還憶煮茶香幾人白髮黃花酒何處青山綠野堂
扶植皇綱在今日中原草木仰輝光
上清盧道士所藏雙龍圖
仙潭烟霧晚冥冥彷彿飛空劍氣腥巖穴幾年當蛻骨
畫圖今日露真形天瓢水淺隂猶伏寳藏雲深夜不扄
好就盧敖聽(闕)使八方行雨鼔風霆
夜思
斗帳方床一布衾睡餘推枕復長吟青燈細雨三更夢
白首殘編萬古心天上不知何歲月城中誰信有山林
哀歌坐待東方白短髮刁騷不滿簮
環碧齋
面面溪光護石苔軒墀無復有塵埃月涵虚白浮秋去
水泛空青入座來漁釣兒孫多質樸嘯歌鷗鷺不驚猜
我家亦住滄江曲千箇篔簹遶舍栽
蕭萬戶野鶴卷子
肯著邊塵浣縞衣當時城郭是耶非自離碧海三山去
直過青城萬里飛老去揚州空逸興何人沙苑脫危機
丈夫功在麒麟閣莫說仙家有令威
送謝芝甫山南憲
謝庭子弟多佳士荆國山川總勝遊萬里捧書催入幕
一朝撾鼔發行舟玄猿啼處巴江夜白鴈來時楚甸秋
襄漢風流千古意為君長憶仲宣樓
和孟景章秋雨見寄
十日空齋風雨隂閉門唯計作詩淫屋茅新補一重厚
池水又添三尺深爨下家童耽熟睡燈前山鬼聽哀吟
知君翦燭方酣飲肯信幽人獨苦心
東句曲外史張伯雨
霞佩翩翩出洞天當時彷彿見癯仙幾年南國張公子
今日西湖葛稚川滄海塵飛丹已熟玉堂人去榻空懸
林間載酒來相覓乞寫仙經與世傳
送幹克莊僉憲調淮西道
繡斧煌煌擁使舠才名奕奕在中朝甘泉詞客河東賦
蓬島仙人海上樵風振紫山迎驛騎雲開金斗見秋雕
澄清事業須公等桂樹淮南未易招
贈松江知事唐景友三月二十八日同茅子剛
府判郭宗唐推官同日上官
三月雲間同上日理官判府總英髦香風又動紅蓮幕
雨氣微侵白苧袍刺史燕居邀論事掾郎鵠立看揮毫
衰翁亦是淮南客拭目青霄望爾曹
送谷君玉赴南臺御史
幾年坐嘯元戎幕一日來簮御史冠已有聲名驚海内
更須風采動朝端星眀使節三台近霜落江城六月寒
應救倒懸如水火東南民力正艱難
題王可道同知濯纓亭
翛然無限滄浪意况有幽亭近水安孺子有歌同鼓枻
故人無約共弹冠通宵雲氣侵衣潤六月波光入坐寒
慚愧東華塵土客知誰來此一憑欄
同諸公遊西城木蘭院
三月西城風日好短笻随意踏晴沙王孫不識蘼蕪草
童子來尋枸杞芽白髮有人中卯酒清泉無火煮春茶
山扉寂寂僧歸晚落盡辛夷一樹花
送陳子山狀元赴太廟署令
天上詞臣錦作裳喜趨清廟奉蒸嘗寳刀刻頌登彛鼎
金硯揮毫撰樂章太液秋風黃鵠下齋房眀月紫芝香
禮成月薦應分胙彩服承恩到北堂
廣陵岳宮醮夜觀王澹淵高士蕆事自登瀛橋
而迎師入黃籙壇
濛濛雲氣溼霓旌小隊紅綃鳳䗶眀鸞鶴舞随行道影
魚龍出聽步虛聲淮南高士青毛節句曲仙人碧玉笙
一路天風吹不斷此身今夕在蓬瀛
送董運使之江西參政
煌煌渭節擁麾幢父老曾期鎮此邦合上星辰朝北闕
且擕霖雨過西江侯門何啻朱輪十相業今看白璧雙
嗣見豐碑書盛美玉堂端有筆如扛
送楊士先歸長安
落魄麻衣不受塵黃金揮盡只清貧新豐市上酒濯足
韋曲城南花惱人豪傑謾嗤秦逐客漁樵能話漢功臣
清時未老丹心在且把長竿釣渭濱
九月十日自夀
余生堪歎復堪憐喜際眀時老市㕓把菊已從前一日
種桃猶待後千年但令有子親書帙莫怪無人送酒錢
寡欲清心今得矣煉丹何用學神仙
送王君章掾史侍司衆丞督辦河防竹木還京
方今禹稷際昌期河水横流適在兹十七萬人重浚日
三千餘歲再清時相君功德邱山重天使聲名草木知
為送大農王掾史小儒歌誦入新詩
送將作同知眀齋趣河防竹木事還京
眀公端有濟川才百役供需入總裁東海神鞭驅石去
南山材木蔽江來萬年砥柱狂瀾息千里桑麻故道開
昭代君臣同禹稷直將和氣弭天災
賦崧碧為丁貞夫廉使夀
崧高雄奠白雲鄉石勢參差面洛陽地湧兩山通上界
天開四岳拱中央丹邱煉藥交龍虎子晉吹笙引鳳凰
自是勲名同不朽千年巖壑有輝光
阮子華所藏桃源圖
桃源流水似天台彷彿三生到此來玉杵玄霜無覓處
金堂玉室為誰開滄州一夜生芳草隂洞千年長綠苔
何必狂人秦甲子漁人祗見兩三迴
題泰州趙子威太守平反王㽘冤獄之事是時
趙子威適除翰林待制
㽘也銜冤誰與雪眀公公議動乾坤狂瀾既倒迴中砥
白日高懸到覆盆一代簡書稱折獄百年冠盖見高門
承恩又上金鑾去萬歲千秋奉至尊
送芊希曾入江西憲
岸柳汀花幾送迎買舟誰信客囊輕真金百煉色不改
寳瑟再調聲更清直氣猶能唾奸佞苦心寧肯負公卿
間關世道諳應熟終保烏臺好姓名
寄菴詩為余寄菴作
此身江海即蜉蝣小住菴中五百秋萬劫有窮唯道在
八方無礙與天遊虎龍夜合黃金鼎鸞鶴朝飛白玉樓
暫向世間忘爾汝一瓢春酒肯相留
嶽宫登瀛橋
叠石為橋跨兩涯只如平地入烟霞銀河夜擲仙人杖
碧海横浮奉使槎浴水先迎三島日隔闌遥看十洲花
月中時有簫聲過多是山頭聖母家
天長縣長伯顔祈雨適見白龍有感
六月天長旱為虐顔侯夙夜最憂農丹心貫日迴玄象
赤脚登山起白龍雷馭電光驚不定岳靈雲氣出相從
斯民已作商霖望吉夢何時到九重
題山居圖
石子坡頭松兩株水光嵐氣護幽居山翁被酒愛騎馬
溪友放船來捕魚秋色自随黃葉老野懷常共白雲舒
何時卜築如圖畫竹下開軒更讀書
寄題上清鍾秀樓
鍾秀樓成天下稀象山弋水相因依烟雲顯晦出竒觀
草木動蕩流清輝常聞仙人騎鶴至亦有隠者乘風歸
吾將從之一欖結目送秋江鴻雁飛
瑞雪為劉芝田賦
風卷寒溪漾碧沙曉來驚見玉横斜人間風日不到處
天上神仙解種花九地暖迴龍有穴三山雲静鶴無家
泛舟来覓芝田叟留作山隂勝事誇
寄謝方方壺寫寄遥山古木
鬼谷隂隂苔蘚斑只除猿鶴伴高閒月光或在藤蘿外
劍氣常留水竹間每讀内篇消永日還將生紙寫遥山
衰翁可是無仙骨不得相從共往還
送孫從義憲史貢部
貢名書到拆封開政爾諸曹議選才侍史閣中簾影動
尚書天上履聲來階墀伏謁人皆喜符牒鋪張手自裁
不有雄聲驚畫省可無清論達烏臺
送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹别筵人散月當樓
眀年春雁將書去人在蓬瀛第幾洲
畫魚
平生蹤跡侣魚蝦浦月山風滿客槎曾向春盤登北鮪
更從丙穴薦南嘉賞花釣得留詩友折柳穿來覓酒家
萬里江湖清夢遠於今空對畫中誇
寄謝察院高德進憲史寄來楊友直書居竹軒
三大字
三字封來墨未乾堂軒舒展對琅玕高人不待籠鵝換
好客多從載酒看月夜有懷通白下秋潮無信寄長干
清臺翠柏應千文静想風霜卷地寒
送李唐臣調山南憲幕
潮落寒汀水欲冰酌君何惜酒如澠人憐狗監知司馬
我喜龍門識李膺爽氣九秋横楚澤先聲一日到江陵
君行自厲青雲志赤鷃終慙九萬鵬
程氏尋樂齋
當時弄月與吟風一代高人自不同伊洛源頭無别派
孔顔心上有全功歲寒只在簞瓢内春色還歸杖履中
今日看君能到此不須重問愛蓮翁
夜泊青蒲村
黃葉飄飄秋滿天數家茆屋更翛然溪上老人有識字
村中小兒能駕船薺菜登盤甘似蜜蘆花紉被煖如棉
此中長得無宵警春雨扶犂學種田
河圖精舍
榮河東去幾遷移撫事令人動所思龍馬不來吾已矣
蓍龜多騐汝知之仙壇作記高千古精舍眀經此一時
且向程門求絶學吟風弄月有深期
胡道元隠東湖得許旌陽鉄符延瘞舊名伏蛟
臺道元由廣陵入京賦此以别
許令宫前舊卜隣鉄符傳得尚如新一弹指内三千仞
八百仙中勾幾人上界風雲迴羽節空江雷雨泣蛟神
淮南他日來相訪却惜東湖借約塵
贈談子平者
高人不見詵僧判江海同誰講子平能以静功窺造化
每於先事動公卿君從何處得此術我已多時聞令名
今夕蓬窗聽清論流年容與話平生
藏拙齋
青君抱樸深居處曲几匡床事事幽三穴有謀憐狡兔
一巢無計笑痴鳩白雲生滿溪前面黃葉飛來屋上頭
應是此中藏大巧鳳樓十二要添修
春日遊上方寺因過别業
今日雨晴山亦佳散行聊復寫幽懷田翁入郭買春酒
野衲下堂留午齋老去任添新白髮平生能著幾青鞋
醉中天地堪衾枕卻笑劉伶死便埋
懷方壺高士
塵湖山下足烟霞羡爾方壺道士家雨後放龍畊綠野
日中呼犬試丹砂瓊林一路芝如草碧澗千年竹有花
正欲相陪此深隠半盂分我飯胡麻
贈茅山彭鍊師
坐對三峯絶俗緣羽衣消散即神仙幾年大洞傳真籙
十日清齋讀内篇采藥每行青澗底散花多近白雲邊
精神鍊得如冰雪妙入羲皇太古先
邱德輔眀德齋
方寸&KR0655;塵一掃除湛然澄澈只如初本原不昧先天理
功效多從大學書池上倚笻秋水淨月中揮麈夜窗虛
修齊事業須公等我老昏昏總不如
夏日過萬蓬菴
愛汝東菴暑氣薄解衣盤礴坐莓苔一林綠竹盡可數
五月白蓮猶未開捉麈談禅知獨往買魚沽酒待重來
滄江日落山更好且放輕舟緩緩迴
送人歸金壇
滄洲三日北風作海氣冥冥吹去舟游子思親白雲舍
主人贈爾青貂裘沙頭眀月為誰好夜半寒潮生客愁
我亦輕裝待眀發掛帆撾鼓上揚州
感時傷事寄張仲舉博士
邊報紛紛日轉頻彭城猶未息風塵中原白骨多新鬼
浮世黃金少故人阮籍一生唯縱酒季鷹今日定思蓴
河東鶴叟應相憶落日悲笳泪滿巾
白雲軒為羅氏賦
太行山上思親日句曲峯前寫興時千古風流無處覓
一般意味少人知歸來遠道何堪贈老去閒心只自怡
悵望碧天還欲暮令人空擬惠休詩
輓吕州判
七秩高年古亦稀考之終命見天機岳陽湖上神仙過
舍衛城中長者歸門第預題新墓表几筵猶設舊朝衣
青山埋骨知何處落日滄江望鶴飛
題上海天妃宫因見王元吉壁間所題詩次韻
二首傷今感昔情見於辭
昔年漕運開洋日御賜香來動杳冥真籙九朝連晝夜
齋厨一月斷葷腥祠光赤現天妃火雲氣黃占使者星
沉璧麗牲嚴祀典至今神肅在宫庭
何年立廟對滄溟合殿濛濛紫霧冥香暗水仙毛髮古
劍留山鬼髑髏腥寢樓下瞰扶桑日餉道遥連折木星
聖代祝釐頻遣使徽音不日下宫庭
次李希顔述懷韻
八月邊聲草木寒愁來短髮不勝冠諸公莫誚王夷甫
我軰終慙管幼安酒劵如山空好客田毛何日再輸官
蘭陵溝上松無恙還有孤猿夜夜看
登狼山醉題僧壁
白狼山頭僧卓菴我躡飛履窮幽探麻姑又見海清淺
女媧不補天東南危枝如龍固矯矯怪石似虎猶耽耽
興來題筆寫狂語此身只合棲雲龕
題朱伯禮西邨草堂
愛汝西邨之草堂囂塵不到堂中央夕陽欲下山更好
大火未流夜已涼二履也能來戶外小舟即遣繫籬傍
豈無百榼揚州酒與子同喫歌滄浪
白雲上人悼章
八十七翁如古佛山房只共白雲居一聞東土傳來法
三校西天譯後書劫火不燒紅舍利冰池重長碧芙蕖
青城今夜白眉月似汝招摇出大虛
次俞紹堂見贈詩韻
幽居地僻人稀到閉戶長歌復短歌紅樹也知秋老矣
青山不到客如何茫茫天地凉風急渺渺江湖夜雨多
淮泗數州消息斷只除征鴈度關河
笠澤同倪雲林王伯純飯散過大姚江舟中賦
大姚江頭風乍稀小陸宅前人獨歸霜楓紅於大藥染
沙鳥白似孤雲飛持螯把酒一生足食蛤踞龜千劫非
雪灘水落獨無恙肯借老夫為釣磯
送夏君美憲使出使回浙
三入軍中只布衣至今顔面帶霜威中原定亂劉琨老
南粤稱臣陸賈歸走也暮年空感慨使乎今日有光輝
乾坤始覺王綱正夜夜星台拱太微
寄馮仁伯
七十老為吳郡客故人不必問餘生清尊日飲尚一斗
黑髮晨梳猶幾莖藏骨謾思淮上去移家猶望越中行
他年或有相逢地可得同君覩太平
次曹新民感時傷事韻三首
歲晚霜風裂弊裘劍歌談塵一生休牽蘿不補山中屋
挂蓆將歸海上洲月夜拂弦彈白雪春朝擕酒看丹邱
風流誰似曹公子華髮不知人世愁
北傖老作江南客撫卷令人百感生天下紛紛何足定
胸中磊磊有時平滄江日暎旌旗影紫塞風悲鼓角聲
今日封侯總年少老來豪氣謾崢嶸
客來為說淮南事白骨如山草不生翻覆幾回雲雨手
登臨無限古今情長街竟日人烟絶小市通宵鬼火眀
欲省先塋歸未得懸河老淚若為傾
蔡大掾迺翁八十夀
蓬萊山下老仙翁却隠吳門水竹中生世幾逢堯甲子
高風不减漢申公繡衣坊裡諸郎貴綠酒尊前一笑同
我亦行年方七十幾時相約問崆峒
過吳江華嚴寺贈斷雲講主
斷雲老僧如斷雲無心舒卷自氤氲空山與之結為侣
遠道也堪持贈君黑夜雨從龍聽法青天風引鶴同群
江湖我亦忘機者半榻今宵喜見分
宿寧境寺
三月江南訪積翁故人同約向山中百年刺促何為者
一日高閒不負公齋閣對床聽夜雨茶堂趺坐足春風
雪灘借地容吾隠來往扁舟與子同
王仲沔隠居上虞之東聞航海北山作寄
鑑湖春水暖生波幾箇歸航載酒過掩鼻東山將不免
傷心南浦竟如何紛紛白髮交情在耿耿丹心老泪多
安得相從天上去玉堂清夜聽鳴珂
過磧沙延夀寺入游贈毅剛中長老
費家洲上元公塔又見前身示見時舍利放光成五色
牡丹分供作千枝法門總是西來意經藏兼傳古註詩
文筆峯前松樹下甕書藏得待吾師
送韓致用之温州教授
祖帳倒餘雙玉尊軺書催發五雲門喜為太府諸侯客
猶是前朝宰相孫講座晝閑書滿屋學田秋熟稻盈村
遥應東壁圖書府遲子抽毫共討論
韓致用夢鶴
疇昔相過赤壁磯神交遺思尚依依應從五色雲中過
還遶三株樹上飛月色滿庭空夜帳露華如雨溼秋衣
蓬萊山下花無數遲子吹簫作伴歸
送智惠隠住水月禅院
放船直到栖禅處萬頃湖心一逕開綠樹鳥驚風落果
碧潭龍去水生苔西巖尊宿傳燈在東海高僧仗錫來
今夜月眀清似水太空無地着纖埃
題韓致用五雲書屋次程以文郎中韻
看山不出草堂門門返蕭蕭是白雲隠几松風生鶴夢
卷簾秋水愛鵝羣坐開句曲仙人酒起讀臨川太史文
後夜柁樓乘月色賀家湖上擬尋君
寧境寺涵碧軒
老衲築軒湖上頭半間曾借數宵留窗迎紫翠千峰月
簾捲玻璃萬頃秋别浦瞑時迷遠樹滄洲眀處見飛鷗
定回坐待波瀾静一點珠光夜不收
題張德長草堂二首
屋下清泉屋上山獨餘猿鶴伴高閑仙家只在松蘿外
海月常懸水竹間社甕今朝村釀熟隣翁何處棹歌還
華陽真逸時相覓聞道巖扉夜不關
高人自愛山居好遶舍清溪帶雪沙浮玉峯前常作客
句金壇下即為家仙人未采芝如草令尹將歸菊有花
他日常良分半席白頭同汝老烟霞
輓卞隠君二首
持杯前日送官航返袂今朝哭寢堂亂世幾人全白骨
他山何處凑黃腸鐵岡路杳空秋草金鹵亭荒自夕陽
有子歸來印如斗却招魂氣返家鄉
死别那堪屬亂離鄉人聞訃總含悲家留南國孫何恃
路隔中原子未知石槨衣衾藏夜壑漆燈風雨泣秋帷
西風執紼胥門路無限傷心涕泗垂
寄吳江塔院斷雲講主
華嚴杖室老維摩願力新來示疾多不假毉王加守護
毋煩天女問云何空花境界離諸妄珤梵音聲散百魔
海印堂中獅子座尚容參請重相過
寄申屠子迪僉憲
先生舊德在甘棠故老争留住草堂湖上月眀鷗鷺熟
山中雨過蕨薇香數莖白髮終難變一日丹衷不可忘
出處獨翁全大節千年青史有輝光
馮安道提舉輓章
白髮交遊共七旬翩然長逝獨傷神中原朝士無多傳
太學諸生復幾人舊業已荒吳郡宅新阡還與范公隣
伊誰傑筆書潜德一束生芻泪滿巾
簡張天民
令子已為吳縣尹先生猶是葛天民春秋七十又八歲
江海百年能幾人多士問竒加束脯諸孫供饌砍鮮鱗
荆溪舊業知無恙白鶴時來送喜頻
寄崔宗文
白髮無家七十翁一枝竹節尚西東不因避地來吳下
正愛看山入剡中臺閣故人書信少江湖狂客酒船空
老懷無限平生意清話何時一夕同
寄王左丞
錫谷三山霖雨開籌邊須仗濟時才行兵暗與孫吳合
論道多從董賈來太府上功金作印高堂稱夀玉為杯
將星夜夜眀如月獨向中天拱上台
吳江華嚴寺西軒洗竹因賦詩一首
華嚴寺裡斷雲師許我來題洗竹詩未論竿頭能進步
且教節外莫生枝定回獨夜秋聲减經罷西軒暝色遲
從此一塵無染著歲寒唯有此君知
春日同王仲遠偕遊松林湖之上西望洞庭東
西兩山是日寒食有感
湖上春來數往還亂中寧放老夫閒一百五日又寒食
七十二峯非故山行李只留詩卷在落花應怪酒杯慳
竹西拜掃知何日目斷歸鴻夕照間
戊戌年避地吳門九日感懷
行年七十猶為客何處江湖着老夫黑髮空存數莖在
黃花也笑一錢無家徒活計如鳩拙病起形容似鶴癯
獨把茱萸仍獨酌酒酣不用阿孫扶
寄謝太守
君侯夙夜愛民心檇李重開頌好音兵後州人無菜色
亂餘廳事有棠隂熊轓按部兵車息燕寢凝香畫戟深
走也門墻老賓客尚哦雲月在山林
河南陸思顔兩舉不第隠於南潯以醫卜治生
作詩贈之
長歌放浪江湖上一箇青囊肘後懸但見王門多將相
焉知市井有神仙折蓍獨出先天後用藥誰從未病前
自笑區區無一技哦詩乞米度衰年
寄山隂天章寺静默堂長老
昨日相從訪了翁妙高臺上數宵同十年秪在分隂裡
萬法都歸一默中揚子江山仍落照越王城郭又西風
阿師說法天章上開遍人間色與空
贈李左丞
手分雲漢下天津一洗江淮戰伐塵紫氣獨行周柱史
白衣誰識李山人鋪陳禮樂三千字保障東南億萬民
戡定成功在今日未容歸卧五湖春
賀王彦誠新除授浙江省左丞之命
南省新堤已築沙禁城猶是舊京華山中未識將軍樹
天上新頒宰相麻紫電青霜開武庫金符玉節擁高牙
東南定亂成功了四海車書共一家
送吳志學通州帥府副元帥
立馬狼山最上峯青天白日見英雄防邊肯發屯田計
富國兼收煮海功烽火連營平野北樓船釃酒大江東
干戈八載天應厭笑挽扶桑早掛弓
送沈玉泉書藥舟
一舸寬於一畆宫兩溪無處不春風遥知篷下觀書者
即是壺中賣藥公嘯隔滄洲聲似虎丹藏别室氣如虹
平生悔不謀深隠蓑笠何時與子同
三月十五陪烏本初同僉李希顔祭余廷心大
參於斷崖因賦是詩以約眀年更祭云
七年苦戰守孤城食盡無人發救兵諸將赴河同日死
萬家嚎地幾人生中台星折天應泣大節堂空鬼亦驚
國難未平公已往臨風西望泪縱横
海陵錢文憲母汪節婦卷後
白髮孀居喪亂中苦心仍與栢舟同事夫在昔如賓禮
教子於今有父風麻枲服勞忘夜寢粢盛供給願年豐
男兒餓死渾閑事撫卷題詩意未窮
寄興聖寺琦元璞長老兼簡黃庭英知事
太息衰年七十強經旬留宿贊公房上堂也趁闍黎飯
入閣仍分般若湯華渚虹霓生雨氣法筵龍象識天香
遥知今夕南湖月誰與郎官共晚航
題茅子剛虛白齋
青袍朝士齋居處一掃淄塵萬慮忘四壁東西凝雪色
八窗曉夜發天光茅君為爾傳宗旨莊子由來止吉祥
有客坐馳空熱惱不知此地有清凉
賀顧克善授平江經歴
吳門五月看除目喜見郎君好姓名畫省故人持酒送
黃堂太守下車迎百年治道随天運一代人才出旦評
上相憂民何以報會將新政致升平
寄楊子尊聖寺處厚子元上人
不出空山復幾年衲衣草座獨安禪别峯行道諸天上
善月翻經古佛前兵後佳期何日共春來妙句有人傳
三生彷彿當相識目送孤鴻落照邊
贈謝太守除杭州
朝廷遣使航東海萬里南來送璽書着屐登山良不惡
分符典郡復何如李蘇事業千年後吳越封疆百戰餘
今日養民方急務肯將徵算及舟車
寄蔡彦文掾史
鳳凰池上神仙吏却是中郎幾葉孫幕下豈無竒計出
床頭猶有異書存防秋列寨山如戟蒸土為城鐵作門
何限民間可憂事老懷那得與君論
奉答道林書記二首
何年飛錫度江城林下相逢眼倍眀老子豈能知藥性
阿師寧獨擅詩名江風滿座篔簹合石雨侵墻薜荔生
莫把舊家無孔笛月眀吹作鳳凰鳴
獅子林中夙夜緣杖藜來往意方堅白蓮社友須元亮
金粟如來是謫仙淨梵六時嚴戒律長齋十日斷葷羶
翛然古竹長松下還許山僧醉後眠
和南宗上人高韻就呈可庭山主詩
老去喜逢方外友一菴瀟洒闔閭城野猿掛樹窺行道
山鳥當窗候出鳴空界可能容我醉新詩一復見君情
維摩示疾今朝起拭目街頭看太平
送陳性之崑山從事
只將從事寫前銜省檄封來自拆緘六案更須勞彩筆
一官猶未換青衫風生海市朝持酒日落江城暮卸驂
我未識君空悵望恍如烟水隔仙凡
題金太醫杏林詩卷
董奉仙居不可尋君家種杏亦成隂禁方傳後龍歸洞
嘉果生時虎守林不厭隣翁來乞藥每留漁父坐聽琴
年年二月花如海應是先生樹德深
奉題王左丞卧雲軒
東山雲氣盡溶溶左轄高居第幾重玩世也為莊叟蝶
濟時仍起武侯龍風簾霧箔秋同被玉室金堂夜不封
說向九江李太白結巢休羡古時松
題朱參政松石軒
長松落落風塵表蒼石庚庚太古心屹立乾坤無改色
扣如金玉有餘音人間兒女天機淺海上神仙野趣深
獨有竒章知此適子孫清賞到於今
題羅成之藏柯敬仲懸崖竹
丹邱畫竹出新意醉墨落紙秋淋漓青天低垂鳳凰尾
碧海倒插珊瑚枝誰家俗士謾食肉何處高人來賦詩
丹房月夕起清思莫遣風雷生葛陂
題馬縣尹夀椿堂
緜緜靈氣與天遊日月盤旋定幾周七十三翁同甲子
八千餘歲一春秋欲詢齊物南華老誰是平生馬少遊
堂下芝蘭森玉立未容丹桂獨風流
再遊金山寺
放船重到金山寺獨對滄江照髩絲過客謾驚天險處
老僧曾見海枯時通宵月色魚龍喜絶頂秋聲鸛鶴悲
瓊樹花開不歸去妙高臺上要題詩
題石林茅屋
春林深深石如笋我屋正在林之西結茅不放風雨入
種樹乃與崗巒齊天寒白鶴向人語日暮野鳥來上啼
浣花老人不可作何處客至同幽棲
題王維賢所藏盛子昭畫雙松繫舟圖
雲門寺前風物幽布襪青鞋吾昔遊葫蘆盛酒待眀月
舴艋載琴當上流長松並立幾千尺狂客一别三千秋
何當掛蓆過湖去東里草堂姑少留
送郜彦清之浙西憲史時有高德晉同日應辟
之江西所以詩中故及之
西浙西江同應辟此時此會記清歡兩賢共起諸侯幕
十載誰先御史冠野寺聽蝉秋冉冉津亭維馬雨珊珊
清時事業須公等老我山中拭目看
題俞仲桓雙林道人卷
雙林道人如霜林參天勁木寒蕭森衆芳到此萬葉脫
元氣授爾孤根深風前猛虎作人嘯月下清猿將子吟
鐵笛老仙在何許吾欲載酒同幽尋
宿鶴沙張氏苹堂
草堂借我作行窩杖履頻煩太史過滿地白雲清晝永
隔溪黃鳥綠隂多銀瓶自瀉中山酒鐵笛誰翻小海歌
今日逢君須盡醉西家亭館奈愁何
次楊太史之韻題贈葉子澄草堂圖詩
君家草堂林木幽乃在吳會之東頭花開從令鳥雀喜
水落正為魚龍憂深林爛飲枸杞酒如意醉擊珊瑚鈎
丈夫嘉遁有如此傍人比是神仙流
送陳希文北遊
萬里中原道路長關河環繞五雲鄉心馳天上黃金闕
夢憶山中紫翠房人海魚龍三月浪御街車馬五更霜
丹墀奏罷中興頌燄燄聲名動北方
題錢伯玉南園小隠
君是錢王幾葉孫浮雲富貴不須論丈人屋上烏仍好
處士籬邊菊尚存招隠辭章娛日月表忠碑刻照乾坤
眀當載酒來相覓爛醉君家老瓦盆
題楊仲德照磨自汴梁歸話中原荆棘蔽野人
烟斷絶聞復山東感而賦此
故人歸報朔方兵已下山東七十城日月未教烏兔死
風雲方更虎龍争入關謾爾窺周鼎背水今誰立漢旌
北望中原五千里黃河之水幾時清
重遊虎邱寺
海湧峯頭行逕微芒屨欲趁孤雲飛風高木客作人語
月出天王騎虎歸傑閣重樓遞隠見寒泉古木相因依
荒邱王氣豈消歇干將莫耶千載稀
寄題松江之青龍瞿睿夫通波草閣詩
五月通波草閣寒綠隂長日此凭欄山如碧鳳參差出
江作青龍左右蟠攬子燒香雲母火櫻桃行酒水晶盤
老夫亦有鵝溪絹也欲相從看寫蘭
寒舍為偷兒見顧竊去珠環首飾賦以自遣
太息偷兒也自頑踰垣何意到山間潜蹤深夜開重穴
竟造中堂啓四關獄吏肯追全璧返家人猶望去珠還
愁來幸喜青氊在覓紙題詩一解顔
題何德深溪南小隠
宰相官之不受招碧梧林巷自逍遥溪頭二月花先發
洞裏千年雪未消朝士過門時載酒仙人飛珮夜吹簫
社圖誰寫耆英會還肯中間著老樵
寒食日松江有懷廣陵
老來也欲惜年華春正濃時不在家江上苦遭寒食雨
夢中猶見廣陵花書藏舊篋應無恙酒憶新樓不用賖
日暮荒城聞鬼泣東風吹恨滿天涯
送秀巖上人歸日本
幾年中國遊方遍看水看山念念非海眼枯時千劫壊
日頭出處一僧歸黃梅雨打袈裟溼白蜃雲随錫杖飛
富士巖前留語在庭松新長舊禪扉
題上海静安寺綠雲洞天為寧為無寺之祖師
鰕子和尚
滬瀆城西古道場洞天深處綠雲凉雨昏不辨琅玕色
日轉都成翡翠光春水滿溪蝦子活午隂當戶鳥聲長
華陽老客家何在擬伴高僧坐石床
别茒府判
封印歸來寡送迎畫橋門巷水同清二分眀月杯中瀉
九朵春雲筆下生賓客班荆談雅道兒童騎竹頌廉聲
奚須老拙揚人善公府爭傳好姓名
三月十日移居
山人垂老厭奔波客裏移居可奈何居竹軒中無長物
採蓮涇上有行窩幾莖白髮梳來短千古清尊飲尚多
最喜東隣王處士閑來無事肯相過
送毛自得北遊
平原門下客三千毛遂當時獨妙年脫穎機鋒吾已得
治安籌策子何先江淮故道蒼烟外楚漢孤城落照邊
今日送君何限意秪將忠孝足家傳
次饒介之遊東臯佳作
半雨半晴春更佳也知郭外少紛華蠻王埠頭多載酒
李家園中來看花曲闌芳檻遞隠見蒼松老竹相交加
安得長繩繫烏足不放西崦紅日斜
縱飲狂歌晚未歸松隂香霧轉霏微醉中漫喜朱顔在
頭上争禁白髮稀無數野花迎客喜一雙沙鳥傍船飛
浣花溪上真堪笑每日朝回只典衣
草草杯盤也自佳名園今日有光華東風淡起雲漠漠
胡蝶飛上蕪菁花百年酒伴無多在一夜春愁十倍加
眀朝應被傍人笑醉裡題詩字半斜
不用人扶醉裏歸水邊楊柳晚風微一年春事又將半
三月捷音何太稀莫倚書囊談未了却憑藜杖步如飛
入城彷彿嚴更動冉冉花香尚滿衣
同張仲舉宿寒橋
柔艪聲乾破寂寥青山磯下宿寒橋乾坤萬事雙蓬鬢
風雨孤舟半夜潮丹鳳不來秋又老玉人何處水空遥
幾時更醉秦淮酒細聽漁樵話六朝
李子英心遠亭
門外黃塵掃不開何由吹得到靈臺閒看倦鳥投林去
静愛孤雲出岫來彭澤高人多逸興峨眉仙客有天才
祗今誰到悠然處同採秋香共一杯
寄王仲沔御史左遷之安慶府判詩
青驄馬鳴催趣裝日出未出江茫茫但願四海有武&KR0640;
不可一朝無憲綱攙搶經天堕作石沆瀣着地凝為霜
先生憂國髩未白至今臺栢留輝光
王澹園眀道堂
重闌飛構入清溟虎豹森羅戶不扄紫氣擁關周問禮
玉光浮座漢傳經日斜海霧侵香案夜静天風語鐸鈴
幾度澹淵來說法泉中應有老龍聽
送袁季文之帥幕
少年書劍學從軍幕府於今氣不羣白髮元戎多好武
青衫從事最能文帳前草檄花如雨江上維舟水似雲
把酒高歌成遠别不知何處又逢君
送張士行士眀會試
山東秋榜得豪英誰似君家好弟兄四海賓興得兩舉
七千鄉貫占三名大蘇衣鉢都源委小宋文章更老成
眀日鴒原同送喜早將春信到江城
南城暮春
南城雨盡午風和二客相從步屧過流水陂塘春事减
落花門巷晚愁多銀瓶自瀉沙頭酒寳瑟誰調陌上歌
莫寫江南斷腸句賀郎憔悴髮空皤
居竹軒詩集卷二
