居竹軒詩集後序
周子曰四詩而下學者獨宗漢魏崇盛唐而餘無取焉
斯亦近誣矣夫詩成乎音音成乎聲聲成乎氣天之質
也氣成乎志志成乎情情成乎性天之衷也始乎天衷
放乎天質詩之義也夫天也者機也機也者神也機妙
而感神妙而應夫人同也是故詩也者同則昭物異則
昭變義之大也真之適也而又何差焉夫詩之風也自
邶以下多變聲也聖人修經存而弗削與二南雅頌比
載而傳焉昭異於同徵其天也夫詩也於其容與而暢
焉於其結約而舒焉於其冲寂而恬焉於其矜婉而戚
焉於其憤溢而激焉同性也而情鍾矣同情也而志萌
矣同志也而氣從矣同氣也而聲倡矣同聲也而音恊
矣同音也而詩具矣是故宇宙者一身也古今者一息
也即詩之初求詩之奥其同者可以觀矣又何泥焉故
曰觀於谷而知籟也觀於螽而知韶也天之謂矣余暇
日偶讀居竹軒詩因以志之周瑯謹識
