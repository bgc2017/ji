北磵集卷一
宋釋居簡撰
石賦(飛来天竺講徒聚石作供為之賦)
石竒而怪兮有惜不惜石眡人兮猶人眡石夫二三子
悠然會心攀高陟遐隠搜細尋捫蘿鳥輕籋雲景沉俯
闚嶔&KR3229;側行岑崟磅礴巖阿裴回磵隂洗濯雨蝕摩挲
蘚侵獸駭始蹲鸞回欲升介如其質鏘乎其音如考琮
璜如戞球琳如獲大貝如致南金室邇兮其何能及石
遠兮輦無傭直屹如林兮若拱而揖百夫睨兮無用其
力若夫坡陁兮盤峭峙兮桓王佐才可就而不可致權
竒兮巧玲瓏兮小市廛隠可致而不可&KR0919;俯疎簷而巍
插挂綺䟽而環植立中不倚禀姿淡如却步欲前傴僂
反趍匪卑媟尊匪親簡䟽匪璞貴雕匪瘠貴腴蔭之以
綠蕉密葉之凉友之以青琅方寸之虛澤之以金莖沆
瀣之清鐫之以石鼔斷缺之餘堅不可鎸頑可澤與將
為魯叟之堅乎抑為瞽叟之頑乎或曰是石也皆有飛
来之一體始焉飛来終將飛去固蕩誕漫詒兮不可復
據夜半有力者負之而趍吾恐昧者不知兮防之不預
因作而言曰小子識之庶乎一得兮有補千慮
水仙十客賦
子墨遇毛穎於玄泓謂淩波仙子曰穎也情與幻俱思
與化侔爾能壊色衣乎瑶叢瓊墀意象倔竒玉臺金甌
精爽發輝既寫真以寵而乃觸類而友之丹兮焉加鉛
兮焉施山黛弗埽額黃奚為妙衆態於一緇革殊轍而
同歸感意足於色盡歎朝榮而夕萎仙曰既聞命矣凡
物之生豈不曰友有枤之杜亦孔之醜梅兄在前礬弟
居后蠟英騰馥兄黨之秀寄林處羣無人自芳並驅争
先瑞香國香是皆臭味之偶較等夷於兩忘我有横榻
縣之北窗楚英不来餘烏足當起而些之曰花中隠者
兮與秋澄霽故家東籬兮剪金繁碎宿莽兮苾芬羣空兮
拔乎萃雖卧樓百尺可也豈特上下床之間哉英避席
而作曰走不佞請言志簸之揚之秕穅是懲為天下先
曩書諸紳海棠豔春山茶駐春桃源霞蒸李溪夜明族
大衆富草木知名其可為吾下乎仙憮然曰吾非不願
交也以色媚人寡德也英曰子何見之晚也可以攻玉
它山之石也不賢則人將拒我若之何而拒人也仙乃
曰唯莫敢不承延之上座死毋敗盟相索於形骸之外
兮相忘於寂寞之濱
死灰賦
已矣夫斯其已焉矣積之何益宿之何閟擁之弗煖任
之則已撥之則尚何俟既掩之息棄之則孰有是無用
之地始或病其燎原終敢忘於祀帝星之沉螢之翳却
燧人謝司燬非石中擊非鏡中起非海中光非木中燧
雖千炬之連綿與一龕之明偉眇不得其所從又安知
其所止初疑陳編斷而發是殘照又疑疎襟虛而粲此
冷蕊肇自一傳煥乎百世惟取之者深則用之者秘豈
顯晦之不常固行藏之所係必遺魄而潛影則輝天而
鑑地翳妄冀於復然粤西京之内史雖再振於餘㶳已
見溺於獄吏逮辱極而榮来亦背芒而顙泚矧漆園之
老仙傲楚䀻而高眡槁形骸與方寸投綸竿於濮水寧
惡富而賀貧寧去此而就彼將貪得而徇財抑舍生而
取義將豐犧之衣繡抑靈龜之曳尾孰若摶扶摇跨鵬
背翺翔乎九萬里拾齊物之餘論續齋心之微旨寓兔
穎於遠思作蝇頭之細字搜精爽於空濛使飛廉而馳
寄些而歌之曰盍歸乎来兮吾其為逍遥之遊自無何
有兮奮於廣漠之野而烏有之林丘
䪥室賦
向斯塞戸斯墐甫容膝僅休影雖晴而隂不夜而暝進
則面牆退則坐井柱忽不支壁忽就殞豁然而虛漠然
而冏如蒙之擊如震而警識天地之大全見造物之遐
隠盡草木之態度極川原之畦畛萬緒紛紜一瞬而領
沙平露背山層透頂高木呈枿孤塔出穎風煙慘舒化
變俄頃如無盡藏如大明鏡前山送青若壯士之排闥
後山回闖擬良工之御駿撫鴻鵠而晚眺入冥冥而遠
引笑雲煙之輕去漫悠悠而無定駐落日於西崦延初
蟾於東嶺皆是中所得也於是因陋而飾就隘而整力
不足侈志不足騁儉適茅茨静惬幽屏自抱窮獨自負
不敏信吾樂吾樂也或曰蕩蕩四海茫茫九區結客締
交春生吹嘘木李木瓜利兼苞苴志之所之稱其所如
今也跼促如轅下駒所樂只爾將胡為乎吾為子不取
也則語之曰履仁正途蹈義廣居仁義而已安知其餘
惟正則廣安知其拘一簞之陋同躬稼之濬哲千駟之
富媿采薇之瘠癯我則謹終執之如初我則守約執之
如愚客則貎敬其心揶揄反復之而不聽則謂之曰子
去矣子非吾徒
食力賦
或訝余游兮廣居大輿墮兮豐饔華裾殆不知吾不素
食也宏吾說而反諸凡吾有兮四民樂輸入吾籍兮縣
官索租不耕則荒不植則蕪不則蠶食且獵且漁屢空
不顧坐觀其逋踣而後已不其晚乎今也反是安知其
餘勞心治人勞力自劬墾闢田莱罅漏補苴先事者餔
怠則削除僅支兮目前旁搜兮古初無愧兮自求屬饜
兮自愉大人先生可扳援兮竒字是咨窮老惸獨相喣
濡兮閒情是娛粟吾粟兮瓦盂樂吾樂兮道腴苟不吾
以兮縦其所如亂曰力可強而有也智不可飾兮既盡瘁
也我心適兮雖百紛兮我心匪石兮
問景賦
謬我晝與衆作夜獨短檠顧景而問焉景乎何闖闖於
此其久也止同廬行同途傴同俯伸同舒不戚吾戚不
愉吾愉不巧吾拙不智吾愚不砭吾頑不充吾虛豈所
謂危而不持顛而不扶而累人者邪景曰爾何見之晚
也我生之初豈父母且爾之未生我何有乎我非累人
爾誠累余反以我為累也如之何而勿思爾特立兮示
爾至正俾爾正焉是守爾不倚兮示以大中俾爾中焉
是居爾競爾躁我固自若爾静爾勝我方澹如將極玄
窞兮我必爾俱抑臨崇臺兮我亦爾俱顛沛造次未始
不爾俱也胡喋喋而問歟言既而寐夢游濮水授我息
隂楚漆園吏寤而反思爰得其旨極景所如罔知攸止
香魚賦
海賈得水沉之木於絶嶠巨口細鱗厥狀惟肖矯首欲
驤揚鬐欲掉腹背逾尺首尾倍尋渾然天成不刊不鋟
將市於通都大邑則燔灼刳剔秘而藏諸則匹夫懷璧
與其市而藏之孰若寘諸八吉祥六殊勝枕玉几供佛
頂此念既作鯨波砥平天風飽帆悠然至鄞嗟物之生
豈不願才臃腫自全不鳴者灾才不才亦各繫其逢也
方其窮髮之北落落盤踞排震風傲凌雨不知其幾千
百年婆娑垂隂終其天賦蠧根反初槁榦速腐所不為
速腐之伍者嶄然鱗鱗郁然圉圉一遇賞鑑遂奮於遐
陬窮荒卒臻禮樂文物之土向也不遇曷以至此雖然
銕鏁鋃鐺鱗鬛振迅殆與獄戸之劒雷澤之梭跨騰風
雷變化而去
夢賦
曉世以夢謂其頃刻變滅了不足恃邯郸一炊槐宫半
世栩栩齁齁冀所妄冀鳥跡空雲既寤猶寐然則至人
曷常無夢與其夢也舒舒其覺也蘧蘧得傅說游華胥
錫九齡奠兩楹所存者誠所兆者神惟道人銛夢尋幽
潛上東山上瘞老龍象出數百言辯如湧泉覺而繹思
了無孑遺致書於予曰吾夢為東山瘞骨語覺而眡之
宛然畫像讚子盍為我辯之使反命曰子真夢為東山
瘞骨語覺而為之讃豈緣名失實以夢為覺與語真是
讃而得之於瘞骨豈責實於名以覺為夢與抑兩忘夢
覺而適意與將一致名實而忘言與詎知子之夢為東
山而東山之夢為子與不然說此夢者不知為誰而原
此夢者亦復不知其為誰與昔人夢鹿鄭相輙疑曰無
黃帝與孔仲尼苟能辨之果辨者誰殆不足以語此理
之所在十日麗天物無遯形人自眊然諭以日明竟沒
沒焉彼有目者不言而喻盖不待黃帝孔子而能辨作
夢賦
幽情賦(和于君實)
隠約兮窮執德兮洪菑畬在經水旱在躬揮毫落紙兮
十吏敏供滑稽怪竒兮解嘲送窮思遠兮雲莫掉鞅兮
誰馭貂裘兮塵侵大笑兮出門去付萬言於杯水蜺豈
虞於讀誤勇一歸於半生問征夫以前路駕言入郛官
舡載書出無者車長鬚者奴委羽黎明中津日晡稚子
牽裾野人挽鬚方寒温兮未既倒囊錦兮畜儲弔冰玉
兮貞姿撫莓苔兮槁膚國香薦芳不為無人淩波弗来
淡交竹君俗駕可回姑射可賓結商鼎之佳實待方山
之怪民擬奏賦於蓬莱載擷英於典墳補既往之缺遺
尊平生之所聞攬萬象以冥搜濯煩促於秋旻哂富貴
兮不義母憂貧而賀貧
種竹賦
二姓争竹山竭産不肯已仙居丞王君懌来囑
余諷之作賦示二姓而訟止
自余耕稼於委羽之西頗復精於藝樹搴瘦竹之雲仍
著清飈於忩戶叟過余而問曰子習吾土竹才不才豈
願聞之與鰻尾之細猫頭之巨桃絲下考江南别緒石
如早晚之筀簜異青黃之苦磅礴萬山之麓綿亘千溪
之滸大則乘桴浮海小則惟筐及筥驅水則頃刻百畦
挂椽則裴回百堵横濤瀾而為扈代垣墻而樊圃既制
牋而紉布復為薪而充炬雖刀斧之不赦豐貨貲於善
賈凡子所植咸出其下或斑而跼或紫而傴從然而横
直然而竪待價不售待用無取既蕃而滋於事何補余
曰叟之所陳匪利奚務嗜利者矯虔於隣里争畔者陸
梁於道路養睚眦以成俗觸憲章而乘度吾與之淡交
者也天下之竹皆樂為吾䟽煩而滌慮一日無之萬鍾
不顧未嘗擇而居焉盖不謀而同也若夫濟深涉相窘
步騰荒陂釣煙渚未嘗不與之俱也濯炎熇忍寒苦留
天風伴月露未嘗不與之處也睡足廵簷疎莖玉立莫
不仰夷齊於首陽拔千丈之俗飰起息隂密影金碎又
若軰游夏於泗濱踵多儒之武倚衰殘冀其生抱節之
孫撫幼稚欲其肖遺清之祖利動貪夫摲夷畢舉地忽
異姓俯仰百主膾雞肋者何限得蠅頭之幾許抑千畝
之就荒將九苞之失據始竭澤而不戒終反裘而未喻
繄叟之惑滋甚與吾之言齟齬載㗃㗃而往復愈儚儚
而瞢瞀聊抗手而語之曰我勌欲眠叟姑且去
梅屛賦
北山鮑家田尼菴梅屏傾京都高宗燕殊宫嘗
令待詔院圖進
屛梅於閒暇之際固足以當一面之託况夫花時不數
孔雀之金塞門之樹兮城南悠然蓓蕾露零旉腴酥乾
玉頽可扶雪妍可編又若堵立十丈於蓬莱千仞之巅
北枝奔而不殿南枝徐而不先孰不願斜入屋簷横蘸
清漣殆將小抑高韻兮從其權也雖屈折而拂性終秀
整而全天盖智巧所自出愈出愈竒兮麗澤乎芳鮮豈
吳宫小隊豔冶於長蛇偃月兮與之比肩哉雖然物貴
守常失常則舛反常合道何患乎反牛可貫而任重馬
可絡而致遠水沛然而東之決之西而弗轉又何以異
夫結婆娑而亭亭直蘧廬之南榮瀹乳雲之甘兮駕清
風於玉川倚紈素之潔兮障順風之庾塵使浪蕊浮花
知夫大邦維翰兮公侯干城吾將取古今騷人墨客盡
䟽錄其姓名首之以石心鐵腸繼之以孤山逸民俾登
是選者不啻拔山之與籋雲寄風雅於晚生發先覺之
典型廣平之貂兮不可復續暗香浮動兮尚堪擷英是
舉也得非東家捧心兮效顰於西家者耶
糴賦
黃巖之西竹樹之利埒禾稼富民積倉不競縣
南新陳相望據廩增直要突不黔者不仁哉富
賈也作糴賦
北磵遣介問糴於接壤之多稼者夕陽在山徒手而歸
惄然如瘖長噓而欷撫而勞之曰吾遲若之歸也與若
解腰而共飯何遲遲其来乎介怫然曰東方既明草露
未晞請命於邁往扣富兒自卯及申庾不及闚守者瞋
目略不見治懷魯將軍指廪若遺嗟今之人彼何人斯
計其耕也幾觳觫之扶犁幾桔橰之灌畦其穫也回江
潮之駿奔卷天雲之暮低其歛也渺然基簣之山倏然
横浦之坻其入也豈斗筲之足算汗牛馬之載馳介也
淺中卒駭且疑乃歌而喻之曰起予者誰兮必斯人者
考古騐今兮吁嗟里社長日難西兮生民不暇麰仆麥萎
兮大田如赭粟方堅壁攻之不下阿瞞小斛洛陽高賈
秦漢不威唐虞不化文具之文墻書壁挂若夫貪夫徇
財烈士徇名矯矯虎臣藐萬虎賁魯英周豪目擊道存
既慷慨而内交豈瑣屑之足論漢鼎未分髯孫高眡周
不引類而東鄉誰及帝王之略荆州倒屣孔明借助魯
不交言而逆擊誰空赤壁之戰生有斷金之利死有絶
絃之嘆鴻鵠之志非燕雀之知虎豹之文豈犬羊之變
繄橡栗之四三擬樗蒲之百萬世愈下而愈紛鼓之者
誰兮吾得之於黃耉鮐背之所云謂龍斷之賤夫每朝
隮而莫登幸飢歲之相仍偶新榖之未升乘顔氏之屢
空肆盜蹠之不仁弗思殆辱奮其并吞瞑未睫交家如
土崩可以懲矣然猶不肯悟載脂其車言秣其馬於覆
轍中星言夙駕雖争馳而並驅可拱立而俟也
糶賦
予既作糴賦鄰氏之好義者曰某廉直以沮某
氏增直之告復作糶賦而申之
謀富而忍其惟糶乎糶亦吾之義也不義而富果為祥
乎富亦我所欲也儋石無儲大田未稼食難圖續鄰不
可借帖敢忘於乞米色幸憐於欲炙賑或謀於移粟均
豈殊於宰社如涸鱗之垂盡遇西江之沛瀉昧者反是
悠然待賈控臨嶮塞暴殘鰥寡扼其吭而拊背頫其元
而出胯鉅橋紅陳獨夫叱咤割惟雋永視若土苴凡啼
飢號凍者皆起死以歸仁而執銳披堅者咸賈餘於更化
或開八百之基或貽萬世之罵吾於是乎知粟愚商辛
也奪其飽兮以恢遠圖民不附兮吾誰與餔錙銖聚歛
兮縱操特殊豈在周則智兮在商則愚秦皇極奢漢武
窮侈漢亦幾殆秦訖二世至道之本起於貧富之相支
一閧之市必立之平八口之家可以無飢方今盛明革
秦漢非爾甿云胡瞢若不知蓄而能輸是謂善積虜方
守錢雖積奚益器滿則覆獸窮則廹彼乃疾視我方燕
佚恐季孫之憂不在顓臾則舟中之人盡為敵國自速
楚人之炬不戒匹夫之璧惟賢者而後樂此庶幾乎不
俟終日
竹齋賦
君富於蜀漢中拔萃洋川之濱霧擁煙蔽滄灣嵌竇殘
沙賸水平原萬井沃野千里其類實繁既昌而熾胸中
千畝坡戲之耳蘄黃之産伯仲叔季陶瓦是代不才者棄
竹樓文章簡古新麗湘江雨餘籜龍養雛為筏為桴可
稼可蔬船步漁梁雁戶水居汲湘然枯欸乃清婉於柳
柳州一唱三嘆乃今勌游委羽買隣荒岡猗猗崇山嶙
嶙蒼蒼含煙矗矗連雲農事方隙揮斧運斤萬山答響
千筏銜尾蔽溪入江送江入海巨賈萬艘運入諸國盖
不知其幾也惜無品題以配三子乃今賦之刷此君恥
嗟嗟竹齋植無寸地盆盎之間筳篿而已鮮風徐来大
火方熾金流石鎔背汗顙泚望屠門嚼乃雞肋爾繄子
所樂固余所鄙竹齋主人囅然而作曰吾聞外物者容
膝之隘甚於廣宇不則寬曠擬動輙拘尺土寸金中都
吾廬一屈一信倏榮倏枯禀姿虛心歲寒燕如吾梢止
簷清則厭餘彼笋當道屢干剪屠縱懷是中馳神物初
心交也親迹求也疎鄉子所陳各天一隅今子所有不
傍子居豈不爾思子居所無吾於是泯而默囁而嚅四
顧而躊躇豈䕫怜蛇蛇怜風而不自反與吾其風乎吾
其風乎
碧幢賦
祗樹函丈之制肖臨卭之四壁藐然容膝之餘地尠一
鉏之隙簷楹菑翳竹篠蒙羃垝垣四繞盧橘孤實非廬
而穹非蓋而仄可以休影可以息迹團團然童童然命
之曰碧幢直曠欲牖旁虛欲窗颼飀怒號屋頭秋江弔楠
樹之既摧嗟杕杜之不雙霖收宿梅溽散初日絺技小
奏箑勲試策吟酣而嘯喧止而寂益者四友坐者五石
四友之外自撫其一方其風甌自鏘霧蟾自呵閒雲自
留好鳥自歌古恨如海古愁翻波萬化可搜萬象可羅
余則散生蕉衿掻短髮顛惄然如瘖泠然欲仙乃命丈
人鈎玄既磨既研楮生不約卷舒在前生不事邊幅展
盡底藴潔而直方静以俟穎穎探玄津分命馳騁聲吾
胸中所無者欲其清露莖泠泠欲其古玉軫玲玲富麗
則金谷始繁豪壮則秋潮未平語其雄徤則騄耳不調
鯨鵬勇鬭語其沖澹則南山種豆柳州種柳至於典雅
竒逸軒豁縝密精贍深秀平漫湍激正而葩腴而瘠千
彙萬狀各稱其挑剔微四友輔相裁成也庸須臾其間
哉於是㪺碧苕之波采北山之薇些而落之又從而歌
之歌曰幢兮枇杷菴兮桄榔惟榖與臧俱亡其羊又何
以異夫迹相疎心相忘者耶
弔駐春賦
山茶雪中著花萎於首夏取張右史老紅駐春
粧名之曰駐春作弔駐春云
余自孤山南巖止宣之丁山春用季琯月行霣團茶彤
而葩倚檻可扳低回欲言羞澁靦顔殷肌兮凄黯丹臉
兮消減密幄兮紛披羽葆兮摧斬有蕩者都言采其英
有游者姝言搴其榮壓帽簷厭鬢唇舞天香點文茵殆
不免夫豪虐之手盡瘁而不得制也方其猩染玲瓏犀
剪蘢葱酣酣絳明童童綠濃謫仙不来况復謝公羌落
落兮空濛疇孰予兮為容翳封植兮眇林自陶寫兮華
風欲鉏其色式遂厥性愛莫助之不曰同姓爛石寸芽
詩人薦嘉屑荈碾荼碎圭破觚味與諫嚴甘與薺兼方
物兮職貢寐睫兮㾕&KR0146;高制作兮品評昌蔡錄兮陸經
配萬錢兮析酲雖百紛兮曷顰嗟艷冶兮是矜若青黃
之自迍將苦釅以廸人抑擁腫而引齡矧匪德兮翹晶
焉所如兮全生
北磵集卷一
