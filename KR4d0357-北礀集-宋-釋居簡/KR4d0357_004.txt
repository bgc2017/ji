北磵集卷四
宋釋居簡撰
澄心寺華嚴閣記(通泉)
佛富貴具諸雜花雜花富貴備諸大莊嚴藏不得其門
則重重帝網歴歴鏡像無邊刹境何自而覿閣名華嚴
作而象之然則行布圓融理隨事徧圓融行布事與理
融理事一如事事無礙而土木金碧較竒薦巧曲盡人
為豈能彷彿是故童子歛念六扉洞開於慈氏弹指聲
中及其既入六扉還闔譬如壯士屈伸臂頃果圓曠劫
不覺不知身徧諸樓閣中一一樓閣皆有彌勒從初心
至究竟處處種種事得妙法門與諸前聞如海一味得
此味已無量差别無量藴奥翻瀾之問二百建瓴之答
二千於此味中染指可了是謂童子一生成佛淳熙十
五年澄心院比丘覺如建大閣造善才南詢百一十城
與所詢知識於其上繪二十五圓通於其下則師照智
演為之微三比丘願力所成就何以格檀度樂施而懋
厥功也耶越幾年落其成而系之以辭辭曰陽精升雲
岑樓先明溟渤潮生畎澮後盈月印萬水罔間渭涇風
鼔衆竅飂飂同聲法霆始震蟄戶撤扃意大乘器即觀
厥成如日之升如海之淳如月皎皎如風泠泠矧乃中
下其智挈瓶既自滿假又臧厥貞各衒其照爝火腐螢
朅来會中瞽視聵聽遂使巨鏞噎於寸筳是閣之作惟
儀惟刑盍於是中破塵出經
長興箬溪樓記(代人)
舊亭枕谿因谿得名某年月日某建縣有重客館縠必
於是閱歲滋久屋老弗治流為旗亭躪蹂不禁寖圮寖
斥椽差梠脱藩垣委頓吏困簿書期會加以悍俗嚚訟
汲汲剖決日不暇給及瓜者欲去未行逆旅狭隘回翔
意緒庸免悠然獨酌栩栩半炊之嘆於是喟然口與心
語曰萬室之邑舟車要衝因仍固陋若是其至也乃紓
厥思規橅於胸中未以語人一夕風雨仆亭若相厥志
豈天地間物乘除於數而存諸其人耶抑山川之靈思
革其舊而新夫清淑之氣以振厲文物耶於是凖直市
材俾其樂輸鳩工於豫不&KR1987;其時撤亭而蜚樓若干楹
於亭址作於某年月日逮某年月日而成略其巧堅以
圖其久去其麗壯以圖其固學官再新相與面勢練澄
漪漪半樓夕霏鴛鋪翼翼崇簷曉碧市聲遠耳萬竅風
止卞雲露青雙瞳電明部勒山川氣象成一都會可以
拊長筵展清流策休暇餘景婆娑吟嘯商評得失求無
厲於民以告夫志尚與我同而登斯樓者如護吾廬嗣
而振之俾勿壊因作而歌曰安得大裘長萬丈與君都
盖洛陽城再歌曰安得廣厦千萬間大庇天下寒士俱
歡顔某也魯敢用前聞以俟来哲
善拳圓通閣記(宜興代人)
徵心心忘執忘自戕辨見見泯執泯亦爾瞿曇所以最
初開示如来密因為新學修證之本策勲密因安住大
乘勵大乘器擇圓通機應圓通根以教阿難及諸四衆
文殊承旨領此妙選二十有五登地亞聖各陳昔因補
陁大士青錢萬中餘雖審諦弗當其根是故大士獨任
斯託眼既聞聞耳亦見見六用互舉非證不識此方教
體其惟音聞聞性精明所入常寂風豗偃溪礫抵庭竹
若合符節如空涵空自昔至今得此門者其數無量終
盡未来巧歷莫數閣名圓通盖取諸此俾圓通根從此
中入爾時北磵從座而起駕言出遊步向上層式瞻輪
奐倚楹晚眺賀燕未乳求友鶯老悠然一聲啼破幽寂
方是時也普門不鑰洞開六扉八窗澄鮮昭晰萬象塵
刹幢盖薿薿原隰窈窕澗壑嵌谷邃竇山雲溪月莫非
大士小白花岩自它受用境界種種殊勝種種如莊
嚴藏宏博壯麗不勞彈指如大圓鏡物來斯照如帝
網珠交光相羅影見重重無在不在則是閣之作也直
顯勝妙家風革人險隘邪偽同歸廣大之正惡習日霣
善日穎楙更相漸磨丕變風俗帶牛佩犢知所深恥是
道也佛四智中成所作智之所成就予佳住山某闖此
妙而發明之故申之曰透山兮泠泠蜿蜒兮沕珍璇題
兮宿雲呵護兮山之靈
大軍倉廳壁記(鎮江代人)
倉敖基兩漢餉道不絶也淮東一道貔貅萬竈所仰給
厥任重非錯綜精練之佐分掌出内會稽雖有應變宏
才偉略終勌於獨振倉實今使長總侍某官發軔之地
毫忽利病罔不備悉每以獨振惟艱白諸朝乞去甲仗
庫官别增監倉一員依舊銜止添兼監甲仗庫五字俾
事集力裕若已蒞事時等而上之逮今使節駸駸黃閣
紫禁而惠被四表自某官至某官歴三任壁記未始建
恐改作之自久而不聞遂䟽凡居是官者在官之日與
夫爵里名氏悉書於其下庶夫往績歴歴可考
大軍倉庫記(鎮江代人)
罅必補漏必苴風雨飄摇之必支挈挈惟恐緩家居者
之為期與子孫相終始圮西則就東圮東則就西移敝
居完居安辟危往往棟欲壓梁欲折乃去而僦他屋官
居者之為滔滔者皆是君子則不然居日必葺園日必
涉急公於私操心慮患泮然有以異是大軍倉庫屋老
矣脊頽厲風趾摧潢流某官不遑寧白使長某官朝聞
夕報鼎新於多事之秋不日而成比舊益壯麗于以見
使長孚於其屬恢乎有容不靳也若此因作而言曰魚
川泳而鳥雲蜚豈獨專美於唐三百年之名流也耶(紹)
(定辛夘四月旦兩記同日)
植齋記
山居玉立萬竹當疾雷破山羣蟄斯奮時稚子濈濈見
頭角不浹月駸駸拂雲亭在深處日婆娑其下客有傅
氏某適至拊竹而作曰能自植者也余以植名齋盍借
竹以識余所植則謂之曰植立也致力於植則必有所
立確乎不摇若頽瀾砥柱行富貴行患難綽綽見於事
修身齊家虛心勁節皆事也身修矣有類乎猗猗介特
不衡不倚不言而信不令而行曰齊家林林而羣矗矗
不亂正家而天下定矣虛心若可以受道道集虛虛者
心齋也勁節則寒暑不移有常操也安節之亨承上道
也具是四德也王馬曹拔庶類而君之指以謂人曰何
可一日無此君天下後世至今莫能易雖然始植而立
求無愧此君矣未見不倚不撓於晚節末路不自免庶
類俱靡者善乎詩人之為言也不羞老圃秋容澹且看
寒花晚節香當與孔子所謂戒之在得同一關紐微此
君孰與論夫植
碧雲藏殿記(宜興)
余眡碧雲崇明篆旬有七日會諸耆老及久於其事者
商略一家之政宜所後先咸以經藏為缺典不覺喟然
曰經佛言也言心聲也在則人亡則書不尊所聞何以
見佛心非藏何以&KR0869;經非殿何以舍藏矧事不避難勞
人自逸非是是役也繄我職取材之待用者振之不足
則市之雖樸&KR0554;弗棄斧斤一施輪奐在目作於某年月
日越明年九月日落其成然後屈衆力於藏雕礱涂棟
付擅時精巧者八觚稜稜玲瓏八窗實以琅函玉軸承
厥終於戲梵釋之居殿止有嚴堂止有容廩出内庖舂
炊剪虀衆法會稽庶務止於所司賓客檀施奔走給侍
止厥攸處貴堅好不貴侈靡與其過制孰若適中樓層
閣崇戢戢璇題涼觀月榭炫燿浮俗得非聚人而役之
何以聚人曰財財豈天雨鬼輸必首之不可必有之怪
說申之以不可妄冀之甘言盪莽忽荒詭誑譎誘吾不
知古龍象屍林塜樹間逆旅天地蘧廬千古又何謂也
密印寺記(湖州)
或謂梁武崇佛不永祚昭明造塔廟不永年佞佛以祈
益何益耶秦并六國欲帝萬世竟弗再傳扶蘇胡亥夀
考安在不聞佞佛過秦第云仁義不施攻守之勢異也
密印昭明所造考訂舊聞索斷碑殘碣無所得埃壒埋
古刻卧廡下洗刷而起之彷彿少師米公友仁小楷西
南大長老華嚴公祖覺序寺僧行昭笵銅為萬二千斤
之鐘所由鑄大學馮公檝為之銘宏偉典贍言太子施
園造寺今祠於東廂為護法主掌寺事者云舊有記聞
諸故老罔知誰為碎於廣明之盜墜典未克舉盍嗣華
嚴公大手筆俾二大士翰墨文采照耀於蕭寺寺檀越
常選文章貽後世非暗投也敢請於是受柬而作曰此
大道場肇自天監二年文孝皇帝居東宫時用祗陁太
子故事以園為施時富名流江惣沈約在帝側豈兩公
文字乎石泐於會昌例廢時抑㶳於張雄猖獗時或廣
明盜所壊皆莫得而知也樓殿崇崇冠冕衆刹跨龍庭
面檇李翼車谿枕青墩梁曰報恩唐曰咸通悟空吳越
時曰吳興皆禪居我宋錫今額會昌之禁解鹽官安國
師嗣子如縱昌厥由緒克觀厥成土木金碧壯麗於前
日既老而寂無着嗣子德會守成規惟謹張雄肆虐罵
賊而死白乳湧數尺行欽與其屬三四輩整而完之至
是三學比丘未始乏為天台賢首之學者相半曩聞清
裕者神異卓絶里社所嚴神異吾所不道由梁逮今逾
八百載成虧有常數武宗之廢武宗之愚也張雄肆虐
張雄之虐也揆之廣明亦莫不然固已雲散夢掃吾密
印自密印主之者存焉耳辭曰嘗聞蕭梁以弱為仁仁
吾不知弱是用評景臨天威顙不及仰惟其能然夫豈
弱喪文孝夙慧衡鑒古制英蒐竒獵珠貫瓊綴手開僧
園如祗樹林呵禁不祥池湯城金棄德作威身殞威逝
德明惟明芳流世世曰縱與會真竒男子縦舉百廢會
罵賊死握拳透爪嚼齒穿齦易地皆然不忝厥生爾德
爾心洎爾四衆高躅曷承企會與縱
江東延慶院經藏記
教有半滿藏無小大般若寶積華嚴湼槃合八百四十
一卷自五千四十八卷出近世蜀之昌州不動居士大
學馮公以無量夀願施五千四十八卷凡四十八藏八
百四十一卷亦滿厥數往往梯此有大小藏之目非古
也藏也者藏也涵容融攝為義琅函玉軸則有海宫龍
伯之所嚴秘密意玄義則存諸其人爰有大智破塵出
經會於一乘如海一味一盋香積飽均四衆貧女寸熖
不遺遐隠師子手足一金也江河支别一水也諦審機
器利鈍隨應玉象徹底偃鼠滿腹各稱其量乘此大乘
至究竟地豈丹雘金碧雕礱塗棟幻出龍鬼扶持淩空
虛之所能彷彿時有比丘名曰智日聞如是言矍然而
作曰我之所居康廬送青彭蠡闖戶賜號延慶巧當勝
處嘉定壬午作此佛事明年落成實惟妙演書四部經
則有智玉矧二化士厥惟艱哉鐘鼔殷床梵放薄雲妙
高四朵夜摩諸天如風忽旋如海忽飜樞應無窮莫盡
其極一機休復海湛天碧八窗玲瓏塵消鏡空萬目仰
瞻夙負惡習不鉏而拔信萌善穎油然發生審如所言
則徒取檀施靡金粟勤人勞衆從事於不急之務哉則
語之曰吾所陳理法界彼所為者事也實際理地彌滿
清淨云何是中更容他物事法界中或一其缺單輪弗
馳隻翼弗飛理隨事徧則逢原左右事得理融則千差
一照理事無礙事事渾融則藏與經非一非兩及破塵
者三無差别
陳致政施田度僧記
施僧欲其四事具足一意參扣餉僧俾正命充滿邪解
弗作舍僧解風雨飄摇之憂浴僧拂妙觸宣明之跡至
於度僧則如上種種盡在於是教必尊僧盖佛祖所自
出度僧度佛祖也責佳實於良苖非雨露之所滋耘耔
之及時必槁於烈日萎於雪霜又何所妄冀區區舍家
林林服勤稍穎異者皆良苖非恩霈自天則一伽黎亦
何所妄冀故叢林有賢勞之澤等而上之逾一二十寒
暑乃能得就令得之必四十五十筋骸盡瘁欲求如佛
祖因地勤苦精敏時所為心至力殚何以至大究竟為
大福田發生富貴夀考報效檀施毫髮反常如經所云
可怖可懼爰有信善致政陳公洞見此理捐膏腴三百
畝歲度一僧芳聯世世自一至多傳無有盡推此願力
亦無有邊天竺巍巍靈山未散此廣大心與山俱高蜚
閣廣堂助增壯麗光明懴摩屢歲隨喜是不可不書也
噫塵勞之儔各知資生財知其豐勢知其崇業知其廣
位知其穹孰非為子孫計若蝜蝂踣而起不知積而能
輸輸而得所歸於佛隴教觀家與佛隴之傳相終始獲
善應於斯文如公者鮮矣故吾表而出之為區區若蝜
蝂之戒
通泉廣福院記
廣福皇覺院制度小而最古翠屏諸峯皆歸彈壓輪藏
鐘閣普門内院複道翼翼巋然門闥立數級之上煥燦
照耀靡不華好古殿再新諸莊嚴事如開眉目如被錦
繡又如李郭一交旗幟十倍精明紹榮倡於前祖因法
一紹粲惠燈各致其力相與應和成此殊勝法深宗鑑
遠歸自南層砌重門兩盡其巧跨鼇以東幢刹鮮儷典
午渡江時異僧来此鋤荒榛斬蓬藋草衣木食而大有
為十數傳後稍㢮鄰邑惠門蘭若思静再振於唐之中
葉迨今鐘梵薄雲天當一方宅心純想進善悔過之地
吾廬距此僅一舍淪棄江海足跡未始至端平改元秋
鄉州某寺某僧移書訪問生死屬予紀歲月噫幾千年
矣世果有千年之國乎歴年之多莫如三代夏商之歷
莫如周周之季建空名惴惴立於地大衆富強有力諸
侯之上年不加少豈能盡八百之歷哉揆之操墁圬者
之言則百年之家亦復無有然則樹一刹於深山邃谷
更歴如此其久獨何如由吾師淑諸徒以戒定慧為之
主慈忍精進為之張正心誠意發其用以游人間世利
已利物以成厥志後世雖未必盡聞盡明聞者不自棄
自棄者虐也明者不矜衒矜衒者賊也故能通神明行
蠻貊久於其道而綿世守若夫焚蕩於強暴毁斥於雄
罵如風吹花如刀截風持危扶顛以大此宗以承厥終
禪龕院毗盧殿記
禪龕為聞刹自唐僧文公文公道振自杜少陵由唐而
宋其道益明自漢中師古修信師因麟菴悟開繪公像
律者法印請紀其事刻諸石悟超者出凡土木金碧壯
麗皆其所成就晚乃作毗盧殿幻華藏世界海莫不備
悉權輿於淳熙辛丑越九年始訖事實麟菴策其勤乃
大作佛事施百物於同衣而落之芝茁龕趾嘉應荐臻
不可以一二數人以吾宗人喜言誕厖故不錄超質而
不文游人間世惟一真實以真實故感人也深苟不合
諸心必言其所不合者侃侃不小下雖負固好勝罔不
服故集事先難後獲不計疾遲志其成而已殿之成也
榜曰毗盧遮那云者竺梵之稱中國譯曰遍一切處語
其遍則無乎不在其在也無所不遍大而無際小而無
間雜花所謂三際悉在無有餘作而象之理亦左矣雖
然盍觀夫遍與在乎一滴一㳙具十香海一塵一沙彌
盧咸在十虛滉瀁而莫見其餘毫忽微渺而莫知其欠
一椽一瓦尺丹寸碧孰非莊嚴藏大樓閣得其門者雖
宗廟之美百官之富何以加諸不則䟽不云乎積行菩
薩曝腮鱗於龍門上德聲聞杜視聽於嘉會故系之以
辭辭曰覺雄富貴載諸雜花帝網重重幢刹振華天人
鬼龍肅而不譁一音震潮洗空萬差爰及後世模倣百
為雲母水晶琥珀琉璃匪雕弗塗匪巧弗施美奐美輪
雲繞璇題惟道人超身如椰子云胡成兹大功德聚惟
其有忍屹若砥柱百阻不移以願力故一殿之作曰惟艱
哉載賈餘勇衆善克諧民之秉彛本自固有攝以善境
日勉日懋
江西後城觀記
旌陽許敬之斬妖劍血未洗江西一道被其惠奠枕者
幾何年矣昔嘗至處莫不華觀闕嚴醮事以系其思某
觀則唐魏鄭公讀書處故基曾此築壇場拜北斗前臺
後城山如髻鬟水旱必祈札瘥必禳子息必禱禱輙響
答唐某年賜額為觀住持者曰李大業胡濬哲則為之
副居無何遞迭而逝袁濬文又繼之振墜起廢殚力不
小懈胡紹宗則結萬善人聚施者興土木營舂炊棲道
侣擇其善者分掌出納既罹兵火堂宇復整整稍刷鄉
来狭陋之恥松盖竹箭幽草怪石迥與人間世遼邈年
七十七則畦芳浚碧曲水泛斝養恬育和泊然頽然遊
於造物之表壺中有天以佚其老吾嘗聞旌陽在時言
其身後當出八百地行仙尋師豫章江沙過井口則妖
荐孽人吾必再出觀夫樓居列仙在天地間無别營獨
排患難殄災異安生人為已任滿足功行為鈞天廣樂
之歸昧者昧此方疾其奉安之侈不知崇德報功不如
是弗足以揭虔妥靈辭曰道固在人人則遠之人不即
仙惟仙即之猗歟列仙不與世絶志存生人隱顯殊轍
巨妖既血發蔀撤蒙行不厭高功不棄豐劍飛上天龍
光敓日迨今繹思尋刻舟蹟風清玉虛月滿瑶壇綘節
霓旌泠然往還
寂照院記
幢刹盛於典午大備於蕭梁佛圖澄天台顗所造幾百
尺椽片瓦皆有深重願力不計百艱而後成眡長安富
貴人崇先香火非不壯麗勢穹力巨氣雄熖熾咄嗟可
辦畫簷繡棟絢粲山谷一再過之已有間矣又過之則
圮弗治甚者逐其徒而家焉更甚則撤椽梠挑瓴甋無
所不至勢力之與願力遼邈如此寂照院之作惠通師
因其先富儲蓄基造寺之役君子謂其不負所託遠近
響應百堵皆作殿以舍佛閣安千優曇藏載三乘堂庫
廊廡容衆四事凡所當有靡不具權輿於嘉定七年八
月越十三年而落之淛江横陳潮聲與梵放相答吳山
萬井越樹如髮風帆沙鳥倏聚忽散漁樵響沈可禪可
燕車馬喧止可誦可讀延騷吟可以寫壯觀待雲水可
以暫磅礴一香一燈皆夀聖人福兆庶及其親族檀施
之存亡不留一簮直使後人三常不足驕吝不萌於胸
中却步反求以為道毋貨殖為扳貴鑚勢之具母謟誑
為王化之地惠通師嘉興徐氏子為鳳鳴惠雲院清抃
弟子坐幾臘年七十三辭曰槖宜充耶或宜枵耶不枵
其充豈真出家猗歟所先豐乃儲蓄我則捐之樹刹結
屋相厥攸處大江之滸匪侈惟壯帡幪風雨有来水雲
悠然憧憧解腰午鉢投棲晚鐘七尺單前疊足巍坐月
滿璇題孰與分破振策舍衛肅容正觀美見宗廟富窺
百官我作是說應無所住拍枕潮聲是真實語
明真宫記
寧國明真宫成雖非真牧開山而本起之因自真收寧
國之逢雖自真牧而其有以自致者易災為祥屢格於
中壼變隂為晴曩見於郊祀密贊慈明靈異外著未易
一二數錫號不名于以示尊禮革菴為宫于以昭寵數
特旨蠲免于以防誅求親灑宸翰榜其宫而雲漢昭回
于以旌其法裕以倉廪聚其徒而學徒萃止于以致其
久非神存樓居蹟在宫掖持心純一與道冥契何以得
此經樓華閣左右翼翼方丈齋堂各有攸序簨簴棲鐘
耒耜在田星冠峩峩象簡雍容日洗齋鉢逾半千指至
於九宫撥南畝之賜飽學其道者數百掃建炎殘局之
燼則武當紫霄一新佑聖上昇之地長森萬歲武昌太
平九江夀聖是三者不特土木金碧之助抑奏錫奎畫
以鎮之疇一明真哉盖其量大而志平緣勝而事從蕩
蕩弗偏泯是非利害之畛齊物我於各適其適之地法
宜識載以侈千載一時之遇俾居是宫為是道清淨齊
潔於無窮贊坤寧聖人成關睢之義而母儀天下如漢
孝景皇帝竇太后喜黃老言卒收修文偃武之效不然
何以仙游之日於明真猶拳拳不能忘寧國勌酬應上
告老之請以住持事授其徒通妙大師俞守一明真大
師趙守正則副之井井有條理如寧國無恙時寧國真
人王其姓宗成其名於真牧為第二世瓜瓞綿緜當有
大其家者
西亭蘭若記
誠禪師號船子蜀東武信人在藥山三十年盡藥山之
道逮其散席浮一葉往来華亭朱涇上下百餘里林塘
佳處意所適則維舟汀煙渚蒲間詠歌道妙其言與誌
公玄覺諸老脱略筆墨畦畛處若合符節識者味其滿
船載月未嘗不歎其汲汲於得人以為不負祖宗計夾
山去後覆舟而歸乃知佛祖在人間世斷無他事西亭
三詠照耀天地雖乳兒竈婦能歌之即其言觀其行廪
廪所不死者不與凡輩共盡自是松澤山水益明秀至
今稱水國名勝一經品題千古改觀妙賢企遺烈結茆
於詠歌處曰西亭蘭若樊圃樹藝一竹一石皆有次序
菱芡浮實蘋蓼交映落帆半夜荷笠亭午開扉相延抵
掌嘯詠冀遇如船子者求一言之益而拔俗於千仞之
上使其徒若圭問予所以相遇之道則謂之曰船子之
昭昭如日麗天爾之拳拳如水在地彼以不息照臨爾
以不息流注均具不息之道故曰天行徤君子以自強
不息又何俟一語之益然後為得哉書以授圭使歸以
告賢
雲安德英藏記
佛菩薩語無乎不在窮山邃谷曠夐遼閴静勝林野諸
漏永斷者所住處靡不有龍猛一嗅八十卷則於龍伯
宫茫茫禹跡一幢一刹未始不具純陁供後則曰鹿苑
初轉鶴樹終譚從始自終不說一字結集為經又復為
律昭昭揭日月後之論著更相發明合而言之總曰三
藏琅函玉軸煥粲心目其不說者了無餘欠雙林大士
特出新意忉利夜摩及與四朵龍天鬼物扶持淩空虛
載之以輪發之以機樞正厥中其應無盡自梁至今說
無有終有大施者是謂吳桂住䕫子國聞此真說既聞
是已宿習開爽不謀不諏欲顯此妙擲金如泥鳩工如
雲入林選材作而象之藏以庋經殿以舍藏幻五十三
大士於其間諸莊嚴具一一稱是自乙酉春逮庚寅秋
厥功告成會建龍華以落之衲子出三峽罔不挂鉢問
舟能言此段竒想象輪奐莫不冥見德英比丘訪予於
飛来隠居述經始之勤信紀歲月之請以侈吳君之施
為之辭辭曰兩崖束江萬馬駿奔灧澦豪據一㳙不渾
遡流以西江樓對飛碧瓦參差子規夜啼翼然招提薄
雲梵放籟虛不鳴山香酬響龍藏斯作爰載梵文使聖
人夀轉如是輪如轉金輪王四天下物物化成賢罄遺
野幻小白花與彌勒龕俾一生佛參五十三此華藏海
莊嚴殊特攝散亂心以殄姦慝峽山矗矗蜀江流玉此
輪載旋何千萬年
欽山禪院記
建炎末荆湖南北列刹㶳於賊環千里為盜區澧之欽
山在唐咸通為大蘭若最先罹此酷時人命如葉州郡
閉關自固坐視剽掠焚蕩方迂辨曲談聊忍須臾一馬
渡江再造區宇遺墟掃礫剪榛棘圖厥修復當紹興初
楚安方来剏僧堂藏殿厨庫大殿法堂則枯木誠作於
乾道丁亥紹熙改元宗譯建三門鐘閣逮嘉定辛未善
應又營諸天閣五百阿羅漢殿至是稍復咸通之舊閱
數傳歴百艱摧折於奔馳挫抑於留難莫知其幾也僅
克成之其他力弱寡助遂為強有力豪據而湮沒者何
限先是枯木鑿池瀦水溉田使穀不槁種藕禁採捕示
人以好生之德清心亭古溪橋則憩遊觀者發竒勝於
觴詠吟嘯土木之役至是不可以加矣昔欽山負邁往
之氣死於德山甦於洞上昧者以為躍冶於德山殆不
知其從容駕兩雄之時反睨直前微巖頭孰能柔其剛
挫其銳雪峯逶迤曲折養其胸中所未發終至大究竟
後世仰之如華山三峰峭峙半天上清風泠然可望不
可及故書之使講古尊德之士知師友淵源之正因作
而言曰三峯青中雄酋三人焉德可侔是謂欽山雪峰
之與巖頭白日西頽黃河北流天地所不能老兮廩乎
千巖之秋
鹽亭藏經記
非耳目所及不近人情苟可以澒洞觀聽雖愚無識知
罔不曰怪曰誕其事著其蹟彰十指十目無遯形則市
虎投杼何自而信於是有誌怪者焉某年某月日梓之
鹽亭雲溪洲渚間黑月夕如晝溪民惶惑聞有司使即
光所自發而觀焉纔一尋許得經一龕貯般若華嚴寶
積湼槃合八百四十卷屬李友賢安奉於家粘綴完輯
歸於圓覺精舍道隆比丘造殿建藏護持維謹幻十六
應真環四壁千手眼大士居其中蜿蜒金虬繚繞朱柱
慶元二年三月十二日樹嘉泰三年九月十四落其成
予先人敝廬距此兩舍許淪棄江海未始見此殊勝莊
嚴隣里人来中朝能詳其說適契某人之請為之記系
之以辭辭曰什公翻經於秦奘公載經歸唐竺錫振華
華竺相參分布海㝢雖三家市把茅鐘梵之地靡不具
較之五竺十不二三奘公之西心傳賢公賢以七象載
貝葉華其歸殑伽遇風淪于河譯於貞觀者般若楞嚴
心經諸部而已太宗文皇帝序般若房相國融筆授楞
嚴今兹水滸所出般若六百卷在焉豈偶然也哉言心
聲也瞿曇太宗之心卓然獨存於天地間天地可壊此
心自若也豈一塵一沙所能錮終使之潛照而不耀於
世耶揆之以魯壁汲冡非人力所能也
褒能寺記
苕霅間雖蕞爾招提輙擅林塘之勝褒能邇南林梵放
市聲相喧寂慶元二年僧彦康白禮部請今額於故宋
少師恭敏公香火寺首建法堂庫院未幾而彦康寂自
是殿宇室廬翼翼修廊廩庾庖湢垣墉四周棲衆之具
罔不有復敞華閣擬天台方廣為半千開士分身應真
之地如佛世比丘日赴四天下供作勝福聚後先歲月
則載諸梁題較千礎萬指大叢林則具體而微而一日
必葺之戒庸敢或墜寸椽抔土皆自普明出嘗語予曰
始予徒手来自鹽官而僧於此痛康之緒績弗嗣遂然
五指繼以一目誓續先志志大力弱曰惟艱哉如蜂采
芳醖釀為蜜不務旨蓄何以集事珍苑名葩籬落野叢
擷英獵竒取不務多昌厥餘裕晨露夕霏沾曝寒燠日
計不足月計有餘旦旦勞苦弗憚也遲其成割而藏諸
以足吾用盖嘗聞諸故老云錢如蜜一滴也甜吾則曰
蜜如錢一錢不浪費盡以作此土木金碧光明殊特大
幢刹吁三十年矣九年之功精盡於此矣于以拓夀域
墾福田俾嘗獵之叢一色一香稱法界性隨其心初應
所知量根莖枝葉華果敷實與此山相終始若夫掠功
以美已衒能以僥譽規利以豐槖肆誕以詭俗皆非吾
所謂道明雖不敏不忍為也為我記之俾後之有此居
者知厦屋之為帡幪儆懼修省為佛之所以為佛者以
當施者之心思普明之經營結搆之難也如此
證覺懴院記(華亭)
佛世淳俗如結繩過則許懴一經懴摩永不復作再則
擯斥不入衆數佛滅度後人無所依乃詣上座或詣佛
菩薩洎諸天像作佛在想收攝散亂肅莊六根發過失
因絲髮無隠祈哀請命洗濯刮磨不由往轍生則自列
死屬後人掃清積瑕不留宿蒂絶輪回根涸生死流浙
江東西此法特嚴長期短期各有常軌於戲擾擾萬生
逐順而往順輙弗常必以逆濟理逆則舛於是輾轉成就
黑業初於㳙埃久而穹深翻五欲瀾增九仞巍愚公漫
移精衛曷填一跌一溺沉墜罔測於是有菩薩僧作長
生懴摩愍此淪没晝夜六時誓于生生此錢公某許公
某長生觀堂所由倡普照寺紹隆比丘所由和徧扣諸
檀希六殊勝經營結搆起已廢之刹於闤闠是難能也
隆滅度而修定作殿堂廊廡厨庫凡所當有者悉具然
後敞華閣舍無量夀環以住世應真樹千手眼大士與
閣稱稼有田樵有蕩微錢許振其始隆何以奏厥功微
隆成兩檀越之志定何以承厥終舊寺曰無礙浴院太
平興國二年施徐可潯舍宅建大中祥符賜今額今為
長懴觀堂一法也匪濯熱午氣必暍不浣垢膚腠必㾞
何自而知妙觸宣明成佛子住懴淨心垢悔滌熱惱穢
濁盡除入清淨覺莫非今昔正信願力冥契而宿緣所
追再振法緒扶此勝幢惟此勝幢如日之暹如月朣朣
與國無休與天無極施者受者亦復如是
普照寺千僧堂記
堂容萬指燼於某年之寇亦既久矣遠人偉其名至是
務先覩為快今也漠然人以其名在而實亡也乃與柳
柳州鐵爐步志同按崇教大師祖祥寺之楨榦媿此缺
典聚族而謀曰有志者勇有為樂施者不吝嗇吾僧於
此逾四紀凡所興建根椽片瓦罔弗與舍我事罔集且
吾生平不妄受受則必辨禮義而不及私信稍孚將有
以相吾志誓鼎新以終吾老市材僦工正信響答輸貨
惟恐後權輿於嘉定庚寅春仲輪奐於辛邜季秋越明
年而崇教寂又明年雪脊界天璇題闖簷翼翼前榮設
坐備物靡不具嗣孫智淵能繼其志而復其舊成不愆
期美不踰制惟壯惟固弗事侈靡窗牖洞啓床榻衡直
匪雕匪琢隨宜加餙華鯨吼月鉅鏞横撞鮐背在前犀
顱茁霜旃檀無雜簷蔔有序本無位次如法而住十刹
五觀敢忘講明以福君親以康兆民謂吾素飡吾飡罔
素於昌明時密贊潛輔
華亭南橋明行院記
華亭圖牒載春秋時夫差三女子墓田曰三女堽聲詩
則播諸唐令尹詢宋荆公王介甫都官梅聖俞邇堽之
刹曰安和石晉天福五年蔣漢瑊環堵中芬陁利花擢
於陸聚族而謀曰是八吉祥六殊勝處盍施諸釋梵家
遂基此役楨榦於是者曰本立病潮嚙岸址白漢瑊議
徙於此改曰明行用錢中令歸朝所請之額堂宇樓殿
金碧煥粲雲棲鴛瓴月行璇題具如經說凡所當有罔
不具藏乘二千餘卷棗栢大士華嚴合論在焉鐘梵壓
萬籟為一方宅心純想之地遷善遠罪者咸知嚮方一
燈長明四檀委輸規矩準繩有條而不紊五季方中水
立晝昏真人應期民登袵席聖聖授受逾二百年未聞
識載固自若也云胡慧日求紀述為日曰故國喬木其
大蔽牛其高垂雲可無封植日冀懋長風雷之鼔盪雨
露之膏沐而至此也一刹百堵容數千指功倍封植惠
戒剪伐人天之所瞻龍象之所懷不啻故國喬木罔知
創業之艱難則將怠乃訓盍講明以詔後世不亦可乎
因其說系之以辭辭曰五季中民迍邅沸如糜號無天
中令君吳越錢奮一旅圖萬全玉節勁金城堅王海國
遮中原振義聲開福田空寂崇經象傳幢刹建泉貨捐
為帡幪持危顛誓子孫銘肺肝摛錦繡色山川歸有德
同永年帶如河礪如山與竺乾無黨偏
北磵集卷四
