北磵集卷三
宋釋居簡撰
大雄寺記
行在所直北四十里寺曰大雄舊曰上保安後晉開運四
年鄧氏作鎮時建治平二年賜今額地接良渚峰嶺秀野
水通安溪沃壤綿亘山無潭湫蜿蜒沕靈嘉定八年夏
大旱港斷潢絶者數月羣望不孚此山出雲雨近畿有
秋朝廷寵嘉封爵建祠錫賚鼎至始郡祥符寺僧覺定
偕方外友慶端相攸居之經始之志克艱克勤壮規宏
模儼然在目三門兩廡再造於建中靖國元年則子殊
有方起廢於風淩雨震之餘懴堂之作於崇寧三年則
子純悉力於時和歲豐之後高敞堅好州里鮮儷肖無
量夀像作懴悔主為衆庶澡過雪非宅心純想之方子
欽晚出才具絶人喟然歎曰是刹之作也亦既久矣殿
者所以舍佛表出尊特其可缺乎度才僦工遍扣檀施
祁寒隆暑不小休卒有成於政和三年越四年使有常
有威造佛菩薩天龍給侍如七金山與殿胥稱至是凡
所宜有不可以加矣先是有常結界以落之以禦諸非
律儀其法曰天可陟吾界不可入地可䧟吾疆不可犯
應不吉祥不俟禁呵勇自退舍於廣漠之野而無何有
之鄉此常之心也若夫三灾彌綸心為本根弗鋤其根
圖蔓難既乃於是中自焚自溺窮盡未来庸有了時毋
使吾常徒用其力故併書之以授愛堂俾告来者愛堂
雅善予如湛其名嘗主黃檗十二祖大道場云其辭曰
幢刹之興存乎其人其人伊何駕大願輪南渡以来寺
滿山谷願輪不馳器滿則覆惟我大雄一燈相尋百禩
策勲逮于雲礽厥惟艱哉如此其久豈不務速務以不
朽龍蟄于山實寄豐凶繄爾正直相吾鼓鐘
假菴記
淄川王識之束髮自立汲汲為善掉鞅塵表強安四隅
榜曰假菴宅心以仁遵路以義瀟洒茆茨剖破藩籬洞
然八窗眇然一枝借書東家分照西隣優哉悠哉聊以
卒歲假於人者若是其假人者豈止是而已古已往矣
書則古人之糟粕餔糟餟醨浸漬沉酣歸澹泊寂寥之
根發胸中至味之藴殘膏沐新賸馥騰遠有英可擷有
豔可摘藻澤萬彙沾溉百世將假無言之言而強記之
忘言也假無聞之聞而強聽之絶聞也譬夫水飲豈
傍睨者知夫寒暖之節則必萌異同之說異同之說不
息則安知吾之所謂假
常熟縣大慈寺鐘樓記
千鈞之鏞不梁百尺之高而簨簴之則停輪息苦警昏
導迷何所妄冀寒山夜半聲到客船非衲子明心即詩
人得句昧者往往以是為迂闊不切不知美教化移風
俗王者先務而心華發明照十方刹亦豈細事大慈為
福山望刹創梁天監中長江横陳五峯擁環古木夾道
童童如幢寺昔中微木亦就槁及其再振木則重茂大
鐘横撞僅在平地厥聲弗鈜不足以發深省文遠欲造
樓未幾而寂其徒如珤了此緒績不日而成嘉定九年
三月既望也翬飛半天遐眺無際寺與樓稱鐘又稱之
費幾萬緡始遠欲市田為山家經常計幡然而作曰市
田非比丘法則又反諸檀施施者不受願聽所欲為至
是舉以權輿其事餘出於其父母昆弟飛錫来北磵謁
紀歲月余語之曰昔昭默大士云身為比丘不導父母
於佛法中謂之不孝是役也于以繼先志又豁父母昆
弟施心一舉而兩得雖然曩見子擔簦負笈問天台之
旨於諸老之門今復見冠冕多衆於古靈山晉進不已
至於厭飫心初而流通所學以夀佛祖夫如是又豈特
孝於其父母哉萬緡之樓土木之事耳吾所紀者在彼
而不在此
彰教法堂記
土必腐木必蠧堂則有成與虧法存諸其人未始有成
庸虧耶彰教法堂五間第十七代法中建歲月莫可考
寺無耆宿與夫識載也猊床屏隂題云元豐七年十二
月二十五日住持修穆造屏植于堂堂必先豈七年前
所造耶隆興元年九月十三第二十七代師寂飜盖則
見於梁題逮寶慶二年弊而不可為矣鼎新之權輿於
十一月十五成於三年三月初七柱踏舊礎崇增二尺
三寸敞小閣支寢堂之上楹挾以兩祠宇則鄉所未有
惟堅罔惟侈惟壮罔惟麗雕刻文藻皆勿用取材於家
山取飯於家田取財於施者不足則貸相是役者豫章
西山碧雲菴四明如潔落成之日四衆聳瞻謂余為能
殆不知余方將謝不能也噫美輪美奐兮固非余心初
所由志危而不持顛而不扶盍亦求余所謂法存諸其
人無成與虧也何故
泉州金粟洞天三教藏記
黃老於漢佛於晉宋二氏之書滿寰宇聚則充棟載
則汗牛何其多耶問其數各五千餘卷與秘府牙籖
相上下巾羃嚴秘往往過之金粟洞天在泉南勝處住
山人凝雲黃去華總三家之書于山中寘諸大輪藏所
謂藏也者藏也涵藏之謂也藏諸名山古也或病其以
二氏之書亂秘府妄意求合孔氏噫合其可求乎求而
合不勝其不合也苟不可合雖孟賁烏獲之勇之力不
可牽糾而使之合不可離也雖強分之視勇力烏乎施
然則離合有常理不在呶呶齒舌間也天地間大物莫
如海百谷東輸未始見其盈尾閭泄之未始見其虧而
與百谷同一味曷嘗求合於百谷既至於海矣海則曰
爾江耳河耳淮濟耳盍各安爾甲乙之序涇也渭也亦
正爾清濁之分然後去貪取廉旌芳潔驅洿濁俾各從
其類雖蹄涔之陋罔不藐夫海失長百谷之道強為是
區區之别不可得也夫如是庸詎知吾求合於外耶善
乎荆國王文公答曾子固之為言也善學者讀其書惟
理之求有合乎吾心樵牧之言不廢苟不合諸理周孔
吾不從吾嘗紬繹斯言而志夫學隠然得之於中東海
有聖人出焉此言合也此理合也西海有聖人出焉此
言合也此理合也故萃天下之書使天下善學者博觀
約取離乎其所離合乎其所合也
書東禪浴室壁
僧園四事外所當有莫先浴室大火三伏金石流土山
焦汗浹浹如雨執熱不濯必鬱懣熬燥懵懵如酲沖和
之微幾何而弗傷傷則病病則欲為毫末之善了不可
得東禪浴室新於紹定五年冬起數十年廢於寺僧惟
一之手一之為也亦難矣萃銖裒錙基此役未當開口
語人有施輙受受輒適義所受既義人樂其施束薪如
桂得三十畝負郭於章氏女為樵采之直費緡逾萬弗
務速弗侈靡弗規圖以豐槖囊弗勤衆以滛土木區區求
紀載為鑚貴扳勢之具有正因衲子調度乃策其勲勞
識諸室之壁為是數者之勸越明年季秋既望潼川北
磵云
四無室記
問宣子以内三術為之主立性具之體以外三術為之
張發身器之用遐榻擬古曰無生窟篆裊碧縷曰無聲
漏爝火不息然無盡燈落日懸鼓觀無量夀不越尋丈
扁曰四無於四無中問清泰津或謂余曰燈即佛身鏡
即佛界於此界中復有溟渤彌盧原隰丘陵草木鳥獸
人及非人俱從佛生得佛法分云胡西墉設象注想不
務内觀區區外馳則語之曰見月執指孰與忘指忘指
執月與執指同燈即佛身鏡即佛界子知之矣不知鏡
即月也而佛與燈不一不二子識藥矣未識藥忌藥忌
反毒益㙲病蔕望吾四無適越而北轅日騖日遠只
益背馳因作而歌曰鏡非月燈非佛了了見竟何物雲
無蔕天無畛流景西頽絲髮無隱
千佛院記
距余故廬未逮一舍縣曰東關縣之西岡阜秀整龍矯
鳳闖一峯横溪隂作怒猊狀矗石飛峙其上層出千佛
莫知幾何年巖間有刻漫不可讀里社禱水旱禳疵癘
如響答慶歷二年彭氏造殿舍佛號夀聖院某年月日
改廣福子原者張氏子蚤穎異走南方叩耆宿執侍天
童宏智覺禪師爰得其旨沉潛燕默以晦其所有余四
五歲時大父行軰指以示余曰是有道者也創大閣扵
淳熙丙戌擬内院以奉慈氏垂成而死法會實終之慶
元庚申敞新閣以竚舊殿之千二百應真輪奐與原所
創儷居無何而會亡紹圓舉緒役然後大備兩閣翼然
煙霏間與溪山相領略補空缺而来粹爽部勒一丘&KR0676;
鍾英毓華豈獨發為人文抑又以境攝人起其所固有
之善油然於心初善益善惡罔敢不悛此原之志而會
與圓之善巧會之徒了因訪孤山南巖隠居言其詳而
請紀述故書之余老矣浩然有登樓之思尚須杖策倚
檻遐眺幽尋援毫而賦賦罷而歌以些原與會而與圓
相勞苦
樂境記(湖州)
余既僦樂境之榻主人與余倚檻喚魚憶濠上游作濠
上吟倚楹而歌曰適兮居樂兮魚所忘者余又安知夫
魚夫魚與余怡怡兮愉愉主人莞爾而作曰異乎吾所
聞吾師西之酣酣上池車軸九花一花自題故吾狀所
樂之境而致其思冀凡我同盟之人既盟之後言歸于
好信夫子之樂夫樂吾為子不取余於是原其樂窮其
自亂之以曲終之雅而系其辭曰胎蓮命慧之提封地
之嚴淨俗之粹美退嗟窮空樂藐四禪載諸契經雜諸
傳記無有苦相它土鮮儷豈數畝之宫窮土木幻培塿
瀦清漣種芳鮮以蹄涔擬虎眼漩澓所同日語雖然我
知之矣惟心惟國惟性惟覺玉芬陁利泥滓芳擢五濁
不垢一埃弗著是樂也可以斷百非之鞅可以釋九類
之縛昧者昧此而小夫樂
福昌院記(餘姚)
游源溪塢間當重山之陽寺擅其勝建於唐長慶四年
逮會昌五年廢錢吳越時號永夀大中祥符元年賜今
額後一百九十二年結九夏制方會食於堂則自顥詮
始杭之普濟師鑑者發蒙於此晚歸自方外與清涼行
仔圖振厥緒先輪藏而鐘閣法堂兩廊次第皆輪奐市
田三百畮歲入七百餘斛可給千指刷數百年已廢之
羞嘻亦勤矣然廢興有數也長慶之興也莫不欲子孫
世世夀域中一善之成會昌之廢也莫不欲父祖世世
夀域中一善之敗成則長慶成敗則會昌敗福昌固自
若也然則再造於吳越策勲於鉅宋豈偶然哉咨爾鑑
洎爾源與仔爾維一乃心毋維罔予聽守成之難難於
圖成燕安之毒毒於艱勤謹終如初率人以誠扶此勝
幢勿欹勿傾勿負節衣輟食以為施者是謂報吾君以
及吾親
資夀寺盧舍那閣記(平江)
崇閣華觀祗樹之制相望皆有大莊嚴藏之一體苟以
土木之役澒動觀聽則不耕不桑何自逃祖宗之誅盖
依經所說以境攝心起其所固有之善油然作於外物
轇轕之際俗日益下相陵相競日益勝方其忿時莫知
自懲亡其身及其親不暇顧雖嚴刑峻罸不足威過塔
廟必稽顙舉手是孰使之然耶隠然於中者不自泯也
資夀之閣嘉定三年住持善通作寶慶三年無聚智湧
登閣而喟然曰美輪美奐昧者未必弗以為游觀為燕
晦失創建厥旨遂實以琅函玉軸五千餘卷一一牙籖
標其目中設盧舍那補陁大士壯麗與閣稱凡厥聞見
莫不善湧之為咸謂其無忝厥祖無着大士故家遺俗
而成就者如此以偈贊曰報身圓滿輪補陁小白花琅
圅五千軸一一懸牙籖光&KR1987;日月明複道出雲雨哂乃
如幻人幻此如幻境欲度如幻衆成就如幻事是事實
非實不實如空花静寂單複圓及與第一義亦與如上
事非同亦非殊洞開樓閣門入已還復閉童子歛念時
不隔一絲毫
資夀寺永豐莊記
市田非比丘法馬祖百丈以十方共住為叢林則塜間
樹下者有所歸宿自是資生儲蓄寖成俗建幢樹刹施
宅土營厦屋立常産大如甲第小若編戶有業則賦興
衆多則用繁必經紀於其能集事者掌會稽謹出内
制盈縮不足則持盂四方此姑蘇資夀禪寺永豐莊之所
由作慶元三年常之無錫淨慧禪寺僧妙瓊妙祖倡二
十人以次裒金洎衆施營膏腴一千八百五十四畝縣
官拆而復圍者半田舍農器稱是可裕數干指洗鉢之
急資夀有田自瓊與祖始方其心初發時此田已具微
勇往精奮忍寒苦甘淡泊確乎不可拔百罹弗怨順處
逆境尚何以集一事若毛髮比况千五百畮有畸之田
哉咨爾衆欲登加行地必先資糧適百里者宿舂糧適
千里者三月聚糧佛道長遠久受勤苦乃可得成佛語
也百里千里之不啻上上種性則一超直入鄉者大城
我所化作為止息耳則法華具載所詣之地果安在而
中下之流亦復小憩所謂資糧豈專在黍稷穜稑與夫
禾麻菽麥倘受此施終日飰一米未始嚼着或不動口
已咬著沙則瓊與祖畢命為期盡瘁於是所成就者戞
戞乎其難也何憾焉故樂書其事而紀其歲月又系之
以辭曰飢兮寒粥兮饘饘粥之餘既磨既研志斯堅石
斯穿終之以得兔忘蹄兮得魚忘筌
九龍山重修普澤寺記
梓邑十山川俱秀整發為人文盖有所自来唐盛時文
章顯者有之智術顯者有之迨今未已也郪甲九邑饒
沃壤美風俗煮海之富供縣官一水一石半在少陵品
題中九龍亦佳處普澤寺踞山之陽故老相傳作於唐
歲月莫可考考於圖經無聞殿最古記不及創始淳熙
癸卯祖輝新華構擬天台方廣舍半千尊者丙午復造
重閣煥麗擬内院以奉慈氏兩朵翼然會二十八祖於
其下不十年策成績至是盡瘁九年之功也了相嗣厥
志不墜振始吁亦勤矣方其權輿之初無一錢直費輙
數萬計莫非求人求人之難難於梯天不知幾摧挫幾
頓抑譏呵哂誚斥辱困折之不顧乃克就此種種莊嚴
使吝驕封蔽者一歴耳一屬目蕩無畛畦本有之善油
然而起善種芽甲惡習殄殞夫豈徒殚財力澒觀聽事
土木丹碧炫燿浮俗然後為得也嘉定甲申季秋既望
輝諸孫宗印為余言其詳余方堅卧小朵之隂鄉夢日
栩栩想念存注歴歴冥現如登春臺心空目明萬象掀
露了無遁形又若翩然適華胥氏不皇不王淳古粹美
作是觀已兩忘去来如睡夢覺如蓮華開呼印比丘執
柬授事毫忽不遺悉書以記
妙湛延夀堂記(平江)
疾病相扶持無憾於養生送死以明王道之本佛世寖
古建幢刹棲冷灰槁株臘穹德茂者却塜間桑下嵐昏
霧蝕之患又為省行堂以别不老不病欲其循省日用
事若學之正偏業之勤荒行之缺全思之沉掉好惡之
失中喜怒之或私利養是崇進修是怠應病授藥法惟
一味以治其内劑砭鍼艾以攻其外正命小康幻體亦
寧或又謂之延夀堂延夀云者延此者也夀此者也非
人間世短修延促之謂也今者反是樂便安者巧圖其
居耽燕佚者曲求其處先之以貨賂申之以強援弗知
廉與遜為何物盡巧致曲疇知志於道者袖手旁顧泚
顙芒背忍死不為也一念之忍傲睨黃髮鯢齒累然困
踣於其外祖宗成憲遂為具文往往大叢林亦如之今
妙湛鼎新斯堂故書近世叢林墜典以告覆車在前冀
革斯轍雖然水沬芭蕉匪石匪金燕安鴆毒少壮勿恃
美疢惡石老病無忽作如是觀以度生死則住山月巖
某之宰制耆舊執事某之裁割勤勞百艱不徒其為是
役也作於紹定三年仲夏晦落之於冬書雲
慶寧僧堂記(華亭)
慶寧自某年月日智圓創建若干年殿宇厨庫容衆之
具凡所當有次第而集者其徒師訓之力居多又若干
年而僧堂之役未舉緇白之有力者未嘗過而問焉今
成於圓公之孫訓公之子古鏡文杲祖作之父述之子
成之君子曰善繼志也僧堂之作非古人意古無招提
况堂耶自枯木留香後天下較竒策勝翬飛炫燿床榻
窗几惟恐不壯麗耄耋疾疢無霧霾風雨暴露之慘既
適既寧精勵勝進當倍蓰異時塜間樹下不三宿者何
反無聞焉方其滑扉䟽櫺一單三椽正因者莫不廩然
反觀惕然内求絶意死生榮辱外形骸於死灰槁木志
節獨苦於塜樹間不相下充其所學飫其心初不愆先
聖決定明訓然後以其所覺而覺他人答此信施昧者
反是苟安宅形冥冥烏鳶念念臭腐坐馳於庸鄙洿雜
今夕何夕颯然白首入生死輪出没異類靡所底麗展
轉酬酢無有窮已於戲釋籖巖迥燕坐石冷赤城華頂
萬八千丈我念昔者峻躋巍陟日死魅匿草腥蛇落百
世之下道震吳越舉此話頭夜欵古鏡惟此古鏡是則
是傚苦心松筠制行冰檗不獨居此堂無媿焉抑又率
人臻無媿之地欲鑱余文余則有媿紹定四年良月旦
潼川北磵記
崇聖院記(江隂)
常距江隂逾百里無招提衲子暮夜投逆旅與商賈雜
秋潦冬冰宿再或信實戾三尺而百丈所呵尤不小貸
刹樹於此中流一壺也丹丘智觀早出於外見聞頗習
惕然不啻飢溺歸白父母願得所當予之産之直父母
予之卷而来兹既營薙髮益自刻苦裒錙銖積分毫相
攸爽塏插草成梵刹凡所當有者次第而集作於紹定
元年白禮部給臨安府錢塘縣崇聖院廢額甲乙焚修
以待雲水訪北磵隠居倫次其事乞紀歲月則謂之曰
天地間寧欠爾把茒也今夫人之子子曰伊吾上口必
曰釋氏熾王澤熄王澤熄則害中國蠧四民又何汲汲
此役嗾其喙哉觀曰子何見之晚也六騑渡江扈而至
者矍起為侯伯戚里内侍賜寺恩寵厥父祖金碧照耀
西湖南北操墁入其門一世閱幾興廢洎煙冷燈㶳之
不嗣與夫豪力盜據而不復振者何限我之所作拾其
殘棄之餘移寘荒寒寂絶之地俾緇白不相紊避三尺
百丈之禁孰曰不可子獨不聞荆國王文公云方今亂
俗不在佛乃在學士大夫沉沒利欲歐陽氏則曰修仁
義以勝之仁義勝吾死無憾余不懌其言不能敓也
興聖寺大悲閣記(華亭)
具千手眼若兩目兩臂而不自多登地已前未易議運
兩目兩臂若干手眼而不自少等覺妙覺則多多益辦
過此以往則佛地無量聖身歴塵沙劫作所難作辦所
難辦從聞思修入三摩地獲二殊勝始一目二目而千
萬目乃至八萬四千爍迦羅目一臂二臂而千萬臂乃
至八萬四千母陁羅臂目自鑒覺而不知鑑覺手自執
捉而與執捉忘各安所安不相違礙手眼可盡其應無
窮如風行空吹萬不同或不鳴條濤山撞舂及其止也
土囊孰封如月初上清涵萬水影分無數月豈有二及
其入也銀闕罔閉如春在花如意在弦意兮不傳春兮
不言倥侗小智斟酌聖量如囊流螢擬熾燎原又如㪣
空欲諧金石不知人人圓具此妙借燈玉座初非高廣
大莊嚴藏本無關鑰紹興九年十月華亭興聖寺火千
手眼大士巋然瓦礫中命婦衛氏載之以歸居無何夢
好女子謂之曰盍送我還覺而異之燒香拜像前憶夢
中女子惟肖涓吉護其入寘諸僧堂乾道初議整綴殘
缺大參政錢公某寔為之倡寺僧互相其事像復完好
光燭霄漢行恭惠輝者蹟光所自得之於蓮趺右趾聚
族而謀曰洪覺著靈隂翊孝治宜崇閣以尊事若雲淨
藏如瑩躍然相和未幾恭與雲逓迭而逝瑩曰逝者如
斯志未嘗往也願借一臂力以畢余志自淳熙初訖嘉
定癸酉嘉平策勤茹苦三十年乃克承奉大士於中複
道上安三世佛藻梲燦霞丹楹煥日翼然横陳出雲雨
上諸莊嚴事莫不偉特宜考績而嘉成功故系之以辭
曰泠泠兮載熹炎炎兮廪而山移兮數莫移玉石兮俱
焚玉兮温其錢之信由衛而敬信既孚所敬者盡載飾
兮載完光奮夜兮斗寒碧瓦兮層翬複道兮雲齊納月
兮璇題煥金碧兮陸離同盟兮安之俟如瑩兮一䕫
超果寺懴院記(華亭)
懴不在堂在乎本心至到懇惻循省往謬自愧自悔一
洗滌已永斷相續纔萌輒夷毋使滋蔓以事法顯事融
理偏是則名為真懴悔處功用雖至已第二月佛言世
二徤兒一不作一能懴不作則自至於規矩準繩視聽
言動焉往而非中焉往而非正能懴則發露發露則克
己己私既盡白圭青銅一經磨拂永謝塵玷雖然未若
不作之為愈也懴摩改過也改過不吝聖賢所贊過而
能改善莫大焉皆徤者也徤生勇大勇也義理之勇非
血氣方剛好勇鬭狠之勇也不然疇能一鉏永盡餘蔕
如焦穀芽如石女兒華亭超果寺火後獨懴院未復比
丘道元視祖居舊址久矣菑翳乃斬蓬藋剪榛棘因其
姐氏易簀時餘粧在奩結奩付元琅琅遺言務成此段
竒了了不及其私慨慷竒男子生死之際不是過元感
其誠益罄其長洎猶子某氏之施市材選良呼集梓人
作於紹定四年二月二十八丁丁斧斤不日成之高廣
雄壯輪奐鮮麗懴室嚴密禪觀靚邃飯食經行解衣䃲
礴各得其所然後檀施市田各為行人了一日入期費
綿綿瓜瓞與此懴利它自利相終始因作而言曰萬生
擾擾均為目前之謀一息惶惶誰作身後之計若元之
姐氏者目前身後俱無憾微元又孰使承其託
九里法喜院佛殿記(吳江)
塔廟之制晉魏所嚴尚矣斥像及殿德山也既而復其
故何前倨後恭也耶吾嘗究其說矣别傳之妙在直指
即吾心見佛性天真萬悳無相萬間皆吾性具見量方
其柄此能事壁立千仞設殽函之固乃以兩雄不俱立
為之說使大乘器一超直入輩玄覺向上人遂有岩頭
雪峯勃然作興鼓行而南昭昭揭日月方是時也斥斯
振仆斯起是謂不壊世間相而操縱自若也佛者覺也
竺云佛譯云覺或曰能仁以仁覺人曰大覺中雖屢迍
不啻秦火力排痛詆於雄辯之口而不加損極崇盡敬
於不世出之主而不加益口舌狺狺愛憎紛紛只益自
勞匪戾吾正法喜大殿之再造也偉特壯麗冠冕衆刹
爰有檀度葉為著姓富而知教楷式里閈寺之文顯戒
詮素以質實格人卒賴其族風動信施五六比丘從而
和之作於紹定戊子某月越二年二月而成然後惠日
師永造佛及侍衛如七金山十八開士序列左右使見
聞者若天台悟旋陀羅尼於法華見靈山儼然未散既
識其實而系厥辭辭曰空王嗣芳遺像有嚴世出世間
載仰載瞻踞芬陁花若聆其音即而扣之寂寂若瘖謂
其果瘖則為謗佛曰其有聲厥聽斯惑有無兩忘其聲
琅琅石湍激風舌相廣長徧覆大千說塵沙偈偈無數
字字無數義㳂字尋義入海算沙得一實義如空中花
空花無蒂義眇朕兆歸根反初十目並照雲歛義天洞
然八荒巍巍絶言海印發光
喜祥樓記(通泉)
事神如事親神則享薄親而厚神神則羞然則佞神非
孝也聰明正直者弗享或曰敬鬼神而遠之既聞命矣
未聞孝則謂之曰孔子稱禹曰吾無間然矣菲飲食而
致孝乎鬼神未有孝乎鬼神而薄其親者此蘇悅之之
拓地遷廟於爽塏龐正黼之倡衆飛樓於空碧遂獲男
子之祥而昌其後盖得事神如事親之道作於嘉定丙子九
月十四日越兩年而成輪奐不減白崖白崖今曰玉屏
隔江有唐拾遺陳子昂廟余少時往来廟下望玉屏如
削樓觀插嵌岩如化出某年月日厄於火新廟未見也
少陵杜工部過射洪作詩五篇至今山川為之晶明拾
遺讀書堂在金華山并故宅則擅其一二語不及神至今
黯然有遺恨抑重文德名節為風俗勸略諸竒偉壮麗
之觀耶辭以補其闕俾修歲時之祀者歌之辭曰雲生
兮洲西樓迥兮雲低練繞兮屏開横翔兮水中坁翼翼
兮天四垂駟晴虹兮跨淩煙霏絢兮陽精慘兮隂機人
歌吉祥物無癘疵豐潔兮盛粢社酒兮淋漓撫長江兮
載釃
澄心院藏記(通泉)
佛所說經一味之雨三草二木所澤各異根差性殊豈
雨之咎車軸之滴匪海莫容大心溟渤乃克堪受涵攝
其義曰藏運行其說曰輪舍藏無以藴其奥非輪無以
發其用第二義門特出巧思制成八觚八窗玲瓏面面
層室以貯琅函以絢金碧以擬覩史大莊嚴藏樞正厥
中以静以應一機潛發飄風疾旋若翻地軸使海水立
盪胸決眥倏爾如砥曰此權道會心以境嘉定五年三
月初十通泉澄心蘭若殿以寘藏十二大士瑠璃光熾
盛光幻出環堵岩石間儼然大光明藏各質所疑又疑
東方塵刹神力斷取聞輙意消况見者耶此祖意覺證
善巧所自出法堯先造大部四合八百四十卷祖意覺
證又足以五千四十八卷是役也動以萬計倒槖不留
一簮直餘出諸施者落之於嘉定十五年七月二十三日
十年間關亦勤矣噫經来白馬寺止四十二章先覺諸
賢華竺接武所致者半滿未具取一闡提生公受擯再
譯法華什師蒙恥壁觀沙門則有楞伽四卷新州樵者
止聞金剛半偈小龍湫破句讀於海眼任灌家未終軸
於圓覺藏乘之備莫盛於斯宜極玄臻奥冥心契初眡
前日相倍蓰曷反寥夐無聞焉雖然舜何人也予何人
也有為者亦若是余喜澄心龍藏無缺文也亦作是說
鶴記(常州天慶觀)
鶴可狎乎九臯戞然不可狎也曩常乘軒倏然而来也
何故回初度學回者畢至鶴也胎仙庸知夫弗與回騫
騰下上於瑶瑟三疊而婆娑焉或曰誕㦯又曰百獸率
舞於擊石拊石樂之和也與天地旁宣人和發於天地
間而胎仙格又奚誕若夫玄裳迅飛縞衣翔鳴步虛古
壇寥陽廣庭瞭斯覿聰斯聆是日也歛隂縱晴聳瞻萬
人
長興獄記(代人)
天下之至平莫如天子之法側持則欹古今之常道莫
如聖人之經不通則泥囹圄則盡其情偽而後付諸法
引經以參證俾不失其當于廷尉時天下無冤民用是
道也後世獄市若龍斷豪壓則鬻豪巧誘則鬻巧利㗖
則鬻利禍怵則鬻禍苟可以利已害人者靡不為也死於箠
楚死於桎梏死於凍餒死於疾疫堂堂之生遂為瘖瘂無所
申愬之死天子之法適足以黼黻其私余試兹邑諸老
先生懼余不足任此繁劇則謂之曰昔為此邑者亦人
耳前政之善吾師之不善不由也苟擇其易將難者誰
屬乎既至視板帳棼如絲會稽之籍爛如糜訂之所聞
則老姦猾胥支辭蔓說静而求之而不得其眹眇而索
之慘淡意象差一二相應既而軒豁呈露盡得其要俗
雖悍不鄙夷之訟雖嚚不淹回之信稍孚凡所以固陋
者一日必葺獄最圮岌岌欲壓囚繫在其下輙慄慄遂
痛自撙節而一新之俾不幸而至是者得其所示以字
民者加惠於此一本於誠以吾之誠格其所固有之善
相警飭於一家由家而井由井而鄉由鄉而邑仁不勝
用矣然則悍俗之與嚚訟抑有瘳焉是役也作於某年
月日逮月日而落其成
北磵集卷三
