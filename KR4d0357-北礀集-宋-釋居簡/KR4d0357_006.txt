北磵集卷六
宋釋居簡撰
玉泓銘
碧雲菴在洪崖西雲峰東近唐處士陳陶故廬址多石
堅而難攻嘉定十一年季秋九日四明僧如潔落菴之
成得泉於堅址中翰林直院留公元剛適来自匡廬名
之曰玉泓方不逮尋深半之旱澇無盈縮甘可飲淨可
鏡於茶為尤宜莫原其自或曰人與泉感聞者輒笑噫是
誠可笑也卓錫而得泉久矣為誕拜井而水湧久矣為
信信與誕相尋於無窮而莫之或辨豈忘言者所以不
言有待於知言者耶銘曰堅方方碧漪漪雲生隅月剪
規鑿而得之或稽或疑然則是泉也固在兹固不在兹
泉禪師高原銘
或謂水出高原曰高原則萬斛泉源不擇地而出又何
謂也或曰高原陸地不生蓮花此彈偏擊小之辨皆非
吾之所謂道為之銘銘曰峻極兮層稜巋不可登吾非
雲顛迥閴兮坎窞杳不可瞰吾非九淵雖然彼習夫崇
深曷嘗舍旃兮不扳不援弦直兮砥平哀今兮匪中而
邊正因兮急難思鶺鴒兮在原
彰教石雲板銘
兩朵雲峙中可貫考之清越而渾圜刻詩五十六字曰
莫翁題不書姓名寺無耆宿可訪訪諸野曰建炎初雲
居隆藏主來住此山過湖口得於民或曰徐氏舊物二
說未知孰是寺盖李氏有國時徐魏惠王墓田王温第
六子名知證字義明距寺七里有江南翰林學士常夢
錫所撰碑太廟令王崧所書屹立驛路傍元祐元年龍
圖學士蔣之竒制置江淮荆湖時所作碑隂則在寺物
之隐顯固有數嘉其瘖而復震銘曰切堅兮采英剪雲
兮賦形在縣兮審厥聲聲聞於人人惟聞聞寂寥兮歸
根塵消兮不痕
張公井銘
由彰教而東一百三十九弓曰張公井公不知何代人
當時奚為者缺甃瓴甋不古疑其去今未甚遠深不及
丈冽而甘宿不滓宜茶宜墨宜釀歲大旱十里仰給病
者投一錢煑藥輒瘉舊有亭樵牧躪蹂既弊不復理丙
戌仲夏望住山人北磵淘井勺泉而銘之銘曰泉瘉疢
人以泉信信必孚相與為命余病愚泉不瘉曰余弗信
泉弗余予潄而瀹以樂其樂
慈感寺蚌珠羅漢銘
某年月日苕溪漁者剖蚌得珠而側視左袒應真肖象
契神僧兆夢之徵也臨流忽墜淵涸珠明水齧簷趾嵌
空嶔崎岌岌欲壓示人以顛濟之急也傳記雋永聲詩
清越皆南渡第一流珠璧照耀俾嗜割烹養口體起惻
隱之仁知大德曰生也為之銘銘曰精洞太隂是孕厥
靈靈應不虛現如是身涎液不濡長揖鼎俎雲沉方廣
弗入衆數彼漁伊何箕裘在漁先獲援手夢仍合符潢
洿漫流朣朦印蟾汩汩自渾稜稜弗潛澄瀾渺瀰碧甃
空洞半肩伽黎萬目神竦
明無礙銘
明無礙吾孤雲權之子以諸父事余與樸翁兄銛樸翁
稱之曰無礙屬余着語後十九年始克為之銘銘曰毫
忽不透物則礙膺泮然物消伏膺以懲惟其拳拳此病
始大夫何能然礙蔕獨在畦空畛虛欲萬籟瘖只益自
勞直寸枉尋地窄天遒拘窘跋㚄必也逢源此外無地
幻菴銘
達上人曰幻菴文昌喬公行簡為書之請銘於潼川北
磵某銘曰有覺有幻的生箭集諸幻消亡覺尚焉立八
窗玲瓏十虛内充惟一精明復何所容以無所容故無
所却知幻即離自急其縛我說有覺與無覺對是則名
為如幻三昧
福聖曇禪師通菴銘(法門行諸父)
通之為道常不在君子或曰人衆者勝天天定而後勝
人余則曰天不可勝而未嘗不定作通銘銘曰君子固
窮故通小人反是通而終窮是故君子守道而謹終
臨川王正叔嘯隐銘
懷壯圖嘯長舒自樂蘧廬中之天地豈特以天地為蘧
廬學道兮自娛飲水兮飯蔬是謂立天下之正位兮居
天下之廣居
簷隙銘
顧余最古屋老不支塗垍阤剥簷隙庋器用者數板下
設小榻開數櫺納月疏風作於斯息於斯非醻酢事物
於外亦必於斯銘曰適斯陋陋吾愉愉安斯隘隘吾舒
舒善斯獨非吾所謂道正斯立昌吾居乎
瘞獒銘(般若作)
某之仲氏有獒黧文名黧獰而警不以善吠為良夜聲
先羣晝食後衆仲用恕體柔黧化之季之狸虎文曰斑
以輕翾捷疾嬖季畜之經年狡穴洗空挾寵以暴非其
類他獒磔之血濺黧首季勇復讐擊黧首而斃之仲趣
援黧噬臍矣徹食終日瘞以弊帷盖過余道所以然曰
吾傷焉吾傷者三斑化暴死暴也斑死暴益季暴也黧
化吾恕盍死於恕乎予曰何傷乎吾敢賀而不以弔也
恕本仁一物不得其所若已推而納諸溝中閔焉閔
深則愈恕廣而充之仁不勝吾用暴虐之慘甚於燎原
雖自已有所不暇顧於黧何有黧死恕得死所矣仲氏
矍然而作曰然則不可以不銘銘曰黧與斑化其主暴
死暴恕死恕恕有光暴自取繫襟裾不遄死
白牛銘(思谿作)
施力養人惟牛為能負力於牛惟人寡恩故君子不忍
觳&KR1100;以小易大飲以清泠遠洗耳處比及後世王澤寖
息淫祀肆作椎擊屠割享非其鬼濫觴嶺海蕩汩中土
靡然成俗蚩蚩之氓老羸易少壯堂堂馳駈使就鋒刃
壯者既羸亦復若是當其貿易之時其死已兆不見舊
主徨徨欲訴苦不能語謂其不語是自欺耳視大白之
塜巋然榛棘中抑有感焉某年月日圓覺寺造僧伽方
塔十一級以尺計者頂踵拔地三百六十塼甓土木之
運緣半天微大白孰能舉之塔成而斃嘻殆於此矣某
年月日也寺之隂不越大界相得爽塏營其葬而策勲
焉後若干年某來住山聞諸故老為之銘銘曰舍爾畊
勞爾生弗踐青金地行牟然鳴中黃鍾頽然臥蟠玉虹
忘其勞食其力成浮圖十一級身溘然功巋然與浮圖
相永年
佛手巖善住禪院鐘銘(般若隣封)
扣無書應無竭持寸筳致其噎惟洪其撞厥聞乃鈜聲
沉響消反聽絶聞聞性斯泯聽亦超瑩是故此鐘寂而
常震
濁港東襌寺鐘銘
大扣大鳴吼鯨震霆弗考弗擊云胡弗聞聞性常住湛
水不痕由一精明見六用根淮山崇崇谷虛有神於昏
曉間互應迭陳繄爾大器晩而後成獨山笵金使北磵
銘
布衾銘
衾而布儉而易營或曰詐不得已而去於斯二者何先
曰詐儉也者吾師也左袒公孫右袒司馬
卭竹杖銘(卭端歙尺為竹巖先生錢常熟作)
心貴虛受節貴不露爾窒而露君子所惡維其持危相
與却步無黨無偏遵王之路
端研銘
非華池不竭非干將虞缺璞少文玉方切
歙研銘
沉玄雲升玄津穎也策勲如新發硎
界尺銘
惡圓曲尚方正直而剛重以縝
小菴銘
菴以小名志其大也大而不可容故小之小之為用大
矣至大至剛浩然之氣也充塞天地而莫測其際寓諸
尋常而莫得其眹養之至也不然渙散乎其大必乖離
争犯詭譎顛倒而無所不撓膠轕乎其小則促縮拘局
窒礙窘束而無所不觸亂小大之宜而失諸尋常之中
何自而知夫小而得夫用哉故曰小之為用大矣為之
銘授住菴人使由吾言而志其大銘曰泉濺濺火始然
或浮天或燎原匪微兮曷著焉
肖巖銘(竹巖長子)
清明在躬羣妄停擾斡旋一氣颼飀衆竅事存萬變理
絶雙兆削平畛畦強名曰肖
紙箑銘
流金燎天其酷無敵於天下勁節廩姿獨當柄用百其
身如縷不憝楮生夾輔盡綿薄為犄角雖未即殄其炎
炎奉揚仁風亦足以慰彼黎庶
竺源銘(曇蔵主)
一滴曹溪發於中天迤邐於江西一十八灘餘波瀰瀰
襄陵懷山窒何有於濫觴障何有於頽瀾雲何心乎故
岑水何心乎舊囦九河奔湍渺然毛端吾故曰統之有
宗兮會之有元
勝叟銘(潼川定首座)
目定曰勝取人衆勝天之勝為之張本則謂之曰蒼蒼
而穹者天也無聲無臭品彙以亨四時以成享之以誠
應如谷神總總蚩蚩其類實繁汩序亂常天紀妄干嘲
春哳秋嘈雜喧啾喙息弗停擬萬竅號氣革候變金行
既肅族類竄匿惄然皆瘖跡絶景消泯默至死天籟常
鳴無從聞聞於戱天乎不戰而勝凡所以賀戰勝者冠
盖相望雖愚夫愚婦知必之天而不必之人吾故曰天不可
勝而未嘗不定則又諗諸其衆曰天何言哉
物初銘(四明觀書記)
寸田鏡空蕩然十虛雲沈翳消其應無外道之所在而
已夫道未始有物物亦惡乎有夫道道之所載惟物之
靈神而明之存乎其人萬生紛綸汩乎吾前莫不了厥
端緒於毫忽未兆弗祈先物而物莫我先吾固曰道之
所在而已銘以訂其說銘曰混且殽紛以綸曰無蔕何
從生生無從去冥際動中滅静中起微退思與却顧當
云何洞化母全者天天地先觀物初如是觀
無盡銘(潼川藏知客)
典吾賓者曰藏號無盡為之銘銘曰此靈覺性太空同
受十虛無垠均量齊壽凡厥有生天地共盡先天後地
獨存者性外取風月用雖不竭畫蛇著足既著復刖身
椰子許曰小天地求諸吾身是謂直指
紫巖銘(日首座)
芝生於巖巖以芝得名曰芝巖芝澤而紫又得名於色
善毗尼者日取紫巖扁其居且託其宗著其學侈其别
稱何擾擾其名之多乎或曰一法千古應緣立號子本
家兵法何自畔而作是說擾亂我邊陲俾我巖間風烟
雲物不得寧將不戰而屈之申之以誓吾旅云峭者巖
紫者芝芝名巖巖不知日之隱此巖下(音戶)婁斯名振厥
嫮名匪實嫮亦空如何其貴德充德日新巖益高德不
修芝如蒿伊紫巖式芳武懋厥功永終譽
彝齋銘
龔某曰彝齋有取於民之秉彝好是懿德問彝於予為
之銘銘曰彝民之天民之秉彝天常卓然惟帝降衷於
此下民兩忘黨偏守之以正謹而不移其歸則賢習與
正違遂遵别岐小人之歸千里之失始於毫釐豈不爾
思思而來復不移一絲夫何遠而
舊扇銘
疇曩旱三伏港弗澌物不滋爾宣風而暍者醒炎炎今
如昨圖任舊惟爾諧思濯清泠者具爾瞻嗣乃績長使
奉揚之柄在掌握
晦巖銘(昺知客)
振耀而九烏斃潛伏而九淵照息隂以居洞窺煥若日
中疾歸戃恍杳邈是故君子用晦而守約
石門銘(智上座)
垝垣勿踰匪穹即嵌循垣得門惟石巖巖罔闢其&KR1423;孰
快斯覩憤悱在余發機轉樞
仲舉銘(德侍者)
德輶如毛民鮮克舉孰能舉之惟仲山甫古往可復仲
也豈無睎顔之人亦顏之徒
晦巖銘
為衡台之學者曰慧明強記覽知名於衆號晦巖為之
銘銘曰智燭也燭諸理遐隐無或遺善用智者罔不若
是智其智弗時其用過則罔不殆離婁子所以弗若罔
象之為愈也
檀木白衣相贊
嘉定十三年正月人日瞻禮白衣大士像於永
嘉楚上人嵌空玲瓏水鳥翔集絲粟眉目芒穎
爪指衿佩冠纓諸莊嚴具靡不稱是眇而視之
了了可數補陁風烟悠然在前反是則無邊身
爍迦羅母陁羅亦莫不然乃知蚊睫餘地可拓
掌中世界可擲是道也存諸其人作贊以授楚
云
斤斯運堊斯斵鼻不傷立自若臻極之技與物不二惟
其不然一理萬致我觀此像殆非人為就能為之技不
宅微矧此匠氏應以此機應以此身化巧幻竒曰余眊
然兩眼如鏡弗能審觀獨以耳聽反聽絶眹對此殊勝
小白花山下瞰巨浸
慈感圭老請贊無量壽像(十四章章四句)
十方取土曰清泰城又曰極樂與苦濁鄰厭苦知樂不
毫忽間一念勇往即念而瞷惟憶惟念匪疾匪遲憶而
不忘念兹在兹如求亡子如喪考妣如疢需石如渴需
水以如是故曾何遠人人人亡羊入生死輪法法惟心
心亦非心鄭衛嘈雜水鳥樹林悠悠漸修頟頟闡提同
攝罔遺妙在不疑疑則疑城日劫倍蓰東隅既失桑榆
可冀粤若二仲達圓頓機路壅般舟手自剪夷池㘽芬
陁社結名勝一十有八是修是証天台嗣響的傳自衡
和者如雲調高倡宏六朝逮今衣冠緇褐愚夫愚婦爰
同此筏哂乃二瓠載沉載浮即窒即海善柳柳州見月
因摽執指成咎舍有相佛觀無量壽
不動居士馮濟川畫像贊(天竺印所藏)
乘本願輪游諸世間芻豢空寂以致其實桎梏冠冕而
行其權在宗廟朝廷則和而不同於以見大臣之節位
方伯連率則威而不猛於以見刺史之天鄉居則讀鄉
黨篇而無媿家齊則揆家人卦而罔愆若夫大小藏之
施也則各以無量壽願王為之數筌忘在魚蹄忘在兔
魚兔兩忘忘亦忘所乃知施者未嘗施而受者未嘗受至
於五千四十八卷初無一語
永明壽禪師畫像贊
客吟燈殘猿啼月落衲帔蒙頭千巖萬壑指破凡夫為
等覺妙覺齊大小乘於錢索井索縱大辯於談笑寄虛
懷於冥莫所謂百軸宗鏡之文如太山之一毫芒巍巍
堂堂煒煒煌煌非心亦非佛破鏡不重光
天樂趙紫芝畫像贊
一點虛明八窗玲瓏萬波不渾百川自東殆見其灑然
乎外孰知其淵乎其中謂其襄陽漫仕曰吾不為南宫
謂其江湖散人曰吾不為龜蒙烏在乎儀刑先進而丹
青太空
竹巖孏翁錢德載畫像贊
凛乎吞八面之敵清哉拔千仞之俗盤錯不足以試銛
利霹靂不足以示淵默若夫佩鏘鏘冠巍巍臨深濯纓
憑高振衣豈非雜夫塵滓之市而遊乎方之外者耶
東坡畫像贊(竹巖家藏)
帝哀先生為天下忌速反其轅卒不憖遺遂騎箕尾而
分天章雲漢昭回衣被八荒載駈六丁收拾文字神京
遐陬旁羅曲致落人間者太山毫芒寒者綺紈餒者稻
粱取彼譛人投畀豺虎既粱其餼而紈其袴豢以人爵
俾敏厥修息公之譖承天之休
二桃殺三士贊(竹巖家藏)
大匠不棄櫟社之木良醫不遺鳥喙之毒務急吾用不
一而足苟適其時雖棄必錄方其用時有正有竒顛兮
吾扶危兮吾持相道巍巍二氏似之哂乃齊相曾不爾
思夫三子者謬以力勝勝力以德孰敢不敬徒喪厥德
以致其命一念之忍桃乃其穽欲濟緩急圖任媕娿爪
牙不銛其如之何盍觀相如伸秦屈頗隱然長城無庸
干戈
三教贊
此三勝流一笑聚頭其道不同曷相為謀至哉儒先問
禮於李李從竺乾逮真實際商隐於李白眉最良曰師
師師其来自唐車適大方萬里一轍差之毫釐肝膽楚
越
蔣山沖癡絶寄初祖達摩并馬大師畫像索贊
穿耳耳未嘗穴缺齒齒未嘗折北度一葦可航西歸隻
履自挈或謂之空劫已前中流砥柱或謂之拈花已後
金口木舌又曰正宗别調又曰直指曲說皆非吾之所
謂道也若夫求大乘器走十萬里俟人作興器豈大乘
夙負先覺禮聞来學學而知之既遠且邈負是四者吾
恐五竺之鐵不足鑄此錯也
金雞毒一粒粟未踏殺人已先跌足一十八灘兮障回
死水八十四人兮淹浸弗死洪都兮泐潭宗風兮肆凌
厲一波動兮萬波起派兮支兮滔滔者皆是更無一箇
識玄旨只有歸宗較些子檢點將来玄沙道底
孤雲畫像贊
閒如雲寄寥邈帖水不痕行空無脚笑從上掃跡生跡
嗟後来以縛解縛於其中間卷舒自若釘釘却懸挂却
老倒南陽猶欠一着
下竺印畫像贊
窣然短衣嶄然插犀歲晚寂莫奮此一䕫膠名相求之
則萬言不直杯水外形骸索之則半芋美於紫泥憲章
左谿鼓吹荆谿使人復見古道顔色舍斯人其誰歸
明教禪師五種不壊贊(并引)
劫灰之說大三災之一也天地所不能免况天
地間物哉明教禪師闍維不壞者五曰頂曰耳曰
舌曰童真曰數珠萬行成就三災彌綸自若也
作五種不壞贊用公書遠公影堂故事云
頂骨嶢然隐若伏犀於烈火中凄其廪而古鐵錚錚㶳
餘不熱擊石拊石迭中音節舍利團綴素魄冏如湛湛
凝露累累貫珠豈無他人欲見其頂月行太空蛙沉坎
井
去窒而聰去塞而通於無數聲齊萬竅風風止聲消音
響寂絶谷神不死聽火焰說說無所說聞無所聞烟滅
灰飛所亡者存以是耳根示爾四衆厚德宏功千二百
種
宣明心聲若出金石洶湧辯河不滲涓滴書獻天子天
顔屢改一笑歸来此舌猶在韓吾不非吾奚以為壅吾
不夷吾奚以馳一生事了有死無憾身隨劫燒紅開菡
萏
童真出家死於童真出沒卷舒一堅密身嗟多欲人曲
為欲說於其根中出火自焫猗歟哲人哂乃覆轍以古
為鑑以身代舌火炎昆岡玉石俱焚石付百粉玉兮温
温
的的紫梙茸茸素絲自幼至老念兹在兹譬夫一龕繞
以十鏡此燈長明一印印定定則離念反而自求於無
求中以敏厥修物初有終法無有盡是故此珠横絶煨
㶳
賢者國師贊(高麗指堂請作)
心部根本身嚴雜華赤象青牛跨竺越華半滿字則五
其等差殊聲響則一其紛拏使登門之魚駕際天之濤
陋潢汙行潦而觀海若之谽谺瑣屑滅裂又安知鰋鯉
之與鱨鯋
強齋高使君金書諸經贊
澱藍蘸楮屑金作字去字與楮經果何似曰此諸經即
楮與金續父厥志寫佛語心惟佛語心粤如父志一點
畫中具無量義字可悉數義則無量欲了其源冥去来
相強齋大士年八十餘目如心明作蠅頭書於一蠅頭
分可為二塵毛太華弗巨弗細佛神力故初不作難是
故北磵作如是觀
兩蟆贊(御前梁楷畫并引)
一蟆逐蟻一蟆攫飛不及而擲於地
攫而擲翾而舉之二蟲請以戰喻翾毋忘於射鈎攫毋
忘於在莒
蟻戰酣蟆襲其後非大嚼盍反相友夢好忽同歸一麾
何足疑
荷屋常不輕畫像贊
芰荷為屋芙蓉為裳芳茝紉佩落英貯粻熏以石林書
傳之香瀹以太華玉井之涼濯人間烟火氣毋干吾丘
壑姿洎夫錦心之與綉腸發卍菴之韜略示我武之維
揚適妙喜國拓吾故疆安在乎廣莫之野而無何有之
鄉
義鑑堂畫像贊
魁梧軒昂耿介孤潔大珠縞夜輕雲拂月作成潑天問
端来前只似釘頭難于敲折東山發源雙峰卷衣把大
蘇狂瀾障而東之微此老孫子已而已而
高麗指堂講師畫像贊
巖巖指堂破塵出經惟其能然曰聰慧人隄圓頓之頹
瀾會中下於通津横說竪說匪虧匪盈全提半提匪壞
匪成夫是之謂全體之用兮全體之真
妙湛禪師月巖舍利贊(并引)
無盡居士銘雲居三塔其略云腐胾朽骼匪我
岡是宅萬行熏蒸骨如玉如金金玉舍利也妙
湛中公火後舍利如此為之贊
及笄洗粧一花一香舍父求度回度厥父父子學空機
先有鋒父死開法鏌鎁出匣歸奉其母孤山之滸示生
有滅笑與母訣火後舍利粲如繁星如金之晶如玉之
明堂堂月巖如空行月何庸留此自暴醜拙
下天竺古鏡法師畫像贊
伽黎擁肩不舍夜旦革履梏足炎熇不跣迹邇世相而
不動不退心惟玄奥則唯止唯觀四辯湧兮瀾飜四筵
擁兮冰泮特旨住山靈山未散洗舊講榻萎花新換至
於戒香逆風騰播林野吾嘗比之波利質多羅天樹花
此之謂也
陶司戶畫像
宅塵滓拔千丈之俗倚梅竹託三友之交稠人廣座則
惟静惟默涼天佳月則或推或敲問津榮途姑欲行志
於志得時反求諸已
自題頂相
謂有為吾奚為謂無為吾奚不為待悟而勇為絶學而
無為於戲盡之矣非吾為
王梁山畫像贊
從事毛錐壯夫不為置書學劒弓號馬嘶不斬樓蘭夫
何自欺堂堂梁山襟利帶夔帝軫遐方詳延瑰琦良馬
素絲組以五之維賢作牧任以撫綏撫綏伊何恩斯勤
斯豈惟懷恩亦復畏威庶靖氛埃以偃鼓鼙昔人可師
感夜半雞哂乃阿瞞横槊賦詩
台宗傑首座畫像贊
性具染指鼎味咸在容膝歸休日用三昧不動口不饒
舌人無聞聞吾無說說翻嗟普眼弗見普賢為渠去却
眼中金屑複道行空白銀為闕
野月贊
廣寒殿洪崖井輪有晦朔景無畦畛悠然隨所寓婆娑
弄清影莫羨江樓清江樓塵汙人
姚别駕命作四箴(渥)
吏悍民怯其途則殊等而眡之氓疲不甦清明在躬執
中以居御民如兒御吏如奴謂吾寡恩我不姑息謂吾
遺直我不自得畏則如虎敬則如母擴而充之天下刑
措(右慈以容)
以寂止喧八窗闐然寂而忘喧珠澄濁淵不住喧寂而
逢其原其静有餘其樂也全山林市朝不見畦畛失之
毫釐大小異軫惟全乎天意行則往心遠地偏非一非
兩(右静而勝)
身體髮膚賤傷貴全多慾自戕傷孰甚焉彼美聲色或
謂如鴆必其胸中所樂者勝古夏后氏娶於塗山樂不
在娶隨山濬川禹何人也予何人也睎顔之人睎驥之
馬(右養生也寡慾)
古者網罟以魚以畋後世粒食網罟可捐一鱗之沉一
羽之縱推吾此心仁不勝用方寸之淵較縮與盈悠然
翻濤溺馬殺人好生之端志其大者大德曰生默運元
化(右好生也不殺)
堅窮壯老二箴(并引)
余至宣城之清流丁山窮老日益甚因范曄書
有取於馬援丈夫為志窮當益堅老當益壯作
堅窮壯老以自箴
何以御窮曰益堅不則濫是故君子固窮出輒途窮途
窮則返居輒技窮技窮則思辯輒語窮語窮則默謀輒
智窮智窮則止窮諸理盡性而已(右堅窮箴)
益壯以佚老壯色日零新新代謝曰不在是在所養者
物莫我嬰物莫我化善乎楚丘之為言也使我當諸侯
出正辭吾始壯矣不則死矣尚追車而赴馬嗚呼近之
矣猶未也(右壯老箴)
高祕閣金書心經頌(并引)
東禪明覺院比丘妙信創華閣舍補陀大士判
府祕閣高公年八十九飛步登閣早年夢像若
今所造施玻瓈瓶承以白金藕花其餘佛事一
一隨喜金書心經欲寘大士心中而身相已具
罔契心初蚤暮懇切寶脊砉然獲本妙心十目
驚嗟嘆此創見蜀人北磵居簡比丘謬振頌聲
一十一章章四句嘉熙元年二月初九日
大般若心即天地心區區冥求滄溟索針爰有大智金
書作供欲充佛身妙發機用佛塵沙身無乎不在作如
是觀墮世間解離世間解復何所求於東招提一瞬協
謀塵沙佛身初湧出海小白花開物物三昧願以所書
印厥心地此念始蘖玄覽斯契寶脊砉然虛鬲以俟若
合符節如龜從筮微此大智孰考其眹惟神而明函蓋
相稱我觀此經非金非字而此寶脊未始啟閉繄正法
明曰觀世音澄五濁瀾如一月臨臨兹大智淨徹無垢
介以景福介以眉壽
謝林元之議命
不知命君子奚為未知生夫子不忽義命所安之地死
生自樂之天庭葉報秋記山中之寒暑嶺雲分瞑變戶
外之隂晴適此閒情成君竒術
王鍊師問道之在天下猶川谷之與江海
域中四大王與道居其二吾一之一之何如曰王以道
尊道以王行道失所以行則稊稗瓦礫也王不以道御
天下寡助也獨夫紂爾苟以道則皇極建百度新綱常
振遐陬寧雖然豈獨王哉一身小天下苟昧是晝罔不
冥瞭罔不盲履嶮不寤臨穽不却所謂無黨無偏何自
而知若夫富貴利達貧賤患難皆身之川谷江海流行
停淤而道之樞機戶牖旋斡權變故曰川谷江海在天
下相道之在人則天下同百姓日用而不知故君子之
道鮮矣
戒鼠
北磵足跡半天下習爾情狀尤得桀黠之情故為爾忌
而未嘗忌爾所謂幾辟網罟固所不忍為孰謂爾以吾
為可欺晝跳梁夜穿窬飲食服玩皆爾傷殘之餘凡在
吾室之君子謂吾信不孚不能格爾暴則將舍我而他
之彼既舍我而他之吾亦豈能安吾居爾之遠君子近
小人孰甚焉甚矣永某氏之禍商監不遠勿謂吾不爾
告
戒頻伽
頻伽踐木偶抑無知乎將踐鷹鸇木偶君子也君子虛
與道冥入鳥不亂行入獸不亂羣怒而加誅不啻黃帝
絶梟獍之類汝母陵善而駸駸梟獍之樊庶幾逭君子
之誅其果不悛木偶之禦侮畢弋從事覆巢破卵可立
而待
水利
以轂横谿搆軸於岸比竹於輻發機而旋非深湍無所
事後重而前輕俯仰如人意幷可以施其巧此車槔所
以别也水梭窽如上架而縻之當畎澮之衝溢則出涸
則納三者用於蜀吳車曰龍骨方槽而横軸板盈尺之
半納諸槽側而貫之鈎鎻連環與槽稱參差釘木於軸
曰猨首䠞以運其機澗溪沼沚無往不利獨不分功於
槔槔梭一人之力龍骨則一人至數人車則任力於湍
隨崇卑之宜雖灌溉之功豐約不齊其得罪於鑿隧抱
甕則鈞也
不為善
雞鳴而起舜跖之辨縣判於所為為善而放利舜之徒
可為跖非吾徒也吾善且不為為利乎或曰不為利斯
可矣不為善非跖乎曰吾固有者善也焉往而非善無
為也非不為也孜孜為善油然幾微於有為何以異於
為利欲其為之務隐也故曰吾善且不為為利乎
吳江性上人擬濠上游
鯫鰅躍清池郝參軍所賦南蠻謂魚曰鯫鰅桓大將軍
云作詩安用蠻語郝云千里投公得一蠻參軍當不用
蠻語耶吾愛其躍字風致以訂楚漆園吏濠上酬辯賦
濠上游云非鯫鰅夫何疑子非我吾何知惟其不知故
不疑而全夫天倪潛而躍悠然兮樂夫樂
寫神
使人偉衣冠肅瞻視巍坐屏息仰而視俯而起草毫髮
不差若鏡中寫影未必不木偶也着眼於顛沛造次應
對進退顰頞適悦舒急倨敬之頃熟想而默識一得佳
思亟運筆墨兔起鶻落則氣王而神完矣少陵云褒公
鄂公毛髮動英姿颯爽来酣戰所以美曹將軍也張横
浦則曰孔門弟子能竒怪畫出當年活聖人所以詠子
温而厲威而不猛恭而安人鮮克知此妙故重為商評
之
贈醫卜風水方生(池州)
病有醫死有歸卜而息疑負是三者而游人間世人舍
我而安之夫如是三鍾十束異乎支離疎之素尸
管城子
或謂管城子銳而天非知言也文場掉鞅詞林奏技舍
子則誰與子則沾溉餘潤點發新竒卒成其志功其懋
哉故知有用於世者一日為壽不則百年為天也審矣
余鈍而無用視子則有媿
撲滿子
吾與孔方兄絶交久矣至於貿易所須則又未能與之
忘情貯以小罌遲其盈將示以持滿之道往往未盈而
輒出之其出也又貯夫制作近古者一二以求其類諭
之曰二老者天下之大老也其父歸之其子焉往惟其
然是以不匱始悟絶交之非賦招隐
床屏
以方正之質受屏翰之寄使櫺風野馬不得涉吾境隐
若敵國功懋而不言雖然必有存焉者耳灰冷弗然木
槁弗腴則屏翰在此而不在彼鏡虛忽塵水止忽瀾外
禦其侮竟何所事譬夫指鹿之旤不在長城而在望夷
伐國之憂不在顓臾而在蕭墻之内也
鼎缺
陶之精者曰秘色有鼎焉立不倚介而特宏其中虛以
容膚滑弗塵質古弗華童子置缶缶兀而鼎缺則曰剛
禦剛矣夫如是則大者缺小者折精者折麄者缺故鼎
缺而缶完余聞而悲之悲夫剛不以柔濟鮮不若兹鼎
干將鏌鋣剛不可犯虞缺耳書諸紳為不善用剛者戒
芙蓉楷禪師辯
或謂芙蓉禪師剛介失中號服是拒隸名刑書甘赭其
衣遂使林靈素逢彼之怒乘間而入德士之說易於建
瓴噫齊東之言也天子方銳意神仙方士儀秦之辯良
平之智不足折其妄燕趙之豔晉楚之富不足變其好
裒天下之至珍集天下之大美不足變其嗜前疑後丞
豈無股肱之臣可諫矣枘鑿齟齬也左輔右弼豈無心
腹之任可諍矣冰炭背馳也是時靈素頥指如意衡從
惟命豈俟逢怒乘間然後進德士之說哉公居淨因惡
夫末流冒辱倖榮行險黷貨禪講號服錄正鑒義裾方
頂圓附城麗社不啻囊探更誇迭矜謂之内降商直㩁
賈不關朝省貽玷盛明罪在不敬真賜逮已我則固辭
孤衷自許不與衆共死生患難又皇暇恤淄川之濱弗
類人境翩翩風帽練練縞衣丹霞鹿門首為之發横翔
捷出以大其家粲然麗天耿耿霽月洞上厥緒兹焉中
興鄉也與俗滔滔不振不厲即患難之途徙瘴癘之地
非失其本心倒行逆施者不為公為之乎公之光明盛
大寂音傳在焉兹不重出是作也一以刷公之謗一以
補傳載之略
道法師逸事
大丈夫者富貴不能淫貧賤不能移威武不能屈公寄
命螻蟻試身雷霆不奉明詔以改德士威武能屈乎黥
而流之為道州徒九死之濱過午不食詠歌至化若出
金石貧賤能移乎削名刑籍復還舊物賜官分禄簡在
帝心曰往欽哉去汝黥涅公念先帝不敢毁除帝曰此
翁至老倔強富貴能淫乎方林靈素假道士服旤基播
遷易緇於黃天下從之不則竊負而逃槁死林壑公獨
緇衣立俟斧鑕視身如葉護法如城聖恩寬大不即誅
戮非至誠其孰能與於此哉蒙後公而生觀公所成就
竒偉峭絶真大丈夫事再拜右繞辭而弔之辭曰黥可
息乎身據鼎耳兮息之則殞黥可去乎恩如春風兮去
之不忍一念之忍迄於蒙塵黍離闕廷塗炭生靈髠天
下僧又安足云邈哉道州隻影問津一笑生還天清地
寧衆蠖斯屈老臂獨信隐若敵國賢於長城蠢爾靈素
不正典刑雖百粉兮痛奚以平九里清隂蛻骼是舍草
枯自春光奮不夜後世何知婆娑其下其顙有泚兮其
容則赭油然興起兮如聞伯夷之風者
荅疎寮高處州論激字
疎寮論選詩用激字江淹曲櫺激鮮飈石室有幽響待
下句然後精神已襲魏文帝流飈激櫺軒未若陸雲通
波激枉渚一句中激字便警策盧諶中原厲迅飈厲字
有感寓之思曹植清池激長流殆不若劉楨曲池揚素
波則揚字有風致潘岳白水過庭激又在青山外矣余
取陸雲激字盧諶厲字劉楨揚字
釋言
丁已良月十四宣州太守修然去余賦詩以餞郡博士
高公炎晦尗語余曰子犯清議君子不子予乃拱而俟
則曰守去子譏之余曰流言止於智者今之所謂太守
者古諸侯也制千里之命而屏翰王室譏之則速咎非
風狂失心不為矧若子之言五袴一錢父母二天皆譏
也或曰子以其決場圃之訟失分守之正則去此趙必
表貨殖以誤守於守何有守以詩挽子子不次韻乃以
尾未大時猶可掉瀾於頽處益難隄之語謝而實譏余
曰分守在天下主之者存焉正不正在彼不在此烏乎
憾不次韻尊之也謝而陳情則言之者無罪聞之者足
以戒故明斥枉直循私以誤守者惜清明之玷也余詩
凡八十字序凡四十九字請隻字洗刷譏評遁逃隐伏
處使余言當其實中也溢美過也遺美則不及過與不
及失中也曰譏則不可序曰遽聞決去此二疏淵明事
也莫不起孤風峻節之慕勇不自制遂賦古調末章輒
致雙壽堂中玉顔難老之禱躐等而忘其僭詩則曰懷
哉小隐侯如水秋練練又若廉泉廉練江靦言面謂練
江澄潔廉則過之也一介不取人振滯亦賑貧則不妄
取予振拔淹滯賑恤鰥寡也秉彝不可&KR1987;有實無虛名
則惠人以實出於天禀而得名不虛也我欲借寇君九
虎限天海欲借留無路也茫茫穹壤間誰是寇君代重
詠借留之思也行行拜新渥新紉紫荷槖守以亞卿歸
自藩屏必簮筆持槖也何以為雙壽揚州一雙鶴祝其
壽富康寧頡頏雲霄也所謂一錢太守雙鶴揚州乃閭
巷歌謠吾詩何與哉欲對此君仍大嚼世間那有揚州
鶴有客知碑来薦福無人騎鶴上揚州老坡一再拈出
也祖述前聞古也曰譏何譏爾吾固曰流言止於智者
外物
商盤郜鼎古帖舊畫至於珍怪百物無益於寒饑當其
為用樂寒饑之功往往稻粱毳褐不相下君子學以志
其道必專心致志屏去紛雜制之一正朝於斯夕於斯
專則勤志則恪勤與恪有時而勩則沈昏困頓潛蘖於
其間是以游焉息焉雜然前陳醒心耀目講明其制作
品第其真贋榮粹和整沖漠調暢其筋骸張日新緝熙
光明之本然後與之相忘於無窮罔留情於毫忽物自
物我自我物我俱適也物與我俱適則指染寒具鐡擊
珊瑚而佳思何從而沮哉
贈輝書記
天台輝書記來自徑山琰會中銜袖新句多警策就余
求益不知益我實多而無以益之也麟角鳳嘴子有之
矣非煎膠無以見其妙如不然吾言試續既斷之弦知
余言之不爾罔嘉定癸未秋
贈刀鑷工
天台刀鑷工初來杭余髮方壯鬚矗矗如蝟試其技瑟
瑟如蠶食葉若無刀焉余則賞其輕聲聞兩山間至今
彈壓同技余間關四方歸湖上鬚髮俱槁復試之其心
手兩忘運轉挑剔略不經意則又賞其巧噫工之技昔
輕而今巧余之鬚髮昔壯而今槁壯槁者誰北磵遺老
贈立上人
東陽立上人以書抵余衮衮數百語鋪陳志義援引古
昔責我以警策後生是以年大為先進而空疎如木偶
者為有道則謂之曰子言是也信之於我則過矣子學
教矣是欲以語言文字而達夫道今又習禪則必忘夫
言忘言之言豈讀誦云乎哉且又以他人之言為警策
猶惡影畏跡而疾騖亟馳不知息隂處静之為愈也况
余空疎如木偶何以酬子之辯而求以稱子則所以益
我者至矣反其言而忘之則所以益我者益大
贈陳生
寫字與刻字孰難曰寫字難畫被忘穿臨池忘緇專心
致志僅彷彿古人用筆意公孫氏劒舞觀者得草聖之
妙彼順朱耳或曰鑿為筆鎚代腕欲顔則顔欲柳則柳
勁鐵瘦蔓出筆墨畦畛與夫游刃肯綮砉然中桑林之
舞十九年若新發於硎何以異故曰刻字難往復競辯
侃侃不相下欲解其紛而未能也則謂之曰昔人夢鹿
子知之矣敢用是而中分之曰二難丁亥九月幾望丁
山法堂紀歲月郡刻工陳文頗臻妙策其勲弔其貧書
以為贈
挂屨
余明年七十大夫致其仕而挂冠時也昔為比丘裂冠
矣乃挂屨或曰挂屨何所據曰木平師挂屨於江南後
主之榻休影息迹不復至榻前觀清涼大法眼賦牡丹
諷諫矣今年六十九六十九年之非多蘧伯玉二十載
而無伯玉之知視屨則有媿因作而言曰一生幾兩遐
想阮生之高兩鳬對飛恐入齊諧之誌吾屨之陋蒲疎
而凉匪仁弗履懼迷其方匪義弗蹈懼霣其良允履允
蹈粤惟考祥寧跣而視俾勿傷寧坐而忘俾勿僵寧策
其勲永矢勿忘息而筋骸兮遂而行藏挂之墻隅兮戒
余面墻
言歸
或病余不用隨時之義而落落也不顧人之是非擬古
浮圖文字駕說犯其忌子之徒怨汝詈汝謂其詈之妄
也前日之仰睇子今睇下將其業成進子而子不進乃
嗾夫詈也則牧兒㸑婦知其碌碌徒貨殖麗城社飾諂
以暴非其類吾非木鐸也詎排鑠金以明子志哉盍歸
耕以頤所謂浩然者則謂之曰甚矣子之誤我也人各
有夫志志古的也曩明教大士鐔津公著書數萬言輔
吾教抱成書獻於嘉祐天子贋浮圖厥類惟錯犄角而攻
之方開關延敵輙循墻而遁怨詈尚何足云且貨殖驕
人憲貧也非病附麗以傲物象傲也不悌孰逃君子之
誅於吾何有故園一鉏地道阻且長朝夕以思九折羊
腸陸誰余梁川誰余航止誰余舍行誰余粻使我轡籋
雲追飄風乎乘飛車兮遡瀧使我飭供頓邁逆旅乎孰
先饋之五漿肇聆子言如鍼膏肓静而索之莽乎忽荒
盍歸乎來兮無外大方
示照藏主(普州)
半山老人讀游俠傳謂全萬卷云將此身心學佛菩提
何難之有殆不知學佛菩提之與游俠易地皆然槩而
言之則可據實理論則適越而北轅除是生而知之方
有少分相應自無憂樹下周行七步目顧四方已是學
而知之鏡潭藏主語别令舉似諸方納粟將仕校尉禪
師且道它學什麽人
杜祁公病婢帖
奢膏肓儉瞑眩瘳之祁公瘳其子之奢天下化之功成
名遂既壽且康窮居盛行儉德金石反覆丁寧發於婢
子防其子之駸駸習侈靡墮家法欲策勲於瞑眩也
祁公子美帖
婦翁鉤畫遒勁於冰過清甥館行草掀舉比玉尤潤晉
東土以東牀坦腹蕭洒為名談恐不足語於吾慶歴之
盛
跋頂山珂兄刺血寫蓮經
能生不能教親也教必從師師以德親以恩知報則知
道舍是吾何觀刺十指寫三周七喻以為報匪報也盍
思瞿曇未說毛穎未血文采未發經在何處若三七日
思而得之無絲毫别夫如是則七世父母師長同見靈
山未散非汝欺也書經後二十三日慧日北磵書
書楊補之梅
寓素於玄質成烏有責芳於影夢酣黑甜展卷臨窗色
香俱在柄此能事屬諸逃禪詠姑射真須春風手先驅
醉穎珠玉在側後振采毫覺我形穢
書楊慈湖帖
奏院崔公為定海之政慈湖楊公之弟之甥之壻在邑
學其致書定海以夫三子也而曰簡之所以不得已上
浼記曹者胡不得已哉或曰公不輕下語盍遺夫言參
其意可也嘉定君相一德舜禹臯陶所不逮公猶有薦
相疏方是時也莫不謂其得已而不已是豈知公哉或
者之言余有所未達書於公貽定海帖左俟達者
北磵集卷六
