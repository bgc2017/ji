北磵集卷九
宋釋居簡撰
育王席煖簾疏
零亂收來全身入草見成拈出八面當風休論做處工
夫領取卷時消息玉樓起粟春歸雲會堂中金鏁開關
誰在夜明簾外
宣石橋開雪豆語疏
龍藏不能容攝是謂重玄乳峯曾未流通斯為缺典襌
士本儒林之秀副墨乃洛誦之孫文采難藏印板打就
佛迹山幹田疏
插草建精廬徒襲瞿曇氏之迹開田說大義抑觀先百
丈之心丘園隨分經營道德敢忘耕獵異苗翻茂因中
果惟我能知别甑炊香飰裡沙知誰咬着
修兄淮南持盋疏
諸方曲木床邊葛藤弗少箇裏死柴頭上火種無多且
續光明不須狼藉等心分衛何妨直入長淮卒歲忘憂
佇看香炊别甑
臨海尼如奉求僧䟽(覺無象族人)
毗耶室内横機在家菩薩娑竭宫中奮辯學佛威儀是
真出家決定成佛四十年此心如銕猶在半途刹那間
一簣成功不妨全節
化席簾䟽
本自玲瓏却作無邊障礙放教周匝打開自己光明雖
然枯木霜花自是春風和氣機機相付還它日用工夫
面面皆同要見歲寒門戶
宇文樞密精嚴請涓公䟽
肅愍公跨虹霓去衣鉢親傳稜道者從象骨來典刑不
墜義膽忠肝輝天鑑地深禪密行續焰聯芳委寄得人
承當無媿恭惟某人淮山夢斷又移茅舍入深居笠澤
春歸只有湖水無行路松瘦鶴立雲疎月寒霹靂手藏
袖間軒昂氣蟠胸次丹衷貫日結皇天后土之知表刹
摩霄付孝子順孫之託
銕牛住霛隠䟽三首(石橋住淨慈同法嗣)
道北道南自是同工異曲難兄難弟孰非跨竈衝樓四
蜀兩翁一門雙駿恭惟某人建瓴不竭側管徒闚如雲
無心等一身於土木尊法有體重九鼎于山林長蘆起
劫灰之前小朵在屋簷之下袖中有東海豈錦衣不榮
故鄉屋裡販揚州携紙被便歸方丈(時在本寺西堂右山門)
見謝公不住大潙神交方外識荆州不願萬戶道契環
中判將車子横推不碍襪頭番着恭惟某人忘懷于衆
無媿於心要潑除臨濟一宗風清下載未拈著正因二
字草没前除如當來彌勒下生時有不待周文而興者
豈無它人不如同姓久俟來歸若論此事眨上眉毛早
已蹉過(右州府)
弗會佛法得黃梅衣盋求之與抑與之與指隂涼樹為
黃檗兒孫不為也非不能也要眀宗于度外須領話于
機先恭惟某人不重巳靈匪從人得一千五百善知識
邪法難扶四七二三諸祖師死灰欲焰近龍床角踞鷲
峯頭八千歲以為春嵩呼祝帝九萬風斯在下鵾化為
鵬
真相火後建法堂䟽(禮兄受業)
甲乙傳家砌草深逾一丈丙丁失職劫燒幾至三禪豈
遂無雨花新好之吹尚堪聽瓦礫從衡之說白雲為蓋
可無位次安排頑石點頭自有虛空證據控此情于大
施依舊經營揮老淚于遺墟斬新建立
化菜䟽
栽培不得到海方知撈摝將來望洋而嘆萬錢無下筯
處八珍有絶交書入五綴盂同一鹽味春浮波面夜潮
載月明歸驗在舌頭午盋隨香積去
百官渡惟一建藏殿䟽
毘盧藏海面面莊嚴大士家風人人具足枕回廊之寂
寂開厦屋之渠渠展茲壯圖補此闕典舜井作推輪之
響(舜井在寺首井中聲如雷半年餘)已有先徵夫郎詠伐木之詩式觀
後效
講合䟽僧䟽
藏海莊嚴染指莫非圓頓法源浩渺濫觴終至滄溟以
心為宗回頭是岸恭惟某因標見月得兔忘蹄三大部
談笑無遺何濡滯也百十城刹那便了反太速乎眷此
頽綱煩公老手文字語言之外盡力提持難疑答問之間
全機獨脱
義烏縣東江接待䟽(陳道姑賣田創建)
無休歇地寧免奔馳賣藥石田以創接待從它下榻噇
眠解腰共飯然後擔簦取友負笈尋師大厦終成便是
營巢之燕一餐必報何殊反哺之烏
離相請光老䟽(舍妻子入道)
錯自南來悔鑄六州之銕又隨流去洗空萬馬之羣不
甘涇渭同流何苦草木俱腐某機迅飛電身如槁株笑
領言前選佛得甲科何可當也陸沈衆底有朋來遠方
不亦樂乎一念萬年全身半偈力追逸駕又移茆舍深
居自撥寒灰暫向人間借路
蒙養正建僧堂䟽
梓人畫堵巍然相道之尊圬者操鏝徒爾楊朱之善願
施宏大以振摧頽湏知百念灰時不守三條椽下盤根
錯節咸歸剪伐之餘凌雨震風盡在帡幪之内
臺州請宣老住瑞巖䟽
惺惺人去萬牛回首難追莫莫機横千偈翻瀾未已儀
刑龍象眼目人天恭惟某二仲名高百念灰冷捧紫泥
而去方快横翔眷赤城而歸尤知靜勝為法來當酬居
士買山住應笑支公看明月憶峩眉毋復詠謫仙之句
下喬木入幽谷不妨歌伐木之詩
黃巖慶善修塔頂䟽
再經回祿萬牛難挽如山獨御蜚廉五鹿易摧其角三
百尺規橅之壯八百年輪奐之虧遠目未瞻寸心先折
八觚著地是中發多寶光明一舉沖天向上寫四檀名
氏
錢昭文直香火道人求僧䟽
現童女身聽宰官身說法居環堵室來方大室飛花欲
為白足之歸未就青銅之選雲霄有路穏騎鶴上揚州
雨露無私亟看魚翻禹浪
諸暨牌頭建藏幹田接待䟽
八面玲瓏不動中間樹子三乘半滿撥開向上機關發
明自己霛光來吃家田米飰立錐無地運斤成風儘教
聖凡雲水倒卧横眠坐看龍天鬼神左出右没
謝孔目舍緣作道士䟽
刀不利筆不銛弗與蕭曹異道突不黔席不煖未應孔
墨殊途欲託黃冠以干青眼蜕九衢之塵土已覺灰心
冀一粒之刀圭重看換骨
慧峰建僧堂䟽
坐對聖僧折足牀無安著處卧看水牯支頭石有轉移
時莫言一宿桑間不似三條椽下選佛青銅萬个驗在
堂中賞音青眼雙明春生筆下
湧金門外砌路䟽
樓吞山翠賦疎影於横斜路遶墻隂詠甘棠于蔽芾積
雨秋滛潢潦康莊日困輪蹄平高就下可以扶顛歷塊
過都咸資履坦等心持地布髮掩泥此段難能誰人笑
領前者呼後者應時行時止於王畿朝而往暮而歸無
黨無偏於周道
下竺智仁求僧䟽
拙直較遲禮部牒不期而至蹺踦務速福田衣得亦奚
為與其僥倖圖成爭似囏難耐久我作是說殊非誑嚇
閭閻汝勿他求直下相逢特達
炭頭䟽
燒榾柮柴單丁何媿無賓主話萬象同參欲知槁木春
回試待寒灰豆爆出爐黃獨旋收冷涕垂頥炙手朱門
一任諸人進步
請梅屏䟽
姓名住持問此心有媿無媿口耳授受揣自已曾明未
明直饒六反軒騰更俟四花紛委阿師領話老子忘言
恭惟某人水可投針囊非藏穎不立文字孔方兄有絶
交書深入山林張乖厓要捩鼻木是真精進豈錯承當
水國秋高難駐横空虎錫海山雲靜來登踞地猊床少
慰同盟全提正令
蘄州東禪幹鐘樓䟽(禮獨山出世時求此二疏)
高著簷楹為我横陳簨簴重開闌楯從它平接風烟試
從複道危層直眺岑樓高處客愁千緒斷魂白叟洪撞
何許一聲開眼黃粱未熟
蘄州東禪幹僧堂䟽(東禪乃盧祖傳衣之地墜腰石尚在此)
觀水觀山一飰之恩易報聽風聽雨三椽之地難圖終
看凡馬空羣始對聖僧無媿丁寧北秀自今莫惹塵埃
問訊木平誰道不勞斤斧
西菩造五鳳樓挂鐘於西偏建藏于其下䟽(辨才参寥)
(受業寺)
自昔山川已屬兩公彈壓只今樓觀要看五鳳翺翔幻
成京樣規橅收復潜川氣象嵐昏翠掃烟歛霏開下容
龍藏横陳上有華鯨待扣俗子摽于門外倚則麾之何
人合住其中與之進也
城東楊相橋再造并修五里塘仁和縣尉為首求
䟽
橋名楊相扣子産濟人之心事屬梅仙試相如題柱之
手春至甘棠夾道秋來潢潦無根咫尺長安淹回半路
欲展扶顛之力平步青雲要知架險之功横陳砥柱
南翔遠老幹麥豆莊䟽
南山荳稀又見歸田之作崆峒麥熟難忘憂國之心勿
從有麵處提撕湏向未芽時薦取一鄽不受二者何先
斷大千維摩詰神通還它願力盡大地王老師檀越歸
我福田自在發生徒勞助長
淨土移寺造觀堂䟽
避溺于一溪雲外遷後盤庚求友于九品蓮中夢超清
泰顧劫波之可畏舍樂國以焉歸作而象之誓將去矣
惟心攝境就䋲墨之權輿聞性見前聽樹林之宣演
智盧求僧見李知省䟽
人惟求舊水必朝宗豈遂忘選僧未了之羞亦自負嫌
佛不為之勇龍門無宿客懸知速化何難驪頷有玄珠
勿謂弗求而得
開夏講䟽
師者人之模範厥任非輕學者世之津梁所繫至重德
先務學吾豈無師某人蠧簡潜心十年燈火白蘋滿櫂
幾度風烟直須六萬餘言隻字三嚥然後五千餘卷殊
途同歸會看名相俱忘始信虛空解講南薰入奏無絃
不是無聲上士見幾為法元非為座
普光教院山門檀越兩䟽(杜氏香火)
芳池生葑笑陶靖節顰眉别甑炊香聽支離䟽攘臂佛
法元非竒貨金湯可是虛文與君大方同歸為我一粲
而已恭惟某人擅跨竈衝樓之雋掃同經異傳之譏欲
觧背時之嘲一窮自判弗瘳稽古之癖此樂渠央黼黻
新功筌蹄舊學如虎不用則鼠凡馬皆空入戶闃其無
人先師猶在
射虎秋深飲羽方知是石嚢螢夜老披沙盡汰非金破
讀從它全提自我恭惟某人鷙鳥之鶚大章者䕫曩事
先師一仲父二仲父今皆北面猶昔人非昔人直饒良
遂總知正是玄沙未徹城南諸杜被尺五昭回之光天
下三支奮九萬控摶之舉
代人持盋買屋䟽
地上錢流方掩鼻過崔烈句中眼活盍沽酒飲陶潜敢
辭辛勤三十年有此廬安得突兀千萬間見此屋寸金
寸土西子西湖各開竝水樓臺誰念滿城風雨一枝足
矣歌歸來出無車數竹蕭然賦可使食無肉
梨洲化主䟽
諸方羅籠得住肯上梨洲一盤苜蓿無餘更分香積倘
可儀刑七佛何妨教化衆生與其令逐客于陪堂錢則
吾豈敢曷若登壠斷而罔市利于汝安乎我固丹心誰
開青眼
日者陳氏命子作道士䟽
入王屋山無錢粥牒隠成都市信口談天顧豐財有道
拙不如人雖異傳同經猶懷䑛犢相逢求售直欲圖成
老子五千言誓忘筌於紙上令威一千歲期化鶴於遼
東識破話頭何妨注脚
諸山為李臨海昌宗保安眼疾於千眼大悲殿䟽
禱爾神祗感通久矣為民父母休戚以之惟杲日之行
空掃昏花之無蒂借千眼司明之助罄乃先心策三年
治劇之勞俾其終惠伏願金篦刮膜增冏冏於雙瞳蓮
掌舒光副拳拳之輿頌
黃檗湛愛堂造房舍䟽(大雄)
黃檗歸來滿船載月青山不改半榻眠雲玉川破屋難
支金地高風欲喪桑榆遲暮風雨飄搖古人之戒三宿
無留君子之居一日必葺真箇蕭條四壁未免求人假
饒突兀萬間莫非報德
大雄寺白龍殿幹直廊䟽
去年旱魃膠斷港之舟航傍寺蜿蜒霈隨車之雨澤涸
轍見重甦之喜槁苗起九死之餘吏答恩私遺像有嚴
于輪奐神非尸素妥靈無媿于隂晴欠回廊三十間盤
飛磴一千尺密雲不雨既孚京尹之求三日為霖敢後
傅岩之助
杜寺普光幹柴蕩疏
足食足兵京兆曾稱武庫無柴無水家風渾似疎山鼓
鐘自可忘憂樵采猶當軫慮欲㘽葑草直從白鳥明邊
不礙釣船横截碧蘆深處豈獨烹飪以奉祭祀亦可樊
圃以代垣墻何患日生便為歲計
造鐘樓䟽(鼎老請作)
振此洪撞百尺横陳壯麗舉斯重寄數尋直上青冥不
曰才難孰云器小閻浮以聲為佛事必有因緣斧斤以
時入山林可無梁棟財當配法福自開基
普照寺修西方閣展殿軒䟽
寶閣横陳樂哉如佛淨土劫灰屢掃巋然如魯靈光支
大厦之將頹湏真才之起廢爰諏匠石以扣檀門自四
十八萬至四十八錢滿法藏比丘之本願由千百億化
接千百億衆式雁門伯仲之芳塵要見異時花内標題
便是今日䟽中名氏
超果無礙浴院幹前軒䟽
無碍浴院前榮未舉脩梁叵量福基後效須還大施要
爾同起濁土為渠辦取涼池尺土寸金千金易得一湯
二水滴水難消雖無位次安排只貴寒温得所成佛子
住行看妙觸宣明舞雩詠歸不在春風洙泗
華亭證覺觀堂教院檀越山門兩䟽
末流所至濁涇清渭何當分齊人所知管仲晏子而已
矣渠方合耦而助吾欲同途殊歸有可平章毋忘推挽
恭惟某淨覺梅花樹下十載掩關永和修竹寺邊一枝
容膝自打諸天交道儘教諸子揶揄似不能言扣之則
應九花開觀作興清泰宗風一步到家來問華亭船子
相羣炙手陸梁井底奚為何補承家醉飽墦間未已自
守臺衡計拙放教燕雀風高真箇流通何妨冷落恭惟
某寸田可稼丈室曾開負循循善誘之宜扣止止不譚
之要柯橋水逆笑射羿之逢蒙谷水秋深豈鴆人之叔
子買山且置擇地徒勞判一生硬兩脚根跨諸方出幾
頭地
延慶觀堂翻蓋䟽
直明生死欲空冀北之羣横絶娑婆大勝終南之逕惟
此觀堂之設示人淨土之津一花題名五濁離垢矧劫
火洞然而不壊恐梅霖霈霔而難支滲漏不除帡幪何
託鴛鴦翼翼可無望於同盟之人荷芰酣酣結有緣于
未歸之客
陳寺修圓通閣䟽
處處普門迷隔弱水三萬里巍巍重閣何必崑臺十二
層是雖土木之成寧免隂霾之蠧蠧須再振成則中興
豈敢擅千金獨創之榮要當致萬福攸同之助三熏海
木式嚴檀施之家百囀宫鶯同入圓通之境
淨慈冬節䟽
兜率荔枝中老素三種毒灋昌橘子欠韋郎一夜霜驗
人只這些兒笑我知它幾許冬年觧結自非舍富從貧
南北東西誰觧生心受施
智門能老開堂䟽
表海大邦杳杳蓬瀛有路住山本色明明刀斧無㾗陽
春不是無聲霽月豈曾諧俗恭惟某人名晞盧老墨盆
毳衲猶存脚跨智門荷葉蓮花便用先師意旨未夢見
在諸佛法印可得聞乎試露鋒鋩要知源委嵩呼祝帝
八千歲以為春鵬舉摩天九萬里斯在下
昭慶淨土池䟽
載笙歌去門喧北宕之船聽樹林談花託西池之藕斷
尋常之擾擾開丈六之巍巍即俗明真事則有成有立
惟心自性人皆無欠無餘欲謝炎丘必尋涼甃由初願
至四十八願佛不虛言捐一錢至百千萬錢君其樂施
妙湛月岩中開堂䟽
向來擊小彈偏揭單傳第一義譬夫尊王賤伯尚六藝
黜百家永懷先物之難要見續弦之斷恭惟某人諸天
響合羣衲影從明明百草頭邊會其有極落落九淵之
下亦與之俱學妙屠龍機深陷虎偶虛蕙帳不須賦北
山移休打葛藤佇看行摩詰令
寄居䟽
太虛無口誰翻四辯之瀾頑石何心自領重玄之旨至
若墻壁瓦礫洞然見聞覺知凡我簮纓式此龍象恭惟
某人家有哲匠心冥正傳會於聞處知歸肯向說中取
辦務到不疑方酬半偈雖曾小試未稱全提雷欲驚春
潮仍吼月非男女等相不須問境中人碎佛祖玄關便
豁開頂門眼
碧雲建藏䟽
達摩耶藏要看八面玲瓏娑竭龍宫未見層簷峭峙事
竟成于有志珠固得於無心坐令海嶽旋時盡在機輪
活處日暮碧雲合鉏雲耨種德之田雨來修竹鳴題竹
俟登龍之客
正海爭徽廟道場不應作貢院遭别駕之暴使求
僧以償其勞
奉先帝在天之靈仗節死義惟空王入室之子荷法忘
身珠中業影分明柱後惠文寬大燭不勝月嗟盆覆而
不遭魚漏吞舟雖網疎而弗漏甚矣割支之慘徒斬春
風懷哉圓頂之逢霈沾德澤
心老住道場疏
叢林止黃葉之啼一䕫有托廊廟中青錢之選十目無
私泥登埏埴之盤翼駕扶摇之御重增九鼎喜抃三山
恭惟某從道場來成佛子住象鼓聲前不死塗毒休撾
泥洹震徹無聞知音猶在盡掃百廢方屬半提瞥轉一
機何妨全璧西湖乘興有如雪堂居士留石塔師北磵
揮毫大似太原上座勘石門句
淨覺法師齋忌疏
淨覺與其師四明法智辨論不合遂歸天竺慈
雲懴主後人目之曰山外宗
異傳同經等述一王之法家雞野䳱咸歸八法之書雖
統有宗會有元始可流通必青於藍寒于水方堪付託
受斤有質投針不疑毫釐少差腹背大敵金石玄中逸
響筌蹄紙上陳言脱穎難藏當仁不遜智齊范橅則師減
半德技經肯綮則目無全牛仰事激揚俯從振厲以咒以
詛敢辭旤出斯門載馳載驅未知鹿死誰手具位伏願山
無外界勝幡樹十丈之紅水有四淵孤櫂反九池之碧
下竺修造疏
殿古雲深一會靈山面勢閣蜚天迥九花芳沼為隣此
外皆椽差梠脱之餘於是乎雨震風凌之甚礎難勝任
未聞澆柱之箴梁昧持危有待架虹之手行將壓矣坐
視惄然思剏建不曰惟艱顧因循尚安敢肆三檀應無
住相兩磵不盡恩波矧王舍城乃古佛國春風著力齊
吹入此門来梵刹重新何莫由斯道也
拜郊臺天真院移普賢塑佛䟽
玉象回顧在法界中古殿重脩出人意表鮮明如爛銀
闕象設如七金山江月洗空不見塵囂之蹟樓鐘逓響
時聞梵放之聲城南尺五雲霄花藏三千幢刹大功德
海大富貴人只有皈依更無擬議生心受施敢貽居士
之譏住相生天莫負如來之記
小白花橋䟽
雄跨中流玉局老仙曾度大書巍柱綉衣使者重來陋
溱洧之乘輿快雲霄之得路比石如櫛擬芻尼銀浦之
高寒飛梁繞雲為儀鳳甘棠之伯仲此費實重小才罔
功振百年皇祐之規橅增一曲蘋洲之壯麗看卧波之
峭峙未雲何龍若遵路之坦夷其直如矢
請亨老住報恩䟽
睡虎眼開聽它搏噬孤鸞影動還自回旋是誠彰教兒
孫孰掩丹山文采某冠冕萬指筌蹄百非等將淵奥根
源付與緒餘土苴有口挂壁早嫌葛藤無心出山已成
途轍來作鄽中佛事式慰同盟撥開度外塵機掃空邪
說
婁公瀆中興接待䟽
古婁公瀆舊化城基藏雖八面玲瓏缺殘衆相地乃千
年常住緣募三檀畢命為期亟圖接續餘生未泯便欲
圓成祇陀太子開給孤獨園劫劫為前佛後佛舍妙眼
善女虔修破損像世世生天王人王家試聽八九十老僧
之言必享百二十長年之壽
常熟道友焙經得舍利無數榜
蠧不在魚在執紙上語者焙非待火待忘言外詮時本
自清涼何曾熱惱珠回玉轉單聯複貫無遺霧濕嵐昏
一暴十寒殊甚歸諸藏藏白不能說藏諸身身在則有
餘第二義門恢五福聚佛法不怕爛却死灰不復然乎
弗於鼻觀上聞經安能火焰裏說法墻壁有耳分明於
此知歸舍利無根畢竟從何流出
烏青鎮廣福火後修造榜
炎炎三毒競起無明落落千間遂成烏有可惜千年常
住適遭兩木相因罙壯罙明不激不發厄會驚喧兩鎮
劫燒幾至三禪玉石俱焚鬼神弗赦掃殘瓦礫重布準
䋲豈憚辛懃有此廬行看突兀見此屋工師得大木莫
非佛刹重光太子布黃金便是法輪再轉
長安明兄修造榜
逃虛空時倏喜足音之響過長安市遙知日馭之高弗
超火宅炎丘誰識涼池芳甃殿古將仆閣今欲蜚懷哉
一木難支偶爾四緣俱順幻出九花幢刹宏開百尺簷
楹複道行空落日懸鼓佛無高下莊嚴萬德皆同土有
西南淨穢兩途相遠長玩壺中日月盡收劫外風烟更
上一層不移寸步高閎大第母求住相生天林樹水禽
等是無情說法
南翔修造化糧榜
鶴南翔去幾時華表重還錫北飛來指日祗園側布寺
占蕭梁之地浦停博望之槎風嫋經幢蓮開品觀六萬
字誦芬陁偈半千僧同梵音聲未策歲功先了日課開
梵天之壽域為王者之福田佛放光明瞻之在前忽然
在後法城峻峙壊者既妄護者亦空徒欲捕風還如繫
影盡大地是王老師檀越庇託萬間取上方皆維摩詰
神通香酬萬指虛空有盡一鉢長歌實際無私百堵皆
作
龍華寺火後修造榜
雲蟾樓觀天開三會風烟水鳥樹林地接九花池沼錢
氏五王舊德皇家萬禩丕圖毳衲星居瀟灑半千之衆
鑑堂塔在流通四十餘年司烜氏玉石俱焚古寺基乾
坤獨露殿宇衆法次第重修嗟撞鐘伐鼓之時欠展鉢
開單之地要見百世楷模六種成就還它一堂冷澹千
古分明大富貴人盡是王老師檀越小聲聞衆願觀維
摩詰神通天道好還老胡有望
侃都寺重開大慧語錄疏
濤湧瀾翻尚想衡陽瘴面雲開天霽式符江漢歸心撚
指一十有七年信口八萬四千偈人天龍象在則人亡
則書草木芝蘭出乎類拔乎萃奎文寵錫海藏珍收雖
非魯壁之藏甚于秦火之酷欲裒衆施盡與重刊掃古
今螢爝之微還皎潔蟾蜍之照遺音猶在妙賞湏逢如
金聲玉振無遺免邪說暴行又作
祥後堂住天童疏
東晉高風想見蘭亭勝踐後人表刹遂成蓮社清游典
刑懷古衣冠氣象壓今叢席與選掄者皆竒偉人某人
峭峻全提淹回半座雖云借路是亦明宗便當捷出横
蜚未有長行不住佛法扶顛之際春秋責備之時水迷
涇渭之分如何著眼烏藐雌雄之辨只合忘言莫論三
種住持要見一門超出
印老住天童州府山門諸山三疏
有法付國王大臣金湯惟固無法付空王真子衣鉢親
傳斯文欲並皇明王度敢忘隂翊某人身藏北斗口吸
西江滕公三代後跨竈衝樓肯堂一着先摩頂放踵康
莊失步指陳自己珍竒死水觀瀾又屬它家風月與其
輦轂曷若山林指碧巖石玲瓏達四聰于丹扆觀黃河
水清淺導萬𣲖於銀潢(右州府疏)
會佛法人何啻稻麻竹葦無隂陽地不關水旱豐凶幾
箇知歸其誰踏著某人浮華消盡真實獨存一點無私
十年超廢春去桃花片片綠繞庭除夜開月觀沈沈翠
磨星漢孰謂平常是道安知坐死平常自憐計較俱非
不觧巧生計較出乎其類少慰同盟豈無它人願觀盛
作(右諸山疏)
名徹前朝得松巖之奎畫道參中貴服稻畛之金襴道
人分上安用多般明眼人前不直一笑某人勑住天竺
勑歸天童靜退于演遁菴機尤峭峻遭逢如清道者寵
更光華欓谷成隂睦州擔板佛燈珣後佛燈印又聯芳事
法界中事法門當再振(右山門疏)
修造疏
住處不支嗟前修之尸素傍觀者哂見後進之因循適
當承乏之秋妄冀中興之業門庭大敞囊槖無留想翼
翼之修廊悲涼故老眷沈沈之古殿懷仰空王闕典猶
多成功尚遠需側布黃金之手於豁開青眼之時意在
鈎頭春生筆下
蘇公堤南屏寺修造疏
臻公寺老門掩斜陽西子湖春堤横綠水楊柳芙蓉富
貴栴檀薝蔔凄涼屋既摧頹僧尤寂寞因陋何妨就簡
惟新豈易圖成瓴甋再翻帡幪可冀柱石重振棟梁欲
堅大福德人修大福德人受用明因果者壽明因果者
承當此話纔行施心便廣
四衆塔疏
湘南潭北層落落影團團天上人間峭巍巍孤迥迥雖
示兩雄分座何如四衆同歸一路湼槃千年矩範腐胾
朽骼有菴中不死人華屋朱門賞絃外無聲意留十方
常住之地駐一原不老之春壽君壽親利彼利此
西谿接待建華嚴閣疏
天上雲開兜率靡不涵容門前路透長安可無接待庫
院修廊未建廣堂傑閣方營不知法界無邊豈信雲霄
有路朝往西天莫歸東土何日到家南詢諸友北謁文
殊一生成佛盡是華嚴富貴孰非藏海莊嚴法法圓成
人人具足
東陽雙魚接待疏
騷人著語好風千里吹來(劉禹錫在京師作詩來)山鬼挑燈清曉
一時逃匿天巧無從自獻地靈遇物斯彰起乾没之峭
巍如蠖信(平聲)之雋傑佛宫儒舘鐘鼓絃歌試看止息化
城孰若詠歸沂水創物惟智聚人曰財堂扁生秋掃大
暑去酷吏山有飛瀑如白雪停隂岡絶唱雖高同聲必
應
延慶修造未辦疏
四明道場蕩而復振一乘法味流而不窮自寸椽尺瓦
重新幻傑閣崇樓如舊菴虧藏六義欠函三缺典猶多
全功未既上方有世界化菩薩無路摶香厥土惟塗泥
東海若隨潮退舍先資糧次加行始一簣終成山扣富
貴人看鄉里面
致道觀副觀化朝真法服疏
明信在躬沼沚蘋蘩可薦蓬心飾外文章黼黻奚為欲
振殊儀先崇内照不脱走塵之屣難覲寥陽未更漬汗
之裳敢延真馭必辦盛服其如空囊只有求人别無出
著含風疊雪輟侯家舊賜之餘垂佩采香昌桂窟巍攀
之報
吳江聖壽脩造疏
三江既入松江如畫圖中萬壽無疆聖壽絶囂塵外起
於石晉側布金園劫灰再掃無遺天道好還可俟堂無
周屋欠翼翼之鴛蜚鐘未上樓噎鋐鋐之鯨吼其它罅
漏以次補苴善人樂捐有餘君子自求多福人惟尋舊
事不避難祝大哉堯南極春秋翊壯哉縣太丘風化
華亭普照置柴蕩浴疏
鼎容百斛注不竭之滄浪衆浴千僧盡將來之垢濁未
建瓴于温室已脱體於汗膚楚言刈于錯薪賈特高于
丹桂獨無樵疃會有檀家直從芳草連天遠至平蕪盡
處壽拓八荒之域妙觸宣明福開萬頃之田諸塵清淨
證覺買地建延壽堂疏
剏十方為老病老病未安厥居歌一鉢飽蕨薇蕨薇未
實其腹旋欲經營餘地永為種植良圖顧朝虀莫鹽之
缺如恨尺土寸金之難致革東鄉笙簫之地掃去腥膻
騰西方菡蓞之芳同歸清淨
梅里勝法起三門修造疏
皇皇四達春風吹散天香翼翼層簷夜月隨行道影梅
里一方勝刹檀林四衆禪栖風雨飄摇梁柱頽圮欲振
尊卑次序别開壯觀門庭如正人心以致其敬凡淒涼
之老屋擬輪奐于新規淮海貴人既受靈山之囑枌榆
野衲遂扶小刹之顛
崇德普寧接待疏
官塘暑晝暍思待扇之人水驛雪時寒軫欲回之櫂不斷
商胡衮衮方來雲錫憧憧熱須潄滌清泠息免淹回叢
雜菴宜竝路亭可臨津開千年鐘梵家作九夏茶荈供
渴者易為飲涼于滴滴醍醐逋者不忘歸笑彼區區逆
旅不勞三宿擬報一時昔賢有志酬恩今日其誰負德
慧日僧堂疏
摧頽老屋何以安單欹側櫺窗若為掛鉢一木巍撑不
得千金改作猶難要見一堂冷澹千古分明還它百世
規橅六種殊勝載觀出著只合求人豈無王常侍與臨
濟同遊亦有張無盡為永安撰記
彰教法堂上梁文
法道隆替存乎其人土木壊咸繫之于類顧行藏之由
是在營建以何如細為桷大為杗取其長而已矣斤者
斵刀者削審厥技而庸之庶逃盡力之訶抑免弃才之
謬北磵老子錐也無卓盋猶可歌信開百福之田壽拓
八荒之域不求侈靡以取譏嘲人其人廬其廬哂愈之
強為辯也爾為爾我為我於惠也初何傷乎願聞堂下
之言以悟雪中之立劍須高挂慰徐君九地之知梁欲
横飛相匠氏一時之巧(缺)兒郎偉抛梁東疎雲薄霧鎻
空濛霜鐘&KR1201;月回僧定人在烟蘿第幾重抛梁南稚松
孫竹間楩楠沾沐九天新雨露參差濃翠影交參抛梁
西雲從黃鶴度雙谿千載子安呼不起來依蕙帳隠淪
栖抛梁北北阜深雲鉏不得長刀短笠斬荆蓁留取梅
花伴薝蔔抛梁上雪卷水晶雲母幌自是丁山壓衆峰
一泉一石皆宏放抛梁下泓碧濺濺生石鏬張公名字
至今存清清不改消炎夏(缺)上梁之後伏願人安里社
米熟家田恢釋梵而鼓行贊唐虞而隂翊衣傳止六代
已分北秀南能我獨有二天得依龔遂黃覇
大梅護聖僧堂上梁文
絶頂有天宛與壺中不别深居無說誤從紙上虛傳衆
含薝蔔之芬衣倣芰荷之制榮公長老來踞此座不負
大梅住山無刀斧㾗談玄有虛空口斵輪自若血指紛
然掄材而為棟梁挂椽以庇風雨一堂冷澹道南𣲖别
清流千尺婆娑濟北涼生大樹賀厦燕雀展單象龍彈
指翬飛何必指將軍之廪聽渠豆爆不須然内史之灰
欲相脩梁爰歌善頌(缺)兒郎偉抛梁東曈曈海日上空
濛晴卷烟霏横獨秀光摇寒碧沕羣龍(山有潭湫極霛)抛梁
南俯瞰諸峯鎖翠嵐秋攪千林吹桂子影高羣木綻優
曇抛梁西一牛鳴地兩招提山噎曉聲鐘斷續烟消晩
翠玉參差抛梁北風滿天香浮毳裓佳士能來似有期
俗駕自回安用勒抛梁上鳴鶴在隂飛逸響畫簷低與
暮雲平覩史夜摩無此樣抛梁下整整斜斜排萬瓦要
知身是太平僧善頌不妨歌至化(缺)上梁之後伏願雲
歸雙嶺門掩孤岑松花有餘聽松風此山老梅子當熟
問梅仙何日歸捲百衲于三椽選一麟于衆角
育王姚氏子裹飰奉母主僧宗印墟其廬利州定
裒金新之上梁文
仇餉既讎貪殘自斃嗟來可食禮義誰明某愚魯有餘
困窮無告執䏑可曾知味頡羹妄冀封矦變從顔子墨
埃旤逮杜陵茆屋墮卵覆巢之酷震駭鄰人牽衣頓足
之哀怨咨行旅青山不老感桑麻燕雀生成黃粟難賖
嗟兄弟妻子離散眼空環堵心折分羹經之營之不日
成之衆擎易舉至矣盡矣不可加矣此恨難平方自貽
草創之羞笑渠墮苟安之計先事後食從今忍渴于盜
泉傑閣重樓自古閱人如傳舍(缺)兒郎偉抛梁東剪剪
茒茨枕鄮峰卧燕歸來尋古壘飰牛歌罷撫長松抛梁
南一眼平蕪接大涵霧雨漲空無處覓曉來依舊色如
藍抛梁西家家茒舍擁疎籬淺深野草空緣砌寂寞閒
花自滿枝抛梁北松奮老髯空翠滴不隨桃李嫁春風
可自春風無氣力抛梁上咫尺浮圖涵萬象為問劉郎
安在哉一聲清磬深雲響抛梁下小小數椽如大厦為
誰革故為誰新山中千古成佳話(缺)上梁之後伏願春
回玉帳光透金壜駈虎豹于山林致鳳麟于郊藪洛陽
都蓋正須綾襖横陳寒士俱歡不管吾廬獨破
華亭楊木浦朱寺法堂上梁文
楊木隂隂人在輞川圖上浦雲冉冉僧歸清泰城中發
露天藏幻成雲構檀越某人孤韻絶俗半生如僧願輪
拂盡銖衣結習洗空紈袴只勞精舍不築莵裘豁開重
閣大講堂招延三觀法檀度聽經之浮圖是中湧出隨
身之宫殿何許飛來刀斧無㾗林泉增氣蕙帳空兮夜
鶴怨賞機雲二仲之音潦水盡而寒潭清印持遠千江
之月一堂冷澹萬象證明潮聲雜善頌洋洋行看賀厦
劍氣與遙穹蕩蕩盡屬鈎簾華觀欲成修梁爰舉(缺)兒
郎偉抛梁東江流萬折繞吳松長憶法華新道者冥冥
千仞没孤鴻抛梁南南翔老遠是同龕此堂後夜有明
月更復與誰相對譚(新道者乃開基之人死矣南翔遠勸請造寺)抛梁西隂
隂翠樾鎖烟霏風急蜃樓高突兀烟消鴛瓦碧參差抛
梁北莊嚴面面皆殊特若非胸次有規模此段風光總
乾没抛梁上雲垂平野開屏障諸天無路花不飛梵放
有聲山答響抛梁下桃李無言時自化衆角雖多貴一
麟驥子驕騰空萬馬(缺)上梁之後伏願步武龍象筌蹄
兔魚白石點頭黃金布地梅熟許同朱老吃覺林泉四
事之饒山高豈礙白雲飛看賓主一時之盛
碧雲藏殿上梁文
殿舍藏藏庋經擬海伯宫之輪奐樞發機機運軸尋山
檮樹之根源曩聞十二部所詮指歸遂得八十卷重玄
嗅出記所見者作而象之以境攝心與人為善北磵豩
叟貧也非病剛而用柔浚眢井而罔功墾廢畦而弗穫
寸才如玉斵小貽工師之羞尺堵畫宫用大笑夫子之
拙所住之刹斗大所臻之雲鼎來茹苦分甘共作同息
幻成四朵跨出叢霄月車日馭東湧西沉牛鬼蛇神左
出右没哂乃閣蜚樓迥燕雀風高眷兹地轉天旋鵾鵬
路闊三轉法輪如舊萬年玉歷惟新舉爾修梁聽吾善
頌(缺)兒郎偉抛梁東碧雲峯對紫雲峰冉冉碧雲歌日
暮紫雲峰下聽疎鐘抛梁南種杉僧老雪毶毶却憶閩
山生處樂驚猨空守綠蘿龕抛梁西淹田秋稼與雲齊
未必侏儒皆飽死只令臣朔一人饑抛梁北平地獨山
無草木(山名)天生墝确不中樵如何容得牛羊牧抛梁
上雲際何年埋石像舉頭雲歛建招提祗陁太子金園
樣抛梁下禁韎侏離隨俗化自是陽春調絶攀可但只
今人和寡(缺)上梁之後伏願帶經成俗佩犢變風鶺鴒
在原視弟有愛兄之道虎豹遠跡耻人懷食子之心繄
崇佛乘隂翊王度式全父愛陋袁彦道之呼盧庶答母
慈嘉潁封人之錫類
下天竺造僧堂上梁文
靈隠前天竺後三千刹外風烟西湖上畫圖中尺五天
邊雨露旁開仁壽幻出莊嚴性具為宗法門有議兩雄
孰先孰後聽法華經二瓠載沉載浮寓東海若住山某
人行輪碾霧戒香逆風萬指影從四花雨集追惟故事
半座穆如清風來歸舊山一會儼然靈鷲既滿戶外之
屨頗隘堂中之單欲旃檀薝蔔成林以枯木留香為式
旁搜柱石出深山大澤之耆髦聊布準繩付盡堊斵輪
之妙密(缺)抛梁東一川風物在壺中砌下水明深湛染
樹頭雲濕小玲瓏抛梁南上中下竺寺分三四山如畫
開屏翠中有青青小蔚藍抛梁西山高孤塔與雲齊層
層落落琉璃殿咫尺叢霄路可梯抛梁北一奩寒碧瀦
明玉放開三板雪虹飛疑是飛廉翻地軸抛梁上覩史
夜摩無此樣萬竅無風籟寂虛隠隠薄雲聞梵放抛梁
下隂隂壽木藤蘿挂近寺時聞鐘磬聲莫隨風雨飛遙
夜缺上梁之後伏願一单如倚岡陵百禄長于箕翼崇
功報德嘯月眠雲得覺道成同結内官之社使聖人壽
祝如華封之人
丘運使後堂上梁文
昌黎獨步辛勤三十年有此廬浣花何時突兀千萬間
見此屋曷若本支餘慶共承先緒幽光整頓丘園團欒
長幼某官心涵江月髩老淮雲三徑就荒夢想歸來之
詠四郊多壘敢忘蜚輓之勞揀盡寒枝莫如喬木龜筮
叶吉祖宗妥靈凡曰同盟之人共存諸父之國安昌未
老尚堪弟子趍隅太傅欲歸又見君王前席(缺)抛梁東
梓匠輪輿欲奏功故侯新築生和氣稚耄喧呼賀燕同
抛梁南湖光雲影兩相參六月涼生清晝永荷花落日
正紅酣抛梁西門開深窈止輪蹄古籐細柳成行列時
有子規來上啼抛梁北催詩急雨油雲黑璧碎珠零在
筆端四座喧譁翻醉墨抛梁上鸞尾掃除雲物障八面
玲瓏一鏡中主人胷次同昭曠抛梁下莫論少室山人
價百家姓裡聖人名無道桓文之事者(缺)伏願上梁
之後紅塵擾擾明月朣朣始知弓未嘗亡益信珠元不
去舊巢燕子喜歸從百姓家初日寒烏弗湏占丈人屋
慧日僧堂上梁文
門如市心如水喧寂惟人山有玉淵有珠秀整超俗此
大蘭若如小祗園自跨虎野哉僧來相攸壯哉縣一堂
欹側十載經營今兹策勛老當袖手北磵老子閱世欲
槁與雲俱遲絶憐買沃洲山大似捷終南徑究此生無
生學畢命為期絶諸方孔方交于吾何有至若土木興
建與夫金碧莊嚴力非不能智弗可強誦永安僧堂記
為平生座右銘咨爾後人遵予明訓式陳善頌以相
修梁(缺)兒郎偉抛梁東扶桑初日上蘢葱霞明高下
叢霄碧光透東西兩鏡紅抛梁南童子南詢五十三
一從去後無消息懶聽行人說徧參抛梁西水通清
泰九花池宗雷靜社人心别告戒丁寧不變移抛梁
北舊井依稀言子宅千古弦歌在武城鄉邑至今為
軌格抛梁上太平無象天垂象捷書夜報甘泉宫江
東諸葛猶宏放抛梁下閣扁景言誰並駕小戴經從
大戴傳不察不苛民自化(缺)上梁之後伏願利兼百衲
德懋四檀食于斯息于斯勿云當得迷于是悟于是
切莫它求如是則廣居正位汝尚堪任不然則夙負
昔因人誰與代
謝州府啟
多種藕花邀淵明飲肅瞻卿月與阿戎談良既友于白
眉很失防於傲象清分涇濁蕕雜蘭薰蓬未直于麻中
枳已蕃于江北罔遵粗有瓜葛之訓勇證攘羊不識抛
示鶺鴒之書動輙紾臂是至親者况他人哉生知本地
之風死媿延陵之鬼勸之或不足道沮之亦奚以為樞
得環中環去樞轉車在門外門開車亡假為深夜之談
真成正晝之攫私衷盎面公服趍階鏡虛而妍醜分勢
迫而情偽見本心自喪昧江有氾之遇勞家醜外揚謂
墻有茨之可掃謬將槁木死灰之士誣以曉風殘月之
嘲自貽帷簿之羞甘出閭閻之下兹蓋伏遇某官雲開
月霽水止沙明照姦無毫髮之遺律貪有冰霜之厲民
躋袵席視前日為何如雲冷狴牢嗟鄉來未始見昭用
儒之速效盡得士之歡心至於山林采若葑菲某日老
一日時非曩時抱湘瑟倚齊門則已死矣聽先生歌梁
甫尚復悠然冀長在春風和氣中當不啻錦里烟塵外
知雖有素託千指之帡幪惠豈無終安一枝之風雨
北磵集卷九
