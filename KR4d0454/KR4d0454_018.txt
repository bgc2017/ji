靜修先生文集卷之十八
記
馴鼠記
心之機一動而氣亦隨之迫火而汗近冰而慄物之氣
能動人也惟物之遇夫人之氣也亦然鼠善畏人者也
一日靜坐有鼠焉出入懷中若不知予之爲人者熟視
之而亦不見其爲善畏人者予因思先君子嘗與客會
飲於易水上而群蜂近人凡撲而却之者皆受螫而先
君子獨不動而蜂亦不迫焉蓋人之氣不暴於外則物
之來不激之而去其來也如相忘物之去不激之而來
其去也亦如相忘蓋安靜慈祥之氣與物無競而物亦
莫之攖也平吾之心也易吾之氣也萬物之來不但一
蜂鼠而巳也雖然持是說以往而不知所以致謹焉則
不流於莊周列禦寇之不恭而不巳也至元七年十一
月三日記
櫝蓍記
蓍之在櫝也寂然不動道之體立所謂易有太極者也
及受命而出也感而遂通神之用行所謂是生兩儀兩
儀生四象四象生八卦八卦定吉凶吉凶生大業者也
猶之圖也不用五與十不用云者無極也而五與十則
太極也猶之易也㓗靜精微㓗靜云者無極也而精微
則太極也知此則知夫櫝中之蓍以一而具五十無用
而無所不用謂之無則有謂之實則虚也而其數之流
行於天地萬物之間者則亦隂陽竒偶而巳矣故自掛
扐之竒而十二之則陽竒而進之不及夫偶者爲少隂
隂偶而退之不及夫竒者爲少陽而四之則三四五六
合夫畫竒全偶半合夫數而畫亦於是焉合其多少則
合其位之陽少而隂多故有自一進一而爲偶自偶退
一而爲竒之象也自過揲之策而十二之陽竒而退之
不及夫偶者爲少隂隂偶而進之不及夫竒者爲少陽
而四之則六七八九合夫數竒三偶二合夫畫而數亦
於是焉合其多少則合其數之陽實而隂虚故有自一
虚中而爲偶自二實中而爲竒之象也蓋掛扐之竒徑
一而過揲之竒圍三而掛扐過揲之偶鈞用半也故分
掛扐過揲而橫觀之則以隂爲基而消長有漸分四象
而縱觀之則亦以隂爲平而低昂有漸其十二之則自
右一而二自左二而三其四之則自右三而六自左六
而九如水之流行觸東而復西其消長則其自然之淪
漪其判合則其盈科而後進者也此皆自夫一行邵子
之說而得之知此則知夫誤推一行三變八卦之象謂
隂陽老少不在乎過揲者爲昧乎體用之相因而誤推
邵子去三用九之文謂七八九六不在乎掛扐者又昧
乎源委之分也由此而極其竒偶之變以位則陽一而
隂二也以數則天三而地兩也初變之徑一而圍三以
爲竒者三而得之是以老陽少隂之數多也後二變之
圍四用半以爲偶者二而得之是以少陽老隂之數少
也分隂分陽則初一變皆竒而後二變皆偶也迭隂迭
陽則去掛一初一變皆偶而後二變皆竒又如畢中和
天地人之說也其變也自一生二二生四而又四之四
生八八生十六而言則畫卦之象也自四乘而十六十
六乘而六十四則重卦之數也故初變而得兩儀之象
者二畫卦之數也再變而得四象之象者四畫卦之數
也三變而得八卦之象者六畫卦之數也自兩儀之隂
陽而言其用數則乾兊離震皆十二而巽坎艮坤皆四
也自八卦之隂陽而合其體數則乾坎艮震三十二而
巽離坤兊三十二也自二老二少之隂陽而言其饒乏
之數則又如四象之七八九六也六變而得四象之畫
則每位之靜變往來得十畫卦之數也又二畫則緫其
數矣其數也皆靜者爲多變者爲少而一爻變者居中
其靜與變皆老隂爲多老陽爲少而二少居中積畫成
卦則每卦之靜變往來得十五畫卦之數也又三畫則
緫其數矣其數也亦皆靜極者爲至多而變極者爲至
少而又一爻二爻進退於其間其靜與變則皆坤爲至
多乾爲至少而三男三女進退於其間因而重之則每
卦之靜變往來得三十畫卦之數也又六畫則緫其數
矣其進退多少皆與八卦之例同也此皆自歐陽子七
八常多九六常少之一言而推之與夫後二變不掛不
知其爲隂而使二老之數與成卦同二少之數與二老
同而參差益甚其初一變必鈞不知其爲陽而於乾坤
六子之率勉強求合乃若四十九蓍而虚一與五十蓍
虚一而掛二者固有間矣此以蓍求卦者也若夫以卦
而求變也則自夫交易巳成之體爲變易應時之用由
兩儀而上自紓而促八卦循環而其序不亂以遠御近
以下統上而皆有文之可尋也以變而求占也則自靜
極而左之一二三四五自動極而右之一二三四五極
自用其極而一則專其一居兩端而分屬焉二則分其
爻居次兩端而分屬焉動則上爻重而靜則下爻重也
三則分其卦居中自爲兩端而分屬焉前則本卦重而
後則之卦重也動中用靜靜中用動靜多主貞動多主
悔而皆有例之可推也然自此而極言之則以六甲納
之其卦之序不亂也以互取之其序有漸而亦不亂也
以伏求之其序亦有漸而不亂也以世位反圖而推之
則一而二二而四四而八八而十六進退有序逆順以
類而不亂也以策數即圖而考之則在兩儀而一消長
在四象而二消長在八卦而四消長在十六而八消長
在三十二而十六消長故長中八消消中八長皆震爲
巽之消而坤爲乾之消巽爲坤之長而乾爲震之長而
不亂也以揲變之數應圖而推之則其多少又合乎一
一爲乾八八爲坤以少爲息以多爲消而亦不亂也是
則按圖畫卦揲蓍求卦莫不脗合矣然而朱子猶以大
衍爲不自然於河圖而變揲之左可以形右卦畫之下
可以形上者又以爲短於龜也其三索之說則一行有
成說旣取之於本義後復以爲不必然而卦之隂陽之
竒耦畫與位合則大傳有明文旣著之筮說而不明言
於啓蒙是又恐後人求之過巧而每遺恨不能致古人
之詳者也若以竒策之數合之圓圖之畫則四十八一
卦之畫也其竒之十二即乾之隂而策之三十六即其
陽也三十六自九進而得之也九陽也三十六亦陽也
全陽也其竒之二十即兊離之隂也而策之二十八即
其陽也二十八自七進而得之也七陽也二十八隂也
陽合於隂也其竒之二十四則坤所去之半也而策則
所用之二十四隂也二十四自六進而得之也六隂也
二十四亦隂也全隂也其竒之十六即艮坎自上所去
之十六也而策之三十二即其所用之半并上所餘之
八隂也三十二自八進而得之也八隂也三十二陽也
隂合于陽也其震巽之不用則猶乾之不用隂坤之不
用陽也其竒策之八方數之變也掛扐之六圓數之變
也此邵子之說也然前之竒策之所當隂不若陽之齊
後之六八之所應圓不若方之備是必有深意也第未
能攷而知之又不知朱子之意以爲如何此因櫝蓍而
記之至元十年春二月吉日櫝成記
麟齋記
編修王之才治春秋而專門左氏者也嘗有取於獲麟
之義名其所居之室曰麟齋而請予記之夫獲麟仲尼
作春秋所書之一事爾而春秋之義非居所係於此者
歐陽氏固已言之於前矣然春秋之時仲尼實天理元
氣之所在而與濁亂之氣數相爲消長於當時如麟者
則我之氣類也其來也固非偶然而來也然而斯氣之
在當世者蓋無幾焉在彼之氣足以害之在此之氣不
足以養之由麟可以卜我之盛衰由我可以卜世運之
盛衰而聖人固不能恝然於其獲也謂之致麟可也謂
之感麟亦可也皆理之所不無者雖然聖人之作春秋
因天道人事自成之文從而文之其義皆因事而寓焉
安可曲爲一定之說也雖然子旣有取於麟則吾不得
嘿嘿於麟矣夫麟之所以爲麟者乃天地之所以生而
人之所以能爲天地之心者也在春秋則聖人所賞之
善也在易則聖人所指之陽也而人之所未嘗一日無
者也苟自吾身之麟而致之則凡害人者如長蛇如封
豕如饕餮如檮杌莫不消鑠蕩滌於魑魅之域而天下
振振皆吾氣湛行之地矣今聖人雖不得盡其所致於
當時然其所以扶此抑彼者而斯麟固已麟於萬世矣
子之讀春秋者予知子將思有以麟夫一齋而已也雖
然予於聖人剥廬閉關之戒見聖人之拳拳於此乃歎
鳳鳥之不至傷魯麟之致獲之心也嗚呼麟乎又當以
聖人之心爲心而自麟其麟也夫年月日記
輞川圖記
是圖唐宋金源諸畫譜皆有評識者謂惟李伯時山莊
可以比之蓋維平生得意畫也癸酉之春予得觀之唐
史曁維集之所謂竹館柳浪等皆可攷其一人與之對
談或汎舟者疑裴迪也江山雄勝草木潤秀使人裴回
撫卷而忘掩浩然有結廬終焉之想而不知秦之非吾
土也物之移人觀者如是而彼方以是自嬉者固宜疲
精極思而不知其勞也嗚呼古人於藝也適意玩情而
巳矣若畫則非如書計樂舞之可爲脩已治人之資則
又所不暇而不屑爲者魏晉以來雖或爲之然而如閻
立本者已知所以自恥矣維以清才位通顯而天下復
以高人目之彼方偃然以前身畫師自居其人品已不
足道然使其移繪一水一石一草一木之精緻而思所
以文其身則亦不至於䧟賊而不死苟免而不恥其紊
亂錯逆如是之甚也豈其自負者固止於此而不知世
有大節將處已於名臣乎斯亦不足議者子特以當時
朝廷之所以享盛名而豪貴之所以虚左而迎親王之
所以師友而待者則能詩能畫背主事賊之維軰也如
顔太師之守孤城倡大義忠誠蓋一世遺烈振萬古則
不知其作何狀其時事可知矣後世論者喜言文章以
氣爲主又喜言境因人勝故朱子謂維詩雖清雅亦萎
弱少氣骨程子謂綠野堂宜爲後人所存若王維莊雖
取而有之可也嗚呼人之大節一虧百事塗地凡可以
爲百世之甘棠者而人皆得以芻狗之彼將以文藝高
逸自名者亦當以此自反也予以他日之經行或有可
以按之以攷夫俯仰間巳有古今之異者欲如韓文公
畫記以譜其次第之大槩而未暇姑書此於後庶幾士
大夫不以此自負而亦不復重此而向之所謂豪貴王
公或亦有所感而知所趨向焉三月望日記
退齋記
老氏其知道之體乎道之體本靜出物而不出於物制
物而不爲物所制以一制萬變而不變者也以理之相
對勢之相尋數之相爲流易者而觀之則凡事物之肖
夫道之體者皆灑然而無所累變通而不可窮也彼老
氏則實見夫此者吾亦有取於老氏之見夫此也雖然
惟其竊是以濟其術而自利則有以害夫吾之義也下
將以上也後將以先也止將以富也儉將以廣也哀將
以勝也慈將以勇也不足將以無損也不敢將以求活
也無私將以成其私也不大將以全其大也柔弱將以
不爲物所勝也不自貴將以貴也無以生將以生也知
窪必盈於是乎窪知弊必新於是乎弊知少必得於是
乎少知樸素之可以文於是乎爲樸素知谿谷之可以
受於是乎爲谿谷知皦之勢必汚盈之勢必溢銳之勢
必折於是乎爲嬰兒爲處子爲昏悶晦寂曰忿曰武曰
争曰伐曰矜凡物得以病之者皆閹焉而不出知而示
之愚辯而示之訥巧而示之拙雄而示之雌榮而示之
辱雖出一言而不令盡其言事則未極而先止也故開
物之所始成物之所終皆捭焉而不與而置巳於可以
先可以後可以上可以下可以進退可以左右之地方
始而逆其終未入而圖其出據會而要其歸閱釁而收
其利而又使人不見其跡焉雖天地之相盪相生相使
相形相倚相伏之不可測者亦莫不在其術中而况於
人乎故欲親而不得親欲疎而不得疎欲貴而不得貴
欲賤而不得賤欲利而不得利欲害而不得害其關鍵
槖籥不可窺而知其機紐本根不可索而得其恍惚杳
冥不可以形象而搏執也嗚呼挾是術以往則莫不以
一身之利害而節量天下之休戚其終必至於誤國而
害民然而特立於萬物之表而不受其責焉而彼方以
孔孟之時義程朱之名理自居不疑而人亦莫知奪之
也中山滕君仲禮早以學行知名而爲人則慷慨有才
節者也以退名其所居之室旣以寧失於有所不爲戒
在於無妄之往自銘矣而又請予文以記之予固知仲
禮之不爲老氏之退者然亦豈眞失於有所不爲者也
夫有所不爲者蔽焉而不知舉變焉而不知通固滯焉
而不知所以化而其終亦至於誤國而害民然要之則
知不足而巳矣而人亦得而責之而彼亦無所逃其責
焉非如爲老氏者之以術欺世而以術自免也予喜仲
禮之退而又欲其愼其所以退也故極言二者之失至
元丙子八月旣望容城劉某記
饕餮古器記
金臺田景延蓄一銅器若古尊彝其象拱泉而垂腹臝
其面而坐則人焉河東元裕之爲之攷定其爲古器無
疑而謂其象則饕餮也景延遂以劉敞吕大臨例而圖
之欲以張博古之本焉而且請予記之嗚呼人之於古
器物也強其所不可知而欲知之則爲博物之增惑也
舍其所不可知而特慕其古焉則爲玩物之喪志也爲
增惑爲喪志皆非知好古者也舍其所不可知者而求
其所可知者則古人之所以爲戒者在我矣因其所可
慕者而思其大可慕者則古人之所以爲古人者自此
而得矣求知是知也求慕是慕也則人之於古器物也
固有可爲致知之一明德之端者矣夫如是則吾惟恐
景延之不好古器然亦恐景延終將不好也至元丁丑
十月朔容城劉某記
何氏二鶴記
戶部尚書何仲韞鎮姑孰時所畜鶴有雌雄不雜處者
兩凡鶴之被畜者多不卵而其雌卵二他雖卵而不生
而二卵皆生他雖或生亦不長息而死今卵而生者巳
翩然二鶴矣南州士大夫名以瑞鶴而請其說於子天
人天地之心也心固可以帥夫氣而物則氣之所爲也
故物有自我而變者而鶴何瑞之有焉苟我之積於中
而發於外者莫不藹然慈祥則彼物之浮沉於吾氣之
中者雖萬物失所而獨全其生雖氣類暴悍而獨順其
性故猫有相乳者雞有哺狗者夫物固不得而自知之
也今何氏之鶴能有别復卵而育也在仲韞必有以使
之然者雖然自物而推之人自家而推之國吾之志所
得而帥吾之氣所得而育者二鶴而巳乎至元十六年
九月朔容城劉某記
歸雲菴記
易有鄕曰凌雲鄕有道菴曰歸雲鄕民劉用之所作也
用家有田千餘畒水磑二區白金二千兩性薄於自奉
而喜施予乃並其居築老子祠祠側爲環堵十餘客有
學老氏之靜者延而居之凡衣食皆給焉使得一意於
學而無事相往來如是者二十年其田財費以盡而用
亡矣客亦散矣今但有奉祠者數人而巳嗚呼用亦勤
矣哉蓋聞燕山竇氏之風而興起者惜其智力止及於
此而巳也昔予游西山過其鄕而裴徊者久焉見其山
水雄勝雲煙竒麗慨想一時賓主之樂不覺有飄然遺
世泠然長往之志也至元丙戌用之女夫鄧淵拜予請
紀石以旌其事子問用他所行曰嘗收癃老十餘人養
之家終身焉又通瘍醫以藥授病者不責償問用時環
堵客曰往往以道術知名亦有被徵車賜眞人文師號
者問今奉祠誰曰丈人時客崔徵士之徒也問築祠始
末曰今五十年矣問祠所里名曰沈也余於是念疇昔
之經行傷有志之不就取老氏之旨爲歸雲之章授今
奉祠者俾歌之以爲步虚之變焉惟靈居兮大無隣旋
一氣兮凝雲忽乘之兮下覽思明示兮德之門相彼髦
士兮尚不稱老况乾之尊兮有嚴其昊孰守虚柔兮恒
處子道眷兹人兮與俱命白雲兮前驅渺何方兮故域
雲遥遥兮踟蹰是年三月望日容城劉某記
高林重修孔子廟記
安肅高林里距吾居五十里聞有孔子廟枉道而拜焉
詢其創始復興之由里之耆老劉禎等言廟起于五代
之際久乃廢毀金大定間鄕先生孫直卿率里中豪族
盧劉田三氏始修葺之迄今至元庚辰圯壞幾盡禎劉
氏孫也復率盧氏子孫共継先志經營於其年之春逮
明年秋廟貌旣尊乃興祭器以祀事告成且爲鄕約春
秋釋奠之禮俾可以繼里人自以非學者而祀先聖恐
踰禮制請就質焉予按禮釋奠於先聖先師謂學詩書
禮樂者各以所習業而祭其先師也孔子豈詩書禮樂
專門之師邪旣非詩書禮樂專門之師豈學官所得而
私者邪詩書禮樂之官且不得而私又豈後世俗儒記
誦詞章者之所得而私也禮飲食必祭祭先造飲食者
也蓋以吾之所以享此者斯人之力也孔子立人道者
也今吾之所以爲人君君臣臣父父子子而不淪胥於
禽獸之域者其誰之力歟於一飲食而知報其力於此
而不知所以報焉惑矣諸君其勉行事無懈禎等曰諾
且請書其辭於石併記歲月之始末云又明年秋九月
晦日容城劉某記
遊高氏園記
園依保城東北隅周垣東就城隱映靜深分布穠秀保
舊多名園近皆廢毀今爲郡人所觀賞者惟是予暇日
游焉甚樂園之堂其最高敞者尚書張夢符題爲翠錦
或者指之謂予曰此貴家某氏之樓也今甫四五十年
耳巳撤而爲是矣嘻人其愚哉非不見之復爲是也奚
益予聞之大以爲不然夫天地之理生生不息而巳矣
凡所有生雖天地亦不能使之久存也若天地之心見
其不能使之久存也而遂不復生焉則生理從而息矣
成毀也代謝也理勢相因而然也人非不知其然也而
爲之不巳者氣機使之焉耳若前人慮其不能久存也
而遂不爲之後人創前人之不能久有也而亦不復爲
之如是則天地之間化爲草莾灰燼之區也久矣若與
我安得兹游之樂乎天地之間凡人力之所爲皆氣機
之所使旣成而毀毀而復新亦生生不息之理耳安用
歎邪予旣曉或者復私記其說至元辛卯四月望日記
種德亭記
趙郡王允中其先太夫人所居之堂而鄖城先生名以
善慶且爲之記允中别築亭爲游息之所而寓軒先生
題爲種德求予記之予聞或有疑夫善慶種德之意若
重出者蓋不知二公命名之意其脉絡所屬有賓主之
分焉堂之名自我泝而上之也而我爲承其慶者也亭
之名自我沿而下之也而我爲有所種者也就夫種以
譬之如去歲之所種所以給夫今歲之用也而來歲之
用所以仰夫今歲之種也一不種焉則其用也從而窮
矣今允中之所以承其慶者旣有所自而其實亦見於
堂之記矣其後人之所以承於我者必將自允中而出
之予嘗因是而求允中之心三爲廉使未嘗不以賑恤
罷民平反冤獄爲事使河南時奏罷鎮南郎將爲民害
者一人力出良家誤爲豪右所臧獲者百餘口此雖皆
人所不敢爲者然未足以知允中也至於陳請省臺嚴
江浙鬻子之禁上書天子論國家儲副之重使河南
而哀江浙守一官而憂天下此可以見其心之忠誠惻
怛之至也由是而觀之允中固不愧斯序之名而斯亭
也其將復爲子孫善慶之堂矣二名相因當反復無窮
又何患其意之重出也邪至元壬辰八月望日容城劉
某記
鶴菴記
或贄大經鶴二畜庭中遂名其菴鶴一日問予曰子知
我鶴名菴也何哉予曰此在我而不在鶴夫樂水者吾
見其知之周流同於水也樂山者吾見其仁之重厚同
於山也大經之機警高亮游心閑遠發爲文章清雄婉
麗可以鳴一時而傳後世此非同於鶴者乎故聞其聲
見其形欣然而悅非鶴可悅也我之同於鶴者使之然
也大經曰予之於鶴非但悅之而巳也子其爲我更思
之予乃顧鶴而歎曰謂大經爲厭世俗之卑隘不可與
處思欲高舉遠覽而與此游邪則其心狹矣謂大經爲
以巳之軒昂超卓勢利不可得而羈縻之姑引此以自
况邪則其心矜矣狹與矜大經不僞也然則名菴之意
果安出邪予觀古人之教凡接於耳目心思之間者莫
不因觀感以比德託興喻以示戒是以能收萬物而涵
其理以獨靈如黃鳥之章孰不賦之而聖人則曰於止
知其所止夫斯鶴之呼之不來長鳴下趨亦常事耳而
子瞻乃嘆其爲難進易退蓋亦黃鳥之遺意也由此而
推之其遊於隂知養也感夜半識時也鳴則聞于天飛
則一舉千里有本也其動也節其鳴也律用和也月白
風清徘徊佇立玩此數者於縞衣玄裳之外寧無起予
者乎名菴之意或出於此大經曰得之矣至元壬辰冬
十月望日劉某記
靜修先生文集卷之十八
