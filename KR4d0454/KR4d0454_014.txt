靜修先生文集卷之十四
七言絶句
書事(五首)
當年一線魏瓠穿直到横流破國年草滿金陵誰種下
天津橋畔聽啼鵑
卧榻而今又屬誰江南回首見旌旗路人遥指降王道
好似周家七歲兒
朱張遺學有經綸不是清談誤世人白首歸來會同館
儒冠爭看宋師臣
風節南朝苦不伸泝流直要到崑崙世宗一死千年欠
此是黃河最上源
唱徹芙蓉花正開新聲又聽採茶哀秋風葉落踏歌起
已覺江南席卷來
登楼絶句
倚遍欄干十二楼卷舒風景入兵籌南山自古爲勍敵
秋色終當讓一頭
雪嶺遇雨
天爲西游餉我晴野花林鳥效平生今朝雪嶺初逢雨
應是郎山戴帽迎(土人諺云郎山戴帽十日無道)
寫眞詩卷(三首)
龍祠嶽廟盡冠巾雨露何關土木身不是二程窮物理
誰從一髮辨天眞
彼此相懸一髮邊聖賢廟貌幾十年周郊自有圜丘在
莫道金人便是天
共說雲雷起畫龍聲容誰道影堂空含糊若信俗儒論
巳落三家僣禮中
漫題
乾坤未覺化機停世態能逃醉裏醒共見白雲又蒼狗
豈知蜾臝即螟蛉
顔曾(二首)
陽光浩蕩斂秋容隂景深沉暖漸融萬古顔曾留意象
洪爐春滿聖門風
剪冰成雪舊知冰搏雪成冰見未曾到底春風同一貫
要從此地識顔曾(顔愚德曾魯質)
雜詩(五首)
老兔雛雞自有春冰壷澈底照來眞驢鳴必竟渠皆聽
解識天機得幾人
水花庭草思悠然風月濂溪有正傳二十四年程主簿
已知随柳過前川
天教觀物作閑人不是偷安故隱淪要識邵家風月興
一般花鳥華山春
寒氣常侵一半春詩家道體說來眞不教暁入雄雞口
誰喚南䆫打睡人
湯鼎石壇老眼親隂陽誰見屈中伸年來併識顔家樂
十月天教薺麥春
梁甫吟
功名且就漢庭多比竟曹瞞累我何汶上千年英氣在
有人梁甫正高歌
偶讀漫記
恍惚天光散亂風向前一蹴是虚空麒麟正要黃金鎖
收入簞瓢博約中
眞樂攻心不奈何南華風景偶經過憐君日暮不歸去
直到倚門猶自歌
道境
道境相看滿面春平生心事數來眞南山正在悠然處
未肯回頭錯應人
感興(七首)
江山心境儘風神弧矢襟期記此身說與求田田舍叟
遨游何必故鄕春
優游千古禍成胎冷雨疎煙撥不開却喜夷吾成霸業
又思漢武亦英材
天理胷中霽欲流黃浮眉宇酒浮甌生香似見花交樹
引得游蜂舞不休
霜落江湖水太清巖巖山色欲秋爭爭如一覺南䆫睡
門外春風草自榮
功名藉口爲蒼生唐漢英風未易輕千載興亡舒卷了
區區勲業亦何成
斷簡殘編絶賞音誰從百鍊見眞金龍門千古遺歌後
更覺良工獨苦心
按劒無人誅武后斵捾終恨貸朱梁一杯爽氣迎秋隼
何處雲山是致堂
畫猿
萬古空山只月明畫中依約曉猿鳴幽人未去湏深聽
一出世間無此聲
山行遇雨
無邊暮雨暗前山天意人情豈偶然衡岳自能哀吏部
嵩高元不識伊川
華山圖
水墨驚看太華蒼夢中十載果難忘三峰雖乞希夷了
應許劉郎典睡鄕
邯鄲欹枕圖
不見當年夢虎公無端幻術眩愚聾區區政有僊凢異
未便壷中勝枕中
天命
天命無私義理公此身承奉有餘恭人心可信難盡合
親令何由敢勇從
夜坐即席分賦燈花瓶聲(二首)
眉間正有喜千丈眼底才消燈一花我自無憂安得喜
不湏開向野人家
萬丈潮頭落晚江一瓶收拾入秋䆫宫商不在人間世
鼻息雷鳴未肯降
霜落
霜落清江一葉秋覺來明月滿江樓酒醒人散夜將半
花上鳥啼空自愁
山寺早起
松䆫一夜遠潮生斷送幽人睡失明夢覺不知春巳去
半簾紅雨落無聲
落花
光景花中自一天精神楚楚照芳筵朝開暮落君休笑
還似人間幾百年
答友人見寄
兩首新詩寄草堂一詩曾許卜隣墻白雲巳領歸來約
只恐山靈不解忘
中山道中
不許花開一日先征鞍過處及芳妍只應春隨山翁出
野杏溪桃悵望邊
次人望雨韻
五月良田種不成蓬蒿無雨亦青青䄂中凖有天瓢在
自是今年夢易醒
李伯時馬
足不能行氣自馳天機深處幾人知世間無物能形此
除我南䆫兀坐時
中秋無月
鎮日暗明此夜隂如何天意異人心一聲長嘯浮雲盡
快意金杯莫淺斟
答問目執其兩端章
不是黃河且勿論只從河水覓通津西至崑崙東至海
從頭一一認來眞
高卧圖
萬里青山卧平地世間何物是元龍無人語與劉玄德
君在青山第幾重
孫尚書家山水卷(三首)
扁舟老樹傍蒼崖好似今秋雪嶺廻試問黃塵山下渡
幾人曾爲看山來
諸公久矣笑吾貪是處雲山欲結菴只有皇卿解貲助
畫山湏畫靜修龕(謂皇甫安國)
畫圖題品代移文寄謝神川老使君欲乞龍山恐孤絶
南州隆慮且平分
對碁
直釣風流又素琴也應似我對碁心道人本是忘機者
信手拈來意自深
夷皓
萬古人心自有堯直教夷皓怨難消憑誰移去安歸嘆
換作康衢擊壤謠
聞角
人間無物比悠揚誰遣一聲隨夜長餘哀到曉無尋處
吹作南湖十里霜
題宋理宗詩卷後
已未天王自出師眼前興廢想當時臨江洒酒男兒事
誰向深宫正賦詩
雨中閒雲溪不在
燈火幽䆫擬對談十年不到二龍潭白雲欲作山前雨
應報高僧不在菴
送新安田尹
扁舟屢訪南溪老驚見田侯拜下風一遇蓋公能北面
愛君心與古人同
勉齋
萬徑千歧各自分北轅適越亦徒勤勉齋究竟將何勉
不認途眞恐誤君
惷齋
莫倚惷愚遂自疎保身湏要畏刑書頭邊旣有儒冠在
誰爲齋名赦得渠
跋遺山墨蹟
晚生恨不識遺山每誦歌詩必慨然遺墨數篇君惜取
注家參校有他年
題崔氏雪竹海棠二軒
崔氏溪亭竹樹新分題爲我報詩人而今别有春風在
玉立諸孫鶴髮親
王君願縱私屬詩卷
共賦人形覆載間忍教牛馬與同欄人情比比王褒約
毀劵如君亦自難
陶母剪髮横披
剪髮英明子可知披圖三歎淚雙垂阿娘襟量如陶母
爭信癡兒到老癡
王治中請蠲免回
都南連歲水爲災輸輓區區亦可哀驚見流民行復止
傳聞昨日治中來
題孫氏永慕圖(畫其家山先隴所在)
游宦恐忘丘隴念披圖如對白雲孤平生畫卷看多少
最愛孫家永摹圖
賀廉侯舉次兒子
相國當年病且貧乘除天理暗中存青青後樂堂前樹
又見廉泉第二孫
寄楊晉州(字伯榮二首)
曾是吾鄕舊幕官秋風碧水記紅蓮而今却憶當時事
回首驚看二十年
南州選舉數三楊中統衣冠半在亡明日朝廷訪耆舊
不應白首尚爲郎
萬壽宫館舍
來時殘雪點征衣落盡庭花尚未歸夢裏不知身是病
春衫歸路馬如飛
陳雄州止善堂詩卷
久被邦君撫養慈野人無路識風姿願將明日甘棠詠
用續諸公止善詩
朱君挽章
送葬曾求薤露辭一家風樹衆人悲十年不廢當時念
篤孝如君亦我師
疎齋(二首)
漫浪随時聽自更要從僻汎到無名疎齋未便常爲主
月旦明朝有後評
眼前萬事先天圖人力那容巧有餘看盡四傍文理密
環中空闊却如初
題樹上
才脫蓑衣㬠網回芒鞋隨意趁蒼苔忽聞人語還私笑
林外誰呼學士來
贈狂道士
得意雲山是處過逢人對酒即高歌世人休笑狂夫惡
却恐狂夫笑汝多
李臨城哀挽(字仲温)
趙郡經過二十春臨城名姓舊曾聞驚看哀誄傷存殁
悵望恒山日暮雲
長卿兒子阿延百晬(二首)
老年生子吾何願所願常推欲及人但願無災保家外
一生長作太平民
和子新詩亦解狂詩中名姓莫相忘通家會有西山約
各喜譍門共父長
靜修先生文集卷之十四
