靜修先生文集卷之十
七言律詩
定興文廟枯杏復花其尹求詩(縣君奉議府君故治)
手澤天教&KR1912;蘖存窮鄕枯朽亦霑恩敢將吾道論榮悴
且喜甘棠見子孫但使儒林有根柢會看寒谷變春温
題詩當作諸公唱百里東州又故園
訾相士詩卷
形聲感物即天成善惡因心有相生人事百年隨反覆
天容一日幾隂晴僕夫茗捥何妨共厮役王門未可輕
不向訾家洲上醉胷中風鍳恐難平
寄彦通
青芻白飯思依然燈火山亭暮雨前不意相思渾百里
直教一别動經年久甘分席樵夫下敢望過門長者先
自是煙霞愛招客可無佳句助清妍
癸酉大雨次人韻
黑風吹海入天瓢誰信銀河直下潮渾沌只疑還太古
規模應欲復唐堯衣冠半夜方孤坐塵溷千年共一漂
且喜開簾見白日不湏隴畒問秋苗
次韻答河間趙君玉見寄
出門紛擾互相侵常使幽人懶病深前月借書來水北
去年採藥到城隂黃精巳倩徐生斸蒼术新教石老尋
只有煙霞肯賖借無人曾送買山金
次韻答王之才見寄
瀟瀟霜葉打䆫疎耿耿寒燈伴獨居鄕議謾評康節僻
後賢方識子雲書詩成已破三緘戒臂穩因思九折初
明日相望在何處青山佳處即吾廬
付阿山誦
十畒荒田不自耕半空樓觀幾時成人因遇困方言命
我爲求竒反喪名此去要知燈是火向來空指鴈爲羹
新詩銘在山童口百過高歌告乃兄
水北道館
會從氣朗看春朝始信蘭亭水石遥物外壷公能避世
山中巢父不知堯波間明月隨吾取松上白雲如見招
曉策重來有成約無妨談易對漁樵
與客會飲野亭
遥岑一碧淡相依野態行雲意共遲多病留侯寧復偉
長身諸葛但如癡相思千里尊酒盡永嘯一聲山鳥悲
風䄂翩翩此何處青林西北雨來時
晨坐
共笑龕中坐巳癡環堂燈火誦聲遲人才興替世所係
瓶水温凉天可知荖健每因多病後一寒偏怯欲明時
三年馬隊成何事采菊南山舊有期
野興
得意江山入酒樽乾坤英氣未沉淪莫思世事兼身事
不薄今人愛古人明月清風無盡藏野花啼鳥一般春
客來惟說煙霞好只恐先生醉後嗔
郭太守提舉松江
蔡公聲望動江東應識頭顱肖外翁陵谷初經新化日
蓴鱸不似舊秋風看雲正要忘憂計避瘴無如寡欲功
萬里吳松憑寄語并刀明日試胷中
新秋
俗物何嘗擾病懷憐渠孤憤若爲開人生如此亦安用
野鶴翩然去不回萬古青天留月在幾聲白鴈送秋來
西城無限峯巒好擬對一峯傾一杯
放歌
莫道人生能幾何金銀宫闕亦無多垂楊流水輕風裏
碧落銀河暮雨過天地此身眞逆旅雲山到處是行&KR0810;
九原喚起堯夫老我舉一杯君試歌
雙清堂遺址
心遠由來地自偏若分心跡巳非賢結廬人境元無害
跨鶴楊州更兩全石頂經龕有隨處山中學館竟何年
馬頭果要爲初祖擬問西嵓借一廛
反垂柳短吟
偃蹇高松雪漫飛最憐憔悴綠楊枝青絲曾識鶯聲軟
黃葉俄驚馬足遲有分只偷春色早無心要結歲寒知
不應再得東風力更與行人管别離
玉簪
花中冰雪避秋陽月底隂隂鎖暗香玉瘦每憂和露滴
心清惟恨有絲長且留宛轉圍沉水莫遣聮翩入粉囊
只許幽人太相似蒼苔疎雨北䆫凉
爆栗
山家愛客夜留連奮發驚聞一栗先鑿竅誰言無渾沌
弄九今喜得天全香甘合用金甌選冷淡那容玉版禪
回首燕秦幾陵谷眠中繁富竟何年
示有寄
南隣新膾北隣醅莫忘蓮湖舊釣臺根柢自宜留故土
熖中眞見有寒灰短長無就相形看消息當從旣往推
遥想西城共登眺水光山色亦悠哉
宿鄕僧致公房
倦客歸來借夕眠偶因相敬識君賢常勤有酒沽陶令
每愧無衣謝大顚謂暢墨名聊汎應論周隂助豈誠然
平生親切冠巾語欲發還休亦可憐
哭申也
悲來思汝不可置揮淚問予何所悲青欲出藍今遽爾
白能受采復誰期粥杯屢進知君篤藥褁親嘗豈我欺
從此陳編只獨理不堪燈火夜凉時
秋霖
春旱泥倉恐謾傳誰從積雨得豐年麻衣有垢供秋蘚
土銼無文換暁煙果爲松薪禁明月眞教斥鹵變桑田
胷中幾許晴霓在四海霖䨙獨慨然
贈韓道人
積學輸翁氣稟眞胷中鵬賦自凌雲靈砂換骨知何物
道籙降心亦謾云銅泣露盤經幾見鶴言華表竟誰聞
風流大父承平事頼有當年李少君(韓及識予先大父今百三歲矣)
海南鳥
越鳥羣飛朔漠濱氣機千古見眞純紇干風景今如此
故國園林亦暮春精衛有情銜太華杜鵑無血到天津
聲聲解墮金銅淚未信吳兒是木人
贈司馬道士
仙界清凉亦陸沉風流儒素渺難尋白雲自解留佳客
青帔端能爍壯心知已未論鵬鳥賦移人先聽水仙琴
野人近有南來興乞我菴前十畒隂(司馬氏陵川名家陵川或謂清涼境界)
春日游山
川氣迎晴澹作春泉聲招客浩如神隨時俯仰有魚鳥
乘興往來無主賓碧水白鷗心共往浮雲蒼狗態誰真
平生經濟程夫子年少看山意巳親(不是吾儒本經濟)
(等閑爭肯出山來明道少作)
會飲北山
相逢相飲莫相違往事紛紛何足悲别後幾經滄海淺
歸來豈止昔人非此山變滅終如我後會登臨知與誰
今古區區等如此不湏辛苦嘆斜暉
次韻答趙君玉
萬古西山翠不收一菴今在白雲頭開軒招月澹相對
倚杖聽泉清可收巳喜凌空有高興豈知卧病阻同游
南湖燈火十年夢舊好何時得重修(來詩有千嵓萬壑)
(春風動安得凌空訪靜修之句故及之)
登中山北城
黃金一夕冷如&KR2289;劉項蕭然恐未眞世事惡盈應有數
天心撥亂豈無人陵遷谷變横流地卵復巢傾死節臣
毛髮諸孫生氣在九原精爽禀猶新(予曾伯祖奉議府)
(君貞祐初死節中山而降没焉)
題贈㕁道人詩卷
開卷煙霞著莫人紫芝瑶草一方樽法筵古禮存三代
野服遺風見一㾗唐水堯山猶樂國葛洪張果有仙村
何時輦母東隣了老婦烹茶自應門
暮春山游
萬山傍繞翠爭新兩澗平分月有隣木抄柴關如看畫
松隂苔徑欲凝塵浮雲柳絮人間世流水桃花物外春
杯酒狂歌極浩蕩野煙晴樹望中勻
新曆
山家曆日年年有林鳥園花報四時建戊預求尋藥月
逢辰要及種瓜期胷中堯典二三策夢裏豳風第一詩
餘韻千年宛如在晴䆫捲卷不勝悲
千戶喬侯挽卷
拱木秋聲尚凜然平生鄕國愧幽燕千家聚落郎山砦
四海牢籠勅勤天龍虎風雲空一夢關河形勢記當年
重侯累將應湏念創立艱難亦可憐
宿華陽臺
石徑盤盤擁亂霞雲間雞犬是誰家空山月出人境失
高樹露凉秋氣加蜀道青天休種杞武陵流水謾尋花
太行東北三千里尽借晴嵐染鬢華
飲聞雞臺
出門人事厭紛紛春色三分巳二分十步離山九回顧
一杯到手百無聞蒼茫天地有如此磊落古今何獨君
欲向荒臺問遺跡水明沙浦只行雲
留題山房
靈風縹緲竹花飛怪石參荖樹影齊壷裏有天藏日月
杯中無海飲虹蜺松生天古鶴應識路入白雲山盡低
萬里黃塵一回首微茫煙水意悽迷
西山雅會
山色舊無今日濃雅期新得與君同胷懷霽月千年後
樽俎春風一月中靜裏乾坤無彼此眼前花柳各青紅
高情久已忘琴了誰管殘陽送去鴻
次韻閔雨
已酉凶豐不偶然今年千里土生煙夢游樂國每嫌覺
望見僊雲猶酷憐必竟蛟龍思得雨何勞蟣蝨謾呼天
山人萬慮消磨盡惟有憂農阻靜便
宿趙山人房有懷
書劎南游氣吐蜺歸來華髮首難低江山應識千年鶴
豪傑空慙半夜雞物外有天藏太古人間何地種丹荑
相思日暮一杯酒望斷碧雲何處棲
有懷
百年身世付秋毫萬里雲霄有羽毛樓上詩成山欲動
眼中人去氣誰豪崔嵬自可兄呼石憔悴直湏僕命騷
樽酒論文復何日西風迢逓暮鴻高
樓上
樓觀參荖接大荒五雲分我白雲鄕卧之地上太行小
來自帝傍春夢長灝露明河氣蕭瑟黃塵落日煙蒼茫
清風簾外問何容玄鶴飛鳴天一方
白溝
寳符藏山自可攻兒孫誰是出羣雄幽燕不照中天月
豐沛空歌海内風趙晉元無四方志澶淵堪笑百年功
白溝移向江淮去止罪宣和恐未平
何太夫人生日
夜夜東隣有香火高門因得百年心蟠桃結實世誰見
隆棟駭人根自深經卷病餘猶早起絲車老去亦親臨
久知吾友閑居意惟願慈顔事不侵
次韻劉尚書尊號禮成
萬姓瞻天仰泰階老人星見五雲開混同直擬千年論
積累元從百世來含哺豈能逃帝力有根無不待春雷
舉頭日近長安遠葵藿傾心即壽杯
貧士
貧士出門多掣肘聞君幾次謾徘徊不思學館三年舊
肯爲山翁百里來久倚通家略賓主新知不飲罷尊罍
殷勤莫厭通宵話聽說天明即欲迴
故人見訪山中
客子畏人常簡出病來庭戶益荒蕪多時略闕通書問
遠路遥慙送藥湏掃地預占燈燼喜敲門遥認草亭孤
故人知我無供給故著看山慰野夫
淶陽李丈九十壽
九十餘年何限事向人惟指鬢毛霜偶因飲酒驚遲醉
不信看書託健忘還拜嗔扶緣敬客近游多步爲居鄕
自慚犢子顚狂在世故艱難未備嘗
登高有感
疎煙晴曉散輕寒秋色滿林霜氣閑今古消沉幾白日
乾坤灑落一青山半生心苦頭先老兩姊墳荒淚未還
瞬息西風解千里憑高聊爲送餘潸
送人官吳中
天徹藩籬要混通古來佳麗數吳中送君如對秋風起
恨我不隨江水東五瘴可防鄕土異孤雲湏念母心同
畫圖留取風煙看莫趁并刀一剪空
孫沁州哀挽
驚看哀誄爲君傷一面十年不易忘秦府舊稱天下選
燕人元有北方強平生豪氣餘丘土寤寐神交只月梁
聞說條陳有遺草承家洗眼看髯郎
静修先生文集卷之十
