靜修先生文集卷之十一
五言絶句
明珠穴(二首)
珠從何處來秀與天地生涵藴幾千古得此風雷聲
山從何時裂珠去誰當還餘光爛猶在照我方寸間
滴水龕
膚寸遍天下至靜涵氤氲因看石滴水窺見未生雲
石潭
清不見羣魚暗不藏毒怪觀物得吾師終日欲相對
春日
游絲困無力欲起重悠揚芳草落花滿相思春晝長
愼獨
一葉下秋水微波去不停望中猶隱隱直欲到滄溟
毀譽
子賤波及魯犂牛不累騂寸心仁厚處萬物自生成
偶書
意當極快處心有不平時少忍容無害欲言當再思
夢中作
溪童望水滿日夜愁不巳雖非鷗鷺身亦有相關意
觀化
風雨何方來呼童出門望歸報是羣蜂聲在庭花上
四皓圖
雖戀紫芝美難忘帝力深驅馳恨臣老高尚豈初心
石鼎聮句圖
玩世如一鼎姓名誰得聞仙翁應自笑知我有鄒忻
白樂天琵琶行圖
冀馬嘶寒風逐臣念鄕國江浦聞哀絃長吟望西北
百蝶圖
芳蝶具百種幽花散紅翠道人觀物心一一見春意
子期聽琴圖
琴瑟自吾事何求人賞音絶絃眞俗論不是古人心
夢題村舍壁上(己卯正月三日)
村居有何樂所樂人眞淳回看城市中居此勝買鄰
村居雜詩(五首)
隣翁走相報隔䆫呼我起數日不見山今朝翠如洗
黃昏雨氣濃喜色滿南畒誰知一夜風吹放門前柳
獨立偶懷古臨風還自傷一聲樵唱起回首暮山蒼
削樹題詩句畫沙知酒籌他年成故事蕭散更風流
芳茵皆可藉緩步即吾車乘興三杯酒隨行一策書
屏上草蟲(四首)
螳螂
逢物即能産其滋乃爾蕃不知何所積擬欲問乾坤
蝸牛
背上穹廬好問蟲誰汝施始知天地内棟宇匪人爲
螻蛄
後利前還澁隂陽體叚分不湏觀兔尾即此見羲文
螽斯
陽施隂專受精醇物始眞蟲魚寧解此聊用比振振
飲山亭雜花卉(八首)
牡丹
世變日以文花卉亦應爾懸知太古時其美未如此
芍藥
宜致美人贈服之良有功分形雖異種氣類暗相通
薔薇
色染女眞黃露凝天水碧花間日月長朝暮閱兩國
萱草
丹鳳忽飛來喜色滿朝露何以稱此花白頭戲嬰孺
夜合
消忿緣無毒合昏如識時韋絃千古意百繞惜芳枝
酴醾
勿剪架上花不是畏多刺得蔭難忘枝曾向花隂醉
木槿
巳拆暮雖落未榮朝又花生生如道體堪玩不堪嗟
蜀葵
且勿論傾陽色香尤可喜人情輕所多共愛姚黃美
看雪
雪花不擇地隨風恣飄蕩數片如有情飛落梅梢上
絶句
溪童出門望鷗鷺滿空下江水澹無情盡是忘機者
出花
下石綠珠井炙面昭君村坐令宜花地亦復愁移根
商方爵
商爵旣云古那堪形更竒不宜燕市酒雅稱野夫詩
盆池
有月湛秋影無風生小波澄心一相對今夜興如何
偶書(二首)
纍纍山下塚渺渺嶺頭雲歲晚不歸去笙鶴應望君
昨日宋人苗今日牛山木寄語芒芒人管取牛羊牧
筭盤
不作甕商舞休停餅氏歌執籌仍蔽簏辛苦欲如何
吕洞賓畫像
微茫洞庭曉蕭灑崑崙秋海蟾生碧天相從何處游
鴈圖
夢回煙水寒鴻鴈驚不起道人心久閑相忘有如此
史處士挽章
平昔未相識幾回曾寄聲今朝聞謝世便有故人情
飲山亭獨坐(二首)
野性靜成癖幽居懶似高青山卧床下初不厭人豪
愛玩不能去山晴雲卷舒敲門者誰子聊復忍斯湏
偶成
夢回聞雨聲忽覺是風葉問予何以知仰見梁間月
溪橋步月圖
山中有幽人獨步溪橋月莫問興如何披圖亦清絶
題山水扇頭(二首内二首六言)
山近雨難暗樓高秋易寒憑誰暮雲表添我倚欄干
兩山環合一水中有老木參天不著幽人草閤誰收無
限風煙
靜修先生文集卷之十一
