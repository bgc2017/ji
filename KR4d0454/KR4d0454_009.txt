靜修先生文集卷之九
七言律詩
有客
門前有客通名姓一别十年記憶無鬢髮俱驚各衰白
行藏巳涉幾榮枯急呼滿酌辭醅軟聊用親嘗𥙷飯麄
深感故來兼久候送歸雖病不湏扶
雨夜
夢覺呼童問幾更未譍先作不平鳴山深六月有秋意
夜靜滿城惟雨聲四海虚名此身愧百年浮世寸心驚
誰教簷溜如愁思欲断還連直到明
現前
萬事除無取現前此身隨處可周旋居南懷北豈安土
巳夏願春非樂天誰謂包涵心有外我知彌滿道無偏
洞觀今古平平在賸盡區區智與權
上塚
鄕隣見戲說兒童日日相邀社酒紅故國無家仍是客
病軀未老錯呼翁里胥驗帖徵游戶縣長聞名謁下風
欲向溪南訪喬木不禁煙雨正空濛
桃花菊
東籬元不是天台誰挽春風到酒杯丹藥有靈能換種
黃花從此不湏開已經晚節霜纔識不是寒香蝶亦猜
老眼淵明不今古幾回春去復秋來
夏日幽居(二首)
隱几青山意獨長回看人世易炎凉㘽培得力江陵橘
薄悪傷心陸氏莊莫就一時論絳灌要從千載到羲黃
人間何處莵裘好擬問希夷買睡鄕
閉門終歲澹無求雲雨人情亦可憂斗酒難酬滿車望
杯羹直結殺身讎平生幾緉謾多苦一日百錢姑少休
山鳥不鳴林影靜卧看蛛網罥蜉蝣
夏日飲山亭
借住郊園舊有緣綠隂清晝靜中便空鈎意釣魚亦樂
高枕卧游山自前露引松香來酒盞雨催花氣潤吟箋
人來每問農桑事攷證床頭種樹篇
午睡
閑中何事不清妍鳥戀花隂伴晝眠䆫外雨晴山有暈
枕邊風息樹無絃面前多放寬平地方寸嚴臨咫尺天
萬古羲皇有餘意不妨分我百來年
新晴
小雨新晴草色蘇家園生理未全疎埋盆欲學魚千里
試地先㘽芋一區時與老農談稼穡不因閑客罷琴書
乾坤妙處無人會卧看墻隂雀哺雛
醉梨
白雪春香洗未殘玄霜誰遺凍成團漆封圓顆盤增滑
蜜和濃漿齒避寒綠蟻從今忘病渴金花無地著餘酸
快人風味依然在莫作尋常軟熟看
送人官浙西
江海十年幾戰酣劫灰飛盡到耕𧖟亂離文物想猶在
凋弊徵科恐未堪眼底興亡即今古胷中形勝欠東南
因君漸有扁舟興佇待清風洗瘴嵐
九日客至
有人車馬訪柴桑怪見寒花滿意黃莫對青山談世事
試將華髮照滄浪淵明不與白蓮社程子猶憐綠野堂
他日燕南話耆舊此回風味亦難忘
贈趙丈八十詩(併序)
趙丈字澤民金義宗初年應律科中天下第
一授商州知法尋除左部檢法遷新息令北
渡客順天中統初擢爲左三部司正致仕景
州判官爲人樂易寡默嘗與先人同應眞定
宣撫司辟召故予以父執事之今年八十餘
里人好事者榮其壽諸公爲賦詩而求予倡焉
律學專門自可疑更從報施論心期干戈留在三章法
松菊歸來兩鬢絲再拜通家惟此老百年涉世亦吾師
平生辦作耆英序慚愧胷中壽域碑
九月晦日過鎮州宿趙徵士黃極道菴
慘酷姦訛禍世親翕張無復見眞淳藏來龜六終留殼
調中狙三巳自塵符藥眞能度衰俗漁樵却恐有幽人
摩挲石刻皆名筆庭下寒花不似春(菴取象藏六)
寄張之傑
便擬庭闈捧檄過直湏隨俗苦揚波一瓢有樂誰云細
三釡無歡亦謾多戰國遺風餘管樂南朝清議尚王何
見人時樣知吾拙獨誦滄浪太古歌
黃精地黃合釀名以地僊酒
僊家名品對嵳峩誰信幽人用物多酒面白雲招我在
杯中華髮奈君何西山秀氣斸欲盡易水寒聲釀亦和
未望天行望千歲舉觴當和紫陽歌(雲卧天行非予敢)
(議守一處和千二百歲晦翁調息箴也)
席上分賦二杯(二首)
隴鳥回頭意若何刳腸欲我鑑紅螺微茫山色詩㾗在
灔澦灘聲飲興多聖處巳分糟與蟹醉來惟見酒成波
千年醒殺江魚腹應恨生身向汨羅(右螺)
希夷尊俎永相忘混沌鑿開見此觴金橘有天容逸老
青田無地避餘香雲中招飲留仙掌物外尋眞得醉鄕
試向峨眉問啼鳥人間紅雨幾斜陽(後蜀紀刘光祚進)
(桃核杯云得于華山陳摶邵康節謝人惠希夷尊詩有)
(仙掌峯峦峭不收希夷去後遂無儔能斟時事高擡手)
(善酌人情略撥頭之句右桃)
張氏西園
水府生煙晚更蒼翠隂含雨暗生凉人間豈有赤松子
天上應無綠野堂一日平原驚客散千年郭隗又臺荒
誰教老樹夕陽在留與憑欄遣興長
示彩鱗
相思擬話百年情燈火直湏幾徹明繼志未論班氏史
隆師何用鄭公名人門忠孝寧無責學術淵源先有盟
欲寄君詩仍感泣野夫能有幾門生
除夕
莫道春風室罄懸試看孤影伴頽然浮雲往事空千變
清鏡明朝又一年頭上無繩繫白日胷中有石補青天
幾時能了西山約六角黃牛二頃田
秋郊
行過青林徑欲還誰家茅屋在林間雲初湧出半含雨
風漸吹開微露山世味嘗來知懶貴物華老盡覺秋閑
天教勝境爲詩敵未許幽人穩閉關
薔薇酒
顔色酴醾茉莉香琉璃到手會湏嘗一杯滄海泡成幻
萬古花菴醉有鄕凉冷併收天水碧輕醇猶帶女眞黃
錦囊盡貯春風在别是僊家不老方(服食家有餌薔薇法)
送董巨濟尋親
花繞東鄰竹馬鞭春隨西舍板輿肩白雲尚在棲遲地
彩服俄驚喜懼年樵爨定知生處楽兒孫多向老來憐
阿翁别後還家夢比擬思親恐未偏
賈氏溪堂
澹澹春波遠更宜丘山華屋緫成非來今往古年華在
厚地高天人力微世上紅塵無此客杯中明月有清暉
燕南盛事君湏記曾爲東湖盡醉歸
望易京
亂山西下鬱岧嶤還我燕南避世謠天作高秋何索寞
雲生故壘自飄蕭誰教神器歸羣盗只見金人泣本朝
莫怪風雷有餘怒田疇英烈未全消
七月九日往雄州
秋聲浩簜動晴雲感慨悲歌氣尚存灑落規模餘顯德
承平文物記金源生存華屋今焦土忠孝遺風自一門
白髮相逢幾人在蒼煙喬木易黃昏
水門菴
池煙林影澹無姿物外高寒兩石磯雲水流行寧有跡
乾坤俯仰自相依波涵晴景動猶靜鳥戀幽人去復歸
回首塵緣吾未了靈風且莫故吹衣
答或者以所註孫子見示(二首)
學術兵農豈盡無規模如此亦區區權書不免增多口
霸論誰教混一途親手申韓如果有許身管樂未全誣
千秋萬古中庸在留與橫渠作後圖(邵公武讀書志有)
(横渠少年註尉繚子一卷)
誰遣歐陽筆有神微詞端不赦堯臣樵夫見笑寧無愧
童子羞稱亦可人但得躬耕全性命猶勝偏霸在風塵
芻蕘一語宜深聽樓上元龍且莫嗔
溪光亭看雨
萬山齊擁白煙來木杪先聲失怒雷海岳奔崩换毛骨
乾坤收斂入肧胎龍公所藴有如此塵世一清何壯哉
坐看神功空束手夕陽華髮對蒼苔
避暑玉溪山
風露撩人儘力清也應知我到禪扃秋聲滿谷有生氣
山意帶煙成遠形皎月欲升天失色白雲初出樹留青
他年若訪經行處合有先生避暑亭
飲江漢白
高亭飲興動江山爲捲灘聲入坐間糟麴眞能釀滄海
魚龍直恐盡神姦襄流謾說葡萄暖僊國曾分玉液慳
聞道兵塵埋楚甸一杯誰與洗愁顔
鄕先生漢韓太傅嬰墓
章句區區老益堅百年軻死巳無傳四詩今併毛公廢
三策聊存董相賢祀典曾聞鄕社在荒墳重爲里人憐
絃歌燕趙今誰見高詠周南獨慨然
玉柱雙清香
二氣元從太極分浮雲起滅見來眞白虹貫日豪華散
砥柱中流意象新方寸有靈涵大塊頭顱無物隔蒼旻
藍田萬里煙生玉禾辦晴䆫半穗春(心無外體無間吾薰炉銘也)
對菊
迂疎不辦一身謀鬢髮空添四海憂畫本流民今復見
詩家逃屋爲誰留黃茅安得千間厦白布空歌萬里裘
政有南風曲中意可能獨醉菊花秋
西湖
水竇深藏十畒煙賣書直欲買魚船數椽破屋巳自足
四海虚名良可憐醉後不知清露下興來擬共白鷗眠
濂溪謾有當年志老去而今只愛蓮
玉乳峯
亂山如擁欲爭先惟許孤峯入馬鞭舊見劒光曾犯斗
誰教箭筈亦通天只應絶頂千年石中有齊州九點煙
安得凌風乘此去東游滄海看桑田
積雨
萬象何爲入杳冥懸知物外自高明前年憂旱有今歲
半月閉門如一生捧日謾勞中夜夢補天誰識寸心誠
隂雲政使高千丈坐受魚頭恐未平
溪光亭小憩
尋凉隨水到溪亭十里綠隂慙鳥聲自惜筋骸恒世故
豈知風露巳秋清白雲似與山爭秀落日放教川盡平
六月農家猶赤地登臨舒嘯若爲情
都山劉丈九十詩卷
感事還悲負米身此生無復九齡親干戈誰共知年喜
天地獨全愛日眞只擬商顔亦秦土豈期唐水尚堯民
胷中壽域平生在開卷題詩覺有神
秋夜
巳喜山深稱野情每慙無物慰諸生書貪日課不時睡
雞爲誦聲長早鳴病後端居信張詠靜中未發有延平
誰知今日絶絃意却恐人間知此聲
憫旱
農父看雲淚亦乾靈湫誰信欲生煙萬金良藥汗猶出
一寸丹心天可旋未便無食思樂土不禁憂國願豐年
爲占河漢中宵起獨對殘燈理斷編
過徐橋
老岸石欄曙色分只疑身是入山雲十年往事不回顧
百里清泉如可聞人世誰教有長路坤靈終亦化塵氛
興亡更遣陂塘在幾欲悲歌酒未醺
宿龍宫
擬欲題詩贈白雲且傾濁酒洗塵氛閑將談笑論當世
却喜稱呼是隱君天柱舊曾分戶帖神林今又有移文
夜深長鋏悲歌罷此曲山靈恐未聞
過東安趙宋先塋
五李風煙慘晝霾渠兒有志亦雄哉累朝禪策皆虛器
千古黃袍又厲階文物漢唐今巳盡史編南北更堪哀
荒墳一品知何處猶遣石麟草半埋
秋夜
坐困沉思強起行虚庭凉露下無聲爲爾寂寂人莫笑
不肯碌碌君何成萬古興亡天亦老百年身世夜難明
情知不爲學仙去也欲蓬瀛寄此生
洪元宫(明日擬到天城)
樹邊平野接晴霞脚底清江走白沙方外道人留客住
門前塵世倩山遮自慚爛賞無多暇更有行&KR0810;第二家
煙雨兩陂皆古木興來便作上天槎
哭王之才編脩
草草離觴記去年誰知此别是終天傳雖成癖今安用
史未爲榮應自憐四坐高談宛猶在一經白髮竟無傳
交朋日與來書少不過西州亦泫然
張仲賢宣慰淮東過子山中臨别贈詩庸見定
交之意云
昨夜相逢終夕話今朝送别百年情世緣盡付禪心在
官况併隨詩境清此日救焚猶有望他年勇退豈無盟
知君苦愛希夷老莫厭山深不寄聲
白海青
扶餘玉爪舊曾聞青鳥猶霑海氣昏掌上風標有如此
眼中神駿更憐君平蕪未洒頭鵝血春水誰開獵騎門
過應昏鴉莫回首霜拳高興在空雲
城樓待雨
雨入江樓勢欲吞雷轟何止語難聞未憂彼岸將爲壑
只恐吾山盡化雲風伯爲誰能却敵物華依舊歎如焚
百年人事今如此猛拍欄干怨夕曛
憩謁山寺
石田霜落晩簫騷一徑禪扃亦自高九萬里風安稅駕
三千世界等秋毫山哀似苦天相罩秋老不禁詩大豪
西望雙龍有高隱結菴終擬近林臯
唐張忠孝山亭故墓
斷碑藩鎮記當時杯酒談兵少牧之山色何曾間今昔
人才初不限華夷水波風起心猶壯木杪秋生鬢已知
莫更候雲臺上望武陽禾黍亦離離
武陽故臺
仁義徒令此舌存轍環初不救紛紛天公欲爲秦漢計
野色更無燕趙分滿眼兵塵餘故壘一聲樵唱入秋雲
擬乘碣石觀滄海易水東流去不聞
次韻答范陽郭生
默坐誰窺樂境深無絃初不用知音曲肱睡起亦何事
弄月歸來徒自吟多愧寄書勤訪道未嫌傾蓋即論心
西山百里平如案欲認東州煙雨侵
登武遂北城
神州英氣鬱高寒臂斷爭教不再連千古傷心有開運
幾人臨死問幽燕平生卧榻今如此百萬私錢亦可憐
咫尺白溝已南北區區銅馬爲誰堅
靜修先生文集卷之九
