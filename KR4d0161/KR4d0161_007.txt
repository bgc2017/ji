紫微集卷七宋張嵲撰
五言排律
送人赴闕
宗廟璵璠器皇家柱石臣策名存紫府佐世值昌辰德
懋膺宸眷才雄處要津文辭追賈馬賓望並荀陳共貴
豐年玉咸推席上珍薦延言有味發摘政如神既畏西
門猛兼懷鄭産仁化民幾變魯羣盗遂奔秦峻節推邦
直高風聳佞人立身惟耿耿讒口遂狺狺一出修門道
重嘗未下蓴豈同游澤畔詎類卧漳濱逸興傾醇酎清
談岸角巾處屯常若泰在屈每如伸忽下泥金詔初回
雨露春巾車趨象闕鳴玉覲楓宸江漢終歸海風花復
墜茵途長知騄驥霜後識松筠道合明良舊恩濡寵數
新調元歸大鼐爕理屬洪鈞賤子獨何者龍門亦有賓
承顔常數數惠訓每諄諄屢賞王濛語寧遺趙壹貧數
言真可誦一語足書紳他日承題品今朝冀選掄知歸如
有地拜賜遂無垠菅蒯雖何用駑駘尚可馴儻能收散
誕幸免屢逡廵悵别瞻行旆銜恩睇後塵祝公聞政日
著意念窮鱗
題六合英氏廟
野曠煙迷縣溪湍柳繫航雉鳴初翳麥蠶長未眠桑地
有前朝恨爐殘古廟薌空江長漠漠寒日自荒荒竟墮
蕭何計仍同項氏亡相黥寧作帝晝錦亦還鄉嚴瀨終
辭漢箕山不禪唐君王千載恨行客亦凄凉
螢火
徂暑初殘夜飛螢遍曲塘翕張舒熖短斗注引輝長翻
屋星移位窺簾燼吐光未應彌輦路聊可映書囊乍與
風俱遠偏隨雨送凉老夫常作客看汝鬢毛蒼
偪冬至小雪
落葉將埋徑林寒欲刺天情凝遥嶺外雪墜草堂前竹
密潛增響梅疎欲鬭妍紛紛迷遠樹整整度清川未擬
乘高看惟思擁褐眠衡門聊騁望憔悴廹新年
七言律詩
和張簿韻
長来棲遯興偏濃秋日山光望欲空圓紋被水川涵雨
碎影翻林樹帶風羣山綿亘多連峡微水瀠洄只向東
各有田園歸未得追陪強欲備鄰翁
贈江司令朝宗
投老叨恩得一州平生江令始從游揮豪坐上誇新句
岸幘罇前傲早秋幸有高情能命駕寧能十日為吾留
詩成苦被黃花惱急送兵厨與破愁
十二月二十一日贈沃令
訟庭無事長苔衣卧聽松風白晝遲紙帳亂紋龜殼皺
道衫深綠鶴翎垂塵犀揮處論前史香篆銷時理秘辭
官長既閒春亦早玉梅初綻兩三枝
余所寓僧舍蜂筒忽散去僅留其半僧云分蜂
時每如此尋復追求再得之貯以别龕感而成
詩
每逢晴日競飛飜忽為群居負責言甘美日充辭豢養
蟠藏歲久念騰騫趨衙乍覺朋曹少分邑疑因支庶繁
莫便無情同燕雀階除得食語喧喧
賀師垣賜御書一德格天之閣牌并鍍金器皿
青羅凉繖從人紫羅衫鍍金腰帶儀物等
炎精光復論元功事業伊周信比蹤許國一心明貫日
存孤高節凛經冬甲區地勢羅千雉奎畫天門跳六龍
自古至誠參化育濟時行道本中庸
重屋雕甍勢欲翩睿題藻翰揭中天秪緣吉德存方寸
廼爾叢霄格大圓傳自孔門皆一道稽諸說命合三篇
中興如問君臣美萬世昭時六字傳
柳絲搖曳拂堤沙瑞氣中藏上相家風動五雲迷御爼
香從雙闕賜天花仙韶合奏塵飛盡中使宣斟日未斜
既醉太平誰事業為傾恩意入流霞
恩詔新頒導從儀夾塗無復走烏衣競紆紫霧更袍色
仍有黃金上帶圍翠幰翩翻風易暖雕槃璀璨日争輝
沙堤矚目人人說小相行看接軫歸
遊嶽麓寺三首
平生耳裏湘西寺此日真成叩梵宫地闢晉朝多勝概
人師支遁有高風身遊大士毗耶境目盡湘東返照中
佳處未能頻駐屣此行尋勝亦怱怱
杖策松門興未窮更過金地雨花中山泉淅瀝通幽戶
林葉蕭森下晚風目極平臯方蒼莽烟深城郭自空濛
他年襆被僧房宿聊與支郎話色空
林壑盤紆松徑深華臺暇日暫登臨雲開楚岫千重出
日落蒼梧萬里隂賈傅文章仍自昔武王城郭已非今
傷時訪古堪流涕徙倚聊為澤畔吟
奉酬致宏贈别
強顔從宦益堪悲此日逢君異昔時末路未忘交似漆
相看各已鬢垂絲亂來世事渾難料老去生涯詎可思
客裏别君情更惡同歸猶恐尚差池
此生將老竟何為未信全關造物兒十載宦遊無我拙
一生懷抱有君知天邊故國人空老江畔黃花誰與期
跨馬東歸猶是客離亭别酒莫盈巵
從劉待制游中梁山寺
樓閣高低跨碧空鱗鱗羣樹亞山風滄江東去流天外
秦岫西來繞漢中野曠自然傷遠目天高聊復送飛鴻
登臨不起河山念今日中原有謝公
遊道林寺詩三首
萬畦霜稻卧黃雲小徑縈紆接寺門不見高人空像設
更無衲子辯風幡樓觀遠岫秋增媚窗枕寒溪夜更喧
他日重来瞻近影一憑香火薦蘋蘩
悠揚秋日澹岡陵繫馬喬林叩梵扄過雨溪流初瀰瀰
無風竹影自泠泠空餘古柏庭前老依舊寒山戶外青
惆悵祖師飛錫地巖阿誰為一鐫銘
墟落生煙晝欲昏亂山行盡到平原雨餘疊嶂添新秀
水落寒沙見舊痕古寺有僧棲壞屋遺斜無主自荒村
徘徊欲訪當時事黃葉驚風斷客魂
登白帝城
霜風吹日下長原䕫子城荒灌木繁東去諸山朝峡口
西来衆水會關門千年白帝空祠廟萬里家山秪夢魂
絶塞邊頭重廻首秋聲凄斷不堪論
殊方秋盡怯登臨萬里屯雲結歲隂崖壁&KR1895;岈知禹績
江山割據識雄心滄波南下奔雲急單舸東遊兩鬢侵
漂轉十方仍作客沉吟懷古淚沾襟
送趙郎
匡山太白書滛久不但天才盖一時湏慕更生勤博古
莫師長吉祗為詩八塼學士多時譽七步賢王有令資
數子風流君可致劍門他日看雄辭
亂離何處託浮生羡子今為劍外行異縣頻年多送遠
中原何日見承平雲開壠首河山迥月出巴江閣道横
此别相逢定何許各湏努力待時清
余於今年二月初一日夜夢中與劉彦禮兄弟
水邊飲酒賦詩曾記所作元八句㤀其餘今足
成之
夢裏相逢竟是非人生皆夢亦何疑花邊置酒行杯速
石上聽泉得句遲千里幸能申闊積一歡何必是前期
諦觀石火光中事慮不長於未覺時
舟泊宜都
二年峡内厭羈束此日江湖欣渺茫烱烱晴鷗明晚色
悠悠殘日動波光遠眸盡處即他境叠嶂痕邊仍舊鄉
自是望鄉湏淚落不緣風樹使心傷
題永睦縣高齋
沓嶂寬圍巴水通登臨眼界浩無窮空蒙嵐翠雲煙外
明滅波光樹影中莫詠楓林傷極目且依蘋末挹雄風
中原十載人將盡相見休嗟似轉蓬
過鄖陽縣
孤城寂寂枕江湄萬室燒餘事可悲故老歸来泣環堵
行人竚立問遺基年華祗覺凋容鬢花鳥何曾管亂離
依舊漢傍春事好野桃開盡暖風遲
秋懷
日壓城煙光少留朝昏應似我悠悠人生百歲今已半
世故萬端無幾求學道初聞滅正受深居不賦畔牢愁
尚湏一舸輕波上自詠新詩送白頭
淛河十月菊猶斑客御貂裘未覺寒遲暮更知為客惡
羈窮猶自借書看朔風幾夜驅鴻雁苦雨驚時損蕙蘭
安得雀離三百尺一超紆譎破憂端
山中月夜
中原羣盗幾時平避地荒山萬慮驚霜月有情凝夜色
溪流無盡落寒聲滿山林影龍蛇動繞屋風枝劍珮鳴
自惜壯懷消欲盡只將搜句了餘生
送别
十年漂轉鬢成絲細話平生萬事非却憶青燈初罷酒
俄聞鐡騎已成圍當時痛飲今誰在從此羈遊與願違
客裏别君還歲晚江湖寥廓淚堪揮
予寓居麻子山自入冬以後大小雪凡十餘作
傳聞平地已有春意而兹山偪臘復雪寒威特
甚
荒山絶頂受春遲幾見冰花散陸離江國凝思唯把酒
雲林注目又成詩修篁壓路增幽意初月臨空耿素姿
寧有扁舟可乘興柴門惆悵獨移時
雪晴
鳥烏聲樂作初晴日到寒窗氣象新天接瓊瑶三萬頃
樹明組練五千人已從炎海生隂盭更與神臯洗戰塵
曾侍紫宸知帝力隆興借與萬家春
小雪作
霜風一夜落寒林莽蒼雲煙結歲隂把鏡漸無勳業念
愛山唯駐隐淪心冰花散落衡門静黃葉飄零一逕深
世亂身窮無可奈強將悲慨事微吟
枕上聞雪呈趙郭二公
上瑞来寧玉座憂夜聲先到竹窗幽饑腸已作来年飽
病眼聊湏臘月收高士清貧無敝履故人狂興阻扁舟
却思清曠江邊路鶉兔成車酒自篘
詠鶴
昂藏野鶴混羣雞志在雲天失路悲湖海稻粱元未足
虞衡羅網莫輕施獨憐鎩翮垂寒雨可念長鳴向曉曦
却使羣烏驚羽翼上林能占主人枝
宿歸仁寺
精藍置屋切雲根此地何從着世紛縹緲僧窗更臨水
氛氲崖樹欲參雲青山細認千重叠暮氣徐觀萬里曛
兩岸蟲鳴燈一點舟人相語夜深聞
高司業
春浮花氣擁門闌星昴神嵩瑞世間一字夢靈通洛學
諸儒文弊隔賢關巨源淳德真金玉吏部高名信斗山
此去致君堯舜上黑頭卿相自朱顔
旌頭落盡少微明追復成均雅頌聲詔起儒宗高一代
禮隆師範表諸生拾遺柱史當螭立潤色綸言倚馬成
行把荷囊多獻納要將文彩助昇平
代王侍郎送程尚書赴信州
化龍陂迥照旌旗懷玉峯高緩馬羈地接鄉關猶晝錦
人從國老借元龜一州如斗何勞者六合同風要在兹
此去未能温坐席却隨春到鳳凰池
德望居朝大吕輕眷思難怫丐歸情履聲暫去端門曉
刀夢新占虎節榮有道致君三任喜無心貪寵一麾行
天衷祗恐思耆舊不待黃堂報政成
君王鍾意撫斯民不惜朝端屈老臣連錦麾毫千字寵
黃金横帶萬釘珍長安日近恩光邇刺史天高惠政新
我愧仙嵓舊猿鶴依然軒冕縳閒身
初夏已晚山中即事
山雲倏忽自晴隂積雨門楥蔓草侵一帶清川供極目
千重沓嶂伴微吟雄鳩鳴處園林密白鳥飛来溝水深
麥秀桑柔夏方永不堪時序苦侵尋
遣興
人生何必論才良賢否窮通脱未量運否蛟龍猶蠖屈
時來鳥雀亦鷹揚王侯螻蟻同歸盡鍾鼎山林各所藏
何用作文嗟不遇已將名利等蠅翔
少年豪縱志凌雲著論將期擬過秦當日詩書徒用世
如今文字豈謀身亂離不用毛錐子漂轉聊同木偶人
主父平生希鼎食年来一飽尚艱辛
三月二日奉詔赴西園曲宴席上賦呈致政開
府太師
幅巾私第巳歸休當宁虚懷更欵留避寵雖辭持節冊
送行猶用濟川舟城南舊圃扄花洞洛下新莊引御溝
詔諭兩京居密邇不妨乘興往還游
邦人欽佇見儀刑詔使相望對寵靈位冠三公師尚父
(劉向云師之尚之父之故謂之師尚父)躬全五福壽康寧久留行色春過
半乍别天顔涕欲零誰識上心優老意從行仍許鯉趨
庭
昔美都門祖二疎太冲篇詠貴良圖不聞賓主俱公鼎
未見篇章出寳跗河嶽英靈添賦咏都人士女競歡娱
皆言元老歸休盛恩禮便蕃自古無
雨中感懷
西風搖落葉聲悲避亂荒山萬緒迷一室漂搖任寒雨
百年昏曉信鳴雞清霜已染千楓樹殺氣應隨萬馬蹄
黃屋秋來定何許孤臣安敢恨羈栖
舟中感懷
故園此去渾如客異縣而今却是家還日簷楹應着燕
來時楊柳未藏鵶孤舟泛泛春江闊去鳥飛飛岸樹斜
却憶當年南下日傷心泣盡日昏華
歎名
十年四海稱忠壯誰料將軍隂子謀舊物空餘叱撥馬
新聲莫唱白符鳩民謠幾歲傳鈎落笙席何人戀故侯
溟海茫茫孤鳥没一埋蓬顆便千秋(叱撥馬見李筠傳)
會覽亭三首
縹緲飛亭接郡樓平崗絶岸對滄洲天邊遠岫寒無色
城下澄江湛不流林影終朝垂澹瀩水禽隨暖弄輕浮
何時放髮從漁父會傍蒼烟卧釣舟
野岸平林對郡城登臨領要在斯亭江吞荆楚流空闊
山入興洋翠杳冥歲晚雲煙昏近甸沙晴鷗鷺滿前汀
杖藜竟日窮心賞猶自羈愁未肯醒
角聲嗚咽下城頭水國風煙欲暮愁遠日苦遭層嶂隔
歸心欲逐大江流漁村積火臨沙岸賈客連檣集市樓
千里家山一廻首林梢新月又如鈎
潭州道中
青山接雲雲接天碧林溪樹兩相鮮地連諸徼分秋色
天近平湖識渚煙望盡好峯仍注目賞餘幽樹更垂鞭
是身已作無貲省乘興將隨下瀨船
示疑者
天見已如摩勒果佛求休待鉢曇花萬緣畢竟歸空劫
舉世徒勞筭海沙除幻已超白骨觀修真閒運紫河車
時人欲識歸投處無盡光中是我家
溪梅初放
荒山犖确倦征行溪畔逢梅照眼明枝裊霜天寒日薄
影沉碧澗晚流清最憐雪後開来瘦可忍風前落去輕
却悔折歸無可贈舊遊千里但凝情
次韻石用之春晴遊西湖
春晴結客出城隅無數僧坊論給孤紅貼馬蹄花底路
綠籠船背柳邊湖逍遥各自從鵬鷃斷續寧湏較鶴鳬
端立一丘為老計移文何謝北山逋
舟中即事
西来一櫂任委蛇春日惟增雨露悲故國佳辰逢禁火
水鄉農事見扶犁年華祗觧凋容鬢花鳥何曾管亂離
目極傷心誰告語含毫獨賦遠遊詩(内四句犯亂後歸光化過鄖鄉縣篇)
泊舟
遥依沙岸繫扁舟風落荒山萬木愁枕下驚波時汨汨
天邊寒夢信悠悠遭憂和嶠仍丹淚遠適虞翻易白頭
離亂偪人全策少微生從此任浮遊
自竹山歸酇上墳
晨曦出沒霧交流獨喚江船立渡頭嵐光映縣民居麗
紅葉漫山客意愁溪雲欲作今朝雨崖菊猶含舊歲秋
此日還歸追曩事孤生淚盡黑貂裘
周參謀以詩催再遊末章戱賦
九十日春晴幾日得堪行處便須行官因局冷常多暇
眼到花開亦暫明當信光隂如過隙莫教風雨暗長檠
乘陽不礙遊人路定看花驄正勒鳴
又
競說楊枝傾上國樂天題品付歌行但同學語雛鶯小
未見回眸剪水明席舍主人能顧曲曉來粧燭想銷檠
海棠何必尋龍井願聽周詩賦鹿鳴
喜張丞相破湖賊
遥欣丞相受䧏時湖外歡聲入鼓鼙十萬水軍歸禁旅
二千里地反鋤犁弄兵無復潢池内棄甲應同熊耳齊
從此上流無犬吠好營停障接京西
昔柳柳州作永州山水諸記泉石之狀如在目
前兹峡上羣山與柳州之文頗類
山磎犖确冐荒筠石溜㳙㳙盡日聞微水寒来渾見底
峡山雪後欲侵雲深溪春動梅争發絶壑林高日易曛
應似零陵溪上景林泉多類柳州文
繼韻書胡氏孝思亭
舉世針磁覓秀峯争從窀穸問窮通喜君篤孝誠尤至
追想慈顔事已空積毁到今猶瘠立因知卓行不雷同
當時甘旨庭闈念應向廬前歎樹風
寓居
未有揚雄宅一區已驚短髮似盧蒲家貧粥飯隨魚鼓
地遠賓從祗鳥烏已罷書空為咄咄猶思快耳作嗚嗚
衰殘政值中興日聊得安閒卧五湖
如吳興舟中讀白樂天詩有作
離離雲樹泛朝&KR0712;十月江南未變衰縱櫂千尋霅溪水
散懷一卷樂天詩平生名宦休回顧隨分追遊且自欺
不敢將心比餘事逍遥何似洛川時
