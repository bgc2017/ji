紫微集卷十九宋張嵲撰
制
張浚為前宰相該遇明堂大禮赦恩合行檢舉
叙復奉聖旨復觀文殿大學士制
勅總揆岳而居中夙賴爽邦之哲位山川而作鎮方資
表海之勲熙事休成湛恩誕布將善人之是賴豈舊德
之或遺具官某道貫古今學該流略計安天下而厲其
志心在王室而有其功誠慤不移陳義有大臣之節危
難自任許國有古人之風勲庸少迕於初心意氣已吞
於讎敵雖孔明街亭之敗以三等而自貶而仲華龍章
之褫無二色之可闚逮起奉於東藩賴綏安於南紀既
民人甚便其政故績狀稔聞於朝爰因惠澤之敷俾冠
侍班之寵噫翰藩強固所以增廉陛之安榮職秩優隆
既已均弼諧之體貌尚無内外之間共須平定之期可
桂林為因擅差官兵過淮推砍竹木等事於遙
郡階官上各降一官遇紹興九年正月五日赦
敘中侍大夫及遇紹興十年九月十日赦敘遙
郡防禦使制
勅朕合宫禮成肆𤯝象魏往愆宿負咸得虧除具官某
頃以將屯發興自擅有司麗法當以奪官兹用赦原比
還故秩尚思毖慎毋貳其尤可
王仲薿為該大禮赦敘左通奉大夫制
勅朕致選賢能欲同躋於平定容忍臣子用保護其初
終雖嘗觸於憲條其卒歸於蕩宥爰以祭澤之布誕敷
蠲略之文况吾邇臣豈限常典具官某學問傳其素業
德厚殆其天資雄深之文不施於典誥孝謹之行徒行
於里閭曩以微文嘗詒吏議既會赦而一解宜故秩之
稍還御衆以寬朕所以廣仁恩之意計過無憾爾無忘
復玷缺之艱可
耿著為毆打百姓致死特貸命追毁除名停配
降承信郎續為起發大金留務計議使應辦一
行舟船脚乘同共交納官奉聖旨降五官與叙
係已敘未復舊今來該遇紹興十年九月十日
明堂赦文與敘武略大夫制
勅具官某殺人者死古今不易之道也其或降宥得以
官爵自贖既更赦令又得稍還故秩其為恩亦厚矣然
爾之官爵可以復得而死者不可復生也其祗茂恩毋
忘念咎無或狃於幸免再抵罪誅他日有司以義固爭
雖予不得而爾私也爾其戒之
景興宗元係右中奉大夫直徽猷閣所犯因知
潼川府為於川陜大軍券食折伏錢内别作名
目侵支使用不行起發事奉聖旨特降一官後
該遇明堂赦恩合敘復原降一官
許中任左朝請大夫直寶文閣知靜江府為收
買戰馬例皆不堪披帶降兩官未敘間又為奏
本路管下州軍多有待闕官員寄居乞依三路
沿邊州軍不許官員寄居不支俸給等事降充
直祕閣又因在任罷行後不覺察市買於元認
逐廳舖戶處伊市價買物等事先次落職令湖
南轉運司根勘具案聞奏特降三官勒停後遇
明堂大禮赦本官見左朝請郎主管台州崇道
觀依刑部所申與敘一官
曾班為臣寮上言金人登泰州城知通親往軍
前和議差官吏根刷金銀等事奉旨曾班追毁
出身以來文字除名勒停送雷州編管後該遇
明堂赦與敘左朝散大夫
安邡右朝散郎成都府路轉運判所犯因應副
王彥一軍錢糧未見起發數目等事先次降兩
官又為因吳玠軍前糧食闕乏不行裝發放罷
追五官添差監郴州在城酒税後遇明堂大禮
赦與敘左通直郎
侯慤元係右朝請大夫江南西路安撫大使司
參謀官所犯因措置招安建昌軍叛兵事務冗
并不覺察諸項人馬因而作過等事特降兩官
後該遇明堂赦恩敘右朝請大夫制
勅朕施配天之澤以一洗於庶辜憫負罪之臣用稍還
於故敘爾頃承委寄薦抵尤違既更歲月之淹亦既思
愆之久其從寬宥畀復官聮欽服予恩毋忘爾戒可
陳靖直元係右中奉大夫利州路提刑所犯因
在任買販鹽貨等亊先次放罷特降三官後該
遇明堂赦與敘右中散大夫致仕制
勅朕施配天之澤以一洗於庶辜憫負罪之臣用稍還
於故序爾頃承委寄薦抵尤違既更歲月之淹亦既思
愆之久其從蕩宥畀復官聮雖筋力已愆顧無尸於事
任然德義自飭宜尚慎於桑榆可
魯彥元係中衛大夫秀州刺史所犯因淮東宣
撫使司按發為封閉門戶致餓死將司韓全并
受豪戶孫承事木綿等入已事特旨降横行遙
郡七官勒停今該遇明堂赦恩勘會昨於淮陽
軍兩次立功理宜優敘特與敘親衛大夫秀州
刺史制
勅朕施配天之澤以一洗於庶辜憫負罪之臣用稍還
於故秩具官某頃以貪虐自抵憲網兹更赦令已復官
聮念歲月之既淹加功能之可錄爰推異渥畀敘横班
祗服予恩無忘念咎可
許中廣東經略司申海賊詹德劫虜作過其降
授右修職郎潮州推官許中躬親捕獲詹德等
與敘復右從仕郎制
勅具官某比者負海之郡久罹寇攘既以文降復為桀
惡爾能迹捕一境為清其俾官榮以為勸奬益圖飭厲
以稱寵名可
仇愈為該大禮赦左朝散郎制
勅君子修已以毋貳過為賢王者用人豈以一𤯝廢德
矧吾近列嘗麗寬科宜從洗心之文以開棄咎之路具
官某早以文學而進晩聞吏職之修事不辭勞治皆可
迹逮閱歲時之久益抒屏翰之功中以辭難嘗詒吏議
既會赦而一解宜故秩之稍還御衆以寬朕所以廣仁
恩之意計過無憾爾勿忘復玷缺之艱可
張琦昨在淮西宣撫司水軍統領為冒請逃亡
事故人錢米事除名勒停送吉陽軍編管今兩
遇赦特與敘成忠郎制
勅朕施恩於海内雖昆蟲草木莫不愷澤顧如爾等亦
所不遺也尚祗明命毋怠可
宋超為首先將帶軍馬一城官吏渡淮來歸淮
西宣撫差權知亳州烏珠親率重兵攻打遂致
失守除名勒停今該遇大禮赦係歸正之人特
與敘從義郎制
勅夫軍敗不面夷城陷不能死在於理法固有常刑矣
朕惟使過之義責爾後圖施甄收敘之恩復爾秩序朕
與爾則厚矣而爾所以報朕者謂何尚思勉哉以蓋前
恥可
梁興趙雲李進先於靖康因金人攻破太原以
南侵犯不肯順番首先率本府及絳州管界忠
義人兵措置收復河東懷澤州隆德平陽府渡
河尋歸本朝有偽齊占據黃河以南隔絶前來
不得復度河北與番賊大軍戰鬭一十餘年大
小數百陣前後約殺頭領三百餘人堅守忠節
永不順番自後思本朝於紹興五年内前來歸
朝梁興武經郎閤門宣贊舍人趙雲敦武郎李
進修武郎制
勅朕惟河朔諸郡間淪陷於干戈俶擾之餘忠義遺民
終不諼乎國家涵養之德爾等轉徙十年之後間關百
戰之餘脱身歸來深用嘉歎俾躋榮於秩序且風示於
邇遐益勵遠圖以卒前志可
耿著昨自淮陽軍軍前齎奏赴行在内殿引對
特與敘復舊官制
勅抵罪以情則法不嫌於太密推恩以恕則理有貴與
從寬具官某頃以賊殺不辜已從末減後以薦逢赦令
稍復官聮朕惟擅殺者非貶降之可懲而責效者在仁
恩之加厚是用盡還故秩計其來功尚無忽於思愆深
自圖於報國可
王仲山為知撫州失守日除名勒停紹興九年
正月五日赦文應軍興以來州縣官曾經失守
投降之人不以存亡並與敘復生前係中大夫
與敘復原官制
勅朝廷每赦令之下一洗庶尤雖其淪謝亦蒙降宥爾
頃詒吏議夷於士伍既没之後數更霈澤今其遺孤援
恩自列惟爾宿負既隔於存亡而吾湛恩何間於幽顯
俾還故秩盡削丹書啟爾後人毋忘報塞可
曹伯達為係趙榮帶到一行官屬及焚毁了番
人文牓特與補正迪功郎制
勅具官某向者敵人傳檄城邑爾能率衆守義抗賊不
有褒榮何以示勸俾起家於文吏以風動於邇遐益勵
爾圖無忘忠力可
伍昌禹元係鳳翔府僧因金人犯陜西麟遊知
縣趙璧守節不屈招集忠義萬五千人後來陷
偽更不出官依舊為僧藏泊川陜宣撫司申已
差充鳳翔府推官奉旨特與補迪功郎制
勅爾本以浮屠能知忠義守節自好不汚偽官申攽命
書俾齒仕列尚思飭厲以報國恩可
趙裔為充瀘州都知兵馬使年滿補承信郎換
給制
爾積勞累日之效既不可得而考矣徒以嘗經大臣閱
實特越有司之文而申命汝亦能祗承恩渥而圖報稱
乎
懷德崇義體性率義歸仁劉信為前來歸正供
說事宜忠義可嘉特補承信郎制
勅具官某人爾淪陷既久幡然改圖嘉其反正之忠俾
與武階之列益思厲勉以報國恩可
徐三兒補承節郎齊二哥補承信郎為遠來歸
正委實忠義制
爾以裔民志慕華夏可無寵奬以慰其心並列武階祗
服恩渥
陳在楊沂中申蘄縣管界巡檢李温將帶兵甲
前來荆塗山擇穏便下寨其李温原於客人船
上安泊不期上件船不覺入淮前去切慮别有
疎虞衆軍張言等狀推許陳在權攝上件職事
率衆與番人鬭敵委見忠義可嘉伏望詳酌特
補一使臣名目奉聖旨特補承信郎制
勅爾以軍伍威攝拒寇嘉其忠力俾服武階務立尤功
以圖報事可
衛振為父靖招收李忠賊馬陣亡補承信郎制
爾父頃以戰賊殞於行陣賞延及爾遂服武階申錫命
書無忘毖慎
王叔哥為遠來歸正本朝委實忠義補承信郎
制
勅爾淪陷既久幡然改圖嘉其反正之忠俾與武階之
列益思勉厲以報國恩可
何九章為妻父賈信與董先賊兵鬭敵身死得
兩資恩澤内將一資與次男僧奴其僧奴未曾
承受間身死乞改正補承信郎換給
在法非執政大臣不得貤爵外姓而死事者顧得之所
以厚其報也肆予命爾往服官榮無以得之之易而墮
乃力
陸保兒係北來歸正與補承信郎制
爾以裔民歸心華夏俾秩官資以為慕義者之勸尚思
勉哉
金穆昆于俊成契丹長行李嘉努為遠來歸附
于俊成補保義郎李嘉努補承信郎制
爾等皆以裔民歸心華夏並秩官資以為慕義者之勸
尚思勉哉
馬興為忠義首領不忘朝廷見團集民社保護
鄉閭與補承信郎制
勅爾天資忠赤志徇國家保固鄉閭不汚不義俾躋武
列以勸忠勞益勉爾圖無墮乃力可
趙舜舉因妻父武功大夫劉奇掩殺叛賊陣亡
與補承信郎制
勅爾之外舅頃没於賊貤爵及爾遂列武階申錫命書
毋忘恭慎可
王處仁為岳飛申自紹興七年承受本司往來
軍期機速文字到今别無稽滯伏乞指揮依一
般進奏官邢子文蘇公亮體例先次補授合得
出職名目依舊在院祗應奉聖旨補承節郎制
勅爾為邸吏隸大將幕府積年矣羽書往來道路無壅
俾登武列用勸勤勞是為異恩益殫爾力可
宋彪為自番人圍閉宿州至今堅守山寨捍禦
金人不順番前來歸朝委實忠義特與補正承
節郎制
爾脱身重圍義不反顧載嘉忠順宜有褒優即其武階
遂俾真授益思勉厲以答恩榮
潘田為自密州將家遠來歸正并供到京東事
特與補正承節郎制
勅爾脱身賊中能圖反正探刺事實以諗有司宜加褒
優用勸忠義其祗恩命益務輸忠可
魯和劉錡申契勘進奏官魯和自承受本司軍
期奏報等文字並無稽滯乞昨來湖北京西宣
撫司進奏官王處仁體例先次與補受出職名
目依舊在院承發本司文字奉旨與補承節郎
制
勅爾為吏郡邸且司邊遽奏報毋壅是為有勞俾列王
官尚服乃事益務勤恪毋懈於前
張公舉李進劉榮為殺敗金兵張公舉轉武顯
郎李進轉修武郎劉榮循一資通五資補成忠
郎換給制
爾等奮由行伍自致戰多宜有褒嘉以示勸奬往祗甄
敘之寵無忘力疾之圖
崔紡為上殿特與改合入官制
勅以假版而為真授與自選調而遷京秩皆異恩也汝
未閱歲而得異恩者再焉爾將何以報國乎尚思勉之
可
朱之彦為應副大軍糧草循一資又為措置良
家子弟籍為義士五萬餘人特改宣教郎換給
制
爾頃為令饋軍無乏又能糾集義旅助宣兵威宜有褒
加以示勸奬祗服明命無替厥勤
王存為於未交地界已前與蔡綬等結集忠義
遊說陜西諸帥為叛逆投番人朱光庭李覺先
捉獲事發並追攝赴開封送獄枷項禁勘存以
父祖世食朝廷爵禄委與蔡綬等同謀存等招
伏之後金人留守劉陶百端拷訊在獄一百四
十餘日合斷絞罪緣與南使王倫親戚特議放
免乞推恩特改承務郎制
勅爾頃與蔡綬等遊說陷没之人於關右事覺被害者
甚衆其生者既秩以官榮而死者亦加隠恤矣豈獨遺
於爾乎俾陞京秩以勞忠勤祗服明恩勉之無斁可
費樞為告發結集陳享等勞效改承務郎換給
制
爾往以變告羣盜迹捕皆得大臣承制寵以京秩有司
按狀遂俾為真往服恩榮無忘自好
唐璟任和州通判日金人侵犯勢力不加遂至
殺害贈兩官制
勅爾頃以郡丞登陴捍寇死獲其所良所歎傷秩以議
郎俾書其柩以明忠善之有報也尚歆耀之可
(名闕)特贈兩官制
勅荷戈而出已輸衛社之忠褁創而還終遂捐軀之節
其施愍典以勵庶臣具官某以沈毅之資更戰伐之久
義勇奮發不避死亡矢刃淫夷卒至淪没惜無萬金之
藥可全爾軀其稽二等之褒以昭予寵尚或未泯庶克
歆承可
楊再興王蘭高林羅彥等為與番兵接戰陣殁
各贈五官制
捐軀徇義者臣子之極忠隠卒崇終者國家之盛典其
敷錫於名命以風視於邇遐具官某拔由閭伍之中奮
迹戎行之右秉懷壯烈挺志沈雄比隨票姚之師深入
強敵之境方幸金吾之擊郾屢以勝聞復悲國子之歸
元遂推閔典俾進階於横列用追賁於營魂豈徒章死
事之褒亦以為在列之勸惟其英爽尚識哀榮
田守忠等因功合轉武功郎已贈三官欲各更
贈兩官吕福等因功合轉從義郎已贈兩官欲
各更贈一官制並係順昌府與金人烏珠等節
次見陣戰殁
勅爾等比遏敵鋒轉戰疾力遂捐軀命深惻予衷考退
敵之功固應顯賞稽加等之命宜厚飾終精識不渝尚
膺休寵可
邢方為與敵接戰陣亡贈兩官與一子恩澤制
爾頃與敵戰殁於行前死事之節不可以莫之酬也既
追賁其泉壤又收錄其嗣人尚其有知歆予渥澤
樂遇梅永亨各贈兩官與一資恩澤更各名守
闕進義副尉趙宣周孝曲育各贈兩官與一資
恩澤並係建炎年間因隨軍陣亡官兵
勅爾等頃緣國事殞命顔行向隔王靈未遑褒恤昨令
搜訪遂以名聞嘉其忠誠痛悼曷已追榮秩序恤錄嗣
人魂而有知尚服予寵可
張順等係收復海州與金兵戰亡之人各贈兩
官恩澤兩資及銀絹錢米羊麵酒制
勅爾等比與寇确殞命戎行嘉其死國之忠宜有追榮
之典其攽書命襚以武階仍錫官榮恤錄嗣子或以故
秩即畀後人賻贈有加併申褒恤惟其未泯尚克歆承
可
魏經為城破戰死贈武翼郎閤門宣贊舍人兩
資恩澤制
勅朕惟亳社方得復失此將帥不任之咎也守者既不
能死城郭委之出走爾乃率衆拒敵城已陷而不為屈
予念元元之遭罹嘉爾之死義良用悼傷武階之峻上
閤之華併告其第又官其嗣子二人豈徒為爾報哉將
以勵庶臣之節且使所任不肖者知焉可
邱贇劉輔之韓元各贈二官恩澤五資周贍左
迪馬贇杜横各贈六官恩澤依舊使臣李友等
依舊制
勅具官某等朕比敕大將上予死事之臣追賁以官錄
後恤孤既施閔典矣念其徇國之意猶未厭於予心申
錫命書載加隠卒尚其不泯服我渥恩非將悼痛之思
亦以為忠義之勸可
楊再興高林王蘭羅彥姚侑李德為岳飛奏已
蒙贈五官今乞贈七官恩澤六資姚侑李德各
贈六官恩澤依舊羅彥依舊制
勅朕閔死事之臣既加追賁慮未盡於隠恤肆申錫於
命書具官某捐軀百戰之餘殞命鋒刃之下原其積志
悼痛不忘深陋齊人尚稽涿聚之賞遠師漢武更字羽
林之孤俾再刻於密章示極隆於閔策精爽未泯尚服
哀榮可
王昌固與贈三官恩澤五資田守忠贈三官恩
澤四資陶凊贈三官恩澤兩資更與一名下班
祗應吕福贈兩官恩澤兩資李福贈兩官恩澤
兩資宋綱贈兩官恩澤一資更與一名守闕進
義副尉張宥係自效人贈承信郎與一子守闕
進義副尉王勝贈兩官恩澤一資何譚贈兩官
與一子父職名盧城贈承信郎與一子父職制
並係順昌府與金人四太子轉戰臨陣戰殁
勅某官爾等退敵於陣不避死亡金鏃淫夷卒至淪殁
朕惟春秋死事之義加序愍章稽羽林字孤之文恤錄
嗣子多寡有等一視厥功精爽如存尚歆恩渥可
龐仲先贈三官與恩澤四資南堅贈兩官與恩
澤兩資潘興贈兩官與恩澤一資更與一名守
闕進義副尉承節郎李福贈兩官各與恩澤一
資賈義贈兩官各與一子父職名王京贈承信
郎各與一子父職名制並係宿州陣亡官兵
勅具官某等比戰符離殞於行陣雖功庸之弗就顧節
義之可旌納襚賞延併申褒錄或以故秩即畀嗣人尚
其有知服予恩渥可
尚竒贈兩官與一子父職名开遇賽音蒙香唐
仲來勇安勝都商石有伊克劉彦李暉並贈承
信郎各與一子父職名制並係同前陣亡官兵
爾等比戰符離殞命追褒秩序以慰營魂具以故官命
其嗣子尚其不寐歆服予恩可
