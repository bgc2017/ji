紫微集卷十八宋張嵲撰
制
王俊為綂兵收復陷没州縣與賊交戰大獲勝
捷轉履正大夫武勝軍承宣使制
勅寇為不道荐流毒於我民士有壯猷用克綏於吾圉
惟時命綍可後疏榮具官某驍果為資本山西之風俗
戰伐自奮擅塞下之威名每懷敵愾之忠卒建禦戎之
績覽觀獻狀良所歎嘉俾進陟於横班且遙分於留務
十年生聚方迎天節之丕一日縱敵尚慎古人之戒益
思厲勉嗣有褒陞可
王勝同前除正任承宣使制
勅具官某懷許國之忠驍雄自命厲殺敵之果敏銳無
前兹因王旅之修封遂奮兵威而壓難載嘉武節俾進
列於承流益茂壯圖尚畢精於報國夙宵自勵毋廢前
勞可
王德馬立為收復宿亳州等處立功並除龍神
衛四廂都指揮使制
勅疆場之邑雖彼此之何常封爵之科惟優饒之是務
具官某秉資沈毅挺志忠誠累立戰多遂高勇爵比從
偏師而出復收二郡以還曾未淹時已聞淪陷顧彼州
來之所在一何介於予衷故如置楮之有言亦不忘於
爾報俾參華於部督尚計效於方來勉圖異等之功以
慰國人之望可
王進為元係振武指揮使累年教閱委是整肅
降等換承節郎換給制
勅爾頃由軍校以魚麗鸛鵝之法訓齊士卒有勞中率
遂齒階列申攽書命毋替爾勤可
解元先入京東親率軍馬往沂州泇口迎敵烏
珠見陣掩殺實立奇功除龍神衛四廂都指揮
使制
勅偏師薄伐既收略地之功舍爵書勞可後踰時之報
第其等級行以贊書具官某懷許國之忠驍雄自命厲
殺敵之果敏銳無前玆因王旅之修封遂奮兵威而壓
難冠秩廂部其參營衛之華總衆邊陲尚賴折衝之略
祗承明命益勵壯猷可
中書舍人制
朕覽觀三代兩漢之書嘉夫渾灝深厚之制能使一時
典章政事之美見於號令言辭之間將資行遠之文以
為飭治之助思以是任付畀得人以爾具官某以文辭
秀於士林以論議儀於禁路道前世之載能潤色於王
猷處當世之宜能彌綸於衆務肆命以予言之代將必
稱所居之官昔鄭子産以善辭令而稱於諸侯觀射父
以道訓典而重於楚國矧以綸綍之重鼓舞四方豈徒
見命令之修必足為政理之賴勉祗厥服以稱厚恩
王忠植為收復石州等十一處近因將帶軍馬
前來會合到延安府被叛賊趙惟清囚執要拜
金國詔書忠植毁罵惟清遂將忠植解赴金國
元帥府元帥道你拜我四拜却與大官做忠植
毁罵元帥又道你只拜兩拜忠植亦不肯元帥
差甲軍監忠植到慶陽城下忠植道我是河東
步佛山忠義人被趙惟清捉了解赴元帥府要
忠植來招本府不要負違朝廷堅守城壁忠植
只死在城下番人却押赴元帥府元帥問所說
言忠植自袒剝下衣服掀開胷前道你與我快
死遂刺死特贈奉國軍節度使開府儀同三司
仍賜諡制
勅朕顧瞻中原念侵疆之未復選任將帥方闢國之是
謀豈圖梟俊之臣忽動鼓鼙之感其推愍冊以勵庶工
具官某奮身阡陌之中雅意功名之會忠壯殆其天賦
韜略本於生知越歲未淹徹聲已茂糾虔義旅居多於
景從傳檄列城已聞於風靡天為不弔人忽淪亡孰云
貔虎之資遽陷敵人之計臨孤城而厲衆寧反解揚之
辭蹈白刃而不回益抗杲卿之節覽兹赴告深所悼傷
是用追褒齊越之雄視秩宰司之峻易名而節惠延賞
以字孤具嚴廟貌之崇併示哀榮之渥嗚呼刻鮑信而
旌義烈豈但無慚斬士政以慰忠魂其將有日諒猶未
泯尚或能歆可
潘謹燾係迎敵金兵掩殺入河大獲勝捷内有
陣没人欲贈遙郡防禦使制
勅奮身而犯鋒鏑本以輸忠殞命而徇國家至於死義
念立節之如此顧恤章之可忘具官某蚤以沈雄驟登
勇爵果於犯難卒殞顏行即其横列之崇襚以捍防之
峻尚其不昧宜克歆承可
郭閏係前知洮州因男從政狀昨人馬侵犯糾
集百姓王德等送臘彈結連熙秦統制關師古
有外地熙河經略慕洧生疑以此拘管斬首乞恤
念父親忠孝乞推恩奉旨於武功大夫上特贈
遙郡防禦使制
勅朕不愛高爵重秩以旌忠義之士生有榮號死加愍
冊所以為臣子之勸也爾頃以輸忠本朝遇害姦逆今
其孫子能以狀言立義不侵雖古何愧其霈飾終之贈
驟躋禦侮之階尚其有知歆予顧恤可
桑彥修為金人侵犯華州日殁於王事贈承務
郎與一子下州文學制
勅具官某爾頃因守禦城陷没賊既加閔典且錄嗣人
尚其有知欽承命渥可
胡存等二十五人邢順等一十三人崔平等十
二人王琳等十九人田立等十二人王叔等四
人謝青等四人為與賊接戰陣殁並贈承信郎
制
爾等越自行間挺身死國載觀忠壯良用䀌傷其並秩
於武階用追榮其營魄
巨麟係虢州略縣尉因金人侵犯本州同都巡
張志前去把截不期張志叛用鎗刺死麟麟贈
承信郎制
勅爾頃奉簡書捍賊於境豈期共事實有獸心遂殞厥
身良可傷䀌武階納襚尚歆享之可
齊萬等田&KR4337;等係城父縣及南京下邑縣等處
迎敵金兵殺敗賊衆所有陣亡人欲贈承信郎
制
勅爾等北與敵确殞命戎行嘉其死國之忠宜有追榮
之典其攽書命襚以武階精識不渝尚服予寵可
鄭挺為自行在至關陜道途萬里備見忠勞轉
承信郎換給制
爾頃奉職關陜卓行殊遠申錫書命慰爾勤勞可
裴信翟文簡范廣各贈三官王勝蘇卞各贈兩
官秦通等三十員各贈承信郎制並係與金人
見陣陣没
勅具官某等爾等退敵於陣不避死亡金鏃淫夷卒至
淪没惜無萬金之藥可全爾軀庸霈九原之恩以將予
意忠誠未泯尚服官榮可
祝次齡王穗邵從陳生為與海賊戰殁祝次齡
贈兩官外餘贈承信郎各與一子恩澤制
屬者海寇蟻結震擾齊民爾等捕逐殞於鋒鏑可無褒
恤以慰營魂既追賁其官資且收錄其嗣子尚其不爽
服我恩榮可
劉青贈忠翊郎劉乂贈成忠郎張浚等贈保義
郎宋俊等贈承節郎吳慶孫通等並贈承信郎
制並係掩殺金兵陣殁
勅具官某爾等咸以下秩捐軀國事載加忠壯良用䀌
傷並錫官資追褒泉壤或加贈襚以示哀榮尚其有知
歆予休命可
蔡扶孟甲為游說陜西帥臣河北忠義之士被
金人覺察得知已被處斬各贈奉議郎與一子
恩澤制
頃有義士深蹈虎穴遊說淪陷之衆導之以正不幸殞
於非命既以隠恤其終矣迺者大將言爾等向者之役
實為少從何可不報也哉並追賁以通籍且錄官其嗣
人尚其有知歆予褒恤可
吕言為管押錢糧隨軍應副支散被謝二花賊
徒殺傷身死贈兩官與一子進義校尉制
爾率職供軍殞命賊手既加褒恤且錄嗣人尚其有知
歆承明命可
董福贈承信郎與一子父職名張宣與一子進
武校尉制並係與金人接戰陷沒制
爾頃與敵戰殁於行前死事之節不可以莫之酬也既
追賁其泉壤又恤錄其嗣人尚其有知歆予渥澤可
曹深為因差出催發入禮錢物督捕盜賊在路
被兇賊謝五軍等殺戮身亡贈兩官與一子進
義副尉制
勅爾率職在途殞命賊手既加褒恤且錄嗣人尚其有
知歆承明命可
感德軍節度使高世則故祖母郭氏可特贈陳
國夫人制
勅朕謁欵上帝以迪于保之休祗見祖宗克篤傳序之
慶不敢專鄉其美用將敷錫於民矧吾外氏之親可後
均釐之典具官某故祖母某氏出自冠族具聞儀訓來
嬪戚畹益襲令猷謹蘋藻之供春秋不懈奉珩璜之節
動靜以時已錫號於封君兹更荒於賜履欽承命綍永
賁宗祧可
故祖母王氏可特贈韓國夫人制
某氏被服圖史恪謹蘋蘩處富貴而無驕侈之風齊閨
門而有肅雍之美胙於成國巳正小君之名荒以大邦
益衍脂田之奉惟其精爽尚克嘉之可
故母楊氏可特贈鄧國夫人制
勅朕練時日以修重屋之義既蒙嘉應均福釐而被四
方之遠以迪惠心顧煇胞畢待於下流矧肺腑宜膺於
茂典具官某故母某氏柔儀婉孌令德幽閒躬采蘩法
度之防致鵲巢積累之盛併襲餘慶以啟後人胙淮海
之封已正笄珈之位賜吾離之履益荒湯沐之畬祗服
明綸永光廟室可
故妻魏氏可特贈衛國夫人制
勅朕有事合宫神祗並况既推配天之澤以寵賚於周
行又廣漏泉之恩以閔仁其既殁汪濊之施幽顯被焉
具官某故妻某氏為婦為妻皆合於禮典宜家宜室並
著於閫儀雖秉德甚休宜膺於壽嘏而賦命不淑久隔
於存亡其易故封更荒大國尚歆渥澤以慰幽扃可
妻周氏可特封福國夫人制
勅朕惟國朝母后之家皆應壽寵若乃宣仁功德之盛
覆被本宗故其後人冠族不墜至於保宜家族致位將
相不馮貴以傲物不恃寵以干澤雖承世德之教惟其
家室亦有助焉具官某妻某氏山河之德稱其象服柔
正之行克相夫子逮兹祭澤之廣宜膺褒寵之榮俾開
大國之封益峻小君之號訓爾孫子毋怠厥修可
保慶軍承宣使士夽故妻郭氏可特贈碩人制
勅朕惟人臣之於室家生已共其甘苦殁則致其哀榮
况吾磐維之親豈無伉儷之念廟澤之施追賁可遺具
官某氏山河之德稱其象服柔正之行克相夫子宜加
愍典增美號名精識不渝尚知歆享可
故妻郭氏可特贈碩人制
具官某故妻某氏秉德幽閒凝姿婉孌當其既笄而
承父母能盡於女工執饋以事尊章遂成於婦順其錫
贊書之茂俾增稱謂之隆尚其有知歆承褒恤可
故妻鄭氏可特贈碩人制
勅某氏行不越於閫彝德足書於圖史早以令善歸于
宗支克躬蘋藻以承祭祀宜加恤典以示褒榮增賁嘉
名以光廟室惟其知氣尚或能歆可
龍神衛四廂都指揮使張中彦妻甯氏可特封
碩人制
勅朝廷遇臣之章位高則寵渥人臣事上之禮恩厚則
報豐今廟中之澤曲加於中閫恩則厚矣其所以輔相
其夫以圖報予者獨無望於爾乎具官某妻某氏秉資
令柔歸於良奥從夫之爵稱號益隆惟使爾夫於所以
事國者無愧則爾益榮矣尚勉之哉可
徽猷閣待制曾統故妻張氏可特贈令人制
勅朕穆卜季秋大稱禋禮發明號擁神休以與海内同
函蒙之福顧吾甘泉之舊夙資内助之勤可無追榮以
慰幽穸具官某故妻某氏行不越於閫彝德足書於圖
史早以令善歸逢其良極勤勞於室家每同甘苦殆良
人之通顯已隔存亡用霈恩章增其稱謂納書以襚尚
克歆承可
顯謨閣直學士汪藻故父穀可特贈特進制
朕本秩禮以嚴天地之奉薦大樂以格神靈之和儀物
備陳緼豫紛列茀禄並况肹蠁豐融嘉與臣民均兹祉
福顧乃甘泉之舊可稽陟岵之褒具官某故父某孝謹
褆身最高鄉曲之譽恬素自守不求聞達於時修之方
寸之間責報必世之後乃蓄餘慶篤生顯人文章獨行
中朝安和備於諸事早以德義為吾近臣方倚牧民不
與侍祠之列式寬濡露用敷告第之章尚其可作之靈
歆兹進位之寵惟爾孫子勿替引之可
試兵部尚書胡交修故父宗旦可特贈宣奉大
夫制
勅朕覽觀漢唐衣冠之盛或四世五公而襲簪紱之舊
或一門七業而並術藝之興孰兼二者之榮繄我世臣
之後國朝胡氏江介大家爵位文章相繼不墜伯仲父
子鼎立於時蟬聮百年寄深一代具官某故父某憑藉
甚厚資才絶倫稱其世德之餘綽有名家之韻未冠登
名於計吏中年振業於虞庠謂當勃興繼承於世烈遂
蓄餘慶克開於嗣人碩德懿文為吾法從清流雅望無
愧前修迹其事國之方益見教忠之訓肆惟廟澤敷錫
閔章一品崇資用褒於泉壤九原英爽尚服夫恩光
徽猷閣直學士趙霈故父峻可特贈通議大夫
制
朕肅祗明禋荷三神之錫羨肆省象魏舉有截以均釐
豈吾侍從之臣不預寵鴻之福以吾報本之義宜推錫
類之心乃渙湛恩以光禰廟具官某故父某材資畢給
學行深純處已靖端莅官明恕潛德不耀莫跡通籍之
榮隂報可期終篤有後之慶升華二品之貴以慰九泉
之幽尚其有知歆兹褒恤可
樞密直學士陳規故父昇可特贈太中大夫制
勅禮有隆殺惟尊者之事親得極其至若夫顯揚欲光
之意則上下同之乃者稱秩元祀登配祖考事親之禮
無以復加矣思與羣臣共由斯義肆推惠澤俾得追榮
其先本之以恩行之以制遠近世數惟所應得而無不
及者焉况吾甘泉之舊哉具官某故父某經行推於鄉
里德善教其子孫雖冲約自居位官莫極於通顯而遺
慶於後愍章數逮於幽扃秩序益崇光榮有耀刻書告
第尚克享之可
徽猷閣待制董弅故父逌可特贈正奉大夫制
勅朕禋祀合宫上儀獲考大賚四海以侈神休内外遐
邇咸蒙嘉况矧吾侍從之舊福祚有不登者焉其攽追
命之書以慰揚親之意具官某故父某學問博洽馳驟
千載以還文辭縱横獨高當世之譽備先朝之法從頗
著盡規蓄餘慶於後人終然濟美文階三品極納襚之
至榮營魄九原尚焄蒿之如在可
故妻李氏可贈令人制
勅朕惟人臣之於室家生則共其甘苦没欲致其哀榮
貴賤一也廟澤之行顧可忘褒賁之典哉具官某故妻
某氏稟德令柔凝姿婉嫕造行甚美夙有宜家之稱賦
命不融中乖偕老之約增寵號名之美以為閫閥之光
尚其有知歆承嘉命可
徽猷閣待制程瑀故父枡可特贈朝奉大夫制
勅朕燎熏皇天舉合法之典登配祖考嚴並侑之文樂
奏接和禮儀肹飾膺受多福敷施庶民睠吾侍從之良
豈無明發之感其施恩渥以賁幽扃具官某故父某文
學起家經術自著仕不配德卒莫登於顯官慶垂厥後
遂鍾美於嗣人聲震一時儀吾邇列寄深牧養不預侍
祠之班恩不遠遺爰推禰廟之寵陞華郎内尚克欽承
可
妻沈氏可特封令人制
勅朕惟侍從之臣入則罄論思之益出則寄藩宣之重
顧其德義之美繄有内饋之助焉可無褒崇以風德化
具官某妻某氏柔仁端靖孝愛慈祥為女而教不煩為
婦而家以義四德兼備宜膺令名矧兹廟澤之行可無
賁飾之典欽承榮命無逮相承可
羅偁贈官換給制
固圉於邊久擅總戎之略喪元於陣有嘉衛社之忠其
施閔典之褒以寵義臣之節具官羅偁材足以當萬人
之敵勇足以率三軍之心方大敵之被圍乃整軍而赴
難遇賊中路以没厥身遭時多虞未遑爾恤俾陟官於
横列用追賁於新阡尚其神靈歆予顧報可
柳約昨係朝散大夫戶部侍郎所犯因臣寮上
言罷差提舉江州太平觀後該赦復祕閣修撰
係已叙未復舊職今又該明堂赦復敷文閣待
制依舊提舉江州太平觀制
勅朕稱禋合宫肆𤯝象魏開棄咎之路俾一洒於庶尤
閔負罪之臣宜稍還於故秩矧乃甘泉之舊嘗詒刑史
之書其霈恩榮以除苛撓具官某頃由材諝見被使令
稍以寵能爰躋扈從一離譴責遂闊歲時雖秩令之荐
更終責言之不置玆因彝典加畀寵章超陞次對之華
仍處真祠之逸廣仁恩之意朕方厚於臣工復玷缺之
難尚無忘於飭厲可
劉一止元是給事中為臣寮上言挾私薦吕廣
問奉聖旨落職與宫祠該遇明堂大禮赦合檢
舉復秘閣修撰制
勑具官某以爾操行堅正文詞深純爰以修能遂躋從
列自干物議用致煩言顧閱歲之已多諒思愆之既久
兹因霈宥爰舉彝章稍還論譔之華用示甄收之渥
