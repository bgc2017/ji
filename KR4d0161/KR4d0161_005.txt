紫微集卷五宋張嵲撰
七言古詩
行建溪上是晚同宿小橋感懷書事
上庸亂石滿微水建平孤嶼横中流驚濤穹隆旋雲繞
經過親見客沉舟建溪物色兩相似使我惻貯悲西州
閩中窮臘春欲動陳荄已見新萌抽十尋嶺樹森翠葆
百尺瀑泉垂素虬已遭霜露感人意况復梅花欺客愁
沙村呌渡日色晚野店投宿林燈幽語言不通費辨數
逆旅主人才見留十年敵騎遍寰海北客走到天南陬
天高地迥豈不廣南来北去皆離憂傳聞敵騎又深入
旃毳欲臨瓜步洲吁嗟華夏半為鬼干戈喋血衝斗牛
天公亦宜小解事號令一使災禍瘳刜除欃槍殪旬始
彎弓一矢摧旄頭擢寇之筋洒寇血永使萬國無戈矛
山清海晏氛祲息地闢天開宗社休黃屋却臨天北極
紫壇復在郊南丘千官濟濟奉宸扆萬姓蠢蠢蒙皇猷
六營健兒易驅使四海黎庶依田疇老夫漸得反閭里
汛掃墳墓栽松楸洗耳不聞兵革事畢命邱樊何怨尤
願言秪恐未成遂作客蹉跎霜鬢秋
題均州超然亭
君不見綿州官府誠磊落越王樓觀翔寥廓又不見昔
日荆州分上游舉世獨傳王粲樓蕞然土木何足數託
名勝士真難休何年此地有新構楊公巧智人誰侔芟
夷荒穢走狐鼠一朝翼瓦飛城頭軒窗四面瞰木杪下
顧衆宇如敦丘卓然獨立世塵外高視物表心夷猶西
山列翠擁雲嶠漢水拽練縈寒流江楓染絳照林莽蘆
花吐雪連滄洲秋高盡放遠山出點綴天宇濃眉修人
間何處有此景未識黃樓如此否楊公舉世稱賢侯好
客不减韓荆州仁風惠政已及物退公餘事歸觥籌我
来正值秋節晚勝槩一得從公遊敢辭山路困行役小
舸艤岸聊淹留劇談抵掌去苛禮賓幕主人交獻酬固
知如此興不淺大白豈惜為公浮却思賓散城烏集回
首新亭風景愁聊攄累句寫清賞作賦能事遲曹劉
過屈平昭君故宅
䕫州之山皆入雲䕫女寢陋男不文山川歷歷應如舊
昭君屈平猶荒村三百篇後無繼者始作離騷紹風雅
君門九重難叩閽欲登閬風聊蹀馬精衷寫盡君不聞
徙倚懷沙淚盈把漢家靡曼盈六宫明妃容與如春風
琵琶何能慰行路檻檻氊車隨去鴻椒蘭得得在修門
獨任先生作放臣妃嬪無數貯金屋秪遣王嬙犯塞塵
萬古江山虛秀氣二人賢色皆鍾美天之生此諒應難
一棄單于一沈水遠色蒼蒼難致極弔古徘回淚霑臆
二宅遺基自古存石巖天深秋日昏滄波渺渺流遺恨
後人誰為賡天問
閩中早春
愁見繁雲帖死灰驟喜春從天際回晴雲流爛滿峰起
瀲灔陂塘泉脉来春歸欲騐將何許柳腰杏頬知春處
出門矯首望四郊滿目都無故園樹暖景猶疑是故園
紛紅糅白終蕭然黃茅不受春色染化工無地施妖妍
老夫此時三歎息晴靄暄風總輕擲緣岡繞澗試幽尋
好鳥一聲山桂碧却憶當年漢水邊花光柳色媚晴天
江頭醉罷日將落芊眠草色生長煙秪今春事知何有
傷心萬里空回首中原但有骨如麻杜曲應無花似酒
我今流落荒山隈秋蓬作鬢心催頽逢花政恐被花惱
幸兹寂寞無狂媒閉門睡足高舂後爐煙一炷消清晝
欲雪
欲雪未雪天糢糊凍行沙尾鶬鴰呼北風刮耳立不住
更騎鈍馬穿枯蘆兩生憐我意不舒江頭三日占檣烏
高堂明朝置安輿買羊沽酒償勤劬
吳宫詞
新粧間花光口脂雜蘂氣相對兩生春停杯自成醉高
歌白苧舞西施半夜雨来宫錦移明日重來歌舞地宫
水浮花繞宫樹
翟方進
相君事郡當少時見謂遲鈍遭謾欺一從蔡叟問所適
羇遊萬里来京師從馮老姥織屨賣學問聲名從此大
胡常初毁更見譽一日超升登掾宰男兒立身要自勵
旬歲連摧兩司隸薛公視遇不敢輕果見登遷居相位
徒知得意快恩讎峻文未肯持平例九卿先達故郡歸
紅陽貴倨猶奪氣忽聞當坐定陵事慙懼乞骸更見慰
深窮黨友圖自安十有九人同免官得君萬事無不可
觧使衆醜成妖嫻一朝天文示變異李尋奏記翩然至
養牛尊酒天上来萬歲之期何可避使人致命忽馳去
半道尚書言物故十年寵貴一日空徒見縞衣蒙檻柱
誰云蓋棺事則已下流衆怨何能止芋魁飯豆亦云足
至今鴻隙歌鴻鵠
仲冬冬至後
仲冬冬至後春從九地回去年逢春在此寺今年復向
此寺逢春來春去無復見花草但有東風刮地如驚雷
人生七十能幾時四度逢春祇在斯祠官不復更逓代
直若倉庾氏久任無年期大農賦禄隨官品豐儉由來
皆有分空儘天年在世間飢飽死生皆不問癃老非才
固應爾豪俊當年亦為此謂非貶謫實纍囚謂是歸田
猶禄仕憶昔漢唐與本朝咸有自新及起廢如今豈無
大眚及溥天不在他時洒心例人生如寓年年老歲歲
彫零人漸少莫嫌四見魏唐春尚得逢春到華皓祠官
之設自何時聞是元豐宰相之所為欲擯老成皆不用
託於優假創斯規當時弊政出一切豈謂瘡疣後世遺
專寵持權事雖巧榮華寧得多時好君不見金陵零落
故相家一如寂寞韶陽廟
覺道同翫梅
雪盡徑泥乾團欒遶樹看玉梅呈素豔霜重月華寒一
萼半含春意密數苞未破臙脂粒斜枝倒浸碧池深羅
衣暗惹香風濕須知賈午最多情繡囊偷佩芳筵驚又
疑仙人下姑射玉容寂寞幽態清去年梅花開干戈猶
未掃今年梅花開勸君休草草莫待子規啼梅花滿地
蝴蝶飛
約人泛舟
前旬小雨飛廉纖今旬夜雨聲滿簷高原草青花欲消
幽人意與春蕭條四山不復見桃李開到梨花春有幾
似聞城下野水生正好浮舟煙雨裏
崇山圖七賢詩
題輿意匠崇崖圖魯侯為賦溪隠詩長松短壑歷可數
坐使妙境移于斯地靈神秀天所秘豺嘷虺伏鬼莫窺
芟蓬扶翳快登覽若有異物隂相之嵌巖嶻㠔臨漢滸
左拱右揖如追隨七峯遠峙攅劒直三溪旁繚縈帶垂
芳洲蘭杜飛白鷺滄浪漁艇牽鈎絲煙霏露融水鑑淨
一聲孤笛横雲霓淑氣亭亭掃般若昂精燦燦棲明祠
幽尋眼力覻大巧卜築得此林巒竒堂如連艦岸若玦
呀成空谷窪為池妙觀觀盡見覺性靜隠隠德騰光輝
信美誰謂非雲土致爽自足和天倪鄧公之孫特不凡
渥洼繡韀黃金羈胷中萬頃九雲夢江湖寬曠貞以期
入峡詩(并序)
建炎三年八月初一日自百合口泛舟順流歸竹山
是日午過蒲溪中流望微王山嶄然出雲氣外舟行
踰十里江勢百折而兹山常在岸傍行未幾山益峻
水益陿草樹夔欝舟人曰將入峡矣謂載人無譁或
有老獼猴從山頂墮飛石也峡口兩山皆自水中拔
起數百仞壁立如削巖石竒詭無圭撮土諦觀初若
一山類有物中斷之令水流其間者兩山之間相去
不十丈自始入至出闊陿若一如有意而為之者樹
從山石上生色紺綠異於凡時有絳葉飛墮洄潭中
恍然非塵世有也船少轉水齧山足且數丈從石下
過舟有大龕若十數楹屋水洶洶出龕壁後土人名
曰魚陀云每以歲三二月有魚數萬觔自陀中出不
知其潜通何許也魚陀不下數舉櫂有洞在山腹去
水面數十丈斬絶不可至土人攬蔓而上持火入洞
中行三丈餘不敢復前意其有神仙或蛟龍居之惜
舟過時日已晚不得一窺洞口也俄而山漸低水增
闊波濤復湧汨於亂石間湏臾已出峡矣大抵自穰
谷口而上至微水發源處土人均謂之峡江而自上
而下者過微王山下長灘為入峡自下而上者過穰
谷上九澗洞為入峡峡江大抵多湍瀨客過而覆舟
者十二三而峡中獨無有水安流若鏡萬象墮水中
毫髮可了仰視天正碧如疋練掛峯頂間是時秋巳
中山間高爽如平地重陽時微陽被巖岫衆形鮮潔
秋蟬噭噭鳴樹間使人殆有遥舉意但恨兹役也本
以避地来往不專為游山行故峡中之景尚有遺不
錄者然使僕也向非避地又焉能冐絶險而為此行
也哉故記其略以遺世之未游者云
微王大峡何崢嶸疊嶂層巒礙飛鳥石壁排空何可鑿
拽雲蒸霧無昏曉凝思天地始胚胎清川一道何從来
聯峰既非巨靈擘絶岸不聞神禹開兩山中斷緣何許
異事人傳向開府鑿石穿雲神鬼愁至今行跡行人覩
從此奔流出亂山東匯沮漳入荆楚鱗鱗山樹經寒碧
枝侵雨露根連石境勝應来仙馭遊巖深定有蛟龍宅
君侯事跡巳煙沉流水年年石上深山川不改時代積
徒使人興萬古心土人事神何敢侮桂酒春秋荐椒糈
衎衎巫歌神降時森森廟樹来風雨
乘舟阻風
澤國天低星斗濕疾風吹波作山立岸頭草木皆震動
雞犬鳴吠紛相及通宵萬竅無停聲平明更作春濤驚
青天東下日杲杲風伯盛怒何當平人言航河只一葦
咫尺猶須論萬里乃知世事不可期指點舟人轉船尾
常悲無梁越長川我今操舟翻百難平生所遇半如許
豈獨此事堪長歎吁嗟屏翳真可鄙歲歲祠官費秩禮
我聞敵騎南渡年萬里長江波不起
西谷歌
西谷崖壁挺拔雲林深密惜其不一到也猶意其有
隠者焉慨然有結茅之興戲作西谷歌以寄意云
西川峯嶺皆綿延一峯突兀如青蓮崔嵬勢壓東南倒
穹崇下俯羣峰小古木隂森寒未凋長雲慘澹晴猶繞
隂巖積雪溜輕冰南嶺驚春囀幽鳥山西有谷聞深曲
中有人家在山麓晝掩柴荆雞犬閒歲耕煙岫囷倉足
巫山岷嶺遥相連知是層城幾洞天避世秦人應綠髮
茹芝仙子好朱顔寰區喪亂方如許寸地尺天無安堵
我欲携家住此山高謝時人出塵土女蘿薜荔結為衣
文杏香茅緝為宇滿谷栽松紫翠寒漫山種杏赬霞吐
朝尋石乳丹洞深暮斸茯苓蒼檜古山中父老志斯言
他時来訪吹笙侣
喜雨行
歲星運行至荒落鶉尾初占建魁杓大旱金石皆流爍
旱魃何知恣為虐大田多稼三百㕓盡是農夫耦十千
一朝焦枯如束管赤地百里焚則烟官長視民如視子
常恐歲饑為殣死並走羣望嚴神祀却盖斥肩昭勤止
至誠果能格明神明神為公訴蒼旻蒼旻油然興濃雲
濃雲欝興雨如霖農家不傘走溝遂抖擻偃禾有生意
詰朝犯曉細(原本缺二字)縷縷青黃交穎穗農人以手加額頭
使我不死賴宋侯白老垂髫聲呦呦優游咸歌脫窮愁
陵山攅空插蒼玉舒水拖絹浸寒綠山高水長歲月續
德我宋侯歌不足
贈趙公旦
少年意氣隘九州遠别不為兒女愁秪今摧頽落異縣
跬步信宿生離憂况今送子又千里使我别緒何能休
憶昔石城初識面兩髦紒幘君纔收余方弱冠事科舉
竝轡共適東西州春風尋勝襄傍寺夜月復登臨漢樓
鳳林花開無遠近漁梁柳暗迷汀洲荆門至陋不足數
杏山百丈清泉幽徑過物色盡可記至今夜夢當時遊
從兹一别星再終相望不啻馬牛風臨安相見各驚歎
君非丁壯予老翁長離更挟鵷鶵至射策同攀郄詵桂
上書不肯干相公頫首甘為州縣吏故人義重非時俗
三程過我荒村寺歡言不覺春夜闌破月已上前林端
一杯相屬且自適莫話舊遊成慨歎聞君早有求田約
四方寧有襄陽樂時平我則徑西歸遠追高士鹿門期
贈黃子真
再作醉李客四年兩相從當時江頭樹又暗行李中嗟
君事業誠有餘十年客路常崎嶇祇應未識今傑士懷
刺試謁劉南徐
種植詩
魏塘草樹環佛宫兩春不識花白紅但有柳絮迷晴空
今年始種木芙蓉間以寒菊助丰容新栽黃葵已蒙茸
坐待泬寥秋色濃鞠衣仙人来御風似聞芍藥富紅紫
願分餘波作春事要令睡眼迷緗綺勿言滯客無幾求
將致來禽及青李
蔓菁花詩
遊絲百尺如堪挽小蟲羣飛欣日暖蒿莱滿地不見春
唯有蔓菁迷病眼無復陵陂間碎金青苔漫想玄都觀
今朝幸值天無風飛来雌蝶畏雄蜂村中女兒將插鬢
不信河陽萬樹紅幽人惜春春已遠把酒屬君君自遣
蔓菁開花猶爛漫君不見西園桃李能幾時此輩天教
擅春晚
寒食行
寒食祠墳由来已久亂離後每經此節孝子仁人孺
慕感傷可勝言耶因作寒食行以叙其痛苦之意云
寒食由来古今重四海人人作丘壠兩京道上松柏多
盡是王公大家塚伊昔年年當此時鈿車寳馬相追隨
紛紛錦樹滿原野暖風遲日争光輝草間燒紙樹間哭
羅列杯盤烏攫肉侵晨祭罷薄暮歸旋風剪剪吹餘灰
爾時馬醫夏畦鬼亦受子孫追養禮豐薄由来稱有無
咸具盤餐致醪醴家家丘墳各為主何人壠上無新土
自從遭亂去鄉關幾歲松楸不曾覩况復其間多發掘
孝子慈孫淚如雨流落他州遇火前去年如此復今年
新阡舊壠祇回首無復原頭掛紙錢君不見東都之傍
永安道車轍平来生碧草四時祠祭今寂然五陵春樹
生蒼烟
秋暑
涉旬秋暑不可觸髮疎被汗如膏沐忽然三日風撼山
冬裘未具膚生粟去年登高作重九黃菊未開新酒熟
今年無酒不登高獨行漫繞庭邊菊中原季月欲折膠
江界隕霜無脫木擁鼻從今四序移遮眼殘書豈真讀
夏致宏方城道中以詩見寄避地窮山秋雨仍
作因次其韻
柴門直面排青壁山木凋霜疎寂歷西風吹雨衆山昏
聲落茅簷斷還滴每讀離騷傷遠遊一為遷客又經秋
四時代謝不停軌澂江萬古長悠悠丹楓蕙葉照巖壑
物態故欲增繁憂詩成滿岫濕煙起寸心折盡空搔頭
