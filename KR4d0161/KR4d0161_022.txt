紫微集卷二十二宋張嵲撰
表
天申節宰臣以下謝賜御宴表
運際昌期慶表猗蘭之瑞班聯邇服崇沾湛露之恩和
入八音驩均萬㝢臣等誠懽誠忭頓首頓首竊以聖神
有作歷數攸歸夢日感星則祥發高穹澄河秀穗則珍
叢厚地實千載難逢之會昭一人有慶之符是知天祐
下民作君師紹隆炎運陽居大夏以長養茂毓神姿離
明瞻星火之中需樂玩雲天之象陳嘉肴於鎬飲奉僊
籟於韶音庸示宴慈當兹誕節若其魚在藻以樂豈鹿
食苹而鼓吹吉甫因征伐而歸賜之燕喜士會節春秋
而至饗以殽烝類有泛恩難同慶日此盖伏遇皇帝陛
下瑶光感月神筴授天躬戴干懷斗之姿御合璧連珠
之歷推虞帝好生之意咸躋壽於綿區念姜嫄載育之
祥永承顔於長樂恩頒折爼沛及羣工臣等敢不飲聖
化之醇風味道真而肥國當既醉太平之日惟祝萬年
罄天保報上之心更祈百禄
慰永固陵復土表
同軌駿奔載考因山之典百司竣事已終復土之儀凢
在照臨舉深悲隕伏惟皇帝陛下道隆達孝禮厚飾終
昭事宗祊既歷烝嘗之奉崇成陵邑彌深凝慕之誠願
少抑於至懷用俯寧於羣品
賜御書樂毅論春秋左氏傳謝表
聖學淵深尚覃思於史傳宸章煥爛方親灑於牋毫寵
被侯邦光生儒館(中謝)臣聞連縱横於六國獨樂毅為仁
義之師示襃貶於一王惟丘明得春秋之旨去古云遠
玆道不明兵法流於狙詐之家微言絶於異端之學故
二賢之盛美歷千載以難伸瞻仰餘風布方冊而具在
發揮後世遇聖神而益彰恭惟皇帝陛下繼好息民投
戈講藝分禹湯之暇日求燕魯之遺編著論釋經有此
蓍龜之訓盈箱積軸勒為奎壁之文事掩前規恩隆往
哲臣叨居外寄猥預榮觀恭拜豐珉喜與布韋而交慶
珍藏秘室願随神物以護持
賜御書毛詩謝表
聖學緝熙兼總君師之任宸章燦爛發揮雅頌之傳光
被庶邦榮生多士(中謝)竊以六義之蘊有溫柔惇厚之風
八法之精具端勁遒偉之狀方游戲翰墨之際乃覃思
典籍之中天未喪於斯文世一遇於大聖恭惟皇帝陛
下德並文武治隆成宣本教化以厚人倫追法二南之
美履艱難以致王業每思七月之陳故於一二日兢業
之餘不忘三百篇諷刺之旨特紆睿藻載勒豐珉倬然
雲漢之章煥若鉤奎之象臣猥分郡寄叨奉恩頒口誦
心維蚤服孔庭之訓手舞足蹈兹偕魯泮之儒
代盧尚書謝靖康覃恩表
配天立極履寶祚以維新渙爵疏恩推惠心於無外仰
荷乾坤之施俯慙菅蒯之微恭惟皇帝陛下敦敏徇齊
聰明睿知久繫天人之望允膺圖籙之符潛德春宫天
下已隂受其賜垂衣南面百姓蓋無得而名爰因嗣歷
之初大霈敷天之澤日月臨照無幽隱之或遺雨露霑
濡何蕭茅之有間滌瑕蕩垢宥過推仁肆令罪戾之餘
亦玷龍光之寵臣敢不祗承睿渥欽奉皇慈自誓糜捐
力圖補報登車叱馭方趨蜀道之難戀闕傾心但覺堯
雲之遠
謝除敷文閣待制表
臣某言准尚書省劄子奉聖旨除臣敷文閣待制尋具辭
免奉聖旨不允陳力不能輒上奉祠之請布施優裕遂
叨次對之除辭避靡容凌兢失措(中謝)竊以西清嚴近之
地許以冐居蟠城要會之邦復令滿歲蓋本朝之所以
待賢俊亦漢廷之所以旌治能如臣何人併冐兹寵伏
念臣進由疏遠本乏技能被遇聖神嘗叨侍從不知盈
滿自取顛隮再蒙委任以來益務洒濯其過雖殚夙夜
難強疲庸弭謗自修未著藉茅之耻息黥補劓遽疏復
玷之恩仰戴洪私橫流哀涕此蓋伏遇皇帝陛下天地
覆幬靡不并容日月光明舉歸臨照每隆寬而厚下罔
求備以責人致使迂愚亦蒙奬拔臣敢不沐上恩之肉
骨誓盡力以撫民勉厲夙宵激昂衰退使豺狼不縱於
春囿庶愁歎可絶於里閭僅免空飡敢言報國
代謝紹興十七年賜歷日表
治歷明時爰振百王之典頒常授事預知一歲之宜眷
寵新書恩隆睿意(中謝)恭惟皇帝陛下文思稽古聰明憲
天考堯歷以定四時察舜璣而齊七政歲將即於更始
令誕布於維新豈徒俾晦朔而有知抑亦警官師之無
曠三靈協慶萬國咸歡臣叨守郡符恪遵詔旨體輔相
裁成之意宣化承流欽作訛成易之方務農重穀
代謝紹興十八年歷日表
堯歷肇修推閏餘而成歲夏時載叙頒正朔以示人凡
曰承流由兹布治(中謝)臣聞分至啟閉皆天地化育之功
生長收藏實帝王裁成其道故箕子陳其無易而左氏
記以不愆欲應金穰宜調玉燭恭惟皇帝陛下明齊日
月化洽隂陽追既往之璣衡極知來之象數辰在大梁
之會參考尤精賜當太簇之初邇遐均被臣叨膺外寄
猥預榮觀捧此彌文既深許於五紀施之庶務先力勸
於三農
代謝賜歷日表
歷象授時著於堯典歲年叙事見於周官聲教訖於海
隅拜賜來於天上(中謝)皇帝陛下握樞臨極稽古凝猷躬
大禹之神重人統得時之正備宣尼之聖謹王春體元
之端鈎校舊儀審觀新度候協璣衡之運民知寒暑之
期臣被命典州祗承頒朔之告職司宣化益茂勸民之
方庶有助於涓埃用酬恩於高厚
謝郊恩表
迎長日之至求報夲反始之宜因吉土於郊取貴誠上
質之要一隆制作允屬聖神恭惟皇帝陛下修德錫符
體元居正深仁撫育櫜弓矢而戢干戈至誠感通時寒
暑而節風雨孝治已臻於明察禮經敢後於憲章爰修
大旅之儀以懋中興之業牲陳繭栗器用陶匏以下民
咸憲之勤致上帝居歆之報推功不處均福無疆故得
萬國之心咸頼一人之慶臣身紆郡紱耳剽上儀莫施
奔走之勞徒預函蒙之澤
謝歷日表
考璣衡之密度協用九章頒正朔於遐方使知四序恭
惟皇帝陛下順稽五紀謹御三微察發歛於春秋居德
行於冬夏奉若天道欽授人時顧歷數之所加際寰區
而並用臣敢不恪遵夏儆寅奉周正觀橋運之推遷示
農功之早晩
又
春元三統已祗奉於王正泥詔十行復叨承於漢札荷
恩光之下逮知啟閉之攸宜竊以舜命羲和堯欽歷象
歸餘舉正上明天道之盈虧東作南訛下示民時之早
晩課清臺之密度謹太史之前占每因嗣歲之初誕舉
授時之典車書所混正朔咸加雖曰故常實為異渥恭
惟皇帝陛下昭天配地既同化育之功治歷明時尤謹
重黎之事思不奪於民力欲寅亮於天工咸使庶方奉
行時令臣謹當推原德意宣諭詔音木鐸徇民敢後遒
人之職璇璣在上願修日御之官
擬留守司請回鑾表
習祥而征自潛消於敵氣振旅以入宜復幸於奥區敢
控忱誠仰干睿德竊以衆人以宴安為意咸思克定於
厥家王者撫艱難之時蓋或不常於厥邑是以漢祖之
戰京索時歸幸於櫟陽光武之復東京亦暫休於河内
皆匪定都之會實為稅衛之區眷此臨安久稽大駕雖
宫室卑陋弗稱於九重而井邑夥繁粗贏於七校况宦
寺之有所復廟祐之已安儻回曦馭之臨允慰斯民之
望恭惟皇帝陛下遠稽古昔下順黎元鑒黷武之無庸
知從欲之盡濟詔太僕而效駕命髦頭以先驅回軫旋
衡壹賜經行之復勞師休士聊稱告至之觴
除中書舍人兼直學士院謝表
臣某言伏奉告命授臣試中書舍人兼權直學士院仍
改賜紫章服者中臺列屬方懼癏官兩掖演綸忽驚誤
寵復設禁林之直遂通法從之班拜命自天措躬無地
臣某誠惶誠懼頓首頓首伏念臣禀資庸陋遭世聖明
未踰歲月之間亟被聖神之眷洪恩不次人已誚其積
薪素業無多才豈堪於視草顧若篆蟲之童技詎能黼
黻於王猷方郁郁乎躋周監之時宜渾渾爾追虞書之
體愧非鴻博難副選掄玆蓋伏遇皇帝陛下宣精帝文
暢道皇極程器能而並用姑欲試材與日月以合明悉
皆容照有如躐等時謂異恩而臣千載一時幸遇龍顔
之聖主四人三至勉追鳳閣之家聲竊伏而思未知所
報臣無任云云
代王帥謝除敷學表
天邑神明之奥方愧承流宸章秘密之藏遽叨更直洊
蒙優渥深積凌兢(中謝)伏念臣材術拙疎性資凡下早被
先朝之眷遇浸膺上聖之使令擢臨清蹕之都入侍紫
荷之槖望輕銖兩不能使桴鼓之稀鳴費惜絲毫無以
得縉紳之虚譽方圖來效仰報殊恩敢謂眷私叙加甄
拔莫循墻而遜避惟負乘以憂虞此蓋伏遇皇帝陛下
丕冐堯聰曲加舜陟治致中興於至盛材多並蓄以無
遺雖甚庸虚亦加識擢臣敢不益堅愚慮師輦轂彈壓
之風庶展微勞為海岳崇深之補
代劉寶學謝表
禦魅嚴誅分畢身於裔土賜環趣召忽降德於中天既
蠲罪戾於丹書復竊寵名於紫禁恩光驟至涕泣橫流
伏念臣早以𤨏材誤膺器使仰激聖神之遇每欲效忠
退惟義烈之門自應徇節會大臣有分陕之命仰明制
為入幕之賓遂陳力而弗辭庶因人以成事而臣雅無
勝算以佐元戎懼曠日而無成乃整軍而借一本恥大
還之役終為拜賜之師既臣卒之實奔何邦刑之敢逭
固當自執其咎理難分謗於人至於斬將以弭煩言則
戸皆知其主名專威而多妄作則臣久離於幕府凡是
宣司之過舉悉皆歸怨於微臣雖欲加罪則其無辭乎
然其不善不如是甚也方責言之噂&KR0689;必分顛隮頼上
德之照臨卒蒙全度逮兹起廢更荷包荒此蓋伏遇皇
帝陛下惡殺好生每存心於祝網寧僭無濫故數漏於
吞舟致此微生終歸善貸臣謹招三光而自列畢九死
以酬恩與其流離於瘴癘之鄉孰若馳驅於戎馬之際
尚收薄效以蓋曩愆
轉左朝散謝表
臣某言今月二日准告磨勘轉左朝散郎依前充敷文
閣待制知衢州封賜如故者分符出守愧乏休稱會課
當遷誤蒙信賞被寵光之狎至顧𤨏質以奚堪祗受靡
遑凌兢㒺措(中謝)竊以虞舜極無為之治乃三考而陟明
成周興泰和之風以六叙而正吏克循彛憲允屬熙朝
伏念臣賦性迂疎逢時休運演綸圖任已叨鳳閣之詞
臣試職承宣復綴甘泉之法從才微任重器小恩隆敢
意序陞深憂曠責兹蓋伏遇皇帝陛下堯仁天覆湯聖
日躋庶績其凝黎民於變乾健而寧萬國遹追帝王之
殊勲離明而照四方盡復祖宗之舊典誕敷湛露激勸
臣工是致庸虛亦霑異數臣敢不仰遵聖訓恪奉郡條
誓殫撫字之勞期答生成之賜夙興夜寐戒伐檀貪鄙
之譏時和歲豐歌既醉太平之盛
代王侍郎謝表
方虞瘝曠莫承天府之流忽被襃遷進貳冬卿之職命
由中而莫及寵踰分以唯憂(中謝)伏念臣術昧通方人
常少與出際中興之運親逢聖上之知擢自計臺俾臨
京邑幾年試可曾無治狀之足稱庶役告成幸見禮文
之略辨初欲自陳於懇欵亟蒙賜對於親間復奉訓辭
躋陞起部念八範五材之法有國大經在六官四屬之
間必人稱職夫何𤨏質驟玷清班兹蓋伏遇皇帝陛下
蠱飭羣倫鼎新百度謂名器不可以假每頒往稱朕命
之言欲技巧咸精其能故重疇若予工之選臣敢不勉
殫愚慮仰報睿思元首明而庶事康顯賡歌於虞典車
馬修而諸侯會期繼詠於周詩
貢銀絹表
策名委質咸抒享上之誠寸地尺天畢效充庭之貢敢
因方物用達愚衷恭惟皇帝陛下離日方升乾德廣覆
奉君道之慈訓號令一新體天德之好生仁恩四達神
靈歡喜廟社安榮玉帛萃於丹墀梯航來於裔土故雖
小壘亦致微儀就日望雲苐竭祝堯之意式歌且舞永
肩戴舜之心
謝侍講表
柱史記言方懼空官之責經帷訪問誤叨勸講之除自
顧庸虚實慚冐昧竊以參稽舊史歷考前王法訓典以
修身莫尚多聞之益鑒興衰而自警孰先故志之知用
崇建於官聯以茂明於術藝惟我本朝之舊獨超三代
之隆顧雖多故之餘不忘於稽古豈俟偃兵之後始務
於談經宜得儒先助成講業如臣固陋曷稱詳延此蓋
伏遇皇帝陛下道本生知學惟日就覃思清燕既已窮
六藝之淵源造道宏深豈徒守諸生之章句仰惟大度
益務兼收雖如臣愚亦蒙器使卒華光之業固莫繼於
前修陪露門之遊其敢忘於大施
代謝樞密院表
孚號揚庭牢辭弗獲靦顔就列負愧冞深(中謝)竊惟樞筦
之權允謂謀謨之府昔受任於戎馬之際誓捐軀於矢
石之間覬憺王靈式平亂略雖奉令承教期不負於初
心而蒐乘訓兵終蔑聞於勝算既坐罔功而廢斥旋膺
趣召以來還始陪百辟於朝端得奉清塵於殿幄姑欲
拾遺補闕禆庶政於毫分豈期圖任疇庸還中權之要
近沐湛恩之甚渥懼陳力以奚勝矧國威方振於近年
然邊氛未衰於平日而臣於已試無聞之後用責成申
命之言義不可以辭難身固期於盡瘁惟師律有以制
勝則戎昭自然折衝如齊任夷吾終底九合之績晉登
郤穀爰收一戰之勲顧智略之甚微何昔人之敢望獨
仗忱誠之感格庶幾廟社之安榮雖被恩之便蕃終撫
躬而惶悚此蓋伏遇皇帝陛下大魯公追戎之略慕周
宣復古之規㤀過記功方闢用人之道興衰撥亂將成
蓋代之功乃推求舊之私付以本兵之寄臣謹當捐身
殉國受命忘家仰體主恩既貰孟明之一眚益堅臣節
敢忘林父之盡忠
謝除中書舍人表
掌柱史之方書訖無稱迹贊掖垣之名命忽有超踰隆
恩不聽於辭榮薄技蔑由於試可詔除優異負念凌兢
竊惟以道化民若文章固其餘事以言鼓衆非訓誥何
以動人書命之司朝廷攸重是以感山東之父老本漢
家寬大十行之書服河西之衆豪以天子明見萬里之
外故鄭以公孫僑之善為辭令用能修好於諸侯而楚
以觀射父之能道訓辭終以稱雄於上國况以渾灝之
誥與夫深厚之文鼓舞四方彌綸庶務益使王言之大
皆由帝制之明惟我皇朝齊驅治古若時掌誥皆號得
人顧臣何為亦膺此選寵名已過負乘為慙况臣已竊
記言復陪約史比蒙恩詔更與經帷皆古今儒者之至
榮非淟涊下臣之所稱敢圖奬拔躐備論思取甘茂之
十官豈能無過兼諸梁之二事何以逃刑報稱是難糜
捐則易此蓋伏遇皇帝陛下隆寬盡下睿知有臨運既
啟於中興人自來於間出布昭神武會同已邁於六王
祓飾彌文號令方追於三代益廣并包之度兼收菅蒯
之餘臣敢不仰體官施之大恩下奉職臣之所守雖盡
有司之業粗免空餐非逢致命之秋何能報賜
代房州謝表
佐奉常於列寺已玷清流叨共理於上庸謬膺假守拜
恩甚寵撫已若驚已見吏民敷宣德意(中謝)伏念臣奮由
寒士偶竊賢科賦性朴忠受才愚魯一行作吏分甘州
縣之徒勞五斗折腰敢謂事功之可立碌碌固無竒節
恂恂直若鄙人豈期拔於稠衆之中躐居羣俊之上校
讐冊府竊窺藏史之淵源庀職次卿豈識朝廷之典故
仰荷神聖之知遇殆非庸𤨏之能堪常愧無基之厚墉
終以懷璧而賈害方圖自列已致人言雖悔可追寄顔
無所曠官尸禄祗增小已之羞含垢匿瑕盡出大君之
賜恭惟皇帝陛下體乾之覆如春之生爵有德而禄有
功賞不僭而刑不濫閔一夫之失所欲萬物以由宜故
使孱微亦叨庇冐感深淪骨涕下霑衣臣敢不熟思往
愆力圖塵效奉寬大之詔願勤恤於齊民傾葵藿之心
常不㤀於魏闕臣無任(云云)
代劉鎮江謝上表
負罪投荒甫還故郡起家為吏遽竊左符便道之官㳙
辰布治荷恩優過感涕縱横伏念臣資禀至疎術學甚
淺彯纓入仕本先父之教忠陳力當官慕昔人之徇國
過不自料期於有成惟知軀命之可捐不悟智能之難
強洊蒙器使每至顛隮原情惟在於妄庸論罪可逃於
誅殛博白萬里旋詔釋於纍囚漳浦踰年即聽歸於邑
里百身易殞洪造難酬自甘永棄於明時豈意更叨於
誤奬顧兹京口實蔽别都平時固號於名藩今日尤稱
為重鎮山川自若多六朝制勝之餘人物𦕈然豈北府
談兵之彦受任不稱居懷隱憂退省至愚曷膺是選此
蓋恭遇皇帝陛下肇開興運因任羣材謂使過愈於使
功而臣每懷於贖罪謂知彼等於知已而臣嘗備於乘
邊爰從徒隸之中付以翰蕃之寄臣敢不仰懷恩遇深
激懦衷奉條教以牧民禀謀謨而固圉苟可效節不憚
殺身庶收標末之勞少答生成之賜
代人謝資政殿學士提舉萬壽觀兼侍讀表
蠲丹書之大譴竊秘殿之隆名既叨優秩於殊庭復冐
寵榮於經幄恩光沓至愧懼交深(中謝)伏念臣早以綿才
誤膺器使寖蒙宸眷亟躐近班屬桀逆之滔天率臣隣
而敵愾頼宗社之祐助戮鯨鯢於浹旬爰以微勞遽登
右府俄承命而分陜遂抗節以宣威念天步之艱難軫
宸衷於宵旰思效臣節庸報國恩深惟尊主庇民之方
莫先整軍經武之實始勤服於夙夜冀有成勞逮喪地
於邊陲卒愆素意荷隆恩而免戾當竭力以圖功愧無
曹沬之能復還侵地雖抱樂羊之志徒積謗書儻非上
聖之深知蓋將無辭而自白既蒙昭雪復荷甄收恩施
如斯報稱曷以兹蓋伏遇皇帝陛下如天地之覆幬何所
不容若日月之照臨無幽不燭遂使阽危之際終蒙全
度之仁臣謹當彌厲初心勉圖来效顧寇讐之縱横何
以家為惟忠憤之激昂未知死所
