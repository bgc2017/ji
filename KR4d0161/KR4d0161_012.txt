紫微集卷十二宋張嵲撰
制
盖城轉保義郎制
爾戮力從軍宣勞勵衆兩受權宜之令一頒寵錫之恩
銓次功能敘陞階品往祗異數益勵壯圖可保義郎
勾龍如淵元是御史中丞為因施庭臣語言狂
率不即彈劾奉聖旨罷御史中丞今遇明堂大
禮赦合撿舉復敷文閣待制制
朕稱禋合宫肆眚象魏開棄咎之路以一洒於庶尤閔
負罪之臣宜稍還於故秩矧乃甘泉之舊嘗詒刑史之
書其霈恩榮以除苛繞具官某材資畢給學問深明早
振譽於時流遂升華於法從西垣烏府兩所踐揚風采
文辭具存稱績一詒吏議驟閱歲時茲舉彛章俾還次
對廣仁恩之意朕方厚於臣工復玷缺之艱爾毋忘於
飭厲
員延年為金人侵犯懷德軍陷没特贈朝請大
夫換給制
爾頃以城陷捐軀既加恤典其攽申命用賁幽窀尚其
有知歆承褒錄可
雷仲宋福為殺退金人各轉一官制
間者敵兵匪茹王旅鏖兵既以勝歸書勞可後具官某
發迹萬人之衆收功百戰之餘雄勇雖其土風忠赤殆
其天性方郾城之合戰命將帥以濟師寔為先登勇冠
士卒既至質而不爽復係獲以居多揚威而歷子陽之
城良嘉武節堅壁而觀鉅鹿之戰獨不愧心進陟武階
用示勸奬尚圖顯績以報恩榮
逮選潘林袁班張天民楊詒戴道陳叡張寶劉
公卞祝居黃温王恭為勑令所編修在京通用
條冊成書係本所供檢文字等各轉一官制
勑朕惟中都庶府總統非一不有法令何以為治設官
置局俾定章程爾等隸職其間皆讐有勞因其成書遷
秩示寵尚思勉哉可
周三畏為勑令所編修在京通用條冊成書轉
一官制
勑朕惟中都之治以法令為先國家科條品式具在攸
司兵火以來淆亂不理肆加緒正以示四方爾以仁恕
篤厚為吾法卿詳練通明定吾令甲參以故寔舊章之
善去其他請奇比之繁成書粲然足開後嗣俾遷秩序
用奬勞能勉祇恩榮尚膺褒陟可
陳橐為勑令所編修條冊成書轉一官制
朕制法議令嘗資緒正之能懋賞勸功可後褒陞之典
具官某操履端靖學術淵深敏於文辭兼通吏道朕以
衆大之地治亂所原總統之方教條是賴雖故寔舊章
之猶在而他請奇比之已繁患其猥并俾加刊定逮成
書之來上嘉分部之可觀秩以官榮酬其勞勩勿曰敘
進而怠欽承可
尚惟賢為勑令所編修條冊成書係本所供檢
文字轉一官制
勑朕惟中都庶府總統非一不有法令何以為治設官
置局俾定章程爾以公府掾謹飭無害有職競為因其
奏篇遷秩示寵尚思勉哉可
孫近為同提舉勑令所編修條冊成書轉一官
制
勑朕惟展義而巡方岳即所幸以為京師雖化民成俗
之方莫先仁義之統然御衆經邦之要亦資法令之修
乃飭司存俾加定著逮奏篇之來上觀治具之昭陳載
惟參領之臣可後褒優之典具官某負復變知貫之學
而行之以敏藴尊主庇民之業而濟之以和深厚之文
足以發揮號令練達之識足以裨贊緝熙方睠上都寔
觀萬國當平定之日品式具存遭兵亂之餘文籍幾盡
是欲小紀大綱之備設以為百司庶府之章程俾參前
後之請書約以祖宗之故寔輯成挈令以付攸司總裁
專委於相臣科指更資於近輔既成書之進御嘉立制
之可稽宜寵錫於綸言俾增崇於秩序以隆體貌以重
恩榮噫示四方禮俗之中雖遠師於商德立三輔尤異
之法亦雜用於漢條其共守於成規以克臻於至治可
徐寵楊申陳廷圭焦義為掩捕海賊生擒賊首
卓全高等徐寵轉兩官資楊申陳廷圭焦義各
轉一官制
乃者盜發海濱里閭廢亂將吏撲討遂有成勞爾等佐
其發興協心戮力用能無乏皆讐有功第服恩榮以示
勸奬往祇明命益懋乃心
蔣元高師說潘褒劉玘張諒賀允丁成王喜張
&KR1296;萬超王侁楊皋黃夀馬信費景李倩為敵人
侵犯順昌竝係在城守禦者各轉一官資制
屬者敵人連侵汝陰不有戰者孰遏兵鋒不有居者孰
與共守雖勞烈之有間豈勸賞之可遺各進一階用酬
戮力服我休命毋替忠勤
林覺祥為應募戰船防秋轉一官資制
朕比勑負海之郡營舟檝之事爾能應募忠慨可嘉進
秩示恩以為衆勸
裴鐸為殺獲賊首盧成生擒龔利勝等轉一官
制
屬者羣盜就降復肆攻剽爾能用命首殱兇渠芽蘖既
除閭里安妥進官一列祗服恩榮
孫泉等為權夀春府鄭絪奏亳州使臣顔林齎
到番人歸德府路招諭使誘脅文字要本府投
拜本府衆官等同心一意不肯順番死守府城
其立功人武翼大夫孫泉等乞推恩奉聖旨竝
與轉一官制
勑具官某向者強寇傳檄夀春爾等守義一心有死無
二忠壯之節宜用褒勸進官一列以示恩榮尚皆勉之
益圖稱效可
劉洸為隨張浚至關陜普轉一官制
頃者大臣宣慰關陜爾實從行例進一階以酬其道路
之勤往服恩榮毋墮乃力
張明為捉殺虔賊劉宣轉一官更減一年磨勘
盧璿為捉殺虔賊增吉垣九轉一官制
勑爾頃捕賊有功應賞其祗明命以服恩榮可
方與為捉獲兇惡海賊吳宥一等十四人全火
并婦女六人連贓仗等物轉一官制
勑爾職求盜捕獲兇渠俾進官階用為奬勸可
周林陳抃石延慶方雲翼為勑令所編修在京
通用條冊成書各轉一官制
勑朕惟京師物衆地大四民雜居百司庶府總治非一
祖宗法令備具内作章程外示方夏垂統之懿超軼百
王兵火以來頗或散落加以他請竒比皆益猥衆吏得
以並緣下無以考信曩詔更定將以近古而便民爾等
咸以傑異之材職司刊剟成書來上整理可觀俾陞秩
序以示勸奬益率乃事無廢前勞可
李海為禦敵人得功并該喝轉暴露特轉七資
及解圍方出原授一資因隨薛仁輔等遠赴行
在寄兩資共寄一十一資每資合比折減三年
磨勘依例每滿五年轉一官制
勑爾頃以軍候屢立戰功驟陞武階益思奮厲可
劉光遠為金人逼近順昌府奮不辭難協贊軍
務提舉四壁别無疎虞横行上轉一官制
勑夫兵戈鋒刃之地人所委之而去者也非忠壯義烈
以報國為意而無苟免之慮烏能同舟共濟而無二心
也哉具官某出自將門早登勇爵護邊積久戰伐知名
間者徑順昌適與敵遇能與共守立義可嘉若古有言
無德不報其班名命益進横階是為異恩尚圖稱效可
劉滸劉釗王羲賓安世用馬綬王侁為措置捍
禦金人有功並各轉一官制
勑具官某等間者順昌被寇城守之勞爾亦預焉稍以
敘陞用示勸奬尚思勉哉可
張忠順換給敦武郎更轉一官制
爾淪陷既久憣然改圖嘉其反正之忠俾與武階之列
益思厲勉以報國恩
韓海為生擒賊首王念一等千里招復歸業江
西安撫大使司保明申與轉一官制
勑具官某大江以西羣盜蟻結爾能討捕閭里為安寵
進官階尚思勵勉可
薛綸為差往㳂黃河探報金人動息與轉一官
制
勑爾頃為國覘敵勞能自著申加褒命益務忠勤可
梁吉等為與烏珠接戰獲捷各轉一官制
勑向者大將鏖戰郾城爾等實豫戎行皆克致命譬如
捕鹿或角其前或掎其側用能使敵人之強不得逞志
於我宜頒顯賞以酬爾庸益圖尤功嗣有褒陟可
程詵為先因殺獲虔賊劉宣等轉一官制
勑爾頃以捕賊有功應賞祇承明命毋替爾勤可
李政等權太康縣與縣尉巡檢作劉錡鄉道掩
殺金人捷各與轉一官制
勑太康之役爾等實導吾軍以克有勝不可以莫之酬
也各服官榮無怠爾力可
方喜遠來歸正特與轉一官制
爾淪陷異域不忘秦聲反自敵中能以情告嘉其忠諒
秩以官榮益懋爾為尚圖稱塞
孫摭手詔順昌府官吏軍民等敵兵犯境王師
拒衝惟爾吏民協濟軍事保扞城壘驅遏寇攘
眷乃忠勤宜加撫惠數内官員在城守禦者竝
與轉一官右文林郎沈丘知縣與轉一官制
勑間者強敵侵敗王略向非壯者奮其勇敏者供其事
何以有成功哉有司按狀爾預有勞其施官榮以示勸
奬尚思勉之可
王照提舉淮東措置料角斥堠王安道申統領
官張宗王照一般在料角防托委寔宣力檢照
張宗已轉官特令王照一例推賞奉聖旨與轉
一官於正名目上收使制
疆場之司所以備豫不虞之患固莫先於候望而爾能
致力於斯焉俾進武階以勞勤恪益修乃職毋懈於前
楊宏劉錡奏金人攻打順昌府將士背城血戰
敵敗委獲大捷吏部勘會本官先立奇功於武
節大夫上轉左武大夫今來合轉兩官係礙止
法奉旨令與横行上轉行一官其一官礙止法
人依條回授制
勑勝敵與戰既宣徇國之勞行爵以功豈限彛章之等
具官某忠在王室志殱敵人顧蓄憤之有年果申威於
一舉既寵陞於横列且流貤於本宗祇服異恩益圖顯
績
張温同楊宏劉錡奏金人轉官回授制
勑爾以驍雄自奮忠徇國家遏寇淮濆居多疾力朕審
賞以戰雖每厚於圖功然名不假人固難越於彛典其
考稽於故寔俾貤爵於本宗益茂爾圖嗣膺褒陟可
焦義為捕獲到海上劫賊鍾十三等八名委有
功效轉一官於正名目上收復制
勑爾捕獲兇盜有功中率有司按狀俾服官榮益勵遠
圖以思報效可
陳元裴鐸胡昭為討捕李朝賊盡靜各轉一官
内胡昭係文臣選人比類施行制
潢池弄兵久而未殄討捕既靖勸賞斯行往服恩榮益
思所稱
張宗廣為捕獲姜貴一十四人謀叛轉一官換
給制
勑爾頃迹捕姦宄進官一列申錫書命以為爾榮尚勉
之哉毋忘勤力可
王良存朱芾為隨岳飛應辦錢糧有勞效各轉
一官内王良存除直徽猷閣朱芾為係參謀官
措置殺敵馬有勞制
勑具官某古人嘗怪持文墨議論者與戰功同賞而不
知行軍用師之道必賴政事謀獲之助然後能有濟也
爾等或董將輸於漕輓師不乏興或參機略於中權慮
無遺策并與其佐皆讐有功竝寵秩於階資用褒優於
績效益思勵勉無廢前勞
田貴等先因程待制依分鎮便且指揮將前項
功賞與轉官并同職昨隨殿前太尉勦殺劉猊
立到奇功特與轉行遥郡一官制
勑爾積戰伐之功既高武爵矣兹又以舊勞自言雖版
授官階出於一切之政然賞疑從予始遵寧僣之言用
稍越於彛章俾遥分於團結尚多好爵以俟尤功益茂
爾圖嗣膺褒陟可
劉文昇為劉錡申發機速文字遣發官兵奏捷
幹事竝專委本官承接捍幹辦及解發俘獲番
賊之類亦只是本官獨力應辦委是别無不了
奉聖旨轉兩官制
爾以刀筆從事兵間方邊境之始騷正羽書之沓至服
勤夙夜以辦治聞進秩二階用酬勞勩益思盡瘁以稱
茂恩
杜亨道為係干預機速軍務等宣力尤多轉兩
官制
朕推轂將帥以宣閫外之威籌策兵機盖仗幕中之畫
爾奮由儒士有志功名出從元戎預聞密議淮濆之勝
盖有助焉併錫二階以為爾寵祇服恩命益勵良圖
郝義等一十人為收復商虢等州竝名各與轉
兩官制
勑某等迺者第功行賞以勞戰士宜若無遺而大將繼
言爾等未被甄奬用攽贊命俾服官榮益勵壯心以圖
稱塞可
鞏漴岳飛申契勘掩殺金人收復州縣累獲勝
捷今將隨軍轉運使官屬應副錢糧官欲轉兩
官奉旨竝依制
勑向遣大帥出脩封疆饋餉不乏爾寔有司焉可無恩
奬以報勞勤祇服官榮益茂乃職可
李寶係義兵統制將帶京東忠義兵馬與金人
鬭敵同逐人老小轉清河前來歸投本朝與轉
兩官仍除遥郡刺史制
勑朝廷崇尚武勇所以勵三軍之心褒表忠義所以為
四海之勸況於二者寔所兼資以爾紏率義旅出入兩
河式遏宼鋒間關百戰自拔歸國忠壯可旌俾亟進於
武階且遥分於符竹尚俟可為之會更立昭明之功立
勵爾心毋墜乃力可
何皋同前與轉四官兼閤門宣贊舍人制
勑具官某審賞則可戰既垂封爵之科飲至而策勲可
後書勞之典其敷明命以答尤功以爾懷許國之忠驍
雄自命勵殺敵之果敏銳無前茲因王旅之脩封遂奮
兵威而壓難俾驟陞於武爵且贊謁於帝宸祇服寵榮
尚圖稱塞可
韓之美係湖北京西宣撫司幹辦公事累與烏
珠等見大陣獲捷轉右朝議大夫依前直秘閣
制
勑爾贊畫大將遏寇有庸既疇爾勞以行賞典載稽故
事更錫命書特越錄於彛章俾進秩於少列上還故印
往服新褒深惟絶異之施無效衆人之報可
焦文通等五人為殺敗金人出等奇功各轉武
功大夫除遥郡刺史制
審賞則可戰既垂封爵之科飲至而策勲可後書勞之
典其敷明命以答尤功爾等戰伐有聲伎能絶衆奮身
以徇國家之急本其素心剡手以衝仇人之胷義無反
顧比敵師之犯境臨淮浦以鏖兵既成一戰之功遂振
三軍之氣及觀獻狀宜錫贊書用驟進於武階兼遥分
於郡寄朕惟愛惜襦袴之意每憂名器之輕推饒爵邑
之心何悋忠勞之勸往祇殊寵益勵壯圖
劉廣為殺敗金人出等奇功轉武功大夫除遥
郡團練使制
爾志徇國家功高閥閱禀資壮烈衆許摧鋒挺志驍雄
能推陥陳比敵師之犯境臨淮浦以鏖兵既成一戰之
功遂振三軍之氣及觀獻状宜錫贊書進陞武列之崇
兼領兵圑之寄
宋謹同前與轉行右武大夫遥郡刺史制
具官某懷許國之忠驍雄自命勵殺敵之果敏銳無前
兹因王旅之脩封遂奮兵威而壓難越於常典俾驟列
於横班酬其餘勞且遥分與符竹夙宵自勵毋廢前勞
可
柳倪為金人攻圍順昌府城係提舉四壁射殺
敵兵甚衆兼自中箭略不退避委是忠勇轉行
右武大夫制
勑具官某拳勇自將&KR1171;高武爵屬者順昌之役有義城
守之勞若古有言無德不報其班名命益進横階是為
異恩尚圖稱效可
程師回收捕廣賊及提舉脩緝虔州城壁勞績
特與轉行右武大夫制
勑扞城殄寇既宣許國之忠行賞報功豈限彛章之等
具官某秉資驍果久歷戎行積伐宏多宜膺異奬其申
攽於名命俾進陟於横班是為茂恩益思顯報可
員青為保護劉聖七殿神御并殺獲羣寇偽大
王等有勞正補敦武郎閤門祇候又幹當年終
轉武翼郎又訓閱不易賞轉武經郎又與金人
見陣軍前喝暴露轉武功郎該磨勘轉武經大
夫又該磨勘曾立戰功貼轉武略大夫依舊閤
門祇候換給制
勑爾以積勞&KR1171;高武爵有司按法具以狀聞申錫命書
用昭寵奬往祇明命毋廢前勞可
劉光為擒獲契丹千戶耶律温等轉一官合武
略大夫兼闔門宣贊舍人制
勑爾轉戰用命俘獲有勞載稽厥庸宜加褒陟武階益
竣祇服明命可
趙雲李寶各轉左武大夫樊貴李儀劉深各轉
拱衞大夫秦祐除遥郡刺史竝係掩殺金人立
功制
勑朕記人之功嘗思於厚報故賞國之典無避於過優
宜錫命書申褒虎士具官某固吾之圉既久積於功伐
退敵於陳比更立於戰多既茂恩光俾正班於横列載
稽典故宜辭職與帝宸復進一階併章異數祇服休命
益勵遠圖可
侯信為河北劫破金人大寨等忠義奮發果立
奇功特轉武義大夫遥郡刺史制
勑爾忠勇自奮絶河津而北直扺敵營撓亂其衆載觀
獻狀深嘉爾勞進陟武階遥分符竹欽承恩命更立尤
功可
李成為結集同華一帶鄉村土豪保險抗敵屢
立功效備見忠義特轉行履正大夫遥郡觀察
使節制同華等處忠義軍馬制
勑朕捐爵賞以任天下武勇審計慮以復前人土疆其
有果毅奮庸忠誠徇國堅守要害之地支抗強敵之鋒
立義足嘉褒榮可後具官某稟山西之壯烈習塞下之
風聲沉雄犯難而不回功業遇時而自見阨山川之固
既盡保於遺民收戰伐之多遂益增於士氣横階廉察
併奬爾勞批難折衝更揚我武祇承明命勿怠遠圖
