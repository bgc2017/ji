紫微集卷十三宋張嵲撰
制
武義為與翟興軍兵接戰收復陜城轉忠訓郎
換給薛道為措置牛十八等賊馬有功轉成節
郎又措置趙常賊馬轉保義郎換給杜遠為照
管關隘捍禦賊馬并兩次殺散逆賊等轉保義
郎換給張蒙為捕捉羣賊易當世立功轉一官
吳青為收捉叛賊黃先等賊馬轉承節郎又與
金人見陣轉成忠郎換給制
爾頃以捕賊有勞應賞申錫書命祗服官榮
王世昌為首先乞歸正本朝與轉一官合轉承
節郎制
勑爾淪陷既久不忘秦聲嘉其反正之忠俾與褒陞之
寵益思勵勉以報國恩可
李岊為因父李弼陣亡初補承信郎次因金人
侵犯三泉縣應副宣撫使司一行軍須最為宣
力轉承節郎換給制
爾父頃死吾事未爾恤也今併舉爾給軍之勞以施寵
奬其祗明命思報國恩
蒲彦為措置捉殺王闢郭守忠賊馬收復歸州
了當等立功轉承節郎換給制
勑具官某頃以捕賊有勞陞秩武列有司按狀申錫命
書其祇服無怠可
郝致和為父仲與金人迎敵陣亡特補承信郎
後因差充良家子隨軍勤勞訓閱不易轉承節
郎換給制
爾父沒於行陣賞延及爾復因勞勩進陟武階申錫命
書毋忘勵勉
林景廣東潮州海界有賊船作過本州遣使臣
林景部領戰船追捕各得寧息承信郎上轉承
節郎制
乃者盜發海濱里閭告病爾職討捕遂有成勞嘉其功
庸可無褒命祗服官列益懋乃心
朱懋為殺獲興國縣兇賊首王大老等轉承信
郎制
勑爾頃以捕賊有功應賞祗承明命毋替爾勤可
余齡為招到賊首夏德等有勞轉承信郎制
勑爾以招徠盜賊有功應賞秩以武階祗承毋怠可
謝才為掩殺桑仲賊馬轉忠訓郎掩殺李成賊
馬轉秉義郎換給制
爾頃遏寇禦亂三戰皆獲有司第勞驟進階列其申書
命以示恩榮益勵爾圖思所報稱
王仲為因自南路將到吳介䗶書兄王武認得
更不開拆將王仲同書申送官偽齊稱王武委
是忠赤轉武翼郎偽齊禁勘王仲隠諱不得將
仲免死決脊杖二十送北京編管到東京趖走
經由陜府以西脱身兵部稱王仲已因隨統制
姚仲迎敵偽官并往偽地王武處幹事忠義為
國理宜優賞轉忠訓郎閤門祗侯制
爾兄事偽得書不發示無貳心且致爾於重刑而不恤
爾心許國既罹凶害益堅忠赤卒脱身於賊而不悔逆
順之相遠乃如此夫爾之節可以無負如爾兄之行雖
狗彘之不若也有司按狀兼舉舊勞併為爾寵其進陟
於武階且服官於上閤將使天下知忠善之有報也
張守約因黔州團結義軍應副宣撫司使喚依
期起發在路無擾轉忠訓郎制
勑爾頃以有勞秩遷官列申錫書命無替爾勤可
陳之道為生擒賊首鄧慶及斫到龔富首級及
生擒次首領共一百九十三人轉一官比類合
於階官上循兩資楊志招為與莫公晟賊衆鬭
敵掩殺逐次斫到賊頭三級及殺死賊人不知
其數轉忠訓郎制
勑爾以少吏擒盜有勞俾進階資用酬勤勩可
綦辛為奉迎車駕至南京登寶位了當坐甲有
勞轉忠訓郎換給制
勑爾累以功效屢進官階申攽書命往其祗服可
毛宏為招安張清及掩殺賊首趙海等賊節次
立功轉忠訓郎換給制
勑爾以招捕羣盜屢進武階申錫命書祇服無怠可
李彦明昨捉獲劉超賊徒立功便宜轉官給到
尚書吏部公據本部照得本人付身竝係真命
合轉忠翊郎制
勑爾曩迹捕羣盜有功中率有司按狀當酬爾勞錫以
官榮申攽書命祇承恩渥無或墮渝可
張貴為管押生擒到番寨中一行人等到行在
與轉一官合授忠翊郎制
勑爾護送俘囚致之行闕迹其勞勩宜有褒優往其祗
承益勤乃事可
李綸因掩殺叛賊李忠授承信郎譚敏修為與
王闢賊馬鬭敵獲功於進義副尉上轉四資授
承信郎徐西美為歸州捍禦桑仲等賊馬轉忠
翊郎又因殺王鐵鎗賊馬轉忠訓郎換給龐宏
為殺叛賊桑仲等賊馬轉忠翊郎又因殺捕叛
賊李忠等轉從義郎又因捍禦桑仲轉脩武郎換
給董禮為殺董先叛反等人兵等轉成忠郎又
因商州與賊對壘出戍捍禦轉忠翊郎換給制
勑爾頃以捕賊有勞應賞申錫書命祗服官榮
馮大昕因任黔江縣日因珍州夷人駱旅作過
攻圍州城調發本縣義軍應副解圍了當改轉
右宣教郎制
勑頃者小夷跳梁敢侵邊徼爾率衆赴難城守無虞載
稽功庸宜應遷序祗承明命益勵爾圖可
鄭俊等併差出幹事各與轉一資制係楊沂中
奏
勑爾各以勤勞見知主將俾加恩奬無怠夙宵可
劉元等二十三人為懷忠守義思慕朝廷前來
歸正各與轉一官資制
勑某等淪陷異域有年數矣而能懷思其舊越吟不忘
有嘉反正之圖宜畀官榮之寵尚精忠慤以報國恩可
張忞為掩殺虔賊减二年磨勘係右迪功郎比
類合循一資制
爾以文吏預詰盜之功甄序官資用為爾寵尚勉之哉
右迪功郎陸釡循一資制嵊縣尉比較茶增賞
摘山之利以豊羨計功汝既應格宜有加賞
賈叔願為院慶等結集作過措置頗有勞效循
一資制
勑盜發外區慮其侵軼有司捍圉爾與有勞服我恩榮
益圖稱效可
陳發武岡縣承右文林郎盧棫武岡知縣右文
林郎孫鎮安撫司屬官左從事郎循一資制
勑乃者盜發湖湘里閭廢亂將吏撲討遂有成勞爾等
佐其發興與有勞績視成行賞以勸爾勤可
李楫為掩殺叛賊史斌生擒到偽第五將王晟
轉一官比類循兩資制
勑爾以文吏而有武功有司閱實具應賞格申錫命書
往其欽承可
李棫祖大亨劉孝傑竝係金人侵犯順昌府守
禦官各循兩資制
勑具官某間者順昌被寇城守之勞爾亦預焉稍以敘
陞用示初奬尚思勉哉可
蔡孟容為乞將生擒賊徒李敦仁功賞於階官
上轉行奉聖旨循修武郎制
勑爾頃從大軍擒捕劇寇宜膺賞典仍畀文階祗服恩
榮益思報效可
趙玢先任秦州士曹日被賊驅擄自敵中前來
歸朝循左儒林郎制
爾遭罹寇禍頃見縶以囚俘間關土思卒自拔於夷落
迹其趨舍宜有褒嘉申錫命書以為爾寵毋忘飭厲自
獻于時
趙澈番人侵犯楚州當時與賊鬭敵立功之人
循右從事郎制
勑爾頃以成厥勞能甄予官榮以為爾寵尚勤乃事毋
怠後圖可
蔡長民為殺獲馬吉等循右從事郎制
爾頃在兵間清潔羣盜與有勞焉其服恩榮益自勉勵
安世用係點檢醫藥飯食昨因金人侵犯數内
立功人與循右承直郎制
鄉者敵人攻圍穎尾城守之役汝與有勞甄序之恩祇
服無怠
楊光凝係左修職郎湖北京西宣撫司准備差
遣節次與烏珠等見陣皆獲勝捷合循兩資吳
師中事同前循左承直郎制
勑朕推轂將帥以宣閫外之威佐其發興亦賴幕中之
士乃者郾城之役爾預有勞秩以官榮用示勸奬可
牟彦為番人齎到文字要夀春府投拜衆官等
不肯順番死守府城竝轉一官選人比類循右
修職郎制
向者強敵傳檄夀春爾等守義一心有死無貳忠壯之
節宜用褒勸進官一列以示恩榮尚皆勉之益圖稱效
趙幹為討捕兇賊黃文等有功轉一官選人比
類循右從事郎制
爾以文吏而有武功有司閱實具應賞格申錫書命往
其欽承
孫繹為前權房州司理日將俸麥折請秔粟米
等降一資制
爾不自檢飭遂詒吏議奪官一列以示創懲其思刻責
用自灑濯
蔡&KR0978;係湖南安撫使撫幹為殺降武岡賊唐明
有功循三資合授右承直郎制
勑乃者盜發湖湘里閭廢亂將吏撲討遂有成勞錄其
協贊之力秩以官榮往其祇承益勤乃事可
李英為掩殺桑仲補守闕進義副尉掩殺李忠
賊馬授承信郎又掩殺桑仲授保義郎制
爾再捍劇寇皆以勝歸有司第勞驟進階列其申書命
以示恩榮益厲爾圖思所報稱
蘇良翰為任成都府廣都縣尉捕獲賊徒陳亨
等奉便宜改次等合入官授右承務郎換節制
勑爾以獲盜中率進改京秩申錫命書以為爾勸尚思
勉哉可
張汶係權京西南路安撫司使喚本路副總管
王闢輒生叛逆汶節次掩殺收復房州便宜特
授武義大夫兼閤門宣贊舍人制
勑爾頃隨大軍迫措羣盜與有勞績進秩官榮其申命
書以為爾勸可
范綜為殺敗賊兵授右武大夫依前貴州刺史
換給制
勑士之赴功每忘軀而急病予之懋賞豈閱月而疇勞
惟我俊臣尚稽真授申攽書命以示褒優具官某結髮
從戎早登於勇爵將屯固圉累立於尤功惟豺狼莫肆
於憑陵恃貔虎相資而掎角覽其獻狀寬我顧憂俾陞
横列之班遥領兵團之寄尚思懋勉嗣有褒嘉可
吳倫因金人侵犯隴州掩殺金兵及解圍方山
原等立功授左武大夫威州刺史制
士之赴功每忘軀而急病予之懋賞豈閱月而疇勞惟
我俊臣尚稽真授申攽書命以示褒優具官某結髮從
戎早登於勇爵將屯固圉累立於尤功惟豺狼莫肆於
憑陵恃貔虎相資而掎角覽其獻狀寬我顧憂俾陞横
列之班遥領分符之寄尚思懋勉嗣有褒嘉可
參知政事制
朕憂勤臨民懍朽索之在馭宵旰願治懼積薪之將然
欲濟多難惟賢是務既任一相以總一統類又資近輔
以協贊幾微安得忠信仁篤之才副予左右股肱之寄
舍舊德而弗用徒當饋以興嗟既得其人庶務斯理具
官某學問鴻博究天人精祲之微政事蓺通達國家表
裏之要被遇自乎先帝簡拔興於朕躬歷試已詳還觀
兹久雍容諷議遍參兩禁之華出入踐更又已十年之
遠衣冠所屬中外具儀爰以僉諧俾弼予治尚同寅於
政路用登翼於王家夫周設三公孤棘參陪於槐序漢
開二府御史實亞於冡司皆資襄贊之功以底和平之
治譬之作室須乂負之衆材譬之為農賴耘耔之庶力
尚其密勿奚俟訓辭
又
保邦如置器之未安雖係人君之取舍圖難如涉川之
莫濟又繫所任之否臧朕誦無競維人之詩則思羣策
以自輔念知人則哲之訓復嗟委任之尤難顧非偉才
曷膺大用具官某術高王佐望重國鈞出入三朝致主
率繇於仁義淹回十載得名皆自於忠誠入儀禁路則
廉陛尊出殿藩維則疆場固謝安之未用當世人屬之
心柬之之尚屈外邦衆惜其老物望所係政庸曷歸曩
以間言過失我社稷之鎮今疇衆譽信惟王政事之臣
是用召自价藩畀之大政益增封邑并示恩榮明聽朕
言以輔台德予欲承祖宗復大業爾則恢反正之圖予
欲修綱紀正百官爾則開衆正之路朕方屬卿以建非
常之事卿其事朕以信平生之言豈惟予一人垂拱仰
成將使我先王應乃懿德
朱勇為金兵侵犯陜西將帶官兵前來應副使
喚轉武節郎兼閤門宣贊舍人換給制
屬者強敵再犯陜服爾假守支郡自將營屯遠來赴援
非有漢虎符召也徇國之志可騐於斯載嘉忠勞不無
褒勸進官聯於武爵參贊道於帝閽是為異恩往其祇
服尚圖來效嗣有褒陞
鄭思誠右承事郎知建州建陽縣對移古田縣
丞為與部民接坐借錢應副船運官鹽不覺察
男盜取官酒百姓鄭坦詐作親戚乞取阿黃銀
及依隨人吏鄭達應人戶倒死牛請憑令納水
脚錢直將上件錢和雇脚子送張朝請等及借
支買筵會食物管待過往官并借支與諸處下
書人力於寺院内科買公庫糯米依隨押錄王
補闕借開福寺修殿錢起造鹽倉使用并借官
米造酒自盜官酒入已特降兩官衝替制
勑爾為字民之吏而乃貪殘自肆以贓抵罪尚何言乎
鐫官兩列以示創懲祗服寬恩無忘念咎
閔俱為差赴宣撫使司交領支降耕牛三十二
頭管押赴將其牛節次倒死過二十三頭等降
兩官伊重為監造平射弓不合令弓匠將本胎
錯磨怯薄就材改作軟弓特降兩官史信為隊
下效用高儀與妻相打令節級用荆棒決本人
臂上瘡發身死追三官勒停制
勑爾等或護送孳畜多至斃踣或董作器用不中程器
或笞人過律遂至非命皆從貶奪以示創懲尚體寬恩
益思毖慎可
王默為不肯追贖田與王洙虛有陳論特降兩
官其王默係進納成忠郎制
勑爾以資得列武階而敢怙勢欺誣貧弱抵冒不忌理
無可矜雖更赦令猶不汝置尚從貶降祇服寬恩可
晏勝係涇原將下新立功人比拍事藝特降二
等換保義郎制
勑爾往在邊陲有功應賞有司按狀尚秩武階申命之
榮祇承毋怠
劉公達為將帶人馬前去山東以來招撫探得
符離鎮南有番人下寨便却衷私到回特降三
官制
勑爾比者受令招撫山東不至職而擅還豈刑書之可
逭姑從貶降尚體寬恩可
柴斌係武功大夫忠州團練使新知辰州特改
差知唐州岳飛奏斌遷延不赴特降三官制
勑夫平居無事時工為好言以眩衆一旦有警則畏愞
無趨事之意此鼠黠之尤者也斌之謂矣禠官三列薄
示創懲毋狃爾為更干重劾
李舜元馬子韶為押番人一十九人走失一十
三人各特降三官制
勑爾護送俘囚道亡過半雖有司迹捕已得而慢令之
罪不可不懲姑從降黜尚體寬恩可
洪邦美為效用韓政偷盜人民阿蔡家錢物竝
不鈐束特降三官制
勑具官某招來之人既隸屬於爾而縱其草竊不禁則
比與盜盜者何異焉姑從降黜以為不逞之戒尚思毖
慎毋抵重尤可
祝永之為元申朝廷乞於對岸江南池州管界
移治已劄下只於本軍管界内措置今來却於
行在官散納劄子稱兩淮之民方且歸業若降
移治指揮民間惶惶莫知所向顯見用意二三
鼓惑衆聽奉聖旨特降三官制
勑具官某比建請移治江南朝廷不爾聽也姑令即爾
境内保險以便民乃復以為移治非是前後異言皆自
爾口徒欲歸非於朝掠名自譽法當誅殛然念比年以
來俗不長厚賢士大夫猶或為爾所為況如爾者足與
治乎姑奪三官以視遠邇豈為爾懲將使兩淮之民知
朝廷之意也可
