紫微集卷十四宋張嵲撰
制
太尉保成軍節度使楊沂中故曾祖仲臣可特
贈少保制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懷生之類靡不闓懌眷吾貴寵
之臣可後追褒之典其施名命以及曾門具官某曾祖
某秉德慈祥造行醇固潛德不耀垂裕後人東宫調護
之地未極於追崇左棘孤卿之聯益隆於等級九原有
識歆服予恩可
故曾祖母檀氏可特贈崇國夫人制
勑肅祗禋祀神示燕娭薦獻大宫祖考來格大事獲考
既均福於左右之良惠澤四施宜推本其源流之自既
已逮曾門之遠顧可遺内助之賢具官某曾祖母某氏
順靖以輯其閨門淑慎以修其婦道遂蓄餘慶施及後
昆矧茲廟澤之行可無賁飾之典易封大國尚克嘉之
可
故曾祖母雍氏可特贈康國夫人制
勑具官某曾祖母某氏躬織絍之勤服圖史之訓溯其
居有環佩之節動無燕惰之容垂裕後人用襲其慶既
正小君之號益荒大國之封精識不渝尚知歆賁可
故祖宗閔可特贈少傅制
勑朕惟國家既頼人之子孫以同恤四方之虞可不推
本其欲致尊親之意而寵綏其先哉具官祖某篤厚禔
身謙恭居職顧順德之行雖勤於沒世而為善之報不
在於厥身傅導之官益隆於品秩歲時之祀永賁於宗
祧可
故祖母賈氏可特贈豐國夫人制
勑朕惟祭澤之行既下均於胞翟褒崇之典固無間於
顯幽本原内助之賢宜霈從夫之寵具官某祖母某氏
供蘋藻之薦而有季蘭之欽應彤管之詩而鍾静女之
美四德兼備宜膺令名其即小君之封益荒大國之壤
尚其精爽知服予恩可
故祖母劉氏可特贈惠國夫人制
勑某氏婉孌之資内宜其族姻慈祥之行密相於夫子
遂儲百年之慶至於再世而昌有嘉閫則之賢具應追
榮之典益荒大國尚或能歆可
故父震可特贈少師制
勑朕觀盤庚告戒其羣臣曰古我先王暨乃祖乃父胥
及逸勤茲予大享於先王爾祖其從與享之作福作災
予不敢動用非德其中篇曰古我先王既勞乃祖乃父
汝有戕則在乃心乃祖乃父乃斷棄汝不救乃死用是
知先王之於其臣善則稱其先以勸之不善則稱其先
以懼之可不有報哉具官某故父某資材之美足致通
顯而齎志不試詒慶嗣人肆因惠澤之施爰舉愍書之
典其躋榮於三少以大慰於九原俾爾子孫毋隊厥緒
可
故母董氏可特贈淑國夫人制
勑婦人有三從之義服飾則繫其夫國家廣五教之風
襃揚則因其子屬者大事獲考均釐萬官宜沛湛恩以
加泉壤具官某故母某氏柔儀婉孌令德幽閒躬采蘩
法度之防致鵲巢積累之盛併襲餘慶以啟後人其即
故封益荒大國知氣如在祗服明綸可
故母張氏可特贈永國夫人制
勑具官某故母某氏成其婦訓克謹彝儀溯其雍睦以
宜室家柔正以事夫子可無密印之章用慰寒泉之念
俾易封於湯邑用益耀於幽泉尚其有知歆予顧恤可
故妻趙氏可特贈清源郡夫人制
勑朕並頼庶工之力以共濟國家本原内助之資而誕
施襃渥漏泉之澤何間顯幽具官某故妻某氏行不越
於閫彝德足書於圖史早以令善歸逢其良極勤勞於
室家每同甘苦殆良人之通顯已隔存亡用霈恩章增
其稱謂納書以襚尚克歆承可
妻趙氏可封華原郡夫人制
勑朕襃寵貴近務極優隆矧廟澤畢逮於翟閽顧福嘏
可遺其家室具官某妻某氏凝資婉約秉德閒幽如桃
夭之宜室家躬采蘋以承祭祀宜因惠衎以示襃榮益
開湯沐之封以耀笄珈之德欽承恩命毋怠相成可
和衆輔國功臣太保護國鎮安保静軍節度使
劉光世故曾祖紹能可特追封魯國公制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懷生之類靡不闓澤眷吾貴寵
之臣可後追襃之典其施名命以及曾門具官某故曾
祖某天資鷙勇輔之韜略威名震乎敵隣功績蔵於盟
府雖登勇爵未極顯融三世其昌遂躋公保其以曲阜
之號冠於五等之封若節春秋來慕黍稷施及孫子尚
永頼之可
故曾祖母黃氏可特贈鄆國夫人制
勑朕修禮合宫天地並况流澤寰宇胞翟靡遺恩加貴
臣既以寵襃其重祖推本内助顧可忽遺其室家具官
某故曾祖母某氏婉孌之資内宜其姻族慈祥之行密
相於夫子遂蓄餘慶施及後昆惟爾聞孫實予公保其
徙商於之舊國胙以東平之大邦以為爾寵尚克嘉之
可
故曾祖母白氏可特贈吴國夫人制
勑某氏淑慎以修其婦道順靖以輯其閨門正其貌足以
稱笄珈之飾飭其行足以蓄有後之慶荐膺褒賁已即
封於於越其因故號俾胙土於勾吴欽我恩榮永光厚
夜可
故祖永年可特追封越國公制
勑朕惟國家既頼其孫子以同恤四方之虞可不推本
其欲致尊親之意而寵綏其先哉若夫用其力而蔑其
報及其近而忘其遠則先後本末豈為稱乎具官某故
祖某少以勇聞懷韜略之秘晚為名將有疆埸之功雖
才器足致通顯然蓄慶以垂後人肆因霈澤之流用舉
追襃之典冠五等之號已賜履於三吳慰九泉之靈俾
苴茅於百粤歆予特命尚克享之可
故祖母馬氏可特贈韓國夫人制
勑夫榮於朝婦貴於室古今之通義也顧惟伉儷之私
豈有幽明之間且愍冊既加於祖廟則施恩宜逮其閨
門具官某故祖母某氏為婦為母不愧於圖史如山如
河克稱其象服遂蓄百年之慶至於三世而昌復以所
承上休禰室胙之成國既已有此冀方為爾相攸宜其
莫如韓樂尚歆明命即彼新封可
故祖母李氏可特贈唐國夫人制
某氏浣濯以致其儉勤蘋藻以供其祭祀彤管有煒無
慚静女之章象服是宜不愧夫人之德克昌厥後為吾
貴臣爰因惠術之行用錫追褒之命笄珈有耀既正小
君之名湯沐徙封益荒大國之履惟其精識尚或能歆
可
故父延慶可特追封楚國公制
勑朕觀盤庚告戒其羣臣曰古我先王暨乃祖乃父胥
及逸勤茲予大享於先王爾祖其從與享之作福作災
予不敢動用非德其中篇曰古我先王既勞乃祖乃父
汝有戕則在乃心乃祖乃父乃斷棄汝不救乃死用是
知先王之於其臣善則稱其先以勸之不善則稱其先
以懼之可不有報哉具官某故父某智勇絶倫為國名
將折衝禦侮用力先朝功伐之高載諸典冊威名之盛
傳誦在人遂生光世能世其家比禮成於合宫以恤章
而告第昔嘗賜履已荒嬴氏之山河今值苴茅胙以荆
芊之封畛尚啟爾子無忘報予可
故嫡母葛氏可特贈鎮國夫人制
勑某氏成其家室克謹閫儀相其良人致位通顯副笄
之盛既榮耀於生平湯沐之封益侈大於身後其即小
君之號益荒大國之履隂啟爾後尚圖顯庸可
故所生母楊氏可特贈鄧國夫人制
勑朕推昔人福不專饗之心既廣漏泉之施念春秋母
以子貴之義俾篤顯親之仁矧乃慈祥實生賢將追崇
泉壤尚何愛焉具官某所生母某氏欽翼自居靖端率
下考禔躬之令德固不慚絡秀之賢顧生子之顯融豈
待著潜夫之論宜推惠術增賁幽扃賜脂澤之封已開
於成國廣湯沐之奉益大於新邦俾爾後人毋墜乃力
可
妻向氏可特封秦國夫人制
勑朕聞將受命之日忘其家則夫鑿凶門制閫外者義
不得反顧其私古今一也然君人者既頼其力以之安
邊境而救民死得不豐其報哉廟澤之施宜首逮其家
室具官某妻某氏出於后族來嬪將門以供先祀則孝
而恭以事夫子則柔而正山河之德不媿其服飾婉嬺
之行能宜其家人既膺成國之封已正小君之號俾攽
書命增廣封圻遂荒嬴秦為之奉邑無忘勸勉之義同
肩報國之心可
參知政事王次翁故曾祖异可特贈少保制(係該)
(郊禮封贈)
朕建廣大之祀既逆釐於三神湛汪濊之恩復施澤於
四海乃眷熙事㳙成之自實惟耆俊顯相之勤用布閔
章逮其重祖具官某醇篤之行修於家庭孝謹之風刑
於邑里位不配德寂寥百年慶鍾聞孫焜燿一世東宫
調護之地未極於追崇左棘孤卿之聯益隆於等級九
原有識歆服予恩可
故曾祖母劉氏可特贈崇國夫人制
朕肅祗禋祀神示燕娭薦獻大宫祖考來格大事獲考
既均福於左右之良惠澤四施宜推本其源流之自既以
逮曾門之遠顧可遺内助之賢具官某曾祖母某氏少
服組紃之勤中謹蘋藻之奉迨其晚歲閫則彌修貽其
後人遂鍾厥慶賁之象服恩既茂於小君胙以脂田寵
益加於成國俾其後嗣勿替於時可
故曾祖母吴氏可特贈榮國夫人制
某氏粤從大家來嬪冠族早躬婦順則有少君孟光之
懿晚嚴内治則有孟母敬姜之賢惟其閫則之修終遺
後人之慶載觀具美宜應彤管之襃式胙大邦益峻小
君之號施及孫子世世頼之可
故祖寂可特贈太子太傅制
朕謁欵天地延腏及於百神錫羨祖宗惠澤加乎四海
相予祀事之懿孰先近弼之良以予報本之心知其尊
祖之意爰推愍典用賁幽扃具官某祖某秉德慈祥造
行醇固莅官從政不過於一同之間積善降祥遂彰於
再世之後則篤其慶莫之與京東宮傅導之官用申於
贈襚九原濡露之感少慰於烝嘗可
故祖母趙氏可特贈蘄春郡夫人制
推廟中之澤有畀於胞閽煇翟而尊祖之意惟止於學
士大夫既以推原其本心而極祖廟之褒宜亦顧恤其
室家而下追榮之典具官某祖母某氏躬環佩之節以
肅其威儀謹蘋藻之奉以供其祭祀蓄德不耀慶鍾乃
孫顯相有成益大其寵已正小君之號爰開大郡之封
尚俾後人封殖厥福可
故祖母丘氏可特贈博平郡夫人制
某氏出自巨室來儀德門躬婉嬺以宜家人體順正以
成婦道早同先世實居隠約之間詒慶後人允頼扶持
之助刻章告第既正小君竣事均釐益荒大郡惟其冥
寞尚克歆承可
故父禔可特贈太子太師制
勑士有懷抱器業簡淡自居脫屣功名飾巾田野歲久
而道彌茂身隠而名益尊正恐事來偪人不得已而後
起未閱旬歲遂聞政機原本其來得無所自具官某父
某養素山澤名聞京師潜心麟經得聖人褒貶之意教
授閭里秉東州邴鄭之學光遠有耀不在其身天命不
慆克昌厥後遂生賢佐方資扶危而定傾顧念前人豈
可登枝而捐本其因祭澤載刻密章儲副之師益隆於
品秩歲時之祀永賁於宗祧可
故母張氏可特贈饒陽郡夫人制
勑朕廣壇場珪幣所以昭孝息民下恩澤詔書不敢專饗
獨美眷吾四近之貴寵加三世之褒有如母慈而缺追
賁具官某母某氏山河其德婉孌其容逮事舅姑早奉
執笄之饋無違夫子有嚴舉案之儀訓教具終閨門載
睦雖三徙實資於陟屺而重茵永悼於終天可無密印
之章用慰寒泉之念俾易封於湯沐用益耀於封君特
節來臨永光廟室可
故妻趙氏可特贈同安郡夫人制
勑婦人有三從之義而榮寵則繫其夫王者施配天其
澤而存歿皆錫之福况於輔弼之佐豈無伉儷之私苟
禮貌之不登將褒榮其焉往具官某妻某氏體幽閒之
德服圖史之規正順以助其夫子則萊氏之逸妻雍睦
以齊其家人則文伯之令母雖牛衣之言共甘於隠約
而象服之飾不逮於光榮爰因惠術之施益茂飾終之
典豈徒慰於泉壤亦以厚於人倫尚其精爽之存當識
寵綏之意可
武泰軍節度使劉錡故曾祖玉可特贈太子太
傅制
勑登頌祗之堂膺受多福施配天其澤錫厥庶民顧吾
制閫之良可後揚親之寵具官某故曾祖某篤厚禔身
謙恭居里顧順德之行雖勤於後世而為善之報不在
於厥身遠逮曾孫遂躋通貴可無賁飾之典以為廟室
之光東宫前傅之官申榮於贈襚九原濡露之感少慰
於烝嘗可
故曾祖母王氏可特贈大寧郡夫人制
勑朕致力於神既已格三靈之休移福於下又以及四
海之遠惟時追賁已推重祖之恩逮其室家可後從夫
之寵具官某故曾祖母某氏被服女戒飾修婦儀雍睦
以宜家人柔正以事夫子深蓄餘慶以施後昆既正位
於小君益衍封於大郡光塵如在歆我恩榮可
故祖恂可特贈太子太師制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懷生之類靡不闓澤睠吾貴寵
之臣可後追褒之典具官某故祖某篤尚詩書之習被
服仁義之風善譽聞於里閭才器足致通顯齎志不試
慶詒後昆儲傅之師益隆於品秩歲時之祀永賁於宗
祧可
故祖母王氏可特贈通義郡夫人制
勑朕惟祭澤之行既下均於胞翟褒榮之典固無間於
顯幽本原内助之賢宜霈從夫之寵具官某故祖母某
氏柔仁端靖孝愛慈祥為女而教不煩為婦而家以乂
四德兼備宜膺令名矧茲廟澤之行可無賁飾之典易
封大郡尚克加之可
故祖母孫氏可特贈濮陽郡夫人制
勑某氏供蘋藻之薦而有季蘭之欽應彤管之詩而鍾
静女之美遂相夫子克成其家垂裕後人用襲其慶既
正小君之號益荒大國之封精識不渝尚知歆賁可
故父仲武可特封英國公制
勑肇禋重屋大祀休成推上帝之仁既錫福於四海廣
教孝之義以加惠於庶工使顯揚者有報親之心追遠
者慰濡露之感矧吾良將可後褒親具官某故父某智
勇絶倫忠誠徇國勤勞王府垂稱塞垣朕遠覧漢唐有
懷忠烈如辛氏之宣勞於邊圉西平之贊業於中興父
子繼承焜燿當世以今凖古可無愧焉其霈納書之命
以光劉氏之祧峻寵維師既躋於一品啟封公社益慰
於九泉尚俾後人封建厥福可
故母薛氏可特贈韓國夫人制
勑朕惟惠澤之行下浸於黎元追褒之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏成其家室克謹閫
彝相其良人致位通顯副笄之盛既榮輝於生平湯沐
之封益侈大於身後其即小君之號益荒大國之封俾
爾後人毋墜乃力可
故母王氏可特贈越國夫人制
勑某氏柔嘉其德婉孌其容逮事舅姑早奉執笄之饋
無違夫子有嚴舉案之儀訓教具修閨門載睦雖三徙
實資於陟屺而重茵永悼於終天可無密印之章用慰
寒泉之念俾易封於湯沐用益耀於褒榮可
故妻薛氏可特贈安化郡夫人制
勑朕並頼庶工之力以共濟國家本原内助之賢而誕
施褒渥漏泉之澤何間顯幽具官某故妻某氏山河之
德稱其象服柔正之行克相夫子逮茲祭澤之廣宜應
褒寵之命畀肇開於大郡益峻寵於小君尚其有知歆
承顧恤可
妻鄒氏可特封信安郡夫人制
勑朕褒寵貴近務極優隆矧廟澤畢逮於翟閽顧福嘏
可遺其家室其施恩澤以賁柔徽具官某妻某氏秉德
幽閒凝姿婉孌既笄而承父母能盡於女工執饋以事
尊章遂成於婦順其錫贊書之茂俾增稱謂之隆象服
是宜方膺於來寵君子偕老無怠於相成可
