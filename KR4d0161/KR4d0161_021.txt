紫微集卷二十一宋張嵲撰
口宣
賀正旦使人到盱眙軍御筵口宣
遠持使傳來慶歲元喜聞入境之初宜厚示慈之禮特
加撫問期體眷懷
鎮江府御筵
夙馳使聘來講慶儀適寒沍之届節涉阻修而在道特
加宴好用洽歡心
回程鎮江府御筵
歸驂北道涉境南徐眷言行邁之勞加厚惠慈之禮兹
循彛典宜體眷懷
值雪御筵在驛
禮畢明庭瑞呈密雪即賓亭之安便折燕爼以從容庶
樂使華庸昭眷意
平江府御筵
遠馳使命修慶春朝冐霜露以修塗次軺車於近郡式
頒燕禮庸示眷懷
赤岸御筵
先春遠使造國近郊諒勤行役之勞特厚燕慈之禮庸
昭眷意用洽歡心
就驛射弓御筵
馳車陟遠授館云初禮方講於射侯燕特豐於賓爼玆
循彛典用洽歡心
喜雪御筵
季冬調吕瑞雪應時肆頒燕豆之豐用表化鈞之燮衎
其和樂體此眷懷
又賜酒菓
一元調化六出瑞時頒内府之甘珍侑初筵之燕衎庸
昭眷意共樂歲祥
使人賀畢賜御筵
肇臨元日既講盛儀折芳爼以示慈樂嘉賓而式燕庸
昭眷禮茂介春祺
又賜酒菓
肅馳使傳修慶元辰既明廷盛禮之行宜嘉賓芳醪之
賜意斯將厚禮則有加
回程盱眙軍御筵
肅馳軺傳還次淮濱有加將送之儀式啟惠慈之燕庸
昭眷意庶洽歡心
回程平江府御筵
肅聘使軺經從會府加厚送將之禮用休䟦履之勞燕
爼式陳行騶少憩
朝辭歸驛御筵
既講慶儀將馳歸馭爰示慈於燕豆尚少憩於賓亭寵
禮有加眷懷式示
又賜酒菓
既修慶幣將戒歸驂錫御府之甘珍侑賓亭之燕樂庸
加禮遇宜體眷懷
到闕值雨御筵移在驛
遠抗使旜既修慶禮屬為霖於寒序就折爼於賓亭庸
示眷懷庶從欵席
策問
問
問人材之難也久矣上之人雖有用才之意而或莫可
得而致下之人雖抱有為之志而每患其無以達然則
推轂當世者固大臣之任也然其說有二焉持詩之羔
羊之說者則曰吾無私交之行也何以薦士為持易之
彙征之說者則曰惟善故能舉其類此政吾任也二說
既立鮮有不失於一偏者魏其武安厚賓客人主至於
切齒然崔祐甫則以除吏八百而號賢相霍子孟未嘗
薦士而漢之得人於斯為盛至於常衮行之則士有賢
愚同滯之歎四者之事甚類而得失之迹相反何也願
與諸公論之
問夫進賢受上賞蔽賢蒙顯戮古今之通義也進賢固
在所賞矣苟所進者不肖而不加誅焉則託推轂以市
恩於下者何所懲艾耶故高祖以千戶賞魏無知以其
能進賢也然考之漢法有坐所舉者以故不實之典則
又欲絶其舉之濫也國家廣進賢路内則付之宰相大
臣外則委之監司郡守使得保任以次而升其來有自
矣然未聞其某人進賢而蒙舉類之賞某人舉不肖而
受濫舉之罰此賢不肖所以不免混淆之蔽者殆謂此
也敢問西漢之法亦可施於今乎
問昔齊人之伐魯也當室如懸磬之時其勢可以舉魯
矣及展喜犒師告之以先王之命而齊人乃還齊桓合
諸侯之師以伐楚也革車千乘其勢可以勝楚矣及屈
子如師責之以德綏諸侯齊侯卒受盟而還以此觀之
則使人之有益於人之國也大矣向使行人失辭則兩
國之存亡安危未可知也孔子曰誦詩三百使於四方
不能專對甚哉使人之難也古者兵交使在其間方今
朝廷西北之患師連未解安得其人如古之膺使者乎
策
試館職策
問古帝王遭時艱虞扶危救弊圖回治安者雖在聖哲
不敢以易必深思長慮審所當務研極其至以定其不
易之規模然後舉而措之見於施設則動無廢事衆功
日興而大業以建爰稽其始究觀其終若合符節者蓋
出於此子産謂政如農功日夜以思之思其始而圖其
終朝夕而行之行無越思如農之有畔蓋不思其始終
而為之無畔徒欲力行雖勤無補若子産可謂知此道
者周之宣王當小雅盡廢之時興衰撥亂一時修攘之
事大略載於詩雅燦然可考亦未有不先規畫而後從
事及要其成内外之治莫不畢舉遂致中興之隆豈非
其成效大驗耶主上纂累聖之圖履艱難之運宵旰焦
勞臨朝願治有年於兹矣總攬羣策講求政理常若不
及然兵戈之餘流冗未復州縣之間沃壤多曠欲生聚
之富而版籍未充欲藏用於民而賦歛未省荆襄淮甸
控制之衝也而屏藩未強諸道帥府方伯之職也而名
實不副凡經理天下圖回恢復之計者其事固不可疏
舉所當定其規模按而行之待以歲月使算計見效不
愆於素以輯成中興之功者宜有必然之畫願條列而
詳言之以竢上之採擇焉對愚嘗觀冨人大家之作
室也必先略基址具餱糧鳩材榦議版築相面勢之隂
陽審堂室之高下然後度其材而用之大者為楹棟小
者為棼楣叉負偃植各安所施如是則不待勞筋苦骨
可以坐享廣厦之安矣又嘗觀良農之治田也必先相
衍沃表原隰辨邱陵度肥瘠視土地之宜審穜稑之種
高者以藝稷黍下者以植秔稌雨之霑足也則謹其耕
苗之猥大也則謹其耘實之堅好也則謹其穫如是則
不俟沾體塗足服枷芟衣襏襫袖手而獲倉箱之積矣
夫作室細務也治田鄙事也富人老農非有絶人之智
識也而且能區處規畫於其前享成勞於後又况聖人
之治天下開基創業垂無窮之統興衰撥亂而驟救傾
危以時者哉雖然富人之作室也身不親斤斧而有其
安良農之治田也手不事穮蔉而有其利何者有梓匠
隸農為之服勤勞而致其力故也然則聖人之致治亦
在於得人而已矣漢高祖得一韓信世祖得一耿弇左
將軍得一孔明方其登壇於漢中之日請問於南陽之
時親顧於草廬之際則其所以制楚平莽之謀三分鼎
足之業固已豫圖之矣及其成功也如稼而穫如蠶而
績如力行而有所至無毫釐之差或可以槩見矣向使
人君謀之不素計之不熟徼幸於萬分之一待其不可
然後復狼顧而改圖無乃引歲月而隳成功耶愚嘗觀
自三代至今三千餘年中興之君而周漢二宣與夫唐
之明皇憲宗不與焉何則正朔不改於上臣民奉承於
下鐘簴不移社稷有奉雖其復文武之遠績革世宗之
餘弊平武韋之亂略除方鎮之䟦扈其功烈鏗鍧炳耀
蕩人耳目然方之少康光武晉元則其功反小何也羿
之伐夏也更二姓而後復當時之人固已忘夏矣王莽
之盜漢也歷十八年而後平當時之人固已忘漢矣司
馬氏承魏之後其所以繫民心者尚淺則其復之也蓋
滋難於夏漢氏季世矣而三君者皆能被苫蓋蒙荆棘
而拯其已墜之業則與二宣兩宗之事豈可同年而校
其優劣哉觀夫少康之犇有虞也有田一成則其地固
狹矣有衆一旅則其人固寡矣然終能戮澆殪而伏其
辜滅過戈而殱其類祀夏配天不失舊物其功有光於
此者乎光武以疎屬而翔白水起南陽新野之衆用下
江平林之兵斬王尋王邑於昆陽破銅馬王郎於河北
曾未一星終而高祖之土宇固巳復於版籍矣則業有
大於此者乎元帝以征東渡江則名號固未崇也三吳
之人莫有至者則人民固未附也方五胡流毒於黃河
之北而羣盜嗣虐於大江之濱然而能收拾豪俊振拔
滯淹陶士行擁六州之衆以寧荆郢王茂宏建分陜之
計而定江東典午之祚既絶而復續事有難於此者乎
蓋嘗原三君之所以能成其功烈後世望之若神人然
豈有他哉得人而已矣少康之興也則有女艾季杼為
之腹心爪牙光武之奮也則有寇鄧耿賈為之股肱輔
翼而元帝之渡江也亦有王導周顗溫嶠之徒或負羈
紲或謀帷幄或扞牧圉用能致力於當時由是觀之勢
不在彊弱得人則昌時不在於治亂失士則弊前事之
不忘後事之師也夫何遠哉恭惟主上以神武之資撫
艱難之運躬節儉以紹開中興勞宵旰以洪宣祖業駐
蹕七年於兹矣三時不害而年穀屢豐此天之所以愛
主上也前日之盜賊蜂聚蟻結處處而有比年以來日
朘月削寖以平定此天之所以祐主上也得天之贊得
民之助是宜恢復函夏清定海隅續宣化之業弛生民
之憂久矣然而陜西可平也而羣才未至於河内河南
可復也而置戍不踰於淮北前日強寇之侵雖折箠而
抉之去然嗣歲之秋固未免於蠢蠢也意者未得魁傑
俊偉而為之用耶將亦用之而未備耶或搜羅之道未
廣而巖穴幽隱尚有未盡出而為朝廷任使者耶不然
何功業之難建而曠日遲久如此也然則流冗之未復
沃壤之多曠版籍之未充賦歛之未省與夫控制之要
帥守之任是宜明策之殷殷下詢也顧愚淺陋何足以
奉承之請試言其略流冗之未復則安輯之版籍無自
而充土地荒蕪則賦歛何由而省控制之屛藩未彊則
戍守之策未盡也帥守之名實不副委任之責未專也
然此數者得其要則一舉而庶事畢修不得其要則雖
矻矻然事事而治之用力愈多而愈不治矣昔唐德宗
嘗患戍卒之多轉輸之不足李泌為陳富強之策其說
以謂賈繒市牛於黨項令諸冶鑄農器募戍卒耕閒田
逮其既熟之後官給高價而糴之戍卒貪懇田之利終
更而願留者聽不過數歲則留者必衆如是府兵之法
可復矣今愚之所陳者事雖有異於泌然一舉而衆事
必得則或近似之矣夫民之所以失業兵之所以未彊
者無他皆食不足之所以致也足食之道不過在於務
農而已秦人以力農兼天下漢武以屯田定西域曹公
之所以成覇業者本於積粟許下元帝之所以興復晉
室者亦能課督農業此非明效大驗耶今夫襄陽西接
中原東通吳會壽春北控梁宋西隣許穎其地皆沃野
千里畆收數鍾今若募軍民雜耕其地堅築壁壘積穀
以保衆寇至則戰無事則耕是常以我之静逸待彼之
饑勞也與夫勞轉輸而滋久戍兵疲而民勞者其工拙
豈不相萬耶今夫我之所病者敵耳偽叛固無足畏敵
之與我戰也戰於萬里之内而偽叛之與戰也戰於千
里之内然敵之所以世為中國患者以其射鳥獸逐水
草而居其轉徙去來不常此敵人之生業如中國之勤
南畆也比年以來已非茹毛飲血之舊食粟衣繒與中
國等今遠道入寇勢非齎糧不可是前世敵人之所以
病中國者今亡矣此殆天假之便而為之然則捨高城
深池屯田久戍縻以歲月而使之自病復出於何策哉
若緣邊城壘既堅田野既墾失業之民就食者衆則民
流土曠固非所患也以平糴之法積累於既熟之時修
勾踐之政養民於童穉之日則版籍之富賦歛之省又
非所虞也城壘堅矣而無寇掠之患倉庾實矣而無轉
輸之憂而猶或屛藩之未彊則嚴退軍之罰可也帥守
之未副則重方面之任可也究數者之本則以足食為
先而足食之道則以得人為本趙充國屯田於湟中而
服先零孔明屯田於渭濱而抗曹丕祖士穉屯田於譙
城而復河南向使漢晉之軍非得人而用之何以能成
其功烈耶詩曰無競維人四方其訓之苟得其人四方
將以為法其於撥亂也何有胡不試迹宣王之事以觀
之車攻吉日則言其田獵采芑六月則言其南征北伐
之順竊考之於詩當時之功業班班可見然蒸民之所
以美其致中興之由者不過任賢使能而已然則古之
聖人所以勤於求才而逸於任使蓋知其要故也故區
區之愚終始以得人為言不識可以禆國論之萬一乎
至於議論之闊疎文辭之骫骳不足以仰副試言之意
厚顔多矣惟執事實貰之
表
賀稱尊號表
誕受鴻名告類上帝乾文增耀日景愈輝凢預照臨舉
深慶賴(中賀)臣聞聖人之德廣被則欣戴徧乎海邦中
國之仁外覃則樂推達於蠻貉恭惟皇帝陛下順天格
保廸德迓衡始若太王屈身而違獯鬻之患終如唐帝
中立而受可汗之稱孝養既申尊名益白我欲仁而仁
至天且不違後其身而身先福將焉往歡盟一定戎夏
咸休臣名在丹書獲觀盛節二國有好曾無標禾之勞
配天其澤空被函蒙之賜
藉田禮成表
鑾御青郊肇稱藉禮命陽官而祗事親一墢以致勤天
田既降於躬耕民畆自聞於昏作光垂史冊慶溢寰區
(中賀)竊以候陽癉之方盈謹恊風之初至咸戒農用欽
授人時所以供郊廟之粢盛所以教黎元於稼穡上先
勞而下悅民草偃而風行著在前經兹惟令典宣王復古
猶或忘后稷之功建武中興亦弗克永平之舉未有憲
章於祖宗之舊緜蕝於軍旅之餘來世有稽於今為盛
恭惟皇帝陛下正德率下克勤於邦務其三時播厥百
穀庶人之終於千畆以示勤功帝藉之收於神倉用嚴
昭孝臣叨承郡寄企望齋宫聞勞酒之頒莫預終食之
列陳載芟之頌但同率土之心
賀正表
青煒御氣方迎發歲之祥垂象示民甫及始和之候詔
既敷於寬大物自趨於發生凢在照臨舉深慶賴伏惟
皇帝陛下海涵春育日運天行耆昧俟時居豈安於鬱
鬱中興復古謨巳並於明明方臨令吉之辰誕啟隆平
之運臣職叨居守地阻朝班稱漢殿之觴徒想臚傳之
句祝聖人之壽惟殫善頌之誠
鳳歷履端合乾坤之交泰侯邦受朔執玉帛以駿奔海
㝢尊承天人悅豫(中謝)恭惟皇帝陛下聰明冠古孝道
通神業紹祖宗德流夷夏大一統之本旨得萬國之歡
心偃武修文克致太平之盛制禮作樂聿興極治之隆
臣叨領郡符阻陪班列三公奉璧想益備於漢儀萬壽
無疆願永歌於周雅
授時頒歷布治莫大於王春端扆臨朝綿宇咸歸於正
統肇玆嘉序運式昌期(中賀)恭惟皇帝陛下發揚乾剛
秉執聖道上齊七政撫三陽開泰之辰下括九圍體一
元端本之意振嘉生於率土均茂化於羣黎日月臨照
動植知慶而臣猥叨睿奬外假守符當少康之祀夏莫
預駿奔仰大舜之好生惟深忭蹈
歷象四時謹王春而正始車書萬里奉玉帛以來朝慶
協三靈民歸一德(中賀)恭惟皇帝陛下對時育物頒朔
治民正乾坤交泰之辰當日月重光之旦聲教訖爾以
無外典章燦然而一新禮講三朝奔走獻四方之籍樂
陳萬舞歡呼稱百辟之觴臣託備藩維叨承睿奬心雖
馳於魏闕頌莫奏於周京
房州貢生辰禮物表
遵常職而脩貢篚莫非任土之所生因彌月而薦壽儀
敢墜守邦之故事顧充庭之不腆撫小邑以增羞仰冐
凝嚴伏深惴恐(中謝)恭惟皇帝陛下虛無恬淡微妙淵
通道大無名功神莫測躬禹湯之盛德而大統有所承
蹈堯舜之遐風而高名無可議出作聰明之元后入為
博大之真人四方共瞻萬世咸仰臣猥貳郡政偶攝佐
符遇載誕之昌辰嗟莫陪於下列效包茅之入貢敢獨
後於衆人
天申節賀表
虹渚流輝宣重光於百世星樞動采紀盛旦之千秋罄
日月之照臨頌乾坤之悠久(中賀)恭惟皇帝陛下淵嘿儲
思清明在躬偃戈敦皇極之風篤孝奉慈寧之養歛時
五福同躋有道之長受禄萬年永燕無為之治時逢出
震序協乘離遥瞻北極之尊坐鞏南山之固臣謬膺支
郡密邇路朝瞻日觀以葵傾企蓂階而獸舞美當報上
願歌天保之詩壽且多男請效華封之祝
賀與金國和表
姦回稔禍致兩國之稱兵宗社再安賴一人之有慶回
勍敵之盛氣敦舊好之齊盟海縣弭寧人神悅豫肆頒
溫詔誕告殊方恭惟皇帝陛下以大禹之儉勤遇文王
之憂患寅畏不忘於罪已焦勞惟務於安民雖逢國步
之多艱終致皇天之悔禍遠法太王之事小足以興周
豈同鄭伯之下人僅能保國親屈帝尊之大駕俯臨郊
甸以議和顧惟委順之永圖允為生靈之至計遂使荷
戈之士獲聞偃伯之期方當詔語之敷宣不覺涕洟之
横落臣濫紆郡紱何補縣官顧京邑之艱危獨抱申胥
之憤逮朝廷之和好嗟無魏絳之功空懷許國之丹衷
徒與遠民而共慶
賀皇后受冊表
臣伏覩邸報皇后受冊寶禮成中外臣寮拜表稱賀者
天地奠位日月正明燕及宗祧慶均寰海(中賀)竊以關睢
之風天下必本人倫王者之假有家孰先内助惟造端
乎夫婦者極其至則躋民於仁壽也斯無難從古所聞
莫兹為重恭惟皇帝陛下仰祗天顯俯示民彛考隂禮
於六官獨守雞鳴之德正母儀於萬國實由文定之祥
體既儷於宸嚴歡益恊於長樂化行黎庶皆輯寧於室
家德茂螽斯將蕃有其孫子臣無任(云云)
擬進神宗實錄表
昭祖宗之大烈宜有信書委筆削於下臣實慙非任奏
編初御撫已增羞恭惟神宗皇帝道貫羲黃功超舜禹
憲章具備如日皎而天垂號令施行蓋雷厲而風靡仁
涵九有威憺殊方憂勤七閏之餘垂裕千齡之統布在
方冊炳若丹青中遭不令之臣公肆服䜛之意猥因紀
述遂肆詆欺不知罪巳而稱君專務附下而㒺上敢誣
盛德幾類謗書黨與協姦人神共憤當上皇之臨御政
朋黨之方行逮淵聖之繼明屬倥偬之未給理如有待
端俟今朝恭惟皇帝陛下光紹丕圖欽崇祖武謂休功
偉績固當垂之於㒺極而滛詞穢史豈宜宣示於方來
爰俾儒臣載刊牴牾兼存朱墨庶是非之可明刪去矯
誣俾議論之歸正事無遺落理則宣昭上足以慰在天
之靈下足以遺來世之事昔魏明之讀武紀徒追怒於
馬遷太武之悟國書苐滛刑於崔浩方之盛世豈不多
慚但臣等誤玷使令匪能述作語任則無分於九牧量
才則深愧於三長惟僅足以成篇豈敢言於比事典章
之盛雖遠過於前王潤飾之功宜更湏於良史
