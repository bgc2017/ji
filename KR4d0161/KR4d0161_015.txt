紫微集卷十五宋張嵲撰
制
檢校少保潘正夫故曾祖承允可特贈太師制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懷生之類靡不闓澤眷吾貴戚
之良可後追褒之典其施名命以及曾門具官某曾祖
某處已靖端莅官明恕潜德不耀莫躋通籍之榮詒慶
後人遂膺築館之寵可無賁飾之典以為廟室之光位
峻維垣寵加納襚併舉恤章之舊用綏潘氏之祧可
故曾祖母王氏可特贈荆國夫人制
勑朕致力於神既已格三靈之休移福於下又以及四
海之廣維時追賁已推重祖之恩逮其室家可後從夫
之寵具官某故曾祖母某氏躬魚菽之祭恪謹於春秋
服織絍之勤不忘於旦暮深蓄餘慶以及後昆既正位
於小君可益封於大國光塵如在歆我恩榮可
故祖孝存可特追封濟國公制
勑朕將以明禋於天地必先有亊於宗祧神祗奄虞祖
考咸格廟澤之施已浹寰區顧其戚畹之良可後祭澤
之及具官某故祖某資材畢給蔭藉高華顧順德之行
雖勤於沒世而為善之報不在於厥身頃以刻章既極
師垣之寵今茲告第遂開公社之榮知氣不忘尚歆休
渥可
故祖母孫氏可特贈周國夫人制
勑朕惟祭澤之行既下均於胞翟褒榮之典固無間於
顯幽本原内助之賢宜霈從夫之寵具官某故祖母某
氏出於望族來嬪大家禮法之嚴兼資於鍾郝容潤之
美並茂於山河遂儲百年之慶至於再世而昌象服魚
軒既正小君之號脂田湯沐益荒大國之封可
故祖母陳氏可特贈唐國夫人制
勑具官某故祖母某氏凝資婉約秉德柔嘉當其事舅
姑有色飬之孝訓諸子有義方之益約素自處詒厥後
人再世而昌有光祖室小君正位已荒荆芊之山川大
國徙封更胙叔虞之土略春秋時祀尚侈褒榮可
故祖母趙氏可特贈雍國夫人制
勑具官某故祖母某氏被服女戒飭修婦儀溯其雍睦
以宜家人柔正以事夫子深蓄餘慶以詒後昆顧廟澤
之已行豈愍書之可後其即小君之號益荒大國之封
春秋時祀永賁宗祧可
故祖母江氏可特贈秦國夫人制
勑具官某故祖母某氏被服圖史恪謹蘋蘩當其處富
貴而無驕侈之風齊閨門而有肅雍之美胙於成國已
正小君之名荒以大邦益衍脂田之奉惟其精識尚克
嘉之可
故父絳可特進封景國公制
勑肇禋重屋大祀休成推上帝之仁既錫福於四海廣
教孝之義以加惠於庶工使顯揚者獲報親之心追遠
者慰濡露之感其施恩渥以賁幽扃具官某故父某篤
厚禔身謙恭居里深蓄餘慶以遺嗣賢遂襲傳家之休
以膺下嫁之寵肆頒惠澤爰舉愍書師垣峻秩公社啟
封併示恩榮以光厚夜可
趙子砥為叙元降一官制
過而不法何以示懲奪而不還何以示勸朕率是道以
為國典爾頃嘗貶秩亦既滿歲其從甄叙之科復畀官
聯之舊往祗恩命毋貳厥愆
沈伯逵為失收侵隠總制司錢降一官制
爾司緡錢乃使放散若不舉法惰吏曷懲姑禠一官尚
思毖慎
許良輔為决打女使戴榮奴身死特降一官制
勑部曲有罪懲之可也杖之至死不亦甚乎其即爾罰
尚祗寬典可
林衡藺康伯向子能為兩浙運副黃敦書申近
准樞密院劄子秀州通判葉棟申准樞密院指
揮雇募湖船遂牒委華亭知縣青龍監鎮雇募
續據逐官中本界内從來即無上件平底湖船
可以雇募申聞事續據本州申雇募到船隻今
來却稱從來即無上件船可以雇募顯是妄亂
回申知華亭縣事林衡監青龍鎮酒稅向子能
奉聖旨各特先次降一官仍令本路提刑司取
勘具按聞奏制
勑爾等慢令不恪公肆讕辭先奪官階仍以屬吏尚恭
爾職以聽刑書可
王瑑為闕草喂馬將官草一百束喂馬及公使
造酒庫闕少酒材於省倉節次借過年計小麥
白米豌豆錢等事罰銅五斤特降一官制
勑爾庀官不飭以贓抵罪若不懲艾尚有重刑爾其戒
之可
符思㮚為偷盗官錢擅離職守特降一官制
勑具官某職司稅隸出納不謹致有告言離局自匿有
司論罪姑禠一官勿以幸免而忘毖慎可
陳正由為臣寮上言特降一官制
勑爾蒙其世閥幸得備使一路不思所以嚴分守厚風
俗之義而包蔵私憾逞志於人迹其言辭可見妄作抑
爾懵不足以知此耶將狡狠而無忌憚也除申已令考
按事實外惟爾犯分之過何可不懲姑鐫一官尚寬罷
黜益思戒慎無貳厥愆可
王全為驅逐楊德著熱身死特降一官制
勑爾遇下惨礉方其盛夏暑時與衆在道遠其塗而責
不至鞭笞廹趣致人於死若不有罰何以為暴盭之戒
貶官一列祗服寬恩可
張仲寧為前監小富鎮酒稅務合同場日於本
鎮上等井戶處人夫般取宅眷及失覺察公人
商友等取乞客人舖戶井戶等錢事降一官衝
替制
勑爾犯法在吏復肆抵讕會逄赦原姑從末減鐫官一
等祗服寬恩制
宋辯趙汝霖為監袁州萍鄉縣酒稅節次折欠
官錢及於醋庫節次貸錢助買常令入家及於
醋錢内尅請逐月合得供給錢例外請過入已
特降一官衝替制
勑爾等坐贓抵罪會逄赦恩姑從奪官以示懲創益思
愧悔以服寬恩可
夏爽監井研縣頼藕鎮酒稅為收到稅錢已收
上都錢歷外不即轉結子歷并盗稅錢買草喂
自巳馬并支與欄頭將僧修天王閣材料修廨
宇并於比較店取洗㯶袋哨喂豬於人戶家寄
養鵝將本務雜用錢一面自行支給俸錢及因
井研縣丞趙修職親戚張雄飛前來本鎮干索
夏爽請上戶黃澤等說與因依差所由同去裱
名紙謁見乞得錢引事被提刑司按發特降一
官罰銅十斤制
勑爾效官筦庫以贓抵罪有司按法當以贖論俾奪一
階以示懲艾尚思悔愧復齒平人可
曾懷前知温州平陽縣為在任日召募壮丁金
元將蝦乾前去鎮江府本家投下計役過四十
八日及差杖直買栗子山藥并差耆長於薑戶
邊買生薑大理寺勘當徒一年餘徒半年更合
罰銅十斤入官勒停放緣犯在赦前特降一官
仍依衝替人例制
勑爾為縣令事役人過律且市物有所附益為不飭矣
當抵以罪會逄赦原姑禠一官以示懲艾尚慎之哉可
陳彦逹等係恭州知州為温濟編管萬安軍到
州故縱留滯當職官先次各降一官令提刑司
取勘制
勑奸命之臣宥之以遠所過都邑若稽留不前此屬二
千石以下所宜察而行法也而乃故縱不問何其無首
公之義乎先貶厥職俾令按治尚虔爾守以聽刑書可
王挺因葉祚學鄉談相争打葉祚上齒一角斷
折二分係有戰功特降一官制
勑爾擊人折其齒若不有罰何以為暴桀之戒貶官一
列祗服寬恩可
張成大等為温州遺火延燒千餘家成大通判
權攝郡事罪不可逃知通兵官各降一官制
勑比者永嘉大火初緣民屋之延燒遂至郡邑一空實
坐有司之不職顧萬室重罹於災煇為中宵永念於黎
烝爾以郡丞實參寄委不能督趣所部以拯吾民初無
濡幕之勞殆同拾瀋之喻若無懲艾曷慰人心姑奪官
階祗服寬典可
李應趙士䨬崔越田冲田沂桂諒並係温州兵
官及廵檢并船場官緣本州城外遺火並不部
帶兵弁前去救撲以致延燒入城州東一半居
民屋宇兼其夜民心驚擾之際致兵士搶奪其
縱容受乞錢物各降一官制
勑比者永嘉大火初緣民屋之延燒至於郡邑一空實
坐有司之不職顧萬室重罹於災煇為中宵軫念於民
氓爾等始或坐視其焚如以致燎原之熾中或徒趨於
火所僅同拾瀋之為至於弗戢盗偷剽奪不忌故縱吏
卒匈取為姦若不有懲何以示戒聊從薄責少慰民心
井溥係劉相公差作回易因劉相公罷宣撫使
拘收回易錢為溥名下錢未見下落及虚攤鹽
舖戶錢特降一官制
勑爾肆行無頼侵冤平民奪官一階姑以示衆如爾者
顧足責哉可
蒋璉因兄琳被阮德強偷盗去木札又妄論宰
牛等官司追理保正押德強到琳住處琳押德
強歸家縳打問璉亦為德強盗本家木札遂打
德強有傷經御史臺陳論法寺稱緣犯在赦前
合該恩原免奉旨特降一官制
勑爾暴横里閭當抵罪罰會逄赦令姑奪官秩尚思畏
慎祗服寬恩可
