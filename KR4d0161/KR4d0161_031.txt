紫微集卷三十一宋張嵲撰
序
毛逹可尚書文集序
自熙寧元豐以来崇尚經術文章以醇粹近道為右士
子不能奉承茲意故其弊也失於頹靡不振不能上下
古今為深博好文之士頗或病之其後有司因仍故習
以取士其弊滋甚當是時公方以舉子作為科舉章程
文字固以挺特竒怪得名場屋間世人所知者如此而
已一旦發憤懣作書于當時要人措意悠遠徵用淹洽
文字一出名振天下則公自為布衣時其聲蓋已藉藉
塞宇宙矣自是登甲科典文詞奏技於高門之地所以
取知人主專以詞章議論為政觀其衆製森然恣睢横
放若略不經意成於俄頃者譬由河出崑崙經孟門底
柱之險奔巖附壑濆薄漂逝及其放於巨野眇莽澶漫
衝風偶物自成漪漣然後悠遠長懷莫可捍禦真文場
之傑雋也昔司馬相如文工而思遲武帝嘗謂以我之
速易卿之遲若何對曰於臣無所不可顧陛下何如耳
及觀諫獵書弔二世賦皆成于扈從遊獵之際則知相
如之於文固亦速而工也公之作文豈類是耶紹興乙
丑僕被命典州適公之故里其子幵盡以公平生所作
文相示且請序以冠於集首辭避不獲竊論其所為文
如此幵字平仲少年博學工詞章可與論先秦制作而
追步建安風雅他日當自著見决不沒沒固將以文詞
擅名不獨能守其業者也
喜雨行詩序
某嘗讀春秋竊窺聖人所書一字褒貶之意三家之傳
糓梁氏多得新意後世有稽焉當魯僖公之三年大旱
經則書之曰春王正月不雨夏四月不雨六月雨此蓋
各舉一時之首月而書之一日得雨則曰某月雨當魯
文公之時亦大旱經則書之曰自十二月不雨至於秋
七月及十年十有二年經書之曰自正月不雨至于秋
七月文之旱久於僖公之時乃不舉首月但書歷時又
不書雨月善乎糓梁氏釋僖之所書則曰一時而言不
雨者閔雨也閔雨者有志乎民者也六月雨書之者喜
雨也喜雨者有志乎民者也釋文之所書則曰歷時而
言不雨者文不憂雨也不憂雨者無志乎民者也嗚呼
糓梁氏其真知聖人所書之意也魯僖公春秋之賢諸
侯也有志乎民不雨則閔之雨則喜之文公反是而褒
貶之書豈不明甚今之墨綬古之諸侯也天子承流宣
化最切於民也雨不雨耕穫之時喜閔之心苟如僖公
是聖人之所褒也今歲自夏及秋旱魃為虐伏觀某官
憂勞癯悴形于容貌禱爾于山川之神境望之靈曲盡
虔祈靡不備至迺七月庚辰雨大霶霈溝澮皆盈於是
懽忻之色慰諭之辭撫摩百姓喜色可見其喜雨閔雨
之心蓋亦魯僖公之心也某學春秋者也其敢默乎言
之不足發為詠歌不揆膚拙吟成古風一篇命之曰喜
雨行伏乞采閱某再拜
題微王大峽紀開府故迹詩序
微王大峽中頗多向開府事迹石上赤紋隐起類馬者
人謂之向開府馬山石獸如兩脚中有細而垂者人謂
之開府鹿尾兩山相去僅丈餘中缺如門人謂之開府
倉向開府不知何代人余意其如今之廣南溪洞主有
功德於此一方已獲封爵土人云今微王大峽皆開府
所自䟽鑿且言初欲導大寧監水流而入于竹山不能
終事而卒又土人云開府生甚神靈事頗怪異以其言
不雅馴非儒者所宜故載其大略如此開府至今廟食
於此土人事之甚謹余每上下峽亦𢾗嘗禱祠蒙其隂
護懼開府事迹久而無以傳信欲為之詩歌以荅神貺
而未遑也辛亥季冬再避賊于峽上始克為詩將以遺
諸土人備迎饗送神之曲云
送諸葛彦章序
黃山之隂有麻川環流灌溉沃野百里山可戕川可絲
野可帶經而鋤植杖而耘隱君子多家焉諸葛彦章由
新安徒居此衡門蕭條澹如也克意古道博涉經史之
外翰墨尤工行草篆隸畢究其妙雖尺素畫鉛人皆珍
之一日杖屦訪僕且告欲扁舟幅巾東游建康因出所
書杜子美詩見示適客有在坐觀之者因咤然驚曰一
書八體五雲二妙酬酒慱鵝之戲臨池濡首之逸柿葉
竹箭之精舞劒假羽之得昔嘗聞其人爾怒猊抉石渴
驥奔泉龍跳虎卧凌魚反蛟蛇入穴而尾垂鳳翥空而
首昂蟲蚑蚑而欲動鳥似飛而未翔昔嘗聞其状爾今
世雖過眼紛紛未覩若是之遒麗也先生之游建康其
將挾是以攘袂侯門必有聞絃賞音者矣僕曰嘻豈其
懷也哉蓋賢者出處與時屈伸豈必槁衣菌食懷琬就
塵光彩埋鏟與草木俱腐然後為隠耶豈必飄裾曳袖
飛辯揚眉挾炭爐冶之門然後為進耶荷蓧耦耕君子
以為廢義負爼扣角君子不以為徼禄與道卷舒方將
忼慨草茅之言指瑕苴漏論列天下事以敷逹主聦庶
幾援溺拯墜此其志也若夫藝雖絶游之而已豈所以
期賢者之心哉客有慚色曰予淺哉之為大夫也不敢
復云葛侯明日告行因序所言復歌以送曰黃山之岑
兮磨穹旻麻川之流兮鎻清渾久於其間兮懷席珍一
朝慷慨兮披胸襟俯揖崧岱兮隘乾坤將騎鯨背兮扣
帝閽纚纚利害兮批逆鱗天回&KR3221;動兮蘇元元先生之
志兮於是伸
送鄭武子序
紹興六年秋詔以龍圖閣直學士兩浙都轉運使李公
為龍圖閣學士四川都轉運使既受命辟其屬夷陵鄭
武子與之俱詔從其請且命進階以撫之都漕權重而
事劇或難其佐今武子為之甚稱然自西鄙用武仰給
於四川者踰十年民疲於供億而軍猶乏於糧餉吏肆
於侵欲而民或遠於底告三者之難而都漕皆任其責
賦歛力役陞黜之得其宜則譽將歸之如其不善毁亦
隨至毁譽之来均將被及於其屬子雖欲辭其名得乎
僕蓋將有以告子矣嗚呼甚哉天下之眩於名實久也
嚴而以為苛猛而以為暴廢法而以為鎮静縱姦而以
為長者狡焉者用是脇持務以濟姦而樹黨於是士大
夫之剛决者則畏其名而憚於有為偷懦者則持以藉
口而文過率皆結舌袖手視姦贓肆行而莫敢詰善良
日受其弊僕行天下見風俗類如此而四川為尤蓋知
柳子厚鄙今之長者皆土木類而發憤於說鶻以有焉
耳武子學通古今與人交不苟從居官操下甚急資既
疾惡復儀狀雄毅姦人易以惡名被之余懼武子之畏
其名因而眩於其實蓄縮畏避不敢行其志以佐其長
使四川之人滋受其弊無已時余不得不言武子其審
於名實之辨而斟酌於其心姑務去苛與暴而嚴與猛
非所以獲罪也無廢法無縦姦則鎮静長者之道行矣
孜孜焉夜思而晝行惟實之是審無名之或畏庶幾狡
焉者不得以疑似為子病若夫君子之道本之以寬厚
持之以明恕詳於謀而果於决圓其外而方其中固武
子之所當從事也余何以益子哉
贈黃子真詩序
石城黃子真與予游二十年余家世為儒子真自其少
時則脱去舉子塵陋之習好古文作詩有句法喜交當
世賢長者道前軰事皆有始末遭亂流轉江淛間獨一
妻一子内無婢外無僕衣食隨罄則營遇賢牧守能客
之苟足則閉門静處不妄交遊雖甚窮節操益勵老来
益自重絶不以詩文示人退託以不為然聽其譏評世
人文字一格以古之人不隨世俗好尚知其識愈精學
愈高也紹興壬戌過余秀州之魏塘嘗作兩詩以贈之
其一律詩頗别更定且又作古詩一欲併追與之舟去
已遠不果追明年夏復過余留近三月去之毗陵索詩
以行僕倦未皇也因取向律詩别更定者并古詩不果
追與者錄以為别且儲他時一笑紹興癸亥八月初七
日
記
崇山崖園亭記
求勝槩者必在于深山窮谷人跡之所罕至然後以為
怪特而玩之至於跬步之近有湖山千里之觀為人所
易而弗貴者有焉崇山崖是也崇山距鄼北九里在晉
陽王城之右按圖經唐天寳六年改為固封山土人襲
舊名而不之改也山之崖闖然特出於漢江之滸江外
皆環山茂林堅峭蓊鬱錯立交峙望之莫知其際焉山
之上多薉草惡木狐狸所居豺狼所嘷居民陋之欲易
而不售者積𢾗歲矣族兄彦遠一日往遊嘉其景而售
之既乃平易道路䟽竹出石刜薉草誅惡木心營目顧
因高就下而作堂於中掖以兩廡步簷回環周若一舍
直東為庵以棲雲霞臨涯為亭以釣清瀨而又樹以青
松間以雜花工不罷人作不費財舟車上下談笑即至
不待勞形於鄙遠而山水之秀畢於是邑人見之咸以
謂忽生頓出而不以為故所有也余因謂曰凡物之大
情莫不駭異習常忽近而慕遠唯賢者而後能因其同
而得人之所異因其近而得人之所遠然則是山也昔
嘗見輕於樵夫牧兒與培塿同列矣一旦取于彦遠登
焉而望若天之益高地之加闢而異者遠者出焉夫山
豈改於故哉特以所遭之人異也彦遠之識其與庸衆
亦遠矣彦遠為人閒曠怡愉居官蹇然有臨民之志春
秋鼎盛他日固未易量也使識士之賢智愚不肖如山
之美惡則當有清曠秀發貢竒效珍於前者矣吾之族
將由之以復振歟其為悦于目適于心又不止如山之
樂也余既叙其登臨之美而又併以是告之宣和二年
三月七日弟嵲為記奉國軍承宣使帶御器械樞密副
承旨知東上閤門亊鄭成之書
歲寒堂記
竹山古庸國也按春秋左氏魯文公十六年楚使廬戢
黎伐庸及方城今方城亭是也介居阻險而號劇邑多
巨姓強家連地千頃其間桀黠者往往雄張一鄉負多
資視為吏者若易與每輕犯法自國朝以来無聞令焉
宣和六年秋會邑多故州度為令者不足以辦事欲擇
他吏以攝之於是令夏珙致宏自房陵丞往蒞邑事以
才選也暨至邑宣令典設教條振宿弊矜無辜敷恩信
以勸其從嚴斷刑以威其滛大率以抑強扶弱為本用
猛而濟之以寬未期年而政成訟庭廓廓無事矣因顧
其縣宇而嘆曰兹邑雖鄙遠亦春秋之建國也室宇庳
敝既不足以稱子男之居而且無退公思治之所其陋
甚矣昔唐柳宗元作薛令三亭記以謂君子必有游息
之物高明之具使之清寧平夷常若有餘然後理逹而
事成吾不佞豈敢為是游觀勸民以自便至於宴息之
居所以與後人同其利者則不可以私自歉為解於是
積財以羡餘課功於暇時度廳背有郤地作室六楹從
七架壯麗雅潔不陋不侈爽塏靖深宜燠宜寒早暮以
聽訟詞間暇以宴賓客自經始以至落成人初不知有
役事也堂下有雙檜其大連抱其高參天因榜曰歲寒
堂乃謂其友張某曰余之名堂非獨木之謂也雖余之
修身從政將有取於是焉子盍為我記之僕因謂曰嘉
樹之與惡木並生於天地間初若無别也至於陵厲以
霜回薄於嚴風而能不凋落然後松柏之節見矣君子
與小人並居於世初亦若無别也至其誘於利害劫於
禍福而能不變遷然後君子小人見矣初致宏之始至
也疾視邑之蠧敝心不能平既又盡知豪吏大姓素為
惡者主名一切以三尺從事略不以法假人良民坐是
安堵而姦猾頗不便其政於是羣聚而謀欲崇飾惡言
覬以蠱惑羣聽其言既莫之信則又欲誣以他事訴于
當路者且微使人諷致宏覬其稍寬巳也致宏自度無
一可以為己病者略不厝意治豪横益急卒不以是少
改其度其去之日如始至也由是觀之以歲寒名堂其
誰曰不宜致宏九江人文莊英公之裔孫讀書作文頗
有致思竹山之政大抵以此緣飾非文俗吏所能辦也
彼邑之人其糞除其堂封殖其樹以無忘賢令之德附
韓宣子故事云
修房州大成殿記
國家自崇寧間大興學校凡孔子之廟在郡縣者莫不
修飾以稱上命中更多故於稽古禮文之事少闕則又
例皆傾圮毁折而不加繕營房舊有學在州城之南西
偏建炎三年某月孔子廟屋壞幾毁神位太守王公凛
然乃命都監趙侯更作新廟侯乃相地於州治之東中
高而外下可環之以水有頖宫之制遂面勢而改築焉
以某月日告成公乃命故吏張某記之曰昔者堯舜禹
湯文武孔子相傳一道所以濟天下而澤後世者不可
優劣論也然自三代以還由華夏至於海隅像而事之
廟而食之者惟孔子而已豈孔子之道有過於堯舜禹
湯文武哉大抵有堯舜禹湯文武之位而行孔子之道
易處孔子之位而行堯舜禹湯文武之道難方周之衰
王綱解紐君臣父子之道不絶如綫孔子於此方且奔
走於宋衞齊鄭之郊皇皇然既以是而語人又以是而
立教雖畏匡厄陳受辱陽虎見譏武叔而不悔也推夲
聖人之意豈有他哉懼夫斯道之墜人倫之變後世有
粟而不得食之也晩歸自衛因魯史記而作春秋以成
一王之法誅趙盾於討賊而君臣之義愈嚴責許止以
嘗藥而父子之恩彌篤使堯舜禹湯文武之道既闇而
復張人倫之大既棼而復理孔子之力也譬猶洪水方
割而禹導川澮黎民阻飢而稷教播種惟昏墊而後知
禹之勤惟艱食而後知稷之力不然冥亦勤其官而水
死者也而後世不稱冥而稱禹厲山氏之子柱亦為稷
者也而後世不稱柱而稱稷然則生民之奉不于堯舜
禹湯文武而于孔子者其以是耶生乎孔子之前者固
有人矣生乎孔子之後者亦有人矣如虞仲夷逸長沮
桀溺接輿之徒方且被髮而𦍕狂耦耕以自飬隠居以
玩世𢾗子者其才未必不足以行孔子之道其志未必
不足以明孔子之教而皆恝然無意於生民向非孔子
者出則堯舜禹湯文武之道已失其傳人倫之大莫與
興理者矣然則孔子之祀所以跨三代而獨光際海隅
而成事者豈不宜哉然當兹極亂之時人方廢爼豆而
事軍旅而小夫之論者方且以孔子之道為不亟於救
亂否者則又自放于山林之間莫肯以濟世導民為意
皆得罪於聖人者也而王公區區於此時獨能新孔子
之祀以示民有足大者昔孔子作春秋撥亂世反諸正
使世之為士者苟人人能以孔子之所用心者推以濟
世導民則救亂之術有急於此者乎孔子曰君子學道
則愛人小人學道則易使彼小人而至於難使則其亂
有不可勝言者若其易使顧有犯上而作亂者耶余既
美王公之舉事得化民之本也而又嘉趙侯之肅給能
輔太守以成行化之基也故樂書其事而推明孔子之
道所以急於救亂者如此
繼恩堂記
紹興八年春謀成都帥朝議難其人於是輟兵部侍郎
直學士院晉陵胡公以為樞密直學士成都府路置安
撫大使公辭以母老䟽再三上不報朝廷乃為秀州增
置通判軍州事一員以公弟右通直郎彦國庀其職俾
奉其親官下以慰公来諗之意士林耀之成美居官之
明年&KR1036;郡少間顧舍次湫隘卑庳殆不稱簉貳之居因
以其狀上外計得錢三十萬度聽事之南隙地作室五
楹闢其東為吏舍其西以㣥緡錢之隸於我者即其中
為退公思政之所既成因顧念而言曰在治平丙午我
先祖魏國文恭公居六府六年矣上章乞還印綬乃拜
觀文殿學士知杭州仍以先祖少師公簽書秀州節度
判官廳公事以寵其行距今蓋七十三年而彦國用仲
兄故復踵前武又今之治所即前日節度判官之廳事
也彦國不佞無以似其前人而亦承天子之渥命其何
以堪之乃牓其檐曰繼恩庶幾朝夕纘其緒業家訓是
承恪其位著國恩是報且使来者有觀焉是歲秋八月
會予僑寓是邦因請記其事予嘗紬繹舊史知胡氏之
世次班位蓋自文恭公始大其門於仁宗時由翰林學
士本兵柄其後修簡公佐神宗復自中執法兼浴殿而
丞尚書蓋再世柄大政而今兼翰林學士尚書公與成
公密學公皆嗣為名命則凡掌内外制詔者通四世焉
故世言衣冠文物之盛者必首胡氏雖少師公位不配
德晩亦官為列卿監帥大藩未為不遇也知成美所謂
能守其業者且又將光顯矣予嘉其七八十年之間祖
與孫相繼蒙國恩厚如出一跡庶幾所謂奕世載德不
忝前人惟其有之是以似之者故為之書紹興九年八
月某甲子記
御書記
紹興十年某月某日皇帝御宸翰書中庸以賜臣某筆
畫之妙度越崔蔡鍾王之前臣某謝固陋不足以辱大
賜既乃勒之堅石將以示天下垂久遠謹再拜稽首而
言曰竊惟自宣和末天不靖民章輔禍亂使干戈俶擾
都邑至於今憂猶未弭一星終矣朝廷之事捨整軍經
武之外固宜未暇遑也而主上方儲神穆清留好經術
間御邇英閤見講讀臣探賾帝王之道聖學日躋深造
自得非羣臣可望清光而昧者不知是為今日之所先
務甚哉道之難明也臣某以謂帝王之道甚大以備文
武之用時措之宜而已譬猶元氣色括宇宙或為震耀
殺戮或為生殖長育顧豈二事哉則知張弛之用本同
威懷之致非異亦猶是也臣某嘗觀皇矣之詩序文王
征伐四國徒曰無然畔援歆羡與夫不大聲色不識不
知順帝之則如此而已則文武之道果烏乎分至於宣
王中興詩歌常武序言有常德以立武事則既有間矣
逮至後世守成尚文遭遇右武文武之事至不可同日
而議故雖如叔孫通之賢謂以馬上得之不可以馬上
治之而史臣之稱光武亦以講藝論道在投戈息馬之
後必若所言則所謂道竝行而不相悖特為虚語臣某
每歎息於斯而詩人之意深遠矣今中庸一篇始言性
命之理而以無聲臭終之其間制世御俗之道蓋無偏
廢而不舉者然則主上之所以賜臣某豈徒然哉顧臣
某學術膚淺曷足以推明聖意而奉承之然衆不可蓋
蓋將有傑異之佐為時而出恊符上德治具益張中興
之功待是而畢臣某軰幸卒蒙全活之恩賜骸骨歸畎
畝殘年餘日尚庶幾及見之臣某不勝昧死謹記
