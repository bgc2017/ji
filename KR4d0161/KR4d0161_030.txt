紫微集卷三十宋張嵲撰
啟
代王漕謝除祕閣修撰啟
驪駕斡旋方積鰥疎之懼木天嚴邃遽叨論譔之除拜
寵踰涯懷慚惕息伏念某效官輸轉逢世休明羽檄罷
馳而無飛輓之勞石渠載葺而重校讎之所既聞成室
之輪奐恭睹屬車之幸臨沐優渥於異恩寓討論於祕
宇發兹私省何以宜蒙兹蓋伏遇某官覺道獨先推仁
兼被常善救者無棄物罔間甄陶不求備者蓋與人每
加題品致斯庸懦亦冐寵靈某縻跡計臺傾心熒座瞻
南山之石雖阻於進趨空冀北之羣敢忘於顧遇心藏
感愧言莫敷殫
見吴少卿啓
竊伏下風久圖望履攝承空乏遂欲摳衣然足將進而
倚牆則麾之故心雖勞而得門者寡矣覬增重千金之
顧慰素輕萬戶之心夫以士有黃卷慕賢猶馳情於歷
載之上時欲青槐訪道尚重趼於百舍之遥况牛衣未
遠於寒鄉而虎節今瞻於會府登龍或幸附驥何深恭
惟緫領太府少卿盛業濟時英規邁往早奮材猷之美
亟躋位望之隆既多踐更休有譽處蘭香滿握星闈昭
調度之功棘列森華泉府領委輸之計簡知宸扆外緫
天儲居九卿惟月之班高十國為連之柄念龍蟠虎踞
既雲屯扞敵之師必貫朽腐陳有山積足兵之實既優
心計寧使月朘擅當時關中蕭何之材處今日江左夷
吾之任蓋智慮朝廷之淵藪聊視外臺而公輔國家之
棟梁行膺大柄况復持衡末路推轂諸生某所以欲望
餘光期霑賸馥但以官期綿邈未諧涖職於星江族緒
衰頽空訪舊占於淮水方循陔而致飬遂歛板以攝員
雖假為漕屬之卑然實隸緫麾之下儻因幸會得預收
憐念吾子辱在泥塗或蒙轉盻則志士不忘溝壑當自
銘心誓欲激昂辱居題品
代回鉛山知縣啟
伏審榮握銅符出綏鉛阜㳙辰視事舉邑增懽恭以知
縣奉議學術淹該識度宏敏决科發策早登鴈塔之題
宣化承流聊屈牛刀之試方撫民而是望嘉盛德以来
臨特枉雲緘尤深銘感未遂賢儀之見佇期政譽之聞
念大官大邑以庇身惟當惠恤則宜民宜人而受禄行
聽褒嘉欣慰于懷敷陳曷罄
代胡勝仲上同官知縣啟
拜恩紏職慙叨棘託之司投迹屬僚喜藉花封之蔭顧
循天幸端匪人謀竊欽製錦之風尚後曳裾之日念青
衿為學曾畫虎之不成今黃綬調官乃攀龍之有幸操
心雉徑屬目驥才姓名尚阻於典章咫尺敢忘於奏記
蘄神明之眷佑為民社而節宣
與范待制啟
光裕大德績修隨季之勲論次舊文伐執董狐之筆優
游獻納叶贊詳延致使凡庸益叨甄奬
與吴少卿啓
方按金科愧莫明於讞議忽膺綸命俾就緫於將輸顧
已無堪以榮為懼况某受材凡近於世闊疎徒因歲月
之勞誤辱寵光之及惟日畿奥壤未易辦轉漕之功而
星使重權曷以副澄清之責凌兢就職推借有階兹蓋
伏承某官器質粹溫風猷凝遠卿棘冠朝紳之望使鞭
籌利柄之詳念江淮租賦之淵莫逃心計然智慮朝廷
之藪有待公歸某正託帡幪素承題拂方紆職守阻簉
跡於門墻欲布謝誠輙寓勤於竿牘商飈將盡緫計多
餘願精䄄餁之調上副冕旒之眷
通交代啟
因人乏而代匱猥叨閩粤之除以土思而自言得繼賢
能之躅顧惟天幸匪自人謀瞻言未際於光塵慕用已
同於雅素方此陽和之屆序宜膺福順之駢臻伏惟某
官道德禔身文華飾吏早策名於俊選聲振一時逮握
節於外臺風行所部既已奉三年之最計固宜膺一札
之除書矧刺史滿歲而超遷有漢家之故事且奉使稱
職而擢任繄我宋之宏規將聞綸綍之頒式慰紳修之
屬某伶俜衰緒啙窳非才偶被恩私誤承寄委不習為
吏深虞辦治之弗能執以伐柯尚幸規模之可守豈徒
恃此以免戾或將因事而得師顧瓦礫自居雖有慚於
在後而叔敖是望得無意於告新聳聞一二之規終逭
曠空之責念披承之猶阻冀衞護之有加傾向之誠叙
陳曷既
答曹倅啟
伏審㳙辰恊吉莅政云初先聲所加休譽已聞於郡邑
撝謙之厚占書遽及於衰遲感德既深愧懷亦倍伏惟
通判出大業之後負拔類之才中外庇官早擅當時之
美藩維贊理方觀治劇之能某屏處郊扉未階進謁其
為慕用莫罄文陳
回桂倅啓
伏以門闌密邇方託庇以偷安疾恙連仍欲徹聲而未
果側聽風聲之美彌增慕用之私伏惟某官經術通明
操尚純固名稱已著宜遂即於顯膺政理有聞豈尚煩
於詳試顧此淹回之暫實為進用之津敢意撝謙過私
末契務敦崇於夙好不簡忽於廢閒函翰甫臨衰孱增
重載感慰存之有味益慚馳問之不先懷爵里以候閽
人念攖纏於疴瘵抗旌麾而行縣邑佇謁見於鄉亭佩詠
之心叙陳曷既
答朱倅啟
伏審光膺制綍寵贊郡條蒞政云初移書甚厚伏惟某
官藴洪雅之度負肅給之材揚歷百為洞朝家表裏之
要翺翔三輔振藩維陪貳之稱方切傾風未遑際見辱
勞謙之遽及愧馳問之不先慰戢之私叙陳曷既
賀正旦啓
鳳鳥歷正方紀於歲元金奏贊陽甫新於春律適逢交
泰宜有福禧某官夙著才猷望高中外屢分符竹居多尤
異之稱来偃輔藩已蔚治平之譽睠此發春之始允歸
受禄之宜某屏處郊扉傾心郡閣莫陪賀者徒切詠思
禱頌所深叙陳曷既
賀冬啓
騐灰飛於律管書雲物於觀臺是謂来復之辰宜享迎
長之祐某偶緣微疢阻造賓閎愧懼之情敷宣奚既
候隆日至歷謹天正望觀臺之祥書而為備俟隂陽之定
處必掩身伏惟某官秉德惠和賦才畢給方君子之道
長會逢其時顧愷悌之所宜天錫之福某屏居郊野引
望門閎莫諧薦夀之私徒極頌言之切移書過厚感德
增懷瞻詠之勤叙陳曷既
騐土炭之懸氣應而衡仰考圭臬之度日至而景長伏
惟某官擢秀天支拔材藝苑操修自好文雅知名簉貳
藩條已著近民之政翺翔華貫將隆磐石之宗履此休
辰宜膺豐福某屏居郊野引領門閎欲薦夀而未皇辱
移書之甚寵其於頌詠曷罄敷陳
伏以聽工審律以求聲用知華始緹室吹葭而候氣可
騐陽来方兹剛長之辰宜有類升之福伏惟某官系出
神明之胄居然信厚之風贊理藩條既藹聞於善最導
迎嘉况宜進掌於近官某屏處郊扉阻修慶禮移書過
厚沐眷良深雖殫削牘之陳莫喻頌言之切
待隂陽之定務致於天和觀雲物而書知嚴於歲備既
陽萌之恊應方庶彙之孳萌伏惟某官樂易而文寬平
而理已用考功於三輔將還鳴玉於侍班矧際遇於休
辰宜𨗳迎於嘉况公侯子孫之必復其始方騐不誣愷
悌君子之求福不回其將焉往某屏居郊野阻造門闌
雖削牘之陳情豈頌言之可既瞻承未卜向往徒深
闓門候景知化日之初長視履考祥宜哲人之多祐伏
惟某官以有用之學輔行遠之文孝弟篤於閨門見推
馴行惠恤施於政事具得民和宜因介福之辰充補中
朝之列某修辭未逮辱况過優雖殫削牘之陳莫慰頌
言之切其如感佩難盡敷宣
求媒啓
以蒹葭而倚玉雖不量才點瓦石而為金當憑妙手密
邇朱陳之里講求秦晉之懽薪柯不逹於鄙悰冰夢豈
符於前兆某男齒能奉雉卜未鳴凰某女譽藹閨闈德
嫻姆訓雖坦腹甚慚於逸少諒齊眉願配於伯鸞幸假
重言佇聞嘉命
與媒氏啓
以蒹葭而倚玉雖不量才點瓦礫而為金當憑妙手既
頼析薪之斧猶賒聘幣之儀輙露愚衷仰祈聰聽某謹
選某日於某人宅為某先遂問名併陳納幣更恃一言
之逹允諧二姓之懽嘉命貯聞感懷莫既
許定啓
秦綱戾止增崇蔀屋之輝魯幣既陳度越榛虔之告誠
意欽承於鴈奠㳙辰就領於雲牋舉案致恭預戒晨昏
之禮結褵有日敢違親迎之期
定日納幣啓
早因伐斧已諧鳴鳳之占既遂釣緍尚阻委禽之禮惟
幣帛將其厚意故婚姻得以及時㳙辰幸獲於龜從修
好當陳於鴈奠某謹選某日為某聊備問名之意兼伸
納采之儀仰扣門閎薦煩媒妁
下禮書
洊脩雅况克恊二姓之懽爰選嘉辰仰契三星之候既
委禽以成禮且布幣以告期顧儀物之菲然語誠意則
厚矣願惠降從之命無愆親迎之時捉筆紓辭欣隨意
往
辱合好之不㤀復重之以婚媾將委禽以成禮用同奉
於蒸嘗輙脩純帛之儀式契三星之候顧幣物之不腆
懷愧懅以增深敢罄鄙悰佇聞嘉命
許婚書
不棄單平素襲外姻之好更蒙謙抑爰垂好匹之仇某
人雖閑紃組之功未著柔順之懿桃夭之葉恐未足以
宜家人嫁孝於姑或猶可使成婦道既奉問名之禮敢違
薦女之言感愧之私敷陳奚既
求婚書
求伉儷以合姓將在德門節春秋而共祠實惟静女令
嗣某官幾小娘子躬猗蘭之質早聞令德之幽閒舍姪
之子某人無汗血之資粗習過庭之訓教疇昔燕閒之
之會每陳婚媾之私得令女而告云終令撫而有室更
紀年之歷稔果於不棄其言險阻備嘗蓋預同於甘苦
婚姻無遠期共樂於桑榆徵龜兆以叶從冀嫁纓之是
請顧猶子之友於賢嗣幾同魯衞之歡然敝族之交於
大門敢謂秦晉之匹佇結褵之有命永繼好於無窮聘
幣至微優容則幸
下禮書
京洛交游早託鄉閭之舊江湖際遇遂連姻婭之私顧
此懽言俄終歲律服召南之美化貴男子之及時慕向
子之高情須婚嫁之既畢輙諏時而考禮敢布幣以致
儀龜筮不違既短長之恊吉蘋蘩有助庶室家之具宜
願聞合好之期得奉降從之命
代人求婚書
素與高門洊講婚姻之好復緣季子方兹伉儷之辰竊
承某人夙凛令儀幼嫻柔訓爰因雅契嘗致微辭如舊
媾婚已奉降從之命宜其家室再修合姓之歡輙稽鏘
鳳之鳴敢布委禽之好既殫誠悃顒俟好音率爾日月
伏惟照察
