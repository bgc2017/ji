紫微集卷三十五宋張嵲撰
齋文
告成祝文
日者朝廷用本州之請襃賜廟額尋命西安知縣營建
祠宇以侈上之賜而彰神之休今祠宇告成繪塑兼畢
謹遣官奉朝廷所降書命與扁牓於祠下惟神誕膺天
子休命為一方永利以耀明其德尚饗
祭諸廟文
皇帝踐祚之初肆大𤯝於象魏分命海隅咸修禮百神
之在祀典者謹詣良日釋奠於廟欽惟先聖誕膺天子
之丕顯休命以臨此舉也明明天子嗣服之始命我攸
司各舉秩禮奉若休命潔粢豐盛維酒既清維殽既馨
侑以明德神其饗之
皇帝誕膺寳歷賜大𤯝以幸天下乃命徧舉秩禮以祀
於百神今兹穀旦釋奠於至聖文宣王暨從祀於廟者
伏惟先師歆天子之休命以庇斯文
謁諸廟文
凡事之在民者吏治其陽而神為其隂故能有濟也某
奉命假守此土視事之初祇見祠下凡事之在吏者某
敢不勉若夫所賴於神者則願借助焉
謝晴文
苦雨為災籲旻天而瀝懇列真降鑒誅黑蜧以垂休躬
叩殊庭用申菲薦雖大鈞之播何有於謝生而下民之
心敢忘於報本洪惟沖蔭永佑羣黎
苦淫雨之傷農懼莫逃於吏責叩真祠而瀝懇果獲祐
於秋旻載潔齋壇式陳馨薦顧施生而求報諒非天帝
之心然反本而不忘是乃禮經之意仰祈元造俯鑒丹
誠
比緣霖雨用叩仁祠果蒙清霽之休仰荷能仁之力敢
修淨供用答真乘雖大士之救物何私而衆生之報恩
敢後願資覺蔭永濟羣生
傳曰日月星辰之神雪霜風雨之不時於是乎禜之山
林川谷之神水旱厲疫之為災於是乎禜之乃者大雨
晝夜不止將害農收是用並禱於上下神祗賴神之休
解駁隂氛遂獲清霽場功既興民知脫於凍餒而吏亦
知免於戾敢不有報也惟神大庇斯民以終相之
時澤薦降已足於溝塍連日未除懼成於墊隘方涓辰
而致請忽應日以開晴豈云精慤之通苐荷神靈之况
敢易祈禳之禮用為報謝之儀伏願衆聖儲祥五緯時
叙畢從民欲以就歲功
禜門文
古之用武者闔左闔而填之以土助隂也後世病雨者
則塞北扉贊陽也茲者天作霖雨害於粢盛爰舉舊禮
禜於北門之神惟神閉塞隂沴助成歲功哀此農民閔
焉望歲無俾美稼敗於將成苟獲有年嗣有豐報無作
神羞
祭戟矟文
郡置戟於門所以嚴警衞而備不若也祅災之興神實
司之刺史今以良日奉潔薦以有祈於神神其憺威稜
以抶祟厲宅外屛以禦神姦時惟率職無作神羞
諸廟祈晴文
天作霖雨將害西成斯民震懼弗敢寧舍分命僚屬並奏
羣望惟神廟食此方作民庇賴掃除祲沴俾遂有秋敢潔豐
盛以謝靈貺不然將俾穡事敗於垂成乏祀匱民神其忍之
嘉穀將登衆遂有秋之望沉隂為沴居懷苦雨之憂敢
殫猥𤨏之誠仰瀆高明之聽伏願衆真洞鑒列曜垂休
召還氛祲之災畀以豐穰之慶敢忘報事仰答堪輿
雨暘之愆雖緣於氛而豐凶之數實係乎天方稼穡之
告成苦霖雨之為沴敢祈天而有請庶和氣之來還肆
欵琳宫式陳熏薦冀真靈之俯鑒憫下土之微生俾隂
翳之廓除拯斯民於既病敢羞馨潔以謝生成
三日為霖九農告病憫兹嘉穀垂及築場苟滛雨之未
除豈銍穫之可望敢趨淨宇用潔粢盛伏願覺慈俯矜
民瘼以大解脱力掃滌羣隂以不思議功助成豐歲將
薦伊蒲之盛饌以修報事於真乘仰冀能仁鑒兹謝悃
寺觀祈晴文
比以亢陽為害既蒙甘澤之施今者暴霪連宵將有墊
傷之患敢緣民病再叩仁祠(道觀云殊庭)方懷朝夕之憂罔
避再三之瀆仰惟真聖亟拯阽危
岳殿祈晴文
比以旱暵致禱羣望繼蒙嘉澤蘇活民命今兹暴雨連
日復以告病仰惟明靈庇蔭嘉穀一境所賴既貺之而
又病之固神之所不忍也願垂清霽以終大賜
銘箴
微王山銘并序
距竹山縣西南三十里曰微口二水股分於此合流而
入都水其右發源自金州之宣漢土人謂之南江其左
發源盡竹山西界土人謂之微江泝微江而上百里而
近有二山臨水其東穹崇而崷崒其西蟠礴而渾厚高
皆出飛鳥外土人目為雄雌而均謂之微王山山之草
木藂茂豐美雲氣之所出人常以候隂晴甚驗環山數
百里皆峻巖穹谷盖龍蛇物怪之所憑依也山民事微
王甚謹水旱厲疫之災於是乎禱之其應如響建炎四
年桑仲寇竹山境内之被害者十七八不死亡則殘破
惟避地茲山者皆得免信神靈之庇佑人也按尚書武
王伐紂載其助者曰羌髳庸蜀微盧彭濮人意其自是
以得封爵而遭秦焚書之後故其世家莫傳然孟津之
會諸侯八百夫豈無大邦而微獨見於泰誓吁亦光矣
嗚呼微王之靈生於數千百載之前則能佐仁聖以伐
暴虐殁於數千百載之後猶能假天險以濟生人是宜
著在六經而獨廟食百代而不冺者也某嘗避地茲山
得免鋒刃感神之賜而慕其德敢虔恪拜手而獻銘曰
有微啓土莫究厥初佐仁伐暴乃見於書歷載綿邈羣
祀忽諸廟貎獨在威神赫如禹會塗山執玉萬國周誓
孟津亦來八百豈無大邦莫弗埋没有偉惟微獨列六
籍仰彼微山惟石巖巖微王之德惟民所瞻惟神之靈
嚴威如在曰霽而明曰雨而晦殛淫佑善俾民斯理驅
厲濯氛俾民不痗我田穰穰我稼嶷嶷風之烜之時而
澤之惟神之施歲以免疵瞻彼左山有屹其崇微王之
德與地無際炎正中微邊塵亂夏羣盜恣睢縱横於野
穹谷密林民無免者惟依茲山父子完安惟神之庇以
免暴殘惟依此土安爾婦女惟神之佑以逭荼苦微王
之仁古無與先左右仁聖與師周還拯民塗炭千古之
前微王之仁亘古曷有恢其阻險脫民虎口遏寇佑民
千古之後我欽王德勒銘巖阿川平山圮惟德不磨
孫太冲硯銘
密而能澤似其質用而不屈如其文因物之玩以知其
人紹興丙寅三月五日銘於龜峯堂
楊文公硯銘
宋有天下遂以文治公遇神宗筮卦得賁惜哉不終亡
禄早歲玉質之温嘗相其製後人不似隸圉堙替不知
幾傳來入我笥質則尚然德亦不貳從吾於簡聊以閱
世
端硯銘
芒芴之初氣始融結稟雖悍堅中涵靈液琢為斯研以
輔吾筆艱難平易勿相失玄黑麟獲事始畢
又銘
嶠南之秀質石德玉萬里北來初不以足以人好之自
遠而至即好而求可知其類於研是好若曰無傷古人
不云作法於涼
致宏端硯銘
謂玉而紫謂石而温其精華發外也似其德其縝密不
暴也如其人夏子之硯張子之銘三君相與樂以忘情
風字硯銘
火疾生風乃能雨從以管城先生楮輔之陳元相爾汝
置於坐上聊華子
省箴
少之時萬事惟勉孜孜以自善老之時萬事惟省孜孜
於獲免當勉而省則怠斯德之匱當省而勉則敗斯禍
之誨惟匱惟敗惟時之會少者之規老者之戒
墓誌
陳公資政墓誌銘
陳氏本居京兆亡其世系所出後遷眉之青城至太常
少卿贈太子太保諱希亮始以進士起家官仁祖時位
雖不大通顯而受知人主知名當世號鉅人長者太常
生恂為奉議郎贈太子太傅太傅生某為朝請大夫贈太
子太師皆世其業蓄德不施鍾慶於後太師元配馬氏
贈蘄春郡夫人次配張氏贈博平郡夫人退傅鄧國文
懿公之孫也公諱與義字去非自其大王父歷官中朝
始又遷洛故今為洛人公資卓偉自為兒童時已能作
文辭致名譽流輩斂衽莫敢與抗矣登政和三年上舍
甲科授文林郎開德府教授除辟雍錄丁内艱服除為
太學博士著作佐郎司勲員外郎擢符寳郎謫監陳留
酒始公為學官居館下辭章一出名動京師諸貴要人
爭客之時為宰相者横甚強欲知公不且得禍公為其
薦達宰相敗用是得罪既王室始騷丁外艱避地襄漢
轉徙湖湘間踰嶺嶠久之召為兵部員外郎以紹興元
年夏至行在所為起居郎遷中書舍人兼掌内制天下
以為任職拜吏部侍郎以病辭劇改禮部後以徽猷閣
直學士知湖州召為給事中駁議詳雅又以病告為顯
謨閣直學士提舉江州太平觀被召會宰相適不樂公
者復用為中書舍人服以朝且以狀言有詔不許既謝
上諭曰朕當自以卿為内相九月駕幸平江十一月拜
翰林學士知制誥明年正月為參知政事三月從幸建
康是歲紹興七年也明年春扈蹕還臨安以疾請去凡
五請而後許以資政殿學士特轉太中大夫知湖州陛
辭上勞問甚渥且云姑遂雅志行復用卿矣於是公疾
益侵遂請閒提舉臨安府洞霄宫是年冬疾大甚十一
月某甲子薨於烏墩之僧舍年四十九訃聞贈某官令
有司給葬事以某年月日葬某所公清慎靖一與人語
唯恐傷之遇有可否必微示端倪終不正言極議然容
狀儼恪不妄笑言世皆知其以文字擅聲當世而其謀
略識慮自過絶於人參大政日淺每師用道德以輔朝
廷之闕失張施措置務於尊主威而振綱紀調娛補察
甚衆平居與人接謙下甚然内剛不可犯初上流大將
項領已成宰相不善是欲去之而不果會其來朝見公
頗自矜大公正色謂曰藉使無若輩朝廷豈乏使耶將
色沮不復敢出一語公立朝無所附麗前後官遷一出
於上上遇公甚厚而公益畏慎其為吏部侍郎實司左
選會有武弁與部吏私鬭不樂公者欲因是中之事聞
他日公對但具左選之在部者名數上之終不自辨喜
薦達後輩有一善必極口稱借或抑已善以奬之其薦
人於上退未嘗語人士以是慕嚮唯上益知公忠順故
倚以大用而公不幸早世有識之士為斯文惜焉公尤
邃於詩體物寓興清邃超特紆餘閎肆高舉横厲上下
陶謝韋柳之間公之外王父鄧公之季子也自號存誠
子善行草書高視一世其書過清世俗莫知公初規模
其外家法晚益變體出新意姿態横出片紙數字得之
者咸藏去之公娶周氏某官之女某郡夫人男曰洪某
官公之母與某同六世祖視之為叔祖姑頃公寓居漢
上某從公遊質問詩文利病其後仕學公頗有力不專
為親也既葬公若干年洪謂某曰先公之墓木長矣而
銘文未立使德善功烈不白著於後奈何願以銘屬予
既辭謝不得則為取其世系行事而論次之以為之銘
其辭曰
陳氏之先蜀眉青城本自秦徙世系莫存奉常起家家
始以大官非甚達顯融於代歷官在東更宅於洛父子
傅師相繼有作蓄德固本以厚厥垂是生哲人為世表
儀以文擅聲以德致位考其始終無所恨愧持身清慎
體不勝衣摧折悍剛不借色辭薦士於朝退不出口一
時慕想士衆奔走歷官聞政惟上是擢毗輔王猷號令
允鑠來軫方遒未晡而稅云亡之傷實深其類位雖不
窮維德有耀勒銘墓碑來世是詔
先夫人歸祔誌
先夫人姓駱氏為陰城著姓考諱寧鄉里以為長者族
大而子多獨先夫人生而有異外王父竒之以歸於先
君先夫人初不知書而言行皆合於道義性方重嚴恪
言笑有節終日正衣危坐不跂倚雖甚暑不釋裙襦衣
大練未嘗見體自少至老不變始歸張氏先君猶未第
乃斥賣其資裝治家事斬斬有條理而夫不病其貧及
晩年遭亂某奉之以違難於四方隨所遇能自適而子
不病其養平居奉中奉君與先令人孝而禮撫寡嬸與
孤幼和而義凡族之居已上者事之必盡其敬不以其
約而簡也與已敵者遇之必適其宜不以其侈而屈也
其待卑下一切以恩義而咸得其中焉始某奉先夫人
避地上庸山間紹興二年夏盜賊寖偪遂奉入蜀寓居
於達州是年十二月二十七日終享年七十有七方屬
疾子婦黃氏謁醫致禱無所不至甚再刲其股以進而
終無益嗚呼痛哉以明年六月十六日葬於達州之北
巖始以先君遇恩封孺人安人後以其孤某升朝及為
中書舍人遇恩贈宜人令人碩人後若干年以某年月
日始克歸祔於光化軍之金山原先君之墓始至達也
先夫人以客遊食不足令某出謀仕禄是時春秋已高
某不忍以去左右然見其神明方壯而又急於求禄以
為之養故輕違膝下不幸不數月而寢疾某聞疾馳歸
已不及見矣嗚呼先夫人之存也時適遭亂不得致安
佚之養其終也坐謀餬口不得親醫藥之奉既殁之後
又不能以時歸祔祖塋使遺體神靈久旅異土不孝之
大無可自赦而猶視聽食息於世者何人也先夫人平
生不貪嗜榮貴嘗以無禍為福如某初應舉求仕皆不
以為然向使某能遵奉平日之教儕於編氓混迹於世
雖遭亂必不去鄉里離墳墓脫不得已而去亦必不久
而復又安得老親終殁而疾不侍客葬異土而久不祔
者凡所以致此皆以某奉其親平生之教不謹也雖窮
天地無以釋其恨雖殞百身無以償其責固當自求滅
亡以嚴世戒而仰奉遺體終以不敢故於其歸祔也追
思遺恨泣血紀事而因著其略焉
