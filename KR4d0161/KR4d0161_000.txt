提要
紫微集三十六卷别集類三(宋)
臣等謹案紫微集三十六卷宋張嵲撰嵲字
巨山襄陽人宣和三年上舍中第紹興九年
除司勲員外郎累遷敷文閣待制知衢州終
於提舉江州太平興國宫事蹟具宋史文苑
傳嵲為陳與義之表姪少時嘗從受學故劉
克莊後村詩話謂其詩句法與簡齋相似而
於五言古詩尤極賞其語意高簡意味深遠
又克莊所摘七言絶句如故園墳樹想青葱
諸篇尤能以標格見長而集中似此類者尚
多大抵絶句清和婉約較勝與義其他雖未
能遽相方駕而氣體高朗頗足以自名一家
至古文典雅沈實亦尚有北宋諸家矩矱所
上奏議如論和戰守論攻取等篇史皆採入
於當時事勢尤條析詳明惟紹興復古詩一
章貢諛秦檜深玷生平考朱子語錄有云金
人敗盟時秦檜大恐顧朝士問計張巨山微
誦曰德無常師主善為師善無常主恊于克
一檜因留與語巨山為之畫策檜喜即命作
奏藁倉卒不仔細起頭兩句以德無常師為
伊尹告成湯陳力就列為孔子之語尋擢巨
山為中書舍人有無名子作詩嘲之云成湯
為太甲宣聖作周任云云是嵲本因附檜得
進陳振孫書錄解題亦載此事且稱檜旋疑
嵲貳已未幾亦罷然則此詩之作乃借以修
好於檜者故本傳謂詩進後將復召用殆由
檜意解而然特作史者不能得其情耳今其
代檜奏藁雖已不存而是詩尚傳留供千秋
之嗤點亦足以昭炯戒矣宋史藝文志載紫
微集三十卷書錄解題則作張巨山集亦三
十卷自明以來久無傳本今据永樂大典所
錄裒輯排比諸體咸備當已尠所缺遺以其
篇帙較富析為三十六卷仍依宋史題作紫
微集復其舊目焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
