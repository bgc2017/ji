紫微集卷六宋張嵲撰
五言律詩
春日
老去仍羇旅逢春非我春物華隨意别感慨與時新柳
重將迎客花然似笑人十年憂國淚依舊洒衣巾
七月二十四日山中已寒二十九日處暑
塵世未徂暑山中今授衣露蟬聲漸咽秋日景初微四
海猶多壘餘生久息機漂流空老大萬事與心違
病中夜雨
新涼增客意卧病復踰時雨脚夜深白蟲聲秋後悲高
低山樹立迢逓曉鐘遲此夕天涯鬢知添幾縷絲
忽見早梅
積雪凝閩嶺凌風識暗香疎花經雨瘦卧影入溪長萬
里難為贈九回空繞腸綠原聊駐屐試待月荒涼
坐聽啼鳥如春禽響信筆書
閩山冬候暖寒鳥似春禽一聽間關語偏傷羈寓心雨
霑陳葉盡雲壓暮山深坐久疎鐘歇餘聲過遠林
次韻子直二首
南北半程雲澄江對蓽門未能操井臼試學牧雞豚智
勇懷三傑英雄鄙二袁男兒須報主未用反招魂(昔屈原宋)
(玉作招魂大招其意以既遭放逐欲復歸故都以相其君而唐皮日休以忠放不如介死故作反招魂)
曠朗秋天迥嶺雲依樹消飛飛歸鳥急去去廣川遥鴻
鵠本難畜松筠常後凋誰為招隠賦歲暮獨難聊(思玄賦云)
(惄欝悒其難聊)
次韻朱希真二首
東觀曾同入南宫復鴈行嘗寮雖具爾投分獨難忘榮
悴無多異漂零共一鄉遥欣訪蕭寺顛倒曳衣裳
禪榻仍兼卧蒲團穏著綿自疑方外客猶費縣官錢意
懶如聞道身閒似得仙何當集蘭若已辦泛湖船
再次韻寄朱希真
一舍徒相望書來秖細行野梅行欲盡幽興詎能忘老
去尤耽句春来更憶鄉看看過寒食北望一霑裳
初喜花明炬還愁柳墮綿時須杯裏物聊費杖頭錢天
上足官府人間有地仙却慚營道嬾渾似逆風船
次韻周守二首
西川方用武憂思惔如焚秋興悲黃葉閒情屬野雲鳴
鴻何日到絡緯不堪聞每憶盈尊酒清談從使君
秋色際遥海乘高傷遠眸風塵方未艾身世豈勝愁黃
菊已過晚濁醪徒滿甌何時奉松(原本缺)一醉碧溪頭
次韻周子直四首
寰宇安危異乾坤歲序同投身雲嶠碧落膽戰塵紅晉
馬成南渡宗周入國風操戈誰衛社羣盜正爭雄
西北壃途蹙東南信未通小夫方自智大將莫論功敵
馬来關外油幢入閬中孤臣難自力報國意無窮
(原本缺)樊多勝日杖屨偶相同西嶺輕隂結東山落照紅葵
傾終向日蒲弱易含風甘作囚山柳休為投閣雄
淵明門謾設仲蔚徑才通用世慙無術哦詩喜有功舊
廬羣盜裏北闕戰塵中塞路多豺虎吾生信自窮
又次韻四首
長夏林泉好還欣觴羽同顛毛愁裏白顴頬醉来紅日
蹇嗟南國民離歎北風當塗寧市駿俗眼競嘲雄
異世如張贄深居似敬通致身寧有意覓句恐無功世
事忘言外羣情一笑中詩書猶可詠吾道未終窮
臨流清溽暑薄暮一尊同林葉風翻白山梅雨漬紅驚
魂須楚些繕性賴真風舊學嗟荒落新詩識渾雄
篇章雖漫往悃愊詎能通待子應無恙臨池定有功綺
疏羣大杪倒影亂流中何日陪康樂登臨興未窮
山中月夜
過雨得清夜月明惟水聲葉光知露隕蘭馥賴風清天
地未悔禍豺狼猶阻兵故園同此夕長望一霑纓
雨霽獨夜
繁星凝夜氣黑月惟西山一室空林迥逾知天地寬葉
乾風有韻石亂水多湍獨坐澄諸念憂来信有端
今春花卉盛時黃霧連十餘日不觧久不作詩
偶成
病覺詩思竭年華奈若何亂花欺客恨黃霧作春魔地
僻交遊絶庭空鳥雀多亂離從節變不復嘆蹉跎
郡樓對雨和周守韻二首
蒼煙迷野色林谷尚微分暮雨已吹幔層巖猶出雲晚
風時斷續落葉自繽紛寂寞窮山裏何堪入夜聞
暮雨昏平遠南山漸不分濛濛連楚塞細細濕行雲從
宦成羇束登危厭糾紛何時疎竹裏還向舊山聞
桃花塢
三吳皆白水處處秖横舟獨有桃花塢光風盡日留一
朝山雨過忽見夏隂稠詎昔繁華晚徒嗟歲月遒
褒城縣雨中
嶺雲方笠覆簷雨已盆傾山氣晝侵幔灘聲夜入城子
真空舊隠褒姒謾垂名訪古多磨滅秋風山樹赬(縣有漢王)
(城沔水今皆湮滅)
夢中作得六句覺後足成
山中茅屋好况復竹籬新一逕往来客萬山迎送人葉
殷渾欲染冬暖却疑春近得幽棲地時来岸角巾
秋日懷古園有作
故里田廬遠他鄉禾黍秋風高初下葉川淺欲生洲月
出空山静煙生遠樹稠已諳為客意堅坐任遲留
途中偶成寄幕下諸公
曠朗高天淨蟬鳴江漢秋川晴山歷歷身遠意悠悠落
日慘行子長風欺弊裘郡樓今夜月應從庾公游
秋懷
忽忽經年事悠悠滯客心晚花生廢圃老樹立秋隂豈
有清樽醉寧辭白髮侵樓高見豪髮老大怯登臨
望瞿塘峡
萬古瞿塘峡猶存禹鑿痕岷峨驅衆水灔澦没孤根雲
黑樹含雨祠荒鴉噪昏悲涼瀼西地三嘆相營魂
入瞿塘峡
瞿塘深窈窕翠氣曉空濛亂石增驚浪長灘激迅風舟
行天壍内身在夾城中絶壁皆侵漢于兹識禹功
贈黃子真
江漢知名士石城黃子真殷勤能過我坎壈歎斯人此
去仍為客舟行任過春無資振遊舊懷抱不能伸
送賀子忱漕閩
上蔡舊名士中臺令望郎行馳封傳寵路向七閩長山
水聞清遠官曹試暇皇遥憐荔枝熟虛館進風涼
送許子禮漕湖南
為郎端有望漕務復需能湖外頻無歲漢傍連有興足
兵先一飽化俗遲三登時到湘西寺高臺得暫凴
雨後望雲
歲序屬殘臘雲容先發春氛氲迎近壑亂鬈靄遥津暮
色含微雨林滋被細筠憂居時物變有淚洒蒼旻
立春後一日偶書
薄暮春風惡黃塵漲遠山冥冥林靄變冉冉鳥飛還作
客信多畏依人足強顔飄揚它日意回首鬢毛斑
偶成寄致宏
為問邊城客經春復若何孤生寬意少游子苦顔多青
壁題詩處澄潭載酒過塞垣風色惡應憶舊雲蘿
山前紅葉
前山風落木俯檻愛斕斑凌曉千花麗經旬萬炬閒詞
人歌火繖巴客訝燒山不似庭花艷開時瞬息間
贈相僧楊嬾散
邂逅湖傍寺翻然還語離春風飛錫遠暮雨渡杯遲渺
渺孤雲意翩翩野鶴姿百年堪幾别何處重相期
戲呈覺老
投曉過書齋風門自閉開雲容疑水墨雪意吝瓊瑰筆
冷吟呵凍爐寒坐畫灰何如氊帳下低唱兩三杯
清明
園幽春去遠山暗綠初成雨過林姿潤風回池面平十
年空潦倒萬里近清明淚盡新阡樹如今青葉生
獨夜
清燈蕭寺遠不寐夜何長風細頻翻葉雲輕才護霜磵
黑水決決月明山蒼蒼作客歲月晚故園春欲芳
苦熱
三吳多異候瘧癘日愁予夏日雖可畏清風非穆如殘
春且重繭徂暑但深居凍飲清涼耐由来未可儲
送趙公望入蜀
異世黃叔度宗支劉辟疆相看不覺厭此别詎能忘四
海兵戈滿山川道路長去留無上策分手鬢毛蒼
秋日晚出郡郊
暝色生平野喬林動遠風蟲鳴古道迥月白戍樓空歲
月悲歡異山川今古同荒城見搖落未免泣途窮
寓居
是處為家得斯居亦漫成西齋便静密小閣更深明送
老一床足遺形百慮輕傍人訝幽僻端可寄餘生
和周守登樓對雪
寒風動原野密雪度層軒素積長郊色青餘遠岫痕輕
冰幽沼合棲鳥暮叢喧邊騎暗河洛應無閉戸袁
風積同雲凝飛花際八寰碧流連遠水玉立認羣山戎
馬逾猖獗生民政險艱兔園歌吹地回望損朱顔
余於六月初三日泛舟至竒石洞留題洞中一
首
世人應未到若士或曾遊岸隔千峰秀門臨萬瀨愁蜺
旌疑可遲丹洞擬深投歸去誇塵侣城闉鶴暫留
賦得山上樹
鬱鬱復蒼蒼扶疎翻曉光豈能偏雨露秪益早風霜蕭
瑟秋將暮紛披葉盡黃深溪調鼎樹歲晚獨能芳
遊北巖
尋山輕近境偶向此中来精舍層巖擁穹林石路開排
雲今歲竹封徑幾年苔僧老無餘事端居傲劫灰
往年沿檄金州謁女媧神祠是時猶未亂也紹
興壬子挈家避地三巴後過祠下登山椒以望
江漢自是故園懸隔矣
七年如轉首復過此山頭閱世興衰異傷時涕淚流嗟
無補天手豈有去鄉愁漸覺山河異憑高更少留
次韻太守會宜休亭二首
屐齒破苔色林塘欣共尋水光連竹塢山翠上衣襟疎
柳搖斜日高梧轉晚隂娵隅休入詠可怕兕觥深
萬竹鏁深翠幽亭枕柳塘共臨朱檻坐遥借渚蘋香烏
喜樹隂密魚遊荷影涼聊從山簡醉疎逸興何長
喜晴
一春黃霧暗今旦天始清林姿明積雨水色澹初晴好
鳥關關囀新泉決決鳴前山有佳色聊以駐幽情
登寺閣見月上率然成詠
殘陽猶半谷片月已臨山暮色千林起鄉心萬里還不
堪常俯仰寧有但間關絶世非吾意幽棲寄暫閒
九日
重陽述令序景物自為嘉易辦如江酒難浮似粟花追
遊疑所務寄興眇無涯舊俗臺應廢何人杖馬檛
九日空山裏乘高感歲華霜風翻絳葉晴日亂黃花積
雨饒新徑荒林足亂雅連年頻避地憔悴客田家
歸日再過分水嶺
兹山已巉絶盤道乏縈廻路向日邊出人從雲外来澗
聲高更咽梅蘂雪猶開却憶僧房坐深爐擁細灰
金州行衙
城頭翻鼔罷庭樹晚風愁破隙華星大當簷素月流灘
聲侵夜急江霧入城浮此夕天涯客何心倚戍樓
舟行書所見
津木始凋霜溪梅已飄素河山自殊方景物宛如故悠
悠川陸行日日年華度遷客未停舟江烟欲成暮
寄題友人小軒
簪組豈為累悠然塵事微看山心自適閉戸客来稀流
水三吳大清霜衆卉腓何由納芒履一為欵荆扉
山中
深夏遠林黑溶溶雲動山晚川澄衆影霽色潤層巒地
靜知秋至衣輕覺暑闌居山非有意偶托即身安
興州道中遇雨
非干秋色苦客意自蕭條谷口玄雲惡關門白露高泥
塗連遠驛寒雨暗長郊誰念征衣薄西風方怒號
通惠泉
東西幾山隔石徑不容車那知厚地底自然成井渠甘
餘留齒頬清足鑒眉鬚不用瓶罍貯纍纍似酒酤(井渠事見)
(西漢溝洫志)
寄題江月亭
暮氣集江縣斯亭發興深憑欄看巴水見月過東岑淺
瀨金蛇動澄潭白璧沉天邊未歸客折盡此時心
即事
落日邊書急秋風戰鼓多私憂真過計長算合如何盡
欲清淮戍仍收瀚海波棲遲一尊酒幽恨滿關河
九月十四日登崇山晚歸
陽精天際滅暮色望中生嵐氣侵衣薄山風墮葉輕林
空霜月迥沙白夜江明雲裏相呼鴈翩翩尚遠征
初春
原野土膏動懷生各自欣老年歡緒少獻歲物華新草
木涵時澤江湖寄病身百年都幾日四見魏塘春
次韻周守遊海棠溪
浣紗何處是空翠隔崔嵬嫩綠連山暗妖紅照水開惜
春嗟婉娩載酒約徘徊莫怪臙脂濕曾經夜雨来
窮居暑雨
空庭滿積雨竟日看圓紋未厭草木薉不堪蛙黽喧奔
流遥澗水亂上前峯雲境静悟諸幻泊然遺世紛(泊然一作)
(蕭然)
陳參政挽詩三首
今古雖同盡存亡惕遽分人誰為為善天不右斯文莫
遂三年築空悲四尺墳音塵竟何所俯仰嘆蒿焄
脱屣違人代振容即路岐名流祠洗馬白旐痛元規一
代風流盡千年翰墨垂傷心墓前水故作夜深悲
徒知天可恃豈謂病終侵遽使儀刑意翻成殄瘁心開
阡賢子力卜遠外姻臨墓木看初種俄悲已茂林
劉忠顯挽詞(并序)
竊以忠顯公之高節令名冠於今世追配古人天下
之士欽威靈仰光耀之日久矣某幸以賓客之末游
寳學公之門因得進拜墳下退而作哀挽詞五首雖
不足以佐潛德之光明然立言紀事良不愧太史公
之實錄云
黃屋辭丹闕貞臣赴敵營觧言終不反先面竟如生誰
並當時節獨流千祀名承家有賢嗣諒不愧西平
抗節羣公愧攄忠異國尊威稜千古在姦佞百年存盛
德源流遠公朝禮物敦豐碑昭令德榮耀及来昆
天運丁陽九蒙塵事可傷羣寮徒陷敵賊子更臣張自
古寧無死惟公獨有光向来從偽者生意日荒涼
視死如歸士捐軀徇國臣殺身雖一槩為義豈無因孔
墨休相並張南僅比倫微公今史上死節定何人
臨難不忘死為忠已足多全生猶有路仗節竟如何可
騐平生志宜令後世歌諸儒主褒貶毫髮未容訛
王寳學挽詞二首
德望三山重勤勞一節忠丹心明貫日英氣浩如虹趣
召恩方急跏趺事已空功名重回首寂寞淚東風
故相傳勲閥風流見典刑所期為旱雨何意墮明星有
美閒桴鼓姑蘇詫使亭若追甘露事忠首定丹青
劉無虞尊人挽詩
蓄德竟不耀坐觀門戸成生無三事貴禄有萬鍾榮色
養無違志陵終若事生秋風如罔極蕭瑟在松聲
刻杖方優老臨川忽逝波登年惟載德生子舊持荷此
日悲風樹他時廢蓼莪輀車方即路鄰杵為停歌
李廣甫挽詞
磊落生平志酣歌萬慮空名從敦樸重家為克勤豐誰
與萊衣戲唯餘杕萼紅素車慚有阻揮淚灑霜風
鄒德久挽詞二首
萬里南来日惟君意最親渾如相識舊殊異白頭新一
别遽千古九衢空萬人道鄉雖有子不使繼清塵
才具稱要腹奮然吞八荒相期終用世誰料秪為郎地
下修文久人間逝水長平湖遊覽處山色舊蒼蒼
范覺民挽詞四首
射策驚寰海收名儗岱嵩俄從白面士遽作黑頭公積
善齡何促流光後必豐他年悲宰樹獨在淛江東
舊隂交盖處草草遂離羣何意終天别居然此地分豐
盈宜上夀鼎盛忽西曛遥想天台路悲笳慘暮雲
有位居台鉉無年究遠猷共懷三入望忽嘆九原幽歸
葬新阡遠追榮䘏典優興衰春夢短人世諒何求
生平輕語别徒恃接鄉閭及此悲存沒追維恨闊疎已
聞窀穸日猶怪孟郊書宿草他年哭仍悲非故墟
陸堯夫母吳夫人挽詞
在姆毋煩訓承家綽有宜辛勤當早歲宴樂近期頥既
極南陔養仍深楓樹悲他年褒女史不愧管彤詩(區明風烈)
(昭我管彤范蔚宗語)
余夫人挽詞
弱歲承蘋藻慈和内政惇辛勤立門戸夀考見曾孫寵
秩官封貴徽音琬琰存新阡卜何許當可萬家屯
