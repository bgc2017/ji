梅山續藁卷七宋姜特立撰
繭庵(記附)
乙夘之秋姜子得吉卜于寓居武川王澤山
之麓其岡曰壬闖然而止其向已丙屹然而
起其流回環既北而南前遇峭峰折而西去
四山如圍氣聚勢合造化鍾粹别為一區於
是即其左方為屋二十楹榜曰繭庵夫倮蟲
三百而人為之長蠶特小而靈者也傳曰紅
蠶以繭為衣又曰飢蠶作室衣與室所以析
繭之義孰謂蠶能繭而人不繭乎雖然惰者
不預繭寠者不暇繭人而能繭亦足尚已繭
有三義善藏其身似智利被於物似仁生生
不窮似道一舉而三美具以是名吾庵不亦
可乎
初營
萬物有終始吾生如幻泡辛勤蠶作繭來往燕成巢不
作虆梩掩寧湏馬革包劉伶行帶鍤未免達人嘲
落成
繭庵吾自名所喜以吾息一絲出巧心口眼費經畫無
畏亦無累豐儉隨人力時時携妻子杯酒縱酣適家人
獻歌舞賓友雜嘲劇此意少人解此庇無終極曹瞞西
陵前作伎竟何益劉伶墳上土誰與酒澆滴高堂豈不
好要自非吾宅王侯與氓隸萬古一枯腊自營自落之
詎敢當達識有酒更頻來寬作十年客
和韻題繭菴許及之
判院程丈逓示所和梅山繭庵詩開發為多
予曩畢犯禾之役思同穴之義而預作夀藏
亦名其旁曰繭窩欣然敬和比兩得梅山書
而稽報判院丈或可轉達庶幾少贖逋慢之
過焉耳
榮枯翻覆手生死出入息那將有限身苦作無俚畫譬
彼三眠蠶已足三食力作繭聊自藏隨化各有適石槨
翁固癡鍤埋兒作劇憶昨辦同穴物理念終極斸地號
繭窩開徑延友益今聞梅山作真得曺溪滴袖手將詩
壇忘形規夀宅達觀接前脩美意非毒腊智愚雖相較
今古歸一識何當訪此老同為逆旅客
寄題繭庵陸游
君不見贅翁退隠真皇時繭室遺名星日垂雖無豪士
千車送不媿高人一鍤隨又不見貞觀故人有王顯抵
老摧頽不作繭一時戲語今尚傳人生窮達誰能免繭
庵知君出游戲夀過期頥乃常事青松手種三千本會
看半空飜鼓吹人老則衰君不然快瀉玉船鯨吸川釣
璜遠祖應相似八十方為筮仕年
(附記國史王樵字肩望號贅世翁作繭室銘兩朝)
(曰天生王樵薄命寡智才不濟時道號贅世生而為室以備不虞死則藏形不虞乃備樵)
(真廟仁廟時人也太平廣記王顯唐太宗故人太宗微時嘗戱之曰君抵老不作繭及帝)
(登極而顯謁因奏曰臣今日得作繭耶帝笑云云放翁此詩用事精切足以發明吾意誠)
(可仰也以書來曰繭庵記及初營落成二詩大手老筆超然絶俗明公富貴夀考皆未易)
(測於此可卜豈戲我乎併記之)
六言
康樂尋山伐木子猷愛竹叩門我已烟霞痼疾每逢佳
處開樽
禍福
君子多短拙動或福隨之小人最狡獪往往觸禍機巧
者極人力拙者無所為巧拙不必問天道自平夷
秋旱驟雨
滂沱一雨洗清秋千里郊原旱氣收急遣奚奴洗觥醆
醒心亭上看溪流
買烏薪戲題
雨雪冬春無了時烏薪斷續惱衰羸偶然買得婆歡喜
且免山翁曉皺眉
晨起出門
水繞芳堤雲繞山數椽茒屋住中間神仙更自足官府
世上誰如此老閒
山堂鞏先生輓詩三首
源流簡公出名字魯山宗(韓庭芝字德秀)避地江之左驚人易
以東機雲千載裏歆向一門中敬止山堂老才名是至
公
風采儒林虎波瀾學海鯨公家五進士此地半諸生勾
漏丹俄就中牟政亦成如何賈太傅位不至公卿
綰章南北異轉首死生分手澤空遺墨書籖冷舊芸行
湏潘岳誄碑已蔡邕文身後無儋石玄成似子雲
和元亨出示山扉詩
手自葺柴荆山扉亦自扃莫辭蓬篳陋要護艸堂靈忙
為幽人啟閒無俗士經不妨老赤脚譍戸代奴星
寄方叔
落葉滿滄灣墜露濕疎柳幽人曉無事杖策經林阜忽
焉若有省懷此山中友便欲借風翰翩翩插雙肘
古風送行陳省元
梅山老人頭雪白摸索曹劉還認得平生鹿鹿視餘子
誰是詩中真巨擘踵門忽得天下士慕我虛聲遠相覓
袖中磊磈出奇語和璧隨珠暗相射對之坐久神氣定
言下分明箭鋒直傍觀如堵相駭愕頗復見我有此客
雄篇累日費酬答但怪筆端飛霹靂君才自是千里駒
鞭影不摇何待策古人妙處應自知悟觧多端難指畫
請君更去勘諸方莫道梅山得消息
和潘倅新溪七首
山色湖光相接連千章古木老雲烟晚來曲港回舟處
如在孤山柳嶼邊
平湖㶑灔帶垂楊綠暗長堤五月凉綵女移舟蓮浦去
棹歌聲裏水風香
濃淡燕脂千樹開崇光香霧襲人來如今不共梅花笑
步繞行吟日幾回
釣月亭邊三兩家月明無處認蘆花忽聞鵯鵊相驚起
知有溪禽在淺沙
溪頭風月四時新機盡還欣烏鳥親沮溺相逢如借問
報言老子自知津
如君方此富春秋未可追尋三逕遊且放子真歸谷口
不應馬援困壺頭
我來久矣了窮通出處誰能與衆同此去便湏專一壑
人生何必作三公
蝦蟇
周公灑灰垂典教為爾朋徒多取閙如今大索不相容
省口何如且泥淖
有感
巍峩厦屋起千間更作朝廷第一官幾箇得歸仍得老
可憐一世不曾閒
歸老
歸老得閒渾可事最憐白傅更能詩舞餘歌罷賓朋去
八節灘頭醉臥時
和虞守釣臺四首
龍衮羊裘孰重輕當時俱是一書生相㤀道術仍㤀勢
超出人間萬古情
七里灘頭歲月增漢家川谷幾丘陵祠堂只許玄英配
此後寥寥見未曾
天下清名屬至公當時四七謾英雄祠庭千古增輪奐
不見雲臺續畫工
先生蟬蛻出塵埃萬古聲名一草萊盡道高風激貪懦
何人到此挽舟回
胡彦功輓章中間家事少貶遂謝賓客絶饋餉
者三十年已而復振
祖風文采秀儒林父德幽遐玉有音廷尉何妨謝諸客
鴟夷還復致千金門前輿馬多英貴架上圖書浩古今
欲識遺芳傳不朽伯喈文字在球琳
贈方叔
世間曠士如君少天下閒人似我稀一曠一閒無一事
只應鷗鳥共忘機
誕日戱作亦可以瑞鷓鴣歌之
梅山誕日簇觥籌更挾娉婷共勝游此去只求閒富貴
人生湏是老風流
拄杖
脚力未湏扶時時踏莎逕愛君如友生伴我山行興
門外
門外青山列髻螺園中花木錦成窠慚無功業報明主
空占閒居樂事多
道中小詩呈虞察院
歸路指城隅城樓出畫圖水光摇野艇雲影掠平蕪秪
合山林住胡為朝市趨丘丹不浪出五字訪姑蘇
和虞儔
城郭迎車騎溪山展畫圖歸鴉飜落照宿雁集寒蕪酒
裏傾肝膽吟邊識步趨佳人來底暮心傒碧雲蘇
糟蟹呈虞察院
星分井鬼占高躔𤨏細還書食饌編不作屈原醒到死
却同李白醉登仙濡涎唧唧生泉眼閟息陶陶樂甕天
口腹固知能累德為渠風味一軒然
和虞儔
偪塞圓臍不計錢將糖彌躁賴蒲編舉杯聊試持螯手
下筯空餘蛻骨仙争向槃中誇得雋誰知酒裏獨全天
無腸不與人間事骨醉憐渠為惻然
再賦
禍成篝火最堪憐蒯索寒蘆更與編細剔膏蘇付饞子
却吟醉骨屬詩仙沉冥併作南柯夢混沌誰開太極天
聞道將糖尤躁擾觧蒲投甑想騷然
虞丈以傷物遂再賦
省口湏知亦省緣食經爾雅不勞編山中且縱無腸子
(抱朴子云山中稱無腸公子者蟹也)海上長隨踞殼仙凡物身中皆有佛
何人性裏獨無天反騷正得詩人意讀罷新章為憮然
又
古來儒墨本同源罪福區區不足編燕饗正湏依孔聖
慈悲何必異金仙静思有物參元化俯視含生共一天
梁武漢明俱泥佛得言失旨豈其然
出郭
歲暮偶出郭斜陽帶遠邨雪松含臘意沙水動春痕
春曉
春來貪起早春思還繚繞一語破春愁黃鸝韵清曉
有感
六年歸老掩柴扉今日天涯有所思山阻雪深無去路
凄凉只詠四愁詩
菜羹
淺下薑鹽細點油小甘微苦嫩香浮是中自有天酥味
說與饞兒只掉頭
極目亭有懷韓常伯
先生種柳已成圍柳外孤亭但夕暉如覺隐侯前日去
不知丁令幾時歸雲帆夜夜沙頭落風葉年年城上飛
弔古登臨仰詞伯苦吟精思入幽微
追送虞察院
夜半小溪飲酒深增别情客隨舟共遠詩與雪俱清嚴
瀨雲木冷富春烟水平故人相憶處應過鳳凰城
和虞儔
相知何必舊我輩正鍾情老去難為别詩來愈覺清虛
舟和雪載淺水過灘平一路皆佳境收歸五字城
梅山續藁卷七
