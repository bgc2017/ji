梅山續藁卷五宋姜特立撰
再賦醒心亭
小橋枕滄灣一水繞清激横來莫知源委去無尋迹戱
魚時度淺好鳥忽鳴寂堂㘭隠空谾竹樹閟寒碧朝霏
溢朱栱倒影汎瑤席仰窺一逕上始覺藏深僻尚憶客
中行盤嶠倦登陟峯回路忽下溪館曾休息高低相掩
映景趣無終極朅來坐忘疲欲去或窮夕安得青霞人
共此白雲適
送方叔二首
我走塵埃君入山湏知静躁不相關何時賓主俱無事
雅志堂前一觧顔
海鸞天外絶虞羅偶爾來游澗谷阿世上稻粱留不得
翩然還戀玉山禾
次韵巖桂
濃香透徹泥丸頂更惱詩腸卒未休安得此花長不老
盡回四序作清秋
和荆公二首
老去生涯華子岡年來得失一繩床是非堯桀何湏較
身世於今更兩忘
子房不願蕭曺位底事穰侯畏客來得一老兵皆可飲
何湏車馬便驚猜
間詠
坐叨厚廩飲醇醪不挾文書不坐曺檢校園花為日課
裒尋詩草計年勞仍將書册供慵臥時喚杯盤佐老饕
感激大恩何以報唯祈聖夀等天高
吳煥章送行
素行躬韋布長材轢搢紳老成吾甚畏競爽爾誰鄰半
刺人稱屈全牛技未伸難兄曾託契薄宦偶同寅和韵
長愁險開樽屢飲醇高談烘白晝妙舞豔青春方幸交
情密還欣道義親到家才旦暮回首遽參辰越榜驚行
速吳牋荷寄頻施松從此始折柳竟無因指日騰夷路
兹時記故人聊憑五字句千里話慇懃
和鞏宰送牡丹三首
香泥筠籠遠擎來曾向河陽縣裏開堪笑杜陵何短拙
却憑蕭八覓桃栽
唐世花名寖顯時才如韓白尚無詩本朝盛賞唯西雒
萬幄千庖泣玉脂
品格高低各自春大如玉斗滿如輪前賢曾譜花王說
唯有姚黃始是真
田文
田文養士天下無撞鍾列鼎傾金珠入關幾作秦囚拘
當時貴客如橛株倉皇脱死託小夫嗟哉所養非所需
劉致政夀藏歸庵
我愛青溪山峰巒秀如刻作庵賢主人只恐歸未得且
住三千秋游戱人間客遺蛻何足論西乾有真宅
應致遠謁放翁
雙溪雪消水生波有客袖句來相過自言平生有詩僻
擺落世故工吟哦不願垂腰連六印不願爰田封萬戶
唯於前輩識蘇黃却向古人窺李杜嗚呼斷絃誰續髄
風雅道喪騷人死三山先生真若人獨將詩壇壁孤壘
此翁筆力回萬牛淡處有味枯中膏有時竒險不可廹
劒門石角錢塘濤源流不嗣江西祖自有正宗傳法乳
請君去直箭鋒機歸來聽我禾山鼓
野步
江山客思滿雲水稻田空日塢懸秋實霜林墜晚紅
王方叔喪耦
人生大患身為累火宅啼號更累身聞道中郎唯有女
不妨半世作閒人
余壯歲嘗假居塔山寺後三十年重到賦二絶
故山重到思依依不見霜眉雪頂師三十年間真一夢
夜檠猶記讀書時
一堕紅塵六載餘黃金不染白髭鬚向來猿鶴應相問
瑠合犀缾無恙無
兩生
齊魯云何兩大臣初無名字掛朝紳若將出處評高致
更是䕫龍以上人
感懷效淵明體
人生百年中長為子孫憂人生百年後死生兩悠悠流
傳至曾玄恩愛竟何許孤墳千萬禩莫適誰為主嗟哉
世間人小黠而大癡惜衣仍忍寒省口仍忍飢一朝大
化盡未免世俗嗤存者且偷生逝者歸無期眼前一樽
酒勸君且重持
客至
凍雲垂地寒峥嶸故人訪我邀晨烹旋燒姜子金絲酒
却試蘇公玉糝羹(俗以雞子和酒燒之謂之金絲酒以山藥和者為銀絲)
出處
士貴重其身出處各有道一為己私蔽喪却千金寳我
非真勇者歸意良草草逵路方多岐幾人能辨早
送盧漕
國華郎中與余同門同里又同甲子忽聞釋
省戸清班以七閩節歸過故鄉小詩送行併
寄老懷
昔忝二三子今俱七十翁西州十年别南部一尊同我
已三徑具君還雙鬢蓬便湏輕世事留䀼送飛鴻
偶成
蝶因變化多膠網魚為飛升却曝鱗唯有冥鴻無羡慕
世間矰弋莫相親
古風送鄭路鈐
故人訪我雙溪邊袖中明月五筰連一笑傾倒秋風前
復憶鷺序同聯翩君今半老我皤然功名富貴空中烟
南柯蟻穴醯雞天鶴長鳬短誰虧全我今日月箭脱弦
夜行不止真可憐不如歸釣清泠淵日高未起醉即眠
心和氣定養夀年世間萬事姑随緣交情儻或未棄捐
不妨時寄相思篇
公館
公館當清夜移樽近北墉秋聲連蟋蟀月色淡芙蓉
次楊元會白蓮二首
月為精彩雪為膚翠盖迎風漾錄珠我欲褰裳賒一顧
能回玉面向人無
不御鉛華似洛妃清虛全與道相宜月明何處回仙駕
獨立沙頭爾許時
郡中朔旦朝拜聖祖
巍像儼明庭衣冠盡夙興曙光摇斗極雲氣掣觚稜嘗
記朝天日君王玉座升璇霄烏萬點飛舞最高層(上每冬御)
(殿有烏數千百自西興来噪舞其上久之趨鳳山而去時謂之趁朝烏)
方叔元振元老同令姪舍人見訪
聯翩三鳳接華裀小阮驅車復後塵嵇吕相思千古事
後來命駕更無人
九日寄楊方叔
安穏楊夫子秋來闕寄音遥憐好兄弟相伴老山林菊
是故園色人無舊賞心雲萍兩漂泊西望一長吟
右寄此詩後忽得簡云兒曺亦寄五言用韵皆
同殆一段佳話遂再賦長句
天性固自同學問亦有源胡為兩章句韵韵皆蟬聯有
如五音作琴瑟隨宫懸排比不亂行又似貫珠然竊意
予父子與公有世緣精神所交感默契難言詮書來亟
報我故事前無傳欲將此叚奇竟入佳話編况復惠新
句律吕遞相宣
子陵
不為故人屈清名日月高當時若相漢不過比元侯元
侯功易歇子陵名不滅所以想孤風猶如隔前日
欲雪
嘯侣飢鳶愁古木啅羣凍雀聚疎籬一庭寒意沉沉静
正是江天欲雪時
冬至
老來心緒怯年光又見春來報一陽未必暗添宫線永
只應先引(去聲)鬢絲長
鵬鷃問答
吾聞北冥鵬翼若垂天雲矯首扶桑汜投趾崐崙垠渴
飲黃河流飢食紫淵鱗長翮盈千車短羽重萬鈞去以
六月息棲止良苦辛黑風忽翻海未易容其身偶與斥
鷃遇問鷃有何樂鷃云我幺禽豈暇議寥廓為生誠甚
微為計亦易足吸以棘針露分以鷦鷯粟决起槍榆間
却向蓬蒿落不睎九萬程只願一枝託鵬聽鷃所云似
若生羡慕彼小乃有餘我大適為苦呼鷃問所安鷃笑
而不語
送墨魚鞏大監
底事呼為海裏羊陀尼為背錦為裳慇懃送似曲湖老
要薦君家玳瑁觴
脩謁
偶爾事脩謁籃輿經近村田夫不避客袖手立衡門
野薔薇
擬花無品格在野有光輝香薄當初夏陰濃蔽夕暉籬
根堆素錦樹杪掛明璣萬物生天地時來無細微
寄方叔黃草道服
非蕉非苧復非絺不是山人木葉衣寄與詩翁莫嫌陋
看山長袖白雲歸
北檻
北檻近中堂緣階物自芳晨清花拱露地僻蘚侵廊坐
久時開卷吟餘或炷香終朝無客至一枕到羲皇
負暄
不是羲和德澤流寒鄉何處覓温柔絶憐天上黃綿襖
大勝人間紫綺裘旋挾胡麻隨景轉更携書卷與閒謀
天和妙處誰能會欲獻君王却自羞
小孫納婦
慶事集朋親孫枝喜氣新歌雲停碧落舞雪眩青春暖
日花君子清樽酒聖人一春行樂地不負牡丹辰
同方叔自郡城歸故園
吏隠豈無名東南一客星松關今有主岫幌不湏扃無
夢妨清睡唯閒伴獨醒着鞭吾已晚先媿一鴻冥
和李廌
風流蚤得名兩鬢任星星花徑春長掃林扉夜不扃精
神老益壯風月醉還醒妙句難酬和窮搜入杳冥
癸夘冬解官三山歸雙溪自南而北路傍梅花
經月不絶久欲作數語未就乙巳仲春書於鳳
山僧舍
路出南州向北來吳山梅冷粤山開陽和次第隨程到
一月吹香管客回
煩劉公達甃園中小池以詩謝之
感君巧思葺芳塘石甃無痕細著行更擬中間添小嶼
藕花深處著鴛鴦
辛亥上塜
寒閨守節少年時志凜冰霜不可移追遠積成千古恨
報恩寬作十年期此生不愧先君死後世應傳寡婦碑
蘭若棲神安穏在遺言今日九原知(遺言欲葬蕭寺依佛香火)
詩送譙知閤
一去丹墀六換春追尋舊事晃如新屢煩携酒來青邸
相伴同班上紫宸自分此生成死别豈知今日更情親
飛騰已向風雲會得意應湏記故人
余卜居偶得山水之勝喜而賦之
寒士把茒聊盖頭豈假山水尋清幽偶然駐足得勝地
造物所賦非人謀有山無水清暉减有水無山爽致卑
流水青山屋上下此妙唯許坡公知
梅山續藁卷五
