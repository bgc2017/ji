梅山續藁卷十宋姜特立撰
幽事
日日營幽事時時有好懷雨園殘竹粉風砌落松釵伴
蝶行花逕聽蛙傍水涯窮通了無謂不必更安排
觀插秧
插秧如插針𤨏細亦良苦分徒一夫積終畆衆力舉曾
不旬日間綠遍天涯土周家重開國幸勿輕農圃
悼亡
平生起居處杳杳復冥冥人遠迹亦沈邈焉居者情以
此觀世間無物可留意有如空中雲東西適相值雲收
天宇開虛空了無事
晨起信筆
姜子胸中有至樂青山白雲也不惡不求作佛不求仙
却笑時人用心錯樂天兜率墮渺茫徐福神山更遼邈
丈夫天地要同流俯仰隨化吾何求太虛為體隘九州
不須更述逍遥遊
子陵瀨
不為故人出出則將如何交道古難終豈唯畏虞羅蕭
何豐沛舊未免投金科先生誠高哉無媿紫芝歌
雅志小飲適寬仲送相州法醖并竹萌同至
相州晝錦堂厨醖衛國淇川岸竹萌二物煩君走分餉
時哉乘興倒瑶觥
晚晴
草木肥梅雨江山快晩晴芳塘荷芰發香泛葛衣輕
齒將脱齟齬牴牾時或隱痛戲成
摇齒不可仗反側如小人王陵雖少戇信越終難馴魯
衛固小弱秦晉依強鄰更託輔車勢庶以活吾身
讀范文正公上執政書靖康之禍正以人不知
兵
經籍盡焚秦室亂孫吳有禁本朝危聖賢文字初何罪
羣小盈庭事可悲
白髭
檢校精神日向衰羲和促轡過如飛白髭可是長無賴
換我紅顔不放歸
贈湯仲輝郊居
木橋横野水竹逕踏晴沙桑苧交陰處中藏隱士家
東坡除夜三十九遂引樂天行年三十九歲暮
日斜時之句賦詩余亦於生朝有感
昔人三十九已歎日斜時吾今七十六屈指一倍之豈
唯桑榆晩正自入崦嵫灰中炭暗盡豈不心自知且飲
生朝酒更賦梅山詩
野步
倚杖立江干丹楓疉嶂寒何人三昧手畫我看秋山
動植
動植凑東風天機各自濃花粘蜂股重絮戀柳腰慵
雪晴
六出弄陰機新晴閃夕暉餘寒隨鴈去殘雪帶春歸
葉叔佐妻輓詩
元是毗耶女來嬪居士家一門函佛界三子摘天葩積
累千金富追迎百兩車合書賢婦傳遺像儼笄珈
閒興
天氣正清和人情物意嘉綠樹蔭屋角微風起簷牙挾
書仲舒園種菊淵明家逍遥無一事遠志凌青霞
再贈湯仲輝
肥遯元無悶躬耕亦自娛曲肱安陋巷愛爾亦顔徒
詠蠶
㒩㒩屢神化宛宛始成室生從五泰初事至三起畢利
物先遭烹謀身自無術衣被遍四方丘山計端疋豈知
驕奢主結綺縱游逸剪綵滿園林光輝豔風日理宜得
敗亡此道天所疾禮經重親蠶一縷知自出大禹惡衣
服仁儉由聖質我本生田家蠶織嘗究悉初不恥緼袍
一煖志願訖
葺圃
種樹書頻讀齊民術屢窺曾求竹醉日更問柳眠時盧
橘初非橘蒲葵不是葵因而辨名物甘作老樊遲
韓子師朝路為小人無禮去國再來婺女
推敲乍可恕詩客攘臂豈容遭怒螗三尺何時尸鼠輩
九霄一日失鵷行君王擬聽尚書履使者行催相國裝
共喜日邊歸去近雙溪椎鼓下舟航
庭下棠陰七換秋去思遺愛滿東州當年父老留大尹
今日兒童迎細侯久别雙溪勞夢想重來八詠識風流
故人再此相逢地曉出衡門失舊愁
翫月
天風忽披拂覺我襟袂清雲片玉鱗薄月華金暈生曾
於滄海看浩蕩此時情髣髴見三山洶湧波浪驚
晨起
東旭曉曈曨照我墻角紅衰意忽開豁衰顔亦丰茸便
欲理晨策去遶菊花叢惜無會心友一尊清興同
古意
共綰同心結那知有别離對人争忍說不敢畫蛾眉
霜後菊
嫰黃釅白媚秋暉正坐清霜一夜飛似怯曉來天氣冷
一時都換紫羅衣
送邦佐弟歸鄉
昔時俱是一兒童今日相看兩秃翁舊約對牀心自喜
新詩入夢句仍工吾衰已覺身如幻汝老猶疑氣吐虹
南北相望才數舍何時更卜一尊同
子陵
足加帝腹狂奴態自是君王禮數寬四海但知天子貴
先生只作故人看
喜雪
陰宰弄精神空中舞玉塵入簷燈影亂折竹曉聲頻照
幌光侵曙欺梅氣壓春老夫貪快賞呵凍拂烏巾
柳
長條攀折歎離披底事人間管别離何似龍津通御氣
建章宫裏鬭腰支
懷方叔
憶昔尊前共賦詩如今仙去見無期吟䰟想只空山裏
嘲弄風光人不知
有感
滴水添壺箭跳丸疊崦嵫只誇顔似玉不覺鬢成絲
初夏
時節催農圃園林花事空柳蒼無故態苖長有新功
因觀贊皇平泉草木記有感
平泉草木頻移主西雒園池幾換人但把風花觀世界
莫將金石認吾身
悼邦節弟
皇考憐同出青山憶並廬前春曾訪我無月不來書易
感中年後難忘少長初倏然成夢幻歲晩重欷歔
張致政輓章
上壽身仍健榮封歲屢終無因拜龐德空幸識王戎含
玉亡遺恨懸車近古風燎黃應不遠光寵賁幽宫
次韻黃司理
龍墀射策筆如神馬首哦詩句益新忽捧名篇端有意
欲求強對恐無人浸滛漢魏知追古摸索曹劉已識真
荀氏八龍誰最著慈明頭角在雲津
悼何求卿内子王氏川人王丞相夫人母之妯
娌
名父飛鳬席慶長良人傅粉舊傳芳籃輿曾帶陽臺雨
花院俄沉婺宿光表表門眉看列倩詵詵蘭玉有諸郎
不唯綵誥生前寵更有豐碑自玉堂
漁舍感秋
小築瞰清流人閒境更幽蒹葭寒帶水蟋蟀静吟秋
繭菴回
歸路俯清川呼奴自刺船戲魚翻晩照宿鳥入寒煙
暑退秋夜賞月
冠巾暑退纔如律詩酒交情不作疎今夕孤光清到骨
鏤冰裁玉滿林廬
拒霜
楚天寂歴暮雲平何處江村落鴈聲正是西風掃黃葉
不知春色在朱榮
罷劉巖酒庫
世事升沈侔蝶化吾生來往更蠅營歸心有愧陶元亮
家事當如尚子平豈是木雞猶有變故令漚鳥尚相驚
老夫本自無城府抱甕何妨過此生
閩中得家書
家書隔歲至生死半一新新故無已時悲喜俱傷神人
生兹世間誰是出世者有如獨繭蠶終日自纏裹迢迢
碧海路青鳥長來去安得挾雙成吹笙入煙霧
海上獲捷禱於廟神王公方交鬭間賊桅忽倒
赴水死者太半後請于朝賜額靈惠
直駕樓船擣賊桅金槃一擲萬人開何當為奏褒封典
釃酒刲羊亦快哉
出閩中四首
山行十日到吾家臘盡歸人惜歲華斗酒隻雞誰勞我
更須踏雪看梅花
千里携家一秃翁一尊倒盡百愁空野梅可是工迎客
排日開花到浙中
飄蓬不歸根而我還故里有食即可安何必土風美豈
非俗緣故墮此膠漆底艱關一月程况復携老稚囊空
畏途遠蓐食常夜起人生貴適意奔走殊未已俟有三
逕資吾生恐無幾
晩出仙霞嶺平原豁故關石窮千里逕雲失萬重山漸
喜鄉音似遥知兒輩歡不緣懷里社倦翼未須還
梅山續藁卷十
