梅山續藁卷十二宋姜特立撰
傷老
老翁足力弱踉蹡如小兒須杖乃能行動步憂欹危髮
秃生細毛正似出胎時忽復長兒齒輔車兩相依還童
既無術衰謝乃其宜載念天地間八十者幾希如我真
幸民何必暗傷悲且飲北海酒自吟東老詩
喜敗篋中得舊詩
十首詩篇久棄遺偶翻故篋有光輝恰如建鼓求亡子
一日門前忽自歸
風色
風色作吳霜山中草木黃冷烟籠碧瓦露葉徧寒塘
對花戲作
八十衰翁歲月高可憐老氣尚觕豪春來縱被花相惱
半是無心半搭猱(出小說)
追感三朝遭遇今如一夢
本是蓬篳姿偶作帝王客日日上金門時時分玉食自
忘身世賤不覺仙凡隔幾多賢逹人饑寒臥空澤
余垂老於居之西偏營小堂面對南山一峯卓
然榜曰如山蓋取詩人意也
一峯高插丙丁間南極星光伴我閒不向仙君乞如願
只從造物覓如山
菘苣初冬稍茂喜而有作
紫苣生春荑助我作湯餅黃菘養土膏冰壺添雋永凡
物貴適口何必須九鼎况我藜藿腸萬錢慚食頃
再賦如山
小堂草草屋三間暇日徜徉養壽閒揭榜如山還自笑
何人不老似青山
肉&KR4314;萊菔(&KR4314;字從俗)
玉食舊游寧作我藜羹故態未忘吾爛&KR2057;萊菔甜如蜜
細點猪臕滑似酥
又賦如山
如山堂上好登臨羅列堂前紫翠岑萬古烟霞供坐嘯
四時風月伴閒吟海鷗心性滄洲遠野鹿精神草樹深
却笑井蛙并轍鮒只知缺甃與蹄涔
懷古
古來一代文章事自有風騷翰墨臣今日蘇門四君子
異時鄴下七詩人
月
萬古長空月虧盈不計年魄生蟾共没光滿蛤同圓
春物
一春天富貴萬象物光華遥想西湖上風流賣酒家
和王粹中
非農非吏本同塵胷次何時不是春戸外松筠隨意好
山中風景逐時新擇鄉幸喜仁為里省已深慚德有鄰
事契姻聯非一日嚮來俱是異邦人
長至後
遲遲晝景轉庭除似覺今朝化日舒印篆旋添香晷刻
繡牀暗積線工夫
劉益之判院輓章
傾蓋如今五十春中間還得綴華姻單于萬里同哀使
馬援一鄉稱善人告老已能官及子頒恩更喜爵榮親
佳城一閉成千古無復傳觴酒入唇
潘夫人輓章
登堂曾拜太夫人秀偉端方迥不羣為子求官因白屋
有孫擢第自青雲身兼富壽人應少眼見曾玄世罕聞
已被榮封猶未已更看褒贈賁新墳
拾遺詩
過行在宿詹塘
三十年間倦路岐今朝猶自羡輕肥敝輿衝雨方行役
朴論干時未息機日暮腸枵聊命酒夜寒衾薄旋牽衣
一㕓三徑何時遂且待相如駟馬歸
遇雪
艱難要經歴勿為居所移方兹冒雪行有愧在家時杯
酒全無力春寒易着肌誰能念此老團坐有癡兒
留題雪峯
雪峯未到意先猜只恐冰崖凍不開多謝天公憐倦客
故將暖律入疎梅龍湫慘淡驚神物象緯崢嶸逼斗魁
顧我區區亦何者扶藤能為此山來
代陳公實上通守王剛父四首
我識通川守人才世所稀金陵傳正印葉縣悟圓機國
論曾三接邊城且一麾從今雌甲子洗眼看雄飛
戍解淮山月波平瀚海秋主憂銷北顧賓宴接南樓自
愧成村叟無因接勝流鈴齋聽客鴈應念稻粱謀
淮上津程遠山陰信息稀有塵生曉甑無帛剪寒機稚
子莫垂泣故人今把麾歲闌歸意速目斷鴈南飛
洗甲通盟後同庚緩帶秋邊聲寒臥鼓海色靜明樓冉
冉歲云莫栖栖詩者流不才同社櫟一飽愧身謀
和雪詩
怪見司寒着意濃巧裁六出羡天工烏翻樹拂梨花月
鷺起沙平玉篆風勢合深連雲渚北光寒淡抹粉墻東
梁園賦就驚先手末至相如敢擅雄
通守田太尉生辰二首
犀庭淵角凛英姿褒鄂凌烟想畫時建武堂深閒緩帶
籌邊樓迥靜哦詩曾乘神驥參天仗還插宫花賜寳巵
今日北門方借重九重久已結深知
吳頭楚尾幾名邦公以循良逹舜廊未把勲庸齊寇鄧
直將教化繼龔黃蠧蠲前政人云樂最上諸司議曰臧
只恐周廬賴彈壓芝泥趣召覲清光
昭君
漢宫胡地真天壤一别長門隔塞雲莫謂琵琶慰行役
琴心不比卓文君
賦孫宰知魚亭
萬物各有適所樂乃其天達人默識之此意妙難傳賢
哉漆園吏知魚豈其然客問子非魚烏知魚樂全荅云
我所知知之濠梁間問者固已遠荅者不亦難要知知
魚樂當作夢蝶觀周與蝶非兩魚我寧相懸海門孫夫
子讀書必鈎玄結茅製小亭下瞰碧玉灣因魚揭佳名
理賾非言詮夫子固知魚魚亦知君賢我欲從之游褰
裳濯清泉魚乎可勿猜久矣忘機緣
江口阻風寄琅山衷老
人間有淨境咫尺不易通今朝解塵縛始到天人宫疊
嶂擁崔嵬夏木鬱青葱白鳥巢半山掩映畫圖中高低
闢忩牖綠陰翳芳叢境寂意自佳坐久心彌空更兹主
人賢晤語禪味融歸途若有得便欲超樊籠奈此塵緣
深蹤跡如驚鴻驅車出蘭若俯首坐疎篷連日滯江干
風雨渺冥濛緬懷支道林此會何時逢
贈孫宰雪中招飲
令尹宣和氣冰花兩度開德星方此聚瑞應瞥然來玉
篆縈紅炬天酥落酒杯相持索新句慙愧謫仙才
施元用醉謁邑大夫胡公公賢者也不以為凂
已翌旦神刺見之元用以喜雨十詩為謝仙尉
孫公贈詩白甕邊不識畢吏部筆下方知李翰
林釋其嫌一時和者相繼其族兄德茂復有詩
箴之元用遂銳然止酒事有曲折情存彼此然
百里不失為通德茂合於義元用勇於决皆是
也括蒼姜子為長篇以合之簡元用兼呈諸公
庶幾期於大同泯然無迹矣
肩吾有雲孫磊砢東州瑞一誦能萬言落筆忽千字才
抽獨繭緒態湧春雲思喜慕高陽徒時追習池醉笑被
僒囚拘跌宕每自肆心知令尹賢詭迹姑爾試誰知趙
藺卿復袖禰衡刺非意忽相得直到古人地施君激深
知十詩手自贄梅仙亦竒才睨此一時事新篇發佳話
冰釋兩公意賡載皆文豪璀璨明璣墜西鄰有伯氏規
切豈亡謂甘言古所戒矯枉未傷義昔人有火攻達士
胡足累施君真勇者念酒寧我祟指天誓止飲忽改開
羣視邴原恐廢業陶侃憂親恚獨醒向清湘自責當先
隧古來有若人於我適相類勿學劉伯倫詛婦儕兒戲
勿學陶元亮止酒詩非志自此真止矣惟當醉經笥湎
然啜醇醲抖擻糟粕棄沉酣日滋久富貴可立致視彼
九醖功未足易所嗜持將沃宸聦澄醍有遺味異時理
扁舟却載鴟夷器
為通州守賦綠漪亭二首
亭占佳名淮海東六丁擁上水仙宫簷牙簾額烟霏裏
人語歌聲荷氣中酒醆吸殘千斛月釣竿擲下一絲風
使君清德真如水潭影人心盡日空
景物天開四面寬如披百幅畫圖看有時鷗鷺下蒼靄
無數菰蒲生碧瀾獨立晚凉秋思動醉呼小艇水雲寒
他年虎節重來訪唯有恩波不解乾
題琅山大江
初出岷峨一線微波濤到此浩無涯坤隅横貫五千里
天塹雄當百萬師虎戰龍爭猶可記鷗閒鷺靜幾曾知
莫言天意限南北正是中興混一時
明月歌
月在天兮何高我居世兮何卑高卑相去幾萬里年年
夜夜長相隨明月入我懷我攬明月輝妙明中間含萬
象此時此境誰能知
閒退自適
老退保餘生不愧身與口大似劉真長東山亦何有
對酒
老態日日增歡意時時改唯有對壺觴依然此心在
春事
春事動勾芒閒行嗅嫰芳人無前日興花有舊時香
寄虞大卿四首
韋郎昔日在蘇州唯許丘丹共唱酬今日故人天上去
誰將好句慰清愁
彩鳳鏘鳴瑞上都秋蛩春蚓謾吟哦寄言郊島休聫句
且聽臯䕫賡帝歌
聞道新詩日漸多珍藏未放落江湖抛甎此語真相戲
和璧如何肯抵烏
昔年寓郡獲親依句妙時時得解頥每過雙溪溪上路
邦人猶誦使君詩
春到
春到天寒花未芳老人寸寸惜流光攀條先試東風手
蜂蝶如知合斷腸
寄題須記亭
橙橘年年熟青黃滿故枝坡仙自有見妙語寄新詩好
處須令記欲記難為辭公意非我意我樂公不知體會
在何所請觀濠上時
梅山
欲識梅山境回環列萬峯朱門依綠水粉堵出青松
梅山續藁卷十二
