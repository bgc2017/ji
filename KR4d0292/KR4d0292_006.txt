梅山續藁卷六宋姜特立撰
歸山間舟中寄黃正言
黑風吹雨亂雲奔一舸浮家過别邨便有新凉生竹樹
更添清興集槃樽打篷點點催詩思著面蕭蕭冷醉魂
來日小溪山水活一波盡是使君恩
黃正言為邑宰累罷郡送行
人生皆有别此别良不同不作兒女戀惨然見顏容郭
奕追叔子后山逐蘇公二賢間世士二客有古風不畏
簡書誚越境遠相從上下數百載凛然兩相望我亦何
為者偶在寮宷中荷公以禮遇詎敢忘敬恭公才自超
卓落落澗底松我老無所用颯然一衰蓬相送三十里
已復媿前蹤願言養宏博吾道終當通
贈染髭宋道人
道人染髭鬚返老作年少雖得陸公憐却被吕公笑道
人爾休癡百年終漏逗
司馬倅解組送行
雙溪梅水飛洪瀾風掣五兩争檣竿有美人兮彼何官
東陽别駕司馬孫兩攝郡紱私不干二年解組知歲寒
五規三戒投天關經筵賜讀帝意懽此行定合陪清班
發揚祖德仍追攀勸君一杯勿留殘轉首咫尺過前灘
王俊卿所居甚隘而看山亭依浮圖之址卓然
孤起誠偉觀也
吾憐㕓市人偪仄烟火隘六月圍炎蒸引吭思大噫誰
知蜂螘聚却躡鯨鼇背近山羅前櫩遠岫落天外浮圖
卓孤標如大舶航海蓬萊與方丈便覺咫尺在酒酣揮
八極醉眼聊一快更須約安期萬里弄澎湃
赤松三詠
仙山名字幾千秋勇退曾聞漢故侯自笑功名無尺寸
歸來也作赤松游
右赤松山
四山古木老烟雲流水桃花幾換春舉世但誇羊化石
那知不有武陵人
右小桃源
自從兄弟得神仙一去空山竟杳然唯有華隂舒道士
好詩長與此山傳
右二仙廟
賦婺州之錄參廳明遠樓為李中甫董奇卿作
也
脚蹴南樓咫尺間手摩八詠境全慳東西合抱兩溪水
遠近平分千里山但見孤鴻渺天際更無野馬隘人寰
一時從事先名實豈有能誣雀鼠姦
偶題
霜降水自落春濃花欲迷道心因老進狂態逐時低
永日
永日静無聊空庭散欝陶憩禽猜落果乳雀趁飛毛
賞花醉吟
七十衰翁雙鬢槁每遇花時拚醉倒今年只是去年花
故吾何似今吾老空中日月籠中鳥萬古賢愚塵一窖
尋思世事總浮雲斷送一生唯有酒
和黃正言勸農
雙溪溪上綠初勻曉日曈曨霽景新五馬先聲才出郭
九農和氣已生春教條頒布人心悅父老醺酣德意親
從此惰民俱力穡會看優最上嚴宸
失駿子
䑛犢情何限亡羊意易迷聊為暮景玩遽與小年齊漲
乳空宵哺深閨失曉啼已知真幻泡感至一悲悽
乙夘春自郡歸賞牡丹適有故竟回唯魏紫略
放二頭
歸早開遲兩寂寥經年不見董妖嬈芳心未展緣何事
半是閒愁半是嬌
夢想看花歸意濃歸來底事别花忙魏家姊妹知人意
先試春風半面粧
和司馬倅喜雪
寒意沉沉雲氣深老來病骨冷難禁巢禽一出不知下
籠鶴乍飛無處尋便欲騎驢洛陽市不妨放棹越山隂
天公已作豐年瑞更仗風威掃滯淫
歲在紹熙甲寅浙東西大旱旁連江淮至秋暴
雨水發天目漂民廬浸禾稼而蘇常大歉小人
趨利争運衢婺榖粟順流而下日夜不止又去
冬歲暮多雨連綿至春半未有晴意人情憂悶
聊書數語以備采謠者至辭之工拙固所不計
也乙夘仲春作
去年數州旱秋雨漂民廬今年復春霖赤子憂為魚不
見日月旋但見霰雪俱處者絶營為出者困泥塗近山
不可樵平地不得鉏有壤莫糞田有火莫燒畬花木淡
惨惨麥苗冷疎疎張王階下苔寒酸井邊蔬上天胡不
仁蒼生一何辜傳聞常潤間流殍滿路衢鄞江禍尤酷
越山復何如米鄉已無積山郡豈有餘小人急眼前負
販日夜趨只知利一已豈暇䘏里閭屈指至秋成未可
保無虞堯湯備先具庶冀收桑榆
喜楊方叔見訪(初以梅花為約既而仲春方至)
憶别西風首重回今朝相見笑顏開梅花臘底思君語
桃葉春前望客來足健尚堪淩&KR1626;&KR1700;詩工未許繼堆豗
山園近日新成趣正要相携把酒杯
讀漢史
萬石躬行不讀書公孫張禹號名儒詩書何罪工發冢
自是諸生愛頷珠
乙夘元宵多雨
臘前雨勢已翻盆臘後淋漓到上元燈火不張蟾彩暗
笙簫有禁霤聲喧(時遏密禁樂)麥田聞道水盈尺里巷想應
泥沒門悶坐孤吟無好况三杯冷落對黃昏
又
連年旱氣民愁食及至春來又雨霖濕麥卧泥難辨草
寒蔬入市貴如金燈輝不到愁人眼節物空驚老者心
且喜今朝日光出更湏風力掃重陰
種桃
種桃三百樹隨處有開花來年三二月便是武陵家
聞衍孫恪得舉
慶事聯翩走四鄰吾家門戸一番新明年雙上青雲去
為汝山園作主人
陳德承致政一子中舍選次子中漕臺與余二
息同牓賀之
皇朝網英材三歲設科目四海一飛龍兩家雙中鵠得
非詩禮效且喜箕裘續二老亦牽連明年書小錄
陳德承致政病後得詩且以見賀
上恩鼎至愧叨逾退省何嘗有碩膚甘作一麾山吏部
不為三敗管夷吾相思夢想江湖隔熟誦篇章錦繡鋪
無妄疾來終易愈豈容毉砭值庸夫(一麾前輩謂麾去也)
烘被詩
烘被龜藏六焞焞梨棗春不唯勻踵息且以煖腰身捫
蝨閒尋句聽雞怕及晨是中有真味不羡北窗人
夏月山中聞鸎
深山五六月猶自有鸎簧只滿幽人聽何如入建章
鸎答
自是山禽侣徒因語得新不堪供貴玩却作李山人
菜羹二首
擬續冰壺傳嘗賡玉糁詩蒸豚貴公子却莫遣渠知
一自入金門屢蒙分玉食今朝苜蓿盤猶疑照初日
因見市人以瓦缶蒔花屋上有感
城中寸土如寸金屋上蒔花亦良苦因思離宫與别館
南至九嵕北鄠杜東西延袤八百里橋梁褭空七百柱
傷哉好大荒主心豈識世間蓬篳趣一邱一壑吾輩事
隨分園池何用許我今度地山一隅栽柳栽花已無數
大雖不足小有餘便可終身為老圃
秋暑
吾性仍忍寒不受秋暑悶既抱相如渴復喘平叔汗疥
疾亦相乘爬搔擾軀幹平生懶揮箑况復蚊蚋亂忽聞
隠雷聲引頸若鵝鸛雨意竟蕭條依然坐深㸑安得天
公仁霜令從此換
詠舞者李廌
曾見簮花上舞裀回旋殊不動纖塵昭陽殿裏無飛鷰
今代誰為第一人
中秋追和
樂聲催遍上華裀回雪光中不見塵今日山間易惆悵
當筵踏月更何人
葉仲脩令其子携所作求詩
雅道去已久挽回良獨難湏求正知見莫學小波瀾父
子專詩律風騷逼將壇(謂高鄰有詩翁也)如今寄佳句那復阿
蒙看
秋霽
清秋初過雨濕葉閃晴暉數册文書静一庭人事稀
送枕屏竹爐與劉公達致政道室
不畫椒房百子圖銷金帳下擁流蘇聊將鷗鷺滄州趣
伴送江西古竹爐
出門
出門誰與游顧影惻我情賴有木居士作伴山中行
吾家
吾家何處住一嶂獨成圍莫遣通樵斧應嫌减翠微
畏途
畏途謝排斥造物遂初志彼雖快其私我獨佩嘉惠愛
憎有回牙恩怨或倒置得馬豈君福鑿渠真我利向使
老班行兹事恐遂廢三逕幸足樂一瓢聊自寄興來或
歌呼客至任醺醉以此終百年何用一品貴猶勝白首
歸流光忽西墜
趨郡回
老去猶趨府往來添客愁丹楓漁舍晚花麥野田秋
新居覓竹栽
闢疇事廬井物色費經營正擬一㕓足便懷三徑情吾
居恐全俗君圃有餘清急欲就佳趣哦詩乞翠莖
覓橙曾有句乞竹可無詩好輟東南榦同為風月期根
豐宜地力萌達趁春時他日如相過清隂滿酒巵
子陵祠堂後兩崕對起可高百丈或者指為釣
臺
壁立雙臺百丈餘如何竿綫擲空虛時人不會先生意
只釣清名不釣魚
閒賦
樓臺百萬装成花木四時羅列從渠眼底江山欠我詩
中風月
側金盞
淺淺嬌黃向日開枝頭斜掛幾金杯細詳名字并花意
不醉花間不得回
小橋
小橋横野澗物色自孤清終日相晤語松聲與水聲
庭草
一簇墻陰綠正繁不依朱戸傍雕欄竹光苔色深相映
只許閒人静處看
又
幽幽庭下草悟悅有禪味君看紅紫場紛紜亂人意
梅山續藁卷六
