梅山續藁卷十三宋姜特立撰
劉晁之家園六詠
梅澗
勝事人間少芳堤盡種梅横枝出疎影蠧枿長蒼苔瀟
灑依湍瀨飄零落酒杯戱魚時躍去凍蝶忽飛來宛似
孤山見還如庾嶺開只將松作友更與竹為媒迥出千
林表真成百卉魁羞争桃李豔自是棟梁材止渴將軍
智調羹上相才風光無着處吟思發春雷
紅雲
海棠亭上號紅雲晴日青天絳綵新疑是羣仙朝玉闕
一時都戴紫霞巾
竚棹
青溪一曲似清湘刳木臨流製小航莫怪時時來竚棹
一生心事水雲鄉
浸碧
澄潭喬木插晴煙樹影溪光相接連我欲呼兒操小艇
醉時坐看水中天
露華
水氣澄鮮暑氣微一池菡蓞映漣漪精神妙處無人見
只在風清月冷時
翠螺
繞旋曾不費躋攀累土為基聳髻鬟恰似洞庭湖上望
爛銀槃裏對君山
汪尚書輓章二首
昔年宦路意相傾四紀中間一寄聲賢嗣登門如對面
新詩緘興見輸情安輿方擬來巖邑急訃俄傳上玉京
歎息于今尠人物短章吟罷淚霑纓
文章事業蓋羣工盛世明良喜會同千首歌詩如白傅
百篇奏議似宣公貳師失道違中制元帥基謀喪後功
二十年間遂高志鴟夷一舸鑑湖東
足弱
足弱老態增顛仆人共駭無趾真吾師天刑烏可觧
偶題
冷澹清虚未是貧吾家富貴自天真江山風月元無禁只
許閒人作主人
壓酒
酒到劉伶墳斯人已枯槁不如營糟丘吾將此中老
喜晴
晴日曬江臯人心散鬱陶天地忽開泰萬象分秋毫瀉
我竹葉青烹我翠雲濤勿與俗士對且讀楚人騷
晴雲
晴雲行太虚浩蕩本無心随風忽變化倏忽成古今卓
爾起竒峯萬目競瞻仰本自無心高莫作有心想
重九
淵明頗愛重九名我亦愛飲重九酒已辦黃菊與紅萸
喚起陶公為四友
林和叔山園九詠
安坻
規剏仙舟傍水涯搜名揭榜號安坻于今措足如平地
無復風波十二時
娛老
老來何事可娛嬉堂枕崔嵬瞰綠漪自有山光并水色
不須花貌與蛾眉
西望
江山静處遠紅塵出郭肩輿意自真西望市喧聲合處
中間幾箇是閒人
數花
横身障簏又何癡睡聽朝雞欲曉時唯有先生無一事
偶來閒坐數花枝
霞隠
流水桃花幾換春花溪溪上好棲真此中自有神仙伴
不是秦時避世人
秀野
坡仙獨樂賦新詩秀野於公兩得之山卉名花同一囿
調元妙手本無私
霜餘
龜殼浮游不問津壺中日月自長春向來橘隠商山樂
今日中間添一人
鷗渚
歸來林下久忘機表裏虛明更不疑俯仰自知無愧怍
此心何止白鷗知
細香
翠莖綠蔭散高岡老氣崢嶸耐雪霜不獨清虚符有德
紫綳纔脫便馨香
如山堂二首
飯餘行挟册醉後卧看山舉世皆忙者無人伴我閒
時時緩步到如山松竹風過繞懦絃此是老人消日處
客來須飲去須眠
老伴
老人須老伴舊事可重論今古不同調後生難與言
得節二首
年登八秩少三春鼻祖功名事不倫紅旆碧油非本意
綠蓑青笠是前身
風雲際會少人同玉殿宣麻出禁中聖主念親催賜鉞
老臣捫淚痛遺弓
山間曉望
老來活計不堪聞嘯月吟風自策勲不愛黃金三萬鎰
只求清曉一山雲
此路
今古皆從此路行只有短長分早晚我比儕輩得已多
送老生涯唯酒盞
余行年七十有七腰圍頓减殆不勝衣齒亦摇
脱可念也
衰鬢已凋潘岳便腹頓减邊韶陋姝何必豐臉爛飯湏
要長腰
平原郡王南園詩二十一首
南園
南園山水神仙窟上世源流忠獻家晝錦堂中詩句好
因詩名榜更光華
許閒
裴相功成歸綠野謝公人望起東山巨川欲濟須舟楫
只恐求閒未許閒
和容(射亭)
君侯不與力科同能事都歸德行中矍相圃間唯孔子
和容堂上獨韓公
寒碧
千層山色參空碧十里波光照眼寒六月火雲横障日
好來此處凭欄干
藏春(芍藥)
牡丹過後看紅藥頼有藏春得少留恰似隋宫干綵女
錦颿一夜下揚州
凌風(關)
花木樓臺錦不如關門下瞰更凌虚他時老子如相過
認取東來青犢車(李老君騎青牛過函谷關)
西湖洞天
洞天别是一蓬瀛桂館時時吹玉笙中有仙翁長不老
不知幾箇董雙成
歸耕(莊)
歸耕此計未為遲畎畆艱難已素知伊尹佐商功業盛
却思前日有莘時
夾芳(兩邊花木)
四時花木巧玲瓏夾路紛紛紫映紅步障不須西蜀錦
相公行處裹春風
豁望(山亭)
高亭四望與天開乘興登臨亦快哉胷次如公無滯念
時時只合眺崔嵬
鮮霞(桃)
蟠桃花發景爭新流水漂香幾換春洞口霞光長蔽日
湏知中有武陵人
矜春(梅)
莫疑造物擅天工先借孤根暖氣通待得乾坤生意廣
一時散施與東風
歲寒(松)
森森翠色密藏煙霧鬛風髯上拂天應伴我公長不老
不知化石在何年(馬自然指松化石)
忘機(水閣)
機心已盡自虚明滓翳寧容點太清寄語堂前鷗與鷺
五湖煙水莫寒盟
照香(池亭四圍花木)
華池島嶼屹中間花木毶毶水一環恰似諸姬梳洗罷
一時窺鏡弄嬌顔
堆錦(海棠)
天機織處紛紅綠丹鳳銜梭自往來全似蜀江初濯罷
風和日暖錦千堆
清芬(桂)
仙桂扶疎秋復春一天風露散氤氲常娥自有長生藥
相伴仙翁住月輪
紅香(杏)
子因南岳仙人得花自蓬萊海上來每歲枝頭春意閙
香風紅豔滿樓臺
遠塵(高亭)
高亭迥出人寰表須信仙凢路已分世上俗塵那得到
如今步步是青雲
幽翠(竹)
萬竿翠竹擁山隅時有風前一鳥呼公若來時罷簫鼓
盡收幽意入蓬壺
多稼
富貴多為居養移田家作苦記農時亭名多稼非無意
後代兒孫却要知
梅山續藁卷十三
