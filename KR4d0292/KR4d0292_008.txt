梅山續藁卷八宋姜特立撰
秋江柳
春暖和烟重冬寒帶雪稀何如秋浦畔含思獨依依
方叔每歲一相訪送行
耐久交情歲月深今朝何事返家林北鴻西燕一年别
流水高山千古心何日從公歌舊曲(偶同謳昔時舊曲有感歲月之邁)
無人伴我賦清吟若為雲氣從東野應繞劉岩紫翠岑
寄方叔
懶過醒心亭無人作伴行禽魚皆命侣松竹亦同聲只
作留時意那思别後情連宵懷晤語心惻未能平
去燕
去燕忽若失斷蟬凄復連不唯觀物化且以感流年
曳杖
曳杖度林樾晴光破衰顔好鳥忽相鳴覺我身世閒身
世誰自覺此妙吾獨觀正以静得之樂哉天地寬
寄題楊先輩霧隐
猛虎樹摩痒更為蟲所蝕元熊擲崖木正坐勇與力爾
豹居其間而復有二德既不眩文采亦知身足惜衣錦
貴尚褧桐梓惡戕賊含章大臣體深居君子識室以霧
隐名兹士有典則韜養日以久何患不輝赫而况數鉅
公銘詩播金石只恐難久藏却為人所即
對鏡
少年鑒止水自喜顔色好如今對明鏡但覺增老醜老
醜將奈何行當就枯朽古來聖與達閱世誰長久仙藥
不可求紅顔復何有嵇阮真可人沉冥一杯酒
題許尚書石刻二首
烏絲玉軸陀尼表闘草搴花錦不如不是向來元祐脚
唐人文字晉人書
先生自是吾所敬况復曾蒙點化餘筆妙共推三昧手
尚書安得不中書
閒吟
老去無心思世事静中有業愛閒吟有時看水看山處
舉世何人會此心
紅蕉二首
一藂綠鳳尾含烟徑尺紅英曉更鮮曾見畫歸丹禁裏
太湖石後粉墻前
品格清虛壓衆芳何年分種自炎方直疑剪破紅羅軸
插向綠綃深處藏
感舊
忽見鸎鸎挾兩雛因人感舊易欷歔佳人例屬沙吒利
春去春來能囀無
送方叔二首
管絃韵勝堪娛客山水音清好賦詩底事翩然欲歸去
尊前風月又相思
梅山近日風光好桃葉桃根總可人自喜暮年多樂事
非君誰與共花茵
旅懷
寄迹雙溪上秋聲動遠林斷雲流影薄過鳫去痕深舊
館生離思新愁闕寄音到頭俱夢事俛默一長吟
送虞察院
岳牧用詞人古今誠罕有君侯東南雋錦心仍繡口生
從謝朓城日對敬亭阜梅翁丈人行味古若玄酒君能
兼衆作活法參已久今兹守雙溪詩思如河剖前追東
陽侯近繼南澗叟璀璨珊瑚鈎盤屈蛟螭鈕往來互酬
贈覺我殊穢醜砂礫投公筐珠璣落吾手蘇李隔遥天
王劉同魏圃風騷難並世道義况有取高篇許編綴泰
華儕部婁不辭附冥鴻庶以圖不朽君王愛其才復易
吳門守韋郎五字句寂寞今其耦森戟尚高門凝香猶
故牖想當吟哦時妙思出齏臼只恐鳳詔催去作仙班
首載賡清廟頌千古換星斗得句勿相㤀時寄山中友
乙夘中秋月色徹曉喜而有賦呈諸親舊
客來暮靄尚周遮客坐乾坤見物華萬里更無雲吐葉
一天唯有桂開花肅霜青女令先布專夜嫦娥意太誇
便欲從兹凌汗漫不知何處上仙槎
乙夘種牡丹
課僕舁豐壤辛勤種牡丹不知從此去更得幾春看
山圃
山圃歸來花半空尊前一别五春風新松已自高三箠
舊塹還湏廣十弓
效樂天體
田宅不多終是有園池雖小勝如無三平二滿人間少
此樂唯應屬老夫
山中
山中有至樂静者得其意所以入山人同來不同味
詩輓樓少陽所生母夫人
繼室侯家古有聞熒煌還得配樞臣香嚴童子先成佛
(生子十歲極聰了一夕坐逝)瑣骨仙人後化身(夫人晚入道)共喜伯仁今
有母何妨小德外無親向來已悟空乘法合作西方會
上人
詩悼劉夫人
淑德生從積慶門父兄隠耀更全真共推蠟屐亭前女
雅稱玄都觀裏人鸞鏡菱花千葉冷蟾宫桂樹一枝新
人生百歲今才半會有重封賁後身
閒賦
人生浮脆若風烟障簏操籌亦可憐但得樽中長有酒
不湏身後更留錢
賦謝惠醋
送酒古來多曠士乞醯今世少良鄰庾郎寒腹便鮭菜
助我儒酸不厭頻
晚來
晚來山氣冷松下獨門行野鳥聽人語山靈警杖聲
立春前有雪
春前一寸雪春後一犂金萬里烟瘴息九農和氣深
余方悼亾適山圃牡丹芍藥盛開賦長句
白巾對紅豔哀樂自不同緬彼古之人拔去禮法中親
喪至嘔血悲涕固無從不哭即飲酒陶然醉為鄉吾愛
蒙莊子鼓盆歌慨慷吾笑潘河陽忍泪賦悼亾自古皆
有死生滅固其常生也根一氣死焉歸渺茫鍾情雖我
輩達節聖所臧且日飲無何久久永相㤀
閒吟
富貴懸諸天禍福人所召但於平處行福輕禍亦少貪
夫只競前而不顧其後忽焉一失脚千佛不可捄
寄方叔
二老論交日真成百歲期同行雙野鶴得意一山雌病
起憐加飯書來渴寄詩已添新蠟屐此興報公知
思微時寄食山寺
招提憶昔寄孤蹤曉甑猶塵午未舂地僻讀書無外事
家貧教子有全功
出處
草木偃時龍入洞鳥烏噪處虎行岡大賢出處湏驚俗
伊尹如何五就湯
賦潘叔玠皆山樓
環滁皆名山正以醉翁重翁時方在郡朱墨猶遮擁君
今建斯樓再食祠官俸雅契醉翁心而無醉翁冗看山
應更真物物皆淨供便尋廬霍期莫作京洛夢只恐難
久閒移文北山諷願堅仁者守用静以觀動
次石魚
君不見隴州石魚生地下中有鰌鯽皆同化又不見衡
湘石魚生山中魚身鱗鬛俱如畫世間何獨此石為魚
形石蛇石蠏皆如生蝦蟇口吻酷肖似螬蠐蠕動幾能
行悠悠荒怪不可考吾意造物初無情隂陽融結亦偶
爾俗智詎可窺杳冥葉君得此不足惜君自川嶽儲英
靈來春禹浪忽變化頭角天上看峥嶸此時回首視此
石棄置殆與砂礫并
有感
少年如曉行志意多閒佚老如夜還家行李自迫怵向
來輕寸隂此去惜餘日已往不可追未來嗟莫失昔人
秉燭游不為杯中物
縱目
縱目郊原亂絮飛好風嬌葉弄天機白灘半露溪新瘦
綠樹初圓山正肥
和王粹中
昔年曾踏軟紅塵回首修門七換春官職不多還不欠
交情無舊亦無新有花日日招嘉客問字時時接近鄰
且願梅山新秫熟許君長作醉歸人
王君玉輓章其子遷其母同穴
昔與先夫子親如老弟兄君能敬父執我亦感交情放
意杯中物無心世上名佳城今夜月應伴酒旗明
伉儷存亾隔孤墳一驛西忽驚雙劍合無復隻鸞棲路
接先塋近雲藏塔岫低歸乎了無憾送騎滿山蹊
鞏大監輓詩
列國名卿號衆多山堂族望最巍峩魏宫賓客推公幹(魏王)
(記室)交趾威名畏伏波(帥廣)老去一麾供坎壈歸來三逕足
婆娑從今詩酒交朋少悵望新阡淚若何
悼亾
安仁愁思怯春寒捫泪題詩睫未乾雙燕歸來如訪舊
不知吾已是孤鸞
蟬
自下高升木杪間風為呼吸露為餐雖云強聒人憎惡
也勝低頭推糞丸
長句贈弟邦達主簿
有弟辭我去明日隔風烟茭青嶺頭雲憶別二十年上
有古峯巒下有深澗川我昔去家時過此涕淚漣汝今
復經行豈不念鴒原人生皆有别此别有何言我年
七十四去日箭脱弦汝雖後十年鬢髮已蒼然世味只
如此恩義以為先會少别良多杯酒且留連何以夀夘
君贈之新詩篇
有客
有客訪山間愁襟一笑寬青燈親軟語薄酒緩清歡
十月
十月氣候變園林霜葉黃餘糧栖下畝宿靄罩寒塘
和虞守感秋二首
莫憶鱸魚美吳天浪正浮只應歸夢到千頃荻花秋
家音何用寄郵置有沉浮旦夕天邊去書來一鳫秋
送方叔
九日相携上翠微安仁悼内不勝悲琴中只弄無絃曲
歌裏聊陳鼓缶辭來歲湏為湯䴵約今朝空過菊花時
君家兄弟如相問為報頥間已素絲
亾婦小祥將至
老來遽有閨中戚歲月飛騰奈爾何八十耄齡能有幾
九三大耋可無歌祥琴合御吾非激朞樂如聽玷可磨
春到有花湏痛飲莫傷歲暮更蹉跎
題梅山詩卷二首楊萬里
松風澗水打窗聲玉珮瓊琚觸眼明當晝如何挂秋月
未春特地囀新鸎秪消一卷梅山集幻出千般景物情
老子平生有詩癖為君焚却老陶泓
承華寮寀集鴛鸞不減應徐讌魏園中有釣璜清渭叟
向來授鉞少陵壇錦心繡口搴花草雪椀冰甌瀉肺肝
身到梅山得梅魄老夫更借一枝看
和
洋洋海内服詩聲手决雲章萬象明千仞覧輝丹穴鳳
三春刷羽上林鸎蕢桴土鼓有遺韵牛鬼蛇神無遁情
才大渺瀰如碧海蹄涔那敢鬪澄泓
接武東朝集鳳鸞相如亦預賦梁園仆旗我合堅詩壁
授鉞君當坐將壇妙似春風薰草木深於元氣入脾肝
宫墻數仞難窺測一點曾容豹管看
梅山續藁卷八
