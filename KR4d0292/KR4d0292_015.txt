梅山續藁卷十五宋姜特立撰
地爐
穴處嘗聞太古時規爐鑿地亦幾希便成簡易真淳俗
坐唤兒孫共打圍
和葉叔豹
暮齡旌節寵旋歸感謝皇恩念細微已是丘園添盛事
更兼山水借清暉老來自合深韜晦語妙偏能相發揮
祝我青松君意厚尚嫌詩瘦損腰圍
酒徒
酒徒狂態少威儀看碧成朱兀似癡何似花時風月夕
提携歡伯緩相随
送丁大卿知廬州
寄迹雙溪喜盍簮剖符廬子遽分襟伏波威著羌夷界
叔子恩懷江漢心萬里烟塵入長筭二邊風月待清吟
促歸早晚飛丹詔新鴈回時有好音
賀兄得節寄詩二首弟邦佐
千年華表插高空歸日呼聲徹九重城郭人民儼如昨
不應忘却白雲峯
老氣崢嶸薄遠空才名一世許誰重已將功業酬身了
却把梅山作隠峯
同賀二首弟邦達
難兄位品亞司空腰下金章指日重晝錦榮歸何太晚
舉頭何啻仰高峯
夜雨當年舊話空草廬應記亂山重歸來若上松楸望
前對南屏巾子峯
和三首
初出鄉關歎屢空行人愁見暮雲重倦投山館憐吾足
踏徧千峯與萬峯
吾祖平生學苦空至今餘慶尚重重佳城氣象年來别
秀出南屏第一峯
平生畫虎半成空歲晚歸來好事重屈指燎黃應不遠
金冠章紱看駝峯
春來葺圃
園林索寞已飄梅且喜東皇勒駕回磨拭石臺需客至
支撑花架待春來
夜永
夜永醉還醒隣雞已有聲衾寒霜令急木落睡䰟清
吟詩
平生性僻愛吟詩驅使風光如使兒縱横妙用無凝滯
問著機緘自不知
又
四始詩之至源流治世音後來無鄭衛蛙蚓謾呻吟
王大卿輓詩
少年登鴈塔晚歲列鵷行賈傅心憂漢宣公䟽奏唐細
氊親沃日白簡舊凝霜才大施猶狹清名玉雪揚
報恩
報恩須烈士拂意是忠臣君看傾邪輩哨哨似婦人
臘殘
臘殘梅破靨春近柳含滋指日驩娛地東風浩蕩時
村翁
茅茨西日暖翁媪自相依不識鴛鴦意雙雙作伴飛
夜半
夜半霜鋪瓦渾如水潑衾爐紅朝易起衣重老難任
芡實
芡實徧芳塘明珠截錦囊風流熏麝氣包裹借荷香
里中驅儺
大儺存古禮彩髮映雕冠如今身老大不似小時看
余曩官都下有一鐵缾甚古貯湯宿火以供朝
謁歸來置床下有年矣偶一日得之因磨洗以
備飲酒不時之需
冶鑄求來不記年貯湯宿火早朝天如今冷落渾無用
且與鴟夷伴醉眠
感歎
日月爭其所昏曉成古今桑榆能幾何可但惜分隂有
花須共賞有酒須頻斟追念舊交遊半卧青楓林
偶題
平生不作守錢虜萬事随緣了即休收拾詩篇閒事業
追随歌酒老風流
立春作時七十八
老覺冬衣重慵便春服輕衰翁脚力弱拄杖乃能行八
秩今時少何人福夀并仰惟文與吕盛德兩耆英
送升之南宫
銀袍金帶吾家有黃榜青衫未有人此去須君立門戶
桂林先折一枝春
思親
富貴來時不見親永懷恩德倍酸辛如今有禄肥妻子
誰念孀孤泉下人
呈府判兄
端憂傷逝者花事欲如何春色愁邊少悲悰酒後多溪
桃方著臉區木漸成窠擬作開眉計何當掃障魔
元宵小飲遊人填塞殊可厭
一燈何似千燈千燈爭如一月雖云屋下熒煌不若空
中皎潔笙歌萬井喧譁車馬九衢填咽老子静對嬋娟
自是一般竒絶混沌燈意略同矯俗救奢良訣
歸括蒼如山堂挈家出宅
今日如山堂擕家如逆旅為誰十日留南山看煙雨
又
且唱還鄕曲初非衣錦衣不須華表望丁令此時歸
贈葉樞相
一别鄕閭五十秋今朝作意省松楸山川良是人民改
故舊無多歲月流不學錢侯誇駟馬聊同范子泛扁舟
風流二老今重會把酒慇懃說舊遊
歸鄉二首
憶昔東坡老曾吟陌上花我今歸故里卉木正光華
五十餘年别故山今朝底事挈家還老來報本思宗祖
不為豪夸里巷閒
小池觀魚
戱投餅餌方塘上無限魚兒翻翠浪向來瓠瑟聽遺音
今日梅山識清唱
過馮公嶺
盤嶠中間十里灣遶山如躡翠連環兩岐盡處忽回首
只在尋常一望間
嘉泰二年得京祠
八十衰翁灰冷時君恩忽許奉京祠夜行不已非吾事
歸日磻溪理釣絲
千葉海棠
二八女兒初弄容妝成意態有纖穠點亂胭脂痕片片
潮生醉臉暈重重
賦括蒼郡齋
括蒼雲水窟刺史神仙宅窈窕九折通髣髴三山隔千
峯鬱崔嵬一𣲖繞清激境淨不可唾崖傾誰敢廹崇桃
炫春紅積李縞夜白樵唱逓往來漁舠時出沒閒招鸞
鳳侶間訪煙霞客替玉肌花貌有水光山色使君玩世
士愛竒忘寢食不憂槖無金自喜足有力欲具航海舟
從公登山屐早晩歸去來飄然謝朝幘
香風樓
太乙真人一葉蓮浮游萬頃思悠然我今不願瀛洲去
願作香風水上仙
遊三巖
一見便非凢世界恍然兜率化成宫未分混沌天無巧
已鑿谽谺鬼有功百尺飛泉晴亦雨四時隂宂夜吹風
莫將俗駕汚仙境明日紅塵在眼中
感興
八秩歸鄉井交遊一二存固知年及耄似覺老而尊
葉樞相和
枌梓交遊盡靈光巋獨存聲名今綺皓公論自推尊
送芍藥二首葉翥
清和天氣屬良辰芳事枝頭迹已陳閒涉小園銷永晝
尚留紅藥殿餘春栽培元是根宜地幻化湏知花有神
約定明年身更徤詩篇又見一番新
枌社光榮晝錦歸新移紅藥著花時慇懃折贈難虚擲
要向詩翁覓好詩
和二首
平生出處半參辰胷臆今朝獲重陳二老白頭欣得侶
千枝紅豔欲無春已拚把酒同中聖况是司花别有神
來歲如今好時節詩翁著句更芳新
暮齡擕挈特東歸紅藥飜階正得時不是花容相嫵媚
風流要索兩翁詩
和二首胡澄
開遲依舊占芳辰不怕羣花笑後陳四月明朝纔是夏
千葩夭豔尚含春傳聞勝賞聯樞節揔有新詩泣鬼神
三十年前舊交友白頭誰復歎如新
鶗鴂一聲春已歸蝶蜂無計戀花時筆頭挽得春光住
却是先生芍藥詩
門前柳
一桁門前柳亭亭翠插空悲秋宋玉宅學舞楚王宫夜
映樓臺月朝牽菱荇風多情二三月亂絮撲房櫳
苦熱
老人氣血少日夜遭煎煑點檢槁形骸能禁幾寒暑
聽箏
鶢鶋設鐘鼓固已非所樂我今對秦箏聽之亦藐藐老
人難遣日藉此慰牢落此意只自知勿令兒軰覺
梅山續藁卷十五
