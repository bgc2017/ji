繼志齋集卷五明王紳撰
論
裴矩論
甚矣人心之不可以不正也以一已言之固吾身之本
推而言之又國家天下之本也苟能守之以正則萬善
出焉用之以邪則衆惡鍾焉堯舜桀紂顔曾盜跖同此
心也同此理也而其所以不同者守之異而用之殊也
是故君子守此心而循此理信乎若四時之有常也昭
乎若日月之明也確乎若金石之堅也萬鍾於我何所
加鼎鑕於我何所屈於是以之立身則餓於首陽山而
不以為困天下之人非之而不以為非以之事君則剖
心為奴而不以為恨佯狂吞炭而不以為辱又豈有隨
其所寓而施之者哉予怪裴矩當隋煬昏侈之君揣知
其將有志於遠略則撰西域圖記逢其志而說其征高
麗以致覆三十萬之衆罷中國之民卒底於亡滅及仕
唐見太宗志在容受直言欲殺一貪吏則能面爭而以
正規之時奚趨向之不同也夫何司馬温公猶謂其佞
於隋而忠於唐非其性之有變也君惡聞其過則忠化
為佞君樂聞直言則佞化為忠若然則吾之所守者在
乎君而不在乎我矣是所謂蹇諤之風惟可施於眀盛
之時而諂諛之計乃行於昏亂之國遂使聖者愈聖愚
者愈愚又何用夫扶傾持危拾遺補闕之職哉予嘗推
矩之言其佞於隋者偽也其忠於唐者亦偽也彼時見
太宗英眀睿斷非可以世故惑故假理義之說以中之
亦猶向之逢煬帝也夫不可必遇者時也不可暫易者
心之理也吾心既合於理時之遇與不遇又何恤哉今
矩之心若下阪之丸遇㠌欹陂險之穴則隨而陷之遇
平易坦蕩之道則歸於正其所守者為何如哉故其幸
遇太宗而得一陳其盛說設使之終無所遇而終事煬
帝則亦終其身而為狗彘之行以並於虞世基宇文化
及之列矣又安得太宗之美譽乎此予所以嘆人心之
不可以不正也或謂百里奚之用於秦豫讓之死於智
伯是亦遇歟曰不然彼顧其用與不用耳若矩者既已
儋其爵而析其圭反進諂計以搆其禍又可同日而語
乎哉
盤庚遷都論
古之善治天下者必謹於常情之所忽略重於民情之
所難違豈不以忽略而不加察禍患之所由起難違而
固欲違之民情之所由怨者乎中天下而立制四海之
民言出風從令行響應彼蠢蠢之氓微劣愚昧跧伏於
草莽之下其心畏之若雷霆鬼神之不敢窺測尚敢揚
眉出氣以吐所懷哉此常情之所忽而易者賢哲之君
則謹而重之欲使之也若承大祭見其顛連也若身受
痌瘝開其麗而輔其生匡其心而翼其性此其德澤入
人之深歷數十世而不忘者也予讀盤庚三篇而知其
德之所以盛者商之都耿圮壊已甚盤庚閔齊民日入
于墊溺故欲遷于殷夫以天子之尊制人短長之命其
拯人於塗炭亦易易耳而大家巨族安土重遷反以浮
言相扇彼盤庚者不以民不順已命為怒唯恐我之不
順其情為憂丁寧告戒引咎自責不啻慈父之於愛子
既敷陳其不遷之害能遷之利又且抑其非心導其善
行用哀矜惻怛之意代捶楚斧鉞之刑其後民非不遷
也而遷於人情之所順雖不能快惬一時心意其所以
纉先業垂後緒者非此不足以中興六百年之業也而
世之論者固以先王動民而民不懼勞民而民不怨以
病之嗚呼不亦求備之甚者矣
漢文帝論
予觀文帝恭儉仁慈可謂漢代之賢君矣然而獨闕於
眀斷何哉於絳侯周勃之事而深見焉夫勃鄙朴人也
自高祖為沛令即以中涓起從觀其披甲荷戈攻守戰
鬭積銖鏤之功至封為列侯而食邑萬戶則其忠勤之
志已見于高祖愛遇之誠與垂死之囑矣夫何瀕老而
文帝以庸人之言遽疑其謀反至令下獄而侵辱於小
吏苟非薄后之言幾置於斧鑕所見何其淺哉予嘗考
其先攻城破敵擁(缺)之勢者固不可勝數當高祖之
疾也命勃以相國代樊噲而定燕及事未竟而高祖崩
則勃之欲反豈非其時乎高祖之崩也惠帝吕后繼殁
而諸吕亂勃以入據北軍而攻諸吕天下之勢皆歸於
勃則勃之欲反又豈非其時乎勃於是時既無謀反之
意乃為漢代社稷臣易少主而立文帝則其忠勤之志
义襮於是矣而文帝又何疑哉然文帝之立勃之恩為
大以大恩之人而欲訊之以大罪仁德良虧焉雖然宗
社之寄非輕而人心之微難托受天下之任固不得循
一人之恩而妨大事理之常也所可恨者獨闕於眀斷
耳昔太甲不義伊尹放之後太甲悔過而不疑成王幼
冲周公相之三叔流言而成王不惑後漢昭帝以少孤
而繼大位霍光為輔燕盖上官譖之而昭帝能為之辨
是三君者皆以稚童未練世故者也特中心有明繼斷
然而文帝既不能效三君之為又獨不(缺)婦人之志
吾不知其果何見耶昔蕭何樊噲建不拔之基業而高
祖猶或繫治於獄或欲即斬軍中豈其習性而然歟賈
誼所云流涕太息者當有為矣
漢元帝論
漢元帝時御史大夫缺羣臣皆舉馮野王行能苐一上
以問中書令石顯顯曰九卿無如野王者然野王親昭
儀兄臣恐後世必以陛下度越衆賢私後宫親為三公
上曰善吾不見是乃下詔嘉美野王廢而不用論者曰
君臣好譽而惡毁賢愚之通患也然則賢者恒志於大
而不局於小愚者則急於小而忽於大其故何哉盖大
者難行而小者易致小者易辨而大者難明也是以盖
世非常之功恒出於聖賢有志之君而煦煦姑息之為
乃見於委靡因循之主孰知行其大者而小者不求自
至行其小者而大者為尤急哉余嘗較之避賢與退不
(闕)
其為君子乎公孫弘以老年為丞相封列侯食邑數百
戶而躬為布被脱粟之飯武帝下詔褒其漢興以来股
肱在位身行儉約輕財重義未有若公孫弘者也後世
不察遂從而稱之以為故事嗚呼君子自脩之道盖亦
盡其在我者而已何必區區求異以為高哉自昔君子
莫過於周公孔子而周公位總宰定制度貴賤異等老
幼異養文物粲然廢一不可孔子亦曰儉則固是儉者
非聖人之中制也不得已而後為之耳今弘禄俸足以
給貴齒足以享而甘减其口體雖至愚之人亦知為釣
名而欺世也不然是周公孔子之言行不足法而儉乃
理之正歟何弘以老年極貴而自奉之薄也或曰弘自
奉之薄盖中心有所守不以富貴易其養故自處如布
衣時耳初何求聞於人而謂釣名欺世哉曰事有任意
徑行而自中於理者有用心模擬而不勉人之知者及
其至也如見肺肝然若弘者可見矣曰自古聖賢多以
菲薄自奉若禹為天子而卑宫室菲飲食而致力乎溝
洫鬼神是亦過歟曰此盖任意徑行而自中於理也夫
禹豈直若是哉甚至過門不暇入娶妻産子而不及字
何則當是時也上受天子之命下濟生民之溺謀度計
畫且忘寢處豈以宫室妻子云乎哉是有故也若弘者
操數寸之(闕)管書盈尺之(闕)位遇承平之世守已
成之法以遵職而己未聞孜孜於聖賢之道成大功立
大業如禹之過門不暇入娶妻産子而不及字也乃獨
於布被脱粟之飯以自現此非用心摸擬而不免人之
知者何耶曰當此之時既無洪水之害且藉世承平故
得安其爵位故將減所奉以與故人賓客共之是亦仁
者之心也然其設心若此又豈用心摸擬之為哉曰仁
者無偏愛而有汎愛之心苟謂弘推仁心以待故人賓
客則在下者當兼受其愛矣又安有殺主父偃徙董仲
舒之謀哉於此益可見其心深忌而多詐夫心深忌多
詐乃獨以菲薄徼譽又豈非孔子所謂索隱行怪者耶
曰然則弘將不得為君子歟曰要之為聖人之道固未
免無罪若以後之踵其位者儕之則弘尚為中人乎哉
田横論
士之事君能致其身而不吝其死者固難君之能得士
而結其心者為尤難夫君臣之際勢甚殊而禮甚嚴也
分甚疎而道甚異也於其間乃欲望之為股肱而致生
死於一命苟非煦之以深仁懷之以至義其可強而為
哉是故紂行暴虐而億兆之臣離心離德武王身履仁
義而三千之臣皆同一心豈紂之臣稟性俱惡而武王
之臣性皆忠歟盖亦顧上之遇何若而應之耳雖然豈
盡然哉固有上遇之如父子至親而下懷二心者比比
而是若漢之韓王信彭越黥布盧綰陳狶者其人歟此
予所謂為臣而致其身固難君之能得士而結其心為
尤難也秦失其政天下豪傑並起百姓紛趨惟勢利是
尚朝受深恩而暮懷背叛晨立盟誓而夕歸權勢若風
翻雲合無所定向者何限惟田横兄弟起齊宗室間繼
立為王及其敗也遂率其徒五百人居海島中高祖即
位聞而召之再四始至既至復自剄二客從之者亦隨
而自剄五百人聞之亦皆自剄嗚呼何施而臻此歟夫
五百人之生也具五百人之性聲音笑貌莫能同飲食
嗜欲莫能同而就死之心乃同豈人之常情實惡生而
樂死哉豈其勢廹而威促之哉盖出於其心之所感也
夫許人以物尚或靳而不與今廼捐軀以與人則夫横
之所以致於五百人者為何如而五百人之所以報横
者乂何如哉當秦之世借父耰鋤而矜德色母取箕帚
而致誶語甚至子弑其君者有之而五百人者未聞有
卓立瓌竒之行名藩巨鎮之寄乃能若是其視夫韓彭
輩沐深恩而成大逆者可同日而語耶雖然横以困窮
率五百人遁去而五百人皆能死之借使横得位而宰
羣臣其能下武王之三千耶由是論之五百人之死横
也固難而橫能致五百人之死為尤難雖然君臣之相
感如此固宜有天下而卒不有者其亦命也夫
陸贄論
智足以窮天下之變故而不能保其言之必用德足以
動主之敬慕而不能信其道之必行其故何哉盖在我
者我可得而致其力在於天者雖聖賢不能違天而強
取況君子乎當周之季王道湮微列國諸侯爭雄競利
以取強弱於反掌天下之民嗷嗷望治者亦久且衆矣
時若以孔孟之賢假之以輔相之位立伊周之績易易
耳夫何天未厭亂竟使其栖栖焉皇皇焉逐跡於魯衛
齊梁之間有見其儀刑而樂告之政事者有欲以中國
而授之室者然卒無所遇豈其智不足而德不周歟梏
於天而莫之能為也每嘆李唐屢經女主之禍三光
已晦而復眀宗社既危而再安至德宗之時亦已極矣
夫豈無撥亂反正之才出於其間以應世用哉盖在有
才而不能用用之而不盡其才也嘗考陸贄以聖賢之
學經濟之具擴忠推誠蹇蹇諤諤當國步俶擾之時君
臣否隔之日於天下之事無不知知無不言言無不當
使德宗能盡聽之則奉天之幸未必見而興元之奔必
不舉矣雖然贄之職歷近侍而大拜矣位非疎遠也贄
之言施之於事而參密謀矣計非全不用也觀其論李
萬榮要君逐帥不當授以節鉞所以正亂世之綱常辯
李楚林棄逆從順不可乘機詐取所以安天下之反側
奉天罪已之詔則唯恐其言之不切而行之不果慮藩
鎮之跋扈則力諫以推誠待人誠國家之蓍龜救時之
藥石也故德宗雖甚猜疑至於理到之言不容不服孔
子曰法語之言能無從乎改之為貴巽與之言能無悦
乎繹之為貴及考薦李巽於前業已許而更用者廼在
辟戾之裴延齡論臺省舉吏章已上而蒙嘉納矣卒格
而不行於是知夫德宗用其一二者非誠心素志也外
則廹於臲卼而贄之言克中於事情内則秉彜好德之
心人所同然而贄之賢簡在人心者非一日也其後大
憝既除而怠心漸恣私慾已熾而良心鮮終於是平昔
施之於人者稍稍見加矣孔子又曰賢者辟世其次辟
地其次辟色其次辟言是故醴酒不設非有大故而識
者已知為髠鉗之漸贄不接淅而行猶徘徊顧盼冀其
庶幾乎改故卒及於辱於是陽城之諫雖切而忠州之
行已決矣且唐之稱賢相者若房杜之功業魏徵之諫
爭姚宋張韓之政事不惟無其人求其學術之懿識見
之正唯贄一人而已庶幾董仲舒賈誼之徒歟而其見
於事功者僅如此豈非天哉故世之論者謂其能順天
而揆事獨不能順天而處已豈過情也哉
序
遜志齋藁序
天之生斯民也又必生聖賢為之依歸以裁其有餘以
補其不足必使闇者資之明懦者藉之強然後天地位
而萬物育也然而伊周孔孟之徒不世出者非天之惡
生聖賢也盖聖賢者靈和純粹之氣之所鍾實未易逢
也苟生矣則將行道於當世垂訓於方來雖其一身之
微其功已被萬世之遠矣夫萬世之後有讀伊周孔孟
之書而慕效之者可不謂之豪傑之士乎雖然聖賢任
道之心雖一而行道之勢則不同伊尹周公得志而見
於功業孔子孟子不得時而托於空言其事雖殊要其
歸則一也後之學者不察其心而離為二端專功業者
則詆立言者為空文務立言者則謂必藉是以明道傳
襲之久而弊愈甚嗚呼世有不惑於衆人而致力行之
功者其殆有志於聖賢者歟天台方君正學負精純之
資脩端潔之行考其學術皆非流俗所可及其言功業
則以伊周為凖語道德則以孔孟為宗會其通而不泥
於一志乎大而不局於小實有志於聖賢者也嗟乎聖
賢之不作久矣斯道之微若晨星之在太空光彩不耀
者數千百年至宋諸大儒出始續其不傳之緒而繼之
然後學者有所宗師今去宋又二三百年矣斯道之晦
亦久矣天之閔斯民而望後人者亦甚矣方君以出類
之才如此其意必有在矣而君又烏可自不力也紳不
敏幸忝同門之列於君之志切有與聞焉故特著其說
於文藁之首
聽琴詩序
今人所以不及於古者非天之降才不同也為之防範
者闕其具為之導養者失其宜外之則靡然承習不知
所以立内之則侈然放肆不知所以檢由是去古愈遠
而人才愈降也孔子曰興於詩立於禮成於樂是則樂
之所以防範導養而能納人於中和之地者尚矣故禮
記亦曰君子無故不去琴瑟而琴者非君子之所當用
心者乎天台章氏仝吉精於琴嘗挟所能至蜀蜀之士
子類從而習之甲戌季夏遜志方公與客坐於禮賢館
坐席初定明月徐升仝吉歷階而上布几焚香援琴鼓
之連及三終薰風南来天籟逸發恍乎羲黃不知其為
遠虞夏不知其為古而周情孔思並陳疊奏忘其出於
數千載之上也嗚呼古人往矣不得而見之矣尚於斯
而有徵焉則夫琴者豈非君子之所當用心者乎予方
病夫人性之偏而不能慮過而不能防遂致終為失德
之歸今聞遺音之有在實足以蕩滌邪穢流通精神矣
是(闕)
感知遇之深視義理之精微性命之玄奥知無不言言
必中節及承教旨有所述作尤研精覃思必歸於正而
後已若先生者可謂間世之英才士林之宗工矣然其
道豈止於一身哉廼邦國之華也紳也辱先生之知最
深且久於其還也士友咸賦詩為餞故紳特明其志述
其學而為之序云
盤石書舍詩序
自昔名賢君子所以道成德就者必鍾夫山川之氣以
生又必有蔵脩養晦之所而造其業盖不清淑以孕秀
則無以資其性之靈不有其所則無以凝其性之定此
理之自然也惟蜀之山川竒峻甲天下故往往産名賢
出巨公為天下後世之所景慕若漢之揚子雲司馬長
卿宋之張敬夫二范三蘇魏了翁則其人也自予游蜀
者凡三載每遇佳勝之境必徘徊顧盼挹其景而想其
人切意夫氣運之流於穹壤者無窮期而清淑之鍾於
人者又豈獨嗇於今哉未幾臨卭張景山甫以盤石書
舍詩文見示皆一時名人髦士之所述作乃知景山甫
之所以司教百里而造就多士與其吟詠講說可以表
於蜀人者盖有以致之也雖然予與景山甫相處者頗
久而足迹未嘗一及其書舍今獲目其圖味其詩而益
知景山甫之處其間也林姿谷態之出没左圖右史之
施陳燁乎金玉錦繡之華不足以奪其志也青燈夜雨
之寥閴朝經暮史之窮搜紛乎管弦金石之樂不足以
動其情也於(闕)
聞君子之於仕也不以位之崇卑為意而以道之行否
為憂其道行矣抱關擊柝又何為媿道之不行位加卿
相秪益累焉是以孔子大聖嘗為乘田委吏亦曰牛羊
茁壯會計當而已矣豈有他哉故其言曰君子思不出
其位其是之謂乎今仲廣居出納之職行出納之事稱
其職盡其事則君親之恩由此以報幼學之志由此以
行况衡州既為時齊宦游之邦而司倉又若聖人所歷
之任仲廣行矣訪遺老以思紹於家聲素其位以求於
斯道如是足矣否則非吾之所望也仲廣臨别來徵言
因舉平昔之情與今日期望之意以為序
素牡丹詩序
上清宫道士鄧如如自其師祖芝山俞煉師植牡丹一
本於所居三華院至癸酉春花始盛開其質雪白而玉
潤人頗駭觀之凡能言者遂為歌詩以侈美其事既成
卷而未有為之序者會予過山中如如稽首請予文以
弁其端嗟乎凡物之賦形於兩間者其妍蚩纖巨固不
同至於人之好之惡之顧在所遇何如耳使其托迹於
仙宫梵宇名園勝圃者雖一卉一芥之微自足以聳人
之玩好苟其生於田家野落縱有異萼竒葩殊芳絶質
亦無為之意者矣若兹花者其然乎雖然世之論牡丹
者若姚黃若魏紫若夀安輩亡慮百十種見之於詩人
品題著之於名士之花譜莫不誇侈其豔冶魁偉耳及
求若此花之娟潔者又何(闕)
以其父執中先生與先公有舊且為製烈婦傳及修元
史而先公又司筆削之柄契誼為最深因請文以繼其
後嗚呼若上人者可謂善於繼述顯揚者矣紳聞大雄
氏之書有報恩等篇其說固可得而求之矣上人既已
得之於彼又復求之於此益見其孝思無窮也韓子有
言莫為之後雖盛而不傳其上人之志矣嗚呼若烈婦
者豈待文辭而後傳哉
送景山張先生赴京序
予讀歐陽文忠公榮鄉亭記知昔蜀之郡縣胥吏不喜
儒士每見輙為其毁辱搆陷以故人不樂業儒亦不急
於仕祿甚有志者不過習訓詁歌詩以自養而已未嘗
不歎其習俗之鄙陋而士氣之委靡也士生其時處其
鄉能拔擢奮勵以自見者其亦得十一於千百哉今去
其時未久餘風遺習豈無存者顧在作興之方與自立
之志何如耳臨卭景山甫張先生蜀産也自其少時慷
慨有立志習詩書六藝之文即圖為世用後罹元季兵興
浮沈里閈以保全性命者五十年國朝文運開始日以
求賢為務遂應有司之辟入成都為司訓居職九載所
教弟子多所成就邑人稱之迄今考滿將赴天官覈績
而景山甫之顛髮亦已種種矣或謂景山甫習蜀土之
俗近納禄之年且負痼疾必將乞骸骨而歸故鄉曝茅
簷凉竹簟以樂夫崦嵫之境設使之任職臺閣寄牧州
郡必非其志矣予謂不然昔馬周以晚年而見遇汲黯
以多病而卧治况當盛眀之時為士者孰不欲竭心展
力以希尺寸之功而圖芳於竹帛尚何有習俗之移人
乎吾知景山甫且將推其所有以自效庶幾不負平昔
之志異日年益高而業益成致政以歸指某丘某水之
舊遊盤桓桑梓以保夫天年使人稱其生為鄉文人没
為鄉先生則豈非景山甫之志願哉予與景山甫游且
相知故本其心為言以贈之而并以廣或人之所見
劉大有詩集序
夫詩者主乎理而發乎情性者也天下之理無窮而人
之情性不一為能不失於理而得乎情性之正斯足以
言詩矣何必鈎竒衒怪如牛鬼蛇神之不可以狀詰屈
曲聱牙若殷彛周卣之不可以意求者乃謂之詩哉嘗
聞嚴滄浪論詩體者五十有六有以世代為一體者有
以年歲為一體者有以地里為一體者有以一人為一
體者何其屑屑之多體哉殊不知造化之理無窮而文
章亦為之無窮譬之聲音笑貌人人不能皆同獨言語
可以強同乎哉是故淵明天性冲曠而得於渾然東野
厄於困窮而得於寒苦政自各類其人夫何世之談論
者往往欲(缺)體或謂體備諸家是猶刻舟而求劍俯
地而捉影愈勞而愈遠矣抑不知諸家之體其能外三
百篇而出於六義者乎苟其不然曷亦宗三百篇本六
義而出入於諸家之為愈予有見於此者久矣而未遇
知己者為之道也丙子之春予邂逅劉大有於滇陽一
見握手歡若平生未幾出其平日所作詩數百篇見示
予閱之累日見其犖犖有竒氣而凡措辭命意皆不苟
誠作者也間嘗與之論議詩之為道大有益以予言為
然因徵文以序其首簡時予以情事未伸心志欎欎若
酲人故諾之而未及為暨還成都追思故人遠不可及
且以前言之不可食也故舉予與大有所嘗論者以為
序大有其終以予言為然耶
玉壺詩集序
世稱司馬子長好游故其文有竒氣夫游烏足以資乎
文哉良以山川清淑之氣經之於目即會之於心會之
於心即形之於言所以言必瓌偉而雄麗也盖人之質
性厚矣問學富矣其得諸内者至矣必藉夫游覽之勝
以資其外然後吾之氣内外交養者有其素於是縱横
上下大小長短輕重疾徐惟吾之所欲言矣豈特如其
所欲哉雖吾亦不自知其所以也如是而有不竒者幾希
古之詩人其作者歷歷可數然未必皆出於此其得於
此者若淵眀之嘯傲物表子美之經歷艱關太白之游
情世外可勝紀哉金華至剛滕先生結廬玉壺山中讀
書積學不務外馳自其少時喜放懷於山水袖攜青囊
書薄遊遠近與人談論甚懽洽而又未嘗泥於其術間
有所得即發於詩歌跌宕為可喜如此浮沈者五六十
年迄今用薦者出為郡庠弟子師所教多成就今年以
校文徵又蹴錢塘遡淮泗歷大梁絶黃河覽華嶽之崇
高閱關輔之雄壯登棧道入益門而抵巴蜀挹岷峨之
秀俯大江之流故其所得益多所出益富予評其作若
春空層雲變幻百出秋漢飛隼動輙如意非得諸内而
資于外者能乎予病夫不能詩者久矣今得先生之什
觀之若酲者之嚥冰雪精爽為之開豁况居同一郡而
胥會於萬里者乎緣序先生之所得使讀者知有自焉
范氏族譜序
人之所以異於禽獸幾希者以其有尊祖敬宗之心知
親疏長幼之序守禮義仁愛之節也春秋祭祀思其所
本骨肉隆睦思其所親倫理不失由乎天性人之道也
然而世人莫不知之亦莫不欲行之夫何見其能暫而
不能致久見其能久而不能及遠高曾以上祖妣之名
或不知也緦免以外尊卑之秩或不辨也如此而望其
盡乎人道不猶捨隄防而求瀦水之渟&KR0008;不散有是理
乎是故先王制為軌俗防範之具設小史之官為世本
之書至漢有鄧氏官譜應邵氏族篇宋何承天姓苑唐
貞觀氏族志元和姓纂路敬淳姓略柳冲族姓系錄及
諸書既廢而世之欲論氏族别婚姻厚風俗扶世教而
族譜所由興也嗚呼士之有志於古而欲惇禮義者捨
族譜何求焉華陽范氏之族乃宋蜀公鎮之裔自蜀公
而下至十世孫煥卿歷歷可攷也煥卿之子彦良益恭
謹父子纂述而成其書於是數百年之文獻十餘葉
之衣冠近而父子至親遠而䟽遠末屬藹乎見于方冊
之中矣昔程正公謂管攝天下人心收宗族厚風俗使
人心不忘本須眀譜系其信然矣且夫人之譜固然而
為賢者之後又有其說也是故因其譜以思乎祖思乎
祖而景其德則顯揚繼述之志與孝弟惇篤之行其不
相感而相生者乎吾聞蜀公在熙寧間其剛毅果决之
氣正大公忠之心雖使之亘天地而不磨可也故世之
志士仁人聞其風者猶且慕之况為其子孫者乎此范
氏之譜所以與衆異也嗚呼尊其尊而親其親吾讀斯
譜而有望於煥卿之賢父子矣
楊宗彛詩集序
丙子之春予以情事未申將抵南詔道經于普安適宗
彛楊先生過予於官舍宗彛會稽人也與予為鄰郡然
而宦遊四方者二十年予又廹於騃稚故未之識及予
入蜀始稔聞其名今復胥會於萬里外遂握手歡如平
生繼出其所著貴竹槀為示予讀之累日愛其音韻沈
雄體裁嚴正流麗而不至於放平實而不失於俚殆有
古作者之風焉故自其平生出處歷履感遇悲喜一發
于詩以寓其志且請予序其端嗚呼夫詩豈易言哉自
三百萹而下歷漢魏晉宋以来至於唐於五代於宋元
作者不可以數計而以之名家者百不一二焉何則盖
工於辭者每戾於理而得於理者必嗇於辭况又因之
以世運之隆汚氣習之衰盛格製之變易而態故百出
無復古人之遺意矣此世之談詩者各拘於所溺之偏
人或詰之則必指古人以自誣且曰吾學某者也嗚呼
是猶學射於逢蒙而用其故鏃習醫於扁鵲而竊其遺
方所謂得其末而遺其本若此者是可以言詩乎哉予
患乎此者久矣今觀宗彛之作固足以一洗盲瞽之病
苐恨世之知宗彛者尚少而予言未足以取信於人也
雖然任恭惠公有言石韞玉而山輝水含珠而川媚若
宗彛之詩豈終泯者耶世有采歌詩以偹盛朝之風雅
者尚因予言而有得矣
贈鄒公瑾序
木之養厚者發必豐水之流沛者源必遠千尋之材可
以就繩墨而充棟梁者必其資雨露之深而埴土地之
廣也溟瀚之水盪日月而含雲煙者必其納百川之流
而居卑下之地也君子學以至其道者豈外是哉夫
君子莫不與人同者顱圓趾方目視而耳聽飢食而渴
飲殊不異於途人而途人者羣羣焉草木之生泛泛焉
浮漚之没其生其死初不為之重輕也而君子者以七
尺之軀欲配兩儀而三之人君至尊也吾思致之為尭
舜萬民至衆也匹夫失所若已不得辭其責者聖賢遠
矣其道之在已若躬承其重焉夫如是非其妄也天之
命於人者無不備而人之受于天者無不周也君子知
夫道之當如是也故雖厄于陳畏于匡而孔子不以為
憂不遇於齊毁於臧倉而孟子不以為歉彼豈不欲自
安哉誠以吾分内之事有不盡則媿于天矣有媿于天
者多則與途人等矣此君子所以貴於學而學必期至
於道也雖然自洒掃應對等而上之至於窮理盡性無
非學也學焉無不至也所謂養之厚而流之沛也若夫
剽竊以為功而不尋其本涉獵以為美而不究其源不
猶樗櫟之質用之不足以勝斧斤涔蹄之蓄朝滿而不
夕除者幾希歐鄉鄒公瑾氏以簮纓故家且少聞庭訓
其志篤其才敏自弱冠即知所當學然而不安於小成
歲甲戌予胥會於古渝與之論議落落可喜自是凡三
會會必握手劇談而知其所學益以進今年春来遊於
成都成都士皆願交之留三月告歸衆咸作詩以為餞
予與公瑾交也久故特本諸君子之所當學者以相勉
素行齋詩序
所貴乎君子者以其心有所守而不役於物也心不役
於物則加之富貴而不以為喜困之以貧賤而不以為
憂處之忠難而不以為懼居之蠻荒而不以為恥盖其
自待者重而外物舉不足以累之也是故箕子封朝鮮
而化行於邦國孔子厄于陳畏于匡而絃歌不休顔子
簞瓢屢空而不改其樂孟子加齊之卿相而不動其心
彼聖賢者以為天之所賦我者徤順五常之性而已所
謂命也遵吾命而行其於禍福窮達之及於躬者不啻
贅疣之附身蔦蘿之依木皆為身外之物烏能動其中
哉故傳曰君子素其位而行不願乎其外也嗚呼非有
志於道者奚足以語此哉番易朱可璵氏疏通而特達
蚤游湖海間困悴無遇不以為憂也及壯至蜀廼以才
自見賢王聞而召之俾授句讀于武臣之子弟且日與
諸帥講說史傳而其心不以為慊也嘗扁其居齋曰素
行時之名公髦士或為文或為詩以紀詠之可璵屬余
序其首余惟世之所患者在乎居卑賤而慕高大處崇
極而志汚下慕高大者必致於患得志汚下者未免於
患失患得患失之心交於中而素行之實喪矣今可璵
歷窮通遇險夷一致如此其得諸素行者可知矣予故
復要之以聖賢之道而告之抑余方志於自守而力有
所未至者可璵尚能以其所得者復以語我乎哉
鴈塔棲雲詩序
浙左七郡惟睦多山川睦之分陽有山曰鴈塔鍾一邑
之秀當其重巒疊嶂攅峰峭壁喬峙掩映于左右而鴈
塔獨巋然據其中用是人多樂玩而即之山之麓方氏
世居焉方氏為邑之衣冠望族自宋元以来多以科第
致顯庸有號菊隠者兄弟聯第為名進士至其從曾孫
文字用中自幼以俊秀選入邑庠為弟子員嘗於其家
闢室以為蔵修之所因扁曰鴈塔棲雲士大夫多為記
述之者後業成貢于南宫復入胄監未幾朝廷遴選練
達通眀之才行御史事俾稽覈天下百司之案牘用中
以選得四川藩閫諸司逾年事集而歸人皆道其能予
時佐教成都知之為詳及予以薦者召授國子博士用
中因持卷求文以弁其端予雖不目擊鴈塔之勝然記
往年舟經郡下嘗顧瞻其林姿谷態猶髣髴于中也夫
雲雖觸石而生膚寸而起及其至也氤氲靉靆不崇朝
而雨於天下其功誠大矣然而君子幼學壯行者庶將
以成已而成物也不其若雲乎昔用中讀書鴈塔下見
雲之来棲豈不曰是雲有澤物之功而常依于我我欲
力學致用處於雲之下其可以不如雲乎今既出仕于
朝則又豈不曰昔雲棲於鴈塔者無定形而吾身之居
于鴈塔者無定跡(缺)焉吾身奔走于外而雲常往来于
前是吾身雖不在鴈塔而吾心未嘗不因雲而興懷于
鴈塔也嗟乎此用中之所以善託物引意用志於高遠
且將行其所學以及物也歟若夫鴈塔之竒偉棲雲之
變態已見於諸公之述作者兹不復道
送鄭叔貞序
洪武丁巳先師太史宋公致政家居于蘿山紳始弱冠
以契家子獲執汛掃役于公門公不鄙汲引而誨之每
賓客散後列弟子坐松濤室下歷數古今作者必曰吾
於交友所見惟爾父一人而門人輩獨希直而已希直
即今侍講正學方先生也紳時騃稚未知所云而識者
知公之言為至論後二年公卒于蜀先生東歸天台旋
出教授漢中今天子即位首召入翰林而名益著聞天
下是時登先生之門者雖甚衆有若鄭君叔貞者先生
里中子也資稟清粹力學好古為文辭如春空層雲變
態百出如秋江長濤渺澷無窮非其才氣之贍固不至
此然叔貞雖不事表襮而其聲譽已藹乎縉紳間今年
叔貞侍先生入亰居數月念定省之職久曠惄然興懷
促裝將還故里紳方以召命至相與周旋者信宿將别
因為言曰夫天下之物成之難者器必大器之大者用
必博萬斛之舟非尋丈之材一日之功所能為惟夫材
良功就而成器也則必以之駕於長江巨海之上驚飇
複浪之中而利濟之功大矣君子之為學豈異是哉是
故極天下之書無不讀盡天下之理無不明藴諸躬者
極其備養諸内者極其充於是以之齊家則家齊以之
治國而國治以之平天下而天下平其設施布置豈庸
人俗子所能窺測哉昔范文正公修學於泰山已有當
世之志及出而用皆能行其志者(闕)
繼志齋集卷五
