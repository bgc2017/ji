繼志齋集卷三眀王紳撰
五言古體詩
送王元采大尹之漢陽
(闕)
皇崇孝理立愛方自躬聞之重垂憫伸恩全至公精誠
帝心格孝悌神眀通作詩紀其實庶以昭無窮
和韋蘇州韻送潘德囦
客行有程期持觴不復待引領望天台解維發淮海杳
杳雲樹蒼悠悠歲時改願子勿遲留高堂華髮在
送劉虞歸省
扁舟乘天風冉冉衝烟霧朝坐龍江發夕向牛渚去壯
遊属眀時故人渺何處高堂鶴髮新遲子慰衰暮
送王仲修
念子遠行邁匆匆不復住短槳蕩風濤孤帆眇烟樹行
色波上鷗歸思風中絮矯首感深恩成都在何處
會友軒為朱顯忠千戶作
投戈幸無事盛時多宴閒軒居謝塵俗下榻延儒冠日
夕衆賓集剪燭春夜闌知已摠雲萍同臭紛芝蘭人生
貴有適油油足清歡但得簮常盍肯使樽中乾倉庚鳴
牖外白鷗泛波間支頤玩羣動相期盟歲寒
送吕貴行還會稽
平生栖遯志逍遥聊自足胡為中年來馳驅遍原陸王
事亦靡盬青春去不復衰病忽已侵詣闕陳衷曲有詔
許歸休翩然返初服三逕迹未荒一身計堪卜田園成
日涉桑麻長新綠藹藹遠塵紛忻忻遇童僕春雨膏石
田秋風被茅屋林塘足佳趣何須羨盤谷
贈紫陽周羽士
我家在金華居近赤松側赤松有山人云是蓬壺客服
食惟紫霞叱咤起白石至今千載下在在存遺迹春暮
桃源深天空海雲碧幾欲叩其門奈此塵凡隔飄颻紫
陽生靈臺湛虛寂彈指驚鬼神妙用麾霹靂滄洲與赤
城乘鸞恣遊適真侣會因逢煩君致吾臆
兹蒙聖恩追錄先德當贈誥渙頒之日適余生
初度之辰悲喜交中輒形咏嘆是用錄呈同
志共作榮觀
弱齡志家學黽勉事討論顯揚恨無術惻惻長抱辛今
歲倏四十劬勞在兹辰寵光適下賁沛及没與存易名
錫美諡贈誥頒紫宸片言重山嶽卓彼雲漢文悲喜集
中懷慶慰来上賓匪徒事夸耀大節從此伸鞠躬謝蒼
旻何以酬眀恩君親兩毋忘不負六尺身
書林萬卷樓為張旻作
結繩治已遠人文日漸開素王重垂教六籍森昭回後
来厄嬴運一旦成劫灰百家乘時起衆說相喧豗汗青
不足紀浩浩山岳堆紛焉眩人目長短誰能裁張生紹
家學結屋崇川隈牙籖列萬卷大貝駢瓊瑰唐虞世斯
在周孔道盡該繙閱得妙理培養成令材石渠終寂寞
鄴侯安在哉兹樓幸無恙擬作書林魁
題李氏歸盤谷卷
清江李氏子遐栖蹈高躅蕭散類輞川幽深若盤谷榮
華絶外慕漁樵聊自足終此繼家聲其樂矢弗告
杏林生意為王克讓作
南州春候早陽和被羣植灼彼林中杏芳妍賁嘉色燦
爛曉霞舒可與桃源敵王生抱奇才存心樹隂德疲癃
藉旋斡回生詎千億種此詶深恩歲久日復益神功馴
猛獸雅趣慕仙客持是濟利心何時出毉國
送張磐石尹通海十二解
昔在涒灘歲應聘入西蜀六年坐臯比取友日滋足(一解)
雲萍固無限膠漆終難尋高山流水操犖犖稀知音(二解)
臨邛有佳士皓首富經史一見雙眼青忘年等兄弟(三解)
論心濯錦江握手浣花溪詩篇與酒斝過從不計時(四解)
虛名忽上達辟書自天至遥遥惜别情洒洒傷離淚(五解)
朅來蒙國恩備員居成均強顔縉紳後鞠眀仍究曛(六解)
子時攬時事抱策獻閶闔廷議方見從謂可即施設(七解)
朝家重民寄守令須老成滇南固云遠郎官職匪輕(八解)
浩歌金陵市慷慨成激烈念舊詎能忘把袂不忍别(九解)
停雲覆鍾阜商飊鳴鳳臺居人感羣物壯士有遠懷(十解)
要荒囿幅員羌僰同赤子恩信隨所施撫摩先愷悌(十一)
(解)移栽巴東柏旋植河陽花往軌幸可踵秦越方一家
(十二解)
處靜軒為饒季眀賦
太虚屏蒙翳森然羅萬象澄淵能鑑物妍媸如在掌倏
焉遘風雲對面成惝恍靈臺本熙熙微妙復虛敞眀與
日月同量比天地廣情欲或來牽居然蔽塵網伊人事
清修飄飄脱羈鞅恬淡百慮消端居志瀟爽每憐牛山
木戕伐無時長力探作聖功處靜以自養懷哉太極翁
千載絶遺響兹軒著嘉名勞我重嗟賞
一樂堂為徐奇上舍賦
世間有一樂富貴非所論紛華及盛麗寧復過大倫椿
萱秀遲暮棠棣眀陽春熙臺淨無滓盎然和氣臻此事
衆所慕欲求渺無因美哉徐氏子獨爾鍾其門鶴髮被
台背高堂具二親丹桂聯清芳籍籍難弟昆春酒介眉
夀塤篪奏南薰怡然大塊中煦煦全天真
送方玄璞還天台
商飈動秦淮木落天雨霜相見即相别歸興何倉皇謂
言有慈母星星在高堂定省久已曠手把連環將晨興
戒行李趣上江上航片帆入烟霧指日過錢塘天子急
求賢夢寐思才良宸衷期上格賚弼自彼蒼旁求藉形
像精藝終難藏行當應丹詔載筆趨眀光
寄養拙
皇風布清穆四海臻泰和故家有喬木生意鍾近柯朝
擢藝苑秀暮涉文淵波六籍既淹貫百氏仍爬羅涵蓄
渺無涯蜚聲應鳴珂超然謝榮名端居閱羲娥處靜恒
自足樂道匪有他由來重交誼許我常相過眀月照長
干懷人發浩歌幾回清夜闌夢繞秦淮河
送萬載主簿舒懷慶
嚴冬十一月木落天雨霜有客捧除書遠道之宜陽青
年冨文學鼓篋居上庠蜚聲邁羣英犖犖錐處囊一官
職勾稽枳棘栖鳳凰行遠必自邇出奇無循常古來賢
達士耿耿勲名芳上致君主聖下使斯民康勖哉崇令
德冀爾光吾鄉
十一月二十夜夢子嚴外兄(己夘歲)
自慚孤陋資落落素少偶緬懷骨肉親惟此知心友髫
童藉師資相期同白首論情漆在膠談道杵投臼死生
成契闊意氣竟誰負今夕復何夕重把平生手悲喜形
笑談涕泗被唇口始欣情思真稍悟永訣久蕉鹿既莫
憑壑舟去難守招䰟覓巫陽孤月在鍾阜
送袁景先歸老還鄉
十載服官箴萍蹤等浮雲勲名雖未就歲月不待人敭
歷遍繁冗白髮生苦辛上疏乞骸骨詔許歸故園鵬程
邈難到鷗盟良可馴歸歟尋舊隠超然離塵紛龍江歲
華晏驛道梅花新湖山舊風月遲子来相親
謁卞將軍墓
忠孝實大節一門全者稀桓桓卞將軍父子兼有之伊
昔晉祚衰狂猘縱横馳秉國既非人清談了無施臺城
一失守生民墜塗泥九廟震戎馬坐覩綱常夷將軍舊
忠勇悉力舉義旗揮戈指逆賊捐軀竟難支彼惟眕與
盱赴難甘於飴親既為國死誓以身相隨哀哉賢父子
至行全民彝邇來千餘年荒墳屹纍纍我行訪遺事徘
徊冶亭西英風撼宰木烈節昭穹碑九原不可作再拜
雙淚滋世事幾更代令名日月垂因之感予懷吾將以
為師
題白蓮花圖
澄澄碧波中皎皎白玉蕊貞姿妬寒梅瑩潔絶纖滓懷
哉太極翁愛之比君子披圖起遐思吾將蹈真軌
詠逸民六首
唐虞世已遠邈焉逮衰殷戡黎啟周業大綂集厥勲壺
漿來士女四海望陶甄如何首陽下獨有窮餓民采采
山中薇大義將焉陳頹波不可挽卓行誰與倫隘雖聖
不由求仁斯得仁
西郊獲奇獸魯史終筆削列國事紛爭士習縱横學卓
彼魯仲連沖懷隘寥廓緩頰秦師退立談聊城拔竒功
不日收世議酬高爵孰知斯人志飄飄在丘壑翺翔東
海上遺蹤散冥漠千載仰高風於焉可敦薄
嬴政逞凶毒㭬喪綱與常志士共扼腕疾走奔四方赫
赫隆凖公基漢由三章奈何好慢士溺冠裂其裳商山
四老翁髮皓雙眉厖非因國本重安能趨帝傍奇哉子
房策既以用其良一言回主意期期媿周昌
聖門三千徒一一皆佳士時君問其賢獨属屢空子仰
鑚及瞻忽駸駸殊未止惜哉天喪予一慟回也死游目
秦漢間舉世難與比孰知千載下迺有牛醫嗣汪汪千
頃陂渺漫無涯涘不見鄙吝生德馨照青史
世人膠外紛得失互相戰冨貴衆所欲孰肯居貧賤龐
公沮溺徒卓卓有高見深畊隠鹿門素無功名願安危
本殊途妻子匪不戀刺史弗深知致詞徒繾綣
高人有遠情塵俗莫能累形迹苟相忘飄飄自遺世吁
嗟晉室衰士習薄名義淵眀千載賢獨爾抱深喟仰觀
世運移俯嘆川流逝怡顔藉庭柯折腰愧時吏茫茫大
化中此身本如寄持此何所之酒中有深味
送童景庸還天台
鸑鷟出丹穴瑶璵産崑崙古来才俊士多毓賢者門侯
城方夫子學貫天與人立言翼往聖行道輔眀君遂令
天下士延頸望陶甄美人秉高志質性温且淳蚤立程
門雪摛辭藹春雲籍湜踵昌黎董薛紹河汾願言勇努
力期爾繼斯文
長洲陸節婦詩
修短歸大化孰能究斯理嗟哉我良人盛年委流水鏡
缺無復完璧玼終致毁既乖偕老願詎忍不即死素帷
暗空閨青燈照孤寐欲鞠膝下兒免作若敖鬼兒身幸
已成叨恩宰百里諒彼九京人瞑目黃泉裏共姜秉高
節柏舟以自矢陸母何獨賢千載蹈貞軌
題朱仲志師古堂
冥趨每多躓妄作譏無徵君子戒自用牆面何由行典
謨垂聖訓墳史昭日星閱之理未至自足咨老成朱侯
金華英致身當盛眀剖竹分郡符循政聞大廷夏侯善
決疑為士須眀經延夀尚德化禮義為干楨師古信有
德汗簡流芳聲勖哉蹈貞軌以作吾邦榮
題曾才魯紫泉亭
鬱林奠南服發祥由地靈眀時不愛寶寒泉著休徵&KR0008;
沸迸岩竇縈迴出林坰色比馬肝瑩光徹壺冰清邦人
聚觀者奔走填周行孰知兆此秀迺属芹宫英折桂入
天府賓興造王庭得官雖未顯教鐸春風鳴甌閩道匪
遥企望難為情至今餞别處猶以兹泉名
送康知縣之任安岳
丈夫抱才藝譬若囊中錐不遇盤與錯利器將焉施康
侯青雲彦敡歷非一時朅來綰銅章出宰潼水湄隴雲
接棧道暑雨驊騮嘶皇情重民瘼去去行勿遲
題芮知府敬亭山房
峩峩敬亭山山色含蒼翠兩水夾寒麓雙橋倚空際若
人結幽居挹此清淑氣開軒納浮爽游目豁氛翳坐使
靈臺眀涵養成利器兩剖名郡符屢受民社寄每念居
處崇深念生民瘁國爾竟忘家故廬何由至石田長莓
苔茅屋搴蘿薜山靈問歸期白首功名遂
史館和侍講方先生韻二首
丹華散虛彩萬里流光清夜陪玉堂仙高論藹餘情維
時當首夏神皋寒暑平著述豈其事纉纉蛙蚓鳴知心
諒獨難不忝斯為榮終期繼先業即綴末簡名
(闕)
資訓堂
卜築松門裏地僻塵迹疎清溪走墟落列岫當庭除隨
時事畊稼亦復尋樵漁此身既足資遺後將焉如宗祖
有眀訓聖哲垂典謨一飯三顧諟惕惕當自虞居富戒
不仁力學期去愚凜哉名堂義珍重為爾書
送羅以道御史歸省
商飈動西墅落葉辭庭柯時序易遷轉仰視鴻鴈過柏
臺有名士感慨良已多一從服官箴日月如飛梭子職
既久曠親髩諒已皤恩榮賜歸省秦淮發輕舸驄馬耀
秋日繡衣眀素波男兒能似此親樂當如何
送陳檢討子魯歸省
風生牛渚秋雨霽龍江曉白浪送歸舟青山閱飛鳥夫
君清時彦意氣何矯矯旅食金陵春久視玉堂草顧問
每生輝論思足行道念彼慈闈親容髮日衰老陳辭謁
聖眀予告感玄造違離未必愁會晤豈為好推恩及存
亡真足慰懷抱
題畫
嘅我行四方汗漫歲月深家山遠在望無由一登臨去
時門前松偃蹇不及尋歸計眇未卜此松已成林草堂
俯幽谷柴門掩遥岑何時解簮組永遂夙昔心
題黃侍中翠微書舍十解
環池皆名山山深積蒼翠長夏晴雪飛無雲亦隂翳(一解)
清秀日凝結鍾作人中英築廬兹山下藏修斂輝聲(二解)
韋編富五車牙籖盈萬軸嵐光入綺疏芸香繞林麓(三解)
屋頭有流水時作幽琴鳴掩卷欲細聽風移過前楹(四解)
獨有對面峰千歲色不改舉頭每見之心期良有在(五解)
端坐肆繙閱靜心玩古今遥遥莘野志沉沉梁甫吟(六解)
時来不可止囊錐穎終脱決策當大廷魁名獨先奪(七解)
詞垣暨南宫終歲知幾遷致君堯舜上步武夔龍間(八解)
遂令四海人延頸望陶冶願比觸石雲崇朝雨天下(九解)
時序迅若箭勲業宜早修功成身退日歸伴赤松遊(十解)
送朱思平侍書歸省
風號江浦冬雁落秦淮曉有客將遠歸秣馬涉長道峩
峩天台山遥接蓬瀛島赤霞覆其巔祥光耀穹昊伊人
稟靈秀毓質鍾神造一舉擢巍科筮仕及年少待詔金
馬門侍書丹鳳沼三年瞬息過瞻雲介懷抱陳情達九
重歸興入毫杪霜楓纈晴綺寒梅散冰縞交輝絢錦袍
喜映慈容好
送陸伯瞻主事使朝鮮
皇眀受天命海靜波不驚一統大無外萬國皆來庭聖
人坐法宫端拱思穆清朝鮮古名國畏天慕儀刑仁賢
遺德化禮義為干楨至今數千載文獻猶足徵陸君漢
臣裔儒林蚤蜚英星軺奉丹詔使節下青冥殊方固云
遠王事式有程朔風襲重裘祖道列都城橐金豈足羨
專對夙所能相期聖化宣庶以承家聲
題薛孟式滄灣漁舍
榮名非夙願幽貞素所服沖懷絶外紛結廬滄江曲涼
薰生密蔭時雨漲新渌水煖鱖魚肥生涯一竿竹得魚
不思鬻甕頭酒初熟擊鮮旋篘醇雅趣聊自足人生貴
有適無為浪奔逐咄此終吾身悠然矢弗告
五言律詩
和滕至剛韻兼簡頂玄極長老二首
落落星懸曉依依柏傲林文章千古事湖海十年心一
别巴川遠重逢歲月深舊交誰在眼惟子最知音
叢林清譽重湖海慣遨遊翠竹存吾道黃花映毳裘談
玄風穴輩達理大顛流欲效留衣别容予入社不
南中道中口號
自入南中境愁容益以侵有懷常作夢無物不傷心月
落關河遠春來雨露深靈丘何處是遥望淚沾襟
早行
孤館驚殘漏登途竟若迷山形存隠約地勢失高低薄
曙欺殘月哀猿和早雞忽聞飛瀑響已過石橋西
滴淚坡
危崖通絶磴枯木挂長蘿懷古夜郎道勞神滴淚坡隂
晴咫尺異冰雪澗溝多歲暮仍行役私情可奈何
送戚行人
萬里簮纓客三吳閥閱家少年登月窟今日泛星槎使
節翩翩影江梅處處花壯遊當盛世談笑賦皇華
和林嘉猷韻
自作西川客何曾浪出遊幸承恩命及不計路程脩鶴
唳山村曉林空木葉秋眉山文熖在燁燁倚雲浮
敬和賜何通判韻
佐政當繁劇懷才際聖眀賜詩雲翰重前席寵光生已
勵鵾鵬志還聞冰蘗聲絃歌文化日好繼昔名卿
夏夜和鄭叔貞韻
虚堂無溽暑清氣入懷中故友三年别良宵一笑同薰
風来廣席眀月上遥峰傾倒論心臆何須候過鴻
都昌丞洪宗傑秩滿邑民詣闕願留因陞縣令
憶過都昌道民風厚且淳蘇山眀浦漵彭蠡枕城闉父
老爭留覇朝廷許借恂二松哦且遍滿縣李桃春
送徐庭舒省親
太學游歌久慈親雪滿頭寸心常愛日千里趣歸舟把
酒烏衣巷瞻雲白鷺洲上堂稱夀畢還旆莫淹留
送王修蓬萊縣丞
聖朝崇政教學省足英才東魯推多士南山詠有臺買
舟行濟瀆指日到蓬萊佐政有餘暇新詩取次裁
送晏助教改判徐州
王門曳裾久學省足優游聲名重拱璧去就輕浮漚論
事竭丹悃著書成白頭移官得半刺道行復何求
贈祝少卿
仗策轅門日才猷著契丹是非天意在得失我心安寵
極承新命時来復舊官佇看龍種盛色别似雲攅
送襄陽僧綱
叢林馳譽久未許即幽棲禪學雖心解僧綱要力提承
恩魏闕北歸路鹿門西去去襄陽道雲山望欲迷
送葉履道僉憲廣西
秉筆寓鑾坡相看髩已皤神功勞紀述臬府聽揮呵百
粤山川遠三台雨露多繡衣行部日桂嶺正嵯峨
七言古詩
送王仲脩還鄉
去年同發雙溪頭山川萬里属壯遊鄱陽蕩漾一葉舟
巫峽瀲灔風濤秋艱險備嘗如浮漚賴子慰藉百不憂
朝連衽席夕共裯相看平步登瀛洲錦城自昔稱名州
岷峨萬疊瓊瑶浮草堂遺跡倚江流森森閟宫祠武侯
居人十萬烟火稠習俗多與東州侔徘徊不覺歲已周
人事稍洽情義投異鄉逢人可解愁況此情意相綢繆
胡為告别情悠悠飄然欲便歸故丘高堂有親七十優
倚門鶴髮風颼颼兩年不知甘旨羞子職一曠終身尤
余亦有家青岩陬石田茅屋柴門幽自從來作功名謀
幾回欲往嗟無由今朝見子理歸艀心旌蕩蕩風中幬
執手河梁泪未收願言速來為我儔願言速來為我儔
題南山讀書處卷
幘峯之山高插天扶輿磅礴溟海堧鍾靈擅秀青卓玉
上拄日月褰雲烟若人結廬在山麓炯炯虛眀夜生屋
生來不喜弄綺紈架插鄴侯書萬軸青燈夜雨聲伊吾
雞窗曉雪清光敷神交太古隘流俗尚友顔孟游唐虞
美人自昔多意氣折得蟾宫一枝桂共誇平步上皇州
回首故山渺何處渺何處在天台天台之境如蓬萊三
年馳驅走南北吁嗟舊隠生蒼苔
題蘇武牧羝圖
(闕)
繼志齋集卷三
