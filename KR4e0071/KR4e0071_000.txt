繼志齋集别集類五(明)
提要
(臣)等謹案繼志齋集原目作十二卷明王紳
撰紳字仲縉義烏人待制禕之仲子明史附
見禕撰稱禕死時紳年十三事母兄敦孝友
長博學受業於宋濂濂器之曰吾友不亡矣
蜀獻王聘紳待以客禮紳啟王往雲南求父
遺骸不獲述滇南痛哭記以歸建文帝時用
薦召為國子博士預修太祖實錄獻大明鐃
歌鼓吹曲十二章卒於官王泌東朝記以為
成祖召入翰林編摩太祖實錄者誤也其集
殘缺失次僅存九卷而第一卷所載鐃歌即
已全佚其他斷簡缺文不一而足特以其為
名父之子又師承有自其文演迤豐蔚不失
家法詩亦有陶韋風致無元季纖穠之習在
洪武建文之間尚可卓然成家雖一鱗片甲
要非凡格不以其缺佚棄之也乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
繼志齋集原序
余嘗論先秦兩漢之文章所以為至者盖其人皆豪岸
魁壘有傑出之才而負超軼邁往之氣故其文章足稱
其中之所有若屈原之沈鬱賈誼之閎通董仲舒之純
茂司馬相如之瓌奇太史公班固之雄深雅贍皆絶出
百代之上而王褒劉向揚子雲之流亦皆奇傑詭異卓
然各自名其家後世雖有善作者亦莫或之過焉余以
為其時雖由其近古然亦豈非其所藴蓄之深而然耶
後之君子苟有志於文不可不蘄至扵古欲蘄至於古
必其才軼氣充而後可幾焉洪武三十一年秋余以薦
被召來京師官于太學未幾而金華王君仲縉亦来為
博士仲縉翰林待制子充之子也待制公當國初時與
其同郡太史宋公景濂俱以文章名天下心常慕見其
為人而未之能得也及與仲縉交始得其文而讀之為
之歎息以為非今世之人所能及之也已而仲縉復自
出其所為繼志齋集見其豐茂典則有追古作者之風
盖能世其家之文者也因竊歎夫世之為文章者其才
每不足而其氣又有所不充以故不能以幾扵古之人
使能養其才而充其氣博扵取而深扵積則文雖不蘄
於古而自不能不至扵古矣今夫江河之渾浩流轉而
蛟龍魚鼈百怪之所聚山嶽之崇高深厚而虎豹犀象
百獸之所駭愕者以其積之厚而蓄之富也昔者君之
先待制公與太史宋公皆學問博洽才氣超越觀其於
六藝百家之書諸史百子之言網羅搜索無所遺漏而
又本之以詩書之要故其發為文章馳騁變化縱驟放
軼傑然追蹤先秦兩漢之間而不可以涯涘窮也君既
以世家之學而又嘗游扵宋太史之門所聞者深而所
積者富言論意氣逸發横出宜其有非人所能及者則
其才氣之所至不旣深矣乎嗚呼可謂能不愧於待制
公矣惜其仕不大顯扵時而遽賫志以没也仲縉嘗欲
余為之序久而未之能復今仲縉不可作矣然朋友之
義不可以終泯也故扵是書之永樂元年夏五月望日
翰林侍講承直郎兼修國史廬陵鄒緝叙
曩年余承乏國子助教首與博士仲縉王先生交先生
酷嗜扵古選一字一句必煅煉而後出故其所作往往
高出倫輩流麗圓轉陶鑄乎韋柳之間晚唐諸子盖不
數也然余奔走湖海三十年矣能詩者非一人知詩者
則槩乎其未見也若仲縉者所謂知詩者歟惜乎用不
滿其材年不稱其德觀此詩者不能不發邈焉寡儔之
歎也仲縉之子稌來京師執此帙求余一言故書此以
告天下之賞音者焉翰林侍讀學士天游道者錫麓王
達題
