自序
樵家本關東代襲簮纓藏書五千卷常自
探討糿而工文得之眞訣提筆入貢士列
于時以文學見稱大中九年叨登上第從
軍邠國忝歷&KR0990;資久居蘭省廣明元年狂
宼犯闕駕避岐隴詔赴行在遷職方郎中
朝廷以省方蜀國文物攸興品藻朝倫旌
其才行詔曰行在三絶右散騎常侍李潼
有曾閔之行職方郎中孫樵有揚馬之文
前進士司空圖有巢由之風列在靑史以
彰有唐中興之德樵遂閱所著文及碑碣
書檄傳記銘誌得二百餘篇藂其可觀者
三十五篇編成十卷藏諸篋笥以貽子孫
是歲中和四年也朝散大夫尚書職方郎
中上柱國賜緋魚袋孫樵
唐孫樵集目錄
明吴馡重訂
第一卷
大明宮賦
露臺遺基賦
出蜀賦
第二卷
與李諫議行方書
與高錫望書
寓汴州觀察判官書
與賈希逸書
與王霖書
與友生論文書
第三卷
書何易于
書田將軍邊事
書褒城驛
第四卷
梓潼移江記
興元新路記
蕭相國寫眞讚
第五卷
孫氏西齋錄
&KR1061;皇遺劒錄
龍多山錄
第六卷
迎春奏
復佛寺奏
第七卷
序西南夷
序陳進士舉
寓居對
乞巧對
第八卷
文貞公笏銘
潼關甲銘
康鐐郎中墓銘
刻武侯碑陰
舜城碑
第九卷
逐痁鬼文
祭高諫議文
祭梓潼神君文
第十卷
讀開元雜報
罵僮志
復召堰籍
唐孫樵集目錄(終)
鐫唐孫樵經緯集記
竣劉復愚賸簡之梓流布識者愈
慨千年文塚幾以夷于陵谷劉生
自誌丘墓洵廼埋憂地下者矣馡
嘗謂吾黨中處人代寔爲前古後
今關係見有佳篇幽墨若不爲之
表章聽其湮没是大残忍人不爲
無罪於天地故友生結聚最喜偵
訪所知文家幾輩所貯文藁幾種
務爲發隱闡幽借鈔廣播力及卽
爲鐫行使當世有不掩之文後先
燈續曾與同心發弘誓願行此功
德于秇林永不退諉然每遇人不
免捧出相示廼有攘爲帳秘者遭
其活埋不勝痛恨比之殺諸慧命
辠業馡亦自箴犯不善護持之戒
甲子長夏偕羣季侍家大人于南
磵樓居深柳覆窗塔光照席茶香
淸供家樂甚洽大人懲馡愛惜人
才不得其道反招罪咎命幡家笥
重以牙籖題識載行譏察忽及大
人手訂諸編有經緯集爲孫可之
自定著作在唐與劉復愚名埒欲
以並行又得王文恪吴下舊本林
茂之閩本參攷文苑等籍釐正相
沿之謬鄢中鄭見羲先生聞之請
同較閱遂爲中和以來復存可之
面目隨助剞劂之金從臾速成廼
直以唐孫樵題集者存古遺意使
姓名彰彰不磨而晚近易于通曉
願見是集者發廣大心立拔猜忌
私吝孽根毋使古魂㘅恨九京縑
緗夜泣耳因作緣起于前以爲勸
請歲天啓乙丑蓮花生日吴馡于
字祖堂滌研濡豪正冠稽首製
