古賦辯體卷二
元祝堯撰
楚辭體下
屈原
思美人
比而賦也其謂寄言於雲而雲不將致辭於鳥
而鳥難值令薜荔為理而憚緣木因芙蓉為媒
而憚濡足原之思何時可釋邪詩曰心之憂矣
其誰知之其誰知之蓋亦勿思當是時也有能
思原之思者乎
思美人兮擥涕而竚貽(熾)媒絶路阻兮言不可結而詒
(異)蹇蹇之煩冤兮陷滯而不發申旦以舒中情兮志沈
菀(欝)而莫逹願寄言於浮雲兮遇豐隆而不將因歸鳥
以致辭兮羌迅高而難當高辛之靈晟(盛)兮遭玄鳥而
致詒(叶異)欲變節以從俗兮媿易初而屈志獨歷年而離
愍兮羌憑心猶未化(叶撝)寧隱閔而壽考兮何變易之可
為知前轍之不遂兮未改此度車既覆而馬顛兮蹇獨
懷此異路勒騏驥而更駕兮造父為我操之遷逡次而
勿驅兮聊暇日以湏時指嶓冡之西隈兮與纁黃以為
期開春發歲兮白日出之悠悠吾將蕩志而愉樂兮遵
江夏以娛憂(此章又兼興義)擥大薄之芳茞兮搴長洲之宿莽
惜吾不及古之人兮吾誰與玩此芳草(叶七古反)觧篇薄與
雜菜兮備以為交佩(叶偹)佩繽紛以繚轉兮遂萎絶而離
異吾且儃佪以娛憂兮觀南人之變態(叶替)竊快在其中
心兮揚厥憑而不竢芳與澤其雜糅兮羌芳華自中
出(吹去)紛郁郁其遠蒸兮滿内而外揚情與質信可保兮
羌居蔽而聞(去)章令薜荔以為理兮憚舉趾而緣木因
芙蓉以為媒兮憚褰裳而濡足登高吾不說兮入下吾
不能(叶泥)固朕形之不服兮然容與而狐疑廣遂前畫兮
未改此度也命則處幽吾將罷兮願及白日之未暮也
獨煢煢而南行兮思彭咸之故也
思往日
此章賦多而比少
惜往日之曾信兮受命詔以昭時奉先功以照下兮明
法度之嫌疑國富強而法立兮屬貞臣而日娭(嬉)秘密
事之載心兮雖過失猶弗治(平)心純龐而不泄兮遭讒
人而嫉之君含怒以待臣兮不清澂其然否(叶悲)蔽晦君
之聰明兮虚惑誤又以欺弗參驗以考實兮遠遷臣而
弗思信讒諛之溷濁兮晠(盛)氣志而過之何貞臣之無
辠兮被讟謗而見尤(叶于其切)慙光景之誠信兮身幽隱而
偹之臨沅湘之玄淵兮遂自忍而沉流卒沒身而絶名
兮惜廱君之不昭(叶周)君無度而弗察兮使芳草為藪幽
焉(平聲)舒情而抽信兮恬死亡而不聊(叶為)獨鄣廱(壅)而蔽隱
兮使貞臣而無由聞百里之為虜兮伊尹烹於庖厨(叶裯)
吕望屠於朝歌兮寗戚歌而飯牛不逢湯武與桓繆兮
世孰云而知之(叶周)吳信讒而弗味兮子胥死而後憂介
子忠而立枯兮文公悟而追求封介山而為之禁兮報
大德之優游思久故之親身兮因縞素而哭之(叶周)或忠
信而死節兮或訑謾而不疑弗省察而按實兮聽讒人
之虚辭芳與澤其雜糅兮孰申旦而别之何芳草之早
殀兮微霜降而下戒(叶居得切)諒聰不明而蔽廱兮使讒諛
而日得自前世之嫉賢兮謂蕙若其不可佩(叶偹)妬佳冶
之芬芳兮&KR1653;毋姣而自好(叶戱)雖有西施之美容兮讒妬
入以自代(叶他)願陳情以白行兮得罪過之不意情冤見
之日明兮如列宿之錯置乘騏驥而馳騁兮無䘖轡而
自載(叶子賜切)乘汜(□)泭(敷)以下流兮無舟楫而自備背法
度而心治兮譬與此其無異寧溘死而流亡兮恐禍殃
之有再不畢辭以赴淵兮惜癰君之不識(志)
橘頌
此章以頌名雖曰頌橘之德其實則比賦之義
原蓋有感於踰淮為枳之說自比其志節如橘
之不可移篇内意皆放此然此一章宜作兩節
看前一節是形容其根葉華實之紛緼後一節
是稱美其本性德行之高潔兩節發端皆以不
遷難徙為言原之深情在此也而後一節尤展
轉詠歎豈專頌橘也哉
后皇嘉樹橘徕服兮受命不遷生南國兮深固難徙更
壹志兮綠葉素榮紛其可喜(叶戲)兮曾(層)枝剡棘圓果摶
兮青黃雜糅文章爛(叶蘭)兮精色内白類任道(叶徒苟切)兮紛
(墳)緼宜修姱而不醜兮嗟爾幼志有以異兮獨立不遷
豈不可喜兮深固難徙廓其無求兮蘇世獨立横而不
流兮閉(偏入)心自慎終不過失兮秉德無私參天地兮願
歲拜謝與長友(叶似)兮淑離不淫梗其有理兮年歲雖少
(去)可師長(上)兮行(去)比伯夷置以為像兮
悲回風
此章比而賦賦而比盖其臨終之作出於瞀亂
迷惑之際詞混淆而情哀傷無復如昔者雍容
整暇矣
悲回風之搖蕙兮心冤結而内傷物有微而隕性兮聲
有隱而先倡夫何彭咸之造思兮暨志介而不忘萬變
其情豈可盖兮孰虛偽之可長鳥獸鳴以號羣兮草苴
(咀)比(鼻)而不芳魚葺鱗以自别兮蛟龍隠其文章故荼
薺不同畞兮蘭茞幽而獨芳惟佳人之永都兮更(平)統
世以自貺(叶平)𦕈遠志之所及兮憐浮雲之相羊介𦕈志
之所惑兮竊賦詩之所明(芒)惟佳人之獨懷兮折芳椒
以自處曾(增)歔欷之嗟嗟兮獨隱伏而思慮涕泣交而
凄凄兮思不眠以至曙終長夜之曼曼兮掩此哀而不
去寤從容以周流兮聊逍遥以自恃傷太息之愍憐兮
氣於邑而不可止糺(紏)思心以為纕兮編愁苦以為膺
折若木以蔽光兮隨飄風之所仍存髣髴而不見兮心踊
躍其若湯撫佩祍以案志兮超惘惘而遂行歲曶曶其
若頽兮旹亦冉冉而將至薠蘅槁而節離兮芳已歇而
不可比(鼻)憐思心之不可懲兮證此言之不可聊(叶留)寧
溘死而流亡兮不忍此心之常愁孤子吟而抆(吻)淚兮
放子出而不還(叶胡昆切)孰能思而不隱兮昭彭咸之所聞
登石巒以遠望兮路𦕈𦕈之默默入景(影通)響之無應兮
聞省想而不可得愁欝欝之無快兮居戚戚而不可觧
(懈)心鞿羈而不開兮氣繚轉而自締穆𦕈𦕈之無垠兮
莾茫茫之無儀聲有隱而相感兮物有純而不可為邈
漫漫之不可量兮縹綿綿之不可紆愁悄悄之常悲兮
翩冥冥之不可娱凌大波而流風兮託彭咸之所居上
高巖之峭岸兮處雌蜺(齧)之標(飄上)巔據青冥而攄虹兮
遂儵忽而捫天吸湛露之浮凉兮潄凝霜之雰雰依風
穴以自息兮忽傾寤以嬋媛馮崑崙以澂(澄)霧兮隱㞶
(岷)山以清江(叶工)憚涌湍之礚礚(嘅)兮聽波聲之洶洶(凶)
紛容容之無經兮罔芒芒之無紀軋洋洋之無從兮馳
委(平)移之焉止漂翻翻其上下兮翼遥遥其左右(叶羽已切)
汜潏潏(决)其前後兮伴(叛通)張弛之信期(叶上)觀炎氣之相
仍兮窺烟液之所積悲霜雪之俱下兮聽潮水之相擊
借光景以往來兮施黃棘之枉策求介子之所存兮見
伯夷之放迹心調度而弗去兮刻著志之無適曰吾往
昔之所冀兮悼來者之悐悐(狄)浮江淮而入海兮從子
胥而自適望大河之洲渚兮悲申徒之抗迹驟諫君而
不聽兮任重石之何益心絓結而不觧兮思蹇産而不
釋
遠遊
此篇雖託神仰以起興而實非興舉天地百神
以自比而實非比原之作此實以往者弗及來
者不聞為恨悲宗國將亡而君不悟思欲求仙
不死以觀國事終久何如爾故其詞皆與莊周
寓言同有非復詩人寄託之義大抵用賦體也
後來賦家為闡衍鉅麗之辭者莫不祖此司馬
相如大人賦尤多襲之然原之情非相如所可
窺也大人賦因不復錄
悲時俗之迫阨兮願輕舉而遠遊質菲薄而無因兮焉
(烟)託乘(去)而上浮遭沈濁而汙穢兮獨欝結其誰語夜
耿耿而不寐兮魂營營(一作焭)而至曙惟天地之無窮兮
哀人生之長勤往者余弗及兮來者吾弗聞步徙倚而
遥思兮怊(超)惝(倘)怳(恍)而永懷(叶胡威切)意荒(慌)忽而流蕩
兮心愁悽而增悲神儵忽而不反兮形枯槁而獨留内
惟省(上)以端操(去)兮求正氣之所由漠虛靜以恬愉兮
澹無為而自得聞赤松之清塵兮願承風乎遺則貴真
人之休德兮美往世之登仙與化去而不見兮名聲著
而日延竒傅說之託辰星兮羡韓衆而得一形穆穆以
浸遠兮離人羣而遁逸因氣變而遂曾(增)舉兮忽神奔
而鬼怪時髣髴以遥見兮精皎皎以往來(叶賚)超氛埃而
淑郵兮終不反其故都免衆患而不懼兮世莫知其所
如恐天時之代序兮耀靈曄而西征微霜降而下淪兮
悼芳草之先蘦(零)聊彷徉而逍遥兮永歷年而無成誰
可與玩斯遺芳兮長鄉(向)風而舒情高陽&KR2398;以遠兮余
將焉所程重(去)曰春秋忽其不淹兮奚久留此故居軒
轅不可攀援兮吾將從王喬而娱戲(叶虛)飱六氣而飲沆
(抗去)瀣(薤)兮潄正陽而含朝霞(叶胡)保神明之清澄兮精氣
入而麤穢除順凱風以從遊兮至南巢而一息見王子
而宿之兮審一氣之和德曰道可受兮而不可傳其小
無内兮其大無垠(叶魚堅切)母滑(骨)而魂兮彼將自然壹氣
孔神兮於中夜存(叶才緣切)虚以待之兮無為之先庶類以
成兮此德之門(叶漢連切)聞至貴而遂徂兮忽乎吾將行(叶杭)
仍羽人於丹丘兮留不死之舊鄊朝濯髮於湯(暘)谷兮
夕晞余目兮九陽吸飛泉之微液兮懷琬琰之華英玉
色&KR0008;(竮)以脕顔兮精醇粋而始壯質銷鑠以汋(綽)約兮
神要𦕈(妙同)以淫放嘉南州之炎德兮麗桂樹之冬榮山
蕭條而無獸兮野&KR1254;(寂)漠其無人載營魂而登霞(遐同)兮
掩浮雲而上征命天閽其開關兮排閭闔而望予召
豐隆使先𨗳兮問太微之所居集重陽入帝居兮造旬
始而觀清都朝發軔於太儀兮夕始臨乎於(醫)微閭余
屯車之萬乘兮紛溶與而並馳駕八龍之婉婉兮載雲
旗之逶蛇建雄虹之采旄兮五色雜而炫燿服偃蹇以
低昂兮驂連蜷以驕(居召切)驁(傲)騎膠葛以雜亂兮斑漫
衍而方行(杭)撰余轡而正策兮吾將過乎句芒歷太皓
以右轉兮前飛廉以啓路陽杲杲其未光兮凌天地以
徑度風伯為余先驅兮氛埃辟而清凉鳳凰翼其承旂
兮遇蓐收乎西皇擥彗星以為旍(旌)兮舉斗柄以為麾
叛(判)陸離其上下兮遊驚霧之流波(叶陂)旹曖曃其曭莾
兮召玄武而奔屬後文昌使掌行兮選署衆神以並轂
路曼曼其修遠兮徐弭節而高厲左雨師使徑待兮右
雷公而為衛欲度世以忘歸兮意恣睢(許鼻切)以担(揭同)撟(嬌)
内欣欣而自美兮聊媮娱以婬樂(叶五教切)涉青雲以汎濫
游兮忽臨睨夫舊鄊僕夫懷余心悲兮邊馬顧而不行
(叶杭)思舊故以想像兮長太息而掩涕汜容與而遐舉兮聊
抑志以自弭指炎神而直馳兮吾將往乎南疑覽方外之
荒(慌)忽兮沛&KR1697;瀁以自浮(叶肥)祝融戒而蹕御兮騰告鸞
鳥迎虙妃張咸池奏承雲兮二女御九韶歌(叶居支切)使湘
靈鼓瑟兮令海若舞馮夷玄螭䖝象(以兩切)並出進兮形
蟉(於九切)虬(巨九切)而逶蛇雌蜺便娟以增撓(繞)兮鸞鳥軒
翥而翔飛音樂博衍無終極兮焉(平)乃逝以徘徊舒并
節以馳騖兮逴(趠)絶垠乎寒門軼迅風於清源兮從顓
頊於增冰歴玄冥以邪逕兮乘間維以反顧召黔羸而
見之兮為余先乎平路經營四方兮周流六漠上至列
缺兮降望大壑下崢嶸而無地兮上寥廓而無天視儵
忽而無見兮聽惝怳而無聞(叶無□切)超無為以至清兮與
泰初而為隣
卜居
賦也中用比義此原陽為不知善惡之所在假
托蓍龜以决之非果未能審於所向而求之神
也居謂立身所安之地非居處之居洪景盧云
自屈原詞賦假為漁父日者問荅之後後人作
者悉相規倣司馬相如子虛上林以子虛烏有
先生亡是公楊子雲長楊賦以翰林主人子墨
客卿班孟堅兩都賦以西都賓東都主人張平
子兩京賦以馮虛公子安處先生左太冲三都
賦以西蜀公子東吳王孫魏國先生皆改名換
字蹈襲一律無復超然新意稍出於規矩法度
者愚觀此言則知詞賦之作莫不祖於屈原之
騷矣
屈原既放三年不得復見竭智盡忠而蔽障於讒心煩
意亂不知所從往見太卜鄭詹尹曰余有所疑願因先
生决之詹尹乃端策拂龜曰君將何以教之屈原曰吾
寧悃悃欵欵朴以忠乎將送往勞來斯無窮乎寧誅
鉏草茅以力耕乎將游大人以成名乎寧正言不諱以
危身乎將從俗富貴以偷生乎寧超然高舉以保真乎
將哫訾慄斯喔咿嚅唲以事婦人乎寧廉潔正直以自
清乎將突梯滑稽如脂如韋以絜楹乎寧昂昂若千里
之駒乎將泛泛若水中之鳬與波上下偷以全吾軀乎
寧與騏驥抗軛乎將隨駑馬之迹乎寧與黃鵠比翼乎
將與鷄鶩争食乎此孰吉孰凶何去何從世溷濁而不
清蝉翼為重千鈞為輕黃鍾毁棄瓦釡雷鳴讒人高張
賢士無名于嗟嘿嘿兮誰知吾之廉貞詹尹乃釋策而
謝曰夫尺有所短寸有所長物有所不足智有所不明
數有所不逮神有所不通用君之心行君之意龜策誠
不能知此事
漁父
賦也格轍與前篇同漁父盖古巢由之流荷蕢
丈人之屬或曰亦原托之也篇中句末用乎字
疑辭亦與前篇義仝其即荀卿諸賦句末者邪
者歟等字之體也古今賦中或為歌固莫非以
騷為祖他有誶曰重曰之類即是亂辭中間作
歌如前赤壁之類用倡曰少歌曰體賦尾作歌
如齊梁以來諸人所作用此篇體
屈原既放游於江潭行吟澤畔顔色憔悴形容枯槁漁
父見而問之曰子非三閭大夫歟何故至於斯屈原曰
舉世皆濁我獨清衆人皆醉我獨醒是以見放漁父曰
聖人不凝滯於物而能與世推移世人皆濁何不淈其
泥而揚其波衆人皆醉何不餔其糟而歠其醨何故深
思高舉自令放為屈原曰吾聞之新沐者必弹冠新浴
者必振衣安能以身之察察受物之汶汶者乎寧赴湘
流葬於江魚腹中安能以皓皓之白而蒙世俗之塵埃
乎漁父莞爾而笑鼓枻而去乃歌曰滄浪之水清兮可
以濯我纓滄浪之水濁兮可以濯我足遂去不復與言
宋玉
玉屈原弟子也為楚大夫閔其師忠而放逐故作九
辨以述其志玉賦頗多然其精者莫精於九辨昔人
以屈宋並稱豈非於此乎得之太史公曰屈原之後
楚有宋玉唐勒景差之徒皆以賦見稱或問楊子雲
曰景差唐勒宋玉枚乘之賦也善乎曰必也滛詩人
之賦麗以則詞人之賦麗以淫審此則宋賦已不如
屈而為詞人之賦矣宋黃山谷云作賦湏以宋玉賈
誼相如子雲為之師略依倣其步驟乃有古風老杜
詠吳生畫云畫手看時軰吳生遠擅場盖古人於能
事不獨求誇時輩要須前輩中擅場爾此言尤後學
所當佩服但其言自宋玉以下而不及屈子豈以騷
為不可及邪
九辨
其一(興而賦也然兼比義盖遭讒放逐感時物而興懷者興也而秋乃一歲之運盛極而)
(衰隂氣用事有似叔世危邦之象則比也)
悲哉秋之為氣也蕭瑟兮草木搖落而變衰憭(流)慄兮
若在遠行登山臨水兮送將歸泬(洫)寥兮天高而氣清
寂(宩)&KR2191;(寥)兮收潦而水清憯(慘)悽憎欷(去)兮薄寒之中
(去)人愴怳懭(曠)悢(朗)兮去故而就新坎廪兮貧士失職
而志不平廓落兮羈旅而無友生惆悵兮而私自憐(叶)
燕翩翩其辭歸兮蟬寂漠而無聲鴈廱廱而南遊兮鵾
鷄啁唽而悲鳴獨申旦而不寐兮哀蟋蟀而宵征時亹
亹而過中兮蹇淹留而無成
其二(賦兼風也玩其優柔宛轉之辭則得之矣)
悲憂窮戚兮獨處廓有美一人兮心不懌(叶樂)去鄊離家兮
&KR0008;遠客(叶恪)超逍遥兮今焉(平)薄專思君兮不可化(叶花)君
不知兮可奈何蓄怨兮積思心煩憺兮忘食事願一見
兮道余意君之心兮與余異車既駕兮朅而歸不得見
兮心傷悲倚結軨(零)兮長太息涕潺湲兮下霑軾忼(慷)
慨絶兮不得中瞀(&KR0034;)亂兮迷惑私自憐兮何極心怦怦
兮諒直
其三(賦兼比興之義與首篇同余吾皆為原之謂他篇倣此)
皇天平分四時兮竊獨悲此凛秋白露既下百草兮奄
離披此梧楸去白日之昭昭兮襲長夜之悠悠離芳藹
之方壯兮余萎約而悲愁秋既先戒以白露兮冬又申
之以嚴霜收恢台之孟夏兮然欿(坎)傺而沈藏葉菸(於)
邑而無色兮枝煩挐而交横顔滛溢而將罷(皮)兮柯彷
彿而萎黃萷(梢)櫹(蕭)槮(森)之可哀兮形銷鑠而瘀(於去)傷
惟其紛糅而將落兮恨其失時而無當擥騑轡而下節
兮聊逍遥以相徉歲忽忽而遒盡兮恐余壽之弗將悼
余生之不時兮逢此時之恇(匡)攘澹容與而獨倚兮蟋
蟀鳴此西堂心怵愓而震盪兮何所憂之多方卭(仰同)明
月而太息兮步列宿而極明(叶芒)
其四(比而賦也)
竊悲夫蕙華之曾敷兮紛旖旎乎都房何曾華之無實
兮從風雨而飛颺以為君獨服此蕙兮羌無以異於衆
芳閔竒思之不通兮將去君而高翔心憫憐之慘悽兮
願一見而有明(叶芒)重無怨而生離兮中結軫而增傷豈
不欝陶而思君兮君之門以九重猛犬狺狺而迎吠兮
關梁閉而不通皇天滛溢而秋霖兮后土何時而得乾
塊獨守此無澤兮仰浮雲而永歎
其五(比而賦也全篇取驥與鳳為比寓情曲折有味)
何時俗之工巧兮背繩墨而改錯(措)却騏驥而不乘兮
策駑駘而取路當世豈無騏驥兮誠莫之能善御見執轡
者非其人兮故跼跳(徒聊切)而遠去鳬鴈皆唼夫粱藻兮
鳳愈飄翔而高舉圜鑿而方枘兮吾固知其鉏鋙而難
入衆鳥皆有所登棲兮鳳獨遑遑而無所集願䘖枚而
無言兮嘗被君之渥洽太公九十乃顯榮兮誠未遇其
匹合謂騏驥兮安歸謂鳳凰兮安棲變古易俗兮世衰
今之相見者兮舉肥騏驥伏匿而不見兮鳳凰高飛而
不下(戶)鳥獸猶知褱德兮何云賢士之不處驥不驟進
而求服兮鳳亦不貪餧而妄食君棄遠而不察兮雖願
忠其焉得欲&KR1254;寞而絶端兮竊不敢忘初之厚德獨悲
愁其傷人兮馮欝欝其何極
其六(賦而比也其中賦多而比少)
霜露慘悽而交下兮心尚□(幸司)其弗濟霰雪紛糅其增
加兮乃知遭命之將至願徼幸而有待兮泊(汨)莾莾(姓)
與□草同死願自直而逕往兮路壅絶而不通欲循道
而平驅兮又未知其所從然中路而迷惑兮自厭(淹入)按
而學誦性愚陋以褊淺兮信未達乎從容竊美申包胥
之氣盛兮悲時世之不固(當作同)何時俗之工巧兮滅規
矩而改鑿(叶造)獨耿介而不隨兮願慕先聖之遺教(叶告)處
濁世而顯榮兮非余心之所樂(叶去)與其無義而有名兮
寧窮處而守高(叶告)食不媮而為飽兮衣不苟而為温竊
慕詩人之遺風兮願托志乎素餐蹇充倔(掘)而無端兮
泊莾莾而無垠無衣裘以御(禦)冬兮恐溘死而不得見乎
陽春
其七(賦也中含比義)
靚杪秋之遥夜兮心繚(了)悷(戾)而有哀春秋逴逴而日
高兮然惆悵而自悲(叶排)四時逓來而卒歲兮陰陽不可
與儷偕白日晼晚其將入兮明月銷鑠而减毁歲忽忽
而遒盡兮老冉冉而愈弛心搖悅而日□(幸)兮然怊悵
而無冀中憯惻之悽愴兮長太息而增欷(叶上)年洋洋以
日往兮老嵺(寥)廓而無處事亹亹而覬進兮蹇淹留而
躊躇(叶文吕切)
其八(比而賦也首尾專言擁蔽之禍)
何泥濫之浮雲兮焱(標)廱蔽此明月志昭昭而願見兮
然霠(陰)曀而莫達願皓日之顯行兮雲蒙蒙而蔽之竊
不自料(平)而願忠兮或默(丁戚切)點而汙(去)之堯舜之抗
行兮瞭冥冥而薄天何嶮巇之嫉妬兮被之以不慈之
偽名彼日月之照明兮尚黯(諳上)黮(蓞)而有瑕何况一國
之事兮亦多端而膠(豪加切)加被(披)荷禂(凋)之晏晏兮然
潢(戸廣切)洋(養)而不可帶既驕美而伐武兮負左右之耿
介憎愠(韞)惀(詢上)之修美兮好夫人之慷慨衆踥蹀而日
進兮美超遠而逾邁農夫輟耕而容與兮恐田野之蕪
穢事緜緜而多私兮竊悼後之危敗世雷同而炫曜兮
何毁譽之昧昧今修飾而窺鏡兮後尚可以竄藏願寄
言夫流星兮羌儵忽而難當卒廱蔽此浮雲兮下暗漠
而無光
其九(賦也其間亦略兼比)
堯舜皆有所舉任兮故高枕而自適諒無怨於天下兮
心焉(平)取此怵愓乘騏驥之瀏瀏(柳)兮馭安用夫強策
諒城郭之不足恃兮雖重介之何益邅翼翼而無終兮
忳(豚)惛惛(昏)而愁約(叶要)生天地之若過兮功不成而無
效願沉滯而不見兮尚欲布名乎天下(戸)然潢洋而不
遇兮直怐遘愗(茂)而自苦莾洋洋而無極兮忽翺翔之
焉薄國有驥而不知乘兮焉(平)皇皇而更(平)索(叶桑入)寗
戚謳於車下兮桓公聞而知之無伯樂之善相兮今誰
使乎譽之㒺流涕以聊慮兮惟著意而得之紛忳忳(一作)
(鈍)之願忠兮妬被(披)離而鄣之願賜不肖之軀而别離
兮放遊志乎雲中乘精氣之摶摶(團)兮騖諸神之湛湛
(羊戎切)驂白霓之習習兮歴羣靈之豐豐左朱雀之茇茇
(旆)兮右蒼龍之躣躣(衢)屬雷師之闐闐兮通飛廉之衙
衙(魚)前輕諒(輬)之鏘鏘兮後輜乘之從從(楚江切)載雲旗
之委蛇兮扈屯騎之容容計專專之不可化兮願遂推
而為臧頼皇天之厚德兮還及君之無恙
右屈宋之辭家傳人誦尚矣刪後遺音莫此為
古者以兼六義焉爾賦者誠能雋永於斯則知
其辭所以有無窮之意味者誠以舒憂泄思粲
然出於情故其忠君愛國隱然出於理自情而
辭自辭而理真得詩人發乎情止乎禮義之妙
豈徒以辭而已哉如但知屈宋之辭為古而莫
知其所以古及其極力摹放則又徒為艱深之
言以文其淺近之說摘竒難之字以工其鄙陋
之辭汲汲焉以辭為古而意味殊索然矣夫何
古之有能賦者必有以辨之
荀卿(名况)
卿趙人少游於齊為稷下祭酒後以避讒適楚春申
君以為蘭陵令君死卿廢遂家蘭陵而終其時在屈
原先楚賦於斯已盛矣愚今先屈後荀固誠&KR0647;舛但
以屈子之騷賦家多祖之卿賦措辭工巧雖有足尚
然其意味終不能如騷章之淵永若欲寘之於首恐
誤後學林少穎曰昔孔子之始刪詩也得周之國風
雅頌於自衛反魯之初既列而序之末乃得商頌又
從而附益之不以世次之先後為嫌也狂愚不揆竊
自附於聖人之義覽者亦毋以世次之先後為拘則
幸矣
禮賦(純用賦體無别義後諸篇同卿賦五篇一律全是隠語描形寫影名狀形容盡其工巧自)
(是賦家一體要不可廢然其辭既不先本於情之所發又不盡本於理之所存若視風騷)
(所賦則有間矣吁此楚騷所以為百代詞賦之祖也歟)
爰有大物非絲非帛文理成章非日非月為天下明(叶芒)
生者以壽死者以葬(平)城郭以固三君以強粹而王駁
而伯無一焉而亡臣愚不識敢請之王王曰此夫文而
不采者歟簡然易知而致有理者歟君子所敬而小人
所不者與(闕)性不得則若禽獸性得之則甚雅似者與
匹夫隆之則為聖人諸侯隆之則一四海者與至明而
約甚順而體請歸之禮
知賦
皇天降物以示下民或厚或薄帝不齊均桀紂以死湯
武以賢涽涽淑淑皇皇穆穆周流四海曾不崇日君子
以修跖以空室大參乎天精微而無形行義以正事業
以成可以禁暴足窮百姓待之而後寧泰臣愚不識請
問其名曰此夫安寬平而危險隘者邪修潔之為親而
雜汚之為狄者耶甚深藏而外勝敵者耶法舜禹而不
能掩迹者邪行為動靜待之而後適者耶血氣之精也
志意之榮也百姓待之而後寧也天下待之而後平也
明達純粹而無疵也夫是之謂君子之知
雲賦
有物於此居則周靜致下動則綦高以鉅圓者中規方
者中矩大參天地德厚舜禹精微乎毫毛而充盈乎天
㝢忽兮其極之遠也攭(蠡同)兮其相逐而反也卭卭兮天
下之咸蹇也德厚而不損五色備而成文往來惛憊通
乎大神出入甚亟莫知其門天下失之則滅得之則存
弟子不敏此之願陳君子設辭請測意之曰此夫大而
不塞者與充盈大宇而不窕(窱同)入郄(隙同)穴而不偪者與
行遠疾速而不可託訊者與往來惛憊而不可為固塞
者與暴至殺傷而不億忌者與功被天下而不私置者與
託地而游宇友風而子雨冬曰作寒夏曰作暑廣大精
神請歸之雲
蠶賦(五賦中蠶箴二賦辭尤深刻直思索到人所不到處)
有物於此㒩㒩兮其狀屡化如神功被天下為萬世文
禮樂以成貴賤以分養老長幼待之為而後存名號不
美與暴為隣功立而身廢事成而家敗棄其耆老收其
後世人屬所利飛鳥所害臣愚而不識請占之五泰五
泰占之曰此夫身女好而頭馬首者與屡化而不壽者
與善壯而拙老者與有父母而無牝牡者與冬伏而夏
游食桑而吐絲前亂而後治夏生而惡暑喜温而惡雨
蛹以為母蛾以為父三俯三起事乃大矣是謂之蠶理
(蚕之義理)
箴賦(古箴鍼通俗今作針)
有物於此生於山阜處於室堂無知(智)無巧善治衣裳
不盜不竊穿窬而行日夜合雜以成章以能合從又善
連衡下覆百姓上飾帝王功業甚博不見賢良時用則
存不用則亡臣愚不識敢請之王王曰此夫始生鉅其
成功小者耶長其尾而銳其剽者耶頭銛逹而剽逴(讀棹)
繚者耶一往一來結尾以為事無羽無翼反覆甚極(亟)
尾生而事起尾邅(轉)而事已簮以為父管以為母既以
縫表又以連裏夫是之謂箴理
古賦辯體卷二
