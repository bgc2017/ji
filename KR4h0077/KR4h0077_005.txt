古賦辨體卷五
元祝堯撰
三國六朝體上
梁昭明文選序云詩有六義二曰賦今之作者異乎
古詩之體今則全取賦名愚按漢藝文志云不歌而
誦謂之賦則知辭人所賦賦其辭爾故不歌而誦詩
人所賦賦其情爾故不誦而歌誦者其辭歌者其情
此古今詩人辭人之賦所以異也嘗觀古之詩人其
賦古也則於古有懷其賦今也則於今有感其賦事
也則於事有觸其賦物也則於物有况情之所在索
之而愈深窮之而愈妙彼其於辭直寄焉而已矣又
觀後之辭人刊陳落腐而惟恐一語未新搜竒摘豔
而惟恐一字未巧抽黃對白而惟恐一聮未偶回聲
揣病而惟恐一韻未協辭之所為罄矣而愈求妍矣
而愈飾彼其於情直外焉而已矣是故古人所歌情
至而辭不至則嗟嘆而不自勝辭盡而情不盡則舞
蹈而不自覺三百五篇所賦皆弦歌之以此爾後來
春秋朝聘燕享之所賦猶取於工歌之聲詩楚騷亂
倡少歌之所賦亦取於樂歌之音節柰之何漢以前
之賦出於情漢以後之賦出於辭其不歌而誦全取
賦名無怪也蓋西漢之賦其辭工於楚騷東漢之賦
其辭又工於西漢以至三國六朝之賦一代工於一
代辭愈工則情愈短情愈短則味愈淺味愈淺則體
愈下建安七子獨王仲宣辭賦有古風歸來子曰仲
宣登樓之作去楚騷遠又不及漢然猶過曹植陸機
潘岳衆作魏之賦極此矣誠以其登樓一賦不專為
辭人之辭而猶有得於詩人之情以為風此興等義
晉初陸士衡作文賦有曰立片言以居要乃一篇之
警策吕居仁曰文章無警策則不能動人但晉宋間
人專致力於此故失於綺靡而無高古氣味吁士衡
以辭為警策爾故曰立言居要居仁以辭能動人爾
故曰綺靡無味殊不知辭之所以動人者以情之能
動人也何待以辭為警策然後能動人也哉且獨不
見古詩所賦乎出於小夫婦人之手而後世老師宿
傅不能道夫小夫婦人亦安知有所謂辭哉特其所
賦出於胸中一時之情不能自己故形於辭而為風
比興雅頌等義其辭自深遠矣然指此辭之深遠也
情之深遠也至若後世老師宿傅則未有不能辭者
及其見之於賦反不能如古者小夫婦人之所為則
以其徒泥於紙上之語而不得其胸中之趣故雖窮
年矻矻操觚弄翰欲求一辭之及於古亦不可得又
觀士衡軰文賦等作全用俳體盖自楚騷製芰荷以
為衣集芙蓉以為裳等句便已似俳然猶一句中自
作對及相如左烏號之彫弓右夏服之勁箭等語始
分兩句作對其俳益甚故吕與叔曰文似相如殆類
俳流至潘岳首尾絶俳然猶可也沈休文等出四聲
八病起而俳體又入於律為俳者則必拘於對之必
的為律者則必拘於音之必協精密工巧調和便美
率於辭上求之郊居賦中嘗恐人呼雌霓(音齧)作倪不
復論大體意味乃專論一字聲律其賦可知徐庾繼
出又復隔句對聮以為駢四儷六簇事對偶以為博
物洽聞有辭無情義亡體失此六朝之賦所以益遠
於古然其中有士衡嘆逝茂先鷦鷯安仁秋興明遠
蕪城野鵝等篇雖曰其辭不過後代之辭乃若其情
則猶得古詩之餘情愚於此益嘆古今人情如此其
不相遠古詩賦義如此其終不泯詩云中心藏之何
日忘之六義藏於人心自有不能忘者吾烏乎而忘
吾情
王仲宣(名粲三國魏人)
仲宣山陽人漢獻帝時避難荆州依劉表因
登江陵城樓懷歸而作賦後從魏太祖辟為
魏侍中魏文帝嘗作典論論文稱仲宣長於
詞賦如初征登樓槐賦雖張蔡不是過蓋建
安七子中惟仲宣長於賦云
登樓賦(賦也末段自步棲遲以徙倚之下則兼風比興義故猶有古味以此知詩)
(人所賦之六義其妙處皆從情上來情之不可已也如是夫)
登兹樓以四望兮聊假(或作暇)日以銷憂覽斯宇之所處
兮實顯敞而寡仇挾清漳之通浦兮倚曲沮之長洲背
墳衍之廣陸兮臨皋隰之沃流北彌陶牧西接昭丘華
實蔽野黍稷盈疇雖信美而非吾土兮曾何足以少留
遭紛濁而遷逝兮漫踰紀以迄今情眷眷而懷歸兮孰
憂思之可任憑軒檻以遥望兮向北風而開襟平原遠
而極目兮蔽荆山之高岑路逶迤而脩遠兮川既漾而
濟深悲舊鄉之壅隔兮涕横墜而弗禁(平)昔尼父之在
陳兮有歸與之歎音鍾儀幽而楚奏兮莊舄顯而越吟
人情同於懷土兮豈窮達而異心惟日月之踰邁兮俟
河清乎其未極冀王道之一平兮假高衢而騁力懼匏
瓜之徒懸兮畏井渫之莫食步棲遲以徙倚兮白日忽
其將匿風蕭瑟而並興兮天慘慘而無色獸狂顧以求
羣兮鳥相鳴而舉翼原野閴其無人兮征夫行而未息
心悽愴以感發兮意忉怛而慘惻循階除而下降兮氣
交憤於胸臆夜參半而不寐兮悵盤桓以反側
陸士衡(名機晉人)
士衡天才秀逸辭藻宏麗張華嘗稱之曰人
之為文嘗恨才少而子嘗患多葛洪亦稱其
妍麗弘贍英銳飄逸亦一代之絶筆二十時
作文賦以述先士之盛藻論作文之利害所
由而自謂竊有以得其心
文賦(賦也叙作文之變態以為賦也中曰其為物也多姿其為道也多遷其會意也)
(尚巧其遣言也貴妍盖當時貴尚妍巧以為至文又豈知古人之文哉至於論賦則)
(曰體物而瀏亮使賦在於體物瀏亮而己乎則又何以妍巧為)
佇中區以玄覽頥情志於典墳遵四時以歎逝瞻萬物
而思紛悲落葉於勁秋喜柔條於芳春心凛凛以懷霜
志𦕈𦕈而臨雲詠世德之駿烈誦先人之清芬游文章
之林府嘉麗藻之彬彬慨投篇而援筆聊宣之乎斯
文其始也皆收視反聽耽思傍訊精騖八極心遊萬仞
其致也情曈曨而彌鮮物昭晰而互進傾羣言之瀝液
漱六藝之芳潤浮天淵以安流濯下泉而潜(侵)浸(淫)於
是沈辭怫悦若遊魚銜鈎而出重淵之深浮藻聮翩若
翰鳥纓繳而墜曾雲之峻收百世之闕文採千載之遺
韻謝朝華於已披啟夕秀於未振觀古今於須臾撫四
海於一瞬然後選義按部考辭就班抱景者咸叩懷響
者畢彈或因枝而振葉或沿波而討源或本隱以之顯
或求易而得難或虎變而獸擾或龍見而鳥瀾或妥帖
而易施或岨(沮)峿而不安罄澄心以凝思𦕈衆慮而為
言籠天地於形内挫萬物於筆端始躑躅於燥吻終流
離於濡翰理扶質以立榦文垂條而結繁信情貌之不
差故每變而在顔思涉樂其必笑方言哀而已歎(平)或
操觚以率爾或含毫而邈然伊兹事之可樂固聖賢之
所欽課虚無以責有叩寂寞而求音函綿邈於尺素吐
滂沛乎寸心言恢之而彌廣思(去)按之而愈深播芳蕤
之馥馥發青條之森森粲風飛而飈樹欝雲起乎翰林
體有萬殊物無一量(去)紛紜揮霍形難為狀辭程才而
效伎意司契而為匠在有無而黽俛當淺深而不讓雖
離方而遯圓期窮形而盡相(去)故夫誇目者尚奢愜心
者貴當(去)言窮者無隘論達者唯曠詩緣情而綺靡賦
體物而瀏亮碑披文以相質誄纏綿而悽愴銘博約而
温潤箴頓挫而清壯頌優游以彬蔚論精微而朗暢奏
平徹以閑雅說煒曄而譎誑雖區分之在兹亦禁邪而
制放要辭達而理舉故無取乎冗長(仗)其為物也多姿
其為體也屢遷其會意也尚巧其遣言也貴妍暨音聲
之迭代若五色之相宣雖逝止之無常固崎錡而難便
(平)苟達變而識次猶開流以納泉如失機而後會恒操
末以續顛謬玄黃之秩叙故淟(天上)涊(觧上)而不鮮或仰偪
於先條或俯侵於後章或辭害而理比(頻入)或言順而義
妨離之則雙美合之則兩傷考殿(去)最於錙銖定去留
於毫芒苟銓衡之所裁固應䋲其必當或文繁理富而
意不指適極無兩致盡不可益立片言以居要乃一篇
之警策雖衆辭之有條必待兹而效績亮功多而累寡
故取足而不易或藻思綺合清麗千眠炳若縟繡悽若
繁弦必所擬之不殊乃闇合乎曩篇雖杼軸於予懷怵
他人之我先苟傷廉而愆義亦雖愛而必指或苕發穎
竪離衆絶致形不可逐響難為係塊孤立而特峙非常
音之所緯心牢落而無偶意徘徊而不能褫石韞玉而
山輝水懷珠而川媚彼榛楛之勿剪亦蒙榮於集翠綴
下里於白雪吾亦以濟夫所偉或託言於短韻對窮迹
而孤興俯寂寞而無友仰寥廓而莫承譬偏弦之獨張
含清唱而靡應或寄辭於瘁音言徒靡而弗華混妍蚩
而成體累良質而為瑕象下管之偏疾故雖應而不和
或遺理以存異徒尋虚而逐微言寡情而鮮愛辭浮漂
而不歸猶弦么而徽急故雖和而不悲或奔放以諧合
務嘈囋而妖冶徒悦目而偶俗固聲高而曲下寤防露
與桑間又雖悲而不雅或清虚以婉約每除煩而去濫
闕大羹之遺味同朱弦之清氾雖一唱而三歎固既雅
而不豔若夫豐約之裁俯仰之形因宜識變曲有微情
或言拙而喻巧或理樸而辭輕或襲故而彌新或沿濁
而更清或覽之而必察或研之而後精譬猶舞者赴節
以投袂歌者應弦而遣聲是盖輪扁所不得言亦非華
說之所能精普辭條與文律良余膺之所服練世情之
常尤識前倄之所淑雖濬發於巧心或受嗤於拙目彼
瓊敷與玉藻若中原之有菽同槖籥之罔窮與天地乎
並育雖紛藹於此世嗟不盈於予掬患挈瓶之屢空病
昌言之難屬故踸踔於短韻放庸音以足曲恒遺恨以
終篇豈懷盈而自足懼蒙塵於叩缶顧取笑乎鳴玉若
夫應感之會通塞之紀來不可遏去不可止藏若景滅
行猶響起方天機之駿利夫何紛而不理思風發於胸
臆言泉流於脣齒紛葳蕤以馺遝唯毫素之所擬文徽
徽而溢目音泠泠而盈耳及其六情底滯志往神留兀
若枯木豁若涸流覽營魂以探頥頓清爽而自求理翳
翳而愈伏思軋軋其若抽是故或竭情而多悔或率意
而寡尤雖兹物之在我非余力之所戮(留)故時撫空懷
而自惋吾未識夫開塞之所由也伊兹文之為用固衆
理之所因恢萬里使無閡通億載而為津俯貽則於來
葉仰觀象乎古人濟文武於將墜宣風聲於不泯(平)塗
無遠而不彌理無微而不綸配霑潤於雲雨象變化乎
鬼神被金石而廣德流管弦而日新
歎逝賦(賦也凡哀怨之文易以動人六朝人尤喜作之豈非懽愉之辭難工而窮)
(苦之言易好與然此作雖未能止乎禮義而發乎情猶於變風之義有取焉但古人)
(情得其理和平中正故哀而不傷怨而不怒後人情流於欲淫邪偏宕故哀極而傷)
(怨極而怒此賦與江文通恨賦同一哀傷而此賦尤動人吁哀思之音誠莊人端士)
(之所當警者)
伊天地之運流紛升降而相襲日望空以駿驅節循虚
而警立嗟人生之短期孰長年之能執時飄忽其不再
老晼晚其將及對瓊蘂之無徵恨朝露之難挹望暘谷
以企予惜此景之屢戢悲夫川閱水以成川水滔滔而
日度世閱人而為世人冉冉而行暮人何世而弗新世
何人之能故野每春其必華草無朝而遺露經終古而
常然率品物其如素譬日及之在條恒雖盡而不悟雖
不寤其可悲心惆焉而自傷亮造化之若兹吾安取夫
久長痛靈根之夙殞怨具爾之多喪悼堂構之頽瘁慜
城闕之丘荒親彌懿其已逝交何慼而不忘咨余今之
方殆何視天之茫茫傷懷悽其多念慼貌瘁而鮮歡幽
情發而成緒滯思叩而興端慘此世之無樂咏在昔而
為言居充室而衍宇行連駕而比軒彌年時其詎幾夫
何往而不殘或冥邈而既盡或寥廓而僅半信松茂而
栢悦嗟芝焚而蕙嘆苟性命之不殊豈同波而異瀾瞻
前軌之既覆知此路之良難啟四體而深悼懼兹形之
將然毒娛情之寡方怨感目之多顔亮多顔之感目神
何適而獲怡尋平生於響像覽前物而懷之步寒林以
悽惻翫春翹而有思觸萬類以生悲歎同節而異時年
彌往而念廣塗薄暮而意迮親落落而日稀友靡靡而
愈索顧舊要於遺存得十一於千百樂隤心其如亡哀
緣情而來宅託末契於後生余將老而為客然後弭節
安懷妙思天造精浮神淪忽在世表寤大暮之同寐何
矜晚以怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎識道將
頥天地之大德遺聖人之洪寳解心累於末迹聊優游
以娛老
張茂先(名華西晉人)
茂先好文義為中書郎雖棲處雲閣慨然有
感作鷦鷯賦以比鳥小而能安也
鷦鷯賦(小雀也詩曰桃䖝方言曰桑飛)
(比而賦也凡咏物之賦須兼比興之義則所賦之情不專在物特借物以見我之情)
(爾盖物雖無情而我則有情物不能辭而我則能辭要必以我之情推物之情以我)
(之辭代物之辭因之以起興假之以成比雖曰推物之情而實言我之情雖曰代物)
(之辭而實出我之辭本於人情盡於物理其詞自工其情自切使讀者莫不感動然)
(後為佳此賦盖與鸚鵡野鵝二賦同一比興故皆有古意但鸚鵡野鵝二賦尤覺情)
(意纏綿詞語悽惋則其所以興情處異故也)
何造化之多端兮播羣形於萬類惟鷦鷯之微禽兮亦
攝生而受氣有翩翾之陋質兮無玄黃以自貴毛弗施
於噐用兮肉不登於爼味鷹鸇過猶俄翼兮尚何懼於
罿(衝)罻翳會蒙籠是焉遊集飛不飄揚翔不翕習其居
易容其求易給巢林不過一枝每食不過數粒柄無所
滯遊無所盤匪陋荆棘匪榮茝蘭動翼而逸投足而安
委命順理與物無患(平)伊兹禽之無知兮何處身之似
智不懷寳以賈害兮不飾表以招累靜守約而不矜動
因循以簡易任自然以為資無誇慕於世偽鵰鶡介其
觜距鵠鷺翼於雲際鵾鷄竄於幽險孔翠生乎遐裔彼
晨鳬與歸鴈又矯翼而增逝咸美羽而豐肌故無罪而
皆斃徒㗸蘆以避繳終為戮於此世蒼鷹鷙而受緤(絏)
鸚鵡慧而入籠屈猛志以服養塊幽縶於九重變音聲
以順旨思摧翮而為庸戀鍾岱之林野慕壠坻之高松
雖蒙幸於今日未若疇昔之從容海鳥鶢鶋避風而至
條枝巨雀踰嶺自致提挈萬里飄颻逼畏夫惟體大妨
物而形瓌足偉也隂陽陶蒸萬品一區巨細舛錯種繁
類殊鷦&KR0008;巢於蚊睫大鵬彌乎天隅將以上方不足而
下比有餘普天壤以遐觀吾又安知其小大之所如
潘安仁
安仁總角辯慧摛藻清豔晉武帝藉于千畞
作藉田賦又以太尉掾寓于散騎省作秋興
賦
藉田賦(賦也臧榮緒晉書以為藉田頌文選以為藉田賦要之篇末雖是頌而篇)
(中純是賦賦多頌義少當曰賦馬揚之賦終以風班潘之賦終以頌非異也田獵禱)
(祠涉於淫樂故不可以不風奠都藉田國家大事則不可以不頌所施各有攸當凡)
(為臺閣之賦又當知此)
伊晉之四年正月丁未皇帝親率羣后藉于千畞之甸
禮也於是乃使甸師清畿野廬掃路封人壝(遺去)宫掌舍
設&KR1328;(互)青壇蔚其嶽立兮翠幕黕以雲布結崇基之靈
趾兮啟四塗之廣阼沃野墳(上)腴膏壤平砥清洛濁渠
引流激水遐阡繩直邇陌如矢總犗(介)服于縹軛(厄)兮
紺轅綴於耒耜儼儲駕於㕓左兮俟萬乘之躬履百僚
先置位以職分自上下下具惟命臣襲春服之萋萋兮
接游車之轔轔微風生於輕幰(褰上)兮纖埃起於朱輪森
奉璋以階列兮望皇軒而肅震(真)若湛露之晞朝陽兮
衆星之拱北辰也於是前驅魚麗(平)屬車鱗萃閶闔洞
啟參塗方駟常伯陪乘太僕秉轡后妃獻種(重)稑(六)之
種司農撰播殖之器挈壷掌升降之節宫正設門閭之
蹕天子乃御玉輦蔭華盖衝牙錚鎗(鐺)綃紈綷(翠)䌨(蔡)
金根照耀以烱晃兮龍驥騰驤而沛芰表朱玄於離坎
飛青縞於震兊中黃曄以發暉兮方綵紛其繁會五輅
鳴鑾九旗揚旆瓊鈒入蘂雲䍐晻藹簫管嘲哳以啾嘈
兮鼓鞞硡隱以砰(伻)礚(慨)筍簴嶷以軒翥兮洪鐘越乎
區外震震(平)填填塵騖連天以幸乎藉田蟬冕熲以灼
灼兮碧色肅其芊芊似夜光之剖荆璞兮若茂松之依
山巔也於是我皇乃降靈壇撫御耦坻(遲)場染屨洪縻
在手三推而舍庶人終畞貴賤以班或五或九于斯時
也居靡都鄙民無華裔長幼雜遝以交集士女頒斌而
咸戾被褐振裾垂髫總髻躡踵側肩掎(椅)裳連袂黃塵
為之四合兮陽光為之潜翳動容發音而觀者莫不抃
舞乎康衢謳吟乎聖世情欣樂於昏作兮慮盡力乎樹
藝靡誰督而常勤兮莫之課而自勵躬先勞以悅使兮
豈嚴刑而猛制哉有邑老田父或進而稱曰盖損益隨
時理有常然高以下為基民以食為天正其末者端其
本善其後者慎其先夫九土之宜弗任四人之務不一
野有菜蔬之色朝靡代畊之秩無儲稸以虞災徒望歲
以自必三季之衰皆此物也今聖上昧旦丕顯夕惕若
慄圖匱於豐防險於逸欽哉欽哉惟穀之恤展三時之
弘務致倉廪於盈溢固堯湯之用心而存救之要術也
若乃廟祧有事祝宗諏日簠簋普淖則此之自實縮鬯
蕭茅又於此乎出黍稷馨香旨酒嘉栗宜其民和年豐
而神降之吉也古人有言曰聖人之德無以加於孝乎
夫孝者天地之性人之所由靈也昔者明王以孝理天
下其或繼之者鮮哉希矣逮我皇晉實光斯道儀刑孚
于萬國愛敬盡於祖考故躬稼以供粢盛所以致孝也
勸穡以足百姓所以固本也能本而孝盛德大業至矣
哉此一役也而二美具焉不亦遠乎不亦重乎敢作頌
曰
思樂甸畿薄採其茅大君戾止言藉其農其農三推
萬方以祗耨我公田實及我私我簠斯盛我簋斯齊
(粢通)我倉如陵我庾如坻念兹在兹永言孝思民力普
存祝史正辭神祗攸歆逸豫無期一人有慶兆民賴
之
秋興賦(賦也賦雖以興名篇而全體多是賦義但其情尚覺舂容其辭未費斧鑿)
(盖漢魏流風猶有存者夫安仁本躁者也而篇末一叚乃強為靜者之辭要豈其真)
(情也哉篇中慕徒感節惜老嗟卑深情蒞於辭表所謂躁人之辭多是已若因人之)
(辭而觀人之情手指目視自有不能掩者)
四運忽其代序兮萬物紛以逥薄(慱)覽花蒔(上)之時育
兮察盛衰之所託感冬索而春敷兮嗟夏茂而秋落雖
末事之榮悴兮伊人情之美惡善乎宋玉之言曰悲哉
秋之為氣也蕭瑟兮草木搖落而變衰憀慄兮若在遠
行登山臨水送將歸夫送歸懷慕徒之戀兮遠行有羈
旅之憤臨川感流以歎逝兮登山懷遠而悼近彼四慼
之疚心兮遭一塗而難忍嗟秋日之可哀兮諒無愁而
不盡野有歸燕隰有翔隼游氣朝興槁葉夕隕於是乃
屏輕箑釋纖絺藉莞(桓)蒻(若)御祫(夾)衣庭樹摵(生入)以灑
落兮勁風戾而吹帷蟬嘒嘒以寒吟兮鴈飄飄而南飛
天晃朗以彌高兮日悠揚而浸微何微陽之短晷覺良
夜之方永月曈朧以含光兮露凄清以凝冷熠燿粲於
階闥兮蟋蟀鳴於軒屏(上)聽離鴻之晨吟兮望流火之
餘景宵耿介而不寐兮獨展轉於華省悟時歲之遒盡
兮慨俛首以自省斑鬢髟(標)以承弁兮素髮颯以垂領
仰羣雋之逸軌兮攀雲漢以遊騁登春臺之熙熙兮珥
金貂之烱烱苟趍舍之殊塗兮庸詎識其躁静聞至人
之休風兮齊天地於一指彼知安而忘危兮同出生而
入死行投趾於容迹兮殆不踐而獲底闕(掘仝)側足以及
泉兮雖猿猴而不履龜祀骨於宗祧兮思反身於綠水
且歛袵以歸來兮忽投紱以高厲耕東皋之沃壤兮輸
黍稷之餘稅泉涌湍於石間兮菊揚芳於崖澨澡秋水
之悁悁分玩游儵之潎潎(皮去)逍遥山川之阿放曠乎人
間之世優哉游哉聊以卒歲
成公子安(名綏)
子安少有俊才辭賦壯麗時人以其貧賤不
重其文張華一見甚善之徵為博士歷中書
郎
嘯賦(賦也大凡人作有故實底文字則有依傍有模倣夫何難哉若作無故實底文)
(必須凌危駕空將無作有或引别事比映或就别事團搦全靠虚空形容詠出來方)
(見能手此賦頗得此體苟以類長何患不能為無故實之賦乎洪景盧云嘯賦無所)
(賓主必假逸羣公子乃能遣辭盖問荅之體此習根著末之或改)
逸羣公子體竒好異傲世忘榮絶棄人事晞高慕古長
想遠思將登箕山以抗節浮滄海以游志於是延友生
集同好(去)精性命之至機研道德之玄奥愍流俗之未
悟獨超然而先覺(去)狹世路之阨僻仰天衢而高蹈邈
跨俗而遺身乃慷慨而長嘯于時曜靈俄景流光濛汜
逍遥携手踟蹰步趾發妙聲於丹唇激哀音於皓齒響
抑揚而潜轉氣衝鬱而熛(飈)起恊黃宫於清角雜商羽
於流徵飄浮雲於太清集長風於萬里曲既終而響絶
遺餘玩而未已良自然之至音非絲竹之所擬是故聲
不假器用不借物近取諸身役心御氣動脣有曲發口
成音觸類感物因歌隨吟大而不洿(烏)細而不沉情激
切於竽笙優潤和於瑟琴玄妙足以通神悟靈精微足
窮幽測深收激楚之哀荒節北里之奢淫濟洪災於炎
旱反亢陽於重隂唱引萬變曲用無方和樂怡懌悲傷
摧藏時幽散而將絶中矯厲而慨慷徐婉約而優游紛
繁騖而激揚情既思而能反心雖哀而不傷總八音之
至和故極樂而無荒若乃登高臺以臨遠披文軒而騁
望喟仰抃而抗首嘈長引而憀(留)亮或舒肆而自反或
徘徊而復放或冉弱而柔擾或澎濞而奔壯横鬱鳴而
滔涸冽飄眇而清昶逸氣奮涌繽紛交錯列列飈揚啾
啾響作奏胡馬之長嘶逥寒風於北朔又似鴻鴈之將
鶵羣鳴號乎沙漠故能因形創聲隨事造曲應物無窮
機發響速怫鬱衝流參譚雲屬若離若合將絶復續飛
廉鼓於幽隧猛虎應於中谷南箕動於穹蒼清飈振乎
喬木散積滯而播揚流埃靄之溷濁變隂陽之至和移
淫風之穢俗若乃游崇岡陵景山臨岩側望流川坐盤
石潄清泉藉皋蘭之猗靡蔭修竹之嬋娟乃吟詠而發
散聲絡繹而響連舒蓄思之憤悱奮久結之纏綿心滌
蕩而無累志離俗而飄然若夫假象金革擬則陶匏衆
聲繁奏若笳若簫磞(烹)硠(郎)震隱訇(轟)礚(慨)&KR0008;(勞)嘈發
徵則隆冬熙蒸騁羽則嚴霜夏凋動商則秋霖春降奏
角則谷風鳴條音韻不恒曲無定制行而不留止而不
滯隨口吻以發揚假芳氣而遠逝音要妙而流響聲激
嚁(狄)而清厲信自然之極麗羌殊尤而絶世越韶夏與
咸池何徒取異於鄭衛于時緜駒結舌而喪精王豹杜
口而失色虞公輟聲而止歌寗子歛手而嘆息鍾期棄
琴而改聽尼父止味而不食百獸率舞而抃足鳳凰來
儀而拊翼乃知長嘯之竒妙盖亦音聲之至極
古賦辨體卷五
