古賦辨體卷四
元祝堯撰
兩漢體下
揚子雲(名雄西漢人)
子雲少而好賦每慕相如嘗作綿竹頌成帝
時直郎楊莊頌此帝曰此似相如之文莊曰
非也此臣邑人揚子雲帝召見時帝為趙飛
燕無予往祠甘泉泰畤子雲奏甘泉賦以風
帝又祠后土汾陰追觀先代遺跡子雲又以
為今日宜興至治以擬帝皇上河東賦以勸
又帝羽獵子雲從以為泰畤非三驅之意故
因校獵賦以風帝又將誇胡人以多禽獸命
右扶風發民捕載輸長楊射熊館令胡人手
搏之自取其獲子雲又上長楊賦以風愚謂
自楚騷已多用連綿字及䨇字長卿賦用之
尤多至子雲好竒字人每載酒從問焉故賦
中全喜用竒字十句而八九矣厥後靈光江
海等賦旁搜遍索皆以用此等字為賦體讀
者苦之然賦之為古亦觀六義所發何如爾
若夫霧縠組麗雕蟲篆刻以從事於侈靡之
辭而不本於情其體固已非古况乎專尚竒
難之字以為古吾恐其益趍於辭之末而益
遠於辭之本也晦翁嘗論今人好用字如讀
漢書便去收拾三兩箇字洪景盧較過人亦
然南豐尚觧使一二字歐蘇全不使一箇難
字而文字如此好則作者何必要用竒難字
哉
甘泉賦(賦也全是倣司馬長卿真所謂同工異曲者與盖自長卿諸人就騷中分)
(出侈麗之一體以為辭賦至于子雲此體遂盛不因於情不止於理而惟事於辭雖)
(曰因宫室畋獵等事以起興然務矜誇而非詠歌興之義變甚矣雖曰取天地百神等)
(物以為比然涉竒狂而非博雅比之義變甚矣雖曰陳古者帝王之迹以含諷然近)
(䛕佞而非柔婉風之義變甚矣雖曰稱朝廷功德等美以倣雅頌然多文飾而非正)
(大雅頌之義又變甚矣但風比興雅頌之義雖變而風比興雅頌之義終未冺至於)
(三國六朝以降辭益侈麗六義變盡而情失六義冺盡而理失噫於此可以觀世變)
(矣)
惟漢十世將郊上玄定泰畤(止)擁神休尊明號同符三
皇錄功五帝䘏胤錫羡(沿去)拓迹開統於是乃命群僚歷
吉日恊靈辰星陳而天行詔招搖與太陰兮伏勾陳使
當兵屬堪輿以壁壘兮捎䕫魖而扶獝狂八神奔而警
蹕兮振殷(隱)轔(鄰)而軍裝蚩尤之倫帶干將而秉玉戚
兮飛蒙茸而走陸梁齊總總以撙撙(尊上)其相膠轕兮猋
(飄)駭雲迅奮以方攘駢羅列布鱗以雜沓兮偨(此)傂(耻)
參差魚頡而鳥䀪杭翕赫䀜霍霧集蒙合兮半散照爛
燦以成章於是乘輿乃登夫鳳凰兮翳華芝駟蒼螭兮
六素虬蠖略蕤綏灕乎㠁(參)纚帥爾陰閉霅然陽開騰
清霄而軼浮景兮夫何旟旐郅(質)偈(桀)之旖旎也流星
旄以電燭兮咸翠蓋而鸞旗屯萬騎於中營兮方玉車
之千乘聲駍(伻)隱以陸離兮輕先疾雷而馺(颯)遺風臨
高衍之嵱嵷(勇聳)兮超紆譎之清澄登椽欒而羾(貢)天門
兮馳閶闔而入凌兢是時未臻夫甘泉也廼望通天之
繹繹下陰潜以慘懔兮上洪紛而相錯直嶢嶢以造天
兮厥高慶(羌)而不可乎彌度平原唐其壇(但)漫兮列新
荑於林薄攅并閭與茇(鉢)葀(括)兮紛被麗其無鄂崇丘
陵之駊騀(頗我高貌)兮深溝嶔(平)岩而為谷&KR0616;&KR0616;(往)離宫般
(斑)以相燭兮封巒石關迤靡乎連屬於是大厦雲譎波
詭摧(上)嗺(翠上)而成觀仰矯首以高視兮目冥(面)眴(縣)而
無見正瀏(劉去)濫以弘惝(敞)兮指東西之漫漫徒徊徊以
徨徨兮魂魄𦕈𦕈而昏亂據軨(&KR0905;)軒而周流兮忽軮(坱)
軋(北)而無垠翠玉樹之青葱兮璧馬犀之璘(隣)㻞(彬)金
人仡仡(銀入)其承鐘虚(巨)兮嵌(開平)岩岩其龍鱗楊光曜之
燎爥兮垂景炎(豔)之炘炘配帝宫之縣圃兮象太一之威
神洪臺崛其獨出兮㨖(知上)北極之嶟嶟(津)列宿乃施於
上榮兮日月纔經於柍(鞅)振(真)雷欝律於巖&KR0034;(竅)兮電
倏忽於墻藩鬼魅不能自逮兮半長途而下顛歷倒景
而絶飛梁兮浮蠛蠓而撇天左欃槍而右玄冥兮前熛
闕而後應門蔭西海與幽都兮涌醴汨(聿)以生川蛟龍
連蜷於東厓兮白虎敦圉乎崑崙覽樛流於高光兮溶
彷徨於西清前殿崔巍兮和氏瓏玲抗浮柱之飛榱兮
神莫莫而扶傾閌(杭)閬閬(郎)其寥廓兮似紫宫之崢巆
駢交錯而曼(萬)衍兮㟎&KR2028;(罪)隗乎其相嬰乘雲閣而上
下兮紛蒙籠以混成曳虹彩之流離兮颺(羊)翠氣之宛
延襲璇室與傾宫兮若登高𦕈遠肅乎臨淵逥焱(標)肆
其盪駭兮翍(披)桂椒而欝栘(夷)楊香芬茀以穹窿兮擊
欂櫨而將榮薌呹(迭)肸(弼)以棍(混)枇(偏入)兮聲駍隱而歷
鐘排玉戶而颺金鋪兮發蘭蕙與芎藭帷弸(曾萌切)彋(宏)
其拂汨(聿)兮稍暗暗(諳上)而靚深陰陽清濁穆羽相和兮
若䕫牙之調琴般倕棄其剞(椅)劂(鱖)兮王繭投其鈎䋲
雖方征僑與偓佺兮猶彷彿其若夢於是事變物化目
駭耳逥蓋天子穆然珍臺閒舘璇題玉英蟺(蝉)娟蠖濩
之中惟天所以澄心清魂儲精垂恩廼感動天地&KR0647;釐
三神者廼搜逑索偶皋伊之徒冠倫魁能(名)函甘棠之
惠挟東征之意相與齊乎陽靈之宫靡薜荔而為席兮
折瓊枝以為芳吸青雲之流霞兮飲若木之露英集乎
禮神之圃登乎頌祗之堂建光耀之長旓(梢)兮昭華覆
之威威攀璇璣而下視兮行遊目乎三危陳衆車於東
阬(杭)兮肆玉[車犬]而下馳漂龍淵而還九垠兮窺地底而
上逥風漎漎而扶轄兮鸞鳳紛其銜蕤梁弱水之濎(頂)
濙(烏挺)兮躡不周之逶蛇想西王母欣然而上夀兮屏玉
女而却宓妃玉女亡所眺其清矑兮宓妃曾不得施其
娥眉方擥道德之精剛兮侔神明與之為資於是欽柴
宗祈燎薰皇天招搖太乙舉洪頥樹靈旗樵蒸焜上配
藜四施東爥滄海西燿流沙北熿(晃)幽都南煬丹厓玄瓉
觩䚧(蚪㳅)秬鬯泔(噉)淡盻蠁豐融懿懿芬芬炎感黃龍兮
熛(標)訛碩麟選巫咸兮呌帝閽開天庭兮延羣神儐暗
(諳上)藹兮降清壇瑞穰穰兮委如山於是事畢功弘逥車
而歸度三巒兮偈(憩)棠黎天閫决兮地垠開八荒恊兮
萬國諧登長平兮雷鼓磕(慨)天聲起兮勇士厲雲飛揚
兮雨霶霈于胥德兮麗萬世亂曰崇崇圜丘隆隱天兮
登降峛(耻)崺(迤)單(蟬)蜷(拳)垣兮增宫參差駢嵳峩兮岭
巆嶙峋洞無涯兮上天之縡(載)杳旭卉兮聖皇穆穆信
厥對兮來祗郊禋神所依兮徘徊招搖靈栖遲兮煇光
眩燿降厥福兮子子孫孫長無極兮
河東賦(賦也)
伊年暮春將瘞后土禮靈祗謁汾陰於東郊因茲以勒
崇垂鴻發祥隤祉欽若神明者盛哉鑠乎越不可載已
於是命羣臣齊法服整靈輿廼撫翠鳳之駕六先景之
束(乘仝)掉犇星之流㫋彏天狼之威弧張燿日之玄旄揚
左纛被雲梢(旓)奮電鞭驂雷輜鳴洪鍾建五旗羲和司
日顔倫奉輿風發颷拂神騰鬼趡(挑去)千乘霆亂萬騎屈
(君入)撟(沓上)嘻嘻旭旭天地稠㟼(傲)簸丘跳巒涌渭躍涇秦
神下讋(挕)跖魂負沴河靈矍踢爪(掌)華蹈衰遂臻陰宫
穆穆肅肅蹲蹲如也靈祗既鄉(向)五位時叙絪緼玄黃
將紹厥後於是靈輿安步周流容與(去)以覽虖介山嗟
文公而愍推兮勤大禹於龍門灑(釃)沈菑(灾)於豁瀆兮
播九河於東瀕登歷觀而遥望兮聊游浮以經營樂往
昔之遺風兮喜虞代之所耕瞰帝唐之嵩高兮□(覓仝)隆
周之大寧汨低徊而不能去兮行睨垓下與彭城濊(穢仝)
南巢之坎坷兮易(去)豳岐之夷平乘翠龍而超河兮陟
西岳之嶢(堯)崝(精)雲䬠䬠而來迎兮澤滲(淋)漓而下降
欝蕭條其幽藹兮滃汎沛以豐隆叱風伯於南北兮呵
雨師於西東參天地而獨立兮廓盪盪其亡雙遵逝虖
歸來以凾夏之大漢兮彼何足與比功建乾坤之貞兆
兮將悉總之以群龍麗鈎芒與驂蓐收兮服玄冥及祝
融敦衆神使式道兮奮六經以攄頌(容)隃(踰)於穆之緝
熙兮過清廟之雝雝軼五帝之遐迹兮躡三皇之高蹤
既發軔於平盈兮誰謂路遠而不能從
羽獵賦(賦也賦尾有風與甘泉諸賦同然子雲之所謂風與長卿之所謂風盖出)
(一律有非復詩騷之風矣)
麗哉神聖處於玄宫富既與地乎侔貲貴正與天乎比
崇齊桓曾不足使軼轂楚莊未足以為驂乘狹三王之
阨僻矯高舉而太興歴五帝之寥廓陟三皇之登閎建
道德以為師友仁義與為朋於是玄冬季月天地隆烈
萬物權輿於内徂落於外帝將惟田于靈之囿開北垠
受不周之制以終始顓頊玄冥之統乃詔虞人典澤東
延昆隣西馳閶闔儲積共(供)偫(雉)戌卒夾道斬叢棘夷
野草禦自汧(牽)渭經營灃鎬章皇周流出入日月天與
地沓爾廼虎落三嵕以為司馬圍經百里而為殿門外
則正南極海邪界虞淵鴻濛(並上)沆(康上)茫(莽)碣以崇山營
合圍會然後先置乎長楊之南昆明靈沼之東賁(奔)育
之倫蒙盾負羽杖鏌鋣而羅者以萬計其餘荷垂天之
罼張竟壄之罘靡日月之朱竿曳篲星之長旗青雲為
紛虹蜺為繯(鉉)屬(祝)之乎崑崙之墟決(涣)若天星之羅
浩如濤水之波淫淫與與前後要(平)遮欃槍為闉明月
為候熒惑司命天弧發射鮮扁(偏)陸離駢衍佖路徽車
輕武鴻(上)絧(上)緁獵殷殷軫軫被陵緣岅窮冥極遠者
相與迾乎高原之上羽騎營營昈(廬)分殊事繽紛往來
轠(雷)轤不絶若光若滅者布乎青林之下於是天子乃
以陽朝始出乎玄宫撞鴻鐘建九旒六白虎載靈輿蚩
尤並(傍)轂蒙公先驅立歷天之旗曳梢星之㫋霹靂列
缺吐火施鞭萃傱(聳)沇(允)溶淋灕廓落戲(麾)八鎮而開
關飛廉雲師吸嚊(彼去)潚(肅)率鱗羅布列攅以龍翰秋秋
蹌蹌入西園切神光望平樂徑竹林蹂蕙圃踐蘭唐舉
烽烈火轡者施伎方馳千駟校(狡)騎萬師虓虎之陣從
横膠轕焱(標)拉雷厲驞駍(伻)騐(淨)礚(慨)洶洶旭旭天動
地岋(颯)羡漫半散蕭條數千里之外若夫壯士忼慨殊
向别趣東西南北騁嗜奔欲拕(他)蒼豨(喜)䟦犀㹈(犂)蹶
浮麋斮巨狿(延)摶玄猨騰空虚岠連卷踔(罩)夭蹻嬉閒
間莫莫紛紛山谷為之風焱林叢為之生塵及至獲夷
之徒蹶松栢掌蒺藜獵蒙籠轔輕飛履般(班)首帶修蛇
鈎赤豹牽象犀跇(曳)巒阬(岡)超唐陂車騎雲會登降闇
藹泰華為旒熊耳為綴木仆山還(旋)漫若天外儲與(平)
乎大溥聊浪乎宇内於是天清日晏逢蒙列眥羿氏控
弦皇車幽(上)輵(軋)光純(凖)天地望舒弭轡翼乎徐至於
上蘭移圍徙陣浸(侵)淫蹵部曲隊堅重各案行伍璧壘
天旋神扶電擊逢之則碎近之則破鳥不及飛獸不得
過軍驚師駭刮野掃地及至䍐車飛揚武騎聿皇蹈飛
豹羂(畎)嘄陽追天寳出一方應駢聲擊流光野盡山窮
囊括其雌雄沇沇溶溶遥噱(強入)乎紘中三軍茫然窮(穹)
穴(况)閼(遏)與(預)但觀夫&KR1536;禽之紲(曳)踰犀兕之抵觸熊
羆之挐攫虎豹之凌遽徒角槍題注䠞竦讋怖魂亡魄
失觸輻關脰妄發期中(去)進退履獲創淫輪夷丘累陵
聚於是禽殫中衰相與集於靖冥之舘以臨珍池灌以
岐梁溢以江河東瞰目盡西暢亡涯隋珠和氏焯(灼)爍
其陂玉石嶜(岑)崟(呤)眩矅青熒漢女水潜怪物暗冥不
可殫形玄鸞孔雀翡翠垂榮王㫿關關鴻鴈嚶嚶羣
嬉乎其中噍噍(窄)昆鳴鳬鷖振鷺上下砰(伻)礚(慨)聲若
雷霆乃使文身之伎水格鱗蟲凌堅冰犯嚴淵探巖排
碕薄索蛟螭蹈獱獺據黿鼉祛靈&KR1010;(似彌)入洞穴出蒼梧
乘鉅鱗騎鯨魚浮彭蠡目有虞方椎夜光之流離剖明
月之胎珠鞭洛水之宓妃餉屈原與彭胥於茲乎鴻生鉅
儒俄(峩仝)軒冕雜衣裳修唐典匡雅頌揖讓於前昭光振
耀蠁忽如神仁聲惠於北狄武誼動於南隣是以㫋裘
之王胡貉之長移珍來享抗手稱臣前入圍口後陳盧
山羣公常伯楊朱墨翟之徒喟然並稱曰崇哉乎德雖
有唐虞大夏成周之隆何以侈兹夫古之覲東岳禪梁
基捨此世也其誰與哉上猶謙讓而未俞也方將上獵
三靈之流下决醴泉之滋發黃龍之穴窺鳳凰之巢臨
麒麟之囿幸神雀之林奢雲夢侈孟諸非章華是靈臺
罕徂離宫而輟觀遊土事不飾木功不雕蒸民乎農桑
勸之以弗怠儕男女使莫違恐貧窮者不遍被洋溢之
饒開禁苑散公儲制道德之囿弘仁惠之虞馳弋乎神
明之囿覽觀乎羣臣之有無放雉兔收罝罘麋鹿芻
蕘與百姓共之盖所以臻茲也於是醇洪暢之德豐茂
世之規加勞三皇勖勤五帝不亦至乎乃祗莊雍穆之
徒立君臣之節崇聖賢之業未皇苑囿之麗遊獵之靡
也因逥軫還衡背阿房反未央
長楊賦(問答賦如子虚上林首尾同是文而其中猶是賦至子雲此賦則自首至)
(尾純是文賦之體鮮矣厥後唐末宋時諸公以文為賦豈非濫觴於此盖賦之為體)
(固尚辭然其於辭也必本之於情而逹之於理文之為體每尚理然其於理也多略)
(乎其辭而昧乎其情故以賦為賦則自然有情有辭而有理以文為賦則有理矣而)
(未必有辭有辭矣而未必有情此等之作雖名曰賦乃是有䪨之文併與賦之本義)
(失之噫)
子墨客卿問於翰林主人曰盖聞聖主之養民也仁霑
而恩洽動不為身今年獵長楊先命右扶風左太華而
右褎斜㧻嶻嶭而為弋紆南山以為罝羅千乘於林莽
列萬騎於山隅帥軍萃阹(祛)錫戎獲胡搤(厄)熊羆拕(拖)
豪豬木擁槍纍(壘)以為儲胥此天下之窮覽極觀也雖
然亦頗擾乎農人三旬有餘其勤至矣而功不圖恐不
識者外之則以為娛樂之遊内之則不以為乾豆之事
豈為民乎哉且人君以玄默為神淡泊為德今樂遠出
以露威靈數搖動以疲車甲本非人主之急務蒙竊惑
焉翰林主人曰吁客何謂茲耶若客所謂知其一未覩
其二見其外不識其内也僕嘗倦談不能一二其詳
請略舉其凡而客自覽其切焉客曰唯唯主人曰昔有
彊秦封豕其士窫(軋)窳(庾)其民鑿齒之徒相與磨牙而
爭之豪俊麋沸雲擾羣黎為之不康於是上帝眷頋高
祖奉命順斗極運天關横巨海漂崑崙提劍而叱之所
過麾城摲(斬平)邑下將&KR1113;旗一日之戰不可殫記當此之
勤頭蓬不暇梳飢不及飡鞮(低)鍪生蟣&KR3715;(蝨同)介胄被霑
汗以為萬姓請命乎皇天廼展民之所屈振民之所乏
規億載恢帝業七年之間而天下密如也逮至聖文隨
風乘流方垂意於至德躬服節儉綈衣不敝革鞜不穿
大厦不居木器無文於是後宫賤瑇瑁而疎珠璣却翡
翠之飾除雕琢之巧惡麗靡而不近斥芬芳而不御抑
止絲竹宴衎之樂憎聞鄭衛幼(要)𦕈之聲是以玉衡正
而太階平也其後薰鬻作虐東夷横(去)叛羌戎睚眥閩
越相亂遐氓為之不安中國蒙被其難(去)於是聖武勃
怒爰整其旅乃命驃騎汾沄沸渭雲合電發飈騰波流
機駭蜂軼疾如奔星擊如震霆碎轒(汾)輼(氲)破穹廬腦
沙漠髓余吾遂獵乎王庭驅槖駞燒熐(覓)蠡(螺)分黎單
于&KR2285;裂屬國夷坑谷䟦鹵莽刊山石蹂屍輿厮(斯)係累
老弱吮鋋(蝉)瘢耆金鏃淫夷者數十萬人皆稽䫙樹頜
(蛤)匍匐蟻伏二十餘年尚不敢惕息夫天兵四臨幽都
先加逥戈邪指南越相夷靡節西征羌僰(屏入)東馳是以
遐方䟽俗殊鄰絶黨之域自上仁所不化茂德所不綏
莫不蹻足抗手請獻厥珍使海内澹然永無邊城之灾
金革之患今朝廷純仁遵道顯義并包書林聖風雲靡
英華沈浮洋溢八區普天所覆莫不霑濡士有不談王
道者則樵夫咲之意者以為事㒺隆而不殺物靡盛而
不虧故平不肆險安不忘危乃時以有年出兵整輿竦
戎陳師五柞(作)習馬長楊簡力狡獸校武彯(正妙)禽乃萃
然登南山瞰烏弋西壓月窟東震日域又恐後代迷於
一時之事常以此為國家之大務淫荒畋獵陵夷而不
禦也是以車不安軔日未靡㫋從者髣髴委屬而還
亦所以奉太尊之烈遵文武之度復三皇之田反五帝
之虞使農不輟耰工不下機婚姻以時男女莫違出愷
悌行簡易矜劬勞休力役見百年存孤弱帥(率)與之同
苦樂然後陳鐘鼓之懸鳴鞀磬之和建碣(軋)磍(轄)之虡
戞擊鳴球掉八列之舞酌允鑠肴樂胥聽廟中之雍雍
受神人之福祐歌投頌吹合雅其勤若此故真神之所
勞也方將俟元符以禪梁父之基增泰山之高延光於
將來比隆於往號豈徒欲淫覽浮觀馳騁秔稻之地周
流棃栗之林蹂踐芻蕘誇詡衆庶盛犺玃之收多麋鹿
之獲哉且盲者不見咫尺而離婁爥千里之隅客徒愛
胡人之獲我禽獸曾不知我已獲其王矦言未卒墨客
降席再拜稽首曰大哉體乎允非小人之所能及也乃
今日發蒙廓然已昭矣
班孟堅(固)
孟堅漢明帝時為蘭臺令史時帝修洛陽宫
西京父老有怨帝不都長安之意孟堅因作
兩都賦以風其自序云或曰賦者古詩之流
也昔成康沒而頌聲寢王澤竭而詩不作大
漢初定日不暇給至於武宣之世乃崇禮官
考文章内設金馬石渠之署外興樂府協律
之事以興廢繼絶潤色鴻業是以衆庶說豫
福應尤甚白麟赤鴈芝房寳鼎之歌薦於郊
廟神雀五鳳甘露黃龍之瑞以為年紀故言
語侍從之臣若司馬相如吾丘夀王東方朔
枚皋王褒之屬朝夕論思日月獻納而公卿
大臣御史大夫倪寬大常孔臧太中大夫董
仲舒宗正劉德太子太傅蕭望之等時時間
作或以抒(巨與)下情而通諷諭或以宣上德而
盡忠孝雍容揄揚著於後嗣抑國家之遺美
亦雅頌之亞也故孝成之世論而錄之盖奏
御者千有餘篇而後大漢之文章炳焉與三
代同風且夫道有夷隆學有粗密因時而建
德者不以遠近易則故皋陶歌虞奚斯頌魯
同見采於孔氏列於詩書其義一也稽之上
古則如彼考之漢室又如此斯事雖細然先
臣之舊式國家之遺美不可闕也臣竊見海
内清平朝廷無事京師修宫室浚城隍而起
苑囿以備制度西土父老咸懷怨思冀上之
睠顧而盛稱長安舊制有陋洛邑之義故作
兩都賦以極衆人之所眩曜折以今之法度
是編諸賦之序刊而不載實以卷帙增多不
便覽者故皆撮其凡附見於姓名之下而特
存此序實欲後之學者知詞賦之作源委如
此也二京三都等賦大&KR1328;祖此其賦因不復
錄
西都賦(此賦兩篇亦一篇也前篇極其眩曜賦中之賦也後篇折以法度賦中之)
(雅也篇末五詩則又賦中之頌也昌黎曰詩正而葩子雲曰詩人之賦麗以則愚謂)
(先正而後葩此詩之所以為詩先䴡而後則此賦之所以為賦自漢以來賦者多知)
(賦之當麗而少知賦之當則苟有善賦者以詩中之賦而為賦先以情而見乎辭則)
(有正與則之意為骨後以辭而達於理則有葩與麗之辭為肉庶幾葩麗而不淫正)
(則而可尚發乎情止乎禮義是獨非詩人之賦歟何詞人之賦足言也此賦涉雅頌)
(猶有正與則之餘風愚故於此意言之)
有西都賓問於東都主人曰盖聞皇漢之初經營也嘗
有意乎都河洛矣輟而弗康實用西遷作我上都主人
聞其故而覩其制乎主人曰未也願賓攄懷舊之蓄念
發思古之幽情博我以皇道弘我以漢京賓曰唯唯漢
之西都在於雍州實曰長安左據函谷二崤之阻表以
太華終南之山右界褒斜隴首之險帶以洪河涇渭之
川衆流之隈汧涌其西華實之毛則九州之上腴焉防
禦之阻則天地之隩區焉是故横被六合三成帝畿周
以龍興秦以虎視及至大漢受命而都之也仰悟東井
之精俯協河圖之靈奉春建策留侯演成天人合應以
發皇明乃眷西顧實惟作京於是睎秦嶺睋北阜挾灃
㶚據龍首圖皇基於億載度宏規而大起肇自高而終
平世增飾以崇麗歷十二之延祚故窮泰而極侈建金
城之萬雉呀周池而成淵披三條之廣路立十二之通
門内則街衢洞達閭閻且千九市開場貨别隧分人不
得顧車不得旋闐城溢郭旁流百㕓紅塵四合烟雲相
連於是既庶且富娛樂無疆都人士女殊異乎五方遊
士擬於公侯列肆侈於姬姜鄉曲豪舉遊俠之雄節慕
原嘗名亞春陵連交合衆騁騖乎其中若乃觀其四郊
浮遊近縣則南望杜覇北眺五陵名都對郭邑居相承
英俊之域紱冕所興冠盖如雲七相五公與乎州郡之
豪傑五都之貨殖三選七遷充奉陵邑盖以彊榦弱枝
隆上都而觀萬國封畿之内厥土千里卓犖諸夏兼其
所有其陽則崇山隱天幽林穹谷陸海珍藏藍田美玉
商洛緣其隈鄠(戶)杜濱其足源泉灌注陂池交屬竹林
果園芳草甘木郊野之富號為近蜀其隂則冠以九嵕
陪以甘泉乃有靈宫起乎其中秦漢之所極觀淵雲之
所頌嘆於是乎存焉下有鄭白之沃衣食之源提封五
萬疆場(亦)綺紛溝塍刻鏤原隰龍鱗决渠降雨荷鍤成
雲五榖垂穎桑麻敷紛東郊則有通溝大漕潰渭洞河
泛舟山東控引淮湖與海通波西郊則有上囿禁苑林
麓藪澤陂池連乎蜀漢繚以周墻四百餘里離宫别舘
三十六所神池靈沼往往而在其中乃有九真之麟大
宛之馬黃支之犀條枝之鳥踰崑崙越巨海殊方異類
至于三萬里其宫室也體象乎天地經緯乎隂陽據坤
靈之正位倣太紫之圓方樹中天之華闕豐冠山之朱
堂因瓌材而究竒抗應龍之虹梁列棼(紛)橑(老)以布翼
荷棟桴而高驤雕玉瑱(田去)以居楹裁金璧以飾璫發五
色之渥彩光爓(焰)朗以景彰於是左墄(倉則)右平重軒三
階閨房週通門闥洞開列鐘虡於中庭立金人於端闈
仍增崖而衡閾臨峻路而啟扉徇以離宫别寢承以崇
臺聞館煥若列宿紫宫是環清凉宣温神仙長年金華
玉堂白虎麒麟區宇若兹不可殫論增盤崔嵬登降照
爛殊形詭制每各異觀乘茵步輦惟所息宴後宫則有
掖庭椒房后妃之室合歡增城安處常寧茝若椒風披
香發越蘭林蕙草鴛鸞飛翔之列昭陽特盛隆於孝成
屋不呈材牆不露形裛以藻繡絡以綸連隋侯明月錯
落其間金缸銜璧是為列錢翡翠火齊(去)流耀含英懸
黎垂棘夜光在焉於是玄墀釦(扣)砌玉階彤庭碝(軟)磩
綵緻琳珉青熒珊瑚碧樹周阿而生紅羅颯纚綺組繽
紛精曜華爥俯仰如神後宫之號十有四位窈窕繁華
更盛迭貴處乎斯列者蓋以百數左右庭中朝堂百寮
之位蕭曹魏邴謀謨乎其上佐命則垂統輔翼則成化
流大漢之愷悌盪亡秦之毒螫故令斯人揚樂和之聲
作畫一之歌功德著乎祖宗膏澤洽乎黎庶又有天禄
石渠典籍之府命夫諄誨故老名儒師傅講論乎六藝
稽合乎同異又有承明金馬著作之庭大雅宏達於兹
為羣元元本本殫見洽聞啟發篇章校理秘文周以鉤
陳之位衛以嚴更之署總禮官之甲科羣百郡之廉孝
虎賁贅(綴仝)衣閹尹閽寺陛戟百重各有典司周廬千列
徼道綺錯輦路經營修除飛閣自未央而連桂宫北彌
明光而亘長樂陵墱道而超西墉混建章而連外屬設
璧門之鳳闕上觚稜而棲金爵内則别風嶕嶢𦕈麗巧
而竦擢張千門而立萬戶順隂陽以開闔爾乃正殿崔
嵬層構厥高臨乎未央經駘盪而出馺(颯)娑(上)洞枍(翳)
詣以與天梁上反宇以盖戴激口景而納光神明鬱其
特起遂偃蹇而上躋軼雲雨於太半虹霓逥帶於棼楣
雖輕迅與僄(飄上)狡猶愕眙而不能階攀井幹(寒)而未半
目昡轉而意迷捨&KR0905;檻而却倚若顛墜而復稽魂怳怳
以失度廵廽途而下低既懲懼於登望降周流以彷徨步
甬道以縈衍又杳窱(小)而不見陽排飛闥而上出若遊
目於天表似無依而洋洋前唐中而後太液覽滄海之
湯湯揚波濤於碣石激神岳之嶈嶈(鏘)濫灜洲與方壺
蓬萊起乎中央於是靈草冬榮神木叢生巖峻崷崪金
石崢嶸抗仙掌以承露擢雙立之金莖軼埃&KR1881;(藹)之混
濁鮮顥氣之清英騁文成之丕誕馳五利之所刑庶松
喬之羣類時遊從乎斯庭實列仙之攸館非吾人之所
寧爾乃盛娛遊之壯觀奮大武乎上囿因兹以威戎夸
狄耀威靈而講武事命荆州使起鳥詔梁野而驅獸毛
羣内闐飛羽上覆接翼側足集禁林而屯聚水衡虞人
理其營表種别羣分部曲有署罘網連紘籠山絡野列
卒周匝星羅雲布於是乘鸞輿備法駕帥羣臣披飛廉
入苑門遂繞酆鄗歷上蘭六師發逐百獸駭殫震震爚
爚雷奔電激草木塗地山淵反覆蹂躪其十二三乃拗
(郁)怒而少息爾乃期門佽飛列刃攢鍭要(平)趹(决)追蹤
鳥驚觸絲獸駭值鋒機不虚掎弦不再控(叶空)矢不單殺
中必疊雙颮颮(僕)紛紛矰繳(酌)相纏風毛雨血灑野蔽
天平原赤勇士厲猿狖失木豺狼懾竄爾乃移師赴險
並(傍)蹈潜穢窮虎奔突狂兕觸蹶許少施巧秦成力折
(制)掎(几)僄(剽)狡扼猛噬脱角挫脰(豆)徒搏獨殺(鎩)挾師
豹拖熊螭曳犀犛頓象羆超洞壑越峻崖(宜)蹶嶄(斬平)巖
巨石頽松栢仆叢林摧草木無餘禽獸殄夷於是天子
乃登屬玉之館歷長楊之榭覽山川之體勢觀三軍之
殺獲原野蕭條目極四裔禽相鎮壓獸相枕藉然後
收禽會衆論功賜胙陳輕騎以行炰騰酒車以斟酌割
鮮野食舉烽命爵饗賜畢勞逸齊大輅鳴鑾容與徘徊
集乎豫章之宇臨乎昆明之池左牽牛而右織女似雲
漢之無涯茂樹蔭蔚芳草被堤蘭茝發色曄曄猗猗若
摛錦與布繡爥燿乎其陂鳥則玄鶴白鷺黃鵠鵁鸛鶬
鴰鴇(保)鶂(銀入)鳬鷖鴻鴈朝發河海夕宿江漢沉浮往來
雲集霧散於是後宫乘輚(&KR3294;)輅登龍舟張鳳盖建華旗
祛(虚)黼帷鏡清流靡微風澹(談去)淡(噉)浮櫂女謳鼓吹震
(真)聲激越謍(轟)厲天鳥羣翔魚窺淵招白鷴下雙鵠投
文竿出比目撫洪罿(衝)御矰繳方舟並騖俛仰極樂遂
乃風舉雲搖浮游溥覽前乘秦嶺後越九嵕東薄河華
西涉岐雍宫館所歷百有餘區行所朝夕儲不改供(去)
禮上下而接山川究休祐之所用采遊童之歡謠第從
臣之嘉頌於斯之時都都相望邑邑相屬國藉十世之
基家承百年之業士食舊德之名氏農服先疇之畎畞
商修族世之所鬻工用高曾之規矩粲乎隱隱各得其
所若臣者徒觀迹於舊墟聞之乎故老十分未得其一
端故不能徧舉
東都賦
東都主人喟然而嘆曰痛乎風俗之移人也子實秦人
矜夸宫館保界河山信識昭襄而知始皇矣烏睹大漢
之云為乎夫大漢之開元也奮布衣以登皇位由數朞
而創萬代盖六籍所不能談前聖靡得而言焉當此之
時功有横(去)而當天討有送而順民故婁敬度(入)勢而
獻其說蕭公權宜而拓其制時豈泰而安之哉計不得
以已也吾子曾不是睹顧曜後嗣之末造不亦暗乎今
將語子以建武之治永平之事監于太清以變子之惑
志往者王莾作&KR0647;漢祚中闕天人致誅六合相滅于時
之亂生民幾亡鬼神泯絶壑無完柩郛罔遺室原野厭
人之肉川谷流人之血秦項之灾猶不克半書契以來
未之或紀故下人號(平)而上訴上帝懷而降監(平)乃致
命乎聖皇於是聖皇乃握乾符闡坤珍披皇圖稽帝文
赫然發憤應若興雲霆擊昆陽憑怒雷震遂超大河跨
北嶽立號高邑建都河洛紹百王之荒屯因造化之盪
滌體元立制繼天而作系唐統接漢緒茂育羣生恢復
疆宇勲兼乎在昔事勤乎三五豈特方軌並迹紛綸后
辟治近古之所務蹈一聖之險易云爾哉且夫建武之
元天地革命四海之内更造夫婦肇有父子君臣初建
人倫實始斯乃伏羲氏之所以基皇德也分州土立市
朝作舟輿造器械斯乃軒轅氐之所以開帝功也恭行
天罰應夭順人斯乃湯武之所以昭王業也遷都改邑
有殷宗中興之則焉即土之中有周成隆平之制焉不
階尺土一人之柄同符乎高祖克已復禮以奉終始允
恭乎孝文憲章稽古封岱勒成儀炳乎世宗按六經而
校德𦕈古昔而論功仁聖之事既該而帝王之道備矣
至于永平之際重熙而累洽盛三雍之上儀修衮龍之
法服鋪鴻藻信(申)景鑠揚世廟正雅樂神人之和允洽
羣臣之序既肅乃動大輅遵皇衢省方廵狩窮覽萬國
之有無考聲教之所被散皇明以爥幽然後增周舊修
洛邑扇巍巍顯翼翼光漢京於諸夏總八方而為之極
是以皇城之内宫室光明闕庭神麗奢不可踰儉不能
侈外則因原野以作苑順流泉以為沼發蘋藻以潜魚
豐囿草以毓獸制同乎梁鄒誼合乎靈囿若乃順時節
以蒐狩簡車徒以講武則必臨之以王制考之以風雅
歷騶虞覽駟鐡嘉車攻采吉日禮官整儀乘輿乃出於
是發鯨魚鏗華鐘登玉輅乘時龍鳳盖棽(林)麗(离)和鑾
玲瓏天官景從祲威盛容山靈護野屬御方神雨師泛
灑風伯清塵千乘雷起萬騎紛紜元戎竟野戈鋋彗雲
羽旄掃霓旌旗拂天焱焱(豔)炎炎揚光飛文吐爓生風
欱(荒合)野歕(噴)山日月為之奪明丘陵為之搖震(真)遂集
乎中囿陳師按屯駢部曲列校隊勒三軍誓將帥然後
舉熢伐鼓申令三驅(去)輕車霆激驍騎電騖由基發射
范氏施御弦不睼(弟)禽轡不詭遇飛者未及翔走者不
及去指顧倏忽獲車已實樂不極盤殺不盡物馬踠(宛)
餘足士怒未㳰(薛)先驅復路屬車按節於是薦三犧效
五牲禮神祗懷百靈覲明堂臨辟雍揚緝熙宣皇風登靈
臺考休徵俯仰乎乾坤參象乎聖躬目中夏而布德瞰
四裔而抗稜西盪河源東澹海漘(純)北動幽崖(宜)南曜
朱垠殊方别區界絶而不隣自孝武之所不征孝宣之
所未臣莫不陸讋(挕)水慄奔走而來賓遂綏哀牢開永
昌春王三朝會同漢京是日也天子受四方之圖籍膺
萬國之貢珍内撫諸夏外綏百蠻爾乃盛禮興樂供帳置
乎雲龍之庭陳百寮而贊羣后究皇儀而展帝容於是
庭實千品旨酒萬鍾列金罍班玉觴嘉珍御太牢饗爾
乃食舉雍徹太師奏樂陳金石布絲竹鐘鼓鏗鍧管弦
曄煜(育)抗五聲極六律歌九功舞八佾韶舞備泰古畢
四夷間(去)奏德廣所及僸(禁)佅(賣)兜離罔不具集萬樂
備百禮暨皇歡浹羣臣醉降烟(因)煴(氲)調元氣然後撞
鐘告罷百寮遂退於是聖上覩萬方之歡娛又沐浴於
膏澤懼其侈心之將萌而怠於東作乃申舊章下明詔
命有司班憲度昭節儉示太素去後宫之麗飾損乘輿
之服御抑工商之淫業興農桑之盛務令海内棄末而
反本背偽而歸真女修織絍男務耕耘器用陶匏服尚
素玄耻纖美而不服賤竒麗而不珍捐金於山沉珠於
淵於是百姓滌瑕盪穢而鏡至清形神寂寞耳目不營
嗜欲之源滅廉耻之心生莫不優游而自得玉潤而金
聲是以四海之内學校如林庠序盈門獻酬交錯爼豆
莘莘下舞上歌蹈德詠仁登降飫宴之禮既畢因相與
嗟嘆玄德讜言弘說咸含和而吐氣頌曰盛哉乎斯世
今論者但知誦虞夏之書詠殷周之詩講羲文之易論
孔氏之春秋罕能精古今之清濁究漢德之所由惟子
頗識舊章又徒馳騁乎末流温故知新已難而知德者
鮮矣且夫僻界西戎險阻四塞修其防禦孰與乎土中
平夷洞達萬方輻輳秦嶺九嵕涇渭之川曷若四瀆五
嶽帶河泝洛圖書之淵建章甘泉館御列仙孰若靈臺
明堂統和天人太液昆明鳥獸之囿曷若辟雍海流道
德之富游俠踰侈犯義侵禮孰與履法度翼翼濟濟子
徒習阿房之造天而不知京洛之有制識函谷之可關
而不知王者之無外主人之辭未終西都賓矍然失容
逡巡降階惵(蝶)然意下捧手欲辭主人曰復位今將授
子以五篇之詩賓既卒業乃稱曰美哉乎斯詩義正乎
揚雄事實乎相如匪唯主人之好學盖乃遭遇乎斯時
小子狂簡不知所裁既聞正道請終身而誦之其辭曰
明堂詩
於昭明堂明堂孔陽聖皇宗祀穆穆皇皇上帝宴饗
五位時序誰其配之世祖光武普天率土各以其職
猗歟緝熙允懷多福
辟雍詩
乃流辟雍辟雍湯湯聖皇涖止造舟為梁皤皤國老
乃父乃兄抑抑皇儀孝友光明於赫太上示我漢行
洪化為神永觀厥成
靈臺詩
乃經靈臺靈臺既崇帝勤時登爰考休徵三光宣精
五行布序習習祥風祁祁甘雨百榖蓁蓁庶草蕃廡
屢惟豐年於皇樂胥
寳鼎詩
嶽修貢兮川效珍吐金景兮歊(槀)浮雲寳鼎見兮色
紛紜煥其炳兮被龍文登祖廟兮享聖神昭靈德兮
彌億年
白雉詩
啟靈篇兮披瑞圖獲白雉兮效素烏嘉祥阜兮集皇
都發皓羽兮奮翹英容潔朗兮於淳精彰皇德兮侔
周成永延長兮膺天慶
禰正平(衡)
正平性剛偏恃才傲物數侮曹操操不能容
欲殺衡畏為人所議遂送正平與荆州牧劉
表表復不能容以江夏太守黃祖性急故復
送正平與之祖長子射尤善正平嘗會賓客
正平預坐適有獻鵡者射命正平賦之正平
援筆而成文不加點一座稱善後正平竟以
衆中辱祖為祖所害時二十六後人遂名其
所賦之地為鸚鵡洲云
鸚鵡賦(比而賦也其中兼含風興之義虚以物為比而寓其羈棲流落無聊不平)
(之情讀之可為哀欷凡詠物題當以此等賦為法其為辭也須就物理上推出人情)
(來直教從肺腑中流出方有高古氣味如但賦之以辭則流於後代之體以字句之)
(巧為用工而不知其漠然無情以體貼之切為著題而不知其渙然無理視之雖如)
(織錦味之乃如嚼蠟况望其可高古耶此賦宜與鮑明遠野鵝賦並看)
惟西域之靈鳥挺自然之竒姿體金精之妙質含火德
之明煇性辨慧而能言才聰明而識機故其嬉遊高峻
栖跱幽深飛不妄集翔必擇林紺趾丹觜綠衣翠衿采
采麗容咬咬好音雖同族於羽毛固殊知而異心配鸞
皇而等美焉比德於衆禽於是美芳聲之遠揚偉靈表
之可嘉命虞人於壠坻詔伯益於流沙跨崑崙而播弋
冠雲霓而張羅雖網維之備設終一目之所加且其容
止閑暇守植安停逼之不懼撫之不驚寧順從以遠害
不違忤以喪生故獻全者受賞而傷肌者被刑爾乃歸
窮委命離羣喪侣閉以雕籠剪其趐羽流飄萬里﨑嶇
重阻踰岷越障載罹寒暑女辭家而適人臣出身而事
主彼賢哲之逢患猶棲遲以羈旅矧禽鳥之微物能馴
擾以安處眷西路而長懷望故鄉而延佇忖陋體之腥
臊亦何勞於鼎爼嗟禄命之衰薄奚遭時之嶮巇豈言
語以階亂將不密以致危痛母子之永隔哀伉儷之生
離匪餘言之足惜慜衆雛之無知背蠻夷之下國侍君
子之光儀懼名實之不副耻才能之無竒羡西都之沃
壤識苦樂之異宜懷代越之悠思故每言而稱斯若乃
少昊司辰蓐收整轡嚴霜初降凉風蕭瑟長吟遠慕哀
鳴感類音聲悽以激揚容貌慘以顦顇聞之者悲傷見
之者隕淚放臣為之屢歎棄妻為之歔欷感平生之遊
處兮若壎箎之相須何今日之兩絶若胡越之異區順
櫳檻以俯仰闚戸牗以踟蹰想崑山之高嶽思鄧林之
扶疎顧六翮之殘毁雖奮迅其焉如心懷歸而弗果徒
怨毒於一隅苟竭心於所事敢背惠而忘初託輕鄙之
微命委賤陋之薄軀期守死以報德甘盡辭而效愚恃
隆恩於既往庶彌久而不渝
古賦辨體卷四
