古賦辯體卷一
元祝堯撰
楚辭體上
宋景文公曰離騷為詞賦祖後人為之如至方不能
加矩至圓不能過規則賦家可不祖楚騷乎然騷者
詩之變也詩無楚風楚乃有騷何邪愚按屈原為騷
時江漢皆楚地蓋自文王之化行乎南國漢廣江有
汜諸詩已列於二南十五國風之先其民被先王之
澤也深風雅既變而楚狂鳳兮之歌滄浪孺子清兮
濁兮之歌莫不發乎情止乎禮義而猶有詩人之六
義故動吾夫子之聽但其歌稍變於詩之本體又以
兮為讀楚聲萌蘖久矣原最後出本詩之義以為騷
凡其寓情草木託意男女以極遊觀之適者變風之
流也其叙事陳情感今懷古不忘君臣之義者變雅
之類也其語祀神歌舞之盛則幾乎頌矣至其為賦
則如騷經首章之云比則如香草惡物之類興則託
物興辭初不取義如九歌沅芷澧蘭以興思公子而
未敢言之屬但世號楚辭初不正名曰賦然賦之義
實居多焉自漢以來賦家體製大抵皆祖原意故能
賦者要當復熟於此以求古詩所賦之本義則情形
於辭而其意思高遠辭合於理而其旨趣深長成周
先王二南之遺風可以復見於今矣
屈原(名平)
原與楚同姓仕於懷王為三閭大夫(掌王族昭屈景三族)與王
圖政監下應對諸侯同列上官大夫及用事臣靳尚
妬其能譛之王王䟽原原乃作離騷九歌九章遠遊
等篇陳正道以諷諫泄其憂悲憤懣無聊不平之思
致其繾綣惻怛不能自已之意以靈倄美人喻君以
香草善鳥龍鳳比忠貞君子以臭草惡鳥颷風雲霓
比小人上述唐虞下序桀紂援天引聖終不見省不
忍見宗國將遂危亡遂自沈於汨羅之淵
離騷(離别也騷愁也)
晦翁云詩之興多而比賦少騷則興少而比賦多要
必辨此而後辭義可尋然其遊春宫求宓妃之屬又
兼風之義述堯舜言桀紂之類又兼雅之義故淮南
王安曰國風好色而不淫小雅怨誹而不亂若離騷
者可謂兼之矣讀者誠能體原之心而知其情味原
之行而知其理則自有感動興起省悟處孟軻氏論
說詩曰不以文害辭不以辭害意以意&KR0647;志是為得
之凡賦人之賦與賦已之賦皆當於此體會則其情油
然而生粲然而見決不為文辭之所害矣
帝高陽之苖裔兮朕皇考曰伯庸攝提貞于孟陬兮惟
庚寅吾以降(洪叶)皇覽揆余于初度兮肇錫余以嘉名名
余曰正則兮字余曰靈均(賦也)紛吾既有此内美兮又重
之以修能(耐叶)扈江離與辟(璧)芷兮紉秋蘭以為佩汨余
若將不及兮恐年歲之不吾與朝搴(蹇)阰(皮)之木蘭兮
夕攬(㩜通)洲之宿莽日月忽其不淹兮春與秋其代序惟
草木之零落兮恐美人之遲暮不撫壯而棄穢兮何不
改乎此度乘(乘)騏驥以馳騁兮來吾導夫先路昔三后
之純粹兮固衆芳之所在雜申椒與菌桂兮豈惟紉夫
蕙茞彼堯舜之耿介兮既遵道而得路何桀紂之昌披
兮夫唯捷徑以窘步惟黨人之偷樂兮路幽昧以險隘
(叶憶)豈余身之憚殃兮恐皇輿之敗績(已上並賦而比)忽奔走以
先後兮及前王之踵武荃(荃一作蓀)不揆余之中情兮反信
讒而齋(齊通)怒(此四句則比而賦也)余固知謇謇之為患兮忍而不
能舍(叶戶預切)也指九天以為正兮夫惟靈脩之故也(此四句又賦而比也)
曰黃昏以為期兮羌中道而改路初既與余成言兮後
悔遁而有他余既不難夫離别兮傷靈倄之數化余既
滋蘭之九畹兮又樹蕙之百畮(叶滿彼切)畦留夷與揭車兮
雜杜蘅與芳芷冀枝葉之峻茂兮願俟時乎吾將刈雖
萎絶其亦何傷兮哀衆芳之蕪穢(已上比也)衆皆競進以貪
婪兮憑不厭乎求索(叶素)羌内恕已以量人兮各興心而
嫉妬忽馳騖以追逐兮非余心之所急老冉冉其將至
兮恐倄名之不立(已上賦也)朝飲木蘭之墜露兮夕餐秋菊
之落英苟余情其信姱以練要兮長顑(坎)頷(同上)亦何傷
擥木根以結茞兮貫薜荔之落蕊矯菌桂以紉蘭兮索
(柔)胡繩之纚纚(比也)謇吾法夫前修兮非世俗之所服雖
不周於今之人兮願依彭咸之遺則長太息以掩涕兮
哀人生之多艱余雖好修姱以鞿羈兮謇朝誶而夕替
(叶未詳)既替余以蕙纕兮又申之以攬茞亦余心之所善
兮雖九死其猶未悔(又賦而比)怨靈修之浩蕩兮終不察夫
民心衆女嫉余之蛾眉兮謠諑(卓)謂余以善淫固時俗
之工巧兮偭(面)規矩以改錯(措)背繩墨以追(古随字)曲兮
競周容以為度(已上比也)忳(唇)欝邑余侘傺(又熾)兮吾獨窮困
乎此時也寧溘(合)死以流亡兮余不忍為此態(叶土宜)也
(賦也)鷙鳥之不群兮自前世而固然何方圓之能周兮夫
孰異道而相安(叶一先切比也)屈心而抑志兮忍尤而攘訽(詬通)伏
清白以死直兮固前聖之所厚(賦也)悔相道之不察兮延
佇乎吾將反回朕車以復路兮及行迷之未遠步余馬
於蘭皋兮馳椒丘且焉止息進不入以離(去)尤兮退將
復修吾初服(叶屏入)製芰荷以為衣兮集(古集字)芙蓉以為
裳不吾知其亦已兮苟余情其信芳(已上比也)高余冠之岌
岌兮長余佩之陸離芳與澤其雜糅兮唯昭質其猶未
虧(賦也)忽反頋以游目兮將往觀乎四荒佩繽紛其繁飾兮
芳菲菲其彌章(比也)民生各有所樂兮余獨好修以為常
雖體觧吾猶未變兮豈余心之可懲(叶長)女嬃(湏)之嬋媛
(袁)兮申申其詈予(與)曰鮌婞(悻同)直以亡身兮終然妖乎
羽之野(叶墅)汝何博謇而好修兮紛獨有此姱節(叶即)薋菉
葹(音茨綠施)以盈室兮判獨離而不服(叶屏入並賦而比也)衆不可戶
說(税)兮孰云察余之中情世並舉而好朋兮夫何煢獨
而不余聽(平此賦也)依前聖以節中兮喟憑心而歷茲濟沅湘
以南征兮就重華而敶(古陳)詞啓九辯與九歌兮夏康娱以
自縱不顧難以圖後兮五子用失乎家衖(巷)羿滛游以
佚畋兮又好射夫封狐固亂流其鮮終兮浞又貪夫厥
家(叶孤)澆(堯去)身被服強圉兮縱欲而不忍日康娱而自忘
兮厥首用夫顛隕夏桀之常違兮乃逐焉而逢殃后辛
之葅醢兮殷宗用之不長湯禹儼而祗敬兮周論道而
莫差蹉舉賢才而授能兮循繩墨而不頗(平)皇天無私阿
兮覽民德焉錯輔夫惟聖哲之茂行兮苟得用此下土
瞻前而顧後兮相觀民之計極夫孰非義而可用兮孰
非善而可服(叶屏入反)阽(塩)余身而危死兮覽余初其猶未
悔不量鑿而正枘兮固前修以葅醢曾歔欷余欝邑兮
哀朕時之不當攬茹蕙以掩涕兮霑余襟之浪浪(平)跪
敷袵以陳詞兮耿吾既得此中正(叶征)駟玉虬以乘鷖(黟)
兮溘埃風余上征朝發軔於蒼梧兮夕余至乎縣(玄)圃
欲少留此靈璅兮日忽忽其將暮吾令羲和弭節兮望
崦嵫而勿迫路漫漫(去又平)其修遠兮吾將上下而求索
飲余馬於咸池兮總余轡乎扶桑折若木以拂日兮聊
逍遥以相羊前望舒使先驅兮後飛廉使奔屬(叶赴)鸞皇
為余先戒兮雷師告余以未具吾令鳳鳥飛騰兮繼之
以日夜飄風屯其相離兮帥雲霓而來御(叶迓)紛總總其離
合兮斑陸離其上下(叶戸)吾令帝閽開關兮倚閶闔而望
予(與)時曖曖(愛)其將罷兮結幽蘭而延佇世溷濁而不
分兮好蔽美而嫉妬朝吾將濟於白水兮登閬風而緤
馬(叶滿補切)忽反顧以流涕兮哀高丘之無女溘吾游此春
宫兮折瓊枝以繼佩(叶備)及榮華之未落兮相(去)下女之
可詒(異)吾令豐隆乘雲兮求虙妃之所在(叶才里)觧佩纕
以結言兮吾令蹇修以為理紛總總其離合兮忽緯繣
(微畫)其難遷夕歸次於窮石兮朝濯髮乎洧槃(叶蒲延切)保厥
美以驕傲兮日康娱以滛遊雖信美而無禮兮來違棄
而改求覽相觀於四極兮周流乎天余乃下(叶戸)望瑶臺
之偃蹇兮見有娀之佚女吾令鴆為媒兮鴆告余以不
好雄鳩之鳴逝兮余猶惡其佻(挑)巧心猶豫而狐疑兮
欲自適而不可鳳凰既受詒兮恐高&KR0605;之先我欲遠集
而無所止兮聊浮游以逍遥及少康之未家兮留有虞
之二姚理弱而媒拙兮恐導言之不固世溷濁而嫉賢
兮好蔽美而稱惡閨中既以邃遠兮哲王又不寤懷朕
情而不發兮余焉能忍而與此終古索藑(瓊通)茅以筵篿
(廷專)兮命靈氛為余占之曰兩美其必合兮孰信修而慕
之思九州之博大兮豈惟是其有女曰勉逝而無狐
疑兮孰求美而釋女(汝)何所獨無芳草兮爾何懷乎故
宇世幽昧以眩曜兮孰云察余之善惡民好惡其不同
兮惟此黨人其獨異戶服艾以盈要(腰)兮謂幽蘭其不
可佩(備)覽草木其猶未得兮豈珵美之能當蘇糞壤以
充幃兮謂申椒其不芳欲從靈氛之吉占兮心猶豫而
狐疑巫咸將夕降兮懷糈而要之百神翳其備降兮九
疑繽其並迎(叶御)皇剡剡其揚靈兮告余以吉故曰勉陞
降以上下兮求榘矱之所同湯禹儼而求合兮摯咎繇而
能調(叶同)苟中情其好修兮又何必用夫行媒(叶眉)說操築
於傳巖兮武丁用而不疑吕望之鼓刀兮遭周文而得
舉寗戚之謳歌兮齊桓聞以該輔及年歲之未晏兮時
亦猶其未央恐鵜鴂之先鳴兮使夫百草為(去)之不芳
何瓊佩之偃蹇兮衆薆然而蔽之惟此黨人之不諒兮
恐嫉妬而折(叶制)之時繽紛以變易兮又何可以淹留蘭
芷變而不芳兮荃蕙化而為茅何昔日之芳草兮今直
為此蕭艾也豈其有他故兮莫好修之害也余以蘭為
可恃兮羌無實而容長委厥美以從俗兮苟得列乎衆
芳椒專佞以慢慆兮榝又欲充夫佩幃(暉)既干進而務
入兮又何芳之能祗固時俗之流從兮又孰能無變化
(叶花)覽椒蘭其若茲兮又况揭車與江蘺惟茲佩之可貴
兮委厥美而歷茲芳菲菲而難虧兮芬至今猶未沬(叶莫)
(之切)和調度以自娛兮聊浮游而求女(汝)及余飾之方壯
兮周流觀乎上下(戶)靈氛既告余以吉占兮歷吉日乎
吾將行(杭)折瓊枝以為羞兮精瓊靡(縻)以為糧為余駕
飛龍兮雜瑶象以為車何離心之可同兮吾將遠逝以
自䟽邅(扇)吾道夫崑崙兮路修遠以周流揚雲霓之晻
靄兮鳴玉鸞之啾啾朝發軔於天津兮夕余至乎西極
鳳凰翼其承旂兮高翺翔之翼翼忽吾行此流沙兮遵赤
水而容與麾蛟龍以梁津兮詔西皇使涉子(與)路修遠
以多艱兮騰衆車使徑待(叶徒音切)路不周以左轉兮指西
海以為期屯余車其千乘兮齊玉[車犬](犬)而並馳駕八龍
之蜿蜿兮載雲旗之委蛇抑志而弭節兮神高馳之邈
邈奏九歌而舞韶兮聊暇日以媮(俞)樂陟陞皇之赫戲
(熙)兮忽臨睨夫舊鄊僕夫悲余馬懷兮蜷局顧而不行
(叶杭已上並比而賦)亂曰已矣哉國無人兮莫我知兮又何懷乎
故都既莫足與為美政兮吾將從彭咸之所居(亂則賦也)
九歌
昔楚南郢沅湘之俗信鬼而好祀每使巫覡作樂歌
舞以娛神俗陋詞俚原既放而感之故更其辭以寓
其情因彼事神不荅而不能忘其敬愛比吾事君不
合而不能忘其忠赤故諸篇全體皆賦而比而賦比
之中又兼數義晦翁云比其類則宜為三頌之屬論
其辭則反為國風再變之鄭衛矣讀者詳之
東皇太一(太一天之貴神祠在楚東故曰東皇)
全篇賦而比也言巳至誠盡禮以事神願神之欣悅
安寧以寄人臣竭力盡忠愛君不已之情又古
者巫以降神神降而下託於巫則見其貌美服
好身雖巫而心則神也楚人名巫為靈子若曰
神之子也後篇凡言靈者義倣此
吉日兮辰良穆將愉兮上皇撫長劔兮玉珥(餌)璆(蚪)鏘
鳴兮琳琅瑶席兮玉瑱(鎮)盍將把兮瓊芳蕙肴蒸兮
蘭藉(謝)奠桂酒兮椒漿揚桴(浮)兮拊鼓䟽(疎)緩節兮安
歌陳竽瑟兮浩倡(昌)靈偃蹇兮姣服芳菲兮滿堂五音
紛兮繁會君欣欣兮樂康
雲中君(靈神也)
賦而比也言神降而與人接神去而人思不忘
以寄臣子慕君之情
浴蘭湯兮沐芳華采衣兮若英(秧)靈連蜷(拳)兮既留爛昭
昭兮未央謇將憺兮夀宫(古荒切)與日月兮齊光龍駕兮
帝服聊翺遊兮周章靈皇皇兮既降(洪)焱(飄)遠舉兮雲
中覽冀州兮有餘横四海兮焉窮思夫(扶)君兮太息極
勞心兮&KR0885;&KR0885;(敕中切一作冲)
湘君(堯長女舜正妃娥皇也舜崩於蒼梧二妃死於江湘之間湘旁黃陵有廟)
賦而比也然其中有比之比與興而比處情意
愛慕曲折尤多
君不行兮夷猶蹇誰留兮中洲美要𦕈(音妙)兮宜修沛吾
乘兮桂舟令沅湘兮無波使江水兮安流望夫(扶)君兮
未來(叶厄)吹參差兮誰思駕飛龍兮北征邅吾道兮洞庭
薜荔拍(博)兮蕙綢承荃橈兮蘭旌望涔陽兮極浦横大
江兮揚靈楊靈兮未極女嬋媛(袁)兮為余太息横流涕
兮潺湲(袁)隱思君兮陫側桂棹兮蘭枻(曳叶泄)斵冰兮積
雪采薜荔兮水中搴芙蓉兮木末心不同兮媒勞恩不
甚兮輕絶(此篇本以求神不荅比事君不偶此章又别事比求神不荅所謂比中之比)石瀨
兮淺淺(牋)飛龍兮翩翩交不忠兮怨長期不信兮告余
以不間(閑叶賢神比章以上二句引下二句以求不荅之意又興而比)朝馳騖兮江
皋夕弭節兮北渚鳥次兮屋上水周兮堂下(戸)捐余玦
兮江中遺(如字)余佩兮澧浦采芳洲兮杜若將以遺(去)兮
下女旹(古時字)不可兮再得聊逍遥兮容與
湘夫人(堯次女舜次妃女英也)
與前篇比賦同至沅有芷兮澧有蘭思公子兮
未敢言則又屬興矣
帝子降兮北渚目𦕈𦕈兮愁予(與)嫋嫋兮秋風洞庭波
兮木葉下(戸)登白薠(凡)兮騁望與佳期兮夕張(帳)鳥何
萃兮蘋中罾何為兮木上(賦而比也)沅有芷兮澧有蘭思公
子兮未敢言慌惚兮遠望觀流水兮潺湲(此章興也)麋何為
兮庭中蛟何為兮水裔朝馳余馬兮江皋夕濟兮西澨
(比而賦也)聞佳人兮召予將騰駕兮偕逝築室兮水中葺之
兮荷蓋(叶居又切)蓀壁兮紫壇(善)匊(播)芳椒兮成堂桂棟兮
蘭橑(老)&KR0605;夷楣兮葯(約)房㒺薜荔兮為幃擗(僻)蕙櫋兮
既張白玉兮為鎮(瑱通)䟽石蘭兮為芳芷葺兮荷屋繚(了)
之兮杜衡合百草兮實庭建芳馨兮廡門九嶷(疑通)繽兮
並迎(去)靈之來兮如雲捐余玦兮江中遺(如字)余褋(牒)兮
灃浦搴汀洲兮杜若將以遺(去)兮遠者(叶渚)時不可乎驟
得聊逍遥兮容與
大司命(周禮大宗伯祀司命)
賦而比也卒章乃言人生貧富貴賤各有所當
或離或合神實司之非人所能為也原於祠司
命而發此意所以順受其正者嚴矣其又雅之
義與
廣開兮天門紛吾乘兮玄雲令飄風兮先驅使凍(東)雨
兮灑塵君逥翔兮以下(叶戶)踰空桑兮從女紛總總兮九
州何壽夭兮在子(叶與)高飛兮安翔乘清氣兮御隂陽吾
與君兮齊速道(導)帝之兮九阬(岡)靈衣兮被被玉佩兮
陸離壹陰兮壹陽衆莫知兮余所為折䟽(下)麻兮瑶華
(叶敷)將以遺兮離居老冉冉兮既極不寖近兮愈䟽(平)乘
龍兮轔轔高駞兮冲天(叶纖因反)結桂枝兮延佇羌愈思兮
愁人愁人兮奈何(奚)願若今兮無虧固人命兮有當孰
離合兮可為
少司命(此司命其文昌第四星歟)
首兩章興也中間意思纏綿處似風末段正言
稱贊處又似雅與頌然全篇比賦之義固已在
風興雅頌之中矣前篇司命陽神而尊故但
為主祭者之詞此司命陽神而少卑故為女巫
之言以接之篇末言神能驅除邪惡擁護良善
宜為下民取正則與前篇意合
秋蘭兮蘼蕪羅生兮堂下(戶)綠葉兮素枝芳菲菲兮襲
予(與)夫人兮自有美子蓀何以兮愁苦(此章上二句興下二句也)秋
蘭兮青青綠葉兮紫莖滿堂兮美人忽獨與余兮目成(此章)
(上二句興下二句也)入不言兮出不辭乘回風兮載雲旗悲莫悲
兮生别離樂莫樂兮新相知荷衣兮蕙帶(帝)倏而來兮
忽而逝夕宿兮帝郊君誰湏兮雲之際(以上深情感人又似風義)與
女遊兮九河衝風至兮水揚波與女(汝)沐兮咸池(駐)晞
女髮兮陽之阿望美人兮未來臨風怳(恍)兮浩歌孔盖
兮翠旍(旌通)登九天兮撫彗星竦長劍兮擁幼艾蓀獨宜
兮為民正(叶征)
東君(迎日之祭也)
賦也似不兼别義却有頌體
暾將出兮東方照吾檻兮扶桑撫余馬兮安驅夜皎皎
兮既明(叶芒)駕龍輈兮乘雷載雲旗兮委蛇長太息兮將
上心低徊兮顧懷(叶胡或切)羌聲色兮娱人觀者憺兮忘歸
縆(古登切)瑟兮交鼓簫鐘兮瑶簴鳴䶵(箎)兮吹竽思靈保
兮賢姱(叶戸)翾(許豫切)飛兮翠曾(增與䎖通)展詩兮會舞應律兮
合節(即)靈之來兮蔽日青雲衣兮白霓裳舉長矢兮射
天狼操余弧兮反淪降(平)援北斗兮酌桂漿撰余轡兮
高駝翔杳冥冥兮以東行(杭)
河伯
賦而比也晦翁云巫與河伯既相别矣而波猶
來迎魚猶來送眷眷之無已也原豈至是而始
歎君恩之薄乎
與女(汝)遊兮九河衝風起兮横波乘水車兮荷蓋駕兩
龍兮驂螭(叶丑歌切)登崑崙兮四望心飛揚兮浩蕩日將暮
兮悵忘歸惟極浦兮窹懷(叶虛惟切)魚鱗屋兮龍堂(叶同)紫貝
闕兮珠宫靈何為兮水中乘白黿兮逐文魚(叶上)與女(汝)
遊兮河之渚流澌紛兮將來下(戶)子交手兮東行送美
人兮南浦波滔滔兮來迎魚鱗鱗兮媵予(叶汝)
山鬼
賦而比也前諸篇皆言人慕神比臣忠君此篇
鬼陰而賤不可比君故以人况君以鬼喻已而
為鬼媚人之語凡言余與我及若有人山中之
類皆託鬼自喻言子與君及所思靈修美人公
子之類則况君也反覆曲折盖言已與君始親
終䟽今君雖未忘我而卒困於讒已終拳拳
不忘君也
若有人兮山之阿被薜荔兮帶女蘿既含睇(弟)兮又宜
笑子慕余兮善窈窕乘赤豹兮從文貍辛夷車兮結桂
旗被石蘭兮帶杜衡折芳馨兮遺(去)所思余處幽篁兮
終不見天路險難兮獨後來(叶厘)表獨立兮山之上雲容
容兮在下(戶)杳冥冥兮羌晝晦東風飄兮神靈雨留靈
修兮憺忘歸歲既晏兮孰華子(與)采三秀兮於山間石
磊磊兮葛蔓蔓(平)怨公子兮悵忘歸君思我兮不得閒
山中人兮芳杜若飲石泉兮蔭松柏君思我兮然疑作
靁填填兮雨冥冥猿啾啾兮狖夜鳴風颯颯兮木蕭蕭
思公子兮徒離憂
九章
原思君念國隨事感觸輙形於聲後人輯之得其九
章合為一卷非必出於一時之言也其詞多直致無
潤色而惜往日悲回風又其臨絶之音尤憤懣而極
悲哀讀之使人歎息流涕而不能已比之離騷又其
情哀傷之甚者也盖風雅之變至此極矣
惜誦
賦也晦翁云此篇全用賦體無他寄託其言明
切最為易曉
惜誦以致愍兮發憤以抒(紓通)情所非忠而言之兮指蒼
天以為正(叶征)令五帝以折中(去)兮戒六神與嚮服(叶屏入)
俾山川以備御兮命咎繇使聽直竭忠誠而事君兮反
離羣而贅肬(尤叶于)忘儇媚以背衆兮待明君其知之言
與行其可迹兮情與貌其不變故相臣莫若君兮所以
證之不遠吾誼先君而後身兮羌衆人之所仇也專惟
君而無他兮又衆兆之所讎也壹心而不豫兮羌不可
保也疾親君而無他兮有招禍之道也思君其莫我忠
兮忽忘身之賤貧事君而不貳兮迷不知寵之門(叶稱貧切)
忠何辜以遇罰兮亦非余之所志(叶之)也行不羣以巔越
兮又衆兆之所咍也(咍叶呼其)紛逢尤以離謗兮謇不可釋
也情沈抑而不達兮又蔽而莫之白也(白叶弼)心欝邑余
侘傺兮又莫察余之中情固煩言不可結而詒兮願陳
志而無路退靜默而莫余知兮進號呼又莫余聞申侘
傺之煩惑兮中悶瞀之忳忳(豚)昔余夢登天兮䰟中道
而無杭(航通)吾使厲神占之兮曰有志極而無旁(傍)終危
獨以離異兮曰君可思而不可恃故衆口其鑠金兮初
若是而逢殆(叶徒係切)懲熱羹而吹&KR1878;兮何不變此志也欲
釋階而登天兮猶有曩之態(叶替)也衆駭遽而離心兮又
何以為此伴也同極而異路兮又何以為此援也晉申
生之孝子兮父信讒而不好(叶呼鬭切)行□(悻通)直而不豫兮
鯀功用而不就吾聞作忠以造怨兮忽謂之過言九折
臂而成醫兮吾至今乃知其信然矰弋機而在上兮罻
羅張而在下(戶)設張辟以娛君兮願側身而無所欲儃
佪以干傺兮恐重患而離尤欲高飛而遠集兮君㒺謂
女何之欲横奔而失路兮盖堅志而不忍背膺胖(判)以
交痛兮心欝結而紆軫擣木蘭以矯蕙兮□(作)申椒以
為糧播江離與滋菊兮願春日以為糗芳(此四句則賦而比也)恐
情質(致)之不信兮故重著以自明(叶芒)撟茲媚以私處兮
願曾(增)思(去)而遠身
涉江
賦而比也
余幼好此竒服兮年既老而不衰帶長鋏之陸離兮冠
(去)切雲之崔嵬被明月兮佩寳璐世溷濁而莫余知兮
吾方高馳而不顧駕青虬兮驂白螭吾與重華遊兮瑶
之圃登崑崙兮食玉英吾與天地兮比壽與日月兮齊
光哀南夷之莫吾知兮旦余將濟乎江湘乘鄂渚而反
顧兮欵(哀與唉同)秋冬之緒風步余馬兮山皋邸余車兮方
林乘舲船余上沅兮齊吳榜(謗)而擊汏船容與而不進
兮淹回水而凝滯(叶尹介切)朝發枉陼(渚)兮夕宿辰陽苟余
心之端直兮雖僻遠其何傷入溆浦余儃佪兮迷不知
吾所如深林杳以冥冥兮乃猿狖之所居山峻高以蔽日
兮下幽晦以多雨霰雪紛其無垠兮雲霏霏其承宇哀
吾生之無樂兮幽獨處乎山中吾不能變心以從俗兮
固將愁苦而終窮接輿髠首兮桑扈臝行忠不必用兮
賢不必以伍子逢殃兮比干葅醢(叶喜)與前世而皆然兮
吾又何怨乎今之人余將董道而不豫兮固將重昏而
喪身亂曰鸞鳥鳳凰日以遠兮燕雀烏鵲巢堂壇兮露
申辛夷死林薄兮腥臊並御芳不得薄兮陰陽易位
時不當兮懷信侘傺忽乎吾將行(杭)兮
哀郢(楚文王自丹陽徙江陵謂之郢九世平王城之又後十世為秦所拔而楚徙陳謂之東郢)
賦也有風義原懷故都徘徊不忍去有黍離之
餘悲焉但黍離章末曰悠悠蒼天此何人哉雖
怨而發之和平盖猶有先王之澤此章之末則
曰信非吾罪而棄逐兮何日夜而忘之雖言非
我深乃尤人其出於憤激固已與和平之音異
矣
皇天之不純命兮何百姓之震愆民離散而相失兮方
仲春而東遷去故鄊而就遠兮遵江夏以流亡出國門
而軫懷兮申之鼂(朝)吾以行(杭)發郢都而去閭兮怊(超)
荒忽其焉極楫亝(齊)揚以容與兮哀見君而不再得望
長楸而太息兮涕滛滛其若霰過夏首而西浮兮顧龍
門而不見心嬋媛而傷懷兮𦕈不知其所蹠(隻)順風波
而流從兮焉洋洋而為客凌陽侯之汜濫兮忽翺翔之
焉(烟)薄心絓(畫)結而不觧兮思蹇産而不釋(叶芍)將運舟
而下浮兮上(上)洞庭而下江(叶工)去終古之所居兮今逍遥
而來東羌靈䰟之欲歸兮何須臾而忘反背夏浦而西
思兮哀故都之日遠登大墳以遠望兮聊以舒吾憂心哀
州土之平樂兮悲江介之遺風(叶音)當陵陽之焉(烟)至兮
淼(𦕈)南度之焉(烟)如曾不知夏(厦通)之為丘兮孰兩東門
之可蕪心不怡之長久兮憂與憂其相接唯郢路之遥
遠兮江與夏之不可涉忽若去不信兮至今九年而不
復慘欝欝而不通兮蹇侘傺而含慼(叶七六切)外承歡之汋
(綽)約兮諶荏(稔)弱而難持忠湛湛(蓞)而願進兮妬被(披)
離而障之彼堯舜之抗行(去)兮瞭杳杳其薄天衆讒人
之嫉妬兮被以不慈之偽名憎愠惀(詢上)之修美兮好夫
人之忼慨衆踥蹀之日進兮美超遠而逾邁亂曰曼余
目以流觀兮冀壹反之何時鳥飛反故鄊兮狐死必首
丘(叶欺)信非吾罪而棄逐兮何日夜而忘之
抽思
賦而比也所謂少歌倡亂皆是樂歌音節之名
其倡曰一節意味尤長不惟兼比賦之義抑且
有風人之旨焉
心欝欝之幽思兮獨永歎乎增傷思蹇産之不釋兮曼
遭夜之方長(比也)悲秋風之動容兮何回極之浮浮數(上聲)
惟蓀之多怒兮傷余心之懮懮(憂通)願遥赴而横奔兮覽
民尤以自鎮(珍)結微情以陳詞兮矯以遺夫美人昔君
與我成言兮曰黃昏以為期羌中道而回畔兮反既有
此他志(叶之)憍(□通)吾以其美好兮覽余以其修姱(戶)與余
言而不信兮盖為余而造怒願承閒(閑)以自察兮心震
悼而不敢悲夷猶而冀進兮心怛傷之憺憺(談上)茲歷情
以陳辭兮蓀佯聾而不聞固切人之不媚兮衆果以我
為患(乎門切)初吾所陳之耿着兮豈不至今其庸亡何獨
樂斯之謇謇兮願蓀美之可完(叶黃)望三五以為像兮指
彭咸以為儀夫何極而不至兮故遠聞而難虧善不由
外來兮名不可以虚作孰無施(去)而有報兮孰不實而
有穫少(去)歌曰與美人之抽思兮并日夜而無正(平)憍
吾以其美好兮敖朕辭而不聽(平)倡(唱)曰有鳥自南兮
來集漢北好姱佳麗兮牉獨處此異域既惸獨而不羣
兮又無良媒在其側道卓遠而日忘兮願自申而不得
望北山而流涕兮臨流水而太息望孟夏之短夜兮何
晦明之若歲惟郢路之遼遠兮魂一夕而九逝曾不知
路之曲直兮南指月與列星願徑逝而不得兮魂識路
之營營(猶言焭焭)何靈魂之信直兮人之心不與吾心同理
弱而媒不通兮尚不知余之從容亂曰長瀨湍流泝江
潭兮狂頋南行聊以娱心兮軫石崴(隈)嵬蹇吾願兮超
回志度行隠進兮低徊夷猶宿北姑兮煩冤瞀容實沛
徂兮愁歎苦神靈遥思兮路遠處幽又無良媒(叶眉)兮道
思作頌聊以自救兮憂心不遂斯言誰告(叶居后切)兮
懷沙(言懷抱沙石以自沈)
賦而比也
滔滔孟夏兮草木莾莾傷懷永哀兮汨徂南土㫬(瞬通)兮
杳杳孔靜幽默欝結紆軫兮離愍而長鞠(叶各額切)撫情效
志兮冤屈而自抑刓方以為圜兮常度未替易初本迪兮
君子所鄙章畫志墨兮前圖未改(叶已)内厚質正兮大人
所晠(盛通)巧倕不斵兮孰察其揆正玄文處幽兮矇瞍謂
之不章離婁微睇兮瞽以為無明變白以為黑兮倒上
以為下鳳凰在笯兮鷄鶩翔舞同糅玉石兮一槩而相
量夫惟黨人之鄙固兮羌不知余之所臧任重載遠兮
䧟滯而不濟懷瑾握瑜兮窮不知所示邑犬羣吠兮吠
所怪也非俊疑傑兮固庸態也文采疏(疎)内(訥)兮衆不
知余之異采(叶韲上)材朴委積兮莫知余之所有(叶于彼)重
仁襲義兮謹厚以為豐重華不可遌(悟)兮孰知余之從
容古固有不並兮豈知其何故湯禹久遠兮邈而不可
慕懲違改忿兮抑心而自強(上聲)離慜而不遷兮願志之
有像進路北次兮日昧昧其將暮舒憂娱哀兮限之以
大故亂曰浩浩沅湘分流汩(滑)兮修路幽蔽道遠忽兮
懷質抱情獨無匹兮伯樂既沒驥焉(烟)程兮民生禀命
各有所錯兮定心廣志余何畏懼兮曾(增)傷爰哀永嘆
喟兮世溷濁莫吾知人心不可謂兮知死不可讓願勿
愛(衣去)兮明告君子吾將以為類兮
古賦辯體卷一
