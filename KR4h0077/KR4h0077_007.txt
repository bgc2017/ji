古賦辯體卷七
元祝堯撰
唐體
嘗觀唐人文集及文苑英華所載唐賦無慮以千計
大抵律多而古少夫古賦之體其變久矣而况上之
人選進士以律賦誘之以利祿耶蓋俳體始於兩漢
律體始於齊梁俳者律之根律者俳之蔓后山云四
律之作始自徐庾俳體卑矣而加以律律體弱矣而
加以四六此唐以來進士賦體所由始也雕蟲道喪
頽波横流光鋩氣燄埋鏟晦蝕風俗不古風騷不今
後生務進干名聲律大盛句中拘對偶以趍時好字
中揣聲病以避時忌孰肯學古哉退之云時時應事
作俗語下筆令人慙及以示人大慚以為大好小慚
以為小好不知古文真何用於今世斯言也其傷今
也夫其懷古也夫是以唐之一代古賦之所以不古
者律之盛而古之衰也就有為古賦者率以徐庾為
宗亦不過少異於律爾甚而或以五七言之詩為古
賦者或以四六句之聯為古賦者不知五七言之詩
四六句之聯果古賦之體乎宋廣平大雅君子也其
為梅花賦皮日休尚稱其清便富豔得南朝徐庾體
殊不類其為人他可知矣且古賦所以可貴者誠以
本心之情有為而發六義之體隨寓而形如雲之行
空風之行水百態横生為變不測縱横顛倒不主故
常委蛇曲折略無留碍有不齊之齊焉用俳有不調
之調焉有律及為俳體者則不然駢花儷葉含宫泛
商如無鹽輩膏沐為容而又與西施鬭美然天下之
正色終自有在子美詩云詞賦工無益其意殆為俳
律者發李太白天才英卓所作古賦差強人意但俳
之蔓雖除律之根故在雖下筆有光燄時作竒語只
是六朝賦爾惟韓柳諸古賦一以騷為宗而超出俳
律之外韓子之學自言其正葩之詩而下逮於騷柳
之學自言其本之詩以求其恒參之騷以致其幽要
皆是學古者唐賦之古莫古於此至杜牧之阿房宫
賦古今膾炙但大半是論體不復可專目為賦矣毋
亦惡俳律之過而特尚理以矯其失與或疑詩序謂
發乎情止乎禮義言情言理而不言辭豈知古人所
賦其有理也以其有辭其有辭也以其有情其情正
則辭合於理而正其情邪則辭背於理而邪所謂辭
者不過以發其情而達其理故始之以情終之以禮
義雖未嘗言辭而辭實在其中蓋其所賦固必假於
辭而有不專於辭者去古日遠人情為利欲所汨而
失其天理之本然情涉於邪而不正則以游辭而釋
之理歸於邪而不正則以強辭而奪之易係六辭軻
書四辭固不出於理之正而亦何莫不從心上來吁
辭者情之形諸外也理者情之有諸中也有諸中故
見其形諸外形諸外故知其有諸中辭不從外來理
不由他得一本於情而已矣若所賦專尚辭專尚理
則亦何足見其平時素藴之懷他日有為之志哉方
今崇雅黜浮變律為古愚故極論律之所以為律古
之所以為古賦者知此則其形一國之風言天下之
事當有得古人吟咏情性之妙者矣
駱賓王
賓王幽縶有感於夜螢出入之時託之以寫其憂思
之意因作螢火賦唐初王楊盧駱專學徐庾穠纖妖
媚當時尚之惟此賦猶有發乎情之旨得鸚鵡野鵝
之微者故特辨之
螢火賦
比而賦也本取螢自比而又取他物比螢所謂
比中之比或以比螢之明或以比螢之化非不
精工但先後複出既繁且塞體物瀏亮恐不其
然其病源正在學齊梁賦爾蓋古人所賦篇簡
而不繁何待俳事之碎句質而不華何待對偶
之巧字通而不怪何待琢眼之工韻寬而不狹
何待協律之切賦家必知此四者則其辭進於
古矣因就論焉
伊玄功之播氣有丹鳥之賦象順隂陽以亭毒資變化
而涵養每寒潛而暑出若知來而藏往既發暉而外融
亦含光而内朗若夫小暑南收大火西流林塘改夏雲
物凝秋忽凌虚而起遠乍排叢而出幽均火齊之宵映
如夜光之暗投逝將歸而未返忽欲去而中留入槐榆
而焰發若改燧而環周繞堂皇而影遍疑秉燭以嬉遊
點綴懸珠之網隠映落星之樓乍滅乍興或聚或散居
無定所習無定玩曳影周流飄光凌亂泛灔乎池沼徘
徊乎林岸狀火井之沈熒似明珠之出漢值衝飈而不
烈逢滛雨而逾煥照灼兮如湛盧之夜飛的㿨兮象招
搖之夕爛與夜燎而相炫照重隂於已昏共爝火而齊
息避太陽於始旦爾其光周物明足自資偶仙鼠而
伺夜謝飛蛾之赴熺類君子之有道入暗室而不欺同
至人之無迹懷明義以應時處幽不昧居照斯晦隨隠
顯而動息候昏明以進退委性命兮幽玄任物理兮推
遷化腐木以含彩集枯草而藏煙不貪熱而苟進每和
光而曲全豈如鎔金而自鑠寧學膏火而相煎陋蟬蜩
之習蜕怵螻螘之慕羶匪傷蜉蝣之夕不羨龜鶴之年
搶榆飛而控地搏扶起而垂天雖小大之殊品豈逍遥
之異筌夫何化之斯化無使然而自然若乃有來斯通
無去不至排朱門而獨遠昇青雲而自致匪偷光於隣
壁寧假暉於陽燧終徇已以效能靡因人而成事物有
感而情動迹或均而行異響必應之於同聲道固求之
於同類始未明以趍捨終詎識其旨意子尚不知魚水
之為樂吾又安知螢火之所利明兮能遷變兮無窮牛
哀倏而化贙(衒)羽泉忽兮生熊血三年兮藏碧魂一變
兮成虹知戰場之化燐悟冤獄之為蟲彼翩翻之弱質
尚矯翼而凌空何微生之多躓獨宛頸以觸籠異璧光
之照廡同劍影之埋豐覬道迷而可復庶鑒幽而或通
覽光華以自照顧形影而相弔感秋夕之殷憂慙宵行
之熠燿熠燿飛兮絶復連殷憂積兮明自煎見流光之
不息愴驚魂之屢遷如過隙兮已矣同奔電兮忽焉儻
餘景之可照庶寒灰之重然
李太白
太白小歲通詩書蘇頲異之曰是子天才英特少益
以學可比相如賀知章見其文嘆曰子謫仙人也又
於江陵見司馬子微子微謂太白有仙風道骨可與
神遊八極之表因著大鵬遇希有鳥賦以自廣王荆
公嘗謂太白才高而識卑山谷又曰好作竒語自是
文章之病建安以來好作竒語故其氣象衰薾愚謂
二公所言太白病處正在許裏
大鵬賦
比而賦也太白蓋以鵬自比而以希有鳥比司
馬子微賦家宏衍鉅麗之體楚騷遠遊等作已
然司馬班揚尤尚此此顯出於莊子寓言本自
宏闊而太白又以豪氣雄文發之事與辭稱俊
邁飄逸去騷頗近然但得騷人賦中一體爾若
論騷人所賦全體固當以優柔婉曲者為有味
豈專為閎衍鉅麗之一體哉後人以莊比騷實
以莊騷皆是寓言同一比義豈知騷中比兼風
興豈莊所及莊文是異端荒唐繆悠之說騷文
乃有先王盛時發乎情止乎禮義之遺風學者
果學莊乎學騷乎
南華老僊發天機于漆園吐崢嶸之高論開浩蕩之竒
言徵至怪于齊諧談北溟之巨魚吾不知其幾千里其
名曰鯤化成大鵬質凝胚腪脱脩鬛于海島張廣翅于
天門刷渤澥之春流晞扶桑之朝暾赫奕乎宇宙憑陵
乎崑崙一鼓一舞煙朦沙昏五嶽為之震動百川為之
崩奔爾乃蹶巨壑摩太清亘層霄突重溟激三千以崛
起搏九萬以迅征背嶪太山之崔嵬翼舉垂雲之縱横
左迴右旋倏隂忽明歴汗漫以天矯排閶闔之崢嶸簸
鴻濛扇雷霆斗轉而天動山搖而海傾怒無所搏雄無
所爭固可想像其勢髣髴其形若乃足縈虹蜺目耀日
月連軒沓柂揮霍翕忽噴氣則六合生雲灑毛則千里
飛雪邈彼北荒將窮南圖運逸翰以旁擊鼓奔飈而長
驅燭龍含光而照影列缺施鞭而啟途塊視三山杯觀
五湖其動也神應其行也道俱任公見之而罷釣有窮
不敢以彎弧莫不投竿失鏃仰之長吁爾其雄姿壯觀
映背河漢上摩蒼蒼下覆漫漫盤古開天而直視羲和
倚日以傍嘆繽紛乎八荒之間隠映乎四海之半横大
明而掩晝若混茫之未判忽勝覆以迴旋則霞廓而霧
散然後六月一息至于海湄歘翳景以横榰逆高天而
下垂憩乎洪漭之野入乎汪湟之池猛勢所射餘風所
吹溟漲沸渭巖岳紛披天吳為之怵慄海若為之躨跜
巨鼇冠山而却走長鯨騰海而下馳縮殼挫鬛莫之敢
窺吾亦不測其神怪而若此蓋亦造化之所為豈比夫
蓬萊之黃鵠誇金衣與菊裳恥蒼梧之玄鳳耀彩質與
錦章既服御于靈仙亦馴擾于池隍精衞殷勤于銜木
鶢鶋悲愁乎薦觴天雞警曙于蟠木踆烏炳燿于太陽
不曠蕩以縱適何拘攣而守常未若茲鵬之逍遥無厥
類而比方不矜大而慕猛每順時而行藏參玄根以比
壽飲元氣以充腸戲暘谷以徘徊憑炎洲而抑揚俄而
希有鳥見而謂之曰偉哉鵬乎若此之樂也吾左翼掩
乎東極右翼蔽乎西荒跨躡地絡周旋天綱以恍惚為
巢以虚無為場我呼爾游爾呼我翔於是大鵬許之欣
然有隨此二禽已登於寥廓而斥鷃之輩空見笑於藩
籬
明堂賦
賦也實從司馬揚班諸人之賦來氣豪辭豔疑
若過之若論體格則不及遠甚蓋漢賦體未甚
俳而此篇與後篇大獵等賦則悦於時而俳甚
矣晦翁云白有逸才尤長於詩而其賦乃不及
魏晉斯言信矣
伊皇唐之格天創元也我高祖乃仗大順赫然雷發以
首之於是横八荒漂九陽掃叛渙開混茫景星耀而泰
階平虹霓滅而日月張欽若太宗繼明重光廓區宇以
立極綴蒼昊之頽綱淳風沕穆鴻恩滂洋武義烜赫於
有截仁聲馺沓乎無疆若乃高宗紹興拓綂錫羨神休
傍臻瑞物咸薦元符剖兮地珍見既應天以順人遂登
封而降禪將欲考有洛崇明堂惟厥功之未輯兮乘白
雲於帝鄉天后勤勞以輔政兮中宗以欽明克昌遵先
軌以繼作兮揚列聖之耿光則使軒轅草圖羲和練日
經之營之不綵不質因子來於四方豈殫税於萬室乃
準水臬攅雲梁罄玉石於壠坂空瓌材於瀟湘巧奪神
鬼高窮昊蒼聽天語之察察擬帝居之鏘鏘雖暫勞而
永固兮貽聖謨於我皇觀夫明堂之宏壯也則突兀曈
曨乍明乍蒙像太古元氣之結空巃(力孔)嵸(子孔)頽沓若嵬
若嶪似天閫地門之開闔爾乃劃岝&KR2664;以嶽立郁穹崇
而鴻紛冠百王而垂勲燭萬象而騰文窙惚恍以洞啟
呼嵌巖而傍分又比乎崑山之天柱矗九霄而垂雲於
是結構乎黃道岧嶤乎紫微絡勾陳以繚垣闢閶闔以
啟扉崢嶸&KR2163;嶷粲宇宙兮光輝崔嵬赫奕張天地之神
威夫其背泓黃河垠漱清洛太行却立通谷前廓遠則
標熊耳以作碣豁龍門以開關點翠綵於洪荒洞隂清
乎羣山及乎煙雲卷舒忽出乍没岌嵩噴伊倚日薄月
雷霆之所鼓蕩星斗之所伾扢(訖)拏金龍之蟠蜿挂天
珠之硉矹勢拔五嶽形張四維軋地軸以盤根摩天倪
而創規樓臺崛岉以奔附城闕嶔崟而蔽虧珍樹翠草
含華揚蕤目瑶井之熒熒拖玉繩之離離㨖華蓋以灙
漭仰太微之參差擁以禁扃横以武庫獻房心以開鑿
瞻少陽而舉措採殷制酌夏步雜以代室重屋之名括
以辰次火木之數壯不及奢麗不及素層簷屹其霞矯
廣厦鬱以雲布掩日道遏風路陽烏轉影而翻飛大鵬
横霄而側度近則萬木森下干宫對出熠乎光碧之堂
靈乎瓊華之室錦爛霞駮星錯波沏颯蕭寥以颼飀窅
隂鬱以櫛密含佳氣之青蔥吐祥煙之鬱嵂九室窈窕
五闈連綿飛楹磊砢走拱夤緣雲楣立岌以横綺綵桷
攅巒而仰天皜壁晝朗朱甍晴鮮頳欄各落偃蹇霄漢
翠楹迴合蟬聯汗漫沓蒼穹之絶垠跨皇居之大半遠
而望之赫煌煌以輝輝忽天旋而雲昏迫而察之粲炳
煥以照爛倏山譌而晷換跨蓬壺之海樓吞岱宗之日
觀猛虎失道潛虬蟠梯經通天而直上俯長河而復低
玉女攀星於網戶金娥納月於璇題藻井綵錯以舒蓬
天窗赩(奭)翼而銜霓扶標川而罔足擬跟絓而罷躋要
離歘曤而外喪精視冰背而中迷亘以複道接乎宫掖
坌入西樓是為崑崙前疑後丞正儀躅以出入九夷五
狄順方面而來奔其左右也則丹陛崿崿彤庭煌煌列
寶鼎歊金光流辟雍之滔滔像環海之湯湯闢青陽而
啟總章廓明臺而布玄堂儼以太廟處乎中央發號施
令采時順方其閫閾也三十六戶七十二牖度筵列位
南七西九白虎列序而躨跜青龍承隅而蚴蟉其深沈
奥密也則赤熛掌火招拒司金靈威制陽汁光摧隂神
斗王土據乎其心若乃熠燿五色張皇萬殊人物禽獸
竒形異模勢若飛動瞪盼睢盱明君暗主忠臣烈夫威
政興滅表賢示愚於是王正孟月朝陽登曦天子乃服
蒼玉轡蒼螭臨乎青陽左个方御瑶瑟而彈鳴絲展乎
國容輝乎皇儀傍瞻神臺順觀雲之軌俯對清廟崇配
天之規欽若肸蠁維清緝熙崇牙樹羽熒煌葳蕤納五
服之貢受萬邦之籍張龍旗與虹旌攅金戟與玉戚延
五更進百辟奉珪瓉獻琛帛顒昂俯僂儼容叠迹乃潔
葅醢脩粢盛奠三犧薦五牲享于神靈太祝正辭庶官
精誠鼓大武之隠轔張鈞天之鏗鍧孤竹合奏空桑和
鳴盡六變齊九成羣神來兮降明庭蓋聖主之所以孝
治天下而享祀窅冥也然後臨辟雍宴羣后隂陽為庖
造化為宰飡元氣灑太和千里鼓舞百寮賡歌于斯之
時雲油雨霈恩鴻溶兮澤汪濊四海歸兮八荒會嚨聒
乎區㝢駢闐乎闕外羣臣醉德揖讓而退而聖主猶夕
惕若厲懼人未安乃目極于天耳下于泉飛聰馳明無
遠不察考鬼神之奥摧隂陽之荒下明詔班舊章振窮
乏散敖倉毁玉沈珠卑宫頽墻使山澤無間往來相望
帝躬于天田后親於郊桑棄末兮反本人和兮時康建
翠華兮萋萋鳴玉鑾之鉠鉠游乎昇平之圃憩乎穆清
之堂天欣欣兮瑞穰穰巡陵於鶉首之野講武於驪山
之旁封岱宗兮祀后土掩栗陸兮包陶唐遨遊乎崆峒
之上汾水之陽吸沆瀣之精英黜滋味之馨香貴理國
其若夢幾華胥之故鄉於是元元澹然不知所在若羣
雲從龍衆水奔海此真所謂我大君登明堂之政化也
豈比夫秦趙吳楚爭高競奢結阿房與崇臺建姑蘇及
章華非享祀與嚴配徒掩月而凌霞由此觀之不足稱
也况瑶臺之巨麗復安可語哉敢揚國美遂作辭曰穹
崇明堂倚天開兮巃崧鴻濛構瓌材兮偃蹇坱&KR0008;邈崔
嵬兮周流辟雍岌靈臺兮赫日星噴風雷宗祀肸蠁王
化弘恢鎮八荒兮通九垓四門啟兮萬國來考休徵兮
進賢才儼若皇居而作固窮千祀兮悠哉
大獵賦
賦也與子虚上林羽獵等賦首尾布叙用事遣
辭多相出入
粤若皇唐之挈天地而襲氣母兮粲五葉之葳蕤惟開
化廓海㝢而運斗極兮總六聖之光熙誕金德之純精
兮潄玉露之華滋文章炳乎七曜兮制作參乎兩儀括
衆妙而為師明無幽而不燭兮澤無遠而不施慕遠昔
之三驅兮順生殺於四時若乃嚴冬慘切寒氣凜烈不
周來風玄冥掌雪木脱葉草解節土囊煙隂火井冰閉
(瞥)是月也天子處乎玄堂之中滄八水兮休百工考王
制兮遵國風樂農人之閒隙兮因校獵而講戎乃使神
兵出於九關天仗羅於四野徵水衡與林虞辨土物之
衆寡千騎飈掃萬乘雷奔捎扶桑而拂火雲兮刮月窟
而搜塞門赫壯觀於今古嶪搖蕩於乾坤此其大略也
而内以中華為天心外以窮髮為海口豁咽喉以洞開
吞荒裔以盡取大章按步以來往夸父振策以奔走足
跡乎日月之所通囊括乎隂陽之未有君王於是撞鴻
鐘發鑾音出鳳闕開宸襟駕玉輅之飛龍歴神州之層
岑遊五柞兮瞰三危挾細柳兮過上林攅高牙以總總
兮駐華蓋之森森於是擢倚天之劍彎落月之弓崑崙
叱兮可倒宇宙噫兮增雄河漢為之却流川嶽為之生
風羽旄揚兮九天絳獵火燃兮千山紅乃召蚩尤之徒
聚長戟羅廣澤呵雨師走風伯稜威耀乎雷霆烜赫震
於蠻貊陋梁都之體制鄙靈囿之規格而南以衡霍作
襟北以岱恒作袪夾東海而為塹兮施西溟而流渠麾
九州之珍禽兮迴千羣以坌入聯八荒之竒獸兮屯萬
族以來居雲羅高張天網密布罝罘緜原峭格掩路蠛
蠓過而猶礙蟭螟飛而不度彼層霄與殊榛罕翔鳥與
伏兔從營合技彌巒被岡金戈森行洗晴野之寒霜虹
旗電掣卷長空之飛雪吳驂走練宛馬蹀血縈衆山之
聯綿隔遠水之明滅使五丁摧峯一夫拔木下整高頽
深平險谷擺樁栝開林叢喤喤呷呷蓋奔突於場中而
田疆古冶之儔烏獲中黃之黨越崢嶸獵莾蒼喑呼哮
[口闞]風旋電往脱文豹之皮抵玄熊之掌批狻(筌)手猱挾
三挈兩既徒搏以角力又揮鋒而爭先行甝(酣)號以鶚
睨兮氣赫火而敵煙拳封猯肘巨狿(延)梟羊應叱以斃
踣䝟貐亡精而墜巔或碎&KR0008;以折脊或歕(噴)髓以飛涎
窮遐荒蕩林藪扼土狛(粕)殪天狗脱角犀頂探牙象口
掃封狐於千里捩(延入)雄虺之九首咋騰蛇而仰合拖奔
兕以却走君王於是峩通天靡星㫋奔雷車揮電鞭觀
壯士之效獲顧三軍而欣然曰夫何神抉鬼慄之駭人
也又命建夔鼓勵武卒雖躪躒之巳多猶拗怒而未歇
集赤羽兮照日張烏號兮滿月戎車轞轞以陸離彀騎
煌煌而奮發鷹犬之所騰捷飛走之所蹉蹶攫麏麚之
咆哮蹂豺貉以挂格膏鋒染鍔填巖掩窟觀殊材舉逸
羣尚揮霍以出没别有白猸飛駿窮竒貙&KR3962;牙若錯劍
鬛如叢竿口吞殳鋋目極槍櫓碎琅弧攫玉弩射猛彘
透奔虎金鏇一發旁叠四五雖鑿齒而致伉誰謂南山
白額之足覩總八校搜四隅馳專諸走都盧趫喬木撇
絶壁抄獑(讒)猢攬貊&KR0008;囚鼬鼯於峻崖頓䝘(谷)貜於穹
石養由發箭竒肱飛車巧聒更(平)嬴妙兼蒱且(平)墜鸀
鳿於青雲落鴻雁於紫虚捎鶬鵠漂鸕&KR1445;彈地廬與神
居斬飛鵬於日域摧大鳳於天墟龍伯釣其靈鼇任公
獲其巨魚窮造化之譎詭何神怪之有餘所以噴血流
川飛毛灑雪狀若乎高天雨獸上墜於大荒又似乎積
禽為山下崩於林穴陽烏沮色於朝日隂兔喪精於明
月思騰裝上獵於太清所恨穹昊於路絶而忽也莫不
海晏天空萬方來同雖秦皇與漢武兮復何足以爭雄
俄而君王茫然改容愀然有失於是居安思危防險戒
逸斯馳騁以狂發非至理之弘術且夫人君以端拱為
尊玄妙為寶暴殄天物是謂不道乃去三面之網示六
合之仁已殺者皆其犯命未傷者全其天真雖剪毛而
不獻豈割鮮以焠輪解鳳皇與鸑鷟兮旋騶虞與麒麟
獲天寶於陳倉載飛熊於渭濱於是享獵徒封勞苦軒
行庖騎酌酤韜兵戈火網罟然後登九霄之臺宴八紘
之圃開日月之扃闢生靈之戶聖人作而萬物覩覽蒐
岐與狩敖何宣成之足數哂穆王之荒誕歌白雲之西
母若飽人以淡泊之味醉以醇和之觴鼓之以雷霆舞
之以隂陽虞乎神明狃於道德張無外以為罝琢大朴
以為杙頓天網以掩之獵賢俊以御極若此之狩罔有
不克使天人晏安草木蕃殖六宫斥其珠玉百姓樂於
耕織寢鄭衞之聲却靡曼之色天老掌圖風后侍側是
三階砥平而皇猷允塞豈比夫子虚上林長楊羽獵計
麋鹿之多少誇苑囿之大小哉方將延榮光於後昆軼
玄風於邃古擁嘉瑞臻元符登封於泰山篆德於社首
豈與乎七十二帝同條而共貫哉君王於是迴蜺旌反
鑾輿訪廣成之至道問大隗之幽居使罔象掇玄珠於
赤水天下不知其所如也
惜餘春賦
賦也太白諸短賦雕脂鏤冰只是江文通别賦
等篇步驟晦翁嘗謂離騷興少而比賦多愚謂
後代之賦但咏景物而不咏情性并此廢之而
况他義乎欲復古者當何如哉
天之何為令北斗而知春兮迴指於東方冰蕩漾兮碧
色蘭葳蕤兮紅芳試登高兮望遠極雲海之茫茫魂一
去兮欲斷淚流頰兮成行吟青楓兮詠滄浪懷洞庭兮
悲瀟湘何余心之縹緲兮與春風而飄揚思飄揚兮無
限念佳期兮莫展平原萋其綺色愛芳草兮如剪惜餘
春之將闌每為恨而不淺漢之曲兮江之潭把瑶草兮
思何堪想遊女於峴北愁帝子於湘南恨無極兮心氤
氲目眇眇兮愁紛紛披衞情於淇水結楚夢於陽雲春
每歸兮花開花已闌兮春改嘆長河之流速送馳波於
東海春不留兮時已失老衰颯兮逾疾恨不得掛長繩
於青天繫此西飛之白日若有人兮情相親去南越兮
往西秦見遊絲之横洛網春暉以留人沈吟兮哀歌躑
躅兮傷别送行子之將遠看征鴻之稍滅醉愁心於垂
楊隨柔條以糾結望夫君兮咨嗟横涕淚怨春華寄遥
影於明月惜送君於天涯
愁陽春賦
賦也上句先用連綿字以起下句之意正是學
九辨第一首語意及至若乃以下則又只是梁
陳體
東風歸來見碧草而知春蕩漾惚恍何垂楊旖旎之愁
人天光清而妍和海氣綠而芳新綵翠兮芉綿雲飄飄
兮相鮮演漾兮夤緣規青苔之生泉縹緲兮翩綿見遊
絲之縈煙魂與此兮俱斷醉風光兮凄然若乃隴水秦
聲江猿巴吟明妃出塞楚客楓林試登高兮望遠痛切
骨而傷心春心蕩兮如波春愁亂兮如雪兼萬情之悲
歡茲一感於芳節若有一人兮湘水濱隔雲霓而見無
因灑别淚於尺波寄東流於情親若使春光可攬而不
滅兮吾欲贈天涯之佳人
悲清秋賦
賦也澄湖練明遥海上月與赤壁賦人影在地
仰見明月語意同謂之倒句若云遥海上月澄
湖練明仰見明月人影在地語意雖順意味便
減
登九疑兮望清川見三湘之潺湲水流寒以歸海雲横
秋以蔽天余以鳥道計於故鄉兮不知去荆吳之幾千
于時西陽半規映島欲没澄湖練明遥海上月全佳期
之浩蕩渺懷燕而望越荷花落兮江色秋風嫋嫋兮夜
悠悠臨窮溟以有羨思釣鼇於滄洲無脩竿以一舉撫
洪波而增憂歸去來兮人間不可以託些吾將採藥於
蓬丘
劍閣賦
賦也其前有上則旁則等語是揫斂上林兩都
鋪叙體格而裁入小賦所謂天吳與紫鳳顛倒
在短褐者歟故雖以小賦亦自浩蕩而不傷儉
陋蓋太白才飄逸其為詩也或離舊格而去之
其賦亦然
咸陽之南直望五千里見雲峯之崔嵬前有劍閣横斷
倚青天而中開上則松風蕭颯瑟䫻有巴猿兮相哀旁
則飛湍走壑灑石噴閣汹湧而驚雷送佳人兮此去復
何時歸來望夫君兮安極我沈吟兮嘆息視滄波之東
注悲白日之西匿鴻别燕兮秋聲雲愁秦而溟色若明
月出於劍閣兮與君兩鄉對酒而相憶
韓退之
退之才高數黜頗自傷其不遇作閔已賦其貶陽山
令與湖南支使楊儀之别作别知賦
閔已賦
賦也略有比義退之蓋思古人靜俟之義自堅
其志終之以無悶云
余悲不及古之人兮伊時勢而則然獨閔閔其曷已兮
憑文章以自宣昔顔氏之庶幾兮在隠約而平寬固哲
人之細事兮夫子乃歎其賢惡飲食乎陋巷兮亦足以
頥神而保年有至聖而為之依歸兮又何不自得於艱
難曰余昏昏其無類兮望夫人其已遠行舟楫而不識
四方兮涉大水之漫漫勤祖先之所貽兮勉汲汲於前
脩之言雖舉足以蹈道兮哀與我者為誰衆皆捨而已用
兮忽自惑其是非下土茫茫其廣大兮余一不知其可
懷就水草以休息兮恒未安而既危久拳拳其何故兮
亦天命之本宜惟否泰之相極兮咸一得而一違君子
有失其所兮小人有得其時聊固守以靜俟兮誠不及
古之人兮其焉悲
别知賦
賦也其中山敖敖其相軋四句殊覺自在方是
賦家語有比興之義存焉宋王介甫書山石辭
有云水冷冷而北出山靡靡以旁圍欲窮源而
不得竟悵望以忘歸談者尚之以為非今人言
辭其妙意雖在後二句然前二句亦雅淡正與
此賦四語相似
余取友於天下將歲行之兩周下何深之不即上何高
之不求紛擾擾其既多咸喜能而好修寧安顯以獨裕
顧阨窮而共愁惟知心之難得斯百一而為收歲癸未
而遷逐侣蟲蛇於海陬遇夫人之來使闢公館而羅羞
索微言於亂志發孤笑於羣憂物何深而不鏡理何隠
而不抽始參差以異序卒爛漫而同流何此歡之不可
恃遂駕馬而迴輈山磝磝其相軋樹蓊蓊其相摎雨浪
浪其不止雲浩浩其常浮知來者之不可以數哀此去
而無由倚郭郛而掩涕空盡日以淹留
柳子厚
子厚在唐憲宗時坐王叔文黨貶官永柳州幽困歴
年不得還悔其年少氣銳不識幾微不幸喪志失身
以至此遂作閔生夢歸等賦其悔厲亦極矣
閔生賦
賦也亦用比義蓋纔有古義便與後代體不同
閔吾生之險阨兮紛喪志以逢尤氣沈鬱以杳眇兮涕
浪浪而常流膏液竭而枯居兮魄離散而遠遊言不信
而莫余白兮雖遑遑欲焉求合喙而隠志兮幽默以待
盡為與世而斥繆兮固離披以顛隕騏驥之棄辱兮駑
駘以為騁玄虬蹶泥兮畏避鼃黽行不容之崢嶸兮質
魁(口賄切)壘(磊)而無所隠鱗介稿以横陸兮鴟嘯羣而厲
吻心沈抑以不舒兮形低摧以自愍肆余目於湘流兮
望九疑之垠垠波淫溢以不返兮蒼梧鬱其蜚雲重華
幽而野死兮世莫得其偽真屈子之悁微兮執危辭以
赴淵古固有此極憤兮矧吾生之藐艱列往則以考已
兮指斗極以自陳登高巖而企踵兮瞻故邦之殷轔山
水浩以蔽虧兮路蓊勃以揚氛空廬頽而不理兮翳丘
木之榛榛塊窮老以淪放兮匪魑魅吾誰隣仲尼之不
惑兮有垂訓之謨言孟軻四十乃始持心兮猶希勇乎
黝賁顧余質愚而齒减兮宜觸禍以阽(炎)身知徙善而
革非兮又何懼乎今之人噫禹績之勤備兮曾莫理夫
茲川殷周之廓大兮南不盡夫衡山余囚楚越之交極
兮邈離絶乎其原壤汙潦以墳洳兮蒸沸熱而恒昏戲
鳬鸛於中庭兮蒹葭生於堂筵雄虺蓄形於木杪兮短
狐伺累於深淵仰矜危而俯慄兮弭日夜之拳攣慮吾
生之莫保兮忝代德之元醇孰眇軀之可愛兮竊有繼
乎古先明神之不欺余兮庶激烈而有聞冀後害之無
辱兮匪徒蓋乎曩愆
夢歸賦
賦也中含諷與怨意其有得於變風之餘者中
間意思全是就離騷中脱出
罹擯斥以窘束兮余惟夢之為歸精氣注以凝沍兮循
舊鄉而顧懷夕余寐于荒陬兮心慊慊而莫違質舒解
以自恣兮息愔翳而愈微歘騰踴而上浮兮俄滉瀁之
無依圓方混而不形兮顥純白之靡靡上茫茫而無星
辰兮下不見夫水陸若有鉥余以往路兮馭儗儗以回
復浮雲縱以直度兮云濟余乎西北風纚纚以驚耳兮
類行舟迅而不息洞然于以瀰漫兮虹蜺羅列而傾側
横衝飈以蕩擊兮忽中斷而迷惑靈幽漠以瀄汩兮進
怊悵而不得白日邈其中出兮隂霾離披以泮釋施岳
瀆以定位兮㸦(互)參差之白黑崩騫上下以迴徨兮聊
按衍以自抑指故都以委墜兮瞰鄉閭以脩直原田蕪
穢兮崢嶸榛棘喬木摧解兮垣廬不飾山嵎嵎以岩立
兮水汩汩以漂激魂恍惘若有亡兮涕汪浪以隕軾類
曛黃之黔漠兮欲周流而無所極紛若喜而佁儗兮心
迴㸦以壅塞鐘鼓喤以戒旦兮陶去幽而開寤罾罻蒙
其復體兮孰云桎梏之不固精神之不可再兮余無蹈
夫歸路偉仲尼之聖德兮謂九夷之可居惟道大而無
所入兮猶流游乎曠野老&KR1334;遁而適戎兮指淳茫以縱
步蒙莊之恢怪兮寓大鵬而遠去苟遠適之若茲兮胡
為故國之為慕首丘之仁類兮斯君子之所譽鳥獸之
鳴號兮有動心而曲顧膠余哀之莫能捨兮雖判析而
不悟列茲夢以往復兮極明昏而告愬
杜牧之
牧之為舉子時崔郾試進士東都吳武陵謂郾曰君
方為天子求竒才敢獻所益因出阿房宫賦辭既警
拔而武陵音吐鴻暢坐客大驚武陵請曰牧方試有
司請以第一人處之郾謝已得其人至第五郾未對
武陵勃然曰不爾宜以賦見還牧果異等
阿房宫賦
賦也前半篇造句猶是賦後半篇議論俊發醒
人心目自是一段好文字賦之本體恐不如此
以至宋朝諸家之賦大抵皆用此格潘子真載
曾南豐曰牧之賦宏壯巨麗馳騁上下累數百
言至楚人一炬可憐焦土其論盛衰之變判於
此然南豐亦只論其賦之文而未及論其賦之
體后山談叢云曾子固短於韻語若韻語是其
所短則其以文論賦而不以賦論賦毋怪焉
六王畢四海一蜀山兀阿房出覆壓三百餘里隔離天
日驪山北構而西折直走咸陽二川溶溶流入宫墻五
步一樓十步一閣廓腰縵迴簷牙高啄各抱地勢鈎心
鬭角盤盤焉囷囷焉蜂房水渦矗不知其幾千萬落長
橋卧波未雩何龍複道行空不霽何虹高低冥迷不
知西東歌臺暖響春光融融舞殿冷袖風雨凄凄一日之
内一宫之間而氣候不齊妃嬪媵嬙王子王孫辭樓下
殿輦來于秦朝歌暮弦為秦宫人明星熒熒開粧鏡也
綠雲擾擾梳曉鬟也渭流漲膩棄脂水也煙斜霧横焚
椒蘭也雷霆乍驚宫車過也轆轆遠聽杳不知其所之
也一肌一容盡態極妍縵立遠視而望幸焉有不得見
者三十六年燕趙之收藏韓魏之經營齊楚之精英幾
世幾年收掠其人倚叠如山一旦有不能輸來其間鼎
鐺玉石金瑰珠礫棄擲迤邐秦人視之亦不甚惜嗟乎
一人之心千萬人之心也秦愛紛奢人亦念其家奈何
取之盡錙銖用之如泥沙使負棟之柱多於南畝之農
夫架梁之椽多於機上之工女釘頭磷磷多於在庾之
粟粒瓦縫參差多於周身之帛縷直欄横檻多於九土
之城墎管弦嘔啞多於市人之言語使天下之人不敢
言而敢怒獨夫之心日益驕固戍卒呌函谷舉楚人一
炬可憐焦土嗚呼滅六國者六國也非秦也族秦者秦
也非天下也嗟夫使六國各愛其人則足以拒秦秦復
愛六國之人則遞三世可至萬世而為君誰得而族滅
也秦人不暇自哀而使後人哀之後人哀之而不鑒之
是使後人而復哀後人也
古賦辯體卷七
