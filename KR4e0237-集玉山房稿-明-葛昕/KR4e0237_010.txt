集玉山房稿卷十
明葛昕撰
祭文
邢封公暨配太恭人
嗚呼太翁遂偕夫人以長往耶惟翁受衷獨粹凝命永
新自事親而從兄而強仕而封而老所為閱歴世變者
幾百十年而翁之制行孝弟任䘏清介忍讓篤敬好施
和光秉義積德有顯隲為善如不及所為家人里閈服
誦之者如出一口無論君子之至是邦逹官之莅是邑
靡不物色其人望廬而式一方耆德盖巋然泲水黎丘
間矣繄惟太母夙備四德儷體於翁有音其徽嚴以肅
閫慈以訓子盖誠儷風節於詩史相脩持於鼎彛未昜
縷指而事述也往歲太母以垂耋考終余走弔於堂得
以省太翁几杖竊豔稱望百之齡猶自矍鑠乃爾且業
約鄉黨於今春大張會筵以介眉夀矣曾日月之幾何
而玄霜其忽隕里失所範家催所天哀通比巷痛徹蕙
帷同穴埋玉奚必同時相將往即幽宅耶豈故厭此塵
囂而共清都乎夷猶也嗚呼人生樹德嫓美維難令聞
肆訖雖殁猶存矧我子愿追芳大雅建勛明盛之世蜚
聲述作之林斯皇亟拜夫褒封予告蚤成乎愛日屈指
二尊偕老康寕撫赤紱色飬於膝下者盖十有六年而
况子立琳瑯仲也畿闈待薦季也東土儲元再及孫枝
蔚焉競秀川至之福方兹未艾生順殁寕其又何憾於
冥漠也耶某追維世講悼之儀刑近且辱子愿氏結為
兒女之好彌深肺腑之悲明發歸窆我来執紼薄言祖
奠侑以些詞惟尊靈之不昧庶来格其洋洋耶
季太公暨配鄧碩人
吁嗟太翁豈不毅然大丈夫耶盖人之常情靡不鬱鬱
於貧賤亦靡不揚揚於富貴翁則生今之世有古人風
不以貧賤而屈其操不以富貴而易其志方翁之垂老
而喪厥子也家室蕭條孤苦特甚煢煢郡伯生才數月
於斯時也翁豈逆知有今日哉乃能不憚艱辛撫養成
立且為之隆師卒不貧苦廢業以故婦有完節孫早成
名若是者可不謂人情所難乎郡伯既第門楣生色希
附之徒猶欲借之以分其光乃翁固坦然恬退不有其
榮亦且不知其為榮也一切請託正色絶之若是者又
不謂人情所難乎吁嗟太翁豈不毅然大丈夫耶賢哉
季母克相南翁惟勤且慈厥家利焉此又郡伯所以卓
然樹立而臻此大美也奈何禄養方隆寵褒將至溘焉
棄鼎食而不顧厭塵世而仙游翁既返真母亦大化不
其令人哀痛而莫之挽耶雖然天地逆旅光隂過客生
為寄寓殁遂同歸况翁雖不獲養於厥子而得以享報
於聞孫雖未受龍章於彤庭而亦已被章服於盛典生
也有耄耋之上夀殁也垂不已之令聞嗚呼太翁亦享
有全福而可無憾於幽明矣某等分属至戚又忝年家
之誼哀翁之殂惨爾期月今將執紼抑又甚焉敬陳薄
奠侑之以辭尊靈有知庶幾鑒而歆之哉
高方伯暨配夫人
人生樹德嫓美惟馨令聞肆訖雖殁猶存嗚呼念翁固
縉紳鄉黨所推篤行君子也崛起登科筮仕民部余忝
同寅知翁有素潔操質言含醇抱朴經畫鑿鑿竊服膺
多已而建明推重出守歙中周迴方岳所在盖藉藉蜚
聲矣由兹拊巡卿貳可計日待胡為乎遽殁也耶方翁
以右轄之任也嘗過吾里聯床話舊是歲始結兒女子
&KR0666;郊關分手後會訂期金玉遐心彼此致囑曾幾許時
而訃音西来悲丹旐之返舍哭老友於寢門嗣弔諸孤
詢知夫人樛木無恙淑艾可終藉成立也無何而吾婦
夭矣又無何而夫人亦捐館矣朱陳空結生死永别其
能已於惻惻耶嗚呼人生宇宙孰是百年名在不死子
肖不亡以翁德業文章可以不朽况諸郎鼎立銳志圖
南已遊膠庠養翮奮翼重振家聲匪朝伊夕矣翁與夫
人其亦無憾也耶緬想金蘭契執肺石周親喬木莫遂
乎絲蘿玉鏡悼塵於蕙室徘徊方寸何能諼異世之感
耶明發歸窆合璧同穴陳辭薦酒聊寫哀衷靈神不昧
其共鑒格之耶
太保鄭範翁老先生
帝里毓秀仲甫挺生士林山斗邦國儀刑一登桂籍連
掇南宫初倅東郡持法廉平掄擢楓陛霜簡以凝被命
按蜀人避青驄爰陟西臬再恭司藩殫精弼教惠洽二
天弘敷宣暢簡在帝心融融物望晉秩撫巡保釐任重
肅紀振綱庶續咸熙福德丕揚總理宣大敵情馴習再
晉樞筦仍督北鄙維翰維屏日消羽檄天子嘉勞召綜
戎政豈期西陲火酋逆命側聞當宁拊髀厪慮師錫惟
公文韜武備皇華促發振旅而行衆咻㒺恤鐵騎風生
所歴邊地膽落&KR0833;誠决戰則避招徕則成輯寕七鎮偉
矣西征經略䟽議臚列陳星奏凱以歸大愜聖衷宫保
崇褒譽望彌隆安内攘外一代勲庸倚注益切赤紱方
来急流勇退綠野堂開既適而康克昌厥後子姓琳琅
孫枝榮秀誠軒冡嗣實宰我邑甘棠惠重伊誰之貽頥
和葆粹洞悟蒙莊是宜難老卜筭引長胡為一旦台星
殞芒豈厭塵濁而返帝鄉老成不憖典刑何方朝野失
色中外悲傷嗚呼哀哉雖然難必者夀黃髮考終難得
者後靴笏駢仍使臣訃報上徹宸聰軫悼無已賚予特
隆名以諡易祭以天章制象進律恩卹孔光悠悠大夢
鬱鬱佳城光前裕後生順殁寕某忝列世講德教素承
契交冡嗣蘭臭至情驚聞仙逝悼兹些聲遣使據詞遥
致衷誠載酒于觴崇肴于登彷彿昭格儼然兩楹
少司馬谷岱宗岳翁
壻之於翁世率等之泰岳誠以休戚關深絲蘿誼重也
彼悲哲人而痛梁木即門墻士不勝兩楹之感矧居骨
肉之間肺腑之親更情有可哀者耶憶自聞訃緘詞走
弔悠悠踰年痛心綰結不謂竟爾末緣憑柩慟哭一瀉
心憂也惟某有結髮則翁冡女某有弱妹則翁冡婦女
歸淪亡婦失所天遺孤煢然相望兩地雖怙恃不同殆
情均有可悲者矣况某寡妹之孤為翁綫緒幼更影隻
思欲零涕此翁常手書謂有舅家風骨可期成立抑足
為林臯遣懷老年適慰者而今冥冥之中其謂之何耶
嗟乎翁未冠成名未老懸車仕至卿貳澤覃方輿為龍
為䕫以時卷舒得全全昌蔑翁如矣第今遡翁享算甫
及六十北堂榆景驚餘衰白視履考祥亦真福未稱全
禄不滿德生平食報僅爾什一此殆聞者莫不吁嗟欷
歔而莫之釋矣翁喜静養玄釋是繹方技可托是宜期
頥翁秉純粹性復好生仁者必夀謂宜上齡更餘碩望
中外所企蒼生思衮天子聽履庶幾賜環羹梅旱雨胡
天不憖溘焉梁折而山圮也嗟嗟是皆天之既定爾耶
所慰者箕裘有紹國䘏周至有司營藏天使秩祀人定
命凝後福可冀明當歸窆塵囂永隔絮酒拜使有淚漣
洏
張憲副右川公
於惟先生泲水毓秀泰岱鍾靈早發儁於東省已掇薦
乎南宫官紫薇以視草爰度支而稱明載課三吳國計
用裕晉臬湖湘憲度貞肅迨賦歸以言旋多中外之聲
施跡其敦儉嗇於自躬是宜綏履享年則豐云胡二豎
巧入膏盲載曦烈日忽隕玄霜既未老而縣車早驅車
於雲鄉豈其厭塵世之浮濁而欲頥神於太清耶嗚呼
閱人為世百年其期修短錯焉誰其矯之矧夀已踰艾
令名兼得蘭桂滿前翁亦生順殁寕迨逍遙於五藴皆
空之天一真自如之境矣乎先公賜兆翁實来營鬱鬱
堂垣伊誰之功撫石仲以懷德幾欲邀夫惠風詎知東
顧之無日忽神返乎瑶京也嗟乎夜光易沉梁木終壊
天國香杳同此大塊明發歸窆執紼無能生芻玄酒布
在兩楹惟靈爽之陟降其尚鑒而歆之哉
右軍谷仁軒妹丈
嗟嗟仁軒此生如此焉爾耶吾與仁軒生雖異姓誼則
骨肉憶昔送别言猶在耳今乃舍我其何適耶京邸久
恙人為君虞幸抵里居似得安息顧反期月不能淹留
耶君之云歸謂省䨇親親何弗寕博送伊一終豈默欲
首丘而靳人知耶前月是日曾奉手書一函三札若不
及焉豈知此即永訣辭耶吾妹多病極承庇覆今遺煢
煢哀苦無訴其將何以終其恩耶更思弱甥方能步履
人事未知即為孤子其又將奈之何耶嗟嗟昊天謂人
定可勝兹諦觀之窮通夀夭祗數耳其又何言也耶悲
君不見痛刺肝腸字與涕隨投筆茫茫幽明懸隔其亦
鑒我心憂耶縮酒于絮崇肴在爼死生契闊骨肉分枯
倘有賫志而欲言者其托夢寐以詔我也耶嗟嗟哀哉
别駕盧紹涞姑丈
盖嘗觀夫理數才有必究其施德有必隆其報何獨於
公未然耶惟公天資穎敏性行爽捷少擅時名能文與
詩意必薄雲漢而九萬里者也而乃屢科弗售竟起家
成均其故何耶就選銓曹兩佐京邑盖聲稱藉藉已迨
貳雄郡腁胝功著優加服俸仕途似亦利矣顧幾何時
而萋菲忽熾遂賦歸與其故抑又何耶急流勇退知止
審幾優游卒歲上夀可期奈何一疾兩豎為祟而溘焉
竟不起耶嗚呼痛哉公義讓在家庭行誼在閭里德業
在蒼赤藉周大司馬公誌銘固當傳之無斁乃猶有目
擊遺事可述者公先光祿翁以故太史著作頗富公在
冲齡片言什襲一旦值公外遣悉取而火之公歸痛哭
流涕累日迄髮斑白談及未嘗不飲恨淚且澘澘欲下
也翁性嚴急䕫䕫仰承又事繼母無異先慈此其孝思
不可以風世耶京邑當輦轂下事多掣肘公毅然官聯
一切力任了不知避嫌怨嘗以京兆委新學宫征戚畹
家木植俄聞大内禍幾叵測而公處之裕如民大省費
而工程以濟不但如供送潞藩大用節恤云云者其肩
荷為何如耶出判衛輝復移歸德在在德政感孚尸祝
殆令漢庭循吏不得專美於前近尹中丞誦公在豫條
議注厝至比之更生賈魯之流使得究其設施其勛庸
曷可量也而乃中道云殂茫茫理數真不可究詰矣嗚
呼天地逆旅四時代謝夫人承家亢宗磊磊落落卓有
名實殁亦可以瞑目矣而况上善長存令名不朽年踰
甲子桂森滿前上侈褒封後遺光裕則今乘化歸盡或
亦可以無憾耶第念姑氏曾受予經姑早仙游公兹鶴
馭以此思哀哀可知已明發歸窆與姑偕藏肺腑幽明
永世頓隔嗟乎来為執紼預祖於堂公其昭格至止洋
洋尚鑒於丹黃牲酤之外也耶
縣令成衡齋父母
丈夫有事於四方兮所貴得適其志果終余行之不迷
兮即異遭其奚計惟公自歌鹿鳴兮猷紆壮夫國噐晚
而寄斯專城兮業期無所怵悸遂平修其政刑兮爰載
慮乎俗漓躬一德以貞教兮曰亟張其四維士喁喁以
向風兮庶憑敦其秉彛更痌瘝如厲已兮皇皇焉登之
春熙既寬公其征輸兮復諄之以鋤理統老壮而嬉安
兮越婦子其寕止惟捍災而禦患兮薄勞瘁以靡已間
上官之莫知兮守初心以如矢忽海上之傳警兮亟勅
繕吾兵容謂築守之當預兮俄百雉其崇墉殪流盗之
恣劫兮盡狗鼠以潜蹤儲菑畬以備眚兮渥答望乎三
農勵清操於宦成兮身益宅夫儉素甘糲𬞞以自奉兮
庖每絶夫梁肉遡四知其何愧兮盖三事之備具宜譽
聞之上逮兮肆奬譽乎當路念民役之可軫兮期瘼害
其寖微假編審以劑量兮竭心思於曙暉胡昊天之不
憖兮縱二豎之具腓俾扁望而遁走兮溘一朝與世違
悼旅櫬之寂寞兮殆攀號之比封欲借寇以還生兮籲
天門其何從跡舂者之罷杵兮可贖願百其儂哀我人
斯失庇兮奈降戾者之弗容嗟今人之閱世兮疇躋期
頥苟俯仰之無怍兮顔鏗悉墮繄死生之契闊兮重予
有悲惟靈爽之自信兮無平不陂嗚呼令聞留夀於無
斁兮曷嘆云亡矧聿食報於未艾兮子孫琳瑯兹敬崇
肴酹醴兮儼祖於堂祈惟彷彿居歆兮慰我徬徨
陳司訓
元化冥冥孰測其故胡為名榮胡為凋遽於惟先生道
德夙具磊磊其才挺挺其度八行禔躬兩京侈賦譽髦
見推蜚聲當路蚤闢賢關策名賓薦師表我邑教敷靡
倦三物聿操六經以布崇雅黜浮圓規方矱絳帳春懸
蘇湖可侣仕優而學躭精文圃雅步鍾王雲霞筆底飛
絮落梅嫓跡杜李士慶得宗化稱範俗云胡一旦溘焉
不禄豈賦玉樓應召孔亟抑厭塵囂上仙而去多士徬
徨交游長喟用世方殷斯文乃墜迢迢故出首丘翳悽
越兹薤歌周道慘兮嗚呼泡影浮生百年夢幻視死藏
舟逹觀何間矧子賢哲書香克繼東土掄元南宫待制
享靳於身必昌厥後貤誥新来純嘏莫究行既不迷俯
仰曷愧年望老傳寕憾大寐某等誼叨世講悼兹素幔
輀駕言旋爰修祖奠陳詞酹酒生死闊儀惟靈不昧洋
洋格思
岳翁邢文學公
惟靈賦質穎異性喜宗儒循齊邁衆韋編詩書窮年惜
晷蚤重博士一鳴驚人共企黌序爰思樹德表正鄉俗
飭躬勵行處貧裕如惟是譽髦允宜用世乃數遘竒屢
試弗第鏡爾𢡟修明懿足稱辟舉匪次今移典刑福膺
康強難老永錫氣和神王疇不期頥矧有祚胤養志伊
同云胡溘焉夢奠兩楹吁嗟傷哉名夀禄位自昔罕全
月旦高評雅擅其旋所貴後昆箕裘光系書香繼承引
而勿替食報嗇躬嗣必膴償曰持左劵蘭桂芬芳生既
克順殁亦永寧大塊長眠鬱兮佳城諗戒冥輀誼来執
紼神人悼隔漬淚襲服崇肴酹酒侑之以文彷彿於堂
鑒格明禋
文學劉進溪丈
嗚呼公胡為溘焉殁耶果人不能勝天抑亦天之未定
耶語稱學優膴仕謂公之學非充養完粹者耶發為文
章聲華炳麟盖嘗屢最文衡遜於後進矣有志者克終
謂公之志非確然不拔者耶聞之披誦絶編殆且焚膏
繼晷矻矻以窮年矣是何竟弗究厥施效用於世也耶
嗚呼數有屈伸公之遇乃值數之竒而且算未云修曾
不足以徵其德此則造物者之不齊使人深思之而不
審其所以宜公之扼腕歔欷至嬰貞疾而莫之能釋也
然窮通得喪冥冥者實其尸之人之修道修德亦求無
忝天之所與至彼榮悴其孰得而執之哉惟公令聞蔚
然蚤著矧有賢胤承家式穀然則福之未與其躬必將
與其後俾爾昌爾熾食報未艾矣余與公叨世講誼故
於其歸厝而祖之也爰以事理之常慰之鬱鬱佳城卜
云其吉祗薦牲醪聊餞窀穸
谷誠軒内弟
嗟嗟誠軒胡為遽至此極耶憶君豪邁之資豁逹之度
沉潜之學開爽之識意謂必薄雲漢徙天池九萬里而
圖南者也而况以特立之威儀方播之聞譽寧但鄉人
士推遜之即君自期待落落不羣遠大樹立矣孰意其
遽至於此已耶嗟乎君有姊妹相繼云殂父母盖既不
能情抑矣而君復值數之竒往弔鼓盆之戚竊悲君之
煢煢意莫能釋曾日月之幾何君亦不幸而乖所之造
物至斯其亦大汶汶慘以酷矣嗚呼賢如伯魚豈其濟
美而無聞於時厄如顔回豈其凝命而有疵於德乃天
有所不可定事有所不可知然則夜光先收叢蘭易萎
其亦物理自有是参差君今為神數歟命歟必有了不
可欺者胡為乎係戀徘徊而鬱悒然也某也方望君逐
電歴塊之足馳驂於帝車而乃閴為變之乘化倏返靈
乎太虚追悠悠於楚些驚箕尾其星馳哀廣招而莫由
愴冥路之茫而崇肴載酒哭之以辭彷彿音容庶鑒我
思
崔伯子
嗚呼伯子胡為溘焉以殁也耶盖聞瑞芝挺於幽谷世
知珍之曾不如椿樗之永年明珠産於深淵蛟龍且解
據護率陸沉焉無得什襲以久延意者造物於人亦忌
卓犖不羣英華早露懿行允修才美兼全者耶竊聞伯
子生而穎異長而徇齊守身若女遠貨如汙言呐呐不
出諸口而動容周旋必求中矩度誠哉崇洛鍾靈相臺
英發也孝友根於天性人不間夫親言至執母之喪哀
毁骨立煢煢三年屏妻野處是永言孝思殆古曾閔大
賢儔也勤學游藝含英咀華雖病不勝衣而手不釋卷
至發為文章雄渾偉宕根極理奥辟之象罔獨得元珠
真稱樅忩公之肖子無忝文敏公理學之後裔也此而
得措為事業其何有於炳烈勲庸若但射策南宫出應
制科殆鴻毛遇順風干將剸蛟兕大鵬徙天池扶搖雲
漢而九萬里者也胡為乎一無售於世而溘焉以殁也
耶豈天之既定或茫茫無知抑修文孔亟白玉樓成故
不暇為名世計耶嗚呼伯子士有令名亦即稱夀追惟
懿行遠播人寰聞觀風者盖將為子勒石題封請旨旌
異矧剞劂氏又搜所為文以夀諸梓此皆足垂不朽之
令名有禆世教何謂賢者不必夀人未必勝天耶嗚呼
余與君誼有世講生不曾覩其面而殁得悉其行昔未
能承謦欬而今乃誦其遺文悼哲人之云亡悲慈父之
失子此於鄉民感尊甫甘棠之愛而来為君執紼者不
能不南望窆輀為之悽愴而欷歔不禁也詞以將奠惟
神知之
王太淑人
惟母系出鴻胄作配人龍六德咸有啟家亢宗婦道允
修舅姑聚順蘋藻躬承寒暄時問相厥夫子警蠅挫針
盡瘁王室簡在帝心閑家有則克勤克儉慈惠媵姬樛
木遺範藁砧中背茹荼拊膺斷機丸膽義方式行惟嗣
卓異名策天府卿貳藩郡澤被寰宇箕裘纉緒丕振休
風源遠流長實大聲宏世德益滋門祚日起諸孫爽競
一時濟美方伯鎖鑰憲幕風裁直指澄清太史雄邁里
舉庠俊振振繩繩海内衣冠王氏擅稱母覩蓁盛喜訓
成績聖恩覃敷褒封載錫龍章赫奕鸞誥輝煌翟冠雲
帔既夀而昌司徒純孝備極起居莱衣嬉娛潘輿舒徐
况復觧綬辭闕而東恩懷寸草養易三公是宜難老卜
算無疆胡遽二豎巧入膏肓元霜忽墜鶴馭徘徊天不
憖遺溘爾蓬莱紫霞罷宴婺宿沉芒閫則失範母教孰
張訃音俄報遠邇愴神凢附絲蘿曷勝悲辛多孫在宦
歉也含襲司徒愛日孝思何已嗚呼哀哉難必者夀踰
耄考終難得者後麟鳳羆熊難全者名母儀著稱難致
者貴靴笏駢仍帝勑葬祭咨爾司空制象進律光被鬛
[騣-凶+(鬯-匕)]四方會厝曰盡哀榮於惟太母生順殁寧某也葭莩
聯玉悼此些聲馳来執紼視安佳城生芻絮酒詞以傾
誠媖靈如在歆格於楹
岳母谷淑人
惟靈鍾祥名閥於歸高閎雞鳴交儆敬恭代終其所以
亢宗起家心亦勞止功亦成績矣勤儉生成柔嘉天植
孝順舅姑寬慈下恤是皆足以延禧凝祉禔福澤於無
窮也而况貞静秉德終始弗渝家裕如嗇身貴自抑至
以垂老之年兀坐一室即里嫗往来少見其儀是又足
以葆光頥真引仙算於勿替矣云胡年来嗣愛未利某
傷鼓盆妹悼煢立迨藁砧中背疢疾是罹曾幾何時而
元霜忽墜矣嗚呼哀哉倘所謂天道福善其報德昭昭
不昧然歟否歟我有孀妹為母子婦今母何之伊誰呵
護我有孤甥為母元孫弱未成立重闈奚憑此聞者相
與心惻而知者罔不䀌恫也雖然人孰必貴紫誥崇封
人孰必夀踰艾遐齡後孰必賢克振家聲殁孰心寧諭
葬光榮此亦可謂生順死安者矣明當歸窆兹来執紼
詞以寫哀洋洋彷彿
王太親家母汪恭人
泲源鍾秀歸嬪名宗柔嘉維則敬恪雍容秉家克儉禔
身以恭布荆徽範衿鞶懿蹤用相贈翁德重士衡篤生令
嗣表表人龍彼天不造孤孀零丁茹荼躬訓門祚以隆
賢科聯擢膴仕洊登贊釐邦土屯政其凝中山出守鸞
鳳遺風載鎮陕陲鎖鑰允稱孤自寡合時掩膚功辭榮
觧組浩然而東母覩厥立曰慰和熊萊衣承娛祝算無
窮云胡上善人理猶殃元霜隕墜鶴駕翺翔憲君愛日
抱痛踊蹌凢在葭莩能不涕滂嗚呼難得者夀踰耄終
天難昌者後蘭桂階前難享者禄鼎養有年生順殁寧
神怡九原某也誼忝晉秦夙景淑儀客歲起居猶見福
綏難老永錫是宜期頥曾幾何時繐帳雲移些聲遠逮
良用悼驚兹當埋玉鬱鬱佳城物以將敬詞以抒衷媖
靈不昧歆格於楹
張安人
儲祥寶婺毓秀名宗動遵矩矱閫闈于刑行擬敬姜德
耀梁鴻蘭芳玉栗允矣女貞爰相夫君克敦内治伉儷
早諧險夷不貳迨躋膴仕清約自持揆厥所由内政弼
之時舉宗禋燔炙必親是用孝享無愧采蘋仁慈肫至
惠及臧獲是用逮下家人允諧惟兹淑嫭百福宜遒云
胡一疾淹然弗瘳聞自遘疾久而且劇恐憂夫子重自抑
畏敏勉饋漿克祈隲庇命也何竒竟爾莫易嗚呼豐德
嗇夀茫茫孰識生順殁寧或亦可期内禆賢德聲聞宸
聰翟冠帔服錫命光榮惟靈之夀食報於躬貞静芳懿
昭垂簡冊既傳而久煌煌竹帛惟靈之夀未斁將来嗚
呼兹亦可以瞑目矣某等誼篤世講竊聞音徽嗟彼婺
彩有神弗宅黃雲黯黯丹旐飛飛臨風一酹靈爽其依
劉母王氏
惟靈歸嬪名閥姑嫜聚順浣膳躬承燠休胥慎相厥夫
子警蠅篝燈聲實騰茂藝苑稱雄乃夢熊羆聿生哲人
傳經振緒邁跡成均粤有孫子秉質清粹芹泮早遊行
看出類敬姜遺範孟母令德正宜福夀有加無嗇云胡
忽恙盧扁自失溘焉以逝徒畱母儀嗚呼踰艾考終不
為不夀生順殁寧食報孔厚矧後濟濟而熾而昌兹乘
大化亦人之常明當歸窆佳城鬱鬱謹修祖奠拜兹繐
帷崇肴酹酒世講微虔媖爽如在祈停魚軿
黨母劉氏
持身勤儉秉德慈祥蘋蘩早托聚順姑嫜雞鳴儆戒内
助允臧拮据家務不憚劻勷有子俊彦待聘南宫撫摩
鞠育荻訓實隆既覩成立慈顔色喜生享天年矯矯步
履難老永錫是宜遐齡云胡一夕摧耀婺星神返元化
跡脱塵凢瑤池宴約鶴駕忘旋嗚呼閱人生世七十者
稀惟母康寧大耋庶幾矧有哲嗣士林珠璣膴仕在望
恩綸可期其生也順其殁也安乘化歸盡神怡九原某
誼属朱陳夙耳閫儀魚燈兹漆曷禁歔欷物以將敬詞
以抒衷媖靈不昧昭格兩楹
徐孺人郭氏
婺宿降祥淑德毓兮笄歸名閥孟梁匹兮純綿甘膬必
躬飭兮侍養可託報劉慮兮胡大父母俄而疾兮胡迺
舅姑病亦劇兮伺意餪滑強匕箸兮動止扶掖辛曷計
兮天卒不憖四喪歴兮含歛殯奠井井具兮哀我夫子
心煢悸兮夜禮星斗求身代兮誠祈格孚形神憊兮沉
疴竟起徐宗大兮有感樛木慈惠藹兮熊羆叶祥蘭蕙
蔚兮躬為呵保永無斁兮女中丈夫展其庶兮是宜遐
齡待綸綍兮云胡溘焉先朝露兮居者於邑行惻注兮
不朽者存傳石錄兮生芻絮酒篤世誼兮媖靈如在飄
渺至兮
展祖墓文(庚寅)
昕自歲舍癸未被命趨朝以屯部郎鼎建夀宫遂淹畱
京邸不獲省覲松楸於今八年矣於惟烈祖咸有一德
同我祖妣世培福澤用是謭劣如孫肩此重役由荒度
之初以至垂成之日雖屡經震撼拂撓四出而矢此一
心寬民節費卒竣厥功濫叨天寵既晉壐卿再加服俸
又元孫如龍會登&KR1274;序遡流窮源何莫非列祖考妣隂
佑默植於冥冥之中貽謀之遠而俾食報之渥也兹以
使命有事周藩便道過里告兹展視惟神鑒格呵護出
入不肖孫幸藉無窮之庇將神垂裕益永無疆之聞有
酒肅將有肴載陳化薦楮鏹侑以虔告
祖考太公奠文(戊寅)
不孝孫今始得歸廬次矣追維二年遠離膝下每詢起
居且慰且思恨不能一蹴至階前也乃自上年以考察
公事相絆冉冉京邸以致吾祖抱恙之日不得早聞躬
進湯藥永訣之時獨孫不在側一侍含飯既殁之後又
以朝廷事相妨題夲不能遄奔喪次匍伏殷奠不孝之
罪真萬死不足贖矣痛念吾祖世稱純德固宜多益夀
算也乃復康強少恙而卒有此大變棄子孫去豈天道
之難諶抑命數之有定人定不可以勝之耶嗚呼吾祖
生禀明哲端嚴正直殁必為神烱烱尊靈徘徊九天之
上意固欲為孫一陟降之彷彿其音容嘆息也寂寂旌
帷固有號盡氣血悲籲追呼而杳不可即矣其何以寫
不孝鬱思之痛悔慕之衷也有肴在爼有酒盈爵率兒
哭臨庶幾如在
祖考端肅公告文(癸卯)
繄我葛氏代有隆德起家剏業實惟我祖以易學開科
忠誠柱國爰及祖母一德相成所謂貽謀垂祐者固無
涯也昕祗承祖訓式勉後人朝夕懼典刑之或覆書香
之不熾以為家門羞今歲癸卯曾孫如麟倖叨中式鄉
試觧額誠慚於先烈賢關實闢自前庥竊念箕裘遡原
水木敬卜吉辰率申展視惟神如在翩然下臨尚冀翼
其聰明俾早成立以克繩我祖之武世芳庶亦有永哉
牲肴敬陳黍醴惟馨賓親在列薦此明禋
祖母王夫人奠文(癸巳)
嗚呼痛哉三日之前祖母此時尚能危坐啗奉棃果既
而安然假寐神王氣和孫等竊妄以為疾瘳有日矣何
為遽有此大變耶昨秋感泄泄愈感痢痢愈偶右手足
不仁亦愈自謂神之佑之然元氣盖已潜損矣今感此
傷寒恙醫屢胗脉謂真陽症他無雜邪可保無事胡卒
而痰氣一升遂亟不可救藥耶嗟乎天乎今雖痛裂肝
腸九天九地無從招復矣憶想祖母治家勤儉凢閫内
政巨細必親日問外人飯者三家人飯者再即疾革時
猶問塾師學生已飲食否詢訓家事亹亹語漸入細不
辨實惓惓有顧復不暇之意今而聲音杳隔其又誰我
顧復也耶嗚呼傷哉祖母懿德昕昏迷不能悉述如事
舅姑以孝食必甘旨相吾祖以敬清約終身聯姻黨以
仁周恤欲至亦不必細述若最人所難能有大造於吾
家者五世同居千指翕然視各門如一室視孤姪如親
子飲食衣服必欲平均箱笥不喜嚴扄而其中亦原索
然不喜為私畜六十年来撫摩長養弟姪暨女悉為婚
嫁完其田産盖無不視之成立者至親曾孫元却嘗正
色訓敦儉素肅裁以義無煦煦私見美衣食動恐折福
今異居姪軰亦来同孫卧薪枕塊於柩次依依不忍去
此自有以感之然而由今以往再欲此堂侍食奉觴更
起為夀其將焉能耶嗚呼日月不居忽及歛期倘謂生
禀有數則今乘化歸盡在祖母亦可謂生順殁寧昕等
亦且奈之何哉獨計吾父生不能送母終知必歉然九
原生有三孫曦既以強仕而亡晧尚未有子女昕之薄
宦歸来凢冀得事桑榆暮景少盡愛日之誠也曾幾何
時弔者在戶即欲追而從之何由哉儼然儀容長號莫
應崇肴酹酒洋洋質臨其幸鑒孫曾之苦悰哉
祖妣王夫人祖奠文(乙未)
惟我祖妣棄子孫養于今有日矣塗殯在堂荏苒歲月
雖以上待開壙之命下待堪輿之卜然而烏鳥私情如
生欲事實不忍忘顧復之恩而遽爾永别厝之郊原也
然幽明世隔神道尚静况天使既已賁臨承宣諭命禮
祭而穆卜葬期大夫士庶罔不恊吉敢不肅遵明命用
襄大典嗚呼祖妣生與我祖同老殁與我祖同室此大
義也衣冠出遊相將陟降前有享堂左有宗祠神之所
之無非履順之地伏乞自厥明即厝之辰魄安幽宅神
棲木主同吾祖以隂佑我子孫知神亦怡然其妥靈矣
哉所慟不孝歸養報劉云晚風木不息歉然中念更兼
孫子漸知孝思而無緣圖色養於生前也嗚呼痛哉靈
輀既駕再日不留崇肴酹酒用寫心憂惟我祖妣媖靈
其歆顧之哉
叔祖光禄公奠文
嗟乎叔祖何為遂至此極耶前月来京旋復歸家聞家
人亦有勸且徐行者矣匆匆復来冀補一命功名外物
奚加於身奈何鬱鬱遂此沉淪賫志以殁也嗟乎痛哉
棄世先日尚郊餞人歸来就榻更營欵賓而頃刻一時
忽焉就化天耶人耶是不惟人莫可測想已亦莫知其
故矣茫茫隂陽隔絶難語招之無由呼之不應緬思行
誼恍然眉宇奈何使人割此痛想釋此大惑而佞婉其
詞以慰家人仰待之心耶思自予告迄今四歲優游里
門不聞病疢驟来何為輙成古人豈造化故為此愚弄
惟靳是一正寢使不得享令終耶不然年未踰艾氣非
孱弱德足凝命心可永年何殁之卒而不能須臾待耶
聞殁之前二日悚惕難眠何相會時曾不一語豈臧獲
軰傳之者之妄耶嗟乎痛哉猶然舊形杳然無聲號泣
彼天徬徨莫從嗟乎痛哉自今之日形亦就藏彷彿儀
容人之云亡嗟嗟有肴在爼有酒盈觴摇摇旌帷悽愴我
旁痛哉
考妣告文(乙亥)
盖聞天之生物有開必先矧兹爵祿其所以受君寵而
祗服事謂非先德之凝有以啟之不可也肆昕藐劣政
事罔知叨受國恩一命早寄備員府幕既荷封章繼擢
冏丞忽幾考績揆厥夲原孰非我考妣未享之福俾之
代食其報也義訓佩而勿替簮組承以彌昌兹緣大父
榮歸得遂假送抵舍敬展墓道用毖松楸嗚呼天寵貤
加謹有待於卜日孝享肅具敬先薦夫時歆惟神如在
洋洋格思
叔考貢士公奠文
惟靈慷慨之心倜儻之行重乎義而疎乎財腴於言而
嗇於用貨殖弗工耕讀力勝盖庶幾古之俊傑已然而
踦蹶文場終歉一第視吾二叔祖雖稱克肖竟未軒冕
亦不可謂無遺恨矣嗟嗟人生大較七十者稀年踰半
百不為非夀矧有子成立有名遠播將来福澤短於躬
者應有以食其報也他何足計哉獨念吾家壬辰癸已
適不造三叔會逢其期說者謂屈於前者者當昌於後
此又惟俟天之命耳瑤天丹旐肅指幽宅神人世隔薤
露悽愴肉骨至情繄何增感有肴在爼有酒盈觴聊申
祖奠冀神質臨
仲弟檢討奠文
嗟嗟吾弟竟此已耶人生百年曾不能分其強半耶謂
仁者夀爾非能刻薄者但跡孝友温恭不惑間言恩周
族里慈逮臧獲至閭閻走卒愚婦皆稱為忠厚好心人
亦庶幾稱仁者矣謂強壮者夀爾非弱植者追思廣顙
豐頥偉然長軀讀書秘府至於夜分忘寢不謂強壮者
耶而竟止此何也嗟嗟痛哉憶昔余之奉差而南也分
手國門余以他席之促且關鍵欲下不能強留爾依依
隨我步我言娓娓不能休悵然而别嗣後書来猶每舉
以為恨余竊謂後會易圖此何必爾豈知當日即為永
訣時耶前有書来謂余僻好木石栽竹成趣為士大夫
佳致是矣至謂使天假我以年得以供伯康杖屨醉月
飛花豈不厚幸又謂弟之城園不避塵囂更欲别營菟
裘以歸老余竊怪之詫之非祥語也今老不能待而若
此而歸曾不及窺吾園墻前書真讖語露凶機矣豈鬼
神使之下筆耶吾家五世不分人多義之弟曾舉為美
談曩年略分吾祖遺衣薪俸為出仕計耳乃自余庚寅
歸家數有書来求析無已余真不測其故昨年纔將地
産通析爾但差人来受分單正疆界計斗斛數畜口
以去耳曾幾何日祗再收穫竟不能親来一視倉囤孳
息一享新造家緣耶嗟嗟痛哉有官不待遷有子不待
立有家不待主人孰無死卒而且旅骨肉各天病死莫
倚此或天之既定矣若人知爾榮於外而不知困於内
知峥嶸其身而不知憂戚於心茫茫難言吾與英靈相
照相慘此則數之所遭矣夫何言哉若夫爾文已成章
名託不朽皭然德行衆共稱之此則死生又不足計者
獨念吾與弟有九十老親月前猶憶爾轉官歸来共侍
桑榆老景也而今乃爾老親痛心至廢食嗜臥吾將何
以慰之孑然一子終鮮兄弟竊謂煦然愛之不勞慈成
姑息方欲走書勸弟還當督教之及時而今視其呱呱
而泣徒摧我心腸何忍言教又安得不姑息撫之乎冥
冥中其何以相之佑之使之蚤成立也嗟嗟痛哉有肴
在爼有酒盈觴鼎牲之外加以常對酌雜錯及弟舊所
嗜食者藹然遺容空守匙箸而不見一舉也徒使痛碎
乎我心哉
除仲弟服告文
嗟嗟日月易邁吾弟辭人世而悠然長逝今不覺盖周
年矣夢寐遘會每悒悒猶樽爼常談越惟一次慘容相
對欲有所控而竟不發曾不言及溘歸之故嗟嗟以弟
之像之德祖父之積行皆不宜乃爾豈以乘化委順為
常而諸不嬰心抑當為人諱有難於明言者耶今從俗
暫爾塗殯以需如鳳之長成備禮舉事惟靈有以啟佑
之使之聰明日開以食未報之福若夫未成之家不妨
再造但得鳳兒卓立向學吾病十年不侵兒冠婚時當
并宅舍莊園一苟完花糧儲畜或猶依然可成一巨室
也嗚呼作祟者今亦物化矣恣竊者今亦屏跡矣回雖
不夀而永夀於人心古有是語自古及今祿位名夀俱
全者一代可屈指幾人哉所感怡然四十餘年曾無目
睨面謾而人誣其有相枘鑿田産之析弟尚有書辭之
者而人誣其謂予寡薄以弟之賢忽聞此誹亦必有大
不安於心者又弟忽病予不能早知疾革勢無由永訣
悵然心懷幽明弗異而卒然報服制之當竣也嗟嗟有
限者服無已者心酌酒布肴冀真来格無亦九天之上
九地之下其尚乘風忽歸以歆承予之祝哉
集玉山房稿卷十
