集玉山房稿卷四
明葛昕撰
序
贈中丞冲翁顧老公祖開府遼陽序(代作)
今歲遼東撫臣缺上念東北重鎮屢有邊警詔簡賢能
暢邊務者屬其任於是九列雲集僉推兵憲顧公時公
正受命督西北水田駐薊州因即具䟽辭免若曰疆理
苟成龍鱗刻鏤庶幾比湯池天塹為國家永頼微臣方
汲汲荷畚鍤終所事敢貪開府之榮以堕將成緒乃朝
廷謂公才之亟於邊也竟勑以往命下之日遼左士庶
歡動顔色某不佞喜遼之得公又喜公之得遼復喜朝
廷得封疆之臣威名德望如公者有以壯長城而永屏
翰也遼陽為神京左臂與敵比鄰其甲士材官僅僅八
萬餘往獨當一面之衝頗易為鎮自大寧徙而舊城廢
敵之出入東西無常所此八萬者分而應之聚散不敵
也且敵之入也每團結千萬騎而攻一堡乃人各固其
汛地不相援應衆寡不敵也所恃遼人習戰自為家計
投石超距即農夫或自出以扞圉而懷鄉重徙之念足
以作其志而為之豫而尤所幸者今元戎控馭有方籌
策當紀律明止如山行如川賞罰以時有以固吾人而
消敵愾故愚以為遼陽無必勝之勢而有可勝之民無
必勝之民而有能勝之將是在督撫重臣銜命奬率之
而已惟公往僉憲八閩則計處邵武之亂擒其首惡参
議廣東則勤勦嶺東之寇墟其廬舍在滇南則定土司
之難在兩浙則觧饑卒之棼是必其胸中甲兵素富故
能投之所向無不如意而聲施洋洋朝野間婦人走卒
無不知之昔范希文節制西夏西賊相戒以勿犯而宋
季金人之南下也望岳家軍旗幟輙引避莫之敢角盖
其威名夙震足以先聲奪之氣不戰而屈人之兵若此
以公之赫赫聞望流宣窮漠其以致疆場寧謐知必不
後於二公矣夫遼陽連年被兵赤白羽書沓至總今九
邊獨所稱盤錯處也茲以公往夫非利器得試之秋乎
愚故賀公之得遼駟馬輕車良父御之於熟路卒無車
覆馬敗之患者詎其人之膽智哉亦習然也公兹之往
出所服習諳練者以從事非常試比愚故賀遼之得公
方今四夷賓貢九有安瀾獨以遼陽故歲勤宵旰公之
威望如此其與地相得又如此古所稱善將將者非與
以有能之將統有制之兵敵國有不聞風褫魄而輙亂
旗靡者乎愚故賀朝廷得封疆之臣也雖然朝廷設封
疆之臣拊循贊理任鉅事兼用武特其一耳地方利病
欲其巡察閭閻疾苦藉以撫字遼東僻在海隅雄關為
限舟車之利往來鮮通坐而待哺者土之毛耳一遇荒
歉人常相食而廣谷平陸戎馬縱横百姓所為饔飱計
者與敵共之夫亦防禦之策未盡而養生之道未弘乎
夫人有害生者尤有養生者害生者去而養生者未得
猶未善也以公之威稜立覩銷萌絶釁不去其害生者
其將奚養竊聞遼陽沃野膏壤昔稱富厚何獨於今不
然即今西北水利初議紛紛公才一措手井井有成試
出其萬一而布之遼俾三韓蓁莽之墟盡為阡陌畎澮
則壌可以密民屯而防禦備農事可以藏武備而利遠
頼外侮不至康乂益勤百年争戰之場一旦化為含哺
鼓腹之地尚亦有利哉惟公以營西北者營東北以安
閩廣滇浙者鎮遼左舉此加彼底績自易愚將拭目觀
厥成更為朝廷得鼎鼐之臣賀若公之勛庸日茂朱紱
方來聲施函夏業永鼎彛史策當信書於異日兹不敢
文也
贈懷堂張先生擢南戶曹郎序(代作)
明興二百餘禩皇風沕穆黔黎熙皥彰彰具得人弘化
之效肆皇上嗣大歷服勵精治理今年春特開明堂朝
羣吏察賢不肖最著者明嚴彰癉其注意任人尤亟亟
然士生斯時凡懷瑰抱竒幸際風雲者孰不争相磨勵
期自效明時無負德意哉余友懷堂張君以少冏牧拜
命留都主地曹政國家簡賢圖治至意暨君之幸獲自
效盖豫然可交慶也懷堂君為三晉世家淵源德業無
暇論惟君賦性凝重自束髮肆力文章敦行誼守朴茹
素期無堕家聲在先大父襄敏公奉若世宗肅皇帝清
風勁節柱石巖廊其碩望盖昭揭旂常表式鄉閭為犖
犖聞人已而君敬承象賢略無赫赫貴介意既登仕籍
約已奉公砥礪官常宛然襄敏公家法盖自余入視冏
篆與之朝夕觀其外若悃愊而中實井井有别逆覩其
藴藉知為大受器繼而余在南都每聞君賢聲輙為君
喜及再入司納言尤嘉其底績專曹使得躋膴仕以竟
其施將無忝毛仲萬歲之雲輳錦合匹直一縑冏政庶
其有頼哉無何有此命夫恒情重丙輕外孰不以君之
賢宜膴親内任顧膺留都命哉然國家之神氣繫戎馬
而元氣尤繫財賦君在冏署操塞淵之思攻駒數馬策
較在驪黃外以是致牧圉蕃庶政績卓然然而格大通
方之材正當歷試之重且要者以遹觀厥成也矧留都
重地為東南財賦會國家根夲實係於斯非君其孰宜
往然則朝廷之特兹攸托不泥專任責成意豈其量移
以勩無他倚毗抑亦處之散閒使之寡自效哉嗚呼君
今膺是任且歉然惟恐不勝而余私計其在冏之賢舉
而措之裕如者當今官人惟其賢不問其方盖未有功
而不錄以君紆才雅望精敏會計使輸將仰給咸有攸
頼大司農上其績聖天子可之召勞大庭若春王正月
面旌諸卓異故事即不次膴藉其不光輝先哲以躬逢
其盛哉余於君有舊寅誼且夙侍㐮敏公之門墻而得
君之深故於葛君之請華其行也不邑邑於别而喜致
之頌與規若乃締念留京重地厥寄在安擾邦國惠飬
元元辨五地之物生十二土之名物以土均之法齊賦
歛佐大司徒以保息養萬民不徒明允出納充實天府
為功以實體主上精明敦大之意則君自有熟籌奚俟
余言
贈淵泉何老父母赴召序
淵泉何公宰邑甫三稔政成化洽兩臺交薦於朝既賜
璽書褒美寵念且逮其尊人已越明年天子開明堂朝
諸侯精覈吏治主爵大夫復廉其聲華勞勩署上考未
幾以風憲員缺疏名高等請上召用報曰可於是檄下
郡邑君侯諏日戒行李邑老稚均攀轅之思諸大夫士
尤悒悒不忍别葛子尤感重焉載申於有衆曰若知朝
廷用人與大丈夫之用世乎夫循良自重於漢代因之
歷歷可數然官成名著即荷車服弓旌不次寵異甚至
爵關内侯晉陟密近託之耳目心膂之寄豈故偏重内
曹恝然於所部州里乎哉亦豈但藉此鼓舞一世使百
執事知所淬礪哉誠以朝堂京國政事自出徵君賢矣
不有重任以大其設施將無以深究膏澤於天下也君
侯崧嶽鍾英登甲戌進士來治吾邑未期年賢名赫赫
擬有華亭理繁之席幸卒不果邑人士於是得藉此覆
庇而君侯亦因之終三年淹此奚啻遂而借寇之願也
乃君侯竟不以邑褊小不足治而既竭心思聿成化理
揆之昔人之喻誠棲鸞鳳於枳棘托蛟龍於池沼試觧
雞以牛刀也竟何以大其設施厚自表見哉盖今之吏
治稱最上者敬事勤民有猷有為有守而君侯自下車
即按令甲明政刑裁冗費均徭役煦煦時民之寒燠而
休養之賦完訟减民不驚肆頃奉大司農申積榖之令
頓使倉庾充盈陳陳相因聞撫憲者虞城隍不治輒窺
農隙浚池崇堞百雉巋然改度是尤大有造於吾邑者
也乃其自奉儉嗇無異寒素兩入覲中朝垂槖而行無
所饋遺今戒行矣吏括其前後奬予金無慮百數退譲
殆不欲受飄飄然琴鶴自隨風味此何愧古循良得擴
而大之於據要躋崇之日其惠綏元元砥柱靡靡烏可
以涯涘測哉然此猶逆其將來也今當宁以茂異招延
非欲其翊贊鴻謨黻黼大業寄之以耳目心膂之任耶
君今行矣不為柱史必為諫議大夫古稱有言責者鄭
重至與宰相埒固以居殿陛争可否庶職所不能自行
者悉得言而見諸事格心補闕至封駁内降上逹民隱
俾薄海内外德澤周洽皆其職其事也顧豈易易乎哉
言有得失利害隨之人有邪正扶翼驅逐異之要非不
激不隨忘物忘我明習典故持厚無華焉已也昔范文
正臺諫稱良矣歐陽君猶作書規之希文欣然覽竟卒
為一代偉人聲施後世君侯持正博學固尚友古人不
多遜譲者也由是為良諫議良碩輔遡其所自曰自德
平循良始吾邑不與有榮施哉别駕王君鄉進士郭君
率諸祖道曰吾君侯雅度純懿中朗而外直行峻而氣
和渾涵冲挹人不得而澄撓之知異日必不得而怵惕
而歆動之饒為良諫議良碩輔無疑其於吾師端肅公
選侯藉治吾縣之意有光矣哉子大夫言不佞也請遂
次之以為贈
賀憑溪郭世兄鄉薦序
葛子讀易高津之陽客有造而敦之曰子大夫久不居
鄉其悉吾金蘭會之盛乎吾邑丁嘉隆際士懷竒瑰鮮
能自售逮先逹太保公開塾作士至捐廳事書院貲徹
學宫而更新之廣其制自庚午歲即有郭氏叔姪拔會
中同舉於鄉今憑溪郭伯子又歌鹿鳴而來矣諸友咸
願得一言以賀也余素以不文辭而客固請余謝曰會
斯舉賀其將欲頌其英年騰踏為金蘭光乎抑將嘉其
能亢厥宗為門第榮乎客唯唯否否余謂郡邑有氣運
必休楨靈淑之氣隆洽發鬯而後篤生哲人為國之楨
士自有家運湏世德作求培植積累奕葉無已斯有后
昆克昌克熾者出建掀揭事業於宇内吾邑自飭庠廟
文運聿通葆光翕秀於今盖廿餘年况今復闢門濬池
剏坊導河清淑之氣不可謂不隆洽發鬯此固當有名
彦應時而起者若伯子先世隱德姑無論即自其大父
松江公父山陽君居鄉醇厚且咸有惠澤於民生吾少
友山陽尤知其克滋樹未艾德則其有憑溪振家聲殆
未可與白屋驟起者同語也然則今日詎足為侈賀乎
盖聞周禮鄉大夫以三物教萬民而賓興之天王拜受
賢書登之天府誠重其德非第以藝也其在王制鄉論
秀士升之司徒曰選士司徒論選士之秀升之國學董
之樂正曰造士又論其秀告於王升諸司馬曰進士聽
其辨論官材而爵禄之其遴之詎不嚴望之詎不重哉
我朝稽古定制事本成周凴溪君今日固選士發軔始
也跡其穎敏博雅負卓犖不羈之才制行磊磊落落不
拘廹尺矱而腹笥百家含英咀華至發為文豪宕遒爽
輙鄭重於當路行將必大魁天下為世膴藉使重念聖
天子籲俊賓興至意孳孳身心道德景行周孔伊傅則
其乘邑運振家聲致身榮顯必有大樹立於朝廷直躋
公輔其為吾會光不亦重可賀乎抑伯子素嫻於文早
蜚英騰茂今而弱冠登第固自視欿然矻矻問學不倦
意謁春明筮仕將為文學臣乎蘇文忠規友少年膺薦
力勸其飬充取約厚積薄發流既溢而命持滿無譲古
之所以大過乎人者盖根深末茂膏沃光華理有固然
而韓昌黎衆稱其文起八代之衰乃其文不在應制詩
賦而在排佛一表退鱷一約亦惟是以道德發經濟之
文也嗚呼文不根極理要有關政體當世用即非無稽
弗詢抑何以稱華國而蔚然名世哉伯子豪傑士必能
辨諸此矣他日獨對後芻狗所錄獻文僅為經生語而
大抒經世匡時謀謨筆補造化業埓鼎彛言代天工事
紀旂常燦然收一代文名俾中外翕傳吾會有此人文
耀世其於科名高第孰多可嘉孰重乎客曰士而獲售
登庸分也世俗故極闡美豔諛之失為佞子言深而質
該而典望郭伯子厚矣聞日且戒行會友誼有忠告請
遂書之供張之祖道之次
賀桂亭周先生歲薦序
歲在癸邜邑茂才周君桂亭受貢薦其會友鄭振陽偕
藺王劉趙諸生造予廬徵言以賀予再以久疎筆硯辭
不獲則漫應之曰自古掄才官人之典莫備於成周今
觀王制命鄉論秀士升之司徒曰選士司徒論選士升
之國學曰俊士盖本虞庭之教胄子敦其九德咸事而
中取日宣三德日嚴祗敬六德辨官材而庸之殆不專
以嫻於文詞也至漢世稱得人之盛實亦以孝弟力田
文學方正殊科並辟我朝稽古取士特重太學初惟以
人材歲貢羅天下士臚列六堂積分課優逓登之率性
脩道者即授臺省郎署而重用之如吾邑董公儀張公
暹萬公永年不其人哉嗣而三途並用鳳翔虎變孰不
策名實建勲績巍然名世又何能以軒輊之俗日澆漓
人情雖右科名而左貢薦然而歲舉通經邃養之士多
争相砥礪於明時即近而世廟中葉北山董公由六合
令而憲臬大省煥然金紫立征倭功今上初年安肅令
孫公舉循良而著名烏臺皆吾鄉人也朝廷何嘗薄貢
薦哉竊謂科第亦聊以一日之長幸而遇識之者耳且
或春入庠而秋登第何易易也若貢薦自選弟子員稱
附而增而廩經幾風霜甚至白首窮經纔一應聘通仕
路惡可妄自菲薄蘇氏洵曰天之所以與我豈偶然哉
天固與之我自置之自卑以求售其言自小以求行其
道其名曰棄天曰䙝天不棄不䙝而人不我用則其責
不在我夫士亦第自求濯磨樹立耳資格何足以限之
吾觀周君才德兼具盖厚養有志士幼而蜚聲藝苑顧
屢躓場屋淹留庠序今以掄才稱俊而獻之天子政選
士發軔始行將效用國家日矣嘗怪士之恒居非不遠
自期待愼厥身修及涉世途名利紛擾於前榮辱怵豔
於内率變塞改節荏苒而染指轉圜若炙轂而乃咎人
之不我重此安所稱國士不其負籲俊賓興至意哉周
君孝友天性藹然家庭人無間言而其接人制行謙退
温雅至忠人之託赴人之急未易詳舉昔陳司訓公不
禄旅邸以隻身周旋其事必誠必信任怨任勞不遑寧
處至有謗之而不恤卒俟其孤至盡哀以付此何譲孔
門子貢儔哉不以死生易交情余於今庶幾見之矣他
日登籍有官守資其事父急師者以事君寕肯初終二
念利害異心險夷歧守哉是必將修之家者獻之明廷
卓然為一代良吏名人無忝前喆其為吾邑光不尤可
賀耶夫學邯鄲者失故步以心原不純移於流俗耳易
曰素履往無咎孟子曰尚志周君勉哉倘以閱世多而
飭躬久不以予言為迂而弁髦之則予今日為矢於周
君勉應諸君命異日或亦足以藉信矣
賀封太淑人王母壽九袠序(代作)
萬歷壬辰新城王少司徒見峰母太夫人壽躋大耄德
平尚寶龍池葛君馳介語余曰王太夫人今壽九十高
矣四月十日實為初度之辰願得太史筆藉手以賀不
佞與見峰翁夙同朝盖席聞母夫人治家内外雍肅其
飭躬專氣致柔頥貞葆素更兼見峰翁鼎食色養是宜
享戬榖而登上壽也夫洪範叙福先壽而必繼之以康
寧攸好德盖非滋德無以獲康寧無以臻胡考猗歟王
母人謂以踰耆之年神旺氣固迓福殊未有艾是盖以
夙佐贈公盡忠於國而躬撫後葉至於二三世之賢故
心多快愉而壽也不佞載考其里史傳誦母德所為聚
順養舅姑一切蘋藻紡績應酧筦鑰之勞略不以煩娣
姒及臧獲上食奉衣時休燠而調凉暄皆豐潔當親意
旨至於自奉則躬浣衣適糲食室無重橑噐無彤髹惓
惓焉丸熊畫荻督子若孫俾接踵制科里選今或躋公
卿大臣或布列藩臬憲臺郡守或試南宫應里舉紳笏
滿床錦衣競爽而母固欿然安之無少矜詡乃今春秋
高矣猶樹德不倦諄諄訓子姓無苛害人性好施與日
食貧人一升每冬必煑粥以飯不能舉火者鄉閭頼全
活甚衆此其攸好德為何如則其耳目聰明步持強駛
駐顔闐髮台背息齒是必踰期頥而上以紀數筭者矣
昔漢桓少君佐鮑司隸開家貴晉上公其流澤之長後
三世舉致身榮顯求其故第以早甘勤儉若躬輓鹿車
提甕行汲亦所不辭今司徒兄弟儉德永圖勲烈爵位
固不啻太尉昱等以既食母之報而司徒子若姪師師
濟濟咸為國宣力攄猷禄位駸駸日起不知鮑桓後有
如此一時之盛否竊謂王氏殆過倍之衮衮公侯異時
尤不可限量已夫能作福於人必將集福於躬以母之
孝慈若此無論見峰翁行應簡召霖雨海内蒼赤所徼
福無已而諸藉在藩臬監司郡守者皆心母之心流澤
斯民及於諸英鵲起賓用見峰翁既歲當此日承顔庭
闈大致燕喜栢峰昆弟暨霽宇諸君各遥祝官舍遠致
拳曲甘旨聚獻乎南北杖履駢供於中外和氣盎然充
牣閥閱太夫人第名之而喜曰此子某某孝此孫某某
慈欣然各加一匕箸庶幾增益一神爽何異奉滄海為
上尊羅泰岱為嘉豆而世稱瓊漿玉液天孫雲錦又何
足多然則母之壽殆一紀一籌貯添海屋而筭寧有紀
極乎客聞之曰蟠桃之說迂而不經青鸞之降遠而未
情今惟遡母天倫人事以祝壽筭曾不出夫戶庭是可書
次以為母長生久視之明徵
壽王宜人八袠序
隆慶辛未繼齋王子督輸瀛海九月四日為母宜人設
帨之辰惟時宜人壽登八袠矣神完氣足悦愉且康諸
卿大夫馳使以賀有徵言於余者余曰若知壽之有道
乎夫上古氣化淳穆人生其時眉壽無有害遐哉不可
尚已越若抱朴守約葆光頥和亦獲長生久視之效是
壽者天其所以壽者人也傳稱有德者必得其壽而洪
範則以壽統諸福繼之曰攸好德是栽培之理申錫之
義然爾繄宜人降衷悃厚肅愼閑家婦道母儀嗣徽詩
傳以是先君子歷宦有聲多所默贊天子嘉其相助特
錫章服而繼齋君繼之自登顯科躋膴仕罔不矢心王
室兢業官常是皆母德之遺也易謂視履考祥其旋元
吉象曰元吉在上大有慶也矧不於其身必於其後且
更可繹平格之旨與抑繼齋君之事其母也承顔視睫
饒稱志養至出内範慈惠以莅衆使民盖深得錫類之
義而母宜人翟冠繡服日益抑畏勤約篤厚終不變塞
又間出清愼之遺風以勵翼其予焉是即其慈孝之相
成天固將默鍳厥衷以篤隲祜詩曰既多受祉黃髮兒
齒又曰保佑命之自天申之不其然哉或曰繼齋君今
之聞吏也菲泊安其躬膏澤䆒於民粤在民曹及兹督
課悉有以培國計而厚民生是亦足以壽其親也已於
戲宜人雅自脩厥德以永天年而繼齋君又為聚百順
貽以康寧歲時為壽坐宜人於華屋曾不自知其難老
而貤榮也然則繼齋不日寄專省秉國鈞奠仁壽於率
土更藉以益悦其親君之令聞令望永無斁而天之申
重宜人之壽亦將綿秩於無窮矣乎不佞誼忝葭莩竊
喜宜人之壽之有成也為之辭曰金風正兮辰良寶婺
燦兮光芒錦衣絢兮斑裳願介祉兮萱堂樽開瀛海兮稱
觴景轉桑榆兮春陽更孫子兮洋洋伊今始兮祜方將
多歷年所兮終允臧
贈高士孔劍峯祈真有應叙
夫神亦難言乎哉記者謂夫子不語神然繫易稱隂陽
不測删詩表其格思不可度思他日極贊其德之盛又
曰聖人以神道設教而天下服曷嘗不語盖未易為凡
民道耳余少失怙恃茫茫莫留遺容每於學士大夫家
談及寫生事未嘗不顙泚而心愧之壯入仕途叨有焚
黃勅誥尤不勝風木之戚逮守尚書郎兩召善繪真者
盡括其家藏傳神帖採所貌五官有類吾親者命凑而
成一像展轉數月弗能肖也時盖以為抱終天之慕莫
可如何矣萬歷乙未冬馮少宗伯琢菴公忽薦孔生劍
峯來曰生慣寫真適王侍御明野過我曰劍峯在白下
曾相晤盖通神術知射覆能預代人為詩文異日隻字
不舛其所謂真盖請諸大仙追貌人先世亡形非比今
之得丹青理者能貌生人爾也余竊意思慮未起鬼神
莫知渠至能煩仙筆為遊神寫真乎抑幻也姑試射覆
果桴鼓影響不爽時沍寒水冰不便為追真事約以春
和而去顧生一别遠踰期不至頃方遣使訪邀之青州
俄晨門者曰徂冬孔先生至矣余訝其如意而來即諏
日設壇先生齋沐發符牒越三日偹諸色陳杯中并筆
硯香花置壇高處中層端設椅座俟真降臨而身退居
别宅持誦乃約余自致齋禱肅將緘押圖書尺素手張
之壇上出則自壇以外各重門俱嚴扄鑰封識又越六
日晩敦余更致祝於齋室期質明開壇密耳曰子大夫
毖敬哉躬啓戶入焚香拜始可升壇締觀即寂未降筆
愼勿懈念益加精誠感格亟如前默禱仍緘鑰戶出翼
辰必有所見也余既依肅禮壇下窺上原設椅座旁移
動業驚異之登壇一視則兩筆各蘸色縱横几案色盂
或涸或更置而吾父母峩冠盛服儼然生容在尺素間
矣題其上曰灝氣空濛滿十洲乘春聊作采真遊霜毫
慰爾終天慕燭影當年事莫求純陽子時寫字畫如虬
龍矯徤遒逸非凡筆可致毛骨為之聳然亟趨出招劍
峯拜壇下謝送神祇生詫以為向寫真工緻無出此右
也者於是閭巷哄傳父老暨眷嫗争來觀曰何幸復覩
尊嚴慈形神色澤冥冥中故能頥神駐顔耶舊老蒼頭
嫗婢望拜階除有㱆欷不能自禁者曰是吾先主父主
母鬒然鬢髮故歷今如一日也嗟乎憶吾父卒於隆慶
改元吾母卒於嘉靖乙卯盖踰三四十禩矣即不孝昕
兹始得一再覩其生容方知明受朝廷命服却念數十
年來雖勤夢寐亦未有此冠冕偕至時是何異遊宦各
天今遂錦旋於里舍得以顧盼其子女復見其曾孫而
曾孫亦欣欣相告今始得識吾大父母面何其竒異一
至是哉愈參對不覺感極而悲泫然淚下矣不佞昔嘗
讀史見古之招䰟者第能令思者見化者音容於杳茫
而不能留肖其真於當時又諗遊䰟往往在暗帷中哽
咽不平縹緲彷彿若有若無焄蒿悽愴跡其色像徬徨
窅然令人難見兹吾父母怡然至止仙壇衣冠雍容宇
度軒豁藉神大筆存像塵寰光天化日中人人可謁見
景仰之敢戒后昆今而後湏知仰上真無量仁貺思所
以供奉酬答至劍峯君能請仙屑從繪事慰人子孝思
以釋悠悠無已之慕可忘申報之誼哉孔生浙産名承
禮字立之吾先師六十代孫有俠氣知劍術數學甚精
德性磊落不媕妸於人緩急當廟堂用必能紹休前哲
之炳軍機伐奸謀者捧腹季主李少君流何足獨多劍
峯應有取義盖其别號也
集玉山房稿卷四
