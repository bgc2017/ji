集玉山房稿卷二
明葛昕撰
恩䘏贊語
少師大學士李公春芳
性資純粹問學淵深史館積有勤勞春曹雅稱寅直裂
麻承眷忠貞夙著於當時奉詔掄才藻鑑猶傳於今日
世廟重憑几之託莊皇嘉定策之勲翼翼小心培元氣
以臻和平之化謙謙雅度陶士習以成師濟之風跡未
老而辭榮真難進而易退庭闈養志孝友式重於鄉評
泉石凝神操履允孚乎士論宏材懿德完節全名藹然
先進之儀刑惜哉耆碩之溘殞所有恩恤宜從優厚
少傅大學士吕公本
夙侍講幄載典文衡入參大政荷聖主特達之知歸賦
閒居收里閈孝友之譽榮福咸萃壽考令終禮問已備
於生前䘏典宜隆於歿後
少傅大學士余公有丁
天性冲醇問學深邃辟雍弘作人之化講幄攄弼亮之
謨公敏夙孚於佐銓寅清茂著於典禮肆羅俊乂矢竭
忠勤翊贊皇猷殫心盡瘁應得䘏典宜示恩崇
少保兵部尚書王公崇古
訏謨壯猷赤心偉度備倭海上屢收馘獲之功總制朔
方大著安攘之略執兇叛而申我法紀布昭聖武於遐
荒孚遠人而堅其欵誠永貽謐寧於列鎮生前既隆禮
問歿後宜備䘏章
太子太保大學士嚴公訥
性資醇謹問學淵深夙稱東觀之名流無負中朝之偉
望秩宗典禮績懋著於寅清銓部持衡明並符於冰鑑
迨參密勿益殫忠貞及賁邱園尤持雅操合齒德爵為
世所共尊積歲月時於人無異議高風令譽全節完名
所有差官造葬於例實為允協
太子太保大學士陳公以勤
德性充醇忠猷宏邃立學純正而文章擅藻於詞林履
道端方而行誼夙孚於士論侍潛邸懋啓沃之功薦鼎
司著匡弼之績休休雅量表率百揆翼翼小心昭事聖
主方急流而勇退式高恬淡之風當處盛而鳴謙彌見
清修之節生無忝夫名臣歿有需於鉅典
太子太保工部尚書楊公兆
心本坦夷行崇博大由郎署而方面隨著賢聲自撫廵
而總戎尤懋偉績筦樞多安戢之略董工宣節省之猷
况未老而辭榮殆急流而勇退所有造葬一應差官
都察院左都御史陳公炌
操履端方藴藉冲粹敭歷中外正直之譽望久隆佐總
部臺耿介之休聲茂樹精白無忝於屋漏忠貞每寓於
風裁用舍以時夷險不貳居家鄉評推重立朝士論攸
歸似應造葬以示優異
禮部尚書汪公鏜
問學閎博夙效編摩講讀之勞德性溫醇晩收長厚恬
退之譽行誼允孚乎閭里䘏典宜備乎彛章
禮部尚書萬公士和
心性醇恪操履端貞秉直道以立朝允矣國人之望崇
素節以勵俗居然先進之風文章早擅於藝林行誼尤
隆於鄉黨所應祭葬自有典章
兵部尚書石公茂華
性本忠貞猷兼文武曹郎著冰蘗之聲岳牧表旬宣之
績一撫重鎮居然千里干城再秉節旄允矣三邊鎻鑰
樽爼收折衝之效金湯樹屏翰之勲賑恤心勞擘畫力
瘁所有差官造葬於例實為允宜
工部尚書郭公朝賓
性本忠貞才優康濟自郎署而為藩為臬聿著芳聲躋
卿貳而司農司空懋彰偉勩正直兼之忠厚博大運以
精明持耿介而終始不渝雅負端人之望敦朴素而内
外無問式昭先進之風清修夙協乎輿評操履尤嚴於
晩節所有營葬相應差官
工部尚書朱公衡
才猷卓犖器識弘深閩海作人多士沐菁莪之化青齊
開府一方貽安戢之庥治漕而轉輸永頼視部則經畫
尤宏愛洽羣黎所至尸祝而肖貌德孚輿論歷官冰蘗
以禔身相應差官以示優典
工部尚書倪公光薦
筮仕巖邑循良早播於民謠久任銀臺明慎允孚於士
論綽有先軰之風無忝大臣之節應得恤典宜按舊章
南京吏部尚書丘公橓
賦性嚴凝禔身孤介批鱗抗疏直聲已著於早年剔蠧
維風勁節弗衰於晩遇清廉無忝羔素古人之風度宛
然訓詁足式章縫後進之傳習斯在生為熙朝耆舊歿
為海邦典型所有造葬相應遣官
南京吏部尚書王公本固
宅心清謹制行端嚴立朝而夷險一節雅負正人之望
居鄉而清白不擾綽有先達之風似應差官以示寵異
南京都察院右都御史海公瑞
剛介之操孤高之行讜言罔知遠害直道見諒於先朝
為民不忌侵官正氣尤凛於晩節應予恩恤宜備典章
南京禮部尚書何公維栢
樸貌古心清操直行立朝正色風采表於士林晩歲辭
榮德望高於閭里理學稱邃輿論攸歸相應造葬用示
優異
南京兵部尚書郭公宗臯
直諒之心忠貞之性犯顔敢諍風霜備歷於當年敵愾
折衝勲烈尤隆於絶塞生前既蒙禮問歿後宜備恤章
南京兵部尚書隂公武卿
存心坦夷制行端慤敭歷諸曹隨在底鎮静之績膴藉
兩京沒齒收清修之譽應予全葬仍復差官
南京兵部尚書郭公應聘
天性冲純行誼端恪建節嶺外懋收平定之功筦樞留
京載表鎮静之績物望彌久而彌隆出處以禮而以義
無愧大臣應予全䘏
南京兵部尚書戴公才
天性端凝才猷恢豁秉節重鎮聿樹安攘之勛筦樞留
都式光鎻鑰之託立朝而正直有稱居鄉而孝友無間
相應差官併造墳壙
南京刑部尚書孫公植
真醇之性耿介之操由郎署而晉卿丞隨在馳清修之
譽歷憲臺而正部院所至樹直諒之聲跡賁丘園心辭
寵命式徵風度懋著休聞所有營葬似應差官
南京刑部尚書錢公邦彦
天性冲和行誼修潔敭歷中外正直之譽望彌隆退賁
丘園謹厚之休聲日茂應予造葬以示殊恩
南京工部尚書孫公應鰲
持身端謹制行清修夙稱柬觀之耆英雅負西垣之偉
望撫治則仁洽黎庶陳謨而忠殫講帷世共推服人無
異議相應造葬特遣專官
吏部左侍郎兼翰林院學士周公子義
德性端凝問學淵邃清操無愧於屋漏簡質可擬之古
人况夙效編摩之勞今特厪恩䘏之旨仍應差官用示
優異
集玉山房稿卷二
