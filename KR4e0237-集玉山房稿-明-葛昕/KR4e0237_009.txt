集玉山房稿卷九
明葛昕撰
書
任養宏寅丈
知已云遠勞思良切忽接手教備稔起居清吉尊翁老
先生康強福履天倫樂事真令人可想慕此豈以三公
易者哉吾丈可謂高蹈完人矣弟碌碌一曹外不能卓
有樹立以報國恩内不能承懽朝夕以娛親顔進退維
谷無足齒道門下其何以教我俾蚤得税駕計也再遲
二月具疏乞身或者人不復罪我為怨望乎頃者酬勞
吾丈不以為獲報之薄而顧為弟他有期冀且感且恧
耳依依欲言冗極不盡
田南原公祖
福山郭似山翁年伯祖蒞官風裁忠介居鄉長厚儉朴
一身而係世望九十餘年矣武公雖耄兢抑惟勤異數
方加溘焉不禄盖朝紳舉悼痛之鄉邦後生可知已所
有恩䘏章疏伏乞台慈留神速為玉成上逹奚直翁家
存殁胥感鴻施已哉近来大老殁後有司率故為裁抑
以干譽奸民或亦自有取爾者然决不可加之此碩德
名公家尤望老公祖威靈有以懾消之非翁家子弟有
所懇言盖偶有感觸云爾也萬惟心照臨楮依依
周明宇公祖
署中辱愛日久每幾日離索輒覺悒念乃一奉别忽焉
改歲馳慕盖可知已使来遠承記念言言真切是日前
弟夢同丈笑傲金山之阿而明發即接手教其果神交
耶恭喜新命豫州士子何幸得徼福門墻沐絳帳春風
之化徒令海岱章縫引領振鐸而怨慕之無已也大明
川上之約又必須開府方伯而後可踐乎顒竢弟本碌
碌以椎魯不能隨圓之質丁諸君子喜為新竒議論之
會蚉負大工免敗亦幸薄勞自有當首叙者弟亦叨沾
被出分涯矣門下不自以為報酬之薄而顧轉念弟叨
受之未渥乎何日握手道此積懷千里惠德令人感恧
即日桃浪漣漪幸望大河鼓鬐前進以慰諸士之亟登
龍者
巡視穆道長
久仰大雅末緣躬晤敝僚吳丈罣議以船戸多領運價
也省疏據樊鏞讐告十四年春迄十月船戶以二十一
萬磚冒領二十五萬價信有之則干重辟波及主者亦
宜也乃對收簿全無影響七八月間即收船戸磚三十
九萬八千有竒扣先領預支四千二百餘兩彼之刁辭
何所據耶又陽山新立磚厰非比舊有積頓者今在厰
半叚碎磚見有數千而船戸自石&KR0309;轉輸交厰數一百
九萬有竒與夀宫收車戸數正相符合則無毫髮弊昭
然矣兹工未停止船戶未有截状不復領運何謂多領
運價耶若以預支未扣完為說則内外何工無未扣預
支况此奉欽依預給原非漫發私領也仰惟台慈持法
平明伏祈光照覆冤明以鏞之刁潑傾險聞則大工清
楚衙門體面有仗尊庇多矣曷勝戴德若車戸脚價年
来雖增減出給實各照議定會估亦無可議且省恭語
亦原未及之似總可略也統惟門下裁察摳謝不盡
王明野侍御
久疎候問懷仰良切使来辱手教注念殷殷且感且愧
顧腆貺其曷克當也敢敬憑使附謝日前為徐李剖悉
功罪大疏時雖未見施行而公論甚多之古人有重諫
草者矧已盡道吾所欲傾吐於朝廷之上乎今疏何事
政府止之豈以其言過讜有難覆議乎主上嚴明内外
屏足而立調停了事主上且忌疑之大非昔比王荆老
意在必行矣時事真有難言也張錦衣救李撫臺已即
示之罰迺於叙功中猶念之而波及其叙之者政府力
救不能挽回付之長嘆已耳諷諫婉諫其尤在直諫之
右乎夫立於殿陛之下與至尊争可否是非固有言責
者職鄙意謂忠良一道亦必度其果有不容已者而後
言之斯為有益也此兩端門下以何者為近是願言一
擇焉不任至祝
路鳳岡太守
偶接科邸報令人怏怏神索者累日使来再讀手教云
云嗟乎吾輩何不幸不早生於漢唐之朝也今世講家
以中式搆謗者無論張相公後人春間王辰玉名家輩
又蒙詬不入場門矣大臣子孫科目可疑府郡可吝豈
將盡禁絶使不得入仕途而後可乎堂翁意亦甚好第
勢不能不他一暫借耳惟衍中自愛是為至禱
殷洗心妹丈
復啟業將發行辱榖老賜顧深責僕與門下至親而言
焉有未詳盡大約謂貤封有難於輕議者請封夲生父
母起自嘉靖中年然而須報其見所為親恩過而後他
徐議之况承廕者有如武職世襲義乎吾之官由乎此
而推恩則不然吏部亦必難之即如洗心書言或未見
張蒲州事老師為官極品是矣高老夫人當時亞於嫡
母亦未沾封正洗心養母今恩當先報者何為不一先
及若為他着必令老師諸門人觧體且甚非洗心自為
計也言極有理但以不忍下筆有難親復馳問僕直述
以告舍弟暨相知二三人見皆符此誼不能不備以聞
君子舉事益在萬全已有所重則人因有所輕幸猛省
之幡然改念若令叔問及姑權其詞以應之可也執事
但遲遲上京則微意自在不言之中矣此意僕始不欲
說破乃僕不言必無人言恐至悞事不避喋喋至於舍
妹仗庇獲叨封典豈直新親戚家往来之榮僕亦藉光
多矣榖老又謂上公家其夫人向不出門即以相公之
愛徑用一袍服無不可似亦肝腸語也如何如何盖上
公携其二郎来京為襲博士冡噐則原欲諸勳戚結親
但以榖老與僕力勸之戊辰諸老慫惥之撫臺頻有書
来敦之耳故宅上應命利在迅速尤不可不知此旨萬
勿外露又禱
項玄池寅丈
日前方遣使馳候輒拜惠音及讀副言尤感所見之同
或堂翁意旨亦不出此也原隰高下異宜此奚須辨藉
令種必成株非十年之後未可用棄見可耕之田地恃
不可必之槖駞亦何與我新政祗徒為山主人增口實
耳恐不如保護舊甲木身根為愈也高明以為如何然
新舊公相代意見貴於相成至形之奏章似未便輒盡
黑白異同語人以為一署自相矛盾有失渾厚諒兄丈
白記堂翁必自有妙用也惟裁酌之是祝
王鳳洲司寇
恭喜考績北上棨戟且踰江干意即獲奉德教慰十餘
年闊仰之私也迺門下資望深隆不俟既奏最而後進
律煌然簡命已正留都台席依依斗山猶然在望則奉
巵酒為夀併賀長公登高第其尚須特召還朝之日乎
但老親年邁矣今某幸請出衙門謝山陵役計明春或
始敢乞身東修覲省未審台慈何以提撕之以終夙昔
知我之愛也舍弟藉手令噐長公人謂能甄收海内名
士幸莫大矣何敢當尊慇慇記念乎率附候臆兼謝寵
貺積欲控陳什未悉一臨緘不勝耿悒之至
黃慎軒太史
僕昨兩走候盖欲乞名言託不朽耳不佞自都水調屯
部經營大工也廟堂誤以會試修永陵省費而且先限
二年竣事然此一役荏苒幾七年猥叨金綺之賜十六
次再陞俸級頒食邸第何非殊恩乃聖駕閱工之日不
謂復以大喜命各頒爵賞而不佞又叨與面賜花紅文
綺盖糜頂踵不知所以為報矣或以為日昔鼎建永陵
至費六百萬今此直費一百五十萬耳坐是有當上意
爰圖一卷真蹟欲什襲家藏傳之後昆惟太史公名筆
敢祈一二語以徵匪妄子孫亦當感戢與此卷俱永也
儻無我郤足仞世誼卷稿奉覧教希即擲下數日後當
以真卷乞揮灑也踵謝不一
曾博士
京中匆匆一晤不及會令尊翁一談道所欲傾吐為歉
宅上事乃大賢祀典有識自知重之今由廟堂而撫按
司道府無不謂然正天理民彛也而朝夕相處宜相厚
者乃不然無亦夙昔之所以處之者未盡其道乎此須
託縉紳庠士公懇之而兄文復致委曲私忱必求其贊
成無令作梗而後可也盖夲縣根夲地渠倘執别意雖
撫按亦奈之何哉輒爾與兩院書移未可兹姑具易太
府書亦幸時其可而投之俟撫按有他意當為專啟以
白厚儀璧返照入
項玄池寅丈
即厰民極感翁丈體恤已知種種德政伏承台諭欲創
厰志以垂永久用意可謂勤而至矣成憲足徵利頼無
已同事者更有如前師心矛盾故分軍民豈可得哉厰
民自身而子孫抑何幸也新修會典事多舛錯例更遺
漏不逮舊本遠甚以成之翰林先生分局編摩未徵之
熟掌故各部老吏也鄙意向謂此書須經六曹掌印司
君訂証增損令異日無可指議斯稱昭代會典傳之聖
子神孫萬世無斁也語雖諄諄誰從而聽之請關防䟽
草似當徐圖工科底抄吾舊衙門昔年回禄已無存案
若新衙門文書如勑諭至者截年繳之大内其往来公
移止有略節手夲申呈絶不類各曹積有卷宗故即符
騐出照四方冊符璽數亦只有掛號科條朱語簿耳請
關防䟽故無從而檢錄也匡嶽丈代索減炭節費旨并
原䟽謂欲備修誌用然則謬草其亦將採而刊之以信
今傳後乎如爾亦足酬區區當年嫌怨不避苦心矣將
何以為報也若夀宮紀事弟自錄題稿行稿錢糧料物
數可廿卷只堪藏家塾耳不在其位敢請為部乘乎小
兒兩會課謹附覧教便中幸即大賜郢正發回使後生
得有持循受愛多多又懇不盡
又
日久雖未具候起居而厰中人来輒能誦德政宛然言
笑在覲惜無由一促膝抵談耳堤工為世造永利而至
不必以佚道使民仁慈殆涉禪學矣雖然諸非類此其
何以速仁聲如此洋溢也旱魃即虐此亦甘霖可為知
已得志顒賀戍子向與窰戶相煽搆正以無丈夫在内
善處今使軍民之長各密籓籬即上司有修釁别隙如
往来者亦將格而不能成大譁至如兩敵不相下欲行
章奏云云門下可謂燭破世態矣向厰商訴詰軍民私
燒小炭似為吾官厰害吾上者亦有過聽失自重體四
捕軍夫州民私燒炭者刑法之吾厰商果亦不自採小
料不市易其来售者此烏得不自重越境之咎拘捉之
苦哉蔡人即吾人矧皆編氓赤子自有保愛之父母乎
惟老丈若此洞鑒必有以默運調劑其間微舍親馮仰
芹丈厰中亦自少事矣即果原撥地場内乏材司道亦
何苦不換給以新場弟在吾署六年半每藏此知識一
味為僚誼窮商讜言亦以大體宜然耳此披露云云但
亦只及執丈丈亦未可明語諸商人也彼原諳朝三暮
四之旨語之不將疑其不我怙哉醴漿久不入唇承惠
即同兒曹共觴之不覺浮滿舉白陶然入丈薰風中矣
言豈能悉謝什一嗣容專布
崔樅忩父母
適會錢學博談及兩院取生儒事漫為小兒業師緩頰
請留因諗尊德意亦欲豚兒一往業已力懇代為僕辭
謝兹再奉傳諭并示公移尤感門下惓惓無已之念但
夲生堅不欲行盖有鑒往日書院衆聚擾攘無益且諸
豚犬非此君在講書頗有未便似當俯聽之若小兒年
稚志趨未定一向禁出大門戒絶交遊尤未能任遠行
况數千里特為之延師在席日有章程督責乎語云才
須學學須静夫以未成之學置之亂咻之中不惟難博
虚名亦恐有累實行仰惟尊慈敦行重誼乞推猶子之
愛賜以寧静之福是惟至祈幸終原照
周鹽臺公祖
先年敝縣止行官鹽禁民私販官鹽不敷民用插和土
灰𣲖之里甲官為追價貧民大困乃勢不能不沽之零
販者以致無籍射利之徒數百為羣私自行鹽縱横近
海之縣一過村疃頭畜徑食人禾苖飲食率不還價值
各持長鞭朱棍惟所欲為邏者莫敢誰何先端肅公憂
之曾與蘇鹽院公祖議濱海縣各分給鹽票票定斤秤
使各行於夲州縣境内而四方無籍徒始潜散宵遁廿
年来人獲貼席咸以為得弭盗法永免門庭禍患矣兹
聞有大賈創為私鹽妨公之議力乞裁革吾縣鹽票夫
票既騐之臺端發之司府豈得目之為私敝縣去海纔
百餘里何為與臨海諸縣殊視使其計行誠恐只快一
大商報復且坐收重利始而困累居民繼而竊伏鹽徒
紏衆大發其貽害流毒地方可勝言哉伏乞尊慈念此
舉有關地方大利害仍查舊例一體准令給票充課俾
土商與官商並行盗弭民安不直富商窮民兩利下邑
將世世感覆載生成之恩矣伏惟原鑒無他賜之施行
不勝仰望
周志齋司馬
昨過濟上極承尊欵歸来病冗有稽候謝甚歉也小价
自京携䘏典稿至謹專力馳上數年間闊一獲摳侍乃
輒承尊忘年之雅匹馬並行猶然曹郎舊誼此已足為
感至薄暮同話洪友鶴丈家五夜不燈火而抵采石雖
亦遇雨幸免洞龍威妬以門下慈愛其亦夙聞之為不
佞一慰乎溽暑維時願言崇護鬱鬱佳城似應如穆卜
在東郭外向址其果一一如尊見教者鄙意南山氣厚
况過峽石龍亦一巋然在枕塋局果定朝北坐下原不
為虚假山還大培否東西北隅雖各有朝山而直北似
涉空闊於路北築一山植樹以對峙主山或起大莊房
樓臺以面此阡何如高明想自有玄觧念辱下問於兹
荒度初不敢不效其愚也惟尊裁焉
崔樅忩父母
承示鹽法議事核而義悉鹽道公祖想亦即能聽之盖
初以奸商云云謂因私阻公不知窮民既奉上司印信
票而又納公税第不如大商之專利能頥使人耳豈輒
得謂之私窮民猶吾顛連赤子也大商則四海九州之
人就中似亦有别且區區二邑何足為彼加損况又聽
之自来未嘗禁絶之乎鹽院公祖猶願門下仗義一言
来稿敬留即當傳示舍弟不佞行亦具一啟期共為父
母公移慫惥之也如何如何
于榖峰宗伯
恭惟門下自抗䟽歸田名流海隅尋膺内召融顯薦登
惟眷命之日新爰正位乎台席即今中外多事議論繁
興謂宜藉重端亮老成用定國是建大夲迺門下半載
註籍十䟽乞歸必得遂請而後已遠近聞之殊切疑怏
胡以行將大拜重托之身而為投簮高蹈之舉豈泉石
念殷暫忘廊廟之憂而為肥遯謀抑亦以春宮大典主
上獨斷猶非蚤暮可决策耶某年来辱愛最深渥仗寵
庇歸獲旦夕倚侍老親近且有䟽叩閽求遂跧伏草埜
顧日抱殘恙雖熟聞棨戟東征不能輒任出門馳候台
履謹遣下走代布鄙私咫尺清光莫緣奉晤悒歉其曷
有極也緬念陽德方亨親族聚首知三竿睡覺百順駢
集定不以五夜摳趨相易然蒼生繫望當宁側席萬惟
為國珍崇用迓天寵載衍螽斯敦我世誼某臨風不勝
仰祝跂慕之至
崔太府公祖
敝省瀕海各府俱准行鹽先大夫於隆慶三年懇蘇直
指公祖為敝府瀕海州縣俱為之所而荒邑亦在議中
矣兹忽鹽票幾停乃得竟復如故非藉門下寵靈何以
得之感戢感戢第官鹽引云云果得大商終不下邑則
土商之願領代辦官價何疑何難引數多寡尤望台慈
的有裁酌鹽票後時難行須如尊議得總請發竟貽地
方永頼之利奚但二三土商將孤村小民向受鹽徒擾
害者皆世世戴德無斁矣謹為闔縣小民稱謝不盡
又
崔邑公甚有大造於敝里如發奸摘伏弭盗安民皆無
暇論即今審編一節博訪獨斷蒿目矢心上下戸則人
人咸稱平明今已審完有日帖示戸則草榜又手編差
徭聞亦各有條理矣特尚未明開榜文赴台下用印耳
頃以被論灰心往事即欲焚其審冊生輩士民力勸姑
留適聞有文書請官重審盖誠出於情之無聊顧竊恐
為地方滋大擾費為本公增出多事豈但倉卒審編萬
無今妥當事體已哉惟門下視百姓如赤子即不獲為
地方留大賢尚可為賢者永地方五年之利伏乞慨發
尺牘以感觸之強其完事如何如以必非人情幸勞簡
重老成不阿上官者只接完其編差免闔縣幾萬窮民
又赴縣擾費一番則隂德當彌滿平昌矣劉二府公祖
叱名致意不盡
吳鳳城寅丈
一署數年心膽相照意者不佞與執丈屈指海内無幾
也聞丈自入首司持昔方正清苦之節與印君漸有枘
鑿至一差不獲領此自當令識者起敬乃印君突加三
品想城工應不比尋常乎仰惟丈範我馳驅曾未見周
旋如人而兹亦恭知大藩得行吾所學應亦未偶於此
大藉於彼足徵公道尚有未冺者可為正人賀已敝里
去廣川纔百里公車往返茫然莫專一起居疎罪焉文
顧以丈翩翩雲逵異時有便倘枉過故友於衡門之下
否顒仰顒仰長君昨年已入試人咸津津誦兄之有子
不佞長小兒碌碌如前次兒以多病尚未能出一補博
士弟子員師叔其何以策勵此落落猶子而迺進而語
之又寵之以嘉惠乎率此附謝更乞至浙之日他有以
嚴規之推惠新時義幾種遠荷注念腆錫深切感戢外
具菲儀愧不成享伏惟麾存至祈不盡
馮琢庵宮諭
忽接来札報訃令人五内俱裂先是只聞弟婦病甚亟
欲遣賤眷視之乃内人就道動不得截然便行廿四日
家中聞吾弟亦病叩之京差人云病過七八日已小愈
因出弟書相示外尚見有書三函心竟惶惑即先令弟
晲弟晧馳往廿九日康丈寄書心動魂飛甚驚怕人而
可恨二家僮又交口說病已出汗廿四日已能飯食弟
因亟遣豚兒馳来嗟嗟豈謂空有親骨肉奔馳不見藥
物一切後事竟托之異姓兄弟耶側聞孤姪寄飬於仁
兄宅上弟一念及心痛欲絶毒哉夫吾弟生平有何罪
惡而使之至此極也老親在堂弟不能奮飛出門恐河
水凍尤望兄與泉臯仁丈亟為吾姪尋原乳母護之東
来其弟柩及病婦俱當早遣登舟遄發以慰弟一家洒
淚倚閭之望頭暈手顫不盡欲言北向百頓至祈至禱
容申謝
鍾礪山公祖
恭聞簡命方喜為仕路彈冠輙悵為窮黎失庇盖自臺
下守濟德政闓澤更僕未能縷數辱承下問竟復敝縣
田糧之大畆抑刁&KR2069;請地以科差此永頼之利人人知
感而誦之將及世世無斁若却有司之奔競斷鄉官之
分析皭然介守確乎定見何莫非地方無疆之庥犖犖
足永無窮之聞者迺夲省藩臬長胡不可借而之他方
哉然福星分照有地行止非人能尼敢祈轉保釐我東
土以終惠綏誠通省之至望也聞將戒行路迂不能躬
申賀私謹肅下走代致區區惟尊照存顒仰不盡
胡璞完中翰
日前勞公車迂道過敝廬賜奠亡弟生死交情存殁啣
戢乃匆匆中不能先知殊失欵候迄今念之不無悒歉
不佞被求全之毁極矣惟我門下憐僕心事聞亟向列
公剖白知已鴻私其將何以為報也風便率此馳候且
謝不盡欲陳北望感泣
楊磐石密雲
不佞與老丈地接界疆誼聯世講仰慕大雅於今有日
矣頃為舍姪如鳳議姻事不量述久要問之門下幸荷
不鄙慨賜俞允遠得佳報曷勝忻愉當即摳趨走謝第
道途修阻更兼老親在堂不敢輕出門戶謹遣下力代
布戢私具有輶䙝聊表微忱伏惟麾存外馮王邢郭四
丈書希惟照入
成衡齋父母
側諗監司公祖有風士民助修城工議誠亟亟為保障
一方良圖兹敬擬具銀百兩榖百石磚萬方人夫三百
名用佐公需敢請尊開工日期并收納前具處所惟有
以明詔之上司欲急修城及倭賊先聲不審已揭示詳
諭小民否惟臺下裁察焉欲言不盡
徐薦所公祖
數年契闊一旦藉庇恭聞德政焜耀正以未能申一起
居為歉也使来顧辱腆貺感恧奚勝於旋率此道謝備
倭事宜苐期語之閫司俾知城守有具今得徑聞於撫
臺尤妙頃孫老公祖有書来苦各州邑乏條築禦盗錢
糧良與門下所謂炊粥織縷之意符合竊意欲作掀揭
事業者須破拘攣常格夫天下猶一家前任宋軍門公
祖亟欲輸敝省火藥於京師西陲五六小醜倡亂亦至
請發太僕馬價四川藩儲今倭警數十萬蟻聚情形叵
測據偵候者云彼盖遣五大將護以妖術候春汛分路
入蹂山東平壤既據歛鐵造火噐且有日矣而顧聽小
民燕雀安娛而不及時為一桑土之謀乎敝邑父母新
任老成覩城社傾圮極有為地方計而亦竊憂公祖之
憂是亦惟仰尊碩畫區處倘既許有官錢糧支動士夫
富民當無不思恊助者盖敝邑去海纔二百里耳與霑
化陽信相錯不足以稱腹裏卒然有犯奚直震鄰可虞
若此彈丸地幸各有備或亦有益於西南州縣及省會
處也高明以為如何外敝縣戸則原該上年有成議者
前二公皆以奸民越訴之撓遲至於今其德州并夲邑
署公不敢率任其事亦人情也兹邑父母成公不獲已
審編過半矣事甚安妥窮民良善無不德之盖以虚心
為實政自應乃爾此當有以舒門下北顧之憂矣便附
台聞應知不减司大帑時喜聞大工就緒也辱手札藹
然舊署意氣故有慨於衷者直書之不敢自外有道高
誼為一切寒暄語云崇亮幸甚
黃慎軒太史
歲前兩具啟候且謝統未奉門下裁荅想長途沉閣抑
或以未見駑使不率然發行也亡弟平生知已無踰執
丈向讀奠章中有誼當為状之語哀感曷勝乃入春来
僕自抱病彌月尋以小姪腹中積塊陡發熱延齒頰日
召醫為撲燎原之勢焦憂孔棘情况甚無聊今仗庇幸
而全愈矣敢竟摭拾亡弟行實祗請採擇而鋪張之為
傳信據其於宦遊間事獨略者以丈共朝夕當悉知之
無俟僕喋喋也嘗諗紀行貴真無其事而有之謂誣兹
具毫不敢為粉飾語希惟尊裁察焉外肅菲儀聊表遠
忱伏惟麾存不勝顒慰
王次山方伯
咫尺清光莫能頻候實以台臺清肅未敢率聒有勞裁
答耳然此心何敢不依依左右也塩票春中革而暫復
災民得藉以甦地方得藉以寧覆露隂隲可稱無量矣
僕邑舊父母何淵泉侍御公頃有書来謂嘗於新塩院
極力言復此事誠有見於所關民瘼甚大也惟尊終始
主持之感戴曷極鑒照無他幸甚幸甚
李容所運長
塩政係軍國大計特藉老丈持衡經理訏謨碩畫諒必
有所以足國裕民者竊意飛輓良法即久壊於日增餘
鹽重為商困向未有強議貧民買大賈引鹽者是欲以
蚉負山而不究竟利害也敝邑土商遵行鹽票實得弭
盗安民上策若責之以領大賈引勢豈能乎惟丈通逹
國體知夙有槩於衷幸賜裁决豁除并蚤發小票以慰
元元来蘇之望闔邑商民曷勝感仰盖弟之懇雖為貧
民實與見在敝縣行塩大賈兩無相妨幸尊鑒察之不
備
楊磐石親家
小姪得厠兄半子之列雖天作之合而門下交情高誼
竟不惑於姪之戚属嘖嘖宜乎傳誦藉甚直弟家知德
爾哉遠承枉教重以腆遺感通殁存忭懷曷已使旋謹
此稱謝并候起居依依欲陳百不悉具
耿敬亭契丈
十餘年知已不晤一見如異世重逢令人悲喜交集老
丈亦曾念及在西臺時把臂論交長安街同候劉漢樓
談心語乎意門下藹然相迎館榖恐後臨别更戀戀不
忍釋是必亦有慨於衷矣仰戢曷極風便聊此具謝太
翁七十康強可謂陸仙以吾文純孝緬想日奉潘輿盡
莱子娛其快愉抑何如也敬用慶祝以攄健羨令弟親
家暨令公噐叱名致意不一
羅康洲宗伯
某生也晚自通仕籍早於舍親殷文通公悉尊清德懿
行計日必當大拜盖不但諸生時知誦門下文章已也
數年備員起曹及厠掖垣僕僕牛馬走中見翁或膴藉
留都或優游泉石德彌高而望愈隆斗山咫尺思欲摳
候門墻其道無從也既某獲予告跧伏海濱則更徒引
領五雲益無由一申願見之忱顧此衷依依嚮往曷敢
一日置哉兹有先祖母之變例得乞請恩䘏伏惟尊慈
念先端肅公制行及先慈撫五世昆弟子姓同居七十
年純德倘賜早覆小䟽一善其詞藉徼恩數則華衮增
榮戴德圖報當鏤之世世矣某臨風不勝顒望之至
鄭崑岩公祖
某之受知於門下有年矣粤自冏寺領教後尋以于役
兩部僕僕塵足中兼請告里居垂二十年不能通一尺
素祗候台履實以鱗鴻寡便出處無時然景仰之思曷
敢少置有道左右也恭喜簡任藉重建牙濟上露覆海
邦誼當即摳趨隨薦紳祗迓修賀顧自徂冬遭先夫人
變縲然草土誠不任出門戶通賤姓名於掌記諒台慈
或必原而宥之兹仗庇請䘏幸獲所有彝章例當厪臺
下下所司議行部移已投之藩司想旦夕申請敢敬肅
裁祇申下悃伏惟尊鑒不盡屏營
龔潤寰柱史
世事悠悠總之不足追較昨閱邸報見尊量移北部尚
未覩重藉然而即起家郎署不衮衮卿貳耶僕自歸田
意况舉無足為門下道惟是上有老親可奉歡娛耳今
又為天不慭而我奪之煢煢在疚真不知有生之樂台
臺夙稱知已其亦憐念之乎振新丈暫居黌序文聲隆
隆震敝省上官甚雅重之及門若吳生并豚兒龍麟頃
府縣彙考俱在優例不審應試學道若何令器二兄夙
負竒氣前見属文不蹈襲一舊句今想健翮裕然扶搖
萬里矣新秋鄉書敬當拭目以俟久失詢候坐左鱗鴻
便率道悰不盡情愫
吳小山中秘
弟自放歸田里率不敢作長安書坐是知已如門下亦
落落無一問候疎節之罪其何敢以自文也兹為先慈
請䘏業奉俞旨不審貴衙門代天言者為某公幸為弟
一催之更乞少美其詞行將鐫之豐碑以傳世云緬惟
清望夙著掖垣蔚然名卿接踵王公諸賢匪朝伊夕矣
託在素交何勝顒仰考德簿想盈編皆白圈無復黑子
矣握手何時願言珍玉
成衡齋父母
昨白寒族軍丁事非於各枝有所偏私實以此差自四
枝名誠者致之傳及其孫繼宗繼祖見今其曾孫守富
守忠供役倘以富忠年老自應富子根生忠子舜生代
之一覈兵房軍册可知也今舜生某脱已身捏攀五枝
堯生軰無故而起争難之端異日何有止極此所以不
能無言也惟尊照不盡至仰
程居左方伯
承教惠核定徵收實册可謂防奸恤弱筭無遺策矣由
帖之立使顓蒙明知則額里書毫不得上下手又聞勑
郡縣毋輕議條鞭法真洞見海際民瘼登之袵席而後
已士民感仰曷其有極乃近有必欲行此法於敝里者
不論則壤上下盡加徭力銀於其中為召募收頭之值
是果錫福於吾民哉盖敝邑額地總小步弓虚數萬八
百頃内只除三百為下田餘悉一例起科大抵木棉上
地不及十分之一除塩鹻沙灘不行犁者三千餘頃黑
薄落窪年或登斗粟者四千餘頃謂之中地實無幾耳
邑人以土瘠不足養贍相率逐末實繁有徒而上戶以
昨年審添夥多一切徭役衆擎易舉如米大戸猶時虞
交割留難而收銀櫃頭或嘱託投充者中間情景不問
可知果焉用過恤為勾去門銀丁差令薄地貧氓代為
供力役之征乎况召募云云見如章邱陽信䓁縣諸侵
欺拖欠覆轍尤大不利於官吏也仰惟台下仁心仁政
覆露有年兹當攀轅之日敢乞特賜留神為小民一請
命守道公祖處允縣屢申竟罷兹舉俾闔邑生靈免剥
骨離家之患隂隲寧有量哉前汪老公祖將命敝廬生
縲然草土中曾陳之未盡其說浚恒有戒不任再為喋
喋恃在世講對使占懇伏為尊鑒不盡惓惓
程聚所通政
弟久不作長安書起居中朝故舊盖自適豐草長林之
性不自覺其疎節也遠承惠教儼拜夙雅草土餘息遽
何以報風便謹率勒此稱謝惟丈勛猷日茂芳問時新
幸加珍攝用迓眷寵使人謂曩昔不能依阿權勢者終
膺大受則同志即不獲斯遇亦藉光多多矣弟近營山
園漸成一小壺天頗堪優游自老門下於開府日能取
道一左顧乎千里附談詞不宣意
薛青雷掌科
某自跧伏海濱適豐草長林性率不敢作長安啟候中
朝故舊乃忽辱手教注念殷殷奚啻空谷之聞天籟真
令人感愧交集莫知所以為報矣病廢之夫更縲然草
土已了無用世志而知我者鮑子古人等之生成則迄
今至没齒何敢一日忘尊德意哉風便勒候起居寵命
不敢拜亦不敢謝伏惟心照
鄭崑岩公祖
久欲摳候抱疴末能旬月前辱惠始念知台節暫有留
都之藉夫以周公不能免流言此何毁於日月苐今之
移動大臣不於其事功之不可磨而以其影響之莫須
有不於萬民之依戀惓惓而以一言之萋菲刺刺使人
安所措足哉生最不肖平生自信惟不能佞意吾省撫
廵公祖清正不阿及休息安養大有造於黔黎則自關
中漸翁公祖後惟門下與月峰公祖二人而已兹何為
而率然奪我覆露去耶草土餘生不敢入省會躬申候
臆謹專下走恭布積私仰惟照察不既
于糓峰宗伯
先公誌表叙事多引而不發者得殷老伯傳生平特立
孤行獲藉以闡向猶不知脱草於門下也兹續拜神道
碑銘人争傳誦皆以為無論詞章典重不可及即叙事
鬯悉文章家應咸退舍焉先公何幸得此名筆以大闡
於沒世也文中末擅易二語以奉尊教及某原呈状有
未備者若朝鮮立石改建坊則濟南劉二府公祖面諭
以為親見金吾易西厰二字盖覈之家訓中家訓今始
刻成如果可傳編首幸慨題數句以証不肖某後䟦非
敢誣妄如何方脩謝私又復贅䀨極知不量然以台慈
信先公之深故不覺縷縷耳萬惟無罪申謝不一
谷甥茂才
使者前来承書問似以入學歸德賢甥知朽决改經及
期望苦心乎今成前程固可喜實當以歲考知懼師表
須擇方正嚴謹者乃可為終身之托兹無論得師與否
先要自知勉勵進脩以報親恩每日除温講外約定計
經書義各一首古文時論二板積之旬月工夫漸純無
不發逹上進者少會人戒多飲尤是養心良法刻刻在
念可也聞賢甥尚未有字特表之曰用顯以便往来稱
呼更見相期至意可語母氏知之朽近日多火病常牙
痛廿日或不能来也此復謝
萬邱澤制府
今之談東事者率以登莱為慮鄙意此在敝省為邊方
在朝廷為尾閭况自國初設有海防入鎮大洋狡蠢倭
奴諒知之稔矣何如黃縣以北海豐以南有七十二港
之可通海船而無一堡一卒之邏巡戍守尤属可慮乎
頃聞當路差濱州尤二守偵探海警於此可知已歲前
諗尊一拜簡命即帶健兒數百軰馳来不倚號召軟脆
奸猾南兵誠得勝筭倘再漸益以土著壯丁使兵農兼
脩犄角互恃何患水酋之跳梁犯順竊謂兵不可恃南
人在文武將吏尤當蚤秘有此獨辨即如敝隣封李塩
山令胸富萬兵才捷曦馭一聞警報不日而築重城積
芻糗此似可量移麾下使司軍旅儲運助門下一臂力
也又開府建牙須據上游地曩會武德道公祖極謂當
鼎建於利津萬一用兵得建瓴而下勢且北邇天津海
口而大小青河遶徑津津若為成議者其已有呈移詳
諸臺端乎野人杞憂實切震隣辱承下問率布愚私仰
希鑒照不盡
邢知吾親家
成縣主陡爾痰殂應門孑然幼童其子弟無一在宅者
棺木至今無尋覓處可嘆也昨募公為懸四五十金以
購亦寂寞之應兹敢專价同公差人求之貴邑仰祈尊
慈即諭門下人為一區處得見成及出懸價外者為上
外封二十金為僕賻助者差匠騐有即付價以来餘當
縣中補之也瑣聒仰惟丈仁心軫念幸速留神促价馳
復至祝至禱
崔樅忩計部
久懷德誼聞問為疎仰惟門下優游計部培儲軍實古
稱避世金馬門不啻過已何羨山林之廢棄乎然山園
漸有構營日涉成趣一枕羲皇理亂不知莊周蝴蝶之
喻似猶多栩栩上下為夢與醒也翁故有道氣者以為
如何丘生情真可憐已區為之所力懇收錄送府考矣
彼其父原無辜矧此子有志文理疏通儘可望為渠父
旋鄉井地此時司府當路皆尊貴同年倘念舊子民數
年糊口於四方煢煢野鳥之状慨一援手焉俾此子幸
卒得成渠舉家世世當不敢忘所以為報矣僕故敢貪
天功如尊云云乎千里對談不能縷悉願言為國珍愛
是祝
沈東華公祖
敝邑兩税銀糧舊皆不煩督責而完今以連歲荒旱辦
納為難非頼刁父母公百計寬恤小民之棄廬地而逃
者幾無孑遺矣秋初荷德意踏勘蟲災計承委君早已
聞諸臺下何迄今未見行文寬免也伏惟老公祖慈惻
再下德音俾邑父母竟得緩征以成其撫摩之仁以聯
属無知赤子心歲已云暮撫臺公祖處即不敢望别有
拯䘏儻尊弟於屬内州縣調劑一緩急之令彈丸邑窮
氓不孤引領之私誠無量安戢功德也直一二黎庶知
感誦哉闔邑士民無緣上逹此區區屢托代陳冒昧凟
聽惟照察無他幸甚
葉臺山宗伯
某東海鄙儒也憶昔仕隠金馬門自舍弟從明德遊始
獲荆識自兒曹誦讀雄製始日習有德造道之言而私
心切嚮往焉然一跧伏山阿適鹿豕性率不敢作長安
書寓聞問溷通顯用煩裁答謬以為山林體宜爾也小
刻粗成不謂從交遊輙逹台垣既辱賞鑒輙賜名言奬
予盖自端肅公以下悉知感戢直金石得以鄭重流耀
無垠哉敢敬專使馳謝諸惟照察不勝榮慰
王莘川親家
舍姪完親弟將釋重負親家亦為我喜乎非知我生我
者未有念及此者也適檢笥得前馮琢庵康驤漢為亡
弟記遺財物單并成父母用印記季岱石靳母舅郭黨
諸君及各宅周親同盤弟宅實在遺貨冊簿方緘於磐
石親家覧且希為親一驗收明吾心跡又偶得弟遺詞
絶筆感今思昔不覺淚下敢緘以奉覧便中幸逹知吾
丈見之丈夫意氣惟求天知非知我者不敢一披露也
蘧使旋正值冗匆附謝不盡
王百榖太學
僕自通籍京國從四方交遊獲諗大雅久矣乃日奔走
署役鞅掌簿書欲通尺牘以問無繇也昨冬貴鄉吳蘭
洲過我遠辱分貺佳箑深感注存亟未能率以修候抑
以不事圖書人無可請教於有道前耳兹跧伏海濱偶
摘古帖輯先大夫愍章遂而成帙敢謹取正於左右儻
足賞鑒願慨賜品隲一二語於編左此帖當藉以遠傳
矣諸不敢遽請者以涉未同而言也極目駐雲不任景
仰
王莘川親家
舍妹夫谷右軍仁軒塗殯卜地於兹十又七年矣今幸
得佳城前面自艮通巽兩層龍砂灣抱明堂寬净横有
兩枝河接自西南来河遶抱歴申乾環過作玄武水酷
似先君之塋其後水北起高阜數層貼身一大道闊丈
餘灣抱此地而南下其遠砂北又總綿亘一千里長堤
誠上地也今已作垣點穴壬丙向在垣心鄙意艮龍遠
来凢三大起落頭逼東牆外博換坎山遠而且遜其高
處砂即清秀蜿蜒可愛亦稍離遠穴情似當偏右不必
拘泥在垣之中親家以為如何幸明教之又葬期韓秀
溪已定於四月十八日午時不知然否幸尊以六壬卜
其穴之宜天地人三處弟業囑其從人以人倫妙選雜
通書臺歴决其時盖弟只有秀才炳一甥而舍妹但倚
弟為之所以徼福利坐是惓惓懇懇就正有道左右云
開壙伊邇撥冗裁答至祈至望
王霽宇親家
十年積有欲言一晤大半忘却懷仁返轡徒切悵然想
今節鉞已扺蜀境矣老稚歡迎思徼安戢之福奚啻和
風甘雨哉知台臺所以覆露之必有以踰其望矣諸葛
孔明張乖崖治蜀以嚴奏績妻父欲變其俗幾至激變
是在善用提衡耳不癡不聾難作家翁蠶叢魚鳬地何
不可為鄒魯哉千里寄聲欲言不盡
徐守吾兵憲
惟門下有專城之寄則著保障之績有鎖鑰之託則成
鎮定之烈真足為世講枌榆光也苐遼海地瘠遠稱絶
徼以資望聲庸其將腹裏膴籍乎幸取道過我以叙闊
懷弟自予告散髮山林與鹿石狎真有付理亂黜陟於
不聞者種種懶態何足齒及顧辱注念加之珍貺其何
以為報也使旋率此言謝石刻初成摹搨日衆率未全
帙為人索去今借装潢成藏之書笥者一套先呈覽教
倘果當尊意不妨更專致上也䟦語多尚未鐫翁丈亦
肯一留神慨給數言此帖當益增重矣又頃聞賈春老
道山海關有先少保公專祠老丈從而新之感慰之極
不覺欲涕敬率子孫北向九頓謝苐碑額未審立於何
時上刻何字乞尊諭便使摹賜一閱何如不報之施容
專申謝臨楮依依不盡
程肖峩掌科
久不聞問懷悒良切暫得林居天倫叙樂奚必出入青
瑣之為榮哉一時憩息八方瞻仰願言加飡自玉是祝
聞丈於貴郡東南隅營築山園令人不覺神馳弟亦夙
有此癖今已新成物外一區何日得杯酒相過以攄十
年相望意氣乎率便附候希惟崇照
王儆恒父母
敝縣地近瀛海但遇雨澇即接泛濫潮水多成斥鹵之
場四境上地亦實無幾土瘠民貧原不足稱中縣國初
有見於此以一畆九分作一畆起科故今猶明載原額
徵糧三千八百三十九頃有零嗣後遷徙小民既多每
一清丈反行攘據湮沒遂將七千三百餘頃小地每畆
起科徵糧然視他縣糧頗稱輕毫無雜差銀洒𣲖其中
又頼祖宗良法三年一審編均徭酌量丁口貧富有身
家者當徭役不拘地之多寡種田地者納徵糧外但輪
辦丁站坐是每年苟完徭税公私便之盖門差徭役雖
重實審有力輪當劑量幫貼得法亦自不至包賠若丁
銀原輕必自九則戶以上逓加貧富斯稱均平未可减
而加之地畆重為貧民種薄地者累也大都丁銀隨各
戸等則出辦則輕而易加之窮民地中出辦則重而難
門差坐上戶及有資夲家則易完可濟催徵緩急責諸
下戸無生理編氓則難追動至拖欠逋負小民但株守
田土尚有不能完納賦税又可從而加征徭銀俾照地
當差乎今有神奸數十年来謀避大戸每遇審編年分
輙出告擾要比照上縣行條鞭法一切徭役銀兩均𣲖
之地除免有家事重資夲者偏累力田小民欺上愚下
無非自為至欲將八則戶以上丁銀减却亦𣲖洒地中
不曰一縣徭役各項銀兩歸地畆實加幾分而但捻少
𣲖丁銀一欵曰一畆不過加三四釐一時哄瞒無知日
後加銀誰出老父母初下車固未悉彼為一縣之蠧善
良之讐也竊聞隣縣今苦條鞭者云每畆加銀至四分
有竒但有十畆出銀四錢餘而加耗雜費不與焉回視
平日每畆止需銀一分八九釐完納難易可知已然又
依舊僉上戸收頭官不敢雇覓無身家者莫不悔誤告
變法無訴免處殆不啻若桎梏矣恭惟老父母高明仁
慈深軫大戸賠累目視今之新政體悉此軰周至而窮
簷無告以人養地小民似尤當加意體念之未可益以
徭差銀兩也倘以大戸自前審編後有五年勞苦亦但
於審編時陞擦存留速准更替耳自持太阿誰敢為奸
况審戶舊規事有把柄似與創行新法不侔且地未預
定肥磽等第卒然按數𣲖銀以求孚人心免異議難矣
事求妥當經久斷非匆劇可成不佞世居斯土誼關休
戚仰惟台下虚心愛民惓惓議法無非欲安闔邑赤子
於袵席冒昧上言伏為垂鑒無他姑仍審編或請以歴
城五等例查明額地約於期年後徐行此法未晚也盖
以原不能多收之薄地責必不能力辦之重徭老父母
調停委曲或稱完課數年喬遷後萬一有誤認美意推
行者將見逃亡日甚逋負日增無復望年完一年錢糧
貧富且同盖矣謂小邑何謬語實為老父母一掬忠謀
不盡欲言猶容躬致
關明吾親家
時序易邁聞問久疎實以弟僻處林阿專使南征道阻
且長為難更乏順鴻耳白下山林佳麗自古偉之親家
特此藉重與六卿諸大老共為朝廷倚毗其風流意氣
殊令人景慕不可謂非志得道行也春日融和多福維
新適有舊役史過家之便率候起居并申積私朱明將
近惟加飡避濕戒家人少食南麵是祝千里寄聲書與
神馳不盡欲言来使應悉
袁存庵大恭
惟尊養晦丘園殆周一紀時某在郎署屢述再造吾邑
德政詢之銓曹曰未見兩院揭薦問之令親王老云行
當白之相公及當路乃竟久隱山阿茫茫不知其觧兹
方喜光復舊物謂開府可計日猶妄念在敝省也何為
公車旋出旋入豈欲避明春少年按老甲搜索乎在門
下見幾而作自不失為高品第悠悠世情人無可否何
以風有位飭吏治也僕最不肖從水部謬調屯司誤委
鼎建夀宫盖人避穆宗昭陵黜罰而強以責成之者乃
日為有力牽擾撓亂而幸而工成旋獲予告以歸今且
年躋耳順矣父母亦與我能拙宦否某歸里無所事事
課讀外營一山園日多長者車聚談何日得奉尊顔於
此十畆宫叙平原飲乎據便端候不盡縷懷
郭明龍宗伯
某在京雖未頻奉德教然間挹清光及念亡弟述尊清
節苦心盖私竊仰止久矣乃弟曦薄福不能久侍台垣
忽淹泉臺遂十年所向因小姪幼稚未足任大事兹定
於臘内安厝敢乞大章表諸墓道俾弟得藉以不朽存
殁之感也行述姪鳳自上惟尊撥冗賜教不任翹企悚
仄之至
徐鍾岳公祖
恭惟台臺秉憲一方譽髦斯士藻鑑明而敷教寬諸生
感德如出一口兒龍既叨首錄兒麟遂仗登科士重知
已其將何以圖報也某自放棄歸里率不敢通候當路
矧以憲臺清肅正值引嫌之日坐是雖斗山在望未敢
漫然一申候私兹場屋事竣兒麟書来述尊詢及不勝
感仰特專使馳謝并申積懷外具菲儀聊以將忱伏惟
麾存榮藉不盡
鄭寰樞大令
某自予告歸里日課兒曹讀書無復用世志盖十年於
兹矣兒麟三走棘圍不勝卞和之激今秋叨遇翁丈曲
成備鄉薦數知遇之德不啻生成之恩當如何以圖報
也兹来謁謝幸據其原卷而終教之俾獲寸進庶或不
玷門墻言出肝膈仰惟崇照
康驤漢侍御
頃專使奉候想已遣回矣伏念吾丈性質忠實議論慷
慨今籍臺諫知獻替建白必能言人所不敢言為朝廷
重然吾夫子訓有言行危遜之别又古人特願為良臣
是必有出世之見者似不可不在念也盖談天下事惟
求有濟及人雖未必聽而吾言終不可少者耳外此過
激總非正道若彈劾人無論大臣須存忠厚務俾當者
心服若鄉先逹舊公祖萬萬當以時套為鑒戒也僕於
門下夲髫齔交不直世講親誼面談尚未有期千里寄
聲不能常語尊見以為何如
刁紹東武陟
惟明公之在吾縣也清德可質鬼神仁政遍及貧餒士
民感戴殆浹肌淪髄矣偶聞終制而起極望復来下邑
乃先有除拜欲調不果者人士殊切懸念也恭喜榮補
豫地道里雖近實為隔省願見之私何日其可遂乎前
承為小兒注念不能輙覓便鴻申謝内轉倘特為迂道
一過我乎山園增築業已成趣矣甘棠馥馥徒縈我懷
耑使肅陳感仰何既
王儆恒父母
昨有事於城東南三十里隴畆一望水鄉無復種麥之
望間存高禾數叚亦俱黃萎不堪而棉已墜苞秫秀不
實矣誠從来未見光景冬春荒歉可慮哉無論貧民無
擔石儲即僕三五小莊早相繼告匱前仗尊慈申災上
官何久不見報而亦不聞接踏勘者也敢乞特奏記文
郡公祖轉懇撫臺公祖早具䟽請恩䘏庶或有蠲緩賑
濟小民免流離逃竄乎僕於大司農有舊行當作書從
臾之然非奉旨則部難劑量題覆以行萬希留神一方
蒼赤幸甚
趙南渚司農
敝縣蕞爾下邑地瘠民貧豐歲尚多不足餬口者今年
春夏旱亢自六月雨連五十日不止而又加之以四来
溢水陸地乘筏花禾盡沒不知吾民其何以卒歲也見
今已紛紛南徙就食縣公意欲議賑苦倉粟先發不敷
支用又恐明春無所以羈留孑遺者非得翁鼎力上請
特賜民田租之半則煢煢吾子展轉流移狀其曷忍言
撫臺公祖聞業具䟽為民請命矣仰惟尊慈亟為題覆
分别拯救以慰蒼赤懸懸之望答邑父母諄切德意不
勝感荷盖自古謂救荒無竒策以發賑煑粥徒粉飾吏
治負朝廷浩蕩恩無益百姓且以今待哺之民猶徵税
其必逋之賦使有家可戀者賣子鬻妻無家可係者各
速逃亡明年虚蠲名色其誰享之此大膠柱不通之弊
高明必有概於中矣乞賜實圖生靈幸甚
集玉山房稿卷九
