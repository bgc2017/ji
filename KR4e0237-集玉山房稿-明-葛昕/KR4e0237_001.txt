集玉山房稿卷一
明葛昕撰
疏
壽宫營建事宜疏
題為欽奉聖諭事准禮部咨該本部題萬歷十二年九
月二十一日司禮監太監張宏等傳奉聖旨朕奉兩宫
聖母閱定大峪山吉地茲仰奉慈命遵皇祖故事預作
壽宫一應營建事宜禮工二部會同擇吉日來行欽此
欽遵恭捧到部臣等查得嘉靖十五年我世宗肅皇帝
預擇壽宫旣得吉兆隨即命官營建規制盡善福祚無
疆今我皇上&KR0790;謀遠識親卜大峪山吉地復恭奉兩宫
聖母閱定為萬萬年壽域隨勅臣等會議預建事宜仰
見大聖人之作為同符皇祖超越百王乃卜世卜年之
洪基而非尋常營作所可擬也臣等祗承綸命敢不殫
心經畫仰贊巨典謹遵照嘉靖年間事例參以今所應
行逐一議擬開列上請恭候聖明裁定節奉聖旨是伐
木祭告遣公徐文璧興工告九陵遣公徐文璧朱應禎
侯吴繼爵郭大誠蔣建元伯王學禮劉應元衛國本王
偉天壽山駙馬侯拱宸后土等神尚書楊兆各行禮欽
此該本部擬奏差官處辦木植磚石物料及工匠夫役
等項徑自題請施行臣等卷查嘉靖十五年預建壽宫
經費浩繁規制物料俱候内外重臣親詣天壽山規畫
會計議處具奏所據處辦錢糧工匠等項及本部應委
司官合行事宜相應急為議處仰惟皇上神謨宏遠睿
思精詳法皇祖之弘規承兩宫之慈諭特勅臣等預建
壽域誠足以培億萬載靈長之慶一切營建事宜該臣
等遵奉成命已會同禮臣恭照嘉靖十五年事例將開
山興工吉期并應差内外大臣已經具奏題恭候聖諭
欽定職名其科道兵部司屬錦衣衛内官監等官移文
各該衙門聽其徑自題請至於各項物料數目合遵先
年事例候欽命内外重臣會同科道等官親詣大峪山
督令官匠人等踏勘從實會計前來另行具題外所有
臣部總理工程提督工程并催儹物料兼督大石窩等
處堂上官亦均候聖明裁定其應差司屬官員及議處
錢糧木石磚瓦等料并工匠夫役應行事宜議擬列欵
上請合候命下臣等欽遵施行其有未盡事宜仍聽臣
等内外大臣會同酌議具題
計開
一議分職掌照得大工工役重大司官湏委任分
理各有專責庶便考成所有本部司屬合無一一
分𣲖職掌除本司掌印官臣昕管理錢糧不時往
來工所調度一應工役其常川在工騐收木植磚
灰石料催儹夫匠管理工程似應差委司官四員
山台兩厰管造粗料司官二員神木等厰收發木
植司官一員大石窩馬鞍山白虎澗開取石料及
燒造石灰司官三員瑠璃黑窰燒造磚瓦司官二
員大通橋查發磚料司官一員其臨清燒造城磚
通州查發磚木即劄委本處註選司官各行管理
不必另行差委以滋煩費
一議處錢糧照得工程重大支用錢糧自當浩繁
今查本部節慎庫見貯屯田等司堪動料價事例
為數不多合無先儘見貯銀兩支用其各省直拖
欠本部各項解京錢糧應照先年差委司屬官分
投守催但恐於各地方未免騷動今次合只嚴行
各省直撫按官勒限將各該司府節年拖欠匠價
料價并見開事例銀兩除蠲免奏留外上緊盡數
催徵按季作速解部接濟臣等多方撙節務期有
濟如再不敷仍查照嘉靖年舊例具題勅下戶部
兵部查發協濟庶錢糧不致缺乏而工程可為永
賴
一議查處木料為照工作肇興首莫要於聚材本
部各厰舊存木植近因鼎建慈寧宫殿及添脩龍
蹕殿等處將收貯楠杉鷹平取用數多見存數少
即今大工需用柁散等木除照例𣲖行各商買辦
外楠杉等大木合先將各厰見存者委該司官會
同内監酌量取用一面仍移文川廣等處撫按官
查照先題數目陸續催解前來接濟再照在厰木
植徑運大峪山工所道路窵遠為費不貲合無行
内官監差掌尺寸官作在於各厰查照原估棟柱
等項照數截成粗料方行運行赴該工出細遺下
頑頭木屑即盡發瑠璃兩窰燒造瓦片庶於工作
兩濟
一議採石恭照壽宫興建惟用石料數多而開山
鑿取拽運更艱查得嘉靖十五年各項石料俱在
大石山窩馬鞍山牛欄山等處開取即今應用石
料仍應照舊在於各山取用合無先差監部官帶
領匠作前赴各山勘騐分别青白石及白玉等石
某塘堪充某料預為會計多召匠作分塘照數開
取先儘地工所需刻期開出聽運務要堅細合式
期濟實用
一議燒造磚瓦照得瑠璃等窰并蘇州臨清等厰
燒造磚瓦往年率有粗惡不堪應用雖節經移文
嚴督如法燒造猶自玩習如故今鼎建壽宫非尋
常工程可比前項各料合行内監并各厰委官查
照先年式樣務要澄漿得法火力俱足體質堅細
各記窰戶姓名以便查考其大通橋張家灣磚厰
本部即行該管司官將見積各項磚料查明呈報
聽候運用不足數目仍照先題事理行催蘇州臨
清等厰照數𣲖運立限解赴前來應用又查得昌
平州迤東地方先年原有窰座俱曾燒運上用磚
瓦其道路去陵頗近合無多招窰戶即於該州地
方採取細土如法燒造務期精堅合式仍聽各窰
戶自運工所騐收與臨清黑窰各磚相兼應用尤
為省便
一議燒運石灰照得磚石所需全賴石灰為數頗
鉅若騐收無别則弊竇易生查得馬鞍山燒運灰
色潔白軍莊灰性稍次且道路有遠近價值有多
寡合無以十分為率軍莊止准燒三分嚴行該管
司官各另給號票運送監工官處對票騐收原䭾
不得卸地堆積以滋守候等弊仍不許將軍莊灰
充馬鞍山白灰及將沙石插和希冒價值違者管
工官從重䆒治庶宿弊可釐而灰皆實用
一議均買辦照得物料有貴賤價值有盈縮本部
雖有會估尚有開載未盡者一遇𣲖僉買辦各商
遇有利者鑽刺承攬無利者展轉推避今值大工
興建預支銀兩動以萬計若不議擬畫一不惟錢
糧難完抑且有妨工務合無查照先年及今惜薪
司柴炭事例將本部鋪戶分作四把中間審其家
道殷實及有行止者一二名為首衆各連名保結
每遇關預支眼同赴領敢有侵費而同把不舉首
者坐令均賠庶苦樂相當永杜規避錢糧可濟實
用
一議取車輛照得装運木石等料車輛在灣厰責
令通惠河郎中差𣲖在内厰分撥見役車戶承運
但本部及灣厰原額官車數目不多分運石木不
敷應用查得嘉靖十五年舊例原額𣲖取直隸各
府車戶装運合無仍行各該巡撫衙門轉行順天
眞保定等府附近州縣僉𣲖車戶報部仍候本部
明文至日方酌量解部應用亦不得一槩濫行𣲖
擾其運過脚價照估散給完日先期發回庶輸運
有濟工作無悮
一議處匠役照得大工興作木石瓦撘等匠合用
數多遽難召集查照嘉靖年間事例隨工匠役行
戎政衙門及五城兵馬司宛大二縣拘集其開山
石匠行順天眞保定等府州縣僉解合無將前項
各匠俱各照例在内仍行戎政等衙門多方拘集
在外應取開山石匠仍行各該巡撫催取解部俱
要精壮藝熟者方准收用本部照估給與工食各
匠夥内令推有身家行止者准作頭役便於約束
衆匠其承領工價見工分給仍嚴禁頭役侵尅俾
各匠趨利赴工方為有濟其大工興建之日民間
私工不許占恡匠役有礙拘僉仍行各城巡視御
史出示曉諭
一議處軍夫查得嘉靖十五年營建壽宫兼脩七
陵至用官軍十二萬更番應役今建此大工合公
同内外管工官估用軍夫若干照舊例咨行兵部
行移京營摘撥赴工應用其永鞏二營摘撥殺虎
手并見在各朝房看守錢糧軍人巡山防山要務
嚴謹不致疎虞仍各免其撡偹其京營軍夫俱聽
提督工程官及兵部司官點閘同工部司官量工
撥𣲖與本部募夫相兼供役仍照例給與鹽糧造
冊送戶部關支
一議支銀兩照得夫匠之在山工旣離京窵遠薪
米不便照常等候出給實收不免有悮工作合照
先年事例給發預支銀每次二三萬兩差官解發
昌平州寄庫聽候提督大臣按月酌量給發放支
陸續另發接濟該工司官仍每半月出給實收一
次赴監視工程科道掛號每一月開具揭帖送提
督大臣并呈本部查明照數扣除每季終該工清
查出給數目仍該找給銀兩若干報部以便筭給
年終通將給過錢糧造册奏繳
一議處供應照得在工諸臣駐劄山陵非歲月可
計俱應量給廪餼但昌平州素稱凋疲一切應付
俱責令處給勢必不敷合無移文順天撫按衙門
查將偏僻州縣驛傳及無礙銀兩酌量𣲖發該州
協濟每年終各將𣲖取解送過數目咨部查考庶
免偏累
一議處軍夫匠作止宿處所照得大工興舉人人
露宿原無室廬倘遇風雨何以存息合無咨行提
督并天壽山内外守偹許於紅門内外近工遠樹
處所聽居民人等隨便撘設浮鋪出賣飯食其做
工軍民夫匠或二三十名亦許撘蓋席舍一二間
居止如敢有棍徒生事搶騙嚇詐財物者悉聽巡
視官校訪拿䆒治
一議取水泉照得山中水泉甚少軍民夫匠屯聚
萬衆仰給於水時不可缺查得嘉靖年間興建壽
宫旣截取河流復多開井眼合無行令内外提督
等官督率欽天監官相勘附近工所地方但於龍
脉無礙處所即多方開濬井泉務足軍民夫役朝
夕汲用統乞聖裁奉聖旨壽宫營建事宜旣議停
當俱依擬行總督工程命卿楊兆提督工程何起
鳴催儹物料等務王友賢各照例領勅管理
議酌開納濟工䟽
題為遵明旨酌開納以濟大工事照得萬歷十二年二
月二十二日臣等因恭建慈寧宫殿將來預建壽宫合
用楠杉大木題行採買及緣經費重大庫貯詘乏臣等
議開納事例以濟各項列欵候酌議另行題請奉聖旨
是這木料着該省撫按官多方採買陸續解進以應大
工急用毋得遲延誤事亦不許加𣲖擾民欽此欽遵除
楠杉等木咨行各該撫按衙門採解外所有開欵事例
臣等謹將本部戶部見行事例及先年開納文武職官
監儒吏承等項會同吏禮兵部細加酌議停妥俱於選
法無礙相應遵旨開欵上請恭候命下本部出給榜文
曉諭在京者不分寓居土著依親探親等項俱准通状
赴部取具鄉官印結先行給帖納銀一面移文各衙門
及原籍官司查明給與劄照并通行在外各省直行令
各項人員親賫銀兩赴部上納有願於在司府州納銀
并丁憂歴役未滿情願欲納銀兩者俱一體准收不許
留難罰紙致阻告納之途仍咨南京工部遵照題奉欽
依一體通行開納各項銀兩俱照季終類總解部各該
布政司及直隸府州以文書到日為始置立循環文簿
二扇將納過員役日月姓名銀兩數目逐一挨填明白
比照本部催徵料銀事例選差的當員役按季賫送本
部倒換稽查仍照例置簿一體填寫送巡按衙門查覈
所有收貯銀兩各地方官仰知大工需用甚急不得擅
留别用如各司府州錢糧不能應期催徵仍將例銀那移
扺數不行按季解部者悉聽本部參究本部仍將納完
過各項人員類開文簿各一扇咨送吏部兵部查有詐
偽等項情弊不問已仕未仕嚴行各該官司追究詳奪
以憑從重參治再照前項事例臣等緣本部錢糧萬分
缺乏乃借權宜之策以濟一時之急候前項大工完日
本部即行奏請停止伏乞聖裁奉聖旨是
請罷開礦峒疏
題為懇乞聖明順天心收地産以助萬壽大工以拯良
弱窮民事該順天府房山等縣民史錦等奏稱水峒等
處産有礦銀奸民掏竊獲利甚多乞要比照嘉靖年間
開礦事例設官公取所獲之利官四民六分收上可少
助大工下可拯救窮民等情奉聖旨該地方礦峒應否
開取着撫按官上緊查勘明白具奏該部知道隨該順
天巡撫都御史張國彦巡按御史張文熙各題稱會行
該司道督同各州縣正官親歴水峒兒等處踏勘似難
議開仍將各峒口照舊封固嚴禁偷穵欽奉聖旨工部
知道臣等看得銀礦之在各山封禁已久不許擅開蓋
不惟恐民競利易以釀亂且地近陵京外接邊境利孔
所在隱憂可虞况得不償失終難濟用今該巡按官會
勘立請禁止前來誠老成長慮之見相應依擬合候命
下本部移彼處撫按官將前項各峒口仍照舊封固嚴
令地方官不時巡緝毋致奸宄潛聚以啟它虞以後小
民敢有再如史錦等擅自假公奏擾者即便嚴行究治
庶奸徒屏跡地方無擾矣奉聖旨這礦峒旣難開取罷
議恤運車疏
題為畿民節辦車輌萬分艱苦乞賜矜憫從長議處以
銷隱憂以固根本事該順天府尹徐元泰題稱前事欽
奉聖旨工部知道臣等卷查嘉靖十五年預建壽宫舊
例𣲖取順保等府車數至五百餘輛比時尚稱不敷今
次在順天保定等府各止𣲖車一百六十輛蓋以元宫
重大首賴於石非車不能輸運至工議將各府隨到車
輛與本部額設車輛相兼載運迄今尚未運及百之一
二本年二月二十六日該本部右侍郎王友賢詣大石
窩等處駐劄經月查催石料目覩車輛數少恐暑雨届
期載運不前具題催儹奉聖旨這車輛着該州縣上緊
解送應用不許遲誤工部知道欽此照得預建壽宫全
資於石而轉運到工必資於車今次所𣲖車輛較之先
年不及少半蓋緣先朝廟殿工興民間稱苦莫過於車
而臣等深鍳往轍恐其重累貧民旣捐料銀又捐事例
咨給於起車之日處之不可謂不厚及車到之日又給
預支以免賠累每車每運自石窩往返七日每車折四
丈上下即得銀十五兩運價尤不可謂不優輦轂之下
耳目自在豈有用民之力而不曲為之處者該府軫念
民瘼真若痌瘝在身謂運石𣲖定車輛無容别議言之
誠是又惟恐大木將來仍復遺累預求停免相應依擬
合候命下本部移文順天保定等地方作速通將原𣲖
運石車輛趁此未雨之時俱限十日内催解到工將估
定應用石料刻期運完盡放歸農决不久羈以妨民業
其應給脚價查照原題隨運隨給亦斷不令時刻守候
至於川廣大木到灣之日止責成本部在官車戶陸續
載運并不復行𣲖擾該府仍通行出示張掛曉諭畿民
有車之家各要安心作速赴工運石以後惟聽其往來
定不復行僉𣲖時當營建之初委實惟石為艱該府亦
必同心共濟不得延緩後期以致悮事則民力不傷而
大工攸賴矣奉聖旨是以後運木車輛你部裏臨時酌
處母得重累畿民
酌𣲖文石疏
題為恭奉上旨傳宣等事准内官監揭帖開稱萬歷十
三年五月二十六日御前覧過濬縣并三河開取到花
斑石俱不堪用本日奉聖旨還着徐州開取有花樣堅
美的來用神領山白玉石㨂選好的相兼應用欽此本
監於二十七日覆奏奉聖旨是工部知道欽此欽遵為
此合用揭帖前去工部行令該司欽遵明旨前去徐州
開取就彼成細前來應用等因到部送司除神領山白
玉石即行差官督匠開取以後相兼應用外卷查嘉靖
十五年預建壽宫合用花斑石三千一百塊即分於濬
縣徐州採取後因應用不敷又復分𣲖徐州濬縣等處
採辦本部各差官分投前去公同各該撫按及兵偹并
府州縣掌印官選擇匠作開取解用今准内官監題出
合用花斑石共四千九百五十塊相應酌行採辦臣等
看得前項石料旣奉明命於徐州開取敢不祗承德意
以壮億萬斯年壽域但念徐州地方南控吴楚北接齊
梁水陸衝繁轉輸要會實國家襟喉重地節年以來頻
遭水旱災傷小民嗷嗷待哺蠲租賑貸倉庫空虚即今
多方安戢猶恐不足以奠民生而妥民志若一旦將此
數千石塊盡責之營辦不惟造辦不前躭延歲月有悮
工作抑恐經費不貲煩擾地方民窮怨起隱憂可虞其
如皇上愛養元元戢寧方夏之意何况美材難得即今
并工盡力於此一處求之恐亦未易以取盈也查照嘉
靖十五年皇祖朝預建壽宫需此花斑石料亦於濬縣
三河等處兼取選用至今在寳城殿宇者一體堅美此
皆臣等耳目之所睹記是先年採取未嘗獨於徐州而
濬縣等處亦在所不棄也茲者大工取用此石合無再
照舊例將内監開取石數三分為率徐州量𣲖一分其
餘仍於濬縣三河遵化等處着落各該地方官親至出
石處所開求前石務要花樣純全體質堅潤本部仍分
委能幹官員題請前去各該地方會同彼處撫按及司
府州縣掌印官選擇高手匠作嚴行催督務照發去尺
寸各細心揀選開取其不堪石料不許混開開成選中
即在本處琢磨成細上緊陸續差官管解前來應用庶
石料四集大工易舉徐沛凋疲之地不至重擾我皇上
億萬年之慶彌衍於無疆矣奉聖旨徐州地方旣稱凋
疲這石料准開取一半解用其餘濬縣等處協辦合用
工食你部裏還與設處毋致擾累小民
議取官木以濟工用疏
題為欽奉聖諭事案照預建壽宫工程重大節該本部
題奉欽依楠杉大木鷹平條槁行川廣蕪湖等處採解
其松木五萬九千五百餘根例該召商買辦隨經批給
鋪戶耿應禎等分投收集續據各役告稱張家灣等處
并無客木即往山西産木處所收買經過五臺縣河門
口地方見有漏抽入官長皵木四千餘根松木二萬八
千餘根召人認買變價濟邊又有在山内木大小六萬
餘根告乞查處等因隨該本部移咨山西巡撫衙門委
官查勘回稱五臺縣河門口堆放木植果有三萬一百
九十二根又據部差舍人吴大經禀稱本處木料除河
門口外各山尚有六萬餘根又據本處客商李希䕫等
告稱五臺地方見在松木三萬有餘乞批拽運等情臣
等看得大工物料節奉明旨着上緊辦造川廣大木雖
已𣲖採而柁皵松木召買頗難各厰正值匱乏尤宜急
行措處今五臺縣既有存積木料數多又經咨行山西
巡撫衙門查勘前來相應題請合候命下本部移咨山
西巡撫都御史轉行該司道官督同府縣等官即將前
項入官松木照依咨開堪用數目給文差官管解赴部
以濟大工之用其水脚酌量地里估計合用若干就於
該府收貯本部事例銀兩募夫拽運前來不得分毫𣲖
擾小民其各商原報在山松木聽令原領有本部批文
者許其入山自運前來不得阻勒解到之日仍聽本部
揀選照估給價收買應用庶木料有偹而需用不乏矣
奉聖旨是
請罷助工之令疏
題為傳奉上旨事該内閣逓出揭帖該文書官宋坤口
傳聖旨夀宫工程浩大未有次第應用錢糧數多聞嘉
靖年間朝殿等工撫按官各進有助工贓罰銀兩工部
還查見在錢糧有無足用助工事是否可行明白來說
欽此臣竊以帝王舉事貴圖億萬年之業尤貴得億萬
姓之心大業集而民心不失斯保世滋大享祚靈長之
道也我皇上乘乾履泰鼎建夀宫中外臣民翕然欣戴
其於億萬年之業固已預圖之而於億萬姓之心亦佹
得之矣臣等職司邦土義切急公即帑藏空虚未敢言
詘而委曲措處亦已用至五十餘萬金矣今元宫重地
幾已垂成而殿廡諸工尚無次第乃聖心遠慮俯詢錢
糧又欲倣嘉靖年間助工之例以足工用臣等仰奉睿
謨亟宜乘此清問援例請助以濟大工但臣等反覆深
思有未敢以遽請者蓋海内地方與昔殷厚不倫又畿
甸山陜災沴頻仍大江南北洪水横溢而蘇松兩浙復
以杼軸苦湖貴四川復以徵材苦江西以陶噐苦河南
以版築苦滇粤以用兵苦諸邊以備宼苦撫按諸臣仰
承德意不敢多事以擾民而所貯贖鍰些須藉以佐公
家之急故外之不繼且内焉是資甚則有咨行各部求
權宜以處者又其甚則有請之内帑求頒給以濟者此
豈不知廟堂之上財用之不足哉誅求已徧計無所出
耳茲一旦而以助工之詔傳之四方撫按諸臣其勢不
得不責之有司有司未必皆賢萬一奉行未善借言明
旨公肆科罰株連波及逮繫責追纍纍道路竊恐大工
未必濟而且重遺我百姓困也不大為聖心所弗安乎
臣等區區之愚伏念預建壽宫乃國家重大吉典正臣
子畢力供事之秋必使財不費而工成役不勞而事濟
方為忠愛之完畫恭查本部庫内積貯尚有事例銀六
十萬金儘足目前支費將來若復難繼自當查例上請
借用惟期不至悮事臣之責也何敢他諉伏望皇上俯
從本部之議容臣等漸次經理務在勉圖成功光弼盛
典無以費鉅而煩宸慮無以財詘而藉外鍰則億萬姓
之心膠不可解而億萬年之基亦因以永固而不替也
臣等不勝惓切祈懇之至奉聖旨朕念工費浩繁財用
不繼欲照嘉靖年間事例權宜措處你部裏旣這等說
且着用心經理如有不敷預先查議題請以濟大工
請增大料運價疏
題為議處大料運價以甦車役以重吉典事該督催物
料本部左侍郎王友賢咨據車戶楊福等告稱前事臣
等竊謂役民以力者必使常有贏餘俾利有可趨不必
驅民以法而民自樂於從事本部向於車戶一欵當大
工創議之始未暇計其装運大料多用騾頭撘掛之苦
漫然責以拽運雖比照舊時會估量行議價中間委屬
虧累如大石窩運價僅足供草料飯食之費如遇改轍
車撘掛即亦稱困至馬鞍山運價則又不及大石窩遠
甚况今明樓全料俱在本山尚未運到十分之二三衙
門車戶寧受比責竟不肯往役垂涕訴告咸以大料價
少虧苦為辭若不及今速處將來必致悮事合候命下
本司掌印官仍會同監視工程并厰庫科道官及見工
司官將大石窩大料自十一丈以上至十六丈俱各比
新估量加脚價馬鞍山運價即照依大石窩事例一體
給價以濟燃眉之急其餘大工應用一切大料等項運
價原無定估者容臣等臨時酌處給價務使車戶不致
虧苦通候大工完日即行停止後不為例如此不惟京
灣車戶樂於載運即四方車戶慕利而來者衆矣奉聖
旨是
請廣鼔鑄以佐大工疏
題為錢價騰貴工用不便懇乞聖明俞允量行添鑄以
濟大工事該提督工程本部左侍郎曾同亨咨據見工
本部郎中徐泰時呈稱前事臣等看得國家之設制錢
所以足國裕民頃者本部遵奉欽依鑄萬歷金背錢十
五萬錠每積至三百萬文恭進内府一次又以六分之
五咨送戶部折放官軍俸糧此錢一布小民喜於行使
致令嘉隆舊錢一時停格不行誠以皇上制錢輕重適
宜輪廓龐厚利於民用也乃此錢原鑄有限流布民間
未多即京城内外已苦錢貴况大工夫匠日聚幾萬朝
夕飯食交易利於用此錢而苦於不足亦理勢所必然
者旣經提督侍郎曾同亨咨議前來欲添鼓鑄以便工
費誠與臣等所見相同合無即從所請恭候命下臣等
行令寳源局原管鑄錢員外郎沈修除將欽依限鑄錠
文照常鳩工成造先後陸續恭進内府并續送戶部外
本部另動節慎庫事例銀兩另僱爐頭量行添鑄專濟
大工每月一次約二百萬文解發工所令其搭銀行使
候工有次第夫匠數少即行停止後將動支過事例銀
兩若干鑄過萬歷金背錢若干文造册奏繳偹查再照
目今新鑄制錢每銀一萬兩買辦銅錫煤炸及雜料工
食該鑄錢七百一十八萬文而民間行使率以五文扺
銀一分是銀一萬而得一萬四千兩有餘之用也况錢
數漸添銀易倒換物價且將漸平足國裕民莫便於此
伏乞聖明俞允勅賜施行大工幸甚臣等幸甚奉聖旨
是
議處協濟大工疏
題為大工方殷庫貯匱乏乞賜議處協濟以紓急用事
據監督節慎庫虞衡清吏司主事徐榜呈稱照得本庫
實在應支壽宫銀止十萬餘兩事例停止欵數旣多僅
存數條輸納漸少而四司節年料價各省直拖欠不可
勝計即今内外大小營造工費無筭前項銀兩不敷若
不預為區處誠恐臨期有悮支放呈乞酌議等因到部
送司案照預建壽宫工程重大支用浩繁先該本部條
議工費銀兩先儘庫貯見在料價及開納事例銀陸續
支用如有不敷查照嘉靖年間舊例題請戶兵二部協
濟等因節奉聖旨壽宫營建事宜旣議停當俱依擬行
欽此已經通行欽遵訖今該前因相應議處案呈到部
伏念臣等猥以疎庸荷蒙簡任每見工費浩繁輙日夜
焦思與内外諸臣悉心計議初到部涖事日庫内收貯
事例等項銀兩猶有三十萬之積臣方竊計各省直應
解本部錢糧或可陸續接濟不意數月間一應工料支
用外所僅存者止有前數在各省直應解料價等項銀
兩又且不多臣始不覺驚惶以如此大工之費臣不能
預為計處致有此燃眉之急臣誠無所逃罪臣等復詳
查本部工費錢糧先年原無定額遇有傳造興作臨期
料計數目酌量分𣲖各該地方徵銀解部用剰存積是
以庫内間有餘羡足偹緩急自嘉靖三十五年以後工
作頻興當事者因約一年之費著為定數分𣲖各省直
名為料價每歲額數止五十餘萬兩并匠價等銀通計
不過七十餘萬即今川廣大木抵灣應發運價鷹平條
槁價應找給與夫各司應支發銀兩在營繕司除修過
翊坤宫并弘德殿等處方在筭給實收及寳善門玉熙
宫天壇重城都城千步廊房等處修理支費外若年例
之修倉磚料司禮司設内官監經厰工料與夫苫蓋大
木板枋約該銀二十餘萬兩虞衡司除見辦銀作局水
銀等料寳源局鑄錢支費外若年例之盔甲王恭二厰
兵仗局寳鈔司乙字等庫龍瀝等紙酒醋局料價燒造
磁缸買辦硝黃以至脩理大庖厨約該銀十五萬兩都
水司除傳造舖宫婚禮針工局冬衣鋪蓋併見今筭給
川漆價銀等項支費外若年例之噐皿厰六科廊尚衣
監金簿供用庫柴炭板廂司設監乾清等宫龍床光禄
寺小紅杠丙丁二庫串五絲御馬監白麻馬槽樁料價
織染所藍靛蘇木等料約該銀三十萬兩屯田司除見
應支壽宫錢糧外若年例惜薪司光禄寺之柴炭内使
折價巾帽局靴料御用監御馬監銀作局織染局料銀
約該銀三十萬兩通查各司一歲支費不下百萬兩出
浮於入以致移東就西不勝補凑之苦至於各處未解
料價及事例銀兩在浙江江西則以織造燒造留湖川
貴三省則以採木留順天大名徐州則以採花斑石留
淮揚請留脩堤河南請留修府第蘇松請留造方磚陜
西等處請留賑濟存多於解以致取彼與此日以那借
為事今自壽宫而下内外營造萬不容緩而各項支費
毫不可缺欲照往例加𣲖小民則各省直重罹災困皇
上方蠲内帑以賑濟之臣固知皇上之心所不忍也查
得嘉靖年間建造慈寧慈慶宫及預建壽宫題行戶兵
二部動支草料子粒銀三百四十餘萬兩協濟建造殿
堂朝門等工該禮部等衙門會題借支戶兵二部餘鹽
課銀缺官柴薪等銀四十萬兩及光禄寺召商買料積
餘銀二十萬兩廟建採木等工費又各支南京工部班
匠料銀及南贛橋税廣東椒木香料鹽引雜貨等税亦
以國家之費取足於國家之財而維時當事諸臣亦不
忍坐視同室有待哺之困不篤共濟之義如此也即今
壽宫工料之費已用過八十餘萬而未完工程尚多其
費蓋未可預計外而若臨清之加𣲖磚料瓜儀之召買
木植以及近日各府庫之墻垣房舍暫議停修者又不
與也先該臣部具奏如遇錢糧不敷之日臨期題請議
處等因奉聖旨朕念工費浩繁財用不繼欲照嘉靖年
間事例權宜措處你部裏旣這等說且着用心經理如
有不敷預先查議題請以濟大工欽此欽遵今茲萬分
缺乏之時苟無權宜措處之計有悮於工程匪細伏乞
皇上軫念大工繁重及年例額𣲖并各宫修整事非得
已勅下戶兵二部查例其行協濟惟復以戶部餉邊賑
饑支用不足似難照常協助特令兵部將缺官柴薪子
粒樁棚草料馬價等銀共發四十萬兩南京工部匠班
料價葦課等銀先該本部題發二十萬兩充四川採木
之費後因停免三運前銀未經給發乞今再量動十萬
共凑三十萬兩即行解部以濟目前之急此外容臣等
將先年議開各項事例見今停止擇其無礙選法者并
新議一二欵會同吏禮兵三部議行開納以偹將來不
繼之需如工費少足即行停止恭候命下本部咨行各
該衙門照例議處濟用其應納事例另行開欵上請臣
等非不知國家之財當為國家蓄之且事有司存何得
蹈損彼益此之嫌顧事至於無可奈何勢出於萬不獲
已故不得不循例以請也再照各處料價原為本部年
例供應之費開納事例原為預建壽宫之費前此曲從
各省府借留蓋出一時遷就權宜之意殊非事體伏乞
天語叮嚀各撫按嚴令有司偹查二項銀雨除十五年
以前奏留者作速截數扣解自十六年為始以後俱不
許擅自議留及聽其逋欠不行催解如有仍踵前弊容
臣等并該科查參處治庶目下之用少紓而將來之工
費有賴矣奉聖旨是大工繁重錢糧不敷着兵部於太
僕寺南京工部於葦課等銀各動支三十萬兩協濟
覆留開納銀兩以佐荒政疏
題為敷陳救荒要務以濟時艱以圖永賴事准戶部咨
稱前事臣等看得山東道監察御史黃正色題稱浙直
江西河南山東山西等處地方災荒要將本部見行開
納事例頒示天下令納級納監人員俱輸粟本處聽憑
有司隨時賑濟一節為照本部開納事例蓋以内外大
工經費甚繁而各省直年例料價連歲以災荒徵解不
前庫藏日匱不得已而酌有前議然各欵開自十二年
三月至十三年五月即歸并戶部一十七欵停止一十
六欵十四年五月又停止七欵至十五年九月以來庫
貯萬分匱乏題奉欽依新議增復數條今准吏部咨乂
將光禄寺署丞京衛經歴各行停止所存欵數未多近
日來輸納益少内外工費正慮不敷今御史黃正色備
陳災傷要將本部事例留賑饑民無非恤災救荒以廣
我皇上惠養元元至意但前項銀兩在浙江蘇松徐州
等處俱以織造採石題准留用陜西年前已留備賑一
年近該戶部始題議令照舊納解本部無容别議外及
查陜西北直隸等處近來得雨麥稱有收榖種復布小
民頗有更生之望惟山柬濟南東昌兖州府與河南開
封府各地方尚稱未雨今若一槩議行存留恐以無多
事欵行之有災地方未必眞濟小民而有司借此復議
盡留則内庫將益空詘是以煦養虚名而耗不可已實
費也合無將所稱災傷地方行各該撫按官備勘所屬
府州縣果係災傷重大至八分以上除戶部賑恤不給
又或該地方别無從措處不得不留此以救目前之急
者聽各分别州縣明白具奏以憑議覆定奪其被災稍
輕地方仍各照舊收銀解部濟工恭候命下本部移咨
南北直隸并山東河南江西各巡撫及咨都察院轉行
各該巡按御史一體欽遵施行庶幾國用民生兩有利
賴矣奉聖旨是
請减蘆課疏
題為懇乞聖慈寬减蘆課以紓民困以廣德意事該巡
撫應天等府地方都察院右僉都御史郭思極題稱前
事欽奉聖旨工部知道臣等案查得前項蘆洲原係五
年一丈萬歷九年該南京工部册報沿江一帶洲場原
額一百七十一萬一千八十二畆課銀四萬一千九百
七十八兩有零新丈增出洲場二十九萬七千六百七
十畆新增課銀二千四百九十餘兩已經題奉欽依照
數徵𣲖在卷又查得詔書内一欵一各省直清丈田糧
如有虚增地畆及將山坡湖場陞則𣲖糧貽累軍民者
准與更正欽此為照則壤成賦經野大端今沿江一帶
蘆洲日當巨流間有淤灘新出者即有沖坍新没者以
此抵彼數難頓增乃近年來承丈官員惟知搜括盡法
遂爾驟加課額此不惟目前小民苦於徵輸抑恐將來
國課動至拖欠旣經該撫臣具題前來援引恩詔請免
改正委應依擬但節年新增蘆課徵收諒已在官况已
奉有蠲免分數難復議豁其九年新增課銀合無恭候
命下本部移咨南京工部督理蘆政主事及轉行各該
巡按責令各州縣掌印官從公覈實果係本年虚加即
與改正徑自明白奏請除豁以後每遇五年一次丈量
經管官員務要虚心踏勘的確劑量增損不得故求浮
額以病民生亦不得濫行豁免以虧國課庶課銀約有
定額而民困可紓矣奉聖旨是
請免新增紅蘿大炭疏
題為歲辦錢糧不敷懇乞聖明停免增添木炭以蘇商
困以重邊防事該惜薪司署司事御馬監太監陸敬等
題稱工部易州山厰採燒辦納長装木炭五十萬觔專
候乾清宫并聖母兩宫金盆及妃嬪宫所潞王公主等
處日用時不敢缺乃額辦原少用處數多虞至匱乏無
從區處伏望年增添三十萬觔接濟供應奉聖旨這木
炭旣供應不敷准照數增辦應用工部知道欽此臣等
看得長装木炭專供上用每年額𣲖五十五萬觔行易
州山厰督併各商辦納㨂擇修整不比小炭易辦今惜
薪司具題乞要歲增𣲖三十萬觔奉有俞旨臣等敢不
仰承明命遵行增𣲖以裕供應但易州山厰地近邊鄙
民生疲苦燒造大炭林木日久砍伐已盡近年以來各
商至越關涉險數百里外採運木植燒造交納萬分虧
累該易州主事徐即登具呈前來方欲具題議處以少
蘇其困憊以昭我皇上安戢地方愛養元元至意今該
監據請增添前數殆踰一年年例錢糧之強半不惟積
累貧民力不能支山場遠地料亦難辦以四方招集渙
散之商應一旦加添重大之役恐適以速其逃亡轉貽
拖欠也竊謂該厰大炭額𣲖有時即十餘年來未聞稱
不足用固皆我皇上儉德鍳於成憲撙節有方所致今
辦納雖難在易州厰接年拖欠亦自陸續報完在紅蘿
厰年額實未短少何為輙至不足陡有三十萬之加也
且見採地方旣稱無料若復加添必取之沿邊山谷山
木漸至蕩然是邊偹籓籬盡撤向來關禁之不敢稍弛
謂何乃可不為之深長慮也伏望皇上軫念邊境疲民
採燒前炭艱難萬状及念邊塞重地林木借以為險於
戍守大有關係俯將額外新增觔數特賜停免乞勅惜
薪司查將此項年例大炭仍照往年額數愛惜支用不
得驟議增加果如供應不敷即於紅蘿厰白炭内㨂選
進用供應自可不致缺乏而疲商庶免重累矣邊地幸
甚臣愚幸甚奉聖旨這所奏知道了還遵前旨行
請减歲增紅蘿大炭疏
題為歲用大炭增加數多商力不支懇乞聖明量賜裁
减并議汰冗員省鋪墊勤收納革一切夙弊以便供應
事先該臣等題覆惜薪司署司事御馬監太監陸敬奏
稱請增大炭乞恩停免一節欽奉聖旨這所奏知道了
還遵前旨行欽此臣等竊惟大炭之設其來已久接年
供應未聞不敷今一旦准加添至三十萬觔或以近未
如祖宗朝專取供御前用耳仰惟我皇上儉德光昭動
恤民隱近如减光禄膳羞江西燒造磁噐浙直織造叚
疋何非加意窮民乃茲大炭獨未蒙俯聽免行加𣲖者
豈以山厰林木取辦固易易乎然上供事有言之似易
而勢實不能支則莫如今日此大炭蓋其用一色甲木
近地不可得商人採辦越重關數百里外褁糧歴險上
下山谷窮數日之力纔得一肩荷背負至燒出成炭短
小條細皆不中選照式起解十未獲一此採辦之難也
及輸京師湏借車輛千里馳驅動輙磕損業已近厰復
多棄置又復不勝賠累之擾迨至報官上納守候日久
方得盤收多經蹂踐奚止壑缺往往轉取後撥填補眼
前少加羡餘數亦無幾今漸增殆十之八一年名為五
十萬觔其實已暗增至八十餘萬觔此又包辦之難也
鋪墊秤頭已足輪收内官又各索茶席錢火者猫食亦
求數簍價少不如意一藤條徑碎水磨合式炭幾簍以
廢棄物盡没厰庭此又其過門之難也且原額掌厰貼
厰等官一厰不過數員今漸加至百數十員總計八百
餘員矣十羊九牧各有分例每上炭一撥鋪墊不貲尚
復私索抑勒誠有如科臣所言而未盡者此又非濫費
無告之難耶夫以舊額錢糧上納之難已如此商民苦
不聊生業思逃亡即仍舊額猶恐時詘舉贏未必年年
完納乃又復從而加征至如此之多的知力不能為勢
不能支矣臣即今一時勉強應命緘默弗言以致日後
逃亡益甚正額且虧乃咎臣言之不早臣固無所自文
其何以收東隅之失使公家雖稍苦民而竟實獲增添
利益哉逆知其必不然矣伏望皇上軫念邊氓困苦新
加𣲖數的不能辦科臣并臣等先今具奏毫不敢欺特
將先項大炭姑量加數萬觔後不為例或將三十萬觔
分作三年帶徵總扣足數即行停止恭候命下臣等謹
遵裁定數目查照定價給發銀兩一面行令易州厰主
事一面咨彼處巡撫都御史轉行附近州縣招選殷實
商民寬其别項差役聽令廣開山場多方採燒自萬歷
十四年為始將新加炭觔隨年例大炭依期上納仍乞
勅下司禮監行惜薪司掌印官除該厰額設掌貼僉書
外亟將夤緣乞添冗員議行大一汰處或只令其本厰
帶銜不得與收放之事以困貧商更嚴諭該司要知大
炭寸寸皆民筋力脂膏加意愛惜只照舊例專候上用
其供匪頒欽賞准令止用揀選堅實年例常炭仍申飭
該厰减鋪墊禁索需平觔秤勤收納一洗殘害夙弊使
各商得易完辦錢糧由此紅蘿一厰推而至外西南北
厰俱准惜薪司新掌印官陸敬欲减工費銀兩新議及
其内厰裁定收納事例凢柴炭一厰務期一日收完不
許似前阻攔掯勒延遲月日以滋弊端充溪壑欲行令
各厰一體遵行外仍容臣移文保定巡撫都御史着落
近厰州縣官各種應用橡木以期數年後取用更許僻
遠山民將自燒装炭徑與厰商交易以濟目前採求之
難於催科之中寓撫字之意欲取之不盡先用之有節
則我皇上仁慈恭儉至德豈但畿輔小民罔不瞻仰感
戴而休養生息之恩將延及邊關内外殆莫不喁喁仰
誦聖明鴻號熙於無窮眷命綿於維新宗社無疆之慶
端有在矣奉聖旨這添辦大炭你部裏旣說邊商困苦
採納艱難准每年量添十五萬觔候積剰足用具奏停
止該厰冗員及收納事例着司禮監選差廉幹内官會
同該司掌印官用心查覈酌議裁减停當來說
(此䟽具稿正堂以部科兩抗疏拂上意力命停奏恐取譴責竟不畫題愚走白三相公亦面止之謂旨如徑内)
(批恐閣中亦難收拾愚對以為職旣奉旨留司久任完大工事則何忍年年見中外諸商之苦諸商每四年會)
(科道一審編京中大室一次及之有至四年而不傾家逃竄者乎如此不已恐戾祖宗取彼填實京師至意此)
(䟽原非出堂上即將本職調外任罰俸一年皆所不恤相公壮之徑冒昧具題上初震怒命東厰太監張鯨亟)
(緝奏語真妄將深加罪禍且叵測繼從監厰見勒令衆商各自供揭控弊乞命草單曰始以為外衙門故飾詞)
(抗拒該厰積弊固以至此極乎乃䧏斯旨尋准欽差司禮監官覆部五厰中官共汰五百六十八員名外每厰)
(柴炭年不下十撥每撥鋪墊遂减五七百金總計五厰一次收納較常輙减費以六千計其不中式者又准商)
(人領出不得没官秤頭亦平收期復速而商人始得免賠累甦息有望矣記此以見聖明乾斷非左右中涓所)
(能惑動云)
請更大炭山場䟽
題為歲用大炭增加數多議處更撥山場以便採辦供
應事該保定巡撫右僉都御史賈三近咨稱易州兵偹
道右參政兼僉事余國賓呈議前事又據督理易州山
厰主事張新呈同前事臣等看得易州大炭係供御用
日不可缺但往時年例只五十五萬觔山場轉採漸遠
已稱難辦今又陡加十五萬觔則至另議撥山場猶慮
弗給亦勢之必至非過計也所有勘定前項車頭港等
八處旣經撫院督行該道會官查議前來事稱妥當相
應依擬題請合候命下本部移咨保定巡撫及咨都察
院轉行巡關御史通行該道會同該主事將前項勘定
山場定立界址即設立窰座每年照例明開呈部印給
批文責令舖商窰戶在界址内採辦青信白棗等甲木
燒造大炭依期解納其餘雜木根株不許亂行砍伐自
取罪譴守口官軍亦不許與舖商故分爾我挾私妄言
亦不得通同商民偷行混砍盗賣致損邊關籓籬其伐
過山場若椒樹溝等六處及今新撥給地方但有採過
甲木身幹各嚴行榜諭守口官軍務要加意巡守長養
新枝以護成材聽備採用每季各地方文武官吏逓不
致傷伐甘結分投該管厰道衙門查考如有奸徒盗砍
私燒小炭者許守隘官軍及隣近窰戶人等或擒或告
送厰道衙門以憑懲究有故縱者事發一體治罪其議
招民種植甲木一節本部先年已曾有文行令從長議
處在本道亦曾准該府議將砍伐空山即令各口官軍
隨時補栽今徑欲該厰廣行栽植及時灌溉期五年後
永省採燒禁山查照各處山場原不係該厰主轄該厰
庫藏除辦年例大炭無復分毫官銀存貯可以支給藉
令招商種植其地方當坐落何所以後此山場即屬該
厰管理仍聽司道節制近而地主芻牧遠而官軍邏廵
有無掣肘得博實效與否容臣等再咨該撫院督令道
府會同該厰再加酌議明妥及合用錢糧從何措處毋
事虚文以滋糜費推委悮事另行具題欽遵奉行再照
此歲辦大炭在祖宗朝皆取足原額觔數即我皇上御
宇十三年以前亦未嘗稱不敷用前歲偶緣商力不支
積有拖欠該惜薪司具奏乞加添三十萬觔該本部奏
請减免奉聖旨這添辦大炭你部裏既說邊商困苦採
納艱難准每年量添十五萬觔候積剩足用具奏停止
該厰冗員及收納事例着司禮監選差廉幹内官會同
該司掌印官用心查覈酌議裁减停當來說欽此欽遵
年來因收納寬平冗費半减貧商戴恩竭力輸納蓋聞
逋欠者已漸完而加添者且源源至矣積剰雖未敢必
足用似可逆覩况今畿甸旱荒甲木益少禁山頻伐藩
籬漸撤不止倍目前難繼之憂抑且重日後叵測之患
伏望陛下鍳臣愚忠勅下該司將此大炭念料不易辦
加意撙節只取用供應御前餘者量賜裁省仍望渙發
德音將來歲加添數目再量行停减若干觔以寬採辦
山場庶免旦旦之伐或亦可省以後更撥之擾蓋此炭
尺寸圍長有制刮膚水磨十不選一但省納千觔則當
省伐山木幾千省納萬觔則當省伐山木幾萬况此山
木藉以長養永峻邊關保障之防而惠澤覃敷其所以
培植困商之命脉登受山川之靈貺殆且無量矣伏乞
聖明採納地方臣民幸甚奉聖旨是大炭歲用不敷難
以停减還照前旨行
請正肅王葬價疏
題為喪禮乞恩事該禮部咨稱前事臣等卷查先年親
王造葬銀兩數目原無定例萬歷七年該本部議定親
王葬價或王或妃有先薨逝者給銀三千八百兩後薨
者給開壙工價銀八十兩冥器喪儀銀六十八兩八錢
八分郡王如係帝孫或王或妃有先薨者給銀三百五
十兩如係王孫减半造葬鎮國將軍以下俱遵照嘉靖
四十四年例盡行裁革已經題奏欽依俱各通行遵照
在卷又查得肅王縉&KR1463;以肅懷王從叔由輔國將軍進
封襲王止支輔國將軍禄其葬價似應酌議今恭看得
各王府恤典親郡王大有懸隔固以爵禄為厚薄亦以
親疎為隆殺今肅王縉&KR1463;以旁支進封而歲支輔國將
軍禄米僅止千石分既殊於親王親亦别於帝孫其造
墳工價若遽給銀三千八百兩似於典制或過合無將
縉&KR1463;比照親王葬例銀兩量行减半其餘差官營造銘
旌紵絲金簿龍鈎一如親王體制頒給但恩典出自朝
廷應否如議减給惟復别有定奪伏乞聖裁奉聖旨是
該府係親王葬價着照例全給
請正德王葬價疏
題為乞恩喪禮并檢舉事該巡撫山東右副都御史李
戴題稱前事臣等卷查親王造葬價銀原未定有額數
至萬歷七年該河南巡撫都御史周鑑題為申明宗藩
條例以杜冐濫以飭法紀事内稱親王造墳工價有司
曲意阿承甚有多費至萬餘兩要乞查照大明會典規
制估計工料夫價實該若干著為定例該本部查得會
典開載親王造墳規制工料僅一千九百餘兩而夫匠
之價大約與物料等及行據河南布政司冊報崇王妃
宋氏造墳工料夫匠等項共用過銀三千八百兩似合
會典規制即行議題以後親王或妃薨逝造墳工價俱
只給銀三千八百兩於該藩封内郡縣查括庫貯無礙
錢糧給發該府自行買料顧役造墳不許𣲖及民間一
錢亦不許沿途及墳所搭蓋棚殿擾民如該府有分外
凟擾者聽彼處撫按官將輔導撥置員役參究治罪有
司濫行應付者以贓論黜覆奉欽依通行各該撫按欽
遵外又查得萬歷七年後周王在鋌衡王載圭晉王慎
鋷瀋王恬烄秦王誼澏岷王定燿嫡妃王氏通該本部
照例題給銀三千八百兩各該布政司如數造冊奏繳
並未有奏請加添銀兩事例參看得德王翊錧造墳工
價先該本部題遵明例照會山東布政司如數給發應
用該府輔導官員即宜欽遵明命聽領價值却乃故違
新例分外凟擾以致司府等官失於檢查而撫按等官
亦遂轉為奏請本部正欲具題參究續該撫按自行檢
舉相應議覆查照該王府葬價例外復請增𣲖數多此
自長史司官吏朦朧情弊乃各該承行官吏失於檢查
輙為轉呈撫按罪委難辭而撫按亦即據以奏請亦與
有責但查得大明律内一欵凡公事失錯自覺舉者免
罪其同僚官吏應連坐者一人覺舉餘人皆免罪所據
前事既經檢舉具奏前來除吏楊承宣依律免罪該省
布政司濟南府經該各官似應照例一體免罪其撫按
官事雖偶失覆查文已曾經屢駁相應免究該府長史
司官吏託辭舊卷明屬故違法應罰治合無恭候命下
臣等咨行山東撫按衙門將德王翊錧葬價止照原題
事理給發該府自行造葬額外加增銀兩悉行停免原
勘詳卷准行註銷其撫按并經承官吏俱姑免究該府
長史司長史合行罰治該吏仍聽撫按提究發落庶法
紀明而恩禮恊矣奉聖旨是既檢舉各官依律免罪該
府長史着罰俸二箇月
請復靖江王恩恤原例䟽
題為懇乞天恩循舊賜䘏以廣聖惠事該靖江王長子
履燾奏請前事卷查嘉靖四年七月内准禮部咨開靖
江王庶長子邦寕奏父靖江王經扶病故已經本部覆
奉欽依行移該布政司照郡王减半事例給銀一百七
十五兩造葬去後嘉靖五年七月内伊子邦寧奏復全
價本部議得洪武年間靖江王府係與秦晉同日受封
比之親王雖若有間比之親王府下郡王亦頗不同若
照郡王墳價减半給與似非所堪合無照依先年郡王
造墳全價事例給與不必减半該布政司委府佐官一
員督理等因覆奉世宗皇帝聖旨是准照郡王造墳全
價事例給與銀三百五十兩欽此欽遵在卷及查萬歷
十年五月内准禮部咨開靖江王長子履燾奏父靖江
王任昌病故題遵郡玉例减半造葬本部覆奉欽依行
移廣西布政司支給半價造葬去訖今又該禮部咨送
前因為照本府宗𣲖自國初分封歴世以來備沾優渥
原與親王府下郡王禮數有差今於墳價止照郡王近
例减半給與委非所堪既經長子履燾具奏補給前來
又經該司查有前例相應題請合無恭候命下本部行
廣西布政司照依先年郡王墳價全給事例給銀三百
五十兩送與該府應用本司仍委府佐官一員督理完
工其冥器喪儀等項照例一并送用畢日該司將送過
價銀數目造冊奏繳仍具數呈部查考但恩典出自朝
廷非臣等所敢定擬伏乞聖裁奉聖旨是
復增宗正葬價疏
題為追述功德懇乞轉奏俯賜䘏典以光泉壤事該禮
部咨覆河南撫按衷貞吉等會題周府宗學宗正睦&KR2417;
䘏典欽奉聖旨睦&KR2417;學行素優依擬加祭給葬以示激
勸臣等案查宗室舊例鎮國中尉墳價銀五十一兩八
錢六分逓是上下數有增减於嘉靖四十四年間概行
停給各題奉欽依欽遵在卷但今看得宗學宗正鎮國
中尉睦&KR2417;病故所有造墳工價雖例在停給為照本宗
行滋樹德志樂為善化育先嚴乎身範文章早擅於藝
林誼篤天倫學窺理窟既奉明旨加祭給葬若止給中
尉墳價似亦未見朝廷崇德尚賢殊渥合與輔國將軍
葬卹銀九十二兩五錢行移河南布都二司軍三民七
徵給該府依例造葬庶親賢之化並隆而宗藩人人知
勸矣奉聖旨是
請慎戚畹卹典疏
題為懇乞聖明遵祖制慎卹典以光聖治事該錦衣衛
帶俸都指揮使鄭承憲奏稱伊父封驃騎將軍鄭福病
故乞照永年伯王偉指揮王鑑恩例賜給墳地續該禮
部題覆欽奉聖旨酌量給墳價銀五千兩自造不為例
臣等仰惟皇上之意必以承憲親臣重違所請而墳價
之給示墳之不應造也又必以親臣之父例無給以墳
價者而令其自造不為例示例之不可自今始也臣等
即宜將順德意夫復何言苐祖宗以來二百餘年原無
帶俸指揮為父請乞祭葬者且永年伯王偉身都貴戚
戴聖夫人保翊聖躬人情典制均宜造葬而承憲安得
援以為例况以從來所未有之䘏典一旦加恩至五千
兩之多寧不駭四海之觀聽啟私門之妄覬乎臣等上
為國家愛典常而下為承憲計久遠則此墳價者踰禮
越制是不可不杜其漸也昔在開元中用竇孝諶故事
葬王皎而侍中宋璟力争以為不可玄宗嘉納之至今
贊美不置皇上遠追堯舜近法祖宗陋唐帝不為而於
承憲之請獨不可以大義裁之耶事關職掌臣等不敢
緘默伏望聖上將准給墳價特賜停止庶國家典制不
以一人廢而以保全承憲永享爵禄者其端亦不出此
矣奉聖旨這所奏知道了還遵前旨行
(國朝䘏典文武葬價俱有定例惟皇親每出聖裁亦但本身而止都指揮使鄭承憲為父乞恩原為非分乃巧)
(於為說不曰討葬價而曰討墳地又有附援曲為力請是以賜予過厚至於如此該司再呈堂抗䟽請减奉聖)
(旨卿等說得是但鄭承憲身後墳價已不許再來乞請了還照前旨行欽此欽遵不得已咨同戶部措給莫之)
(能挽矣當時各部科肯一體共争至再至三或亦仰動上意庶稍從减顧但一言而止戶部復經目本司為推)
(諉不其難哉乃嗣後承憲死其家更營謀造葬而上終不聽可謂有乾斷已人臣義顧可無和衷與)
請告疏
奏為奉差事竣尋感危疾懇乞天恩俯容在籍調理以
延殘喘事臣山東濟南府德州德平縣人由官生隆慶
四年除授中軍都督府經歴司都事歴太僕寺寺丞戶
工二部員外郎郎中陞尚寳司卿萬歷十八年十月内
奉命前往周府沈邱王致祭治喪事畢臣以九年於外
不遑將母便道回籍恭候欽依限期欽遵復命不謂臣
素患便血股病入秋偶受風寒痰喘脾泄不止臣有祖
母王氏見年八十有八日撫摩臣惟恐臣不蚤愈臣以
上慮欽限期迫勢難戒行下為親憂過服藥餌轉致邪
火益熾頭目暈眩動欲昏仆左股痛楚寸步難移屢延
醫生吴茂章等胗視僉謂臣受病深沉非旦夕所能調
治湏俟經年庶望平復伏念臣世受國恩過蒙拔擢頃
以供役壽宫濫冒卿列再叨加服色俸級顧十年部署
徒效馳驅而三載掖垣殊慙尸素仰兹高厚之恩真捐
糜不足為報也乃今進退如此狼狽摳趨闕廷未可卜
日安敢不披瀝衷私於君父之前丐寬假恩以慰釋臣
祖母心以徼全臣微軀命也查得原任太常寺少卿徐
一檟光禄寺少卿程奎俱以奉差事竣患病奏乞回籍
調理荷蒙聖慈俱俯俞允今臣事體實與相同又臣少
喪父母親無伯叔更多二豎有衰年祖母之依戀伏望
皇上憐臣遽難動履之病兼抱萬分不獲已之情勅下
吏部查照事理題覆將臣准令原籍調理庶殘喘或可
苟延倘幸不即填溝壑猶有日效犬馬奔走圖報稱於
萬一也職不勝悚懼控籲懇祈之至奉聖旨吏部知道
覆奉聖旨是
請乞祖母恩䘏疏
奏為遵例陳請懇乞天恩俯賜䘏典以光泉壤事臣祖
父致仕太子少保都察院左都御史葛守禮禔躬清謹
夙受我世宗特逹之知嘉靖三十四年以南京禮部尚
書致仕穆廟登極起戶部尚書尋乞終養再起刑部尚
書改左都御史事我皇上屢疏乞休伏蒙聖恩加秩給
驛特賜歲米人夫致仕萬歷六年正月内在家病故該
巡撫山東右副都御史趙賢巡按御史王藻各奏請䘏
典該禮部題覆奉聖旨准照例與祭葬還與他諡欽此
又該吏部等衙門題請贈官等因奉聖旨葛守禮贈太
子太保尋賜諡端肅遣山東布政司右參議嚴用和致
祭中書科中書舍人張世科造葬安厝訖惟時臣祖母
累封夫人王氏年已七十五歲感仰天恩屢囑臣等世
竭圖報乃不幸於二十一年十一月二十日病故查得
䘏典條例開載凢二品以上文官妻曾受本等封者照
例與祭葬又稱二品文官曾經諭葬妻故在後授封夫
人者例合開壙合葬今臣祖母王氏累封夫人應有恩
䘏似當據條例具請又查得原任都察院左都御史王
廷妻封夫人楊氏刑部尚書何鰲妻封夫人沈氏病故
各該本部覆奉欽依與祭開壙并癸其夫伏念臣祖母
生前已受封夫人三次而臣祖視二臣又特加有宫銜
恩數出自朝廷固非臣下子孫所敢希冀然風木徒茹
於一念愍䘏實仰乎九重伏乞勅下禮部查議應得䘏
典上請行令有司開臣祖父塋壙准令合葬祭壇内仍
列名并祭則臣祖父母均荷九天之渥澤潤及重泉而
臣舉家感戴聖朝待大臣之優禮當圖報於世世矣奉
聖旨禮部知道覆奉聖旨准照例與祭開壙合葬
集玉山房稿卷一
