江湖長翁集卷四十宋陳造撰
致語
天申節致語
神筴告符介親齡於八&KR1030;電樞表慶衍聖夀於萬年藹
佳氣之鬱䓤翕輿情而呼舞元功天運盛德日新躬攬
權綱奄神器而再造堵安區域如泰山而四維武庫櫜
弓靈臺偃伯垂裳三紀黃屋非帝堯之心脫屣萬機赤
水訪有熊之道範圍一化糠粃百王揭日月而行寶冊
嚴號榮之奉偕乾坤之久玉巵介戩榖之新屬當夢日
之期均錫需雲之燕既醉之備五福怳如建德之游難
老而彫三光咸罄華封之祝某等云云
遐想雲璈奏未央璇輿金籙慶生商九光霞裏停仙仗
萬歲聲中奉帝觴天上擗麟供樂事人間舞鳳侈恩光
小臣願效華封祝試頌靈椿夀聖皇
對廳
電繞虹流式紀生商之旦鴛羣鷺序均霑燕鎬之恩羃
佳氣於堂皇沸歡聲於絲竹恭惟某官璇源襲慶玉壘
分符亟沉榆塞之烽復最甘泉之課詩價萬選家傳賀
白之文章帝閽九重屏記龔黃之姓字人近晉卿之冬
日訟銷京兆之缿筒森畫戟而凝清香居惟多暇入黃
扉而升紫闥其始於今適偕聯事之羣英共醉鈞天之
廣樂某等云云
黃堂綠影轉槐龍錦繡圍中度好風珠履相輝人峙玉
金壘更勸酒如空逢辰正自千齡會勝日何妨一醉同
來歲從公話今日鈞天應簉未央宫
王母致語
渚虹告符萬世特遇大聖神筴錫羡非天私我有邦言
辭少廣之居來獻長生之籙恭惟睿聰稽古信順尚賢
挺謨斷以有為武功底定闢乾坤而再造文德誕敷偃
伯靈臺沉烽邊𤨏脫屣萬乘心偕造物而與之遊冠德
百王道長上古而不為老備聖子神孫之色養新玉巵
寶冊之號榮長贏紀夢日之祥中外效後天之祝翠水
雖弱水之隔駟青鳳以非遥僊人為聖人而來獻碧桃
而敢後肆陳善頌用贊殊休丙度丁躔占一星而有煥
天覆地載綿萬祀以無疆於樂聖時可無口號
曾燕瑶池到世間祝堯今復馭青鸞衆真已送駢蕃瑞
萬國同瞻咫尺顔聖統有傳尊北極帝齡無盡等南山
兒家幾許蟠桃熟凖擬年年薦露盤
對廳
嵩呼萬歲巳欽祝於堯齡花覆千官復均歡於鎬燕歌
白雲而來下款黃堂而小留恭惟某官僊府上才皇家
碩德韞通儒之業蚤收甲乙之科歌樂職之詩誕布中
和之政農桑千里襦袴一時綵服娱親居奉平反之笑
紫泥封詔佇歸清切之班儀鸞坡鳳掖以蜚英俾鷺序
鴛羣之連茹喜鈞天之分帝樂既洽清歡雖弱水之隔
仙居來陳善頌可無口號用奉台顔
綠輿初下玉龜山小駐黃堂相府蓮上客居多天下士
主人況自地行仙九光霞裏聞譚笑三素雲中度管絃
來歲日邊桃薦碧帝觴應共醉鈞天
平江府天申節致語
地闢天開啓重熙之景運虹流電繞逢載夙之休辰孰
非建德之遊共上華封之祝健符乾運中合離明把握
神機奄皇圖而再造輯寧大寶如泰山而四維道妙莫
名功成不有納虞舜於大麓盖嘗與天為徒訪蒲衣於
姑山豈曰以位為樂傲睨物表真遊象先聖子神孫儼
天臨於備奉玉巵寶冊當歲講於祲容屬兹夢日之期
庸效後天之頌恭惟心傳精一運繼聖明行曾閔之所
難若文武之共處躬撫皇業踵慶歷嘉祐之隆志養慈
闈奄大安興慶之禮奉帝觴於漢栢介親夀於莊椿驩
洽兩宫慶流九㝢某等云云
擗麟侑酒紫皇家降乙開祥寶祚賖又見仙真奉瑶檢
從教日月數金沙星明丙極方呈瑞燕敞需雲共拜嘉
睿算的知天與久大椿何必問南華
王母致語
祥開夢日喜切望雲南極星躔巳見老人之瑞西方仙
窟敢安少廣之居按飈馭以小留望宸廷而獻頌聰明
作后遹駿有聲載戢干戈享帝王不戰之福兼愛夷夏
儷祖宗勝殘之仁動則神謀静惟淵默赤符啓運奠神
器於覆盂黃屋非心視天下如脫屣據位之貴為天子
父體道之妙與造物游修身乃普乃豐得一以正大德
得名得位於萬斯年豈惟嵩嶽之三呼將見蟠桃之再
熟恭惟繼堯接統法舜事親色難躬五日之朝備奉極
四海之富屬長日離明之旦慶慈闈震夙之期造金殿
以陳儀奉玉巵而介夀事光千古歡浹兩宫妾企慕華
風雖曰隔三萬里之弱水祝延睿算可不指八千歲之
大椿矯首皇居願陳口號
天仗凌晨拱未央君王親奉紫霞觴社鳴當紀乾坤闢
筴授端知日月長為祝堯齡辭翠水閑留羲馭頓扶桑
兒家不上千秋鑒自摘蟠桃夀聖皇
通衢致語
仙佛珤香巳上萬年之祝君臣慶會旋羞九獻之儀雖
分侯服之區均拜帝觴之賜奔趨萬室誦詠一詞某官
學冠時髦道窺聖閫射宸廷之策諸公推荀況之文登
使者之車一旦展范滂之志清濁激揚御以儒術愷悌
慈祥今之吏師才用具宜身獨兼於三組政聲藹著名
已徹於九重倚須下芝檢於日邊即看綴仙曹於雲際
屬生商之華旦為燕鎬之主人都騎如雲旋指凝香之
地驩聲載路孰非誦德之民敢採公言上陳口號
清微風動萬年枝瑞紀流虹誕聖時天上玉巵山比夀
侯邦錦席酒如池滿城淑氣生英蕩夾道驩聲度綵旗
來歲望公天仗側尚應回首記吴兒
趙守燕王漕致語
煙霏夕霽已瞻漢使之星色笑春温復近晉卿之日爰
追勝踐有秩初筵答甿俗之具依翕讙謠之載路恭惟
某官爽邦哲輔名世鉅儒汲直素風肅具臣而知畏樂
天麗句播異域以争傳中裨宰席之嘉猷屢上計臺之
最課席前賈傅佇還清切之班轡攬范滂再展按澄之
志屬城畏愛百吏傾瞻今者稽玉節於脩塗踵文游之
故事迂臨觴豆用慰吏民某官麟趾標竒熊轓效職昔
襦今袴騰萬口之驩呼賣劍買牛勤三時之勸課屬行
臺之按轡駐支郡以攽春喜同千里之民共叙二天之
庇壺天動色錦席增輝藹香霧於簾旌泛光風於譚麈
金罍玉斝不妨舉白以更酬鼇禁鳳池行看汗青之儷
美某云云
二天依德幸吾州四牡徐驅得小留勝日非烟浮綺席
異時盛事繼文游春還蓓蕾生譚笑香泛叵羅賸獻酬
來歲鳳池雙立玉應從丹地話秦郵
鹿鳴宴致語
鶚牘登名庸餞觀光之客鹿鳴侑酒式將勸駕之誠挽
春意於壺天圍香風於錦席初筵有秩樂事可涯恭惟
某官名世鉅儒爽邦哲輔陳陳胷次富人間未見之書
表表朝端罄古者格心之業帝眷股肱之郡時須心腹
之臣布條教之尚新翕歌謳之載路刺史承流宣化俾
里閭均躋域之仁上臣事君以人必俊造首充庭之賦
惟姑蘇之名郡據浙水之上游物阜民蕃地靈人傑文
風比屋尚白樂天韋應物之餘名教百年儼范文正胡
安定之舊雖再占褎然之選方競蜚作者之聲矧海潮
尚過於維亭而魁宿未離於吴分佇異人之輩出副明
詔之旁求諸省元杞梓國材珪璋廟器萬軸飽蔵於腹
笥一第視摘於頷髭志嘉會之功名傾當年之意氣穿
天心而摛藻棘闈已壓於諸儒培風背以論程桂籍行
題於千佛肇賢侯之饋食侈芳宴以盍簪紅袖回環淥
樽泛灩德星初聚密聯使者之星愛日焉依旋指長安
之日萃一時之盛事佐羣雋之壯圖正此均歡豈應惜
醉某等云云
黃堂賓宴霧香浮峙玉時髦得意秋莊海長風吹怒翼
禹門驚浪化吞舟黃生眉宇看輝映渌漲瑶杯賸獻酬
來歲歸時君記取恩袍成行擁龍頭
石湖生日致語
槐籠非霧紀楚客之庚寅椿演遐年笑絳人之甲子方
夏日薰風之可愛況良辰樂事之遂并有秩初筵將陳
善頌某官才挺王佐德優帝師聖神倚注於謀謨夷夏
想聞於風采挈提道統退之得孟氏之傳秉執國鈞晉
公乃汾陽之比不待年華之老去徑收朝蹟以歸來寧
鳥獸之亂行幾漁樵之爭席久矣斷日邊之夢翛然作
地行之仙燕坐垂車人間著小有之洞時登天鏡物外
訪無何之鄉儒墨兩忘古今一吷宿疴雪静不寬沈約
之帶圍吟興風生已破後山之詩戒適周翰降神於崧
嶽正夀星映色於台符坐上團欒有脊令之接影眼中
秀整森蘭玉之在庭㪺瓊液以更酬駢雲璈之競奏修
齡未艾爛醉何辭豈惟嗣魯侯難老之詩抑已受金母
長生之籙會逢薊子記金狄之摩挱更向麻姑話蓬萊
之清淺某等云云
夀筵高敞老仙家簾影中間五色霞碧酒舊須麟作脯
雕盤新薦棗如瓜玉壺縹緲非塵世金狄依稀記歲華
勝日年年欹醉帽鬢香長點吉雲花(神仙傳吉雲花千歲開一枝)
定海縣廳事落成致語(七夕)
除聽政之地夏屋崇成盍同寮之簪佳辰小集載新偉
觀用肅初筵知縣優趙魏老而簡朴有餘領邾莒邦而
拙勤不補新收舊管苦百孔而千瘡上雨旁風幾一夕
而三徙有不得已而拔貧營建豈自意全而其事迄成
撫已猶驚向日抱壓焉之懼舉觴相屬今親賡勞者之
歌追揆策之云初信此歡之難得而況牽牛織女方河
畔之佳期綵舫珠樓紛樽前之雅戲受涼颸於南廡延
纖月於西廂合鼓吹於兩番伊涼迭奏粲綺羅之雙列
笑語生香是為四并猶重一醉嘉二三君子肯來偕酬
酢以忘勞閱五十歲華當有想風流而嗣響兒等云云
翬飛華屋酒如池賓主風流況一時千杖敲春瓊斝滑
九霞搖晚舞衫僛輕颸泛座漂香遠纖月窺人轉影遲
牛女多情應羡客瓜華適已罥珠絲
廳事落成致語(前以禱雨罷會中秋再作)
供簿書之日課暇擇華居敞棟宇以翬飛遂償初願甚
欲舉落成之酒時方從愍旱之祠逮百榖之登場得一
樽之聚首知縣老猶沉於俗吏號盍拜於散人寧躬補
拙之勤不尚濟寬之猛苦官居之久弊冀廳事之一新
聽里詠塗歌之情方安朴直舉銖積寸累之計作意經
營功乃即於優游民不聞於怨讟念規模創造之日皆
寮友贊佐之謀勢可支於百齡貧猶堪於一醉屬者棧
羊釃酒計日佳招端如澁雨慳風妨人行樂未辭故事
重舉佳辰風露中秋孰與初秋之蒸鬱里閭樂歲復無
望歲之憂虞按小鬟之新飜訪歸妓之前事豈獨延笑
譚而卜夜抑將祛塵鄙以生春某等云云
向晚簾櫳上玉鈎縣人應指小瀛洲龍蘭烟外調宫羽
羅綺香中擁獻酬百祀規模新壯麗一時文武極風流
月明鼓吹煩重賦終恐清新媿少游
房州到任交倅事筵致語
斗城從仕綽有賢規樽酒邀歡尚餘春事寧四并之易
得幸一笑之與同交代一代吏師諸儒宗匠蟠胷籖軸
出月脇以摛華唾手桂枝近龍頭而中雋掉臂謝十洲
之客題輿觀九室之春周舉風規望素傾於諸彦弱翁
治行名已在於九重小稽入覲之行顧重交承之好通
判詩書玩意科第起家鷁影西來山郡平分於風月龜
章親授心期密奏於塤箎爰申樽爼之娱庸締金蘭之
契雖新舊官之胥晤祗副簡書然先後覺之相資孰非
民事某云云
平時風義等肩差況此周旋别乘衙湛渌徐傾卜夜酒
欹紅同插殿春花成規燦備堪從事殊渥便蕃定拜嘉
爛醉長吟答佳致不妨賓主各詩家
到任交權州事筵致語
攝佩郡章復締後先之契備嚴燕豆洊交款曲之歡欣
樂事之不違肅初筵而有秩交代吏能義槩交信諸臺
里詠塗歌遠周千里頃蕃星之一晦兼郡紱以雙紆佐
貳著稱碑手可捨皇甫湜顯幽交感麥舟迄濟石曼卿
郡付倅真建屋之瓴惠洽民果添花之錦將隨鶚牘歸
覲龍顔嘉與遐邇之民同申攀戀之悃權郡不辭遠官
來繼芳塵盡承參輔之規模併受中和之條教官聯必
副豈越爼代庖云然軌躅善遵亦因雲灑潤之謂言勸
冲霄之駕共蜚介夀之觴階藥翻紅筆判花而有兆瑶
杯舉白山頹玉以何辭某等云云
假印侯封付繼承教條久已洽山城政成何異徵黃霸
日接寧惟拜水衡春酒入杯紅浪漲晚花薦座靚粧明
良辰便合同沉醉且置陽關疊後聲
待衆官致語
漂天涯之風梗同仕遐陬盍公外之朋簪庸追樂事適
夏日舒長之可愛况蘇天愷悌之焉依念同寮裨贊之
多而從事賢勞之久式陳嘉旨庸諗悰懷通判朝奉少
策足於儒科晚究心於吏事芹宫花縣偶不致於曠瘝
倅駕郡符兹併加於疲朽蟁負山而良懼鳥假翼以能
高幸仁賢此地之會逢故官府一時之振整傾肝瀝膽
迨無不盡之餘情補劓息黥用使苟安於厥職爰因多
暇聊共一歡文武寮契夙夜在公靖共爾位確持至正
之論能大所居之官率自吏良而政平底此塗歌而里
詠秋田茨委鬴食四以尚餘夏隴雲黃麥懷三而既實
正用及時而行樂孰云須酒以消憂艷歌濃笑之前陳
譚塵吟牋之未憗風解愠而醒醉有不勝清露未晞而
詠歸徑當浮白某等聖朝末藝樂部下陳上承歡顔敢
獻韻語
公堂錦繡映簪紳不著人間一點塵地窄尚堪紅袖舉
情孚那復白頭新蔗漿玉醴壺天晚翠盖紅巾暑月春
況是山城無一事醉鄉賓主屬吾人
又
帝闕九關憑寸誠而昭達山城萬室歘一雨之滂流齋
壇實自於同寅歲事繼今而有望爰申燕喜庸滌憂勞
眷此房陵實聯荆部民散居於巖險田僅列於下中頻
年多稼未見有餘十日不雨旋已告病矧今仲夏正當
耕耨以廑身未極亢陽已復怨咨之盈耳式偕寮友虔
致禬禳商羊倏舞於中逵旱魃遽沈於九地油然作霈
然下稼事有涯瘖而鳴痿而行人情可見眷爾俗春臺
之涵泳宜自公罇酒之招擕雲野臥黃定不憂於害馬
瑶觴漲渌當先酹於睡龍度涼吹於簾旌凝行雲於扇
影相與色笑喜雨有志於民孰為主賓既醉並受其福
某等名叨樂部躬逢玳筵敢寫歡心聿陳善頌
爐熏抽蕙褭高寒列宿低光近醮壇夜屋忽驚簷溜響
曉畦旋放桔橰閑政須酬酢乘多暇況間憂虞取一歡
投轄孟公留客意應拌月路醉扶還
喜雨燕致語
一雨應祈三農胥慶謳歌洋溢時和爰底於歲豐官府
靖閒吏安實由於民樂已保無奪糈之慮庸少踐飲醇
之盟念官路之飄零同官曹於窮僻農功就緒終蓄積
之不餘稼事或愆豈怨咨之能免有底戾氣扇為常暘
醮席龍壇再三懇禱西巖南洞萬一感通頼兩儀生物
之私拜三日為霖之賜尚晚秧之可蒔况早穄之全收
人皆較新故之年榖當有倍蓰之獲靡愛牲靡不舉孰
云自古之徒然不曰旱不為災當復大書而示後惟時
寮友從事禜雩動齋素之踰旬無奔馳之虚日迨兹如
願可後嘉招日轉槐隂此歡未艾月啣桂魄不醉無歸
某等謬厠樂工仰承燕豆敢陳口號上奉台顔
華筵楚楚為誰開和氣融融逐雨回飲處偕酬未央樂
旱餘新紀不為災詩成肯放庭隂轉舞困何妨羯鼓催
聽取邦人歌笑地山城幾處不春臺
交割州事致語
心期所契寧惟甲子之同郡計與聞載穆塤箎之奏一
笑超形骸之表多儀肅樽爼之陳庸諗清歡可孤樂事
某官異才名世正學傳家相門綽有於典刑仕版翕推
於模楷仁風義槩粲荆玉之無瑕朝譽民庸信陽春之
有脚推他日平反之手賡遐陬宣布之歌旋聞煖席之
初亟聽登臺之告清風八詠真俯視於隠侯平步三公
即延登於黃霸通判朝奉並辭澤國來仕楚郊素懷事
賢友仁之私被借宣化承流之潤顧熊轓委重堅有過
陳雷之膠雖鶴髮相輝聯猶是岳湛之璧爰陳燕豆用
肅賓歡化國之日舒長矧兹樂土君子有酒多旨徑指
醉鄉桂香浮壁月之秋粧面炫冰壺之晝陪遨頭之賢
守猶詫獨醒後鯨背之仙人當無此樂某等仰承玳席
忝預伶官聊寫衷懷敢陳口號
一時律吕韻金絲用播中和樂職詩所喜玳筵重啓日
還當璧月再圓時(前月十六日燕)伊涼聒夜鏗千杖蘭蕙回春
艷十眉明月酒醒還得句東遊夸與大堤兒(十四日宴來日往襄)
(陽)
宴新守致語
浙水淮山脗風期之不隔隼輿泥軾同山郡之來遊已
諧聯事之歡偶締合符之契佳哉樂事秩此初筵恭惟
判府寺正擢秀相門蜚英仕路筆端亹亹鄙時流纖艷
之文胷次陳陳儼祖武經綸之業小謝承明之直暫分
刺史之符竹馬争迎豈容暖席金鼇高步行復陞華通
判朝奉儒術起家州麾貳政興孫秦之後力追躡於典
刑厠召杜之旁更平分於風月兼屬印章之授受可孤
樽爼之勸酬笑語生春倏雲頭之閤雨笙歌聒夜溢簾
額之漂香少答輿情共拌沉醉某等叨居樂籍仰奉綺
筵不揆疎蕪聊陳口號
相門賢裔聖門儒錦席葩羅慶合符天歛沉隂輸瑞靄
月銜清影照冰壺鸞膠密應鏘金奏麟脯何妨薦玉腴
聞道山城觀盛事一時歌舞溢通衢
任滿交割倅事致語
題輿支郡聿觀條教之新設醴芳辰庸締子孫之契亶
為勝踐有肅初筵某官高視時賢優繩祖武諸公鶚薦
手已種潘縣之花萬里鵬程符尚佐漢廷之竹仁聲所
暨春意交孚某官百舍效官二年撫俗塗歌里詠尚前
人不擾之風吏政民庸踵古者告新之義一樽於樂四
美云并妙舞清歌試新飜於北里嘉肴旨酒判聯步於
醉鄉某等云云
黃堂冰峙兩飛仙不遣纖塵到繡筵龍麝香中揮玉塵
蕙蘭叢裏釂金舡即今别乘符初合佇看丹墀璧再聯
來歲涼颸生殿閣帝觴同捧聽鈞天
任滿交割郡事致語
擁州麾而承乏兩綬兼紆陳燕席以告新多儀再舉茂
惟勝日庸罄清歡某官輩古碩儒鍾天間氣皇朝勲業
之裔綽有典刑聖世功名之躔佇光彝鼎小稽賢業俯
佐郡符某官臭味不殊交承連好教條攸領寧惟風月
之平分意氣所傾共看塤箎之合奏敞南風之館宇倒
北海之樽罍涼溢簾旌香生談塵舉觴交命未容舞困
以歌闌倒載言歸更待河傾而月墮某等云云
星屏已喜一樽俱嗣啓芳筵合郡符裊梟細香生玉醴
颸颸涼吹度冰壺錦紋眩旋明回雪雲影依微覓貫珠
乘醉言分當卜夜火城璧月共通衢
燕鄉守致語
枉賢侯之駕下逮幽人泛上已之觴庸修故事允謂一
時之盛不難四者之并有侈初筵增光前載某官清朝
棟榦綠髮神仙聯肺腑於九重藴胷竒於千古褰帷問
俗暫頒漢殿之詔條補衮致君行厠舜廷之元凱而德
若不足勢忘自尊回軒略席戶之卑適館篤緇衣之好
肯迂千騎俯共一樽追洛水之風流繼永和之觴詠參
議朝散須次儉幕燕居鄭鄉功名若將凂焉棋酒有足
樂者不累不屈仲元居夷惠之間載欣載奔陶翁竟羲
黃之上况事賢之有素兹成室之云初屈二千石之嚴
威為七十翁而迂步挹光風之轉蕙俯流水以秉蘭擘
會稽之吟箋未妨卜夜欹庾凱之醉幘正用醻春某等
叨備伶倫喜承燕衎敢陳口號聊佐清歡
胡床玉塵錦囊詩賓主風流此一時玳席邀歡酬令節
羽觴湛碧轉微漪綺羅圍外香風遠絃管聲中漏刻遲
莫道蘭亭已陳迹勝遊端復嗣芳規
上梁文
懷莒堂上梁文
上過秦之論起殿官曹營懷莒之堂歸編戶籍蠶三眠
而欲繭鶴千載以還家小寬勃磎敢謂輪奐長翁老子
為儒甚晚與世無堪闕罷亞之供耕羡匏瓠之有處局
栖龍具動捋虎鬚服原夫塗抹之勞策名科甲耐窮鬼
揶揄之辱妄意事功俯仰桔橰漂零萍梗名韁利鎻悟
大塊勞我以生酒會文期盖作吏此事便廢幸收晚節
歸託故棲苟禄無庸仕不偕於百雉受㕓得所賦劣綴
於下梟草草創五十楹堇堇著四百指小酬左飡右粥
之願亦息上雨傍風之嗟高臥北忩辦長日搜詩之課
徐行南陌試平生種樹之書夫何求哉不啻足矣可無
著語用諗陞梁行且落成聊兹善頌
抛梁東煥㸌巍譙鼓角雄千騎肯來觀水薤府公真有
古人風
抛梁南横前江影曉涵涵端復與翁供藻思老來吟興
尚驂驔
抛梁西湖天千頃瑩玻瓈亦想龍公歡喜甚明珠昨夜
吐晴霓
抛梁北滿眼齊州舊封域有斧無柯古到今輪囷空藴
平戎策
抛梁上依稀太乙低仙仗爐香知我正繙經不妨借與
青藜杖
抛梁下婦織兒耕有餘暇但令泛盎無闕供長與比鄰
詠多稼
伏願上梁之後享不危之安駢無禍之福詩書夀脉有
跨竈之佳兒棋酒歡情無罵座之惡客容散人於盛世
全樂事於暮塗
定海縣廳事上梁文
古縣修營務先所急輿情悅向功奏不遲免覆壓之為
虞歘觀瞻之有偉知縣生涯鐡硯老境銅章撫黃童白
叟之愚視如族屬用柱後惠文之事御以聖經暨閱再
朞大孚衆意豈止賦輸之粗辦抑惟號召之樂從念墻
宇之傾摧坐貨財之窘匱積六十三年之久置莫任樸
斵之勞歷二三十政之餘率苟度歲月而去第惴惴而
引日居磔磔而有聲雖云東拄以西撑曷救上漏而下
濕豈容老朽復避嫌疑思蠱飭於弊端姑鼎新於廳事
規模素定纔煩頥指之勤材用畢臻翕見子來之助今
倡興於大役餘有俟於後賢片瓦尺椽初不形於嗟怨
震風凌雨當未沫於帡幪尚來者之興懷冀嗣兹而有
作爰差勝日肇舉脩梁敢采公言用陳善頌
抛梁東蓬瀛珠闕貝為宫仙曹集處應迴首定指塵勞
笑此翁
抛梁南山影江光映蔚藍喚渡行人逢野老應收拙政
入叢談
抛梁西水夾田疇一帶齊他日地毛龜拆處如今翠羽
望中迷
抛梁北後海風停湛平碧天驕不敢望南天萬竈烟青
旗影直
抛梁上楚氛盡掃瞻清曠日馭舒遲黃道明太平未信
真無象
抛梁下民區富樂官多暇比櫛囷倉騐屢豐連甍絃誦
知皇化
伏願上梁之後民情安妥縣計豐滋絃奏武城庸務本
原之政人遊建德指須富庶之期俾他日華黍詩靡容
專美庶將來循吏傳一無愧辭是所謂吉無不利樂不
可支
激犒庫上梁文
郵郡要衝城隂都會積年蠱弊謾餘酤肆之虚名千柱
鼎新倏駭市區之壯觀收功有自為計無窮某官悃愊
無華撫綏多暇中和布政挽昇平氣象之回夙夜究心
盡經久公私之利驩謠載路朽蠧一新麗譙雄郡圃之
西已干雲而屹立酒市壓城闉之北復不日以崇成庸
浚利源以寬民力塗歌里詠不知畚築之勞勤坐賈行
商咸歎規模之巨麗是為創見高掩前聞儻繼加增葺
之功則永為裕足之本豈徒醉鄉千里之地建德一時
之民將龜日以落成兹虹梁之肇舉可無善頌用紀公
言
抛梁東日氣葱曨碧海中聞道羣仙輕一醉得無笙鶴
下蓬宫
抛梁南萬井笙簫瑞色涵白塔丹霞霄漢上炯然金碧
屹相參
抛梁西天外重湖天與低波底睡龍應矯首為翻明月
吐晴霓
抛梁北路轉䢴溝千古碧邊風不遣一塵蜚信節年年
馳使客
抛梁上鴈天雲路饒清曠把杯當有謫仙人昂首高吟
企仙仗
抛梁下請駐香車羈寶馬未妨醉臥月明中生世清歡
本無價
伏願上梁之後連甍佚樂百貨阜通飲醇而相漢家尚
冀曹装之小駐飽德而器君子庶幾周頌之嗣聞嘉與
民編共陶德政
臨澤常住院上梁文
精藍益煥秘殿鼎新抗鳳嶺以孤騫一踵昇平之巨麗
屹鷲峯之幻出四傾有衆之瞻依境勝左方寺標常住
自天嘉儀同冥心捨宅肇基安衆之區若給孤大士隨
喜布金首壯乞靈之地頃嗟寶刹倏墮劫灰纏净界之
妖氛鞠福田之茂草邇遐萬井悲唶一辭彼上人幾年
服勞大檀越一力喜捨什百有千萬之積輪奐起汙埤
之餘侈皇宋之椿齡祝延有在簉釋迦之麑座竭蹶以
趨凡屬見聞肆同饒益迄今龜日爰上虹梁欲寫歡心
可無善頌
抛梁東矞雲泛日曉曈曚遥知鶴背三山客奔騖來從
獻寶宫
抛梁南吴山越嶠儼相攙參差影落清溪底千丈奔虬
臥蔚藍
抛梁西未多少廣與天齊竺乾教法宏金地端為含靈
待指迷
抛梁北昌期偃伯邊烽息少待氊裘渭上朝更須椽筆
燕然勒
抛梁上黃道非煙儼仙仗天人闖首梵筵尊天風便旋
天花漾
抛梁下麥浪搖搖覆平野佛慈帝力共難名試聽康衢
謳詠者
伏願上梁之後象教興行龜圖昌熾續佛受命正法眼
蔵之普傳為國焚修太平君子之假樂十齡沐慶元之
化一武同建德之遊
江湖長翁集卷四十
