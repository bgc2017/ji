江湖長翁集卷三十五宋陳造撰
墓誌行狀
臧子與墓誌銘
臧君子與諱鏗楚之淮隂人臧氏郡大族大父翌以承
信郎當建炎兵亂被命通判泗州與權守徐宗誠死守
獨不餌於虜安撫大使劉公光世剡薦例遷終訓武郎
父珪保義郎嘗主管盱眙軍𣙜場二公家世雄於邊敬
賢下士賙人之急鄊里訟訴往往為平之既官則就間
樂鄉居不切切於仕君其中子也兒時岐嶷異甚授以
書竹破冰釋遂儒其冠遊場屋如猛將轢陣辟易莫前
驥子一鳴羣馬瘖伏四取鄉書掇如也論者曰是必大
臧氏天以報兩翁耶嗚呼不幸死矣君奉親孝事兄鈞
謹撫弟鏞姪濟之而教之恩意良篤用是弟姪請鄉書
皆有立與朋友敬而信與人節而不固通而不流世之
為儒粗能文則獧挑遻世君尤薄之與予父子遊最厚
居連墻往來無間侃侃也以師命某而文筆與小子頡
頏後先君微疾而死某時客儀真不及視其屬纊久則
歸哭於奠筵而已念之慊然銘以紀其實有以慰君之
靈而信將來予其責亦所以少殺其愧云君生於乾道
乙酉四月八日卒於嘉泰壬戌三月五日享年三十八
以某年某月某甲子葬於某所娶元氏子一方七歲女
二長適進士胡庠次尚幼其銘曰
有茂其姿而嗇其施怛悼唶悲是將曷推不顯其垂視
我銘辭
吕正將墓誌銘
正將吕君卒越明年其弟思忠思問擕其孤瓌以母氏
梁夫人命持所為君行狀泣謂高郵陳某先兄不幸其
與子遊舊矣敢以墓銘請某惟昔歲客行都獲交君知
之甚悉其見敬愈吾知君不容以不文辭君諱思恭字
禮夫東平人世業儒曾祖震娶楊氏通經好文元祐間
徙京師盖有志於學也靖康初南渡家於杭祖安道娶
陳氏父興祖今梁夫人其配也幼失其父偕二弟事梁
夫人幹蠱外醻應肅給遂推擇而仕積官自承信郎至
修武郎職初樞密府屬次親王府次監左騏驥院次樞
密院正將不及赴受知當路則徽猷閤待制宋公之瑞
顯謨閤直學士樓公鑰内相高公文虎大著楊公寅尚
書劉公德秀左史陳公讜右司林公桷薦揚諮委甚至
始梁夫人娠君外祖母夢神擕偉男子闖門翌日君生
魁梧豐潤符所夢識者曰是吕氏慶也弱不好弄既長
果亢其宗惟以奉親為樂色難志養無所不用其至仕
須次不敢遠親夫人未寝不敢退夫人飽食乃甘夫人
疾藥物口乃進饘粥手以食嘗病君奉事劬頓幾不救
營為細大與二弟孰議則曰於母故罔或敗事治家嚴
而不苛紀緒撿押截然也二弟謹守為令族君器度凝
重性宇粹温居官廉勤自將與人交務施而不責報人
以匱告多輟已有袖畀之有所予惟恐其知人或負之
輙自責曰某時某事似有愧宜得此行孚於人翕無間
然及其卒中外聞見咸痛悼如至親&KR0146;隸二百相弔曰
捐當取之金以惠其下寧復公里閭之財際者相告語
嘗起母病折劵以利我公叵忘城東民尤孺慕也曰甲
辰之疫吾輩不腐胔吾微知之公實生我凡君刑於家
媚於官德於人其懿如此然皆自事親之心推之理委
也必源其徒然歟君好賢而語上愈於已禮之惟恐失
色辭勉子弟以學常誨之吾不得逞於書惟是慊然其
令聲懿行乃爾人皆曰是天資媺是固然然孔子於孝
必歷言所可移者孟子謂治民信友悅親其本也君之
賢吾得之源委也非耶女弟二長適元氏已亡甥二女
甥一婚且官皆君力封殖之次適趙氏君娶張氏先君
二十四年殁後娶江氏元祐省魁衍之族也子瓌進士
女二人長適承信郎張思義次早世君生於紹興庚午
四月二十有六日卒於嘉泰改元四月十日將以某年
月日葬於錢塘履泰南鄉積慶山之原祔先塋也二弟
念兄之切置不食頃子孤立尤所感故為銘曰
望之儼乎其容也即之裕乎其洪也宜於官施於人愛
而周節而通也遡之源孝之充也嗇於邦家則豐也燕
儀斯惟無窮也
徐氏墓誌銘
眀之定海多隠君子其儲德毓操家政可法如劉君宜
之最其優者究所以致此實内有彊助其配夫人氏之
力為多夫人生於慈溪之徐氏歸於劉君有二子二女
其孫三其女孫四其曾孫男女三方其在家女德婦儀
與性而俱不以矯揉暨為劉氏婦承以順迪以義惎以
禮遜延士輯睦鄉閭治生不貪予人不靳然不害其優
裕用能植立門戶為持家者表式其遇子若孫嚴毅而
不失愛誨誘而不云瀆擇賢師儒授以詩書里之可教
而無力者館贍之為子孫友逮今庭蘭侁侁儀觀偉甚
儒業有聞皆夫人啓其源自幼至老德日以茂譽望隨
之鄉人誨其女必曰盍法是第其族姓必曰劉氏有敬
姜焉見貪嗇者必嗤之曰不愧徐夫人乎享年七十有
八生以某甲子殁以紹熙壬子十月二日其謝世後劉
君幾年而家道益大以治長子某次某未仕長女適某
次適某皆先夫人卒某某某孫男也業於郡序孫女長
適某自餘與曾孫男女皆幼平生孳孳懋德聞人善奬
導之恐不遂耳毁訾之言輙不怡素喜佛書屬纊之際
超然而逝若釋氏所記者夫生為鄉曲師殁以夀遠若
邇猶曰胡不百年嗚呼真不愧古圖史賢哉某宰是邑
其長子某懷經來客久彌敬一日踵門有請將以來年
春偕先君合葬於香山之原不可無銘非子尚孰宜為
廼為之銘曰
婦德豐世道隆備厥躬始以終我銘之詔無窮
洪氏孺人墓誌銘
孺人洪氏某郡某縣人家盖甲族祖若禰皆有隠德嫁
為同郡今房州司理余君澤之妻始其歸君猶從事場
屋孺人經理其家務俾得專力於學歷若干年果得禄
孺人力為多在夫家克勤撫童隸賓祭躬女工寧自約
不私所有接親姻無廢禮撫童隸不失恩知人緩急周
其乏惟力有謀焉畢其忠或有所規警人素敬之以故
多樂從淑姿懿行纖悉不遺姑氏寢疾久左右省侍饘
粥藥餌非手不進凡枕席濯瀚寒燠起居咸孺人焉是
仰凡三歲無少怠姑屬纊執其手唶曰汝若是吾何憾
人以為難舅通直君既鰥處性嚴重孺人侍奉順承不
失色盖十五年暨其卒有庶女二已子撫之為擇佳室
以歸伯氏以毁繼殂其室他適其孤二收育其男女雖
偕其母往孺人顧恤撫存皆不殊巳生人尤以為不易
於其難者饑食渴飲然餘優為之士君子或能之孺人
則無愧是足以業家法後佐佑其夫既仕矣推於諸子
誨導之諄複備切皆儒其冠駸駸有立其生以某年某
月某日年若干為余氏婦享年若干而殁時慶元乙夘
三月七日也男四人某女四人長適待補國學生石必
簡餘在室孫男四人某方從學孫女四人皆幼將以某
年月日協吉葬於里居北原高盖山之下孺人未既歸
識不識愛敬慕傚之司理君居官所孺人家居以殁用
是莫不慊焉為之慟司理君父子哀摧痛悼求銘文於
予予與司理君為寮於房其子某又從予遊而惎以學
嘗答之以書者故不容辭而為之銘銘曰
婦儀之秀母道之茂女德之所應有曷不百年以衍厥
後彼固存者永世不朽
安人曹氏墓誌銘
安人曹氏婺之東陽人祖某父某隠不仕歸於郭氏為
今揚州通判某之妻奉舅姑敬以愛接姒姊穆以順施
於中外歸重無間言治家儉勤隨事區處不御以嚴而
不爽節度家以益振其所以奉烝嘗延賓旅必躬親之
豐備辦集皆如其志而其自奉取足而巳衣楚楚則歉
然耳目玩好若凂焉者至於閭里窮匱賙之無靳色安
人兄弟早世母繼逝捐私蓄振之其送終之費一切為
辦治其赴義甚勇率如此偕通判公宦遊言未嘗及外
事閑御童僕嚴且密及倅維揚安人病不克偕語别勉
以廉勤諄諄也生於某甲子卒於嘉泰辛酉七月十七
日享年六十有四男子三長昌年次昌時季昌宗皆業
儒女子四長適成忠郎王觀國次葉浚次應淙皆進士
次承節郎趙汝樞孫六人女孫四人尚幼以通判再遇
郊恩受今封將以嘉泰癸亥十二月十八日葬於紹興
府上虞縣上雲鄉皂李湖順嶼之原求銘於高郵陳某
某通判公之友也宜為銘嗚呼安人在父母側已著淑
聞施於夫子婦道以修母道以隆家政紀緒斬斬乎以
媚於其官儀於其鄉胡不百年聞見興嘆然安人學釋
氏有得其淑質懿行書之皆可無愧賢哉銘曰
為婦而婦君子譽處為母而母帉燧繼武自家而鄉有
挈其矩善始以終了彼旦暮順嶼之原松茂栢廡亘歲
千百來者燕裕
致政朱公墓誌銘(代人)
致政朱公既卒之二年其子紱走書吴門謂其里人羅
某曰先君襄事有日當有銘捨子誰宜為某不克辭姑
次其行業始末公諱某字某撫之臨川人曾祖某大父
某考某皆不仕公幼而悟敏學力超邁志未竟考以家
務委之細大區處無遺慮家富而行益修親說之謂吾
子克家而孝撫一弟謂吾兄視吾猶子其族人稱其洪
毅曰嘗陵之不吾較也其鄰里鄉黨頼其訓惠曰頃邑
荒政有緒公則主之至減直發所有榖富室取則價為
平建東西塾於家受業者赴之待之與其子均盖其資
質淑茂進善累德得之自然繼以不怠古所謂篤行君
子者歟淳熙丙申甲辰慶夀之恩霈再授修職郎夫人
陳氏賜冠帔以其子士與鄉薦故有此拜乙巳八月十
有六日以微疾卒於正寢享年八十有三子男六人紱
綬綺績士紘女一人適進士侯賓王先公五年卒孫男
十二人損復之豐之渙之震之謙之漸之兊之益之履
之革之升之損早卒豐之亦嘗與鄉書餘方就學孫女
十三人長適進士吴廷秀餘未嫁曾孫男二人將以丁
未某月某日葬於新豐鄉之奥原某與其子士偕遊場
屋故得公為詳嗚呼士抱所有不克時施有淵渟無雨
施古今所歎然其裕於躬刑於家孚於鄉足以示規檢
無窮使凡為子弟為家景其風將曰九原可作則亦可
以自慰銘曰
内之充甚粹而醇嗇厥施積諸其身家而鄉罔底於君
羡以儲利其後人
丁君墓誌銘
士生世以才若德既其窮達則命存焉君子知人且知
天閱古今無怨尤即丁君之初終益信不疑君信之懷
玉人樂鄂渚土風因家焉儲德植操輩行古特立士其
事親孝其行身謹其持家和而節其知識閭里推其賢
服其化頗被其振拯凡士所當有者君優之求所以然
盖由學問出君幼則嗜詩禮工著述奉親應物之暇書
不去目從師友四方不憚也如戴公幾先官儀真苖公
昌言在秣陵率諸弟從之遊其文新竒渾厚落筆數千
言一舉於鄂與弟之煒聯鑣忌者以土著藉口訟而聞
罷君怡然不沮而志加勵自淳熙甲午三舉於漕闈皆
與計偕則以助邊補授而試然皆屈於春官人為君憤
唶不平君若不聞益懋於業為古學計其遠大者家有
室舊榜延桂盤薄其中焚香盥沐課未見書詩與氣益
昌名與業日隆諭子姪以不倦不息諄諄焉盖其學有
裕其德義不餒益知士之行由問學乎出盡善無議也
而不得齒一命以卒惜哉夫積諸身者可及諸物行諸
家淑諸鄉閭者可施諸君推諸官而事與理違君子天
人之說至此猶置之歟君之卒紹熙二年十一月壬子
也享年若干曾祖某祖某父某皆不仕而儒其家收書
教子汲汲至君父子而盛四弟某某早世某不仕某見
官襄陽娶章氏生三男曰某某某克嗣其業長女適進
士江某次適成忠郎趙某將以某年月日祔葬於先君
之兆以某與君厚且知之審來求銘銘曰
驥也不使馳於千里玉也不使器於璵璠能其人不能
其天理則云然其不容沒者世所謂方賢也
太孺人王氏墓誌銘(代人)
孺人王氏其先有名宰諱肇者起其家繼是登甲乙科
蟬聯有人孺人羣從兄弟也占籍撫之崇仁高祖徙宜
黃家焉曾祖及祖日章父徽之孺人早孤隨母饒氏適
崇仁之王氏暨笄歸於居士繆公昭字公著孺人在家
為淑女既嫁為賢婦訓子持家為令母為慶門中外懷
服閭里師仰豈苟然是有德焉而其資質之純詣識趣
之高遠足以行之故也始嫁也繼姑李氏嚴甚不假子
婦以辭色孺人獨能得其驩心居士簡淡事不嬰慮孺
人區處分畫井井不紊居士既下世則以興起門戸自
任治生外延名儒課子孫以書其後薦名禮部相屬也
而貲産眎昔亦三倍增其處骨肉之間特厚聚居千指
穆如也無間然者娣姒有寡居者幼稚林立夫人撫愛
踰己所生家法整整而待下有恩意凡臧獲一人服役
則全家仰食環其廬不自炊者盖數十室性不嗇於財
振貧窶恐不力女之不能嫁喪不葬倚夫人而辦自内
之使令外而鄉社不知其幾惠於遠近之人及門無不
售之物負劵無必得之誅平生蒸嘗家廟而巳老佛之
徒禱祠福報之說一不能入至有所丐請則亦不拒施
予自其天性豈寧惟是舍東樂陂溉田餘二十頃岸善
頽業田者病之夫人歲任修築有田之家坐享全利不
與其勞費賙恤之博且果於及人如此性剛明人不敢
犯有觸其怒尋亦置之不念也凡簿書出納一過不忘
隂陽五行百家之說皆能知其義生於政和之辛夘至
紹熙辛亥以終享年八十有一少疾疹耳聰目明生啖
寒茹壯者不逮也歲時為夀子孫後前濟濟侁侁人欣
慕之當淳熙甲辰我夀皇上文母夀以其孫嘗與鄉薦
封太孺人歲丙午高宗皇帝慶八袠加賜冠帔是皆天
所以為厚德報非耶夫以富夀康寧加以好德與國慶
澤者再寓世可無憾然歿之日不惟子孫戚屬摧毁攀
慕而鄉鄰揮涕咸興胡不百年之悲是何從致德之所
感而人懷慕有不能忘自然也德偉矣亹亹焉曾未始
有其有不幾老氏所謂不德有德者歟男三人漸先夫
人三十三年卒次渙洪女三人長適某官羅次進士曾
參裔次修職郎前福州閩清主簿羅衛男孫六人長進
士驥次謙康仲騤皆鄉貢進士女孫七人長適某官李
次進士曾匯越七年卒次進士羅默次進士羅餘次國
學生羅勲餘尚幼曾孫五人女四人夫人得疾即自謂
不起預言其期既革呼子孫前人為之誨皆可佩服言
畢逝矣乃其所期日十二月之丙子也夫人有得於中
者超卓如此推之於世有本者固如是哉將以某年某
月某甲子葬於所居之水北曾潭之先塋而以銘文見
屬某方縻朝紱母氏且老不克歸營襄奉以為大慼謂
某捨汝復誰宜為銘夫人於外孫惟某為獨厚不以常
兒蓄之某今者謬綴班聯不失其身者思所以報期待
也恭惟此恩深重叵醻又其得夫人行實之詳莫吾母
若然其所述亦槩舉有不容詳盡者銘曰
持之有常無為為之德之盛也望之士君子其猶病也
允矣夫人得之安行取之性也刑之鄉本之家侈其慶
也曾潭之原松楸鬱然尚百祀之敬也
安人張氏埋銘
安人高郵新安里張氏女也歸於同郡陳某里不喜士
人始嫁莫不以壻儒為嗤點安人獨隂自喜某貧嗜書
安人捐所有佐費且幹家政某得以登乙未乙科尉繁
昌職吴門教宰明之定海通守房陵安人同食其禄凡
二十有四年乃卒始某免白丁安人澹如不改常日問
之曰此自吾命何喜陳氏泰於舊安人猶初度也其臨
子弟其處室接物婦人應無者不屑為之於儔輩不一
小異其佚樂報享亦倍其類生二男子師文師是皆鄉
貢進士孫尿扆皆進士封孺人再封安人以某官及格
故其生以紹興壬子十一月十一日其歿以慶元戊午
三月十四日歲庚申葬於華村之西原盖近其父母家
云將葬夫陳某廼為之銘於墓之左偏
熊氏墓誌銘(代人)
夫人熊氏世為撫之樂安縣天夀鄉人既笄歸崇仁吴
君某時吴君已授室慕其名德故樂從之吴君有聲於
為儒既壯請舍貢數屈於有司唶曰吾自揆可施於國
無路以進施諸家可乎夫人譬解且贊之曰翁才德如
此顧不遇命也淑諸子可也佐其營理不遺力家遂以
饒吴君卒生幾男其三夫人出也繼而異其居所得産
薄甚然不以介懷其後家道日益給足享年七十一而
終其生以宣和之癸夘其卒以紹興之某甲子其持家
鄉人敬慕既殁咸取法焉夫人卓有高識思遵吴君志
篤意教子餘不甚經意每立三子誨以勵業曰汝無以
立於世孤先人望非吾子也始其别居僅有米一囷屬
親舊擇師果吾愍即予是粟外此吾無有得師嚴甚三
子小遻怒之往往過當夫人喜曰自今吾可無憂用是
三子為舉子著名而長子某被某年恩廷試名在第四
夫人不靳於財宗族有不給凡老病若吉凶隨多寡賙
之已之衣食取不饑寒而已性嚴毅不喜飲酒時召諸
婦戒以異姓共處當遵義忍事聞者凛然服行之幼長
雍肅嘗嗤世人徼福懴過一諉之佛書所行則多愧胡
為耶其言與行率不悖於道法可不謂賢哉陳氏吴君
配也生一女適邑人進士繆興時再娶王氏生一男曰
某一女適樂安進士周鐔夫人所生長曰某次某某今
廸功郎新吉州萬安尉孫男十人某某曾孫三人孫女
五人皆幼將以冬十月二十七日歸葬於浮原天寶山
下走書行都求銘於里人羅某惟夫人資禀高邁守之
彊行之果其篤於教子古敬姜孟母固應如是而起家
應時無一可議不書之無以勵俗且信後故為之銘銘
曰
炳識以為之原蓄德以培之根以大其門以澤其子孫
以善其鄉載之公言孰吾取規敬瞻此天寶之原
李公行狀
論士以賢古也後世去取以貴若勢果貴勢乎取則淵
憲窶人子而季孟師尊至今絀千駟之齊而賢西山餓
夫仲尼其私且矯乎士抱負偉然局不少施以歿其庸
没諸吾所以直書李君之行於古或無愧君諱知柔字
望之家儀真之珠金沙居郡庠為進士工文辭衆推之
晚年定遷城東隅居面江曰兒從學無便於此弟知剛
今廸功郎新和州烏江縣主簿花君知彰亦興君同其
母二弟與君幼同居長同學怡怡切切始末無間言後
異居推其財於二弟為多君篤孝壯且老念親不衰有
柴地歲貯所收專為追遠費一簪不他用孝友之行著
矣人以匱乏告視其力賙之咸曰是宜掇危科享上夀
為有德報疾作竟不起夀六十八學充矣不得為一命
吏聞見者唶惜之既病諗諸子汝曹植立未副吾望貧
無以為學士公患汝幸也田足以自業居足以自庇置
書愒日吾目不瞑汝不愧名教乎無一語及榮利事結
纓易簀於以見先哲所學君之識過人遠甚危惙所言
不失其正賢矣哉曾大父某朝奉郎大父某朝散郎父
某隠不仕皆葬於儀真之東山母孺人周氏妻楊氏洪
都龍圖公之孫女四子長大亨幹蠱為優次大節大鑑
皆鄉貢進士幼大異出後弟知剛女三娘四子兄也適
馬堯佐孫男六孫女七君生於紹興甲寅歲之二月五
日卒以嘉泰元年正月二十七日葬於楊子縣嗚呼才
則見用有則見知士宜然也亦孰知夫用而知之有不
盡其燕裕未既也手植三槐者待諸其子李固一代名
德其先世豈果抱關隸君之不盡者未勝計而其二子
取賢書如掇視經史饑餔俛取然其大李氏之門而侈
君之澤倚而需可也予得而併書之
江湖長翁集卷三十五
