江湖長翁集卷十五宋陳造撰
七言律詩
送詩陳惠伯(惠伯求所居三詩既為賦作此送似)
危樓深室桂為堂題品端宜虎豹章歴數諸公皆大手
尚須此老索枯腸馳神幾夜層虛上血指如今妙斵傍
聊復送君供覆瓿未須傳到鄭公鄉
襄陽賦秋日江梅菊花
秋香冬豔各時宜叵怪花神令出竒金菊正含霜曉秀
江梅不待雪寒期帽欹同伴龍山醉詩到終嫌驛使遲
陶杜當時儻經目定并東閤賦東籬
次韻程帥二首
平時渭北與江東文會賓筵幸許同政使遲遲嗟去魯
未應咄咄遽書空抄詩奚翅無瑕璧會意俄乘在下風
(摶扶搖風斯在下)更喜朝來賓鴈足陽春封寄客塗中
從昔文章盖代翁言間有物自無同娟妍徒玩花含露
灑落還驚月印空底許賤工慙擢矢信知妙斵有成風
古今一印元呈露要在神融領會中
次韻言懷
房陵回首望淮東物土人情未易同比屋蜂懸人帶癭
亂山戟立勢凌空汙鯫共饜川人食簡朴仍存太古風
破我殘年七百日盡抛詩卷酒杯中
次韻記别程帥榖城旅夢
金翹搖曳玉丁東賓主依然醉笑同舊事忽隨殘漏斷
新愁不逐曉雲空挑燈旋拂穿帷雪攬轡還禁逆帽風
回首夢魂飛到處壺公窟宅五雲中
梁教病起
側聽長須得好音笑譚已復替呻吟逃知二竪今無地
仇想三彭亦就禽定免帶圍憂沈約可須檄手待陳琳
尚須十日安岑寂酒聖詩愁恐未禁
上外朝山
度隴凌坡冒百艱今朝又上外朝山當車狠石通人過
交道飛蘿要手攀猿坐沉寥猶嘯詫鴈驚巉絶故飛還
臨風却快塵埃眼全楚山川指顧間
過八疊山
路入于平舒倦眼襄陽佳處亦班班燒香峴好思三峴
八疊山高似萬山喜此經行無雨阻向來遊覽坐天慳
山靈定笑貴野鶩默遣歸求邦域間
馬息山
猿蹊鳥道且攀隮瞑靄頑蒼只尺迷狠石忽開防地裂
屯雲不散訝天低眼高欲了三千界夢斷猶驚七百梯
回望故山真可指杜鵑腸斷為誰啼
寄鄉中親友二首
棋酒遊從歎離羣犯床吟筆漫飛塵潮乎可奈才力老
甫也尚為南北人安信不隨秋鴈到流年倏復野梅新
南崗北阜憑高地引首吴天幾愴神
坐衙隨分吏分行退食還先藥探囊已為河魚廢詩酒
彊教籠鳥聽宫商老猶苟禄寧良計病悟休心是秘方
想見親朋遲歸楫為翁補漏斸空荒
賀程帥因任四首且言久缺詩筒之意
恩綸蜚下漢江濱特許襄民借寇恂千里江山皆動色
列城條教再生春灌瓜夙稔安邊策茹草寧無待哺民
方倚金城親邵父近君寧惜小逡廵
詩律寧惟似變風姓名久矣御屏中逢辰千載合致主
入夢九華仍插空鐵瓮倚聽新號令銅蹄終舞舊兒童
煩㪺叶氣成豐歲却簉臯䕫侍舜瞳
肯優襄峴劣南徐行止平時每裕餘荷紫端宜冠鴛鷺
飛黃猶似顧蟾蜍緬懷夜燭賡清唱况許春郊載後車
從此追陪得如願重分膏馥澤空虚
先生一筆將詩壇&KR0869;匱珠璣底坐慳平日鷗盟當未愸
于今鴈足每空還傳抄可但聞平水老瘦從知笑飯山
緩帶輕裘秪常日千篇破竹定乘閑
再次韻答程帥高機宜四首
自分迂愚著海濱諸公薦力漫忱恂摧頽晚境空多感
局縮窮山亦再春故里歸耕雖有約中田敬饁遂無人
何由消破愁千斛甓社春濃莫計廵(甓社春吾鄉酒名)
名德誰今挺古風人嗟汲直合居中揮毫有物鬼落膽
與世無心雲度空倚聽金鑾拜新渥又煩竹馬走羣童
貝宫風露鼇峯月行矣輝華映兩瞳
高郎筆勢未姑徐千紙珠璣欬唾餘春興漂蕭陵野馬
夜窗清絶冰(去聲)金蜍諸公交口傳黃絹蜚詔褒賢定赤
車亦使窮山拜嘉惠衰翁擊節正馮虚
倒海翻湖䄂手觀揆子才思坐天慳愁攻心折仍無頼
債壓頭低不辦還坐想賡酬聮白璧秪令翹企仰高山
拙疎却喜便衰病&KR1151;得蕭齋盡日閑
正仲和帥屬被盗二首
衣囊緘鐍竟胡為祗與偷兒便挈攜髻重得無猜祖珽
璧亡遮莫議張儀館人求屨古未免有力負山人得知
不用經營辦春服舊紉蘭芷扈玄蘺
向來忠信倚垣墻誨盗如今坐慢藏望意漫言疑聖智
竒文不合吐光芒玉川空屋遭窺瞰子敬青氊果在亡
賴有平生千牘在未妨攟載作歸装
贈高司理
窮鄉洗眼挹清揚凛若重登月旦堂驥子鳳雛端不苟
吏能儒業况兼長簡孚首解秋荼密襞積仍熏古錦香
我亦床頭一經在自公正欲共平章
再用前韻贈高司理共八首
少年場裏獨鷹揚他日懸知玉作堂小試問囚窮兩造
徐看載筆擅三長得詩遽眩珠璣爛玩味還疑齒頰香
風月無窮才不盡坐須喬木擁千章
帥幕羣才賴激揚衰遲猶喜後升堂雷封局縮聊償債
衮字褒嘉但寸長再試真成不龜藥九言終佩辟邪香
龍門夢斷誰知已幾誦桑阿賦末章
衰宗如此况他揚碌碌諸雛欠肯堂薄宦幽憂殊未醒
故園歸夢可勝長杯盤頓頓家鷄嫩翁媪嗚嗚社酒香
猶記比鄰笑行客夏畦龍斷為金章
詩語庸非自播揚流傳朋舊定哄堂儒書投老空成癖
舞袖平生不解長黃鳥啄殘丹杏顆清風搖動綠筠香
山城寂寞便吾嬾劣勝精神弊句章
俗裏毫絲起抑揚請君時閉讀書堂渭清肯混涇流濁
鳬短徒憂鶴脛長千載流傳防造次百年表立要馨香
了知此印君堪付過眼尨凉忽報章
蘇李宗風我舉揚少陵公按子開堂官曹此地文書省
詩社從今日月長山滴曉煙收後翠蓮漂天女戲時香
可孤煑餅分彊韻正使銅花澁印章
腰錢幾夜夢維揚上雨傍風秪此堂人笑鉛刀那用割
自知韈線豈能長課詩壇畔獨飛動問字人來且碧香
徑欲披衣還舊隠二天寧久溷蘇章
帝旅曾觀武事揚如君文勢整堂堂了知一筆無前古
坐遣諸生喪所長丹桂高攀霄漢迥捷書西下姓名香
貝宫鼇禁應餘地看展平生補衮章(君方從舉子闕倅有桂華闕)
(故末章祝之)
病起閒步
瞑綠園亭小雨晴病翁雙眼為誰明柳如張緒不殊昔
竹與子猷相對清門下鳥烏無客到壁棲蛇蚓又詩成
回頭溪友千山阻更向何人話此情
寄師文二首(時悼亡室)
世塗豈必盡籠囚自是迂疎拙應酬簿領嬰心寧素志
夢魂何日不滄洲揆吾温飽兒堪託平昔行藏婦與謀
已判來年拂衣去寄言亟辦釣魚舟
萍梗漂浮已老翁歸來差樂未終窮稻田取足隨豐歉
花圃逢春自白紅禪老版頭容客飽臧孫鼎足秪墻東
更聞名酒新傳法詩外棋邊莫放空
次韻什邡馬主簿二首
陶謝前蹤一筆追掀天聲價舊風馳瑞時不數九文羽
換骨疑飱三秀芝蜚電燭巖方左席明珠照乘忽清漪
裹創瞢欲凌堅陣可諱含毫不自持
紛紛過眼甚螽斯膽掉驚逢驥騄馳獻替付君温省樹
朝晡還我故山芝荆江蜀棧聊舒嘯卷耳思齊正採詩
回首定傳天上信囊荷知傍紫皇持
再次韻馬主簿二首(後詩餞共行)
冥搜成癖漫勤斯緬想騷人正坐馳點化今逢萬金劑
神竒蒸出九華芝三吴才雋應焚硯萬里風煙盡入詩
盍與元劉論伯仲未容郊島更矜持
左顧衰翁底取斯轉頭歸馬又西馳賸催阿買抄新藁
大勝齋房紀瑞芝樂歲人家皆有酒高秋天氣總宜詩
霜花露菊留迎客預戒西成省控持
再次韻二首
飽食頻頻秪&KR2207;斯可堪迅景隙駒馳不逢猶是桐為弩
當價胡寧&KR0818;作芝天籟寂時三弄笛楚山窮處四愁詩
將壇可復宜衰病此柄須君為主持
歴塊飛黃可得追加鞭十駕浪驅馳不應猗頓懷周璞
敢向天仙話土芝晚傍涪翁觀落筆了知高叟固為詩
謬為恭敬吾何取政恐龍泉有倒持
偕章宰勸農房山
登臨一擬豁心胷著我松窗竹屋中宛是官曹縳雕虎
不容塵眼到飛鴻綿延天際應平碧孤負林梢抹嫩紅
俛仰去年舒嘯地解衣聊復近熏籠
簷外雲深雨合圍此行不歎始謀非對君便是蘇端過
把酒曾無御叔譏紅濕烟郊思散策寒欺病骨旋添衣
了知未盡山隂興共作衝泥傍險歸
簡章宰二首
蕙蘭洲北觀山頭未暇尋盟訪舊遊自笑春來多病過
静無人處但詩愁遥知聮轡窮幽勝更想簪花賸獻酬
報答東風應得句奚奴亟肯寄儂不
縹緲雲藏羽客廬不妨尋勝小踟蹰鴟夷載酒鶯花處
古錦囊詩簿領餘百和風輕吹欲醉萬山嵐凝對憑虚
譚間定笑衰慵客竹屋高舂尚枕書
上已溪上燕二首
後溪分占羽觴浮雷隠歡聲半棹謳况我閑官似犀首
為渠領客作鰲頭玻瓈影裏粧光膩桃李香中步障留
病骨得晴堪近酒與君同拜醉鄉侯
杜若洲邊卓旆旌佳晨一醉萬金輕春光僅有一分在
天氣可能三日晴解道蘭亭亦陳迹肯吟楚些愴幽情
人生到處皆兒戲笑看争標闘兩鯨
試柘枝溪上(是日晴色衆客喜甚)
蕙風花氣雨餘天報答融和玉作舡壯歲自能鸜鵒舞
老狂猶有柘枝顛羣鴻翩度昆明錦雙鳳翔從玉井蓮
起我少時豪俠興未甘詩客號臞仙
次韻答許推章宰二首
矞雲非霧靄飛浮滿聽遊人載路謳痛飲君能判濡首
新翻我亦辦纏頭羽觴㶑灔風微度翠盖蹁蹮晩尚留
且倩銀鈎寫陳迹未須詩律壓劉侯
北來青翼導霓旌翩若凌雲鶴馭輕烟柳困眠纔寤曉
露花酣醉正熹晴獻之能賦雖辭罰楚客同醒恐不情
豪興尚堪追少雋漏巵灌酒鱠長鯨
再次韻答節推二首
透幕穿簾香霧浮行雲低影傍清謳遊人是處歌鼓腹
佳客伴翁吟掉頭令節可孤三日醉歸期猶有一春留
詩壇酒會容先㰱莫問將軍老不侯
虧成久不撓心旌老閱人間百事輕却笑平生甘淡薄
每緣行樂問隂晴羽觴餳粥同春事卧醉行歌見俗情
擊鉢更遭強敵困可能赤手控奔鯨
再次韻答許節推二首(褉事罷覺飲過度強起遊觀山小雨尋止因節)
(推有贈用韻答之兼簡知縣)
起依笻竹似桴浮改就新詞却自謳囊錦斬關聊袖手
酒兵推戶且扶頭東風已拆紅躑躅碧樹更啼黃栗留
醒醉醉醒殊未沬不應通守羡通侯
步屧巉巗屏騎旌松風茵露為誰輕已無桃李擅春事
忽有鳥烏啼晚晴羽客不妨同水厄宿酲端解敗詩情
開緘又拜同寮賜錦叚中含掉尾鯨
再次韻四首(三公再和復成四詩道歸休意且謝所貺亦以譚詩)
新釀開缸渌蟻浮舊辭仍缺唾壺謳宦塗要處難插手
詩社叢中常引頭倒載肯陪山簡醉反關莫厭孟公留
秋田粗可供佳客不比封君亦素侯
翰墨場中對抗旌黃陳一筆萬鈞輕武安屋瓦秋鼙震
湘水波光夜月晴沮洳求魚真自笑渚涯向若倍馳情
吾生恨落任公後不見投綸掣海鯨
尸祝代庖良過矣即今坐嘯免謿謳陶朱計食魚萬尾
景略有兒牛十頭甫里過從勞夢寐輞川歸去忌遟留
大弨一弛吾通袖冷看逢蒙中射侯
韻語聮翩到浚旌楚珩非重夜光輕吟成品物回春態
誦處東風放曉晴抖擻錦囊娛我老滌除愁斛見君情
固應詩膽驁無本刺手霜牙摩怒鯨
梁教授次柘枝詩韻再和
洞裏鶯花别有天為渠蘸甲上金船舞姝貪看塵生韈
飲興渾忘雪滿顛弄影競垂三昧手倚風疑裊五枝蓮
廣寒再閱霓裳罷笙鶴飛來未是仙
書懷
人間窮達命汚隆作意功名欲捕風但見劉班誤車子
何曾鄧禹笑王融官曹得飽餘何事書課乘閑亦雋功
少待蓴鱸付張翰一溪風月放船篷
次韻高幾宜送别
棋枰詩課憶同堂轉首暄寒幾蔀章每歎羇離念陳迹
更因衰病感流光亟催江鷁休停棹已信溪禽不亂行
魚澚芋區真好在連宵歸夢為誰長
士價如君定玉堂陳陳腹笥漢文章即今綵筆春争媚
它日青藜夜有光詩力不勞凌汝輩才名况自溢班行
清篇見屬吾何取愧闖辭壇闕寸長
再次韻謝惠詩(仍敘不敏)
百鎰籯金數仞堂何如盥手頌佳章奪胎信自非凡劑
獻佛當知便放光斤運向來車合轍影斜還惜鴈分行
衰年離緒誰禁得鏡裏新絲莫計長
小家茨竹即為堂暇訪深林索豫章平日牀頭但周易
看人筆落便靈光庳隆賦質嗟多樣良楛論材要當行
莫向黔婁問竒貨長沙舞袖可能長
贈黃國器二首(予仕窮山故人黃國器亦奔走湖湘予官滿相值鄂渚敘舊喜)
(甚約連舟東歸二詩贈之)
交情凜凜久彌堅遊舊何人似子賢别去漂零各天末
喜今譚笑復樽前德人政用寬幽獨歸路胡宜更後先
彈壓山川須妙語不妨排日為君編
簿書叢裏久囚拘鷗鷺羣邊忽自如白傅已甘多病過
安仁况復悼亡餘歸田且辦充腸米遮眼非無插架書
如子功名方廹逐未應偕我問樵漁
過伏龍祠
蜀棧荆江志未酬兩京直擬笑譚收僅容孱后存&KR0566;祀
誰遣東吴解魏仇制敵豈應無法正為謀不合有譙周
伏龍祠上長烟靄憤氣堂堂恐未休
武昌
客子脩程未息肩江山佳處小留連醉臨庾亮樓前月
夢闖回翁洞裏天形勢盤縈蹲虎鳳輪蹄隠軫度絲絃
登高欲賦還東望楚些無因喚謫仙
歸歟老秋
已辦求田問舍謀登臨那復更悲秋蠏肥與客爭先把
稻熟催兒徹晚收霜後峯巒添峭措波間鷗鷺劇風流
寰中勝處天應惜付與癡兒秪暗投
宿何人家
步尋松篠款谽谺忽到孤山處士家十頃蒼鱗漾墻角
一鉤寒土插簷牙杯行不乏紅絲鱠飯了仍供白露芽
把臂傾舒吾已怯又分離緒上歸槎
次韻張司戶(鴈㲼解后張有詩見惠)
橘頌精靈雜遠遊如君信是古詩流吳門肯問鱸魚鱠
東武當營燕子樓有底揮毫挾風雨定知貯腹盡陽秋
即看珥筆鴛鸞右莫漫江城詫狎鷗
他日猶能說宦遊老禁多病厭漂流近臨西蜀窺鮫室
舊傍東溟看蜃樓歸計已嗟霜蠏晚吟聲閑伴候蟲秋
塵冠徑欲留神武萬頃蒼茫漾白鷗
凌晨復有惠急筆次韻
小駐江千接雋遊渭清涇濁可同流假真笑我陳驚坐
造妙推君趙倚樓姓字已高時輩上功名尤忌鬢毛秋
等閑莫學金華伯碧水如天擬夢鷗(山谷詩夢作白鷗去江南水如天)
仕塗決矣息交遊姑向林泉訪勝流短褐直甘乘下澤
異鄉終勝賦登樓驚心夢境檀槐戰屈指鄉園秫稻秋
雉翳龜燋緣有用未聞金彈中沙鷗
贈四子二首(龔澤卿傳商卿臧子與子儀追送予至維揚作此贈之)
峩峩冰港僅通舟策策霜風透重裘良為予來真好事
小留君住得銷憂可無譚笑傳觴處賸有烟雲洒筆頭
保社相娱倚公等暮年干禄判悠悠
交遊過眼亦班班四子聲猷豈易攀百里來羞長翁贐
片言仍解相公顔事乖雅意疇忘歎我已南驅子北還
繼此開樽講德處定知矯首向雲山
次韻雪詩(林郎中宴八客七客皆朝彦出春雪詩軸因口占次韻)
欺梅瀉竹透承塵熒侮東風似妬春匝地閭閻皆種玉
插空樓觀忽鎔銀(坡云鎔銀百頃湖)窗明尚憶躭書夜身曲誰
憐旅食人親見飛仙下瑶檢諸公居處與天鄰
再口占次韻(林舍人伴射得賜銀對客云此錢已盡未能觴客俟置一姬訖當尋)
(盟)
君家朱閤隔嚻塵可欠賓筵蘭蕙春横草定銘鞮汗石
穿楊新賜上方銀幾時釃酒招嘉客不假傾囊得麗人
莫坐風慳仍雨澁秪將詩筆詫無隣
次曾左司韻贈俞德瑞(時俞買妾)
班荆同冒軟紅塵一種東風兩樣春雋飲放君顔似赭
幽居憐我鬢如銀簡編自誑供良夜要襋渠今有好人
把酒若歌歸緩緩不妨折簡喚東隣
次韻答德瑞
詩客胷襟舊絶塵惠然分我一緘春裁成蜀國添花錦
貴重丹砂伏火銀(坡謝二孫詩養火雖未伏要是丹砂銀)暮雨朝雲知有
夢瓊枝璧月可無人要須共醉彭宣酒莫諉忘情宋玉
隣
再次韻贈俞德瑞(前後共三首)
珠軒綉轂輾香塵回首西湖羅綺春便合行歌訪花柳
可辭買笑費金銀清吟自屬當千客勸醉那無第一人
肯學孤山舊居士平生詩酒秪僧隣
孰知妙語析微塵細寫都城浩蕩春向我能分趙城璧
為君還缺唾壺銀平時宦路甘違俗投老詩聲更後人
枘鑿推敲有砭劑不勞千萬得芳隣
襟袂猶緇客路塵攀追強踏帝城春落身窮僻才全璧
敵已遊從半佩銀枉却近臣開薦口頗嘗内地著癡人
君看捉筆青燈夜得句歡呼聒四隣
送張文昌帥豫章二首
倚俟新年轉化鈞晝方三接徑抽身平時但有凝香夢
盛世那無勇退人滕閤賓筵時可醉金華詩令看重新
盍思遠邇商霖望不但淮鄉有涸鱗(張文潛云補外之樂發於夢寐故后)
(山贈詩時平身早達未用夢凝香)
談間賓客重宣州到後兒童敬細侯薤本擊彊休領擥
棠隂問俗見風流湖連市屋疑豐樂江遶城闉似石頭
鷗鷺要盟公莫信江湖秪許半年留
行都夜歸
燈火通衢苦未稀望仙橋外獨歸時風梳御柳娟娟淨
月傍觚稜故故遟隠地輪蹄忘夜旦幾家樓閤不金絲
時平睿澤天無外帝力何曾爾輩知
次韻同年諸公環碧敘同年會
天瓢挹注拱仙官更閱詩仙錦繡端離合不忘車笠誓
留傳當並畫圖看玄譚想有蛟龍聽得醉仍均客主歡
俛仰謫仙三百載從知樂事繼今難(東坡云謫仙後三百年無此樂)
再次韻
春意温然侍上官松醪更勸語更端行厨賸遣黃頭載
下客何曾白眼看傑在漢庭方眷注功將周室更祗歡
孰知末至慈恩舊老境猶歌行路難
又次韻
聚首論年不計官寥寥故事復開端俯容我輩輸心語
更遣時流洗眼看庾亮賓筵無盡興昌黎文飲有餘歡
舍人妙句還新樣白雪賡酬政自難
約徐南卿出遊(前夕雨曉枕作)
古寺周圍錦樹窠清湖演漾麴塵波偷閑已計三飡反
敗興其如一雨何政復小孤鷗鷺約未妨来校魯魚訛
春光尚有三之一徐辦蘇隄一再過(時予編惡藁南卿每分勞)
西林訪銛師(師頗能詩)
天將宿雨淨春空却著湖山鼔吹中載酒言辭藉花伴
運斤来看斵泥工前身師定参寥子拙宦吾今張長公
俛首人間皆長物未妨分饗北窗風
約吕徐二友遊淨慈二首(二友簡問行期急筆以告)
芒鞵明日踏晴沙肯學渠儂走狭斜天井巷前休倦足
暗門城外把煎茶暫同佛屋僧庖飯徐訪姚黃魏紫花
要及錢唐尚留鑰共揄吟袂緩歸家
一笑成行不待營可無條約諗同盟盤飡取飽真君事
杯酒邀歡太俗生撥冗得閑殊自樂吸光飲渌不勝清
即今冷眼聚蚊夢彼此劣優君試評
再次韻二首
問舟初立柳汀沙雲日昇空渌影斜詩槖恥隨金埒客
蔬腸未厭玉川茶青湖波外方遊女翠幄叢間亦晚花
小待春歸簫鼓静還容襆被欵襌家
塵中誰定免營營鷺渚鷗沙且舊盟夙世林逋漫千首
逢人圓澤悟三生扣門喜共僧窗飯斵句猶能鏡樣清
身世已抛春夢外更於文字措譏評
還王編修詩卷
奕奕長篇間短吟子綦天籟伯牙琴幾人不溺西崑體
老我親聆正始音得寳渾驚探驪頷換金當復售雞林
還詩正恐非予助晝易忘飢夜易深
元日訪丁端叔安撫二首(時丁出謁徑行留講古一集)
幾夜徒勞夢帝宸行貲已槖更逡廵北山秪合追逋客
南道于今欠主人表表德名當世重堂堂公議有時申
繼今重策冲霄足鶚表胡寧後隠淪
節中應接可辭煩客子回車重慨然比我過秦應一笑
想君出峡富千篇前知此别非久别定復新年勝故年
紅藥紫薇方次第莫占風色問春田
次韻王編修二首(作詩還王詩王有詩次韻謝之)
落手新詩吮復吟自甘壁角掛枯琴祈光已吸金莖露
張野俄聆帝樂音療我平生風雅渴放君高步雋英林
人間夢想珊瑚樹龍護靈湫萬仞深
老誓捐書斷苦吟君苖筆硯戴逵琴因君又試推敲手
揆我終慙繳繹音漫作蠧魚飡朽策倏聽鵯鵊語中林
(闕)臺盤客曾丁字碧酒留賓聽淺深
江湖長翁集卷十五
