江湖長翁集卷四宋陳造撰
五言古詩
泊海子口
池口至海口望望三舍外辰發莫已到回首西日在風
師肯憐客祖道煩一嗌我舟疑凌虚楚山真歷塊蜚鳥
相讓疾驚浪乃弗逮窮塗坐局縮頗嘗得此快遄邁自
本圖闕供恐貽悔未辦問村膠且計具薪菜
泊小姑山
楚山屹兩姑我見乃其稚聞名詩卷間識面客舟次玉
刻極端麗簮植瞑蒼翠娟月上天角相與詫嫵媚怒風
將我西未憗卜晩憩山足舟可艤山木纜可繫山外正
風波獨此佳食寐斷知有神物主此勝絶地明朝捐行
槖可無荅神賜白鵝雪為肪綠蟻香馥鼻舟穩風又熟
無乃契神意未暇訪彭郎辭費辨非是
郭家洲
攜兒上絶岸微徑步蒙密人稀鳥烏樂老屋幾百室荒
凉郭家洲籬落映殘日問俗得周旋譍門頗倉卒興衰
今昔殊郭姓尚十七鄰里闕鹽茗翁姬僅盥櫛共說頻
歲歉平陸江浪沒場圃或潭洞椽栱行螾蛭去秋微收
爾樵採取黔突接耳多樂郊一去恐兩失吾邦有杜母
撫我不待乞蠲租桑柘在休役孫子佚意使流殍無寧
後倉廥實官今潯陽來吏師那容失書紳拜此賜知我
佐郡紱古來禆肉食多自芻蕘出必若窮吏道孰先究
民疾剥膚快目前吾固笑無術
富池廟
買香馬頭西跂望富池口我帆廟下卸秪費一炊久匆
匆索冠裳堇堇辦牲酒所取薦蠲潔不必須富厚精魄
我為悚勇節公則有出門聞風聲萬竅一呼吼林摧巨
木折江驅雪山走繫纜下窗坐齋心念神佑鄰舟瞢冒
去膽碎面黧黝非今羞供留例亦罹釁咎交神不用卜
遲速示可否噬將捨舟楫望望終稽首
離富池
江流寂無聲明滅窗月曉客枕歸夢餘意先西蜚鳥雪
天信少風翳面正繚繞富池忽信次肯羡雕鶻矯向免
犯險艱神惠顧豈少今晨有佳興調笑向諸小波平旗
脚直康莊馳騕褭鱗鱗到座隅徤鵲啅林杪人家積蘇
間山影横練表未成官縛去得句吾事了
馬口
氛昏翳春曉瞠目如受蒙停舟少須之紅日碾高空是
時羣山間積雪未肯融巖霧不盡收似角藻繪功屏障
莽回合粉墨紛異同嵌巖眩有無草樹森玲瓏皛皛瓊
為田奕奕旆卷風羃籬抹高頂下乃卧玉龍隱顯隨斷
續間簉成葱櫳微漪湛不搖一一縣鏡中酒杯與詩筆
客次寧闕供搴取不貲景納我雲夢胸一笑漂泊裏孰
謂吾塗窮摩挱好東絹世恐無此工
銀葫蘆
山水佳有餘我與之周旋江行已久矣今復領其全漾
舟銀葫蘆雪在春漸妍素瓊間蒼玉化工與雕鐫屏圍
無空缺護此百頃天圖畫别濃淡粉墨生雲煙人間有
此境定屬水府仙先生嗜竒勝久駐無由緣命名失雅
馴吾意終慊然玉鑑扁山石取重須時賢可無泊舟所
作亭近江壖登臨付楚客當有雲錦篇
回風磯
大江悠悠去渌靜初演漾山石齟齬之湍險乃萬状君
看回風磯却略不可上椒石卧中江與江作陂障鏜沓
匯石下漰澎劇奔放北磯屹對峙其中過舟舫水流作
高下咫尺便尋丈我行返壑餘坐想潢流漲頹波次灎
澦如馬亦如象攖觸寧完舟竒禍此無妄入峽與上瀧
艱惡偕叵量下澤遵夷塗回首一怊悵
龍眼磯(甚小而巧漁者聚焉)
誰謂石一拳不作江流礙朝來揚帆西瞥若驥歷塊龍
眼風火磯培塿視華岱似聞潢潦時亦復鼓湍匯鑿去
本不難竒巧禹所愛其上嘉樹密其側魚網曬居惟羡
漁鄉復欲老犢背西歸儻得此庸敵七里瀨
散花洲晩泊
略眼毛山夾枯涸不可留風帆劈箭去遼海吹一漚長
年面死灰死爭如赴仇一飯六十里幸泊散花洲呼婦
具盥櫛命酒浣驚憂我無資身策老計餬口謀勿云朝
不坐叱馭復何求奔車非伯夷覆舟無孔邱薄德既謝
此身世付浮休亦念三徑具歸從沮溺遊笑說今日快
擊轅為渠謳别留初孰酒飲處酹陽侯
庾樓
晉起不由德亦坐崇清虚陵夷莫挽回後世猶受汙庾
非適用才夷甫真其徒樓以庾得名而庾愎且迂面勢
瞰空闊簷楹煥丹朱遐想如不及效尤無乃愚風流與
經濟本自珉玉殊空譚養虚譽胎禍取炭塗峻約火燎
原典午轅下駒舉扇障蜚塵王叟寧厚誣徇名不既實
扁榜誰權輿得興偕下僚小節安足模捍患識黃樓仰
高題景疎于是復間然吾言乃迂儒
題六宜堂
昔人厭俗心寧取無肉瘦平時眼為青綠士須客右立
節自修竦適用兼庇覆君家所居堂音響不待叩千溝
蔭百椽一一渭川秀公今王元之好尚如授受記樓賦
此堂異聲同一咮心謀耳目適所樂壹能副昔人言外
意泥一乃百漏拘拘六者間見未脱科臼我此小盤礴
萬境歘通透徐步寒玉琤長謠靈籟奏主人信清絶此
君舊幽茂並策超俗勲醉墨點衫袖
次韻余司理(余為隸所陵見告治之有詩次其韻)
名分屬我輩那容徇多可勢由服勞屈享以綦貴夥積
水須固防易溢不難破勸沮自有機懲一警千箇世儒
略其本顧詳獄犴課彼頑工抵巇未可援宥過奸名犯
具分論罪不在大吏姦易為熾士氣寧受挫漏網容汝
輩厚顔向此座新詩驚老眼唱高信難和向來摶虎手
老去但慵懦近者勞阿買金薤編玉唾此詩尤傑出氣
有江山佐揆予收新得比君倍當賀
禱雨福溪巖(巖下初無旱意蓋泉所沾溉也)
我訪福溪巖行行黍稌中人家打麥罷鄰里笑語同迎
官問來意不信有藴隆淙激田間泉詰曲走青虹此泉
有餘用此巖無闕供福巖真福地為民保年豐縹緲三
花仙蜿蜒千尺龍翛然乞靈地陪此超世翁是巖既磨
滅是泉乃終窮洪慈小决擇妙化符鴻蒙彼此猶屯膏
無乃坐怨恫稽首貢此言庶其鑒丹衷
近榆亭(予以近榆名亭取少陵詩種杏仙家近白榆而梁教授作長篇見贈以詩句為)
(韻荅之)
小亭園西偏政復園取重扶疎百本木自昔誰所種敷
舒曉霞爛磊落金丸奉城東詩客在端許與此供
董老故自貧但有滿林杏别令雕虎守探嚢續人命我
老斷狡獪昔人慵季孟惟餘隱几地可愈俗子病
天亦積氣爾種榆誰所傳人間自得得何適而非仙少
陵健於辭暇計然不然長翁名亭意繫影更可憐
何年歲星精(典術曰杏木歲星之精)夜辭天帝家幻為賴鄉種增
賁别乘衙似聞綵鳳舞天風亂晨霞尚當月林飲一摻
漁陽檛(予到官此花已過)
坐亭撚吟髭搯抉了不近詩來良為吾吮漱賸芳潤遽
令方丈屋遶壁走虬蜃何如嶺頭梅題品得何遜
摭華復食實果部誰稱伯兄桃柰其弟無若此眉白三
玄信殊禀五沃擅嘉殖藏核待東歸分供橘奴帛
少日接為構無何了桑榆邀食有餘地何事須千奴此
亭與此木到眼聊為娛五詩信睡語定博君盧胡
荅余司理(余以予在定海時宿雲巖韻作詩見遺故荅之)
緬懷海縣遊不作千山隔雖償還俗債(自教官作邑人謂還俗)兹
復望霓厄孰知赫曦中歘有油雲升六幕一汛掃病骨
如濯清西山殷其雷晩溽尚雨意頗思雲巖宿靜聽崩
空勢靈湫貝為宫龍伯肯小留與翁寧兩心當亦憂民
憂願龍嘘為霖彍電歸袖手免令山城民議我拜土偶
千里飫玉粒秉穗周困窮牲肥酒如油歲歲敬為龍
教授有詩再次韻
人間望晴雨長若物所隔虧成間十五嘉榖信多厄假
手方寸丹誠與爐煙升風伯齟齬之不容徹九清玄雲
起西北似副祈禜意驚飈鏖晩空汛灑第末勢寄聲主
雨神雲車盍小留咄嗟澤枯槁為人消殷憂輔帝凝太
和繫子一引手如昔五三代濟時須聖偶詩壇我賤工
康莊自途窮眩旋向良樂並御天閑龍
次韻余司理路監嶽(瑞巖禱雨是日雨明日雨足二公有詩因次韻)
入山日正烈出山雲忽濃身疑潤空青旋覺霏雨濛歸
來坐良夜淙瀉如崩空縣知焦卷地轉眼青芃芃似聞
移晩秧竭蹷不暇慵人計故新年已判一倍豐此惠究
所自無乃西山龍澤物龍能之叱使則天公我行與雨
會僅殺顔發紅地上螻蟻臣渠敢貪天功兩公壮藻思
表表千夫雄新詩猥見予拜賜豈所蒙得意筆生春状
物斤成風生世有如願兼得寧易逢此詩自宫商為君
絃枯桐凖擬鷄酒社往和擊壤翁
和陶淵明歸田園居六詩
(予漫仕代耕山林之意無一日忘顧口未餬爾官上得師文書知垾荒田竟自此告功必)
(醻曩志乃和淵明歸田園居詩以自堅其約且志喜云)
一室類蜂房為食來窮山僅救饑火煎䟦履恐彫年平
生邱壑念回首魚脱淵鄉居何許佳菰茭滿中田有兒
可耕牧枉滯章句間昨日鵲啅餘鴈書忽墮前云集南
蕩工數竈騰青煙書賣猶可市前功戒頽顛官業詎宜
老倦客志在閑置書命鴟夷心事今泰然
良驥馳康莊驤首輕韅鞅筋骨倏謝昔得無伏櫪想自
審涎顙質蹀躞欲奚往如我合漁樵奪煬忘幼長資身
本缺如與世志空廣老去傃所安豈直樂榛莽
種禾摭其實即穊乃可稀儒吏瞢不長竟為老農歸妻
芸兒可犂稱力食且衣平生睎龐翁此意今不違
半生冒吏塵初不一日娛往往清夜夢翛然繫林墟已
辦二頃耕更有三畝居養魚近傳訣種桑不論株呼兒
計曩昔屈信果何如不復首尾畏形泰神裕餘枝笻莎
徑微枕書竹牖虚日用食眠爾外此一事無
我慚曠達人夢寐眷鄉曲十年仕楚越政坐食不足人
皆詫善奕舉世鮮識局陶翁有高躅迷塗炳明燭於焉
税吾駕作息課昏旭
把竿坐斜陽跨牛出曉陌長謠柴桑詠聊復自適適梓
里三鬴餘鄰犬不吠夕稼穡政使忙樽酒取空隙仙曹
有知友自揣無能役經時雋英事小人分耕績成言君
勿問賣菜可求益
病起四詩
一節食
醫經戒多食書惡殄天物細茹取微足衛生此其術是
銘當匕筯况我日衰疾胡為冒所戒一卧復十日恙疴
不虚生一一自口實大嚼徤武事欲強蒲柳質行年踰
知命備歷世纖悉山膚與水豢嘗味幾十七婪酣復不
已頤正昧終吉昔人議四凶饕餮乃其一不見辟榖翁
曾是漢良弼
二止酒
少日良束脩但識名教樂誰令憂患後頗復近杯勺嚚
號或跳梁扶攜取諧謔興來偶一適事過含餘怍向非
病鼎至或未悟狂藥不知黍麥毒終乃堇葛若腐腸自
浸漸履虺尚歌咢覆觴吾已後遽覺今勝昨此衷天啟
之相予固不薄卒歲辦僧過茗粥安淡泊時醉床頭經
妙意翔碧落
三息念
禄位據極品勲業垂不磨出從白馬肥家有黃金多世
間貴富者才德乃莫過骨相審自知甕盎哀駘他一昔
讀書史志空慕邱軻矻矻章句樂所趣不及他日月倏
遷謝如此定命何知己初不無腰金鳴玉珂一旦逝水
去匪斧嗟不柯揆材既樗櫟揣分合澗薖旌翻火馳餘
但有䨇鬢皤迨今要勇往灌園仍養痾石女自無兒古
井那解波西湖佳風煙久矣辦一蓑
四論報
我本扶犂手為儒父兄意全家飽官廩髮膚盡君賜一
念三稽首報荅迄未議向來挹前脩謂可跬步至即今
頻頻食空負堂堂志尚當桑榆收未可弁髦棄柰何不
自愛生理冒所忌致君榮吾親環省已不冀餘年猶視
息舊學有造詣其次在立言揆予敢辟是於世粗有益
就死可無愧噬將金玉女凛凛戒失墜
題陳主管奥廣樓
卷舒樂天遊仕宦甘吏隱吾宗大雅士為學先究本樓
居盤礴地超然寄妙藴沉沉一機深納納萬象泯人方
窺端倪我自絶畦畛胡寧山川麗詩卷規束攟彼哉狹
且露之世坐拘窘瞢焉登斯樓不博粲然囅
題雍和堂
元功播萬有洪纖各秀穎一或疵癘之槁乾例榛梗是
身儲至和舉世乏妙領粹然太邱裔父子皆秀整學自
付衣鉢刃不留綮肯文字長少蘇智趣大小耿翛然詩
禮庭翩度脊令影穆穆塤箎春矯矯塵務屏會看蟬嫣
去滋味調九鼎彼哉夸毗子肝膽作鼃黽斯焉世宗師
胡不日三請
題通明堂
世儒困墻面窒外由蔽中一理有朝咮八窗自玲瓏公
無末俗病人識古賢風照物鑑絶塵與世雲行空似聞
虚白室略與公心同彼哉壊陂老史語寧所蒙吾知泚
筆意千載端為公
次韻余司理(留襄陽日侍帥論詩既歸余有詩次韻)
一從荆楚役八數昏旦星剸裁有𤨏碎觴詠無頻仍世
故未焚劵官曹方治經客或嗤臞儒下亦安聾丞過日
念知己遠方空舊朋持斧迺宗匠歃血主文盟天瓢賸
挹注風翼困凌乘袖憐醉墨淄眼為故交青招此窮鄉
吏闖彼小玉京樽罍容吟噱粉黛羅娉盈理窟領新得
詩瓢傾舊盛風前雕虎嘯秋後寒蛩鳴六花嚴堅陣尺
箠鏖罷兵是翁信竒偉小子慚奉承攘善悖古訓躗言
防天刑見推無異辭君語吾未憑
離伏龍
北風鏖屯雲倦鳥白晝迷篩為縣麻雨寒氣晩凄凄何
以贈行客去路一尺泥卒徒淖莫前草棘取新蹊可能
辭滯留十步九顛隮窮我恐非天問子誰見擠少日憂
患海有眉未肯低流年况衰病縱死非孩提戚欣何足
云夀夭久已齊秀色浮嶺路清音淙上溪會心各姿態
捋須忘慘悽山靈不無情斬新獻詩題
過八疊山
我從外朝來嶮峭相連接巉絶不可上孰與西八疊車
匪毛羽去我豈猿猱捷一步九頓仆陟起正岌嶪飛蘿
攀恐斷狠石高更躡時方積雨後没骭泥涉涉客居慣
澤國未到意先懾呀如敵場赴隸卒不敢怯及此問次
舍猶覺口嚅囁剪燭未渠寝尚恐夢驚魘
還家登悔來坡
下坡黐鴈墮上坡風鷁退歷險雖末勢未易忘歎慨散
人吏隱心下上不云悔摩眼見南山衆嶺莫謀大雲隂
巧蔽虧日御頗隔閡誰規山一凹千室作闤闠嵐影暝
竹栢吾廬良好在言歸休吾勞嘯詠山與對
程帥和陶二詩見憶次韻
離合定有數撫事尚忍言憶掎枚鄒袂遊從如兔園堂
堂繡衣老凛凛雲錦篇繄公笑譚爾諷玩良超然效顰
徒區區晞駕嗟無緣登樓漫多感漂泊類仲宣窊石取
供醉孤子真次山東望搔白首不獨悲流年
次程帥和陶詩韻(勉兒子以學亦公意也)
昔吾竊科第正自學力勤雖從士夫後禄已不及親痛
感韋經傳敢忘擇孟鄰念汝知策厲燈夜仍鷄晨立志
忌作輟惜隂計寸分盍抽胸次陳驅為筆底春解顔獻
新得眩眼釋嶠雲鉏頭足膏腴天人巧相因奉親有如
此况予耐賤貧誰今子不如儷美須前人
謝程帥袁制使(安撫程文詩筒不乏近袁文制帥附寄蜀書五部以把筆已頭)
(白見書猶眼明為韻以謝)
昔人道與俱物外一不假而我同是見兼取及土苴虚
心超萬境詩筆時一把造詣豈二機此秘知者寡
還山念初願老夫辦一物生平萬金産自託五色筆譬
如十全醫付此無妄疾落紙亂蛇蚓超然百憂失
世人事夸毗失得紛滅起回思少年日失脚幾墮此尚
友千載人得已吾徑已高眠北窗風賢否付一指
俗間苦偪仄有士能湛浮任真自得得與世不同憂得
閒書遮眼覺倦書枕頭不辭蠧魚誚不眙牢豕羞
江左風流人安石頗巨擘絲竹不去耳用逃憂患域陶
琴不須絃我輩所矜式設逢東山翁兕觥與浮白
好書飛墮前客有記衰賤蜀道六十舍汗牛煩軺傳端
如枵腹人品列睨嘉薦常伯古賢風凛凛眼中見
會青嫓熊膽入眼冰雪如疎雲放佳月赤眚為之除自
拭烏皮几日課蠅頭書政使堂下笑矻矻糟粕餘
豐約自定分絲粟戒妄求斯文寓理窟多取誰汝尤人
間張長公骯髒謝公侯窮塗有樂地投老容夷猶
九死得此生萬事遂成懶惟餘坐進地劣亦受推挽交
遊金玉人畢力補疎短詩書銜砭劑陸續到老眼
一編用劉漢誰似進履生高吟謝世書我嘗羡彌明昭
文倦袖手此曲寧虧成屠龍與澼洸付渠自重輕
程帥以詩見慰用韻謝之
平時聯輝星轉首食既月誰能玄覽空影事睨盈缺老
子一掬淚未憗謝天合生世岐高下末路各一穴莊生
悟浮休荀粲枉悲咽公言敬書紳聞道有先達
梁廣文歸自襄陽作古樂章迎之
自君之出矣適我患禍初入門悼今昔顧影憐畸孤古
有鼓盆達自笑食蘖如石交不在眼勝談誰見娛
自君之出矣春意尚妖冶著我愁城中轉首已中夏豈
無鼓吹具塵筆置不把亦欲鞭其慵獨倡無和者
自君之出矣無心惜流光但記燕營巢俄復蜂割房煩
君騐節物可孤北窗凉戎葵一笑粲竹萌十尺強
自君之出矣饑民日北首春從二天來共拜更生手未
議解倒垂促膝此何有非君面揚𣙜誰有筆端口
次韻陸子高(子高歸鄉里去甚匆匆有詩見贈因次韻留之)
一從别君來圓缺幾望舒相與兄弟然異姓殊厥居向
來帆歸船欲去仍趦趄平安可但已擬憑䨇鯉魚兩地
邈千里二年能幾書了知故人意記憶猶勤渠當君訪
甓社值我留南徐參辰巧相避終冀或起予扣戸聽剥
啄果爾不作疎屬者久契闊兹焉不躊躇甚欲挽袖留
扣子萬卷儲子家老嗣宗三賦陵相如阿戎青出藍萬
壑赴歸墟宸廷奉大對百韞財一紓有偕仲補衮無取
辛引裾俯視漢諸公彼餒此有餘置之不吾即欲刃捐
礛䃴南臺復西掖高位為誰虚未須芹藻地脱口鎗珮
琚平時交遊間别酒慣攙袪如君可畏敬且復同鄉閭
求全待補劓涉險資閑輿滔滔多面朋著眼增欷歔視
我若浼然於君何賴與願言風誼重暇計日月除許尋
十日盟(子高初來己欲作十日留)妙論窮終初治具有赤脚抄詩戒
小胥安得方角輪一昔生君車
再次陸子高韻奉寄(言懷叙别)
孰能下書帷潜心如仲舒没没視息間飽食仍懷居紛
華或交戰進脩顧趦趄屹立視儕輩未脱同隊魚欲耕
我無由生計付束書推卷了無得每嗟吾負渠日月駒
隙過撫事猶姑徐衰晚時用少倖直女罵予拙憐官路
澁貧覺交情疎沈沈王侯宅進步終踟蹰所悲名不稱
暇計家無儲一官劣自庇晉如復摧如犂頭足膏澤良
田本榛墟洪鍾忍不扣妙意誰為紓纖缺間衆美狐裘
羔為裾而我空無有一饋九歎除眼中今士龍才業世
舍諸椽筆將精騎詩來真擣虚陳前眩錦繡論報乏瑶
琚應以巴人歌跼蹐疑見祛逝將賣書去近君營田閭
更僕懷韋編課兒肩竹輿有志竟未酬南睇幾欷歔愛
我寧惡石非子而誰與江山悵路長冰雪迫歲除臨風
歌歸去平日賦遂初塊處念離索文會思樂胥寄語識
自警僕夫行膏車
感事十詩上李侍郎
齊人石為瓠自視比金璧鑚之不能竅寶此果何益人
士為已學落落肯如石當知井用汲又惡匏不食
客來自羅浮遺我藥如粟茹之三頓首已覺顔如玉飛
浮日月傍夜訪銀河宿和氣均人寰坐使年榖孰
鄰女德稱色婉孌白玉温無資嫁未售行媒不顧門佩
是親紉蘭庭有手植萱君子正求匹不聘甘難婚芳歲
逝不留苦節中彌敦澗潦有遺采此意與誰論
國工鑄良劒髮白心志悴晶熒淬歛餘干莫並犀利入
匣蟄虬龍落手懾魑魅衛身未足道適用在一試樓蘭
猶頡頏顧汝豈虛器
荆璞自楚寶顧終雜土木和氏浪三獻一身已再辱小
儒褐衣底磊落幾荆玉把玩坐蓬屋和應笑遺俗善價
誰不懷一辱詎可贖吾亦笑和氏葵猶衛其足
伯夷困采薇名不厠周亂敬通可言命四七拱炎漢聖
主方側席士或槃薖澗有斧苦無柯古今同此嘆大人
世鳳麟吐握豈云憚么麽未足數一官從浪漫
長松倚絶壑高蘿纏綿之蒼山屹半空白雲相因依揮
策馬不前自問此何時聖賢運化樞竒髦各騖馳躑躅
諸儒後槁暴窮山為槃木貴有因平心勿嗟咨
燕君市駿心一昔馳九野豈知千里足近出鹽車下臨
風非一鳴幾謂無識者詳肉略之骨曠古無善馬
枉尋固已汙索價則已欺人生功名念舒卷自一時榮
辱取所適窮達非敢知及物儻在道卑官亦可為咄咄
厭矮屋心無一日嬉還應乘田翁笑汝太矜持
幽人一床書不肯睨侯伯領會有真樂未厭四立壁平
日太元經看人五鹿客今代元紫芝獨未覘顔色向來
縈清夢倏喜得親炙一洗衰俗耻滿腹志願畢
隠靜道中
晴日暝復出煙雲尚飛浮東風解人意松間作颼飀罷
馬不用鞭正愜道塗脩凉氣濯毛骨百疾洒然瘳縈紆
草根泉激激冰玉漱籬頭薔薇花娜娜新婦頭空林人
語寂野鳥時啁啾名山無窘步春色况未休盤礴翠微
寺判作三日留曾非躭禪寂聊此樂深幽文移暫見貰
清境與心謀晞髮五峰影濯足䨇澗流
同陳宰黃簿游靈山八首宰云吾輩可謂忙裏
偷閑苦中作樂以八字為韻
浮天大江白發地羣山蒼江山環挹處一鷲棲寶坊偶
從紅塵中與客分僧牀却窺紅塵底紛作磨蟻忙
精廬兩牛鳴欲往輙復止山靈應笑人矻矻簿書裏清
辰陪詩翁俗態方一洗但恐煩移文松檜負餘耻
令尹拯濟功在處騰歌謳翛然伊洛意副此招提游一
笑倥偬餘政以先民憂雖懷蔡侯靜不作趙孟偷
我雖裹章服雅意耕寬閑著貂可採藥拄笏或看山白
頭敲榜地兹游破天慳有興聊可歌睡語不受刪
枕流未云清食蘗不言苦老禪家翠微風壑嘯一虎碧
眼照人天金地漂花雨千偈彈指頃竟亦無剰語
名山吾敢忘獨往興易窮勝游得勝士杖屨凛生風表
表益者友當求古人中今世習鑿齒前身黃石公
一代無為翁雅志屬邱壑至今玉雪句為山鎮不若生
平稽生龍何時令威鶴弔古但三歎九原如可作
吾儕自由身聲利為纏索不有山林幽何以寬此縛熏
爐仍茗椀鉤窗共盤礴何必覩史天是中差可樂
郡寮按樂飲趙判院有詩次其韻
簿書棼如絲取樂得少空悠然杯勺興藉此歌舞送從
事來官厨醉不睡鄰甕衣裳賸蘭澤言議雜囂閧人生
醒忌獨勝日飲須痛向來韝上鷹府公解其縱(僉判司理禀樞)
(相許之方作會)先生作禪卧肯以靜嗤動形臞詩則昌萬境供
日用文字與紅裙寧非一理共退之強分别無乃夢中
夢絲竹娛中年耐此髮種種明當解予酲酒德賡舊頌
再過楊秀才莊
茆茨竹間見竹根漱清流翛然楊子宅面勢崇山陬開
窗得小憩忽復成再游流光屬深省昔扇今駞裘主人
中田宿穡事方未休譍門紫蘭兒見客頗邀留鷄黍要
後約行止寧前謀攬轡茗事已黃塵迷馬頭
江湖長翁集卷四
