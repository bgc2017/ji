江湖長翁集卷六宋陳造撰
五言古詩(四言附)
旅館三適(予以病愈不食麫此所嗜也以米糵代之且宜燒猪客有惠清白堂酒者)
(同時饗作三詩識之)
厥初木禾種移殖雲水鄉粉之且縷之一縷百尺彊勻
細蠒吐緒潔潤鵝截肪吳儂方法殊楚産可倚墻嗟此
玉食品納我蔬蔌腸匕筯動輙空滑膩仍甘芳豈惟僕
餈餌政復奴桄榔即今弗洎感頗思奉君王
雋永項上臠紅嫰劣帶膋彼美大欄君坐受羣毛朝鼎
湆走真味正籍松炬燒芼我銀絲窩䓤豉巧和調堇塗
非所宜淑郁如蘭椒腹腴但下隸羶根合藤條併填長
翁腹未覺喉牙搖但訝大嚼餘無補詩腸枵
佳齊肯見分春意偕客至誰將清白名言代碧香謚起
瀹饒磁甌玩吮色香味醍醐馥牙頰沆瀣沃肺胃桑落
古宜城不足偕品第我病久不飲此日欲小醉快哉羇
寓中乃遣拜嘉惠一杯先晨飯歘作凌雲意米飯薦燒
豬佳此三者備飽足仍酣醺眇睨人間世
官務
磨陁為官多曉了未更歷今世從仕者萬口用一律文
按日從事鴈鶩竊投隙自謀脱悔吝初肯計易劇追逮
有踵接符牒動山積豈念南畝民晷刻校日力停犁聽
上命質衣供旅食誰定老我師黠民幾鬼蜮締彼刀筆
吏表裏肆狙慝柰何食肉人立說與推激此論儻不破
此弊終未息揆予閱世熟敢此諗在職
犇牛堰
挽舟下犇牛挽丁已疲極長衖此埭東衖心齒砂礫千
指取寸進贔屭山可拆舟子提肺肝舟材寧鐵石即今
揚塵處劣計三百尺時賢或興懷僅費十夫力往來日
幾舟孰者違此厄為人計安便作吏戒徒食斯人仍斯
患胡必須目擊猶為埭兵地吾言竟何益
吕城堰
堰西綠泱泱堰東已膠杯吕城校犇牛客舟更遲回嗟
我為貧仕此路幾往來厲翁市冠師與我熟追陪渠貧
安無求我困坐不才三别二十年鬢髮各摧頹擬𢋫北
山杞倏笑南柯槐惟翁未厭客望影笑口開生得數會
面升沈何有哉相約飽飯過世事付飛埃
命書
命書唐濫觴委源傳吕後有倡莫為遏波蕩今不救字
育叵數計八字詎所囿甲子動垓億舉一百萬漏荒唐
無稽据誦言指休咎柰何聰達人頗復安此謬懷刺曳
長裾偃蹇文士右夸詡走干謁薦墨不待叩士有待濡
沬百請不一售我昔遊江淮知識間新舊文士不到眼
此輩日交簉辭章輕杯水羡彼行橐富鰓鰓問利禄吾
儒所深陋自笑與世違迂論取排詬
正學
政術自學術君子惡其欺道學不容偽世以偽用之向
來濂溪翁粹然時所師光風與霽月取重前輩詞兩程
從之遊流變已受疑應世頗拘謭自立如矜持何人傳
其粗矯訐取世資口中誠敬語掎袂挹惠夷其行則市
井跖屩差所為危坐悄長默覆此庸蚩蚩經正盛時事
怪女尚抵巇秉畀幸一旦嘉榖去稗稊正士鴛鴻集古
學星日垂江湖隱淪客有見真管窺爾輩受排拫似亦
無孑遺得無竒英士失脚遂磷緇用過賢用功取璧忘
小疵願引抆拭手免興失時悲願分斗升禄少救併日
饑闢以周孔塗正以孟韓規嵬𤨏審辟就譸張慙昨非
六通而四達恢若隆古時治道貴去甚世變須防微吾
言或可錄敢用告採詩
財昏
師昏古所辭財昏今不耻傳祀合二姓古者貴由禮四
德五可外貨賄亦末爾民風日就頽捨此爭校彼媒氏
未到眼聘資問有幾傾篋指金錢交劵搴租米東家女
未笄儀矩無可紀已聞歸有日資送耀鄰里西家女三
十閉戸事麻枲四壁漏風霜行媒無留趾坐貧失行期
趣富瞢貪鄙流弊例不免其源實此起多約或少酬暫
譽甘長毁坐令親舊歡詭譎變狐鬼何况性習間貧富
岐臧否土俗未易挽人情大不媺悠悠何足道吾以諗
君子
聽政
為政貴中和偏徇古無取無心斯善應奸譽乃其蠧柰
何聞見間往往用心誤扶弱抑其彊古或垂此譽世異
俗且殊處今猶徇故曲直本不昧彊弱豈所據君子不
此恤情偽溷丹素富室被剥脧日有貧窶慮士夫受加
陵悔不齒編戸羸弊取必勝玉色吞氣去不知世(闕)
如母子所怙不知意定向未語機已露傳繼用一律抱
冤莫赴愬用是致和氣南首問燕路
錢弊
為家重墻垣為民須貨殖揚廬國北戸東南賴控扼淮
民魚米餘百貨仰殊域用銅防外泄用鐵乃竒畫一利
伏一弊救弊要得策持貨貿官劵捨此莫衣食錢貨天
下用鐵乃限南北坐令兩淮民塊處斷貿易計鐵取劵
直十纔收六七朝賢愛淮民此困盍矜恤銅鐵均國寶
通變豈無術近甸視遠地未可岐畛域况今苦倒垂倚
待振焚溺緣江八郡爾雜用顧何失官劵朝北來淮俗
暮安宅即今私鑄斷胡尚膠今昔吾貧復淮人計勢不
容默
次韻林郎中相送北歸
銖兩作低昂舉世皆此心羡君松栢操不受霜雪侵向
來車笠誓歲寒迄能尋骯髒吾何取振拔意彌深天才
有賢否宦路岐昇沈鼎貴聽新渥疊來當好音我草賀
緘處碧溪映青林祝公小婆娑未宜輕分隂
次韻楊宰
淮俗日就薄識者頗借憂天變不徒然旱暵將誰尤日
來聞見同比屋聲悲愀令君不鄙夷疋馬走道周似聞
疄隴間蟄蟄霰雨稠課功撲燎餘凖粟秉庾收一斃迺
百孳皂堅肥螟蟊服勞豈容已善後良未謀即君論才
諝為邦似求由佩蘭扈玄離所向多暗投世賢劉係宗
芥視東家邱方將解倒垂未遑賦歸休横前觴深淵君
其萬斛舟願天開老眼一雨洗歎愁旄倪飫菽粟羇罷
安田疇探九等和扁沈痾灑然瘳我亦民之一擔石略
不留遭罹本自致未敢忘反求詩來念賢勞效顰聊殺
羞孰視援溺手不計輸幾籌
送羊侯因簡崔帥一首
遊宦何許佳解印還故鄉舊國仍舊都别去未始忘一
旦吾眼中怡然得徜徉釣處它日梁樹是兒時桑扶攜
擁道周老倪皆壺漿官簿有高下此樂均未央羊侯萬
金將文武擅兩長稜威肅貔虎談兵厲冰霜小作漳濱
卧斗飯方徤強胡為倚秋風歸思歌慨慷似聞山陽郊
迓者立堵墻湖蠏九月肥社酒千室香海舶來麋䴥江
戸送鱒魴舉白作鯨吸羅幕同春陽樂事有如此夙志
今始償我袖如椽筆落紙煙雲翔自今小晝錦為君記
新堂
題陳守宰仁和無倦堂二首
仲尼治道師今古誰造閫公與由也果有得非二本為
政貴無倦聖語要自反吾宗宰仁和條教仰瓴建吟對
千挺竹日課五升飯膠擾付冰解隱幽莫形遯器資銅
百鍊心地蘭九畹人絶懸魚續自詭割鷄偃秉心寧作
輟提耳悟頑諼豈伊不可耐据以為益損譬如歲豐凶
良農守穮蓘功名自民庸君子計歲晩
陳侯昔為邑鼓舞輦轂民爾來佐淮郡喜詫有脚春例
滿徯志望正繄不已純帖焉受馴擾初豈煩令申撫臨
不云倦依然舊持循終始秉厚德邇遐沐深仁報政已
捐日設施方日新羣蠧繼革熄千棟成逡廵向來簡齋
僊九德罄忱恂長源無涸流盍嘗究所因一印妙心傳
千載挹聖真此學不勝用企公嗣前塵
次韻楊宰(留别業偶雪欲作詩未暇因詩見及次韻)
有薪尚濕惡有榖未舂簸病客正牢落急雪忽蜚墮枵
腹亟問炊曲身可欠火簷隙納璀璨座隅紛碎𤨏繽漂
纔一瞬彌滿已四野慨念菜茹農負愧吾顔赭人同忍
朝饑神亦輟秋社吾村劣收穫猶幸了眼下嗷嗷聞見
間久已絶貸假何人發陳紅倚待由也果
次韻楊宰對雪有感
生世波上舟高下隨掀簸樓閣或藩溷風花聽飛墮榮
利計圭黍光隂付膏火胡不養弘大而顧蹈嵬𤨏君看
前宵雪積玉曉覆野朝陽麗山川湛碧仍眩赭簿書辦
官事酒肉趁村社長翁取意適吾策未云下優服作貴
賤觀傍了真假平生招隱詩尋盟逮今果
贈張德恭(張作詩日進有句見推次韻謝之)
少日試推敲未脱蜂鶴病世間十全手噬肯愛三請即
今悔少作草草生氣盛逢人忍脩縮拜手博是正往往
掉其臂百叩不一應贔屭仰前脩萎憊不能勁從君父
子遊似頗識蹊徑使君唾隋珠枚叟每後乘郎君撞烟
樓楚珩復相映兩豪五字律萬象一清鏡賸馥副羣趍
餘風振不競郵城望迎鑾未敢憚奔命向來從渠後無
乃瑩吾聽回省多岐亡滿冀一語訂此篇尤愛我見推
乃見警政使元白前向君亦脩敬
次韻張守阻冰(予訪使君于真州㳂塗亦膠舟故云)
清篇方鼎來強韻不可柰膽掉久未定如守上瀧柂渾
厚出綺麗平談含頓挫正始歎不嗣黃初君突過想當
舟䧟泥勢若右旋磨河神要好句待君顔一破我行阻
重壩倍費客炊火邦溝塵欲揚人步溝尾汊一雨濯旱
枯此惠誰所假生世天不人孰者可弔賀
遊北山(張守送酒次敬字韻作詩謝之)
有客可與遊闕酒得無病豈意四從事過我不待請洗
杓挹風度免慙林花盛公學此味如渾厚兼醇正公量
虚谷如有來良善應肯分兵廚&KR0377;少佐筆力勁罷營杖
頭錢徐取松間徑登臨舊能賦七發踵枚乘此興老未
衰西日尚餘映風怒雷再鼓雲破天一鏡山花下野鳥
詩題一堪命府公文章伯聲稱聳羣聽明朝倒錦嚢非
是庶所訂豈伊綵鳳鳴而聆露鶴警定知謝東山凡百
易子敬
再次韻(春月驟寒既晴小出)
當臘可折絃羣植不告病春令宜畫一驟寒乃竒請淙
(闕)雨後摧拉北風盛倚戸頸為縮引(闕)
逢袖手謝酬應坐歎花信遲陡怯弓力勁今朝晴
色好呼童掃幽徑客子踏青約久許陪驂乘逶迤望北
山巷柳俄蔭映乾鵲語紅樹遊鯈噞明鏡平時詩酒社
賈勇與春競即今鶯花前欺客頗方命擊轅歌于蒍寧
入俚耳聽喧靜交戰間詩老儻能訂寓物不流物古語
方自警追隨黃白郎不擬繆為敬
吳節推趙楊子曹器遠趙子野攜具用韻謝之
平日從俊遊寂寂坐多病犯床漫飛埃瑶笙罷重請(犯床)
(置樂器床謂宫調相犯脩樂器惟笙日請)昔遊喜復到風物他日盛坡恐名
燕支樓亦詫端正新交間舊友氣合宫羽應譚麈冰霜
厲筆陣鵝鸛勁吏隱分樂地與世不好徑拔貧辦一歡
挾貴輕百乘四豪載酒過講德珠璧映歌奏雲近人舞
罷鸞顧鏡醻酢忘主賓笑語似紛競朱樓識阿眄白酒
醉師命明朝耐殘酲江聲醒幽聽此樂謫仙後同異君
試訂四豪成風手可但隻字警我投詩社名拜手敢貌
敬
再次敬字韻(張守召飯卧疾不赴主簿送和章再作)
隂風摧行車歘作三日病使君敬愛客重此折簡請碧
香駢柔嘉虚辱禮意盛老衰已不支節候况失正寒事
動奸時暖氣久未應積雨遷厥怒密雪佐其勁新詩挽
春色墮我桃李徑飄蕭尋芳興亟問果下乘把君珠兩
兩後照仍前映重燒見火浣百鍊乃寶鏡折箠敵可笞
歌風楚不競讀檄且觀濤夀我無有命舊聞句通神瘧
鬼褫魄聽援君起廢手直用古賢訂笑送夢中竪子行
良機警亦笑齊東翁口舌邀客敬
再次韻張簿
生世詩作癖頗坐艱局病當前成風手每來難塞請後
身習鑿齒名儷乃公盛新詩再出竒後出尤雅正高吟
步芳園靈籟想隨應荆戸厭盧羅陳勢無前勁鍧隱度
九軌眇睨秋蛇徑狐兔新竄伏願前王公乘我學但宋
璞多慙楚珩映才與年貎衰不擬拂晨鏡妙句駢魁傑
曩見絶夸競居然大小巫詎容耻受命目窺曹劉墻日
有韶頀聽古今尚論間未遽優劣訂此意客未知太簡
效規警平生孔文舉敢替此心敬
分韻得家字(以人家寒食月花影午時天為韻)
東園郡勝處不作里所遐池臺掇天巧草木專年華一
雨洗清曉十頃圍紅霞云何秉燭客未駕載酒車掾郎
郡之望士價詩名家折簡挽名勝行庖富柔嘉清風應
靈籟高譚振衝牙酬酢角鯨吸賡和紛天葩痛飲未渠
醉浩興渺無涯孰知此老憊坐受強敵加空弮將一旅
堅陣凌五花(時分韻同某六客)詩成字欹倒病眼正麻嗏
遊乾明分韻得山字
竹風清如水浣我塵埃顔老禪貧無錐小破蔬筍慳短
轅下鴟夷共此半日閑住筆訊鶯燕把杯屬江山老夫
病止飲苦語澁莫刪揆予郊島寒著君季孟間江柳未
遽折園花且同攀後夜短亭夢漫寄東風還
小飲頫江樓分韻得俯字
流光肯貸人春事遽如許眼不到蜚鴻身每念縳虎他
日載酒約坐受隂寒阻非君韻超俗疇肯顧羇旅今朝
鶯花前有興浩莫禦兹樓可圖畫山立瞰江滸壮侔彭
城蘇氣吞潯陽庾乘凌脱埃壒盤躄上煙雨向來狀雄
觀尚欠魁傑語江山君周旋得句忍不吐詩成人未醉
鄰鷄喚亭午新音略韶濩至樂非簫鼓却話庾與蘇今
古一仰頫
招朱法曹趙宰趙予野飲(以寒食數日得小住為佳耳為韻分得食)
(得二字)
秦郵望儀真相與不三驛仕學四十年此地幾旅食寓
公芹泮士十九盡親識兹遊最竒偉詩壇許投迹每當
觴詠間不蓋慙頰赤赤手挑虓虎空弮抗雄戟四眄號
猿手未敢箭鋒直排日有勝踐尚恐坐岑寂纔卷頫江
帳復蠟東園屐小奚費收攟巨槖珍的歷摩莎歸装富
足容傲侯伯
自公置簿領來作一笑適表表三英粲各各萬夫特揆
予自僑寓人詫有此客風煙入揮毫江上皆動色尚友
古所貪解后歸未得今朝鄉思動招邀話暌隔非復向
軒豁但有新淒惻吟詩尚爾工把酒不能喫縣知短長
亭小蓬雲月白還應蘧蘧夢蜚墮清江側
儀真諸公餞别(分韻得永字)
旅懷我岑寂詩語君雋永新篇蜚墮前坐閱仙府景曉
林媚紅酣春池涵渌靜叱吸風起籟模寫燈取影東園
固成言此境亦深靚應世足變遷為謀難要領酒車且
新圖客棹非舊整明朝鷗鷺前鴨綠渺千頃飛觴擊鉢
地獨夜起重省還應蓬背雨閑滴魂夢冷
真州諸公語别(得杯字)
屈指舊新雨何人顧蓬萊駢車各鴟夷良為老夫來古
今漆投膠不獨數陳雷衮衮慰勞意一杯復一杯索句
不解工何以寫别懷敢惜吟髭折柰此雨意催此會良
姱嫮此行重徘徊得無葉舟重滿載離愁回
送趙夷仲南歸
離索老不堪應接意多遻愛者挽不留惡者推不去道
人心如水胡復生愛惡方厭塵眯眼倏驚瓊為樹趙侯
南州英中抱經世具碧巖紫電耀翠竹青鸞翥聮翩拜
新作一一彈九句傾蓋得此友霽月破愁霧交君良恨
晚别我用許遽溽暑挾旱氣河底車取路在客身為本
食眠要將護燕子遡北風端許問尺素
立秋日
酷暑如酷吏頃刻不可對萬口噤不息束濕底多罪况
我七十翁形劣氣已&KR0629;懣若墮丹書孰者我牘背微風
忽鳴秋遽喜又無害天豈芻狗我生死置度外會看三
日雨怛悼推所愛甘澤洽嘉榖生意亦蕭艾
寄嚴文炳(以寄聲來問安足音到空谷為韻嚴寄書存問甚至云)
故人千里遠論心未遐棄不謂江淮隔尺書鴈能寄春
風生展掩滿慰别後意陳義凛冰霜不獨相思字
隻影秋鴻驚獨夜秋葉零離索歘五霜搔首聽此聲豈
無金石友相避參辰星安得木作腸與世無復情
子雲草玄宅門徑積莓苔昨夢憑詩說新雨無客來衮
衮手可炙自詫甘寒灰蜀莊寂寞者念我首獨回
烏墅兩馮君風霆藹休問自昔從之遊詩力借餘潤夫
君凛一敵鴻筆上羣俊舊壇今尋盟得句毋我靳(兩馮君謂)
(真州父子)
嚴子老於莵彪炳踞賢關可憐五車學僅博九品官客
程望至喜江闊山叢攅勔懷造物心念子詎能安
善忘常憎醫獨者自尊足嚴子骯髒面如我不諧俗世
情趣操間憎愛岐珉玉饒舌誇我賢祗取白眼辱(文炳每稱)
(賞予或者不然之來書云)
聮鑣行樂地俛仰成古今可但捧觴人貫珠無復音繾
綣棋酒伴電泡半銷沈何時兩衰翁話舊同清斟
趙侯當賜環倔強耻媚竈張侯鳴琴手戍期幾時到何
郎偕賢書論價未足道多煩問何如好語君一報(三君與文)
(炳同居吳予與之厚嘗有詩送之)
石湖良樂眼收士冀北空嗟我孤所期經世老無庸一
莊賴芥庵報厚艾亦豐賓實得美諡表表無終窮(來書及二)
(公故云)
嚴子從我時脩竦峙䨇鵠章綬裹瘦&KR0008;此相胡宜肉當
嗣溧陽尉苦語叩哀玉寧當蘇門翁清嘯荅幽谷
次韻楊宰檢旱野宿(予近亦頻至莊上人情備嘗也)
旱後訪親知悲風鏖愁霧未辦飽翳桑况能嫁阿騖令
君妙為政果藝今求路道逢枵腹民挾纊誦言句保社
知自愛敓攘可無慮飛騰要及時封殖須此樹來年步
畏壘繪象各村墅(時宰君垂滿)
題劉行父淨香軒
劉郎何所有寒碧二百本方渠懋進脩藉爾伴蕭散妙
處鼻觀領翛然市聲遠朱墨五千卷日力自繾綣久聞
伯仲間珠璧各櫝韞一笑挹此君方外得稽阮饑鳳吟
夜良斑犀散春晚慣嘗推枕聽肯作芼羹挽長翁紀幽
致一字粲褒衮譜傳渭川孫石屹益州笋行當洊驚雷
龍躍闖天閫功名有咄嗟世道計舒卷平昔對床約里
閈規息偃大屋俯嬋娟晝繡替前扁
次姜堯章贈詩卷中韻
徐郎巢已焚庭竹亦無在太倉五升米舉室枵腹待云
何鮭菜供日與長翁對世有作金術閭里頗猜怪邱嫂
剪髻餘舊質疊新債
詩傳侯王家翰墨到省寺姜郎粲然文羣蜚見孔翠論
交辱見予盧馬果同異念君聚百指一飽仰臺饋我亦
多病過忍口嚴酒戒終勝柳柳州吐水賦解祟
壯年志在行皇皇困無君老矣此念灰去住如閑雲詩
壇二三子一見勝百聞徐郎吳下蒙絢麗工語言滔天
自濫觴昔人求其源隱几有妙領未覺市聲喧
自甘謝祖風屑屑掃一室凖擬高史來函丈置三席聲
名絶輩行文字追古昔黃白馬上郎覿面不相挹
眼青節食事日耐饑雷吼兹幸陪衆後酒巵甫到口不
離寂寞濱徑造無何有問津歸有期尚許尋盟否
次韻林子長計使
林侯上州麾便飫大官飯左淮魚稻供顧肯回一眄待
人均待士樂易屏崖岸懸知訖民庸功倍而事半淮鄉
舊樂土兼有齊俗緩頃來南北雜頗復煩城旦要須禁
敓攘(淮鄉歸正人誘率江浙遊手剗佃良民之田計使約束甚嚴淮民安妥)立可息愁歎
為公泚銀筆攘袂歌粲晏
次林子長韻(招燕拂雲樓讀子長遊壯觀亭詩因賦)
孤亭屹山椒山靈信多助比肯迂玉節來作數刻住江
明山動色取重以公故未須坐譚客子弟自翹楚雲嵐
遠明滅阡陌隨指顧何以騐人情楚歈雜吳舞我來空
想像夢去上煙雨尚及拂雲飲醉狂煩杜舉新歡償昔
遊幸會乃如許古人重一飯志士賦盛遇歸時混遊人
徤倒各扶路
再次韻酬林子長運使
繡衣如椽筆可但江山助登樓得秀句飛雲為公住使
君傾意氣接我便親故自忖庸鄀陋兩公富全楚賦雪
容末至高軒先左顧醉鄉信餘地肯作長沙舞和氣挽
春回冰柱下簷雨(是日晚晴簷溜有聲)代舍著狗盗珠履賁豪舉
阿遷詫齊魏𤨏𤨏吾未許我從兩公遊趣舍本神遇更
當問學閒司南取夷路
再次韻(拂雲宴之明日雪復作回思偕趙帥賞雪于淮海樓樂甚兹地足以繼之復賦)
(一篇)
雪神再出竒剪水誰佽助羣仙幻塵寰落勢未肯住政
成氣乃和此瑞豈無故同雲方頌周惡氛已銷楚乾坤
玉花中客子昡回顧人家占嘉平酒處應起舞了知及
物功當倍蘇旱雨前雪淮海燕把酒欲輕舉今雪燕拂
雲勝槩驚似許客途一笑適樂事詫晩遇回思何人家
鷄黍羞季路
陳宣卿為予作後彫圖
吾宗灑畫墨似我詩得趣未至心手忘敢議江山助東
絹十幅圍中有千尺樹窮冬萬蟲蟄拆地雙虬怒彷彿
風雨聲想像棟梁具人間汗反漿對此毛髮竪怪君物
寫影落筆神與遇自言閱世孰妙解等僧悟每當槃薄
餘了知精靈聚此圖尤傑出持用博新句墨君第一流
論世無殆庶三熏且十襲復靳為子賦
四言古詩
次趙判宗送李象山韻
邑政易墮我方在行挽袖柅車交遊至情兩君玉峙(闕)
崇國士下榻傾倒有賢公子我介三子匪同而和提衡
掖挽交口孰何月堂之評罙久未改匿瑕振過兹焉有
待卜夜之飲輟驪駒章顧雖情鍾河魚未康作吏則疎
羡人報政彼益者友工藥我病低昂達窮冥心所遭獨
喜故人往偕仙曹搖搖脩程烱烱初度眷言顧之矯首
雲路胡不小留共頹醉山胡不更僕共譚孔顔西睇歸
䑺徙倚悽切去留之間仙凡斯别
再次韻(判宗留飲以冗故不及終席作詩謝之)
載羽其觴客遄于行歸從我私兹焉用情一竒搴秀萬
金論士生世已後識古君子宫倡羽隨至樂則和俚音
間之人謂斯何潔不容緇薰不蕕改言受此柄劣副期
待斯道在公九報其章人徯時施躋之阜康曾是偉人
而未聞政袖司命手旁睨世病海瀕埤汚蒼山周遭觴
詠翺翔樂殊爾曹盍攄胸竒煥我王度盍提公言闢我
賢路赫日中天麗彼南山賡歌交修不靦其顔有鉛者
刀用或一切雲龍從之無重此别
次程帥勸農和陶詩韻(房民種藝簡率水旱豐歉一委之天人力不至)
(且不知用水車土皆桑柘地而蠶事尤莽鹵因帥勸農和陶詩次韻呈帥且示其民之不)
(甚愚惰者)
我官于房庸諗房民是腹枵然惟貯一真服事告工以
成以因雄也言之參天以人燥之潤之是有黍稷天不
竟刈物豈自植繫人之力温飽稼穡惟蠶而衣如稼而
食盍槌于家盍桑于陸飼眠後先如族昭穆爰繰爰織
如寇之逐悠悠玩日迄莫歸宿孰溉不車曾不計久孰
視槁乾徒用播耦吳豐楚約誰非朕畝穗斯繭斯均措
厥手彼多其儲汝則易匱傚勞計工寧終不冀蹀躞十
駕與驥一至枵中赤立吾代爾愧吏職民憂無庸汝鄙
農以濟學繄吾素履豈曰多言率遵前軌教詔順從庶
或兼美
程帥和陶二詩見憶次韻
我瞻西郊雲停不雨鷄栖亂山十舍千阻一書緘春慰
厲存撫望之或違搔首企佇停雲釃之蜚雨濛濛啟筒
有獲如渴吸江孤月河漢輕颸牖窗憶侍誨色杖屨後
從盱衡推予褒衮儷榮靡懷不傾靡言不情會晤良難
歘然西征孰謂愁斛無自而生竹萌觸雪粟花綴柯風
日山城未春已和命駕取塗計日不多官曹簡書公其
謂何
江湖長翁集卷六
