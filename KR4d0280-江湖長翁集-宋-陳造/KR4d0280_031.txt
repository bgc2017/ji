江湖長翁集卷三十一宋陳造撰
題䟦
題釣遊圖
風煙萬頃生涯一蓑修魚食以垂絲亂鷗羣而分波吏
曹縳虎如此樂何把玩是圖恍若鏡清深躡陂陁也
題石蘭圖
羌楚佩之可紉眇鄭夢之安取政使媚九畹之秋孰若
得一拳之友
䟦郭元邁北中詩卷後
郭公忠烈士也方國步之艱請于朝使不測之敵畢命
絶漠羝未乳鴈不度隻影自顧與漢節偶政復鐵心石
腸恐不可一朝居而形于詩筆語工律嚴蕭散之趣邁
往之氣不可湮沒公忠烈士也所飬又如此夫詩之道
深矣士以之傃患難甘憂虞盖有助焉三百篇所載多
賤臣羇客幽憂無聊之辭而遭讒畏禍者之作皆悲不
失正怨不至怒刺譏其時而非誹也盖其得於詩也深
故能安於無可柰何而為致命遂志之君子亦豈苟然
郭公之於詩盖當求之古
題月谿辭後
梅花賦似非廣平語九辯招䰟峻潔厲嚴宋玉之文盖
不愧其師至賦神女則妍嫮妖蠱之態儼在人目士遊
戲翰墨情寓於辭不主故常乃妙爾吾宗夢錫公養高
行意傲睨人士若不可挹而扳之其文高古簡淡稱其
所為見于長短句則婉麗豐媺音諧字帖使人誦詠吟
玩若交五陵佳公子相與坐錦帳目蕙蘭而耳笙簫狎
興自生幽憂不留予然後知二宋公之隨作而工異乎
長彼短此者禮譏張而不弛而善戲謔兮詩人不去予
於月谿語亦云
䟦龔判院罷邑質錢二帖
士有得於中其於應世桔橰仰俯虚舟泛浮我無心焉
然其冰蘗厲操一介不取自守嚴甚此數紙元亮歸去
來草魯公乞米帖也龔氏寶藏之
䟦龔刊院詩集
龔養正幼則能詩文造物者困躓之詩文(闕)徤渾
厚而鬢亦霜身且衰矣此集其先大夫判院(闕)所
著清峭奇麗句工字穏而老徤渾厚信得之深且久者
以是知吾養正之學有自判院公之多奇名位不醻士
不滿于此而養正五十未祿謂治世果無遺才矣豈其然
書某氏辨誣錄後
理然而人不然之之謂誣即然不然而曉之之謂辨謂
夷惠汙謂仲尼佞是誣已若昔孟子著書而楊墨熄孔
道明辨之之力也至然其然不然其不然則固不可謂
之誣然乎不然而彊為之辨則欺矣某之在本朝窮凶
極惡流毒天下載之公論有不容掩後之言奸邪必稽
焉是固可謂之誣也乎非誣也而猥曰誣從而辨焉孝
子順孫之心其亦出於愛矣乎夫愛祖禰則有恩而是
非曲直則有義以私恩而撓公義其可疾也而出於愛
祖禰之心其亦可憐也夫聖賢君子不幸而祖禰如某
有之矣愛之固有道也舜之瞽禹之鯀舜禹豈不愛其
父然不聞果於辨以自餙欺人而廢公義也周公告蔡
仲以盖前人之愆曰惟忠惟孝邁迹自身蔡叔之惡極
矣聖人猶以為可盖者繫仲也盖之之說捨忠孝無他
術而蔡之綿祀始終春秋則仲之盖前人至矣非自身
耶沈充之附王厚罪浮於哀章王偉勁也耻之雖耻之
未聞譊譊焉以不誣為誣也卒之甘死國難死于難其
足以贖乃祖之惡矣冀缺耨妻敬之甚晉用之而功夫
非芮宗耶士不幸為某之子孫者吾謂事上則如仲之
邁迹忠孝臨難當如勁之處死不避置未用如缺之不
忘敬孰曰不可夫何暇煩於言昔者敬宗之有遠也武
之有儒衡也義甫懷光之有湛與璀也皆凶人之後無惡
也贅而辨則惡矣且某亦可悲也已甘取凶忍悖戾之
名不暇辭汲汲為富貴計為子孫地富貴則醻其欲而
其子孫至於含耻彊顔費辭犯嚴而萬一其言之售是
何工於為身而拙於謀子孫歟取快一已而貽禍無窮
不仁孰甚焉心之不自抑以計後世也而其為後世累
乃爾不智孰甚焉仁且智曾於某而責諸吾以諗仕而
計子孫者
䟦郭太尉書李衛公問對
晝破堅陣夜接辭人上馬擊賊下馬草檄男子事業富
貴所自出者晉命帥必詩書禮樂之士元元本本夫豈
偶然予謁帥相郭公于揚州公一見延以代舍時接譚
辯凡古今治亂盛衰賢否去取盖梃楹分一二數衮衮
不竭其名章俊語驚盪耳目猶置不論然則雍容而宗
祏安譚笑而勳庸隆進退出處世無間然有本者盖如
是觀先太尉此帖其源流所自當求之摧鋒䧟堅汗馬
執銳之表也家世之蟬聯忠孝之傳承功名之烜赫也
宜哉鼎彛竹帛夫已累代寧復公慙卿卿慙長耶西平
有子聽復繼愬比郭氏尤貶况其餘
䟦蔡武伯家藏尹和靖所書孝經
士何以探道曰尊經何以抗志曰慕古不經則他不古
則汙和靖尹公一代名士其尊經探道今者所宗孝經
十八章盖其手書想平生六經之學箸之心筆之紙不
一日廢不一二傳惜不盡見之是書流落而武伯能有
之時玩誦不忘武伯經術士孟子曰是以論其世是尚
友也武伯慕古之心世所謂則而象之者非耶
䟦知安老人詩
士有傲世不仕胸次所有足以細物自重世不知而不
悔知安老人是也公四明人於書無所不讀緒餘詩章
猶頡頑名軰上讀此數紙蕭然塵外之姿在吾目中某
未識公而得公為人其子夢錫予畏友也故得盥手細
讀于吴門芹宫幸矣繼此拜床下獲聆其謦欬又幸也
題筆工俞生所藏書法
俞處士造筆精緻甲吴中俞頗能書理則然然餬口不
餘見古碑法書捐衣食求之不論價此亦奇嗜癖好未
可以常情計所蓄多善本此軸真蹟可寶士大夫願得
之者俞能有之予敢以市工例視之耶
題某人論史
讀經如拱侍夫子讀史如生乎其時目其治亂而與之
辨論者乃為善學閱此論千載向背是非瞭然心目間
學史者之法也某玩史有得甚多每為諸生講說漸成
編帙不得是正夫子臨紙愀然
書徐晉寧傳後
靖康之變終天之痛也向来釀毒挺燄之人漂忽穢腐
使人言之而唾而劉鞈李若水郭永之徒凛凛不死晉
寧於三子盖伯仲間讀此傳如挹雄姿聽憂國料敵之
譚思九原之可作夫惡得而死之閱古今而論定君子
小人邪正之間天之予奪孰為優劣方公未被圍糾集
民丁十五萬為勤王之行議者講遽已使吾悟其譎公
得逞未可量也敵之謀我也一皆侯景故智景之舉逆
順衆寡不侔諸侯勤王則緩以講既罷則復進罷而起
我良難景易之梁憚戰倖休彼洞測之平侮之卒得逞
凡敵所以欺吾與吾所以受欺臺城之禍無少異而徐
公之徒抱恨地下無終窮時端在此故吾併書之以諗
謀國者庚申閏二月五日書于武林逆旅晉寧諱徽言
題王勉夫雜說
吾友王勉夫經傳記注辨析凡三十卷其議論之純正
稽考之精確鉤摘之博洽信可以不朽盥讀再過還之
手抄家藏請俟異日
䟦趙子野詩卷
予好詩世之詩人多與遊閱之多故人不與其能或與
其知晚乃得趙子野詩讀之予敬且服焉清峻而豐腴
麗雅而精粹其調度功力排奡頓挫沈著恢托詩所應
有盡有之盖未易措評裁也歐公謂老泉吾賢孫石之
文今於子意乃足予於子野亦云子野所學其源則三
百篇其支流𣲖引不杜子美不留眄也而其春秋甚富
往往以李長吉為比長吉之作工矣然在子美一體爾
子野將兼之不難昔人曰不恨臣無二王法恨二王無
臣法猶有為若言盍以是復之
䟦簡齋帖
某從寺丞公遊獲觀簡齋先生進御三帖亦既䟦以
短語而此帖盖其與夫人書仲尼所謂如見大賓者邪
衛常精識吾猶得而間然冀缺敬心古不容於專美徒
勞稽首已後執鞭
䟦沈子宿瀟湘連璧詩
荆公集他人句為詩工矣至丹陽葛先生又能為唐律
詩體尤工然未有專以坡谷二氏語兼舉互足而成成
無齟齬如沈君者千里歷塊孰若回策如縈者之為至
也余不識沈君意必清臞骨立如古辟穀混世仙子鶉
衣壁立無求於世者耶昔人謂詩窮人或且曰詩能逹
人是一為簡齋發此語耳逹一二窮乃十百千萬也沈
君於二老詩嫓取工甚妙於詩不疑予固敬服而又憂
其窮未艾也世之軒輊士者能憂予所憂則窮達特未
定南卿兄姑待之
䟦趙路分書予處病說後
予多病顧難死處之不悖也一貴人病予書所以處之
之說諗之後三日問之未過目也退自咎豈其言之繆
悠文之荒陋故爾見棄耶趙侯夷仲来高郵偶見之自
書以歸筆勢遒媚無率遽態予年七十一矣食眠猶佳
何以致此夷仲六十三其膚貌充腴目光射人譚辯傾
注儀矩漂蕭如五十許人而所謂貴人者氣且奄奄即
之可憐則其於吾文去取輕重之間盖不徒然也
䟦趙路分書予詩文卷後
予為文寫意而已初不自是間示人亦有予之者然不
自是之心未泯也趙侯夷仲江南之宗英妙於文者定
交于淮南之高郵得予西遊藁取其詩賦雜說凡十四
篇手寫而藏之噫猗和弗睨决非至寶良樂回眄未為
下乘吾於是頗得自慰
題吕居仁詩
東莱吕居仁詩言從字順而其格律邁遠嚴密學者師
法也始余貧甚僅得建本熟讀心終不愜丙午主吴門
教印得此本尋舊書闕三之一以是知貧而學政自不
易力能得書不應遽忘云
題變離騷
歸来子之於楚騷古今源流正變之意備且盡矣山谷
曰設欲作錦當作錦機君子之於學取法以類如此是
書也盖機之良取法者之不可一日缺然也然歸来子
泛然取必叙述所以作與所以取之意其又典重深粹
求之西漢司馬長卿劉子政其軰流歟王襃谷永之徒
猶當辟舍歸来子蘇門高第是書又學力既定之後耶
故予深所珍祕以此
題荀子
理以文為顯晦而其渾厚之氣嚴密之法至西漢始衰
西漢似未衰也校之先秦書有間矣雖謂之衰可也書
出乎秦之前六經之外惟孟荀理之寓乎文渾厚嚴密
與經表裏其他書言非不工然不自儒出故舛駮雜亂
過目之具爾習之則疵吾學荀子之書違道百一孟氏
之流歟楊雄固多愧況王通氏乎予窮經攻文也久知
玩是書而此本字大少差甚快老境姑齊其句讀藏示
子孫有未善未能以意斷者甚多此則有待焉
題長慶集
樂天人中龍其學粹詣其操守卓偉盡愛君憂人之心
而不害為放達超勝讀其遺文如挹清揚而親譚麈也
此板在平江公庫歲久漫滅予以意補葺之遂為嘉本
時與蒙莊宣公之書表裏誦之莫知其孰為優劣也
題六君子古文後
古不以文名而其文垂後邈不可及人非學而能何道
使然哉後之人有志於古必力學僅自立學雖力而不
至焉者皆是也古文衰于東京至唐韓柳則盛未幾復
衰至本朝歐公復盛起衰為盛非學力深至不能予
是焉學久未有愜于心乃取六君子文類而讀之如昌
黎之粹而古柳州之辨而古六一之渾厚而古河南之
簡切而古南豐之密而古后山之奇而古是皆可仰可
師集而參之肆吾力焉庶以逞吾志如諸公之墓誌表
尤奇筆然不勝其多又不容率意去取姑置之云
題東堂詞集
毛澤民集合文詩尺牘樂府為十五卷刊于嘉禾郡庫
予校文秋闈得是藏于家細觀静閱其眎蘇氏之門秦
黃晁張陳李軰未遽輩行要為當時文士伯樂肯顧寧
復凡骨士之從事斯道當貴重之
題陸宣公集
孔孟栖栖旅人萬世師之屈于一時信于無窮聖賢往
往一揆陸宣公一代人傑其模畫經濟伐謀切機制物
務而洞人情王佐才也而文采論辨雄放不窮異世之
賈誼劉向歟德宗不得已而用棄若斷梗一時共事姦
憸如盧杞裴延齡之儔睨之埶仇然不逐之殺之不快
也可謂不遇至本朝眉山公剡章上其奏議推尊之
甚至我夀皇聖帝又命邇寮分日進讀今日之幸視
昔之不幸不啻酬之蓋道不同肝膽椘越心契而道一
越宇宙殊古今猶同堂共處也夀皇後世虞舜而眉
山公孤忠奥學輩公無忝者使兩公同立乾道淳熙之
間都俞拱揖足以挽回泰和之治不待推挽之勞謀斷
之須乃濟也予前後訪求公書皆不得善本淳熙己酉
考嘉禾試竣事郡侯以是賮行紙薄厚得中而細緊潔
白字端謹遒楷遂三讀而藏
題范蜀公奏議
蜀公景仁東坡之所敬畏迂叟歎慕以為不及者其愛
君憂國之心立朝經務之節槩見于此予校嘉禾秋闈
試得此書惜其多有漫滅妨讀誦俟求善本改正而藏
之
題東堂集
問牀頭之易了其非癡補射朋之缺驚其所能非定從
楚庭毛遂下客爾士不外示其抱負何如也毛澤民仕
臨安其守東坡坡士麟鳳也晚乃受知予讀東堂集玩
繹諷味其文之瓌艷充托其韻語之精深婉雅視秦黃
晁張盖不多愧比文宗學師不彼即而彼即之其賢於
世幾等此集嘉禾有板予己酉歲攷是郡秋試郡將趙
侯送似遂得寶藏之
題活人書
予為舉子時朱肱傷寒活人書愛而讀之百問十一卷
略能上口或曰治傷寒祖仲景是何為者予惑之後問
友人侯元英是書多稱仲景能無遺說乎曰是不惟於
仲景無遺說曲通傍暢凡傷寒書幾盡矣元英良醫人
所服予所敬者然後知說者之妄愈益愛其書得是善
本表裏六經課誦之并識之以詒子孫
題養老書
予幼則多病阽危屢矣自以為必天死無生望今老矣
多病自若然必死之念十减八九盖不善用壮而善病
也使推用病之見於用壮時康寧上夀有不足道諸子
求得此書以吾老且病其為用益宏矣然其術中國所
傳彼固言之矣藥食好凉中土則宜用之東南當即此
語審處之
題本草單方
一則專多則雜事物皆爾況藥之用於病乎予幼多疾
好窮藥性嘗用香附子用木賊用露蜂房皆一再騐其
法盡載本草書人顧不熟讀之爾思欲會蕞擷攬以應
須者未暇也不意此惠術有先之者是書板在四明予
宰定海首得之列為三十五卷始于服餌終于婦人小
兒雜療法亦備矣然條分類别一閱可見益知異人世
不乏才賢有識所在有之装校藏秘不惟自衛旁濟醻
其夙心而不假編集之勞晏享此利紹熙辛亥十一月
朔書書之何志喜也
題程氏易傳
程氏之學與蘇氏角立通儒碩士不可偏廢予得蘇氏
易傳又得是書繙繹閱誦多相發明予所謂不可偏廢
者非然歟規得善本正其漫滅訛舛而藏之
題隋書
隋文乘時僥倖据有全周之業陳氏失德天復假手斃
之奄覆六合志得意滿以為萬世金城之固而無得於
君道不學而自任莫足固締天下之心借不哲婦訌内
孽子蠱後詒燕維持之計索如也何能長有天下且若
是再傳而滅誠非不幸然其一代興置廢革與夫忠臣
義士謀謨著述之徒儒者不可不精攷以為法戒是書
八十五卷舊十七冊本在紹興予介察推汪公印得之
併為十一冊
題春秋名臣傳
春秋人才尚餘三代氣質然非左氏之文雄古嚴密亦
孰能敷叙發揚如此其言與事隨編年而書君子欲其
迹之本末可攷辭之連屬畢見或類而為之傳往往失
之漏略此書成於賢良王當不惟該備無遺而復引史
記國語等書補苴彌縫之而終之以贊多出新見學者
與經傳參讀既足以見當時人才出處語默之大槩抑
於著述體制所得將不貲予宰明之定海尚書羅公寄
惠此本字真紙佳真吾家之至寶也
題長慶集
樂天一代鉅儒讀天下書無遺而發諸其用其道自事
君行身即功揚名有餘裕矣會粹此書淑諸人法後世
偉哉可師仰也此本板在四明予印得之暇輙課數紙
振發舊聞之遺忘者其益不貲其間差誤亦改定一二
紙緊好夀百年未艾也子孫其寶之
題沈氏易小傳
諸家詁註易多矣有得必有失觀之者集取其德無惡
也然未有得春秋衆賢用易者惟丞相沈公默探鈎取
而發千八百餘年之遺意筆為小傳皆以春秋君子用
易之說充而周之沿而求之源而流之邃哉妙矣是書
也可不心醉焉蔡墨言龍而曰在乾之姤曰潜龍勿用
初九變則姤也同人曰見龍在田九二變則同人大有
曰飛龍在天九五變則大有坤曰見羣龍無首變而盡
則坤坤之剥曰龍戰于野坤上六之變也丞相之學其
本如此然其間猶不能無餘意遺義取之未盡求之小
差者叉嘗潜心焉因而穿鑿其說則過矣亡友周令譽
卿授予一紙書乃春秋時戰法其法純用易而盡屏卜
筮家神將時日諸說周云上庠一士人出意用之占事
如神乃知讀古書可得古法思與不思爾沈公深得之
者予又知夫讀書不惟徒役心目而已
題孔叢子
吾夫子五經論語孟軻氏七篇與四時俱運日月儷明
可學不可議可窺不可窮其餘家語戴氏記禮雜以漢
儒之言非孔孟比學者精擇審取之其悖鮮矣孔叢子
又次二書然持論正守道嚴孔氏家法儼然在是自孔
氏者不可無此書是本字大而楷少差誤可寶藏者盖
傳之於四明公庫云
題孫先生春秋解
春秋經社吾鄉故中丞孫先生莘老與為之晚又為之
解其於經窮盡該備幾無遺意遍訪親舊客有以遺贈
者遂為全書豈天為斯文地有物呵護歟何久暌而忽
合也稍正其傳寫之誤而藏于家俾子孫知其不苟全
得而易之昊天不宜
題孫公談圃
吾鄉當祖宗時名士輩出坐權臣訌䆒罹釁避禍多
寂不聞世孫公一代偉人後無傳焉談圃所記無非植
名義資見聞為益不貲如為言官時論張問吕公績事
其危言谹論此類必不一無從考其詳矣其詩法清麗
嚴密唐元白流亞亦不得全編讀之為吾輩師法公之
不幸如此然非劉公延世紀其緒餘以示久遠遂湮滅
不聞耶今檇李張公守吾鄉仰公風節持論大書鋟木
博其所傳以淑多士其道因二公粗見猶為幸可以慰
公九京矣
題南華真經
是書一已足今乃三因自笑其廉於世利而貪於書
題百一方
予少多病刻意方書且博求於人得於方書之外往往
取效如意歲丁巳之官京西正月十有八日謁漢陽使
君王公璆公一見如舊知問為政不吾靳因惠百一選
方一部四袠予向之求而得用而效者盡在焉乃嘆得
書與識公皆不早也公云吾裒集十九年乃成書其勤
如是我輩顧安享用之士君子以仁存心凢其濟世利
人不能行慊如也公之此書足以醻滿所志而況政術
父母斯民有不可掩者在予皆不可忘故識之
題國語
左丘明傳紀諸國事既備矣復為國語二書之事大同
小異者多或疑之盖傳在先秦古書六經之亞也紀史
以釋經文婉而麗國語要是傳體而其文壮其辭奇畢
萃于此學者表表讀之乃可吾家藏是書乃監本也句
而音之是書字尤大紙不惡尤可寶惜而制置袁公自
成都致房州見贈焉驀山絶壑凢四千里噫公之意厚
所遺物在此不在彼吾敢忘諸
題方舟集
蜀之文風自文翁始本朝東坡先生起于峨眉文章節
氣照映今古坡其文翁後身耶蜀人社稷文翁而天下
師尊東坡盖無時而已也南度之後二李先生以奥學
奇文名天下予来房州制置袁公以方舟集見寄始得
盥誦熟閱之如拱侍文翁而承坡仙謦欬而瞠乎揮掃
時偉矣盛哉坡仙一代名師而當路欲殺之方舟亦起
輒顛頓不大施以死天之於二公徒予之名德而靳諸
榮利何歟豈斯文與富貴同意未易彼此輕重而不可
兼取之乎二公同時之人熏灼目前而寂寥身後或者
羞道之則天之意重此輕彼决也儒者觀吾言可無沈
嘆
題石次仲燒尾集
予昔官當塗讀石刻慊然也文乃宗教石次仲聞譽之
者不敢信盖二十年矣次仲已死官房州制置常伯袁
公寄次仲此集并漢君臣歌細讀之與昔所閱若出兩
手何歟豈次仲得於文不若詩歟抑偶不工將既病乃
作之歟此集實有可觀然文終不優於詩决矣
題邵太史西山集
邵公濟博康節孫子文之子溥弟也其文章贍縟峻整
傑出南渡後晁以道嘗曰恨六一東坡不見子以道名
重一時非多可者設二文忠果見之其必置之蘇子美
毛法曹之間乎其於熙豐元祐用事臣涇渭去取正色
書之曾無依違使人增氣盛德後所立偉然天報之也
此書板在蜀予丞房陵制置常伯袁公惠五書此其一
公知我有好書癖致之不憚遠負以馬盖綱卒也其勤
叵忘况吾之能好常伯之肯致子孫繼吾業歟皆宜念
且寶之
題家語
孔氏家法盡具論語矣家語雖雜以漢儒傅會悖理法
者少自孔氏惡可闕此蜀本紙佳字大盖制置袁公所
賜去眼四十有八年迺今得而有之何念之深類酆城
之訪劍不索則獲幾象罔之得珠書以志喜云爾
題韻類坡詩
東坡仙伯之文韓歐伯仲其於詩邁往勁直之氣溢于
言外而其嚴密腴麗清而不浮工而不露學者與子美
表裏可也予幼則誦之上口者千餘篇中間局于科舉
置不暇及盖數年壯則仕仕不達連厄窮鄉官事小間
得尋舊學創以韻類其詩為五策凢一千三百九十一
首於食飽散屐微吟長歌曳杖捫腹不惟玩繹磨礪其
規律而窮塗鼓吹盖無以加此
題韻類詩史
學詩三百篇其祖也次楚辭是二經不于其辭于其意
意無有不道也杜子美古律詩實與之表裏予讀子美
詩能上口来房州多暇創以韻類之庶便歌誦成書矣
編之多舛不倫以予疾意草草亦吏筆繆亂再整之善
是則子孫責予老且倦矣安知絶無如予者抑安知無
㢏予者昔龐祐甫問詩法於東莱東莱問之曰子讀子
美詩乎能暗誦矣乎未也授以善本予方他之反將語
子請誦此既還復問則皆上口東莱遣之曰子自有師
矣龐自是以詩名孫仲益稱李師武誦子美古律詩十
卷不遺一字前輩尊信如此悠悠視之何也本朝東
坡黃陳其正𣲖予亦韻類坡詩干三百篇幷黃陳詩皆
能暗誦然詩學終愧古人又何也
題大易粹言
予學易始得東坡傳後有沈丞相小傳幾足矣今復得
粹言其間載諸公所得深者參舉而互備此板在舒州
已就漫漶又遲之將不可讀予修之兩月餘為佳本是
三書日在案樂則鼓吹富則封君又師其嚴且温也其
思嗣吾志哉
題七書
長孫㦿得官右列勢須習七書乃仕求于金州大將李
公珪惠以此字楷紙厚可愛玩付㦿讀之予亦揩摩老
眼時誦一再過或命㦿誦臥聽之爾索之武略予求之
文法此書言從字順未易專以武事待之老泉先生以
孫吳簡切與遷固併論之亦是意已
題夏文莊
夏文莊公辭藻絢麗自其始學即含臺閣風骨老尤雄
健不衰當聖君貪才天下右文之時是不容不富貴
者而其所以富貴則不能不使予悲唶莊子以義命為
大戒士當後窮達先所守予求是書于鄂守鄭㮚得以
藏于家使子孫寶之而又知予意故云
題孟浩然集後
孟浩然襄陽賢士當世名公猶欽慕之高懷清致使不
能詩亦時楷式而是集所載謹格律於閑淡隠嚴密於
紆餘不深於詩未必知之當時里人作浩然亭後更為
孟亭謂賢人不可名按本傳孟浩然字浩然猶郭子儀
字子儀彼恐人拘此故以名為字耶目以浩然亭無惡
也祇示思賢之心易見爾而顧更之何歟慶元己未孟
秋九日鄂進士張君該惠此集舟中細閱因識之
題四時纂要書
不正而富苟焉而貧君子不予用是書未必遽富按圖
從事十舉三四其不貧必矣不貧而義毋惡也然必以
甲乙占驗冠于月始亦六經史漢備天人意耶於此而
拘則害乃事讀之者謹之
題太倉稊米集
歲丙申予尉太平之繁昌客臧仲文自當塗訪予臧能
為詩而未已者頗尊信周少隠詩錄示數十篇要為得
詩之法恨未盡讀也来襄陽帥許公以其全集贈行舟
中無事藉以遮眼珍投也然詳讀其詩了知其楚人此
固細事無之則尤佳爾
題策府元龜
博極羣書文史足用記亡書三篋寫五行志誰不樂此
然人才不齊有不容彊士耻一事不知則類書未可忽
也策府元龜一千卷章聖皇帝命為之以惠學者類
書莫詳焉自命下至大中祥符六年凡歷數載自王欽
若而下大小臣編摩校勘凡二十九人吾為儒思有之
凡四十餘年乃醻其志是書都大王公賜也自成都之
襄陽走三千里夫其成之久求之不易致之甚難束閣
不觀委之蠧魚鼠矢此非吾佳子孫也書以諗之
題衛生家寶方
予幼多病老且衰偶未死然亦以收方書故延視息至
今諸子以是為憂故凡方書聞見必求之必得之乃已
衛生一書尤為該偹精密房之醫者李生有之遂傳其
本一再用良驗其版乃南康軍何人家或曰遺火灰已
久矣是寧可不傳尤不可不寶藏也
題宋百家詩
唐百家詩類以事此詩類以人比唐尤詳博人有能不
能詩有工拙似不可以人彊取之曾公所編不必皆以
詩名予猶惜之至金絲宫羽之雜奏金翠朱碧之相暉
鏗鎗煥昈略無間斷噫富矣是書二十一册六十一卷
蜀本也魏提幹南伯見惠
江湖長翁集卷三十一
