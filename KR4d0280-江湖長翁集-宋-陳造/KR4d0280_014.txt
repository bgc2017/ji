江湖長翁集卷十四宋陳造撰
七言律詩
次韻嚴文炳兼簡張守二首
嬉遊有願自今償回首春容巳浩茫霽景偏遲張錦地
小園秀出卧雲莊梅林破玉香沾袂池水搖漪渌泛堂
茶具筆床陪語笑未妨日飲慰還鄉
梅梅柳柳護深行倦客重遊眼更明谷鳥自應尋舊約
渚蘭潛欲換新萌詩工已可醒人醉賦就當須冰坐清
老我客渠真得計夢魂無復鳳凰城(文炳許作賦)
再次韻二首
宋璞隋珠不當償平時佳思墮荒茫老規種秫師陶令
備有前茅愧楚莊蜂鶴攪腸空軋軋鸛鵝嚴陣怯堂堂
即今全勝輸公等自占床敷霸睡鄉
欲轡青驄試小行擁衾待得曉窗明端知霽日渾無價
可信啼鳩識未萌勝處風煙堪一醉是家池館擅䨇清
不憂兒軰妨人樂倚賴詩豪五字城
再次韻二首
郡政只今多暇日名園欲到指蒼茫能詩有客憐侯喜
好士惟公繼鄭莊促膝未妨澠似酒轉頭當復玉為堂
聯金綴玉真吾事賸刻堅珉表士鄉
近墅何妨一再行後車應著老彌明詩成直壓枋榆上
譚勝寧容鄙吝萌鷗鷺一灘窺語笑松筠千挺峙寒清
從今好繪斜川集莫靳流傳到帝城
再次韻張德恭二首
公家父子書林傑力探希微析混茫膝上風流識文度
鯈遊領解契蒙莊六花陣勢容摩壘五鳳規模見肯堂
自歎吾兒豚犬爾秪宜耕牧守窮鄉
平日疎愚但意行每從師友仰高明如君况是庭蘭秀
向我防譏凍芋萌栢悦懸知待松茂渭流終不溷涇清
新詩應敵纔餘事紙價于今貴列城
文炳近歲節感愴作詩寬之
嚴侯才氣舊無朋晚作江淮肉食僧飽對風煙吐膏馥
時因節物動銷凝君今宛是林和靖我亦何如杜伯升
濁酒寒菹共一笑未妨同剔課詩燈
再次韻復文炳
君猶芹泮老賓朋我似房公再世僧煙徑幽尋春澹沲
月窗冷語夜澄凝人情感舊多為祟酒盞澆愁更計升
笑命棋枰同永夜旋添萁火上篝燈
再次韻呈張守
使君劉白信其朋笑我頑然粥飯僧打睡正便簷日煖
味詩還喜蔗漿凝破隂風軟梅猶小弄影雲疎月漸升
一自藏鈎得新句莫停吟筆到燒燈
再次韻贈張德恭
老尋詩法得良朋轉處驪珠悟後僧帝所宫商中夜奏
仙盤沆瀣未秋凝樂天不幸逢元稹季友而来有彦升
交手當家親父子為君别本記傳燈
再次韻二首
辭鋒森列看分朋退作窮山苦行僧每讀嚴詩驚我倒
亦知舜績待公凝絲綸指日從天下閶闔摩霄接武升
更想班衣奉親夀五雲低護九枝燈
闖門不乏遠方朋辟席渾如問話僧筆底煙雲無盡藏
譚間霜霰不寒凝身行建德歡謠裏人在春臺瑞日升
老子生涯漫訾省擁書猶傍短檠燈
再次韻
同門誰定肯論朋拙似苕鳩嬾似僧病減不辭詩語拙
歸来少貸客愁凝老欺鬢髮絲千丈糴仰官倉日五升
臺閤中天清夢斷分眠山店問漁燈
都梁塗中
西来行路未妨長敢指淮山作異鄉隨處饋漿驚禦寇
有人醻藥話韓康柳方弄色新經雨雲似多情巧護霜
風俗淳厖節物好一樽時與倒詩囊
謝鄒祕正惠淮白吕判院送酒
簷鵲聲前拆鴈書䨇材有底到蝸廬潔樽幾夢沾膏露
下筯于今薦腹腴仙府流霞端伯仲徐州秃尾但臺輿
寒人醉飽何緣静徑攪詩腸撚白鬚
寄章茂深郎中二首
州麾郎省未華顛解組歸来作地仙杖屨良多閑日月
亭臺仍占好林泉青奴白牯冰壺裏墮絮漂花醉眼前
政用著書傳我軰未須緘口縛枯禪(章酷好佛)
立譚當日受知深不待陳情道古今高會幾陪山簡醉
長篇許為愛卿吟歲華遷謝心雖在世路﨑嶇老不禁
擬近卞山謀卜築借公泉水濯塵襟(嘗約訪卞山久未果)
自適三首
自憐老瘦仍癡絶每強衰顔趁後生療癖無方了詩課
迷魂有寨對棋抨繞床不著阿堵物玩世何須身後名
倚賴兒曹解人意典衣長得解餘酲
渺漭湖天入短篷心期秪許白鷗同人言火食閬蓬客
自命官身田舍翁酒可銷閑時得醉詩憑寫意不求工
更那長日溫書眼一送飛鴻下遠空
雲水為家百累無意行從昔略方隅飲忘醒醉狂常爾
夢到無何午未蘇遺俗可辭翻韈錯付渠隂作負舟趨
譊譊禮法工相聒閉戸仍防大小儒
正月十四日雪
鄉園燈市頗豪奢客子扁舟恰到家月姊層雲藏寶鑒
雪神千手撲天葩未容火樹陪宵燕謾說江梅擅歲華
苦憶醉穿羅綺陣小軿吟度赤城霞
送七子赴省
旋轉璣衡運化樞嗣皇襲六待耆儒斗南譽望俱難匹
鄴下才華舊不孤郡賦今推作者並王庭可但諍臣趨
竹林昔隠休回首四輔三公此首塗
次韻胡元善
柳間鶯友羽衣輕花外溪流鏡面平勝處過君時得醉
今春屬我老歸耕吏塵秪可黃梁夢棋社聊尋白鷺盟
猶計浮名孤樂事風煙滿眼得無情
張守招隠(是日王勉夫到明日嚴文炳之吳中)
春風吹作萬家春誰得聯鑣從使君微徑問花同載酒
深堂剪燭細論文王郎把臂簮仍盍嚴老呼舟首又分
安得雲龍隨上下佳辰不復嘆離羣
次韻張守勸農(是日雷)
東郊春好近清明小隊相羊為省耕扶路人歸皆喜色
應時雷殷亦和聲不妨密雨催花放有底屯雲妬月盈
遥想一尊同客夜燭花未剪已詩成
再次韻
眼向囊書老不明合遵寬教事農耕雨餘驟變菖條綠
曉起欣聆布榖聲譚笑俾民無死徙豐凶轉手有虚盈
衰翁倍荷殷勤意緘致無非翠織成
次韻王勉夫晚春
送春無酒未須嗟却有新茶試大家便愜輕凉生小扇
獨憐撲蔌下蔫花霜膚解籜初嘗筍怒癭因誰擬問蛙
嘉樹著行森羽葆翠青疎密儼排衙
次韻張守遊趙園
躬挽慈輿訪小園徑㪺和氣滿壺天微風會意祛輕暑
紅藥多情駐晚妍欬唾生春見能事平反供笑掩前賢
奉親得句無窮樂不學狂生卧酒船
次韻張守王勉夫二首
兩雋詩聲敢重輕蒼山對峙大川傾形為幼眇無遺恨
有入題評莫遁情未許曹劉夸獨步不應邾莒合逃盟
清篇讀罷重看鏡似覺青絲鬢脚生
世味平時虫臂輕獨留意氣與君傾向来繾綣資磨玷
擬話分携已愴情盛際功名方策足他年車笠肯渝盟
漢廷取重張廷尉可待區區結韈生
再次韻送張守
目送歸帆風翮輕贈詩還笑字欹傾如公風義仍知已
計我隆汚合用情想覲龍顔新得意未忘牛耳舊同盟
周旋尚可諸公後肯放江湖了此生
再次韻三首
未解州符累巳輕辭源滿意酒邊傾頡頏前軰真無愧
褒拂迂儒每過情老境更堪聽别語書郵當復固齊盟
吳山正合供酬唱安得風前兩翼生
唾壺聲裏晩凉輕風自虚徐月自傾詩好要從知者道
格高今識古人情三熏誰定分膏馥十襲吾方守詛盟
預恐幽居念離索時須開卷慰愁生
性資凉踽繫時輕青眼惟公底裏傾砥柱頹波儲碩望
陽春窮谷見高情青冥蜚上應回首陸續詩来可待盟
念我老無當世意擬從樵牧寄餘生
次韻常倅俞君任二首
匆匆同醉記前年客路重逢亦偶然理窟扣君彌入域
生涯憐我欠加鞭了知富貴難投足共約歸来徑息肩
舊欲將雛卜鄰去未應須辦十牛田(與俞甲寅倉卒三杯即别南徐再會)
(約共歸休甚銳)
與君顔面各臨年同滯江湖恐不然虎兕向来甘曠野
驊騮寧復待揮鞭政成合進凌霄步客裏猶擡斵句肩
人品國華君可仰豈應學我賦歸田
又悼石湖老人
老商笑不待三年枵腹人人得果然商俗均霑傅巖雨
中行羞死繞朝鞭探原已茹丘軻胾落筆聊差屈宋肩
緬想神遊知有處定驂鸞鶴戲芝田
再次韻酬俞君任
闖首亨衢屬壯年即今奔騖恐徒然時情合退羊腸步
宦路難加馬腹鞭朱紫浪驚流俗眼風騷要拍古人肩
歸休計辦君當賀兒軰新營種秫田
再次韻呈楊侍郎
左符得請未逾年民譽朝評兩藹然補衮工夫舊荷橐
承流政績暫蒲鞭周衡可迓須分陜孔室容窺顧及肩
側佇翹材着枚叟看公親反汶陽田
楊侍郎召飯再用韻
昇沉渠敢話齊年妙句推褒軰行然高燕况叨瓊作醴
凡駘底稱玉為鞭歌終畫扇猶遮面舞困欹花半壓肩
此去雋遊縈客夢夢陪笙鶴下瓊田
郝澤民主簿贈詩次韻二首
夫君糠粃視錢神詩逼黃初論借秦義㮣咸推天下士
簿曹聊見宰官身茶香延客自不飽書幣踵門誰可人
從古功名多晚節相逢䨇鬢未妨新
薄宦年来尚轉蓬忍將榮悴問虚中共憐杜老諳為客
不訝元忠厭作公勝日笑譚方衮衮殘冬光景苦匆匆
棋枰得雋詩反水誰信吾徒舊諱窮
再次前韻二首
解纜征塗一愴神房陵十舍望西秦苦無勲業禆昭代
久分江湖着老身三楚上遊常定伯六朝陳迹渺愁人
不緣俛仰悲凉甚可博臨風得句新
起柁揚帆趁便風狎鷗驚鴈水煙中裹香薦彘聊隨俗
計日聽雞等自公詩句滌愁收一一酒杯澆别悔匆匆
與君二紀陳雷契猶遣時人笑兩窮
登平山堂
平山堂上命琴樽前軰風流肯見分戀客嬾斜當檻日
藏山不斷隔江雲吟牋得意窺天巧醉面禁凉減纈紋
杖策歸来新月上落梅如雪點風裠
郢州二首
古郢繁華得少留披雲更喜識賢侯徑容拱挹侍譚笑
怪底咄嗟成獻酬羅綺香中偷醉眼蕙蘭叢裏掉吟頭
何如白玉堂中客試問樽前小莫愁
滿慰人間渴雨心未收雲靄定為霖憐渠沾水論涓滴
况我行舟苦滯淫已漲麥田千里碧更添沙料一篙深
小軿會指晴山去布榖提壺各好音
春日客中二首
平時謾說醉為鄉對景今如石作腸老去猶興客中歎
春来剛制酒邊狂露桃煙柳為誰好蜂蜜燕泥徒自忙
紅紫打圍歌笑地暮年多感怕思量
芳時已歎鬢毛斑何况棲棲客路間杯酒故人千里隔
錦囊著語一春閑燕鸎飛處頻回首桃李香前合厚顔
昨夜東風貸庭竹少容歸夢到家山
石城
山巖水繚石為城千古餘風尚典刑競詫君王啓藍縷
不無艇子載娉婷流連猶問主堪柲兆朕虚傳蜜作萍
更惜讒鋒發蘭尚祗今日月炳騷經
次韻程帥遊習池三首
牙纛猶容後乘追枕書不出此何時香飄玳席千花塢
影倒粧光百子池詩句肯藏捫虱手仙曹容著牧羊兒
回思行李冒塵土更喜百憂偷一嬉(后山百憂間一嬉)
清明勝賞尚容追不減觴浮曲水時坐覺晴雲戀歌扇
看供吟筆瀉天池春光有底遽如許酒量勉添些子兒
可但大堤民氣樂啼鸎語燕共嬉嬉
青編勛業笑談追千載生賢瑞聖時竹帛會書河似帶
封疆不止漢為池玄譚日屬王平子妙語心輕謝客兒
来歲賞花應帝所賡歌宣勸倍歡嬉
春雨贈陳主管
初宵微月尚窺簷雨脚斜斜曉入簾春謝歡悰風處減
愁將老色鏡中添頗思甫里陪觴詠不歎周南更滯淹
倚賴宗盟慰牢落得閑詩筆未妨拈
陳主管招隠(時納婦)
鵲拳庭竹語頻頻忽有書来寂寞濱盛事許同花燭夜
芳辰仍醉綺羅春璧聯香閤初鳴鳳霞泛仙觴定脯麟
更辦歸裝攟珠玉一時人物各詩人
山行寄程帥
雨餘支徑濕平沙恰稱卑官下澤車雜樹暝煙森立槊
亂峰迎客儼排衙水禽時弄蹁蹮影野草争開細碎花
久憶山行此如願不應回首更思家
次日再次韻三首
山行風色怒飛沙山末屯雲湧砲車伏軾不容同蝶夢
問炊猶可趁蜂衙龜魚泛渌熹晴日草樹留春著晚花
暮憩自憐塵滿面五漿先饋定誰家
微吟緩步愜晴沙聊謝愔愔載婦車時遣貰貂邨店酒
回思縛虎長官衙春山好著屛中色吟筆誰添錦上花
不妨習池風月主只今何處問詩家
鷗䨇鷺隻傍汀沙却匯沙汀過客車清吹解撩叢竹嘯
高山如受衆峰衙寒生碧澗懸魚網潤著蒼崖賸土花
所惜隔墻紅紫滿行行無暇訪山家
榖城道中
何許珠襟繡袂娘額黃胷粉自新粧野芳貪折髻丫重
蝴蝶亂隨裠幅香緩唱采菱空答響小留挑菜翠盈筐
漢風未許休喬木行客相逢莫漫狂
再次習池詩韻寄程帥二首
南園勝絶真堪畫邊上誰為李伯時山納嫩嵐侵密坐
花駢紅影闖清池吟牋傳遍鴛鴻友舞袖輕于翡翠兒
東府西州皆四鬴若為長伴酒邊嬉
春意垂垂如我老客懷領略欠當時倏驚鶗鴂鳴清晝
便有蜻蜓點碧池酒榼相過但溪友錦囊餘幾問廬兒
芳辰渠盡人離索苦念從公秉燭嬉
次韻寄王帥屬
才華奔逸可能追我識王郎自壯時酒處每看鯨吸海
書成還想墨為池窮交徒自憐東野孰看于今敬道兒
莫靳詩筒數還往人生何處不兒嬉
次韻寄陳主管
軺軿七十曉相追記得張園叙拜時香襯蕙蘭来北里
雲隨笙鶴燕仇池朋簮重盍寧人力貧仕居卑聽化兒
秪冀幕蓮分靫菂詩壇棋社與閑嬉
諸公邀留不及赴次前韻寄謝
一失濃歡悔可追故人應念獨醒時回思翠幕圍香霧
定復長虹起硯池照應鼎来聯璧客風流羞死聚蚊兒
當時枉重千金諾不見芳辰卜夜嬉
次韻謝程帥復遊習池見寄二首
名園壯觀還前日禊事追遊可後時試問繡筵張綠野
何如詩客到昆池綺羅香外鸎偷眼花柳稀間鳥哢兒
定許此民同此樂春城無處不嬉嬉
風流羊杜不勞追况復輕裘緩帶時醉倒莫孤桃李月
詔歸恐便鳳凰池政傳西域中和頌筆跨東京大小兒
我亦抄詩支郡去公餘吟玩取娛嬉
復次韻寄程帥二首
節物匆匆可挽追直須樂事趁芳時行春倏喜花圍屋
借景何殊月在池(南昌當官借景未妨民恰似鑿池取明月)對酒不無桃葉
女扣舷却笑木腸兒山家有約須重到定放遊人張水
嬉
人家禊祓競攀追刺史春遊正此時羯鼓聲中花作錦
壺籌多處酒為池絶須絲竹娛安石賸有篇章付雪兒
聞道續貂容下客老無佳句坐荒嬉
畱交代韋倅
山城老稚競攀轅况復官曹辱後先敢愛一樽追笑語
未妨五日作畱連天香國色酡顔去渭北江東把臂前
巳辦明朝開煑酒絲桐小置式微篇
觀山刑鵝夜歸
巢鵲枝蜩已罷鳴風聲露氣可勝清人諳淺瀨安然度
月隔高林未肯明却亂宿雲尋去路漸因更鼓辨孤城
誰知歲事關心切翻憶衝泥傍險行
禱雨鳳凰山二首
跨鳳西来得好山千年人與鳳俱還本規法席專嶄絶
先遣山靈鑿捍頑聞道碧泓嚴水印(或請雨于龍龍見日帝印封水不敢)
(取)試攜清醥闖雲關此心烱烱龍應識莫遣歸塗更厚
顔
人心神理未交孚敢愛微軀走道塗雲氣滿山空夢永
秧畦夾澗就焦枯罷羸眼看號庚癸感格吾猶愧鼓桴
老去憂民心易折龍公高卧得知無
病起二首
吏民兩兩議公癡簿領空勤笑語稀元亮有詩新止酒
休文多病不勝衣飛塵嬾拂孤三絶止水初澄悟百非
窗度凉颸殘午夢閑聽喜鵲啅斜暉
即病偷閑却自怡坐憑竹几獨多時銅爐煙畔熏風度
藥臼聲中書漏遲政自腐腸嚴酒戒不應了事悔兒癡
淨名文惠誰優劣為問沾沾造化兒
寄高郵僧
門巷蕭然草不鋤小軒祗置兩團蒲惟師表表叢林秀
眷我凉凉山澤臞晨飯每同三韭陋夜棋常辦百籌輸
一書未負西飛翼滿寄清風到座隅
苦雨
連月奔趨禱雨壇即今積雨厭濛漫蒼天信自有時漏
后土不知何日乾坐想田疇淪沼沚忍聞升合換羅紈
縱陽援溺知無術慙愧身為撫字官
客次小憩
竹屋深明許息肩田家延客解欣然霜枝高掛&KR0008;虬卵
風砌初搖白玉錢得飽秪疑珠作粒汲深仍詫乳為泉
譚間更笑狂沮溺政復知津未是賢
騎過山村
煙村面勢枕蒼山一徑循山作屈蟠入望高幢羅翠密
掛空匹練噀清寒吟髭撚白迎風去粧面駢紅倚戶看
頗似騎驢后山老倩誰粉墨洒豪端
杜母
杜母遺芳豈遠求田功誰比此邦優麥疄桑隴疑淮左
近水遥山似秀州樓識景疎知俗美亭因思孟各風流
我来眷眷淳厖處比屋嬉嬉路載謳
次韻程帥二首(帥二子未之識到襄陽二公是日成行因帥有詩次)
(其韻)
滿懷披霧慰生平到日音容隔暮城想見舟中留郭泰
可能酒處欠公榮韋家相業應門戸謝氏才華况弟兄
愧我攜兒在塵滓寸田墝埆望茨京
人間塵不到籌邊詩老乘閒思湧泉千佛香名仍世繼
一燈素業自家傳斗城一去嗟多病賓幕重登便半仙
要看諸郎各行馬染鬚膏面計留年
再次韻
門第應疑甚不庭翩隨府檄下山城江梅作意先秋拆
檻菊多情擅晚榮飲處凝香嚴畫戟客間張丈間殷兄
主賓縹緲蜚埃外信有人間小玉京
從公囊筆看西邊不比分弓出酒泉觴詠每忘秋漏永
平安晏有夕烽傳痼腸頓已蜂腰病妙手親逢鶴背仙
歸捋霜鬚詫兒子為翁試校故新年
再次韻
横前整整萬全兵自笑空弮借背城更遣齊竽混東郭
坐令鵠卵化南榮黃陳得法仍宗派甫白論情自弟兄
顧我無能鄒賈役放公筆力擅西京
因詩衰病顧徒然鑿井今猶未及泉藥幻霜鬚端有待
囊緘玉唾愧無傳冥心擬學無言子授訣今猶不老仙
探妙衞生俄兩得信知穮蓘解逢年
再次韻小雪餘言别(是日小酌)
舞霙飛霰閙中庭已辦持杯聽渭城漢水襄山驟漂忽
早梅晚菊自枯榮雪神作意凌風伯客子歸途待日兄
蹀躞霜蹄從踣鐡穿林䠞石賦于京
語别詩翁玉麈邊已催歌舞壓香泉日陪色笑庸何取
槖攟篇章敢浪傳還舍賸書銀筆字今朝猶是玉壺仙
后山幸自坡公客誰遣離懷愴暮年
江湖長翁集卷十四
