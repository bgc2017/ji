江湖長翁集卷十六宋陳造撰
七言律詩
次韻楊宰食蓮戲作
平時蓮實吾羊棗日飫甘寒不自疑病恐傷生嚴食事
居多節口甚嬰兒舌融沆瀣詩能說手掬珠璣我屬思
對酒移風勞想像静看千柄泛前池
再次韻
詩到衰翁耐病時辟渠三舍更何疑才高王儉幕中雋
氣懾孫郎帳下兒向我論交得無意他時懷舊更長思
蓮莖把玩不為腹羡殺逢人飲上池
次兒輩戲商卿設醴韻二首
水豢山膚自土宜况邀從事到青齊賓筵大嚼寧虚口
竈婦深顰想噬臍爛醉豈無醒酒鱠明朝重閱不鳴鷄
扶頭更憶松江曉旋買鱸魚薤擣虀
將命長鬚脚未移聮翩客馬已來齊菊花旋採浮雲液
羅幕寬圍護麝臍醉裏有詩皆虎鳳區中無物不蟲雞
主賓等是龍津客未分金鱗卧瓮虀
再贈澤卿商卿道舊三首
一昨西風散馬蹄肯如接淅去東齊人家炊玉香馥鼻
禾壠如雲高過臍飲雋不無驚渴虎醉歸同約候鳴鷄
二卿好客家聲在遮莫茅柴薦韭虀
隆汚非是莫端倪瞢蹈觴深試汨齊荆璞笑渠忘衛足
塢金何策贖然臍悠悠塞上悲亡馬斷斷尸鄉業養雞
可是世紛吾屑去平生結習晚吹虀
過眼紛紛更問為幽人生死况能齊海桑恐礙日車轍
宸極劣為天磨臍臧榖君方墮書蠧研桑我亦笑醯雞
晚知戰勝輕千乘悔厭晨鹽與暮虀
九日登神居留題
行行十刻冒風沙驟喜深堂放馬撾旋報隂雲漏紅日
共追佳節把黃花多煩沽酒留元亮莫漫移文調孟嘉
未竟笑譚人已醉簷棲片月欲飜鵶
傅商卿借鵝
吾家水豢慣秋春榖飼欄栖又一新友義何須換鵝帖
隣墻防有嗾&KR0729;人眠沙泛渚期它日問俗充庖戒未仁
酬我質劑當倍稱學書還復慰清真
次韻謝陳守伯固
投老登龍借齒牙可能病驥待揮撾清篇久矣窺修月
谹論琅然聽粲花小却御屏書姓字行當宣室拜亨嘉
恩章衮衮從天下濃墨疎行砌亂鵶
贈傅商卿(商卿以予憂患冒雨相訪詩謝之)
殘年多病更銜哀今日衰懷得好開聞道場功因雨止
徑緣老子犯寒来下簾小熾萁爐火煨芋聊持藥玉杯
翻憶黃公酒壚夜略無憂患嬈靈臺
夜宿商卿家(復用撾字韻)
萑蒲無警南塘静歉歲村謳鼓罷檛更喜良宵共譚麈
幾煩親手剪燈花酌無多酒仍餘味嬾不吟詩政自嘉
蝶夢蘧蘧纔一霎隣雞啼罷又啼鵶
述懷有作
青奴白牯共幽情鷺隻鷗雙自舊盟家視子平如已死
世嗤張翰不求名馬牛見命從浮俗螟蠃觀傍得此生
千載淵明吾易地心期端有不容聲
贈實老(神居禪翁訪子于華村用舊遊壁問詩韻贈之)
幾時風色不飛沙再遣齋魚為客檛塵裏槐安空夢境
眼中優鉢忽天花玄譚正用蠲憂患白飯胡寧當旨嘉
南去路貧同一笑不憂攫肉有飛鵶(時予不將行李)
次韻答龔澤卿
君如綠耳抹流沙躞蹀追風不待撾綴葺曾童楚山竹
燕遊行插曲江花久煩鳳詔搜竒逸定復龍光疊寵嘉
叱咤即今凌筆陣坐令楚幕集歸鵶
晚飯商卿家(用土山韻)
我似長松久卧沙迄今諫鼓夢猶撾倚消愁斛人如玉
欲近書籖眼有花投老無庸尚強聒過君每肯具柔嘉
婪酣得飽行摩腹不省饑號有莫鵶
次韻答楊宰
民情可但絶愁嗟吏畏誰何等受撾教諭久知風偃草
山行聊賦雪飛花牛刀試用終稱屈鳳詔緘春定拜嘉
穏上要津吾拭目角犀冰峙鬢如鵶
次韻楊宰宿北阿
寒事峥嶸念解攜芳樽憶共拆紅泥郵筒空有詩相續
夫子東歸我復西刺刺掀林朔風駛沈沈閤雪晚雲低
巴歌擬報陽春贈未敢從人索品題
次韻楊宰(令君輿馬俱倦有詩予亦寂居荒僻因次韻)
君方總轡冒塵沙我亦青燈未著花縣宰憂民暇黔突
道人有飯即為家倦温村釀萁火暗笑撚吟髭風帽斜
等有㶚陵橋上興不妨頻著小詩誇
次韻楊宰(姚法曹可人也官滿去民惜之君與予尤惜之然池蛟籠鵠君與姚豈宜)
(久淹者因次宰君詩韻)
我方獺髓療蜂腰渠自才華盖代豪州掾聊容養文豹
玉音催去踏金鼇聮芳君亦花封最雙峙人推玉筍高
看即提衡霄漢上得無交口話啼號
次韻楊宰遊神居
峯頂留雲一鷲騫山腰涵碧老蛟蟠鵾鵬翻海十洲近
江漢分流三楚寬曾是乘閑上埃靄小留舒嘯倚高寒
想君緩憩雙鳬舄不羡冲霄吳綵鸞
次韻楊宰二首
早緣官事坐兒癡晚悟騷人賦汨泥耐病久閑金騕褭
扶衰時近玉東西詞場尚友心終在詩力逢君價自低
欲試成風須妙質莫懷章甫問雕題
五斗寧辭小折腰簿書那久困才豪得無貍豹驚雕虎
妙有鉤絲掣巨鼇詩就鼎来宫錦賜閑中眼與楚雲高
横陳景物無央數付子秋崖萬竅號
次韻楊宰野步
眼邊室邇歎人遐再見驚飈衮雪花歲歉民勞真諉子
泥行草宿又誰家題詩山寺神應助問俗村區日易斜
随處棠隂誦遺愛他年賸著翠珉誇
再次楊宰遊土山韻(述房陵昔遊)
志公巖頂雲縈繞羅漢洞前山鬱盤鯀禹䥴鑱那用許
乾坤包納若為寬我行六月猶春服誰遣千巖起暮寒
思與三花古仙伯往還遊戲轡青鸞(三朵花仙人也隠于房陵市井都畫)
(像敬之且像于志公巖東坡有詩畫圖欲識先生面試問房陵好事家)
次韻張守塗中生日(予生日皆客中凡四年感漂泊)
諸雛稱夀紀桑蓬此會頻年客路逢撫事祗令傷急景
持杯隨分發衰容心緣羇旅長多遻情為思親政復鍾
更惜齊眉舊蘭友今春觴詠斷相從
次韻張守妻閔忌(予亦有悼亡之戚)
萊妻魂逝不容招敢問何方處寂寥老去更堪聽薤露
病来久不近金蕉聲搖夜夢蛩相弔垢翳篝衣雨輙潮
細讀君詩重悽惋隠侯膚骨不勝銷
次韻張守曉起
客亭移枕待殘更起趁隣雞第二聲了了每添新悟解
營營無復舊心情興来命酒禁詩瘦老去衰容怯鏡明
况是杏花濃露曉不應蒙被問春晴
正月十六夜大雪次張守諸公韻二首
陽闔隂開意莫窮東君衒巧似良工紅蓮熄燄人收市
丹杏開時雪滚風韻語真宜詠飛絮短歌當有頌元豐
一番壮觀俄漂忽已落詩人卷軸中
詩款鈴齋到即通細工時肯博麄工政聲已獨當時步
人士飫觀前輩風未分清新命開府可能簡遠盡安豐
譚間和氣熏人醉不覺栖栖客路中
次韻王簽判二首
客中誰者伴閑身秪有蒼槐與翠筠回首昔遊驚夢斷
故人重見倍情親簿書簡省官居好月露清圓句語新
千里相思匪天意聚頭一笑此何因
五鬼侵陵兩鬢蒼振窮掃白分無妨酒徒叢裏投名嬾
詩社中間趁課忙塵暗鳳笙空自歎風驚鴈字不能行
因君草草追強韻政復通人笑楚狂(予重見有兄服)
贈吳子隆(小飲頫江樓分韻子隆得遲字借其韻贈之)
詩到吳侯信崛竒汗顔飛動可容追小揮夢裏五色筆
吟作人間黃絹辭滿耳龍鸞嘯空曠驚人雨雹散雷搥
相如氣壓鄒枚倒未覺樽前運思遲
次韻張德恭主簿二首
一日乘閑燕畫樓連宵飛夢只樓頭掾郎談麈驚飛雹
公子吟毫漲怒流歸去定誰扶下馬重来有約屬馴鷗
可堪風雨妨人樂却向盧家訪莫愁(彭尉侍兒慧甚)
漢南獨步有登樓肯為衰翁吟掉頭價比連城容品裁
句專八米見風流生涯枯澤鳴饑鶴老去驚波蕩白鷗
當念飯山人似削撩人更遣耐新愁
次韻張守勸農二首
傳聞載酒西郊曉迎候前旌擁老農賢守承宣先勸課
太平風俗見聲容官堤烟樹紆紅纈沙岸風蒲裊紫茸
想憩凝香倒囊錦銀鉤側理疊千重
競簉行軒親色笑教條初不作風霜為公醉德仍醇酎
惠我温言亦報章重見桐鄉敬朱邑不須畏壘詫庚桑
受㕓定許休吾老已戒諸雛計裏糧
次韻張守泛春亭
小退鈴齊復此亭自公喜色更津津再紆皇眷分憂寄
坐鎮江城與物春長日雍容少公事共誰談笑作詩人
撚髭慣厠分題客元亮柴車已命巾
遊乾明分韻得山字
一從雋軌得追攀日日江臯倒載還貪向諸公論友義
未容老子憶家山酒邊鯨吸仍疇昔筆底羊腸出險艱
莫便樽前話分袂此心不與石俱頑
寄真州詩社諸友
疇昔離亭酒一鍾酒杯不比别愁濃羡君聯璧方保社
付我耦耕親老農握手陳雷便膠漆幾時韓孟果雲龍
自今筆硯還高閤可是詩情病後慵
真州諸公語别(分韻得杯字)
嬌紅爛紫正銜枚不待王家羯鼓催佳客又衝新雨至
羇人未許片帆回自今寒食嗟無幾奈許閒愁撥不開
只擬分攜乘醉去為君領略十分杯
次韻趙夷仲
趙侯才望屹撐空肯我過從笑語同妙論全勝十年讀
清篇分餉一襟風珷玞可用酬崑璞涎顙何曾夢錦蒙
莫把詩聲陵此老遲君謁帝畫平戎
再次韻
坐聽嚴更一再通卓肩搜句夜蟲同拜嘉傑作開囊錦
似為衰翁療首風(素問以頭風為首風)紫誥君宜步西掖蒼顔我
欲隠東蒙鞬櫜文陳甘三舍百勝將軍正總戎
再次趙侯韻(趙能文為古選詩三見屬次韻贊歎)
理窟疎明面面通如君襟抱古賢同孤標碧落行霜月
勝韻芳林度蕙風妙語寧惟壓元白大封端合啟龜蒙
規恢佇看收功去自勒豐碑紀殪戎
送臧汝舟楚州秋試
羡殺君家有兩方阿戎材幹更昂藏久知筆力能扛鼎
此去賢書定探囊隣近玉淵嘗借潤眼中珠樹看争芳
舊陪衆俊工飛動老氣因君尚激昂
重九山陽儀真兩使君送酒
酒會文期興尚濃佳辰一笑坐天窮兩州各遣六從事
九日俄成一病翁詩不受催空急雨帽無緣落任西風
明朝晴徑通行屐却漫枝笻遶菊叢
次梔子花韻(予家有數本亦可愛)
居士窗前薝蔔花清香不斷逗窗紗傷和錯詆風霜實
照夜偏怜玉雪葩瓊樹未應矜潔白金神端為發英華
世間俗眼便紅紫試遣詩翁較等差
次喜雨韻
被旱農家怒伏龍衰翁歲望甚於農人方半菽延朝夕
我亦頻年闕釜鍾洒潤似驚萁火冷驟寒不貸布衾重
有来喜雨清新句一笑令人失病容
次韻李夀卿明府憶梅
不分無花空折枝探梅要趁未紛披憶常月地攜笻去
似許風裳倚竹時莊蝶認香憐夢短墨君寫影竟誰欺
故人底事江南北驛使来時僅好詩
再次韻
烱若横陳耐凍枝清篇細讀更重披即令扶病揩塵硯
痛憶尋芳載酒時政使雪霙来眼底却愁霜鬢被花欺
暗香疎影君能事何處羈人敢語詩
次崔帥韻(崔叢碧置酒話别有詩見贈即席次韻)
虎塞風雲自壮懷詩壇尤見不凡才至音忽作鏘金發
急筆寧須擊鉢催属饜重嘗項上臠拜嘉如嗅隴頭梅
還家定遣比隣怪珠璧光芒重載回
崔侯燕城西高家亭復次韻
昔人勝踐此興懷復見西園遊上才譚麈生風容滿聽
酒觴插羽未須催小令纖指鳴飛雹却遣紅檀趁落梅
更約歸来醉叢碧將軍端豈興闌回
鄧倅有詩次韻
袖手從公辟不懷天心月脇有餘才將壇賈勇知無敵
冊府新除定見催楚國誰今衙屈宋歐門我亦後蘇梅
錦囊得句無虛日盡卷淮山勝槩回
次韻寄汪教授二首
友賢端許寫中懷千丈孤標十倍才黃絹舊知儒業富
黑頭寧受歲華催筆囊小却司盤誥鼎實終期薦傅梅
指日元侯矕龍衮未容文學久低回
客路何人起病懷論交今得謫仙才每當玉麈玄譚勝
不問銅壺漏箭催魯泮舊常烹瓠葉廣平聊復賦江梅
揆予儻可陪英軌莫向詩筒靳往回
客路寄崔帥
笑語生春慰老懷鄒枚端復顧凡才酒邊徐罷長鯨吸
夢裏還驚去鷁催野渡水渾妨轉柂霜林寒淺未逢梅
神馳縹緲凝香地却惜無人為挽回
再次韻(既歸梅開甚嫵崔帥贈酒更佳且二丈皆有送行詩次前韻寄之)
解槖臨風得好懷祗令公等費詩才行装併喜鴟夷滿
春意如煩羯鼓催飯白重供飛雪鱠眼青還對照溪梅
滯留不惡歸仍好笑殺山隂興盡回
次韻陳學正(道居鄉之適)
區中塵外自由身囊不留錢最入神便約春秋同保社
不妨天地著陳人園翁溪友曾無問野蔌山肴繼薦新
却歎聲名雪堂老莫年嶺海夢峨岷
自審江湖槁項翁浪將張邴並高風就閑耕釣真無說
投合侯王况不工策足不應諸俊後如君寧復老夫同
亟須秉燭歡遊地行簉英雄入彀中
次韻趙帥賞古梅(予後不及賞故云)
把酒花前量自寬花同人意惬輕寒盈盈似駕翠虬起
特特為邀青眼看紙貴共誇詩律細客来旋報粉香殘
若為白璧青錢費可問東君博此歡
次韻劉常甫見贈二首
重來觸目總宜詩頗費行吟與坐思舊友相過有嘉惠
滿篇更喜勝前時連朝把玩驚飛動萬象低摧受控持
塵翳玉笙嗟耳冷何人度曲顫鸞篦
筆陣平時枉計功鈍鎚那辦突銛鋒㶚橋雪裏嗟良苦
飯顆山頭記昔逢斵句自知窮有相從人財博繆為恭
彭郎小隠劉郎宅抖擻塵襟聽所從
次韻張守勸耕二首
吾徒一笑似關天離合胡寧付偶然夢境萍蓬渺雲水
舊遊花柳更風煙交情繾綣今猶昔妙句傳抄喜欲顛
廷尉歸須結韈客為公飽飯計留年
三揖清揚歲兩更煩公倒屣費逢迎抽簮仕籍心彌厲
撰屨詞壇計欲成西洛况聞高紙價蘇州從昔擅詩聲
拙衰枉作登龍客領略玄譚自阿平(使君子主簿公作詩甚進)
題彭傳師無喧境壁
塵外軒窗寓嘯吟勝遊重到更情深湖山覿面渾相識
蜂蝶窺簾似見尋客路每歌歸緩緩歲華亦歎去駸駸
摩挱竹樹論今昔親見栽時已欲林
次韻高賓王見投四首
殘年病眼苦眵昏盡屏甘腴誓綠樽龍樹難逢刮膜手
孟公顧有獨醒孫頗煩十吏供揮掃無奈諸峯役夢魂
友義惟公記衰疾新編肯到雀羅門
病念還家可奈愁客中日月急梭投土花暈壁迎梅雨
海燕將雛送麥秋霑袖正憐珠隕睫關門能復玉為舟
搘頭閤膝高舂卧黃妳青奴共此樓
簷花如霧濕黃昏猶夢君前白獸樽但有紅塵染衣袂
更堪碧草思王孫逃威正坐齊竽謬歈舞難招楚客魂
回首仙曹雲雨上誰云九虎踞天門
知君斵句為袪愁得句須防有暗投我病床頭但周易
人誰皮裏著陽秋騎驢久袖推門手載酒慵移捉月舟
秪命君詩作三益伴翁聽雨卧徐樓
次韻贈高賓王二首
瓦注緣窮也自昏掃除膠擾近清樽瘦田可糓宜投劾
小子今年亦抱孫慣病已拚疎藥物就閑聊免愴吟魂
徑當雲卧山南北芋火醅紅晝掩門
滯留無地豁閑愁詩將壇高許客投過我肯論新舊雨
即君如望蓘穮秋幾時霧縠搴蛟室快意湍濤放鷁舟
搯抉腎腸須小息請攜霜竹上危樓
再次韻贈高賓王二首
塵外高人謝宦昏生全天爵嚌衢樽逸民佳傳須銀筆
常侍流風見耳孫入洛真能折傖父浮湘更欲弔英魂
男兒有志輕萬里辟世何如金馬門
虞卿與世得窮愁枘鑿方圓豈易投政復有文衙屈宋
須防罪我坐春秋千株已種柴桑菊萬斛空横野渡舟
可惜玉堂揮翰手獨緣羇旅賦登樓
再次韻自誑簡賓王二首
魚避清澄鳥愛昏陶翁歸計酒盈樽山田雨足鳩呼婦
籬院春深竹有孫百首旋編新賦詠三生猶憶舊精魂
小摩他日紅塵眼閑送蜚雲過海門
庾郎胷次枉堆愁馮衍才名迄不投歸去来兮歲華晚
末如何矣鬢毛秋令威心事千年鶴張翰生涯一葉舟
回首月堂金谷夢却憐海蜃結飛樓
次韻方秘正(方未相識有詩和韻聊致謝云)
静女無媒未易昏幽人樂地但琴樽詩聲况自推侯喜
墻仞懸知陋叔孫拜手行申不敏謝慕賢正黯索居魂
拘拘泄柳非君匹老子来時肯閉門
小窗危坐正凝愁詩客華編肯見投明月拜嘉千斛賜
清風分送一襟秋路迷端倚司南駕金換還隨過海舟
誇與湖山須快讀湧金門外倚曾樓
次韻答高賓王
向來騎鳳下天津冠屨因循混世塵行處西湖作西子
静中佳茗是佳人秋風暗凝金莖露香霧潛浮海樹春
喚萼綠華書玉葉人間新筆有通神
陂量如君信有容諾金到我豈宜蒙蛾眉自古偕三惑
虎旅何心待九攻雨室聊辭秉燭女石腸莫笑叩舷翁
吾徒嫵媚青編在檗茹冰棲定雋功
次韻林子長一首
使華不袖生春手綘老泥塗亦使年病後隠淪甘甫里
向来魂夢頗祁連受㕓已傍鄉三老對客還矜我二天
處士一星君漫記會揚光彩映台躔
次韻楊帥留客賞雪二首
錫羡端知自杳冥更資和氣與烘成饜觀攪海飜雲勢
旋聽摧簷瀉竹聲狎坐鴛鴦方薦笑窺簷烏鵲已熹晴
從公草賦梁園罷未羡將軍下蔡城
園林花絮忽冥冥水墨工夫憶李成瓊樹挽春争炫晝
玉龍轉野寂無聲綺羅樽俎諸賓醉簫鼓樓臺九陌晴
不比遊仙向来夢真陪仙伯燕曾城
再次韻二首
雪神不袖噓枯手嗣歲豐登預告成泚筆徑煩書上瑞
載塗况已沸歡聲騎驢有客搜新句扶路何人趁晚晴
一笑與渠分樂事的知瓊露勝宜城(瓊花露揚酒名)
吹花舞絮纔俄頃可待區區刻楮成催動江梅傲春意
喜聽冰筯滴階聲剡溪載酒人乘興縣圃明空月碾晴
更想捧觴天一笑恩光旋浸鳳凰城
次韻趙帥四首
酒會頻頻詩課忙從公秪爾了星霜虛舟自昔安驚浪
左角從渠赴敵場戀月每忘寒夜永寄梅渾訝驛書香
吟邊更厭秋蛩苦滿聽青鸞嘯女床
北歸客子謾貪忙河欲生冰野覆霜他日鸛鵝常避敵
即今竿木又逢場思遲正坐相如渴文好知熏武仲香
妙語鼎来吾拜手乳泉更用汲銀床
月姊多情闖綺窗停雲著意護飛霜艷桃穠李寬圍坐
舞雪歌雲各擅場醉倒不堪酬勸數歸来贏得夢魂香
明朝誰省扁舟客但載茶鐺與筆床
舟子喧呼解纜忙駞裘荅堸冷禁霜行分槁項新岐路
心屬毛錐舊戰場談笑慣陪北海酒馥膏擬炷后山香
詩筒儻肯生毛羽飛到幽人夢蝶床
用贈朴翁舊韻二詩送徐南卿南歸(兼簡湖上詩友)
飛鵬尺鷃計窮通今古幽人一笑中等是勞生浮大塊
誰能詭遇詫良工書堪引睡聊遮眼酒可袪愁勝作公
此意平章有同社絶憐相望馬牛風
莫將半菽羡千鍾生世誰非囿數中薦福議碑雷已震
浩然遻意句徒工我知寒餓憐顔闔人說乘除有誌公
窮鬼趁渠来敗類秋禾一昔仆霜風
次韻趙帥登平山堂
東皇未憗養花功遠近嬌紅亂老紅勝賞已容陪雋軌
憑虛仍喜受雄風小㪺蜀井寒冰齒旋俯波光碧蘸空
更看詩翁落椽筆彈丸句法許誰同
平章景物我何功猶博賓筵醉頰紅歡甚銳戈思却日
吟餘豪興欲凌風急觴泛灎春浮渌掺鼓喧轟鴈墮空
白雪拜嘉仍袖手汗顔終恐坐雷同
修月于今第一功後車九萬蜀牋紅詩供寒食鶯花課
袖拂平山楊柳風匝坐蕙蘭歌似剪生香笑語酒如空
胡床不減南樓興今古風流正自同
次韻鄭同年饑行(時癸亥七月)
一官自食天水草羣雋追奔風馬牛儉幕胡寧效涓滴
孔裝未擬借膏油交情顧我失一臂才地較君輸幾籌
更引功名挽衰朽天生江水不西流
挽章
隠操人將處士看寧知器業自槃槃襄陽耆舊今餘幾
儒館先生定莫攀元亮歸来猶責子德公老去竟無官
子孫忠孝聮三綬說似前人合厚顔
少微前夕欲無光白首俄傳地下郎一代衣冠郭太宅
百年文物鄭公鄉松煙黯惨空黃壤芝檢紛綸漫紫囊
人過新阡應下馬不論知識涕滂浪
太碩人臧氏挽章二首
德風千祀藹芳馨生享修齡殁更榮早歲衣冠賢德耀
莫年門戶寄升卿迹陳莫嗣登堂拜匏繫空馳執紼情
里巷萬人緦布會一應如我淚河傾
帝恩三沐夀親筵更數何人福慶全紙眩鸞廻餘舊誥
地占牛卧忽新阡隂功不倚長年藥補處仍開上品蓮
欲紀哀榮付豐石諸儒當有筆如椽
江湖長翁集卷十六
