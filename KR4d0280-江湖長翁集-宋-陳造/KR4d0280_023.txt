江湖長翁集卷二十三宋陳造撰
序
送俞知縣君任序
宰邑難尤莫難於今日予嘗静求其故蓋未可以例論
夫其民繁事叢俗驕戾而人鬭訟偵其隙以陵上而彊
宗大姓恃所挾以肆其軒輊財無所乎取而上官誅求
不置是果難然以地論則爾若夫中無有則病剸决瞢
未更事則病扞格才矣而學餒則又用之易窮無以靖
其下若是者人實難之今之世以地難者少以人難者
多不求諸已猥曰毋為邑過矣仕而親民孰若宰可以
行其志莫切於宰德意夕萌民朝被其惠冒其難為之
君子將不憚况不皆難也耶吳門俞君任以改秩為邑
得淮西之廣濟君任予友也知之特深正而通辨而果
為予謀日後當爾無不然則豈有剸决扞格之病其宏
博粹詣之學根蔕夫才者則信可以靖其下往辦一邑
蓋甚小矣淮鄉之俗質而不浮毅而不紆是非公而易
以義服今南北雜處差不逮昔然其遺風未盡泯予淮
人也知之為詳較之他境則固無驕戾鬭訟陵上之弊
無彊宗大姓軒輊之習不似乎剝膚巧取而無窘迫之
病其治而化之也人可為况吾君任固游刃破竹君任
其毋以今治而以古循吏自任也予惡夫不以信名君
任往必曰是夫也以易治言吾不可以鄙棄其民亦將
諗其父兄秀民得良宰幸矣可無遞詔以率犯吾宰不
汝齒他日父兄秀民果不以予為不信君任亦必不以
予為不信
送施知縣夀之序
施夀之宰平江之長洲長洲劇邑號難治前為宰不瘝
職則敗名夀之通州人篤於學古淮人質而古學無近
功人為夀之慮夀之自若也未幾民安之吏莫措其欺
士大夫之居吳者頗知其能既久也民樂而愛之吏相
戒毋欺吾宰士大夫翕然推其能且賢郡薦之諸臺合
薦之惟力然後知任質者之難窮古學之無不可而公
議蓋不泯也受代去高郵陳某與之别而諗之曰近世
質以文溺實以華敝君子患之思有以救此久矣而確
於論士徇今者未若信古之宜今也使以古用今果冰
炭之殊枘鑿方圓然也則吾以孔孟之說為贅夀之之
質也其學之古也君子確於論乎有士如此無容失之
夀之其益信所有哉公議之在豈特吳之士大夫方九
重側席才彦公卿貴人體上心以廣招延蓋汲汲也指
已效為薦語吾猶曰吾犯嚴則孰信君行矣
送趙節推介卿序
賀與弔無定理猶塞翁之言福禍也虒祁之成諸侯畢
賀史趙譏之夫彼不知為晉計則可弔為諸侯計則可
賀晉侯以弔為賀也宜其衰楚為吳二三子懼子西曰
乃今可為勝生於懼者也即無定而求其定當與深識
者言之丁未旱浙東西尤甚天子焦勞于上部使者講
畫于下凡才諝慈惠之士奔走夙夜以振舉荒政子趙
子從事蘇臺俶裝為海鹽之行其友陳某因其别為之
言曰今兹之旱吾為天下賀者一為浙西賀者一為子
賀者一夫旱氣惔炎之後上下困窶可弔也而賀何歟
夫求天理者于人事人弛于安濟于戒故當鴆視麟鳳
而師保灾𤯝昔吳用事上國凡其百役越無乏供子胥
獨憂之楚無天災楚子大慼曰天棄予仲舒以出災異
為愛人君言天者莫正於舒今吾君減膳徹樂不御正
殿黜嬖近求直言凡四方為旱請應之如響雖安行自
得聖性固然畏天之心實源之商之桑穀周之雷風宋
星之退舍其夸辭以衒後世歟故曰為天下賀浙西八
郡告旱者六而杭秀其尤赤地之餘往往恃以不恐正
以常平使者為命而羅公寔任是責凡其蚤計預圖無
一之不備慨然以拯焚溺為心而抵掌策足富韓公之
所為夫存是心才不足以克之則不濟具是才而量不
足以廣之勇不足以行之所濟幾何羅公蓋兼是故曰
為浙西賀士抱其有豈石瓠匏瓜然亦推而及諸人爾
和扁華佗之良衷其術而不一試焉固何所望世不能
無疾則起廢生死之功旦旦而收之良醫之所以慰足
其心愜快其志者當如何子趙子才而敏正而通心乎
惠利有素而海鹽之旱最諸邑昔者蘧伯玉恥獨為君
子羅公蓋吏師而民之和扁華佗也起廢生死之任一
旦分子其柄子不得辭行平日之所學而副東人之屬
望收其功將無虚日吾烏得不為子賀噫吾嘗觀天下
事水旱之變天不能使之無有而聖賢事業不生于常
而生于變凡今之灾皇上所以綿億年之基由此而羅
公與子兼善為人之學亦攄發于此夫民者天之所甚
愛也天之所甚愛故天子尤愛之天子愛民之深則天
之眷顧也愈篤子與羅公乃能援之溝壑置之温飽之
地以全天與天子之所甚愛之民嗚呼大丈夫酬其志
願有大於是者乎子行矣
送宋節推序
予謂子宋子勇者也或曰子宋子雍容柔易温然若可
犯予以勇可乎曰君子言勇以德彼瞋目盛氣視死如
鴻毛投之以小利害則色動中掉而忘其守烏能勇子
宋子則能之家吳門一室蕭然夫人不能堪者詩書自
樂顔無幾微與人言略不及其有無得幕職金陵戒官
期代者請緩其來欣然從之公之遲其行者幾半年坐
是益困或言之曰義當爾不悔也子宋子勇者也飢其
内寒其外而以固窮為言言之易履之難乎其忍也而
子宋子易之即此而充之孟軻氏之勇可及不疑論賢
否以事而信信於已必思信於人予見勇者幾希子宋
子其人也以彼所守信吾所取且思信於人信不信子
宋子何加損然天之生賢者似欲為斯世用如子宋子
之賢其容舍諸其行儒而吏術甚長其文高而取人以
恕名位之不直也囂囂常自得積是數美所以根原揮
鬯之非以其勇歟雖然予之知且信夫何益損而君子
提按舉激揚之柄能窮達輕重士者則思有以諗之有
若人也而不知之不知知之矣薄于信不誠嗇于進不
仁吾敢以不知不仁且不誠待當路因子宋子之官之
行也姑誦其所見而敘義之當然者送之
送程平叔之晉江簿序
心得所樂可與有為矣在易心為離離麗也無所麗焉
而樂聖矣下此者麗而得所樂聖賢事業由之而出聲
色紛華勢利愉快世之所謂樂失所樂者也仲尼稱顔
子簞食瓢飲不改其樂及夫為邦之問乃併以四代禮
樂告之惟其陋巷塊然人所不堪且以自樂俾以之為
治則宜其寬慈而樂易疏達而整振亹亹焉與斯民日
返純古可也彼存諸中而茫然而慼然而僑寄然臨於
民則忿疾施於事則苟簡可使為治矣乎然則心無所
樂與不得所樂皆不可與有為果也程君平叔質茂而
材高識明而學粹居里閈奉垂白之親周旋承意旨甘
粗給欣欣然若日以五鼎養者平居失得其意一發之
於詩作詩無虚日編之可牛腰束每一編竟浩然吟諷
旁若無人捨奉親與作詩皆不足為樂此吾所謂心得
所樂可與有為者也以此心而臨政其猶有忿疾苟簡
之失乎今往主晉江簿吾竊豫為晉江賀他日浙東之
官有稱于諸公之口而播于旄孺之謠其政薰然温慈
而周其民嬉然遜順而肅者必吾平叔也予與平叔為
同年友平叔家當塗予尉繁昌遂得熟觀其為人以自
博約平叔今告行能無歉然敢以其所自樂者而為之
序且自慰云
送楊文度鄭良佐赴省序
士之於世小異而大同書之可為美談則吾友楊君文
度鄭君良佐是也予居高郵聞二君名甚熟歲丁未考
秋試山陽設張罝罘待其來而致之竟不如所願粤五
年始識之而定其交皆得其為人楊與鄭異其姓楊以
甲子生鄭壬申異其年同居鹽城之崗門同為儒同窮
於儒同被郡薦予之考試也同家艱不獲來與予語其
質銳敏其為人精悍淳重又甚同今再被薦同為南宮
之行噫亦異矣於其行則思贈之以言名士以學學無
所乎寓發之於文章吾學之候也處也養乎此出也行
乎此二君之學其粹而精既同矣其文之麗而豐則固
同抱此學以處則又同蓄久而紓鬱極而奮今出也將
不能無同吁士之學内而身近而家遠而邦國天下可
以窮古今通顯幽皆是物之充也向之所以潛心而乃
今推而之乎世青紫祿位云乎哉露章駟馬驕鄉閭而
已哉書之同寅傳之同志史之同心皆二君他日事可
要諸今日雖然君子果尚同乎曰君子不惡同而惡苟
同周公不屑去而君奭不悦范希文之名德孫之翰所
敬服也然每繩其違而不少貸是同之志也彼比周以
求顯陽離而隂合同乎同兹名教之蠧吾儒唾去也二
君予莫逆友故可以是索言之
送嚴上舍遊湖北序
予官吳門長樂嚴文炳一日謁予敝冠塵服容甚澤氣
甚充其言論辨博雋偉讀其文卷古雅宏麗足以頡頏
當世而未已者也則悚然異焉且疑焉置之士夫間夫
何歉而一命之不沾何耶又三年予宰定海復造予容
益澤氣益充言論益不少屈而詩文愈益竒壯魁傑雄
驁瑰特敝冠塵服一命未沾猶昔也然鳴窮愬屈之辭
不置諸口予驚且服焉蓋得諸昔定諸久信其所養之
厚所趣之卓也問其所以來則曰予閩人遊越而家吳
凡其崇山大川絶勝幽邃之境領覽窺臨略遍矣獨全
楚山水之勝名天下欲遊焉久未果今且往凡吾所以
遊與世異蓋將周擥幽勝而掇取雄麗以恢廣吾胸中
大其所養壯其所立者而奉使張公知己者方護餉鄂
渚則既有西道主人矣是行也天實相之以滿足吾所
願外此不計也子得無言以贈其行陳子曰士之拘局
窘縮心無一日舒皆不明彼己之分者也天下之理可
必者在已不可必者在物行業道藝隨取隨具必之於
我可也至於利達富貴孰不求求之有得不得焉取而
自必可乎人惟悠悠於可必慼慼於其所不可必故怨
悴嗔越無得於彼而喪已甚矣其惑也今子獨能金玉
器業而螗鼠世故如此真可人哉昔之人蓋有斯文自
娛而薄范蔡思行其書而劣千駟者彼豈異情宋勾踐
好遊孟子語之以囂囂併舉道義窮達告之誠知物我
輕重之有在也子無歉于外而内足以自立猶欲博大
其所有以極其所如往行矣覽湖湘竒勝之奥盻南北
控扼之會訪冠蓋藪澤名勝而從之遊出其所素負新
得者以訂正於張公爛遊而還則吾之異焉且驚而服
焉者又未易量也予舊從公遊蓋以可教見命者其亦
以此言質之
送師文赴春官試序
昔人論南北學異古今幾不可易北方之人如拙者用
富多才而後為富若南士之學富而為富不少至内雖
歉外若充足莫能窺之者良多用其才南北巧拙甚霄
壤也淮鄉近中土學者滯頓椎朴投技主司往往非南
人敵我其尤也得一乃能用一非入無以為出坐是孜
孜矻矻必苦心極勞歷年之久僅乃得之然得之晩學
之亦不蚤猶竊有可諉者吾兒學之蚤矣然其齒鄉書
與吾相若其遲莫類吾由其滯頓椎朴類吾故皆足以
貽南方笑且侮雖然南方之秀粹拔異兼人者多矣亦
有苦心極勞歷久過吾而終無成者吾自視常缺然而
竟亦得之兹豈非有隂制而默賦者乎制之天賦之命
其不當專責之人乎至此昔人南北之論似又未容縣
定而取决耳今為南宮行當信所學固所守信則不遷
就以外怵固則不搖奪以苟徇才用其完氣全所養舒
徐豫逸以聽夫隂制默賦於工拙之外外是非吾所以
望汝
送師文二臧子赴省試序
吾兒偕臧子與子儀學蓋兄弟之異姓者兒奉親頗以
文字解顔二臧子筆力尤傑驁雋發吾所畏服同就南
宮試求言以慰其行歲壬子三子試嘗質可否予許之
皆得焉如所言癸丑春同絀于有司或者曰是癖于譽
兒且黨所厚者此其為謗未有以自解去秋復質可否
予許之所言如壬子時是行也吾猶信吾所言也子輩
盍信子所有自信之果者有時而見信其或失諸彼得
諸此瞢于昔售于今得以信其屈刷其恥吾亦藉以間
執謗者之吻不其快哉行矣毋自疑
送張使君南歸序
㰎李張侯把吾鄉麾予父子辱肯交得可賀者二侯於
書無所不觀尤邃於詩時不得已呈拙亦多首肯且賜
以鐫誨所得不貲一可賀政之及民利病洪纖罷興無
遺力慈祥愛人而不失有罪郡人倚為父母而未嘗萌
一毫敢犯之心古所謂中和之政自復軍壘更十一守
侯政第一此載在輿議者二可賀政成入覲當今日聖
主急治公卿引類之朝凡有志之士掎袂彈冠之時誦
子虚之賦達樂職之詩夫豈無其人而疇穎川之庸興
見晩之歎武宣尚專美哉功名烜赫此其發軔不然扈
萊衣奉潘輿旨甘言笑之餘臥琴書樓相羊乎小菟裘
昌其詩以詔無窮進退卷舒顯晦翛然不入乎其中實
侯能事雖然曩吾為吾家賀為吾鄉賀繼此將大為天
下賀為公議賀且今何時而傲世獨善遽欲遂其志必
於此不仁昩於此不智侯不其然因侯之南道其情論
其出處以為之序
送程總郎序
情之有欣戚多失其正奚而失私怵之也私克於理理
澈於思理之思奚其失余仕于房房窮山也九華伯適
帥襄陽捨公無孰何者戊午孟春之中澣客以公移奉
使淮東告聞之屏營不懌久之乃大慰喜且自咎僕於
公受察者顧客我且振拂我且詩盟文社伯仲我一旦
為吳楚之間能無戚然然公天下士當為天下用偕五
細於外猶未為得其所今京口國北門控制淮江臺軍
雲屯盡護諸將宜得博碩通敏之士君相舉而畀之公
意其有在指呼豪傑殄垂斃之餘寇掇有指之故疆歸
為丹地黃閤之遊均福四方端自今日始與其私惠於
一隅孰若兼濟於遠邇于是之思故余欣然於心然則
欣然戚然之情得其正若失之不待辨已戚然者私而
欣然者公私者計一已公者本天下理然也雖然公知
我甚深于其出處顯晦憐我甚至繼此借筯之便聚米
之餘玉立上前舜都臯謨將曰臣有客惜老矣外悴而
中甚腴其文筆窺兩都其論事如嚴徐其忍窮自重踞
風壑之於菟人目以楚狂臣知非酒徒君相有未知爾
其肯使之侣漁樵死泥塗乎至此則我之所以利賴者
何如也其欣然者又將不貲予其宿舂以須公行有日
因道其戚且欣不齊齊之者為天下賀為公道慰而為
送公序
送梁教授序
予官于房房陋邦予老拙而病衰人宜之予亦宜之子
梁子在焉與之語起予超然既其久所守卓然予疑之
子顧偕予此歟事非所宜則疑固也未幾朝士譽之諸
公薦之不待求而去選調通朝籍至是人宜之予亦宜
之今且趨朝諸公必不庸釋備冊府校讐裨朝論獻替
小却麾節于外為皇上牧黎黔正習俗皆其所宜處之
如何爾子梁子胡來諸公求而後予之歟行矣予亦踵
子去此反田舍耕釣之餘課舊書畢未竟以聽諸公所
以處子與凡子之所以答所處者畢如所期則予與子
出處顯晦交不取疑於世古者贈别以言故書其說
送璧侍者遊浙東序
予来行都識璧師予吟詩璧嘗次其韻因来甚熟一
日以行脚浙東告且有贈言之請予儒冠璧佛其衣道
不同求有聞不于其徒乃于儒何歟儒與佛意道異而
理一因以予所見諗之吾先聖謂三人有師師老聃師
郯子二子豈果賢于孔子善為佛者亦云參五味禪將
求益固資諸人資諸人惡夫狹子以為必主叢林踞麑
座大聲厲喝道專在是歟窗蠅獻譏或法器腰石碓粟
或祖德誚饒舌者非狂癡淨垂頥者非惰窳子能取此
而不遺彼他日相視而笑且將謝知言而吳下阿蒙之
歎予亦得以刮目焉
别周廣文序
格諸未善而諗以善交遊之義也格而諗不難於告而
難於受世之君子未始不自能受進予為儒幼則荒嬉
壯嘗怠棄石友見攻甚力今而不失其身繄誰致是不
然幾矣日九思不敢忘是不敢忘則思推所以見告之
意而告之人告之人狠于心十五色于面十九餘怡然
或悠悠也亦難哉予意今人不古若皆是然古人之為
言固皆有望於人或且期來世知之豈獨今日苦其難
而予之強聒自信不懲不泄世亦有見諒而俯從者不
必來世亦時自慰焉廣德周君伯陽予同年進士且心
友也其言吾礛䃴其文吾標表有不及嘗納忠焉君不
狠不色不悠悠視之且以佩服見謝至形于書其諒而
從無難者予於君不及遠甚故乃爾其賢於予者君其
舍諸夫士之所學小將以淑諸人大則以致吾君固也
一旦立人之朝君有失一言之再言之有未從不平之
氣填衷而溢表曰盍吾以也達官大吏拂理而害事無
時無之屬吏幕賓一言及之譴且絶滔滔也不反諸已
而必諸其君果恕乎言于君愛吾君也言于已非見愛
乎知愛其君而不知自愛亦悖矣彼且爾自狹自滿蔽
之其足大有為乎昔申屠嘉争晁錯事甚切而能容袁
絲張釋之之辨嗇夫糾梁王不遺力而能容王生若二
子今不多見退之名儒於時博塞之譏譊譊其辭退之
宜不出二子下吾於此有憾焉即古今而論定吾知君
博大者也不已者也可與有為者也能受而容其言可
知决也然吾猶有不能默者也繼自今寧為嘉釋之之
純質無寧為退之之文而自小也是言也復能以之他
日所成就其可量耶予於君一不敢愛故書此為别
送應緯之廣文序
通才不易得而識之尤難古今蓋有校投之而不窮索
之而能給即小而悉其大得未然於已然者公綽優趙
魏而餒於滕薛吾夫子惜之百里不如别駕之功輔相
劣於治郡時吾亦不足於二子蓋一可以推萬營東豳
西夫豈其殊雍容棋酒了知辦賊肥水茂功或許於為
掾之日猥曰某長於此短於彼非通才也謂士當論定
於已試則古不皆爾天台應侯師資吾鄉學政教事井
井條理一新百年之舊予與之友叩其藴聽其言議是
非古今訂㩁時務日有起予者真所謂通才投之而不
窮索之而能給者歟人以學政教事與之而巳予有以
悉其所未試者捧薦函謁帝閽矣判花補衮實惟能事
小却荷激揚之寄上承宣之最用心惟恐後可也必俟
植河陽之花揚蒍于之歌布武涉級乃進豈所以望於
諸公噫不進不止時固不乏若人則前夜半之席興見
晩之嘆得專美耶吾將藉君此行於諸鉅公分知言之
名故因有語别書以贈之
雲壑詩序
予掌吳門教沈居仁秀才端良士也捧其先人雲壑居
士詩踵門求序謝不能請不肯已因告之曰古者德業
惟重猶不廢言可紀也為文可歌也為詩皆言之所託
也而詩難為工必根源于學而歸宿于正古詩之傳蓋
三千餘篇仲尼所取纔十一不徒取也櫽括之功加焉
如素以為絢之語刪者多矣一于正以為後法學之不
至至矣而失其正可語是哉予得居士詩讀之數十過
婉而峻徤而澤含臺閣風骨而山林野逸之氣不乏也
取律多而不雜用意邃而不鑿篇意字法要皆深穏愜
當學力可謂不苟然其平生意行自重不屑世好歸求
所得而葆幽光玩隠操甚至故不為佞媚投合之辭胸
襟恢疎遇物翛然故不屑憤狷譏評之作其氣夷故清
平不迫其所養熟故蕭散有餘兹所謂于其正者非耶
即言以觀人能否不可掩居士賢而才幼則儒嘗為舉
子一不得意置不為取古今書傳博取而精用之凡有
感于中一發於詩樂乎此若不知世有可羡慕者或者
偉其才而惜其竟于空言然賢否才不才在人貴賤窮
達出處顯晦在命設居士赤車高牙金門玉堂乎以若
守未必果其志而烜赫一時無述焉就盡者幾何人臧
文仲身殁言立晉卿何有昔人語杜伯升使之及第似
我而已予於居士詩盥手三歎居士諱某元序其字也
擁燼閑話序
士於書博或荒精或餒不荒不餒而又能用其學則善
已吾友趙彦衞景安佐吳門幕一時郡守使者委以事
而立辦諮以疑而冰釋犂然當人心者皆與經史合援
今引古博不病荒精不病餒予固知其外吏而内儒學
而有用者也暇日出雜著一編凡筆古今事若干說析
誤鈎隠辨是與否有益學者予讀之驚且歎有過所得
然景安方壯嗜學未已是惟無述予之驚且歎將不一
再而止也
張使君詩詞集序
文章自有體豫章翁語學者法也不見春華衆木乎紅
白色香洪纖穠淡具足娟好翁屬思運筆類是文而文
詩而詩詞而詞體不同而皆工可法也要自有體之言
求之檇李張侯為高郵予父子從之遊辱顧甚厚予亦
知侯之深侯郡政稱最而文名稱是盡得到郡所作詩
凡七十七皆雋發而嚴密詞二十六皆清麗而圓淑集
而讀之老泉所謂投之如意者歟文章有體造豫章之
奥者歟然其措辭命意非歸君相之美則奉親庭之歡
非魯僖之閔農則淵明樂天之自適無益名理之言一
不形焉是尤可貴將博其傳以鋟木請再不可而後為
私淑計序而藏之家
高郵貢院落成詩序
高郵貢院既成太守陳公與客落之五月七日合見大
夫與寓公二十二人粤二日郡邑學職貢士二十八人
行鄉飲酒禮設肴齊豆籩備揖遜儀矩翼翼肅肅怡怡
如也集以午散以酉主客得醉樂不失節校士有所創
見于今而是集之盛豈徒爾哉夫作人有道使之勉而
從不若樂而趨而示人以法者所以夀其道是集也觀
者聳企聞者興奮况親色笑接觴豆其孰不篤當世之
志趣功名之會期副公望而我輩仕學磨礪儻其少進
可無步趨而模楷之歟能為其所為夀斯道也其有既
歟公之意蓋深坐客洞知之歡服感慕言之不足咸賦
以詩前席凡幾首後席幾首合為若干首昔蘭亭之會
諸公無詩者被罰爵公寘之蓋蘭亭之會歡飲也今兹
之集禮飲也惡得而同之夫其寫賢侯之德心侈一時
之盛事道大夫士之師仰諸公詩具之矣而某又拜手
為之冠序焉
揚州進士題名記序(代人)
科舉取士肇于漢詳于唐我朝莫盛焉公卿大夫不由
是而進歉如也世之於吏苟曰是本進士則逆以廉隅
辦濟必之而東南之地連山大川拱揖後先建楚蜀而
下東為揚州其勢之磅礴氣之扶輿若盗驪騄耳驚驅
長騖而忽踠足驤首徘徊顧慕而不去則其鬱蓄鍾孕
非竒傑哲乂無以當之開國至今揚之士宏材邃學政
術文章所謂竒傑哲乂不知其幾而科第所得為多至
呂公溱王公昴李公易皆魁天下士盛矣哉南渡而來
士氣文風中圮而漸振雖消長汚隆有不可得而齊然
其江山形勢磅礴而扶輿自若也而名世之儒復自巍
科與大政儲宅揆之望則士畏古卑今自重之弗果其
可哉某無似忝師帥之任撫俗育材其職也凡事二年
里閭似無愁歎而於學政尤未始敢忽兹荷上恩俾因
任以究巳試或者學校科舉之間猶及拭目平日之盛
歟故取國初以來揚之士題慈恩之名者凡若干刻諸
樂石置于學宮示予所以期諸生之意詩不云乎高山
仰止景行行止觀者其庸忽諸
楚州秋擊毬序
歲乙卯重九山陽帥熊侯景瞻率郡戍將佐擊毬于籌
邊堂之北以脩戲馬故事予與寓目焉是日也天清風
柔纖塵不驚千蹄赴場合呇崩騰兟兟驔驔檻檻如也
乍整乍亂倏合驟離如林而馳如山而蜚如蛟螭超騰
翻倒煙雲而下上飛星流珠奔迸明滅拏攫摶掇有未
得而忿鬱贔屭也馬事已角觝刀槊凡武力士遍閱其
技而罰且賞以岐能否少焉命釂割鮮交談互笑讙譁
雜襲然無非賈勇報上及時赴功之計既酣侯起握予
手曰凡勞寓於戲雖懦也樂張而不弛莫既其情天下
無可棄之才此其衆勇怯能否信不齊振厲用之無不
可者吾老矣顧今敵運垂究天將悔禍一旦有事中州
整暇以前無扞格幾微而集不當計未然乎懦可作勇
可習吾日惟此且從事此不獨今日是心如是子必吾
信予曰國家失中原踰六十年古稱三十年為世而既
再矣盛衰消復循環然夫士不素練不可應卒不淬礪
將惰且偷今之可投之機無智愚皆知之廟堂猶須之
豈恝然哉後之發先之至兵之神筭脱兔自夫處女機
不可露使邊臣皆此心其何事不立使擐甲執兵之士
聽其上一心侯之心其何功不竟侯年長矣旅力未衰
頥授豪雄不有餘乎昔者廉頗馬援趙充國蓋不以其
既老而辭君之事况遺矢之謗譊譊者束喙久矣而馬
革裹尸固侯夙志行見圖凌煙之形以繼方虎吾將長
裾款侯道今日語且作為歌詩以踵賀客後不已快乎
侯頷而笑乃退而為之序
棋序
假物乃樂假物而忘於物樂之至也樂之至陶翁之琴
長翁之棋相異而相同琴不絃一手之七均六律無遺
千操百暢具焉蓋不必按譜泛抑然後適長翁之棋則
以争為樂争故癡癡故真真乃樂彼辭勝而就負晦巧
而為拙中能而示人以不能噫侮我且愚我孰甚二三
子結社不厭蓋相角相傲小利則欣然大挫猶未誠服
一得其意幾繞床大呼方其時世無可比其快吾舍二
三子未嘗言棋惡夫愚且侮也幼子師是亦時與對知
吾所好惡良審瓜葛之言有時而發非真而足樂歟去
鄉久是事形夢寐耐閑筆為之序
喜雪燕序
十二月十日維揚大雪降以申四更止翼日旦府公留
賀客二十一人燕于府治之淮海堂公喜見顔間賓僚
識公意亦復驩愉傾輸無留情中席客陳某捧觴而進
曰是雪也可喜三來不後先盈尺為瑞喜也既雪而霽
民不告病喜也聞之淮民雪于槁乾或以厲物繼雨以
雪則為瑞是不無理麥在野根葉已濡徐覆以雪也宜
其茂不然病矣今晨雨而莫廼雪尤可喜閭閻遠近怡
懌歌笑孰非和聲春臺中而吾輩侍公据高寒俯晶熒
旌纛離迾珠樹玉田之間遥野枉阜晃蕩璀璨若出瑶
池瓊圃而蒼龍銜爥逶迤于上而不忍西去主賓賡和
笑語暢適舉杯相屬而酒逾美奏樂于庭而聲倍和吾
知所自得非以斯民四鬴之餘裕嗣歲之開先後民而
樂樂之至也歟夫樂不于物物于其人人于其心使心
不得焉則雖宗戚貴屬按帝觴而累欷反是正觀之人
不興悲於陳隋之音也使吾民憔嗟之未免蹙頞以相
語而風饕雪虐崛堁摧批隂疹袤丈降災于天吾公心
斯民之心方將褰裳纓冠之不暇而心公之心者亦必
奔命竭蹷不斯須寧雖欲舉此觴聚首一笑可得乎然
則紀今日之嘉瑞侈吾徒之樂事為維揚美談凡侍樽
俎接色笑者他日謁公于黃閤丹地或肯握手道舊及
今兹之樂也不其寵哉公首肯坐皆浮白沾醉某不佞
又退而為之序
燕同年序
待制趙公以暇日招同年友高郵陳某唐卿平陽鄭某
集之燕于後堂始其闖洞戶凌九霞則已魄動心醉而
龍沈泛春桃李炫夜妝光映坐蘭澤馥鼻竒觀妙聽應
答不暇冉弱回雪之舞幼眇貫珠之曲絲竹金石鏗鎗
翕繹皆非人間所有者第不知仙府雲璈鈞天廣樂果
如何爾酒半酣公舉觴而言乙未題慈恩之名凡四百
二十六人及今二十九年逝者十八而在者越南燕北
秋鴻社燕之相違參辰之不聮輝也今吾與子得以從
容欵狎把酒笑粲若流萍之在江河其適然相值也抑
已大幸而吾三人者襟期之同契好之密又非他人比
顧可易佳辰孤樂事靳情而惜醉耶感公之言皆起鯨
吸興集之舊不飲是夕頰亦為頳而某浮白徑醉是席
也不惟振卑渫而增重其盡用上敬下之道作車笠棄
遺之俗一舉而三物得是亦足以示人矜式使之興起
邀歡取醉云爾而已哉予侈此殊遇退而特書將以示
子孫使之不忘
鍾濟字節性序
繁昌鍾子濟其名從予遊求字焉予字以節性而告之
曰人異於物以性賢哲異於人以性物不能性人能之
而賢哲異焉此能性性而彼則不能書曰節性惟日其
邁商人不性其性故欲其節節之則周人矣子路冠猳
豚之冠若不可近犁然於夫子羽鏃之諭子夏紛華盛
麗之心終也吾道戰勝此節性說也子已儒其冠敏而
文性質淑茂可以偕之于道者吾猶慮夫踐繩檢棲名
教者不熟不固此性節焉則熟而固矣能熟而固推之
何所不濟矣驊騮駃騠始或泛駕馴而致之志輕萬里
節之之功也雖然人節之也佩弦佩韋自節之也莫賢
於自節人節之其次也莫之節無次矣子勉之
蔡子實二幼子叔閱字必正季閟字必充序
閟以存言閱以擇言匪擇奚取匪存奚守憧憧吾前雜
焉是病曷善於閱所取也正靈扄洞如將無不容閟而
存之中由以充道無二本趣焉殊資廼閱廼閟斯有取
斯之名之字曷求之意子懋于學愛由佽之
劉常甫字序
劉子寅求字於長翁翁曰寅易之反也人之心易若流
寅若登士去彼取此其於事君親懋業履行已與世何
適非善然于其暫而不能久則于其一而遺其十百千
萬予以有常不已者望劉子字之曰常甫舜以典禮命
夷且曰夙夜惟寅典之為言常也夙夜不已也仲弓問
仁得見大賓承大祭之言于仲尼雍必曰請事斯語寅
至矣聖賢又常之貴吾故云
臧子儀字序
臧子鏞求字于長翁長翁曰議人貴恕望人者忌恕吾
所望敬且愛者也而或恕焉不敬愛是人甚矣而善為
學者必極其力之所如往若臧子之懿而吾所以期之
者可以語此舜之樂至于笙鏞以間幾乎成矣猶有進
乎是者鳥獸蹌蹌固未若鳳凰來儀樂至于鳳之儀至
矣盡矣不可以有加矣吾故以子儀字臧子不然人謂
恕子而實輕子子亦毋寧自恕而遺力於學以求稱吾
所以字之之意
江湖長翁集卷二十三
