江湖長翁集卷一宋陳造撰
楚辭古賦
送龍辭三章
沈燎兮桂醑笳簫嗚嗚兮逢逢其鼓緩吳歈兮蹌越舞
送龍兮歸處龍之歸兮悦娭翻倒霄霏兮膠轕霧雨歷
館娃兮不畱過胥口兮小顧水天糢糊兮迷仰俯僊真
迎兮排空蛟鼉駢羅兮而在下祥飈肅兮綠輿非煙羃
兮紫府翹儂望兮何所目屯雲兮南騖心靡迤兮延佇
其二
旱氛兮炎浮地毛焦兮金石為流龍不來兮殷憂心憛
悇兮孰謀戴儂目兮傒龍之遊龍翩然兮副求呵蟄雷
兮鞭潛虬忽墨雲之崩騰坌瀵兮黮黯瞢夫昏晝摐甲
馬之喧空兮砉飛練之淙澑夫豈不能嘘膚寸彌六幕
兮胡嗇其施於此州眷吾儂龍所私兮匪新而舊安棲
飽茹兮龍之佑願龍兮千萬夀暨我子孫兮烝嘗春秋
其三
雷車轞兮電焱熹孽氛靜兮旱魃摧龍之來兮慰我思
翠其幢兮羽旗乘煥㸌兮紛躨跜龍之去兮盍徐之蜚
雨兮一且再室予居兮榖予饑眷他州之枵橎兮匪龍
其吾曷依東阡北陌兮謳而嬉右湖左海兮夜不扉林
屋之洞兮蟠翠微瓊飡兮貝宫雲璈兮玉妃奠龍居兮
無愧功成兮龍則歸送龍兮陳辭溪藻芡兮山有蕨薇
餞吾歸兮幾時
行春辭三首
白沙兮青莎徐予車兮坡陁黮屯雲兮閣雨沸後海兮
起波紛稚綠與小紅媚丰潤兮靚嘉聲禽鳥之啾唶偕
人語兮相和驚鷄蜚而跳犢兮儼倦憩之人家翫歲華
之俛仰兮復躞躡而此過彼何人兮駢首爭指似兮笑
譁鏗有聲兮長謠疑其賡蒍于之歌
其二
訟諜兮紏紛榜檛兮未全閑色不形兮意孚每厚顔於
曩賢揖父兄兮使前尚笑語之怡然道菽粟兮卒歲審
里閭之相安食三鬴兮袴襦悼單枵於昔年我酒旨而
肴可茹兮屬饜兮共此柈觴一行而三謝兮起且坐而
諠繁歸目送而扶路兮予亦倦踞而假僧氈
其三
懣官曹兮縳虎擁簿領以昏憒竊逍遥於數刻償淟汨
於終歲倚僧垣晲鴻影兮滌胸塵而一快飯雲子而泛
乳兮引吟興之未沬吾西道之主人兮有老禪之晤對
愈雙矑之月淨兮館授予而已再頑予姿之麏鹿兮合
巖栖而釣瀨怳泉石之入眼兮浩歸懷之自倍計三徑
之可具兮顧二頃之猶在明年其餞西歸兮將家漁舟
老牛背也
楚辭三章送郭教授趨朝
昔尚父之之國嘗寢甘而見譏懷與安其費日亦館人
之或知豈以抱當世之志而常後可為之時耶有美一
人兮居今而與古謀氣飄蕭兮好脩邑中之晳兮獨能
闖閫宎於軻邱扈芷蘅兮荃其佩櫝驪珠兮匣干將而
未試雖未試吾何慊兮顧簪裳猶可隠蝸廬槃礴兮天
地儼其蓋軫一世繫望兮如蒼生何君何心兮山之阿
㪺甓社兮羞藻芹無為此焉婆娑
其二
儒之宫兮千柱眈如峩冠綺袂兮羣而趨食焉稻魚兮
隸焉詩書我侈其成兮繹其初誨掖之孔敏兮築興之
不徐僨於昔煥於今兮繄百年其有待企三賢而相攸
兮遺躅未沬匪若人之良茂兮吾將奚賴芹波搖日兮
槐隂轉午一塵不棲兮重廊邃宇執經前兮儀儀而訏
訏君顔舒舒兮而究而語有粹其文兮有覿其古風舞
雩兮步趨繩矩鄙人留眼兮夫也接前人之武人今翩
鴻兮與南翔雲氣蓬瀛分覲虚皇膏馥霑被兮淮之鄉
君之惠兮鄉之人不可忘
其三
爰有人兮媻珊偪側耕耘寒暑兮圖史儒墨吟抱膝兮
山南水北佩明月兮冠切雲曳芙蓉兮敷芬冰其茹兮
蕙其薰之於世曾莫諒兮蹇吾猶淮之濆塊予揆夫初
度兮磷競彊而為懦髮之新兮志偕而墮非金玉之人
兮孰振吾過有牽其復兮有倡其和完予獨而息黥兮
睍新功以自課一息怳三秋兮胡為去我而他之些君
行兮指日邊章陳兮君席為前揖風袂之翩翻夀君兮
綠樽貝宫靚深兮碧落寬陵天風兮整羽翰君無謂予
兮考槃有塵冠兮待彈
問月樓賦
休予暇兮銷憂緣空闊兮躡飛浮小萬象以孤凌聊徙
倚兮兹樓主人敬客玉其醴而瑶舟忽霜月之飛來傍
欄角兮窺簾鈎媚客衣而不去疑即人而有求俯皓魄
以可攬宜致辭而見酬挈吾所疑舉其維陬曰厥分天
地則有此月乘空明鏡寥泬零沆&KR1197;噴玉雪知廣袤兮
幾何曾珠宫而貝闕塊僊子之幽獨儼童顔而紺髮是
耶非耶肇為此說藥臼丹成兮孰所嚌茹桂枝漂香兮
何許根蘖玉斧兮何用修妖蟇兮胡此穴寒可禦兮何
術筯可昇兮似譎珠何賴兮壊成之異潮何待兮隆殺
之絶方中兮俄墜適圓兮復缺奚所恨而頓虧誰所役
而遽没世同瞢此請究終始主人長笑避席而起酌酒
謂客毋泰多事萬古兮明月短生兮客子彼高閱於起
滅此同囿於生死一歡乘興且用慰喜若夫南浦結恨
幽閨凝淚窮簷漏屋之𤨏尾孰若兹樓之尺咫微之弦
暝之晦煙霏之隂曀風雨之披靡孰若晴霄之如洗偕
良會於今夕嗟百年兮有幾底用計茫昩之傳聞研惝
恍於非是吾肴則豐吾酒甚旨姑可置興亡於度外冥
身世於一醉客曰韙哉長噱大咍迭勸更酢挹瓶注罍
撫月姊於座隅啐桂影於瑶杯誦楚騷鎗吳歈信醉山
之欲頽啟明上寒鷄催羲馭昇駢車回冒軟紅之舊塵
怳市聲之隱雷
定觀賦
張君錫雱不利秋闈作賦見遺辭意竒壯作定觀賦荅
之其辭曰
面頰之敷腴胸襟之恢疎譚辨之傾輸子張子眇眎高
蹈力雄萬夫我擥雋於南州闖風壑之於莵揆若人而
當價金華蓬山信其有餘固豈山澤之臞儒也哉胡乃
蘭傷玉缺媻姍躄躠黃金注而得昏美璞獻而遭刖撫
蒯緱而三嘆駭霜蹄之一蹶方且寓喑嗚於雕蟲之技
陶性真於杯中之物陳子曉之曰事之宜然而或不然
者天之勝宜然而不得不然者人之定洞視天人之表
而不吾滑焉君子之善應曏也覷然笑今也惄然悲蓋
未始得其正彼其搖搖於寵辱之樊皆於理聽之瑩乎
夫聖之逐忠之剖賢也而臞盗也而夀理好乖於所期
是固諉天者得以啟其口羿之射有撥其矢石之斤或
掣其肘然竟非拙工之敢偶蒲捎以一跌而棄夜光以
微纇而掊孰不市駿議寳者之咎以定觀之人之勝天
也久矣子其尊所有勉所無贔屭文藝之數周旋道德
之塗吾見夫至寳横道隨和過之必且攘取而疾趨則
夫僨於前而振於後遺之寸而收之尺顧何歉歟彼託
意於酒者古人有之而或以蕩心而敗德聲其怨於文
者君子許之猶未足與語超然自得之徒羌吾言之率
爾子其繹之是邪非乎子張子作而謝之其貌舒舒其
氣愉愉若不知得喪欣戚之何如
聽雨賦
步前楹瞻列星問雨而愍晴雲河斜澹淡明悲唶於邑
退坐風櫺憂而倦倦而寐寐而驚進新凉響微零下簷
隙喧中庭策策而丁丁琅琅而玲玲非琴非筑金撞而
玉琤俄焉建之瓴盆之傾懸麻澍澠雜流泉之洶駭亂
甲馬之豗轟喜躍蹶起呼兒晤聽時也燥枯惔焚自夏
而秋東騖西馳哀祈乞靈欵龍湫叩神扄奠斯幣而刑
牲者蓋無虚日今始聆乎此聲苖悴悴而將槁悵此願
之莫憑脱如願也槁者已矣悴者庶其復榮今兹之雨
雖云後而尚及事坐想夫南梘北酉遠隴近平在谷滿
谷在坑滿坑自今以始畎澮之淺深溪衖之縱横淙虹
兮萬斛之傾輸鏡澈兮千頃之泓渟映凉葉之朝翻㴠
嫩畦之夜青苞者攅槊秀者森芒兮莫不引稚而抽萌
憔慼歎咤者生意之頓回奔騖跼蹐者舞踊而經營洗
襁子之昔憂歘春臺之共登且得以殺吾顔之騂頳息
勞慮之怦怦蓋去國積年者繫夢於鄉枌枵腹彌日者
動喙於藜羹一旦陞堂皇揖父兄嘗稻粱飫侯鯖冀幸
禱祠而不獲者不啻醻之渠此樂之易名而況匪輔胡
車匪根曷莖凡吏之安否視戚休於下究其理民則重
而吏輕今者里詠塗歌含哺擊壤之餘尚不釋然也夫
豈其情燭既䟦僕屢更我瓶斯卧爾歌載賡呃鄰鷄之
既鳴
後囚山賦
余子為房之獄官四十閱月代者乃來而以事留留非
其罪房風土甚不宜人袖二賦見投時秋高矣有可憐
者因作後囚山秋蟲二賦寬之且以自慰旅寓也
柳先生蜕迹中朝落身南州即囚山而命賦寫胸次之
幽憂讀者哀之至今心為之悽怳而聲為之悲啾房陵
斗州窮巖絶隘裂石廩之一罅瞰千室而斯在層峰疊
嶂自蜀而東亘二千里此焉未沬嘗憑高而舒望取羣
愁之一快拖頑蒼繚寒碧兮了不究其所屆騰陵勃怒
崩轟闛沓植則囷縈則帶矗焉如郛銳焉如鐓馳萬馬
於曠莽翔羣龍於霏靄又似夫颶風之鏖萬艘飜濤瀾
於渤澥天雲若可手擥而日月為之隔閡嗟予與子胡
此焉仕按亦簿領庭亦卒史居無以泰吾心而遊無以
投吾趾時則誦柳先生之賦而知其有以也夫其猿顛
鳥仆窮號懾墮真狴犴之可駭也出不易入入不可出
幽僻塊處荒傖癭民悍容而獰音日接乎前幾刻木之
與對也嵐昏澇朝黯掩曀晦僵人骨而酸鼻亭午未巳
仡仡者病壯者廢也由漢暨唐王公貴人悖而罪劣可
矜貸毋此來之昧也自我解装歲律甫遷向行止之坎
流今匣兕而針氈嗟若余子盤礴四年局不得歸欲語
復茹反諸已而靡愆袖長賦而見投慨今昔而澘然痛
亂山之見囚束寸步而莫前牢愁幽憤搯腸淪髓匪接
槢而踣頓不紲檻而掎止何高高之不仁而使我至於
此也蓋嘗繹子辭究諸理子之所以惻愴而自悼我之
所以感動而促戚者君子有弗是也彼漢唐之逐臣例
庸房之廢徙則亦干國之憲不容自已吾與子來其始
誰使非以其窮塗之絶援資身之無策博斗升以飽饑
而逭死如庸賈之走荒裔罷農之守墝塉曾不暇計去
取於彼此也耶以吾校子又進退之異趨齒髮之懸殊
環索吾中稿涸而空無彼子柳子跐劉躪吕豪韓與徒
若韋中立吳武陵之桀然方且望塵躡影蔑齊其驅彼
其一旦跼蹐於嵌嶄巖阻之幽深宜其號鳴悼唶不能
一朝以居予之朱愚質之朴疎才之卑迂萬非時須而
遽乃顰頞悼中悄焉慘焉以賊和而傷生夫何為乎訊
歸計於蟾蜍第圓缺之六七付古今於俛仰聽寒暑之
更迭雖浩劫之悠長尚激矢之漂疾吾方左右圖史深
居簡出揖勝友於南山㪺春色於九室壹不假犢背之
書超然乎縶維繫攣之表非三花老仙孰其委悉子以
吾言為何如余子謝之曰沈憂滯懣吾已失矣
秋蟲賦
金飈之凄清鴈空之澄凝叢悽聚悲而為萬壑之秋聲
非鐵心而木腸疇能不悼其魄而動情況夫唧唧切切
更應迭和自宇而戸彼何物耶如私語如怨愬如盆蠒
之抽緒斷而復續專中宵而悲鳴有不聞爾信能令志
士之竊歎而思婦之涕零揆生世之幾時胡歷耳而女
聽予已冥蠻觸屏螟蠃捐青錢市黃糯盥新篘命白墮
究三齊之妙而供百榼之課彼夫鷄窗之雕鎪螢囊之
吾伊等夜蟲之么麽
遠宜亭賦
創小亭名而賦之曰遊女之翩翾望之疑仙也迫而視
之或不逮前奏樂于座鏗谹膠葛心之適耳之妍也有
不若張諸空曠聞之眇綿婉以清和而圓南山之信美
兮吾乃挹其杪顛惟夫近故湫束於闉堞蔽虧於市鄽
繄斯亭之表立峰岫隥嶺之嵐霏濃淡煙雲幻變按領
其全營斯名斯庸諗時賢休暇日而一登是可以誦遠
遊賦超然也
志喜賦(五月十一日迓代者途中作)
出城隂而轉首緬散解之亭岧躡疎影於康莊翳纖雲
於晴霄揭石瀨之泓渟隱鱗甲之搖搖盻山凹之室廬
紛語笑之耕樵山鳥哢兮嘲&KR1116;野芳嫮兮妖韶駢萬景
之横前壹詩題之見撩我肅客而暫來胡意氣之囂囂
揆歸塗之此由矧瓜期之匪遥從官牒之百舍寄十口
於萍漂寧簿領之憚煩而供饋之寂寥第松楸之繫懷
唶老鬢之日彫鬱還家之夙願中不火而每燋幸歲律
之再更騖此心而飛超忽合符之諗期慰跂望之無聊
秣吾馬兮脂舝挹阿丁而聯鑣亂清鏡於粉溪排擘絮
於山椒屈吾指兮寖久兹伊夕而匪朝躍脱檻之鷙獸
快辭韝之皂鵰儼此樂之想像覺吟興之漂蕭歘憑軾
而坐寢夢已馳於外朝
淮海樓賦
帥相郭公即揚州南城為淮海樓偕客落成高郵陳造
在焉命之賦其辭曰
娛暇日以登覽兮若斯樓之巨麗暝簷影於空闊兮循
雕欄而徙倚目定眎而猶眩兮足佇立而竦&KR1253;棲浮靄
於朱甍兮遲羲馭於平楚來禽去鴈却略跕跲而捩去
兮霧霏羃奕蓊聿而在下陵迥漢而搴飛雲兮騫鵬舉
之垂天覜萬井而數計兮挹峰磴之横前吳封楚甸間
列疊出而自獻兮納納未憖明霞斷煙&KR0008;海門之塊峙
兮眇浮玉之一拳演江流之横界兮衣帶之紆餘脩蟒
之蜿延曠莽恢大四向而無際兮簉袵席而瞭然我遊
武昌載登南樓想元規之遺躅洎典午之清流緬懷仲
宣登樓有作顧臨眺之信美終回遑而靡樂孰知夫曠
千載而相望叵賢否之俄度惟汾陽公分君相憂功存
宗祧身臨邊陬屹控阨之巨防躬熙代之康侯靜鎮榆
塞創為兹樓將歷覽而俯省目所圍之備周深計遠圖
寧為觀遊彼擁扇而障塵每解顔而借羞揮旌纛而少
彌肅賓僚之濟濟匪晉公之儀曹外郎陳思之程楊應
劉疇獲偕此玩面勢之隆崛瞰山川而顧指表桑麻中
甍宇揭舒画軸兮對主賓之宴喜借胡牀於末席容霜
毛之客子儕氓㕓而分惠殿羣英而薦醴浩逸興之漂
蕭豁幽懷而憑虚倚北戸以微睇儼桑枌之弊廬親色
笑於犀麈陪觴詠於晨餔靳依劉之羈栖曾愴惻之不
無訂休戚於今昔詎劣優之錙銖夫此衆君子之所以
扳援遇逢之厚幸顧餘&KR0377;之丐予者也羌勝集之超然
寧飫宴之云計究樂事之攸寓後謫僊而鮮繼進牘命
賦合辭一喙泚吾筆而長吟颯天風之搖袂
波光亭賦為帥相郭公作
汾王後身金阜老僊笑譚功名師友簡編手神丹而活
國身長城之護邊虎節所臨犢佩已捐興仆振蠱軰古
所傳有亭屹立城闉右偏插深池之清泚凌蒼靄而高
騫面勢之孤危簷榮之躧連在公之設張經畫纔太倉
之稊米已度越於後前想旌纛之每臨宛笙鶴之雲軿
賓從嫭姱笑歌嬋娟掃亡國之淫哇奏新唱之清妍泛
淑景之香紅鏡靚粧於明蠲接罷亞於畦疇眩縞潔於
山川春秋冬夏信非我有而我按與之周旋佳月上兮
闖冰奩微風動兮媚漪漣撫物而得之應世之心池月
之湛寂緯武有文風漪之自然推此用之躋世五三軼
勲四七將俯拾而需旃是猶衡氣機也耶世識之規恢
之後吾得之拱默之先彼不知者方以吾為億中而或
者必予其知言
延綠亭賦為高秀才作
子高子襟度翛然抱負崛竒辟俗如讐而愛客如色故
築亭寄隱屹莽蒼而瞰渺瀰方竭澤而揚塵唶吾遊之
不時因援毫而進牘聊想像而敶辭爾其泓渟兮鏡揭
浩涆兮天垂妥寒晶之如空湛蔚藍之無涯奏蛙吹以
分部凛冰崖之合圍素揚暉兮連娟紅倒影兮芳菲目
謀心愜把玩四時晴雨晦明雲煙紛披江蘺芷蘅之綠
縟别﨑枉渚之因依眩多景之偃蹇隱几者默焉袖手
領攬而無遺固可以動楚客之清吟抗陶觴而一揮況
夫挺萬蓋之傾欹覆千韈之逶迤嫣然笑粲媚靚粧與
醉態或玉頰而冰肌無乃飛瓊姑射之娣姒儔侣儷香
叢艷不招挽而陪隨彼翔翠碧於蘭苕點屬玉於淪漪
皓鶴側頸於淖濘鶙鶘偵影於鯤鮞烏鵲窺簷而誶語
意而拂袂而差池則皆怡然莫逆相晤忘機者也至其
樵歌之斷續漁笛之嗢咿欸乃之無惡聲笭箵之有安
棲塵外之適子其可私若乃悟直鉤之妙意飫葦間之
新得鯈有至樂鷗無驚飛則又有以超然乎芸芸之表
豈獨詩可瓢而酒可巵予將為子䬣道腴而醉真醇何
必要汗漫而與期
惟安堂賦
子鮑子為己之學經世之資投刃成風儒先吏師作為
新堂歸防暮遲惟安是名命陳子賦之陳子曰世有至
愉佚在已而非物士有真富貴非金紫之謂蓋是心也
以道寧以物碭寧之存碭之喪孰能名仕版而志漁樵
之往還身官箴而思滄州之浩蕩等聲利於桁楊睨蘧
廬於伯王悗然乎進為悠悠乎去歸羌卷舒之無心豈
出處之異岐翳鹿門之衰翁若方伯之予浼偕子耕而
妻耨寧燠寒而飽餒曰遺安之是計終長往而不悔彼
陶翁之不屈為無食而暫出賦歸來而投簮徑反關而
容膝審吾身之易安顧何賴於紳笏惟子鮑子超然高
驤仁宅之為居兮匪義塗吾無行玩名理以自怡兮謹
邊幅而為防鼓吹乎諷吟介甲乎其温良因時顯晦偕
道翶翔遂初可尋鷗盟不寒固優追元亮之高躅懷寳
不迷中外無擇又不屑龐翁之退藏雲脱岫以隂合水
反壑而鏡清異屈子兮衆皆醉如徐公兮世無常夫何
往而不安顧眷眷于斯堂惟歷聘而轍環曾仲尼之暖
席當去齊而濡滯孟子庶幾於齊國矧火暵之肆虐仰
嗣聖之旰食死徙蓋幾何人而焦勞冀乎生息行子學
以撫時吾固知可以寧奔迸而植僵踣俾横目之同安
兮喜氣亦形於玉色是謂推巳以及物心泰而罔咈與
夫蘄吾之安而土苴一世者於道孰為失得耶子鮑子
心融首肯乃言惟服
怡軒辭為臧子與作
金碧兮丹朱瓊其堂兮金鋪瞢危機之在是曾未間於
憂虞秀眉兮曼膚銜宫吐羽兮鎗金奏竽詫聚蚊兮一
醉竊暫快於營營之餘吾居兮若陋而安吾中兮若局
而舒陶冶兮羣書蕭散兮槁梧與俗兮風馬牛解卷兮
橛株拘子臧子所以自得而適而不知者以為疎而迂
也胖吾體兮道之腴遊吾心兮化之初推而大之庶幾
孔氏之所謂忘憂顔子之所謂不愚蓋將挹古聖賢而
造膝雖造物者亦惡得而加諸
江湖長翁集卷一
