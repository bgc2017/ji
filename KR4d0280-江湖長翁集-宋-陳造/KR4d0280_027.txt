江湖長翁集卷二十七宋陳造撰
劄子
上王參政劄子
某疎謬老衰無寸長可言受相公特逹之知日夕惟念
古者為知己報或以德或以事其次猶以言言則下矣
然萬一或有取焉在長者不徒爾也就令無取亦少寓
圖報之意某於某官所可效區區者惟言况某官與政
之始仰受兩宮之託俯荅天下之望規模之在我事埶
之在天下必已定於胷次而聰明之間或偶未及涓埃
之善可以少禆采掇者又可不加意哉加之意所以求
處事埶而定吾規模亦一助也故某率意言之不暇究
理端緒惟某官擇焉今日在某官所先務莫若養重臣
之望夫國無重臣如舟無利楫翺翔乎安流而無風濤
之險則可以苟安既曰乘舟則凌湍波抵怒風可不有
備古者為國當倉卒迫急之際安危之機反掌之間而
重臣者獨能呼而来麾而去姦雄有所憚而人才有所
倚頼附麗以自致其力至此然後知國不可以無重臣
而重臣之望當蓄之於素而不可求之於暫當求之德
義忠節之間而不專在於才平居無事天下之心繫焉
一旦之所賴乃平日所繫之機也某官以高明之資輔
以正大之學危言鯁論天下傳誦凡其與同列競曲直
對天子爭是非者中外畢知而又天資挺直廉隅介潔
載在士民之口久矣天下望以輔政果輔政則又曰是
且為宰輔某近聞淮浙之人言朝廷不乏直臣吾何憂
某謂此可以積累自修而得不可強而致所謂重臣之
望端在某官矣竊願某官益推其徇國爱民之心益謹
其正心律下之本動為才賢計毋為親舊門生故吏計
以功名不朽自期毋以富貴安佚自狹非才不薦可薦
也不進不已也事悠悠者不以寘懷有關利害不罷行
不止也使其素節上愈益信於兩宮下愈益服天下之
心夫如是無事可以持守治體有事可以制成敗之機
天下無意外久矣若曰必無可虞之事則非遠圖長計
任此者捨某官將何望其次則欲振整風俗風俗不媺
久矣不當治其流而必求其源源所發不能無偏從其
偏而治之庶乎有救天下之勢上之欲有立則下或必
為矯亢苟免上之欲崇寬則下或流為欺謾僥倖有立
則必振紀綱崇寬則必施恩惠夫何所議而其俗或流
而不媺故不可不為之所國家臨民務寬厚捐苛細施
惠發德湛浸涵泳有加無已小人狃於見聞莫不欺罔
以自利僥覬以妄為今之臨民其迹多近姑息而沒其
崇寬之實寬非不媺之名而寬之弊則與過於嚴者同
姑息之弊與束濕太察則一弊已久而漸見上下知厭
之矣以其寬政之為媺名不容間也言之有鍥薄之嫌
士夫不敢及此積之不已其害將難乎為救今未見也
一旦不幸有水旱盗賊意外之警則圖之後時矣某願
今日政事發施使天下之人殺人者必死負罪者必刑
貸貰者必償持而守之數年則僥倖之心漸息然後有
以予之感恩必深無以予之必皆安分自盡無枉抑不
辜之怨如是風俗可以漸正而治術易施不然未見其
可也又新天子即位首來天下言甚盛舉也意悠悠無
稽之言必且不少悠悠之言信不可用然於時政未害
也容而寘之適以彰吾君與廟堂恢洪之德然謂其間
皆無切時可用之言則恐厚誣天下誠願啓廸聖主採
其切時可用三數人加以醲賞或補以初品之官以作
敢言之氣國家海涵春育霈澤天下騃雛癡兒揖官而
去者不知其幾而於抱材識而沉隱約者官數人則曰
恐其濫何略彼而嚴此也然言事於今日其大槩所主
在除弊不在興利在酌中通之制不在過為刻害言利
者主節省而非生財之謂言兵者主自治而非奇功之
謂廟堂去取兹當立為一定之計即合否為用不用可
也又僧道之蠧太盛不可不抑其埶禨祥之妖有萌不
可不絶其源菴寺之無名可併則併寺觀之戶絕可繼
而不繼所以救之目前住度牒不鬻自某官與政始能
守之二三十年暗銷其徒所以救之於持久都城内外
創菴寺以養滛僧不知其幾曩李壽翁之尹京也奏乞
籍之以居百官策之良無出於此可以寬臨安僦賃之
費可以絶僧俗雜蹂之弊權貴不便策既不施有識追
惜此在今日正可舉行亦願某官識之或侍清光言議
之隙可言則言之而祈求襘禳之事經載之以寓為民
之意爾不如今日動雜二氏為言而徼求福夀又為它
日天堂地府計也某官無謂其事悠悠若無害其費若
不甚多不足病政俗也盖闘旗而驗不得不文成五利
黃龍之見偶中則玉杯之詐逆亂之謀繼之近方士服
丹藥其始亦必有小小收其效者以浸入其心也使今
日僧道技術妖幻之徒用之而不驗其患猶細其事萬
一偶如所祈兹不幸之大者某官不可不著之心謦欬
言議糾之以正以明言其無益則善矣嗚呼安得天下
士夫絶口不道老佛絶意不事祈禳禍福之說中外浸
假而習孰不萌奇衺之見耶小儒猶知深憂大君子不
當泰然也又兩淮之地國之北門其民皆向來蹂踐之
餘而風俗純質土物有中原氣近者南北雜處䆮不如
舊而士夫不諳土風又不識南北情偽立說以固寵取
榮興為相繼淮民愈弊昨徐子寅者於淮東創為屯田
其名贍歸正之人而急於多其數南北之人淵萃其中
烏合不根之徒一旦得聚氣埶自合而子寅曲意庇之
平民畏如豺虎官吏莫敢誰何稔歲之時無幾而振貸
不貲者無虚歲為患至今尚熾繼而議者又請以兵屯
淮西不知兵尤不可耕而蠧民尤甚今者淮民之幸天
聽甚卑淮西之屯已罷吏民如疾而汗刺在肌而捐去
也而淮東之害未有言之者亦願某官著之心乘間可
言為上言之斷然罷去慰淮東之民或曰屯淮西者兵
也罷則歸其營淮東之人罷屯則何歸此亦不難據其
人所種之田捐以予之使為巳業與編戶齒隸于諸縣
一二年之稅又損其輸之半或三之二凡官之為屯田
設者一切罷之然浮浪不根之徒本藉屯田之埶以主
張民間一旦失埶其大無良者必且遁去然此徒去畱
不足為損益其人居不能耕出不能戰但能侵陵編戶
蔑視縣吏取無用之人以驕子奉之又欲聯綴而止之
惴惴而恐其去此何為者此在三代時正在誅鋤之數
又可挽而畱恃而使之乎亦願某官寘諸心有間則言
之請而罷之以為淮東幸又淮南戰守計經畫者多非
其策是以費財而勞人取輕敵國生疑淮人敵犯淮南
凡幾矣惟淮人諳其情而其有識者可與語至當之數
夫不可不慮者彼衆我寡之埶不可不達者攻城野戰
之計敵騎之來或聚為一或分為二而我則無所不備
夫一或二而已是以常衆無所不備也不得不常寡所
備者不少故修築者多彼未來吾已自弊彼來敗吾一
其它巳破膽矣而吾前日城築之費不知紀極隨修隨
壞及其臨事夫何可恃揚州之城亦既二十里使其受
敵非數萬人不支而又創為小堡萬一敵恃衆以攻我
能分兵為兩乎我能兩守敵獨不能兩圍乎此其兒戲
欺君已甚可笑而瓜洲去揚州五十里瓜洲有城揚州
之兵肯為必死計乎是蓋懲辛巳劉錡之敗而藉口洗
足登舟之說夫人之處事每懲而每改圖則迄無定筭
執古之一言輒据以為法則不勝其泛矣夫彼豈知建
炎敵騎度淮未嘗以攻圍為事而我未嘗城守而較勝
也彼以氣盛衝突而前我以懾怯望風而走自張韓諸
將乃始知避其方進待其衰也而乘之敵始大有所忌
而和好以成今而修某城創某堡役既罷之民捐無餘
之財以填無藝之壑平居無事君相之前聚米借筯眞
若可聽一旦敵至彼合我分彼衆我寡彼勇我怯棄城
走爾紹興而來諸將每每出此淮人揶揄不顧也而偃
然指以為媚上固位之具何哉某獨謂敵之欲動其來
之衆寡將之如何我必先知之彼或大軍侵我在我之
策必清野必聚屯屯為二若三堅壁不戰以老其師灼
然知其可乘然後乘之不然不動也彼未得志而退巳
罷矣不然分屯而守如前日議者之計瞢虛實而漫戰
以僥倖一勝也難矣降是小小侵軼則緣淮亦聚屯三數
處吾俟之以静不爭小利徐而制之亦不難矣如某之見
揚州大城和州合淝之外可且罷其營築以息人省財一
旦有警隨敵大小堅脆務為聚屯堅守不可犯之計清野
以待不輕逐利如此而敵人不忌猶復其進莫禦如前日
某不信也傳曰耕問奴織問婢某淮人也考古驗今似亦
熟悉然言於士夫未始動其聽久亦自疑其疎然屯田初
置亦能策其後必然旣而盡如所料則又自疑所見之不
皆迂繆不適用也使萬一焉料其未然或如其已然而
寘不言焉則亦自惜且恥終無益於世故是以不忍自
默獻其所見門下願某官試繹其說或有合焉不然亦
欲䥴警其不逮也或有可取繼此猶有為門下獻者
上趙丞相劄子
某比蒙延之座側訪以淮民休戚利害反覆從容得詳
禀其說此與周公吐握魏相延問掾史視古不愧復許
以再見而歸某意有未盡者敢畢其說可否初不敢自
必淮南楮幣不通窮困甚矣大抵有農無商賈豐歲則
有米麥而無貨荒歉則米麥偕貨併絶兩淮之地北鄰
彊寇東西二千餘里南北四百里國家厚墻高墉不可
一日無者是寕可坐視其困悴號怨不為之所耶前謂
鐵錢不南則官劵必不北㳂江州縣且可通銅錢用或
立分數許三分或五分用之此令朝行此病暮損議者
曰譬如人左偏已病豈可又病右偏某謂江北鐵錢亦
國家寶也何至其凶如此目今淮人所病不在用鐵錢
在無官劵爾鐵錢在㳂江猶在淮南當江南楮輕錢重
之時濟之以此適為民利又何病議者又曰鐵不可蓄
非銅比鐵錢為用則銅錢盡藏富家某又曰常情之於
錢凡有餘則蓄之矣初不繫鐵錢用否也使某居内郡
餘百千則計蓄百千餘千緡則蓄千緡以備緩急以貽
子孫况編民而可遏之不蓄而又防其蓄乎今銅錢日
少豈以鐵錢故而藏之耶議者又曰鐵錢過江則盗鑄
愈多某則曰盗鑄與否在郡縣奉禁令如何不繫鐵錢
南北也法禁小弛雖不越江猶盗鑄也利病顯然而議
者過計則然然某所深憂者淮民不可使怨憤困悴淮
地不可不保愛顧惜此之利害某不敢深言其憂責端
在廟堂救之如拯溺復仇乃可事雖明甚而議者往往
居利害外故異說如此某人微言輕何能動廊廟萬一
不可聽用若其次策則嚴已行兩總領觧錢交子二分
之令㳂江諸州所發上供亦可放此外此則㳂江津要
置三數務委清廉不擾官發楮劵交子與鐵錢所得交
子置總所鐵錢置提轉司交子鐵錢在官目今雖無用
淮南每豐年粒米狼戾時當路往往閉糴賤市今荒歉
極矣必且豐熟則以此所積鐵錢與交子增價收米貯
為軍儲或為水旱備良策之次者庶其在此如此鐵錢
稍重官劵稍多淮民少蘇矣不然束手視之無策也或
曰今可傍蜀中例令鐵錢二作一用某謂此最不可者
今日鐵錢果太重則此法或可暫行以救之今鐵錢巳
輕而又輕之是以水濟水之說也而又官若民目下折
閱其半民必有無償自斃如宣政間官所有或一二萬
或一二十萬今坐失其半彼不償取其肯止耶而民之
操官劵者猶計一千五百乃肯換一劵二為一則是鐵
錢三千得官劵一千立見狼狽今而曰吾禁之以二千
易一若二易一可禁而行則今日胡不禁之一易一耶
民方急時即其有者擎企哀請恐不我予禁不得而施
之也為法制事當察民情情所不樂不便法禁格矣古
今皆然不獨今日所謂淮地戰守計戰固不可預言而
守則必有定論定論在審敵情如何敵陵暴淮南凡幾
矣未始攻吾城也而議者紛紛皆曰某處可增築某處
當修培費財勞人凡幾年矣一旦有警委之無用某生
長淮南聞見敵人熟矣得吾郡縣必披城置寨未嘗肯
安居城中吾所守之城未嘗輕攻之惟趙立之守山陽
魏勝之守岣山極力而攻然彼僅捷于楚而大敗于海
者蓋兵法攻城為下策修樓櫓轒輼緜歴歲月蟻附而
攻殺卒三之一而不拔孫武之所深戒敵人知之審矣
然二城之必攻大不得已也立之守楚是時淮南盡為
敵有敵以立故猶未敢渡江且舉其全師取一孤壘制
數千烏合猶不能克何以使其下是豈容已岣山則舊
亦彼有吾取而城之彼亦忿而計必取然敵師斃于楚
城下不可勝計岣山之敗臭腐者累月此外未聞攻圍
之舉則信乎孫子之忌不可犯而敵不可謂之無人即
其不肯捨所長犯所短可以知之矣不知其情而每自
困焉城楚州城六合修天長修高郵財已竭人已勞議
者言可守之地猶紛紛未巳則是猿臂而守吾地然猶
可也不知猿臂連屯之勢正取敗之道古之人以吾所
不爭者形人而使之疲今取敵所不爭者汲汲以自疲
可謂知乎兵法少貴合衆貴分少而不知合則荆分為
三適足以為黥布餌多而不分是新之昆陽苻秦之淝
水爾吾兵不為少而較之敵則不為多為吾之計萬一
疆事有萌吾不可不戒者必無浪戰不可不謹者必清
野必聚屯揚州合淝若和州吾聚屯所也而兵不可妄
分也百人而為二則五十矣三之則又加少彼此顧望
氣勢不合其敗十八兵法曰避其銳氣擊其惰歸用兵
之要無出於此聽議者之言也掉之即動遇之即戰此
正敵禱祠而求之者何也野戰乃彼所長而攻守有勞
逸客主之殊不寕惟是兵自戰其地目之散地者謂人
有所恃皆有走心兵法所忌也苟不先計而浪戰或見
小利而輕動必受挫於敵無疑向來三帥制敵可見也
其始多敗實由浪戰其後頗識敵情來則清野聚屯要
害兵不妄分清野則敵無所資兵不分則氣勢合敵有
所忌來則小避之去或追擊之用能使勁敵厭兵請和
今不祖三帥餘智信樽爼遊譚之論以定攘擾慁亂不
可恃之計未見其可或者曰長淮亦吾險也可據之與
敵戰或曰謝元以八千兵敗苻秦百萬臧質守孤城魏
武不能拔此皆不見事勢又不知兵之大計也人見盱
眙而東淮流沄沄則以為險不知其上源方冬時策馬
可涉建炎二年金人臨淮甫三月爾已飲馬于江紹興
十一年韓侯復濠州戰艦泝流而上兵與民不乏俄敵
騎至夾淮攻之矢石雨下頼㳂流而退少遲則敵人車
運木枝欲槎淮流已山積于道矣又少東而左岸無敵
乃遂得觧而去韓侯猛將其兵壮徤非今日比浪戰尚
不得逞今之兵視曩者為如何今之將有如韓侯者否
此據淮而戰不可輕信之說若兵法之常道十圍五攻
敵則戰少則逃爾又曰小敵之堅大敵之擒如謝元以
至少之兵取勝勁敵此古今幸勝不可舉以為法臧質
全盱眙亦古今幸免不可為常負數十斤而趨常人能
之烏獲輕千鈞焉人之異也切脉觀色意疾證而投以
藥常醫及之華佗刲割藏府除去宿疹投之異也兵也
者國存亡繫焉愚不敢取其變者言之也臧質之守盱
眙魏武倦而歸爾合淝之役李衞公以為非謝安之善
乃苻堅之不善此正古今確論苻秦黷武二十年間無
日不用其民又蕩然無政民夷雜蹂想其人之思亂久
矣甚矣驅怨憤之人遠絶江淮勢甚不順而朱序寄聲
謂更迭而來將不可禦併兵而進可疾戰郤之則其人
之不樂為用信苻堅之不善而謝元之捷實由天幸非
特衞公知之當時老於兵者亦所不敢必也不然桓冲
豈瞢然於此耶胡不觀蔡謨之議庾亮乎亮北伐之計
使之當苻秦未必無功不幸與石虎為對工拙異用也
北伐雖正而偏師之進諸將敗北邾城不守使石虎之
兵南寇謝元當之耶其不為毛寶輩者幾希平日論兵
不計兵家常法輙舉僥倖萬一者藉口過矣不然王君
廓十三騎却敵二萬趙子龍退魏兵玄德謂一身是膽
者皆可為法矣彼皆大不得已所謂出死入生轉敗為
功者今使諸將一旦臨事或恐有以繼前人之武特不
可為常且藉以為譚爾然則某所謂必清野必聚屯必
毋浪戰城已築無庸復毁已修者不必增隨壞隨修而
已苟其有人足以支敵兩淮疆事大計在此而南渡以
來可法可戒亦不外此也若夫淮民撫循則在監司守
令而監司守令又在廟堂示以安靖不擾之意害有所
除審而後舉利有所興無汲汲於報政無切切於希賞
動為不可壞之計昨趙侍郎漕淮東因民之請講行水
利所謂高郵斗門石䃮發其一二見其所用材木石礎
皆蒋發運所造堅良不可動為不窮計歎慨不已謂後
世何能及此退儲材石規為久遠謀會以事中止則今
人之奏功欲速枉費財力隨成輙壞者可戒也某淮人
起於畎畆備悉淮民休戚老無望于世但欲廟堂加意
淮地亟收民心以厚國之北垣某官萬一取其一得以
幸淮人某所望也信不信在某無輕重而淮民幸不幸
係焉然亦國家之所不容恝者干冒鈞嚴皇恐無地
周樞密劄子(前缺)
遂舉而不當則骨肉疑間必至相窺相闘兩虎闘而未
決則吾不寕保境而已河南之地亦可徐議使其舉事
而無間然則吾憂甫深何則彼恐無以慰其意而使之
取地於我取地於我而兩淮危向者偽齊嘗出此矣資
之以兵驚我邊鄙彼雖敗不恥也而我不可以屢戰彼
坐視燕京或敗於我或能困我皆非係彼之休戚是足
寒心故曰天使之棄疾未可知也雖然猶有可言者彼
既相忌必不多其兵力兵力不能多而妄舉也將劫於
民中原必且不堪而將有豪傑乘間而投隙或無謀也
而多其兵力則非彼之利未必得逞於我而反噬之計
或萌於此此又未可知者也就不可知之三者要之它
日之利害吉凶或胎於二雛今者吾必預為不可勝之
計則邊事宜急計而熟講請遂言保兩淮之大略前之
所言特以意測之爾事之然否不敢必也雖不敢必然
淮南被兵久近不可知要亦不能免保淮南無他策必
清野必堅壁必毋浪戰凡今言守某城據某地多務分
兵以相接援使敵不可入者皆非計也淮東則揚州淮
西如和州合淝皆要地也為三大屯俟敵之來按兵不
戰吾亦蓄銳伺隙審於使間明其耳目俟其的然可乘
與之一戰可以痛懲其侮未有必勝之機而僥倖一勝
是浪戰也是彼之欲於我也或曰彼之來吾連臂守之
庶幾保吾所有今且委地與之而據其裏是資寇也某
常非笑說者之謬長淮東西凡千餘里為城幾所一一
守之彼常麇聚而前敗吾一而他破膽走矣吾之將校
狼狽内救朝廷且以保江為憂吾兵不戰而道疲矣且
連雞而守不能禦其來決矣使彼連雞守之其能禦吾
之往乎黥布叛荆軍分為三將以相救也而議者知其
必敗未幾敗其一而衆潰康延孝為晉策梁以謂其兵
聚則不少散則不多劉備攻吴連營七百里而魏文知
其非兵法寡者備人者也無所不備則無所不寡非特
古事然也頃敵之犯淮西也如張侯柘臯之捷其犯淮
東也如韓侯大儀之戰敵騎一甄而來吾兵一甄當之
使其分兵而禦之何以殺其衝惟大儀之捷韓分觧元
一軍守高郵是日也元與敵戰甚整暇而捷韓特以高
郵扼其粮饟爾外此不聞它守也人之言曰臧質守盱
眙昌義之守義陽趙立以烏合守楚州猶二年之久以
此藉口而計分地而守夫此皆出萬死而僅生極危而
僅存非可為禦戎至計而立亦終至魚肉又豈得已柰
何平時議邊計不求萬全而踵僥倖或勝之陳迹恃此
與強敵對乎吾兵不分足以當其衆而又不輕與之戰
彼客我主勞逸勢殊而勇悍猖獗之氣將屈吾清吾野
則彼蜂屯之衆非餽運無所得食將不可以支久其間
必將有可乘之隙吾將良而士怒後發先至之技處女
脱兔之機其必有以建大功而破敵人之膽兵法曰避
其銳氣擊其惰歸銳不之避命之曰瞢惰歸不擊命之
曰弱瞢必敗不足有為苟弱矣足以啓敵人之侮雖然
此猶係主將之巧拙勇怯如何而不可預知者也所可
預定其計者吾兵決不可分而已今之議者畫地借筯
尺寸而守之猿臂連屬將以限其來者紛紛皆是也此
說未破某恐必至誤國也計吾緣淮而列屯其敢越淮
而鏖敵耶其不敢必矣彼越吾地而不與之戰則連兵
何益無所伺而戰則敗多而勝少法曰諸侯自戰其地
為散地謂其無必死之志有散走之心也故緣淮分屯
非至計明甚辛巳金亮之來官兵控淮而守凡幾所内
地屯據又幾所敵兵侵淮南者二一自淮隂一自淮西
亮踰淮王權敗劉錡遽棄淮隂保江埶甚倉皇而諸處
所宿之兵不能齟齬其間吾亦了無賴焉則敵兵合而
衆吾兵分而寡一驗也甲申㒒撒之寇守山陽守淮隂
等處又幾所敵併力敗淮隂兵殺禆將劉寶棄山陽蒼
黃為保江計諸所屯兵亦不能齟齬其間則敵兵合而
衆吾兵分而寡又一驗也或者必曰吾兵聚而待敵則
延敵入境使彼据其已得之地耕戰兼講與我相持為
久駐之計則柰何某亦料之熟矣彼不盡得淮南則不
能有淮南亦猶吾不盡得淮北則亦不能有淮北使彼
貴將重兵宿于淮上則非久計更迭而留委之禆校則
吾能制之自建炎至今犯淮南凡幾彼嘗盡得之猶不
能畱况不盡得而憂其遂能與我分地犬牙相持乎卽
已然而圖方來為吾之計似不出此其次則莫急於撫
淮民也撫之得其道將以用之也某又請言其用之者
兩淮民兵之健者猶可十許萬議者悠悠未有成說夸
者曰民無不可使得良將教督之可與官軍同迂者曰
民可耕不可戰聚而教以兵徒擾之爾是未有成說也
言兵當計彼此敵騎馳突之兵也來如驚飊去如駴獸
國家軍政紀緒條目截截可守可觀從事於兵者攻守
擊刺之外不治它事如此僅與之技柰何欲驅耒耜襏
襫之夫禦堂堂之陣乎若曰佐官軍之守也緩急而飛
輓也得利而據扼也對壘而張聲勢也則不為無用今
所謂挑丁皆強悍能辛苦者也如某之見若邊事萌芽
預為清野計令兩淮之挑丁分屯山水險要處(如淮東興化縣)
(淮西之諸山可屯處)餘老稚牛畜農器分泊江中諸沙不徒泊之
也挑丁之外取其次丁擇諸縣之官不迂而腐者摠而
制之諭以略置弓槍旗鼓立之長列屯于此為老稚之
衞前此聽民之散處官無所措畫壯者顧憂其家常為
走計或相併吞或急則降敵脱而渡江者所在布滿往
往反為江浙民間之患夫吾國未必能用吾民而為敵
用也常力何者彼以長矛利刃驅之為之負輓為之鄉
道為之攻城何求不得建炎紹興之初常如此矣今其
家與所資旣屯江中則壯者無向來内顧之憂告以為
屯實以自衞故不難於聽從民戶百萬口屯于江中亦
足張吾埶而重敵人之疑昔魏文長驅臨江孫權倉卒
緣江列木城而魏人懼諸沙之屯彼見其旗幟聞其鉦
鼓何遽知其非官兵其不賢於木城矣乎使渡江而南
者但城市之人則江浙官府易為之所又免委百萬赤
子坐視虎狼之噬已或為彼之用民之資力使十存四
五敵退而歸耕蚕之計自若也聞之建炎紹興之初兩
淮為敵窟而沙上之民耕耘不輟一水之隔便為樂土
里民戶知其便令之則從而又得以按收其壯者之用
若曰置不足用而不計則建炎之初敵將龍虎敗于興
莊金軍殱焉亦張榮所裒棘荆鉏挺之夫金亮之斃淮
東所屯之民乃能頗掠其還卒焚其糧戰船自瓜洲至
淮首尾相接四五百里不然則官軍方限江南未及北
淮彼安翔而去爾復何忌北中至今能言之據已之便
童子非怯反是烏獲可侮此之機會無時無之要在藏
其用於無用也傳曰耕問奴織問婢某於文章學術未
必㢏人至言淮南事則畎畆之見其言似未可全忽也
江湖長翁集卷二十七
