江湖長翁集卷十一宋陳造撰
五言律詩
山居十首
山閒有好事時肯問何如束送筯頭薤鮮分匙面魚披
襟偕我飽攬髮為君梳一笑塵勞外都無病可祛
咀毒横戈地財堪博一羞時流正攘臂老子解抽頭秦
楚蝸兩角跖夷貉一邱向來回晩照了不見全牛
忽作斷過訪經旬閑瘦笻慵添和詩債病減灌園功石
鼎裊輕碧庭柯零碎紅竹君如見慰竟日嘯窗風
居深自少客兒輩省譍門日課午鐘飯生涯三畞園嗜
魚親蜑戸輟果及王孫不惜苔錢破横縱步屧痕
鳥息我亦倦行行取徑微石稜妨錯足藤蔓每鉤衣森
木各天籟連山同夕暉推門吟袖冷滿帶野風歸
涉世慣多遻還欣惬此心鷄孫當歲稔竹母值秋隂言
配香秔軟行須綠影深繼今摩腹去風日更蕭森
萍梗纔餬口爬沙亦畏淦悠然三徑地有此百金軀乘
興聊吟筆無絃且槁梧幽居喜客醉未遣秫田蕪
蕉鹿謝依乘孤高廼得朋閑談每褐父清晤或鄰僧止
酒元真子居家杜伯升此心安隱處蜩鷽傲鵾鵬
一室市聲外生經良不孤園花非獨笑風竹巧相娛為
客求鵝母供家課橘奴殘年温飽爾外此亦何須
丁年陪友舊塵霧去駸駸不賴學問力終孤雲水心無
波真古井躍冶豈祥金撫已知今是扁舟釣碧潯
元夜病起二首
霽色莫澄鮮和聲入管絃人家無事日時節放燈天璧
月紅塵外東風綠酒前強陪兒女笑病骨得輕便
節物撩佳興浮生盍自寬山城如許樂燈市不多寒微
步漂香細行歌惜夜闌何人欹醉帽朱袖簇歸鞍
香雲寺
山月明空隙庭柯下槁乾沈沈僧夜静漠漠鴈天寒夢
境愁偏隔詩情老易闌未容辭水厄聊復踞蒲團
丁簿到蕪湖書不至
幾日到于湖交情未合疎相望百里地不寄一行書待
此寬相憶何人念索居朔風吹鴈斷徙倚正愁予
圩上
小村山影裏山脚水明沙春事初移柳人家未摘茶生
兒了門戶饌客有魚鰕笑我塵埃者奔馳鬢易華
丁酉道中暮春
去家如昨日節物轉頭非風處綠自舞雨餘紅頓稀野
橋平水過村路躡花歸趁得酴醾在箏琶拂舊衣
秋日
夢蟻浪多憂隙駒如許遒凄凉一霜早黃落萬山秋得
失古青簡漂零予白頭不因多病過始覺此生浮
仁于庵
䆉稏圍僧屋檀欒隔槿籬月池聊濯足雪壁賸畱詩里
社皆囷廪鐘魚亦歲時平生松隱賦回首十年遲
次韻翟元卿
君是儒冠秀源流况父兄文堪一戰霸氣欲五郎卿與
世甘多遻謀生迄未成其誰為推挽小試合承明
我困柄投鑿君才瓴建高要之同臭味政以借熏陶觴
詠聊真樂媸妍付爾曹能來緩詩頰芋火薦松醪
得姪消息二首
甚喜年榖熟仍聞佳食眠郡人新過此鄉信得真傳社
酒浮蛆淥湖魚割玉鮮平時計安穩莫靳里胥錢
二頃居耕穫為謀未覺非輸租能早計坐社莫相違念
我官將滿連宵夢只歸團欒老邱壑肯作食言肥
感興
如鏡江流去奔馳合自羞病容霜後葉歸興浪前漚岐
路三生債風埃一飽謀山田饒芋栗珍重故園秋
送人赴試
之子是荆璞溫純仍琢磨諸公推大手壯歲合賢科豹
霧三年隱龍門一躍過得詩應自慰老子閱人多
金地寺
側徑崎嶇去飛蘿次第捫山横欲無地路轉却逢村竹
栢圍荒寺莓苔上繚垣殘僧不知客芋火老雲根
畱行都
久飫南來飯長維北去船薰衣子笑韻入筯望潮鮮意
適忘漂泛吾生計食眠歸期何用數寬待藕花天
調官歸
穰穰衣冠地耽耽公輔居雲霄有捷徑塵土且長裾老
去懷歸切生知與世疎解&KR0724;漫刺在况說子公書
陪盱眙王使君東游四首
錦席浮波影牙檣轉霧霏飛花窺碧酒舞蝶傍紅衣野
日歌前淡雲峯望處微游魚應與樂啼鳥莫催歸
纜解鷗飛處船移柳影中林廬桃李月浦溆蕙蘭風酒
淺能無醉歌長惜有終賦詩聊泚筆寓意未須工
紅旗圍皂蓋離迾碧山隅水色涵雲樹賓筵著畫圖香
温金鑿落花亞錦屠蘇醉裏銀絲鱠漁舟不待呼
風林山闕處茅舍兩三家小駐回鶻隊重尋粟玉花疎
煙横暖靄碧溜漱晴沙野興未渠盡數峯明晚霞
都梁八首
淮汴朝宗地孤埤只眼前譙樓西日淡戍鼓北風傳破
竹非無計澆瓜亦自賢客愁渾幾許撫劔倚吳天
天外纖雲盡山巔望眼遙平淮剪綠野白塔界晴霄客
裏風光異吟邊物象驕功名它日事回首興蕭條
新居得翠微景趣自幽奇白石羣羊臥脩篁翠葆欹山
光銜睥睨雲影傍藩籬席戶無車馬禽猿不更疑
關塞凄凉處青徐指顧邊如何漢正朔不盡禹山川將
略輕三捷天威重萬全諸公不愒日老子判留年
路惡惟沙磧山回忽市鄽樓臺明晩照花竹暝寒煙生
事知無警懽聲驗有年猶嫌武陵遇不載割淮鮮
犬吠蔥青裏人家竹徑深短籬循石磵老屋枕煙岑牛
瘠知春事鳩啼認晏隂豐年易為客杯酒慰幽尋
向來經世藴每作負山馳鬢髮不留黑京塵慙舊緇生
涯黃卷在心事白鷗知回首林泉癖窮吾不為詩
年年漢臣節春鴈與同歸番俗尊華服皇家後武威市
中斜毼賤水外拂廬稀南北皆生息和親果是非
寄姪
擁衾聽良夜風葉不餘飛天地清霜冷江湖旅鴈歸幽
人惜短夢遊子念征衣窮老人間世愁城屢合圍
雨後病起二首
旱歲仍無麥淮民食正艱幾時占雨信今日破天慳盡
息田家歎聊開病客顔何由長歲稔金火莫循環
小臥竹間齋幽懷得好開病從凉後減雨及望時來兩
屩山千疊諸雛飯一杯吾生計此耳無夢到燕臺
歸自湖西
晨具湖西飯還家腹果然怒風長擘席急浪不鳴船身
覺青冥上情留白鳥邊衰年端一快整帽向雲天
客中
多夜淮瀕夢言歸未有期愁禁客舍雨寒過杏花時酒
廢無何飲春如不自持若為丹九轉能黑鏡中絲
次韻朱萬卿五首
陳雷好賓主亹亹各風流末座仍枚叟捐金得莫愁濃
歡兼卜夜暇日賴銷憂近按梁州譜何妨一再謳
風義陶朱裔斗南無此流懸知禁厨臠不賦畔牢愁筆
落無千載談間散百憂盡抄新樂府惜欠雪兒謳
彼姝綠窗子歐靚亦其流裠衩何因瘦眉梢不貯愁唾
花新得意庭草共忘憂雌鳳求凰曲人前莫誤謳
一雨動三日溝塍皆怒流風凉欺酒力喜色寄詩愁不
待桑林禱俄寬杞國憂豐登知有象滿聽載淦謳
平時歌酒伴雲散與風流白髮潘懷縣青衫許散愁生
憐自謀拙人謂不堪憂只擬江湖去狂吟和棹謳
寄興化徐尉二首
敬問昭陽尉飡錢得飽無時方依絳帳課謝剪萑苻賓
爼仍黃雉書窗了白駒低回自愛惜才業正時須
自折河橋柳何人慰寂寥一書寧用靳兩舍未為遥瓜
戍裝應趣荆扉興自饒回頭五雲處猶肯訪漁樵
次韻彭景貺
鳩杖隨身去鄉園得自娛紅鮮終日有俗物向来無酒
所揮椽筆風前據槁梧逢人休舉似兒輩笑吾徒
贈課會諸公
書社他年事尋盟未厭煩須吾執牛耳助子躍龍門凌
厲先諸彦從容即萬言雋功科舉外暇日要深論
次瓜州
雲曀平山塔煙明老濞城客行判費日舟泊細論程閘
水清兼濁潮天雨復晴未須歸有夢午枕惬凉生
贈高黃二子
平昔金蘭契過逢意自饒乘閑無窘步命笑有嘉招翠
歛歌眉黛紅生醉頰潮歸驂從惜夜小待玉笙調
贈趙秀才
衮衮紅塵去扁舟得挽回半生障日手一笑沃愁杯應
俗吾衰矣論文子壯哉明年日邊信滿冀好懷開
約二趙棋集雨不果來
客子離羣意蕭齋只睡宜得無新雨歎漫有故人期日
力須棋局風凉入酒卮轉頭車婦去相憶各兒癡
次韻高縉之二首
能事餘千牘幽期自一邱向來書襞積不療客漂流小
挹蘇耽鶴同歌甯戚牛幾時詩酒社相屬話天遊
奚囊走湖海襟度極風流學力隱一敵才華追二劉與
時君有用漫仕我非優它日霄霏上詩成復寄不
次韻石湖居士瓶中早梅二首
詩翁靜三昧笻杖壁間横小閤自清絶幽芳從瘦生巧
當窗影見時映燭花明底用尋春去衝寒踏月行
羅帷護春色羣木未昭蘇絶勝翻香坐聊陪琢句臞天
資便靜獨冰影倚空無後夜逢姑射仙家白玉壺(翁約相過)
再遊虎邱二首
闔廬歸骨地僧宇庇高邱又趁能詩伴來為弔古遊英
雄餘幅紙歲月莽東流未解山前客相逢更說愁(末句紀所)
(見)
令節攜壺客當年伏虎山詩成雲氣上人語畫圖間官
作三年住時須半日閑從今碧眼老幾送醉中還
謝陳夢錫詩卷二首
詩法工如此何時粟一囊渠儂須擁篲老子欲燒香世
論瞢賢否人家皆稻粱願天開老眼為子療飢腸
高才萬夫敵餘事十全醫有句撞哀玉它年飲上池可
緣乖世用政自畏人知當復嫌多口頻煩說項斯
即事
側徑苔竹潤短籬鷄鶩喧小停障日手聊憩臥雲村綠
影烏皮几新醅老瓦盆平生農圃計重與野人論
次韻羅春伯提舉
龍公靳飛雨盍趁望時來尚及豐年計真令笑口開池
蓮端自若月地信佳哉倚檻西風夜題詩判費才
送高縉之歸謀武林結課二首
眼底論人物如君亦壯哉作書猶乞米造物不憐才跋
履妨詩筆祛除近酒杯飛塵棲劒室歸棹莫遲回(劒室縉之)
(所居)
輻輳羣英地皇州異别州能文纔倚馬作意付焚舟士
價知名下醫門要擔頭明年春鴈足詢我賀書郵
歲晚言懷
病在歲云除相羊小石渠連朝無出日進藥止觀書舊
苦將迎困新慙誦說疎官曹不事事世恐誚相如
紙屋酣春意霜空凝凍雲甘違酒伴約稍策睡鄉勲寂
寂觀空色堂堂斂放紛冥心得今我回首謝前聞
雀響初防雪鴉驕恐報晴徒妨一老夢莫究二蟲情虚
籟吹羣動洪爐寄短生只今觀物化未替白鷗盟(天晴雀飛)
(有聲時人以為欲雪)
贈相士蜀張二詩
博古亦多藝相形仍論心司南輔名教左契指升沈好
語空千紙行囊未一簪鄉關劒閤外鴈足謾歸音
貧病謝人謀形容覽鏡羞要隨耕釣往聊為斗升留子
術誠探妙吾門恐暗投霜髯文學掾寧復鄧元侯
贈陳錢二别乘(久絶還往邂追二公陳園小酌話舊且約為小築之遊)
蜂蝶如相識窺人却怪生平時被花惱因病此心輕笑
語初疑夢香紅旋問名杖藜回白首頽景歘銜城
花氣浮遲日鶯歌佐緩觴肯孤畱客意兼貸著書忙疇
昔朋遊樂扶攜醉後狂因君話塵外清興頓能長(塵外樓名)
小築縈人夢詩翁况舊期定攜桃葉女猶羡習家池鶯
燕聽歌慣風煙取醉宜餞春餘幾日一笑更容遲
送李元英還常熟從周宰讀書
久趼尋師足還家訖受經可容輕日力政使帶朝星高
步須堂奥它年看典刑奉親時得笑餘事賜袍青
次韻歸路微雪
卓犖康時略昂藏報主身衝風還按轡飛雪却宜人帝
渥先春遍詩題觸目新行行何樣好歸路玉為塵
鹽城阻冰雪贈陳德美三首
斷港冰初合窮塗歲欲除臨年仍此悔議道得無疎撫
事空搔首何人為寄書海風吹浩蕩側望正愁予
身口真相累風霜得備嘗即今歌匪兕未憗反屠羊辟
謗規閑口因衰再覆觴不知詩酒外何計逭悲凉
雪意知呈瑞還欺客鬢星悲歡隨處異艱阻向來經夢
境翩蝴蝶宗盟近脊令盤飡更譚麈足用慰漂零
夜雨
窗聲呼夢斷燈影尚微茫忽掃蚊專夜從知雨獻凉佳
眠嗟莫續殘漏耿猶長却憶檠三尺馮書怯曙光
次韻何學諭送行二首(時小休吳江)
新詩念報答呫囁未能書落筆羣英右惟君一敵如窮
愁疎翰墨客路費羲舒延閤青冥上摩研正望渠
湖山迎客棹觸目總宜詩回首蓬萊近平生汗漫期衰
年得奇觀往事屬懷思何日鴟夷去扁舟共翠眉
曹娥廟二首
處死稽緗素求名每寂寥紛紛等枯冢凛凛獨高標玉
刻龜趺字風驅水伯潮英魂儼如在楚些未須招
閱世誰無父渠寧厭久生驚波輕一死森木竟雙塋石
壁千尋立江流萬古清祠宫拜遺像猶復涕縱横
寄師文二首
父子相為命淮鄉望海隅誰非牛䑛犢心羡燕將雛綵
服藏書蠧青春負隙駒營營溫飽計猶恐未良圖
阿泰知何似無書坐地偏未妨歸緩緩可免意縣縣肖
父仍便酒如翁不蓄錢况須供老眼欲說已欣然
登招寶山
一鷲風煙上三韓指點中地隨山共盡天與水無窮夢
蟻紛軒冕騎鯨可閬蓬仙曹應拊掌顧我簿書叢
定海四首
縣境拖脩直人家住土塗三方鯨浪湧一島虎頭孤風
物猶佳處絃歌付老夫平生蟲篆意或許間憂虞
齒髮今如此東來料一寒愛民平日事宰縣昔人難稍
得官租辦聊容坐席安渠儂趨負輓疑未厭兒寬
穫稻來墝埆開篘薦碧香地偏皆斥鹵汲井得甘芳漫
仕今千室前人陋一鄉民安吾亦飽相樂亦相忘
官廨鹽煙外居人雜賈胡聽言須畫字討海倚輸租習
俗何妨陋鮮肥頗不無已甘三載住疇昔計乘桴
聞師文過錢塘二首
行役兒無慮衰懷自不忘待潮何處泊聽雨共更長指
俟烏供哺先容鴈著行更寬三日計茫蒼下歸艎(時師是入)
(州迎兄舟)
九堰三江外欹帆側柂頻海鮮當入筯雨鵲定隨人椒
酒須分歲江梅巧借春團欒多樂事未沫物華新
即事
平昔功名念如今冷似灰藏書堪樂死望歲待歸來小
宅依城築虚簷枕水開溪翁詩社侶有酒賸追陪
官居二首
磔磔初鳴曉通通已報衙拙勤知待旦欺紿未停撾漫
役鄉園夢秪添老眼花屈信庸敢計斗祿倚生涯
官居不惜日宰縣動三年忍事腸欲爛為防頭救燃不
應一飽計長受衆人憐俛仰堪供笑人間海易田
送學生歸赴秋試因省别業三首
凉意蘇殘夢催兒起問塗功名數前輩術業舊原夫漫
觸煙樓破應先老驥驅蠲痾吾有待端不倚岐盧
年事真無賴官曹已憚煩兒堪付門戶吾粗有田園遊
舊因相問襟懷為細論此心歸隱計日日受風幡
食口幾鵝雁田收問菜麻(子美力難及黍稷得種菜與麻)寧堪再攬減
(淮人謂歲飢為年歲攬減)又抱兩嘔鴉(越人以嬰兒為嘔鴉)投老憐漂泊何時
了貸賒終慙陶靖節歸不計生涯
冬至
至節占天意豐登又必然相風綠漪静賓日矞雲鮮比
屋皆生意窮閻有醉眠端容衰病宰索句海山前(正覺凌曉)
(望日出五色雲捧之是日無風)
立春
春信葭灰動尋知寒事休光隂從冉冉身世判悠悠鬢
影看銀勝官期志土牛羸骸更元命惜為斗升畱
祭龍
廣殿羅籩豆脩廊振珮環帝觴初拜手仙馭不違顔瑞
霧浮空下靈風拂袂還定知龍宛宛千祀拱南山
答龔炳澤卿(龔寄書首云今更名炳)
之子違離久前宵夢見之秋蛇開側理曉鵲啅疎籬歆
秀何時改郊庠更問為有言今贅矣暗裏自應知
送嚴上舍幷寄諸公十首
嚴子老且健翩然湖外行歸來困一跌悲嘯念餘生幸
棄扶衰杖幾成折足鐺開籠出雙鳥身已御風輕
嘖嘖鴈聲急稜稜秋意深行都舊新雨獨客短長吟子
肯憐衰病時來慰滯淫惜無移日酒留照蠟燈斟
右送嚴
自昔金陵幕周旋未盡能凄凉論閥閱突兀擅聲稱直
已堪從事公言不負丞嗣當蜚鶚牘畱眼看依乘
聞道張夫子還家俗累輕兩官終短袖五字屹長城龍
斷悲人世煙雲寫物情只今遥夜月獨許伴空明
右寄張次䕫縣丞
趙子趨吳幕予偕詠舞雩迄令推轂力不墮拾塵誣鬢
脚今全白車輪欲半朱何階答知巳冰蘗耐窮塗
已種河陽柳將題晉客輿論交記曩昔因使問何如擁
燼應多暇援毫不一書詩成當屬我拜賜衮褒餘
右寄趙景安府判
憶訪俞夫子頻煩挽袖留酒邊無俗物塵外有高樓未
醉催歌扇言歸聽漏籌此歡誰與繼怊悵歲時遒
暇日詩成集西來見未曾金徽想流水玉井定層冰呵
護山靈惜流傳紙價增石湖千載託密密續前燈
右寄俞君任府判
交際論才業何郎種種長元推萬人敵况别四年彊文
看青錢中詩須古錦藏西歸容盥讀老境借輝光
舊識追風足低摧坂下車長驅待雲路小捷已鄉書唾
手須科第差肩有詔除公餘富佳句記我渾樵漁
右寄何解元
再次韻十首
重見髮更白羇棲偕在行余嗟遽如許子亦可憐生玉
粒書新劵霜蔬煑破鐺詩成莫浪出或取世儒輕
曲巷纔人跡泥淦没屐深未妨衝雨到要伴掉頭吟大
巧專亭毒何時掃疹淫濁醪君莫厭排悶勉孤斟
客舍無佳晤君來肯小留衣穿從見肘賦好似登樓論
世聊捫舌輸棋不計籌明窗坐方穩寒日為誰遒
吳門詩酒伴入社記吾曾香篆溫難燼銅壺冷易冰賡
酬恕吾老聲價放渠增衰謝猶迴首思分蔀屋燈
朝家無闕政秋禜繼春雩恤緯憐吾怯知言敢自誣閉
隂寧董傅為已肯楊朱未斷蝸緣壁仍多豕負塗
城西山水窟早晩命籃輿勝絶僧能有拘攣我不如山
雲側步踊雪壁細行書它日嘗盤礴蕭然樂有餘
中天有臺閣自問汝何能世路信薄命吏曹須異稱北
歸甘醉叟西上且聾丞執友論文地能無興可乘
進業湖海窄取名絲縷輕因君論前輩衛道有金城潢
潦先知本機緘貴用情靈臺與秋日烱燭古今明
仕為飢寒迫歸憐興味長卜居從詭譎勿藥幸康強隣
擬千錢買書開萬卷藏殘年文字癖更欲競流光
靖節瓶無粟思歸更命車慵垂督郵帶况袖子公書老
我須閑適塵緣得破除還應與鷗鷺分占碧溪漁
題陳主管小壺天三首(陳延客棋于中)
一室凌埃&KR1631;公堂更左偏閑消官上日小隱洞中天棋
酒隨醒醉蚊蝱斷撲緣憐渠鍜爐側矻矻計巢仙
棋枰外世故喧靜信奇偏俗網恢三面冰壺令一天時
供詩友課未斷宰官緣付我紅塵去如君自半仙
未放歌雲散先看醉帽偏周郎自醇酎樂廣定青天持
勝收賢業推枰聣世緣明年一品手却訪玉堂仙
過八疊舖問宿
平野俄空闊遙山且有無斜陽對捫蝨暝樹忽啼烏老
去猶羈旅生平頗壯圖田翁詫豐歲不擬話為儒
高頭山
小駐緣雲脚居然睡眼醒楚田銜樹闊漢水挟山青蹀
躞初忘倦巉巖已飽經川原方啖蔗不擬歎漂零
無題三首
薄宦受風梗還家歸岫雲行人與喬木老色竟平分末
路慙周朴窮交有墨君看渠綬若若千騎詫鄉枌
浪出嗟何補歸來樂有餘山川付不借天地託蘧廬酒
熟聊呼客鈎垂不在魚平生棲遯意政用蓋迂疎
卧病十四五秋來身自輕已拚不藉在寧復可憐生每
笑隱者傳尚存身後名灌園聊日力分藥且交情
思歸
薄宦隨漂梗流光任迅湍家山蝶夢隔節物鴈書看往
事頻回首微吟小凭欄多情但烏鵲時肯報平安
答壽詩
感念垂弧日無成忽老衰尚須庚癸諾可諱甲辰雌但
有散人傳難勝幼婦辭呼兄張座右言配蓼莪詩
次韻章宰
窮山從薄宦小郡著衰翁政術甘疎拙辭壇敢長雄一
飢纔自救五細未宜中又擬包羞去京塵冒軟紅
遊舊多厭絶怪君終眷知帳畱仍碧酒紵獻更清詩風
義固難及月評無乃私相從文字樂悔作十年遲
過樊村
幾日囚籠鳥今朝縱壑魚空勞計遲速凡百有乘除岸
勢驚禽過江聲午夢餘心融得新句澄水滴銅蜍(漢江水黃)
(濁貪行不暇汲井)
書懷二首
俛仰人間世纔為一笑資百年羊胛熟萬事虎頭癡文
字聊遮眼功名浪朵頥浮生如此爾况復病餘衰
薄宦爬沙地平生一不施才名將底用齒髮歘如斯自
笑書汗馬誰今手不龜惟餘五色筆忍賦四愁詩
步西湖次韻徐南卿(前後九首)
載酒幽尋地乘閑得再臨麗黃啼曉霽魏紫笑春深撫
事揮犀管他時夢鶴林心期更閴寂物理付昇沈
楊園騫絶嶺萬象赴窺臨坐久嵐霏潤來時翠碧深鶯
花自佳處魚鼓亦叢林誰在飛埃外芸芸付陸沈
山寺曾題竹尋詩記所臨緣雲俯空曠捫石探幽深倦
鳥低平野蔫花下碧林沙頭催喚渡空水遠沈沈
水月春猶淺攜壺記此臨雲煙澹閑寂魚鳥媚清深堤
路俄人海侯家或肉林高樓下金彈簾影𦕈深沈(水月趙園)
(名)
徐子學詩苦硯池寧暫臨課功初贔屭著語遽精深更
積歲月力儻陪英俊林人生才業地渠輩分平沈
徐郎小隱處愛我許迂臨多遻話歲晚言歸忘夜深祛
愁倚詩酒結伴卜山林更喜檀欒舊風煙挺綠沈
西湖千頃畫政用好詩臨鑒揭霧解駮屛紆雲淺深鈿
車隨寶馬紅舫度青林歸去開囊錦君先炷水沈
詩課逭離索蕭窗誰肯臨語方逢衆怒自詫用功深未
議辭窮鬼纔堪補笑林舊交多冊府肯信有湮沈
逐利爭名地扶衰瞢一臨官同冰谷冷盟締海鷗深局
步無夷路卑棲有故林鳶魚天地内遂性各飛沈
觀諸公射於城北書壁二首
舊約已湯餅新歡仍碧香小閑障日手同憩臥雲莊羣
彥矢復沓老夫詩在囊蔬畦暝晚色野興為誰長
塵我玉蟾蜍弦君金僕姑分曹雙壁立中雋萬人呼壯
歲功名地從渠山澤儒他年玉音問冊府起孫吳
次韻楊宰次郎裴(時予亦留西鄉因述懷)
信次尚村落食眠隨曉晡山瓶餘濩倒(村人以野釀名濩倒)僧宇
謁伊蒲笑挾兔園策問收魚澳租前灘起鷗鷺為我作
前驅
次韻楊宰公田道上
人有褰裳去時閑野渡舟知君問彫瘵隨處訪深幽歲
事方關念村醪不破憂貰租仍已責或可繼前脩
次韻楊宰樊汊(邑東南或偏得雨然足不足村村不同嘗與令君言荒政寧虧)
(官無寧厲民此役也哀不幸略僥倖乃可因君有詩輙次韻)
龍豈分勤惰司存想異方禜雩均此意豐歉竟殊疆惠
戒憎漏網君寧專擊強東南有偏熟鄙語未應忘
次韻楊宰秋尾雪
密雪界秋冬悲歡可得同祥如關歲事時合奏場功政
要肉骨手民方霜葉風強吟鹽絮句面不蓋羞紅
次韻楊宰葫蘆格
生常信流坎老不歎漂零雪後菊未死雨餘山更青仍
煩析塵語遠寄打包僧政績隨詩價多君日日增
次韻楊宰述懷
為儒如此爾糧食第晨晡詩漫南山杞愁連董澤蒲賓
筵闕鵝䏑劵負有牛租久要惟窮鬼文成不受驅
次韻楊宰野步
笻杖陪隨去漂然不繫舟雲低山影暝風定竹林幽病
減柳臂感老無蒿目憂吟詩如蝕月玉斧儻能脩
次韻樊汊
荒政賴賢守湛恩推上方龔黃真父母秦越肯圻壃手
自起僵仆術先銷㬥強膏肓得司命銘肺可能忘
次韻楊宰雪
對雪動遐想此情今古同饒為灞橋句會奏蔡城功恥
臥袁安屋思乘列子風高翔廣樂地眩旋九霞紅
次韻楊宰宿田家
雪曉烏驚矯無風葉自零人家住莽蒼徑栢挺寒青千
載猶歸鶴三生省病僧脾虚眼多眚更比向來增
次韻漕使張守二首
政績新皇眷功名舊壯懷人才䨇立玉筆勢各排淮鵬
路天惟咫鯫生骨未埋行看仲淹弼接武冠堯階
授書天佐漢鼓篋客師韓氣宇包溟渤辭鋒凛莫干經
綸股肱似姓字齒牙寒不作規隨起誰令九鼎安
題吳司理子隆兼隱
紳笏視林藪逹人忘異同端知柱下史却笑鹿門翁犴
獄仍隂德詩書亦雋功何須笠澤去煙浪放船篷
次韻張守赴真州辭家
爭引依風領須公布惠慈深恩手摩拊數計月盈虧歲
事方援溺情親更語離來時鴈天闊觸目總宜詩
次韻張守惠山
詩伯心如水熊轓再護邊教條父老舞姓字裔荒傳客
到牽鈴索詩成仰屋椽平吞雲夢澤聊酌隱之泉
次韻張守塗中逢節二首(向予房州之行亦舟中作歲節飲)
塗中歲遒盡江影暮澄凝栢酒惟宗武河梁似李陵問
津田叟傲捩柂長年能繋纜纔沙觜人家已上燈
賞心仍令節十事九相違老境家猶遠愁城日合圍客
塗君尚歎世路我知非羡殺鄉居子耕梁木葉衣
次韻張守與潤守總卿詩四首
天階玉作筍此地合垂紳尚戒專城馭虚逢籲俊辰公
方閱竹馬名已薦楓宸政恐經綸去諸公拱後塵
漁樵送晚景天地著陳人澗底離竒榦人間浩蕩春峨
冠纔識字何策可資身不擬千言賦忉忉慁大鈞
殘年仍舊學平日亦新書酒渴今司馬巖棲昔幼輿夢
無三字拜家有五車儲但諗催詩燭吾衰冀少徐
向我能忘勢張侯却甚真頻分代舍飯遣濯客裾塵長
日無知巳因君愛此身可須砭劑力振臂起漳濱
頫江樓分韻得春字
子政文筆勁武陵豪氣振高騫霄漢步分占燕鶯春造
化歸吟思(謂二公)罇罍著散人芳時好賓主載酒未妨頻
次韻楊宰泛湖
昔日草玄手效官今武城端憂計豐歉行色問隂晴詩
酒時陶冶身名孰重輕猶能記駑蹇拜賜得瓖纓
次宿北阿韻
聞道籃輿去遙崗復近阿詩應弔孝逸碑或贊頭陁靜
者官餬口公朝禮作羅憐君日阡陌塵土撲隂何(北阿李孝)
(逸破李敬業處)
次韻趙帥四首
藩方人奠枕楚尾鐡為城曉日熙仁惠春雷殷政聲護
邊一李勣增戶幾王成笑指瓊花露如公徹底清
腹裏羣經笥毫端五字城少陵寧漫興侯喜欲無聲竊
聽鏘金奏仍聞破竹成君知盥手處毛骨為誰清
我亦飽參僧臝糧走百城諸公傳句法夫子擅詩聲自
笑屠龍誤時須畫鶩成峨肩出苦語蛩夜共凄清
自昔繁雄地蕪城壓錦城惟公工活國上課已蜚聲富
庶幾當日調虞屬老成歸應演周頌宗祀奏維清
次韻林子長
詩壇舊同歃攀附不無因攬轡今膚使回轅記老身雲
泥知已隔譚笑尚容親不記棋前酒當時定幾巡
次韻趙帥歲暮
夙心觀物變投老得詩窮玄草居然白爐萁却暫紅詩
緣梅雋發愁倩酒消融未用凌羈客疎簾逗雪風
次韻小閤
聞道委蛇地金虬自炷香心雖便靜默時恐後騫翔物
外貯春色人間占夜光定誰傳句法俗骨點玄霜
高宗皇帝挽章二首
雨露均皇澤丹青煥帝猷恢圖自天運授聖與神謀方
眕脩齡夢俄偕造物游姑山餘四子不復候瓊輈
措俗皇風粹怡神象帝先寶圖傳聖嗣金闕覲羣僊典
訓昭如日華夷痛所天衣冠游歴地一一淚河前
高宗皇帝挽章二首
天地重開闢華夷赴指揮羣生欣按堵三紀仰垂衣鳳
歴雖無極龍樓忽告違廣成譚道處千古想驂騑
精一心傳後功隆道固存徐乘僊馭去往儷玉皇尊典
誥無遺意臣民有斷䰟嵩靈弓劍望愁霧慘中原
壽皇聖帝挽章
孝儉超千古初終秉一心時前未央酒每惜露臺金遺
範天同久湛恩海與深攀摧慟夷夏悲淚作秋霖
壽皇聖帝挽章二首
受授光堯禹規摹陋漢唐皇圖開夀域國步坦康莊檢
玉方慈範乘雲忽帝鄉華夷均孺慕矯首涕滂浪
慈儉遵先志剛明肖上乾題期千一遇躋治五三前他
日山藏壑終天澤漏泉稽山穿望眼松影五雲連
強同年次子挽詩二首
識子初衿佩嶄然自夙成風猷乃公似文字老夫驚遽
隕連城器難推造物情新宫漫仙伯政復待君銘
弱歲不好弄俯窺同隊魚開編便頭角諸老辦吹嘘囊
錦餘詩草悲風忽輤車人今埋玉恨清淚灑衣裾
黃尉挽章二首
傳緒祖風懿居鄉家道肥羣書了漁獵一性自弦韋官
僅紆黃綬時須補黑衣空纏百身恨遽作九原歸
落筆心猶壯論年鬢未斑硯捐初鑄鐵澤失善藏山談
麈那容數靈輀去莫攀松阡縈望眼衰淚可勝澘
李粹伯挽章二首
今代論時傑如公未易量冰壺鍾器質繡叚粲文章遂
鬱鸞臺望俄成馬鬛藏忠賢如此爾天意竟茫茫
病酒漳濱久傳聞信復疑為郎真地下哭友漫天涯雨
紼何由挽風松想助悲自今思有道時展蔡邕碑
五言排律
九日
樽俎天風度亭高眼界寬江山對吹帽煙雨入凭欄蟻
酒傾靈液霜花碎辟寒樂長回過鴈香細靄雙狻樂事
酬佳節千金命一歡燈前喚歸騎星漢巳闌干
次韻盛教授
詞章有餘力老色歎侵尋况苦漳濱臥俄聆正始音新
篇驚間發平處冠來今脩月無前手凌雲得此心葩華
分子細矛戟駭隂森玉楮何勞刻於莵不易擒競傳平
水市或博樂浪金妙斵風無迹窮搜海並深與時猶落
落逼古謾駸駸襆被征塵暗臨流鬢雪侵徐驅憐老驥
決起羡驚禽善價渠能許清愁可得禁不無青白眼聊
費短長吟頃歲欣相識高山慰所欽周旋窺義府衰朽
謝書林適越慙荒陋依劉耐滯淫交情向來密詩病幾
時箴遲子迂軒蓋呼奴潔釜鬵萁爐足幽趣玉唾滌煩
襟斗酒窮簷日招搖得共斟
再遊殖軒小酌
生世岐喧靜平章有不如宦塗吾畫虎濠上子知魚去
索長安米歸紬笠澤書兹軒住蒼莽勝日復躊躇酒盞
扶頭後鶯聲禁火餘蘭風度樽俎蝶翅掠襟裾有底煙
霄意便為水竹居可須供麴糵未後課耰鉏花蓓紅酣
日池光碧浸虚鶴頭依綠荇龍骨鬧清渠詩興因超忽
愁端得破除時從一吟醉小計百硨磲
送羅提舉
萬口歌謠裏臨岐挽使車五雲金碧際平步闖天居皇
眷須禆益清朝有詔除致君真夙素活國此權輿壯歲
持英節春風滿比閭民皆樂耕鑿吏敢狃侵漁日者流
離歎時方旱暵餘飽飢親勞來骨肉費勤渠汲直開倉
後韓公報政初重前漢皇席肯挾子公書冠豸傳應實
嬰鱗可待徐規恢今日事抱負與時攄吏治捐邦蠧羣
妖信鼎魚衰翁憐命蹇違世坐才疎但有江山助曾無
甔石儲登門仍造次作意借吹嘘此去遊丹地能無薦
子虚壯心翔碧落歸夢謝黃淤凝睇成分袂從人更曳
裾念為天下賀不擬賦愁予
謝龔養正病後分藥
如許臥痾久入春知少蘇遽能捐藥物分惠及吾徒字
驗親題健形非賤子臞人情工老芋友意寓柴胡怪底
隂陽寇偏陵山澤儒從君足力減歎我酒腸枯解橐供
砭劑投笻試步趨身方困厲鬼名巳屬亨衢書蠧妨生
理杯蛇可自誣斯文千歲計平世萬金軀大手堪周史
諸公待董狐幾時隨急詔帆影漾前湖(養正補官有信)
勸農書淨居壁
小出成休務徐驅免戴星風枝禽磔磔煙隴麥青青蕭
寺蜚塵外行軒數刻停賸呼黃髮叟看臥碧香瓶庶富
幾無憾耕桑飽所經由衷疎直語或可比閭聽
寄顧簽判(定海虚籍米數簽幕主張蠲放作詩謝之)
版財虚占籍為弊與年深挹酒空名斗無虞可即禽焦
頭寧自救捫舌未渠瘖上幕真時望平居念陸沈蠲痾
丹九轉援墜綆千尋容易令公喜恩勤獲我心益昌畱
署考神武貸抽簪厚德何容報交情擬斷金
飲寓隱
軒亭曉清曠行樂未妨頻無客不堪醉有花長是春憑
欄尚紅藥結伴擅芳辰笑駐凌波步香分折角巾鶯聲
殊自健杏子况嘗新仰止宗英伯來為鄭驛賓言辭獨
樂樂仍命可人人鴻弄舞時影梁蜚歌處塵棋枰誰得
雋詩筆自疑神欹倒何妨屢歌呼却甚真升沈塞上馬
容易鬢如銀奈許追歡地回頭迹便陳
再遊福溪巖贈主僧
山路細縈蛇欹危訝泛槎幽人肯假榻倦客似還家栢
徑初軒豁筠窗更靜嘉飢腸如作苦齋鼓恰停撾茶供
含秋露菘葅帶早花香秔有炊玉煑餅不搖牙好在經
行處還憐舊約差摩挱驗蛇蚓圓缺屢蝦蟇境信人俱
勝心寧迹與遐農時多閔雨意緒每如麻却話三生契
空嗟兩鬢華蒲團坐䨇穩良夜對篝紗
均州贈應守沈倅
聞道均陽郡平時百萬家客行休訪古世異定興嗟逐
逐纔為市通通亦摻撾僅成新聚落那復舊豪奢屬者
歌簫地連畦蔓瓠瓜今來冠蓋侣薦筯欠魚鰕(連日買漢江魚)
(無所得)狹路幾沙磧頽垣賸土花街塵坌鳥雀屋影暗桑
麻恐有如鴞鵩仍驚攫肉鴉遺基滿空闊面勢踞谽谺
一水紆龍脊羣峯簉犬牙封疆界梁楚形勝引黔巴郡
計稽圖牒農功富秉秅吏庸常報最帝澤向來賒劫火
延中夏髦頭震四遐風聲離夷裔俗習墮奇衺榖蓄寧
關慮山荒久廢畬腰間尚牛犢籬脚漫豵豝久矣皇恩
洽悠哉戶籍加帥車初柅軌倅戍未歸槎厚本還千載
移風待兩衙撫摩端不苟悃愊信無華已日知胥悦為
生漸有涯耕耘捐末務惰窳棄前瑕條教須源委浮淫
計蘖芽要能瀦鄭白不必漕襃斜號召人投袂汚邪歲
滿車騰陵傾獻替陸續拜亨嘉績效煩銀筆人才况絳
紗翰藩仍庶富餘付史臣誇
江湖長翁集卷十一
