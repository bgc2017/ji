江湖長翁集卷九宋陳造撰
七言古詩
程帥以古人名作詩見寄擬作謝之
胸次不平當近酒熱官奮揚肯回首即今羊杜詩中仙
襄陽城中獅子吼我將仲子趨黃堂孰看畢戰搴旌幢
(筆秦曰筆楚曰畢吳曰不律)抗顔路塵旋行役但有䰟夢公之傍瀕
海作宰我漫仕留贊郡符真左計老夫已老子白丁解
頥與言游戲事駢羅隱服芙蓉裳設張翰墨當絲簧敢
向青山簡竒勝有田肯賣吾倒囊如公端合穆王度不
靳尚作歸田語蓬莱朱金久已齊還許遠来結鄰否
暗用古人名詩寄程帥
羡公椽筆銜陽秋黃鍾大吕豪端收省闈高掇未足道
文章老手第一流轇轕玄譚已驚衆倒河翻瀾駭飛動
遞中筒詩陸續来舊債未償新債重即今搦管重犯嚴
強顔回顧口如箝更驅行李伸此情句法政用公鐫劖
次韻張秀才題汪叔量挹秀亭
清江如玦山如環主人胸次自江山寰中秀氣困豪取
著亭杳靄空濛間碧浪明邊帆影遠暖風香裏林花晚
市聲隠地了不聞貪看霏煙抹層巘青山隱吏鬚已霜
帶寬未用憐東陽每来亭上小箕踞傲睨山色挹江光
一樽從君多暇日更誦清詩綠人髮絶勝九衢塵霧中
金印纍纍客牢石
再次韻
清遊如省隔世環身繋組綬心溪山此亭攫踞山水上
羡君脫屣塵埃間不應室邇嗟人遠時上風煙慰衰晩
怳如坐我天姥傍長嘯持杯揖雲巘張侯清吟句挟霜
肯因聞笛賦山陽空青染袂醉頽玉笑人簿領閱流光
誅茅結鄰約他日會映軒窗晞秃髮徑從兩君賦歸来
何須官滿六百石
次韻鍾汝楫
鍾郎耐暑如被酒亦復不閑讀書口胸中莫可渚涯窺
筆下時作蛟龍吼老夫瞠若終後塵兒子徒勞汗流走
中年眼見花養痾肘生柳漂然振我衰懦氣此士此詩
今僅有亦思琢句與周旋強敵當前難措手
再次韻示師文
中年多病剛制酒文字譏評慵掛口克家尚須獅子子
時踞風林一哮吼藏山有書當衣鉢端能太史牛馬走
之齊莫操竽名楚要穿柳未聞狗監薦子虚聊遣吳王
質非有獨無鼓吹娱乃公勝日不應長袖手
長句簡諸公(縣圃酴醾小宴病不及賞復同賞家圃芍藥作此)
君家開宴為酴醾竹聲裂石絃輥雷我家芍藥繼如許
如解商量先後開深紅妍白各媚嫵瓊(瓊赤玉出廣韻)肌玉骨
無纖埃日高未覺睡態足風定亦送龍香来素豔壓架
頩欲雨粧面卧叢羞未擡邢娥微服屏粉黛衆女望影
慙莫陪真妃嬌泥午酒困紅潮作暈回香腮春到陋邑
好花少鬱鬱高柳間古槐濃李淺桃不入眼菖條杏葉
何有哉喜如足音賞魏紫(前日看牡丹)愁寄驛使邀江梅殘
春索寞風絮亂有此二物生庭隈維揚金腰可伯仲閩
南素馨但輿臺倚煙娉盈復妖嫮等閑力挽春光回東
皇有情花有意似欲我輩倒玉罍君家賞花我方病憶
花有恨空成堆我家花開病適愈對花發興知難裁簿
領困人日作惡玉山猛判花前頽及今樂事須秉燭風
狂雨横誰能猜
愛笋
犀非犀玉非玉拂拂輕霜浮脆綠披籜含梢欲成竹娟
娟褭褭森可束稀間只稱佳月照勁處差耐清風觸少
忍充庖得補林主人為目不為腹論材似也子勝人終
竟鼻祖與膏馥官閑盡日據胡床樂與此君同避俗冷
笑京華癡少年枉費千金買花木
次趙判院韻(趙射弓損指有詩欲林教授出寵於某甚見推避次其韻)
公詩見壓楚服隨孤軍懾怯逢荆尸將壇已辦降旗送
顧乃借重如等夷文工武習知餘事腰箭臂弓聊寓意
僕姑不作餓鴟鳴策策鮫人珠迸淚巧匠血指非意及
微恙未須湯熨治蟹螯置把蛇臥影生世多才古為累
誰家酒好花打圍今日人閑柳生臂不妨惡客着坐隅
身則獨醒心解醉
出郭(寒食日迓使車初甚怊悵郊外春色慰人戲成)
江縣居人寒食下少在縣中多在野哭聲不似笑聲長
麗服新粧盡遊者長郊芳草接天綠我亦行行策罷馬
盍簪命醉豈不懷卑官出入元無假偶来却勝特来好
觸處春光可圖畫幾日隂寒風用壯今朝霽景天所借
趁人胡蝶作團蜚逐婦鳴鳩數聲罷夭桃艷杏雖已過
郁李金沙猶未謝其餘紅白爭姱嫮醉態啼粧各瀟洒
顰風笑露頩欲語半吐梨花最閑雅游人幾許健倒去
紅粉誰家短墻亞良辰獨醒還自惜捐佩一樽猶可貫
餅盤餳筯巳寒盟故人應問花應訝對春長作了事癡
不念清懽本無價會當從公謝不敏百罰深杯不辭把
魏花有約待人歸秉燭醻春期後夜
再次韻
對花不領幾柳下以詩自苦如東野今年陡覺負芳時
狎興蕭條殊曩者西湖南園怳入夢漫道凥輪神作馬
可堪山鳥勸歸去擬為蓴羹乞長假十分銷瘦空自憐
一段閑愁倩誰畫春光只比東逝波堂堂去意那能借
青梅崖蜜倏登爼禊祓鞦韆仍復罷感君妙句慰岑寂
欲挽清驩付衰謝光風搖搖壓輕暑亭榭况經微雨洒
徑煩麴糵寬懷抱未用文章繼風雅飜階芍藥醉面欹
壓架酴醾香蓓亞江城日有問字人酒不論錢更須貰
君今賴以主人賢我亦不憂官長訝鶯花好處醉為鄉
與君平日俱聲價旗亭市樓故鄉約歲晚會須茅一把
客中一笑且追陪飲勿言歸當卜夜
次韻張秀才
風前病眼如挟沙蕭蕭兩鬢吹蒼華翩然一馬度平楚
時見碧溜浮梅花胡蝶蘧蘧恐非夢乾鵲角角營其家
哦君新詩念鄉國鴈字一行天際斜
望夫山
亭亭碧山椒依約凝黛立何年蕩子婦登此望行役君
行斷音信妾恨無終極堅誠不磨滅化作山上石煙悲
復雲慘髣髴見精魄野花徒自好江月為誰白亦知江
南與江北紅樓無處無傾國妾身為石良不惜君心為
石那可得
檢旱宿香雲
香雲之山瞰平楚松篁路窮得僧宇明窗深室皆嚴靚
白菊紅蕖相媚嫵它日欲来坐忙迫此行忽忽寧得所
蒲團憩定飯秋蔬衣袂黃塵尚如許山僧共話豈須禪
但愛茶甌如潑乳投床有夢不能記忽聽風林如過雨
鷄聲不貸擁被溫又控罷驂陵險阻出門便覺仙凡隔
猶聞窣堵風鈴語今年旱暵遂無年枵腹籲天連保伍
頗能念我困馳驅兩兩致詞相勞苦但使秋租毋病汝
吾自卑官慣塵土
田家嘆
秧欲雨麥欲晴補創割肉望兩熟家家昂首心征營一
月晴半月隂宜晴宜雨不俱得望歲未免勞此心
謝翟元卿詩卷見投
從君只比羊胛熟得詩已可牛腰束誰言此老四壁立
襞積錦繡羅羣玉晨興諷誦暮編綴未覺饑雷隱枵腹
我生嗜學類貪夫婪酣欲訴南山竹詩人到眼輒自慰
句法得君今意足向来玄鑰笑談啓大勝幾年膏火讀
駸駸警我欲川增前之汗漫今邊幅頗嗟詩客千鈞筆
不博長安一囊粟人不求君君不即高卧窮鄉數椽屋
苦無好事問奇字寂寞寒庖供苜蓿長篇短韻寫不平
日使貧交得驪目握瑜不價自應爾有底汲汲須圓曲
我有鴟夷繫短轅持澆胸中三萬軸尚恨不作多田翁
秔糯分君歲千斛
題蕪湖雄觀亭
大江来東南旁受衆壑輸下驛峡門窄積水陡下百尺
餘勢如千鼓駴萬馬闛&KR0146;嚙蹙崩騰排軋爭危塗蟂磯
賴是作齟齬不然頹沙裂岸寧復通舳艫霜晴似揭天
兩鏡瞥眼浪濤相吞屠不知河伯窟宅託何所只應蛟
鱷跋㚄無寧居隂晴明晦何限景付與沙鷗浦鷺綸竿
夫令君作亭攬其要豁然眼界了江湖我昔暫登覽詩
瓢仍酒壺寒聲隠隱撼窗戶綠霧噴噀擅曉晡吳檣楚
柁亂秋葉蜚山湧雪略座隅淮山千髻更在洪濤外昏
煙淡日時有無昆陽勝負等蠻觸魏中之梁直錙銖人
生紅塵中局縮轅下駒安得李成王宰不死俱在眼水
墨揮洒丹青摹江山千里入卷軸從此不數玄圃崑崙
圖
張秀才枕屏
寒空慘澹森木古羣鴉無人自翔舞重山積水幾里所
稍見孤舟渺煙雨意吞洞庭卓天姥短屏數幅渠能許
何時去作湖山主還喚詩翁来着語
謝朱宰借船(宰為蕪湖予官繁昌)
書生祿遫空自憐三年官滿囊無錢身如絆驥心千里
安得一舸西風前令君磊落濟川手留滯亦憐窮獨叟
大舟百尺影白虹借我搬家我何有函牛之鼎著鷄肋
涓滴渠須瓠五石劣留兩席寘圖書輦石囊沙壓搖兀
典衣買酒餉三老槌鼓鳴鑼人看好相過重讀借船帖
我自盧胡君絶倒(自繁昌歸先經于湖)
墨梅魚扇寄孫成甫
都城六月難為客暑焮火山不餘息從人輒博褦襶嗔
假館翁家得休適髯翁囷積胸中奇對客清談霰雪飛
扇材寄似亦安用聊代玉麈談間揮須知寒夜冰花影
著子駢枝可調鼎濠梁之樂物我融翁自欣然渠不領
向来槃礴非畫工象外析理翁則同少酬他日清凉惠
知我夢依君子風
從王守獵
生世能忘塵外趣官居定作車中婦男兒胸次萬斛寬
不著塵埃著詩酒虎頭起秀屹雙高層城更是干青霄
使君領客凌縹緲天風颯颯搖旌旄吳嶠魯山青未了
眇視平淮衣帶繞豔歌濃笑碧雲深聲下人間却驚鳥
不妨卷障下煙霏翠袖紅粧旋打圍杯行飛瀑亂歌吹
蜚霧暗香俱在衣詩翁得興飛綵筆銅丸脫手初無迹
酒酣登車接㒿倒馬上梁州霜月白
散解廟行
巨靈揮斧山為拆谽谺飛出寒溪碧南酉北梘皆戸家
種秧插稻供衣食此水不枯歲不饑此溪不涸龍是司
森木古屋龍所宅人家望歲如取攜笳簫嗚嗚坎坎鼓
秋報春祈從父祖鷄豚肥腯社酒香擎跪曲拳誰敢侮
年時雩禱嗟徒勤適龍睡熟喚不聞溪心蒿艾化埃壒
可怪嘉榖遭惔焚千溝萬澮分飛瀑面露搖風際天綠
懷寳睡足龍亦驚雁門之踦此焉復安得溪水長滂浪
龍不忸怩民樂康向来野草填飢腸怨氣括作頥下囊
粉水行
散解溪紆福溪直兩山空中瀉清激瀦渟壅建幾千家
邀入中田作膏液餘流復合古城東末世尚奏鉛華功
定名粉水自誰始水神有靈當熱中去年龜紋布溪底
房民倒垂憂死徙今年活活夜繼晨淥漲稻禾三百里
此溪今昨殊虧盈郡民即溪岐死生天設地施禹疏鑿
世人盍亦求其情古来名實為賓主兩溪厚農非小補
但令旄孺無飢羸安用女子相夸詡
田家謠
麥上場蠶出筐此時秪有田家忙半月天晴一夜雨前
日麥地皆青秧隂晴隨意古難得婦後夫先各努力倏
凉驟暖繭易蛾大婦絡絲中婦織中婦輟閑事鉛華不
比大婦能憂家飯熟何曾趁時喫辛苦僅得蠶事畢小
婦初嫁當少寬令伴阿姑頑(房謂嬉為頑)過日明年願得如
今年剰貯二麥饒絲綿小婦莫辭擔上肩却放大婦常
姑前
鹿鳴燕
亂山森立圍古房重碧疊青天與長鍾竒孕秀為雋良
有如六子爭軒昂胸次襞積雲錦章漢之晁董唐常楊
當日折衝陣堂堂尺箠不折築受䧏皇上籲俊奄帝王
士孟其晉如康莊即今勸駕觀國光接翼便合鴛鷺行
後先差池似未妨一䕫自足開天荒五大次第趍巖廊
懷寳判閱三星霜一杯首餞江夏黃一詩竊比振履商
功名逼人未易量坐来相映眉間黃誰遣大宅浮春陽
他年朝路偕翶翔惟南有斗耿昊蒼一字定寄漁樵鄉
老子善誦君叵忘
次前韻送胡省元
南宫嚴嚴各分房過眼千牘春晝長戛戛百楛收一良
主司黍累作低昂黃道湛碧誰為章胡郎筆勢傲長楊
掉臂舊升賈馬堂自讀君文此心降看寫帝伯仍皇王
諸公盥誦顔為莊射策便近天子光一鳴坐瘖千駟行
騰陵絶㵎略不妨我昔塗抹策寒荒囊筆亦解趍東廊
一官蹭蹬鬢頷霜桑榆聊樂師陳黃逐逐一飽隨工商
才無它竒堪斗量放君綠鬢便銀黃功名若木昇朝陽
鵰鵬舉翮雲路翔腰印纍金玉佩蒼功成晝繡歸鄭鄉
車笠舊誓無相忘
次韻許節推喜雪
雪後緘詩送春燠何異祠壇起祗肅吟哦三嘆思荅報
幾欲揮毫紙隨縮多聞實藉益者三敬客不啻需之六
别君方看月弦下及門僅比羊胛熟前時為雪謁仙佛
俯傴叩神如問卜隂陽妙由帝把握寅亮傍賴公廸篤
死生休戚繋雨暘此柄不輕果誰屬天公欠雪如負劵
得之無庸計遲速盈尺告功遽放晴孰謂十寒財一暴
念子詩愁替酒狂(許云途中不濡唇)幾日風飱仍露宿想見晨
窗誤月明催汲溪泉煑山蔌雲際羣峯駮粉繪日下衆
壑淙哀玉我雖越爼政無補猶飽官饔住官屋不嗟破
履印遺趾更免長鑱劚黃獨剥啄或肯送尺書傾箱中
有麖鹿肉遥知合圍罥蹄角驚奔窘怖徹毛骨放麑歠
羹未恝然老子平生蔬茹足瓶中療飢餘白粲甕裏度
寒仍旨蓄隱几日日面南山捉筆時時瀉懸瀑但有赤
脚侍玉川分無散花問金粟春前三白盛世瑞幸此迂
愚寬譴逐朝来徙倚觀稼上宿麥泛煙青極目佻天之
功敢僥罪含生有自如其欲寒梅嫵媚糚更新弱柳瓏
璁眉上蹙風日清妍近試燈載路已聽歌鼓腹不辭三
夜同此樂瓮蟻妓衣預催趣濃歡共貸家山夢小隊重
按年時曲仕逢歲稔信可喜人任天真或為福長翁一
世文字餘可是營生有機軸徑来同作醉鄉遊聚散回
頭車轉轂(觀稼房陵亭名予三月即替云)
謝襄陽陶宰惠靖節先生編年大本
陶翁清節人可追陶詩妙處吾所師百篇昭昭揭日月
行雲流水無定姿顛倒後前昧甲子可忍白璧猶小疵
三家紀述互蹖駮千載傳授仍參差遠孫挺立翁不死
吏隱平挹鄉里兒空洞胸襟著今古遺編訂正當屬誰
扶微擿隠究茫昧别白蒼黑分毫釐翁拔俗心詩其寓
彼未易識此則遺幽意隱義眼中了筆端有口今見之
細書大字肯及我故人嘉惠良不貲摩挱老眼屏湯熨
歘訝毛孔生凉颸歸裝不憂更空匱招隠正用寬衰遲
世間報施有厚薄自顧壁立謀晨炊心期烱烱共一月
未妨相望天之涯
題識山堂
物之或暌九牛毛理有適契鶴鳴臯對山眩旋目無主
山靈定笑山不遭廬阜姿態杳莫狀煙容嵐影翻海濤
德人眼力了天巧離朱眸睨難形逃高堂面埶踞縹緲
曠度灑落遺塵勞萬巧千竒領定體如闖闤闠挹同袍
要須槃礴煩畫史正自指顧分秋毫聞道樽罍富賓從
至今卷軸餘風騷我登斯堂唶遲暮仙翁巳躡海上鰲
横前三萬八千丈天台信美非其曹崩騰恍駭失要領
窺覘歷覽首屢搔先生翳鸞驂紫鳳想後韓衆前盧敖
白玉之童手碧桃雙成智瓊各雲璈神遊未置兹山遨
徙倚悵望吾鬱陶塵中局束真狴牢但覺德人山與高
次韻高殿撰題東山
廬山佳處雲英英鶴歸誰識丁佐卿東林遺址倏興廢
未害諸老傳清名向来杖屨孰遊歷猿鳥近人鷗不驚
樂天本願秪兜率思邈不忘聽化城一從棘位復帥閫
晉酌白獸懸旄旌先生本自遠公輩夢繋蓮社松竹行
即今上品已補處妙句留並山崢嶸未下飲光領一笑
曾是圓澤論三生何人著語嗣絶響浪許伯起新有聲
尚憶詩翁運椽筆坐排九派咸東傾
次韻徐監嶽四首
文字挽回正始音如君豈合安家林干祿不作次且歎
讀書方競分寸隂斯人與室幸孔邇有底尋丈能汲深
兩詩竟得摩老眼慰我饑渴他年心
落落過眼誰知音故山檜枝森碧林白鷗盟堅不待歃
豈應辟影忘息隂末路功名夢已斷生平邱壑情自深
素琴濁酒槃礴地頗領淵明千載心
湖間波聲環珮音湖上遊子紛如林坐窗日夢舊遊處
屯雲重霧專積隂凄風剥香梅塢滑輕煙暝翠松行深
畫船載酒年少事老不耐閑猶此心
抱枝山鳥雖好音未放紅糝黏青林東風一掃寒雨盡
羲馭明晦雲移隂嶝嶺熹晴亂屏合漣漪湛淥半篙深
翩僊舟子得我羡笑傲山影眠波心
再次韻呈林子長郎中二首(林淳熙丁酉為當塗教官予尉繁昌)
(攝事郡中館于泮宫相與欵密再見行都俛仰道舊作此呈似且謝見觴)
諸生吾伊鶯燕音憶嘗客我詩書林交期離合悼今昔
宦路漂泊費光隂故人恩意歌酒欵省郎香霧簾櫳深
二十四年一笑適可待車笠論初心
三歎熟君朱絃音可但文價高儒林課聞安仁最花縣
車想召伯駐棠隂詩壇自昔隠一敵意匠超忽陵高深
補衮活國要次第向来子牟魏闕心
正月晦步西湖小憩市樓
鼓腹不詫金石音吟步竹塢俄梅林方愛羣鶩漾清泚
忽聽一鳩啼晏隂野飯不妨隨分飽杯酒却憶向来深
明朝晴雨恐未卜鷗鷺盟寒空復心(諸公約再遊)
再次前韻呈林郎中五首
清詩似奏韶樂音林侯宿世孤山林疎雲時漏凉月影
雛鳳獨嘯脩竹隂金華后山儼在目非子誰復鈎其深
掩卷炷香三歎息向来望若空潛心
坎流行止忌株守敢薄紳笏高山林平時交期車合轍
回首夷路鶴鳴隂窮鳥低催客吟苦九虎耽視天門深
南道主人推轂手賴君未遣灰吾心
儀圖登俊煩玉音何人望傾英俊林比喜諸公挽此傑
正復寳鼎薦汾隂楚珩趙璧希代寳丹地紫閣五雲深
論思調虞要無迹安用夫人知格心
一書僅逹缺嗣音蔀屋有夢定山林賢者即今在王所
陳人不憂老墻隂或容連茹鴛鷺後聞道結知君相深
時遣吳姝近酒盞更防蜀鳥搖歸心(郎中出侑觴者仍戒以客中小耐)
春皇報人如寄音紫燕窺簾鶯遶林于時不無客欣戚
此意正繋天晴隂傍湖樓影酒旗直到眼人家花霧深
老子獨醒尚此興歸時參昴横天心
徐南卿招飯
徐郎陋巷四立壁乘間亦戒賓友食慈親衰鬢不供剪
定賣春衣典書冊念君治具良騷騷與渠侵早来得得
小樓十客不餘地猶勝陶翁劣容膝江西米□絲作窩
吳國香秔玉為粒嗣宗阿戎各好士笑頡羹鄙仍婦德
老子旅寓得此飽勃鬱詩情喙三尺出門未妨雨墊巾
萬屐聲中緩歸策
再次韻
東隣客来每堅壁西鄰客来常蓐食旅中一飽豈細故
偕舉大事書之冊末路孜孜食眠計外此敢忘戒在得
蘇端向我顔色好衝雨不辭泥没膝居貧頗禁惡客惱
念子秤薪仍數粒肺可用禴米可餅併付饞僮飽君德
人謂裁詩等裁錦拙婦渠能把刀尺陶翁宜報苦未賡
搜攪肝腸閑倚策
再次韻
白晝曲肱睨東壁鸒斯空復賊糧食晚途自笑硯生埃
少日頗嘗韋串冊生世恐隨草木腐忍使功言兩無得
長安寧無翕赩者自疑有鐡關腰膝樂天任運時近酒
子房逃榮猶却粒求窮我者迄未知夫此誰怨夫誰德
擬訪鶯花豁襟抱門外雨餘泥一尺山隂不待興盡回
掠面東風寒策策
再次韻謝徐監嶽惠和章
若人胸中着奎壁落筆似不煙火食平生著述奏竒勲
玉綴珠編今幾冊定知前輩與爭驅抑使衰翁飽新得
涎顙十駕終後塵坐看康莊驂齧膝陶猗廪庾詫陳腐
小家瓶罍不餘粒清詩屬我猥見予祇遣心顔賸慙德
條枚拱把竟何取挺拔蒼松二千尺政恐血指匠石前
袖手觀傍猶上策
再次林郎中韻
幾年塊處斷足音日詠楚些歌常林朋知久矣張邴我
矻矻抱甕如漢隂末路面顔殊自笑故人情義無與深
桑榆可收倚君重表表玉立行班心
江湖長翁集卷九
