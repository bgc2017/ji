江湖長翁集卷七宋陳造撰
七言古詩
明妃曲
漢宫第一人只合侍天子四絃春風手可用入胡耳天
生國豔或為累金賂畫工寧不耻玉顔初作萬里行朔
風黧面邊城昏路人私語淚棲睫况妾去國懷君恩穹
廬漸耐胡天冷政復難忘心耿耿夜深拜月望長安顧
歎當時未央影胡雛酌酒單于舞銘肺千年朝漢主傳
聞上谷與蕭關自頃耕桑皆樂土向來屯餉仍繒絮廟
算年年關聖慮但令黃屋不宵衣埋骨龍荒妾其所
柘臯短吟
鐵山横飛截平野寧復江流飲胡馬大酋膽落狐鼠逃
虎頭將軍自天下拂廬連絡屯長雲提戈敢謂秦無人
驚霆白晝振解葉淮地一掃無留塵歌謠千載淮民口
將軍歸飲策勲酒烏袍使者來如煙騰書乞和胡稽首
蠅鳴鴟噪初不聞賈怒一舉雌雄分辛勤結髮七十戰
數竒堪笑李將軍
題趙伯政醫俗軒
風淫氣格初不意往往腠脉流腸胃金匱一編亘古今
幾人用之能起廢痛恙切身知謁醫俗氣痼人渠不知
持籌側肩蠹日力錦鞲金彈隨癡兒斯人斯疾可攻否
更恐良翳望之走南窗解榻竹風清請訪軒中十全手
急筆贈歐處士(酒所歐索去甚急作此送之歐善畫山水)
南州江山昔所歷雨峰黯靉晴江碧幾年思之忽墮前
政得歐生醉時筆斯人歷覽山川竒得興落筆天露機
不須十日五日一水石已可王宰相攀追相逢便整南
歸柂短章許君慵未果酒邊搜句敢言工不解似君槃
礴贏
記夢示師是
青燈寒夜思吾鄉合眼便坐吾家堂阿丁烱然目如水
綵服蹁蹮趨我傍中心喜之謬督過還為遨嬉廢書課
指似斜日西窗紅小賦未破書未供向渠不敢恩勝義
亦憐忸縮不自容蝶蜚鹿失忽驚寤摵摵霜風在庭樹
幾時筆力跨乃父與汝相忘不關慮
題胡處士猿麞圖
畫工神品今代無祁岳一脉傳醉胡幾年傲睨不落筆
乘興掃出赤縣圖今君所寶亦第一我疑神遇非有筆
青林紅葉晚未暝遥山遠水秋一色五猿踞石相因依
兩猿掛樹松枝低仰睇側顧麞善疑其二行齧如不知
昔人畫馬師廐馬畫山直付居山者野猿不馴麞易驚
邈影渠能寫間暇草露空荒遠刀几即今放麑誰氏子
山蜂負毒不足憐盍貸蠨蛸畱報喜
百花樓
樓中香漂百和濃樓下錦纈翻東風玉樽美酒清若空
吳姬粧面相映紅人生一笑不易得是間一醉千金直
元龍百尺君勿論芳時且可金杯側
題劉明府所藏秋江欲雨圖(明府侍兒善歌舞欲出不果)
墨雲含雨江空濛島嶼細𤨏連煙空我家茆屋菰葦叢
卷蓑背笠隨漁翁展掩倍覺心神融緬想慘澹經營中
王孫玉面食肉相萬里山川入遐想當時宫禁斷過逢
可得如儂逞江望江天漠漠那容畫渺莽風烟生筆下
鳬鴻滅沒波不搖霧墅霜林共蕭灑乃知絶藝神與通
盤薄傲睨窺化工市師日日江湖上幾人擅價能無窮
君家雙蓮冰玉質此畫與人俱第一固應緘鐍付牢收
俗眼紛紛莫輕出
送項平甫教授之成都
昔人石穴命西蜀豈知桃源華胥隱石腹詩人昔吟蜀
道難何曾錦城風物平時看平時風物今猶故井絡坤
維神所護漢官威儀二百年斬新不受胡塵汚蜀民日
為藥市遊家說追歡不說愁蜀人之文落中州中州傖
父縮頸羞吾徒向來夢遊處今日登僊送君去遨頭上
客人所敬翰林先生士知慕似聞儒冠不容假(近士之濫吹者)
(去其半)挽致鄒魯無難者况君筆力西漢前亟遣人才有
楊馬錦城之樂樂未涯綠鬢朱顔君更佳要奉板輿追
勝日暮萬里橋朝浣花古今勝槩爭入眼歸軒日日詩
嚢滿黃鵠東飛定有書莫靳珠璣秪推懶(平甫能詩每言詩不工故)
(懶作然人知其謙云)
題欽廟主器時所作登瀛圖
唐家大府開天策祖廟工歌登七德偽王連組[糸斥]頸歸
山東羞死虬鬚客文儒濟濟陪英遊海内共指登瀛洲
未妨濫吹一延族中有謀斷臯伊流崇寧聖人撫洪業
黃頭遺種初芽蘖青宫進講多暇日睿情遠覽思才傑
水墨落紙分毫釐心融筆忘天運機鸞翔鵠峙儼在目
更用褚亮摛辭為天翻地覆人得知神京北風吹皂旗
空令便橋乞盟未央酒盛事拂膺正觀時天家所寶君
家得拜手披圖悼今昔鼎湖龍去餘弓劒上林鴈來斷
消息莫年筆力猶枝梧慣題七騎隂山圖為君斵句偕
畫往貸我老淚淋衣裾
布榖吟(人以布穀為催耕其聲曰脱了潑袴淮農傳其言云郭嫂打婆浙人解云一百)
(八箇鳥何與人事人以意測之是非皆不同為作此)
潑袴不容脱鳥語徒慇勤輸租質農器有袴那解新官
中催科吏如虎告時趣耕爾能許即今春種未入田安
得縣胥知愧汝卑棲俛喙良易謀聒聒彊任田家憂啼
時未旦夜不休班班血痕銜口頭人將近似測禽語汝
意真解憂農不或傳悍妻天所怒姑不可撾渠不顧罰
為此鳥聲曩愆警世母為郭家婦南方諛佛古到今人
持數珠家梵音區區說似一百八譏訶勸相知何心浙
風淮俗隔江水意解禽言乃如此蘇黃妙句誰嗣之兩
地流傳併須紀世間儒墨紛相攻巨細彼此臧榖同爭
如痛飲卧長晝付渠馬耳射東風
薄薄酒(畢叔兹通判寓吳門無數日不觴客取足而已不求甚豐嘗見招酒所小鬟誦)
(薄薄酒侑樽有感予心擬作此詩)
薄薄酒顔可丹麤麤布身不寒醜醜婦貧相歡人生浪
悲行路難欲不外騖心内安富貴底用極力奸政自沐
猴求棘端君不見寒儒骯髒默自守横前書笈燕坐甕
牖麻畦可衣秫田可酒抽針紉綻侑罇鼓缶齊眉結髮
賴有此婦人不裂眦事無掣肘陶陶此興殊未窮一身
易足天地中巷東畢公子為樂渠能同宅舍頗軒亭園
池亦花草相過便開樽掀髯寫懷抱蘭芳菊秀梅含春
拂翠勻紅隨分好乏愛不無苧衣贈取醉何妨接䍦倒
畢公子吾之樂兮樂自如一杯對婦兮布衣蔽其驅君
之樂兮樂有餘妓女能楚楚罇罍應指呼醉鄉寬閑兮
吾得俱設侍以金谷傾城之豔姝酌以宜城九醖之醪
敷被狐白兮擁羅襦朝歌暮燕窮歡極娛婪酣佁儗驕
妻孥外若豐澤中槁枯吾不彼願猶彼不吾羡畢公子
方吾徒狂歌而起舞更酬而遞勸蓋不知南威嫫母之
有妍醜衮衣短褐之為貴賤彼驕其有殆醯鷄之撇天
貪其取如蝸牛之交戰益知心怡愉無窮塗中焚如無
亨衢畢公子倡予和女笙應竽他年遂初賦老盍歌歸
去塵裏無曠懷人間有同趣四方向來志一巢今可具
亦不願黃金為梁桂為柱茅屋三間近君住
讀師文和郡侯喜雨詩次其韻(時秋雨霖霪大為民患臨安最)
(甚吾鄉恰五分熟可喜)
濤波襄陵尚霖雨龍伯不省田家苦官中出&KR0008;瘞流尸
内地之民無宅土京邑本根枝外邦渠儂枵虚闖官倉
流亡可飽骨可肉縣官仁愛吏慈祥古來畏天烖無小
迄今百顰餘一笑陽愆隂伏誰致此共說羣憸投有昊
一昨雩禱飰不葷神祠佛屋香炷氲霓望朝昏耐跼蹐
風傳真贗長紛紜我歸得同郡人樂愍農喜雨收竒作
想摩鯨牙凌浩蕩更穿月脇翔遼邈吾邦不熟農告功
溜匙雲子行沾儂小兒解謝倩人誚搜鐫徑欲分吾窮
乃公拙無尺一召他日當歸有先兆耕先耘後計未失
誰謂山林迹如掃世人二五不知十赴爭奪場不遺力
分表營營竟何補截趾適屨山藏澤黃堂詩老民所天
秋來衢路有醉眠樂職未賦吾歉然人言此筆須臞仙
小草可錄寸有長會從之遊據胡床蜂腰鶴膝容探湯
借兒茹胾升公堂
娟峰(偷羊名山人惡其俗其峰&KR0886;崒秀整可喜余故作詩為山雪耻而以娟峰名之)
當年金華小家兒神遊九天狹八維房陵之山秀而竒
蔚藍一山羣山推兒肯下顧停軿輜珠貝作宫瓊門楣
門前亂石無津涯一叱轉眼羊萬蹄羒羝&KR1489;羯紛躨尼
蹲鳴踞&KR1029;供兒嬉有褐之叟鬢已絲似黠非黠癡非癡
傲睨竊覘兒所為掉臂席卷靡孑遺一杯見罰兒釂巵
亟鞭風馭還瑶池幻變起滅荒是非彼此失得誰成虧
即有而無道乃幾仙者狡獪人得知以偷而名真見疵
我來訪古求端倪山吾良友兒吾師嘉木異石相因依
如刻如㭬如鬢眉名峰以娟吾始之為丐片石儻可碑
更遣子虚摛厥辭此兒此叟當解頤
墾山叟
雜木漫山誰所種居不臨流多不用九月霜風捲黃落
羣山一昔皆班駮遥看拖帔横椽衣農家刈粟山有畦
家家墾田日嫌窄荒林翳薈惜虚擲斸荒作熟不掛籍
輸官之餘給衣食州中之政常近厚不欲屑屑校升斗
寧其棄之聽民取實亦藉是作康阜繼承不皆惠慈守
底須彌縫吏胥口防有後來規税畝
竹米行
竹君亢宗擅楚墟一一脩聳山澤臞風流秀整與世殊
楚俗食息皆爾須薪之籬之且籧篨笲筥箱篚䉉籃笯
溝瓦厥祖羹其雛隨索斯獲掇諸塗今歲麥秋旱歲餘
得麥僅足償官租竹君憫農如士夫著化結實千林俱
密砌玉粒綴旒珠株株擷取雖錙銖彌頃亘畝無閑株
磑磨蒸炊勝雕葫鄰里乞索水火如坐令顰蹙興歌呼
野叟好事能分吾香清而洌甘而膄此君行能不一書
此惠及物旋就枯摩頂放踵忘其軀所學無乃墨者徒
老子苟禄天之隅袖手無策蘇&KR1137;孤投匕三嘆吾慙渠
聞舒州書生聚衆為盗
邊頭僅絶胡塵警頻年麥秕禾不穎淮民久矣困憔悴
淮俗豈常藏不逞槌鑪血馬中夜呼刧吏驅民刃加頸
吾民苦旱無生意更復跳梁汝為梗堂堂王度無玷缺
赫赫軍容仍暇整前年蜑戸煽凶威長蛇封狶搖湖嶺
元戎白羽纔一揮欲丐微生一無幸爾曹么麽真癬疥
大網莫倚容蛙黽昩逐青蟲千斧鑕盍辭綠林救要領
鯨鯢虀粉有前戒儻被皇恩各鄉井旱魃逞妖民倒垂
廟堂聖賢自司命徑須委節發陳廩少息流離服頑獷
勸分已責可次第庶援沉焚痊國病正資方岳佐堯禹
側佇剡章伸此請
田家嘆
五月之初四月尾菖蒲葉長楝花紫淮鄉農事不勝忙
日落在田見星起前之不雨甫再旬秧疇已復生龜紋
近者連朝雨如注麥隴横雲欲殷腐如今麥枯秧失時
舉手仰天禱其私秧惡久晴雨害麥兼收並得寧(闕)
餅托登盤米藏庾儂家歲寒無重糈豈知(闕)
凡幾憂晴幾憂雨吾儕一飽信關天下筯敢忘田家苦
寄馮尉(尉時捕蝗甚冗)
我遵兔徑西山麓荆棘鈎衣塵眯目憐渠此地費流光
君亦風飡并露宿遺蝗蹢躅無地皮田禾蠶食猶子遺
洊饑可念勞可忍君自坦坦人憐之繁昌亂山僅容鏬
一一到我馬蹄下南村喫飯宿北村罷極憑詩寫悲唶
即今不作勞者歌器識視我幾(闕)
簡書趨走子如何皇家獵(闕)
五雲深深護臺閣縹緲羣僊依碧落即看郭振起通泉
應笑卑陬郡文學
鸛帶箭行(楚州營士射鸛中之鸛墜郡庭若訴云)
城邊鸛城棲水食衣楚楚欲鳴不鳴候天雨此肉胡宜
登鼎爼柳營子弟弓石八南山之石猶飲羽如汝正可
虚弦取血毛分披誰汝憐低摧直訴使君前使君德意
孚魚鳥全汝之生令汝飽徐行側睨若無旁飲潔啄腥
近臺沼使君暫擁山城麾詔音不日遄其歸矢來無鄉
汝誰依江湖粗飽莫卑飛
送瑞蓮新米白酒與韓監倉
珍珠滴紅敵紫腴君家寶此如珍珠我家玉友亦勝友
論交遣到君座隅秋蓮結實甘勝蜜香稉薦新玉為粒
遥知毫末不及賓一笑聊同孟光喫
招鄭良佐
向來聞名思見面常恨東西異鄉縣即今去我一葦航
亦復經年不相見重陽佳辰可虚辱橙香蠏肥家釀熟
相過一醉猶待速為君已約東籬菊
臘茶并三詩送李元誠
池魚千里磨蟻旋人生出處俱可憐束書結鄰晏溪側
淮安一寤三十年積今成古閱飛電我與昔人同此歎
悲歡離合置勿論且喜重逢各彊徤
向來衮衮論風期百年心事多好違君如荆石尚衷璞
我似野馬初受羈射陽廣陽水雲屋襄城郵城塵土衣
俛眉作吏一不遂邱壑付君未覺非
北風吹霜戰林樾菊花彫零梅未發留君無物供吟筆
一炷沉煙伴清絶騷人悲悽為搖落舟挽不回仍此别
還家試碾壑源春何似盧郎三百月
喜雪六首
寒空黯慘塞不開簁瓊屑玉卷地來乾坤變滅定何意
風為披拂雲剪裁和聲載路天亦喜簸弄花絮為春臺
了知麥秋更好在老農指此豐年媒
平明僮奴更笑呼羣飛掇取如拾塗僵鳶窘兔真鮮腴
勸汝貸此驚啼烏巢營卯伏知念母一一向來反哺雛
梟獍縱横鳳高引殄滅此族寧良圖
玉龍睡起長風激盡蜕玉鱗漂八極蓬仙帝女聚瑶臺
剪水效祥誰所役或疑天公陋塵域幻作冰壺供一劇
是耶非耶竟莫知杯酒聊容曲身直
淮春之樓高突兀凭欄小耐寒如割平湖穹山兩西子
愛此鮮粧巧塗抹回首斜陽照屋梁玉際坤輿尚摧壓
今宵更呼甓社龍高掛明珠照空闊
去年孰不蘇捐瘠今年已餘四鬴食自公之來適吾願
挽回太和夀此域一旬再雪近歲無日日歡謠沸阡陌
瓦溝待泮亦不惡要趁春前作三白
南鄰賞雪珠箔褰紅爐綠酒圍嬋娟北鄰飛雪灑枕席
擁戸亭午無炊煙袁安吻燥屋不補東郭足皸履已穿
嗚呼悲歌兮歌且止安得薪炭如蓬酒如水
東園詩寄興化吳從道(吳索詩久矣今尋盟云)
溪流抱玦園亭裏三面欄干壓清泚養花種竹今幾年
紅紅綠綠皆風煙黑頭主人富文墨隙地營園喜留客
去年香霧搖東風藉花一醉君見容翡翠拂衣蝶窺酒
歸時簷牙掛星斗有物繫足寒前盟徙倚東風空復情
歌前酒所何限意黃鸝應說鷗應記一春不風即蜚雨
曾奉親輿賞花否向來懽游付夢雲向來劵負今償君
濡毫却嘆無好語說似能詩葉明府
葉進卿寄和章次韻復之
君文如泛濤淵裏方快驚瀾忽清泚手抄口誦欲忘年
小窗長日銅爐烟端宜飲我三斗墨有底向人矜此客
平生歌頌仍歌風寬柔靜直能形容心知公瑾勝醇酒
人仰韓公真北斗詞壇正倚君主盟筆驅化工鉤物情
詩來得我玩世意刻石便當幽居記兒曹轉手作雲雨
陳雷輸心可人否中牟報政徑青雲此老洗眼久徯君
重逢首理車笠語定指渠儂笑城府
再次韻酬葉進卿
病翁耐病杯杓裏鼠矢壓書毫不泚眼中凜凛黃初年
讀詩意欲凌紫煙君才王佐綬猶墨公外從容作詩客
心期與俗馬牛風化頑惠弱清而容不學玄明剛制酒
不學陶公辭五斗斯民信君如詛盟飲羊攫金皆用情
聖皇旰食求賢意姓字今應御屏記太微清都上雲雨
鹽梅調鼎極可否一艇付我眠溪雲詠歌太平横紫君
十行看君拜天語去酌天漿列仙府
次韻寄葉進卿
回車記我君能賢席門忽下鳬背僊參辰相避徒自惜
但有妙語邦人傳阿戎齒錄雖牽聯陸沈父書如縳禪
題鳳不寘稽喜下殺鷄容羞季路前才名放君一頭出
高山可仰井用汲小兒弄筆不及嗔顧捐鄭璞收和壁
作十日飲當有時岸花水芝皆可詩祗憂老氣不復振
挑大國楚提偏師
再次韻酬進卿
平生友仁今事賢長裾每侍黃堂仙東方一士復石友
平安幾見郵音傳斬新好語來翩聯當念醉叟方逃禪
亦知平處古人上更卜氣蘇君子前敢辭敝帚為君出
眢井塵生不受汲但思共坐蓮蕩風雲錦明船月升壁
把酒一歡當及時定拚費日仍費詩轉頭相望便淮浙
已辦僱直呼篙師
喜雪篇
玄冥職寒事庀職今幾時窮秋試雪似早計冬令欲盡
噤莫施風聲不怒日車近客裘未綿河未澌吳門十萬
家心口同一疑天公行四序暑寒各有宜歲云暮矣未
見雪嗣歲何以銷疹疵或云太湖龍避靜扄神扉把弄
明月坐貝闕世間休戚吾何知瑶臺十二層列坐萬玉
妃屑瓊翦水亦戲事仙界運指想不龜徒勞望切切終
竟來遲遲芹宫冰氏翁見與俗異岐亦知僊人不作省
事過龍公肯如游惰兒顧此千里間司命付吏師拊摩
窮日力日究仍夜思向來祼露各温燠一衾一絮公手
之趙衰之日周比屋更以晴日相融怡黃童白叟歌且
舞和聲協氣塤應箎羣仙飄然下龍亦赴指麾先之汛
灑五日雨一雪不待公有祈花作坻壠絮作陣雪為翦
刻風為篩豈直冬温要彈壓抑令宿麥蒙沾滋去年豈
無雪雪神春不歸賑施不預計熟視民饑羸他邦亦此
雪災祥果是非苦樂咫尺殊滿聽民嗟咨孰知此雪瑞
此土邦之人兮建德之遊春臺嬉坡仙昔穎尾喜雪憂
民罷賦薪遺粟亦戸到盛事未遠誰可追即今欲雪未
雪已著念挽回春意能先期擬揭蘇臺之仙惠慈術請
繼穎仙千古垂惜無師曠琴幼眇絃吾詩
次郭祕正韻
伊昔乃祖使朔幽艱難以來無此流節旄欲盡氣彌厲
始元屬國真其疇清篇神護到江表河梁訴别豈所侔
兩孫學力有家法洪毅不割清不浮驥子受轡抺燕越
粉袍長鋏猶小留人稱張籍好古淡我愛趙壹辭伊優
往之論交恐避俗是人搖颺如綴旒長年閔默墮俗學
夙志顧省傷羈囚頎然扣門出新作山竒海祕困窮搜
頃從同盟漫著脚歘遇強對須抽頭吾鄉巨擘子龔子
磊塊貯腹皆陽秋麗唱妍和日九返君腕脱矣盍少休
惡語送似定一笑共笑燕石醻精璆
試俞珣筆呈羅大著(時羅趨朝)
市工營營有工拙珣也旁睨裁一吷扣門屬我祗厚顔
結字著書無一愜繡衣僊人歸告猷盍收此長助毫髮
青霄政須立螭珥黑頭當看獲麟絶豐功被世名不滅
珣亦歸装倒明月
春雨寒甚作長句
白龍天飛宜莫測吳儂解數歸消息年年青帝發生時
似妬園林春動色西山龍母誕彌月歸覲親顔供子職
壽觴瓊醴俗共傳玉鱗素鬐誰所覿酸風鼓寒苦霧塞
行人縮頭欲僵立蛟鼉凍蟄大水拔更問嬌紅并眉白
閉門三夜淙簷雨起視溪流高數尺去年夏秋走祈禜
雲電收藏日血赤農家倚鋤望眼穿白汗呀流地龜拆
天可問曷不遣兩龍此時會生日
王秀才亦愛軒
王郎一室天地中客來有榻樽不空奉親一笑辦能事
插架萬軸收新功男兒磊落四方志况子郎罷方詩窮
亟書周庸賜漢第可用容膝師陶翁
寄鄭良佐(良佐戸屨甚多嫉之者以為狎小娼諸生多引去者徐察之乃同姓比居)
(之子嫉者嫁其謗可笑)
書生著書貪日課文士賣文救窮餓青樓歌酒屬富兒
不意此名君乃荷風波平地自誰始一倡從知百人和
東魯男子舊脩謹南郡諸生底逋播平安敢煩街吏報
潔白長賡楚人些流言不計兩曾參機上慈親枉驚墮
阮舍尤須辨南北杜冠可無分小大寧知宋玉笑登徒
或指宣尼作陽貨璧亡誤使張儀去兵利徒為少卿禍
違從兄食祗厚誣償同舍金聊引過無黥可息劓可補
未信白璧青蠅涴君不見吾宗孟公士所傾亦有俗子
驚人坐
贈龔養正二首(與養正俱病久不晤會作詩寬之相濡呴之意也)
思君不辨一再過束書謝客方卧痾不為儒林丈人地
可耐造物小兒何我亦病氣剛制酒自春迄秋在告多
幾時蹁躚數訪我為君快作鯨飲河
百骸綴聯等非實調虞小愆諸病入忘三彭仇念昔聞
作五禽戲瞢此術吾身甚羸心甚安妻孥已捐今昔觀
平生學力外生死砭劑求工聊復爾
次韻嚴上舍讀書目昏
聲利營營閱蜚電人生悲歡更幾遍羣兒沈迷如病酲
尚念醇醪夢酣醼吾儕較之唯阿爾書滛僅逃紅綠眩
短檠半世課蠅頭老閱舊藏紛莫辨近從損讀得竒方
穩坐幽窗憩吾倦嚴侯著書定千載尚向枯策求聞見
可無一洗竇郎癡捉筆因君拂塵硯
謝韓幹送絲糕
玉顆瑩澈珠就磋吳鄉早秔莫計過無乃風露秀結異
移種崑崙之水禾君家厨婦窮百技三舂九淅付重羅
銀絲萬尋忽縈積中疎外潔生搓挼扶桑仙蠶大如盎
繰之本供織女梭怳驚萬喙闘新巧罥作米茸雪網窠
即今擬形供食事纖手幻出千絇多倒甑入筯第三絶
色香兼味皆可歌周官賓祭珍餈餌有此復具理則那
詩翁物色及粔&KR0008;得此來前當見訶鱠盤漫詫金縷飣
湯餅徒夸銀線窩瓊酥玉膩信非匹胡麻崖蜜仍相和
感君泛愛記衰朽回首一笑分餘波腐儒口實長作累
饞䭚之名定不磨金山别去每掛夢老眼復見還雙摩
婪酣得飽問便腹如汝平生相負何更從公子乞方法
日當飫之老澗薖買田二頃不種秫未怕酒客來操戈
(糕不用糯金山者名天下)
韓守松卿索近詩(錄數紙寄似并詩道意)
昔人技成歎屠龍似我五字躭雕䖝鐫肝搯腎探戃恍
半世不辭詩得窮詩成頗訝神與力疇昔夢中分五色
援毫動作萬鈞斡應俗何曾一錢直豪韓有句當千年
取世所遺政自賢數篇蜚向青眼邊可復把玩盤中圓
君家十頃圍翠密近榭遠亭如畫出時須喚我一罇同
笑對風煙揮此筆
食晚菘新筍
化兒出竒安此腹不稱智嚢不盛肉飢雷收聲纔脱粟
薦以藻芹仍杞菊園丁可是監河侯供我朝昏三畆綠
即今春菘晚不衰况復桂筍森可束含烟帶露不相下
拄腹撑腸未云足食單一日得一雋回首常嗜真與(闕)
殿春日月官上速日擷芝莖剥纖玉風排雨浥猶須卜
卧作枯荄起成竹
題姑蘇南道者庵
城南路長勤往返迎送何由貸吾嬾向來紅葉撲吟袍
重到綠秧圍望眼有人閱世風前蓬年年客我此庵中
問津莫問庵中翁貝葉結伴渠陽聾
江湖長翁集卷七
