江湖長翁集卷二十宋陳造撰
七言絶句
題傅商卿家壁二首
表表兩卿吾莫逆青芻白飯玉為醅因循桑下成三宿
解后花時更一来(兩卿傅商卿龔澤卿也)
酒處清譚燭下棋歸期初未厭遲遲若為徑作翩然去
明日隂晴可得知(時兒有訊初三日過華村予以及曉先一日去)
題彭尉軒壁三首
小軒肯許置琴書客邸僧垣總不如豈但郎君可棋酒
舊便江水煮江魚
甓社家居水四環房陵官舍秪重山客中一旦兼雙美
山影江光袵席間
軒成首作梅仙客再到園池更可觀日有脊令栖小樹
時看鸂䳵下前灘
題吳子隆兼隠二首
盛吉低眉亦問囚不疑斷獄但春秋定知小試皮鞭罷
却喚樵青薦茗甌
元亮官居亦松菊次山生事有笭箵酒如欸乃聲中醉
目向平反笑處青
次韻張守仲思食車螯
斥除介甲更加鞭雋永豐腴舊所便蟶弟蛤兄從倚市
車公酒處信光前
寄趙宰三首(同趙子野吳子隆趙楊子登頫江樓小酌楊子以約客之北山先躍)
(馬去急筆賦此)
頫江山水簷楹外壮觀風煙畫軸中詩客去留俱不惡
緩搖吟轡倚天風
猛士語難熊虎樣畫樓山立水雲間雄豪等作詩家助
酒處吟牋莫放閑
北山何意阻清遊似為江山挽得留客未言歸君好事
此盟端肯再尋不
學宫諸生飲邀予與子野同之三首
同簉儒宫把一觴鹿鳴伐木奏深堂要防技癢論文地
莫憶前宵放酒狂
少日峨冠英俊場課餘觴詠共徜徉孰知薄宦江湖去
頻夢爐亭餅飥香
忍飢不嗅嗟来食強項從教俗子嗔乘閑甘作不速客
好事無非我輩人
登頫江三絶趙宰增為四復次韻荅之
泛香樽俎飛雲上着色江山泚筆前乾鵲鳴鳩共晴晝
長紅短綠各華年
右追和
流光何忍太忽忽一叚清歡歘夢中頼是緘藏玉雪句
老人他日苦頭風
兩豪揮筆對江山怪底風蜚齒頬問雕虎未馴金索緊
長鯨已鱠釣竿閑
兩夜北風吹石裂雪神驕蹇更淹留羇人坐歎肌生粟
媚白妖紅耐此不
東園北寺非無約瘦骨禁寒未敢前寄語驚風并急雪
多情多感况中年
贈相士潘翁二首
平時鏡裏笑頭顱道我為官已近諛但遣餘年猶甲子
不妨絳老尚泥塗(翁謂予頗夀)
涼涼寂寂不關天自詭詩窮五十年君比老夫癡又甚
更教斵句當行纏
題乾明寺壁(用趙子野韻)
不待車輪四角生欲行還駐為交情又成一笑渌樽晚
詩卷竹風相與清
題栢氏壁二首(二月二十七日)
客裏春光似許忙還家餘幾酒邊狂酴醾芍藥芳期在
不問蕪菁滿意黃
夢覺號呼攧鷂風忽驚膚粟似深冬凄凉斂白收紅後
頼有春醪琥珀濃
次梁教授見貽韻五首
紅塵半世僅緋衫白首官曹兩換銜羞見淮鄉隠君子
紫芝黃獨老嵌巖
沐猴豈合纏章服野馬如今脱轡銜屈指悔来坡下路
瘦笻隨客上巉巖
誰向仙曹接勝譚金泥天篆署冰銜如聞不惜蜚霞佩
乞與耕莘與築巖
藏室仙經玉作函一編當復翠鸞銜即今尚喜觀書眼
月射清池電耀巖
敝帚千篇漫手緘分無三字入官銜消磨不盡干雲氣
時作長虹貫夜巖
喜雨口號呈陳守伯固十二首
旱風蟲孽久挻灾好雨如今陸續来誰道天人不相與
青章解挽帝心回
共說邦君禱雨時䀌如疾痛切膚肌公心一片秋空月
可但圓通大士知(使君近請觀音祈雨)
未明出作夜深歸敢怨今年雨後時豈獨旱杷全好在
晩秧不死尚堪移(淮鄉散種日以旱杷)
醮壇初上水沉煙甓社龍公敢晏眠為建清泠三萬斛
坐令翠密舞中田
貨絶交通腹殷雷人家一雨便春臺即看商販接踵集
已有米船銜尾来
錢輕幣重病吾農未有竒方起困窮粗遣年豐官糴粟
少令錢幣各通融
使君手有垂雲帚虐魃妖螟掃不餘十頃飛蝗戴蛆死
已濡銀筆為君書(是夏凌塘飛蝗十頃許忽至人方憂懼繼皆抱草死一蛆食其腦)
癘疾流時囊探九羸癃十九得安全再煩起死回生手
挽作山城大有年
邦人苦旱日呻呼公比邦人更瘠臞賀雨歸来人競問
邦君今日解顔無
得句聊將頌作霖開樽亦復陋孤斟南亭舊約何時踐
志喜從公更一吟
歲收粗足蟄飢雷不頼門生送酒杯坐遣將軍捫腹笑
端知此惠有從来
雨後郊原小杖藜行人相語各伸眉即今極目如雲稼
曾是蝗蟲盖地皮
漫與
與世端如上瀨船還家稍辦買山錢松風吹斷蓬瀛夢
詩酒淋漓送暮年
䟦簡齋二帖
夜光一百八十七(簡齋三進劄共一百八十七字)有底六丁忘下收密
勿端知紫皇側鎮欀猶計子孫謀
無題
多譽庸非蠲忿草一謙良是辟兵符先生謦欬忘鷄口
俗子過逢動虎鬚
陳君美許仲和赴省病不能出錢以二絶句
修程快著祖生鞭勝日同乘李郭船自愧不能扶病去
郭南亭上看登仙
何人把酒送揚舲定復從容柳下亭共說歸時柳隂合
與君衫色闘青青
春暖贈梅喜作二首
晴日烘開粟玉葩嬾隨霰雪送年華淮鄉地冷開雖晩
竟是人間第一花
手撚芳枝酹渌樽東君乃有發生恩即今省暖銅瓶水
羅幕圍香共晏温
遊山陽十首(予於山陽似有宿契頻遊焉遊必久留丙戌正月以事再到成十詩)
(觸事感懷隨得書之遂無倫次)
山陽城外艤舟初先問黃公舊酒壚空有向来觴詠意
歲華不貸白髭鬚
邗溝帆席即長淮鬢未霜時慣往回絳縣老人今若此
此生更復幾番来
官池二十四鴛鴦錦綵争鮮伴醉狂翡翠有兒知更好
幾時飛到酒樽傍
玳筵當日小紅裳珠壓雙丫十歲強回首方知但青子
胡琴聲裏怨茶商
故人不復倒奚囊但有荒阡蔭白楊魂定可招吾得已
試吟楚些命巫陽
高郎胷次著瀟湘亭枕城闉野趣長我欲亭西分一曲
白鷗波外自嗚榔
會看亭下水涵空菡蓞香中理釣筒北道主人吾有託
不應獨饗北窗風
多許金釵換好辭長巾短帊縷金泥老来詩力知何似
細訪香羅騐舊題
劉伶臺畔酹金巵寂寂荒丘帶晚暉今日先生不能飲
婦言屏棄未為非
熙臺楚觀小開樽老去登臨易斷魂蹀血龍荒平昔志
即今搔首望中原
招山陽高徐二生飲二首
梅花時節屢開樽欲贈梅花欠可人今日有人梅樣好
遟君同賞雪中春
欲作山隂興盡回良思與子共銜杯要須人境俱清絶
好抱瑶琴踏雪来
題因老松江煙雨圖二首
遠峰近薄鑑中浮每泊行舟十日留雨望晴臨俱不惡
最憐煙靄暝高秋
千里湖山宿霧昏倚欄一筆解平吞漁郎好在收綸罷
想踞笭箵共一樽
題因師百鴈圖二首
蓼灘蘆渚好徜徉肯便雲天去作行未用選奴防夜燎
不妨結伴傲晨霜
聞道崔公作蘆鴈端如莊叟玩鯈魚騫翔唼啑妙百態
君看老因槃薄餘
題因師蒲桃圖二首
因師寫物三昧手公取天機付筆端坐想瑛盤分磊磈
憶嘗貝齒冰(去聲)廿寒
晶熒壓架紺珠圓苒蒻縈風露葉鮮病酒人方渴羌似
為師開卷忍饞涎
八月十二日夜偕客賞木犀八首
冰蟾蜚下一天霜領略巖花旖旎香我亦小園清絶處
與君同命醉為鄉
謝蘭潘璧少年場玉麈金罍度夜央老子遽能忘此興
且容投杖喚胡床
朋来濟濟盡嘉賓飲興翩翩笑語真絶勝謫仙邀月醉
當時和影秪三人
露顆零空沍欲冰風姨收盡晩林聲金波冷浸山河影
直為高陽酒伴明
衰懷對客便超然病骨枝梧勝去年未作槌腰摩腹想
尚堪渌蟻翠蛾前
客間那不笑翁癡酒處猶須古錦為不道詩成還玉雪
聊憑一解桂娥頥
人間雨恨更雲愁月殿僊娥替汝羞試酹此觴堅後約
與人晴霽作中秋
酒邊先起未須扶猶聽槌床擊唾壺風月撩人成不寝
隔墻却擬應歌呼
曉枕二首
兩鴨驚鳴轉五更幽人宿酒未全醒小軒秪似孤舟上
憶得霜湖帶夢聽
銅九驚破將軍夢銀箭催登朝士車老朽布衾酣曉暖
晨烏夜鶴莫愁予
書城北尼庵二首(時觀諸公射)
小搖蛇影鳥驚墮已落背毛牛自如瞢欲分朋慙老病
與渠甘作典籌舒
諸郎弓力勝黃間中戟穿楊氣貌閑樂府新傳朱鷺曲
看君飛矢下隂山
漏澤院四絶句(偕羊統制三臧二孟射于漏澤園寺主置酒為賦)
雪翎如扇十鈞弓霹靂聲前玉斝空人似堵墻争指似
少年場裏著衰翁
雋遊分破北窗眠笑撚吟髭看控弦久䄂飛馳銀管手
為渠塗改角弓篇
將軍弓力今羊侃病渴歸来似長卿抹羽尚堪支十槊
憶看銜尾餓鴟鳴
粹公頗似廬山遠美酒還因我輩沽想得静看豪飲罷
一燈彌勒伴跏趺
題墳庵壁四首
餬口卑官似不逢解將觴詠當千鍾劣優何似隆中叟
投老歸来作卧龍
損益纔通理洞明不應知死異知生惜無人把宣尼語
說似當年尚子平
鍾鳴已飯尚来遊竹好排門不待求争席饋漿吾不計
此身滄海信虚舟
寂寞江湖吏隠翁平生純默養胷中即今技癢餘詩癖
時昡晴霄作綵虹
東莊小留四首
南陂荒茀已成圍北墅田租頗應期兩地徑規槃薄地
小為庵屋大為池
夾溝欲插柳千株遶舍先營五畝蔬供爨禦冬須次第
西歸新得務農書(是書得之歸州)
親朋樽爼日周旋無恨歡情到酒邊底許擠排作尊客
秪令撫已歎衰年
接屋連墻翠密中炊香羹玉飽過從人將逋客為同社
地與斜川作附庸
雨中題栢氏壁二首
行尋詰屈躡﨑嶇已謝鄰翁果下駒北走松楸無數里
杖藜筋力尚枝梧
蘇端頗慣招新客御叔何煩訝聖人未用平章舊新雨
一樽聊喜對情親
次韻楊宰愛竹
看竹排門愛靚深青青不受雪霜侵誰知倦客幽尋去
老越風波亦此心
次韻楊宰思庭竹
數尋脆碧裊輕隂歲不知寒暑不侵屬厭吟風仍嘯雨
盡收縣解入琴心
寄郢州崔守八首
陽關聲斷酒杯殘昨夢回思變暑寒七見蟾蜍作圓缺
四馮鱗羽問平安
嘗記停驂古郢州待晴曾是賈胡留錦囊亦有陽春句
不得親題白雪樓(時以雨且忽忽不曾登白雪樓)
楚郢繁雄亞上都莫愁風韻未應殊小園依舊深紅色
曾辱遨頭載酒無
碧香當日薦金船桑落宜城不直錢一自黃堂沉醉後
至今追憶尚流涎(是時黃堂留飲次日酒甚佳自釀云)
别乘修程驥騄馳書来猶肯記衰遲每思膠漆班荆地
敢忘風波在莒時(同黃倅舟行之官共經風波之畏)
雍郎高韻似文同水墨仍參二米風解搴山川歸短幅
可能陸續寄来鴻
將軍競病舊能詩黃絹于今玩色絲何日酒兵鏖筆陣
未應羽檄諗交綏
牙板聲中斂翠眉時應歌我遣懷詞豈知薄宦飄零去
無復風情似舊時
送吳子隆節推之官信州五首
人生窮達後愚賢宦路何妨小着鞭三釡吾今嗟弗洎
奉親東下羨登仙
行行幕府泛蓮初井井官曹遊刃餘當路急賢飢渴似
不須銜袖子公書
共把離杯柳影邊柳枝如線拂歸船枝枝似恨人輕别
顰不成眠更可憐
幕中婉畫得斯人郡政應從到日新銀鑛金苗休刺口
秪將耕稼富州民
連城照乘動分珍他日詞壇著散人詩筆有神官有暇
楚鱗燕翼要頻頻
次程平叔韻二首(戍三月二十日南徐水教陪程同年登金山繼遊西園置)
(酒程有詩次韻)
故人常嘆别時長一笑眉開色便黃領略西園好風景
憑君更喚郭汾陽(同年折簡郭統制)
詩情對景可勝長酒與鵝兒闘嫩黃忠貫主人真好事
肯来訾省沈東陽(郭侯即時至郭有堂名忠貫)
閱水教次前韻
戈船干柂截江長殺氣氛昏日氣黃江畔詩翁泚椽筆
射蛟無復羨樅陽
程言聚散有感次前韻
不須勸醉翠眉長莫問何時腰下黃賸喜相逢各強健
免教聞笛賦山陽
羣芳圍坐引杯長滿目深紅間淺黃寄語東君好憐客
水西花外慢頽陽
垂柳搖絲千尺長柳隂深處轉鸝黃把杯借聽歌聲醉
絶勝酸寒尉溧陽
步趁遊人歡意長誰交鶯燕強雌黃憑欄凝佇多佳麗
底羨簪花醉洛陽
再次韻(平叔吾南道主人酒處吟詩遂成巨軸後章褒予太過作詩謝之)
掉鞅詞場缺寸長端如策蹇趁蜚黃彌明小貸凌侯喜
太白猶堪客紫陽(六一作李白詩乘雲紫陽家)
微風不放浪紋長噞暖跳魚三尺黃秪欠高荷護千韈
醉粧濃艷媚斜陽
再次韻(程同年之子與予孫㦿侍側不應詩不及之用韻)
二子峨冠共我長即看紫綬映銀黃不須握手論家譜
更舉宣尼與伯陽(用孔融事)
次韻贈郭侯
郭侯智勇兩俱長驛騎何時詔檢黃(闕)
看君萬旅出漁陽
侯拉客歸置飲再次韻
將軍恩意為誰長酒未闌殘日脚黃儻有春風四絃手
真成留客醉潯陽
趙通判有詩次韻二首
霍(闕)無短似無長驚見新詩寫硬黃魚在九淵終玉食
世間濡足羨浮陽(趙宗室詩後出)
短歌對酒不能長猶勝車塵撲面黃我自關門寶崇鼎
從渠晞價尚咸陽
吟詩自笑用前韻
文字光騰萬丈長錦官老杜豫章黃投荒忍死經人鮓
討飯充腸上岳陽(南昌詩我雖窮至骨猶勝杜陵老憶昔上岳陽一飯從人討)
退歸我欲學真長君定才名江夏黃考父舊嘗晞吉甫
陵陽端的嗣黔陽
病起二首
老去難堪痼疾纏支離甘受衆人憐出門定被將迎困
緊閉風窗聽雨眠
舞席歌筵自闊疎麴生久送絶交書平生嗜好消磨盡
留得枯棋了索居
口號十首呈程殿撰
白璧明璣每墮前續貂輙復聳雙肩一從歸作漳濱卧
不寄詩筒恰五年
歡意長隨夜漏長隆寬盡貸酒邊狂東歸秪有南窗夢
夜夜掀髯錦瑟傍
八月襄城暑始回水仙争趁玉梅開當時二物知天意
共報公家福鼎来
芳信飛来自月宫月中桂茂劣能容素娥封殖非無意
準擬公家不盡供
福地常披十幅圖仙翁隠處玉為壺九華山側雙峰下
還許儂分半席無
郎君衮繡照鴛行詩老時須住帝鄉即見翹材闢新舘
預應綠野敞深堂
公家昆季盡時賢叔也驊騮擬度前書諗親庭先静退
至今文采照林泉
童顔緩緩閱莊靈鬢影青青表帝庭後四六年同此夜
台星光映老人星
故人折柳送東轅不羨當年李郭船囊錦鴟夷有供給
自疑身是御風仙
帝所鄉關等是家奚囊納納盡天葩西湖久待公題品
莫遣波神妬九華
題史髯詞卷二首
方朔歲星仍客星竊桃他日太狂生幾時又泛靈槎去
平掇天孫翠織成
南風未蟄浙江波倦客閑愁似許多安得雙鬟如阿素
紅檀聲裏釂金荷
贈包道二首(靈應庵呂公齋包公留飯作)
吟風嘯月是真常何處無何更有鄉我與吕仙俱不死
静看烏免幻炎涼
何妨塵外却塵中風舞寒漪月印空洗鉢與渠同一飽
未憂交臂失回公
暮春泛西湖次口號韻呈程待制十首
客舟日日野芳前鶗鴂鳴時始息肩無絮可漂花可藉
良辰樂事屬明年
湖山引興尚能長小貸詩愁放酒狂蝴蝶應憐落春後
無聊時近綠樽傍
重到西湖可便回前年待得水芝開憑君問取閑鷗鷺
親見跳珠濺客来
幾飯南山佛老宫詩昌譚勝每舂容不妨重就山間宿
蔬筍香茶未闕供
何須履道寫新圖不用悲歌缺唾壺巖壑清竒皆我有
利名韁鎖向来無
老来已謝著書忙但向清遊訪睡鄉寄語深師與包叟
可無客枕假雲堂(深醫僧包知堂道人予與之熟)
行行撫事念前賢修竹祠西碧嶂前不復船歸下雙鶴
空緣酒渴酌寒泉
已規觴詠了餘齡徑自無何到大庭左界何人與調護
酒星移近少微星
矲矮欄干錦繡筵欄邊仍泊女郎船凭欄笑指元真子
不是詩仙是酒仙
詩到雙峰自一家紛綸仙卉雜天葩幾時共載西湖去
千紙看公寫物華
題濟勝七物
一拄杖
驚蛇却大破莓苔笻竹隨公幾往回龍化葛陂應未忍
為扶衰病作陳雷
二扇
何人月樣剪霜綈改就新詩却自題為惜持杯折花手
免教遮日步蘇堤
三錢箧
與人替得杖頭閑日日蓮塘柳岸邊爛醉質衣吾不問
歸時猶有買舟錢
四筆囊
毛錐老去未輕投革帶羅囊特命收準擬西湖持酒處
偕翁濡首破詩愁
五酒榼
相從有命每傾舒不寄轅端即坐隅肯落蘇家慳婦手
深藏云待不時須
六釘鞋
幾步山間屬雨餘徐行猶可當安輿計功高出芒鞋上
傍險衝泥得屢書
七村童
貌野言傖却近真客前疎略不能嗔折花替我簪紗帽
看竹須渠問主人
題史髯詩卷後二首
平生一士萬金多更恨詩人餓澗薖羇旅忽成開笑口
軟紅塵底得隂何
腦脂侵眼耐昏眵詩卷猶便小字題浪信竒方須損讀
即今刮膜勝金篦
寄題高賓王詩後卷
韶頀充庭簉漢官鋪紓宏偉歎才難高郎袖有如椽筆
却伴秋蟲弔夜寒
泛湖十絶句(道終日懽意)
荷面跳珠小濺衣酒邊團扇已停揮濕雲收盡人間暑
却度西山載雨歸
浦溆樓臺遠近殊樽罍隨處小踟蹰高郎頗勝高常侍
解把西湖敵孟諸
銀筆曾煩贊此君即今墨色儼如新因君細數登龍日
十九年前入幕賓(予昔掌教吳門與劉東玉提幹同官十五年矣其子收予詩二首盖與東)
(玉唱和墨竹也)
嫩綠搖漪紅藕香雨膏煙膩午供涼西湖到眼真西子
莫信温柔别有鄉
桃葉相逢但交臂李鬟何許費凝眸爾曹豈解文字飲
應道吾儕輸此籌
酒邊涼意雨餘生望夜重期看月明安得水仙會事發
巧隨人意作隂晴(是日隂涼再約望夜泛湖)
底許行庖旋不空小舟如織浪花中盤珍爼實隨供給
亦有紅衣載短蓬
尋得詩人到醉鄉銀壺玉麈倍增光小囊賦就鴛鴦錦
一路荷花别樣香
玉人罷浴試梅粧詩客揮毫落夜光因病覆觴今破戒
為渠豪飲為君狂
樓前行客競昂頭樓上齊聲唱石州衮遍實催猶未徹
暑風晴月各新秋
次韻趙帥二首
天公一笑晚雲殘戲與璇穹貼白團試問天風搖翠袖
玉肌何似玉笙寒
妓臺香裏漏聲殘金步搖歌閙作團羯鼔更催銀字管
等閑驚破一天寒
又次看字韻二首
誰扶璧月上天端雪魄揚輝桂影寒照見羣仙擁仙伯
嫦娥定復轉頭看
明年屈指春来早定是元宵不苦寒十里珠簾火城夜
客来應許醉中看(帥侍有元宵約故云)
陳總管坐上贈寫竹妓二首
勁節蒼梢筆底寒一天風雪與堅頑回思擁扇賓筵見
却為嬌嬈一破顔
此君寫影道機熟猶記涪翁詫子舟誰信紅衣萬鈞筆
擬分此𣲖嗣湖州
十五夜再次趙帥韻
嘉賓飲興未闌殘却倩纖纖奉雪團一笑舉杯邀月姊
為渠聊貸廣寒寒
贈琴妓二首
夢中曾揖蔡文姬焦尾親傳半夜衣莫向詩人彈别鵠
免煩衰泪對君揮
千紙争傳戞玉詞一庭渾卧借書瓻從今有問新知識
徑說江城女項斯
次趙帥喜雪韻
府公憂國雪神知三白呈祥不待祈舊歲新年多樂事
一時分付筆如飛
次魏知元韻三首
客中把酒挹江山更藉詩人為解顔自是交遊十年舊
向来相得立譚間
魏郎日共無喧酒舊學新詩得細論可見高情重離别
又同一舸宿煙村
江城半月從遊樂别去知君剰有詩相望置郵三舍便
幸能時寄慰相思
次姜堯章餞徐南卿韻二首
姜郎未仕不求田倚頼生涯九萬牋稛載珠璣肯分我
北關當有合肥船
風調心期契鑰同誰教社燕辟秋鴻莫年孤陋仍漂泊
可得斯人慰眼中
又次銛朴翁韻四首
僧床正聽曉樓鐘客棹方占上水風喧靜未須岐出處
與渠心事各冥鴻
聞為詩魔掩貝多辭源衮衮倒洪河遥知傳誦日千紙
淇上高唐無善歌
婪酣貴宦鮫綃帳贔屭功名泊浪沙誰似朴翁隨分過
曹溪水煮趙州茶
幾向西湖艤畫橈冰奩儼受衆峰朝即今去鴈將清夢
飛下長橋更短橋
次史髯韻二首
痛憶分題把酒時暑寒誰遣隙駒馳芙蓉風露梅花月
又費騷人幾首詩
已誤西湖鷗鷺約客舟西上更徘徊故人益嘆天涯遠
懷抱何從得好開
又次韻二首
愁為離羣老不禁詩来深得故人心自摩病眼添沈炷
滿紙晶熒翫碎金
向来湖上扶攜醉醉裏清吟雜雨聲此去淮西望京國
詩邊酒處若為情
次韻趙帥蠟梅
窗底閑尋斷續香貼金誰此憩風裳漢姬嬾赴昭陽燕
宫額塗成却覆觴
寄趙帥三首
揚州燈火萬家春誰著詩翁寂寞濱舊臘新年無好況
何須更問紫姑神
銀鈎滿紙墮荆扉樂事如今與願違撫已可憐多病過
憶公深愧食言肥
先生列舘似翹材慣見瓊筵為客開夜夜元宵日寒食
一春儘可厠鄒枚
再次韻趙帥見寄三首
枝撑強趁火城春蹤跡猶煩問水濱更醉南州好紅紫
凝香詩伯是花神
前歡已悔東隅失後約如前敢再違連夜揚州昔年夢
小梅清瘦杏花肥
倏晴驟雨寒猶在約勒羣芳未盡開銷得燕堂千杖鼓
旋看錦纈褁條枚
題杜彦敷山茶
丹艷濃粧媚晏温誰招妃子醉時魂此花信出此君下
那有詩人来叩門
次趙帥韻三首
眼眩如看九色霞女膚側理字棲鴉挽回春事憑詩力
留住風林欲褪花
遊人笑語問朝霞處處相隨攫肉鴉上冡歸来更乘興
醉依柳影藉梨花
詩仙催客共流霞不待高城噪晩鴉好競春光醉良夜
即今庭院已飛花
次韻趙帥寒食四首
瘦島寒郊秪外臣先生俊逸更清新勸耕小出仍寒食
賸辦新詩報答春(是年寒食勸農)
日佩詩囊侍貴臣向人肯作白頭新自今歌酒追隨去
猶有風煙一半春(得詩乃二月望)
散吏容陪漢鼎臣隆隆恩意為誰新重来畫戟凝香地
爛醉瓊枝璧月春(昨夕帥出家姬痛飲)
夜雨勾芒正主臣晴雲暖靄曉来新小軿徑趁遨頭去
共醉郊園爛漫春
次韻趙帥
平山已自勝超然況復鶯花二月天管領鶯花屬仙伯
不應草草賦歸田
十絶句寄趙帥
柳堤隂裏放船開識面人家首屢回莫訝春陽浮大宅
新陪詩伯唱酬来
一片飛花到客襟當時便有惜春心即今歸路慵擡眼
紅影彫疎綠影深
欵陪仙伯燕池亭不但新詩老眼明鼓吹激天飛鳥墮
旌幢點水睡龍驚
金田碧野把杯前飛騎鳴弰簉玳筵五百年来逢此樂
府公今續謫仙絃
豪竹哀絲薦玉觴羽衣仙袂儼分行&KR0755;顔一為東君笑
媚白妖紅不敢芳
醉中記得新翻譜土苴梁州笑石州火急歸来傳好事
為渠一洗世間愁
從公日日醉中歸插鬢長分最好枝舊約何如趁新約
浪言燈夕勝花時
子駿福星方久照漁陽竹馬省相迎他時薤水休重問
市虎晨羊各用情
訟戶無聲日燕閒驅馳風月笑譚間自今玉海添新集
與繼當年大小山
每上平山把酒巵海鴻泉驥滿烏絲風流人物詩書帥
萬字千鍾更屬誰
次韻趙帥五首(趙送牡丹瓊花露見招)
平時花酒費詩催塊坐愁城誰為開六輩妖姬十從事
先生親遣斬關来
前知紅藥飜階處别許金腰一朵開名在金甌花會得
即看飛詔下天来
一昨波光修禊事賓奩俯枕玉奩開重遊鷗鷺應偷眼
定記曾陪杖屨来
紅藥主人修月手渌樽許為故人開肯教客子如王式
一聽驪駒却悔来
南遊可待再書催芍藥酴醾陸續開看自花開到花落
紅蕖時候却歸来
江湖長翁集卷二十
