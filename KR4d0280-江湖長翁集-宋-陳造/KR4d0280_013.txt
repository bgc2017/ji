江湖長翁集卷十三宋陳造撰
七言律詩
次王仲衡尚書韻
着脚功名馬絡頭人生君所幾居州惟公德操朱絃直
映世冰壺白月秋久已短長冥尺寸可須骯髒羡伊優
即今千里謳謠地贏得揮斤五鳳樓
次韻石湖居士晴窗遣興
閶門車馬隠晴雷我亦臨風詠快哉平碧際空煙羃歴
蔫紅照影水縈回園翁門巷初沾絮遊子杯盤欲薦梅
落晚小家還饌客旋篘春瓮取新醅
次韻石湖居士遊虎邱
山靈知我欲巾車岫幌雲扃已祓除竹葆松幢平几席
碧煙紅影認林廬飯分禪供清無敵飲屬詩流興有餘
莫話長安牢石客付渠塵土曳長裾
寄王仲衡尚書
世態翻雲覆雨間令人合眼夢還山生平名義非肝膈
歲晚師門要面顔鷗鷺波寬雖有約鳳凰城近可容閑
留年看試調元手未擬安仁賦拙艱
贈陳簽判(訪陳方關門飲)
熠熠螢光略露荷搖搖杯面漲金波受風正作團欒飲
閉戶深防褦襶過情話想無雲母隔新篇應有雪兒歌
揆予可諱劉郎笑講舌長乾鬢自皤
京口呈張閤學
歸懷未用話南園卧治于今又北門但息兒啼寬上意
小稽霆擊取中原虎頭銳視非無種猘子當觴且勿喧
更恐譚公家世事斷無宣勸定驚魂(時迓北客故云)
色辭他日慰凄凉别去吳山楚水長蟻國槐安消幾夢
鶴歸華表恐千霜安排久饜冷宮飲軟語重登君子堂
所惜將迎無暇日妨人詩律悟濠梁
題成倅小築
主人領客竟成遲閑殺林園此叚竒勝日阿蓮須後乘
即今佳菊尚東籬肯来雪壁題詩處許繼華堂墮幘時
醉後與渠同起舞一庭花影月迷離
皇孫夀詩二首
寶祚煌煌羡帝祺天潢餘潤到孫枝夀星良月占重見
振古熙朝此一時椽筆紀祥芳草頌龍樓開笑正含飴
蘿圖况與乾坤永長款三宫奉玉巵
曾簉蓬莱挹德風日親儒保罄寅恭學窮奥閫包賢聖
人仰英明肖祖宗綵服近天仍樂孺帝觴拜賜更從容
應劉夀語年年事九萬香牋未闕供
酬賈學錄韻并送炭
何人戴目倚錢神更問吾徒拂甑塵醉纈不供詩客眼
弊裘應笑廣文貧坐看十日澠為雨遥想千家桂作薪
貸子曲身當得句地爐分施臘前春
次陳夢錫韻二首
薄雪晶瑩壓屋茅未須桂玉計晨庖已便鹽絮明愁眼
更喜烏鳶得夜巢小聽騷人賦梁苑旋看春意滿東郊
忍寒便擬尋梅去夢想瑶英點舊梢
思君采艾歎如年眼底羇愁只自煎破夢有来驚剥啄
衝泥徑欲跨連錢新篇端復千年計舊集猶須百手傳
早晚聚頭三日語麈邊閑聽有源泉
次韻朱解元雪
掉頭取别未經旬已積胷中幾斛塵密雪忽明銀海夜
端憂空負玉花春筆驅和氣君何健囊致新詩我未貧
勝日兔園當有賦可能客右欠斯人
次韻陳夢錫
手板夤緣替荷鋤從渠爭挾子公書三年已辦青箱蠧
一飽纔分代舍魚煙燼萁爐朝兀兀窗明風霰夜疎疎
獨思把酒看君醉墨汁淋浪點翠裾
約二同年游虎邱
兼旬閉戶耐寒威起視晴空碧四圍黃鳥啼邊忽游子
白龍去後漸單衣年時尚記尋芳約老境仍憐得醉希
紅影幽香虎邱路杖藜携酒莫相違
次韻陳倅趙宰䨇竹
兩君深結此君緣句裏蕭森墮我前筍茁便應欺瑞麥
詩成端合付䨇蓮窗間儷影斜新月風處駢梢褭綠煙
會擬韓公頌連理為渠小輟枕書眠
寄王尚書
一昨家庭拜帝綸熊轓催去不逡廵小遲繡衮昇元輔
復向蓬莱作主人竹馬未迎歡意浹蒲鞭重試教條新
詩賡樂職諸生事筆力誰今斡萬鈞
次韻嚴上舍
待月尚思前度月中天圓璧不留分即今霜氣挾靈籟
如許金波乘壞雲念我吳牛終喘夜憶君冀北忽空羣
(文炳時已就他館)睡魂作魔病作祟猶賴清詩来解紛
次韻朱通判嚴上舍
蜀莊漂泊闔閭城獨向陶朱意氣傾詩寫閑情易為好
雨鏖炎暑欲爭清居同蟻穴晴猶閉歸笑鳩巢老未營
久擬投君渠保社援毫空復可憐生
君家名酒壓吳城肯向時流取次傾篘玉誰今窺正色
班荆渠定賞眞清䨇壺問字寧能許一醉留賓不辦營
莫惜驅車餉元亮須防結韈要王生
再次韻二首
萬手抄詩遍洛城老懷可但向来傾采菱白雪方迭奏
蜚雨曉風相與清價重欲輸和氏璧令嚴誰犯伏波營
即今貂尾那容續更判工夫費此生
子元才望未專城玉面醪敷且細傾寵辱盡捐身外事
醺酣聊樂聖之清分甘亦復憐吾老飲濕終慙不自營
歸去須君傳此法秫田百畝便平生
再次韻後篇戲朱
淙淙雨埶欲沈城衮衮辭源亦對傾闢戸渾疑雲氣近
誦詩如在玉壺清射知猿臂須穿札陳怯魚麗且閉營
只把兩君新句法為歌豐樂詔諸生
似聞新醖敵宜城想對簷花又獨傾别乘工為海鯨吸
廣文當念露蟬清投醪頻遣春浮頰盗印寧無夜闖營
約束長鬚牢閉戸瓮間防有畢先生
苦雨再次前韻(後詩謝許送酒)
席蚓堂鼃豈趙城崩空急雨未休傾青秧可復成堅皂
碧海渠能受濁清田舍望秋猶萬一官曹需禄更征營
寶熏定有回天力即看朝曦指顧生
底用詩名到鳳城未妨醉帽笑欹傾日聞螟臝譏狂率
目送鯤鵬簉紫清譚客有時三不對生涯除酒一無營
鳴鞭走送君能斷小印親封定好生
試院贈三同官(八月十二日)
果飣茶甌意未闌獨慙衰鬢映朱顔聚頭長作三更語
屈指惟餘兩日閑食葉蠶聲行入聽探珠驪頷不應慳
預憐朱墨秋宵永咫尺燈窗斷往還
歸有日喜作
夜燈晨飯棘圍重檻束飛猱鶴在籠敢效騷人悲迫阨
秪防舉子誚冬烘摶風定有莊鵬化得雋從知冀馬空
明日還家壓新酒菊登金蘂拒霜紅
次韻袁提刑勞軍許浦中路風雨
方隅咫尺儼威顔窮谷回春不作難渥澤欲隨金節到
先聲已失鐡衣寒来時敢憚風將雨泊處仍聽浪卷灘
天自與公供壯觀海涵雲物正闌干
次韻常孰感舊
詩囊隨處紀山川古縣繁雄更海邊按節將春廵甲壘
循陔回首記丁年綵衣尚念親三釜芝檢終當歲九遷
移孝為忠賢聖事期公迄反汶陽田
次韻犒士
萬竈連連儼舊屯朝来喜氣襲人溫固知除器須平日
政復投醪亦至恩帝綍函春周壘壁使星回耀照和門
文經武緯君王聖汗簡須公紀治原
次韻回塗打冰欲遵陸
轉頭風日破堅冰未用穿危冒滑行瀚海無波聊整棹
陽春有脚莫論程詩情動處髭頻撚使事閒時酒細傾
馮問逢迎黃髮叟里間驩意為誰生
别趙文卿明府
人品推君第一流論文向我肯綢繆日從紅粉追譚笑
家置青編紀唱酬轉首各乘鳬背去幾時同作鳳城游
臨風莫道書難寄旅鴈飛還是便郵
次韻袁丈知府喜雨
使君今代叚荆州指顧為霖旱不憂比屋便令開笑口
散人亦復掉吟頭封君擅富寧容數義廩賙貧可待求
想閱賀章天更喜津津玉色動凝旒
次韻袁憲雪二首
犯雪回帆歲遽殘自憐雨澁更風慳從遊巳落鄒枚後
著語渠能季孟間夢逐蜚僊凌色界誰因逋客護雲關
獨思快目毗陵曉玉襯金波妥錫山(塗中壯觀如此)
天憐梅蘂怯摧殘善後何妨小作慳一雪應期真望外
三詩說喜想顔間瑶花已兆食四鬴沉炷為通天九關
捲帳盍醻民氣樂蘇臺持酒挹湖山
贈趙步帥
出處升沉轉首非無端顛倒念分違瘦羊博士尚骨立
白馬將軍今肉飛共仰鈎陳明帝極少須尺箠下金微
為公草罷平羌檄徑指淮鄉舊釣磯
壯觀亭為真州作
頻年入夢此躋攀驟覺平時氣象還吳客到應忘月觀
淮鄉勝不數平山飛檐曲檻霄霏處疊嶂横江几席間
見說能詩好賓主風雷落筆每乘閑
次韻吳江陳學長送行二首
詩人六十合恩袍平日周庠重譽髦舊學堪重漢儒席
新文欲僕楚人騷等觀得喪心無累飽閱豪英眼更高
聞道青箱富嘉頌詔音早晩召王褒
白首詩書未亢宗還紆墨綬揖王公玉堂金馬拌身外
法護僧彌且眼中自詭噓枯醻雅志肯從束濕就竒功
垂虹高士知心客定信襟期出處同
次韻張丞月試士人
居有齋庖教有官諸生肯復計安閑充庭數貢知非遠
造物于人本不慳思苦得無金注拙眼明終眩錦花斑
自憐慣秉雌黃筆案牘如今拄屋山
次韻答張丞
顧省辭華分槁乾簿書堆裏作麄官客懷止飲仍多病
海氣乘秋早戒寒好語相濡真禁臠不才持答欠琅玕
從今惡況能排遣日課君詩一再觀
次韻張丞二首
夫君腹笥盡竒謀每叩談鋒聽不休誦賦久嗟無此作
薦賢端合拔其尤小遲榮路觀掀趠聊為同寮蓋謬悠
政恐諸公有推挽平時果藝仰由求
槁梧閑據自沈吟投老真成負此心酒沃渴鯨悲事往
官隨跛鼈笑吾今進為終愧周人朴歸去曾無陸子金
尚賴君詩慰牢落時清聾聵發純音
再次韻二首
銅墨才為一飽謀還因跋疐賦休休南州習俗難馴擾
北客迂疎易悔尤世味辰星今落落歸心風旆正悠悠
知非況自五十九為問衰翁底更求
自揖高人擁鼻吟湖濱詩酒便論心天教聯綬同民社
日許挑燈訂古今刺眼未妨飜著韈躍爐寧問不祥金
簡編自有千年計遲子追還正始音
次韻周秀才
暇日枝笻對搖落衰年悲感為誰多政疎里俗有囁呫
身遠貴遊無孰何耐病阻陪吹帽醉祛愁聊復擊罇歌
詩来起我湖海興夢逐狎鷗分白波
正覺寺
細穿詰曲上高寒一鷲青冥杳靄間欄楯欹浮滄海影
東南重見紫金山方壺入眼鯨堪跨璧月依人桂易攀
聞說老禪佳寢飯一生無夢落塵寰
次韻張丞
邦人邑吏總堪憐茶供爐熏共籲天占雨幾孤霞粲曉
望霓何啻日為年翻黃已熟村村麥平渌行看處處田
擬倩龍公作霖手更煩終惠息頭燃(諺云朝霞不出門近頻有此亦復不)
(驗故云)
次韻任解元喜雨二首
寄語今年主雨神當知小雨未康屯人心正切霶𩃱望
農事深愁晼晚春朽壤舊嘗封蟻穴停雲空復疊魚鱗
鯫生宿蘊天人學無計王前拜手陳(俗謂魚鱗天必雨)
跪奉爐香幸見憐人言匹庶可回天及今一覩盆傾埶
滿意重占斗覆年僅息黃塵昏永晝幾時翠羽冒中田
此心安得頑如石水旱豐凶付偶然
次韻陳秀才二首(其父在獄有詩哀鳴為弛其禁作此答之)
吏治因循俗巳疵可無柱後濟寬慈顧慙德化一何取
敢意古人三不欺剔蠧方圖洗熏染放麑端復惎衰遲
成君今叚莱衣笑莫更風前賦百罹
七字開緘粲陸離元非劒氣爥圜扉夜光信出老蚌殼
錦叚遽分鄰女機庭賦繼今行北闕市娼過眼忽南威
蜚騰可但榮親計我亦他年得儁歸
元日
爆竹聲中雜笑呼斗杓插海寺鐘初椒觴帶夢隨小飲
桃板得詩仍自書愒日晚塗知内訟占風吉卜定非虚
新年舊管新收累大府隆寬儻貸予
次韻張丞(是日忽晴)
縣人燈夕舊嘗看夜敞窗扉曉不關勝賞繼應追俗尚
晴暉巧與破天慳招邀便擬日復日容易遽吟山上山
更乞紫姑豐樂語為添喜色到顔間(張計為越行)
再次韻
長日官曹迄未閑佳辰一笑頗相關萬情同樂那容失
四者来并每坐慳歌酒恐孤燈市月煙霏猶曀海門山
龍公可復會事發汛掃隂霾彈指間
再次韻(末燈夕張丞送詩再往返矣十四日丞飲借三妓遣往)
好時好節工惱客投老祗思深閉關鶴膝痛醫終是病
蛾眉公奪豈容慳浩歌已減落梅曲苦思更妨頹醉山
冷語陋姝何所似貧家矮屋劣成間
十四夜丞和章来復次韻(是夕隂無月)
衰年寢食僧齋似甚欲持杯解入關桂魄元非月蛾靳
韮葅終笑庾郎慳不成小醉穿燈市又作相逢嘲飯山
思澁徒貽山婦怪羡渠飛雉落黃間
十六夜張丞有詩次韻
燈夕勝遊皆遻意可無謌酒答豐年雲藏玉斧重修月
樂奏壺&KR0726;小隠天鴈陣低空危欲墮龍公驅雨未成眠
惟應鐡鎻銀花句落紙明朝萬口傳
張丞再有詩次韻
仰高排奡玩清圓學力卑摧舊判年後進或夸金擲地
前修猶是斗横天晚規省語安衰病暇復分題攪醉眠
秪有君詩追古作未忘緗素遣兒傳
再次張丞韻(十六日作假風狂雨横無聊就枕復作)
龍職隂晴肯轉圜寒侵春事倍常年彌旬稔聽盆翻雨
一室何殊甕裏天多病可堪嚴酒戒高舂未憗枕書眠
忘憂蠲忿疑無策小草論功亦浪傳
次韻王簽判
奥學聞君不近名聲華猶是壓時英詩篇向我肯揮掃
句法驚人渾老成未厭泛蓮依衞幕只今薦鶚達周京
明朝置酒當投轄萬斛洪源看倒傾
次韻自序
丁年拾芥視功名可但紉蘭茹落英深愧官曹無所補
向来志願幾餘成分營伏臘耕淮壤久絶音郵到帝京
尚有好賢餘習在老懷端合向君傾
次韻戰艦
下瀨千艘舊擅名漢家虓將况飛英呼韓欵渭人胥後
小耿平齊事竟成擊楫定無違廟筭覆盂端有奠神京
聖君動静天人合持滿何妨亦定傾
次韻招飯不赴
吏能儒業實慙名晚喜論交蓋代英千里久勞魂夢往
一歡猶阻咄嗟成粲花論勝違頻聽擊鉢詩工况莫京
别後槱溪縈望眼此心川水漫東傾
即事
江漾晨光入縣門樓斜晩影到漁村海聲不為無風静
山色居常帶霧昏問俗即今防愒日来時撫事錯銷魂
浮生寄寓君恩重未覺天涯異故園
勞農淨居贈皎啓二僧
勞農今喜復南轅夾道扶擕亦笑諠縣尹庶幾無疾病
山人迎送耐頻煩芼葱湯餅聊堪飽出瓮春醪半帶渾
惟有為民真實意異時陳迹付公言
題林監税漁鄉小樓
半是蜚軒半是樓主人雅趣寄滄州晨霞莫靄紛濃淡
越舶番檣閱去留徙倚想君舒醉眼從容須我掉吟頭
病来止酒便高卧幾夢煙波沒白鷗
九日登樓(海上重陽率多風雨邑寄罷飲作)
縣曹逢節猶忙迫隂雨乘秋每接連九日歡娛異前日
幾年晴霽有今年湖山入座褰珠箔萸菊挼香薦玉船
帽委西風判一醉故人應未笑華顛
鑑湖道中
風煙佳處放歸橈吟坐篷窗首屢搔萬壑千巖争獻狀
三江九堰自忘勞尚多菡蓞張秋錦少待蟾蜍印夜濤
繚碧森青誰子宅未容載酒訪清高
言懷二首
此身與世分相違可是平生不見幾知己方占白雞夢
寸心已傍碧山飛周旋觴詠須三益斟酌行藏欠一歸
甓社湖西隠君子為翁應掃釣魚磯
自是三生賀季真亟應收拾水雲身蜚鳬吏隠聊同俗
飯犢生涯且耐貧林壑風煙當未憗利名韁鎻聽横陳
世間静者猶張邴老境婆娑定笑人
贈陳居士(居士不娶居林氏樓與一神童處教而成)
昏宦冥冥墮急流羡君高謝此籠囚能詩似是林和靖
博古寧慙許散愁上藥化金纔頃刻虚舟觸物信沉浮
何時我亦休官去對卧元龍百尺樓
次諸公韻(歸高郵張守即日招飲次韻謝之)
回首舟飡野店棲何殊子美詠青泥朅来賢將先回眄
徑上詩壇許命題舉白爛陪山簡醉凝香到有武陵迷
異時過計今方悔曾慮談間彼子西
對雪小吟次前韻(時使君留嚴文炳偕師文飲)
翻鴉啅鵲瞑争棲舞絮郊原雪冰泥已綴瓏璁分檜栢
併揚光彩賁欀題撚鬚句好無前勇索酒人歸有後迷
客子鬢毛今愧此忍寒挾策市橋西
再次韻謝張守得新居
得巢歸翼愜卑棲尚卷風茅落凍泥病樹緣階旋培植
舊書堆案細籖題地非新野聊龍卧人似東屯賸客迷
身世只今供冷笑百川東注月行西
再次韻呈張守
烏衣雛燕正依棲又見南風逓赤泥宣室殊恩子夜對
天章清問御書題可無上藥蠲民瘼有待司南覺世迷
好在論功繼臯益毋庸問管凟曾西
再次韻
朋舊攜持過陋棲炊香瀹雪鱠拖泥酒澆礧磈聊娛老
詩愬酸寒最切題種秫集功今有約對棋銷日不嫌迷
千奴别去平安否時欲拏舟甓社西
聞盱眙北使信感事再次韻
漠北陰山合故棲函關底限一丸泥幄中已辦吞青海
甲外寧惟馘白題犂老上庭煩指顧笞中行背問顛迷
提封舊物渠須計一候鞮汗更向西
雪晴再次韻
璇穹瑩澈晴風後曉日初融陌路泥老檜蒼筠潛動色
迎春送臘好分題藏春僧閤心曾戀闖海山亭夢到迷
回首桑隂三宿舊鄮城東去虎存西
對客再次韻
客来一笑同鄉味便粉秋菰雪藕泥糟浥子薑仍舊法
籠緘乾笋儼新題白魚紫蠏空濡沫窘兔驚麋想碭迷
自揣臞儒合蔬糲放麑終恐愧巴西
述懷再次韻
高車駟馬笑雞棲亦笑餔糟與汨泥魯酒得間聊復飲
晉輿投老偶然題春冰自水收新悟雨矢無鄉悔舊迷
尚有平生山水癖未妨遊戲向京西
江湖長翁集卷十三
