江湖長翁集卷十二宋陳造撰
七言律詩
赭圻
朱旗僅奏蜀川功咫尺中原未向風禮接謝安猶故舊
心知越石是英雄生前逆氣無宗國身後餘殃有狡童
忍對青山話遺臭人生過鳥抹秋空
門題
自笑冠裳裹沐猴只今江海信虚舟斷無貝闕珠宫夢
好在黃鷄紫蠏秋詩外盡為閑日月人間分占素公侯
政須鷗鷺供青眼未厭山林映白頭
飲客
暑氣憑秋已自消可能枯策伴良宵試開玉友招詩客
共吸金波對舞腰人近笙歌堪耐老天非風月定無聊
簿書正使無閑暇卜夜時須慰寂寥
次丁嘉會韻二首(其弟嘉正亦在)
倦駐頻題醉後襟離羣自歎闕知音卜鄰未暇論前約
著語聊須慰此心小挽歸軒清夜飲憶嘗對臥白頭吟
中年畏别猶輕别添我霜毛又幾尋
塵裏清風忽滿襟詩成正始識遺音才輕餘子今文舉
氣壓諸豪復季心棋罷蠟燈銜燼暗酒闌庭樹挾霜吟
百年衮衮須今夕歲晚鷗盟要重尋
再用韻寄丁知縣三首
旗亭風月小披襟慰我東歸聽足音潮水去來當有信
岫雲出入自無心酒杯乘興從妨夢詩律緣愁久廢吟
明日揚舲回白首煙横北固櫂千尋
南樓酌酒未分襟啅鵲啼烏亦好音晴日倒紅生笑頰
煙梧搖淥漲杯心可堪歲月供行色盡把江山博醉吟
不繼蕪湖畱十日焦峯浮玉恣幽尋(丁為蕪湖簿畱予必以十日為約)
别時把酒欲霑襟楚翼吳鱗要嗣音撞玉饜聽辭客語
斷金深得故人心對床風雨終前約滿眼湖山念獨吟
何日水雲淮上宅草荒三徑肯深尋
念衰
心意彫殘底自娛每臨清鏡笑頭顱詩從多病難為好
官過中年劣勝無急景驅秋著髭鬢歸鴻銜夢下江湖
更應載酒高陽伴誤輟歌呼話故吾
閑適二首
人間火烈更風蜚笑殺幽人詠檜枝貪赴敵場爭腐鼠
寧知造物玩癡兒百年擾擾玄駒聚萬化悠悠野馬馳
老子床頭但周易尚容隠几耐支離
丁年故紙枉埋頭老去時名底用求得句蓋嘗身被謗
屏書姑免眼為仇關門工作槖駞坐閱世已冥鵬鷃遊
槁木山麋真適適從來里舍議家邱
九日畱交代
歸軒小駐莫怱怱佳節胡宜客路中巳締金蘭千載契
政思萸菊一樽同磕山煙薄秋容瘦槐衮簾疎晚照紅
此興向君殊不淺要看醉帽受西風
次韻蘇監倉二首(時蘇兼主邑學)
交朋又得一相如高掩虞郎行祕書妙論析微驚我倒
諸生到眼可人無一官幸此分鄰燭五字渠能攬虎鬚
快讀清篇病如掃北軒風竹對森疎
長日奔馳傳置如久妨著論與抄書逢人爭席有時有
疥壁畱詩無處無禦寇未辭躬楚製論文常憶攬桓鬚
扁舟再有東游便肯向朋從自作疎
再次前韻二首
未說高文錦不如談間已勝十年書是中我亦潛心久
作者君今舉世無應俗不堪塵眯目論交政復棘如鬚
獨憐兒戲心猶在更向詩筒較戚疎
倉官尉職賤誰如終歲區區奉簡書勝日偷閑須著便
青山有約定來無著書聊閣如椽筆疾惡休張磔蝟鬚
好袖新瓢五峯路碧淙清樾伴蕭疎
縣圃酴醾
北園紅紫巳蜚塵始放幽亭爛漫春疊翠影低珠幰重
洗粧人倦玉容真薔薇清露疑分派茉莉評香且外臣
領略濃芳須好語即令袖手恐花嗔
賞酴醾病不赴
不得花前共一樽蕭齋藥裹自相親閑追水佩風裳夢
空負雲階月地春縹緲瑤英霧為幄敷腴玉面酒生鱗
蜚觴刻燭輸公等定指芳條笑惡賓
次陳宰韻
觥籌交錯舞僛僛曉色侵窗客未知便整醉䰟乘款叚
尚餘吟興屬酴醾還家擬趁寶瓔珞喚客重乾金屈巵
著意風煙與調護免教花意恨歸遲
徐陶會
松底軒窗卸虎韉竹簾閑褭石爐煙山間風日小春後
會裏杯盤長至前蟻子醪敷能及客彈圓侯栗不論錢
巖棲野嘯平生意失脚塵埃雪滿顚
即事
泛蟻醪敷且命斟中年節物自關心風前千柳競春態
煙際一鳩啼晏隂急景絶憐添鬢雪芳辰猶阻盍朋簪
年時醉藉梨花地回首鷗盟可得尋
縣西
一徑斜穿犖确行身閑尤覺馬蹄輕坡頭嘉樹千幢立
煙際長江匹練横茶鼓適敲靈鷲院夕陽欲壓赭圻城
一春簿領沈迷裏野鳥山花眼最明
上峩橋早行
一從箠楚替陳編漸慣山行野店眠白㲲風霜鷄唱後
黃塵岐路馬蹄前光隂付我千莖雪伏臘何時二頃田
寄語淮鄉隱君子浪言梅福是神仙
寄幼度主簿
辭家暑雨濺紅蕖轉首蕎花巳雪如歲月秖隨流水逝
笑談陡與故人疎簡書我正罷長道歸棹君行指舊居
他日霜風吹夢破空從旅鴈覓來書
和張秀才
山川向晚點塵無忽訝篩瓊屑玉鋪巧與梅花爭便旋
試將姑射比肌膚破寒春酒何曾釅薦筯窮鳩不料臞
陵藉東君從作意未妨芽甲暗昭蘇
雪晴再用韻
龍爥飛空雪漸無光搖窮巷麗金鋪妓樓遽喜春生座
席戶渾驚粟在膚剡水不須乘興去飯山猶是作詩臞
自憐白髮疎慵客擁被高舂夢未蘇
次韻早春
良辰邀醉得錢無雪後郊原翠欲鋪無力晚風搖柳線
有情新日養花膚尋芳擬貸愁邊意照水還驚病後臞
春到秖思為圃樂賸移杞菊種鷄蘇
次韻張秀才雪
可是春皇吝物華羣仙剪水作竒葩壺中天地渾糜玉
風處園林盡勒花宿火煖寒聊榾柮夜光落手忽驚嗟
忍飢遽擬搜詩謝何異空腸更飲茶
用前韻酬雪霽
東風吹暖擅年華不放江雲颺素葩嫩碧忽看搖水面
暗香巳復辨梅花塵埃憐我褐之父名德思君畱子嗟
沈辱清詩祛滯思真成酒病薦真茶
寄丁主簿
江邊聚首偶經旬自挽園蔬拂甑塵老檜根株官舍古
凉蟬風露賊曹貧斑騅去後情無那紫燕飛還句更新
一舸東浮待秋老菊花蘆葉定畱賓
寄林子長教授
芹堂風景幾經過匝坐紅蕖倚綠荷下筯慣嘗雲子味
開樽仍費雪兒歌官移催我離羣去夢境思君樂事多
鴈足寄詩情未薄却慙屬和付羊何
楊家會小坐
斷蜺收盡有雲屯月映蒼茫山斂昏白露素空猶暑意
碧林危葉巳秋痕鳥烏定為何人樂絡緯惟能竟夕喧
老閱流光易悽惋惜無佳客共清樽
七夕
龍旌鳳扇一相迎知費青禽幾寄聲天上經年纔舊約
人間轉盻便深更凉河只向樽前落微月偏來酒面明
後夜玉琴彈别鶴獨應乾鵲夢魂驚
復程平叔
早歲雄文手自編偶同聞喜聽鈞天漫為官去吾何取
肯寄詩來子定賢潘岳自憐頭易白士安况苦病相纏
羡君身健須如漆萬里亨衢穩著鞭
汪叔量白酒
妙訣何年受異人釀成珍齊秖逡巡端憂肯念霜髯客
取醉時分玉色春篘處想如君德厚飲來渾類我詩醇
借書問字渠須許走馬鳴鞭莫厭頻
寄鄉中親舊
攜書憶上上江船撚指官曹欲二年白傅病多空自歎
老坡仙去却虚傳人生脩短庸非命我判浮休不問天
來歲過君定驚笑尚堪詩酒與周旋(鄉中有傳僕物故者)
隱靜簡堂老贈籐杖
兩枝籐杖各過頭一贈詩翁一自畱借力崎嶇知意厚
分岐喧靜果誰優拄歸山路煙嵐好横向禪堂魔魅愁
償盡阿師行脚債不妨分我老滄洲
次韻楊樞視圩遊隱静
勸相江糜畚鍤忙却回小隊訪山房松風不約爐煙直
晝晷潛隨僧話長政外輟閑知有味區中得醉浪名鄉
銅丸好句長哦罷坐聽驚猿墮莽蒼
次韻楊樞喜雨
神護天關色正莊挽回帝眷一絲香人間雨信先鳴鸛
仙界雷翁叱臥羊剡剡青秧迷迥野浮浮白水澑方塘
豐年信出為霖手懇悃憂民意叵忘
病中書懷二首
少日清孤效樂天諫書未落世間傳曾圓八節灘頭夢
重了三生石上緣雪竹霜林便老境蒲團禪板付臞仙
詩篇把玩真聊爾古井無波敢自賢
促促浮生忽二毛安心有法賴禪逃夢知二䜿今相避
仇問三彭底許饕世路從今蝸兩角燈窗姑置兔千毫
破顔細點功名錄秖許淵明酒處高
次韻元卿二首
君自才高與世疎我頑能使此溪愚醫師久巳肱三折
賦客枵然屋四隅莫道十年同好惡相過一笑間憂虞
胸中圭角今餘幾詩膽由來巳破觚
笑攜佳句又衝寒政用消憂觴詠間酒賤粗能畱子醉
食貧未暇慘予顏搜詩杜老方須藥強項蕭生且抱關
舊約偶耕猶念否霜林雪竹正斕斑
次韻劉宰
傾蓋回舟一再逢向來淮左又江東自驚歲鑰催衰白
况說京塵踏軟紅吏役吾方百寮底詩工君更古人中
挽畱重試傳杯手得醉歌呼興未窮
夏夜飲客
矻矻官曹興易窮得閑何惜一樽同傍愁邊到無惡客
從竹間來皆好風勝日詩狂輸酒聖轉頭渭北復江東
雕鞍未作扶攜去更放蘭缸子夜紅
贈趙監嶽
才俊如君士論推下交從昔最知歸談間八面無餘敵
酒處千金不當揮方辦西湖陪語笑預愁南浦訴分違
只今又捧江西檄連夜驚魂夢打磯
行都
露冷河傾斗柄低望仙橋外獨歸時風梳御柳娟娟靜
月度觚稜故故遲幾處清歌畱客醉誰家長笛倚樓吹
太平喜樂朝仍暮帝力何曾爾輩知
春晚郊外
輕雲閣雨不成飛稍喜行軒貸夾衣帝里園林春欲老
人家簾幕燕初歸滄灣潮應沙痕瘦碧隴煙生麥浪肥
眼底湖山聊著句那憂樂事與心違
託人賣馬二首
伴我山城慣嶮巇長因馬健感吾衰三年粗了癡兒事
併日猶嗟竈婦炊會見千金市龍種可能一笑換蛾眉
還家劣有枯籐在神駕尻輪得自欺
閑人徐步覺優游馬似羞貧意不畱久厭短衣隨射虎
更憐匣劍佩耕牛楚山好處聊䨇屩淮水生時辦一舟
如子長才當柄用佇看干旆擁鳴騶
次韻王知軍雪
雪神濡物不遺時嗣歲懸知羡帝祺沙界積蘇煩阿母
天仙剪水倩風姨郢城曲好無前調梁苑賓來有後期
未辦壺天陪一笑夜深空歛索詩眉(壺天盱眙齋)
次韻汪解元
萬里亨衢子舊期故人畱眼看蜚馳低回尚作風黧面
遇合何妨物在頥落筆每驚風雨駛探囊或恐鬼神悲
禹門合有龍頭信小待桃花浪暖時(汪免解赴省)
次韻王知軍夜坐有懷
夢想天兵下不其壯心搖蕩受風枝攝衣試作聽鷄舞
窮我庸非造物兒腰下誰懸蘇子印城中人笑董生帷
西來江左夷吾在小敵纔堪劍首吹
次沈倅韻呈王漕
王家流慶水傾東不獨烏衣紀數公天畀臧孫當有後
人遲汲直未居中鳳巢衮衮九文羽鵬路搖搖萬里風
隔坐從今幾雲母定知周魯各元功
次韻王漕起秀亭
夢躡常山萬仞巔寶符千載尚依然烏孫有底梟憑夜
赤子能忘蟻就羶正朔會須還禹服登臨聊復對吳天
明年重放危亭目萬旅公方北首燕(王公每譚恢復計甚銳)
次韻趙教授(辛丑大旱農枵腹可念歌酒市諠譁自如趙有詩次其韻)
爭米何心問斗城聚蚊底許太狂生未遑餼粟如子罕
謾復公言付阿平緩我愁腸千縷結羡君筆力萬鈞輕
(闕)頌却用詩情寫物情
再用韻
攜孥西壘復東城觸處千愁百恨生如許堯民艱粒食
未應漢法廢常平愛君長策三農重泥古迂儒一芥輕
會略文移倒陳廪一時骨肉慰皇情
再次韻贈郭高叔
知君詩價舊連城不作渠儂苦瘦生血指有人慙妙斵
空弮如我(闕)平珠同魚目曾非匹鼓過雷門定見輕
久巳傳抄呼阿買(闕)可復置閑情
寄陳居仁二首(得居仁書說來闕作此寄之)
鵲語晨簷燈夜花䨇魚隨客到寒家交情從昔金可斷
别夢即今天一涯風雨對床他日意雪霜欺鬢與時加
閱人半世花開謝更覺松筠耐歲華
尚記誅茅柳外隄水光搖霧潤窗扉桑間曾是僧三宿
海上能忘鶴一歸野店樽罍醅脚釅比鄰鷄鶩稿頭肥
開顔一醉平生事更向行藏計是非
次韻郭教授雪二首
皇心憂喜與民同(闕)憐歲不豐瑤檢何時下仙界
瑞花一昔覆寰中和聲巳自消疵癘陳廪從知飽困窮
今世臯䕫活國手信知人職代天工
詩力駸駸雅頌同人言平處逼熙豐清篇自昔傳平水
妙曲何人和郢中頗怪鯨牙須手攬懸知鼠技笑吾窮
衰慵合袖推敲手且可㫄觀斵鼻工
次王帥韻後詩呈葉教授
業履冰壺器鏌邪元戎韜略况儒家功名自昔須横草
南北于今賴灌瓜村墅稻田黃罷亞塞垣榆樹老丫义
為公著意收詩藁傳與中都萬口誇
功名回首負年華梨棗諸雛未克家老計生涯須下澤
才非世用但匏瓜為儒僅博肱三折謀食寧羞手一义
青眼故人猶念此肯持巴唱向人誇
次王帥韻(九日楚州燕帥出詩即席次韻)
使君觴客及公榮慰我他時渴德深巳為穆生重設醴
更聞正始嗣遺音打圍紅袖畱連舞論檻黃花取次簪
恰似雄邊臺上醉回頭歲月歎侵尋(雄邊高郵臺守舊所臨)
書劉元之教授劄子後
碧酒清歌興未央挽畱行色為風光小人政自屬饜足
老子工於作樂妨舞雪放閑愁踏月夢雲驚散冷禁霜
明朝一寄相思字旅鴈無情亦斷腸
立春前一夕雪二首
天仙幾夜集瑤臺剪水節瓊不受催直遣瑞花將臘去
盡驅和氣與春回坐窗客有吟飛絮對酒人應唱落梅
雪與相如俱末至可能草賦壓鄒枚
雪龍侵夜正銜枚破曉郊原玉作堆雲葉攀翻徒自舞
瑶花頃刻為誰開土膏巳遽宜農事綵勝何妨映酒杯
幻作冰壺天一噱夢回品物各春臺
餞趙伯衛趙有詩次其韻
雪後垂楊裊綠絲郵亭折贈訴違離明朝月地嗟分影
勝日風流此一時白閤論詩成夢境清湖載酒有心期
樽前擬倩如椽筆細與邦人寫去思
贈仲國美(前年春國美亦留夜飲云)
三閱春光一建瓴依然歸棹泊危亭烏迎客子各頭白
柳學故人俱眼青曾是縱譚僵婢僕又成豪飲臥罍瓶
明朝小話前溪别分付溪風管醉醒
次韻彭景貺
紫燕穿簾若有求為人端作置書郵詩翁别後猶能酒
妄尉歸來亦未侯江閤香溫畱語笑花樓月好記從游
即今滿眼悲凉意投老寧禁此叚愁
贈課會諸公
歲月翩翩驥受檛妙年雲路不應賒手中白羽真穿葉
門外蒼槐又著花丹竈功成須換骨天河波淺待乘槎
鴈行看即青冥上却笑臞儒兩鬢華
再次韻答陳居仁二首
籬菊擎霜又著花插花猶記醉君家兩州札翰雖頻寄
一笑班荆迄未涯酒處賦成千載計床頭易熟數年加
珠璣屬我元無踵坐想揮毫寫物華
丁年也辦刺天蜚幾夢西垣與北扉未簉時英書汗簡
巳煩溪友寄當歸桑榆境界寧辭冷芹藻杯盤可得肥
說似故人應絶倒衰顔五十盍知非
題殖軒
窗戶青紅斷手初桃蹊竹徑類僧居日陪騷客揮椽筆
時著班衣奉板輿領會能忘一樽酒窮通擬付十年書
仍聞布榖催春事一雨朝來溜決渠
賀二石登科
捷音西下亟蜚星二雋辭鋒舊莫京桂樹前宵減清影
棣華同日擅香名謝家蘭玉真門戶蘇氏文章亦弟兄
此去提衡霄漢上鵬摶鯤運更論程
次韻何符山人二首(久雨而晴故有後章)
門下軒裳不轉頭何人皮底著陽秋獨煩客子衝泥屐
屢到衰翁聽雨樓從昔詩聲追正始即今賓友驗宣州
清篇快讀彊人意未覺京塵厭薄游
曉看明璣下網絲物華俱屬喜晴詩一詞不措重呈拙
七字鼎來當更奇喜鵲啅人真作意蝸牛屏迹似知時
湖山好處長謠去擬赴蘇堤勝日期
同高叔不愚如晦飲再次韻二首
詩老掀髯吟掉頭紅粧間坐眼波秋快傾良夕如澠酒
宛是當時鎻燕樓(樓乃舊名倡居)想有疎簾窺白下可無急鼓
衮伊州憑君更挽劉師命寬破三年爛漫游
珠簾深裏按金絲幻出揚州杜牧詩共引玻璃扶窈窕
更煩側理寫瓌奇一懽有約能如願四者求幷每後時
却念少陵從鄭老得錢沽酒話襟期
題潘德久竹居
竹裏幽棲不掩關解將應俗等居山風流彭澤羲黃上
詩力蘇州季孟間官縛猶存紫公服客來肯靳玉絛環
雪兒小直珠千斛可但疎簾見一斑
次韻張直閤避暑
紅橊照眼笋穿階峭閤登臨快此來淨境祛煩仍客共
醉鄉逃暑更書催庭隂碎喜風頭動虹影明看雨脚回
萬事屏除詩債迫此心抖擻未容灰
次前韻謝胡運屬二首
耐暑初宵露白頭詩來分我一襟秋露飛瓊滴漙蒼竹
月漾金波冰小樓政用桐君絃白雪便煩從事到青州
此懷未滿須牋與更為狂生賦遠游
爐煙褭褭上晴絲伴閱長須送似詩眼着昏花予巳老
句鏘哀玉子能奇隨人趨步庸非俗取意粧梳自入時
大手只宜臺閤裏不應猶話鹿門期
早步湖上
忽忽京塵漬客衣正須軒曠一伸眉獨行初日葱蘢處
不待游人雜遝時魚樂暗搖亭樹影風輕閑弄水雲姿
因循又耐簫歌聒早晩湖山細入詩
次韻章守移學
千柱崇成儼舊規小勞移築未為非諸儒受業三熏沐
賢守收功一指揮蕆事此時爭拭目決科它日看增輝
問玄亦復侯芭事可但經生識指歸
次趙解元韻
養病年來嬾著書逢人掉臂睨迂儒愁邊好客從天下
譚處清風起座隅愧我多言終不近似君知巳未應無
酸鹹嗜好雖殊禀政恐渠儂誚太愚
再次韻
興劉止用一編書萬軸垂籖或腐儒表表君今超北學
多多我巳悔東隅聲華看續諸公後爾雅深知一筆無
縮手袖間真老矣灌園蓄㹀了朱愚
再次韻呈章守
吾儒交賀得宗師片善盱衡置百非小駐鋒車宣室召
時觀譚麈頖宫揮詩壇已許分餘論鄰燭何曾靳寸輝
此意急須牋阿衮不因魚稻久忘歸
次韻章守獵
身著邦君小隊中縱觀虎將萬旗紅目光注射鷹窺草
電影騰凌馬弄風忽有清詩驚破竹更憐蜚翼墮抨弓
南歸又苦車中婦夢憶分鮮一醉同
飲殖軒
病骨今朝覺倍輕雲天昨夜巳全晴爛遊花木欣榮處
賸喜風煙指顧生春草池塘頻入夢夜窗燈火會尋盟
悵然又與禽魚别波影沈隄晩照明
趙使君淮春樓落成二首
五鳳規橅到眼中摘星奇觀欲爭雄客乘雲氣遊三島
人聽歌聲指半空便擬瑤杯酌銀漢何妨醉面受天風
胡床不盡登臨興未覺邦君後庾公
步帳高牙置下方華筵雲影入風裳西山爽氣珠簾外
北海芳罇錦瑟傍賓主前聞無勝事簪鈿明日賸餘香
一天和氣誰拘檢付與邦人作醉鄉
贈趙秀才一首
平生心事釣漁舟邂逅青衫映白頭肯為功名戲雕虎
不留顏面對沙鷗露漙青蓋高荷曉風約黃陂小麥秋
入眼斜川歸趣好此身何處不莵裘
寄興化葉明府進卿二首
奥學居瞻數仞堂業文自笑及肩墻平時江月工分影
勝日篝燈約對床身世我方憐枘鑿風期君肯遽參商
相忘兩舍雖匏繋當有詩筒訪士鄉
一昨連甍較詐狙缿筩合鬭未良圖君來嚬笑民之法
政絶鋒鋩古與徒俗變身如游建德時清人不畏萑苻
自公日有詩書樂大府仍無急急符
贈曹秀才二首(生杭人方免解赴省)
不復林逋起九京空留詩卷逼人清如君况自鬼神助
擲地應聞金玉聲敗履人今笑東郭奔蜂我亦愧南榮
三千奏牘真餘事側耳齊廷待一鳴
抖擻胷襟一不優迂臨惟子肯綢繆訪書笠澤心摧落
苟祿吳門路阻脩老去欲追三徑約客來當辦一錢留
它年水北山南計更挈詩瓢就我不
次林計議喜雪韻
雪縞長空紵帶翻數知冬意未闌殘歲功告瑞須三白
客子憑高耐一寒拍塞閑郊瑤圃闊晶熒危堞玉龍蟠
歸來凍坐追清賞重把君詩剪燭看
次韻朱秀才二首
蕭齋愁興倩誰寬籠鶴昂霄顧羽翰自昔詩深知武諤
肯辭雨濕過蘇端心期落落空軒豁世事悠悠拙控摶
正枕誦君悲壯語夢隨飛將躡鞮汗
儒冠林立更鴻生經倚菑畬道可耕便合摘髭書桂籍
未須擁鼻避時名似聞眕夢成三耳會見驚人取一鳴
講易露門誰第一佇君重席振家聲
次韻石湖居士見梅
東風猶是玉為塵靜女冰肌小帶皴尚壓芳華擅春事
枉當窮臘議花神仙姿絶俗遺羣妬鼎實收功看一新
疎影暗香吾袖手且容詩伯繼黃陳
虎邱
長日蕭齋類蠧魚出門春事半銷除快舒中散飛鴻眼
穩憩文公臥虎廬塵外風光詩筆底竹梢禪榻茗甌餘
歸塗定有行人問底許空青潤客裾
江湖長翁集卷十二
