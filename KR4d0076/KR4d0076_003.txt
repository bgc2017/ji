東坡全集卷三宋蘇軾撰
詩七十六首
泗州僧伽塔
我昔南行舟繫汴逆風三日沙吹面舟人共勸禱靈塔
香火未收旗脚轉回頭頃刻失長橋却到龜山未朝飯
至人無心何厚薄我自懷私欣所便耕田欲雨刈欲晴
去得順風來者怨若使人人禱輒遂造物應須日千變
我今身世兩悠悠去無所逐來無戀得行固願留不惡
每到有求神亦倦退之舊云三百尺澄觀所營今已換
不嫌俗士汙丹梯一看雲山遶淮旬
龜山
我生飄蕩去何求再過龜山歲五周身行萬里半天下
僧卧一庵初白頭地隔中原勞北望潮連滄海欲東遊
元嘉舊事無人記故壘摧頽今在不(宋文帝遣將拒魏太武築城此山)
發洪澤中塗遇大風復還
風浪忽如此吾行欲安歸掛帆却西邁此計未為非洪
澤三十里安流去如飛居民見我還勞問亦依依㩦酒
就船賣此意厚莫違醒來夜已半岸木聲向微明日淮
隂市白魚能許肥我行無南北適意乃所祈何勞弄澎
湃終夜摇窗扉妻孥莫憂色更有篋中衣
十月十六日記所見
風高月暗水雲黃淮隂夜發朝山陽山陽曉霧如細雨
炯炯初日寒無光雲收霧卷已亭午有風北來寒欲僵
忽驚飛雹穿戸牖迅駛不復容遮防市人顛沛百賈亂
疾雷一聲如頽牆使君來呼晩置酒坐定巳復日照廊
怳疑所見皆夢寐百種變怪旋消亡共言蛟龍厭舊穴
魚鼈隨徙空陂塘愚儒無知守章句論說黑白推何祥
惟有主人言可用天寒欲雪飲此觴
廣陵會三同舍各以其字為韻仍邀同賦
劉貢父
去年送劉郎醉語已驚衆如今各漂泊筆硯誰能弄我
命不在天羿彀未必中作詩聊遣意老大慵譏諷夫子
少年時雄辯輕子貢爾來再傷弓戢翼念前痛廣陵三
日飲相對怳如夢况逢賢主人白酒潑春甕竹西已揮
手灣口猶屢送羡子去安閒吾邦正喧鬨
孫巨源
三年客京輦憔悴難具論揮汗紅塵中但隨馬蹄翻人
情貴往返不報生禍根坐令平生友終歲不及門南來
實清曠但恨無與言不謂廣陵城得逢劉與孫異趣不
兩立譬如王孫猿吾儕久相聚恐見疑排拫我褊類中
散子通真巨源絶交固未敢且復東南奔
劉萃老
江陵昔相遇幕府稱上賓再見明光宫峩冠挹搢紳如
今三見子坎坷為逐臣朝遊雲霄間欲分丞相茵莫落
江湖上遂與屈子隣了不見喜愠子豈真可人邂逅成
一歡醉語出天真士方在田里自比渭與莘出試乃大
謬芻狗難重陳歲晚多霜露歸耕當及辰
遊金山寺
我家江水初發源宦遊直送江入海聞道潮頭一丈高
天寒尚有沙痕在中泠南畔石盤陁古來出没隨濤波
試登絶頂望鄉國江南江北青山多羇愁畏晩尋歸楫
山僧苦留看落日微風萬頃鞾文細斷霞半空魚尾赤
是時江月初生魄二更月落天深黑江心似有炬火明
飛焰照山棲鳥驚悵然歸卧心莫識非鬼非人竟何物
江山如此不歸山江神見怪驚我頑我謝江神豈得已
有田不歸如江水(是夜所見如此)
自金山放船至焦山
金山樓觀何耽耽撞鐘擊鼓聞淮南焦山何有有修竹
採薪汲水僧兩三雲霾浪打人迹絶時有沙戸祈春蠶
我來金山更留宿而此不到心懷慙同遊盡返决獨往
賦命窮薄輕江潭清晨無風浪自湧中流歌嘯倚半酣
老僧下山驚客至迎笑喜作巴人談自言久客忘鄉井
只有彌勒為同龕困眠得就紙帳暖飽食未厭山蔬甘
山林飢卧古亦有無田不退寧非貪展禽雖未三見黜
叔夜自知七不堪行當投劾謝簮組為我佳處留茆庵
(吳人謂水中可田者為沙焦山長老中江人也)
甘露寺
江山豈不好獨遊情易闌但有相㩦人何必素所歡我
欲訪甘露當途無閒官二子舊不識欣然肯聯鞍古郡
山為城層梯轉朱欄樓臺斷崖上地窄天水寬一覽吞
數州山長江漫漫却望大明寺惟見烟中竿很石卧庭
下穹隆如伏羱緬懷卧龍公挾策事琱鑚一談收猘子
再說走老瞞名高有餘想事往無留觀蕭翁古鐵鑊相
對空團團坡陁受百斛積雨生微瀾泗水逸周鼎渭城
辭漢盤山川失故態怪此能獨完僧繇六化人霓衣挂
冰紈隠見十二疊觀者疑夸謾破板陸生畫青猊戲盤
跚上有二天人揮手如翔鸞筆墨雖欲盡典刑垂不刊
赫赫贊皇公英姿凛以寒古栢親手種挺然誰敢干枝
撐雲峯裂根入石窟蟠薙草得斷碑斬崖出金棺瘞藏
豈不牢見伏理可歎四雄皆龍虎遺迹儼未刓方其盛
壯時爭奪肯少安廢興屬造物遷逝誰控摶况彼妄庸
子而欲事所難古今共一軌後世徒辛酸聊興廣武歎
不待雍門彈
次韻子由柳湖感物
憶昔子美在東屯數間茒屋蒼山根嘲吟草木調蠻獠
欲與猿鳥爭啾喧子今憔悴衆所棄驅馬獨出無往還
惟有柳湖萬株柳清隂與子供朝昏胡為譏評不少借
生意凌挫難為繁柳雖無言不解愠世俗乍見應憮然
嬌姿共愛春濯濯豈問空腹脩蛇蟠朝看濃翠傲炎赫
夜愛疎影摇清圓風翻雪陣春絮亂蠧響啄木秋聲堅
四時盛衰各有態摇落淒愴驚寒温南山孤松積雪底
抱凍不死誰復賢
送蔡冠卿知饒州
吾觀蔡子與人遊掀豗笑語無不可平時儻蕩不驚俗
臨事迂闊乃過我横前坑穽衆所畏布路金珠誰不裹
爾來變化驚何速昔號剛強今亦頗憐君獨守廷尉法
晩歲却理鄱陽柁莫嗟天驥出羸牛欲試良玉須猛火
世事徐觀真夢寐人生不信長轗軻知君决獄有隂功
他日老人酬魏顆
次韻楊褒早春
窮巷淒涼苦未和君家庭院得春多不辭瘦馬騎衝雪
來聽佳人唱踏莎破恨徑須煩麴糵增年誰復怨羲娥
良辰樂事古難並白髮青衫我亦歌細雨郊園聊種菜
冷官門戸可張羅放朝三日君恩重睡美不知身在何
初到杭州寄子由二絶
眼看時事力難勝貪戀君恩退未能遲鈍終須投劾去
使君何日換聾丞
聖明寬大許全身衰病摧頽自畏人莫上岡頭苦相望
吾方祭竈請比隣
次韻柳子玉二首
地爐
細聲蚯蚓發銀瓶擁褐横眠天未明衰鬢鑷殘欹雪領
壯心降盡倒風旌自稱丹竈錙銖火倦聽山城長短更
聞道牀頭惟竹几夫人應不解卿卿(俗謂竹几為竹夫人)
紙帳
亂文龜殼細相連慣卧青綾恐未便潔似僧巾白㲲布
暖於蠻帳紫茸氈錦衾速卷持還客破屋那愁仰見天
但恐嬌兒還惡睡夜深踏裂不成眠
臘日遊孤山訪惠勤惠思二僧
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娛道
人之居在何許寶雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依團蒲天
寒路遠愁僕夫整駕催歸及未晡出山迴望雲木合但
見野鶻盤浮圖茲遊淡泊歡有餘到家恍如夢蘧蘧作
詩火急追亡逋清景一失後難摹
李杞寺丞見和前篇復用元韻答之
獸在藪魚在湖一入池檻歸期無誤隨弓旌落塵土坐
使鞭箠環呻呼追胥連保罪及孥(近屢獲鹽賊皆坐同保徙其家)百日
愁歎一日娛白雲舊有終老約朱綬豈合山人紆人生
何者非蘧廬故山鶴怨秋猿孤何時自駕鹿車去掃除
白髮煩菖蒲麻鞋短後隨獵夫射弋狐兔共朝晡陶潛
自作五柳傳潘閬畫入三峰圖吾年凛凛今幾餘知非
不去慙衛蘧歲荒無術歸亡逋鵠則易畫虎難摹
再和
東望海西望湖山平水遠細欲無野人疎狂逐魚釣刺
史寬大容歌呼君恩飽煖及爾孥才者不閒拙者娛穿
巖度嶺脚力健未厭山水相縈紆三百六十古精廬出
遊無伴籃輿孤作詩雖未造藩閾破悶豈不賢樗蒲君
才敏贍兼百夫朝作千篇日未晡朅來湖上得佳句從
此不看營丘圖知君篋櫝富有餘莫惜錦繡償菅蘧窮
多鬭嶮誰先逋賭取名畫不用摹
遊靈隠寺得來詩復用前韻
君不見錢塘湖錢王壯觀今巳無屋堆黃金斗量珠運
盡不勞折簡呼四方宦遊散其孥宫闕留與閒人娛盛
衰哀樂兩須臾何用多憂心鬱紆溪山處處皆可廬最
愛靈隠飛來孤喬松百丈蒼髯鬚擾擾下笑柳與蒲高
堂會食羅千夫撞鐘擊鼓喧朝晡凝香方丈眠氍毹絶
勝絮被縫海圖清風時來驚睡餘遂超羲皇傲几蘧歸
時棲鴉正畢逋孤烟落日不可摹
戲子由
宛丘先生長如丘宛丘學舍小如舟常時低頭誦經史
忽然欠伸屋打頭斜風吹帷雨注面先生不愧旁人羞
任從飽死笑方朔肯為雨立求秦優眼前勃豀何足道
處置六鑿須天遊讀書萬卷不讀律致君堯舜知無術
勸農冠蓋鬧如雲送老虀鹽甘似蜜門前萬事不掛眼
頭雖長低氣不屈餘杭别駕無功勞畫堂五丈容旂旄
重樓跨空雨聲遠屋多人少風騷騷平生所慙今不耻
坐對疲氓更鞭箠道逢楊虎呼與言心知其非口諾唯
居高忘下真何益氣節消縮今無幾文章小技安足程
先生别駕舊齊名如今衰老俱無用付與時人分重輕
越州張中舍夀樂堂
青山偃蹇如高人常時不肯入官府高人自與山有素
不待招邀滿庭戸卧龍蟠屈半東州萬室鱗鱗枕其股
背之不見與無同狐裘反衣無乃魯張君眼力覰天奥
能遣荆棘化堂宇持頥宴坐不出門收攬竒秀得十五
才多事少厭閒寂卧看雲烟變風雨笋如玉筯椹如簮
強飲且為山作主不憂兒軰知此樂但恐造物怪多取
春濃睡足午窗明想見新茶如潑乳
姚屯田挽詩
京口年來耆舊衰高人淪喪路人悲空聞韋叟一經在
不見恬侯萬石時貧病只知為善樂逍遥却恨棄官遲
七年一别真如夢猶記蕭然瘦鶴姿
送岑著作
懶者常似静静豈懶者徒拙則近於直而直豈拙歟夫
子静且直雍容時卷舒嗟我復何為相得歡有餘我本
不違世而世與我殊拙於林間鳩懶於冰底魚人皆笑
其狂子獨憐其愚直者有時信静者不終居而我懶拙
病不受砭藥除臨行怪酒薄已與别淚俱後會豈無時
遂恐出處疎惟應故山夢隨子到吾廬
吉祥寺賞牡丹
人老簮花不自羞花應羞上老人頭醉歸扶路人應笑
十里珠簾半上鈎
吉祥寺僧求閣名
過眼榮枯電與風久長那得似花紅上人宴坐觀空閣
觀色觀空色即空
和劉道原見寄
敢向清時怨不容直嗟吾道與君東坐談足使淮南懼
歸去方知冀北空獨鶴不須驚夜旦羣烏未可辨雌雄
廬山自古不到處得與幽人子細窮
和劉道原詠史
仲尼憂世接輿狂臧榖雖殊竟兩亡吳客漫陳豪士賦
桓侯初笑越人方名高不朽終安用日飲無何計亦良
獨掩陳編弔興廢窗前山雨夜浪浪
和劉道原寄張師民
仁義大捷徑詩書一旅亭相夸綬若若猶誦麥青青腐
鼠何勞嚇高鴻本自冥顛狂不用喚酒盡漸須醒
送張職方吉甫赴閩漕六和寺中作
羡君超然鸞鶴姿江湖欲下還飛去空使吳兒怨不留
青山漫漫七閩路門前江水去掀天寺後清池碧玉環
君如大江日千里我如此水千山底
雨中遊天竺靈感觀音院
蠶欲老麥半黃前山後山雨浪浪農夫輟耒女廢筐白
衣仙人在高堂
和蔡凖郎中見邀遊西湖三首
夏潦漲湖深更幽西風落木芙蓉秋飛雪闇天雲拂地
新蒲出水柳映洲湖上四時看不足惟有人生飄若浮
解顔一笑豈易得主人有酒君應留君不見錢塘遊宦
客朝推囚暮决獄不因人喚何時休
城市不識江湖幽如與蟪蛄語春秋試令江湖處城市
却似麋鹿遊汀洲高人無心無不可得坎且止乘流浮
公卿故舊留不得遇所得意終年留君不見抛官彭澤
令琴無絃巾有酒醉欲眠時遣客休
田間决水鳴幽幽插秧未遍麥已秋相擕燒筍苦竹寺
却下踏藕荷花洲船頭斫鮮細縷縷船尾炊玉香浮浮
臨風飽食得甘寢肯使細故胸中留君不見壯士憔悴
時飢謀食渴謀飲功名有時無罷休
和子由柳湖久涸忽有水開元寺山茶舊無花
今歲盛開二首
太昊祠東鐵墓西一鐏曾與子同擕回瞻郡閣遥飛檻
北望檣竿半隠堤飯豆羹藜思兩鵠飲河噀水賴長蜺
如今勝事無人共花下壺盧鳥勸提
長明燈下石欄干長共杉松鬭歲寒葉厚有稜犀甲健
花深少態鶴頭丹久陪方丈曼陁雨羞對先生苜蓿盤
雪裏盛開知有意明年開後更誰看
六月二十七日望湖樓醉書五首
黑雲翻墨未遮山白雨跳珠亂入船卷地風來忽吹散
望湖樓下水如天
放生魚鼈逐人來無主荷花到處開水枕能令山俯仰
風船解與月裵回
烏菱白芡不論錢亂繫青菰裹綠盤忽憶嘗新會靈觀
滯留江海得加餐
獻花游女木蘭橈細雨斜風濕翠翹無限芳洲生杜若
吳兒不識楚詞招
未成小隠聊中隠可得長閒勝暫閒我本無家更安往
故鄉無此好湖山
七月一日出城舟中苦熱
涼飇呼不來流汗方被體稀星乍明滅暗水光瀰瀰香
風過蓮芡驚枕裂魴鯉欠伸宿酒餘起坐濯清泚火雲
勢方壯未受月露洗身微欲安適坐待東方啓
宿餘杭法喜寺寺後綠野亭望吳興諸山懷孫
莘老學士
徙倚秋原上淒涼晚照中水流天不盡人遠思何窮問
諜知秦過看山識禹功(餘杭始皇所舍舟也西北舟枕山堯時洪水繫舟山上)稻涼
初吠蛤柳老半書蟲荷背風翻白蓮腮雨退紅追遊慰
遲暮覓句效兒童北望苕溪轉遥憐震澤通烹魚得尺
素好在紫髯翁
宿臨安淨土寺
鷄鳴發餘杭到寺已亭午參禪固未暇飽食良先務平
生睡不足急掃清風宇閉門羣動息香篆起烟縷覺來
烹石泉紫筍發輕乳晩涼沐浴罷衰髮稀可數浩歌出
門去暮色入村塢微月半隠山圓荷爭瀉露相擕石橋
上夜與故人語明朝入山房石鏡炯當路昔照熊虎姿
今為猿鳥顧廢興何足弔萬世一仰俯
自淨土步至功臣寺
落日岸葛巾晩風吹羽扇松間野步穏竹外飛橋轉神
功鑿横嶺巖石得巨片直度千人溝下有微流泫岡巒
蔚回合金碧爛明絢緬懷異姓王負擔此鄉縣長逢跨
下辱屢乞桑間飯誰謂山石頑識此希世彦凛然英氣
逼屹起猶聳戰他年萬騎歸父老恣歡宴錦繡被原野
金珠散貧賤竇融既入朝吳芮空記面榮華坐銷歇閱
世如郵傳惟有長明燈依然照深殿
遊徑山
衆峰來自天目山勢若駿馬奔平川中塗勒破千里足
金鞭玉鐙相回旋人言山住水亦住下有萬古蛟龍淵
道人天眼識王氣結茆宴坐荒山巔精誠貫山石為裂
天女下試顔如蓮寒窗暖足來朴朔夜鉢呪水降蜿蜒
雪眉老人朝扣門願為弟子長參禪爾來廢興三百載
奔走吳會輸金錢飛樓湧殿壓山谷朝鐘暮鼓驚龍眠
晴空偶見浮海蜃落日下數投村鳶有生共處覆載内
擾擾膏火同烹煎近來愈覺世路隘每到寬處差安便
嗟余老矣百事廢却尋舊學心茫然問龍乞水歸洗眼
欲看細字銷殘年(龍井水洗病眼有效)
自徑山回得吕察推詩用其韻招之宿湖上
多君貴公子愛山如愛色心隨葉舟去夢遶千山碧新
詩到中路令我喜折屐古來軒冕徒操捨兩悲慄數朝
辭簮笏兩脚得暫赤歸來不入府却走湖上宅寵辱吾
久忘寧畏官長詰飄然便欲去誰在子思側君能從我
遊出郭及未黑
宿望湖樓再和
新月如佳人出海初弄色娟娟到湖上㶑㶑摇空碧夜
涼人未寢山静聞響屐騷人故多感悲秋更憀慄君胡
不相就朱墨紛黝赤我行得所嗜十日忘家宅但恨無
友生詩病莫訶詰君來試吟咏定作鶴頭側改罷心愈
疑滿紙蛟蛇黑
夜泛西湖五絶
新月生魄迹未安纔破五六漸盤桓今夜吐豔如半璧
遊人得向三更看
三更向闌月漸垂欲落未落景特竒明朝人事誰料得
看到蒼龍西没時
蒼龍已沒牛斗横東方芒角昇長庚漁人收筒及未曉
船過惟有菰蒲聲(湖上禁漁皆盜釣者也)
菰蒲無邊水茫茫荷花夜開風露香漸見燈明出遠寺
更待月黑看湖光
湖光非鬼亦非仙風恬浪静光滿川須臾兩兩入寺去
就視不見空茫然
焦千之求惠山泉詩
兹山定空中乳水滿其腹遇隙則發見臭味實一族淺
深各有值方圓隨所蓄或為雲洶涌或作綫斷續或鳴
空洞中雜佩間琴筑或流蒼石縫宛轉龍鸞蹙缾罌走
四海真偽半相瀆貴人高宴罷醉眼亂紅綠赤泥開方
印紫餅截圓玉傾甌共歎賞竊語笑僮僕豈如泉上僧
盥灑自挹掬故人憐我病蒻籠寄新馥欠伸北窗下晝
睡美方熟精品厭凡泉願子致一斛
答任師中次韻(來詩勸以詩酒自娛)
閒裏有深趣常憂兒軰知已成歸蜀計誰惜買山貲世
事久已謝故人猶見思平生不飲酒對子敢論詩
沈諫議召遊湖不赴明日得雙蓮於北山下作
一絶持獻沈旣見和又别作一首因用其韻
湖上棠隂手自栽問公更得幾回來水仙亦恐公歸去
故遣雙蓮一夜開
詔書行捧縷金牋樂府應歌相府蓮莫忘今年花發處
西湖西畔北山前
和歐陽少師會老堂次韻
一時冠蓋盡嚴終舊德年來豈易逢聞道堂中延蓋叟
定應牀下拜梁松蠧魚自晒閒箱篋科斗長收古鼎鐘
我欲棄官重問道寸莛何以得舂容
和歐陽少師寄趙少師次韻
朱門有遺啄千里來燕雀公家冷如冰百呼無一諾平
生親友半遷逝公雖不怪旁人愕世事如今臘酒濃交
情自古春雲薄二公凜凜和非同疇昔心親豈貌從白
頭相暎松間鶴清句更酬雪裏鴻何日揚雄一㕓足却
追范蠡五湖中
監試呈諸試官
我本山中人寒苦盜寸廩文詞雖少作勉強非天稟既
得旋廢忘懶惰今十稔麻衣如再著墨水真可飲每聞
科詔下白汗如流瀋此邦東南會多士敢題品芻蕘盡
蘭蓀香不數葵荏貧家見珠貝眩晃自難審緬懷嘉祐
初文格變已甚千金碎全璧百衲收寸錦調和椒桂釅
咀嚼沙礫磣廣眉成半額學步歸踔踸維時老宗伯氣
壓羣兒凜蛟龍不世出魚鮪初驚淰至音久乃信知味
猶食椹至今天下士微管幾左衽謂當千載後石室祠
高朕爾來又一變此學初誰諗權衡破舊法芻豢笑凡
飪高言追衛樂篆刻鄙曹沈先生周孔出弟子淵騫寢
却顧老鈍軀頑樸謝鐫鋟諸君況才傑容我懶且噤聊
欲廢書眠秋濤諠午枕
望海樓晚景五絶
海上濤頭一線來樓前相顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人家喚欲譍江上秋風晩來急
為傳鐘鼓到西興
樓下誰家燒夜香玉笙哀怨弄初涼臨風有客吟秋扇
拜月無人見晚粧
沙河燈火照山紅歌鼓喧喧語笑中為問少年心在否
角巾欹倒鬢如蓬
試院煎茶
蟹眼已過魚眼生颼颼欲作松風鳴蒙茸出磨細珠落
眩轉遶甌飛雪輕銀瓶瀉湯誇第二未識古人煎水意
(古語云煎水不煎茶)君不見昔時李生好客手自煎貴從活火發
新泉又不見今時潞公煎茶學西蜀定州花瓷琢紅玉
我今貧病長苦飢分無玉盌捧蛾眉且學公家作茗飲
塼爐石銚行相隨不用撐腸拄腹文字五千卷但願一
甌常及睡足日高時
孫莘老求墨妙亭詩
蘭亭蠒紙入昭陵世間遺迹猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘠各有態玉環飛燕誰敢憎
吳興太守真好古購買斷缺揮縑繒龜跌入坐螭隠壁
空齋晝静聞登登竒蹤散出走吳越勝事傳說誇友朋
書來乞詩要自寫為把栗尾書谿藤後來視今猶視昔
過眼百世如風燈他年劉郎憶賀監還道同時須服膺
李公擇求黃鶴樓詩因記舊所聞於馮當世者
黃鶴樓前月滿川抱關老卒飢不眠夜聞三人笑語言
羽衣着屐響空山非鬼非人意其仙石扉三叩聲清圓
洞中鏗鈜落門關縹緲入石如飛烟雞鳴月落風馭還
迎拜稽首願執鞭汝非其人骨腥羶黃金乞得重莫肩
持歸包裹弊席氊夜穿茅屋光射天里閭來觀已變遷
似石非石鉛非鉛或取而有衆忿喧訟歸有司今幾年
無功暴得喜欲顛神人戲汝真可憐願君為考然不然
此語可信馮公傳
八月十日夜看月有懷子由并崔度賢良
宛丘先生自不飽更笑老崔窮百巧一更相過三更歸
古柏隂中看參昴去年舉君苜蓿盤夜傾閩酒赤如丹
今年還看去年月露冷遥知范叔寒典衣自種一頃豆
那知積雨生科斗歸來四壁草蟲鳴不如王江長飲酒
(王江陳州道人)
催試官考較戲作
八月十五夜月色隨處好不擇茆簷與市樓况我官居
似蓬島鳳咮堂前野橘香劔潭橋畔秋荷老八月十八
潮壯觀天下無鯤鵬水擊三千里組練長驅十萬夫紅
旗青蓋互明滅黑沙白浪相吞屠人生會合古難必此
景此行那兩得願君聞此添䗶燭門外白袍如立鵠
八月十七復登望海樓自和前篇是日牓出余
與試官兩人復留五首
樓上烟雲怪不來樓前飛紙落成堆非關文字須重看
却被江山未放回
眼昏燭暗細行斜考閱精強外已誇明日失杯君莫怪
早知安足不成蛇
亂山遮曉擁千層睡美初涼撼不譍昨夜酒行君屢歎
定知歸夢到吳興
天台桂子為誰香倦聽空階夜點涼賴有明朝看潮在
萬人空巷鬭新粧
秋花不見眼花紅身在孤舟兀兀中細雨作寒知有意
未教金菊出蒿蓬
東坡全集卷三
