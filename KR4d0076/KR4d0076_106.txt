東坡全集卷一百六宋蘇軾撰
外制制勅六十七首
除吕公著特授守司空同平章軍國事加食邑
實封餘如故制(元祐三年四月四日)
門下仁莫大於求舊智莫良於用衆既得天下之大老
彼將安歸以至國人皆曰賢夫然後用今朕一舉仁智
在焉宜告治朝以孚大號金紫光祿大夫守尚書右僕
射兼中書侍郎上柱國東平郡開國公食邑七千一百
戸食實封二千三百戸吕公著訏謨經遠精識造微非
堯舜不談昔聞其語以社稷為悅今見其心三年有成
百揆時敘維乃烈考相于昭陵蓋清淨以寧民亦勞謙
而得士凡我儀刑之老多其賓客之餘在武丁時雖莫
望於前烈作召公考固無易於象賢而乃屢貢封章力
求退避朕重失此三益之友而閔勞以萬幾之煩是用
遷平土之司釋文昌之任毋廢議論時遊廟堂於戲大
事雖咨於房喬非如晦莫能果斷重德無逾於郭令而
裴度亦寄安危罔俾斯人專美唐世可特授司空同平
章軍國事加食邑七百戸食實封三百戸餘如故仍一
月三赴經筵二日一入朝因至都堂議軍國事
除吕大防特授太中大夫守尚書左僕射兼門
下侍郎加上柱國食邑實封餘如故制(元祐三年四月)
(四日)
門下朕聞天子有道其德不可得而名輔相有德其才
不可得而見故漢之文景紀無可書之事唐之房杜傳
無可載之勲當時安榮後世稱頌予欲清心而省事不
求智名與勇功天維顯思將啓承平之運民亦勞止願
聞休息之期眷予元臣咸有一德咨爾百辟明聽朕言
中大夫守中書侍郎柱國汲郡開國公食邑二千二百
戶食實封三百戶賜紫金魚袋吕大防造道純深受才
弘毅果藝以達有孔門三子之風直大而方得坤爻六
二之動久踐右闥蔚為名臣宜升左輔之崇兼綜東臺
之務加賦進秩寵數益隆得位興時憂責彌重於戲若
古有訓無競維人崔公建中之風以除吏八百而致裴
垍元和之政以薦士三十而能惟公乃心何遠之有可
特授太中大夫守尚書左僕射兼門下侍郎加上柱國
食邑七百戸食實封三百戸餘如故
除范純仁特授太中大夫守尚書右僕射兼中
書侍郎進封高平郡開國侯加食邑實封餘如
故制(元祐三年四月四日)
門下朕惟朝廷之盛衰常以輔相為輕重若根本彊固
則精神折衝故蔿吕臣奉已而不在民則晉文無復憂
色汲長孺直諫而守死節則淮南為之寢謀朕思得其
人付之以政使天下聞風而心服則人主無為而日尊
咨爾在廷咸聽朕命中大夫同知樞密院事上柱國高
平郡開國伯食邑九百戸食實封二百戸賜紫金魚袋
范純仁器遠任重才周識明進如孟子之敬王退若蕭
生之憂國朕覽觀仁祖之遺迹永懷慶歷之元臣強諫
不忘喜臧孫之有後戎公是似命召虎以來宣雖兵政
之與聞疑遠猷之未究坐論西省進貳文昌增秩益封
兼隆異數於戲時難得而易失民難安而易危予欲守
在四夷以汝為偃兵之姚宋予欲藏於百姓以汝為急
民之蕭曹勉思古人以稱朕意可特授太中大夫守尚
書右僕射兼中書侍郎進封高平郡開國公加食邑七
百戸實封三百戸餘如故
除苗授特授武泰軍節度使殿前副都指揮使
勲封食實封如故制(元祐三年七月十二日)
門下出總元戎作先聲於士氣入為環尹寓軍政於國
容將伸閫外之威以迪師中之吉咨于爾衆朕得其人
侍衞親軍步軍副都指揮使威武軍節度觀察留後持
節福州諸軍事福州刺史上柱國濟南郡開國公食邑
二千八百戸食實封三百戸苗授早以異材見稱武略
被服忠義有烈丈夫之風砥礪廉隅得士君子之槩薦
揚邊圉益著勞能拔自衆人既蒙先帝之遇遂拜大將
無復一軍之驚祗扈殿巖肅將齊鉞予欲少長有禮而
兵可用汝其夙夜在公而令必行於戲愛克厥威罔功
兹為深戒師衆以順為武古有成言惟懋乃衷毋忘朕
訓
除皇伯祖宗晟特起復制(元祐三年十一月一日)
門下曾閔之哀喪不貳事漢唐之舊禮有奪情矧予藩
屏之親實兼臣子之重雖閨門以恩掩義而公侯以國
為家伯臣司宗職不可曠要絰服事古有成言非予爾
私其聽朕命皇伯祖彰化軍節度州管内觀察處置等
使檢校司空開府儀同三司持節涇州諸軍事涇州刺
史判大宗正事上柱國高密郡王食邑七千八百戸食
實封二千四百戸宗晟天資純茂德履方嚴襲餘慶於
祖宗蹈格言於師保典司屬籍克有令名郢客卒業於
浮丘辟彊受知於先帝允釐厥位無愧昔人屬此閔凶
纍然毁瘠嗟日月之逾邁重職業之久虚宜復寵名式
從權制於戲出居官次非王事不談退適倚廬讀喪祭
之禮則忠孝兩得人無間言功名益隆親有顯譽勉服
朕訓光昭前聞
給事中兼侍講傅堯俞可吏部侍郎
敕士以德望進則風俗厚而朝廷尊以經術用則議論
正而名器重此君子所以難合而朕亦難其人焉具官
傅堯俞博學篤行久聞于世歴事四世挺然一節懷道
不試十年于兹朕欲聞仁人之言置之講席非堯舜之
道蓋未嘗言給事黃門未究其用往貳太宰益修厥官
董正治典以稱先帝復古之意可
太常少卿趙瞻可戸部侍郎
敕理財正辭禁民為非曰義先王之論理財也必繼之
以正辭名正而言順則財可得而理民可得而正自頃
功利之臣言政而不及化言利而不及義中外紛然朕
益厭之具官趙瞻明於吏事輔以儒術忠義之節白首
不衰爰自秩宗擢貳邦計將使四方之人知予以耆老
舊德居此官者蓋有盍徹之意焉可
王克臣可工部侍郎依前龍圖閣直學士
敕朕承先帝之丕業居其宮室而服其器用常懼不稱
而何敢有加焉惟是軍國之備凡仰于百工者乃以諉
于冬官有事于斯當識朕意具官王克臣奮自儒術蔚
為聞人歴帥諸藩嘗佐事典才有餘裕所居見稱比由
宛丘入奉朝謁而司空長貳艱於其人兹命爾以舊官
仍兼内閣之重勉率厥職外以成爾繕治之勞内以全
予恭儉之志可
祥符知縣李之紀可廣西提刑
具官李之紀近自畿甸遠至海隅朕視其地如戸庭視
其民如一家爾賦政赤縣而廉平之稱達于朕聽是用
命爾按刑嶺表其一乃心毋或鄙夷其民如在朕側往
惟欽哉
知楚州田待問可淮南轉運判官
敕具官田待問朝廷取材必始於治民異時吏或不更
郡縣而任刺舉剛柔失中民以告病以爾端靜敏恪悃
愊無華試于劇郡吏民宜之其即本道以究爾才往悉
乃心毋使厥聲減於治郡可
兩浙轉運副使孫昌齡可秘閣校理知福州
敕具官孫昌齡爾奉使吳越而廉平之稱達于朕聽七
閩之會其民智巧易以理服難以力勝今命爾為守惟
寬而明民乃宜之朕方復文館之職以廣育才之路遂
以命爾往惟欽哉可
知徐州馬默可司農少卿
敕具官馬默爾以博學強記弘毅有守剛而不犯明而
不苛歴試中外藹然有聞朕方選擇循吏入為卿佐凡
爾所能巳試於外者其以告我而力行之往佐大農毋
忽朕命
兩浙轉運副使許懋可令再任
敕具官許懋吳越之人凋敝久矣朕方蠲理煩碎以安
養其衆非得循吏察視郡縣均通有無則民何賴焉以
爾儒術精通吏事詳敏歴年于兹民便其政既信之俗
必易為功庶無新故更代之勞而有上下相安之美勉
脩前業無怠日新可
新淮南轉運判官蔡朦可兩浙運判
敕具官蔡朦以爾名臣之子進以儒術歴佐漕府治辦
有成東南富庶比於西蜀而機巧過之惟寬且靜則民
不媮可
司農少卿范子淵可知兖州
敕具官范子淵朕於士大夫未嘗求備也將歴試以事
而收其所長有司言汝治河無狀耗國勞民積歲而功
不成朕惟水土之政與郡縣異其觀汝于牧民尚勉來
效以蓋往愆可
故樞密副使包拯男太常寺太祝繶之妻壽安
縣君崔氏可特封永嘉郡君仍封表門閭
敕崔氏汝甲族之遺孤大臣之冢婦夫亡子夭惸然無
歸而能誓死不嫁撫養孤弱使我嘉祐名臣之後有立
於世惟汝之功昔衞世子蚤死共姜自誓詩人歌之韓
愈幼孤養於嫂鄭愈喪之朞若崔氏者可謂兼之矣其
改賜湯沐表異其所居以風曉郡國使薄於孝悌者有
所愧焉可
皇叔某贈婺州觀察使追封東陽侯皇兄某贈
蔡州觀察使追封汝南侯
敕生分竹符所以廣恩於宗室沒享茅社所以寵綏其
子孫眷予盤石之宗夙被麟趾之化國有常典我其敢
忘某等生于高明克自抑畏恭儉寡過綽有士人之風
忠孝著聞蓋服祖宗之訓屬既尊於中外禮當極於哀
榮命以廉車即封其地爰疏五等之貴以慰九原之思
庶其有知服我休命
士奫可西頭供奉官
敕具官士奫汝宗室子生於安逸而能誦習文法以求
自試蓋亦有志於士者朕何愛一官不以成其志乎可
童湜可特敘内殿崇班
敕具官童湜汝奉法不謹坐廢歴年而能祗畏以蓋前
失既更大眚稍復汝舊往服厥官益敬無怠可
謝卿材可直秘閣福建轉運使
敕具官謝卿材先王設官制祿非特以勸功興事也將
以觀士之所守而進退之惟愛身者為能愛民惟知義
者為能知利以爾臨事有守信道不回治郡有方奉使
不擾力行古人之事庶幾循吏之風釋此大邦付之一
路仍進直於書府俾尊重於使權無輕遠人謹視貪吏
政成民悅朕不汝忘可
趙偁可淮南轉運副使
敕具官趙偁汝昔為文登守而海隅之民至今稱之推
文登之政達之齊魯刑平賦簡所部以安今淮南之人
困於征役而重以饑饉汝往按視如京東之政以寬吾
憂可
呂溫卿知饒州李元輔知絳州
敇具官某等監司郡縣其職不同其為養民一也夫安
靜之吏悃愊無華日計不足歲計有餘今自部使者移
治一郡其深念之服于朕訓以永終譽可
王誨知河中府
敕具官王誨汝以名臣子老於治郡所至安靜吏民宜
之河東吾股肱郡方唐之盛世有賢守風流未遠圖像
具存勉思古人以紹前烈可
邵剛通判泗州
敕具官邵剛詩云淑問如臯陶在泮獻囚獄訟之事固
儒者之所學也汝官于上庠既習其說矣其往試之可
荆王楊王所乞推恩八人
敕具官某等或以方伎世其學或以歲月積其勞給事
王官既勤且久增秩改授以旌其能往服休恩益敬無
怠可
西頭供奉官張禧得三級轉三官
敕具官張禧疆場之政以首虜計功所從來尚矣爾既
應格則賞隨之可
鮮于侁可太常少卿
敕具官鮮于侁奉常之職非特以治郊廟之度服器之
數而巳國有大政事大議論必稽焉昔魯秉周禮齊不
敢謀而晏子太師折衝於樽俎之間國之典常君臣之
名分上下守之有死不易則國安而民服朕選建卿士
付之禮樂意在於此非我老成之人學足以通古才足
以御今智足以應變強足以守官深於經術達於人情
其孰宜之詩不云乎彼其之子邦之司直往修厥官無
斁朕命可
范祖禹可著作郎
敕具官范祖禹左右起居東觀著作皆史事也今左右
史獨書巳行之政有司之常事至于廊廟大議君臣相
與之際所以興壊治忽之由一歸于東觀則著作之任
顧不重歟非得直亮多聞古之所謂益友者奮筆於其
間則善惡瞀亂後世無所考信汝既任其事矣益進而
專之朕苟有過猶當直書而況其餘乎往祗厥官無曠
乃職可
孫覺可給事中
敕朕聞明主在上凡侍從皆得言若其不明雖臺諫亦
失職朕以沖眇丕承祖宗未堪多難之憂常恐不聞其
過下至執藝猶當盡規豈必諫臣而後論事矧兹封駁
之重任參黃散之間知無不言職固當爾具官孫覺行
不違道言不違仁處以孝聞出以忠顯先帝所以遺朕
天下謂之正人屢告嘉猷固非小補間自西省遷之東
臺而覺方進陽城之直詞固懷蕭生之雅意重違其請
閱月于兹卒採羣言以遂前命以爾抗章伏閣之志施
于還詔批敕之間其一乃心以稱朕意
皇伯祖克愉可贈忠正軍節度使開府儀同三
司
敕國家蒙累聖之餘澤眷宗室之多賢雖設官以董其
私置傅以導其學而重以吏事責之懿親青衿而服簪
纓白首以奉朝請雖有間平之盛德歆向之異材皆湮
沒而無傳故歎息之何及尚賴本支之茂蔚為邦國之
華不幸云亡惻然永悼具官克愉忠厚以為質禮敬以
自文持滿矜高蓋得諸侯之孝履信思順合於大有之
賢小心自將沒齒無過方朕不言之際遽兹永逝之悲
日月有時窀穸告具賁以旌旄之寵仍兼將相之榮豈
獨慰九泉之思亦將勸庶邦之義可
蕃官兀埿常等十二人覃恩轉官
敕具官某等錯居吾圉世濟其忠矧兹臨御之初豈有
中外之異各從遷秩以廣異恩祗服寵靈益堅守御可
高密郡王宗晟建安郡王宗綽所生母孫氏封
康國太夫人
敕母以子貴春秋之義也朕方因親以教愛廣愛以及
民封節婦之閭以勸能賢賜高年之爵以助養老而況
屬籍至近賢王篤生欲大慰於慈心宜特推於異數孫
氏四德純備五福荐臻豈惟擢秀於閨門固巳流芳於
宮閫舉觴坐上有伯仁仲智之賢持節洛濱皆汝南琅
琊之貴爰改封於樂土俾正位於小君服我休恩介爾
眉壽可
客省副使劉琯知恩州
敕軍國異容兵民異道治戎整旅以鷙勇為上承流宣
化以忠厚為先爾久練武經本由才選屢更煩使克有
成勞試于一州祗服朕訓可
皇叔叔曹贈洺州防禦使封廣平侯
敕官至持節爵為通侯非我勲勞之臣則必親賢之屬
豈云虚受維以飾終具官叔曹生於高明力自修飭克
有常德以沒元身乃眷衡漳夙為重地爰假一麾之寵
就分五等之封庶其有知服我休命可
左侍禁李司可供奉官
敕蠢爾裔夷憑嶮竊發不時討擊何以懲艾爾能奮命
破走靖邊何愛一官以勸吏士可
張汝賢可直龍圖閣發運副使
敕具官張汝賢朝廷於南方復置都漕者所以均節諸
路之有無使歲課時入而巳非以求贏也至俗吏為之
則多收羨財以幸恩寵而民受其病以爾昔為御史號
稱敢言奉使江表罪人斯得庶幾知義利之分者是以
命爾寵之新職往惟欽哉
狄諮劉定各降一官
敕具官某等奉使一路以䘏民奉法為先今乃不然煩
酷之聲溢于朕聽公肆其下曲法受賕收聚毫末與農
圃爭利使民無所致其忿至欲賊殺官吏朕以更赦置
之閒局而公議未厭其削一官往思厥愆服我寬政可
范子淵知峽州
敕朝請大夫新差知兖州范子淵汝以有限之財興必
不可成之役驅無辜之民置之必死之地横費之財猶
可以力補而既死之民不可以復生此議者所以不汝
置而朕亦不得以赦原也夷陵雖小尚有民社朕有愧
於民而於汝則厚矣可
宣德郎劉錫永父元年一百四歲可承事郎
敕劉元年尚齒教民三代之義咨爾百年之故老乃吾
六世之遺民自非吉人莫享上壽張蒼事秦柱下而至
漢孝景思邈生隋開皇而及唐永淳古有其人乃今親
見何愛一命慰其子孫可
叔頗男旼之可三班借職
敕旼之汝父無祿早世緣母之請以獲一官其思所以
克家事母者惟敬毋怠可
鮑耆年京東運判張峋京西運判
敕具官某等朕惟百姓之命寄於郡縣而守令之賢不
能人知其實獨賴部使者為朕耳目而巳爾長一郡以
才良聞進之漕屬以究其用其使上無惰吏下無冤民
以稱朕意可
李周可太僕少卿
敕具官李周僕臣正厥后克正見於周書思無邪思馬
斯臧形於魯頌朕命此職亦難其人以爾秉心不回臨
事有守通練世故灼知民情所以望爾者豈特車工馬
政而巳哉可
范純禮可吏部郎中
敕具官范純禮嗚呼維乃顯考克明德秉哲以左右我
仁宗俾配德於堯舜天亦維相之使世有人以任我樞
機將帥之事今汝獨在外計朕惟瑚璉不可以䙝用驥
騄不可以小試命以天官之屬其少進之益觀其能往
欽哉可
余希旦可知濰州
敕具官余希旦爾本以才選坐累失職亦云久矣肆予
大眚罔不更新北海名邦民朴而富往務忠厚以安其
生可
王晳可知衞州
敕具官王晳凡我四朝之舊經德秉哲篤老不衰者今
幾人哉以爾好學守節名在循吏而久不治民朕甚惜
之太行之麓民朴訟簡守以安靜莫如汝宜可
郭祥正覃恩轉承議郎
敕具官郭祥正朕丕承六朝陳錫四國覃及方外浹于
有生矧余通籍之臣可無增秩之寵祗服休命永肩一
心可
王崇拯可遥郡刺史
敕具官王崇拯刺史漢官秩六百石魏晉以來皆牧守
之任今雖以為勇爵然非親賢勲舊不在此選爾入直
禁省出分虎符兵民所宜選寄滋重有司言爾累勞當
遷益修厥官以應名實可
潮州澄海第六指揮使謝皋可三班借職
敕謝皋汝自什伍長積勞累遷至一旅極矣今乃以去
惡之功獲補武吏惟廉與慎乃克有終可
皇伯仲郃贈使相
敕親親以藩王室賢賢以尊朝廷古之道也況於死生
之際恩禮之重國有常典我其敢忘皇伯具官仲郃生
於高明克自祗畏出就外傅聞好禮之稱退省其私有
為善之樂云何不淑罹此閔凶慰我永懷豈無異數衮
衣赤舄寵均三事之臣玉節牙璋坐享專征之器豈云
虚授維以飾終庶幾有知服我休命可
士暇可右班殿直
敕汝宗室子始名而祿得之非艱守之惟艱祗服朕訓
乃克終譽可
克鞏可遥郡防禦使
敕具官某朕於宗室無所愛也然猶不欲虚授以速人
言得之惟艱乃罔後悔凡有進秩必付有司攷其歲月
察其行義則朕與汝皆無愧豈不休哉
劉奭閣門祗候
敕具官某惟我神考篤于將帥生則厚其寵死則恤其
孤將使識朝廷之儀習軍旅之事無忝厥祖以世其家
成汝之志可謂至矣將何以報之可
王安石贈太傅
敕朕式觀古初灼見天意將有非常之大事必生希世
之異人使其名高一時學貫千載智足以達其道辯足
以行其言瑰瑋之文足以藻飾萬物卓絶之行足以風
動四方用能於期歲之間靡然變天下之俗故觀文殿
大學士守司空集禧觀使王安石少學孔孟晚師瞿耼
罔羅六藝之遺文斷以巳意糠粃百家之陳迹作新斯
人屬熙寧之有為冠羣賢而首用信任之篤古今所無
方需功業之成遽起山林之興浮雲何有脫屣如遺屢
爭席於漁樵不亂羣於麋鹿進退之際雍容可觀朕方
臨御之初哀疚罔極乃眷三朝之老邈在大江之南究
觀規模想見風采豈謂告終之問在予諒闇之中胡不
百年為之一涕於戲死生用舍之際孰能違天贈賻哀
榮之文豈不在我是用寵以師臣之位蔚為儒者之光
庶幾有知服我休命可特贈守太傅
楊繪知徐州
敕朝散大夫知興國軍楊繪士有拙於謀身而巧於治
民疎於防患而密於慮國其自為計則過矣而朕何病
焉先帝龍興首擢用爾置之臺諫以直諒聞言雖無功
效於今日簡易輕信失之匪人坐廢十年陶然自得詩
人所謂豈弟君子者繪庶幾焉彭城大邦吾股肱郡政
成民悅朕不汝忘可依前官知徐州
陳薦贈光祿大夫
敕昔我英祖博求天下之士以輔翼我神考于東宫二
十餘年之間山陵既成人物改謝顧瞻在廷一二臣外
罔有存者朕惻然傷之永懷其人具官陳薦剛毅木訥
器遠任重密勿左右以責難為愛君周旋藩輔以䘏民
為報國淪喪未幾風烈如在雖死者不可復作而追榮
之典猶足以寵綏其子孫且使朴忠守道之士知朕意
之所予者可
吕穆仲京東提刑唐義問河北西路提刑
敕先帝立法更制所以約束監司守令使不得營私而
害民者可謂至矣朕始罷賦泉之令復征徭之法凡先
帝之約束當益申而嚴之使出力從政之民無所復病
以爾穆仲等或端靜有守敏於為政或直諒多聞志於
仕道而京東河朔皆天下重地也往脩厥官稱朕意焉
可
沈叔通知海州
敕朕嗣位以來通商惠農施舍已責有不順成荒政畢
舉而海濱之民羣聚剽掠此吏不稱職備災無素之過
也今選命汝惟往安之非勝之也民苟有以生矣其肯
自棄於惡可
孫向保州通判
敕孫向一郡之寄在汝守貳察姦舉能既復其舊矣則
達政之吏可以有為爾通練民事既試有勞其從所請
以觀來效可
鄧闢朝散郎(監邕州慎門金坑)
敕具官鄧闢瘴霧之鄉上幣所出累年於此勤亦至矣
法當遷秩以荅久勞可
荆王新婦王氏潭國夫人
敕易稱中饋為家人之正吉詩美羔羊蓋鵲巢之功致
婦德有常含章不曜能使君子樂且有儀則内助之賢
從可知矣王氏早服師傅習聞詩禮富貴而能恭儉俯
仰極於孝慈令問藹然刑于宗族其改封大國象服是
宜以稱我叔父之德為内命婦之法豈不休哉可
劉庠贈太中大夫
敕國以求賢為先士以得時為急士既難進而易退時
亦難得而易失日月逝矣歲不我與古人之歎復見于
今故樞密直學士朝議大夫知渭州劉庠才備德博器
遠任重逮事三朝出入二紀英祖神考實知其人而剛
毅朴忠率不少貶肆朕嗣位疇咨故老如庠等輩不過
數人方當召用命不少假使九原而可作雖百身其何
贖寵章異數有慰幽魂雖知無益以塞余哀可特贈太
中大夫餘如故
李琮知吉州
敕具官李琮汝以久遠無根之賦使畏威懷賞之吏均
之于無辜之民民以病告聞之惕然使吏覆視皆如所
聞既正其事矣而汝猶自言若無罪然朕惟更赦不汝
深咎遷于一州往深念之廬陵之富甲於江外使民安
汝朕則汝安可
高士良可文思副使
敕高士良汝閱習民兵技藝超等課以歲月於法當遷
往服寵靈益思來效可
皇叔叔遂可贈懷州防禦使追封河内侯
敕生于富貴而無驕逸之患終于祿位而有歸全之美
始終之義有足賢者具官叔遂性於忠孝文以禮樂蓋
蒙祖宗之澤而服師保之訓克有令問以沒元身是用
爵之通侯官以持節上以惇勸於宗室下以寵綏其子
孫可
楊王子孝騫等二人荆王子孝治等七人並遠
州圑練使
敕某等先皇帝篤兄弟之好以恩勝義不許二叔出居
于外蓋武王待周召之意太皇太后嚴朝廷之禮以義
制恩始從其請出就外宅得孔子遠其子之意二聖不
同同歸于道可以為萬世法朕奉侍兩宫按行新第顧
瞻懷思潸然出涕昔漢明帝問東平王在家何等為樂
王言為善最樂帝大其言因送列侯印十九枚諸子年
五歲以上悉帶之著之簡策天下不以為私今王諸子
性于忠爱漸于禮義自勝衣以上頎然皆有成人之風
朕甚嘉之其各進一官以助其為善之樂尚勉之哉毋
忝父祖以為邦家光可
吕公著妻魯氏贈國夫人
敕婦人之德如玉在淵雖不可見必形諸外視其夫有
羔羊之直相其子有麟趾之仁則内德之茂從可知矣
具官吕公著故妻魯氏名臣之子元老之婦所資者深
故志存乎仁所見者大故動協于禮環佩穆然閨門化
之而降年不永祿不配德其改封大國正位小君庶幾
為女史之光非獨慰其夫子而巳可
仲暹可遥郡防禦使
敇仲暹居貧賤而有聞易處富貴而無過難凡我宗室
皆有位著雖不任以事無所施其才而刑于厥家有以
攷其行日月其邁爵秩當遷朕不爾私服之無愧可
東坡全集卷一百六
