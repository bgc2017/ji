東坡全集卷五十六宋蘇軾撰
奏議一十首
乞賜州學書板狀
元祐四年八月某日龍圖閣學士朝奉郎知杭州蘇軾
狀奏右臣伏見本州學見管生員二百餘人及入學參
假之流日益不已蓋見朝廷尊用儒術更定貢舉條法
漸復祖宗之舊人人慕義學者日衆若學糧不繼使至
者無歸稍稍引去甚非朝廷樂育之意前知州熊本曾
奏乞用廢罷市易務書板賜與州學印賃收錢以助學
糧或乞賣與州學限十年還錢今蒙都省指揮只限五
年見今轉運司差官重行估價約計一千四百六貫九
百八十三文若依限送納即州學歲納二百八十一貫
三百九十七文五年之間深為不易學者旦夕闕食而
望利於五年之後何補於事而朝廷歲得二百八十一
貫三百九十七文如江海之中增損㳙滴了無所覺徒
使一方士民以謂朝廷既已捐利與民廢罷市易所放
欠負動以萬計農商小民銜荷聖澤莫知紀極而獨於
此飢寒儒素之士惜毫末之費猶欲於此追收市易之
息流傳四方為損不小此乃有司出納之吝非朝廷寬
大之政也臣以侍從備位守臣懷有所見不敢不盡伏
望聖慈特出宸斷盡以市易書板賜與州學更不估價
收錢所貴稍服士心以全國體謹錄奏聞伏候勅旨
貼黃臣勘會市易務元造書板用錢一千九百五十
一貫四百六十九文自今日以前所收淨利已計一
千八百八十九貫九百五十七文今若賜與州學除
已收淨利外只是實破官本六十一貫五百一十二
文伏乞詳酌施行
奏為法外刺配罪人待罪狀
元祐四年八月某日龍圖閣學士朝奉郎知杭州蘇軾
狀奏右臣自入境以来訪聞兩浙諸郡近年民閒例織
輕疎糊藥紬絹以備送納和買夏稅官吏欲行揀擇而
姦猾人戶及攬納人逓相扇和不納好絹致使官吏無
由揀擇期限既迫不免受納歲歲如此習以成風故京
師官吏軍人但請兩浙衣賜皆不堪好上京綱運歲有
估剥日以滋多去年估剥至九千餘貫元納專典枷鏁
鞭撻典賣竭産有不能償姑息之弊一至於此臣自到
郡欲漸革此弊即指揮受納官吏稍行揀擇至七月二
十七日有百姓二百餘人於受納場前大叫數聲官吏
軍民並皆辟易遂相率入州衙詣臣喧訴臣以理喻遣
方稍引去臣知此數百人必非齊同發意當有凶奸之
人為首糾率密行葺探當日據受納官仁和縣丞陳皓
狀申有人戶顔巽男顔章顔益納和買絹五疋並是輕
疎糊藥丈尺短少以此揀退其逐人却將專典拑撮及
與攬納人等數百人對監官高聲叫噉奔走前去臣即
時差人捉到顔章顔益二人枷送右司理院禁勘只明
日人戶一時送納好絹更無一人敢行喧閙續據右司
理院勘到顔章顔益招為本家有和買紬絹共三十七
疋章等為見逓年例只是將輕疎糊藥紬絹納官今年
本州為綱運估剥數多以此指揮要納好絹章等既請
和買官錢每疋一貫不合將低價收買昌化縣輕疎糊
藥短絹納官其顔章又不合與兄顔益商量若或揀退
即湏拑撮專揀扇搖衆戸叫噉投州嚇脇官吏令只依
逓年受納不堪紬絹尋將買到輕疎糊藥短絹五疋付
揀子家人翁誠納官尋被翁誠覆本官揀退章等既見
衆戶亦有似此輕疎短絹多被揀退尋拑撮翁誠叫屈
顔益在後用手推翁誠令顔章拑去投州即便走出三
門前叫屈二聲跳出欄干將兩手擡起喚衆戶扇摇叫
噉稱一時投州去来衆戶約二百餘人因此亦一時叫
噉相隨投州衙喧訴臣尋體訪得顔章顔益係第一等
豪戶顔巽之子巽先充書手因受贓虚消稅賦刺配本
州牢城尋即用倖計構胥吏醫人託患放停又為詐將
産業重疊當出官鹽刺配滁州牢城依前託患放停歸
鄉父子奸凶衆所畏惡下獄之日閭里稱快謹按顔益
顔章以匹夫之微令行於衆舉手一呼數百人從之欲
以衆多之勢脇制官吏必欲今後常納惡絹不容臣等
大革前弊情理巨蠧實難含忍本州既已依法決訖臣
獨判云顔章顔益家傳凶狡氣蓋鄉閭故能奮臂一呼
從者數百欲以摇動長吏脇制監官蠧害之深難從常
法已刺配本州牢城去訖仍以散行曉示鄉村城郭人
戶今後更不得織造輕疎糊藥紬絹以備納官庶幾明
年全革此弊伏望朝廷詳酌備錄臣此狀下本路轉運
司遍行約束曉示所貴今後京師及本路官吏軍人皆
得堪好衣賜及受納專副不至破家陪填所有臣法外
刺配顔章顔益二人亦乞重行朝典謹錄奏聞伏候勅
旨
貼黃勘會本州去年發和買夏稅物帛計一十四綱
今来只估剥到四綱已及九千餘貫乞下左藏庫方
見估剥數目浩大
乞賜度牒修廨宇狀
元祐四年九月某日龍圖閣學士朝奉郎知杭州蘇軾
狀奏右臣伏見杭州地氣蒸潤當錢氏有國日皆為連
樓複閣以藏衣甲物帛及其餘官屋皆珍材巨木號稱
雄麗自後百餘年閒官司既無力修換又不忍拆為小
屋風雨腐壊日就頽毁中間雖有心長吏果於營造如
孫沔作中和堂梅摯作有美堂蔡襄作清暑堂之類皆
務創新不肯修舊其餘率皆因循支撐以苟歲月而近
年監司急於財用尤諱修造自十千以上不許擅支以
故官舍日壊使前人遺構鞠為朽壤深可歎惜臣自熙
寧中通判本州已見在州屋宇例皆傾邪日有覆壓之
懼今又十五六年其壊可知到任之日見使宅樓廡欹
仄罅縫但用小木横斜撐拄每過其下慄然寒心未嘗
敢安步徐行及問得通判職官等皆云每遇大風雨不
敢安寢正堂之上至於軍資甲仗庫尤為損壊今年六
月内使院屋倒壓傷手分書手二人八月内鼓角樓摧
壓死鼓角匠一家四口内有孕婦一人因此之後不惟
官吏家屬日負憂恐至於吏卒往来無不狼顧臣以此
不敢坐觀尋差官檢計到官舍城門樓櫓倉庫二十七
處皆係大段隳壊湏至修完共計使錢四萬餘貫已具
狀聞奏乞支賜度牒二百道及且權依舊數支公使錢
五百貫以了明年一年監修官吏供給及下諸州剗刷
兵匠應副去訖臣非不知破用錢數浩大朝廷未必信
從深欲減節以就約省而上件屋宇皆錢氏所構規摹
高大無由裁樽使為小屋若頓行毁拆改造低小則目
前蕭然便成衰陋非惟軍民不悅亦非太平美事竊謂
仁聖在上憂愛臣子存恤遠方必不忍使官吏胥徒日
以軀命僥倖苟安於腐棟頽墻之下兼恐弊漏之極不
即修完三五年間必遂大壊至時改作又非二百道度
牒所能辦集伏望聖慈特出宸斷盡賜允從如蒙朝廷
體訪得不合如此修完臣伏欺罔之罪謹錄奏門伏候
勅旨
乞詩賦經義各以分數取人將来只許詩賦兼
經狀
元祐四年十月十八日龍圖閣學士朝奉郎知杭州蘇
軾狀奏右臣今月五日據本州進士汪溉等一百四十
人詣臣陳狀稱准元祐四年四月十九日勅詩賦經義
各五分取人朝廷以謂學者久傳經義一旦添改詩賦
習者尚少遂以五分立法是欲優待詩賦勉進詞學之
人然天下學者寅夜競習詩賦舉業率皆成就雖降平
分取人之法緣業已習熟不願再有改更兼學者亦以
朝廷追復祖宗取士故事以詞學為優故士人皆以不
能詩賦為恥比来專習經義者十無二三見今本土及
州學生員數從詩賦他郡亦然若平分解名委是有虧
詩賦進士難使捐已習之詩賦抑令就經義之科或習
經義多少各以分數發解乞據狀敷奏者臣曩者備員
侍從實見朝廷更用詩賦本末蓋謂經義取人以來學
者爭尚浮虚文字止用一律程試之日工拙無辨既去
取高下不厭外論而已得之後所學文詞不施於用以
故更用祖宗故事兼取詩賦而横議之人欲收姑息之
譽爭言天下學者不樂詩賦朝廷重失士心故為改法
各取五分然臣在都下見太學生習詩賦者十人而七
臣本蜀人聞蜀中進士習詩賦者十人而九及出守東
南親歴十郡及多見江湖福建士人皆爭作詩賦其間
工者已自追繼前人專習經義士以為恥以此知前言
天下學者不樂詩賦皆妄也惟河北河東進士初改聲
律恐未甚工然其經義文詞亦自比他路為拙非獨詩
賦也朝廷於五路進士自許禮部貢院分數取人必無
偏遺一路士人之理今臣所據前件進士汪溉等狀不
敢不奏亦料諸處似此申明者非一欲乞朝廷參詳衆
意特許將来一舉隨詩賦經義人數多少各紐分數發
解如經義零分不及一人許併入詩賦額中仍除將来
一舉外今後並只許應詩賦進士舉所貴學者不至疑
惑專一從學謹錄奏聞伏候勅旨
貼黃詩賦進士亦自兼經非廢經義也
論高麗進奉狀
元祐四年十一月三日龍圖閣學士朝奉郎知杭州蘇
軾狀奏臣伏見熙寧以来高麗人屢入朝貢至元豐之
末十六七年間館待賜予之費不可勝數兩浙淮南京
東三路築城造船建立停館調發農工侵漁商賈所在
騷然公私告病朝廷無絲毫之益而夷虜獲不貲之利
使者所至圖畫山川購買書籍議者以為所得賜予大
半歸之契丹雖虚實不可明而契丹之彊足以禍福高
麗若不隂相計構則高麗豈敢公然入朝中國有識之
士以為深憂自二聖嗣位高麗數年不至淮浙京東吏
民有息肩之喜唯福建一路多以海商為業其間凶險
之人猶敢交通引惹以希厚利臣稍聞其事方欲覺察
行遣今月三日准秀州差人押到泉州百姓徐戩擅於
海舶内載到高麗僧統義天手下侍者僧夀介繼常潁
流院子金保裴善等五人及齎到本國禮賓省牒云奉
本國王旨令夀介等齎義天祭文来祭奠杭州僧源闍
黎臣已指揮本州送承天寺安下選差職員二人兵級
十人常切照管不許出入接客及選有行止經論僧伴
話量行供給不令失所外已具事由畫一奏稟朝旨去
訖又據高麗僧夀介有狀稱臨發日奉國母指揮令齎
金塔二所祝延皇帝太皇太后聖夀臣竊觀其意盖為
二聖嗣位數年不敢輕來入貢頓失厚利欲復遣使又
未測聖意故以祭奠源闍棃為名因獻金塔欲以嘗試
朝廷測知所以待之之意輕重厚薄不然者豈有欲獻
金塔為夀而不遣使奉表止因祭奠亡僧遂致國母之
意蓋疑中國不受故為此苟簡之禮以卜朝廷若朝廷
待之稍重則貪心復啟朝貢紛然必為無窮之患待其
已至然後拒之則又傷恩恭惟聖明灼見情狀廟堂之
議固有以處之臣忝備侍從出使一路懷有所見不敢
不盡以備採擇謹具畫一如左
一福建狡商專擅交通高麗引惹牟利如徐戩者甚
衆訪聞徐戩先受高麗錢物於杭州彫造夾注華
嚴經費用浩汗印板既成公然於海舶載去交納
却受本國厚賞官私無一人知覺者臣謂此風豈
可滋長若馴致其弊敵國奸細何所不至兼今来
引致高麗僧人必是徐戩本謀臣已枷送左司理
院根勘即當具案聞奏乞法外重行以戒一路奸
民猾商次
一高麗僧夀介有狀稱臨發日國母令齎金塔祝夀
臣以謂高麗因祭奠亡僧遂致國母之意苟簡無
禮莫斯為甚若朝廷受而不報或報之輕則夷虜
得以為詞若受而厚報之則是以重幣荅其苟簡
無禮之餽也臣已一面令管勾職員退還其狀云
朝廷清嚴守臣不敢專擅奏聞臣料此僧勢不肯
已必云本國遣其來獻夀今若不奏歸國得罪不
輕臣欲於此僧狀後判云州司不奉朝旨本國又
無来文難議投進執狀歸國照會如此處置只是
臣一面指揮非朝廷拒絶其獻頗似穏便如以為
可乞賜指揮施行
一高麗僧夀介齎到本國禮賓省牒云祭奠源闍黎
仍諸處尋師學法臣謂夀介等只是義天手下侍
者非國王親屬其来乃致私奠本非國事待之輕
重當與義天殊絶欲乞只許致奠之外其餘尋師
學法出入遊覽之類並不許仍與限日却差船送
至明州令搭附因便海舶歸國更不差人船津送
如有買賣許量辨歸裝不得廣作商販
右謹件如前若如此處置使無厚利以絶其来意上免
朝廷帑廪無益之費下免淮浙京東公私靡弊之患臣
不勝區區謹錄奏聞伏侯勅旨
乞賑濟浙西七州狀
元祐四年十一月初四日兩浙西路兵馬鈐轄龍圖閣
學士朝奉郎蘇軾狀奏勘會浙西七州軍冬春積水不
種早稲及五六月水退方插晚秧又遭乾旱早晚俱損
高下並傷民之艱食無甚今歲見今米㪷九十足錢小
民方冬已有饑者兩浙水鄉種麥絶少来歲之熟指秋
為期而熟不熟又未可知深恐来年春夏之交必有饑
饉盜賊之憂本司除已與提轉商量多方擘畫准備外
有合申奏事件謹具畫一如左
一轉運司来年合發上供額斛及補填舊欠共一百
六十餘萬碩本路錢物大抵空匱剗刷變轉不行
官吏急於趁辦務在免責催迫賦租督促欠負鉗
束私酒漏稅之類必倍於平日饑貧之民無路逃
死必將聚為盜賊又緣上供額斛數目至廣都未
有備見今逐州廣行收糴指揮嚴緊官吏不免遮
攔米穀添價貴糴以此斛㪷湧貴小民乏食欲望
聖慈愍此一方遭罹熙寧中饑疫人死大半至今
城市寂寥少欠官私逋負十人而九若不痛加賑
恤則一方餘民必在溝壑今来亦不敢望朝廷别
賜錢米但祗寬得轉運司上供年額錢斛則官吏
自然不行迫急之政而民自受賜矣乞出自宸斷
来年本路上觧錢斛且起一半或三分之二其餘
候豐熟日分作二年隨年額上供錢物起發所貴
公私稍獲通濟又恐官吏為見明年既得寬減僥
倖替移更不盡心擘畫收拾以備補填年額乞特
賜指揮須管依年分收簇數足若遇移替其所簇
到數交割與後政承認不得出違年限
一見今逐州和糴常平斛㪷及省倉軍糧又糴封樁
錢上供米名目不一官吏各務趁辦爭奪相傾以
此米價益貴伏望聖慈速賜勘會如在京諸倉不
待此米支用即令提轉疾速契勘逐州如省倉不
闕軍糧常平糴散有備外更不得收糴所貴米價
稍平小民不至失所浙中自来號稱錢荒今者尤
甚百姓持銀絹絲綿入市莫有顧者質庫人戶往
往晝閉若得官錢三二千萬散在民間如水救火
欲乞指揮提轉令將合上供錢散在諸州稅戶令
買金銀紬絹充年額起發
一自来浙中奸民結為羣黨興販私鹽急則為盜近
来朝廷痛減鹽價最為仁政然結集興販猶未甚
衰深恐饑饉之民散流江海之上羣黨愈衆或為
深患欲乞朝廷指揮盜賊情理重者及私鹽結聚
羣黨皆許申鈐轄司權於法外行遣候豐熟日依
舊所貴彈壓奸愚有所畏肅
右謹件如前勘會熙寧中兩浙饑饉是時米㪷二百人
死大半父老至今言之流涕今来米㪷已及九十日長
炎炎其勢未巳深可憂慮伏望仁聖哀憐早行賑恤今
来所奏一一並是詣實伏乞詳酌速賜指揮謹錄奏聞
伏候勅旨
論役法差雇利害起請畫一狀
元祐四年十一月十日龍圖閣學士朝奉郎知杭州蘇
軾狀奏臣自熙寧以来從事郡縣推行役事及元祐改
法臣忝詳定今又出守躬行其法考問吏民備見雇役
差役利害不敢不言雇役之法自第二等以上人戶歲
出役錢至多行之數年錢愈重穀帛愈輕田宅愈賤以
至破散化為下等請以熙寧以前第一第二等戶逐路
逐州都數而較之元豐之末則多少相絶較然可知此
雇役之法害上戶者一也第四等巳下舊本無役不過
差充壯丁無所陪備而雇役法例出役錢雖所取不多
而貧下之人無故出三五百錢未辦之間吏卒至門非
百錢不能解免官錢未納此費已重故皆化為游手聚
為盜賊當時議者亦欲蠲免此等而戶數至廣積少成
多役錢待此而足若皆蠲免則所喪大半雇法無由施
行此雇役之法害下戶者二也今改行差役則二害皆
去天下幸甚獨有第三等人戶方雇役時每戶歲出錢
多者不過三四千而今應一役為費少者日不下百錢
二年一替當費七十餘千而休閒遠者不過六年則是
八年之中昔者徐出三十餘千而今者併出七十餘千
苦樂可知也而況農民在官貪吏狡胥恣為蠶食其費
又不可以一二數此則差役之法害於中等戶者一也
今之議者或欲專行差役或欲復行雇法皆偏詞過論
也臣愚以謂朝廷既取六色錢許用雇役以代中等人
戶頗除一害以全二利此最良法可久行者但元祐二
年十二月二十四日敕合役空閒人戶不及三番處許
以六色錢雇州手分散從官承符人此法未為允當何
者百姓出錢本為免役今乃限以番次不許盡用留錢
在官其名不正又所雇者少未足以紓中等人戶之勞
法不簡徑使奸吏小人得以伸縮臣到杭州點檢諸縣
雇役皆不應法錢唐仁和富實縣分則皆雇人新城昌
化將為貧薄反不得雇蓋轉運司特於法外創立式樣
今諸縣不得將逐等人戶都數通比其貧下縣分第一
第二等人戶例皆稀少至第三等則戶數猥多以此漲
起人戶皆及三番然第三等戶豈可承當第一等色役
則知通計三等乃俗吏之巧薄非朝廷立法之本意也
臣方一面改正施行次旋准元祐四年八月十八日勅
諸州衙前投名不足處見役年滿鄉差衙前並行替放
且依舊條差役更不支錢又諸州役除吏人衙前外依
條定差如空閒未及三年即以助役錢支募此法既下
吏民相顧皆所未曉比於前来三番之法尤為不通前
史稱蕭何為法講若畫一蓋謂簡徑易曉雖山邑小吏
窮鄉野人皆能别白遵守然後為不刊之法也臣身為
侍從又忝長民不可不言謹具前件條貫不便事狀及
臣愚見所欲起請者畫一如左
一前件勅節文云看詳衙前自降招募指揮僅及一
年諸州路軍尚有招募投名不足去處其應役年
滿衙前雖依舊支與支酬勒令在役然非鄉戶情
願充應若後更無人願募即鄉戶衙前卒無替期
乃是勒令長者祗應顯於人情未便今欲將諸州
衙前投名不足去處見役年滿鄉差衙門並行替
放且依舊條差役更不支錢如願投充長名及向
去招募到人其雇食支酬錢即全行支給却罷差
充仍除鄉差年限未滿人戶依條理當本戶色役
外其投募長名之人並與免本戶役錢二十貫文
如所納數少不係出納役錢之人即許會六色合
納役錢之人依數免放并仰逐處監司相度見役
衙前如有虚占窠名可以省併出處裁减人額却
將减下錢數添搭入重難支酬施行
臣今看詳前件勅條深為未便凡長名衙前所以招
募不足者特以支錢虧少故也自元豐前不聞天
下有闕額衙前者豈常抑勤差充直以重難月給
可以足用故也當時奉使之人如李承之沈括吳
雍之類每一使至輒以减刻為功至元豐之末衙
前支酬可謂僅足而無餘矣而元祐改法之初又
行减削多是不支月給以故招募不行今不反循
其本乃欲重困鄉差全不支錢而應募之人盡數
支給又放免役錢二十貫欲以誘脅盡令應募然
而歲免役錢二十千許計會六色人戶放免則是
應募自增六色錢日减也若天下投名衙前並免
此二十千即六色錢存者無幾若只是闕額招募
到人方得免放則均是投名厚薄頓殊其理安在
朝廷既許歲免二十千則是明知支酬虧少以此
補足何如直添重難月給令招募得行所謂計會
六色人戶者蓋令衷私商量取錢若遇頑猾人戶
抵賴不還或將諸物高價準折訟之於官經涉歲
月乃肯備償則衙前所獲無幾何如官支二十千
朝請暮獲豈不簡徑易曉故臣愚以謂上件勅條
必難久行議者多謂官若添錢招募則奸民觀望
未肯投名以待多添錢數今来計會六色人戶放
免役錢正與添錢無異雖巧作名目其實一般大
抵支錢既足萬無招募不行之理自熙寧以来無
一人闕額豈有今日頓不應募臣今起請欲乞行
下諸路監司守令應闕額長名衙前須管限日招
募數足如不足即具元豐以前因何招募得行今
来因何不足事由申奏如合添錢雇募即與本路
監司商議一面施行訖具委無大破保明聞奏若
限滿無故招募不足即行勘干繫官吏施行如此
不過半年天下必無闕額長名衙前而所添錢數
未必人人歲添二十千兼止用坊埸河渡錢非如
今法計會放免侵用六色錢也
一前件敕節文云看詳鄉差人戶物力厚薄等第高
下丁口進減放不常定恐難限以番次召募不若
約空閒之年以定差法立役次輕重雇募役人顯
見均當兼可以將寬剩役錢裁减無丁及女戶所
出錢數欲諸州役除吏人衙前外依條定差如空
閒未及三年即據未及之戶以助役錢支募候有
戶罷支已募之人各依本役年限候滿日差罷今
後遇有支遣准此及以一路助役錢除依條量留
一分准備外據餘剩錢數却於無丁及女戶所出
役錢内量行裁減具數奏聞所有先降雇募州役
及分番指揮更不許
臣今看詳諸役以二年為一番向来指揮如空閒人
戶不及三番則令雇募是聖恩本欲百姓空閒六
年也今来無故忽减作三年吏民無不愕然以謂
中等人戶方苦差役正望朝廷别加寬恤而六色
錢幸有餘剩正可加添番數而乃減作三年農民
皆紛然相告云向来差役雖甚勞苦然朝廷猶許
我輩閒了六年今来只許閒得三年必是朝廷别
要此錢使用方二聖躬行仁厚天下歸心忽有此
言布聞遠邇深為可惜雖云量留一分准備外據
餘剰數却於無丁及女戶所出役錢内量行裁减
此乃空言無實止是建議之人假為此名以濟其
說臣請為朝廷詰之人戶差役年月人人不同本
縣有戶無戶日日不同加以稅産開收丁口進退
雖有聖智莫能前知當雇當差臨事乃定如何於
一年前預知來年合用錢數見得寬剩便行減放
臣知此法必無由施行但空言而已若今来寬剩
已行减放来年不足又湏却增减紛然簿書淆亂
百弊横生有不可勝言者矣方今中等人戶正以
應役為苦而六色人戶猶以出錢為樂苦者更减
三年樂者又行减放其理安在大抵六色錢本役
免役理當盡用雇人除量留准備外一文不合樁
留然後事簡而法意通名正而人心服惟有一事
不得不加周慮蓋逐州逐縣六色錢多少不同若
盡用雇人則苦樂不齊錢多之處役戶太優與六
色人戶相形反為不易臣今起請欲乞今後六色
錢常樁留一年准備(如元祐四年只得用元祐二年錢其二年錢樁留准備用)
及約度諸般合用錢(謂如官吏請雇人錢之類)外其餘委自提
刑轉運與守令商議將逐州逐縣人戶貧富色役
多少預行品配以一路六色錢通融分給令州縣
盡用雇人以本處色役輕重為先後如此則事簡
而易行錢均而無弊雇人稍廣中外漸蘇則差役
良法可以久行而不變矣
貼黃若行此法今後空閒三年人戶官吏隠庇不差
却行雇募無由點檢縦許人告自非多事好訟之人
誰肯告訴若有本等已上閒及三年未委專以空間
先後為斷為復參用物力高下定差既無果決條貫
今後詞訟必多
右謹件如前朝廷改法數年至今民心紛然未定臣在
外服目所親見正為此數事耳伏望聖慈與執政大臣
早定此法果斷而行之若還付有司則出納之吝必無
成議日復一日農民凋弊所憂不小臣干犯天威謹俟
斧鉞之誅謹錄奏聞伏候勅旨
論高麗進奉第二狀
元祐四年十一月十三日龍圖閣學士朝奉郎知杭州
蘇軾狀奏右臣近奏為高麗僧夀介狀稱臨發日奉國
母指揮將金塔二所附夀介前来祝延皇帝太皇太后
聖夀臣已一面退還其狀仍令本州所差伴話僧思義
只作已意體問所獻金塔次第其高麗僧夀介知臣不
為聞奏方始將出僧統義天付身文字以示思義乃是
欲將金塔二所捨入杭州惠因院等處祝延聖夀仍云
随身收管不可擅動元封俟續有疏文到日方可施納
以此顯見高麗人將此金塔嘗探中國意度臣既退還
其狀將来必是自將此塔捨在惠因等院既是衷私捨
施僧院即朝廷難為回賜若受而不報夷虜性貪或生
怨望伏望朝廷撿會臣前奏早賜指揮如夀介等將上
件金塔捨施亦乞只作臣意度一面荅不奉朝旨不敢
令僧院收留所貴稍絶後患謹錄奏聞伏候勅旨
貼黃臣體問得惠因院亡僧淨源本是庸人只因多
與往還致商人等於高麗國中妄有談說是致義天
遠来從學因此本院厚獲施利而淮浙官私遍遭擾
亂今来又訪聞得還是本院行者姓顔人齎持淨源
真影舍利随舶船過海是致義天復差人祭奠臣見
令所司根勘候見詣實奏聞次今来若許惠因院收
留金塔乃是庸人奸猾自圖厚利為國生事深為不
可
乞令高麗僧從泉州歸國狀
元祐四年十二月三日龍圖閣學士朝奉郎知杭州蘇
軾狀奏臣近為泉州商客徐戩帶領高麗國僧統義天
手下侍者僧夀介等到来杭州致祭亡僧淨源因便帶
到金塔二所遂具畫一事由聞奏已准朝旨許令夀介
等致祭亡僧淨源畢差人船送到明州附因便海舶歸
國如淨源徒弟願與回贈物色即量度回贈本州已依
准指揮許令夀介等致祭淨源了畢其徒弟量將土儀
回贈夀介等收受所有帶到金塔二所據夀介等令監
伴職員前来告臣云恐帶回本國得罪不輕臣已依元
奏詞語判狀付逐僧執歸本國照會及本州即時差撥
人船乘載夀介等亦將米麵蠟燭之類隨宜餞送逐僧
於十一月三十日起發前去外訪聞明州近日少有因
便商客入高麗國竊恐久滯逐僧在彼不便竊聞泉州
多有海舶入高麗往来買賣除已牒明州契勘如夀介
等到来年卒無因便舶船即一面申奏乞發往泉州附
船歸國外湏至奏聞者右伏乞朝廷特降指揮下明
州疾速契勘依此施行所貴不至住滯謹錄奏聞伏候
勅旨
乞降度牒召人入中斛㪷出糶濟饑等狀
元祐五年二月十四日龍圖閣學士朝奉郎知杭州蘇
軾狀奏右臣近指揮本州令在州并倚郭兩縣糶常平
米一千石及外七縣大縣日糶百石小縣五十石約計
日糶五百餘石自二月至六月終將見管裏外常平米
均勻兊撥除本州倚郭略已足用外其餘七縣見闕三
萬餘石雖蒙朝廷賜上供米一十萬石於出路出糶已
準轉運司牒報於越睦州撥三萬石與杭州然本州年
計見闕軍糧六萬餘石越睦州米尚不了兊充軍糧更
無緣出賣以此外縣出糶實闕三萬餘石臣已一面指
揮諸縣那移般運開埸出糶以平米價庶幾深山窮谷
小民不至大段失所然約度見管米數恐只至四五月
間必然糶盡若秋穀未登糶埸不繼即民間頓然闕食
深可憂慮臣勘會諸州例皆闕米縦使督迫轉運提刑
司必是無處擘畫那移應副惟有一策恐可濟辦緣臣
去歲曾奏乞度牒二百道脩完本州廨宇未蒙施行臣
於十二月末曾作書與太師文彦博以下執政八人乞
早奏陳特許給上件度牒二百道臣欲權將上件度牒
召募蘇湖常秀人戶令於本州闕米縣分入中斛㪷以
優價入中减價出賣約可得二萬五千石糶得一萬五
千貫訪聞蘇湖常秀雖其災傷富民却薄有蓄積若以
度牒召募必肯入中却以此錢脩完廨宇庶幾先濟饑
殍之民後完久壞屋宇兩事皆濟則吏民荷德無窮臣
發此書已四十餘日至今無報不免干冒朝廷上瀆聖
聽伏乞聖慈深哀本州外邑溪谷之民將墜溝壑特發
宸斷速賜允從臣無任惶恐戰慄待罪之至謹錄奏聞
伏候勅旨
論葉温叟分擘度牒不公狀
元祐五年二月十八日龍圖閣學士左朝奉郎知杭州
蘇軾狀奏今月十七日准轉運使葉温叟牒杭州准尚
書禮部符准元祐五年正月二十六日勅勘會兩浙淮
南路見係災傷民間穀價湧貴雖已降指揮減撥上供
斛㪷出糶及依條賑恤外竊慮所用斛㪷數多不能周
足牒奉勅各出給空名度牒三百道付逐路轉運提刑
鈐轄司分擘與災傷州軍召人入納斛㪷或見錢糴入
官司封樁及諸色斛㪷添助賑濟支用者省部今依准
勅命指揮出給到空名度牒三百道并封皮湏至符送
者符當司主者候到一依前項勅命指揮及照會元祐
勅令疾速施行仍關提刑鈐轄司及合屬去處不管稍
有違悞者當司契勘杭越蘇湖常秀潤衢婺台等州災
傷放稅除衢州放稅只及二釐不至災傷更不撥外今
將杭越等九州放稅錢數衮紐每州合得道數湏至行
遣數内杭州三十道者臣看詳上件勅旨為兩浙淮南
路災傷各出給空名度牒三百道付逐路轉運提刑鈐
轄司分擘與災傷州軍轉運司既受上件敕旨即合與
提刑及浙東西兩路鈐轄司商量分擘仍湏參州郡大
小戶口衆寡及災傷分數品配合得道數依公分擘今
来轉運使葉温叟因出巡蘇秀等州在路受得上件敕
旨便敢公然違戾更不計會提刑及兩路鈐轄司亦不
與轉運判官張璹商議便一面擅行分擘内杭州只得
三十道竊緣杭州城内生齒不可勝數約計四五十萬
人裏外九縣主客戶口共三十餘萬今来檢放水旱雖
只計一分六釐又緣杭州自来土産米穀不多全仰蘇
湖常秀等州般運斛㪷接濟若數州不熟即杭州雖十
分豐稔亦不免為饑年自去歲十月以後米價湧長至
每㪷九十足錢近歲浙中難得見錢每㪷九十便比熙
寧以前百四五十因糴常平米每日不下五六萬人爭
糴方免餓殍今来聖恩優恤一路委自提轉及兩路鈐
轄司分擘度牒而温叟獨出私意只分與杭州三十道
内潤州人戶比杭州十分纔及一二却分得一百道其
餘多少任情未易悉數致杭州百姓例皆咨怨將謂聖
恩偏厚潤州不及杭州不知自是温叟公違敕旨任情
分擘湏至奏陳者右臣先於二月四日奏為杭州諸
縣出糶官米自二月至六月終闕三萬餘石乞特賜度
牒二百道召人入中米外縣吏民日夜企望朝廷施行
雖大旱望雨執熱思濯未喻其急度奏狀未到間已蒙
朝廷施行乃是聖明洞照數千里外事有如目覩今乃
為轉運使葉温叟自出私意多少任情以杭州衆大甲
於兩路只分與三十道吏民驚駭莫曉其意臣竊原聖
意蓋謂提刑專主賑濟鈐轄司專管災傷盜賊故令轉
運司與兩司同共相度分擘今温叟並不計會兩司及
轉運判官直自一面任意分擘牒送諸州更不關報鈐
轄司臣忝為侍從出使一路温叟似此凌蔑肆行臣若
不言必無人更敢論列况杭州見今裏外一十九處開
場糶米糴者如雲雖寄居待闕官員亦行差請杭人素
来驕奢本以糴官米為恥若非饑急豈肯来糴此皆温
叟與諸監司所共目覩今来只分三十道深駭物聽竊
緣度牒三百道約直錢五萬餘貫所在商賈富民為之
奔走洶動而温叟一面任意分擘更不計會逐司豈得
稳便兼臣訪聞去歲諸郡檢放稅賦多有不實不盡只
如蘇州積水瀰望衆所共見今来放歲分數反不及潤
州蓋是檢放官吏觀望漕司意指及各隨本州長吏用
意厚薄未必皆是的實今来温叟專用放稅分數為斷
深為未允縦使檢放得實而州郡大小戶口多寡不同
亦合參酌品配從逐司公共相度分擘方得允當今来
但係温叟所定賑濟州郡即多得度牒應係别人地分
例皆靳惜不與顯見全然不公臣已牒轉運司請細詳
上件朝旨計會提刑鈐轄司依公分擘去訖深慮温叟
未肯聽從縦肯聽從不過量添三二十道亦是支用不
足伏望聖慈體念杭州元奏闕米三萬石本乞度牒二
百道方稍足用今来不敢更望上件數目只乞特賜指
揮於三百道内支一百五十道與杭州况其餘州軍元
無奏請闕米去處將其餘一百五十道分與亦無闕事
伏乞早賜指揮所貴災傷之民均受聖澤不至以一夫
私意專制多少謹錄奏聞伏候敕旨
貼黃杭州元奏闕米三萬石乞度牒二百道今来轉
運使只與三十道潤州元不奏闕米顯是常平錢米
足用今来却與一百道深駭物聽乞朝廷詳酌諸州
元無奏請闕米去處若依臣所奏分與一百五十道
已出望外杭州若得一百五十道猶未足用乞自聖
旨分劈施行若只下本路其轉運使葉温叟必是遂
非不肯應副
東坡全集卷五十六
