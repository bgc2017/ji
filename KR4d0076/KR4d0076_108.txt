東坡全集卷一百八宋蘇軾撰
外制制勅七十四首
李之純可集賢殿修撰河北都轉運使
敕乃者役錢貸息之弊民兵馬政之勞萃于北方而天
不靖民河溢為灾老幼奔走流離道路十年於此矣嗚
呼其孰為朕勞来安集使復其舊乎以爾中大夫直龍
圖閣權知滄州李之純治辦之能嘗見於用忠厚之質
不移於勢是用進秩書殿增重使指其往撫疲瘵之俗
察貪暴之吏無縱詭随以謹無良朕將酌民言以觀汝
政可不勉歟可
吕大臨太學博士
敕具官吕大臨大學禮義之所從出也不擇人以為法
而恃法以為治可乎漢之郭泰符融唐之陽城韓愈士
皆靡然化之其賢於法遠矣朕方詔有司䟽理學政而
近侍之臣言汝可用必能於法禁之外使士有所愧而
不為乃稱朕意可
羅適知開封縣程之邵知祥符縣
敕某等赤縣之衆甚於劇郡五方豪傑之林百賈盗賊
之淵盖自平時號為難治而况市易始去逋負尚繁役
法初復農民未信以爾適學行純固有䘏民之心以爾
之邵才力強敏無媮安之意各服乃事以觀其能不患
不已知求為可知者可
杜純可刑部員外郎
敕具官杜純用法如權衡權可以輕重移而衡不可以
毫髮欺故司寇之職必有守道之長貳而輔之以守官
之僚属汝昔為士師秉節不回獨持正議以直羣枉往
服厥官無易汝守以不忍之心行無心之法則予汝嘉
可
劉霆知陳留縣
敕具官劉霆縣劇而難治故有司艱於用人地近而易
知故才者樂於自用臨政以簡决獄以明御吏以嚴去
盗以武能此四者孰不汝知可
皇伯仲煜可贈保寧軍節度使東陽郡王
敕祖宗之德天地並隆施及子孫皆享民社勝衣有朝
請之奉闔棺有茅土之封始終之間哀榮斯極具官仲
曄寬厚寡過雍容有常生不勤於父師沒見思於姻族
既得考終之道可無追遠之恩豹尾神旗守臣之威命
金璽盭綬諸侯之寵章服我寵光以賁窀穸可
杜紘可右司郎中
勅具官杜紘士一歷都司即踐清要非一時名勝不在
此選爾以文無害而宿其業往服乃事益茂厥德以稱
朕命可
皇城使裴景知慈州莊宅副使郭逢知階州西
京左藏庫副使王克詢知順安軍
敕具官某等朕銓擇將吏視其才力彊敏可任以事者
必試之治民苟不知愛民奉法馭吏而戢士雖智勇有
聞朕無取焉爾等皆以考績察廉號稱明練薦者交章
故在此選往服厥官無失朕命可依(云云)
借職楊晟該(差使)吳奉雲等各轉一官
敕某等向敕邊臣增葺城堡所以護安民夷各全其生
爾能相率獻田出力有足嘉者服我爵秩永保忠順可
吕大忠可發運副使
敕具官吕大忠發運使按治六路所部幾萬里持節出
使未有若此其重者也以爾更練世故果於從政屢試
劇部厥聲藹然是以命爾均南北之有無權貨幣之輕
重使農末俱利公私宜之以稱朕意可
蔣之竒可集賢殿脩撰知廣州
敕具官蔣之竒按治嶺海統制南極聲教所暨聳聞風
采自唐以来不輕付予朕既擇其人復寵以秘殿之職
使民夷縱觀知其輟自禁嚴以見朝廷重遠之意其於
服從畏信豈不有助也哉可
吳安持知蘇州劉珵知滑州
敕具官某等兩河之俗朴其弊也悍而輕犯法三吳之
俗巧其弊也流而不知止惟君子為能去其巳甚濟其
所不及故所居而民安之朕求二郡守訪之左右咸曰
汝宜往服朕訓因俗而治可依(云云)
謝卿材可陕西轉運使
敕具官謝卿材治邊者不計財惟邊之所用治財者不
䘏民惟財之為富此古今之通患也朕知汝才知可倚
忠厚可信故以西方之政責成於汝往與帥守者謀之
惟適厥中以民為本可
李曼知果州
敕具官李曼蜀之人治蜀知其好惡察其情偽宜若易
然又况於寬而明和而毅如汝曼者乎乃者無實之訴
朕既察之矣乘傳西歸平賦役省條教以慰父老之望
可
黎珣知南雄州
敕具官黎珣嶺海之遠吏輕為姦非良守令民無所赴
告往祗厥官如在近甸則予汝嘉可
張赴再任乾寧軍
敕具官張赴使者言汝為政有方民甚宜之當解而留
以慰民望可不勉哉可
皇伯仲嬰可贈泰國軍節度使追封申國公
敕祖宗之意仁孝為先孝故專篤於親仁故閔勞以事
雖豐功盛烈不見於宗室而令名美實克全於始終死
喪之戚哀歎何及具官仲嬰少而簡素輔以温文既克
已以歸仁亦樂善而忘勢信順多助盖大有上吉之祥
高明令終真既醉太平之福建元戎之六纛錫上公之
九章維以勸忠豈云虚授庶幾幽壤服我寵靈可
林郡開封推官
敕具官林郡天府之劇古稱難治非兼人之資有不能
濟今自逋負逃亡悉歸之四廂宜若易辦然夫辦之易
則責之詳爾材敏素聞而以舉用往助乃長使治衆如
治寡以稱所舉可
鄧羲叔可主客郎中王諤可水部郎中
敕具官某等吏惡數易而事有不得已者通商惠農水
政為急而招携柔遠賓客之事亦重矣各祗乃事為安
官樂職之計可依(云云)
王荀龍知棣州
敕具官王荀龍平原厭次沃野千里桑麻之富衣被天
下宜得老成循吏以輔安良民式遏姦慝訪之左右咸
曰汝宜往悉乃心朕將觀焉可
黃憲章獲賊可承事郎
敕具官黃憲章勞能之賞不計日月爵禄之報必視首
功宜從遷秩之勞以勸追胥之勇可
御史中丞劉摯可兼侍讀
敕孟子有言君仁莫不仁君義莫不義一正君而天下
定矣朕惟臺諫言責之臣雖知無不言常救之於巳失
而勸講進讀之士盖朝夕納誨故日化而不知合於孟
子正君之義非獨有司之事也具官劉摯以道事君非
法不言使朕日聞所不聞天下稱焉宜因古今冊書之
成文取其興壊治忽之要論言之於無事救之於未失
使朕立於無過之地豈非汝爭臣之大願乎可
處士王臨可試太學錄
敕具官王臨觀近臣以其所為主觀遠臣以其所主朕
初不汝知也而光論汝可用其試之太學汝勉之矣朕
既因光以知汝亦將考汝所為而觀光焉可
皇叔克眷可贈曹州觀察使追封濟隂侯
敕先王建邦啓土必先宗盟上自魯衛下至應韓側室
之子莫不南面國家自仁率親專於教愛故生無吏責
而富以禄没享隆名而告諸幽忠怒之道可謂備矣具
官克眷以茂美之質服信厚之化雖功名才業不見於
用而恭儉孝悌刑于厥官命以廉車即侯其地皆國之
舊非朕敢私庶幾有知服我休命可
寇彦卿彦明左班殿直(以兄殿直寇彦古永樂成死事)
敕具官寇彦卿士不惜以身徇國朕獨何愛一官不以
收恤其家乎祗服朕命毋忘死者可
駙馬都尉張敦禮可節度觀察留後
敕軒冕之来德量為稱外無充詘之容可以觀德内若
固有之安可以言量具官張敦禮少以經術秀於士林
雖緣姻戚之選不失儒素之行日奉朝請既抱才而未
試坐閱歲月亦久次而當遷進居兩使之間增重諸倩
之遇益礪士節以為國華可
内人張氏可特封典贊
敕張氏朕幼學之初未就外傅命爾執業以待左右勤
勞有年恭謹寡過進掌儀範以旌徽柔可
故尚宫趙氏可特贈郡君
敕趙氏先朝差擇女士以輔隂教侍御左右罔匪淑人
矧兹六尚之選必備四教之法奄焉淪喪宜極哀榮以
爾名族之英掖廷之舊行應圖史言中物則彤管有煒
既傳好德之芳象服是宜無愧飾終之典庶幾幽壤服我
寵章可
馮宗道可右騏驥使内侍省内侍押班梁惟簡
可文思副使内侍省内侍押班
敕具官某等爵禄天下之公器也朕不敢以私暱之愛
而輕用其賞亦不敢以近習之嫌而不錄其功以爾等
小心忠孝逮事列聖出入中外劬勞百為而宗道以藩
邸攀附之勤惟簡以東朝奉事之久各還所寄加重其
任益勵素丹以稱異恩可依(云云)
梁從吉可遥郡團練使入内内侍省副都知
敕祖宗之化自家刑國故雖左右近習之臣莫不好善
而知義彬彬然有士君子之風焉具官梁從吉莊重有
守温良寡過給事宫省知無不為服勤邊徼克有成績
改錫戎團之命進助内宰之政益勵素守以稱異恩可
劉有方可内侍省右班副都知
敕祖宗之化自家刑國故雖左右近習之臣莫不好善
而知義彬彬然有士君子之風焉具官劉有方温恭和
毅勤強練密進從王事以法令為師退安私室以圖史
為樂進領右璫之貳益親中禁之嚴惟忠與敬乃稱朕
命可
翟思知泉州周之純知秀州沈季長知南康軍
敕具官某等朕惟四海之廣一夫不獲足以害教化之
成傷隂陽之和故選建守長必以學士大夫為先孔子
曰君子學道則愛人小人學道則易使也爾等皆以儒
術進有聞于時矣其深識朕意往行所聞欽哉可
馬𫝊正大理寺主簿
敕具官馬𫝊正哀敬折獄明啓刑書理官之任也主簿
雖卑亦有事於其間矣爾以選用其勉服此言可
張之諫權知涇州康識權發遣鄜州
敕具官某等邊郡之政兵食為先郡守之責文武兼綜
以爾等才力之選卓然有聞治辦之效見于已試朕雖
招携来遠不求邊功爾當積榖訓兵常若寇至祗率厥
服往惟欽哉可依(云云)
梁諝可供備庫副使轉出
敕具官梁諝奉事之久累勞當陞求從外遷亦各其志
進貳諸使往齒外朝益務廉平以答休寵可
燕若古知渝州
敕具官燕若古汝向以才選奉使東方官省而歸因以
得郡盖可謂異恩矣巴峡之嶮邑居褊陋負山臨谷以
争尋常獨渝為大州水土和易商農會通賦役爭訟甲
於旁近毋以僻遠鄙夷其民欽哉可
刪定官孫諤鮑朝賓並宣議郎
敕具官某等廷見乃官法之所嚴也歲月之課保任之
數差若銖黍輙不得遷今於汝獨略之者豈非以制法
定令汝與其議故歟祗服朕命以法自律無徒知之可
王振可大理少卿
敕具官王振任法而不任人則法有不通無以盡萬變
之情任人而不任法則人各有意無以定一成之論朕
虚心以聽人法兼用以爾出入中外敏於從政詳平奏
讞審於用律廷尉之事爾惟副之夫法出於禮本於仁
成於義勉思古人以稱朕命可
李籲可宣德郎
敕具官李籲朕有大政令使近臣總領其議民之休戚
國之治亂成於其手可謂重任矣爾以儒術進以邑政
選而為之官属亦豈輕哉二三臣者言爾當遷其服朕
命益祗乃事可
趙思明可西上閤門副使
敕具官趙思明國之宗臣義同休戚故文終之後配漢
並隆而梁公之孫與唐無極國家佐命元老獨高韓王
銘勲太常侑食清廟爰自近歲歎其中微乃眷裔孫尚
有遺烈宜因近侍之請進陞上閤之貳勉蹈祖武副朕
懷人追遠之心可
李承祐可内殿崇班(内臣轉出)
敕具官李承祐奉事兹久累勞當遷遂齒外朝縉紳之
列益思忠藎毋忝恩榮可
蕭士元知隰州趙永寧知永靜軍
敕具官某等文武異用而其道同軍國異容而其情一
爾以才選往莅厥服惟少私寡欲則民自靖惟奉法循
理則吏自畏祗率朕訓欽哉可
黃光瑞可内殿崇班
敕黃光瑞朕覆養華夷義均臣子慎重爵賞必加有功
以爾昔助王師遠獲逋寇歷年滋久宜示異恩服我寵
休永思忠藎可
文貽慶可都官員外郎居中可宗正寺主簿
敕具官某等昔江左二老王導謝安唐之元勲汾陽西
平皆以積德流慶子孫昌衍布列臺省為邦之光今吾
太師氏亦庶幾焉爾等才行之美所資者深聞見之廣
不扶自直宜近而遠未稱朕意其歸服乃事同寅協恭
以䆒事君親之義可
皇兄令夬可贈博州防禦使博平侯
敕爵齒之貴並隆於朝廷死喪之威莫先於兄弟禮有
裒䘏義兼哀榮故具官令夬端厚有常靖恭寡過生不
勤於保傅没見思於族姻宜分竹符就賜茅社服予惇
叙之寵慰爾永歸之魂可
高士永知文州
敕具官高士永自將為守非藝而果不在此選治兵欲
嚴御吏欲明撫民欲寬守邊欲信汝勉之矣毋廢朕命
可
太皇太后再從弟高士纘高士涺可並左班殿
直文思副使梁惟簡可皇城副使
敕具官某等朕惟坤元成物之恩雖以天下養無足稱
其德者故推餘澤以及葭莩之親左右奉事之臣雖天
地之施無所報塞尚勉忠孝以荅萬一可
范百禄刑部侍郎
敕朕哀敬五刑期協中道酷者志於殺惟殺之務則深
刻而失情恕者志於生惟生之知則玩刑而廢法朕欲
情法兩得生殺必中非俗吏之所能思古人而永歎爰
試以事乃得其人具官范百禄少以異材輔之篤學昔
奉大對有守禮憂國之言旋為爭臣有責難愛君之意
必能參用經術折中人情民自以為不冤汝當務致此
者必也使無訟朕亦將庶幾焉可
朱光庭可左司諫王覿可右司諫
敕具官某等惟善人能受盡言故昔之諫者常有不容
之憂然有志之士猶且不顧忠義所激憂患可忘今朕
恭巳無為虚心以聽汝等所論盖無虚日朕亦有拒而
不聽聽而不用者乎各服新命盡所欲言言而不從朕
則有愧知而不言汝亦負朕可不勉哉可
鮮于侁可左諫議大夫梁燾可右諫議大夫
敕仲虺言湯之德曰改過不吝孔子論一言而喪邦曰
惟予言而莫予違嗚呼天下之治亂安危有不出於此
者乎朕夙興夜寐思聞其過厥愆曰朕之愆不啻不敢
含怒而況於左右輔弼之臣歟具官鮮于侁邦之老成
久試于外金石之節皓首不衰具官梁燾出入館殿蓋
二十年守道篤志無所阿附皆吾争臣之選也朕之於
事無必無我可則行之否則更之使天下曉然知朕樂
聞其過書之史冊足為美談若乃進則詭詞退則焚草
衰世之事朕無取焉可
王巖叟可侍御史
敕具官某爾以御史論事稱職擢居諫垣而能秉心不
回忠言屢聞考其所争之義皆有可行之實予維寵嘉
之兹復命爾往貳執法樂於從善朕志亦可見矣易曰
大君有命開國承家小人勿用必亂邦也爾謹視中外
毋縱詭隨以成我純一之政可
錢勰可給事中
敕朝廷之政根本於中書而樞機於門下出入考慎然
後布之天下一成而不反後世有述焉雖用人惟均而
至於封駮之任其選尤甚具官錢勰文學議論世其先
人典章憲度博通前世詞命之富多而愈工風力之憂
煩而不亂其服新命益修厥官使為改者難於造令而
承流者無所議法則惟汝賢可
明堂執政加恩
門下侍郎韓維
敕朕於訪落之初躬總章之祀追嚴烈考以侑上帝七
政軌道四海來格禮樂具舉天人並應非余一二大臣
同德比義爕和神民何以致此哉具官韓維全德雅量
外為師表忠言嘉謀入告帷幄望其容貎足以知朝廷
之尊聞其風采足以立貪懦之志艱難之際垂拱仰成
宜修舊典之常均被慶成之澤同底于道朕有賴焉
中書侍郎張璪
敕親祠合宫昭事上帝明發不寐惕然有懷永惟神考
之烈高出百王之表選建群辟遺我後人濟于艱難克
有成績具官張璪碩材不器俊德自明衛上之忠悃欵
四世應務之敏勤勞百為迨兹配饗之成宜均慈嘏之
福服我明命永肩一心
尚書左丞李清臣
敕祗奉嚴禋肆行大賚誠通幽顯澤被中外六成之樂
上格於穹壤四簋之黍下浹於煇庖矧余元臣相成釐
事神人所保霈澤宜先具官李清臣德配先民才高當
世早以天人之學發為經緯之文左右先朝克有成績
屬余訪落之始共濟艱難之中迨兹慶成均被慈告宜
䟽井邑之賜以示臣工之榮永孚于休以稱朕意
知樞密院事安燾
敕於皇烈考屬余大器夙夜祗懼若涉冰淵乃者饗帝
合官風雨時若肆眚象魏謳歌聿歸惟天人之應萃于
𦕈躬蓋左右之助實賴將相具官安燾奮自儒術為時
名臣爕和兵戎無傷財害民之警持守法度有送往事
居之忠迨兹慶成均被慈告井邑之賜國有舊章與民
同休居寵無愧
同知樞密院事范純仁
敕朕出欵真室還祀合宫祗見昊天陟配文考禮樂具
舉華夷駿奔方恭默無言之中繄辟公顯相之賴率禮
弗越肆予汝嘉具宫范純仁慶歷名臣之家熙寧正諫
之士著績西鄙授任中樞謨猷靖深兵革消伏領使奉
祠之日助成大享之勤降福孔多推恩宜廣矧兹宥密
之地可無勲邑之加往服寵章益敬毋怠
尚書右丞吕大防
敕朕有事總章升侑神考四輔在位百工在廷鬷假無
言各率乃職迨此釐事之畢匪我沖人之能思與羣公
均受帝祉具官吕大防擢自英祖休有直聲被遇裕陵
益彰忠力入總文章之轄手䟽盤錯之煩六事所瞻倚
以為重三府之議於焉取平宜加勲伐之隆益增井賦
之衍服我休命思勉厥終
韓忠彦黃履並特轉朝請郎
敕考績之法三代共由雖余左右之信臣猶以歲月而
叙進率循其舊示不爾私具官韓忠彦頎然異材奮以
儒術典朕三禮識古人之大全歴事四朝有宗臣之餘
烈(黃履受材宏深秉德純固入踐臺省休有老成之風出更藩垣遂無東顧之念)祇服新命益
修厥官尚勵有為之心以需不次之舉可
皇叔祖克愛皇叔仲虢並遥郡團練使
敕朕不以親廢法亦不以義掩恩故宗室之英雖不任
事而歲月之考必付有司以爾具官克愛篤行有常率
履如一以爾具官仲虢居寵而戒好德不回既累日以
當遷非無名而虚授益務忠敬以保厥家可
王獻可洛苑使
敕具官王獻傳不云乎詩書義之府禮樂德之則禦侮
扞城亦儒者之事也汝以詞學進而以武幹聞肆予虎
臣謂汝可用往服新命以成汝志可
陳次升可淮南提刑
敕具官陳次升春秋書無麥禾蓋病之也今吾淮甸之
民夏旱秋水望熟於來歲譬如負重涉遠未知所舍朕
甚憂之汝自百里長以才能選為朕耳目其往按視省
刑獄均力役督盗賊去姦吏使民忘其灾以稱朕意可
杜純可大理少卿
敕具官杜純治獄得其道仁及幽顯澤流子孫苟非其
人灾及草木身任其禍朕敬而畏之久難其人以爾用
法平直守道純固不以進退榮辱抑揚其心故在此選
靡不有初終之實難可不勉哉可
郭晙可開封府司錄參軍
敕具官郭晙汝昔為獄官不撓于執事以䧟無辜之人
坐失厥職秉義不回有足嘉者往隸天府總攝羣掾毋
易汝守朕將觀焉可
林希可中書舍人
敕文章之變與時盛衰譬如八音可以觀政而況誥命
之出學者所師號令以之重輕風俗因而厚薄本朝革
五代積衰之氣繼兩漢爾雅之文而大道中微異端所汩
欲復祖宗之舊必以訓詞為先故難其人不以輕授具
官林希博問強識篤學力行綽有建安之風流逮聞正
始之議論徑踐外制為朝廷常潤色其精微期配昔人
使天下識典刑之髣髴務究所學朕將觀焉可
司馬光左僕射追封溫國公制
敕執德不回用安社稷為悦以死勤事坐致股肱或虧
方予訪落之初遽興殄瘁之感其於䘏典豈限彛章具
官司馬光超軼絶塵應期降命蹈履九德湛涵六經逮
事仁宗以論思獻納任言責翊我英祖以安危治亂鑒
古今粤惟先朝延登近弼方事獻可而替否不肯枉尺
而直尋紬繹新書優游卒歲乃心無不在王室不起何
以慰蒼生顧惟𦕈躬肇稱毖祀雖未能求諸野而得傅
說亦庶幾選於衆而舉臯陶激濁揚清方甄明於流品
制法成治永振悳於黎元而憖遺之悲天不得於一老
惴慄之歎人皆輕於百身兹大享於合寢仍不預於小
歛師垣一品降之九原開國於溫用旌直德納棺以禭
式勸具僚念涕泗以無從想話言之猶在俯惟英爽歆
此寵靈可特贈溫國公
張繢除宣德郎制
敕太學博士張繢祖宗設賢良文學之科以網羅天下
之豪俊間得偉人爾繇是選而沈默恬淡安於冗散學
士鄧溫伯與東西省從官列上奏狀朕嘉乃沖静特俾
遷秩益務敦毖將有試焉可特授宣德郎依舊太學博
士
孫覺除吏部侍郎制
敕自國家還政文昌將以致治而天官四銓總覈人物
澄清流品未見其人除擬之間賢愚同滯以爾朝請郎
試給事中孫覺文學論議燭知本原諫省東臺久從踐
歷選掄之慎委寄益隆噫法之窒閡者更吏之不虔者
逐賕文弗作甄序有倫服我訓詞尚有大用可特授依
前官試吏部侍郎
曹旦知南平軍制
敕供備庫副使曹旦西南瀘夷諸種部族散處藂篁谿
谷之阻與魚鳥羣卉服而居畬田而食樂生惡死情無
甚異軍摩邊戍備預不虞静而緩之彼自馴擾往服吾
訓以稱人知可特授依前官權知南平軍事
吕和卿知台州制
敕承議郎尚書金部員外郎吕和卿臨海雖小邦而有
民社之重朕豈輕之爾以仕優而學誠知戒夫墻面之
煩製錦之未易乎往欽用勵毋忽吾訓可依前官差權
知台州
陸佃禮部侍郎制
敕文昌貳卿位次八座各有典司咸用專達天官之選
目色實繁以爾朝奉郎試吏部侍郎陸佃方頒以先朝
一代大典纉修筆削勢難兼綜春官宗伯事雖稀簡目力
可周而典章文物動關國體益思明練以稱恩休可特
授依前官試禮部侍郎依舊充修實錄院修撰官
龍圖閣直學士朝請大夫知定州蔡延慶朝請
大夫試戸部尚書李常並磨勘轉朝議大夫
制
三考而議黜陟古今所同積日而叙勤勞貴賤無間矧
夫内與六官之長外總連帥之權均大計之盈虚司隣
邦之動静歷年應格稽法當遷有司以言朕何敢後具
官李常奮由疎遠深自刻修財賦所存綱目具舉具官
蔡延慶名臣之後吏治有餘干城四方安静不擾咸以
侍從之選而應股肱之良雖尺寸以遷未彰於異數而
命秩之寵差慰於久勞
朝奉郎孫覽除右司員外郎制
奉使北方治河而備邊任亦重矣以為未足以盡其才
也而寘之都司吾之所以責任爾者可見也夫分治六
官事無鉅細畢陳於前若網在綱振之則舉弛之則盡
廢爾昔既稱治辦矣勉既厥心以待來效
朝奉大夫田待問淮南提刑制
揚楚春旱秋水民艱於食漸起為盗遂使州縣犴獄充
滿朕憂之未始一日忘也間起爾於山陽守參領漕事
今又命爾按視刑辟徒以爾習其風俗知吏民所習苦
夫察貪暴謹追擾均有無督盗賊此荒政之急也勉勤
其職以稱朕意
朝散郎殿中侍御史林旦淮南運副制
淮甸之民荐罹饑饉乃者詔發倉廩發吴楚之漕以拯
其急猶以乏食流徙達於朕聽朕惟救荒之政行之略
盡惟得良使者因事施宜為若可賴爾由郎官以才任
御史習於揚楚之俗其為朕往視之均徭薄歛禁暴戢
姦無使斯人重被其困
東坡全集卷一百八
