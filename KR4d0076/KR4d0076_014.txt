東坡全集卷十四宋蘇軾撰
詩七十九首
岐亭五首(并叙)
元豐三年正月余始謫黃州至岐亭北二十五里山上
有白馬青蓋來迎者則余故人陳慥季常也為留五日
賦詩一篇而去明年正月復往見之季常使人勞余於
中塗余久不殺恐季常之為余殺也則以前韻作詩為
殺戒以遺季常季常自爾不復殺而岐亭之人多化之
有不食肉者其後數往見之往必作詩詩必以前韻凡
余在黃四年三往見季常而季常七來見余蓋相從百
餘日也七年四月余量移汝州自江淮徂雒送者皆止
慈湖而季常獨至九江乃復用前韻通為五篇以贈之
昨日雲隂重東風融雪汁遠林草木暗近舍烟火濕下
有隠君子嘯歌方自得知我犯寒來呼酒意頗急拊掌
動鄰里遶村捉鵝鴨房櫳鏘器聲蔬果照巾羃久聞蔞
蒿美初見新芽赤洗盞酌鵝黃磨刀削熊白須臾我徑
醉坐睡落巾幘醒時夜向闌唧唧銅缾泣黃州豈云遠
但恐朋友缺我當安所主君亦無此客朝來静庵中惟
見峰巒集
我哀籃中蛤閉口護殘汁又哀網中魚開口吐微濕刳
腸彼交病過分我何得相逢未寒温相勸此最急不見
盧懷慎烝壺似烝鴨坐客皆忍笑髠然發其羃不見王
武子每食刀几赤琉璃載烝豚中有人乳白盧公信寒
陋衰髮得滿幘武子雖豪華未死神巳泣先生萬金璧
護此一蟻缺一年如一夢百歲真過客君無廢此篇嚴
詩編杜集
君家蜂作窠歲歲添漆汁我身牛穿鼻卷舌聊自濕二
年三過君此行真得得愛君似劇孟叩門知緩急家有
紅頰兒能唱綠頭鴨行當隔簾見花霧輕羃羃為我取
黃封親拆官泥赤仍須煩素手自點葉家白樂哉無一
事十年不蓄幘閉門弄添丁哇笑雜呱泣西方正苦戰
誰補將帥缺披圖見八陣合散更主客不須親戎行坐
論教君集
酸酒如虀湯甜酒如蜜汁三年黃州城飲酒但飲濕我
如更揀擇一醉豈易得幾思壓茅柴禁網日夜急西鄰
推甕盎醉倒猪與鴨君家大如掌破屋無遮羃何從得
此酒冷面妬君赤定應好事人千石供李白為君三日
醉蓬髮不暇幘夜深欲逾垣卧想春甕泣君奴亦笑我
鬢齒行秃缺三年巳四至歲歲遭惡客人生幾兩屐莫
厭頻來集
枯松強鑚膏槁竹欲瀝汁兩窮相值遇相哀莫相濕不
知我與君交遊竟何得心法幸相語頭然未為急願為
穿雲鶻莫作將雛鴨我行及初夏煮酒映疏羃故鄉在
何許西望千山赤兹遊定安歸東泛萬頃白一歡寧復
再起舞花墮幘將行出苦語不用兒女泣吾非固多矣
君豈無一缺各念别時言閉戶謝衆客空堂淨掃地虛
白道所集
郭祥正家醉畫竹石壁上郭作詩為謝且遺古
銅劒二
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書墻涴壁長遭罵
不嗔不罵喜有餘世間誰復如君者一雙銅劒秋水光
兩首新詩爭劒鋩劒在床頭詩在手不知誰作蛟龍吼
龍尾硯歌(并引)
余舊作鳳咮石硯銘其略云蘇子一見名鳳咮坐令龍
尾羞牛後巳而求硯於歙歙人云子自有鳳咮何以此
為蓋不能平也奉議郎方君彦德有龍尾大硯奇甚謂
余若能作詩少解前語者當奉餉乃作此詩
黃琮白琥天不惜顧恐貪夫死懷璧君看龍尾豈石
材玉德金聲寓於石與天作石來幾時與人作硯初不
辭詩成鮑謝石何與筆落鍾王硯不知錦茵玉匣俱塵
垢擣練支牀亦何有况瞋蘇子鳳咮銘戲語相嘲作牛
後碧天照水風吹雲明窗大几清無塵我生天地一門
物蘇子亦是支離人麄言細語都不擇春蚓秋蛇隨意
畫願從蘇子老東坡仁者不用生分别
張近幾仲有龍尾子石硯以銅劒易之
我家銅劒如赤蛇君家石硯蒼璧橢而窪君持我劒向
何許大明宮裏玉佩鳴衝牙我得君硯亦安用雪堂窗
下爾雅箋蟲鰕二物與人初不異飄落高下隨風花蒯
緱玉具皆外物視草草玄無等差君不見秦趙城易璧
指圖睨柱相矜誇又不見二生妾換馬驕鳴啜泣思其
家不如無情兩相與永以為好譬之桃李與瓊華
張作詩送硯反劒乃和其詩卒以劒歸之
贈君長鋏君當歌每食無魚歎委蛇一朝得見暴公子
櫑具欲與冠争峩豈比杜陵貧病叟終日長鑱隨短蓑
斬蛟刺虎老無力帶牛佩犢吏所訶故將換硯豈無意
恐君琱琢傷天和作詩反劒亦何謂知君欲以詩相磨
報章苦恨無好語試向君硯求餘波詩成劒往硯應笑
那將屋漏供懸河
去歲九月二十七日在黃州生子名遯小名幹
兒頎然穎異至今年七月二十八日病亡於
金陵作二詩哭之
吾年四十九羈旅失幼子幼子真吾兒眉角生巳似未
期觀所好蹁躚逐書史摇頭却棃栗似識非分耻吾老
常鮮歡賴此一笑喜忽然遭奪去惡業我累爾衣薪那
免俗變滅須臾耳歸來懷抱空老淚如瀉水
我淚猶可拭日遠當日忘母哭不可聞欲與汝俱亡故
衣尚懸架漲乳巳流牀感此欲忘生一卧終日僵中年
忝聞道夢幻講巳詳儲藥如丘山臨病更求方仍將恩
愛刃割此衰老腸知迷欲自反一慟送餘傷
葉濤致遠見和二詩復次其韻(濤顛倒元韻)
平生無一女誰復歎耳耳滯留生此兒足慰周南史那
知非真實造物聊戲爾煩惱初無根恩愛為種子煩公
為假說反復相指似欲除苦海浪先乾愛河水棄置一
寸鱗悠然笑侯喜為公寫餘習缾罍一時耻
聞公少巳悟拄杖久倚牀笑我老而癡負鼓欲求亡庶
幾東門子柱史安敢望嗜毒戲猛獸慮患先不詳嚢破
蛇巳走尚未省齧傷妙哉兩篇詩洗我千結腸黠蠶不
作蠒未老輒自僵求謝湯火厄泠然超無方
次荆公韻四絶
青李扶疎禽自來清真逸少手親栽深紅淺紫從争發
雪白鵝黃也鬭開
斫竹穿花破綠苔小詩端為覓榿栽細看造物初無物
春到江南花自開
騎驢渺渺入荒陂想見先生未病時勸我試求三畆宅
從公巳覺十年遲
甲第非真有閒花亦偶栽聊為清淨供却對道人開(公病)
(後捨宅作寺)
張庖民挽詞
東晉巾車令西京執戟郎甘心向山水結髮事文章故
自輕千戶何曾羡一囊才高鬼神惡骨朽姓名芳庾嶺
銘旌暗秦淮舊宅荒吾詩不用刻妙語有黃香(黃魯直作哀詞)
次韻葉致遠見贈
欲求五畆寄樵蘇所至遲留似賈胡信命不須歌去汝
逢人未免歎猶吾人皆勸我杯中物我獨憐君屋上烏
一技文章何足道要言摩詰是文殊
次韻杭人裴維甫
餘杭門外葉飛秋尚記居人挽去舟一别臨平山上塔
五年雲夢澤南州凄凉楚些緣吾發邂逅秦淮為子留
寄謝西湖舊風月故應時許夢中游
次韻段縫見贈
季子東周負郭田須知力穡是家傳細思種薤五十本
大勝取禾三百㕓若得與君連北巷故應終老忘西川
短衣匹馬非吾事只擬關門不問天
題孫思邈真
先生一去五百載猶在峨眉西崦中自為天仙足官府
不應尸解坐蝱蟲
戲作鮰魚一絶
粉紅石首仍無骨雪白河豚不藥人寄與天公與河伯
何妨乞與水精鱗
同王勝之游蒋山
到郡席不暖居民空惘然好山無十里遺恨恐他年欲
款南朝寺同登北郭船朱門牧畫戟紺宇出青蓮(荆公宅巳)
(為寺)夾路蒼髯古迎人翠麓偏龍腰蟠故國鳥爪寄曾巔
竹杪飛華屋松根泫細泉峯多巧障日江遠欲浮天略
彴横秋水浮圖插暮煙歸來踏人影雲細月娟娟
至真州再和二首
老手王摩詰窮交孟浩然論詩曾伴直話舊巳忘年北
上難陪驥東行且趁船離亭花映肉醉眼鷺窺蓮柁轉
三山没風回五兩偏荒祠過瓜步古甃墮松巔聞道清
香閣新篘白玉泉莫教門掩夜坐待月流天小院檀槽
鬧空庭樺燭烟公詩便堪唱為付小嬋娟
公顔如雪柏千載故依然笑我無根柳空中不待年肯
留歸闕旆坐待逆風船特許門傳籥那知箭起蓮相逢
月上後小語坐西偏流落千帆側追思百尺巔躬耕懷
谷口水石羡平泉茅屋歸元亮霓裳醉樂天行聞宣室
召歸近御爐煙未用歌池上隨宜教李娟
次韻荅寶覺
芒鞵竹杖布行纏遮莫千山更萬山從來無脚不解滑
誰信石頭行路難
眉子石硯歌贈胡誾
君不見成都畫手開十眉横雲却月争新奇游人指點
小顰處中有漁陽胡馬嘶又不見王孫青𤨏横雙碧腸
斷浮空遠山色書生性命何足論坐費千金買消渴爾
來喪亂愁天公謫向君家書硯中小窗虛幌相嫵媚令
君曉夢生春紅毗耶居士談空處結習巳空花不住試
教天女為磨鉛千偈瀾翻無一語
以玉帶施元長老元以衲裙相報次韻
病骨難堪玉帶圍鈍根仍落箭鋒機欲教乞食歌姬院
故與雲山舊納衣
此帶閱人如傳舍流傳到我亦悠哉錦袍錯落真相稱
乞與佯狂老萬回
次韻滕元發許仲途秦少遊
二公詩格老彌新醉後狂吟許野人坐看青丘吞澤芥
自慙黃潦薦溪蘋兩邦旌纛光相照十畆鋤犂手自親
何似秦郎妙天下明年獻頌請東巡
送金山鄉僧歸蜀開堂
撞鐘浮玉山迎我三千指衆中聞謦欬未語知鄉里我
非箇中人何以默識子振衣忽歸去隻影千山裏涪江
與中泠共此一味水冰盤薦琥珀何似糖霜美
送沈逵赴廣南
嗟我與君皆丙子四十九年窮不死君隨幕府戰西羌
夜渡冰河斫雲壘飛塵漲天箭洒甲歸對妻孥真夢耳
我謫黃岡四五年孤舟出没煙波裏故人不復通問訊
疾病饑寒疑死矣相逢握手一大笑白髮蒼顔略相似
我方北渡脫重江君復南行輕萬里功名如幻何足計
學道有牙真可喜句漏丹砂巳付君汝陽罋盎吾何恥
君歸趁我雞黍約買田築室從今始
豆粥
君不見虖沱流澌車折軸公孫倉黃奉豆粥濕薪破竈
自燎衣饑寒頓解劉文叔又不見金谷敲冰草木春帳
下烹煎皆美人萍虀豆粥不傳法咄嗟而辦石季倫干
戈未解身如寄聲色相纏心巳醉身心顛倒自不知更
識人間有真味豈如江頭千頃雪色蘆茆簷出没晨煙
孤地碓舂秔光似玉沙缾煮豆軟如酥我老此身無着
處賣書來問東家住卧聽雞鳴粥熟時蓬頭曳履君家
去
秦少游夢發殯而葬之者云是劉發之柩是歲
發首薦秦以詩賀之劉涇亦作因次其韻
君看三代士執雉本以殺身為小補居官死職戰死綏
夢尸得官真古語五行勝巳斯為官官如草木吾如土
仕而未禄猶賓客待以純臣蓋非古餽焉曰獻稱寡君
豈比公卿相爾汝世衰道微士失巳得喪悲懽反其故
草袍蘆箠相嫵媚飲食嬉遊事羣聚曲江船舫月燈毬
是謂舞殯而歌墓看花走馬到東野餘子紛紛何足數
二生年少兩豪逸詩酒不知軒冕苦故令將仕夢發棺
勸子勿為官所腐塗車芻靈皆假設著眼細看君勿誤
時來聊復一飛鳴進隠不須煩伍舉
金山夢中作
江東賈客木緜裘會散金山月滿樓夜半潮來風又熟
卧吹簫管到揚州
次韻周穜惠石銚
銅腥鐵澁不宜泉愛此蒼然深且寬蟹眼翻波湯巳作
龍頭拒火柄猶寒薑新鹽少茶初熟水漬雲蒸蘚未乾
自古函牛多折足要知無脚是輕安
次韻蒋穎叔
月明驚鵲未安枝一棹飄然影自隨江上秋風無限浪
枕中春夢不多時瓊林花草聞前語罨畫溪山指後期
豈敢便為雞黍約玉堂金殿要論思(蔣詩記及第時瓊林宴坐中所言且)
(約同卜居陽羡)
龜山辯才師
此生念念浮雲改寄語長淮今好在故人宴坐虹梁南
新河巧出龜山背木魚呼客振林莽鐵鳳横空飛綵繪
忽驚堂宇變雄深坐覺風雷生謦欬羡師游戲浮漚間
笑我榮枯彈指内嘗茶看畫亦不惡問法求詩了無礙
千里孤帆又獨來五年一夢誰相對何當來世結香火
永與名山躬井磑
贈潘谷
潘郎曉踏河陽春明珠白璧驚市人那知望拜馬蹄下
胸中一斛泥與塵何似墨潘穿破褐琅琅翠餅敲玄笏
布衫漆黑手如龜未害冰壺貯秋月世人重耳輕目前
區區張李爭媸妍一朝入海尋李白空看人間畫墨仙
徐大正閒軒
冰蠶不知寒火鼠不知暑知閒見閒地巳覺非閒侣君
看東坡翁懶散誰比數形骸墮醉夢生事委塵土早眠
不見燈晚食或欺午卧看氈取盗坐視麥漂雨語希舌
頰強行少腰脚僂五年黃州城不踏黃州鼓人言我閒
客置此閒處所問閒作何味如眼不自覩頗訝徐孝廉
得閒能幾許介子願奉使翁歸備文武應緣不耐閒名
字挂庭宇我詩為閒作更得不閒語君如汗血駒轉盼
略燕楚莫嫌鑾輅重終勝鹽車苦
蒜山松林中可卜居余欲僦其地地屬金山故
作此詩與金山元長老
魏王大瓠無人識種成何翅實五石不辭破作兩大尊
只憂水淺江湖窄我材濩落本無用虛名驚世終何益
東方先生好自譽伯夷子路并為一杜陵布衣老且愚
信口自比契與稷暮年欲學柳下惠嗜好酸鹹不相入
金山也是不羈人早歲聞名晚相得我醉而嬉欲仙去
旁人笑倒山謂實問我此生何所歸笑指浮休百年宅
蒜山幸有閒田地招此無家一房客
王中父哀詞(并叙)
仁宗朝以制策登科者十五人軾沗冒時尚有富彦國
張安道錢子飛吳長文夏公西陳令舉錢醇老王中父
并軾與家弟轍九八存焉其後十有五年哭中父於密
州作詩弔之則子飛長文令舉没矣又八年軾自黃州
量移汝海與中父之子沇之相遇於京口相持而泣則
十五人者獨三人存耳蓋安道及軾與家弟而巳嗚呼
悲夫乃復次前韻以遺沇之時沇之亦以罪謫家于錢
塘云
生芻不獨比前人束藁端能廢謝鯤子逹想無身後念
吾衰不復夢中論巳知毅豹為均死未識荆凡定孰存
堪笑東坡癡鈍老區區猶記刻舟痕
蔡景繁官舍小閣
使君不獨東南美典刑長記先君子戲嘲王叟短轅車
肯為徐郎書紙尾三年弭節江湖上千首放懷風月裏
手開東閣坐虛明目淨東溪照清泚素琴濁酒容一榻
落霞孤鶩供千里大舫何時繫門柳小詩屢欲書窗紙
文昌新構滿鵷鸞都邑正喧收杞梓相逢一醉豈有命
南來寂寞君歸矣
高郵陳直躬處士畫鴈二首
野鴈見人時未起意先改君從何處看得此無人態無
乃槁木形人禽兩自在北風振枯葦微雪落皠皠慘淡
雲水昏晶熒沙礫碎弋人悵何慕一舉渺江海
衆禽事紛争野鴈獨閒潔徐行意自得俯仰苦有節我
衰寄江湖老伴雜鵝鴨作書問陳子曉景畫苕霅依依
聚圓沙稍稍動斜月先鳴獨鼓翅吹亂蘆花雪
和王斿二首(斿平父子)
異時常怪謫仙人舌有風雷筆有神聞道騎鯨遊汗漫
憶嘗捫蝨話悲辛氣吞餘子無全目詩到諸郎尚絶倫
白髮故交空掩卷淚河東注問蒼旻
嫋嫋春風送渡關娟娟霜月照生還遲留歲暮江淮上
來往君家伯仲間未厭冰灘吼新洛且看松雪媚南山
野梅官柳何時動飛蓋長橋待子閒
次韻張畹
新洛霜餘兩岸隆塵埃舉袂識西風臨淮自古多名士
樽酒相從樂寓公半日偷閒歌嘯裏百年暗盡往來中
知君不向窮愁老尚有清詩氣吐虹
次韻王定國南遷回見寄
土暈銅花蝕秋水要須悍石相礱砥十年冰蘖戰膏梁
萬里煙波濯紈綺歸來詩思轉清激百丈空潭數魴鯉
逝將桂浦擷蘭蓀不記槐堂收劒履却思庾嶺今何在
更說彭城真夢耳(來詩述彭城舊游)君知先竭是甘井我願得
全如苦李妄心不復九回腸至道終當三洗髓廣陵陽
羡何足較只有無何真我里(余買田陽羡來詩以為不如廣陵)樂全老
子今禪伯(張安道也定國其壻)掣電機鋒不容擬心通豈復問云
何印可聊須荅如是相逢為我話留滯桃花春漲孤舟
起
贈梁道人
採藥壺公處處過笑看金狄手摩挲老人大父識君久
造物小兒如子何寒盡山中無歷日雨斜江上一漁蓑
神仙護短多官府未厭人間醉踏歌
題雍秀才畫草蟲八物
促織
月叢號耿耿露葉泣溥溥夜長不自暖那憂公子寒
蟬
蛻形濁汙中羽翼便翾好秋來閒何闊巳抱寒莖槁
蝦蟇
睅目知誰瞋皤腹空自脹慎勿困蜈蚣饑蛇不汝放
蜣蜋
洪鐘起暗室飄瓦落空庭誰言轉丸手能作殷牀聲
天水牛
兩角徒自長空飛不服箱為牛竟何事利吻穴枯桑
蝎虎
跂跂有足蛇脉脉無角龍為虎君勿笑食盡蠆尾蟲
蝸牛
腥涎不滿殼聊足以自濡升高不知回竟作粘壁枯
鬼蝶
雙眉卷鐵絲兩翅暈金碧初來花争妍忽去鬼無迹
泗州南山監倉蕭淵東軒二首
偶隨樵父採都梁(南山名都梁山山出都梁香故也)竹屋松扉試乞漿
但見東軒堪隠几不知公子是監倉溪中亂石牆垣古
山下寒蔬匕箸香我是江南舊游客挂冠知有老蕭郎
北望飛塵苦晝霾洗心聊復寄東齋珍禽聲好猶思越
野橘香清未過淮有信微泉來遠嶺無心明月轉空階
一官倉庾真堪老坐看松根絡斷崖
泗州除夜雪中黃師是送酥酒二首
暮雪紛紛投碎米春流咽咽走黃沙舊游似夢徒能說
逐客如僧豈有家冷硯欲書先自凍孤燈何事獨成花
使君半夜分酥酒驚起妻孥一笑譁
關右土酥黃似酒揚州雲液却如酥欲從元放覓拄杖
忽有麴生來座隅對雪不堪令飽煖隔船應巳厭歌呼
明朝積玉深三尺高枕牀頭尚一壺
章錢二君見和復次韻荅之
黃昏巳作風翻絮半夜猶驚月在沙照汴玉峰明佛刹
隔淮雲海暗人家來牟有信迎三白薝蔔無香散六花
(薝蔔梔子花也與雪花皆六出)欲喚阿咸來守歲林烏櫪馬鬭喧譁
分無纖手裁春勝况有新詩點蜀酥醉裏冰髭失纓絡
夢回布被起廉隅君應旅睫寒生暈我亦饑腸夜自呼
明日南山春色動不知誰佩紫微壺
正月一日雪中過淮謁客回作二首
十里清淮上長堤轉雪龍冰崖落屐齒風葉亂裘茸萬
頃穿銀海千尋渡玉峰從來脩月手合在廣寒宫
攅眉有底恨得句不妨清霽霧開寒谷饑鴉舞雪城橋
聲春市散塔影莫淮平不用殘燈火船窗夜自明
劉乙新作射堂(乙父嘗知眉州)
蘭玉當年刺史家雙鞬馳射笑穿花而今白首閒驄馬
只有清樽照畫蛇寂寂小軒蛛網遍隂隂垂柳鴈行斜
手柔弓燥春風後置酒看君中戟牙
孫莘老寄墨四首
徂徠無老松易水無良工珍材取樂浪妙手惟潘翁(潘谷)
(作墨雜用高麗煤)魚胞熟萬杵犀角盤雙龍墨成不敢用進入
蓬萊宫蓬萊春晝永玉殿明房櫳金箋洒飛白瑞霧縈
長虹遥憐醉常侍一笑開天容
谿石琢馬肝剡藤開玉版噓噓雲霧出奕奕龍蛇綰此
中有何好秀色紛滿眼故人歸天禄古漆窺蠧簡隃麋
給尚方老手擅編剗分餘幸見及流落一歎𧹞
我貧如饑鼠長夜空齩齧瓦池研竈煤葦管書杮葉近
者唐夫子遠致烏玉玦(唐林夫寄張遇墨半丸)先生又繼之圭璧
爛箱篋清窗洗硯坐蛇蚓稍蟠結便有好事人敲門求
醉帖
吾窮本坐詩久服朋友戒五年江湖上閉口洗殘債今
來復稍稍快癢如爬疥先生不譏訶又復寄詩械幽光
發竒思點黮出荒怪詩成一自笑故疾逢鰕蟹
留題蘭皋亭
雪後東風未肯和扣門遷客夜經過不知舊竹生新筍
但見清伊換濁河無復往來乘下澤聊同笑語說東坡
明年我亦開三徑寂寂兼無雀可羅
和人見贈
只寫東坡不著名此身巳是一長亭壯心無復春流起
衰鬢從交病葉零知有雪兒供筆硯應嗤竈婦洗盆缾
回來索酒公應厭京口新傳作客經
和田仲宣見贈
頭白江南醉司馬寬心時復喚殷兄寒潮不應淮無信
客路相隨月有情未許低頭拜東野徒言共飲勝公榮
好詩惡韻那容和刻燭應須便置觥
和王勝之三首
城上湖光暖欲波美人唱我踏春歌魯公賓客皆詩酒
誰是神仙張志和
齋釀如澠漲綠波公詩句句可絃歌流觴曲水無多日
更作新詩繼永和
要知太守憐孤客不惜陽春和俚歌坐睡樽前呼不應
為公雕琢損天和
記夢(并序)
樂全先生夢人以詩三篇示之字皆旁行而不可識旁
有人道衣古貌為讀其中一篇云人事且常在留質悟
圓間凡四句覺而忘其二以告其客蘇軾軾以私意廣
之云
圓間有物物間空豈有圓空入井中不信天形真箇樣
故應眼力自先窮連環巳解如神手萬竅猶號未濟風
稽首問公公大笑本來誰礙更求通
東坡全集卷十四
