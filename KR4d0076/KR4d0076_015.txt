東坡全集卷十五宋蘇軾撰
詩七十二首
寄蘄簞與蒲傳正
蘭溪美箭不成笛離離玉筯排霜脊千溝萬縷自生風
入手未開先慘慄公家列屋閒蛾眉珠簾不動花隂移
霧帳銀牀初破睡牙籖玉局坐彈棋東坡病叟長羈旅
凍卧饑吟似饑鼠倚賴春風洗破衾一夜雪寒披故絮
火冷燈青誰復知孤舟兒女自嚘咿皇天何時反炎燠
愧此八尺黃琉璃願公淨掃清香閣卧聽風漪聲滿榻
習習還從兩腋生請公乘此朝閶闔
寄怪石石斛與魯元翰
山骨裁方斛江珍拾淺灘清池上几案碎月落杯盤老
去懷三友平生困一簞堅姿聊自儆秀色亦堪餐好去
髯卿舍憑將道眼看東坡最後供霜雪照人寒
漁父四首
漁父飲誰家去魚蟹一時分付酒無多少醉為期彼此
不論錢數
漁父醉蓑衣舞醉裏却尋歸路輕舟短棹任斜横醒後
不知何去
漁父醒春江午夢斷落花飛絮酒醒還醉醉還醒一笑
人間今古
漁父笑輕鷗舉漠漠一江風雨江邊騎馬是官人借我
孤舟南渡
李憲仲哀詞(并叙)
同年友李君諱惇字憲仲賢而有文不幸早世軾不及
與之游也而識其子廌有年矣廌自陽翟見余於南京
泣曰吾祖母邊母馬前母張與君之喪皆未葬貧不敢
以饑寒為戚顧四喪未舉死不瞑目矣適會故人梁先
吉老聞余當歸耕陽羡以絹十匹絲百兩為贐辭之不
可乃以遺廌曰此亦仁人之餽也既又作詩以告知君
與廌者庶幾皆有以助之廌年二十五其文蔚然氣節
不凡此豈終窮者哉
大夢行當覺百年特未滿遑哀巳逝人長眠寄孤館念
我同年生意長日月短鹽車困騏驥烈火廢圭瓉後生
有竒骨出語巳精悍蕭然野鶴姿誰復識中散有生寓
大塊死者誰不窽嗟君獨久客不識黃土暖推衣助孝
子一溉滋湯旱誰能脫左驂大事不可緩
贈眼醫王生彦若
鍼頭如麥芒氣出如車軸間關絡脉中性命寄毛粟而
况清淨眼内景含天燭琉璃貯沆瀣輕脆不任觸而子
於其間來往施鋒鏃笑談紛自若觀者頸為縮運鍼如
運斤去翳如拆屋常疑子善幻他技雜符祝子言吾有
道此理君未矚形骸一塵垢貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目翳苟二物易分如麥菽寧聞老農夫去草
更傷榖鼻端有餘地肝膽分楚蜀吾於五輪間蕩蕩見
空曲如行九軌道並驅無擊轂空花誰開落明月自朏
朒請問樂全堂忘年老尊宿(彦若樂全先生門下醫也)
與歐育等六人飲酒
忽驚春色二分空且看樽前半丈紅苦戰知君便白羽
倦遊憐我憶黃封年來齒髮老未老此去江淮東復東
記取六人相會處引杯看劍坐生風
觀杭州鈐轄歐育刀劒戰袍
青綾納衫暖襯甲紅線勒巾光遶脅秃襟小袖鵰鶻盤
大刀長劒龍蛇插兩軍鼓噪屋瓦墜紅塵白羽紛相戛
將軍恩重此身輕笑履鋒鋩如一搯書生只肯坐帷幄
談笑毫端弄生殺呌呼擊鼓催上竿猛士應憐小兒黠
試問黃河夜偷渡掠面驚沙寒霎霎何如大艦日高眠
一枕清風過苕霅
王伯敡所藏趙昌畫四首
梅花
南行渡關山沙水清練練行人巳愁絶日暮集微霰殷
勤小梅花髣髴吳姬面暗香隨我去回首驚千片至今
開畫圖老眼淒欲泫幽懷不可寫歸夢君家倩
黃葵
弱質困夏永奇姿蘇曉凉低昂黃金杯照耀初日光檀
心自成暈翠葉森有芒古來寫生人妙絶誰似昌晨粧
與午醉真態含隂陽君看此花枝中有風露香
芙蓉
清飇巳拂林積水漸收潦谿邊野芙蓉花水相媚好坐
看池蓮盡獨伴霜菊槁幽姿強一笑暮景迫摧倒淒涼
似貧女嫁晚驚衰早誰寫少年容樵人劒南老
山茶
蕭蕭南山松黃葉隕勁風誰憐兒女花散火冰雪中能
傳歲寒姿古來惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
寄吳德仁兼簡陳季常
東坡先生無一錢十年家火燒凡鉛黃金可成河可塞
只有霜鬢無由玄龍丘居士亦可憐談空說有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前罷亞十頃田清溪遶屋花連天溪堂醉卧呼不醒
落花如雪春風顛我遊蘭溪訪清泉巳辦布襪青行纏
稽山不是無賀老我自興盡回酒船恨君不識顔平原
恨我不識元魯山銅駞陌上會相見握手一笑三千年
題王逸少帖
顛張醉素兩秃翁追逐世好稱書工何曾夢見王與鍾
妄自粉飾欺盲聾有如市倡抹青紅妖歌嫚舞眩兒童
謝家夫人淡丰容蕭然自有林下風天門蕩蕩驚跳龍
出林飛鳥一掃空為君草書續其終待我他日不怱怱
書林逋詩後
吳儂生長湖山曲呼吸湖光飲山渌不論世外隠君子
傭兒販婦皆冰玉先生可是絶俗人神清骨冷無由俗
我不識君曾夢見瞳子瞭然光可燭遺篇妙字處處有
步繞西湖看不足詩如東野不言寒書似西臺差少肉
平生高節巳難繼將死微言猶可錄自言不作封禪書
更肯悲吟白頭曲(逋臨終詩云茂陵異日求遺草猶喜初無封禪書)我笑吳人
不好事好作祠堂傍修竹不然配食水仙王一盞寒泉
薦秋菊
和仲伯逹
歸山歲月苦無多尚有丹砂奈老何繡谷只應花自染
鏡潭長與月相磨君方傍海看初日我巳横江擊素波
人不我知斯我貴不須雷雨起龍梭
春日
鳴鳩乳燕寂無聲日射西窗潑眼眀午醉醒來無一事
只將春睡賞春晴
贈袁陟
是身如虛空萬物皆我儲胡為強分别百金買田廬不
見袁夫子神馬載凥輿游於無何有一飯不願餘官湖
為我池學舍為我居何以遺子孫此身自蘧蒢薰風暗
楊柳秋水淨芙蕖應觀我知子不怪子知魚
蘇子容母陳夫人挽詞
蘇陳甥舅真冰玉正始風流起頽俗夫人高節稱其家凛
凛寒松映修竹雞鳴為善日日新八十三年如一晨豈
惟家室宜壽母實與朝廷生異人忘軀徇國乃吾子三
仕何曾知愠喜不煩擁笏強垂魚我視去來皆夢耳誦
詩相挽真區區墓碑千字多遺餘他年太史取家傳知
有班昭續漢書
歸宜興留題竹西寺
十年歸夢寄西風此去真為田舍翁剩覓蜀岡新井水
要携鄉味過江東
道人勸飲雞蘇水童子能煎鸎粟湯暫借藤牀與瓦枕
莫教孤負竹風凉
此生巳覺都無事今歲仍逢大有年山寺歸來聞好語
野花啼鳥亦欣然
與孟震同遊常州僧舍
年來轉覺此生浮又作三吳浪漫遊忽見東平孟君子
夢中相對說黃州
湛湛清池五月寒小山無數碧㠝岏穉杉戢戢三千本
且作凌雲合抱看
知君此去便歸耕笑指孤舟一葉輕待向三茆乞靈雨
半篙流水送君行
贈常州報恩長老
碧玉碗盛紅碼碯井花水養石菖蒲也知法供無窮盡
試問禪師得飽無
薦福老懷真巧便淨慈兩本更尖新憑師為作鐵門限
凖備人間請話人
次韻荅賈耘老
五年一夢南司州饑寒疾病為子憂東來六月井無水
仰看古堰横奔牛平生管鮑我知子今日陳蔡誰從丘
夜航争渡泥水澁牽挽直欲來瓜州自言嗜酒得風痺
故鄉不敢居温柔空將汎愛救溝壑衰病不復從前樂
今年太守真卧龍笑語炎天出冰雹時低九尺蒼鬚髯
我過三間小池閣故人改觀爭來賀小兒不信猶疑錯
為君置酒飲且哦草間秋蟲亦能歌可憐老驥真老矣
無心更秣天山禾
墨花(并叙)
世多以墨畫山水竹石人物者未有以畫花者也汴人
尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風盡傾倒杏雨半披殘獨有
狂居士求為黑牡丹兼書平子賦歸向雪堂看
送竹几與謝秀才
平生長物擾天真老去歸田只此身留我同行木上坐
贈君無語竹夫人但隨秋扇年年在莫鬭瓊枝夜夜新
堪笑荒唐玉川子暮年家口若為親
溪隂堂
白水滿時雙鷺下綠槐高處一蟬吟酒醒門外三竿日
卧看溪南十畆隂
次韻許遵
蒜山渡口挽歸艎朱雀橋邊看道裝供帳巳應煩百兩
擊鮮無久溷諸郎問禪時到長干寺載酒閒過綠野堂
此味只憂兒軰覺逢人休道北窗凉
贈章默(并叙)
章默居士字志明生公侯家才性高爽棄家求道不蓄
妻子與世無累而父母與兄之喪貧不能舉以是眷眷
世間不能無求於人余深哀其志既有以少助之又取
其言為詩以贈其行庶幾有哀之者
章子親未葬餘生抱羸疾朝吟噎隣里夜淚腐茵席前
年黑花生今歲白髮出身隨日月逝恨與天地畢願求
不毛田親築長夜室難從王孫祼未忍夏后堲五陵多
豪士百萬付一擲心知義財難甘就貧友乞不辭毛粟
施行自丘山積此志苟朝遂夕死真不戚誓求無生理
不踐有為迹棄身尸陀林烏鳥任狼籍
送穆越州
江海相忘十五年羡君松栢蔚蒼顔四朝耆舊冰霜後
兩郡風流水石間舊政猶傳蜀父老先聲巳振越溪山
樽前俱是蓬萊守莫放高樓雪月閒
贈葛葦
竹椽茆屋半摧傾肯向蜂窠寄此生長恐波頭卷室去
欲將船尾載君行小詩試擬孟東野大草閒臨張伯英
消遣百年須底物故應憐我不歸耕
贈王寂
與君暫别不須嗟俯仰歸來鬢未華記取江南煙雨裏
青山斷處是君家
南都妙峰亭
千尋挂雲闕十頃含風灣開門弄清泚照見雙銅鐶池
臺半禾黍桃李餘榛菅無人肯回首日暮車班班史君
非世人心與古佛閒時邀聲利客來洗塵埃顔新亭在
東阜飛宇臨通闤古甃磨翠壁霜林散煙鬟孤雲抱商
丘芳草連杏山俯仰盡法界逍遥寄人寰亭亭妙高峯
了了蓬艾間五老壓彭蠡三峰照潼關均為拳石小配
此一掬慳煩公為標指免使懃躋攀
神宗皇帝挽詞三首
文武固天縱欽明又日新化民何止聖妙物獨稱神政
巳三王上言皆六籍醇巍巍本無象刻畫愧孤臣
未易名堯德何須數舜功小心仍致孝餘事及平戎典
禮從周舊官儀與漢隆誰知本無作千古自承風
接統真千歲膺期止一章周南稍留滯宣室遂凄凉病
馬空嘶櫪枯葵巳泫霜餘生卧江海歸夢泣嵩邙
金山妙高臺
我欲乘飛車東訪赤松子蓬萊不可到弱水三萬里不
如金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照窗几巉巉玉
為骨凜凜霜入齒機鋒不可觸千偈如翻水何須尋德
雲即此比丘是長生未暇學請學長不死
贈杜介(并叙)
元豐八年七月二十五日杜幾先自浙東還與余相遇
於金山話天台之異以詩贈之
我夢遊天台横空石橋小松風吹菌露翠濕香嫋嫋應
真飛錫過絶澗度雲鳥舉意欲從之翛然巳松杪微言
粲珠玉未說意先了覺來如墮空耿耿窗戶曉羣生陷
迷網獨逹從古少杜叟子何人長歗萬物表妻孥空四
壁振策念輕矯遂為赤城游飛步凌縹緲問禪不歸舍
屢為瓠壺繞何人識此志佛眼自照瞭我夢君見之卓
爾非魔嬈仙葩發茗碗翦刻分葵蓼從今更不出閉戶
閒騕褭時從佛頂巖馳下雙蓮沼
次韻孫莘老斗野亭寄子由在邵伯堰
落帆謝公渚日脚東西平孤亭得小憩暮景含餘清坐
待斗與牛錯落挂南甍老僧如夙昔一笑意巳傾新詩
出故人舊事疑前生吾生七往來送老海上城逢人輒
自哂得魚不忍烹似聞績溪老復作東都行小詩如秋
菊豔豔霜中明過此感我言長篇發春榮
送楊傑(并叙)
無為子嘗奉使登太山絶頂雞一鳴見日出又嘗以事
過華山重九日飲酒蓮花峯上今乃奉詔與高麗僧綂
遊錢塘皆以王事而從方外之樂善哉未曾有也作是
詩以送之
天門夜上賓出日萬里紅波半天赤歸來平地看跳丸
一點黃金鑄秋橘太華峰頭作重九天風吹灔黃花酒
浩歌馳下腰帶鞓醉舞崩崖一揮手神遊八極萬緣虛
下視蚊雷隠汙渠大千一息八十返笑厲東海騎鯨魚
三韓王子西求法鑿齒彌天兩勍敵過江風急浪如山
寄與舟人好看客
次韻送徐大正(嘗與余約卜鄰江淮間將赴登州同舟至山陽以詩見送留别)
别時酒盞照燈花知我歸期漸有涯去歲渡江萍似斗
今年並海棗如瓜多情明月邀君共無價青山為我賖
千首新詩一竿竹不應空釣漢江槎
楊康功有石狀如醉道士為賦此詩
楚山固多猿青者黠而壽化為狂道士山谷恣騰蹂誤
入華陽洞竊飲茆君酒君命囚巖間巖石為械杻松根
絡其足藤蔓縳其肘蒼苔眯其目叢棘哽其口三年化
為石堅瘦敵瓊玖無復號雲聲空餘舞杯手樵夫見之
笑抱賣易升斗楊公海中仙世俗那得友海邊逢姑射
一笑微俛首胡不載之歸用此頑且醜求詩紀其異本
末得細剖吾言豈妄云得之亡是叟
迨作淮口遇風詩戲用其韻
我詩如病驥悲鳴向衰草有兒真驥子一噴羣馬倒養
氣勿吟哦聲名忌太早風濤借筆力勢逐孤雲掃何如
陶家兒遶舍覓梨棗君看押強韻巳勝郊與島
次韻徐積
殺雞未肯邀季路裹飯先須問子來但見中年隠槐市
豈知平日賦蘭臺海山入夢方東去風雨留人得暫陪
若說峨眉眼前是故鄉何處不堪回
元豐七年有詔京東淮南築高麗亭館密海
二州騷然有逃亡者明年軾過之歎其壯麗
留一絶云
簷楹飛舞垣墻外桑柘蕭條斤斧餘盡賜昆耶作奴婢
不知償得此人無
過密州次韻趙明叔喬禹功
先生依舊廣文貧老守時遭醉尉嗔汝軰何曾堪一笑
吾儕相對復三人黃雞催曉淒涼曲白髮驚秋見在身
一别膠西舊朋友扁舟歸釣五湖春
再過常山和昔年留别詩
傴僂山前叟迎我如迎新那知夢幻軀念念非昔人江
湖久放浪朝市誰相親却尋泉源去桃花逢避秦
再過超然臺贈太守霍翔
昔飲雩泉别常山天寒歲在龍蛇間山中兒童拍手笑
問我西去何當還十年不赴竹馬約扁舟獨與漁蓑閒
重來父老喜我在扶挈老幼相遮攀當時襁褓皆七尺
而我安得留朱顔問今太守為誰歟護羌充國鬢未斑
(翔自言在熙河作屯田有功)躬持牛酒勞行役無復杞菊嘲寒慳超
然置酒尋舊迹尚有詩賦鑱堅頑孤雲落日在馬耳照
耀金碧開煙鬟郤淇自古北流水跳波下瀨鳴玦環願
公談笑作石埭坐使城郭生溪灣
海市(并叙)
予聞登州海市舊矣父老云常出於春夏今歲晩不復
見矣予到官五日而去以不見為恨禱於海神廣德王
之廟明日見焉乃作此詩
東方雲海空復空羣仙出没空明中蕩摇浮世生萬象
豈有貝闕藏珠宫心知所見皆幻影敢以耳目煩神工
歲寒水冷天地閉為我起蟄鞭魚龍重樓翠阜出霜曉
異事驚倒百歲翁人間所得容力取世外無物誰為雄
率然有請不我拒信我人厄非天窮潮陽太守南遷歸
喜見石廪堆祝融自言正直動山鬼豈知造物哀龍鍾
信眉一笑豈易得神之報汝亦巳豐斜陽萬里孤鳥没
但見碧海磨青銅新詩綺語亦安用相與變滅隨東風
登州孫氏松堂
萬松誰種巳樅樅半嶺蒼雲映此邦露重珠纓蒙翠蓋
風來石齒碎寒江浮空兩竹横南閣倒景扶桑射北窗
坐待夕烽傳海嶠重城歸去踏逄逄
過萊州雪後望三山
東海如碧環西北卷登萊雲光與天色直到三山回我
行適冬仲薄雪收浮埃黃昏風絮定半夜扶桑開參差
太華頂出没雲濤堆安期與羡門乘龍安在哉茂陵秋
風客勸爾麾一杯帝鄉不可期楚些招歸來
遺直坊(并叙)
富鄭公之客李君諱常登人也故太守李公諱師中榜
其閭曰遺直而其子大方求詩於軾為賦一首
使君不浪出羔鴈親扣門先生但清坐薤水巳多言當
時邦人化市無晨飲豚歲月曾幾何客主皆九原魯經
有餘歎楚些無歸魂我作遺直詩過者式其藩
次韻趙令鑠
東坡巳報六年穰惆悵紅塵白首郎枕上溪山猶可見
門前冠蓋巳相望故人年少真瓊樹落筆風生戰堵牆
端向甕間尋吏部老來專以醉為鄉
次韻王定國得潁倅二首
仙風入骨巳凌雲秋水為文不受塵一噫固應號地籟
餘波猶足掛天紳買牛但自捐三尺射鼠何勞挽六釣
莫向百花潭上去醉翁不見與誰春
滔滔四海我知津每愧先生植杖芸自少多言晚聞道
從今閉口不論文灔翻白獸樽中酒歸煮青泥坊底芹
要識老僧無盡處牀前牛蟻不曾聞
次韻趙令鑠惠酒
神仙無石髓生世悲暫寓坐待玉膏流千載真旦暮青
州老從事鬲上非所部惠然肯見從知我憎市酤開缾
自洗盞肴核誰與具門前聽剥啄烹魚得尺素
送范純粹守慶州
才大古難用論高常近迂君看趙魏老乃為滕大夫浮
雲無根蔕黃潦能須臾知經幾成敗得見真賢愚羽旄
照城闕談笑安邊隅當年老使君赤手降於莬諸郎更
何事折箠鞭其雛吾知鄧平叔不鬭月支胡
次韻王震
携文過我治平間霧豹當時始一斑聞道吹噓借餘論
故教流落得生還清篇帶月來霜夜妙語先春發病顔詩
酒暮年猶足用竹林高會許時攀
次韻王定國謝韓子華過飲
楚有孫叔敖長城隠千里哀哉練裙子負薪躡破履豈
無故交親逝去如覆水不如老優孟談笑託諧美世家
不可恃如倚折足几祥符有賢相手握天下砥懿敏亦
名公三貴德爵齒蓋棺今幾日公子誰料理誰要卿料
理欲說且止止宅相開府公久為蒼生起如何垂老别
冰盤餽蒼耳親嫌妨鶚薦相對發微泚新詩如彈丸脱
手不移晷我亦老賓客苦語落紈綺莫辭三上章有道
貧賤耻
惠崇春江曉景二首
竹外桃花三兩枝春江水暖鴨先知蔞蒿滿地蘆芽短
正是河豚欲上時
兩兩歸鴻欲破羣依依還似北歸人遥知朔漠多風雪
更待江南半月春
次韻周邠
南遷欲舉力田科三徑初成樂事多豈意殘年踏朝市
有如疲馬畏陵坡羡君同甲心方壯笑我無聊鬢巳皤
何日西湖尋舊賞淡煙疎雨暗漁蓑
次韻胡完夫
青山别淚尚斕斑十載江湖困抱關老去上書還北闕
朝來拄笏望西山相從杯酒形骸外笑說平生醉夢間
萬事會須咨伯始白頭容我占清閒
次韻錢穆父
老入明光踏舊班染鬚那復唱陽關故人飛上金鑾殿
遷客來從飯顆山大筆推君西漢手一言置我二劉間
便須置酒呼同舍看賜飛龍出帝閑
再次韻荅完夫穆父(二公自言先世同在西掖)
掖垣老吏識郎君並轡天街兩絶塵汗血固應生有種
夜光那復困無因豈知西省深嚴地也著東坡病瘦身
免使謫仙明月下狂歌對影只三人
次韻荅滿思復
自甘茅屋老三間豈意彤庭綴兩班紙落雲烟供醉後
詩成珠玉看朝還誰言載酒山無賀記取啼烏巷有顔
但恐跛䍧隨赤驥青雲飛步不容攀
東坡全集卷十五
