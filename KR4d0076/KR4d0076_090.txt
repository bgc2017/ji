東坡全集卷九十宋蘇軾撰
行狀二首
司馬温公行狀
曾祖政贈太子太保曾祖母薛氏贈温國太夫人祖
炫試秘書省校書郎知耀州富平縣事贈太子太傅
祖母皇甫氏贈温國太夫人父池尚書吏部郎中充
天章閣待制贈太師追封温國公母聶氏贈温國
太夫人公諱光字君實其先河内人晉安平獻王
孚之後王之裔孫征東大將軍陽始葬今陜州夏
縣涑水鄉子孫因家焉自高祖曾祖皆以五代衰
亂不仕富平府君始舉進士沒於縣令皆以氣節
聞於鄉里而天章公以文學行義事真宗仁宗為
轉運使御史知雜事三司副使歴知鳳翔河中同
杭虢晉六州以清直仁厚聞於天下號稱一時名
臣公自兒童凛然如成人七歲聞講左氏春秋大
愛之退為家人講即了其大義自是手不釋書至不知
飢渴寒暑年十五書無所不通文辭醇深有西漢風天
章公當任子次及公公推與二從兄然後受補郊社齋
郎再奏將作監主簿年二十舉進士甲科改奉禮郎以
天章公在杭辭所遷官求僉書蘇州判官事以便親許
之未上丁太夫人憂未除丁天章公憂執喪累年毁瘠
如禮服除僉書武成軍判官事改大理評事為國子直
講遷本寺丞故相龐籍名知人始與天章公遊見公而
竒之及是為樞密使薦公召試館閣校勘同知太常禮
院中官麥允言死詔以允言有軍功特給鹵簿公言孔
子不以名器假人繁纓以朝且猶不可允言近習之臣
非有元勲大勞而贈以三公之官給以一品鹵簿其為
繁纓不亦大乎故相夏竦卒詔賜諡文正公言諡之美
者極於文正竦何人可以當此書再上改諡文莊遷殿
中丞除史館檢討修日歷改集賢校理龐籍為鄆州徙
并州皆辟公通判州事公感籍知已為盡力時趙元昊
始臣河東貧甚官苦貴糴而民疲於遠輸麟州窟野河
西多良田皆故漢地公私雜耕天聖中始禁田河西者
敵乃得稍蠶食其地俯窺麟州為河東憂籍請公按視
公為畫五策宜因州中舊兵益禁兵三千箱兵五百築
二堡河西可使堡外三十里敵不敢田則州西六十里
無虞矣募民有能耕麟州閒田者復其税役十五年能
耕窟野河西者長復之耕者必衆官雖無所得而糴自
賤可以漸紓河東之民籍移麟州如公言而官兵郭恩
勇且狂夜開城門引千餘人渡河載酒食不為戰備遇
敵死之議者歸罪於籍罷節度使知青州公守闕三上
書乞獨坐其事不報籍初不以此望公而公深以自咎
籍既沒升堂拜其妻如母撫其子如昆弟時人兩賢之
改太常博士祠部員外郎直秘閣判吏部南曹遷開封
府推官賜五品服交趾貢異獸謂之麟公言真偽不可
知使其真非自然而至不足為瑞若僞為遠夷笑願厚
賜其使而還其獸因奏賦以諷遷度支員外郎判句院
擢修起居注五辭而後受判禮部有司奏六月朔日當
食公言故事食不滿分或京師不見皆賀臣以為日食
四方見京師不見天意人君為隂邪所蔽天下皆知而
朝廷獨不知其為災當益甚皆不當賀詔從之後遂以
為常遷起居舍人同知諫院蘇轍舉直言策入第四等
而考官以為不當收公言轍於同科四人中言最切直
有愛君憂國之心不可不收時宰相亦以為當黜仁宗
不許曰求直言以直棄之天下其謂朕何公遂與諫官
王陶同上疏願為宗廟社稷自重卻罷燕飲安養神氣
後宫嬪御進見有度左右小臣賜予有節厚味腊毒無
益奉養者皆不宜數御上嘉納之初至和三年仁宗始
不豫國嗣未立天下寒心而不敢言惟諫官范鎮首發
其議公時為并州通判聞而繼之上疏言禮大宗無子
則小宗為之後者為之子也願陛下擇宗室賢者使攝
儲貳以待皇嗣之生退居藩服不然則典宿衞尹京邑
亦足以係天下之望疏三上其一留中其二付中書公
又與鎮書此大事不言則巳言一出豈可復反願公以
死爭之於是鎮言之益力及公為諫官復上疏且面言
臣昔為并州通判所上三章願陛下果斷而力行之時
仁宗簡默不言雖執政奏事首肯而已聞公言沈思久
之曰得非欲選宗室為繼嗣者乎此忠臣之言但人不
敢及耳公曰臣言此自謂必死不意陛下開納上曰此
何害古今皆有之因令公以所言付中書公曰不可願
陛下自以意喻宰相是日公復言江淮鹽事詣中書白
之宰相韓琦問公今日復何所言公默計此大事不可
不使琦知思所以廣上意者即曰所言宗廟社稷大計
也琦喻意不復言後十餘日有旨令公與御史裏行陳
洙同詳定行戸利害洙與公屏語曰日者大饗明堂韓
公攝太尉洙為監祭公從容謂洙聞君與司馬君實善
君實近建言立嗣事恨不以所言送中書欲發此議無
自發之行戸利害非所以煩公也欲洙見公達此意耳
時嘉祐六年閏八月也至九月公復上疏面言臣向者
進說陛下欣然無難意謂即行矣今寂無所聞此必有
小人言陛下春秋鼎盛子孫當千億何遽為此不祥之
事小人無遠慮特欲倉猝之際援立其所厚善者耳唐
自文宗以後立嗣皆出於左右之意至有稱定策國老
門生天子者此禍豈可勝言哉上大感悟曰送中書公
至中書見琦等曰諸公不及今定議異日夜半禁中出
寸紙以某人為嗣則天下莫敢違琦等皆唯唯曰敢不
盡力後月餘詔英宗判宗正寺固辭不就職明年遂立
為皇太子稱疾不入公復上疏言凡人爭絲毫之利至
相爭奪今皇子辭不貲之富至三百餘日不受命其賢
於人遠矣有識聞之足以知陛下之聖能為天下得人
然臣聞父召無諾君命召不俟駕而禮使者受命不受
辭皇子不當辭避使者不當徒反凡召皇子内臣皆乞
責降且以臣子大義責皇子宜必入英宗遂受命兖國
公主下嫁李瑋以驕恣聞公上疏言太宗時姚坦為兖
王翊善有過必諫左右教王詐疾踰月太宗召王乳母
入問起居狀母曰王無疾以姚坦故鬱鬱成疾耳太宗
怒曰王年少不知為此汝輩教之杖乳母數十召坦慰
勉之齊國獻穆大長公主太宗之子真宗之妹陛下之
姑而謙恭率禮天下稱其賢願陛下教子以太宗為法
公主事夫以獻穆為法巳而公主不安於李氏詔瑋出
知衛州公主入居禁中而瑋母楊歸其兄璋散遣其家
人公言陛下追念章懿皇后故使瑋尚主今乃母子離
析家事流落陛下獨無雨露之感悽惻之心乎瑋既責
降公主亦不得無罪上感悟詔公主降封沂國待李氏
恩禮不衰判檢院權判國子監除知制誥力辭至八九
改授天章閣待制兼侍講賜三品服仍知諫院上疏言
經略安撫使以便宜從事出於兵興權制非永世法及
將相大臣典州者多以貴倨自恃凌忽轉運使使不得
舉職朝廷務省事專行姑息之政至於胥吏讙譁而逐
御史中丞輦官悖慢而退宰相衞士凶逆而獄不窮姦
澤加於舊軍人詈三司使而法官以為非犯階級於用
法疑其餘有一夫流言於道路而為之變法推恩者多
矣皆陵遲之漸不可以不正充媛董氏薨追贈婉儀又
贈淑妃輟朝成服百官奉慰定諡行册禮葬給鹵簿公
言董氏秩本微病革之日方拜充媛古者婦人無諡近
制惟皇后有之鹵簿本以賞軍功未嘗施於婦人惟唐
平陽公主有舉兵佐高祖定天下之功乃得給至韋庶
人始令妃主葬日皆給鼓吹非令典不足法時有司新
定後宫封贈法皇后與妃皆贈三代公言别嫌明微妃
不當與后同袁盎引却慎夫人坐正為此耳天聖親郊
太妃止贈二代而况妃乎知嘉祐八年貢舉仁宗崩英
宗以哀毁致疾慈聖光獻太后同聽政公首上疏言章
獻明肅太后保佑先帝進賢退姦有大功於趙氏特以
親用外戚小人故負謗天下今太后初攝大政大臣忠
厚如王曾清純如張知白剛正如魯宗道質直如薛奎
者當信用之鄙猥如馬季良讒諂如羅崇勲者當疎遠
之則天下服又上疏英宗言漢宣帝為昭帝後終不追
尊衞太子史皇孫光武起布衣得天下自以為後元帝
亦不追尊鉅鹿都尉南頓君惟哀安桓靈皆自旁親入
繼大統追尊其父祖天下非之願以為戒時公所得仁
宗遺賜珠金直百餘萬率同列三上章言國有大憂中
外窘乏不可專用乾興故事若遺賜不可辭則宜許侍
從以上進金錢佐山陵費不許公乃以所得珠為諫院
公使錢金以遺其舅氏義不藏於家英宗疾既平皇太
后還政公上疏言治身莫先於孝治國莫先於公其言
切至皆母子間人所難言者時有司立法皇太后有所
取用有司奏覆得御寳乃供公極論以為不可當直下
合同司移所屬立供如上所取巳乃具數奏太后以防
矯偽曹佾除使相兩府皆遷公言佾無功而得使相陛
下以慰母心耳今兩府皆遷無名若以還政為功則宿
衛將帥内侍小臣必有覬望巳而都知任守忠等皆遷
公復爭之因論守忠大姦陛下為皇子非守忠意沮壊
大策離間百端賴先帝不聽及陛下嗣位反覆革面交
構兩宫國之大賊人之巨蠧乞斬於都市以謝天下詔
以守忠為節度副使蘄州安置天下快之時有詔陜西
刺民兵號義勇公上疏極論其害云康定慶歷間籍陜
西民為鄉弓手巳而刺為保捷指揮民被其毒兵終不
可用遇敵先北正兵隨之每致崩潰縣官知其坐食無
用汰遣歸農而惰游之人不能復反南畝彊者為盜弱
者轉死父老至今流涕也今義勇何以異此章六上不
從乞罷諫官不許王廣淵除直集賢院公言廣淵姦邪
不可近昔漢景帝為太子召上左右飲衛綰獨稱疾不
行及即位待綰有加周世宗鎮澶淵張美為三司吏掌
州之錢穀世宗私有求假美悉力應之及即位薄其為
人不用今廣淵當仁宗之世私自結於陛下豈忠臣哉
願黜之以厲天下執政建言濮安懿王德盛位隆宜有
尊禮詔太常禮院與兩制議翰林學士王珪等相顧不
敢先公獨奮筆立議曰為之後者為之子不敢復顧其
私親今日所以崇奉濮安懿王典禮宜一準先朝封贈
期親尊屬故事高官大爵極其尊榮議成珪即敕吏以
公手藁為案至今存焉時中外訩訩御史吕誨傅堯俞
范純仁吕大防趙鼎趙瞻等皆爭之相繼降黜公上疏
乞留之不可則乞與之皆貶初西戎遣使致祭而延州
指使高宜押伴傲其使者侮其國主使者訴於朝公與
吕誨乞加宜罪不從明年西戎犯邊殺略吏士趙滋為
雄州專以猛悍治邊公亦論其不可至是契丹之民有
捕魚界河伐柳白溝之南者朝廷以知雄州李中祐為
不材選將代之公言國家當外國附順時好與之計較
末節及其桀驁又從而姑息之近者西戎之禍生於高
宜北邊之隙起於趙滋朝廷方賢此二人故邊臣皆以
生事為能今若選將代中祐則來者必以滋為法而以
中祐為戒漸不可長宜敕邊吏疆場細故徐以文檄往
反若輕以矢刃相加者坐之京師大水公上疏論三事
皆盡言無所隠諱除龍圖閣直學士判流内銓改右諫
議大夫知治平四年貢舉神宗即位首擢公為翰林學
士公力辭不許上面諭公古之君子或學而不文或文
而不學惟董仲舒揚雄兼之卿有文學何辭為公曰臣
不能為四六上曰如兩漢制詔可也公曰本朝故事不
可上曰卿能舉進士取高等而云不能四六何也公趨
出上遣内臣至閣門強公受告拜而不受趣公入謝曰
上坐以待公公入至廷中以告置公懷中不得巳乃受
遂為御史中丞初中丞王陶論宰相不押常朝班為不
臣宰相不從陶爭之力遂罷公既繼之言宰相不押班
細故也陶言之過然愛禮存羊則不可巳自頃宰相權
重今陶復以言宰相罷則中丞不可復為臣願候宰相
押班然後就職上曰可陶既出知陳州謝章詆宰相不
巳執政議再貶陶公言陶誠可罪然陛下欲廣言路屈
己受陶而宰相獨不能容乎乃巳公上疏論修心之要
三曰仁曰明曰武治國之要三曰官人曰信賞曰必罰
其說甚備且曰臣昔為諫官即以此六言獻仁宗其後
以獻英宗今以獻陛下平生力學所得盡在是矣公在
英宗時與吕誨同論祖宗之制勾當御藥院常用供奉
官以下至内殿崇班則出近歲居此位者皆暗理官資
食其廩給非祖宗大意又故事年未五十不得為内侍
省押班今除張茂則止四十八不可至是又言之因論
高居簡姦邪乞加遠竄章五上上為盡罷寄資内臣居
簡亦補外未幾復留陳承禮劉有方二人公復爭之又
言近者王中正往陜西知涇州劉渙等諂事中正而鄜
延鈐轄吳舜臣違失其意巳而渙等進擢舜臣降黜權
歸中正謗歸陛下是去一居簡得一居簡上手詔問公
所從知公曰臣得之賓客非一人言事之有無惟陛下
知之若無臣不敢避妄言之罪萬一有之不可不察詔
用宫邸直省官郭昭選等四人為閣門祗候公言國初
草創天步尚艱故即位之始必以左右舊人為腹心耳
目謂之隨龍非平日法也閣門祗候在文臣為館職豈
可使厮役為之英宗山陵公為儀仗使賜金五十兩銀
合三百兩三上章辭從之邊吏上言西戎部將嵬名山
欲以橫山之衆取諒祚以降詔邊臣招納其衆公上疏
極論以為名山之衆未必能制諒祚幸而勝之滅一諒
祚生一諒祚何利之有若其不勝必引衆歸我不知何
以待之臣恐朝廷不獨失信於諒祚又將失信於名山
矣若名山餘衆尚多還北不可入南不受窮無所歸必
將突據邊城以救其命陛下獨不見侯景之事乎上不
聽遣將种諤發兵迎之取綏州費六十萬萬西方用兵
蓋自是始矣兼翰林侍讀學士登州有不成婚婦謀殺
其夫傷而不死者吏疑問即承知州事許遵讞之有司
當婦絞而詔貸之遵上議準律因犯殺傷而自首者得
免所因之罪婦當減二等不當絞詔公與王安石議之
安石是遵議公言謀殺猶故殺也皆一事不可分為二
若謀為所因與殺為二則故與殺亦可為二邪自宰相
文彦博以下皆附公議然卒用安石言至今天下非之
權知審官院百官上尊號公當答詔上疏言先帝親郊
不受尊號天下莫不稱頌末年有建言者國家與契丹
有往來書信彼有尊號而我獨無以為深恥於是羣臣
復以非時上尊號昔漢文帝時單于自稱天地所生日
月所置匈奴大單于不聞文帝復為大名以加之也願
陛下追用先帝本意不受此名上大悦手詔答公非卿
朕不聞此言善為答詞使中外曉然知朕至誠非欺衆
邀名者遂終身不復受尊號執政以河朔災傷國用不
足乞今歲親郊兩府不賜金帛送學士院取旨公言兩
府所賜以匹兩計止二萬未足以救災宜自文臣兩省
武臣宗室刺吏以上皆減半公與學士王珪王安石同
對公言救災節用宜自貴近始可聽兩府辭賜安石曰
常衮辭賜饌時議以為衮自知不能當辭位不當辭禄
且國用不足非當今之急務也公曰衮辭祿猶賢於持
祿固位者國用不足真急務安石言非是安石曰不足
者以未得善理財者故也公曰善理財者不過頭會箕
斂以盡民財民窮為盜非國之福安石曰不然善理財
者不加賦而上用足公曰天下安有此理天地所生財
貨百物止有此數不在民則在官譬如雨澤夏澇則秋
旱不加賦而上用足不過設法陰奪民利其害甚於加
賦此乃桑羊欺漢武帝之言太史公書之以見武帝不
明耳至其末年盜賊蠭起幾至於亂若武帝不悔禍昭
帝不變法則漢幾亡爭議不巳王珪進曰救災節用宜
自貴近始司馬光言是也然所費無幾恐傷國體王安
石言亦是惟明主裁擇上曰朕意與光同然姑以不允
答之會安石當制遂引常衮事責兩府兩府亦不復辭
兼史館修撰上問公可為諫官者公薦吕誨誨以天章
閣待制知諫院詔公與張茂則同相視二股河及生堤
利害公用都水監丞宋昌言策乞於二股之西置上約
約水東流若東流日深北流自淺薪芻漸備乃塞其北
放出御河胡盧河下流以紓恩冀深瀛以西之患時議
者多不同公於上前反覆論難甚苦卒從之後皆如公
言賜詔奬諭王安石始為政創立制置三司條例司建
為青苗助役水利均輸之政置提舉官四十餘員行其
法於天下謂之新法公上疏逆陳其利害日後當如是
行之十餘年無一不如公言者天下傳誦以公為真宰
相雖田父野老皆號公司馬相公而婦人孺子知其為
君實也邇英進讀至蕭何曹參事公曰參不變何法得
守成之道故孝惠高后時天下晏然衣食滋殖上曰漢
守蕭何之法不變可乎公曰何獨漢也使三代之君常
守禹湯文武之法雖至今存可也武王克商曰乃反商
政政由舊然則雖周亦用商政也書曰無作聰明亂舊
章漢武帝用張湯言取高帝法紛更之盜賊半天下元
帝改宣帝之政而漢始衰由此言之祖宗之法不可變
也後數日吕惠卿進講因言先王之法有一年而變者
正月始和布法象魏是也有五年一變者巡狩考制度
是也有三十年一變者刑罰世輕世重是也有百年不
變者父慈子孝兄友弟恭是也前日光言非是其意以
諷朝廷且譏臣為條例司官耳上問公惠卿言何如公
曰布法象魏布舊法也何名為變若四孟月朔屬民讀
法為時變月變耶諸侯有變禮易樂者王巡狩則誅之
王不自變也刑新國用輕典亂國用重典平國用中典
是為世輕世重非變也且治天下譬如居室敝則修之
非大壊不更造也大壊而更造非得良匠美材不成今
二者皆無有臣恐風雨之不庇也公卿侍從皆在此願
陛下問之三司使掌天下財不才而黜可也不可使兩
府侵其事今為制置三司條例司何也宰相以道佐人
主安用例苟用例則胥吏足矣今為看詳中書條例司
何也惠卿不能對則詆公曰光為侍從何不言言而不
從何不去公作而答曰是臣之罪也上曰相與論是非
耳何至是講畢賜坐戸外將出上命徙坐戸内左右皆
避去上曰朝廷每更一事舉朝訩訩何也王珪曰臣疎
賤在闕門之外朝廷之事不能盡知借使聞之道路又
不知其虚實也上曰聞則言之公曰青苗出息平民為
之尚能以蠶食下戸至飢寒流離况縣官法令之威乎
惠卿曰青苗法願取則與之不願不強也公曰愚民知
取債之利不知還債之害非獨縣官不強富民亦不強
也臣聞作法於涼其弊猶貪作法於貪弊將若之何昔
太宗平河東立和糴法時米㪷十餘草束八錢民樂與
官為市其後物貴而和糴不解遂為河東世世患臣恐
異日之青苗猶河東之和糴也上曰陜西行之久矣民
不以為病公曰臣陜西人也見其病不見其利朝廷初
不許也而有司尚能以病民况立法許之乎上曰坐倉
糴米何如坐者皆起曰不便上巳罷之幸甚上曰未罷
也公曰京師有七年之儲而錢常乏若坐倉錢益乏米
益陳奈何惠卿曰坐倉得米百萬斛則省東南百萬之
漕以其錢供京師何患無錢公曰東南錢荒而米狼戾
今不糴米而漕錢棄其有餘取其所無農末皆病矣侍
講吳申起曰光言至論也公曰此皆細事不足煩人主
但當擇人而任之有功則賞有罪則罰此則陛下職也
上曰然文王罔攸兼於庶言庶獄庶慎惟有司之牧夫
公趨出上曰卿得無以惠卿之言不樂乎公曰不敢韓
琦上疏論青苗之害上感悟欲罷其法安石稱疾求去
會拜公樞密副使公上章力辭至六七曰上誠能罷制
置條例司追還提舉官不行青苗助役等法雖不用臣
臣受賜多矣不然終不敢受命上遣人謂公樞密兵事
也官各有職不當以他事為詞公言臣未受命則猶侍
從也於事無不可言者安石起視事青苗法卒不罷公
亦卒不受命則以書喻安石三往反開喻苦至猶幸安
石之聽而改也且曰巧言令色鮮矣仁彼忠信之士於
公當路時雖齟齬可憎後必徐得其力諂䛕之人於今
誠有順適之快一旦失勢必有賣公以自售者意謂吕
惠卿對賓客輙指言之曰覆王氏者必惠卿也小人本
以利合勢傾利移何所不至其後六年而惠卿叛安石
上書告其罪苟可以覆王氏者靡不為也由是天下服
公先知公求補外上猶欲用公公不可以端明殿學士
出知永興軍朝辭進對猶乞免本路青苗助役宣撫使
下令分義勇四番欲以更戍邊選諸軍驍勇募閭里惡
少為竒兵調民為乾糧麨飯雖内郡不被邊皆修城池
樓櫓如邊郡且遣兵就糧長安河中邠三輔騷然公上
疏極言方凶歲公私困弊不可舉事而永興一路城池
樓櫓皆不急乾糧麨飯昔嘗造後無用腐棄之宣撫司
令臣皆未敢從若乏軍興臣坐之於是一路獨得免頃
之詔移之許州不赴遂乞判西京留司御史臺以歸自
是絶口不論事以祀明堂恩加上柱國至熙寧七年上
以天下旱蝗詔求直言公讀詔泣下欲默不忍乃復陳
六事一青苗二免役三市易四邊事五保甲六水利此
尤病民者宜先罷又以書責宰相吳充天子仁聖如此
而公不言何也元豐五年公忽得語澁疾自疑當中風
乃豫作遺表大略如六事加詳盡感慨親書緘封置卧
内且死當以授所善范純仁范祖禹使上之凡居洛十
五年再任留司御史臺四任提舉崇福宫官制行改太
中大夫加資政殿學士神宗崩公赴闕臨衞士見公入
皆以手加額曰此司馬相公也民遮道呼曰公無歸洛
留相天子活百姓所在數千人聚觀之公懼會放辭謝
遂徑歸洛太皇太后聞之詰問主者遣使勞公問所當
先者公言近歲士大夫以言為諱閭閻愁苦於下而上
不知明主憂懃於上而下無所訴此罪在羣臣而愚民
無知歸怨先帝宜下詔首開言路從之下詔牓朝堂而
當時有不欲者於詔語中設六事以禁切言者曰若陰
有所懷犯非其分或扇搖機事之重或迎合巳行之令
上以觀望朝廷之意以僥倖希進下以眩惑流俗之情
以干取虚譽若此者必罰無赦太皇太后封詔草以問
公公曰此非求諫乃拒諫也人臣惟不言言則入六事
矣時太府少卿宋彭年水部員外郎王諤皆應詔言事
有欲借此二人以懲天下言者皆以非職而言贖銅三
十斤公具論其情且請改賜詔書行之天下從之於是
四方吏民言新法不便者數千人公方草具所當行者
而太皇太后巳有旨散遣修京城役夫罷減皇城内覘
者止御前工作出近侍之無狀者三十餘人戒勅中外
無敢苛刻暴斂廢導洛司物貨場及民所養戸馬寬保
馬限皆從中出大臣不與公上䟽謝當今急務陛下略
巳行之矣小臣稽慢罪當萬死詔除公知陳州且過闕
入見使者勞問相望於道至則拜門下侍郎公力辭不
許數賜手詔先帝新棄天下天子沖幼此何時而君辭
位耶公不敢復辭以覃恩遷通議大夫初神宗皇帝以
英偉絶人之資勵精求治凜凜乎漢宣帝唐太宗之上
矣而宰相王安石用心過當急於功利小人得乘間而
入吕惠卿之流以此得志後者慕之爭先相高而天下
病矣先帝明聖獨見其非出安石金陵天下欣然意法
必變雖安石亦自悔恨其去而復用也欲稍自改而惠
卿之流恐法變身危持之不肯改然先帝終疑之遂退
安石八年不復召而惠卿亦再逐不用元豐之末天下
多故及二聖嗣位民日夜引領以觀新政而進說者以
為三年無改於父之道欲稍損其甚者毛舉數事以塞
人言公慨然爭之曰先帝之法其善者雖百世不可變
也若安石惠卿等所建為天下害非先帝本意者改之
當如救焚拯溺猶恐不及昔漢文帝除肉刑斬右趾者
棄市笞五百者多死景帝元年即改之武帝作鹽鐵𣙜
酤均輸等法昭帝罷之唐代宗縱宦官公求賂遺置客
省拘滯四方之人德宗立未三月罷之德宗晚年為官
市五坊小兒暴橫鹽鐵使月進羨餘順宗即位罷之當
時悦服後世稱頌未有或非之者也况太皇太后以母
改子非子改父衆議乃定公以為治亂之機在於用人
邪正一分則消長之勢自定每論事必以人物為先凡
所進退皆天下所謂當然者然後朝廷清明人主始得
聞天下利害之實遂罷保甲團教依義勇法歲一閱保
馬不復買見在者還監牧給諸軍廢市易法所儲物皆
鬻之不取息而民所欠錢皆除其息京東鑄鐵錢河北
江西福建湖南鹽及福建茶法皆復其舊獨川陜茶以
邊用未即罷遣使相視去其甚者戶部左右曹錢穀皆
領之尚書凡昔之三司使事有散隸五曹及寺監者皆
歸戸部使尚書周知其數量入以為出於是天下釋然
曰此先帝本意也非吾君之子不能行吾君之意時獨
免役青苗將官之法猶在而西戎之議未决也山陵畢
遷公正議大夫公自以不與顧命不敢當詔不許元祐
元年正月公始得疾詔公與尚書左丞吕公著朝會與
執政異班再拜而已不舞蹈公疾益甚歎曰四患未除
吾死不瞑目矣乃力疾上疏論免役五害乞直降勅罷
之率用熙寧以前法有未便州縣監司節級以聞為一
路一州一縣法詔即日行之又論西戎大略以和戎為
便用兵為非時異議者甚衆公持之益堅其後太師文
彥博議與公合衆不能奪又論將官之害詔諸將兵皆
隸州縣軍政委守令通决之又乞廢提舉常平司以其
事歸之轉運使及提點刑獄公謂監司多新進少年務
為刻急天下病之乞自太中大夫待制以上於郡守中
舉轉運使提點刑獄於通判中舉轉運判官又以文學
德行吏事武略等為十科以求天下遺才命文臣升朝
以上歲舉經明行修一人以為進士高選皆從之拜左
僕射疾稍間將起視事詔免朝覲許以肩輿三日一入
都堂或門下尚書省公不敢當曰不見君不可以視事
詔公肩輿至内東門子康扶入對小殿且曰毋拜公惶
恐入對延和殿再拜遂罷青苗錢專行常平糶糴法以
歲上中下熟為三等穀賤及下等則增價糴貴及上等
則減價糶惟中等則否及下等而不糴及上等而不糶
皆坐之時二聖恭儉慈孝視民如傷虚已以聽公公知
無不為以身任天下之責數月復病以九月丙辰朔薨
於西府享年六十八太皇太后聞之慟上亦感涕不巳
時方躬祀明堂禮成不賀二聖皆臨其喪哭之哀甚輟
視朝三日贈太師温國公襚以一品禮服賻銀三千兩
絹四千匹賜龍腦水銀以斂命戸部侍郎趙瞻入内内
侍省押班馮宗道護其喪歸葬夏縣官其親族十人公
忠信孝友恭儉正直出於天性自少及老語未嘗妄其
好學如飢之嗜食於財利紛華如惡惡臭誠心自然天
下信之退居於洛往來陜郊陜洛間皆化其德師其學
法其儉有不善曰君實得無知之乎博學無所不通音
樂律歷天文書數皆極其妙晚節尤好禮為冠婚喪祭
法適古今之宜不喜釋老曰其微言不能出吾書其誕
吾不信不事生産買第洛中僅庇風雨有田三頃喪其
夫人質田以葬惡衣菲食以終其身自以遭遇聖明言
聽計從欲以身徇天下躬親庶務不舍晝夜賓客見其
體羸曰諸葛孔明二十罰以上皆親之以此致疾公不
可以不戒公曰死生命也為之益力病革諄諄不復自
覺如夢中語然皆朝廷天下事也既没其家得遺奏八
紙上之皆手札論當世要務京師民畫其像刻印鬻之
家置一本飲食必祝焉四方皆遣人購之京師時畫工
有致富者有文集八十卷資治通鑑三百二十四卷考
異三十卷歴年圖七卷通歷八十卷稽古錄二十卷本
朝百官公卿表六卷翰林詞草三卷注古文孝經一卷易
說三卷注繫辭二卷注老子道德經二卷集注太玄經
八卷大學中庸義一卷集注揚子十三卷文中子傳一
卷河外諮目三卷書儀八卷家範四卷續詩話一卷遊
山行記十二卷醫問七篇其文如金玉穀帛藥石也必
有適於用無益之文未嘗一語及之初公患歴代史繁
重學者不能綜况於人主遂約戰國至秦二世如左氏
體為通志八卷以進英宗悦之命公續其書置局秘閣
以其素所賢者劉攽劉恕范祖禹為屬官凡十九年而
成起周威烈王訖五代上下一千三百六十二載其是
非疑似之間皆有辨論一事而數說者必考合異同而
歸之一作考異以志之神宗尤重其書以為賢於荀悦
親為製叙賜名資治通鑑詔邇英讀其書賜潁邸舊書
二千四百二卷書成拜資政殿學士賜金帛甚厚娶張
氏禮部尚書存之女封清河郡君先公卒追封温國夫
人子三人童唐皆早亡康今為秘書省校書郎孫二人
植桓皆承務郎公歴事四朝皆為人主所敬然神宗知
公最深公思有以報之常摘孟子之言曰責難於君謂
之恭陳善閉邪謂之敬吾君不能謂之賊故雖議論違
忤而神宗識其意待之愈厚及拜資政殿學士蓋有意
復用公也夫復用公者豈徒然哉將必行其所言公亦
識其意故為政之日自信而不疑嗚呼若先帝可謂知
人矣其知之也深公可謂不負所知矣其報之也大軾
從公遊二十年知公平生為詳故錄其大者為行状其
餘非天下所以治亂安危者皆不載謹狀
蘇廷評行狀
公諱序字仲先眉州眉山人其先蓋趙郡(闕)城人也曾
祖諱釿祖諱祐父諱果三世不仕皆有隠德自皇考行
義好施始有聞於鄉里至公而益著然皆自以為不及
其父祖矣皇祖生於唐末而卒於周顯德是時王氏孟
氏相繼王蜀皇祖終不肯仕嘗以事遊成都有道士見
之屏語曰少年有純德非我莫知子我能以藥變化百
物世方亂可以此自全因以麵為蠟皇祖笑曰吾不願
學也道士曰吾行天下未嘗以此語人自以為至矣子
又不能學其過我遠甚遂去不復見公幼疎達不羈讀
書略知其大義即棄去謙而好施急於患難甚於為己
衣食稍有餘輙費用或以予人立盡以此窮困厄於飢
寒者數矣然終不悔旋復有餘則曰吾固知此不能果
困人也益不復愛惜凶年鬻其田以濟飢者既豐人將
償之公曰吾固自有以鬻之非爾故也人不問知與不
知徑與歡笑造極輸發府藏小人或欺侮之公卒不懲
人亦莫能測也李順反攻圍眉州公年二十有二日操
兵乘城會皇考病沒而賊圍愈急居人相視涕泣無復
生意而公獨治喪執禮盡哀如平日太夫人憂甚公強
施施解之曰朝廷終不棄蜀賊行破矣慶歷中始有詔
州郡立學士驩言朝廷且以此取人爭願效職學中公
笑曰此好事卿相以為美觀耳戒子孫無與人爭入學
郡吏素暴苛緣是大擾公作詩并譏之以子渙登朝授
大理評事慶歷七年五月十一日終於家享年七十有
五以八年二月某日葬於眉山縣修文鄉安道里先塋
之側累贈職方員外郎娶史氏夫人先公十五年而卒
追封蓬萊縣太君生三子長曰澹不仕亦先公卒次曰
渙以進士得官所至有美稱及去人常思之或以比漢
循吏終於都官郎中利州路提點刑獄季則軾之先人
諱洵終於霸州文安縣主簿渙嘗為䦘州公往視其規
畫措置良善為留數日見其父老賢士大夫閬人亦喜
之晚好為詩能自道敏捷立成不求甚工有所欲言一
發於詩比没得數千首女二人長適杜垂裕幼適石揚
言孫七人位份不欺不疑不危軾轍聞之自五代崩亂
蜀之學者衰少又皆懷慕親戚鄉黨不肯出仕公始命
其子渙就學所以勸導成就者無所不至及渙以進士
得官西歸父老縱觀以為榮教其子孫者皆法蘇氏自
是眉之學者日益至千餘人然軾之先人少時獨不學
巳壯猶不知書公未嘗問或以為言公不答久之曰吾
兒當憂其不學邪既而果自憤發力學卒顯於世公之
精識遠量施於家聞於鄉閭者如此使少獲從事於世
者其功名豈少哉不幸汩没老死無聞於時然古之賢
人君子亦有無功名而傳者特以世有知之者耳公之
無傳非獨其僻遠自放終身亦其子孫不以告人之過
也故條錄其始終行事大略以告當世之君子謹狀
東坡全集卷九十
