東坡全集卷二十九宋蘇軾撰
詩一百一十六首
觀湖二首
乘槎遠引神仙客萬里清風上海濤回首不知沙界小
飄衣猶覺色塵高須彌有頂低垂日兜率無根下戴鼇
釋梵茫然齊劫火飛雲不覺醉陶陶
朝陽照水紅光開玉濤銀浪相徘徊山分宿霧儘寬遠
雲駕高風馳送來昇霞影色欹殘火及物氣燄明纖埃
可憐極大不知已浮生野馬悠悠哉
寄高令
滿地春風掃落花幾番曾醉長官衙詩成錦繡開胸臆
論極冰霜繞齒牙别後與誰同把酒客中無日不思家
田園知有兒孫委早晚扁舟到海涯
獄中寄子由二首
聖主如天萬物春小臣愚暗自忘身百年未滿先償債
十口無歸更累人是處青山可埋骨他年夜雨獨傷神
與君世世為兄弟更結人間未了因
栢臺霜氣夜凄凄風動琅璫月向低夢遶雲山心似鹿
䰟飛湯火命如鷄眼中犀角真吾子身後牛衣愧老妻
百歲神遊定何處桐鄉知葬浙江西(獄中聞湖杭民為余作解厄齋經月)
(所以有此句也朱邑葬桐鄉犀角杜琮事)
出獄次前韻二首
百日歸期恰及春殘生樂事最關身出門便旋風吹面
走馬聯翩鵲啅人却對酒杯渾是夢試拈詩筆已如神
此災何必深追咎竊禄從來豈有因
平生文字為吾累此去聲名不厭低塞上縱歸他日馬
城中不鬭少年鷄休官彭澤貧無酒隱几維摩病有妻
堪笑睢陽老從事為余投檄向江西(子由聞余下獄乞以官爵贖罪貶筠)
(州監酒)
寄子由
厭暑多應一向慵銀鈎秀句益疎通也知堆案文書滿
未暇開軒硯墨中湖面新荷空照水城頭高柳謾摇風
吏曹不是尊賢事誰把前言語化工
詩送交代仲達少卿
此身無用且東來賴有江山慰不才舊尹未嫌衰廢久
清尊猶許再三開滿城遺愛知誰繼極目扁舟挽不回
歸去青雲還記否交遊勝絶古城隈
次韻馬元賓
流落江湖萬里歸相逢自慰巳差池初聞好句驚人倒
悔過東庭識面遲握手寧知無賀監結交誰復許袁絲
塞鴻正欲摩天去垂老追攀豈可期
第五橋
白露凄風洗瘴烟夢回相對兩凄然雀羅廷尉非當日
鳩杖先生愈少年世事飽諳思縮手主恩未報恥歸田
誰憐第五橋東水獨照台州老鄭虔
次韻完夫再贈之什某巳卜居毘陵與完夫有
廬里之約云
柳絮飛時笋籜斑風流二老對開關雪芽為我求陽羡
乳水君應餉惠山竹簟水風眠晝永玉堂制草落人間
應容緩急煩閭里桑柘聊同十畆閒
和林子中待制
兩翁留滯各皤然人笑迂疎老更堅共把鵝兒(一作䲭夷)一
樽酒相逢卵色五湖天江邊遺愛啼斑白海上先聲入
管絃早晚淵明賦歸去浩歌長笑老斜川
九日袁公濟有詩次其韻
古來靜治得清閒我愧真常也一班舉酒東榮挹江海
回樽落日勸湖山平生傾蓋悲歡裏早晚抽身簿領間
笑指西南是歸路倦飛弱羽久知還
和吳安持使者迎駕
小雪疎烟雜瑞光清波寒引御溝長曈曈日色籠丹禁
杳杳鞭聲出建章鵷鷺偶叨陪下列天閽聊啟望中央
歸來喜氣傾新句滿座疑聞錦繡香
鹿鳴宴
連騎怱怱畫鼓喧喜君新奪錦標還金罍浮菊催開宴
紅蕊將春待入關他日曾陪探禹穴白頭重見賦南山
何時共樂昇平事風月笙簫一夜間
次韻張甥棠美晝眠
炎歊五月北窗凉更覺甘如飯稻粱宰我糞墻譏敢避
孝先經笥謔兼忘憂虞心謝知時雁安穩身同挂角羊
要識熙熙不争競華胥别是一仙鄉
真興寺閣禱雨
太守親從千騎禱神翁遠借一杯清雲隂黯黯將嘘遍
雨意昏昏欲醖成已覺微風吹袂冷不堪殘日傍山明
今年秋熟君知否應向江南飽食稉
惠州近城數小山類蜀道春與進士許毅野步
會意處飲之且醉作詩以記適參寥專使欲
歸使持此以示西湖之上諸友庶使知余未
嘗一日忘湖山也
夕陽飛絮亂平蕪萬里春前一酒壺鐡化雙魚沉遠素
劔分二嶺隔中區花曾識面香仍好鳥不知名聲自呼
夢想平生消未盡滿林烟月到西湖
送蜀僧去塵
十年讀易費膏火盡日吟詩愁肺肝不解丹青追世好
欲將芹芷薦君盤誰為善相寧嫌瘦復有知音可廢彈
拄杖挂經須倍道故鄉春蕨已闌干
曾元恕遊龍山吕穆仲不至
青春不覺老朱顔強半銷磨簿領間愁客倦吟花以酒
佳人休唱日銜山共知寒食明朝過且赴僧窗半日閒
命駕吕安邀不至浴沂曾點暮方還
黃河
活活何人見混茫崑崙氣脈本來黃濁流若解汚清濟
驚浪應須動太行帝假一源神禹跡世流三患梗堯鄉
靈槎果有仙家事試問青天路短長
壬寅重九不預會獨遊普門寺僧閣有懷子由
花開酒美盍不歸來看南山冷翠微憶弟淚如雲不散
望鄉心與雁南飛明年縱健人應老昨日追歡意正違
不問秋風強吹帽秦人不笑楚人譏
小飲公瑾舟中
青泥赤日午相烘走訪(一作扣)船窗柳影中輟我東坡無
限睡賞君南浦不貲風坐觀邸報談迂叟閒說滁山憶
醉翁此去澄江三萬頃只應明月照還空(鄧滁人也是日坐中觀邸)
(報云叟已押入門下省)
和子由次王鞏韻如囊之句可為一噱
平生未省為人忙貧賤安閒氣味長粗免趨時頭似葆
稍能忍事腹如囊簡書見迫身今老樽酒聞呼首一昂
欲挹天河聊自洗塵埃滿面鬢眉黃
儋耳
霹靂收威莫雨開獨憑欄檻倚崔嵬垂天雌霓雲端下
快意雄風海上來野老已歌豐歲語除書欲放逐臣回
殘年飽飯東坡老一壑能專萬事灰
荅李端叔
若人如馬亦如班笑履壺頭出玉關已入西羌度沙磧
又來東海看濤山識君小異千人裏慰我長思十載間
西省憐君(一作鄰居)時邂逅相逢有味是偷閒
立春日病中邀安國仍請率禹功同來僕雖不
能飲當請成伯主會某當杖策倚几於其間
觀諸公醉笑以撥滯悶也
孤燈照影夜漫漫拈得花枝不忍看白髮欹簪羞彩勝
黃耆煮粥薦春盤東方烹狗陽初動南陌争牛卧作團
老子從來興不淺向隅誰有滿堂歡
齋居卧病禁烟前辜負名花已一年此日使君不強喜
新春風物為誰姸青衫公子家千里白首先生杖百錢
曷不相將來問病巳教呼取散花天
和參寥見寄
黃樓南畔馬臺宫雲月娟娟正點空欲共幽人洗筆硯
要傳流水入絲桐且隨侍者尋西谷莫學山僧老祝融
待我西湖借君去一杯湯餠潑油䓗
東園
岑寂東園可散愁膠膠擾擾夢神州萬竿苦竹旌旗卷
一部鳴蛙鼓吹收雨後月前天欲冷身閒心遠地偏幽
杜門謝客恐生謗且作人間鵬鷃遊
奉和陳賢良
不學孫吳與六韜敢將駑馬並英豪望窮海表天還遠
傾盡葵心日愈高身外浮名休瑣瑣夢中歸思已滔滔
三山舊是神仙地引手東來一釣鼇
秋興三首
野鳥游魚信往還此身同寄水雲間誰家晚吹殘紅葉
一夜歸心滿舊山可慰摧頽仍健食此生通脫屢酡顔
年華豈是催人老雙鬢無端只自斑
故里依然一夢前相携重上釣魚船嘗陪大幕今陳迹
謬忝承明愧昔年報國無成空白首退耕何處有名田
黃鷄白酒雲山約此計當時已浩然
浴鳳池邊星斗光宴餘香滿上書囊樓前夜月低韋曲
雲裏車聲出未央去國何年雙鬢雪黃花重見一枝霜
傷心無限厭厭夢長似秋宵一倍長
夜直秘閣呈王敏甫
蓬瀛宫闕隔埃氛帝樂天香似許聞瓦弄寒蟾鴛卧月
樓生晴靄鳳盤雲共誰交臂論今古只有閒心對此君
大隱本來無境界北山猿鶴謾移文
題永叔會老堂
三朝出處共雍容歲晚交情見二公乘興不辭千里遠
放懷還喜一樽同嘉謀定國垂青史盛事傳家有素風
自顧纓塵猶未濯九霄終日羡冥鴻
次韻參寥寄少游
巖棲木石已皤然交舊何人慰眼前素與晝公心印合
每思秦子意珠圓當年步月來幽谷拄杖穿雲冒夕烟
臺閣山林本無異故應文字不離禪
謝曹子方惠新茶
陳植文華斗石高景公詩句復稱豪數竒不得封龍額
禄仕何妨有馬曹囊簡久藏科斗字銛鋒新瑩鸊鵜膏
南州山水能為助更有英辭勝廣騷
題潭州徐氏春暉亭
曈曨曉日上三竿客向東風竟倚欄穿竹鳥聲驚步武
入簷花影落杯盤勿嫌步月臨玄圃冷笑乘槎向海灘
勝槩直應吟不盡憑君寄與畫圖看
贈仲勉子文
雨昏南浦曾相對雪滿荆州喜再逢有子才如不羈馬
知君心似後凋松閒看書冊應多味老傍人門想更慵
何日晴軒觀筆硯一杯相屬更從容
講武臺南有感
山城九月冒朝寒講武臺南路屈盤騶子雨中乘馬去
村童烟外倚墻看鵶啼冡木秋風急鷺立漁船夜水乾
花似去年堪折贈插花人去淚闌干
題寶鷄縣斯飛閣
西南歸路遠蕭條倚檻魂飛不可招野闊牛羊同雁鶩
天長草樹接雲霄昏昏水氣浮山麓汎汎春風弄麥苖
誰使愛官輕去國此身無計老漁樵
重遊終南子由以詩見寄次韻
去年新柳報春回今日殘花覆綠苔溪上有堂還獨宿
誰人無事肯重來古琴彈罷風吹座山閣醒時月照杯
嬾不作詩君錯料舊逋應許過時陪
次韻和子由欲得驪山沉泥硯
舉世争稱鄴瓦堅一枚不換百金頒豈知好事王夫子
自採臨潼繡領山經火尚含泉脈暖弔秦應有淚痕澘
封題寄去吾無用近日從戎擬學班
次韻子由彈琴
琴上遺聲久不彈琴中古意本長存苦心欲記常逃舊
信指如歸自着痕應有仙人依樹聽空教瘦鶴舞風騫
誰知千里溪堂夜時引驚猿撼竹軒
和晁美叔
反觀皆自直相詆競誰諛事過始堪笑夢中今了無珍
材尚空谷疲馬正長途未識造化意茫然同一爐
再次前韻(係織錦圖上回文)
春機滿織回文錦粉淚揮殘露井桐人遠寄情書字小
柳絲低目晚庭空
紅牋短寫空深恨錦句新翻欲斷腸風葉落殘驚夢蝶
戍邊回雁寄情郎
羞雲歛慘傷春暮細縷詩成織意深頭伴枕屛山掩恨
日昏塵暗玉窗琴
和人回文五首
紅窗小泣低聲怨永夕春寒斗帳空中酒落花飛絮亂
曉鶯啼破夢怱怱
同誰更倚閒窗繡落日紅扉小院深東復西流分水嶺
恨無愁續斷絃琴
寒信風飄霜葉黃冷燈殘月照空牀看君寄意傳文錦
字字縈愁寫斷腸
前堂畫燭夜凝淚半夜清香荔惹衾烟鎖竹枝寒宿鳥
水沉天色霽横參
蛾翠斂時聞燕語淚珠彈處見鴻歸多情妾似風花亂
薄倖郎如露草晞
次韻參寥詠雪
朝來處處白氊鋪樓閣山川盡一如總是爛銀幷白玉
不知竒貨有誰居
嵇紹似康(并引)
王凌謂賈充曰汝非賈梁道之子耶乃欲以國與人由
此觀之梁道之忠於魏也久矣司馬景王既執凌而歸
過梁道廟凌大呼曰我大魏之忠臣也及司馬景王病
見凌與梁道守而殺之二人者可謂忠義之至精貫於
幽明矣然梁道之靈獨不能已其子充之姦至使首發
成濟之事此又理之不可曉者也故余嘗戲作小詩云
嵇紹似康為有子郗超叛鑒似無孫如今更恨賈梁道
不殺公閭殺子元
移合浦郭功甫見寄
君恩浩蕩似陽春合浦何如在海濱莫趁明珠弄明月
夜深無數採珠人
過太行(自過太行至聞潮陽吳子野出家共十九篇)
始余赴中山連日風埃未嘗了了見太行也意頗以為
恨今將適嶺表過臨城道中天氣肅然西山草木皆可
數忽悟笑曰余南遷其必返乎此退之衡山之祥也乃
作小詩
逐客何人著眼看太行千里送征鞍未應愚谷能留柳
可獨衡山解識韓
惠州一絶
羅浮山下四時春盧橘楊梅次第新日啖荔枝三百顆
不妨長作嶺南人
送佛面杖與羅浮長老
十方三界世尊面都在東坡掌握中送與羅浮德長老
携歸萬竅總號風
過子忽出新意以山芋作玉糝羹色香味皆竒
絶天上酥陀則不可知人間决無此味也
香似龍涎仍釅白味如牛乳更全清莫將北海金虀鱠
輕比東坡玉糝羹
次韻功父觀余畫雪鵲有感二首
早知臭腐即神竒海北天南總是歸九萬里風安稅駕
雲鵬今悔不卑飛
可憐倦鳥不知時空羡騎鯨得所歸玉局西南天一角
萬人沙苑看孤飛
追憶郭功父觀余舊畫雪鵲復作二韻寄之時
在惠州
平生才力信瑰竒今在窮荒豈易歸正似雪林樓上畫
羽翰雖好不能飛
復官北歸再次前韻
秋霜春雨不同時萬里今從海外歸巳出網羅毛羽在
却尋雲跡帖天飛
蜀僧明操思歸龍丘子書壁
更厭勞生能幾日莫將歸思擾衰年片雲會得無心否
南北東西只一天
武昌酌菩薩泉送王子立
送行無酒亦無錢勸爾一杯菩薩泉何處低頭不見我
四方同此水中天
舉舊詩次今韻呈曇秀
春風何處不歸鴻非復羸牛踏舊蹤但願老師真似月
誰家瓮裏不相逢
答海上翁
山翁不復見新詩疑是河南石壁曦海水豈容鯨飲盡
然犀何處覓瓊枝
占山亭二首
尚父提封海岱間南征惟到穆陵關誰知海上詩狂客
占得膠西一半山
我是膠西舊使君此山仍占與君分故應竊比山中相
時作新詩寄白雲
題懷素草帖
人人送酒不曾沽終日松間掛一壺草聖無成狂飲發
真堪畫作醉僧圖
雨中明慶賞牡丹
霏霏雨露作清妍爍爍明燈照欲然明日春隂花未老
故應未忍着酥煎
與王郎夜飲井水
吳興六月水泉温千頃荷花聚暗蚊此井獨能深一丈
源龍如故亦如君
贈僧思誼
瀉湯舊得茶三昧覓句近窺詩一斑清夜漫漫困披覽
(一作搜攪)齋腸那得許慳頑
子玉以詩見邀同刁丈遊金山
君年甲子未相逢難向君前說老翁更有方瞳八十一
奮衣矍鑠走山中
次韻致遠
長笑右軍稱草聖不如東野以詩鳴樂天自欲吟淮月
懷祖無勞聽角聲
次韻景文山堂聽筝三首
忽憶韓公二妙姝琵琶筝韻落空無猶勝江左狂靈運
空鬭東昏百草鬚
馬上胡琴塞上姝鄭中丞後有人無詩成畫燭飄金燼
八尺英公欲燎鬚
荻花楓葉憶秦姝切切么絃細欲無莫把胡琴挑醉客
回看霜戟褚公鬚
成伯家宴造坐無由輒欲效顰而酒已盡入夜
不欲煩擾戲作小詩求數酌而巳
道士令嚴難繼和僧伽帽小却空迴隔籬不喚鄰翁飲
抱瓮須防吏部來(道士令悅神樂中所謂離而復合者杜詩云肯與鄰翁相對飲隔籬呼取)
(盡餘杯)
成伯席上贈所出妓川人楊姐
坐來真箇好相宜深注脣兒淺畫眉須信楊家佳麗種
洛川自有浴妃池
又答氊帳
卧病經旬减帶圍清樽㤀却故人期莫嫌雪裏閒氊帳
作事由來未合時
往年宿瓜步夢中得小詩錄示民師
吳塞蒹葭空碧海隋宫楊柳只金堤春風自恨無情水
吹得東流竟日西
送范德孺
漸覺東風料峭寒青蒿黃韭試春盤遙想慶州千嶂裏
暮雲衰草雪漫漫
陸蓮庵
何妨紅粉唱迎仙來伴山僧到處禪陸地生花安足怪
而今更有火中蓮
僕年三十九在潤州道上過除夜作此詩又二
十年在惠州錄之以付過
寺官官小未朝參紅日半窗春睡酣為報鄰鷄莫驚覺
更容殘夢到江南
釣艇歸時菖葉雨繰車鳴處楝花風長江昔日經遊地
盡在如今夢寐中
壽陽岸下
街東街西翠幄成池南池北綠錢生幽人獨來帶殘酒
(一作雨)偶聽(一作聞得)黃鸝第一聲
戲荅王都尉傳柑
侍史傳柑玉座傍人間草木盡天漿寄與維摩三十顆
不知薝蔔是餘香(舉輕明重維摩猶三十枚)
萬州太守高公宿約遊岑公洞而夜雨連明戲
贈二小詩
肩輿欲到岑公洞正怯衝泥傍險行定是岑公閟清境
春江一夜雨連明
蓬窗高枕雨如繩恰似糟牀壓酒聲今日岑公不能飲
吾儕猶健可頻傾
遊中峯杯泉
石眼杯泉舉世無要知杯度是凡夫可憐狡獪維摩老
戲取江湖入鉢盂
憩寂圖
東坡雖是湖州派竹石風流各一時前世畫師今姓李
不妨還作輞川詩
送柳宜歸
折脚鐺邊煨淡粥曲枝桑下飲離杯書生不是南遷客
魑魅驚人須早回
寒具(乃捻頭出劉禹錫佳語)
纖手搓來玉數尋碧油輕蘸嫩黃深夜來春睡濃於酒
壓褊佳人纏臂金
參寥惠楊梅
新居未換一根椽只有楊梅不直錢莫共金家鬭甘苦
參寥不是老婆禪
雨夜宿淨行院
芒鞋不踏利名埸一葉輕(一作虚)舟寄渺茫林下對牀聽
夜雨靜無燈火照凄凉
送惠州監押
一聲鳴(一作鴻)雁破江雲萬葉梧桐卷露銀我自飄零是
羇旅更堪秋晩送行人
過黎君郊居
半園荒草沒佳蔬煮得占禾半是藷萬事思量都是錯
不如還叩仲尼居
贈王覯
何人生得寧馨子今夜初逢掣筆郎莫怪圍碁忘瓜葛
已能作賦繼靈光
太夫人以无咎生日置酒書壁一絶
夀樽餘瀝到朋簪要與郎君夜語深敢問阿婆開後閤
井中車轄任浮沉
余舊在錢塘伯固開西湖今方請越戲謂固可
復來開鏡湖伯固有詩因次韻
已分江湖送此生會稽行復得岑成鏡湖席卷八百里
坐嘯因君又得名
召伯梵行寺山茶
山茶相對阿(一作本)誰栽細雨無人我獨來說似與君君
不會(一作見)爛紅如火雪中開
奉和成伯兼戲禹功
金錢石竹道傍秋翠帶紅裙馬上謳無限小兒齊拍手
山公又作習池遊
洗兒
人皆養子望聰明我被聰明悞一生惟願孩兒愚且魯
無災無難到公卿
病後醉中
病為兀兀安身物酒作蓬蓬入腦聲堪笑錢塘十萬戶
官家付與老書生
劉監倉家煎米粉作餠子余云為甚酥潘邠老
家造逡巡酒余飲之莫作醋錯着水來否後
數日余携家飲郊外因作小試戲劉公求之
二首
一杯連坐兩髯棋數片深紅入座飛十分㶑灧君休訴
且看桃花好面皮(唐詩云未有桃花面皮先作杏子眼孔)
野飲花間百物無杖頭惟挂一葫蘆已傾潘子錯著水
更覓君家為甚酥
夢中絶句
楸樹高花欲插天暖風遲日共茫然落英滿地君方見
惆悵春光又一年
元翰少卿寵惠谷簾水一器龍團二枚仍以新
詩為貺歎味不已次韻奉和
巖垂疋練千絲落雷起雙龍萬物春此水此茶俱第一
共成三絶景中人
藏春塢三首
退之身外無窮事子美生前有盡花更有多情君未識
不隨柳絮落人家
莫尋羣玉峯頭路莫看玄都觀裏花但解閉門留我住
主人休問是誰家
朱閣前頭露井多碧桃枝下美人過寒泉未必能如此
奈有銀牀素綆何
東坡全集卷二十九
