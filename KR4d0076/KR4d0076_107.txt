東坡全集卷一百七宋蘇軾撰
外制制勅七十三首
司馬光三代
曾祖政太子太保
勅書曰臯陶邁種德種之遠故其發也難發之難故其
報也大古之君子有種德於百年之前而待報於數世
之後者昔聞其語今見其人具官某故曾祖某官某篤
行有聞信於鄉國懷道不試遺其子孫天不吾欺再世
而顯至于曾孫其德日躋衮衣繡裳進位於朝退有事
於家廟其致朕命詔于有神尚食其報以康乃後可
曾祖母薛氏溫國太夫人
敕朕自通籍之臣皆有以寵綏其父母而自祖以上非
予丞弼之家莫獲襃顯君子之孝至於尊祖以及其妣
用邦君之禮以隆其家可謂至矣具官某故曾祖母某
氏專靜有守柔嘉維則經之以孝慈緯之以恭儉使清
白之訓不墜於子孫而隠德之報可質於天地我有異
數詔于幽穸翟茀副笄尚服享之可
祖炫太子太傅
敕朕有元臣以德媚于上下民見其羽旄聞其車馬之
音則稽首而聚觀之況其父祖墳墓之所在望其草木
蓋有流涕而拜者錫命之寵豈特以慰其家而巳哉具
官某故祖父某官某篤學力行追配前人仕道難進止
於一命無疆之慶在其子孫風流未遠英烈如在歆予
寵章以慰民望可
祖母皇甫氏溫國太夫人
敕夫天人之際若不可知而善惡之報各以其類凡今
富貴壽考光顯于世朕察其父母大父母未有不仁而
得之者也具官某故祖母某氏令德孝恭著于閨門好
禮慈儉刑于姻族始生賢子以大其家而餘澤方茂福
祿未究再世之後莫之與京愍册追榮國有常典庶幾
幽壤服我寵靈可
父池贈太師追封溫國公
敕朕聞盛德之士必與天合考之古人而無疑質諸鬼
神而不慙雖不當世必有達者具官某故父某官某德
為世範言為士則躬蹈險夷之節庶幾顏閔之行事我
仁祖為時名臣而儒術之用止於侍從德澤之施極於
方鎮天厚其世篤生異人不求而名自章不言而人自
信皆曰君子之子宜為天下之用朕既采民言俾秉國
成而淵源之深推本所自命以師臣胙之大國使人知
有道之士雖沒有無疆之休可
母聶氏温國太夫人
敕古之烈婦著在史冊非有憂患不見名節若夫令德
懿行秀于閨門而湮滅無傳何可勝數獨賴子孫之賢
或以表見於世君子之欲得位行道豈非以顯親揚名
之故歟具官某故母聶氏早以淑女嬪于德人恭儉信
順以相其夫慈和嚴翼以成其子使朕得名世之士以
濟於艱難其遺風餘澤蓋有存者改封大國正位小君
非獨以報其德庶幾令名與子俱傳於天下可
故妻張氏温國夫人
敕夫婦之好義同賓友懃瘁相成於艱難之中而死生
契闊於安樂之後朕聞其事惻然傷之具官某故妻某
氏少以女士不勤姆師歸于德門克有令問從我元老
辭寵居約遊神清淨之庭守德寂寞之宅始終之際無
愧古人我有寵章慰其永逝其正名於大國以從姑於
九原可
張恕將作監丞
敕具官張恕朕惟人材之難長育之無素事至而求有
不可得是以訪之元臣大老之家推擇其子弟庶幾似
之以爾名臣之子篤學好禮敏於從政試之匠事以觀
其能爾克遠猷無忝乃父以稱朕意可
趙濟知解州
敕具官趙濟古者官有常人士有定論雍也可使南面
求也可使為百乘宰論定而官不浮則民服汝長西師
歴年於此矣考之清議不曰汝宜尚畀一城以觀來效
敬之戒之毋失朕命可
李承之知青州
敕朕東望齊魯之區河岱之間沃野千里生齒億萬商
農阜通儒俠雜居可以大度長者服難以細謹法吏治
也朝散郎前試戸部尚書李承之生于甲族世為名臣
屢試有勞所見者大肆予命爾尹兹東土昔曹參為齊
相問治於其師蓋公公曰治道貴清淨而民自定汝師
其言則予汝嘉可特授依前官充樞密直學士差知青
州充京東東路安撫使填見闕
門下侍郎韓維三代
曾祖處均燕國公
敕漢諸袁之父子四世繼出五公唐諸溫之兄弟同時
並列三省著在圖史古無擬倫眷予世臣有若韓氏億
事仁祖始參大政篤生三子咸秉國政豈惟嗣世之賢
實賴積善之報具官某曾祖贈太師荆國公某潛德不
耀久而自彰天祚厥家世濟其美盛矣曾孫之貴蔚為
三壽之朋逮予纘嗣之初繼受艱難之託允文而靖既
直且温旋觀純德之全尚識遺風之自是用因上公之
舊秩開北國之新封仰以增廟室之光華俯以慰烝嘗
之怵惕
曾祖母李氏燕國太夫人
敕朕惟公卿之家有能父子躬履一德弼亮三世非其
淵源深長外有羔羊諒直之賢内有鳲鳩均一之助亦
安能奕世秉義久而不忘者乎具官某故曾祖母荆國
太夫人某氏育德名家作嬪良士珩璜之節動必以禮
蘋藻之薦欽而有儀用能使其後昆丞弼我國家以無
斁於世今其蒞政責任兹始余亦何愛大國不以易湯
沐之舊
祖保樞魯國公
敕朕方圖任股肱之臣以光大祖宗之業用廣斯志以
及爾私人之念祖誰不如我是以推沛恩命襃顯前人
具官某故祖楚國公某躬履仁義著迹鄉黨積累深厚
見于子孫或佐我仁祖之盛明或相我神考之休烈遺
風未遠故史尚存逮兹纘承繼用耆哲朕既恭默思道
垂拱責成與其寵祿厥躬不若尊大其祖上以報貽謀
之德下以勵移孝之誠肇新曲阜之封增寵師臣之贈
服我休命益大爾家
祖母郭氏周氏
敕古者婦人爵因其夫貴以其子雖有過人之才絶俗
之行不得所託不表於世今余輔臣父子兄弟先後相
望以師長我百辟願推洪恩光顯光烈維考維妣咸追
錫休命肆予寵嘉之具官某故祖母楚國太夫人某氏
某氏德稱閨闈化及宗黨允蹈家人之正居有鵲巢之
福翟衣之盛由子而獲國封之貴及孫而大兹用錫爾
周公之履以熾韓氏之祧庶其有知服我新命
父億冀國公
敕朕聞仁宗在位之久有同成康得士之盛不減武宣
如儲藥石以待疾病如植梓漆以備器用凡在左右文
武之選率多慶歷嘉祐之人而況一時之老成與聞當
年之大政德業傳於父老儀刑見於子孫名在國史像
在原廟朕用慨然想見其人具官某故父參知政事贈
太師秦國公某少稟異材進由直道出為循吏入為名
卿福祿終身而人不疵富貴奕世而天不厭篤生三子
翼輔兩朝旌旄交馳棨戟互設朕欲賁其家廟而貴巳
窮於人爵改封大國益著隆名庶使昭陵之老成永為
北土之藩輔
母蒲氏王氏冀國太夫人
敕慎終追遠仁也顯親揚名孝也得志行道澤可以及
天下而富貴不能及其親天也雖不能及而追榮之典
可以貫幽明襃大之訓可以表後世禮也嗚呼此亦仁
之至義之盡矣具官某故母秦國太夫人某氏某氏族
為士望德為女師恭儉以相其夫嚴敏以成其子使朕
獲老成之佐以濟艱難之功宜推異恩以報舊德
故妻蘇氏永嘉郡夫人
敕婦人有德行才智之能而不得施于事有言語文章
之美而不得聞於人況夫仁而不壽賢而不祿者乎此
詩人所以賦彤管而史氏所以傳列女也具官某故妻
南陽郡君某氏少以女士秀于閨門來嬪德人動以禮
法而不得與君子偕老翟茀以朝哀哉若人命之不淑
其改賜湯沐寵以訓詞庶幾采蘩之遺芳不與宿草而
共盡
妻張氏同安郡夫人
敕朕登進元臣專以德選退食委蛇省察其私有召南
之風焉抑抑威儀惟德之隅非内有相貳何以及此具
官某妻仁壽郡君張氏生於冠族作配君子言有物則
行應圖史宜疏湯沐之封以稱山河之象祗服明命佑
我老臣俾無内顧之憂專任仰成之寄
趙濟落直龍圖閣管勾中岳廟
敕具官趙濟有司言汝罪惡有狀小人有不忍為而汝
為之朕惟羞汗縉紳重置汝于理其退處散地以勵風
俗可
王彭知婺州孫昌齡知蘇州岑象求知果州(制同)
敕具官某為吏莫不欲威而明威不可立也惟公則威
明不可作也惟虚則明郡無大小民無剛柔事無繁簡
政無難易惟公而虚無適而不治以爾用法之久不失
仁恕折獄之多滋識情偽(孫昌齡岑象求改云端靜有守悃愊無華奉使歴年吏民)
(宜之)其悉乃心施于有政不侮鰥寡毋擾獄市稱朕意焉
可
王子韶主客郎中周尹考功郎中
敕具官某等事有繁簡才有所宜要之郎官天下之清
選也朕有所擇於其人而無所輕重於其間以爾子韶
博聞彊記老而能學以爾尹果藝而達知無不為各率
其職而用其長朕將觀焉可
蔣之奇天章閣待制知潭州
敕三后在上遺文在下炳若雲漢昭回于天乃眷藏書
之府因為育材之地爰登秀傑以備顧問雖持節出使
剖符分憂一掛名於其間遂增重於所莅且使民見侍
從之出守知朝廷之念遠也具官蔣之奇少以異材輔
之博學藝於從政敏而有功使之治劇於一方固當坐
嘯以終日勿謂湖湘之遠在余庭戸之間務安斯民以
稱朕意可
皇伯祖宗勝贈太尉北海郡王
敕夫以三公之位冠諸侯王之爵元勲盛德有不能兼
非我父兄親賢之隆加之死生哀榮之極則朕豈以此
授非其人哉具官宗勝生于高明克自抑畏忠厚以為
質禮敬以自文貴窮人爵而無驕佚之譏考終天命而
有歸全之美始終之際中外所賢日月有時窀穸告具
備物典冊以將余哀豈獨慰九原之思蓋將勸庶邦之
義可
劉有方可昭宣使依舊嘉州刺史内侍省内侍
押班
敕朕為天下父母推一心以馭百官内外雖異愛無差
等皆欲其處無過之地受有名之賞則上下相安人無
間言具官劉有方少知忠恪晚益詳練砥礪廉隅有縉
紳之風祗畏簡書無戲怠之色歴歲滋久積勞當遷考
之有司皆曰應法往服新寵朕不汝私可
宋滋可右侍禁
敕宋滋疆埸之臣所以奮不顧身義不旋踵者以朕為
能䘏其孤也何愛一官不以慰死者之意且以為吏士
之勸乎可
鞠承之可秦州通判
敕具官鞠承之自恢復西鄙秦為内郡宿兵之衆有損
於前而遠輸之勞至相倍蓰軍政雖簡民事為重監郡
之職專在養民有司擇材曰汝可使往辦乃事無忝所
知可
文及可衞尉少卿
敕具官文及汝三公子以才行聞擢置要劇衆以為宜
而師臣執謙重違其請周廬宿衞職親而務簡雖未足
以究觀汝能而退食休沐下車里門澣衣子舍豈非縉
紳之美談而當世之榮觀乎可
李㫧卿可京西轉運副使張公庠可廣東轉運
副使楚潛可廣西轉運副使吳革可廣東轉運
判官
敕具官某朕即位以來發號施令務求厥中而寬者喜
縱忘先帝之約束急者樂刻襲文吏之故態汝以才能
治狀達于朕聽其往視之夫治民如牧羊然視其後者
而鞭之可
童珪父參年一百二歲可承務郎致仕
敕童珪父參古者天子巡守方岳之下問百年者就見
之而絳縣役老趙武讁其輿尉今汝黃髮鮐背以上壽
聞其可使與編戸齒乎往以忠孝教而子孫可
單可度可三班借職出職
敕單可度在官滋久更事亦多而無大過有足嘉者往
祗寵命益務廉平可
智誠知宜州
敕具官智誠蠢爾裔夷譬之蜂蟻勝之不武不勝為患
惟爾守臣威信兩立勝之以不戰消患於未萌則民受
其賜予惟汝嘉可
張仲可左班殿直
敕張仲歲之不易盜賊屢作爰設勇爵以勸追胥爾能
奮身以除民害必信之賞其可忘乎可
張誠一責受左武衞將軍分司南京
敕具官張誠一孝治之極天下順之不子之罰民不輕
犯而貴近之間尚有誠一朕甚傷之乃者姦言詖行蠧
國殘民之狀論者紛然方議其罪而悖德隠惡達于朕
聽攷實其狀至不忍言詩不云乎行有死人尚或墐之
禮曰父沒而不能讀父之書以為手澤存焉今汝之所
為者何為至此極也縱朕不問汝亦何顏以處縉紳之
列乎可
陳侗知陜州
敕朝奉大夫衞尉少卿陳侗士臨利害之際而不失故
常者鮮矣以爾出入冊府幾二十年安於分義不妄附
麗以干進取死喪之威兄弟孔懷願為一郡以䘏幼孤
朕甚嘉之夫入為九卿貳出為二千石此亦縉紳之高
選也汝益勉之可特授依前官知陜州
傅燮知鄭州
敕具官傅燮鄭廢為邑復為右輔經營繕完之勞民既
告病而吏亦勤矣以爾樂易之政屢試有聞往任其事
寬信以御民強敏以御吏稱朕意焉可
姚居簡押木栰上京酧奬轉三班借職
敕姚居簡不煩民力而辦官事會其所運罕所失亡可
賈種民吕升卿知軍
敕駕部員外郎賈種民吏部員外郎吕升卿天下有道
士知分義流品清濁各有攸處如種民升卿亦不汝棄
往服寵命益祗厥官種民可差知漢陽軍升卿可差通
判海州軍州事
張世矩再任鎮戎軍
敕具官張世矩高平故地夷漢雜處啓以夏政疆以戎
索惟威與信並行德與法相濟則種落内附民安其生
以爾習知邊情克有武略賦政之美歴年于兹夫巳信
之民易治已練之兵易使無改乃舊益觀厥成可
劉誼知韶州
敕奉議郎劉誼汝昔為使者親見民病盡言而不諱厄
窮而不悔夫豈知有今日之報乎孔子曰巧言令色鮮
矣仁夫能為朕牧養遠民惠鮮鰥寡者必剛毅不回之
士也往服厥官益信汝言可特授依前官權發遣韶州
仍借紫
吕惠卿責授建寧軍節度副使本州安置不得
簽書公事
敕凶人在位民不奠居司寇失刑士有異論稍正滔天
之罪永為垂世之規具官吕惠卿以斗筲之才挾穿窬
之智諂事宰輔同升廟堂樂禍而貪功好兵而喜殺以
聚斂為仁義以法律為詩書首建青苗次行助役均輸
之政自同商賈手實之禍下及雞豚苟可蠧國以害民
率皆攘臂而稱首先皇帝求賢若不及從善如轉圜始
以帝堯之聰姑試伯鯀終然孔子之聖不信宰予發其
宿姦讁之輔郡尚疑改過稍畀重權復陳罔上之言繼
有碭山之貶反覆教戒惡心不悛躁輕矯誣德音猶在
始與知已共為欺君喜則摩足以相懽怒則側目以相
噬連起大獄發其私書黨與交攻幾半天下姦贓狼籍
横彼江東至於復用之年始倡西戎之隙妄出新意變
亂舊章力引狂生之謀馴至永樂之禍興言及此流涕
何追迨予踐阼之初首發安邊之詔假我號令成汝詐
謀不圖渙汗之文止為款賊之具迷國不道從古罕聞
尚寬兩觀之誅薄示三危之竄國有常典朕不敢私可
許懋知福州
敕兩浙轉運副使朝請大夫許懋七閩之會其民智巧
吏得其人則靡然心服不勞而治不得其人則紛然力
爭雖勞不服以爾賦政東南民用不擾既久而信厥聲
藹然肆余命爾長兹劇郡夫身在江海之上而職在魏
闕之下民之瞻望顧不美歟可特授依前官充秘閣校
理知福州兼福建路兵馬鈐轄填見闕
喬執中兩浙運副張安上提刑
敕具官某等夫以䘏刑之道達之于主計則非聚斂之
臣以牧民之意推之於䘏刑則非文法之吏以爾執中
奉使東南吏服其明民懷其惠以爾安上賦政毗陵寬
而有制嚴而不殘是以命爾各祗厥服夫民新脫賦泉
之弊以從力役之征其謹視貪吏以無害我成法可依
云云
宇文昌齡吏部郎祝庶刑部郎
敕具官某等古之君子以人物掌選而士不濫進以經
術斷獄而民無怨言嗚呼何修何飾而至此歟今吾一
之以格律而不免於異議何哉昌齡以儒學進有聞于
人庶以世家用能宿其業勉思古人以稱朕意可依云云
江東提刑侯利建可江東轉運副使福建運判
孫奕可福建路轉運副使新差權發遣鄭州傅
燮可江東提刑知常州張安上可兩浙提刑朝
請郎劉士彥可福建轉運判官
敕具官某等朕姑罷賦泉之令復徭役之法使民出力
以事其上不責其所無者冀以富之閔閔焉如農夫之
望歲也而差發之際吏或緣為姦農民在官貪者動心
焉若郡縣御胥吏不嚴而監司察郡縣不謹則南畝之
民不困於縣官而困於胥吏其與幾何爾等以治行達
于朕聽或已試之效或近臣之薦必能明識朕意以保
民察吏為本謹視其廉貪仁暴勤惰明闇以詔賞罰朕
亦將觀汝所為而進退焉可依云云
王續知太康縣
敕具官王續朕以天下為一家然畿甸之民號為根本
若近者不悅四方何觀焉爾以才選往服厥事馭吏以
明保民以寬無失朕命可
新差通判齊州張琬可衞尉寺丞衞尉丞韓敦
立可通判齊州
敕具官某等朕於士大夫苟便其私而無害於公者蓋
未嘗不聽矧以養親為詞而求易地固朕之所樂聞也
往服厥職各祗乃事可依云云
喬執中可吏部郎
敕具官喬執中士知愛身則知愛君知馭民則知馭吏
故端靜惠和之士施之内外無適不宜朕察汝久矣今
自部使者入為天官屬無易其守以稱朕命可
蘇子元可權知新州
敕具官蘇子元嗚呼交趾之變蘇氏之禍十年於此矣
朕念之不衰哀忘而愍存不忍以常法待汝畀之一郡
以勸事君敬之哉思所以致此者可不敬歟可
楊汲落待制知黃州崔台符王孝先各降一官
台符知相州孝先知濮州(制同)
敕國家臨御百年哀矜庶獄好生惡殺視民如傷六聖
一心簡在上帝而市井無賴譛愬公行若廷尉治獄不
苛秋官議法有守則仁聖在上姦宄自消豈有數年之
間坐致萬人之禍死者不復誰任其辜具官某以患失
鄙夫之心而竊乘君子之器欲與羣小共分告織之功
專務巧誣以成疑似之罪試加覆視冤狀了然公議不
容彈章交上聊從附下之罰少謝無辜之民服我寬恩
益務循省(台符改此兩句云往莅安陽兼修馬政勉思來效毋重往愆)可
趙卨摩勘轉朝議大夫
敕趙充國馮奉世名臣也而老於為將婁師德郭元振
儒者也而樂於守邊蓋疆埸未寧則以外為重而忠義
所激不擇地而安具官趙卨少以異材輔之博學虚心
大對方觀晁董之文推轂西陲遂膺羊陸之寄恩威並
著戎夏久安論歲月以稍遷姑從舊典收功名於不世
勉及前人可
趙思明知永靜軍
敕具官趙思明武吏之進以守土扞城為高選而戎壘
之政以平徭決獄為餘事汝以財用往分使符知高選
之未易得而餘事之不可忽則寡過矣可
鮮于侁大理卿
敕具官鮮于侁儒者恥為文吏而廷尉不用仁人久矣
流弊之末至於誦法而不知義附勢而不知法罔羅紛
張延及無辜朕益厭之爾德惟一信道不回雖古于張
何以遠過是以命爾庶幾天下復無冤民不然者朕豈
以刑獄之事累老成哉可
吳處厚知漢陽軍賈種民知通利軍
敕具官某等漢口黎陽控引江河久廢為邑吏民不悅
比詔有司修復故壘因舊而新務適厥中平徭均賦使
民宜之明致朕意以慰父老可
顧臨直龍圖閣河東轉運使唐義問河北轉運
副使
敕具官某等復差役之法黜聚斂之吏去薄從忠務以
養民而寬厚之弊或至於媮夫外臺按事以不失有罪
為稱職若下有幸免之吏則必有不幸之民民困於吏
則歸咎吾法朕甚憂之(顧臨)太原之民困於備邊使者
之任匪人可乎以爾儒林之選號稱秀傑有能吏之才
而不薄有長者之風而不媮其服新職以莅一道往任
其責以寬吾憂可(唐義問)趙魏之地被邊帶河以爾直
諒之節世其家聲豈弟之心不忽民事必能深識朕意
以肅吏靖民為本往任其責以寬吾憂可
張問秘書監
敕具官張問汝策名三朝宣力四方既有聞矣而篤老
之年克已復禮稱道不亂朕聞而嘉之起之鄉閭列之
朝會問國故事與民疾苦足矣不必勞以事也優游吾
東觀以為士大夫之表可
范子奇將作監
敕具官范子奇夫以百工之事較之一路之民為輕而
自部刺史入居九卿為重爾久在外服奔走之勞按視
之勤亦少休乎今宫室器用皆有常法守之勿失可以
寡過往若予工毋廢厥職可
錢長卿比部郎鄧義叔水部郎
敕具官某等昔漢郎官出宰百里今自監郡以上乃與
其選任益重矣非獨為官求人以濟無窮之務亦將為
國儲士以須不次之舉雖會計溝洫有司之一事而馭
吏捍災朕將有取焉可
林邵太僕丞何琬鴻臚丞
敕具官某等爾向以才選出按常平之政官省而歸復
使治民蓋將因能而任焉九寺之屬近在輦轂才之所
宜易以聞達毋曠厥官朕不汝遺可
文保雍將作監丞
敕具官文保雍朕仰成元老如涉得舟待以求濟苟有
以燕安之使樂從吾游而忘其老朕無愛焉大匠之屬
未足以盡汝才也而從政之餘遂及爾私並事君親豈
不休哉可
李南公知滄州穆珣知廬州王子韶知壽州趙
揚潤州(制同)
敕具官某等刺史秩六百石以按列郡而治行卓然乃
以二千石為郡守昔以責人者今以自責則物被其惠
民無間言爾等皆嘗奉使督察官吏公明之稱達于朕
聽董制江淮控臨河海任亦重矣其益勉之無使風采
減於平昔可
高公繪公紀並防禦使
敕鄧訓之德蓋活千人叔向之功尚宥十世矧先王却
敵之勲而聖母負扆之託子孫賢者休戚同之具官某
篤於忠孝文以禮樂襲故家仁厚之風蹈布衣恭儉之
節以爾父士林早緣肺腑逮事厚陵沒于中年爵不配
德故推餘澤以及後昆抱能未施當俟可為之會臨寵
而懼庶保無疆之休公繪可特授秀州公紀可特授永
州
李之純戸部侍郎
敕保國猶保身藥石不如養氣御民猶御馬鞭箠不如
輕車故興利以富民不如省事而民自富廣求而豐國
不如節用而國自豐朕嘉與庶工共行此志以爾中大
夫直龍圖閣知滄州李之純屢試以事號稱循良雖為
有司不吝出納宜膺躐等之用庶無虚受之譏服我訓
言以厭公議可
穆衍可金部員外郎
敕具官穆衍士能用其長以自表見者朕未嘗不試也
要之必觀其始終然後能決其進退在此選者可不勉
歟貨幣之入所以權輕重通有無而非以求富也往服
朕訓以永終譽可
孫路可陜西運判
敕具官孫路關右之民困役傷財譬之七年之病而求
三年之艾朕日夜以思庶幾其民勇而知方以爾出入
秦雍悉其利病往行所知以稱朕意可
蘇頌刑部尚書
敕朕聞帝堯之世伯夷以三禮折民西漢之隆仲舒以
春秋決獄是知有道之士必使無訟為功乃者法病於
煩官失其守盜賊多有獄市紛然敷求迪哲之人以清
流弊之末光祿大夫前吏部侍郎蘇頌溫文而毅直亮
不回仲由冉求果藝有從政之美子產叔向愛直兼古
人之遺遭罹閔凶亦既祥禪特詔虚位以待老成與其
遂曾閔之私哀顧懷墳墓曷若蹈威綽之前軌顯揚君
親佇聞嘉猷以對休命可
王公儀䕫州路轉運使程高夔州路轉運判官
敕具官某等役法既復民知息肩矣然在官者皆農末
也三峽之民刀耕火耘與鹿豕雜居正賴良使者察其
侵冤使政煩而吏貪者此等豈能遠訴乎朕以大臣薦
故擢用爾若遠民無告非獨汝咎將咎薦者可不勉哉
可
吕由庚太常寺太祝
敕具官吕由庚先皇帝有賢執法朕不及見也思其人
行其言用其平生所予者猶以為未足也而錄其子嗚
呼亦可以識朕意也夫詩云惟其有之是以似之汝勉
之哉朕不汝忘可
杜訢衞尉少卿鍾離景伯少府少監
敕具官某等朕登進耆老崇德以靖民敷求雋良養材
以待用非更練有素不輕用其人以爾訢久服官箴善
守家法以爾景伯既敏而藝有聞于時皆吾四世之良
往服九卿之貳益固爾守將觀厥成並可依云云
辛押陀羅歸德將軍
敕具官辛押陀羅天日之光下被草木雖在幽遠靡不
照臨以爾嘗詣闕庭躬陳琛幣開導種落歲致梯航願
自比於内臣得均被於霈澤祗服新寵益思盡忠可
高子壽可三班借職
敕高子壽程力較技國有舊章命以一官勉思自效可
李肩可殿中省尚藥奉御直翰林醫官
敕具官李肩醫雖一技益通妙物之神法有衆科以助
好生之德故縻好爵用勸良能無忘三世之傳庶保十
全之效可
耿政可東頭供奉官致仕
敕具官耿政肇新霈澤爰及庶工雖請老以家居亦先
朝之逮事各從遷秩以寵歸休可
喬執中可朝請郎尚書吏部郎中
敕具官喬執中漢以郎官出宰百里今以郡守選屬列
曹任人之隆於古為重有司言爾資格當遷其即正員
以茂遠業可
東坡全集卷一百七
