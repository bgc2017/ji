東坡全集卷七十宋蘇軾撰
啓四十三首
謝館職啓
試言無取錫命過優進貽朋友之譏退有簡書之畏靦
顔就列撫已若驚國家取士之門至多而制舉號為首
冠育才之地非一而冊府處其最高觀其所以待之蓋
亦可謂至矣知寳玉璠璵難得而易毁故篋櫝以養其
全知楩楠豫章積歲而後成故封殖以待其長施等天
地恩均父師恭惟先帝臨御以來四十二載所擢賢良
方正之士十有五人其志莫不欲舉明主於三代之隆
其言莫不欲措天下於泰山之固大則欲興禮樂以範
來世小則欲操數術以馭四夷然而進有後先名有隠
顯命有窮達時有重輕或已踐廟堂之崇或已登侍從
之列或反流落於遠郡或尚滯留於小官或死生之乖
暌已為陳迹或擯斥於罪戾僅齒平民雖曰功名富貴
所由之塗亦為毁譽得喪必爭之地名重則於實難副
論高則與世常疎故雖絶異之資猶有不任之懼軾之
内顧豈不自知性任已以直前學師心而無法自始操
筆知不適時會宗伯之選掄疾時文之靡弊擢居異等
以風四方不知滿溢之憂復玷良能之舉負賢者所難
之任爭四海欲得之求其為惷愚可為危慄是以一參
賓幕輒蹈危機已嘗名挂於深文不自意全於今日而
况大明繼照百度惟新理財訓兵有鞭笞戎狄之志信
賞必罰有追述祖宗之風凡用人歴試其能苟敗事必
誅無赦此太平可待之日豈不肖兼容之時而乃度越
賢豪曲收微賤縱不能力辭而就下亦當知非分以自
慙此蓋伏遇某官志在斯民仁為已任欲辦大事務兼
寸尺之長將求多聞故引涓埃之助致此忝冐有踰等
倫欲報無緣將何望於頑鄙遇寵知懼庶不至於惰媮
賀韓丞相啓
右軾啓伏審誕膺策命首冠輔臣四方聳觀萬口同慶
天下幸甚天下幸甚自古在昔治少亂多夫天將欲措
世於大安必有異人之間出使民莫不回心而向道類
非俗吏之所能方陋漢唐將追堯舜洪惟上聖之后眷
求一德之臣謂莫如公遂授以政付八音於師曠孰敢
爭能捐六轡於王良坐將致遠引領以望惟日為年恭
以昭文相公全德難名巨才不器亹亹申伯之望堂堂
漢相之風出入三朝險夷一節蕞爾種羌之叛命慨然
當宁以請行威聲所加膻穢自屏淮蔡既定而裴度相
徐方不回而召虎歸縱復遺種龍荒遊魂沙海譬之癬
疥豈足爬搔必將訓兵擇帥而授之規摹積穀堅城而
磨以歲月破斧之惡四國實願周公之亟還折箠以鞭
赤眉無煩鄧禹之久外天下是望豈惟一人即日邊徼
苦寒台候何似伏冀為國善調寢興謹奉啓起居
荅曾學士啓
伏審祗奉詔恩榮升冊府允厭朝論增輝士林伏惟慶
慰恭以聖神在御政化惟新顧籲俊之無方豈拔賢而
待次賤如莘野猶為席上之珍遠若傅巖盡入彀中之
選而况圭璋之質近生閥閱之家固宜首膺寤寐之求
於以助成肅雍之化府判學士天資粹美儒術講明向
屈處於下僚蓋避嫌而自晦屬文子之請老察少翁之
最賢撫念老成聿求義訓豈獨褒崇之盛典固將樂育
於英才自顧庸虚獲聯齋舍忽捧書詞之辱益知謙德
之光喜愧于心踧踖無措
賀歐陽少師致仕啓
伏審抗章得謝釋位言還天眷雖隆莫奪已行之志士
流太息共高難繼之風凡在庇庥共增慶慰伏以懷安
天下之公患去就君子之所難世靡不知人更相笑而
道不勝欲私於為身君臣之恩係縻之於前妻子之計
推荷之於後至於山林之士猶有降志於垂老而况廟
堂之舊欲使辭禄於當年有其言而無其心有其心而
無其决愚智共蔽古今一塗是以用捨行藏仲尼獨許
於顔子存亡進退周易不及於賢人自非智足以周知
仁足以自愛道足以忘物之得喪志足以一氣之盛衰
則孰能見幾禍福之先脱屣塵垢之外常恐茲世不見
其人伏惟致政觀文少師全德難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃力辭於
未及之年退託以不能而止大勇若怯大智如愚至貴
無軒冕而榮至仁不𨗳引而壽較其所得孰與昔多軾
受知最深聞道有自雖外為天下惜老成之去而私喜
明哲得保身之全伏暑向闌台候何似伏冀為時自重
少慰輿情
賀韓丞相再入啓
伏覩詔書登庸舊德傳聞四海歡喜一辭竊以君臣之
間古今異道任法而不任人則責輕而憂淺庸人之所
安任人而不任法則責重而憂深賢者之所樂凡吾君
所以推心忘已一切不問而聽其所為蓋其後必將責
報收功三年有成而底於至治自非量足以容物智足
以知人強足以濟艱難勇足以斷取舍則何以首膺民
望力報主知恭惟史館相公忠誠在天德望冠世如乾
之中正挺然而純粹精如坤之六二隤然而直方大更
練三朝之用舍出入四方之險夷疲民系心有識引領
必將發其藴蓄以次施行始緩獄以裕民終措刑而隆
禮軾登門最舊荷顧亦深喜忭之懷實倍倫等
密州到任謝執政啓
蒙恩授前件差遣已於今月三日赴任訖帶山負海號
為持節之邦多病無功久在散材之目授非所稱愧靡
自任矧茲願治之辰方以求賢為急宜得敏銳兼人之
器以副厲精更化之懷如軾者天與愚忠家傳朴學議
論止於汙俗交遊謂之陳人出佐郡條荐更歲籥雖僅
脱網羅之患然卒無毫髮之稱豈伊寵榮偶及衰鈍此
蓋伏遇某官股肱元聖師表萬邦欲隆太平極治之風
故開兼收並採之路重使一夫之不獲特捐支郡以見
收荷恩至深論報何所謹當鐫磨朽鈍箠策疲駑雖無
望於功名庶少逃於罪戾過此以往未知所裁
荅楊屯田啓二首
伏承枉顧寵示長書禮數過隆既匪妄庸之稱文詞深
厚足為衰拙之光反復䆒觀愧汗交集伏惟通判屯田
學深經術名重薦紳頃者劒外屈臨百里之間已是部
中受賜一人之數豈伊幸會復此逢迎聽其言信仁人
之溥哉居是邦蓋大夫之賢者欲報瓊瑶之貺適苦簿
書之煩言之不文永以為好
又
向者不遺特蒙枉顧愧無琴瑟旨酒以樂我嘉賓但喜
直亮多聞真古之益友謂將繼此而得見豈意闕然而
有行伏讀誨音惟知感歎伏惟通判屯田才猷通敏學
術深純非獨東州杞梓之珍將為清廟璠璵之寳暫臨
邊服行履要津而軾早以空疎加之衰病不緣曠官而
罷去則當引分以歸耕自茲恐遂有出處之疎故臨紙
不能無悵惘之意惟祈自重少副下情
謝監司薦舉啓
猥以庸虚過蒙知遇既免尤譴復加薦論自省孤危加
之衰病生而賦朴野之性愚不識禍福之機但知任已
以直前不復周防而慮後動觸時忌言為身災擠而去
之則為有功引而進之亦或招悔自非不以利禄為意
而以仁厚為心顧茲鈍頑誰肯收錄伏惟某官時望至
重主知已深方將長育於羣材專務掩覆於小過憐其
謀身之甚拙進絶望而退無歸知其為政之雖迂歲有
餘而日不足特矯世俗借之齒牙軾敢不祗畏簡書益
自修飭豈云報德苟不辱知過此以還未知所措
徐州謝兩府啓
移守河中已愧超陞之異改臨泗上仍叨藩鎮之雄既
見吏民周覽風俗地形襟要當東南水陸之衝民食艱
難正春夏旱蝗之際宜得一時之循吏以安千里之疲
民如軾者才不逮人學非適用冒塵策府自知拙直之
難安屢乞守符意謂苟全之善計然自往來三郡首尾
七年足蹈危機僅說風波之險心存吏役都忘學術之
源既未决於歸耕敢復求於善地伏遇某官權衡萬物
高下一心頑礦悍堅實費陶鎔之力散材疎惡徒施封
殖之恩謹當箠策疲駑鐫磨朽鈍上酬天造次答已知
賀吕副樞啓
伏審近膺告命入總樞機中外聳觀朝廷增重伏惟慶
慰竊以古之為國權在用人德厚者輔其才而名益隆
望重者無所為而人自服是以淮南叛國先止謀於長
孺汾陽元老尚改觀於公權樽爼可以折衝藜藿為之
不採哀此風流之莫繼久矣寂寥而無聞天亦厭於凡
才上復思於舊德恭惟樞密侍郎性資仁義世濟忠嘉
豈惟清節以鎮浮固已直言而中病出領數郡若將終
身小人謂之失時君子意其復用迨茲顯拜夫豈偶然
然而荷三朝兩世之恩當春秋賢者之責推之不去凜
乎其難進伯玉而退子瑖人皆望於門下烹桑羊而斬
樊噲公無愧於古人莫若盡行疇昔之言庶幾大慰天
下之望軾登門最舊稱慶無緣踊躍之懷實倍倫等
賀趙大資致仕啓
伏審抗章得謝奉冊言還搢紳聳觀閭里相慶竊謂富
貴不為至樂功名非有甚難樂莫樂於還故鄉難莫難
於全大節歴數當今之卿相或寓他邦䆒觀自古之忠
賢少有完傳錦衣而夜行者多矣狐裘而羔袖者有之
至若百行渾圓五福純備當世所羡非公而誰恭惟致
政大資少保道心精微德望宏遠無施不可尤高臺諫
之風所臨有聲最宜吳蜀之政才不䆒於大用命乃係
於生民與時偕行不可則止見故人而一笑綽有餘歡
念平生之百為一無可恨方將深入不二獨遊無何默
追粲可之風坐致喬松之壽軾荷知有素貪禄忘歸慕
鸞鵠之高翔眷樊籠而永歎傾頌之素敷寫莫窮
答陳齋郎啓
伏審祗膺寵命榮踐亨塗拜慶庭闈溢歡聲於觀者馳
書士友掞華藻之燦然顧此衰羸實難當捧伏惟齋郎
天資深茂學術淹通經行兩純窮達一操久困有司之
尺度退從老圃於丘園陋彼素餐是聞也非達也凜然
遺直惟有之則似之假道一官權輿千里幅巾藜杖願
為二老之風流甲第高門坐看諸郎之富貴欣頌之至
筆舌難周
賀文太尉啓
伏審孚號揚庭臨軒遣使出節少府授鉞齋壇夷夏聳
觀兵民交慶蓋功業盛大則極名器而後稱惟德度宏
遠故舉富貴而若無蔚為三世之宗臣豈獨一時之盛
事恭惟留守文太尉道本天合德為人師信及三川之
豚魚威加兩河之草木身任休戚言為重輕始若留侯
弱冠而遇高祖晚同尚父黃髮而亮武王既奉冊書益
新民聽方將威懷北虜係頸長纓約束河公軌流故道
然後入調伊傅之鼎歸躡松喬之游輿論所期斯言可
必軾謫官有限趨侍無緣踴躍之心宣寫難盡
登州謝兩府啓
右軾啓蒙恩授前件官已於今月十五日到任上訖者
迂愚之守没齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗習齊魯之厚
迹皆秦漢之陳賓出日於麗譙山川炳煥傳夕烽於海
嶠鼓角清閒顧静樂之難名笑妄庸之竊據此蓋伏遇
某官股肱元聖師保萬民才全而德不形任重而道愈
遠謂使功不如使過而觀過足以知仁特借齒牙曲成
羽翼軾敢不服勤簿領祗畏簡書策蹇磨鉛少荅非常
之遇息黥補劓漸收無用之身過此以還未知所措
謝中書舍人啓
右軾啓蒙恩授前件官者起於貶所未及朞年擢置周
行遽參法從省躬無有被寵若驚竊惟人材進退之間
實為風俗隆替之漸必欲致治在於積賢雖一薛居州
齊言不能移楚而用范武子晉盗可使奔秦崔琰進而
廉儉成風楊綰用而淫侈改度誠國是之先定雖民散
而可收拔茅茹者以彙而征附馬棧者必先其直用舍
既見好惡自明人知所趨勢有必至今朝廷方講當世
之務力追前代之隆雖改定法令足以便事而未足以
安民寬弛賦役足以安民而未足以成俗是以登進耆
老搜求雋良將使士知向方民亦有耻如軾者山林下
士軒冕棄材少而學文本聲律雕蟲之技出而從仕有
狂狷嬰鱗之愚溝中不願於青黃㸑下無心於宫徵誤
蒙收拾已出優恩荐履禁嚴殊非素望此蓋伏遇某官
德配前哲望隆本朝名重圭璋上助廟堂之用言為蓍
蔡下同卿士之謀餘論所加虛名增重知丹心之尚在
憐白首之無歸特借寵光以寬衰病任隆才下恩重報
輕直道而行恐非所以安愚不肖之分充位而已又不
足以解卿大夫之憂蚤夜以思進退惟谷恐懼戰越不
知所裁
謝翰學士啓
叨奉寵恩擢居禁近任逾器表憂與愧并内自顧於衰
遲宜退安於冗散豈期晚節伏與英遊此蓋伏遇某官
德配先民望隆多士至誠樂與共推人物之評雅量兼
容曲借齒牙之末致兹朽鈍亦踐高華方修問之未遑
遽移書之見及其為感佩難盡敷陳
答試館職人啓
伏承射策玉堂方觀筆陣校文天禄遂秀儒林黨友增
華縉紳共慶國家求賢之道必於閒暇無事之時賢者
報國之功乃在緩急有為之際養之無素則一旦欲用
而何由待以非常則臨事欲辭而不可故納之於英俊
相從之地觀之以世俗不見之書非獨使之業廣而材
成抑將待其資深而望重某官學優而仕行浮於名詞
令從容議論慷慨追還正始文章為之一新傳寫都城
紙墨幾於驟貴得士之喜非我敢私軾衰病侵尋文思
荒落職在翰苑當發策而莫辭識非通儒懼品藻之不
稱過煩臨貺寵以書詞永為巾笥之珍愧乏瓊瑶之報
答李寳文啓
伏審祗奉異恩遠臨全蜀奎文寳訓方入直於禁嚴井
絡提封旋出分於憂顧風猷所暨謠頌率同恭惟知府
寳文望重搢紳材宜廊廟譬之金石蓋闇然而日彰浩
若江河固窮之而益遠西南之俗信服已深民物子來
氣復岷峨之舊舟車雲集惠通秦楚之商曾未下車已
聞報政軾倦游滋久寤寐懷歸空詠甘棠之思莫展維
桑之敬悵焉永望言不寫心
答王欽臣啓
伏審祗奉明緡特膺異選以高才望冊府以令德正僕
臣側聞除書大慰輿論伏惟太僕學士文鳴早歲學配
前人豫章雖老於中林瑚璉終升於清廟萬事不理問
伯始而可知三篋雖亡得安世而何患清塗方踐遠業
難量愧修慶之未皇辱移書之見及感佩之至但切下
懷
答彭舍人啓
伏審顯膺宸命進直掖垣除目播騰輿情欣屬國家董
正百官之治聿追三代之隆用事考言因名責實然而
憲臺省闥無預於文詞儒館學宫不關於政理惟此六
押之任要須二者之長非該通經術則不足以代王言
非曉達吏方則不足以分省事是為文士之極任豈止
時人之美談果有真才來應妙選伏惟某官道師古始
識造精微學窮游夏之淵源文列馬班之伯仲自期甚
厚所得實多射策决科嘗魁天下之士犯顔逆指有古
名臣之風粤從言動之司亟掌絲綸之美璠璵美質豈
獨一時宗廟之華杞梓異材固為後日棟梁之用軾備
員法從竊庇餘光聊陳輿誦之言少答函封之辱其為
欣佩莫䆒頌言
謝賈朝奉啓
右軾啓自蜀徂京幾四千里㩦孥去國蓋二十年側聞
松楸已中梁柱過而下馬空瞻董相之陵酹以隻鷄誰
副橋公之約宦游歲晚坐念涕流未報不貲之恩敢懷
盍歸之意常恐樵牧不禁行有雍門之悲雨露既濡空
引太行之望豈謂通判某官政先慈孝義篤友朋首隆
學校之師儒次訪里閭之耆舊自嗟來暮不聞拔薤之
規尚意神交特致生芻之奠父老感歎桑梓光華深衣
練冠莫克垂洟於墓道昔襦今袴尚能鼓舞於民謠仰
佩之深力占難盡
賀范端明啓
右軾啓恭承明詔追錄舊勲名陞祕殿之嚴實遂安車
之養仍惟餘澤以及後昆聞命以還有識相慶竊謂死
生之事聖賢有不能了父子之際古今以為難言方其
犯雷霆於一時豈意收功名於今日惟天知我絶口不
言偉事發之相重非人謀之所及恭惟致政端明學士
至誠格物隠德在人弼亮四世如畢公壽考百年如衛
武獨立不懼舍之則藏惟有青蒲之言尚在金縢之匱
白日一照浮雲自開坐使遺民復觀盛事子孫歸沐下
萬石之里門君相乞言授三老之几杖更延眉壽永作
元龜軾無任歡喜頌詠激切之至
答范端明啓
伏審參稽古樂追述新書琢石鑄金成之有數立均出
度施及無窮搢紳雲集於奉常端冕天臨於便座偉兹
壯觀自我元臣竊以樂之盛衰寄於人之存否秦漢以
下鄭衛律行雖喜三雍之成旋遘五胡之亂平陳之後
粗獲雅音天寳之中遂雜胡部道喪久矣孰能起之獨
求三代之遺聲允屬四朝之舊德恭惟致政端明丈人
耄期稱道直亮多聞進不謀安昔既以身而徇義退猶
憂國今推所學以及人豈惟盡力於考音至復傾家而
制器蓋事關於治忽必幽贊於神明得商頌十二篇於
周太師雖賢者之事也獲古磬十六枚於犍為郡豈偶
然而已哉軾本非知音之人空荷移書之辱䆒觀累日
喜愧兼懷徒誦詠於再三豈發明於萬一
杭州謝執政啓
右軾啓小器易盈宜處不爭之地大恩難報終為有愧
之人到郡浹旬汗顔數四湖山如舊魚鳥亦怪其衰殘
爭訟稍稀吏民習知其遲鈍雖尚嬰於寵劇庶漸即於
安閒顧此惷愚亦蒙徼倖此蓋伏遇某官輔世以德事
君以仁嘉善而矜不能與人不求其備故令狂直得保
始終措步武於夷途收桑榆之暮景軾敢不欽承令德
推本上心政拙催科自占陽城之考姦容獄市敢師齊
相之言庶寡悔尤少償知遇
答杭州交代啓
右軾啓罷直禁中本緣衰病分符浙右更竊寵榮既尋
少壯之舊遊復繼老成之前躅養痾卧治之所蒙成坐
嘯之餘顧此鈍頑實為忝昩伏惟知府待制宏才緯俗
雅望鎮浮神馳方切於望塵心照已先於傾蓋借之餘
潤成此虚名滕大夫之才豈堪治劇楚令尹之政或許
告新望見有期瞻依愈切
答莫提刑啓
右軾啓得請江湖雖適平生之願剸煩獄市豈堪老病
之餘賴兹德大而有容愍其心勞而愈拙故於始至借
以一言此蓋伏遇提刑某官威肅列城德懷雅俗雖在
按臨之屬部不忘宿昔之交情豈獨敦忠厚之風抑以
增衰朽之重其為感怍未易名言
答王明州啓
伏審奉詔牧民㳙辰莅事教條清簡曾無頥指之勞吏
下肅承皆有心服之敬風聲所暨隣境為先伏惟知府
龍圖廸哲而文剛中莫屈大辯若訥耻為利口之言小
智自私誰識仁人之勇道不容於羣枉身乃獲於退安
回觀爭奪之塗日有榮枯之變坐嘯之樂勿以語人強
食自頥猶當為國
謝生日詩啓一首
蓬矢之祥雖世俗之所尚蓼莪之感迨衰老而不忘豈
謂某官意重瓊瑶文成黼黻推仁心而錫類出妙語以
嘘枯攝提正於孟陬已光初度月宿直於南斗更借虛
名永惟難報之珍但結無窮之好
賀林待制啓一首
伏審圖舊聖時陞華法從僉言諧允有識歎咨萬木歲
寒配喬松於巨栢衆星夜艾凜明月與長庚斧藻昌朝
領袖後進傳聞四遠歡喜一詞恭惟某官名重弱齡望
高晚節文章爾雅蓋西漢之餘風悃愊無華亦東京之
循吏凡閱四朝而後用獨為三館之老臣著書已成特
未寫之琬琰立功何晚會當收之桑榆軾交舊最深慰
喜良甚尺書為賀鄙志莫宣
賀蔣發運啓
伏審上計入覲拜恩言還擁節東南上寄一方之休戚
考圖廣内示將大用之權輿凡在庇庥舉增忭躍恭惟
某官受材秀傑秉德純忠蔚然西漢之文深厚爾雅展
矣東京之吏悃愊無華雖已得正法眼藏於大祖師猶
有一大事因緣於當來世固將入踐卿相坐致功名以
斯道而結主知隨所寓而作佛事某竄流已久衰病相
仍方稱慶之未皇忽移書之見及欣感之幸筆舌難宣
謝制科啓
右軾啓今月某日蒙恩授前件官者臨軒策士方搜絶
異之材隨問獻言誤占久虚之等忽從佐縣擢與評刑
内自顧於無堪凜不知其所措恭惟制治之要惟有取
人之難用法者畏有司之不公故舍其平生而論其一
日通變者恐人才之未盡故詳於採聽而略於臨時兹
二者之相形顧兩全而未有一之於考試而掩之於倉
卒所以為無私也然而才行之迹無由而深知委之於
察舉而要之於久長所以為無失也然而請屬之風或
因而滋長此隋唐進士之所以為有弊魏晉中正之所
以為多姦惟是賢良茂異之科兼用考試察舉之法每
中年輒下明詔使兩制各舉所聞在家者能孝而恭在
官者能廉而慎臨之以患難而能不變邀之以寵利而
能不回既已得其行已之大方然後責其當世之要用
學博者又須守約而後取文麗者或以用寡而見尤特
於萬人之中求其百全之美凡與中書之召命已為天
下之選人而又有不可測知之論以觀其默識之能無
所不問之策以效其博通之實至於此而不去則其人
之可知然猶使御史得以求其疵諫官得以考其素一
䧟清議輒為廢人是以始由察舉而無請謁公行之私
終用考試而無倉卒不審之患蓋其取人也如此之密
則夫不肖者安得而容軾才不迨人少而自信治經獨
傳於家學為文不願於世知特以饑寒之憂出求斗升
之禄不謂諸公之過聽使與羣豪而並遊始不自量欲
行其志遂竊俊良之舉不知氣力之微論事迂闊而不
能動人讀書疎略而無以應敵取之甚愧得而益慙此
蓋伏遇某官德為世之望人位為時之顯處聲稱所被
四方莫不奔趨議論一加多士以為進退致兹庸末亦與
甄收然而志卑處高德薄寵厚歴觀前輩由此為致君
之資敢以微軀自今為許國之始過此以往未知所裁
賀楊龍圖啓
右軾啓伏審新改直職擢司諫垣傳聞邇遐竦動觀聽
咸謂國家之鉅福乃用諫諍之真才必能深言以補大
化方今朝廷之上號為無諱而太平之美終不能全臺
諫之列歲不乏人而衆弊之原猶或未去豈聽之者徒
能容而不能用言之者但為名而不為功歷觀古人之
效忠皆因當世而用智不務過直期於必行右尹子革
因墳典而道祈招之詩左師觸龍語饘粥而及長安之
質徒盡拳拳之意不求赫赫之名此仁人及物之休功
忠臣愛君之至分伏自頃歲所更幾人席未暖而輒遷
踵相躡而繼去一身之譏固足以免矣而積歲之病當
使誰去之恐習慣以為常遂因循而不振雖在僻陋顧
常隠憂以為必得朴忠憂國之人而又加以辯智得君
之術言苟獲用國其庶幾伏惟諫院龍圖才雄於世而
常若不勝節過於人而未嘗自異素練邊事深知兵驕
頃持銓衡實識官冗必將舉大體而不論小事務實效
而不為虚名軾最蒙深知愧無少補方傾耳以聽願續
書諫苑之篇若有待而言或能著爭臣之論阻以在外
無由至門踴躍之懷實倍倫等
鳳翔到任謝執政啓
右軾啓違去軒屏忽已改歲向風瞻戀何翅饑渴前月
十四日到任翌日尋已交割訖軾本凡材繆承選取忽
從州縣便與賓佐捫躬自省豈不媿幸伏自到任已來
日夜厲精雖無過人庶幾寡過伏惟昭文相公素所奬
庇曲加搜揚既蒙最深之知遂有自重之意所任僉署
一局兼掌五曹文書内有衙司最為要事編木栰竹東
下河渭飛芻輓粟西赴邊陲大河有每歲之防販務有
不蠲之課破蕩民業忽如春冰于今雖有優輕酬奬之
名其實不及所費百分之一救之無術坐以自慙惟有
署置之必均姑使服勞而無怨過此以往未知所裁
賀吳副樞啓
頃聞休命擢領上都曾安坐之未皇已歡聲之布出即
欲裁問少通勤拳以為不久當有非常之聞是以未敢
輕為率爾之賀逮兹未幾果已如言釋府事之喧繁總
兵權於禁密傳聞四遠歡喜一詞伏惟某官機略足以
應無方而有朴忠沉厚之量文華足以表當世而有簡
素質直之風置之於都會則其為效也速而所及者廉
委之於樞機則其成功也遲而所被者廣深惟賢者之
處世皆以得時為至難幸而得之或已老矣今以明公
之至盛正如大川之方增天下方將以未獲之事盡付
於明公明公宜愛此不貲之軀以畢其能事區區之意
言不能勝
答許狀元啓
右軾啓伏以賢俊之士固將有以挾持富貴之來豈能
為之損益昔者在貧賤之辱所有無以異於今一朝居
豪傑之先而人然後知其貴伏惟狀元僉判廷評以粹
美之質負傑異之才自遠方而遊上都以一日而蓋天
下士既望風而知不敵人皆斂袵而謂當然苟非素與
交遊之流安敢輕為賀問之禮不期謙抑過錄庸虚忽
承牋牘之臨皆自聽聞之誤禮非所稱媿靡自任先皇
帝未明求衣久已格於至治洮盥憑几尚不忘於選賢
庸登哲民以遺後聖雖喜車旌之召旋興弓劒之悲臣
子之心遠邇若一即日承已拜命計將就塗念展謁之
何時徒向風而永望謹奉啓陳謝不宣
謝秋賦試官啓
伏以聖人設文章之教本以御民君子在野田之間亦
學為政故知禮樂者可與言化通春秋者長於治人蓋
三代之所常行於六經可以備見事為之制曲為之防
使學者皆能明其心則天下可以運諸掌降及近世析
為二塗凡王政皆出於刑書故儒術不通於吏事惟其
所以治民者固不本於學而其所以為學者亦無施於
民遊庠校者忘朝廷讀法律者捐詩賦埸屋後進挾聲
技以相夸王公大人顧雕蟲而自笑舊學無用古風遂
忘終始之意曾不相沿貴賤之間亦因遂闊下之士有
學古之志而無學古之功上之人有用儒之名而無用
儒之實顧兹媮弊常竊憫嗟苟非當世之大賢孰拯先
王之墜典伏惟某官才出間世志存生民曩在布衣能
通天下之務旋居要職又為儒者之宗明習政事而皆
有本原守持經術而不為迂闊世之系望上所深知輟
自朝聮付之文柄命題甚易而不肖者無所兼容用法
至寬而犯令者未嘗苟免觀其發問於策足以盡人之
材講求先聖之心考其詩義深悲古學之廢訊以歷書
條任子之便宜訪成均之故事不泥於古不牽於今非
有苛碎難知之文將觀磊落不羈之士使天下知文章
誠可以制治知聲律不足以入官失之者固因而自新
得之者不至於捐舊疇昔所欲於今遂忘軾才無他長
學以自守為文病拙不能當世俗之心奏籍有名大懼
辱賢材之舉翻然如畀之羽翼追逸翮以並遊沛然如
假之舟航臨長川而獲濟偶緣大庇粗遂一名方將區
區於簿書米鹽之間碌碌於塵埃箠楚之地雖識恩之
所自顧力報之末由感懼之懷不知所措
謝韓舍人啓
右軾啓軾聞古者至治之世天子推恩以收天下之望
有司執法以繩天下之媮蓋不推恩則無所兼容不執
法則有所僥倖有司推恩而求名則侵君之權天子執
法而責實則失民之望為君者常病於察為臣者又失
之寬古之明天子信其臣而不惑於多言故有司執法
而無所忌古之良有司憂其君而不䘏於私計故天下
歸怨而不敢辭况欲選材而置官是將教民而圖任唯
所利國豈容樹恩今聖上推不忍之心使賢愚皆遂其
所欲而大臣用至明之法使工拙不至於相淆嚮者哀
憐老儒故為特奏之令憫惻連坐又開别試之塗此天
下所以詠謌至仁鼓舞盛德君臣之體夫豈同條伏惟
舍人執事為時求材憂國忘已所圖甚遠將深計於安
危自信至明曾不牽於毁譽變苟且依違之俗去浮偽
囂譁之文罷黜俗儒動以千計講通經術得者九人顧
兹小才偶在殊選惟天子推恩如此之厚惟大人執法
如此之堅將天下實被其休功豈一夫獨遂其私願感
荷激切不能自勝
謝王内翰啓
右軾啓竊以取士之道古難其全欲求倜儻超拔之才
則懼其放蕩而或至於無度欲求規矩尺寸之士則病
其齷齪而不能有所為進士之科昔稱浮剽本朝更制
漸復古風博觀策論以開天下豪俊之塗精取詩賦以
折天下英雄之氣使齷齪者望而不敢進放蕩者退而
有所裁此聖人所以罔羅天下之逸民追復先王之舊
迹元臣大老皆出此塗伏惟内翰執事天材俊麗神氣
横溢竒文高論大或出於繩檢比聲協句小亦合於方
圓蓋天下望為權衡故明主委之黜陟軾之不肖與在
下風顧惟山野之見聞安識朝廷之忌諱軾亦恃有執
事之英鑒以為小節之何拘執事亦將收天下之遺才
觀其大綱之所在驟置殊等寔聞四方使知大國之選
材非顧當時之所悦𦕈然陋器雖不能勝多士之喧言
卓爾大賢自足以破萬人之浮議方將奔走厥職厲精
乃心苟庶幾無朝夕之愆以辱知已亦萬一有毛髮之
效少答至仁感懼之懷不知所措
潁州到任謝執政啓
入參兩禁每玷北扉之榮出典二邦輙為西湖之長皆
緣天幸豈復人謀惟汝水之名邦乃裕陵之故國人醇
事簡地壤泉甘豈惟暫養於不才抑亦此生之可老恭
惟某官嘉猷經世茂德範時元老廟堂自有權衡之信
餘生江海得同品物之安感佩之私筆舌難既
定州到任謝執政啓
燕南趙北昔稱謀帥之難尺短寸長今以乏人而授幸
此四夷之守忘其一障之乘坐食何功捫心知愧伏念
軾愚忠自信朴學無華孔融意廣才疎訖無成效嵇康
性𥚹傷物頻致怨憎叨逢聖世之休明未分昔人之憂
患故求散地以養衰年終成命之莫回悼此心之未亮
伏惟某官躬行周孔力致唐虞燮和天人方遂萬物之
性虚受海宇固容一介之微眷此餘生實無他望老如
安國既倦北平之遷惷比方回終有會稽之請歸依之
至筆舌奚周
上執政謝奬諭啓
事有服勤此實守臣之職功無可錄遽膺褒詔之榮聞
命惟驚反身自愧伏自河失故道遺患及於東方徐居
下流受害甲於他郡比緣衆力獲保孤城灑沈澹災無
補洪源之塞增卑培薄僅循下策之施敢圖天聽之卑
乃辱璽書之賜兹蓋伏遇某官左右元聖師保萬民方
以一夫不獲為已羞故衆人皆樂以善告遂緣過聽致
此曲恩某敢不祗服訓詞益修吏職深自策其駑鈍庶
有補於涓埃過此以還罔知所措
上留守宣徽啓
右某啓少年游學方成都樂職之秋壯歲效官復淮陽
卧理之日矧留都之清淨眷幕府之優閒再枉辟書重
收孤迹哀憐廢棄之久誰復肯然綢繆樽爼之歡亦非
偶爾伏惟留守宣徽太尉才高一世望重屢朝體河嶽
之兼容納涓塵而不間衣食有奉已寬盡室之憂道德
照人况復終身之幸其為感激難盡敷陳
東坡全集卷七十
