豐干禪師錄
道者豐干未窮根裔古老見之居于天台山國
清寺翦髮齊眉毳裘擁質緇素問鞠乃云隨時
貌悴昂藏恢端七尺唯攻舂米供僧夜則扃房
吟詠自樂郡縣諳知咸謂風僧或發一言異於
常流忽爾一日騎虎松徑來入國清巡廊唱道
衆皆驚訝怕懼惶然並欽其德昔京輦與胤救
疾到任丹丘跡無追訪賢人隱遯示化東甌唯
於房中壁上書曰
余自來天台凡經幾萬迴一身如雲水
悠悠任去來逍遥絶無閙忘機隆佛道
世途歧路心衆生多煩惱兀兀沈浪海
漂漂輪三界可惜一靈物無始被境埋
電光瞥然起生死紛塵埃寒山特相訪
拾得罕期來論心話明月太虚廓無礙
法界即無邊一法普徧該
本來無一物亦無塵可拂若能了逹此不用坐
兀兀
拾得錄
豐干禪師寒山拾得者在唐太宗貞觀秊中相
次垂跡於國清寺拾得者豐干禪師因遊松徑
徐步於赤城道路側偶而聞啼乃尋其由見一
子可年十歲初謂彼村牧牛之子委問逗遛云
我無舍無姓遂引至寺付庫院候人來認數旬
之間絶其親鞠乃令事知庫僧靈熠經于三祀
頗會人言令知食堂香燈供養忽於一日與像
對坐佛盤同餐復于聖僧前云小果之位喃喃
呵俚而言傷哉熠謂老宿等此子心風無令下
供養乃令厨内洗濾器物每澄食滓而以筒盛
寒山子來負之而去或發一言我有一珠埋在
隂中無人別者衆謂癡子寺内山王僧常參奉
及下供養香燈等務食物多被烏所耗忽一夜
僧衆同夢見山王云拾得打我瞋云汝是神道
守護伽藍更受沙門參奉供養旣有靈驗何以
食被烏殘今後不要僧參奉供養至旦僧衆上
堂各說所夢皆無一差靈熠亦然喧喧未止熠
下供養忽見山王身上而有杖痕所損熠乃報
衆衆皆奔看各云夜夢斯事乃知拾得不是凡
間之子一寺紛紜具狀申州報縣符下賢士遯
跡菩薩化身宜令號爲拾得賢士(自此後常使淨人直香火)
(供養)又於莊頭牧牛歌詠叫天又因半月布薩衆
僧說戒法事合時拾得驅牛至堂前倚門而立
撫掌微笑曰悠悠哉聚頭作相這箇如何老宿
律德怒而呵云下人風狂破於說戒拾得笑而
言曰無瞋即是戒心淨即出家我性與汝合一
切法無差尊宿出堂打趁拾得令驅牛出去拾
得言我不放牛也此羣牛皆是前生大德知事
人咸有法號喚者皆認時拾得一一喚牛云前
生律師弘靖出時一白牛作聲而過又喚前生
典座光超出時一黑牛作聲而過又喚直歲靖
本出時一牯牛作聲而出又喚云前生知事法
忠出時一牯牛作聲而出乃獨牽謂牛曰前生
不持戒人面而畜心汝今招此咎怨恨於何人
佛力雖然大汝辜於佛恩大衆驚訝忙然因兹
又報州縣使令入州不赴召命盡代人仰因此
顯現寺衆徬徨咸歎菩薩來於人世聊纂實錄
貴不墜爾兼於土地堂壁上書語數聮貴示後
人乃集語曰
東洋海水清水清復見底靈源涌法泉
斫水無刀痕我見頑嚚士燈心柱須彌
寸樵煑大海甲抺大地石烝砂豈成飯
磨甎將作鏡說食終不飽直須著力行
恢恢大丈夫堂堂六尺士枉死埋冡間
可惜孤標物不見日光明照耀於天下
太清廓落洞明月可然貴余本住無方
盤泊無爲理時陟涅槃山徐步香林裏
左手握驪珠右手執摩尼莫耶未足刃
智劒斬六賊般若酒清泠飲啄澄神思
余閑來天台尋人人不至寒山同爲侣
松風水月間何事最幽䆳唯有遯居人
悠悠三界主古佛路棲棲無人行至此
今跡誰不蹋旋機滯凡累可畏生死輪
輪之未曾息嗟彼六趣中茫茫諸迷子
人懷天眞佛大寳心珠袐迷盲沈沈流
汨没何時出
拾得自閭丘太守拜後同寒山子把手走出寺
跡隱後因國清僧登南峯采薪遇一僧似𣑽儀
持錫入巖挑鎻子骨而去乃謂僧曰取拾得舍
利僧遂白寺衆衆方委拾得在此巖入滅乃號
爲拾得巖在寺東南隅登山二里餘地聊錄如
前貴示後人矣
拾得詩
諸佛留藏經只爲人難化不唯賢與愚箇箇心
搆架造業大如山豈解懷憂怕那肯細尋思日
夜懷姦詐
嗟見世間人箇箇愛喫肉椀楪不曾乾長時道
不足昨日設箇齋今朝宰六畜都緣業使牽非
干情所欲一度造天堂百度造地獄閻羅使來
追合家盡啼哭鑪子邊向火鑊子裏澡浴更得
出頭時換却汝衣服
出家要清閑清閑即爲貴如何塵外人却入塵
埃裏一向迷本心終朝役名利名利得到身形
容巳顦顇況復不遂者虚用平生志可憐無事
人未能笑得𡭗
養兒與取妻養女求媒娉重重皆是業更殺衆
生命聚集會親情揔來看盤釘目下雖稱心罪
簿先注定
得此分叚身可笑好形質面貌似銀盤心中黑
如漆烹猪又宰羊誇道甜如蜜死後受波吒更
莫稱冤屈
佛哀三界子揔是親男女恐沈黑暗阬示儀垂
化度盡登無上道俱證菩提路教汝癡衆生慧
心勤覺悟
佛捨尊榮樂爲愍諸癡子早願悟無生辦集無
上事後來出家者多緣無業次不能得衣食頭
鑚入於寺
嗟見世間人永劫在迷津不省這箇意修行徒
苦辛
我詩也是詩有人喚作偈詩偈揔一般讀時須
子細緩緩細披尋不得生容易依此學修行大
有可笑事
有偈有千萬卒急述應難若要相知者但入天
台山巖中深處坐說理及談玄共我不相見對
面似千山
世間億萬人面孔不相似借問何因緣致令遣
如此各執一般見互說非兼是但自修己身不
要言他己
男女爲㛰嫁俗務是常儀自量其事力何用廣
張施取債誇人我論情入骨癡殺他雞犬命身
死墮阿鼻
世上一種人出性常多事終日傍街衢不離諸
酒肆爲他作保見替他說道理一朝有乖張過
咎全歸你
我勸出家輩須知教法深專心求出離輙莫染
貪婬大有俗中士知非不愛金故知君子志任
運聽浮沈
寒山住寒山拾得自拾得凡愚豈見知豐干却
相識見時不可見覓時何處覓借問有何緣向
道無爲力
從來是拾得不是偶然稱别無親眷屬寒山是
我兄兩人心相似誰能徇俗情若問年多少黃
河幾度清
若解捉老鼠不在五白猫若能悟理性那由錦
繡包眞珠入席袋佛性止蓬茅一羣取相漢用
意揔無交
運心常寬廣此則名爲布輟已惠於人方可名
爲施後來人不知焉能會此義未設一庸僧早
擬望富貴
獼猴尚教得人何不憤發前車旣落阬後車須
改轍若也不知此恐君惡合殺此來是夜义變
即成菩薩
君不見三界之中紛擾擾只爲無明不了絶一
念不生心澄然無去無來不生滅
故林又斬新剡源谿上人天姥峽關嶺通同次
海津灣深曲島間淼淼水雲雲借問嵩禪客日
輪何處暾
自笑老夫筋力敗偏戀松巖愛獨遊可歎往年
至今日任運還同不繫舟
一入雙谿不計春鍊㬥黃精幾許斤鑪竈石鍋
頻煑沸土甑久烝氣味珍誰來幽谷餐仙食獨
向雲泉更勿人延齡夀盡招手石(一作拍手去)此棲
終不出山門
躑躅一羣羊沿山又入谷看人貪竹塞且遭豺
狼牧元不出孳生便將充口腹從頭喫至尾
無餘肉
銀星釘稱衡綠絲作稱紐買人推向前賣人推
向後不顧他心怨唯言我好手死去見閻王背
後插掃箒
閉門私造罪準擬免灾殃被他惡部童抄得報
閻王縱不入鑊湯亦須卧鐵牀不許雇人替自
作自身當
悠悠塵裏人常道塵中樂我見塵中人心生多
慜顧何哉慜此流念彼塵中苦
無去無來本湛然不居内外及中間一顆水精
絶瑕翳光明透滿出人天
少年學書劒叱馭到荆州聞伐匈奴盡婆娑無
處遊歸來翠巖下席草翫清流壯士志未騁獼
猴騎土牛
三界如轉輪浮生若流水蠢蠢諸品類貪生不
覺死汝看朝垂露能得幾時子
閑入天台洞訪人人不知寒山爲伴侣松下噉
靈芝每談今古事嗟見世愚癡箇箇入地獄早
晚出頭時
古佛路凄凄愚人到却迷只緣前業重所以不
能知欲識無爲理心中不掛絲生生勤苦學必
定覩天師
各有天眞佛號之爲寳王珠光日夜照玄妙卒
難量盲人常兀兀那肯怕灾殃唯貪婬泆業此
輩實堪傷
出家求出離哀念苦衆生助佛爲揚化令教選
路行何曾解救苦恣意亂縱横一時同受溺俱
落大深阬
常飲三毒酒昏昏都不知將錢作夢事夢事成
鐵圍以苦欲捨苦捨苦無出期應須早覺悟覺
悟自歸依
雲山疊疊幾千重幽谷路深絶人蹤碧澗清流
多勝境時來鳥語合人心
後來出家子論情入骨癡本來求解脫却見受
驅馳終朝遊俗舍禮念作威儀博錢沽酒喫翻
成客作兒
若論常快活唯有隱居人林花長似錦四季色
常新或向巖間坐旋瞻見桂輪雖然身暢逸却
念世間人
我見出家人揔愛喫酒肉此合上天堂却沈歸
地獄念得兩卷經欺他道鄽俗豈知鄽俗士大
有根性熟(下五首與前長偈語句同)
我見頑鈍人燈心柱須彌蟻子齧大樹焉知氣
力微學咬兩莖菜言與祖師齊火急求懺悔從
今輙莫迷
君見月光明照燭四天下圓暉掛太虚瑩淨能
蕭灑人道有虧盈我見無衰謝狀似摩尼珠光
明無晝夜
余住無方所盤泊無爲理時陟涅盤山或翫香
林寺尋常只是閑言不干名利東海變桑田我
心誰管你
左手握驪珠右手執慧劔先破無明賊神珠自
吐燄傷嗟愚癡人貪愛那生猒一墮三途間始
覺前程險
般若酒泠泠飲多人易醒余住天台山凡愚那
見形常遊深谷洞終不逐時情無思亦無慮無
辱也無榮(此下與寒山詩大同小異語意相涉)
自從到此天台寺經今早巳幾冬春山水不移
人自老見却多少後生人
平生何所憂此世隨緣過日月如逝波光隂石
中火任他天地移我暢巖中坐
嗟見多知漢終日枉用心歧路逞嘍囉欺謾一
切人唯作地獄滓不修來世因忽爾無常到定
知亂紛紛
迢迢山徑峻萬仞險隘危石橋莓苔綠時見白
雲飛瀑布懸如練月影落潭暉更登華頂上猶
待孤鶴期
松月冷颼颼片片雲霞起匼匝幾重山縱目千
萬里谿潭水澄澄徹底鏡相似可貴靈臺物七
寳莫能比
世有多解人愚癡學閑文不憂當來果唯知造
惡因見佛不解禮覩僧倍生瞋五逆十惡輩三
毒以爲鄰死去入地獄未有出頭辰
人生浮世中箇箇願富貴高堂車馬多一呼百
諾至吞併他田宅準擬承後嗣未逾七十秋冰
消瓦解去
水浸泥彈丸思量無道理浮漚夢幻身百年能
幾幾不解細思惟將言長不死誅剥壘千金留
將與妻子
雲林最幽棲傍澗枕月谿松拂盤陁石甘泉涌
凄凄靜坐偏佳麗虛巖曚霧迷怡然居憩地日
(以下缺)
可笑是林泉數里少人煙雲從巖嶂起瀑布水
潺潺猨啼唱道曲虎嘨出人間松風清颯颯鳥
語聲關關獨步繞石澗孤陟上峯巒時坐盤陀
石偃仰攀蘿沿遥望城隍處惟聞閙喧喧(此首係别本增入)
