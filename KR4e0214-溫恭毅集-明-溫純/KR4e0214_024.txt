温恭毅集卷二十四
明温純撰
七言絶句
望温嶺温泉
極目看山日望雲住山欲與白雲分老僧笑指東頭嶺
原是温名本屬君
其二
把酒探竒坐紫巗温泉温嶺望中兼二名偶合相傳久
添我何妨共作三
同官姜女遮騎山
山靈亦爲婦人哀半路能令追騎廽何似愚公長障塞
免教骸骨盡成灰
送遠卿之幕滇藩
不辭小草向承明從臾多君過渭城渭樹江雲憐日莫
忍看萬里又西行
其二
萬里風烟六詔生壯遊莫聽鷓鴣聲行行即見薇垣紫
綵筆還看賦遠征
郊望
盡日奔忙半日閒羞將塵眼對青山山頭似有棲雲室
欲向山靈借半間
山行
冐雨登山望眼舒翠微山色擁征車只看足底烟雲合
便是洪荒太古初
題銅雀臺有感效陸放翁沈園之作
漠漠烟籠銅雀臺幾年幽思若爲裁臨流不敢開塵眼
怕見波涵隻影哀
送左金部夏伯之河西務
花底青樽爲爾擕相看薊北與河西不堪孤邸仍分袂
醉聽驪歌月影低
憶弟
幾年作客向幽燕白日看雲學杜眠欲醉濁醪消旅况
又逢一鴈過尊前
送唐山人歸關中
西風裊裊悵離情千里關山月獨明若到遊巖棲隠處
當年泉石與誰盟
静業禪林
寳地塵蹤結侣過青蓮白馬定如何開門忽見池中月
說到圓空語亦多
其二
說法珠林對月華蒲團小坐即爲家池邊賸有蓮千朵
可似當年火裏花
遁園觀物堂成
終南爲案崋爲屏雲滿疎林鶴滿汀物外不嫌出郭近
劫來似是醉人醒
初秋同社友集井園
鬱蒸暑氣未全收虚聽蟬聲樹裏秋把酒仍爲河朔飲
醉餘𣪚髮更臨流
宜君孟姜女冽泉
匹婦何緣有冽泉只因一念徹蒼玄世人誰觧綱常重
流得芳名萬古傳
說經臺别子成兼訂峨山之遊
遊罷終南興未央憐君獨住遠公房嵯峨有約休相負
恐惹山靈笑我忙
温恭毅集卷二十四
