温恭毅集卷二十
明温純撰
七言古詩
書董生玉几山房圖
玉几去天纔尺五何緣聳立君之戸松檜爲垣草爲堂
閒窺科蚪窮今古朅来嘯傲天之涯酒酣落筆走龍蛇
彈鋏羞爲孟嘗客無魚甘自老京華
七夕
天上牛郎夜渡河河邊織女手停梭閭閻薄命妾不語
獨宿孤房泪如雨
登庾亮樓歌
荆州綰轂地庾亮古今樓樓吞瀟湘洞庭水地控東西
上下流蜀吳虎闘亦雄武不得荆州苦更苦湏臾勝敗
一局棋三分事業幾丘土何如乘月舒兩眸不淺興同
參佐遊一入醉鄉我也無俯仰天地亦蜉蝤我今把酒
酹明月雖有圓缺歲歲無休歇曾向樓中照酒人又照
當時舳艫旌旗之搰搰瞥見君山雲霧横又見章華草
木榮舜妃楚靈今何在愁聞江上鐡笛聲笛聲嘹喨特
悽楚落盡梅花悶不語回望簷頭月已西乃知千古陳
迹僅如一瞬許孰得孰失孰存亡孰如江月尚流光此
樓亦難盡滿遊人興胡不乘風鼓枻窮滄海而相羊醉
餘學李白搥碎黃鶴爲狂客恐殺風景碍吾徒旋車吊
古更于水滸徧覓庾信羅含宅
峨山高壽史生母七十
峨山高哉脉結崑崙矗不知其幾千萬里山勢蜿蜒曲
連荆山堯門而西顧兮如屏如揖中有清濁二水左滙
而吞吐于涇渭兮如環如帶極汪洋之瀰瀰瑶池西圍
仙掌東峙船藕蟠桃往往開十丈之花結千年之實玉
女王母獨乘鸞而至止笙簫奏雲和瑶草滿階戺如隔
塵寰遊洞天况逢秋月桂如綺憑誰覓藕更覓桃駐顔
却老從今始覓藕覓桃亦荒唐不然且於山水之間延
兒齒釀清爲聖濁爲賢日向花前進百兕但歌南山無
勞陟屺竇氏桂花株株香田家荆樹色色紫稱觴孰與
顯親多男兒有身不致青雲何以移忠報天子
温恭毅集卷二十
