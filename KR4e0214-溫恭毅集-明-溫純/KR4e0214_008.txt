温恭毅集卷八
明温純撰
序
送郡大夫楚石曹君遷督楚學序
楚督學副使缺執秩以吾西安太守曹君請上曰可時
秦與楚相繼急督學使秦得楚大夫楚得吾曹君士民
謂執秩惡事分秦楚不少延即其地遷除而徒令苦行
役又以失兩地士民借寇之望為蓋杏壇兼言富教即
冉有親受面命猶然難之曰如其禮樂以俟君子而何
望于輓近世謂督學職教守職治治不必得士教不必
得民異地皆然安所望于簿書文具藉令督學而亦惟
是點竄登黜為兢兢或操抑長拔幼心惡在非簿書文
具也者士若民疇其思而欲廹得之君不薄西安甫下
車召問父老疾苦風俗利弊狀慨然嘆曰民之失養士
之未若于教守令使然立指日與二三長吏約所不同
心以牧吾赤子者有如此日于是編保甲課農桑行條
鞭舉鄉約復社學立大宗或進諸生談經義所裁省聘
享十之五詞訟十之七入覲及它交際十之九贖鍰盡
改折糓又令列城剏立郡厫以&KR0008;兵荒所積糓稱石者
以萬計徵輸驗封貯發絶額外羡平反酌情法催科寓
撫字蓋西安額賦十七視列郡自君在事而背負載運
相望於道長吏即以君為師人人争淬勵如約教績教
樹藝庶幾豐鎬之舊桑麻榆柳途相接也絃歌吾伊戶
相聞也先是長吏不勝刺今不勝舉君庶幾富而教之
且教長吏豈君家近魯北面杏壇有日故恥謙讓禮樂
不居如冉氏執秩知君以君為楚士師其有意使楚士
被服禮樂教化如西安耶余故官楚轍幾徧楚疆場見
蜿蜒自西南來而矗矗峙于楚之南稱嶽者衡山也蜿
蜒自西北來而矗矗峙于襄之西視五嶽而稱大者太
和山也而江漢二水為之滙合以結其雄為之宣泄以
導其鬱稱二嶽二瀆歴古今往往鍾靈孕秀為一代名
世之傑一盛于春秋再盛于我明春秋楚材晉且用之
以成霸業我明肅皇帝湯沭在楚先後輔德宣力之臣
如湘陰石首茶陵華容巴陵麻城皆默佐天子禮樂大
化若與嶽瀆争雄勝當其時誰為之師而令彪炳若此
今天子棫樸薪槱之化翔洽宇内楚士之與計偕而對公
車者類褎然先何有于湘陰石首茶陵華容巴陵麻城
然膠庠白屋之士所吾伊者博士家言耳或不知有禮
樂孔子曰文之以禮樂亦可以為成人矣禮樂固膠庠
之士所不能廢也君兹行以教西安者教楚士以教西
安長吏者教楚長吏又以其得之君者教天下長吏士
是合西安楚長吏士以竟君之禮樂又合天下長吏士
以竟西安楚長吏士之禮樂宜更有步武湘陰石首茶
陵華容巴陵麻城為縣官用而冉氏所謙讓不敢居者
君一旦收之甚易寧第點竄登黜抑長拔幼若它督學
氏舍禮樂不講也余知君自司農始當其時有漢穎蕭
君者與君比肩皆卿材也其後蕭君守寧國用德教師
帥治行為天下第一已君守西安又用德教師帥治行
亦為天下第一久之蕭君遷河南副使在告起西粤君
遷楚俱督學執秩善用人哉知兩君所為治寧國西安
狀而又俱遷督學用風勵余又喜今日禮樂之化不獨
自吾西安與楚始矣蕭君亦楚人方有西粤之命宜未
即行君其以余言趣之余日望兩君矣會西安諸長吏
索余言贈君故次其所望君者如此
送郡大夫印南楊君遷水部序
今上用言官言召用故以直謫廢諸臣及吾郡丞楊君
令為水部郎中蓋楊君以御史謫州倅歴邑令郡丞十
年所而始有今命也時楊君攝吾邑事且行邑人御史
趙君文宗與余謀贈楊君余戀之以吾三人同舉進士
于四明余先生又相得讙甚也初舉時余視兩君自引
以為不及下之有頃楊君入讀中秘書趙君令華陽去
余令夀光去蓋合未幾而離且三載久矣既楊君趙君
為御史余為給事中後先不相值又以使或遷官去蓋
離者常而合者暫耳久之楊公以直為執政中倅州趙
君以直為執政中免官余乃遷楚參政已又入歷卿寺
即引分自廢然視兩君則懅甚汗下矣余既廢日從趙
君為山林遊而先是楊君業已丞吾郡已又以丞攝吾
邑政暇干旌未嘗不過吾兩人廬過廬坐未嘗不入丙
夜語未嘗不罄底裏合矣忽執政敗趙君起編民中復
為御史楊君有今命余既快兩君宦道如酌有挹有注
又念余山林中得一良友為有力者引去得一賢大夫
又為有力者引去故于楊君行戀之為楊君趙君今官
同地趙君官久之且歸而與余同山林獨楊君則余不
知後晤期也雖然易有之出處語默斷金如蘭楊君為
御史以直聞趙君為御史亦以直聞焉弗合也楊君倅
州為一州德令邑為一邑德丞郡為一郡德頃攝吾邑
會歲饑為食活餓者五千人士周于庠盗息于境即漢
良吏奚加焉趙君令華陽郟華陽郟人德之亦如楊君
焉弗合也今以往兩君且駸駸大用肩負且日益鉅余
今見兩君以恢廓博大為廟堂重不第以直聞不第如
漢良吏又焉弗合也余亦為令為給事中安能若兩君
而遷官過之余故&KR0008;甚汗下今將于山林間老矣無及
矣兩君在事賢于余遠甚余實抵掌快焉庶幾哉出處
語默斷金如蘭乎何必離何必不離不然皆廟堂孰其
居山林皆山林孰其居廟堂兩君志不忘山林余故為
此說慫慂之說成預以視趙君趙君曰吾儕贈楊君而
半溢說我我奚有於是其更之余應之曰古者贈言有
頌有規有寓規于頌規吾不能故頌頌楊君因以及君
亦如蘭之言不能不爾爾君毋辭其說固不更遂書軸
附楊君行李楊君行矣余即慫慂趙君行兩君入陛見
己即出見余先生余先生新為執政其為致余言廟堂
之事先生與兩君為政山林之事余小子純為政兩君
相與听然笑而别
送陳侯入覲序
蓋列泉陳侯之拜命令吾邑也寔萬歷二年云時主
上新即位首詔執秩為海内元元推擇長吏非屢考毋
易已又詔諸長吏慎為我惠養元元久于職且褒錫且
徵而顯用侯蓋主上首科登進士也以故令吾邑得五
載得再修覲事云先是不佞官都下見中丞直指疏薦
侯治行往往為秦中第一大都言侯遇事若刃恢恢有
容若陽春節民財若寒士屹屹不嬋嫣媚時若中流砥
柱余私喜中丞直指知侯然一時都下搢紳大夫業嘖
嘖賢侯矣無何歲丁丑侯入覲考居高第還還三載諸
疏薦侯治行者又與前中丞直指指合故事中丞直指
疏上天子下執秩籍焉比入覲則各述職事上執秩執
秩取中丞直指疏與所述參考合不為殿最明年庚辰
侯又入覲聽天子考矣不佞以疾歸里居從諸士民詢
中丞直指疏中語皆當實無溢美而諸士民又道侯優
博士弟子恤貧拔俊禁違式服舍俗稍稍易矣塞市故
倚辦吾邑為裁役需竟不令以國計故困民民貧者弱
者無不獲伸之情以是即田父里婦無不德侯凡此皆
中丞直指疏中難一一陳者即侯今述職事例得述錢
糓刑獄大凡耳不佞竊恐諸士民言不盡達於闕廷然
天子明見萬里侯既為中丞直指疏薦又搢紳大夫賢
侯即不往且有詔召侯入而褒錫顯用矣况往哉侯兹
往執秩以侯績上天子天子坐明堂目睹日所登進士
果惠養元元有績效若此將益信長吏可久任自是海
内日登於理則侯其嚆矢矣侯將行邑博士諸生請不
佞言贈侯不佞有感於吏治故敘其事令世之長民者
知焉
贈陳侯之任戶部序
國家自久任之法廢吏治蓋卑卑不可稱數矣今天子
即位詔執秩郡國長吏如舊制非再考毋易時吾邑陳
侯始拜命來來三年而邑治又三年餘而邑大治遷為
戶部主事蓋自余耳目所覩記無有若侯者天子加惠
元元竟收效如此藉令侯拜命薄縣令操淹速心即久
于任而思去如在坑㘫孰其取赤子而煦沫之至今民
見其上如是且日望遷去更徼惠于來者故自久任行
官稱不便者半民稱不便者半非虚語矣初侯來會余
在里每接膝余察其意甚得從容問曰今入官率欲内
薄外外又薄令公外矣令矣意得者何侯曰濟往讀史
慕黃穎川魯中牟為人令其人在願為之執鞭不辭幸
得當一邑又幸得久固吾意也余聞而為邑父老喜得
良令無何侯下令禁靡麗以禮移易舊俗又畫經費不
役一里役又平市價又以贖鍰積糓數萬石又進博士
弟子授經義拔良家子弟為博士弟子百餘人即潁川
中牟為漢循吏所為民畫便利狀孰與侯多侯又為余
道濟遇民對簿一抶稍不當退而追訟者久之蓋侯為
人明察英敏而其中深沉篤厚所居官務敦大不煩苛
故愷悌宜民不負上久任初意而上竟召用如此先是
侯治邑三年以入計行父老攀轅留恐不得借借矣又
三年以入計行父老又攀轅留恐不得借又借矣乃一
年所而竟召去侯兩借色未嘗不豫今召至色未嘗喜
至與諸父老相對泣諸父老知不可再借猶攀轅留如
往歲當是時余蓋從諸父老祖侯境上云既别邑博士
馮君曹君李君率諸弟子請余序其事余唯唯深念曰
侯行矣孰為我入告天子欲海内治幸得如侯者而久
任之不然稱不便者不在官則在民矣
贈邑侯文溪張侯考績貤封序
萬歷庚寅三原張侯三載政成監陜都御史御史疏聞
上以下執秩執秩覈實覈如都御史御史疏且以例為
侯請恩上曰可於是授侯階文林郎贈侯父徵君亦文
林三原令母封太孺人妻孺人制詞煇煌褒侯治狀與
巖穴閨閤懿行甚備時侯將太孺人在邸製冠帔手制
詞進為夀太孺人喜三原薦紳亦喜而争修詞賀侯蓋
鄭人適館豳叟酌兕意也古人臣役于王事不遑將父
母即陟岵陟屺何為往代任子無有以其子貴貴父若
母者有之自我明始而德靖以前諸令長得以其貴貴
父若母者百人而一上以仁孝風有位始久任賢令長
為都御史御史疏聞如例得以其貴貴父若母者數十
人而一賢令長貴其父若母及生前禄養免絶裾靡盬
之懷者十人而一文林君積學齎志以其餘遺侯而即
以侯赫顯泉壤太孺人鶴髮拜恩侯以官舍為子舍稱
觴孺人亦冠翟冠佩霞帔進履使諸令長聞而思奮淵
哉聖謨作忠勸孝超古帝王遠矣初侯之學也太孺人
以文林君意斷機督之比輦而養於官又數以庶明寬
肅勖故侯治三原時而懸魚時而觀火時而烹鮮時而
拔薤稱三輔吏治必首侯而泝流窮源曰文林君與太
孺人力也三十輹共一轂當其無有車之用文林君以
之地道無成而代有終太孺人以之然非主上久任推
恩侯治三原不三載而以徵去即侯不難俄頃奏功亦
百人中之一人耳錫䫫之謂何今海内吏治以久任争
奮乃閭閻多懸罄之室潢池半佩犢之夫欲盡如三原
不能此何以觧也侯瓜期且至且有詔徵侯入為銓衡
臺諫銓衡臺諫故得陳海内利病幸為上言欲海内治
宜莫如今令今令即久任推恩之謂也然為人之長者
人人如侯胡懸罄佩犢之恤為山中人曰夜望之矣
贈張侯臺奬序
明自隆萬以來重奬勞蓋脩漢宣帝故事云宣帝重吏
治吏以治行聞者歲以璽書勞勉增秩焉以故其治後
世莫能及我莊皇帝與今上當受計數宴勞增秩計吏
之以治行聞者即宣帝不過然宣帝歲一再躬舉之耳
今受計舉矣都御史御史又歲以其檄勞焉第躬舉則
人主歲歲而課其臣臣亦歲歲而課于人主而責成也
專都御史御史數遷代人持己見即以檄例勞諸吏諸
吏且謂一檄于我何加寧不可以書薦于天子而以檄
耶夫以書與檄故而為治行宣帝時良吏必不爾爾矣
宣帝良吏非尹東海龔渤海朱北海韓黃二潁川乎假
令東海渤海北海潁川不遇宣帝即遇宣帝而不為太
守亦有以自見不然當其時為令者不一人矣宣帝之
增秩賜爵豈靳于令而無有若中牟之魯密縣之卓乃
中牟之魯密縣之卓獨卓然自見元夀元始建初間此
可以觀矣吾三原張侯廣平永年人以進士高第為令
蓋今上宴勞增秩時也居常慕中牟密縣之為人即下
車無何然諸治行御史龔君檄能一一道焉御史不以
書薦之天子而以檄勞以今例故今例吏自墨綬以上
非終歲即治行著不得以書聞侯治吾三原數月耳御
史檄非例勞者即侯不謂一檄于我何加然侯質直寧
以書與檄故而為治行不以書與檄故而為治行而又
安事余野人之言為頃今上下諸掌故問故郡國吏之
賢若不賢之列名宦者稱數吾三原舊令其賢者二百
年得一二人其一二人者即不敢望漢吏然視世之為
吏者遠矣侯自是以賢著聞是宣帝不可得之一代而
得之侯我國家為三原僅得一二于二百年中而又得
之侯則宴勞增秩侯者且于今上受計日見之若更問
掌故郡國吏則野人之言亦不可無矣丞苗君簿李君
請為文贈侯以其言付之
其二
野史氏曰余觀部使者之優其屬郡邑大夫即以禮也
蓋因以知政體云郡太守同守州守則大夫屬也通守
司理與邑令長則郎屬也大夫秩高于部使者郎高或
等于部使者部使者無論秩高與等于其良以章薦之
朝又以尺一之檄下郡邑旌焉蓋天子意也天子使部
使者代省方内故以薦與旌之權假手部使者使大夫
郎不以上不獲為解始也勉而冀之旌旌又勉而冀之
薦則政良而民福然薦則以歲計旌則以月計張侯為
令僅數月部使者龔君謂侯良先以檄旌待歲薦則優
屬之禮政體也然侯所以良則不坐是何也夫謂旌者
豈非謂别之哉又豈非謂别而勸之哉然控馭之節以
待凡足而飛黃名種固自千里耳張侯為人貞諒渾厚
真實宏遠即畫一令决一事亦不競尺寸計旦夕也夫
飾躐者易效遠大者易忘效乃取譽忘者無名侯豈不
知哉而竟爾爾誠無意人之知而旌又寧以旌而勉于
良哉藉令侯以旌而勉于良何不易遠大而飾躐以取
聲譽而拳拳于不易效之為謂自計何若侯者蓋深于
福民而不近名者也然不近名而部使者名之毋侯自
以良為政而部使者亦自以檄為政乎蓋侯初至數過
余相與談吏治余謂今之吏治惟守惟令守與古異古
之守分民而治若今州然而今守則擁數十專城而提
衡于上民或不知有守而令則猶古之令也故為守令
于古異地皆可為守令于今寧為令耳侯聞余言而頷
之無何部使者之檄至侯不喜曰吾為令無何欲取民
而袵席之未能也而安事以檄重己丞簿兩君請余言
贈侯余為舉漢宣帝奬勞二千石以下良吏及卓魯自
奮于元夀元始建初間故事為侯稱說大率以待奬勞
而興則為宣帝時良吏不待奬勞而興則為元夀元始
建初間卓魯而公大喜造余謝曰吾今乃知寧為令之
說益信夫不喜為民喜亦為民于侯之喜不喜而民之
喜可知已異日歲至侯政成部使者以章薦之朝而天
子喜又可知己侯侍吏聞余言亦甚喜乃錄而上之侯
贈張侯入覲序
今國制三載入覲蓋猶之古云古諸侯非五十里不自
達于天子曰附庸今縣令視侯遠甚其所治猶故侯地
故今令皆稱侯皆與其藩臬郡長吏入覲同自達于天
子視古附庸不啻過之令當斯時可不謂竒遇哉明年
癸未值入覲期吾邑令張侯以例行蓋與藩臬郡長吏
同自達于天子者也夫所謂三載入覲者以藩臬郡縣
吏受事既三載則風諳政習幽顯明彰可咨詢黜陟為
也侯令吾邑一年所耳即治行卓犖稱明甚然例不得
即陟事竣且還治吾邑故侯今第以例行耳且行余過
侯謂侯曰今天子明聖計安海内元元且詢風考政剔
幽陟明君侯即令一年所不即陟然秦中藩臬郡縣名
夙諳政習者宜莫如侯即如天子問治原狀或又問秦
邊郡狀宜如何對侯佇思久之曰即如承問治原狀即
對曰臣抵原會歲歉臣曰此閭閻一年計也懲竭澤而
漁者以時征歛臣不敢嚴抶取盈以見能會均徭臣曰
此閭閻二年計也懲張網駭鳥者增若减以漸臣不敢
驟益戶口以見能會覈田臣曰此閭閻百年計也懲治
絲而棼之者第取甚瘠與甚饒者相裒益臣不敢虛拓
地額以見能其諸興學鞠訟止盗化頑一切用德教化
服臣即未敢曰能然始願若此矣令臣得還治原臣且
取原民而袵席之是臣所以治原者又如承問秦邊郡
狀即又對曰臣暏秦饑饉亘酒泉張掖燉煌朔方北地
上郡間米珠薪桂即秦伯乞糴之年不侵于此矣老稚
相將破釡敝帚蔽野而南骨立自鬻甚則轉仆溝壑即
鄭俠所圖移狀不囏于此矣秦中在事諸臣業已請蠲
請聚然古有弛鹽禁入粟助邊者今不可暫通花馬鹽
于三輔隴右令米鹽相貿易乎又不可開例其地令免
半輸粟自内郡乎是可為秦邊郡者對以此奚若余聞
之喜曰君侯入秦甫一載所為吾原計者如彼所為秦
邊郡計者如此天子以其言下所司豈非竒遇哉君侯
信自達于天子矣豈徒吾原幸秦邊郡且厚幸可但曰
以例行也夫張侯以一載即為吾原幸又且為秦邊郡
幸况三載乎况三載以往乎其竟以明而見陟于天子
勿問可也邑博士諸生請余為文贈侯余故序之如此
贈明府翀玄李侯述職入覲序
先是㝢内自戊戌以𣙜採䫫中㳙為政中涓又䫫使諸
狐鼠之憾者為政騷動不啻漁獵甚則中涓露章而中
懸銅之吏以故民不堪命如鹿挺揭竿於楚焚璫于滇
天下蓋脊脊多事矣乙巳冬主上宵旰憂之為罷採歸
𣙜所司又迫求吏若曰獨不得龔卓輩為守若令何憂
天下哉時秦民之不堪命者甚會監國大中丞吴江顧
公力抑中涓已更以便宜䋲諸憾屬守若令跡之不少
貸而吾原則臨晉李侯為令未幾商城張公亦奉命來
為吾内史太守相與奉顧公約又甚力為閭閻德如觧
倒懸故一時吾秦頌顧公吾内史吾原頌吾太守吾侯
若漢龔卓而又仰頌我主上聖明竟加惠元元云龔卓
輩之在漢也會其時方重守令一切錢糓獄訟並得專
治守若令治理效不愛璽書問勞增秩賜金又其時無
𣙜採之政又無中涓狐鼠之憾故一時吏習如龔卓輩
得彬彬稱盛于地節五鳳元始之間今閭閻所患者𣙜
採也先𣙜採而為患者畆稅也𣙜採即盡罷而畆稅未
蘇患寧有巳時蓋㝢内州邑之費半取給於額内之羡
不亦取償於額外之額民病之甚于𣙜以𣙜之額暫稅
之額常𣙜之害在逐末稅之害在務本也吾邑費十而
額不及二十者必不減二者必不敢增不得已為額外
之額非例也侯深念力罷之而嚴約其收以杜羡即有
微羡盡以償費又公聽斷明教化嚴保甲均徭役懲刁
頑不負吾太守約時以跡憾滋名口亦不移怒於憾而
嚴誡跡者曰母蔓及吾無辜以除害為害其識量益過
人遠矣今將以入覲行余不敢以密限吾侯亦不敢以
渤海限吾太守何也龔在渤海八年始以化盗勸農聞
卓在密七年始以禮教保愛聞吾太守甫數月侯甫一
年所耳藉令亦如渤海密之八年七年其勸化教愛又
何啻龔卓今贈侯及吾太守又及吾中丞公為㝢内郡
國所急一中丞一太守一令耳藉令各郡國中丞守令
盡得人世何有不治然吾秦吾内史吾原其嚆矢矣故
入覲曰述職述不詳於余言疇其以余言聞之執秩又
因聞之主上即璽書問勞增秩賜金先以及吾内史吾
原必多應者獨余山中人陰受其賜又獨吾内史吾邑
乎哉然于侯此行望之矣
王氏三榜異數序
余蓋與今精膳王君言卿同舉嘉靖乙丑進士云當是
時精膳君才弱冠而先是辛酉舉於鄉則其年十有六
耳乃後仲弟敬卿舉庚午與精膳君名第相若年相若
異矣季弟命卿又舉丙子又年相若豈不尤異哉世稱
王氏自瑯琊太原而後二十餘望凡海内王姓皆出瑯
琊太原而今不可考矣即精膳君自敘家世但謂勝國
時自昌平移華州耳夫王氏在華州有槐野太史以文
章高一代精膳君兄弟繼顯又英異若騏驥發軔争途
人以為瑯琊三少更生也余考瑯琊獨司空導稱晉仲
父匡輔四世即三少獨右軍以書聞豈晉世人士䫫豪
曠難用故徒以名高族顯為世慕云明興列聖以實行
風海内海内士為縣官用亦以實無有若晉人然者毋
論異姓亦無論海内即吾關中王氏若莊毅若端毅父
子固精膳君兄弟所望塵而追躡者即瑯琊諸王何可
盡精膳君兄弟也精膳君敡歷中外業十五年猶未及
古人強仕之期敬卿命卿皆千里器皆方以弱冠試南
宫於一第何有余固知精膳君兄弟視鄉先達且饒為
之矣精膳君與余以文事相切磨居常謂文不若秦漢
詩不若漢魏盛唐不已蓋太史家學固如此余睹精膳
君為令内黃以卓異聞為今官起草大宗伯署中聲藉
甚竟所至寧獨以文章䋲太史哉往太史為文章談國
家大計若觀火令假以年得當事表竪庶幾鄉先達之
風而僅以文章名非太史意也余持是說質精膳君精
膳君曰然一日精膳君彙兄弟三科齒序為軸視余余
題其額曰三榜異數而稍次前說為序又寄語敬卿命
卿即登第從精膳君為國家大用若余前說則今以往
指數海内王氏曰瑯琊太原又曰華州安知余今日言
非君家左劵也
贈雷將軍三考承恩序
世論將䫫推轂秦中無論異代明興自故太師周將軍
以敢戰顯功名雲中後二十年而有大將軍居上谷周
將軍秦産大將軍亦秦産上谷雲中皆國家要害賴兩
將軍無烽火之警各數歲世遂以秦稱將藪不虚云今
年大將軍合西夏上郡上谷為九年如故事䟽請天子
考大率言臣本秦塞下編民結髮待罪行間且三十年
所日居西夏上郡會敵數寇邊以首獲功受上賞惟天
子威靈臣何力兹居上谷會敵欵塞稱臣臣從市賞間
修守禦計亦惟天子威靈臣何力臣今者遵令甲述職
事惟黜與陟亦惟天子威靈臣又何敢他冀天子覽疏
大喜以大將軍有功不伐社稷臣也詔進秩左都督貴
倨矣於戲周將軍雲中功今人人能言之當其時袁州
為政周將軍以不往袁州所故日兢兢如履虎尾賴肅
皇帝明聖知周將軍不為中比袁州免始錄周將軍功
然亦危矣大將軍在事主上右武三事大夫力為疆埸
主廟議大將軍所遭視周將軍何如哉然周將軍在雲
中主力戰大將軍在上谷主固守時不同也假令敵以
積弱故欵我養銳頃之且復完且強又或以欵雲谷間
為詞而逐東敵寇漁陽遼左寇漁陽遼左不獲利且復
西而肆毒雲谷即不然猛虎在檻不忘噬人有事疆場
者寧能晏然已乎余固知大將軍有以辦此矣何者先
是大將軍征鎮羌所將卒力戰斬百餘人敵聚西夏上
郡拒戰安定破之轉戰楊名又破之邀擊平敵白城敖
忽洞俱鏖戰出塞搗敵穴遇戰疾力先後斬獲首敵千
餘人莊皇帝嘉大將軍功馳金幣賜者屢矣兹居上谷
三年中不得一當敵豈大將軍意哉大將軍及是時完
城堡修戰具休士馬又不以市賞費為所將卒困久之
所將卒且人人思戰而余又聞大將軍篤中不二御所
將卒濟以威信有古名將風果爾敵即欵塞如故大將
軍且以守為戰敵即飲馬南下大將軍且以戰為守何
者用西夏上郡事卜也今世無有周將軍藉令周將軍
在而當是時余不知方略視大將軍何如令大將軍當
周將軍時其所斬馘詎謝周將軍下哉今以往指數上
谷名將軍與周將軍並者則大將軍之謂矣
贈周學詩偕計序
學詩蓋太學生夀岡孔君高弟子云日孔君寓都城謂
余曰周生才士也以縣大夫陳君課諸生又獨目學詩
曰周生才士也無何會大比士於鄉學詩果以易褎然
魁關中余乃服陳君孔君知學詩云先是主上有詔詔
諸督學憲臣釐文體為士習日去本質為孅巧實用謂
何耳乃學詩文即質即不事孅巧一時較文諸君子業
人人目學詩為大用器矣學詩輟晏歸造余余與語久
之學詩起而問於余曰不佞南以易起家然於易未敢
謂有得也易六十四卦卦以何為要與余應之曰其震
乎學詩曰震為要南未之前聞也有說乎余應之曰孔
子不云乎帝出乎震又曰萬物出乎震故乾之元大大
以震也坤之元至至以震也何以明其然也震東方之
卦于時為春于四德為元于五行為木于五性為仁在
造化為生生之機在吾人為有生之理故舉震而乾之
元坤之元統是矣舉乾坤而易之道統是矣學詩又曰
不佞南既起家藉第令為天子用將奚以以震可乎余
應之曰奚不可也今海内士習不以質而以文矣長民
者不重牧民而重集事矣夫習愈文情愈漓事愈集民
愈病有識者至欲望主上修土德木德為國家培養元
氣然未有以其說聞之當宁者主上業以其意形之功
令淵哉聖度即古堯舜不過矣君起家與時會又其文
質若仰承主上鼓舞至意行即偕計續食上對公車為
國家用無事他求即以其質牧民佐天子培養元氣饒
為之矣且也今歲在巳卯已中央土也卯居震東方木
也四氣不能去土木而土斯為有用之木四德不能去
信仁而信斯為有用之仁孔子論仁以木為近非以其
木為質䫫與主上當是時蓋有意乎以土德木德應焉
吾黨出而奉奔走即受一命即主上未有詔且先意為
之承矧上意所注嚮若此哉夫以震往奚不可也學詩
又曰易莫如震固也天地之心何獨於復見之余曰夫
復非合坤震二卦名與天地之心於震之一陽見耳震
可以見天地之心而不可為世用耶君第以震往是善
學易者也學詩敬諾而别有頃學詩所善近峰來君屬
余為辭賀學詩余曰余不習為文其何以益學詩無已
則余前與學詩所說易大旨即可云辭也
贈辛君景虞鄉薦序
今年萬歷壬午天下大比關中士如額舉六十五人祋
祤辛君景虞與焉錄出遠近諠傳關中士舉者獨今科
最盛余手錄喜之不置會客有屬余為文贈景虞者余
惟國家文運若歷壬午而更盛自文皇帝受命為洪武
三十五年壬午我國家文明之運於此焉再啟故謚文
皇帝曰文其後睿皇帝壬午又六十年為肅皇帝壬午
無論海内即關中士以文顯者可屈指而咸寧河州三
原非起家文皇帝壬午而後者乎高陵武功北地朝邑
非起家睿皇帝壬午而後者乎華州平凉祋祤非起家
肅皇帝壬午而後者乎蓋壬任養萬物午陰陽交午又
位離則文明兆也世傳堯舜禹生值午故堯文思舜文
明禹文命一時五臣俊乂後世莫加焉而何疑我列聖
乎又何疑今日乎今主上乘午運不啻堯舜禹更生菁
莪棫樸之化任養業十年所得人之盛蓋自今始耳顧
堯舜禹所稱文思文明文命與其臣都俞吁咈俱在典
謨中無多說也今國家文盛即罄南山竹不足以悉文
士胸中之竒然宣力之效䫫謝弘正以往諸先達不逮
豈文士多伉直自高抑終其身於論著則技單於此而
於用世輙冰炭耶客曰若景虞者於用世何如余曰其
可哉蓋景虞為諸生嘗有名於嘉隆間以不第故日從
祋祤先達後左袒北地華州即博士家言亦典䆳雅馴
余與交有年習其人與文數自引以為不及下之蓋余
有二癖一喜事而多嘗試一易事而歉沉毅二癖纏結
於心力克之不能也故余不長於論著第其癖與伉直
者䫫乃所如冰炭坐此景虞無一於是余安能及即自
是對大廷以文士為世大用上之北面五臣俊乂下之
執鞭弘正以往諸先達其饒為之矣世有譚主上任養
之效一代文明之盛者不為吾景虞屈一指哉客曰微
子言不知景虞之文之可為世用若此矣請以是贈景
虞為他日左劵余曰其可哉言已景虞為其季子志諤
娉余弱息余敬諾遂呵凍不恥不文書致之
耋老社圖序
初余為先大理公延里中年七十以上九十以下者倣
雒中唐樂天韓潞諸公真率遊為社又其後萬歷丁酉
余友多抽簪相繼歸韓府馬君甘泉雷君狄道孫君西
蜀王君汾陽秦君余時伏在田間歲貢馬君文學馬君
孔君及余母弟編踵而步之為社於嵯峩二華之間樂
天社九人韓潞諸公十二人十二人中獨韓公年七十
九余會韓府甘泉二君俱八十有三蓋宦履不及而齒
過之故名耋老社云初余與弟編及年甫六十以上者
以齒辭衆曰不有狄監盧君司馬端明故事乎余謂無
已則相與北面衛武公其可也武公年九十作抑詩自
警曰母謂我老耋而交戒我韓潞諸公在宋寅亮三朝
無愧武公何有於樂天然猶慕樂天如緇衣當樂天會
時雖僧如璊亦與高雅故足多也吾黨望樂天且拜下
風况韓潞諸公又况武公雖然抑詩吾師也吾黨中年
最長者視武公猶少宜交戒又何如今約會各舉前言
往行之關切倫理風化大者相問難不知則罰以巨觥
已則籍記以比藥石名曰聞所未聞庶幾從韓潞諸公
以步樂天又從樂天以步武公即年未及其可也衆曰
善時韓府君且望平凉行以不得久於社為念余又謂
宋宣徽王公方留守北都聞雒中社以書謂潞公曰某
亦家於雒者恨不得與願寓名其間君與矣又寓名以
俟他日不可乎韓府君色喜如約久之行余會有總臺
之命三辭不得且行諸子弟如雒中為軸圖形稱夀併
以吾黨所賦詩書其下以備歌侑蓋雒中諸公圖僧舍
兹各圖之家家各有子子多至六人五人時俱君亦致
井硜政歸衆延入社且屬余序余入臺會時多虞久之
未應也巳亥弟編以就武至申前屬於其旋書此附致
亦慕宣徽公致潞公書之意也更為書且發西望諸君
美景良辰入社幸為余各盡一卣又先以一卣東告二
華一卣西告嵯峩曰余旦夕歸就社矣其勿移交以誚
焉幸甚
夀張居士六十序
張居士者吾邑一良賈也有實行以是余與之善今年
四月辛卯夀六十先是其子孝廉耀從余學而舉癸卯
鄉試試南宫不利欲遄歸及懸弧之辰稱觴焉將發就
余問所為夀者云何余故辱葭莩大有感時有張孝廉
學曾者亦吾徒也亦試南宫畢歸夀其母余告以鄒魯
之說庶幾顯揚以名夀而拘于韻語未竟也為語孝廉
而歸而求之庭有餘師而寧俟余支離之說為無已則
竟所為告學曾者而劵以而翁之行可乎而翁賈也而
行則儒余慨世之儒名而賈行者夥也謂禮失宜求之
野即不得魚鹽中之膠鬲得賈販中之弦高牧竪中之
卜式而友之幸甚而翁其人也故樂與之交且三紀而
知之矣余初以而翁及而令學書庶幾以儒易賈而知
之矣而以儒之實易賈之名可以賈之實襲儒之名不
可而知之乎初而翁之賈也不二價不欺人有誤增其
直以易而去者立追還之至再又歲奉而大母碩人李
步朝太和山者二十年人有急或歲祲或脩舉廢圮不
難貸助葺補以為常以是張居士之名滿邑里及姑蘇
以而翁之義之貨市于邑里及姑蘇而邑里姑蘇人信
之也舉而時碩人夢有仙樂自空中導送以而翁故又
以碩人故茹荼守節立孤宜得天而人已知而必貴也
今果露頭角余喜宇宙中有必不爽報應之理故今告
而夀而翁不能外而翁之行别為添籌獻桃荒唐之說
亦不欲為文人支詞綺語強以必不能踐之約蓋支也
綺也強也精神在唇吻間如畫餅如說鈴耳惟不二不
欺是從肺腑中來太史公所云何知仁義而翁已默與
符矣天已以而佑而翁矣而又行即對公車為縣官用
不難光大此不二不欺為世信為善學鄒魯于庭毋寧
謂賈末業也而弁髦其行庶幾見高垂名千載式致位
通侯以身顯而翁有而以子顯高第以十二牛為鄭却
敵式第輸家財半為漢助邊不知有義方之訓及子否
既已身享其報澤易斬人也而天實限之而翁身自施
予及見信衆矣而異日代而翁又以儒施寧獨十二牛
與家財半余見而翁與而且世積而世延之俾碩人亦
因享榮名無巳時此其福若夀又寧可量天也而人實
培之惟余宦遊而思求野亦不自知其何心而將離野
為宦以遊其尚力學守故耳目于庭者以尋鄒魯之緒
以慰余毋使他人如余慨而又思求野幸甚孝廉聞之
喜形于色再拜而謝曰耀何幸得聞此藥石之言是名
與實相孚儒與賈相通天與人相因家與國相延之道
也敢不唯唯惟吾師次其說而文之耀將書紳服膺登
軸張壁以代面命余不得辭遂書而追致之亦知孝廉
質行大䫫居士又力饒為之也且欲孝廉以此轉告之
學曾其以為何如
贈前溪楊仙客七袠序
古今稱吾邑勝地曰龍陽宫龍陽宫得巋然獨存以楊
仙客先是嘉靖中余以髫年讀書龍陽宫中時宫中羽
士稱兄弟者三四人宫前垣去寥陽殿可八十步已以
清谷崩圮垣三徙且薄殿基羽士飄零獨楊仙客存仙
客弟子及孫曾又數輩當地震雨雹募緣修葺殿閣廓
廡門室厨庫軒楹棟宇翬飛神像儼然一新當是時微
仙客宫不知作何狀矣余家居一再過仙客所見仙客
神清履健泉音霞步異之問仙客年曰七十又問曰七
十人清神健履泉音霞步有得乎曰未也又問曰若故
柱下史弟子亦去三尸食六氣茹芝練玉優游物外大
道從事以全其天年乎曰未也又固問仙客笑而應曰
吾安知養吾生吾聞之師矣天地一瞬息也吾居宫六
十年宫沒于水者半宫不能有宫天地不能有天地而
况人乎吾饑而食爾已吾渴而飲爾已吾卧而卧爾已
吾遊而遊爾已吾安知養吾生余曰若不知道乎然知
矣於是取莊生逍遥遊篇為仙客辯說仙客再拜而謝
曰敬諾逍遥遊詳莊生集而余所辯說則以鯤鵬之摶
扶搖九萬里蜩與學鳩飛不過榆枋各適其適何小何
大即仙客所言飲食卧遊亦無非道云省齋雒君三河
梁君近峰來君輩以仙客脩宫績甚偉索余言夀仙客
余以所與仙客論說者書之軸庶幾仙客或有味乎余
言矣仙客法名教迎前溪其號故有名道會張公志微
王公道亨李公崇璇之𣲖也
夀文學喬君七十序
祋祤小丘有文學富齋喬君者余内子宋淑人母黨也
君長余十歲干支大同余幸通籍君謝諸生業為田舍
翁無以觧頃之小丘舘其家越宿日夜談見君神王氣
健不䫫七十歲人五子俱讀君書為州諸生者四家大
起而先是事其母節婦王碩人以孝聞蓋君不見用于
時而用之家又自嗇真葆和如此也歲夏五辛亥實君
懸弧之辰五子延客為君夀因所親材官朱君求余言
為侑觴具余謂君家世力農自君遠祖東田公始而承
先啓後為喬氏巨擘者君大父孝子公也繼孝子公以
儒奉君從父觀察公教使家世不替詩書而拓東田公
農業為今日巨擘者君也東田公五子孝子公五子君
亦五子東田公南北治第五居五子君南北亦治第五
居五子君五子又多孫佔畢吾伊之聲里相聞也君入
則授子若孫書或待問點竄經義出則北望石門南望
嵯峩課耕穫菑畬有時之清滸從漁父觴詠不知此身
之外有蝸角槐國至樂也余夙有林泉之癖頃與君從
弟銀臺君盟且之丘上結夏果爾則君所望與所觴詠
者且不得專美蓋余黃梁熟矣回視三十年塵遊如膩
而愧前日干支之說通籍田舍之詫何藐小將見笑于
大方家自此從君明農不失吾豳岐間故業其可也蓋
明農雖周公不辭余與君皆姬也又豳岐以東人也豳
岐間黃茂秬秠穈芑嘉種未改也種之恒之以居以祀
之遺教未沒也豳岐以東農莫如小丘小丘又莫如君
君實吾田間之益友也余今知所以求實堅實好實穎
實栗之道矣自此以居以祀以供公家賦少補軍需萬
之一又以故家遺俗敦本重為邪之風為閭里倡亦為
政山林之一也而君先我為之矣曷論詩書淵明詩不
云乎田家豈不苦弗獲辭此難四體誠乃疲而無異患
干余以是騐農夫之無異患干也往往多夀君季父太
平公亦農也年幾百歲余曾為松栢傲乾坤之聫以夀
余既樂與君為田間友即以夀太平公者夀君君其從
太平公以遡孝子公及東田公又以遡豳岐間風此其
夀又何可年數論也夀之日銀臺君在焉相對觧頤浮
白以釂或亦有味乎余之言也
夀段次君七十序
余與涇陽栗庵段次君善蓋自與其兄涉縣君締姻始
初弱息歸涉縣君伯子可成也君父及諸父五皆長軀
偉貌高年華髮闊步豪舉而先是世父參軍公尤以無
害知名於時兄弟三從兄弟九又率長軀偉貌闊步豪
舉一舉於鄉餘皆為名諸生或相與學晉人書為一邑
望時君長余五年與其弟儒官君猶稱壯未艾蓋相得
讙也君生嘉靖甲午後十三年丙午涉縣君舉又五十
年餘為萬歷甲午君子孝廉可賢舉又十年君遂七十
成翁為古人所稀儒官君亦六十有七余亦六十有五
客歲儒官君訪余于都相見驚喜道故問年語未嘗不
及君父子又未嘗不及涉縣君及其仲子諸生可大也
蓋自余與君家締交于今若旦暮耳自君生而長而成
翁歷三午之竒若春華秋實耳獨君與儒官君巋然如
魯靈光時君兄弟子又多為名諸生又多孫可大可賢
又與吾兒予知善予目及君家已四世斯文相切磨已
二世故今癸卯三月己巳逢君初度不勝今昔無窮之
感君不嘗師事大司馬魏公乎大司馬亦嘉靖丙午舉
者昂然如孤鶴之在雞羣世争慕之亦争忌之顧所慕
不勝其所忌而世變士風可知矣然有忌之者而後信
慕之者不為比於大司馬無損是予之所尤感也古有
云千里而得一士是比肩而立也百年而得一賢是接
踵而行也大司馬於學無所不窺而持身用世尤以信
志立誠為主其旁亦及規中鴻寳之秘君今年向耄耋
期頥以不試貌澤體健壯夫莫及雖禀賦特厚而所得
于大司馬内外奥密之傳亦已多矣君以其奥密自夀
以其持身用世者教可賢計兩午相距數十年接踵不
出數里之外為慕之者不為忌之者實師友父子逓相
授受竒甚而君之世行不獨以豪舉聞君之夀又何可
年數計也或以激可大又以及吾兒予知使余與涉縣
君亦與有榮而君所及益又廣矣君毋讓焉余神憊遊
倦已力請歸田庶幾旦暮蒙允而西猶及從儒官君稱
萬年之觴于君更問君規中鴻寳奥密以駐吾顔而課
吾兒然先為此說以應可大可賢之請以予所感不獨
吾兩家斯文之契合松栢絲蘿之依附己也余即歸而
面夀君為侑觴具亦不過如此萬一余歸期猶遠其先
為我進一巵
贈雷公偕夀序
人有為不佞譚吾友博士雷公教臨潁甘泉狀者曰兄
弟視二三僚儕子視二三弟子也去而臨潁甘泉人供
帳祖道欷歔嘆息為晩近世所未有其去甘泉則以倦
遊力請始遂云夫今海内博士溺其職矣而安得如雷
公者徧置膠庠為士林重也雷公年今丑月乙酉夀七
十有三明日丙戌配馮孺人亦夀六十有七仲子龍從
不佞遊問所為夀公與馮孺人者於不佞不佞先是蓋
兩受仲子之問以有事燕越間未有以應也無已則目
仲子前而告之曰而欲夀而翁而媪乎古今人享上夀
一得之頤養蓋世有山澤癯叟優游烟霞相羊泉石然
卒槁頂黃馘無所資一割以取寵數於人世亦有際奇
履昌薰灼翕赫而持滿忘馘見險不止又或卑棲小試
雜吏卒疲精神不少休猶不得上之人一盻而奚以易
青氊之快與夫觴咏偃仰之為適乃青氊者流䫫壟斷
宫牆有不得於二三弟子曰此二三弟子之過也怒且
尤或因以焚和速謗而翁有一於是乎而翁歸來居一
室列圖書課子弟與世休不因物忤拂意至若夏日之
冰洧釋有時之田舍與樵子耕夫伍乃聰明有加步履
若馭又善飯即百歲不啻而矧與而媪偕宜夀一得之
昌阜冀缺夫婦敬如賓不聞其子若何而翁有丈夫子
四蛟以賈成家鳳力田鸞嗣小宗從而繩箕裘行且績
學為名儒行且鵬摶為世用而翁而媪樂乎不樂乎宜
夀仲子聞不佞言喜再拜謝曰微師言不知吾父吾母
之宜夀若此然師意則在小子龍與鸞敢不敬諾苐以
績學為夀有說乎又告之曰有學不從覺從子乎孝不
從老從子乎教又不從孝從文乎而老之教與學不以
孝者非也其說在孝經其詳在西銘是名儒之所為夀
其親者識之仲子愈喜又再拜謝退而以其言言雷公
馮孺人雷公馮孺人亦喜他日雷公過不佞亦再拜謝
曰乾與大夫交可三十年不謂兒龍鸞辱大夫與進也
又不謂偕内子老而辱大夫言以贈也蓋不佞故與雷
公諸生時讀書僧舍中相與為忘年折節之交不佞官
都下會雷公以貢待次執秩既望臨潁去郊别謂後晤
不可知相視悵然久之乃今幸而同歸巖壑及為文以
夀雷公則優游烟霞相羊泉石庶幾免於薰灼持滿之
戒在今日矣
夀張碩人七十序
張孝廉守約從余講業有日今年甲辰不利於南宫將
歸子舍夀其母碩人左與其兄成都幕守謙乞言于余
曰守約失吾父甫舞勺二伯甫有家二仲二叔一季甫
弱冠或舞象非母鞠勞何以有今日伯若仲若季若叔
為吏以文無害應幕郡衛者四為農者一為商者一守
約為儒倖與計偕非母督誨何以有今日母今六月戊
戌年七十守約兄弟喜且懼謂一第庶幾及母康而榮
之乃兩試南宫兩不利守約負吾母益懼願得吾師一
言為侑觴具吾母聞之而喜可知余會臺務鞅掌欲握
管以麾者數而未果也孝廉又因吾兒及其儕周子張
子日從臾迫得之且與成都幕留都門不得不西也余
不獲已撥冗與兒及二子圖如春秋宴會摘取古詩為
賦以夀碩人吾兒曰華封之祝多男是期詩稱糓似同
胞其誰碩人樹萱于男也宜八索皆男亦有白眉孫枝
繁衍樂末有涯胡不夀考其賦螽斯周子曰古今坤範
與乾道侔徙宅化遐丸熊志酬碩人䌟績以佐薦羞嚴
督均愛勞以箕裘心如結矣不振不休有齋儀一其賦
采蘋與鳲鳩張子曰土沃茂糓澤廣長魚有周祥瑞洽
及鄉閭我明列聖德覆堪輿世宗在御如春旉與碩人
篤生太和之餘飲水思源其賦關睢語甫畢幕孝廉至
即以其語語之幕孝廉甚喜再拜曰命之矣旦夕歸而
過華下入其頂采十丈之蓮之藕又使使西而擷蟠山
千年之桃併西京桑落之酒張筵延賓客進藕進桃進
酒而以三子言侑庶幾使吾母顔丹瞳方從西王母與
玉女遊幸甚不則益筭延年繇之而耋而耄而期頥亦
幸甚然得無加乎余應之曰有土沃而更糞之糓且滋
茂澤廣而更麗之魚且滋長家以國興國亦以家昌諸
幕行即有一命再三命之寄孝廉又且駕破萬里長風
之航或各竟其蕭曹之業或遠追其鄒魯之緒而力窮
乎二酉之藏將冠纓濟濟入則節儉正直以素絲委蛇
聞出則分職憩棠遺勿剪勿伐之愛于一方庶幾太和
元氣醖釀布濩且延國脈于靈長而獨積餘慶以待顯
揚為一門之光吾即不獲與于稱觴之列亦為預賦甘
棠與羔羊孝廉又喜與成都幕更再拜曰命之矣歸而
更以吾師之言侑且佩服終身不敢忘余亦喜以幣附
為碩人無疆夀胡春秋甲子之能限量吾兒名予知周
子名仕張子名素裕與孝廉同講業為鄒魯之學聞余
言亦各有醒曰此周行也願各書之紳而更賦鹿鳴之
首章幕孝廉遂用客以虞文懿公書書之軸襲而負之
望華蟠間行而孝廉猶依依戀余不置余又從臾之曰
行矣有諸賦在雖數千里猶几席也何有于參商
夀武太孺人序
先是海内偕計士射筴不啻承蜩而當事則否夫以射
筴力事事安所不可見而必博一第重乎然不第謂終
身不復可振振而竟老不官即官而衰沮者半矣主上
用言官言有詔召諸偕計士即不第即及時為朕用朕
能尊顯之時寧州武君以瑰琦士不第幡然曰今乃成
委質時矣遂謁選拜太平令太平治已又以才移盧龍
盧龍又治四年中部使者列令治行十上公車矣初令
之拜太平也其母太孺人在里以書趣令之官意蓋甚
力云今年太孺人夀六十會令以最績聞而太孺人則
有今稱純不佞聞而私快曰破循資畫才賢故局令士
及時殫力為國家惠養元元者主上也首奉主上詔以
身為嚆矢稱縣令高第者盧龍令也令其令一意力官
毋白首呫嗶者太孺人也藉令令不第而歸杜門治古
人土苴然不得言強而仕矣即第詎能有加于今日令
以太孺人命而官官又褎然為時良令不佞固知有頃
間且召令入而大用尊顯矣異日者令移所為治太平
盧龍者治天下猶之秦越人之為醫然蓋秦越人之為
醫也適秦以小兒醫聞適邯鄲以帶下醫聞適雒陽又
以耳目痺醫聞以伎誠工隨俗為變無地不可耳令在
太平有摘發振蠱聲在盧龍乃化骯髒為欵懇寓渾厚
於精明蓋庶幾哉不剛不柔之政矣今天下病甚求所
謂秦越人者宜莫如令太孺人不亦愉快乎哉而令又
以書為不佞言成官太平得將吾母官盧龍又得將吾
母吾母見成為民畫一便利事行輙色喜一不當于心
輙目攝成必得當乃已成今稍稍自樹立蓋吾母力居
多云不佞又私快曰古稱斷機丸熊亦不過是矣願為
太孺人夀於是與故同令偕計者使使之盧龍奉巵酒
太孺人前而以不佞言侑太孺人孺人色喜北面稽首
而拜曰微主上詔兒不官矣未亡人何力之有夫即以
其言為海内勸可也
夀梁太孺人七十序
萬歷庚辰仲冬廿日梁太孺人李氏夀蓋七十云先是
嘉靖中吾邑有梁居士者持齋好施予身所施棺以千
計事在喬觀察志中居士子隠君又好施予於隆萬間
太孺人則隠君配實上奉居士而左右隠君施予無難
色太孺人舉四丈夫子伯子仲子治博士家言聲籍甚
謂立第為居士隠君太孺人施予之報顧竟不第里中
人有聞而轉相語以疑者曰天道無常惟予善人若梁
氏非善人耶伯子仲子宜第而竟不第彼不梁氏若者
朝青衿而夕朱紱矣夫以居士隠君太孺人所施予貲
入縣官補郎不竟有朱紱耶又有聞而轉相語以慶者
曰鄙人有言何知仁義已嚮其利為有德梁氏誠有德
然居士以耆夀為鄉飲賓隠君又以耆夀為鄉飲賓太
孺人業七十有啖桃食丹之容即百歲不啻諸子若孫
芃芃然夫非天之所以報有德耶伯子仲子與二弟繪
圖介所善唐君慎齋王君峨南屬余一言為太孺人夀
有二說就溫子辨者温子曰前所說謬說也後所說隘
說也總之未知天道若不覩夫水與木乎根不深不茂
深矣非旦夕茂也茂則不冲霄不己源不遠不長遠矣
非旦夕長也長則不底海不已梁氏誠根深誠源遠諸
子若孫行且冲霄底海太孺人且以鶴髮身與其子若
孫享居士隠君之貽蓋天道也太孺人不亦愉快乎哉
矧太孺人内行詳吾友胡太學所撰述者種種皆夀徵
寧獨上奉居士左右隠君施予一端已也伯子仲子即
不第與二弟皆質樸有居士隠君風所為培根濬源者
猶未巳予故信天道於梁氏且驗唐君王君曰善初伯
子仲子不第也太孺人不喜伯子仲子與二弟欲為太
孺人夀也太孺人亦不喜且戒勿觴比唐君王君以余
言言伯子仲子伯子仲子又以唐君王君之言言太孺
人太孺人則大喜許伯子仲子與二弟治具延賓客歡
填里中歷數日乃已唐君王君又曰賴子大夫言豈直
為梁氏慶且令為二說者釋然知有天道請書此為異
日報德之劵書之
夀梁碩人序
梁鴻臚至自廣陵為其母碩人李夀七十稱觴而先期
因余友王生屬余脩酌者之辭碩人蓋有祖姑馬太君
風太君生子男三孫男女二十許相夫訓子起家萬金
享耋夀余以交諸孫及見而夀之時太公業捐館舍里
中人轉相語太君福人梁氏一靈光興梁氏者太君也
繼太君有碩人碩人蓋太君孫婦子男五孫男女亦二
十許相夫訓子起家十倍之而官鴻臚序班者一膺歲
薦者一膺鄉薦者一為諸生者六益濟濟時其夀躋古
稀夫散官君亦捐館舍里中人又轉相語碩人福人又
梁氏一靈光大興梁氏者碩人也今年未月甲辰實碩
人初度之辰鴻臚率其弟若子以觴不許曰而忘而父
觴我乎吾結髮而從而父至今日偕老之謂何而從而
曹為堂上之歡也而父蒿目以望而曹力官力學以成
令名意甚篤而食報不於其躬誰則種之誰則食之而
吾忍從而曹為堂上之歡也吾力猶勝拮据門以内吾
為政門以外而曹為政庶幾藉手以夀而父而觴何以
鴻臚又率其弟若子請益力已乃云鄉大夫士業有成
言不可已於是許焉遂觴其日鴻臚率其弟若子賦行
葦末四句鄉大夫士賦既醉卒章或賦魚麗六章余則
賦思齊卒章首二句賦已鴻臚率其弟若子以其賦為
碩人解說已乃就鄉大夫士及余舉觴引滿再拜謝且
請曰燁等欲夀吾母無已亦更有說乎余應之曰曩吾
儕之夀太君未有加於今日也碩人起家與其嗣視太
君不啻過之太君夀耋碩人繇古稀以至耋一瞬息間
耳其繇耋而耄而期頤何難焉謂梁氏之靈光永永勿
替且令散官君以名夀可也然諸賦其劵矣而諸君欲
更夀碩人或竟無可加於余所賦之外也鴻臚等唯唯
又再拜謝遂書
夀從母太孺人六十有一序
太孺人純從父文學少圃公之配也今夏四月巳酉夀
六十有一仲子諸生文以先是壬寅當旬屬純修酌者
之詞純以國事鞅掌未有以應也其年冬歷今春正純
請告杜門候命兒子知為文申前說純因追念文學公
及吾兩家故實與易暗合不可不使後人知于是即以
易說為詞易首乾坤有六子而後為卦六十四以盡天
下之用吾兩家先大父都憲公配大母贈夫人生吾世
父及吾父都憲公二文學公孟津公配從大母康碩人
生子七而存者四合之為六子吾父都憲公配母屢封
贈夫人生純及都統弟編文學公配太孺人生儒官雅
及諸生及萬夫長玉及璟四合之亦六子而吾兩家之
乾坤六子肇矣兩家三世内外男女孫已六七十許後
且無量幸多習文武業雖不敢謂盡天下之用然生生
似續以衍螽斯之慶謂非從乾坤六子而來不可也易
乾坤並重尤屬意陰教坤利牝馬之貞咸恒欲夫婦久
於其道家人利女貞初閑家三吉嗃嗃又戒嘻嘻上吉
孚威大父都憲公家甚窘早世大母夫人拮据以嚴為
政母夫人如之家遂起文學公之背孟津公也家亦甚
窘且未婚從大母碩人拮据為取太孺人太孺人亦以
嚴為政家亦起純非時見大母廪廪不敢嘻笑既登第
通籍不敢惰行都統弟亦不敢失漢上軍民之望大率
吾大母母夫人力居多大母夀八十有四母夫人七十
有四太孺人今六十有一為夀始自此而七十如吾母
夫人八十如吾大母夫人又九十如王右軍郗夫人猶
為從子尚書令明談耳目關神明之旨以至期頤何難
焉謂其非恒久之道不可也大母夫人為吾大父都憲
公程嬰四十餘年太孺人為文學公程嬰已二十六年
謂其非女貞之利不可也初太孺人之督儒官以商諸
生以文萬夫長以武也不遺餘力即值宗族子姓有不
秉軌則者亦必正色訓廸之其究儒官以積箸致貲數
千金諸生嫺博士家言可第萬夫長在原州司馬門以
善騎射韜鈐為督府部使屢疏于朝且大用謂其非嗃
嗃力不可也今士庶家率樂嘻嘻而厭嗃嗃矣獨聖天
子以道化天下為純故屢頒製麻褒太母母夫人嚴政
若令天下之為母者宜閑宜嗃嗃不宜嘻嘻如易云前
歲辛丑聖天子建儲有詔婦守節年三十五以前苦者
給羊酒扁以旌太孺人失文學公時年三十五又苦甚
遂為縣大夫禮如詔聖天子若特為太孺人而覃此恩
矣何吉如之雖然有家之初欲閑欲嗃嗃母道也有家
之終欲孚威子道所以成嗃嗃其說詳周孔大小二象
曰反身曰言有物行有恒又詳子輿事親守身語中純
日懼吾兩家之日嘻嘻也數引疾將歸為反身守身之
學以畢事親正家之道庶幾如令明之見郗夫人於稱
觴之日求所謂耳目神明之說以延吾年然未敢必也
先為此詞示諸弟諸子姪使勿忘易又曰父父子子兄
兄弟弟夫夫婦婦而家道正正家而天下定余視諸弟
有兄道諸子姪有父道不可不告諸弟諸子姪又各有
父子兄弟夫婦之責倘喜聞吾言而為有物之言有恒
之行以守身反身以事親正家則孚且威何文武之業
不可為縣官倚重於天下乎何有即轉嗃嗃為融融亦
坤之貞也恒之久也家人之吉且利也獨可藉手為太
孺人夀也與哉予知聞之亦甚喜唯唯為書致之家致
之原州又致之漢上
温恭毅集卷八
