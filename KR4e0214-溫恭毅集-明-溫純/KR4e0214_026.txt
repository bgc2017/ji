温恭毅集卷二十六
明温純撰
尺牘
與申瑶泉相國條議撫浙事宜
入浙未幾疆事安敢冐言顧察輿論有一二關切大者
敬陳其槩一織造新增每歲浙局約用銀六萬兩前留
事例今歲猶不滿三萬過此愈少非戶工二部破格存
留恐難濟事蓋浙自用兵以来且四十年養兵之費
未已閭閻以此稱困即逋負嚴徵能完亦僅足兵餉耳
司府那移日久抵還無期今且無銀可那矣一大將舊
駐定海為定海為倭夷入犯之衝又南可以援温台也
近議移駐會城會城兵僅三千定海萬有五千舍多就
少已非體又會城有兩遊擊及諸總哨又移一總兵即
總兵亦不樂居省城以交際之費十倍定海也先是有
各院不欲總兵駐省之說實非通論但題允未久輙難
議改俟求妥當請裁一兑運在江以南之民稱改折若
稍減每石五六錢即兩平不惟便民亦便國蓋太倉米
可足八年然大半紅腐每年支不過二百餘萬石若半
改年可得銀百餘萬即多減一二錢較之米猶有實用
俟年大豐再議全運本色未晚也惟尊裁
其二
浙中方面海道重次清軍杭嚴與温處兵巡此四道得
人則浙之安攘大計過半而前日兵民繼閧之事可預
銷矣海道駐定海定海為倭夷入犯要害所轄兵士萬
餘一失機宜即毫釐千里葉憲使夢熊八面才也軍民
一口歸頌切欲加御久任為地方計忽調永平或居来
意也前調顧憲使去今再調葉憲使去塞事誠急謂海
防何純嘗念任法不如任人故今叨撫浙謂莫如求廟
堂為東南大省擇司道府正其州縣正與諸佐貳純可
自行激勸有不簡與飾之不悛者可不時論罷或徑逮
究大要以分别淑慝為主若一切之法可行於此或不
可行於彼無益也葉憲使倘可留借一二年容疏請加
御清軍杭嚴二道内有資俸稍深者倘遷轉願推擇通
明有識者代之廣中兵變降一憲臣罷一郡守不令紀
綱難振且益驕兵士恣睢心乎前浙中失事各官降斥
太多方為此計欲擇其中才行可者稍加優叙以辨冠
履蜀中差官逮有司法也苐舉大事如各省修河築城
名雖動官銀其實民自陪補甚多即今採木亦未必各
官盡入已也且近日駕帖差人稍多不可不防其漸惟
門下調和至懇
其三
通判姜竒方高品實政巡䀋詹直指與竒方繼令宣城
談竒方治宣城狀不類俗吏今倅杭大類宣城不佞往
往見民願就竒方對簿者千百人一口及令鞫審無不
曲盡民情詰其左遷之故則以直犯鄉里先達尤足多
也杭為省會地總捕同知責任匪輕若不得人則民間
之易動難安者猶如故故願以竒方代喻均無非為地
方計懼具題𤨏凟聖聽且用人乃主爵者事不宜從外
越俎惟借一言
其四
運船缺料敢請漕糧量改因近年米賤大為農困若銀
數仍如例行糧仍徵解於民情大不便故先是江南士
民紛紛必欲本色為此也今議減銀數免行糧而折銀
正數之外仍有火耗高稱之費實祇得其平乃太倉積
此可用銀於國計稍補且令賦繁役重之鄉可省目
前造舟之費山僻三縣米數不多倘得歲免糧運為幸
至於改折臨時酌請之議乃為倉米僅可蓄五六年過
此則腐爛無用其随時定價非徒便小民如是而後改
折之法可常行耳
其五
盧參將蒙允留地方幸甚蓋人之才固有宜於彼而不
宜於此者若止為官計而不為地方計或遷就姑用於
平日而倉卒更置於臨時均非勝算且武職任使有二
都司與腹裏守備可用其廉謹者邊海之將廉謹要矣
更以威信服衆臨陣敢戰為主惟門下裁焉今歲大汛
已過海波不驚純已歸而入武林矣近國是甫定忽新
舊言者又相攻擊不多事乎惟潜消默化使國體不傷
正人得安其位幸甚
其六
浙省漕糧奉旨改折三分緣未減價銀恐槩行小民不
便行有司查審通融酌派而民之産米寡者水次遠者
以得减行糧亦頗願折總計三分八釐四毫較戶部原
題改折五分之數尚少但行糧前題止免改折三分今
多折之數併祈一體免徵以廣皇仁坐𣲖賞叚原分十
運一年一運先已解過五運有零應十六年起織今内
庫併催六運至十運限八月内完浙省連年織造庫藏
空虚前雖荷蒙聖恩減織袍服乃所留三年存留錢糧
内多蠲免難以凑織賞叚况前解叚價尚未完給民已
汹汹赴訴再難強民代辦不得已請寬限議留事例其
詳具疏揭中
其七
浙省營兵東西九總軍兵一總自兵民變後添設軍兵
一總五百四十二員名歲用銀三千餘兩每出汛加給
九總官兵坐糧三月銀一千七百餘兩又添北關水兵
三百四十三員名歲用餉銀三千六百餘兩而先年為
省糧計每什定以八名夫大勢多則糧餉難繼本什少
則行伍單弱均屬不便純於去年出汛時查坐糧係額
外新加當即盡革近於春初趁數補之時稍稍汰去老
弱共去二總實得民兵七總軍兵一總仍以十人為什
即以二總之兵補各總之缺更有餘令食糧候缺一則
歲可省銀五千一則兵不增而行伍免於單弱自是糧
餉可繼在上不復存兵多之慮衆志安定在下無復懷
減兵之疑蓋就人情而為之無大更張向煩廟堂南顧
今已安妥附聞
其八
王總兵化熙明達有執不獨廉介海上兵士甚德之今
左遷無非為海防計苐恐廉者稍抑則不廉者且藉口
益肆而廉者亦觀望灰心大都選將重才不得已之談
也重才又重其才而廉者乃可不然剥削成風請託有
效武事終無時可振化熙有恥可用人也倘蒙蚤補以
風勵武弁亦馭將之一機也
與許穎陽相國
屢睹大疏求退或避政府皆同鄉之嫌為讓位計忘已
忘人有道之見自遠恐帝眷方隆同心共濟如三公為近
世所未睹似不必因小嫌而妨大計無已則更引一位
如龍江丈者未為不可
其二
北方久旱民不聊生恐有他虞頃滕少松留百萬漕糧
之請未及處補京邊糧餉且百萬太多宜該部之難於
允而格其說也思之今歲災傷為百年来所未有非破
格不可太倉太僕銀尚可借若借三十萬金俟豐收給
京軍則二庫所損無幾而軍得一月銀足抵三月之糧
蓋倉米一石直不及二錢而多得至五錢是便於軍一
也三十萬銀應兑留六十萬米於臨德二倉使二三月
賑民則此六十萬石新米可抵舊米二百萬石而米價
可減所活必多是便於民二也無處而坐待其民流離
恐奸民鼓煽而起即用兵撲滅所費豈止三十萬若先
是以此繫人心則費省民安且正米既留二倉各官軍
所帶私米亦必市於其地而得厚價是便於公司與運
糧官軍三也有此三便望請御札施行
其三
織造蒙聖恩減三之一又允留錢糧外吏舉手加額頌
主上恤民至意即古堯舜不過然非門下默贊恐部院
之言未必能動上聽純等當與江南父老感念刻骨不
忘獨保留盧述原非曲循部曲意前兑嵎為龐𬈑在本
鄉不便故欲與述相調而述則江西人也今𬈑未調而
述調矣純上疏借軍士言以見公論不謂反蒙見疑前
部中以居来意留朱先或今不可又以純言留述耳然
區區實為地方計也
與王荆石相國
聞門下必欲去國念時事有大可慮者恐後生因識行
藏古人當事有不得已而默又有不得已而愚者其識
遠甚且去國不難難於匡時惟圖其難者
其二
頃以愚默之說進蓋念三子反覆誠可恨而始亦有以
激之幸天祚國以山陵事敗不然雖百口亦難為詞易
之夬言決小人之道甚詳其曰健而悦決而和言可去
則揚于王庭決之而已不可則寧悦而和必不自疎令
小人以密防我中我以誤國家大計也故孔子以愚為
不可及中庸之默從德性問學来偶追念往事為謬悠
說然不異布鼓雷門矣
與楊二山太宰
頃者以翁推轂起家數月中再遷使當兩浙重地於涯
分踰矣拜違為内子醫藥稽程月餘始抵里無何即發
而南於至後入疆受事睹閭閻非曩所稱吳越守藏吏
為織造大窘國計民瘼欲兩利難矣獨節費時徵奏留
為今日不容已自分力恐未能然業已在事曷可辭得
習水土將畢力圖之以副知己之望然所仰藉廟堂指
迷至殷在燕辱督教臨發又辱雅貺於心不能忘附候興
居所欲請者圖專布焉
其二
喜國是已定議論或從此可息然願當國衆老休休藏
納默佐大化為幸純沿途傍觀吏治大都以府太守為
重太守得人各屬無不嚴憚砥礪故欲民安擇撫臣尚
矣其次莫如擇太守太守有缺似未可循資序遷為也
不佞叨撫臣甚懼或無益於地方倘各府缺守幸念浙
為海内大省遴選名流為一方重即不佞亦可藉以補
塞惟尊裁
與凌二洲
從邸報見大疏齒及僕若以為可久於任夫久任撫臣
真省事息民一要計即僕始願亦若此苐積戾無補竊
甚慚恐為大方厭如昔人所云推不去者而門下直請
留於朝不益增僕慚而重為大方累又為門下知人之
明累乎倘主上自是擇賢者而久之即僕以不職去而
門下為德於桑梓者宏矣
答劉少嵐太守
日聞借總鹺事蓋當塗方急國計故為官推擇如此即
不然苟可宣力何論要散彼以要散論者淺乎覩矣當
塗類有識肯以此待兄兄有識肯以此意當塗而薄一
中大夫耶齊魯鹺事甚簡一中材足辦而用一積勞良
二千石是以烏獲而舉鴻毛不謬哉然就近遷拜省輪
蹄之勞或亦體恤行役者之便計也
與趙麟陽議從祀
讀翁議江陵疏令法紀國體兩全讀議陳王二先生從
祀疏令超詣心得之旨曉然於世乃一二君子亦有異
同何也大都從祀有宗傳羽翼兩者諸君子不思耳宗
傳尚矣羽翼不必道脈即篤行博學亦可與於俎豆之
末况二先生耶惟翁力持之其說自定
寄閣部諸公論西夏功
西夏以困成功不待覈勘可知督臣又激聖怒意聖明
以此激勵東征將士耳苐督臣老矣倘一旦不勝苦楚
而死即令共事者獨受上賞徒啓後日紛紛之議亦非
所以覈功實而慎賞罰也蓋督臣所以不急入者以諸
逆既戕撫道有不可宥之罪非如回紇疑畏土番以郭
令公助攻為喜故令公可單騎往也假令以兵入逆方
為收堡計而不能拒且誘以質如張傑乎西夏城但可
困欲困必先復衆堡以剪其翼而絶敵人往来之路翼
剪矣路絶矣又兩戰大勝打死哱雲以挫其銳迄事平
不敢更出城一戰為遊釡之魚然後一意防敵困城抵
秋深則敵之氣衰而城不攻自潰可知督臣力能辦而
言不足今其料中矣亦可以為深謀遠慮者式而戒輕
率喪師者而或猶短其無才過矣大率西夏之功當以
復城堡及城外兩戰為首假令堡不復銳氣不挫哱雲
不死則逆與敵一家矣我兵雖欲渡河而西亦難且八
月以前外憂強敵内憂師老危可知己八月以後城困
敵退卧俟之耳若不揣其本而齊其末或難以服遠近
之心督臣之品之識古今希有惟憐豁回天亦國家程
功覈實惜才勵世一大機也
寄政府
東警宜更遣舊宦各邊者經略遼事如巡撫未至可别
用即令兼管尤專而以李寧遠佐之輕車熟路可恃前
遣止經略山海以西戰將速調西人屢經戰如王通麻
貴徐隆蕭如蕙輩使各帶軍丁千餘援薊永全用三連
火器必易成功勝一時烏合遠矣但西夏之勞或未盡
酬非先厚賚無以服其心而鼓其氣如遠不可即至先
調王保而以他將代之何如
寄政府
從報知朝鮮戮倭千餘燒船百餘死可數千時天寒倭
不慣經又衣薄不利一也食盡無可搶必饑不利二也
倭以毁王墓激朝鮮人之忿朝鮮方乘勝知所以破倭
矣不利三也倭之北也空數十國強之以行已有思反
者今聞敗必堅其始謀關白且不免不利四也今其發
兵助陣時矣西兵入衛三千既留各給犒賞銀三四兩
以鼓其氣仍令祖承訓帶遼兵令渡鴨綠於二三十里
内分三道為常山蛇陣以進仍先遣牌使朝鮮辦十許
萬軍馬芻糧同朝鮮兵環而攻之必大勝此聲一布或
不待我兵至而倭盡戮於朝鮮矣倭一敗百敗我一勝
百勝時乎時乎不可失也
寄政府
西夏功成告廟獻俘大慶也華夷觀望從諸大夫疏請
聖駕昔石州破穆宗於講筵下問徐文貞公曰石州如
何破了此言一出四海歡頌今方禦倭皇上一舉玉趾
其鼓舞將士勝於賞亦勝於鈇鉞惟贊成
寄部科救魏確菴
聞逮總督遠近驚訝總督為一代忠良今且老矣何能
勝此苦楚初所慮者恐與敵合而入據内地也今深秋
事機已過敵難再入即寧賊未擒而已如遊釡之魚不
足慮矣旦夕論功奪我大帥以快逆心可乎昨交代時
官軍哭聲動地擁留不放今再聞逮不知作何景象萬
一更有他虞將来事勢愈難措手此可想而知也寧城
可困不可攻攻之徒損我將士困之為填路入城之計
或不待水入城而賊可得也宣大兵急應放回事完分
别論功稍增犒賞秦人之氣自倍時有大捷天顔必齊
行伍之情攻戰之機或有出於傳聞陳奏之外者惟蚤
為暴白使目前軍心早定使熙朝賞罰功罪不爽又使
反側不復藉口
其二
報中云魏某已有旨豈曾有旨已宥或仍不欲宥耶此
用兵大機括所關繫非止人才可惜也正用兵西逮一
督臣東逮一將官徒使我將士撓亂無暇他圖而敵人
則大快矣會議叙事體仍叙其功乃可自督臣入任甫
一年報首獲級八百餘為各鎮所無功一也寧逆分據
城堡四十餘羽翼已成不數日盡復擒其偽將使今日
得行其困城之計而敵與逆不便渾合功二也敵大舉
以搗巢使其内顧速回而我城堡無一失功三也先是
固原甘榆軍皆思變自督臣至遂改慮功四也賊兩出
迎戰皆大敗死數千哱雲勇冠寧鎮一死而諸逆喪氣
不敢更言戰功五也秦邊腹軍民戴督撫如父母而乃
以罪奪矣旦夕論功將舍主帥而專歸所部與後之人
乎知督臣至聖明必宥且叙功恐老臣一旦成疾而不
忍言者悔將何及此國家大政也此鼓舞各邊督撫一
機宜也主上一不允則再疏再不允則三疏四疏未為
煩凟惟鼎力倡之想得寧夏人心者有戴忠齋名光啓先
為會寧令為兵科都閱西邊又為寧夏道明達出類止
因會試取中舊輔之子遂廢夫以此曖昩之過棄不可
得之才宜乎有乏才之嘆也若蚤補秦中為他日督撫
地不患無良督撫矣姚又軒入關云寧城可困不可攻
是到家之談涖任次日即赴邊略無難色士民即相對
喜曰若此則地方安矣然猶有短其才者何也
報王懷棘總督
雲谷間壯猷亦耳其略得佳刻亟流覽始詳收史夷裁
歲賞揚威治内及諸鎮利恩利威如射中的夫恩人争
言之誰齒及威即秦塞年来用威亦多利蓋塞上行間
終不可積弛積玩令日弱一日不可復振也惟萬全必
勝之計非多算深謀不得又非真有為國為疆場之心
亦不得今門下其人也幸晉樞筦會東征所賴石畫不
淺聞大將有專恃批擣鄙火攻者即勝亦互有得失况
得不償失蓋不知以守為戰也守惟以弩為城以連砲
為地雷即遠征亦步步不忘守百戰百勝無踰此曾為
里人趙鎮撫世登籌之業見收于司馬門幸勿以年稍
長而忽之也杞人在林下不能已之懷如此
寄李漸菴總憲
寧夏君軍民怨恨已極京中不知何也如冐濫又不及
必須以南大理處之蓋此地為前兩君已壊而此君又
甚之不可不急救此一方也
與沈蛟門宗伯
當宁以翁執秩為爰立地乃一時共事為楊李二公識
者以為翁與二公皆今所稱名賢大君子也相與持衡
稱量海内人才拔茅夬莧化枉為直惟此時然矣純受
事大方計惟察别官屬使各舉職為兢兢然為官擇人
就近随宜使官與地相安則亦惟是持衡者之力是賴
疆事詳揭中惟委照
與張心齋
往魏確老道翁事母篤孝私竊高之乃終身之慕如此
即古所稱閔損王祥奚多焉獨國家倚翁為柱石恐難
徑情而去幸念主上眷留之意少已山林之興為僕等
外藩張仲浙兵士不難鎮定王總戎清操偉度大服行
伍當前官狼狽後殫力振作為一方禆益不淺將官中
如此者有幾區區禮貌已為處分妥當決不令失大將
體亦無非為地方計也
與楊晴川大司農
浙中賞叚已解價計銀三萬六千餘越五年不給織戶
紛紛告擾閭閻生計蕭索亦坐此朝廷富有四海奚吝
此乃知前歲兵民恣睢以上下之情不通也錢已預給
應留應抵者詳咨文中惟題請至&KR0548;
與黃思軒
浙中佐領年来稍多奮者以得為善之利也然激發全
賴貴司頃直指君薦者皆卓然可用幸拔其尤以風勵
他屬使堅其志於閭閻未必無益昌化令鄭國士廉而
得民者近為一惡宦肆謗致齎捧官註劣考屢覈之無
左驗而士民驚惶恐劣遷去願緩之果與地方不相宜
則為疏請改調未晚也
與王蓮塘太史
聞蓮泉令弟之變傷之而頃得蓮洲年兄書則又知有
鼓盆之戚别来不三載何福宅亦多難如此乃純入浙
後連失兩女則罪多天降之罰也喜明公春闈得士為
公家梁棟何論桃李行且見䀋梅和羹於明公為梓里
重南太宰當即柄用永昌可與膚施富平同當大任純
親老又行能薄歸田意甚切獨今不可言耳書且發會
故新昌令以竿牘至極感注存
温恭毅集卷二十六
