温恭毅集卷四
明温純撰
䟽
仰承德意敬進芻蕘懇乞聖明采納以隆泰運
䟽(督撫)
准工部咨南京湖廣道監察御史王學曾題前事該本
部議得關稅皆係額設抽取原有定例近來各處有新
立添設者有先年稅少而後增多者往往不一恭候命
下移咨各巡撫衙門即將所屬地方關稅逐一清查酌
議停當應裁應併徑自具奏禁革無得仍行重稅致困
商民等因奉聖旨是欽此欽遵備咨到臣准此就經案
行浙江布政使司查議呈報去後今據該司呈稱依奉
行准南關工部主事張喬松手本回稱本關稅銀額設
每年共一萬四千四百四十兩逐月發貯杭州府庫聽
候清江厰取解又額泒杉板料銀四千七百八十二兩
五錢此外皆為餘銀必至交代扣筭額銀之外方有的
數各處小關悉照舊規原無增設承委吏胥一月一換
以杜姦弊止抽竹木板枋其民間日用柴米蔬果等物
竝不相干亦無重稅等因又准北關南京戶部主事蒋
瑞卿手本回稱本關設自弘治七年稅料正額各止數
千以後漸增迄今乃至四萬揆其所自皆當事者嫌於
不及前任恐蒙不潔之名繇是筭無遺物稅及錙銖今
查本關設有杭州府稅課等司局東新觀音等小關互
為稽查一關納料各關放行一務給繇各務照過並無
重稅亦非新添但查稅料則例中間有如經書本無稅
而稅及卷軸五榖本無稅而稅及烘豆雞鵝猶稅其羽
毛蚌蛤不遺其朽殼又若鬼臉寸鼔兒童之所戲者木
偶泥人丐技之所攜者率皆稅之甚至厠中之堿爐底
之灰掘山之白泥掃林之黃葉諸如此類事屬猥𤨏且
皆小販貧民未可目以商人俱當議豁其餘有定額者
未易更張等因各到司准此為查南關竹木板材稅銀
原有定額額外扣有盈餘亦例應抽分難令議免其北
關料物稅銀近至四萬比原額加增率皆稅及細渺之
物今准回稱如卷軸烘豆雞鵝毛蚌蛤殼鬼臉木偶泥
人搖鼓糞堿爐底灰土白泥黃葉及念佛草珠蒙草醃
菜乾孝窩頭孝篐席草砂紙馬鞍鞽黃麻子醬黃竹剔
子膏藥丸藥蒲包藥渣雷公藤竹刷草套等物於例亦
不應稅所稅不多相應議免其餘料物俱有定額似難
更議及查二關所稅並無重抽各處小關亦非新添恐
難裁併承委吏胥各關不時查訪委無刁難等弊呈乞
本部院再加裁酌前開卷軸等項稅銀具題禁革等因
到臣據此該臣看得古之關市譏而不征以廣惠商之
仁今國家取諸山澤貨財之餘利以佐軍實工作之正
供則立關抽稅誠不可廢然有定例初非期於盡利以
病民也但當事者處脂膏之地嫌於自潤始人人思增
稅額以博名高於是有一切例外之征而為商民病矣
夫浙省南北二關開設已久並非新立南關竹木板枋
無分正額多餘俱應抽分難以議免其北關稅銀原額
各止數千近乃增至四萬相去太遠使非苛取何以得
此據開卷軸等三十欵其物甚微蓋杭城貧民浮居無
産業此貿易以為糊口計者是於例既不應稅即稅亦
不甚多而在貧民實苦剝削難堪該司議呈禁革一節
無非仰體皇上不盡民利之意相應准從除兩關例應
抽分者難以議裁各處小關不係新添俱令照舊承委
吏書雖稱並無刁難仍令嚴加訪禁外伏乞勅下該部
再加查議覆請將前卷軸等三十欵稅銀准與禁革免
其抽分永為遵守施行
大臣病故䟽(督撫)
據浙江布政使司呈稱奉臣批據嘉興府平湖縣申據
本縣十七都里老劉越等呈稱本都鄕宦原任南京刑
部尚書孫植於萬歴十三年十二月初七日在家病故
等情到縣申乞奏請等因奉批仰布政司查報隨該本
司行據該府申據該縣申查得原任南京刑部尚書孫
植繇嘉靖乙未進士初授南京刑部主事丁母憂起復
補本部主事丁父憂起復補兵部主事陞光祿寺寺丞
陞本寺少卿陞南京太僕寺少卿陞南京鴻臚寺卿陞
南京光禄寺卿改光祿寺卿陞都察院右僉都御史陞
南京大理寺卿陞南京工部右侍郎改刑部右侍郎陞
本部左侍郎陞南京都察院右都御史陞南京刑部尚
書六年考滿進階資德大夫正治上卿隆慶三年回籍
萬歴十二年六月内該吏部會推起補南京工部尚書
隨該本官累䟽乞休該吏部覆奉聖旨孫植着以原職
致仕欽此欽遵今本官於十三年十二月病故生年七
十六歲緣本官立朝居鄕素著休聞申乞轉達請賜䘏
典等因到府申覆到司該本司掌印右布政使余一龍
看得已故南京刑部尚書孫植忠誠天篤廉介性生敭
歴部院並攄寅亮之功南北轉遷咸留竒偉之績光膺
寵命而特起司空為老辭榮而杜門養重勲勞夙隆於
仕轍雅望允恊於鄕評倏焉捐館遐邇興悲既經府縣
勘明相應呈乞照例題請䘏典等因據此卷查先為申
飭恩例以杜濫冐事准禮部咨開今後兩京大臣致仕
養病給假在家病故於例應得䘏典者本處有司限三
個月以裏即與具奏等因題奉欽依備咨通行欽遵在
卷今據前因該臣會同巡按浙江監察御史王世揚議
照已故原任南京刑部尚書孫植一代端人三朝碩望
歴官南北所至懋著勲猷養重林泉竟老惟甘澹泊兹
聞捐館嚢無餘資棺歛多假貸於鄕人道路共傳頌其
清節既經該司查呈前來臣等輒敢遵例備將履歴具
陳伏乞勅下禮部再加查議照例上請優䘏庶死者有
光於泉壤而生者激勸於將來矣
欽奉聖諭并陳末議以廣德意以消災沴䟽(督撫)
准兵部咨開准戶部咨傳奉聖旨天時亢旱屢禱未應
朕思民為邦本今小民困苦各災傷地方錢糧出辦艱
難殊可憐憫朕心惻然戶部便查各撫按官奏到災傷
重大去處覆勘明實准蠲免本年分錢糧其先年拖欠
帶徵難完者酌量具奏定奪以副朕軫恤民窮至意欽
此隨該本部議將萬歴八年起至十一年止各項帶徵
未完錢糧不分起運存留悉為查免兵工二部一體查
明具奏等因題奉聖旨朕軫念民窮屢行蠲恤乃各該
有司不能奉宣德意以致下人作弊將蠲免之數重復
催併朝廷明旨竟成虚文這應免錢糧俱依擬還着各
該撫按官通行曉諭地方仍用心查革姦弊務使民霑
實惠如有仍前故違的着都察院并科道指名參奏重
治欽此欽遵備咨到部合咨煩為備查所屬災旱州縣
係于兵部節年帶徵未完錢糧作速遵照戶部題奉欽
依内事理查照酌議具題以憑覆請蠲免施行等因到
臣准此就經案行浙江布政使司遵照查明造冊呈報
去後今據該司呈稱依奉行委杭州等十一府同知等
官姜竒方等將所屬帶徵兵部項下錢糧逐一清審分
别侵欺拖欠各數目造冊到司該本司查得原奉案開
自萬歴八年起至十一年止額徵本省驛傳站銀恊濟
直省馬價等銀共三十七萬二千三百六十九兩九錢
三分四釐零米四千一百九十六石内已完銀三十一
萬五千八百二十一兩七錢四分二釐零米三千九百
七十八石八斗未完銀五萬六千五百四十八兩一錢
九分二釐零米二百一十七石二斗内侵欺銀一千二
百一十三兩三錢七分三釐零内驛傳站銀九百二十
三兩九錢三釐零恊濟直省馬價銀二百八十九兩四
錢六分九釐零那移驛傳站銀三百三十一兩八分一
釐零已解未獲批廻驛傳站銀六百九十四兩四錢六
釐零仍應嚴追及併獲批收實計小民拖欠銀五萬四
千三百九兩二錢二分九釐零米二百一十七石二斗
内驛傳站銀二萬六千二百八十九兩二錢一釐零米
二百一十七石二斗恊濟直省馬價銀二萬八千二十
兩二分八釐零相應盡數蠲免呈乞會題施行等因併
備造己未完侵欠各項錢糧數目文冊呈送到臣據此
該臣會同廵按浙江監察御史王世揚議照兩浙財賦
之鄕一應徵輸較各省獨重兼以邇年織造繁累水旱
頻仍以致閭閻日困逋負日多有司催徵見額錢糧尚
難如期其於舊逋委難遵限完納臣等目擊艱苦正欲
上請兹者仰荷皇上遇災省躬恤民軫念特頒蠲免之
詔弘敷曠蕩之恩凡在烝黎莫不喜色相告共慶更生
之有路矣臣等仰承德意敢不悉心清查以期對揚萬
一今據該司造冊呈送前來臣等覆加查覈俱已明悉
無弊除將姦頑侵欺那移者盡法究追及已解未獲批
廻者嚴併批收外相應具題伏乞勅下該部查議覆請
將萬歴八年起至十一年止小民拖欠本省驛傳站銀
恊濟直省馬價等銀共五萬四千三百九兩二錢二分
九釐零米二百一十七石二斗盡行蠲免仍聽臣等通
行各府州縣備將應免銀米細數花戶姓名出示榜文
張掛使遠邇窮民通知不致里書隠蔽滋弊庶我皇上
天地覆載之深仁永令小民感戴於無疆矣
淺船積缺數多地方米價甚賤懇乞天恩俯賜
破格從輕暫改漕糧以濟國運以便民情䟽
(督撫)
據浙江布政使司呈稱奉臣批據本司督理糧儲漕務
道右參政王應乾呈前事該本司查得本省額運淺船
一千九百九十九隻先年原係五年一造例於正造之
外另有補造船隻以備事故不足之用是以歴年撥運
無缺後因造船錢糧不敷議禁補造遇有漂壊通候應
造年分併造續又定為七年一造今則十年一造矣造
船之年限益遠則缺船之積數甚多雖經連年呈請打
造新船共八百四十七隻每隻該工料銀一百三兩共
八萬七千二百餘兩本省歲𣲖民七料銀止三萬一千
三百餘兩各屬尤多拖欠支給不全况以前年分造船
借支司庫銀十萬有竒甚難處補今該道呈開見在出
運船一千三百五十隻本年冬實該打造減存在柵及
運回年滿該造船共六百五十九隻合用工料銀六萬
七千八百餘兩尚有修艌舊船料銀計歲額數少拖欠
不無司庫括借殆盡將何動支議呈改折誠非得已合
無請乞本部院會議暫將今歲漕糧特賜題請准行本
省通融撥𣲖如杭州府屬海寧縣嘉興府屬嘉興等七
縣湖州府屬歸烏長三縣全徵本色安吉德清二州縣
徵本色八分通共徵米五十四萬四千九百石二斗其
仁錢富餘臨新於昌八縣武康一縣俱全改折安吉德
清二州縣改折二分通共折米八萬五千九十九石八
斗計筭十分之内改折一分三釐五毫再照地方近來
米賤每石價銀不過三錢上年折銀正兊七錢改兊六
錢雖連席板輕齎脚耗在内民猶稱累相應破格從輕
照京倉放糧每石折銀五錢并行糧盡免少蘇民困其
積缺船隻限十四十五二年通行造完等因到臣據此
卷查先為司農告匱年甚一年敬遵明詔陳末議以備
採擇事該臣等具題萬歴十三年分本省漕糧改折三
分八釐四毫并免改折行糧去後今據前因該臣會同
巡按浙江監察御史王世揚議照浙省杭嘉湖三府歲
辦漕糧正兊六十萬石改兊三萬石每年全運額該淺
船一千九百九十九隻近因料銀缺乏請折借支僅免
誤事今計本年實該打造淺船六百五十九隻合用工
料銀六萬七千八百餘兩年額民七銀止三萬一千三
百兩零尚有拖欠未完其餘所缺銀數小民既難加𣲖
官庫摉括無餘又無減存運軍月糧可抵實係難處所
有量行改折委應准從但查近來地方米價每石不過
值銀三錢上年本部題奉欽依通行改折五分正兊七
錢改兊六錢連席板輕齎脚耗在内臣等因免行糧量
行改折三分八釐四毫小民猶以折價太重稱累今若
仍照前例恐民情終難樂從運船别無輳處據呈改折
從輕一節揆之事勢誠非得已既經該司道議呈前來
相應具題伏乞勅下該部查議覆請暫將今歲漕糧准
行通融𣲖撥除杭州府屬海寧縣嘉興府屬嘉興等七
縣湖州府屬歸烏長三縣全徵本色安吉德清二州縣
徵本色八分外其仁錢富餘臨新於昌八縣武康一縣
准全折安吉德清二州縣准改折二分總計十分之内
改折一分三釐五毫折銀照京倉放糧事例無分正改
兊俱每石折銀五錢或正兊六錢改兊五錢連席板輕
齎脚耗在内至於改折行糧亦照上年事例盡行免徵
庶運務不致有誤而民困亦藉稍蘇矣
恪遵恩詔改正虚糧懇乞聖明溥賜申飭以昭
嚴威以宣實惠以固萬年邦本䟽(督撫)
臣看得浙省田賦最稱浩繁而其地跨海濱江環山遶
湖山水之開墾淹没既無常豪滑之侵隠詭寄又特甚
以致小民受包賠之累而國賦多逋負之虞其為害非
一日矣萬歴十年奉旨丈量本欲平田賦清浮隠永貽
民利至盛舉也但其時欽限太廹委官半多草率報完
而書筭人役又乘機作弊或短縮步弓偽增畆數或以
田地空補山蕩或以山塘丈作田地與夫山坡墳屋積
荒公占等項一槩丈實起徵遂致閭閻窮民反受增額
之害仰荷聖明俯察民隠渙頒恩詔釐正虚糧既又特
俞戶部科道諸臣之請責令臣專理清查賜以璽書便
宜行事此誠釐弊革姦惠民經國千載一時也臣敢不
誓竭庸愚以圖報塞萬一嚴督各屬悉遵節奉部議或
照舊從新或摘查覆丈惟以順民情宜土俗為主今據
報到文冊臣細加簡閱俱已詳妥除杭州前右等衛所
屯田先年丈量停妥覆查無弊俱應從新無容别議外
查得萬歴十年丈出田地等項一萬六千一百一十二
頃一十一畆有竒基地二萬九千七百五十五間有竒
今次除豁改正田地等項一萬一千八十四頃七十一
畆有竒新丈出併原額基地一十萬七千九百九十六
間有竒清出欺隠併開墾田地等項二千三百五十九
頃五十九畆有竒除補足原額外尚多餘田地等項七
千三百八十六頃九十九畆有竒該徵稅糧應攤各州
縣田地等項數内均𣲖減徵至於各屬田糧等則因地
利順人情或為一則或為二則三則加至十五則不等
劑量肥瘠酌擬輕重糧額既不至虚增等則尤不致混
亂自此豪猾侵隠之弊盡革而小民均霑減徵之惠於
民生國計未必無小補矣所有各官賢否功罪除原任
紹興府通判楊莊委丈滋弊報冊多訛原任象山縣知
縣唐師錫索例縱下田糧之欺隠獨多原任開化縣知
縣王文昌𣲖則徇私閭閻之怨議尤甚已經臣與巡按
御史先後論劾書筭姦豪林化孫潮等一百三十二名
見在拏問遣配發落外其餘如布政使司左布政使今
陞任衷貞吉右布政使今丁憂余一龍分守杭嘉湖道
左參政林喬相分守金衢嚴道右參政李頥分守寧紹
台道左參議今陞任李一中按察司嘉湖兵巡道副使
陳用賓巡視海道副使今陞任張孫繩金衢兵巡道副
使林一材忠誠體國仁惠宜民或總田賦之司而僚屬
受成賴約令之詳布或膺分部之寄而權度不爽致經
界之分明杭州府知府余良樞嘉興府知府龔勉湖州
府知府陳夢庚寧波府知府蔡貴易紹興府知府蕭良
榦衢州府知府廖希元杭州府同知姜奇方衢州府同
知李道先湖州府同知今降用王懋寧波府推官今行
取秦大䕫嘉興府推官俞咨禹湖州府推官張肇金華
府推官徐萬仞紹興府推官陳汝璧才猷敏達政體精
明或專總理而姦弊剗革無遺或委督查而冊籍勾較
殫力署餘姚縣印台州府同知周篤棐安吉州知州今
陞任王貽德嘉興縣知縣今陞任顧雲程仁和縣知縣
程達錢塘縣知縣今行取孫珫上虞縣知縣今行取朱
維藩臨海縣知縣周孔教德清縣知縣陳效山隂縣知
縣今行取張鶴鳴金華縣知縣今行取汪可受富陽縣
知縣管九臯海鹽縣知縣蔡逢時武康縣知縣今陞任
王懋中蕭山縣知縣劉會鄞縣知縣周之基慈谿縣知
縣何偉歸安縣知縣黃洽中會稽縣知縣曹繼孝蘭谿
縣知縣張應揚武義縣知縣熊秋芳象山縣知縣陳天
祥才能集事智足燭姦或清浮漏之田數逾萬計而賦
額惟均輿情胥悅或查欺詭之弊懲究多姦而分則允
當衆志咸孚既各效勞均應紀錄伏乞勅下該部再加
查議覆請准將今次清查改正田糧文冊定為經制行
臣督行各府州縣衙門一體遵奉仍將各官移咨吏部
紀錄施行
邊海要郡懇乞聖明久任賢能府正官員以安
民生䟽(督撫)
該臣會同巡按浙江監察御史王世揚議照古稱庶民
之所以安其田里而無怨嗟愁嘆之聲者惟良二千石
况温州府跨海隣閩為倭夷首犯流賊出没之區兵防
供餉措辦為難龍風水患歲歲有之撫摩為難苟非其
守誠心殫力將視官守不啻郵舍而民亦惟恐去之不
速矣昔年惟知府何文淵大著休聲即龔黃不過詢之
則以文淵在任九年故也今知府衛承芳操心制行無
愧古人臣等久心重之故於去歲考滿則註以邃養虚
襟誠心直道督僚屬而肝膈相示燭利弊而幽隠不遺
之語然猶未敢遽信其得民何如也比臣等先後巡歴
該府見其錢糧清田野闢閭閻安業則又重之而旋乃
有父老百餘遮道求臣等為地方留此賢守雖承芳力
禁阻之不能然亦未敢遽信出小民真意也密行分守
參政胡緒兵巡副使蔡廷臣查訪則云自本官考滿入
覲之時民已皇皇惟恐遷去失我慈母而又出不意審
之該府解糧人役對簿人犯則稱本官守已之廉存心
之正愛民之實處事之確率屬之端者人人無異詞乃
知父老之情真矣守巡二道之言公矣臣等何能不為
地方乞留使繼文淵之美以慰永嘉士民之望伏乞勅
下該部查議覆請合無將知府衛承芳或先加服俸留
任供職或俟再歴三年政績益著破格陞擢地方幸甚
大臣病故䟽(督撫)
據浙江布政使司呈據寧波府申據鄞縣申據援例光
禄寺署丞范大沖呈稱故父范欽由嘉靖十一年進士
授湖廣隨州知州歴陞工部員外郎郎中江西袁州府
知府江西副使整飭九江兵備廣西參政江西按察使
調福建按察使陞雲南右布政使陜西左布政使丁憂
起復補河南左布政使陞都察院右副都御史巡撫南
贛汀漳等處地方提督軍務嘉靖三十九年九月内陞
兵部右侍郎被論回籍聽勘屢蒙撫按衙門先後勘明
至萬歴二年七月二十六日題奉聖旨范欽既勘明無
干准致仕於萬歴十三年九月二十八日病故冲思父
任三品京堂兼有南贛軍功例有䘏典呈乞轉達等情
到縣據此就經行准府縣二學牒據廩增附生員毛大
坤余暨等呈覆相同又據該縣里老隣佑陸倫等結勘
無異申乞轉達等因到府覆查得本官原任侍郎實歴
三品被論勘明奉旨致仕素行况恊清議照例應得䘏
典等因到司先該本司左布政使余一龍看得已故原
任侍郎范欽生平無故出處甚明歴藩臬俱有聲稱任
巡撫尤多勲績行誼允孚於鄕曲著述見重於士林致
仕奉有欽依被論委經勘結相應呈乞照例題請俯賜
䘏典等因到臣據此案查先為申飭恩例以杜濫冐事
該禮部題准今後兩京大臣致仕在家病故於例應得
䘏典者本處有司限三箇月以裏即與具奏奏内止許
直陳履歴聽候處分又為申定䘏典條例以一法守事
該本部題奉欽依節開被劾致仕雖曾經指摘然既奉
有成命則公論已明生前人品自可㮣見死後䘏恩理
應給與等因俱經通行欽遵在卷今據前因該臣會同
廵按浙江監察御史王世揚議照已故原任兵部右侍
郎范欽學博而宦履有聲才練而公議無玷自州郡屢
任藩臬惠愛宜民歴督撫晉貳夏卿安攘樹績雖經被
論旋已勘明况奉特旨致仕似與前例相合既經該司
查明臣等輒敢遵例具陳履歴所有應得䘏典伏乞勅
下禮部再加查議照例覆請定奪施行
遵奉欽依奏報京堂官員病痊乞賜及時錄用
䟽(督撫)
據浙江布政使司呈稱奉臣批發紹興府餘姚縣知縣
周子文申稱原任光祿寺卿孫鑨先於萬歴五年患病
具奏回籍調理痊可至十二年三月初三日丁母太夫
人楊氏憂守制扣該十四年六月初二日服闋本官恪
守官常歴成政績振紀綱而正色立朝忤權貴而拂衣
歸里軫民瘼恒厪治世之憂居畎畝實切廊廟之念孝
隆性植行紹前修於忠烈可稱繩祖之孫於文恪無忝
克肖之子年力正強經綸益裕伏乞轉達等因奉批仰
布政司查報該本司遵奉行據該府知府蕭良榦查得
本官養病回籍調理已痊適丁内艱兹當服闋覆經行
籍勘結别無違礙相應轉呈等因到司據此卷查先為
公務事承准吏部勘合考功司劄付照得養病官員光
禄寺卿孫鑨萬歴五年十二月二十五日題准回籍調
理痊可之日撫按官具奏起用備行到司已經轉行原
籍知會在卷今奉批發前因該本司看得養病原任光
祿寺卿孫鑨忠貞世篤孝友家傳憤志排姦凛乎烈丈
夫之槩闔門養重卓有古君子之風即今病體久痊服
制已闋呈乞會題起用等因到臣據此該臣會同巡按
浙江監察御史王世揚議照原任光祿寺卿孫鑨忠孝
承家清白傳世憤邪憂國節槩夙有祖風守静杜門行
誼尤孚月旦恬退雖不欲出才猷實未竟施先是病痊
會有母制以故未即奏聞即今服闋舊恙全愈允宜及
時起用既經該司勘報前來臣等遵奉欽依上請伏乞
勅下吏部查議將鑨亟為推用施行
災異頻仍懇乞聖明敦政體飭武備以除隠憂
以圖消弭䟽(督撫)
准兵部咨該禮科給事中鍾羽正題會舉將材緣由本
部覆議節該題行内外諸臣備查所屬各官某也堪為
大帥某也堪備偏裨某也堪寄守提某也堪充戰陣以
至求廢棄之士摉詿誤之人羅致材官儲養將品蓋亦
勤懇周至矣合無移文兩京九卿科道衙門加意諮訪
公同䟽薦於凡賢否是非之中徇其名必責其實務使
真贗弗淆擢用有據庶推舉出於至公而武備有所利
頼等因題奉聖旨將材難得非曾經戰陣試有成效的
何繇識别只着各該總督撫按官加意訪求據實推薦
果有異才許於例薦外特舉破格擢用各衙門會薦且
罷其餘依擬欽此欽遵備咨到臣准此就經案行浙江
布按二司并守巡海兵各道逐一查訪的確呈報去後
今據開報前來該臣會同巡按浙江監察御史王世揚
覆加查訪除見任參遊都司衛所等官候例薦外照得
浙省廢棄及陞任未久各將官真知其才可大用者謹
據實上陳如原任廣東陽電參將今養病陳典赳赳宏
猷桓桓偉貌羅旁多斬馘之績浙省服折衝之謀原任
廣東惠州參將今聽調季金發跡武科揚威南服歴各
省以英幹聞而自守且正在嶺表有籌算略而人攘其
功原任直隸金山參將吴顯忠品格無愧儒紳才略足
超武弁即今懲創已久大受允宜昔年萋菲無因終棄
可惜浙江掌印都司今陞任熊世錦威名久著中原節
槩近徵浙閫挽強弩中的不止百步握勝算先聲可敵
萬人此四臣者堪備大將之選者也原任漕運軍門中
軍坐營遊擊今養病俞尚志雄偉有用之度通方不滯
之才精神奮而詩書禮樂兼優閱歴久而擒斬調度素
著原任標下中軍把總裁革聽用今補任王廷臣鷹揚
壮志燕頷雄姿久負能文兼武之長綽有裹革敵愾之
志此二臣者堪備偏裨之選者也原任川沙把總温州
衛指揮同知劉懋功談吐風生精神驍勇哨遠洋雖蹈
危地不避習海務即負氣岸何妨此一臣者堪備守提
之選者也除將各官年甲籍貫履歴脚色造冊咨部查
考外伏乞勅下兵部再加查訪如果臣等所言不謬將
陳典等酌量推用庶將領得人緩急有頼其於戎政未
必無小補矣
海潮突變衝坍石塘懇乞及時修築以保安生
靈䟽(督撫)
據浙江按察司水利道僉事楊寅秋呈奉臣批發紹興
府申據蕭山縣申開西興鎮坐臨海口潮汐異常風浪
滔天一日雨至聲震如雷沙地洗蕩千餘丈房屋衝壊
數百間悲號滿前流移載道人民十室九空岸地三不
存一聞之寒心且去運河止隔丈餘萬一湧進為害叵
測值候冬月風潮稍緩趁時修築等因又據該鎮居民
張本滔等呈同前事俱奉批仰水利道勘報依奉行據
該府知府蕭良榦申稱親詣該地方沿江踏勘即今西
興堰口平地坍於滄海民居衝為洿池被坍者已無餘
跡坍近者勢在傾危興工填築勢不容緩第思動費錢
糧重大難處相應量度事勢便宜勘估行據該縣知縣
劉會申稱躬往西興鎮公同耆老糧里人等登舟於江
中依舊塘基自潮神廟起至倉衕止一帶以竹排插用
繩丈量計長四百一十丈復登附岸陸路仍照起止去
處用弓丈量計算三百三十丈比外量少八十丈併開
三項修築估計工料文冊到府查得冊開工料數目如
依舊基築砌該銀五萬九千七百四十一兩一錢依附
岸築砌石塘該銀一萬六千一百六十八兩二分再依
附岸止用樁箯修築該銀九百三十六兩六錢據查前
塘舊基盡已坍深海底且隔内岸計有四十餘丈内外
空虚不惟費石為多抑且填土無計費鉅何出豈能有
成若依附岸止用樁箯修築工費亦近千金徒支目前
無能耐久是又為虚費也惟是依附岸土新築石塘費
用雖多較之舊塘已省數萬且土石填築為力尚易為
利可久本職熟計惟此為宜但查堪動官銀該縣止有
三百餘兩及查本府庫貯止有稅契等銀共七百餘兩
其餘各縣共計不滿百金不敷應用其預備倉榖本府
併八縣查共八萬一千石零此中地濕積久多至腐爛
議將蕭山縣榖四千五百一十石六斗一合全借本府
各縣量借一半合之可得榖四萬三千一百五十四石
四斗四升往時納榖價銀二錢五分今歲豐榖賤每石
僅可二錢本府八縣共得榖價八千六百三十兩八錢
八分八釐四毫總計該縣與本府堪動前銀併各榖價
約計銀九千七百二十兩零尚欠銀六千四百四十八
兩零再行酌處恊濟借用倉榖候陸續處補備賑伏乞
轉呈允行庶全大工等因到道該本道照得西興鎮為
浙東咽喉枕臨錢塘巨浸潮汛衝擊異常一二年來東
岸水沙漲滿潮勢愈轉而西西興受害為甚塘圮則鹹
潮内淹即山會等縣内地均屬可虞若不及時填築將
來為費愈鉅為功愈難而為害愈甚催據該府勘報分
别三議前來其一為照依舊基砌築經費且幾六萬石
既難採功不易成其一僅用樁箯修築工費不及千金
雖云有限之費終填不測之壑暫支目前殊非久圖惟
是依附土岸新築石塘外可以遠潮勢衝激内可以傍
土岸堅固審度形勢計無出此苐計塘三百三十餘丈
工費一萬六千兩零該府别難措處止存備賑倉榖堪
以那借糶用據報府縣堪動官銀併倉榖量借一半可
得銀九千七百二十兩尚欠銀六千四百四十八兩零
行府再加酌議恊濟合候呈允動支委官採料興工務
期捍禦永久等因到臣據此該臣會同巡按浙江監察
御史傅好禮看得蕭山縣西興鎮坐枕錢塘大江去海
僅數里係浙東咽喉之地先年築有石塘捍禦年來潮
汛異常日夕衝撼震盪致塘基䧟没民居漂沉該鎮受
害為甚失今不治則石塘盡圯鹹潮内侵將貽山會等
縣内地之禍非止一鎮生靈流移失所已也關係國課
民命誠難坐視所呈三議惟依附土岸新築石塘下有
塘脚之固内有岸土之倚築砌之功易施般運之力少
省外悍潮勢内衛民居誠一勞久逸百年永頼之利但
估計工料該銀一萬六千一百兩有竒據議動支該府
縣無礙銀一千兩有竒不敷欲於倉榖蕭山縣全借該
府各縣量借一半榖價銀八千六百三十兩有竒共銀
九千七百二十兩有竒餘欠行府再酌議恊濟一節查
得該郡號為澤國非大水旱可以無賑而下濕之地貯
蓄年久未免腐爛若通融變用誠為兩得况嗣後陸續
處補各倉自漸充實别無他慮相應准從除批行一面
動支議委廉幹官二員管理刻期興工務要堅固永久
工完之日該道親詣塘所一一勘騐明白將各委官匠
作職名刻石立案如十年以裏坍損者官匠通行提究
賠築以懲姦欺仍將用過工料銀兩行道併弔各項卷
簿查盤有無姦弊造冊送臣稽覈
自陳不職乞賜罷黜以公考察䟽(督撫)
臣接得邸報該吏部題奉欽依舉行京官六年考察夫
罷黜不肖所以登庸俊良甚盛典也臣例該自陳謹具
疏上請伏念臣本一介草茅歴官卿寺往蒙予告竊伏
田間仰荷皇上鴻慈特加起廢陟以兵貳之階畀之督
撫之任臣受命以來感奮圖報犬馬愚衷日切兢惕顧
浙居天下首藩内為國家財賦之奥區外為倭夷出入
之重地邇年海氛雖少息而兵食調節則難歲時雖稍
收而征歛輸將則難於此而欲吏治清民生安愈難臣
才識既庸精神不逮今入浙已二年有餘非苦於兵食
則苦於輸將即以文移責成所屬約已愛民安能即令
閭閻小民得所近恭誦皇上督責撫按天語驚懼自罪
為臣子受事一方曠職無補至厪聖懷又可一日苟禄
其地况遇大計臣自知頗真不敢掩覆罪惡以妨賢路
伏望皇上將臣罷黜别選賢能以充任使則黜陟當而
公道明仕途清而官常肅矣臣下情不勝惶恐待罪之
至
遵旨奏報大臣病痊乞賜及時錄用䟽(督撫)
據浙江布政使司呈稱奉臣批發嘉興府申據平湖縣
申據通學廪增附生員趙邦程等呈稱原任南京工部
尚書陸光祖學貫古今才優經濟朝野瞻依士民景式
萬歴十三年患病三䟽懇奏回籍調理今已病痊伏乞
轉達等因到縣該本縣備訪本官前疾果瘳杜門著述
元精炯炯累朝廊廟之忠理學淵淵一代山斗之望經
濟正宜於大用屬望尤切於蒼生理應申達等因到府
該本府知府龔勉查得本官今已病痊年力正強經綸
素裕允宜及時起用等因奉批仰布政司查報奉此卷
查先為養病官員事承准吏部勘合考功司劄付照得
萬歴十三年七月内南京工部尚書陸光祖患病具奏
奉聖旨陸光祖素有清望簡任留卿兹屢以疾懇辭准
回籍調理痊可之日撫按官具奏起用吏部知道欽此
備行到司已經轉行原籍知會在卷今奉批發前因該
本司看得養病原任南京工部尚書陸光祖天挺孤忠
人推遺直德業負三朝之重望風采為百辟之具瞻即
今宿疾已瘳輿情共屬請乞遵旨會題起用等因到臣
據此該臣會同巡按浙江監察御史傅好禮議照原任
南京工部尚書今養病陸光祖學有淵源才優經濟典
銓以衡鑑品隲雅負真吏部之稱立朝有謇諤風猷不
愧古遺直之烈其為德於鄕者不足盡其素行其見用
於世者尚未竟其緒餘即今舊病既痊允宜及時起用
既經該司勘報前來臣等遵奉明旨上請伏乞勅下吏
部查議將陸光祖亟為推用施行
俯竭愚衷敬陳末議以求少裨治理䟽(督撫將解任時)
(萬歷丁亥年陞戶部右侍郎隨陞戶部左侍郎)
臣樸&KR0554;下材無可比數往伏田間甘與草木同朽仰荷
皇上錄用畀以督撫浙江重任時浙江當兵民二變之
後攝服化導為難今海内吏治日媮不獨浙也轉移鼓
舞為難徵輸之繁機杼之費兵餉之苦獨倍他省且多
係他省所未有者欲減免難而措辦催徵尤難况以臣
薄德庸才當之而在事又僅二年零七月即竭駑鈍何
補萬一今蒙聖恩召還戶部未幾又陟左銜臣感九重
高厚之恩則莫知為報思數年曠廢之罪則無以自容
晝省夜思有可以少裨治理為臣所不敢徑行者謹會
同巡按浙江御史傅好禮列為七欵冐昧題請伏乞聖
明俯賜採行臣不勝悚懼懇切之至
計開
一端好尚臣聞人之好尚自質而趨於文也易自文而
反之質也難今天下吏治不振者文累之也即浙江諸
臣儘多砥礪然三年中無論冗散小官其方面有司以
被論去者已三十餘員而半屬貪汚不謹者猶難謂無
漏網人也亦有以貪名而囊實無長物者蓋始入仕不
稱貸者有幾既償貸又或見不定不能裁交際之費志
不立不能脫身家之念而總之皆習尚侈也上侈則下
效今吴越之民雖家無擔石之儲者亦衣帛不衣布即
衣布人輒掩口笑矣此可駭也侈則好勝心詐偽心争奪
心俱於此乎生一遇凶荒或事變稍處置失宜而禍起
矣前歲之兵民二變是也此可慮也比年大荒在秦晉
趙魏齊魯耳若在吴越臣等不知其作何状矣欲移風
易俗使民漸歸於質當自重淳朴務實之吏始欲禁尚
侈之吏當自未仕之時始甲科甫通籍而費至於濫也
今日為甚鄕舉里居而尚請託或廣貸恣費以約償於
官也亦今日為甚不可嚴禁以預成之乎臣所屬如原
任布政司右布政使今陞山西左布政使王象坤廉明
持正民依戀於離任之時原任武康縣知縣今陞潮州
府同知王懋中節愛根心民懷思於久去之後正臣所
謂淳朴務實吏也蓋賢否之真去後始定在各省豈無
若象坤懋中者可不精别顯拔以示風勵乎管子曰善
用本者若以身濟於大海觀其風之所起嚴禁顯拔固
所以風之也上風之則下必相效以務節用愛人之政
而風俗文勝之弊有不漸返於質者臣不信也
一併道務臣惟朝廷設官各有專職苟可兼攝不必備
官况官已備自當從省浙省守巡海兵等道分駐各府
分巡皆兼兵備每府不過二道臨之獨海道雖駐寧波
而寧波分巡事又屬台州道蓋寧波一府五縣而以三
道臨之十羊九牧已無謂且自台至寧幾四百里盡高
山峻嶺道府官民夫馬往返甚艱視紹興雖屬三道而
水路易達者迥異况寧波分巡事名雖屬台州道實久
歸海道就近督理特分巡建設在先海道添設在後彼
時止重海防未暇議及寧波分巡可帶管耳查得山東
巡察海道駐劄登州整飭登萊青三府海防帶管登萊
二府兵巡則本省巡視海道駐劄寧波兼管寧波分巡
事體正與相同而簡便尤過之臣等行據布按二司覆
議相同合無將寧紹台分巡裁去寧波專管紹台二府
分巡巡視海道兼寧波分巡凡糾察官邪禁治豪右聽
理詞訟均平賦役等事俱聽管理其寧紹兵備仍屬海
道台州兵備仍屬巡道二道勅書均乞請賜換給以便
欽遵行事庶事權歸一名實不舛不但道府官民省往
返之費已也
一重守令臣惟民生之休戚係於守令守令得人則民
安得人而久於任則民愈安浙自得龔勉久於嘉興衛
承芳久於温州而兩郡之民翕然稱便矣然臣等又思
之守固要矣令尤急焉古今稱朝發而夕可及于民者
惟令然也臣所屬知縣如瑞安章有成之善體民情雲
和王世守之善興民利武義熊秋芳之廉明並著武康
王儼之平恕有聲而又皆以重農桑躬勸化為務皆可
久任者在各官若能以卓魯自待則聲華重而官階可
不必論獨國家假優恩以鼓人心則臣尚有說焉郡守
六年得超陞縣令則否果其人賢而實俸已過五年六
年即陞主事仍另優敘即選御史仍准實授可也守令
往多加銜守或不便亦可加服加俸令則加州銜或服
俸可也縣令必薦合格始給勅命若再考稱職曾經奏
留亦無愧兩京之雜塗矣即予勅命使其有榮親之望
而樂於為令可也今章有成王世守已過三年似應量
加熊秋芳王儼將及三年似應候考滿定奪昔宋臣程
頥常慨廉察之官無有應詔舉堪再任者蓋避薦舉之
嫌恐各官之難保其終為已累也自昔然矣臣以為既
留之後或改節即今日留之明日去之亦無不可况未
必盡改節乎臣稔見前官去而代者未必即賢徒令地
方受數易之苦故為四縣留令而㮣以優恩上懇聖明
為必如是而後久任之法可行也
一正事權臣惟官有左右則左宜先右宜後獨臣標下
先是設坐營都司兼管東營兵務西營兵務屬遊擊管
理時遊擊固未有左右之分也自兵部議題浙兵更番
往衛薊鎮于是改坐營都司為右遊擊與左遊擊領兵
更番嗣後更番之議息而兩遊擊之職掌未議遂相沿
右遊擊管坐營與東營左遊擊管西營左西右東遇合
營同操於體統已不順况坐營職務頗重凡標下及兩
營機宜俱以坐營為主而左遊擊從之遇慶賀公座則
左先於右遇謁臣入營則右先於左縱任事不在形迹
然軍中亦宜有禮樂左右順序禮也序順而相和共濟
樂也今各遊擊口不言而色多忸怩萬一有剛愎拘泥
者必猜疑忿爭安望同心於營務關係不小臣愚欲改
左遊擊管標下坐營兼東營右遊擊管西營原領勅書
另請換給令其欽遵行事則事權與名分相副亦杜嫌
隙肅營務之一端也
一酌礦防臣惟浙故無防礦都司有之自嘉靖四十四
年始其時江浙南直隸礦徒流賊四出劫掠而金衢嚴
三府實當礦山連胍盗賊出没必繇之地被禍尤甚既
討平先撫按諸臣題奉欽依特設總捕都司駐劄衢州
督練營兵二總設名色把總二員遇秋末冬初水涸土
堅即以二營官兵分布三府通礦産礦要害巡哨不惟
二十年來礦盗絶跡即隣壤徽閩江西亦借彈壓誠不
宜以一時無事遂議裁革但邇來該府告匱兵餉不敷
臣已督行兵備道量裁二哨共減官兵二百餘員名計
省餉銀二千餘兩糧餉已足兵心已安無容别議惟總
捕都司止管官兵八百餘員名不及各區備倭把總之
半兵數雖少而一應從役廪餼悉如四參將規則且名
列三司交際難已居是官者往往告困臣等嘗籌之將
在能不在秩高兵貴精不貴數多今兵以餉足易練可
望精矣若裁革都司改設欽依守備一員兼領前營兵
務屯劄府城其名色把總在本營者裁革在左營者照
舊以該道中軍官充之臨期屯劄開化華埠仍聽守備
節制二總防礦事宜悉照原定哨道巡緝遇有礦賊就
行恊捕本官上下相臨體統與從役廪餼俱照欽依備
倭把總事例庶官名守備視都司費少易辦又裁名色
把總一員歲省官役餉銀四百餘兩無兵少官多之擾
其見在都司鄭維藩免其赴部仍令管理候陞任即以
守備代之是量事設官而又不廢彈壓亦上下兩利之
一策也
一惜將材臣惟將材難得招&KR1880;貴廣近奉旨查革納級
武職所以杜冐濫絶夤緣欲得真才以重登壇秉鉞之
寄甚盛意也但就中亦有可議者卷查萬歴十年欽奉
恩詔一欵沿邊沿海緊要多事重鎮委用各營名色千
把總無實職者若係旗舍或係三科武舉果謀勇過人
效有勞績聽總督撫按官指實奏薦量授署所鎮撫俟
後更有勞績方准與實職官一體推用欽此欽遵夫馭
將之道不拘一途若三科武舉效有勞績者其人其才
自有可錄明詔准量授署職欲假之資級以為進用地
也臣所屬如原任分守杭嘉湖參將王接武先中江西
武舉三次兵部咨送南贛廣東軍門贊畫督征龍南叛
賊頼清規等併勦惠州倭賊斬獲有功俱經撫臣類題
陞賞正與恩例相合但接武未奉例已先納級謂已推
用未再照例奏授署職耳本官為臣標下坐營遊擊尋
又分守浙西參將議併營哨歲省餉銀七千餘兩一時
處置頗中機宜官兵悅服餉足易練皆接武力也臣以
為此在外可徑行者不敢奏聞以故兵部無從詳知槩
以納級罷革况本官文武兼優才志迥異當離任時官
兵泣留士民嗟嘆蓋遠近所共聞者臣數年既頼其力
又為國家惜此良將不忍不為上請伏乞勅下兵部查
議將王接武照例錄用授職仍通行各省直倘有如詔
書所開或旗舍或三科武舉效有勞績才堪收錄者一
體推用若白丁無能夤緣冐進者仍嚴禁革使才勇皆
收為我用或干城將材出焉以為緩急之頼未可知也
一復關政臣惟國家設立關稅所以通商裕課重務也
先該臣題免兩關商稅奉聖旨責令臣稽查正餘銀兩
因而與本省南關工部主事馬玉麟北關南京戶部主
事浦卿講究兩關利弊隨據二臣備言各關當嘉靖時
節經題准稅銀俱選委府佐監收議無從生後盡委司
府首領官卑志小難以盡倚於是部官始不得不親理
然財貨叢集則嫌疑易生請託不行則怨謗輙起前官
多以此受累雖知自愛者恐亦不能自白計惟有復府
佐監收使職等止於騐票發单銀兩毫無干預庶幾遠
部臣之嫌而亦可全制使之體等因臣熟思之兩關部
臣奉有專勅督理誠欲其興利去蠧惠商佐國責亦重
矣而乃以委官不得人故使其褻體冐嫌誠未妥今二
臣欲復府佐監收真潔已遠嫌革弊足國美意且查果
係先年舊規相應題請伏乞勅下該部再議今後兩關
商稅布政司每季仍委府通判一員監收凡遇一應船
貨到關照則估計具单票送部臣驗發本官仍委縣佐
或務局等官一員聽本官監督秤收銀兩寄貯府庫如
二臣所言部官毫無干預每五日將收過貨物銀兩一
報本府一報布政司一報臣撫按衙門遇季終將收過
稅銀若干解過若干内正稅若干餘稅若干分别管收
除在置立循環文簿送臣等稽查各部臣供用與府佐
委官廪給紙劄人役工食俱查照舊規於餘稅銀内支
給明白登簿以後除府佐等官聽臣等分别薦奬參究
外其部臣馬玉麟浦卿銳意振刷俟回部日查果有益
關務紀錄優叙則關政一新而國課自裕不獨全部臣
之體已也
懇乞俯憐民運繁苦議免關稅以蘇積困疏(督撫)
據浙江布政使司呈稱奉臣批據嘉興府申據嘉興等
縣糧運鄭成湯等呈稱萬歴十四年分本府𣲖徵北京
供用庫等衙門白粳糯糧正米共三萬八千九百七石
零内𣲖嘉興縣八千四十七石零該船一十五隻秀水
縣六千七百二十五石零該船一十四隻嘉善縣七千
八百四十一石零該船一十六隻海鹽縣四千三百四
十九石零該船一十隻平湖縣四千五百七十六石零
該船八隻崇德縣三千九百二十七石零該船八隻桐
鄕縣三千四百四十石零該船六隻經過關津五處每
船納鈔銀蘇州滸墅鈔關一兩六錢揚州鈔關一兩五
錢淮安鈔關一兩六錢臨清鈔關一兩八錢帶磚二百
四十塊領磚納磚銀七兩河西務鈔關一兩六錢該本
府知府龔勉看得白糧係上用正供糧長押運勞費萬
狀而過關等稅在各運夫車銀内扣與船戶交納七邑
糧船七十七隻共該納稅及帶磚銀一千一百六十二
兩七錢民力奚堪乞賜議免於各縣夫車銀内減𣲖小
民均被寬省等因又據湖州府申據歸安等縣糧運吴
遴紹等呈稱萬歴十四年分本府𣲖徵北京供用庫等
衙門白粳糯糧米共二萬三千六百九十二石零内𣲖
歸安縣七千一百三石零該船一十四隻烏程縣八千
六百八十四石零該船一十六隻長興縣三千三百二
十六石零該船八隻德清縣三千八百五十八石零該
船八隻武康縣七百一十九石零該船二隻經過關津
五處該納鈔銀蘇州滸墅鈔關一兩七錢揚州鈔關一
兩六錢淮安鈔關一兩二錢臨清鈔關一兩二錢帶磚
二百四十塊領磚納磚銀七兩河西務鈔關九錢該本府
知府陳夢庚看得白糧乃内府正賦輸輓上納繁苦難
言而關稅及帶磚銀五邑糧船四十八隻共銀六百五
十二兩八錢俱係各解自納甚為重累乞賜議免糧戶
均霑蘇恤等因俱經奉批仰布政司會同糧儲道查報
今該本司掌印帶管糧儲道左布政使張一霽議得嘉
湖二府所屬每年應解白糧額僉糧長起運僱賃民船
装載赴京交納經過滸墅揚州等關輸納船稅等銀併
帶磚等項使費嘉興府屬共船七十七隻共該銀一千
一百六十二兩零湖州府屬共船四十八隻共該銀六
百五十二兩零及查祖宗舊制凡民間五榖例皆免稅
矧白糧乃朝廷惟正之供實與漕糧四百萬石事體相
同均應免稅今關稅名雖納於船戶銀皆取諸糧解若
船稅免豁船價自輕寬船戶即所以寬糧解而恤民艱
也且白糧為東南重役僉此解者疾首告苦破家害身
情甚可憫合無呈乞本部院裁酌會題准將前項關津
鈔稅併帶磚等項悉行豁免少紓民運之苦等因到臣
據此卷查先為民運艱難乞賜酌處以裕國儲以蘇積
困事萬歴十年准戶部咨該巡按直隸監察御史顧爾
行題議遵單例一欵本部覆奉欽依運糧船隻許糧長
自行僱覓五百料中船装載順帶土宜四十石經過鈔
關如果土宜止於四十石免其納稅即時放行不許留
難如數外夾帶私貨不行納稅又不容該關盤騐照漕
船私貨事例以一半入官如廵攔人等刁勒擾害者嚴
拏究治臨清領磚通應照舊等因准經案行該司轉行
嘉湖二府遵照在卷今據前因該臣會同巡按浙江監
察御史傅好禮議照國家之制五榖過關例與免鈔凡
以重民食也况白糧係上供重務本與漕糧一體漕糧
官船官運民間止以交兊繁難猶然告困而白糧皆糧
戶自僱民船起運中間道途輸輓之勞衙門上納之費
萬分艱苦充斯役者往往破家亡身實為東南第一重
役乃復過關納鈔不得與漕船同免事屬不均情尤可
憫先經御史顧爾行遵查議單題奉明旨已准免放而
各關尚爾征𣙜糧戶被累如故甚非所以恤民瘼而重
上供也既經該司議呈前來相應具題伏乞勅下該部
再加查議覆請行令各關遵照今後凡民運白糧船隻
經過鈔關驗果土宜止於四十石免其納稅即時放行
不許留難如有夾帶私貨者依例究處其臨清納磚或
免或照舊臣等不敢擅議免過銀兩嘉興府於夫車官
銀減徵湖州府於糧戶各免出辦庶寬一分民受一分
之賜而東南積苦重役亦藉此以少蘇矣
薦舉方面官員䟽(督撫)
臣奉命督撫兩浙幾及三年所臨方面官員察識頗真
先是兩京内外大計及臣與各御史論劾降調已多兹
蒙恩陞任例得薦舉謹以方面之賢者據實為皇上陳
之臣訪得浙江布政使司分守杭嘉湖道左參政葵廷
臣器度莊嚴才諝英毅法紀明而軍民聳服武威振而
山海肅清分守寧紹台道左參政朱文科精瑩敏識粹
白貞操解紛糾機妙轉圜裁冗濫恩推挾纊分守温處
道右參政胡緒抱負素多經濟區畫悉中機宜以恬雅
禔躬以清貞表俗按察司按察使吴自新局量恢弘才
猷博大往議餉有先見之明今總憲負澄清之望兵巡
嘉湖道副使陳用賓誠心直道偉抱宏猷飭兵防而紀
律森嚴署臬篆而規條整肅兵巡金衢道副使林一材
操心絶無蹊徑立政悉有凖繩率屬獨重廉平訓兵先
除冗濫清軍驛傳道副使令狐一槐廉平有守耿介不
阿清驛傳綜覈甚詳署水利塘埭永頼提督學校道僉
事蘇濬學本八閩文追兩漢禔身如金輝玉潤校藝如
鑑空衡平以上諸臣品格雖殊賢能則一内蔡廷臣今
俸雖淺原係本省陞轉均當一體薦揚以備不次擢用
者也伏乞勅下吏部再加查訪如果臣言不謬將蔡廷
臣等分别擢用庶兩浙之表率克端而一方之理效益
著矣
舉劾有司官員以肅吏治疏(督撫)
臣奉命撫浙分宜察别有司賢否以彰激勸兹當陞任
例得舉劾謹以賢不肖者為皇上陳之臣訪得杭州府
知府余良樞精明渾厚博大老成僚屬事之如嚴師
閭閻戴之若慈母嘉興府知府龔勉才優八面澤渥六
年弊盡革而利盡興政已成而望已著金華府知府曾
如春以兼容併包之度運長駕遠馭之才弊絶風清政
通化洽温州府知府衛承芳滿腔惻隠一味真誠父老
遂借寇之情郡邑有甘棠之頌寧波府知府蔡貴易本
敦大更濟嚴明由文學以飾吏治不動聲色卓有執持
紹興府知府蕭良幹率性任真秉公持正建閘塘已垂
永利革浮靡漸返淳風衢州府知府廖希元以誠心感
孚上下以實學惠愛蒸黎迥異時流可追漢吏嚴州府
知府鄭銳囊無長物澤有餘休興學校士喜陶鎔崇節
愛民稱鸞鳳處州府知府喻均文章與政事兼優氣節
並才華競著小民頌德屬吏承風湖州府知府陳夢復
儉以律已雅可鎮浮體民情如烹小鮮總郡事不遺餘
力台州府知府楊道會本就熟路以輕車故遊利刃有
餘地僚屬輯志士庶傾心杭州府通判陳表行無粉飾
力有擔當奉公一節自持却例千金不顧温州府通判
許知新清苦茹蘗甘虀明爽條分縷析督捕盗息署邑
民思嘉興府推官俞咨禹德比珪璋操嚴冰蘗評品人
稱平恕剖决民願質成温州府推官潘士藻標格絶塵
操持慕古臨民多方教化鞫獄悉力哀矜紹興府推官
陳汝璧質美學博素閑經世文章才敏心虚不但得情
獄訟金華府推官徐萬仞雅度春温清操玉潤摘發先
懲窩訪丈量夙著均平台州府推官王道顯潔履真同
處子明刑能照覆盆無弊不釐所至咸服嚴州府推官
魏良静通敏之才卓犖之器攝篆一塵若凂議獄三尺
為平仁和縣知縣程達才周萬變識鑑隠機精神徧徹
窮簷繁劇尚多暇力臨海縣知縣周孔教經濟自優大
受循良實出緒餘美政多端歡聲一口德清縣知縣陳
效神閑氣定才敏識高興釐盡是永圖力量可屬大事
蕭山縣知縣劉會拊恤以拯災憊百里春回腁胝以建
海塘一方利永遂昌縣知縣王有功冲夷襟度英敏才
華正冊定賦心勞省費勸農政洽富陽縣知縣管九臯
政先民事邑藹陽春共稱卓魯更生争羡農桑盡利蘭
谿縣知縣張應揚心思愈久愈竭聲實日大日弘鄕約
化成催科政善義烏縣知縣俞士章其節孤高其才沉
毅導利桑麻遍野剔弊狐鼠潜蹤餘姚縣知縣周子文
英敏高才若識長途之驥直前任事如發利刃於硎鄞
縣知縣周之基誠與才合令以廉行催徵逋賦樂輸聽
斷隠情畢照烏程縣知縣楊應聘志意安閑施為穏練
色不變於市虎心惟知有子民歸安縣知縣黃洽中節
槩獨行孤立才思泉湧風行恩倍困窮事甘勞怨慈谿
縣知縣何偉虚襟雅度銳志通才弛張務當民情劑量
允恊輿論會稽縣知縣曹繼孝拊摩之念甚真節縮之
條備至巖邑大頼遠器自殊秀水縣知縣郭如川丰神
秀發性度端嚴實心約已愛民殫力懲姦驅蠧嘉善縣
知縣蔡彭愷悌繇衷精詳勤政田額清而賦減冗費省
而民蘇樂清縣知縣吴華古貌古心惡衣惡食撫綏黎
庶懷德方嚴黠吏憚威常山縣知縣傅良言裁冗節浮
省刑薄歛一方衝疲有頼六年志節益堅以上諸臣雖
才略各有不同要皆一時有司之良而龔勉衛承芳先
經奏留久任内龔勉已近六年衛承芳留任未久均當
薦揚以備擢用行取久任者也又訪得原任嘉興府通
判今陞任某人泰順縣知縣某人永康縣知縣某人以
上三臣某人操守卑汚贓私狼籍應照貪例革職為民
某人入已之贓雖屬影響縱役之擾則徧閭閻應照不
謹例冠帶閑住某人操持不無出入詐騙多歸棍徒况
當強壮之年尚有策勵之日應照不及例降用以需後
效者也再照新例薦舉限數甚嚴但浙為首藩非他大
省可比各府正佐州縣正官甲科過半自久任法行前
壅後繼亦與往年速遷者迥異臣今次薦舉三十七人
雖稍浮於額數然查曾以賢能稱職留任者計二十五
人而新薦止一十二人視往額亦減五分之一非敢溢
美以市恩者伏乞勅下吏部再加查訪如果臣言不謬
將余良樞等循資擢用行取衛承芳仍舊久任某某為
民某某閑住某某降用庶有司益知勸懲而吏治民生
亦有補矣
薦舉地方人材以備錄用疏(督撫)
臣惟浙為人士淵藪無論在位多材即山林遺佚亦濟
濟稱盛臣叨陞任例有薦舉除原任南京工部尚書陸
光祖已經病痊會奏又如原任太子少保吏部尚書張
瀚立朝端亮負人望而以重綱常忤時原任禮部尚書
董份華國文章受主知而以崇退讓範後原任陜西行
太僕寺少卿顔鯨直言正色於朝著砥節礪行於林居
或時當引年應候特簡重用近奉明旨應候破例甄收
臣不敢㮣舉外訪得原任南京禮部尚書陶承學忘八
座之貴而俗可鎮有萬石之風而才則優鄉邑蓍龜廟
堂柱石原任吏部左侍郎姚弘謨文章不愧斗山德望
久孚中外宿疾漸收勿藥弘猷可望濟川原任刑部左
侍郎王宗沐博古通今之學濟時應變之才遊刃允矣
有餘伏櫪不無可惜原任工部左侍郎金立敬清夷天
植孝友性成忤權門不殊吴市之遯觀士論賸有東山
之推原任太僕寺卿朱南雍居官不喜浮沉在里依然
澹泊施為未究其用動忍益老於才原任南京國子監
祭酒戴洵率性任真超然塵俗時局之外憂民論治綽
有救時慕古之懷原任廵撫南贛都察院右僉都御史
邵陛器可以任重道遠才足以緯武經文攬轡已重臺
端廬墓尤徵孝行原任南京吏部郎中沈秱蔬食敝衣
眼底全無世味談經課子胷中獨思古人原任廣西布
政使司左布政使孫光祖負經濟而持以謙退礪孤高
而出以和平年力正堪才猷難棄原任廣西按察司按
察使郭孝性直介迥異流俗才明練雅擅時名久賁邱
園堪膺艱大原任山西布政使司右參政孫枝素稱宏
識久抱忠猷解官獨負屈未伸論年正及時可用原任
雲南布政使司右參政胡心得猷諝揮霍操履潔修滇
南之心迹已明浙西之旦評獨重原任四川布政使司
右參政李鍵入孝出弟志行直擬前修朝虀暮鹽意趣
獨超流輩原任廣東按察司副使鄭汝璧鵠立不羣之
氣鵬摶獨運之才壮年遂爾沉淪公論共為惋惜原任
江西布政使司右參議李樂𤨏闥正言謇諤之風裁猶
在城闉絶跡孝廉之氣節更高原任江西布政使司右
參議王錫命曠世高標真可廉頑立懦待時遠器豈容
潄石枕流原任四川按察司僉事沈楩英敏長才端潔
雅操澄清之志未竟娱綵之孝必忠以上諸臣或才可
以效用明時或行可以羽儀後進雖人品不同均之為
聖世賢才所當薦揚以備錄用者也伏乞勅下吏部再
加查訪如果臣言不謬將陶承學等酌量推用庶遺佚
皆得自效而士風益勸其於治化未必無小補矣
薦舉教職官員䟽(督撫)
臣奉命撫浙竊謂學校乃人材所自出之地每於教職
悉心諮訪謹舉其賢者為皇上陳之臣訪得崇德縣儒
學教諭劉良春文章本原理窟標格迥出風塵淬礪益
堅清華可待雲和學儒學訓導魏而煥潄百家之芳潤
學重身心端諸子之楷模士有矜式東陽縣儒學教論
陸澩學本家傳行宜師表尚負凌雲之志不徒振鐸有
聲蕭山縣儒學教諭應楠造詣宏深辭章典麗無忝型
範之名綽有剸裁之用臨安縣儒學教諭沈大綬儀度
舂容文學淹洽立教雅敦行誼摛辭夙擅才名象山縣
儒學教諭王胤鱗青年有養博學能文三戰未酬素心
萬里終當遠到湖州府儒學教授龍德謙志不移於蹶
挫才日裕於困衡署邑廉平為文雅淡上虞縣儒學教
諭程克昌行無粉飾學有師承廸人宛飭蕞綿署邑即
優製錦嘉興縣儒學教諭司馬暐端凝器度峻潔操持
文稱甲第之遺學慰儒林之望海鹽縣儒學教諭周思
文學問素優行誼亦飭功課無分寒暑猷為可辨錯紛
壽昌縣儒學教諭李世芳練達之才清介之志久設科
而士服再署邑而民懷海寧縣儒學教諭張繼哲強年
雅度潔志貞操學聞味道之傳才裕長民之寄餘姚縣
儒學訓導謝思謙年青姿雅才敏行端署邑裹糧以行
分教一氊自守武康縣儒學訓導孫夢熊温醇器度雅
飭操持已高文學之科更優政事之具平湖縣儒學訓
導王啓疆學紹家傳為文綽有古意才通世務立志迥
異庸流以上諸臣雖科貢異途均為教職之良俱堪六
館有司之任者也伏乞勅下吏部再加查訪如果臣言
不謬將劉良春等量陞六館龍德謙等量陞有司庶人
材益勸而學政有裨矣
薦舉佐貳首領官員䟽(督撫)
先該臣查得佐領各官所管職務與民相關甚切貴在
得人往因薦舉數少無以示勸已經題奉欽依但賢能
不凡者類得䟽薦多不妨盡舉其次咨部超叙見在遵
行臣所屬佐領庶職以此頗多自奮除貪殘不肖者不
時訪斥外今當陞任所有賢能佐領相應遵例薦舉以
廣示風勸臣訪得臨海縣縣丞屠以欽檢束身名不失
儒雅疏通世務大得民心德清縣縣丞陳士秀誓守清
廉綽優幹濟徵糧却例署印宜民海寧縣縣丞方澄徹
爽練之才雅能集事清約之守即可長民龍泉縣縣丞
劉先久諳吏治事事有條兩署縣符人人歸頌蕭山縣
縣丞王箕性本誠篤才亦通明却例志堅築塘力懋上
虞縣主簿周邦相青年銳志潔守通才署篆得民司捕
息盜永嘉縣主簿江桂馥潔已服人承委集事且勤民
隠不類吏塗杭州前衛經歴劉世傑才優盤錯志恥紛
華愈久愈廉隨試隨效觀海衛經歴吴潮幕衛稱良署
邑不苟正值壮年大超流輩金華府知事李克昌律例
素諳剖决中窽攝符節苦司捕民安以上諸臣皆一時
佐領之良所當薦舉以備擢用者也伏乞勅下吏部再
加查訪如果臣言不謬將屠以欽等分别擢用庶尺寸
之材悉錄而大小之職胥奮其於民生益有利頼矣
舉劾武職官員以昭勸懲䟽(督撫)
臣惟浙為山海奥區倭夷礦盗竊發不常所需將材視
各省尤急臣奉命提督軍務選將練兵其專職也兹叨
陞任例有舉劾謹以賢不肖者據實為皇上陳之臣訪
得署分守杭嘉湖參將事遊擊金秉鉞望著恩威才兼
文武統標兵旌旗頓改歴汛務險遠慣經標下左遊擊
吴允忠負義氣盡革營弊防遠海無犯秋毫自負不凡
衆樂為用浙江都司僉書李承勛才能應變志久絶甘
論抱負武而知文製火器便而且利總捕都司鄭維藩
年齡青茂才識圓融苦堅茹蘗之操巧擅穿楊之技以
上四臣可備副參遊擊之選者也金盤備倭把總朱九
經試射而發皆中鵠撫衆而恩深投醪忠義馳名水陸
著績定海備倭把總徐九章叱咤驚人甘苦同衆涉險
如履平地遇敵可使前驅總兵標下坐營把總林之杞
謀堪運幄志切請纓稽簡衆士如歸督餉一塵不染以
上三臣可備都司之選者也標下轅門把總紹興衛指
揮僉事劉巨安英達不羣激昂自信學窮奇正之變才
兼水陸之長東大營中軍把總杭州前衛指揮僉事李
香開爽有謀訓練以律懲玩必先潔已恤兵所至服人
西大營中軍把總紹興衛署所鎮撫湯大輅性資沉毅
智識英明控弦搦管俱優條議施為允當東左營把總
海寧所署鎮撫章應魁射稱百中之能謀負萬人之敵
且敦孝義不愧儒紳西前營把總杭州前衛右所正千
戶陳九思武徵三捷才服兩營輕裘緩帶之風鳴劍抵
掌之略軍營把總杭州前衛左所副千戶王嘉錫才猷
諳練技藝優長操縱兼用恩威籌策足資緩急杭州右
衛署指揮使張劵始終自守清操僚屬敬憚飛輓不染
夙例旗甲騰歡海寧衛指揮同知彭紹賢博古通今有
為有守領兵士卒挾纊署印疲困生春海門衛指揮同
知俞舜出自武流綽有士行視篆錙銖不染馭軍醪纊
有恩臨山衛指揮使馬如錦早讀儒書博通將略守已
恪遵禮法管操深得人心台州衛指揮僉事劉炳文丰
神秀發識見爽明績屢著於轉漕才尤長於制敵寧波
衛中所署正千戶安如山魁梧之貌練達之猷督運飛
輓獨先領兵行伍增重昌國衛右所副千戶金繼超武
捷已見韜鈐貧苦不厭冰蘗久歴絶島真可將兵以上
十三臣可備把總守備之選者也又訪得分守寧紹參
將某某此一臣者所當亟行革任回衛者也伏乞勅下
兵部再加查訪如果臣言不謬將金秉鉞等循資擢用
某某革任庶勸戒聿昭而兵政益肅矣
温恭毅集卷四
