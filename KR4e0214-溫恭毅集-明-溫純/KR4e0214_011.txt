温恭毅集卷十一
明温純撰
誌銘
明永壽府輔國中尉友槐公墓誌銘
大輔國中尉者秦愍王之七世孫高皇帝之八世孫也
愍王生永壽懷簡王懷簡生鎮國將軍志埵鎮國生輔
國將軍公鋊輔國生奉國將軍誠渱奉國生鎮國中尉
鎮國生四子大輔國其適長也賜名惟&KR0008;號友槐以萬
歴丙申六月庚申患瘡卒距其生嘉靖壬寅正月丁未
得壽五十有五訃聞上賜祭如例子奉國中尉懷㙱等
卜以戊戌月葬咸寧韋曲祖塋之次與其配袁宜
人合先是以狀乞銘余嘉奉國類儒者故為志而銘之
按状輔國富而好行其德者也初析箸所自予薄甚以
縣官方苦宗禄曰丈夫墮地有七尺柰何以衣食厪縣
官憂于是祖計然猗頓之術以子錢擇人及戚屬貧者
使賈吳越燕晉而寬其力不能償者厚歸且賻其柩在
外者人以此益德爭盡力賈夥至數十百人家大起子
錢鉅萬而因有施予聲配袁氏喪父母亡子亡以為葬
為立塋辦葬祭父母其葬李程孟賢及周不能婚者尤
夥蓋輔國姿醇度宏居常旦起爇薌拜天地家廟孝親
友弟約躬訓子不妄交遊脱若不為制限且有以自見
而令冺冺僅若計然猗頓有時豪飲大斗浮白以消抑
鬱不盡展之懷可念也卒之前猶出數百金分散三黨
之戚蓋好施之性不改於大怖如此余惟國家大慮惟
宗室焉殷貧則無賴尠修置而餒之傷展親時而禄之
窘逋賦難一富則驕驕則侈侈則肆肆則魚肉齮齕扞
文㒺斧斷忌枝葉海茹妨閭閻難二輔國封禄三百石
耳身致鉅萬好施予三黨之戚倚如外府驕何有焉脱
若天家之宗皆君若富烏乎不賢貧烏乎不免于餒東
平河間且比肩接踵史不勝書矣奚慮哉予故樂志輔
國墓以為宗人勸輔國元配袁氏封宜人繼苟氏封内
助副彭氏封名媵子男六長懷&KR0008;先卒次懷㙱俱授奉
國中尉俱袁出&KR0008;取趙氏㙱取靳氏俱封安人靳卒聘
沈氏懷報聘沈氏又次蚤卒又次懷埤懷女一幼
未字俱彭出銘曰
國初大封同姓秦為長矣而垂裕其宗祊八世之後莫
之與京其人洵且賢而僅五十五奠楹嗟夫月晦於朔
將益其明木晦於冬將益其生聚而能散國有頌聲雲
仍之將興未艾也殆繩繩而鍧鍧乎
明文學雒先生墓誌銘
肅皇帝時海内乂安人多學為士士多襲他氏已售語
為便徑博士業敝極矣吾師思齋先生慨然嘆曰是何
異拾已吐核供華筵也制科之謂何於是下帷兀坐潜
心書史為文直吐意指不襲一陳語一時稱作者時純
學於先生起家乃先生於今萬歴三年正月二十八日
卒矣先是先生疾革純會以遷官過里為延醫藥浹旬
不能已先生疾已為棺衾斂先生然痛念先生陶鑄恩
甚厚且安可令後世無聞也為抆淚銘墓上石按先生
上世為吾原永清里人四世祖有諱英者生祥祥生坤
坤生世龍世龍配劉氏生先生及汝賓先生諱汝興字
士傑號偉軒更號思齋脩軀廣顙清癯若不勝衣然介
特寡言笑骯髒不可下獨一意學初受易張兵馬某所
已又卒業張某所會龔督學使行縣試先生器之選為
縣博士弟子員弟子員且四十年督學使屢試屢列高
等為增廣生人謂先生且立第即先生亦自謂一第何
有顧屢試棘闈屢不利然為博士業竟不襲陳語竟兀
坐讀書史人竟以是高之以故里中人卒遣其子弟就
學焉乃先生教諸弟子學又令不襲陳語令兀坐讀書
史里中人稱師範必曰雒先生雒先生云既某舉進士
某舉秋闈某俱為縣諸生先生猶不第第于于然安之
曰我命固若此矣以是終其身視世俗華艷態不啻浮
漚即家徒四壁立無芥蔕意獨樂與人談說世興亡成
敗即夜分忘寝食不倦晚年與二三故知約一蔬之會
將逍遥乎游乃未幾而溘然逝矣達哉而人又稱先生
色事父母以季子諧為弟汝賓子為先生孝友之著純
以先生業經義意可為世應制科者赤幟故著先生學
與陶鑄諸弟子者獨詳云先生生正德十四年五月二
十八日距卒年得壽五十有六葬得日為萬歴三年十
一月二十六日配李氏生四男子銘曰
經學既衰師道如市競念張文期拾青紫張猶疏家今
復何理朝售夕程當時即是經文將廢傳注欲捐疇令
誦讀舉意直前於惟先生厥訓所先載學載思大義躍
然身絀不用命也孔安諸生遵承相次蜚翰退伏閭巷
取適瓢簞經為人師質行允端貴而無述死同餓隸何
如夫子有道即世故里先塜體魄攸瘞德音雖藏教恩
永繫
明文學馮季子墓誌銘
季子諱本新字道明號誠菴世吾三原西陽里人高大
父英曾大父節大父欽以子會州衛參軍昆貴封如其
官大母蓋氏封孺人前母范氏贈孺人會州君生四子
長開封通判本立次典史本源次本季子最少母曰
宋孺人為會州君繼室季子生有異稟早失會州君哭
泣盡禮儼若成人宋孺人賦栢舟以奉姑嫜撫諸孤如
已出家故耕讀季子長貌偉質敏故藩參李公一見竒
之季子力田受伏氏書銳然有鵬摶鳳翥之志弱冠歴
下李先生視學併余拔為諸生日有聲黌序間試輙前
已如臯孫先生視學試又前授廩又併余令講業正學
書院學益日進數試澤宫有掠其文以與計偕者已又
負笈師事大司馬魏公於涇陽魏公與語驚詫以為非
常士又為御史大夫李公延教其子尚書郎梓諸生樟
日往来涇原間與吾三人相師友會宋孺人棄養季子
益謝博士家言屏居辟世肆力博綜仰觀俯察以䆒儒
者之業旁及諸子百家方術之微無不研討以窮一邱
一壑時復灑灑有逍遥物外之致一時學者高之其指
里中失畜策亡傭獲期人以為慕邵堯夫釋盜使自艾
人以為慕王彦方導水利闢頃田約束宗盟人以為慕
范希文疾革猶筮易含笑委化飭家人勿復哭又庶幾
存順沒寧之境云嗚呼士生斯世刖足彈鋏不死不休
能稍韜光為盛世逸民即舉而目之曰鴻冥亦千百一
二見矧晚年以學問自勵推數仁里視死如歸如季子
者可多得哉初余數在告里居岑寂以與季子談為懽
及戊戌别而北也會季子疾相望泣如雨余今將歸仍
岑寂且老詎謂泣别已成永訣欲追懽又可得哉季子
子應期以状伏余長安邸請銘誼不獲辭遂為詮次如
此季子生嘉靖十年月日卒萬歴二十年
月日得壽六十有配仵氏子男五長應時邑諸生
取周氏繼郝氏劉氏次即應期邑諸生取李氏次應元
武生取李氏次應運次應世殤孫男一脩堰女一幼皆
應期出某年月日諸子卜兆於某所窆焉銘曰
世道交喪末學支離篤生馮君抱璞鍾竒博學繕性姱
修自持淵淵厚積窅不可窺友今尚古先覺足師參軍
之後昌阜允宜
明陽陵鄭季子墓誌銘
隆萬間高陵諸生有鄭季子廷春者喜邑涇野吕先生
内外二篇謂鄒魯微指在仁即以仁名其齋居嘗不踐
一蟻不殺一生見殘忍者不憚切責又遺劵以反族子
邦智於蜀焚劵以聽里人郭獻之負又於凶年出飲食
以活餓者收養且嫁其女子之鬻於優而乞者時家甚
匱人爭譁季子自若然夢有吉徵久之萬歴甲午仲子
一杰以讀季子書舉於鄉其譁者始大服君子謂一杰
此舉可以堅學為仁者之志云乙未十一月季子卒
一杰與其兄一豪弟一雋將以戊戌月舉葬事先
期一杰以行實乞銘余覽而喜吾儒者之有後也其忍
辭按状鄭故高陵奉政里人有諱演者生有才有才配
屈生子男二長文舉次文美字得中邑學生質樸緝學
攻文試數冠諸生邑朱令重之延教子弟居數年無一
言關說受廩三十年士出其門者衆且貢以疾卒配趙
生子男三長廷蘭次廷馨又次即季子亦質樸學務近
裏不寝為然諾為諸生亦三十年初次君以治書未成
命季子改治春秋曉大義矣既而翻然曰先子以書鳴
家而孤改之耶遂仍治書益力亡何次君見背趙衰與
其兄析箸房産惟二兄所欲養趙竭力殯殮葬祭率以
身任或稱貸為之居喪不飲酒茹葷飲食雖蔬羹必祭
公祭胙至必薦不俟經宿事無鉅細必告趨墓揖拜必
欽雖年六十如一日也兄無後後别支未幾蕩敗無餘
遺嫂令諸子母養稱孝友鄉族鄭生邦道任生天眷十
許輩無論行修一視訓迪後多成立讀書尤注意孝弟
節義之言可法者書做好人行好事存好心寧人負我
毋我負人及司馬温公積隂德語坐隅自警因以誡子
訓里女適田聞貸以聘即返其幣里人屈仕義以貂皮
求關說斥之王宗堯被誣夜叩門求伸曰堯差勝不憚
傾家以謝季子目攝之曰毋處世讓不為屈我若即裕
柰何務傾家求勝為命一杰往解既解兩家悦服自是
里人以事求季子居間者接踵矣性儉一杰試南宫歸
以貂帽羅衣進曰吾家素貧若一旦加兹雖子道乎人
或有議其華者不強之不御疾革誡弟子程生應誥等
及一杰曰若等入官第為國為民若貪黷以求饒餘非
吾望也時里人程希節為人陷名登惡簿曰希節偶誤
耳蒙此名謂終身何遂力疾為昭雪令自新蓋仁心為
質類如此既卒弔客千計亡不酸鼻流涕可以知季子
矣余惟世之人之昌阜其後也非以屢積則以屢困然
困而積也易既昌阜而積也難持此以指數諸昌阜者
百不一爽次君受廩三十年季子為諸生亦三十年屢
困矣而又積有世行且日服膺鄒魯之仁豈涇野先生
之流風使之耶一杰又質樸余與論鄒魯之仁即虞廷
之一之中即於人心求道心也食息起居無之非是而
翁學近之無問一矣光而大之在吾子一杰唯唯既昌
阜而又積也可知余為此志且系以銘安知非左劵耶
季子字汝元生嘉靖壬辰十二月辛巳比卒年享壽六
十有四配張生子男三長即一豪兵部武生取李朝坎
女繼梁九平女次即甲午舉人一杰取田直民女次即
一雋習博士業聘某女女二適田租王慎獨孫男二長
可久一豪出次可大併女一俱一杰出墓在居之山
向銘曰
惟土積腴植斯豐惟人積行慶斯鍾豈以慶積行抑自
畢厥躬承前啓後腴積曷窮後翩翩其未艾也將企鄒
魯而遡慶廷之中
明貢士孔仲子墓誌銘
蓋余讀孔仲子状而悲之仲子為諸生有名顧卒轗壈
歴落以老余與之習微孟津周令南状且有言矧辱而
請也忍辭仲子遠祖仲英居毛坊里後徙安政里仲英
生先先生懷懷生雲雲生文文生錦錦生學號椿菴是
為仲子父仲子幼有穎質初名有謙束髮從從父文學
昭受易日計數百言嶄然軼諸兒年舞勺督學使宜陽
王公較士得仲子卷蘧然曰是安所得寧馨竒氣咄咄
來孔氏有人耶補邑諸生更名有人曰所以志也已光
禄馬先生召見復竒之仍更名有仁謂仲子庶幾紹家
學仲子雖弱齡乎名隠然在清峩間矣十七受廩壬子
乙卯俱落乙榜為直指姚君蒲君檄奬戊午邑熊令得
仲子卷欲首薦誤而不果已令出把仲子臂曰我誤君
矣君不見三年不飛飛冲天耶迺仲子意自如曰男子
墮地中具五色腸天寧能貧賤我耶益下帷讀書顧試
卒不利戊寅督學使蘭陵徐君奉恩例以仲子貢入太
學在太學又輙有名為吏部選人罷順天壬午試歸期
後舉踰年忽得疾遂卒蓋仲子大比凡三遇竟三不遇
云噫嘻仲子值陽九耶仲子脩幹魁容志闓爽舉動壹
廩於禮文鄉人望而偉之性孝友椿菴君病仲子求越
人視弗瘥迺夜稽首於天請代空中若有聲翌日病已
無何椿菴君及母李氏相繼卒仲子毁瘠杖而後起兄
有恒早世無嗣仲子嚴事其嫂以叔子後之弟有顒商
滇南久之不歸諸子女為婚嫁如已出也者後復如滇
南以有顒歸君子謂仲子之為父子兄弟不遺力仲子
善譚經商揚時藝里中俊士出其門者甚衆孟津令其
著也仲子病且革首孟津及諸子前曰吾生平志在三
立乃束於一第竟逢掖以死命也夫已矣遂卒生嘉靖
丙戌四月二十六日卒萬歴癸未十一月十八日得壽
五十有八葬以年月日配胡氏汝寬女子男四
長諸生宗魯次巡簡東魯取李氏次生魯取張氏次肖
魯即後有恒者取胡氏女二適仇學易諸生王牧孫男
二幼夫士患無材耳誠材如騏驥干將遇九方茂先無
留矣不然者長駕促於短馭也乃今觀仲子苞精孕彩
不難歴塊斷犀即白首不第第令以孝廉綰銅墨於百
里俾少見胸中之竒奚不可而竟以一孝廉蓋棺乎彼
蒼於仲子若巧妬之而曲擠之何以故天人之際蓋難
言哉迺不朽則以余言銘曰
誰為生才俾銘而剛誰為生禺俾摧而藏達人有言䖝
臂鼠肝覆此一坏顯晦何辨公慨以慷無吁以嗟松耶
栢耶歸此者生耶
明員伯子墓誌銘
伯子吾三原一良賈也父長君得時母李氏以嘉靖己
亥二月十五日生伯子垂髫即敦樸人目而竒之曰異
日昌員氏宗者必此子稍長小賈邑市已賈吳鬻布有
天幸家日起已賈淮揚治鹽筴揚俗侈他賈日高會醵
飲聲妓間伯子獨澹泊自守即衆嗤聽焉銖累寸積不
數載貲起萬無何長君與其弟子國子生維寧賁仕析
箸兩分之衆以家繇伯子大起議讓千金固辭強授祖
産二亦竟辭自是益茹苦殫力或廢食惡衣不數載貲
又起萬餘比卒弟維聪與伯子子析箸又兩分之蓋伯
子營什一以纖儉無私蓄故兩致萬金再分散又有義
舉且孝萬歴壬辰葺邑北郭城癸巳建石梁捐助幾二
百金事長君及母李惟意客遊心常懸左右聞長君訃
泣不飲食數日仰天呼曰吾母早逝吾父又不少延吾
孽延吾父母耶即奔歸躃踊寝塊喪葬從厚居常訓子
以勤儉數指里中某某敦樸為模範某某侈靡為藥石
子諸生文在文蔚從余學為余道之如此余惟吾邑大
小賈甚夥然少有輙盛宫室裘馬以明得意子若孫效
之立盡或不及其子若孫亦天道宜爾若伯子者真良
賈也宜得天然其道竟以執樸勤儉無私蓄故夫敦樸
勤儉無私蓄獨可以賈也哉伯子諱維新字穆之别號
純齋先世有諱大者以施地建武安王廟為邑著姓大
生義義生善善生宗宗生鏜配袁氏繼李氏袁氏生子
男二長即長君配李氏繼王氏伯子卒萬歴乙未十二
月二十九日詎其生享年五十有八配李氏生子男三
長文顯聘張氏取張氏次即文在聘梁氏取李氏繼秦
氏次即文蔚取晁氏女五舉人梁應奎諸生梁應培袁
鳳翔梁應封袁車其壻也孫女一文顯出葬以丁酉十
二月二十八日墓在邑北城之乾文在述其行與文顯
文蔚來乞銘於是為志為銘銘曰
夫伯子豈陶朱公之類耶朱公三致千金伯子且十倍
其分散也亦同至再朱公三男偕修父業長者宜不能
隃勝伯子長男仲季為儒且隃勝朱公仲季於異代今
無論賈即儒且□詬恣睢視公不勝私吾不獲見朱公
又不能起伯子於九原聊銘此石以示之概
明壽官峩東王君墓誌銘
吾里俗十七服賈賈稍起即同産輙析箸不然亦爭自
子間有慷慨赴名矜氣相尚抑而黽勉如儒者指不可
一再屈也余故重故壽官峩東王次君而君且逝矣君
僅一子儒士治宰又先君逝嗚呼傷哉君逝為萬歴己
亥某月某日越四年壬寅某月某日君之孫典始稍有
知從君季弟一鳴葬君於某所而以状請余銘其墓嗚
呼即無状余以姻故習君不忍不銘君諱一鴻字某峩
東其别號也世居三原多隠德宋元時墳墓纍至君高
祖孟長始以薦舉顯長子璧璧子經經子淵取高氏生
四子其仲墱即君父也配周氏繼劉氏生君及季君父
舉君兄弟稍晚先嘗以從子長男一鶴為嗣故君兄弟
二而今三人君與長君雖異産乎然意念于于相得如
同産也君生而倜儻貌稱其志美髭髯有丈夫之概早
年家徒四壁立意氣軒軒若纏十萬緍常佐長君化居
吳越間為布賈已稍贏則又轉而鬻販江淮間為鹽賈
家遂大起然兄弟併力如一心囊未嘗私一錢也晚年
長君謂家徒日蕃不如早析箸自為業庶人各勉力無
坐耗費次君與其季不可曰九世同居者何人哉吾兄
弟不難為駏蛩於窘而易為冰炭於裕乎長君聞之亦
首肯居久之又曰飲者雖驩甚終别不如及驩而别為
戀戀也君不得已惟命念家所繇起長君力為多以其
半讓而仍以其半與季併力如故家又起然與長君意
念猶于于相得如同籍也其天性友愛若此君雖自以
纖嗇起然不郄里中窶者持劵取君囊如寄或終不能
償輙為破劵捐貲助建石橋與修河北城又傾囷佐縣
糜食餓者以此里人高之蓋君性温厚襟抱磊落雖賈
然不與市賈競刀錐嘗以竒得贏與人交底裏洞逹豁
如也平居深自簡押即貲雄閭里傴僂若不勝常以身
下善雖童子毋敢加以齒蓋真有萬石醇謹之風焉嗟
嗟人世攘攘熙熙馳毫末如騖即骨肉苟貲足以佐其
氣力而豪俠自喜亦足賢矣疇其以駏蛩始而不以冰
炭或戈矛終耶又疇不以駏蛩竟完而以冰炭戈矛立
敗耶太史公叙貨殖第以好行其德為仁義而未有一
言及敦睦於財利間如君者以風世豈求其人而不可
得耶如君兄弟即儒而知學何以加焉可以風矣君生
嘉靖戊戌月日距卒年得壽六十有三配馬氏生
治宰及女三適袁從美劉芳竹鳴鳳治宰取仇氏余外
孫女也治宰亡時仇年甫十八君提其孫哭曰幸長撫
此孤報亡慰存獨此一呱呱耳哭欲絶仇拊膺哭曰婦
所不即從亡人地下者以有此呱呱在何忍舍之幸翁
百歲為呱呱天亦哭欲絶余聞而悲可知也然君竟以
子故籋然一疾歲餘逝矣嗚呼傷哉余乃遽銘君哉銘
曰
始而惡不出已力終而心竟一且好行其德譬彼服穡
載芟載柞貽兹燕翼種而勿食以俟餘息是刈是穫昊
天靡忒余以銘其穸
明耆賓石君墓誌銘
萬歴五年十一月二十一日耆賓石君卒卒三年為萬
歴八年七月初六日君嗣石生葬君涇陽夏鄉新塋而
先期以余友胡君子芳状謁余銘按状君姓石諱象字
良卿别號巫山朝邑縣履澤一里人其先從縣延壽鄉
徙居大慶關為上石氏家世耕商不習文獻以故世系
莫可考不知傳幾世而有諱福者君之曾大父也福生
定定生河滸公江為鄉飲三賓河滸公配張氏生四子
長佐次佑次即君次偉君圓面豐頥長髭髯凝重信義
偉丈夫也八歲時就學塾師書一再誦輙記稍長庶幾
可為儒尤雅好醫卜地理諸書乃河滸公以商起家令
君商君商三原會寧間已用鹽筴起貲淮上俗爭奢侈
而君折節為儉居常布衣蔬食不啻一窶人與人交和
洽無他腸即貸君母錢有負者亦置不較君兄弟與涇
陽人郝君父子善各以母錢同鬻財兩家以此起無間
言郝家三原君以乙卯地震廢居因郝君家三原君兄
弟以己未水患廢居又因君家三原君即商然天性孝
友客淮時夢母張訃音至覺即促装歸歸而母張果以
夢之日不起念河滸公墓在大慶且不免於水與諸兄
弟謀徙今葬所無何而大慶故葬地果水與諸兄弟相
友敬至老不衰從兄价貧甚與諸兄弟養贍終身沒而
殮葬以禮視其息不啻已出君故喜儒故以石生為諸
生已又以例為太學生朝邑令知君以鄉飲三賓禮君
然一再與輙已所謂商而儒者非耶君生正德辛未正
月十一日比卒年得壽六十有七配張氏生男子一得
瑜即石生娶張氏女子一許字姚績殤孫男子二美玉
本玉孫女子一俱幼銘曰
爾業則商爾行弗商爾産朝坂爾家則原而葬涇之陽
爾封馬鬛爾後阜昌
明壽官師君墓誌銘
師君諱從政字大寬别號南庄故孟店人孟店與盈村
管村俱傍三原城故隸三原三原治縣之東北偏時割
而入雲陽為縣既雲陽廢併隸涇陽故師氏遂為涇陽
人及君父次公又自孟店徙三原家焉三原俗相矜市
布君自舞象之年操錢千市布崛起人以君椎也爭齎
子錢賈吳越往來無寧日其息倍已又出捐子錢貸人
其息亦倍久之用鹽筴賈淮揚三十年絫數萬金喜曰
萬貨之情可得而觀也遂以鹽筴聽子若冢孫自歸寧
次公及母劉課諸孫學書猶乘時居積於里竟老人至
以計然猗頓目而有天幸當市布居闤闠有紿者曰某
所某急得布君即挾布往貿衆鼓掌笑也有頃持金歸
衆錯愕謂命乃爾蓋君口吃在稠人中終日不吐詞不
道人短長獨市利所至輻輳或舉以戒儇巧謂儇巧未
必得而椎若吃得之矣自奉苦寒窶妻子僅足衣食然
孝友激於義不恡事次公及母劉備極甘毳友諸弟白
首翕如視諸弟之子如子有過面切輸金百助涇陽賑
二百助三原城二百助清谷橋其他析劵食丐施穀種
葺梵宇琳宫諸善状不一涇陽三原令累多其義高給
扁又以高年授階一級冠帶一著不再御曰我何以堪
里中人以是益高之余讀太史遷貨殖傳無慮數千萬
言大都津津乎賤徵貴貴徵賤與夫貪賈三廉賈五之
說而無有一言及命以約熙熙攘攘者謂垂戒何余惟
師君之椎而吃也竟起家至數萬蓋賈亦有莫之致而
至者儇巧何為抑孝友質行造物亦默相之耶余辱葭
莩知君而張生伋状亦云故志之以補太史遷之缺君
生正德己卯月日卒萬歴丙申月日得壽七
十有七君高祖諱文秀生恕恕生孝孝配王氏生二子
長虎次仲芳號夀軒即次公君父也母劉氏次公有四
子而長者即君配黨氏生子男二長鳴鳳取張氏次鳴
鵬取杜氏女一孫男六曾孫男四女二銘曰
惟周師尹作國之翰以昌厥後為氏以官漢有師史郡
國轉轂致七千萬史氏侈錄君豈其裔以賈起家委命
篤行寧質毋華而後繩繩以引勿替我銘罔泐永為世
礪
眉州知州西峰郭君墓誌銘
君諱守憲字子述號西峰世涇陽人也高祖三曾祖温
祖懷父德以君兖州績最贈文林郎推官母魏氏贈孺
人生三子長守愚次守寧次君君生而英異兒時負氣
八歲受書里師會涇陽荆令至同學生爭避匿君獨坐
誦自如令竒之已從王生學屬文督學使楊公又竒之
令籍涇庠與都御史雒公肄業學舍久之學進督學使
如臯孫先生内江隂先生試列高第授廩人謂立第顧
屢試於鄉不第戊午且第為其策大譏切時事不果已
又從觀察喬先生談說經史詩文學益進士多從之遊
有成舉貢者會莊皇帝上兩宫徽號覃恩督學使鍾祥
曾君以君充貢入監時孫先生為祭酒兩試居前擊節
嘆賞梓其文以傳萬歴丙子謁銓授兖州推官從御史
讞獄君即連引久不決者決遣以罷御史亟稱老吏不
如其釋司吏目大節郭生時登冤尤著蓋以久不第故
習民情吏事故排堅理錯即迎刃解兖屬守令數易難
其攝爭迓君君攝曹曹治攝濟寧濟寧治攝鄆鄆治其
後守眉眉又治曹地衝民憊君為力行雇役歲省金萬
計為後事式大司馬石公星亟稱之濟寧議門攤均驛
逓修學宫建倉廩又督課諸生之尤者于君若瀛與焉
其後相繼舉者甚衆鄆有税易磚修城自君始古渠久
沒於隣豪或沮洳君復而疏之成田千餘頃又當監修
金鄉魚臺單曹隄之齧於河者功成上賜銀幣眉故文
藪也壬午無舉者君顧學宫謂泮涸非所以育蛟龍也
相地得泉於郊導之入泮以其餘溉田護城又樹樹千
餘以培秀氣乙酉果多舉西南田苦旱君引高堰灌數
萬頃成沃壤又恤里甲正徵收蠲鹽課諸善状詳祭酒
高公啓愚所為碑文中先是君所至持論披心腹身任
之在曹有所忤已守眉矣猶以曹事中為人論罷君即
浩然歸眉士民泣送有我知賢太守誰為惜循良之謠
而去兖時曹士民號呼欲君即守曹東昌太守則欲守
臨清又為魯王重而禮之其為德可知卒之所德不能
勝所忤故君不免蓋今之綜覈者類求多於舉貢為難
信易黜而令所忤隂操刺與黜之權致名實淆苟善甘
悦或資高益恣睢即久之間不能掩而閭閻業已病不
獨於君有嘅云君生嘉靖五年十一月六日卒萬歴二
十三年二月十五日得壽七十配岳氏封孺人副朱氏
丁氏戴氏毛氏嗣男二邦教長君子取岳氏邦賓次君
子諸生取劉氏又邦相亦次君子蓋君撫而教之授以
産者生男三邦屏聘諸生崔鳴鳳女邦翰聘張孕女邦
藩幼女四一適禮生劉鳳竹一字余弟游擊編子見知
二幼孫男四希孔希顔希泰希儀女三一適諸生劉一
化二幼葬以丙申月日墓在居之山向銘曰
胡玉輕售胡羽中鎩為政魯蜀衆目則刮資不逢世市
虎疇察廣嗣均産愧彼羹頡振振呱呱譬則蘭茁天道
挹注徵此山北
明封夏太宜人墓誌銘
嘉靖甲子故河南參議墊江楊崑洲先生官陜西僉事
會大比士首推轂余起家余以是習聞太宜人賢無何
崑洲先生遷河南尋卒卒二十年為萬歴丙戌十二月
日太宜人卒距其生弘治丁巳四月四日得壽九十
有一初太宜人姓夏氏父處士正東生太宜人太平里
第有貴徵擇配歸封僉事公朝號蓮石生崑洲先生時
僉事公學易為名諸生其後崑洲先生稍長亦學易有
異稟太宜人因謂僉事公曰妾故有貴徵非以君則以
是兒然業不專不精志不一不成君一心庀家政一心
課兒學謂專一何今以往力學課兒君為政奉姑薦蘋
御下躬蚕妾為政僉事公敬諾以是無内顧卒業成嘉
靖年貢士又督崑洲先生卒業舉嘉靖乙卯鄉試成
丙辰進士高第授戶部主事陞郎中督餉花馬池至陜
西僉事河南參議云崑洲先生之卒也僉事公業已於
嘉靖己未月日卒矣太宜人慟哭曰未亡人日為
政代吾夫今柰何不代吾兒日夜督其孫諸生發學發
又卒又慟哭又督其孫峻蓁芬會清蔚曾孫文郁學為
諸生餘令當戶各成立君子曰魯有母師又有靈光以
太宜人哭僉事公哭崑洲先生哭發荼苦矣然身歴五
朝享耄壽為政於楊越七十年如一日所謂母師所謂
靈光非耶兩制麻皆美詞大略以婦儀母訓褒太宜人
為實錄蓋太宜人以崑洲先生奏主事績封安人拜嘉
靖戊午勑又以崑洲先生奏僉事績封太宜人拜嘉靖
乙丑誥也子二長宗震即崑洲先生取邑舉人胡崇易
女次宗時取陳翰林端女崑洲先生六子長即發取監
生彭鶴昇女次泰取監生裴宗垍女次即峻取舉人梅
友竹女次即蓁取通判袁禮女次恭取諸生張恕女次
即芬取舉人沈復賢女宗時三子長即會取主簿馮繼
本女次即清取監生馬仲女次即蔚取經歴彭鶴揚女
曾孫文郁為發子取知縣戴誥女及文煒文炳文燭文
燦文煥文煌文竒文彦文耀文光文選文簡文仕凡四
十人盛矣葬卜年月日銘曰
沄沄墊江媛之德孔龐疇如劵取貴且壽邪疇裨爾後
芃茂邪防之高者土邪為先生母邪
明封太孺人陳氏墓誌銘
萬歴丙申四月十一日岢嵐兵備參議辛君志登母封
孺人陳氏卒於家參議聞訃自岢嵐奔歸號泣卜兆將
以丁酉七月日窆焉先期參議自為状請余銘余辱
葭莩奚辭状曰母陳氏州官莊里人父耆德君守母宋
以嘉靖丁酉九月一日生母耆德君四女母其叔也生
有異徵耆德君家世受形家言嘗葬其父得地嘆曰吾
家德薄富貴亡有有甥甥乃出吾叔女既家大人取母
惠為孺人難其子先太君任宜人又為家大人取焉母
族共譁耆德君曰吾嚮者謂有甥乃以辛子既而母惠
生兄諸生志道姊歸樊某者母撫之無異已出奉任太
君有思媚風家大人故穎卓為名諸生顧不問家人産
而慷慨好客又好急人之難曰緩急人所時有即傾囊
不顧以是家中落乃如漢上間關數絶糧母盡脱簮珥
始抵西鄉士爭從之授業遂以其年戊午生登西鄉鄉
産葛母即習緝葛並蓄雞豚狗彘以待家大人匱乏之
須家大人有不豫必引古賢豪以解居久之母念家大
人落寞從臾歸柰何以餬口故誤君名歸次興安已又
次平利興安平利及旁邑士又爭從之時登垂髫母謂
可教又從臾家大人歸會平利令知家大人士從者聞
之奔告固留登附籍母泣曰柰何令吾兒不知祖宗墓
所遂歸而遺田如甌脱者兄聊以卒歲矣久之得逃田
于陳村瘠甚母拮据至拾薪茹藜藿忘寒暑龜手督課
耘耔絣䌟組紉以先傭者居九年為萬歴庚辰登舉南
宫令遵化以禄養矣母猶勤儉淡素如故蓋御匱乏不
少局促喪志皂綈荆笄以偶諸于繡&KR0034;間泊如也初無
異在豐隆時比豐隆又無異匱乏時獨佐家大人施予
則不刓忍家大人賓客復進有中棄之陽浮慕之者謝
不見母曰固人情胡規規若翟公為益事脩醴以共諸
賓客過從癸未登以歲閱受國恩家大人封文林郎遵
化知縣母孺人登製翟翹霞帔為壽母一再御輙笥之
時母惠已圽兄亦繼折遺婺嫂二男一女母收子之稍
長為延師受經又割産以贍男女擇名家婚配焉姊窘
甚自兩税饘粥一切任之如外藏然姻戚單赤所植培
非一老事家大人益恭有侍婢矣杯案時猶自舉家大
人為園西鄙以居母以身任家事而順適其意數為置
庶不喜則又擇便獧女子進焉曰君子宜之非此寝不
安食不甘也良辰佳節必為具就園奉家大人呼歌者
前侑觴盡醉始歸以為常母性慈愛撫臧獲曲至然誨
登甚備初登為令聞杖聲方食罷箸問知不冤始復食
登佩之頗獲民譽徵拜御史母則曰兒前為民父母職
在撫字今為天子耳目不與曩同矣首鼠觀望非職也
其念哉登以言事轉河南僉事欲自免母曰移官豈至
尊免則人謂懟君矣亟去入河南又以爭便宜論調亡
何會以薦起大同登以親在不宜遠遊請母不許曰吾
兩人幸健且當塗不謂兒不肖畀以重地柰何以家為
解時家大人更力趣之登不獲已乃行迨移偏關母從
家大人來視至則問敵人欵貢状曰兒身疆事母第恃
金幣忘備在關甫兩月以登室孫息歸為孫息欲歸也
登先期又以將父母西請家大人及母又不許時母猶
健是為乙未二月其年九月孫息歸于楊筐篚纖細悉
出母手髮為盡白或固止母絮泣曰吾不欲無母兒謂
我薄也蓋孫息母王氏蚤亡故云母持家嚴而多心計
晨起闔家人肅如也役任脯&KR1246;漿酒農圃人人中能晡
或不食寸縷粒粟無漏也然亦以是積苦時時病嘗同
家大人步登五臺有汗休簷次易帕已即憎寒夜寝不
寧謂即愈已又同家大人步禮岱嶽行宫復有汗休殿
中就涼已即身重歸臥牀笫家大人數延醫藥之不解
遂殞年僅六十歲疾革語家大人吾疾必不起無憾憾
不見吾兒耳嗟嗟痛哉母來偏關以有蜚語云登病且
死乃登不死而母亡也嗟嗟痛哉惟不惜齒牙賜之銘
母死且不朽余覽状而慨知天欲大禆益人也必合自
匱乏始日遵化君之中落為漢上遊及歸而收逃田也
若將終身乃孺人貴徵于兆焉著而參議則生於漢矣
卒之驗如劵不可謂非天也孺人舉案進姬一拮据農
葛忘寒暑心首鼠之戒邊關持金幣之恐豈閨閣中語
彼譁何知世之以匱乏自沮以豐隆驕人者足以戒矣
孺人生子男一即參議取王氏封孺人先卒副王氏孫
男二纉宗綿宗王氏出女一適岳州府通判楊君淳子
諸生州傑孺人王氏出墓在州之壬山西向銘曰
疇隠如光于以相夫疇顯如雋勖子諄如子也錚錚為
陳魏舒舒成宅相陳符幽居生膺花封沒返于于有孫
玉立實慶之餘
明封孺人張氏墓誌銘
嘉靖癸亥敵自古北口闌入蹂畿輔亡有以一矢加遺
者故刑科都給事中李公奮筆為疏且糾大帥其配孺
人張氏以敵入有主者卿司刑謂主者何時大帥則章
邱楊公主兵則諸城邱公也李公竟以其疏入肅皇帝
大怒立法楊公免邱公問李給事何如人且大用蓋孺
人之言驗而李公以此為人嫉忌未幾有山東參政之
行又未幾以刑科免又未幾卒為天不可必李公卒三
十年所為萬歴丙申七月日孺人始卒初孺人以李
公早逝號呼痛絶幾不欲生已而撫諸子泣曰死即死
耳若此藐諸孤何于是茹痛飲哀強起總家政既遣諸
子就學猶日夜程督不以慈廢嚴或小過輙正色叱之
曰未亡人所不即死以殉而父者以而曹故將藉手以
報九原何不勉自䜿立顧與遊冶兒相狎比為以故諸
子皆奉教唯謹卒以克家稱諸女皆適名家子及内外
孫二十許蓋孺人自歸李公嫺於婦順一切井臼操作
皆自手指出不憚皸瘃姑太孺人操家秉嚴孺人曲意
承事以身為諸姒先太孺人未嘗不怡然色喜也李公
以孝廉困公車攻苦下帷夜以繼日孺人篝燈熒熒以
絣䌟佐讀即漏下數刻弗已如是者十年迨癸丑李公
成進士令安邑太孺人就養孺人昕夕供具滫瀡務承
其懽而自奉則布素麤糲泊如也太孺人寝疾孺人蓬
髮累垢侍湯藥湔牏厠不解帶者累日以故李公一意
為安邑德無内顧憂政成被召入為戶科給事中孺人
奉太孺人還里未幾太孺人棄桮棬孺人哀毁如禮一
切喪具悉出簮珥佐之洎李公徒跣歸又相與拮据襄
葬事歲庚申李公起復歴晉刑科率言人所不敢言孺
人亦時時以忠義從臾故肅皇帝所予告身褒内助非
溢美云其後邊帥始講批擣及隆萬間敵爭欵塞稱臣
人皆頌肅皇帝一怒之力久之邱公起家至南京吏部
尚書未有言李公者李公以孺人為程嬰者三十年使
其子若孫獨昌阜至二十許為天定状稱孺人好恤周
親鄉里之窮乏者下及臧獲蓋天性仁慈如此余不悉
數以余有感於癸亥事實關國大計云孺人生嘉靖癸
未二月日比卒得年七十有四李公諱别有誌子
男三克恭取光禄卿馬公孫女先卒克謙邑諸生取御
史昝公兄女繼武氏克勤武舉取郝氏繼劉氏張氏女
三一適僉憲辛公子浮山知縣洸一適太子少保兵部
尚書魏公子太僕寺寺丞知觀一適余弟漢中守備編
孫男六繩祖邑諸生取辛氏即浮山知縣女紹祖光祖
耀祖效祖胤祖俱未聘女七一適監生秦訥一適張耒
藴一適侯光先一適蓋秉純一適監生秦談二未字曾
孫男二廷柱廷桂女二一字南京翰林院掌院事右諭
德王君子諸生淑汴一未字將以年月日葬
山之陽銘曰
婦順用章母儀孔臧天命有常國振家昌翟茀煌煌有
封如堂于焉偕藏千禩彌光
明誥贈淑人亡妻李氏暨楊氏墓誌銘
萬歴庚寅十二月壬申都御史三原温純奉上命葬母
累封淑人王氏而因以其妻李氏楊氏葬母墓西南初
嘉靖丁巳温子取李氏以李氏父邑處士公諱鑛知温
子故時李氏年十七温子始為諸生乙丑温子舉進士
拜壽光令李氏從侍父大理公母淑人壽光戊辰莊皇
帝上兩宫尊號覃恩封李氏孺人故覃恩不及令及令
自此始已徵温子為給事中李氏從侍父母京邸已又
以温子使晉侍歸時處士公已故獨母張碩人在見李
氏翟冠霞帔喜已泣謂而父知而夫有今日果然然不
及見矣庚午温子遷湖廣參政李氏從如湖廣尋温子
免官從歸萬歴壬申温子起河南李氏從如河南甲戌
温子遷太僕少卿過里李氏留侍父母且為其男予知
取婦尋如京邸丁丑温子改大理李氏入賀仁聖太后
誕節賜緋戊寅温子遷光禄卿今上大婚覃恩進李氏
淑人入賀皇后賜緋己卯温子遷太常尋移疾又從歸
庚辰十一月十六日以産卒辛巳温子繼取臨潼楊氏
文學公諱濩碩人張氏女也癸未二月初三日楊氏以
疾卒甲申温子遷大理今上誕皇嗣覃恩補贈李氏仍
淑人己丑母淑人以疾趺坐卒于京邸嗚呼慟哉當李
氏歸時父大理公賈游母淑人持家拮据茹苦性嚴李
氏極意承之亦拮据茹苦無巨細必稟命行或稍失意
懊悔伏床下自訟母淑人亦輙喜曰若能類我家且起
我何憂故父大理公得一意安于賈者母淑人以也温
子得一意安於學者李氏以也其後李氏貴矣猶衣布
無金玉珠翠之飾以甘毳奉父母而自奉惡或以菜根
啖幼男女以止啼猶親井臼或擁馬遺供爨在宦邸日
為温子約臧獲於門扄間舉男女十五育者僅六訓誡
厲甚御其婦即貴族必以禮然亦以是積勞積慟傷神
瘁矣終其身兩膊出血以斗計胸背灸痕以百計卒而
戚黨皆為之傷闔家人欲嗃嗃不欲嘻嘻温子家所繇
創以母淑人力而亦以李氏能承之今嘻嘻矣况繼今
以往耶楊氏性沈默以慎畏事父母類李氏而撫男女
以和人為温子幸李氏在乃輙卒命也温子不能已于
慟獨于妻有升沉榮謝之感也哉李氏生嘉靖辛丑十
月二十六日比卒年四十楊氏生嘉靖甲子正月十五
日比卒年二十李氏生子男育者一即予知官生取左
都御史李公女女育者五一適邑諸生仇汝宥一適彭
縣知縣段公子可成一字儒士張夢綵一字太學生秦
詄一字舉人辛君子志諤適仇適段者卒字張字秦者
殤先是李氏永訣謂我死有從之者又温子干支不利
于妻李氏干支不利于卯而取楊氏時占得易白賁無
咎已俱驗豈非命哉予知伏温子前泣請志志之銘曰
爾生爾勞沒始寧厥居有子食報是慶之餘同室恊奉
吾毋以俟予
明誥封淑人亡妻宋氏墓誌銘
宋氏者余妻也余初取封淑人李氏李氏卒取楊氏楊
氏卒取宋氏耀州人父曰儒官公諱昌母曰楊碩人隆
慶戊辰正月丙子生宋氏萬歴癸未宋氏年十六歸余
甲申余遷大理卿上覃誕皇嗣恩封宋氏淑人給誥命
余父曰大理公母王曰太淑人當淑人李氏與楊氏卒
也厝于家會諭葬太淑人從焉甲午九月庚辰淑人卒
會諭葬大理公又從焉時淑人之卒年十二月辛酉也
淑人鶴形鍾音面有黑子歸之前夜光滿室衆異之從
大理公太淑人于浙于京于家拮据中饋得佳茗善蓄
而手烹之以進間督過第垂泣自訟大理公疾革目所
衣衣曰是宋婦手紉者吾甚適勿易兩從余為大理公
太淑人喪不遺餘力泣繼以血時余不食亦不食而先
是楊碩人卒生子夢蟾有知不育念至泣泣久之骨立
人有過面譙呵已即釋李淑人遺子予知婦李氏初憚
之已乃知其親已也倚焉從臾予知學嚴于余衣食多
出其手或目而遺之諱疾不令知曰柰何以我故妨業
李氏久疾身調護之代力作積勞不辭舉聘資所為金
鈿盡畀之曰庶幾喜而疾易廖撫李淑人遺女及幼子
日知如已出衣食其親族之貧者為常約臧獲以嚴而
恩常過於所生子亦子視之其徑直無他腸又慈惠如
此性聪慧米鹽一切躬為主辦梱内外事筴成敗屢中
在帝京問余有淛乎君撫淛矣提兵乎兵自此息矣已
果然如金陵渡江失柁盤渦榜人懼匿力督臧獲以計
免疾作問余靜攝夢人為講易震及令存神又數夢從
天竺先生遊蓋夙昔從太淑人嚴事天竺持齋衣布戒
殺故夢寐焉西乃竟蚤卒數使然耶先是有日者談淑
人數值陽九淑人亦夢遊上帝所或居高憐余塵埃中
状就醫儒官公家衆又見光如火從空隕淑人所余心
危之乃竟早卒數使然耶誥褒淑人敬慎賢明知淑人
矣淑人故謂余我死無憾憾君矜耳淑人夢寐天竺無
憾固宜予之不免于矜亦數也亦無憾憾淑人為喪不
遺餘力為大理公太淑人不食為余虞余衰不勝喪也
余不暇虞淑人病不勝喪令骨立以死又余不從大理
公太淑人而淑人從之余憾無己時矣淑人享年二十
有七子女詳李淑人誌中女字辛舉人子志諤者泣無
依日知在抱呱呱歴屋求淑人重余憾余温純也銘曰
疇從夫從夫之天疇從天從西來之傳疇生疇滅吾終
共穴以事吾天也倚汝及二賢
温恭毅集卷十一
