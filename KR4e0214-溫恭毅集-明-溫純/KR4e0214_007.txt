温恭毅集卷七
明温純撰
序
大婚禮彙紀序
明興大婚禮僅一再舉以故典章闕略即會典所載亦
難盡據純役本寺會今上舉大婚盖茫焉拮据無所日
與其僚壽光岳君麻城周君取故牘存者采酌而質以
會典既三舉六禮幸彬彬當上意然六禮正供費不過
十一而其九則供事諸官役費耳盖從中出者多也獨
先是請行大司空以意辦器&KR0008;費且踰萬金而用不及
十三則以典章闕略耳故今不可無此紀識之
孝經序
先王以孝治天下舊矣漢近古帝號率以孝稱我明則
以孝上號列后重化原也然孝之說詳在孝經自宋執
政定科制置孝經不用學士大夫始以爲童習亡竒弁
髦之矣子不云乎吾志在春秋行在孝經夫春秋法至
嚴爲亂臣賊子作也孝經則導之愛導之敬盖曰出於
孝必入於法譬之狂瀾既倒以春秋爲提防而孝經乃
其所導而歸之海也經曰聖人因嚴以教敬因親以教
愛其所因者本也夫曰因則非強世曰本則非外鑠我
明於因與本之說而孝之心不油然生而世治吾不信
也今上孝奉兩宫以德教刑四海與虞舜周文同一轍
純奉命撫浙遵高皇帝勸民御製爲歌冀與民更新而
日鰓鰓懼無能承德意萬分一也會朱文學鴻彙諸家
孝經付之梓梓成且布浙人士而太學以講孝經請矣
是孝治之會也若曰卑之無甚高論猶馳騁鄭衛之鄉而
曲終奏雅其誰聽之謂聖化何文學不分經傳不次章
第則善說經之談也
子史餘珍序
自典籍興世之儒紛紛耳目塗矣彼執德性說又往往
絶聞見以爲高此與惡外物之心奚異焉夫安知山河
大地莫非黃金前言往行固蓄德君子所不廢也夫不
離聞見亦不落聞見吾儒者家鵠視而戸守之可矣
博士余君所集子史餘珍諸倫物細及藝文祥異凡有
禆世教者悉旁采别類成一家言而余又質以博士君
行固知兹集非徒躐聞見者之階云先是余從燕邸見
博士君舉止中度不輕吐一詞及相與談古今時事又
鑿鑿可施行余業異之既博士君抵吾庠又無不人人
頌博士君賢余既暏兹集乃知博士君奮起儒林有以
也兹集今且刻以傳傳則緣聞見以求德性者將有味
乎其言矣
詞致錄序
今國家文風郁郁士習彬彬自經疏史傳及方伎稗官
雖佛偈道詮與巷謠里曲無難充棟寧俟殺青此文之
備也獨四六則無有品析而彙集之者侍御李君仲仁
心懷絡璧嚢累連珠爲四六胡可無集也乃命二三掌
故簡羅珍笥萃拔瑶編肇晉魏之原芳逮我明之嗣彦
取長弃短鱗次門分首制辭次進奏次啓劄次祈告次
襍著錄成以詞致名取古致詞之遺也且付剞劂屬序
于予或謂四六始徐庾氏支蔓于兩晉浸滛于六朝僻
搆幽深猥臻綺縟風雲月露魚鳥烟花繪象而鬭一字
之竒駢偶而侈三冬之富點綴已甚氣骨無存此文之
靡也好古者斥焉胡集爲而又胡以序爲予曰不然對
偶音律自天地剖判以來有之山峙水流日晝月夕八
埏度剖列宿纏分非對偶乎水樂蟲絲松濤竹韻萬籟
隠發空谷互譍非音律乎四六之靡者自靡耳若取材
于經叶律以雅境與興適抽黃白而曲中其微意與韻
偕切宫商而妙成其響則綸綍進奏宣逹莊嚴歌詠咨
嗟感動神鬼豈只五色之紅紫六經之鼓吹而已哉故
徐庾氏代不乏人無論諸家試評著者一坏六尺讀者
汗顔秋水落霞觀者動色或改容於推誠任數之疏或
閣筆於朱耶赤子之聯饑寒疾病控告而忌者腐心漂
杵燎原應聲而争者結舌所謂取材于經叶律以雅非
與四六又何可少之大都善相馬者惟求筋骨善評文
者惟貴神情神情内會而意興各有寄托其體裁以時
易之要未可槩其世代生平也宋廣平玉性金腸賦梅
花不免婉媚晏元獻清標澹質祖西崐止見便儇王濬
仲嗜進納汚持論每超玄致柳子厚甘䛕溺詭立言輙
附經常如以其文而已廣平元獻呫呫漫漫者耳而濬
仲子厚不庶幾哉軒黃姬孔之間乎故四六誠靡矣倘
能寄駱丞之概採子安之華攄敬輿之忠博盧弼之典
瀉子瞻之赤捷寇豺之鋒允矣作述無前孰云四六非
古若夫參造化自然之機收景物無窮之趣變而不失
其正亦變風之餘也則有廣平元獻在盖文猶兵也竒
正惟吾所用之其神情固自有所着矣不然存葩去實
語怪志詼或涉說鈴終成畫餅雅道傷矣文體謂何皆
是錄之所不取也予知侍御君之意不在文又知侍御
君觀風維俗所崇尚亦與此類故書諸首簡以貽四方
同好者
續文獻通考序
治天下有道因是已夫因未易言也有不可不因之迹
若禮樂制度文章爲前人所已損益以遺後世章程者
是也又有不可不因之心若精神心術之微以主宰於
禮樂制度文章之間得之則以王道而成王化不則權
謀功利雖一匡亦仲尼之徒不道是也然其迹與心譬
則樹木然必培其根而後枝茂又譬則導川然必濬其
源而後流長故仲尼論世不廢損益而因先之子輿单
言因曰因先王之道若爲高因丘陵爲下因川澤然豈
故若冰炭之不相投枘鑿之不相入我知之矣仲尼懼
道不行故詳言因與損益以言政子輿懼襲義者紛如
故合不忍人之心與政以言仁總之道不離因而因不
離心者近是宋儒馬貴與以杜氏通典僅自上古迄唐
天寶采經史百家爲文名臣奏議及先儒評讃爲獻上
下數千年終宋嘉定亦核矣而生丁宋末故略嘉定以
後不及金元我明高皇帝開天啓運列聖肇述宏修諸
賢翊贊其禮樂制度文章之精軼唐虞陋宋元郁郁乎
盛矣昭代文獻又烏可無稽此雲間王元翰文獻通考
所由續也元翰故同余舉進士又同應召余給事禁中
元翰爲西臺御史日相與聚談今昔典故乃元翰則慨
仲尼說禮憂杞宋無徵由文獻不足以不大用於世益
肆力搜羅且四十年遂成此考示余余卒業而抵掌快
之盖輯遼金元與國朝典故併詳嘉定以後而增節義
氏族六書諡法道統方外諸考其以節義附學校氏族
附封建六書附經籍謚法附王禮考黃河太湖河渠附
水利海運附漕運之末盖各有深義若曰此枝也而非
根也流也而非源也所損益之迹也而非可因之心也
故所重於道統尤詳夫道統關世運隆替繫理亂興亡
之故前考未載後有述者第詳堯舜禹湯文武而以宋
儒直接漢代漢唐以降無及焉然漢唐表章講論之功
亦豈容冺故以道統附帝系以書院附學校又以仙釋
附四裔令不與吾道角庶幾道統之傳與帝系不朽得
其根而枝可茂也得其源而流可長也得其心而迹可
宰也然則元翰衛道爲天下之意將令後之君子從巍
乎煥乎之成功文章而遡蕩蕩無能名之精以關雎麟
趾之意而考周官之法度也寧苦於無可因也乎哉易
畫損益二卦而其指乃在自上下下天施地生堯雖無
能名而史贊其仁如天夫非仲尼子輿所欲因者耶故
曰治天下有道因是已考凡二百五十四卷授諸剞劂
者則督撫南畿曹公時聘按吳直指前何君熊祥今馬
君從聘趙君之翰周君家棟而監督經營則知郡事許
君維新也元翰名圻嘉靖乙丑進士提督湖廣學校按
察司僉事
乙丑世講錄後序
余故喜横渠張先生西銘父母胞與宗子家相及兄弟
顛連無告之說而又有味乎踐形盡性顧養錫類體受
歸全諸語爲頂門一針盖人一身外雖骨肉亦分期功
袒免曷論乾坤兹於乾坤曰父母民物曰胞與大君大
臣曰宗子家相疲癃殘疾惸獨鰥寡曰兄弟顛連無告
豈非以凡有形性皆一體凡寓乾坤皆一家而况合四
百人同對公車聽鹿鳴稱兄弟業歴四丑合則目成離
則神交見其子若弟若孫與子若弟若孫之見吾儕兄
弟藹然父子兄弟祖孫而不謂之一體一家耶夫盡乾
坤内爲一體一家是于其泛且渙者而合之也難以四
百人爲一體一家是于其親且羣者而合之也易總之
非強合也吾踐吾形吾盡吾性焉耳誰其間之脱又人
自爲體人自爲家不親亦泛羣亦渙易亦難耶奚其肖
今乾坤内之顛連無告寧獨疲癃殘疾惸獨鰥寡吾儕
兄弟生平沐三朝恩寵待罪巖廊亦宗子之家相也又
何諉焉期所爲長長幼幼繼志述事如子之翼以無忝
匪虧存順沒寧庶幾哉曰中處然猶恨相成晚而暇操
二心分形骸自爲體自爲家耶余老矣居常以少不如
人老何能爲爲懼兹廣錄及孫及曾孫而恨居諸易邁
桑榆幾何已復以衛武公自觧武公年九十作抑詩曰
毋謂我老而交戒我吾儕兄弟視武公少二十歲餘會
諸兄弟子孫多通籍今以往偕諸少以其親者及其泛
者以其羣者聯其渙者以其易者圖其難者誰其間之
盖長而比肩皆吾師也少而接踵皆吾友也余何幸焉
余志未巳所厚望師若友不敢讓武公亦毋謂我老而
交戒我
教秦總錄序
嘉靖中吾師淮海先生以臬大夫督秦中學既以經義
課諸弟子正學書院中日與講魯鄒之業冀他日爲縣
官用兹錄盖諸弟子各彙輯先生口授者云初先生入
秦以經義流弊即宇内人士且十九而作媒䞇既售不
啻冰炭世用之謂何乃取魯鄒微言爲諸弟子告其指
詳錄中大要以天地萬物一體爲仁而其功嚴於慎獨
妙於默識融於勿忘勿助之間綜之爲成此仁於身使
世之學士知誠意慎獨爲已知幾集義養氣主静定性
無兩軌轍即繇之從經義出而委身縣官不知有我安
知有人是先生教諸弟子意也先生去秦且一紀諸弟
子見用者未見用者不知視先生教若何顧純不佞往
謬爲先生期許今且無能禆益縣官安能不面赤汗浹
背哉雖然召伯故以利澤導齊民耳其所遺甘棠民且
不忍伐况以弟子而學魯鄒於先生目是錄而不惟先
生言是聽徒若純面赤汗浹背何益純故刻此將與諸
故從先生游者共服膺焉則先生之甘棠且世世在
歸來漫興序
夫詩豈不關切世教哉純聞之劉勰矣詩者持也古以
詩持性情即以性情持世教後業詩者乃往往離去夲
質即所模擬唐矣漢魏矣然令當官事事不啻弁髦土
梗焉卒乃使用世君子諱談之夫詩病我耶我自病耶
吾師淮海先生故喜爲詩已在蜀登峨眉陟汶嶺眺錦
江玉壘盡發爲詩何减工部夔府以後諸什然先生深
於性命者自謂詩之一道雕情繪物故禁不爲已自鄖
中歸又爲之不必爲不必不爲先生深於詩可知已初
先生自弱冠學道以默識尋孔顔真樂又往來武陵與
道林蔣先生相印証久之忘形宇宙收春肺腑興至景
值性觸情流吟咏成聲無斧鑿痕即造化可與通庶物可
與偕學術治理可與該純既得先生歸來稿卒業頷之
矣會先生拜上命再撫鄖中純當以職事奉約束乃所
部諸大夫即以純故先生弟子知先生即先生至純以
職事奉約束將安所從事純以先生官禁中官藩臬官
中丞往事一一爲諸大夫郎告大都先生治状大者在
以數言收平薛蔡二寇功詳具南充任太史叙中不論
論督關中學一時關中博士弟子事先生如山斗乃闡
明道妙揭示默識夲旨即世世可師承矣日先生不以
純不侫目爲國士既入官視向所聞於先生然且如弁
髦土梗純大懼焉第侍先生久知先生精神所綜該意
脉所流貫一切注措即其發爲咏歌者今以往以詩理
我以我理民是純與諸大夫郎所奉先生約束者也諸
大夫郎唯唯乃付程郎遜梓布之
來氏族譜序
夫譜烏可已也收族化俗仁厚之風繫之矣夫譜烏可
已也余邑自宋元兵革後漢唐宋故家盖蕩徙盡矣即
有之然問族譜則盡曰無有夫譜固宜人人有者乃縉
紳家亦往往闕焉何哉范希文云吾族疏屬自吾祖視
之固一身爾余謂希文任天下重有以也今國家無譜
族令乃其責在縉紳縉紳固有事乎天下者此置而不
講即骨肉堂室間亦秦越耳何可望家視九州身視九
州之人也余於來氏譜盖重有感焉來氏固吾邑故家
也自都御史公憲副公郡丞公相繼以忠直治行聞族
以此益大兹譜又當實不溢一語盖曰明昭穆正支𣲖
令後世可傳信云爾然余獨幸收族之風始吾縉紳家
則覩是譜而一體之心可油然生即自是化導里俗率
天下共興仁厚之風無難也余故于來氏之譜重有感
焉譜成余友茂才君茂才君名宴聲藉甚諸生中然獨
知譜族意念深遠矣
趙郟縣永思錄序
故郟令趙君文宗余友也少同學已同對公車同寓更
僕期所爲返朴移俗者君發端余爲之頷余緩頰及之
君業不俟詞之畢而喜動眉宇矣當君之令郟也余會
以之楚道郟見郟父老德君謂君來暮又謂恐旦夕徵
去余喜且訝何以使郟父老依依若此别無何君果徵
爲御史有伉直聲其使楚以不往江陵會葬故歸久之
會江陵敗始起家遷大理丞盖君著在御史藉令少假
以年俗何以不返朴上何以不大用君而惜乎拜丞之
日即屬纊之時也君治郟状詳錄中類以朴勝盖一斑
耳今去君爲政且三紀父老猶德之至爲祠爲碑余訝
且慨何以使郟父老猶依依若此盖俗之由䃼而入于
靡也母如今日吏治余承乏内外臺兩計吏重有慨而
恨不得起君九原更爲令鼓吹羣吏更爲御史激揚羣
吏乂相從同官爲僚以匡我不逮如夙昔期也君嗣寶
坻丞思職彙郟父老思君状爲帙索余言弁其端余不
能已于言然非爲君也
楊文忠公三錄序
粤稽我國家名世輔弼之臣有兩文忠曰新都楊公永
嘉張公永嘉當嘉靖壬午飛龍之際議尊親如聚訟於
是創統嗣之辯以破千古不决之疑難矣然值義可起
之禮而承心無所觧之情宜入也易惟公當正德辛巳
馳駿之時每草勑以雷霆臨之不力執則事日非而國
體益䙝一難也于時六龍出狩宸居虛拱且歲餘二寧
謀逆大勢將傾行則有駭輿之虞居則有固圉之責二
難也鑾輿既回大行事廹四家環布毫髮失宜虀粉立
至三難也既而肅皇帝入御遭逄何竒比議大禮則以
魚水之投而爲冰炭之隔四難也公周旋其間停威武
勑不草竟見信任居守維鼎擒瑾詒彬押虎逐狼外寧
内安人孰不服公有定傾之功然後手扶日月啓四十
六年丕承之烈又孰不歸公有定策之忠比其力辭伯
封耻爲灞上之請寧守硜硜不從永嘉之議乂孰不亮
公有信心之介時則永嘉進而公退永嘉之難難在違
衆公之難難在嬰鱗而卒之易名皆不失爲忠雖永嘉
盖棺即允公則蒙莊皇帝以肅皇帝遺命而及然肅皇
帝知公不忘公之心一也惟是肅皇帝知公人人能言
之毅皇帝知公信任公未有能言之者初公制歸有召
守趣終制即起異數也諫齋祀止織造停兩掛印率勉
從疏留浹旬或月餘未有竟不下者中使詣公或羅跪
有罪逮繫不少假竟安國家於磐石非毅皇帝知公信
任公寧至此公鄉人左司馬趙公合刻公視草題奏辭
謝三錄於楚以序屬余余題曰楊文忠公三錄爲輔弼
龜鑑而因追頌我朝列聖慎簡輔弼而崇重之竟延國
家有道靈長之慶如此爲當宁獻
送司馬中丞次溪李公奉召入理京營序
原州督府之設自弘治庚申火篩入寇始其後督府勲
績在邊疆最著以守則有單縣秦公安寧楊公太原王
公以戰則有濬縣東平二王公麻城劉公東平任近七
年餘皆未久即安寧兩出鎮不踰二年而時戰時欵時
欵時戰使其重常在我又歴年久竟成開疆服遠爲今
昔所未有者獨任丘次溪李公盖國之大事曰祀與戎
仲尼猶云軍旅未學難可知已國家戎事内則樞府掌
之戎政府督之外則中丞府監之司馬門督之而皆於
職方焉司公起家職方於疆場要害邊塞情形燭照而
洞晰之有年矣既監吾陜尋督三邊取職方時所主計
而日求多于疆吏者無不自其身一一擘畫而次苐布
之以故下令轉弱爲強務在厚拊循繕堡寨蓄精銳酌
屯戍時訓練不翅三令五申巳又鳩材官蹶張佽飛之
士集中堅戲下而都肄之諸冠軍無不象指承風絶甘
分少所將卒亦無不愊憶超距恨不一當敵卒有烽烟
賈勇競蝥弧蒙矢石乘利席勝時松山久沒于敵我反
在外敵反在内於是有逐賓婦復大小松山之役諸部
謀擾強敵引兵壓境於是有出塞搗巢之捷火真永瓦
糾衆啓疆於是有甘肅洮河歸德之捷銀定打頼善計
奪新疆於是有大青羊水之捷敵人聚掠鎮番於是有
五馬莊之捷莊明懷悲狐兔又憤其黨之巢之覆於我
也日謀西助於是有助則革賞搗巢不則仍舊開市之
約宰賽悔禍叩關於是又有横城許欵之約凡戰獲疆
土稱里者以百計獲首功先後以千計獲漢番男婦器
械以萬計信國威刷積耻屢奏宣捷告廟獻俘上爲霽
顔錫予無筭延世緹騎者再客歲乙巳又以河州大獲
首功當上心晉太子太師恊理京營戎政盖公先是已
晉少傅爲孤卿矣太子太師不加於少傅示尊顯爲戎
政重云温子曰公不云乎逆則剿順則欵來則市不來
則罷市其母乃謂剿可使敵畏而不敢易我欵可使敵
德而不敢仇我市不市惟來與否又可使敵有所羶而
不敢自爲重以持我以是套部竟不敢西通諸部益孤
且窘大小松山之故地任我版築爲内地以免于蘆塘
線路番部夾擾之害此其績雖韓范經略未之敢望而
不可爲後世經略西土者之一型模耶盖是時公爲政
于上撫臺田公徐與諸中丞冠軍分爲政于諸鎮獨公
自乙未歴今丙午實十有二年田公主力戰敵至身先
筭無有不勝其人如虎公主戰欵互用合單濬安寧太
原東平麻城爲一其人如龍田公去而張掖酒泉燉煌
間至今思之公去合三邊四鎮八郡而思可知安寧入
參密勿建匡時大績單縣太原東平麻城皆入或秉鈞
或握樞或司農或理戎政皆名世而公之公方廉正篤
中不二心則單縣東平之伍也又資最深勞於外最久
戎政之簡斯須耳有頃陛見上動容謂召公晩即令秉
鈞握樞或參密勿如安寧又可知而參密勿如安寧尤
幸甚何以故國朝列聖爰立類旁求肅皇帝時猶參用
列卿安寧其一也以習疆事故故參密勿如諸城翟公
亦使行邊曰密勿之地何可一日無習疆事者以故内
寧外敉成四十年嘉靖之庥今上事事法肅皇帝其有
意乎以任安寧故事任公哉果爾則禁中頗牧在行見
月窟嚮風瀚海無波豈無巨筆作頌揚聖天子中興休
烈勒公勲名於旗常與鼎吕重主若臣一德交修於前
有光余今日言其左劵矣藩臬長金谿王君汝州張君等
屬余揚扢余念公職方時余政待罪兵垣相與交臂談
疆事會中外單言欵吾兩人執之不得相繼出補藩臬
乃歴三紀而公竟以戰欵互用成大勲名余安能不快
於心而弹貢禹之冠故爲論著以告後之談疆事及經
略西土者而于公此行則蒿目以望如右
贈大司馬徐公總督陜西三邊序
今天下督府合原州宣大薊遼兩廣爲四原州開設獨
蚤於今獨重爲西部輯則順義所部以東孤而可制也
國初至今他鎮或惴惴恣所需如哺驕子獨原州常持
其重使在我隠然一金湯盖先後督府如單縣秦公安
寧楊公太原黎陽東平三王公麻城劉公與今任丘李
公或戰或守皆大有造於秦而爲國重云李公奉召理
京營執秩難其代以張掖開府徐公往徐公亦任丘人
曾以碩畫壯猷佐李公肩疆事而先是張掖開府田公
亦任丘人召爲大司馬公始以治兵使者佐田公尋即
代撫兹又代李公爲督府三公同里同朝又逓爲政任
丘即多才如三公者比肩接踵爲一方長城爲國家名
臣不出二十年之内指不可數屈也初田公在張掖設
竒制勝我張掖間日引領祝永庇而以内召行公與田
公相須相繼十五年所敵數數爲我創實從來未有盖
張掖間敵故驕而輕我我憤之久矣彼驕我憤以計以
伏以火以降人故往往成寡勝衆之功自水泉捷敵無
入不在吾彀中其後敵即轉驕爲憤易輕爲讐有時豕
突狼噬公前後斬獲首功千三百竒招收降人九千五
百竒修築邊墻二百里竒紅崖之戰塔兒灣之戰五馬
庄三十二眼井嘉峪關之戰聲施爛焉使敵不敢南下
挽松山之役皆公力也又改徵八衛所班軍五千百一
十竒省銀糧五萬九千七百竒削七衛所馬戶千七百
竒盖自公爲治兵使者時業洞燭民隠故開府即擘畫
如此我三邊四鎮八郡又無不日引領祝永庇而今果
秉旄握節爲文武大吏師帥則前所謂碩畫壮猷兹其
政大展之日矣余聞李公以戰以欵公以威以愛如善
奕者時食則食時縱則縱時和則和使常勝之勢無一
日不在我爲兢兢盖原州諸公已事類如此李公更酌
而持之以勝筭今公又繼李公竟厥局即臨淮之代汾
陽旌旗改色又如平陽之代鄼候守而勿失可知我三
邊四鎮八郡自是永坐袵席之上我國家有所倚重亦
因免西顧之憂又可知盖敵驕而我乘之也易而實難
當積弱所將卒率未經戰惟三眼鎗與降人耳非水泉
一擊大獲士氣或未易鼓故曰易而實難敵憤而我讐
之也難而實易憤久即驕讐深即憤是我與敵易道時
也今所將卒非他日䧟陣斬將者乎降人之欵關來者
歲以千計耗彼有衆增我長技即漢人之收義渠不多
于此三眼鎗利矣有連砲焉一發可數十百遠視鎗三
五倍是一當百百當萬之技也即田單武侯之用火攻
不精於此敵一遇未有不披靡者突噬何爲故曰難而
實易公今儼然臨四開府五冠軍若臂使指令何有不
一力何有不懾戰欵威愛使吾西塞所恃爲重而因以
爲國重者于前有光在公此行若反掌易耳何難焉父
老謂安寧出將不踰二年公在張掖受上寵春特渥即
如李公田公例亦旦夕有召謂吾秦何余應之曰無恐
國家事西塞急廟廊尤急公即速如安寧國之幸亦秦
之幸不即久如李公秦之幸亦國之幸曷恐父老色喜
而退會治兵使者馬君董君李君朱君冠軍逹君副冠
軍柴君以書屬余爲言贈公余與公有同舍之雅又辱
與坐袵席中故樂操管以書而不敢以不文辭
送右司空又軒姚公還朝序
萬歴癸巳夏右司空缺執秩以監秦都御史姚公請上
曰可先是姚公上疏言秦塞事千餘言大率言秦塞以
敵市課諸將吏諸將吏以市緩坐譴罰爲敵持歲增費
無已令敵日益重我日益輕計大左今第與敵約願市
聽不願市亦聽課諸將吏視行伍實訓練習不耳若此
敵且咋舌欵關求市是我與敵易道也我重市堅塞可
保百年無事便上覧之大喜温綸褒嘉若曰都御史習
塞事下司馬門檄令九邊大吏如都御史言未幾東西
敵果有欵關乞贖附逆之罪者上益喜遂有今命盖姚
公之監秦也以監西夏得父老心故其監西夏也以歴
秦藩臬又先治兵定邊得父老心故當治兵時會敵有
持市期要賞者姚公笑而下令閉關示罷市状曰吾上
書天子言若曹不願市罷矣敵氣慴争求市市已費僅
如故額其總藩監西夏大都用廉静撫綏鎮定即哱劉
倡亂曰姚公在何至此既拜監秦之命於家曰西夏宜
困不宜攻抵長安信宿之塞上無何而西夏以困定矣
夫姚公筴敵以持重筴西夏以坐困卒之收效若券取
響應非深識中窽不及此亦自藩臬歴都御史五易秩
不離秦所爲周閱而歴試之者熟也而操心不二秉德
不回之誠盖尤有足多者焉余與姚公同舉進士又同
爲臺諫相與比肩而事莊皇帝知姚公之誠之識宜棟
明堂而霖㝢内乃周閱歴試於秦又最久則秦固姚公
之并州而姚公固秦之韓范二公不啻也然韓范二公
在秦兵間最久故令西夏膽喪心寒姚公兩監秦才一
歲有半業中窽收效得父老心上結明主之知藉令姚
公更借寇於秦如韓范二公其勲澤又何可量耶顧久
於藩臬而不久於幕府父老轉相語謂縣官誠急賢不
爲秦而爲國毋爲秦非爲國與余謂王事何有内外即
秦塞年來不無事矣患無張仲不患無吉甫有姚公爲
張仲内重外亦重爲國亦爲秦也矧秦更有制府節制
都御史者今以往有爲秦制府求韓范其人者舍公其
誰秦父老日夜望之矣時余亦奉召與姚公同僚以病
伏丘園不能往姚公行又不能之㶚上折柳以贈第南
望蒿目依依爲書致姚公曰公行矣秦父老欲更留公
不能矣公入見天子出見二三執政必更爲秦决筴圖
萬年無事公毋諱第求不二不回之士令周閱歴試於
秦而以制府幕府之權久倚任之秦萬年可無事寧獨
秦諸塞諸國出監各有制府幕府推擇信任一視公秦
中故諸塞諸國亦萬年可無事然天子知公其用公言
矣毋諱書未發會藩大夫戴君徐君臬大夫吴君閫將
軍潘君屬余爲文贈姚公遂書以授使者反命
送大中丞寧宇趙公還蜀序
不佞純故與大中丞寧宇趙公龍潭葉公同舉嘉靖乙
丑進士趙公葉公與御史大夫立山孫公同官侍御時
不佞純給事禁中心相許而先是趙公宰汶上不佞純
宰夀光又相得驩甚云隆慶庚午市議起不佞純待罪
兵垣宜言乃葉公則憤激甚而趙公實從臾其間數期
會于邸不果既疏上葉公謫丞郃陽趙公遷陜西僉事
不侫純遷湖廣參政未幾孫公中以他事令對簿皆非
莊皇帝意也時主市議者謂葉公疏繇不佞純而葉公
與不佞純則以不果會爲恨其後趙公繇陜之臯蘭移
東粤久之始以大中丞節鎮閩復爲人中歸葉公繇丞
而理而守以至兵使者久之始以大中丞節鎮黔而敵
以市久已闌入西塞牧矣萬歴己丑會陜西撫臣缺有
言非趙公不可者遂起趙公于家庚寅敵至有飛語聞
輦轂下免趙公又有言非葉公不可者遂以葉公代繇
前則以憤激從臾咎趙公葉公繇後則以敵入遞用趙
公葉公其用趙公葉公盖上意而免趙公則以一趙公
勵諸身疆場者上明威邁古帝王遠矣初趙公入秦與
秦父老約婚喪以禮輸納以額諸不急浮費悉罷去與秦
文吏約獄訟以情征徭以時諸骫法苛政悉有禁與秦
武吏約乘障以要害治器以堅利毋以欵故忘戰諸剥
下玩寇悉有禁約既布文武吏人人敬應父老舉手加
額謂得公晩忽敵入塞牧者引其王以攻番爲詞肆洮
河間我兵失利敵死矢石下者亦衆時趙公入秦九越
月戴星八百里趨隴西搤敵敵尋引去當是時微趙公
隴西民幾激而内變何論敵微上明見萬里飛語入趙
公幾不免嗟乎塞上事難言之矣酒泉張掖門戶也洮
河堂奥也趙公司堂奥不司門戶又洮河兵最寡故禦
番不禦敵且久市積弱一旦接刅即韓范在事吾知其
無能爲昔人云有戰有將有將有兵假令趙公在秦歴
歲月以撫綏餘力選將下甲即繋單于頸徙王庭塞外
一運掌間耳而談者大率論成敗不論情形乃逍公葉
公自憤激從臾時已知有今日比事急始令趙公葉公
當之故曰塞上事難言之矣趙公且行孫公過不侫純
談今昔事相與嘆念久之謂不佞純宜爲文贈趙公不
佞純敬諾既别又有父老蹙額而問趙公竟舍我秦人
西乎不佞純漫應之曰西矣毋恐趙公故與葉公莫逆
趙去有約在其爲秦計畫未盡施且以告業公葉公之
代趙公猶臨淮之代汾陽謂旌旗改色則可謂不守逍
公約則不可葉公在秦猶趙公也矧趙公望重息肩斯
須即賜環當軸令海内受賜寧獨秦人毋恐時趙公已
之秦疆上候代不佞稍次其事登軸使使致之
送大司空蒼南吕公還朝序
我明於諸方伯國率用卿大夫出監盖猶用周命卿監
于方伯國故事也而於陜特重則以陜地廣賦重宗繁
塞遠非文武才不可且以爲督府卿相地云先是推擇
監陜非其才與習陜事者不拜爲驟進承乏偶幸嘗試
國與地兩無當也其著若嘉善項公以陜臬使爲父老
詣闕借留至青神余公以故西安守至單縣秦公以故
鞏昌守至安寧楊公以故督學使至麻城劉公以故部
使者至盖才矣而習若王良造父以駟馬輕車就熟路
故爲陜父老德無已時而項公再入陜平滿叛餘俱爲
督府楊公四入陜爲名相餘俱爲名卿豈非精神注結
於陜也久識鍳閱歴於陜也習故習陜而於國計亦無
不習耶故謂陜以項公余公秦公楊公劉公而重也可
謂項公余公秦公楊公劉公以陜而重於天下也亦可
今監陜司馬吕公召爲右司空且行陜父老戀之曰奈
何使吾陜甫借寇一年而即奪我吕公去余與吕公善
知吕公亦於其行戀之初吕公之拜監陜命也喜形于
色曰陜吾并州也今再往幸甚陜父老亦喜形於色曰
吕公吾韓范也今再至幸甚既至正戈矛擾攘閭閻饑
饉之時于赤子無日不喣沫而撫綏之于宗禄軍實無
日不調劑而儲蓄之于將吏之稍逸於紀者無日不申
飭而警誡之時雨暘亦時若稱有秋田舍鼓腹謂得吕
公晩且望吕公久于陜如吴縣陳公前後十年鈞陽馬
公五年陜父老益幸甚而竟一年所召去陜父老聞而
悵然吕公聞而悵然可知余謂父老若但知陳公馬公
久于陜何也楊公每入陜無踰一年余公秦公劉公在
督府雖久而監陜亦無踰二年陜德之不在陳公馬公
下楊公在政府陜疆事方急從禁中决筴若觀火不獨
陜頼之馬公爲大司馬聞陜有逆僧曰張公實在且成
擒已果然公實盖安福張公字也時監陜馬公實推轂
云然則欲爲陜寧必在陜而後重耶吕公有文武才兩
爲陜臬使治兵又爲陜藩使治賦久之始監陜語習陜
事宜莫如吕公今以往爲陜推擇督府又莫如吕公最
宜余見吕公入未幾且復來來則項公余公秦公劉公
復在陜矣吕公喜陜父老喜又可知不然從廟堂决筴
如楊公馬公寧獨陜頼之天下喜又可知若但知陳公
馬公久于陜何也父老聞余言又喜形于色會藩大夫
徐君以諸大夫意屬余爲文贈吕公余爲舉所語父老
者稍潤色爲文以應諸大夫聞余言必喜謂吕公雖去
猶未去也吕公别諸大夫亦必喜如馬公推轂張公謂
諸君且相繼監陜爲督府賢于余在陜也果爾則陜歲
歲有韓范國家世世有名卿相余伏草土從父老日引
領望之然亦不獨爲吾陜也
送御史中丞蕭公之浙督撫序
先是浙杭有不令之兵已又有不令之民即法伸矣然
疑畏者半今决筴惟安之爲上計然非才望大臣預爲
其地重者不可會督府都御史缺天官以廵撫陜西都
御史蕭公請制曰可蕭公盖故以御史按浙浙士民德
之今有急無不欲復得公以爲重故有今命云初公之
按浙事竣而報命于天子也余在輦轂下日從公問浙
所宜興除状公纚纚乎言之也大都言浙自金華數老
佐太祖開國家文明之治于時詩書比屋文行接踵即
山陬海澨亦頌說先王彼一時也而今漸異矣杭襲故
繁華又爲游士賈客藪其俗靡蕩無節西郡澤沮田疇
殖餉攸資其俗饒因以競侈喜事甚則私艇出沒羣猾
萃焉東郡以聲明文物聞其俗多慧而業嗇習虛稍沿
江左返淳歸厚則質有其文矣簡訟奉公嚴之俗猶稱
輯睦第其郡介山谷中地瘠民貧昔人云可以無事治
不可以多事理有味乎其言之也姑蔑之墟事簡俗厚
有古遺風然邊楚好勇輕生易發踵吴越故習不可長
也男耕女績甌括間俗猶近古然郡遠又以負山阻海
故法令多玩積逋賊以千萬計矣此浙俗之大較也自
島夷犯浙浙之民始講戈矛批擣之術而義烏甚夫以
夷故而兵吾民即以夷去故而民吾兵奚不可者顧兵
而民安可得田民無田安可罷兵計沿海尺籍半虛其
田可覈也以兵實籍以田給兵使世世業焉一東南疆
場有事爲厚其資斧以漸遣之二疾廢者老者亡去者
犯科禁者勿補三不然計費而嗇之食是約芻株而責
馬之致遠計大左不取矣此浙兵之大較也余聞其言
言中窽又見公使浙時以真御史稱盖望下風而拜之
而公又爲余言某使浙主糾察即欲如某所言一一責
實效其職在守土之臣公所謂守土之臣指督撫都御
史也都御史曰督撫以兵若民于都御史焉寄又都御
史在事久於御史故公云云公前以御史往已爲浙士
民德今以都御史往爲守臣其爲德乂何可勝言浙士
民今且謂得公晩令兵若民先是恣睢也夫民恣睢盖
視兵尤而效之兵固吾赤子豈其以赤子爲攩㧙挨抌
之計加素所恩我訓我之人以嘗必不可宥之法而危
其身必不然矣公既知浙之俗今昔漸異如彼又知浙
之兵之不可罷與不可嗇食状如此今兹往寧獨浙士
若民德即兵且舉手加額以父母戴公謂公能安我用
公前使浙爲浙所德所倚重卜也獨陜士民于公去留
之不可戀之爲公撫陜覈田息訟均徭賑饑尤兢兢于
厚俗不遺餘力舉守土之臣之職也然公撫陜亦先以
御史使陜其使陜亦以真御史稱爲余言陜所宜興除
状亦中窽卒之竟如所言爲陜士民德有實效又何疑
於浙此非獨學術正也盖亦繇涉歴之助焉公少遊歐
陽文莊羅文恭二先生有道之門學術正矣焉往不宜
矧涉歴陜宜陜涉歴浙不宜浙乎夫用人者于涉歴推
擇學術用于人者以學術涉歴胡俗不可使易胡士若
民若兵不可使德寧獨陜與浙宜爾爾也
送直指使君史武麟奉命按楚序
執憲謂楚地遼遠又宗姓大閧之後非名御史不可往
按推擇惟史御史宜遂單以使君名請上曰可時使君
按秦茶馬兼按張掖酒泉燉煌間及瓜期代者未至執
憲又謂必代始如楚楚百二十列又南被苖西南被諸
土司脫有虞及漁獵吾民者疇剪除而摘發之以免代
請上又曰可於是使君爲疏報命徑往楚將道吾里余
念在事與使君心相期恨不人人持國是於内而澄天
下之清於外也又謂澄清母如澄心揭堂額相與約使
君不謂迀尋即以其約風吾秦國計疆事吏習民瘼無
不燭照斧斷吏凜凛懼煩使君白簡時余跧伏山中快
之今望使君塵後晤未卜可無一言以贈念楚方五六
千里與秦類吏習之廉與墨不能必提衡者之筆與待
哺者之口合又䫫懼難爲民不得不難爲吏其廉墨如
荆棘者而芸之使君業芸荆棘於秦於楚何有然荆棘
愈芸愈蔓又懼以荆棘視良苖良苖溉之猶不長吏懼
不免於芸爲荆棘滋甚是促之也促之則上讐下下讐
上而更讐民上懼讐則爲好語漫應或不遑廉以避跡
之之名而爲直指者亦隂刓方博長者名以故事吏習
益卑卑不可挽使君非刓方者寧俟余言余固知其風
秦者風楚楚盖河津薛先生舊遊地也薛先生以御史
奉使監楚銀阬於其署手錄文皇帝所頒性理一書日
夜玩味有得趣輙起燭而籍之後竟爲我明一代理學
之宗其風至於今人無不知有薛先生又無不知吾御
史臺中有薛先生當其時薛先生監阬務耳猶未儼然
代天子廵方慶讓也脱儼然代天子廵方慶讓其使三
湘七澤吏爲良苗不爲荆棘可知即未代天子廵方慶
讓千百世後聞薛先生風心傾景慕如今日又可知不
然何金中使英亦心折薛先生于白下王司禮振悍甚
亦不能以其恚加害薛先生使君薛先生里人也相距
不數舍不問已知傾慕又繼薛先生如楚又代天子廵
方慶讓且廉所謂如良苖者而溉之請加慶且廉所謂
如荆棘者而芸之請加讓然溉乎其所不得不溉芸乎
其所不得不芸風也於溉與芸之間以精神意念不言
不動之微周洽淪浹使其吏莫敢不應而民隂受其賜
雖已不知吏不知民亦不知風之自也余今見使君之
風之自日徧於楚矣區區芸溉之說何足騰口頰間盖
風起於蘋末而行於海宇著于樹則成聲著于水則成
文有時宣欝觧愠有時墜葉凝冰有不知所以然而然
者御史臺之風實似之然其自則所以風者故曰知風
之自余何幸一見于薛先生再見於使君然皆晉人又
皆自楚始豈楚故有大王之風如宋玉所賦發明耳目
寧體便人者又有道州之光風故薛先生得之以風天
下後世也耶余於使君此行三致意自此使君竣使事
入而持國是又因以澄天下之清其楚餘波之及之者
或不遺秦而秦又使君之并州有故父老及山中人在
其能忘也耶昔人之行者居者有贈與處有如使君問
余曰何以贈我余將以此言應余問使君何以處我其
使安卧山中與故父老同享澄清之波是使君雖去秦
猶秦也余日望之矣
贈藩參馮公觀察貴州序
緯川馮公之參藩荆南也有八善焉闡理以貞訓士勸
慎修以端軌屬勵審歲以宜歛荒裒發稲以餙扞災郤
料田以抑兼壤均敦公以勑法訟帖勤練以肅防圉固
本仁以耀武夷格凡此咸職旬宣者所難而馮公優之
論者謂公駸駸乎台衡擢矣乃擢按察使使按察貴州
貴州於諸藩最僻小聖天子特以公往豈不誠甚當哉
盖政弗簡地而施功弗擇官而著昔賈誼緣卑濕釀聞
虞詡因盤錯僝烈近陽明先生後來高勲亦以龍場之
投始之龍場固貴州爲唐虞時要荒介沅湘滇蜀間戟
山湯水羊版鳥道與中原異又其民雜以羅羅犵狫𦍕
獷獠猪水猺猫&KR0008;紫薑賣爺打牙曾竹諸種氊禮木契
重巫屏醫矧剛悍狡黠輕生闘狠國朝知其弗可純以
華法治遂廣列屯伍郡邑參之而統以藩憲諸司至嚴
密也邇水西安酋以競立擾朝廷數易撫臣尋使公按
察其地豈不曰因俗順治随地布化非通方博大者不
可矧又以按察名與公兹往其將曰予按察也其必罰
以守職耶抑曰兹貴州也义相機以同治邪負險之虜
公徂征之而有苗之舞干弗拒也叨&KR0008;之吏公亟黜之
而亭長之受遺弗枉也弛黷之將公痛艾之而上功級
差同羅寸朽弗棄也狎文之胥暴里之俠公孥僇之而
緣親抵汚逐流惟𤯝弗濫也職是是聖天子意也余固
曰當矣公昔給事禁中補拾至論列文武掌銓諫罷太
和山僊像尤關國體大者余後公慕之竟追躡無能公
出與余同遊江漢間氣味相投甚讙也公遷貴州去余
爲貴州人喜不置然又有龍場遺教在焉公其以爲當
不先是公居荆南且三載人謂公弗遷即遷必越必滇
貴已果拜貴州命此亦可以觀公矣然聖天子簡畀懷
遠之計實不爾爾也
温恭毅集卷七
