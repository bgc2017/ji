温恭毅集卷二十一
明温純撰
五言律詩
同子成遊說經臺
爲結烟霞侣因過尹喜門停車逄白鶴揮麈聽玄言瑶
草經春長琪花冐雨繁真源如可問待月坐黃昏
其二
從君探世業道德五千存紫氣烟雲合丹崖日月屯有
無觀妙徼恍惚盡乾坤似得真常脉先天可細論
送辛四景虞應癸未試
持憲神羊著參軍草檄名(景虞之世父父)白眉憐馬季綵筆笑
江生風入鵬南翼雲蒸冀北程黃金臺望遠萬里正含
情
内丘曉行
秋色撲帷清侵晨傍柳行衣牽朝露濕花映曉霞明拙
病憐吾道江湖寄此生華峯雲日近忻慰倚門情
過邯鄲
驅車出北平暮向邯鄲行秋在風前樹波連雨後萍三
千矜趙客十二傲秦城此日哀陳迹平原草木生
邯鄲李希聖明府枉過小坐
旅病憐秋色相逢一觧頥看君花滿縣愧我鬢如絲把
酒還聽鳥開襟且論詩黃粱今已熟那計夢回遲
武陵城樓送李少參之關中
登樓愁望遠把袂又逢秋共訝謫仙去誰憐落葉稠魂
飛崡谷道月滿洞庭州相見知何日桃源好駐舟
送李懋推放歸
拜夕憐青𤨏飛霜獨犯顔長留忠膽在不惜壯心閒聖
主恩波渥逐臣鄴下還賜環應有日那得戀東山
過武關
關塞空秦漢風塵感歲華猿啼惟鳥道犬吠有人家孤
嶂天疑近窮途日易斜商山知不遠吾欲了生涯
夏日同裴太僕泛西湖
剛憐簮乍盍却恐袂仍分槎入六橋柳杯浮二嶺雲雨
餘荷欲長風送磬常聞半日跏趺坐相將譯梵文
又同登萬松嶺
攬勝對高㫪銜杯俯萬松人疑乘鳳舞亭似藉雲封湖
海當簷盡山林引興濃願言婚嫁畢同此醉芙蓉
豊樂亭赴成君廸太僕宴集
久别成萍梗相逢盡日停論心憐玉署把酒續廬陵雨
霽青疑染花開爛若蒸豊年仍可樂千載共兹亭
春日詹直指招飲胡太守園
亭榭倚危岑登臨惬賞心山疑浮海市人似到雲林花
氣撲簾入歌聲雜鳥吟相看春意足底用出郊尋
望壠
絶恨風人痴忍爲九我詩呼天親㒺極愛日我何知想
像松楸裏瞻依夢寐時重將莱彩舞泉路以爲期
海潮庵
古寺碧雲邊登臨息萬緣法堂留月照衣鉢付燈傳近
水花饒笑開簾鶴欲前相逢天竺客說破野狐禪
初夏同雷徤夫馬子充遊子德園
雨霽夏猶春班荆白首新名花香入座幽鳥語依人絳
帳經誰授豐城劒有神相從三博士星聚恐驚荀
社集弟居
景色倍晴和相逢鬢盡皤簷荆花疊錦風樹鳥成歌結
社春連夏開尊酒似河不知禽慶侣何處戀青蘿
郃陽曉發
侵晨出郭門蕭瑟望朝暾霜逼秋禾熟日烘野馬奔兵
戈連塞徼耕鑿幾烟村撫景臨岐路凄然欲斷魂
園中望先塋感愴用百歲吾偕汝句
無情花自發底事鳥如歌本爲逍遥適翻令感愴多望
雲封若斧滴酒泪成波百歲吾偕汝那堪誦蓼莪
過夷門有懷西亭宗正
傳經憐帝子垂淚過夷門幾載詩筩廢千秋藜杖存鶴
歸疑見汝草綠正傷魂在笥文仍富相思夢裏論
寓天寧寺蘭上人房
寶塔何年剏相傳自盛唐一燈留法界片月照迷方山
歛浮雲盡風翻貝葉香無生如可學吾欲泛慈航
送袁微之赴漁陽劉公幕
從来䨥燕頷肯作一書生投筆辭南國揮戈向北平亦
知龍射斗常有燭籠旌欲樹封侯績羞稱任俠名
胡子芳移居爲余比隣
何意離群友相逢更比隣醉歌吾潦倒岸幘爾情真寶
劍光騰斗春林花傍人子虚如有賦早晚獻楓宸
題馮仲元園
豈厭紛華擾而從此結廬峰連樓蘸水月送塔翻除改
席花疑闘題詩竹可書歸来吾羡汝不歎食無魚
喜馬子儀至得二親信
簷雀噪曾頻乍逢問二親喜聞顔似玉應是壽長春桃
熟蟠山近蓮開玉女隣思歸扶杖屨對景可全真
送子儀歸用何仲默先生韻
去住應難别賡歌欲暫留捲簾還對月繞檻復栽榴雨
霽看行鴈烟開憶釣舟知君歸里日芳草傍清流
寄弟
吾仲幾傳書飛騰興欲舒看雲愁見鴈彈鋏嘆無魚經
學三冬足鵬摶萬里餘雪霜亦雨露努力愛居諸
慶成宴恭述時萬歴丙子純以太僕少卿侍殿
中
子夜南郊薦寅賓北極臨陽生飛琯應樂奏慶雲沉魚
藻君臣樂簷梅天地心玉音親命酒既醉荷恩深
其二
九重欣晝接三祝慶良辰寒鍵初陽啟和顔七日親歌
諧魚出聽舞徧鶴来馴喜起瞻前代皇仁自近臣
上元同劉敬甫送弟從戎
海内風塵滿憂時可奈何暗香梅自發積雪髩全皤任
俠揮長劍銘勲望伏波竚看麟閣畫握手醉烟蘿
其二
三五團圓夕留連離别時還從姜氏被預想謝家詩春
入池塘草路分南北岐吹毛刀可贈萬里以爲期
長安會舘赴同鄉公宴
鶯燕驕春永芬芳得閏偏上林花易發旅邸月同圓簮
遇青睛盍杯從綠樹傳感恩争報主周歴萬年延
送子儀還里
折柳送君時銜杯動客思青春堪作侣好景且留詩隴
月千山隔鄉心一鴈知高堂問消息休道鬢如絲
季夏同家弟邀妙上人園遊會大雨河漲
底事驟清凉開襟共此堂正逢甲子雨况是水雲鄉說
法風帆定無機魚鳥忘一身天地小吾亦愛吾狂
温恭毅集卷二十一
