温恭毅集卷十八
明温純撰
古樂府
艾如張
鬱鬱灌木衆鳥嚶嚶臨深酌酒亦可怡情有鳥有鳥鷕
鷕其鳴厥德耿介厥質文明嗟賈如臯但慱偶聲恐逢
鷙鳥觸樹致驚以媒下翳以艾藏形庶幾我獲爲吾友
生
戰城南
戰城南敵可滅矢及遠馬如鐵火齊熾水立絶憤乘驕
鼔待竭衛霍生左賢折饑餐肉渴飲血幕南空漢耻雪
戰城南敵可滅
五雜爼(平西夏紀事)
五雜爼醖盈瓿往復還脱巾走不得己刃及首
五雜爼城半虎往復還士女殘不得已郊多壘
五雜俎勾遠部往復還帳滿山不得巳城環水
五雜俎卯歴酉往復還耦盡掊不得已樓火起
五雜俎南城促往復還矢相屬不得已自屠戮
昭君怨
長門回首淚盈襟琵琶只弹薄命吟休問丹青受金否
丹青得無用意深君王萬幾日日有忍令粉黛惑其心
况因丹青力暫受君王惻和戎苟有利在胡猶在國一
時丹青手但易妍媸色古来更有如簧舌鹿可爲馬白
可黑吁嗟乎鹿可爲馬白可黑如此丹青殺亦得
自君之出矣
自君之出矣晝永夜如年芳草随時綠秋月幾廽圓
其二
自君之出矣夢中笑語并既醒還思夢復恐夢難成
其三
自君之出矣孤枕夏猶寒况聞沙塞苦秋冬衣又單
其四
自君之出矣新人易爲歡丁寧語新人莫令藁砧寒
公無渡河
公無渡河陸行坦坦尚有風波河水不測盤渦實多深
不可厲内藏黿鼉得人則食不知其佗公無渡河雖有
舟檝吞舟奈何長年辟易如見網羅不如安卧飲酒高
歌公無渡河
温恭毅集卷十八
