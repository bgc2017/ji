温恭毅集卷二十七
明温純撰
尺牘
與魏確菴中丞
初謂雙旌道敝邑得侍教大幸不然亦如高陵道中候
焉會賤軀病不能矣時暑途遠願為國珍重翁此行必
拔廉必崇直社稷之賴也然不見廉以激不廉不見直
以激不直默成漸移期於忠君古大臣在事類如此今
巖廊不可一日無翁純故以此言進幸恕狂謬
報王竹溪中丞
自楚豫間一通赤牘於今且十載神交夢想似臭味有
相投者不直以衣鉢同舍故惟是萍梗鴻渺一傾倒無
從則悵悵然秦塞以節鉞令呼韓固欵即内地且受波
及山中人安卧亦知其所從来矣札至如面謦欬何日
接膝以慰我積懷乎
與蕭兑嵎中丞
報至知簡移越中為足下喜為越人喜然借寇無從又
不能不為秦人嘆也豈執秩分秦越抑為越急而秦緩
乎越誠急果更無排難定紛之才而秦猶未熟所賴喣
沫而拊循之者如病嬰之倚慈母乃奪此與彼謂秦人
何秦越俱足下舊遊地輕車熟路又今之能排難定紛
者無踰足下即以足下往耳嘉首聞已獲果真則得一
鎮静者即可令反側安矣恨不蚤得此信而令足下免
此一行為秦人借也
與成監吾
往在都日從門下譚塞上事謂門下異時秉政則為禁
中頗牧乃坎坷久之徒令人有笯鳳之嘆今當塗拔淹
採望故以門下為關中師關中師故多名賢然救時當
國無踰楊文襄文襄為國重以遊關中故也門下不薄
關中關中士今得師矣賴緒餘必有興者又關中之士
之德也裁此稱慶
報羅雲野太守
初得兄東莱信快之以漢之稱良二千石者為其郡以
人重不問其郡若何也東莱即濱海弟往為令其隣望
東莱堂廉甚遠而兄薄之耶弟今見良二千石於東莱
矣詢盛使知有季父變失於脩奠而春初弟繼室亦去
世三年中苦楚如此天罰我極矣時關中大疫弟家更
甚有懷不盡
報栗瑞軒
承奠唁即白之亡者且東向稽首以謝三年中家屬戚
屬以死别者八而頃大疫諸屬半染遞病遞起久之始
已蓋有生以来所未嘗者諺云清福難享信然然因以
覷破死生大界真一毫着力不得矧功名乎夭夀不二
脩身以俟有味乎其言之也
其二
来札密示令弟聞所不聞使用人者得此說將竦然懼
然不但用人者之命所繫更有繫之大者書云惟天純
佑命則商實夫所謂實以有一德之元聖也不然即備
官猶謂之空虚天不佑之矣用人者能進退人哉兄首
資不遷蓋庶幾知我者希然當此競進之時有不遷不
為人知者猶可言實也弟年来多變信命愈篤即此身
且幻耳安論其他公奠本菴太夫人衆以奠文屬弟文
成矣會漸老染疫今猶未愈以是遲遲然漸老愈即同
發矣面間再為道之
報趙寧宇中丞
弟役兩浙不異蚊負幸閩浙接壤可借光隣壁獨吾丈
鎮閩有日業已蔭稠澤沃旦夕徵拜能更借為閩且為
弟乎弟至後入越獨藏庾以養兵故壁立即閭閻亦苦
徵歛乃新增織造歲可費六萬金加𣲖不可奏留不能
不謂東南財賦之區窘而至此那輳樽節如窶人之宴
大賓亦大費心力矣
與李次溪制府
今門下果以大中丞節鎮秦矣為秦父老篤望於門下
者不虚聞入會城不從父老為竹馬之迎懼人以我為
守山林而事干謁也秦當水旱大疫後閭閻中如饑思
食如渴思飲如病嬰之望慈母今慈母至矣秦父老喜
可知不直山中人賴宇覆得安卧已也
與劉鶴峯
己夘别後無何即歸苐三年中喪兩偶而一女兩壻又
相繼折苦楚難堪蓋有主之者即憂患之来且不可辭
况功名乎自是稍覷破人間幻妄將於清峩間枕漱泉
石以畢此生有時與二三後進講說經義亦自愉快且
老父日衰又苦痰𠻳頻發豈能夢寐冠纓作出山之草
哉先是聞改官不得其故翰至始詳知之然亦有主之
者故相何與焉讀翰中負氣之說甚服雅度趙歴城業
已破格起用株連者當自白蓋不為相知喜而為國是
喜也
與趙新盤
熊車西来無論隴右誦德即隣封且受波之惠漢稱良
二千石何幸於門下見之會舍親趙生立書至道門下
直立首貢意甚篤立蓋故有名岢嵐丘憲左山公孫也
往陸文宗以立治禮經令為塞諸生前茅今且貢乃以
客論非門下則立不冤乎然業已有搆即貢乃善不然
且為懼受辱無已時矣
報劉晉川督府
接邸報漸老拜今命與丈共事一竒也運務惟周文襄
稱絶倫以文襄破格調劑令國與民兩利賴今其法即
難盡行然其意可倣也惟二丈破拘攣之見圖所以不
病國不病民者則文襄在弟初歸為二親衰白不意再
補時家嚴苦痰嗽聞之色喜不敢以私請幸間請不喜
以是捧檄愛日兩念交横今且次且膝前或不能不出
出則春仲可登途而都門握吐有日矣龍潭兄相去不
遠相聞不
報張周田中丞
惟翁天中人望海内儒宗提衡舊擬山公建節今同范
老惠朔方使就祍席欵效呼韓為長城以壯山河知結
明主且不遺夫故舊更加惠於山林純夙守汝南式廬
懸切久欽山斗傾蓋無緣受㕓以来沐愛獨渥兹因推
轂叨與賜環拜貺綢繆庋之何能報李損書巨麗匣焉
藏以代金敬勒尺書附酧高雅伏惟鑒照終惠德音
報張澽濱戶書
純叨補與翁返初服會此與捨梁棟而收樸樕者奚異
今國家不可謂無事然非并包如淵斷決如流負任如
鼇足者不可而翁其人也純故於翁之歸謂非山中人
而自審則惶悚甚承教札又奉二親命不敢不治裝然
亦恃閑曹易稱如古所謂禄仕云耳有頃且圖良覿求
指南往焉
報劉少嵐運使
今言者以弟秦人家被邊或習邊故收之疏中無論邊
相詎數千里且安可謂越人盡習舟代人盡習馬也往
議市不用秦人言今以市故事日非而欲令二三秦人
當之即知兵且難卒效矧冐昧者蓋言者借以為游揚
耳弟今者不得不為親而捧檄出矣出則任禮樂之司
是弟所習即奔走於俎豆間不難古禄仕者率服易稱
職弟今乃似之矣而他非敢望也
報田小亨
頃過雒會長兄始知借鄭咫尺無繇一面翰貺再臨如
對然因以知江油萋菲之故今日宦履之詳慨念久之
雅度如兄卓識如兄豈久居人下惟在我自信自力付
升沉遲速於命數焉往不可矧清時推轂倅幕者甚衆
近與李漸老話别及持已涉世之要毋如自反而不責
人謂自反則可以正已亦可以化人責人則不足以服
人反適以忤物今且為藥石而珍之矣兄以為如何弟
起家出意外奉二親命捧檄次覃懷會弟婦火發醫久
之始稍愈一二日登途焉
報劉我滄刺史
頃過華下沃承欵教因諗治行卓絶古稱龔黃何幸於
門下親見之華下民故稱難治然不可強惟盡在我今既
令行事就理矣望更節縮與閭閻相安於無事如何月
終僕從朝坂渡渭倘再過華下更有請焉
與詹養貞侍御
燕市識荆業心傾䆳養乃憂時維正之譚一接膝即罄
底裏古稱傾蓋如故不佞何幸於門下乃爾役浙匆匆
出都忽天假以緣簡臨浙直寧獨國計民瘼仰賴碩畫
即身心簡押亦藉夾持其間而喜可知長至後入疆受
事知前茅且至敬使使奉迎
與王古林
名邦風景佳麗遠遊人心甚快之第下以賦重嚴徵為
苦上以逋負那移為窘無米之粥即巧婦不能三年之
艾豈旦夕可蓄前云奏留節費時徵真不容已然節費
時徵在我可力為之奏留有主之者誰能保其必允蘇
杭需財甚急門下筴安出可令僕倣而行乎
與張環中
頃辱翰示會冗集不即脩謝為罪諗主計若持衡令軍
與民兩稱便利漕輓可計日北矣太倉米可支九年今
以往更減價半折不獨便民亦可足國三五年後更全
運本色未晚也不然米日益紅腐年且失百餘萬銀無
謂之甚矣明公可轉白之司農不
與許敬菴督學
曩從漸菴仰止高山以無繇識荆為悵幸奎壁西臨西
土白屋自是有返周秦之望追憶秦師自䆳菴虎谷漁
石大復淮海諸老接踵迄今海内數稱文宗必曰關西
乃又得門下為重則䆳庵諸老在矣純樸樕遠役大方
懼蚊負聞前茅且西目成無期敬使使往門下亦為桑
梓決筴令僕稍稍藉稱塞乎
温公毅集卷二十七
