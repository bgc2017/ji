温恭毅集卷二十九
明温純撰
尺牘
與劉定宇兵備
將官多不知兵惟務倖成全賴我約束指揮切戒遠追
西寧兵素不慣戰以守為戰以逸待勞為今日上策劉
西井火器絶妙可倣甘州所遺者多製又於陣前層設
連砲或行或止無不利連砲以鐡為藏火之櫃其中左
右通二孔以傳藥線後一孔以繩發火用二長竿接藥
線線俱以藥末敷於鑿内不用紙使其行速每竿作五
七孔與二號將軍相通蓋一孔一將軍也一發則十餘
將軍齊往先期選軍士分任合發頃刻可布為萬人敵
惟足下以意廣而練之
與本兵蕭嶽峯
倭夷冬深正可進兵聞遠徙則火攻燒船必不可已昔
年兀术燒韓世忠其明騐也此勝於十萬師但請皇上
下諭萬巡撫專管燒船號招海上漁人及乖覺知水道
者教以火箭以沙船為家以漁船為用行長清正且聞
風而走或畏關白之威降矣
與曹楚石郡守
聞簡命謂未即發發則使使候祖道忽貴屬長吏以贈
言屬純方操筆再得温札追送不及悵然與二三大夫
約為一文致不能忘意伺便附焉来教于其去猶若未
盡来時意此至言也人人持此心誰肯蹉跎枉過以遺
去時之悔然願後之来者有足下去時之心則西安永
永治矣近朝無師師相譲之風繇士多凌節不遜之行
士多凌節不遜之行繇上為抑長拔幼之政此導之使
争也詩曰成人有德小子有造未嘗舍大人而專重小
子也又曰於論鼓鍾於樂辟雍謂必樂於辟雍而後治
化成也導之使争且仇其上且誤小子矣何德與造之
云又何樂之有故贈言望即以教西安者教楚以禮樂
繇此可興也末及漢穎感念今昔緇衣之懷不能已有
書問幸道惓惓
寄濟川宗尉
聞長安令得罪貴府賢宗詢之真出一時之錯既登縣
堂泄忿又法司提人役責究亦可以已矣儻激怒國主
形之奏牘人將以為過吾秦世為好賢樂善之國今國
主即東平河間不過或不肯以法司所已歸究者而更
甚其詞以深罪一少年錯誤之令也太率講和為上請
啓貴府賢殿下轉啓國主海容仍達在事衆賢宗與其
多事不如省事與其忿争不如息争且使吾秦二百年
来賢聲不替為望
與李景山總兵論平倭
倭事以愚計之當水陸並攻往兀术尚能焚韓世忠船
於大江而今不可焚倭船乎陸攻令我兵肉身附城一
失也攻於陸而不能以火牽制於水二失也遼東宣大
之兵不善用火器三失也觀李將軍一敗於碧蹄竟喪於
敵全以恃批擣不精火器故又觀甘肅近大勝全以劉
西井所遺三眼鎗及大砲可見不論何敵皆當以火器
勝然兵不在多聞麾下有鳥銃手六百若更為三眼鎗
即得千八百之用敏捷又可敵三四千之用且可及遠
力又大此暗增兵不費餉之一着也三眼鎗疊陳又連
砲一發中數百千人若左右三四發其聲震天其中不
可以數計賊亡不退若不退而更能来則吾之三眼鎗
足恃矣鎗之外為深溝以逸待勞以火器對敵而不以
身對敵萬全決勝無踰於此惟冀悉心推廣講究試於
武場方知鄙言非謬又記往年倭犯嘉興任同知盡徹
鍋釡倭上岸無處煮飯餒甚遂致我兵有王江涇之捷
自是浙兵始敢戰萬一倭或入山東先焚於水次以前
說火器待於岸又令絶食於村落則吾大收功之日也
與劉兩峯中丞
塞上機宜知有石畫然借欵以全生靈則可許欵而因
忘戰則不可九邊惟榆林慣戰鼓舞銳氣在得戰之利
耳既久講欵僕不知其詳云何獨將士之氣萬萬不可
少挫也幸熟思之此關繫不淺故不敢冐對彼中將官
多習敵情不妨廣延問也
荅曾景默司空
今日河工欲濟運又欲防陵分功於他處不若專力於
故道欲塞傍口不可不先導下流其導之也濬不如蕩
徐以西宜濬徐以東宜蕩蕩則取各省小魚舠五七百
隻每舠兩邊用十杆入水五尺其末令尖以鐡褁又用
一鐡蒺藜以索繫之長丈餘如混江龍之制而廣之每
十舠或二十舠為一號令近兩岸一自東而西一自西
而東每日須行五六十里委官查騐則數百里之泥無
時可停雖令二洪如舊不難也然事半功倍但水行處
即可為力久則徐以東之泥既去徐以西之泥自解比
其解又用舠或杆以活之則無不行矣惟酌而損益之
或一助也
與李漸菴談詩
批杜律先付去孟子有說詩之言昨送行詩雖不工然
其體亦有節奏首章起句暗用於姓事中四句前虚後
實應首句西臺五六正攬轡事末即明應高門以結且
生後章送别之情然止離筵二字不詳說為再作後章
也後章承離筵始盡其說又不可全抛使秦意故止云
已回饑渴秦中色其餘皆别情耳舊知又應首章首句
末句應皇都句期望作二首三首詩之法也若前章可
置之後後章可置之前則亂矣此法惟子美知之蓋子美
得之三百篇也
與内閣諸公
閱姚給事疏辯致恨之繇從撓東征而起東征及成功
俱在戊戌之前不佞入朝則戊戌嘉平末也何恨又謂
欲網東征有功之臣有功邢總督已去萬開府陳監軍
俱物故將誰網乎主戰署部李侍郎與條議科道同無
半級之陞又可網乎又謂為李通政也部議通政調南
不知何為輕處與小䟽所云略同豈吏部亦通政之鄉人
耶且果無關國是僅為一方計耶再閱不參之參轉部
等語則前說信有之矣先是會推内閣有欲推部院者
生謂吾輩推官不可互舉必欲存羊則及不與推者遂
及家居孫立亭王繼津乃拒推閣而思改部乎且有
缺知推誰即推知點誰乎而果逐臭悦羶不見信於人
至此可愧也恥與後生交訟又懼凟宸聽故略叙如此
與沈仲化論班次
承教班次論可久行必六科押一班以吏部郎尾之十
三道押一班以戶禮等部郎尾之為妥三十年来不論
常朝大賀皆然止東西對立則科道相連耳近御史止
以省中人少各部郎皆續其尾故争若後科有二三十
員道有四五十員御史反居極東之尾豈所以重耳目
而責糾肅儀郎所奏難令再議况新奉旨又退就二字
將又起争在吏部則似失而得在御史則似得而失非
戶禮以下所可以品論也似宜且遵近旨以不失出令
之體以暫伸臺臣之氣待後科備員再改未晩也惟台
裁
寄兒予知
李門繼嗣事當遵立山公議惟是李五兄子以次者繼
之則可或在鄉或在城從便大率以天理人情為主族
人或量給田産舊僕亦然尊經閣規度寧大毋小寧費
毋省四壬寅不便用得太陽到山向可也閣柱湏七前
後左右重柱二行自為一院明倫堂亦須宏鉅其費甚
侈總當身任量取給衆人之助可也
其二
聞生三孫大喜汝雲野舅回携硯二方一端溪一高麗
又鏡四葛布四寄四孫各一
其三
聞吾兒氣體比家中時健勝甚喜場中用心盡一日夜
之力亦不可過思用不必用字句此時雨甚特令有力
二人扶送入場或頭場畢可遣一人回也
其四
鄉親来京者如織或是見我年老恐一旦無常先急急
了自已事汝舅求官甚難不如力學上進即不然做一
好人亦無不可其餘有欲来者吾兒止之或寧助其貲
可也此間每食有八九人致我公事亦不能清心專理
屢疏乞歸苦皇上不肯輕放然人情難調又十倍於鄉
親誰其為我分心使免此苦乎
其五
前寄平藥正好常用苐一見大心自泰凡一切家事人
事但勿以留滯不化為精明也前聖躬偶爾違和旋即
大愈礦税定求停止不止不能已於懇請也
其六
大父俎豆事聞闔邑諸生呈請此諸生雅誼但有此舉
不必求行凡事須思到結果處方可開端大父既為商
萬一學道駁查以此為疵返覺不便馬谿田先生太翁
雖未出身曾為訓師不可比例也
與省中
此舉難為四明相公鄙心大不安四明相公萬不可去
去則歸德相公亦去生亦去生去猶易尋代者四明相
公深習國事雖二相公且賴之不可去也昨面三相公
皆以此直言皆相信但二相公不可以私意言言四明
相公是為歸德也言歸德相公是為四明也惟中立不
倚則奸人之計破而大公之道成惟生則待人有言方
力求去庶不難為四明相公耳
與沈仲化政府
言不言在弟處不處不在弟幸可歸矣所謂異議乃朱
老先生見示欲密告丈者何未告也幸再問之
與沈肩吾政府
昨承長公枉重因領台諭即應見朝以吏科既有言即
不與辨仍當引退仍藉以陳居臺之苦為陞外不允則
上下相臨不便實授不准則前之應陞應改調者以無
代不得不留使賢愚同滯或厚顔仍司風紀或修怨以
滋鼓弄益不便或可望皇上一轉移之也亦望老先生
幹旋尤感
其二
聞老先生為生揭催小疏甚感苐小疏中二大苦之言
不意甚拂聖心自此觀望者將幸有可乘之機益紛紛
多口矣默念非勇退不足贖罪恃德愛仍祈鼎力委曲
再揭令生得速就道即鮑管之知不過歸里銜結豈足
云報惟鑒原
與沈肩吾沈仲化朱金亭三相國
頃辱老先生枉顧不能踵謝今目欲肓心火益熾萬萬
難出天實限之耳為疏力懇聖明倘蒙發票非老先生
超格曲成安望生還或兩票以請上裁萬一不允實生
懇求非老先生無意留生也生刻感與得歸同小揭奉
覽
與沈肩吾沈仲化
生屢疏已蒙揭催又兩票温旨雖未蒙允然委婉至情
已無遺力非木石能不感刻惟念上意似憐衰朽欲放
待一票而決耳小疏今日已入萬懇矜憐即票放歸以
釋積苦自此以往生依丘隴死遂首丘有不感大恩而
思銜結者非夫也不然亦望兩票以請上裁至懇
與内閣沈肩吾
謹凟小疏十七上情竭詞窮或聖慈憐允發票懇乞老
先生上體宸衷兩票使生及春和登途少緩漸熱益不
便於賤目惟垂亮
其二
謹凟小疏二十上詞竭情迫又感大宗伯益思首丘倘
聖慈允發票懇乞上體宸衷即票允放或署印停俸以
免再凟至懇
與朱汝脩保御
年来辱金蘭之契不但詩文商訂古道誠心毫無間隔
以為得之晩猶幸數相過從傾倒罪歸時高雅綢繆遠
餞郊坰投詩以贈依依難别途間曾和佳咏不復記憶
矣緬想維益有歸志弘甫受誣而去不佞遠居西鄙參
商之望忽爾東西南北欲為前日之聚何可得惟精神
意向雖千里猶面談耳道體須倍攝為延嗣計不佞不
敢不強飰以圖泉石之樂也此後長安書不再&KR0616;獨吾
二三人則日一發不為多
温恭毅集卷二十九
