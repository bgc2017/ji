溫恭毅集卷十
明溫純撰
誌銘
明戶部郎中雒陽翟東岡先生暨元配安人孫
氏繼配安人周氏合葬墓誌銘
故戶部郎中東岡翟先生圽二十有四載為萬歷庚子
十二月一日周安人卒先是余過雒候安人兩嗣若孫
方稱七袠之觴詎期斑筵甫歇而訃音踵至耶東岡先
生宦履世系生卒詳劉憲使誌中元配孫安人婉淑有
令儀生子任甫呱呱輙卒藁葬磁澗繼周安人周偃師
聞家女也生而聰慧凝重解大義先生卜繼委禽焉歸
從先生事二尊人時先生食貧安人脫簪珥以備滫瀡
二尊人忘貧也撫任如已出任忘亡母先生亦忘亡孫
也已又從先生宰藍田質明治事具餔矣昏輟具羹矣
飾如故已又從先生為尚書郎督東庾國儲饒矣𣙜河
稅關政肅矣飾亦如故安人亦忘其夫為令為尚書郎
也先生病安人時手一盂飲之不嘗不潔不以進先生
返初服尋卒安人督諸嗣喪葬如禮又襄所未竟先生
有兩弟俱早死左右二娣諸鷇諸鷇翼矣安人力也安
人齒雖齳然而墮動履規恢有上夀徵以二女相繼死
淚侵尋承頰鬱結在脾形神耗矣遂不起當先生在莊
皇帝時考績覃恩贈封兩安人有今稱而卒之前家無
以為棺衾余為佐辦始成禮初先生以嘉靖甲子拔余
于鄉余一再如藍田習先生所為宰藍田狀又習安人所
為佐先生狀而今始慨世之如先生者百無一焉如安人
者亦百無一焉乃仲子備所為狀亦云孫安人生正德
壬午三月十八日卒嘉靖丙午十月九日享年十有
周安人生嘉靖辛卯二月六日比卒年得夀十子
男三孫出即任諸生取尤氏卒周出即備諸生取方氏儆
諸生取吕氏女三適舉人何箎諸生陳思淑劉紹烈孫
男十建中用中允中宏中守中美中慎中毅中敏中憲
中女七曾孫男一許國女八備等卜以次年月日開先
生之壙啟孫安人之櫬引周安人之柩合葬於城北瀍
水之陰以狀因箎徵余銘余故諾任請為一言于先生
墓上之石久之未有以踐也今且表先生大者安忍不
銘安人然銘安人庶幾如銘先生云銘曰
爰古國家興以婦吁嗟翟公大其戶孫也伉儷如朝露
周也錫寵福且夀二媛後先德惟均宜爾子孫稱兟兟
邙山之麓瀍水陰從一并栖璧同芬噫千秋萬&KR1124;式昌
其門
明奉直大夫莒州守來公暨配合葬墓誌銘
嘉靖初關中人以博士家言有聲者曰華州王祭酒允
寧耀州喬按察景叔及吾邑故莒守來公云居亡何耀
州偕計首觧又亡何公同華州偕計且以公首解會有
以涇陽李汝承持者遂首涇陽而以經故寘公第六然
關中人亡不知公矣時嘉靖辛卯也其後華州耀州登
苐論著益有聲公八上大宗伯不第第以莒守終焉惜
哉公蓋余邑中所稱碧澗先生也名賀字奉國碧澗
其號嘉靖癸丑謁選拜山西太原通判通判駐代理兵
約束訓練不遺餘力間預給月餉以新戰具都御史趙
公才通判檄令參軍事會奏績當行又檄畱倚焉久
之遷汾州知州未幾都御史閔公以知州故習代事
奏調公代公至代日為民畫便利事行其釋亢生獄尤
著亢生者巨富人也為人中且成獄矣以金嘗公公發
其事然不以其故而重生獄而竟釋之又列守禦十二
事上都御史多採行焉久之遷大同同知未幾以代故
調莒莒下州也又盗藪公至懸賞格捕盗又立柵要衢
防夜竊者莒人賴之蓋公為人和易溫坦不為城府所
至殫力治辦以此有聲齊晉間而性孤意執事依法而
行恥阿附參軍時都御史所將卒有盗人禾者先抵以
法徐上狀焉在汾有以諸侯王及它顯貴人為城社者
盡以法繩之都御史駐代議設傳檄馬選捕盗卒公力
言其不可狀乃罷蔣序班者莒大猾也為囚關說公不
聽後以囚賂嘗公公怒寘之法人以此多公勞書薦書
以十數然亦以此招忌為治鹽御史論罷先是御史行
縣屬吏争迂道走謁公獨否會汾人有為監司者中公
公遂免歸歸十餘年與其兄夀官公朝副使公聘日相
聚甚讙已乃與家大夫光禄公為奕友副使公蓋與公
同師事王康僖公又同偕計者先公歸又與夀官公先公
卒公與家大夫奕或竟日里人欲借一言縣大夫為地
道皆不應曰吾安敢以縣大夫權而為若德久之里人
欲借一言縣大夫為地道者則不復過兩家門矣公與
夀官副使俱封御史時廉配贈孺人馮氏子封御史公
以公為其兄長公時良後故公今父長公而母長公配
孫長公父鏜鏜父肅肅父子春子春父景賢景賢父得
甫國初有名都御史恭傳以為得甫弟云公生弘治十
七年月日卒萬歷九年月日得夀七十有八
配張氏側室有子者曰翟氏張氏翟氏俱先公卒子男
一儼然娶王氏繼張氏女一許某孫男四復臨恒蒙張
氏卒余為志翟氏卒公為志今啟而與公合焉蓋用公
所自卜兆云余惟今之偕計士率以試大宗伯故多沮
于自效云公以高第偕計於一第何有籍令當其時即
第且大表竪然以久試不竟其才質徒令列郡稱良吏
非始願也歸而以計然之策起家至巨富課其子若孫
為文章有名蓋公施不竟於官而竟於家若此矣是為
銘銘曰
鹽車之駕嗟良驥也盤錯之不遇嗟利器也與家於官
而可啖以利也寧官於家而以餘遺厥嗣也
明處士馬公暨配碩人景氏墓誌銘
先大理公有友曰處士馬公公有子曰東鄉薄守元先
大理公兄事公東鄉君亦兄事余世相善也萬歷癸巳
先大理公年八十四卒已公年八十八與其配碩人景
氏相繼卒而景年七十五先淑人王卒亦七十四云東
鄉君奔歸擗踊哭久之過余廬相向哭先大理公盡哀
同以萬歷二十二年十二月十七日襄事余慟念先大
理公與公意氣同偕老同而葬之日又同也先期東鄉
君以狀乞銘義不得以在疚辭按狀公諱仲廸字德騰
别號鎮乾光禄馬先生理敘其族為漢伏波將軍援後
有永昌者自扶風徙邑焦村又徙邑留坊里占籍焉其
後有三三取茹氏生玄玄取安氏生貫貫取李氏生二
子長次即公公豐軀多髯質實不苟為笑語初從故
業力田已賈蜀務完物無飾價無敢居貴諸貿易至者
知不知無不人人交懽公嘉靖乙卯關輔間地震歲饑
公惻然以數百金易粟輸歸減其值以出且分給戚黨
之無告者一時賴以活之者又無不人德公長公卒遺
幼孤守選公撫育成立為取室即分㸑猶顧而周之人
不知其非公子也公即農賈然心慕儒故督東鄉君學
博士家業其後東鄉君以鎮安諸生高第應歲薦授四
川東鄉不改布素初東鄉君之赴蜀也且輦公偕公不
許曰若奈何以我困東鄉父老為且田舍吾適也汝苐
喣沫東鄉母若世丞簿然吾快之是若以東鄉父老奉
我也而奈何以我困東鄉父老使從棧板間逆而西又
返而東為東鄉君惟命力于官三年得東鄉父老心上
官以為能且陟用而公溘焉逝矣碩人邑杜村義民高
之女也性貞慧甫笄歸公治内事拮据事舅姑以孝女
以讓訓子若婦以勤處宗黨以恤睦舅姑大喜公曰吾
賈蜀數千里外而父母不失養者吾婦以也刑家相夫
公及碩人有之萬歷丙戌邑令以督學使許君檄賜公
爵一級知公哉余以是嘆輓近世生則逸不知稼穡之艱
難不聞商賈之勞苦其不夀固宜若公及碩人指不可
多屈矣公生正德二年三月廿二日卒萬歷二十二年
三月二十二日景生正德十四年卒萬歷二十一年十
一月初六日子男三長守達取權氏次即東鄉君守元
取鎮安博士李君女繼王氏次守曾取王氏女一適
秦廷琦孫男五邦足達出天麒天駿天麟元出邦餘曾
出女一適秦師文一字余兒自知阡癸山丁向銘曰
耄齡令終夀孰伉始農終賈脩業良希仁慕義惠厥
鄉䘏孤糓似踵義方淑媛懃懃何躬蘉慶流奕葉源
並長先公之丘清之陽南北斧如永相望
明封文林郎昝公暨配合葬墓誌銘
雍志載吾三原有昝生如心以學行聞余丱時猶及
聞生扶其弟如思于鄉舉之後令務實學其後如思成嘉
靖乙未進士為名御史而生之子成都君從御史學于
馬谿田先生復博雅宜第不第以伯子濟南同知雲鶴
貴封文林郎成都府推官配李封孺人而先是仲子雲
鵬魁萬歷戊子鄉試女亦嫁為布政李君士達妻蓋其
家以學行為耕以子姓貴顯為獲固如此君幼樸茂嘗
痛父不禄早夜深思欲紹箕裘馬先生大器重之言於
御史君曰咄此子類若父且大而宗哉補弟子員試輙
前三試棘圍不偶賦卞璞以自况其辭悲壯若秋雨哀
絃有時眺天齊陟峩嶺望仙人掌長指五華君作蘇門
嘯曰登崑崙兮四望渺無垠兮蒼茫飡朝霞兮飲沆擥
杜若兮紐芳衣青雲兮霓裳攬余轡兮高翔適勾漏兮
陵陽依彭咸兮頡頏聊逍遥兮浩蕩畢吾生兮徜徉于
是書歸隠錄以明志築室西隅自號層樓處士日與二
三友芒鞋藜杖漱石枕流每適意則信口吟詠人呼之
飲不辭飲亦不至醉食貧二十載缾無儲粟或報絶糧
笑不應為逐貧賦以自觧曰老去風煙聊自適閑來陶
謝是吾師意訢訢如也督同知兄弟學甚厲已又誡同
知于成都官舍懼有覆盆蓋忠信仁厚其天性又承家
訓故散慮推心含垢藏瑕即遇三尺童子娓娓譚移日
不去居常無疾聲厲色有犯不較獨日責子姪及鄉人
不馴謹者不少貸晚喜施畦東陵瓜以潤行道之渴者
築墩砌橋不問寒暑人至今德之二弟癃殘撫其子如
子所著有古村集昝氏春秋元配張贈孺人聰慧柔婉
通周易大意蚤逝繼李氏封孺人初歸值家落拮据茹
苦佐君奉母友弟不遺餘力人謂鹿輿同挽鮑袁著布
衣操作梁孟似而後昌阜過之信然按狀昝氏在宋高
時世朝登鄉進士復鄧州亦越萬夀登理宗朝進士尚
德王女為成都安撫使榮咸淳間貢士世居洪洞西鄉
元初避亂遷三原樓底榮生雄飛雄飛尚義修樓關王
廟生温甫温甫生世福世福生興宗興宗生河曲幕恭
恭生復禮復智復性復性號浮岩為邑文學雅量雍雍
人化之有陳太丘風生如心號峩東及御史君君諱約
字孟博號古村生正德某年某月日卒萬歷某年
月日壽七十有九張生嘉靖元年月日卒某年
月日年二十有八李生嘉靖某年月日卒萬
歷某年月日夀六十有六子男五一即雲鶴取楊
氏贈孺人繼謝氏李氏封孺人一即雲鵬取雒氏繼崔
氏一雲鸝取王氏繼劉氏楊氏一雲鴈取張氏卒一雲
鶚諸生取張氏女三孫三女五曾孫女一雲鶴等將葬
請余銘余惟土不積胡沃不沃胡獲以今觀于君家信
世之欲啟後昆而大門閥固必有祖德世範以為沃土
而後乃可大獲與是宜志而銘之銘曰
疇以心為甫田疇遺其餘以俟後之象賢比翼翩翩爪
瓞綿綿綸綍伊始永賁此阡
明孝廉王季子暨配合葬墓誌銘
嘉靖甲子陜西秋試撤闈有與余同袍共宴曲江而丰
骨亭亭壁立僅弱冠者鄠縣王季子子价也余心折謂
後大顯為吾榜白眉者必季子既余通籍再晤季子於
省試時猶日望之後兩試不來矣問之則以困于試而
病尋竟卒則萬歷甲辰八月丁未也乙已余返初服子
諸生士苴杖手狀伏余前乞銘余重有傷焉其忍辭按
狀季子諱維藩字子价别號价菴高祖彦昭湖廣荆州
知事有政聲彦昭生宏宏生崇文以德隠不就耆賓之
請崇文生語歲貢亦隠督學薊門程君聞而義之以高
尚扁其門給儒官檄儒官君配魏氏生三子伯惟中萬
泉令仲惟康戊午舉人次即季子季子神清姿偉脫襁
即屬對作驚人語香河令張君見而避席禮之曰此千
里駒也既長受書讀古文辭一過撤閫奥為博士家言
括要旨千言立就豐蔚傀偉一時學者皆自謂不及十
七補博士弟子員時儒官君以五經設塾里中授仲子
戴禮萬泉君暨季子俱葩經季子家貧苦無書書從友
來即竟讀以還日或有徵逐歸而丙夜吾咿矣又善晉
人書參政河南陳君為其子登求友首致季子所與交
皆知名士比試每冠其儕而登以才善忌欲藩使更第
藩使目攝之竟不更蓋季子名益籍甚藩臬間而諸知
名士如小巫之見大巫咸咋指退矣二十三乃與余同舉
鄉試云乙丑及隆慶戊辰萬歷丁丑皆不第時與伯仲
久異産而家故貧又儒官君夫婦老矣乃治居奉二親
安焉癸未下第儒官君棄養丙戌母魏亦棄養季子
躃踊祭葬俱從伯仲如禮恒邑邑以不獲叨公家禄為
一日甘毳至得從子舍省晨昏侍湯藥就養又未嘗不
私心慰快也初儒官君弃養事母魏與伯仲以次上食
及期則戒家人潔庭除安牀笫備供御物又躬舁之婦
及孫男女侯入内則侍食飲接言笑得母魏喜然後己
巳誡家人毋譁毋驚如是為常儒官君庭訓義方而季
子端重嚴潔肖母魏故雖昕夕承歡一惰容不敢見也
一嫚語不敢出也先是母魏病以一函遺其婦黃曰兹
簪珥為若夫製其藏諸黃不敢違無何病間會黃以歸
寧去而又道遠未即歸以獻也乃母魏語次及之季子
即大怒曰若果乘亂命必出若既簡之笥封識如故而
黃故孝謹又母魏力以己意觧乃己比後喪葬嫁取間
歲有作皆以拮据力成之而親故孤寒待火夥有以至
膚靡侵綺口靡咽甘亡計已暇則開舘延雋課秇質難
併課子士為名諸生片語啟之豁如也乙未戊戌學益
茂皆可以第即季子亦自謂必第乃竟不第嗚呼命矣
夫同舍生或從臾入官曰入官所以行道也其次為親
親不待吾吾又老竟不第一見天子以獻五斗粟何加
焉竟歸柴門脩恬為子弟講孝弟本源之道間飲雒社
已復謝絶自是即縣大夫見亦罕矣居恒不輕然諾不
比暱匪人苟非其欲雖千金之重三公之貴不能奪有
奸以私輙面斥子弟及鄉人有不䫫見季子必匿走然
以此得憚名至求所為光曄之行悃欵之懷月旦季子
指不可再屈也參議太原延君之令鄠也稍持岸季子
匿不復出參議君為改禮定莫逆交其見信如此又能
須人之急見孤婺為人齮齕力為之翼以故於友戚多
世好嘗曰吾惡夫世之以生死貴賤二其心者歸德别
駕魏君奉璋中表弟也雋而貧乃擕之共燈火三年舉
於鄉至今官結婚姻云甥女張氏貧落左右之視諸女
且二十年萬泉君在萬全以書招季子即手治裝往比
其卒撫諸孤緩急之際不遺力又嘗欲搆祠堂拓塋址
設義儲以贍族里竟以貧不副意庚子四月偶中風癎
惛惛無所省第張目前指曰謝武安王母正氣感通有
相依倚者耶乃藥之愈尋愈尋作猶能強飲食言動無
所亂謂可以起矣乃忽不起嗚呼傷哉距生嘉靖壬寅
四月甲申夀六十三病革時嘗譫語有曰日讀晏嬰傳
馬遷欲執鞭春秋一霸佐事業且掀然我北面洙泗當如孟
子傳披心對白日拂手摩青天此其志豈卑卑哉而今
已矣嗚呼傷哉世恒言才難然才矣或阨于試如季子
豈少乎以季子丰骨蚤與計偕志欲為孟不為晏又不
欲以生死貴賤二其心藉令通籍寧無以自見顧終其
身不離孝廉以孝友為政波但及於親故天胡畀之而
胡靳之耶余故重有傷焉元配屈氏邑處士存一女育
于叔存奠貞順明達善事舅姑而以其餘力織紉佐燈
火季子之底於成多其力也生嘉靖乙已五月戊辰卒
萬歷辛巳十一月丙戌得年三十七繼配黃氏長安縣
學生梔女柔惠有大禮諳文義婦道母儀則於姻䣊至
今人猶有思之而泣道者不幸卒于萬歷丁亥九月壬
寅距生嘉靖乙丑九月庚子得年二十三繼配耿氏邑
處士孟仁女貞慧慈敏子男四長即士屈出取長安薛
庚應女次璣早卒次珙黃出取交城學諭陳孝思女次
瑢耿出聘别駕魏君女女三一適運同趙君方立子舉
人崡以詩文氣節著一早卒一字沂州守王君許子某
孫男二永圖永嘉俱士出永圖聘杭州同知張紹芳子
被女女一亦士出字邑學生屈必伸子某葬以今年十
一月庚寅啟屈氏黃氏壙以季子合焉墓在六老庵祖
塋之次銘曰
彼玉而璞有桑弗縠繼世貢國墻東白屋亦既為政亦
既式糓有嗣負薪曄曄如玉天且定只以視我銘于終
南之曲
段伯子暨配温氏壙誌銘
段伯子曰可成字(闕)故涉縣令段君子溫氏曰仲姬則
余女也涉縣君二子伯子第一余五女仲姬第二伯子
生嘉靖壬戌四月二十六日仲姬生嘉靖甲子九月十
日年相若余父大理公母太淑人種愛仲姬為擇配得
伯子字焉則余官夀光時也既余官太常伯子自涉逆
仲姬于京師會余方請告因以伯子仲姬歸過邯鄲屬
余内子李淑人往送于涉甚懽既歸久之涉縣君亦歸
歸無何為萬歷壬午正月十四日伯子卒其年十月十
二日仲姬繼之已仲姬所乳女亦不育余與涉縣君數
相向泣其後涉縣君亦卒涉縣君故瘁于涉家内外一
切倚辦伯子伯子母王孺人持家嚴而仲姬躬烹飪承
顔以事無少忤時伯子弟仲子諸生可大甫歲故伯
子仲姬卒而涉縣君日吁噫益瘁而卒當是時余會
有李淑人之喪已又有伯姬叔姬之喪其後又有大理
公太淑人之喪蓋十七年所而余之泣無已有時之伯
子家存王孺人與仲子相向含泣以語時王孺人念仲
姬甚於前曰安得吾温氏婦復為吾婦初伯子讀涉縣
君書輙了了涉縣君善書伯子亦喜書時時臨摹鍾王
帖不去手雖疾革猶然然有心計多勞故因以耗氣傷
神仲姬生之年冬即出痘痘又危不食苐以箸點水入
口以延余守久之謂即死以南宫試廹為死别泣而行
已有言不死者誑我然果非誑乃生十有九年而竟死
矣伯子則二十有一耳死之日余俱在其所數延醫投
劑俱不效既伯子屬纊目不瞑余與涉縣君約異日以
仲子子後伯子乃瞑伯子王孺人出仲姬李淑人出伯
子世系詳涉縣君志中壙在涉縣君墓之昭銘曰
初如蘭茁繼如玉屑又如樸樕方長而折亦服勤只胡
不哽咽生也共室死也同穴斯其為萬年之居以需而
後也罔缺
明中憲大夫四川按察司副使静菴孟君墓誌
銘
君諱學易字與時别號静菴靈臺之郡寨人也父紹先
貢士以君貴贈戶部主事母安氏封太安人君初為府
學生試輙冠儕偶督學副使金陵謝君署督學參政臨
泃遲君竒之嘉靖戊午舉陜西鄉試第七乙丑進士除
四川成都府推官丁戶部君憂庚午起復補山西潞安
府辛未陞戶部貴州司主事尋陞署郎中丁太安人憂
丁丑起補廣東司戊寅實授郎中庚辰陞河南開封府
知府陞四川按察司副使云君貌樸口呐不得于心則
赤面蹙額頓足咄咄焉此論可否成敗雖老于世故者
不能過也成都多平反以楚蜀因勦成撫議擒黃中功
人服其識潞安無何一如成都戶部管北新大軍二倉
已監崇文門稅課已監河西務鈔關已理上谷糧儲稽
覈調劑不遺力當今上大婚時力持采珠之議曰遠采
不如近易已竟如君言省費無算大司農舉以訓屬或
著為式開封當省會費劇民困為裁冗均田禱雨雨應
捕蝗蝗息賑救饑疫饑疫多活擒儀封白蓮大盗釋株
連千人不問又建奎文閣減祥符鄢陵扶溝驛役為士
民德人至以故開封包孝肅歐文忠相比况為孝肅嚴
文忠寬君嚴而濟以寬云四川治兵建昌建昌夷酋鴛
鷔瞿紹良與部酋讐殺越嶲嶺夷亦亂君重用兵為好
生歌撫定時會采木之役役踆計剿而監蜀都御史以
隙刺君調瀘州遂歸家居手一編吾吚不營第産如寒
士以廉名初歸自成都却劉生金于途崇文羨金悉入
公帑開封征輸免重較即畀轉部者輸者率持羡金歸
謠曰昔何不足今何贏天下廉者有孟公乃為人刺以
不難於開封而難於建昌不難以因剿成撫論楚蜀功
而難以先撫後剿定二三夷耶乃為人刺以歸而卒矣
君生嘉靖十三年六月十四日卒萬歷二十二年十一
月十九日享年六十有一配劉氏贈宜人卒繼室石氏
封宜人子一養浩府學生側室李出取都御史趙公諱
時春孫女女一劉出適鎮國中尉融&KR0034;孫男一昌祚女
一幼以萬歷二十三年十一月十六日葬君崆峒左王
相山之麓養浩以君治命持舉人王子沼狀乞余銘余
故與君同舉進士又同為故閣學文敏余先生識拔知
君母如余余不獲直君于朝為君銘銘曰
彼玉而璞彼蘖斯茹式于署歌于府有不朽者亦浮雲
吾胡為乎猶而覼縷
明封膳部員外郎平橋王公墓誌銘
今華州王氏有三進士曰參政庭詩編修庭譔進士庭
諭皆以弱冠舉皆以膳部公教故膳部公者三進士父
也以參政令内黃封内黃令又以參政郎膳部封膳部
員外郎故稱膳部公膳部公之教三進士也蓋以其家
故司成公為勖云司成者公族叔父即世所稱槐野先
生也槐野先生故與公同為郡諸生公高其文師事十
年所不第槐野先生第矣公益力學攻文為督學使鳳
泉王公文谷孔公器重亦不第乃課參政學誡曰吾之
不為司成公也吾甚負吾志而力饒為之得見司成公
於而願畢矣參政唯唯日夜學學成舉嘉靖乙丑又課
編修進士學誡之如誡參政編修進士又唯唯日夜學
學成同舉萬歷庚辰而編脩策當上指拔置一甲第三
所謂三進士以弱冠舉者而參政舉時公業以貢為吏
部選人遂授教諭䘖歸不仕矣公既歸間為具從諸故
舊遨遊華渭間名園連日夜不少倦即諸故舊脩社中
高會不得公輙不成歡如此者三十年乃卒時萬歴壬
午十一月二日也先是參政以遷官歸編修以奉使歸
進士以請告歸蓋皆以念公故而參政固請就子舍不
得乃單車往以配東宜人奉養公而公屬纊時則編修
進士侍焉參政聞訃號泣奔歸與編脩進士以書與劉
御史士忠狀徵余銘余故與參政同舉進士相友善又
往來華下數侍公問公行履甚習蓋公剛直明于忠孝
大義與人謀必底於成乃已事大父母三十年如一日
斂葬不以責諸父曰吾代吾父而子累封累誡參政力
官曰而代而父而臣故塾師馮生鉞且貢有敗之者公
為居間竟貢鉞公且貢其次薛生邦竒老而貧公讓邦
竒先督學尚公竒而禮之又為席生勤講擇配請郡大
夫助葬族叔善教東舉人承芳諸雅行不一而狀備矣
莊皇帝與今上褒公制謂孝義之風義方之訓宜有令
子信哉蓋公封内黃令則莊皇帝制封員外郎則今上
制也世徒曰槐野先生以身顯公以子顯淺乎覩矣按
狀公家世昌平人曰伯牙者河南按察司副使左遷華
州稅課局大使因家焉大使生得得生徽真定令令生
恕東平判判生義官朝臣配孫氏生善述配李氏以正
德庚午月日生公比卒年得夀七十三公名吉兆號
平橋配楊氏封宜人生子男四孫男六女三義官公與
孫氏即公大父母公父母早逝諸父有孺子公而齮齕
者以大母孫力免而公之師馮生鉞也蓋自詣鉞所受
書鉞弗拒比大母孫脫簪珥行脩鉞拒人至今兩賢之
云葬得日為卒之明年十二月十八日其銘曰
疇玉而璞疇璞而嗣則玉璞兮荆光千仞上燭玉兮連
城之價相屬我銘山曲將萬年曰實錄
明刑科都給事中郭莊張公墓誌銘
嘉靖時涇陽張都諫與世宗皇帝争可否以直聞往不
佞侍禁中得都諫封事私以為都諫重乃都諫于嘉靖
己酉九月八日卒矣卒二十三年為隆慶壬申公孤四
維等舉葬事乃以狀謁不佞銘不佞故重公為依封事
及狀筆其較著者按張氏國初占籍名和卿和卿生思
忠思忠生琰琰生信信生鸚鸚生清泉公璲璲配王氏
生公以公貴贈清泉公吏科左給事中封王太孺人公
諱汝棟字伯隆號郭莊美姿和顔至當事又侃侃童時
有遠志初受學塾師即侍問清泉公曰兒讀書何為清
泉公默竒之已令從諸生韓珮之學易學力至成怔疾
嘉靖甲午與計偕戊戌舉進士授行人壬寅選為南京
兵科給事中丙午起復改授吏科歷陞刑科吏科左右
給事中刑科都給事中始公為行人嘗使周府謝餽遺
不受又使秦晉會敵犯晉大毒荼公即奮筆上書言禦
敵事逮拜給事命即深念曰吾生平所慕者陸宣公耳
今幸為言官可自負耶乃毅然以正國是除權奸為己
任己即劾罷尚書一人己上精延訪預會計一統馭三
事已又上慎薦舉專器使嚴出巡抑貪汙四事已又劾
罷都御史卿二人上之修大閣玄殿也公以刑科督工
程乃劾奏司工内竪納賄狀置之法工成受賜獨優會
恤刑公多平反又蒙上賜已又上抑詰奏嚴法令裁濫
奏三事蓋公前後所䟽奏無慮數千言皆關切時政上
多採用時朝省倚重公而公卒矣先是公在留都與給
事王樗菴燁相友善乃兩公言事效陸宣公以是縉紳
推重必以兩公為稱首云公性孝初清泉公患疽疾王
太孺人病目公籲天竟俱得異效清泉公卒白下公扶
襯歸哀毁至動途人葬祭如禮當覃恩時痛清泉公不
及見率兒若孫極意為王太孺人膝下之驩又公義甚
高生平所讓諸父産所施棺所修葺橋路所周給親故
貧乏者不可枚舉然在公猶其細者公疾且革會葬莊
敬皇太子猶扶病出送喪曰即一日不死猶臣子安可
以病廢禮已首四維等前曰我命固若此矣所不瞑目
者君恩未報老母在堂耳是在若曹言訖卒時朝士大
夫臨祭者亡不傷悼山東鮑按察使象賢至罷宴泣數
行下嗚呼此亦可以觀公矣向若天假以年得竟所欲
為豈謝陸宣公耶惜乎甫強仕而遽不起也公生正德
庚午七月十三日比卒年僅四十歲配陳氏封孺人生
三男子長即四維廩生取王氏知縣輅女次四紀生員
娶羅氏都御史廷繡女次四約生員娶仝氏彦吉女三
女子一適趙參政孫生員光先一適生員王麟定亦輅
子一適吕都給事中男生員淵孫男六光裕娶宋氏光
啟娶李氏光被娶王氏光祚聘朱氏光祐光祜幼孫女
六幼曾孫男二夢祥夢弼曾孫女一俱幼銘曰
有棟中摧有珠俄隕國無昌言於都諫乎孰忍蓁蓁厥
後以引以繩是曰公壽
明奉直大夫山東青州府同知蟠山李君墓誌
銘
李生若桂至自涇訝其縞素則手其父青州君道充狀
來也予涕兩頤已命席若桂起乞銘予益涕滛滛曰予
今銘君耶往予偕君為如皋孫文恭先生拔肄正學書
院中實比舍予又與君同齒君貌木口呐呐不吐詞然
舉趾循循毫不失尺度又以嘉靖甲子同與計偕君雖
終窘禮官然以良牧著無愧古循良其後以病致仕歸
予重有蒼生之恨今忍銘君隧耶聊括其槩俟史氏采
焉君世涇州名發道充其字也曾大父明大父登仕郎
釗父奉直君維馨予故銘其墓者也奉直君子二長即
君次即墨令奎蓋君躬自課之使成立以奉其母懽者
君初授太原博士謝諸生贄時為佳餉餉試者督學使
聘主河汾書院諸生膺服焉擢判成都檄攝富順六旬
以憂去人德其廉能伐碑勒去思而黃臬副詩其隂有
戴白垂髫擁去旌攀轅無計總含情赤子何緣翻喜怒
蒼天自是有虧盈之句起補武昌武昌枕江漢千艘萃
止君督船料稅不染而稅倍於舊承委驗皇木以却例
金與欽賞白金江善崩歲嚙千家則以石堤其岸衺若
干里瀕江民不復苦嚙肖像祀焉蔡督學檄勞謂百煉
金千尋幹為知君云監司賢之檄攝江夏蒲圻皆如其
判晉守道道有監稅糖稅故皆歸守君則盡以資供億
小水靖西二營困於長幾變會君至自永有擐甲而譟
者君立以法語抑之且白諸兵使者遂定監楚中丞邵
公剡薦謂一言遏亂春踏田出倉儲以貸耒耜家而秋
入之民欲倍輸弗内也倉糓故僅數百儋君以贖鍰入
糓迄四期去滿三千焉道卑濕而僻民病無藥也君為
局施藥其勤恤類此道茂叔先生里君大葺其祠渠渠
枚枚賙其裔渥如置祭田俾為先生籩食供而又俸梓
濓溪誌此其風廉立力亦殫矣葺學宫如周祠又贍衿
裾之乏者大約敦實政其贗飾以賈時驩弗願也在道
時蓋上論勞貴奉直君如其官母李稱宜人云以最晉
貳青州矣而君已倦遊力謝命道民祠之如富順追慕
庚迫矣既里棲會東宫之覃進階奉政大夫終始之節
炳如也然亦可以風矣予讀史見龔黃卓魯為史氏談
之津津即行也在清濁間為君所不爾亦名到于今稱
之而黃次公躋九卿功名損于治郡亦不以故役潁川
之聲藉令君繇青州而上之功名寧詎損若次公顧一
解組沒齒不問蓋今之待孝廉為吏者類如此而漢治
不可復追矣然所至遺思老而增秩亦可為為吏者師
予故曰可以風矣獨予知君無能推轂君使大顯是予
之罪而敢以例觧君取路氏贈宜人繼王氏楊氏子男
三長即若桂取某氏王出次若楠次若楩楊出女三長
適諸生高錦標次聘史某次幼孫男一炳女一聘劉君
蓋六十六歲銘曰
生嘉靖己亥四月四日卒萬歷甲辰十二月晦日厥藏
天池葱葱鬱鬱負丙抱壬嗣氏其隲行道顧之曰此古
循良李青州蟠山子之室何以永之清峩間野逸故人
之筆
明河南道監察御史郭君墓誌銘
御史郭君秦之徽人也名莊字子莊以春秋舉嘉靖辛
酉鄉試第三隆慶戊辰舉進士改翰林院庶吉士庚午
授山東道監察御史巡西城辛未按吴萬歷癸酉按蜀
丙子巡京營丁丑會大察管河南道事侍經筵監會試
督吴中學較己卯以勞致衂血歸歸二年壬午三月十
七日卒年五十三初君巡西城西城人憚之入吴吴豪
右避匿有以私干者君不聽一切以惠文法治之日吾
安敢以私廢三尺法而為人德入蜀會多盗君以計檄
縣道曰安可當吾在事而使盗熾為民患盗竟息蜀府
以事請閣久之君為請得允王以千金為夀君卻之曰
吾豈以金故而為王役王益敬重君蜀故以贖鍰佐秦
塞然無定額君贈至萬曰吾以鍰資稇載而歸者孰與
衣食征戍又上書請祀禹劾罷一總兵一兵備副使又
畫議肅官箴講水利度敵情清鹽禁慎侵漁革奸弊詳
觀教錄中河南道主計天下吏君去留當人人心又郤
諸計吏餽遺監會試獲懷挾士置之法簾内外肅然吴
士多貴人子弟又多為書關說君再入吴奉功令惟謹
誡毋入關說者書又為令二一令書肆焚所市纖巧經
義一令諸生為經義一歸雅厚時經義以矯浮故争事
纖巧而士氣亦因之君重有慨焉故為令如此蓋君為
人伉直見世俗喔咿骪骳狀心惡之與人談國家大計
侃侃罄底裏間義形於色初為庶吉士館師内江趙公
歷城殷公以真秦人目君比為御史以面奏為莊皇帝
注目以督學考最為今上褒嘉褒嘉語大都謂君督學
執法為真御史下執秩籍記需顯庸蓋為天子執法在
御史尤在督學御史君以御史執法推擇督學執法為
上褒嘉其性使然余故習君于朝今君嗣師曾狀亦云
而狀又稱君始自吴歸與大父僉憲君卒會繼自吴歸
與父封御史君卒會兩葬祭如禮為君孝篤事季父立
石舅劉繼與周人之室助人之喪直人之冤為君厚讀
書精極子史二氏為文宗眉山與詩存若干卷為君學
而苐以御史終可念也君家世華亭人宋紹興間有執
中者官樞密使以言事切直忤蔡京籍為元祐黨人斥
居徽之同谷元末有帖木生典術守福守福生典術安
安生典術政政生贈戶部員外郎璣璣生四川按察僉
事從道即僉憲君僉憲君生封御史繼桓為君父配贈
孺人劉氏以嘉靖庚寅月日生君封贈皆以君貴
君配石氏繼任氏子男五女三孫男四銘曰
人而無忝于秦御史而名之曰真庶幾哉元祐黨之後
人
明段涉君墓誌銘
隆萬間執政有為苛政者吏亦争以苛應之獨知涉縣
段君用寬治曰虐民以媚人吾不忍也已遷唐府審理
不赴遂觧綬歸故稱涉君云涉君諱愛民字子仁别號
恕菴生而聰穎年舞勺從世父經如遼陽就師受毛詩
歸同故大司馬魏公學曾師事故丹陵令康君渭以文
行相切磨久之嘉靖癸卯為督學使宜陽王公識拔為
涇陽學高弟子已又同大司馬舉丙午鄉試時大司馬
以方嚴君以和欵為邑里重顧省試屢不第曰吾父歷
艱辛教我今老矣吾與白首佔畢寧及吾父存奉甘毳
耳遂以隆慶戊辰謁選除城武知縣階承事即會聞繼
母張訃歸服闋起除郾城甫任疾作奏改休寧學教諭
故事有疾令無改教者令以疾改教自君始無何復陞
彭縣知縣過家會次公微恙君在子舍難其行以次公
嚴命不得已留其配王供菽水以二蒼頭之彭無何有
豈弟聲忽又聞次公訃乃仰而號曰天天吾為吾父而
官乃今為官而不及含殮吾父烏用吾人子為天天遂
奔歸歸而慟憊曲盡情禮甫闋起除涉縣涉民悍吏玩
君至憂形于色以慈和喣沫時剔宿蠧戒吏胥毋驚吾
民雞犬為民德會有指謫君遷者故遷審理歸且營莬
裘會長男可成與其婦相繼折遂日蹙蹙呻吟久之氣
竭以萬歷丙戌二月十八日卒夀僅六十有四云君為
人孝友又德厚大母朱年踰耋歌舞承歡惟命次公善
飯繼母焦善怒曲為色養如孺子嬉笑其前厚撫其弟
德民化民教令為諸生累舉親族喪葬與鄉人處雖微
賤不異顯貴間投壺弈棋必盡興里中益以此多君初
君學博士言俊爽旁及古文詩律人謂君立第第于鄉
不第于省官十年餘不離令以免免又不壽總之以疾
與喪故君聞訃呼天不置有以也人其如之何按狀君
先世萬全人國初有伯政者占籍涇陽東里後有文賓
文賓生祐祐生本本生惟玘以子經官留守經歷封如
其官生五男子長即經為君所從如遼陽者次綸即君
父次公配王氏以嘉靖癸未九月一日生君君六歲王
氏卒以繼母王氏撫乃成亦配王氏贈永寧知縣鵬漢
女生子男二長即可成儒士取余女次可大諸生取劉
氏女二一適監主韓子順一適評事雒于仁孫二鳳章
金章孫女一可大出金章為可成嗣以丙申十月卄一
日歸葬祖塋之坤而葬之前數月大司馬亦卒君子於
是乎重有慨銘曰
孔酌猛寬漢隆長者胡寬於邑中道時舍止或尼之人
與天也又胡不愸年亦不假亦既孝友亦既瀟灑是亦
為政安論朝野土沃殖豐有嗣文雅亦學為裘步趨良
冶我女君婦從一地下臨文閣筆有淚盈把更感隣笛
愬風並寫東望君冡西望司馬
明夀官胡公墓誌銘
隆慶三年己巳七月十九日夀山胡公卒先是戊辰公
伯子太學君桂夢公謂吾仲為陰府理吾少選亦從仲
之官去太學君驚覺以其言言余余未之信也明年公
果以疾不起余愕然異焉公仲先公三年卒諱汝安故
長沙二千石也公故謹事神捐貲修葺諸廟宇諸廟宇
多公扁又嘗刊施真武垂訓倡衆修清谷橋延僧為湯
施曹池凹側又見人擇塋地嘆曰塋地善孰與心地善
會屠牛跪作咆哮聲輙易為耕作用比卒竟如夢異矣
余與太學君善故以太學君狀銘公公諱汝寬字仁甫
號夀山美丰儀居常豪放不羈言笑怡怡如也初在塾
即能屬對已坐當戶罷學就賈嘗典市交無論里中即
晉人多倚公卒之亡不得利以去里俗出粟收息䫫與
母捋公減息之半以是遠近人困者又多仰給公又公
間寬期約即有以田蓄質者固辭不取然當出粟償者
來不償者亦來竟人人如其願久之竟以此大其家故
里中稱數以濟人饒積著者必曰胡某胡某云公既佐
其仲學官長沙顯耀矣然折節遇鄉人鄉人有争數得
公居間而觧以公平直能不枉曲直也公性又孝友初
母李夫人逝也公才垂髫即哀毁不食已極意事大理
公為膝下驩比卒葬祭如禮事繼母袁孔如事大理公
云始公遊姑蘇夢宴賓侍其母李感泣而寤人以是卜
公孝思時有為夢萱口號以咏者公兄弟四分製衣飾
必先兄若弟夀官公及長沙公疾公為製藥視食不遺
餘力既又撫其孤其後兩家門戶猶倚太學君蓋公教
云初公兄弟難子公三赴太和山代祈已各舉子比析
著以太學君諸子中獨長争厚太學君産公曰桂小宗
且諸子俱幼獨安忍厚其長者竟不從議光禄馬先生
以關西一夫稱公又以孝敬慈愛扁公居蓋重公云公
即隠市賈然獨喜儒故以太學君為儒即又自督太學
君學又暇則閱古圖書吟咏詩章對客談古今事類儒
者當歲時諸兄弟親故相與稱觴盡驩道故舊有白樂
天風藩使高其行榮以冠帶時賀客闐門乃未幾而公
不起矣公疾革時太學君以方藥進公輙麾之曰而忘
而夢中語也今且其時矣即醫之何為己第首太學兄
弟前付以所彙持身保家書乃卒卒十四年太學君卒
太學君余别有銘公上世故虹縣人勝國時有乾以武
功為元功臣泰定間有大卿以貢為長樂丞值元兵變
避地三原丞生天祥天祥生元亨元亨生邑庠生信信
生鄉耆善善生夀官鰲鰲生彦昭即大理公以長沙公貴
封評事配李贈孺人繼袁封孺人又繼孔李生四男子
長汝寧亦夀官公次即長沙公次公次汝宏公生正德
五年十二月二十四日比卒得夀六十公配王氏邑大
姓經女生二男子長太學君取袁氏周府典膳汝述女
側王氏周氏次林太醫院醫士取雒氏戶部侍郎雒公
子保德吏目復亨女一女子適邑貢士孔有仁俱王出
桂生一男子崇熤周出林生三男子崇煇取趙氏生員
應芳女崇烺取袁氏吏目績女崇炳幼三女子一許騁
王錫印一許聘來臨崇煇生二女子俱幼葬得日為萬
歷十一年五月九日墓離山坎向銘曰
為子而歡大理於家為弟而寬二千石於長沙信二千
是從即不藥奚嗟
胡伯子合葬墓誌銘
太學胡伯子之為邑諸生也余與共筆硯久之余入官
又久之繇諸生為太學生太學生亡何卒時萬歷十一
年閏二月十四日也伯子名桂字子芳别號肖山初受
易華亭教諭賈君已卒業長沙太守胡君官舍太守君
伯子仲父也子視伯子伯子亦父視太守君故伯子從
太守君如長沙云嘉靖戊申督學使顧君行縣入伯子
諸生籍其後六應大比不第會太守君卒已又會其父
夀官君卒兩家門戶率以伯子為主辦時伯子亦厭薄
博士家言曰我命業若此黃次公何如人哉猶然以貲
進吾與敝精神呻佔寧為次公耳於是入貲赴太學在
太學所友盡天下士然因以習聞國家大計居常抵掌
譚說余率有味乎其言之也又心計故敏慧即主辦兩
家門戶人亡不服其能兩家臧獲與所任人賈者又亡
不憚伯子以伯子視太守君家如家又旁伺一切如燭
照人不能欺也伯子既厭薄博士家言不為為古篆文
甚工間搜集邑故實里中有搆得伯子居間輙觧與人
交無少長折節下之人以是多伯子謂伯子竟官竟不
老一書生間乃卒卒之前一月始得子崇熤又前數年
營夀官君葬兆卜得善地壙以石槨以栢誌銘屬余備
矣且卒猶為其弟醫士林口夀官君葬事與事母王撫
子崇熤不置伯子疾蓋以王疾侍卧起故即卒奚憾焉
配袁氏故秦府典膳汝述女敏慧善為具奉夀官君與
王數乳不育為伯子置媵王王不乳又為置周周乃乳
崇熤賢矣先是伯子在都下以數乳不育問日者日者
曰即乳即育又以禄問日者不應今果然豈非命哉夫
以伯子才應大比不第不第矣而以貲上太學使假以
年且拜官且以所譚說國家大計自見詎謝黃次公下
第僅僅主辦兩家門戶居間里中以古篆文名也命使
然耳夀官君葬矣有崇熤謂伯子在可也袁孺人信賢
然非伯子刑于能一姬不乳復一姬進哉伯子生嘉靖
十三年閏二月卄八日比卒年得夀五十袁孺人生嘉
靖十年四月九日卒萬歷十年正月十九日得夀五十
有二子一即崇熤孫璉舉人瑋珽琯葬與夀官君同日
銘曰
孰外則璞孰中則玉玉而終以璞人乎天也璞而嗣則
玉天乎人也
明梁母周孺人墓誌銘
嘉靖丙午虜南牧有司城縣北郭有任一隅躬畚鍤不
俟期報成為衆倡而受巡撫中丞謝公請爵一級旌義
其門者梁次君也有佐次君督饋餉令工作驩集者次
君配周孺人也其後孺人有子選檟配永興王縣主
選樟為太學生選桂從余學為郡諸生有名而檟子文
燭文熙亦為縣諸生人率謂梁次君以城工得天云萬
歷十三年十月二十七日孺人卒選桂自為狀走武林
請余志其墓余知孺人督餉事不辭狀曰先孺人父諱
哲嘉靖改元四月十一日生先孺人先孺人長則習女
紅精烹飪莊嚴與他女異公先習知之會周氏母卒遂
委禽焉蓋先公初娶袁氏母袁卒娶周氏母周氏母即
先孺人姊也先孺人歸先公即善事先大父母待妯娌
無間言壼以内肅如故先君得專營什一不問家人事
兄選楠選枕袁氏母出選槢周氏母出視與桂均兄選
楠故維揚遺處子乃從先君䟦涉數千里以歸為厚奩
嫁員惟聰兄選檟配縣主有欲行返拜禮者先孺人愠
曰媍拜舅姑禮也我但習家人禮已縣主竟以媍禮見族
叔木隆卜兆桂地有陰為要利之說者先孺人曰要利
非義矧吾夫族遂割地予之併其直不受木隆感德謀
以名人文誦義曰不受利受名名與利等耳亦謝寢歲
壬午疾革桂兄弟製新衣進乃目桂兄弟前而訓之曰
吾居常起難之夜而寢鐘之天辛苦萬狀罔暴殄寸帛
尺布今疾矣安用此為竟弗御惟吾師不惜齒牙令後
有聞而狀述督饋餉尤詳吁巴媍清至動天子築懷清
臺又得太史為傳以傳不朽豈重利哉借一媍以羞丈
夫耳孺人甘辛苦罔暴殄寸帛尺布及激於義不難佐
有司急且不令無處者以一錢得我至以禮約王孫前
後無二子心即丈夫何加焉余始知梁次君之得天不
獨以城工故太史公不可作矣余安得不為誌而銘之
次君名一倉别號義莊事行詳王少宰志中孺人享年
六十有四生三男子即選檟選樟選桂選檟配縣主故
繼李氏選樟娶王氏繼雒氏選桂娶潘氏繼劉氏孫男
十三人檟生七人文&KR0008;文燭文熙文□文燧文烺文灼
樟生四人文薰文炅文烜文焙桂生二人文明文萃孫
女四葬得日為萬歷十五年十二月日銘曰
土厚而豐孺人之宫芝蘭外藂蓀枝芃芃汝樂汝封亦
既考終
明張母李碩人墓誌銘
碩人蓋余内子李淑人之兄之妻之母也以萬歷十九
年六月六日卒卒二年為萬歷二十一年十二月十一
日葬子孤獻科持狀詣余泣請銘余故知碩人奚辭按
狀碩人出三原北張李氏父處士恕母劉生碩人甫長
沉静機穎不苟笑語處士竒之會碩人姊適張次君者
卒遂繼碩人事姑惟謹次君賈游蜀齊一往輙數載家
一切倚辦碩人拮据茹苦事無巨細必禀命乃行姑喜
曰此真佳婦有婦如此吾何憂間姑意稍拂即凛凛和
愉顔色不得懽心不已無何次君捐舘舍時碩人方盛
年獻科才八歲有譁者曰孤穉家落其更事人乎碩人
勃然變色厲聲呵曰惡譁者何也未亡人姑在堂且代
吾夫而子孤在側且代吾夫而父不然從良人地下矣
而譁者何也譁者慚退其後家益落碩人晨昏紡績易
粟供姑恐子女分甘密藏以進姑疾親嘗湯藥籲天請
代比卒斂葬殫力獻科稍長為取婦謂曰我舉若至今
日庶幾藉以報若父若何以報我勖諸獻科脩次君業
而息之家漸起雍容循雅有鄉曲之譽碩人以也碩人
晚篤信能仁持齋徒步禮太嶽者十餘年喜施予人多
賴臧獲衣多出手紉有觸多寬假不問子婦罹過又未
嘗不面切每晨興以身為家人先其誠惠慈嚴類如此
當疾篤時神色不亂見家人啼哭不置戒曰人死生如
浮漚耳胡慟為言竟趺坐如生狀豈其有得於能仁氏
之教而然耶是可以瞑目矣次君諱翊先卒碩人生正
德丙寅十一月初五日比卒年得夀八十有六生子男
一即獻科取常氏女二一適李應甲即李淑人兄一適
雷會孫男一耀舉人取申氏女一適王士魁墓在祖塋
之坤隅坐坎向離銘曰
為姑也子為孤也父生禮名嶽化同西土衆美可書將
為世矩清渭之間其封如斧
明夀官王君暨配墓誌銘
萬歷壬辰余為先大理公如耆英雒社故事延里中年
七十以上者結社為九老會君與焉時君年七十有七
明年癸巳先大理公卒又明年甲午六月二十六日君
卒余蓋重傷之而恨其結社之晚也君子治家等將以
丙申十一月十日葬君祖塋之壬以余徒梁生選桂状
乞銘君從子治宰又余外孫壻也烏乎辭君諱一鶴字
惟德别號龍北世三原人縣東原有宋元時墳有諱
者配郭氏繼賀氏生淵淵配高氏生四子長珊次登次
璉次&KR1723;長公配馬氏生君君玉貌鶴形初為次公登後
次公生仲一鴻季一鳴俱以家窘故不學而賈君以次
公意篤於仲季仲季亦篤于君人不知非盡次公出也
初賈時君以名貸子錢市布邑及吴越無間言貲日起
猶共賈共居久之用鹽策淮揚亦無間言貲益大起里
中人指數兄若弟友愛善起家者必首曰王某王某云
君大父母與諸父母故權厝故所貸子錢未歸君謂仲
季此兩者吾所急于是卜兆以葬歸子錢已又謂仲季
及諸子張公藝九世同居九世後云何吾家指日繁其
析箸于是舉所息八千金而中剖之戒相友愛如吾儕
遂杜門静攝不復言賈事非社會不出蓋性和欵雅飭
類儒生終身無疾言厲色里中人目為長者郡丞故御
史楊君奉例授爵一級縣令郭君禮以鄉飲三賓故余
謂大理公社中不可無君余見世之人雖親父子兄弟
不能無二心德色誶語同歸亡有未嘗不慨且笑其愚
而追喜君家大起非偶也君子孫甚夥必有承君志者
君瞑矣君生正德十年十二月八日比卒年得夀七十
有九配袁氏生嘉靖三年八月八日卒萬歷二年十月
二十九日得夀五十有五有女德佐君起家繼仇氏生
嘉靖十二年八月十三日卒萬歷十一年三月十三日
得壽五十有一袁氏生子男六長治安禮部儒士取李
氏繼李氏卒次治家取馬氏次治寧取李氏早卒次治
宇邑諸生早卒次治定取張氏繼秦氏次治賓取趙氏
聘張氏女二一適儒官梁文炳一適太學生梁文炤孫
男六銘新邑諸生治安出偡治家出仲治寧出佑健舉
人治定出佐治賓出孫女一適諸生來廷對治家出銘
曰
史稱良賈曰雍容疇賈如君有儒風矧相友于成素封
泉臺無愧報次公子孫振振羽之螽繩武有戒慶無窮
溫恭毅集卷十
