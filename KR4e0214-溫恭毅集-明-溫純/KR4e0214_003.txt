温恭毅集卷三
明温純撰
䟽
忠臣巳褒外親未宥懇乞聖恩推廣明詔大慰
忠靈以培聖代綱常䟽(甲申時任督撫浙江兵部右侍郎兼都察)
(院右僉都御史)
卷查先准兵部咨該廣東道監察御史屠叔方題前事
本部覆奉欽依咨行各撫按官通行司府州縣衛所弔
取節年軍册備查革除年間被罪諸臣除齊泰黃子澄
外其方孝孺等連累發遣親故不拘見在死絶遵奉明
旨務查世代遠近接輩來歷明白的確開具奏免以廣
皇仁内有族黨親戚墳宅資産久在戌所者若一槩遷
移回籍於人情恐有不堪合聽其自便願回者給與免
帖放回不願回者給與免帖仍在戌所附入民籍隨住
該衛即將冊内軍名削除不許復行勾提本部仍載入
考成簿内通限本年十二月終奏報如原無應宥人數
查實咨部不得輕信流移奸人妄告混免等因備咨前
撫臣蕭准經案行浙江布政使司轉行各清軍守廵海
兵等道及各府州縣衛所逐一查議呈詳以憑具題去
後未報該臣接管催據該司呈稱依奉行據杭湖紹金
衢嚴處七府各回稱所屬州縣衛所並無革除年間被
罪諸臣方孝孺等連累發遣親故無從開報各具印結
繳覆在卷又據嘉興府申稱平湖崇德海鹽嘉善四縣
海寧嘉興二衛所並無前項累遣親故止據嘉興縣申
開應宥軍人吳阿真秀水縣申開軍人朱慶員等雖無
明書方孝孺事蹟而有奸惡外親字樣范小孫等係忠
臣方孝孺株連楊任外親累遣桐鄉縣申開軍人仲阿
添等事亦因革除年間忠臣方孝孺株連楊任外親牽
累發遣俱各有據均應一體申豁等因又據寧波府申
稱鄞慈定象四縣寧定昌三衛所俱無前項累遣親故
外據奉化縣申開忠臣戴德彝累遣軍人屠叔保并戶
絶軍人楊佛童等擬合轉申豁免等因又據台州府申
稱黃巖天台二縣并台州衛左右中前水軍等所松門
衛左右中前楚隘等所海門衛外屬前新桃徤等所各
無應宥軍人其臨海太平仙居寧海四縣台州衛後所
松門衛後所海門衛左右中等所各造忠臣方孝孺王
叔英鄭恕累遣軍人陳景原等文册到府理合申詳豁
免等因又據温州府申稱永樂平泰四縣温金盤三衛
海瑞平等所各無前項累遣應宥軍人止據瑞安縣申
開忠臣卓敬累遣軍人徐亞生等到府合行轉申遵例
矜豁等因及准清軍守廵海兵等道各咨覆到司該本
司左布政使衷貞吉右布政使余一龍查得原題止稱
革除年間被罪諸臣方孝孺等並未開有諸臣細名今
據各府造到冊内有忠臣戴德彝王叔英鄭恕卓敬累
遣親故隨查得先為仰遵明詔查錄遺忠以彰聖政事
該廵按浙江監察御史蕭具題革除年間被罪諸臣方
孝孺陳性善戴德彝卓敬劉璟鄭恕鄭華王叔英程本
立盧原質龔泰盧迥一十二人俱經禮部覆查遵奉欽
依褒表備行撫按二院轉行本司於省城總建一祠春
秋致祭訖為照戴德彝等既與方孝孺俱係已褒忠臣
則凡累遣親故通應一體推恩矜宥但有祖充軍役繼
復累遣而調併别衛者雖應宥其後衛軍役而原係軍
籍隨衛安居多年似不必更張生擾至如原籍有丁盡
而戶存及丁盡而戶絶者均應照例開豁再照嘉興府
申送嘉興等縣冊開有方孝孺株連忠臣楊任致累伊
外親范小孫等遣戌雖范小孫等非方孝孺親故而遣
戌實繇方孝孺波及亦應併免今將各府縣衛所查過
累遣軍人姓名來歴分欵造册見在呈乞本部院再加
查覈俯賜會議題請施行等因到臣據此該臣會同廵
按浙江監察御史范議照捐軀盡節人臣殉國之忠褒
往勸來聖王礪世之典革除年間被罪諸臣方孝孺等
節蒙累朝褒崇恤錄所以振綱常表節義者誠千載之
一時矣但諸臣外視族屬連累發遣者尚未矜復似猶
未足以普聖澤而慰忠魂也茲者仰荷皇上俯納部院
諸臣之言特旨查豁綸音一下非惟株連蔓繫久戌窮
囚喜得更生之幸而凡率土臣民莫不舉手加額感激
鼓舞共思殫忠畢義報效於明時矣臣等仰承德意敢
不竭力清查以期對揚於萬一今行據該司呈報前來
臣等逐一細加查覈除祖充軍役繼復累遣調併一衛
者照舊軍籍隨住不必更動生擾外其方孝孺戴德彝
王叔英鄭恕卓敬諸臣累遣親故見在伍供役者似應
悉從矜宥以霑浩蕩之恩原籍丁盡戶存戶絶者均應
遵例開豁以免勾擾之害至如方孝孺連累楊任併累
伊外親發遣者雖非孝孺親故而實繇孝孺殃及亦應
併請宥豁以弘一視之仁據呈查議的確委無詐冐奸
弊相應具題伏乞勅下該部再加查議覆請將革除年
間被罪諸臣方孝孺等累遣親故見在着伍吳阿真等
八十二名連累楊任外親范小孫等十一名併丁盡戶
存戶絶朱阿定等六百九十一名通行本省各該府縣
衛所盡行宥免願回者給與免帖不願回者亦給免帖
仍在戌所附入民籍當差該衛削除軍名不許復行勾
擾仍督行外省直衛所遵照但有營丁在衛者一體查
明豁免開除施行庶聖恩廣施忠魂永慰不惟雪彼時
株蔓之冤亦且扶萬世綱常之重矣
議留緊要將官以重海防䟽(督撫)
臣近接邸報見兵部推分守寧紹參將盧述調補四川
松潘薊鎮中路遊擊朱先陞補寧紹參將又接邸報該
本部題留朱先仍在薊鎮中路推中路遊擊任弘道改
調署寧紹參將事俱經題奉欽依訖該臣會同廵按浙
江監察御史王議照分守寧紹參將盧述駐劄舟山統
督水陸官兵控轄沿海衛所軍務繁劇本官在任以來
謀勇兼資恩威並用恤邊困而苞苴無染遇警報而矢
石親攖先據定昌等營衛兵軍胡亮等俱稱本官愛士
卒如嬰兒甘儉素如寒士惟恐任轉他省有失怙恃節
經具状願留加銜久任等情臣正批行司道查議呈報
間不意忽調前職又據定昌等衛所官軍李環等連名
告留情詞懇切臣當即一面牌行本官遵奉交代近例
照舊管事外臣等竊惟浙省海防寧紹實居上游而定
海最為首衝參將所轄四區而駐劄舟山者孤懸海島
之中與各參腹裏近海者不同非慣習風濤素恊軍旅
之望者未易勝任今盧述一官七載久任多勞觀其合
詞懇留可徵輿情胥戴况近據被擄人口回稱倭夷旱
荒四年造船意圖入犯搶劫今歲隄備事宜視往年更
宜加慎目今大汛届期一切選練兵卒繕飭船器分布
哨道控扼險要等務本官見任料理出洋蒙改松潘原
非陞轉其後代者萬一海波未習再議更調非惟人心
失望抑恐地方有虞臣等質之司道察之行間輿論與
近日海上傳聞倭情皆以留參將盧述為便輙敢冐昧
具題伏乞皇上俯念邊海重地汛期正臨勅下兵部查
議覆請將參將盧述照舊留任或念任久量加副總兵
職銜照舊管事地方幸甚
乞賜議處佐貳首領官員以風厲吏治䟽(督撫)
臣在先帝時叨任戶科給事中條議各省直州縣佐貳
首領賢者另䟽薦舉該吏部覆奉欽依其後山東撫按
䟽舉吏員縣佐趙蛟楊果遂成良令而各省亦相繼遵
行為例各佐貳首領官慶一時破格之遇未必無感激
思奮者但臣建白初意原為科貢之外例貢吏承貳途
拘於資格即有賢能如先臣况鍾之能為名知府者亦
無由自拔且以佐貳首領所管清軍水利徵糧廵捕諸
務無日不與相關得其人則閭閻省追呼之擾不得其
人則苛瑣需求但視錢貨多寡為處分輕重其受害者
更係貧弱小民故臣當時有此論列今行之既久多以
各官難保其終即有與民相安者亦不敢輙舉一省中
佐貳首領何止二三百人乃所薦舉寥寥二三人耳各
官知難與二三人中也始甘心敗矣下官既甘心于敗
上官不得不戒與逐夫戒與逐而可以風厲各官使改
心易慮乎祗見戒逐愈煩敗者愈衆是戒逐止足以速
其貪而貪者又不可盡戒與逐也於是容隠之弊滋而
苟且之政多矣以臣愚見必大為鼓舞導以為善之利
而又使之不得不為善其州縣佐貳及三司府衛首領
賢能著者不拘舉貢吏承照舊循例薦舉果係多才之
地仍增益其數若有與地方相安不能盡舉者仍聽督
撫與各差御史歲終或復命及地方緊要員缺具咨揭
薦舉該部酌量本省相應員缺次第遷轉在各官事體
風俗易於諳曉有熟路之便不得薦於䟽者或得薦于
咨揭其途既廣其趨自衆是導之以為善之利也歴官
本省無勉強粉&KR0918;於此乘便改節於彼之弊是使之不
得不為善也且往時陞任誰能不用里甲夫馬迎送而
今可省矣或者以各省地方善不善為詞而一省中亦
有善不善况風厲各官以上進之路尤不當論地方善
不善以先啓其私便之圖其各官舉後或有改節即今
日薦舉明日論劾斥逐尤足以見無成心而不得以各
官改節過責舉者庶此法可以久行是於就近遷轉之
中寓久任責成之意化苟且見小之念為感激圖報之
忠使閭閻小民盡受其澤亦熙朝一盛事也伏乞勅下
吏部酌議施行
懇乞天恩俯賜議處漕糧以蘇運務以拯民困
䟽(督撫)
據浙江布政使司督理糧儲漕務道右參政王應乾呈
稱本省淺船歲𣲖民七料銀三萬一千三百餘兩去年
造船六百五十七隻該工料銀六萬七千六百餘兩除
歲𣲖外餘欠尚多若明年全運本色再造新船必如前
數方足額用船料萬分無措乞賜議處改折免致缺船
臨期誤事等因該臣批行該司查議通詳間又為懇恩
永蘇民困事准戶部咨開據杭州府新城於潛昌化三
縣糧長章通茂等狀稱三縣山僻舟楫不通運米艱難
向係徵銀解司給領買米牙保勒索運軍刁詐盡遭塗
炭乞將三縣糧米改折解淮抵嘉湖之三六二府出米
兊運代三縣之漕糧等情到部咨煩查三縣兊運果為
民累審據衆論相同即准改折回咨定奪坐𣲖等因又
經臣案行該司查議明妥詳報去後今據左布政使衷
貞吉右布政使余一龍呈稱行准糧儲漕務道咨議及
據杭嘉湖三府州縣各掌印官逐一查處明悉申覆到
司轉呈到臣據此該臣會同廵按監察御史王世揚議
照該浙省財賦凡起解本折輸納京邊視他省獨多邇
來災傷頻仍織造繁數兼以兵民二變致閭閻蕭條庫
藏空虚小民以逋負之故日困一日臣等受事以來除
督責各屬及時催徵外查得本省漕糧正改兊六十三
萬石額𣲖杭嘉湖三府係干軍國大計豈敢輕議改折
但明歲船料無從處辦臣等反覆思維念太倉之米頗
有贏餘若暫量改折色解部似亦計之便者至於新城
於潜昌化委係山僻小縣去水次甚遠糧運果費多大
為民累尤以改折為便既經該司查議前來故敢列欵
冐昧具題伏乞勅下該部查議如果臣等所言不謬速
為覆請允行國計幸甚地方幸甚
一議改折分數銀數據該司呈稱浙省杭嘉湖三府歲
辦正兊六十萬石改兊三萬石每年全運該淺船壹千
九百九十九隻額徵民七銀三萬一千三百餘兩軍三
銀係減存運軍月糧内扣抵去歲因先是料銀缺乏修
造失時併造新船六百五十七隻每隻該工料銀壹百
三兩共該銀六萬七千六百餘兩除民七銀外餘欠尚
多見在議處若明年全運應再造船六百有餘既難加
𣲖小民又無運軍減存月糧可抵船料委難措處合無
將萬歴十三年漕糧暫改十分之三銀數每石照萬歴
十一年戶部題奉欽依正兊六錢改兊五錢等因到臣
臣等竊照節年漕糧遇恩詔或地方災傷方行改折為
便民也乃往往既改之後反稱不便或必欲仍運本色
此何以故以今日江南米價視往時大不相若也盖往
時米不甚賤今兵餉徵銀州縣一切差徭亦以條鞭法
徵銀則用銀多矣用銀多則米不得不賤不惟豐年即
少收穫亦不得不賤米賤則農家困當此米賤農困之
時而折銀仍照舊數無怪乎改折之法行之昔日則便
行之今日則不便也除將差徭應免徵銀者行令給票
兊支外倘蒙將萬歴十三年漕糧允改十分之三每石
連席板耗脚輕齎正兊折銀六錢改兊五錢以今日每
石三錢時價計之亦祗得其平耳而其利乃在國用其
省乃在本省免船料行糧之費也况米貯過五年則腐
爛不可食即多改數年不為害若以後倉米果不足五
六年用即令全運本色亦未晚也伏候聖裁
一議免徵改折行糧臣等查得漕糧單例每淺船一隻
運正米三百三十石用旗軍一十一名每名給行糧三
石三府改折十分之三計米一十八萬九千石約省運
軍六千三百名行糧一萬八千九百石往遇改折復徵
行糧解部以是小民苦稱不便今查行糧原為運軍遠
出於三府州縣計畆𣲖徵倘糧准改折仍將本年減存
運軍行糧免令徵解是三府改折之銀雖止合時值平
價而行糧之免每石可省銀五分則蒙實惠矣東南賦
重役繁之地我皇上或不吝此五分之利使百姓不蒙
寬一分之賜也伏候聖裁
一議山縣全准改折臣等看得杭州府屬新城於潛昌
化三縣僻居山谷舟楫不通轉運甚難向係徵銀解司
臨期給令買米交兊市河牙保難免索勒且無倉厫租
囤民居多致浥爛委為民累所據糧里章通茂等告詞
果出通縣公議但各役欲將本縣正米通改全折抵減
嘉湖二府隨糧三六銀兩二府代運三縣糧米一節在
三縣固為利益設遇荒歉嘉湖未必樂從恐難經久查
新城縣正兊米一千九百五十石於潛縣一千六百石
昌化縣一千一百石總僅四千六百有奇合無准於本
省本色内照數永令改𣲖折色十三年分仍照前議正
兊一石折銀六錢改兊一石折銀五錢以後年分正兊
一石七錢改兊六錢著為定規其減存運軍行糧永免
徵解庶山僻小民歲免轉運之苦永荷更生之慶矣伏
候聖裁
一議改折臨時酌請臣等看得歲時有豐歉而米價之
貴賤因之歲豐米賤則輸米易辦銀難若預令折色則
求為本色而不可得歲荒米貴則輸米難辦銀易若預
定本色則求為折色而不可得以國家大計生民膏脂
所供而不求一通融便計恐民病而國亦不能不病今
莫如查太倉米果僅足用誠難輕議如有贏餘於十分
中以七分為不易本色以三分行各有漕糧省直除豐
熟仍運本色外如遇水旱災傷及别項事故即於本年
八月以前奏報將三分改折照時價請定銀數行糧應
否免徵則災傷事故在本年寬恤亦在本年不必發倉
不損國計小民即蒙實惠若應再行寬恤不妨續議計
無便於此者伏候聖裁
地方異常水災䟽(督撫)
據浙江布政使司呈稱奉臣批據杭州府申據富陽縣
申稱本縣城臨大江自五月十六日起至二十一日止
霪雨如注江水湧漲與城垜相連居民廬舍悉皆漂溺
悲號滿路預備倉穀俱被浸沒新城縣申據本縣太平
等鄉民周珍等産居港口田地沿江一帶極低土宜早
禾苦力種耘正秀何期連久霪雨洪水汛淹半月勢極
滔天棲房衝壊老幼悲號近見水退田成白土苗根爛
盡民命何生懇天憐救紹興府申據山會二縣居民馮
亮等告稱五月十八日至二十三日大雨如傾晝夜不
息又值衢嚴水發衝壊麻溪等&KR0309;水長丈餘漂沒民居
高低田地禾苗盡皆渰腐國課民命兩無倚賴蕭山縣
申稱五月十六等日暴雨連數晝夜山洪驟至江海交
擊水頭高於堤岸者數十尺塘脚坍於風浪者百餘丈
一瀉莫禦廬舍半浮田畆俱沒且今衙署城垣隨處傾
倒司宇禁墻半行頽壊事勢難支上虞餘姚諸暨新昌
嵊縣俱申報非常水災相同嚴州府申據桐廬縣申稱
五月中旬天降大雨直至十八日夜半陡然高浪滔天
民居渰溺縣堂水幾丈餘官吏衙舍獄禁分司儒學驛
房浸沒殆盡建德縣申稱五月十七日梅雨連綿至十
九日洪水泛濫湧入城内官民衙舍盡皆渰沒分水縣
申稱五月十六日至二十三日梅雨不止洪水驟發本
縣六鄉兩邊俱山中流大溪田地附山傍水形勢迅急
今遇水災圩岸推倒民田衝坍將半禾稻遍填沙礫居
民渰沒房屋飄流哭聲震天淳安遂安夀昌三縣及嚴
州守禦千戶所各報地方并屯田水災相同各等因俱
經奉批仰布政司會勘呈詳該本司看得杭紹嚴三府
各縣俱於本年五月中旬各被異常水災田廬漂沒禾
苖渰腐小民委不堪命已經通行守廵該道勘議但今
六月上旬若候勘覆至日轉報恐致愆期請乞本部院
先行奏報仍行駐劄該道委官再加勘議分數的確或
蠲或賑另行呈詳等因到臣據此該臣看得杭州府屬
富陽新城二縣紹興府屬八縣嚴州府屬六縣或僻阻
山谷或逼臨江海地窄民稠生理鮮薄必得雨暘時若
庶幾收成可望民生獲寧不意今歲五月十六至二十
三等日霪雨連綿不止上而山溪洪水泛漲下而江海
潮汐衝湧以致城垣室廬多被漂蕩禾苖沒水日久盡
皆腐死即今遠地求秧不可多得即得又恐烈日難成
今歲秋成終屬失望頃者京畿旱災恭遇皇上徒步祈
禱布袍齋心前後頒布聖諭寬冤抑蠲逋賦及嚴戒有
司實心愛民臣待罪地方捧讀感泣正與各屬飭勵遵
行以求仰副皇上畏天保民之治乃三府各縣復遭此
異常水災實臣奉職無状所致除痛自修省及督行布
政司會同守廵道將被災各縣委官踏勘分别某里某
戶田地若干被災幾分查勘的確另議蠲賑外伏乞勅
下戶部照舊行事例廵按御史再行覆實具奏施行
府官不簡物議昭彰乞賜議處以肅吏治䟽(督撫)
臣惟國家欲肅吏治以安民生在慎選守令而守尤急
以一方表率之責於守焉繫也臣自入浙以來於諸郡
守責望尤切不謂素以才稱如金華府知府張守約者
怨議叢生臣安敢不據實上陳謹按守約故激切急於
進用而才力實能為且經挫抑或知懲艾固不逆其守
不可信也守金華二年問斷敏速條畫多可行臣亦心
器之而以同年故未有以不簡状報者久之有云取與
太濫臣猶謂其或急進用心使之也明為本官言冀令
改圖巳閱開報寮屬考語有貪肆通判楊萬言照磨陸
徑典史高起鳳者皆註美詞始疑之而猶謂其或襲近
時郡守槩稱寮屬之浮套也博訪則知楊萬言及諸佐
貳委署印信及遇生日節令皆有餽送高起鳳以餽送
多故横甚比臣與廵按王御史拏問萬言而始補送貪
縱事實何以掩前日縱惡之咎也提學副使林偕春被
劾人歸罪本官曰本官之引拔童生盧鴻記等皆以賄
及不盡允則艴然託故不為禮惡吏徐應星稱送本官
以訪察詐富民張十八馮聖五十四等銀各以百計又
以盗情詐蘭谿富民倪十八等銀亦各以百計安得曰
盡吏受之有自金衢來者道本官家眷回籍行李充斥
察其所得非錢糧多加兊頭詞訟多問有力稍有力則
取鋪行叚絹貨物不給價值方今聖明在上屢因旱災
詔臣等撫按官糾察有司不許徇情容縱又用臺臣言
特重郡守而郡守中有臣若此欲望寮屬不相效尤以
共成約已愛民之政難矣臣非不念同年私好而廹於
公議安敢復徇情容縱不遵奉詔旨不為地方計也參
照金華府知府張守約才雖可以集事守不足以服人
始以欲進之心遂亡在得之戒私植桃李且以賄聞公
受餽遺惟為嚢計訪察欲以懲惡而反害及富民盗賊
豈容妄攀而乃擾及善類寮屬無所懼而敢於為惡閭
閻何所恃而得以安生所當亟行議處以儆官邪者也
伏乞勅下吏部再加查訪如果臣言不謬將張守約照
不謹例閑住員缺推擇賢能者代之使一方表率得人
而吏治庶可興矣
縣官馭下太疎致招許訟乞賜議處以飭吏治
䟽(督撫)
臣竊惟縣令最為親民欲民安在責成縣令而縣亦有
難治如處州松陽僻居山中其民頑梗多豪舉持縣官
短長前令多以告訐敗去以是上官稍右民懼難為令
稍右令懼難為民而其實為令者或先以頑梗逆民而
純用法或即以脂韋廢事而甘善敗松陽之不治大率
坐此知縣程子課初政振作亦有善状其後乃以謬戾
聞本年三月中廵按御史王世揚准生員李應科訐告
本官行分守温處道右參政胡緒究審臣亦牌行參政
胡緒查勘虚實續據該道招解前來大約謂李應科祗
因争山起釁遂爾誣告行私中間贓跡除無影者不論
外即有一二可指又皆吏胥葉以榮等所為其實本官
並無沾染獨追徵無序作為太驟以致人心已失後效
難期相應酌議别用等因該臣看得本官物議大著告
有多贓恐多未究之情就經批行按察司再問詳報隨
據該司按察使馮時雨呈稱覆審無異應照原擬發落
等因到臣除批本官暫令還職及玩法誣告各犯查照
律例遣配外該臣謹會同廵按監察御史王世揚議照
知縣程子課法令雖稱敢為催科全無撫字民之不堪
其操切也已有日矣奈何又偏信吏書葉以榮等五六
人大肆鴟張公開騙局則亦何以解百姓之疑哉然則
應科之告固應科之刁而以頑梗逆民以脂韋縱吏亦
本官自有以取之也苐再三行勘委無入已之贓脱因
人言遽使終棄不惟本官之抱屈可憫將使該縣頑梗
之習益長亦非所以為一縣計也臣竊以為官體民風
似當俱重乞勅吏部查議覆請將程子課照不及例降
用惟復念其守未縱肆姑以原官量調簡僻則本官之
罪既足以示懲而後來者亦不至沮喪矣
懇乞聖明久任賢能府正官員以安民生䟽(督撫)
據浙江布政使司呈稱奉臣等案驗准都察院咨該本
院題奉欽依責成各撫按官用心督察有司尤重各守
廵道與府正官等因行司查議呈報依奉備行守廵各
道查訪去後隨准杭嘉湖守廵道左參政林喬相副使
陳用賓手本俱稱嘉興府知府龔勉以先令嘉興熟知
地方民情土俗故注措悉中肯綮入任三年以來敦崇
節愛盡革府縣弊政尤先教化即今令行禁止閭閻安
生樂業士類日益蔚起乞賜議加服俸久任以為屬縣
表率等因各到司該左布政使衷貞吉右布政使余一
龍會同按察司按察使馮時雨看得知府龔勉本英明
仁恕之心敷正大和平之政寬黎庶而里甲免借辦之
煩振青衿而&KR1274;宫有興起之效三年報績士民咸赴省
而攀依一聞議留郡邑並舉手而稱慶既經二道會議
相同復參輿論歸向協一呈乞本部院會議具題量加
服俸久任等因到臣據此該臣謹會同廵按監察御史
王世揚議照生民之休戚係守令之賢否而表率令長
以保安民生者郡守之責尤重嘉興統屬七縣賦重訟
繁號為劇郡惟往時知府楊繼宗以廉明聞而民至今
德之以繼宗在郡九年故也今查知府龔勉前令嘉興
已協士民之望繼守該郡益為遠近所歸興革無遺教
養並舉盖輕車得熟路之便而來暮愜去後之思即令
步繼宗之芳躅何難今若循資遷官而去則地方既難
以遂借寇之情而本官亦無以竟牧民之願矣方今聖
明在上拳拳以覈吏治安民生責臣等撫按官臣等敢
不仰體聖衷加意考覈除物議大著者已行糾參外賢
如龔勉安能不為一方乞留盖不肖者去之惟恐其不
速賢者留之惟恐其不久一郡守去留之間而吏治之
勸懲民生之利賴胥此焉繫矣既經該司議呈前來相
應具題伏乞勅下吏部查議覆請合無將知府龔勉先
加服俸留任供職即不能如楊繼宗九年若候再歴三
年政績益著破格陞擢於地方裨益不淺矣
司農告匱年甚一年敬遵明詔陳末議以備採
擇䟽(督撫)
准戶部咨該本部題奉欽依將萬歴十三年起運漕糧
再折一百五十萬石照今年見折規則浙江五分若地
方豐熟百姓不願改折者聽漕運衙門預先𣲖撥撫按
官將應折應運本色明白具奏等因又為懇乞天恩俯
賜議處漕糧以蘇運務以拯民困事准戶部咨該臣謹
會同廵按御史題前事本部覆奉欽依咨行撫按官將
該省萬歴十三年分漕糧通融𣲖折十分之三折色每
石兊運七錢改兊六錢連席板脚耗輕齎在内行糧免
徵新城於潛昌化三縣准全折一年等因各備咨到臣
准經案行浙江布政使司遵照及又會牌行司通行各
府州縣掌印官召集糧里從公查審通融酌𣲖務求民
便呈報去後今據該司呈稱依奉行據杭州府申稱除
新城於潛昌化三縣奉文全折外仁和錢塘富陽餘杭
臨安額米不多甚苦搬運願全折海寧地近水次願折
五分嘉興府申稱海鹽平湖米多且水次更近願全運
本色嘉興秀水崇德桐鄉願折三分嘉善願折五分湖
州府申稱歸安烏程願折三分長興願折二分安吉德
清武康願折五分各等因到司該本司左布政使衷貞
吉右布政使余一龍看得杭嘉湖三府額𣲖漕糧陸十
三萬石今奉議改折據各州縣𣲖撥分數除本色三十
八萬八千石四斗外共折色二十四萬一千九百九十
九石六斗通融計算十分内改折三分八釐四毫民情
俱已允服但查部文原議止免改折三分行糧今多折
八釐有零行糧似應一體議免呈乞會題施行等因到
臣據此該臣謹會同廵按監察御史王世揚查得浙省
漕糧已奉旨改折三分而先是部文行議改折五分如
有不願許臣等具奏比臣等議減銀數免行糧不蒙盡
允恐一切改折三分民亦有不便者故查産米多寡水
次遠近逐一酌審民情而民之産米寡者水次遠者以
其得免行糧也遂亦稍稍願改今據該司呈開各州縣
審定分數或多或寡或全改或全兊通融總計十分内
改折三分八釐肆毫較臣等題奉欽依三分之數稍多
視部奉欽依五分前數尚少既稱民情允服相應准從
及查改折行糧近蒙聖恩免徵前議原止三分今改折
數逾八釐四毫其應徵行糧數亦不多若仍𣲖徵不惟
民駭異同亦非所以廣皇上一視之仁既經該司議呈
前來合行具題伏乞勅下該部查議覆請將萬歴十三
年該省漕糧准照今議仁和錢塘富陽臨安餘杭五縣
照新城於潛昌化全折安吉州海寧嘉善德清武康四
縣改折五分嘉興秀水崇德桐鄉歸安烏程六縣改折
三分長興縣改折二分海鹽平湖二縣全兊本色共改
折三分八釐四毫行糧照見折分數免徵每兊運一石
折銀七錢改兊一石折銀六錢連席板脚耗輕齎在内
徵完依限解部庶國計有裨而民運亦稍蘇矣
府佐貪穢究覈已真懇乞聖明亟賜罷斥以肅
吏治以阜民生疏(督撫)
據浙江按察司按察使馮時雨呈問得一名楊萬言招
年四十四歲福建漳州府南靖縣籍同安縣人繇選貢
歴陞浙江金華府通判萬歴十年十月初三日到任至
萬歴十一年閏二月内萬言蒙委署蘭谿縣印本年六
月内因本府地方荒歉行文禁米出境萬言轉行已問
革回籍典史高起鳳出示禁約比有已到官富民趙三
四等有米要行遠出糶賣不合率衆出銀共十二兩與
高起鳳轉送萬言不合接受入已私放及有問結在官
唐子遠有婦徐氏賣與已到官江思道為義婦後因晒
穀跌死比唐子遠添捏打死情繇具告萬言准行高典
史相驗江思道告要免簡高起鳳向伊說稱你可將銀
送與縣堂方可免簡江思道不合聽從將銀十二兩交
送高起鳳代送萬言又不合收受入已問擬江思道等
各杖罪發落至本年八月十四日萬言將印交與許縣
丞署管回府後至萬歴十二年六月十五日永康縣鍾
知縣病故隨蒙仍委萬言署印點將已到官吏翁朝佑
吕邦本各承管支應并直庫收放錢糧萬言又不合接
受各常例銀共二十二兩入已以致二吏狎恃各不合
因而侵冐官銀俱巳總計翁朝佑十三兩七錢吕邦本
二十二兩七錢二分零及故違指官誆財計贓徒罪以
上發邊衛充軍事例并以承行名色誆索事犯銀翁朝
佑四十七兩六錢吕邦本二十九兩三錢陸續入已比
有在官吕十七因人命牽連被翁朝佑將保状故稟萬
言標註監究事樣嚇取伊銀一十二兩萬言收受入已
該縣春秋二祭用鹿二隻比已到官庫書潘桂等不合
向以羊代萬言將各責治坐追潘桂等名下二季鹿價
銀八兩作為公用又不合乾沒入己本年八月内該萬
言考取童生有未到官郎鳳鳴吳大樂各不合行求共
備銀十二兩萬言又不合接收續取類送後有未到官
林應豸入學隨備表裏銀十二兩送謝萬言亦又不合
收受入已及有巳到官應子嘉與問結應六五採摘桕
子忿争互相紐打各具状赴訴萬言准差未到官楊廿
四行拘不合嚇索應子嘉銀十二兩過送萬言又不合
收受入已擬各不應納贖應子嘉供明查係鍾知縣有
行仍追應子嘉出銀五兩併罪外科罰别起事犯俞朝
忠銀十二兩李浩九銀六兩俱送鍾知縣助喪訖萬言
署印問過犯人金四等各起紙贖共銀一十八兩三錢
七分零侵收入已併各贓私多係翁朝佑吕邦本過送
萬歴十三年四月内蒙金衢守廵二道訪將萬言前項
贓私實跡併各役玩法侵誆事情具揭通行呈報廵撫
温都御史廵按王御史會行按察司拏問隨蒙審發杭
州府致蒙余知府審出前情萬言又不合將追匿金四
等紙贖各銀兩隠不供出取供問擬萬言徒罪翁朝佑
等引例充軍趙三四等杖罪具招解蒙本司審得楊萬
言侵索多贓彰彰可據且署印紙贖一無追解不知作
何支銷仰王推官覆究招報隨蒙本官查得萬言問追
金四等紙贖並無支銷下落委係侵沒隠匿不供致蒙
將萬言等照原擬罪名具招呈蒙本司覆審轉招通行
呈解撫按二院又蒙本部院詳審招情未盡批行本司
覆究招詳蒙司轉發杭州府余知府再加研審萬言方
將原受事犯銀兩實情供出復蒙具招呈解本司覆審
無異及蒙參看得楊萬言材質龍鍾操持狼籍攝縣事
而官銀侵冐甘為逐臭之流任姦吏而賄賂潜通殊失
烹鮮之義贓證既確徒革允宜將萬言等取問罪犯外
結得銀每兩值鈔八十貫招結是實議得楊萬言除非
因公科歛人財入已及餽送又與翁朝佑吕邦本除監
臨官吏求索翁朝佑吕邦本又除誆詐與說事過錢并
不應等罪俱不坐外楊萬言翁朝佑吕邦本俱依官物
但有人守掌侵欺者並計贓以監守自盗論四十貫律
各斬係雜犯並准徒五年趙三四江思道潘桂俱係不
應得為而為之事理重者律各杖八十趙三四等有大
誥減等各杖七十楊萬言係官翁朝佑吕邦本係吏翁
朝佑吕邦本免徒定發邊衛充軍終身拘僉妻解發遣
招達部知趙三四江思道並審有力與楊萬言各納穀
潘桂審稍有力折納工價各贖罪楊萬言贖完係犯贓
官革職為民員缺招行布政司報部銓補楊萬言候奏
請明文施行照出趙三四江思道潘桂民紙各一分罪
穀楊萬言七十五石趙三四江思道各一十石五斗潘
桂工價銀一兩三錢五分楊萬言名下該追收侵事犯
金四等紙贖乾沒鹿價共三十八兩三錢零俱還官送
鍾知縣助喪銀免追餘犯查照追贓高起鳳已經問革
回籍免提等因到臣據此案查臣欽奉勅諭節開所屬
文武職官敢有貪殘不職者文官五品以下徑自拏問
欽此及近奉明旨慎選有司申嚴墨吏之禁臣欽遵通
行各司道府州縣共期潔已愛民以仰稱皇上奉天子
民至意隨據守廵二道訪報通判楊萬言貪縱不簡事
欵到臣臣即會同按臣覆訪相同牌行按察司提問招
解前來又經駁問去後今據前因除將犯人翁朝佑等
定衛批行發遣發落楊萬言候奏請明文外該臣會同
廵按浙江監察御史王世揚參看得楊萬言器本斗筲
欲同谿壑鍾鳴漏盡曾無止足之思鼠竊狼貪不顧廉
隅之喪視攝符為利藪所在需求引猾吏為腹交聽憑
關節事無可否惟入賂即可周旋訟有是非但得錢便
為倒置贖鍰已不當取更加罰之謂何鹿價固所宜追
乃乾沒則可恨所幸贓不逾例猶得罪止擬徒據法非
冤揆情允協既經司府等官查勘明確又該臣等覈審
相同理合具題如蒙乞勅都察院再加議擬上請行臣
等將楊萬言追完贓贖革職為民庶墨吏咸知法紀之
嚴小民得免剥削之苦其於聖明願治之懷未必無一
二少慰也
叚解限迫工料難湊乞賜議留例銀酌定限期
以便織造疏(督撫)
准工部咨該内承運庫太監孔成等題稱坐𣲖叚疋專
供御前賞用限寬不能接濟乞勅撫按已後未完坐𣲖
分為兩運限萬歴十三年四月八月内盡數解完等因
奉聖旨這坐𣲖叚疋着行與各該撫按官嚴督所司如
法織造歲造拖欠未完的上緊嚴催完解欽此備咨前
來准經案行浙江布政使司欽遵織解去後今據該司
呈稱查得浙省原奉坐𣲖叚二萬五千疋估工料銀一
十八萬二千六百五十一兩四分零分為十運每年一
運解二千五百疋扣至萬歴二十年止初運限萬歴十
一年七月尋改限十年十二月解進又奉嚴催二運三
運即織完四千疋解訖又嚴催四運五運復織完八千
八百二十四疋及蟒衣斗牛三百四十八疋解訖以原
限計之已足萬歴十一年起至十六年五運三分之數
原𣲖民間機戶自辦工料織造價值該銀四萬有奇尚
未完給今該庫欲將未織叚一萬一千八百餘疋限八
月内解完時方織進袍服庫藏空虚前留織造銀因奉
蠲免愈少限期甚廹難以措處呈乞會議具題限期照
原議候萬歴十六年起織如自萬歴十三年始每年織
解二千五百疋將工部見開事例銀留一萬六千餘兩
或織解數多盡於事例銀内支用等因到臣據此該臣
會同廵按浙江監察御史王世揚查得浙省坐𣲖賞叚
二萬五千疋原分十運原限萬歴二十年解完乃未幾
併催二運三運又未幾并催四運五運今又併催六運
七運八運九運十運是先以二年而完五年應解之數
今欲以五年應解之數而完於一年該庫為各省未完
分數較浙省必多其預解者較浙省必少故通行題催
以致部文一槩催解即今預解舊價未給民巳汹汹訴
討新價措處無從再難強民代織查前撫按及工部皆
曾以寬減賞叚上請我皇上軫念民瘼雖供用袍服亦
減三分之一如蒙聖慈俯念袍服雖減前留織造銀以
蠲免自少難以湊織賞叚節縮賞賚量減叚數庶公私
不致大匱萬一賞賚缺用必不容已伏乞勅下工部查
各省未完分數定一易辦期限上請事例銀准照每年
織解叚疋多寡留用庶辦織小民不致獨累如往歲下
情不能上通而於國用亦無誤矣
酌議調補縣令以安民生疏
臣竊惟親民莫如縣令而縣有繁簡以器使人則人才
皆適於用兩浙如金華府屬頗多巖邑而東陽尤稱難
治為八邑最非甲科素練達者治之鮮克有濟自知縣
龔聞道物故邑事遂多廢弛近經題缺除補尚未有期
即除補恐初試為令者未必輙與地方相宜卷查先准
吏部咨該工科給事中王毓陽條議本部議覆咨行撫
按官通將所屬府州縣正官嚴加查訪應更調者通限
一月内具奏等因題奉欽依通行欽遵外該臣會同廵
按浙江監察御史王世揚杳議得嚴州府淳安縣知縣
嚴貞度明敏能防左右心思常在閭閻催徵真不擾民
澹泊至於廢禮但該縣俗厚事簡以本官處之誠未足
以展其驥足處州府青田縣縣丞鍾文瑞素恥詭隨綽
優幹濟雖左遷而志不少懈屢署邑而事皆有條懲艾
已深才猷日練淹處縣佐亦未足以鼓其牛刀今若以
嚴貞度調任東陽以鍾文瑞陞補淳安則在嚴貞度當
盤錯之會而利器自别在鍾文瑞感桑榆之拔而收效
可期是以國家器使之道竟各官未盡之長而就近量
移以責治效以安民生計無有便於此者伏乞勅下吏
部查議如果臣等所言不謬將嚴貞度調任東陽縣知
縣鍾文瑞陞補淳安縣知縣各赴任供職施行
地方異常災傷疏(督撫)
據台州府申據仙居縣申據本縣里老尹璜等呈稱縣
坐山僻止靠農田今春以來雨不及時分秧遲晚夏末
秋初根苗方秀又值雨水太多早禾僅得半收晚禾發
蟲遍野螵白不期八月初九等日狂風大作猛雨傾盆
洪水泥濫田地衝坍禾稻腐爛顆粒無收男女悽惶展
轉溝壑乞賜申達拯救等情到府轉申到臣就經批行
浙江布政使司會同台州兵廵道作速勘明呈報以憑
具題去後今據該司呈稱行准兵廵該道僉事周守愚
手本開稱行委該府推官王道顯督同知縣湯聘尹遍
歴都里逐一履畝查勘得該縣地方僻坐山隅水性寒
濕早禾僅種二三止獲半收晚禾反居七八夏月發秀
之時纔覺生蟲秋間吐穗之際蟲勢愈盛風雨連綿遂
致攻心蠧節繼遭大水湧漲水退旬日高阜者螵死殆
盡一無結實低窪者衝坍淹沒沾泥就槁顆粒無收各
鄉田中一望枯桿尚存即以該縣田畝傷數乘總通計
算被災七分之上等因到司該本司查得仙居縣秋災
雖已過七月於例以為後期但該縣被災於八月初旬
覆勘委為重大難以拘泥常例呈乞先為具題所有應
賑應蠲事宜仍聽本司備行該道議覆至日另詳等因
到臣據此該臣看得台州府仙居縣坐居山僻商賈不
通小民惟以耕種為生計即時和年豐猶然稱累乃今
秋晚正當結實之候先以蟲蠧繼以水淹致使顆粒無
收俯仰失望委為異常災傷此皆臣待罪地方奉職無
状之所致也除痛自修省及督行布政司會同兵廵該
道將被災分數再勘的確另行酌議蠲賑外伏乞勅下
戶部照例轉行廵按御史覆實具奏施行
糾劾方面官員以備考察疏(督撫)
臣叨撫兩浙適當三年考察之期例有糾劾於方面官
員尤加意體訪除照常填造賢否冊揭咨送部院查考
外謹按原任浙江按察司温處兵廵道副使陳澗刻薄
不體民情恣肆惟圖身便守衢全無惠政歛怨實有煩
言理詞則原被不分惟喜罰贖收餉則出入任意但較
羡餘市硃不堪雖十餘觔盡入水傾擲買絹稍惡縱數
十疋亦信手割殘及轉憲司尤多戾政散兵糧月扣一
二十兩積送者把總陳仲紳也而仲紳因以倚勢為奸
取溪紬數至百十餘價被抑勒受害者舖戶王伯等也
而舖戶或以索價杖斃指禮儀以取土物假犒賞以取
漁税鄉官兵士徒受虚名嫁贓跡於李知府縱狎昵於
祝頑童官常行簡真成掃地此一臣者穢跡久干公議
休致未快輿情所當照不謹例閑住者也浙江按察司
寧紹台分廵道僉事周守愚才本可以有為而功名之
心太急每任情而拂衆學亦足以飾治而亢厲之氣欠
平遂賈妬以招尤理詞不悉原被之情即片言决斷徒
滋告擾馭兵不恤行伍之苦乃任法朴責難免逃亡繩
吏書不善關防致詐騙踰垣真法愈嚴而人則愈玩察
屬吏欲懲貪黷乃評品多舛盖實未覈而名則是循同
僚副使林偕春被論懷忿以素多潝訿之嫌安在其為
協恭舊屬知縣陳九功退有怨言以不却臨行之禮安
在其為體恤且以下僚陟本省方面既人與已多相猜
疑而以淺衷當最要海防自官與地兩不便利但性本
有執絶不類淟涊之流才可曲成不難收桑榆之效此
一臣者所當照不及例調簡者也伏乞勅下吏部都察
院再加查訪照例考察施行
糾劾有司官員以備考察疏(督撫)
臣叨撫兩浙適當三年考察之期例有糾劾於所屬有
司悉心體訪除照常造報賢否冊揭咨送部院查考外
謹按台州府知府張會宗性甚寬平而意氣未免消沮
心若抑畏而事體難望精明知事袁行可收各縣之糧
出有扣入有加雖坊里王汝應等側目怨言亦不覺察
庫吏徐光裕收童生之卷或十金或二十金致生儒金
汝濟等買置高等竟㒺聞知以考拔之恩而存鄉官何
知府遂縱伊子大壯等乘機肆詐無乃薄已厚人以同
鄉之故而庇太平陳知縣且坐小民應善等誣告重罪
豈是愛民約屬問詞遲疑承行吏董大成等已需索害
民矣乃又有於發落票内私加稍力者左右真如虎翼
徵糧怠玩經管吏邵興道等已捺解勒例矣乃又有於
收放餉銀私扣數兩者姦弊何啻蝟毛贖鍰妄費雖無
暮夜之金餽贈全收亦有廣財之號原任處州府知府
今丁憂陳九敘心無矯飾而察姦之智未周學類迂流
而理繁之機猶滯牌票不分緩急一郡之勾攝何堪裁
决盡倚吏書各役之需求特甚禮吏程觀國以造童生
冊騙銀矣而門子葉一材復與交騙富童張經等足徵
法紀之太疎千戶杜經邦以訪武職詐人矣而姦吏查
春復與同挾把總曹應龍實由防閑之欠密監生張綬
以人命姦情收獄用銀一百兩求吏吳伯淑出豁雖本
官未必知情而羣小之舞弄巳甚商人張松以木牌匿
税被逮用銀四十兩託吏陳守銓過送雖本官未必即
受而政柄之下移可知在任而親族之往來甚多縣驛
豈能不累瀕行而軍儲之支放太廹物議安得不生原
任嘉興府通判今陞任高珍才本昏庸志尤貪鄙居官
全無幹理遇事一味苛求以衙吏萬全漁民而受嘉興
等縣白糧解戶張舒等例銀約有三百用甲首謝祖罔
利而受秀水等縣白糧船戶劉茂等例銀一百有餘署
海鹽因收頭張墀等耗羡不足罰穀百餘石實歸囊槖
署嘉興見僧人定倫建屋起釁罰銀二十兩始放焚修
領運回任不辭各縣花幣已可醜矣乃嘉善少幣一端
亦逼令縣官買補何計利不遺錙銖署府送禮妄𣲖兩
縣糧解已可駭矣乃衙内雞鵝微物亦𣲖及舖行納價
真多慾不啻谿壑嘉興府通判楊瀧志本怠於左遷智
亦昏於多慾署崇德以沈德代唐曉發遣雖沈德已受
私幇而唐曉之出柙謂何准詞訟為王科嚴比謝啓望
等債銀致劉阿四累死而計子明之騰謗有自部白糧
受解戶潘林等例銀已極多矣而運糧船頭又逐名索
銀二兩方許駕運催漕糧受解戶潘應龍等例銀亦不
少矣而領解折銀又發出傾銷竟重兊百金以潤私嚢
進京受水手於屬官恬不為愧賖貨致虧損乎行舖習
以為常况酒色是躭政事難望振作而刑罰且重怨讟
業巳叢生原任紹興府通判今陞任楊莊外飾謙恭中
懷譎詐小才雖堪任使巧計極善彌縫署上虞以盛筵
曲媚過賓致三月有八十金之費署各邑以敏斷多收
罪贖有半月得半百金之謠丈勘欺隠田糧凡巨室有
新墾者輙與開除真畏勢重於畏法清查冐免差役凡
左右有關節者隨行寝閣徒為私不知為公減軍糧於
署郡印張朋已赴道稱屈矣而反坐誣恐衆軍之耳目
難欺圖奇貨於署理刑張大祥已被告人命矣而乃末
減致朱氏之冤魂無愬倚書手陸良等罔利而急完文
移以悦上官真是巧宦之俠用斗級余敬等過銀而取
給口說以愚僚友豈非漏網之魚原任慶元縣知縣今
陞任史著勲性頗機警才亦圓融筮仕尚博能名末路
大改前節受汚吏吳詔銀帶金杯遂令管庫致盗庫銀
四百餘兩扣民壮鮑子元等工食指給書手實半入嚢
每年不下四十餘金去府城令里排供應往來甘違明
禁遇節慶受富民杯盤花叚不恤謗謠理詞多靠錢神
周蘭聰五十金葉孔昭四十金吳言儒三十金即犯姦
敗倫皆模糊不問審徭亦通關節姚植等三十兩吳京
等二十兩鮑法華等五十兩凡糧里斗級俱索取無遺
造解黃冊請換印信清丈田糧事事不肯輕放童生進
學鄉飲延賓旌善給匾人人皆送謝儀原任於潜縣知
縣今陞任譚廷輔性類狼貪形同狐媚任家童踰垣淫
縱防簡全疎寵何榜通賄横行苞苴公受匿張翊買和
銀四十兩用謝承渙税契銀一百兩𣲖阮守義家伙銀
二十兩各役之賠累何堪受耆民謝棟等冠帶銀一百
兩取糧解常例銀一百兩索里長鋪陳銀五十兩合邑
之需求已遍天目僧如謨罰銀二十兩方許焚修各寺
院行童納銀四五兩徑給縣牒苟可得利曷恤敗官原
任昌化縣知縣今陞任熊守謙外剛而内實多慾心刻
而民則何堪信庫吏許應學為腹心交通無忌用戲子
程九臯為門役狎昵有聲圖寺僧紹蘭等匾額謝銀卑
汚殊甚匿當鋪胡富被盗金飾廉耻何存王之臣謀真
普寺産託陳五送銀四十兩使真普有還俗之冤周龍
圖袁文龍田房託劉繼明送銀一百兩致文龍有失産
之恨黃公敏歙富童也以銀一百兩得禀入學而陳鳳
寶八十兩邵文茂五十兩則皆以詞訟賄求徐梯邑訪
犯也以銀一百兩得即回申而許際銀三十兩王偶銀
六十兩則皆以争産請託汚行大干公議劣轉未盡厥
辜開化縣知縣王文昌性褊急不近民情志卑鄙且多
物議受姦吏張宗元等撥置惟言是從任惡快鄭繼元
等横行使民受害追通縣駁冊罪銀另加耗贈而管庫
吏方得賢又分外索求追里長貼解役銀半入私嚢而
承牌人汪朝選因乘機誆詐造黃冊則假官紙扣取舖
價未見支銷查税契則以匿税濫罰富民竟無下落造
座船而縱老人胡精倚勢遍斫墳木視民財何啻沙泥
掘山河而委廵簡許潤嚴刑凍死役夫輕人命真如草
芥印絹疋則於解戶考童生則於冐籍徵條鞭則於耗
銀事事有誅求之謗吳大望以斫木金子龍以告訐程
坤秀以人命人人有通賄之名丈地不辨等則而朦朧
起科已大失百姓之心告糧不與處分而輕縱刁民幾
釀成地方之變原任宣平縣知縣今陞任黃文豹年邁
性迂法弛政玩文卷束之高閣錢糧盡入私衙雖正賦
亦聽逋負不徵凡支銷則任左右濫費息詞本以便民
也而犯人徐應雷等姦拐重情亦受賄給照奬勵本以
勸賢也而里民俞三綱等錦幛折儀亦槩受不辭斗級
苦役巳扣除工食矣而復費匿贖銀偽增穀數豈思賠
累之艱前官被告已在省對簿矣而顧留難文卷勒送
餽儀奚念寅恭之義印信憑家人盜使雖交通賄賂而
不知庫藏被積吏私開即侵分扒平而莫覺一籌莫展
百弊叢生原任定海縣知縣今丁憂吕明倫性雖急於
懲玩才實難以長民理詞而罪犯之輕重多不得情頓
生怨議審丁而戶口之加減每不覈實嘖有煩言行條
鞭以便小民此本官創議也乃指稱轉解明加火耗令
銀匠有包賠之苦收商税不許加勒此見行嚴禁也乃
另置大等委吏秤收縱積埠有侵詐之姦開局造冊而
總書每名三兩散書每名一兩姦吏烏應禎等之敢於
科𣲖者豈盡公家正支點夘認状而舖兵每名五錢閘
夫每名四錢快手余政等之敢於徵收者豈盡羣小竊
取清查縣基使耆民羅尚絅陳鳳謨住址沒為官舍未
必皆有罪之人擅用舖行致董世明陸秉濟臨行訴於
通衢實多去後之恨原任海寧縣知縣今調簡黃淳才
本疎庸性更狎翫溺詩酒而薄民事令邑務日混淆難
清喜丹青而寫扇端致門役傳倡妓不恤家奴八小厮
等恃寵用事雖丈田亦令隨行歌唱苟得賄則言無不
從寵門子吳光彩等朋惡為姦因查寺受僧道泮銀物
一禀白則事皆立效受主簿劉世淳厚餽而縱容廵捕
肆害豈是潔已率僚用庫吏王承宗收糧而坐視重兊
取耗足徵容姦剥下造冊鎖禁總書為革弊也書算華
大山等指誆各里銀三百兩即事發問徒何益各關查
騐鹽引為通商也書手趙大拱等指騙各商銀百餘兩
致上下心迹難明寧海之謗巳多有庫之民何罪浦江
縣知縣蔣鳴琅性過優柔才難振作慈祥雖著於舊任
功名頓損於今官牌票則甲止而乙復行雖壯快四出
猶恐不及文移則朝發而夕不記雖左右争匿莫敢誰
何俞良文以供書朱忠以總書横行騙詐法令之廢弛
可知蔣惟霆以戶吏周子華以門役任意索求關防之
疎漏難免僉押而羣小叢集致來吏滿堂之謠問理而
是非不明又有魚換鮝之謗龍游縣知縣魯崇賢文學
甚優作為過激矜已長以凌人士民多怨媚過客以延
譽吏卒稱疲徐九苞管解糧銀例有幇貼而以承行吏
曹槐妄稟之故僉撥貧民遺九苞以賠補之難余卸苟
歐殺人命律宜正刑而以屍親徐熊得財之故止擬過
失致邑民有枉法之議孫棣以虛引修學宫祝五秀以
賭博脩公署終是病民訪吏尹文昌得更名復役禮吏
諸葛魁因鄉飲扣銀乃屬縱惡收都總何愚等罪贖久
不申報雖銀尚在庫而心則難明為同年羅舉人作興
殃及寺僧雖利歸他人而怨則獨任新昌縣知縣劉庭
蕙年資甚青而性執易於招謗學識儘裕而防疎難以
懾姦日昃而始升堂安免沉閣節令有時失禮可曰恭
勤以懶散為高而宿南明寺造洞心亭豈名教之真樂
因公署被火而採民間木及墳中樹致怨議之沸騰嵊
令之揭䧟雖多誣詞而公出曾帶里長終違禁約寺田
之變價固未私費而科罰以充修理奉何明文用舖行
而給價欠平致失民望税印契而經年不發故起浮言
據新政力改前非似不必追論其既往在邑民猶騰舊
謗恐不便展布於將來寧海縣知縣孫桴性本健忘目
尤近視晝夜之憂苦無益左右之竊弄堪憐報訪犯而
王寵田豹等之濫列竟借聽於學官豈稱明恕之體徵
錢糧而趙國遠林佐等之拆封敢同謀以竊取安望摘
發之明陳應龍私剋舖兵工食每名至二兩矣雖王淵
等通衢呌嚷而亦涵容何邦盛加兊條鞭銀每兩多五
分矣致王科等窮民受害而竟不究理詞訟則曲直不
分而槩擬稍力罰贖豈徒刁疲之邑難振僉糧役則貧
富不審而多送見面土宜殆亦庸鄙之性使然以上共
一十六員内高珍史著勲譚廷輔熊守謙貪肆特甚怨
謗尤多當照貪例為民楊瀧楊莊王文昌志行不端官
箴無望當照不謹例黃文豹庸懦長姦當照罷軟例各
閑住張會宗吕明倫黃淳長吏已不勝任裁抑或可曲
成當照不及例降用蔣鳴琅不堪民牧當照不及例降
調閑散陳九敘才弱任淺魯崇賢性躁才疎劉庭蕙始
怠終悔當照不及例調簡孫桴才短而學未荒當照不
及例改教者也伏乞勅下吏部都察院再加查訪照例
考察施行
温恭毅集卷三
