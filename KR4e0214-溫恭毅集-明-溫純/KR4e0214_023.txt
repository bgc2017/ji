温恭毅集卷二十三
明温純撰
五言絶句
老僧巗
獨向中峰立洪荒直到今如何身不動爲悟石頭心
其二
色相空山裏無言亘古今嵩山面壁者還有去來心
移居宣武街庭前有竒石四各題以名維益汝
脩弘甫欣然賦詩余亦各得一首
立禪僧
止錫天臺似(天臺有老僧巖)石頭今已矣九年少室山面壁亦
暫耳
二華峰
我有五畆園當簷二崋峙山靈似有情不約忽來此
邀月巖
云何安樂窩從窟手探月爲悟生生機天根于此發
化石嶺
寧知木匪石又知石匪心不二者誰子忘言亘古今
浮光八詠(浮光在信陽之東予嘗歴其地)
戈山
鬱嵂鄰嵩少仙人遺舊跡蒼翠薄青霄烟霞爛白石
淮水
東望長淮水宛如渭水清空明天一色亦可濯吾纓
春申宅
昔日春申宅今時絳節宫人事今時異風烟昔日同
霸臺
蕭王古霸臺野曠望何極月夜楚歌寒草木無顔色
七里泉
熒碧小龍湫鬱葱騰佳氣獨有洗心人一歃知清味
五龍宫
風俗存三戶雩禜寄五龍有年書太史無事憶乾封
劉墓
參軍玩世者醉德不醉名天地餘杯土古今誦逹生
聚仙閣
小閣何岧嶤霏嵐如動色杖策問筌蹄丹梯不可即
過吕公祠
行役紅塵裏仙跡古道傍七年渾是夢不必問黃梁
温恭毅集卷二十三
