温恭毅集卷十五
明温純撰
雜著
脩橋募緣疏
詩陳厲揭律重橋梁矧吾三原夙稱衝路兩城對峙一
水中分每逢淫雨滔天南北若限雖有長年三老舵艣
無功即觀風且駐驂以望洋孰出途不褰裳而懼溺幸
值良牧力建輿梁于焉筮日以鳩工蓋欲一勞而永逸
顧工力浩大非不日之可成而規度恢宏必衆焉乃始
就迴首嘆往事豈其填海如秦編竹活萬生尚其渡蟻
若宋共結同心果危波變為安瀾咸發濟川心驚濤化
為穏步且星輝月燦映臥波之龍而秀鍾干齡即鐫石
鏤金表戴柱之螭而聲施百䙫彼希福利于冥冥無知
之域即建梵宇築玄宫亦奚以為惟積功行於昭昭見
在之途雖蠲一財出一力終有善報願以方便法同作
坦行人
救荒募緣疏
伏以亢暘淫雨在昊天豈免常乖軫瘁恤災念達士諒
同斯志慨兹邦之不幸乃黎民之見殃終歲不登三農
無賴致兹鄉聚多困饑寒迨彼流移尤成乞丐蒙袂輯
屨率貿貿然而來鬻子抛妻將紛紛然奚往久饑得食
者欲死枵腹望門者日多雖鄭俠所繪之圖不苦於此
即秦伯乞糶之歲猶裕于今言之痛哉吁其極矣所幸
天無盡戮厪邵父西土之憂人非常辜舉長孺淮南之
策顧民衆難周於官帑而力襄可繼于私家士類起而
作倡民庶詢之僉恊博施濟衆實有感于孔言廣募隨
緣不妨托乎佛旨敬告十方大衆一代高賢齊發好善
心捨穀米或石或斗共成普濟願使老稚不壑不溝蓋
人間百樣皆空能保錢財為已有而眼底何人非我忍
看路途有尸行與其遺所不知以作兒孫馬牛不如食
所同胞以贊化工萬一為富不仁為仁不富將安處焉
死而生之骨而肉之端有望矣
樂進來先生贊
先生之容温矣而肅先生之衷折矣而夷當來氏兩先
生之崛起也如塤如箎先生讀父書為邑文學何難步
青雲之逵乃竟以文學終嗟哉其數之竒追憶立雪之
年先生與吾師雒先生實莫逆胡為乎面命之言猶在
耳忽隔幽明而成今昔夫其終也自以數預決其期及
整幘&KR0868;以俟而竟不爽人益信先生之前知於乎苦海
無岸執幻成戀安得起先生九原而為世剖一定之算
也乎
峩東唐先生讃有引
處士於余同邑里别號峩東賦性剛方言動以禮于
親孝于弟友少習舉子業竟以孤廢後稍稍操觚為
歌詩善晉宋帖又善論事里中有弗平者輙投牒當
路不少遜避即里中人亦有不之官府而之處士平
者蓋陳太邱之流也邑大夫谿田馬公山左趙公每
嘉其為人余亦欣然羨慕之庶幾有隠君子之風焉
碩人李氏端慤静淑足稱良配令子山人竒宰述厥
行求讃於余余與山人善知處士迺為之讃並讃碩
人
於惟處士氣融神與少而儒名中焉賈處聳聳山立翹
翹鶴舉以孝以友允文允理望之儼如飄然無侣於乎
斯人也觀其行則方聞其風則起殆庶幾乎鄉之善士
古之遺逸者乎
記稱軻母史頌鴻妻温温碩人垂範中閨始相厥夫終
成厥子令德令儀鍾兹雙美瞻彼徽容金輝玉理懿哉
淑媛可讃在此
襄陵王季公墓表
萬歴甲戌十一月丁亥襄陵豫齋王季公卒參政梁君
綱銘其墓矣時仍故封稱文林郎安邱知縣居三年子
陜西副使應吉以御史起草土還臺遇上嘉禮成上兩
宫徽號覃恩始贈季公仍文林郎陜西道監察御史蓋
又逾二紀而不佞純始表其隧上之石季公諱用中字
道行豫齋其號徐訓導逹曹令瓛鄉飲賓天祥實季公
曾大父大父父也世世衣冠冠襄陵士族季公生而穎
異鶴形望之知其非庸衆人弱冠折節從塾師受毛詩
日記數千百言籍襄陵諸生意猶不可諸生業去而工
古文辭揮洒立就試輙冠諸生且二十年為督學使章
君廖君遴八河汾書院即書院諸生亦屬目不啻小巫
遇大巫遁矣既遍友晉知名士益自負會有日者高譚
人禄命頗騐獨不許季公嘉靖中例拔諸生貢成均季
公以次當貢者再不就八試澤宫竟不利如日者言久
之始應庚申貢授保定新城訓導新城諸生故不受約
束季公至則飭躬砥行以示之趨又為規條令不得越
越有罰諸生始駭疑既訓習安焉刺賢書者接踵居五
年自都御史監司以逮郡邑長吏爭推轂無敢以名位
加者既副使舉乙丑進士知安邱季公倦遊會遷博野
教諭亦不就歸日從諸山人樵牧間蝸蠻腐鼠不入夢
者久之先是副使苦安邱難圖歸季公移書誡曰兒第
以烹鮮和民以冬煦待士以完璧持身它毋足慮者副
使唯唯竟以安邱顯名入為禮部尚書郎尋改御史按
畿南江北遷河南參議至今官而御史時則以季公暨
母梁孺人養長安邸誡之如在安邱時故副使為御史
歴藩臬名益顯而人歸誦季公不置其晚神益王五官
之用等於少壮謂上壽不啻遽一疾不起距其生正德
丁卯八月己丑年六十八識不識咸欷歔流涕純獨以
季公有不朽者曷憾蓋世甘宦若飴不惜垂老折腰覬
倖不可必得乃季公心知檀雖馥不能逆風即日者誇
嚴引為左劵與擁臯比寧解綬不做令副使做若景叔
之望子明其氏同其世行亦同矣朽耶不朽耶曷憾純
故與副使同舉進士同令東齊莫逆又同入計歸謁季
公于新城學舍目擊季公以冬煦待新城士者蓋躬自
有之而舉以誡副使也宜表矣
建陜西會館祭告諸鄉賢辭
易崇往行詩重先民矧為國寳範我後人創祠京館永
聚精神節届春秋牲醴敬陳高山仰止期步後塵洋洋
在上庶鑒精禋
李氏慶餘圖贊(有引)
李氏姑王婦温蓋吾邑所稱雙節者云王稱未亡人
時年二十有八耳當其時伯子生甫八年仲子二年
季子猶然在娠其後三子以王力竟成立而王亦以
節著聞里中温蓋余再從姑也蚤失仲子獨撫其歲
餘子汝正亦成立嘉靖中督學某公檄縣旌王扁其
楣然未有聞之當宁者蓋閭閻隠行不上聞類如此
汝正舉孫所親各持牛酒為姑婦圖往賀蓋曰汝正
蚤舉孫皆姑婦餘慶云余為揚扢俟觀風者采焉贊
曰
惟古立孤曰趙宣客嬰為其難煜煜史策王實比德家
用阜昌有美三鳳奕葉芬芳仲婦曰温從一于李婦復
依姑雙節並美嬰以丈夫興趙猶難矧兹閨閤鵠立雲
端食報持劵充閭有慶耳孫繩引積德之證豈天故奪
二夫君令内行彰又故昌二夫君後令世知天道報應
之常也耶
共學編引
余竊繹孔門直罔之辨孟氏養直無害之說考亭先生
晚年謂天地生萬物聖人應萬事直而已矣云者而知
直之一言實堯舜人心道心精一執中之流派也蓋執
中之旨不外率性而其功盡於直養總之集義則直則
繇仁義行則喻義則一而性情内外天人毫無隔閼不
集義而襲義則罔則行仁義則喻利則二而性情内外
天人若分胡越故魯鄒立論為似是而非非為恣肆立
隄防也世方力宗二氏弁髦魯鄒為無竒而或操戈甚
則以恣肆而託之乎率性雖得二氏之微者亦厭鄙之
宜魯鄒之門不道蓋有以似而掩非之實又有以非而
襲似之名掩之不可襲之尤不可襲義不可襲似尤不
可無他不直故也歲辛丑得汝南蔡弘甫共學編蓋家
居時揭館弘道與門弟子約者類與余意若相發明弘
甫聞余說亦謂不謬可為步趨魯鄒之梯屬余括其說
為引於端固余意也時弘甫方讀中秘書與余比隣相
與約從日用實地以融徹性靈從闇然隠處以周洽宇
内又從臾弘甫益廣其旨而布之弘甫蓋余故識於諸
生中者兒予知又與弘甫共學成均莫逆弘甫兄穎倅
聚甫亦知學以藩幕攝吾邑執禮于余甚恭蓋父子兄
弟若膠漆之投已卄年所而今方日相印證又欲以其
帙寄聚甫於穎寄予知於秦及諸從遊者使異地無隔
閼相與北面魯鄒而祖堯舜宜不出直之一言亦以求
自竟吾學非專為諸共學者增蝥弧也
刻齊民要書引
孔子曰道之以德齊之以禮有恥且格有味乎其言之
也德吾何有有先王之禮在學士家日誦說宜興起者
衆窮鄉委巷黃童野叟以經曲禮道之難矣故遵聖諭
衍通俗歌附諸賢關風化詩文併世傳八行圖家禮節
要庶幾易曉而以勸農桑終焉為民不富不可與教也
儻亦有味吾言而恥且格者乎雖然遺厥本矣民即以
徒言責我我何詞今以往吾守吾禮而巳矣吾脩吾德
而已矣
重刻陜西同年叙齒錄跋
往吾儕偕計蓋六十有五人其年劉敬甫舉順天敬甫
既秦人遂相與為同年交故今錄偕敬甫為六十六人
云錄有古原月溪二先生叙叙告誡吾儕同心締結意
甚具然歲久萍梗獨三載入覲及就試南宫始一會會
又不人人至即純十四年中僅一再與乃聞問慶弔不
相及則大都然矣錄刻秦中時布未遍故今或併其錄
無有特相與增正刻之都門遍布焉今以往奉二先生
言相質對使千里如面世世講好者其在斯錄也與其
在斯錄也與
懷淨土詩跋
釋氏說淨土與吾儒誠意若相發蓋人之身有土意是
也妄念起則穢矣烏乎淨彼以淨土為西方極樂國者
託說也故心無穢焉往非淨土何必西第西來意欲忘
吾儒曰勿忘夫勿忘矣而又曰勿助則其效可逆睹矣
中峰和尚懷淨土詩百八首蓋學淨而若忘者子昂書
其要者於卷亦心手兩忘得山隂筆意武林人相傳以
為二寶不虛夫學而不可不至乎忘者獨釋與書已耶
命鐫之石
温恭毅集卷十五
