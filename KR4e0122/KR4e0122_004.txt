康齋集卷四
明吳與弼撰
詩
讀韓子(辛未)
重雲密雨鎖春寒病思無端強自寬逝矣古人心獨在
遺編一一靜中看
寄謝王醫博高危諸醫士李王諸親友
驥子南遊學舜絃春城淹疾友琴軒神功深賴陽和力
(杜云陽和醫百草)青眼頻煩故舊憐
題黃氏花萼樓
神京曾忝仲聮行鄉國相於季氏良花萼樓深春晝永
自天多福一穰穰
題水竹居
結架媚閒曠夐然面寥廓水環白雲隈竹帶青山郭雲
霞生我衣魚鳥同人樂曰予固靜者煮茗相賓客意遣
憺忘歸會心溺洒落緬懷恍如夢賦詩酬舊約
程庸承府主命李觀光章取則皆集小陂講顔子
喟然之章賦此以勉焉
二生忽喜後先來無德相資愧爾才黃卷有師當自勉
關閩濂洛是梯階(朱子云四子六經之階梯近思錄四子之階梯)
牧大同原楊林坑即事(壬申)
既輟黃嵐游却入同原嬉三陽時向交暖律回春暉人
情惜舊好物熊含新輝悠哉四聖心靜向林間窺單騎
日日來飄飄澹忘歸偶攜二三子麗澤同箴規(與諸生說兑卦)
與楊珉遊大同原(予遊原方憩林薄適楊生來訪欣然賦此)
林西日月長講罷無餘事東臯策吾馬聊爾川原憩風
景惟暮春烟芳媚初霽理會塵外心道酣淡中味惠然
嘉友來共此無懷世
枕上作
蕭然陋巷日希顔獨把遺經靜處攤準擬朝來風日好
遍隨晴色踏青山
以事入城假宿西廨彭氏(癸酉)
細雨斜風困馬蹄年過六十未知非客窗輾轉難成寐
定力何能一庶幾
暫寓程庸氏屈府主王侯賁臨夜承郎君伴宿
春風堂上降鸞凰瑞氣祥烟日正長翠竹碧梧歌不足
高燒銀燭夜煌煌
閒中偶述
花木沈沈庭寂寂蒼苔盡日稀行蹟支賾窗下一沈吟
人間幾片韓山石
絶句(於三峯尖之中峯架以小木覆以雜薪為牧所之涼棚)
一棚新架白雲端四達天風九夏寒野性慣隨樵牧侣
時時來此獨危冠
東坑幽澗
一水泠泠逗密林無名花草匝幽隂苔磯終日不知暑
滌盡平生擾擾心
題菊窗
清霜籬落任天真可信虚窗别有春陶屈依稀千載後
餐英裛露豈無人
游金陵藁
宿熊璣氏(七月)
江湖遠適為求醫首寓高齋愜故知良夜好天忘倦處
清風明月細談詩
發孔家渡
茫茫新漲漾晴洲華髮寧知非勝游未了平生山水債
又從臨汝附扁舟
次打石港
當年曾此泊晴灣細讀鄒書(不立巖牆之下章)向夜殘始信萬
緣端有命欲為君子却誠難
哭傅秉彛
獨步來尋洗墨池秋風禾黍正離離一丘舊隠成春夢
非慟夫人而為誰
守風青草洲
青草洲邊幾日留風來北極正颼颼箇中欲問行藏意
未達中庸是我憂(日與程喜說中庸)
荅舟人(過家)
徒竊虚名實陸沈慇懃空負秉彛心那由回得西風馭
截日深功斷自今
南康舟中
滿懷今古悵悠悠舉目江山盡勝遊華髮又堪來幾度
可無新句詠清秋
志喜
裊裊風帆快客程良朋時共話平生忽驚蜀浪半江濁
又接淮山一帶青
重宿南莊
四十年前此寓居華顛重宿意何如不堪潦倒渾無似
謾托狂歌寄我吁
龍井道中(八月)
石壁話龍湫青山夢裏游長亭新霽雨隨處詠高秋
次練潭
半野雲烟薄長空新月多息肩知有處燈火練潭河
横山雙港道中
晴色添詩况山名認上音無勞鄉國夢日詠古人心
閣中即事
盡日文章慨作家𤯝冥樓閣寂無譁雲山時獨攬秋色
風露誰同玩月華
窗間獨坐
閣上詩應罷窗間月復明好懷未忍寐端坐憶平生
贈江淵
久重才華識俊英偶從此地共茅亭幾時更對何鄉榻
細寫江東渭北情
八月十二夜何家圩玩月
訪古微私不易酬心期江漢日悠悠行藏信有平生分
謾向涼天詠素秋
牆下對淮山獨坐
徐步閒來藉草吟淮山面面感人深若為飛度晴嵐表
一覽中原暢夙心
十四夜同李進士玩月
别却鄉園縱遠觀前期浩蕩路漫漫何如今夜高秋月
萬里清光此共看
别何家圩道中口占授宜之(占去聲隠度其辭以授人曰口占)
昨夜巡簷同霽月今朝聮轡共秋山恍思三十年前夢
信是人生會合難
寄贈李春
天柱峯前憶舊知江湖秋興總如飛金臺早得春消息
好寄東風汝水西
貽南莊李氏
淮水秋風歸興濃片帆日指大江東滿門長幼俱青眼
華髮何時又一逢
獨步江岸
江岸逶迤獨步來日光恰喜密雲開能消幾兩南風力
咫尺青霄是鳳臺
次西梁磯(屬和州)
西梁磯下繫孤蓬磯自峩峩水自東蓂莢不知經幾换
幾人曾此詠和風
登西梁磯尾
暫縱稜層咫尺蹤江山一覽已增雄脱令病骨生輕翰
飛步危巔又不同
江邊獨步
咫尺金陵到尚難朔風猶未退狂瀾平蕪渺渺不知處
獨數江南江北山
具慶堂為桐城黃金題
愛汝清溪壽二親雲箋晴染坐生春九天會沐恩波闊
戲綵堂前百福新
永感堂為桐城朱善題
欲報劬勞慨昊天青燈耿耿思綿綿顧我舊游揮客淚
與君同廢蓼莪篇
别金陵道次五顯舊游口占授章余李三友
客中欣遇二三生送送無端故國情佳麗山川同一覽
樓臺高下鳳凰城
旅次曉立
江湖日夜數歸期乾鵲聲聲曉為誰籬菊忽驚銀燦爛
畦蔬時接翠葳蕤
次東館頭(上元縣地)
侵星問道高橋側斜日息肩東館頭欲卜前程知有在
霽行潦止不須愁
宿杜家村
杜家橋外杜家村細雨斜風暮到門多謝主人憐老大
盤飱杯酒夜温存
句容樊知州宅
飽聽邦民頌去思玉樓人去已多時陽春白雪慚吾輩
流水高山弔子期
宿徐村
䟦涉泥途不憚劬晩晴又得旅懷舒清溪濯足看山罷
松竹林頭認寓居
宿案頭(丹陽地)
癖性從來厭市墟息肩時託近鄉居金風禾黍秋連野
綠柳池塘月照廬
發丹陽
遙牽高纜别丹陽明日青山指浙江謂我何求寧足校
寸心對越是蒼蒼
舟中九日
去年九日遙思子今日重陽子憶親自昔懷居非達士
由來安土屬吾人
吕城壩
雲散青霄月放明時聞前岸浩歌聲平生湖海希蹤蹟
始向丹陽識壩名
戚墅舖(武留地)
晴穫農人喜安流舟子閒平林戚墅舖迥野浙西山
蘇州絶句次唐詩韻(二首)
萬態循環故復新塵寰知换幾回春我來又發姑蘇詠
可信浮漚等昔人
斜風細雨菊花天今夜何知此水眠他日舊鄉談舊蹟
青山却意夢中船
過吳江縣
一棹吳江上寒烟楓落時無才堪賦詠聊誦古人詩
次嘉興
程程客路問前蹤又繫城頭檇李篷懷古心期何處寫
一江烟浪雨冥濛
舟中曉望
吳江欲盡越山來東日融融霽景開桑柘稻粱連沃壤
人烟村落在無懷
長安壩(崇德地)
崇德橋頭暮刺船迢迢江岸帶星牽長安壩上停篙處
楊柳隂中伴月眠
望越中山
牽路晴明不憚難船頭時見越州山前程信有自然妙
莫把天心當等閒
平林舟中(杭州地二首)
盡日舟行不見山離離香稻映柴關倚篷獨詠凝晴望
何處雲端一翠鬟
平林山後又看山知在錢塘勝槩間老大薄游顔獨厚
絶無新句膾人寰
晝夢覺作
一枕平安晝夢濃起題紅葉數青松老於世態無心處
到處身疑是夢中
錢塘絶句
曾擬錢塘吊古詞薄游今乃戲於斯西風何限平生思
斜日從誰一詠之
錢塘留柬程庸
凖擬名山復並游朔風無奈日颼颼金陵已失連枝喜
吳會仍為落葉愁南指片帆應迅速北來行李莫淹留
丹楓黃菊同歸夢定約三衢與信州
觀湖
先聲隠隠遠如雷高浪排空雪作堆欲記新題何處寫
伊誰一醉菊花杯
發錢塘
鄉音無寐共清宵(昨夜與鄉人月下話之)得伴何妨歸路遙夜半
開頭更唤夢月明如晝競乘潮
即事
西風淒切濕雲多東日朦朧午始和佳菊叢叢誰採擷
好山處處自吟哦
子陵釣臺
王孫舊是布衣倫歲晩如何又屈身不有先生高致在
滔滔俱羨拂鬚人
即事(舟人唱曲吹簫殊勝蠻音聒耳也)
歌聲纔罷又簫聲暢我孤篷客裏情他日欲知牽路處
丹楓黃菊亂山青
大浪灘(洪武間先君奉命往福建有大浪灘謠)
先君遺墨識名灘使節曾經此往還改罷新詩吟未了
舟人又指富春山
近衢州
水原將盡話西江紅葉歸心日夜忙猶愛越山看不飽
焉知孤棹尚他鄉
過衢州
夜半朔風遒灘聲急去舟推篷雲月裏髣髴看衢州
題徐氏村居
跋涉遙尋玩易蹤幽棲近在縣南峯松篁共聽今宵雨
禮樂多存太古風俛仰浮生一夢寐相看華髮兩龍鍾
酒酣細和辛夷什丹桂叢蘭思正濃
别徐希仁
彼此浮生類轉蓬青山端似夢中逢明朝努力加餐飯
又隔南雲少便鴻
常山道中
後先已喜轎咿啞驛路泥乾不憚賒回首故人程漸遠
青山從此白雲遮
玉山舟中
獨坐船頭愛日光好風又喜片帆揚雲山簇簇緣誰碧
岸菊叢叢為我黃
與周文婁諒二生
自歎虚名忝士林慇懃孤負二生心莫雲春樹他年夢
傑閣高軒記短吟
發廣信
雙棹飄飄逐急流青衫獨自立沙頭明朝矯首東雲外
須憶雲峯是勝游
曉發
舟師晴唤急前程短棹侵星帶月明却憶宵來何處宿
孤衾和夢聽歌聲
宿横石
横石岡頭路人疲日又斜平林茅屋近有店即為家
次上清
迢迢還鄉路程程日逐西鷄鳴時問境十里是金谿
野橋小憩
晴日催歸路平橋又息躬雲峯四面碧霜葉一溪紅
孔方道中
逆旅程難進疲肩重日增歸期無用數俛首事孤征
宿小嶺
旋糴山田米來供野店炊一枝聊暫寄不必問為誰
小嶺店中即事
雲白山青路回頭却已遙故人應在邇詩話定今宵
童子餽蔗
童赤依誰氏悠悠念爾翁慇懃霜蔗贈知我困途窮
白水寺
危石疎松一水寒軒楹正在水中間平安半榻還鄉夢
却憶千山與萬山
同公迪飲車氏
嚴瀨扁舟話舉林詩情遙向故人深一杯賓館論文酒
細寫高山流水心
瑤湖渡
斜日明官渡平沙散馬蹄一生勞面北短卒急征西
宿周圻氏
千里歸心逐月明平林曲徑欵柴扄故人問藥入城郭
愛子難兄共短檠
次種湖
鄉鄰宗黨總欣欣旋摘霜柑意甚真送送長村不知遠
華顛應念客歸人
還鄉道中
晴山今日是歸期正值橙黃橘綠時囊篋不論羞澁否
示兒聊僅百篇詩
寄上饒汪秀才郡中諸俊彦
客裏微軀病莫任金蘭多負秉彝心不眠幾動山隂興
無鴈能飛懶拙吟
登東坑稍箕窠最高峯
寒窗倦局促兹晨脱樊籠遠隨伐木伴暘谷舒孤蹤竒
峯發高興迤邐緣霜叢沃嚥有山果爽袂來天風是時
雨初霽心賞超鴻濛
黃李四生習易小陂寒窗旬月間六經風雪賦此
以勞之
新功近喜四生深夙夜沈潛四聖心六出六經功愈苦
凍毫特賦雪窗吟
新正峽中作(甲戌)
積雨逢春却好晴石橋又聽澗泠泠沙頭飲馬閒停轡
時止時行理本平
贈饒李四生雪夜勞以酒而勗以詩
綠酒酬高誼新詩祝遠程各堅松栢操共固歲寒盟
偶述
病來文籍久相抛閒看松篁雪後梢懶性避人非敢傲
平生厭結口頭交
即事
濯罷清流似浴沂輕風拂面課農歸北窗一覺羲皇夢
又喜雍容事講帷
題石泉
莫訝涓涓勢在蒙隂崖應與八溟通試看萬折趨東處
何險能紆遠到功
源中即事
疋馬長源又獨來野園時見菊將開忽驚往歲看花處
天外孤吟越徼回
仰止堂詩(并序乙亥)
景泰癸酉予歸自浙擬假道塘坑一訪饒氏迪
功公故迹而弗果華裔烈與尊公景德慨念不
已予亦為之悵然也莫景駸駸斯游恐莫遂矣
姑為賦其仰止之堂少答誤辱之勤云其詞曰
紫陽餘韻著清江主一流風有叔暘桃李莫矜新錦繡
松筠須復舊冰霜
題黻丘
李公迪其先彭原中山人徙居黻嶺之下五六
世矣公迪出贅五峯而以舊里為號不忘乎初
也
何處雲嵐是黻丘中山近在屋西頭五峯風月諳來久
誰道鄉關日在眸
寄李全父子
董帷奕葉託情深又喜曾玄屢盍簮珍重前模須仰止
一經端勝滿籯金
夢與三人觀漲擬同訪朱子(丙子)
曠百千秋相感深依依不識是何心金雞忽報春窗曙
惆悵殘䰟帶病吟
胡氏落成族譜序
連雲芸棟夙蜚聲又喜來仍建此亭勗爾詩書舊箴砭
待看金石倍光晶
題周氏竹陂
梅仙峯側綠青青渭水瀟湘共杳冥試借琅玕來暮倚
洞門風露接蓬瀛
病中口占授瑞康寧壽
不覺行年七十近忽驚卧病二旬多絶勝明月清風夜
人在呻吟夢裏過
贈何生潛還番禺
家慶新歡動里閭黃花綠酒厦渠渠客窗日月何多也
羲畫麟經伴起居
詩罷憶陳生寓意
汝歸榮覲樂無涯聽唱良朋契闊詩中道若逢煩寄語
雪窗高榻待多時
適上饒藁
飲黃衍氏
後先輿馬盛衣冠訪古詢今到考槃早向龍潭資麗澤
一緘為我報平安
宿楓山車氏莊
明月清風夜殊非遠别時薰衣茶宴罷為爾細談詩
楓山道中口占授車胡二生
惆悵楓山道當年此息肩重來如昨日時序夢中遷
宿南山傅氏
春閱南山文冬訪南山屋盤旋佳主人蒼崖蔚松竹
宿上清真應觀
細雨長途暝投裝處處艱何如高枕夜清興在兹山
貴溪道中口占寄車傅二生
一杯何必盡君歡知己須將古道看客路喜逢風雪霽
詩筒早為寄平安
楊林橋
野水平橋路行行霽景開地名時記取他日或重來
貴溪邑庠作
昨夜淒風霰鳴屋今宵月滿清江曲預欣明發行李輕
早趁茅簷弋陽宿
弋陽道中
日短前途遠天寒問宿忙亂雲迷望眼細雨濕行裝
宿晩港茅店
跋涉泥途困棲遲茅店安長風收細雨淡月四更寒
晩港鋪
四野同雲暝長村細雨飛橋傾人病涉凍水慄寒肌
宿宋村次唐人韻
茅店又安眠前程聽自然餘魂知有幾不必問流年
旅夜感懷
經過今古客一日幾千強旅店無眠夜高山慨紫陽
坑口鋪
回頭候火伴遲遲行復歇山鋪時問名隂崖忽逢雪
宿上饒婁氏怡老堂
梧竹交加映晩晴清風蘭砌有餘馨重來賓館酣春酒
高詠南山萬古情
宿古梁周文氏
石徑盤盤逗碧流喬林鬱鬱拂雲稠幾年心事空相繫
今日題詩向此丘
别周村
雲山端似夢中游芸館高情兩日留莫景重來恐難必
臨行餘興又登樓
西塘道中贈二周生
長途遊子急前期情色無心管别離綠水青山勞遠餞
梅花新句為君題
工樓店即事(六首)
且淹山店雨莫計前路岐路岐泥潦深跋涉令心悲
斗室息微軀店大圍羣僕凍雨淒風行路難且攤黃卷
從吾欲
僮御忡忡怯風雨得借茅廬即堪處但令疏食無乏供
琴劒何妨淹逆旅
筆硯為伍書作朋寒簷不覺朝昏改靜中滋味將語誰
一日詩情闊於海
一室他鄉遠四簷寒雨聲主人憐夜永添火坐深更
雨歇月朦朧中宵卜去蹤夙興僮御喜爭詫曉雲紅
迷途
山路少人行憑誰一問津迷途應已遠返復枉傷神
歸興
計程不日踏鉛山借問行人去路難君子見幾寧有俟
浩然歸興白雲間
宿横峯
龐眉齊考兩如賓欲把香醪慰遠人報道聞糟也應醉
一枝聊息夢中身
好趁瓜期雨又來蕭蕭入夜滴羈懷雲行潦止元無係
且賦新詩和酒杯
重經晚港鋪
官橋傾圯不知年官渡行人苦渡錢奉勸行人無用較
從來虧客仰誰憐
弋陽道中望圭峰諸山
峭拔立雲端能生逆旅歡但惜世無摩詰手不能移向
畫圖看
應林道中奉懷紫陽夫子
昔誦夫子詩今履夫子路夫子一去夜漫漫往復行人
自朝莫
安仁道中奉懷紫陽夫子
此為正岸東行路高句藏心亦有年今日偶來親舊蹟
七閩惆悵白雲邊
宿白沙吳瑀氏(時瑀任陜西都司斷事)
歸坂驅馳逐落霞筍輿迢遞到君家春來應有西飛雁
多病新詩不足誇
令弟從官去難兄好客深青燈白沙夜詩律細論心
小漿鋪道中
借問歸程漸不多烟村風景倍融和誰家童子嬉牛背
入谷時聽放牧歌
夢桃花
旅夢一枝斜嫩紅初吐花無端春信息知爾報儂家
夢舟得風
何許一歸篷停篙泝便風草堂應咫尺清夢月明中
題新路口舖
我僕痡時將絶糧長亭忽喜近黃塘青衿胄子知無恙
準擬談詩共夜窗
題李章芸香閣
字向金陵書閣從五峯坐綠酒共深更劇談忘爾我閣
上遺經凡幾編好惜分隂勗新課
題程庸讀書閣
旅思搖搖倦淹泊息肩重喜登新閣閣中無物不堪誇
舉目咫尺皆真樂賦詩不盡析薪情負荷丁寧二雛學
宿山家
午㸑辭景雲夜宿投庵下山中俗朴長幼淳也解聞風
禮賢者自愧虛聲誑世間到處令人誤驚詫
訪饒烈(三首)
逆旅初從遠嶠回迂途風雨為君來高軒一到留詩别
莫阻歸心向酒杯
莫阻歸心向酒杯憐君意氣更遲回龍潭麗澤荒蕪久
好約良朋次第來
好約良朋次第來百年時序日相催分隂須惜更須惜
不學何由造達材
主翁莫歸
中心欲投轄風雨催歸鞍夢迫大刀頭長歌雙玉盤
奉柬塘坑諸親友
久客寧容忘式微瓜期日念去遲遲聞君好爵端孤負
棹雪山隂定有時
道中口占授饒烈饒嶽
風雨聮鑣遠送時高談雄辨解人頤知君自有男兒志
肯負平生師友期
仲父前程日見功遠追祖德爾宜同從今好篤男兒志
莫負皇天降此衷
經馬茨塘
雲景漸清和琴書此地過不須留客飲且喜為君歌
宿西廨彭氏
宿雨天清路不賒高堂綠酒映燈花金鷄聲裏微吟覺
歸夢分明先到家(上饒藁止此)
題戈氏玉溪書閣
常說螢窗在玉溪何如今夜此題詩相逢莫只談金好
無競維人貴有兒
税場墟道中口占授戈英
驥子當年此載歌金蘭氣誼感君多西風老鬢寒山曲
斜日仍同律吕和
早禾陂道中口占授戈英
傍午蒙開日漸融暫停輿馬步從容平生山水應深樂
指點遙空杳靄中
别戈英
送送晴村兩贈詩高歌足以慰離思龍潭懸待春消息
早致雙魚慎勿遲
宿嵩山
華髮蕭蕭候我勤峩冠博帶氣温淳兒孫競託重遭遇
昨夜燈花報喜新
長湖章氏絶句
金昆已矣悵鴻冥玉季森森兩眼青躍馬隔溪曾失意
揮毫今日却多情
口占授章獻章朴
先後籃輿送我勤交情歲久見漓淳弟兄歸去皆傳語
事業應須日又新
荷塘口占授族孫福寧
古市衝雺濕山橋踏月忙隔林詢白塔隠几卧荷塘
塘坑絶句
鷄鳴踏月復前期愛日如烘霽雨時青眼滿堂春似海
揚州詩興溢南枝
鴈塘道中
人事周旋愧不遑歲云莫矣趁歸忙筍輿傲兀長鬚困
蓑笠欹危度野塘
除夜次唐詩韻
銀燈守歲未應眠一聽陽春(小兒輩歌詩)自灑然更祝明朝
風日好梅花滿眼踏新年
丁丑元日(不肖前丁丑上學先君此年五月赴京)
往事渾如夢春風忽又新浮生空白髮依舊一瞢人(記先)
(君詩云夢社方五歲已解誦詩書兄弟恩雖重師生禮必拘齋居應密邇路徑不縈紆由此能勤學終當作大)
(儒)
人日贈丘孔曼
人日題詩雪滿篁寫向伊人念舊鄉惆悵百年前故事
高曾筆硯接南窗(先生高士號南窗)
春夜述懷
多病無安枕長吟更短吟園林初雨歇花柳已春深身
世䨇秋鬢乾坤獨苦心明朝風日好何處快登臨
曉枕作
四時更代謝萬事相翕張升沈任吾運何須較短長風
雨塵窗不知老日進遺編誦幾行
莫春行
學不講德不修二者誠吾憂日親古賢聖殘膏賸馥供
涵泳青春告莫我不聞落花飛絮從紛紛
喜晴
陽春正二月霖雨何其多午窗歛暝色高陸揚洪波昨
宵乃何宵高天衆星羅清朝太陽升萬象成熙和餘花
須載酒因之一長歌
後坊坑
風景和明春服新緩吟疑在曾沂瀕行臨磐石遲回久
時有低飛鳥近人
舊遊感興
既歴覆船岡更嬉西岸甽俛仰舊游心光隂迅一瞬
夢中作
烟消霧散海闊天高歴塊過都乃見爾曹
石泉望靈峯有懷周婁二生
杖策閒來步夕陽雲峯遙望意何長峯前二妙相暌久
魚鴈東西兩渺茫
夕涼獨坐
緩步階徐愛夕涼微吟隠几久虚堂行穿山月紛紛白
庭散簷花細細香
山庭夜坐
庭樹隂隂過雨涼冰輪正照坐中央等閒真意須當認
莫學浮生一樣忙
六月十七日沼上翫月
碧沼溶溶月照懷好風時送嫩涼來細思黃卷(自警編)多
新益懿行嘉謨實快哉
予書月臺字月既畢臺字誤落筆而為壹又書鈎
以足之惜無出處也徐思曩在石泉時東窗對
一鈎之月在缺月五更頭寒光皎清夜之句感
懷
曾對東窗月一鈎五更心事澹如秋蹉跎不覺空霜鬢
爭奈年華似水流
沼上對月
又對青霄月一鈎金波玉露正宜秋自應暮景重加勵
遮莫年華似水流
鷄鳴候曉坐對東林殘月宛然昔者之景又續鄙
句
坐對東林月一鈎寒光皎皎近清秋當年心事今何在
碌碌那堪日下流
避暑普濟堂
三伏炎蒸午倍瘥長原疊嶺困經過竹林深院宜人處
冰簟清風一氣和
同宗人嗣昶輩拜羅原岡先隴
清風朝辭上壽坊溽暑午拜羅原岡岡頭卜兆三百祀
鬼神守護雷潭傍澄空一矚醉心目楚山崒嵂吳江長
避暑刀峯祠
竹裏投裝暑正隆緩尋幽事向刀峯芃芄香稻連疇綠
㶁㶁寒流一澗通
宿吕家壕先隴右畔李宅
眷眷先塋是夙心肩輿又事遠追尋行雲流水良隨遇
(胡文定公云世事當如行雲流水隨所遇而安可也)步月看星此竹林
同族拜吕家壕先隴
昨日虚勞遠候迎竹間今喜欵柴荆西風一激荒山隴
何限慈孫孝子情
宿吕坊寺
罷浴清溪步夕涼四簷風月宿僧堂依稀却憶高曾上
桑梓連隂是故鄉
遊園
呼童時作後園游淡日涼風踏素秋花映東西紅錦繡
果連南北綠雲稠
贈饒鎮游襄陽
湖海平生志山林老病身何由出商徼同爾望西秦
中秋夜玩月次許郢州詩韻
四海同瞻此夜圓樓臺漸喜出雲烟蟾光玉潔秋中候
桂影冰清雨後天吟處紛紛侵卧内夢回穆穆滿庭前
詩成惟有疎星伴萍梗明年憶去年
即事
借得禪房久寓居閒中轉覺日舒舒二三童冠相於好
卧聽琅琅小學書
離寺
遙為松楸此寓居清風明月二旬餘宵來紅葉催歸夢
明月青山是舊廬
同宗人允基拜羅岡先隴
古寺相尋兩度來孝思共寫百年懷西風紅葉桐園曲
四望青天一快哉
對月偶成
夕陽扶杖步前庭歸踏繁隂霽月清靈府偶然無一物
靜中意思驗周程
即事
浮世升沈一聽天竹窗養病日高眠杖藜偶散東林步
丹桂秋香又一年
曉枕作
多病蘇來體自輕吟邊又喜氣和平行雲流水曾聞命
何用君平卜此生
諸生助移門樓詩以勞之
魚貫相於冠與童浩歌聲裏氣如虹明朝飽挹溪山勝
多賦新詩頌爾功
牧南岸嶺次横渠先生韻
碌碌浮生一夢中並游無侣古今同偶因晴牧閒行好
絶壁孤吟萬壑風
夜讀滕元發墓誌
尹開封時民有王穎者為隣婦隠其金閱數尹
不能辯穎憒悶至病傴杖而訴於公公呼隣一
問得其情追其金還穎穎奮身仰謝失傴所在
投杖而走見者大駭
理枉能令傴者伸古今何處覓斯人沈吟無計起公死
徒向塵編感興新
同晏洧游鋪前山
小春天氣暖如烘山果漫山黑間紅緩步崇岡清眺罷
悠悠歸詠夕陽中
游山(歴獅子石馬鞍山至峽而止)
客歸曾此眺層巔獨步重來十五年人事幾多隨候革
山光水色自依然
勝遊欲罷駕言還山水盤迴趣更玄試問丹青難狀處
朗吟人在白雲邊
同小兒游山(自後坊西岡觜登山度㘭入原歴獅子石而歸陳達遇于原中同行)
幸得身閒心自休呼兒時作小春游千山莫景難描畫
磐石何妨又少留
游山(由二峯尖至西坑原頭而歸)
為愛雲山深復深筋骸粗健強登臨一般真意誰能辨
矯首蒼茫獨詠心
勝地曾經託趣深和風晴日喜重臨筋骸又老四三載
何限依依悵舊心
游山
童冠相呼作勝遊經霜山果正優優林泉好處將詩買
(康節詩)紅日銜山詠未休
三峯亭
一亭危構接雲烟亭罷基存境宛然重賦新詩留故事
清風從此更誰邊
牧後坊
遮莫風霜暮景侵又因晴牧事幽尋隣童供命諸生侍
一曲真詮擊壤吟
後坊牧歸
林泉隨處境幽幽爭奈浮生不暇遊日日杖藜歸去晩
野心端被白雲留
同諸生登聶家尖
尋常多愛此峯遊蹤蹟疎來已十秋他日會心峯愈勝
小詩難寫興悠悠
與諸生授康節詩道傍石
好詩歌罷樂忘憂不管浮生歲月遒忽意莫春曾此坐
獨吟時喜鳥相求
曉枕作
饑寒難免切身憂富貴由來不可求日用信從吾所好
萬緣有命豈人謀
曉枕感懷(二十年前嘗辱此趨安以年彌高而德彌邵見譽)
年高德邵是難能曾辱良朋妄見稱碌碌光隂空二紀
不堪惆悵憶平生
傷傅秉彝
竹窗琴劒寓經旬洗墨池邊蹟已陳惆悵玉樓吟望久
眼中那復覓斯人
曉枕作
窮通夭壽寧非命消息盈虚自是天試詠黃流歌玉瓉
諄諄箋註慨前賢
饒烈使(名長春)問訊日暮途遙旅宿無衾惻然成詩
暝色馳驅山正深投裝安問有無衾解衣雖荷主人眷
寧慰風霜永夜心
獨坐偶成
為已工夫何處尋須知至要在于今它山之石能攻玉
寧問陽舒隂慘心
自警
日日寒簷讀我書觀生愈似掛鈎魚人情固莫分輕重
事體焉能知卷舒百行自應誠是本一身端合道為樞
聖賢龜鑑昭昭在爭奈靈臺不易虚
閱去年日錄簿此日寓婁諒氏悵然成詩
去年今日正陽生覓句論文暫鯉庭北鴈不來西夢切
杖藜何處問君平
贈程李二友
又報衝泥二妙來遠傳天使意悠哉寒爐擁罷霜簷立
明月清風共此懷
題譚大參慶壽堂
北闕恩波浸正深南山瑞氣福駢臨奎光明月春盈卷
總是萊衣愛日心
奉題程僉憲清風亭
世間何沴善侵陵強者誰歟抗鬱蒸萬姓低垂炎海裏
洒然天表見斯亭
康齋集卷四
