康齋集别集類五(明)
提要
(臣)等謹案康齋集十二卷明吳與弼撰與弼
字子傅臨川人天順元年以忠國公石亨薦
徵至京師授左春坊左諭德辭不就職詔行
人護送歸其集初刻於撫州凡四卷歲久漫
漶此本乃崇禎壬申江南提學副使陳維新
所刻分為詩七卷奏疏書襍著一卷序一卷
記一卷日錄一卷跋贊銘啓墓誌墓表祭文
一卷其詩自永樂庚寅至正統辛酉皆編年
以下則有洪都藁遊金陵藁適上饒藁金臺
往復藁西游藁適閩藁東遊藁東遊饒州藁
諸名而所注某藁止此之後又有附贅之詩
蓋亦以編年續入者也與弼出處之間物論
頗有異同尹直作瑣綴錄詆之尤力雖不免
恩怨之口然為石亨作族譜跋稱天順戊寅
七月二十一日門下士崇仁吳與弼拜觀則
其文今載十二卷中决非尹直所竄入陳懋
德以薛瑄受知王振為解劉世節以孔子欲
見佛肸為解究不能厭天下之心也其講學
之功備見於目錄第一條即稱乙巳夢見孔
子文王第二條又稱夢見朱子後又稱丙子
二月初一日夢訪朱子五月二十五夜夢孔
子之孫奉孔子之命来訪辛巳食後倦寢夢
朱子父子来枉顧此猶可云向慕之極因心
生象於理或亦有之至稱新居栽竹夜歸其
妻亦夢一老人攜二從者云孔夫子到此相
訪則無乃其妻戲侮弄之而與弼不覺歟觀
其稱隨處惟嘆聖人難學又稱一味學聖人
克其不似聖人者其志趣之獨高在此其刻
畫之過甚亦即在於此矣然與弼之學實能
兼採朱陸之長而刻苦自立其及門弟子陳
獻章得其靜觀涵養遂開白沙之宗胡居仁
得其篤志力行遂啓餘干之學有明一代兩
派遞傳皆自與弼倡之其功未可以盡没其
詩文亦皆淳實近理無後来滉漾恣肆之談
又不得以其急於行道速於求名遂併其書
而詆之也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
