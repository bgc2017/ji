康齋集卷七
明吴與弼撰
詩
甲申元日
列炬蕭蕭宿雨鳴開軒冉冉曉雲晴新春又拜唐虞化
舊學重燖孔孟情
題慈訓堂
剩採隋和詠斷機洛陽芳躅(指程子之母)孰同歸奉盈執玉
今猶昔姓字宜垂奕葉輝
贈程李二生赴京
老態偏於故舊深聯翩二妙重遥臨春風共有朝天興
穏步青雲聽好音
即事
萬事蹉跎忝士林虚名孤負秉彛心寒爐剰辱花封炭
(進賢吕茂宰)春廪遥承皂蓋金(廣信金郡侯)
秋夜懷舊
玉階金殿沐恩濃舜日堯天不世逢遲莫豈勝多病際
夜吟身在夢魂中
芸谷
車亨請大書芸谷以為尊公用軾之扁且請賦
焉詩曰
謀生不惜滿籯金富買羣書子孫讀杖藜何處可娱人
時訪芸香遍幽谷
梅月軒
鄱陽高致一軒開雪砌霜簷月映梅銀世杳然天似水
暗香疎影夢初回
蘭軒
羣經醲郁德惟馨内重由來外自輕軒即是蘭蘭即我
人誰不仰國香清
雪窠
桃李家家春滿林伊誰一寫雪窠心請看風急天寒夜
聽唱蒼松翠栢吟
中和齋
堂堂大本固無偏達道雝雝自粹然氣質萬殊非我性
克治何惜日乾乾
饒循生辰
初度欣逢有立年兩家具慶總怡然黃柑綠橘開新薦
博帶峩冠秩此筵風俗固宜由我厚典章應只在人傳
從今日與二三子細講高堂十七篇
贈祁門四生
朱鄉遥憶舊年懷今喜名邦四子來寄語家山多俊秀
好將朱學賸栽培
贈孔昭
橋門北舍日相親鄉國參商四十春偶爾小陂風月夕
細談舊夢兩情真
宿墨池傅氏
洗墨池邊又一臨西風重感百年心當時弟子俱華髮
細話牀頭雪夜深
午㸑白沙寺
沿道逢人問白沙樵蘇喜達老禪家竹林清趣微吟罷
素壁題名日未斜
宿桃昱寺
白沙已度詢桃昱短景天寒日久斜松竹園林清淨處
高眠都似未離家
午㸑壁邪寺
停午衝泥到壁邪石壇花木又僧家清香一炷簾櫳靜
含笑揮毫向日華
宿湖溪吴氏
客舍曾留詠籃輿今息肩芝蘭多繼武金玉總怡然
燈花
吟坐久忘眠銀燈花燦然明朝風雨霽行李早言還
喜晴
風雨怯途窮疲軀歸興濃寒衾孤夢覺旭日滿窗紅
别謝步
遺編已返司成宅行李言還賤士家紅日清霜新雨後
高吟隨處看梅花
江頭叙别口占
信宿高居賸好懷江頭遠送合門來雲帆若遇東流便
更有新詩為爾裁
宿白沙寺
壁上重歌昨日詩古橋送客立多時天低又恐雲生雨
半夜疎星愜素期
書東寮壁
雲卧東寮夜寒裝北返時欲留他日跡素壁更題詩
宿北澤廟
當年歇雨暫棲遲千里琴書適楚時此日重經來問宿
雙峯對罷夜談詩
宿陳鳳鳴氏
會心境界無非樂得意軒窗即是家霜樹糢糊連碧落
雲山隠約隔紅霞
石橋感興
石橋小立感懷多借問當年事若何不識天人相勝理
朔風凄烈漫長歌
陳傅二廣文携酒登仙游山
勝會難逢真快哉晴明風日共登臺玉壺細酌題詩罷
綠水青山歸去來
留吴營元氏
花封歸轎正駸駸駐節亭前日向沉莫怪有孤投轄意
一詩聊慰遠迎心
乙酉元日
銀燭煌煌壽域開衣冠濟濟拜蓬萊寒泉細汲春窗硯
又喜微詞頌泰階
雪夜
衾裯加厚尚愆和慨彼牛衣更若何信是萬緣皆有命
達人心事漫長歌
東窗即事
積雪經旬倦出村日將名教淑諸孫疎狂每恨知非晚
性命誰人可得聞
課寶賢隆新二孫
改罷新詩課二雛鴈行端拱侍寒爐朝朝聖訓宜深服
養正工夫信在初
感興
問學無功行莫脩過情聲聞負朋游回頭難返西飛景
逐日徒增老去憂
璿慶生辰
三樂堂中朋盍簪玉壺清話共春襟新功更有新詩勖
克己良規各洗心
孫生景福復來接果不肖忽七十有五而生亦六
十有五矣感思今昔遂成此句
妙手頻來奪化工幾回笑語共春風筋骸容易成遲莫
百歲光隂一夢中
奉陪判簿劉侯登皇華亭
萬落千村社雨晴人心天氣共和平閭閻希識花封貴
爭仰皇華嶺上亭
三月十三月下感懷
戊寅此夕月華清步月溪頭惜别情濫沭皇恩天共闊
餘齡猶幸一身輕
成化乙酉三月十三夜東門玩月有懷往事因
成此句天順戊寅此夜諸孫同乃祖母步月東
門賤子將去京時也
閣中感懷
一瞥浮生似夢過男兒德業竟如何回看夙志寧無感
萬事悠悠東逝波
閣夜
淡月廵簷罷虚窗發興濃區區一何幸生長典墳中
妹壻徐士英久逝多病未遑致芻春夜有懷遂成
此句
欲成哀些久愆和慘慘悲風奈若何幾度竹窗春思亂
感君氣誼負君多
書罷將就寢燈花燦然漫成此句
書罷倦忘眠銀燈花燦然道心方烱烱詩思更綿綿撫
景時雖邁謀生事貴專古人如可作日願執其鞭
哭同窗黃于珩
憶昔官居白下窗讀書同几坐同牀忍看華髮交期盡
一炷清香淚幾行
隆孫誕日賦詩為壽(十月初二)
戊寅此日次南康乙酉兹晨壽爾觴養正工夫宜百倍
勖哉高舉早升堂
寒夜偶成
自嘆生來聞道晩誰憐老去立身難塵窗不寐微吟處
霜月澄澄夜未闌
東游饒州稿
東游口占授小兒及諸生(二首)
推窗已喜疎星爛隔竹猶貪缺月明素達行雲流水趣
琴書又作小春行
一息猶存未敢閒幾車行李又江山逐時舊典供朝夕
隨地新詩賦往還
宿經舍渡
族里卑尊暢夙心篷窗僮御課新吟虛舟到處棲身好
依舊青燈坐夜深
長山晏氏
問疾曾飛晏海詩更從羣從叙宗支他日長山疑夢處
諸生濟濟夜眠遲
章山傅氏
常憶章山吉士情(傅剛為庶吉士久逝)偶乘良便造君庭(諸子來長山迎)
(至其家)揮毫還慰平生誼濟美堂前好弟兄
太平寺
連日禪房晝夢濃人情物理靜時功宵來更擬尋瀟洒
淨几明窗寫訓蒙(朱子訓蒙詩)
又絶句
石炭紅生夜正遲銀燈花爛未眠時客身無恙心虛寂
細寫閩山性命詩
喜晴
隂風號怒客心悲添火加衣養病時黃卷埋頭不知午
滿窗紅日又題詩
寢息偶成
人事全稀心似水書程多暇日如年任教大野風仍壯
漫喜寒爐火正然載渴載饑都委命時行時止一由天
小陂程課無勞計想見諸孫各勉旃
離太平寺(二首)
十日禪房養性靈晴光又喜一陽生明朝何處尋梅去
特向新詩記太平
雲牋璀璨翰如飛剩載詩書使者歸共喜江頭新雨霽
重臨舴艋又囊衣
夜發龍頭山
正羨沙頭縮項鯿上流忽聽夜行船滿湖柔艣和鳴處
萬里青宵月向圓
鄱陽懷古
西風斜日次鄱城細憶當年仗義名似此男兒真罕比
微詞何處弔芳馨
發磨刀口
問得前程去莫遲月篷催着夢中衣湖山一覽陽應復
早向梅花賦式微
晝寢夢小兒鳴琴
勝游欲罷動歸心晝夢時聽驥子琴日用只知為善惡
平生不識滿籯金
獅子山
獅子磯頭一棹過客邊心事近如何寒更往轍知非切
暖日遺編得意多
觀語類後作
平生朱訓不離紳舟上微言月夜親又喜朱鄉山水近
幸哉亦是及門人
景德舟中
幾展寒衾未忍眠殘燈旋剔又舒編雖云甚矣吾衰也
一息猶存合勉旃
至日
閉關旅食浮梁日歸夢寒更景德舟天心見處從羲覓
物理窺時向邵求
晩起
道上行人繫客心燈花忽喜照更深寒衾睡穏歸懷好
今日良朋定盍簪
别舊生祈門謝復謝希林饒晉
今日良朋果盍簪還家各務惜分隂新春有約龍潭上
好與兒曹共此心
發景德鎮
十日窑頭繫客船靜中黃卷夜忘眠開頭正值陽來復
水色山光媚晚天
重經獅子山
陽復春來一棹還簡編新課日希顔船頭火伴時相命
掩卷推篷又看山
獨夜懷古
懷古心期孰與論客邊程課自朝昏梅花溪上春光好
一味新功勵子孫
鄱陽舟中傷九韶
時傍隣舟向日吟天涯忽動故園心始知一失鍾生耳
宜絶當年伯氏琴
重宿磨刀石
緣岸人家富竹林猗猗偏稱客哦吟若為覓得梅花伴
好結歲寒三友心
煮粥禦寒
五更炊黍候行舟端為霜嚴風更遒但得寸心存養熟
自然天理日周流
種湖比隣相勞
結伴歸時正快哉娟娟新月照吟懷慇懃更辱隣舟問
何日重過故里來
宿檐石
團團紅日欲銜山喜得鄉人作伴還繫䌫汀沙回首處
饒河孤棹渺茫間
燈花
晴色歸程日向前銀燈花復照遺編兒孫接處無他喜
往復新詩三十篇
宿魚門
夢裡光隂一擲梭壯懷偏感舊游多昂藏空有男兒志
滿鬢秋霜奈若何
吴氏會景樓
東去書程日有功西歸臨眺更從容兩間真意無窮外
一點虚靈變態中
宿漸嶺
俛仰浮生一轉蓬不眠興緒月明中茫茫盡是迷途轍
碌碌何時得反躬
贈吴璽北歸(并序)
謝家步東溪吴璽字邦玉者先正文正公草廬
之族也予嘗為乃祖題東溪書舍焉成化乙酉
冬璽相予東游往復二旬慇懃備至又送至桂
林乃别裁此為贈
兩旬高誼動人多又共西歸信宿歌記得桂林分手語
龍潭春色早相過
宿打石港
讀書有益專心晩克己無功積悔多從此更加鞭策力
餘生一味致中和
即事
行李初從千里回塵窗旋掃養靈臺微言玩罷更何事
時向溪頭訪早梅
題程希善梅月
舊舘多情坐夜闌清晨梅月為誰寒載瞻負荷孜孜處
玉殿承恩始拜官
輓李章
平生積學未經施玉折徒增士友悲存順沒寧男子事
晨窗慰爾五峯詩
重宿連樊橋胥氏
連樊橋畔重投裝清夜迢迢故意長樓閣玲瓏春滿眼
梅花新句賦晨窗
重宿下窑寺
暝色忙衝倦客旋寒燈又宿下窑禪憶從天上歸來日
明月清霜夜半船(饒州稿止此)
次集慶亭詩韻
偶共朋游話五峯乃知世上有豪雄但憐南北雲泥迥
徒向青霄仰下風
奉寄李學士
曾向韶華惜寸隂直期心契古人心竟無定力勝塵鞅
空有虚名玷士林書為病來荒素業詩因老去倦長吟
如何黃閣仍留念白雪陽春辱遠臨
曉枕作
德性難馴學力微空憐蘧瑗晩知非從今何以酬餘齒
博約須令莫暫違
寄秦參政
淨几明窗尚友軒道情詩思共悠然春宵幾度相思夢
霽月光風各一天
小兒初度
家幸平康為樂天世遵清白矢心堅園林百果春如海
几閣羣書日似年
贈别程庸牛演(庸任雲南同知演任贑州千戶)
雲南萬里正新任贑上千山復舊官武略共瞻中土重
文韜總喜遠隅安壺漿柳栢春風軟燈火芸窗夜雨寒
慎勿輕為兒女態功名留與後人看
下窑寺贈牛演(丙戌)
晴山聯騎度花隂駐勒頻傾故舊心彼美禪關清夜宿
玉壺春酒又同斟
宿桂家洲
疾風吹浪蹴雲浮捩柁停橈泊桂洲巨舫得依深繫䌫
孤篷高枕夜無憂
吴氏南軒
寢息隨時忘陸沉銀箋揮罷自長吟庭前花草宜人處
生意新霑雨露深
枕上偶成
靜夜迢迢客夢回高吟清興正悠哉窺窗更喜銀河爛
定有晴光燭九垓
重宿九蓮寺
曾寓禪房十日居重來不見舊時書閒窗一榻春宵夢
細憶流年二紀餘
分枇杷絲頭柑歸種
曉露春泥劚石苔遠分蒼翠入雲哉靈根細沃南歸處
杖策扶兒日日來
夜興
晝寢房中應接稀青燈夜雨獨吟時但令心廣身長泰
不管東皋歸去遲
喜晴
極目長天宿雨收客窗春興轉悠悠滿庭花草同人意
流水行雲任去留
大司成頥庵先生二郎君懷珠玉下顧次韻奉酬
客窗重篤弟兄忱竹樹交加午院深喜極飜令清淚墮
凄風折盡百年心
曉枕
一榻平安客慮稀夢廻春漏正遲遲東阡西陌嬉遊處
欹枕孤吟記此詩
游園
杖策游園處乘風坐沼時生涯從淡淡歸計任遲遲萬
事信隨遇一身當自持熟思今古轍至善是吾師
對月
照日東升月隨緣北住人寸心元似水兩鬢任如銀得
失幾無定榮枯事有因素諳名教旨敢不日書紳
九蓮寺南軒
食罷閒來對橘花春風庭院寂無譁浮雲流水何心計
幽興饒時即是家
對竹
生涯忘旅泊出戶又斜曛雪檻沉吟久青青對此君
即事
送别禪關話别遲舊生重誦舊吟詩相看霜鬢空衰謝
從古深功貴及時
客夜
徐步吟苔砌遥空對塔燈禪扃終日卧病骨暫時輕寵
辱元無繫詩書素有情心隨身共止庶以達吾生
饒氏東閣
香南山上僑居日金鳳橋西小憩時虚閣明窗清晝永
雲箋留字更留詩
即事
舊舘欣重宿新晴愜令辰塵紛無所繫花鳥自相親嘉
惠諸生盛清樽院主頻素聞亨困旨貴在熟吾生
對雨書懷
形容雖老矣蹤跡任飄然夏雨淹三市春風憶九蓮(豫章)
(寺名)觀生時學易習靜日同禪利用崇吾德忘機不識圓
寶應雜詩(四首)
萍梗何勞計簟瓢且寓居清心宜雨樹供病慶時蔬身
憊多便枕神疲少近書故人頻問訊吾道近何如
隨遇安時命尋幽養性靈登臨多古意講誦有儒生所
貴知通塞尤宜適寢興當為斯是理不必計枯榮
遠近搏空翼高低接樹花曉烟香正妙新霽日初斜積
學如攻木無謀似筭沙知非吾輩晚堪鄙又堪嗟
隠几焚香罷廵簷待月來客懷不落莫詩興頗悠哉處
世憐無賴為儒愧匪才先師去日遠蒙吝藉誰開
覩桐林書屋(余知州規與友琴軒李州判勉小簡藹然故意感而有作)
一簡諄諄辱愛多知君微恙少愆和佇看勿藥來新喜
重向桐林共放歌
橙
葱蒨亭亭愛一橙日供清趣映簷楹明朝回首懷萍梗
記得沉吟此際情
偶過北院
講罷殘經思已荒徐經别院暫倘佯靜來春意君知否
晝寢房櫳日正長
寢起
不堪人事日匆匆老病惟便一味慵徙倚閒庭高枕後
遥看西塔夕陽紅
重過北院
幽僻禪房又獨來窗邊襟抱靜中開薰風爽氣飄晴幔
綠樹濃隂轉午臺
甥舘(五月初四日)
端午懷甥舘蒲觴兩度斟徘徊經茂草誰共黍離情
初五日
寶應逢重午甥門憶往年形容愁裏異時序夢中遷倚
玉人何在為箕事渺然客窗吟不寐展轉曙鐘天
坐塍間看耕
出戶頻頻候月升扶笻欵欵看秋畊世間萬事惟勤好
只恐兒孫未我聽
新移蜜檀柑金橘皆已結實日供清趣
蜜柑二顆逢時雨金橘盈枝更可人借問山家那有此
新年分得下窑(寺名)春
飼魚
碧沼澹怡神遺編暫一伸病軀何所事時作飼魚人
紀夢
二妙聯英清且閒高蹤那得到柴關哦吟曉枕思君處
簷雨蕭蕭秋夢還
沼上獨坐
病眼昏花少近書時從碧沼坐觀魚支頥細憶平生志
行止何能與道俱
自訟
平生立志在希顔逸駕那知不易攀餘生碌碌嗟何及
羞看青編凢聖關(朱子云物格知至處便是凢聖之關語類)
仙遊山
訪古餘情詠綠隂金風滿徑滌煩襟靜觀萬物生生意
契我虚靈無事心
小憩下窑寺竹裏
嶰谷沉沉足午涼郄枝寂寂散秋香會心不覺孤吟久
信是閒中日月長
塔下小立候小兒輩
寢起乘風步屧遲綠隂清晝獨吟時遥空極目青雲表
乾鵲聲聲為阿誰
題鳳橋書屋(并序)
臨川饒大誠世為南塘大族先考士榮遷五峯
之金鳳橋今為五峯人予既賦其東閣復屬筆
于西塾云
衆理森嚴盡在書朝經暮史志何如須將萬事皆依理
先聖前賢定不迂
贈余知州
昨日高談聽友琴(李州判號友琴軒)今朝細語向桐林(余有桐林書屋)
幾時更遂龍潭約淨几明窗叙夙心
奉寄舊侯鶴州周使君
英辭頻辱賁荒墟逆旅曾勞枉使車閩嶠阻深龜鶴遠
時看玉佩與瓊琚
和康節清風吟
長短高詞播大篇誰知妙處在無言微凉一動煩歊外
流水桃花共杳然
夢黃季恒
别却安樂窩遠為羈旅客夢我平生人形容宛如昔
饒貳令淡菴
解組歸來老布衾遐齡細和淡菴吟菜根釅醋男兒事
車馬輕裘故舊心
杏林清趣為過省躬題
昨夜東風動九垓董林生意滿根荄欲知化育功深淺
細看嬌紅次第開
憶家
小陂晴色映佳晨和氣融融近小春遥想諸孫稱慶處
相看俱念客邊人
分棲鳳竹
吴氏南軒棲鳳竹雨餘膏沐帶花分明朝冉冉龍潭上
佇見千兒與萬孫
發漸嶺
寸心無怨亦無尤何處棲身不自由焉有閒情牽𤨏𤨏
逡廵學德是吾憂
泊周家渡
朔風微雨月朦朧周渡相將夜落篷内省秪應隨遇好
前程不必計窮通
不寐
客夢醒時宵向分欲將行止共誰論黃流䙝味君休問
只管吾心存不存
舟中即事
紅葉連村歸興濃黃柑帶雨更玲瓏倚篷小立蒼茫外
詩在雲烟杳靄中
重宿下窑寺
入院閒吟對雨時夢醒貪看月流輝驅馳倦客西歸晚
不待雞鳴急早炊
旴江謝郡侯遣鍾掄潘玉來習鄉射禮二生歸裁
此以贈之
彌月龍潭講禮回從容行李不須催黃堂風采超今古
何處閭閻不看來
贈陳崇書教諭考績赴天官
芸閣蘭燈利斷金驪駒朝唱白頭吟恩波闊處多魚鴈
細寫歲寒松栢心
至日次杜韻
翼翼趨朝候鼓催共瞻小往大應來新功煆煉當思奮
夙志驍騰孰肯灰欲見天心時訪柳閒窺物理獨尋梅
平生几案惟書册談笑何曾到酒杯
曉枕作
黃卷新功日又加愈知聖道浩無涯長更寧忍貪高枕
爭奈昏昏兩眼花
夜枕作
一德蹉跎不易成空憐兩鬢久星星雪窗欹枕無眠夜
誰共新功觀我生
雪夜晩眺
寶鏡團團掛碧霄翠屏隠隠隔平橋回頭更會梅邊境
緩步微吟擊壤謠
即事
又出柴關踏雪晴養心隨處抱遺經含英咀實嘗聞命
莫向塵寰枉此生
夜枕作
脚板何曾夢孔顔百川東逝可西還須當痛惜桑榆日
莫把光隂當等閒
勇
驅山塞海未是勇借問如何學日新歛收不可歛之氣
伏櫪安流勇乃貞
宿西廨彭氏
詩成頻聽曙雞聲却喜靈臺一點明須識宴安真鴆毒
足知憂患乃吾生
平生雅志在希顔歲晩工夫始識難但保寸心長似鐵
何妨萬水與千山
次桂家林
繫䌫沙頭朋盍簪新吟兼唱舊時吟懷開不覺笑談久
總是平生鐵石心
責躬
中歲知非已過時老來空賦責躬詩一生總被虛名誤
千慮難逃實德疵無計可回前日月有功終作後男兒
戰兢盡此桑榆力衛武朝朝是我師
重宿太平寺
琴書欣有託故舊念重逢蹤跡炎凉異心期禮樂同
寒夜獨坐
夜半殘燈坐不眠孤吟霜月小寒天昏昏病眼時無恙
又託精誠向簡編
獨坐
尋得幽偏養性靈衰年惟喜少逢迎簡編隨意閒舒卷
盡日禪房一味清
省躬
一身衰謝渾無賴萬事蹉跎總不能何以激昂偷惰氣
博文約禮是餘生
觀語類為政以德章感程子而作
尤人只見無虚日罪已何曾有實功莫把寸心矜立雪
但專一味暮春風
喜晴
偶來知己話忘疲撥盡寒爐别去遲開戶忽驚晴送喜
旋添雪水寫新詩
雪夜
雪滿園林風滿軒聖賢對語夜忘眠新知滋味私欣處
何幸蒼蒼假我年
宿朱坊
華顛客子已還家夜讀扁舟燈又花料得餘生無别喜
聖經賢傳是生涯
宿沙河
夢回試省有何思只念因循學過時幾向平常猶易失
志當造次愈難持
次桂家林夜宿江岸傅氏(避風雨)
已喜琴書達桂林却愁風雨打寒衾漫移棲息投安處
又稱青燈夜讀心
次桂林渡宿江岸吴氏
蒼山古渡認松林寓宿江皋舍舘深少長肅雍揮翰罷
銀燈花映讀書心
次小陂頭登陸
寒衝暝色小陂頭烈火黃柑禮數優歸去摩挲青玉案
獨慚鐵畫與銀鈎
曉枕作
義利須明判兩途斬釘截鐵是嘉謨不於生死路頭悟
何以能為大丈夫
夜枕作
四簷風雪夜漫漫今古興懷事幾般數口幸然無凍餒
羣生寧免少饑寒
夜枕作
失便宜是得便宜倚伏循環不必疑俯仰但令無愧怍
前程一聽老天為
賀彭九彰落成新居
穆卜高居諧吉兆翬飛華棟恊清朝三陽交處天心泰
百福臻時瑞氣饒
讀易絶句(丁亥)
消息盈虚萬不齊等閒誰識此心微春窗燈火無言處
剛悔因仍學易遲
病後作
老來日月信無多擬向春風詠太和局促塵窗淫雨裏
一年桃李病中過
病起游園
並游無侣又春風况復兼旬百病攻幸有餘芳晴爛漫
微吟緩步太平中
客夜
黃州橋畔閣澄澄近水遥山映晚晴高枕自知行李倦
清風明月是平生
即事
曉牧清溪課二雛從來養正在於初詠歸虚閣閒眠處
又喜新知叶聖謨
即事
浴罷歸來月滿林又從虚閣學澄心萬緣有命宜隨遇
不用逢人話陸沉
寢起
寢息將興日射窗又憑吟几納微凉乾坤闊達身心寂
信是閒中興緒長
偶題
無事時來自得亭秋風淅淅晝隂清尋常在世無他技
精白于天是此生
辰孫誕日
鳳閣歸來歲二更庚辰之載汝纔生又逢初度裁新什
祝爾詩書與日增
寧壽同日同時生
辰孫既有新詩律寧壽那無善祝規流俗浮情休借問
先民遺範是依歸
即事
灌罷時蔬又坐亭游魚潑潑沼澄澄天光雲影徘徊處
誰共當年一鑑情
卧自得亭
養病時來沼上眠託身物外自悠然區區為幸誠多也
隨處先師有格言
曉枕
萬事悠悠東逝波秋風搖落興如何曉窗寂歴無言處
獨唱蒼松翠栢歌
陳僉憲輓章(高第弟子項判府命賦)
絳帳當年交有道青衿遺愛感無窮門生故吏今重見
誰共摩挲慨古風(關西楊煥然每見漢碑有門生故吏之稱輒摩挲興歎)
與豫章吴生沼上亭子話舊
兩地關心久别情相招亭子話平生青藜緩步歸來好
細詠新詩對短檠
曉枕作
危者平兮易者傾聖謨宜敬不宜輕獨憐暮景無多了
篤實新功敢暫停
數日桂花香
丹桂秋香又一年老懷不必思華顛聞香隨處堪乘興
浮世升沉一聽天
沼上芙蓉花開
玩易亭中歸去遲芙蓉忽喜映清池流年自換人依舊
為已工夫日百之
次己卯歲芙蓉花詩韻
忽驚花吐興無涯認取平安是我家萬事不須閒着意
只應隨分閱年華
又偶成
萬緣由命不須愁晚節蹉跎是我憂羲畫周文同坐卧
夕陽西去水東流
偶成
富貴無心生有涯朝昏務去是矜誇高眠玩易微吟處
又對芙蓉滿眼花
玩月
萬事無端不繫情讀書終日掩柴扃金風動地頑雲散
四望青霄霽月明
候饒循
暝倚虚庭玩偶竒紛紛凉月滿絺衣悠然真意無言表
忽報階前客子歸
與吴貞游東陂石泉
初冬天氣已嚴霜霽色家家穫稻忙紅樹題詩歸步緩
不知何處是仙鄉
和田園樂
冰泮雪消舜日含哺鼓腹堯天南畝萬蓑春雨東皋千
井朝烟
隆孫誕日
人生須作好男兒德業從來貴及時虚度光隂真可惜
幾時能聽老夫詩
寒夜
霜葉燒殘更寂歴寒灰撥盡獨沉吟細看隠隠雲留象
默感生生造化心
夜讀感懷
為聖為賢當日事流風餘韻後人思殘䰟何以酬初志
允出名言兹在兹
閣夜
金雞已報霜天曙芸閣重歌紫陌吟(誦金臺吟稿)百歲光隂
渾似夢十年身世若為心
至日即事
化日曈曈照曙筵儒衣秩秩拜鈞天杖藜碧澗談經罷
梅柳迎春又一年
同諸孫出村觀雪景
塵窗黃卷日埋頭時喚諸孫度雪橋極目長村雲漸薄
幾多寒餒望青霄
即事
墻角溪頭日日來境幽偏稱病中懷簡編隨處微吟罷
時探梅花次第開
雪夜懷恪一輩為求糴旴江
風急天寒念遠游唱籌何日問歸舟四方幸喜多青眼
觀主宜人不必憂
曉窗偶成
希賢希聖事何如頑鈍之資費琢磨素服前言焉敢惰
但憐來日苦無多
雪夜懷堅二(時在旴江)
獨憐游子未歸時夜半無眠有所思稚子弱妻風雪裏
孤村心事夢依依
題玉灣李大章午風亭
賤跡何勞紀名園自足揚午風新氣象喬木舊輝光德
義聲猷遠詩書興緒長經過時有賦題向鄭公鄉
立春感懷(戊子)
日日潛心向伏羲曉窗高詠立春時梅花滿樹方驚眼
又對千紅萬紫時
擬呈趙劉二侯
衡茅衰卧正呻吟枉沐旌麾欲降臨稍待條風向明媚
遠從花塢候車音
劍山酆氏淑景亭(藏世系碑)
新碣峩峩結架雄支流雖異本原同載瞻載仰翬飛表
春在乾坤浩蕩中
藍頭書屋為新喻何琛題
新種芸香屋數椽青山綠水映華顛欲知自下升高處
人十能之已必千
曉枕作(二首)
滿眼梅花看未飽朱櫻處處又舒紅一年好景休孤負
細認洋洋發育功
兩眼昏花日抱疴書程全減睡魔多春深何處無顔色
李白桃紅奈若何
即事
一春多病倦游嬉又對鶯啼燕語時疎竹短墻流水曲
衆芳深處詠歸遲
坐東門外樟樹根
脉脉春流一澗盤新晴錦繡萬花攢小詩留與兒孫誦
老大曾於此考槃
自得亭即事
一亭瀟洒隔紛囂坐卧於斯興自饒雨後落紅殷滿地
崇桃相對尚妖嬈
自得亭對雨書懷
剛恨平生學聖難餘齡程課肯容慳洛閩幸有階梯在
精白斯心日夜攀
題弋陽吴茂宰雙白軒
物則民彛本粲然奈何多蔽損其天誰憐雙白同吾意
遥賦新章更勉旃
中秋玩月次舊韻
永樂己亥庚子寓五峯甥館正統庚申辛酉壬
戌寓種湖景泰癸酉寓安慶天順丁丑寓吕坊
寺戊寅寓新橋驛癸未寓歙縣成化丙戌寓五
峯
戊子中秋月又圓小陂新雨淨風烟襟期美惡元由我
身世浮沉一聽天細數流光懷旅次獨醒殘夢立簷前
達生知命應須服慎勿憧憧役莫年
宿斯和嶺徐氏
青山投宿問斯和安樂真同邵氏窩幸記松楸隣貴里
雲仍奕葉假經過
奉柬彭澤族里
小春新霽快行裝力病由來拜響塘(十三府君墓)寄語華宗
賢後裔先塋宜護不宜傷
宿種湖
筍輿遥自響塘歸故里歡迎逐夕暉青燈綠酒綿綿話
總念桑榆見面稀
宿羅原岡
彭澤迢迢宿種湖羅原岡上又停車夜分獨散青霄步
一點靈臺合太虚
偶成
年將八十待何為賢有良謨聖有規逐日孜孜無别想
幸時相賞莫相違
即事(己丑)
滿圃芳菲積雨摧東陽新霽病懷開兒扶杖策閒游處
尚有殘紅待我來
璿慶生辰(二月)
良辰大壯綺筵開細酌諸生介壽杯珍重相觀而善處
麟經羲畫養靈臺
寄嚴陵張太守
金臺高誼連三月嚴瀨離情又六年駐馬江干何日遂
暮雲春樹夢相牽
自得亭(二首)
曉立雞聲月晝坐綠隂風兩行名教旨千古此心同
一塵不動處萬籟無聲時高卧清風裏微吟自得詩
不寐
老去逾憐學聖難日新程課敢容慳細思夙昔無眠處
凉月紛紛五夜闌
輓豫章胡昭
璧水才華夙分深九蓮高誼古人心衡茅新約成春夢
何處凄凉問斷金
東軒即事
東軒高卧處竹影亂虚簷借問軒中事新功細學謙
八月十四夜玩月
滿林涼月映更初高枕虚窗玩易餘老去倦為湖海客
年深幸託竹松居知幾漸覺工夫密安分寧論活計疎
企仰聖謨頻浩歎襟期何日得純如
輓饒州吴别駕
男兒何者是豪雄德義存心任轉蓬雖死猶生雙白志
廉頑立懦仰英風
次前己丑暮秋拙吟以策餘齒
舊跡沉吟久新功感慨多形容空老去抱負竟如何顔
孟雖相遠路岐寧敢他先民有成憲程課日漸磨
九日次杜韻
當年謝病辭金闕此日高登在鳳臺嘉禮特蒙天使盛
客懷時向故人開(程庸)浮沉轉盼成今古寒暑驚心幾往
來萬事蹉跎空白髮餘齡程課為誰催
懷閻廵檢(承以羲軒羣聖之道見勖夜拏舟伴宿)
戊寅此日接吴航歴叙羲軒重大方伴宿跪辭勞夢想
尺書何日達南陽
隆孫初度(十月)
前日慇懃話夢蘭兹晨喜氣藹門闌鵬程萬里男兒事
夙夜孜孜學孔顔
康齋集卷七
