康齋集卷二
明吳與弼撰
詩
元日(宣德丙午)
去年程課略加勤今歲深期日日新萬事何如吾道重
丁寧莫枉此生身
遣悶
講學無功德不脩不才甚矣可無憂青春回首今何在
堪歎人生易白頭
發舟弓家渡
囊書喜上省親舟千里山川盡舊遊家慶新歡堪計日
前程漸次減離憂
贈傅秉彛
洗墨池邊春草長重來懷舊意茫茫蹉跎容易青春晩
秋鬢能禁幾點霜
清苦吟
清苦丈夫志風霜善自持陽和非不愛義命貴安之
即事
磊落羣峯徹曉雲柴關閒出為晴曛逢人偶學占秧候
活水渠邊手自分
晝坐外南軒
南忩北牖透晴光花木參差日正長舉目無非幽賞處
不知何地是仙鄉
絶句
竹戶風光軟花軒清晝遲蒼苔人跡絶淨几獨吾伊
閒趣
野水雲山隔市塵日憑閒散養吾真茅廬周匝多芳樹
行處清香暗襲人
夢覺作
靜夜迢迢獨覺時寸心凝歛絶邪思聰明睿知何從出
作聖之功信在斯
紗陂
長瀦石罅冰廣浣溪中雪清風生夜寒泓澄浸秋月
大同峽
秀峙交翠屏清冷響寒玉谷鳥時一鳴蒼苔此幽獨
曉起
夜氣春融和曙光晴皎潔漠漠碧雲端斜露清霄月
羅家園
湛湛芳草池翛翛碧霄竹倚竹漱春流清氣滿幽谷
李家山
擕琴兼載酒童冠偕躋攀浩歌碧雲裏落日松風寒
徐家山
大路臨青山蒼苔蔭清樾幾度縱芒鞋送賓此為節
石泉
石泉千古名悠悠四時綠清潔乃素心白雲一茅屋
東陂
迢迢透長源滔滔流晝夜幾曾瞑目聽應悟安行者
東忩誦陶詩
時和風雨調綠疇日滋長吾意良淡然晴忩坐虚敞竹
蔭連琴書幽苔隔塵鞅流誦徵君辭伊誰嗣清響
偶書
倦出尋常止茅屋妄想潛消思寡欲但恨青山雲未深
更欲移居問窮谷
枕上作
為學曠鋤犂事農疎典籍學弛心性蕪農惰饑凍逼二
者貴兼之庶幾日滋益奈何疾病纏蹉跎旦復夕
即事
獨步孤村去從容翫我書稻苖時雨後山色晩晴餘性
也何曾染心兮此正虚歸來帶明月夜興更何如
燈下作
日日勞筋骨心中未免疑細思貧賤理素位合如斯
贈黃徵士
卧疴白雲中苦心正懷舊忽枉故人盼青山得攜手晴
忩坐南薰薄言勸春酒眷然惜離羣問答殊未久荒村
多寂寥還能重來否
寫懷(戊申十月服闋作)
意緒依依萬感餘羸軀應向死邊蘇哀歌欲寫難成調
幾傍霜簷對月孤
冬夜枕上作
遥憶當年學立身兢兢常恐暫埃塵孤風自許追千古
特操何曾讓一人因病簡編尋曠弛離羣踐履轉逡巡
中宵忽感平生志回首空過七十春
與學者戴輿
煢煢失怙未能言鞠育劬勞仰母憐稍及成童知擇善
纔隣弱冠已忘眠鏡當塵積光難緝車向途艱勢易顛
從此更敦千古志躬行心得好拳拳
自歎
少年不學浪悠悠老大無成空隠憂寄語青春強健客
及時黃卷好埋頭
寄李子儼
楊柳城頭亂絮飛慇懃客舍再逢時山中有約遂何日
羈思悠悠謾寄詩
感懷
靜把平生一細思可堪桃李不勝吹何能挽得千溪水
淨洗靈臺一片私
龍窟渡拜先曾祖楚江先生墓
青山遠入避紅塵遺魄千秋此水濱荒隴淒涼重拜日
細從諸老問前因
遷居小陂
小陂橋畔記吾廬七載經營今陟居一片靈臺無别想
孜孜惟是聖人書
夜坐
古道寥寥不易尋秋風楊柳感人深虚堂寂靜無言處
黃卷青燈求夜心
冬夜懷古
二帝三王隆至治臯䕫周召和應同斯人何幸生斯世
一體君民瑞氣中
孔孟孳孳論要道顔曾公萬實同心滿門師友更酬酢
此樂當時知幾深
濓洛關閩道中興游楊黃輔一時生大明日月當中麗
多少祥雲與景星
晝寢覺作(己酉)
病思昏昏午夢還熟思歷試鼻應酸欲知松栢孤高處
須向隆冬雪後看
懷孔御史(二首)
曾向嚴親舊稿中覩君尺牘語舂容知予大過深增懼
幾度相思細省躬
幾度相思細省躬可堪名勝恥無窮欲求實勝何由得
黃卷須加百倍功
晨坐東齋
寂養資良宵清晨趣應好芳露盈華園碧嵐靄春阜虚
齋獨危冠晴光爛忩牖一玩謙亨辭冷然滌心垢
閒興
貧居日寡營動息得自眕(自安自得為眕)時課諸生餘還共兒
童哂出門望舊山緣籬探新筍歸坐夕風清閑情寄瑶
軫
次學者韻
欲說男兒事竒功未易收靈臺須靜養物理貴精求歲
月忽向晩關山阻且脩分隂宜痛惜驅策莫遲留
暇日偶成
寸心如水淡無波四體安舒一氣和有客到齋終日話
懷開應喜善人多
病中枕上作
一念之微須致精公私王覇要分明毫埃絲垢宜揩盡
剛立成心大路行
纖私滌盡未為難要識時中是孔顔此箇路頭何處問
苦心空使鬢毛斑
律身須禮不容疎公以治心其庶乎二者没身而已矣
不知人世有榮枯
新居即事
幽賞平生志安居此庶幾青山環遠近碧水帶東西接
舍惟樵徑連雲只稻畦遺經閒恣閱心迹總高棲
改過
四十應當成德時中心何更有他岐其終也已宜深察
剔拔毋令利暫縻
即事
養病私欣得自由日長卧看魯春秋悠然詠到忘言處
一枕清凉午夢幽
省己
此心一失栽培力幾向窮途不自持靜裏反躬深省處
風霜却是進脩資
處困
遇着艱難須用心毋令放下便淪沉此關若得千里透
信有人間百鍊金
寄曰讓祈門訓導
優游新趣佳山水仰止前謨近聖賢(朱子父母之邦)六籍日須
鞭策進寸心幸莫利名牽杏壇鐸曉光風滿蕙帳琴寒
霽月懸從古男兒當自奮賸將事業答青年
冬夜步月懷劉悦學先生
讀罷閒吟緩出庭月華如晝院澄澄恍思玩易京師夜
曾向吾師學看星
枕上偶成
為學如登萬仞山層崖須用小心攀前頭儘有無窮趣
只是工夫不斷難
冬至夜枕上作
深造工夫靡敢慳近來又透一重關心思只在聖賢上
夢寐不離文字間斯道極知顛倒易一身痛惜把持難
微吟又是陽生後細省迷途駕速還
晝寢覺作
𦕈然方寸經綸本萬感誰憐此地危(當失之動)欹枕細思敦
艮旨幾人曾向吉中歸
寄羅秀才
衰謝無才甘陸沉何煩青眼特遥臨驩欣便若平生好
慷慨深投半百心莫逆尚期清夜話有懷先寄白頭吟
卜居願與嘉謀恊早向春風聽好音
中堂即事
燈明几淨室清幽滿眼圖書託士流滌硯閑書新得趣
廓然泰宇澹何憂
除夕
擁罷寒爐小酌餘挑燈又近古人書一枝粗定身多幸
此地應逢兩歲除
元日紀夢(庚戌)
為學平生慕至真孜孜明德與新民朝來枕上添新喜
夢裏猶深激勸人
夜讀
疾風吹雨霰交飛獨撥寒爐夜半時喜得諸生清苦共
小忩之外尚吾伊
誦晦菴詩次韻
誅茅遂幽獨愜此林壑清太和釀羣卉天香滿衣纓病
軀無餘事先人富遺經自陪二三子明忩共經營
待月西齋
遠愛雲山近竹林芸編堆裏更瑶琴時行時止憑誰說
待月西齋自養心
曉枕作
少年意氣凌秋霜直欲追古豪傑參翺翔老去何知萬
事曠空令感激增悲傷嗚呼古人及之良不易後生慎
勿輕流光
温楚歌
上國曾傳此調清經年多故忘當丁虚堂永晝重温處
吟到多情是故聲
門外閒坐
習靜生憎損病心晚涼門外獨横琴呼童細剔溪頭樹
為愛青青雲際岑
獨步偶成
暫出孤村縱野蹤晚涼歸詠更從容盈眸好景新晴後
人在乾坤清氣中
題唐山書閣
流俗滔滔利是趨居家高閣獨儲書絶韋遠紹前人緒
麗澤頻來長者車香雨芸忩春杳杳清風蘭砌日舒舒
小陂茅屋應相近時喜諸郎問魯魚
私
一念私纔起風波勢便增若非鏖戰勇方寸幾時平
分
萬事須由命勞苦徒喪廉若非安得分儘快未能恬
名利
眼前名利日紛紜擾擾何由得性真置却身心貧富外
始知世有出塵人
苦熱觀晦菴詩集
炎熱侵陵夢少安茅簷無地可盤桓絶勝黃卷多冰雪
朗誦令人骨髓寒
讀罷枕上喜而有作
讀書進處心私幸更把精靈禱上天願假數年無病困
尚當努力繼前賢
枕上默誦中庸稍悟一書大旨喜而賦此
句習章燖幾十年其於統會每茫然一朝似得優游力
擊節深歎聖嗣賢
至日感懷
屢醒長更夢頻添暮景愁盛時剛易失多病苦難瘳長
困荆榛境終非鸞鳳儔徘徊當令節休復慨前脩
臨流瞑目坐(辛亥)
物外元無我閒中别有天臨流時抱膝此意向誰言
寄葉郎中
潔居萬事愧吾徒十載猖狂一薄夫貧病不勝書課减
怠荒常是力行疎愁來無地堪容足老去何時可復初
忽辱高明千里念題詩遥望獨長吁
枕上作
仁者無怨尤節士多饑寒至理無定在君子隨時難
連珠求藥歸道中作
問藥歸來出白雲輕身隨處玩餘春會心偶記前賢詠
得自由時莫厭貧
懷舊
意曾彌月寓東坪童冠相親八九朋月色滿簾天似水
書聲徹曉院如冰賢關總擬爭先入塵鞅何期竟久縈
愧我只今空白髮不堪回首負平生
夜牧
凉氣蕭蕭露滿衣碧天如洗月如規浩歌一曲孤村寂
綠樹隂中牧犢歸
講罷偶成
萬事應須任所遭腁胝農圃敢辭勞西齋講罷心如水
又對涼天霽月高
東忩偶成
虚忩寂寂隔紅塵蹤跡雖貧樂甚真法帖謾陶閒裏趣
高眠時養病中神
灌禾
田頭一一荷鋤過自放寒流灌晚禾隨分不辭筋力苦
坐看明月好懷多
東齋讀晦菴先生詩次韻
朝朝黃卷自埋頭物外從教春復秋座接好山青繞屋
門迎活水綠平溝舊花匝徑紅如織新竹成林翠欲流
課罷幾回閒徙倚誰憐心賞十分幽
贈山中人
徐步春山日未晡石橋流水竹扶疎為求桑柘乘時種
一一煩君手自鋤
遊山(自大同東坑過連珠)
東風新霽好懷多又復携琴訪薜蘿幽賞正宜窮窈窕
遐觀時喜陟嵳峩寸心好共寒流淡一氣應同淑景和
迤邐不妨歸步晚暖烟涼月助吟哦
遊山(自大同西坑過玗溪)
麗景尋幽日日宜杳然身世在皇羲芳林賸馥徐行際
凉石濃隂小憩時勝地到來心自醉吉人逢處話忘疲
夜深更酹家山月不憚烟村歸去遲
題桐岡茅屋
遠却囂塵製芰衣野塘安處憺忘歸良疇佳圃怡朝夕
白水青山省是非醉裏乾坤類箕潁閒中今古在皇羲
人生肥遯如斯足多少功名與願違
病中倦卧偶思年二十四時寓居東坪與諸生夜
讀賦玩月詩微吟一過神思洒然遂次舊韻
舊吟誦罷病魂清猶幸靈臺一點明鍜鍊雖然愧金錫
戰兢不敢步淵冰未容餘日甘衰朽尚擬諸生更老成
世澤依然詩禮在好將塵慮靜中澄
懶吟
時止時行學養疴人心天氣共融和好懷却怕詩拘束
不似前時苦思多
同士當度横琴嶺
仄徑依微落照殘行臨絶嶺暫怡顔他年記得躭幽處
烟樹參差遠近山
寄士當
兩地相思渴一逢忽從華里共春風通家不減平生好
指掌深論别後功翠嶺遥承扶疾送狂言多謝放懷容
人事相應從漸省好伸前約向中庸(約來講中庸)
同孫脩撰曰恭賦詩留石源黃宅
野徑聯鑣日山樓對榻時素心同似水清興各留詩
贈曰恭
大地收新雨春山張舊容高人淹信宿佳興共和風麗
澤資方好離歌唱却慵更懷賢叔氏何日定重逢
題友琴軒
欲將心事託雲和高闢幽軒遠綺羅好景洽來人似醉
纖私絶處海無波天高地迥雲烟散電掣雷轟風雨多
我亦平生躭此趣把君詩卷重摩挲
宿黃徵君舘
負炎困行邁息肩穪幽懷囂塵自茲隔好景從天來林
靜風荏苒池清月徘徊細交知已談佳興何悠哉
題北溪松隠
縣北溪頭松幾株婆娑長蔭隠君居綠隂寂寂閒吟處
清籟悠悠醉夢餘老幹冰霜饒凍裂盤根雨露飽沾濡
不知桃李春風態得擬高標萬一歟
贈宗人士彰
筍輿遥辱到清溪霜鬢俱憐識面遲綠酒細論宗族誼
青燈頻析古今疑光先事業根須厚為已功夫志莫移
别後分隂勤愛惜重逢未卜是何時
題南園
塵世誰無數畝園箇中清致幾人憐石橋近接雲烟墅
苔徑旁通薜荔泉靈藥嘉蔬紛繞舍碧桃紅杏爛遮天
幅巾方杖逍遥處世與羲軒共杳然
題雙貞堂
孀居重見古今悲一室雙貞天下竒粹玉精金同姓字
霜松雪竹表心期高蹤合繼前賢傳懿範宜為後軰師
多少高談仁義者幾人無愧柏舟辭
題大和堂
天人一理費形容須向三關透後通一氣坱然穹壤塞
四時順布古今同絪緼總是吾心妙保合應須日用功
琴到無絃何所道始知君子只中庸
題聽松軒
曾向高軒共好音乾坤浩蕩境沉沉恍然指下迷宫羽
不信人間有古今瀑澗夜寒鳴雨歇風林晝靜落花深
回看勝事已成夢難寫淒涼一片心
題竹所
富買江干脩竹林洞門苔徑蔚沉沉略無塵土雜幽夢
時有天風來好音千畝秋霜君子操萬竿春雨化工心
筍輿未得乘佳興漫向良朋寄短吟
題翕樂堂
宜家信是順親方歸有餘師好細詳道要何曾離咫尺
事幾應不過平常塤篪並入春風軟花萼長和化雨香
至德苟能躬不怠滿門和氣自多祥
題琴室
一室何妨似斗寬中含太古興瀰漫春風几席朱絲緩
夜月軒楹玉軫寒天聳雲峯晴簇簇花穿香澗暗珊珊
纖埃不動沉檀細身世分明在杏壇
題野塘新墅
新卜衡茅面野塘起居長在水雲鄉庭無塵雜心應遠
架有圖書貧是常多種桑麻承雨露任教冰雪積松篁
升沉信有平生分肯學春花逐艷陽
宿金石山
間宿仙家陟翠微石壇曠望本無期輕烟雜樹新晴後
近水遥山薄暮時興逐高歌春脉脉心懸往事意遲遲
素懷欲共何人寫獨詠東風月滿衣
除日奉和族叔父仰學先生見寄詩韻
弱質何堪終日病不才誤染一年塵痛慚舊學功焉用
空感春風歲又新困鬛正憐魚圉圉芳心誰似木欣欣
題詩遠謝吾宗老總抱冲襟未易伸
除夜感懷
虚堂遥夜憶京師十八題詩尚記之二紀光隂何太疾
百年事業竟奚為良時孤負追寧及多病侵陵悔已遲
從此殘魂須愛惜閑人閑話不相宜
元日即事(甲寅)
初晴天氣極清妍况復琴書共晏然心靜自應春似海
身閒轉覺日如年親賓漫得諸生應疾病多便白晝眠
凖擬花隂分半榻無懷世上玩先天
題雲澗幽居
一帶寒流浸白雲千林紅葉訪徵君小橋亂匝青霄竹
古屋多熏舊日芸細語温淳兼對酒素琴冲淡更論文
欲尋後會無由得漫喜諸郎繼典墳
寒夜
朔風雨霰夜漫漫病骨偏驚敗絮寒應有賤貧寒勝我
斯人誰道一般看
寓寳應寺(二首)
晝夢無人攪春忩一味幽芳心憐露草清韻愛晴鳩蹤
跡何須泥琴書且暫留微吟時出院隨意弄寒流
古塔多高興重臨又幾年雲烟清曉際花柳仲春天病
眼得無恙塵襟已曠然題詩人欲去好鳥正蹁躚
出城道中
行色一身輕春山鳥亂鳴好懷人共賦佳興自能乘花
塢官橋曉雲林牧里清素心無物我取次話平生
放水
秋風淅淅月輝輝又是田頭放水時坐倚老梅怡病眼
偶逢佳興一題詩
贈友人
琴書深託綠蘿谿風月何人共品題流水舊穿幽徑轉
喬林新與碧雲齊一犂春雨兒耕稼百甕寒泉自灌畦
隨分無非安穏地相逢何必問丹梯
即事
小春風日佳意適渾無我兒女笑相隨緣山摘霜果
懷曾祖楚江先生(乙卯)
先生苦學紹專門貧賤逾知德義尊惟是劫灰堪恨處
不餘一字示諸孫
懷曾叔祖脩輔訓導先生
先生清苦古人儔六籍研精仕更優愧我癡頑成底事
幾回遥感舊弓裘
聽小女彈琴
幽棲心跡似洪荒花木隂隂日正長讀罷又親忩下枕
薰風一曲午天凉
同陳正言登李家山次朱子遊山詩韻
靜來榮辱淡無驚却喜閒身去就輕心目開明隨地好
山川竒勝自天成短笻密倚經行穏磐石徐登發詠清
却憶攜琴曾此憩塵寰寒暑幾回更
出遊
晴光又值小春天兒女嬉隨度野田香稻可人時有頼
紅塵隔我利無牽平岡暫為尋幽歷細草聊因養病眠
隨處會心皆妙境乾坤生意總悠然
閱舊藁畢偶成(丙辰)
連日頻將舊稿披恍然如夢對當時知非已晚嗟何及
空使殘魂詠小詩
春日
物我悠悠付兩忘莫春天氣體平康竒花雜映階籬爛
佳木頻分戶牖香童冠芳盟六七軰聖賢名教兩三行
呼兒杖策嬉遊罷又復高眠向北忩
枕上偶成
嘗聞洪範思能睿只恐邪思亂性真能於思處分真妄
便是存心格物人
妄想能除心即清心清一氣自和平時行時止非人力
慎勿憧憧役此生
偶成
竹樹隂隂隔世塵吾伊聲裏着斯人饑餐渴飲聊隨分
信是閒中别有春
宿周舍
暮色看山罷清宵寄此樓細思名教旨(樓有三省字)衰懶是
吾憂
宿湖田萬氏
數家書屋湖山上我愛湖山幾度遊下榻又從高閣卧
炎忩風雨似清秋
木黃嶺
偶從佳地又開顔久坐凉飊意轉閒平野曠然清遠目
白雲深處指閩山
宿慈明寺
一宿蔚藍天炎襟自洒然五更涼夢覺心賞淡無言
寄宗人士彰
客路迢迢擬訪君細論心事慰離羣新晴無奈歸程廹
空向青山望白雲
山家
老兄掃徑遥迎客令弟焚香好煑茶自有一般淳朴處
稻花流水兩三家
贈陳廣文(承吾師楊弘濟尚書先生來命下顧不肖)
偶送隣翁語隔溪遥瞻騎從識儒衣九天遠達尚書命
野水荒山倍益輝
孫氏賢母詩(丁巳)
曾向遺經慨小星柏舟三歎有餘馨高蹤百世能同調
不負皇天降此生
秋夜感懷
當年曾苦讀書心斯道寥寥強自任不謂阨窮兼疾疹
蹉跎空得雪盈簪
寒夜枕上作
屋弊風如箭衾單人似冰但憐妻子病敢計此身寧夙
志空懷古迂謀拙理生體羸何所作漫喜此心平
枕上絶句
風雪無眠夜泠然細省躬此心誠易失物理倍難窮
小年夜(俗以歲除前一夕為小年夜)
虚堂明燭小年時子弄瑶琴父詠詩會得心中無事旨
樂夫天命復奚疑
溪畔偶成(戊午)
偶來溪畔愛陽坡瞑坐光風養太和幸託林泉交物少
故於情性得功多
長塘道中
講罷歸來日向沉嫩凉徐步愛輕隂芳林秀町盈眸好
誰識乾坤造化心
月夜
月色秋邊白人心夜半平一塵元不滓高枕玩虚明
璿慶夜讀喜而賦此勉焉
八歲知勤學焚膏過二更聖功從此始道只在人弘
中夜偶成
病枕醒來鎮不眠起看星象聽鳴泉寸心歛處能容物
始識天君本泰然
挽梁節
潁水翺翔邁等儔亭亭丹桂倚高秋姓名未達黃金闕
夢寐俄驚白玉樓堂上幸仍新滫瀡庭前堪付舊弓裘
盈虛消息何須計没有清芬是乃休
夢戴時雨訓導
記得當年聽說詩客忩幾度解人頤清風久矣隔今古
又向良宵一夢之
懷族叔父仲學先生
憶昨相論古市傍我纔逾冠叔方強聖賢事業心皆醉
問學工夫日共忙信是中行難體會也應夙志易荒唐
秋忩卧病思君處空愧蕭蕭兩鬢霜
蓮塘(己未)
蓮沒不知年塘穪尚如昔念我名不穪長生諒何益
何家山
脩竹淩青冥喬林鬱蒼翠三世託吾廬嬉遊十經歲
坑裏
青松夾廣路綠水連芳塘茅屋八九家風俗如虞唐
南坑
田宜晩粒香池濟秋陽曝南坑專此嘉吾人竟何榖
南岡
憶年童稚時逐侣于茲牧賡歌忘渴饑皥皥驅歸犢
對門山
土鼓供兒戲林泉多珍味風物自依然流光换人世
下厫山
為童多此遊負薪給吾㸑幾度江湖上青山夢中看
于家陂
兒童隨伯氏漁此供賓庖江湖四十載往迹惟神交
陀上(先生别母往京)
迢迢陀上路東去通康莊當年斷腸别觀者同彷徨
承臨川縣侯李降臨弊廬賜以高郵米麻姑酒喜
與鄰里鄉黨共分其惠因成此句(庚申)
泥尊滿貯旴江綠玉粒遥傳淮甸香白屋榮沾花縣賜
喜從鄉黨一分嘗
留贈湖田萬氏(二首)
病違佳約卧柴荆虚辱衣冠事遠迎綠酒喜陪今夕話
又將迂闊凟高聽
朝來聽取别時歌善惡由來不共科欲向事幾明擺析
工夫不厭讀書多
贈故里親友
跋涉西還訪舊居故人心緒總何如平生拙學無他技
到處逢人勸讀書
題柏堂(并序)
郡庠生周圻生三歲而府君没母黃氏年二十
六以節自誓嘗手植二柏于府君之墓今木已
栱而黃亦六十矣族子民熙縣丞公嚮為求柏
堂二篆以表其操自予之復歸種湖也與圻好
尤密且桑梓相望嘉吾鄉之有善事故樂道而
為詩詩曰
靈根親傍隴頭安翠蓋凌空已鬱盤歲月豈勝和淚數
風霜幾向斷腸看苦心循是天真易峻節當兹末俗難
珍重賢郎能不匱高堂特筆障枉瀾
奉謝諸鄉隣
草堂遥復種湖濱此地相將二百春出處無能慚德義
往來盛禮謝鄉隣從今厚俗雖交善自古為居必擇仁
海内喜瞻聲教遠時雍共作太平民
小年夜絶句
煌煌銀燭照良宵樂此昇平荷聖朝門戶恍思前甲子
肅然世澤感迢遥
除日
此地棲遲忽歲除萍蹤如夢對琴書宗門一一經過處
共喜雲孫復故居
除夜
妻子團欒身少瘥故居風景慶時和老年襟抱無他感
但恨讀書功不多
寄謝楊憲副贈周禮註疏(辛酉)
夢寐周公制作心遺編厚貺辱遥臨焚香拜罷時開卷
感激於君定幾深
題太古軒
軒前化日正遲遲軒裏幽人自得時一曲雲和春萬頃
杳然身世在皇羲
種湖
湖久難稽得種名鄉隣聊共古今穪我來幾度游湖畔
何限徘徊異世情
大橋
鄉里流傳小小孤衆流挾束帖如無伊人何自卑其局
試問為仁安屬乎
何陂
萬頃汪洋浸白雲潛滋暗助發生仁試於翹望雲霓處
始見深功信有神
江家山
清眺長便山外山層巒疊嶂巧回環箇中自有無窮趣
不惜芒鞋數往還
城上松
隠隠東南幾萬松翠華如涌四時同高標獨傲冰霜表
生意都歸雨露中
讀春秋
世情詩思兩悠悠老去何心復夢周風雨午忩春睡起
間將吾志向春秋
自訟
徒爾昂藏生世間可憐此志久希顔如何白髮龍鍾際
依舊身心就檢難
約
為惡都緣自放多私根隨處費消磨從今要術須歸約
履薄臨深養太和
陸大參賜胙
畫省頒膰到蓽門極知雅意篤斯文獨慚淺薄將焉穪
細與鄉隣族黨論
題石憲使慈壽堂
西山淑氣藹蓬萊華舘春風壽域開信是深功由我積
固應餘慶自天來蘭階綵繡榮南服錦巷珠璣應上台
疎薄豈勝膺授簡日同黎庶仰崇臺
贈王太守榮滿(漳州人)
皂蓋朝天日黎民卧轍時重臨俱有望竹馬候歸期
示兒
青燈父子話從容貧賤逾知樂意濃從此莫忘慈教旨
詩書宜早用深功
豐安道中
宿雨初收淑氣回春山歸興正悠哉雲烟處處依微歛
桃李家家自在開
即事
養拙柴門日久沉子勤習誦父哦吟始知陋巷簞瓢樂
千載同符只此心
奉寄家兄
獨居迢逓憶吾兄猶記當年童稚情萬事相看俱潦倒
流光如夢跡如萍
寄胡子貞
謬為何自可成章半百年華感興長惆悵故人頭總白
青山歸夢遶蓮塘
晝寢偶成
老境日向逼學業靡所成空想古英哲悵然念平生
子貞及一舍弟送歸途中口號
久客欣逢故里游山中風景值清秋怡怡切切偲偲處
指點歸途去復休
宿湖頭
野境雲俱暝江空雨未休問程頻策馬燈火宿湖頭
重游瓜石感懷
偶爾驅馳此地過故人消息近如何短筇白髮遥相迓
暗憶流年一擲梭
夜宿胡氏梅竹軒九韶季恒在焉
梅竹幽棲處良朋偶盍簪留連清夜飲俛仰莫年心明
日又南北轉頭成古今平生江海夢偏向舊游深
望家山感懷
望望家山近故丘西風疋馬悵高秋舊游歷歷人如夢
昨日少年今白頭
追和劉秀野詩韻(十首)
十載勞經營得卜寒泉麓雖乏囊中資幸安一茅屋桃
李君自花風月吾人獨僑居非素心言歸事耕讀
我居清溪曲遶屋羅青山白雲自來往脩竹無柴關翹
企古人躅逸駕容追攀悠然一瓢飲不知有塵寰
莫春春服成嬉游吾所愛至哉浴沂心斯言不下帶浩
蕩六合間徹視寧有礙何事千載餘茲境稀能會
夙昔聞太華聳拔何其尊未遑游汗漫流傳少陵君羣
峯無遠近環立皆兒孫何當脱塵鞅勝覽躋青雲
樗散竟奚為無禽憐舊井夙志成蹉跎星流百年景俯
仰起遐思空嗟聖途永閉關事微陽殘魂此其幸
我思君子為洪鈞豈小補化日舒以長仁風被寰宇下
視驩娛如區區焉足數安得千載人誰知此心苦
王者大如何乾元物資始亭&KR2502;一何心家家自桃李固
不令人怒亦不令人喜帝力何有哉皥皥皆仁里
素心在丘壑衡茅隠松蘿時訪李鄴侯或親郭槖駞空
谷響樵唱綠野喧農歌暝然日之夕不樂復如何
恭默觀我生兢兢虞逐物立志在有為固當有所不圖
史娛朝昏雲霞媚巖窟吾道卜終焉何心於象笏
人生何所貴貴在為丈夫古今表表者脂韋豈良圖風
霜竹凌厲冰雪梅清癯壯志一少懈焉足為有無
宿樓府庵中
客路忻同勝友行貪看山水一身輕幽棲遠就雲林宿
明月清風萬古情
歇馬高林見水源時從明月詠潺湲不知浩蕩滄溟上
萬折東趨路幾千
宿格山禪林寺
騎從勞英友秋山共客游禪忩無寐處竹月涌寒流
途中偶成
日斜馬滑驚危石路暗人疲怯敗橋雷電屢防風雨至
須臾明月露青霄
奉寄黃泰莊先軰
惆悵白頭吟雲山契闊深何當重剪燭細叙百年心
秋夜
清覺當涼夜靈臺正靜虚寒光皎殘月星象爛聯珠
柬黃季恒
連日青山共好懷勝游清話兩悠哉詩筒又促乘流約
佳騎明朝來未來
洪都藁
舟次打石港感懷
不出門庭十五年舊游遥歷重淒然昂藏徒有平生志
容易因循雪滿顛
璿慶同余李友登陸游憩
童冠相呼六七朋晴沙迤邐並舟行箇中真意人誰會
慨想當年與點情
獨坐偶成
曝背墻頭獨詠詩風帆遠近鳥差池江干舉目皆真樂
底事人心苦自私
發桂家林
故人迎候暫維舟行李匆匆去莫留白首相逢多病後
西風斜日兩綢繆
宿池港
卧病衡茅久自私懶心只與白雲宜那知風雨江湖夜
恍似平生涉歷時
蓬漏不堪坐起賦此以慰余李諸友
風雨疎蓬共不眠可憐此志在希賢誰能萬一朱夫子
林范何勞遠接聯
次桃樹港與璿慶登岸閒眺
憶昨兒童隨伯氏趨庭曾此繫扁舟重來俯仰悲華髮
碌碌空過四十秋
宿板溪
離却蓬忩宿此溪青燈華屋又吾伊芳筵倦酌辭清醑
隨意閒裁聽雨詩
詩罷吾伊尚未停擁爐更喜共殘燈工夫似此能無間
何患當年藝不成
跋涉長途未覺疲晦明不必問前期寸心始覺元無外
萬事須知各有宜
辭李氏宴
特感華筵美意深不才自分實難任平生非欲多違忤
恐負區區雅素心
道中見梅
虬枝忽見雪交加自在芳心閱歲華客裏但貪春意好
短牆不必問誰家
望豫章城懷胡祭酒先生
行行漸近豫章城烟樹微茫兩眼青野水平橋時獨立
肅然起敬為先生
璿慶失金
人亡人得不須憐佩服嘉謨亦有年今日失金何足較
自當觀理學前賢
宿懸榻里有懷往事
塵世悠悠幾古今偶投仁里一沉吟山川孕秀知多少
何事先生得獨深
拜胡祭酒先生
一拜膺門百感并歸來猶自悵平生客忩展轉難成寐
風雨蕭蕭永夜心
留題伍氏舘
琴書信宿託高軒細接襟期意豁然堂上塤箎春似海
階前梧竹碧參天江山映帶供真趣田圃縈環慶有年
不待有心行樂事自然至樂日無邊
客夜
苦心遥夜獨觀生時聽書聲雜雨聲但得晴明遊覽畢
青山回首數歸程
喜晴
晨起呼童問晦明遥天紅碧報新晴江山豫有登臨約
何處憑高一暢情
游孺子亭次朱子詩韻
孺子高風固莫尋紫陽餘韻感人深乾坤那得有今古
千載斯人只此心
宿豫章城
白髮悲心事青陽逼歲除江城回客枕寒漏四更餘
奉次胡祭酒先生詩韻
摳趨百里親先執猶是當年老長官綘帳春風酣德教
紅爐瑞氣盛杯盤客邊病思饑應忘江上歸心歲已殘
拜得新詩緣路讀梅花冰雪為誰寒
問舟南浦
客裏逢人漫說詩從教歸計尚遲遲時將澤國天然趣
指點蒼茫一教兒(此宿南浦詩也)
發南浦示璿慶及諸生
細雨斜風竹葉舟長簔短笠泝寒流呼兒又喜新詩就
麗澤何妨迭倡酬
野宿
滿江風雨泊孤舟舴艋能生逆旅愁佇立漸看西北好
一天明月亂雲收
月下行舟
客衾局促難安枕夜半孤舟帶月操童僕總知歸去好
寒汀魚貫不辭勞
次槎江
半月謳吟多勝賞太平處處共時雍江山又極登臨目
圖畫天開杳靄中
次嵩山
長湖東北是嵩山山下人家面碧灣今日竹林清逸處
雲和一曲特開顔
宿曹溪感興寺
忙衝暝色度寒汀駐馬禪林月倍清東道欲知迎候盛
高歌又益四三生
早行馬上口占
斷續江村踏月行誰家茅屋亂雞鳴讙呼童僕愁迷道
時聽雲林遠近聲
次湖莽
勝地久聞蕃俊傑歸鞭今喜到華居丁寧篤世無他術
禮義多循飽讀書
崔氏默菴偶成
舊家文物總詵詵又喜深衣與幅巾晴色滿忩春可掬
恍然疑對葛天民
喜晴馬上口占
客路秪愁風雨惡馬蹄飜得踏晴沙輕風拂面春和煦
到處江梅着好花
宿潼湖
霜樹糢糊烟水村投裝遊子夜&KR1201;門久知東道逢迎意
特解詩囊為後昆
舟中聽諸生歌詩
行李寧家已有期雲帆更喜夜風吹諸生各有平安慶
促膝聞歌往復詩
贈同行諸生
半月追隨謁國賓今朝分手重慇懃還家各記丁寧教
私錄工夫日日新
次婁家洲
翺翔藝苑少年時曾聽吾伊忘渴饑他日橘林洲上舘
華顛惆悵舊題詩(洪都藁止此)
聽本宗諸生早讀
金雞聲亂曙光微已喜吾伊動隔扉自是日新宜若此
漫題詩句助箴規
懷孔御史
當年曾辱報親書意氣深慚過許予夜雨空懷人似玉
華顛誰念掛鉤魚
奉和族叔父仲學先生
江湖半月忝為賓浪說文章泣鬼神自是秉彛攸好德
誰憐觀過却知仁倦酣竹葉緣多病賸賦梅花為好春
幸免非幾全素履未妨來往作閒人
弔先友孫博士先生
憶瞻顔色自兒童回首官居一夢中試問寂寥先友記
玉山多在白雲封
留鳳棲原周氏
中宵涼月添佳興際曉晴山淨好懷但得主人能好客
幾時無事又重來
以石竹雪竹諸字贈周余諸友
節序明朝歲已除青衫猶辱訪僑居預留拙筆聊相贈
點畫雖疎意有餘
康齋集卷二
