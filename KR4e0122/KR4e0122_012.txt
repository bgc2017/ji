康齋集卷十二
明吴與弼撰
䟦
䟦伊洛淵源錄
永樂己丑冬姑蘇别駕李侯能白寄此集于先君與弼
燈下閱之伏覩道統一脈之傳不覺心醉而於明道先
生獵心之說尤為悚動蓋平昔謂聖賢任道之統者皆
天實篤生非人力可勉遂置聖賢於度外而甘於自棄
及覩此事乃知所謂程夫子者亦嘗有過亦資於學也
於是思自奮勵竊慕向焉既而盡焚舊時舉子文字誓
必至乎聖賢而後已辛夘冬與弼歸鄉里而京師官舍
被火意此書必煨燼矣居常思一再讀而不可得今年
春齎先君遺籍於蓮塘故址忽喜無恙遂奉至小陂茅
屋日敬玩味以酬素願嗚呼與弼迷途少改實始此文
於以見朱夫子纂集垂惠後學之功盛矣而李侯遠贈
之勤其敢忘哉
䟦尚友二大字
舊友孫爾安寄以名筆佳墨其子納奉至小陂將有省
覲之行附此以答遠意云
䟦忠國公石亨族譜
右忠國公石氏族譜一通命僕題焉夫公元勲盛德在
天下著太常而重彛鼎所以顯其親而光其族也至矣
雖能言之士無所容喙况在於僕敢贅乎哉天順戊寅
七月二十一日門下士崇仁吳與弼拜觀
䟦秣陵陳氏家譜
都指揮陳君弘道枉顧寓舘既而㩦嗣子珦繼來且以
家譜命題夫世間能事惟在讀書修身而已珦也崇乃
志於詩禮之訓而益篤焉則所以濟其美者可量乎哉
䟦饒烈給假歸帖
此初入齋時帖也歲月不易得回首倏八載矣舍魚取
熊掌在於所志何如耳
䟦徐氏家譜
昔三衢徐君希仁教吾臨川也予寓五峯外氏因以得
陪餘論嘗辱其世譜之命而以不敏辭焉君既調官且
歸休林泉矣每欲一訪鄭公之鄉今乃始諧夙願而君
已老握手嘘唏語笑未洽而予以多病迫歸君猶以舊
命命我噫先德之美自足名家淺薄焉能為有無而知
我之過無以謝萬一益顔厚耳
䟦四老西游圖
四老者進賢陳子憲吳志廣朱文貫陳子寧也西游者
索崇仁吳與弼歌其令君吕侯之賢以風厥鄉人也黃
眉皓髮年皆七八十䟦涉凍途而甘心焉者秉彛好德
之誠也相行者邑生傅海也予既賦絶句詩以贈其歸
而好事者復圖以表焉
贊
黃在中遺像贊
藴昂霄之志負泛駕之材事業嗟其已矣山林邈自藏
輝朱顔皓齒鶴髮桃顋春風態度秋月襟懷昔予拜翁
于中夀雖病革而禮諧翁謝世之八年瞻圖像而肅齋
噫詩卷長留天地繼述乎後者宜愈遠而愈佳也
戴文振遺像贊
繄親仁於齠齡恒信宿於高門晩接隣於華里拜遺像
於諸孫
銘
硯銘
何産之異何保之良所儲㳙滴所濟汪洋
啓
回饒氏議親啓
伏以人歆令聞金蘭契朱陸之高軒世篤嘉猷珠玉際
吳虞之逸駕未獲展門墻之敬忽枉飛姻好之牋伏承
某人第幾位令嗣房下第幾孫男某茂才資格英佳箕
裘閒熟以某幾小女粗諳織紝未習德容特蒙略齊鄭
之嫌而俾聫秦晉之匹猥承雅眷敢不恭依雖蕭嶺飛
甍之偉莫可攀緣而紫陽覆瓿之期實深屬望感兹榮
幸倍萬等夷謹奉狀謝伏惟照察謹狀
孫氏求婚啓
伏以仰止名宗久篤朱陳之好不量非偶復通秦晉之
歡以某男某器識凡庸才猷薄劣伏承令姪敏堂徵士
第一小娘子性質温厚德容静嘉妄意好逑之祈遽辱
于歸之諾戰越無地欣幸曷勝謹齋沐以諏辰敢肅恭
而告吉
回饒氏議親啓
翺翔槐市膠漆夙忝於椿庭問訊花封絲蘿新好於蘭
砌拜嘉良厚為慰實多伏承令姪某進士第三令嗣茂
才梧竹高標豈輕匹配而某第二小女襪線庸品偶叶
蓍龜韓朱門墻數仞誠難於企及李黃步武異世固望
於同歸慶荷之私敷陳罔既
墓誌銘
孫君墓誌銘
君諱隆字仲迪姓孫氏世為豐城之敷山人予距君居
限一嶺耳然未識也他日遇于劍水之濱容儀魁以樸
詞氣雅而温予雖寡合而心竊竒焉已而賓予于其家
敦禮而尚德名宗故族之翹然者也正統丙辰正月丁
丑君以疾卒享年六十有七將以其年十一月庚申葬
于其鄕之某所其内外親戚賓友咸以君嘗辱予宜託
以銘季子勉將伯兄昂之命來請予適病勉意益虔不
易於是叙次其世而銘之曰唐處士諱瑫字伯玉者宣
宗時葬敷山宋迪功郎監潭州南岳廟諱約之者於君
為八世祖始倣歐陽氏法為之譜伯玉而下系次有闕
譜自南唐倉監諱行琰始行琰生仁耶仁耶生敬忠敬
忠生餘慶餘慶四子景運景福景純景陽四景以來胤
日益庶力學為善代有令聞而景純者乃君之十二世
祖也曾祖諱惠字和仲祖諱暠字從達父諱某字友文
君少孤凡所以立其家啓其後者皆躬辛以致之而相
厥志者配徐氏也子四人昂勉操持女二人孫十人洪
浩澄淵淑治温演溥濟乃銘曰孫居敷山遠自于唐德
門文苑族世厥芳爰暨君身適于中微惟君奮邁于祖
有輝既富而夀亦云福只慎終刻詞是謂有子
牛君墓誌銘
五峯主人牛君將葬仲子演致其臨終之命曰欲銘我
其吳先生乎嗚呼君知我者惡得不銘君諱琛其先由
河南官游于薊因家遵化縣之王家莊大父諱彦贈昭
信校尉撫州守禦千戶所百戶父諱均美撫州守禦千
戶所百戶致仕傳子忠尋陞副千戶封厥考武略將軍
副千戶母田氏宜人既而調贑之會昌會昌君卒子暹
嗣暹未有後以卒夏官以次君當踐會昌君以微疾讓
弟斌斌卒君敦讓諸子夏官竟官君子澄君為人端毅
疎暢勤禮而泛愛尊賢若不及家庭之間肅然以和先
府君建博文堂集名縉紳次講授君與仲氏俱讀書通
大義卒克拔華夷為大家知我實由於仲氏而君固一
致焉托門墻僅四十載豈偶然而已哉君生洪武戊申
十二月十三日年八十三氣體倦勤内屬家事外與親
交訣遷正寢之二日而曰明當去矣翌日果然正統己
巳五月二十六日也君娶黃氏繼室周氏子四人長&KR3675;
學於予諸父甚愛重之蚤世矣澄會昌千戶演溥與吾
兒游女一人適撫州正千戶夏昶澄等以景泰冬十一
月己酉葬君臨川銀錠塘之先兆銘曰
於昭世德博文有堂克敬克紹雝雝鴈行先北于歸銀
錠之臧
孺人黃氏墓誌銘
天順戊寅正月予以詔命將赴金臺鰲溪熊易二生道
其所善寶塘謝愈盛上謁天使之館而通贄於予既而二
生屬子壻饒循謂昔日愈盛失所恃纔逾旬耳假拜使
以登君子之庭為丐銘之地幸夫子矜憐之予固辭焉
十月謝病歸田二生復以屬循且曰必欲得夫子銘然
後愜於人子之心辭之數而請益勤焉嗚呼民之秉彝
好是懿德誰無人子之心哉生之膝下喘息呼吸氣通
於親古今一耳然愛其親有篤不篤者存其天有多與
寡也謝氏子於子道不其厚矣哉雖欲終辭詎可得邪
竊嘗悲世人子有幸焉不幸焉有大幸焉大不幸焉幸
不幸之中又萬不齊焉生而弗及見其親者矣夙喪親
而弗克記憶者矣生弗克致其養死弗克致其葬者矣
變故不一所不忍言而人子抱無涯之痛者多也謝氏
子其於親也未嘗違旨甘家富而親夀考以終可謂幸
矣又得吾銘以慰人子報親之忱予亦大為之慶焉於
是誌而銘之誌曰孺人生洪武乙卯正月十九日鰲溪
天授鄉麻溪黃叔獻女寶塘青雲鄉謝永昂婦歸弗迨
事其舅而奉姑甚孝為謝氏淑人天順戊寅正月甲子
年八十四以卒卒之日慟及臧獲可以考德矣十二月
癸酉袝葬本里周坊姑氏兆右永昂先二十年卒子二
人曰愈堅早世孺人撫其孤遺以教以婚曰愈盛孫四
人曾孫五人銘曰寬裕慈惠夀考是宜於昭令子千載
銘諸
邵楚材墓銘
醋兒其名楚材字𣲖出河南邵其氏伊父見育鄭將軍
吾考實維鄭君壻而父沒時爾年稚吾家與居已經世
四十四夀女二人卒于正月歲丁巳葬爾臨汝石泉山
誌爾墓兮百千䙫
易孺人墓銘
繄張有母慈且淑劍水淒涼久埋玉哀哀孤子遲我銘
圖報昊天難遂欲寒暑互往歲月遒出入起處常幽幽
安得特書不一書晶熒金石寬吾憂我聞中心怛以惻
紀德述行固其職母生癸酉卒丙寅葬惟丁卯湖名墨
妣系熊兮考南維祖克俊兮氏曰易十六歸作嘉謨配
代絶有道無亢悔薰蒸融液家以成年不足兮衆所矜
我歌不磨千載名恃此庶以慰冥冥孤子長跪淚盈盈
生死肉骨惟先生猗歟孤子其為誰曰循千載受予經
墓表
黃先生墓表
君諱寬字浩中幼孤弱冠始知學問中更苦節慕先正
草廬之為人號曰希吳與人談每樂道吳之學於書無
所不讀而易尤深恬默自守紛華不少介乎其意晩歲
德益茂平居恂恂鄉閭無少長翕然尊師之雖教授在
乎闤闠而未嘗一履公門世居縣北君贅橋東厭其喧
囂也從近郊之某處號曰草庵地既幽曠園池竹樹日
向清雅而諸子皆克世其業充乎有以遂其永矢之樂
焉鳴呼人咸多君之樂易近人而其中有介然不可移
者存則恐未盡識也於其冡嗣之請表其墓輒叙而為
之詩曰温乎其外兮衆所見也介乎其中兮吾所羨也
東臯居士墓表
居士姓吳氏字士竒號東臯代為東平名族與寒門通
家累世予小子久獲親炙几杖故相知為周大父從道
篤於教子遍禮名儒以為之師尊父某克承家法故居
士於學甚早少長遭逢亂離艱險備歴故於才甚通為
人豪邁閒曠客至倒屣相迎欵語詩書忘其朝夕酒半
輒高歌激烈有蕭洒出塵之想名居曰東臯舒嘯之軒
軒之大書曰左右圖書古今風月先子寄贈詩有東臯
先生英傑人又曰長日襟度温如春誠哉是言也於永
樂某年某月某日卒葬近地之蜈蚣山某年文于其墓
曰
蜈蚣之脈宛蟠虯白鷺之水静相繆層巒疊嶂森連鈎
佳哉形勝雄斯丘有美一人儒者流於焉埋玉諧佳謀
高風欲考靡來由鑱厥金石垂丕休
孺人羅氏墓表
孺人諱奴娘處士羅遜卿之女配胡君環卿胡氏世蹈
朴厚孺人以貞閒惠恭之質相其夫子雖處阨窮而宜
家之道靡渝胡君之禮孺人亦猶孺人之尊胡君也年
六十四永樂七年閠四月十七日以疾卒葬南坑塘北
又二十六年諸子立石表墓而徵文於予予幼承孺人
撫愛之慈且知德實深迺序而詩焉詞曰
德美以宜其配兮足承累世之淳龐雖嗇于其躬兮後
其昌
蔣節婦墓表
戴生享慶以祖妣墓未銘懼夫節義久將堙沒不傳也
恒戚于其心乃咨於其父請族祖子穎君譔其世與行
丐予文以表焉節婦諱滿奴姓蔣氏世為南昌豐城族
曾祖諱鈞字洪仲祖諱沐字叔新父諱椿字子莊母某
氏節婦年二十餘歸配唐山戴子鼎氏逾紀而子鼎遂
卒有子纔五歲戴故大家當是時孰不欲乘其危而利
其有節婦介持愈嚴以勤卒能完其家無毫髮喪教其
子以及其孫不少替君子以為難嗚呼疾風知勁草不
其然乎姒氏姑婦亦皆以節終時號一門三節冰霜互
冽而金玉交輝盛矣哉銘曰
超逸駕兮往哲是程激薄俗兮壼彛惟馨玄廬載銘兮
永流厥聲
孺人汪氏墓表
三衢之常山邑庠生徐仕承尊公希仁命請其母孺人
墓石之文予與希仁知己仕舊生其何辭孺人姓汪氏
諱鳳娘世為常山士族高祖諱文璟登元進士第仕翰
林編修曾祖諱紹柳州教授孺人年二十七歸希仁游
邑庠得專經術為進士以孺人綜家也既而偕希仁官
臨川歸希仁調山東孺人以姑老弗往希仁厄於詿誤
久三子皆遠省時鄉里門戶甚迫孺人極力以應卒無
敗事希仁謝事自邑徙近地之新溪凡平生開創與結
架之勞多資賢助焉孺人生洪武丙辰二月初一日卒
景泰癸酉六月初十日八月壬申葬十八都蒙撑橋頭
先兆之側子三人畊學仕
祭文
祭外叔祖蘭雪先生
惟公簮纓茂裔詩禮名閎行端而固學富而精惟仁克
夀存順沒寧嗟予小子姻忝于甥贄未迨席哭不及庭
徘徊軫念禮負幽明拜瞻靈幔怛以中情一觴敬酹神
其鑒誠
祭湖山黃先生
稟於天者秀拔學於已者清勤三振鐸於芹水兩考最
於成均屢攝司成之位譽益著于縉紳既致政而歸來
儀表重于鄉隣福已軼乎中夀佳子姓之振振忽微疾
而奄逝蓋天厚乎仁人嗟小子之孱薄早蒙開導之諄
諄思永酬於萬一宜承訃之悲辛淹疾阻于往哭何衷
曲之能伸顧頑兒以敬遣聊菲儀以是陳嗚呼哀哉尚
饗
祭外祖母伯氏夫人
嗚呼夫人育秀大家配美高門猗歟二氏克武克文惟
是夫人資懿德尊峩峩偉節壯氣凌雲天相眉夀福祉
孔繁夫人逝矣不亡者存嗟我小子幼沐深恩曰攜曰
抱曰涼曰温于師于友于冠于婚以長以成難乎具論
厚德不報痛徹心魂幽明永隔日月其奔奄及歲除怛
焉如焚病莫驅走是遣諸孫往酹一觴腸裂聲吞嗚呼
哀哉尚饗
祭孫仲迪
鳴呼昔我與公邂逅于劍江之濱投分於片言之頃遂
承步暑同歸仁里信宿相留雖再覯止於二三而愛我
不啻平生方擬春和杖策攜琴重來謁公遍訪名山以
酬舊約而公棄我以逝矣嗚呼哀哉適此卧病不能往
哭祗遣一觴永訣終天尚饗
康齋集卷十二
