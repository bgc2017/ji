天籟集卷上
元白檏撰
春從天上來
至元四年恭遇聖節真定總府請作夀詞
樞電光旋應九五飛龍大造登乾萬國冠帶一氣陶甄
天眷自古雄燕喜光臨彌月香浮動太液秋蓮鳳樓前
看金盤承露玉鼎霏烟梨園太平妙選贊虎拜㹸觴
鷺序鵷聫九奏虞韶三呼嵩嶽何用海上求仙但巖廊
高拱瓜瓞衍皇祚綿綿萬斯年快康衢擊壤同戴堯天
奪錦標
奪錦標曲不知始自何時世所傳者惟僧仲殊一
篇而已予每浩歌尋繹音節因欲效顰恨未得佳
趣耳庚辰卜居建康暇日訪古采陳後主張貴妃
事以陳素志按後主既脱景陽井之厄隋元帥府
長史高熲竟就戮麗華於青溪後人哀之其地立
小祠祠中塑二女郎次則孔貴嬪也今遺構荒凉
廟貌不存矣感慨之餘作樂府青溪怨
霜水明秋霞天送晚畫出江南江北滿目山圍故國三
閣餘香六朝陳迹有庭花遺譜慘哀音令人嗟惜想當
時天子無愁自古佳人難得惆悵龍沉宫井石上啼
痕猶點臙脂紅濕去去天荒地老流水無情落花狼籍
恨青溪猶在渺重城烟波空碧對西風誰與招魂夢裏
行雲消息
得友人王仲常李文蔚書(仲常名思廉仕元至翰林學士承旨)
孤影長嗟憑高眺遠落日新亭西北幸有山河在眼風
景留人楚囚何泣儘紛華蝸角算都輸林泉閒適澹悠
悠流水行雲任我平生蹤跡誰念江州司馬淪落天
涯青衫未免沾濕夢裏卧龍舊隱經卷琴囊酒樽詩筆
對中天凉月且高歌徘徊今夕隴頭人應也相思萬里
梅花消息
水調歌頭
詠月
銀蟾吸清露白兔搗玄霜青天萬古明月中有物蒼蒼
想是臨風丹桂費盡斫雲玉斧秋蘂自芬芳直透一輪
影吹下九天香怪霜娥才二八減容光蛾眉幾畫新
樣晚鏡為誰籹見說開元天子曾到清虛仙府一曲聽
霓裳何事便歸去空斷舞鸞腸
用前韻
明月復明月天宇淨新霜霜中養就白兔未覺玉容蒼
照影來今往古圓缺隂晴幾度丹桂儼然芳遐想廣寒
露誰得一枝香恍瑶臺飛寳鏡散重光嫦娥久餌靈
藥點出淡雲粧閒與風姨相聚不似天孫獨苦終日織
仙裳脉脉望河鼓縈損幾柔腸
初至金陵諸公會飲因用北州集咸陽懷古韻
蒼烟擁喬木粉雉倚寒空行人日暮回首指點舊離宫
好在龍蟠虎踞試問石城鍾阜形勢為誰雄慷慨一樽
酒南北幾衰翁賦朝雲歌夜月醉春風新亭何苦流
涕興廢古今同朱雀橋邊野草白鷺洲頭江水遺恨幾
時終喚起六朝夢山色有無中
諸公見賡前韻復自和數章戲呈
樓船萬艘下鍾阜一龍空臙脂石井猶在移出景陽宫
花草吳時幽徑禾黍陳家古殿無復戍樓雄更道子山
賦愁煞白頭翁記當年南北恨馬牛風降旛一片飛
出難與向來同璧月瓊枝新恨結綺臨春好夢畢竟有
時終莫唱後庭曲聲在淚痕中
感南唐故宫櫽括後主詞
南郊舊壇在北渡昔人空殘陽淡淡無語零落故王宫
前日雕欄玉砌今日遺臺老樹尚想霸圖雄誰為埋金
地(一作誰謂埋蛇地)都屬賣柴翁慨悲歌懷故國又東風不
堪往事多少回首夢魂同借問春花秋月幾換朱顔綠
髩荏苒歲華終莫上小樓望愁滿月明中
前題
朝花幾回謝春草幾回空人生何苦奔競勘破大槐宫
不入麒麟畫裏却喜鱸魚江上一宅了揚雄且飲建業
水莫羨富家翁玩青山歌赤壁想高風兩翁今在何
許喚起一樽同繫住天邊白日抱得山間明月我亦遂
長終何必翳鸞鳳游戲太虛中
咸陽懷古復用前韻
鞭石下滄海海内漸成空君王日夜為樂高枕望夷宫
方嘆東門逐兔又慨中原失鹿草昧起羣雄不待素靈
哭已識斬蛇翁笑重瞳徒叱咤凛生風阿房三月焦
土有罪與秦同秦固亡人六國楚復絶秦三世萬劫果
誰終我欲問天道正在不言中
擬游茅山贈心遠提點
三峯足雲氣萬壑散秋聲茅君曾此成道山與地俱靈
遥望蒼松紫檜疑是烟幢霧盖冉冉下青冥鸞鶴故山
夢香火歲時情洞天開丹竈冷有遺經華陽自古招
隱飛鍊得長生慚愧山中宰相便許綸巾鶴氅相對聽
吹笙何處滄浪水吾亦濯塵纓
冬至同行臺王子勉中丞韓君美侍御霍清夫治
書登周處讀書臺過古鹿苑寺
疎雲黯遥樹秋潦淨寒潭徘徊子隱臺下不見舊書龕
鹿苑空餘蕭寺蟒穴誰傳郗氏聊此問瞿曇千古得欺
妄一笑莫窮探俯秦淮山倒影浴層嵐六朝城郭如
故江北到江南三十六陂春水二十四橋明月好景入
清談未醉更呼酒欲去且停驂
丙戌夏四月八日夜夢有人以三元秘秋水語予
予詢三元之義曰上中下也恍惚玩味可作水調
歌頭首句恨秘字之義未詳後從相國史公歡游
如平生俾賦樂章因道此句但不知秘字何義公
曰秘即封也甫一韻而寤後三日成之以識其義
三元秘秋水秋水渺無涯天人點破消息夢裏悟南華
河伯徒誇浩瀚千里總歸毫末一笑井中蛙試問漆園
吏誰是大方家按黃鍾推甲子定無差悠悠天理人
事風外萬飛沙且弄空山明月自薦寒泉秋菊睡起潄
朝霞更欲辨齊物銀海眩生花
予既賦前篇一日舉似京口郭義山義山曰此詞
固佳且詳夢中所得之句元者應謂水府今止詠
甲子及秋水篇事恐未盡也因請再賦
三元秘秋水秋水一何多江流滚滚無盡淮漢入包羅
遥想靈官神府坐閱潮頭風怒萬里瞰蒼波浩蕩沒鷗
鷺噴薄出蛟鼉馬當山牛渚渡幾人過金鼇下瞰京
口舟楫避盤渦始信寒濤飛雨一濯黃泥萬里無奈旱
苗何我欲洗兵馬誰解挽天河
予兒時在遺山家阿姊嘗教誦先叔放言古今忽
白首感念之餘賦此詞云
韓非死孤憤虞叟坐窮愁懷沙千古遺恨郊島兩詩囚
堪笑井蛙裙虱不道人生能幾肝肺自相讎正有一朝
樂不抵百年憂笑悠悠江上水自東流紅顔不暇一
惜白髮忽盈頭我欲拂衣遠引直上嵩山絶頂把酒勸
浮丘藉此兩黃鵠浩蕩看齊州
北風下庭綠容鬢入霜華回首北望鄉國雙淚落清笳
天地悠悠逆旅歲月匆匆過客吾也豈匏瓜四海有知
己何地不為家五溪魚千里菜九江茶從他造物留
住辦作老生涯不願酒中有聖但願心頭無事高枕卧
烟霞晩節憶吹帽籬菊漸開花
至元戊寅為江西吕道山參政夀
香風萬家曉和氣九江春朝回冠盖得意玉季和金昆
屈指登高舊節側耳稱觴新語採菊舊芳樽南土愛王
粲東閣夀平津節龍香符虎重印龜新弓刀千騎如
水曾為下南閩墻下隂隂桃李庭下輝輝蘭玉一笑指
莊椿更看濟時了高卧道山雲
十月海棠
金盤薦華屋銀燭照紅粧歡遊曾得多少風雨送春忙
只道神仙漸遠爭信情緣未斷自有返魂香萬木盡搖
落穠豔又芬芳憶真妃春睡足按霓裳馬嵬西下回
首野日淡無光不避山茶小雪似愛江梅新月疎影伴
昏黃誰喚河吕(一云疑是阿嬌)起呵手染&KR2916;霜(&KR2916;與胭同中州集王予可詞自)
(注謂脂粉也)
夜醉西樓為楚英作
雙眸剪秋水十指露春葱仙姿不受塵汙縹緲玉芙蓉
舞徧柘枝遺譜歌盡桃花團扇無語到東風此意復誰
解我輩正情鍾喜相從詩卷裏酒杯中纏頭安用百
萬自有海犀通日日東山佳興夜夜西樓好夢斜月小
簾櫳何物寫幽思醉墨錦箋紅
水龍吟
丙午秋到維揚途中值雨
短亭休唱陽關柳絲惹盡行人怨鴛鴦隻影荷枯葦淡
沙寒水淺紅綬雙銜玉簮中斷苦難留戀更黃花細雨
征鞍催上青衫淚一時濺回首孤城不見黯秋空去
鴻一線餘情未了誰教重賦春風人面鬭草閒庭採香
幽徑舊曾行遍漫今宵酒醒無言有恨恨天涯遠
么前三字用仄者見田不伐洋鷗集水龍吟二首
皆如此曲妙於音盖可以無疑或用平字恐不堪
協雲和署樂工宋奴伯婦王氏以洞簫合曲宛然
有承平之意乞詞於予故作以贈會好事者為王
氏寫真末章及之
綵雲簫史臺空洞天誰是驂鸞伴傷心記得開元遊幸
連昌别館力士傳呼念奴供唱阿郎吹管悵無情一枕
繁華夢覺流年又暗中換邂逅京都兒女歡遊遍畫
樓東畔樽前一曲餘音嫋嫋驪珠相貫日落邯郸月明
燕市儘堪腸斷倩丹青細染風流圖畫寫雀徽半
送史總帥鎮西川時未混一
壯懷千載風雲玉龍無計三冬卧天教喚起崢嶸才器
人稱王佐豹略深藏虎符榮佩君恩重荷看旌旗動色
軍容一變鷹翼展先聲播我望金陵王氣儘消磨區
區江左樓船萬艣瞿塘東瞰從横鐡鎻八陣名成七擒
功就南夷膽破待它年畫像麒麟閣上為將軍賀
九月四日為江州總管楊文卿夀
鴈門天下英雄策勲宜在平吳後金符佩虎青雲飄盖
名藩坐守千里江臯一時淮甸掃清殘寇看人歸厚德
天垂餘慶階庭畔芝蘭秀我望戟門晴晝氣佳哉危
亭新構年年此夕風流長占中秋重九丹桂留香綠橙
供味碧萸催酒有廬山絶頂蒼蒼五老贊君侯夀
登岳陽樓感鄭生龍女事譜大曲薄媚
洞庭春水如天岳陽樓上誰開宴飄零鄭子危欄倚遍
山長恨遠何處蘭舟彩霞浮漾笙簫一片有蛾眉起舞
含嚬凝睇分明是舊仙媛風起魚龍浪捲望行雲飄
然不見人生幾許悲歡離聚情鍾難遣聞道當時汜人
能誦招魂九辯又何如乞我輕綃數尺寫湘中怨
九日同諸公會飲鍾山望草堂有感
倚天鍾阜龍蟠四時青壁雲烟潤陂陀千里蒼髯夾路
清風緩引蘭若西邊草堂别崦遺基猶認自猿驚鶴怨
山人去後誰更向此中隱獨愛丹崖碧嶺枕平川人
家相近登臨對酒茱萸香細莓苔坐穏老計莬裘故應
來領林泉佳遯怕烟霞笑我塵容俗狀把山英問
送張大經御史就用公九日韻兼簡盧處道副使
使寧國署按察司時(盧號疎齋)
繡衣攬轡西行慨然有志人知否江山好處留連光景
一杯别酒世事無端惱人方寸十常八九對霜松露菊
荒寒三徑等閒又登高後問訊宣城太守幾裁詩畫
堂清晝山長水澗思君不見踟蹰搔首却羨行雲暫留
還去無心出岫笑窮途歲晩江頭送客唱青青柳
遺山先生有醉鄉一詞僕飲量素慳不知其趣獨
閒居嗜睡有味因為賦此
醉鄉千古人行看來直到無何地如何物外華胥境界
生平夢寐鸞馭翩翩蝶魂栩栩俯觀羣蟻恨周公不見
莊生一去誰真解黑甜味聞道希夷高卧占羣峰華
山重翠尋常羨殺清風嶺上白雲堆裏不負平生算來
惟有日高春睡有林間剥啄忘機幽鳥喚先生起
曺光輔教授凢和三十首不能盡錄姑記其一云
世間清苦禪和了心才到安閒地藜床兀兀經年打坐
頽然假寐却甚床邊偶聞牛鬭不知喧蟻向瞢騰枕上
饑餐困卧方會得箇中味爭似横江樓上入簾櫳好
山供翠悠悠萬事從今都付黃粱炊裏朝暮隂晴定應
不廢平生甘睡笑傍人問我何當夢覺為蒼生起
用前韻贈荅光輔
倚欄千里風烟下臨吳楚知無地有人高枕樓居長夏
晝眠夕寐驚覺游仙紫毫吐鳳玉觴吞蟻更誰人似得
淵明太白詩中趣酒中味慚愧東溪處士待它年好
山分翠人生何苦紅塵陌上白頭浪裏四壁忩明兩盂
粥罷暫時打睡儘聞雞祖逖中宵狂舞蹴劉琨起
予始賦睡詞諸公賡和三十餘首一日友人王文
卿攜肴來訪話及梁園舊遊因感其事復用前韻
萬金不買青春老來可惜歡娛地有時記得江樓深夜
解鞍留寐蘭焰噴紅寳香薰麝玉醅篘蟻更誰能細說
當年風韻江瑶柱荔枝味漂泊江湖萬里渺難尋探
梅拾翠何心更到折枝圖上賣花聲裏蓬鬢刁騷角巾
欹墮枕書聊睡恨匆匆未辦蓴鱸歸棹又秋風起
念奴嬌
題鎮江多景樓用坡仙韻
江山信美快平生一覽南州風物落日金焦浮紺宇鐡
甕猶殘城壁雲擁潮來水隨天去幾點沙鷗雪消磨不
盡古今天寳人傑遥望石塜巉然參軍此葬萬劫誰
能發桑梓龍荒驚嘆後幾度生靈埋滅往事休論酒杯
纔近照見星星髮一聲長嘯海門飛上明月
中秋效郭敬齋體每句用月字
一輪月好正人間八月凉生襟袖萬古山河歸月影表
裏月明光透月桂婆娑月香飄蕩修月仙人手深沈月
殿月娥誰念消瘦今夕乘月登樓天低月近對月能
無酒把酒長歌邀月飲明月正堪為友月白人圓月和
人醉月是承平舊年年賞月願人如月長久
中秋重九人間佳節也古今賦咏固多予早年嘗
記僧仲璋九日述懷一篇與此篇格相同恐歲久
無傳就附於此
消磨重九算年年惟是黃花白酒把酒簮花能有幾七
十光隂回首人夀難期酒杯有限花色應如舊花濃酒
釅問君著甚消受彭澤千古英魂有花能折有酒能
傾否萬事悠悠輸一醉花酒休教離手明月西風闌珊
酒盡憔悴花枝瘦酒腸花眼正宜年少時候
江湖落魄髩成絲遥憶揚州風物千里樓臺簾半捲玉
女香車油壁后土祠寒唐昌花盡誰弄璚枝雪山川良
是古來消盡雄傑落日烟水茫茫孤城殘角怨入清
笳發岸檥扁舟人不寐柳外漁燈明滅半夜潮來一帆
風送凛凛森毛髮水流東下玉簫吹落殘月
壬戌秋泊漢江鴛鴦灘寄贈
露團漸冷又今年辜負中秋明月誰念江中憔悴我夢
斷芙蓉城闕燕子東歸鴻賓南下滿眼蘆花雪行人何
處也應珠淚凝睫常記樓上歌聲一樽酒盡默默無
言别恨殺鴛鴦灘下水不寄題詩紅葉聚淚鮫綃畫眉
螺黛總在歸時節百年心事等閒休向人說
滿江紅
題吕仙祠飛吟亭壁用馮經歴韻
雲外孤亭空悵望烟霞仙客還試問飛吟詩句為誰留
别三入岳陽人不識浮生擾擾蒼蠅血道老精知向樹
隂中曾來歇松穉在虬枝結皮溜雨根盤月恨還丹
不到後來豪傑塵世千年飜甲子秋風一劍横霜雪待
他時攜酒赤城遊相逢說
留别巴陵諸公時至元十四年冬
行遍江南算只有青山留客親友間中年哀樂幾回離
别碁罷不知人換世兵餘猶見川流血嘆昔時歌舞岳
陽樓繁華歇寒日短愁雲結尋故壘空殘月聽閭閻
談笑果誰雄傑欹枕纔移孤館雨扁舟又泛長江雪要
烟花三月到揚州逢人說
庚戌春别杭城
雲髩犀梳誰得似錢塘人物還又喜小忩虛幌伴人幽
獨薦枕恰疑巫峽夢舉杯忽聽陽關曲問淚痕幾度浥
羅巾長相續南浦遠歸心促春草碧春波綠黯銷魂
無際後歡難卜拭手忩前機織錦斷腸石上簮磨玉恨
馬頭斜月減清光何時復
重陽後二日王彦文并利用秦山甫相過小飲(利用)
(亦姓王字國賓贈柱國中書平章政事)
過了重陽寒慘慘秋隂連日尚何事滿城風雨漏天如
泣點染一林紅葉暗飄蕭三逕黃花濕聽敲門忽有客
三人來相覓時節好誇橙橘兒女喜分梨栗罄一樽
聊慰老懷岑寂想像曾來神女賦傷心似失文通筆破
殘年催釀酒如川長鯨吸
同鄭都事復用前韻退訖所租學田
費盡長繩繫不住西飛白日詩忩外滿庭秋草露蛩寒
泣酒後看花空眼亂花前把酒從衣濕要一㕓歸老作
莬裘何難覓仙客老巴山橘封萬戸燕山栗且栽培
孤竹伴人孤寂豈有梁鴻高世志也無司馬題橋筆便
與君同訪洞庭春和雲吸
瑞鶴僊
登金陵烏衣園來燕臺
夕陽王謝宅對草樹荒寒亭臺欹側烏衣舊時客渺雙
飛萬里水雲寬窄東風翠羽也迷却當時巷陌向尋常
百姓人家辜負幾回春色悽惻人空不見畫棟棲香
繡簾窺額雲兜霧隔錦書至付誰拆怕劉郎只見金陵
興廢賺得行人髩白又爭如復到玄都兔葵燕麥
摸魚子
七夕用嚴柔濟韻
問雙星有情幾許消磨不盡今古年年此夕風流會香
暖月忩雲戸聽笑語知幾處彩樓瓜果祈牛女蛛絲暗
度似抛擲金梭縈回錦字織就舊時句愁雲暮漠漠
蒼烟桂樹人間心更誰訴擘釵分鈿蓬山遠一樣絳河
銀浦烏鵲度離别苦啼粧洒盡新秋雨雲軿且駐算猶
勝嫦娥倉皇奔月只有去時路
真定城南異塵堂同諸公晚眺
敞青紅水邊忩外登臨元有佳趣薰風蕩漾昆明錦一
片藕花無數纔欲語香暗度紅塵不到蒼烟渚多情鷗
鷺儘翠盖搖殘紅衣落盡相與伴風雨横塘路好在
吳兒越女扁舟幾度來去採菱歌斷三湘遠寂寞岸花
汀樹天已暮更留看飄然月下凌波步風流自許待載
酒重來淋漓醉墨為寫洛神賦
秋仲一日李具瞻侍御偕予過天慶觀訪蒲敬之
都事既而登冶城藉草於蒼蒼萬玉中觴咏樂甚
道官王默墮者在焉且訂於兩柏森立間構亭為
遊目騁懷之所翼日賦此記一時之槩耳
望參差冶城烟樹故人知在琳宇繡衣來就論文飲隨
意割雞炊黍歡樂處忘爾汝清談況有神仙侣一杯緩
舉放遠目增明遥岑出翠俯仰幾今古紅塵夢不到
丹臺紫府尋真偶得佳趣兩株翠柏參天起千畝渭川
烟雨君已許向此地結亭為我開忩戶朝來暮去待細
攬烟霞平分風月揮洒錦囊句
送敬之蒲君卜居淮上敬之自翰苑出為蘄黃道
宣慰幕官
聽西風細吟亭樹秋聲先到衡宇季鷹千里蓴鱸興更
喜范張雞黍傾盖處慚愧汝高樓不減烟霞侣匏樽笑
舉對得意江山忘懷風月醉眼玩今古鑾坡客又向
紅蓮幕府田園何日成趣九重聞道思賢佐恐要濟時
霖雨天若許從所好結廬相就開蓬戶山人休去怕蕙
帳空懸猿驚鶴怨貽笑草堂句
復用前韻
問誰歌六朝璚樹當年春滿庭宇歌殘夜月西風起吹
動一川禾黍愁絶處誰念汝姑蘇麋鹿成羣侣清樽漫
舉對淡淡長空蕭蕭喬木慷慨弔今古生平苦走遍
南州北府年來頗得幽趣綠蓑青笠渾無事醉卧一天
風雨秋幾許沙渚上漁樵小隱隨編戶扁舟晩去望綺
散餘霞江澄淨練還愛謝公句
天籟集卷上
