古文集成卷二十三宋王霆震編
前丁集二
表
進春秋傳表(紹興六年十二月上)(胡文定)
伏觀春秋二百四十二年其行事備矣仲尼因事属辭
深切著明非五經比也本夫周室東遷禮樂征伐自諸
侯出及平王末年王迹旣熄故春秋作於隱公之初逮
莊僖而下五霸迭興假仁義而行以推戴宗周為天下
之共主號令征伐莫敢不從其文則史官稱述無制作
之法其義則以尊周為名而仲尼固曰丘竊取之矣霸
德旣衰諸侯放恣政在大夫專權自用官及失德寵賂
益彰然後陪臣執國命夷狄制諸夏皆馴致其道是以
至此極耳仲尼德配天地明並日月自以無位與時道
不行於天下也制春秋之義見諸行事垂訓方來雖祖
述憲章上循堯舜文武之道而改法創制不襲虞夏商
周之迹蓋洪水滔天下民昏墊與簫韶九成百獸率舞
並載於虞書大木斯拔與嘉禾合穎鄙我周邦與六服
承德同垂乎周史此上世帝王紀事之例至春秋則凡
慶瑞之符禮文常事皆削而不書而災異之變政事闕
失則悉書之以示後世使鑒觀天人之理有恐懼祇肅
之意若事斯語若書諸紳若列諸座右若几杖盤盂之
有銘有戒乃史外傳心之要典於以反身日加修省及
其旣久積善成德上下與天地同流自家行國措之天
下則麟鳳在郊龜龍游沼其道亦可馴致之也故始於
隱公止於獲麟而以天道終焉比於關雎之應而能事
畢矣書火於秦賴諸儒口相傳授及漢初興張子房為
韓滅秦以明春秋復讎之義三老董公請漢為義帝發
喪以暴項羽弑君之惡下逮武宣之世時君信重其書
學士大夫誦說用以斷獄決事雖萬目未張而大綱克
正過於春秋之時其效亦可見矣粤自熙寧崇尚釋老
蒙莊之學以虛無為宗而不要義理之實殆及崇寧曲
加防禁由是用事者以災異之變政事闕失則默不敢
言而慶瑞之符與禮文常事則詠歌贊誦洋洋乎盈耳
是與春秋正相反也侈心益縱至夷狄亂華莫之能遏
豈不痛哉陛下天錫勇智聖德日新嗣承寶位於三綱
九法淪斁之後發於獨斷崇信是經將以撥亂世反之
正聖王之志旣自得之又命臣下有能誦習其書者使
訓明其義而臣以荒蕪末學榮奉詔音輙不自揆罄竭
所聞修成春秋傳三十卷十萬餘言上之御府恭惟肅
將天討之餘萬幾之暇特留宸念時賜省覽取自聖裁
鑒天人休咎之符覈賞罰是非之實懋檢身之盛德恢
至治之遠圖式叙邦經永康國步
進書集傳表(淳祐七年八月上)(蔡抗)
臣抗言惟精惟一以執中蓋三聖傳心之法無黨無偏
而建極乃百王立治之經念先臣親繹於師承而遺帙
粗明乎宗旨恭逢叡聖敢效涓埃臣抗惶懼惶懼頓首
頓首臣竊攷典謨訓誥誓命之文無非載道及更劉班
賈馬鄭服之手浸以失真二孔註疏之雖存諸家箋釋
之愈衆黨同伐異已乖平平蕩蕩之風厭常喜新又失
渾渾灝灝之旨訛以相襲雜而不純曁皇圖赤伏之中
興有大儒朱熹之特出經皆為之訓傳義理洞明書尤
切於討論工夫未逮謂先臣沉從游最久見道已深俾
加探索之功以遂發揮之志微辭奥旨旣得於講貫之
餘大要宏綱盡授以述作之意往復之緘具在刪潤之
墨如新半生殫採摭之勞六卷著研覃之思帝王之制
坦然明白聖賢之言炳若丹青使登徹於九重亦緝熙
之一助茲者恭遇皇帝陛下智由天錫德與日新任
賢勿貳去邪勿疑旣從民情而罔咈保邦未危制治未
亂益思君道之克艱雖聰明之憲天猶終始而典學臣
誤蒙拔擢獲玷班行自惟章句之徒莫效絲毫之報抱
文書而永歎望宸闕以冒塵倘獲清閒乙覽之俯臨豈
但疇昔辛勤之不朽置之座右常聞無怠無荒之規冒
于海隅咸仰克寬克仁之治
進大學衍義表(端平元年十月丁夘上)(真西山)
伏以汗竹雖厪何補聖經之奥食芹欲獻誤蒙天語之
温以十年纂輯之餘欣一旦遭逢之幸中謝惟大學設
八條之教為人君立萬世之程首之以格物致知示窮
理乃正心之本推之於齊家治國見修已惟及物之原
曾子之傳獨得其宗程氏以來大明厥旨迨師儒之繼
出有章句之昭垂臣少所服膺晚而知趣謂淵源遠矣
實東魯教人之微言而綱目粲然乃南面臨民之要道
曩叨侍從論思之列適當姦䛕蒙蔽之時念將開廣於
聰明惟有發揮於經術使吾君之心炳如白日於天下
之理洞若秋毫雖共兜雜進於堯朝豈魑魅能逃於禹
鼎不量菲薄欲效編摩遽罹三至之讒徒結九重之戀
旣投閑而置散因極意以研精畎畆不忘君每惓惓於
報上藩牆皆置筆幾矻矻以窮年首列聖賢性命道德
之言旁采古今治亂安危之迹必提其要皆聚此書凡
諸老先生之講明粗加該括於君子小人之情狀尤極
形容載瞻海岳之崇深期效涓埃之禆補兹蓋恭遇皇
帝陛下乾旋坤轉日就月將於緝熙單厥心基命遹隆
於成后念終始典于學遜志克邁於商宗方將切磋琢
磨而篤于自修定静安慮而進於能得事欲明於本末
理期貫於精粗適粹成編冒塵清燕止其所止願益加
止善之功新以又新更推作新民之化
上資治通鑑表(元豐七年十一月上)(司馬光)
臣光言先奉勑編集歴代君臣事迹又奉聖旨賜名資
治通鑑今已了畢者伏念臣性識愚魯學術荒疎凡百
事為皆出人下獨于前史粗嘗盡心自幼至老嗜之不
厭每患遷固以來文字繁多自布衣之士讀之不徧況
於人主日有萬幾何暇周覽臣常不自揆欲刪削冗長
舉撮機要專取關國家興衰係生民休戚善可為法惡
可為戒者為編年一書庶使前後有倫精粗不雜私家
力薄無由可成伏遇英宗皇帝資睿智之性敷文明之
治思歷覽古事用恢張大猷爰詔下臣俾之編集臣夙
昔所願一朝獲伸踊躍奉承惟懼不稱先帝仍命自選
辟官屬於崇文院置局許借龍圖天章閣三館秘閣書
籍賜以御府筆墨繒布及御前錢以供果餌以内臣為
承受眷遇之榮近臣莫及不幸書未進御先帝違棄羣
臣陛下紹膺大統欽承先志寵以冠序錫之嘉名每開
經筵常令進讀臣雖頑愚荷兩朝知待如此其厚隕身
喪元未足報塞苟智力所及豈敢有遺會差知永興軍
以衰疾不任治劇乞就冗官陛下俯從所欲曲賜容養
差判西京留司御史臺及提舉嵩山崇福宫前後六任
仍聽以書局自隨給之祿秩不責職業臣既無他事得
以研精極慮窮竭所有日力不足繼之以夜徧閱舊史
旁采小說簡牘盈積浩若淵海抉摘幽隱校計毫釐上
起戰國下終五代凡一千三百六十二年修成二百九
十四卷又略舉事目年經國緯以備檢尋為目錄三十
卷又參考羣書評其同異俾歸一塗為考異三十卷合
三百五十四卷自治平開局迨今始成歲月淹久其間
抵捂不敢自保罪負之重固無所逃臣光誠惶誠懼頓
首頓首重念臣違離闕廷十有五年雖身處于外區區
之心朝夕寤寐何嘗不在陛下之左右顧以駑蹇無施
而可是以專事鉛槧用酬大恩庶竭涓塵少禆海岳臣
今筋骸癯瘁目視昏近齒牙無幾神識衰耗日前所為
旋踵遺忘臣之精力盡於此書伏望陛下寬其妄作之
誅察其願忠之意以清閒之燕時賜省覽監前世之興
衰考當今之得失嘉善矜惡取是捨非足以懋稽古之
盛德躋無前之至治俾四海羣生咸蒙其福則臣雖委
骨九泉志願永畢矣
進續資治通鑑長編表(乾道四年四月上)(李燾)
臣燾言先於去年八月准尚書省劄子三省同奉聖旨
依敷文閣直學士汪應辰奏取臣所著續資治通鑑自
建隆迄元符令有司繕寫校勘藏之秘閣臣尋於十
四日蒙恩賜對面奉聖旨令臣早投進遂除官郎省
兼職史局續又准尚書省劄子奉聖旨令臨安府給
札臣今先次寫到建隆元年至治平四年閏三月五朝
事迹共一百八年計一百八卷内建隆元年至太平興
國元年太祖一朝事迹雖曾於隆興元年臣知榮州日
具表投進已蒙降付史館後來稍有增益謹重别抄錄
投進外餘治平以後文字增多兼見修四朝正史未畢
欲望聖慈特賜寬假臣更加整齊節次修寫投進疎
遠微賤僣為此書罪當誅絶聖主不即麾斥乃過聽而
兼收之臣死且不朽矣臣誠惶誠恐頓首頓首臣竊聞
司馬光之作資治通鑑也先使其僚採摭異聞以年月
日為叢目叢目旣成乃修長編唐三百年范祖禹實掌
之光謂祖禹長編寧失於繁無失於略當時祖禹所修
長編蓋六百餘卷光細刪之止八十卷今資治通鑑唐
紀自一百八十五卷至二百六十五卷是也故神宗皇
帝序其書以為博而得其要簡而周於事臣誠不自揆
度妄意纂集雖義例悉用光所創立錯綜銓次皆有依
憑其間扺捂要亦不敢自保區區小忠前表蓋嘗具之
仰惟祖宗之豐功盛德當與唐虞三代比隆乾坤之容
日月之光繪畫臻極訖弗能近矧令拙工強施丹墨臣
誠愚䦣豈不知罪然而統會衆說掊擊偽辯使姦欺訛
訕不能乘隙亂真祖宗之豐功盛德益以昭明譬諸海
岳或取涓埃之助顧臣此書詎可便謂續資治通鑑姑
謂續資治通鑑長編庶幾可也其篇帙或相倍蓰則長
編之體當然寧失於繁猶光志云爾伏惟皇帝陛下煥
乎文章固已經緯兩儀黼黻萬化如臣薄技又安足陳
陛下徒以祖宗之孫謀彜憲往往在是委曲加惠之使
前承命距躍冥冒來獻夤緣幸會得御燕閑千百有一
倘符神指更擇耆儒正直若光者属以刪削之任遂勒
成我宋大典垂億萬年如神宗皇帝所謂博而得其要簡
而周於事者則將與六經俱傳是固非臣所能而臣之
區區小忠因是亦獲自盡誠死且不朽矣所有續資治
通鑑長編一百八卷今寫成一百七十五冊并目錄一
冊謹隨表上進
進新唐書表(嘉祐五年六月上)(曾公亮)
切惟唐有天下幾三百年其君臣行事之始終所以治
亂興衰之蹟與其典章制度之英宜其粲然著在簡冊
而紀次無法詳略失中文采不明事實零落又百有五
十年然後得以發揮幽昧補緝闕亡黜正偽謬克備一
家之史以為萬世之傳成之至難理若有待臣某誠惶
誠恐頓首頓首伏惟體天法道欽文聰武聖神孝德
皇帝陛下有虞舜之智而好問躬大禹之聖而克勤天
下和平民物安樂而猶垂心積精以求治要日與鴻生
舊學講誦六經考覽前古以謂商周以來為國長久惟
漢與唐而不幸接乎五代衰世之士氣力卑弱言淺意
陋不足以起其文而使明君賢臣雋功偉烈與夫昏虐
賊亂禍根罪首皆不得暴其善惡以動其耳目誠不可
以垂勸戒示久遠甚可歎也乃因邇臣之有言適契上
心之所閔於是刊修官翰林學士兼龍圖閣學士給事
中知制誥臣歐陽脩端明殿學士兼翰林侍讀學士龍
圖閣學士尚書吏部侍郎臣宋祁與編脩官禮部郎中
知制誥臣范鎮刑部郎中知制誥臣王疇太常博士集
賢校理臣宋敏求秘書丞臣吕夏卿著作佐郎臣劉義
叟等並膺儒學之選悉發秘府之藏俾之討論共加刪
定凡十有七年成二百二十五卷其事則增於前其文
則省於舊至於名篇著目有革有因立傳紀實或增或
損義類凡例皆有據依纖悉綱條具載别錄臣某典司
事領徒費日月誠不足以成大典稱明詔無任慙懼戰
汗屏營之至
進唐鑑表(元祐元年二月二十八日上)(范祖禹)
臣切以自昔下之戒上臣之戒君必以古驗今以前示
後禹益之於舜則言其所無于佚于樂傲虐之作防於
未然周召之於成王則相古先民歴年墜命日陳于前
皆所以進哲德而養聖功也臣某誠惶誠懼頓首頓首
臣昔在先朝承乏書局典司載籍實董有唐嘗於紬次
之餘稽其成敗之迹以義理緝成一書忍與庶人傳言
百工執藝獻之先帝庶補萬分比臣赴職不幸先帝遽
揚未命伏遇皇帝陛下嗣膺大統睿智日躋詳延耆儒
啟沃聖學監于前代宜莫如唐儀刑祖宗之典則四方
承式萬世永賴臣之此書雖不足以發揮德業廣助聰
明拳拳之忠不能自己苟有所得不敢不告輒以狂愚
塵玷日月罪當誅死伏惟清閒之燕少賜省覽其唐鑑
十二卷繕寫成六冊謹隨表上進以聞
古文集成卷二十三
