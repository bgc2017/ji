古文集成卷五十二宋王霆震編
前庚集六
銘
進齋銘(澹庵)
為王允元作
騏驥一躍不能十步駑馬十駕騏驥避路
稽天之潦不能終食泰山之溜可以穿石
或進或止功用相百如何弗思半途而畫
在易之晉如日之升自昭其德進麗大明
在易之漸如鴻之翔惟進以正可以正邦
明則不惑正則不謟學當觀晉仕當觀漸
吾友允元超然默識觀晉觀漸兩造其域
人亦有言進猶有畛有畛則極極則有盡
回也屢空孰究畔岸請師子淵以退為進
充齋銘(誠齋)
人皆玉其廬莫或玉其軀人皆榖其腹莫或榖其德
爾胡弗思爾則不貲孰降之衷孰秉其彛
有降靡竭有秉靡奪有覿靡悊天以人滅
睨柯匪柯曾是遠而操存舍亡曾不反而
推之而充何垤弗崇充之而實何穡弗銍
績之幽幽織之油油言製其秋其衣其裘
萬室燠只爾弗鞠只爾弗勖只東方旭只
裕齋銘(誠齋)
零陵嚴慶之齋以裕名而屬予銘之予盖德
於狹而心於懼者也將焉取裕抑敢不銘以
與吾友共守之銘曰
肇允民彛靡悊靡蚩則外是移而裏斯隳
孰窶其脂執嗇其豐盍其反而裕哉厥躬
崇崇天如若日伊煌富以萬生光施八荒
仁以覺之敬以握之維其學之是以穫之
迺蓽迺門則孟顔氏于經于理將不姚姒
盈而沖諸伊其寇而沖而盈諸豈其授而
匪授匪寇匪新匪舊人見我新我若而人
我其裕矣我其怙矣怙心驕驕其裕日消
瑞乙孫子孔聖孔神而好是問可自用云
齋房靚如夙圖宵書弗性其性有如百聖
絅齋銘(西山)
衣錦褧衣裳錦褧裳有美于中而弗自章
云乎昔人若是其晦為己之功無與乎外
懍焉戒愓于隱于微我欲亡媿匪蘄人知
充實光輝其積莫揜而我之心惟一韜斂
細人有善汲汲暴揚敝緼中悶文錦外張
孰知聖門回愚參魯樸兮若無至美森具
中庸之末凡八引詩聲臭泯然繇此其基
淵乎旨哉聖學之妙入德之門曰惟至要
猗歟王子日處斯齋益深益微古人與偕
時齋銘(篔窗)
為趙汝(闕)作
銖根寸莖中涵天機或遲而茂或蚤而萎
方其未苞千罌莫汲及其既萼萬戶莫蟄
寧為故柏毋為新蕖委順知化溶溶太虚
魯齋銘(撙齋)
為宗弟曾鼎臣作
維目之初大明如矇維耳之末大聵如聰
窮性源流與耳目同參丱而巾渾沌未鑿
液金之鑛文木之樸鑪鎚斧斤遽手俄閣
漢唐諸儒孰全吾元強牖厥蔀愈昭愈昏
家法心傳有仍雲孫揭齋曰魯惟祖時憲
問魯淵源大樸方寸况於魯中而更立論
孝十八章魯膚幾重忠恕一唯魯骨皆融
勉哉魯齋余觀汝功
殖齋銘(山谷)
以心為田我耒耜之慈祥弟友種而茂之
忠信不貪苖而立之敦厚敬恭水而耰之
師友琢磨耔而耨之先王遺言又時雨之
仁義有年左右取之相彼寒窶我則與之
奉以饗帝神其吐之
耘齋銘(龍川)
為剡中任氏兄弟作
人生而静動則有遷非物使之人心則然
耳目鼻口實動之權聖踐而聖賢治而賢
槁木不生死灰不然甚活者人鳶魚天淵
敬而無失奉以周旋喜怒哀樂又何惡焉
士之於學農之於田朝斯夕斯舍是奚安
去其害苖則心之偏耘之又耘嘉種易捐
不計其人惟其不虔不虔不力悞我豐年
工貴其久業貴其專凡爾君子相與勉旃
顔樂亭銘(明道)
為孔周翰作
天之生民是為物則非學非師人覺孰識
聖賢之分古難其明有孔之遇有顔之生
聖以道化賢以學行萬世心目破昏為醒
周爰闕里惟顔舊止巷汙以榛井堙而圯
鄉閭蚩蚩弗視弗履有卓其誰師門之嗣
追古念今有惻其心良價善諭發帑出金
巷治以闢井渫而深清泉澤物佳木成隂
載基載落亭曰顔樂昔人有心予忖予度
千載之上顔惟孔學百世之下顔居孔作
盛德彌光風流日長道之無疆古今所常
水不忍廢地不忍荒嗚呼正學其何可忘
蒙泉銘(撙齋)
歲在癸巳石湖居士范至能為劉晞韓題其
所遊息之亭曰蒙閱四年廬陵曾丰原居士
意而為銘曰
汶山壓兮彼迸者泉汶泉迸兮彼瀦者淵
浩莫自制漫焉平川道學淺深盖源流然
大川三百孟軻所傳至荀揚韓小川三千
孔子則海衆水聚焉子亭誰題筆大於椽
渠機子參有象皆筌今也發明到秋毫顛
婦姑勃磎不蒙下鞭行矣收眎未開闢前
混沌七竅不蒙不天天耶蒙耶如盤走圜
小有礙則玩余銘䥴
讀書樓銘(南軒)
洪惟元聖研幾極深出言為經以逹天心
天心煌煌聖謨洋洋有赫其傳惠我無疆
嗟哉學子生乎千載孰謂聖遠遺經猶在
孰不讀書而昧厥旨章句是鑿文采是事
矧其所懷惟以禄利茫乎四馳其曷予暨
嗟哉學子當知讀書匪有所為惟求厥初
厥初惟何爾所固然因書而發爾知則全
維誦維歌維究維復維以泳游勿肆勿梏
維平乃心以會其理切于乃躬以察以體
積功既深有燁其明迥然意表大體斯呈
聖豈予欺實發予機俾予自知以永于為
若火始然若泉始逹推之自兹進孰予遏
若登泰山益高益崇維理無形維經無窮
嗟哉學子盍敬念兹以是讀書則或庶幾
藏書閣書厨字號銘(晦庵)
於穆元聖繼天測靈出此謨訓惠我光明
永言寳之匪金厥籝含英咀實百世其承
傳心閣銘(南軒)
惟民之生厥有彛性情動物遷以隳厥命
惟聖有作純乎天心修道立教以覺來今
孰謂道遠始卒具陳俾爾由學而聖可成
鄒魯云邈章句有師一經皓首語道則迷
惟子周子崛起千載獨探其源以識其大
立象盡意闡幽明微聖學有傳不曰在兹
惟二程子實嗣其徽既自得之又光大之
有渾其全則無不總有析其精則無不中
曰體曰用著察不遺曰隱曰顯莫間其幾
於皇聖心如日有融於赫心傳來者所宗
有屹斯閣尤溪之濱翼翼三子繪事孔明
儼然其秋温然其春揭名傳心詔示後人
咨爾後人來拜于前起敬起慕永思其傳
于味其言于考其為體于爾躬以會其歸
爾之體矣循其至而爾之至矣道豈異而
傳心之名千古不渝咨爾後人無替厥初
明倫堂銘(晦庵)
天叙有典匪學弗明我作此堂大猷是經
匪忠曷勸匪孝曷程咨爾學子永觀厥成
西塾銘(誠齋)
為寗行之作
衛俞之族有西其塾維學之麓維子之淑
咨爾子孫于弟于昆洗心雪神明聽話言
我築我廬爾羣爾居有易春秋有詩有書
琴在在牖書在在手爾誦爾弦以復爾有
爾有伊何伊孝伊忠伊義伊仁于玉爾躬
雞既鳴矣爾夙爾起日之夕矣爾膏爾燬
具體維淵聽視動言維禮為塗雄趍聖門
命世維孟盡心知性俯蹴百氏仰承三聖
匪孟匪顔于跂于攀瞻彼數仞譬而登天
潛而未徹如攻堅木徹而莫禦如泉赴谷
由心而身由身而親由親而君氣志如神
咨爾孫子爾聆爾思非道弘人室是遠而
省庵銘(誠齋)
人無鑑銅當鑑以身人無鑑身當鑑以心
一善之萌鬼神知之非鬼神之知吾心已知
一不善之作海鷗亦覺非海鷗之覺吾心已作
知之斯行吾心吾朋怍之斯絶吾心吾鉞
孰鉞孰朋省則勇而朋亡鉞喪省則縱而
以省攻昧維聖作對以昧翳省擿植觀井
參省以日吾省以時參省以三吾省千之
維聖無過維賢寡過欲寡未能吾其敢惰
講座銘(晦庵)
師道絶塞以圯其居今其言言亦莫我敢都
前聖後師文不在兹如或見之有行其思
立之堂壇惟以有嚴厥臨孔昭式訛爾瞻
葵軒石銘(南軒)
為張氏作
正爾衣冠毋惰爾容謹爾視聽毋越爾躬
爾之話言式循爾衷爾之起居式蹈爾庸
敬爾所動毋窒其通貞爾所存毋失其宗
外之云肅攸保于中中之克固外斯率從
天命可畏戒懼難終勒銘于石用儆爾慵
虚舟銘(西山)
萬斛之舟不楫不維浟浟長川縱其所之
云誰有船適與之觸舟本何心奚怨奚讟
德人天游其中休休我無愛憎物自春秋
雨露零零孰知其德雪霜凝凝豈曰予刻
伯氏無尤季平見思懷哉兩賢心事可師
紛紛小夫欲蔽私窒森然戈矛動與物敵
涪翁有言吾誰疎親子今自名豈其後人
世塗漫漫濤激浪洶往安子行萬變勿動
古文集成卷五十二
