古文集成卷十九宋王霆震編
前丙集五
書
上席侍郎書(唐子西)
迂齋批(古人未嘗鑿事以為功故有功不為誇無功不為慊若恥於無功則不安於無)
(事矣發明甚佳此是規諷宣政間紛紜制作之病何函相則何㮚也)
某備員學校三載於此在輩流中年齒最為老大詞氣
學術最為淺陋教養訓導之方最為疎拙所以未即逐
去正賴主人以為重今閣下還朝曉夕大用為執政為
宰相為公為師此誠門下小子之所願聞然孤宦小官
遽奪所依此其胸中不能無介然者日夜思慮求所以
補報萬一而書生門戶無有他技因效其所得於古人
者惟閣下裁擇某初讀書時未習時事意謂古之聖賢
例須建立功名其後涉世益深更事益多考論前代經
史益見首尾乃知古人之心本不如此舟遇險則有功
燭遇夜則有功藥遇病則有功桔橰遇旱則有功戈弩
劔戟臨衝兜鍪遇戰鬭則有功(以物諭人精於物理)凡物有功
悉非得已(結上生下)龍蛇雜處而禹有功草木障塞而益有
功民不粒食而稷有功天理人倫顛倒失次而卨有功
夷蠻賊寇干紀亂治而咎繇有功(說人之功)自此以降不可
勝舉然皆因時立功非聖賢本意伊陟臣扈巫咸相太
戊無他竒功以格上帝乂王家為功巫賢甘盤傅說相
祖乙武丁不聞有功以保乂有商為功君陳相成王畢
公相康王不自立功以循周公之業為功(使禹稷臯益處伊陟臣扈)
(巫賢甘盤傅說之時功業亦只得如此使此數人者當禹稷臯益之世則不容無功)後世知有功
之為功而不知無功之為功(佳)其去道已遠至謂聖賢
有心於功名其探聖賢亦淺矣天下承平日久綱紀文
章纖悉備具無有毫髮未盡未便一部周禮舉行略遍
但不姓姬爾竊謂今日正當持循法度不宜復有增廣
建置(主意)歌呼於吏舍者勿問醉吐於車茵者勿逐客至
欲有所開說者飲以醇酒勿聽擇士唯取通大體知古
誼者用之雖不立功功在其中矣(斡旋佳)某之所得於古
人者如此不知其當否也閣下倘以為然歸見何丞相
其亦以此說告之
上范待制書(李泰伯)
嘗聞之鶡冠子曰賤於無所用中流失舡一壺千金始
猶未信今乃知之嗟乎古之為士者何其顯榮哉身敝
緼而寵踰華衮腹藜糗而富埒千乘故有以南面之王
而擁篲於匹夫公子國相而執轡於羸老兹戰國之士
尚未足法漢有天命四海之遠化戎為華而猶求如不
及州郡察焉四府辟焉一介之善無敢漏落縣鄉小吏
名汙賤者也翼之而仕角之而朝者往往有焉此無他
盖有國者慮下情之壅遏得人以快耳目當途者畏曠
官之罪以舉賢為稱職習俗相尚氣焰薰灼而然也故
于時能言以上多自瑑飾閨門為進仕之階鄉黨乃榮
名之路奬助風教夫豈小歟厥後古道不逞詞科浸長
不由經濟一出聲律源而海之以至今日矧惟真帝在
上皇天乃睠太平之根穏貫坤厚四鄙酣寢無雞鳴犬
吠之驚法令流暢罔或枝梧役夫賤類馳一乘之傳則
足以呼舞諸侯矣三尺童子據桉弄筆則足以斬决彊
梗矣不待偉人深智而職事已治故雖浮華賤類之輩
率為可用聲律取士孰不曰宜學小則易工利近則可
欲員位有數而求之者多國朝患其或私謁也於是糊
其名易其書混致於考官之手固不知其立身之行幹
蠱之才雖有仁如伯夷孝如曾參直如史魚廉如於陵
一語不中則生平委地况執其柄者時或非人聲律之
中又有遺焉薦於鄉奏於禮部第於殿廷偶失偶得如
奕棋耳名卿大臣以其無舉知之責也閉其口不復言
天下士俛視同術疏若秦越養威重崇愛惡管庫之隸
洒掃之僕皆得以保任而惜一言以舉遺逸雖然好古
廉潔之士寧忍飢而死耳安得仰面以希其咳唾於戲
道之無益如此夫宜其腐儒小生去本逐末父詔其子
曰何必讀書姑誦賦而已矣兄教其弟曰何必有名姑
程試而已矣故有縑緗凝塵不記篇目而致甲科帷薄
行辱市井不齒而階美仕勸善懲惡將安在邪萬一史
臣示書法於後世則赤墀之下當有任其責者矣噫非
大賢君子其曷敢矯之某建昌南城人也生二十九年
矣齠齔喜事以進士自業摘花蘂寫雲烟為世俗辭語
頗甚可取愚不惟道之隆替時之向背輒游心於聖人
之藴志將堯吾君羲吾民晨夜精思頗為有得視缺政
如已之疾視惡吏如已之讎恨無斗水以自濯瑕穢四
顧悲歌時或涕洟然而命薄計拙動成顛仆鄉書之不
錄况爵命乎孤貧無依載其空文走南北楫焉而川澤
竭蹄焉而道路窮嘗遊京邑凡時之所謂文宗儒師者
多請謁焉但伏執事之名時最久矣謀之於儒林則又
謂執事表知樂之士有自褐衣得召者如某等輩庶可
依歸不幸未及弛擔而執事以言左遷時異事變卒無
所遇彷徨而歸又黜鄉舉身病矣力窮矣仰喜朝車適
留兹土故不遠五百里犯風雨寒苦來拜於廡下古之
君子居易以俟命不患人之不已知今某也踽踽而來
若行賈之為者其故何哉伏念家世貧乏幼孤無兄弟
老母年近六十飢焉而無田寒焉而無帛喁喁科舉求
不可望之禄以為養抑疎闊矣每朝夕進側則見其髮
體臞而食淡衣麄烏鳥之情痛劈骨髓王城百舍天門
九關銖銅不畜何路自達遐方小郡知已斷絶姦邪所
怒哆沾所笑身無油膩日就乾腊往時多事勤苦成疾
今兹憂愁益復發作長恐醫餌不繼忽沈溝壑内孤慈
母上負明時所懷不伸抱恨泉裏以此計較不宜默默
是以來也
答譚思順書(澹菴)
向者辱牋教扳援河伯海若問荅及引孟子觀海難為
水遊聖門難為言之論以至正人心之說反覆數百言
三復感歎知足下之望於僕也至矣鄉以方有私家戚
不即裁荅因循至今夫言辭之不酬雖孔子不得行於
互鄉况如足下之學誠非互鄉之比而又於僕懇懇耶
又安得嘿嘿而但已哉夫自古論聖人之道以江海為
諭者多矣而皆未能盡河海之極致何者以其未嘗識
海也某嘗浮於海矣竊自謂世之知海之極致者宜莫
如某今夫海之為器也南灔炎荒北洒璇極東演濛汜
西薄月&KR1208;渺滄溟與渤澥波黏天以漭沆浟湙㶑灎浮
空迷岸襄陵廣舄㶀㵧浩汗彯砂礐石蕩穹沃日&KR0034;雲
屑雨崩濤捲雪狀如天轂膠戾而激轉倏若坤輿挺拔
而幅裂飛流濺沫决眥股栗其蟲魚千怪萬狀而不可
悉數其鳥獸詭類殊形而不可致詰其舟如凌空之山
其帆如垂天之雲千尋之艬萬斛之&KR0008;巨艦廣&KR0008;若般
若舶若䑽若&KR0008;若吳之艅艎艂艭若楚之艨艟迅鶻千
艘萬柁舳艫相銜翩若鴻驚瞥若鷗没飄風一日踔數
千里漫不見畔岸决檣摧撞冏然鳥逝吁可畏哉水怪
則有海童邀路馬銜當蹊河馮蝄像出没隠見蜃樓忽
起突兀萬仞摩雲排空天地黯黮斗變異色則有吞舟
之䲔峌&KR1160;孤遊長鬐稍雲巨鬛刺天哆口脩牙劔戟差
差崇島巨鼇延袤千里擘洪濤而㨖北斗五岳鼔舞窮
世間萬彙舉不足以盡其變態雖極班彪之覽木華之
賦酈元之經盧肇之說韓愈之碑雄辭傑識曾莫能詰
其髣髴信乎觀於海者難為水也知海之難為水則知
聖門之難為言亦猶是矣今夫源深者流必洪必至之
理也有德者必有言亦必至之理也難為水者非水之
難也其淵源之大為難難為言者非言之難也其德之
盛為難德水也言浮物也水之大而物之浮者小大畢
浮德盛則其言也旨必遠亦其理宜也昔者孔子道大
而德博其垂世立教非有心於言也而能言之類莫能
加焉門弟子得其微辭奥義者寡矣惟許顔回於吾言
無所不說至於商也賜也可與言詩雍也然偃也是於
漆雕開則說之於曾點則與之亦庶幾矣然子夏之學
流而為田子方子方流而為莊周周之書喜稱子方之
為人則商雖可與言詩其失也誕子貢之辯多為聖人
所詘至荅原憲之問終身恥以為過則賜雖可與言詩
其失也躁子游習於禮至論本末而子夏以為過則偃
雖言是而其失也誣若夫宰予善為說辭而聖人且有
失之子我之譏顓孫師論致命思義善矣而偃也參也
皆詆其不仁聖人亦疑其忠信不足有若彊識好古能
明孝弟善矣而於羣弟子之問懵不能對夫數子者皆
號升堂入室而不若回也得聖人之所以言其不謂之
難乎哉善乎齊太史子與之言曰乃今而後知泰山之
為高滄海之為大惜乎夫子之道德不加於民也信乎
其知聖人之道也某也學苦而身益窮何足與論聖人
之道而足下不以為可鄙乃至扳援古者以發固陋辭
義高遠殆非區區者所宜得也然僕竊有疑焉惜足下
不期至乎海而自比於河伯而止也夫㳂河而下苟不
止雖有疾遲必至於海故學者必慎其所道道於曲學
異端而欲究聖人之言誠韓愈所謂航斷港絶潢以望
至於海也故欲究聖人之言必自韓子始士固伸於知
已足下其毋謂僕嘵嘵不一
荅汪主簿書(澹菴)
某聞古之君子其所謂知與遇者天今之君子其所謂
知與遇者人古之君子其所謂知與遇者非天也已也
今之君子其所謂知與遇者非人也利也古之君子其
言曰下學而上達知我者其天乎又曰吾之不遇魯侯
天也其知也其遇也皆天也而以為非天何邪曰聖人
嗟時不已知而曰知我者其天乎言人不已知亦不必
天之已知也君子自知明已有善必知之已有不善必
知之不謂天知而為善不謂天不知而為不善天之知
不知我何與焉故曰知我者其天乎疑辭也然則不遇
魯侯天也亦疑辭邪曰然曷疑哉曰君子之遇不遇在
已而已耳已誠善則在困亦亨雖不遇猶遇也已誠不
善居寵亦危雖遇猶不遇也夫在困亦亨天豈得而否
之居寵亦危天豈得而安之是遇不遇在已而已天何
與焉故曰吾之不遇魯侯天也疑辭也然則天生德於
予天未欲平治天下皆歸之天亦疑辭邪曰然曷疑哉
曰聖人固云我非生而知之而肯自矜曰德為天生乎
曰天生德云者有為而言之也或曰固天縱之將聖云
者亦非聖人意乎曰非也夫聖孔子不居况肯居天縱
之名乎若夫平治天下人主職耳亦何與於天其曰天
云者甚嗟之之辭紂云我生不有命在天其臣固非之
曰迺罪多參在上乃能責命於天而謂軻也誠以治亂
聽於天乎故曰古之君子其知與遇非天也已也今之
君子則異矣其求知也不求諸已其遇合也不在於道
附麗匪人而謂之知已同流合汙而謂之遇主夫不患
人之不已知求為可知也已無可知之善而附麗匪人
以為知已其知也豈仲尼之所謂知也哉遇主於巷惡
其委曲求合若委巷然不由其道也而同流合汙以遇
主豈軻老之所謂遇也哉故曰今之君子其所謂知與
遇者利也某也辱書為賜始未及古人所謂知與遇之
道其論甚美至於稱道過實則非僕之所敢知也輒叙
所聞於師友者以為謝執事以為然否
上張子韶書(誠齋)
某嘗言之士窮於窮亦通於窮達於達亦病於達且夫
爵三公得萬鍾達矣謂道必待達而後達則公孫之相
徒足為其曲學阿世之資飯&KR2047;茹草曲肱飲水窮矣謂
道必以窮而遂窮則顔氏之巷乃適借之以心齋坐㤀
之地嗟夫吾然後知富貴者中人之膏肓而貧賤者君
子之榖粟歟昔者孔孟嘗言如有用我而舍我其誰矣
豈嘗矯情而不願於達哉蓋其用也意乃在於為東周
其不舍也意乃在於平治天下爾此孔孟之不忍獨樂
其樂而欲以天下樂其樂也若其所以真樂者豈用不
用舍不舍之謂邪自常人觀之忠恕之味固不足以療
不糝之飢仁義之悅心亦豈足以蘇轍環之疲也哉然
非不糝非轍環非伐木非削迹非自衛反魯非退自齊
梁則吾之真樂猶有未遂其極不然重圍之中胡為援
琴而歌其出晝也初無不悦之色此其心果何所屬而
其樂果將安寄邪故曰吾得之於桑落之下又曰我
豈若處畎畆之中此聖賢之意也厥今天下之士何病
哉志欲澤物而忘其我道欲被乎天下而曾不用其一
身皆曰達則行惜乎吾之窮也幸而達矣叩之則空空
無有矣盖前日之惜窮所以為今日之無有也歟某也
生乎今之世而慕乎古之樂獨嘗歎中庸一貫之妙致
知格物之學此聖賢授受之祕而六經流出之源子思
不識堯舜而以是識堯舜孟子不見孔子而以是見孔
子聖賢之所以内而正心誠意外而開物成務不待富
貴而欣不因貧賤而悲者也盖有志焉而其學莫之傳
其盟莫之主也竊聞淛江之西有君子焉異時策多士
之先居朝廷之上人皆賀其達而曾不以為達一旦寘
之於蠻徼投之以黜辱人皆惜其窮而曾不以為窮居
約置散者且將二十年矣而聞其貌夷然無自失之色
其氣盎然無不平之憤方且日泳洙泗登杏壇而入由
也未入之室在回也所在之寢啟中庸大學之管籥而
决論語孟子之淵泉渺渺焉若仲尼居而參侍若與回
言而終日也此其心必有至樂乎其中而不可以聲臭
窺測者某也願撰履攝齊以躬洒掃應對之役求聞所
以好之樂之之旨舊矣而未之得此來天誘其衷筦庫
於此而適遇從者之至是以踽踽焉自進於函丈而竊
有請也夫語道於非其人不智語人以非其道不仁先
生必不其然
上蘇仁仲書(誠齋)
某聞君子之於世無意於合也有意於合者折旋委曲
惟合之求然未得其所無先喪其所有古之君子所以
合者惟無意於合也無意於合人者有守於已者也有
守於已者是惟無合於人合則膠固而不可解者昔齊
人鼔瑟以干齊王而有罵之者曰王好竽而子鼔瑟瑟
雖工如王之不好何說者往往笑齊人之工於瑟而不
工於求齊以為不求合者之戒嗟夫是知齊人之拙於
合而不合未知唐人之巧於合而不合韋蘇州之詩天
下之所同美也客有效韋公之體以見公者而公不悅
既而以已平生之詩見公而公悦之當其效人之詩體
以求合於人自以為巧矣而其巧適所以為拙則夫舍
已以徇於人與夫信已以俟於人其巧拙未易以相過
也彼齊人者患瑟之不工而已矣瑟果工矣天下必有
好瑟者矣無遇於此安知不有遇於彼哉且吾之所能
者瑟也所不能者竽也今舍瑟而學竽竽未能而瑟先
忘矣吾且不吾信安能使王之吾信乎與其學竽而未
必能也孰若工瑟以有待也世之君子不懲於唐人之
巧而懲於齊人之拙則亦誤矣閣下乘使者車方春而
行部其風采之所動聲光之所臨士之挾寸長負片善
者孰不翹首企足願忠而望賜也哉甲則曰蘇公之所
好者何道乙則曰蘇公之所惡者何事趨其所好而避
其所惡惟恐後也噫是知所以求合之合而未知不求
合之合也閣下以元祐名相之子孫而退然若一介之
寒士文學行藝加人數等而欿然如有所不及其未用
也初不愠於退用之而未盡也亦不懌於進小人之所
異而忌焉君子之所同而怙焉公之於人盖未始有意
於求合者公則不欲求合於人而顧欲人之求合於已
耶某生晚而學無朋地寒而時無遭將欲挈不肖之身
以自進於門下既無可喜之狀以取悦又無求合之言
以取售而獨持此書以見焉不知者又以為拙也夫以
巧而求合於人者某實恥之不惟某恥之閣下實恥之
也
見虞彬甫書(誠齋)
某聞之天下之情必有憂有憂必有所在不在民則在
君不在君則在相天下有事無一人出而任之者當是
之時其憂在君與民雖然天下之所甚憂而君子以為
不足憂何者無一人任此事安知果無一人任此事者
至於有一人焉出而任之任之而不堪不堪而不能憂
此真可憂者也盖吾既相吾君而任此事則吾君不任
憂矣天下之民舉其憂以歸之君君舉其憂以諉之相
至於相則復誰諉者故夫天下之憂至於相之身而止
矣不去矣又不去於吾身而吾乃趯然欲自寧於憂之
外嗟夫殆哉昔者白公之役楚子高之入也楚之人或
曰恐傷君若之何不胄或曰國人望君如望歲若之何
胄欲子高之胄者愛之者也欲子高之不胄者亦愛之
者也子高何修而得此於民哉盖子高者楚之命也無
子高是無楚也憂其不胄而至於傷雖然斯言也既見
子高者之言也見子高者一人而未見子高者千萬人
千萬人未見則有千萬人之憂國人欲解此憂而皇皇
焉不知所付子高而胄也國人何從而識也國人無從
而識則憂無從而解子高何修而得此於民哉無乃任
之而能堪故歟無乃堪之而能憂故歟任之而能堪堪
之而能憂楚無事矣今之天下其可為耶其不可為耶
聞之曰孟賁之手無重負倉公之鄉無沈痼何則天下
之事自有能之者也獨患能者不得為為者不能爾異
時虜囚乘我積安不戰之後卒然而臨長江天下之憂
何如也樞密與紫岩張公今副樞陳公起而麾之天下
之不憂何如也然則任之而能堪堪之而能憂不在樞
密而誰耶自樞密之歸蜀也國之人西其首者幾何時
矣至於屢召而未至也不特天下之憂吾君亦憂之矣
三數日來竊怪國之人何其喜也問之則曰吾相虞公
既至云耳非喜也喜其憂之解也喜樞密之來果足以
付此憂也某也遠方書生未嘗有足迹於王公貴人之
門非敢倨也重於從也有從則無改矣可不重乎自至
都下獨一見副樞陳公天幸又遇樞密之至私竊自喜
將得其從也且陳公曰吾將言子於虞公某之所以來
也某有書三十篇極陳天下之事而不知時之所諱欲
有獻於上而未能某貧故也敬納其副於東閣當今之
世不惟士求宰相宰相實求士古者不相求而相值者
有矣兩相求而不相值者有矣某之此來也樞密不謂
之去不敢去不謂之留不敢留將惟樞密之所以命
古文集成卷十九
