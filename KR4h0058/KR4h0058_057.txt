古文集成卷五十七宋王霆震編
前辛集三
封事
庚子應詔封事(朱文公)
四月二十一日宣教郎權發遣南康軍事兼管内勸農
事提轄本軍界分諸鋪逓角借緋臣朱熹謹齋沐奉䟽
東向再拜昧死獻於皇帝陛下臣伏覩三月九日陛下
可議臣之奏申勑監司郡守條具民間利病悉以上聞
無有所隠臣以布衣諸生蒙被聖恩待罪偏壘乃獲遭
值仁聖永言願治不間疎遠如此其敢不悉心竭慮以
塞詔旨然臣嘗病獻言者不維天下國家之大體而毛
舉細故以為忠聽言者不察天下國家之至計而抉擿
隠伏以為眀是以獻言雖多而實無所益於人之國聽
言雖廣而實無以盡天下之美臣誠不佞然不敢專以
淺意小言仰奉明詔惟陛下幸於其大者垂聽而審行
之則天下幸甚臣嘗謂天下國家之大務莫大於恤民
而恤民之實在省賦省賦之實在治軍若夫治軍省賦
以為恤民之本則又在夫人君正其心術以立紀綱而
已矣董子所謂正心以正朝廷正朝廷以正百官正百
官以正萬民正萬民以正四方蓋謂此也夫民之不可
不恤不待智者而後能知亦不待明者然後能言也然
欲知其憔悴困窮之實與其所以致此之由則臣請以
所領之郡推之然後以次而及其所以施置之方焉臣
謹按南康為郡土地瘠薄生物不暢水源乾淺易得枯
涸人民稀少穀賤農傷固已為貧國矣而其賦税偏重
比之他處或相倍蓰民間雖復盡力耕種所收之利不
足以了納税賦須至别作營求乃可陪貼輸官是以人
無固志生無定業不肯盡力農桑以為子孫久遠之計
幸遇豐年則賤糶禾穀以苟目前之安一有水旱則扶
老擕幼流移四出視其田廬無異逆旅之舍蓋出郊而
四望則荒疇敗屋在處有之故臣自到任之初即嘗具
奏乞且將星子一縣税錢特賜蠲减又嘗具申提點坑
冶司乞為敷奏將夏税所折木炭價錢量减分數其木
炭錢已蒙聖慈曲賜開允獨减税事漕司相度方上版
曹若得更蒙聖恩特依所請則一方憔悴困窮之民自
此庶幾復有更生之望矣然以臣計之郡之接境江饒
等州土田瘠薄類此者非一郡一縣而已也賦税重大
如此者非一料一色而已也若不大為經理深加隠恤
雖復時於其間少有縱舍如以杯水捄一車薪之火恐
亦未能大有所濟而剥膚椎髓之禍必且愈深愈酷而
不可救元氣日耗根本日傷一旦不幸而有方數千里
之水旱則其横潰四出將有不可如何者未知陛下何
以處此此臣所謂民之憔悴困窮而不可不恤者然也而
臣所謂省賦理軍者請復言之夫有田則有租為日久
矣而今日民間特以税重為苦者正緣二税之入朝廷
盡取以供軍而州縣無復贏餘也夫二税之入盡以供
軍則其物有常數其時有常限而又有貼納水脚轉輸
之費州縣皆不容有所寬緩而减免也州縣既無贏餘
以給官吏養軍兵而朝廷發下離軍歸正等人又無紀
極支費日增無所取辦則不免創於二税之外别作名
色巧取於民且如納米收耗則自七斗八斗以至於一
倍而未止也豫借官物則自一年二年以至三年四年
而未止也此外又有月樁移用諸雜名額抛賣乳香科
買軍器寄招軍兵打造鐵甲之屬自版曹總所以至漕
司上下相承遞相促迫今日追究人吏明日取勘知通
官吏無所從出不過一切取之於民耳蓋不如是無以
補舊欠支目前雖明知其一旦發覺違法抵罪而不及
顧也夫以罪及其身而不暇恤尚何暇於民之恤乎以
此觀之則今日民貧賦重其所從來亦可知矣若不計
理軍實而去其浮冗則民力决不可寬然國家蹙處東
南恢復之勲未集所以養兵而固圉者常患其力之不
足則兵又未可以遽减竊意惟有選將吏覈兵籍可以
節軍資開廣屯田可以實軍儲練習民兵可以益邊備
誠能行此三者而又時出禁錢以續經用民力庶其可
寬也今將帥之選率皆膏粱騃子厮役凡流徒以趍走
應對為能苞苴結托為事物望素輕既不為軍士所服
而其所以得此差遣所費已是不貲以故到軍之日惟
務裒斂刻剝經營賈販百種搜羅以償債負債負既足
則又别生希望愈肆誅求蓋上所以奉權貴而求陞擢
下所以飾子女而快已私皆於此乎取之至於招收簡
閱訓習撫摩凡軍中之急務往往皆不暇及軍士既已
困於刻剝苦於役使而其有能者又不見有優異無能
者或反見親寵怨怒鬱積無所伸訴平時既皆悍然有
不服之心一旦緩急何由可恃至於軍中子弟亦有素
習弓馬諳曉戰陣者例皆不肯就本軍投募而朝廷反
為之分責州縣枉費錢物拖拽短小生疎無用之人以
補軍額凡此數端本末巨細無不乖錯而所謂將帥者
私欲飽滿鑚研有效則又可以束裝問塗而望他軍之
積以為已資矣故近歲以來管軍臣僚遷代之速至有
一歲再易者是則不為軍中利病無由究知冗兵浮食
日益猥衆而此人之所盜竊破費與夫送故迎新百色
支用已不知其幾何矣至於總餽輸之任者亦皆負倚
幽隂交通賄賂其所程督駈催東南數十州之脂膏骨
髓名為供軍而輦載以輸於權倖之門者不可以數計
若乃屯田民兵二事又特為誕謾小人竊取官職之資
而未聞其有絲毫尺寸可見之效凡此數弊天下之人
孰不知之而任事之臣略不敢一言以告陛下惟務迫
趣州縣使之急征横賦狀伐邦本而其所以欺陛下者
則曰如是而國可富如是而兵可強陛下亦聞其說之
可喜而未究其實往往誤加奬寵畀以事權是以比年
以來此輩類皆高官厚祿志滿意得而生民日益困苦
無聊賴草茅有識之士相與私議竊歎以為莫大之禍
必至之憂近在朝夕顧獨陛下未之知耳為今之計欲
討軍實以紓民力則必盡反前之所為然後乃可冀也
蓋授將印委利權一出於朝廷之公議則可以絶苞苴
請託之私務求忠勇沉毅實經行陣曾立勞效之人則
可以革輕授非才之弊無苞苴請託之私則刻剝之風
可革將得其人則軍士畏愛奮厲蒐閱以時而竄名冗
食者不得容私於其間得人而久其任則上下相安緩
急可恃而又可以省送迎之費軍之汰卒與凡北來歸
正添差任滿之人皆可歸之屯田使之與民雜耕而漸
損其請給其有材勇事藝之人則計其品秩而多與之
田因以為什伍之長使教其人習於馳射擊刺行伍之
法罷去諸州招軍之令而募諸軍子弟之驍勇者别授
以田使隸尺籍大抵令與見行屯田民兵之法相為表
裏擇老成忠實通曉農兵之務者使領其事付以重權
久其事任毋貪小利毋急近功俟其果能漸省列屯坐
食之兵稍損州郡供軍之數然後議其課最增秩而因
任之如此十數年間自然漸見功效若其功效未能遽
見之間而欲亟圖所以紓州縣民間目前之急者則願
深詔主計將輸之臣且於見今樁積金榖絹綿數内每
歲量撥二三十萬視州郡之貧乏者特與免起上供官
物三五分而代其輸向後軍籍既核屯田既成民兵既
練則上項量撥之數可以漸减而州郡免起之數可以
漸增州縣事力既益寬舒然後可以禁其苛斂責以寬
恤歲課而時稽之不惟去其加耗預借非法科敷之弊
又視其土之肥瘠税之輕重而均减之庶幾窮困之民
得保生業無復流移漂蕩之意所在曠土亦當漸次有
人開墾布種而公上之賦亦當自然豋足次第增羡不
俟程督迫促而國真可富兵真可強矣此臣所謂省賦
治軍之說然也至於所謂其本在於正心術以立紀綱
者則非臣職之所當及然天下萬事之根本源流有在
於是雖欲避而不言有不可得者且臣頃於隆興初元
誤蒙召對蓋已略陳其梗㮣矣今請昧死復為陛下畢
其說焉夫所謂綱者猶網之有綱也所謂紀者猶絲之
有紀也網無綱則不能以自張絲無紀則不能以自理
故一家則有一家之綱紀一國則有一國之綱紀若乃
鄉總於縣縣總於州州總於諸路諸路總於臺省臺省
總於宰相而宰相兼統衆職以與天子相可否而出政
令此則天下之綱紀也然而綱紀不能以自立必人主
之心術公平正大無偏黨反側之私然後綱紀有所係
而立君心不能以自正必親賢臣遠小人講眀義理之
歸閉塞邪私之路然後乃可得而正也古先聖王所以
立師傅之官設賓友之位置諫諍之職凡以先後縱臾
左右維持惟恐此心頃刻之間或失其正而已原其所
以然者誠以天下之本在是一有不正則天下萬事將
無一物得其正者故不得而不謹也今天下之事如前
所陳亦可見矣陛下欲恤民則民生日蹙欲理財則財
用日匱欲治軍則軍政日紊欲恢復土宇則未能北向
以取中原尺寸之土欲報雪讎恥則未能繫單于之頸
而飲月氐之頭也此其故何哉宰相臺省師傅賓友諫
諍之臣皆失其職而陛下所與親密所與謀議者不過
一二近習之臣也此一二小人者上則蠱惑陛下之心
志使陛下不信先王之大道而悦於功利之卑說不樂
莊士之讜言而安於私&KR0591;之鄙態下則招集天下士大
夫之耆利無恥者文武彙分各入其門所喜則隂為引
援擢寘清顯所惡則密行訾毁公肆擠排交通貨賂則
所盜者皆陛下之財命卿置將則所竊者皆陛下之柄
雖陛下所謂宰相師保賓友諫諍之臣或反出入其門
墻承望其風旨其幸能自立者亦不過齪齪自守而未
嘗敢一言以斥之其甚畏公論者乃略能驚逐其徒黨
之一二既不能深有所傷而終亦不敢明言以𢷬其囊
橐巢窟之所在勢成威立中外靡然向之使陛下之號
令黜陟不復出於朝廷而出於此一二人之門名為陛
下之獨斷而實此一二人者隂執其柄蓋其所壊非獨
壊陛下之綱紀而已乃并與陛下所以立綱紀者而壊
之使天下之忠臣賢士深憂永歎不樂其生而貪利無
恥敢於為惡之人四面紛然攘袂而起以求逞其所欲
然則民又安可得而恤財又安可得而理軍政何自而
修土宇何自而復而宗廟之讎恥又何時而可雪耶臣
誠至愚不勝憤懣因伏惟念自頃進對得竭狂瞽陛下
不唯赦而不誅其後十七八年間兩蒙收召五被除擢
雖臣愚暗自知無用於世又為疾病憂患之所牽留有
不得祇拜恩命者然陛下之知臣不為不深憐臣不為
不厚顧臣乃獨畏懦藏縮熟視天下之綱紀廢亂生靈
困苦至於如此而不能捐生出死一為陛下言之是陛
下不負臣而臣負陛下也今者幸值聖眀開廣言路而
臣官守適在可言之數於此而又不言則臣之罪雖萬
死不足以自贖是以敢冒言之伏惟陛下曲加容貸留
神省察奮發剛斷一正宸心斥遠佞邪建立綱紀以幸
四海困窮之民則臣不勝大幸干冒斧鉞臣無任瞻天
望聖戰慄俟命之至臣熹昧死再拜謹言
貼黃
本軍管内去秋晚田旱損去冬地震有聲臣已各具
奏聞去訖是後一向缺雨耕牛疫死今雖得雨恐已
後時而牛死不止勢甚可慮伏乞睿照臣昨蒙賜對
面奉玉音治天下當以正心誠意為本常切仰歎聖
學高明深達治本如此天下安得不治比年以來乃
聞道路之言妄謂陛下惡聞正心誠意之說臣下當
進對者至相告戒以為語忌臣雖有以决知其不然
然竊深慮此語流傳上累聖德下惑羣聽伏望睿明
更賜裁擇
古文集成卷五十七
