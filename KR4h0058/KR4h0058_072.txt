古文集成卷七十二宋王霆震編
前癸集三
辭
風雩亭辭(南軒)
嶽麓書院之南有曾丘焉於登覽為曠建安劉公命
作亭其上以為青衿遊息之地廣漢張栻名以風雩
又繫以詞
眷麓山之回隩有弦誦之一宫欎青林兮對起背絶壁
之穹窿獨樵牧之往來委榛莽其蒙茸試芟夷而卻視
翕衆境之來宗擢連娟之脩竹森偃蹇之喬松山靡靡
以旁圍谷窈窈而潛通翩兩翼兮前張擁千峯兮後從
帶湘江兮浮渌矗遠岫兮横空何地靈之久閟昉經始
乎今公怳棟宇之宏開列闌楯之周重撫勝㮣以獨出
信兹山之有逢予揆名而諏義爰遠取於舞雩之風昔
洙泗之諸子侍函丈以從容因聖師之有問各跽陳其
所衷獨點也之操志與二三子兮不同方舍瑟而鏗然
諒其樂之素充味所陳之紆餘夫何有於事功盖不忘
而不助亦何始而何終于鳶飛而魚躍實天理之中庸
覺唐虞之遺烈儼洋洋乎目中惟夫子之所與豈虚言
之是崇嗟學子兮念此遡千載以希蹤希蹤兮奈何盍
務勉乎敬恭審操舍兮斯須凛戒懼兮冥濛防物變之
外誘遏氣習之内訌寢私意之脫落自本心之昭融斯
昔人之妙旨可實得於予躬循點也之所造極顔氏之
深工登斯亭而有感期用力於無窮
濓溪辭(并序)(山谷)
舂陵周茂叔人品甚高胷中灑落如光風霽月好讀
書雅意林壑初不為人窘束世故權輿仕籍不卑小
官職思其憂論法常欲與民决訟得情而不喜其為
小吏在江湖郡縣盖十五年所至輒可傳任司理參
軍轉運司以權利變其獄茂叔争之不能得投告身
欲去使者斂手聽之趙公閱道號稱好賢人有惡茂
叔者趙公以使者臨之甚威茂叔處之超然其後廼
悟曰周茂叔天下士也薦之於朝論之於士大夫終
其身其為使者進退官吏得罪者自以不冤中歲乞
身老於湓城有水發源於蓮花峯下潔清紺寒下合於
湓江茂叔濯纓而樂之築屋於其上用其平生所安
樂嫓水而成名曰濓溪與之游者曰溪名术足以對
茂叔之美雖然茂叔短於取名而惠於求志薄於徼
福而厚於得民菲於奉身而燕及煢嫠陋於希世而
尚友千古聞茂叔之餘風猶足以律貪則此溪之水
配茂叔以永久所得多矣茂叔諱惇實避厚陵奉朝
請名改惇頥二子壽燾皆好學承家求余作濓溪詩
思味潛德茂叔雖仕宦三十年而平生之志終在丘
壑故余詩詞不及世故猶髣髴其音塵
溪毛秀兮水清可飯羹兮濯纓不漁民利兮又何有於
名弦琴兮觴酒寫溪聲兮延五老以為壽蟬蛻塵埃兮
玉雪自清聽潺湲兮鑒澄明激貪兮敦薄非青蘋白鷗
兮誰與同樂
津有舟兮蕩有蓮勝日兮與客就閒人間挐音兮不知
何處散髮醉高荷為盖兮倚芙蓉以當妓霜清水寒兮
舟着平沙八方同宇兮雲月為家懷連城兮珮明月魚
鳥親人兮野老同社而争席白雲蒙頭兮與南山為伍
非夫人攘臂兮誰余敢侮
游濓溪辭(并序)(鄒旉)
道州城西十五里有村曰濓溪保盖周茂叔先生之
居也先生宦遊過九江愛廬阜不能歸故以濓溪榜
書堂示不忘本山谷一世洽聞者也而曰有水發源
於廬阜蓮花峯下茂叔樂之用其平生所安樂嫓水
而成名曰濓而近世大夫又謂本名廉溪先生子求
詩於山谷避其叔父諱遂加以水且曰廉與濓義殊
而音睽不應嫓水以明其廉其說具載九江學宫先
生祠堂記以旉觀之俱失也旉糜粟道州考濓溪頗
詳因暇日遊焉訪先生之遺迹且悼世人之惑也敢
述以辭
度營川之脩梁兮遡其瀕而走西路平原之瀰沲兮容
飛盖而並馳行將半於一舍兮折而涉于荒蹊漸林開
而阜斷兮隠約聞乎犬雞亟引鞭而前望兮萃或瓦而
或茨逢翁問之奚所兮翁告予以濓溪閱民氏而皆周
兮本其系之為誰伊茂叔之故家兮自鼻祖而占兹後
昆出於兵燼兮逢掖淪於牛衣諏先生之所復兮已乎
莫之知也從先生其已遠兮曷慰乎我之悲也雲山矗
而崇崇兮豈絶塵之姿也泉石激而泠泠兮抑弦誦之
遺乎百卉秀而不枯兮豈道德之輝乎少長羣而不囂
兮抑微俗之未衰乎彷徨乎奚忍偭而去之途日暮兮
既去而猶遲遲幸頹垣與敗級兮存故基而未夷還可
耕者數畆兮昔帶經之所治森一丘之梧檟兮亦夙喪
之所規盖求其他而弗得兮尚矚此而庶幾惟先生之
蚤歲兮逢彼百罹奉親學於渭陽兮仕謀歸而願違故
湓江之所築兮志此溪於門楣何山谷之不審兮指蓮
峯而實之病後之人迷益遠兮曰廉與濓義殊而音睽
妄取濓而增水兮由媚客而請詩嘻其本之不覿兮宜
所言之皆非吾聞南公之語此兮云權輿於唐之時元
結之刺道兮事率愛竒以&KR2713;涍與淔汸兮賁七泉而為
題道之人祖結之故智兮溪得名之是依曰義殊而非
類兮爾奚&KR2713;涍之不疑曰音睽而無取兮淔與直亦參
差而不齊故濓者以德而嫓水兮遠矣昔人之所貽先
生之桑梓兮他寓而是思何以療世之惑兮寄鍼砭於
此辭
古文集成卷七十二
