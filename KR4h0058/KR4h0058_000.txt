古文集成總集類
提要
(臣)等謹案古文集成七十八卷舊本題廬陵
王霆震亨福編不著時代觀其標識名字魏
徵猶作魏證而宋人奏議於朝廷國家諸字
皆空一格蓋南宋書肆本也卷端題新刊諸
儒評點字原本於吕祖謙之古文關鍵真德
秀之文章正宗樓昉之迂齋古文標註一圈
一點無不具載其殆理宗時所刊乎集以十
干為紀而自甲至癸皆稱曰前某集則有後
集而佚之矣凡甲集六卷乙集八卷丙集七
卷丁集九卷戊集八卷已集八卷庚集八卷
辛集七卷壬集八卷癸集九卷所錄自春秋
以逮南宋計文五百二十二首而宋文居十
之八雖多習見之作而當日名流其集不傳
於今者如馬存曾丰程大昌陳謙方恬鄭景
望諸人亦頗賴以存所引諸評如槐城松齋
斆齋郎學士戴溪筆議東塾燕談之類今亦
罕見其書且有未知其名者宋人選本傳世
者稀錄而存之亦足以資循覽也乾隆四十
四年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
