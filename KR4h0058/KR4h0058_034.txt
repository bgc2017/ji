古文集成卷三十四宋王霆震編
前戊集四
論
廉論(篔䆫)
廉者吏之元氣也他能枝榦也枝榦彊而元氣弱則所
謂彊者不足以樹福適所以賈患今之人固有夷常齷
齪無赫赫名而得免於謗藪者以其廉也亦有吏事魁
梧機惠捷出而為君子之所不恕者以其貪也貪之不
如廉信矣然廉者吏之常也設若饕餮嗜利如漁獵然
則何吏之為然則廉固未足深異也乃今天下見能吏
不甚掛口見廉吏則景星也鳳凰也競喜幸歆豔之其
異之若是豈常者足為異邪夫異蓋生於少也天下皆
廉則貪者異天下皆貪則廉者異嗚呼為天下而至於
使廉者異亦重可歎矣惟其然也故為小人者則曰當
貪之世吾可以飽貪之利浚吾溪洞吾壑務得而已矣
於是乎益貪其中人者曰吾與彼姻黨也故等夷也彼
皆然吾奚為不可夫亦與世同波而已矣於是乎益貪
其中人以上者則曰彼為彼我為我彼雖濁而我清焉
彼雖汚而我潔焉逮夫清不勝濁則見忌於濁潔不勝
汚則見嫉於汚忌嫉之心生則胥譸張為怨怨不已則
罵且攻隨之以一二而受千百之罵且攻則亦有不堪
焉者矣夫是以心雖不貪而亦不得以安行於廉嗟夫
小人不足責中人難深責中人以上固可喜者也而亦
不得以安行焉廉吏之難得也如此哉曰天下固有忌
之而不沮嫉之而不困罵且攻之而不挫不回者豈以
不得安行而遂輟於行哉特不多見爾然吾有說焉當
廉而不廉貪也不當廉而廉亦貪也當廉而不廉者貪
於利不當廉而廉者貪於名其所以為貪者不同而皆
不免於議也世之君子固有枯槁自命皓不淄俗以弗
愛禄養為高以屏絶人事為介斯廉也亦非所以為天
下訓也然則將柰何曰非其道則一簞食不可受於人
如其道則舜受堯之天下不以為泰吾聞諸孟子者如
此作論廉
去能論(程大昌)
能莫大於無能而有能為下名莫大於不可名而可名
為小夫有形於專專故偏而易見無冺於兼兼故莫得
窺其全孰知偏全之分而擅不可名之能者其知宰相
之體乎天子之臣一職一事等而上之各有所職而惟
宰相無職天下之才明可折獄文可典禮武且仁者可
為司寇司馬而不聞長於某者可為宰相惟其無職故
無所不職惟其無長故無所不長此其能高視天下而
獨制其表也歟今夫元氣之散也得其温且燠者物資
以生得其凄且肅者物資以成信有能矣方其含四氣
於未形而求生且成其可能乎能生是春而已誰與啓
秋能成是秋而已誰與發春惟其自處於不生不成之
外則生生而不自生成成而不自成也是無能之能而
非有能之能也知此可以論大能矣書曰如有一个臣
斷斷猗無他技其心休休焉其如有容人之有技若已
有之夫惟其無技也故凡有技者惟我容亦惟我用若
彼以其技而吾亦以其技則我與彼同物於物而曾不
能以相高其能裁品長短而運用之歟故用技者之不
可有技也非禁其有也亦不容有也昔者房杜之佐唐
也帝定禍亂而房杜不言功王魏善諫而房杜遜其直
英衛善用兵而房杜濟以文夫自迹觀之房杜其亦無
能矣君定亂而我不著功人善諫而我不著直人善用
兵而我不能武合是數者皆無有也而公議賢之何賢
乎賢其不專而兼不偏而全得體故也使房杜亦計其
功則濟武之文孰與經之使房杜自行其直則王魏之
直必不能相遜下也惟其自處於無能故能自冺於無
迹所謂輔相彌縫藏諸用使斯人由而不知乃其房杜
之大者歟
冗官論(楊誠齋)
任官者寧以事勝人無以人勝事寧以恩棄人無以人
棄恩先王之時一事一官也不惟一事一官也蓋有數
事而一官也以一官而任數事是之謂事勝人事勝人
故居官者日無餘暇而身無餘力心無餘思無餘思則
明無餘力則精無餘暇則不懈精明而不懈則一人無
餘也而治百事有餘矣况數事今則不然一官而數人
居之一事而數人治之數人而居一官則不競其公而
競其私數人而治一事則任其功而不任其責甲則曰
吾之官正也彼則增也乙則曰官無異官事無異事也
我何增爾何正焉至於事之闕而不理民之不悅而有
辭上以責之則皆曰非我也責將誰執哉此以人勝事
之病也先王之時官者不於才未論之先而禄者必於
位既定之後以才詔官則非才不官也以位詔禄則禄
不及於無位矣非才不官則天下願官者不僥於官而
趨於才禄不及於無位則天下干禄者不冐於禄而求
有所立以得位蓋有有才而不官有所立而不位者矣
未有不才而官無立而位者也則禄之為禄誰得竊取
而素餐之是之謂寧以恩棄人今則不然人有餘而官
不足於是有無官而增官官有餘而位不足於是有無
位而制禄夫有是人有是官有是位而禄之蓋曰子大
夫之勤也不可以不食也今也臨無民也治無事也而
創為空虚之名以為之位而賦之禄不曰禄之棄耶此
以人棄恩之病也昔者堯舜在上禹臯䕫龍在下何其
事之多而人之寡也一日萬幾事不多耶而臯陶一人
也明刑則斯人焉弼教則斯人焉制蠻夷則斯人焉治
寇賊則斯人焉刑也教也蠻夷也寇賊也是得為細事
耶舉數大事而一士師之官兼之而數事如一事也大
事如細事也則天下之官有下於士師而天下之事有
小於此數者其有以人勝事者乎三代之士蓋有貧而
禄仕者矣疾而食於上者矣抱關擊柝也乘田委吏也
此貧而禄仕者也然士則禄仕也而非抱關擊柝非乘
田委吏則禄亦有及之者乎無也則必有職而且功也
瞽者食於樂跛者食於門此疾而食於上也然人則食
也而非能樂非能門則禄亦有及之者乎無也則必有
事而且勞也則當時之禄其有以人棄恩者乎古今之
官蓋未有冗於今日者也祖宗之制每路監司提轉而
已今日提專之外又有提鹺茗常平者焉郡有常賦賦
有常入更運牙籌足矣不可以無官長也臨之以一轉
運足矣今則有使有副又有判焉小郡兵馬之官至於
五六人而同一職小邑征稅之官至於二三人而共一
事以人勝事莫甚於此老氏之宫嶽靈之祠率建官以
領焉自宰執侍從之斥者歸老者與夫庶官之一命以
上而貧者惰者客者高之為置使為提領卑之為主管
為監此何職哉此職何事哉國之安危民之休戚政之
利害不知也而一日不廩之則怨問之則曰我奉祠也
如是者千百焉國得而不貧民得而不病耶以人棄恩
莫甚於此楚人有拙於耕者患於踐其所種而莫之生
也則以數人肩輿而已坐於上以種焉自以為計之得
也既而鄰田之稻已生而已之稻不生夫楚人者非不
知愛稻也而愛非其愛也以已之不踐之為不踐而忘
其數人之踐為踐之大也設官以為民也恐官一人之
不治而以數人治一官得無踐吾民者多耶人之毁瓦
畫墁而得食則食人與食於人者交受其笑制禄而食
功也以士大夫之無位而創為奉祠空虚之位以禄之
得無與毁瓦畫墁者類耶臣願朝廷痛革其弊每路之
監司止設提轉之一職而運轉止於一員析鹺茗以隸
於刑舉常平以歸於漕則監司之冗員省矣大郡之兵
官不踰於二而小郡則止於一大邑之征稅設官者一
而小邑則兼以令丞至於幕職有簽書而又有判官者
簿尉之可以併省者則存其一而廢其一則郡邑之冗
員者省矣庶乎人不勝事也先嚴任子試吏之法三歲
一試而補吏者不過五百則來者徐而官曹漸清然後
乘其清而去其浮食所謂祠禄者一切罷之庶乎不以
人棄恩乎嗟乎不制其來勿病其衆不散其衆勿病其
冗前之說行所以制其來而散其衆也制之散之而後
去其冗則盡去天下之冗官而天下有不覺者矣覺且
不覺也怨且得而怨也耶
備官論(程大昌)
一代之興必則其治之煩簡以定建官之制多寡一定
後世因焉人與員不容不相當也人多於員則為冗人
不充位則為闕冗非也闕亦非也惟其稱焉可也唐虞
之建官以百周人益之為三百六十其多寡固有定制
矣以其員之百而受之以三百六十則人無所容及其
員之既為三百六十而止以百人處之則事無所屬故
冗之與闕其失均也書曰兢兢業業一日二日萬幾無
曠庶官天工人其代之曠之為言闕也一日二日而其
幾萬者天以委君而君以付人者也一官曠則一事隳
曠者多則隳者不容言也故上而朝廷之官總治之大
者列為九官是九官者如人之有耳目也口手也相須
致用而後成其為人也世豈有視而不聽言而不作者
哉是故貴其備也九官之設自百揆之外治禮者不預
於典樂而作虞者不兼於納言人各有官官各有掌無
相參也有夷無䕫韶音必虧有益無龍民言不通九官
之官也孰可曠哉嘻以舜為君而禹相之官之定員猶
不可闕而謂後世可闕歟謂其可闕則併省其員以貽
方來可也省之不可而直闕焉吾恐天工之無代也詩
曰濟濟多士文王以寧又曰維仲山甫愛莫助之聞以
多士為夸矣未聞以寡士為美也聞以無助為歎矣未
聞以多助為累也且天下之事又有大不可者人之智
慮雖不一稟而其精力要亦有限盡心一邑者至戴星
出入僅勝百里之政而振職内史者至積旬稽審而後
勑詔不相背戾若官闕事叢直以人兼焉彼智力竭則
苟而已嗚呼其何便焉孔子曰修廢官四方之政行焉
夫官者政之所托也官廢而不修則政墜而無托故官
之廢者尚當修之以行其政豈有有官而無人坐視曠
闕而不為之慮哉
吏論(止齋)
昔者秦之趨亡非一道也而其若是其亟者吏不肖也
吾觀始皇之初陋三代之封建其弊至於戰國髖髀相
依以蹙王室故夷其城而郡縣之其慮誠遠矣既而天
下之吏習於嬴氏之暴斬艾斵剥草芥其民而弊之重
之以頭會之斂閭左之徭又重之以阿房驪山土木之
役當時之吏非殘忍侵漁痛民以逢其君者則貪釁幸
災不逞之人也於是民之欲亡秦者十戶而八九矣關
東之豪投袂而起一呼響從毛奮而鱗集戮力以傾秦
族者不可勝計烏合之師所至如破竹者大率皆郡馘
其守邑俘其令以應之者也不然則吏為自全之計挈
地以賂敵而市一旦之命者也又不然則談士掉三寸
之舌傳檄而風靡者也亦孰為秦守哉其閒黨秦之惡
不肯遽臣妾如三川之守由南陽之守齮泗川之守壯
亦徒驅欲潰之民疾鞭而戰之不敗而塗地則亦為降
虜而已亦奚救於秦之斃耶秦以虎噬之彊尺攻寸取
以吞天下一旦有變三十六郡皆無人之墟子嬰之席
未煖而天下為漢何也秦人之憂素不及吏也故夫天
下之禍莫大乎視以為常而不之憂者皆他日之所不
及支也且天下不可以一人守分疆析壤環居而羅衛
之者皆吏也吏之不肖人主將誰倚仗哉而朝廷之上
方病夫財之不豐兵之不彊以為大患至於守令之姦
民號而訴者牘相銜也則謾不之省重者不過罷去次
則賄免而已舒之歲月民之冤血未乾而謫籍之書又
以恩貸矣甚者至於公卿大夫貪沓冗耗以不勝任聞
者皆剖之符而左遷之嗟夫不意父母斯民之職而為
逐臣之淵藪也有秦之弊幸而無秦之亂吁可畏哉可
畏哉
循吏論(東萊)
風俗之變初無常也道隆則從而隆道汙則從而汙曷
嘗有古今之異哉昔之陋儒以為風俗自厚而之薄猶
人自少而之老古之俗厚猶人之方少者也今之俗薄
猶人之已老者也薄者不可復厚亦如老者不可復少
嗚呼何其不思甚邪將以三皇之俗為厚乎則黃帝之
末胡為有蚩尤之亂將以五帝之俗為厚乎則帝舜之
世胡為有三苗之亂將以三王之俗為厚乎則夏商之
季胡為有桀紂之亂蚩尤之亂無以異項羽之亂也亂
既除而俗有厚薄之異者非秦民之不如古特高帝不
如黃帝耳三苗之亂無以異七國之亂也亂既除而俗
有厚薄之異者非漢民之不如古特景帝之不如大舜
耳桀紂之亂無以異煬帝之亂也亂既除而俗有厚薄
之異者非隋民之不如古特太宗之不如湯武耳自古
及今同戴一天同履一地同賦一性日月不變也耳目
鼻口亦不變也風俗何為不如古哉善乎魏鄭公之言
曰五帝三王不易民而教行帝道而帝行王道而王顧
所行何如耳若人漸澆詭不復返朴今當為鬼為魅尚
安得而化哉蓋嘗觀韓延夀之治潁川而益信風俗之
未嘗不如古也蓋承戰國孤秦之弊禮樂廢弛異端並
奮世以古先王化民之道為姗笑賢如高帝乃曰以馬
上治之安事詩書賢如文帝乃曰卑之無甚高論賢如
宣帝乃曰漢家自有制度本以霸王雜之君臣上下同
趨於刑名法律簿書期會之間無復遠略惟延夀承潁
川趙廣漢告訐之俗獨能取世所姍笑為陳腐迂闊者
次第而行之百姓遵用其教至於賣偽物者棄之市道
其在東都馮翊如潁川之治洋洋乎絃誦之聲肅肅乎
俎豆之容庶幾乎治古矣謂風俗不可復古者果何如
哉大抵後世之患出於待古太高而待已太卑惟待古
高故自疑而不敢為待已卑故自棄而不復為殊不知三
代雖遠其理常存苟能盡其理則夫何遠之有哉故萬
石君處家而子孫燕居申申此一家之三代也王烈居
鄉而訟者望廬而還此一鄉之三代也魯恭治中牟而
童子不取乳雉此一邑之三代也延夀之治潁川庸非
一郡之三代乎以是論之則風俗古不必厚今不必薄
古不必易今不必難惟其行而已安可是古而非今哉
古文集成卷三十四
