古文集成卷四十一宋王霆震編
前已集三
論
議財論(鄭景望)
大易有訓聚人曰財洪範明疇政先食貨中庸以九經
為國而足財用於百工大學以明德平天下而論生財
之大道故財者有國之司命理財者非可緩之務議財
者非不急之談也高論之士握孟子仁義之說聞言利
之人急起而疾擊之不使喘息於其側置金穀為猥務
視三司度支為濁流以鉤校簿書為冗職漫然不肯誰
何於戲獨不以吾一身一家而思之夫飢而食渴而飲
自何而至仰而事俯而育自何而給彼晉之士大夫以
清談欺其妻孥果能枵腹而赤立乎天下之大事非一
端百官羣吏軍旅征戍朝聘會同郊社宗廟城郭宫室
噐服車馬之用矜寡孤獨凶荒札瘥之賑恤皆堯舜三
王之常規非後世創為之也一日非財百事瓦解而欲
置之度外亦幾於不辨菽麥矣雖然自周之衰先王之
制亡人欲日侈用財者多秦漢而下類以四海九州之
財賦養一人而不足於是賤丈夫者出而伸其喙剥膚
槌髓以厭一人之欲其原既開不可復窒後之承前有
增無損凡先王之予於民者奪之盡矣所以散在民者
歛之極矣利析秋毫而國用常乏雖以惻怛好治之主
其所奪者不能復予其所歛者不能復散也不惟不能
勢亦不可也嗟乎高論之士雖不達時宜彼其平時讀
古人之書見先王之政纖悉委曲無非假民謹之重之
不敢少放回視後世如許則聞言利之臣遽起而擊之
望財利之司疾趍而馳之蓋亦無足怪也然時世不同
事變非一古之法不可用於今猶今之法不可用於古
苟不勝後世之弊欲一取先王之法而繩之此時君世
主所以病其說之難流俗鄙夫所以呵其法之迂有志
之士亦日悼其說之不合也抑不知先王之法雖不可
遽行而其遺意猶可言也蓋先王之於民愛之也厚之
也予之也散之也而猶懼其或傷焉夫財出於民而愛
之厚之予之散之是豐其本之術也烏有本豐而末不
茂者哉苟知此意則可以議邦財司民命矣先王之陳
迹無襲焉可也
議財論(鄭景望)
夫財安從出哉弊去矣而不知養其源吾未覩其可也
山有材焉旦旦而伐之人見其濯濯也斤斧休而牛羊
樵牧之不呵則日夜之所息雨露之所養亦末矣先王
之時為民者四而以智力交相養瘖聾跛躃斷者侏儒
各以其器食之彼廢疾之力猶必有所事而後食况耳
目手足無故者哉其不得游手而食必矣今之所謂游
民者何其多也高宫大室撞鐘伐鼓談無演空惑誘癡
甿謂之緇黃之游懷黃挾彈玩養鳥獸六博鬭鞠歌舞
游行謂之市井之游冒名守闕充墀溢廡交相贊助招
權為姦謂之官府之游若此之類不可殫言賈生所謂
殘賊公行莫之或止者也昔句踐還越令壯無娶老老
無娶壯女十七男二十不嫁不娶罪父母蓋欲人民繁
息為國之用今有民而委之無用亦可惜哉今之四民
亦非古之四民也士舉無用之文以媒利禄立身事君
何嘗在是則士亦游矣工作無用之器以競竒巧而食
用所須苦窳不堪則工亦游矣商通無用之貨以煽侈
靡而實用所資往往不通則商亦游矣嗚呼民相與游
而人之類未相食者幸吾農民尚守耒耜而已然而解
凍而耕暴背而耘櫛風沐雨霑首濡足戴星而出戴星
而入其勤極矣而又有水旱霜雹蝗蜮間為之災幸而
收成則公私之債交相互奪穀未離場已非已有羣游
之徒聚而饞之又從而嗤鄙之良可哀也故其子弟時
出城市目覩盛麗歸視其糠粃不飽短褐不蔽其心搖
搖已不安於畎畆矣不急救之是農又將游也古之為
政關市有譏偽飾有禁執左道以亂政者有誅作淫聲
異服竒技竒器者有誅用器不中度不鬻於市姦色亂
正色不鬻於市錦文珠玉成器不鬻於市不耕者祭無
盛不蠶者無帛不績者無衰無職事者出夫家之征此
皆先王抑末厚本之意苟損益而施之使彼輕而此重
其不轉而歸南畆者寡矣至於占田有限以抑兼并之
家儲粟有勸以廣凶荒之備選擇守令嚴責實之政則
田畯之官何必復建也寬養農功省公家之傜則力田
之科何必復立也孔子曰示之以好惡而民知禁法者
天下之大防而已要當明好惡以示之則靡然向方上
革其弊下養其源譬如疾已去體而厚加調養孰能禦
之吁治道無難顧力行何如爾
議財論(鄭景望)
莫非王民予奪歛散其權在君何事非君治亂安危其
權在民先王知人上之權不足恃也而一聽於民凡有
所欲委曲彌縫不敢有已故制其常産與之相生養之
道為之比閭放黨州鄉鄰里鄼鄙縣都夫遂溝洫澮川
畛塗道路徑術以相居教之耕鑿種藝稼政女功飲食
醫藥喪紀祭祀判妻入子蓄牧用財以安其生老弱廢
疾孤窮則有恤養之政艱厄凶荒札瘥則有賙救之法
巡稼移民合耦趍耕以裕其力通貨歛滯貫賖貸假以
周其匱懼吏之侵牟則為之大比以周知山林川澤器
械六畜之數懼役之不均則為之稽其夫家以歲之上
下為役之久近事以民立而無長亊官以事建而無羨
官思慮周密纖悉不遺既措之温飽安樂之地而後身
與其享民樂其愛已而閔其甚勤也於是輸其天育地
産與已之所致之物以供王之飲膳器物匪頒賜予賓
客喪祭以充府庫以供玩好多而不厭而先王亦以為
當然粒粟寸帛籍之有司要會鉤考不敢私焉少有不
登惻然變色邦計民財固未乏也而與士大夫捐膳徹
樂矣嗚呼彼豈不知予奪歛散之權在已耶自井田壊
而貧富不均後世不復能制民之産而先王之良法美
意日以消亡廟堂之間苟曰王府充軍儲備則幸矣餘
不暇問也而民始自為生矣自山海藪澤之利公家專
之冗食逐末之人耗農者衆而民之為生始勞矣自粟
米絲麻蔬果魚肉竹木薪炭百物有税而官司之法月
較日比羨則有賞虧則有誅上下相蒙不知其自何而
來也汙吏黠胥又從而私漁之而民始無以為生矣夫
先王之於民與之為生而後世之民至無以為生不反
其本方焦心勞思患於無財族談羣議以圖生財變法
易令以求豐財吾恐民之大權有時而或用也世固有
達於人情物理知先王之遺意者過而問焉其知本矣
理財論(方恬)
理財之說古今談之盡矣愚不能復有說也非不能復
有說也不忍復有說也今天下之利已盡籠而歸之公
矣而猶復有說則桑洪羊商君之術愚不忍復言此也
今天下之財所以不足者何哉害農者繁而去本者衆
也古之為民者四而農其四之一也今之為民者六而
舍農者六之五也而胥吏不在焉胥吏蓋害農民而蠶
食之者也而又害農者之一也則是今之為民者七而
游民者居其六也而兵徒又不在焉傳曰一夫耕之十
人聚而食之欲天下無飢不可得也今天下農民益少
於古矣而治財之吏惟農之為困有田者耕之而輸粟
於官者有增而無減也有桑者蠶之而輸帛於官者有
重而無輕也故耕之而食不足於口也蠶之而衣不足
於身也則誰肯利於農而不去也今蠶者之桑有折而
薪之者矣耕者之田有逃而棄之者矣急而不止則農
不安於田畆而盡棄其生業背本者益蕃從末者益衆
而貨財之源先竭矣凡今治財之吏皆為人主驅良民
而為游民者也天下之民其良者惟農而其羣不逞之
民則聚為末作散為游民游民之中其雄且黠者則為
商今天下之良民已重困矣而議者方以排商賈為策
嗚呼今商賈不可更排矣今關市之征法益苛矣征㩁
之利取益重矣而商賈亦且困矣儻又從而排之則散
而入於盜賊如是而又不察焉又將驅游民而為盜賊
也驅良民而為游民則國貧矣驅商民而為盜賊則政
亂矣國貧猶可為也政亂不可救也嗚呼胡不反其初
而求之乎彼其初何為而利於農也無乃上之人以務
農為至重而能寬其田租者乎故欲天下之富庶則莫
若重農重農則莫若去苛歛去苛歛則農益勸農勸則
趍本者衆趍本者衆然後商賈可稍抑也游惰末作可
漸禁也異端之無益於世教者可驅之而復歸南畆也
何者彼既利於農則不為農者雖驅之而不為盜賊也
何者有農之利誘之而不至於途窮而無所入也使天
下之游民不利於為農而又途窮而無所入則驅之必
為盜賊矣
抑商賈論(三山林之竒)
田野之民安於耕市井之民役於利嘻亦信矣田野之
間猶有帝王之遺民而市井風俗囂囂乎其深染於秦
漢之習矣乎有語田野之事於市井之民則必笑以為
愚有陳帝王之道於秦漢之君則必斥以為迂識者觀
之直為長太息也堯之典豳之詩今人視之直為何等
語而廟堂冕弁切切及此然而帝王所以灰吾民詐偽
之心而域之於春風和氣之中略無他事吾觀其田野
之間則見其民厖厚淳質絶無機心切以為天下皆此
民何畏乎不治商鞅桑洪羊之徒視天下千智萬詐舉
不能脱吾籠絡之内而算計見效霄壤於古吾觀於市
井之間則見其胸腹機穽背面矛戟竊以為天下皆此
民何畏乎不亂治亂之機亦易曉矣有識之士常欲抑
商賈而歸之農嗚呼是誠美意也雖然吾未知其所以
抑之者何說也必將曰致均輸立平準制百貨低昂以
排之乎必將曰管山澤之饒則商賈無所牟大利以侵
漁百姓乎是其說非不美抑淫刑以禁姦好戰以止亂
皆自文其過而已矣以此而革人之心正足以啟人之
心試觀秦漢而下於前數者未有遺術何其民益異於
帝王之民哉吾嘗竊恨秦始皇壞天下風俗正為行此
等術也古者四民各有常職農不可以無賈而賈不可
以勝農當井田未壊之前農於天下居其什九山澤之
占有限器物之竒有禁雖勸之為賈猶不能盛聖王未
嘗暫啓之也農之於田既不能以自有天下之民苟非
愚且弱者不肯操耒耜衣襏襫以為人役儻無懋遷之
路何以自養上之人乃曰奪其資塞其源使盡歸心於
畎畆之間嗚呼勢不可行矣勢不可行而文其辭以行
之吾知其用心不過欲使為國者自為商賈而已矣安
有自為商賈而革人之為商賈哉正恐其誘人為之不
暇也何者奪商賈之路而官自為之其何以流通乎始
欲抑商賈而歸農卒以商賈不行而自農然則始者猶
隂啟而陽抑之卒將至於公誘其民而為之也居後之
世欲還古人之俗必先為民處其為農之地然後可以
節其為賈之塗若曰未暇遠議而姑少抑商賈之風亦
當自國始不當自民始
古文集成卷四十一
