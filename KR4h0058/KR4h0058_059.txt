古文集成卷五十九宋王霆震編
前辛集五
封事
已酉擬上封事(朱文公)
具位臣朱熹敢拜手稽首言曰臣竊惟皇帝陛下有聰
明睿智之姿有孝友温恭之德有寬仁博愛之度有神
武不殺之威養德春宫垂二十年一旦受命慈皇親傳
大寳龍飛虎變御極當天凡在覆載之間稍有血氣之
屬莫不延頸舉踵觀德聽風而臣適逢斯時首蒙趣召
且辱賜對得近日月之光感幸之深其敢無說以效愚
忠之一二蓋臣聞古之聖賢窮理盡性備道全德其所
施為雖無不中於義理然猶未嘗少有自足之心是其
平居所以操存省察而致其懲忿窒慾遷善改過之功
者固無一念之間斷及其身之所履有大變革則又必
因是而有以大警動於其心焉所以謹初始而重自新
也伊尹之告太甲曰今王嗣厥德罔不在初又曰今嗣王
新服厥命惟新厥德召公之戒成王曰若生子罔不在厥
初生自貽哲命今天其命哲命吉凶命歷年知今我初服
肆惟王其疾敬德盖深以是而望扵其君其意亦已切矣
今者陛下自儲貳而履至尊由監撫而專聽斷其為身
之變革孰有大於此者則凡所以警動其心而謹始自
新者計已無所不用其極矣而臣之愚猶切有懼焉者
誠恐萬分有一所以警動自新之目或未悉舉則釁蘖
之萌將有作於眇綿之間有於防慮之外者是以輙忘
疎賤而妄以平日私憂過計之所及者深為陛下籌之
則若講學以正心若修身以齊家若遠便嬖以近忠直
若抑私恩以抗公道若明義理以絶神奸若擇師傅以
輔皇儲若精選任以明體統若振綱紀以厲風俗若節
財用以固邦本若修政事以攘夷狄凡是十者皆陛下
所當警動自新而不可一有闕焉者也臣不勝犬馬愛
君憂國之誠輙取事為之說而昧死以獻謹條其事如
左
其一所謂講學以正心者臣聞天下之事其本在於
一人而一人之身其主在於一心故人主之心一
正則天下之事無有不正人主之心一邪則天下
之事無有不邪如表端而影直源濁而流汙其理
有必然者是以古先哲王欲明其德於天下者莫
不一以正心為本然本心之善其體至微而利欲
之攻不勝其衆嘗試驗之一日之間聲色臭味游
衍馳驅土木之華貨利之殖雜進於前日新月盛
其間心體湛然善端呈露之時蓋絶無而僅有也
苟非講學之功有以開明其心而不迷於是非邪
正之所在又必信其理之在我而不可以須臾離
焉則亦何以得此心之正勝利欲之私而應事物
無窮之變乎然所謂學則又有邪正之别焉味聖
賢之言以求義理之當察古今之變以驗得失之
幾而必反之身以踐其實者學之正也涉獵記誦
而以雜博相高割裂裝綴而以華靡相勝反之身
則無實措之事則無當者學之邪也學之正而心
有不正者鮮矣學之邪而心有不邪者亦鮮矣故
講學雖所以為正心之要而學之邪正其繫於所
行之得失而不可不審者又如此易曰正其本萬
事理差之毫釐繆以千里惟聖明之留意焉則天
下幸甚
其二所謂修身以齊家者臣聞天下之本在國國之
本在家故人主之家齊則天下無不治人主之家
不齊則未有能治其天下者也是以三代之盛聖
賢之君能修其政者莫不本於齊家蓋男正位乎
外女正位乎内而夫婦之别嚴者家之齊也妻齊
體於上妾接承於下而嫡庶之分定者家之齊也
采有德戒聲色近嚴敬遠技能者家之齊也内言
不出外言不入苞苴不達請謁不行者家之齊也
然閨門之内恩常掩義是以雖有英雄之才尚有
困於酒色溺於情愛而不能自克者苟非正心修
身動由禮義使之有以服吾之德而畏吾之威則
亦何以正其宫壼杜其請託檢其姻戚而防禍亂
之萌哉書曰牝雞之晨惟家之索傳曰福之興莫
不本乎室家道之衰莫不始乎閫内惟聖明之留
意焉則天下幸甚
其三所謂遠便嬖以近忠直者臣聞蓬生麻中不扶
而直白沙在泥不染而黑故賈誼之言曰習與正
人居之不能無正猶生長於齊之地不能不齊言
也習與不正人居之不能無不正猶生長於楚之
地不能不楚言也是以古之聖賢欲修身以治人
者必遠便嬖以近忠直蓋君子小人如冰炭之不
相容薰蕕之不相入小人進則君子必退君子親
則小人必疎未有可以兼收並蓄而不相害者也
能審乎此以定取舍則其見聞之益薰陶之助所
以謹邪僻之防安義理之習者自不能已而其舉
措刑賞所以施於外者必無偏陂之失一有不審
則不惟其妄行請託竊弄威權有以害吾之政事
而其導諛薰染使人不自知覺而與之俱化則其
害吾之本心正性又有不可勝言者然而此輩其
類不同蓋有本出下流不知禮義而稍通文墨者
亦有服儒衣冠叨竊科第而實全無行檢者是皆
國家之大賊人主之大蜮苟非心正身修有以灼
見其情狀如臭惡之可惡則亦何以遠之而來忠
直之士望德業之成乎諸葛亮有言親賢臣遠小
人此先漢所以興隆也親小人遠賢臣此後漢所
以傾頽也先帝在時每與臣論此事未嘗不歎息
痛恨於桓靈也本朝大儒程頤在元祐間常進言
於朝以為人主當使一日之中親賢士大夫之時
多親宦官宫妾之時少則可以涵養氣質薰陶德
性此皆切至之言也然後主不能用亮之言故卒
以黃皓陳秖而亡其國元祐大臣亦不能白用頤
說故紹聖元符之禍至今言之猶可哀痛前事不
遠惟聖明之留意焉則天下幸甚
其四所謂抑私恩以抗公道者臣聞天無私覆地無
私載日月無私照故王者奉三無私以勞於天下
則兼臨博愛廓然大公而天下之人莫不心悦而
誠服倘於其間復以新舊而為親疎則其偏黨之
情褊狹之度固已使人&KR0832;然有不服之心而其好
惡取舍又必不能中於義理而甚則至於沮謀敗
國妨德亂政而其害有不可勝言者蓋左右厮役
横加官賞宫府寮屬例得褒遷固不問前例之是
非而或者又不問其有無此固舊事之失而不可
以不正况今又有蚤懷奸心預自憑結者又將貪
天之功以為己力而不顧其仰累於聖德妬賢嫉
能禦下蔽上而不憂其有害於聖政也苟不有以
深抑私情痛加屛絶則何以明公道而服衆心革
宿弊而防後患乎唐太宗之責龐相夀曰我昔為
王為一府作主今為天子為四海作主為四海作
主不可偏與一府恩澤若復令爾重位必使為善
者皆不用心正為此也又况有國家者當存遠慮
若漢高祖之戮丁公我太祖之薄王溥此其深識
雄斷皆可以為後聖法惟聖明之留意焉則天下
幸甚
其五所謂明義理以絶神奸者臣聞天有顯道厥類
惟彰作善者降之百祥作不善者降之百殃是以
人之禍福皆其自取未有不為善而以諂禱得福
者也未有不為惡而以守正得禍者也而况帝王
之生實受天命以為郊廟社稷神人之主苟能修
德行政康濟兆民則災害之去何待於禳福祿之
來何待於禱如其反此則獲罪於天人怨神怒雖
欲辟惡鬼以來真人亦無所益又况先王制禮自
天子以至於庶人報本享親皆有常典牲器時日
皆有常度明有禮樂幽有鬼神一理貫通初無間
隔苟禮之所不載即神之所不享是以祭非其鬼
即為滛祀滛祀無福經有明文非固設此以禁之
乃其理之自然不可得而易也其或恍惚之間如
有影響乃是心無所主妄有疑憂遂為巫祝妖人
乘閒投隙以逞其奸欺誑惑之術既行則其為禍
又將無所不至古今以此坐致亂亡者何可勝數
其監蓋亦非遠苟非致精學問以明性命之理使
此心洞然無所疑惑當有即有當無即無則亦何
据以秉禮執法而絶妖妄之原乎先王之政執左
道以亂政假鬼神以疑衆者皆必誅而不以聽其
慮深矣然傳有之明於天地之性者不可惑以神
怪明於萬物之情者不可罔以非類則其為妄蓋
亦不甚難察惟聖明之留意焉則天下幸甚
其六所謂擇師傅以輔皇儲者臣聞賈誼作保傅傳
其言有曰天下之命繫於太子太子之善在於早
諭教與選左右教得而左右正則太子正太子正
而天下定矣此天下之至言萬世不可易之定論
也至論所以教諭之方則必以孝仁禮義為本而
其條目之詳則至於容貎詞氣之微衣服器用之
細纖悉曲折皆有法度一有過失則史書之策宰
撤其膳而又必有進善之旌誹謗之木敢諫之鼓
瞽詩史書工誦箴諫士傳民語必使至於化與心
成中道若性而猶不敢怠焉其選左右之法則有
三公之尊有三少之親有道有充有弼有承上之
必得周公太公召公史佚之流乃勝其任下之猶
必取於孝弟博聞有道術者不幸一有邪人厠乎
其間則必逐而去之是以太子朝夕所與居處出
入左右前後無非正人而未嘗見一惡行此三代
之君所以有道之長至於累數百年而不失其天
下也當誼之時固已病於此法之不備然考孝昭
之詔則猶知誦習誼之所言而有以不忘乎先王
之意降而及於近世則帝王所以教子之法益疎
略矣蓋其所以教者不過記誦書札之工而未嘗
開以仁孝禮義之習至於容貎詞氣衣服器用則
雖極於邪侈而未嘗有以裁之也寮屬具員而無
保傅之嚴講讀備禮而無箴規之益至於朝夕所
與出入居處而親密無間者則不過宦官近習埽
除趨走之流而已夫以帝王之世當傳授之統上
有宗廟社稷之重下有四海烝民之生前有祖宗
垂創之艱後有子孫長久之計而所以輔養之具
疎略如此是猶家有明月之珠夜光之璧而委之
衢路之側盜賊之衝也豈不危哉詩曰豐水有芑
武王豈不仕貽厥孫謀以燕翼子惟聖明之留意
焉則天下幸甚
其七所謂精選任以明體統者臣聞人主以論相為
職宰相以正君為職二者各得其職然後體統正
而朝廷尊天下之政必出於一而無多門之弊苟
當論相者求其適已而不求其正已取其可愛而
不取其可畏則人主失其職矣當正君者不以獻
可替否為事而以趨和承意為能不以經世宰物
為心而以容身固寵為術則宰相失其職矣二者
交失其職是以體統不正綱紀不立而左右近習
皆得以竊弄威權賣官鬻獄使政體日亂國勢日
卑雖有非常之禍伏於冥冥之中而上恬下嬉亦
莫知以為慮者是可不察其所以然者而反之以
汰其所已用而審其所將用者乎選之以其能正
已而可畏則必有以得自重之士而吾所以任之
不得不重任之既重則彼得以盡其獻可替否之
志而行其經世宰物之心而又公選天下直諒敢
言之士使為臺諫給舍以參其議論使吾腹心耳
目之寄常在於賢士大夫而不在於羣小陟罰臧
否之行常在於廊廟而不出於私門如此而主威
不立國勢不彊綱維不舉刑政不清民力不裕軍
政不修者臣不信也書曰成王畏相語曰和臣不
忠且以唐之太宗之聰明英武號為身兼將相然
猶必使天下之事關由宰相審熟便安然後施行
蓋謂理勢之當然有不可得而易者惟聖明留意
則天下幸甚
其八所謂振綱紀以厲風俗者臣聞四海之廣兆民
至衆人各有意欲行其私而善為治者乃能總攝
而整齊之使之各循其理而莫敢不如吾志之所
欲者則以先有紀綱以持之於上而後有風俗以
驅之於下也何謂紀綱卜賢否以定上下之分核
功罪以公賞罰之施也何謂風俗使人皆知善之
可慕而必為皆知不善之可羞而必去也然綱紀
之所以振則以宰執秉持而不敢失臺諫補察而
無所私人主又以其大公至正之心恭已於上而
照臨之是以賢者必上不肖者必下有功者必賞
有罪者必刑而萬事之統無所闕也綱紀既振則
天下之人自將各自矜奮更相勸勉以去惡而從
善蓋不待黜陟刑賞一一加於其身而禮義之風
廉恥之俗已丕變矣惟至公之道不行於上是以
宰執臺諫有不得人黜陟刑賞多出私意而天下
之俗遂至於靡然不知名節行檢之可貴而惟阿
諛軟熟奔競交結之為務一有端言正色於其間
則羣譏衆排必使無所容於斯世而後已此其形
勢如將傾之屋輪奐丹雘雖未覺其有變於外而
材木之心已皆蠧朽腐爛而不可復支持矣苟非
斷自聖志洒濯其心而有以大警敕之使小大之
臣各舉其職以明黜陟以信刑賞則何以振已頽
之綱紀而厲已壊之風俗乎管子曰禮義廉恥是
謂四維四維不張國乃滅亡賈誼嘗為漢文誦之
而曰使管子而愚人也則可使管子少知治體是
豈可不為寒心也哉二子之言明白深切非虚語
者惟聖明留意天下幸甚
其九所謂節財用以固邦本者臣聞先聖之言治國
而有節用愛人之說蓋國家財用皆出於民如有
不節而用度有闕則横賦暴斂必將有及於民者
雖有愛人之心而民不被其澤矣是以將愛人者
必先節用此不易之理也國家承五季之弊祖宗
創業之初日不暇給未及大為經制故其所以取
於民者比之前代已為過厚重以熙豐變法頗有
增加而建炎以來地削兵多權宜科須又復數倍
供輸日久民力已殫而間者諸路上供多入内帑
是致戸部經費不足遂廢祖宗破分之法而上供
歲額必取十分登足而後已期限迫促科責嚴峻
監司州縣更相督迫惟務自寬已債何暇更察民
情捶撻號呼有使人不忍聞者而州縣歲入多作
上供起發則又於額外巧作名色夤緣刻剝此民
力之所以大窮也計其所以至此雖云多是贍軍
然内自京師外達郡邑上自宫禁下至胥徒無多
浮費亦豈無可省者切計若能還内帑之入於版
曹復破分之法於諸路然後大計中外冗費之可
省者悉從廢罷則亦豈不能少有所濟而又擇將
帥核軍籍汰浮食廣屯田因時制宜大為分别則
供軍不貲之費庶幾亦可减節而民力之寬於是
始可議矣此其事體至大而綱目叢細類非一言
之可盡今亦未暇盡為陛下言之惟聖明留意其
本如上八者而後圖之則天下幸甚
古文集成卷五十九
