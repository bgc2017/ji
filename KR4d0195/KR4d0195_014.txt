東萊先生詩集卷第十四呂本中居仁
戲呈東林雲門二老
幾年湖嶺費追尋尚喜歸來聽足音禦虎已知吾有
命問禪方見子無心風塵黤慘病如昨歲月峥嶸窮
至今猶覺相逢有餘恨老盆盛酒不同斟(可與共飲余常以謂)
(得共飲爲可痛惜曉此語者許伊具一隻眼者至難得也二公超然之韻可與共飲也而不)
佛日縱步相尋索歸甚苦戲成絶句
相逢不用苦相催只(直一作)到更深月上回莫怪室空
無侍者夜䆫相對有寒梅
東林珪雲門杲將如雪峯因成長韻奉送
東風被澤國君有千里行送君不能遠宿昔春水生
胡馬汚中原旁淮多賊城即今江南岸盗賊猶縱横
頗聞閩粤靜農民方及耕雪峯佳主人況欲屣履迎
兩公與談道正欲平其衡但見演若頭自然心地明
云何未覽鏡便欲其流清君行可語此勿憂兒女驚
鄙夫牙齒缺苦遭塵事嬰七年在犇走一飽費經營
野鶴出籠飛尚須完翅翎今者與君别故鄉它日情
新詩見萬一庶用託同盟
贈童堯詢蔡楠謝敏行
七年避胡塵無復少年事適從嶺外歸眼病不識字
尚幸戎馬間得見此數士蔡童南城傑所養蓋有自
兩謝名家子學已前作似相逢眼暫明已足慰遲暮
如何捨我去使(令一作)我起千慮江深羽檄繁況此日
月騖猶餘大謝留與我相近住風霜眇墟落泥土暗
道路得無經(驚一作)此别各復走它處期君則甚遠苦
(告一作)語不厭屢微言恐遂絶其誰與(知一作)調護要當
發憤求不欲(未可一作)僥倖遇聖門極坦平渠自有回互
河清儻有期未死或可俟
和范仲熊舜元游橘園見梅
橘林經(因一作)雨未全衰歸路人家已見梅風物粗知
(如一作)江左勝瘴煙新離嶺南來筆頭有眼方知妙句
裏忘言始絶埃但得一寒無事過與公還往勝銜杯
答錢遜叔(一本有訪戴圖三字)
北風吹霜夜如(飛一作)雪江城草木凍欲(未一作)折病夫
袖手無所為一坐臨川已三月忽蒙妙句起衰憊頓
覺和氣生毛髮公能忘機我亦倦不待曼殊見摩詰
畫圖是非久未解況保長年不摩滅請公置畫莫多
求要與時人除愛渴
與錢遜叔飲酒分韻得鳥字
客游等浮(如藻一作)萍歲事如過鳥逢公得一笑不厭古
寺悄雨聲喧客耳燭影吹半裊宿酲未及解更覺惡
韻擾時方足艱虞身未識要眇如何一杯酒便出萬
物(事一作)表别公願一言使(令一作)我意易了
贈别范一哥
相送不嫌遠詰朝當語離文詞知子進道路覺吾衰
力疾終無補徐行敢厭遲臨分更回首苦語漫成詩
送謙上人回建州三首
子來不憚千里遠我病可無終歲憂相見怱怱又相
别主人無恨(厭一作)客無求
平生苦節胡元仲老大多才劉致中爲我殷勤問消
息十年堅坐想高風
遙山渡口晚猶寒道路奔波未許閑頗恨獨來不同
賞竹輿穿雨上疎山
與范益謙炳文叔儀步月(范步月一云與諸)
歲月忽巳過羈窮非獨今稻塍分白水月影上清隂
畎畒平生事江湖它日心相過無百步猶覺費追尋
陸庭元紹意齋
聖人母意物我同大賢庶幾其屢空今君胡為用此
意乃欲酬酢萬化參天工客來無窮君不厭所施不
同皆有驗風寒燥濕互相代一理驅除無頓漸衡門
端(宴一作)坐一事無衆皆劫劫君有餘見賢不避忘其
軀肯與俗子争錙銖知君此意久已絶為爾病生吾
有說偫儲百藥待百病任爾紛紛強分别君但守此
心如鐵徧與衆生除衆熱是則名為無意訣剩放南
山(䆫一作)著秋月
病中口占示益謙四弟
病來全少靜工夫藥裹關心計已迃縱使君來亦無
語更無餘法待文殊
竹夫人
與君宿昔尚同床正坐西風一夜涼便學短檠牆角
棄不如團扇篋中藏人情易變乃如此世事多虞只
自傷却笑班姬與陳后一生辛苦望專房
郊居
紛紛俗駕不容攀尚喜郊居絶往還野寺並冬終日
雨客房無事一秋閑平生談說舌猶在病起彫疎鬢
已班始悟莊周太多事處夫才與不才間
送楊蒙秀才往樂平
我有閩粤役君成江浙行窮途一回首歲晚倍傷情
佳氣占行在妖氛是賊營如何抱竒策不一請長纓
寄題暨尚卿雙蓮亭
異畒同穎久未出雙觡共抵復何物今君何以得此
花和氣所致無它術雙蓮共蔕中連理相映同心出
秋水秋水池塘曉自涼雙蓮中含風露香飛燕姊妹
(弟一作)不相妬並騁逸豔來昭陽自然容質見高韻不
必粉黛呈新糚君家孝友聞近(郡一作)縣故使竒祥眼
中見一洗東南戰鬭塵小人知之亦革面我來﨑嶇
山嶺間忽聞雙蓮能解顔請君更畫作圖看無使惡
木譏雕殘
簡范信中鈐轄三首
交游契分如君少湖嶺溪山似此稀夾路梅花三十
里故人雖病莫先歸
海角相逢又一竒更憐朋舊得追隨滿堂舉酒話疇
昔疑是中原無事時
它日曹南十日雪訪君尋酒不能回梅花此日懷安
路更有清詩入坐來
次韻李仲輔簽判
曉晴破雨却寒天海上風光絶可憐更欲陪公了春
事不須乘醉始逃襌
西施舌
鼓山
危欄不知高下瞰萬里路滄海近咫尺大舶不敢度
風雲遞舒卷川原更回互如何此道場乃倚絶壁住
得非化人居無乃仙聖寓斷崖石倒懸絶壑水暗聚
我行天一涯勝處時一遇衰病(頹一作)九死餘巳乏濟
勝具登臨兹(游欲一作兹)忘返尚足慰遲暮山林與膏壤
未到巳心悟
王傅巖起樂齋
人生各有樂所樂故不同吹竽與擊缶同在可樂中
孰能識至樂不計窮與通顔子在陋巷肯憂家屢空
朝從聖師游暮歸無近功忽然若有合此樂固無窮
當時二三子因之開蔽蒙君生百世下久已聞其風
端居有遐想客至聊從容四壁倚蓬蒿萬卷蟠心胷
回視世所求天道迷西東此樂既不遠欲往吾其從
寄范四弟十弟(一無十弟二字)
俗事紛紛如亂麻又扶衰病轉天涯文章老矣思吾
弟頭角嶄然勝外家異味幾回占食指遠書終夕望
燈花何時更住城南寺共聽春池兩部蛙
春日紀事寄内外諸弟三首
水生溪漲欲容舠疾病因循厭作勞莫道深居便無
事午䆫苛癢費&KR1057;搔
自聞賊報離揚州凖擬春來泰出游所恨溪山最佳
處不容老子便歸休
長閑漸化讀書癖遠道聊因避地行安得薄田了饘
粥便相依倚過平生
寄諸弟
九年在奔走一飽費經營此日窮居意它鄉獨往情
相憂只有病所至但論兵尚喜吾諸弟形模遠勝兄
游鳳池
遠近諸山翠作堆鳳池北望更崔嵬青松夾路攙天
去白鳥飜雲旁海來喜有故人同出郭屬因衰病阻
銜杯猶憐不赴對床約獨上籃輿日暮回
題孫子紹所藏王摩詰渡水羅漢
問渠褰裳欲何往彷徨徙倚滄波上至人入水固不
濡何以有此恐怖狀我知摩詰意未真欲以筆端調
世人此水此渡俱非實摩詰亦未嘗下筆孫郎寳藏
今幾年往來周旋兵火間世人險阻更百難彼渡水
者安如山請君但作如此觀莫更思惟尋筆端
送筍與何晉之
年來念念欲深藏頗覺看書氣味長莫怪囊空無一
物猶能分筍送何郎
次韻李伯紀園亭
昔者翺翔雨露邊已將勲業畫凌煙便尋松菊同元
亮不訪丹砂學稚川可但海山勝綠野頗知風物似
平泉小園只在虚䆫外佳處常當几杖前
本無俗事可裝懷藥圃花欄應手栽乘興聊陪野僧
坐賞心時許故人來頓令此地成三絶不為它鄉賦
七哀鍾鼎山林兩無礙豫章須是棟梁材
送林之竒少穎秀才往行朝
我為福唐游破屋占城市城中幾萬戸所識一林子
蓊然衆木中見此真𣏌梓未為棟梁具且映風日美
子之於為學其志蓋未巳上欲窮經書下考百代史
發而為文詞一一當俊偉夫豈效鄙夫念彼不念此
今來赴行朝學已優則仕窮通決有命所願求諸已
聖賢有明訓不在拾青紫丈夫出事君邪正從此始
鄭昂用岑参太白胡僧歌韻作楞伽室老人
歌寄杲老
楞伽室中絶皂白去天何止三百尺只今更住最高
峯齋無木魚粥無鍾已將虎兕等螻蟻更許蛙蚓同
蛟龍聞道說禪通一線為爾不識楞伽面一生強項
吾所知氣壓霜皮四十圍世人未辯此真偽敢向楞
伽論是非諸公固是舊所適鄭髯從之新有得欲將
此意向楞伽但道鵠烏同一色(作未到何止一)
贈王周士諸公
空房夜氣清落月傍簷明念我平生友相望隔荒城
我老未猒書破䆫猶短檠君亦不奈(得一作)閑默坐數
殘史共結香火社同尋文字盟王子潮州來一笑冠
欹傾午飯展僧鉢村醪傾客缾相逢但談道絶口不
論兵未免俗眼笑屢遭時輩輕人生各有趣小大俱
有程譬彼澗底松難伴池中萍雲鵬與斥鷃已矣兩
忘情一洗瘴海耳此言君可聽(作長更殘更一)
贈范信中
異時擕客醉公家蠟燼堆盤酒過花萬里溪山隔春
事十年風景困胡沙鄭莊好客渾如昨何遜能詩老
更佳但得尊前添一笑莫(勿一作)言漂泊在天涯
會稽石道叟教授南劒兵火搶攘之餘興治
郡學尺椽片瓦皆其所自經營也未朞月而
學成遠近賴之又祠前輩賢者以風勵多士
使游其間者望之而心化由是而入堯舜之
道不難也古之教者蓋多術矣五帝憲三王
有乞言憲賢於乞言也道叟知之矣呂本中
為作詩叙本末云
聖遠道則微世久學欲絶區區續微言未易勝邪說
石侯東南秀睹此心欲折分教南劒州意在補亡缺
歘令兵火後復見俎豆設廟貌甚尊嚴上下有區别
先生默無語風化動閩粤斯文自明白如仰見日月
坐令穿鑿悞不待湯沃雪不知旁祠誰今代古豪傑
孰能與之齊共此歲寒節入門日在望未返意已竭
由來正心術不在費頰舌乃知薰陶功自與聞見别
參魯回不愚亦豈有優劣此理儻可求萬古同一轍
(了翁也前輩謂陳)
寄計議弟張彦實錢元成夏庭列
遠書來稍稀叔也經月病微官自拘束歸興復未定
誰能相勞苦頗亦奉朝請安身子有道可保在不競
寧聞鄭子真肯待當世聘張錢平生歡未貴渠有命
舊交餘此人豈減昔日盛夏郎來幾時問學當轉勝
高風隕寒梧想助筆鋒勁同歸定何日不必有三徑
相從說平生保此一室靜
寄内(家一作)弟并示仲輔諸公
江浙音書絶不聞每逢時序歎離群一秋多病常嫌
客短日無聊只閉門淺學未容窺易象舊書嬾(聊一作)
復誦玄文莫言耆舊彫零盡海内交游尚數君
簡范信中
詩人例窮君不然畫堂繡戶羅嬋娟當時乘醉出三
峽至今妙句留西川底事新來多退縮梅花滿眼看
未熟便期載酒約來冬似要惡詩相抵觸曉來寒凛
似中原君忍閉門清晝眠我病猶能相追逐知君心
期終不俗但擕二妙喚諸公一醉落花吾亦足
東萊先生詩集卷第十四
