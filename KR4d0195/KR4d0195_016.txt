東萊先生詩集卷第十六吕本中居仁
送楊晨當時赴䕫漕
楊侯從舊名籍籍吳中一見如舊識憐我衰頽病已
侵怪我辛勤百無益今君遽作巴蜀行江頭宿昔春
水生路經三峽不艱阻遍與疲氓問疾苦隨身長劒
莫輕舞試伐蛟鼉斬豺虎北來人士衆如雨得君此
行慰羈旅君但垂情一笑許勝使區區入州府百城
因之遂安堵亦勝無事閑坐否
送徐林稚山赴江西漕
緫角相從四十年如今衰病已華顛久無耆老可訪
事尚喜交游不乏賢未使從容持從橐却令辛苦上
江船百城編戶皆疲瘵日望公來與息肩
將發金陵奉懷張彦實
老矣君何往翩然我欲歸文章晚未用歲月事多違
江接鄱陽路風吹游子衣不應蘧伯玉獨悟昔年非
初離建康(一云鍾山寄范十四弟諸人)
嘗憶它年出舊京汴隄榆柳與船平寧知此日鍾山
路亦是東行第一程
紛紛車馬未言還我獨支離便得閑尚有同門二三
子肯同今夜宿鍾山
寓會稽禹迹寺
隂雨靜不出端居還自由客衣從短褐天氣已深秋
所在兵猶鬭中原亂不休廟堂如有意便與萬人謀
會稽初秋四首
今來留滯浙河東想見閩山荔子紅雖有故人家在
彼可無方便託西風
張侯問舍復何時我亦留連去未期便欲爲君草堂
客幾時先寄落成詩
故園回首但斜陽所至奔波避賊忙天下何曾有定
處越南燕北是中央
病來每有居山興老去初無住世心三尺枯桐無舊
譜始知三歎有遺音
錢遜叔侍郎奉京師舊墳攺葬天柱謹成挽
詩一首
錢氏覇吳越功德在斯民遜王早退居身退道益尊
至今二百年盛事傳後昆文采震本朝豈惟光一門
後來翰林公又以直聲聞累葉其外家家世悉殊勲
善惡久乃效其報於此分裔孫傑立者迎喪自中原
遂令擾攘後得安久旅魂依依天柱山不必京洛塵
死者如有知當言吾有孫小人託末契所恨老不文
睹此一時盛忍終無一言越水流不竭越山旱不昏
孝子亦不匱錫類到仍雲
重陽日西興寄臨安親舊
我來西興口君在龍山旁如何阻一水不共作重陽
别浦潮猶白深秋菊未黃遥知對杯酌不記是它鄕
范伯言藥隱(一云送范彦行歸西山)
烈士故徇名中民但榮官寧知陋巷士堅坐有餘歡
出從聖師游歸坐守一簞出門視天壤密邇心自寬
范侯嬾仕宦決意歸西山西山有藥隱此地可盤桓
誓將從古人上追孔與顔有田可以耕有屋可以安
寧能伴兒曹日夜不得閑我亦倦游者世味更百難
夢寐想君家父子兄弟間便當卜鄰居一生長往還
相依得情話出語清肺肝後生有郢質更爲斵其漫
君行問安否此盟當未寒
題趙祖文盤谷圖
趙郎落筆寫盤谷正是太平無事時今日太行那有
此滿山樵採盡胡兒
送胡明仲知永州
君行西遊浮沅湘洞庭岳麓天一方嶽前老人望君
久歲晚不嫌歸路長晴天萬里去鴻鵠韞玉未售猶
深藏遠行固是君素願多畜竒謀羞自獻後生紛紛
了目前大策定非凡所見簿書汩沒渠自忙道里﨑
嶇吾不倦百川東下倒狂瀾要君嶷然如斷山我老
無用逢多艱敢復著脚塵埃間胷次偪塞良未寬日
夜矯首須君還運斤成風君不難不使世人漫鼻端
孫肖之短堂
孫郎囊空意自滿自謂身長才則短以短名堂堂未
成長短是非俱不管嚴州一見鬢蒼浪贈我新詩如
夜光何時到君短堂上更話如今歸興長
贈孫肖之
子窮非一時所歷固長久自從太平時以至戎馬後
今兹益窮甚所至但縮手遂令甑生塵不止衿見肘
未能脫身去且作避地走金盤貯火齊熟視不一取
溪船下濤江亦未遠南斗固知松栢生必不在培塿
見我嚴州城世事嬾到口念子抱竒才有節空自守
簞瓢在陋巷世亦如此不乖離勿重言寒甚且飲酒
朱成伯秀野堂
客愁固多岐我懷亦蕭散連年尋故人見子二水岸
官居少閑暇歲月忽已換有堂名秀野未入俗眼看
得名自君子可當清淨觀未能藝桃李且自飽藜莧
荒涼城一隅初不越門限脫身少年場念此已熟爛
嗟予老病侵閱世蓋多難相逢默無語自足洗憂患
窮冬足雨雪近市乏薪炭時來上子堂尚得一笑粲
次秀亭韻二首
忽見新亭起廢基暮雲疎雨兩霏霏憑欄一望長空
遠鑿石新開小徑微治世從今可招隱至人何苦更
藏輝使君不厭賓朋集正爲飄流到眼稀
舟車來往閙回環今日陪公得暫閑漸喜著身人迹
外勝如隨衆馬蹄間縈䊸細數溪頭路蒼翠遥看雨
後山正恐朝廷須舊物不容常此面孱顔
甘棠樓
高樓面面好舉目是溪山急水瀉湍瀨諸峯呈髻鬟
聊爲半日出得伴使君閑作者風流在承平氣象還
身雖住世網心已離塵寰未猒陪游數唯愁覓句慳
高風雖在望逸韻恐難攀咫尺蓬萊路惟公指顧間
師奴病化
伴我閑中氣味長竹輿游歷徧諸方火邊每與人爭
席睡起偏嫌犬近床能與兒童校幾許賢於臧獲便
相忘他生尚欲隨吾在要奉香爐漉水囊
受戒不捕鼠聽經如欲譍誰知兩溪畔今日送亡僧
舟行至桐廬
乘舟待潮發一日到桐廬物色寒初甚溪山畫不如
往來眞是夢親舊不須書猶賸鴟夷在時容託後車
示兒
忍窮吾有味雕句汝無功客舍囂塵裏春愁浩蕩中
初無買山費眞與住庵同更想顔回宅簞瓢亦屢空
陳朝奉坐化
東風吹雨欲飜盆杏樹前頭柳暗村試問老人何處
去夜來新月又黃昏
嚴州春曉
居間病常嬰出郭春已老微隂淨新綠轉覺原野好
故人各漂散頗恨來不早尚有壁間詩猶堪寫懷抱
是月足隂晦暮春常苦寒閉門猶疾病春物豈相干
堅坐客已少長貧心自安幽蘭有花在尚肯結餘歡
予將爲三衢之行下塔僧惠道求詩留題因
成絶句遺之
欲過城東病不能飛檐高棟想層層半年夢作嚴州
住一首詩留塔下僧
將適三衢而七弟欲往臨安臨行作詩奉送
弟要題詩别人還勸我留如何南去路更送北行舟
處事須遠略擇交當廣求秋風理歸棹爲我上衢州
椿閣
往時椿閣老盛德傳鄕閭至今風流在遺芳殊未疎
有孫仁者靜遠近伏其賢定知建德民祝令如翁年
弋陽魏令賞音亭
高亭已寂寞山水自清音主人去亦久此意誰復尋
夢回還舊觀川上有微吟於焉繼前作因見平生心
建安熊述之爲令建德不言而民治將適三
衢留詩美之二首
熊卿治建德隱几心若水民肥吏乾枯亦不用笞箠
問子何能然此豈力可使建安今多賢於子可見爾
建安固多賢故人劉與胡山川古秀潤珠生崖不枯
我病日已懶觸事見迂疎行當脱身去一㕓從子居
擬古樂府
高堂陳八音同聽不同樂狂飈送鴻鵠萬里翔寥廓
一去三十年事事非前約當時綠綺琴塵埃無處著
時節非不久此意但如昨
已未重陽
病無佳思只深藏漫遶東籬菊未黃最是一年秋好
處可能無酒過重陽
李珹拙軒
念彼巧者勞知此拙者安拙者固無營一生長得閑
子豈眞拙者託此以自完何嘗曳長裾顧肯卑小官
世人極變態飜手覆手間子獨如不聞默坐安如山
九衢走紅塵本自不相干我老始見子古井久不瀾
贈子拙軒詩留子靜處看當蒙一笑許敢言愁肺肝
清(名御)軒
清(名御)軒中一事無午䆫高枕似吾廬世人稱意何須
道乃祖風流正不疎
將往城南觀音阻雨未果
野寺它年别溪山浪作秋初涼頗宜出小雨故妨游
僧老渾無念田荒近不收猶思五更懴清切勝蠻謳
余迪漫浪齋
顔子在陋巷無一當其心日惟聖之學正自惜分隂
子生千載後此意尚能尋齋雖名漫浪迹豈計浮沉
文字浩今古不受俗務侵端如貯美酒妙處當自斟
臨卷忽有得如奉君親臨即此是聖域子行無滯淫
無題四首
我病無能到處窮子才安得尚漂蓬如何共飲重陽
酒相對無聊似乃翁
重陽共采東籬菊却似乃翁年少時顧我無能甘老
病相尋唯有向來詩
聞鍾即起待天明客舍無聊坐五更何日長風破巨
浪看渠萬里出門行
平生隨我飯脫粟靜夜不眠尋細書可見烏衣諸子
弟從來志業不如渠
邊愁
胡人吹短笛一半是離聲想得南飛鴈雲間亦猒聽
愁聲晚來急邊塞乍寒時不似江南日愁多只自知
招范四弟
涼風忽滿箑江漢有歸心顧我病如昨憐君窮至今
苦嫌歸夢短不猒酒杯深試問玉川老何時許降臨
衢州路中
今日衢州路師奴不共行阿童渾似汝只是太麤生
憶福州舊居菊花
問訊階前菊如今屬阿誰秪應風露底猶記摘殘枝
求趙表之墨
超然堂中墨如戟支撑宗門渠有力參得諸方一味
禪以此示人人不識病夫見之喜折屐便欲投詩恐
無益主人不吝是家風會見琅琅送珪璧
陋巷
陋巷客自稀短日寒未到感君時一來得以慰懷抱
論文有根柢落筆清且奥如歌五弦琴促軫有餘操
黃花開正繁薄酒可相勞請君尋此盟妙處同一造
示聞生
形容落魄猶須酒疾病因循久廢詩忽見聞郎七字
句却如汪謝少年時
簡何居厚
我乏濟勝具子懷經世才寒䆫得一笑陋巷絶纖埃
曰酒難充醉黃花只強開更憐無事日時有好詩來
謝人送酒
它鄕逢故人已覺意氣盛得君雙榼酒起我終日病
清如兩龔潔氣出徐邈聖乃知無功鄕欲往有捷徑
一杯吾已足不必待歷聘扁舟下東陽此計或未定
尚欲尋舊盟短拙恐未稱先生肯降臨時掃一室靜
東萊先生詩集卷第十六
