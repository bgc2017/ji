東萊先生詩集卷第六吕本中居仁
初别清源姑才仲弟過楚丘作
前村後村鳩亂鳴梨花點雪柳半青斷雲忽過楚丘
縣驟雨已見龍丘亭故人愁緒各南北宿酒别時同
醉醒語離情緒乃如此故園可歸公不聽
宿楚丘懷石子植顔平仲趙才仲
暮行楚丘北適與寒雨值旅舍一尺泥又乏芻秣費
故人渺天涯客子初夜至披衣附殘火煑茗當晚饋
昏昏傍晚枕悄悄入清睡向來談笑聲已若異世事
但覺舌本間尚有宿酒味鴻鵠乘秋風意在網羅外
強飯無多談此語敢失墜
發召伯埭二首
柳外鵓鳩相應鳴屋頭新月半輪生知公未便爲官
去且放扁舟自在行
曉日烘䆫不得眠夾河高柳亂鳴蟬西風種種入愁
思更有長亭十里船
余病不能蔬食懼有五味口爽之責作詩自戒
君不如屈大夫夕餐但秋菊又不如顔平原米盡且
食粥雖知舌本欠滋味頗覺和氣實其腹癡人要盈
餘椒有八百斛錢有一百屋鼎俎涴腥膻杯盤眩紅
綠四方採珍異亦未極所欲寧知下箸處但有一飽
足坐償姓命債百死有未贖何如野僧飯晚菜下脱
粟撞鐘擊鼔坐高堂童奴唱飯來相續竹間新筍大
如椽樹頭老耳肥於肉亦不見蟹躁擾亦不見牛觳
餗石郎愛惜韭萍虀晉侯睥睨熊蹯熟以此相重輕
於君未爲福
南山
南山佳有餘我病不自得今日飲君家把酒到曛黑
秋風浩萬頃凉月掛江色對此不能歡何以消偪塞
人生少如意百語輸一默喜逢佳主人略爲解羈勒
歡然有餘味即此是温克陽春内空洞隠如一敵國
世賢首陽餓我愛鄭朝穆却懷三年艾未盡一醉力
青蠅鬨殘暑小雨頻敗北漸須把蟹螯莫計舟摧抑
君看兒女笑終勝官事逼殘杯蓋餘瀝(名御)勿貸鷄肋
要看知我眞不獨觀酒德
與諸弟諸李同登塔山愚璧以事不能来因
成二絶
李家漾南江漫流幕阜山前春更愁無人肯會西來
意且作小詩盟白鷗
道人不來花滿山蹇驢出沒松聲間待約江頭今夜
月與渠他日報平安
春日二首
春日紛紛一段竒無言桃李任春欺要須及熱蘆灣
去莫看風吹雨打時
誰將舊日狂蜂蝶誤入春風桃李蹊咫尺風光不相
貸無因乞與上天梯
東園
暫開還落不停枝雨濕東園柳絮飛遥想釣船今夜
月暗隨潮信與春歸
即事
經旬無客事亦少多病閉門身更輕我自不能知許
事暮江斜雨送蛙聲
和李二十七食蛙聽蛙二首
膏香未即輸鮭菜煎和眞同食蛤蜊北人驚嘆不下
箸乞與韓公南食詩
莫驚朋類多驚爆曾伴中郎鼓吹來今日屬官本渠
分晚江煙雨閙池臺
題秦惇秀才園亭
秦郎重(御名太上)水邊亭髣髴疎林過雨聲更喚清泉入
屏坐少留他日濯吾纓
别夜
薄酒殘燈欲别情暗螢依草不能明懸知先入他年
話一夜蛙聲連雨聲
寄題蘇州靈巖
水分西子採香徑山是吴王避暑宫可惜同来不同
賞落花飛絮曉濛濛
呈甘露印老
水滿南河月滿牀市樓燈火隔秋江無人可會庵前
事一夜北風吹破䆫
璧上人欲行爲雨止戲成一絶用前韻
東風不借南舟便細雨輕寒鎖暮江更想亂山明日
路暮天風雨打船䆫
江口送璧上人二絶
小雨浮江霜送秋曉山晴遶讀書樓道人不作當時
面萬里一帆隨白鷗(書江樓上予夏中數讀)
今日鉢囊南去人當時雕句作新春更知自昔相逢
意定是他生骨肉親
送朱時發
眼底家鄉不自歸癡人争認劫前灰直饒古廟香爐
去也要披毛戴角来
送寗子儀
洪波奔放不停塵萬劫茫茫寄此身畢竟無人會休
去滿堂枯木不能春
唐張琯書記梁時婦人黃鼎因侯景亂沒北
齊爲小校胡兒所虜生二子後附海舶歸聞
鼔角得岸乃知是會稽郡鼎先在梁許嫁張
固及歸固適爲剡令求與相見不可乃遣令
送之宣城鼎在齊時作秋風曲渡海時又作
詩三章琯書稱其詞凄怨自琯時已不傳
萬里秋風曲三章渡海詩絶勝漢公主略似蔡文姬
故國山河在荒城鼔角悲何如覓張固不用憶胡兒
夜坐呈吳廸吉
伏暑不能旱楚天頻復隂疾雷衝雨斷亂草接江深
舊圃可小摘老盆餘數斟明朝有傾倒相待沃愁吟
與李去言諸人分題得之字
人生行樂耳此去復何之酒憶徐公聖月如京兆眉
未須誇敏捷或恐勝肥癡不作別離見却憂兒輩知
訪秦氏北莊
午日城西路籃輿欵舊尋稻田疎野水草徑接秋隂
飯憶分盤玉書藏遺子金不須千里目枉費百年心
喜才仲兄弟至偶成四十字
落日下喬木好風来暮船徑思投轄飲復作對牀眠
寂寂驅愁外紛紛着酒邊平生五經笥不直一囊錢
春日
數畒幽畦滿小園兒童無事亦嘲喧水搖日影上簷
角風送花香来鼻根病去只留花作伴客来常欠酒
應門城南旱夌塵埃裏不借春江一尺渾
甲午送寗子儀歸洛
異時從公游頗恨相得晚同參長蘆禪共聽資福板
公今三年病我亦百事懶春風廣陵城笑語有未欵
嵩陽有歸路河水漸清暖豈無一言贈尉此千里遠
青松老合抱意不在俗眼豈如山上苗共盡白日短
一身隨藥囊萬事付茗盌爐煙裊晴䆫自足了遲緩
奈何孔文舉苦要坐客滿更知蘇門公遠效嵇中散
舟行儻見念此語試三反(有歸一作眇歸相得一作相見)
讀舊詩有感
但聞微雨響梧桐不悟高樓盡日風團扇向人仍有
意短檠於汝漸無功悮游兀者形骸外恐墮淵源雲
霧中剰攪飢腸供好句爲君常占一生窮
别後寄舍弟三十韻
還家日已短况此獨行情客路三年别秋帆十日程
小船擕手上斜柳縱篙撑岸失乖龍蟄䆫留素月縈
重回召伯埭虛住廣陵城破屋仍堅坐殘鶯只強鳴
江猶渺莽去草欲蔓延生水縮蛙蟇鬪場空霧雨横
土風沾瘧癘民俗混蠻荆豈識排門入兼無倒屣迎
好詩思共讀薄酒念同傾枕席煩團扇膏油乏短檠
可無道里念或恐夢䰟驚惟昔交朋聚相期文字盟
筆頭傳活法胷次即圓成孔劒猶宵鍊隨珠有夜明
英華仰前輩廓落到諸卿敢計千金重嘗叨一字榮
因觀劒器舞復悮擔夫争物固藏妙理世誰能獨亨
乾坤在蒼莽日月付峥嶸凛凛曹劉上容容沈謝并
直須用欵欵未可笑平平有弟能知我它年肯過兄
初非強點灼略不費譏評短句箜篌引長歌偪側行
力探加潤澤極取更經營徑就波瀾闊勿求盆盎清
吾衰足欿㙳汝大不欹傾莫以東南路而無伊洛聲
記夜
殘暑薰炙人客夢不得長忽蒙千里風尉此六尺牀
高梧舞清影上懸明月光初更枕簟穏未厭塵土忙
中宵有臭蟲其大如蛣蜣排闥觸屏帳怒欲凌空翔
熟視不得名但見兩翼張本草所不載爾雅所未詳
夏蟲盛百族此物尤猖狂東䆫不得睡幸無疾病妨
惜哉有知物點汚此微凉人生要更事美惡無不嘗
悉除糞壤念頓悟服食方去爲千丈松凛然衝雪霜
(名御)勿學瓜瓠置身籬落傍
夜坐
廣陵城中聽夜雨倒牀不眠問更鼓西風萬里卷長
河遍與淮山洗塵土淮南米賤魚亦好敢復摧頹歎
羈旅重簾複幕懶相負細字寒燈且如許漫如爾雅
注蟲魚更就篇章考齊古粗知俛首受寒餓未暇着
意尋豪舉床頭有酒不敢飲况復閨門畫眉嫵故人
此去今幾時亦有文字相撑拄東明縣前濟陽路每
一夢至猶能數少年不憚道里遠平生未省别離苦
只今多病鬚已白尚能呼渠醉而舞田園未還君可
恨歲月漸晚吾何取飢蟲遶壁不自聊尔獨何情促
機杼
寄唐充之二十韻
俗事日相促吾生常作難長河已萬折險路復千盤
坎壈深藏步岑嶔穏轉鞍誰知守樗散略不悮泥蟠
末學多乖謬微軀實控摶小兒成頂領列士吐心肝
許下少文舉吴中無伯鸞直須識根柢始是極波瀾
念此欲誰語想公還自寬屢成長劒倚得洗夜蟲酸
解后終年别殷勤一笑歡已除舌本強仍斵鼻端漫
直節群公念高名四海看相期更無事所祝在加餐
晚日留殘雪春雷續淺寒欲行殊未必堅坐只長歎
不厭道里遠敢辭裘褐單却尋三語掾重對兩蒲團
剰欲洗胷次先留倒筆端何須㶚陵岸回首望長安
竹西亭
十年走塵土重上竹西亭草木新容態江山舊典刑
狂風掃毒暑落月伴疎星認取揚州路荒城一抹青
邵伯路中逢御前綱載末利花甚衆舟行
甚急不得細觀也又有小盆榴等皆精妙竒
靡之觀因成二絶
花似細薇香似蘭已宜炎暑又宜寒心知合伴靈和
柳不許行人子細看
玉檜盆榴作隊来異香相趁不相猜從今閉向深宫
裏莫學江湖自在開
飲秦少方家
秦郎家畔一甌茶何處清凉不是家客子三杯玉泉
酒主人一曲浪淘沙
孫量臣約遊乾明借秦少方韻見贈復次韻
答之
睦州香火趙州茶走遍叢林不着家今日爲公拈出
也兩橋人語是高沙(火去僧問趙州州喚云喫茶去僧問睦州如何是自己州云看香)
春晚郊居
柳外樓高綠半遮傷心春色在天涯低迷簾幕家家
雨淡蕩園林處處花簷影已飛新社燕水痕初沒去
年沙地偏長者無車轍掃地從教草徑斜
外姉趙夫人智量(諒一作)以良人沒祝髮感歎
成詩
故人前去冢纍纍爲恨爲憂未肯歸從有青山可藏
骨却無紅淚與沾衣饒三笑汝參禪誤晁四憐渠祝
髮非猶勝同儕二三子枉隨秋草閉斜暉
代贈
十年流落漫西東想見謝家林下風晉邑自思欒孺
子魯儒空望叔孫通風花已分飄藩外玉樹何情著
土中縱有春梢堪寓目却無人面與争紅
又代贈
略無歸夢遶湖湘漫逐微隂出建章月裏寒珠一生
露鏡中衰鬢十年霜逢人莫唱相思調閱世終無却
老方想得扁舟北還路斷雲衰草更斜陽(作處世閱世一)
臨川王坦夫故從谿堂先生謝無逸學北行
過廣陵見余意甚勤其行也作詩送之
王郎别我春已晚索我題詩敢辭懶讀書萬卷君所
聞只要躬行不相反聖人遺言凛可畏小事未免書
之簡衣冠瞻視有法則何獨文章要編剗譬如逆風
曳長艦竭力正在千夫挽君行念此須飽參即是谿
堂句中眼(詩云問我句中眼無逸嘗有送吴君)
登淮南樓
樓上西風日脚斜樓前廣道更人家高林稍稍變黃
葉細草重重冒白花薄酒尚堪澆舌本故人何事走
(各一作)天涯蓬籠只繋南亭下乞與寒江整釣車
題淮上亭子
亭下長淮百尺深亭前雙樹老侵尋暮雲秋鴈且南
北斷壟荒園無古今露草欲隨霜草盡歸檣時度去
檣隂秋風未滿鱸魚興更有江湖萬里心
夏夜大雨呈若谷叔并晁叔用江子之一上人
中庭電光垂四壁雨脚溜初如單車馳忽若萬馬驟
並牆不相語燈影照圭竇翻思共按樂日月不得又
叔能糠覈肥姪且藜藿瘦買田嵩穎間欲往今已後
旦夕呼晁江把酒且相就更煩一上人不語居坐右
贈一上人
細褥紗㡡卧軟綾豈知秋色到襄陵飢烏乍定門門
樹寳塔新晴夜夜燈晚菜聊充肉一臠殘杯才當飯
三升平生積懶成憍墯慚愧空房獨坐僧
久雨路絶賓客稀少聞后土祠瓊花盛開亦
未果一往也
卧聞更鼔濕不鳴曉䆫但有摧簷聲雲横不放山入
坐風怒欲倒江衝城東家酒熟花爛漫折簡喚客留
娉婷街頭泥潦一尺許意雖欲往無由行儒生活計
亦不惡蒲團堅坐到日落映䆫香穗觸凝塵過眼文
書開病膜明朝新晴有佳處穏看小檻翻紅藥無雙
亭下一枝春玉潔霜清未寥廓閉門懶出君莫笑看
汝多愁吾獨樂故人無事儻能来爲君試舉舒州杓
同狼山印老早飯建隆遂登平山堂
塵埃障西風草木被朝日籃輿郭北門未厭來往疾
僮奴懶不進頗復費呵叱道人先我行宴坐巳一室
殷勤勸客住午飯當促膝爐煙䆫紙明鳥語樹葉密
却上平山堂晚景更蕭瑟澄江渺天際妙句不容乞
平生泉石念固自有遺失何能從兒曹十事九不實
茲游豈不快此老固坦率尚從文殊師一往問摩詰
舟行次靈壁二首
往来湖海一扁舟汴水多情日自流已去淮山三百
里主人無念客無憂
小市荒橋貫濁河故人雖在懶誰何只因遠地經過
少更覺新年坐卧多
己亥上元數同晁季一叔用清坐不出
北風凛凛吹月高萬木夜作窮猿號卧聽車馬赴塵
土愛此一室明秋毫小爐著火晚收焰短檠照坐寒
無膏主人忘言客亦懶更煩赤脚送茗盌子雲事業
本清淨維摩方丈常蕭散出游苦畏今日閙歸坐略
盡平生欵自知衰病損剛腸只要文書遮病眼公能
却掃趁閑暇渠自低頭費牽挽明朝乘興尚能來咫
尺吾廬不嫌遠
寄李商老
黃塵車馬流金火戰殘暑西風迎潮来密雲復無雨
江淮旱已甚映眼但塵土田疇雜蕪穢草樹翳洲渚
緬懷平生歡捐棄各秦楚千言偪胷次到口不能吐
君非一臂舊此意復可許青蠅暗藩溷有似嚇腐鼠
須君濟川手略爲虹蜺舉念之不能眠清坐聽鳴櫓
晚至城南
来往城南路今年又作冬荒林掛落日古寺疊疎鐘
職事日三出交游時一逢可憐河上水唯少莫山重
東萊先生詩集卷第六
