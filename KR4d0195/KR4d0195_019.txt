東萊先生詩集卷第十九吕本中居仁
次曾宏甫九日韻
僧園曉色散栖鵶強起新詩整復斜正想故人披宿
霧忽蒙佳句洗昏花舊游往往違心事老病昏昏漫
歲華辜負重陽一尊酒且來占雨又朝霞
九日贈曾宏甫二絶
茶花過雨十分香山後山前已帶霜何事東籬數株
菊已將青蘂趁重陽
漸退中原胡馬塵溪山未猒往來頻雖無名酒酬佳
節尚有新詩答故人
送徐止秀才歸小葉
後生少規摹子學有根源紛然衆說中獨識孔氏尊
古人雖不作此理固常存滄海無津涯寧有衆水分
鑑明不受垢垢盡亦無痕子還訪師友當自得其門
躬行見日用餘事不論文
次葉守韻
新正無所爲出戸亦乘興欲尋林泉幽不避風雪迸
搜腸乞佳語分外若贅癭故知藜藿槃不受珍果飣
清詩洗病目鄙陋知不稱披雪見新月乃悟本來性
溪山况蕭灑復有松竹映何須待醇酒然後有酩酊
送曾宏甫知黃州四絶
雨餘天氣欲嘗橙栗可煨炮芋可羹正是一年秋好
處忍令無酒送君行
口脣白醭未嘗開正始餘音挽復回他日鑪香爲誰
起公曾親見了翁來(議陳公所知宏甫頃常爲諫)
君到江頭不問津雪堂草木幾番新一生未得文章
力要掃中原胡馬塵
騏驥徐行不離群却行江北訪斯文潘何子弟能傳
業當奉遺書與使君
題范才元畫軸後
昔年同過嶺南州曾看湘江萬里流妙手可傳詩外
意亂雲寒木更孤舟
送尹少稷賢良還懷玉山
青松在庭檻乃受衆目憐念彼歲寒姿肯爭桃李妍
不如卧澗壑歲久霜雪前尹侯東州英烱若珠在淵
避地走南荒因循留瘴煙歸來懷玉山草草屋數椽
深居絶萬慮讀書欲忘年偶出到城市頗厭塵囂煎
搜腸出妙語贈我以長篇行潦被注挹朽木煩彫鐫
紛紛車馬間孰能知子賢别歸值短晷肯復更留連
我老百事廢鈍馬難加鞭清霜粲屋瓦白雲常在天
悵望子所居欲去無寅緣
寄題曾黃州重修睡足齋
雲濤際天江北路郡古人稀春復暮平生想像睡足
庵頗見王杜安身處十年兵火庵已壞草莽連崗穴
狐兔使君初來席未暖重就新齋立䆫戶疎疎脩竹
帶泉石歷歷幽花點煙霧竹樓月波不寂寞雪堂東
坡復共住昔者同遭盗賊擾今者定蒙神物護使君
忘言坐搔首抖擻衣襟脫巾屨下簾高枕百吏散一
任江頭風斷渡會思王杜與新詩夢裏相逢得竒句
重陽前一日作
涼風策策旁江城道路猶寬遠去程秋晚情懹常索
漠夜長更漏轉分明未償臍腹三年艾不負膏油二
尺檠明日黃花一尊酒苦思親舊與同傾
春晚
春色忽巳冕悠悠留此心深居有閑暇今節廢追尋
更老愁何在長貧病亦侵一杯聊自勸不爲落花斟
寒食二絶
梨花雪白柳深青也似中原舊驛亭猶記往來寒食
下客房無酒卧空缾
今年春物更怱怱野杏山桃取次紅底事無錢作寒
食可無新語記車公(出須謀樂不泥車公更泥誰白樂天與河南尹詩云明朝欲)
閑居即事
新舊音書寂不來略無一事可縈懷春風寂寞花侵
路野寺荒涼草上階剰欲出門留客坐不妨扶杖看
僧齋無人會得龐公意只道淵明是匹儕
偶出謝客
才過清明日更長竹輿頻出度浮梁雨侵田水連溪
白春入山花帶蜜香數有故人相勞苦不嫌俗事且
窮忙今年尚有湖湘興不待秋風便促裝
𬞞食三首
殺物以活已肉食固多慙况無一事勤敢於滋味貪
今晨病少間調羹有酸鹹居然飽筍蕨自足慰清饞
磨刀向猪羊渠有千種苦厨人盡心力博汝一笑許
此道在忠恕觀彼更觀汝聖人雖未言寧可自莽鹵
夫子釣不綱於理已不隱浮屠斷食肉此語說始盡
人生慣便習奉法乃不謹要當守淡薄萬事可堅忍
戒殺八首
勸君勿殺犬犬有爲主心爲主反見殺君何無淺深
君貧犬不去君冨犬分憂執以付鼎鑊於君心穩不
畜犬被縛時猶爲主人吠吠聲未絶口湯沸毛已退
主人調醯鹽欲以佐滋味持此望身安世間寧有是
犬雖有小過未至不得活賣錢與屠宰使得恣臠割
君兒小不安君夜不得眠何獨於此犬如此安忍然
勸君勿殺鷄鷄能伺昏曉聞鷄君即起一一家事了
一朝被烹煑不念前日功主人取暫飽鷄苦固無窮
縱犬使殺鼠鼠窘生百畏其飢使之出此亦有何罪
犬鼠俱勿殺莫計有無功苟以無功死還與殺犬同
願君普斷殺能益君壽數子孫亦長年皆以不殺故
君子遠庖厨非有意於善但能觀自身此理即可見
商臣殺其父身亦享楚國世民殺其兄亦未妨大福
以此知報應未必在此時此時雖無他終久君試思
虎狼非不仁天機使之然蛇虺肆百毒此亦受之天
願君勿憎怒憫此心謬用仁氣苟薰蒸終皆變麟鳳
寄祁居之
苦憶均陽祁處士只今全是住庵僧何時更得相從
去細話叢林舊葛藤
送韓念八迪功
君去留不得我行還未忙漂零更遠别衰疾且深藏
野水千山綠荷花一路香猶思往還地相望隔浮航
謙上人清湍亭
道人結庵殊未就先起小亭山左右不將溪水濯塵
埃且以清湍爲客壽雲煙映靄作春濃草木堅枯辦
秋瘦客來相對兩無語豈有浮辭問時候一生行脚
如夢覺天意似於君獨厚我今留滯未得往想像此
亭如故舊再三伸紙誦清詩已勝開尊飲醇酎(錄寄上人)
(仲諸公題詩彦禮彦冲原)簞瓢可樂不淡薄蘭菊重生足滋茂他
時有暇更分題此遊未落諸公後
送韓臨亨提舉
君有千里行我獨留此居君行赴何許沅江隔重湖
我留此山中欲去尚躊躇沅江道里僻罷民待君蘇
君亦憐其民溼沫勤喣濡涼風促君旆小雨膏君車
漸去囂塵遠及此夏景初野色望行路東門初首涂
風土日已好誰能懷舊廬舉手謝拘束有若縱壑魚
路逢舊交游相見問何如道我且貧病因風時寄書
和伯少潁迂仲將歸福唐偶成數詩欲奉寄
無便未果也辰叔常季南還因以奉送
紛紛走道途擾擾雜泥滓既爲風俗移又以血氣使
百川灌河來夫豈有涯涘故人林與李始可與語此
方子獨立士(德順)歲莫亦深居林李從之游欲出更
躊躇紛華晚不顧浮湛同里閭時從陸丈人共此一
篇書(陸亦顔游諸公皆從)
閩山固多竒閩士亦多傑弱水不勝舟有此積立鐵
胡劉守節意亦豈待言說(致中原仲)堂堂混衆流此固不
得折
經時望子來尉我終歲病西行道路迂欲見復未定
秋毫論得失此豈不有命嘗聞安身要其本在無競
(自保守道則福至求禄則辱來實法言王輔嗣卦解云安身莫若無競修已莫若)
才叔策名時已自能不動中年謫南荒與世作梁棟
生平所踐履自待九鼎重失固不足言得亦何所用
(登科時已無喜色矣才叔諫議張公也初)
送范才元
胡塵犯中原冠蓋走東南同時辟地人十不存二三
相逢各衰病豈復能清談君今尚行役未暇脱征衫
聲名自宿昔文字性所耽誰能隨少年下筆令人慙
並海雖名邦嗜愛殊酸鹹君但撫罷民未須嚴轡㘅
開堂宴賓客清詩消半酣時寄荔子來尚能憐我饞
自餘君不問只向鼻端參
贈魏邦達張彦素
公更深居我更衰山林膏壤偶同時兩年疾病略相
似二老風流應自知苦學養生猶有累不知閑過是
無爲初冬寄遠無他物半夜才成一首詩
送南上人
閑居病益侵俗事初一掃南公犯寒來爲我略傾倒
論詩已得妙不必在窮討我懶百慮廢識子恨不早
歸途見徐董(彦光明叔)更問此二老所恨聊復翁向者骨
已槁(彦速)拭目看遺文令人惡懷抱(與明叔墨妙甚冨南上人收二董時)
贈曾吉甫
荒城少還往居處喜相近欣然得一笑渠敢有不盡
詞源久欲竭此道或少進作氣在一鼔軍士况未憗
涼風動高梧塵土朝作陣臨溪惜暫别溪淺雨復吝
豈無一言贈以當百鎰贐沉綿我未瘳行李君更(名御)
贈魏邦達張彦素
橘綠冬未黃菊老霜變紫不知風土佳但覺日月駛
間居得養疾調氣實在此從今便休去敢復爲物使
誰能明吾心旁邑有君子
次韻汪教授木犀
治藥呼醫懶出門每聞樂事漫消䰟秋花帶雨寒由
在老病尋詩目更昏但見晚霞飜雨脚不知山石是
雲根主人有意留嵓桂要使貧交奉一尊
送詹慥秀才
子來今幾時歲月忽已晚今當别我去道里初不遠
家山霜正濃馬草寒更短何以奉親懽一笑和氣滿
邇來游學士已見如子罕讀書要躬行俗事不猒簡
故鄕多老儒歸日正可欵時能寄餘論尚足起我懶
兩州多便人自可數往反
靜軒
紛紛逐人行擾擾與事競不知一世間能得幾人靜
公今默無語種種以靜勝人來漫相接事至聊復應
開軒道院旁足以補我病日高公事散轉與靜相稱
千載師蓋公此理久已證爐煙裊晴䆫松聲韻鍾磬
簿書勿勤來公方在禪定
贈吳周保
舊琴無譜亦無絃子獨深求不計年正以安閑有餘
地不因言語悟先天論詩再到新刪後讀易仍窺未
畫前老病相逢聊一笑非關無地可逃禪
尹穡少稷方齋
人圓君方君但方鑿圓枘方君不忙冨貴可取君則
忘閉門讀書聲琅琅舊書重疊堆在床點勘同異分
偏傍運精竭思心力強十年足不離僧房荒山野路
秋水長客雖欲來嫌路妨幽蘭無人爲君芳采菊落
英充餱糧客雖不來有餘香
送義先上人歸古田
斷雲無水去無蹤回望關山指顧中何處尋君問消
息古田南路已春風
送范十八
范子閑行定不窮䄂中詩卷敵清風野僧道士有餘
意同學故人多近功已辦辛勤十年讀時須談笑一
尊同相看又作韶州客却望臨川是夢中
徐師川挽詩三首
江西人物勝初未減前賢公獨爲舉首人誰敢比肩
時雖在廊廟終亦返林泉今日西州路臨風更泫然
異日逢明主端居不復藏一心扶正道極力拯頽綱
已病猶軒豁臨衰更激昂始知操韞處餘事及文章
念昔從耆舊公知我獨深意猶如昨日愛不減南金
撫事思前作於時媿夙心素琴理舊曲無復有知音
即事六言七首
老來與世相忘尚喜攤書滿床憶得少年無事苦心
更學文章
少年於世無求老覺心情自由放倒文章事業追隨
倦鳥虚舟
不入樂天歡會不隨淵明酒徒看取簞瓢陋巷十分
晝夜工夫
百壯艾能已疾一杯酒便生春熟睡覺時意思罷勞
歇後精神
游夏一辭不措非關未究源流直自孟軻没後無人
會讀春秋
養生不能延年忘言未是安禪聖學工夫安在重尋
曲禮三千
畢竟學書不成誰道能詩有聲點檢平生交舊幾人
曾是同盟
楊雄
讀易先知未畫前聖人何事絶韋編始知楊子多閑
暇更有工夫草太玄
嚴君平
千秋蜀道一君平氣象從來不近名可惜下簾無一
事才將老子授諸生
賈誼
孔丘墨翟並稱賢始信先生學未專何事退之傳此
謬亦將餘論點遺編
晉二絶
紛紛禮樂付浮埃一取玄虚禍始開但見出言齊老
易始知胡馬不虚來
晉朝朝士安知禮盡出紛紛簒盗餘漫使當時辟世
士放言高論祖浮虚
畜犬雪童黠甚勝人壬戌夏暴死作詩傷之
它生與我有微因來見防家最後身共住世間均是
夢未應心境不如人浮雲婁變本無迹义路多歧莫
問津此後窮愁走南北更誰隨馬踏埃塵
伴我走道途直前無葛藤三年貧病裏幾度送亡僧
又作二絶
荒山古寺欲黃昏梁上諸君欲到門雨濕雪童埋處
土向來精爽更誰論
客至書來緫不知都緣邇日吠聲稀蛛絲網遍常行
處猶道奔逃未肯歸
秋日
禦盗犬新死放生羊尚存有書消永日無客到衡門
山色熱猶好溪流雨不渾還須止雜念數息度黃昏
懷雪童
老來於世漫多悲夢幻推移且自知想得開山藏骨
處却如搖尾乞憐時送行識我貧無蓋閑坐思渠悶
有詩從此窮居添寂寞夜長誰復遶簾帷
即事
畏事成閑猒出遨故人不見如曹逃一寒一暑便衰
老如夢如幻無堅牢客游衮衮漫南北往事悠悠增
鬱陶此去還能安坐否割雞元不用牛刀
念舊
俛首思疇昔常期不負渠事隨新境轉人與舊情疎
少日猶相憶多年遂絶書况於生死隔寧復似平居
和汪教授
羡君須作緣陂竹飯飽哦詩聲徹屋閉門不出動經
旬坐看禪房花柳簇却記冰霜動地時半夜小園風
折木一尊相對任濁清三徑閑行漫松菊長篇短句
動盈軸想像清香有餘馥問君何以得此妙木潤只
緣山有玉我窮猶敢和君詩不留和氣暖臍腹搜尋
險韻少工夫敢與諸公鬭遲速
癸亥歲正月二首
閑居足因循所至漫冬夏今年忽六十稍覺日有暇
孔子固大聖未害六十化同時蘧伯玉亦豈出此下
莊周與惠施初未識此話何因爲此語百世呈縫罅
不如姑置之以俟一戰覇
孔子六十時入耳心則通所造不可知誰能強形容
當世設梯級聊發百世蒙如何陋巷顔年少兩頰紅
出門請從之便欲齊此翁心知路不遠試用一日功
還家對簞瓢此士正不窮
寄蔡伯世李良宇
兩君羈旅宦西蜀我亦江南住僧屋想像平生肺腑
親晴天何處飛黃鵠庾郎故是豐年玉道兒更是見
不足藜羹脫粟有餘味冨貴薰天果非福死生契闊
今誰在往事悠悠陵谷攺他年乘興下瞿唐見我衰
頽莫驚怪别尋好語和君詩償盡平生難韻債掃除
壁土更焚香下酒如今有鮭菜
贈魏承事二絶
雨漲溪渾欲斷橋水鄕風物轉蕭條煩君下筆留春
住令我寒䆫不寂寥
四十餘年别歷陽舊游如夢費思量眼明見此老居
士聽話舊游如到鄕
送魏縣丞之官餘杭
君去我逾靜我病君得知如何便相遠未有再見期
溪橋已春晚紅紫久離披初無一尊酒慰君别後思
君才則甚長所用無不宜但當歛光芒匣劒深藏之
初非擊剌用肯顧庸人嗤平生冨事業餘事尤長詩
當官儻見念琢句敢嫌遲上以寄難兄下以愈我飢
葉尚書普光明庵
日月豈不明明乃有昏晝四時所出火更自表新舊
寧知普光明亘古不傳授獨照萬物表不見所成就
遠乃包須彌近不聞圭竇茫茫濁水源我此明亦透
尚書所居庵草木甚癯瘦收藏萬丈光歛退著懷䄂
至寳久不耀却立萬夫後我願從公游昏病方待救
先持此微言遠寄爲公壽
焦復州惟正寄鼎復兩州喜雨詩來以近體
詩一首寄之
聞道復州賢太守只如前在武陵時相逢未說爲州
樂所至先傳喜雨詩行比曾參仍不魯(以孝友稱焦君居家)政
同龔遂更何疑懸知此去長間暇定是愚民不忍欺
送范十八還江西效白樂天體
與君此别重依然再得相逢又幾年無使人言長似
舊况教人道不如前窮通軒輊皆由命貴賤高低揔
是天只有脩身全屬我少遲留處便加鞭
晁公詩九經堂
人家有屋但堆錢君家有屋定不然一堂無物四壁
立六藝三傳相周旋人言君貧君不顧以此辛勤立
門戶聖人遺意要沉思暫脫楚騷辭漢賦他年相見
問何如且說九經得力處
送瑞印上人歸福州
不須布襪與行纏參得諸方五味禪散盡白雲見明
月虚空只是水中天
東萊先生詩集卷第十九
