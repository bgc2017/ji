東萊先生詩集卷第九吕本中居仁
秋夜行
八月九月啼寒螿十月北風天雨霜客游無聊思故
鄉書來不來空斷腸鴻飛何為滿夕陽舉頭攬取明
月光置我堂上六尺牀滿酌玉杯碧淋浪喚取姮娥
來共嘗人間歡樂夀命長不須辛苦老桂傍
臘梅
學得漢宫糚偷傳半額黃不將供俗鼻愈更覺清香
牧牛兒
牧牛兒放牛莫放澗水西澗水流急牛苦飢放牛只
放青草畔牛卧得草兒亦嬾兒嬾隨牛莫著鞭幾年
力作無荒田雨調風順租税了兒但放牛相對眠
洞庭
嘗聞洞庭湖秋至清皎潔往來八百里長風駕明月
中有仙人居容顔若冰雪我願從之游問渠傳寳訣
脱冠着霞佩長與塵世别
細雨
細雨不成雪北風來解紛冥冥小江樹漠漠暮空雲
誰惜江東弟今修地下文西齊千萬里遺恨不堪聞
王陽
王陽作黃金才了車馬費苦身邀聲名未免遺俗累
何如陶淵明蕭散塵世外公田二頃餘覓酒償一醉
高風久寂寞斯文若旈贅白眼看世人此意渠不會
題趙丞瑞薏苡圖
甘泉殿中芝九莖不與百草同條生當時祥瑞已稠
疊薏苡亦未來爭衡漢皇不容矍鑠翁此物乃與明
珠同爾來萬物更變化薏苡寧甘死荒野放遣根苗
霜雪白烱若微月來清夜趙郎好事古亦無俯拾旁
觀盡圖畫畫師不辭粉繪費遇時亦得千金價君不
見古來異瑞與竒祥何曾不致南宫下
即事
清隂庭中槐綠潤牆外草職事苦見妨令人惡懷抱
朋從多飄徙今我獨枮槁高牀書數秩時節豈不好
不能遂爾去但覺歸思浩人情便久習世態嫌衰老
閉門了殘詩昔者跡已掃何時北䆫風清尊為君倒
寄晁以道
朝辭陘山清莫涉潁水綠往來百里間得此意已足
吾人少如願夫子更絶俗閉門觀易象未用傷局促
使我三日留共此一室獨皎如嶺頭月凛若霜後竹
欲為斯文夀以作學者福洛陽佳少年撫事多慟哭
此其於聖學何異狗尾續寧知草玄翁萬事不掛目
深湛而雅澹亦不在反覆吾祖早聞道晚與夫子熟
相期千載外未得一世伏深山竄鼯鼬晚日度鴻鵠
誰能從公游歲月如轉燭
轎上口占二首
城北城南柳絮飛街東街西鵓鴣啼海陵三月與春
别一夜雨成三尺泥
風雨屬連春事休十日九日轉城頭雖無俗物敗人
意可使澄江消客愁
次韻遜叔直閣見寄兼請堯明同和
紛紛塵土計秋豪忽送長江八月濤陶令且為州祭
酒鄧公才可掾功曹但看秋到猶絺綌即是花時合
緼袍待得公歸吾已老滿田荼蓼與誰薅(字韻收蒿字同豪)
再和兼寄奉符大有叔
血氣侵凌不復豪往來欹倒似乘濤寧知嬾過嵇中
散亦有詩如謝法曹舊藁只堪供醬瓿故人相贈有
綈袍兖州賓主同風味惡句煩公更一薅
雨後至城外
日日思歸未就歸只今行露已沾衣江村過雨蓬麻
亂野水連天鸛鶴飛塵務却嫌經意少故人新更得
書稀鹿門縱隠猶多事苦向人前說是非
龐公
卧龍雛鳳不曾閑舉世皆危子獨安應念橋公無特
操晚將情話向曹瞞
衛青
將軍相繼出天山漢主吞胡意未闌本自無心接賓
客故人猶有一任安
雜詩三首
烹葵去王畿剥棗在海角歲序忽巳周月亦頻告朔
向來手中扇今此已倦捉尚嫌簿領繁不厭朋友數
塵埃向奔走文字費彫琢途人有前知子乃獨未覺
出門見大路夫子焉不學
結髮在簡編俗事方剌促往來三十年未見可棲宿
微官不能去尚恐遭逼逐歸棲則在念所望一枝足
頻蒙故人悮豈有鄰可卜出門雖無車徑自騎黃鵠
重尋置錐地青燈一盂粥
飢蚊青而花怒目虬兩鬚黃昏與我遇且復少踟蹰
肌膚恣啖齧熟視不可&KR1783;中宵盛徒黨意氣若有餘
傷哉陷穽虎有時被囚拘求食至搖尾曾此蚊不如
雲龍困螻蟻此語不可誣
秋日三首
諸卿談笑賞先登我欲從之病不能門閉日長公事
少秖(却一作)疑身是住庵僧
塵滿文書燈暗檠荒城相望殷殘更莫言愁罷無佳
處睡正熟時聞雨聲
往來奔走(馳騁一作)看渠忙疾病低回却未妨喚客不須
嫌酒惡隔牆時喜送橙香
橙二首
西風吹鴈欲斜行小檻寒花却未香將謂諸公頻載
酒枉留橙菊十分黃
不辭玉露著新行漫作人間徹骨香知道輸棋償舊
約故留殘菊一時黃
寄京師親舊
屋頭橙實如李梅庭下葵花深覆杯豆田失雨不稱
意野菊出苗虚見猜故人相望一尊酒問我此往何
時回江山空自汚敲扑筆硯況復生塵埃交情自昔
少同調人事只今多好乖欲隨明月覓公處限以白
浪搖長淮舟楫誤逢蛟鱷横歲月苦遭霜露催側身
西望莫回首堂上書生心已灰
和成士㲄鹿女泉詩
成子東游十日程駞裘顛倒帽欹傾新詩頓數神仙
事病耳忽聞京洛聲去住閑(同一作)經幾塵刹往來(作一)
(還)相望一牛鳴再尋六月山前路分我寒泉數勺清
春申君
少年談笑解秦兵便欲連從却未成莫謂江東可長
保莫年無意引朱英
秋日三首
罷馬厭鞭策征(飢一作)鴻思稻梁終年在泥土永路困
風霜(名御)勿鞍韉愛直須矰繳防吾衰亦(則一作)巳甚念
爾不能忘
交游太半死吾亦老相侵古木十圍大寒泉百尺深
恨猶能切骨愁或至傷心寄語南飛鴈君無笑苦吟
獄椽酸寒極官曹冗長催真同鶴久住不學鴈輕回
婦女能相笑兒童忍見猜猶怜舊耆老時有一書來
和成士㲄海安道中見寄
成侯老更嬾處世一虚舟暫脱塵埃夢還尋江海秋
從來仙聖宅不數鳳麟洲有意相隨否因公更一游
送虞澹季然之官京師
車如鷄栖馬如狗勸公莫笑循牆走車如流水馬如
龍不如還家行御風以凥為輪神為馬世人計出車
馬下出門險阻道里遠只今誰是能行者海陵事劇
俸則薄得公相從亦不惡小吏相欺官長怒我自作
煩公笑樂庾公故是豐年玉道兒更自見不足斷崖
獨立老松栢青天何處飛鴻鵠汴堤六月塵自障請
公登高更南望馬煩車怠早歸來且從夫子濠梁上
(何處一作萬里獨立一作百丈)
海陵病中(之丈五首一作寄劉器)
病知前路資粮少老覺平生事業非無數青山隔滄
海(江一作)與誰同往却同歸
先生高卧了殘冬我亦年來不諱窮夜半打䆫人不
會滿天風雨角聲中
客游歷歷都如夢身事悠悠略似僧只麽隨緣作官
去不知從古更誰曾
往來車馬閙泥塗一室蕭然百事無語默二途俱不
涉(言亦無默一作本自無)不勞辛苦對文殊
久(飽一作)諳罷卧嬾呼醫剰讀文書不療飢數有故人
來問疾更煩耆舊與傳詩
次韻李叔友賀堯明登弟叔友丹陽人也本
中得其人之詳於王堯明恨未之識也堯明
擢弟叔友作詩賀之堯明令繼作既喜叔友
能不妄許可又嘉堯明進退取捨皆中乎道
也三首
柴桑無復陶元亮谷口虛傳鄭子真二子風流知有
在且留餘味及吾人
澄江雖近不容親亦是人間可喜人枯木巖前有岐
路一杯濁酒自成春
二子深居筆吐虹從來氣節萬夫雄欲知聖主求賢
意不為相如詞賦工
次韻堯明見和因及李蕭遠五詩
小閤才堪置一牀病軀雖在鬢蒼浪隨身行李無長
劒猶勝堆錢與窟郎
交游潦倒漫虚名悮結它生文字盟踏盡塵埃公莫
厭不應因酒愛江清
故人飄散各窮途諸老交情却未疎賴有清詩在書
案時時飜讀伴更初
萬里星河指顧間此中何自著江山精金百鍊終無
用才與佳人照指鐶
阮公游宦喜東平賀監從來憶四明但得從容飽麤
糲不須辛苦辨肴鯖
西歸舟中懷通泰諸君
一雙一隻路旁堠乍有乍無天際星亂葉入船侵破
枘疾風吹水擁枯萍山林何謝難方駕詩語曹劉可
乞靈酒盌茶甌俱不猒為公醉倒為公醒
寄馬巨濟察院時監泰州酒得宫祠歸南京
新春欵南園積雨寒不歇起望海陵城幸未還往缺
聞公得安還未放車軌折毫端倒江海胷次湛明月
東風片帆來乃復為此别田園到荒蕪歲事有曲折
不見南山松高卧擁霜雪鬚髯凛可畏此豈念容悦
願公考其然一向鼻頭說
寄趙十弟
十年流落各西東再見初非舊阿蒙晉邑自思欒孺
子魯儒空望叔孫通宦情潦倒三荒徑世味衰頹一
秃翁石室度籌吾豈敢且看鮮徤勝龐公
叔度季明學問甚勤而求於余甚重其將必
有所成也因作兩詩寄之
兩章後來秀頭角固嶄然但語強弩末不爭駑馬先
寓言有十九曲禮至三千所要在守節末言能與權
(適實雖始就學則先言言不必信行不必果達節行世之學者忘近而趨遠忽近而升高虚詞大言行不)
(義之為先務也故修其身荒唐繆悠之說施之於事權由仁義行而不知言必信行必果守節共學行仁)
(卒無所正也則顛倒悖亂而)
念我少年日結交皆老蒼曹南見顔石甬上拜饒汪
(汪信民饒德操顔平仲石子植)敢幸江海浸得霑藜藿腸諸郎但勉
力餘事及文章
與季宏子植同過信中飲薜荔亭下夜分乃
散别後奉懷遂成長韻
殘花無言卧風雨小亭寂寞延初暑范侯置酒呼我
來共坐階前洗塵土坐間問有李與韓文字峥嶸各
竒古起卧逡巡失杯杓笑語瀾翻雜歌舞滿城車馬
閙侵淫誰解牆隂看樽俎薜荔扶疎出枝葉老氣横
空君一吐人生此會不可常昔者各在天一方簿書
相急如探湯好風吹我來君旁鶯啼燕乳各自忙明
日酒醒空斷腸
秋日呈顔夷仲
老去身已衰事過意愈嬾斯人未寂寞吾此歸亦晚
疎籬帶落葉秋色忽巳滿南䆫可炙背喚婦同茗盌
舊讀無新功亦復費編纂凝塵亂朱墨妙句折編簡
往者荷蓧翁實具世外眼不能與之游只有興盡返
曹南二三老夙昔荷推挽平生萬卷書未盡一日欵
微詞絶端兆自怪識者罕願聞片言佳庶用收𥚹短
謝任伯夫人挽詩
幽蘭在深山無人終自芳豈伊桃李顔取媚少年腸
高氏有潜德奕世被輝光自其父祖來低首不肯昂
夫人生既賢豈止秀閨房出身事夫子和鳴更鏘鏘
笙鏞列兩序圭幣羅中堂云何去日遠遂棄陵風翔
伋也奉慈訓將見久必昌瞻彼汝南路松栢泣新霜
凄然馬鬛封千歲終不亡
贈筆工安伋
昔人三年學屠龍技成不試身已窮安生不願洴澼
封嗜好乃與屠龍同使世淬礪磨其鋒側出逆曳求
新功伋也中立無適從隨所欲用吾能供歙溪孕石
南山松四方萬里時一逢病夫乍閑百念空敗毫破
管塵埃蒙明䆫淨几聊從容眼無列宿羅心胷使汝
得見文章公展卷略書吾已慵
寄共城賈秀才
萬里歸來四壁空舊游渾在默然中明年我欲江南
去何處留詩可寄公
題大名官舍
宿昔尚殘暑晚風吹欲無不知留此住更白幾莖鬚
東萊先生詩集卷第九
