定齋集卷十一宋蔡戡撰
策
廷對策
臣對臣聞有為之君汲汲而求治敢言之臣拳拳而納
忠古之人君有求治之心必有求治之實古之人臣有
納忠之志必有納忠之誠慕其名無其實雖政令百變
何益於治有其言無其誠雖奏牘萬紙何有於忠君而
有求治之實臣而有納忠之誠言聽計從志同道合此
堯舜所以為聖帝稷契所以為忠臣也恭惟陛下以有
為之資居得致之位臨御之初勵精求治召用耆舊斥
去宦官出宫人節浮費凡此數事聳動觀聽海隅蒼生
相與議而言曰聖天子出矣中興太平日月可冀數年
于今治效未著無以大慰天下願治之望亦有由矣臣
一介書生幸遇陛下龍飛親策多士盖欲求讜言直論
上禆日月之光豈惟應故事而已臣竊謂餙固陋之說
獻佞諛之辭形容聖德鋪張太平非特臣有所不能恐
亦非陛下之所樂聞也臣狂愚不識忌諱獨有區區之
誠以獻陛下惟陛下留神臣伏讀聖策上慕唐虞之盛
治下及周漢之中興條舉當今八者之弊俯詢草茅臣
有以見陛下求治之切也夫有求治之心者必有求治
之實有求治之實者必有致治之效陛下求治之心如
此其切致治之效寂然無聞故臣得以妄議陛下求治
之實有所未至也盖天下之事有本有末其本既正其
末不足治矣陛下欲知所以求治之實先求所以為治
之本其本無他正心而已臣請推其本而言之然後答
聖策所問陛下能正其本則唐虞不難致周漢不足為
八者之弊可以類舉矣夫天下之本在國國之本在家
家之本在身心者又一身之本也大學曰古之欲明明
德於天下者先治其國欲治其國先齊其家欲齊其家
先修其身欲修其身先正其心故漢董仲舒以此告武
帝曰正心以正朝廷正朝廷以正百官正百官以正萬
民正萬民以正四方唐劉蕡亦以此告文宗曰人君所
發必正言所履必正道所居必正位所近必正人蓋人
君惟有一心而攻之者衆或以勇力或以巧侫或以貨
利或以聲色各求自售以取寵禄人君心不正則乘間
而入故心志眊亂耳目壅蔽是非溷殽黑白紛錯靡所
不有小足以害其身大足以壞天下惟人君者當宅心
於正道之中非正勿視非正勿聽非正勿言非正勿動
吾不好馳逐則孟賁烏獲無所施其勇吾不樂謟諛雖
宏恭石顯無所用其巧不殖貨利也桑羊孔僅不能亂
其志不邇聲色也鄭聲越女不能動其心夫如是所視
無非正以視則明所聽無非正以聽則聰所言無非正
言而為天下法所動無非正動而為天下則以之齊家
則宗族化之以之治國則國人化之以之平天下則天
下化之無所施而不可側聞太宗皇帝嘗有言曰人君
當淡然無欲不使嗜慾形見於外則姦侫無所自入朕
年長無他欲但喜讀書用監古今成敗爾大哉聖人之
言誠萬世子孫之謨訓也又聞仁宗皇帝嘗有言曰朕
於聲伎之間未嘗留意常於禁中閱奏之暇恬然默坐
不以外物動心也大哉聖人之德誠萬世子孫之標凖
也陛下不居其聖動法祖宗正心之道所素行者固不
待臣喋喋之言然愛君之誠不能自已也臣不敢遠引
前代姑以祖宗近事為對伏讀聖策曰朕以不敏嗣承
大寳循堯之道于兹五載寤寐俊秀始得親策于廷子
大夫褎然待問必有崇謀遠慮副朕詳延此有以見陛
下求言之切也臣草茅之士智慮短淺不知朝廷之大
體陛下策之於廷者豈以其言為真足聽歟且廟堂之
上至于百執事之臣有大臣以陳善閉邪有侍臣以獻
可替否有臺官所以繩愆糾繆有諫官所以補闕拾遺
在内又有輪對之制在外間有召對之命凡可以言者
非一人也天下之事豈無可言者耶豈内外之臣默默
而無所言耶抑亦言之而陛下不能行之耶何八者之
弊如聖策所問者尚勞宵旰之憂乎盖人君其大如天
其尊如神其威如雷霆君巍然而在上臣渺然而在下
温顔以接之軟言以慰之猶且畏而不言又况臨之以
勢厲之以威自非忠義之士奮不顧身者孰肯抗天觸
神忤雷霆哉不言固然也縱有所言非搜摘微纇則指
陳細務天下有大弊人君有過舉櫻逆鱗者誰歟在廷
之臣畏而未必言言而未必聽聽而未必行孰謂草茅
之言為真足聽歟昔太宗嘗謂大臣曰在昔帝王多以
尊極自高顔色嚴毅左右無敢言者朕與卿等周旋欵
曲商𣙜時事蓋欲通上下之情無有壅蔽臣願陛下以
太宗為法先正其心容受直言然後審其是非邪正擇
其善者而從之如是則天下之人樂告以善崇論遠慮
日陳於前矣聖策曰蓋聞唐虞之世法度彰禮樂著不
賞而民勸畫象而刑措都俞賡歌不下堂而天下治朕
甚慕之此有以見陛下求治之切而遠慕唐虞也臣聞
堯之所以傳舜舜之所以受堯者不過曰正心而已當
時都俞之言曰人心惟危道心惟微惟精惟一允執厥
中惟其正心於一堂之上故天下化之法度彰禮樂著
賞刑不用一正心而天下定也昔漢武帝上嘉唐虞汲
黯面數之曰陛下内多慾而外行仁義奈何欲效堯舜
之舉蓋堯舜之道自正心始不能正其心而欲效堯舜
是猶立曲木而求其影之正也臣願陛下仰稽堯舜之
道正其心以治天下國家則前聖後聖異世同符不然
徒慕其名無益也聖策曰今朕夙興昃食兢兢業業懼
無以恊帝華而繩祖武若涉淵冰未知攸濟此有以見
陛下求治之切念祖宗太上皇帝畀付之重也臣謂祖
宗所以貽厥孫謀太上皇帝所以傳之陛下者亦不過
曰正心而已昔仁宗御書三十五事以為儆戒其大要
則曰戒喜怒防滿盈懼貴驕求中正斥謟侫守信義此
祖宗正心之要也太上皇帝正心之道得於祖宗之傳
雖非愚臣所得而知然而三紀之間上無失德下無廢
事天下庶幾於治非正心之功疇克臻此臣願陛下仰
稽祖宗之道次守太上皇帝之訓先正其心以治天下
國家則可以增帝華光祖武不然求之於他無益也聖
策曰設薦舉之科下聘召之命而實材猶未出此陛下
委任羣臣而羣臣挾私之過也臣聞堂上遠於百里君
門遠於千里人君以一身處於九重之内聰明智慮有
所不周賢否並進忠侫雜遝豈一人所能盡知况外而
州縣遠而山林非羣臣薦舉人君何自而知之乎陛下
以公道而付羣臣羣臣徇私情而負陛下所薦之人皆
有所挾或以權勢而薦或以賄賂而薦或以親舊而薦
甚者身為大臣移書而求薦其親屬侍從臺諫監司郡
守更相薦其親屬有不知其人者有不識其面者其能
與否固不暇問也陛下因其所薦而用之又無可否於
其間薦舉之事收為私恩聘召之命及於不才寒畯之
士何因而前如此欲實才之得難矣天聖間有漕臣任
臯薦縣令向昱者仁宗謂輔臣曰昱之薦者才一人未
可遽進又有帥臣陳升之薦衛尉司丞丘濬者仁宗曰
濬雅無能稱惟以口舌動人今升之薦其才無乃長薄
否臣願陛下以仁宗為法先正其心以察其薦者與其
所薦之人其人賢耶則所薦之人可知矣果賢焉用之
又從而賞之其人非賢耶則所薦之人亦可知矣果不
肖焉去之又從而責之其間挾私以為黨者罪之而不
赦無信於一人之言無惑於左右之譽實才庶幾可得
也聖策曰塞僥倖之門申奔競之禁而公道猶未行此
陛下寵嬖近臣而近臣招權之過也臣聞天無私覆地
無私載日月無私照王者奉三無私以勞天下其爵賞
刑罰廢置予奪一歸至公與天下共之未聞有親疎遠
近之間也陛下即位以來藩邸舊臣寵任太過初無竒
才異識殊勲茂烈躐次而驟用之庸人腐夫何所知識
怙勢矜寵招權納賄有所不免鮮廉寡恥之徒倖求躁
進宰相執政出其門侍從臺諫出其門監司郡守出其
門四方之士奔走輻凑舉袂成雲揮汗成雨其勢炎炎
炙手可熱陛下塞僥倖之門而僥倖之徒日多申奔競
之禁而奔競之風日長如此而欲公道之行難矣昔真
宗時藩邸之人頗怨留滯真宗曰此等苟求僥倖本以
因緣際會儻加陞擢何以塞輿議盖國家爵位不可輕
也仁宗時以王舉正為參知政事謂之曰卿恬於進取
故不次用卿又以彭乘修起居注指之曰此老儒也雅
有恬退名無以易之臣願陛下以二祖為法先正其心
以察羣臣勁正而廉退者則用之邪侫而浮躁者則屏
之其間招權以亂政者又斥之而不疑威福生殺之柄
攬之一已進賢退不肖之任責之宰相無以爵賞任私
意無以名器假小人如此則公道庶幾可行也聖策曰
廣言路恢治具而紀綱不立者未之聞也方今臺諫雖
號數人位卑而在下者又有言事之禁言事之官一二
人而止耳或有累月而虚席或以庸才而備位間得慷
慨敢言之士往往朝奏暮斥非特不能用其言併其人
而去之是故委靡闒冗之流碌碌以苟延歲月日復一
日浸以成風忠言至計陛下何自而聞之陛下恢治具
以立紀綱而言路如此無怪乎紀綱之未立也昔仁宗
時增置諫官四員以歐陽修等為之所以遇之甚寵嘗
曰自歐陽修等為諫官皆言事直亮無所顧忌其第賜
章服以寵之此祖宗賞諫者也英宗時侍御史龔鼎臣
居職少所建白英宗曰近歲諫官多不職如鼎臣未嘗
言事因命出之此祖宗罪不諫者也臣願陛下取法二
祖正心以正臺諫導之使言言之必聽則言路漸廣而
紀綱立矣聖策曰擇守令務寬恤而民俗猶未裕臣聞
擇守令欲以裕民俗守令既賢而民俗未裕者未之聞
也方今郡守不啻百數縣令又數倍之陛下豈能人人
而親擇又豈能盡得賢者而用之乎在陛下馭之如何
耳凡今之人聚斂以獻羡餘者謂之善生財拷掠以督
租賦者謂之能辦事吹毛之察人以為明刺骨之暴人
以為健或飾厨傳待過客以要名譽或置苞苴賂權貴
以求薦逹如此等人朝廷方且增秩改命以為之寵不
可干以私者謂之僻律已以廉者謂之矯撫字心勞催
科政拙者又以為無能相率成風恬不為怪守令既無
愛民之心斯民也有賦斂之不均有獄訟之不平間有
水旱盜賊之變流離困躓之苦將何所赴訴乎陛下務
寬恤以裕民俗守令如此無惑乎民俗之未裕也昔太
宗親書歷予以賜守令曰惠愛臨民可書為勞績此太
宗以惠民為先也仁宗嘗詔監司曰凡有牧宰貪殘自
恣不務恤民者悉以名聞此仁宗以愛民為本也臣願
陛下取法二祖正心以正守令推愛民之心行䘏民之
政則守令皆化而民俗裕矣聖策曰贓墨之刑非不嚴
未能使人皆君子之行臣以為刑以齊小人德以化君
子秦人尚刑名而風俗愈薄陛下嚴刑罰而欲人皆君
子不可得也士之仕也所以為貧使其稍廪少優可以
事父母育妻子自非性貪而好利者誰肯自䧟於刑辟
今也奪其圭田削其資給為吏者何以養廉吏責甚至
俸入甚微有田可耕孰願從仕貧悴之人不得已而仕
者禄既不足以餬口則不憚於受賂不幸者敗幸而可
以逃戾又况化遠自近始朝廷逹官享禄千鍾或且受
金有司不敢問刑責不能加而欲嚴刑以禁州縣之小
吏難矣昔仁宗時有議减百官俸賜者仁宗曰朕所欲
去乘輿服御宫掖奢侈竒巧之費國家擇人以任職至
於俸賜自有定例何用紛紛裁减以駭中外乎又有議
廢職田者仁宗曰執事之吏禄薄不足以自養不肖者
卒以賄敗朕甚愍焉其命三司裒公田之數而均給之
祖宗所以厚官吏如此臣願陛下正心以馭吏歸其圭
租復其資給使之有餘則人皆修飾矣如此而尚有贓
墨之吏嚴刑以治之不為過也聖策曰錢榖之問非不
勤而國無積年之儲臣以為生財無術節財為先漢武
好聚斂而海内虚耗陛下問錢榖而欲國有儲蓄不可
得也人君之於天下仰人以援已則難為功俯已以就
人則易為力廣取以給用不如節用以廉取以天下而
奉一人不如以一人而化天下今朝廷之間宫掖之内
無名之費不急之務可省者未盡省可罷者未盡罷陛
下不此之務而與司會之臣朝講夕論求所以生財之
計難矣昔仁宗謂輔臣曰朕惟先王不寳遠物身先以
儉故天下化之今府藏珠玉犀象皆長物藏之何益其
悉付之有司貿易以佐財用又嘗出内帑金帛計直數
百萬緡以佐三司支費且曰朕以為藏之内府不若付
之有司以寬財賦也祖宗之制財用如此臣願陛下正
心以節用無名之費不急之務日求而去之則國用足
矣如此而尚有匱乏之憂臣不信也聖策曰屯田以實
塞下或謂兵不如農臣以為屯田古之良法也不可遽
行於今今未可遽行不若行力田之制庶幾無遺利之
患矣仁宗嘗曰唐鄧汝等州曠野甚多其募民耕之且
寬為賦税之期庶使民樂於趨業此祖宗重農之意也
為當今之計兩淮荆湖之間沃壤千里募民以耕之立
爵以誘之假其種糧略其租賦及其隙也教以武事行
之歲月可以獲利聖策曰改幣以贍邦用或謂鐵不如
楮臣以為楮幣今之權宜不可行之於久久而可行不
若蜀交子之制庶幾無偽造之弊矣仁宗時益州寇瑊
欲禁民為交子仁宗曰蜀民貿易有無用交子久矣一
旦罷之可乎下使者議以為官置務可以利民而止其
爭欺此祖宗用幣之意也為當今之計用蜀之制必治
其欺偽之罪使猾吏不能欺而姦人不敢偽又以今之
錢幣兼而用之申冶人銷毁之禁嚴邊鄙遺棄之制行
之於久可以無弊聖策曰豈為之未得其要歟抑文勝
而弊難革歟何視古之弗及也夫天下未嘗無弊亦未
嘗有不可革之弊得其要則弊日革無其要則弊日滋
今日之弊文勝也陛下知其文勝何不求其實陛下知
求治之實天下之事不勞而治何弊之有聖策曰内修
政事宣王所以興周綜覈名實中宗所以隆漢考之方
冊其施行之迹何如陛下始策臣以唐虞之治終問臣
以周漢之興此有以見陛下求治之切無所不用其至
也臣聞堯舜之德冠絶百王唐虞之治超越萬代豈二
宣可同年而語哉陛下既有志於堯舜二宣不足道也
宣王之所以興周者其要曰謹微接下側身修行而已
故詩人稱之宣帝之所以隆漢者承昭帝因循之後用
嚴以救弊而已其他無取焉史臣美其信賞必罰綜覈
名實樞機周密以臣觀之宣帝無是也王成之賞趙蓋
楊韓之誅賞罰為如何有偽增戸口者有妄指鶡雀者
名實為如何甚者恭顯小人職典樞機樞機果周密乎
後世謂元帝優游不斷漢家之業衰焉臣謂漢業之衰
兆於宣帝元帝之用恭顯以亂天下宣帝有以啓之也
又况宣帝專以刑名繩下雖能起一時委靡之俗無仁
恩以結之人心亦自此去矣臣故曰漢業之衰兆於宣
帝聖策曰子大夫通逹古今明於當世之務凢可以移
風易俗富國強兵者悉陳毋隠此有以見陛下求言之
切慮臣隱而不言誘之使言也陛下誘之使言而臣不
言臣則有罪矣是以畢其猖狂之說惟陛下赦之臣謂
移風易俗在陛下正心修身先天下為風俗天下之人
視陛下為風俗陛下之所好惡下必有甚焉者矣至於
富國強兵之術此戰國之君切切以咨其臣戰國之臣
嘵嘵而告其君者也臣未之學焉陛下能先正其心以
治天下國家雖不求以富國而天下有餘不求以強兵
而天下無敵矣臣又聞之居安慮危者人君保治之道
私憂過計者人臣愛君之心古之君臣思患而預防之
未嘗一日自安也方今故疆之侵未歸敵人之患未釋
盜賊竊發饑饉薦臻生民苟安而非誠安百度粗舉而
未盡舉是皆今日大計陛下於蠖濩之中燕閒之際以
為可憂乎可無憂乎陛下當枕戈嘗膽烏能忘憂微臣
當瀝血披肝烏能忘言哉臣謂今日罷兵講和少蘇彫
瘵之民不可恃以為安也且反覆變詐之敵其情未易
測陛下謂已安已治敵人不足畏故疆不必復雖可為
旬月計為患將來可勝道哉仁宗時元昊請和范仲淹
韓琦言曰元昊屢勝而求通順實圖休息國家以生靈
為念不可不納陛下當隆禮敦信以盟好為權宜選將
練兵以攻守為實務彼不背盟我則撫賜無倦彼有負
德我則攻守有宜此策之得也若夫今日之舉復讎之
師也與仁宗之時大異矣仁宗猶不忘於備敵况於陛
下其可一日自安乎萬一邊場有警陛下所與運籌策
者誰歟給餽餉者誰歟凡所以備敵者臣皆未之聞焉
如此而陛下自以為安臣所以寒心也臣聞之道路曰
陛下自近歲以來倦於萬幾日以馳逐為樂臣始未之
信及久客輦下一日見武夫數輩躍騎而馳將命者傳
呼絡繹於道臣問之行路之人皆曰此侍陛下擊毬者
也臣雖未之盡信亦不能無疑夫千金之子坐不垂堂
百金之子立不倚衡何則彼知所以自愛也貴為天子
富有天下其所愛者當有重於此昔張建封好擊毬其
門下士昌黎韓愈上書極言毬之為害以為五臓之繫
絡甚微垂於胸臆之間而顛沛馳騁似非所以養壽命
其言懇切極至夫士之憂其主也如此况臣之愛君乎
雖然道路之言未可盡信也陛下生知之性洞逹禍福
之機固不應有此萬一有之改過不吝從諫如流亦帝
王之盛德也深有望於陛下焉臣既辱大問不敢有隱
終始以正心為陛下獻於其末也又及於此臣非不知
狂妄之言上凟天威下犯衆怒罪在不赦然區區之誠
深慮在廷之士志於取甲科得美仕而已不復為陛下
盡言者臣既言之退膏鈇鉞其甘如薺陛下矜其愚而
赦之幸甚臣昧死臣謹對
館職策(辛夘九月十四日)
問自古進言之臣竭誠畢議莫不欲其言之行也求言
之君廣覧兼聽莫不願其言之可行也如漢之賈誼號
通逹國體者其上疏陳政事可為痛哭流涕長太息者
凢九條史略其三前人謂古之伊管未能遠過蓋其言
固可行也唐之姚崇知明皇銳意於治欲命之相乃設
為目要說天子者凢十事至曰陛下度不能行臣敢辭
而其言固亦可行者也然史之言誼也則曰追觀孝文
元默躬行以移風俗誼之所陳略施行矣言崇也則曰
舊史所傳開元初皆已施行信不誣矣今以二臣之所
言參二帝之所行於一代中可考者多矣願悉舉以告
可乎於誼言略施行豈當時偶行之之略耶抑其果不
可盡行耶於崇言皆已施行不誣豈行之者盡而無遺
耶抑真不可遺耶又豈崇之說尤中時病實有優於誼
耶抑豈誼自信直道而崇要君或有術耶夫行於古而
有騐亦必可施於今試於𣙜略二子之際摭其在今可
行者果何事乎有司承詔策館閣之彦於斯其易知矣
願敷陳之以聞于上
對愚聞人臣之進言正猶醫者之用藥醫於未病之前
易於取效而常患於不聽醫於已危之後易於見信而
常患於不及有人焉言語飲食起居動作無以異於平
時善醫者察其形色案其脉理而告之曰子有膏肓之
疾人必唾罵以為不祥雖扁鵲倉公之術亦無所施及
一旦疾作遑遽窮迫無醫不求靡藥不試以僥倖於或
中雖一妄男子授以不騐之方投以無名之劑且喜且
謝以為得之之晚夫事未然而言雖有識之士亦必躊
躇已然而言雖無知之人莫不懲創非言有淺深事有
驗否勢使之然也蓋天下安閒無事之時不有近憂必
有遠慮人之常情畏近而忽遠畏之則急於改焉惟恐
其不逮忽之則樂於因循不足以有為是故覆車在前
來者必戒猛虎在後智者不憂人之所忽大言以懼之
彼且不信故其聽之也為甚難人之所畏乘間以投之
彼必易動故其聽之也為甚易齊威之於管仲苻堅之
於王猛君臣相得之歡不啻魚水及其將死垂别握手
丁寧不遑他事仲以為䜿刁開方易牙不可親猛以為
慕容垂姚萇宜漸除之夫䜿刁開方易牙刑徒耳慕容
垂姚萇降臣耳似不足為齊秦大患而二臣首以為言
君不之聽終以三人專權五公子爭立而齊亂垂萇繼
叛苻堅囚死而秦亡夫二臣者先見遠慮察禍變於將
來未然而言宜其二君忽而不信也代宗之於程元振
德宗之於盧杞其信任之篤可謂膠漆及其吐蕃寇武
功李光弼等忌元振而調兵不至代宗用小臣之言不
終朝而元振竄朱泚圍奉天李懷光憤盧杞而頓兵不
進德宗聽羣臣之諫不旋踵而盧杞貶夫代宗之庸懦
德宗之剛愎非樂於從諫者時方艱難勢甚危迫已然
而言宜其二君畏之而不敢不聽也自古人臣所遇之
主所遭之時或有不同故其言有聽否行有詳略不可
一概而論也漢文帝承高惠之後天下尚安洛陽少年
上書言事痛哭流涕當是時匈奴嘗侵邊矣固未若平
城之危諸侯蓋踰制矣固未有七國之變而生以為寢
積薪之上而火其下惴然常若有不測之憂近在朝夕
此固帝之所難信也又况帝以寬仁之資務在涵養斯
民稽古禮文之事且有所不遑生欲制匈奴之命分諸
侯之地此又帝之所難行也夫生之所陳者九史遺其
三而帝所行者四耳生欲尚禮義而帝以德化民生欲
厚風俗而帝以敦朴示天下生欲教太子而帝訓太子
以恭儉生欲敬大臣而帝養臣下以禮節生力言之帝
躬行之史臣所謂略施行者此也唐明皇懲武后中宗
之亂思欲痛革之廣成獵師乘時投合乃先設事以堅
帝意當是時獄吏深文邊臣倖功閹人與政事戚屬任
臺省䙝狎大臣摧沮諫者以至貢獻無度營造無節壬
侫冐憲而不誅后家擅權而不抑此數者帝之所親見
也而况帝以英敏之資銳於圖治掃除積習之弊興起
太平之功此又帝之所樂行也夫崇之所陳者十事而
帝皆行之帝鍳女禍遠后族放周利正之酷吏抑郝靈
荃之邊功長孫昕犯法則誅之張廷珪善諫則賞之宋
廣平之正則敬之楊思勉之訴則沮之焚珠玉錦繡示
却内外貢獻也汰天下僧尼示罷寺觀營造也崇歴歴
而言帝一一而行史臣所謂皆施行者此也蓋其所以
行者鍳已然之失玄宗之所欲行也其所不行者皆未
然之患文帝所不能行也是豈言者之過哉雖然已然
之事有所據而言言之者易聽之者亦易未然之事因所
見而言聽之者難言之者亦難甚矣言之難也行之尤
難也言於今而驗於將來非空言也行於暫而怠於悠
久非能行也誼之言雖不盡行於文帝之時而行於武
帝之世崇之言雖能行之於開元之初而不能行於天
寳之末武帝攘却夷狄則誼所以制諸侯之術也當時
雖略施行而後世盡行之不足以為深恨明皇天寳以
後惑女寵任宦官相楊國忠殺周子諒好大喜功窮奢
極侈與崇之所陳前後相反始雖行而不能終行之不
足以為深喜或曰賈生非有公卿之位一旦慨然言天
下事為人痛哭流涕豈不失之輕售乎是不然蓋詞不
切志不激則不能動萬乘之主而回九重之聽生之言
自有所見而深言之者將以感文帝耳嗚呼生固天下
之竒才所言亦萬世之長策帝略行之其效已如此使
天假之年帝盡用其說則帝之治不止於成康生之功
亦不下於伊管百未一施不幸早世可為痛惜後之人
疵而議之亦已甚矣若夫崇之所言與其所行則有可
議者崇之始見帝也帝獵渭濱因以獵進知帝之欲相
已又以十事要之其始進固不正矣及居相位挾智任
術而不由正道天下大蝗崇請捕之羣臣以為不可崇
行之愈力不勸帝修政以弭災乃專以捕除為事帝將
幸東都太廟屋壞他相以為不可行崇居之不疑不勸
帝修德以答譴乃謂木蠧而折適與行會從崇之議是
使人君不畏天戒不敬宗廟不恤人言明皇晚年之失
類崇有以啟之議者謂開元之治雖出於崇而天寳之
亂亦崇之所自致以是推之則其所施行者用崇之言
而其所以相反者職崇之由也崇以不正進而又以不
正繼之烏能正君乎若崇者豈得逃後世之議噫賈生
先見遠識言人之所難言宜其落落不合文帝略行之
幸也姚崇挾智任術乘人主之所欲為明皇盡行之者
固宜也故善觀人者不觀其人而觀其言不觀其言而
觀其時自古君明臣良言聽計從謂之千載一時者誠
不可以多得也愚不肖幸得遭遇明時聖天子詔執事
者策之玉堂遵故事也夫祖宗之制必試之以言者非
為程其無用之文盖欲訪天下之大計諏當世之要務
而已今日之事豈無可言者耶廟堂之上豈無可行者
耶亦内外之臣未嘗言之耶抑言之而不行耶皆非愚
所知也方今外患未除内憂未弭孰與文帝之時使賈
誼復生亦必為之痛哭流涕顧愚何人萬萬不及賈誼
而人臣愛君其心一也詎能隱默於此乎且故疆之侵
未歸陵寢之祀未修二帝在天之憤未雪主上未明求
衣日昃不食遑遑焉思中興之治于今十年矣主上之
心未嘗一日不在中原也然而主上有恢復之心而無
恢復之實羣臣有恢復之言而無恢復之志羣臣之心
觀望迎合入對便殿慷慨敷陳莫不有萬全之策出見
儕輩從容議論莫不持兩端之言乘機抵巇以要權利
聽其說則侈大而可樂要其歸則汗漫而無成主上欲
豐財而羣臣無心計聚斂者剥下益上以為長策誕謾
者移東就西以為羡餘徒失人心無補國計故財終不
豐主上欲彊兵而諸將無遠略貪者掊克以事苞苴懦
者姑息而廢紀律兵籍虚實之相半士卒老弱之相并
故兵終不彊主上欲裕民而郡守縣令專尚刻剥略無
恤民之心民生益以無聊主上欲求才而卿士大夫習
成苟且殊無體國之意人才益以不振主上用心如此
羣臣用心如彼故愚得以妄議無恢復之實也恢復之
實寂然無聞恢復之期邈乎無日務為美談而不究成
效徒張虚聲而或招實禍此愚所謂外患者是也且連
年災旱饑饉薦臻江湖十數州赤地千里米價騰踴日
甚一日列肆為之晝閉行旅至於絶糧茹草食葛流離
顛仆相屬於塗縣官方且急於催科必欲足其常數饑
民饘粥不給租税何從出乎甚者度所惡聞不以實奏
或恐支費常平米斛或恐减放上供租税俗吏所見至
微不知所失甚大流離不已盜賊必興饑殍既多疾疫
將作徐為之計不亦晚乎又况江湖之間地多藪澤境
接溪洞其民剽悍好亂喜爭天下無事之時法禁嚴密
猶且十百為羣椎牛發冡縱火殺人白晝顯行吏不能
制因之以饑饉勢必緣間而起略而不治恐不止於相
率剽奪而已豪俠巨寇未必不出於此此愚所謂内憂
者是也夫欲除外患莫若盡自治之策欲弭内憂莫若
行救災之政自治之策曰選將帥練軍實節財用裕民
俗廣求竒才崇尚名節救災之政曰遣使者擇守臣蠲
田租發官廪嚴治盗賊安集流亡其大要則孜孜而求
之勤勤而行之謀之以審守之以堅持之以久無銳進
而易退無速成而輒毁磨以歲月何事不立何功不成
哉凡此數者是皆已然之事今日之所當行故愚言其
略執事復于上而行之可乎若夫二臣已試之言二帝
已陳之迹雖有可施於今者要非今日急務愚不敢以
告謹對
