定齋集卷十六宋蔡戡撰
賦
蚤賦
余每夕困於蚤寝不獲安心竊憤之嘗觀南
齊卞彬著蚤蝨賦史逸其辭余乃作賦補亡
因述其見虐之状云
先生閒居讀書自適每夜分而乃寐幸身安而形佚目
欲瞑而輒警夢屢驚而欲失有物擾之不遑燕息或齧
吾臂或噬吾膝倏去歘來更跳互出其毒也如懷袖之
蜂蠆其虐也甚褌中之蟣蝨探索揣摩手不容釋空展
轉而無寐苦爬搔而通夕先生體瘙而神疲曾不少安
於袵席於是心憤悶氣怫欝自念此七尺之軀而見困
於纖芥之物呼童秉燭大搜冥索熾爐炭以交攻燎衾
禂而再易大者緣隙以深藏小者跳梁而散逸驚巧捷
以如神雖敏手而莫及童子時獻獲而奏功聊快吾之
胸臆顧族類之甚博想未能禽其十一也已而平心定
氣泛觀默識因念天地之間何物不殖蠕動肖翹胎卵
化濕蚊䖟蜂蝎螟蝗蝥螣在物雖微為人之賊窮人力
以𠞰除恐天理之舛逆又况暑往寒來四時不忒消息
盈虚循環靡極背秋涉冬霜風瑟瑟萬物斂藏百蟲閉
蟄是物也黨散羣離滅影掃迹又何必取快于一時而
較力于纖悉姑少忍于須臾盖乘除之可必先生乃安
斯寝乃夢遊華胥之國既寝而興但見三竿之紅日
五言古詩
餞張平甫折海棠贈之
天公作晚晴得得送行客海棠新過雨染就胭脂色醉
臉嬌未勻啼粧紅欲滴勸君白玉巵一醉不足惜我生
酷愛花為君須小摘後夜月滿船持此伴幽寂
同張叔囦顧致堯遊金山受之憚於涉險爽約
不行因以詩簡之
我昔遊天都策足蓬萊山風日不到處意謂非人寰一
涉勢利塗未免塵埃間了知此身累痛自鐫冥頑浩然
動歸志暫得浮心閒金焦勝絶地自古名東南兩峯欝
相望宛若雙雲鬟我欲事幽討不憚涉險艱同行二三
子壮氣不可干欣然從我遊竟日勞躋攀江神亦可人
為我風少慳要知仗忠信可以行百蠻阿連有童心平
生怯波瀾欲去足先澁未語膽已寒謂有性命憂力勉
終辭難我行自不惡盡得竒絶觀匆匆理回棹此興殊
未闌阿連驚我歸喜氣形眉端殷勤為我賀不意能生
還索酒共一醉相對俱歡顔
憶小兒
中年再舉子可喜亦可憐半晬已知父舉手拊我肩欲
别不忍去離懷重悽然兒生苦多病此念有拳拳江聲
鏖旅枕展轉不得眠恍若聞兒聲常如在目前我思不
能已汝病何當痊王事相促迫平明又加鞭
趙季若染髭走筆簡之
趙子方五十鬚鬢何斑斑身老心未伏攬鏡嗟哀殘染
髭學年少整容向雲鬟世間有仙訣坐使壮歲還霜華
喜頓改霞脚驚先斕乃知人力窮欲奪造化難黑白變
朝暮相對真面謾眉目且作偽而况方寸間勸君循天
理頽然任蒼顔漢廷方貴老白首尚握蘭
瓊花
平生湖海氣浪自青雲期一為蓬萊遊時動泉石思徒
糜太倉粟飽食終日嬉尸素亦已甚勇退夫何疑直道
無所愧願學柳士師歸來食不足三歎汝墳詩親老尚
擇禄富貴當何時捧檄強自喜安敢辭驅馳顧我性蕭
散軒裳縛伊尼何當出幕府還把江海麾思親匪懷土
此意惟君知君抱四方志扁舟羡䲭夷要先句踐霸乃
以西子隨不妨食肉相兼有絶俗姿暫淹芙蓉幕亟歸
鳳凰池(案下次韻詩此處當再有二句原本闕)
姚幹舜陟約觀瓊花因循未能往以詩相促因
次前韻
少年逐春心作意酬花期壮大頗更事舉足先三思况
有簡書畏本非倦游嬉姚子磊落人自信了不疑應變
似乃祖未肯為獵師婉畫多暇日餘事長于詩秀句摹
勝景清尊樂芳時對花不忍去唯恐光景馳愧我但局
促潔心似毗尼門墻可羅雀敢作揚雄麾高軒時過我
不遣俗客知幕中向無事世路方坦夷要當休沐日飛
盖還相隨靈祠花藥麗皎皎方含姿何妨修禊事流杯
宴瑶池我欲為親夀憑君折繁枝
新居用韓昌黎詩辛勤三十年以有此屋廬為
韻作十詩
我家本儒素為吏廉而貧所仰斗升禄役役常苦辛無
地可置錐有釡多生塵空餘清白操以此遺後人
憶昔少年日抗志期青雲宦遊三十載所歴多艱勤四
持湖海節再餉江淮軍全家得飽煖何以報吾君
獨醒衆所忌尸素心懷慚既有不堪七豈止宜休三再
刖皆自取百謫其猶甘歸歟一邱壑卜築蘭陵南
晏子近囂塵蕭何處窮僻我居城市間而有山林適一
水帶清泚萬竹環翠密亦足了此生人夀稀七十
南軒欵佳客北堂奉高年兩廡闢數舍幼累聊伏跧未
能大門閭豈暇週墻垣求足何時足萬事姑隨緣
我居本寬餘湫隘良有以子舍雖不多聚族五百指月
俸均薄少晨炊共甘美憂責叢一身冥行不知止
庭前植三桂門外栽五柳有禽號仙客愛蓮呼静友隣
墻竹千挺晚色落杯酒終日對此君烏知非我有
旁有十畆園荒穢久不理荷鋤薙蓁蕪連筒灌桃李因
高築小坡就下鑿深沚杖屨日往來居閒頼有此
我亦大癡人勸者多不足抖擻嚢中金傾倒囷内粟雖
云壁徒立尚有田可鬻百口勿啼飢張頥仰看屋
平生湖海氣志廣更才疎致君初無術許身一何愚慨
念天下士四海無家居但願庇廣厦不唯愛吾廬
朱丈朝宗索壺村落成之集次韻簡之
我本嵓壑姿浪謂蓬瀛客下惠猶三黜孟公甘百謫况
如腹背毛敢意青雲翮一麾江海去自分仙凡隔税駕
荆溪東屏居在幽穴雖無二頃田頼有一區宅壺村咫
尺地聊以適其適公家百畆園下視雲夢窄風雲滿襟
袖煙霞拂巾幘清溪一𣲖流端疑巨靈擘桃李自成蹊
皆公手封植顧我鄶無譏敢比齊楚國大厦未落成何
事先促迫一笑真莫逆兩賢豈相厄我貧釡生魚傳家
尚清白八珍絶肥甘一枕但甜黑抹月批清風客至聊
具食乃知造物公獨此每無擇書生耳目寒得之即聲
色公若肯一來與公分所得
病中紀事
我生天地間甲子倏一周歲與命相迫災釁非人謀抱
病卧漳浦荏苒久不瘳傴僂腰欲折偃仰筋如抽痛楚
徹心膂呻吟損咽㗋浹背汗淋瀝環膝寒颼飀晨興服
絺綌夜卧重衾裯垢膩生蟣蝨爬搔變瘡疣寝食殆俱
廢起處寧自由跬步遠千里僒局如拘囚艾火既妄灼
藥劑還輕投以此千金軀寄命庸醫流展轉幾十旬初
夏俄清秋去死一間耳自歎如浮漚有身即有患無生
乃無憂彭殤齊夀夭螻蟻同王侯四大非我有外物何
勞求委心以待盡死生任浮休
效白樂天體自詠二十韻
人生七十稀我今六十六幼小承門資長大竊科目平
步登瀛洲超遷應郎宿省寺久徊翔京華厭馳逐七持
使者節三剖刺史竹晚玷兩禁班濫紆三品服游宦四
十年徒糜太倉粟君恩無以報捫心自慙恧吾聞老氏
言知足乃不辱力辭會稽組願賦祠庭禄舉首謝鵷鴻
甘心友麋鹿家有十頃田居多數椽屋長子通朝籍二
女歸仕族貤恩沾弟姪餘俸贍親屬始望豈及此平生
不啻足無奈百病侵齒豁頭已秃指攣足蹣跚背駞腰
屈曲消長自乘除禍福多倚伏枚數親舊間十九登鬼
錄自憐衰病翁詎知不為福
又自詠效樂天體
我家曾高來享年稀六十吾祖逾九齡屈指十之一嗟
予蒲柳姿不覺開七秩雖幸延殘年其奈嬰末疾人生
一世間無異駒過隙孔跖俱塵埃彭殤漫欣戚苟免饑
寒憂况又婚嫁畢生亦何可戀死固不足惜棺槨已素
具墳壠漸加葺委順以待時臘月三十日
七言古詩
題端約喜神詩
高樓結蜃橋垂虹人間夢幻色即空何勞愚智徒相攻
無異蠻觸戰蝸蟲先生學道尤温恭皎然明月來窗櫳
幅巾宛有林下風身雖隠約聲如鏞何人為寫冰雪容
屹若山立凝神鋒長松詰曲盤虯龍朱藤緩步行松中
治世乃有商山翁青鞋不踏京塵紅宦遊已悟禽入籠
誰能薄禄仰釡鍾百年駒隙成匆匆一廛可老荆谿東
家父約端約飯端約以疾辭乃作古風併送臘
梅數枝因次前韻
詩仙逸氣舒長虹一洗萬古凡馬空五車蠧字勤且攻
不肯區區辨魚蟲雪中鶴氅如王恭誰能低唱深簾櫳
年來何事怯霜風閉門索句鳴笙鏞新詩為我開愁客
退避豈敢争詞鋒君不可屈真卧龍小窗獨坐時一中
故折金蓓贈我翁絶勝桃杏漫山紅君詩當得碧紗籠
此花宜侑琉璃鍾走筆寄謝仍匆匆昏暮叩戶驚隣東
再用前韻酬端約
君才千文騰彩虹揮毫落紙萬象空我猶頑石不可攻
愁吟嘈雜鳴寒蟲典刑况有先文恭短檠終夜臨書櫳
騷雅不减陶謝風簫韶迭奏鼓與鏞顧我羞澁難為容
鉛刀一割無餘鋒古人相遇如雲龍交情自得氣槩中
翛然坐對兩臞翁一笑莫逆醉臉紅世間萬事空牢籠
信知我輩情所鍾舉杯屬君無匆匆人生聚散西復東
送張安國舍人
若有人兮下天陬乘雲戲作人間遊飄飄逸氣横九州
明光射策動冕旒一揮坐遣千人休老生瑟縮徒包羞
餘子走僵汗且流自顧跛鼈驚驊騮大兒文舉小兒脩
眼高四海非吾儔堂堂人物傾曹劉冰壺玉尺懸清秋
胸次二十八宿周筆力乃與造化侔揮毫落紙蟠龍虯
殘篇醉墨人争收蚤年嬉笑登瀛洲螭坳鳳閣增皇猷
出典方面分顧憂昔襦今袴歡成謳六州父老思故侯
往往在處甘棠留祠庭均逸心夷猶秖恐富貴來相求
公今起自曲江頭蒲帆十幅風颼颼微官拘縛如楚囚
雖欲從公嗟無由君王仄席勤咨諏姓字當已覆金甌
入登廊廟參籌謀勲庸併使書銀鈎他時東閣羅枚鄒
賤子還許登門不
送莫子漳還朝
長安車馬聲隆隆千官朝入明光宫我時迹通金閨籍
猥以麋鹿參鵷鴻魏闕聫鑣競趨走漢殿屬袂陪肅雍
銀章朱紱赤縣令一見傾盖稠人中搢紳交口譽盛美
政有三異如魯恭不勞烹鮮撫赤子不憚拔薤鋤強宗
二年惠澤洽百里一日治行聞九重帝曰卿才當大用
乃使驥騄試蟻封毗陵今日股肱郡往來水陸當其衝
比年積蠧寖不治公私赤立帑廪空與我共理二千石
無以踰此強項公割鷄焉用庖丁手斲鼻乃見匠石工
公初下車問疾苦萬家和氣生春風政平訟理百廢舉
昔襦今袴喧兒童鈴齋宴坐未煖席宣室趣召還追鋒
公來邦人歎何暮不謂公去仍匆匆依劉多士願莫遂
借寇千里嗟無從聖朝籲俊方重内此行自與登仙同
高士不妨為主簿先儒盖亦嘗司農功名富貴儻來物
寧論小釡與大鍾古人立朝有始末出處進退常雍容
君家伯氏典刑在願君勉力追前蹤贈言敢竊仁者號
聊以寫我磊磈胸方今天子堯舜上安得稷契輸誠衷
士氣委靡思苟得民力彫弊屢告窮聞君欲草三千牘
宜以此語禆宸聰
長風沙
舟人指點長風沙寂寞煙村三數家寒日熒熒照楓葉
霜風槭槭飛蘆花江頭景物自不惡買魚沽酒時獨酌
扁舟日日弄煙波此生空羡漁家樂
和楊廷秀游蒲澗之什
我來戲作南海游兩驚落葉鳴新秋文書暇日得勝侣
登臨清賞追遨頭萬壑争流如爪裂天公幻出神仙窟
巖前滴水七月寒巖下飛濤四時雪要當躡履携枯藤
躋攀石磴褰裳行勿令俗物敗人意暫止喝道聽松聲
安期已去寧復見井竈漫傳丹九轉尚餘玉舄在人間
特特追尋不辭遠脚力已盡病莫興好山無窮相送迎
山林鐘鼎雖異趣&KR0706;﨑犖确皆勞生更上危樓臨峭壁
時見疎林鳥飛白一峯突兀欝相望萬頃滄波湛空碧
此身疑是在蓬壺下瞰城郭如盤盂恨無詩才可八斗
領略羣山但巵酒人生上夀不百年白雲駕我我即仙
從此去天只尺五俯仰人間自今古
笻竹杖歌
我有一枝笻夭矯如游龍由來博望使西域萬里持寄
衰病翁自蜀歴楚入吳越名山勝地多留蹤先排衡山
雲直上南臺升祝融次登峴山首北望京洛浮塵中白
鷺洲前弄明月黃鶴樓上迎清風東遊秦望探禹穴天
台鴈蕩觀竒峯孤根端有歲寒操勁節肯染京塵紅飄
然飛去不可執西山南浦聊從容放行天地無障礙倚
觀宇宙皆虚空横挑斜曳任所適去來無定如飛鴻提
攜九節常在手四方上下俱相從我常病足不能履頼
汝左右扶持功老形已具身傴僂詎可一日無此公杖
兮切勿化龍去留取百歲扶衰慵
奉和子真學士詠雪之什
千里同雲欲曛黑風掠寒郊聲摵摵初疑窗外忽增明
俄見階前已紛積曉來戲作漫天飛臘後喜占平地尺
回飊凌亂競穿簾作態横斜巧投隙乾坤浩蕩迷俯仰
唯有寒江湛空碧扁舟遠訪漫乘興敗履徐行間留跡
向晚漁蓑入畫圖清夜雞窗映文籍從教高卧野人廬
未饒低謁王侯宅㶚橋才子更清絶強把枯腸苦搜索
最憐擾擾雪中人晨突無煙有饑色何當三白兆豐年
盡挽八荒歸樂國不但新春壓災瘴且喜明年飫麩麥
我家頼有二頃田老去功名慵轉劇人生一飽復何求
卒歲優游聊自得
再次前韻上呈
雲幕四垂頭上黑微霰飛霙初摵摵衾裯不煖夜更寒
庭戶無聲曉仍集漫空龍鳳落萬家入地螟蝗想千尺
因風作響急敲窗得月交光先透隙園林巧綴鬭新竒
樓觀勻鋪失金碧今朝知是謫仙來門前踏作瓊瑶迹
雪車句好憶劉义縞帶詩成走張籍但得同傾北海尊
不妨屢過揚雄宅須知里社樂有餘正恐太倉米徒索
愁吟時作郊島寒飽食幸無陳蔡色破賊空慙李常侍
仗節未許蘇屬國秪今力穡學老農剰喜流膏滋宿麥
杜陵一飯不忘君憂國丹心老彌劇願言玉燭常均調
萬物忻忻俱自得(昌黎有詠雪贈張籍詩)
大雪不止再次前韻
元冥一怒天地黑巽二前驅聲摵摵須臾白帝振軒裳
龍鳳幡旂交委積舊傳洛邑深丈餘今比常山纔數尺
天公作意逞隂機翦水裁霜巧無隙雲濤萬頃俱浩蕩
海風吹散琉璃碧坤軸摧壓幾欲頽日輪埋沒渾無跡
定知謫墮萬玉妃紫府清都削名籍可惜飛瓊天不管
等閒幻作神仙宅詩人嘲弄困萬象苦思不妨閉門索
攅眉呵手撚凍髯得意忻然見顔色英詞逸氣吞江湖
竊比君才如楚國看花君子待新晴又見春風摇燕麥
我方疊石築小坡人笑老翁似兒劇何當躡履共登臨
一覽山川皆盡得
子真新篇愈出愈工壓倒元白三歎不已勉強
再次前韻
獨守寒窗坐昏黑怪底打門聲摵摵呼童秉燭誦新詩
篋笥珠璣喜盈積君家文焰萬丈長愧我才慳真退尺
往來政自足風流唱酬聊可供閒隙劇談快飲坐生春
一笑相看眼俱碧曉來百鳥報新晴漸喜門前多轍迹
眼明頓覺有春意耳冷况聞開樂籍何勞空泛剡溪舟
不如沉醉高陽宅樓迴吹殘玉笛寒杯乾笑指銀鉼索
遥知塞上積雪深千里關山同一色夕烽罷警鐡衣閒
聘幣星馳交兩國使華不用吞旃毛邊吏何憂取温麥
秪憐魚貫挽舟人墮指裂膚聲苦劇東風吹作一尺泥
山鳥却愁行不得
朱朝宗割愛嫁遣侍兒忘情如此是可尚也因
作忘情吟以道哀怨之意
風流漢署尚書郎蛾眉列屋呈新粧中有一人十四五
雪膚花豔傾後房妬寵負恃亦常理何乃棄置行路傍
妾如桃李眩顔色君如鐡石為心腸憶昔贈君綠綺琴
佳期密意寓琴心白雪陽春世寡和高山流水誰知音
燕子樓中空寂寞鳳凰臺上忍登臨缾沉簪斷不堪說
釵分鏡破何由尋君不見韓退之綘桃柳枝二侍兒别
來柳枝已飛去故作鎮州初歸詩又不見白樂天小蠻
樊素争取憐晚年樊素欲謝遣因賦不能忘情篇從來
我輩情所鍾綿綿此恨今古同世間尤物最為累須信
萬事浮雲空二公號為知道者未免愛慾纏胸中果能
脱去如敝屣自古未有賢於公料得文君對長卿小窗
時鼓一再行幽愁暗恨欲備寫離鸞别鶴難成聲知君
手種堂前柳春風披拂還輕盈憐新棄舊似淺薄如君
未必真忘情
有感
人生一世間常苦不自足冬寒但重裘日食唯一肉所
須能幾何甘心事馳逐何郎費萬錢徒令厭僮僕長卿
乘駟馬秪欲誇世俗于我何有哉浮榮不償辱回思五
鼎烹焉用萬鍾禄朱紫蒙陷穽簪笏如桎梏勿為觳觫
牛寧作擁腫木君看白玉堂未比黃茅屋卧聽元戎報
五更何如日高三丈春睡熟
