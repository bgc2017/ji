定齋集卷五宋蔡戡撰
奏議
論州縣科擾之弊劄子
臣聞民為邦本本固邦寧自古為國者欲固邦本先結
人心欲結人心先寬民力欲寬民力先擇守令守令非
其人則主澤不能下流人情無由上逹民力困則人心
離人心離則邦本危矣臣少歴州縣洊蒙朝廷任使六
持使節再總軍儲足跡所歴幾遍東南求守令之循良
者不可多得能者以一切之政趣辦目前賢者不得行
其志救過逃戾而已推原厥自蓋由版曹督責漕司漕
司督責州郡州郡不恤縣道縣道不恤百姓上下相迫
前後相仍習以為常恬不為怪民力之困至此極矣可
不改弦易轍而拯救之耶臣請詳言其故且二稅古也
今二稅之内有所謂暗耗有所謂漕計有所謂州用有
所謂斛面二稅之外有所謂和買有所謂折帛有所謂
義倉有所謂役錢有所謂身丁布子錢此上下之通知
也於二者之中又有折變又有水脚又有糜費有隔年
而預借者有重價而折錢者其賦斂煩重可謂數倍於
古矣然猶未也有所謂月樁有所謂鹽産有所謂茶租
有所謂上供銀有所謂乾酒錢有所謂醋息錢又有所
謂科罰錢其色不一其名不同各隨所在有之不能盡
舉為保正者科買土産科買竹木巡尉下鄉則預備酒食
若居民被盜則先納賞錢應期限則有繳引錢違期限
則有罰醋錢以至修造公廨巡捕橋梁驛舍一切取辦
故中人之家無不剔屋破産以充役為稅長者逃絶稅
則令代納坍江稅則令代納産去稅存無所從出者又
令代納異縣他鄉不能追逮者又令代納已納在官者
不可復得見欠人戸則不為理還故單産之民無不典
妻賣子以免罪如此民力安得不重困乎又有催科之
擾州差典級下縣甚則差州官縣差縣尉下鄉甚則知
縣親往吏卒所至需索百出鞭笞纍繫動輙數十人所
欠多係升合尺寸之餘未納者不免於倍輸已納者又
從而再納往往無有獲免為守令者但知以催科為急
無復有一分愛民之心所以堯舜在上而恩澤不得以
下流者正以此爾恭惟陛下嗣守大寶遵奉慈訓凡發
政施仁無非以愛民為先真堯舜之用心也陛下裁損
經總制錢而所損者無額耳每歲常數則未嘗虧少陛
下蠲放身丁錢而所放者見欠耳先納在官者無由理
折陛下裁減和買恩至渥也而鄉胥作弊減免不均陛
下倚閣逋負德至普也而豪戸恃強催索自若陛下愛
民之心不能盡布陛下䘏民之政不得盡行此無他守
令非其人耳縣令既不可盡擇當擇郡守郡守不能盡
得人每路當擇一賢監司而委任之陛下臨遣諭以德意
使之徧行郡邑親見守令講求民間休戚可罷者罷之
可行者行之計州縣一歲之出入可蠲者蠲之可減者
減之使上下相通内外相應無為文具以復命庶幾實
惠可以及民民力可以少蘇矣民力既蘇邦本自固天
下幸甚取進止
繳進貞觀諫錄劄子
臣聞人臣之進言有一言之得而屢告其君者有摭古
人之言復以告其君者司馬光言人君修身之要曰仁
曰明曰武治國之道曰任官曰信賞曰必罰且云昔嘗
以獻仁宗英宗今以獻陛下平生所學所得盡於此矣
蘇軾進陸贄奏議云竊謂人臣之納忠正猶醫者之用
藥藥雖進於醫手方多傳於古人若已經效於世間不
必皆從於己出蓋天下有至言萬世不可易初無古今
新舊之間左人君力行之耳淳熙改元臣蒙恩假守漢
東陛辭之日恭進貞觀諫錄二卷面奉至尊壽皇聖帝
玉音謂當置之座隅永為規鑒臣不勝榮懼臣屏居田
里因取此書深惟其義輒以管見臆說附於每事之後
事以類從義以槩舉合六十篇伏念臣學識膚淺詞語
蕪纇何足以仰希前哲然惓惓愛君之誠其心一也謹
用繕寫進呈伏望聖慈置諸左右朝夕省覽庶幾少助
聖學之萬一取進止
乞以壽皇聖帝為法劄子
臣聞堯傳之舜舜傳之禹皆曰允執厥中書贊舜曰重
華協於帝贊禹亦曰祗承於帝堯舜之所傳舜禹之所
承莫非一道故堯舜為五帝之盛帝大禹為三王之顯
王後聖有作不可企及恭惟高宗皇帝茂建中興勤勞
三紀親以天下授之壽皇聖帝壽皇嗣守丕基勵精二
十有七年親以天下傳之陛下陛下父子相繼揖遜相
承又非堯舜禹所能比擬亘古未有可謂盛矣三聖授
受之際心傳之妙愚臣不可得而聞竊讀隆興詔書有
曰凡今日發政施仁之目皆得之問安視膳之餘乃知
壽皇動以高宗為法然則壽皇之治又陛下之所當取
法也壽皇誠心愛民出於懇惻凡有水旱尤軫聖懷如
捄焚極溺惟恐或後不吝倉廪府庫以賑濟之勤恤民
隱視之如傷此壽皇之仁也壽皇奉事北宫孝敬曲盡
朝以五日歲時躬率百僚親奉玉巵上千萬壽以侈大
慶自奉甚薄極天下以為養猶懼不至此壽皇之孝也
壽皇勵精為治每日視朝未嘗暫廢親覽章牘朝奏夕
報不時宣召儒臣講論經理詢訪治道此壽皇之勤也
壽皇以儉約先天下在位日久宫室苑囿無所增益飲
膳服御悉從裁損知天下之賦租乃生民之膏血未嘗
妄費濫予此壽皇之儉也壽皇遴選將帥分任邊閫講
明軍政簡練師徒蜀道地最重去朝廷最遠尤切西顧
曩嘗闕帥亟命大臣鎮撫之責以近期星馳而往所以
修武備重邊寄者如此壽皇侍遇臣鄰黜陟有序進退
有禮縱有顯惡必待人言洊至然後譴斥與衆共之示
天下以至公所以勸臣下勵風節者如此壽皇奬借言
者導之使諫其人未必皆賢所言未必皆是壽皇不憚
舍己而從之所以廣言路振紀綱者如此壽皇愛惜名
器不以假人凡有除授未合公論給舍繳駮無不聽從
所以吝爵賞抑僥倖者如此壽皇聖政載之簡牘播之
天下不可具舉此數者其大要也臣願陛下深念壽皇
付託之重凡事親修身立政用人一以壽皇為法則三
聖之治如出一轍傳之無窮施之罔極於舜禹有光矣
實惟宗社無疆之休天下幸甚
論治道劄子
臣竊見後唐明宗時康澄上書言事史臣載其略曰為
國家者有不足懼者五深可畏者六三辰失行不足懼
天象變見不足懼山摧川竭不足懼水旱蟲蝗不足懼
小人訛言不足懼賢士藏匿深可畏四民遷業深可畏
上下相徇深可畏廉耻道消深可畏毁譽亂真深可畏
直言不聞深可畏史臣歐陽修謂澄之言非止中一時
之病凡為君者可不深戒臣嘗疑之夫深可畏者固所
當畏不足懼者豈真不足懼耶信斯言也是使人君不
畏天戒不恤人言又烏為至論已而細繹其故乃得其
說蓋人君唯恐政事之不修不患天人之不相應政事
修矣雖九年之水七年之旱不害於治政事不修雖西
狩獲麟越裳獻雉無補於亂而况祁寒暑雨小人寧免
於怨咨在我者既至在彼者有所不必懼也故任用憸
人則賢士藏匿而朝廷空崇尚末作則四民遷業而農
務廢容悅者進則上下相徇而治道乖僥倖者多則廉
耻道消而風俗壊偏聽左右則毁譽亂真而賞罰僣差
疎斥忠良則直言不聞而耳目壅蔽有一於此皆足以
召亂宜其人君所以深畏人臣所以極言而後世史臣
所以嘉歎也臣智識淺闇雖殫千慮之微無以仰禆聖
德之萬一因讀古人之書誦古人之言竊有所取敢為
陛下獻臣願陛下清閒之燕深思默慮味澄之言究澄
之意去其所以害治者求其所以致治者則聖政日新
天下幸甚臣不勝拳拳之誠取進止
乞以兵法賜諸將劄子
臣聞有大將有禆將走及奔馬射中飛鳥敵敢前攻壘
敢先乘禆將也戰必勝攻必取無窮如天地不竭如江
河大將也蓋禆將以勇力為先大將以智謀為主世之
論將者必曰勇力不知勇力者禆將之所長為大將役
者也今之所謂大將拔於行伍之中加諸士卒之上其
才智碌碌無以異於偏禆蓋有懵不曉兵機漫不治軍
政者一旦邊鄙有急以數萬之衆付一庸人悍夫之手
不知竒正之術攻守之策或可乘而不乘或當斷而不
斷勇者輕敵而進怯者望風而奔豈不失機會而誤大
事其不敗者蓋天幸也夫孫吳之書竒權要機密謀秘
計出入神鬼自古用兵者舉以為師雖臨機應變出竒
制勝存乎其人然未有不祖其遺法者也凡今之將問
之以孫吳則不知為何人叩之以孫吳之書則不知為
何書如此者十人而九夫用兵詭道也智往神來一日
萬變差之毫釐失之千里而吾欲專以勇力勝之勇有
時而怯力有時而殫自非運無窮之智何以應無窮之
變乎此孫吳之書不可廢也雖按譜而奕非善奕據方
而醫非神醫然亦未聞舍譜而學奕棄方而學醫者是
則學用兵者非兵法何以哉孫吳遠矣時君世主有志
於四夷者莫不拊髀而思恨不與之同時今其餘智故
論載之方冊者尚有可用也冠帶之儒慷慨談兵纚纚
可聽然不習行陣未必能將介胄之士勇力絶人赳赳
可喜然不知兵法未必能勝是孫吳之書終不見於世
或者又曰霍去病不學古兵法顧方略如何夫去病用
兵與孫吳合者多矣豈真不學兵法耶其言大而夸特
以激武帝耳後之為將者往往以此藉口曰我善為戰
我善為陣孫吳之法紙上空言不足觀也然則儒者必
曰吾能正心修身詩書禮樂可束之高閣也詩書禮樂
正心修身之具自非聖人未有不學而得者也况大將
者三軍之司命一國之存亡係焉可不重哉不教而戰
聖人以為棄民不學而將其害將如何臣愚欲望聖慈
命武學官知兵法者直觧七書不必過為文言使人人
可曉仍取古名將用兵出師馭衆行已大略著為一書
徧賜諸將他日或因奏對或至廟堂設問以觀其言議
論可采則旌異之如此則人知兵法之可學名將之可
師心志益明識慮益精馭衆當有法行已當有方自然
名將軰出而國勢無敵矣豈曰小補之哉取進止
論苟且之弊劄子
臣竊見漢宣帝為西漢中興之主侔德商周求其所以
致治之迹不過信賞必罰綜核名實樞機周密品式備
具上下相安無有苟且之意而已考其成效至於威信
夷狄功光祖宗業垂後裔何其盛哉恭惟陛下其仁如
堯其孝如舜如禹之勤儉如湯之勇智又有文王之容
德武王之義德兼二帝三王之美可謂盛德之君孝宣
雜霸不足陳於前然今日之治未底孝宣之盛者臣竊
惑之豈賞罰未盡信必名實未盡綜核耶樞機未盡周
密品式未盡備具耶何其上下未免有苟且之意也凡
今之仕者無非苟且内而百執事志在爵位多方以圖
進計日以待遷不復以職業介意循常守故因陋就簡
避嫌畏譏之不暇何暇為國家遠大之圖外而監司令
守志在利禄唯恐所入之不豐所求之不廣至於職業
能者不過趣辦目前規求近效以逭責免戾而已何暇
為國家經久之計又况任之不久責之不專人知其任
之不久也唯脫去是期幸其責之不專也唯退避是務
間有志事功者經營規畫未及就緒不以遷去即以罪
罷矣烏能取效於旬月之間此所以苟且之俗尚熾而
中興之功未立也今縱未能一一久任而責成至如主
計之臣掌兵之官與夫監司帥守似不可以屢遷數易
使之尸素而逃責也要當以三年為任凡朝廷所欲為
者如屯田牧馬修城壁備噐械課農桑興水利之類除
授之初臨遣而面命之責成效於三年三年之中有過
則削爵奪俸有功則增秩賜金無易其任三年之後然
後核實之不愆於素則進用之因任之不如所言罪之
可也竄之可也如此任之既久責之既專既不容苟且
偷安以幸免亦不敢苟且欲速以應命三年之間何事
不立何功不成孝宣之治亦不足道惟陛下留神省察
取進止
論時事劄子
臣聞人主以天下為憂樂天下以人主為休戚天下無
事則人主享其樂人主萬壽則天下同其休上下相關
理之必然今日邊鄙無虞盜賊不作亦可謂寧謐矣無
強臣擅權無奸邪亂政朝廷亦可謂清明矣然而廟堂
之上惴惴然常若有不測之憂百執事之間皇皇然不
安厥職下而士民亦無和平之象陛下貴為天子富有
天下當享天下之至樂臣竊料陛下亦未知所以為萬
乘之樂此中外休戚之關也宰執之敷陳侍從之獻納
給舍之封駮臺諫之論列不無煩瀆聖聽皆其職分之
所當然不能自已以臣觀之今日之事不過數端而已
非有甚難特陛下一頥指之勞耳陛下何惜不於談笑
之間畢此數事使中外之人皆知陛下之心頌陛下之
德以釋天下之疑以召天下之和上恬下熙共臻康泰
陛下端拱巖廊之上優游無為享天下之樂天下頼陛
下一人之慶豈不韙歟臣不勝大願取進止
論選用宗室劄子
臣聞周有天下封國七十而同姓之國五十有三文昭
武穆皆為顯諸侯周召毛原皆為名卿才大夫大者制
禮作樂躋時太平小者勲在王室藏之盟府周之卜年
八百卜世三十良有以也在漢則有朱虛之忠河間之
賢沛獻之謹節東平之好善在唐則有孝恭却敵之功
道宗方面之略勉石之事業白賀之文章顯顯為世豪
英者不可悉數由周以來漢唐最為長久豈非得周家
強本支之道而然歟暨我國家源深流長子孫蕃衍盛
大乃建睦親廣親二宅聚之京師其惇叙之道教育之
法莫不備至然而不過高爵重禄以養其身而已雖有
懷才抱藝卓爾不羣者不得施用終亦汨沒而無聞熙
寧二年始詔易以外官許之應舉故人人自奮爭效所
長百年之間外而為監司守臣内而為侍從卿監蓋不
乏人然亦未聞傑然立事建功垂於不朽追配古人者
其故何也夫宗室之進身有三曰進士曰任子曰特恩
特恩補官授以右選之職處以員外之任已置之不用之
域矣任子之法既與庶姓同進士之科特與庶姓異蓋
由進士而進者取之太優用之有限故也取之太優則
無能者或濫進用之有限則有才者或見遺雖朝廷所
以優異宗室亦所當然而於搜羅人才有所未盡也今
之宗室與祖宗之時異當熙寧法行之初宗室子弟去
宫掖而親州縣之勞舍膏梁而為文墨之習蓋有非所
願者欲誘而進之則取之不得不優取之既優則用之
不得不限其所到之地亦其宜也自衣冠南渡以來流
落異方攻苦食淡與寒士角其間種學績文砥節礪行
者不為無人然而人情易怠曰如是而可以應舉得官
蓋亦足矣故所學者不過如是雖有文章足以代王言
終不得一登詞掖雖有才學足以斷國論終不能一履
政塗不惟人懷自棄之心蓋有必棄之理存焉臣竊謂
祖宗之成法宗室之異恩固不可革不若設為兩科而
並行之願與庶姓混考者許其自陳試賦於漕司則遵
任子之例春試於禮闈則用庶姓之法在選中者以師
儒之職優之取之既與庶姓同用之不可與進士異有
華國之文則使居臺閣之職有經世之才則使膺廟堂
之選不必限其所到之地庶幾真賢實能不致棄遺中
人常材不失仕進豈特親親用賢之道一舉而兩得抑
亦成周強本支崇屏翰之意也
乞皇帝過宫劄子
臣聞孝者百行冠冕孝行一虧他美莫贖夫孝出於人
心之所同然可以動天地感鬼神閭里無知之人莫不
知有父母孝誠所格天為之降甘露地為之産芝草人
君為之旌表門閭里巷相傳咨嗟歎息以為美事儻不
順於父母天地之所不佑震之以雷霆王法之所不赦
加之以誅殛人倫之所不齒幾無所容於覆載之間蓋
父母子之天地父母生育之天地覆載之父母之恩天
地等耳中人之家父母遺之以百金之産猶且飲食不
忘窶人之子父母無一金之遺亦思此身之所從來身
體髮膚皆父母所授其敢一日忘乎矧貴為天子富有
天下所得何啻百金人主一嚬一笑九州四海之所觀
瞻一言一動天地鬼神之所降鑒治亂之分禍福之應
有不期然而然者又况德莫大於孝罪莫大於不孝其
所感召疾於影響吁可不畏哉去歲災異屢見人情詾
詾朝不謀夕陛下一枉法駕親朝北宫天意頓回瑞雪
隨降人心遂定舊觀復還自春以來不躬定省又復四
閱月矣所在闕雨種不入土早禾無及旱勢已成至若
芒種雨澤愆期必有赤地千里之憂萬姓惶惶口語籍
籍咸謂陛下孝行有虧所以致此孝經曰事父孝故事
天明事母孝故事地察傳曰仁人事親如事天事天如
事親未有不能事親而能事天者也今郊祀不遠陛下
事親如此何以望上天之感格乎陛下臨御初載郊禋
之夕風雨暴至不能成禮聖心震驚因而違豫累月方
愈是時陛下未有失德竊料父子之間疑貳之心已萌
上天所以不享今孝行既虧大非昔比人心已失天意
可知萬一有風雨之變千乘萬騎百司六軍倉皇俶擾
呼吸之間何所不有人無愚智私竊寒心臣區區之愚
欲望陛下回心易慮思念壽皇鞠育聖躬傳受之重莫
重於天位付與之大莫大於天下此恩此德比隆天地
雖盡萬物不足以為毫髮之報陛下當推孝敬之誠心
釋疑似之小憾幡然而改趣駕過宫二聖重懽融融洩
洩少盡人子事親之道積此誠意以之事天必獲自天
之祐以之示人必得百姓之歡上以弭災異下以銷禍
變在陛下一頥指一舉足之勞耳陛下少屈於壽皇一
人而天下億兆之人盡屈於陛下此非特為陛下計為
宗廟社稷無窮之計臣位卑言高觸犯忌諱罪在不赦
惟陛下裁幸
論時事劄子
臣聞天人之勢雖若遼邈而休咎之徵如符節之合君
民之分雖若隔絶而交感之理如影響之隨天至高而
卑民至愚而神人君一嚬一笑一言一話皆足以動天
聽感人心故一念之善則為祥風慶雲一念之差則為
迅雷激電一政令之美則民在春風和氣之中一政令
之失則民立烈焰層冰之上上下相應脉絡相貫有不
期然而然者為天之子為民之父母其可忽諸粤自今
夏以來災異屢見星變地震山摧川竭黑子貫日赤氛
亘天上天之所示戒者不一而足近則都邑遠則畿甸
閭閻無知之人興訛造訕公肆謗讟幸災樂禍倡言變
亂無所忌憚人情詾詾朝不謀夕其勢甚危乃十一月
十有五日車駕過宫親講問安視膳之禮都人忻快天
意頓回和氣致祥瑞雪時降徧及淮浙罔不霑濡是月
二十日皇太后冊寶禮成流傳四方舉同慶抃化悍戾
為柔順變愁嘆為懽謠氣象霍然盡還舊觀天下耄艾
萬口一詞歌詠聖德易危而安反災為祥在陛下一頥
指一舉足之易孰謂天道之難感乎臣濫將王命迓客
淮壖得之見聞歸美報上臣之職也臣所歴淮浙八郡
蘇秀中熟常潤所收僅六七分自江而北截長補短大
率不減六分斗米不過二百五六十錢錢會流通民旅
安便盜賊不興邊鄙帖然此正陛下垂衣拱手優游無
為兩宫交懽朝野多娛之日臣復何言臣區區愚衷竊
謂陛下既鑒往事之明驗必思將來之永圖無以天幸
為可常無以愚民為可忽曲盡事親之道示儀刑於有
衆深究保邦本之術消變亂于未萌戒諭執政大臣條舉
天下滯務重地之闕帥者以時除授遠方之待報者以
次施行聽任臺諫以振紀綱保全臣下以勵名節朝廷
既正天下自化遠人自賓中外廓然無事兩宫萬壽備
天下之養享天下之樂足以夸當年而高後世書之史
冊傳之無窮豈不韙歟臣不勝大願取進止
