定齋集卷二宋蔡戡撰
奏議
臧否守臣奏狀
臣前任本路提舉常平茶鹽公事自淳熙五年十二月
二十八日于南雄州界首交割職事入境以來詢究民
間利害與夫守令臧否迄今二年粗知一二伏凖今降
指揮臣猶恐其間所聞未實不敢輕信臣于九月内躬
親巡歴至肇慶德慶府封州等處訪問民士參酌向來
所聞具列如後所有諸州府見任官請給臣即行下從
實開具已未支數目除廣惠潮梅循韶南雄等州肇慶
府從來按月支給外德慶府封新英州已據報到積下
錢數不等臣亦已將合解本司錢那撥凑數並已支至
六月自後措置逐月帶支其餘諸州續據報到依此施
行謹具本路臧否守臣下項須至奏聞者本路一十四
州除廣州係帥臣英連新封見闕守臣外見任知州府
九人
知潮州奉議郎黃定所學不為空言諳練民情通達世
務施之政事皆有可觀而又勞心撫字務欲實惠其民
如减丁産錢罷竹木税禁止公人下鄉放免元夕敷錢
歲捐公帑二千緡支揭陽弓兵請給撥官田五百斛充
郡庠養士學糧獄無停囚庭無留訟潮陽瀕海盜賊出
没不常民旅被害今春水軍赴教明示賞格訓諭激勵
遣統轄黃德淮備將林神烈深入海洋擒獲賊首陳聰
林益等五十八名斬首四級自是盜賊遠遁海道肅清
其人早中高科留任館職已經朝廷擢用不待監司薦
論然循良之政為一路最臣不敢避嫌隠善不以實聞
知惠州承議郎吳褒性識疎通吏能詳敏亦有愛民之
心前任寧國府宣城知縣魏玉保奏治狀遂蒙朝廷擢
知惠州到官以來究心職事百廢具舉近者撙節公使
等錢一萬七千餘貫為百姓代納上供銀為永遠之利
臣自入境詢究本路利害莫不以上供銀為擾而惠英
韶連南雄五州偏重尤為民害褒乃能節用度捐公帑
以代其輸只此一事已居臧最其他治迹不敢縷陳
右二人臧之最
知肇慶府朝散郎朱自求禀資疎豁用心慈祥接物以
誠傾倒無隠臣近巡歷至本府據士民鄺沛然等列狀
稱本府高要縣舊造甲簿分差戶長催科鄉民被擾自
求即行罷去出榜立限勸誘輸納又撥備宅物充貢院
使用輟公庫錢支外縣供給唯恐科擾于民兼點檢本
府倉庫簿歷收支分明財賦僅足不求贏餘官兵俸料
按月支給但其人舉措稍輕然亦無過
右一人臧之次
知韶州朝散大夫吳彦䕫到官年餘郡無廢事財賦不
闕去年郴寇侵擾彦䕫保護一方安静無虞但决事多
出胷臆不甚詳審
知南恩州奉議郎趙伯逷居官頗謹為政不苛稍罷無
名之斂邦人稱之秋試士子喧鬨伯逷捕治一二終場
帖然但到官未久治效未著
知南雄州朝散大夫韋能千所至有廉稱郡事亦理但
賦性狷急不能容物以故毁譽不齊
知梅州朝請郎孟鎛素號能吏所至輒辦梅本潮之一
邑戶口稀少民訟簡省財賦自足鎛無施設以見其才
知循州朝請郎廖過粗有吏能但用刑太深理財稍急
才雖足以集事恐無愷悌愛民之心
右五人趙伯逷孟鎛廖過到官未及書考吳彦
䕫韋能千為政平平無卓然治行可書亦無顯
然過惡可錄未敢輕加臧否謹摭其實一二奏
聞
知德慶府承議郎陳燾所為疎謬郡事不理内不能教
子外不能戢吏縱令子弟通衢躍馬出入無度人吏譚
穎盜用官錢三千餘貫財賦虧陷用度窘急官兵俸給
累月不支傳聞籍籍臣不敢盡信兼無百姓詞訴未敢
輕發臣遂親往巡歷採之寮屬與夫士民委有上項疎
謬不職事件難以存留在任欲望朝廷特賜詳酌施行
右一人否之最
論臧否守令劄子
臣嘗讀西漢循吏傳竊怪漢二百年間班固所載循吏
六人而止耳孝宣之吏居其五焉何天之降才獨盛於
此時也及觀班固贊孝宣曰信賞必罰綜核名實然後
知孝宣馭得其道宜其循吏之多也蓋賞罰者治天下
之具名實者行賞罰之要人有為善之名必迹其為善
之實從而賞之人有為惡之名必窮其為惡之實從而
罰之人知為善而賞不踰時賞一人而千萬人勸人知
為惡而罰不旋踵罰一人而千萬人沮所以勵世磨鈍
作其好善之心絶其稔惡之路率天下為君子之歸自
古堯舜之治天下不過如此孝宣之時吏稱其職民安
其業蓋其由也恭惟陛下勵精為治遠邁漢宣於賞罰
名實之際尤所加意天下之吏固當澡心滌慮殫智竭
力以承休德然未聞一人治行卓然可書如龔黃者以
臣觀之名實未盡綜核賞罰未盡信必故百吏未盡稱
職也今朝廷欲知守令優劣俾監司第其臧否以聞於
朝甚盛典也夫臧者天下之善名也律身以廉莅事以
公與夫勤謹無過者皆謂之善也否者天下之不善名
也貪而徇利暴而虐民與夫弛慢不職者皆謂之不善
也彼善與不善在天下不啻如冰炭黑白之殊朝廷惟
不知其實故賞罰無自而加焉監司既已第其優劣而
為臧否朝廷是宜核其名實而為賞罰臧否之令行之
十六年矣以臧之最而超擢者誰歟以否之最而黜責
者誰歟二者皆臣所未聞也朝廷不過為虚文監司不
過應故事而已謂之臧者無所勸謂之否者無所沮臣
所謂名實未盡綜核賞罰未盡信必者此也何以起勸
慕之心振媮惰之氣乎臣愚欲望陛下每歲申勅監司
按所部守令第其臧否以聞臧之最者命大臣審察核
其臧之實誠如所舉隨其才而用之否之最者委他路
監司體究核其否之實誠如所言則因其罪而罰之如
是則君子有所激而勇為善小人有所憚而不為惡昔
之貪殘者變而為廉平昔之弛慢者變而為勤謹人人
奮勵以趨事功孝宣之治將復見於今日取進止
臧否守臣奏狀
近凖行在尚書吏部符淳熙八年閏三月五日三省同
奉聖旨今後諸路帥臣監司每歲各以所部郡守分為
三等治效顯著者為臧貪刻庸繆者為否無功無過者
為平詳加考察具名來上(内臧否仍各著事實)如考察不公令御
史臺彈劾付本司施行今來已係淳熙八年歲終臣照
得本路管九州軍内潭州係帥臣外知衡州趙彦恂知
道州趙善言已蒙朝廷罷黜新任守臣未到其餘六州
軍守臣謹具下項須至奏聞者
全州朝請大夫管鑑淳熙八年十二月到任前官朝奉
大夫趙公晰平易近民無毁無譽已遂善罷鑑綿歷州
縣頗以才稱全亦小郡易于治辦遲以歲月必有可觀
桂陽軍奉議郎趙俁夫天資粹明飾以儒雅曾知潭州
衡山縣邑人至今稱之淳熙八年六月到任財賦粗足
民獠俱安事無過舉人無異論
武岡軍朝奉郎盧䆳淳熙八年八月到任本軍介于溪
峒之間難以調御前守承議郎鄭汝諧畏愛兼著頗得
民猺之心䆳循其政跡加之以寬今境内安靜亦䆳撫
綏之力
右四人近方到官未有治績可紀亦無顯過可
錄不敢輕議臧否
知興國軍曾㬇存心忠厚臨事精詳明而不苛寬而有
制愛民惻怛出于至誠到官之初適值歲歉穀價騰踴
田里艱食㬇晨夕疚心勸分廣糶以濟乏絶經畫有方
纖悉備具家至戶到人受實惠去夏霖潦居民被浸㬇
日給錢米擇高燥之地以安集之繼而亢旱人情嗷嗷
㬇不避隆暑徧走羣望精意祈禱遂獲感通本軍財計
素匱㬇撙節浮費疏剔弊源上供綱運以時起發官兵
請給按月支散不致闕乏本軍簡中團結三百人㬇留
意教閱部伍整肅軍器齊備郡政皆有條理其人乃名
臣肇之曾孫文學政事皆有家法永興小壘不足以展
盡其才
知撫州陳研禀姿愷悌莅事詳明到官年餘人無異論
臨川為劇郡研儒者之政平易近民不事表暴凡有民
訟躬自剖决皆得其平不聞横斂而財計自足不事嚴
刑而郡事具舉雖無赫赫之名而民皆安之
右二人皆起書生以儒雅飾吏事頗有循良之
譽兼其人修謹可保無過
知贑州趙彦繩受材膚敏為政精明所至皆有能聲前
知撫州治績頗佳以此擢知贑州贑為江西大都戶口
繁夥獄訟浩穰彦繩應時剖决庭無留滯本州連接閩
廣盜賊出没之地彦繩静以鎮之境内安帖
知筠州湯濤其政尚嚴每事整肅郡政修舉境内晏然
但臨民乏愷悌之稱接物無和易之象
右二人皆有能稱必無不及之患若求全責備
未免疵纇
知吉州楊芳律已以廉莅事以公用心雖善或失之偏
凡所設施不無少咈人情故毁譽不一
知南安軍趙伯鉞去年七月方到任其人老成練達必
無過舉南安小壘治辦有餘到官未久治行未聞
右二人近方到任假以歲月或有成效
知江州王寅年踰七十筋力弗彊事多廢忘子弟預政
吏乘間作弊郡事不理
知袁州江自任前知建昌頗有政績今年老抱病治事
接客用人扶掖郡事不無廢弛
右二人實年皆及七十難以治郡欲望朝廷照
近降指揮特令自陳與宫觀差遣
薦衡州通判宗嗣良狀
照對諸州通判亦號按察官郡守或闕必以次攝事如
得其人則郡政賴以修舉所補不細臣等近遵聖旨考
察一路郡守臧否具名聞奏去訖惟是通判攝行郡事
顯有勞效者臣等職在廉察其敢蔽而不言竊見通直
郎權通判衡州軍州事宗嗣良故觀文殿學士京城留
守澤之孫澤以忠義著聞而嗣良天資敏明濟以勤恪
自到官之初適值知州趙彦恂因言章放罷嗣良實權
州事衡為湖南劇郡嗣良不以時暫權攝而懷苟且之
心决遣滯訟曉夕不懈蠲除苛斂務寬民力稽察欺隠
財賦自足首尾半年之間起發上供錢物應副官兵請
給並無違闕而不聞秋毫之擾安撫轉運兩司委嗣良
和糴米二萬餘石未嘗遏糴而應期了辦其他處事多
合人情一郡士民翕然稱之近已得守臣張緯到任交
割訖緯嘗知南康軍嗣良為建昌知縣累政皆以罪去
而嗣良獨以治辦稱緯亦素知其能到郡之初賴以協
濟兼詢訪得嗣良初任汀州長汀縣主簿郡守以廉吏
薦嘗蒙中書省籍記姓名次任靜江府靈川縣令亦為
漕臣所薦今觀其人稟資強敏足以辦事存心忠厚不
肯擾民如蒙朝廷付以劇任必有可觀欲望聖慈特賜
旌擢使之展盡其才亦為能吏之勸不勝幸甚
論備盜劄子
臣於去年十一月二十六日至郴州宜章縣界首交割
本司職事自到任以來凡一路刑獄冤濫禁繫淹延事
在目前可以决遣者敢不盡心畢力仰稱陛下欽恤之
意惟是事雖未形而慮不可不早者盜賊是也臣聞盜
賊之端未有不起於微方其微則易以討捕及其多則
難於翦撲今州縣之間所恃以制盜賊者土軍弓手耳
所謂土軍弓手往往名存實亡其初招填也未必擇強
壯之人其已應募也未必知教閱之事鄉閭之間小小
盜竊猶有遷延歲月不盡獲者况於劇賊巨寇嘯聚山
谷動以千百計而責土軍弓手以擒滅之效亦已難矣
提刑素以督捕盜賊為職近降指揮今後如有盜賊竊
發稍甚去處提刑躬親起發前去措置收捕毋致滋長
則督捕之責自此愈重然所督者不過于土軍弓手又
不足恃以破賊以甚重之責而用不足恃之人緩急豈
不悞事臣自到本路刷具一路弓手見管二千六百五
十人土軍見管二千四百二十九人總其大數不為不
多然散在九郡三十八縣其間又有連接溪峒去處如
有緩急不可盡發兼照本路向來李金陳峒作過當時
調發止是比近數縣弓手土軍人數不多又皆烏合未
必可用故招募土豪義丁峒丁等人又不能制必待起
發鄂州大軍然後擒滅則弓手土軍不足恃以破賊明
甚臣竊見廣西提刑徐詡奏請乞撥本路摧鋒軍效用
等兵五百人隸提刑司及帥司選差不係將兵只令本
將部轄亦隸提刑司督捕朝廷悉從其請併劄付廣東
帥司遵守兼訪聞廣東提刑司當李金賴文政陳峒侵
犯之時亦循例於諸州差撥禁軍各五十人十四州軍
共七百人隨行督捕惟本路提刑司既無舊例差撥禁
軍兼前任提刑詹儀之於去年八月内奏請乞將帥司
調發到將兵在軍前者權令提刑制其進退亦未蒙朝
廷施行臣竊謂廣西妖賊蓋不常有廣東本無盜乃湖
南之盜侵擾之唯本路郴州之宜章桂陽之臨武兩縣
莽山烏峒之間地險而民悍素為盜賊淵藪歲有小歉
則百十為羣出没剽掠大則千數侵犯州縣自建炎以
來有李冬至李夀有鄧莊有李鬼七有唐廣六有駱科
有曹雄有歐二十五有李十五近年則有李金有陳峒
皆猖獗之甚者本路利害尤非二廣之比臣職思其憂
不容隠嘿必待事至然後有請預計往復之程坐待可
否之命勢須兩月豈不有失事機臣今不敢如廣西提
刑司撥兵自隸但乞遇有盜賊警急非弓手土軍所能
制禦者許令於潭邵全永武岡軍將兵内量行分撥五
百人與弓手土軍併力討捕或乞如詹儀之請帥臣未
親臨之間帥司調發將兵許令提刑制其進退如帥臣
親出則專聽帥司節制庶幾盜賊易於擒滅不至猖獗
重煩朝廷區處臣亦免虚負督捕之責所有廣西提刑
徐詡及本路前提刑詹儀之奏劄除已備錄申三省樞
密院欲望睿斷特賜詳酌施行
論和戰疏
臣聞國之大事和與戰而已好媮者必曰和可安也而
不知和不可久恃好進者必曰戰可勝也而不知戰不
可輕舉是故人無一定之謀國無至當之策以和則苟
安以戰則幸勝二者國之大事而漫浪如此宜其陛下
宵衣旰食羣臣朝思夕惟而不置也且以前事言之若
和可久安耶既盟之後自宜息兵偃革講信修睦為中
外無疆之休雖卑辭厚幣有所不惜然而金亮之來侵
擾淮甸睥睨長江人心憂惶國勢危蹙幸而上天垂祐
金亮中殞不然安危之機未可知也若戰可必勝耶王
師所指自當長驅中原恢復土宇以舒祖宗在天之憤
雖勞師費財在所不顧然而符離之役大臣不審事機
諸將多違節制成師以出棄甲而來幸而敵勢自弱師
徒亦潰不然成敗之勢亦未可知也戰也和也率漫浪
而為之自非九廟之威靈兩宫之神聖德動天地恩結
人心寧有今日乎臣竊為今日之計當以戰為實務以
和為權宜和非誠和也必陰為可戰之備戰不徒戰也
宜先為必勝之資戰固不可速亦不可緩以中原人心
觀之太緩則恐失可乘之機以今日事勢言之欲速則
未有必勝之道臣區區管見如此不得不為陛下盡言
也臣在輩流中最蒙陛下親擢臣感慨發憤思有以報
萬一伏自分閫荆南號為重寄然事權則歸宣司兵馬
則隸諸將雖有二千里方面之責實不得有為于其間
臣聽理民事之餘亦不敢仰辜陛下使令之意唯是多
捐金帛密詢敵情凡能言敵人之虚實中原之向背與
夫曩日出師之得失者莫不委曲誘之使言博采審聽
頗得其要臣所謂以中原人心觀之戰不可緩者蓋女
真本一小國并有契丹中原之地類多契丹中原之人
契丹之人怨女真至骨則契丹非我敵矣而况中原赤
子苦于苛政上下睽離日懷聖化至云朝廷豈不念我
輩國家二百年之民而使之久陷至於此極也凡有此
中間探往往相與隠蔽通情告之每恨王師之不出雖
前此出師失律干紀無所不至亦未嘗怨及朝廷唯俟
王師再舉人自為戰誓報仇讎言之及此人心可知矣
若不因中原愛戴之誠乘機制勝萬一草間豪傑崛起
恐不復為我有臣所謂戰不可緩者此也臣前所謂以
今日事勢言之戰不可速者盖戰之所恃者將也將之
所恃者兵也將之能否三軍之存亡係焉兵之強弱一
國之利害係焉故將帥不可不擇而軍士不可不精也
今之所謂將者或拔於伍行而驟用或取其家世而因
任或以積日累月次第而遷或以片言一長偶合而得
未聞有尺寸之效積素之威可以服人心而協衆論甚
者懵不曉兵機漫不治軍政惟知刻剥軍人聚斂財賄
内以供庖傳之費外以充苞苴之資凡可以久兵權便
私計者無不為也尺籍伍符虚實相半老弱居其一俳
優居其一輿隸胥吏居其一詭名冒籍者無所不有則
是朝廷養兵萬人所可用者數千人而止耳至於軍籍
刓缺往往掠市人而刺之非其本心唯去是計其間不
逞無賴之徒利于所得朝應募而夕逃遁為主將者無
以誰何姑任其去來而已治兵如此將何所用之他日
豈不悞陛下大事臣所謂戰不可速者此也臣願陛下
甘言厚禮外示和親選將厲兵内修武備凡自治之道
汲汲而為之唯恐其不速出師之期徐徐而計之不嫌
其少緩分遣二三大臣盡護諸將擇久經事任洞逹兵機
者付之閫外之寄綜核軍實無使老弱無用之人竄名
其間將帥既擇軍士既精紀律既明教閱既熟度可用
而用之更宜密遣間諜諭中原之民以朝廷未嘗一日
忘之之意攜貳其心分散其衆使内外相疑上下相咎
許之城邑以堅其志察其好惡以順其心彼勢既暌我
衆可用王師一舉固當所向無前譬之破竹之勢數節
之後迎刃自解若更如前日輕付之閫外之寄不謀而
用之不知事機漫浪之人臣未見其可也兵法曰先為
不可勝以待敵之可勝今敵人有可勝之機而我未有
必勝之理日月難得機會易失惟陛下亟圖之
乞選擇監司奏狀
臣聞范仲淹執政患諸路監司不才取班簿視之每見
一人姓名以筆勾去以次更易富弼曰公是一筆焉知
一家哭仲淹曰一家哭何如一路哭耶遂悉罷之韓琦
當國用監司或非其人者崔公儒曰公居陶鎔之地宜
以造化為心造化以蛇虎者害人之物故置蛇於藪澤
置虎於山林今公乃置之通衢使為民害可乎夫監司
者號為外臺耳目之寄其權任亦重矣苟得其人百姓
知所畏苟非其人一路受其害可不遴選耶國初始置
轉運使淳化中遣官提點諸路刑獄天聖中置轉運判
官熙寧中置提點常平其後又有坑冶茶馬市舶俱號
監司一路之間多至五六人使有風節才力者為之一
二人足矣何以多為如其不然重為民害凡除一監司
槩以中數歲費三萬緡公幣萬緡迎送萬緡俸給五千
緡賢者居之所費止此不才者抑又甚焉多取頭子錢
者有之抑賣公庫酒者有之科買土産物者有之巡歷
之饋遺宴設吏卒之取乞批支蓋非一端州縣之擾可
知也而又遷易不常費用不貲且以湖北漕言之淳熙
三年迨今五六年間凡送迎三十餘次如此漕計安得
不匱民力安得不困乎以臣愚見不若省其員而擇其
人夫畿甸之内最為浩穰向來獨員亦未有不辦之事
今江東西湖南北福建並置兩漕其一似可省矣淮浙
閩廣産鹽之地置提舉可也湖南北江東西似可併矣
茶馬坑冶職兼數路遣使可也閩廣舶市職務至簡似
亦可併矣員省則可以减費員少則易於擇人費减則
用度足人擇則職務舉此必至之效也臣愚欲望聖慈
明詔大臣應諸路漕臣止除一員江湖提舉茶鹽閩廣
提舉市舶並議所以省併之然後遴選有風力資望者
分使諸路監司得其人必能激濁揚清而守令稱職守
令得其人必能奉法循理而田里安業為治之要莫先
於此取進止
