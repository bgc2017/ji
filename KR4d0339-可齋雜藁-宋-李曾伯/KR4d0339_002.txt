







　　欽定四庫全書

　　可齋雜藁卷二　　　　　宋　李曽伯　撰

　　表

　　代蜀總謝到任

　　萬里觀風方誤領梓東之憲六曹分屬乃今給劍北之
師力靡遂於囬天身幾容於亡地竊以坤維之重莫如
井賦之難闗中之積乆乏於粟紅渭上之耕半為之葦
白矧從南渡尤倚西門及今百年之間不知幾變於此

井蛙内釁封豕外貪自開禧以來兵民財三者以俱困
凡紹興所置茶鹽酒一孔以不遺重以漏巵極於酒轍
二絲五穀農已剝牀一馬十牛軍未解甲月計不足嵗
入幾何士方杞魯以視之人必蕭葛而可也伏念臣挈
瓶智小窺管材踈邉鄙艱難翻成螘磨江湖流落乆負
鷗盟三年驚楚戸之霜萬里訪蜀山之雪甫持滂轡俾
㑹晏鞭僅能問米價於晉人不過收戸籍於秦府腠理
深疾正扁鵲之寒心血指汗顔雖屠牛而束手中朝過

聽外計驟頒炊沙作糜終無竒畫樵蘇後㸑適有隠憂
匱已告於大農問徒勤於内史龍光赫若蚊負凛然兹
蓋恭遇皇帝陛下歴數傳堯謳歌之啟光紹延鴻之業
克承詒燕之謀遵修車備器之規方恢輿地念守邉積
粟之議尤重民天俯眷愚臣服勞先帝不以一介疆場
之吏付之四路兵賦之權謂臣以才以亷過加於褒譽
戒臣無病無餒使革於蠧源命播㢲申恩隆乾覆臣敢
不勉殚綿力仰答明時癸巳于征庚戌告成願踵下武

繼文之績戊申奏上甲寅報可庶期孝宣興漢之圖

　　代謝皇太后

　　祥刑東劍曽㣲鞠草之勞䕶餉西門兼冐握蘭之寵祗
奉㢲申之命悉歸坤極之恩惟蜀一隅去天萬里自渡
江已越于百載今宿師且及于七朞蚌鷸尚持蜂蟻猶
聚易一敵人之首不知幾縑費十耕牛之資僅絡匹馬
問雖勤於内史匱屢告於大農民嘆白催官虞赤立矧
方添於詡竈正宜問於晏鞭伏念臣僅有朴忠它無技

巧雖皦皦之心如日而種種之鬢已霜州縣塵埃幾成
俗吏邊疆機㑹徒有壮懐一麾叨熊軾之華雙節問鶴
林之役(闕)　　　　　　　　　　　　　　五月
穀二月絲嗟瘡痍之未復三年艾七年病正腠理之是
憂㑹計徒上于元和方略莫陳于神爵誤頒宸綍遽總
賦興念蝸殻之涎乆枯而龜背之毛難刮張弓勢極覆
轍憂深兹葢恭遇皇太后陛下徳賛乾元明彰離照王
化思齊之太姒母儀長發之有娀求賢審官佐先朝之

洪業理兵足食垂後世之良規俯眷愚臣嘗膺隆委遂
率由于帝訓俾往給于軍儲自揣么㣲恐孤推擇臣敢
不服勞薇戌圖報楓宸九賦斂民當體麟趾闗雎之意
三軍作氣庶全魚麗鵝鸛之師

　　代謝郊祀肆赦

　　肅五畤于漢壇用成熈事去三靣于湯網誕布湛恩歡
動邇遐徳霑中外恭惟皇帝陛下與天同覆如日初升
立極體元衍宗社靈長之慶垂基永命本帝王欽恤之

仁屬宣室之受釐即端門而孚號鰥寡孤獨誰非舉手
加額之人動植飛潛不翅浹髓淪肌之賜臣逺聞草偃
喜切葵傾一代緝熈未遜詩書之盛十行寛大咸欣詔
令之觀

　　代謝皇太后

　　泰畤八觚禮畢紫煙之燎細書一札令頒湛露之恩慶
集慈宫歡騰寰宇恭惟皇太后陛下道侔坤載力賛乾
綱有徳克享天心屬新熈典介祉亦右文母遂及嘉生

虞庭當舞獸之餘漢網廣漏魚之恵聿遵明訓誕布仁
聲凡聞渙汗之敷咸仰解當之作臣偶兼使事祗播王
言四海為家已均被蓼蕭之澤萬年介福将益綿瓜瓞
之基

　　代謝明堂肆赦

　　合宫雲靉百靈賔柴燎之儀細扎星流四海霈蓼蕭之
澤歡騰中外慶浹幽明恭惟皇帝陛下守位以仁視民
如已祈天永命悉遵累朝忠厚之規饗帝事親爰舉一

代緝熈之典兹受釐于紫幄乃肆𤯝于綘幡沙漠烏孫
豈但聞風而棄過潢池赤子亦令與日以自新臣逺在
戍薇欣同偃草若時蜀道歡傳諭檄之文願與堯民共
覩畫冠之化

　　代荆閫謝加煥章閣因任

　　楚藩作牧曽無補于分毫堯閣陞班廼俾仍于方靣籲
天莫避蹐地知慙竊惟中興擾古之規邃在上界藏書
之府文章煥有與雲漢以昭回方䇿舉行即羮墻之親

見祖述已然之龜鏡經營未一之服圖宜有鴻儒克承
龍渥某學非用世材不逮人一第奉常已溢布韋之分
十年幕府無禆樽俎之疇誤䝉旒冕之深知猥備疆陲
之煩使内聫省寺外玷節麾繼寓直于禹謨獲承流于
周翰力小任重猶蟁蝱而負山政拙心勞甚精衛之塡
海矧當連年一水二旱之後不勝吾民千瘡百孔之憂
許寛嵗時姑茍旦夕丹心報主雖惟知國爾之謀白髪
奉親未免動家焉之想敢期新命俾領舊邦載陞奎宿

之躔不易軫星之分僥踰越望俯仰銜恩兹葢伏遇皇
帝陛下剛健日新聰明時憲雞鳴問寢昭慈孝於兩宫
燕翼承休垂典章於萬世廼顧荆襄之形勢将恢建紹
之規摹稽大訓于寳書獨詳戎備貳洪名于玉帳庸示
睿衷遂使㣲臣亦叨異數臣敢不弗移故歩益謹初心
潁川一嵗之留雖有慙于子翼江漢萬年之祝願有似
于召公

　　代謝皇太后


　　十連罔效敢期陟舜岳之明一扎示留乃俾寓堯章之
直誕敭渙號繇出坤闈臣聞錫壤中邦重四方之屏翰
寳書大訓垂萬世之典謨茍惟乏已試之功何以被維
新之命臣一叨末第百不如人生長窮邉雖功名早以
自許奔走下𨽻謂分量不過若斯十年幕府之棲遲再
命麾軺之踰越省蘭位棘繼陸鴛鷺之行營栁戍薇載
董貔貅之旅第用班超平平之䇿幸臻陽城下下之書
然而旱潦中更星霜六厯政以鷗盟之清夢有闗烏哺

之私情雲漢九天敢意晉圗書之府風烟萬里仍令貳
轅帳之權何所飭修有此際值兹蓋恭遇皇太后陛下
心游太古道運無為繩祖武于累朝示母儀于萬國詒
謀燕翼業方啟于顯承求賢審官志素存于輔佐将取
中興之謨略大恢外治之規模遂使愚臣亦叨聖渥臣
敢不恪勤夙夕圖報涓塵竊比潁川雖愧神爵鳳凰之
日願令江漢益彰闗雎麟趾之風

　　淮西憲謝到任


　　充閫僚於江左莫賛中權司臬事於淮壖誤将上指况
俾晉丞於武庫復叨陪議於軍營祗命惟新撫躬莫稱
伏念臣地望俱下天分不髙疆場半生險阻艱難之備
厯家門多難零丁孤苦之僅存每惟世受於國恩靡憚
身先於王事風霜乆薄齒髪早凋比一札之起家預十
建之命佐了無末議可補前籌敢期升蘭錡之班遽獲
玷軺車之選且令列屬其賛視師聫唐相之鑣文墨敢
儕于韓愈持漢使之斧威名尤慊于勝之屬方董虎旅

之征罔敢狥鴒原之急戴天恩厚蹐地慚深兹蓋恭遇
皇帝陛下治舉修攘仁宣欽恤當兹大刑甲兵之問正
切顧憂寵以小雅禮樂之華不經臨遣爰疇咨于政路
併共二于戎行臣敢不肅奉條章勉殫規畫布之蠻貊
俾知九重惻怛之心于彼隰原誓竭一介驅馳之力

　　淮西總謝到任

　　乗傳東臺僅及轉江沱之漕升班左户遽令峙天塹之
糧請莫遂于再三職乃叨于共二感恩隆厚服命兢慚

竊以江淮財賦之淵素推前代廟堂錢穀之問始自近
年盖由疆陲耗于蕩摇根本虧于朘削邉農廢業夀昌
之斛糴弗行私鬻害公劉晏之鹽𣙜亦壞楮幣輕而莫
知措手米艘截而有類搤吭炊沙未易以作糜捧巵詎
堪于沃釜有洛陽處士将哀痛以深憂非江左名賢豈
清談之可辨如臣者蹟寒寡援分薄多艱齷齪泥塗何
有濟時之略驅馳塞漠未殫報主之忠自憂患之熏心
幾功名之絶念迭更使轡猥玷即闈䑕河腹之已盈狐

丘首而是望不圗思綍驟畀賦輿惟前車之戒未逞而
後爨之憂愈亟腠理深疾正扁鵲之寒心血指汗顔将
屠牛之貽笑龍光渥矣螡負凛然兹葢恭遇皇帝陛下
綜核臣工修明軍實豐財和衆聿新外治之規模立政
用人宏建中興之事業愛惜日力選拔時材知臣乆在
戎行險夷備厯謂臣曩承父訓調度粗知遂俾庸流亦
叨煩使臣敢不勤勞庀職精白承休諾首山庚癸之糧
願竭懦衷而經畫奏湟水寅申之册敢祈淵聽之矜容


　　江東漕謝詔書建督府宣諭

　　命丞相以董師肇新督鉞遣使臣而有禮例被詔綸奉
睿旨之丁寧撫懦衷而激烈維昔姬旦任東征之貴吉
甫專北伐之權十夫圖功尚形大誥之訓三事就緒猶
勤常武之詩蓋當疆場多壘之時必頼臣子同舟之濟
星馳一札風動四方恭惟皇帝陛下廣舜武文錫湯勇
智始勤終逸全采薇天保之規模内修外攘懋吉日車
攻之事業憤裔夷之肆侮建征府以宣威爰飭小大之

臣各勉驅馳之力臣敢不仰祗列命益竭愚忠聽山東
之書士卒且思于共奮上淮西之雅朝廷行慶于太平

　　淮閫謝宸翰奨諭(癸夘兵退)

　　成役外攘僅逭風寒之責恩言下逮過形雲漢之章服
命先榮将躬激烈伏念臣觕習為吏未嘗知兵不待人
言懼忝祈父𤓰牙之任適有天幸乃當季龍骨肉之爭
慮敵侮之仍窺奉宸謨而先發樓船東下瀚海飈回虓
旅北征汴河響應猶鴟張而突至倐䑕竄以亟旋良由

我勢之扼吭足使彼謀之掣肘秋聲早寂少休鴻雁之
民晝㨗委馳端賴熊羆之士㣲臣何力温詔遽褒兹葢
恭遇皇帝陛下深略緯文有常立武佑者順助者信開
皇天欲治之期彼以暴我以仁撫異域将衰之運操成
功而不有掞睿藻以肆頒然而中原之機㑹雖來萬里
之戎情難測蚌鷸相持固為吾利豺狼不噬其可謂仁
毋近狃于膚公願益加于聖慮臣方圖解戍擬丐歸田
平淮西紀蔡功所願上韓愈之雅使河南皆晉土政須

擇祖逖之才

　　淮閫謝宸翰奨諭(甲辰解夀圍)

　　聖策有功釋嚴圍于邊壘閫臣何力拜溢奨于宸奎沐
寵優隆拊躬危慄眷是州來之舊扼于淮浦之衝謝𤣥
昔臨此以却淝水之堅紀瞻亦據此以走葛陂之勒古
今要地南北必爭自再𨽻于版圖嘗一新于城邑蛇豕
荐食旅復荒殘狐狸所嘷未遑經理比奉廟謨而載葺
正虞邊圉之肆窺孰云乗春水之未生乃至及南風而

猶競橋中流而據險栅兩岸以分屯鋒蝟斧螗逞其羣
醜釡魚幕燕凛若孤墉凡兹貽宵旰之憂寧免受春秋
之責臣才踈守鑰勇愧屬鞬雖重門擊柝之粗周恐被
髪纓冠之弗及不能以日所恃者天幸而将一乃心籌
不驚於夜唱士百其勇勞靡憚於暑行舟師登岸以夾
攻騎旅斫營而追勦草薙禽獮既執訊之連連䑕竄獸
奔屹全城之頟頟君之訓也臣何功焉兹蓋恭遇皇帝
陛下宻運神機於昭聖武烽火連於三月雖睿算之上

勤干羽格于七旬終戎心之自革操成功而不伐發明
詔以肆頒臣敢不仰體丁寧深加勉勵第三復必守之
訓将大為先具之防光隂無多事力有限必得勝兵之
三萬與夫積粟之一年則我庶幾鐺脚之安而彼豈敢
靴尖之侮上金城之畧更須求充國之才動玉闗之思
願俾遂班超之志

　　淮閫謝詔書奨諭(同諸将帥)

　　干城獻凱責粗逭于封疆賜璽示褒恩遍覃于營壘十

行誕布羣聽具孚竊以淮右之區夀陽為重内則蔽遮
于餉道外而遏截于敵衝當版築之甫周倐敵圍之肆
合所頼将士戮力戎醜畏威愬武古通分三方而並進
蘇辛李蔡罄十萬以齊呼雖始貽旰食之憂而終奏晝
同之㨗臣忝司戎律肅奉皇靈僅能郤敵以全城不過
因人而成事宸奎載錫華衮増榮兹蓋恭遇皇帝陛下
聖武布昭神謨宻運赫怒整旅震萬里之天聲序情閔
勞作三軍之風采㣲臣何力温奨幸頒臣敢不祗若訓

詞廣宣徳意如雷感動已同士卒之懽未雨綢繆益謹
藩籬之備

　　謝臣寮上言降一官

　　分閫積愆幸曲從于薄責杜門省已忽再致于煩言非
聖明赫若以鍳臨則么麽凛乎其危殆罰輕恩重感極
涕零竊惟公論廢置實繫乎朝綱私情是非則闗乎天
理昔馬援以武陵之役梁松䧟之終身王尊以京兆之
勞楊輔擠之非罪類皆攄其宿憤曽弗念于厚誣每思

古人猶有餘恨臣不幸孤危之跡適墮朋比之科閱二
紀于官塗靡憚捐軀而報國徧三邊之㑹府豈專阿意
以從人僥踰尺寸以孔艱祗懼簡書而敢犯凝旒過聽
授鉞于征猶蟁蝱不足以負山而蛇豕屢當於犯塞綢
繆隂雨渉厯星霜奉廟算之有靈保邊封之無失豈謂
東知之過厚致聞&KR0945;忌之兢生雖譴不可逃以牽連而
及已然疾之太甚則媒孽之有人(闕)

　　交情本無於他憾職業不能


　　以茍同其於彼時皇恤異日欲報怨之以直豈加罪之
無辭然而意不疑盗金則具存府藏之籍曰虞公求玉
殆誤聞道路之言邊報必以實謂欺則無利權歸之公
謂貪其可使冉求果附益詎能當小子鳴鼔之攻以曽
參為殺人必欲啟慈母投杼之惑嗾從風㫖扇使謡言
不思張奐坐梁冀免官存皇甫交舊之薦乃訝僧孺付
張鷺代去從徳裕私怨之傷罪状如斯刑章曷逭恕而
孰不可恕誅之幾弗勝誅賴淵聽之昭回賜宸奎之處

分免投四裔僅削一階當山嶽動摇草木無不摧折俄
雷霆威霽雨露轉而涵濡釋大戾于鼎鈇脫㣲生于虀
粉過深擢髮徳厚淪肌兹葢恭遇皇帝陛下總攬權綱
作新政治掲日月之明而畢照恢乾坤之量以兼容甄
别忠邪雖衆惡而必察燭知幽隠憐一介之無他力賜
保全務行寛貸臣仰戴無私之造猶虞不測之淵非容
如地蓋如天焉保負荆而免咎凡生之年死之日誓圖
結草以酬恩


　　謝再降官(時奉御札李某連年守邊粗無他失若加竄斥何以勸後可與鐫一秩)

　　榆邊夙譴賴聖造之兼容栢府新除復煩言之首及凛
人心其可畏幸天語之曲回薄責僅加隆恩深厚竊以
罰而當罪國憲難逃議匪狥私輿情斯服仰稽前志逺
想古人伐讐者弗及公敵怨者不在嗣誰毁譽而行直
道仲尼所以深思以睚眦而入黨人漢史為之竊嘆孰
謂紀綱之要地乃先蔕芥之小嫌伏念臣父先臣某嘗
任蜀憲方其去當時稂莠之害豈暇為後人荆棘之憂

亦既厯時適相參㑹縁臣比共武服上累宸旒匆遽初
年突若敢彎弓之入周章末路輕于不俟駕之行中因
疾以丐歸嘗抗章而予告兹人言不一謂臣罪凢三獨
䝉黼扆之深知獲免藁街之加戮丹書未洗白簡再騰
寂然已冷之灰殆無影響甚矣将枯之骨幾委炎荒正
大聲無自以呼天而五體甘為之投地幸乾坤清穆日
月無不照臨雖雷霆震驚雨露轉而潤澤遂逃深穽姑
削㣲階昭回十有六字之奎章萬世傳誦報復二十五

年之宿憾一旦開明保全孤立之危蹤銜戴再生之大
賜銘恩浹髓感涕交頥兹蓋恭遇皇帝陛下徳並兩儀
光被四表權輕重之宜而應變躬予奪之柄而馭臣建
皇極以布斯世之至公了無偏黨用人物必察平時之
大節明示勸懲如臣此心惟帝所鑒不忍俾陷縉紳之
禍以其嘗更介胄之勞悉畧短長務全終始臣當夙宵
省咎香火酬恩雖鳬雁之在江湖寧有忘機之日倘犬
馬未先溝壑無非結草之年









　　可齋雜藁巻二

