







　　欽定四庫全書

　　可齋續藳前巻一　　　　宋　李曽伯　撰

　　表

　　賀寳祐改元(京湖制司)

　　常乆御時丕紹鴻圗之永乾元敷號聿偕鳯歴之更一
札誕頒八荒胥懌竊以自天申命付予有家開寳真人
肇啟垂基之慶嘉祐盛際尤推必世之仁宣二祖之重
光開千齡之景運載稽家数允協休符恭惟皇帝陛下

寅畏嚴㳟剛健篤實德新日而又日勅命載歌時後天
而奉天洗心以易嵗逢十閏序轉三㣲答皇穹譴告之
靈取聖化觧張之義于予改是宏濟登兹臣敬布王言
具孚民聴幸聨周翰頌天子之萬年願奉漢正還官儀
于三輔

　　賀寳祐改元(龍圖閣)

　　兼三御物仁當必世之新謂一為元歴啟卜年之永渙
敷大號㤗格两間竊惟以旱而諉乾封因水而易地節

應以文不以實猶莫答扵天威考諸古騐諸今孰若䋲
扵祖武恭惟皇帝陛下兢兢猶舜翼翼若文守位以仁
結人心扵能乆遇烖而懼啟王業之復興仰稽開寳垂
統之艱難爰襲嘉祐躋時之熈洽輯隆名而誕告與寰
宇以惟新扵萬斯年自今以始臣班聨清禁慶阻丹墀
出河洛之圗書将還一統賡江漢之詩雅用祝萬年

　　賀寳祐改元(京西帥司)

　　天位握符将邁歴年之永日官更歴爰興嗣嵗之元和

格垓埏慶闗宗社㳟惟皇帝陛下應天以實必世而仁
定能静静能安由大學之明徳變則通通則乆本神化
以使民轉否運而嘉祥祖乾綱之成憲寳思遺我知創
業之維艱祐取尚賢念保邦之不易載襃羙號𢡟衍丕
圗臣猥領師干竦聆渙汗豈惟癃老扶杖而聼詔書當
使遐陬稱藩而奉正朔

　　謝宣賜歴日(癸丑)

　　更元漢歴式臨地統之初錫命楚封爰謹人時之授乾

坤順序華夏同文恭惟皇帝陛下道契五三運逢千一
化陶獨播熈然温厚之仁琴瑟載調昭若清夷之度繼
開寳嘉祐綿延之休命新車攻吉日赫奕之治功必世
乃孚後天其永臣敢不欽承殊渥誕布成書比及三年
雖乏陟明之績有能一日願殚必葺之忠

　　賀立皇子(京湖制司)

　　新元發號方交㤗象之三明詔選宗喜索震爻之一参
諸大衍必也正名恭惟皇帝陛下光紹丕基識超逺覧

事事而廟見思洪業之艱難親親以尚賢法前猷之果
㫁時惟國本决自宸衷以祖宗之心為心何私之有謂
兄弟之子猶子在禮則然社稷奠安天人悦豫臣迹縻
荆閫忱切華封襲熈而宣重光庻永綿延之祚教事而
諭諸德願成岐嶷之資

　　賀立皇子(湖北帥司)

　　更元嗣歴肇新地統之年立爱正名近篤天彛之義臚
傳吉日彪列前星㳟惟皇帝陛下祗遹大猷聿開休運

謂惟天惟祖不輕付托之傳而有國有家乆念延洪之
計豈特嘉祐老臣之累䟽恪遵紹興元子之舊章克嶷
克岐蔚有成人之噐丕承丕顯益綿奕世之基赤社載
封洪圗増固臣聳聆慶事属阻窮邉嘉與吏民欣逢一
札十行之布願言輔導俾臻九德六行之全

　　賀冊瑞國公主

　　皇帝為父萬年益衍本支之茂王姬下后一等晋䟽湯
沐之封喜動宫闈慶闗家國恭惟皇帝陛下堯仁睦族

舜智察倫治以身先克謹翠𥜗之戒愛由近始宜新組
帶之儀秩視分茅祉均綿瓞臣猥叨分閫欣際展親沁
幄承㤙未数東都之盛事漢濵流化第増南國之歡聲

　　謝宣賜夏藥(壬子)

　　彤庭䟽綍軫萬甲之扞邉珍劑實奩按三庚而傳驛禮
隆體貎感極肺肝伏念臣職沗幹方才慚課效雖臣心
孔疚毎思蚤夜之飲氷而民瘼未蘓寕免閭閻之咨暑
敢期衰薾上沐眷綏畀之漢札之十行賚以炎經之庻

品光華宸渥蠲滌宿痾㳟惟皇帝陛下理國猶身躋民
扵夀更化善治千年一遇扵南薫序情閔勞六月載懐
扵北伐金藏在候錫寵自天臣敢不精意服休鞠躬盡
瘁扶持弱質豈徒荘叟之衛生推廣洪㤙咸使舜民之
觧愠

　　謝宣賜夏藥(癸丑)

　　藩方玩嵗閲南陸之炎威詔㫖對時錫西山之珍劑鞠
躬拜賜&KR0866;骨銜㤙伏念臣自癸水之一来凡庚金之四

歴薫蒸霧潦老筋力扵驅馳蓬勃煙埃弊精神扵酬酢
過沐中宸之儷渥洊勤上藥之匪頒扵粲精奩増光逺
壘㳟惟皇帝陛下两儀合徳一視同仁共武飭戎属當
周原北伐之月阜民觧愠復見舜世南薫之風爰念邉
臣俯加聖惠臣敢不益殚勞瘁思報生全推廣君仁以
起一方之病請求民隐兾臻六氣之和

　　謝宣賜臘藥

　　錫壌罔功三聞臘鼓寳奩實劑載被温綸佩渙渥之優

隆撫㣲躬而激烈伏念臣䕶風数處在天一方序屬折
膠又過燕北粆離之候師懐挾纊猶餘漢屯皸瘃之憂
敢期蠖濩之軫憐遽辱珍良之分賚同霑春育頓觧宿
痾㳟惟皇帝陛下道適平康徳垂仁厚遣戍衛國閔其
雨雪之時以予馭臣著之嵗月之典衰蹤何幸嘉惠屡
承臣敢不思稱服休勉圗效報拜手萬金之品謹䕶熊
經誓心一節之忠仰酬鴻造

　　謝特賜銀絹(癸丑)


　　封人願聖夀顧無品貢之珍天子錫諸侯寵有幣餘之
腆㤙醲眷厚感極愧浮伏念臣猥任蕃宣未酬簡㧞倣
漢朝之慶事遥祝玉巵繼荆守之前修莫陳金鑑敢圗
睿渥乃辱殊頒羙鐐燦爛扵滿籯繁繐森羅扵厥篚龍
光逺逮愚分曷勝㳟惟皇帝陛下憲天聰明撫時熈洽
以慈為寳相傳奕世之寛仁其言如絲以厲在位之正
直馭臣曰予惟帝之休臣敢不仰戴厖洪益加精白禮
儀三百之賚服用無窮春秋八千之期頌祈有永


　　謝特賜銀絹(甲寅)

　　月紀誕彌僣效封人之祝日宣蕃錫倐膺内府之珍禮
極優隆感深激烈伏念臣猥分邉戍欣際昌辰舉首嵩
呼願介阜岡之永寓忱荆貢直猶行潦之㣲敢期玉藻
之眷綏爰侈金繒之頒賚啟奩交燦端笏載祗㳟惟皇
帝陛下運接千齡光被四表寳惟賢而不貴物逺格邇
安衣在笥而弗及私臣欽民乂王言作命天寵在師臣
敢不被服此㤙砥礪其節視古有功之貺曷稱受藏繼

今休徳之承惟知精白

　　謝宣賜香茶(壬子)

　　受任戎行三值朱明之律傳宣貂使載頒清燕之珍服
命優隆拊膺激烈伏念臣䕶風承乏愒日罔功征築雖
勞未果腥羶之滌蕩調度孔急不勝湯火之煎熬正當
下土之溽蒸忽辱上方之錫賚爐烟霏瑞甌雪浮花分
從黼扆之邃嚴貯以寳奩之璀璨光華逺及氣味頓増
㳟惟皇帝陛下位正鼎凝徳参離照理明欲净常存淡

泊之心道乆化成咸仰馨香之治馭臣曰予施恵以時
臣敢不一飲知㤙三薫拜賜望紫皇案吏之侍阻預班
聫還玉川山人之家尚誇寵渥

　　謝轉宣奉大夫

　　課㑹槖班寳閲嵗華之十㤙加綸告首躋品秩之三祗
命踰涯拊躬増愧伏念臣猥承先緒誤際明時毫髪無
長豈惮服勤之乆尺寸以上常虞取数之多飽更邉閫
之風煙叨積從塗之月日揚州一夢恍若昔然楚户三

霜倐其今矣不自覺光隂之迅速詎敢計班資之崇庳
官簿程勞文階序進念燭武無能之已甚視釋之不調
以何榮竊此寵休歉焉稱塞恭惟皇帝陛下道符常乆
智合離明爵禄馭臣盖得周王八柄之典黜陟咨岳且
稽虞朝三考之規遂使踈蹤亦叨殊渥臣敢不益殚駑
鈍仰戴鴻施報國何功惟恐犯惡盈之戒乞身而退庻
幾酬知止之心

　　謝兼䕫州路策應大使


　　榦方南紀共二非才備援西鄰兼三有㫖属值時之孔
棘爰祗事以敢辭伏念臣自揆庸人猥膺煩使三霜楚
户曽㣲横草之勞一水呉鄉乆作投林之想未遂累章
之抗請甫承尺札之勉留敢謂眷懐復分憂頋既以漢
水方城扞闗之要責且由瞿塘灔澦越境而俾謀豈惟
示脉絡之貫通正欲使首尾之應接頋窮以技詎暇兼
營然念同舟共濟而呉越猶當一心撃柝相聞而邾魯
豈容異視雖近事不可以前規而論而虛名未足為實

患之支誓殚勤勞敢計利害諏日布九重之命䕶風添
一面之防非藉鴻休曷勝蟁負㳟惟皇帝陛下獨昭睿
㫁誕布皇靈科𤨏作新將以衛東南之頭目輿圗披覧
盖尤重荆益之咽喉故諭蜀之檄告甫聞而救邢之簡
書已播遂令不武亦忝共圗臣敢不協膂力之謀罄輔車
之助第自維涇楫戒猶慮扵衣袽願相保樊牆救靡勞
扵冠髪

　　謝除端明殿學士


　　受任榦方曽乏戎旃之績䟽㤙進律俾聫書殿之班三
錫命而莫辭九頓首以祗拜竊以承明之直素髙侍從
之華宋祁在定武而升猶謂乗邉之無状韓絳自慶州
而擢盖由易鎮之有行豈惟増儒學之榮所以重藩臣
之望么㣲何者沗竊得之伏念臣躑躅孤蹤間闗再牧
以書生習乃墮矢人函人之倫與俗吏從猶親倉氏庫
氏之役揆力莫勝扵共二丐休已凟扵再三敢謂扆知
弗加屏棄頋四閲星霜之歴凡幾叨雨露之㤙未能陪

木石扵故邱乃獲綴蘂珠扵碧落矧地連䕫子命兼應
扵齒脣雖天逺瀛洲示将升其歩武渥隆責重才薄感
深㳟惟皇帝陛下德運乾剛化成常乆遣戍役衞中國
修自治以規恢體羣臣懐諸候揭至公而磨礪愧無尺
寸寵有絲綸臣敢不祗荷厖洪誓殚精白躬承頋問無
從拜賜扵龍盆力盡驅馳願許収身扵馬革

　　賀㐮樊告㨗

　　敵兵入境窺新壘以慿陵王旅效勞奉皇威而汛掃慶

闗中國威震外方眷惟三峴之經營實出九重之謨㫁
雖封疆之當守固隣敵之必争三年之間毎伐謀而輙
勝一嵗於此廼挟忿以再侵自秋諜之屡聞知冬防之
肆侮虓虎之闞逐鹿而来以数萬衆之旄頭幾六十里
之陣脚機謀叵測事勢亦危頼城髙而池深與兵精而
食足士百其勇将一乃心遂乗其暮氣之歸隨奏此宵
征之㨗斫營大入猶傾厦之莫支執訊以還盡空壁而
亟遁兵聲大振敵魄已消是皆宗社之靈迄保藩籬之

固臣負乗正虞扵致冦纓冠且廹扵救鄰念此城乃南
北氣運之所闗頋何力而東西聲擊之可應倐聆吉語
欣釋旰憂恭惟皇帝陛下先物沉幾知人善任懸象髙
拱殊方若日之照臨聖武布昭羸卒聞風而披靡兹焉
雋克端自圗囘臣喜極賛揚幸逃曠責知数蒙扵天祐
懼沓至扵事機當桑空蠶死之期雖浸衰扵敵運為弓
勁馬肥之備願豫蓄扵帥謀

　　謝詔書奨諭


　　邉城敵愾幸吉語之徹聞中扆閔勞錫㤙言而加奨叨
榮特異負愧冞深竊惟㐮樊用武之區此固强敵必争
之地中更蕪廢乆委麋鹿之塲稍後經營幾成狐兎之
穴頼睿斷挈還扵舊物然異謀睨視扵並鄰三閲星霜
幾驚烽火比草青而既至甫冰合以復来詎意宵征荐
騰晝㨗彼方連營挟忿以報東門之役我乃一鼓作氣
遂收中山之功皆宗社之有靈與将士之戮力臣職雖
專閫智乏折衝登陴授兵麾紅旗而决勝銜枚赴敵冒

白刄以捐軀由因人成事以致斯若貪天為功而豈敢
君之訓也臣何力焉恭惟皇帝陛下先物沉幾好謀能
㫁有常而立武事固非蠢爾醜類之敢攖髙拱而操成
功猶且臣子小勤之必録致頒明詔俯賚孤蹤臣敢不
肅承天漢之章加謹風寒之䕶司馬獲而鄭皆喜顧愚
𠂻未敢以為安得臣在而晋尚憂願聖算圗其未至

　　謝宣賜臘藥(癸丑)

　　職忝中權四見嚴凝之序㤙頒上藥載膺温宻之宣拜

手對敭拊躬戰栗伏念臣乆叨麤使浸廹頺齡搤闗中
之吭愧精神之不逮居天下之脊嗟氣脉之未蘓屬當
霏雪之時又辱湛露之渥奩陳鋈白餌列鼎丹起衰薾
之夙痾侈寵榮之晝錫恭惟皇帝陛下遇臣以禮視民
如傷以楚師多寒毎示拊循扵營壘雖虞人不臘益加
保䕶扵疆陲爰念愚蹤洊加聖惠臣敢不感銜君賜消
弭民咨醫能治之盍俾囬扵強證臣今耄矣願許乞扵
餘骸


　　謝宣賜香茶(甲寅)

　　分闑罔功届南交之炎溽寳奩頒賚兼内府之芳甘捧
戴寵榮感懐激烈伏念臣驅馳寖老玩愒無庸十暑更
嘗秪用心之荼苦一寒孑立乏延譽之荃芬御爐倐錫
扵龍煤貢焙且分扵鳯夸撫之温綍重以精鐐侈清燕
之二珍俾緇塵之一洗恭惟皇帝陛下平由謙施照並
離明阜民之薫猶見衣裳之化求士如渴不遺葑菲之
材致使㣲蹤洊叨大賜臣敢不登嘉下拜紀徳中藏滿

腹風生當詫兩旗之勝品舉頭露禱惟堅一瓣之精忠
















　　可齋續藁前巻一

