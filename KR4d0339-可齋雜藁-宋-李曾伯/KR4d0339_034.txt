







　　欽定四庫全書

　　可齋雜藁巻三十四　　　宋　李曽伯　撰

　　詞

　　滿江紅(丁丑登均州武當山)

　　鎮日山行人倦也馬還無力逰歴處縂堪圖畫足供吟
筆澗水緑中聲潄玉嶺雲白外光浮碧信野花啼鳥一
般春今方識　真可羡林泉客真可嘆塵埃役想希夷
冷笑我曹蹤跡七十二峯神物境幾千萬壑仙人室待

身名辦了却歸來相尋覓

　　又(甲申春侍親來利州道間)

　　衮衮青春都只恁堂堂過了纔解得一分春思一分春
惱兒態尚眠庭院栁夢魂已入池塘草問不知春意到
花梢深多少　花正似人人小人應似年年好奈呉㠶
望㫁秦關聲杳不恨碧雲遮雁斷只愁紅雨催鶯老最
苦是茅店月明時雞聲曉

　　又(甲申夀蜀閫)


　　天顧坤維煩紫氣來從南斗鞭纔定匆匆塞上詠薇吟
栁少借日邉霖雨望教知天下風雲手聽吾民爭説近
年無前朝有　平安夜舒長晝笳鼓靜笙歌奏記西湖
五月藕花時候待把雁門冠帶了歸來麟閣丹青舊放
蜀山萬㸃入樽罍為君夀

　　又(甲午冝興賦僧舍墨梅)

　　姑射山人仙去後唯存標格猶賴有墨池老手草𤣥能
白留得嵗寒風骨在豈煩造化栽培力有世間肉眼莫

教㸔非渠識　元不夜枝何月元未臈花何雪最孤髙
不受多情輕折只有暗香天靳予黄金作指難為術更
若将解語付真真空成色

　　又(丁未初度自賦)

　　老去生涯都付與一丘一壑功名事慙非好手幾逢危
著走馬鬬雞年少趣稚牛釃酒軍中樂到而今渾似夢
中㸔休休莫　江湖路西風惡霄漢志秋雲薄更那堪
州鐵鑄成重錯當貴買臣毋足羡知非伯玉真能覺問

心期應有海翁鷗山人鶴

　　又(八牎叔和再用韻)

　　竹馬同㳺平生志相期霄壑今老矣儒冠寜誤戎装徒
著捲起鯨鯢江海事放教禽鳥山林樂問尚㸔舞劍渡
河無公應莫　粟可飯衣從惡秫可酒茶勝薄但此身
長健老天不錯行院晝閒參内景蒲團夜坐披圓覺願
此生無愧北山猿西湖鶴

　　又(再和)


　　小小池亭髣髴似洛川巖壑天付與老身㳺戲餘生喫
著䞉喜酒能消世慮飜疑書解妨人樂聽兩翁白雪寄
新詞愁言莫　毋自嘆蒿萊惡甘自味虀鹽薄對亂花
叢竹翠紅交錯元亮悦聞親友話羲之常恐兒曹覺望
碧雲休憶女乗鸞人騎鶴

　　又(再和)

　　既作閑人便應付此身溝壑不應更将愁半㸃寸心中
著責子淵明徒自苦憂君范老何時樂縱一嘲一詠欲

奚為何如莫　不自鄙葵蔬惡還肯薦茅柴薄任侯門
海陸雜陳珍錯有暇盍聫車騎過相忘勿遣詩情覺怕
家僮無處買蓴鱸烹琴鶴

　　賀新郎(甲申代親庭送崔菊坡出蜀)

　　萬里歸朝去倚江亭緑波碧色一川晴絮贏得威名留
草木玉壘雪山髙處未應減平淮裴度見説金甌書字
乆待公來便作商巖雨休忘却蜀都賦　旌旗回首春
城暮聽檣頭飛燕似把人情低訴兩兩三三鷗鷺裏拍

拍船兒一羽算惟有清芬載取百萬人家兒様戀恨栁
風不為留連住離夢遶沙隄路

　　又(已丑為親庭夀)

　　滿酌荆州酒望萊庭斑衣拜祝俾吾親夀玉水雪樓㳺
宦地近訪甘棠依舊逢父老頌聲盈口爭道蜀邉勞數
載也真宜略伴雲横岫小兒輩任成否　東皋十月梅
開後想親友團欒一笑從容觴豆塞上弓刀成底事不
過腰金如斗算不直淵明株栁只恐鯨鯢無計取更須

煩緑野持竿手著勲業國長乆

　　又(庚戌和薛制參賦雪韻)

　　将謂霏㣲雨恍朝來虚簷生白寒侵冒絮擬和鹽花凌
謝韞巧思飜成金注誰寄我雪車氷柱釀熟羊羔爐擁
獸羡畫樓金帳調宫羽人應共囘風舞　圍場校獵淮
雲暮記當時銀杯縞帶網禽罝兔老去不禁鞍馬力獨
對愁吟似甫問一棹剡溪何處願與鐵衣春解戍把梁
園舊話供兒語孤梅外夢魂度


　　又(再和)

　　纔過黄花雨問長堤依依萬栁未春何絮一目河山銀
幻出驚詫夜光流注巍觀矗玉為雲柱風捲寒蘆迷過
雁𣺌滄波莫認沙鷗羽千萬蝶空中舞　霸橋寂寞前
溪暮聳詩肩霜裘摧路月毫揮兔記得梅奴曽索笑解
珮如逢交甫今孤壘寒煙深處休説鵝池平蔡事慶新
年一稔驩相語持大白勿虛度

　　又(辛亥初度自賦)


　　幸得閑中趣問何為倐踰桂嶺重來荆渚喚醒門前弧
矢夢鈎月相輝初度謾羞聽軍中鼙鼓馬上弓刀成底
事僅平明斾入襄州去能不愧古羊杜　此生何以酬
明主悵新來鬢毛添白衰容如許三萬貔貅齊賈勇好
為一清狐兔看栁色大堤如故世事付之盃酒外那碁
邉得失都休語來共看雁兒舞

　　念奴嬌(壬午徽州道間)

　　黄梅過雨望隔林一縷長烟浮碧亟擁征鞍尋午夢卧

看青山排闥掃户風清拂簷雲淡爽氣生蕭髪黄梁驚
覺子規枝上啼徹　堪羨麥熟蠶成酒香雞嫩風味農
家别幸有佳山供活計何苦江湖南北菊化陶園瓜荒
邵圃空負干時䇿洛陽三頃勝如金印六國

　　又(見鄭文昌於上栢)

　　平生宦海是幾畨風雨幾畨霜雪緑野來歸身强健鏡
裏㣲添華髪劍束牀頭書尋架上富貴輕於葉南坡石
竹年來尤更清絶　好是梅塢松關對湘溪一曲翠屏

千叠柱杖籃輿詩巻裏尚小東山勲業只恐鷗盟難忘
鶴怨未是閑時節片雪收却照人依舊明月

　　又(丙午和朱希真老來可喜韻)

　　云胡不喜得抽脚籃中安身局外世路風濤都歴遍幾
度眉攅心碎八尺藤床二升粟飯方寸恢餘地翻雲覆
雨從伊造物兒戯　不見刻木牽絲雞皮鶴髪弄罷寂
無事随分風光堪領略聊放踈狂些子劉項雌雄跖顔
修短無彼亦無此茅簷髙卧不知春到花底


　　又(已酉振鷺驛和黄茶坡韻)

　　浮生如寄嘆征塵驅我擔簦西去烟嶂雲屏相迎送幾
幅鵝溪縑素揮汗流金飲氷潄玉桃葉呼前渡若将有
意道傍一鷺延竚　細讀壁上龍蛇大丘筆在更著茶
坡句樽酒十年今白髪不改江流東注勝概難逢旅懐
易動信美非吾土恨無六翮長風萬里髙舉

　　滿庭芳(丙午登多景樓和王縂侍韻)

　　浪拍金鼇春浮鐵甕氣清天朗如秋江皋無事飛盖强

追㳺萬頃葡萄光裏風檣共塔影悠悠人間事年華似
栁一水與俱流　綢繆千古恨紛紛離合晉宋曹劉望
長安何處落照西頭徃事蒼苔陳跡夷吾在吾屬何愁
清樽畔誰能為我一曲舞梁州

　　又(丙午冝興山間)

　　山接平蕪烟横逺墅修眉淡抹晴粧菊梅交際天未十
分霜幾許無窮秋思空凝竚衰栁斜陽溪頭路黄蘆一
片鳬雁兩三行　平章風景似畫圖一幅著我徜徉山

中無事聊爾適吾狂不用登臨感慨青帘外新酒堪甞
何為者東家宋玉千古嘆凄涼

　　瑞鶴仙(戊申初度自韻)

　　百年過半也悵壮心零落鬢星星也風兒漸涼也近中
秋月兒又初生也田園暇也矍鑠哉是翁也記當時弧
矢垂門辜負四方志也　休也牙籖挿架玉帳持麾搃
成非也浮生夢也皇皇欲奚為也趂身閑隨分麄衣淡
飯一笑又何妨也問神仙底處蓬萊醉鄉是也


　　喜遷鶯(乙未中秋同諸北客翫月於潁州之南樓)

　　輕雲暮捲望澄空如水千里一碧菱鏡氷懸桂輪玉碾
喜見中原秋色老蟾炯炯無翳閲盡塵寰今昔堪恨處
度霓裳曽到長生宫闕　坐客休嘆息㸔此清光天豈
限南北便好乗風為持玉斧修取山河如一西湖舊時
花草㑹遣孀娥重識從今去舉太平翫事長如今夕

　　聲聲慢(賦紅梅)

　　紅綃剪就絳蠟鎔成天然一種仙姿竹外家風凄涼儉

薄為宜東君苦憐消瘦强教伊傅粉匀脂較量盡勝夭
桃輕俗繁杏麤肥　好是新粧雅態對踈蟬淡淡薄霧
霏霏逈出紅塵輕盈玉骨氷肌猶嫌汚人顔色誰云似
虢國娥眉香韻别怕滿園蜂蝶未知

　　又(和韻賦江梅)

　　修潔孤髙凌霜傲雪瀟然塵外丰姿一白無瑕玉堂茅
舍俱宜飄飄羽衣縞袂都不染富貴膏脂調羮事看水
邉清瘦雨後紅肥　偏愛春工尚淺向南枝信透東閣

香霏翠䄂猶寒不禁弱質柔肌渾如故人邂逅聊相與
一笑開眉歸去晩任簾櫳深閉未知

　　青玉案(癸未道間)

　　棲鴉啼破烟林暝把旅夢俄驚醒猛拍征鞍登小嶺峰
囘路轉月明人靜幻出清涼境　馬蹄踏碎瓊瑤影任
露壓中紗未忺整貪著前山雲隠隠翠㣲深處有人家
否試擊柴扃問

　　又(丁未夀八&KR1084;叔)


　　去年曽借梅為夀轉眼垂弧小春又一笑巡簷清影瘦
雪邉聊且收香藏白少俟融和透　新來東閣髙吟就
金鼎家聲自依舊喚取玉妃重舉酒百花頭上一枝芳
信終屬東君手

　　好事近(甲申春益昌作)

　　春在粉墻西墻裏不知春色惟有桃花一樹似故園曽
識　晚來携客上南樓山外又山隔準擬清明何處問
東風知得


　　栁梢青(丙戌送陳仁父赴班)

　　萬里青天西來後我先我東歸夜月鞭籌春風幕府鶚
薦爭推　盃行到手休辭道秋菊春蘭有時若到松江
莫驚鷗鷺記取坡詞

　　虞美人(已亥春卧病於池州天慶觀)

　　韶華只隔牎兒外病起昏於醉花開花落總相忘惟有
夢隨蝴蝶趂春忙　故園芳草應如舊只恨人消瘦擬
慿飛燕語歸期拚却牡丹開了有酴醿


　　减字木蘭花(丙午和朱希真韻)

　　無可不可還你天公還我我味觸聲香盡付荘周蝶滿
床　瞞天不過留取心機休用破凈几明忩樂取閑中
日月長

　　又(再和)

　　如何則可我亦不知其謂我隠几焚香對酒一壺書一
床　知仁觀過渾沌翻瞬誰鑿破寄傲南牕堪羨淵明
滋味長


　　西江月(冝興山間即事)

　　不暖不寒天氣無思無慮山人竹忩時聽野禽鳴更有
松風成韻　竟日蒲團打坐有時藜杖閑行呼童開酒
薦盃羮欲睡携書就枕

　　又(再和)

　　排遣新寒有酒追尋舊隠無人四山朔吹又冬鳴吹送
午鐘餘韻　過眼霜髙木落寄心月駛雲行歸歟閉户
飽藜羮世事華胥一枕


　　唐多令(庚戌六月赴荆閫宿江亭)

　　楓荻響颼颼長江六月秋二十年重到沙頭城郭人民
那似舊曽識面兩三鷗　落日且登樓英雄休涕流望
黄旗王氣東浮借問烟蕪蒼莽處還莫是古襄州

　　㸃絳唇(辛亥餞陳次賈歸)

　　懶上巍樓楚江一望天無際漫逰萍寄莫挽東流水一
片秋光直到山隂里人還記戍邉歸未更憶鱸魚美

　　摸魚兒(送竇制幹赴漕趂班)


　　趂西風且登黄鶴揮毫先奏秋賦燕山桂種清芬在人
物翩翩如許堪羡處長安近蟾宫相繼金門步佳哉盛
舉看精淬龍泉厚培鵬背自此要津去　荆州事多幸
鄉情相予幾畨燈柝棊墅轉頭江濶輕㠶速夢入呉松
鷗鷺君記取舊王粲曽言信美非吾土故人相語為細
數艱難滿頭雪白無奈戍邉苦

　　又(壬子初度)

　　對垂弧引觴一笑凄涼薄分天賦丁年馳騖弓刀後報

國孤忠自許堪嘆處今老矣强顔猶踵邯鄲步安能逺
舉漫目送征鴻夢勞蝴蝶無計便歸去　清閑福舊説
天公靳予何時松菊村墅生非燕頷鳶肩相豈是觚稜
鵷鷺收拾取休直似文淵定逺空懐土阿戎可語待乞
得身還屏伊世累甘受作詩苦

　　朝中措(送管順甫赴漕)

　　少年隨分賦鸚洲得意桂花秋今日送君行色夢和月
到南樓　林名仲父辭華季子香滿南州勉力中流擊

楫吾須連釣鰲頭

　　齊天樂(壬子和陳次賈為夀韻)

　　今年塞上秋來早昴街尚餘芒曜舉目關河驚心弧矢
顧我豈堪戎纛幾畨鳯誥愧保障何功恩隆旒藻笑指
呼鷹露花煙草憶劉表　頭顱如許相與嵗寒猶賴有
白髪公道對月懐人臨風訪古徃事凄涼難考何時是
了莫馳志伊吾貪名清廟松菊歸來嵇山招此老

　　八聲甘州(壬子餞帥機沈好問)


　　正蓴鱸佳夢繞呉鄉牙檣忍輕離向仲宣樓上凭髙舉
酒幾共燈棊曽記少陵留詠出幙合持麾飛盖長安去
華貫平躋　好是倚門迎笑恰野堂雲壑菊梅後時慶
鳯雛新長携手奉萊衣撫孤松絶勝細栁念征人徒老
玉關西歸來也幅巾藜杖辦取追隨

　　又(壬子九日約諸幙客㳺龍山)

　　領青油車騎出郊坰來逰晉龍山喜水天澄霽稲畦鎌
凈榆塞戈閑登髙謾醻佳節一笑破蒼顔賸泛茱茰菊

盃莫留殘　休説參軍徃事意當時凝眺不到長安賴
座間小異豪氣躍塵寰到如今秪成佳話記封姨曽薦
衆賔懽吾曹事有如此酒要共彈冠

　　又(自和)

　　悵浮生俯仰迹成空依然此江山對秋容如畫天長雁
度水濶鷗閑追㳺未甘老態慿酒借紅顔歸騎斜陽外
栁老荷殘　幸對黄花時節喜賔朋晤語烽火平安僅
風巾一笑名尚滿人寰要流芳相期千載肯區區徒戀

片時懽姑聊爾招呼楚調慰藉南冠

　　滿庭芳(壬子謝吕馬帥送蠏)

　　八足横戈一身裹甲将軍致爾來前呼僮解縛亟薦澤
虞鮮族類横行草地今駢首鼎鑊連連荆江上不圖霜
後風味似呉天　晴川千里外分甘遺逺多謝勤拳對
香棖新酒一洗腥羶慰我吟情歸思都忘却張孟鱸鯿
持螯了老饕作賦佳話楚鄉傳

　　可齋雜藁巻三十四



　　可齋續藁原序

　　雜稿鋟梓出於兒輩裒次中多少作未嘗不動壮夫之
悔一二季間復應酬又欲從而續之姑徇其意然軍書
蠭午中安有好語徒重作者笑寳祐甲寅四月既望














