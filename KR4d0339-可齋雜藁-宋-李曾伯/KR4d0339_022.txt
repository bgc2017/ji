







　　欽定四庫全書

　　可齋雜藁巻二十二　　　宋　李曽伯　撰

　　樂語

　　天基節靜江祝聖

　　春王正月承建隆啟運之期天子萬年應淳祐重熈之
旦慶流虹渚光紹龜圖極下土以葵傾仰南山而栢悦
㳟惟陛下與天不息如日方中通變使宜合乾元之用
九躋時底乂應泰運之登三珠星璧月軌順暉重桂海

氷天波澄氛息先庚改嵗載震紀辰萬國歡謠播作河
清之曲八荒夀域舉同嵩嶽之呼堯蓂對五葉之開周
鼎衍千齡之卜樂鳴嶰竹情壓宮花奉漢都䕶觴罄臣
忠而共祝賡唐中興頌垂聖德於無窮臣某等叨綴伶
工欣逢盛旦僭陳口號莫盡形容

　　五葉堯蓂紀誕彌　　慶流文祖已垂基

　　星明南極老人夀　　春布東皇太乙時

　　紅入仙桃千嵗實　　青歸御栁萬年枝


　　嶺民喜見昇平象　　拜手同賡天保詩

　　王母致語

　　蓬萊隔弱水逺馳六景之輿中國有聖人來祝千齡之
算敢停鶴馭遥對龍墀恭惟陛下奄九有以作君奉三
無而立極動容天德存自强不息之心土苴道真得乆
視長生之訣雖禹甸山河之外在堯仁雨露之中曰三
登之太平長上古而不老臣妾喜瞻南極暫别西崑訪
仙侣於棲霞慶真人之繞電蟠桃三千年結實願獻君

前楚木五百嵗為春式同聖夀輙陳俚句上凟睿聦

　　碧虛飛信入蓬萊　　約我驂鸞伴侣來

　　藹藹祥雲射虹渚　　繽繽香霧下龜臺

　　喜乗蓮葉經瓊海　　笑指梅花薦玉杯

　　聖算自應天地乆　　蟠桃不計幾囘開

　　對㕔致語

　　寳歴攽正紀流虹於北闕玉巵稱夀慶式燕於南邦堂
開正旦之華臺共登春之樂恭惟某官青油元帥紫槖

舊臣恩覃五嶺之農桑喜動萬家之桃李梅邉問戍棊
親夜觀之燈明花底趨朝袖有御爐之煙在某官輟班
漢殿攬轡周原究心未雪之寃草扉盡緑軫念殷雷之
腹粟庾散紅一清煙瘴之氛共際風雲之㑹以至緹屏
蓉幙鱗集紳緌藻泮栁營蟬聨劍佩對此棲霞之勝地
同然湛露之濃恩㡌簷錦簇於宫花庭曲金鏗於歌筦
為玉簮作青帶相輝臺府之翹英開黄道拜紫宸将共
殿墀之舞蹈某等可無俚語少助歡顔


　　相對封人共祝堯　　玉觴㶑灔酒浮椒

　　千山佳氣供紅斾　　一道仁聲賴翠軺

　　南極仰祈天上夀　　東風不隔海濵遥

　　恩濃湛露何為報　　勉屬清忠答聖朝

　　代益昌憲運兩司宴制帥

　　九重分蜀道之弓疇咨紫槖十乗受齊封之履未建碧
油旌旗鼓角之精明禮樂詩書之雅重式開大幕爰秩
初筵恭惟某官城南韋杜之家聲陜右韓范之人物紅

蓼舊逰湓浦地偕旟軾之雙清朱簾半捲揚州人看絲
綸之四美枕戈勲業擊楫事功上方推轂而命當時公
迺舉鞭而問諸葛不鄙劍北一隅之地要扶殿西半壁
之天戸庭數日之間甫傳羽檄山河萬里之外已壮金
湯關中之父老爭歡塞上之敵人即潰岷峨之深雪裏
草木頓春呉峰之暮雲邉鹽梅未晚某官偶焉弭節幸
甚依仁或幙中之燕方新或屋上之烏巳舊趂得牡丹
時候賸歌楊栁春風盡環瓊苑之十眉無惜玉山之一

醉金罍我姑酌彼坐觀樽俎之折衝衮衣公且歸兮應
待鼎彜之成績少陳韻語上佐清歡

　　春風旗鼓擁元戎　　萬馬方嘶一洗空

　　不憚八千來劍北　　始知十二小齊東

　　将扶㶚上真人業　　未説隆中宰相功

　　整頓乾坤談笑事　　歸來置酒未央宫

　　代蜀縂過沔宴制帥

　　十乗元戎談笑下西夷之檄一介行李馳驅來北道之

車錢榖姑無問於廟堂軍旅政不妨於俎豆輙忘旅舍
載秩賔筵恭惟某官中正坤之黄裳剛明鼎之金鉉中
夜登樓乗月有制敵方孤舟横渡無人真濟川手自曳
鴛墀之履來分虎帳之弓碧雞坊前不羨浣花之勝事
銅駞陌上每懐秀麥之深思雖當烽火之平安靡憚關
河之涉歴運於掌上敵在目前既銷唐突厥之鴟張不
料漢先零之猖獗人疑倉卒公獨從容釃酒臨江激三
軍之鋭氣圍棋賭墅折千里之遐衝良由號令信而賞

罰明與夫根本强而規模定朝煩指授夕奏膚公麟閣
書勲行紀五原之欵塞鸞臺命相更看一水之朝宗願
促舍人装即直政事筆而我某官乆違師席來謁制垣
相關四路之安危熟叙兩年之間闊效不托之做婦借
衫子以拜婆桃花與歌扇俱翻楊栁共春旗一色笳鼓
歸來金印如斗佇歌樂府明年之詞海棠開後燭影摇
紅且盡樽前今日之醉聊陳俚語仰侑清歡

　　皇天祚宋啟真儒　　手鑰秦關鎮蜀都


　　方䇿有之伊吕偶　　規模如此漢唐無

　　軍聲劘刜歸帷幄　　王事驅馳在粟芻

　　把酒東湖需捷奏　　佇催公衮醉西湖

　　代餞蜀閫赴召

　　萬里金城西土釋漢關之顧一封軺傳東山催周衮之
歸方巖廊開千載之逢矧閫節並一時之命式陳燕衎
祗荷龍光恭惟某官沂泗真儒莘渭王佐手袖平夷之
籌䇿胸蟠經國之規摹自綉斧祥刑名動江淮之草木

迨油幢易帥響搖秦隴之山河一柱擎天四維盤石夜
柝息銅梁之警春犂熈玉壘之耕屬邊牧之南侵肅戎
旃而北定神兵雷動屹深溝髙壘之難窺敵騎星奔無
疋馬隻輪之敢近正喜佛狸之斃去更資召虎之旬宣
上念石門介胄之勞人切商川舟楫之望俾問長安之
日近何憂江面之風寒入覲介圭立登宰席某官乆依
轅帳同被弓旌瞿象飛檣正春水桃花之漲呉棹輟虹
恰秋風蓴菜之時喜占眉上之黄滿引杯中之緑昔蜀

道難今蜀道易俱無愧色於主賔來雪山重去雪山輕
留得頌聲於父老輙陳韻語上賛清歡

　　自擁琱旂運閫籌　　星霜四歴玉關秋

　　深培根本安全蜀　　直用精神定逺陬

　　琴鶴公将離峽口　　樵漁我亦訪呉頭

　　溪山好處俱堪飲　　江路相銜醉未休

　　代蜀縂赴召宴制帥

　　萬竈秋煙乆賴關中之柝靜一篙春水今隨天上之舟

歸相依琴鶴之清風與有檣烏之喜色不勞判袂何惜
傳盃恭惟某官文武全材詩書元帥慷慨濟時之畧舂
容經國之謀雅志神州小江左夷吾之志盛心王室繼
隆中諸葛之規旌旗澄九縣之颷鐘鼓肅三更之月凡
盤石四維之逺計皆毫釐千里之深思關隴願依力戒
梁金甌之闕敵人雖擾功存漢黄石之柔既寛宵衣西
顧之憂果錫晝錦東歸之命江横鐵鎖徒勞父老之留
簾捲玉鈎已切公卿之望雖欲浮雲於軒冕難淹膏雨

於&KR0008;隕某官乆托李蹊矧依鄭里四載𨽻齊封之履一
朝聨魏闕之鑣鳥倦知還雲出無心自此問北山之約
燕語留人花飛送客乃共為南浦之逰此行真類於登
仙時復無妨於中聖輙陳盛事姑寓鄙詞

　　曉來㣲雨過前溪　　見説桃花水正肥

　　人送風㠶還紫闥　　客隨星履近黄扉

　　昔陪關上青牛到　　今趂遼東白鶴歸

　　留得春風滿全蜀　　尚知楊栁賦依依


　　代襄閫宴新除史制卿

　　金掌上卿管鑰任北門之重玉關一老角巾欣東里之
歸酬十年賔主之盟申百世子孫之好式陳燕衎庸講
交承恭惟某官奕葉宰相之典刑四明洞天之人物草
廬定計比漢南陽之武侯蘭砌收功小晉淮肥之㓜度
掉鞅康荘之夷坦著鞭絶徼之﨑嶇兹覊絲轡之華倐
報檄書之遽聽夜月城頭之柝孰振軍聲解西風局面
之棊悉歸國手冝陞棘列盡護榆邉新太乙之靈旗掃

欃槍之妖彗銅鞮笑語竚清雁塞之轒輼金印歸來即
踐鳯池之鐘鼎而我某官越臨外閫乆借前籌當班超
遲暮之年未還西域賴光弼精明之氣以代朔方慇懃
席上之舊交繾綣樽前之新好苕溪問隠應懐萬里之
雲㠶花艶遶堤又是一畨之桃李輙陳韻語少叙心期

　　一從棊拆佐籌帷　　凜凜威名塞漢知

　　大范老今歸去矣　　小申公為易新之

　　檀溪春草輕車熟　　苕霅秋蓴短艇宜


　　千載峴山磨不朽　　重添羊杜兩豐碑

　　揚州宴交代丘縂領

　　玉垣虛席屈卿月以來宣金印交盟仍使天之宻接珍
重子孫之契殷勤賔主之情恭惟某官東箭竒材南金
雅器蜚英當世秦淮海之風流馳志中原祖豫州之人
物適牙籌之多暇擁寳鉞以借留兵前之草木春閑塞
下之芻糧山積釋此凝旒之夕顧榮於衣錦之晝行花
對無雙少聽蕪城之歌吹樓登第一豈淹北固之江山

佇趣舍人亟儀王所而我某官輟從班著來任榦方山
川人物相與勸酬榖粟金湯孰為籌度趂得牡丹時候
䞉賡楊栁春風一笑交懽同心永好憩棠勿剪愈多茇
舍之餘隂杭葦相望共記同舟之叶濟某等幸逢盛事
輙貢里詞

　　騑騑牡駕暫臨邉　　淮海東頭䕶玉旃

　　春滿四郊耕榖雨　　雲屯萬竈飽炊煙

　　平山栁絮隨絲轡　　新水桃花颺綵船


　　㶑灔一杯拚却醉　　明朝有詔侍甘泉

　　夀城凱還宴将帥

　　金城獻凱解敵騎之重圍玉帳論功秩賔筵而肆設雲
生勝氣雷動歡歌恭惟某官吕馬帥中興第一之人才
國士無雙之聲望引戈船而競進㫁鐵鎻以先驅聽鶴
唳以走秦師未數宇之之畧乗鵝池而入蔡壘盡歸李
愬之功笳鼓歸來旂常垂績某官史監軍家傳鼎鼐身
屬櫜鞬白羽麾軍方賦詩於馬上紅旗報捷巳折履於

棋邉三軍皆敵愾之勛一士成運籌之力某官葛都統
性質鷙勇氣宇驍雄奮矟直前競詫盤龍之勇登城嫚
罵坐折佛狸之强某官張都統萬福威名臨淮風采據
渚㫁路靡令揚播之歸拔柵斫橋盡殪元英之衆某官
趙都統精忠貫日勁氣横霜擐甲臨陴孰敢攖於熊虎
執訊獲醜幾欲鱠於鯨鯢連連吉語之交馳額額新城
之無恙我某官際時艱棘應變從容列隊攅花喜見勞
還之賦萬甕行酒爰修飲至之儀凡我同舟之人共為

全璧之慶某等願薦軍中之樂載陳席上之歡敢舉俚
詞用誇盛事

　　新墉屹屹解嚴圍　　十萬全師破敵回

　　元帥擁旄朝授䇿　　将軍畫箠夜銜枚

　　椎牛臠䏑懽聲動　　伐鼓傳觴哀拍催

　　盡道平淮勲業盛　　縂須圖像上雲臺

　　凱還又宴王宣使

　　玉關奏凱擁召節以詠歸油幙論交秩賔筵而飲至煩

公緩轡慰我同舟兩君終始之相依一笑寅縁之非偶
恭惟某官凌烟氣貌貫日精忠守門戸第一層有熊當
道屹金湯幾千里無馬飲江白首臨邉丹心體國敵乆
畏猿臂将軍之望上每懐虎頭都䕶之勞指徼道之千
廬方将入覲佐元戎之十乗聊以借留要将西塞巳效
之規模共補東壁未完之籬落佇清氊罽即正殿巖我
某官平日心期共濟國事西淮平而大饗式奏戎功東
山歌而序情喜逢嘉客傾倒十年之雅好鋪張一叚之

舊功少焉聽度曲於竹西行矣趣齊旄於闕北龍光三
錫直看金印之腰懸鯨吸千鍾莫惜玉山之醉倒某等
輙陳俚語仰賛清歡

　　八年一柱屹長城　　此老胷中百萬兵

　　有造於西棠播頌　　窮荒之北草知名

　　喧天笳鼓歸時樂　　掲日旂常曠世榮

　　且為平山應少駐　　莫辭酩酊盡歡情

　　桂林宴交代董侍郎


　　虛席三階銀漢趣雲槎之上交符八桂玉闗煩星履
之臨藩垣賔主之相輝海嶠民夷之改觀式修雅好
爰秩初筵恭惟某官六朝禮樂之英三晉詩書之帥
力陳仁義豈蕭曹伯仲能之洞究天人信游夏師友
逺矣存學力於廣大精㣲之地付事功於雍容整暇
之中左江右湖甘棠成䕃出藩入從紫荷通班暫焉
歛霖雨於商巖頼以洗瘴烟於秦嶺堂髙正夏讀書
消清晝之長坐對深宵篆鼎樂黄庭之静不勞經畫

自著勛庸南人見諸葛以畏威西賊聞一韓而破膽既
寛上顧宜命公歸水羅帶山碧簮小留毋遽簾玉鈎
印金鎻大拜非遥某官壮也㳺邊老而度嶺昔依鄰
騎鶴相望𤇺火之隔江今接武驂鸞喜餞衮衣之向
闕瓦礫何虞於在後鈞衡允賴於居中兩君此堂一
醉今夕摩挲桂影正當三秋沆瀣之時指㸃梅花應
行萬里栩籧之夢不妨頽玉浩唱縷金某等猥綴伶
工輙陳口號


　　同是虛皇老從臣　　海山深處細論心

　　金蘭誼篤新藩翰　　玉筍班趨舊禁林

　　對月不妨延桂影　　思人惟有䕶棠隂

　　公歸定是調商鼎　　莫忘梅花雪片吟

　　桂林宴提刑

　　雙節觀風擁使華而西上十連作牧聫王事於南中山
川人物之精神海嶠民夷之鼓舞聿陳雅好爰秩初
筵恭惟某官抱經濟之宏才負澄清之雅望喬木故

家之文獻猗蘭奕葉之芬芳事㑹剸裁迎刄而九牛
解功名㳺戯振鬛而萬馬瘖早膺楓陛之簡知乆厯
筍班之歩武望太㣲十五星之次寖邇從塗分扶風
二千石之權載宣侯度乆矣乘軺之有命豈容出岫
之無心爰屈星臺用清烟瘴靡靡圜扉之草緑陳陳
倉庾之粟紅對碧玉篸聊且挹千巖之秀駕青絲轡
便當問萬里之津決有詔温不待席暖而我某官論
心惟舊握手載新何幸瀟湘故人之逢獲奉冀州

刺史之飲一年好處方當霜菊之天五嶺宜人同在
雪梅之地不妨頽玊浩唱縷金某等猥綴伶工僣陳
韻語

　　鷺洲鴛渚久相知　　弭節開藩並此時

　　越俎况當交使事　　舉觴何惜話心期

　　欣逢桂子三秋候　　細和梅花萬里詩

　　指日驂鸞天上去　　倚㸔接武步丹墀

　　桂林鹿鳴宴


　　桂林攷藝英才登照乗之珍華野燕賔㑹府餞聫鑣之
駕人列一鄉之翹楚春生四座之縉紳得意雲霄増光
海嶠某官楓柞楩楠之秀驊騮騄驥之竒人傑地靈有
興國倫魁之芳潤風聲氣習皆淳熈師帥之陶成學窮
六藝之喉衿詞擅三都之鼓吹共誇好手競壓當家非
王貢之友朋則歆向之父子觀喜氣交騰於眉睫視巍
科猶摘於頷髭况鵬運之程材與鸞驂而並駕銀袍珤
牒彬彬楚蜀之珍紫綬青衫挺挺江湖之雋挹此帶水

簮山之佳勝同為梯雲步月之壮逰指梅嶺以問津勉
旃行色訪杏園而賜宴對越恩榮經畧甫及戍𤓰適當
鎻棘省郎付勅夢囘丹地之前計吏獻書吹送青天之
上提刑羽儀朝著耳目槖綱大學舉幡共仰典刑之舊
都亭乗傳咸瞻禮樂之新緹屏偕蓉府類從臺幙與芹
宮輝映舂容雅集慫惥修程擊楫着鞭要賈聞雞之勇
吹笙鼓瑟且賡鳴鹿之詩幸綴伶工僣陳口號

　　玉帳宏開㑹衆英　嶄嶄頭角露崢嶸


　　人才數半凌烟賛　　姓氏推先月旦評

　　桂子風前鵬翮健　　梅花雪外馬蹄輕

　　兩魁衣鉢須爭繼　　聫轡歸來晝錦榮

　　荆閫宴交代賈尚書

　　淮海揚州開鈞陶於一相江漢南紀付筦鑰於斯人藩
垣兩地之迭更英傑百年之幾見式陳雅好爰秩初筵
恭惟某官古社稷臣今詩書帥論思宣室方當洛陽處
士之年慷慨新亭已負江左夷吾之望不由閥閲自致

功名載建碧油幢立登紫荷槖煙竈飽關中之餉雨犂
勤渭土之耕傳檄北馳烏孫風動舉鞭西指白帝塵清
望之如雪山氷壑之魚人隠若有金城湯池之固圉登
樓作賦士推文雅之雄睹墅圍碁敵服規模之定經營
十載柬注九重晉書殿之奎躔屈籌帷於斗野盖公卿
多是後将軍之冊而士卒尚存先太師之衣自兹肅豹
尾於雲旗掃旄頭於太極清廟貎而定鐘虡破穹廬而
碎輼轒明公談笑辨之中原指撝定矣平山訪栁了天

下之雋功公府登槐即軍中而大拜而我某官逺從桂
嶺來次榆邉入汾陽之軍何有號令之精采辱子明之
舉愧無意思之深長勉殫後乗之驅馳期踵前規之講
畫呼鷹臺上秋風懐落㡌之逰騎鶴樓頭夜月憶吹簫
之夢締交盟於金石伸慶集於尊罍古者思其人愛其
棠所不同心如此水某輙陳口號仰佐清歡

　　底事元戎輟上流　　揚州勢更重荆州

　　要酬棠笏中原志　　坐釋楓宸北顧憂


　　白羽一揮新玉帳　　朱簾半捲舊紅樓

　　此行整頓乾坤了　　公衮萊衣正黒頭

　　荆閫宴吕馬帥

　　金吾上将飛來八月之槎玉帳主人喜㑹兩星之弁共
籌閫務肆設賔筵恭惟某官盖世勲名柱天力量抱無
雙之才氣居第一之戰功秉鉞臨淮見謂老熊當道分
弓鎮沔隠然猛虎在山十連帥之按行三衙司之貴重
波澄江漢響震關河朗吟而過洞庭姑小就仙翁之劔

出獵而遇渭水行将應尚父之璜笳鼓歸來節旄餘事
某官老猶䕶塞喜復同州欵曲交情十載相逢如夢綢
繆王事一言不及於私正當呼鷹臺上之秋風休憶騎
鶴樓前之夜月桂花照席蕉葉傳盃此敵在吾目中相
與更嘗熟矣兩君於斯堂上不妨談笑圖之某等獲侍
顔行輙呈口號

　　海風吹月近中秋　　碧玉天髙灝氣浮

　　文武對開王儉幕　　主賔同上仲宣樓


　　棊邉正要看新著　　酒畔何妨話舊逰

　　了却經營宛洛事　　入登樞筦賛帷籌















　　可齋雜藁巻二十二

