







　　欽定四庫全書

　　可齋續藁後巻十二　　　宋　李曽伯　撰

　　雜著

　　陳可齋文集序

　　文有足以名世者有姑以應世者名世則實為世教之
輕重應世則直為世用之醻酢同謂之文而如是不同
焉某與可齋陳先生寓同里師同門仕嘗同幕同朝在
荆在潭今又同分藩岳又同以可名齋肝膽臭味略同

所不同者公之年徳實居先其學精以深其文粹以正
某晚輩荒陋不足希慕萬一耳湖隂部刺史介軒劉君
籈樂道人之善偶見鄙作遽取而播其醜豈能掩大匠
笑然姑以應世非敢以是為文也一日書從郵來惠以
新刋可齋陳先生著述全帙亟啟亟誦則公之文真足
以名世矣介軒萃而梓之顧令引之以序噫嘻異哉是
不㡬於駑駘與驊騮並馳乎魚目與夜光敵價乎窶人
與猗頓角富乎嫫母與西施争顰乎介軒之意則美而

予之則過也某儻不揆屬筆多見其不知量識者其謂
何因思其説以復介軒請曰無可無不可此固介軒盛
徳事然吾夫子嘗論可不可之義曰可與言詩曰可以
為師皆許其可者曰未可與適道曰不可以語上皆謂
其不可者未嘗持而可之論今吾陳先生之文廣之以
垂世可也而顧欲以俚言儷之是折楊黄華雜諸周南
召南無乃不可乎雖然昔人有以荆潭唱和得名於世
更唱迭和此亦師友事也合裴楊之長以為兩府從事

美譚昌黎有公案在介軒其何遜

　　祭李漕母夫人文

　　嗚呼母道稱於天下者雋以平反喜珪以知人稱滂以
立節軻以善敎蓋非是母不生是子也夫人夙有懿範
嬪於徳門訓道有方為時名臣駰轡載驅江漢之濵安
車綵袖熈然其春天盍錫之夀齊岡陵胡為一疾以夢
幻聞鸞誥新封鶴髪華齡死生晝夜始終哀榮嗚呼夫
人亦何憾之云子失賢母乃一家之私民賴賢姥正一

道之依郎宿移躔福星沉輝此則十五城之耆老童豎
深為使者戀而重為夫人悲也南浦兮草離離城西兮
柳垂垂丹旐搖風兮情凄凄薄奠三行兮夫人其鑒之

　　祭别觀文文

　　嗚呼光嶽分而無全材世之有是材者固不多天地大
而有餘憾材之不盡用者亦不少故嘗謂材而用至於
盡亦止於斯人而已惟其有之不盡用之是以君子常
惜焉惟公以荆楚數百年間氣是生郢中挺有竒骨早

年第泰常客諸侯當時搢紳之士識與不識皆望之如
景星慶雲也中歳任軺鉞歴方伯徳澤被於民庶温乎
其如春風和氣威名震於邊圉巋然其如㤗山喬嶽也
晚登邇聨賛事樞參政機所以寅亮天工扶植國脈若
金在礪猶川作楫薄海内外固莫不顒顒引領以望公
之雷域中而雨天下也世謂公僅以魯論一半而佐經
濟公亦豈不欲以周禮一部而文太平乎蕭然歸來身
退名垂當饋不忘仄席屢咨寒花晚香獨樂深衣輔台

作相舍我其誰何天乎之難測不一老之慭遺無乃司
馬五兵之用僅略試而冡宰八柄之詔不及施乎嗚呼
一鑑亡而姑有使證若在之嗟營星隕而姑有使亮不
死之思是皆懐其人之有餘而不盡用於當時豈惟當
時惜之哉後世亦惜之也嗚呼傷哉豈謂公而止於斯
乎豈謂公而類於斯乎即公之所已為究公之所未為
然則豈可以蠡測管窺也耶已矣乎龜溪兮涓涓鼇峯
兮巍巍鼎覆兮卒弗調棟橈兮其疇支一息晝夜之常

萬境夢幻之非公之至此固何所憾士則以此而為
公悲嗟我門人孰從驅馳棠隂猶存隙駒難追是蓋漢
公卿之所共傷豈惟楚父兄之哭其私束芻致哀老涕
交頥

　　祭章朝奉文(九江制帥父)

　　嗚呼人物之生亦猶山川之靈崑崗以玉而貴合浦以
珠而名伊彼灊皖自天種英世有厚徳植槐於庭式敎
之忠為時名卿以斯文鳴柬在中扆出則元戎入則御

史金湯中流柱石當世不有是父豈生是子丰神兮顒
昻令望兮珪璋紛綵侍兮旄鉞對五老兮蒼蒼齡九十
之將開亦既夀兮且康天弗慭遺公兮何傷恍蝶夢兮
不返與白雲兮徜徉我以其鄰誼同而翁舊固嘗拜公
之容獲聞鯉趨今恨不弔公之喪往與穉從持一束之
生芻致千里之哀悰

　　謁夫子廟文(重慶)

　　猥以庸陋被命來宣念蜀雖多難而坤文炳焉猶昔人

心之義理與山川英靈終古不磨某之是行曷足以稱
厥職亦惟持此忠信庶㡬得西南之朋以濟天其悔禍
剥極而復逺人消猾夏之姦生民有息肩之漸峨峨石
室尚復見之惟吾夫子其克相

　　謁諸廟文(重慶)

　　惟蜀洊經兵難豈但民之父兄子弟被其毒而山川鬼
神亦不得其寧至於今極矣某無似前三十載嘗備僚
掾於蜀邇來歴更江淮荆嶺老且鈍願致為臣而去天

子命之旬宣不得而辭焉方當疲敝危急之秋昧於一
來其曷克有濟亦惟至公血忱恃此以對越神司此土
職俾斯人繼自今洗岷峨之愴悽清漢沔之氛祲使人
有以為命則神亦有所依也祗見云初敢以為告

　　宣閫謝安青詞

　　兩閫十年屢嘗請老一身二任乃畀來宣控辭莫反於
上恩祗受敬安於天命敢陳忱悃仰扣穹靈伏念臣浸
迫頽齡實無逺略抗塵走俗平時所恃此心出死入生

其間不能以髪在淮而僅施一割之用至荆而已嘆再
鼔之衰詎期中朝復委西柄當國事艱難之日非臣子
避辭之時前瞻而劍益羽檄之不寧後顧而襄鄼烽烟
之交急行使止尼不能以自必利鈍成敗未易以逆知
冐然而前它不暇顧值時杪歳觸境畏塗歴三峽之驚
湍雖瀕於險幸四旬之晴色汔濟此行外面水陸數千
之師内則家門百指之衆扶持有賴平善無虞兹抵攸
司撫孤蹤而衘感亟令下里合長息以蠲脩用答心香

載陳薦澡伏願慈光下燭精祲上通開皇天悔禍之機
為生民息肩之日封疆萬里坐消金革之虞鄉井一㕓
歸保桑榆之景

　　楊議郎忠諫䟦

　　世泰則朋黨亡此盛世事也昔人有言去賊易去黨難
嗚呼去黨何難去賊固不易黨去則賊去矣觀漢唐往
鑒黨禍一起兵禍輒隨之是安得不懼余不願君子之
有此名因楊君以諸賢䟦語為之感歎故書


　　吳季申儒英堂䟦

　　世傳儒家有書種古之人如中郎之女范甯之甥其源
委皆有自來雲巖先大夫崔出也崔伯仲為時聞人而
酷似之故其為文得鳯閣舍人様雲巖嫡傳衣鉢翰墨
芳潤至今猶存兹取先朝褒封太夫人綸誥中語以扁
堂額豈但承天之寵昭示子孫而已亦使觀者知非此
母不生此子有此舅則有此甥豈不信歟為外氏成宅
相此先志也今其在雲巖乎其勉諸


　　保安青詞

　　應與蘭之夢祗荷洪休修薦藻之儀敬陳丹悃爰念衰
遲之跡已非孶息之時偶爾添丁居然似已初常祈於
保佑今敢廢於答償伏望真慈俯垂洞鑒以嗣以續聿
承奕世之傳無害無菑俾有成人之望

　　宣閫保邊青詞

　　分職坤維適届西風之候祈恩乾造乗寛北土之虞敢
瀝精忱上於穹鑒伏念臣驅馳浸老藩翰洊膺揆以人

謀何取䕶師之略數有天幸毎逃司敗之刑朅來已渝
倐近期歳念蜀民之良苦何兵難之久罹非蒼靈回悔
禍之心則赤子無息肩之日懇祈寸臆對越咫威渉秋
九旬汔銷兵釁環益四履遂畢農功用穀旦之載涓肅
齋壇而昭報伏願惟皇上帝矜恤下民開福耀之臨寅
應佛狸之斃卯冬寒地浄無闗塞之驚塵山峙川流轉
岷峨之生意

　　黄籙心詞(丙辰正月重慶閫治建)


　　坤維多難備藩翰以䕶師乾造至仁為生靈而請命敢
㧞幽於己往用祈福於方來上對蒼旻敬披丹素伏念
臣猥共武服適值時艱數十郡之瘡痍塗炭已極一二
年之經理餘燼僅收奈外患之未除㡬蜀危之益甚兵
之臨敵陷陣傷哉死節之䰟民焉喪家殺身抱此無辜
之痛積兹怨戾尚爾菑氛致兵戈敢肆於交侵而逺近
愈加於薦食一冬盤薄四境繹騷我農方當東作之期
彼冦尚遲北遁之計顧兹分閫於此同舟非告之皇穹

開悔禍之機則嗟彼赤子無回生之日吉蠲公宇爰啟
齋壇依坎離薦度之科拯師旅喪亡之魄以禳禍厄以
保封疆以祈年穀之豐以希世運之泰念春秋之法元
帥當責寕止以譴加臣某之身而大易之師長子宜專
願早以權畀臣澤之手昭昭洞鑒&KR0548;&KR0548;弗欺伏願上
帝之好生俯恤下民而赦罪眷三卯以來英靈之㡬滅
俾五福所照證應之不虛宇宙清夷邦家寧敉自今有
歳併消劍棧之驚塵與物為春盡復岷峨之生意


　　出蜀歸里青詞

　　八年戍役嘗為家國以懇祈萬里生還盡出乾坤之覆
䕶敢攄情愫仰扣穹蒼伏念臣猥以庸才誤膺繁使疆
埸殺人之事此豈願為朝廷謀帥之行靡容控避越由
已酉汔至丙辰自度嶺以來荆繼泝峽而入蜀履危陷
險帝毎付於鴻毛出死入生身㡬瀕於虎口上恩至渥
末路僅全將百指以來歸喜一㕓之無恙秋毫以上造
物賜之慨思駑乗之始征冀保蝸廬之後顧頃冬春之

在戍冦南北之交侵斡腹證深扼吭憂急洊為民而請
命卒卻敵以全城積此衷忱慊然効命兹甫暑途之弛
擔亟投真館以建壇爰演冲科用酬夙禱伏願慈光下
燭精祲上通朝野升平千里豐登而相慶田園閑暇一
門老稚之安居

　　保祐先廬青詞

　　度嶺去家夙伸徼福歸田請老幸獲遂初敬跼蹐以紓
誠冀穹窿之垂鑒伏念臣遭時簡㧞薦職蕃宣昔受任

於南中當俶裝而西上問征夫以前路寧免顧於田園
有先人之敝廬猶過虞於風雨嘗陳丹悃仰扣洪仁周
旋萬里以還翕忽八年之久户庭無咎松菊猶存悉由
大造之保全敢演真科而昭報伏願慈光下燭精祲上
通樂餘日於山林克世俾亨於兒輩服故疇之畎畝闔
門均戴於君恩

　　長沙到官青詞

　　奉上指以於蕃屬當逺役祈天休而昭格允契夙心仰

企髙明敢陳懇欵伏念臣年登六袠身老三邊出峽歸
田甫幸寛閑之適浮湘分閫大非衰朽之宜靡容累疏
之循牆勉挈一家而就道水程數千里有風濤洶湧之
驚暑塗六七程正霧潦鬱蒸之際穹窿所覆老稚無虞
凡一飲啄知造物之歸敢三熏沐修齋壇之報伏願慈
光下燭精祲上通四境之内相安俾無曠戾一門之中
無事感遂康寧

　　長沙保境青詞


　　敵侵王略上闗宗國之憂臣職帥連外有封疆之責扣
蒼靈而請命為赤子以祈哀欽惟上天下地之肇分即
有内夏外夷之為限朔漠引弓之俗絶虎穹廬炎陬衣
卉之民深居蠻嶠馬牛風無南海之及䍧牱道豈中國
之通孰謂窮荒崛起之玁戎迺致種類盡為之蠶食生
民之肝腦塗地中原之骸骨成坵天理果何兵翫極矣
獨存大易碩果之生意頼有正統奕葉之至仁然首尾
㡬三十年與之對壘凡大小知㡬百戰幸以保邊詎期

長江大河不能阻其來出於深溝髙壘所素備之外狼
貪不已狙伺其傍一則由白錦堡而薄辰酉五溪之隅
一則取㸃蒼山而瞰左右兩江之境致宵衣之軫慮動
嫠緯之過憂類㡬薪卧而火未然大懼川决而土莫塞
乃若湖湘之九郡介于荆嶺之兩鄰唇齒恃以相依腹
背凜乎交迫民於金革有戴白以弗知吏執檄書類倉
皇而相視事實闗於諸夏計不止於一方非告於天其
孰為地臣本無材略屢任蕃宣栖然老境之已衰汛此

虛舟而曷濟身焉家焉何恤國爾民爾是憂用涓陽剛
新復之辰爰即嶽鎮所臨之地肅陳净供祗奉髙真伏
願鑒皇天佑宋之心消強敵搆兵之禍驅氊聚於西北
挾旗盖於東南山川鬼神罔有弗寧城郭人民相安無
事戢兇熖於昻街旄頭之次俾革戎心垂慈光於星犯
鶉尾之墟以全民命

　　南嶽疏詞

　　邉疆啟釁職封守以懐憂上帝好生藉嶽靈而請命敢

殫愚悃仰扣睿聰竊惟西北沙漠之逺區本與東南炎
陬而異壤噬吞彼類肆狼吻以無厭批擣吾虛㡬鯨牙
之浸迫荆則沅靖五溪之洶洶嶺焉邕宜諸徼之搖搖
眷爾三湘介於兩境所恃隄防之常密祗虞蹊徑之旁
多事或弗虞民將焉避豈惟封疆城郭何以保之抑恐
山川鬼神不得寧矣某三邊徧歴再牧奚堪以衰老何
能為役之人來空虛素不為備之地哀民生之危急猶
視溺焚懼國歩之艱難不忘寢食用蠲長至爰演冲科

固知螻蟻不足以動天然念&KR3289;駹豈容於通道敢頼
岣嶁名山尅勝之力以驅鞮昧羣醜浸淫之姦瘴烟
限之敵星隕矣伏願南嶽聖帝下矜赤子上吿皇天
扶火徳於王家消金精之兵氣毋使中國剥食之禍
至於終窮永保南方離眀之鄉了無厄難以全民命
以釋主憂

　　静江酬醮青詞

　　以心事帝嘗兩瀝於精誠自身及家俱一䝉於覆䕶敢

殫懇欵仰荅髙明伏念臣屢任藩方已盈分量比在湘
而嬰疾踰旬未瘳維來嶺以問征㡬月於役懼星限衝
交之不利慮煙嵐䝉犯之多虞六十歳之衰頽豈堪荏
苒數百指之良賤同陟﨑嶇賴大造之曲全矜㣲生之
備至一行平善四體痊安用蠲日以齋羞爰對天而報
謝伏願衆真降鑒列聖垂慈軍民五嶺之相孚時康歳
稔老幼一門之無事職稱人安

　　静江祈雨青詞


　　一歳事在春迺田疇之未闢十日期為雨慿香火以載
祈敢瀝丹忱仰干洪造伏念嶺表地磽而民瘠常湏天
工序協以穀登兹由去歳之秋冬已苦一方之旱暵陂
瀦告涸土脈欲枯粒價為之騰翔冦盜因而滋熾調丁
久役豈堪千里之阻饑解甲無期胡可一朝而乏食嗟
民瘼弗瘳甚矣非穹靈哀救奈何臣奉命南來值時東
作纔一更於蓂莢無以致和雖三洒於天瓢僅堪潤物
農種未能入土人情尚切望雲豈政弗修歟帝降災而

示譴然吏之罪也民失業以何辜用公宇之吉蠲建齋
壇而籲告伏願慈光下燭精祲上通既渥既優大沛山
川之甘霔是穮是蓘汔臻郡國之豐年

　　南邊保安青詞(戊午)

　　地雄中夏逺人敢啟於圖南天佑下民疆吏已敺而遁
北敬陳衷愫仰答穹蒼伏念臣投老孤蹤叨㤙再牧三
邊屢試既馬力之殫窮五筦重來值兵戎之突入邊壘
多瑕而弗密溪猺助虐以相挻猶盃蛇疑影而真證遂

形類穴蟻穿隄而旁蹊莫遏穹廬至此載藉無之使敵
謀果逞長驅則人類不㡬絶滅凛然夕惕慮此冬防嘗
於羽書星火之中薦致蘂笈露香之禱雖七旬之逆命
弗格頗費應酬而五日之吉語屢聞幸無疎曠嶺海獲
紓於兵禍廟朝遂釋於顧憂夫豈人謀皆由帝力兹吉
蠲於公宇爰肅建於齋壇以報洪休以祈終覆伏願慈
光下燭精祲上通使百年敵運之早衰而一脈生意之
弗絶南北天萬里限之瘴霧以莫侵左右江一方永矣

邊塵之不到

　　静江保境青詞(己未)

　　敵窺中土輒擁泉以肆侵帝佑南邦幸與民而共守敢
伸衷愫上答穹蒼伏念臣已迫衰年何堪煩使重來嶺
嶠自知武備之素虛環顧封疆毎慮敵情之叵測不謂
未及秋而遣戍乃聞當盛夏以興戎彼以二十年侵幹
之謀突然深入此乃三百載承平之地駭若共虞方醜
類之慿陵屹孤城之危急投忱以請固圉是圖果䝉兩

儀覆載之恩汔保一郡生靈之命祗憂大勢浸向中州
郊畿未免於震驚人類恐為之殘滅王事孔棘猶心腹
之毒曷除臣心如焚嗟手足之捍無及不有天也其如
國何朝夕皇皇中外凜凜用吉蠲而三肅因報謝以再
祈伏願聞悔禍之機紓翫兵之患哀憐赤子掃殄妖氛
宗社奠安王國免罹於多難邊陲寧謐民編咸遂於攸
居

　　又


　　天限方隅世豈容於錯亂地瀕嶺海時適際於搶攘敬
布㣲衷仰干穹造伏念臣本無材智洊玷藩宣三邊霜
雪之徧更粗逃瘝曠十載煙嵐之重入迺值繹騷自西
南有幹腹之傳而中外共寒心之懼不虞此禍倐在今
秋彼避實將以擊虛我以寡不能敵衆藩籬一决蹊徑
四通兩旬在桂而孤壘㡬若釡魚三月於湘而支郡危
於几肉生靈塗炭宗國綴旈上貽吾君宵旰之憂曷逭元
帥春秋之責爰為民而請命嘗籲帝以祈哀兹聞敵人

困斃之有期庶使中土還安之可望用蠲穀旦載演真
科伏願大徳好生慈光解厄月星明皎清四塞之妖氛
疆埸敉寧安庶邦之生聚

　　子被凶人誣告䝉恩免逺役謝醮

　　年運多屯貽憂子舍交遊非類㡬禍家門方茹苦於窮
冬惟祈哀於上帝兹伸報謝爰瀝悃忱伏念臣不善知
人積恩成怨義方教子惟忠孝之相傳世禄承家豈禮
法之敢越不謂虎狼之反噬輒誣豚犬以狂言殆欲禍

李靖之家遂致興鄒陽之獄聞者咋舌而縮頸為之駭
然顧非病風而喪心安得有此雖縲絏之中自知非罪
奈箠楚之下其患無辭一朝被逮以難明九地含寃而
曷訴所賴三辰在上實昭鑒之兩造居前不難見者用
叩髙髙之聴載陳懇懇之私䑛犢闗心有甚肌膚之痛
放麑徼福不勝骨肉之情果䝉公朝曲軫於危悰遂使
小子獲逃於大惡免煙嵐之投畀見日月之開眀君乃
天也豈敢怨乎彼何人斯告者過矣敬涓穀旦用衍冲

科以醻造化之保全以冀幽㝠之顯應伏願衆真降鑒
列聖垂慈昭天理是非之公示人間善惡之報户庭安
静合門盡釋於災殃朝野清眀舉世永無於寃枉

　　黄籙心詞(辛酉二月家庭建)

　　伏以分閫南中適逢兵難投誠東極幸有仙科敢叩蒼
靈用醻素願伏念臣老仍戍嶺職在守邊不圖隂山堀
起之逺人乃犯炎嶠遐陬之封境自戊午而越己庚之
歳時跨三年由湘嶺而至江湖之郊禍延數郡四野農

民之殞命三軍將士之捐軀耿耿忠䰟沉沉㝠路非藉
慈悲之哀念曷由幽爽之超升用蠲穀旦之良爰謹齋
壇之建伏願三辰昭鑒萬聖來臨按琅圅蘂笈之儀下
風馬雲車之馭憫衆生之遭害不幸淪亡廣大徳之好
生悉垂救㧞

　　第一日

　　伏以孚佑於下民方謹三天之扣齋戒事上帝肇修五
日之朝敢瀝丹衷仰干洪造伏念臣已臨衰暮再入煙

嵐㡬年為軫腹之謀彼謀甚狡一旦類攻心之急我備
則單至長蛇封豕之肆侵㡬聚蟻屯蜂之莫抗遂挻大
變寢迫中州不能千里以折衝以致四郊之多壘兵之
被堅執鋭視死如歸民焉托處聚廬無生之氣野多露
胔革莫褁屍皆於王事以能忠寧免天年之未盡乃若
並邊民庻有位王官或遭難以殞軀或忘家而狥國或
斃於擄掠或困於饑寒傷殘之餘度癘尤苦往往皆當
於刼數紛紛莫記於姓名今世受前世因固非偶爾新

鬼寃舊鬼哭豈不痛乎載惟二三載之間如彼十數州
之境惨哉殺戮良可憫傷將令脱黄壤之冥途令獲指
朱陵之生路凡淪亡於師旅盡煉度於坎離同一超昇
脱諸苦惱用㧞幽於己往以祈佑於方來素願載酬洪
休允格伏願軫念元元之苦廣開生生之門救諸邊忠
義之䰟人天隨度錫四海和平之福中外奠安

　　第二日

　　伏以執戈而衛社稷莫遏冦攘聴磬而思封疆方修薦

㧞禮陳再日響應九天惟邊人遭厄㑹以何辜頼道敎
有冲科之可救一披秘籙盡度忠䰟下方之殺氣漸清
斷無幽滯中國之太平可冀爰致清寧

　　第三日

　　伏以九天在上正資生神九卷之功三日於兹爰舉朝
禮三時之典於昭明鑒用憫忠䰟師旅之喪亂孔多乾
坤之化生有造敬慿大道式慰重泉念咎則在躬實負
幽㝠之責凡死而非命悉歸超度之仁


　　第四日

　　伏以自古有死痛兵刼之非常大徳曰生仗仙科而普
薦朝儀肆藏慈鑒載臨惟遊䰟雖殁而有知想生氣至
今而猶在爰披寳籙悉㧞泉扄帝用哀矜垂光明而下
濟鬼無新故超苦厄以㝠昇

　　第五日

　　伏以被兵厄㑹普祁九錬之功籲帝畢朝恭瀝五中之
悃禮煩是懼心惻實深凡適境罹肝腦塗地之殃皆闑

臣乏精神折衝之略凛難贖罪敢接㧞幽影響之應形
聲感通甚邇變化各正性命幽枉咸亨

　　散壇

　　伏以被兵霑恩脱沉淪之苦惱齋壇竣事告功果之圓
成爰謹修辭聿嚴終禮念兵禍殺傷之最慘賴仙科敕
度以為先開乾坤艮巽之門舉入化生之造凡湘廣江
湖之地盡收忠義之䰟出之重泉黒壤之途鍊以東井
黄華之水咸洗寃而㧞滯各隨願以徃生妙播氣形應

猶影響人天讚嘆悉歸上帝之仁華夏清夷庶畢㣲臣
之願

　　謝醮

　　伏以中華值厄至兵難之慿陵上帝好生演仙科而極
㧞敬殫衷素仰瀆穹蒼伏念臣頃帥南方適當北兵不
能式遏於藩籬之外致令浸延於堂奥之間戎馬倥偬
之實繁魚肉生靈而甚慘兵連三歳害及數州念忠臣
義士之何辜或良將勁兵而不免雖服於王事凛生氣

之猶存而責在閫臣嗟罪戾之奚贖兹伏黄壇之薦度
用超黒簿之沉淪秘籙一披夙寃盡釋賴青華之布徳
起白骨以成人悉招楚些之䰟免作夏畦之鬼凡爾封
疆臣之横死皆隨人天道以往生實為無邉無量之隂
功敢昩不識不知之帝力爰陳菲供用答洪恩伏願精
祲上通慈光下燭魔王束手三邊永絶於驚塵赤子息
肩四海同躋於夀域

　　潭州諭俗文


　　當使備更閫藩所至留意囹圄居常措慮惟恐殺人然
人情孰不欲好生而天理又不可縱惡毎於議獄但務
平心今者來守是邦僅及踰月而死事之獄憲司帥司
已斷者三十七項左右州三獄新收一十三項通舊禁
共四十一項十二縣見禁未解者又五十三項何其徒
若是實繁哉唐貞觀開元間天下歳斷死罪或二十八
人或二十九人潭在是時寧有是事雖云地大物衆治
久俗流强暴相陵所在能免寧不累國家欽恤之仁重

當路哀矜之嘆哉當使毎閲案欵中間或因盜貨財争
田産兆禍於幃薄啟釁於杯酒或本無深隙拳手遽交
小有間言挺刄相向而至有親戚變仇讎卑幼犯尊長
率以一朝之忿陷在三尺之科迨至捕繫到官騐究依
法縣官髙下其手出入惟心或以杖刑而决死罪未免
官無以止殺民為之輕生習使之然良可歎者深惟民
受天地之中以生同為良民同稟善性况當聖明之世
而在文物之邦人而依本分保天年從幼至老仰事俯

育豈不遂生生之樂何苦受寃寃之報一或事於人命
身非我有貽憂親屬連累鄰里以至受桎梏被箠楚或
淹延連歳或拘繫數月大者誅戮小亦黥流有身首不
得全雖骨肉不得保或者罪不至於死而瘦死破家蕩
産别井離鄉當是之時雖悔何及向使於非意相干之
際持觸來勿競之心勝於不争犯而弗校安得至此境
界哉今當使深惻於心徧諭爾俗雖言語未必可以動
汝聴然道理亦未嘗逺於人當思膚體所受不敢毁傷

血氣之剛戒之在鬬人身難得官法難欺自今行衆善
毋作諸惡思百勝不如一忍父教子兄詔弟閭里胥訓
胥告興讓興仁優哉游哉于以卒歳毋為渤海帶刀之
俗使有穎川無囚之風兹用不犯于有司則官與民俱
為幸甚故兹勸諭各仰知悉

　　静江勸農(己未)

　　八桂古樂土也守十年之前嘗勸相爾農於郊奉命再
來所當布宣明天子徳意以惠爾百姓而守自承乏以

來起調浚築以勞爾農分糴轉餉以耗爾農戍兵經行
頓宿以病爾農拘確官屯紏集民丁以煩擾爾農軍需
科買竹木採斫又未免資爾農其視向來牧養之政㡬
愧見顔面然今日之事非昔比也敵人二十年謀幹腹
干戈𤇺燧之警兹駸駸迫我去冬勤將士戰禦於邊首
尾三月而冦始退俘酋來解爾父老目擊之向之疑者
今信矣守創建閫制專職兵事凡前之所以勞爾耗爾
病爾煩擾爾資爾者皆無非為衛爾民計封疆城郭之

責實闗係於是守豈得已乎非可已而不己也軍用有
不給守寧捐已帑以増助民力有弗逮守亟减歳租以
示恤自兵事之外守固不敢一毫復重為爾民害亦期
於相與保固相與安集邊鄙不聳則穡人可以成功爾
入春甘雨應期土脈膏動於耜者將舉荷鋤者已歸盡
力於備禦之畫者守與將帥職之盡力於耕墾則爾父
老率爾子弟事也荒萊當闢陂堰當瀦器具當修糧種
當備爾父老固不待勸古稱三農生九穀又稱其始播

百穀蓋非止水田禾稼之利而已如菽麥黍粟之類皆
足以果吾腹嶺外平原彌望茅葦叢生是豈地利有不
至哉此人力弗至也頃者黄榜頒降民能用工荒田許
以未取官賦惠至渥也强國之本曰戰與耕糴有素儲
差不敢動官民之相資在此爾父老歸而閭里更相告
語當盡心乃事以迓續有歳毋計口而耕以怠墮失時
出作入息之相安仰事俯育之得所願自今戴白而不
見兵革以符爾東城癸水之䜟則守前之所為者雖土

苴亦爾父老一勞永逸之計也守老矣亦既豈久於此
空臆以為爾父老告其毋忽

　　静江府勸農(庚申)

　　太守再牧是邦於今二年去春登進父老嘗勉以服田
力穡矣方幸三時不害一稔可書不謂狡敵久謀幹腹
當暑而興師甫秋而入冦犯我井邑妨我農功太守非
不率將士𠞰遏屢捷而彼衆我寡僅保城壁不武忱有
愧矣今此甘雨應時土膏脈動東作又在候復延見爾

農其何辭以勸相漢人有言守邊有塞勸農力本當世
急務夫守邊而與勸農並言蓋以食者民之天非食無
以為命金城湯池非粟不守雖在邊徼不可一日廢耕
也今夫荆淮之地與敵為鄰哨騎旦暮可至民生其間
從事本業雖有司秋冬清野而春耕夏耨仰事俯育冦
入即避冦退則返則或依山水之險以為寨栅資粮牛
畜預挈其中緩急相應守望相助往往足以自保亦足
以拒敵邊農習於聞見固不以寇為憚亦未嘗乗時為

盜也爾桂素樂土爾農戴白不知兵革自敵狙伺我土
前此蓋未之信一旦突如其來遭蹂躪被殺鹵凡戎馬
所經地生理為之蕭然亦可憫矣敵冦纔過土賊復興
掠人資財殺人骨肉民之罹難甚於敵太守為之哀矜
怵惕蠲减爾税賦殱夷彼兇渠期與爾民還定安集今
再舉力耕二字為爾勸昔雁門極北邊也李牧守之匈
奴入急收保市租皆輸幕府為士卒費農耕官租如故
也諸葛亮屯於渭濵耕者雜之張全義守河南披荆棘

勸耕殖皆無非以農事為急者爾父老歸而告謂爾子
弟勸率爾保伍有警則荷戈以備無事則負耒以耕常
持戒心毋作怠念是穮是蓘早種早收勿以荒蕪墮墾
闢勿以强衆相陵暴國家深仁厚澤滲漉人心足以祈
永休命敵兵奔竄江滸天實亡之槃槃桂林㑹將復還
承平舊觀太守老矣已投劾於朝行且去爾父老聴予
言毋忽

　　逐蚤吟(病中作)


　　小物亦氣化炎天以濕生身𦕈於芥喙利於鍼蝨其形
軀而豺其心不能飲風吸露以自為養惟務吮人肌血
以肥其身入人寢處間三三五五至十數㡬以類聚而
羣分或入孫洪之被不畏其貴官或入阮籍之褌不恤
其髙吟一味鑽刺味其膄而嚅其真令人經宵展轉而
睫不交暗中摸索而手不停一經殘毁痒隠隠而作疹
多留餘跡文㸃㸃而成頳為之爬沙不得息奈彼跳躍
難為擒此其饕虐害尤甚勿以么麽而忽之輕因思天

地間人為萬物靈胡然生此乃爾不仁世間至毒莫如
蛇至猛莫如虎蛇猶可捕虎猶可馴伊彼十數蟲豈聴
其慿陵呼奴婢命驅逐各以其䇿而前陳手擕桃笙筦
席曝之以烈日併取汙衣敗被濯之以清泠蘭湯以三
沐沉水以三熏既令一榻以潔掃毋許此類以縱横於
是大蒐以窮其黨散捕以除其根取而置指甲一搯正
典刑或付之烘炙剨然而有聲殆同商君毒流裂秦市
酈生口禍遭齊烹類同蟣蝨聚而競争食㡬與蚊蝱㓂

交相營驅除一日併浄盡八尺之寢頓猶緑林盜去民
無驚今宵庶可莫吾枕鼻息可使為雷鳴泰然得以安
維摩之室蘧然從之為華胥之民

　　桂閫文武賔校戰守題名記

　　寳祐戊午朝廷合二廣剏制閫命某再牧防南鄙也尋
調建康都統制朱廣用領軍來戍於是以諸道戍兵並
委之總統相與修浚城池為保固計是秋敵犯邕境賴
我師遏之不致深入明年開慶己未築鑿甫竣邊遽已

動七月敵渡烏泥江八月犯横山九月二十二日薄我
城下幸壁壘具將士用命一鼓而殪敵前鋒遂引退砦
於數十里外我師晝夜攻刼大小十餘捷敵氣頓沮相
持兩旬由間道而相亟遣兵追襲一捷於黄沙翦其渠
魁俘獲甚衆再捷於衡山勦殺㡬盡敵不克逞以循隂
山極北之冦犯炎方宅南之境狙伺二十年馳鶩數萬
里擁衆驅蠻而入乃載籍所未有向非桂矻柱其衝師
武臣力敵王所愾廣南亦岌岌甚矣此皆宗祖威靈天

人佑助億萬載無疆之福也兹制閫結局都統制且撤
戍以歸礲石請記文武賔校氏名載念逺人啟釁非山
變也連年得以固我封守吾民幸免於難誠同舟共濟
者之力矧䝉烟瘴犯霜露備極勞苦是不可不紀以示
永久非事誇詡也提刑提舉兼㕘謀四明豐&KR0581;制機左
錦文可則眉山家遇河内李曽修制議永嘉鄒琳制幹
清湘管安昌襄陽李湜旴江聶世堅合沙卓右龍制僉
長沙凌炳炎來江陳彌夀括蒼張建大濟南楊涇九江

劉烈清湘趙龠夫廬陵朱埴㑹稽陳䇿制帳都統制長
沙朱渙總管峴山彭興浮光余夢發都梁丘政浮光朱
大徳夀陽王勝金陵王達金陵陳邦傑浮光張&KR0008;鈐路
統制合淝程俊泗川周旺都梁李慶山陽楊俊浮光周
勝海陵戴俊戎司屬官浮光吳起宗清源羅萬敵古霅
鄭祥

　　識巖壑舊隠

　　人因地而名地以人而重方其視或易然逮其久也士

君子始企慕之前賢流芳可挹山不在髙也是山是亭
在今為希真先生甘棠地不盈數丈一丘一壑具體而
㣲後六十餘禩歸於我因其故略為之封植其壤補苴
其漏一毫弗加以飾志存古也惟先生以此客寓是邦
脱屣軒冕蕭然如遺世獨立洛川巖壑皆其舊隠今洛
川不得而見矣獨若壑僅存其風流篤厚文章芳潤散
在木石間彷彿尚可想見邦之故老至今相指示猶曰
此朱公巖壑也是詎非達人令聞足以夀其傳歟抑呵

䕶有靈若將有所待歟又否則以其儉小見擯於時俗
繇是得不毁歟不然亦為墟矣傳曰雖無老成人猶有
典型於是山有焉吾從生世後不得從公於樵歌間然
髙山仰止神交心㑹對此足以使人盡釋鄙吝二三子
敬之勿壊淳祐丁未孟冬

　　識夕秀

　　余以幽棲多暇謾累土為臺里閈中有以山石售者有
輟患者有以無用棄者自一拳之積加數簣之工因成

小堆草焉命亭其上自春徂夏始就緒一日暑雨初霽
夕陽未沉擕子姪烹茶剖瓜相與登眺挹嵐光於天際
送帆影於木末平蕪杳靄䆉稏彌望烟鴉霞鶩去來上
下盡吾目之到足與心㑹不但對碧宫紅塔相應接於
風簷間而已林薄雖小不足名山鷦鷯得之信有餘地
因詩以志之云本因累土作層臺巧匠俄為小阜堆碧
落界邊將塔對蒼蕪處㫁送山來狀成一叚林巒勝欠
得㡬株松桂栽夕照未沉明月上倚欄正爾可徘徊戊

申七月旦日

　　以佛牙付福巖奉安公安二聖寺䟦

　　余帥淮東日有北人刺史楚㺹再自符離來歸到維揚
參閫以佛牙一株上有舍利三十六箇為獻曰此是汴
京舊宫禁中物裹以盤龍綉帕余却而不受㺹曰此又
非寳貨何敢傷公之亷毋惜受之供養作福於是勉而
受之乃淳祐三年八月也繼自丙午歸里一向奉之佛
堂迨過長沙奉之道院觀世音之前今首尾二十年矣

毎惟釋氏靈牙不知歴㡬百載經㡬刼火至今不壊此
殆非私家所藏之物宜歸之大道埸去處俾奉香火以
福蒼生適公安住持福巖禪師自荆襄來訪謹奉之以
為公安二聖大如來禪刹之獻其永鎮上流保祐斯世
為吾君千萬歳之夀為四海生靈無窮之福楚㺹元狀
同往庻知其自來惟福巖禪師作此證明永留此寺勿
示非人毋使韓昌黎陳文惠得以議其後云景定辛酉
七月七日









　　可齋續藁後巻十二

