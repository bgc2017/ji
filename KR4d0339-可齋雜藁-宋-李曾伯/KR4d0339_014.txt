







　　欽定四庫全書

　　可齋雜藁巻十四　　　宋　李曽伯　撰

　　啓

　　代回鄭制置賀生日

　　嵗月逼人又紀白母夢庚之日春秋貴老不遺綘師紀
亥之年佩盛德之益深撫衰顔而増厚恭惟某官詩書
元帥社稷重臣富五千文字於毫端運百萬甲兵於胸
次賡徂徠一卨之頌未誇慶厯之仲淹繼洛中九老之

圖當邁元豐之潞國羽檄方清於戎候兕觥載舉於公
堂好善惟賢得地中山謙之象天言肆筆成水上風渙
之文遂形大雅之辭俾介小人之壽某種種如此皇皇
何之五六十翁宜休邱壑七八千里猶涉風濤客星幸
託於蜀躔壽宿實司於鄭分錫之善頌假以餘年雖短
艇相呼鷗已有定盟之意如敝帷未棄馬猶知報主之
心

　　代回潼川秦守賀生日


　　小人不知紀年正嗟劬瘁皇覽揆予初度過辱品題逺
分玉帳之餘輝來問寳屏之寒色三復降歎十襲登藏
恭惟某官岷蜀儒英蓬瀛人物以鼇禁鴛墀之望為鶴
林鶯界之遊皇極立扶五福洽彞倫之錫洪鈞氣轉八
荒同壽域之開方黑頭入相之可期乃白首為郞之是
念至廑善頌俯及陳人某咄咄伊何駸駸晚矣已辦霅
水松江之釣尚供祁山斜谷之屯寵以袞褒慊然線短
永懐吉甫頌可繼於清風寄語巴人韻莫賡於白雪


　　代回黄漕賀生日

　　指李木而為姓氏政感劬勞折梅花而寄故人過勤存
記深愧無能而老矣不知何徳以將之瑟三歎以有餘
笥十襲而永好恭惟某官襟懷雲夢人物蓬瀛以對薇
翻藥之文章有製芰紉蘭之風度繡衣青轡久分蜀道
之星黄閤黑頭行近長安之日方將推斯文之夀以夀
國故能汎一已之愛以愛人肯分玉帳之光華逺及寳
屏之衰冷某妄一不肖分三宜休萬竈貔貅初無長䇿

五湖鷗鷺方問新盟惟線短之是慙豈袞褒之能稱桑
&KR0707;而射蓬矢行藏已付於倚樓瓊玖而報木桃感荷莫
形於刻楮

　　代回鄭制機賀生日

　　春草初生正入西堂之夢寒梅未放倐催東閣之詩舉
斚載歌彈冠自壯恭惟某官渥洼驥子阿閣鳳雛依王
儉之紅蓮清猶飲水挺北平之翠竹髙合抗雲佇黑頭
躋公相之榮猶青眼念朋友之好某久焉懷土晩益惜

時三邊正急於蜂屯二頃盍為於鶴計清風作頌皇覽
増光桃李不言尚惜陽和之力松筠自厲利期嵗晩之
心

　　代回楊制幹賀生日

　　伴酒家之遊余方歸計播墨池之潤公有新詩舉斚載
歌埀&KR0707;增重恭惟某官學窮洙泗譽壓岷峨對白抽黄
行視鑾坡之草依紅泛緑暫禆虎幄之籌篤荀作之同
僚效史克之作頌某冉冉不知其將老皇皇尚欲於何

之忽得隋珠莫酬衛玖嗟我勞嗟我瘁徒有感於蓼莪
俾爾熾俾爾昌願相期於松柏

　　代回輔制屬賀生日

　　指李樹生見方思於老子惟輔果在酌當自於鄉人祝
以大椿慊然小草恭惟某官家藏易傳袖有素書昔使
龍庭穹廬風動今俾虎幄幕檄雲飛方將環禁衛之九
重姑且拜詩壇之一將某久焉懷土晩益惜時正未遑
一壑之謀復何暇四方之想敢期善頌猥及陳人嗟我

劬勞徒増重蓼莪之感事公恭敬願相娛桑梓之年

　　回蕭漕賀生日

　　咄咄浮生等一鷗於江漢渠渠髙誼勤四牡於隰原寵
以佳章華其初度恭惟某官斯民壽脈當路福星揮斥
堪輿轡攬青絲之寄牢籠今古筆摛黄絹之辭對蘭芷
以續騷指栁薇而懷戍樓登乘鶴從容據夜月之床臺
望呼鷹寂寞念秋風之帽篤交盟於金石寓生意於珠
璣某祗誦袞褒深慚綿薄王事方資於共楫公堂何暇

於稱觥當香山五十三之時何如歸我借崆峒千二百
之嵗還以祝公

　　回安觀使賀生日

　　余髪種種奚為倐驚初度君詩藹藹多態肯念久要佳
哉秋思之可人恍若暮齡之華我恭惟某官氣摩星斗
義薄雲霄挺松柏之後凋話言有味樂芷蘭而薄采咳
唾皆香相逢江漢之萍蓬重詁岷峨之桑梓後先自浹
彼此生初慚無郢人白雪以相祈乃辱吉甫清風之加

貺盟堅金石調入羽商某祗誦袞褒深慙綿薄燭武老
無能矣顧欲何為平仲久而敬之願言勿替

　　回毛制參賀生日

　　揆初度以賦騷感人秋思有嘉賓而歌雅寄我春聲後
唱一傳庸價三倍恭惟某官凌雲浩氣織霧遒毫明月
樓頭神交王粲西風帽底僕命孟嘉俯憐蒲栁之先零
悦對芙蓉之初發盟申金石調入羽商顧綿薄之如斯
幾袞華之過矣當香山五十三嵗盍歸乎來借崆峒千

二百年願俾爾熾
















　　可齋雜藁巻十四

