







　　欽定四庫全書巻

　　可齋雜藁巻三十二　　　宋　李曽伯　撰

　　詞

　　沁園春(丁酉春陪制垣齊安郡圃曲水之集)

　　形勝風流樂事良辰一時四并正榆更新火觴浮曲水
那堪上巳又是清明赤壁功名東坡文字俯仰人間無
古今詩書帥對烽烟靜晝俎豆添春　水邉天氣催人
便須認楊花雪様生慨英風滿席思旌綿上清談東閣

肯記蘭亭安得長繩髙懸碧落繫住畫簷紅日隂柔桑
外聽鳴鳩喚雨全勝流鶯

　　又(庚戍為親庭夀)

　　鴻禧主人一閑半年未嘗厭閑謂有溪可釣有田可耕
有蘭堪佩有菊堪餐羽檄秋風胡笳夜月多少勲名留
漢關如今且傚樽罍北海歌舞東山　門前咫尺長安
但只恐綸音催禁班把鷺鬢數莖更因民白鷗心一片
猶為君丹藍綬兒癡綵衣家慶倦羽伶俜江漢還春光

小看庭闈嵗嵗一笑梅間

　　又(代為親庭夀)

　　軒冕儻來功名盃水行藏倚樓把方畧評梅工夫課栁
精神伴鶴談笑盟鷗草檄尋樵移文問釣任江上東南
風未休君知否問如今緑野勝似青油　從伊萬戸封
留算得似團欒歌笑不怕魏闕興思髙車駟馬江湖難
著緩帶輕裘雪意何如新醪熟未樂事良辰聊獻酬從
今去更八千椿算纔一春秋


　　又(代夀直院陳文昌)

　　今代清流北斗以南文昌一星對露門進讀鑾坡演翰
瑣闈批勅瑶牒成文筆下權衡胸中律度禮樂人才供
討論鴛行裏羨才髙片玉輝映條氷　幾年簡在吾君
便須把詩書開太平笑諸公炙手昔成何事一賢冷眼
今獨修名花底退朝槐邉聽制一武商巖霖雨新金罍
舉對春風九十嵗嵗平分

　　又(乙未代夀尤制帥)


　　天下中庸千載一燈傳之自公有涵洪雅量陂澄千頃
堅凝定力壁立孤峯佐鼎調梅參帷借箸略試斯文經
濟功聽淮鶴暫素絲攬轡玉帳分弓　朝來鼓角聲雄
慶元帥新除初度逢任西風局面人皆澒洞福星堂上
我獨從容草檄傳燕開門釋蔡了却中原公衮東歸廊
廟把格天勛業與宋無窮

　　又(壬寅餞余宣諭入蜀)

　　畫舸呼風長劔倚天壮哉此行指洞庭彭蠡徧觀呉楚

瞿塘灔澦直上峨岷帝語春温軍聲秋肅手濟時屯開
泰平天應是念蠶叢父老公為更生　眼看四海無人
今天下英雄惟使君想馳情忠武将興王業撫膺司馬
忍外吾民凈洗甲兵歸來鼎輔定使八荒同一雲經營
事比京河形勢更近函秦

　　又(庚子登鳯凰臺和壁間韻)

　　漫浪江頭三聽秋砧一登故臺望烟蕪莽蒼令人目㫁
風檣掀舞何日眉開把酒新亭圍碁别墅老氣當時何

壮哉江東事百年無恙全是時才　紛然競付輕埃還
水遶賔心東向淮嘆阿奴儕輩因人碌碌迺翁材畧餘
地恢恢鳯闕天髙鷺洲潮落約取白鷗歸去來䦨干外
英雄陳迹一酹瓊盃

　　又(再和)

　　綺閣香銷玉砌夢殘凄涼舊臺對御溝紅葉一畨木落
宫牆黄菊幾度花開水遡岷源山聫呉㑹目送征鴻安
徃哉都休問六朝人物誰拙誰才　平生衮衮煙埃記

疋馬當年荆蜀淮嘆凋零殆盡詞源已竭消磨未去酒
量猶恢八跪蠏肥四腮鱸美客有可人招不來油幢暇
凭䦨一笑相與傳盃

　　又(和廣文叔有季秋既望之約不及赴)

　　目㫁長空手拍危欄髙興酒濃擬招呼短艇追陪飛盖
一餐湘菊共賦芙蓉雁字沉秋鴉林噪晚幾陣蕭蕭雨
更風空凝佇不如一鶴隨意西東　堪嗟樂事難逢愧
元伯巨卿千里從望文星聚彩交輝呉分天颷吹起獨

隔崑蓬野墅荒烟敗荷衰草人在可憐憔悴中還相念
願持觥薄罰别許從容

　　又(自和即事)

　　雨抹晴粧修眉鏡清寸碧翠濃對蒹葭盡處叢叢烟樹
池塘側畔面面芙蓉千百棲烏一行過雁時有婆娑
一笛風斜陽裏更青帘半捲在小橋東　佳人何日重
逢問還肯扁舟載酒從笑平生勁槩寸心如鐵中年老
態兩鬢成蓬荷鍤栽蔬腰䥥刈稻且寄西郊圖畫中空

囘首望五湖鷗鷺心事容容

　　又(再和)

　　秋豈悲人人不悲秋比春更濃有蕙蘭丰度尚存芳菊
牡丹文獻猶在芙蓉舉蠏持醪得鱸作鱠晉宋間人有
此風休輕笑彼柴桑傲吏齷齪籬東携壺與客還逢
願時許先生杖屦從嘆塵蹤如寄鷗鳬江海性真聊適
蜩鷃蒿蓬刮眼青天驚心黄葉立盡梧桐月正中凄然
乆看物情終竟不似春容


　　又(甲辰餞尤木石赴九江帥)

　　大江之西匡廬之隂壮哉此州有舳艫千里旌旗百萬
襟喉上國屏翰中流弹壓鯨波指麾虎渡着此商川萬
斛舟青氊舊看敦詩説禮緩帶輕裘　十年泉石優㳺
乆髙卧元龍百尺樓正九重側席相期巖弼一賢砥柱
聊試邉籌了却分弓歸來調鼎得見茂𢎞何復憂談兵
暇問琵琶歌曲無恙還不

　　又(甲辰夀王縂侍)


　　北固臺端南渡後來無此偉人自從容佐鼎光華攬轡
幾年中外屬目經綸萬竈炊煙千艘漕雪手整江淮如
掌平詩書效看馬騰士飽酒好兵精平生餘事功名
豈管葛諸人能擬倫暫牙籌㳺戯小淹惟月金甌注想
便合為霖沆瀣一襟風流八詠秋入詩壇如許清為公
夀有黄花不老長伴香名

　　又(餞鄧季謙赴班)

　　攬秀岷峨著鞭江淮諸公所竒對塞垣煙淡相隨弓劔

城樓月落幾共燈棊驛栁摇黄溪桃漲緑稳赴春風度
玉墀亨衢去看紫薇紅藥太乙青藜　孤山若放梅時
莫忘却揚州曽有詩悵莫㳺難駐堪憐隻影中年易感
秪付雙眉珍重交情勉旃時用囘首岫雲從此歸能相
憶有好音遺我在水之湄

　　又(餞税巽甫)

　　唐人以處士辟幕府如石温輩甚多税君巽甫以
命士來淮幕三年矣畧不能挽之以寸巽甫雖安

之如某歉何臨别賦沁園春以餞

　　水北洛南未嘗無人不同者時賴交情蘭臭綢繆相好
官情雲薄得失何知夜觀論兵春原弔古慷慨事功千
載期蕭如也料行囊如水只有新詩　歸兮歸去來兮
我亦辦征㠶非晚歸正姑蘓臺畔米亷酒好呉松江上
蓴嫩魚肥我住孤村相連一水載月不妨時過之長亭
路又何須囘首折栁依依

　　又(丙午登多景樓和呉履齋韻)


　　天下竒觀江浮兩山地雄一州對晴烟林翠怒濤翻雪
離離塞草拍拍風舟春去春來潮生潮落幾度斜陽人
倚樓堪憐處悵英雄白髪空敝貂裘敵淮頭水尚咽流
誰為把烏檣付石尤問只今人物豈無安石且容老子
還訪浮丘鷗鷺眠沙漁樵唱晩不管人間半㸃愁危欄
外𣺌滄波無極去去歸休

　　又(丙午和淮安朱賛府韻以同在丙寅安陸圍中朱八十餘矣)

　　紫金山前鐵騎圍中惟公尚知悵當時丱角魚猶同隊

如今縞鬢鷗已忘機故壘荒榛羣賢拱木疇記官軍夜
戰時不圖見獨嵗寒不改老氣猶竒嗟哉月駛舟移
四十載光隂昨夢非嘆荷薪弗克秪慙弓冶局柴却掃
絶望簮圭菌短椿長鷃㣲鵬巨天分當然何足疑聞公
里有磻溪堪釣盍亦云歸

　　又(丙午夀常丞叔)

　　大䟽歸來小阮適閑喜同此時問垂弧歴載幾畨遥祝
舉觴華旦相㑹良希頌以松椿酌之椒栢預卜明年百

事宜春猶淺趂雪晴梅放且和新詩　公雖厭直蘭闈
如正色朝端當宁知看大廷諸老爭推前席吾家五祖
自有傳衣暖律初囘要津立上卿相時來皆可為祈公
夀與東君不老南極齊輝

　　又(庚戌初度自賦)

　　弧矢四方江漢一萍少年壮㳺嘆而今老矣秪宜野服
欲何為者還著輕裘匹馬蕭蕭孤鸞杳杳城郭重來空
白頭西風裏對一畨新月又荻花秋　依然千古荆州

問劉表諸人還在不向亭前舉酒不堪北顧船頭擊楫
忍負中流逺水長天淡烟衰草還是當時王粲樓何如
且倩呉歌楚舞一洗新愁

　　又(月夜自和)

　　嗟矍鑠翁對嬋娟月懐汗漫㳺悵江湖興有季鷹鱸鱠
田園忍負晏子狐裘丹桂開時青蘋𣺌處家在三呉天
盡頭庭臯靜又一畨葉落天下皆秋　少年弓劍邉州
驚轉首黄梁還夢不嘆悠悠千載關山無恙㴞㴞一水

嵗月俱流鏡晃菱花笳悲蘆葉新雁數行人倚樓君知
否把眉峯蹙破豈為身愁

　　又(中秋約僚佐觀擊圓登懐逺用前韻)

　　喚麯生來與嫦娥約從太守逰把玉簫聲寄蕭關短笛
霓裳曲換清塞重裘桂影飄摇桐隂立盡多少征人霜
滿頭油幢暇不掀髯一笑辜負中秋　斗杓矗處中州
還有解聞雞起舞不看鳴弦中鵠穿楊電激飛毬戯馬
䇿箠星流繡㡌歸軍玳簮環客薄晩同登庾亮樓浮生

事是幾畨翫月何苦多愁

　　又(以雨不克登樓用韻)

　　麯生來言素娥寄聲偶閬苑遊問去年今夕逢余桂嶺
前年今夕見子莵裘何事塵勞啓人厭倦癡兔老蟾因
縮頭冝珍重要相期後㑹直待來秋　休休莫舞凉州
豈巫女風姨相妬不枉停歌凖擬氷輪東上持盃顧戀
銀漢西流一笑天慳四并時少應負珠簾十二樓呼蕉
葉且與生酹古排遣牢愁


　　又(餞縂幹陳公儲)

　　百尺樓頭竒哉此翁元龍後身當壮年襟度百川鯨吸
平生出處一片鷗輕冷淡逋梅淋漓旭草但見風雷筆
下生荆州幙覺坐間小異乃有斯人　牙檣喜色津津
正江影涵秋無㸃塵對白蘋黄葦且供詩巻紫薇紅藥
聊演絲綸舉酒延蟾倚欄聞雁應念征人歸尚春君王
問儘不妨細説萬里戎情










　　可齋雜藁巻三十二

