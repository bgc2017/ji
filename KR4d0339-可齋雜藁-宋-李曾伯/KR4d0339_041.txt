







　　欽定四庫全書

　　可齋續藁前巻七　　　　宋　李曽伯　撰

　　詞

　　哨遍(和陳次賈為夀韻)

　　大塊賦形皇覧揆予俾爾昌而夀嗟壮逰嵗月老征裘
向秋來頓如蒲栁桂開又鱸蓴蟹橙正美故人應憶傳
盃手想薜荔岩巒梧桐庭院當時風景依舊對斜陽極
目倚危樓問一舸何時過吳頭乘下澤車戴華陽巾錦

衣㳺晝　猶客有名流交情金石襟期厚雙湖烟艇裏
劍鋒紫氣衝斗賸怒墨淋漓清歌發越未應獨歩詩千
首待掛了衣冠来尋杖履陪君此樂須有到如今不願
酒泉侯願生入玉門早歸休任逺人存問安否梁園賔
客雖富誰出相如右相逢身健時平無事是處溪山明
秀與君舉斚若為酬有年年人月長乆

　　水龍吟(癸丑二月襄陽得㨗和劉制參韻)

　　黄旗吉語飛來敵人已落將軍手吾皇神武一新城郭

斷謨天授鐡騎纔臨琱戈競逐擊蛇先首快風驅雨洗
江空谷静淮淝上似之否　此事老臣何有想㨗傳延
英方晝玉顔應笑金甌堪保賀聲交口吾責免夫吾歸
可矣蕭然一叟把功名分付諸公聊自賞酒盈斗

　　又(和韻)

　　荆州咫尺神州幾畨得失孫劉手山河天險東南牖户
鉞何輕授淚落碑存鶴歸城是不堪囘首喜大堤草色
鎮長春在羊與陸孰能否　風景依然吾有栁營深鐡

衣閒晝摩雲勝氣追戎馬足走蜚狐口往事紛紛付之
蠻觸相忘莊叟有人焉中夜聞雞劍光正燭牛斗

　　又(和幕府賀䇿應)

　　吾皇神武中興直須整頓輿圖舊豈惟天顧岷峨一角
但西其首遮䕶咽喉扶持氣脉寧無醫手有廟謨先定
傍觀何時留侯躡魏侯俯　天眷我家仁厚盛英才載
量車斗中流孤艇千鈞一髪老夫何有休對秋風移宫
換羽吟無絶口看福星太乙臨梁此輩自不能乆


　　又(送館人管順甫父子赴省)

　　梅邊連轡偕来栁邊先我觀光去一問椿桂尊君孫盛
小児文舉醉登横翔鵬鶚健凌鸚鵡趁霜晴春小南宫
問訊又聞奏明光賦　從此青雲閣步看龍門錦標雙
取荆州時事不妨大對細陳當宁乆要論交中年語别
不堪離緒約杏園得意歸時吾已在浙江滸

　　滿江紅(得襄陽㨗)

　　千古襄陽天豈肯付之荆棘宸筭定圗囬三載一新堅

壁狼吻不甘春哨衂馬啼又踏寒灘入向下州一鼔掃
腥羶三軍力　連帥是并州勣賔佐有雍上逖頼因人
成事同心卻敵見説陳尸三十里投鞍委甲如山積待
老臣為作峴樊銘劖語石

　　又(和劉倉咏雪)

　　推枕聞雞正怪得乾坤都白元是有福星臨照玉和薫
出縁飾夜城疑不夜瀰漫色界来無色更摛詞巧欲奪
天葩尤殊特　貂帽擁寒何力羔釀舉情何極欠開樽

細把梅花標格十萬鐡衣冰到骨訴天只願王師息想
家童日辦剡中舟溪頭立

　　又(用前韻送劉倉)

　　蕩節將行原隰盡花毡鋪白人羡道青絲籠整紅茶幙出
宇宙中間無㸃翳水天上下俱同色向箇中看此玉為
人真英特　元自得融和力渾不管凝寒極看福星臨
照改敷民格且訪桃源仙世界佇傳梅驛春消息定明
年拜表賀端闈螭坳立


　　八聲甘州(送史制叅分司兼攝守漕)

　　自當年種栁向西門古今號名州對風聲䇿䇿浪濤滚
滚又是新秋暫為江山彈壓誰得似賢侯夜觀燈棋裏
幾共邊籌　休效季鷹髙興為蓴羮鱸膾遽念吳頭且
安排維楫相與濟中流看邦人盡歌襦袴願東皇乞與
福星留令人憶數行過雁月在南樓

　　又(用前韻答和史制叅)

　　續仲宣一賦小呼膺聲名滿荆州向賔筵逰戱毫端月

露皮裏陽秋徧厯文書刁斗何患不封侯横槊風烟表
獨占詩籌　見説眉攅心事在岷峨鄉國落日西頭悵
英豪遺恨都付大江流偉平生經綸雅志把重弓聊為
漢闗留中秋近如何載酒一笑登樓

　　又(和劉倉和蜀㨗)

　　自六朝用武詫荆州襟喉重疆陲更西風似箭峡江如
線事勢䕫䕫須仗中流砥柱天付治平誰甚矣吾衰矣
將老東籬　休説紛紛往夢任隂平鄧艾駱谷姜維向

碁邊聊且官事了癡兒雨未隂毋忘户牖掛長䋲繋不
住銅儀空遐想桃源春媚安得追隨

　　又(癸夘生朝)

　　對西風先自念蓴鱸又還月生西歎平生霜露而今都
在兩鬂絲絲當年門垂蓬矢壯嵗竟奚為磊落中心事
只有天知　多謝君恩深厚費丁寧温詔猶寘驅馳看
弓刀何事終是媿毛錐願今年四郊無警向酒邊多作
數篇詩山林下相將見一舍我其誰


　　又(和韻)

　　問秋光乞得一宵閒滿引武東西喜親朋咸集宴酣真
樂非竹非絲坎止流行付分豈盡是人為試向天平下
還可前知　自笑頭顱如此奈烏輪難繫駒隙如馳慨
壯圖已矣指地不須錐任從渠翻雲覆雨願老子耕釣
樂於詩三軍事天家自有大將為誰

　　又(借八忩叔韻夀之)

　　倣離騷覧揆度新謳空雲藹烏絲把長庚才調小施籌

筆猶處囊錐鸞枳&KR1484;灘發軔指日問朝衣雪片梅花外
已露南枝　休羡漢疏晉阮記當年楚産同是家兒悵
歳華如許同官復問時引宫商細𢋫郢唱向樽前誰為
一歌之蓬壺侣長春不老有美人兮

　　又(壽劉舍人)

　　記當年敵壓順昌城直欲付靴尖賴君家祇談笑麾白
羽净洗腥羶荆州甘棠藹藹濃墨字猶鮮少出拏雲手
整頓青氊　好箇嫩凉天氣想聞雞聴雁意氣猶恬看

將相喜事眉色已黄占祝君齡有如此酒舉金罍須放
十分添還知否封侯事業正在華顛

　　又(中秋小集無月)

　　問㛢娥僝僽厭看人唯復厭人㸔正凉宵凖擬招延素
魄慰藉蒼顔亷纎梧桐細雨吹徹玉簫寒彷彿山河影
只在雲端　又似去年今夕枉教人惆悵立盡闌干想
菱花塵匣憔悴女乘鸞恨無從門登天柱約賔朋隨分
荐清懽持盃祝銀蟾無恙留待明年


　　朝中措(用八忩叔韻送教忠制機省親之行)

　　燈棊三載客邊頭江漢等萍浮一片白雲闗念對床夜
雨難留　堂堂事㑹相期擊楫共濟涇舟今嵗看來應
早着鞭莫待深秋

　　又(就酌菖酒餞教忠再用韻)

　　南風吹棹過吴頭聚散倚雲浮且共一杯懐楚須期萬
户封留　藕花時候五湖烟雨西子扁舟轉首夢回殘
角征人塞上新秋


　　又(癸丑夀安觀使)

　　夜來南極十分明中月應生申小范龍圖老子大蘓玉
局仙人　擎天健手家傳方畧功在峨岷㸔取芝封夜
下歸来盡展經綸

　　賀新凉(巧夕雨不飲啜茶而罷)

　　可恨經年别正安排剖𤓰植竹擬酬佳節應為犁鋤機
杼懶天遣阿香磨折飜一餉亷纎凄切寂寞金針紅線
女柱玉簫吹斷秦樓月清漏静楚天濶　東臯且願三

農悦任從渠鵲橋蛛網一畨空設挽取天河聊為我盡
洗西風殘熱休懊惱雲生巫峡底用乞靈求太巧㸔世
人㺯巧多成拙沽㫖酒命茶啜

　　又(甲寅春聞襄冦退)

　　曉聴平安報信荆州古今形勝金湯天造落日峴山陳
迹在依舊大堤芳草歎紫塞黄塵未掃水合水生来又
去賴豺狼猶畏熊當道薇栁戍甚時了　乞身屢上箋
天表感恩深丁寧帝語許同方召自媿黔驢無伎倆桑

土綢繆盍早只手袖劍鋒懊惱要劊鯨鯢封京觀願漢
廷用壯臣年老毋更取仲華笑

　　又(自和酬書院諸犬)

　　夢覺聞雞報問峴邊晉家城郭舊邦新造誰遣平明旌
斾入人説當年草草猶幸把腥埃俱掃對越老蒼方寸
在任渠魁逺度尤堆道還又過一春了　少年意氣輕
三表到如今名慚小范功卑前召賴有把茅歸去是乗
此抽身須早何苦受天来煩惱報闕丹忠雖安冺長卿

已病文淵老聊把酒仰天笑







　　可齋續藁前巻七

