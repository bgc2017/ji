







　　欽定四庫全書

　　可齋雜藁巻二十三　　　宋　李曽伯　撰

　　䟽語

　　代閫帥夀慶節功德䟽

　　律司炎帝當九夏之居中運啟塗山逢千秋之紀節敬
慿佛教仰祝皇齡皇太后陛下伏願並日月之照臨膺
神明之佑助恩翔四表歛五福錫庶民慶洽兩宫規億
載恢帝業


　　又

　　東朝禮盛夀陳長樂之儀南國化行人誦關雎之美助
培景福用集勝縁皇太后陛下伏願行地無疆與天同
乆繩繩蟄蟄懋開玉葉之昌怡怡愉愉安處金根之奉

　　又

　　天生堯母式當夏五之書地守漢藩宜上嵩山之祝敬
修妙果爰介洪釐皇太后陛下伏願夀衍後天功髙太
極萬年為母踰任姒之徽音千嵗垂基邁商周之歴服


　　代閫帥天基節功德䟽

　　麟經謂一為元歴新行夏鴻範以五次極瑞應生商熏
修庸表於輿情嚮用自隆於景福皇帝陛下伏願膺神
明之佑助廣日月之照臨光闡坤珍丕承震器得位必
得其夀允諧頌美之詞作君而作之師茂建規恢之業

　　又

　　歴鳯頒正載啟泰亨之運渚虹流瑞聿開震夙之期敬
慿仙佛之良因仰祝乾坤之難老皇帝陛下伏願祈天

永命制治保邦措國祚於泰山坐臻鞏固躋生民於夀
域期與綿長

　　又

　　王次於春適紀攝提孟陬之序帝出乎震方増泰元神
筴之年敢披蓬苑之琅函並集祗園之珍果用祈睿算
爰寓臣衷皇帝陛下伏願福等河沙夀踰嵩嶽禮樂備
東朝之奉衣裳煥南面之文日月清明溥照八荒之域
乾坤長乆永垂萬世之基


　　都司代宰執啟建天基節

　　春王正月開帝武之篤生天子萬年罄臣工之歸美肆
修𣑽典庸效岳呼皇帝陛下伏願如日方中與天同運
載歌賡舜藹明良庶事之風三祝願堯膺富夀多男之
慶

　　滿散天基節

　　攝提正於孟陬爰紀誕彌之旦泰元授以神筴幸増有
永之年謹率周行共伸華祝皇帝陛下伏願丕迎鼎命

光握乾符佑下民作君作師永為人極有大德得名得
夀益衍帝齡

　　天基節功德䟽

　　星流華渚欣逢載夙之辰雲集祗園恭上無疆之化綿
延多祉率普同祠皇帝陛下伏願歛福錫民垂基建極
正九五乾文之位與日俱新邁四百甲子之年後天難
老

　　上梁文


　　淮東制府僉㕔議堂

　　淮海殿邦偉軍中之元帥藩垣建幕來天下之羣英聿
觀棟宇之新始覺履簮之盛某官輟繇紫槖來建青油
蚤從四方之㳺幾環轍跡遍作諸侯之客屢傍人門飽
諳出塞之吟慣識從軍之樂今乃縂貔貅之戍是宜隆
羔雁之儀眷陜東西責任之方兼非洛南北人才而孰
勝緬懐故老主賔魏國之舊㳺尚友前修文字樊川之
重見對此月柝燈棊之談笑與夫雪裘風檄之勤勞雖

多賛幕以持麾或已聫鑣而向闕假途於是傳舍視之
然而賔盖繽紛議堂湫隘豈以定逺懐歸之際不為叔
孫必葺之圖大杗小桷輪奐美哉後勁前茅規模逺矣
突兀見眼前之屋周旋運掌上之圖共濟其間相觀而
善廵簷索笑不妨訪東閣之梅花倚檻揮毫要復見平
山之楊栁輙陳韻語以相斵聲

　　抛梁東樽俎從容可折衝一把平安傳夕燧邉無
牧馬與彎弓


　　抛梁西畫棟参天萬象低須信衆思能用蜀豈徒
三寸可降齊

　　抛梁南晝永清油足笑談毋翫池荷従水泛要培
亭竹與雲参

　　抛梁北將見呼韓来上國一朝露布清晝傳指日
銅駝出荆棘

　　抛梁上檄筆如飛光萬丈鸞臺鳯閣由此升何止
區區舍人様


　　抛梁下燕語清風新賀夏長安二月花正濃得意
歸来上金馬

　　伏願上梁之後皇威清海岱萬宇昇平幕府省文書一
堂整暇賛席上過師之略収碁邉破敵之功道誼交孚
有緑水紅渠之樂勲名鼎盛騐赤雲黄色之祥

　　序跋

　　跋郭靖父告

　　右告二軸六件乃新進士郭靖甫之五世祖宛邱明府

治平至元豐時所給者也中間如魏國韓公温國司馬
公古靈陳公南豐曽公王文恭珪蔡持正雄當時諸老
皆注名其間勅命制度與今略小異余五年前仕淮西
幕識靖父於夀潁戎馬中見其文采議論若有典刑心
異之未㡬出此相示仰先朝盛時之安得復見悵九原
先正之不可復作抑知中原故家之猶有人也靖甫在
南樵為世族方其脱身荆棘以鐵籠全宗人且不暇顧
於先世舊物寳有弗墜厯刦火而不灰賢於甘棠故笏

逺矣予以是常期靖甫之必世其家今果登淳祐元年
進士第遂續郭君世科一燈詩不云乎是以似之傳不
云乎必復其始是豈倖而致哉余懼或者不具眼以傖
荒待靖甫故為表而出之

　　跋皇甫相士

　　去年春遇皇甫兄於赤壁之清暉謂余曰制帥史公必
登政府孟公騎帥必授鉞部使者陳公必峻用大畧已
騐今再遇之玉麟堂下所以期主人者猶史公及品劑

一時人士雖未見其騐否亦灑灑可聴余為天下之至
無用自知非萬里侯相兩地㑹晤屢費道人眼力且謂
余它日尚須在兵間驅馳酒酣燭暗堅欲索余言為話
柄余聞之里人曰士有赴科舉者多詣卜肆以訊得失
日者為陶器數百古以為撲滿者以待之至者輙予其
一曰先輩此舉必巍占今以始日以一金置此器中則
大書一落字毋乃皇甫兄所以戱予者歟交逰相問可
持此薦一大笑騐不騐姑置勿論


　　跋商宣教携示先開國遺墨

　　嶺表去天一方自三吳來仕者求諸里人猶鮮况北方
之人乎况北方之同郡邑者乎况又北方之同郡邑南
方之有事契者乎况又北方之同郡邑南方之有事契
越五六十年而子孫相邂逅者乎鄇亭沁水木澗盤谷
知在何所而一寓扵漸一寓於廣乃相與叙昔人之甘
棠話故國之喬木此殆千里似人空谷足音也商兄不
逺不鄙携先世手澤相訪非有典刑豈俗事所能㢤再

辭書此以返之疇昔先太宰以建炎已酉入潯先開國
以淳熙已酉在賀不肖孫又以淳佑已酉来桂百二十
年間祖孫六世而三臨之家北人也與南方有緣如此
又皆在已酉豈偶然㢤因併及之

　　題吳太師書軸

　　活千人者有封太師吳公盛徳之可紀者某生也晚不
盡知但聞當持節時發粟賑饑活民陰徳不知其㡬千
人矣王溥官職某不做兒子二郎必做固天下之所共

期者今方旦奭左右種蠡中外三槐王氏又不足以望
下風矣緬想典刑九原不可復作一日客趙君必實出
示公之遺墨蠅頭細書温然光霽可掬中間為士風為
公道切切慨歎真足以砭劑時病使進諸國醫此其家
蔵經騐良方歟某歛祍伏讀之餘趙君俾識軸尾用拜
手謹書


　　可齋雜藁巻二十三

