







　　欽定四庫全書巻

　　可齋雜藁巻二十七　　　宋　李曽伯　撰

　　七言絶句

　　池陽清泉舊名鮑公泉又名趙公泉真西山易
為清泉坦齋作記

　　泉流巖竇本來清易以清名亦狥名却笑兩公徒蚌鷸
如今嬴得坦齋聲

　　舟過霅川(二首)


　　一簇樓臺鎖翠煙雨踈溪濶晚秋天西風吹老芙蓉院
兩兩鷗鳬傍水眠

　　水遶眉峰碧一灣荻花楓葉暮生寒呼船催向漁村宿
要買鮮鱸薦晚餐

　　過鄰水道間

　　竹新得雨筍爭緑蕉不知霜花自紅時候江南二三月
調胹元氣此杯中

　　鄰水寺有竹數百竿中有孤梅可愛


　　蕭蕭勁竹古君子凜凜孤梅節婦人不作東風蝴蝶夢
短籬流水一家春

　　訪閬州讀書巖

　　從來廊廟出山林師友相資好弟兄料得至今風雨夜
山神猶記讀書聲

　　題利州道上江月軒

　　何用朝朝夜夜鐘一拳打透徹虚空詩僧不見禪僧老
月自西沉江自東


　　和江陵闕幹風雨問訊虚舟韻(二首)

　　使君簾幙鎖香篝方把千金製一裘好是孤燈風雨夢
夜深直度野人舟

　　無人載酒到聫轡有客携琴午扣扉却羡渚宫魚為樂
菰蒲深處日相依

　　和劉清叔襄陽草廬韻(二首)

　　白馬盟存矢弗寒玩其肆矣肯泥蟠風雲未合星先隕
輸與江東日月寛


　　萬壑長松幾嵗寒老龍曽向此中蟠而今肯為蒼生起
何止編方蜀顧寛

　　和尤帥長贈鄭通庵韻(二首)

　　生涯休問粟儲缾有酒盈樽不用醒已分我生箕斗直
車船奚用命奴星

　　此别何年此㑹重翁無占我我占翁我官翁卜無相逺
聞早歸歟計則同

　　茅山玉晨觀和壁間韻


　　天風吹我上髙峰上到山頭日未中便可髙眠莫歸去
人間易得鬢成童

　　太府寺梅花盛開和曽玉堂韻(二首)

　　姑射丰標慣野塘不虞水部入佳章雪邊未了孤山約
儘有春風一面粧

　　蕭蕭官舍自寒芳清夢何從至玉堂唱徹涼州太催逼
何如鐵石廣平腸

　　贈相士錢嬾溪


　　軍書蜂午中有持風鑒造見曰觀色可以驗祥異
謾一叩之出諸公贈嬾溪詩巻此何時而可言詩
乎盍為我識一虎頭燕額有食肉相者為朝廷任
西北大事使拙者得縱解林泉之下若是則所謂
嬾者不在子而在我矣因贈以二十八字

　　塞北煙氛掃未開何勞青眼過江來道人已辦㳺山屐
福将誰勝上馬杯

　　和傅山父紅梅韻(二首)


　　獨立千林壓衆葩正由風骨傲煙霞誰教羣玉峯頭客
也染紅裙一幅紗

　　節士恥隨時世粧若為嫵媚著春裳何如清淡甘天分
莫與兒曹較色香

　　阮梅峯舉似題髙沙郡圃醉醒亭絶句因繼元
韻并簡蕭使君(三首)

　　客有談君製小亭旋栽軒竹䕃池萍應憐春色濃於酒
醉得園花睡不醒


　　楊栁依依拂短亭㸔㸔飛絮又成萍老來世味都甞遍
不待鄰雞喚夢醒

　　所寓皆同一旅亭紛紛萬事細如萍醉翁能解邦人樂
時一中之勿太醒

　　和王?齋韻送聞人松菴(二首)

　　田園蕪矣好東歸今昨從渠較是非荷子逺來無所問
江湖雅志莫相違

　　子之為術我為官以易占之火在山同在雙湖湖上住

大家携手故鄉還

　　冝興山房十首

　　曉起爐煙一縷清梵音繚繞檻軒行須㬰日上松梢了
又聽齋鐘相應鳴

　　齋罷雞聲轉午天地虚人寂境蕭然兩三衲子自來去
時取茶芽煮澗泉

　　簷影亭亭日正中莓苔不掃絶塵蹤閉門相共蒲團坐
看讀華嚴一巻終


　　薄靄垂垂欲暮時漸生霜氣著征衣山深不見牛羊下
惟有樵人荷擔歸

　　燒罷天香月半昏掩扃才了便呼燈忩前誦徹淵明賦
却傍禪床聽葛藤

　　月暗山空夜倍長清談消遣睡毋忙山中新酒幸堪飲
何惜一杯相共嘗

　　四壁寒蛩作苦吟喚囘旅夢約三更不知身在禪房宿
誤聽松風做雨聲


　　薄薄新寒透被輕醒來忩隙弄㣲明山中不用梅花角
自有枝禽報五更

　　俄頃鐘聲到枕邊朦朧曉色試霜天披衣欲起渾無事
贏得平明一覺眠

　　稚子敲門喚起休金烏早照屋山頭飯餘欲看蟠松去
可是今朝作雨不

　　自和山房十詠

　　新來詩思與秋清野徑無人適意行道盡青松知小雨

隔林怪在竹雞鳴

　　閑雲一片在堯天乞得歸棲豈易然肉食半生空白髪
且餐湘菊薦寒泉

　　坡翁昔愛是山中我以何人敢比蹤築室買田居此了
閉門讀易保吾終

　　人生須富貴何時駟馬還家只布衣林壑幸便麋鹿侣
不堪寒色逐人歸

　　禪房寂寂夜昏昏相對長明一㸃燈舉似新詩共僧話

笑儂綺語汚溪藤

　　尺寸功名幾短長區區馳騖等空忙皮毛盡剥丹心在
世味風霜已飽嘗

　　蕭蕭風籟助清吟秋去冬來令又更惟有老禪都不管
任它簷鐸作何聲

　　鄰有山田價似輕擬求種秫効淵明相逢村叟問誰者
歎息年來主屢更

　　真機渾不露中邊自是閑中小有天一飲且拚今日醉

萬金不博五更眠

　　舟子來催歸去休朔風吹浪打船頭挑包又作家林計
還是梅開酒熟不

　　定花阻風(五首)

　　客䌫相銜繫栁邊不禁雪浪苦粘天尋常溪口魚鰕賤
今度船留倍索錢

　　準擬新烟定到家可憐漂泊對風沙見他紅雨飛籬落
憶殺小園桃杏花


　　緑栁橋頭舊酒爐幾畨艤棹勞篙夫恍疑風撤青帘去
敲盡荆扉閉不酤

　　夜色昏昏帶逺烟誰家燈火待歸船小遲月上風須息
且伴白鷗今夕眠

　　邊湖六六片時程况可籃輿度岸行西舫東船從此辦
任他風浪與隂晴

　　和傅山父小園十詠

　　剖破藩籬出一頭要追巖壑老人㳺知他栽得花和竹

髣髴舊時風度不

　　喬木豈能忘故國結茅聊復紀新亭此君玉立傍無友
猶有幽禽靜可聽

　　著我數椽浮翠碧借公一水漾琉璃心閑境樂鎮長好
拈起風光總是詩

　　竹邊聞鶴思髙舉松下觀禽覺倦飛幸有故書千帙在
呼兒共讀嗣前徽

　　蒼苔迹在堂無燕緑水痕生沼自魚囘首釣逰徒感慨

何時復古喜而書

　　招來暇日頻呼酒買得清風不用金月姊水妃無老態
天光野色有遺音

　　一室掃除才斗許幾畨醉夢與梅清琱戈翠節成何事
紙帳蒲團了此生

　　冝琴冝奕尤冝酒種竹種梅仍種蓮意得無時不堪適
可人不只是荷天

　　賸種秫秔供靖節要餐杞菊學天隨不知底事池塘夢

猶到邊城月暗時

　　蠟英要占菊天破玉樹須乗梅雨培金粟如來還出世
清香不許别花開

　　和水竹梅燭韻(二首)

　　南枝肯領衆芳隨一㸃冠名在處知摸索暗中香自别
底須絳蠟逼輕肌

　　誰将花燭聘東風與海棠時恨不同意已不求真㑹合
何妨一白對千紅


　　登桂林冝樓和李帥柱間韻

　　誰言南服逺王畿面面青山總是詩桂後梅前正清淑
倚樓但覺九秋冝

　　送李琴士據梧(六言二首)

　　流水髙山爾調冷灰槁木吾心不必神交䝉叟柴桑老
子知音

　　戸外世塵皆累山中天籟無聲莫看螗蟬相捕要教鶴
舞魚聽


　　題馮司法水月書堂(六言二首)

　　水能清亦能濁月有滿亦有虧清濁滿虧區别馮君書
以知之

　　玉局仙翁公案梅亭老子偈言莫向空中捉影要須達
處窮源












　　可齋雜藁巻二十七

