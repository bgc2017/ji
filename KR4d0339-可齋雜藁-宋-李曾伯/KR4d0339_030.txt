







　　欽定四庫全書

　　可齋雜藁巻三十　　　　宋　李曽伯　撰

　　七言律詩

　　送交代董矩堂赴召(三首)

　　淵源正學富經綸炳炳如丹一片心中外乆期還荷橐
江湖所至是棠隂威聲足使戎心懾邊腹何虞客氣侵
指日玉階清問及盍思長䇿濟當今

　　渡瀘已定葛巾北分陜既成周衮東二者於斯皆上意

羣然以此望明公香名千載梅邊雪歸路三秋桂子風
百萬民夷休戀戀公方柄用福無窮

　　遡風繡節洞庭濵作噩重逢未識真不謂頺齡來嶺海
乃承華武接星辰公捐纍印輕於葉我愧滿襟皆是塵
從此廟堂醫國去好留肘後遺陳人

　　和鄧巽坡詠菊併見寄韻(二首)

　　天涯秋晩見孤芳華髪蕭騷易感傷對酒未嘗忘北海
因詩惟恐瘦東陽古心飜得風霜白冷艶寜隨草木黄

惟屈可餐陶可採蝶蜂爭得識寒香

　　轉蓬又是幾三秋客裏常宜視鼎羞嶺首舍梅無所有
衡陽㫁雁寄何由凄涼陳迹幾年事繾綣髙情一夕留
聖代㫁無車盖禁詩筒毋惜到南州

　　登逍遥樓和方孚若韻

　　堯山舉目見於牆羣玉森森拱巨梁一幅畫屏羅偉觀
兩詩銀筆冠當場沙平鷺立秋無盡月冷烏啼夜未央
有客凭䦨共清話逍遙何異白雲鄉


　　登湘南樓和方孚若韻

　　天教管領衆山來筍立平章翠作堆上馬休憐翁矍鑠
酌罍聊賦彼崔嵬樓髙蒼桂竒觀列人對黄花逸興催
公退呼兒同徙倚巻舒風月等浮埃

　　登西樓題柱

　　分弓來戍嶺南州勲鏡塵生雪滿頭願進愚言宜簡易
頗哀老子得遨逰青山落處鐘聞寺白鷺明邊人倚樓
衙散吏歸氷様靜一庭落葉和晴鳩


　　己酉八桂勸駕

　　快束行装稳著鞭梅邊已報小春天程開鵬翼三千里
名繼龍頭二百年花挿一枝趨燕喜雲占五色對臚傳
丈夫自許當如此舉酒相期共勉旃

　　庚戌題雪觀用方孚若韻

　　纔見春從沙際歸堂堂背我迅於飛病餘窺圃心成怯
老去登樓力苦㣲岸栁含烟猶緑瘦海棠裛雨正紅肥
山川信美非吾土强作清吟祗遂非


　　和鄧巽坡見寄元夕韻

　　一笑芳宵萬慮平詩翁猶自假詩鳴名邦想見燈成市
病骨相忘月暗城人事誰能記今昨天公都莫管隂晴
忩前細讀梅花句但覺身輕眼倍明

　　又和梅韻

　　千里詩來字字香品題著意到孤芳以千林表丈人行
洗萬古凢兒女粧自是精神凌雪月不妨風骨飽氷霜
撚髭聊以酬清思病筆欹斜媿小王


　　寜夀寺劭農登慈氏閣和李誠之柱間韻

　　持酒殷勤問爾農憂時同此願年豐倉箱欲致崇墉積
耒耜宜加曠土功水北有田均夜雨嶺南無地不春風
吾皇德化形扶杖親見兒嬉七十翁

　　瓊筦顧守示和愚溪詩用韻餞之

　　鯨浪中間一島居徃時千慮笑狂愚伏波方畧今堪擬
渤海聲名㫁與俱小醜當從而靡矣吾民其庶有瘳乎
雙旌整頓雙泉了歸佐清朝澤廣區


　　題越觀和方孚若韻

　　簷隂寂寂轉西遲檢㸃春工倍費詩烟樹鬱蒼何處洞
雨苔斑駁舊人碑清泉白石仙逰地芳草緑隂晴晝時
目送水雲誰領㑹沙鷗㸃㸃栁絲絲

　　禁烟日登嵯峨閣和方孚若韻

　　漠漠風煙著野棠一春多恨雨浪浪古榕隂裏作寒食
芳草城頭過艶陽不㫁山光通百粤無邊春思𣺌三湘
伊祁不放花飛盡露濕薔薇幾陣香


　　庚戌赴荆閫舟過湘江

　　湘流得雨掌來平艇子乗風羽様輕過眼千山纔嶺粤
轉頭一水又衡荆大江東下懐鄉國落日西邊是戍城
鳴鴂數聲青嶂晚客心如鐵也關情

　　和總幕劉景文題杜立齋遺翰詩韻

　　一老風流兩社間至今膏馥尚留殘典刑已矣墨猶潤
生死以之盟未寒淮海屬心知士苦山林投分只儒酸
燈前掩袂空三歎盍與傳諸琬琰看


　　辛亥元夕坐間和劉景文韻

　　客心似向漢槎來便盍觀光近斗台王儉池邊新節物
劉郎觀裏舊根栽饒人老月添春好特地癡雲際晩開
明嵗傳柑天上宴馬頭猶記渚宫囘

　　又和

　　多謝孀娥得得來肯陪緑鬢映黄台剪成絳蠟燈間艶
移向青油幕底栽萬目競拚通夕看兩眉嬴得片時開
秪憐人亦牽絲戲任向當場弄幾囘


　　書院諸客登仲宣樓以詩寄之

　　指㸃層雲氣可干官身浩嘆不如閑幾回落日詩懐古
一半春風酒破慳許我婆娑從白髪於人嫵媚有青山
前身王粲重拈筆惜欠胡床著席間

　　送書記雷冝叔造朝

　　五色雲邊昔稚圭軍戎萬里已周知趨朝豈止重慿廣
出幕聊為送適詩行李羽輕清漲稳交情珍重嵗寒期
君王若問荆州事白玉階前細數之


　　曽總幹以乃尊侍郎二詩見示和韻

　　别公知閲幾桑隂玉筍山中舊隠尋郾暮聨鑣來自舊
涇舟共楫繼由今一門翁季芝蘭味四海弟兄金石心
塞上西風漸蕭瑟書來毋惜寄規箴

　　疇昔風雲共壯㳺笑呉夏口蜀江油我猶乗險凜孤注
君早得閑先幾籌目底阿䝉元齷齪膝間文度儘風流
箇中妙理誰能㑹且向平原喚督郵

　　陳次賈歸以二詩言别和韻送之


　　百尺樓前艤去桅元龍豪氣肯低徊昔從桂嶺訪梅去
今自荆江載月囘敢擬王劉曽主客應嗤瑜遜等輿臺
轉頭落日陽關外三歎可人呼不來

　　手袖朱絃緑綺琴身雖湖海調山林家園千里歸心切
朋友中年别恨深國事艱難殫我力世情巧拙聽渠任
海門雁過應相憶塞上征人正苦心

　　夀利州趙漕

　　天禀銀河一𣲖清藹然中外播休聲金城方畧今充國

斜谷規模舊孔明屈乆轡絲勤使指再須班筍著宗英
九重側席親賢切有詔西南起老成

　　幾載星軺惠漢關埴培夀脈一分寛數絲鶴鬢因民白
一片鷗心為國丹緑野髙風雖獨慕黄花晚節正爭看
勲名麟閣清芬在且伴松椿傲嵗寒

　　夀遂寜李漕

　　今世儒宗一泰山暫乗紫氣下函關主盟道學周程上
伯仲詩名李杜間少府暫分膚使節甘泉合在侍臣班

春江一碧平於掌好趣牙檣待賜環

　　自從岳牧著民庸十載岷峨帝眷隆草帶雨鋤周圃緑
粟和煙輓漢關紅活人隂德深無盡夀國良方用不窮
一轉鈞間黄閣去天涯嵗嵗囿東風

　　自是清都紫府仙德星纒次劍東川香浮世界鶯花地
人樂春風燕麥天元祐賢材名閤近紹興相業慶基綿
一年一佛為公夀五百尊成五百年

　　夀蜀帥


　　天遣長庚衍瓞瓜幾年清廟著聲華九重璿派周麟趾
千里金城漢犬牙未駕説舟儀列鷺已麾段笏擊長蛇
堂堂一節鼎鐺耳豈借西山太史家

　　霄漢當年把繡衣載持齋鉞建侯珪春城月淡銅梁北
夜柝星沉玉壘西外閫規模蕭葛上中朝勲望范韓齊
楓宸側席親賢乆早晚鳴珂步相堤

　　不用江山當夀巵年年一佛住峨眉崧髙復見歌申伯
坰野寜無頌魯僖嵗比絳人逾甲子日逢皇覽揆庚寅

書生愧乏梅花賦引領東風上北枝

　　夀應茶馬

　　自聨班序簡宸聰廊廟江湖一節同百世幾人今蜀日
千年一到昔虞風得莘渭上康時䇿有伊洛間傳道功
早晚為霖洗炎熱蒼生俱出炭爐中

　　太㣲一宿燭魚鳬已奏平反課轉輸緑碾雨前舒鳯爪
青鎌雪外長龍顱班崇東壁圖書府惠暢西夷道德塗
佇佐修壤歌六月載銘石鼓㑹東都


　　漢昴殷箕謾擬倫天將平治啟儒真鍾英寳婺金華地
歛福銅梁玉壘民氷壑雪山無㸃暑桃溪棠䕃有餘春
綿綿夀脈無窮處一派根源在至仁

　　夀陳制垣

　　十載青油駐漢關勛名髙壓峴南山雨滋萬頃春犁樂
月淡三邊夜柝閑為小朝廷留宿望升真學士重崇班
九重銀信知非逺白玉階前一武間

　　向來荆楚説邊州人士今誇樂國㳺千里潢池自交擾

一江漢水獨安流兵無敢惰身為率民有猶饑惠亟賙
隂德活人無量大不須香火祝王侯

　　東皇粧就牡丹天來獻蓬萊不老仙耆舊喜増羊祜傳
蠻夷欣問晉公年休懐苕水清風適且醉檀溪緑草邊
願向衣冠圖上看銀屏千嵗映貂蟬

　　代為其親夀

　　十載青油駐峴山屹如一柱倚人寰秧疇雨足春犁樂
榆塞風清夜柝閑威望龍堆氊帳外勲名麟閣鼎彛間

命圭指日催裴度樂府無煩唱玉關

　　兩星相比映文昌戲綵蹁躚㦸衞香鬢底公因民事白
眉邊人卜詔書黄五千文字為家計百萬隂功即夀鄉
要學元和同九老未誇耆舊傳襄陽

　　夀岳漕

　　渡江人物照乾坤盟府勲庸奕葉存崧岳千年申伯雅
漢臺幾世仲華孫自將翠節臨南紀更佐金城䕶北門
禁栁官梅正春色好看鳴玉上天閽


　　檀溪翠霧曉輪囷共慶皇華誕玉辰僂指明宵三五夜
從頭新嵗八千春且煩皎月清邊徼行逐東風造禁宸
留取棠隂蔽南峴為陪羊杜夀蒼珉

　　江陵和費察推九蘂瑞蓮韻

　　喜對荆人一笑嫣吾邦今見此嘉蓮脂容嫵媚目疑幻
玉貌參差骨是仙試把萬葩千卉較曽無一蒂九芳連
分明河洛中興象要竭精忠答上天

　　壬子夏偶成


　　心已灰如鬢已皤迫人桑䕃疾於梭更嘗萬事不為少
恍悟一身猶是多田里乞身斯可矣功名到手竟如何
公餘幸喜邊烽靜且對樽前浩浩歌

　　壬子江陵寄聞人松庵

　　不見松庵又幾年書來云欲卜新椽我方北寨愁供戍
君盍西湖喜結縁多謝烹魚勤客遺薄言騎鶴寓腰纒
惜無廣厦歡顔力姑用長安作酒錢

　　秋霖喜霽適覩廟堂酬唱相去數千里而隂晴

同之因用韻

　　明良相正體坤乾感格時暘本致䖍坐使羣方皆見日
誰言千里不同天只將精白承休德豈在緇黄結善縁
更得北風無羽檄不妨舉酒樂康年













　　可齋雜藁巻三十

