







　　欽定四庫全書

　　可齋續藁前巻二　　　　宋　李曽伯　撰

　　啟

　　代男除耤田令兼制機謝宰執

　　外閫舉親俾執軍書之役上㤙及㓜兼叨甸楷之司㣲
大鈞播物之無垠豈小子成人之有造鞠躬祗渥感徳
淪肌竊惟國之所重在戎古不以私廢職如祁午可祁
奚所以示公倘魏戊能魏舒其敢弗用固宜近制許置

底僚然而奉常設屬斯列王朝佐史等流特共子職倐
焉並命必也當才如某者渉世未深力學尚淺猶金根
車之多誤字未識竒繼鐡爐歩之相傳書宜温故昨者
備淮壖之履屐已而指嶺嶠以擔簦縻粟是羞荷薪靡
克甫畢凱風之戚載從霏雪之行婉婉幕中非不富竒
才扵荆楚栖栖膝下乃令問舊歩扵邯鄲朝扣九閽夕
頒一札遂吹竽扵黛耜且珥筆扵青油盧仝之有添丁
果充耘而為國韓愈之得阿買姑使冩以張軍不幾沐

猴而冠毋乃樂鷃以鼓㤙深槖籥量溢缾罌恭惟某官
厚徳承乾至公用㤗帝爰賴同心扵大政世已知拭目
扵太平俾爾服在大僚豈但彚茅之並進惟公克勤小
物至扵細補以兼収致使么㣲亦被坱圠某敢不律身
由禮服訓教忠思稼穡之艱難一飯敢忘扵埏埴乘文
書之間暇寸隂願賛扵綢繆

　　两考謝宰執

　　昨牧上流猥任封疆之寄承休大造再更嵗月之書爰

滌柔緘用攄謝悃伏念某誤膺柬㧞洊玷蕃宣以天時
則然不幸跨三年之間值两潦至地勢如故今乃分一
州之列守四城勉殫夙夜之祗勤凛懼春秋之責備願
休薇戍羝有類扵觸藩坐閲桑隂駒倐驚扵過隙尚此
逭曠瘝之戾居然載覆幬之仁恭惟某官掌運坤輿手
扶㤗道規恢王業将成太原六月之功科𤨏軍書毎徇
金城七日之奏致容疎陋猶效驅馳轉眼秋聲曷若觧
更張之瑟乞身晩節期扵播坱圠之鈞


　　三考謝宰執

　　任周翰之来旬曽㣲厥效揆虞廷之考績兹及是時凢
翫愒以不虞皆髙明之所覆亟裁斐牘少控謝悰伏念
某猥以庸才誤膺煩使壮心零落猶且問扵舉鞭老色
侵尋幾不堪扵㸔鏡維此六月比及三年自知物理之
已盈且覺人情之浸玩殆猶東野之馬夫何求哉願為
首邱之狐不翅足矣屬對桑隂之過眼豈勝薇戍之驚
心非有此天孰為之地恭惟某官陶成萬化器使羣材

惟時而亮天工允作皇家之柱石以嵗而㑹吏治毎持
公道之權衡致使么㣲獲迯瘝曠某敢不分隂畢力寸
地知㤙仰承漢丞相之憂邉固弗忘扵必葺俯徇祁大
夫之請老母俾賦扵不歸

　　囬袁憲袖啟

　　星占郃舍猶紫氣之望公雪滿剡溪乗清風而過我同
朝自昔當路載逢甫瞻轡玉之光華遽辱駢珠之錯落
一謙厚甚三復慊然恭惟某官楩柟豫章之材湛盧豪

曹之器疆陲在目向曽草檄以卻秦鄉國闗心自請登
車而諭蜀駉野乆推扵蕃息犴扉允藉扵平反月黒風
髙幾更多事霜寒水勁一節十年我知共濟扵波濤人
莫能窺其涯涘興懐睿眷易命使華訪秦人之桃源雖
不過邯郸之歩入愷之之蔗境盖将近河漢之津為國
元龜需公華髪某老猶䕶塞喜遂聫䑓有懐劍棧之逰
全如春夢同作洞庭之客正在嵗寒曽乏好辭用酬雅
意士别三日甚慚呉下之阿䝉我有二天所恃兾州之

刺史

　　囬常徳楊守䄂啟

　　蜀無他楊乆聞公之籍甚道有苦李肯過我以顧之瞻
熊軾以載欣捧驪珠而三復恭惟某官岷峨聲聞闗洛
心傳萬里造朝漢甘泉枚徐之望三湘佐閫唐河陽温
石之流胡上眷之聿隆乃外庸而自詭民方歌袴戍喜
趣𤓰挹江芷之香小駐楚騷之國訪桃源之勝肯論魏
晋之時誕揚一府之仁風坐洗五溪之瘴雨不容席暖

即迓詔温某老尚守邉幸而聫事叙舊幾同扵春夢論
交方托扵夏盟君薄淮陽耶决不致乆淹之嘆吾在汶
上矣恐莫酬共濟之心

　　囬新四川余制置䄂啟

　　舉杜預代荆将重上流之形勢遣相如諭蜀乃為西道
之主人端由聖上之屬心豈在庸夫之饒舌雄辭過巽
盛徳執謙恭惟某官撑天柱地之才鞭風駕霆之手姪
夷簡可相乆膺當宁之眷懐客薛公所言屡奏在邉之

籌䇿源深流逺實茂英蜚江淮皆所知名朝廷方将大
用弗摇山嶽坐弭波濤屬将清西風元規之塵固不容
東山安石之卧見大夫無可使者宜為朕行古膚使其
猶劣諸徒得君重爰建大元帥之旗鼓晋陞小司寇之
槖簮號令甫行扵巴渝巫峽之間威聲已振扵蓬婆滴
博之外當路得君如彼經濟豈難今世舍我其誰奮庸
直易某但知斂衽預喜弹冠擬人而不以倫多見其弗
知量為公朝賀托大國鄰繼兹肝膽之相孚無復藩牆

之自異今日既盟之後其毋忘共濟之心曷月予還歸
哉庶俾遂早休之志

　　囬梁制参

　　龍墀渙渥虎帳参謀奎閣光華夙著潜郎之望戎旃陪
佐式資上介之賢忻聞紫氣之東来重喜碧雲之暮合
恭惟某官澄清雅志開濟竒才萬里風寒早試籌邉之
略十年雲岫寧忘憂國之心時望固所共歸公論乆而
自定下喬木入幽谷曷不屑以惠来就熟路駕輕車姑

何妨扵㳺戱今君行得所矣謂吾有此客乎竊揣上意
盖二子之備魯猶當方面行四履之賜齊某弩末技窮
刀頭夢切故人相值式酬何時樽酒之情國事方殷全
藉妙手奕棊之助

　　轉宣奉大夫謝宰執

　　藩從服勤足十期之㑹課巖廊敷命首三品以升階被
綸綍以維新佩甄陶之有自伏念某誤膺煩使實乏他
長嵗月侵尋悵頭顱之已老疆陲閲歴蔑毫髪之可書

由踰淮歸浙以投閒暨度嶺来荆而受任星霜斯邁雨
露常濡未能寛宵旰之懐惟恐犯春秋之責積成寸分
遂入鈞衡進之亞光禄之班扵以重元戎之寄僥踰至
此造就使然載稽釋之不調之年曽無虚日三歎李廣
弗侯之命乃有此天恭惟某官經國大儒濟時碩輔弊
羣吏以亷善豈惟得周典六計之規咨四岳以陟明又
兼取虞廷三考之制致令庸陋亦冒寵榮某敢不頂踵
銜㤙縻捐誓報睠言負乘祗虞取数之過盈許問邱樊

庶遂乞身而知止

　　兼䕫州路䇿應大使謝宰執

　　風寒備北正虞負乘之譏天顧在西俾奉簡書之援視
鞭所指斂袵敢辭揆綿力以弗勝服㤙綸而祗懼竊惟
國扵東南控二長之勢䕫介荆益猶一身之吭必如虞
虢之相為齒脣焉可楚越之自立肝膽此其疇昔兼置
使存然豈勞信陵親邯郸之行固亦無霽雲致賀蘭之
請僅聞常戍類假虚聲兹局面之頓殊将旄頭之共禦

允為重任可付庸人如某者老矣䕶邉乆焉懐土類千
鈞之弩末不足發機向百尺之竿頭豈容進歩我圉正
嗟扵孔棘已田奚暇扵他芸頋此何時而能為役念蹊
徑五溪之宻接而江濤三峡之相通若鹿之掎角然庶
乎能守非蛇之首尾應其曷克支茍惟擊柝之相聞敢
避同舟而共濟以扶持是實覆幬之恭惟某官掌運坤
輿力囬㤗道以静制四方之動惟明燭萬事之機歌江
漢以平夷日以兾紹復中興之業諭巴蜀而遣使天其

蘓還定新集之民慮震其鄰用孚厥號是固輔車之義
在詎容手肘之力艱社稷有靈願釋髙屋建瓴之慮封
疆各保庶無纓冠被髪之勞

　　除端明殿學士謝宰執

　　鴻鈞播物新科𤨏扵三邉麟殿通班昭寵綏扵一介循
牆莫避蹐地奚勝竊以廬直承明序髙侍從君實之清
名始稱仲儀之素望乃宜否則易守成都嘗除獻肅或
以夙在定武用賞景文倘成績之無聞将前修之有靦

如某者粗供任使見謂庸人嵗月驚心寄浮萍扵江漢
風埃眯目懐落木扵家山尚當戍役之上流是豈書生
之長技篳路藍縷何有新功荆棘蒙茸未全舊觀師老
而扼吭擣虛之僅立財匱而沃焦捧漏之愈艱乆慚陪
筆槖扵甘泉只合掛衣冠扵神武無能何取求去乃遷
躐升筍玉之階俾在蘂珠之選豈欲示朔方之精采且
将重西土之喉衿頋諸儒翰墨之間所當處此如平生
夢寐之際豈敢到兹才薄㤙隆感深愧溢恭惟某官立

生民極主斯道盟聲色不動而國勢日尊氣類相孚而
人材雲合扶偏補弊有一徳以享天心開誠布公縂衆
職以稱上意伊侯誰在亦我儀圗某敢不徳佩楮中力
殫弩末龍盆承渥敢希主眷之遭逢鴟閤酬知誓竭臣
忠之報效益堅晚節庻遂早休

　　㐮樊獲㨗賀宰執

　　敵丘侵塞正懐不測之虞新壘䇿勛再奏非常之㨗功
歸上宰威震外邦睠㐮陽自經理以来而敵國蓄窺圗

之久頃草青而入隨一戰以師奔兹水涸復来襃羣首
而蝟聚賴城髙而池險與食足以兵精将一乃心士百
其勇乗其暮氣肅若宵征遂以六千之師破彼十萬之
衆因人成事恃國有靈某猥縂師干獲承廟算負乗致
寇愧禦侮之非才纓冠救鄰且值時之多備幸聆凱報
上釋頋憂恭惟某官厚徳賛乾至公用㤗經文緯武之
略足以濟時聚精㑹神之間隐然制勝猶金城賴弱翁
之主斯淝水盡安石之謀一叚雋功近年未見某茍逃

曠責喜極對敭晝㨗傳聞既稍息風烟之警冬防戍撤
願令賦雨雪之歸

　　詔書奨諭謝宰執

　　邉圉㨗聞僅逭風寒之責宸廷詔奨過形雲漢之章端
由廊廟之主盟陡覺閫垣之改觀叨思過寵揣已増慚
伏念某以庸繆才任經理事芟除榛莾雖還南雍之封
疆蓬勃煙埃幾歴中山之嵗月强敵相望扵数舍狡謀
寧免扵肆窺幸而一卻扵春水方生之時不圗再誓扵

北風其凉之際頼三軍賈勇出區脱以窮追而半夜斫
營碎輼轒而亟遁因人成事惟帝念功頋臣力何有焉
㣲公賜不及此恭惟某官恢洪雅量指縱神謨加惠窮
陬示稍増扵意氣折衝勍敵不自有其勲勞宻啟睿聪
致頒温㫖第戰士正希扵優渥在藩臣曷稱扵光華祗
誦衮褒益慚綿薄猶士爕之勝城濮益為晋憂有弱翁
以謀先零庻銷漢患

　　謝陳中書四六劄


　　島夷納欵晋律何功禁掖演綸過褒示寵服王言之奨
借感儒碩之主盟恭惟某官經緯斯文彌綸兩制元良
天下之本方資羽翼之忠太學賢士之闗正頼甄陶之
化一條氷之輝映五色線之胸襟居人間風日不到之
鄉将儲大用念嶺外霧潦相蒸之地俯録小勞致勤鴻
藻之發輝侈被龍光之赫奕祗慚綿薄莫稱衮華某拜
手誦言拊躬愧悚禮云折爼厥有平原督郵之彛辭曰
濡毫敢效翰林主人之獻凟尊不腆麾頓為榮


　　謝劉中書四六劄

　　两階進律不稱敢辭一札成文弗俞有命服綸言之奨
借知匠手之發輝恭惟某官四海後村斯文前軰数正
元之朝士皎若晨星草建武之詔書温如春日方帝學
藉緝熈之益而皇猷歸潤色之工不是監不是卿紫槖
已聫扵侍從可為将可為相金坡必貴扵文章豈惟河
西羌壮素所討論将使山東武夫聞而感泣俯憐孤立
獨犯衆難致勤鴻藻之褒嘉侈被寵光之照耀宣昭上

意勉厲後圖某拜手誦言拊躬愧悚将循牆而載請兾
芘厦之終依問翰林主人當有濡毫之故典命督郵從
事敬伸折俎之菲羞不腆凟尊敢祈麾頓





　　可齋續藁前卷二

