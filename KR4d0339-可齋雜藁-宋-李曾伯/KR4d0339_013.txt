







　　欽定四庫全書

　　可齋雜藁巻十三　　　　宋　李曾伯　撰

　　啓

　　回歐陽簿尉謝登科

　　楓宸賜對桂籍標名書有歐陽生久著漢儒林之傳名
登正元榜載新唐進士之科惟時得人多士増氣恭惟
某官文追渾灝學探精㣲胸蟠滄海之珠器抱荆山之
玉授業掌故匪從陳稽古之車射䇿奉常乃俯拾明經

之芥佇公卿胥此焉出而州縣豈為徒勞某猶憶槐黄
喜傳榜墨慶文風之丕振視曩日而有光奮五百人之
中士尚有觀於器識繼六一翁而後君宜愈力於文章

　　回胡司法謝請舉

　　集漕闈之衆雋令與計偕得澹庵之諸孫差强人意有
來好語尤佩髙情恭惟某官學有源流士之圭璧健翮
九霄之鶚脩程千里之駒賦水部之梅花方紆新綍訪
月宫之桂籍是特舊氊出手當場摘髭上第某代庖漕

事勸駕賢書水鏡何心自是朱衣之首肯春風得意好
看墨榜之先登

　　回侯簿尉謝請舉

　　較藝一臺孰究伏生之誼冠名多士首推侯喜之文方
老眼之増明辱好辭之委貺恭惟某官學能稽古儒以
知兵黄石一編已䇿勳於韜略青雲萬里猶抗志於功
名欣聞延桂之浮香奚待尋梅而學隠當場出手取第
摘髭某屬漕事之代庖獲賢書之勸駕臚傳北闕豈惟

焦杜之齊芳魁繼東嘉未許周徐之專美

　　回歐陽解元謝請舉

　　奉漢科之新詔將與計偕稽孔壁之舊藏宜為舉首有
來好語喜得英才恭惟省元行粹圭璋氣沮金石備渾
灝聱牙之體為閑深演迍之文桂子秋風自廣寒而分
種桃花春浪由灕水以問津上第䇿勲掄魁接踵某猥
叨勸駕見喜著鞭月旦評髙游刃已恢於餘地風雲路
便一飛佇看於沖霄


　　回唐解元謝請舉

　　鵠闈較藝稽六義以成章鶚薦標名偉一鄉之得士有
來好語尤佩髙情恭惟省元行粹珪璋氣沮金石自鳳
儀於丹穴宜鯤化於滄溟説詩而解人頥共推多識摛
文而覻天巧獨擅衆長奉常一第之䇿勲始安兩魁之
繼踵某猥叨勸駕快覩著鞭八桂叢邊已喜香浮於仙
籍百花頭上佇看聲播於春闈

　　回秦解元謝請舉


　　大比賢能之獻籍甚多才南方中庸之强裒然為首有
來好語深佩髙情恭惟省元行粹珪璋氣沮金石正學
藴講明之素曲臺加潤色之功桂林一枝盡攬山川之
秀梅花萬里將先雨露之春即鶉尾以載占佇龍頭之
三見某猥當勸駕快覩䇿勲月旦評髙衆雋已為之斂
衽雲霄路近壯圖正在於著鞭

　　回秦解元謝請舉

　　較藝鵠闈莫重春秋之筆登名鶚薦允諧月旦之評盛

舉裒然嘉辭謙甚恭惟省元追古作者為時雋才學明
王道之權衡詞擅儒宗之黼黻卻林捷奏已看一枝桂
之芳韓榜臚傳行應五色雲之瑞太平首選淳祐重聞
某猥以典藩幸茲勸駕賸薰蘭馥已騰南國之聲華願
指梅梢再卜東風之消息

　　回衆解元謝請舉

　　獻大比之書聿新妙選奏明光之賦喜擅衆芳方老眼
之増明辱好辭之委貺恭惟省元文進古作學邁時流

詞名矜七步之成紙價甚三都之貴桂林一枝之秀已
播秋香梅花萬里之遊可占春信佇報韓歐之榜帖重
觀三趙之倫魁某猥以典藩幸兹勸駕鹿鳴周野欣聞
盛事之聮翩鵬化莊溟願見壯圖之軒翥

　　回蜀士趙解元謝請舉

　　開南嶠之文闈翕來衆雋得西州之名士獨冠一時喜
老眼之増明辱好辭之加貺恭惟省元追古作者為今
聞人詞源三峽之傾文價兩都之重梅花賦罷帶蜀雪

之清香桂籍名標指嶺雲而闊步青氊載復黄榜立登
某以漕事之代庖獲賢書之勸駕校子雲相如之同異
不難掇於儒科論伏波忠武之是非要當存於公議

　　回蕭解元謝請舉

　　考藝星臺探羲氏畫三之學揭名露榜居酇侯第一之
流喜得英才増明老眼恭惟省元追古作者為今聞人
詞源富筆底之章心法追畫前之㫖訪廣寒之桂子仙
籍騰芳指嶺首之梅花春風問詢當場出手上第摘髭

某偶爾代庖幸兹勸駕袖間妙語帶雙泉文字之香足
下修程看萬里扶摇之步

　　回宗室謝取應

　　大比興賢合衆材於一道髙文得雋列同姓之九人好
語有來雅情甚厚恭惟省元仙潢疏派若木騰芳詞章
有追古之風議論得過秦之體訪廣寒之桂子仙籍浮
香指嶺首之梅花春風試手詞鋒努力儒級摘髭某偶
爾代庖幸兹勸駕雁行肅肅已觀霄漢之聯翩麟趾振

振同作聖時之美瑞

　　回宗室謝取應

　　選士麟宗孰擅三都之譽登名鶚薦實開一第之階好
語有來雅情甚厚恭惟省元銀潢的派玉峙髙標指嶺
首之梅花春風試手訪廣寒之桂子仙籍浮香努力文
鋒摘髭儒級某代庖漕事勸駕賢書由宗室以進九人
允為盛事摶扶搖而上萬里即展壯圖










　　可齋雜藁巻十三

