







　　欽定四庫全書

　　可齋雜藁卷四　　　　　宋　李曾伯　撰

　　啟

　　代蜀總賀史丞相拜太師魏國公

　　大庭播告上衮登庸定鼎相成師禮重周公之徳分圭
啟魏國名嘉畢萬之封昭宗臣佐策之勲示明主報功
之寵古今盛事中外歡心竊以六典作姬首三公而始
置百官表漢非一職以為稱自尚父得於磻溪而子房

奮於黄石寥寥千載落落幾人迄我皇朝尤為曠典惟
淳化眞人之紹述禮趙普以勳勞至元祐天子之幼冲
拜潞公以年徳中興而後未見如斯考國史之所聞獨
㑹稽之先烈然在孝廟十年庚戌之旦始疏魏社之封
迄于光皇三月甲寅之辰初演師坦之命非以欽崇於
舊學則由擁佑於重光方蔚為寶訓之首稱况繙以金
甌之全羙超前越後僅有絶無恭惟某官社稷重臣國
家元老正權綱于聖化更張之日運籌策于王室規恢

之時事能應物能名持蓍龜之先見剛不吐柔不茹存
金石之誠心坐扶茂陵三十載之治功益衍炎祚萬億
年之休命赤舃獨隆于左右黄旗浸盛于東南屬開厯
數之紹堯方卜謳歌之歸啟天擎鼇柱金縢藏代武之
書日洗虞淵玉几任保康之寄遂定一代延長之計克
彰兩宫仁孝之忱以至義質鬼神息四海鴟鴞之難信
行蠻貊格五胡狼虎之姦國勢無山岳之動摇人心有
松栢之茂悦矧登鴻碩叶贊燕貽奉廣姒之徽音伏繼

文之丕烈屹然於從容密勿之頃隠若有憑藉維持之
基斯克享于天心宜莫隆于人爵竊聆奎翰親發玉音
道慈訓之丁寧示元勲之尊顯謂先朝眷倚之意當示
褒崇而今日擁翊之功豈容謙抑所以彰兩朝不世之
績慰二祖在天之靈異數肆攽僉言惟允山川世胙方
益增茅土之封巖石民瞻當愈重槐庭之位然且秉樞
機之周密運鼎軸之尊安被之詩歌宜在烝民崧髙之
雅編之史册無愧伊訓說命之書自親見之民生幸甚

某謬司井絡乆屬秦階矧竊聽于黄麻喜欲賡于綠竹
丹心報國敢忘雨露之深恩白首逢時未分江湖之終
老

　　代蜀總賀興元丁帥除利路安撫副使

　　簡在上心全付方靣錫馬侈康侯之庶将膺接晉之榮
執禽戒子弟之輿遂主帥師之寄觀朝廷之善處知四
境之何憂蓋嘗竊聞道路之言妄測廟堂之算謂今蜀
棧重在漢闗有如蛇之首尾不可分毋以鹿之犄角為

足守故雖二閫之設是特一時之宜豈能無脈絡之不
通或者謂體統之當一昔邲之役林父不能克而相之
師之儀亦無成近而授劍一令浮梁之㨗聞舉扇一言
符離之事去用兵之大率如此謀帥之不專可乎以古
事言為今日賀恭惟某官兵民司命國家精神夷險屢
更惟義可以落姦雄之膽忠誠一致惟信可以服蠻貊
之心中外所恃以安宗社所倚以重比陞卿列咸傒公
歸獨以禮樂雖吾儒之至榮然在春秋于外夷而必斥

凡使華之逺有以帝眷之方深此實髙祖留蕭之規少
慰周人思旦之望青氊之帳雖舊白羽之麾方新由兹
持太一之大權合子午之全勢事無肘掣機不髪容夜
雪而入蔡城今得一裴度矣春風而問浯水豈無十元
結哉某忽聆檄羽之傳不覺屐齒之折蓋敵國如一行
之上勝着在斯凡吾屬皆同舟之中安心可也

　　代荆閫賀沿江趙制置除煥學

　　北闕疏恩西清晉直東壁圖書之府載典堯章金陵帝

王之州仍分齊履詔頒元日喜動明庭恭惟某官社稷
宗臣詩書碩望闗中留蕭丞相自膺漢京鎻鑰之權江
左有管夷吾盡洗晉國衣冠之陋屹一柱之山立障百
川而瀾囘天險石頭有虎踞龍蟠之勢波澄淮水無鯨
呿鼇擲之驚兹膺蠖濩之知爰進凝嚴之職牙籖玉軸
式昭雲漢之文玈矢彤弓增重風寒之寄佇垂彝鼎即
正璣衡某矍鑠一翁棲遲三峴方效祁奚之請老仍偕
文子以同升耳聽演綸心形折屐盟鷗夢斷祗憐白首

於江湖賀燕心傾徒想烏衣之巷陌

　　代京西漕賀沿江趙制置平寇

　　孽臣干紀驅烏合以跳踉王旅徂征振鷹揚而剪滅去
藩籬之允惡倖社稷之雋功吉語星馳歡聲雷動竊以
何代無姦雄之患亦惟在人有控制之方鶴唳風前走
苻堅于淝水鵝鳴雪裏縛元濟于蔡城至今談者之言
固曰偉哉之績然使一時震懼之際萬口恵來之初得
裴度則唐業賴之微安石則晉事去矣不圖今日復見

古人有如揚楚之近郊自納淄青之舊俗憂深背脅養
成大厯之疽根勢類股腰更甚後元之&KR0979;盭上方廣天
地之容貸彼乃抗雷霆而陸梁染蚩血于衣冠扇苗腥
于城郭江㠶海艦攘螳臂以欲登月戍雲屯逞豺聲而
肆毒於斯時也疇克任之幸九重奮乾剛之明而十乘
任泰平之責合軍于呼吸之頃决策于指縱之間折箠
一笞投戈四潰恭惟某官廟堂雅量鼎鼐元勳分寶展
親麟趾倚維城之重受社作輔犬牙強磐石之宗幾年

盛宇宙之威名壯志俟風雲之機㑹自制孫呉之鐵甕
每懷梁氏之金甌豢虎狼而拂其心知噬人而且至取
鯨鯢而封之觀期逋寇之必誅故盡䕶于我師即翕張
于士氣若元若石若琰勵父子兄弟之謀曰顔曰愬曰
宏協将帥賓僚之力遂騰丕績髙掩前聞佛狸果斃于
夘年鬼蜮莫窺于大徳月星明概霾曀清夷玈矢彤弓
盍考召公之命衮衣赤舄亟催姬旦之歸赫常武于清
朝揚耿光于後代某猥乗邊傳欣聽驛書正深嫠緯之

過憂倐動儒紳之喜色于疆于理佇還周官禹貢之封
可磨可鐫願肆栁雅韓碑之作

　　代京西漕賀淮東趙安撫平寇轉官陞職

　　露布奏功宸綸疏渥牙籖玉軸升書殿之清班紫綬金
章陟文階之峻秩增十連之重寄昭一代之殊勳芝誥
聨榮棣華胥慶竊臣弭非常之變是必有非常之材建
甚盛之功亦宜加甚盛之典遹觀在昔肆伐于淮東山
歸勞而榮以衮衣江漢來平而錫之玈矢淝水風聲之

役予封邑于旦伊蔡城雪夜之師加大夫于古道每切
仰景光於前代不圗見休烈于清朝自夫楚國之亡猿
久矣漢人之養虎負恩干紀攘螳臂以當車衰兇鞫頑
逞蜂腰之辱斧不藉泰山四維之力孰䕶長江千里之
寒鋤其疽根洗厥妖祲今有勳焉如此顧何賞以報之
恭惟某官勁氣摩雲精誠貫日立狂瀾之砥柱駕長風
之孤騫慷慨事機蓋出父子兄弟之素志勤勞王室允
為将相文武之全材華夷知萬福之威名士卒想臨淮

之氣色踞鞍上馬期慰河南老父之思擊楫中流勉徇
江東人士之望出星門而仗鉞指蒲澤以麾戈並轡載
馳協鶺鴒之禦侮援桴一鼔隨梟獍之就殱風霆倐其
震揚宇宙為之明概宜頒異數用答殊勞未誇簟茀鏤
鍚之有光盍取鼎鼐旂常而載紀繪功建武重瞻寇鄧
之丹青作雅元和丕邁桞韓之金石某猥乘邊傳欣聽
驛書實闗宗社之閎休匪但門墻之私慶𬗟懷風景豈
嗟有異之山河想見官軍可冀中興之日月


　　代京西漕賀淮東趙提刑平寇進職

　　獻㨗戎車持斧上繡衣之最升班書殿花金下紫綬之
榮官名應同穎之禾慶事聫華蕚之棣渙頒成命鼎沸
歡謡嘗觀古人伯仲之間其在前代勲名之盛庾亮之
有庾翼僅更鎮于武昌謝萬之與謝安應同時于淝水
葢未有二惠競爽一體共功並轡載馳躬提熊虎之旅
麾戈並出手戮鯨鯢之姦奠安宗社之基圗凈掃乾坤
之氛祲㨗無虛月賞不踰時並膺甘茂之十官俱受子

展之三命竹帛未之有也縉紳孰能任之恭惟某官三
光五岳之英千載一時之瑞尅神州戮力王室皦皦盛
心濟大江誓清中原凛凛英氣早著西平之有子允宜
北顧之無憂江左衣冠見夷吾而釋慮淮南兵甲賴長
孺以寢謀屬狡焉失稂莠之&KR1573;而蠢爾逞蜂䘍之毒恣
其兇虐速我誅鉏遂勤天討之師爰問鬼誅之惡星軺
夙駕露布朝馳翕令腹敗以枝披盡使草薙而禽獮金
平雨矢未誇武安兄弟之勲采石風㠶復見雍國文武

之略功成不世報以何官宜紅旗之㨗奏未幾而黄紙
之除書並至歌江漢之是似已裕父功賦東山之盍歸
佇恢王業某濫乗邉傳倐聽郵音誕揚千載之景光歡
動三軍之舊部縛賊奴而取金印恨莫陪櫜弭于其間
與兒童而唱銅鞮但喜同車書之有日

　　代荆閫賀交代趙侍郎除京湖制置

　　凝旒親擢授鉞專征紫橐簉朝甫奏淮頭之新㨗碧油
建閫載臨峴首之舊封郵音四傳士氣十倍竊考三軍

師帥之重見諸一門父子之榮趙孟繼成季之勲晉典
刑之具在李愬踐西平之鎮唐功業之獨隆葢世徳之
素孚斯羣心之攸屬欣逢盛舉夐掩前聞恭惟某官三
光五嶽之奇四海萬人之望謂故園必有喬木挺挺髙
風濟大江誓清中原凛凛英氣早佐籌帷之畫諾已寛
宸扆之顧憂中外幾年始終一節比孽臣之干紀總王
旅以徂征並轡載馳投戈四潰既侈京觀鯨鯢之戮甫
趨禁墀鵷鷺之班時適西風憂軫丙夜雖江左頼夷吾

而無慮然襄陽正叔子之興思遂輟貳于六卿俾盡䕶
于諸将麾幟士卒一毫無更城郭人民重來如故耀焜
弟兄之華蕚摩挲父老之甘棠碎轒輼破穹廬佇掃清
于朔漠書旂常銘彞鼎即入輔于昕朝某賦分癯儒受
知先哲䕶風數處歉若汗青厯星一終頽然頭白乆困
榆邊之酬應屢陳苕霅之歸休凡而營壘之間盡循諸
葛不料藩籬之外又生一秦正綿力之勉支忽綸言之
誕播金蘭益締糠粃曷虞占城上之赤雲已卜歸期之

近望闗中之紫氣不勝候吏之瞻

　　代荆閫賀趙都丞除京湖制副兼京西漕

　　絲綸錫渥軺鉞登庸次對邇班密布樞機之㫖元戎小
隊交輝禮樂之華新命俶傳舊封肆悦眷乃一門之盛
見之再世之間淮南迭居如贊皇之父子武昌繼踵若
元規之弟兄然相與以並為乃昔無而今有縉紳創見
竹帛增光恭惟某官葢代竒材濟時雅志心有如日常
存宗社之謀義不共天素得家&KR1161;之論早自氊裘之猖

獗已先介胄以馳驅屢更險夷一致忠孝比楓宸之授
節指蒲澤以麾戈雪壘夕馳露布朝奏凢梟獍底就殱
之速皆鶺鴒專禦侮之勞笳鼓賦歸甫息淮堧之祲羽
書告遽忽騰蜀棧之烽上懷叔子之威名士想臨淮之
氣色遂懸帷幄來建閫臺江山形勢嘗得之目中錢穀
甲兵可運之掌上一麾白羽盡復青氊北平之氣無雙
固邊人之素服鄼侯之功第一看史册之相輝某老不
如人乆焉懷土徒以受令公之薦尚兹守忠武之營萬

里封疆不料鄉鄰之警十年精力徒傷風景之瞻幸二
恵之肯來庶一癯之知免國事幸甚造物畀之入玉門
闗豈望賜環之寵歌銅鞮陌欣聞挾纊之聲

　　代京西漕賀趙都丞除京湖制副兼京西漕

　　謀詩書帥遣禮樂臣密㫖布宣次對屈松階之履使權
咨度元戎連蓉府之鑣郵音四傳士氣十倍竊以奕代
典刑之懿載稽昔賢勲業之隆李愬踐西平之官猶詫
唐人之父子庾翼繼武昌之鎮尚誇晉世之弟兄况夫

踵閥閱之英規聫閫臺之逸駕於昭盛美實掩前聞恭
惟某官文武全材社稷偉器千載英靈之氣飄飄如雲
一門忠孝之心皦皦猶日早贊庭惟之畫諾已寛廊廟
之顧憂險夷百為始終一節比以金甌之幾玷有勤繡
斧之徂征雪鵝夜馳風鶴朝奏甫賴淮南之汲黯屬懐
江漢之召公謂湟水羌人尚畏後將軍之策而鎮州士
卒猶存先太師之衣兹樞機輟紫禁之班而軺鉞問青
氊之舊江山好在壁壘麾幟之無更日月幾何城郭人

民之如故目盻五原之草緑指揮萬竈之粟紅破穹廬
碎轒輼一掃黄龍之磧清廟貌定鐘簴重申白馬之盟
看手拍於銅鞮慶腰懸於金斗某絶㣲籌略猥玷諏謀
數載舂陵髮為之白一來襄峴笑未及黔適當擊柝之
時旋玷予環之寵欣聆除目幸締交盟雷動歡聲頓釋
籓籬之過慮海函宏度庶無糠粃之遺羞

　　代京西漕賀全大監除京西提舉兼制參

　　彤墀疏寵玉節陞華省監聯班将建小雅修車之績閫

轅佐畫豈惟太史平準之司郵音一傳輿頌四達恭惟
某官器全王佐名冠時流抵掌論兵皆暗合孫呉之略
抱膝懐古有自比管樂之心早曵裾而客諸侯即折箠
而制千里舂容談笑之頃慷慨功名之津入奉廟謀平
楚首來於劇孟出參軍事却秦盡出於仲連坐揚天討
之師立正鬼誅之惡既騰露布洊陟星闈属懷蜀棧萬
里之憂尤重襄城上流之勢謂二三豪俊久相與於籌
帷有百萬甲兵葢莫如於武庫載厪使事誕布皇靈草

木皆知於威名壁壘喜聞其氣色佇恢謨略𢎞濟艱難
玉帳借籌暫屈轡絲之攬金印如斗亟㸔笳鼔之歸某
弩末技窮刀頭夢切慨念星霜之乆精力為殫顧瞻夙
景之殊意料不及兹忝予環之命適丁擊拆之時忽聽
除音頓強懦氣願言長策亟澄江漢之波庶俾陳人早
問邱園之隱

　　代蜀總賀桂侍郎除四川制置

　　紫槖聯班綸綍布王言之命碧油易鎮詩書膺元帥之

謀封疆兼四履之雄中外有九鼎之重先庚俶播旁午
歡聲敢因名氏之通略叙兵民之繫若時西土在國北
門自惟徃嵗狐鼠之姦甫覺連年鴻雁之集邊牧倐侵
于春草戎亭屢警于夕烽雖廟算之全安致老酋之斃
去而且苗腥汚於隴右蚩血漬於中原失火殃魚藩籬
恐及傷弓驚鳥家室為憂若在自治之方無出不爭之
策然闗堡有齒唇之必守而蕭墻有心腹之當防不有
人焉孰為國重恭惟某官兩朝碩徳千載真儒典刑大

雅之遺音學問中庸之至性青山三百叠真人傑以地
靈丹桂五枝芳由源深而流逺自膺分月即委䕶風宣
流畫㦸之仁聲振厲繡衣之精采一塵無聳已寒朔幕
之氊十乘有行未暖渚宫之席屬時宵旰逺顧岷峨謂
裔夷又起于一秦而将略可無于諸葛遂躋郎位亟渉
卿珪載登枚徐侍從之班正重周召方伯之寄夜觀奎
壁煥寳儲次對之躔春到井參偉玉帳前籌之智自是
定四維安疆之計為萬里掃清之期聞范公而西賊驚

何憂疆場相司馬而遼人戒佇位廟堂某一總賦輿屢
踰嵗籥瓶之罄矣莫供漢桞之屯旌以招之許問呉松
之釣伊昔托鄰于玉水今将識靣于寳屏書下日邊喜
同雪外雖烏檣已辨巾車欲問于田園倘馬首可瞻聚
米願陳于山谷遲吾行也猶及見之

　　代襄閫賀黄漕赴召除卿帥成都

　　渙頒宸綍晉陟卿珪不俟駕而行甫聽四牡使臣之勞
毋疾驅有詔復膺三軍元帥之謀偉中外之歡聲仍山

川之舊壤恭惟某官清廟鍾吕明堂棟梁學問續諸儒
之燈文章傳萬古之印剛弗吐柔弗茹山甫髙風撓不
濁澄不清叔度偉量自指錦宫而弭節已兼玉帳以殿
邦臺閫七年金湯增重岷峨半壁桃李成隂上方予環
以召之公已趣装而下矣星軺南指謂遼東之白鶴且
還月掌西升奚闗上之青牛再去意者蜀道天難之險
靡容雪山人去之輕遂留蕭何行且殿四封之重無過
戴胄豈徒持三尺之平雖是行少緩于登仙恐不日爰

立而作相某身縻閫寄心荷襟期聽俶播之好音覺倍
明于老眼記慈恩五百人之列喜最號于得人望少城
幾千里之遥恨莫陪于賀客

　　代賀四川桂制置除煥學

　　碧油奏最丹綍䟽恩元日路朝方聳羣后奉璋之聽清
時册府載司寧王遺寶之書偉學士之華班表帝心之
隆眷一新明命四達歡謡恭惟某官禮樂鉅儒典刑大
雅早負經綸之志出逢熈洽之時戮力神州小江左夷

吾之志盛心王業繼隆中諸葛之規自繡衣往鎮于淮
濵逮茸纛載臨於荆渚赫然偉績簡在睿衷獻納聯班
爰荷彤墀之槖詩書謀帥遂分玉壘之弓顧當虛疑澒
洞之餘首用安靜和平之䇿張忠定一箇信人心隨見
于感孚范老子百萬兵敵膽已聞于驚破兹化日春熈
于井絡而胡星夜落于軍營門户藩籬匪特壯青天之
險介胄干櫓無非用黄石之柔挽回蜀道之難屹作雪
山之重宜陞奎象仍䕶參墟勒孟陽劔閣銘佇紀功于

彞鼎上王褒益州頌即正位于岩廊某乆荷化鈞欣于
宸綍矧厠雁鶩行之列敢忘燕雀賀之私闗中之蕭相
復留願竟成于勲業潁川之許丞未去尚終賴于寛𢎞

　　代京西漕賀湖北趙漕

　　妙柬上心肅将使指金鑾入奏方聯蘭省之班玉節蜚
來仍轉桞營之餉臺綱俶振輿頌翕歸恭惟某官帝室
宗英儒林師匠丰標立千仞之壁議論囘百川之瀾學
問淵源傳武夷之正印性命道徳續伊洛之遺燈故凡

平時施設之方盡出諸老講明之素分符楚戸尚懐細
侯竹馬之思攬轡夔門熟訪忠武木牛之略繼興思于
宣室爰上計于甘泉含雞舌之香浸階清要接豹尾之
武盍罄論思時惟洞庭彭蠡之濵莫急金城湟中之漕
遂迂熟路來駕輕車席上過師毋薄青氊之舊樓前訪
古細𢋫黄鶴之吟恐墨突之未黔有漢泥之即紫某守
邉㒺效乗傳踰涯正虞寄重于喉襟其孰勢聯于唇齒
前旌相望後爨何憂築壽昌之邊倉恨未知于竒畫繼

酇侯之粮道願俯示於良規

　　代賀京西朱憲除閣職

　　麾軺奏最編綍疏恩道家蓬萊之山峻躋華直方城漢
水之地仍縂使權封圻無前日之殊父老有朞年之借
洊頒巽命允穆師言恭惟某官奥學淵渟孤標山立博
通古典不遺九邱八索之書涵咏聖經一洗諸子百家
之説赫奕金城之上計光華玉節之乗邊氊罽畏威夜
落旄頭之焰衣冠垂象曉澄貫索之輝逺颺九重欽恤

之仁益聳一道澄清之譽猶君奭分陜召南之化盛行
而季梁在隨漢東之國為大宜膺芝誥爰典竹書光照
奎壁之文章位重隰原之禮樂佇歌四牡既覲六龍某
乆竊餘光欣聞成命代庖越俎方虞駑乘之貽羞攬轡
登車尚賴餘波之借潤

　　代京西漕賀李工書

　　疇咨首諫晉陟都臺訓飭邦工爰掌冬卿之典緝熈帝
學宻陪昕幄之遊郵音肆傳輿論胥慶恭惟某官氣涵

剛大識造精微藴開物成務之才抱尊主庇民之學一
時星鳯正中朝人物之英千載雲龍乃南陽帝鄉之彦
外庸早著上眷素深旋歩武于周行即王盟于公論烏
臺執憲僃更三院之朝儀騎省封囊屢補百張之諫紙
盡行所學無隱不言人主為霽于威顔天下想聞其風
采夙夜獻納宜陞畫省之班日月就将仍侍金華之講
翊成君徳興起治功聽文石之履聲難淹歩武調泰階
之鼎鉉佇倚經綸某誤攬轡絲欣于制綍雁門遣戍正

虞數處之䕶風燕厦傾心庶賴萬間之芘雨

　　代京西漕賀錢祕監兼侍講

　　渙恩楓扆晉長蘭臺馬融三入之榮盛推東觀丁鴻五
論之講宻侍北宫真儒者之至榮罄輿情而胥悦恭惟
某官儒林根柢藝苑精華續性命之遺燈振聖賢之餘
響文章藻麗有三代兩漢之風學問淵源洗諸子百家
之陋外庸早著上眷乆隆由驥足之來旋即鴛行之闊
歩太乙青藜之閣爰屈校讎中書紫薇之垣乆瞻儀羽

兹任大蓬之寵式彰丹扆之知虎觀曉趨帝學賴緝熈
之益麟臺晝直皇猷資黼黻之工已聫論思獻納之班
佇錫輔相弼諧之命某遥分使傳欣聽除音引領蓬萊
知是幾塵之隔依身厦屋庶無凌雨之憂

　　代京西漕賀趙侍御除大諫

　　疇咨横榻峻陟上坡聖天子從善如流乆資風憲諫大
夫憂國猶渴式罄箴規御筆親除儒紳交慶恭惟某官
氣涵剛大學造精㣲蓍龜彰先見之明金石厲匪躬之

節閉邪陳善竊自比于孟軻正色立朝咸謂今之汲黯
外庸早著上眷素隆由歩武于周行即主盟于正論五
花天近聳峩豸之威稜兩栢霜凝振乘騘之精采中外
為之嚴憚朝廷賴以尊安有三代遺直之風再瞻清獻
當八年敢言之日允賴陽城喜賡慶厯之歌詩更費元
和之諫紙益殫剴論共起太平想集書囊作漢文之帷
障倚持色線補虞舜之衣裳某誤攬轡絲欣聆制綍當
日月之亭午坐底陰消誦江漢之朝宗願祈海納


　　代京西漕賀何宗博除正言

　　龍墀渙渥騎省升華正色立朝重見元和之諫紙真賢
得路共賡慶厯之歌詩吾道光亨太平立致恭惟某官
氣涵剛大識造精微抱開物成務之才存陳善閉邪之
敬慷慨論事賈誼陸贄之流鯁切愛君魏誼王珪之右
外庸早著上眷乆隆粤登鴛序之華甫典麟宗之籍屬
時當宁勤八年望治之心咨我正人賴一言興邦之益
爰資鴻碩來訂箴規白筆抗詞士想聞於風采青蒲入

奏上必霽于威顔朝端愈見于清明國勢佇期于寧謐
身倚文石奚拘一月之上封目送延英不待數年而入
相某遥分使指欣聽除書數處䕶風正雁門之遣戍萬
間芘雨惟燕厦之傾心

　　代京西漕賀陳少監兼殿講

　　中宸疏寵内殿論經五兵法度之嚴甫推武庫三代詩
書之彦宜在講帷除當四傳士論胥慶恭惟某官詞林
宗匠治道津梁續性命之遺燈振聖賢之餘響文章典

麗有三代兩漢之風學問深純洗諸子百家之習蚤逢
熈洽妙柬眷知槐市横經乆積師儒之望蓬山接武寖
升臺省之班兹由戎監之華爰侍細氊之讀書聖問而
付史館丕邁昌朝成君徳而在經筵式資正叔由是賛
緝熈之學此其為輔相之基紫荷立登白麻可俟某遥
分使傳欣聽除音數處䕶風正雁門之遣戍萬間芘雨
惟燕厦之傾心

　　代賀陳洋州


　　黼座疏恩朱轓作牧十年出幕府望乆積于旌麾千里
得湖山令将新於庭户嶓冢重東流之地漢闗寬西顧
之憂金湯有人紳笏胥慶恭惟某官閬苑錦屏之秀雪
山玉壘之英自卧大床元龍有湖海之氣安事一室仲
舉非塵埃之人自驥騁于康衢即鵬摶于溟渤以身徇
國亶存忠孝之規趨事赴功靡擇險夷之任談笑河陽
之幕從容單父之琴月駕佐邦清徹一盃之水星臺贊
餉飽供萬竈之烟士方相為斯世勲業之期上盍趣登

中朝獻納之選屬時劍棧重在洋川南褒北斜直指子
午之谷前隴後蜀正嚴戊己之屯遂膺玉帳之剡聞亟
畀銅符而作鎮山川人物既素得於目中保障繭絲斯
可運于掌上兹未促行春之駕果已騰來暮之謡石硯
牙籖細和詞人之佳句橙亭秋浦重尋賢守之舊遊第
朝廷已深知于弱翁恐郡國難乆屈于黄霸靡需黔突
即渙紫泥某癡未了官少寧更事一行作吏已慚揚州
梅閣之吟再轉為丞尤愧藍田松庭之記雖凡骨勉期

于丹換而俗容尚費于藥醫碌碌家庭見謂厥菑而弗
播棲棲嵗月眞成不穡以取囷政有畏于簡書乃獲承
于棨㦸庶依召父未去許丞毋失名譽善事上官尚當
謂大府而受約束豈無他人不如同姓庶期知廣厦之
為帡幪



　　可齋雜藁巻四

