







　　欽定四庫全書

　　可齋雜藁巻九　　　　　宋　李曽伯　撰

　　啓

　　蜀總内機謝丞相

　　泰階宰物作人新采杞之時井賦命官置屬畀析薪之
子萬里遂腹心之委一家均骨肉之恩揆力踰涯撫躬
知愧夷考自昔君臣之遇靡分於人父子之私魏戊為
大夫本以魏舒之息祁午將中尉豈謂祁奚之偏得非

思王事之勤勞庶獲奉親命以奔走然而安石之用幼
度由風鶴之平淮公武之屬韓𢎞以雪鵞之擣蔡類許
以驅馳疆埸之役固未聞出入錢糓之間如此典之絶
無非其人而不可如某者塵容甚俗凡骨非仙泉達火
然未能涵飬岸移舟駛敢計行藏金科習城旦之書鐡
硯負子虛之賦厥室肯堂厥菑肯穫恐墜前功良冶為
裘良弓為箕已荒初學每觀蜀道漏巵之極正懷鯉庭
恤緯之憂豈期幼吾幼以及人弗以才不才而言子念

西陲之重寄復南渡之舊規擢之州縣箠楚之官置之
幕府文書之列取周世禄傚魯家臣榮衛鶴以乗軒假
楚猴而沐冠朝奏暮報畫諾奚勞夏凊冬温興居攸適
志量雖已踰於圭竇姓名自是入於鈞陶終身激昂再
世遇合恭惟某官表裏伊説左右禹臯力扶嘉定之金
甌躬振淳熈之玉鉉省徐而命程伯坐弭變於中原鼎
沸之秋諭蜀而遣相如尤加惠於偏方斗絶之地矧逢
千一王者之運黙契五三聖人之傳搢笏垂紳定國家

於閒暇束帶結髪登巖穴之隠遺故奚為後我不特北
夷而盍歸乎來非止東海雖佐域中皇極之主不失天
下赤子之心遂使么㣲亦䝉坱圠載念某羽翰未就燕
尚戀巢汗血何為駒徒伏櫪雖粗更於愚慮思自見於
公朝恐書生未達於時宜而癡兒莫了於公事僅知清
白仰答龎洪天將降任於人何敢體膚之自逸士為知
已者用欣乘齒髪之未衰

　　謝漕使


　　試塵埃箠楚之曹久依使節備幕府文書之職獲奉親
庭朞年仰荷於保全造物端為之成就始終厚徳俯仰
靦顔惟蜀道自外計之司於南人許内掾之置朝奏暮
報雖與聞席上之畫冬温夏凊實以便膝下之私顧惟
何人乃在兹選伏念某腰腹空大羽翼未成進莫遑歛
版以事長官退不能負笈以從師友生芻一束早欲矜
持素絲五縫今徒愧恧官甘為於蠻語習殆類於癡兒
幸䝉二天覆蓋之庥殊乏一日驅馳之力凜然芒刺畏

此簡書正虞望太行之雲敢謂逺長安之日念厥父之
稼值此艱難畀若子以薪輕其負荷致令吏屬無異家
居酬唯諾之真情佩吹噓之至渥恭惟某官派由豐鎬
秀出岷峨早登九重鵷鷺之班暫給一道貔貅之旅涵
養人物如䕶桐梓甄別士類若辨芝蘭謂子其子親其
親凡肝膽之情一也故老吾老幼吾幼以骨肉之愛待
之遂使公朝獲從私請某敢不恪恭詩禮之訓寅奉政
事之師燕欲將雛雖免離巢之歎馬猶認主寧無戀廏

之懷

　　辟制幹謝蜀閫

　　為鄭尚書之門下從事久辱愛知命李虞仲以益部庶
僚俾承咨度受恩特達撫已僥踰陶鎔雖大造之公負
乘切小人之懼眷元戎之幕府實人物之羽儀或西山
朝爽手板拄頥或南樓夜月胡床長嘯或擅草檄飛書
之譽或於觀碁聞柝之詩仰稽前修莫非名士故班孟
堅從凉州之役乃能勒燕然石以頌漢功而韓昌黎與

郾城之征斯可作淮西碑而紀唐烈又若辟慈明辟文
舉而為豫州之盛事與夫致温造致石洪而為河陽之
美談類非齷齪之才可在髙華之選如某者挈缾智小
窺管學疎分安莊鷃之非鵬跡嫓楚雞之似鳳承顔私
室每虞弗穫以弗堂竊禄公家常懼不稼而不獵三生
熏習萬里際逢賴綵衣疇昔之知辱玉帳提撕之賜青
冥吹送洊䝉藥籠之兼收緑衣泛依方致茗臺之交辟
退揆缾罌之量已深槖籥之恩然而馬寧無戀廏之心

鳥亦有擇木之想雲飛川泳特難攀入幕之榮月暗燈
明固每羨從軍之樂敢期鈞轉果賜甄收慇懃形樽俎
之間委曲示弓旌之命昌言十六光騰橘鶚之書屬掾
二三下采曹豚之子舍魚取熊而愈重攀龍附鳳以有
歸恭惟某官左右禹臯伯仲伊吕以仁智勇之全德為
直方大之重臣仗鉞專征坐鎮泰山四維之勢臨機制
勝屹成金城千里之形士當耳掩迅雷而匕筯之為驚
公獨手障狂瀾而砥柱之不動一時妙算萬世成功相

印命圭槐位方登於周衮翹車戔帛桃蹊尤篤於鄭緇
遂令鯉庭黄口之兒亦預燕臺青眼之客某敢不激昂
志氣磨礪精神朝舉一人暮舉一人雖莫膺於盛選智
者千慮愚者千慮尚思竭於㣲忠

　　辟襄陽宰謝制帥

　　服勤玉帳未酬化冶之恩承乏銅章誤玷公車之辟佩
隆知而至厚揆小已以莫勝祗命凌兢捫心激烈竊以
襄城之為邑實居制府之附庸兵屯地險維昔要都民

淳事簡乃今樂土況以並塞休息之久且無中州劇煩
之難保障繭絲有教條之憑藉簿書期㑹無督責之煎
熬不過約束之奉承然必翹英而任使如某者絶㣲柝
線姑學為裘萬里擔簦甫出蜀山之險一枝擇䕃亟投
楚木之棲屬下采於菲葑俾濫觴於糟粕始初意向僥
倖朞年誤䝉擢之塵埃箠楚之中亦許置在幕府文書
之列粤由服役曾幾何時初無一言之善可以取諸人
敢謂百乘之邑乃使為之宰遂自代庖而越俎亟令製

錦以操刀萬仞選坑且有資於援手三年縣債甘自是
以埋頭靖言嵬瑣之蹤曷副作成之造恭惟某官中朝
柱石諸夏金湯功名竹帛之所無德業詩書之自出四
維磐石重輕端係於人心十載星霜憂樂常闗於天下
所以兒童走卒皆稱君實蠻夷酋長每問晉公四塞狼
烟獨逺京襄之境五湖鯨浪不侵江漢之波頃焉冠堯
閣之圖書行且命商川之舟楫薦賢報國尤出盛心學
道愛人每形至訓察某雖吏材之未習知某於世務以

稍諳致使庸人亦膺煩使某敢不廉隅飭己平易近民
河陽之士信多深荷甄鎔之猥及廣都之事不治尚祈
轡策之少寛

　　謝總領

　　位諸侯之上方棲跡於化鈞幸百乘之家復依光於統
部輪囷越分坱圠知恩趨承由是以肇新感激不知於
紀極眷斯蕞邑介在附庸期㑹簿書雖無中州繁劇之
責繭絲保障則有並塞驅馳之勞歴觀前修載在往牒

政修害去僅傳傅子成之碑利舉嵗豐繼有劉道寳之
碣寥寥千載落落兩生使非出於時流鮮克堪於民事
如某者絶無拆線姑學為裘祗宜荷彭澤之籃輿偶獲
作步兵之厨吏去來鳬雁曽何繫於人哉窮達鷃鵬固
所付者分也一行冒昧千里棲遲幸䝉鶚表之朝騰方
擬燕檣之春去使之越尸祝之俎已愧代庖孰謂操學
割之刀乃令製錦未脱選坑之汩没先償邑債之煎熬
人或憐之謂迂疎之可笑身其處此豈勞瘁之敢辭賴

大造有以照臨於小已顧不幸㑹恭惟某官詩書儒望
廊廟世臣抗雅志於雲霄厲廉聲於氷雪濟時實政不
為晉衍浩之清談裕國宏規末數唐晏琦之良畫兹屈
蘭闈之重望暫分楓扆之顧憂給餽餉鎮闗中王事雖
當於孔棘求文武致幕下人材方起於如林洗清江湖
氛祲之塵激揚州縣纎悉之吏遂叨推轂亦與執鞭某
敢不平易近民廉隅飭已有能一日於此用力正期終
賜之挈提比及三年可使足民第恐莫閑於條教皈依

未艾傾向如葵

　　謝荆帥

　　服勤玉帳政猶小草之相依承乏銅章乃有甘棠之尚
在輪囷越分坱圠知恩雖前於趨承之日非長而今亦
覆幬之天不逺屬新易次敢後修辭眷惟三峴之附庸
實號五方之雜處簿書期㑹雖無中州煩劇之難保障
繭絲則有並塞驅馳之責稽諸往牒類畀名賢必利舉
嵗豐始克繼劉道寳之碣非政修害去豈無愧傅子成

之碑盍觀寥寥乎中興百載以來其間赫赫者先生一
人而已自時厥後固不乏材然豈圖庸鈍之踪而乃望
聲華之後如某者絶無拆綫姑學為裘祗宜荷彭澤之
籃輿偶獲作步兵之厨吏清秋帽底風流雖不逮於孟
嘉落日樓頭人物乃得陪於王粲初心擇木大喜依枝
自謂朝夕於斯不過朞月可矣代庖越俎實無一日之
善取諸人製錦操刀敢謂千室之邑使為宰顧選坑未
能脱足而縣債先已埋頭幕下芙蓉徒緬懷於緑水堂

前楊栁賴猶有於春風顧小已何以得斯㣲大賜所不
及此恭惟某官詩書元帥道德宗工韓吏部之泰山獨
步唐人之三變郢中人之白雪載賡楚調之九歌方將
由青油幕以奏功秉紫荷囊而入侍胷中雲夢雖涯涘
之莫窺皮裏陽秋凡姸媸而坐別知某於十數嵗丱角
婉孌之際念某於三千里鞅掌棲遲之餘遂使執鞭亦
叨推轂某敢不氷霜自厲風雨不渝燕離巢鷹離韝雖
惜暫暌於左右衣為裳莞為席尚祈勿替於始終


　　就改謝襄閫

　　雙鳬集渚恩波沐江漢之深一鶴箋天選阱脱泥塗之
陋繇大閫示附庸之重故小冠忝滿嵗之真德厚穹垠
感填悃愊竊某士在郡縣吏之列人望京都官之陞墨
綬銅章由斯上矣青衫白髮吾將老焉兹公朝既限以
薦員而銓省尤循於班序近惟屏翰惠顧邊郵或囊封
特剡於九天而閨籍就通於百里然靡拘於常調是必
得於當材如某者鹿鹿無竒魚魚自謹素志未酬於鉛

槧㣲官漫襲於箕裘荷彭澤之籃輿祗合侣漁樵之子
司荆州之酒品不圖吹樽俎之賓未嘗屬櫜執弭之勞
遽玷製錦操刀之選政修害去深慚傅子成之碑利舉
嵗豐有靦劉道寶之碣幸託渠渠之夏屋不知袞袞於
塵埃六七考之莅官僅登甲厯數千里而歸省豈暇已
謀敢期籓籬躑躅之蹤重費埏埴作成之力俾懷璧往
全其蒲糓而改絃來續於桐絲遂叨魏闕之寵光不易
邯鄲之故步如蟬斯蛻一由造化之機若燕有巢重到

主人之幕恭惟某官儒宗山斗王室金湯胸蟠古聖人
載籍之傳身佩半天下兵民之寄生聚教訓豈惟修小
雅以攘夷輔相彌縫方將用皇極以經世炯雙眸之秋
月提一筆之春風梁柱桷榱久著吳興之賢徳楩楠楓
柞宜多楚國之真材故片言可以化溟北之鯤鯨一顧
可以仙淮南之雞犬齒牙小借羽翼立生致令一介之
㣲亦脱七階之冗某敢不愈堅素守弗替初心改邑而
井不遷汲引詎忘於修綆近水而月先得植培庶進於

層臺

　　淮西帥機謝丞相

　　投誠黄閣甫借篲以前陳贊畫碧油俾吹竽於下列陶
陽和於孤冷範駑鈍以驅馳播物恩深捫心感著竊數
右淮之參佐盛推前代之人材幼度風鶴之師時則謝
石桓伊贊其決晉公雪鵞之捷時則馬緫韓愈相其行
佳哉主賓馨在方䇿慨念流風之逺疇咨今日之圖内
而固吾圉之藩籬外以應中原之機㑹譬善奕者茍惟

一著之差若同舟然未免俱受其弊故凡為之掾吏亦
公選於廟朝如某者種學尚蕪賦資不穎非睎驥之乘
也類沐猴而冠之簿宦塵氛髩駸駸兮欲雪積憂熏灼
心炯炯者已灰固嘗執鞭弭於戎行供文書於幕府祁
山斜谷登梁蜀用武之場漢水方城覽春秋争雄之跡
險阻雖親於邊面夢寐不到於淮頭敢期收㣲蹤於化
爐坱圠之中備末屬於羽檄蜚馳之所誕揚新綍仍畀
舊氊暗月登城再憶從軍之賦平沙列幙敢懷出塞之

吟佩鴻造之樂成愧蚊山之負重恭惟某官根源六學
表裏一誠下令流水之如元祐司馬措國太山之重慶
厯魏公以赤舄之勢隆猶緇衣之好篤量才而任不遺
履屐之㣲厲世以廉盡洗弓靴之習屬意三邊之科瑣
硏精多士之選掄致使庸流亦叨誤渥載令某久更榆
塞復逺蘭陔雖感恩當效於遄驅然撫已未忘於却顧
鼔風雷而成化願起羽鱗誓天日以酬知敬銘肝膽

　　除監簿倅鄂謝淮西制帥


　　望小朝廷幸充員於下列出大爐冶猥叨渥於中朝作
成雖賴於始終奔走遽暌於左右退方以禮情見乎辭
竊嘗聞夫子之言深有慕古人之誼凡士委質如女從
人䝉之不有躬是豈全名而順行屯之正乃字始為潔
已以俟時良由去就有繫於終身必也進退無慊於大
節此雲長所以不忘於曹劉之際而樂毅所以能處於
燕趙之間至今義聲尚有生氣况藩垣之列屬尤賔主
之相親誦向闕聮鑣之詩所冀若昌黎陪晉公之役發

臨路覩絲之歎豈願如子諒寄并州之行茍惟昧知巳
於平時或至遽背恩於俄頃命雖上出人謂我何伏念
某無所取材焉能為役早欠書生燈火之力墮在俗吏
刀筆之陳鳬雁去來豈繫江湖之多少鷃鵬大小固安
天壤之低昂黽勉箕裘馳驅櫜弭駭目岷峨之形險驚
心荆楚之戰場剥落風霜凋零齒髪嗟于役不遑於將
母顧此身未可以許人偶自遭逢辱相料理懽然得於
眉目之際引而委之腹心之謀假以副車列之賔幄不

以涓塵之無補每如金石之相孚訪屯塢於河南對舳
艫於赤壁曷資竒畫徒激壯懷聴鶴樓頭未有副東山
之委觀魚濠上方將問南華之遊屬玉帳之檄行俾金
城之圖上飢鷹側翅初無颺去之心駑馬戀軒何有羣
空之望不圖樗質乃汙笋班未能聴長樂半夜之鐘又
俾對武昌西門之栁衣裳著主籬落寄人魚何負釣釣
者負魚不幸入人之羅致鳥能擇木木豈擇鳥是將何
地以枝依遲回既處於兩間引去庶幾於一決成其羽

翼出彼樊籠自頂至踵以知恩以口語心而曷報恭惟
某官人物模楷師友淵源直清古井之無波定力太山
之不動峻從大匠坐總元戎陜西主召陜東主周暫頒
分制洛南曰温洛北曰石盡出兼收方人門匕筯之驚
虞獨堂上兵甲之籌勝出三昧手而應世事皆付之無
心以正法眼而閱人取必非於凡品致令庸謬亦在提
撕某敢不逺企古風永懷厚徳願謹長子帥師之戒亟
膺康侯晉接之光庶幾四海繫此以重輕其亦一介視

之而出處終歸鞭䇿圖報甄鎔燕離巢竹離亭恨寄唐
人之出幕木為桐莞為席情深陶令之歸田

　　知岳州謝丞相

　　廟朝授任一時重邊瑣之科幕府綴員千里玷江城之
寄佩隆知之至厚揆綿力以奚堪祗事凌兢捫心激烈
眷乃巴丘之壘麗於楚澤之隈偏安一方素恃山川之
險承平百載未嘗軍旅之聞是雖近失於藩籬謂可逺
稽於規畫迨觀形勢緬想古今湖湘在其南此則明徹

募艦碎皎舟之所荆峽出其北此則僧辯偃旗燒侯柵
之方東蔽沔鄂則魯肅嘗於此置萬人之屯西顧鼎澧
則陶侃嘗於此掩五溪之寇信如此地宜付若人況今
脣齒之疇依尤賴咽喉之聮絡葦杭相望毋云春水之
已生桑䕃未移當戒秋風之不逺奚為推擇輕畀繆庸
如某者鐡硯違心鉛刀誤手筆花不潤早孤射䇿之盟
檄草甚蕪漫作從軍之賦霜雪薄未秋之髩風波摧如
水之心慨念驅馳幾瀕險阻平沙列陣備更劎外之闗

河落日孤軍猶記峴邉之城郭逮淮頭之奔走復夏口
之往還寄薄命於鴻毛脱重圍於虎口周旋四塞終始
十年白髪垂垂正切思親之念丹衷耿耿惟勤報主之
忠敢圖過聴於非才尚俾强顔而為役豺方當道蚊曷
負山雖未忘懷鄉去國如文正之嗟然自昔出幕持麾
乃少陵之羨此恩所在一息亦知恭惟某官淇澳武公
磻溪尚父臨大事制大變應萬務之幾㣲明公道守公
心集衆賢之忠益𢎞濟艱難之局面翕歸静定之工夫

披郡國之輿圖洞究中外邇遐之勢置人物於夾袋不
遺長短小大之才故凡抱一藝之能咸俾備四方之役
致如㣲瑣亦與布宣某敢不銜荷丘山恪恭朝夕䕶風
寒者數處願申儆於封圻芘天下以萬間惟依歸於陶
冶

　　謝臺諫

　　執右弭於邊城莫陪時議分左符於江國誤被上恩僥
踰殊溢於私心吹奬亶由於公論屬方祗役敢後修辭

乃眷巴丘實據天險北控荆峽而西扼鼎澧東蔽沔鄂
而南接湖湘慨想六朝徒有英雄之迹承平百載未嘗
軍旅之聞自虢虞唇齒之既亡而吳蜀咽喉之所係如
兹重地可付庸人如某者鐡硯違心鉛刀誤手黽勉户
門之逼已徘徊籬落之傍人幾屐平生閱厯西風之局
千帆過眼棲遲上水之船悽愴烟蕪彫零蒲栁嵗冉冉
兮將去心耿耿者徒存望舍下之白雲久擬閒居之賦
對樓頭之黑月空成出塞之吟不圖誤聴於非才尚俾

强顔於此役葦杭相望曽日戒之茫然桑䕃未移且秋
期之至矣若為&KR1088;恃賴有依歸恭惟某官學者泰山國
之元氣親結龍墀之簡注載新騎省之威儀陳善閉邪
振朝廷之綱紀揚清激濁持人物之權衡知粗材嘗厯
於險艱謂小壘或堪於委寄遂叨推擇猥與布宣某敢
不寅奉箴常申嚴封守中流艤楫深虞數處之䕶風廣
厦棲巢終賴萬間之芘雨

　　兵郎江東漕兼督參謝平章


　　材館疇咨秉大鈞而播物郎闈假寵將隆指以參籌顧
負乘之非長爰循牆而㒺避强顔交戍矯首知歸竊以
諸道刺史之分轉輸為急中興督府之建僚屬靡輕矧
朝蹟之兼榮匪時材而罔畀魏公用蜀趙開專領於計
權葉相臨江雍國實參於兵畫凡大勳之共濟皆偉望
之素孚孰謂庸流迺堪並任如某者凋零墜緒竒蹇㣲
官足跡所之厯疆郵而殆徧頭顱如許悵嵗月之空磨
自憂患之薰心已功名之絶念屬馳邊檄起贊戎旃駰

駱驅馳繼辱使華之遣貔貅出入敢辭王事之勞慚無
横草之功願畢寢苫之制詎期大造未棄孤踪決獄不
知幾何復當錢糓之問軍旅之學未已仍陪俎豆之陳
況令雞省之升班益重鵜梁之興刺僥踰溢分感愧填
膺恭惟某官相漢巨臣師周大老黄閣幾年清風萬古
建昔人未有之勲庸洪鈞一氣壽域八方流斯世無窮
之福澤緫握樞機之柄從容帷幄之謀講兵食之大經
坐致三軍之給足急賢才之先務未嘗一士之遐遺遂

俾塵勞亦歸器使某敢不激昂素志銜載洪私通江淮
表裏之津當恪恭於厥職廣天地始終之造尚對越於
宏庥

　　謝督相

　　位隆上宰建新府以督師班陟外兵綴舊僚而將漕當
多士功名之共赴而四方觀聽之云初小已奚為大鈞
首播既循牆而㒺避敢斂版以知皈竊以部使者之設
官轉輸為急大督府之列屬畫諾攸資況序進於省漕

復寵升於朝著中興而後建置靡常魏公用蜀之時則
趙開主其計葉相臨江之際則雍國佐其謀是皆偉人
克贊前烈然亦未聞於兼任豈容俯畀於非才如某者
襪線短能斗筲小器一行作吏老嵗月於征鞍千里依
人視家山如傳舍臨書慨嘆撫鋏悲憐比綴幕以佐戎
與執櫜而從事曽㣲毫髪仰答甄鎔政惟馬分之窮思
遂鷗盟之適屬黄閣肇登於碩輔而青氊未棄於陳人
給餽餉於闗中曷資竒畫求文武於幕下孰匪名流顧

横草以何功俾握蘭而在列人物盛魚鱗之集化工先
蛇足之成白羽傳麾仍問邊淮之列戍青絲攬轡聊誇
江左之諸公頂至踵以受恩口語心而曷報恭惟某官
勲在王室德格天心冠三階符采以色明握萬里輿圖
而掌運相麻初播士夫交慶以舉觴公袞盍歸天子與
思於當饋持變通之心法以經世納偏陂於皇極以待
人陜西主召陜東主周兼二相保釐之寄洛北曰温洛
南曰石無一士羅致之遺遂俾疎庸仍叨簡㧞某敢不

鏤銘新徳砥礪初心竭駑鈍之馳驅報鴻龎之覆育贊
籌帷幄一㣲文墨議論之長秉軸廟堂尚備錢穀甲兵
之問

　　淮西總領謝平章

　　東臺將漕已慙聮駰駱之華左户陞班遽俾給貔貅之
餉辭再三而弗獲職共二以奚堪祗事之初歸恩有自
竊惟固圉安邊之要無如理兵足食之謀江淮財賦之
淵雖傳於古廟堂錢穀之問莫切於今北顧未寛西餉

尤窘補瘡剜肉良醫之所寒心血指汗顔巧匠為之束
手況搤吭而或奪其食且掣肘而欲善其書杯水救薪
豈能甦涸籌沙作米安足療飢命令有所難加事力至
於俱困使賈生親見必形哀痛之言縱劉晏復生亦無
趣辦之術如某者一寒寡與五技易窮半世驅馳笑頭
顱之已老連年憂患覺心志之盡凋初無襪線之長薦
辱轡絲之遣莫通驪駕願續鷗盟豈期列戍於地官乃
俾給師於天塹碁當壞局豈拙著之能施路有覆車矧

前鑒之不逺冒焉承命奚所逃愆非化地力賜於主盟
而公朝略加於假借乏興必矣圖報謂何恭惟某官三
代真儒兩朝元老斷朝廷之大議謀謨動中於事機緫
軍國之重權念慮旁周於邊瑣知兵儲之非易顧人物
之甚難以某久在兵間頗諳利害謂某曩親父訓粗識
源流遂俾庸材猥叨煩使某敢不誓殫駑力期稱鴻私
望泰階六符之躔所願宻依於覆幬賜中流一壺之力
尚祈亟拯於艱難


　　謝督相

　　上輔董師國用盡歸於宰制外郎庇職兵儲實繫於倚
毗恍成命之莫回撫㣲躬而難稱恩深槖籥感極輪囷
越自南渡四總之攸分皆謂西餉一司之獨裕屬更多
故大壞前規師徒調度凡費幾金敖廥空虛幾無餘粟
士安鹽筴之法契鈔虗存籌昌斛糴之規斗升難責楮
幣莫知其通變米艘多失於經常猶炊沙何能以作糜
而捧漏詎堪於沃釡使洛陽處士將哀痛以深憂非江

左名賢豈清談之可辨如某者跡寒寡援分薄多艱有
曲謹小廉僅克周旋於榘矱無髙見偉論可以動寤於
搢紳自憂患之熏心已功名之絶念逮叨使轡猥綴郎
闈由知已之未酬難奉身而遽退不圖廟堂錢穀之問
取諸幕府文書之間既令越俎於舊官仍且吹竽於下
客顧惟駑力曷副鴻恩前車之戒未遥後爨之憂孔亟
疾深腠理正扁鵲之寒心愧切汗顔將屠牛之貽笑再
三莫避共二曷勝恭惟某官社稷元勲巖廊奠宰開拓

乾坤之力量整齊華夏之規模提周旅之雷霆萬里翕
為之響應沛商民之霖雨四方共企於漢瞻廣捜小大
之人才𢎞濟艱難之事㑹以某久陪履舄備厯戎行謂
某嘗學箕裘俾承世職致令庸繆叨被選掄某敢不恪
守初心覬酬大徳撫百姓給餽餉亦當承漢相之留闗
攜諸吏上峥嶸所願侍晉公之向闕











　　可齋雜藁巻九

