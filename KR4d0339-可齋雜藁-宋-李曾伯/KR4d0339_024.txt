







　　欽定四庫全書巻

　　可齋雜藁巻二十四　　　宋　李曽伯　撰

　　青詞

　　代廬帥上元祈福

　　上元校福之辰維春伊始當路宅生之寄與嵗俱新敢
瀝丹衷仰投洪造伏念臣猥将漕事兼領帥權眷封圻
数郡之間自邉戍累年之後乆更雨雪士未能解甲以
還營數有風塵吏不免調丁而轉餉兹届陽和之候共

祈安靜之休爰演真科用迎和氣伏願穹靈監在誠意
?通諸夏底寧一旅絶朔庭之警有秋登慶屡豐臻南
畆之祥

　　代合肥禳火

　　同日告災甫深嗟於近境融風扇虐亦㣲及於此州肆
懐警懼之誠爰舉祓禳之典伏念臣猥分臺閫邈在疆
陲比屋以居半茅茨之相接崇朝其頃幾薪火之載驚
雖天道之難知恐吏愆之所致用稽灌斚亟演琅函伏

願閼伯藏威蜚亷歛怒雲霓沛澤坐消扇燎之虞老幼
奠居同享平安之福

　　代合肥祈雨

　　序紀大雩浸若常𤾉之沴禮崇辟望尚愆解澤之施敢
瀝丹衷仰干洪造伏念臣誤膺隆委邈在窮邉靖惟時
事之戚休實係嵗功之登耗兹臨龍見未應鸛鳴黍苗
正堅於敷菑麻麥浸妨於滋長吏誠有慊民則何辜爰
敬祓於齋壇用肅延於颷馭伏願道慈廣覆靈鑒?通

雷雨之動滿盈亟起夏畦之病天地之間豐美用臻秋
穡之成

　　都司代宰執禳蝗

　　民方艱食期嘉榖之用成天未弭菑尚飛蝗之為孽用
殫忱悃仰瀆髙明竊念臣等職忝弼諧道虧燮理師旅
且加之饑饉公私又竭於盖藏薦嵗大祲已起無禾之
嘆屬時孔棘豈堪有蜚之書萃中外之不憂傒東南之
一稔兹由畿輔逺暨江淮皇皇形億兆之心蟄蟄駭衆

多之羽慮深當宁咎在愚臣爰蠲潔於琳宫冀感孚於
璇極少回帝鑒即庶農功伏願閔此鞠凶去其種類秉
畀炎火聿資田祖之神實維豐年允恊牧人之夢

　　代禳蝗意㫖

　　位聫輔政道昩調元未能十雨九風之維時適值一旱
二蝗之繼踵殍殣相望菜蕪多荒嗟汝農人一稔正期
於卒嵗害我田穉羣飛倐見於刺天近從畿輔之郊逺
暨江淮之境若時為孽厥類實繁深懐中夏之安危實

係有秋之登歉天非弭變人益阻饑繄民生之何辜皆
臣等之有咎用祈景貺輔作康年去其螟螣之災貽我
稻梁之慶俾紓國力允荷帝休

　　都司代宰執祈晴

　　多稼用成将畢三時之務積隂為沴恐虧一簣之功載
惟大計之實關匪但小民之易怨浸淫未止刈獲有妨
致上心厪&KR0548;切之憂皆臣等昩燮調之理供陳薦藻望
切傾葵伏願俯念時艱潛囘帝鑒重雲解駁亟舒杲日

之明髙廩豐盈汔保康年之慶

　　代祈晴意㫖

　　有秋將遂積雨為愆當閭閻易至於怨咨懼場圃或妨
於登穫爰殫忱悃上叩高明謹延奉於山真用吉蠲於
琳宇仰祈慈光下照隂沴?消亟囘玉燭之明庶格金
穰之慶

　　都司代宰執祈雪

　　律回大吕預占百榖之宜令爽元冥未覩六花之瑞敬

殫㣲悃仰冒明威伏念臣等功乏濟時道乖賛化每賴
帝心之黙佑深虞時序之或愆杪嵗將臨同雲未合野
有遺蝗之慮民懐多厲之憂爰演冲科用迎嘉貺伏願
乾坤薦相滕巽效祥應平地盈尺之祈繼之三白兆豐
年億秭之慶慰彼羣黎

　　代祈雪意㫖

　　杪冬届候瑞雪愆期隂陽未應於天和時序幾行於春
令阡陌慮蝗蝻之為孽閻閭形病癘之過憂深懼賛襄

有乖燮理爰潔涓於琳宇用祗扣於璇穹伏願協氣潛
囘同雲宻布散作千里蜚化之慶預開來年多稼之休
庶副民祈式寛臣責

　　母氏除祥

　　闕地及泉嗟棘心之罔極鑚燧改火倐蓂朔之再周祗
對昊穹泣陳哀悃伏念臣母臣妾起家辛苦鞠子劬勞
僅登六秩之年遽抱九原之恨音容浸逺日月易流興
懐陟屺之悲矧復在原之戚始終七載禍變相仍長幼

一門凋零如許皆愆尤之所致負痛苦以何窮爰即除
祥並修崇薦伏願南昌度厄東極垂慈慿藉津梁共導
㳺於山國嗣承香火未隕墜於故家

　　茅山為亡弟小祥

　　恩義至情莫如手足死生永隔浸逺音容敬竭丹悰上
干洪造伏念臣行虧孝悌身積罪愆怙恃二親已嗟早
世零丁一弟弗克享年僅存襁褓之孤復成幻迴之夢
禍患至此痛苦奈何對晦朔之告周顧形影而相弔追

懐舊嵗禱叩靈山雖大数之難囘豈初心之敢負用修
崇薦爰衍真科伏願黒薄銷名朱陵度厄拯幽拔滯永
毋墮於輪囘追逺謹終俾有為之紹繼

　　江東漕祈雨

　　三農告旱致當宁之軫憂一道觀風為斯民而請命輙
忘再瀆敢瀝寸誠眷維公家多事之時值適頻年用師
之後流離麕集纍纍而仰食軍旅狼顧嗸嗸以張頥所
望有秋以保諸夏兹不雨至於斯極况有蜚而且為災

疇拆猶龜河流如線非但穡事興失時之嘆亦将糧道
有弗繼之憂伊民何辜皆吏之咎倘三日之霖未應則
一嵗之計奈何用藏殊科載祈嘉貺伏願曲囘天鑒俯
念民生澤起龍蟠大霈崇朝之愿境無蝗害庶臻中熟
之年

　　采石水府廟祈雨

　　慮極龜疇驕陽愈熾瞻言犀渚神物所?爰就建於靈
壇用甫延於真馭眷時適多虞之際方嵗惟一稔之期

背夏涉秋迺歴時而告旱自江暨浙合數郡以同憂不
惟大田多稼侵就於稿枯亦且罔水行舟莫通於餽運
雖僅四郊之枯潤未䝉三日之滂沱豈天怒之未囘繇
吏愆之所致不雨至於此極吾國其何以支伏願大垂
金闕之慈亟下緑章之勅天龍一指救民命於垂危螟
螣盡除保農功之中熟

　　新居修造畢酬願

　　負郭二頃舊守先廬有屋一區新謀近市葺修竣事枚

滌輸誠伏念臣逐粟四方轉蓬數載和淵明之賦田園
乆悵於荒蕪懐子雲之居風雨尚虞於凌震今粗成於
輪奐庶如有於帡幪恭演真科用迎嘉貺伏願廣垂鴻
覆俾適蝸居繼此息肩保戸庭之無咎安然聚首與家
室以相宜

　　夀圍祈雨

　　敵人犯順薄新壘以頻危大德好生乞洪流而請命用
伸䖍扣仰瀆昊穹伏念臣保障非才慢藏納侮以斗州

三月之役聚此蜂屯當勍敵四旬之圍凜如魚釡雖王
師之進援與敵勢以相持橋扼中途彼有三面之勢灘
多淺磧我難寸步之前眷人謀至此浸窮非天意而孰
克捄皆謂得數尺之水即可以濟三軍之師爰演冲科仰
祈沛澤願削㣲臣之禄算以保孤城之生靈伏願雨施
屯膏風來艮位捷傳淝水伸萬里之國威圍解晉陽免
一州之兵禍

　　解夀圍謝感應


　　地有所必爭爰致窺城之釁天之佑者順幸收郤敵之
勲感洪覆之生全罄素衷而報謝伏念臣繆分邉寄適
際時艱城彼州來既昩春秋挑呉之戒截於淮浦畧無
小雅却敵之能方其築長壘以閉圍據中流而㫁塞環
烏孫於境内肆逞狼心視赤子於城中幾同魚肉矧亢
陽之適值雖擾旅以莫前嘗瀝露香丐清氛祲果荷溺
焚之拯救有如影響之感通得一水以施㫁橋拔柵之
功不信宿而報全壁班師之喜脫新墉於危棘震中國

之威稜非天意有以保之則人謀安能致此用陳淨供
仰答殊休伏願上帝垂慈髙真降鑒生民弭禍毋興南
北之分爭醜類革心永保東西之分守

　　黄籙普薦陣亡

　　大敵窺邉嘆閫謀之不力皇穹悔禍痛兵難之無辜敢
殫迫切之誠上瀆髙明之聽伏念臣浪兼兩鎮倐閲三
年不能限戎馬之弗侵未免陷生靈於多故或将校卒
伍身嬰矢石之衝或工賈士農家被干戈之厄或流離

而亡於道路或抄擄而沒於穹廬或因之而致凍餒疫
癘之災或值此而遭水火盜冦之難嗟衆生之不幸雖
浩刼之難逃然一夫有死咎将誰歸而三軍司命罪復
何逭想馬醫夏畦之鬼與沙場夜哭之魂雖舍生取義
之無慙而茹痛含寃之何已用擇嵗終之吉上祈天佑
之恩凡而由師旅之淪亡同此入坎離之鍊度物化輪
囘永無沉墮逰魂精氣咸與超昇用答譴尤以酬心素
伏願照垂慈造盡滌宿愆厄度朱陵咸享人天之樂塵

情紫塞俾安老稚之生

　　淮閫得祠歸里

　　非才分閫每懐誤國之憂得請歸田實賴自天之佑謹
攄情素上答穹蒼伏念某本以書生謬專戎事任兩道
十數城之寄凡一千五百日之留八經師入之虞機無
容髪三歴邉圍之急食不下咽幸肅奉於皇靈獲屢摧
於敵魄事危虎口命等鴻毛四封未靖誰實尸之一夫
不辜臣之罪也兹撫躬而興懼累抗䟽以丐休恩錫公

朝生還故里善釋千鈞之負許尋一壑之盟非造物者
賜之豈臣力能及此捫心有幸感德無窮爰載潔於齋
壇用仰酬於景貺伏願三靈對越寸念感通畎畝不忘
欣際昇平之運戸庭無咎永為蕭散之民

　　荆閫辛亥保安春哨

　　分閫罔功頃慮防春之擾籲天請命幸銷大夏之聲輙
瀝愚忱仰干洪造伏念臣驅馳已老牧御非才洪流為
沴正切民憂青草将生又傳風警卒邉塵之不聳皆隂

佑以無虞敬演冲科用酬景貺伏願上帝曲廣好生之
德俯憐㣲臣本無嗜殺之心惟築惟征賴威靈而集事
於疆於理與封部以奠居

　　荆閫辛亥保邉醮

　　國之事在戎莫重舊邦之復天所佑者順實依厥鑒之
臨敢瀝丹忱仰干洪造伏念臣材非用武職乃榦方生
平對越之心惟憂或失分表經營之想何力敢為睠時
襄樊本故疆宇十五六載付之榛莽數百里地隔以腥

羶屬君命之有嚴犯兵家之至險執戈荷鍤暴之爍日
之中挽繂連橋觸彼洪濤而上一塵不聳二壘迄成彼
敵雖及境而遁歸吾旅悉全師而克捷是由天意夫豈
人謀第兵交寧免於殺傷而敵忿將萌於侵軼凡皆臣
罪深為民憂所慿宗社之靈其保封疆之固用醻素願
爰演冲科伏願昭上帝之好生佑中華而降福城郭人
民之皆如舊重欣風景之還山川鬼神之罔不寧盡洗
妖氛之染


　　武當修醮

　　别名山三十年乆嘆煙塵之隔統楚地六千里後瞻香
火之新厥有宿縁獲依靈佑伏念臣粤由弱冠嘗謁殊
庭夙承先志之敬恭常賴危機之保䕶中嗟福地亦墮
刼灰山川鬼神為之弗寧城郭人民傷哉非昔敢謂中
朝之過聽俾叨外閫以來宣氣數當囘封圻載復命羽
流而徃奉知廟貌之不移爰潔丹忱逺陳清供念負乗
尚虞於致冦而干戈寧免於殺人匹夫非辜㣲臣之罪

是雖共於王事恐未契於天心敢為兩道之民用祈衆
真之貺伏願虛危躔之照耀翼軫分之乂安一馬不驚
見昇平之世界五龍如昨還清净之道塲

　　壬子禳火

　　疇昔之夜當新火之方更獲罪於天忽融風之肆虐燎
由魯廏延及頖宫方烈焰之騰空幾比廬之掃地投誠
肸蠁弭變須臾謹推咎以省循演冲科而告謝伏願免
貽民禍責止臣身賜福虛危常假元冥之助奠居翼軫

永消閼伯之威

　　壬子保安春哨

　　地雄諸夏慚非分閫之才天佑一春幸弭侵邉之敵敬
伸丹悃祗荅蒼穹屬時青草之方生倐報赤囊之将警
列城經理之㡬慙扃鐍之尚踈四野生聚之繁恐金革
之不免懼吏不武致民無辜賴肸蠁之有孚底封圻之
無失至於鄰境雖連月之跳梁執彼渠魁才七日而退
遁此非人力盡出天威謹蠲榖旦之良庸展蘭場之謝

伏願衆真助順大造好生周禾温麥之告成敵無鈔掠
漢水方城之修備國有藩籬






　　可齋雜藁巻二十四

