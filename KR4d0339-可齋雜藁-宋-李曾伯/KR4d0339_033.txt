







　　欽定四庫全書

　　可齋雜藁巻三十三　　　宋　李曽伯　撰

　　詞

　　水調歌頭(甲申春利州漕廨翫月聞琴和周昞仲韻)

　　一段太清境誰幻出堦㘭不知身住何處爽氣逼霜𫀆
但見人間一様似夜又還非夜棲鳥不安巢認得在塵
世禁鼓二更敲　最快看來竹底上梅梢幾家朱戸不
如兒女醉蓬茅誰把琴聲三弄不管騷人幽趣似向曲

中嘲長嘯賦赤壁有酒更無肴

　　又(再和)

　　夜永厭銀燭移歩下堂坳秋風昨夢少年髙興鵠成袍
世上癡兒睡去歴歴江山細數孤鶻嘯危巢地静未容
去門掩不妨敲　轉巍䦨低畫桷落寒梢南樓老子爭
似短笛一椽茅無色界間長嘯不夜城中髙卧隨意弄
詩嘲洗斚要更酌為我問佳肴

　　又(丙戌夀蜀閫)


　　千一載英傑百二國山河提封幾半宇宙萬里伏天戈
十乗晉軍旗鼓三嵗秦關扄鎖地利屬人和位次功第
一未數鄼侯何　建青油持紫荷聽黄麻乾坤整頓都
了玉殿侍羲娥且醉東湖花栁却泛西湖舟楫留不住
岷峨誰為語儒館濃墨被詩歌

　　又(代夀昌州守叔祖)

　　三蜀最佳處昌是海棠州清香燕寝間暇人與地風流
十萬人家夀域六七十翁兒状眉夀祝公侯誰為語廊

廟且許冦恂留　過書雲纔幾日紀千秋祖孫巵酒相
賀慶事襲箕裘自有詩書萬巻安用田園千頃松菊足
優㳺持以夀公者梅蕚伴清修

　　又(丁亥重陽登益昌二郎廟樓)

　　老子世比客家本住呉頭登臨聊復爾耳佳節懶為酬
剛被西風㫁送又為黄花牽帥草創作斯逰目力𦕈無
際更上一層樓　對長江流不盡古今愁慿欄正擬一
笑襟抱怯於秋髙處令人心悸放曠舒懐何暇好趂醒

時休留取江湖量歸去醉中州

　　又(丁亥送方子南出蜀)

　　行客送行客况又值新秋蓴鄉此去萬里先我上扁舟
三載烏奴聚首異縣鄉情對語乗月幾登樓去去逺蜀
口日日望呉頭　丹青手描不就此離愁半生萍梗江
漢别恨最綢繆逺水長空一色秋盡波平如掌雁序際
天逰故舊有相問猶滯劍南州

　　又(乙未沿檄過潁夀)


　　驟雨送行色把劍渡長淮西風咄咄怪事吹不散煙霾
才是橙黄時候早似梅邉天氣寒意已相催老子尚頑
耐僕馬若虺隤　嘆平生身客路半天涯飛鳶跕跕曽
見底事又重來囘首白雲何處目送孤鴻千里去影為
徘徊籬菊漸秋色社甕有新醅

　　又(和呉鶴林舍人送楊帥韻)

　　萬里長淮北青是漢時山幾年壁壘相望髙枕度春閑
不道草廬豪傑手袖伊吾長劍馳志在樓蘭鐘鼓今秋

肅氊罽膽氷寒　詩書帥金横帶玉為鞍天生如結數
輩敵豈易江南京索成臯此際東郭韓盧俱困故老正
爭看琳檄未能草馮鋏直空彈

　　又(庚子夀制閫別尚書)

　　峴山羊叔子江左管夷吾勲名掀掲宇宙金匵移丹書
兩載風寒卧䕶一柱狂瀾屹立形勢壮陪都功業笑兒
輩别有大規模　看東歸逰鳯沼轉鴻樞不應廊廟人
物猶佩玉麟符好是茅峯仙客更與鍾山佛子同日慶

垂弧一飲共千嵗永永輔皇圖

　　又(庚子送周昞仲赴江東幙)

　　簮履盛元幙領袖屬英㳺登車攬轡餘事何止客諸侯
看盡巫雲岷雪却訪廬峯湓浦砥柱賛中流百叠青山
路一片白蘋洲　今日事風濤上一虚舟長江萬頃寒
碧猶謂馬能浮况是眼前局面心腹憂如邉角勝著賴
帷籌談笑濟時了勲業邁前修

　　又(辛丑送胡子安赴逺安)


　　風捲江湖浪舉足是羊腸峽山知在何處榛莽更凄凉
不為淵明五斗直為班超萬里雅志未能㤀耿耿富襟
抱行計有詩嚢　溯呉頭逾楚尾界瞿塘從它眤眤燕
語留不住征檣芳草天涯彌望著我飛鳬來去在在可
徜徉持此見劉表抵掌與談王

　　又(甲辰中秋和傅山父韻)

　　幻出廣寒境羅襪凈無塵素娥風格分明玉骨水為神
手攬清光盈掬眼看山河一色閲盡古今人對影且長

嘯一酌甕頭春　千萬頃琉璃色楚天清庾樓袁舫何
事汩汩主和賔但見老蟾無恙不管鏡圓鈎闕寒暑任
相更此夕幸無雨何惜放顔醺

　　又(幙府有和再用韻)

　　碾就一輪玉掃盡四邉塵白乎不涅不磷千古此丰神
領畧常娥體態寂寞謫僊材調四海豈無人安得金丹
訣長駐玉顔春　鏡圓明氷様㓗水來清良宵難值如
許何惜且留賔擬喚桓伊三弄影轉畫欄西畔鐘鼓趣

殘更肺腑盡霜雪麴蘖不能醺

　　又(再和)

　　乆欲乗槎去間闊幾仙塵乾坤炯炯不夜造化抑何神
誰道二分無賴到處一輪都滿天未始私人今夕果何
夕非夏亦非春　風露下明作哲聖之清紛紛浮世代
謝燕客與鴻賔歡恨離愁盡掃謝賦鮑詩髙束一枕聽
嚴更爾自屋梁落吾已醉醺醺

　　又(送制參向君玉歸里)


　　薄酒長亭别飽飯故園歸兩年婉婉席上甘苦每同之
騄驥羣中獨歩麋鹿興前不瞬孰可與爭馳力挽不能
寸健翮遽斜飛　經營事艱難状老天知區區塞馬得
失一笑付觀碁用則風雲萬里不用烟霞一壑兩鬢未
應絲囘首烏檣外鷗鳥自忘機

　　又(乙已九月夀城獲捷和傅山父凱歌韻)

　　壁壘壮西塞形勢古州來九重廟算經逺邉隙肯輕開
整頓金城千仭遮䕶風寒數處蛇豕敢當哉惆悵倚長

劍掃未盡煙埃　騎連營橋列柵木成排敵人魚釡視
我孰與障吾淮横槊衝圍四出北府牢之何勇新進喜
多才老子可歸矣擊壤樂春臺

　　又(幙府有和再用韻)

　　棗頰上秋色羽檄下南來斧螗鋒蝟棼集沉霧掃難開
細看眼前局面驚落人間匕筯砥柱者誰哉熊虎賈餘
勇狐兔等輕埃　砲雷轟戈日耀陣雲排不圖風定波
息談笑靜長淮休説穿楊妙手乗早閙籃抽脚誰拙又

誰才束起樓蘭劍歸釣子陵臺

　　又(戊申和八牎叔為夀韻)

　　壮志小鵬背萬里欲乗風馬瘏裘敝老來無復舊逰重
楚尾呉頭蜀口三十載間陳跡衮衮水之東休説射鵰
手且學釣魚翁　奚為者聊爾且此山中壺觴自引不
妨換羽與移宫蓬矢桑弧何事朝菌大椿皆分識破色
俱空掬潤弄明月長嘯倚看松

　　又(再和)


　　鴻雁未應到可怪此畨風木樨天氣何事爽逼夾衣重
長記呼韓塞下每向飛亷聲裏占見馬蹄東今且閉門
睡都不管山翁　李北平班定逺魏雲中紛紛成敗任
取勲業紀南宫幸得明朝無雨定是中宵有月莫放酒
尊空起舞㺯庭葉清影伴巖松

　　又(招八牎叔托疾再和)

　　一畨蓼花雨幾陣桂枝風杖藜多暇準擬同醉小山重
底事阮郎清致苦托休文瘦損咫尺阻西東秋色浩如

許豈可欠詩翁　門前事都莫問付盃中紛紛蠻觸等
耳富貴大槐宫何惜振衣而起相與凭欄一笑抵掌共
談空佳客倘不至推枕卧雲松

　　又(戊申送厲守赴濡須漕)

　　締好恨不早覿面雅相知璿星樓上一見天産此英竒
功在淮梁砥柱政藹漢扶襦袴僅借冦恂朞懊惱劍花
冷手欲鱠鯨鯢　濡須塢咽喉地腹心誰公其攬轡慿
軾勲業笑談為貫索旄頭息熖斗極泰階動色歸佐太

平基客有問僕者只説在漁磯

　　又(已酉宿樟原驛得雨)

　　之子問行役火傘正當天酷哉幾可炙手流汗滿襟沾
僕僕長亭道古人在竹輿何似甑釡受蒸煎帝憫蒼生
熱勅下九龍淵　命豐隆驅屏翳起蜚亷神工一炊黍
頃爽氣遍垓埏洗滌山河塵土轉作清涼境界物類舉
醒然稽首謝天賜伸脚快宵眠

　　又(題臨江驛和徐意一韻)


　　君莫厭行役易爾此非難人情無已乆隂憂潦霽憂乾
借得庭軒一榻㤀却征塗炭暑小駐瀹龍團世路任渠
險襟抱五湖寛　嘆平生環轍跡已蒼顔梅花雪片萬
里奚又縶南冠應是江山好處猶待推掛老眼天未許
休官莫憶故園竹日日報平安

　　又(庚戌夀靜齋叔)

　　喬木老盤谷仙李盛峨岷參横井轉月邉猶賴有長庚
傳得丹溪正派更是平庵宅相夷路早蜚英十載星沙

幕一片玉壺氷　題輿了千萬里盡雲津渚宫小駐不
妨談笑對秋城西去慿熊駕駟東下握蘭持槖衮衮看
崢嶸願借鷲峯桂嵗以夀金觥

　　又(辛亥中秋和陳次賈用坡仙韻)

　　萬里凈無翳一鏡獨當天老蟾癡兒頑甚閲世幾何年
任爾炎涼千變不改山河一色爽氣逼人寒何必乗槎
去直到斗牛間　歎常娥元不嫁只孤眠古今遺恨不
能長似此宵圓我有竹溪茅舍辨取金風玉露一笑四

并全細和坡僊句低唱勸蟬娟







　　可齋雜藁巻三十三

