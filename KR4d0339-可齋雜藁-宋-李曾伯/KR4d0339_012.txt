







　　欽定四庫全書

　　可齋雜藁巻十二　　　　宋　李曾伯　撰

　　啓

　　代囬安監丞袖啓

　　以喬木贊三復久知王文正之後人得梅花賦一篇可
卜宋廣平之逺業矧交樂事適在相鄉詎非㑹遇之天
為是參承之地恭惟某官忠孝衣鉢道義門牆不畏疾
風知是雪山之勁草有如砥柱坐回峽水之狂瀾孜孜

幾年凜凜一節方子陽肆井蛙之怒而臣甫拜杜鵑之
詩碧幢畫諾之間患銷棧道白羽笑談之頃變息潢池
為劉於右袒之呼微管有左衽之歎功髙如此上肯負
之禁路晉丞黼袞正思於夜對藩符奏最錦衣胡問於
晝游東山之霖雨將歸緑野之清風難屈趣裝可也泚
筆俟焉某冒然登孟博之車幸甚過子雲之宅善人不
得見君子見矣實獲我心一國之所慕天下慕之願聞
其政深慙報玖莫造鳴珂


　　代回湖廣鄭緫領

　　擔簦上蜀道之天有懷折栁樽俎想南樓之月忽辱寄
梅感久要之不忘愧宵人之莫稱恭惟某官活民敏手
蓋代英名為世儒宗得康成一家之學方古王佐狹子
産列國之材早推鄉老大比之科繼洗柱史惠文之習
車無留跡玉不韜輝平反棘路之華夜沈貫索蔽芾棠
隂之化春藹扶風績用既彰柬知益厚遂由郎省薦畀
藩符不五月而齊政以成宜終嵗而漢卿可躐適時餉

計煩上顧憂謂中興建四總之司而武昌任六路之寄
雲屯萬竈日費千金石壕吏歌而久困漏巵兵車行作
而尚勞卧甲必有能稱物平施如謙之用庶幾無傷財
害民如節之宜算度支鞭當不勞於游刃聽尚書履恐
即有於追鋒某謬矣把麾冒焉得節方抵司存之所決
獄幾何遽為王事之行㑹計而已正猶責無麪於巧婦
何以望不藥於庸醫願埀肘後之規但拯頭然之急迢
迢故國一㕓記松菊之思厯厯晴川萬里悵水雲之隔

極深願望幸勿鄙夷

　　代襄閫回陳緫領賀轉官

　　環十連而建閫猥積年勞冠三品以陞階誤叨宸渥顧
何功而獲此豈無自以致然感臆未陳慶函先辱某壯
而僅爾耄矣奚為偶縁漠北之多虞遂作周南之久滯
中流誓楫雖丹報國之心上馬踞鞍已白憂時之髪徒
倣湟水金城之智少寛棘門細栁之驚秉鉞專征實愧
嚴尤之三䇿賜書増秩已膺甘茂之十官雖長蛇之勢

若粗雄而黔驢之技已盡展桑隂易徙蓴興正濃方虞
貽横金菑上之譏敢謂進鳴玉禁門之亞其為地者固
有人焉恭惟某官簮槖名家璵璠偉器手袖屠牛肯綮
之刃胷明扁鵲腠理之方總楚分野七十州自位諸侯
之上掌漢大農億萬計夙知九式之規少施鞭算笏畫
之賢勞已見貫朽粟陳之餘裕操贏濟用未誇劉晏之
佐中興給饋論功行踵酇侯之居第一凡叨序進端自
言揚吾老雖堪一行寧復能禆於烟竈它人不如同姓

尚㡬胥濟於風舟

　　代襄閫回趙夔漕袖啓

　　勞使臣而歌四牡初覩錦歸來逺方而遺雙魚乃勤袞
字㣲蹤雖賁隆禮太謙恭惟某官德邁平間學傳伊洛
自禮樂副周原之遣繼轉輸騰蜀道之勳巫峽春風應
聽杜鵑之聲熟延英晝漏已聞振鷺之班催豈徒上益
州中和之詩將盡展宣室治安之䇿上曰安在何相見
晩願趣前驅公之此行真如登仙佇躋近列某栖遲三

峴留滯十年顧老矣之如斯欲歸歟而曷計暮雲羃野
正深草堂憶白之思夜雪漫江乃動剡溪訪戴之興矧
頒妙語尤佩交情戀戀綈袍徒感故人之髙誼依依楊
栁願令戍役之遄歸

　　回襄陽姜主簿自襄陽司户兩易

　　為五斗米未能學於淵明讀十年書不如詣於鑿齒平
時擊節一旦盍簮愧行李之後時辱緘藤之先貺恭惟
某官中原人物故國世臣文雅典刑風尚遺於棠笏吏

事經術訓蓋出於菑畬越由驥騁於康莊便合鴛聮於
文陛盍為逸武不憚逺遊意將展風雲之壯懐姑以施
霹靂之大手遷喬而入幽谷雖辭尊居卑而甚迂以防
而易許田然捨彼取此未為失游戲勾稽之丹筆發揮
事業之青氊鳳覽輝而下之寜棲枳棘鵬搏風而上矣
行趁扶摇某謾學為裘焉能製錦僅若夏蜩之初蜕又
偕社燕之重來保障繭絲方作三年之計簿書期㑹了
無一日之長幸賢者之同寅竊契盟之有日其來舊矣

夫豈偶然臭味既同欣遂挹芝蘭之馥箴規相警願毋
忘藥石之言

　　回襄陽胡縣尉

　　丹綸煥渥黄綬躋榮問南昌神仙之遊若少淹於逸駕
得雍邱聰明之尉且増重於鉅藩著鞭一來擊節三歎
恭惟某官氷壺人物金薤詞章早當長沙年盛之時已
繼嶽麓儒先之派淵源問學我朝安定之從來日月聲
名天下中庸之復見一第直相溷耳萬里豈易量哉五

鳳樓頭盍錦袍之立奪雙鴻灘上乃綵棒之小施意其
厯疆埸之事情將以試詩書之功業佇陳席上即露囊
中奏通泉寳劎之篇帝將趣召聽襄陽銅鞮之曲公豈
久留某未及操刀姑學為冶面目真成於俗吏姓名不
齒於時流野水歸舟止俟秋風之便天涯傾蓋久傒宿
霧之披忽一鴈之傳音喜二鳬之斂翼邑人慶我儒者
同僚將為繭絲抑保障乎繼是可承於議論譬諸草木
吾臭味也庶毋相索於形骸


　　回南障李縣尉

　　疏恩北闕分理南昌海内第一人謂宜登於清選邊頭
數千里盍俯就於逺游大賢肯臨吾黨交慶恭惟某官
龍門特望鑾殿名流風姿金掌之露凝人物玉壺之氷
貯硏精書圃厯稽九邱八索之文接武儒科奚止三秀
一門之目盛事入衣冠之記英名騰袞舄之鄉上千佛
經見謂莫艱於別所出三昧手果聞首占於倫魁兹殊
知已注於紫宸豈華武可淹於黄綬雙鴻來下五鳳齊

飛某未能荷薪姑學製錦面目真成於俗吏姓名不齒
於清流木杪歸舟致客心之如燕天涯傾蓋喜老子之
猶龍自令擊柝之相聞庶有執柯之不逺尚稽修賀先
辱賜函既見君子則降我心將獲酬於素願豈無它人
不如同姓幸俾附於文盟

　　回薛督機

　　命丞相以董師肇開大府柬世臣而列屬爰晉上賔當
聲類之相求乃機縁之自至羽言何力藻翰過情若昔

魏公制陜西之師子羽者在葉相視江上之役雍國佐
之此一時主賔之良乃百世人物之表緬懷惟舊親見
於今恭惟某官梧竹丰標鼎槐文獻精神滿腹漢廷諸
老之争推富貴壓頭魏笏遺風之未逺蟬蛻綺繻之習
鵬鶱簮紱之津比輟鵷行小遲驥足題輿岸情了不費
於剸裁擊楫著鞭蓋每懷於經濟兹由丞監其贊督師
坐決介石終日之機宻賴斷金同心之益昌黎之佐裴
度淮上何憂王𨗳之得賀循吳人大悅自此未四十而

持麾節不旬月而取侯封由是而升必復其始某壯心
零落倦影沈浮載馳載驅政無能役亦趨亦歩兹幸有
依當龍泉出匣之方新顧駑馬望塵而不及少出山東
薛公之䇿式慰主心俾無隴西李氏之羞實惟公賜

　　回豐憲謝舉自代

　　四騑馳隰竭十駕以莫追一鶚箋天忘羣啾而敢儷正
愧㣲言之輕棄乃勤妙語之粲花洪惟國朝薦代之規
蓋取古者相遜之意昌黎之推韓泰唐人以為美談丙

吉之稱正年漢世亦所閒見要必求於勝已始無愧於
知人恭惟某官元祐君子之典刑中興名臣之風烈清
文振響五英六莖之和偉行軼羣四璉八簋之古蜚騰
英茂緜厯浩繁屬上眷於南陬勤使華之西上仁洽列
城之狴犴化流殊域之梯航駕萬斛舟方此利滄溟之
渉負九金鼎自當為清廟之儲豈惟朝廷深知弱翁抑
亦吏民願借子翼已試若此何官不為某自傾蓋於異
時復同舟於斯地每歎頭顱之如許誰為肝膽之相孚

幸同官而為僚有如夙好不薦賢而報國幾負此心若
將凂焉何足謝者三復琳琅之製倍増忸怩之顔問枚
徐甘泉之班特公餘事效李郭朔方之代副我素期

　　回象州趙守謝辟

　　屈名流而宣化政潔於氷奉明詔以舉廉言輕乎羽此
公論之攸屬豈私謝之敢當眷嶺海之一隅去朝廷之
萬里民生瘠薄公計枵虛不堪椎剝之相仍惟務脂膏
之自潤匪資砥柱孰挽狂瀾恭惟某官以國宗英姿時儒

夙望踐敡華貫世故蓋已飽更砥礪前修躬行可以無愧
頃以象臺之虛席小煩驥駕之推麾酌此水懷千金不
易隠之之操昔無襦今五袴共欣叔度之來既聞汙染
之埽清宜藉廉風而表倡官刺史亦榮矣大丈夫何假
為二千石之拊循聊蘇逺俗尺一書之褒召即踐邇聮
某承乏非才周寅有幸知體九重之示訓庶幾千里之
得人輒一疏聞幸將報可闔郡而薦一士清節難哉聞
風而廉頑夫貪庸警矣


　　回荆門聶守袖啓

　　我汎涇舟猥來七澤公居楚户幸共一家駕熊軾以鼎
臨袖驪珠而謙賁恭惟某官播菑世美經濟時才惟澧
有蘭賸馥騷人之國言漢其楚拔尤處士之廬精神檄草
之風生齒頰劎花之霜冷剸裁盤錯游戲夷猶夜觀燈
碁既飽從軍之樂春城鼔角肯甘䕶塞之勞顧瞻蚡冒
之山林芟藴駒支之荆棘兵沈刁斗民被袴襦訪山下
之泉䝉寧安新邑取地中之雷復將啓舊邦了偉績於

虎牙振修儀於鷺翿壯圖未艾異渥方來某本乏一能
謬共二事王室相期於共奬交邦允協於和衷敢布腹
心願依脣輔見子産如舊識請賦草蟲謂平仲善久交
母忘伐木




　　可齋雜藁巻十二

