







　　欽定四庫全書

　　可齋續稿前巻三　　　　宋　李曽伯　撰

　　奏申

　　乞免兼湖廣縂領奏(壬子十二月)

　　臣猥以庸才繆叨重寄艱難早歴衰病驟侵今年五月
八日六月三日两嘗奏申朝廷丐令休致未䝉從欲繼
以秋防之逼廹乞扵嵗晩以許歸亦控之廟堂矣今兹
適值鄰柝之警固非辭避邉閫之時臣未敢上凟睿聼

惟是制臣掌兵餉臣掌賦中興建置初意職守相維頃
年京湖因以生劵屬制司䝉朝廷尋以閫臣兼餉事要
是出權宜之䇿不可為經乆之規循習至今通融雖頼
毎當羽檄倥偬之不暇重以金榖浩穰扵其前心力既
有所分籌畫豈能備盡必如異禀乃可優為臣盖自共
二以来常懼滿百之謫毎惟國計盍正官名俾主餉者
自任調度之司主兵者得專封守之責是乃復祖宗之
制亦可分兵財之權臣乆欲控陳願與釐正今既未遑

於即去自惟艱任於兼司欲望聖慈宣諭輔臣将臣先
次免兼湖廣縂領别選時髦共濟國事所有制司管認
毎年戍軍生劵自今併歸縂所令照舊来格例任責供
億容臣專意閫務以俟旦夕敵退續申前請不勝公私
之幸

　　乞休致奏(癸丑三月)

　　臣自去夏丐休未遂比者具奏先乞免兼縂餉伏凖省
劄奉聖㫖依已降詔不允不得更有陳請臣祗服聖㤙

感激愚悃誼當罄竭駑力圗報鴻私竊縁臣自㓜而歴
險及老而易衰一紀槖班三仕閫寄寵踰而量溢績寡
而罪浮以一身則憂慮成疾寝食弗安以一家則骨肉
凋零宗族淪落毎自傷扵薄命寕乆保扵幻軀此在㣲
臣尚自私計乃若膺疆埸之責未能寛宵旰之懐舊壘
甫葺新敵方張雖南北氣運之将囘猶東南聲擊之未
弭揆勢而論腹背俱所當防茍情不孚首尾何以相應
况事力莫求其可繼而物議多異乎所聞有能知㣲之

幾得不先事而懼臣数有徼幸天實佑其衷一或疎虞
人豈待以恕頋身何恤誤國是憂若非新連帥之謀無
以作三軍之氣言之至此豈惟臣之餉權當免而制權亦
當更兼臣願祈休致不在今日平時自知賦才不頴愚
分惟有早退為宜用敢不避天威再控前請伏望聖慈
憐臣懇切出扵由衷察臣樸寔非是避事為國逺慮及
時改圗宣諭大臣撿舉臣去夏所請許令休致投畀寛
閒實拜隆天厚地保全之賜


　　再乞休致奏(癸丑四月)

　　臣乃者再具奏申乞許休致今月二十七日凖尚書省
劄子四月十二日奉聖㫖依已降指揮不允不得更有
陳請臣一介邉臣屡凟穹聴自知凌犯之罪冝在誅斥
之科曲加海涵未忍沙汰頋念猥當扵隆委豈敢自棄
扵明時實縁臣共二閫餉以来閲三暑寒於此精慮已
耗事力已殫分劑已盈伎俩已竭近得痞眩之疾未有
醫療之方荏苒而少餐怔忪而多㤀察脉觀證靡遑身

計之恤揆時度勢實惟職守之憂與勍敵方相應酬如
病軀其能撑拄貪榮無已因謂之安挻災愈深殆不自
濟失此春事休而弗去惕然暮氣隋而弗支再用祈衷
終兾得請伏望囘乾坤之大造圗疆埸之新功改畀當
材俾釋重負俯從休致退保餘齡不勝感天荷聖之至

　　三乞休致并薦代奏(癸丑五月)

　　臣自去夏五月以来已三乞休致两丐免餉未䝉俞允
近者四月二十八日又嘗再具奏申乞從休致伏念臣

么㣲邉吏前後累凟天朝只當跼蹐以俟斧鉞未應再
有陳請竊縁荆閫與蜀相連利害相闗情分不可扞格
臣自去冬屡禀廟堂乞選差蜀閫相孚之人来鎮荆㐮
以通脉絡從臣善替而去今者連睹邸報余晦直華文
閣知鄂州兼湖北運判朱申直煥章閣湖北提刑是二
人者昔皆與蜀閫同仕淮幕屡當煩使見謂時才如申
則中外皆知蜀閫乆薦為代晦則嘗歴尹卿資望已髙
今䝉朝廷起家持節當路誰不屬目在臣知有協恭第

臣踈直無能叨竊已過壮心凋落病體支離前此抗章
納禄猶恐朝廷擬代未定倐聞晦申之除其才皆可當
一面者非特可使帥蜀亦可帥荆擇其一俾代臣去必
能辦王事穆公論傳曰日中必熭操刀必割在朝廷不
扵此時早為易帥之謀他時倉卒始議更張臣身不足
恤深恐上誤軍國噬臍無及謹不避雷霆之威用再伸
犬馬之悃伏望聖慈奮乾剛之㫁早賜處分撿舉臣近
奏特令守本官致仕速與命代朝廷若以臣不合辭職

不敢避罪但得上流閫寄得人仰寛頋憂臣濰獲譴其
甘如薺

　　貼黄

　　臣三年守荆恭奉廟謨經理㐮樊郢三城幸皆就緒連
年征築並舉調兵攻擣仰頼國威師出必克敵入輒敗
目前封守無虞在臣本無規避臣今来再䟽之上猶恐
朝廷以臣㐮樊首尾未欲更易臣竊照徃嵗帥淮甲辰
復夀春乙巳修泗州丙午罷歸亦只是經理两年至今

安堵規模既定豈用翰取翰守必待翰死耶臣今雖告
去一日必葺見為措置移屯催辦糧運决不敢遺後人
之憂實縁疾勢事勢至此不容不去伏乞早賜處分施
行併乞睿照

　　又手奏

　　臣不避鈇鉞之誅輒&KR0377;危悰上干睿聼臣孤逺㣲蹤踈
陋寡識自淮歸里已分與草木俱腐獨頼聖明保䕶抆
拭使令己酉䝉㤙入嶺庚戌改命来荆去家五年雖罹

灾患報國一念誓殫馳驅僥倖慿藉皇威保固封守中
間寅奉廟謨經理㐮樊郢之三城粗皆就緒輕兵出塞
攻擣前後十有餘㨗敵五大入輙為我師𠞰退凢此天
幸是皆宗社之靈将士之力豈臣無能之人所克致哉
今者事㑹方殷㳙埃未效詎敢自為明時棄物所以洊
上乞身之請者盖縁臣積憂成疾投老易衰智慮已窮
分量當退近陳奏䟽已控悃忱其有精㣲未罄不容不
宻為君父告蜀之情分㐮之事勢是也所謂蜀之情分

則既在鄰閫利害動皆相闗遇有邉隙緩急其可弗應
竊窺近事殊切隠憂凡所移文務立畦畛矧聞睿意之
俯蜀豈不形迹之愈疑臣固謂朝廷湏當擇所相孚使
之来荆共濟無事則脉絡貫通有警則聲援聨接不然
彼此不相為謀或至貽入腹之患則必以扞格誤事矣
所謂㐮之事勢則昔未修築猶可委之荆榛今既經畫
則當保其壁壘有功弗賞誰復向前無力乏供何以善
後毎聞廟論之所及動以費耗而為言臣竊謂朝廷盍

早謀易帥使之徃㐮相度當守則力加扶植當捨則别
作規模不然中外不相叶力或至敵乗吾間之慮則必
以猶豫敗事矣即此二説有一焉已不可况兼之乎臣
去則皆可新圗回之畧留則深恐貽倉卒之憂此其
控陳不容但已前雖屡申籲天之凟恐猶未有擬代之
人今得當才適稱斯選臣已具公奏外伏望陛下俯鍳
愚衷特賜神㫁早新上流之任曲全餘㤙之歸實利公
家匪徇私計惟聖慈亟裁處之冒犯天威罪當萬死臣

無任激切屏營之至

　　四乞休致申省状(癸丑六月)

　　某再具奏申乞令守本官致仕六月一日凖尚書省劄
子五月二十日奉聖㫖依屡降指揮不允不得更有陳
請某疊凟霆威自應誅斥洊塵淵聼恐重愆尤固不敢
再有干犯竊縁蕃宣重寄非材莫勝玩愒罔功其伎已
竭維此六月比及三年物理既盈人事當止孤蹤衰病
證状益深累䟽控陳悃愊具見載念平時稍自知分不

特今日而始丐休實恐疲軟上貽誤國之憂非欲退閒
自為全身之計矧聞鄰閫之報實與年事之同人命脆
薄朝露其危敵情窺覘秋風不逺不及此從容而使去
恐出扵倉卒而莫支用布由衷仰兾從欲伏望鈞慈更
賜敷奏檢照自去年五月以来節次奏請特與曲從休
致端拜生成引領化鈞跼蹐俟命

　　辭免端明殿學士奏

　　臣今月十三日凖省劄六月四日三省同奉御筆賈似

道除資政殿學士李曽伯除端明殿學士王埜除煥章
閣直學士職任並依舊臣聞命渙頒撫躬震懼臣竊惟
黜陟臧否朝廷所以昭用人之公進退辭受人臣所以
厲事上之節茍罔功而與之加律及求去而頋使得遷
豈惟私情之弗安亦恐公論之未穆矧如書殿又越從
班近世多處扵名卿㣲臣曷膺扵異数載念臣三年受
任何補㳙埃屡䟽丐休兾老邱壑雖近奉勉留之㫖嘗
洊陳懇欵之情鞠躬盡力懼弗克支序情閔勞望所不

及倐與二三臣而並擢其扵衆庻見以謂何倘以上命
遽受之則是前請皆偽矣用敢效循牆而控避庻無重
負乗之包羞伏望聖慈俯察愚悃收囘自天之渥曲循
累月之祈免躐華階俾全末路臣不勝幸甚

　　再辭免奏

　　臣䝉㤙除端明殿學士職任依舊嘗具辭免今月初十
日恭奉詔書不允臣荘誦睿訓感極㣲衷竊惟承明進
直儒學至榮疆埸麤官夢寐絶想恍然渙號之布重以

巽令之申盍克欽承詎敢再凟然念受之而已不覺其
憮則稱受之而人或議其非則危頋䕶塞之績蔑聞援
鄰之除方被一旬之内再命有華臣累疏求免官而今
乃遷官連年兾辭職而今乃加職雖聿昭於上眷未必
察扵人情况䝉丁寜訓告之辭将資掎角表裏之助讀
而至此益切悚然深帷三邉事勢之隠憂不在一介官
名之増重地廣則責亦廣㤙深則報宜深倘冒寵而居
之至揆力則眇若何以副隆委何以答殊休徒貽曠瘝

上誤簡㧞用洊伸扵傴偻庻免速於顛隮伏望聖慈俯
鍳愚悃收囬新命姑仍舊階願畢力扵秋冬兾寛頋扵
宵旰茍全封守俾遂歸休不勝幸甚

　　三辭免奏

　　臣近具奏再辭免新除端明學士㤙命七月二十三日
奉聖㫖依已降詔不允不得再有陳請臣戴㤙深厚自
念欽承揆已倖盈不容忝竊載惟君王之命臣子有辭
或出扵真切之情或姑為文具之請如才位相稱官職

方来特為備禮而言未能㤀情於禄是之謂文具若所
謂真切則精力已竭實欲辭榮責任弗勝分合知止素
有退休之志一無矯枉之私此則非虛遜也臣自去夏
至今春願致為臣已不一䟽公朝不以其亡状而進之
隆階人已為華已則大懼况已奉丁寧之㫖未敢避馳
驅之役驟頒異数却非本心目今西檄紛来北諜踵至
正慮秋防之事上貽旰食之憂或者重以官名豈若増
之事力倘毋誤國始克保身慮患或踈寵榮何有矧累

形控陳曰去今一叨陞擢則留私心豈能自安公論亦
将弗恕用敢不避再三之凟以祈寝免伏望聖慈俯察
由衷之禱毋拘反汗之嫌收囬新命以穆輿論俾臣安
心職業圗濟事功不勝幸甚

　　乞休致奏(甲寅三月)

　　臣不避天威輙布忱懇上干聖聼臣一介踈庸絶㣲識
略再䝉簡㧞謬玷蕃宣既兼領扵賦興且復任扵鄰援
㤙深寄重才薄報輕雖揆時度力倍費支吾而鞠躬盡

瘁敢計私便竊縁臣自㓜而侍先臣丙寅之難及仕而
從諸閫幕府之逰垂五十年徧歴邉役近十餘載洊領
帥權血氣以病而耗齒髪以老而凋智慮以憂而衰筋
力以勞而竭自知無能扵世用矣奚益惟有早退則吏
議可逃頃由受任扵江淮固已請休於田里矧今忝竊
愈更滿盈城㐮已三載而粗可為後人相繼之規来荆
跨五年而已過於連政在任之日此而不去幸豈可常
兼臣爰自前春迄扵去夏屡嘗抗䟽乞致為臣屬上訓

之諭留復許時之玩愒貪榮弗止招咎必然此閫治幾
有延燎之虞而私家且貽番病之撓賤軀亦疾踰月未
瘳兹驚懼而靡寧殆退避之無所臣又竊思守淮堧之
日嵗丙午以前臣珙牧荆臣玠鎮蜀今二臣皆已淪謝
頋一息豈能乆存倘非力祈憫恤俾義命之早安将恐
上誤委令徒身名之俱喪用殫懇切仰凟聖明伏望睿
慈曲垂淵鍳憐臣出入艱難之乆察臣前後祈退之真宣
諭大臣亟謀新帥容臣以本官休致早得善去凡餘年

之未盡皆大造之曲全

　　再乞休致奏(甲寅四月)

　　臣比具奏陳乞令休致四月初三日恭凖三月十九日
詔書不允者臣祗誦訓辭感深涕隕竊惟三邉科瑣在
臣子正合報圗一介丐休此君父所未矜許然念義所
當為者固不敢狥已力有弗逮者又不敢隐情重惟衰
庸之孤蹤早歴艱難之多故周旋两閫跨渉十年所至
公上必收其利權未嘗封内不有於敵難率奮空而葺

廢勉扞侮以支危頼國威靈不至曠敗怨臣精力則已
殫窮若方之古人是詎能為役欿然何恃寜不自知兹
願為首邱之狐庻免類東野之馬抗䟽盖屡陳扵两夏
觧嚴且又過扵一春而况罔功叨榮積慮成疾事㑹無
極天幸豈常物理惡盈人情浸玩亟去則可新上流之
規畫倘㽞必将誤两道之委令抑有過憂不容縷述用
忘㣲分洊凟睿聪伏望聖慈俯鍳真悃速圗時髦受任
之計曲遂㣲臣知止之私俾乞餘骸少休晚節實戴隆

天厚地生死肉骨之造

　　三乞休致奏(甲寅四月)

　　洊承君命深惕愚衷退惟共二之罔功豈敢再三之有
凟苐念臣本無智略誤任蕃宣嵗月於邁血氣浸衰事
㑹方来精力已竭一春多病連月未瘳當羽檄倥&KR1555;之
在前而藥裹扶持之未暇頼國威之震耀底封境之肅
清䝉㤙勉留睿眷若此畢力報效臣職當然但以叢数
責扵已而益負荷弗勝閲五年扵今而愈運掉不去兵

以風寒之多備財非天雨以莫支倘若縷陳秪類繁紊
強敵兹水生而始去諜言将氷合以復来近雖三入三
敗亦幸而成然而一勝一負何常之有将預圗扵保固
正宜示扵作新臣伎俩淺而恐已為强敵所窺事力单
而亦且為将士所玩頑然弗退决是可憂幸值目前當
撤戍之時委是閫外非養痾之地用殫寸臆疊冐咫威
伏望聖慈俯憐危悃察其累嵗丐休之真切早為上流
圗任之選掄保全餘生僥倖善去仰戴天涵地育九殞

莫酬

　　四乞休致奏

　　么㣲邉吏自揆罔功慿恃上恩所祈善去凟至三而未
許謫滿百以奚逃固知多事之時殆非乞身之日然念
臣之事君如子事父力有所不能則當告情有所或隐
則不忠臣本無他長僅知一樸出閫入從志滿分盈十
数年前已願納禄四載於此累疏具陳乃出由衷非是
文具今之齒髮衰顔之益甚骨肉零落以自憐百憂薫

心一身是病雖動作常人之無異而纒綿厥證之愈深
即事㑹之正殷何精力之可應黾勉弗去顛踣必然不
足計犬馬之軀所當防虎狼之敵兵家無常勝之理鄰
患兼浸廹之憂有備則可以無虞無具則何以能禦天
幸難恃日力無多此而弗圗患且将及有不容不歴数
以告者京湖頃年未復㐮郢邉靣江北大屯惟在江陵
敵猶約我以和朝廷以人為重有請必從無賞或吝今
二三年間備禦廣責任重無幾敵不入而乃事多掣肘

人有玩心舊比不可以攀援新制動有於牽礙将帥間
有望望然去者矣此一也京湖生劵錢米自孟珙管認
始年科米三十萬石繼而嵗减十萬逓年以来添供均
隨光郢等戍所科乃亦上是計約寳祐元年嵗支至四
十餘萬石除所科之外皆用鑿空倚辦将何以繼此一
也而况今嵗所科前項常年生劵米二十萬石之内朝
廷又令以屯田黍粟折支八萬石前比之所無此既不
可支作軍食糶錢糴米則又不及况制司又有供給軍

将物斛嵗亦約用措辦二十餘萬小有不登果何所措
此一也又如㐮陽經理以来科撥生劵錢米已嵗减一
嵗本司添貼應接亦既罄竭連年奉命移屯軍人老小
抵自今嵗已共移六千二百七十六户優支起發般費
錢米共該十八界㑹二十三萬餘貫米五萬五千石朝
廷止科十八界㑹一十萬貫且凖行下令楱移屯萬人
是亦無力可及此一也兹四者皆制司之事不可為者
乃若上流茶税徃年藉以通融貼助嵗收甚夥自臣到

任歸之國用今江州分司嵗收未暇計先来鄂岳置専
官所取未暇計只以鄂岳两場自淳祐十二年二月至
今年四月收七百餘萬通而計之何翅幾千萬是皆向
来縂所所有也今無是矣此一也廣西經略司權行截
撥運司庾司窼名錢充安邉軍劵食前政任内屡状申
請科還雖未囬降為数猶未多今計臣任内自淳祐十
年至寳祐元年終已截撥銅錢二十一萬三千五百餘
貫控告科還前後已三十餘次迄未有區處此一也又

如朝廷和糴司存毎年當是陪貼為数浩瀚自前政已
然近淳祐十一年分和糴已隔三載近因申請科還蜀
糴銀两都曹奮筆出豁糴價則痛减銀價則過増又支
過本司銀两不與理還頋令樁管二百五十一萬今何
所從出此一也兹三者又縂計之事不可為者至扵䇿
應建司向来幾類虛名今實欲備援嘗攷舊事已亥督
府調重兵援蜀非専藉荆旅自後六七年間嵗調援入
䕫不滿三千人秋去春還未至越忠萬以上今蜀事非

前比當此盛夏本司見調三千人在蜀又武定三千不
預焉今去秋髙深恐事出倉卒朝廷責令遣援則本司
自有邉面敵或東西俱急其何以應此一也又䇿應建
司素無財賦逓年分上下半年科十七界㑹一百萬支
遣無兵事則可去嵗調發支犒所科幾不足以給所用
最是支過援蜀備峡人兵生劵米以三萬餘石計錢以
十八界㑹十二萬貫計是皆通融制縂两司那借應副
近屡科請未䝉體恤此去嵗已支者猶所不問今嵗萬

一有所調用此項生劵錢從何而辦此一也是二者又
䇿司之事不可為者凡是数端皆闗係大節如細故俱
不敢及載念臣才具既不足以經理言語又不足以感
孚一日恐誤朝廷則敗國事此荆楚重任又不容不更
張而措置者臣聞昔人有憂及時事者而謂由吾曹貪
名位所致臣嘗服其言不職當去其敢自恕必待狼狽
大壊而言公朝雖欲保全之晩矣用敢瀝血忱以告睿
聪伏望聖慈察其憂國之忠恕其觸天之罪檢照臣連

年累請特令守本官致仕别選髦雋亟濟艱難則臣死
日生年戴㤙罔極

　　五乞休致奏

　　臣比陳一介蝼蟻之悃屡觸九重雷霆之威地育天涵
弗加之罪朝奏暮報仍命曰㽞斯萬死不足稱酬而一
身豈遑頋恤第念臣職兼三而支吾浸不逮辭再四而
剖露盖已窮火将然而因謂之安屋且漏而知之在下
上流之事今類扵斯揆才曷副扵濟艱積憂徒致扵成

疾荏苒彌月倐忽又秋上命既不可終違臣愚實未知
攸届臣竊謂器有受擔石之量而擬之萬斛則豈勝馬
有僅十駕之能而責之千里則必敗大槩用人不可使
踰其分列職不若專思其憂兹懐歸既畏扵簡書則受
任願寛扵轡䇿用殫愚臆洊凟睿聼伏望聖慈宣諭近
輔檢照臣節次奉申熟加裁處如䝉許休致改圗新帥
興起事功則不勝公私之幸其若未忍斥棄尚俾存留
則乞别選餉臣以分其兵財之寄免兼䇿應以畀之威

望之臣徯畢防冬却容請老則臣敢不惟命是聼
















　　可齋續藁前巻三

