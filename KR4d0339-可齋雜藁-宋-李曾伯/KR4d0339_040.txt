







　　欽定四庫全書

　　可齋續藁前巻六　　　　宋　李曽伯　撰

　　五言

　　贈柯山道士鄭雲谷来住灃之洞晨(二首)

　　本是住山人来作開山計雲岀元無心有心為雲累執
柯與紉蘭如幻亦如寄神㳺有崑蓬御風歸歟是

　　道人本分事不用達人詩烟霞痼疾間風月陶寫之漆
園直寓言謫仙豈吾師卷懷寘心齊焚薌比希夷


　　題懐逺樓

　　心逺目難盡境湏詩與論風檣誰客艇煙樹某家村野
草春千古江天月一㾗舊時方册事一笑付方樽

　　挽趙無垢(二首)

　　早奏玉垣績纔登金掌班衆皆期兩地誰謂老三山江
夏勲勞上東平禮義間壮猷慚弗克孰與濟時艱

　　公未通閨日相從入幕㳺瞠乎慚後乗藉甚偉前籌原
隰曾并轡江濤幾共舟柯山回首處老淚為横流


　　挽曽侍郎(二首)

　　名閥蜚聲逺甘泉跬歩登詞華八塼日姓字一條氷戀
闕丹心在臨朝清問曽(才登切)秀溪春夢杳留得瓣香
曽

　　江漢雲鴻遇星霜電驥馳同朝更同幕相好更相規肯
託賢郎我追傷益友誰哀辭千里寄相者為歌之

　　送石首傅宰

　　石首邑易治難山政可師弦歌聊戲耳談笑以為之省

徳多餐飯勤官少作詩交情毋恃舊公事定相規

　　題推篷梅軸

　　玉奴梳洗罷平面露新粧江岸數枝影篷忩一罅香横
披含曉色卧對壓春芳庾嶺幾多力剡溪方寸長蕭然
臨水月即之慣氷霜老去墨池手清入詩人腸孤梢亜
籬落全樹嗤玉堂故舊解后見雋永約略嘗重羞籌鼎
供醉夢紙帳傍賴君潤色之着我懐䄂藏太緐厭易啟
所取亷毋傷誰為語逋遜樂此同徜徉


　　又題

　　片玉漏春色恍逢江路傍中山費巧思夀陽矜輕粧精
神盈一握標格壓衆芳彷彿水邊影有無風前香巻舒
適人意推敲撓予腸形狀僕草元請系根花光勿謂數
枝溢中寓千丈強晏不滿幾尺焉用張堂堂桃李空滿
園媿死安敢當太羔少為貴鼎鼐滋味長只愁楮君弱
蠧魚食春陽愼勿示肉眼收付奚奴嚢

　　七言古詩


　　仲宣樓落成和呉深源制参韻(庚戌)

　　巍樓聳立千仞壁熊楚竒觀此其一蒼龍夭矯出一頭
下瞰七澤乾坤浮平逺獻状呈几席氣勢彈壓東西州
仲宣襟抱六合隘生閲曹劉幾成敗當時徙倚落日邊
豈計嘉名鎭長在髙談猶想四座驚好語意得由天成
景升逝矣建安徃豈濁斯足清斯纓今朝我與羣賢集
風景還能類前日賦斯樓者天台公揚厲其誰㑹椽筆
嗟今視昔後視今君子思逺而憂深運方濟㤗月在臨

有如此水舟同心芳名起日炳若揭老子婆娑衆賔悦
斯城斯樓天下無王賦呉詩成四絶

　　又和

　　東都一星下東壁粲以文鳴斗南一元徳髀肉瞞白頭
俯仰宇宙俱漚浮主人景升帝王胄風土更羡逺中州
安能不粟效夷隘活着期扶奕枰敗仲華解笑人寂寂
歴落山川舊圗在夜深旅夢雞喚驚崇樓百尺般手成
慿䦨四顧萬慮起鄉鄰寧不思冠纓英雄海内方&KR0874;集

長憶永平太平日在心為志流為詩吾豈争雄鸚鵡筆
風流好事傳到今豈知漢澤入人深暇日載酒清流臨
(闕)　　　誦吾心偈言玩味猶諦揭意趣充然芻豢悦
飛鴻盡處烟雨隔姑嗅梅花共清絶

　　管順甫以湘竹為青奴兒貺為名湘夫人賦以
謝之

　　妾家淇園北封君厥祖慈事宗蒼篔子孫異代貞節聞
枝分一𣲖從南廵千古流落湘江濵幾畨雨露敷新榮

斑斑不改啼紅㾗膏煎漆伐悔自矜卒以取禍罹斧斤
工巧斵削資它人管城夫子出意新作俑取義何其云
致之千里充吾庭命以湯沐虞嬪名彷彿太伯之文身
虛中直外圓且明不絲不榖不受塵一笑不用捐千金
曲眉豐頰從雜陳雖有多喙無一嗔晨夕荐我眠風櫺
曲肱時復呼眞眞骨雖非玉肌似氷蝶夢不到巫山雲
白家蠻素卿自卿老我祝爾毋忘盟以便吾體全吾神
招魂共讀離騷經推枕同作華胥民只虞一夜秋氣清

猶筐中扇墻角檠盍為青奴亦作白頭吟

　　七言律詩

　　自和

　　北帝東皇競化工六花吹滿鬢毛鬆誰令霓衛鋪張曉
来與牛鞭斷送冬寳歴明朝新紀鳯珠宫昨夜起驪龍
驅寒乞取酒泉郡何必荆州萬户封

　　登四望亭觀雪

　　踏雪一登城上亭山川草木亦精神不知四面孰為水

但見一般俱是春此際全然許和氣於中何處有&KR0655;塵
我来謾啜茶兒去疑是神仙境界人

　　自和

　　不夜城頭著此亭東皇幻化一何神相將蓮炬催芳夕
来俾梅花作好春自臘月前尤可喜覺西風外已無塵
銜枚曉奏鵝池㨗為問和門有此人

　　和八忩叔雪中登樓韻

　　不夜城頭着此亭山川幻化抑何神髙低地勢平於水

窮富人家等是春一氣中間知有造四方上下了無塵
烹茶讀易從古適不羡梁園作賦人

　　挽陳勉齋文昌(二首)

　　幾年間氣一全才天以經綸屬勉齋勲盛十年詞兩制
夀開九袠位三階公於南國恩尤在人惜東山望莫偕
嵗晩倐聞梁木壊君王應亦為傷懐

　　憶昨從軍辱已知不圖二紀踵前規人非城是黄梁夢
地老天荒白髪悲墮淚忍㸔羊祐傳傷心徒作魏公詩

勉旃衣鉢芝蘭事傳取清風百世師

　　壬子勸駕

　　人物從来盛楚南新元詔士奉芝函身逢熈運千之一
名占巍科十有三好趁驛梅催騎䇿歸来官栁映𫀆藍
池邊相祝趨聞喜賸取宫花一朶篸

　　和劉舍人詠雪

　　怪見漫空萬蝶狂湏臾色界眩昏黄風姨知費幾畨信
天女纔施半面粧筆底詩徒和玉柱酒邊舞已失霓裳

梁園甚恨孤佳約一笑吟梅且擅塲

　　立春日雪(壬子)

　　剪綵寧如剪水工瑞烟融出玉龍鬆重㸔臘白不為晚
未到昏黄猶見冬多謝玉妃鞭白鳯為催青帝駕蒼龍
天心端報豐年喜一稔相期樂可封

　　挽别大参(二首)

　　幾歴藩垣一節勤歸来兩地㑹風雲調知白雪陽春别
香到黄花晚節聞鄰國猶知問中立朝廷惜竟老希文

台躔夜折空追歎留得甘棠滿楚鄖

　　早年公已阿戎知幾與征西履屐隨百六椽間無足紀
二三子側毎相随重来荆渚平生若寧復苕溪一見之
哀此哲人今已矣詩兮豈但哭吾私

　　登河山萬里樓

　　收攬河山入此樓幾年蚡冒古荆州目窮夕照西沉隊
心到寒江東盡頭歴歴雄圗史南北紛紛遺恨晉春秋
酒邊感慨憑䦨乆衰栁行間數白鷗


　　過西海隘即事

　　江帶湖襟䕶一堤人烟落落栁依依白鷗世界秋容淡
紅蓼汀洲水際肥斷岸馬危遲弗驟中流舟順疾於飛
歸来得自推敲了更共登樓對夕暉

　　贈楊户曹(曄)

　　河内李氏自南渡流寓先文和落南今子
孫多居於浙敷文通直二房入蜀故魏國
大墓在忠諸孫有居成都者新繁者羅江

者嘉定者三榮者鄰水及古渝者巴南及新
沔者衣冠歴世不絶舉諸族殆何翅千指某
侍先大人餉蜀時猶及見前軰今垂三十年
蜀罹兵雖諸族音信盡絶所存幾希全家出
東南者惟栁州一人毎思兵禍之慘良可傷
悼新忠南户曹楊月以䇿第得闕西歸携栁
州書詩相訪乃知楊君為李彌甥跫然聞空
谷之足音楊求和語姑為述懐喜忠南松檟

之有所託并叙諸孫所寓煩為我訪問云

　　壮年㳺戲寳峯傍夢覺黄梁髩盡霜舊俗幾家罹變故
似人千里見清揚酆南松檟煩君訪劍北榛蕪動客傷
頼有栁州詩喚起莫言安頓便為鄉

　　送戴書記

　　逺馭夷塗邁牧之三霜(缺)　飽驅馳和風俯趁春(缺)仗
落月回思夜(缺)　自愧荐衡無好表不妨道適有新詩
歲艱時棘邉臣老向闕湏陳黼扆知


　　和劉舍人咏鞦韆

　　院落隂隂捲晝簾綵䋲髙掛矗青天纎腰對蹴争先起
香汗交流倦欲眠花畔驚呼簪珥墜栁梢時出綵羅鮮
可憐牆外行人惱應費長安酒價千

　　襄㨗和書院韻

　　我有芳樽與子同老身却自悔從戎休言晉事懐元凱
尚欠唐兵縳世充徃跡悠悠寧有極短才咄咄歎無功
賦詩釃酒聊行樂到底誰為一世雄


　　伏讀靖康宸札有感

　　盟尋城下事方危尚爾衰民益敵資紿楚時曽無紀信
交秦計卒墮張儀抗言玉鉉吁何及捐積瓊林惜已遲
刼火既灰遺墨在小臣唯有淚沾頥

　　和制幹陳循道惠鶴韻

　　怪得中宵夢羽衣詩来恍見九臯飛期君與共淮淝㨗
舍我曷為緱嶺歸愧乏纒腰娯綵服喜將聞唳到柴扉
凌雲豈是籠中物要學當年老令威


　　和劉舍人夏雨喜霽

　　古戍春歸歎寂寥老槐隂下鬢蕭蕭正愁雨乆人情厭
且喜天晴物意饒歌吹遏雲傳白苧旌旗拂日翳紅蕉
月邊休聽啼鵑恨只把詩萹與酒銷

　　五月聞蛩有感

　　南風先自作秋聲蛩爾何知亦蚤吟慵婦機邊重到耳
征人塞上頓驚心索裘應觧寒將晩徹土湏乗天未隂
聞此休將兒戲㸔盍圗逺略偹當今


　　自和

　　纔听鳴蜩葉底聲倐聞振羽草根吟物情感我千絲鬂
時事縈人一片心讀易床頭新課業回文機上舊光隂
客懐休用嗟疇昔更老那知得似今

　　累日脾疾自歌

　　壮年筋力慣驅馳堪歎新来數問醫生老病催無怪者
寸闗尺可自知之飬痾抗疏吾謀是論證投方某劑宜
識破幻軀天賦命兒曹昵昵復何疑


　　題宣公祠(偶記舊作附於此)

　　凛凛清規百世師功名僅見奉天時忠謀任起姦諛忌
感涕寧無士卒思落日桑榆存舊蹟西風蘆葦䕶荒祠
忠南流落何遺恨留得良方遺後醫

　　七言絶句

　　和袁提刑咏雪(二首)

　　羽衞鬖髿萬玉然元從繡斧下青天分明要與荆人㸔
蒼檜擎枝一節堅


　　剪出瑤英頃刻飛欠加天女錦雲機虗皇瑞報調羮信
添得梅花略似肥

　　和劉制参遺梅(二首)

　　羣玉峰頭慣見春此花常寓雪霜仁東風又促孤山去
應向香邊念故人

　　感君寄我一枝春雨虐風饕苦不仁羞得玉奴渾不放
含香猶待浣溪人

　　又用韻(二首)


　　雪凝霜降不肯春花神豈類婦人仁肯留年後供清思
分付東風與主人

　　粧㸃銅瓶分外春惜花尤見主翁仁自憐白髪衰如許
空對花前憶故人

　　題覃懐吕充隠和陶詩巻

　　數詩盤谷友人欽一片柴桑處士心幾十年間南北事
秪令三歎有遺音










　　可齋續藁前巻六

