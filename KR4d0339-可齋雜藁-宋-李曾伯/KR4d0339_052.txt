







　　欽定四庫全書

　　可齋續藁後巻十　　　　宋　李曽伯　撰

　　詩

　　月峽城樓偶作

　　雲羃前溪洞煙荒隔岸城秋旗雜山色曉角帶江聲駐
騎須邊静維舟待峽平掀髯聊徙倚一雁楚天横

　　月峽重九感懐(甲寅)

　　落㡌尋盟鬢久皤今朝於此上嵯峨雲收谷浄山新霽

風定沙平水不波對菊使人懐古爾思蓴如我感時何
明年把酒知何處歸到東籬更莫它

　　登塵表(乙夘上元)

　　領畧東風一倚闌凭髙便覺小塵寰目窮千古闗河外
身在半空煙靄間二水䕶城青暎帶四山連野翠回環
英雄易老愁無極境是人非鶴自還

　　自和

　　百尺城頭著畫闌當年氣欲壓人寰天機野馬浮游外

世事沙鷗浩蕩間俗靡風頽疇底柱功成身退盍循環
君看方册中前鑒辦取輕帆及早還

　　再和

　　最髙樓上又層闌目短元龍空海寰棟宇地雄千嶂表
金湯天設兩江間西風障面曽籌檄夜月胡床憶佩環
老去慿虛心輒悸蜀城雖好不如還

　　首夏而有秋意

　　纔過清和候凄然感旅懐新蛩吟古砌落葉滿前堦(葛葉

夏落)榴火春仍駐槐屯午自佳慿詩記風土歸以語朋儕

　　秋日登樓眺望

　　徙倚上危梯雲空望眼迷雁聲秋信北鵶背夕陽西岸
逺舟逾小水髙山陡低家鄉天際是何日賦歸兮

　　送管季衡赴省

　　酌君以江南臘釀之酒祝君以古戎秋芳之蘭餞君以
慈恩千佛之筆贈君以洪鑪九轉之丹酒呼美禄壯行
色蘭取賸馥香人寰筆將披腹冩今古丹可換骨超僊

凡霜晴水瘦過灔澦春和花發登長安妙齡翰墨富摛
藻肯堂源委從巍冠珊瑚文采世所貴玉樹瀟洒人争
看出門西笑著鞭去卻林許我髙枝攀湘靈詩成看神
助論秦賦漢從容間大對堯堦丹地前細陳蜀道青天
難已然遄往證屢惡方來未艾憂多端當思頭目我吳
楚罔忽腹背皆夷蠻粒珠束桂楮爛賤魚頳難赭嗟維
艱馬老伏櫪筋力盡劍新出匣鋒鋩寒維國大寳一箇信
維民司命一分寛挽回線脈冀天鑒生意庶可岷峨

還直須建䇿邁晁董無愧名第聨歐韓臚傳可卜慶雲
見㑹見喜色盈天顔宫袍新賜鶡弁弃晝錦歸博庭闈
歡鄉閭相賀寳坊又一瑞益使天下欽湘山

　　重慶閫治十詠

　　華眀堂

　　要識披圖際還同枉駕時未應成否論漢徳有興衰

　　尊安堂

　　堯舜君民學吾儒共講磨一毫如有愧其若此堂何


　　一亷堂

　　九重懐井絡一字侈奎章來者思氷蘖其毋頃刻忘

　　集思堂

　　先以一誠格斯能衆正招要来堂下蔑勿狥帳中超

　　生意堂

　　碩果食難盡其機運不停岷峨㡬霜雪依舊草青青

　　龍虎屛

　　不逐風雲去盍求山澤安祗憐當筆者空作畫屛看


　　友石

　　卓爾有所立儼然即之温他疑攻玉異交誼斷金存

　　吟嘯

　　坐却并州騎行思楚澤漁斯亭着斯客斯意竟何如

　　横舟

　　不早浮槎去焉能罔水行叩舷誰共語載不盡髙情

　　六角亭

　　四維風折勢一片雪同規花竹叢間着開樽瀹茗宜


　　枕上偶成

　　官轍驅馳徧四郊老來於此尚投膠綢繆先事心為碎
展轉中宵睫不交貪鼠驅無容出穴驚烏疑恐弗安巢
燈殘衾薄新寒力聴徹更籌五五敲

　　思歸偶成

　　春來便擬問歸津轉眼江流若許深六十歳翁窮塞客
八千里路故鄉心䳌啼月樹添征思鵲語風簷悞好音
只有雲山遮不斷夢隨栩蝶過家林


　　又

　　杜鵑一自聴天津南北紛紛患轉深備謹徹桑征戍事
憂形恤緯老臣心驚聞邊信多蠻語喜動鄉情帶楚音
若得君王放歸去便陪蓮社訪東林

　　題宜興菴壁(五言三首)

　　禪榻一覺睡冬宵五更長&KR2264;遞清風入枕邊松柏香

　　秋盡菊都荒蜂猶採蜜忙何如龜縮殻此際已深藏

　　拂石坐小橋臨流俯清泚松聲與禽聲可以醒吾耳


　　自湘赴廣道間雜詠

　　永州曉行

　　推枕月微明登車纔五更啼破千山暝枝禽三兩聲

　　李花

　　昨夜孤村宿春深人寂寥庭前一株李為我縞中宵

　　飛燕

　　瞥見誰家燕纔驚社日臨洛花移種否喚起故園心

　　蘭花


　　行盡離騷國春深未見蘭容非隠君子甘老蕨薇間

　　山樊

　　不見花開處香浮七里村試從風外覔端是有山樊

　　古木

　　古木列官道春風老幹柯炎涼知㡬變來徃閲人多

　　湘竹

　　紋竹起嬪虞因懐二女居君淚夫人淚思歟抑怨歟

　　蟠松


　　紅紫競芳叢中蟠一古松春風自來去吹不動蒼龍

　　桃李

　　仙李明炫夜夭桃艶當春便將花作主聘與玉為人

　　全州道間(六言)

　　竹裏㡬椽茅屋門前一樹桃花布袖蒿簪笑語鷄豚社
酒山家

　　巷柏髙題儀鳯橋梁横卧長虹十里江山福地滿城桃
李春風


　　林塢禽鳴髙樹溪橋人立危欄芳草鋪平緑野白雲界
破青山

　　過黄州和共山髙寒韻(七言)

　　千古江山一覽間老瞞於此膽曽寒凭髙要起乗風志
肯把閑情作鴨欄

　　登夀沙樓和抑齋韻

　　黄葉滿林霜尚輕蓼花披岸水猶生坐邀一叚瀟湘勝
元出鈞陶手作成


　　白鷺洲邉多古寺翠㣲隂裏盡人煙當時曽對掀髯笑
今問老龍何處眠

　　江湖已老猶為吏心境俱清即是仙聊挹層巒薦湘菊
一時人在小壺天

　　雪夜不寐偶成

　　底事陽和尚未回書雲已久未逢梅忽然風遞清香至
花在誰家園裏開

　　窗外風聲又雪聲初更展轉到三更枕邊自作推敲態

吟得詩成夢亦成

　　洪雲巖有和謝之

　　春近衡峯雁又回老懐休憶故山梅花期自是江南早
早晩湘南也解開

　　聴徹虛簷䔩䔩聲鐡衣氷骨記深更如今休憶鵝池路
縱竭龍鍾做不成

　　夜坐用韻簡劉朔齋洪雲巖

　　一線春從地脈回工夫先是到江梅雪邊竟覺丰標别

曽向玉堂堂上開

　　風撼松梢夜作聲月昏水淺歳將更江頭不用嫌凄冷
滕六分明玉汝成

　　用韻答紙衾簡雲巖

　　骨胎盡出先生楮醉夢常宜處士梅席上雪鋪便我寢
帳中風動任渠開

　　欹枕猶存舒卷聲覆寒時與寢衣更價亷功倍人人燠
一幅春風造化成


　　又用韻簡朔齋

　　霜透青稜暖弗回氷侵鶴骨瘦於梅床頭幸有溪藤製
喚起家僮亟展開

　　僮擁莆穰不作聲起來城上已殘更卷衾還却披衣出
此際如何睡得成

　　又和答雲巖

　　翠箔香銷曉夢回驚殘樓角動寒梅夜來頗覺風霜薄
問訊南枝開未開


　　氷柱劉义素有聲詩筒毋惜僕頻更鴛鴦瓦上猶留伴
一霎南風又釀成

　　湘潭道間農家

　　三兩人家松柏林翁垂霜髪媪釵荆兒耕婦織輸官了
山茗村醪樂此生

　　竹外流泉遶屋鳴田頭有水不憂晴春來豈問芳菲事
只辦犂鋤要早耕

　　登嶽寺悦亭


　　十年兩度看山來雲𤨏融峯特地開辦取籃輿窮勝處
南邊無事嶺頭回

　　禹柏

　　奕奕衡山禹甸之功成手植萬年枝蒼然柯派孤根出
如見九州疏濬時

　　星嶽鍾為一木竒霜皮剥落類駢胝生從洚水初平日
閲盡青山無老時

　　衡陽道間


　　滿林松竹翠交加路過衡陽得㡬家門傍粉牆人寂寂
一陂春水數株花

　　聴徹山鷄喚雨聲東風未肯放新晴行人莫嘆泥塗苦
且幸田家得水耕

　　風著征裘怯晚寒一番春事在征鞍羞聴後騎鳴笳鼓
贏得兒童夾道看

　　賦新茶

　　建嶺人誇第一綱湘中熱後已先嘗雖然聲價殊官焙

反覺山家氣味長

　　賦廬山(五言)

　　地據九江滙天敎五老看孤標横碧落百里見青巒星
斗光堪摘烟霞秀可餐何時謝人事膏秣以從盤

　　過小孤

　　孤立江淮地中分南北天洪流衝巨塊對峙束平川屹
若壁千仭逺之螺一拳誰將牛女比斯事豈其然

　　阻風池州界


　　擬以風斯下胡然日在兹一頭聊且避八面欲何施坎
有險如此需於沙待之姑陪鵬力厚萬里看南為

　　望九華

　　猶記午橋邊曽吟太華蓮浮生春夢耳山色故人然翠
滴層巒雨青横一抹煙何時身此境濯我以清泉

　　行銅陵道

　　夜報風姨息曉乗波后平江涵一鏡浄山列兩眉横依
約燃犀處分明倒蔗生徐行戒舟子勿使白鷗驚


　　道間苦熱

　　火傘漾中流炎風撼葉舟熱㡬堪炙手矮莫可擡頭晝
困杯為却宵蚊扇不休清涼一榻地得此足優游

　　宿宜興禪房

　　冬當月初後天欲試霜時永夜絶人語新寒聴雁知壯
心憂國在老計入山宜莫作邯鄲夢蕭蕭鬢已絲

　　送子倅當塗

　　久歴家庭役今欣羽翼成此行為别駕平歩可顓城常

整韋絃佩要持氷檗聲山林佚吾老有子足光榮

　　挽蹇都官

　　風槩推諸老霜臺偉壯㳺握蘭宜入從剖竹乃為州早
為庭闈佚晩猶鄉國憂甘棠遺笏在衮衮有公侯

　　傾蓋荆州日揚旌蘭澧時相為王事慮猶以歳寒期筆
寄嗟麟絶言忠勿駟追典型今已矣老淚不勝悲

　　淡滄陳校勘以詩藁求序答之(古靈之後)

　　挺秀古靈基來為學子師壯心存逺業餘力付新詩濶

歩雲霄了細吟風月宜老來無軟語敢以此相期

　　先生杖屨所童子釣游曽遺我竒哉作非吾耄矣能栁
凋懐故老梅小類新朋喚醒黄梁夢書幃二尺燈

　　丁已到宜興墳庵

　　歸來閑未久老去役何堪未逺蜀天北又之湘水南奔
馳縁未足辛苦分當甘徒羨林泉適長年任住庵

　　和晦庵先生定王臺韻

　　前王千載後奕代幾人來漢事一坏土湘祠數仭臺山

容青拱揖樹影緑周廻客有登臨者猶存陟屺哀

　　送子倅宜春

　　已佐當塗郡春臺再徃臨勿言官是贅常以國為心勉
勉思全璧頻頻寄抵金史君天下士澡雪奉規箴

　　愛子喜能仕戀親猶欲留肯堂斯室就不稼曷禾收持
此一亷往綽然千里游彼邦存學記熟復勿貽羞

　　登夀沙和抑齋韻

　　境占祝融勝鎮從盤古來車航一都㑹鼎鼐幾樓臺逺

水便鷗狎前峯約雁回當思牧民意保飬甚於胎

　　䟦衡山曽尉持示秀溪翰墨

　　故人木已拱妙墨尚春温三復家庭語一如樽酒論竹
林母負籍蘭砌要追元寳此猶圭璧流芳在後昆

　　行湘潭道

　　古驛湘潭道人家松竹林山連梅外逺春入栁邊深征
騎雖欣霽耕犂久望隂貂裘嗟已敝猶怯老寒侵

　　宿梅下


　　春事已十一梅花纔兩三青煙回野燒翠靄䕶晴嵐風
暖雁將北日遲人漸南病餘宜緩轡勿用客程貪

　　宿千坵市曉行

　　夜宿三家市晨征十里程竹輿衝霧去草屐帶霜行無
犬花村吠有雞茅店鳴湖南真樂土鄰柝莫相驚

　　宿中洞

　　松老傲前嶺梅疎卧淺溪避風巢上鵲喚雨竹間雞野
逈夕猶牧田亁春未犂路迢人倦甚只向近林棲


　　宿嶽市

　　登陟天猶暝棲回日已西形軀一萍梗襟袖半塵泥夾
道松成徑誰家花滿溪定臺凝望逺煙草正萋萋

　　過衡陽晩宿

　　雨後春寒冽山前夕照斜身猶尋壘燕聲雜宿林鴉過
嶺尚千里隔村能㡬家毋嫌茅店惡窗下有梅花

　　將到永州宿村舍

　　野宿孤村逈山行十里荒犢眠衰草壤馬踏落梅香入

眼春晴薄打頭風勢揚莫嗟登陟苦明日看瀟湘

　　過永州道間

　　雨欠農憂燥風多客苦埃猶寒鶯未出將社燕還來桃
放紅凝臉梅飄粉褪腮春山如舊識一笑病顔開

　　永州城南一士夫家可愛

　　二水城南路誰人處士家不為軒冕累盡洗市㕓華庭
立竹千箇牆留梅數花吾廬歸未得對此重咨嗟

　　道間紀事


　　漸逺零陵道前瞻驛尚賖路傍多古木村外少人家礙
眼雲遮岫薄情風落花堪憐艶陽月泊泊走塵沙

　　自和

　　旅頓飯足飽村帘酒莫賖暮齡嗟客路春事屬山家蕨
長竹將笋梅殘李始花問翁何處去嶺外有煙沙

　　入清湘界

　　漸近湘山境土風清且饒林巒接墟市水竹帶溪橋焙
出新茶煮帘垂老酒招春和民氣樂㡬日是花朝


　　和清湘驛頥齋韻

　　天與粤相接嶺繇秦始開隔林禽散亂尋壘燕驚猜芳
草春無盡長亭人㡬來山川作時雨萬里洗煙埃

　　過興安塔寺僧以先世詩來偶賦

　　嶺石水分脊湖南山盡頭㕓聲通海逺塔影挿天浮香
接寳坊界星聨銅柱州祖孫凡㡬到亦是宿縁不

　　入興安界

　　路入興安境風光異昔年山川雖好在井邑頓凄然雨

打半頽屋煙荒未闢田起丁征糴急官府為防邊

　　過靈川縣

　　去去靈川境晴嵐帶暮煙㯽榔新滿市榕樹老參天㫪
委工於水犂資手以佃凄凉海天角何事羽書傳

　　已酉六月阻水於宜春道間楓樹(客有録示者)

　　去國二千里離家五十程炎歊無計避憂患以身更誤
矣驂鸞句傷哉䑛犢情何時拂衣去藜藿保餘生

　　挽史魯公


　　經濟由身致安危注意深威名振華夏歳月付山林世
望一老在天胡二豎侵蓋棺公論定不冺是人心

　　自出權衡下當從履屐間舊游今歴落往事幾危艱紀
徳哀辭痛酬知老淚澘哲人今已矣䰟夢遶鄞山

　　過江陵寄陳次賈

　　擔簦徃解蜀山紛歸舸經行老幾分楚國喜誇新令尹
霸陵疇識故將軍相逢舉酒酬江月一笑擕書訪岫雲
乞得身閑了無事但知耕鑿感吾君


　　岳陽送管順甫還清湘

　　度嶺來荆又戍西驚濤險棧盡同之七年相與猶一日
萬里偕還分兩岐苕隠我歸終此世寳坊君到出何時
交情果未輕捐弃回首毋忘贈别詩

　　過鄂渚登南樓

　　壯游幾度上南樓今度重來二十秋俯仰之間只猶昨
登臨何處是無愁好山常在世青眼此水如斯人白頭
老興未闌明月上歸歟笠澤有扁舟


　　和劉疏軒雪堂韻

　　因君郢調問前蹤賢者斯能樂雪宫四海香名寰宇外
百年公論黨碑中癯然鶴骨存生氣寂甚鸞膠續古風
留得墨池芳潤在草元猶可憶揚雄

　　和疏軒琵琶亭韻

　　髙亭俯瞰蓼蘋洲人老香山月自秋過耳好音堪一笑
傷心徃事只輕漚休嗟塞上明妃調且送江頭過客舟
壯士肯為兒女淚柔腸一任惱蘇州


　　望富池卷雪樓作

　　忠貫羲娥勇冠軍虎臣勲烈在三分江東父老猶王我
天下英雄有使君萬頃怒濤翻白雪一樓晴靄挿紅雲
我來多謝神鴉力風送牙檣意許勤

　　阻風黄盆口

　　三日江行兩日風短篷掀舞浪花中危疑正貴湏臾忍
静定將收造化功休嘆退飛猶六鷁㑹看遇順若孤鴻
挽回一息南薫力穏送征檣秋浦東


　　戊戌冬䕶軍援廬濡自栅江入今日過之恍然
如昨夢因成

　　隔江屯塢自孫吳猶記孤軍出此塗閲十九年如夣覺
歴千萬里㡬馳驅月沉荒壘馬横塞風捲寒沙雁宿蘆
憶著當時身是膽歸休毋更老江湖

　　阻風固城湖

　　歴峽浮江萬里歸一湖乃爾尼留之由吾天籟偶相值
豈汝川靈敢肆欺上水雖饒趨下便北風㑹有轉南時

浮生只作無心看何用咨咨咄咄為

　　固城湖邉即事

　　孤舟横岸水潺湲野色天成一段閑十數牧兒黄犢側
兩三釣叟白鷗間叢叢烟樹誰家市淺淺雲巒甚處山
風定浪平歸路穏更無䰟夢到蕭闗

　　道間即事亦有聞而感慨

　　八載天涯喜遂歸吳鄉當暑亦相宜茗烹陽羨慰久間
鱸買松江更一竒老樹經風惟栁長新田得雨未秋遲

不因看鏡驚頭白將謂情懐只舊時

　　過宜興舟中見霅川諸山

　　八年不見此山青一見殊増老眼明鬢髪已從霜露改
翠屏只在水天横纎塵不染皆秋色久間相於若世情
朝爽夕佳常領略去來争似釣舟輕

　　術士余雲谷求詩和永國韻

　　心悟元機妙不傳家雖谷口近平泉且談方外山林樂
休詫人間將相權世事何如難逆睹吾生已矣莫多纒

未能免俗聊相問更活耕桑得㡬年

　　初到善權香火院

　　寺有宗盟㡬百年洪恩新錫出堯天三生香火前因在
一段林巒舊識然華表鶴歸今豈異葛陂龍化古嘗傳
更湏行脚江湖了來結雲山不盡縁

　　丁已閏月六日登嶽陽樓

　　二十年前典此州經行中又㡬春秋青山面目元無恙
白髪形骸祗自羞客子登臨知有酒古心憂愛在斯樓

凭欄慨想飛吟過水視杯坳芥視舟

　　長沙郡齋中夜聞雨不寐

　　簷花窗葉和燈前全似江南雁到天漸老弗堪秋意早
不眠那為雨聲然學儒不力冠非誤善舞何心袖足旋
喚醒㡬畨闗塞夢蛩吟四壁只年年

　　徐介卿赴召經筵二詩送之

　　天賦經綸滿壯懐飽於敭歴老其才江東見謂無卿比
今世誰能舍我哉嶺表分弓寛上顧淮頭弄印待公來

玉階宜罄忠言告聞説天邊有詔催

　　袂判平山十五年喜迎召節下樓船交情一見歳寒在
世事㡬畨春夢然我亦將歸謀佚老公今此去類登仙
一杯且酌長沙酒莫憶燈棊話漢邊

　　郡圃木樨開第二花

　　蒼蒼仙種自誰栽一度秋光兩度開故遣寳花装世界
重教金粟見如來香於月下開樽對意似霜前把菊催
生怕重陽風雨近亟須領略莫遲回


　　登定王臺

　　漢恩列土育如春留得芳名逺到今㡬換人民此城郭
四圍闤闠有山林見長安日存吾敬望大行雲契彼心
忠孝永貽千載後絶勝易水築黄金

　　羽旄鐘鼔舊曽游溝葉宫花迹尚留耆老遺開秦雍土
登臨偉觀楚湘州月明故國存千禩木落空山又一秋
極目長天詩不盡西風吹雁使人愁

　　九日登夀沙城樓


　　偶因萸菊到城頭手攬瀟湘一片秋西北黄塵清逺徼
東南紫氣盛中州衆山環拱皆衡麓一水横陳是橘洲
且酌芳樽酹千古去來鷗雁自沉浮

　　自和

　　老態龍鍾雪滿頭黄花招我對清秋東籬幸可安吾土
南服何堪典此州莫憶風巾游漢渚早呼雨笠訪滄洲
明年把酒知何處預約家僮釀蟻浮

　　立春後登裴公亭時已解郡組


　　公餘嬴得片時休徙倚危亭豁倦眸屹屹獨存今嶽阜
滔滔不盡古湘流猶看雪意㣲茫在頓覺春光駘蕩浮
舉酒莫論今古事只將身世付沙鷗

　　登妙髙臺

　　占得湘中地最髙山川端欲助人豪萍蓬江海通吳㑹
蘭芷汀洲帶楚騷人住翠㣲藏夕靄水連碧落見秋毫
䦨干立盡家何許徒賦歸心折大刀

　　和蕭石城袖示壬午李漕革夫勸駕詩


　　閲三十載墨猶新公是當時第一人馬革伏波慚立柱
羊裘嚴瀬老垂綸觀賔可以觀其主在子勝如在乃身
多少汗顔君袖手慿誰舉酒問穹旻

　　道間見梅

　　虛簷索笑㡬逡巡不得春風不肯春忽覩氷肌傍官道
相逢霜鬢在征塵憐渠孤逈猶寒畯慰我漂搖類故人
猶賴東君不捐弃枝無南北一番新

　　衡陽道間即事


　　衡山九十里衡陽風物熈然冠楚鄉古木千章屯翠幄
小溪數曲卧虹梁雨蔬旋摘充庖美社酒新篘透甕香
村舍春長無一事門前車馬任渠忙

　　午行即事

　　數日征行喜即晴山明溪秀翠為屏竹門梅出數枝白
松外山横㡬疊青人漸採茶登隴阜家多釀秫市郵亭
短輿午困㡬成夢兩兩枝禽為喚醒

　　過衡州值雨偶賦


　　行盡瀟湘第㡬山短輿軋軋費躋攀栁邊官驛堠十里
竹裏人家屋數間宿靄弄隂風料峭春泥障路雨斕斑
韶華衮衮成虛擲强托清吟解病顔

　　入祁陽縣界即事

　　境入祁陽驛堠迢道旁烟火頓蕭蕭茅岡叢篠路磊砢
蓬舍扄柴人寂寥市粒頗艱縁歳儉野芳交發自春饒
扶藜勇過黄羆嶺知竭精忠答聖朝

　　宿祁陽題縣驛


　　垂垂白髪老相催末路﨑嶇轂又推萬里備更霜雪苦
十年重入瘴鄉來休思往事驂鸞去恍類前身化鶴回
行盡瀟湘春脉脉故人惟有道邊梅

　　永州四十里頭偶賦題郡驛

　　病軀羸馬陟崔巍撲面征塵抖擻開萬古春愁借山隔
㡬畨風信把花催染成湘淚笑鄰竹飄作夀粧嗟辱梅
撚盡吟髭無奈困亟呼茗椀勝村醅

　　道間梅花可愛風後無復存者


　　可恨封姨妬雙玉飄殘羽袂委泥塗香餘江路詩傳甫
影落孤山仙去逋桃李兒曹從後我竹松朋友肯疎吾
夢回紙帳身為蝶留得掀篷數尺圖

　　離永州宿愚溪十里村

　　冷落愚溪十里村暫容車騎憩柴門松荒頓憶陶潜隠
梅落難招宋玉䰟累日有風春自暖今宵無月夜難昏
勿令鼔角鳴行帳田舍將疑有戍屯

　　晩宿大塘市


　　僕僕征鞍日向西相將山色界湘灕農多火種春猶燒
客毎露行朝未炊燕傍人家猶細認馬行官道似曽知
眼前風物紀無盡勝費吟鞭㡬首詩

　　宿深橋驛

　　湘浦纔春已著鞭依稀漸近勸耕天山櫻花落紅飄雨
野草燒殘青入煙雲接嶺頭隂漠漠泉流澗底響涓涓
嚴闗兩入知非偶重扣寳坊占宿縁

　　轎中午困啜茶偶成


　　行盡湘中一月春霜髭㡬欲染緇塵山無重數㡬何路
花不知名俱可人午困得茶聊吻潤春愁着栁亦眉顰
天教早辦公家事乞取身歸笠澤濵

　　夜雨復晴

　　雨欲今朝忽又晴客塗憂緯為闗情木多未葉春㡬槁
桃已皆花水未生宿麥既辜秋隴種新秧止傒早田耕
蟄龍何處深淵睡乞取霆聲為喚驚

　　至清湘驛和已酉壁間韻


　　氷霜染得鬢毛深又復鈎輈聴嶺禽老馬已非筋力舊
好山重見面顔今地饒風物皆春意天念塵煩為午隂
轉首十年成一夢龍蛇滿壁富新音

　　將至桂林戒弗作詩飲酒

　　誤領元戎太乙旗提封四履鎮南籬旄倪争向道塗看
名姓亦為蠻徼知時務正殷毋事酒春光雖好莫言詩
經營都了家山去此是從容觴詠時

　　勸駕桂林鄉舉


　　十年復此主文盟喜得名邦歳貢英宴啟鹿鳴珠照乗
堂開鵬運玉連城梅花雪裏傳魁信桂子風前送客程
若到天庭問南事細陳長䇿為銷兵

　　送子守衡州

　　雁峯自昔號名州爾既難辭我莫留臨政毋忘宣上徳
持身謹勿遺親羞當令民誦循良守罔俾人譏恩澤侯
國事正殷宜黽勉明年吾自問歸舟

　　己未元日寄子


　　子在衡州我桂州兩州相望共承流天回北斗又華旦
人立東風正黒頭新歳五更三節序老夫六十二春秋
何時共對屠蘇飲應念孤雲為倚樓

　　别權瀘帥朱把材太社

　　猶記衝寒泝峽來相期偕至亦偕回朝廷有詔許歸老
藩嶽無人值借才顧我凋年嗟已矣如君英略勉之哉
度瀘要了經營事心放公平手放開

　　過新灘作出峽行


　　蜀道登天難尤難泝流入自峽上䕫渝江險灘節密前
年衝寒來水落且石出寄命竹一縷寸挽退或尺旬宣
愧罔功征戍幸逭責仁哉聖主恩有詔許歸佚匆匆乘
月下初值朱明律常年桃漲後此際梅潦溢危漩若釡
沸驚湍如矢激今年獨何異水勢平於席僅添半篙緑
穏泛萬頃碧縱横順濆淖隠見辨沙磧毋庸事盤灘了
不懼觸石一日涪州岸三宿雲安邑灔澦露山骨底柱
屹中立巫峯披宿霧竒哉翠欲滴建瓴髙屋易百里一

瞬息安然中流坐恍若前山失舟輕蜚鳥過岸駚脱兔
疾伊灘以新名此水慮㣲澁黎明報船歩數尺長一夕
波臣信有助棹師喜何劇前竿與後枕櫓六視聴一招
呼左右向心手應相得所取無釐差其矢如䋲直載瞻
洺川祠不逺西陵驛倐焉飛亷怒捲起浪濤白篙篷掀
欲舞綆纜繫惟亟凡我同舟人相顧㡬動色興言大川
渉疇為訊諸易古諺固有云飄風不終日須臾棹歌發
安危在漏刻衰遲嗟我生險阻㡬身歴萍梗徧江海星

霜老疆場此行亦良苦豈敢計終吉始入凡四旬今出
僅更浹行止非人為扶持有神力瓣香薦牲酒對越寸
衷赤自兹丘樊歸謹無以形役晚來賀平善詩以紀其
實

　　阻風太湖沙塘港

　　歸程雪邊來四旬六千里瞿唐過灔澦洞庭至彭蠡渉
歴天下險心有如此水朅來太湖濵到家歩纔跬胡貽
蜚亷怒相挾馮夷氏驚颷晝而作駭浪暮不已令人向

洋嘆可望不可邇組練前陳扼銀屋平地起逡巡問維
楫飄泊委蘆葦歸心苦何遽短棹姑小艤嘗聞强則避
事當順而理平明遲解纜天宇果新霽金烏甫生東魚
龍首俱弭上下大圓鏡四面平如砥天公翻覆手風后
吹嘘是巽轉而之坤帆去隨所指出湖且入港曽不片
時爾前津問錫麓弗逺尺有咫舟人顧相賀昨憂變今
喜我生客江湖噫嘻嗟老矣可以速則速時當止則止
豈惟行舟然世事只如此由兹石塘出此去皆坦履歸

來荷聖恩全家賴天賜息隂亟休影杜門以却軌

　　題張醫諭活庵

　　用藥如用兵命醫猶命將醫良則身安將良則師壯表
裏孰虛實存亡在俯仰能出康濟方憂慮危急狀活法
雖指間活機寓心上活國與活人一忠乃可仗我願將
皆方虎醫扁倉四海生民舉無恙

　　湘南樓落成和林書記韻

　　樂郊從昔推南州今控西鄙猶心喉碧虛境界富登覽

前賢故址存風流斯樓枕江屹雉堞俯瞰寒碧潜蟠虯
夕佳朝爽在几席岸巾拄笏供遨頭邇年敵人肆狙伺
南北不及風馬牛經營墉壑備亭障旗鼓讙亮雄譙樓
巋然東壁乃頭角適與壤㑹將誰修斯何時也事斯役
或者食肉非良謀緬懐昨夢閲十載不謂白首重來游
雖然左腹證日急類捨劍棧窺江油視兹罅漏弗補葺
毋乃閒暇忘綢繆梓人餘力建重屋吾意正豈舒吾眸
三湘百粤類砥柱金城頟頟江浮浮黄茅薫炙鳶墮水

不費矢鏃空羣酋疇其載筆紀崖右落成且也陳觥籌
築惟甲戌繼費誓城沂亦倣書春秋吾皇神武光四表
自此醜類豈復能䖍劉佳哉此詩幕中彦孤凰一鳴驚
羣啾帶篸梅雪久絶響眼前有景君兼收謾搜枯腹欲
貂續祗覺顔汗包騂羞

　　挽尤端明(四首)

　　身際乾淳盛家傳祖笏棠典型周大雅人物魯靈光厚
徳千鈞重眀時一鑑亡哲人今已矣夢卜負巖廊


　　渡江無故老文武少全材金玉其相者朝廷有㡬哉鑾
坡資潤色虎帳壯規恢盍展經綸藴登調鼎鼐梅

　　自入烏公府受知三十秋水魚承雅眷風鶴記良籌一
意人才進平居國事憂絲桐宜束閣誰似子期不

　　憶昨趨湘水公歸問錫山惜時為俗累欠徃拜師顔不
復親温厲疇其念險艱莫持雞炙去老淚不勝澘

　　庚申病中作

　　六十三年憂患鄉人言晚景尚悠長不知氣鬱致痰厥

忽爾異證生㣲茫操修弗遂仁者夀治療倍費醫之良
今將累日未痊愈自知不善攝養貽天殃頭目昏眩手
足不能動偃然一榻殊徬徨光搖兩目皎無寐汗流四
體痛欲僵縱然未即致幻化惟恐廢棄難安强人生修
短固定數不必以此縈吾腸枝披葉殞待風寒根本弗
固安能當平生蹤跡等一夢未必可保風燈光兒女滿
前無顧戀家山何許莫思量是非得失一勾斷萬事盡
付之遺忘寧神定慮聴造物至此收拾甘歸藏門前風

月正清朗符到即去庸何傷

　　記十五日夜星犯月

　　兩月之間星入斗疇昔之夜星入月入斗前史騐下走
入月韓詩應敵滅昭然垂象不輕示適騐天心悔祸亟
彼哉蠶食諸戎盡雲擾中原野流血去年突然渡江左
㡬欲長驅控京闕使其得氣不撃敗延及生靈祸何烈
衣冠正統幸隂佑依然天塹限南北乃知碩果弗盡剥
東南生意不終絶吾皇修徳務飭已悔悟一念足對越

正當歳星在吳分不待一言退熒惑彼運百載天將亡
兩星炯炯豈虛設自今有道守四夷海㝢一家混呉越
病夫得復見太平願以餘年老農業

　　庚申七月自桂歸資夀作

　　三載煙嵐在嶺陬㡬畨清夢到松楸毎憐老子身闗塞
長憶童時某水丘今得歸來訪漁隠不妨髙卧老莵裘
據鞍矍鑠成何事徒愧平生馬少游

　　歸善權謝福巖


　　强徤南游抱病還鬢毛剥落足蹣跚喜觀雲衲酬前約
莫聴家僮説舊官幸免如陵羞在隴將期同愿老於盤
當家公案師拈出更向三山石上看

　　勉時思王和尚留

　　面壁者十年桑下者一宿時止則止行則行可久則久
速則速時思老子苦硬人孤雲其身心槁木三年牢落
此山中禪衲争歸衆魔伏平時欲定方外交白石清泉
正相屬我歸師去人謂何母乃欲善其身獨巾瓶到處

即為家何必江湖苦馳逐若還飛錫出門去此一瓣香
誰與續得住且住則為佳敬以此為上人祝

　　福巖再過公安贈行

　　記得桂林臨别勸師緊閉禪闗又被如來牽率未容髙
卧雲山

　　浙境欲留師住荆人争望師來要是因經未了不妨兩
地裴回

　　方藉名山作主胡然舊席重開了却江湖願力切須早

早歸來

　　餞管制幹

　　畫諾三邊頼一賢憐余東下病纒綿驅馳不憚數千里
繾綣相於十二年我老已辜康樂屐(以不良於行也)君行快著
祖生鞭祗慙無力堪吹送雪意垂垂餞去船

　　辛酉首夏余雲谷自四眀來訪且録示丙辰年
所和永國韻恍然喚起昨夢嗟壯徤之不可復
得今病廢無它問謾書五十六字謝之時病猶

未愈

　　禪榻相逢六載前當時駑力尚堪鞭繼更煙瘴為形役
徧歴風濤不意全思舊仙逰嗟已逺老軀痿廢抑誰憐
而今莫問人間事得正狐丘是甚年




　　可齋續藁後巻十

