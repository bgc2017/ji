







　　欽定四庫全書

　　可齋雜藁巻三十一　　　宋　李曽伯　撰

　　詞

　　水龍吟(甲申潼川翫月)

　　西風吹上牛頭天涯慰此人情耳斜陽任晚青山全似
故人知己迤邐歸來須臾懶去桂華猶未待氷輪推上
梧桐樹了更兒是㸃兒幾　滿眼碧天如洗便分明水
晶宮裏區區翫事一觴一詠一燈而已欲待無眠爭如

且恁有無窮意怕嫦娥隔忩偷看須下却帳兒睡

　　又(甲午夀尤制使)

　　幾年野渡孤舟蕭然袖此經綸手歸來廊廟從容進退
祖風猶有小隊環花輕艘漕玉暫臨金斗把詩書帷幄
期年坐嘯塵不動依依栁　好是公堂稱夀正元戎閫
垣開後旌旗纔舉胡雛馬上聞西風走一㸃陽春無邊
德澤淮山長乆待官軍定了長安貂蟬侍未央酒

　　又(已亥夀史督相)


　　明堂一柱擎天眼看黄閣空諸老平生方寸班班四字
誠心公道玉帳雲旗金城露布尚勤征討向淮頭蜀口
一時做就安石傳孔明表　談笑妖氛如掃看整齊乾
坤都了衮衣赤舄歸來廊廟雍容師保三相一門雙親
千嵗人間蓬島舉黄封細唱調羹官梅上正春早

　　又(庚子夀史丞相)

　　東南一氣當春便從黄鉞登台斗紫皇舉此亨屯濟泰
屬之公手淮浦𤇺銷朱央觴獻捷傳清晝慶太平朝野

駸駸重見昔淳化今嘉祐　史觀年編新就看勲庸光
前垂後三槐鼎盛雙椿盤固古今希有宴侍龍顔驩承
鶴髪相期長乆問前朝相業誰同八九十邁文富(文潞公九
十冨鄭公八十)

　　又(夀㳺參政)

　　岷峨夀佛東來手移斗柄春寰宇經綸事業詩書流出
時為膏雨載來三階炳丹一念雍容樞輔望巖廊風範
揚休山立真漢相殆天與　國歩時當如許賴明堂倚

空一柱蒼生引領整齊中夏奠安西土多士相期直須
無愧范韓文富且梅邊一笑春風祝公夀介東魯

　　又(丁未約諸叔父翫月期而不至時適有臺論)

　　舉杯長揖常娥髙情怜我霜髯白婆娑樹底老蟾何物
千秋一色一鏡髙懸肺肝洞燭了無塵隔任億千萬里
同然玉界都不管天南北　老子萍蓬蹤跡對西風幾
畨行役平生翫事從頭細數山川歴歴明月明年知他
何處能如今夕惜無人共我登樓酹古一笑横笛


　　又(和韻)

　　少年管領長宵直須醉待東方白而今老去何憂何樂
不空不色桐影横斜桂香搖落仙凢奚隔悵銀橋夢㫁
玉簫聲杳人如在楚天北　冷眼乾坤陳迹笑英雄等
為形役庾樓袁舫浩歌長嘯壯㳺曽歴萬里瑤臺乗風
歸去不知何夕對氷輪孤負欠千鍾酒與三弄笛

　　又(和韻)

　　歸來䄂手江湖不妨左右持螯白涼宵幸對一輪端正

娟娟秋色萬宇氷清千林霜縞更無雲隔對金莖露冷
銅壺漏靜梧隂轉畫橋北　堪嘆平生轍迹算紛紛為
誰驅役兔蟾應笑蠅蝸累我中年虚歴抖擻吟情徘徊
舞影可怜佳夕悵力㣲心在夢中一曲似黄樓笛

　　又(戊申夀八窓叔)

　　歸來三見梅花年年借此花為夀八忩軒檻月邊竹畔
數枝開又姑射肌膚廣平風度對人依舊把離騷讀遍
椒蘭荃蕙奚敢及衆芳首　幸與嵗寒為友任天公雪

僝霜僽香名一㸃西湖東閤遜逋曽有金鼎家氊玉堂
椽筆倘來斯受且巡簷管領先春林外事付巵酒

　　又(己酉夀廣西豐憲)

　　幾畨南極星邊樽前常借南枝夀今年好處氷清漢節
與梅為友老檜蒼榕婆娑環拱影横香瘦把草庭生意
蠻烟盡洗都付與風霜手　嶺首小春時候看明宵桂
輪圓又此人此地此花此月冝詩冝酒把綉歸來調羹
金鼎西湖春後願玉奴嵗與素娥不老共人長乆


　　又(和豐憲題林路鈴梅軸韻)

　　小&KR1084;香霧籠葱硯寒金井頻呵凍老坡仙去新聲猶寄
緑毛么鳯瘦臉盈盈不禁僝僽雪濃霜重賴墨池佳致
草成𤣥白聊以此當清供　長記月明曽共撚虬髯幾
畨孤聳春風一㸃著公翠袖撩人清夢逋爾何如西湖
慣見影斜薌動要嵗寒得友豈容無竹倩誰添種

　　又(辛亥和呉制參賦雪韻)

　　玉龍飛下殘鱗千巖萬壑皆填委乾坤一色不知身隔

蓬萊幾里疑是瑤英盛開園圃被風敲碎倚危樓極目
長江𣺌處渾錯認沙鷗起　依約青帘遥指記山家酒
香無比訪梅江路何時歸喚小蒼長耳孫案袁門不妨
髙卧足娯書史且摩挲霜鬢嘲吟氷筯共荆人喜

　　又(席間諸公有賦再和)

　　琅琅環佩三千一樓玉立中端委瑤琚碾就襄王故國
屈平遺里多少鈆華飛瓊塗抹一時挼碎記少年馳逐
銀盃縞帶幾畨被雞呼起　冷入重貂如水鬢絲絲嘆

非前比羔兒滿泛獅兒低唱飄風過耳氷釋邊憂春生
民樂歡形佐史倩何人蜚奏五雲天上助吾君喜

　　醉蓬萊(丁酉春題江州琵琶亭時自兵間還幕有焚舟之驚)

　　倚欄干一笑舊日琵琶何處尋覔獨立東風吹未醒狂
客沙外青歸栁邊黄淺依舊自春色極目長淮晴煙一
抹不堪重憶　老子平生萍流蓬轉昔去今來鷗鷺都
識拍拍輕舟煙浪暗天北自有乾坤江山如此多少等
陳跡世事從來付之杯酒青衫休濕


　　又(戊子為親庭夀時方出蜀)

　　是人生好處仕宦歸來享清閑福屈指吾翁恰八年荆
蜀星火叢中風濤局上轉青天芻粟軺傳欣還里閭相
慶雙鬢猶緑　為報中朝如今老子肯把貂蟬換取松
菊西舍東鄰正新篘初熟屋僅一椽田姑二頃䞉種花
蒔竹緩引金釵細斟瓊斚唱長生曲

　　又(乙酉夀蜀帥)

　　把東南温厚天遣西來試薫風手一佛人間與峨眉長

乆玉帳旌旗金城鼓吹笑烏奴歌酒狐兔煙清貔貅月
淡凱音新奏　元祐明時中朝司馬記得邊人嵗問安
否勲業如今(缺)　　　　公衮沙堤歸來無恙有西湖
花栁更借當年一龜一鶴伴千秋夀

　　又(丁亥夀蜀帥)

　　有擎天一柱殿角西頭手扶宗祏萬里魚鳬倚金城山
立亭障驚沙氊裘巻地倐度黄龍磧玉帳從容招搖纔
指頓清邊色　見説中天翠華南渡一捷金平膽寒西

賊帝錫公侯更髙踰前績箕尾輝騰昴街芒歛看清平
天日周衮歸來鳯池麟閣雙鬢猶黒

　　又(代夀昌州守叔祖)

　　記石湖佳句為海棠花合來西蜀不道東州更香霏清
淑漢竹光中召棠隂裏想清歡未足少駐旌麾姑留樽
俎待春風曲　見説吾家丹溪老子萬籍名堂孫枝猶
馥南極星邊正魁星明燭五馬歸來一龜無恙訪舊松
新菊從今長伴西山一佛鎮岷江緑


　　又(夀别制垣)

　　問江東父老十數年來誰為安石萬里鯨波一柱獨山
立漢槖班髙郢斤名重喜動旌旗色虎踞龍蟠有人於
此千載猶昔　好是元戎䕶寒舊手到處人傳爭道公
别辦取風檣指顧定南北只恐為霖玉麟堂小留不住
台席一片仁心夀身夀國與同箕翼

　　又(丙午夀八忩叔)

　　自隴頭垂譜調鼎傳家典刑猶有嵗嵗芳期報小春時

候仙骨非凢生香不㫁標格蕙蘭右江路孤山水邊雪
際為渠詩瘦　白玉堂前青氊席上孰謂無人有如此
酒得意東風且占萬花首㑹看常娥移栽月殿肯向桂
華後應笑家林枯松偃蹇嵗寒堪友

　　又(庚戌夀章倉)

　　正陽生一脈綉日添長臺雲書瑞勁節昻霄仁意雪霜
裏粟庾紅陳草扉緑茂𥜗袴藹千里馬熟車輕鈴齋曽
到從容㳺戲　好是邦人能言世美猶愛其棠而况其

子洞裏桃花嵗月任渠記一㸃梅梢為傳消息有東皇
知已倚看明年相逢貢韈曳星辰履

　　六州歌頭(和陳次賈韻餞其行)

　　桂香深處傾盖嶺之西雲南外曽指㸃是蠻鞮酌玻瓈
篸帶江山裏揮銀筆摛綺句湖海氣羞蓬弱吐虹蜺囘
首煙塵碌碌公家事自笑癡兒盍田園歸去耕釣侣黔
黎月夕花期恣吟題　悵荆州路同北望剡谿興又東
馳雄邊上誇前躅壯新基燦宸奎客問西陲事公莫惜

語教知秋城夢笳鼓騎舞鬬雞休作中年離恨聊拚取
一醉如泥梅邊佳致逸興與逋齊人在蘓堤

　　摸魚兒(和陳次賈仲宣樓韻)

　　對樓頭欠招歡伯和風吹老芳訊凭䦨面面蒲萄緑依
約碧岑纔寸無盡興縱燃竹烹泉亦自清腸吻慿誰與
問舊城郭何如英雄安在何説解孤憤　銅鞮路極目
長安甚近當時賔主相信翩翩公子登髙賦局面還思
著𦂳乗暇整謾課栁評花拔鏡掻篷鬢江平浪稳悵我

有蘭舟何人共楫毋作孔明恨

　　八聲甘州(庚戌重九約諸友登龍山阻雨)

　　擬龍山把酒酹西風西風苦無情似秋容不受騷人登
眺特地慳晴依稀兩三過雁何處是方城目㫁危樓外
山逺煙輕　且對黄花一笑嘆浮生易老樂事難并喚
遏雲低唱簷溜任霖鈴問何如烏紗折角把芳名盖取
晉參軍東籬下隂晴不管輸與淵明

　　又(庚戌夀鄭丞相)


　　有龎眉扶杖峴山來舉觴夀南山道天憐赤子相逢鈞
播乆望氈還幸際君王神武上宰是甘盤少運風霆手
整頓何難　好箇霜天時候聼雁門新雁眺逺凭欄想
經綸心上一㸃炳如丹撫輿圖真儒事了把勲庸留在
鼎彛看八千嵗四明洞府一佛人間



　　可齋雜藁巻三十一

