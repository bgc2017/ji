







　　欽定四庫全書

　　可齋續藁後巻八　　　　宋　李曽伯　撰

　　奏申

　　回宣諭奏

　　臣十一月三十日承閣長闗徳亨十一月十七日申時
恭奉聖旨宣諭以横山䑕隘之寇未退相持日久令臣
與雄飛密籌驅之逺遁是皆臣守邊不武上勤顧憂伏
讀訓詞祗増懐懼寇一日未去臣一日憂責所願督勵

邊將逺與驅逐連月於此凡所酬應蓋已陸續見之奏
申實縁敵兵勢重我師力薄雄飛始出甚鋭布置諸將
在隘非不欲扼之於險捷雖屢告寇竟不免一入若使
其有重兵可調更不為瘴癘所侵固可仰遵聖諭一大
治之也此敵前者既過横山雄飛豈容不歸保城壁繼
透䑕隘雄飛又只得亟辦備禦乃犯武縁則支徑四出
内地皆震邕州諸隘之兵致有哨隔不能入城而奔潰
向裏者雄飛亦照管不及矣以旬日前事勢委是急迫

本司雖是督促張文彬前進及令鄮進王該於來賔栁
州上下應接防遏猶幸天佑宗社將士連月戰禦彼兵
雖哨近邕城而不致攻圍雖侵入武縁而未致透漏除
前日已具申外臣二十八日夜再得雄飛二十一二十
二日公狀見得敵自武縁回頭取田路而去却未知敵
退逺近端的雄飛已摘兵戍令李安國總統前去勦逐
所願上慿國威大挫敵鋒俾之稍知懲創則為幸甚所
凖聖諭知欠兵力黄州一千人在湖南可取調用臣廼

者益兵之奏正以敵久盤薄而静江兵力不及若得朝
廷調至精鋭三數千人則可以間道攻刼使敵速退今
此項黄州兵臣前已報湖南催發近得巖之書念五日
已離長沙更十日湏至此到即當遣用矣今所準聖諭
令以睿意勉雄飛臣謹當恭録旨諭全文封示雄飛令
其勉立雋功上副隆委嗣有動息續具奏聞伏乞睿照

　　貼黄

　　臣照得桂去邕千里調用責任固在閫臣隨機應接

全在邊守一進一止動闗安危此畨雄飛應酬良亦
不易目前敵雖稍却事未可知幸而果退憂正未艾
蓋蹊徑雜出無險可恃士卒苦瘴無法可瘳纔有急
急到城望風而避又何以處此如近日南内地邕州
調出之兵有奔潰者取小路不旬日透入湖南内地
元不經由桂府若使彼兵絶踵而入則利害可勝言
哉狡謀幹腹踰二十年今越數千里而來相持連月
而必欲哨到邕之城下以覘我者其意固有在此去

恐須别作規模待之固非庸老疎謬之臣所能任也
惟陛下亟圖之

　　又貼黄

　　臣遣遞間又得邕州二十三日公狀謂敵於十九日
向慕化回已催所遣兵勦逐其狀併&KR0819;申密院訖伏
乞睿照

　　回宣諭奏

　　臣今月初四日承閣長闗徳亨十一月二十二日寅時

恭傳聖旨宣諭以雄飛遣兵攻刼所望驅之逺遁仰見
陛下惠顧南鄙毎食不忘臣伏讀悚懼無地寇久盤泊
境内疆吏責也臣自九月以來無日不督勵雄飛諸將
俾之併力戰禦中間倐退忽進莫測狡謀哨邕城犯武
縁勢亦迫甚自得雄飛報敵自十八日引卻未㡬又傳
逰騎復來臣正疑其若非倒哨即是别有姦計設或纒
磨尚費勦逐今日得雄飛三十日午時親書見得敵騎
已回奉議諸將已分舟陸前進溪洞㑹合追勦數日後

須見敵勢逺近端的續具奏聞若得諸軍追襲一勦使
之懲創國之福也惟是敵兵已斡透洞隘已習知蹊徑
猶幸我師連月迫之於險未至深入今縱即逺遁愈當
闗防猶恐駐在近蠻時或逰哨則嶺右自此多事其憂
未艾臣前所奏須自朝廷别作規模待之臣庸老不足
勝任矣欽宜栁三郡守臣適當警急僭擬控陳仰䝉天
髙聴卑朝奏夕報三州得此當才分任憂責臣無任感
戴之至雄飛書謹用&KR0819;進其中言武縁戌時將方文貴

等一時為敵衝散内有不歸戍所又不赴本司奔竄内
地驚動人心臣雖差官趕回一百餘人猶有追之弗及
者已報湖南㳂江追捕及申密院乞行下矣國法軍律
闗係不輕此風斷不可長如有獲到所當區處押回戍
所庻可戒後伏乞睿照

　　回兩次宣諭奏

　　臣今月初九日承閣長鄧克中十一月二十六日申時
恭奉聖㫖宣諭臣於初十日方具回奏間又承閣長鄧

克中十一月二十八日申時恭奉聖旨宣諭臣拜手恭
誦謹悉聖訓丁寜之旨許忠義敵俘敵馬之獻既不可
逆其詐亦不可墮其姦聖明之見已盡之矣臣已恭録
旨諭全文即時封示雄飛但此事前者敵尚在境不能
無疑敵今既退却自易處彼以俘上雄飛所行亦不失
先封雍齒之誼若當時給告而姑俟制司書填令其小
定續解俘獲不必遣人徃取則施行為當矣今雄飛已
發用止之無及所遣取馬聞止十餘人旦夕須見分曉

續具奏聞臣伏凖聖諭官兵與敵戰於隘下雖能俘馘
不能遏其進臣固嘗預於十一月初三日具奏料彼兵
擁衆逺來相持之久恐其不免一到邕之城下蓋彼兵
為謀既斡透此路正欲覘我夷險(此當為後慮)官兵雖力戰
雖克捷終此衆寡不敵弗能遏之既迫近城不容不亟
保根本胡世全王安仁等尋亦歸城矣武縁戍兵一部
則為所衝散至於奔潰要是邊頭戰守隨機而應固難
執一張文彬不能勇於進近月初已入邕矣雄飛三捷

之上仰䝉聖念俯録將士之勞將加賞功之典始催之
不及者許増繼催其條具終從其喝轉聖恩優渥無勞
弗酬以此示勸其孰敢不用命以報國但臣愚管見有
功固不可以弗論賞賞亦必有以當功吝固不可濫亦
不可也今三項之捷又有守城暴露之勞臣謂且乞朝
廷行下取具職位姓名等第自本司逐一報明後方與
降旨亦未為晚比年蜀相當國推行苦竹之賞兩次有
轉十三四官者此何以為繼一時失於指揮之快反覺

名器之輕臣為閫臣不當持此論然為國計也乞留聖
意

　　貼黄

　　臣昨日收雄飛初四日公狀報騎敵盡已入陵州裏
去見催諸郡軍深入追𠞰左江及武縁並無動息其
狀已&KR0819;申密院外伏乞睿照

　　回宣諭奏

　　臣今月十一日承閣長闗徳亨十一月二十九日戌時

傳奉聖旨宣諭以敵從小路透隘當來合闗防使其於
小路相遇豈不可以扼其吭及聖諭宜賔小路須有多
方擺布事仰見聖謨軫慮邊鄙俾之周密臣敢不恭體
但以臣前所更歴切觀敵人慿陵中國以來莫險於蜀
之諸闗其次如金房山險又其次如光黄諸闗非無險
隘而敵兵旁尋蹊徑如䑕穿穴我師遏其前彼或繞吾
後類不能遏其進今廣右地勢初無十分峻險近所守
老䑕隘雖有林木險坂而隘外左右皆有路徑邕州所

守調兵有限彼以大勢漫山而來故非一小路所可扼
也所謂賔宜小路尤更非止一途透武縁渡南來賔即
入栁桂一路也由横州透貴象徑通湘廣一路也實是
地里平曠雜出如麻兵力不足以擺布此固臣寢食之
所憂只得視勢所向隨機而應之今者不至深入國之
福也所凖聖旨既出平途只得與之决戰此疆吏之責
也近自敵之哨邕臣無日不貽書雄飛勉其戰禦但毎
以我兵苦瘴為慮猶幸敵因連月屢挫今已退遁見調

李安國等軍糾合峒丁向前追逐旦夕必有續報載念
後敵積年謀幹邉腹事勢不輕乃者一番應接幸無疎
虞皆藉陛下皇靈逺暢臣得以茍逃曠責聖訓俯加勉
諭苐切感懼之至惟是今冬之事將過嗣歳之憂方深
地利彼已習知天幸不可數恃臣之庸老技已殫盡不
亟圖回恐大疎誤臣見擬具奏所有㳂江副閫之兵黄
州黄青千人已將入境旦夕至此若邕州更欲添戍便
當遣前江州謝天祐千人臣以近凖密劄欲留湖南托

裏已令其申審帥司區處若更近調郴州七里義兵臣
亦闗報帥司且留其境亦縁漕司糧食有限券錢見闕
不容多費供億也伏乞睿照

　　貼黄

　　臣䝉廟堂頒下三捷功賞省劄仰見陛下軫恤將士
恩不踰時臣同一感戴見催其等第未據本州申到
臣已詳禀丞相

　　奏邊防俘獲事


　　臣近自此月以來雖據邕州申敵勢漸以退遁入陵州
以裏本司排日行下鎮撫司催促所調兵將追𠞰務要
敵早出境今月十四日據雄飛初九日狀并捷旗申備
據總統李安國狀申胡世全等㑹合諸部人馬於十二
月初一日未時在陵州小村遇敵騎大寨將士發勇𠞰
殺具有俘獲以勝捷告且謂勦除逺遁境界肅清是皆
仰賴宗社如天之福陛下徳威暢逺謨筭折衝臣得以
茍逃曠敗實為徼幸除已備雄飛捷旗&KR0819;申密院外伏

乞睿照

　　回宣諭奏

　　臣十二月十七日承苑使劉穆之於二月初五日辰時
恭奉聖旨宣諭以敵已闖邕當來不令容其過隘臣十
三日於前奏已嘗略及大抵邊將禦侮非不欲力扼於
前敵兵勢重則不能終遏其進蓋衆寡弗相敵蹊徑不
一岐此其所以難也所謂闗隘但可姑慿險阻相持月
日以需我備以老彼師使知稍有顧忌不至突如遽入

耳臣不敢誑言也所凖聖諭令那静江精兵急往邕境
極力以截臣近者警急之際亦屢欲盡遣戍兵以往却
縁邕州今年屯戍萬人近又輟戍欽戴俊等部或宜張
文彬部兩項往彼増戍此皆是淮兵之精所留静江乃
是㳂江部湖南部共五千餘人晝夜從事浚築若以將
士勞苦甚於守禦自桂去邕千里中無限隔馬路平坦
使當時此敵哨定邕城突至内地諸郡既無兵無壘必
皆望風奔竄若更不略留兵於桂孤注一擲前出後空

闗係更是不淺桂若一搖江湖四面皆聳矣此臣所以
不敢不斟酌應接非敢留以自衛也亦非敢玩日養寇
也今幸仰慿國威屢奏戎捷敵已退遁境告肅清前項
委折自不必再凟聖聴然利害所在不敢以已事為幸
政當以方來為憂要是廣右一邊連接心腹視三邉之
地最為重以今年戍兵論比遞年固已多以近日事勢
觀恐後日尤當益奕枰著子布置須是在先掘井救渇
倉卒决是不及近䝉朝廷調諸項兵赴援如影響之應

如火星之速非不知所感戴然皆道路遙逺止是黄青
千人今日纔到静江其餘既已麤定慮口券不足以給
已報湖南留之托裏臣前者亦嘗有奏備戍於嶺惟當
多屯於湘既可免瘴又可省餫既可備邕宜又可備靖
沅此後圖備幹腹不同徃時矣敢望朝廷深入廟筭别
作規模待之臣庸老弗克勝任近已控告君父矣伏乞
睿慈曲從愚請臣又凖聖諭吕振龍望風而懼是可罪
也事定只得易之臣謹當恭禀臣前者以新守劉士龍

未到以振龍乃應飛使之權郡已及一年見諸申畫其
言措置保守似若慷慨事功者遂以控告廟堂乞與為
真如士龍改除與填見闕士龍赴則令替任滿䝉公朝
從之不謂振龍纔聞警報遽違前言奔竄入山三日而
出(十七日至二十日還)固應不可使任此州矣臣本便欲徹聞縁
又有象州守臣奚必勝者尤甚象比賔去邕又自隔逺
不知何所聞見泛舟越境逃避空城去之象之闕守者
凡十八日(十一月十九日去十二月初六日還)此又罪浮於振龍矣臣連

日正以此事皆難掩覆有不容避仇怨者適賔州新守
劉士龍兩日前亦到静江現催赴省劄以就銓審臣見
此區處容續奏申伏乞睿照

　　奏賔象州守臣事

　　照對近者敵犯邕筦雖是十一月十一日犯武縁十三
日哨邕城賴戍邕將士協力勦遏敵隨即退遁元未嘗
深入也賔州去邕四程象州又去賔五程不謂賔州知
郡吕振龍於十一月十七日聞警即入山至二十日還

州象州知郡奚必勝於十一月十九日徑登舟越境而
去直至十二月初六日方還本州切照兩州雖皆無城
無兵然去敵尚逺為郡守者正當明謹探望措置險阻
紏合官民兵以守必不得已遷避使寇至猶可諒也豈
應略無所見輒離官次望風而遁今雖寇去而返豈容
存留振龍者雖臣近申公朝乞與為真不敢為之掩覆
所合併具奏聞乞自朝廷指揮

　　貼黄


　　照得横州亦𦂳與邕為隣相去四程城壁亦不可恃
守臣劉清卿文吏也乃能屹立弗動引放水設隘以
守有潰卒過之不敢侵近而去一郡賴以安堵揆之
賔象殊可嘉尚欲望朝廷特與量减磨勘以示奬勸
併取睿㫖

　　回奏十二月十一日宣諭

　　臣今月二十四日承閣長鄧克中十二月十一日夘時
恭傳聖旨宣諭知敵騎已退但狡謀有不可測所宜預

備與其禦之於境内如何卻之於隘外宜亟於隘口早
下工夫斷不可容其再越隘等事臣恭凖廟謨敢不遵
奉近者十二月十三日十二月十七日兩䝉旨諭及此
臣於回奏中亦嘗略以利害陳之聖聴矣大抵守邊之
臣皆欲據隘以守止縁敵勢重蹊徑難戍兵備多力寡
徃徃能援敵不能止敵必欲使兵力可以分布無間隙
可以肆窺則非得多調精鋭不可也目前慿藉宗社洪
福雖幸寇退此冦既通線路愈當隄防聖訓丁寧諄切

如此臣自當恭録全文諭雄飛及欽宜融守將令各於
所部諸隘預作措置以備不虞臣又凖聖㫖再調㳂江
副司二千人三峒七甲二千人入廣縁臣以敵退不敢
多耗邊糧已報湖南存留或遇𦂳急却往取調又凖密
院再調兵四千人在長沙仰見朝廷軫慮心腹處置周
密此項屯兵於湘實可以為邕宜沅靖兩路之備其愈
於臨急遣援逺矣將士功賞已降旨揮者悉已開報續
次奉申者乞賜施行臣又凖聖諭安南不可不防亦須

隠然有以結其心臣恭奉惟謹近據雄飛報到敵退之
後安南遣其臣段士佳者至邕探敵動息雄飛已具累
捷徑自報之數日前又據邕州&KR0819;到安南木匣移文本
司欲取回李小哥并乞發一俘獲以問此蓋其欲覘我
禦敵之實臣謂李小哥者元許遣還今不遣則失信遣
之則其人久留於此恐泄事情只得且與存留其所乞
俘獲無甚闗係却不容拒絶其請見欲於邕州未解俘
囚内遣其一以徃此亦體聖訓隠然結心之意然亦未

敢專擅見已申取朝廷旨揮矣所有彼國先以餽至奏
獲聖旨受而報之今專辦禮物發下欽州遣人送徃併
已具公狀申密院此隣好不容於弗請邊防自不敢弗
密也伏乞睿照

　　回宣諭奏

　　臣十二月二十七日承閣長鄧克中恭傳十二月十四
日申時聖旨宣諭敵騎雖已回途當防再哨如横山老
䑕諸隘合重新葺理臣昨日得劉雄飛二十二日書報

據横山提舉黄爁等申敵騎已分兩路一由歸仁隘一
由峨州隘而出此皆特磨路也雄飛已差人出特磨道
體探臣亦以專差吳以忠等間道深入體探矣敵雖去
誠不敢一日忽也所有諸隘臣已屢報雄飛恭禀宸謨
亟作葺理亦報欽宜融三郡各為措置矣又凖聖諭諸
隘衝潰之軍不由桂府小路透入湖南此等支徑尤當
措置控扼臣仰見聖慮申嚴備禦務欲周密但廣西與
湖南接境客旅私小路非止一途若處處控扼實難周

遍兼自邕宜極邊小路透入廣西地里已自旁蹊雜出
防托不盡若欲又備向裏一層支徑委無此氣力妄謂
備外之責當在廣托裏之事則在湘大抵外不可以應
内而内可以應外也又凖聖諭賔州栁州城池皆當修
浚可委官計料所費當與科支臣近凖密劄恭奉聖旨
令委官相度諸郡措置城築寨隘臣已具奏申但廣西
除静江極邊凡四郡次邊凡六郡非城固不可以備敵
非兵則又不可以扞城今欲議一城之築工費未暇計

湏當預計一城合用之兵與糧餉守具皆合經意今廣
右兵力有限如今歳之事止是邕有萬兵僅了戰守桂
五千餘人欽宜融城皆未備兵亦不及敵不至幸耳今
欲添議城築只得審所先後次第以舉以臣管見栁不
可以不亟築賔且當以措置闗隘為事兩役不能並興
也臣已劄栁州王該令速計料修築工費俟其申到當
與一面科請仍從本司且那融樁管應副興役續容奏
申臣伏凖聖旨招土人為軍結蠻人為援謝濟計已到

静江可以此事責之否乎臣仰見聖訓及此可謂詳盡
廣中屯僅有安邊一軍不及二千人徃時胡穎嘗乞招
四千為額今若䝉朝廷檢照穎之元請且令更招得上
項軍二千人或更増人數並只招廣西土著分安邊作
左右兩軍庻可令分任措置城壁亦免二千人戍軍生
養之費且無不諳煙瘴之患此項取自聖旨如或可行
乞付外廷施行所有結蠻人為援此尤於廣西邊面闗
係議者正謂連年失諸蠻之心懼其為敵用不為我用

今此一番冦入諸洞不能不為敵害亦有能出力拒敵
以所獲人馬來解者正當乗此結約以覊縻之臣頃以
謝濟為請蓋欲委以此事俟其到此便當商確行之凡
此皆職分所在聖諭所謂一日之暇當做一日工夫此
古人必葺之誼臣不敢不勉臣又凖聖諭吕振龍望風
退避豈可仗乎可别薦人臣近已具奏第賔守新任朝
廷先差到劉士龍見在静江亦已為之申審矣伏乞睿
照


　　貼黄

　　臣伏凖聖旨朕素眷卿適時多艱正賴協濟奏尾所
及切須忘言臣一介疎逺旁無寸援䝉陛下㧞擢恩
隆天地九殞不足以報當此宵旰軫慮之日豈敢不
仰體訓諭實縁臣衰老日甚向者十年之前嘗病瘴
於此春首被命即慮不克勝任已自致疾黽勉重來
僥倖滿歳事任雖號制閫事力只是一州近因調度
之間便覺支吾不去已事雖幸後慮正殷臣智力既

非强壯之時年運又臨災厄之歳不時疾作所苦頭
疼身計非所憂國事將上誤臣又有真實之悃臣新
年六十有二臣之怙恃皆止於斯犬馬餘齡為之凛
凛此臣所以哀告陛下也臣近者已具公奏必䝉矜
憐以臣管見桂林只須建經略仍以湖南閫臣兼制
之巖之威略任此餘裕如向士璧朱禩孫王登精力
俱强皆臣舊僚屬並在西邊不過各相分責於内儘
可輟其一付以桂任則必可以上寛南顧臣得賴天

恩保全歸里茍或過此災年未致霣墮尚有報國之
日也伏乞睿念

　　回宣諭奏

　　臣正月初二日承苑使劉穆之恭傳十二月十八日寅
時聖旨宣諭覽奏敵已退遁此正天假我以自治之歳
月如興復闗隘如修浚賔栁宜州城池如團約蠻丁如
招刺軍士皆當日下作急圖之臣拜手莊誦仰見陛下
逺慮南鄙深軫睿衷雖天顔之暫寛而日戒之益至臣

職分所在敢不恪恭如興復横山䑕隘諸闗臣已屢趣
雄飛遣戍守把亟作措置如修浚賔栁宜州城池臣竊
謂賔栁兩郡恐難並役且當先栁浚築及葺理賔隘二
十八日方具回奏如宜州則城欲略展濠未浚深前者
守臣嘗升科請今當更委官同彭宋傑相度續具奏聞
如結約蠻丁則臣近奏欲俟謝濟之到專委結集如招
刺軍士則近臣奏乞檢照胡穎之請許令招募切計皆
上徹聖聴臣又凖聖諭簡在朕衷惟卿是頼昨頒諭旨

切須體承臣益佩聖恩未忍捐棄豈不感戴第臣犬馬
之悃舊臘十五日已具公奏二十八日又嘗以貼黄陳
情臣正以衰老災厄弗克勝任所謂别作規模者正望
陛下改命英髦大為方略増廣封疆之力消弭腹心之
虞若止因仍已然切恐終誤乃事乞留聖意方文貴等
違犯紀律臣已收拾其部下衝散之兵二百八十七人
皆因主將不才累及士卒差人追捕文貴至今未獲仰
䝉聖旨下江閫密戒若得將來押還戍所庻可懲一而

使千萬人懼邊鄙乃幸

　　貼黄

　　臣寳祐六年分拘催到廣西買馬錢今遞已具申尚
書省除指揮科支外見在不多乃者恭凖宣諭許復
馬政今專俟謝濟之到令與雄飛商確區處併合奏
聞伏乞睿照

　　又貼黄

　　臣遣遞間得邕州通判趙立十二月二十五日書言

寇退後欲得撫恤溪洞消弭盜賊臣已作榜文行下
具申密院其中言頃者敵入哨迫邕城凶徒凡兩有
聞覩此雖若茫昩然敵兵擁衆來寇連月盤薄卒以
敗退此固將士之力實神明之佑也是皆陛下聖徳
格天皇威制逺八公草木皆為王師有以占宗社綿
長之福末言許忠義之事前亦得之所聞未敢深信
已行下契勘李洪者至今未有歸信此事湏待雄飛
申到方可慿據邕之左右兩江左則李維藩右則許

忠義皆積年兇惡之為邊梗者頃既去維藩今若忠
義果如趙立所報是又造物假手於敵然其末後果
能盡節則一是足以掩百非却湏與之旌賞以勸諸
峒候見的實别具奏申伏乞睿照

　　奏乞叙復朱制參元官事

　　臣不揆凌犯輒有懇祈仰干天聴臣竊惟時事未靖得
才為難毁譽雖或出於風聞是非則固存於公論其有
近在僚佐素知材能又親得之諮詢乃尚墮於降責倘

不力為昭白是負清明之時伏覩擬追宣義郎廣南制
置大使司參議官朱文炳禀資忠純處事縝密文墨議
論逈出等倫自余玠昨在淮堧已預畫諾一紀蜀幕實
為元僚治法征謀多所取益亦既領州麾除漕節凡玠
之始初經畫皆其贊之中間逢辰之權司晦之建閫人
情危疑之際文炳傾心調協賴以帖然蜀之官民將士
稱之如出一口蓋臣旬宣入蜀得於耳目所及非飾辭
也近自京湖宣閫辟之參幕援䕫應襄尤竭忠力臣度

嶺此來適值幹腹告警文炳在元幕又能相與籌度以
濟艱危即其材略求之前後閫幕未見其比而乃以癸
丑一時蜀議紛紛例遭鐫秩猶未牽復文炳但知盡力
王事退然曽不及其身計臣猥為其長豈能黙然且伏
覩近降指揮玠已復元官思忠亦已復官與闕文炳為
之賔介其可獨使之向隅用敢仰恃聖度天寛僭為控
陳伏乞睿慈俯念人才之難得深察臣言之不欺特與
付外廷將文炳叙復元官仍與改正理還元㫁日月依

舊奉議郎廣南制置大使司參議官此非特為一司僚
佐協濟之計實所以明四蜀是非之公不勝幸甚干冐
天威無任震懼

　　貼黄

　　臣竊見朱文炳元係奉議郎雖凖指揮追三官元不
曽被受省劄及追官告命所以今作擬追具銜其奉
議元告見存文炳處併乞睿照

　　回奏宣諭


　　臣今月初十日承苑使劉穆之恭傳十二月二十五日
聖旨宣諭敵既逺遁但蹊隧既開愈宜加備如闗隘當
葺理蠻人當結約邕賔栁宜城池當修浚民兵峒丁當
教閱逃潰支徑當窒塞臣敢不恭奉所示闗隘葺理邕
宜融三郡聨絡諸蠻闗隘不一而足前後閫臣亦非不
欲措置類以地逺難於應接煙瘴難以久戍亦非蠻人
所樂毎至害成纔一屯兵便湏給食稍失照管隨遭毁
撤今經此一番寇入只得下各郡擇其𦂳要去處勉諭

守臣令其措置見此檢照施行蠻人結約及四郡城池
之事則近已具奏今得謝濟報已過衡州臣已支送錢
糧趣其來此俟到即與商確遣之徃邕與雄飛謀令親
出横山結集濟熟於蠻必能辦此城池則邕城已壯未
備者濠及守具多闕雄飛見不輟浚治宜亦有城但前
後守臣所見多異近得彭宋傑書引水灌濠似勝前時
但欲展拓城堡見委官相度此兩城若自目下經理至
新秋必可保守但宜以戍少費乏為請耳賔栁兩處前

已具奏惟此等工役務要靠實經久非空言駕虛可辦
只如栁州前者雄飛等相度莫不以形勢為便臣近加
體訪方知彼中江雖可恃而江岸皆石向北一面開濠
若到底皆土引江水而入深五六丈計費工已不淺而
又恐石脚則施工不易且聞環栁三百里間並無一木
植板築豈容闕此臣見作書與王該以乞申科撥為請
而未有具數纔一動手非財不行臣不免量與那兊俟
其計料報來續具奏申大抵興築一城池費用浩瀚非

州郡所能自辦而况於廣郡如静江築浚臣自去年四
月十五日興工未嘗一日休工役猶未能辦然已約費
錢一十四萬餘貫省(約計二百三十餘萬有竒)比之應飛任内只開
得西城濠面亦自約用一十二萬貫省今却自不為虛
費但以窘於酬應前雖申請未凖回降此工役所以為
難也民兵峒丁聚集教閲則諸州各有其籍廣民脆弱
于中選擇强壯為數有限去冬邊州中亦有選摘調用
以助備禦者臣皆與之權放一月錢糧今謹當恭奉聖

諭備下諸州責守臣措置所有静江諸縣臣近亦令檢
選强壯之人以備秋防正此區處如峒丁則㪚在諸蠻
不可與省民比但可責令隨地自守耳所有向裏支徑
窒塞則托裏之事也付之湘閫為便臣近已奏聞矣又
凖聖諭三捷與暴露賞宰臣已自行下臣已並凖密劄
其三捷帳狀屢趣雄飛開具俟申到則&KR0819;聞暴露行賞
仰見朝廷軫恤士卒深入瘴鄉特加優異三軍聞之已
如挾纊謹當索取帳狀續次&KR0819;聞又凖聖旨劉雄飛一

畨酬應亦合酬之此事臣已曽禀及丞相今所凖指揮
將士一項之賞有轉五官者若該重叠立功則賞不為
薄雄飛主帥自宜加優臣近得其初三日書似其意不
能無望欲望聖慈特與於已降旨揮之外於遙郡團練
上與轉一階庻可稍酬其勞將帥逺入瘴鄉委是不易
如淮東諮議李安國自横山歸一病竟不可為見戍者
能無寒心建康都統朱廣用自夏徂冬寒暑董役於桂
其勞苦有甚於邉戍静江一城近已整頓日勝池州都

統鄮進戍於融栁一病㡬殞始者在桂亦有浚築之勞
如士卒均行暴露則二戎帥又當乞自朝廷稍示旌别
各與進職許忠義雄飛書中具言其詳俟其公狀申到
續備&KR0819;聞乞與旌勸不當復問其前過也李洪十人已
歸幸無疎虞前者填告一事臣非有他故特以當時待
忠義且當少存此耳臣所至於諸將但欲其共濟國事
何敢以此為異也臣伏凖聖諭謂臣氣數正佳切須自
強仰見陛下愛臣如赤子所以勉厲者備至臣亦豈敢

自墮實以平昔聞諸術者皆以為今嵗不利而又參之
怙恃之年衰病之態以此恐誤委寄用瀝血忱以告陛
下敢祈聖念臣男杓又䝉聖諭俾催領事臣左右無長
成之子亦無朋友之助本不可輟其往正以君命再三
非小臣所當累辭免令於嵗晚前去抵戍矣惟慮其魯
鈍弗克負荷已戒之㢘勤盡心職業竊惟一門父子頂
踵聖恩未知將何以報惟有一忱感戴之至伏乞睿照

　　貼黄


　　臣所收雄飛書謹用&KR0819;聞其中謂鐡板文恐聖聴欲
知其説敢併以一本&KR0819;奏併乞睿照

　　回宣諭奏

　　臣今月十七日恭承閣長劉竴正月初三日申時聖旨
宣諭如興復闗隘窒塞支逕結集峒丁招刺官兵與夫
修築城池等事兩嘗宣諭未見回奏可趁此暇時早作
區處臣恭禀聖謨見皆隨事區處昨於十二月二十八
日正月初三日兩次具奏度已上徹睿覽内修復闗隘

一事昨日得雄飛條畫公狀申見得已委官措置臣更
當催趣招刺官軍一項昨已奏聞外但纔一招募即須
計度劵食臣於今日已專具公狀申省密且乞照胡穎
元請添招安邊二千人然券食等費已不貲俟得指揮
即當招募施行賔象兩守臣十二月二十日已具奏申
難與存留見俟回降賔守擇用良將誠如聖旨縁廣中
目前亦難其才新任劉士龍乃右科人却亦曽在襄陽
髙達幕中與聞邊事今恐只得且令其赴工俾之措置

闗隘彼鑒振龍前轍必知馳勵伏乞睿照

　　回奏宣諭

　　臣今月初二日承苑使劉穆之正月十八日申時傳奉
聖旨宣諭興復横山老䑕諸隘責之雄飛不容緩令排
日催之臣敢不恭奉自去冬以來毎䝉聖諭俾令修葺
諸隘皆已節次貽書雄飛勉之近得其書見分委措置
亦甚留意又凖聖旨浚築栁州城池葺理賔州闗隘須
是守臣得人此等備禦工役全在郡守誠如聖諭栁州

浚築已屢催王該計料工費用度以慿備申科撥本司
已嘗於樁管錢内那撥俾令下手續當奏申賔州則吕
振龍既去不可闕官正守劉士龍既見在静江只得且
令之任却擇近郡武將與之兩易臣已禀丞相乞早處
分又凖聖諭宜州展濠之事臣見其所畫圖本其城北
面倚江其向南一面新濠頗較近放入官坡之水貼説
云瀰漫一望然只是濠外又作一壩亦不言丈尺濶狹
見委官相視併當催令措置矣又凖聖旨結約蠻丁屬

之謝濟可善御之臣已深㑹聖意濟到此數日其所請
差兵校支錢物悉如其意付之俾令先到邕州與雄飛
商確却親過横山招集諸峒遣探敵情如闗隘之未葺
峒丁之未團令其從長區處已再三面諭令佐雄飛之
所未及亦不敢聴之自專也其人却是熟於蠻事用得
其當則亦不為無助招刺軍士已凖省劄行下臣當一
面委官措置但招到一軍即有一軍之費如衣裝等下
券食皆不可闕也已具申朝廷矣方文貴者乃以畏縮

退遁不足深慮已令戎司多方追捕矣買馬一事臣自
去冬凖宣諭許復舉行已嘗報雄飛但常年買馬正在
春夏之交目前非惟未有此項錢本而諸蠻因去冬一
番寇入亦未還定臣已恭録去冬宣諭面授謝濟令其
親諭岑邈軰許之今冬無寇擾則來春互市然本司却
當今嵗預辦買馬博易錢粮鹽錦續具奏聞臣又凖聖
諭令勉㫋預辦防秋之計則一勞可以永逸可將朕意
勉諭雄飛臣衰老弗勝重寄雖已屢陳一日必葺則不

敢弗勉併已節録所凖聖旨於初二日緘示雄飛俾令
遵奉矣伏乞睿照

　　回奏宣諭

　　臣今月初九日恭承苑使楊端朝正月二十六日未時
恭凖聖旨宣諭措置闗隘委之各郡守臣恐其不作𦂳
須從制司専官守待乃可臣近已恭禀指揮邕州則専
委謝濟及制機趙立宜州則見差待功人新辟安逺縣
楊涇兼本司僉㕔就徃權宜州通判欽州則見委本司

凖使趙崇□融州則委元係經司機宜見辟本州通判
劉寅祖令各任責催趣措置矣臣又凖聖旨結約蠻人
責之謝濟事成當有厚賞可以朕意達之臣昨日遣謝
濟行間適凖上項旨諭即恭示之勉其向前辦事矣濟
之一行本司給費亦自約該十萬緡蓋非空言可使也
又凖聖旨邕宜城池聞已有任責者而賔栁亦宜早辦
但賔守尚闕人卿可遴選以聞臣竊見邕城見今雄飛
日在上頭督工此自能任責宜城則彭宋傑近申城南

一邊雖已引水作壩尚費工役今見令楊徑徃彼相視
催趣栁則近方申到計料合用錢米臣初八日已偹申
朝廷科請雖見令王該一面興工人力事力皆有未至
本司只得且與隨宜應接若欲了此城壁蕞爾之州難
以驟責其成向後只得俟春耕後起鄰郡之夫以助之
賔州則臣已嘗具奏且當措置闗隘守臣乞自朝廷以
賔廉兩易伏乞早賜頒命又凖聖旨峒丁隨地自守還
可仗乎臣竊惟峒丁非冦敵也議者毎謂廣右峒丁欲

資以為邊城戰禦此則不足恃然糾合得宜則免為敵
用姑令自保巢穴亦可麤為籬落聖訓所及可謂洞燭
邊情矣又凖聖旨窒塞支徑在湖南者責之湘閫在廣
右者令臣任責臣敢不恭禀但㳂邊蹊徑非止一處窒
於此或通於彼委費人力只得於闗隘上用工夫敵有
所後顧則不敢輕入見不住催趣也雄飛鄮進朱廣用
俱䝉聖慈俯從愚請特加旌擢雄飛數日而進兩使必
以為喜李安國贈恤之典尤為異恩仰惟陛下留神疆

場有功者必酬効節者必勸聞者誰不奮勵以思報稱
許忠義果如邕州所申則所頒賞典尤足為溪洞之勸
臣以或者尚有疑焉已密諭謝濟審探俟得其的却以
省劄付之其部曲有立功人併當陸續聞奏諸峒圜視
闗係者大不容不審臣又凖聖旨招刺官軍宜速圖之
臣見委制參朱文炳制帳都統朱煥提督措置但纔一
招刺即有等下劵食之費已申請於朝乞亟賜施行鐡
板文但亦據雄飛所&KR0819;天祐國家願符其䜟雄飛已備

示諸蠻峒矣臣兩日前據鈐轄楊鏞於浚濠岸傍得一
古鏡於夫丁其文尤異亦吉兆也已納之丞相矣又凖
聖諭新春光隂迅速備禦工夫當以刻為嵗令臣勉之
臣恭奉惟謹惟是司存草創地分綿濶常懼照管不到
只静江一城根本所在見責朱廣用浚築數月猶未圓
備日夕為之憂勞近凖密劄差調廣用恐又妨廢此役
臣已申廟堂當如所調兵數令鄮進總之以行必以奏
聞臣䝉恩遇自當竭力苐衰病勿克勝任比以再疏控

告君父實出由衷倘令復恃僥倖終恐疎誤惟陛下亟
圖之

　　貼黄

　　臣竊照瘴鄉風土惡弱重以幹腹之擾委非善地近
諸將俱䝉旌擢稍應其心近雄飛亦為通判兼制機
趙立有請欲得轉告朝廷乞與陞帶朝蹟臣因思奉
命剏閫此來亦既踰年幕中宣勞之士畧未稍有旌
别毎聞荆淮官屬連除朝蹟臣輒愧見之如豐&KR0581;以

憲臣兼參謀朱文炳屢更諸閫議幕十年監簿久欲
為之申請而未敢今因雄飛與趙立為請敢併以控
告伏望朝廷將五人併與少加優異庶可為士夫入
瘴鄉而効勞者勸併乞睿旨

　　回奏御筆

　　臣今月二十九日恭凖御筆併以諭旨邊防事付令臣
勉旃逐月開具已未了辦事件聞奏俾臣亦可藉此督
促諸郡守將臣忝奉聖訓所合親具手奏上徹睿聰縁

臣自前月十七日宿瘴發作今雖漸退手弱不克執筆
以書首乞原赦臣所凖聖旨已恭奉施行别具回奏外
臣敢恃君父如天在上輒瀝哀悃臣衰老再入瘴鄉知
勤王事雖病將半月職業所在日委幕屬區處其有稍
涉𦂳要即勉酬應目前雖可茍存喘息然深慮瘴勢荏
苒尚費調理已具公牘乞從休致竊照廣右地分綿濶
兵備素虛臣雖經理朞年而人力事力有限布置不去
常懼乏絶先朝狄青孫沔入廣或用荆湖南北宣撫或

用湖南江西安撫兼制然亦不過一時禦寇留可不久
今臣冐焉受任始以湖南兼司此來繼雖剏閫而錢糧
甲兵多藉湖南之力近者朝廷命元樞建宣威事體又
與前日大異以臣愚見桂林建閫莫若於曽任經略見
在宣幕如姚希得者俾之易命此來庻㡬與宣威脈絡
貫通緩急可以相應如糧運之趲發兵戍之通融錢物
之那撥皆可近懇之宣閫而免費朝廷之應接此表裏
相資之便也臣雖以病丐去而拳拳之獻忠不敢不為

國計敢因奎章之復昧死以陳惟陛下密與大臣熟圗
而亟行之不勝軍國之幸

　　回宣諭奏

　　臣今月二十九日承閣長王仲珪恭傳十四日聖旨宣
諭以廣西邉面今春已深去秋不逺規畫稍遲恐緩不
及事且即諸州最要𦂳者邕宜融欽賔栁六郡形勢各
有不同合作如何措置某州城壁已未整偹濠塹已未
増浚支徑如何把截兵屯如何擺布某處合築圃堡某

處合設陷穽郡守闕人處不可不早擇闗隘已壊處不可
不早修臣伏讀聖訓仰見睿算深長宵旰不忘邉鄙之
意如邕州則城已圓偹惟舊濠髙下淺深濶狹不等鎮
撫劉雄飛見行開浚日有規程宜州則以山城不可恃
今増修舊城増剏樓櫓亦既麤備守臣彭宋傑近又展
拓濠外向南一帶復引官陂活水瀦成夾濠工役見此
趣辦融州則新城已自畢工惟剏開濠河工力浩大累
狀申乞科降未下欽州則介在海濵城壁素惡守臣拱

見隨宜整葺引水灌濠而去海止四十里猶可藉水軍
舟楫之用拱已造到輕捷海船二十隻更接續多數増
置亦足以偹緩急栁州則剏築新城守臣王該見行措
置興工規畫已上而申科未報本司只得權於有管窠
名内兑借二十萬貫應副其日用之費并撥鹽一項助
之此郡上下二百里之間無一木可採版築豈容欠此
見今多方計置極是費力如糧米鋤杵之類一一那輟
與之矣賔州則平地無險無江繚以土墻今多頽圮自

吕振龍罷斥之後見委新守往視安城臨闗等處為措
置山寨之舉上項六郡凢可施工用力處本司排日不
住催督但各郡非以無兵告即以無錢無糧告竊照廣
右素無重兵去秋屯戍共不過二萬四千餘人除節次
逃亡并近調往京湖往黄平及雷亷化州水軍官民船
放令拆洗外見今静江浚築城池總僅五千邕戍不滿
七千欽戍不滿二千宜戍不滿一千二百融賔則直至
秋冬隨緩急而那輟栁則僅存五百版築方興近只得

於邕戍抽摘一千人以應其役戍籍單疎實難分布秋
冬間止有民夫可以隨處貼助春作惟時各已歸業捉
衿肘見所以倍費區畫外如把截支徑築圃堡設䧟穽
修闗隘浚鑿設險張疑設伏雖本司先已行下諸郡作
急隨宜措置今又慿藉皇威申飭諸郡俾之益加遵奉
如郡守之當擇莫急於上項六郡今各有其人矣團結
民丁則不住行下諸郡催促於已團人數内選擇以貼
助備禦但見今農事方興未容調用未見人數招集蠻

丁則見遣謝濟往邕筦令與雄飛商確為可行可仗之
計又凖聖諭如弓弩火藥划車砲具排沙串樓一應軍
需有無欠闕仰見陛下軫念遐荒注意經武無一不闗
聖慮廣右承平日久不知兵革前時經司所備不過徭
峒自比年幹腹之議浸急方始講明備禦旋買軍需旋
剏作院裒集諸色工匠通不滿百人窮一歳之力能辦
㡬何以之了静江一城之用猶且多缺實無以應屬郡
之需聖諭如排沙串樓有城壁處豈容不預為之備除

本府極力規置見採伐到大松木二萬條樁頓城下及
節節行下各處一體預備誠不敢以事緩而忽又如夜
間謀謹烽燧皆邊臣之責也尤不敢一日不加之意重
念邊防急務惟兵惟財兵既不足財又匱乏鑿空創始
毎切寒心凡力所可為固當勉强殫竭力有弗逮只得
控告朝廷除已備録聖旨全文行下六郡各令恭奉自
三月為始將一應措置事宜逐月具實供申以慿類奏
伏乞睿照


　　回宣諭奏

　　臣今月初八日方具回奏遣逓之後承閣長王仲珪二
月二十六日午時恭傳聖旨宣諭節次諭臣築城浚池
等事臣已逐一恭奉奏陳外今凖聖諭民丁可以托裏
蠻丁可以禦外籍民丁其責在制閫結蠻丁其責在郡
守皆在制閫究心則民丁峒丁皆吾兵也今臣照節次
指揮疾速施行臣仰見陛下周防邊圉曲盡宸謨敢不
恭體申嚴勉厲講畫以圖上副委寄但言廣右邊備者

必以民丁峒丁為説非一日於此其實嶺民脆弱非比
西北二邊人可為兵蠻丁散在諸峒此可以使之自為
防拓民丁籍在諸郡此則可以揀擇助用然皆非得官
軍糾率平時縱籍其數臨時難恃其力今凖聖訓臣即
當備録以報諸蠻丁則令各與結約使隨地備禦民丁
則令邕宜融三郡照去歳印應飛差官所揀之數邕州
計一萬二百餘人融州計六千二百餘人宜州計七千
三百餘人委守臣更加精選於内抽摘以備秋防起調

惟是廣民非但脆弱生理亦瘠薄纔一調集即廢本業
官用給以資糧非比京湖民兵以苗頭起差而民可辦
有總所口券而官可供前政經畧所以嘗有錢糧之請
蓋民非食不飽兵非財不行緩急固不可以空言使之
也臣去年屢嘗見之奏疏矣兼所聞三郡前此所揀之
數止是泛然於短中求長十選四五有謂未可以為强
壯者大率多無常産半是㳺手一日不可缺食臣去冬
邊事緊急之時如融宜欽皆有調到民丁或千百人貼

助城守臣皆嘗與之權放以券一月或兩月寇退即止
此䇿湏是朝廷推而廣之則方可責州郡以措置閲集
不為虛言臣近以静江十縣嘗籍民丁口數雖亦八萬
餘人中間强壯者亦自有限臣因思今修築新城通舊
城周圍十里萬一有警非軍兵二萬人豈足以守去年
多事時屯兵不滿六千一時亦欲呼集民丁貼助而散
在鄉落朝求暮趁未易號召而集臣今未免取上十縣
税籍倣京湖民兵之法毎有税錢四百文者則起一丁

名曰義士𨽻在制帳戎帥大略倣軍制差頭目立隊伍
農隙有兵事則調無事則從便生理其合起者與免諸
項雜役其税錢不及四百文者免起見令逐縣區處鳩
集從本司置籍給榜發下約須可得萬人上下惟恐剏
行之始非人情所便未必及數亦恐未必人人可用然
雖不可驅之而戰儘可藉之以守向後行之有序亦可
倣而行之邊州俟今秋籍到人數方敢見之奏申止是
大略計約三月調用之費錢米亦自不貲司存且猶無

力措辦况諸郡乎實欲辦此一事須是朝廷倣淮西半
年軍毎郡歳與科給錢糧三兩月静江以萬人邕州五
千人或三千人宜融欽各二千人有警調用則支無事
則不許支破是亦京湖義勇上邊照帮生券之例此實
經久可行之䇿臣以上闗國用未敢見之申請耳乞陛
下留神幸甚如蠻丁則人數實難稽考口券只得從其
自給此却難以輕易行之也臣又凖聖諭蠻長未有官
者補以官資許之世襲已有官者與之循轉仍厚支鹽

錦以結其心臣謹遵奉睿㫖恭録付雄飛遵照奉行乃
者寇入諸峒一番應接有立到功績雄飛申到蔣賢徳
等九名填補官資臣已盡如其請逐一遵照使宣指揮
填給真命付雄飛給付近已申朝廷矣日者謝濟之行
臣已面語其䇿今與雄飛商略當不靳賞費務令結約
正合今來廟謨所授度其必能辦此也臣又凖聖旨今
秋防拓仍當於横山之外置隘則是捍敵於藩籬之外
臣亦已恭録付雄飛遵奉如横山之外若縮勒隘龍塘

隘峨州隘小綰隘亦自不一雄飛亦見委官措置臣當
併劄委謝濟同共相度區處矣朝廷所遣監封樁庫柴
士表今月初九日已入静江府界旦夕一到邕州亦可
促之必不敢以具文應俟有合轉聞事件續次具奏

　　回奏宣諭

　　臣三月初二日承閣長劉竴恭傳二月十七日聖旨宣
諭近日特頒手札且降諭旨秋防之事令臣體悉作𦂳
施行臣三十日已具回奏所題賔亷郡守兩易仰䝉俞

允頒下劄勅悉已發放所凖聖諭闗隘决不容遲臣雖
在病中凡此等事見排日下諸州催趣王該築栁之役
非不督之而人力事力皆有不及屢申科請早乞應副
謝濟二十三日已到邕州見與劉雄飛商確邊防却未
據申到象州闕守希哲往權未久嗣容奏聞其餘謹當
恭奉睿旨日作措置不敢怠忽

　　回宣諭奏

　　臣今月初七日承閣長劉竴二月二十五日申時恭傳

聖旨宣諭宰臣以臣所進古鏡繳徹睿覽即其文義將
見皇天福縁禍因之應此聖徳感格之一也固不但為
嶺右䜟而已所凖聖旨諸州各委一官版築畢功當賞
臣仰見陛下不靳恩賞以鼓舞奔走之士目前諸郡修
浚静江者新城修築漸已就緒舊城鏬隙亦不輟措置
比之去秋已大不同見趣朱廣用趁此稍暇極力了辦
但守具繁多未免窘用邕州則城壁已固宜融亦已有
城但各處濠河増浚費工各郡守見不住趣辦邕州尚

有朝廷科降可以那應惟宜融向來科降皆已支盡小郡
全無事力臣契勘融州有續撥漕司錢二十五萬十七
貫已於内撥十五萬付融州十萬付宜州且俾之應手
支用已具公申欽州則尚未有處所有各州委官當遵
聖旨恭奉施行矣謝濟一行之費䝉賜科給出於望外
栁城及新招軍券食俱䝉聖諭悉如所請仰見聖恩撫
卹不間荒逺之意臣比以一倅兩幕客僭干聖聴兹䝉
聖慈並許除擢顧臣逺戍罔功毎以職業相闗數有塵

凟何所逭戾仰䝉聖度如天計行言聴臣未知何以稱
塞惟有感戴又蒙聖諭陛下以秋防非逺拳拳顧憂寢
食靡寧俾臣加勉臣敢不恭體朝夕必葺邇者雖一病
兩旬職事所在未嘗敢廢今幸賤軀有向安之漸所慮
宿瘴有復作之憂近疏祈憐必䝉矜惻臣惟引首以俟












　　可齋續藁後巻八

