







　　欽定四庫全書

　　可齋續藁後卷十一　　　宋　李曽伯　撰

　　詞

　　蘭陵王(甲寅初度和次賈韻)

　　問梁益天設金城鐡壁西風外依約雁來還報闗山舊
秋色三秦聴漢檄逺恨綿綿脈脈頻年事虛擲桑隂禕
允諸人竟何䇿　彤弓誤殊錫悵活國難醫捄世須佛
平生本藉毛錐力對弧矢初度滿頭白髪何堪兵衛疊

畫㦸咄青央陳蹟　酒石羨王績任撃缶呼天此樂何
極奚須太息驚前席望天閽休待夢如陶翼栁邉春後
放定逺出西域

　　八聲甘州(送吳峽州)

　　問西陵治比漢河南若為遽東歸正峽江滚滚中流我
共一檝杭之倐聴攀轅告語公去袴襦誰賴有甘棠在
人口如碑　百尺樓頭徙倚記綢繆桑土㡬對燈棊指
鷺洲何處心事想鷗知向江湖毋忘魏闕正吾皇當饋

急賢時經綸事更須玩易勿但言詩

　　水調歌頭(甲寅夀劉舍人)

　　序正象占㙈吉叶夢維熊身隨金粟出世香滿小山叢
鐡券丹書家世朱閣青氊歩武名字在堯聦鵰鶚徤雲
翮聊爾待西風　功名事書劍裏笑談中江濤滚滚如
此天豈老英雄先我甲庚三日伴子春秋千歳何幸舉
樽同歌以夀南澗願學稼軒翁

　　臨江仙(甲寅中秋和劉舍人賞月)


　　同此三秋端正月地髙先得光輝分明身世玉琉璃不
妨人未老長與月相期　我有芳尊供翫事從渠魏鵲
無枝直須飲到五更時大家眠玉界莫羨晏瑤池

　　水龍吟(甲寅中秋)

　　楚鄉三載中秋倚樓輒值蕭蕭雨澄空向午亷纎數㸃
又疑虛度卷起雲鬟掣開粧鑑喜瞻眉宇問嫦娥丰貌
間何濶矣元不老只如故　見了悄然無語但令人不
堪懐古老蟾應記舊時人物孫劉陶庾俯仰皆空隂晴

何恨芳樽頻舉問他年憶取今宵人如許月如許

　　水調歌頭(再賦)

　　可愛十分月都無一㸃雲清光是處皆有渾不許人分
獨是大江深處一片水晶世界髣髴有㣲㾗坐到夜深
際萬籟寂無聞　與諸君同一笑舉芳樽素娥自有佳
約何必命紅裙頃刻參横斗轉歸去華胥一覺萬事任
紛紛我袖有玉斧當為整乾坤

　　眼兒媚(和八窗叔韵送之)


　　公歸東里我西州楓荻楚天秋烏檣轉首莫雲江樹落
日沙頭　瞿唐此去風濤惡寧願賈胡留明年春晚松
江笠澤歸約追遊

　　大酺(和陳次賈贈行韻)

　　對劍花凝笳葉捲天宇塵清聲肅樓船催解處正日戍
夕照風旗西矗虎戰龍争人非地是形勢昔雄三國景
升今何在悵婆娑老子奚堪荆牧豈自古常言力寧鬬
智智寧如福　西征非太速奈臣職難負君王囑嗟往

事祁山抗表劍閣刋銘祗成墮甑并空軸喜聴平安信
豈止為區區一竹蚊蟁類笑談逐玉闗歸老不願封侯
食肉願還太平舊蜀

　　浪淘沙(舟泊李家埠)

　　斜日掛汀洲㠶影悠悠碧雲合處是吳頭㡬片塞蘆三
兩雁人立清秋　栁外莫停舟休問閒愁人生江海一
萍浮世路相期如此水萬里安流

　　八聲甘州(登經濟樓)


　　上巍樓指顧劍東西依然舊江山悵誰為荆棘委渠天
險薄我風寒金甌經營㡬載鴻雁尚漂殘一片迷棋局
著手良難　猶幸紅旗破賊有竹邊新報喜聴平安問
紛紛遺事一笑付凭欄願天驅五丁壯士挽岷峨生意
與春還斜陽外夢回芳草人老蕭闗

　　滿江紅(乙夘詠海棠)

　　纔過新正能㡬日海棠開了將謂是睡猶未足嫣然何
笑一片殷紅新錦様天機知費春多少更芳期不待燕

黄昏鸎清曉　花舊説南昌好花宜占東風早想香霏
地近融和偏巧佳句流傳千古在石湖不見坡翁老倩
何人寄驛報家山敎知道

　　自和

　　自入春來花信費幾畨風了先付與紅粧萬㸃蒼顔一
笑舊説沉香亭北似今雖濯錦江頭少最可人枝上月
籠春烟含曉　亨㑹稱花王好嘉聘惜梅兄早對芳容
細翫天然新巧羯鼔不須催太甚霓裳易散梨園老任

杜䳌猶自殿韶華呼殷道

　　謁金門

　　風又雨芳事匆匆如旅借問甚時纔百五東君渾弗顧
紅紫園林幾許横笛數聲何處桃漲連天歸未去客
和春且駐

　　又

　　春且駐休惜殘紅無主栁色青青還未絮牡丹猶待雨
金鴨沉煙一縷人在紗窻覔句髣髴家山三月暮隔

簾聞燕語

　　水調歌頭(暑中得雨)

　　今歳渝州熱過似嶺南州火流石鑠如𨫼尤更熾於秋
竟日襟常霑汗終夕箑無停手㡬至欲焦頭世豈乏涼
境老向此山囚　賴蒼靈憐赤子起龍湫刹那頃耳天
瓢傾下足西疇蕩滌兩間炎酷蘇醒一畨枮槁民瘼庶
其瘳清入詩脾裏一笑解吾憂

　　又(蒲制帥以喜雨韵為夀和以謝之)


　　兩歳是六衮萬里客他州一眉新月西掛又報桂花秋
想見吳中稚子已辦秫田數頃更種橘千頭堪笑新亭
酒空効楚人囚　飯甘麄衣任惡屋從湫世禄道眼看
破聞早間先疇這服清涼散子多在疴坊弗悟美疢甚
時瘳膏秣歸盤去無樂亦無憂

　　沁園春(乙夘初度和程都大韻)

　　雪山有縁白首重來信不偶然悵瘡痍未洗平戎何䇿
英靈不絶賴蜀多賢耆舊二三甲兵百萬力障狂瀾回

巨川秋聲静共巍樓把酒自足籌邊　何人為我箋天
焉用此客星留井躔正柴桑栗里稻肥蟹徤松江笠澤
蓴美鱸鮮百計求閒一歸未得便得歸閒能㡬年持公
賦待後堂新唱誇語彭宣

　　一剪梅(乙夘中秋)

　　人生能有㡬中秋人自多愁月又何愁老娥今夜為誰
羞雲意悠悠雨意悠悠　自憐蹤跡等萍浮去嵗荆州
今嵗渝州可人誰與共斯樓歸去休休睡去休休


　　沁園春(乙夘詠桂)

　　晚出千林中立三秋清哉此花自鷲峯移下碎成玉屑
蟾宫分到綴作金葩粟許來㣲薫天聲價較楚蕙庾梅
還韻些真竒處但餐沆瀣不染繁華　酒邊一笑婆娑
還疑醉山中尊者家悵塵埃俗狀强顔羞對風騷墨客
樂事堪誇月照纔清露濃尤馥飲待夜深應更佳始容
我膽瓶斜挿卧看窗紗

　　自和


　　一種孤荄四出清芬半秋始花只些兒肌骨纔踰一芥
許多韻度逈壓羣葩得雨相催隨風所到較七里山樊
尤逺些(湖南名桂九里香)紛紛軰笑渠儂桃李徒競香華　試
容老子婆娑恍身在廣寒仙子家任殷勤喚酒恣從君
賞徘徊待月賸向人誇我有家林舊栽巖壑得歸去相
延方是佳姑先約拚共横船玉敎墮巾紗

　　水龍吟(送吳季申赴省)

　　江頭雨過黄花片帆催向春闈去兩年共我風舟問峽

霜砧聞楚定逺從軍慈恩䇿第豈堪同語謾咨嗟人事
分明天意廣寒闕待平歩　徤筆凌雲如許看新年榜
登龍虎轉頭却笑弓刀塞上麄官何取海濶鵬摶途窮
馬老不勝離緒遇舊游人問征夫煩為説戍邉苦

　　再和

　　天涯舍我先歸還知我以何時去浮生萍梗南轅北斾
之吳之楚豈偶然哉祗堪一笑無庸多語向臨岐賦别
丁寧祝望竿百尺進一歩　其柰頭顱如許更藩籬穴

猶據虎良機一失付之誰手探嚢堪取君對天庭上咨
西事歴陳條緒問相如漢指來宣果何益亦何苦

　　沁園春(送喬賔王)

　　二十年前黄州竹樓共醻好春記淮堧江表羣賢畢集
清明上已二美相并一枕黄梁滿頭白髪屈指舊游能
幾人堪嗟處悵光隂易老猶困西塵　今朝又值良辰
空想像長安天氣新問蘭亭癸丑雪堂壬戌倐成疇昔
將似來今觴泛流泉茗烹新火領略韶華聊嘯吟鸚洲

去有故人相問為語歸音

　　又(喬賔王有和再用韵)

　　咄咄衰翁向羽書中又過一春正老懐夢想扁舟訪剡
壯圖慙負萬里城并溟翼上之冀羣空矣自此陽闗無
故人岷江路憶一畨風浪三月煙塵　美哉樂事良辰
正好趁東門官栁新且舒情慷慨何須感舊轉頭解后
未必猶今問訊南樓勞還西戍君為楚歌儂越吟眉黄
近怕洛涯催出便有佳音


　　又(丙辰歸里和八窗叔韵)

　　萬里邉戍八載去家始遂一歸悵中年早歴虎頭兵幕
平生屢建豹尾神旗乞得閑身毋庸多議感荷九重淵
聴知當時事似狂瀾欲倒孰障東之　天敎强冦灰飛
更莫問兒郎存血衣把雪裘霜㡌絶交楚徼雨簔風笠
投老呉磯(江上有吳王磯借用)徑與松荒人同鶴在交友曉天星
様稀從今去共麴生相約願樂清時

　　又(送章漕赴召)


　　極目江濤不有人焉其能國乎偉故家風烈激揚手段
平生踐履精密工夫氷漕功成月卿召入小却猶當登
從塗斯行也非紀綱省闥定尹京都　猗歟願疾其驅
彈指頃暑收秋又初向玉階方寸親承温問金城十二
細述嘉謨苕霅船邊藕花香裏念人在洞庭青草湖它
年事約擕東老酒附洛英圖

　　又(送洪漕除□憲)

　　天目山房洪崖老仙親授一燈自檄草參籌賔筵領袖

鼎梅助味省闥權衡華國文章立朝風力猶有老成人
典型如公様盍夜趨宣室晝對延英　乗軺惠我湘民
作翼軫中間一福星正千艘漕玉張頥西嶠單車把繡
將指南閩過闕留中歴階而上方值漢朝更化新南中
事若君王問及老弗能勝

　　滿江紅(丙辰生朝自賦)

　　明日生初還知否明年六十嗟老矣滿頭都縞寸心猶
赤三十載間塵土債㡬千里外風濤役賴君天許放故

山歸恩無極　出而作入而息美可茹鮮可食任浩書
空咄禹笑人寂斷國謀王非我事抱孫弄子聊吾適且
從今時復一中之盃中物

　　又(賦臘前三白)

　　今歳瀟湘真箇見嘉平三白闤闠裏無非和氣不知寒
色宇宙幻成清浄境了無一㸃紅塵入問太空此瑞自
何來君王徳　歌笑是兔園客辛苦是鵝池役任謝家
兒女賦嘲紛出洗盡腥羶空萬里屏除螟螣深千尺向

此時何以對梅花呼歡伯

　　又(洪雲巖劉朔齊用韵)

　　蝶夢驚殘彷彿似東方纔白人報道城疑不夜界㡬無
色敲瓦㣲聴氷線響開窗倐放風花入擁重貂曽不覺
寒侵將何徳　呼剡棹行為客平蔡壘何能役筭争如
窮簷髙卧閉門毋出安得松江江上去一簔獨釣絲千
尺要不特寸鐡和前修文章伯

　　又(再和)


　　立雪寒窗照肝膽了然明白渾似得齊宫氣象郢樓顔
色天籟無聲隨物應陽春有脚從中入與邦人稽首謝
天工元㝠徳　人正作瀟湘客誰謂有藍闗役對江天
暮景鵝溪描出銀浪捲飛鷗一片玉枝擎重龍千尺羨
聨鑣曽作嶽峯逰前方伯

　　又(用韵餞朔齋)

　　把繡成吟真壓倒古之元白佳句有雪車氷柱曽無矜
色一㸃不留烟火氣詩脾時有清風入更嶺邊多少活

人恩于公徳　公自是朝天客應笑我為人役看時猶
多事公須一出琅腹細披忠抱寸龍顔密侍天威尺借
筆端從此潤皇猷翰林伯

　　又(京遞至親舊皆無書再用韻簡雲巖朔齋)

　　聴徹驚烏起覽鏡頓添頭白曽不見江南人寄一枝春
色風卷龍鱗殘甲下山無虎跡新蹄入罄氷天桂海使
同風修文徳　三十載江湖客千萬里闗山役且付之
杯酒何愁西出天女花邊渾似剪誌公杖上平如尺把

富貴都作一般看何什伯

　　又(立春招雲巖再和以謝之)

　　草草春盤那敢賦絲青玉白湘波動雁懐歸思栁催行
色凍遂寒梢殘雪解暖隨野燒輕煙入舉人間無物不
光輝東皇徳　鶯燕報來門客烏兔老紅塵役羨翠軺
多暇綵花新出捧日東城行應制去天只隔城南尺趁
五更樺燭向端闈班常伯

　　又(和立春韻簡雲巖)


　　春自何來深雪裏南枝先白伊祁氏一畨開冶千林香
色弱栁眼回青尚淺小桃腮暈紅將入笑渠儂剪綵與
裁花誇閨徳　九十日春還客數千里官為役看時來
雁隨雲去魚從氷出一脈流通天造化三杯扶植身闗
尺對東皇太乙續離騷需詞伯

　　又(招雲巖朔齋於雷園二公用前雪韵賦梅)

　　萬紫千紅都不似玉奴一白三數蕚有氷霜操無脂粉
色長共竹君松友伴豈容蝶使蜂媒入似惠和伊任與

夷清兼三徳　能潔已能娛客成子後調羮役更嵗寒
風味時然後出春淺吹回羌管寸夜䦨吟費花牋尺炯
使星兩兩月黄昏真詩伯

　　賀新郎(送静齋堂召和朔齋韻)

　　嶺蜀天涯路憶前年擔簦西上旌麾南去誰謂瀟湘還
解后重對燈前笑語挺喬木森森猶故梅外栁邊官事
了記年來曽著元戎府却訪問舊游處　酒邊不用傷
南浦為御亭百年門户正煩宗主見説君王方旰食借

筯哺應為吐這官職二郎須做若見時賢詢小阮願早
擕襏襫耕春雨嗟矍鑠恐遲暮

　　又(再用韻助静齋叔入告)

　　日近長安路喜驂鸞帶簪游戲弓旌招去聞道漢朝帷
幄裏要問娵隅蠻語嗟時事尚兹多故辦取忠謀宜入
告見石洪曽在烏公府須細訪風寒處　左荆右嶺中
湘浦願扶持東南温厚老天張主翹館欽賢人共説一
飯毎勤三吐公此去好官須做從臾涇舟同共濟更綢

繆桑土先隂雨滅此冦直朝暮

　　又(丁巳初度自賦)

　　老作星沙守問今年平頭六十翁還知否暑葛霜砧都
歴遍還著回旋舞袖奚所用皤然一叟欲覔金丹駐顔
色縱鐡鞋踏破終無有空自詫不龜手　西風又近中
秋候記相將桂華開未月兒圓又弧矢四方男子事争
奈灰心也久何以報國恩深厚了却官癡歸去好有竹
忩蓬户生涯舊姑一笑付杯酒


　　又(自和前韻)

　　問訊南州守悵吾生今非昔比後猶今否渉盡風濤慿
箇甚一瓣心香在袖人競説頑哉此叟識破榮途皆幻
境只形骸已累它何有姑勉爾應之手　休煩太卜勤
占候怕漂零江湖易老光隂難又兔魄初生人初度期
共嬋娟長久賴此月於人猶厚燕頷封侯非我事早擕
書歸卧吾廬舊渝此約有如酒

　　水調歌頭(送印徳逺經略入廣)


　　宵旰軫先慮嶺海屈真儒金城素有竒略不待至纔圖
春滿洲鸚樓鶴天付簪山帶水駟馬駕輕車六月正炎
熱吾肯緩吾驅　越蓬婆踰卭筰彼穹廬其能渉我煙
瘴載籍以來無聨絡五溪百粤托柱南方半壁中外保
無虞了此經營事歸去位鈞樞

　　又(長沙中秋約客賞月)

　　洞庭千古月湘水一天秋涼宵將傍三五翫事若為酬
人立梧桐影下身在桂花香裏疑是玉為州宇宙大圓

鏡沆瀣際空浮　傍譙城瞻嶽麓有巍樓不妨舉酒相
與一笑作遨頭人已星星華髪月只團團素魄㡬對老
蟾羞回首海天濶心與水東流

　　又(自和)

　　佳月四時有舉世重中秋金明水秀競爽亘古景難酬
爝火繁星退歛桂海氷天洞照清影徧神州萬象自妍
醜一鑑若虛浮　昔蘇張誇玉界賦瓊樓素娥閲人多
矣不怕雪添頭只恐參横斗轉還又酒䦨歌散醉態醒

堪羞安得真仙術兔魄駐西流

　　又(幕府諸公有和再用韵謝之)

　　敢問遼天月歴㡬億春秋老娥盍相刮目無一語相酬
似訝經年間濶類笑衰翁潦倒歳歳客他州清照五湖
濶倦影一萍浮　任渠儂琴當户酒當樓人生適意對
君何似橘千頭月正圓時固好人欲閑時須早毋作隴
西羞多謝錦囊句椽筆富清流

　　又(戊午初度自夀)


　　問訊中秋月瞥見一眉灣婆娑桂影今年又向桂林看
蓬矢桑弧初度羅帶玉簪舊識俯仰十年間記得老坡
語頽景薄西山　碧虛人應笑我已蒼顔歳寒耿耿不
改惟有寸心丹目斷風濤萬里夢遶烟霞一壑老矣甚
時閑不願酒泉郡願入玉門關

　　木蘭花慢(送朱子木叔歸池陽)

　　羨吾鄉秋近正蓴美更鱸肥顧安得相從征帆衘尾飛
蓋追隨南中眼前事勢正相持邊腹一枰棊將謂燈明

月暗笑談共和韓詩　誰知催上王畿無計可挽留之
想翠㣲深處倚樓日望天際人歸中流江濤滚滚藉烝
徒共楫屬誰回首西風過雁料君為我興思

　　沁園春(己未初度)

　　六十衰翁更加二齡此何等時不退尋巖壑相安耕釣
重來嶺嶠猶事驅馳絶類文淵當年矍鑠上馬據鞍奚
所為偏憐處是難堪潦霧水際鳶飛　雲臺銅柱空題
柰床下伊人心素疑自古來如此只湏付酒風光縱好

勿復言詩蓴菜美時桂花香裏所願少須臾樂之西風
外喜羽書夜静即是歸期

　　滿江紅(庚申初度)

　　今歳垂弧欲自夀一辭莫措何可擬翁頭如雪香山白
傅首夏一畨罹重病去秋數月攖豺虎賴天公肯為倂
餘生逢初度　今幸釋千釣負尤可喜歸田去但蹣跚
勃窣龍鍾如許薇栁諸闗成底事菊松三徑猶堪主辦
籃輿尚可檄漁樵盟鷗鷺


　　水龍吟(興安道間)

　　西風滌盡炎歊連朝更值天無雨筍輿軋軋經行三日
碧篸無數勝絶江山余行天下無如此處任今來昔徃
迎新送舊風景在只如許　誰謂隂山驕敵去年冬敢
侵吾土哀哀鴻雁一畨蕩析幸逢多黍拜表出師安南
定北豈無忠武嗟老夫耄矣無能促歸棹艤江渚

　　水調歌頭(庚申十六夜月簡陳次賈)

　　昨夜雖三五寳鑑未純全今宵既望兔魄纔是十分圓

又得平灘繫纜冷淚玻瓈千頃表裏一壺天扶&KR0629;篷窗
下拚却夜深眠　想嫦娥應笑我鬢蒼然平生修翫猶
記歴歴舊山川安得乗槎訪斗問訊廣寒宫殿悵未了
塵縁願賜長生藥換我骨為仙

　　八聲甘州(辛酉自夀)

　　數年來揆度在南州今年在家山嘆平生蹤跡荆淮嶺
蜀多少間闗幸對園林花竹一笑且團欒莫憶西風夢
馳志樓蘭　嬴得維摩多病奈鬢毛剥落歩武蹣跚神

仙何處遺我以金丹願明時清平無事放老翁長伴白
鷗閑聊相與桂花香裏滿酌開顔

　　水龍吟(長沙後圃荷開之久無人領畧賦此詞具一杯招管順甫諸公)

　　此花逈絶他花湘中不減吳中盛疑從太華分來嶽麓
根荄玉井炬列千紅蓋擎萬緑織成雲錦向壼天清暑
風梳露洗塵不染香成陣　好是一番雨過似輕鬟晩
臨粧鏡阿環浴罷珠横翠亂芳肌猶潤載月同遊隔花
共語酒邊清興問六郎凝竚多時公不飲俗㡬甚


















　　可齋續藁後巻十一

