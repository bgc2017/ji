







　　欽定四庫全書

　　可齋續稿前巻五　　　　宋　李曽伯　撰

　　記銘

　　公安竹林書院記

　　蜀自端平中兩罹兵難士之流離出峡者荆州實繁淳
祐二年制置大使孟公珙閔其無以教飬不以武備廢
文事因僚屬袁漸袁鼎東史子翬請聚精舍而量試之
與補弟子員度地於公安邑東闢書院取莱公竹遺跡

扁曰竹林置田撥錢以給廩用既而倣四書院乞賜額
於朝六年夏上親灑宸翰賜名公安書院㑹天台賈公
似道相繼開閫尤以淑士為重捐緍錢廪粟葺而新之
十年曽伯奉命来旬夏六月庚子道過奠謁時規摹已
略備矣山長雷宜中猶以建傑閣奉宸奎告遂從而増
益之不敢緩明年秋八月告成山長黄俞書来言曰書
院之建歴三大帥而始成今則有燕居以行舍菜有公
堂以正講席有閌其門有翼其廡前列四祠以彰有徳

後峙八齋以肄生貟職守之位公飬之所直宿之廬以
至廪廥庖湢莫不畢具凢為屋一百二十有三楹視中
州學校有加焉願識之以詔後曽伯心許未暇而黄已
殁一日感懐季子之劍不敢負此友因思士生隆古時
非特上之人設庠序以教之士之家皆有學㳺焉息焉
造次顛沛無徃而不學焉今夫西土之士衿佩於斯弦
誦於斯忘遷而如歸于于然濟濟然相與聚辨講習以
存心養性以砥節礪行将見英材軰出文風日趋扵盛

矣惟頋瞻斯地遐想斯人疇昔澶淵之役始朝論多瑟
縮欽若請幸江南堯叟請幸蜀國歩亦岌岌矣我忠愍
冦公奮不頋身毅然請帝親征排羣議回天㫁遂一矢
以斃撻覧卒使國家数十年無兵旤者伊誰之力如簧
其舌頋以孤注一語擠之忠魂不死靈竹效祥是非之
理至於天而定有如此者景行髙山目擊人存竹林之
士心莱公之心毋安竹林毋忘石室某用筆此以授山
長程烈劖諸石


　　擬㐮樊銘

　　大宋淳祐十一年四月二十有七日京湖制置使李曽
伯奉天子命調統兵髙逹幕府王登提師復㐮樊两城
越三年正月元日銘於峴其銘曰

　　壮哉峴　脊南北　繄墉壑　幾陵谷

　　乾能夬　剥斯復　千萬年　屏吾國

　　擬泰夀泗三郡築城記

　　淳祐壬寅二月予以尚書左司誤恩授淮東閫旋兼淮

西辭弗獲命祗事之明年正月奉㫖城泰泰襟江帶海
行都之藩籬國計之淵薮也先是有䟽乞移治者中外
言人人殊上遣環尹焦煥炎同予臨視之乃偕提舉恵
孔時守趙&KR0008;夫倅陳力修参酌繼檄廬州義士都統王
安相與審度汔就衣城大修浚之城周圍二千丈有竒
身髙二丈於是調殿歩司楊㤗昇潤等軍萬六千人以
王安董之起靈濟廟南通廣濟河轉以東又北通運鹽
河轉以西取羊馬牆之土築城而展濠之土以築牆濠

周扵牆牆周於城深廣視昔加倍且改植東南角城三
十丈西北角城亦三十丈剏礟一百座貯其上以待戰
守自淳祐三年二月至五月而㤗城成厥九月御前逓
火急申詔城夀謂夀為南北要衝两淮門户也帝臨有
赫共命敢稽時夀自端平初復嘉熈再失荆棘所蘖狐
狸所嘷以都統王安昔所諳歴復俾率揚楚廬豊濡果
昇潤招池等軍二萬人以十二月壬辰栽安乃量功日
程二物首伐沿邉木一十三萬三千有餘章立串樓排

權環之且備且築大城周圍長一千二百八十丈有竒
身髙二丈面濶三丈有竒羊馬牆如城髙之半西月城
周圍長一百五十丈北門土月城長半之包砌東北西
北團樓皆髙二丈有竒盖敵樓於上者三十六楹其北
壁至團樓又砌城身三百丈有竒而於四門外砌小堡
各起排杈敵楼凢二十楹又北門施板橋以東至東板
橋以北展開濠三百丈有竒北門以西上月城底亦開
濠二百八十丈北古城剏開旱濠東西各長三百八十

五丈闊一丈三尺深一丈淮河南岸土堡周圍一百二
十四丈髙一丈上築土牆髙三丈下有濠河外河周圍
各一百六十丈有竒至四年七月晦而夀城成縂兵役
而科條鳩僝有程者安也提督啇確與防托守望者建
康都統知安豊王福義士㳺擊都統張仲宣也掌出納
金榖受給軍馬者安豊通判張貴洪權夀春通判路鈐
林子崈也役甫两月敵以重兵来争初調許浦都統制
葛懐副都統趙文亮各以逰兵在淮至是同入城守圍

既合朝廷復遣騎師吕文徳盡䕶江淮所調諸将以援
自三月至於五月敵始遁既十月招泗守趙邦永鮑義
同上言夀為西淮門户泗為東淮衿喉前後僅以淮北
羈縻郡視之敵若攻瑕懼誤國今當視泗如夀朝廷下
某章制閫且捐緍廪以應手再差和州防禦使李璨同
招泗守規畫焉調揚㤗承楚真濠招泗軍馬萬五千人
以十一月授事泗夾汴為東西两城周圍二千四百五
十丈两羊馬牆濠河如之自東城東南以北開新河通

濟河折衝䑓直河吊橋以東河共一千一百丈西城開
沙湖為河傍淮汴口及堡子外香花門以東濠河共六
百四十丈亦皆取土以充修城與羊馬牆之用曰東門
南以北泊門之外堡砌造羊馬牆馬頭岸版橋吊橋通
濟橋水洞鉄忩縂一千三百丈有竒曰北門汴河口土
埂埧曰西城西圃裏外弔橋板橋馬頭及蛤蜊香花埧
亦五百丈有竒五年四月泗城成盖璨與義與邦永營
表於初而中不成遂以環衞官夏臯領州事而終之以

掌錢粮與審視工載則盱眙通判李節也凢此三役縂
計庸六百四十三萬有竒楮以緡計者四百九十四萬
有竒米以石計者二十二萬八十有竒出於縣官者十
之七其命将遣戍勞還激犒與凢畚鍤芻茭諸雜調度
則閫臣任之然則予之䕶塞亡状而廣謀從衆調集南
北将士駿奔以恭上命初年城㤗二年城夀三年城泗
此亦臣子保固疆理之常分姑志始末云爾知我罪我
夫奚辭


　　此記作於丙午将刻之夀春弗果今偶於故箧中
得之姑附於此

　　京西提舉司平糴倉記

　　自周官遺人以縣都之委積待凶荒後之人廣而為上
熟糴三中熟糴二下熟糴一志於吾民者必稽也㐮今
號極塞土曠民瘠耕者鹵莾刈亦稱是樂嵗遺秉棲畆
堂堂一飽小有旱潦螟蟘即為有司患我制使太學侍
郎陳公式是南國思天下飢猶已飢念吾民憂猶已憂

生聚教訓之乆田里不知有兵革事異時叢葦所積狐
狸所栖轉而為農桑烟火無異内地而又雨暘時若嵗
毎得熟於民宜無遺慮公曰未也乃於戊己諸屯之外
剏廣濟倉為儉嵗偹盖家被賜人䝉休矣我岳公共二
使事實参統府惟元老是式惟閫令是承迓續民生培
䕶根本民絶苛歛官樽浮費五六年間帑計視前霈如
也爰命所部郡邑度治大小受若費置若廪榖賤則増
賈而糴貴則減賈以糶欲使循環歛弛農民無傷而聚

榖幸灾以牟大利者計不得逞恵至渥也惟兹邑在節
下尤所屬意先有廪廥直縣治左草創勿能乆至是復
捐緡錢與粟即城東偏而更葺之縣官無所費邑人無
所擾踰月工已汔告㐮人来觀咸曰平糴之作廣濟之
推也二公撫我也乆故恵我也博而為我慮也抑又甚
至匪惟無負吾㐮人實無負當事勤恤之意莫不懽欣
鼓舞祈二公夀與國齊乆某實董是役命為之記昔趙
充國在金城湟中首以留屯廣糴為急於時景中丞夀

昌亦請邉郡築倉糴常平以便漕事史俱稱之今煌煌
閫䑓同一仁念視漢事有光焉某也安敢以匪文學之
士辭公名覿字明可岳忠武之曽孫今為朝奉大夫紹
定三年九月十有一日門生儒林郎改差知㐮陽府㐮
陽縣主管勸農營田公事李曽伯記門生文林郎改差
充西京路轉運司幹辦公事項寅孫書宣教郎通判廬
州軍州事權京西安撫司機宜章瑑篆額

　　泗州普照寺重修大聖殿記


　　按僧伽大士唐龍朔中自西國来置寺於臨淮靈跡顯
著甚異以景龍四年三月三日於薦福寺㓕度中宗勅
有司漆其色身與置普照國朝嚴奉尤盛中堕夷落遄
歸職方邉城蹂躪之餘齊人破碎寺亦堙圮僅存一宇
以覆像設壁拆屋漏風摇雨漂通梁空中嵬将壓墜萬
衆無所瞻仰前刺史窘扵捍敵束於治財緩而不省者
数正矣鮑侯治泗之明年五榖穣熟邉境用寕既徳大
士之隂相乃輟俸於其禇中為荒度之基賔校民庻胥

樂檀施庸直陶瓦竹木之費以緡計者二十三萬九千
八百有竒公帑之積無取也凢為正殿五間東西翼屋
二間殿後為三間以奉白衣普陀像殿前又益一間又
為僧俗膜拜梵唄之所素壁海山湧出膠漆埿布塑為
化人應現之像飛簷鬬栱摩空戞雲旃檀沉水彩畵装
鉸牆壁瓦礫化成諸天萬人作禮目視森聳閠八月乙
亥蕆事九月癸亥畢工十月戊子設無遮大㑹合盱泗
两郡軍民以落之不可思議甚希有也嗚呼兵革鬬争

之禍黔首割裂之惨天未悔禍其何能救惟大雄市以
慈憫故廣䕶爾衆生扵大怖畏中爾衆生善念纔至惡
業隨滅大士徃昔過去劫誘暴福良徳有考扵是邦盡
未来世念念相續固應㝠賛是邦之人俾樂生興事共
為王民脱鞭箠刻烙之愁毒令侯崇信展誠以答大士
之貺亦求以恵利於泗人豈徒為是觀羙之具而已始
侯之来也視京庾按營堞料丁壮繕防具老練度程百
廢具興即其餘力尚及兹宇謂之非才可乎初役予輟

材以傾之伻未謁祠於是始為記侯名義髙宻人淳祐
三年十二月庚寅

　　右二記舊稿中檢出

　　重修静江府城記

　　嶺南非用武之地桂陽雖有城既褊且瑕直以備南非
偹北也皇上御極之四年敵始攻蜀自是𤇺火交於中
國無嵗不有戰禦今踰三十䙫矣廟謨申儆邉備重在
西北敵弗克以逞狡焉蹊青𦍑道南詔諸蠻狙伺我心腹

中外疑信半之以虛議論老嵗月寳祐戊午始創閫制
調諸路兵以戍命某再牧春三月涖事即以増築白諸
朝前經帥印應飛嘗浚西濠因其已給之費為之營度
率二三戍将圜視地勢又質諸邦之士遡離水而北轉
桂嶺聨寳積因江為池倚山為壁從而南合舊城調丁
鳩材畚鍤麕集崇而郛浚而隍繚絙以牆瀦水以埧暑
寒不輟於役新築甫就而兵帥以舊壘尚惡告且謂西
南實當敵衝必須縮城脚以開戰道展濠面以逺矢石

暨作堡圗式䕶提闗而西隅頺圮弗支又不容不與改
作經之營之備罄羣力即工於是年四月既望僅具於
次年九月役未竣而赤白嚢至㳺騎廹矣旁睨不敢犯
始桂人間以煩擾議及是頼以保聚廼知築斯鑿斯不
徒設也兵帥請記於石某謂一日必葺者叔孫之職分
不愆於素者艾躐之能事某昔在淮荆時城夀城㐮皆
盡吾之職而已何記為爾之疲精力於是足為此邦長
乆利固不可冺也屬筆它人莫詳顛末某敢自為識之

城築新七百二十丈髙二丈四尺修舊六百六十二丈
濠河鑿新浚舊五十四座軍夫匠四百三十五萬四千
四百三十有六工用石以叚計三十二萬八千木以條
計三十一萬四千八百磚一千二百五萬四千竹瓦灰
不與焉厥費為緡錢三十六萬二千七百有竒内朝家
所頒二十五萬餘悉制漕府之助凢皆據其實以紀是
役也閲一嵗有半勤勞矣而封人慮事猶多闕焉増而
補之又在後之人云兵帥帶御噐械建康都統制朱廣

用浮光人

　　重建湘南樓記

　　桂山川甲天下三百年間無兵革之警前賢来仕是邦
搜竒攬勝南樓北觀輪奐交輝知樂民之樂而已焉知
為荒服逺慮哉自强敵崛起隂山疸食雲南浸滛腹背
當宁勤於宵旰選将遣戍幾與視西北二邉等寳祐戊
午某以再命作牧神謨天授築鑿是圗方經營畚鍤綢
繆牖户早夜靡皇寜處復有餘力事它役屬東城湘南

樓剏於崇寧之壬午迨今百五十有八䙫中間支傾補
壊歴時乆厥棟撓廪廪将覆壓又以静江軍樓前經帥
増髙倍壮而湘南對峙頺闒弗稱瞻望繫焉不容置而
弗為乃與兵帥幙佐從容議鳩樓櫓之餘材輟斧斤之
㳺刃載崇厥址更立層樓翼以夹廡經始於己未之春
正閲三月落成髙摩嶺雲下瞰灕水雄據列雉平揖諸
峰遂為桂之偉觀矣槃槃㑹府控制百蠻組練之所聚
營梯航之所輻凑新羙斯宇凌虛鎮浮亦足以壮我彈

壓使過之者目異神聳不敢睨視固非侈大規畫牢籠
風景徒為南中登覧地也它日疆埸寧謐藩條暇整墉
壑固井里熈嶺客憑髙眺逺隂晴朝莫千狀萬態心與
境㑹将盡於斯樓得之夫我則不暇姑以識嵗月

　　重建城隍廟記

　　桂城隍廟舊在城東南隅重建於紹興乙邜又再建於
乾道庚寅閲嵗滋深厥宇多圮且牆面而立展謁者幾
無徑可趨神之赫聲妥靈殆若未稱寳祐戊午中朝以

强敵薄我南鄙省經略建制閫命諸路兵来戍修而城
浚而池建康都統制帶御噐械朱廣用實董斯役一日
與予登城周覧指謂東南一角當三靣風寒夫濠岸不
盈尺不幸受敵必所睥睨廣用力請縮而更築以神之
祠在焉且欲撤而新之議者俱惮於改作予謂天子之
命吏守此土天之命神司此城皆欲乂安斯民而實墉
實壑所以保有是邦者也茍罅漏之當補乃畏忌之是
拘幸無事則已設遇有警民且恐不得奠厥居况神乎

傳曰民神之主也又曰神依人而行盖民安則神安惟
致力於民而後可以徼福於神幽明雖殊是或一道於
是委廣用相地於貢院之西偏因築鑿之隙鳩工度材
倣舊祠之制而加廣焉有閌其門有翼其廡殿宇雄麗
輪奐翬飛凡為屋共四十楹經始於戊午十二月以開
慶改元三月二十五日迎神而歸之至道嵗四月落成
鳴呼惟桂舊稱樂土民戴白不知金革山川鬼神亦莫
不寧舊祠之在巽址知幾閲年一旦移廟貎新民聼洋

洋乎若當神意者是豈偶然之故哉抑氣數係焉桂人
其自今克欽厥祀神饗其徳兵革不作蠻猺鄉風簡簡
穰穰嵗以豊若以固吾圉於千萬年則神之與人與斯
城俱相安於無窮云

　　重修吕公岩記

　　淳祐己酉余牧是邦公餘歴訪栖霞龍隠諸洞而寳積
距城咫尺足所未到後十二年因履巉岩議築鑿乃覩
一山之間三洞在焉殷然如室依南之址敞然如牖通

北之東巔又面東則吕公岩也是岩尤深窈峭秀見諸
國誌具有賦詠嵗乆邦人廬於其前掩而有之於是市
以公帑復其舊觀偉林壑之森立與雄堞以鼎踞壮哉
天設之險竒哉神(闕)之秘戎帥朱廣用戍守之暇又架
二三亭以便登覧遂為桂勝槩余懼他時陵谷之變遷
又将委之荒蕪庸鑱諸石

　　重建仙佛神宇記

　　余以連嵗積憂致疾夏四月朏予告越七旬未能復歩

乃六月望強扶病骨登寳積山謁玉虛祠下瞰平陸前
此皆榛莾眼前突兀倐覩殿角鼎峙中曰聖佛寺以奉
旃檀古如来其東為南嶽忠靖王廟其西為紫極宫予
臥病其幾何日而一片境界恍如幻出何其神也訊之
左右曰皆都統制御帶朱廣用以城役餘力因民之請
而成之惟自有桂州便有此山不過巉岩磊砢草木叢
委未有以發竒者今一旦仙佛之廬與叢祠並列岩姿
壑秀若拱若揖永為桂人所休導貺之地與此邦江山

相為長乆意者神佛司之有待而發歟又思戍将領兵
䕶邉秋而徃春而歸視所至如傳舍比比皆是縱有從
事築鑿工役亦惟勉竣吾事而已其能為民慮者已寡
况肯致力於劵外事耶夫宫以事帝寺以奉佛祠以妥
神為是役者豈為區區一身求福田利益哉毋亦曰桂
為南邉㑹府撫蠻控夷於是乎在非帝力助順佛力擁
䕶神休隂佑顯相何以保固吾圉安輯吾民其考(闕)相
方竭力崇建良有以也余力疾遐眺且為之神怡心曠

昭昭髙靈豈不来崇来下為邦人無窮之庇歟朱侯此
心可無愧於幽明矣世之茍焉職業事而怠食視侯寜
不泚顙余疾未差捉筆良難侯請識顛末甚力又弗欲
它屬勉為口授小史書以畀之亦嘉其用心焉耳是邦
元有紫極宫乆廢而今復聖佛自唐初顯著南方像設
存西山幾墮刼火遷奉於此忠靖王則衡嶽之聲赫靈
濯者南人家祀户祝侯於此外又修仰山二神祠作蜀
三大神廟劇佑聖殿於兹山皆同於為民設也用併書

之後之人毋毁其成而議其末云

　　雜著

　　䟦宣和浦禽圗(内有蔡元長筆)

　　大觀盛時天子臨御多暇㳺戲翰墨一羽毛一卉木皆
精妙過人至今猶有㪚落人間者嗚呼羙哉當時臣子
頌詠欽賛固知有将順抑思世運推遷猶時序也物態
豈常春乎漢文帝元年之詔有曰方春和時草木羣生
有以自樂為民父母者将何如觀此圗盍舉此以諷彼

京不足以語此

　　䟦晦庵記南軒建曲江樓

　　予三年於此矣登斯樓誦斯文今始見真蹟焉嗚呼两
先生之作述非曲江公孰稱曲江公之名得两先生愈
逺两先生之心豈止為曲江公而發我思古人悠悠我
心

　　䟦髙帥機(斯術)生賢閣記後

　　唐人有言五百嵗一賢者生賢者之不多見於世舊矣

髙魏一門以詩書自相師友壎唱箎和遂皆以儒術名
節顯嗚呼盛哉何其多賢也豈白鶴山川之秀盡鍾羙
於是歟取而扁閣此又樂有賢父兄之意梓材丹雘於
此占之某前三十載侍先君餉蜀時著齋在賔幕縮齋
宰綿谷盖已獲從㳺两賢間轉首一夢觀此猶甘棠云

　　䟦程制幹(九萬)詩軸

　　漢人有不幸失身異地能如太史公所謂得其當以報
漢則不茍幸生不能如南八之所謂将以有為則寜舍

而取死不然則有歸耳非不欲歸而不能歸者多矣幕
客程君同令永倅周君皆予帥淮時以白金售諜者航
海而取之脱腥羶之域返衣冠之鄉朝廷官之亦榮矣
中外士為二君品題紀詠幾已盈軸予復何言南軒有
曰人臣為議當以王陵為正覧者盍取於斯

　　䟦蕭省元書軸

　　鄱士蕭君嘗舘於文靖史公觀其主自可信其客持示
徃来遺帖蝇頭細楷字字真實老成典刑凋落此空谷

足音也中間蕭君以文塲未利鋭然有㳺邉志公舉似
古語譬如農夫是穮是蓘雖有飢饉必有豊年且自謂
其年少未第時受持此四句公之斯言真足以廸士類
之常心藥流俗之羙疢其有功名教云聞之者求之有
餘師

　　䟦狄學賔(時飛)所恵廻文織錦圗

　　婦人操觚弄翰至織組以寄閨房之怨好事者又繪藻
之且冠以金輪晨牝之鳴本無足竒顧自治平模本詎

今踰二百䙫蘇孔秦諸賢近世平庵後谿悦齋諸老皆
嘗經目墨跡猶潤是可寳也雲洲與余先世交故其孫
輟以遺余庸識軸末以遺後之覧者

　　贊陶淵明像

　　大賢之路何止百里幅巾歸来知命知義悠悠南山千
載誰繼有菊有酒無伊人矣

　　贊謝安石像

　　天生棟材扶國危鼎東山未起世莫安枕碁邉一㨗人

定天勝噫嘻晋朝㣲公左衽

　　自贊記容(舊作)

　　謂我為汝爾身非身謂汝為我爾名奚名頺然其状槁
然其心無鳶肩之相非虎頭之形投之不足以禦魑魅
引之不足以繪麒麟髪未髦而蒼顔何忸而頳徒刻畫
之畢肖終摸索之非真白雲在山鴻飛冥冥䄂手獨立
彼其何人伊形骸已為於爾累胡面目復取於人憎盍
冺没而忘言聊逍摇乎水濵不能放南華氏之傲吏豈

不能作大庭氏之遺民也歟

　　宴四川余制置

　　五福照益州指青㝠而仗鉞千里踰江國瞻紫氣之度
闗爰修地主之儀庸展邦交之好恭惟某官精神滿腹
文字撐腸夷簡當許國時上已聞於宻舉強玉在韓公
府人乆服其能名中更盤根錯節之剸裁平視怒浪洪
濤之撞擊百年幾見而有斯人一嵗三遷是皆吾分萬
竈給雲屯之餉千艘籌水漕之功撫神臯則漢三輔之晏

然登卿寺則周九圜之裕若屬時乾斷圗任坤維煩相
如見父老以諭之用充國終公卿之議是經持紫槖丕
建碧幢東夷人以至西夷人况威名之素著小范老不
比大范老知勲業之可期出巧手於䄂中救壊碁於局
上一清玉壘再啟金甌而我某官幸備戎旃将依隣燭
已喜草虫之賦願尋葵邱之盟剖藩籬即大家相忘肝
膽鼓瑟琴有㫖酒何惜笑譚两君之在此堂四國於以
維屏浩歌雪曲共醉霜天某等猥綴於工輙陳俚語


　　分弓輟自侍臣班　　　来擁貔貅設漢闗

　　膽落氊裘千里外　　　指呼羽扇一麾間

　　共期朴實工夫到　　　㑹見承平氣象還

　　荆益論盟如此酒　　　從今西顧釋天顔

　　宴嘉興謝守

　　竹裏行厨嘗辱谿亭之宴松下喝道肯来岩壑之居有
千乗之國以推崇受一㕓為氓而幾僣式陳燕至寅奉
隼旟恭惟某官蘭砌聲華氷壺人物鍾赤城天台清淑

之氣真黄龍神爵循良之風貴介若儒素然誰謂韓吕
世家之習事業以才猷致靡由髙竇閥閲之縁聫鴛陟
二監之崇符虎歴三城之重皇華禮樂嘗膺蕩節之咨
諏寳直圗書浸廹甘泉之歩武上以扶風股肱之郡公
為中朝心腹之臣膏雨吾民朞年而効萬物吐氣與千
里以回春两造在庭可片言而折獄但見歌麥穂桑枝
之載路奚待持水盂薤本以候門君王思賈之已隆父
老惜恂之難徇城樓帶月小吟秋月之詩閶闔排雲即

捧朝天之詔某官倦㳺萬里投老一邱喜有同原父之
從歐何敢望文僖之訪郭歸兮雲暮已無出岫之心好
箇霜天共舉傳盃之手屈皂盖朱旛之臨賁借紫萸黄
菊以獻酬環瓊苑之十眉奉玉山之一笑坡詞細唱豈
為南浦之凄凉𢎞酒滿傾祗愧東籬之齷齪某等輙陳
俚語上佐清懽

　　輙從荀玉鎭扶風　　　政事龔黄一様同

　　白髪歸田嗟我老　　　黒頭入相属之公


　　蕭然舊菊荒蕪裏　　　欣在甘棠蔽芾中

　　詔下鴛湖天咫尺　　　好風行送畫&KR0657;東

　　宴湖南章漕

　　勞還四牡法河海以朝宗受任十聨令湘潭之踐稹龜
符俶合燕豆式陳㳟惟某官空冀北羣擅斗南一水晶
宫之人物世有典刑玳瑁筵之笑談早騰譽處元龍百
尺樓之髙臥叔度萬頃波之足容剖竹徴還持荷平歩
屬庚午之差我馬而甲戌之峙乃粮載馳駰駱之華頓

澄吏習夙飽貔貅之哺大振軍聲消重門之柝於未形
借前箸之籌而有賴既寛南顧爰命東歸春回上苑花
滿洛陽便合問端闈之轡夜醉長沙曉行湘水正當扳
封部之轅卿此行登仙人望公如嵗纔躋月掌即踐星
台我某官同飲浙溪相逢夀嶽何幸蘭金之締好盍持
蕉玉以論懽兩君此堂之獻酬萬人傾城之鼓舞梅林
初歇不妨懐楚以聞歌荷净納凉正好趨呉而待對某
等幸逢髙㑹敢薦鄙詞


　　使星一㸃夀星邊　　　惠我三湘兩閲年

　　既付龜符還楚壘　　　便持犀節上堯天

　　何参接踵新規在　　　僑札論心舊識然

　　入對丹墀訪南事　　　細陳霜頰障蠻烟

　　餞章漕

　　䑓閫聨鑣同在夀星之野岩廊側席喜推卿月之朝幸
駐輶軒敢陳祖帳某官氷壺誡古鐵石心澄撫按圭稜
六月而有霜氣掀騰歩武萬里而上雲津歌使臣之轡

以勞還招大夫以旌而入覲若曰乆望子矣此行如登
仙然長沙萬人徒借宿而截鐙新豐四軰即召對於凝
旒亟班邇聨以世前羙某官乆相聞於江漢甫共事於
湖湘交淺而眷則深㑹難而别何遽燕留花送不勝繾
綣之情藕雪氷調聊接殷勤之樂輙陳韻語少助懽聲

　　来湘話浙倍綢繆　　　天路風髙借莫留

　　不俟駕行何憚暑　　　適逢圭覲恰當秋

　　登仙堪羡星辰履　　　歸老終尋雪夜舟


　　公到甘泉陳大計　　　毋忘膏雨澤南州

　　宴湖南洪漕

　　輙班北闕命驪駕以周詢分牧南州奉魚符而受察幸
典刑之舊識依禮樂之新華敢秩初筵用陳雅好㳟惟
某官氷壺瑩徹玉尺端方天目苕水出焉鍾為英傑世
臣喬木謂也藹有猷為九衢䇿足萬馬皆瘖千仞覧輝
孤皇忽見出則贊征謀於檄草入而助和味於鼎梅柬
知深結於九重英蕩遂臨於三輔旋躋蘭錡宻爾荷嚢

屬飛芻輓粟之方殷復攬轡登車而於邁望茂洪於江
左雖切輿情屈賈誼於長沙可覘上意盖腹背之虞在
炎服賴耳目之寄分旰憂山嶽晏然星辰上矣而我某
官猥居藩翰獲奉教條春雨堂髙猶記姑蘇䑓之傾蓋
晴嵐市接不圗離騷國之聨鑣細哦淵明九日之詩聊
酌孺文二天之酒共奬王室永締交盟某等敢以俚辭
紀此盛事

　　仗節来從玉筍班　　　福星甫照舉懽顔


　　持荷自盍登堯陛　　　輓粟寧容乆漢闗

　　慶集正當萸菊際　　　交盟喜在芷蘭間

　　定王䑓小難留住　　　祗恐天邊即予環

　　宴廣西豐憲

　　駕使者車訪五嶺宜人之勝建元戎幙有二天獨我之
私閫䑓人物之相輝簮帶山川之改觀式陳燕衎以奉
駰華㳟惟某官玉尺端方氷壺瑩㓗四明洞天之間氣
鍾此英才元祐黨籍之故家藹然風烈徧儀華貫妙柬

睿衷紅斾行春趨振鴛行之武青絞直夜飽薫雞省之
薌屬上憂西鄙之腹心屈公任(闕)䑓之耳目從天而下
易地皆然方湘靈岳后聳風米之動摇而海蜑溪蠻賴
霜威之彈壓爰秉祥刑之筆載修平凖之書粟廪儲紅
民歎愁其頓息草扉鞠緑獄寃滯者决無小賡梅邊雪
片之吟即侍花底春旗之仗我某官從来分闑又幸聨
鑣幾年江海之分携萬里風濤之協濟從容話舊整宻
圗新雲散水流一回相見一回老月明風細十分滿酌

十分春相與戮力自今既盟所不同心有如此酒某等
敢陳韻語上贊芳筵

　　帝遣星軺入桂州　　　雨餘凉嫩一天秋

　　繡衣翠節皇華逺　　　碧玉青羅喜氣浮

　　猶昔孺文同此酒　　　喜今師徳在吾舟

　　相期辦却平蠻事　　　公向三階我一邱

　　江陵府學講堂上梁文

　　恢魯泮之新規聿崇廟貌傚孔堂之舊制以重師資輪

奐載宏佩衿始肅眷是藻芹之地夙多杞梓之材于湖
南軒之所經營文定龜山之所講肄立諸生而誨相期
行業之修聞夫子之言豈止文章之習中更摧圮近甫
作興不虞燕幕之焚遂失鴞林之集在軍旅不忘俎豆
求有餘師收梁棟次及桷榱取諸大壮無何經始遂可
希升倚牆之鄭聲必麾肯效坐絳帳臺而授道登樓之
粲賦何取正須上金鑑録以告君龜卜既涓虹梁肈舉

　　抛梁東喜見髙堂棟宅雄不用絳紗施此坐說經自


　　邁馬扶風

　　抛梁西突兀翬飛碧漢齊㳺肄其中加種績相期接

　　武問天梯

　　抛梁南芹藻芬芳泮水涵勉勵當為漢名節虗浮力

　　戒晉清談

　　抛梁北千里折衝伊士力摳趨多暇矍圃間一射尤

　　須俾觀徳

　　抛梁上新嵗新堂新氣象蔡軒夫子百世師願與諸


　　君景行仰

　　抛梁下銜鱣呈祥咸賀厦作詩豈特頌泮宫江漢舉

　　昔歌美化

　　伏願上梁之後家為鄒魯人似閔顔登進徳之堂正心
誠意究康時之學致君澤民毋愧前賢以淑後進

　　青詞

　　癸丑秋防保安

　　四載守邊又見西風之候一忱籲帝果消北土之虞昭

大造之鑒臨涓剛辰而對越伏念臣猥顓藩翰常懼曠
瘝與勍敵為鄰盖日有窺圖之志念生民遭難何時為
休息之期利鈍非人所能動静惟天是頼比伸露禱冀
保秋防幸一水之瀰漫敵謀遂沮獲四郊之平定農事
汔登敬演冲科用酬嘉貺伏願廣好生之大徳終垂佑
于一方海晏江澄吏逭封疆之責冬寒地净民無兵革
之災

　　冬防保安


　　乘邉四載孤蹤所恃者天保境一冬大造實為之地敬
伸素願用叩蒼旻伏念臣分合投閒志非好殺經營新
壘盖由吏奉于廟謨宻邇邊陲惟恐民罹于兵禍負乘
既虞于致寇纓冠矧任于救鄰顧江面數處風之寒皆
當儆備隔溪一帶水之外即是敵衝比青野之戒嚴倐
赤囊之告警連營窺我一鼓下之始幾黑氣之厭堤旋
遂妖星而落焰雖國威之致爾皆帝佑以使然爰演冲
科仰酬景貺伏願廣乾坤之大徳庇荆楚之一方繼兹

新嵗之更汔臻安静願與有邦之衆早見昇平

　　甲寅建黄籙普薦陣亡

　　民自古有死值多難以何辜天大徳曰生念一方之可
憫敢殫懇切上凟髙眀伏念臣本乏時才洊當邉寄負
且乗而致寇謀慚千里之折衝梃與刃以殺人罪在三
軍之司命屬新經理時有繹騷中間執戈衛社之人與
夫摧鋒越河之將或同難陷敵㡬委命于鴻毛或執銳
被堅甘裹屍于馬革踰三四載㡬百千人凛節槩之如

生殆英靈之不朽以致並邉農庶鄰境軍民或死封疆
或蹈水火或流離而捐于溝壑或抄鹵而没于穹廬是
雖厄㑹亦皆今世受前世因其在㳺魂寧免新鬼寃故
鬼哭懼若敖之不食慮伯有之無歸拯黄壤之幽塗盍
開生路披青城之秘簡賴有仙科用潔齋壇肅延真馭
凡爾淪亡于師旅自今煉度于坎離同一超昇脫諸苦
惱酬對天之素願祈保國之洪休伏願闡維皇上帝之
靈解天地衆生之厄人天随度庶㡬慰忠義之魂中外

奠安均使被和平之福







　　可齋續藁前巻五

