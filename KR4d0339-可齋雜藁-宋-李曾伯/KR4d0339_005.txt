







　　欽定四庫全書

　　可齋雜藁卷五　　　　　宋　李曾伯　撰

　　啟

　　賀太傅鄭右相

　　明廷播告元老奮庸立傅惟其人用聿昭于舊徳作相
置諸右俾兼總于中樞以道亨世運之屯于易得君子
之復八紘豫動九鼎安疆惟前代訓廸厥官亦舊人圖
任共政當景祐際則有若沂公在隆興朝則有若岐國

雖皆因于首鉉旋晉陟于中台光于前聞未若今日密
勿君臣之好雍容師保之間恭惟某官公溥而明通徳
盛而仁熟求多聞典于學甘盤之于殷邦持衆美効之
君元齡之起秦府學力定而誠心貫金石世故熟而先
見猶蓍龜佐昔端平為小元祐衆正有彚升之喜皇穹
開將泰之機一時規模三代氣象正爾斡斗樞而在手
倐焉付雲岫之無心若旱作霖天子形之夢想如農望
嵗國人喜其來歸自解瑟而更張乆覆甌而有待不扶

其顛危將焉用彼今欲其平治舍我其誰一月三至經
筵雖已罄謀猷而告后十年再登相位何如陳徳義以
佐王緇衣斯美于武公黼冕載加于十㑹雷霆乆蟄宇
宙更春第上心方望于太平而國事愈殷于疇昔境日
蹙而狄難孔棘士風靡而黨論尚騰漢幣壞矣無子母
相權之宜唐筴壅矣乏淵泉流通之術哀鴻愁嘆封豕
縱横挽回陽九之艱難舉看台三之運掉真儒無敵吾
屬何憂猶醫用藥審已試之方如奕舉棋回屢更之局

自是寄安危於八柱平輕重於一舟以弼丕基以熈庶
績畢天下之能事集古人之大成㒺俾周召專美有姬
當與文富齊芳我宋器非舊人惟求舊式副具瞻周有
終相亦惟終其永無斁某自憐頑鑛乆出洪爐雖畎畆
若將終身未忘嫠緯如鈞陶之轉一氣忽聽制麻駑駘
惟戀主之懐小草有逢時之幸魚鰕侣迹燕雀馳誠望
太階兩兩之符固煙霄之絶想賴厦屋渠渠之芘知風
雨之無虞


　　賀鄭左相除太師魏國公(辭免太師)

　　制麻誕播魁柄載持不必僃官惟其人謙處維垣之貴
爰立作相置諸左晉封大國之榮九鼎尊安八埏誾懌
睠本朝之上宰圖共政以舊人命潞國于至和之二年
則乃首台之重陟復岐公于隆興之初禩亦由次輔以
後升大册聳聞前修不邁恭惟某官器閎而用博誠立
而明通有王佐才務引其君于當道曰大人者將以先
知而覺民公論恃之以統盟善類倚之為宗主自還公

衮叶輔宸旒持勁節之氷霜締隆知于金石慨念治功
之遼邈圖囘世運之艱屯酬酢幾㣲堅凝力量統百官
而撫夷夏遂萬物以理隂陽咨爾股肱比三年而為國
隆吾體貎咸一徳以享心上方待之以不名公愈退然
而毋伐兹頒九命式副羣情然且陳善責難俯陋姚崇
十事之說辭榮就列逺愈鄧彪三遜之髙對揚帝訓之
丁寧宻勿阿衡之倚賴冠榮樞斗衍賦公圭蓋將畢大
儒熈載之工了以副明主仰成之意第惟事㑹尚費謨

猷治善化更雖類解以方調之瑟師老財匱殆如張而
未弛之弓抑猷闗尺脉之證深未易方七劑之效速旁
觀泛論雖非賈誼陸贄以能言畢志盡忠孰識如晦元
齡之不易竊窺倖奏敬嘆盛心譬彼中流駕萬斛之航
而必屆戛乎行道審六馬之馭以何難天其開治平之
期時則賴扶持之力器舊人求舊無疆惟休徳新日又
新永膺多福某窮閻屏跡大厦囿身夙䝉化治之生成
今覩明倫而鼔舞譴名未洗豈敢希人才册子之收慶

頌喧傳猶願效儒士歌詩之作

　　賀鄭丞相克復襄樊

　　郡國披圖贊九重之英斷巖廊授策還三峴之舊疆喜
動河山慶闗社稷眷昔光堯之南渡首嚴襄漢之西門
艱難經理雖賴臣飛維持主張實繇相鼎曾謂金湯之
全勢洊罹榛莾者厯年幸明良之相逢運神武于不殺
遂收舊物允邁前修恭惟某官膺狄壮猷卻萊儒效身
任國家之泰道亨天地之屯撫御時機運掌中之造化

圖囘區宇起心上之經綸謀謨宻契于宸衷科瑣曲詳
于邊吏自許以中立將成李愬之功無愧乎弱翁每是
營平之策此三軍之奮勇爰一舉以酬勛城郭皆是人
民則非無復形于浩歎廟貎不移鐘簴如故兹可冀於
中興某猥備馳驅幸附鱗翼不揣敢輕于斯動自知獨
犯于衆難復古銅鞮賴公玉斧敢不增碑浚隍以固吾
圉繕兵積粟以伐敵謀曹翰孰可繼之願重幽燕之守
張仲侯誰在矣庶臻江漢之成


　　賀别參政

　　渙恩丹扆復位黄扉九重囘日月之明載新大政四海
切雲霓之望爰起舊勛世運亨屯人情悦豫竊以國朝
之大拜每由政府以平躋潞公相于慶厯際之八年先
踰年而進任文簡擢于景徳初之七月後闕月以登庸
曾不踰時付之大柄兹誕敭于明制將丕邁于前聞恭
惟某官享帝精忠救時才略琦有竒骨聲氣晏若而下
自安沆眞貴人風範凝然為上所重早厯藩方之委寄

屢騰王室之勲庸徳望著于朝廷威名在于夷狄昨陪
宰席妙東宸旒下斧鉞于青宜猶以門户藩籬之倚重
樂鼔鐘于緑野孰知江湖廊廟之同憂若大旱用汝作
霖凡國人望公如嵗天其欲治舍孟子當其誰哉吾乃
今知曰周禮盡在是矣用歸赤舄爰整青氊眷帝心渴
見之頻年而時事轉艱于疇昔賈生所謂公私哀痛之
日孔明所謂疲弊危急之秋地既赤而益以重離鴻之
哀嗸野雖青而不能弭封豕之洊食人材狃于朋黨議

論勝于事功漢弊壞矣無子母相權之方唐筴壅矣乏
淵泉流通之術凡此更醫之屢試居然當局之愈難將
以挽囘陽九之危孰不徯望台三之出克艱厥臣乃又
允賴和衷爰立作相輔台倚需置左某魚鰕侣迹燕雀
傾心顧雖䧟北部之黨人何幸覩東山之相業僃王導
百六掾之舊諒尚軫于履簮置江淹四十人之間猶有
希于埏埴

　　賀王參政


　　擢自本兵晉陞次輔聞樂正子為政豈惟慰善類之心
見王茂洪何憂足以壮中國之勢幸新鼎象允協巖瞻
仰惟皇朝稽諸唐制下丞相之一等參天子之萬機自
乾徳初命居正而副普暨至道際待冦準以同端凡而
政本之與聞兹實鈞衡之徯用除書誕播盛典親逢恭
惟某官學者宗工國之元氣中流砥柱力回瀾倒之百
川繁星麗空人仰芒寒之五緯根源道徳運量精神調
瑟問寛猛之絃審局靣安危之著凡幾䟽之奏鬚髪盡

白厯兩地而上悃愊愈丹以眞實之意答天心用和平
之方壽國脉扶持公是主君子之夏盟翊贊神謨銷外
邪之客氣世萬賴之底治上爰仰以責成開天章閣以
疇咨復見仲淹于今日坐退思巖而自任肯若宗道之
下風𢎞濟興功不邁前哲克艱厥臣乃又允賴和衷爰
立作相輔台倚需置左某猥安野處欣聽郵傳昔從鞭
策之下塵已識廟堂之偉器望泰階六符之采但知拭
目于太平持南豐一瓣之香惟有傾心于宏覆


　　賀呉僉書

　　升華書殿晉位樞庭賚良弼其代予言甫新王度有常
徳以立武事爰賛廟謨天相斯文國有元氣竊者昭陵
之盛際每推宥府之得人命范暨韓士夫喜而酌酒以
弼副衍儒者為之獻歌用能寛西北之顧憂措中外于
寧謐兹時並拜再見前修恭惟某官第一流英賢五百
嵗間氣自晁董公孫之對人已知為經濟之才在臯朔
吾邱之間上允待以弼諧之寄根源世徳土苴民庸以

渙乎風水之文豈屯此雲雷之澤狂瀾砥柱野渡横舟
士每以深源之出處卜安危公不以子文之仕己形喜
愠股肱寄重喉舌歸班日月論思載視禁扉之草夙夜
宥宻遂聯公府之槐葢當邊柝之風寒尚軫宸旒之旰
食彼後將軍十二便將施行之非小老子百萬兵孰主
張是斯至兩地已遲十年子房用而漢業興司馬相則
遼人戒利害在俯仰請借前箸籌之道徳成安彊則可
髙枕卧矣佇登道揆宏濟興功某素辱殊知欣聆異用

何幸見東山之相業秪憐在北部之黨人跡侣魚鰕心
陪燕雀昔呉公治河南而嘗薦豈敢弭忘今李廣老霸
陵以何為所祈加芘

　　賀王僉書

　　渙&KR0993;明制晉興本兵受嘉師監祥刑乆登喉舌有常徳
立武事爰陟股肱九鼎尊安八紘闓懌在昔昭陵之盛
際豈無疆圉之外虞若稽儒英副乃兵柄富文忠用而
弭契丹之犯塞韓魏公進而致元昊之請盟當時士夫

之間共為社稷之慶或酌酒交賀或濃墨獻歌我思古
人復見今日恭惟某官棟梁偉器韶濩遺音正色立朝
簡靖得重臣體據經引古傳治為世儒宗去來富貴之
雲浮出處聲名之山重孤忠霜雪闊歩星辰曵尚書之
履以來歸前天子之席而渴見朝夕獻納修秋典以明
刑日月就將啟辰猷而輔徳屬當邊柝軫慮中宸踰春
水之已生尚南風之不競人知小范老子胸次萬兵上
謂司馬端明脚跟一實藉精神之聚㑹成道徳之安彊

於以轉旋世運之屯扶持君子之泰以回國勢以折寇
衝天欲治今世舍我其誰帝賚予良弼爰立作相某夙
登墻仭欣聽郵傳雖其在北部之黨人何幸覩東山之
相業魚鰕侣迹燕雀傾心問李廣於霸陵今其老矣見
王導於江左夫何憂哉

　　賀應同知

　　渙&KR0993;顯册晉典本兵賚良弼代予言甫新王度有常徳
立武事爰贊廟謨相業聿開師言允穆觀昭陵之盛際

值疆圉之外虞敷求耆英俾副樞柄富文忠用而弭契
丹之犯塞韓魏國進而致元昊之請盟若時搢紳之間
同然宗社之慶或酌酒相賀或濃墨獻歌緬思古人復
見今日恭惟某官宏深而肅括簡重而裕和為世儒宗
獨振斯文于千古負公輔望已遲兩地之十年外夷傳
誦其詞章多士想聞其風采自更政瑟首聘賢旌起霖
雨之蟄龍儀雲霄之祥鳯朝夕獻納僃殫告后之猷日
月就将允藉敬王之學洪筆兼唐之兩制皇文作宋之

一經煥然討論潤色之工隱若輔相弼諧之益屬嚴邊
瑣爰藉帷籌少出百萬兵甲于胷中足制十二便宜于
圖上精神聚㑹道徳安彊上曰朕太平必斯人乆聞心
屬敵謂相中國毋生事當見膽寒既無競以訓四方即
奮勇而宅百揆某幸依墻仭喜聽廷揚魚鰕之侣江湖
亦與乾坤之生育燕雀之賀厦屋冀無風雨之漂摇

　　賀史同知

　　渙膺明制晉貳本兵日月論思乆為天之喉舌夙夜宥

密爰作帝之股肱宗社安彊華厦闓懌竊考昭陵之盛
治每推右府之得人命范暨韓士夫喜而酌酒以弼副
衍儒者為之獻歌用能消西北二寇之慿陵致中外百
年之寧謐於皇親擢再見前修恭惟某官識洞萬微才
兼数器親承文獻邁吕氏之兩申自致勲勞偉徂徠之
一卨素熟開濟治朝之籌略飽諳中興故府之典章僃
厯外庸益隆上眷宻勿丹墀之歩武維持黄閣之紀綱
調瑟間小大之絃事事畢舉審局靣安危之勢着着皆

髙方將綜㑹計銀于元和況值上屯田圖于神爵以嚴
科項以佐乏興登之二三執政之聫賴爾百萬甲兵之
助我先后綏乃祖乃父式副疇庸其永世惟一徳一心
庶臻底績克趾累朝之弼亮用基四海之昇平吾不如
蕭何不如子房允資人傑時有若巫賢有若伊陟佇相
王家某投老餘生受知再世雖以杜門而屏迹不勝賀
厦之傾心望泰階六符之躔恨阻瞻于公衮持南豐一
瓣之敬尚希芘于化鈞


　　賀應同知兼參政

　　渙被贊書晉陞次輔上開天章閣方將責任于希文公
坐退思巗奚止比蹤于宗道聿新鼎象允協輿情恭惟
某官社稷股肱道學元氣據經引古博洽為世儒宗正
色立朝靖重得大臣體協調政瑟妙柬宸旒從容禁槖
之論思密勿細氊之講誦彌綸兩制一新建武之詔書
領袖諸賢盡取正元之朝士以此巖瞻之共屬必知柄
用之有期命子房以運籌足以褫外夷之魄用樂正以

為政斯其慰善類之心自兹賛襄一二日之機于以扶
植億萬年之命以持國是以濟興功作宰相湏讀書若
祖有訓戒遼人毋生事彼敵何憂我儀山甫以圖之今
舍孟軻其誰者大鈞播物寰宇皆春某素辱殊知欣聞
異數雖以杜門而屏跡不勝賀厦之傾心望泰階六符
之躔恨阻瞻于公衮持南豐一瓣之敬願希芘于化鈞

　　賀吏部趙尚書

　　誕&KR0993;上㫖正陟中臺典三禮作秩宗任均隆于常伯統

百官掌邦治位尤重于冢卿正人得時薄海蒙福恭惟
某官明堂柱石清廟鼎彞河間之所好惟書外無他嗜
沛獻之尤窮于易深造其微由管鑰于龍蟠爰荷囊於
豹尾力辭夕拜恬處春官甄拔人才嘗試山公之啟憂
勤宗社備殫劉向之忠鍳裁歸水鏡之公誦讀重金華
之侍尚書為天喉舌式副具瞻執政猶吾股肱立躋近
輔某迹縻逺嶠芘竊崇墻跕跕墮鳶徒羡煙霄之翔翥
渠渠賀燕冀無風雨之震凌


　　賀禮部徐尚書

　　疏恩宸扆正位春官司馬統六師方用真儒之武秩宗
典三禮聿新昭代之文帝眷郅隆師言咸穆恭惟某官
吾道元氣公論主盟機軸一家之言典刑丞弼根源六
藝之學師友聖賢自正色之立朝罄精忠而報國賜履
投鉞幾半天下封囊荷槖不愧古人細氊尚論于唐虞
直筆濃重于班馬聿資砥柱以障狂瀾晉司臺閣之大
儀益聳巖廊之顧望尚書為天喉舌式副具瞻執政猶

吾股肱立躋近輔某迹縻逺嶠芘竊崇墻萬里梅花共
徯早調于商鼎十年棠䕃尚知不廢于蕭規

　　賀董侍郎權給事

　　彤墀錫寵青瑣陞華位重論思甫進夏卿之亞任專封
駁仍兼夕拜之榮正人得時薄海蒙福恭惟某官氣融
光嶽道續濓伊武侯五月渡瀘南方已聞于底定周公
三年歸洛東山何可以乆留起熊旂犀甲之元戎還豹
尾雞翹之法從竊小百工之事載參九伐之謀惟精神

心術動悟于上前宜風采言論聲聞于天下綸除㳫至
柄用可覘批尾抗顔允賴囘天之力竿頭進歩便當秉
國之均某竦聽好音驩塡衷臆梅花寄逺惟祈商鼎之
早調棠䕃瞻前知守蕭規而弗墜

　　賀陳中書禮侍

　　承恩宸陛進貳頌臺蘭省典封應列星于天上薇垣儤
直現一佛于人間輔國本以尊安昭聖心之簡注恭惟
某官金鏗逸韻玉立清標相如之賦得同時乆聞于上

仲舒之文宜為誥獨歩無前自依日月之光即峻雲霄
之歩勾稽胄監丞佐帝宗屬資天下之端人贊决朝廷
之大計咨夷而典朕禮爰藉討論賚說以代予言併煩
潤色以綸除之㳫至知柄用之可占維時保䕶之功羽
翼成矣不日奮庸之命股肱喜哉某縻迹嶺隅馳心墻
仞墮鳶跕跕萬山逺隔于煙霄賀燕渠渠大厦不憂于
風雨

　　賀吏部倪侍郎


　　渙膺帝制晉貳天官位外府之上卿乆賛鈞陶之化作
中臺之小宰載司衡鑑之公君子得輿善類舉笏恭惟
某官英韶雅韻嵩華清標名姓御屏屢奏毫符之最典
刑家笏熟諳臺閣之儀載依日月之光益峻星辰之武
二省政事之自出科正是資三銓人物之攸司鍳裁乆
屬喜哉勅命必也正名一新金鏡之掄才仍輔玉衡之
齊政前裴後李豈專美于唐朝左臯右夔行亮工于帝
室某墮身逺嶠舞手好音對雁飛不到之天烟霄殊絶

依燕賀有成之地風雨奚憂

　　賀吏部袁侍郎

　　渙號大廷升華小宰螭坳載筆獨優二史之才豹尾聯
班爰典三銓之寄聿昭帝眷允副輿瞻恭惟某官瑞世
鳯麟識時蓍蔡考師友一家之譜丕邁前聞續聖賢千
古之燈以詔後學早結楓宸之眷倚乆登荷槖之論思
賴時端人定國大計赤墀記事肆煩君舉之書朱邸談
經僃罄師資之訓兹人物盡歸于水鏡在上心實屬于

金甌漢宫羽翼之成正資保䕶虞廷股肱之作佇陟賛
襄某迹繫嶺陬心依墻仞墮鳶跕跕萬山逺隔于烟霄
賀燕渠渠大厦不憂于風雨

　　賀刑部趙侍郎

　　渙恩宸陛晉貳秋臺執丹筆以平反晉司憲典佩紫囊
而獻納聿正從班端人得時薄海䝉福恭惟某官英才
寡二大雅不羣天子知向之精忠足補當世朝廷有勉
之鯁亮可表宗臣比由東諸侯以來歸即以小司寇而

入侍謂獄者民之命允資忠信慈恵之師而君子法之
源尤軫哀矜惻怛之意康哉勅命必也正名吕侯惟哲
人既灼四方而教徳臯陶弼予治更凝庶績以亮工某
縻迹嶺陬馳心墻仞墮鳶跕跕萬山逺隔于煙霄賀燕
渠渠大厦不憂于風雨

　　賀陸常卿兼修注

　　擢由内相陟乃上卿議主曲臺任稽古禮文之事書嚴
直筆為御朝言動之司丕顯龍光以華鴻碩恭惟某官

學航聖瀆材棟詞林祥麟威鳳之在庭藹然人瑞拱璧
天球之照几展也儒珍條氷清瑩于笋班羣玉乆儀于
蓬省以旃厦則得講師之三昧以蘭臺則僃書法之五
難将俾立螭日近八磚之影肆煩司蕝風生九棘之華
上心愈切于倚毗國典聿資于潤色起居名為史将垂
法于後來太常不是卿竚躋班于邇列某縻身閫寄洗
耳郵傳瞻紫宸香案之前欣欣厦賀憐玉闗樂府之嘆
望望鄉情


　　賀饒左司

　　演綸西掖振領中臺郎官上應列星乆資贊化都司學
為宰相爰俾正名帝眷郅隆師言允穆恭惟某官珩璜
粹徳韶濩正音事熟理明氣挹風霜之乆量宏識逺襟
存湖海之寬自歩武于周行早搴華于漢省樞機輔贊
粤由佐鼎以調梅事物剸裁幾若迎刃而破竹宜膺妙
東載錫真除臺轄二十四司暫煩綱紀屬車八十一乗
更藉論思某逺在嶺陬阻趨墻仞燕雀賀厦冀無風雨

之虞鵷鷺充庭徒作雲霄之夢

　　賀右司汪祕丞

　　肆疇儒望榮陟宰司秘書堪為丞爰畀清華之任都曹
學為相仍資毗佐之功除目翕傳師言允穆恭惟某官
周彞古範荆璞希珍曵組羣工之間芒寒色正振衣千
仞之表實茂聲蜚締異眷于九重贊宏謨于兩地掌丞
轄十二司之事既所優為任册府第一人之官宜其妙
選班笋浸髙于歩武鼎梅允叶于調&KR0008;登道家蓬萊之

山風塵夐絶厯台斗璣衡之位日月可期某逺在嶺陬
阻趨墻仭燕雀賀厦冀寛凌震之虞鴛鷺充庭知慶亨
嘉之㑹

　　賀陳都丞

　　顯膺睿眷峻陟隆名堯閣通班光中興之籌略漢帷導
旨壯外治之精神温綍一傳輿情四洽恭惟某官周彞
古範荆璞希珍曵組羣工之間如玉斯治振衣千仭之
表不雷以同茂著清規洊儀華貫夙夜宥宻之命允賴

彌縫日月獻納之猷将資啟沃兹陞華于東壁仍佐畫
于西樞柳渾知萬里情折衝餘事元凱有五經庫應變
奚難陸續綸除權輿枋用某猥縻藩閫阻造賔閎方君
子之得時云胡不喜為朝家而致賀遑及其私

　　賀陳檢詳除戎少監

　　渙奉宸綸晉登戎監樞機列屬乆毗經武之謀蘭錡陞
華爰領訓工之寄有隆異眷益鬯英猷恭惟某官韶濩
正音珩璜粹徳理明識定竹迎刃以不留局熟機圓珠

走盤而莫喻凡今日運竒于掌上皆曩時親得于目中
以柳渾識萬里之戎情恔然餘略如元凱擅五經之武
庫皆所優為宜被扆知益隆班望函人矢人之事咸精
其能天官地官之遷各率其屬某逺縻藩服阻造賔閎
方君子得時自可折衝于異域幸故人加念毋令投老
于炎陬

　　賀盛編修

　　疇庸外府佐畫中樞財貨出納之司既煩贊貳基命宥

密之地爰藉編摩温綍一傳輿情交慶恭惟某官珩璜
粹徳韶濩正音曵組羣工之間芒寒色正振衣千仞之
表實茂聲蜚早締眷于龍宸已徧儀于鵷序典匭廣言
路無幽枉之不通以貢致邦財每受藏之惟謹念邊防
之重事伏樞筦之東僚書成賜經武之名暫勤削潤地
峻列洪文之館即喜登庸某逺聽除音倍增慶臆折衝
千里知強本之有人托芘萬間爰抒毫而奏記

　　賀桂侍郎除四川制置


　　丹綍疏恩碧油分閫登庸荷槖輟楚封鎖鑰之權候對
松階重蜀道藩垣之寄風傳除日雷動散聲敢因三軍
謀帥之初僣進一介憂邊之論惟時井絡接壤要荒彼
方虎視以窺秦此復獸窮而竄洛黄河未泮烏猶知他
木之棲青草一生馬豈計誰田之牧頃焉其擾職此之
由以國威若喬嶽之安而士論尚驚濤之駭藩鄰有閫
雖無待于纓冠門户或闚恐未容于奠枕非得五百年
山川之秀孰寛六十州屏翰之憂恭惟某官郤穀詩書

吉甫文武人物三槐之望家聲五桂之華范老子百萬
兵素負平西之略張忠定一箇信蓋在用蜀之規自怒
翮之培風即貴名之起日緹屏展驥冀北之羣遂空畫
㦸慿熊漢東之國為大繼奏霜臺之最爰登月寺之丞
受瑞析珪肆陟列岳保釐之任握蘭位棘載彰公朝登
用之階屬坤維當夜柝之餘而帝扆切宵衣之顧謂洞
庭八百里已息鯨波而岷峨半壁天可無鼇柱荆楚雖
資於叔子褒斜必賴於孔明左右論思乃進承明之侍

從兩班顧問洊膺延閣之圖書暫遲康侯晉接之榮俾
正長子帥師之重甫開玉帳已聳金城自是置京洛于
目中運梁益于掌上醫治根本奕定規模一伊吕之復
生百符石之何慮清廟貎而定鐘簴佇洗甲兵詠几舄
而歸衮衣徑躋鼎鉉某頃叨餉幕獲便親庭辟屬茗臺
正愧荷薪之弗克綴貟蓉府尤慚據蒺之非宜方兹俟
報於公車未敢遽辭於鞅掌歌昌黎郾城之句從軍敢
與於笑談勒孟陽劍閣之銘珥筆願書於勲業


　　賀湖北岳漕除帥

　　漢節疇庸楚都宅牧班聯玉筍載陞九扈農正之華略
倚金城式重十乗元戎之望眷隆旒冕喜動紳緌維是
荆州素稱督府控三流之上孫劉之所必争踞二長之
中呉蜀之所胥㑹豈特襟帶咽喉之自昔尤為堂奥心
腹之在今總百萬兵甲而指縱由之環十五郡國而生
齒繫是要必得嵩華終南鎮時之望庶克副洞庭彭蠡
傒恵之情恭惟某官名閥甘棠中原喬木説禮崇書之

雅尚牧人御衆之長才斯民望為福星未誇涑水百子
駿之譽萬物得以吐氣逺邁舂陵十元結之思學術障
百川瀾而東之事業摶萬里風而上矣公車通籍便宜
登清要之津邊徼揚鞭廼益勵忠孝之節自沸袴襦于
侯國即煩領袖于籌帷國有人焉藜藿為之不採誰可
使者原隰逆以有光舂容鄼侯給饟之規修舉中丞平
糴之政有條井井餘地恢恢屬陜以東陜以西寄欲分
于周召謂洛之南洛之北効已試于石温遂躋鴛鷺之

行同䕶熊羆之旅山川草木熟知萬福之威名鼔角旌
旗重見孔明之營壘苐恐紫皇香案之注想靡容太乙
玉帳之久勞不俟突黔即湏綈緑某箕裘謾學樗櫟散
材辱拔茅嘗以其彚征愧析薪弗克于負荷贅之幕底
顧童子何知焉援以階升微公賜不及此感懐惟舊聞
命載新駑駘方息於長塗賀燕亟鳴於廣厦前茅後勁
願承晏御之驅馳小桷大杗尚藉郢斤之斵削

　　賀别安撫再任


　　疇庸外閫錫寵中宸一代堯章爰晉東壁圖書之府十
連周陜仍分西門鎖鑰之權俶播先庚歡聲旁午恭惟
某官朝家柱石江漢金湯楚璞韜竒秦氏十五城之莫
易郢歌調古巴人數千曲之難追頃繇禮樂之皇華來
作詩書之元帥撫摩飢饉轉而為豐年樂嵗之時宣布
慈祥温然如春風和氣之際遂使黎人賴賢牧之徳不
翅赤子干慈母之心兹潁川方借寇君而闗中復留蕭
相牙籖玉軸丕昭雲漢之文玈矢彤弓增重風寒之寄

秪虞荆渚難泊商舟某久出恩墻近詹帥鉞雖阻陪於
厦燕亦與喜於屋烏春滿桃源自恨凡蹤之難再日長
棠舍庶幾清䕃之終依

　　賀别留守除兵書兼淮西制置

　　穆卜剛辰肇開大閫曵文昌之星履不移龍盤虎踞之
都建太乙之雲旗兼䕶鶴唳風聲之旅全藩維之脉絡
新壁壘之精神麾幟晶明鼔角雄亮眷是淮堧之統部
乆懐江左之恩波蟻戍踐更勤我師徒之命雁民托處

賴吾父母之歸上下千里聲勢相連南北一天封畛何
限是必猶身之使臂庶幾如齒之有唇屬之鉅儒韙哉
盛舉㳟惟某官貫日精誠之照世格天厚徳之在躬裘
帶臨戎文武作萬邦之憲鈞樞入輔儀刑積四海之瞻
由卧䕶於陪京寛顧憂於中扆屹若喬嶽泰山之不動
了無洪濤巨浪之或驚然烽火隔江屢費舉鞭之問雖
舳艫列岸未酬擊楫之心兹正司馬九伐之權益重元
戎十乘之寄瞻言大勢蓋兼吕䝉滿寵之舊規尚論古

人當以安石茂𢎞而自許了碧油之整頓登黄閣以經
綸某夙受殊知欣聞新令偹履杖於征西府猶未忘執
御之陳迓車馬於上東門行且展望塵之拜

　　賀趙京尹升大資

　　陞華書殿視秩政塗經四方以尹王都乆聫班于喉舌
間兩社而為公輔爰進位於股肱京邑增崇紳緌胥抃
竊以輦轂浩穰之政實為鈞衡晉用之階在天聖時劉
沉自兹而登相位逮寶元際祁公由此而踐樞廷中興

而來近比固有然未若著八方之顯績膺九陛之深知
寵渥㳫來前聞創見恭惟某官璇源毓𣲖若木翹英六
鼇戴山身可任天下之重萬馬駐足力能囘世道之衡
應變若珠之走盤剸劇如竹之迎刃平生&KR0993;厯一片忠
勤自表則于神臯佐更張之聖化江濤如此磐石晏然
發姦摘伏以如神厲善抱公而弗擾况侍便殿從容之
御久推中臺啟沃之猷邦計裕而賴劉晏之算鞭銓衡
公而服山濤之藻鑑宜加典册式重封幾朝廷有范君

京師有希文固輿情之素屬走卒知司馬兒童知君實
兹柄用之允諧自是相鴻業之金甌紀駿勛于玉鉉躋
時乃又垂聞無窮某昔受氓廛嘗陪宰旅荷殊知之不
薄聞異數以惟欣夜雨江湖自分老魚鰕之侣春風厦
屋不勝馳燕雀之心

　　賀浙西憲兼嘉興兼提領田事趙寳謨

　　晉直禹謨出將漢指上臨軒載遣俾令有邦有土以祥
刑公弭節一行豈止厥賦厥田之底績班邇三階而暫

輟令行數道以維新成命風傳先聲雷動恭惟某官沛
易楚詩之望晉桐衛梓之英一貫親傳師友淵源之莫
及兩科自奮文學治理之咸精鵬騫牛斗之津驥騁雲
霄之武丹書讞議釋之定國之並稱赤縣馳聲卓茂魯
恭之亟召遂即丞郎之歩武特賛軍國之紀綱周旋幾
年儀刑二監都曹學為宰相方資鼎味之調刺史國之
外臺爰賴轡絲之攬以斯地去尺五天之不逺併煩公
兼丈二組以恵臨刑章佇見于修明事力何憂于凋瘵

司政典獄惟作牧暫上徳之來宣立相納誨以輔台非
宗臣其誰屬某壯心零落病骨支離横槊馬頭竟成何
事帶經牛背將老此生當杜門省咎之時有受廛為氓
之幸此獲誦榻前之再疏固已窺管中之一班公在朝
廷在江湖諒文王用心之無間我有田疇有子弟得鄭
僑為政以何憂

　　賀廣西豐憲

　　星使乗軺指碧篸而行部日官差穀拂紅籕以建臺敢

肅鯉緘用申燕賀恭惟某官人門具美天分素髙青㝠
強箭之威稜紫霓神鋒之材刃舊家風烈此笏乃今之
甘棠闊歩雲霄華蕚相輝于唐棣髙騫雞省洊剖菟符
暫焉覩嶺嶠之風正以逺長安之日蜑蠻交錯類容蒲
澤之姦狴犴多寃罕見草扉之鞠潔氷壺而載涖洗煙
瘴之一清杜頌甫賡荷囊立召某猥公藩服幸際使華
當弛擔之方新正代庖之非據先庚聳聽旁午騰歡相
傳五嶺之宜人不妨叱馭自此二天之獨我何幸交龜


　　賀鄭少卿知嘉興府

　　疇咨卿月易鎮扶風駕丈二紐以恵臨新民視聽去尺
五天而不逺重帝股肱俶播先庚歡聲旁午恭惟某官
家康成之學世子産之才一貫親傳師友淵源之莫及
兩科自奮文學法理之咸精鵬騫牛斗之津驥騁雲霄
之武棘庭讞議釋之定國之不寃棠舍撫摩渤海頴川
之可紀頃自玉階之入覲亟由金掌以升班方邇列之
屬心乃外庸之馳志眷兹檇李近拱京畿邦計昔素號

于從容民力近頗聞于凋瘵今得老成之彦庶消愁嘆
之聲屈汲黯于淮陽寧乆私于兹土著望之于馮翊行
當造于本朝墨突未黔漢囊即紫某壯心牢落病骨支
離塞上分弓竟成何事田間荷鍤將老此生當杜門省
咎之時有受廛為氓之幸薤本水盂之獻决無上補于
吏師桑枝麥岐之歌尚願相賡于儒館


　　可齋雜藁巻五

