







　　欽定四庫全書

　　可齋雜藁巻十一　　　　宋　李曾伯　撰

　　啓

　　代漕幙謝丞相得外臺薦

　　選穽沉淪虧邱山於一簣化爐坱圠舉草芥以千鈞遂
令底幙之綴員獲玷外臺之合穎恩深埏埴感著輪囷
竊以世當清明之時是雖舒翹揚英無一善之或棄士
生貧賤之際然有懷材抱藝為衆人之不知愚嘗覽鄒

陽傳而至先容之辭讀昌黎書而及借勢之語未嘗不
掩巻以三嘆固久懷埽門而一鳴然屢獻而售荆璞者
有之如片言而乞趙璧者寡矣蓋未有嵬瑣一介之陋
冒昧咫尺之恭慨然轉機捷若應響若特達之異遇必
瑰竒之偉人如某者家本寒生世無㣲援訓承弓冶但
知誦先人之故書跡陋芻蕘安能建當世之長䇿勉與
時而奔走姑付分之低昂萬里岷嶓落落何所成事一
官襄漢碌碌未免因人故其𨽻銓曹之籍者幾二十年

上考功之第者僅五六載拙於進取誠以迂愚比欠浮
圖之尖敢萌蓬萊之想南溟鯤化方引首於天風北海
鶚騰忽飛音於雲漢遂使老𧖟之作繭庶令涸鮒之揚
鬐環六路人物之材頓收樗櫟㣲三階造化之地曷入
甄陶恭惟某官鼎鼐元勳蓍龜先識佩國家之輕重闗
華夏之盛衰端委一堂運乾坤於掌握弼諧二紀新廊
廟之精神既舂容以封淮海之鯨鯢方談笑以洗河洛之
荆棘勢隆赤舄志篤緇衣凡申國夾袋之儲莫匪四方

之彦得劉公手書之賜蓋踰十部之賢遂俾么㣲亦公
薦拔雖出使節菲葑之采實縁相門桃李之榮某自兹
感切於肺肝唯恐老生於髀肉志氣銷於期㑹簿書之
細事業冺於塵埃嵗月之侵一失其時萬殞莫報儻試
之於繁劇願及此之精彊擁篲執鞭苟覆侈兄弟難逢
之㑹䘖恩結草誓當酬父師不及之恩

　　代謝制帥合薦

　　數年受察轉移屢費於鴻鈞一日許歸吹送又騰於鶚

表始終拜賜俯仰銜恩惟人材自漢魏以來而論者謂
荆襄之盛四方所㑹多士知歸然此間自有伏龍㣲德
操而幾失而治中乃可展驥必魯肅而後知使一時不
際於風雲則二子亦淪於邱壑矧歴觀於近世尤倚重
於上心然而落落臺省之華與夫彬彬麾節之寄類由
幕府薦自朝廷孰云嵬瑣之蹤亦在品題之數伏念某
命如紙薄材乏線長一官勉繼於箕裘千里浪隨於弓
劎功名機㑹未嘗萌捷徑之心州縣塵勞久已付窮途

之分昔幸受知於玉帳首䝉掄擢於銅章越俎郡符吹
竽帥幄既薦之宸綸捜訪之始復置之漕幕周旋之間
六七載之叨恩所以奬提者不為不厚再三剡之申辟
所以成就者不為不深其如黄楊之運未通雖有丹鼎
之功莫轉鑛金頑鈍正慙重累於鑪錘斷木輪囷詎敢
再希於黼黻不圖薦墨又玷雌黄得非憐去燕之離巢
將必欲窮猿之得木非萬里侯相儒雖乏用於疆陲有
十從事書歸庶有辭於鄉曲恭惟某官詩書元帥社稷

洪勳陜以西召公主之斗以南仁傑而已兼資文武出
將入相古王佐之才乎雜進巧拙登明選公此宰輔之
方也憂勤十載甄擢羣材聮四牡使臣之輝同加公論
示一介行李之重不靳殊褒某敢不踴躍歸程銘藏宏
造飢鷹側翅初無飽則颺去之心駑馬戀軒願使羣無
留良之歎

　　代謝京西漕合薦

　　三年服役幸依龍節之華一日許歸誤玷鶚書之寵羽

翰借順頂踵知恩竊稽前史之人材夷考昔賢之事業
定闗中之餉者予蕭相稱祁山之漕者曰孔明意必有
於宏規斯可傳於來世及觀舉信則乃數言於國士暨
論薦琬則至再表其正臣始知千載獨得兩公其待二
子猶出一揆不圖今日復見髙風伏念某才乏線長命
如紙薄幾載江湖之汩没一官州縣之塵勞乘鴈雙鳬
曽不繫人之輕重大鵬斥鷃由來付分之低昂粤從井
邑之脱韝首荷星臺之推轂郡符越俎帥幄吹竽繼縱

更於公車遂使令於賔幕樵蘇千里殊乏婉猷厦屋萬
間僅逃曠戾中荷化工之坱圠嘗加好語之吹嘘㫁木
輪囷顧不堪於斲削鑛金頑鈍乃屢費於鑪錘其如黄
楊之運未通雖有丹鼎之功莫轉滿船明月方將盟江
上之鷗一紙春風猶俯逆幕中之燕遭逢若此感激謂
何恭惟某官社稷世臣衣冠碩望子孫鄧耿漢氏相與
始終叔姪籍咸晉人稱為大小茲禮樂副皇華之遣而
詩書參元帥之謀樽俎折衝特其餘事弓旌舉善同出

盛心遂騰連璧之書曲示采葑之意某敢不服膺弗失
載德以行馬何止戀廏之情鵲尚作依枝之想非班超
萬里侯相進宜無用於疆陲得劉公十從事書歸庶有
辭於鄉曲

　　代澧倅謝制使列薦

　　刈漢廣之楚盡得儒英采澧陽之蘭兼收吏隠方一騎
上和門之謁忽四䕫騰魏闕之章價重泥塗恩濃邱嶽
竊以官居半刺乃一介升沈之分世有達尊繫片言取

舍之重顧瞻㑹府尚論古人士元起於治中皆孔明之
薦也柬之用自長史非仁傑則老焉每嗟人材遇合之
素難敢謂公道昭明之復見恍傳盛舉夐掩前聞伏念
某智小挈瓶材陳窺管三百年之門户寂寥無人數十
載於江湖漫浪為吏付分鷃鵬之上下寄身鳬雁之東
西袞袞塵埃頭盡為白碌碌州縣眼孰與青伊兩年在
雲夢之濵幸千里託峴山之府鵲正依月三匝而欲去
馬忽遡風一鳴而俾來誦昌黎于相公之書方愧邱垤

澗谷之奚取擬子厚李尚書之啟將欣蓬瀛崑閬之獲
登不圖未見於江楓乃辱先收於蹊李許樂克於四下
譽出衆驚空伯樂之羣中顔為獨厚僥踰溢美跼蹐銜
休恭惟某官九牧老成三朝師表總平天下之疆域新
大元帥之旌旗晉公威名雖蠻夷君長而亦問司馬德
望凡兒童走卒而皆知方兹清湖海之腥風埽穹廬之
虐焰報功袞舄銘績鼎彞迹稷契心伊周將見千載侈
聖賢之懿政由求文游夏況聞一門富道德之流然且

璠璵滿櫝而魚目兼收韶濩在廷而蛙吹雜進遂使潁
川之聾吏亦叨北海之剡書某敢不氷檗平生霜筠晩
節佩鴻鈞之坱圠竭駑乘之馳驅諸侯薦人與之諸侯
倘獲升於常調國士待我報以國士誓無負於師門

　　代謝制帥舉狀

　　孤舟夜月正憐蘆葦之飄零一紙春風遽得梅花之消
息光華歸路驚喜寒途竊以舉員之難職司尤重譬諸
梓人之有梁棟争運斧斤亦猶醫者之得參苓何憂溲

勃不倚大造孰憐小材如某者半世浪遊九州客夢少
年之髪已白參軍之衫尚青弓冶一官但知依本分以
無事擔簦萬里豈為得便宜而再來窮猿非擇木而棲
駑馬實戀軒而至廩存虛禄如水寒不食之魚家寄他
州類星稀無依之鵲幸有鄉父師者在輒忘郡僚屬之
寒方拜油幢乃收藥籠賜以黄金百斤之諾繼之華衮
一字之褒喜動枌榆價重葑菲恭惟某官兩朝碩望千
載真儒坤維之委寄方隆鼎席之登庸可俟仕宦而至

宰相行且補天富貴而歸故郷尤加評月致令噲伍亦
玷韓門某敢不金石此心氷霜其節一經品題便作佳
士終藉吹噓無失名譽善事上官愈重畏謹

　　謝金州徐帥舉闗陞

　　書生學三尺法曽㣲綿薄之勞從事賢十部書遽被袞
褒之寵轉鈞洪造發軔終身竊聞范蜀公有言子弟不
可廣受恩之地吕舜從則曰職事所以為求知之階未
有任屬吏而輒怠上官之恭未有處私室而妄萌公朝

之薦若為際遇獲遂生成伏念某猥以疎庸幸奉奔走
栖栖甘箠楚之賤昵昵媿兒女之羞汗血何為駒徒伏
櫪羽翼未舉燕尚戀巢自慚習嬾成拙之形容偶積弄
假得真之嵗月一夫決拾雖志激昂衆童争樵敢貪進
取未效一日使令之役方荷二天臨照之私畏此簡書
凜甚芒刺廣厦不憂其風雨厚德已重於邱山豈期不
了官事之癡兒亦預一經品題之佳士輟樓臺之近水
借桃李之先春然而資稟至庸於粹温而何有材猷甚

拙謂闓敏以曽無凡兹譽過乎情是乃愛忘其醜筮從
初吉器易小成恭惟某官正學津梁諸儒標凖以一世
龔黄之望致千里齊魯之歸樽俎以折遐衝特為餘事
弓旌以招賢士尤切盛心袞衣行命於補天玉斧少施
於修月遂飛禰鶚亦及楚猴某敢不一飯毋忘瓣香必
敬鴻漸於千厲有無咎雖虞躁進之譏魚躍于淵遐不
作人惟佩曲成之賜

　　謝制帥舉闗陞


　　詩書作帥禮羅開皇極之門法律為曹褒袞重王正之
筆政虞躍冶立使露錐佩大德之無垠知小已之有造
竊以兒童皆誦君實乃四海之所共宗師父子俱出廬
陵必一世之所謂名士孰謂殊遇獲依賢明其敢託孔
李以登門正欲聮㸃參之侍席包荒進泰初筮發䝉伏
念某分安布韋勉習弓冶羽翮未就燕尚戀巢汗血無
功駒徒伏櫪棲棲甘箠楚之役兀兀愧燈火之盟幸隨
桃李以結根獲與樓臺之近水宻戴二天之覆曽乏一

日之勞深慙習嬾成拙之形容偶積弄假得真之嵗月
吕舜從嘗曰職事所以為求知之階范蜀公有言子弟
不可廣受恩之地僥倖為一紬繹再三弗敢以自暴而
棄天庶幾起不振於墜地初無三語掾之益遽拜十從
事之頒意將為後生晩進之津梁故不吝片辭隻字之
鼎吕謂好學有文者乃愛人之過譽謂謹身思職者誠
垂世之格言非特感之又佩之可謂至矣且盡矣恭惟
某官道義宗主海宇儀刑輟曳履於鴛墀來分弓於虎

幄六龍初御頓寛聖天子之殿西羣馬皆空盡得士大
夫之冀北蓋由歸斯受而無訑訑之拒是以幡然起而
皆于于其來覺後覺先不以達於先而後可略成小成
大不以舉其大而小或遺遂令不了官事之癡兒亦與
一經品題之佳士某敢不謹守家法圖報私恩魚躍于
淵遐不作人深被曲成之賜鴻漸于千厲有无咎第虞
躁進之譏不負所知請事斯語

　　謝制帥舉改官照牒


　　疏道源一勺之水向初筮以發䝉援選穽萬仞之淵今
再索而得坎青氊雖舊華袞載新由骨而肉以知恩自
頂至踵而拜賜喜踰膜外愧溢顔間竊嘗觀蜀道之人
材稽古初之薦舉惟諸葛之擢蔣琬至再表其正臣若
酇侯之拔淮隂亦數言其國士乃知兩公相去於千載
其待二子皆同於一心罔俾髙風專美前哲伏念某讀
書有限涉世未深三年刻楮以何為終日揠苗而無助
用資䕃不由科舉雖龜山弗以為偏席父兄而為美官

至伊川則曰非幸嗟童子焉知於夷竈猶學人豈善於
操刀固聞取果未熟而時至自然或謂登山有道而徐
行不倦本未萌進之以寸之念豈自意間不容髪之機
問南溟之鈞方妄起鯤化為鵬之想剡北海之墨乃復
叨鷙不如鶚之書賜之珍灑之潤温寵以寳題之奬拂
昌言十六莊誦再三不出家庭敏明何有已荒筆硯雋
博曽無倘令試於小冠寧不傷於美錦飄飄雲氣字字
春風矧竊聽於輿言謂莫難於職剡譬神鼎必九金而

後鑄非黄鐘則衆律之不調四皓未登一䕫已足由曲
憐於父稼故俯拾於子薪終始自天生成有地恭惟某
官清時冠冕正學津梁逺分西南四履之封坐釋宵旰
九闗之顧昔中國之司馬今天下之富公出將入相兼
資武文真大臣體登明選公雜進巧拙有宰輔方故能
見一善而樂取諸人將使無匹夫之不被其澤遂令乳
臭之小子載為脚跡之門生某敢不氷檗持心邱山戴
德枝烏三匝還依得月之樓臺巢燕重來更託連雲之

厦屋

　　謝制帥舉改官

　　一紙春風方許問金閨之訊半輪寒月遽䝉運玉斧之
工政引領以俟時不旋踵而拜賜凡小子有成人之造
皆大鈞推播物之恩恭惟某官禮樂宗工詩書元帥輟
泰階六符之望持坤維十乘之權不忍匹夫若内諸溝
得伊尹君民之念乍見孺子將入於井允同孟軻仁義
之心忠敬足以行蠻貊之邦威信足以服姦雄之膽薄

海黎庶喁喁然望公之爰立中原父老欣欣焉知國之
有人生乎斯時況我多士是宜遊子儀之幕者皆將相
登河汾之間者俱公卿袞衣繡裳富貴不忘於白屋丹
砂赤箭捜羅盡屬於碧油惟强本所以折衝惟薦賢所
以報上如兹德業宜在鈞樞某材類瓦雞學猶刻鵠無
祁午之智誤若祁奚之舉親乏魏戊之能迺如魏舒之
分屬因循嵗月苟且塵埃志雖慕於康莊分已甘於選
穽一兔在野固未免於得人八駿盈廷詎敢希於異顧

方渙先庚之令俾需豕亥之編拔毛遂於囊中知已厯
三年之久授子房於圯下乃不踰五日之期桃蹊正佇
於陽春梅隴倐回於寒谷遭逢若此稱塞伊何山岳銜
恩敢昧塗原而潤草氷霜厲節斷無改葉以易柯

　　謝䕫帥舉改官

　　朱衣選士嘗登元禮之龍門華袞論褒猥玷正平之鶚
表雖臺閫更相於汲引而家庭曷副於品題感浹肌膚
愧形面背竊考厯代薦賢之制雖聞當時同姓之公惟

龎統非百里才嘗辱耆舊龎公之鑒而何武有宰相器
曽膺郡守何壽之知固非厚於私恩蓋皆基於公舉載
經識擢見謂光榮如某者渉世尚疎讀書有限終日揠
苗而無助三年刻楮以何為席父兄而為美官常負伊
川不幸之訓用資䕃非由科舉敢安龜山無慊之辭猶
學人未善於操刀而童子烏知於夷竈因循嵗月茍且
塵埃登山方謹於徐行掘井詎懐於知進萬人逐兔姑
未免於得心一朝獲禽恐亦幾於詭御故寧安於愚分

曾未啓於妄圖豈期篤契好於鯉庭乃獲達姓名於烏
幕久刓楚印遽吹齊竽良以為場屋舉子之時蓋已出
門牆下士之列遂誤㸃蠅而成畫載周書馬之闕文頓
使菲葑光聮桃李然而家學何取而惟恐子弗荷薪之
誚幕畫奚長而但深嫠不恤緯之憂過勤八字之褒曽
乏一毫之稱愛忘其醜譽過乎情恭惟某官斯世羽儀
多士模楷大江之西正派北斗以南一人乘闗上之青
牛喜紫氣一方之久駐訪樓頭之黄鶴類白雲千載之

重來德望已十元結之不如勳名方百子駿之莫及儒
流砥柱障回瀾而東之善類甄鎔有大造於西也敢謂
才不才而言其子乃䝉幼吾幼以及諸人力借羽翰恩
深骨月某敢不松筠厲操氷檗持身依坡翁以平生是
雖乏豫章醫國之用慕惠勤於退老斷不負廬陵好士
之風

　　謝四川都大薦辟

　　外臺聘士千金廣駿骨之求内掾綴員九鼎借鴻毛之

重聽兩端而自擇見一善之不遺輿論稱榮親顔助喜
竊以知已實天下之至重知人尤君子之至難賈石衒
玉淆錯以並陳工瑟好竽投合之不偶東野正士而窮
餓無所遇非習之則甘食薺之寒侯喜文人而貧賤所
不知㣲昌黎則老委途之困信先達片言之予奪係下
士終身之升沈曽謁大鈞兼收小草伏念某未通六甲
僅識一丁少雖勉於箕裘壯已荒於鉛槧駒徒戀棧燕
莫離巢誤同祁午之舉親獲與魏戊之分屬嫠不恤緯

深慙肉食之謀子弗荷薪尤愧素餐之誚掘井妄懷於
加進登山方謹於徐行味伊川不幸之言縱弗敢父兄
之席勢佩蜀公廣求之戒寧免以子弟而受恩致雖久
倚夫子之牆未獲一登造父之肆辱公特達不汶瑕疵
既薦之以北海正平之書又許之在南涯處士之選雖
踰券外已拜楮中政虞委分於蓬蒿莫遂託根於桃李
敢期剡墨洊賜雌黄求而不得有得於弗求蓋已出夢
想之外舉爾所知焉知之而舉況未覩眉睫之間曲憐

鳬鶴之短長致狥魚熊之取舍昌言十六嘉奬再三始
終厚徳之歸託附謭材之愧恭惟某官聖賢閫奥道義
津梁指金華之石以化羊自是麾斥乾坤之手摘玉壘
之山而市駿少分拊循蕃漢之權學術正而斯有正規
模力量大而宜有大事業扶持壽脈丹心存報國之思
涵養人材青眼寓薦賢之頃顧謂萊庭之契好素依棣
萼之聲華子其子親其親不閒體膚之愛老吾老幼吾
幼遂叨羽翼之恩一經品題百倍光燄某敢不氷霜厲

節金石將心儻藉璩牋璧獲顯價於和氏尚遵郡奏璞
猶思鬻於鄭人

　　謝制帥特薦

　　邊邑綴員幸櫜鞬而在列閫垣剡薦叨俎豆於其間飛
來一鶚之好音猥玷四䕫之異選恩深肉骨感極涕頥
竊聞前輩無以成否而論人盛心惟知賢能之報國孟
明不以一𤯝棄共推子桑之忠左車猶以千慮求卒為
淮隂之用蓋其有能有不能者人也至於或幸或不幸

則天焉非上以真見而別之恐世無全材於此矣不謂
今日之舉得於古人之中伏念某鉛槧寒生箕裘墜族
天賦艱難之薄命人知奔走之粗才千里依劉妄希宦
徑之捷兩年宰費將圖縣債之償每虞操刀製錦之傷
不閑擐甲荷戈之事蒼茫沿檄冒昧遐征凄涼絶塞之
悲風黯淡孤城之落日虎頭食肉知無福將之縁馬革
裹屍㡬中敵人之手脱命萬死挺身一歸捫葛攀崖徧
厯山谷不毛之境茹草齧雪間無水漿入口之時忘其

見申息之羞來以就街亭之譴謂宜釁鼔以戒覆車既
還舊役之青氊復賜殊褒之華袞融表載出漢軍盡驚
恩波當一洗之餘冷灰有再然之望恭惟某官詩書元
帥社稷重臣功成一紀之星霜名動三邊之草木獨持
鎖鑰闗門謹北道之防孰料奕碁局面有西風之異指
授貔貅之勁旅力當蛇豕之逆鋒胷中甲兵之竒敵宜
辟易人間匕筯之落我獨從容方兹趣公袞以詠歸然
且攬儒珍而待用遂䝉推轂亦及傷弓載念某家有雙

親年俱六秩此敬仲所以怯敵而聶政不敢許人我馬
我車竟非書生之技某邱某水惟思小子之遊願借順
於鴻毛俾獲隨於鷁尾念家庭之私請早賜放麑作鄉
里之善人尚知刻鵠更生拜德九殞難忘

　　謝京西漕舉政績

　　受容龍節政慙墨綬之卑借譽鶚書載録青氊之舊意
者得所聞未若得所見是以舉於昔而復舉於今頂踵
恩深肺腑感極竊以愛人學道雖並邊邑之吏惟難報

國薦賢以部刺史之奏為重蓋職繭絲者或疎於保障
優撫字者或愧於催科世有孔明乃知竒蔣琬之器時
無子敬未免老士元之材是必得於翹英始不辜於奬
拔如某者未之聞道何所取材户門雖起於儒家面目
浸成於俗吏功名早嵗歎交臂而失之州縣窮途疇引
手而援者棲遲數任奔走四方謂宜為箕必學而姑習
於良弓敢意操刀未能而使製於美錦倐焉嵗月墮在
塵埃賴推挽於明臺獲甄陶於大閫七階脱選外叨班

籍之榮千里省親歸絶簡書之畏䑕飲河而已足蠅附
驥以敢期忽拜置郵洊頒剡牘跼蹐南容之三復光華
北海之一書首加念於近民末過許於能任曰畫諾曰
幹術曩奚幕辯之可稱謂廉謹謂精明兹特官箴之是
守文浮於實譽過乎情售駿骨以千金重鴻毛於九鼎
得兼隴蜀聲滿楚梁恭惟某官社稷世臣衣冠碩望將
以繼黄河泰山之帶礪暫煩䕶方城漢水之金湯謀元
帥作三軍爰授韓厥佐戎之任鎮國家撫百姓久推酇

侯給餉之功豈徒折遐衝於樽俎之間方且收人物於
網羅之下顧斯衰邑宻在附庸寂寥數載之中坎坷諸
公之迹藐焉孺子幸未曠官遂風厲於提封用表騰於
魏闕某敢不雪霜厲操山嶽銜恩簾燕重來蓋喜庇身
於大厦轅駒雖陋誓當竭力於長途

　　謝唐經畧特薦

　　取六鼇於一舉嘗叨北海之薦書誦四牡之五章猥繼
東州之賢轍培植李蹊之力厚摩挲棠䕃之恩濃謝語

延稽感懷激烈竊以皇華遣使環一道以觀風藻鑑掄
材緫六條而察吏汎觀自昔古不乏人帶櫑具以謁勝
之豈無曼倩賦梅花而上味道固有廣平然未如眉睫
一見之間遽乃許俎豆諸公之上一飛鶚表載踵駰原
於古人求之亦無行天下得此蓋寡伏念某零丁墜緒
瓠落庸才凄涼燈火之盟汩没泥途之役一行作吏老
嵗月於征鞍千里依人視家山如傳舍躔悲風木絶想
烟蕪顧於軍旅之舉未嘗乃俾金革之事無避麟堂驂

乘寸畫蔑聞犀渚代庖一毫何補數月粗逃於瘝曠二
天曲借於帡幪敢望雌黄乃叨剡墨寵以數十言之過
譽置之二三子之前陳鄭公之轂少推立增聲價蕭相
之規未遠遂玷轉輸既誤陟於郎闈且仍陪於議幕凡
致敝箒千金之重端由華袞一字之褒在小已何以得
斯㣲大造所不及此恭惟某官正人標準公論權衡頃
漕江東已繼質肅公之軌兹殿南服無媿昌黎伯之碑
皆由憲府之班深繫朝紳之望百年幾見異世同符方

將輔贊明主舉之三代之隆所以汲引善類惟恐一士
之失凡登安定之門者無曲學而入古靈之藳者皆名
臣孰謂迂疎亦廑笑拔某敢不激昂末路勉勵初心望
三仙山縹緲之居恨烟霞之尚隔玷六君子品題之目
誓霜雪以不凋

　　謝制帥舉著述科

　　烏幕儲英論薦有千鈞之重鯉庭綴冗揆能無一線之
長遽令與文學之科寧免玷賢材之録恩深浹骨愧溢

厚顔竊以推賢舉吉雖前輩之盛心著書述言豈後進
之能事必老泉之可為荀子始可副廬陵一見之知非
安石之不減楊雄何以辱南豐平生之許士而有志代
不乏人未聞刀筆俗吏之愚而被荷槖近臣之選如某
者智難語上材不及中分安莊鷃之非鵬跡𩔖楚雞之
似鳳秋風吹拂早雖貪桂籍之香春雨離披今已絶桃
源之夢一行作吏萬里侍親正猶漆雕之未能敢謂子
羔之何必駒徒戀豆燕莫離巢每懷伊川父兄席勢之

辭盍守蜀國子弟受恩之戒不虞駑駕亦達龍門未由
上于襄陽之書遽已飛孔北海之表昌言十六稱獎再
三一丁僅識寧博而通六甲未知奚敏而贍矧曽㣲於
賢譽&KR1131;誤見於薦揚文以氣為主而所以養氣者未充
文貫道之器而所以聞道者未熟方愧山下泉蒙之義
初無水上風渙之章後恥王勃前愧照鄰焉敢附清流
之項背遠取居易近舍皇甫若為塵碩德之齒牙際㑹
自天作成有地恭惟某官兩朝元老千載真儒文章扶

八代之衰德望繫四海之重乍見孺子將入於井允同
孟軻仁義之心不忍匹夫若納諸溝未究伊尹君民之
學行且以五色之線補舜袞暫煩以一丸之泥封漢闗
出將入相兼資文武真大臣體登明選公雜進巧拙有
宰輔方遂蒙幼吾幼以及人弗以才不才而言子挈之
膝下置在籠中載念某進非科名仕以資䕃雖大造不
拘於流品而小材恐越於彞規自兹出於陶甄敢不加
之鞭䇿推明孔道雖莫贊游夏之辭叛去韓門斷不效

籍湜之輩益堅此志毋負斯文

　　謝興元帥舉文華科

　　十國為連久願出賢材之録一行作吏乃令在文學之
科兹儒者之所為榮豈孺子之所能稱恩深肉骨愧溢
汗顔竊以詞華之士雖代不乏材品題之目則文必副
實而况攷之自昔尤不輕以許人太羮𤣥酒玉斚瓊杯
未為當近代之論竒花美女瓦棺篆鼎不過示當時之
誇惟我本朝以來其間名世者作如師魯變西崑之體

四方由是以推尊非後山得南豐之宗諸公曷為之嘉
賞必可追於古作斯不愧於文稱鼠技何能鴻鈞見取
伏念某狀難醫俗骨未換仙向雖議姸媸於丱角之中
今已悔雕篆於壯夫之後丁頭粟粒大略類俳藥褚醤
䝉旁觀貽笑勤哉父稼荷以子薪每嗟莊鷃之非鵬敢
謂楚雞之似鳳依紅泛緑空塵掾吏之流對白抽黄已
廢書生之習幸趨風於烏幕素締好於鯉庭顧初無楓
江之句以聞名又曽乏梅花之賦以見意璵璠横道瓴

甋奚庸桐梓成材菲葑盍棄乃不遺於小藝亦俾在於
殊科豈非憐陸沉如海之官途將使起灰冷於氷之門
地褒踰華袞好甚緇衣然而文以氣為主而所以養氣
者未充文貫道之器而所以聞道者尚淺方寄人之籬
下乃出公之籠中未見歐陽逺取居易攀龍附鳳式諧
平日之心舍魚取熊屬饜小人之腹若為修飾獲與作
成恭惟某官王室金湯帝宗柱石一節不移於夷險四
海倚為之重輕錦守漢闗坐制黑水梁州之域弓分晉

幄久寛青天蜀道之憂以王事孔棘之初正人物如林
而起順鴻遇風巨魚縱壑行當明良㑹遇之時白駒空
谷振鷺在庭尤重意氣招徠之選爰副聖天子殿西之
想盡空士大夫冀北之羣至於幼吾幼以及人弗以才
不才而言子致令噲伍俾在盧前某敢不養以山下之
泉䝉取諸水上之風渙推明孔氏雖莫贊游夏之辭叛
去韓門其敢效籍湜之輩益堅此志無負斯文

　　謝給事李尚書舉智謀科


　　位穹常伯龍門盛元禮之名職贅价藩鶚表玷正平之
薦向雖事先生於兹有年矣今得負天下之望為前焉
譽極過情恩深浹骨竊以何世不生才何才不資世人
而無自見之心所能未必用所用未必能士始有不遇
之嘆故百里奚嘗愚於虞矣事秦而乃以智聞彼李左
車豈負於趙哉至漢而斯以謀顯有志之士太息於斯
方將聚衆賢而强本朝觀千嵗而審今日苟非其匹不
在此科伏念某瓠落無竒輪囷寡用子荷薪之弗克勉

繼世官嫠恤緯之不遑知勤王事退鷁屢嗟於折翅飢
鷹未免於依人斜谷祁山早厯梁岷之天險方城漢水
繼登晉楚之戰場緬懷孤雲念母之心宜絶匹馬從戎
之想載遊幕府又在淮壖披荆棘之䝉茸厯烟蕪之蒼
莽危機虎口薄命鴻毛丹心嵗月之消磨縞鬢風霜之
剥落偶閫垣之沿檄叨戎監之綴員聴長樂半夜之鐘
未能弛擔訪武昌西門之桞又俾問津正惟下士之沈
淪盍叩中臺之拔擢片辭冶躍一旦甄收嘉奬再三酬

兼金於䑕璞昌言十六飾斷木以犧尊顧久登夫子之
門牆兹始授祖師之衣鉢一經賞識百倍聲光恭惟某
官坡潁流風濂伊正派自振南床之風采益深中扆之
柬知水鏡掄才共仰山公之啓事天臺弼教一清子産
之刑書矧侍經陪昕幄之遊而批敕振夕闈之職埴培
相業涵養人材觀大節必於平時髙誼每從於疇昔謂
他人豈如同姓盛心猶軫於故家凡寸長片善以兼收
故小智廣謀而亦取某敢不勉殫駑力圖報鴻私問形

勢於上流懼莫赴投機之㑹轉鈞陶於大造冀終依播
物之恩

　　謝緫領舉智謀科

　　執鞭玉帳投身甘五齊之間抗牘金臺論薦在十科之
首受知特達揆分僥踰遭逢大異於等倫感激幾填於
胸臆竊以(同前萹)顧方思古人而獲我心敢謂觀千載而
審今日若為庸繆乃在推揚伏念某鹿鹿無竒魚魚自
守少也已歴戎馬間闗之役壯而愈更江湖奔走之勞

子弗荷薪雖莫逭素餐之誚嫠不恤緯顧每慙肉食之
謀栖遲數仕之塵埃牢落半生之嵗月朅遊楚幕隨在
阮厨初何知折衝樽俎之中是不過濫觴糟粕之末清
秋㡌底徒憶孟嘉落日樓頭難追王粲政類飢鷹之側
翅願為倦鵲之依枝詎謂雌黄遽加剡墨寵以昌言之
十六為之嘉奬者再三材愧龍眠敢玷南陽之人物詞
慚鸚鵡曷膺北海之薦書一出品題百倍聲價恭惟某
官搢紳模楷廊廟羽儀祖孫唐之徵謩叔姪晉之咸籍

青霄接武光騰太㣲帝座之躔翠節披圖奄有嶺海洞
庭之域方用大學理財之道將為皇極經世之規浪擾
三江屬未鱠鯨鯢之肉烟横萬竈矧方張貔虎之頥人
皆凜然有急迫之憂公獨處之如閒暇之日方且招徠
四方豪雋之彦愛惜一夫汨没之羞雅量并包無工瑟
好竽之難售群品甄別㣲賈玉衒石之易欺遂使低飛
亦蒙逺取某敢不氷霜砥節邱嶽銘恩舉筦庫七十家
已副平時之附麗望門牆數千仞尚祈異日之作成


　　謝䕫憲舉練達科

　　登天而上蜀道慚非油幕之玳簮乘月而下渝州忽入
繡衣之玉斧一玷明臺之題品倍増行路之光華何物
么㣲辱公薦舉竊以才雖因試而後見事非久厯則未
精故金以鍊而始堅而繒非練則不潔聞諸前輩蓋有
格言或云以事練心則喜怒哀樂應對起居而不亂或
謂以變練節必煩苦雜擾閑冗倦辱而後成信知人才
淬厲上固有方非得世故老成士豈輕許若為末學而

在殊科伏念某涉歴甚疎講磨未熟跡𩔖楚雞之似鳳
分安莊鷃之非鵬弗肯穫弗肯堂姑藉畬菑之業胡取
囷胡取億蔑聞稼穡之勞燕雖久於幕中駒尚甘於轅
下甫依茗節適玷棘闈遂叨捧檄以便親因𫉬負書而
過里堂堂機㑹徒抗志於雲霄滾滾塵埃方棲蹤於風
雨偶值小人之役來登夫子之牆豈期一見而賞朱絃
不待片詞而得白璧昌言十六嘉獎再三是雖騣蔑受
叔向之知孟明辱子桑之舉北海上正平之表東野得

習之之書未有遭逢如此特達稱之天下以難遇當於
古人而是求恭惟某官道之淵源學者山斗堯陛早聮
於鵷鷺周原暫駕於駱駰弼教明刑俗已巴涪之化薦
賢報國士皆齊魯之歸然而柟櫨楓柞惟匠石是求芝
术參苓在藥籠不乏曷致才不才而言子亦蒙幼吾幼
以及人立借齒牙俾生羽翼某敢不氷霜厲節邱嶽銜
恩萬里旋歸巳借長風之吹送平生附麗尚知小草之
相依


　　謝史尚書應詔舉兵機科

　　求文武之士如不及上方廣從槖之咨學軍旅之事則
未聞孰謂在公車之薦塵埃一介俎豆四䕫眷人才自
昔以難知如兵事在今而尤重謂卻穀可帥端由閲禮
以崇詩得元凱其人豈必跨馬而穿札若孔明之表向
寵暨安石之舉謝𤣥皆能識萬里之戎情張三軍之士
氣以之應令斯謂得人如某者鐵硯違心鉛刀誤手幾
䩫費平生之屐一官類上水之船不能效海翁之鷗舞

而弗下未免聴東野之馭盡而猶求栖栖籬落之依人
汎汎巾瓶之委分凋零鬢雪牢落心灰顧久登夫子之
宫牆素獲事長公於幕府悲風絶塞落日孤城血軀屢
付之鴻毛肉相終非於燕頷災生福過創鉅痛深已甘
土木其形骸敢作燈碁之夢想調公鼎鼐何如一手之
陶鈞著生衣裳更傍誰家之門户魯侯之不遇天也周
南之獨滯命夫敢期塤箎一意之生成未忍溝壑匹夫
之擯棄取諸申公夾袋之數置在古靈薦槀之間華袞

過褒青氊増重復不逺而無祗悔盖令速悟於迷途泰
包荒而弗遐遺益見兼容於偉度有恩如此其忍負之
恭惟某官學者泰山國之元氣父子韋平之事業弟兄
坡潁之聲名尹正黄圖人服神明之政論思紫禁天開
輔相之階絲綸四美不邁前聞衣冠一門見謂盛事密
勿星辰之曳履舂容風雨之對床大而計安社稷皆扶
持&KR1088;藉之規小則薦進賢才為奔走鼔舞之地遂令嵬
瑣亦被品題某敢不金石初心氷霜晚節移首邱之一

死答大造以終身失東隅而收桑榆固未遲於報効遇
中原而奉鞭弭尚願畢於馳驅

　　謝吳侍郎舉監司科

　　位隆漢槖俶觀推轂之公職佐淮藩誤許乘軺之選是
雖事先生於兹有年矣今得負天下之望為前焉好語
過褒慚顔祗厚竊謂薦士雖由於公道知人必在於平
時元城從温國之遊以無書而見取伯長本晉公之推
因不揖而致銜此安於分義者略同而取之故舊者則

異乃知先達拳拳於汲引不待後進切切於攀躋升沈
付之遇否間耳孰謂雅道凌夷之後尚存昔賢篤垕之
風必惟其人可副此舉如某者少有逺志壯無竒稱屢
折翅於文場幾埋頭於吏鞅周旋四塞弓刀之役是親
漫浪一官筆硯之事盡廢風霜剥落嵗月消磨髪種種
兮奚為心耿耿者徒在孤雲念母匹馬傍人其間機㑹
輒交臂而失之未有介紹為舉手而援者偶縁捧檄何
意彈冠雖昔在於岷峨嘗首瞻於泰華尋梅載酒對月

登樓熟聞帷幄之雋談已識巖廊之雅量嵇紹不孤矣
徒深著於丹衷范叔無恙乎詎必期於青眼豈謂念蓋
帷之敝質埀車笠之髙情録之少常伯薦舉之科期以
部刺史選掄之備昌言十六嘉奬再三售鼠璞以兼金
飾犧尊於朽木㡬年執御僅窺夫子之牆一旦傳衣遂
得祖師之派恭惟某官補天大手修月良工父子兄弟
之賢世無與儷輔弼疑丞之望上素簡知方右平左墄
之論思暨西掖北門之潤色將雍容於袞舄顧收拾於

履簮如河南之於賈生求能禆於治體若武陵之於杜
牧尤樂取於詞人惟流風逺紹於華宗無片善不歸於
洪造致令樗散亦被甄收某敢不一飯毋忘瓣香必祝
進馬周於逆旅倘益借於齒牙依坡翁於平生誓不寒
於肝膽

　　謝潼漕請舉

　　衡石程文將使應飛龍之詔鎖廰較藝不期捧薦鶚之
書退循鄒木之輪囷猥與顔金之陶鑄喜踰望外愧在

選中竊惟三年賔比之秋莫重一道計偕之貢不特雜
學校鄉曲以兼取抑亦羣公卿子弟以咸來蓋官版雖
登尚以出身無出身之異故儒科並進而有礙格不礙
格之分初靡為寒畯科目之妨乃以寓貴胄問學之勸
然而肩摩而就者皆欲逐於一兔鑒裁以取者必可連
於六鼇豈容繆悠乃在推擇如某者讀書有限識字未
多向雖習姸媸於丱角之中今浸悔雕篆於壯夫之漸
香飄桂籍僅嘗吹拂於秋風夢杳桃源繼已離披於春

雨一行作吏萬里從游雖韓檠未至於棄牆而盧傳每
嗟於束閣非敢效德裕決科之不喜正将以晉肅名父
而未能螢案槐忙登府倐傳於多士鵠闈棘鎖背城遂
試於孤軍是雖僥倖於一擲之間自覺衰竭於再鼔之
後辭正慙於黄絹物乃復於青氊既得與孔門十哲而
同升又俾在漢傑三人之偕列詞非張鷟誤辱味道之
見稱賦取樊川盡出武陵之加賞蜚好音於乾鵲傅弱
羽於春鷹茗幕増榮萊庭溢喜恭惟某官搢紳模楷道

學淵源孫枝綿指李之芳兄萼擅探花之譽書屏丹地
素知紹興名相之家攬轡青天暫訪元祐正人之閣桃
李連隂於藝苑江山咸集於詩囊舉善推賢益廣魚躍
鳶飛之化黜浮崇雅方新蟲鳴螽躍之機遂令好脚跡
之門生放出一頭地於前輩某敢不益自勉勵謹所操
修遼東鶴歸最喜凴依於風力溟南鵬化倘容奮迅於
雲程永矢弗諼必有以報

　　謝京西漕請舉


　　一行作吏無復事於詩書三載賔賢適肇登於行藝仰
明使者盛心之攸屬故寒書生陳態之未忘誤入彀中
端出券外進取蔑無階之歎作成乏有造之歸竊以畿
右一方貢闈久廢屬時中扆聿從科舉之進身肆我外
臺尤念邊方之遊學兹舜門之四闢廣漢路以旁招或
出身無出身其有已聮於官版曰礙格不礙格亦令並
進於儒科然當百年曠典之復新必得一代名流而始
稱如某者受材弗穎聞道未豐歌楚些而作離騷曽未

工於少女賦漢京而上校獵徒見誚於壯夫雖載搏鵬
路之翰歎又㸃龍門之額朅填縣債幾畔文盟韓檠未
忍於棄牆盧傅每嗟於束閣吏庭箠楚甘投分於塵埃
學殖荆榛殆絶交於師友倐覩鳶魚之飛躍輒忘燕雀
之喧啾以不教之孤軍為嘗試之一擲天山三箭雖興
壯士之歌東海六鼇敢希公子之釣恍傅墨榜猥復青
氊居王後以為榮出馬右而尤過賦慙明水迺入宣公
之品題詞愧阿房驟被武陵之稱賞妄想金花之名帖

榮聮玉筍之門生造化一新光華十倍恭惟某官壮猶
事業皇極經綸胸藏慶厯范老之甲兵世濟元祐申公
之文獻粤持簜節翕仰福星給餽餉鎮闗中自是斯世
金城之重求文武致幕下將為異時藥籠之需故能被
袞繡之貴而弗棄布韋在軍旅之間而不忘俎豆爰復
盛時之場屋曲為晚學之津梁遂俾非才亦叨偕計某
敢不銅章竊暇鐵硯加工仰承漢廣之刈薪更傚宋人
之刻楮寘刑賞論於第二祗愧過情陳天人䇿而至三

願酬知已







　　可齋雜藁巻十一

