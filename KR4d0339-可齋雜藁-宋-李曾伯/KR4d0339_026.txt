







　　欽定四庫全書巻

　　可齋雜藁巻二十六　　　宋　李曽伯　撰

　　五言律詩

　　曉行梧桐嶺

　　擔簦畏炎暑肅肅問宵征馬首已十里雞聲纔五更雲
迷青障小月掛玉鈎横農舍欲安挽戒奴毋大驚

　　轎中假寐

　　孤枕欠曉夢短輿償午眠籃搖小兒卧龕定老僧禪少

瞑溪山眼良勞僕從肩醒來斜日暮亟喚玉騘鞭

　　過京山

　　縂角嬉逰處重來轉盼然溪山猶昨日朋友盡中年舊
話逢人說新詩為客傳喚回風雨夢猶記北忩眠

　　入郢訪張學賔因覩舊句有感

　　此君嘗識面閲八載重來倦鳥欣曽宿棲鸞去不囘墻
隂餘舊墨砌下長新苔多謝東屏主時時為拂埃

　　登郢州白雪樓


　　野逈乾坤濶樓髙嵗月深江山不今古人物幾登臨雲
影埋荆樹風聲快楚襟何須喚商女白雪想遺音

　　登郢州四望亭

　　夐出煙塵表乾坤指顧中數峰連野逈一水與天通沙
外迎孤鶩雲邉數亂鴻家山在何許心與大江東

　　蜘蛛和韻

　　物有小而智虛簷寄㣲縷了不介天地何以芘風雨蜂
蠆嘗自投螳螂不敢侮去面類湯網取象得羲罟絲吐

雖非蠶蠅視有如虎真巧非人為羞煞金針女

　　入蜀墊江道間(二首)

　　紙破夜受用布袍朝奏功光隂半行客氣象一衰翁何
事朝伊夕纔非雨即風年華苦相背歸去又匆匆

　　驛路交㳺熟江山契分生故人梅撲面薄倖栁忘情馬
躍霜橋歩雞啼月店聲豹狼俱歛迹應避使車行

　　用從軍古云樂為韻賀楊覺甫制幹

　　海宇材能盛風雲氣類從一賢居上介千里折遐衝咨

事湏孫楚論詩得正封城東未為好終不似烏龍

　　明君切西顧元帥作中軍賔客湖南上人才冀比羣三
鱣存絳帳一鶚在青雲磊磊軒天地詩書有雋勲

　　求士近取材論人逺稽古鄭公得杜陵晉公有韓愈上
思利社稷下不愧賔主斯言宜服膺餘子未足數

　　國有金湯在鄰修玉帛云夷侵由廢雅苗格自敷文當
宇形宵慮公車以嵗聞便當從幕府入校道山芸

　　伊昔先賢心天下等憂樂時分蜀道弓慮切漢關鑰揮

刄得屠牛察脈寛扁鵲岷峨望不淺持酒為君酌

　　用談笑青油幙為韻賀呉叔永制機

　　取士雖多術知人在片談文書今倚重謀議許相參餌
陋賈生五䇿明劉蛻三坤輿方厚載朋利得西南

　　勲業登天難易者付嬉笑公駕鵾鵬風來把鯨鰲釣自
比小管樂致主在周召此突豈待黔早晩有明詔

　　弟兄眉最白人物眼常青論事猶迎刄談兵若建瓴訏
謨皆上䇿道德有强形辦却聊城矢還書劍閣銘


　　唐邉重秦隴蜀鍳在江油不易九鼎重方兼四履憂其
間不容髪自此可前籌局面西風異從容夜觀謀

　　未登紫薇垣慙依紅蓮幕於巷為遇主自牖常納約我
生類巢燕君聞羡臯鶴聼取輿人言岷峨小難着

　　題劔門寺賀費伯矩韻

　　不見臺城事君毋說苦空佛隨千刼盡人與萬山雄吊
古春酤緑談兵夜燭紅終宵皎無寐萬壑響松風

　　登閬州錦屏


　　乆識屏山面今朝得勝逰橋梁横古渡樹影倒中流風
定春檣度煙輕晩市收凭欄誰領解一鷺㸃沙洲

　　登果州金泉山和韻

　　故迹存棲鶴髙風掃鏡鸞煙霞扄地邃氷雪照人寒妙
句揮濃墨仙顔煥渥丹雖云歸棹晩猶及附飛翰

　　過忠州訪鄷都觀(二首)

　　是山來自古與世類相忘雨染新苔翠風吹老栢香神
仙多漢魏祠像半隋唐幾許烟霞侣相從老此鄉


　　逈絶塵埃表寜無造物司鹿馴貪客過龍老惡人窺丹
去爐仍在雲生洞愈竒歸舟天盡際杖履復何時

　　過江陵和黄虚舟韻(四首)

　　詩從雙井來太史氏復作一葦天地旋元酒滋味薄有
田付鴒原此屋賴虎幄却笑草𤣥池投閣嗟寂寞

　　達人樂所樂小智憂其憂平生見飛鳶常憶馬少㳺門
前車騎喧孰與園林幽虚舟茍欲去鷗鷺猶當留

　　聞公有泊渚不逺在異林想勝輞川畫時作梁父吟絳

帳豈陳迹草堂向遺音朝市有真隠入山無求深

　　士有似之者異世而同科草亭今蘭亭人物晉永和於
水鮮可釣有酒㫖且多叩舷欠孺子一賦滄浪歌

　　襄州道間驟寒

　　涉盡江湖道嗟嗟寸步難風敲蘆葉響雨作菊花寒市
酒無嫌薄征衣正怯单家山在何許囘首路漫漫

　　和羅季能上已習池送客

　　一雨洗紅蔦春深晝欲眠緑潭波滉漾紫陌騎聫翩禊

事懐觴豆官身苦檻圈只今王逸少重見習池邊

　　過樊城用劉清叔韻

　　古壘連邊色煙蕪帶夕陽千年周翰祀一瓣楚人香樓
堞新宏壮邱墟幾廢荒客懐明哲戒飛夢繞呉鄉

　　登峴山用劉清叔韻

　　向來碑在所今見下牛羊魂逐江山老名流史傳香呉
謀千載偉晉事一邱荒不用凭髙看中原尚鹿場

　　淮西幕自皂口入潁道間作


　　竟日百餘里相逢三數家平崗盡茅葦沃壤舊桑蔴短
樹巢歸燕荒城宿亂鴉興亡誰與問馬首夕陽斜

　　至潁州訪故老

　　去汴五百里通淮十八村(新河南地凡十八村)荒原王翦骨廢井
伍奢魂舊築河南塢新城塞北屯百年遺愛在六一故
碑存

　　離潁州道間

　　戰場千古地咫尺是京河逺磴連荒壁深林長亂柯路

迷人跡少草宻獸蹄多憶著中原事令人撫劔歌

　　曉行潁上縣

　　斗大一城壘角分雙佛圖戍營多甲士耕隴少丁夫月
落雞聲杳風髙雁影孤征人皎無寐趣馬問征途

　　八公山憶亷頗

　　在楚猶在趙始終同一頗晩年猶矍鑠勁氣肯消磨非
老無能也如時不利何漢皇還拊髀用壯莫蹉跎

　　淮淝憶㓜度


　　世未聞風鶴香囊一少年秦非無敵者晉固有人焉社
稷一枰上山河孤注然江東正朔在或者諉諸天

　　黄州上已和王子方雪堂韻

　　五年安出處斯道繫汚隆血指笑餘子頭顱老此公屋
梁懸落月花卉帶香風生氣鎮長在大江流不窮

　　贈富春子

　　予頃漕金陵始識富春子於督府人物如林中一
見謂予為今日之役且曰必繼趙東閫是時直付

一笑閲五年過江相訪扣以昔占其來今願占其
去乃卒無所答臨期索詩因書以贈

　　向說淮東役江東始見時相逢無别語所問者歸期戎
馬紛何已蓍龜聖得知天津橋上看成此蔡功誰

　　贈鄭通菴

　　與子前言戲驚人昨夢然辦心求學道絶口戒談天適
我煙霞外任渠牛斗邊明年茅屋下共玩養生篇

　　送揚州胡倅赴堂召


　　擊楫同呼渡勤公佐此州邊防新績用湖學舊源流未
了平戎檄還催向闕舟君王方仄席檣燕勿遲留

　　里社乆相於深知我計踈壯懐方磊磊别語又渠渠竟
日猶傳箭何時可荷鋤煩君看三徑松與菊何如

　　贈李尉歸霅川

　　佩絃示良規恤緯寓憂抱人為海鷗懼誰謂屋烏好子
别肯贈言我愧未聞道藥石十数字喚醒知幾早

　　和清湘蔣省幹酒色財氣韻(辛已年作)


　　爛醉非生涯小人若甘醴斧斤戕太和狂藥害正禮可
惜竹溪逸不飲潁之水名教有餘樂公未知趣耳

　　風花落春紅嵗寒傲霜竹彼欲褒姒笑焉知周人哭白
髪悲棃園芳草慘金谷無使桑間音亂我杏壇曲

　　網者棄魚小獵人貪鹿肥不見阿堵物見惡寧馨兒銅
山變荆棘錦帳啟藩籬萬物與同毁千駟吾何為

　　乾坤一枰棊今古一杯酒悲哉易水筑陋矣鴻門斗将
軍跨下出宰相簣中有唾面使自乾拭之費人手


　　小亭閑止

　　草草家林適時時步屐過跨流通略彴枕岸擬䍧牱牆
外千竿竹亭隂數畝荷年豐遂閑止老境足婆娑

　　宣公祠

　　公不生唐世貞元事若何主恩思報切臣罪忤時多佞
舌攻何忍剛腸死不磨倚䦨凝佇乆一鷺㸃滄波

　　招里巷諸友和韻

　　小有家林適歸來已恨遲引盃懐楚舞飽飯和陶詩慷

慨多新語綢繆半舊知夜深橋雪滑亟命短笻支

　　諸友遲留待雪再用韻

　　䕶風湏飲劇待雪拚眠遲舉席俱佳客揮毫盡好詩冷
薌梅畔覺清響竹間知莫憶征鞍夢從渠月下支

　　己酉赴桂初宿㑹江驛用徐意一韻

　　江海三呉㑹萍途一昔棲路迎來阜北船趂長潮西魚
鳥隨情適鵬蜩付物齊羊裘人底處烟雨故蹤迷

　　過三衢道士鄭雲谷出示謝叔達詩因和韻


　　世事閲江浪髙情寄空雲佳氣挹西爽好風來南薫交
情懐契濶行役苦繽紛一節嵗寒在東山有此君

　　題醴泉驛(二首)

　　逺役三纔二憂端萬有斯君恩知欲報子難痛何追我
馬方瘏矣秋陽更暴之願言行役者當暑戒驅馳

　　路遥須到日官滿有歸時一㸃終身痛中途孺子悲老
難堪此境咎必有其基扶憊隨縁去空餘淚雨垂

　　題二水光華驛


　　歴歴湖南道駸駸嶺右州感時僧解夏觸事客驚秋雨
洗流金虐風生落木愁一萍如寄耳徃夢付悠悠

　　登獨秀臺和徐意一韻

　　老樹慿髙看幽禽向靜聽霜輕冬意薄日正午隂停榻
側從他鼾江頭自獨醒居然山是似環顧等繁星

　　出郊劭農口占

　　小約賔僚集相招老父耕寺依青帶住人在翠帷行疊
嶂堆春色㣲雲䕶午晴時康田里樂歸騎踏花輕


　　劭農歸逰白龍洞

　　老龍昔未蛻嘗蟄此山中霖雨春疇足風雲夜壑空兩
崖髙下倚一徑徃來通不願千金劑惟祈百榖豐

　　春日領僚屬逰龍隠巖

　　乆卧蒼崖底風雷為擘開蛻形猶掛石鱗迹不沾埃一
水将清貫數峰推爽來渾疑負舟去煙雨肯低佪

　　自和

　　一壑馮夷宅五丁盤古開天将作甘澍地豈著浮埃梭

化雷陂去槎乗星渚來猶疑真隠在搜訪莫徘徊

　　題千山觀

　　玉筍環星拱青螺帶霧披山為天下勝境占嶺南竒援
筆難窮者凭䦨盡有之不因身世累築室老於斯

　　禁煙前一日招幕屬小集林提幹有詩和韻

　　草草登樓適英流邁昔賢詩篇長慶集人物永和年訪
古冝聫社傷春又禁煙青帘家酒賤䞉飲莫論錢

　　桂林即事


　　每測南方候時驚北客心一冬無雁過三月有蛩吟槐
暑常臨午梅霖不待壬近來知節適不怕瘴煙侵

　　又

　　一日四時具從來五嶺然留連落花雨依約熟梅天瘴
重常垂箔春深未脫綿新來那戒飲未夜已思眠

　　霽後登水雲閣凭欄偶成

　　雨過雲煙幕天成水墨屏江添半篙緑山失數峰青某
寺藏松塢誰舟繫栁汀杜鵑聲正急那對夕陽聽


　　洞庭口占

　　舟子方将北封姨不肯南去㠶衝急浪古寺隠晴嵐逺
渚鴉千百中流鷗兩三短篷聊徙倚底用客程貪

　　重過岳陽

　　逺役數千里重來十四春山城風景舊人物嵗時新官
舍多陳迹君山是故人樓頭一盃酒聊滌客襟塵

　　荆閫偶成

　　一出嶠南道重來國北門詞源因老涸心鑑以憂昏可

厭惟官事難忘是主恩衷懐誰共語流得枕邊㾗

　　題范蠡五湖圖

　　色美示來鑒功成思去謀桂棹與蘭槳羔袖而狐裘夏
姬宜去楚妲已肯歸周恤緯寸心在鑄金千古求

　　又

　　美婦天下有忠臣古來稀去國不潔名避世良知幾寧
侣我舟楫毋著君宮闈平生萬事足偕老五湖歸

　　又


　　江湖存魏闕翰墨寓規箴君㸔龍眠畵當識鴟夷心

　　題黎𣙜院詩軸

　　别二十三年來呼泝峽船昨逰春夢爾故友曉星然亷
譽盈詩巻忠謀在奏編阿䝉頑自若應笑老窮邊

　　題林路鈐詩軸

　　過眼多陳迹論心只舊時艱難幾年事感慨數公詩覓
句新尤健談兵老不衰効顰聊爾耳莫說姓名誰

　　和呉居父江陵雄楚樓韻


　　嵗月等新戍風煙只舊逰栁薇今堡障蘋蓼古滄洲索
句慙巴和懐人笑楚優中原雖在目無事莫登樓

　　挽詞

　　甲申寧廟挽詞(二首)

　　德化勤三紀仁聲溢九州澣衣昭禹儉昃食軫文憂潤
色恢鴻業艱難啓燕謀中興宗漢廟端自敬天休

　　自聽山東詔甘泉息夜煙璽膺新玉帛圖貢舊山川望
切堯民日憂形杞國天中原尤感泣不獨老臣然


　　挽虞滄江提刑(三首)

　　南渡稱名相西來見嫡孫蜀珍交友盛雍國典刑存桂
苑連鳴鹿楓宸擬簉鵷平生經濟略雅志在中原

　　隼旟三易守駰轡兩觀風欲掃龍庭穴猶參虎幄弓草
餘周圄緑粟積漢屯紅野渡方横棹俄成夜壑空

　　自得滄江勝歸來伴鶴龜晩年尤好易暇日且論詩欲
問更生佛非關二豎醫諸生毋拭袂公訓有餘師

　　挽龔致政(二首)


　　師友龜山出世家熊楚來决科輕地芥種德付庭槐禄
享千鍾養年登九袠開可為朝野惜袖手老其才

　　綉節榮分使斑衣喜拜親方将昌厥後豈必在其身真
館仙逰逺佳城瑞氣新九原看厚報衮衮耀絲綸

　　挽觀使鄭尚書(三首)

　　許史推華閲歐韓䇿雋名風流接南渡步武到西清玉
帳勞籌筆彤墀識履聲壯懐馳萬里誰壊國金城

　　秉鉞岷峨去分弓淮海逰安危勤閫略得失假家謀不

易猗蘭操何傷薏苡羞蓋棺公論定知罪付春秋

　　憶昨從㳺日烏奴桃李春通家聮雅好入幕厠佳賔緑
野歸心切丹山舊迹陳九原多感愴掩袂重傷神

　　挽呉總幹(二首)

　　慶積家聲逺材優官業長胡然嗇諸用竟爾老於鄉德
與年何憾人期後必昌秦原空睇望惜此典刑亡

　　夙托彌甥列常懐范叔寒門䦨多厚盼樽爼有餘驩衣
笥袍猶戀書郵墨未乾官身羇執紼清淚為公彈


　　挽呉準齋(二首)

　　持此四海準得之前聖心簟瓢富臺閣朝市等山林說
破先天易流傳正始音太原千載後思者甚於今

　　昨綴都人士甞薫一瓣香蒼茫問淮浦繾綣餞河梁聞
道機縁淺予人風誼長斯文其已矣草木亦凄涼

　　挽呉文昌母夫人(二首)

　　懿範儒家出靈臺佛地平活人禆惠愛教子以忠清康
肅母無愧中郎女有聲老天昭徳報蘭桂滿庭榮


　　慶事一門盛修齡七袠强綸封四大國綵侍兩文昌夢
幻存真覺勲庸看顯揚家山空睇望惜此令儀亡

　　挽大資節使史國公(三首)

　　德齒明時冠詩書正派深修名在原隰雅志已山林眼
歴四朝事神交千聖心老成天不慭大雅有遺音

　　早袖經綸手傳之柱石材無心到孤棘有德付三槐五
鼎方身饗兩楹俄夢囘百年流澤逺衮衮㡬公台

　　昔綴都曹後升堂拜父師達尊厪異盼國士沐深知鶴

髪人何在蠅頭字尚遺遣車無路送揮淚望豐碑

　　挽何司令(二首)

　　太學何蕃譽當時藹帝郷五聫棣華蕚三折桂枝香司
社騰聲望題輿迓寵光竒才今已矣流慶在虹梁

　　憶昨初傾盖同登巴岳樓江淮重邂逅幕府屢綢繆夢
絶秋城柝人隨夜壑舟?山歸路杳草木亦凄愁

　　挽呉鶴林尚書(三首)

　　鳯翥鶴林邑來儀鴛鷺羣陳謨傾帝聽摛翰嫓皇墳位

且踐台斗心惟寄岫雲詔綸方夜下天曷喪斯文

　　一代儒臣表三州吏治良遺言了生死新誌盡行藏昔
夢崖何異今知坡可方百僚山下路千載尚名香

　　寳屏傾盖早公壯我丁年入幕笑談舊升朝禮樂先寄
書榆栁外覓句竹梅邊俯仰成疇昔空餘涕泗漣

　　挽李樓山觀文(三首)

　　展也岷峨秀鍾為柱石臣直聲留諌紙碩望壓朝紳羣
議王師銳孤忠主聽陳天其昌我宋堯舜致君民


　　兩登樞輔地一武宰衡班利澤纔膺寸良方縮肘間重
為千載惜竟老十年閑囘首西州夢呉中第幾山

　　相從劍南幙公壯我丁年寘彼諸生後薦之明主前承
顔台衮近托跡午橋邊壤厦千秋隔澘然老淚漣

　　挽肇慶胡守(二首)

　　湖學源流盛鄉評聞望推班纔列留邸材豈止分麾正
擬梅邊喜俄成薤上悲人言公不死蘭砌典刑垂

　　里閈㳺從早江淮契濶稠勤君分月駕共我濟風舟日

者言猶在辰乎嘆莫留佳城雲水隔老淚逐江流

　　挽蜀帥趙侍郎(二首)

　　蜀賴宗臣力劍光星斗髙位纔登豹尾身幾付鴻毛節
槩公何慊時艱運適遭岷山如不壊難冺此忠勞

　　西證膏盲急人推倉扁醫惜哉當局晩為此厲階誰公
在民猶望公亡事轉危忠魂千古在近有紫巖知











　　可齋雜藁巻二十六

