







　　欽定四庫全書

　　可齋續藁前巻八　　　　宋　李曾伯　撰

　　詞

　　醉蓬萊(癸丑夀吕馬帥)

　　問金城方畧數十年來誰堪稱許萬福威名草木識淮
浦西顧天長中流地重看此巨鼇柱見説棊邊風聲鶴
唳膽落羌豎爭老子家聲六韜親授渭水歸來非熊非
虎江漢滔滔建大將旗鼓弧矢開祥節旄迎渥勲業紀

盟府好對芳天鶯花未老金樽頻舉

　　又(書院筵桂有集不及與)

　　自鷲峯曾見金粟如來猶有英烈碧玉琅玕㸃綴啐瓊
屑不御紛華獨餐沆瀣比衆芳殊别好向涼霄無風無
雨宜露宜月　身在山中名香天下全似幽人一種修
潔解使多愁對此亦争悦緑綺窻前烏雲鬢側休為玉
人折賸賦新詞滿傾佳酳為成三絶

　　又(燈前想像勝集和韻)


　　問前身應在香醉山中今存風烈佳夕招延清論度飛
屑玉斚盈盈金英㸃㸃標格農家别好箇涼天更無滴
雨只欠些月　菊客蘭兄紛紛儕輩縱爾芬芳輸我髙
潔鼻觀先知羞取俗顔悦解谷成歡從容把爽何羨廣
寒折我有髙吟為君紀此一段奇絶

　　又(和韻)

　　大不踰粟許飄散人閒直恁清烈管領芳樽底事不渠
屑中夜庭前小山叢畔韻度從來别那更今年流連秋

色將傍菊月　堪羨紗窻膽瓶斜浸淺酌低謳人花雙
潔多情一見一回悦生怕朝來梧桐過雨把花神摧折
倩取騷人黃香作傳筆未宜絶

　　又(夀八窻叔)

　　指梅花雪片問訊八窻南枝開未一㸃春風消息嶺頭
寄太白精神廣平韻度是豈衆芳擬東閣吟邊水清月
淡不妨游戲　猶記雙湖幾畨初度持酒相期以花為
比鼎味家傳須向玉堂裏吏隠南昌未應髙興杳在歳

寒際倩取瑶姬花前一唱夀吾仙子

　　沁園春(餞余蜀帥)

　　天顧坤維持槖秉旄余公此行正地雷觀象一陽將復
天心騐數五福初臨漢指纔宣蜀民相賀百萬耄倪猶
更生先聲布便膽寒西賊關塞無塵　休嗟往事營營
要清獻華崖相擬倫看作新精采叶符氣運轉旋機括
元在人心奬率三軍掃清萬里從此西南聞太平功成
後却歸来廊廟細展經綸


　　又(和鄧李謙通判為夀韻)

　　孝子家山近古蘇州有監本獃歎長途荷擔斯宜已矣
急湍鼓枻豈不危哉我愛陶潛休官彭澤為三徑荒蕪
歸去来君恩重奈邊戈未偪門轂猶催　東南休運將
回幸天日清明公道開把孤忠自許我心匪石一真難
滅人口如碑青眼舊交黑頭新貴快九萬里風鵬背培
詩筒寄正多情未已聊解君頤

　　又(賦静齋叔溪堂)


　　我愛臨川簪紱叢林有宅一區記謝潡名字百年猶在
平泉孫子三世重居皁盖新營清氊舊識此復古春秋
宜大書奇哉事信百時種子下到工夫　笑渠駟馬門
閭是幾往過之凡幾墟喜尚存遺愛甘棠在在無窮生
意茂草如如載酒尋盟論詩結社想田可秫兮園可蔬
應須念古灘亭喬木無恙還無

　　蘭陵王

　　甚天色苦問桃紅李白伊祈氏沙際纔歸依約春回曉

煙濕老寒猶煞忒景物中年慣識天應遣雨洗風梳栁
睡花眠尚無力　名園漫他適任黃女栽培殷七奇特
一年好處須寒食待花畔携酒酒邊索句春餘太平未
須急記舊隠幽寂我亦幾時得歸檢㸃苔封評品梅格
教看林下休官一與鶯花分界漁樵争席撫松長嘯芳
菲事儘渠惜

　　江神子

　　白妃巻絮逐風顛透朱簾向空漫翦出氷花偏愛臘前

看能費化工多少力千萬里盡同天　歌樓清賞記當
年玉人占繡衾寒老去孤髙世慮少肯恣煎爭似小窻
梅影下聊一笑付無言

　　浪淘沙

　　昨夜雨兼風斷送殘紅老寒猶自著簾櫳為問香篝人
語道翠被還重　何處有疎鐘驚起匆匆惜春休放酒
盃空芳草天涯寒食又歸興尤醲

　　哨遍


　　天限長江雲擾中原一局持碁勢漢將誰益為掃清之
彼伎猶黔驢而止客亦知何材不生斯世丁寧屢費君
王旨向馬首論詩燈前觀劍豈無差强人意幸崆峒麥
熟且休師又焉用陳琳檄書飛一笛樓頭萬栁營閒從
容麾幟　憶代有邊虞時賢宦乏經綸志紫宕公一出
敵當驚見花宇謾被髮憂鄰汗顔笑斵客邪終豈嬰元
氣待拜表箋天移文問隠老夫行且歸矣怕敵人穴隙
尚相窺有淝水兒曹髙舉兵麾看中興雋烈堪繼隨世

様多能底卿自為卿計不妨老子婆娑矍鑠從渠屨盈
户外何須峴首勒豐碑有天知方寸餘地















　　可齋續藁前巻八

