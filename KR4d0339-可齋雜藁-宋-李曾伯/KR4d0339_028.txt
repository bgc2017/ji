







　　欽定四庫全書

　　可齋雜藁巻二十八　　　宋　李曽伯　撰

　　七言律詩

　　丙子登峴山

　　漢江為帶楚山維多少興亡此地知萬里邊風寒故壘
千年隴月老殘碑塵迷栢土龍根幻水遶檀溪馬骨悲
舉世豈無羊叔子草萊猶未起男兒

　　宿江州藥王寺


　　指㸃烟林正午鐘亭亭樓閣有無中鋪張翠蓋松間日
掃洒紅塵竹外風啼鳥不驚禪入定落花無跡色成空
解鞍暫作今宵歇恰與雲堂旦過同

　　壬午昌化道間

　　暑雨祁寒路兩經二童一馬影竛竮簷花夜滴溪添緑
雲葉暮横山減青篛笠芒鞋今古道竹籬茅店短長亭
未妨老子登臨興解却征鞍且暫停

　　過廬山


　　問訊匡廬幾度經何時袖手摘天星世如春夢空頭白
山似故人終眼青便欲移文尋鶴帳又還呼渡過鷗汀
它年學得香山士定結茅庵入翠屏

　　寧國道間喜晴

　　怪得虚簷寂溜聲起來雲淡月㣲明只消一夜西風力
盡掃千山宿露清農舍少酬終嵗望客途擬過小春晴
枝禽亦似欣欣意飛入烟林自在鳴

　　寧國道間即事


　　楓染&KR0755;顔菊亦酣霜天風味飽相諳馬蹄去去江之北
雁影來來塞以南雲外數峯輕抹翠雨餘一水碎挼藍
肩輿催問誰家宿落日西山已半含

　　蜀江和周昞仲百丈韻

　　欲知峽路打灘渦千尺蒼筠用力多進退不煩篙影動
東西惟聽柁師呵命垂一縷惟天耳力挽千鈞如水何
爭似錢塘江上路夜深柔櫓聽呉歌

　　和周昞仲過踏洞灘


　　堪憐濆淖上舟難爭似山拗住舍安雷鼓喧呼人挽䌫
風鬟笑語女盤灘倦慿秫酒生春思愁怯衾裘禦夜寒
多謝新詩慰牢落燈前一笑病懐寛

　　題雙廟鎮峽樓

　　峯巍鼇柱疑媧立地峻龍門自禹開山色半昏朝欲雨
灘聲不蟄夜何雷雲屏烟障相迎送沙鳥風檣幾去來
徙倚闌干不知倦一詩彈壓愧非材

　　題孔明白帝二祠


　　過䕫門有孔明及白帝祠因念東都興亡此其始
末其興也以公孫姦雄而不能撲中天之火其亡
也以孔明之英傑亦不能救中營之星二公成敗
不同而俱以廟食

　　安劉事固異危劉相去英雄二百秋火德方中徒僣帝
星營何隕遽亡侯草廬龍去存呉恨陛㦸蛙狂遺漢羞
成敗不同俱廟食寧非霸業結偏州

　　連日過灘


　　一灘纔過一灘催雖若危哉亦壯哉白狗甫隨狼尾去
黄牛又逐虎頭來狂瀾逐淖幾成沸墜石穿江亂作堆
堪笑舟人詫春漲泝流難及順流囘

　　昭君溪

　　巴峽向來惟屈姊漢宫奚事出明姬當時本有平戎術
中國難容絶世姿忍死定仇婁敬䇿惜生不遇武皇時
後人却恨毛延夀㫁送春風入逺夷

　　益昌官舍簡昞仲


　　不管天涯與海瀕萬紅千紫一畨新樓頭鐘鼓三更雨
牆外鶯花二月春風軟雁奴歸羽急日遲鳩婦喚聲頻
青門載酒渾閑事愁殺英雄老塞塵

　　初夏即事簡昞仲

　　夏雲方建漢旗赤春事已如周轍東幾度炎涼經嫩緑
一畨榮辱委殘紅杜鵑豈為歸心設蝴蝶也無清夢通
萬里天涯喜强健䞉開忩牖納南風

　　利州登棧道


　　足跡初來劍北州試登危棧瞰江流萬山西接地窮處
一水東歸天盡頭欲訪殽函無健馬相忘楚漢付輕鷗
丈夫要了中原事未分持竿老釣舟

　　侍親勞監逰雪峯

　　一水横橋碧作彎兩山排闥翠成環寺居野色烟光外
春在人情物意間㸃檢花梢香淺淺摩娑苔刻字斑斑
門前車馬空來去雲自無心鳥自還

　　丙戌春過梓潼即事


　　天公殊不間西東物意人情處處同麥壟緑雛猶欠雨
花蹊紅穉不禁風子規又喚天涯客布榖還催田舍翁
欲挽逰絲網春住歸鞍催我又匆匆

　　宿栁池松風亭

　　軋軋肩輿上劍門春和身健快於奔風翻紅雨摧芳信
山帶青烟入燒痕領略物華無好句破除旅思有清樽
髙人喜與松風接莫遣梨花到夢魂

　　丁亥沔陽春時即事簡呉叔永


　　朝來漸可試春衣弩末輕寒力已㣲木葉未繁山尚瘦
桃花欲落水初肥疆陲敵逐征鴻去庭館人隨社燕歸
紫陌青門無恙在不妨携酒問芳菲

　　題漢中嶓冡觀高祖廟試劔石

　　手袖干将射斗牛當時天意在興劉不勞㳺刄烹秦鹿
直以餘鋒剪楚猴将相豈煩加越砥寛仁自是淬呉鈎
㫁蛇㫁石都休問遺恨平城雨雪羞

　　道間懐益昌總所海棠


　　㸃㸃紅粧綴緑枝睡猶未足已相冝欠呼杜老供吟筆
僅約楊妃倒酒巵數日以來應爛漫一風之後想離披
慿誰警戒司花女宻遣輕隂謹䕶持

　　重陽登益昌錦屏山

　　徙倚䦨干目送間山容如我亦蒼顔恍思戲馬登呉㑹
擬逐飛鴻度漢關草木與俱嗟嵗月古今無恙只江山
天公幸自無風雨一笑黄花分也慳

　　和呉叔永見寄韻


　　眼空凡馬絶全牛肯念江萍萬里浮一倡朱絃補騷雅
片言華衮續春秋禮羅自昔須温造文館而今欠薛收
要任丘墟百年責慎毋樽俎上南樓

　　詩懐今古浩無垠誰寄梅花隴首人芻豢悦心文字趣
筌蹄忘象性情真相望夜月袁宏渚一洗西風庾亮塵
我欲蓴鱸便歸去雁來應問五湖春

　　送糟蠏遺制幕

　　江鄉霜後飽珍肴萬里持來僅帶糟雖惜横戈酣白蟻

尚知解甲䕶紅膏開樽祗覺牽歸興作賦猶當繼老饕
油幕晚寒梅影靜亟持大白薦雙螯

　　和䕫門開濟堂韻

　　世事紛更局面棋㴞㴞逝水只東之幾堆頑石鬼神䕶
一節髙風今古竒司馬豈能無戰壘卧龍祗合在籌帷
将星一落空遺恨費盡詩人幾許詩

　　宿新政縣登鮮于氏離堆拜顔魯公遺像公曽
赴蓬州作鮮于氏碑


　　屹屹金城唐砥柱如何流落向蓬州一時名節猶山重
千古忠魂與水流不待遺文垂紀録自存生氣沮姦謀
當時誰挽浯溪水為洗離堆一段愁

　　至金泉登聚鶴樓

　　我住華亭慣識伊九皋僊去逐雲飛北山乆為悲空帳
赤壁還曽夢羽衣姑和黄樓崔顥賦為邀華表令威歸
腰纒却笑揚州客應對金泉媿子㣲

　　登江陵沙市楚樓


　　徙倚䦨干日未斜四圍不著一山遮浪花滚滚飜春雪
煙樹霏霏夾暮霞壯麗中居荆楚㑹風流元向蜀呉誇
樓頭恰稱元龍卧切勿輕嗤作酒家

　　簡項仲宗逰亭皋

　　試從沙渚入荆城十里金堤掌様平曉露香留紅芰濕
午風清逐白蘋生栁邊繫馬頻酤酒沙際呼魚旋作羮
所欠直惟佳客耳明朝能輟暇偕行

　　冝城道間


　　蕭蕭風雨問南關客裏單衣八月寒燈火數家棲逆旅
江山千里走卑官飄零岐路慿詩紀寂寞襟懐借酒寛
亟冩音書寄鄉國北山髙卧儘平安

　　送清湘蔣尉

　　我學言詩詩不竒蔣君言命却能詩嵗寒如許松不改
春信未來梅已知丘壑何如歸去好江湖終匪老來冝
辰州極去湘南近辦取柴桑三徑資

　　昔挿金蓮醉五泉與君抵掌共談天蜀山歴遍數千里

荆渚重逢八九年子為丹砂行作吏我無金鼎可求仙
更憐不是春風手雪意垂垂送去船

　　和闕幹雪中韻

　　夜來白鳯下天潢幻得人間玉様光萬里園林變春景
幾家籬落失秋香黄紬歌枕水為骨紙帳吟梅鐵作腸
爭似城南老夫婦地爐相對擁蒲穰

　　再和

　　青女欺寒未肯霜先將銀鑠散祥光芙蓉曉院不禁老

簷蔔滿林惟欠香冷入寳環銷翠羽聲隨石鼎煮羊腸
兔園賦罷誰能繼留得詩人祝嵗穰

　　題荆門䝉泉

　　向來亭上醉流盃千朶蓮花一樹梅金炬依然霜不管
瓊琚猶待雪相催凌波仙子欣無恙姑射真人喚不來
風景則同懐抱異倚欄欲去更徘徊

　　偕張總幹章帥機同㳺檀溪登極目和韻

　　底須風景歎新亭且聽樽前賤子陳拚却玉山頽緑醑

莫將銀海眩黄塵山容似畫屏環立世事如碁局幾新
惟有東風不今古露花烟栁一般春

　　美哉輪奐若天成一笑凭欄趂喜晴彈厭江山詩句老
破除胷臆酒樽盈溪頭圉圉觀魚躍栁外蕭蕭憶馬鳴
明日無妨再聫轡海棠猶未醉春酲

　　從制垣觀閲和韻

　　春風小試被廬蒐抵掌功名一戰收萬里關河走狐兔
五更笳鼔肅貔貅星馳列騎看騰躍雲合嘉賔樂獻酬

機㑹不來人易老故都惆悵麥油油

　　同羅季能章成父張子直登樊城制勝樓

　　避愁聊復上層樓上到層樓轉更愁杳杳青煙榆夾塞
鱗鱗翠浪麥平疇山連楚甸三千里地隔中原四百州
立盡欄干誰領㑹滄波𣺌處起沙鷗

　　送羅季能赴江陵幕(三首)

　　淳熈公論盛槐門文獻依然故笏存晉世昔聞期畢萬
魯人今喜見臧孫交逰半是清流望趨向難為俗子論

乆客諸侯寧鬱鬱公卿元自出藩垣

　　留臺雄峙渚宮邊江漢中間别一天號令半皆歸後務
規模幾不減中權况從席上分鄒湛細向樓頭訪仲宣
為報荆人好相慶幙中無事帥垣賢

　　幕底從㳺數月間孤燈凍酒飽相懽平生得此於人寡
舉世如斯知己難舍我遽輕千里别祝君惟有一分寛
楊花正怯春歸去忍向南關送客看

　　以勸分出伏龍因謁武侯廟


　　廬存龍去跡成非草木空山聖得知成敗論人陳夀史
功名餘恨少陵詩初心何只三分漢偉略徒誇十倍丕
半夜松聲捲風雨猶如抱膝嘯吟詩

　　和劉清叔檀溪韻

　　一溪清入漢江東千載興亡指顧中自昔霸圖成匹馬
至今生氣貫長虹當時枉駕先諸葛底事浮江後阿童
髀肉已生騅逝矣空餘欵段踏塵紅

　　壬辰過鄂渚簡張子直總幹(二首)


　　一自檀溪把酒餘年來夷路浸﨑嶇樓頭落日人空老
局面西風事頓殊故國山容増黯淡舊時栁色半荒蕪
草堂想見憂時切曽賦官軍近捷無

　　三載三來漢水湄做成底事又空歸塵埃暫解㣲官縛
雨雪猶存戰士衣黄鶴喜尋詩侶約白鷗還悟海翁機
掀髯一接春風笑便覓漁蓑老釣磯

　　甲午淮幕和蕭應父贈鄭允蹈韻

　　休從太上問靈均華髪駸駸及此辰萬里斗槎難逺問

一時星弁玷同寅縱逢禆竈言何益自㫁虞飜相已屯
且喜嵗星臨宋分今年頡利定稱臣

　　客來逺自洞庭濵一笑相逢耳競傾把酒未須論後約
讀書已恨欠前生疇堪太乙青藜照亦有豐城寳劍精
近在眼前休錯却君如未識問君平

　　和蕭應父贈黄子芸韻

　　乆負詩壇第一評肯教棲鳯乆榛荆西堂有夢堪追謝
北海何書可薦衡匹馬歸來嗟我俗孤鴻吟對羡君清

霜前蠏嫩新篘美為問江頭潮已生

　　和蔣志父春風亭韻

　　漕幕蔣志父登春風亭有春風亭上問秋風之句
一聫云每恨從來欠機㑹却憐今代少英雄因和
韻以廣之

　　不須舉扇障西風且付黄花一笑中漸喜盧㕙成兩斃
仍愁蜂蟻起羣雄未能長䇿轅從北果有真儒轍豈東
老我數竒何所用快教兒輩學從戎


　　再和

　　誰能草檄愈頭風有酒時時共一中莫把丹青羨蘓武
且將𤣥白玩揚雄將軍事在龍荒北客子心馳馬首東
休笑晉朝人物少猶知口不道和戎

　　次蔣志父韻

　　漕幕蔣志父以予潁上之行有贈云能張吾軍從
古少差强人意似君無不足以當此然不可不和

　　中原百戰徯來蘓浸喜衣冠復舊區要得一行須老將

曽何千慮付狂夫山川感慨詩難盡烟火蕭條酒尚無
若問西湖已蕪沒望窮惟有幾浮圖

　　甲午七夕在京和朱子木韻

　　巫雲一去付悠悠堪笑星河老不休天上凄涼兩魂夢
人間閲歴幾春秋銷磨長恨詩難盡領略良宵酒莫留
借我天槎試相問拙人還與巧同不

　　甲午中秋在魏塘值風雨

　　向來翫事每欣逢老去相忘更客中天下山河清影在

人間風雨此宵同孤鸞夜泣菱花暗老兔秋悲桂子空
料得嫦娥念摇落不教無酒對征篷

　　乙未渡淮㸃軍登夀春南樓

　　曽向春秋識此州西風吹袂過淮頭人還故老衣冠喜
我為中原草木愁屹若長城今重鎮棄如敝屣昔輕謀
功名不是吾曹事且對空山徙倚樓

　　己亥題茅山玉晨觀

　　煙雲作嶂松作關夜深迫人星斗寒分明已在天上坐

不可更作人間看須臾睡去復睡覺髣髴前身在巖壑
洞門鎖鑰呼未譍時有天香暗飄落

　　庚子祈雨蔣山贈月老

　　蔣山月老嘗謂予言寺贍衲子數百闕半嵗糧予
曰何所辦之曰賴寳公打供耳予曰爾之住蔣山
我之總西餉也道不同而理同恃此心而已矣宿
因禱雨醒出舊話綴作一詩以寄庚子秋晩

　　欲知計寺金榖吏便是鍾山粥飯頭爾欲朝朝動魚鼔

我期日日飽貔貅幾為曉竈炊煙喜又作秋田渇雨憂
自有寳公能辦供元慿心上細推求

　　送趙鼎臣赴召(二首)

　　幾載江湖負雋聲秋風千里起弓旌石渠喜得今劉向
宣室應知舊賈生臺閣致身將貴顯朝廷論事且和平
更須記取中公語不在多言在力行

　　師旅之餘旱繼之可為太息此何時江頭人類魚鱗集
局面憂深虎口危國事不應分爾汝邊防豈特固藩籬

茂𢎞若問金陵事説與江東米價知

　　和别制垣金陵勸駕韻

　　殷勤儒帥餞圖南文物彬彬嵗比三逺業相期唐進士
流風一洗晉清談歌陳&KR0687;鹿筵初宴分揣庸駑乗莫驂
好向瓊林待公衮杏園春色正紅酣

　　贈聞人松菴

　　官術猶能手不龜子之為術亦如之價增三倍玉麟顧
言訂千金木石詩鷗鷺尋盟吾自計鷃鵬付分爾何為

異時蓬蓽來相騐直説太平卿相誰
















　　可齋雜藁巻二十八

