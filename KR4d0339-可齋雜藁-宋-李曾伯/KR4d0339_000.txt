







　　欽定四庫全書　　　　　集部四

　　可齋雜藁　　　　　　　别集類三(宋)

　　提要

　　(臣)等謹案可齋雜藁三十四巻續藁前八巻
續藁後十二巻宋李曾伯撰曾伯字長孺丞
相邦彦之孫南渡後流寓嘉興邦彦庸材具
位時有浪子之稱而曾伯則能以事功顯由
著作郎兩分漕節七開大閫通知兵事所至

皆有寔績官至觀文殿學士集中多奏疏表
狀之文大抵深明時勢究悉物情多可以見
諸施用惟詩詞才氣縱横頗不入格而要亦
戞戞異人不屑拾慧于牙後其雜藁編於淳
祐壬子續藁前編於寳祐甲寅皆有曾伯自
序續藁後為甲寅以後至辛酉之作不知誰
編考曾伯卒于寳祐戊辰則亦所自定也其
子杓嘗彚三藁刻之荆州湖北倉使劉籈又

刻之武陵咸淳庚午書肆又為小本刋行其
序即杓所作葢其人其文並為當時所重故
流傳之廣如是也然三藁皆各自為編至元
嘉禾志始稱為可齋類藁葢後人合而名之
殊非宋刻之舊今仍存三集之本名從其朔
焉乾隆四十三年七月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀











　　可齋雜藁原序

　　藁以雜名非純也余自弱冠共子職既而從諸公幙厯
中外泓頴不靈終其身吏俗中間隨事以醻應托意於
模寫自少而壯壯而老天閼剡藤者多矣其棄而醤䝉
藥褚不復可記憶篋中斷語零落本無足采年來憂患
摧折思致愈不逮前一日與書塾親友偶閱舊作一二
有勸以刋諸梓示兒曹者姑俾芟次之杜園綴緝淺近
卑陋終不及君房語譬諸山肴野䔩聊爾雜陳倘俎諸

五侯之鯖當囅然一笑淳祐壬子夏五旦日可齋書于
荆州杞梓堂

　　士君子生斯世功業文章其本雖一而不能兩全者天
也本朝功業之盛莫如韓范忠獻春雨桔橰之篇膾炙
人口至辨論新法一䟽精於經術諸儒有所不逮而上
之人以出於強至疑之矣文正岳陽樓記精切髙古而
歐公猶不以文章許之然要皆磊磊落落確實典重鑿
鑿乎如五穀之療飢與世之絺章繪句不根事實者不

可同年而語也可齋李公早以功業自許而詩文操筆
立就精妙帖妥夐出時流余曩與朝夕每歎其得於天
者厚一别将二紀而公功業赫奕於時一日貽書以其
在荆襄著述二編見示且曰蠧魚活計我尚願留情焉
余熟觀而歎曰功業文章難兩全乆矣而公之志欲兼
之顧今邉事孔棘公以一身横當荆蜀之衝屹然如長
城萬里上之倚公不啻韓范豈當復與書生文士校短
長於繩尺間哉諸葛孔明出師一表前輩以為與伊訓

説命爭光才徳之盛固有不期然而然者此余所期公
於異日者也余既以此意復於公仍書以遺湖北倉使
劉和甫籈俾刋之編首益相勉勵以盡朋友之義云寳
祐二年龍集甲寅閏月上澣翰林學士中大夫知制誥
兼秘書監兼修國史實録院脩撰兼侍讀尤焴序




