







　　欽定四庫全書

　　可齋雜藁卷一　　　　　宋　李曾伯　撰

　　表

　　代蜀總賀皇帝登極

　　鴻圖有永生上哲以應時龍徳更新握休符而御極華
夷悦服宗社安榮竊惟以命舜而命禹者由歴數之歸
不之益而之啟者以謳歌之屬莫匪天人之與乃臻名
位之傳恭惟皇帝陛下緝熈光明聖神文武震雷未作

休聞已彰離日初升鴻聲逺播克承祖烈祗奉母儀豈
惟開平治之期将見廣規恢之業臣身逢盛際職守遐
方作之君作之師益綿統系莫非臣莫非土倍切懐愉

　　代賀皇太后

　　王謨烈啟後人罔輕付託帝孝慈奉太后式顯尊榮天
扶宗社之傳風動臣民之仰恭惟皇太后陛下令儀恭
肅柔徳含洪母道增光詒孫謀而翼子聖躬膺歴為天
下以得人思齊逺繼于太任得位並隆于大舜益躋盛

美克壮皇圖臣濫綴外臺恭逢華旦身居劍棧愧抃蹈
之無從目睇觚稜惟傾瞻之冞切

　　代賀郊祀慶成

　　九重肇祀黄宫推迎日之長五畤用成蒼璧重禮天之
敬神人胥恱夷夏聳觀恭惟皇帝陛下順慶垂基體元
立極湯有一徳為皇天眷命之符禹立三年正百姓遂
仁之日爰躬緝幄載見紫壇精忱寓藁稭之間和氣溢
豆籩之際宥民沛澤御丹鳳之端闈尊祖告功肅翠鑾

於清廟乾坤寧晏宗社靈長臣繆董賦輿濫兼郡鑰駿
奔百執莫遑祗事於圜丘鼇抃一心惟賛受釐於宣室

　　代賀皇太后

　　報本南郊謹小心而饗帝告功東闕新大典之承親慶
協神人懽騰海宇恭惟皇太后陛下離明麗正坤徳靜
專位處時龍視舜邦于敝屣謀詒翼燕錫禹命以𤣥圭
屬泰畤之&KR2041;儀宜慈闈之歸美一時雝肅永傳任姒之
徽音千嵗治安逺邁商周之丕祚臣吹竽粟輓越俎竹

符思助祭于臣工葵傾萬里受介福于王母栢恱一心

　　代賀紹定改元

　　&KR2041;事國陽甫畢祠官之典更端嵗統載新太史之編慶
格天人懽騰海宇恭惟皇帝陛下膺圖出震體道乗乾
審已察文允協舜璣之政卜年過歴益綿周鼎之休屬
紫畤之肇禋命清臺而定嵗謂紹興洪烈當昭祖武之
繩而嘉定成規盍繼孫謀之翼用重光于鳳紀斯永保
于龜圖臣給竈戍薇代庖符竹荷美名都顯號欣逢正

始之初揚偉績鋪宏休莫䆒無前之盛

　　代賀皇太后

　　五畤&KR2041;儀天子展事親之孝一元謹始日官新紀嵗之
文凡屬華夷欣同正朔恭惟皇太后陛下二南王化四
海母儀遹駿有聲克賛武王之聖徳肅雝在廟端由太
姒之徽音屬皇邸之肇禋命清臺而更歴繩其祖武仰
循紹興英主之規詒厥孫謀上接嘉定真人之統更新
顯號昭示明時臣繆總兵儲濫兼郡守一宣漢㫖蜀父

老以俱知三祝華封堯君民之共壽

　　代賀壽慶節

　　日舒南陸麗天占離位之重星拱東朝彌月闡坤珍之
瑞慈闈光啟寰宇歡騰恭惟皇太后陛下賢邁虞嬪行
齊周姒遵燕謀而啟佑翊駿命以照臨子育羣生上體
髙穹之眷母儀四海中存太極之神繼元祐之徽音舉
長寧之彛典茂膺純嘏益衍丕基華封祝聖人共喜堯
民之擊壤皇帝奉太后未誇唐殿之稱觴臣身繫賦輿

心馳象闕薰風入五絃之奏欣際阜財嵩岳傳萬嵗之
呼永祈介夀

　　代荆閫賀天基聖節

　　舜璿始序王正開泰象之三禹紐發祥君位應乾龍之
五人欣熈旦世衍丕圖恭惟皇帝陛下剛健日新聰明
時憲隆漢基于億載新文政于七年禮備東朝問寢樂
龍樓之曉衣垂南靣授民頒鳳歴之春對太皥之執規
慶孟陬之揆序惟天佑于一徳有永厯年夢帝與我九

齡無疆嗣服臣䕶風于楚向日猶葵再拜稱觴阻預嵩
岳三呼之列中興作頌願賡江漢萬壽之詩

　　代賀皇帝御正殿

　　聖徳無加于孝已臨純吉之期王位前正于朝端履太
昕之御宸居髙拱寰宇聳瞻恭惟皇帝陛下克長克君
盡倫盡制雞鳴寢門之問悵慈極之浸遥鸞噦庭燎之
光略彝儀而未舉暨易纎而紀旦斯負扆以答陽丕顯
離明式符乾健臣縻身邉閫矯首闕庭聽長樂之鼔鐘

阻陪星拱息甘泉之烽熳願䕶風寒

　　代賀誕皇子

　　珠躔聮彩楓宸陳亞嵗之儀瓊榦叢休蘭殿毓皇支之
瑞慶流廟社歡浹宫闈臣聞兩明作離重暈啟日升之
象一索得震初陽應雷復之時肇國夲以無疆知天心
之有屬恭惟皇帝陛下仁均動植孝格神明繼統守文
仰奉燕謀之翼垂基順慶丕承駿命之隆兹洪圖綿積
累之基果朱芾發嶷岐之秀祉流甲觀允開振振蟄蟄

之祥壽舉未央益遂怡怡愉愉之樂臣迹縻荆渚心切
華封子孫千億宜君宜王復見假樂太平之雅皇帝萬
年為父為母願賡元和聖徳之詩

　　代襄閫賀誕皇子

　　離兩明而麗正如日之升震一索而得男與雷偕復義
符匕鬯喜浹宫闈恭惟皇帝陛下孝格際蟠仁霑動植
人心天命有開遹駿之聲宗徳祖功方懋延洪之業曦
馭兹臨于昴宿星輝宜動于尾躔雅播周邦本支肇文

王之百賦陳漢殿春秋小武帝之三基祚瓜緜華夷栢
恱臣誤叨重寄欣遇昌辰奉太后怡怡愉愉遥想龍顔
之喜宜爾孫繩繩蟄蟄願賡螽羽之詩

　　代賀皇太后

　　尊推文母乆詠思齊瑞啟湯孫有開長發慶闗九廟喜
對一陽恭惟皇太后陛下道極希夷神游冲淡蟬蜎高
蹈舜心猶棄屣之輕燕翼親詒堯治拱垂衣之盛兹黄
屋遂怡愉之樂宜緑車啟岐嶷之祥世嫡承家奚遜甲

觀畫堂之瑞嵩呼稱夀益増未央前殿之歡臣迹阻楚
封心馳魏闕綿綿詠瓞永延蒼籙之基采采歌芣復見
闗雎之化

　　江東漕賀誕皇子

　　離重明而繼照式對恢台震一索而得男篤生岐嶷福
綿九廟喜動六宫仰惟二祖開基千齡垂統載考流虹
之旦實皆紀亥之年謨烈之啟後人於昭丕顯元良以
正萬國聿應昌期恭惟皇帝陛下何寵駿厖詒謀燕翼

祖功宗徳傳天下以為家帝命人心屬吾君之有子吉
占熊夢慶衍龜圖臣縻跡周原傾心漢闕星輝海潤有
開社稷之靈長華祝嵩呼但與臣民而鼓舞

　　淮西憲賀天基聖節

　　龍躔啟序㤗爻開羲畫之三虹渚紀辰乾位應箕疇之
五華封載祝薄海同詞恭惟皇帝陛下輝光日新勇智
天錫守文繼統承祖宗熈洽之基申命用休衍社稷和
平之福緯延國算赫奕治功臣將指兵間馳心闕下淮

壖息警幸迎一氣之春回嵩岳齊呼驩聽三軍之雷動

　　廣西漕賀天基聖節

　　月臨太簇慶逢行夏之時天啟皇圖瑞紀生商之旦清
寧叶順率普祗歡恭惟皇帝陛下學進光明道臻悠乆
嗣億萬斯年之厯服休命用申當二十七載之登平成
功髙拱乾剛不息坤載無疆臣兼節南州馳心北闕凢
海隅之出日孰不葵傾與天下以為春同然椿祝

　　廣西漕賀正


　　虬漏平明布太乙東皇之令龍墀嘉㑹正九重南靣之
朝泰道亨通乾端呈露恭惟皇帝陛下如天之覆何地
非春輔相財成獨運兩儀之化哲謀肅乂允諧庶證之
和斗杓載轉于蒼祗日轂永行于黄道臣猥司藩閫兼
領賦輿籍貢三朝敢嘆山川之逺璽傳萬里願令正朔
之同

　　荆閫賀收復襄樊

　　圖披南雍本吾國之封疆斷出中宸復舊時之城郭聲

揚師旅喜溢乾坤眷惟京右之區古稱天下之脊每念
蚡冐山林之如昔不虞駒支荆棘之至兹一陥腥羶幾
更裘葛固有撫故碑而涕者詎容以墮甑而視之宜我
聖明布昭神武命相臣而指授飭将士以前驅皇威一
伸舊物斯得臣謬膺閫寄幸奉廟謨撫南北離合之機
豈不揆時而量力當公私疲弊之際敢云抗表以出師
顧分義有所當為而事㑹誠恐易失倘為身慮則負國
恩端策拂龜頼一二臣之允協銜枚擁騎越六七日以

先登一麾而挹山甫之流風再鼔而洗羊祜之餘恨平
明整斾重賡營将之吟落日揚鞭猶記里人之賦豈臣
愚之能效皆聖䇿之有功兹葢恭遇皇帝陛下授任不
疑好謀能斷念惟天惟祖全付豈宜玷闕于金甌曰有
土有邦在今皆欲整齊于玉斧堅持定見爰底成功然
始至未有百日之糧而後爨方當千里之饋分財用平
版榦非暫費何以乆寧礪鋒刅鍜戈矛必有備乃能無
患豫謹秋冬之計庶寛宵旰之憂觀趙鼎之奏謂必爭

所防敵釁餉岳飛之車使無闕其法祖規

　　荆閫進僖祖諡寳

　　駿命萬年啟璿源于涿郡龜書十字來珍貢于荆州徳
應中天懽同下土竊以赤伏四七宜陽效祥紫葢東南
江寧闡瑞觀史諜具嘉於往昔豈休圗虚出於當今洪
惟欽陵肇我炎祚諡定太常於建隆之始號加六室於
祥符之間鳳翥其章瑩矣温純之質龍蟠厥紐美哉追
琢之工幾經刼火以不灰有待天河之净洗致遺黎之

欣若望中國以來之想當修玉之時聿懐藝祖載稽遺
寳之嵗允協寧王可占祖功宗徳之無窮抑見天意人
心之有在兹蓋恭遇皇帝陛下丕承前烈宏濟中興宣
重光而襲緝熈育羣生而恢疆宇謂子孫必復其始趙
璧将奉以全歸兹帝王之興開先宋禮于兹而足證月
星明概海宇肅澄臣猥備閫謀幸陳廟獻離朱索而象
罔得端猶黄帝之珠后稷傳而天府司永作周家之寳

　　可齋雜藁巻一

