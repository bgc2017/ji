







　　欽定四庫全書

　　可齋續藁後巻一　　　　宋　李曽伯　撰

　　表

　　謝撫諭四川官吏軍民(甲寅)

　　天顧坤維推堯仁而振恤風行渙號奉漢指以布宣四
逹封圻一新視聼臣聞自五丁開蜀闗而稱險要比三
卯罹狄難而致創殘懷哉我祖玉斧之經營咨爾藩侯
金甌之補綴不虞間嵗荐值多艱民庻苦於流離將吏

疲于戰鬬加以征誅之無藝幾于用憊以莫支自非昭
萬里之明何以起一方之病誕頒綸㫖式副輿情恭惟
皇帝陛下寛裕有容睿哲逺覽謂一夫不獲所謂父母
將何如念率土莫非臣豈天地猶有憾敷予心腹愛爾
體膚取籍而不稅之規倣奪以馭貧之義以収民志以
振國威揆元和賜魏愽之緡豈惟六郡視建武復南頓
之賦奚止二年溥洽皇恩挽回生意臣猥司邉面祗廣
上心山東之扶杖願觀喜重法于德化河西之賜璽驚

見兾益運于廟謨

　　謝資政殿學士四川宣撫使

　　天顧蜀邉命戎旃而宣力地資荆渚升書殿以寵行矧
視秩于政塗俾玷名于儒級循墻罔避及境欽承睠兹
中朝重在西事戎馬交于近邑何有藩籬魚鳬國之吾
民不堪塗炭宜凝旒之軫慮圖授鉞以于征然如臣浚
始專任而克勝臣鼎雖兼除而猶輟考得失紛紛于往
昔計安危凛凛于方今以若庸人曷膺重寄伏念臣孤

寒寡與困蹟多竒世受國恩冷落中原之遺緒身更兵事
艱難半世之粗官歴淮海以弭鯨浪之跳梁指峴樊以
披鹿塲之蒼莾十經氷暑一念林泉纓冠何補于救鄰
負乗正虞于致冦便蕃三錫聮合二長躋之東序之班
假以丙科之賜車鼷鍾鷃揆已則榮鋒蝟斧螗嗟持交
亟疊有君命奚敢賈胡之留豈無臣忠不知婺緯之恤
勉對揚于異數敬宣布于温言江漢来旬愧匪周邦之
屏翰岷嶓既藝曷還禹貢之山川非赫厥靈何恃不恐

兹蓋恭遇皇帝陛下布宣聖武總攬權綱制治保邦每
念金甌之持守考圖數貢慨思玉斧之經營兹勤北顧
之憂爰授西討之略致令嵬瑣荐畀蕃宣臣敢不秪奉
成謨力扶壊證倣金城馳至之奏豈以充國之老而敢
辭取草廬跨有之言則恐葛亮之明而不及敢殚愚臆
願賜亟圖

　　謝賜笏帶鞍馬

　　玉殿升班載玷旬宣之寄天墀渙寵肆攽晝錫之儀傴

僂莫辭敬恭以拜伏念臣早膺簡記洊被馳驅矍鑠據
鞍類馬援之已老舂容緩帶乏羊祜之能名恩徽俾視
于政塗賚予倐來于御府萬釘腰繫將之象版之珍雙
竹耳批華以繡鞯之飾顧惟庸陋曷克稱䝉恭惟皇帝
陛下噐使羣工馭公八柄市駿以徠賢士每加濡轡以
遣行擇良以賜功臣以示荐紳之勉勵致叨異數亦及
孤蹤臣敢不佩此毋㤀鞭其弗逮挹西山之氣而有爽
敢事清談盡東野之力以猶求懼辜隆委


　　謝賜銀絹(乙卯)

　　誕彌厥月僣效臣恭承寵自天乃切君賚鞠躬下拜感
德中蔵伏念臣粤䕶師干屢逢震夙聿稽荆貢何能頌
金鑑之干奚有晉功顧辱倣彤弓之一纎縞瑩如而實
篚精鐐粲若以滿籯於赫駢蕃以榮衰陋兹盖恭遇皇
帝陛下基垂萬世禮遇羣工所寳惟賢豈貴逺人之物
以幣將意宜得忠臣之心兹際昌期特加異數臣敢不
益持精白仰答龎洪夸此惠臣歸有華于䟽廣用而遺

子問何愧于胡威

　　謝宣賜香茶(乙夘)

　　六月于征顧憂未釋九天念逺好賜特頒芳潤皆珍炎
歊頓洗伏念臣駸尋老態牢落粗官世味驚心徒有劉
琨之憤悶邉氛眯目曽無應物之凝清詎意隆恩爰叨
嘉賚寳穗輟御爐之馥瓊芽來仙苑之竒于粲實奩以
華分闑恭惟皇帝陛下因時布惠以禮使臣養賢以大
亨擷此衆芳之萃感人以至治薫為萬宇之和晝錫所

加天顔若對臣敢不瓣香必祝一飯毋忘同甘苦于三
軍誓殚愚力掃欃槍于萬里尚頼皇威

　　謝賜臘藥(乙卯)

　　天顧蠶叢猥玷中權之任日逢蜡索過叨上藥之攽奉
温詔以欽承拊寒蹤而戰栗伏念臣支離弱質摇落壯
心䕶北塞之風老馬已疲于筋力戍西山之雪哀鴻正
苦于瘡痍敢期當漢戍之臨乃辱軫蜀丁之役賚之珍
劑藉以寳奩被晝錫于寵光知春回于生意恭惟皇帝

陛下對時育物執要用人以月日斯征尤嚴中國之衞
凡雨寒闗念惟恐下民之咨致使微軀亦叨嘉惠臣敢
不講求康濟祇報穹窿盍易良醫以起一方之病庶存
殘喘俾隨四序之更

　　謝轉光禄大夫表(乙夘)

　　井絡宣威何取外庸之績奎章䟽寵猥躋邇列之階籲
天莫及于渙揚曠日冞増于震懼强顔祇命撫已銜恩
伏念臣本乏技能已盈分量援祁奚之請老亦既累年

踵文子以同升敢期誤用絶一毫之補報正二品之超
遷矧破敵未能正興赤手之歎而拜官此際秪愧蒼頭
之呼侈千載之遭逢新一時之觀聼但深隕越曷克稱
酧兹盖恭遇皇帝陛下覆幬無私照臨有赫予羣臣以
馭幸既嚴周典之規咨四岳以陟明尤重虞廷之制第
慚謭陋亦被褒崇臣敢不恪誦絲綸勉思砥礪惟未必
朝臣之可懼速吏愆俾之遂鄉里之歸尚祈聖造

　　謝賜銀絹(丙辰)


　　祝效華封珍乏春朝之貢禮隆御府錫膺晝日之蕃拜
手祗承拊躬感激伏念臣猥共雪戍欣際虹流稽首三
呼難罄主恩之報寓忱一縷僅修時事之歸睿眷特隆
殊儀昭賚粲若滿籯之富侑之實篚之將寵渥前無光
華逺有恭惟皇帝陛下基垂萬世德並兩儀御衆以寛
治格衣裳之盛因時布惠政猶金石之堅退揆㣲蹤曷
叨異數臣敢不厖洪服命精白練心信且以銀安敢希
于泌約歸而賜帛願加愍于韓勞


　　出蜀宣賜謝表

　　屢幸引退曲荷生全一扎傳宣特加寵賚佩聖恩之優
渥撫愚分以凌兢伏念臣衰朽孤蹤驅馳萬里洊被經
制宣之煩使厯更嶺荆蜀之要區有如葺廢壘于荒殘
之餘當異證于壞爛之後危機共駭曠責幸逃覆存盡
出于九重補報何禆于萬一兹䝉洪造獲返蝸廬正銜
戴于除知倐匪頒于異數奩鼎侈精鏐之重綺縑燦文
錦之華茗香二絶之萃竒海陸衆珍之豐羙頋惟踈逺

曷副眷懷兹盖恭遇皇帝陛下禮遇群臣徳被四表攘
夷修政方新采薇天保之宏圖勞還錫功兼舉四牡彤
弓之故事遂叨嘉恵猥及庸人臣敢不拜稽祗承銘蔵
感激誇言君賜已増里閈之光榮下憫臣衷願許丘樊
之休息

　　辭閩帥得祠謝表

　　井絡言遄洊叨召擢奎章從欲遂許使安既仍書殿之
隆名且畀祠宫之優秩恩深頂踵感極肺膺伏念臣不

武駑材絶無蜉援獨荷楓宸之超㧞徧更榆塞之驅馳
憶昨戍淮已類邯郸之夢逮繇度嶺僅清海若之波五
年江漢之蕃宣萬里岷峨之捫歴葺廢壘於狐狸所嘷
之境救壊局於魚鳬將爛之餘所恃者心其危以髪頼
皇靈之經逺獲曠責之俱逃中焉祁奚之請屢陳葢以
東野之力已盡汔蒙洪造幸返蝸廬三錫命以歸之十
為連而寵甚守長樂之郡政懷進退維谷之虞祝宣室
之釐卒拜覆幬如天之施兹盖恭遇皇帝陛下智周四

表噐使羣工懐侯柔逺之心端自中庸九經而出序情
閔勞之典取諸豳風七月之詩曲鍳申衷俯俞均佚臣
謹當邱樊投老香火酧恩擊壤而樂堯民相安作息扶
杖而觀漢化願少須臾

　　謝賜銀絹(丁巳)

　　虹流紀瑞僣伸嵩岳之呼龍渥分攽昭示邱園之賁咫
威在望寸臆知榮臣猥玷邇聨欣逢盛旦祝釐宣室愧
難荅於君恩稱夀未央姑少修於臣禮敢謂春生於散

地乃叨晝錫於鈞天粲然精鐐將之繁繐服寵綏之厚
甚揆庸𤨏以慊然兹葢恭遇皇帝陛下徳運乾綱道符
長久緝熈一徳得其位得其名砥礪群工馭以爵馭以
禄致蒙嘉賚俯逮微蹤臣敢不拜手祗承拊躬激烈羙
而報上慚無金鑑之忠歸以潔身願謹素絲之節

　　湖南安撫大使到任謝表

　　授地湘中十為連而加重起家呉下三錫命以莫辤洊
越月以載塗俶斯辰而及境敬宣徳意肅控衷忱伏念

臣一介駑才屢叨龍渥釋風埃於邉嶠甫幸遂初奉香
火於叢祠永甘投老不圖咨岳仍俾典藩眷言長沙素
號樂土邊患自防於左腹閫謀類倚若右肱雖馬牛其
風未必南海之陟然魚鳬之道豈容秦塞之通此猶人
之䕶風寒當迨天之未隂雨非材冒任揆力曷勝弓重
二之設而備固當儲鼓再三之餘而氣飢於餒惕然顛
踣負此簡知兹盖恭遇皇帝陛下徳運乾剛明符離照
西渠搜南交趾威聲逺暢於要荒上天保下采薇治具

兼修于内外俯念爾四郊之多壘未容臣一壑之終身
遂使衰蹤復膺隆委臣願與時而安輯盡厥職以撫循
敢持韓愈對衡岳之心一惟報國竊慕元結守舂陵之
政庶克字民

　　兼節制廣南謝表

　　竢罪湘中震于鄰而叵測與謀嶺外渙其號以弗回服
申命之肆頒將寅衷之俾恊恭遵上㫖爰攷前聞皇祐
平儂之初臣青嘗兼而經制紹興禦金之後臣綱實總

而撫循一則武足以戡難而除兇一則文足以握機而
靖亂合三路之竒欲使有為非斯人者流曷勝是任伏
念臣早䝉簡擢屢忝蕃宣徒守孤忠㡬徧並邉之轍迹
不圖再牧又聞近境之柝聲豈無嫠恤緯之過憂正類
奕舉棊而安出金牛通道患難不至于斯蟁蝱負山力
真有弗逮者未能固圉何以兼人在睿謀為一把之可
為然輿論知百參之奚益藩籬責重淵谷懼深兹盖恭
遇皇帝陛下德並兩儀明燭四表方疆理南北當中天

權綱總攬之時顧嶺海東西乃今日心腹空虛之地遂
叨隆委併畀庸才臣敢不仰體鴻私勉殫駑鈍不敢分
于異畛期共濟于同舟制西事當在朝廷指授一遵于
廟算備南詔先寛湖廣本根庶保于民編

　　賜帥湘贐儀謝表(丁已)

　　受任南邦方趣暁行之役傳宣内府倐叨晝錫之儀九
頓欽承一忱激烈伏念臣屢膺噐使曽乏線長月費餘
錢每有慚于香火日髙仝夢豈復到于江湖恩榮已畀

于帥連寵賚敢期于帝渥精鏐參列戔帛肆頒分烟縷
于御鑪輟雪濤于官焙典加折俎眷重凝旒侈異數之
特優揆愚衷而曷稱兹盖恭遇皇帝陛下德符乾造運
撫泰亨八柄獨操何止馭羣臣而四予一弓攸賜正湏
待諸侯之有功敢謂孤蹤遽承嘉惠臣敢不望龍光而
下拜策駑力以前征言逺而禮有華獲覩周家之遣使
將行而辭曰贐式遵孟子之敬王

　　謝賜香茶(丁已)


　　融峯問戍甫臨假天之辰薫殿傳宣遽被芳甘之賜逺
揚恩綍盡濯塵襟伏念臣日守邉藩嵗叨上賚竊食甘
泉之禄屢玷邃清祝釐閒館而居已安澹泊役奚堪再
命仍至三未能寛宵衣旰食之萬分頓沐輟官焙御爐
之二妙珍奩奪目錫壤増光兹盖恭遇皇帝陛下施以
謙平明由離麗作新政治感神之德惟馨興起事功求
士之心如渴致頒嘉惠猥及微踪臣敢不拜手欽承撫
膺激烈春暉寸草敢㤀造化之恩夜露瓣香誓竭涓埃

之報

　　謝賜夏藥(丁巳)

　　南服乃祝融之宅正届炎曦上方取農帝之經恭承嘉
恵流恩所被濯熱以清伏念臣浸迫頺齡仍叨煩使汗
顔縮手曽無已試之方邉腹驚心曷弭未形之證扶憊
正虞于瘝曠衛生乃辱于珍良粲若寳奩光于錫壤兹
盖恭遇皇帝陛下使臣以禮視民如傷謂天猶六子以
分司謹于擇牧以日在三庚而出令予以對時遂使衰

踪亦䝉異賚臣敢不鞠躬拜錫銘骨銜恩推廣君仁咸
樂薫風之解講求民瘼俾無暑雨之咨

　　謝賜臘藥(丁巳)

　　值嵗之終方奉采薇之遣從天而下倐膺尚藥之攽拜
首對揚撫躬激烈伏念臣承流罔効投老載征自昔桂
林謂日具四時之候矧今榆塞又身當數處之風正湏
芎藭去腹疾之憂敢問薏苡為身輕之計芝綸晝錫黍
谷春回燦珍劑之精良侈寳奩之光耀兹蓋恭遇皇帝

陛下遇下以禮躋世于仁以楚師多寒每示上恩之撫
恤雖虞人不臘益嚴邊寄之蕃宣俯念逺臣亦叨嘉惠
臣敢不勉支弱質思報洪休慚無已試之方曷瘳民瘼
願察未形之證用弭客邪

　　廣南制置大使到任謝表

　　守相數月無補事功去桂十朞再膺委寄既循墻而因
避恐分闑以弗勝祗服寵綏益増危懼竊以嶺嶠雖夙
濵于南詔穹廬本逺隔于朔方馬援受任而征止于交

趾韋臯遣使以定僅以吐蕃不虞左腹之肆侵幾有剥
膚之過慮致勤睿筭爰建閫謀雖合五筦創立于司存
非比三邉素諳于規畫欲紓上顧宜屬時髦如臣者徒
有孤忠實無他技封疆環轍老嵗月于馳驅香火祝釐
分邱園之耕鑿䝉棄帷之未忍復受鉞以載征方與軍
民相安郡邑震其鄰而倐告節以制而敢辭千里度闗
旋俾問梅邉之役十連作牧且令兼竹使之權恍然猶
遼鶴之重來凛若類黔驢之盡竭江山如故風景則已

夐殊蠻徼相望事㑹難于逆覩衰庸如許稱塞謂何兹
盖恭遇皇帝陛下明燭幾微德參髙厚執一中而御有
萬儼存虞舜北辰之居謂四隅而備其三猶見周宣西
戎之釁以斯土去天之遥邈而微臣往日之嘗更遂沐
隆恩仍叨煩使臣敢不勉殫愚慮寅奉宸謨臣盡力不
知所云惟有厲始終之一節天若祚必無此事所期寛
宵旰于九重

　　兼廣西轉運使謝表


　　南鄙幹方命錫三而已忝西臺將漕職共二以奚堪傴
僂莫辭凌兢就次中謝睠五嶺素習承平之久視三邉
尤為轉餉之難有唐咸通備蠻則仰閩廣之舟而餫諸
海本朝皇祐平冦則資全永之米而取之湘粤從往時
已非易事况今當于匱急宜專付之英髦如臣者自揆
歉然政嗟衰甚攘臂負隅之虎或者笑之驚心跕水之
鳶何能為矣閔免分弓而尚懼裴回濡轡以曷勝顧瞻
司存夐異疇昔大計缾罍之俱罄短材鞭笏之奚施雪

粲千艘少失前籌之運烟炊萬竈將貽後㸑之憂非藉
皇靈焉逃吏議兹盖恭遇皇帝陛下明參離照德正乾
剛披天下之圖運量整齊之神筭積湟中之粟修明備
禦之大經不以微踪已試而罔功爰俾隆委既分而復
合臣敢不勉扶疲薾思濟艱危恐二者不得兼致末路
將淪于胥失一甚其可再惟高穹俯監于孤忠

　　謝賜銀絹(戊午)

　　貢展春朝僅上華封之祝錫隆晝日倐膺魏闕之儀九

頓祗承一忱激烈伏念臣猥共蟻戍幸際虹流念奔走
四方無毫釐之圖報而生成一意自絲縷以皆恩粗陳
藻澗之微羞乃辱楓宸之厚賚粲然實幣重以精鐐詫
觀聼于炎荒増光華于衰朽兹盖恭遇皇帝陛下仁周
四表運積千齡廣多士之招徠賢惟寳爾勤斯民之軫
恤寒者衣之俯念孤踪亦叨異數臣敢不厖洪戴德精
白承休逺民久乏于袴襦願宣聖化微悃誓堅于金石
益厲臣忠


　　謝賜香茶(戊午)

　　幹方南服月逢夏五之流䟽渥中宸日侈晝三之錫載
沾芳潤盡洗炎歊伏念臣分合投林老仍度嶺蕕十年
猶有臭未能滌于邉氛泉一酌不易心徒飽諳于世味
微勞莫效嘉賚俯頒龍煤分賜于御爐鳳夷輟從于官
焙實奩于粲分闑増輝兹盖恭遇皇帝陛下德運乾剛
明符離照惟精惟一淡兮得斯道之真克寛克仁薫以
解吾民之愠馭臣曰予布惠以時臣敢不拜手登承拊

躬激烈聼春雷之出地不知身在于炎州立夜露以箋
天願以心酧于洪造

　　謝賜夏藥(戊午)

　　中權受任問癸水以重來上藥分珍對庚金而加賚詔
綸疏寵藩服増光伏念臣屢試罔功一毫何補備左槖
右弭之役詎辭四塞之馳驅當上霧下潦之時每慮三
軍之疾苦倐沾施濟頓滌蔚煩粲良劑于寳奩揚殊休
于錫壤兹盖恭遇皇帝陛下好生其德布恵以時方凉

殿風微靡倦晝漏接邇臣之講念炎陬天逺惟恐暑雨
形下民之咨俯軫衰膚亦頒蕃庶臣敢不鞠躬拜賜畢
力幹方推廣洪恩敢謂宜人之獨桂保全弱質不勝傒
后之其蘓

　　䧏詔撫諭謝表

　　四郊多壘風寒至迫于炎陬一札細書天意逺傳于温
綍整襟三誦挾纊羣情中謝眷惟南邦逈隔朔漠自昔
馬牛風之不及未聞南北轍之交通由匃奴右臂之弗

支致明夷左腹之相逼凡中外幾年之議論類以為疑
視西北三邉之規模略無可恃頼宸謨之奮發勤王旅
以捍防狡焉其謀突如而入率渠魁而麕至雜蠻蜑以
蟻趨幸而將一乃心士百其勇雖非止一月之頃戎㨗
屢聞然已渉七旬之餘苗征未格以宵旰之懷猶切則
春秋之責何逃臣浸迫頽齡復膺隆委龍鍾度嶺嗟再
鼓之已衰駑鈍來邉猶十駕之弗舎曽衣袽之未補倐
毡罽之遽侵適當周雅雨雪之時矧在漢師霧潦之境

未遂疆陲之解戍正深疾痛之疚心成訓星馳歡聲雷
動恭惟皇帝陛下聖明御極神武折衝萬里而見河西
莫不仰帝王之度一飯弗㤀鉅鹿兹其勉士卒之勞言
曰大哉恩至渥也臣敢不布宣睿㫖勉諭戎行以敵遺
君父之憂秖切曠瘝之自訟下詔致武夫之感可占㓂
難之將平

　　賜香茶謝表(已未)

　　分牧炎方洊逢泮渙傳宣凉殿特賜甘芳荷聖渥之優

隆撫孤踪而寵耀伏念臣重來嶺嶠愈迫崦嵫閏值黄
楊正苦病魔之荏苒瘴罹青草且虞氛祲之鬰蒸敢期
黼扆之軫憐乃辱寳奩之頒賚輟雪濤于官焙分烟縷
于御爐宸綍遠揚塵襟頓濯兹盖恭遇皇帝陛下離明
其照乾施以時德懋馨香措邦家于㡳乂心游淡泊與
造物以同流俯恤微臣亦叨殊賜臣敢不登嘉下拜感
激中蔵凡一飲之間頂踵敢㤀于恩意兹三薫其敬悃
愊莫既于謝私


　　開慶改元賀表

　　三紀開端昭示作新之政一元敷號幸承創守之規綸
㫖誕頒綿區胥懌恭以開寳肇基之始慶厯繼體之時
王師出命而六合為家聖德作歌而羣臣在位允矣後
人之啟佑斯其前烈之纂承爰襲嘉名用更大化恭惟
皇帝陛下道符常久德協乾剛時乂惟天生聰明運量
與天而同大善治則日來福祿照臨如日之方中宣二
祖之重光申萬千之休命宴紫雲樓而及撫飬方兹䋲

武以戒藩侯開天章閣以責太平亦且式訓而延近輔
于斯有取其永無疆臣戍逺嶠以縻身望明廷而拜手
過周厯之七百愈茂本支率禹服之五千同遵正朔

　　賀牋

　　乾元更始幸垂萬世之基坤載承休用叶一人之慶播
宣所暨舞蹈攸同恭惟皇后殿下儷日齊明與天同久
戒昭彤管輔三紀之中興德並璪旒謹萬幾之内助肇
新美號益暢徽音臣䕶戍炎荒逢時嘉㑹雲山五嶺奉

行方春寛大之書風化二南欣見中夏升平之治

　　景定改元賀表

　　鴻圖肇祚將啟佑于後人鳳厯更元爰纂承于前烈星
馳渙令風動坤維若稽藝祖之紀庚申逺過成周之厯
丁已屬時改嵗與昔同符當三百年熈運之回衍億萬
載丕基之永式符天意乃授民時恭惟皇帝陛下堯舜
同心禹湯責已變則通通則久撫斯世之艱難静而定
定而安措庶邦于寕敉自今以始又日而新臣邈守遐

陬甫聆盛典二月初吉率癃老以聼詔書萬里同文俾
遐陬之奉正朔

　　賀牋

　　嵗在庚申六見開基之厯日維甲乙肆頒改紀之書慶
溢宫闈歡騰區宇恭惟皇后殿下補天立極儷日並明
國之本在家每盡相成之道上以風化下尤嚴正始之
規迓景福于無疆保定功于有永鳳編亦舊鴻祉彌新
臣邈守桂藩遥瞻椒掖渙汗其大號已親際于休期坤

元曰資生願共觀于善治

　　已未春病謝賜雄烏參附鍾乳陽起石

　　身嬰宿瘴幾貽綿惙之憂慮軫宸衷時遣珍良之賜隆
恩逺被生意倐回伏念臣寢入衰年適當灾數風霜早
厯已嗟老馬之力疲潦霧重來常恐跕鳶之困墮果乖
調攝驟染恫瘝積憂踰嵗之使然曠職兼旬之凛甚政
兹危懼乃辱篚頒輟藥石于上方蘓菲葑于下體兹盖
恭遇皇帝陛下仁周萬物德並兩儀勞問遣書謂充國

嘗䝉于漢帝傳宣賜劑必李勣克稱于唐宗顧臣何人
親逢此典臣鞠躬拜貺浹髓皆恩方病在腹心殆匪飬
疴之所惟禮優體貎尚祈寛疾之休

　　謝賜臘藥表(戊午)

　　五嶺冬深正報戍薇之亟九重天近又叨尚藥之頒惟
疾之憂所施者博伏念臣重來煙瘴再值風寒夷左腹
之憑陵幾同危證趙右肩之保固愧乏良方當雪霜暴
露之餘辱雲漢昭回之賜分之珍劑藉以寳奩回生意

于折膠沸歡聲于挾纊兹盖恭遇皇帝陛下使臣以禮
濟衆惟仁雖㨗上婁煩每念漢軍之墮指有功同英國
更優唐帝之剪鬚自顧衰踪豈勝嘉惠臣敢不對揚躋
夀推廣衛生不惟䕶六尺之軀曷安大勢何以起一方
之病願易上醫

　　子被凶人誣告䝉恩免遠行謝表

　　臣今月初七日凖省劄以臣奏乞將男杓更與追官免
為化州之行正月初五日奉御筆云云臣竊以凶人䧟

小子于惡無地祈哀聖君與上帝同心自天終覆奏函
朝上宸㫖夕頒荷大造之生全撫愚衷而感泣伏念臣
雖無能解素畏官箴自曽髙以來忝傳世禄凡父子而
處敢昧義方本忠孝以相承豈禮法之敢越祗由寡慮
不善知人出虎兕于柙而飽且噬人延蛇虺于庭而毒
貽厥子不謂十年之恩義乃成一旦之仇讎若如其誣
罔之辭將不免誅戮之禍髙髙在上昭鑒實臨𡨕㝠之
中明神可質䝉聖恩之寛大僅薄罰以保全遠別生離

難逃行役老軀久病謂必□先亟忍死以哀鳴果好生
而從欲遂免四千里﨑嶇之苦盡歸九重天溥博之仁
家門幾覆而僅存骨肉將散而復合此再生之恩也盍
九死以報之兹盖恭遇皇帝陛下澤洽垓埏春育動植
匪怒伊教風雨霜露以皆恩至公無私天地日月之合
德曲盡君臣之義常存父母之心遂使愚男終䝉聖宥
臣敢不闔門戴德息交絶逰結草銜環報宸恩之無所
臥薪嘗膽冀天理之自明


　　謝賜銀絹(辛酉)

　　嵩嶽三呼貢僅春朝之展邱園一介錫叨晝日之榮服
命優隆拊躬激烈伏念臣至為庸品幸際昌辰奔走諸
邉無毫釐之圖報生成大造自絲縷以皆恩甫諧野處
之歸僣效封人之祝敢期眷渥乃有匪頒粲然戔帛之
華重以精鐐之腆龍光俯逮愚分曷勝兹盖恭遇皇帝
陛下明照百官光被四表臣欽民乂衣在笥而弗及私
逺格邇安寳惟賢而不貴物鼎來嘉惠賁及陳人臣

敢不精白承休厖洪戴德盖帷未棄祗君賜以敢忘金
石不渝願臣忠之益勵






　　可齋續藁後巻一

