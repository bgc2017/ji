







　　欽定四庫全書

　　可齋雜藁巻二十九　　　宋　李曽伯　撰

　　七言律詩

　　辛丑都司公廨與陳景清諸友小集作

　　幾年漫浪尚萍流泊沒京塵雪滿頭得意正濃須却顧
奉身而退是良謀未忘雅志懐安石長憶平生愧少㳺
歸去何求閑足矣數椽村屋一虚舟

　　再和


　　當才誰可柱中流我輩何如避一頭舊隠要尋鷗作伴
薄田足與鶴為謀蒹葭白露嗟今老榆栁西風感昔逰
新秫已登鱸蠏賤溪頭何日艤歸舟

　　送郭靖父還金陵(二首)

　　慈恩得雋緑衣歸㡬客南來罕似之名氏已標希吕第
文華要繼㓜安詩行登衮衮諸公上毋鄙區區一尉卑
踏雪同來子先去夢隨鞭影過江湄

　　憶昨相從戎馬間屢披錦誥慰蒼顔烟塵歴徧疆陲役

風雪同諳道路艱子負此名心已白我成何事鬢徒斑
一杯握手無它祝歸為移文問北山

　　贈林相士(亦能談命)

　　賣卜長安作漫㳺裹糧千里為親謀時危貴得班超相
命薄那能李廣侯術挾瑟竽雖易售話逢枘鑿亦難投
江頭雨滑東風急挑却行包歸去休

　　維揚再贈林相士用前韻

　　林相士三年前金陵相訪嘗以挑却行包之句送

之重來維揚要亦無可言者聊為拈出舊公案以
遺之

　　三數年來已倦逰秪緣心迹不相謀深知我類虞飜相
莫怪人驚雍齒侯江國舊懐詩一解呉鄉新思酒雙投
一畨公案重拈出挑却行包歸去休

　　癸夘制參黎用之為八仙領客和韻

　　撲面驚埃掃不開都忘栁色暗章臺偏饒玳席嘉賔樂
特遣瑤池仙子來自分鐵心徒自苦相逢玉兔莫相陪

樽前休訝清香少待約瓊花共一杯

　　夜分和鄭小山韻(二首)

　　弓劍相隨幾歴年鬢毛斑剥飽風烟可憐蘆葉胡笳地
又過菊花新酒天耳聽驊騮還紫邏夢隨白鷺過青田
家僮乆問謀歸未想笑吾頑不可鐫

　　塞上蕭蕭雨更風秋來興味與誰同短檠聊和燈前句
長槊体誇馬上功挽二石弓陪一校操方寸管較諸公
到頭等是為形役盡付掀髯一笑中


　　贈相士陳林過金陵

　　疲於吏事老於兵不特頭方命亦屯成敗固非予逆睹
窮通何用子前陳登朝不是鳶肩相守塞尤慙燕頷人
見説江東多福德亟須洗眼望堂麟

　　甲辰送淮東黎漕趨朝(二首)

　　簾捲紅樓拍手看星軺迅步上鵷鸞皇華節下留佳政
玉筍班中作好官卿相致身時則易忠賢得路古來難
端門待漏東風峭尚憶屯邉鐵甲寒


　　始焉來此學分弓定計初筵畫諾中擊楫少能思祖逖
同舟多賴有婁公老懐不奈周南滯佳客今成冀北空
天上故人如見問為言憔悴已成翁

　　送胡季轍制參赴堂召

　　怪得簷頭鵲語頻好音催召幕中賔喚囘雞塞三更夢
趂取鶯花二月春車法陣圗留後效囊封諌草看前陳
退朝若訪孤山去尚有疎梅可寄人

　　君見淮頭尚可為勿言蚌鷸正相持再三國計當加備

第一人材最切時面目山林還爾我精神帷幄舍渠誰
登樓若也披輿地為借前籌試及之

　　傅山父携示曾玉堂和余韻答之

　　誰傳新語到邉州來自鑾坡最𦂳頭句法自成臺閣様
交盟猶為友朋謀憶征西府勞清夢望上東門想貴㳺
何似天風輕借助放教歸老釣魚舟

　　右司周昞仲亦用韻併和以謝之

　　誰将拙句徹名流勾引春風入筆頭廊廟喜登端士用

田園盍為故人謀曾芳草外思淮事應海棠邉念蜀㳺
細雨挑燈成朗誦劇談如共峽江舟

　　送制機豐徳馨赴堂召(二首)

　　元祐豐家幾世孫依然風概至今存著鞭自許河南逖
舉酒相期洛北温聫句有詩留月觀禦戎何䇿告天閽
切毋飲却西湖水齒頰氷霜置勿論

　　竒章昔送牧之行舊事今親見廣陵一叟栖栖嗟孑立
諸賢衮衮慶偕升事來推與參前著公去吾其失右肱

我俟兵休歸决矣㫁無清夢到觚稜

　　夀城圍解制參向君玉貺以凱歌和韻(二首)

　　誰知匕筯落轟雷三月新城兩月圍吉語雖傳淮鶴捷
驚心幾動海鷗機公毋誇伐稱全璧我為憂疑已佩韋
何處無魚堪薦飯不須跕跕看鳶飛

　　中流岌岌此舟同對越皇天只寸衷今夜千艘趨險進
明朝萬馬舉羣空将軍爭上平戎捷老子慙無守塞功
局面莫貪邉用利共思穏著待西風


　　乆雨之餘隔忩聞雪簡書院諸文(二首)

　　雨覆雲翻越月餘苦疑滕六欠工夫倐敲忩竹清成玉
細剪簷花碎作珠已喜新冬三白有不愁嗣嵗二紅無
地爐紙帳盃行了呼起詩翁為撚鬚

　　玉龍飛下太清境粉雉凝成不夜城眩得窮兒猶暴富
照教暗室亦强明來朝細挹千林色竟夕都忘萬籟聲
不願銜枚蔡州去鐵衣早撤戍邉兵

　　乙巳題制參蕭應父襲芳亭


　　細攬羣英入此亭重開八葉付公門無窮真意侵書架
不㫁清香對酒樽由實又花花又實㸔孫生子子生孫
主人不用平泉誓自有根源六藝存

　　送翟簡卿制參赴南安(二首)

　　渡江華閥尚氊青人物林中蚤有聲官轍乆更諳世路
邉籌熟試洞戎情整鑣向闕人多羨出幕持麾古所榮
盍為王言留禁闥美才何止僅專城

　　自屈星屏佐碧油艱危同濟此風舟平山楊栁留佳話

庾嶺梅花想勝逰公到玉堦宜抗論我尋畫舸便歸休
他時若訪無真里野水中間一白鷗

　　送周昞仲大卿歸江西

　　中外周旋閲幾年清忠一節可箋天歴階而上公卿易
拂袖以歸韋布然霅上人稠難買屋江頭路穏好行船
夢囘落月應相憶猶有征人在漢邉

　　和傅山父喜雨韻(二首)

　　驕陽赫赫正當空化作甘霖覆手中洗滌四郊無㸃翳

作興羣槁有新功惟方寸地能精格信咫尺天隨感通
毋以喜書安僅足更行好事答髙穹

　　柔金老火苦相鏖千里駸駸地不毛忽遂所祈欣欲舞
舉䝉其利潤於膏昭蘓田畯禾千頃飽滿舟人水一篙
我老發揮無好句須拈健筆付詩豪

　　和幕府税巽父弔陳任二諫議韻

　　出門三十里平原仰止髙山禮甚專烈日秋霜千祀後
寒煙荒草兩塋前一瞻文獻生何晩三嘆姦邪死不先

臣也不忠冝共戒烝嘗何惜更加籩

　　東西正陽獻捷和傅山父凱歌韻

　　一從授鉞俾來旬却敵無謀效不神士用命焉何有力
臣今老矣不如人誰能河北平三晉猶慮關中啟一秦
留取功名待來者歸歟抗疏告嚴宸

　　食河豚鱸魚席間口占

　　午食河豚晚食鱸兩魚風味絶懸殊懐歸未必因兹品
適口何能計此軀春岸荻芽常喜有秋風蓴菜不愁無

笑他俗子甘鰍鱔為此杯羮戒不虞

　　丙午九日将過陽羡偶成

　　年年秋晚對風沙今近重陽喜在家自㫁此生甘皓首
能消幾度㸔黄花閑身頗覺便笻竹醉態都忘脱㡌紗
且問小舟溪上去飛鷗數㸃夕陽斜

　　逰張公祠(二首)

　　坤靈闌迹漢何時木石深山聖得知大塊鑿開真境祕
太虚藴出衆峯竒攀蘿攬秀俯可即秉燭窮幽逺莫窺

盍遣神龍謹封䕶勿容俗子亦㳺嬉

　　十年重過石橋行松下清流載濯纓洞隔烟霞知地逺
壇連仙佛信天成人如雲意俱閑適山帶霜容似瘦生
步出亭皋便歸去它時林壑又寒盟

　　山中即事

　　手挼巖菊嗅寒香陡覺輕颷透薄裳自是蒼官添老色
不因青女眩寒粧新篘未熟啜茶去晚稻才收種麥忙
願學老農惟苦懶荷鋤歸去卧斜陽


　　送八忩叔歸

　　歸來百事付休休又向空山㫁送秋整疊衣篝雙赤脚
攜持柱杖一蒼頭儒書梵語相參㸔酒柱詩盟自獻酬
客有可人留不住夜長誰與話清愁

　　丙午冬徐衍道見訪於可齋

　　甫能鋤月種梅歸竹外欣聞客扣扉天近城南寧去緩
人閑水北肯來稀風雲迅步新班筍雨雪休思舊戍薇
别後毋厪問名氏杜門終老但知非


　　尤木石薦術士松庵求書以詩送之

　　衝寒得得過吾門切莫談天不願聞種木十年甘自許
寄梅千里欲何云人誰相記懐明月我已無心等片雲
若向霸陵逢醉尉不須與説故将軍

　　丁未效八忩叔賦黄郎

　　夙悟金僊空色教化生千百對青春强顔翁媪梔為貌
取悦兒童絲繫身立仗無言開口甚當筵何事掉頭頻
笑他鮑郭經年舞我過鶯花即問津


　　因賦風筝與黄郎偶

　　竹君為骨楮君身學得飛鳶羽様輕出手能施千丈縷
舉頭可問九霄程髙窮寥曠寧無力少假扶搖即有聲
所惜崢嶸能幾日兒曹僂指已清明

　　送焦吏部造朝(二首)

　　向來借箸在籌帷今趣魁纒入太㣲漢郡奚勞汲生守
洛人喜見范公歸要持真是明公論莫急同心濟事機
見説九重勤側席細陳長䇿慰宵衣


　　火雲赫赫汗衣流人望公來望有秋契托棣華承繾綣
辭陳桑土願綢繆行為霖雨千疇足坐解西風一段憂
從此江頭波浪息栁邉嬴得伴沙鷗

　　偶得希真巖壑舊隠正在小圃因賦

　　數峰佳致藹前修心匠玲瓏小更幽公去我來幾傳舍
人非物是一虚舟矗天栁色新條改垂地藤隂舊迹留
坐對黄花誰領㑹猶疑蝴蝶是荘周

　　又賦


　　髙人已逐烟霞去此地猶餘巖壑存十數小峰纒古蔓
兩三老木長盤根月沉翠栁空梁影雨洗蒼苔帶屐痕
留得清風師後進絶勝金谷憶王孫

　　八忩叔用前韻相寄時留村舍和以謝之

　　從渠舊隠擅清修我愛吾廬溪上幽一幅霜林長短樹
幾灣烟葦去來舟買魚釀秫作新節招鶴訪梅遲小留
却憶故山懐故老寧忘嫠緯念宗周

　　洛川已矣不復見斯地巋然猶獨存九仭成功忍虧簣

百年種德在深根依稀舊燕空梁語俯仰飛鴻踏雪痕
多少名園富花石爭如書圃付兒孫

　　又和八忩叔見寄

　　寂寞寒枝問故棲栁疎梧老影熹㣲炊烟冷落犁荒壠
篷雨亷纎䌫㫁磯擬閲舊書成懶癖旋篘新酒解愁圍
家人不慣田園趣剛道天寒盍早歸

　　戊申春偶成

　　半世﨑嶇鬢已凋元知官職忌之招幾畨惡夢覺已晩

一片好心磨不消枕上豈堪思徃日樽前更莫計明朝
此身若也填溝壑猶有來生答聖朝

　　賦家山夕秀

　　本因累土作層臺巧匠俄為小阜堆碧落界邉将塔對
蒼蕪㫁處送山來状成一段林巒勝欠得幾株松桂栽
夕照未沉明月上倚闌正爾可徘徊

　　又和

　　小亭八尺石為臺占緑圍中作翠堆一片閑雲難畫去

四時野色入詩來氣凌月觀身曽到夢托雲根手自栽
更出城樓一頭地夕隂含雨肯低徊

　　和禇縣丞韻(二首)

　　世味寧如道味濃誰令小屋卧元龍何當談笑與雙璧
乃假吟哦對二松傾蓋正欣留檇李歸檣底事取潘葑
先生且辦弦歌計莫慮瓶無斗粟舂

　　拍拍新書一紙春相逢牢落易相親霸陵李廣方嗟老
闕里原思乃嘆貧顧我棲遲甘一壑感君慰藉重千鈞

燈前欲和梅花引病髮飃飃滿面塵

　　己酉慶周子将夀八十

　　華齡八袠慶朋簮貴老崇師喜見今絳帳先生從白髪
金閨諸彦盡青衿氷寒水見源流盛玉在山知潤澤深
厚德作人宜夀艾永傳文獻紀枌隂

　　和禇縣丞韻

　　哦松之去爭能誦載月而歸取甚㢘誨掖尚無忘後進
典刑真不愧前瞻新詩慰藉知三復雅意勤渠示一謙

願問閒中讀書味魚熊何以得而兼

　　己酉赴桂過撫州樟原得雨

　　夜來一雨洗驕陽軋軋藍輿趂曉凉過眼幾多山應接
轉頭二十里相望烟横夾道松交翠水拍連疇稻半黄
轍迹平生今始到元知樂土是江鄉

　　憶幼子

　　膝下相隨五閲秋意其可以付箕裘秪縁老子身無福
致使佳兒命不修宿業結來知有自暑行壊㑹復奚尤

靈臺一㸃知何處痛入肝腸死則休

　　題衡山縣驛

　　平生足始涉南方邸舍稀疎驛路長尚隔三州纔嶺嶠
更行幾日是瀟湘家人轉苦禁秋熱輿從常催趂曉凉
識破浮生等羈旅强加餐飯莫悲傷

　　和鄧巽坡韻

　　身雖湖海常懐主忠在朝廷肯具臣為國未嘗知有已
此心何以質諸神綢繆舊話方樽酒拂滌征塗滿袂塵

雍齒且封君豈慮正須珍重保千鈞

　　題衡陽臨湘驛

　　暑塗挈挈問持装過眼蘋風倐轉商豈為南魚來丙穴
且先北雁過衡陽童烏已矣腸空㫁老馬疲哉汗欲僵
身大塊中猶大瘧鐵心禁得幾炎凉

　　過愚溪

　　為底先生此水居正縁不解學顔愚身雖樂彼溪山似
名不期而天壤俱徃事勿言今已矣當時豈意在兹乎

擬招故老窮佳勝烟草蕭蕭宅一區

　　過清湘洮陽驛和方孚若韻

　　問驛尋梅路漸深壁間誰帖邁來禽困詩感嘆人才舊
投筆慙書嵗月今訪古暫陪湘水滸憂時逺到雪山隂
牧羝持節疇能似空倩賔鴻為寄音

　　禮湘山佛和别駕叔韻

　　自得湘南一派竒禪舂元熟不須師幾千億化如來相
五百年将再出時翠壁雲連秋樹老寳坊香靜午齋遲

我來欲和因縁事衆衲叢中有解知
















　　可齋雜藁巻二十九

