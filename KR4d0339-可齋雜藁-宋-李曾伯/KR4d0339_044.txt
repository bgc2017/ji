







　　欽定四庫全書

　　可齋續藁後巻二　　　　宋　李曽伯　撰

　　啟

　　宣閫謝王尚書

　　天顧西陲跨二長而圖任地連南紀錫三命以來宣既
陞之書殿之華且賜以儒科之寵循墻弗獲及境惟共
睠西土厥惟艱哉至今日其壞極矣吏貪而俗誕民困
而兵驕豺虎薦食幾無孑遺蠶鳬魚爛不可藥救古人

如孔明叔子且難二境之兼征中興如魏國雍公是亦
百年之僅見何能為役而有此行顧如某之踈庸厯盡
平生之艱險滿頭霜雪誰憐江海之畸人舉目風煙幾
類邉疆之老校屢請掛冠而靡遂復令賜履以于藩雖
鄉鄰之鬬方殷適多掣肘豈賈胡之留敢後實匪愛身
可以止則止焉謂之進則進矣厯數三十年之當閫覆
轍相望具懷八千里之去家虛舟焉往起此痿痺不仁
之證决非矍鑠是翁之能靖言思之孰主張是此蓋某

官廟堂人物道學主盟典禮而作秩宗自厥玉旒之深
睠宅揆而熙帝載將登金鉉以顯庸眷言畫斧之封圻
每賛披圖之規略過加提奬俾備奔趨蜀父老聞相如
之来政恐孤于羣望漢公卿主營平之計庶克濟于後
圖

　　謝都司

　　嗟蜀道難值邊聲之交亟領荆州衆奉上命以来宣既
陞書殿之華且錫儒科之寵控辭弗獲祗役惟䖍若時

旰憂莫急西事昔在蠶鳬耕桑之壤莾為戎馬荆棘之
墟大川將潰而捧土莫支沉疴未甦豈七劑可起必得
中興虞張之碩望始稱于蕃雖使古人羊葛之復生亦
難兼任顧惟某何等繆庸足跡所之殆不離乎疆埸頭顱
如許祗宜老于山林未容掛神武之冠乃復賜齊封之
履駢蕃三錫聫合二長前驅久戒于問津後顧適牽于
掣肘敬共王事豈其效賈胡之留越在戎行敢不救鄉
鄰之困行止非能于自必利鈍何可以逆知固非萌舞

而弗下之鷗心惟恐類盡而猶求之馬力孰為之地所
恃者天兹盖伏遇某官子雲岷峨之英元崇廊廟之器
河山風景每憐鄉國之顛危帷幄謀謨獨豫朝廷之處
置曲加九鼎俾整重坤致疊冒于寵榮顧曷勝于委寄
鞠躬盡瘁未知骸骨之歸彊本折衝祗頼精神之聚

　　解荆閫印謝三府

　　白髮戍邊復分弓于蜀道青油命閫幸上印于荆州覽
朝家一面之憂釋疆場五年之寄轉旋機妙坱圠徳深

伏念某自揣庸人洊膺煩使以老當知止每嗟暮氣之
衰雖事靡辭難何有秋毫之補足跡幾徧更于淮楚夢
魂寧復到于岷峨當猛虎之負嵎不圖貽馮婦之笑對
飛鳶之堕水豈料作賈胡之留然而跨有特孔明之空
言隃慶乃營平之難事二千里相去中權幾類于擁虛
七八月于茲後務每虞于曠責正請齊邱之代倐聆晉
帥之謀雖未能掛神武之衣冠且幸獲更臨淮之麾幟
擔減頳肩之半蚊力頓輕鼎調黄耳之三鴻恩至重茲

盖㳟遇某官股肱社稷掌握乾坤應四方事㑹於户庭
納一世人材於鑪鞲念蜀當戰象之難既易地以皆然
謂荆處常蛇之中非得人而不可一新所付兩得其宜
遂令負乘之小夫獲逭簡書之大戾此四序之相為更
迭豈敢忘生生化化之功猶一元之不可測窺庸更兾
至至終終之造

　　賀董參政(輪筆)

　　光奉宸章兼行相事用分日輪知之舊典將以有為正

代天理物之大權亟其爰立當此世運艱難之㑹正須
儒真調一之功華夷聳然宗社幸甚㳟惟某官六經粹
學三代全材富比范西備歴藩翰四方之事旦左奭右
夙推樞機兩地之儲自端委於思巖已熟諳於當局兹
専省務式副民瞻朕太平必斯人固帝衷之素定相中
國戒生事薄海内以何憂凡百垂紳同一舉笏某身縻
萬里目睇三階今依獨有之天可上更生之地在大造
執四時之信何待祈憐與羣生囿一氣之鈞豈惟私賀

其為忻抃未既敷宣

　　賀程樞宻(輪筆)

　　寵被宸章兼行省務用薛吕輪知之典豈容宰席之久
虛聼文富並拜之除將見制麻之立播當此世運艱難
之㑹正湏儒真調一之功華夷聳然宗社幸甚恭惟某
官天民先覺王佐大才勁氣正聲久動嚴凝之聼善謀
能斷素推鼎鼐之方自晉渥于洪樞益具瞻于維石暫
焉分日展也格天仲尼為東周乎豈但攝行于魯政司

馬相中國矣自應相戒于遼人願與垂紳同舉賀笏某
身縻萬里目睇三階尚兹處蜀道之贅疣久矣丐首邱
之骸骨聞快活條貫已頓紓曠敗之憂作靠實規模幸
亟議變通之策

　　謝尤内翰四六劄

　　班陞月殿傴僂敢辭恩錫天墀丁寕有詔服王綸之温
潤知儒匠之發揮恭惟某官善藪津梁斯文山斗爵徳
齒一乃夲朝文富其人才學識三在西都班馬之上從

容視草宻邇位槐誦敬輿之詔書雖武夫亦為之動感
備古靈之薦藁凡名士盡出于搜羅爰啟前旒俯矜舊
履飾塵踪于衮字傳宸意于絺章侈有龍光倍増駑價
某蒙休厚甚揆已慊然嘆玉闗人之曷歸惟祈反汗修
金坡仙之故事敢廢濡毫

　　謝程中書

　　書殿升班正上循墻之請詞垣敷命忽承置驛之傳粲
摛藻之發揮凛負芒之悚惕恭惟某官世之砥柱學者

泰山正色立朝争誦元和之諫紙雄文偉國悚觀建武
之詔書賛聖學之就將罄嘉謀之獻納持筆端華衮之
字豈片言輕予以品題揭胸中金鏡之明無一士不歸
于裁鑒屬時視草指日位槐龍光布于十行駑價増于
三倍某誦言温潤揆已僥盈嘆玉闗人之曷歸惟祈反
汗修紫薇郎之故事敢廢濡毫

　　謝牟中書

　　命而傴命而僂載騰控免之章言如絲言如綸兩被弗

俞之詔對宸恩之瀉奕知匠手之發揮恭惟某官沂泗
正宗岷峨間氣孟子敬王之學陳善閉邪昌黎貫道之
文涵今茹古議論動觀乎國體精忠自結乎主知方兹
兼唐兩制以黼藻皇猷作宋一經以潤色國典公春秋
之褒貶賛日月之緝熈將儀廟堂以福區宇慨念蜀證
艱危之急寜忘越吟繾綣之思借箸前籌慮無遺策封
嚢上奏言靡隠情屬當晉元帥之共謀豈無漢大夫之
可使取諸鄰而付畀進其職以旬宣想風采於四方極

眀白洞達之意傳天語於一札皆丁寜勉勵之辭侈有
龍光倍増駑價某技殫弩末歩凛竿頭為公計固不遑
私謀受虛名惟恐致實患誦言渙發拊己震驚反汗是
祈願借衷言於翠幄濡毫不腆敢修故事於金鑾

　　謝直院

　　歴年請老薦以疏祈細扎成文本之報可服王言之深
潤知儒匠之發揮恭惟某官東壁寒芒西眉巨擘攬轡
而澄天下以風力稱結綬而登王畿皆文字選講厦賛

緝熈之益封囊披剴切之忠方兹彌綸國典作宋一經
黼藻皇猷兼唐兩制布詔令而山東武夫之皆感承顧
問而西河羌狀之具知爰念岷峨詎忘鄉國猶以分弓
而在是靡容納履而去之傳睿意于琚詞飾塵踪于衮
字龍光所被駑價有加某三復絲綸一忱銘鏤第念蚕
鳬之瘡痍既極乃若犬馬之筋力已殫供億豈宜愈増
驅馳正亦何補彼言議臣每弗詳于利害為軍國計可
不亟于變通以用蜀則諳練者足專以借荆則更新之

宜一遲回久此踈敗必然盍造膝以宻陳俾乞骸之早
遂至如異奬式重厚顔是雖玉闗老之尚留敢廢金坡
仙之故事禮云折俎姑羞南澗之蘋辭曰濡毫敬謝北
門之草

　　謝蒲制使(賀生朝)

　　揆余初度嗟苦李之誰憐作此好歌喜僊蒲之俾夀發
清商而一唱拊弱羽以載榮恭惟某官周福禄卿晉詩
書帥分弓賦政回瀾以障川流横槊成吟持酒而聼水

調屈臨十乘加賁六弧俯矜絳縣老之紀年高出巴里
人之屬和芙蓉初發賸傳樂府之新聲松柏後凋當屬
明堂之遠器某深慚綿薄曷稱衮華香山五十八而歸
問蓴鱸而决矣崆峒千二百之祝俟萸菊以酌之萬感
奚殫七襄莫報

　　謝程都大(賀生朝)

　　對長庚之夜月嗟此頽齡播明道之春風發為佳詠侈
鹿鳴之三拜華熊夢之載生恭惟某官卿掌名流峨眉

巨擘君遣使以禮夙推條教之精明子與人而歌盡出
文章之典雅屈臨絲轡加賁桑弧矜倦羽之衰遲引清
商而激越和音三嘆北風寛占晋之憂元老一來東海
副歸周之望某自慚綿薄曷副衮褒懐香山五十八之
歸不日問邱樊而佚我上崆峒千二百之祝指期頌松
柏以報公銜戢惟深鋪棻曷既

　　賀程丞相

　　宸廷播告揆席奮庸更調琴瑟之弦一新羣聼獨運化

鈞之筆允屬鉅儒開熈代之清平翼皇基之鞏固慶闗
宗社喜動華夷恭惟某官斯文主盟有國氣脉自接禁
塗之武即勤岩石之瞻開天章閣以疇咨上意以太平
而責望坐政事堂而弼亮公材足宏濟于時艱既共推
慶厯之車且輪知開寳之印屬當黼扆妙柬璪旒汝知
名誰耶曰琳與愿吾之相定矣非成則璜聳聆宣置右
之麻莫不舉在廷之笏此闗世運式副衆心自兹延平
津之閣以登賢豈但減黎幹之騶而化俗命一傳而遼

人邉隙必且相戒言一出而東南民力其亦可寛水旱
盗賊弭而不待聞山川鬼神寕而靡不順以杜羣枉以
釐百工昭令聞于無前垂景光于有永某幸當晩節親
見明時方兹一邱耕鑿之茍安無復萬里闗河之入夢
一聞除目百倍懽悰燕雀賀厦屋之成庶無凌震禽鳥
雖山林之適猶在生全

　　賀丁丞相

　　宸廷播告揆席登庸利社稷安國家夙負上宰弼諧之

望理隂陽撫夷夏隨收真儒康濟之功並總鈞樞屹隆
柱石當謂世有救時之相出于天生命代之材文饒用
而宫中以得雨稱君實拜而邉人以生事戒氣形之和
而天地斯應聲色不動而海宇自安豈常人之智所可
為惟聖主之明後能任恭惟某官堪輿間氣廊廟真才
學孔顔志伊周術業六經之攸出君堯舜身夔卨勛庸
千載之自期力量足以整頓乾坤精神足以動摇山嶽
敬持主一道賛能羣自見于青蒲白簡之討論已隠若

黄閣紫樞之運量得君如彼上將望于太平舎我其誰
天宜䧏之重任肆由政路徑踐台司甫頒九陛之賛書
旋動三階之喜色雲霓久徯宵旰方勤偉哉作霖之工
夢符帝賚迅其聞風之頃㨗奏王師機緘之叶應若兹
鼎軸之奠安可卜人心翕定國歩何虞自今三時調玉
燭之和四海壯金甌之固總衆職稱上意未誇輔漢之
中興有一德享天心罔俾佐司之專美某身縻烟瘴目
睇霄躔蚊蟁方懼于負山燕雀載欣于賀厦洪鈞坱圠

末路依歸盡瘁鞠躬惟有竭邉方之餘力發蹤指示但
知奉相國之廟謨引領庶幾曲踊三百

　　賀林參政

　　晉貳機庭豫參國論縂五兵而端本宻陪籌幄之親賛
化育以調元兼陟政塗之峻三階炳煥九廟奠安恭惟
某官胸着千年眼髙四海毫端藻粉煥潤色于皇猷肘
後芝苓滋延洪之國脉宻勿璪旒之妙簡便蕃玉詔之
親除徧議清切之司備罄忠嘉之益承明之廬勞待從

之事亟上履聲廣厦之下考仁聖之風仍重毡席正君
德于日就月將之際挽士心于波頺瀾倒之餘天子必
有四鄰果躋近列公輔間于兩社翊賛神謨當内治外
治交急之秋乃文事武事並用之日錫三綸綍共二樞
機帝夢協符岩雨隨蘓于早嵗皇靈丕暢旄星頓掃于
邉州九重寛宵旰之憂一旦慶風雲之㑹如身之使臂
指良由脉絡之相孚元首之有股肱共喜精神之胥契
既調璇極必啟金甌平輕重于一舟丕展濟川之略寄

安危于八柱迄成支厦之功以福華夷以夀社稷某竦
聞成命喜激懦衷風雨隔九天敢作天上故人之夢雲
山兼五嶺但馳嶺南驛使之書尺楮荒踈寸襟摇曵

　　賀朱樞宻

　　擢從諫長晉陟機庭如身之䕶風寒方藉惟幄精神之
運若旱而作霖雨頓新鈞陶造化之功文明殿之陞華
政事堂之增重用儒之度不謀同辭恭惟某官經國竑
材康時妙畧烏棲于柏夙開御史府之祥蟬集其冠舊

著中書令之䜟宜生間氣逺邁前芳風鵬運海以髙騫
朝鳳鳴陽而特出遄登臺要浸結宁知白簡横陳彈擊
風霜之凛烈翠幃勸講緝熈日月之光明既揚攀檻之
威尋趣上坡之武納君當道厯陳格心數百奏之言進
德尊朝爰立執政二三臣之列屬時機之交急勤旰食
以疇咨觀大勢如救棋然着着豈容于或誤必諸賢若
推車比言言惟主于可行庶幾同寅而協恭斯可運籌
而制勝何患國威之不振奚憂天意之不回璇極既調

金甌必啟方来富貴靣槐即正于三公不朽勲名汗竹
相期于千載某聳昤紫綍倍激丹𠂻格五嶺之瘴烟誰
念鳶飛之跕水遡九臯之斗極願言鴻播之回春

　　賀馬制置開荆閫

　　穆卜剛辰宏開制閫位隆近弼總使名四大以身兼權
重上流合地勢二長而掌運號令百城之聳聽威攘之
交亟謂過滅頂淪胥而莫支所賴國威僅逃吏議言念
四五載上東還之請至此而弗止奚為歴思三十年任

西戍之人其間之克終者鮮幸䝉鴻造汔返蝸廬雖弊
帷未忍遽捐然鈆刀豈堪再割訪合沙之福地曷敢望
兹作天目之散人不翅足矣凡兹僥倖盡出作成兹盖
㳟遇某官學者斗山國之柱石用分日輪知之舊典偉
相事之兼行乗代天理物之大權知上心之允属拯世
運艱難之㑹恢儒真調一之功當泰卦九二馮河之初方
賴包荒以長君子之道于豳風七月流火之際乃䝉序
情以憫征夫之歸靖言思之更生賜也某邈居沮洳阻

謝欽翹為太平幸民自此屏山林而投老作中興名相
尚當精香火以祝公

　　帥嶺謝程丞相

　　巖廊科瑣載恢四國之逺猷嶺嶠蕃宣俾踵十年之故
歩佩一陶之至渥伸再僂以靡容祗服寵綏感深激烈
眷五筦素不知于兵革視三陲則大異于規撫自憂中
國冉駹道之通浸類南海馬牛風之及致勤廟筭乃創
閫謀倣諸皇祐平冦爰置于使名實自建炎渡江未有

之邉備欲寛天顧宜屬時髦如某者病骨曷支暮氣已
堕封疆奔走蟻旋磨以弗休邱壑來歸猿投林之不宻
甫息肩于呉下隨受任于湘中日月幾何江濤如此忽
俾披髪效鄉鄰之義方慚攘臂聲萬里之震揚凡屬見
聞罔不慶快恭惟某官三代人物四海吏師盤錯事機
以禮樂詩書而酬應縱横武庫皆仁義忠信之發揮勤
勞一節之精忠宻勿九重之眷注治内治外足食足兵
堅定力于岱嵩暢皇靈于河洛問偉人于江左固賴夷

吾謀重寄于荆州誰為叔子將求代遜無以易堯兹付
之闗中管鑰之司併授以天下版圖之半爰陞珠殿以
重玉垣旂旄千乘之星臨營壘三軍之雷動慷慨出師
之表皦日其如磊落籌邉之圖平時素諳自此開忱心
以集衆益昭大義以檄中原國勢屹然天顧寛矣玁狁
孔熾我是用急姑煩戎纛之旬宣徐方既平王曰遄歸
即輅命珪之趣覲某投林不宻度嶺重來方當風鱷之
心驚猶記雪鴻之爪在禡牙蜚報賀厦馳情豈徒免陳

跡之簸糠抑且竊餘輝而分績戰河南戰河北祗嗟值
斯世之孔艱主陜西主陜東所願同一心而共奬

　　辭閩帥得祠謝程參政

　　萬里遄歸寕復驅馳之夢九重從欲遂酬閑適之私既
仍祕殿之除且被真祠之奉恩深槖籥感極輪囷伏念
某孑立孤踪多竒薄分自成淮于昔粗知慷慨于事功
逮度嶺以還浸覺消磨于憂患累載周南之滯屬時蜀
道之難披荆棘之莾蒼甫城廢址犯風濤之洶湧復蹈

危機有識寒心旁列掣肘當乎入腹搶貽馮婦之譏千
里度闗詎敢辭于王事十連建閫乃復付之郡章是猶
微蟁使負于邱山豈以老馬嘗更于岐路顧瞻兹土夐
異往時甲兵錢榖之枵如城郭人民之愴甚新戍之薇
雖賦固所驚心舊栽之桃已空何堪舉目不主張是孰
扶持之兹盖恭遇某官命廟堂總衆職以稱上意謂南
脉創生于局靣而孤踪備厯于邉頭遂被選掄洊膺委
寄某敢不恪共夙夜勉竭涓埃嗟定遠已衰未必有玉

闗生入之望惟弱翁是主不徒為金城馳至之圖

　　謝朱大諌

　　中朝經逺合五筦以專征外服効勞越十朞而再命既
循墻而罔避知推轂之有歸祗役云初奏緘敢後睠言
南土素隔朔方自敵人幹腹之謀傳而當宁焦心之慮
切穹廬千萬里真難測于事情搢紳二十年不過付之
議論致勤廟筭爰創閫謀始倣紹興將取忠定在潭而
兼制繼稽皇祐卒同武襄平廣之有行其如非材曷稱

此選伏念某頭顱已老筋力盡衰不願酒泉入玉關甫
幸一閑之適我思桂林從湘水自知再出之非嗟哉蟻
旋磨以奚之岌甚鼈度橋而可數國恩至渥君命難辭
士衡之栁雖存召伯之棠何有强顔至止甲兵錢榖之
何如舉目愴然城郭人民之若此敢憚身復衝于煙瘴
秪虞手莫障于風濤匪覆幬之孰主張是兹蓋恭遇某
官斯文砥柱善類津梁今之世舎孟其誰哉天將降之
大任古之臣如黯近之矣上素柬于深知憂時若飢求

士如渴凡局靣一新于位置皆坡頭宻賛于圖回兹玷
選掄若為稱塞備南詔寛湖廣必䝉宏論之發眀制西
事在朝廷尤待大權之運量

　　兼漕謝丁丞相

　　南服榦方一其可再西陲轉餉二者得兼控辭莫遂于
回天簡擢實繇于造命伏念某屢更藩屛何補涓埃崦
嵫之景漸斜鬂華如許邯鄲之歩重間足力已疲方當
鳬蠶通道之是虞正恐螡蝱負山之弗稱若時漢漕仰

給秦渠舳艫寸寸銜尾而前營壘嗸嗸張頥以待猶叔
子始至糧幾無百日之儲縱營平留屯兵豈能期月而
罷以如斯之匱急宜專屬之英髦思誤洪鈞責叢小已
負且乘秪不勝致冦之慮釡與庾但惟知請益之歸非
藉主盟曷堪委寄恭惟某官濟時上宰經世真儒國家
刑政之明未雨常周于牖户甲兵錢榖之問無日不至
于廟堂一新造化之精神兩盡邉闗之講畫致令衰薾
猥被驅馳思葛亮之盡力鞠躬幾尤難于斜谷類鄼侯

之發蹤指示庶可給于闗中

　　回太平州牟侍郎

　　䕶戍西陲罔功宜黜乞身東里有詔許歸藉鍾吕之昌
言釋邱山之重負未皇謝積先辱慶函恭惟某官洙泗
的傳岷峨間氣文章典雅歐陽韓子之材名學問精深
君實景仁之流軰孤忠致主正色立朝非堯舜則不陳
以稷契而自許朝夕獻納無非社稷之謀日月就將參
賛帝王之學韙甚漢一經之述作粲然唐兩制之彌綸

厭承明廬公雖勞侍從之事守淮陽郡士皆望禁闥之
留暫焉訪南豫之兩眉屹若壯中流之一柱香凝道院
細尋盤洲文字之盟指授䝉衝要繼雍國功名之様行
且任鼎軸廟堂之寄不㤀懐坤維鄉國之思始焉以父
老之諭而遣之行且每于公卿之議而謂其是風舟僅
濟雲厦焉依兹叨弗俟駕之行不至如欹噐之墜今而
免矣公實主之某衰朽如斯歸休已晚雖聖恩之易地
未忍棄之然愚分之踰涯欲何為者自此耕鑿將終于

一壑豈有夢想敢到于三山慶奬有加感慚無極顧視
此目中之敵愧退無肘後之方惟保蜀所以存呉非資
呉不能救蜀權宜歸一謀戒孔多雖頴事不當言而晉
憂其能已代朔方新營壘喜今得光弼其人制西事在
朝廷此則惟希文是望

　　回嘉興謝大監

　　不俟駕有命兹焉遂小子之歸與願受㕓為氓將以事
大夫之賢者未皇通敬首辱貽緘佩盛德之隆謙拊微

衷而増愧恭惟某官雁蕩赤城之間氣鳳池黄閤之芳
猷文章足致身非假漢鄧馬之世閥功業皆餘事固傳
晉元石之家聲剸繁治劇牛解刄游騰茂蜚英馬輕車
熟眷倚益深于旒冕風采想見于搢紳出而課最䨇旌
入則躋班二監上念股肱郡簡求慈惠之師公以肺腑
親兼寓清華之直去尺五天之不逺豈丈二組以久淹
期年之借冦君此固邦人之願五月而報齊政便當王
所之歸佇冠槖班以光槐鼎某孤踪矍鑠萬里馳驅屢

伸納履之新忽玷予環之寵幸甚釋蚊山而逃曠責自
兹老狐邱以終餘年有以庇之是所望者聼麥岐桑枝
之頌喜盈耳之洋洋奉薤本水盂以從願傾心之毣毣

　　回蕭總領生日

　　白母夢庚觀我生而曷企鄼侯禀昴俾爾夀以宜昌微
忱久闕于瓣香新製乃貽于機錦榮踰繅藉感極輪囷
恭惟某官玉尺端方氷壺瑩徹思人愛樹異時南國之
召公䄂手觀棊今代東山之安石將曵履趣星辰之歩

姑揮毫成玉露之章禮重篚箱厚甚䨇魚之惠我音諧
宫羽宛若孤鶴之掠予某當平頭六十之年復行脚數
千之役方嗟劬瘁曷稱褒嘉誦陽春寡和之詞所愧瓊
瑶之莫報堅嵗寒後凋之操相期金石之不渝

　　回安制置生日

　　當香山六十之年揆予初度喚蜀道八千之夢遺我好
詞荷繅藉之意勤知輪囷之感極㳟惟某官東山聲望
西土典型胷中小范之甲兵膽寒闗陕筆底大蘇之翰

墨名壓岷峨廣騷行訪於澧蘭得句俯矜於湘菊愛忘
其醜譽過乎情某方劬瘁之興嗟豈褒嘉之克稱林泉
有約豈復為水北之山人金石論盟何敢負河東之父
友

　　回江東李倉生日

　　六十平頭猶作江湖之倦客三萬挿架俯矜家世之陳
人賁弱質之朽枯煥新章之繅藉㳟惟某官公槐奕葉
仙李盤根懐平泉一花木之盟不忘故國對秋浦九芙

蓉之勝坐䕶長江猶希文加恵於吳宗以明允實聮於
蜀譜愛忘其醜譽過乎情某方劬瘁之興嗟豈褒嘉之
克稱陽春寡和愧無報語之瓊瑶嵗寒後凋願結交情
於金石

　　賀蔡同知除參政

　　渙奉恩綸晉陪宰席輪知中書之印既藉猷為贊調更
化之絃允資忠力國論扶持之是賴皇圖平治之有開
鼎軸攸基麻綸嗣播某幸當晚節獲睹明時聳聆除目

之一傳何啻歡悰之百倍囿身厦屋無從笏賀之奔趨
投老邱樊但切撃壤而鼓舞

　　賀張尚書除僉樞

　　升華書殿晉位幾庭五材誰能去兵况值修攘之㑹兩
社間以為輔允資弼亮之忠漢當更化之方新魯用真
儒而何幸精神㑹聚道徳安彊恭惟贊慶之至某幸當
晚節獲睹明時欣聆相業之有開知與輿人而胥抃國
家間暇願觀道洽政治而后恊心田里便安所謂時和

嵗豐而通受賜
















　　可齋續藁後巻二

