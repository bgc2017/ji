







　　欽定四庫全書

　　可齋雜藁卷三　　　　　宋　李曾伯　撰

　　表

　　謝廣西經略使到任

　　三載黜幽甘投閑於東里再命作牧俾祗役於南邦循
墻靡徇於&KR0548;辭入境具宣於徳意俯慚忝竊仰戴生成
睠桂海之奥區介蠻傜之絶徼昔稱樂土今視並邊既
獸蹄之跡可通豈馬腹之鞭不及迨天之未隂雨責及

是時如人之䕶風寒何止數處况藩落賴烏孫之掎角
而潢池易赤子之跳梁匪惟豺狼之不仁抑亦蜂蠆之
有毒聿寬憂顧正費圖回我方隃度以制敵之淺深彼
且圜視以覘吾之虛實情偽頗滋於互市用度浸竭於
牢盆民皆戴白而不知兵吏每拱黙以幸無事欲先自
治宜屬重臣如臣者已試罔功何能為役征鞍陳迹不
堪臆于闗山嫠緯寸心猶未㤀于畎畞自弗容于公議
謂永棄于明時朽木垂凋老將至矣鉛刀再割誰復使

之賴皇恩曲賜之保全然愚分詎希于抆拭倐頒新綍
盡復舊氊祠庭甫玷于親除藩服遽膺于申命柬知至
厚奔走奚辭爰觸熱以問行兹飲水而就列念三邊形
勢險阻固僃嘗之苦五筦事情夢寐所不到此被龍光
而榮甚顧螡負以凜然自揣疎庸若為稱塞兹蓋恭遇
皇帝陛下明見萬里徳照百官在知人在安民聿崇先
務不泄邇不㤀遠獨運宏謨將令八荒如在畿甸之間
弗以一𤯝而棄封疆之士致叨誤渥仍畀榦方臣敢不

激勵乃心恪恭厥職立銅柱以布威徳敢希馬援之功
至金城而上便宜願倣營平之奏

　　謝兼廣西漕

　　遵誨以南曾未幾于作牧從天而下俾共二于將輸揆
微分之僥踰感隆恩之㴱厚伏念臣材疎弗穎器小易
盈起廢拜州賴主知之未棄扶衰度嶺顧王事以奚辭
提封逺在于一方惟政甫更于三月暫令給餽正愧代
庖既各有于司存其敢云于近比略無報上迺畀兼人

眷西漕之攸分實外銓之所屬熬波出素關百貨之嬴
虛輓粟腐紅繫三軍之調度專其任猶虞于曠闕選諸
衆盍付于英髦赫若龍光欿然螡負兹蓋恭遇皇帝陛
下照臨若日溥博如天加恵逺民視每同於畿甸誕宣
明指遣尤重於隰原遂叨委寄之榮曲示通融之力臣
敢不於斯二者謹乃一心此蕭何寇恂佐漢之宏規豈
臣敢企守馬援葛亮撫蠻之舊地賴國之靈

　　謝京湖制置使到任


　　授鉞以南甫服嚴關之役改轅而北且加邃閣之華揆
分踰涯感恩隕涕睠惟全楚中立並邊自春秋而號經
營用武之區厯魏晉而為馳騖爭衡之所拊英雄之陳
迹慨今古之殊時金湯千里雖若覆盂瓦礫諸城幾如
墮甑方將興耕築以植上流根本之計輯蕃漢以繫中
原豪傑之心匪得英材曷副妙柬如臣者迂疎淺識牢
落孤蹤僃更鞭弭之勞略無報效盡釋簡書之累賴有
鑒臨方賡一冬炎嶺之吟詎作六月太原之想從天而

下易地則然城郭重來猶記人民之舊山河無異秪驚
風景之殊矧當夏潦之非常且值秋聲之已逼老馬雖
粗知于故道鉛刀恐莫發于新硎凡此生成若為稱塞
兹葢恭遇皇帝陛下躬持乾斷掌運坤輿惟天全付予
有家将復祖宗之業無日不申儆諸國疇咨文武之臣
肆頒細札之丁寧密示成規之經理謂其已試俾爾來
宣臣敢不勉竭愚忠恪遵聖訓上策莫如自治謹當蔽
䕶于風寒明主可為忠言願益綢繆于陰雨


　　謝兼湖廣總領并京湖屯田使

　　受任榦方一其可再䕶耕董餉二者得兼上恩昭示于
通融小已深增于激烈伏念臣猥蒙拔擢洊玷蕃宣猶
童子而舉烏獲之鈞方虞弗稱以庖人而越尸祝之俎
豈是能勝敢期眷倚之有加不以庸愚而就畀既給庚
癸之呼且修戊已之屯祗誦王言方愧䖏遜瑜之任載
思使事正須付蕭葛之流已試何功兼收並用恭惟皇
帝陛下獨持睿斷丕顯皇靈國家刑政之明深懷牖户

錢穀甲兵之問每飭廟堂顧非共二之材亦被錫三之
寵臣敢不勉殫駑技仰報鴻私将令奏湟水之勳未能
朞月若曰課峴山之績願俟季年

　　謝轉正議大夫(平黎寇賞)

　　潢池肆擾奉王略以格姦丹扆疏恩陟文階而示奬循
墻莫避跼地奚勝伏念臣頃蒞桂封適乘黎警動干戈
於邦内伐以何為賣刀劍於海瀕安之而已姑遣師而
揚武果納款以請降皇靈所加臣愚何及敢謂論功之

次例膺增秩之褒奮漢將之樓船慚㣲顯績施隋官之
門㦸濫被新榮兹葢恭遇皇帝陛下徳奉三無明照九
有恩威並用得龍蛇赤子之拊循慶賞誕頒極犬馬老
臣之勞徠雖其已去猶且弗遺臣敢不精白承休龎洪
載賜付卿南方事愧未清嶺嶠之塵寬上北顧憂兹願
罄封疆之責

　　謝除寶文閣學士京湖制置大使

　　睠錫壤之中邦僅還舊物司寶書之大訓俾荷美名靡

容累䟽之控辭曷稱明綸之加奬凌兢祗命感戴塡膺
伏念臣本乏技能誤當委寄轍環幾老悵朝華之已披
鼔至再衰懼暮氣之將惰由桂林之奉詔來荆渚以于
蕃惟祖宗全付予家自宇宙便有此峴畫遵玉斧缺補
金甌朝廷惟庾氷意同嗟何及矣公卿豈營平議是孰
與守之其敢望於階升暨所居之官大夢寐九天之隔
忽到邃清封圻十國之連增雄廣永職仍共二恩厚函
三兹葢恭遇皇帝陛下獨運離明於昭乾斷圖回區宇

幾同行酒而議太原慨想人材何啻每飯不㤀鉅鹿兹
聖策有功而底定顧愚臣何力以叨榮臣敢不拜手承
休鞠躬盡瘁固辭南城郡得無愧羊祜之心願入西域
關所冀憫班超之老

　　謝除龍圗閣學士依舊職

　　揆江漢之雅藩翰何功占河洛之符論思進職循墻㒺
避連茹叨榮臣聞彦博鎮秦如膺眞授仲淹分陜僅以
直除豈惟彰儒者之華實以重邉臣之體如臣者素非

清望猥荷殊知跡渉揚荆兩玷元戎之寄光依奎壁四
聯學士之班正虞鼠技之五窮倐被龍文之三㸃從天
而下誕頒温潤之辭為日幾何再陟凝嚴之秩遭逢千
一感戴萬斯兹葢恭遇皇帝陛下剛健體乾裁成用泰
舉嵗終羣吏之㑹爰飭周官當月旦四岳之咨以新舜
治致令塵瑣亦與階升臣敢不拜手揚休捐軀效報圗
陳湟水倘遂畢于馳驅夢入瀛洲願許承于顧問

　　謝轉正奉大夫(和糴賞)


　　朝家廣塞下之儲未嘗靳賞計吏辦湟中之糴何足言
勞遽膺增秩之榮秪負踰涯之愧伏念臣猥分戎翰兼
董賦輿問晉人之米價若何幸皆樂售給漢闗之粮道
有此粗免乏供猶斗升之水僅蘇豈尺寸之地敢望奉
寬一分之詔惟恐失之叨正三品之階斯為過矣綸言
垂奨綿力增慙兹葢恭遇皇帝陛下明足食之大經先
僃邊之急務俾與民為市斷無穀貴賤之傷農凡爵人
於朝必以功重輕而示賞遂令嵬瑣亦忝寵綏臣敢不

刻骨銘恩縻軀誓報倘首山相呼自今飽于宿師恐鉅
鹿不忘其上寛於旰食

　　謝男杓除耤田令兼制機

　　䕶師外閫慙㣲横草之勞分命底僚猥及荷薪之子聫
鵷誤渥䑛犢䘖恩臣睠兵機當弗容間之時而屬掾許
不避親之舉必祁午可則祁奚進之勿疑非魏戍能將
魏舒置而靡用眇焉無似彼此曷勝伏念臣疲甚守邊
男臣杓癡未了事殆猶阿買僅堪使寫以張軍敢謂添

丁果遂充耘而為國既特徇幕府文書之辟復令陪奉
常弟子之員方載鼷以車愧莫稱便蕃之寵俾沐猴而
冠才幾出假借之私兹蓋恭遇皇帝陛下以父母心作
民物主仁之至義之盡隨小大以用人老者安少者懷
與髙厚而合徳致令弱息亦玷殊休臣敢不益謹教忠
使知由禮驅之千畆必能奉東作之勤瞻彼方城豈敢
望西平之績苐相告語誓竭報圗

　　淮西憲謝賜厯日


　　武監綴班誤玷皇華之節清臺頒序寵兼細札之書歲
月肇新吏民胥抃恭遇皇帝陛下仁參化育道妙財成
格庶證以致和熈百工而凝績漢正誕布羣方同慕義
之心周厯嗣承千歳衍垂基之慶誕修人紀敬授民時
臣恪掌刑章謹宣徳意奉行詔旨載揚春日之寬申儆
邊防願備秋風之急

　　淮閫謝賜厯日

　　象闕攽常誕布萬年之厯蝟淮率職恭承一札之書凡

在幅&KR0695;舉同正朔恭惟皇帝陛下體元御厯審已察文
躬一徳以享心與天同運撫五辰而凝績如日之新律
布青陽軌循黄道臣敢不對揚休命敬授人時三年有
成愧乏守邊之効一日必葺誓殫報國之忱

　　桂閫謝賜厯日

　　賜書北闕君臨用九之乾授厯南交民遇登三之泰丕
昭王度協用人時恭惟皇帝陛下道妙範圍仁參發育
新日而又日益加行健之剛後天而若天克謹履端之

教璿璣順序玉燭致和臣敢不祗服蕃宣奉行寬大仰
占鶉尾相安禹貢之山川逺暨龍編同稟漢家之正朔

　　桂漕謝賜厯日

　　嵗應三登載紀清臺之厯文成一札聿頒方國之書式
謹邦條以前民用恭惟皇帝陛下與天同運如日方中
審已察文翼小心而事上帝勵精為治建大政以興太
平律播青陽軌循黄道臣敢不對揚休命敬授人時魚
夢維豐願協金穰之應鯨波不動敢期氷解之勲


　　荆閫謝賜厯日(辛亥)

　　江漢來旬猥任周疆之舊嵎夷賔日誕頒堯厯之新四
達成書一遵彞令恭惟皇帝陛下體天行健受命溥將
四七際之珍符有開景運億萬年之寳祚立闡重光况
側身銷變之餘正恭已當陽之暇春囘黄道閏課清臺
臣敢不欽授人時聿宣王度雲章昭若威無咫尺之違
日監在兹隂謹寸分之惜

　　荆閫謝賜厯日(壬子)


　　紫塞䕶寒甫畢防冬之候清臺頒朔又逢行夏之時四
達乾文一遵常令恭惟皇帝陛下法天不息嗣厯無疆
咨汝羲敬授人時曰為改嵗命冢宰通制國用何待來
年未雨而先綢繆無日而不戒懼俾恭爾事爰示此書
臣敢不恪謹布宣深懲翫愒聽首山之庚癸正急軍儲
數湟水之寅申願承聖䇿

　　江東漕謝彗星降赦

　　乾文示戒軫睿慮于昕朝解澤除瑕賜寬書于方國驩

騰八表和召兩間恭惟皇帝陛下濬哲文明嚴恭寅畏
在璣衡而齊政聿謹厥修菲飲食以卑宫敢淫于樂既
廣開於言路尤勤恤於民生誕布湛恩潛消咎證臣濫
兼使指祗奉詔條貫索沉輝咸與洗心而滌穢欃槍絶
跡願觀轉異以為祥

　　荆閫謝宣賜夏藥(庚戌)

　　六月飭戎猥玷中權之寄十行賜札遽蒙上藥之頒假
寵優隆拜嘉激烈伏念臣㒺功嘗試多病早衰五嶺烟

嵐正作痡瘏之賦七澤雲夢又為褦襶之行甫躬錫壤
之初榮賚寶奩之實珍良博濟疲苶頓蘇兹蓋恭遇皇
帝陛下視民如傷躋俗于壽禹疇攸叙徵臻燠若之休
舜治無為愠賴薫兮之解誕施嘉恵俾衞微生臣敢不
祗荷眷慈勉殫勞瘁講求民瘼庶無咨暑之聲消弭客
邪共罄惜隂之力

　　荆閫謝宣賜臘藥(庚戌)

　　采薇守衞當北尺之寒時尚藥匪頒被内廷之温旨對

揚隕越捧戴凌兢伏念臣質令且孤品難共二水淺土
薄嗟一方之病未蘇嵗晚風髙正六尺之軀當䕶敢期
睿眷特軫支離珍劑實匳俾禦折綿之候緑綈賜璽頓
回挟纊之和晝錫光華夙痎蠲愈兹蓋恭遇皇帝陛下
躋民仁夀保治平康理國猶身視郡下癢疴而若切以
恩撫士念三軍皸瘃以不忘肆覃露湛之仁庸勉雪霏
之役臣敢不服之無斁庶其有瘳願畢凋年不敢體膚
之愛力扶疆證庶消腠理之憂


　　荆閫謝宣賜夏藥(辛亥)

　　上游䕶閫値周雅之飭戎中禁疏綸按炎經而分劑恩
淪弱質感激懦衷伏念臣役乆暍侵政多痞悶視南夢
北雲之域人洊困于産鼃當下潦上霧之時師幾疲于
汗馬敢期温旨爰軫暑行錫之尚藥之珍良藉以精鐐
之璀璨一沾施濟盡滌欎煩兹蓋恭遇皇帝陛下徳並
離明道同乾健生育長養以為事仁哉天地之心痒疴
疾痛若切身夀此邦家之脈肆攽嘉賚俾衛微生臣敢

不竭力榦方疚懷報效銷民聲之咨雨庶其有瘳厲臣
節之飲氷服之無斁

　　赴荆閫謝宣賜金器纈羅香茶

　　易地榦方猥任上流之寄自天錫寵肆頒内府之珍徳
厚淪肌感深塡臆伏念臣本無他技幸際明時疆南海
以承流未殫微效國西門之作牧誤被親除比甫見以
吏民顧曷酬于君父忽膺宻旨加賚豐儀異馥芬芳生
清風于茗椀精鏐璀璨叠香雪于衣椸昭扆眷之優隆

煥綸言之勉勵龍光俯逮愚分奚勝恭惟皇帝陛下徳
照百官明周四表求文武如不及爵以勸功送禮樂逺
有華予以馭幸遂令塵陋亦被恩榮臣敢不拜手登嘉
鞠躬思稱凡服用之頃永言何日之忘惟薰瀹其中以
報如天之賜

　　謝特賜香茶縷金花

　　上流承乏倐逢夏五之書中旨傳宣恭被晝三之錫詫
榮凡目增盛懦衷伏念臣猥備驅馳每慚玩愒時辱軫

懐于邊役過勤頒賚于尚方郁散龍煤帶御爐之霏霧
珍分鳳夸來官焙之清風藉之奩金夏鑄之精侑以剪
綵春工之巧縟儀鼎重睿眷益昭兹蓋恭遇皇帝陛下
序情閔勞以予馭幸髙拱離明之正如日方中逺揚渙
汗之充從天而下自惟庸瑣曷稱優隆臣敢不滌慮薫
心斂華就實無一毫而非君賜何以将之惟終身而荷
聖情未知報所

　　謝特賜銀絹


　　逢震夙之期職修篚貢頒晉晝之錫禮重幣餘示外服
之光華極中扄之愧懼臣任分方岳報乏清塵頌江漢
之萬年瑞開電繞效荆衡之三品忱寓風宣幸沐優容
敢圗蕃賚侈精鐐之交粲與戔帛以横陳恩厚如天感
深無地恭惟皇帝陛下垂衣而治所寳惟賢市駿馬骨
以千金感召翕來於國士易敵人首以一絹經營足繼
於祖規顧惟何功拜此大賜臣敢不祗承寵渥勉勵愚
衷解以衣韓豈但詫一身之飾捐而間楚庶幾得萬里

之情

　　謝宣賜香茶

　　薇戍㒺功方忝便蕃之錫梅壬在候又頒芳潤之珍服
命優隆感恩激烈伏念臣再鼔愈淡一畫無奇字國金
湯類鄙竆儒之臭味屬時烽火曷驅醜類之腥羶忽月
團分官焙之餘而煙縷輟御爐之賸來由黼座藉以寶
奩洗菀勃于塵心侈光華于凢目兹葢恭遇皇帝陛下
因時行恵以禮遇臣明徳惟馨格逺人於萬里大亨以

養來賢士于四方致使孤蹤亦叨殊賚臣敢不望咫威
而下拜銘寸臆以中藏嘉與戎行無載渴載飢之嘆恭
辭君賜有三薰三沐之辭

　　謝宣賜臘藥(辛亥)

　　一札細書逺下楚熊之域萬金良藥聿來周蜡之時聖
恵優隆愚衷激烈伏念臣徒勞寖老再試㒺功蒙犯風
寒固知與士卒而同甘苦因仍水潦未能使田里之無
嘆愁敢期濟衆之仁俯賚衛生之劑出綸錫晝挾纊囘

春兹葢恭遇皇帝陛下視民如傷使臣以禮布徳行慶
元元庶有瘳乎序情憫勞温温和可知矣遂令疎逖亦
被匪頒臣敢不稽首拜嘉鞠躬盡瘁維持弱質頓喻丹
砂赤箭之儲歌詠殊恩願續翠管銀甖之句




　　可齋雜藁巻三

