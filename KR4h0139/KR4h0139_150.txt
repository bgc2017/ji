欽定四庫全書
御定歴代賦彙外集卷七
懷思
懷思賦(晉)夏侯惇
何天地之悠長悼人生之短淺思縱欲以求歡苟抑沉
以避免嗟聖王之制作所以貴夫善善信循道以從法
何世路之迍蹇始潔操以迄今每適道而靡違思典言
以攝事弗履過而循非恒戰戰以兢慄杜穢釁而防微
斂規節以踐跡冀天鑒之佑誠勤恭肅以端厲常苦心
而勞形桑榆淹其薄沒既白首而無成世務多故吾固
甘夫無為名不足以為尚空勞穢以自卑永無事以安
神幸歿世之無知
懷思賦(晉)王氏(劉柔妻)
超離親而獨寄與憂憤而長俱雖亮分以自勉曾無間
乎須臾思遥遥而忡惙疾結滯乎肌膚憶昔日之歡侍
奉膝下而怡裕集同生而從容常欣泰以逸豫何運遇
之偏否獨遼隔於修路彼恒鳥之將分猶哀鳴以告離
况遊子之眷慕孰殷思之可靡於是仲秋蕭索蓐收西
御寒露宵零落葉晨布羨歸鴻之提提振輕翼而高舉
志渺眇而遠馳悲離思而嗚咽彼邁物而推移何予思
之難泄聊擥翰以寄懷悵辭鄙而增結
幽思賦(魏)曹植
倚高臺之曲隅處幽僻之閒深望翔雲之悠悠羌朝霽
而夕隂顧秋華而零落感歲暮而傷心觀躍魚於南沼
聆鳴鶴於北林搦素筆而慷慨揚大雅之哀唫仰清風
以歎息寄余思於悲絃信有心而在遠重登高以臨川
何余心之煩錯寧翰墨之能傳
愁思賦(魏)曹植
四節更王兮秋氣悲遥思惝怳兮若有遺原野蕭條兮
煙無依雲高氣静兮露凝璣野草變色兮莖葉稀鳴蜩
抱木兮鴈南飛歸室解裳兮步庭前月光照懷兮星依
天居一世兮芳景遷松喬難慕兮誰能僊長短命也兮
獨何愆
愁思賦(魏)繁欽
何旻秋之慘悽處閒夜而懷愁潛白日於玄隂翳朗月
於重幽零雨濛其迅集潢潦汨以横流聽峻階之回霤
心沉切以增憂嗟王事之靡盬士感時而情悲願出身
以徇役式簡書以忘歸時陟岵以旋顧涕漸纓而鮮晞
聽鳴鶴之哀音知我行之多違悵俯仰而自憐志躑躅
而摧威聊弦歌以厲志勉奉職於閨闈
述思賦(晉)陸機
情易感於已攬思難戢於未忘嗟伊思之且爾夫何往
而弗臧駭中心於同氣分戚貌於異方寒鳥悲而饒音
衰林愁而寡色嗟余情之屢傷負大悲之無力苟彼塗
之信險恐此日之行昃亮相見之幾何又離居而别域
觀尺景以傷悲撫寸心而悽惻
行思賦(晉)陸機
背洛浦之遥遥浮廣川之裔裔遵河曲以悠遠觀通流
之所會啟石門而東縈㳂汴渠其如帶託飄風之習習
冒沉雲之靄靄商秋肅其發節玄雲霈而垂隂涼風淒
其薄體零雨鬱而下淫覩川禽之遵渚看山鳥之歸林
揮清波以濯羽藏綠葉而弄音行彌久而情勞途愈近
而思深羨品物以獨感悲綢繆而在心嗟逝官之永久
年荏苒而歴兹越河山而託景眇四載而遠期孰歸寧
之弗樂獨抱感而弗怡
遐思賦(晉)鍾氏(王渾妻)
唯中秋之慘悽百草萎悴而變衰燕翔逝而歸海蟋蟀
鳴而相追坐虚堂而無聊嗟我心之多懷悵遐思而内
結嗟爾姜兮藐不我留諒民生之未幾吾何為其多愁
涼風蕭條露沾我衣憂來多方慨然我懷惑飛鳥之還
鄉詠衛女之思歸於是周遊容與逍遥彷徨悲民心之
局曲願輕舉之遐翔
遊思賦(宋)鮑昭
雲徑兮海衝上潮兮送風秋水兮駕浦涼煙兮冒虹暮
氣起兮遠岸黑陽精滅兮天際紅波沄沄兮無底山森
森兮萬重平隰兮亘岸通川兮瀉壑仰盡兮天經俯窮
兮地絡望波際兮曇曇眺雲間兮灼灼乃江南之斷山
信海上之飛鶴指煙霞而問鄉窺林嶼而訪泊撫身事
而識苦念親愛而知樂苦與樂其何言悼人生之長役
舍堂宇之密親坐江潭而為客對蒹葮之遂黃視零露
之方白鴻晨驚以響湍泉夜下而鳴石結中洲之雲蘿
託緜思於遥夕瞻荆吴之遠山望邯鄲之長陌塞風馳
兮邊草飛胡沙起兮鴈揚翮雖燕越之異心在禽鳥而
同戚悵收情而抆淚遣繁悲而自抑此日中其幾時彼
月滿而將蝕生無患於不老奚引憂以自逼物因節以
卷舒道與運而升息賤賣卜以當壚隠我耕而子織誠
愛秦王之竒勇不願絶筋而稱力已矣哉使豫章生而
可知夫何異乎叢棘
征思賦(宋)傅亮
逢休明之餘祐託菲薄於末暉既致戎於皇幄亦備官
於宰闈傷鵜梁以載揚詠伐檀而屢思和風翕以首節
零雨鬱而四垂津雲曖以合體墳衍杳其無封羨歸飛
之能矯樂湍流之自東想和鑾之北徂企雲旗之西舉
灑三川之積塵廓二崤之重阻覿高掌於華陽聆鳴鳳
於洛浦
離思賦(有序)(魏)曹植
建安十六年大軍西討馬超太子留監國植時從焉意
有憶戀遂作離思賦云
在肇秋之嘉月將耀師而西旗余抱疾以賓從扶衡軫
而不怡慮征期之方至傷無階以告辭念嗣君之光惠
庶沒命而不疑欲畢力於旌麾將何心而遠之願我君
之自愛為皇朝而寶已水重深而魚悦林修茂而鳥喜
離思賦(晉)左九嬪
生蓬戶之側陋兮不閒習於文符不見圖畫之妙像兮
不聞先哲之典謨既愚陋而寡識兮謬忝厠於紫廬非
草茅之所處兮恒怵惕以憂懼懷思慕之忉怛兮兼始
終之萬慮嗟殷憂之沈積兮獨鬱結而靡□意慘憒而
無聊兮思纏緜以增慕夜耿耿而不寐兮魂憧憧而至
曙風騷騷而四起兮霜皚皚而依庭日晻曖而無光兮
氣懰慄以烈清懷愁戚之多感兮患涕淚之自零昔伯
瑜之婉孌兮每綵衣以娱親悼今日之乖隔兮奄與家
為參辰豈相去之云遠兮曾不盈乎數尋何良集之清
切兮欲瞻覩而莫因仰行雲之歔欷兮涕流射而沾巾
惟屈原之哀感兮嗟悲傷於離别彼城闕之作詩兮亦
以日而踰月况骨肉之相違兮永緬邈而兩絶長含哀
而抱戚兮仰蒼天而泣血亂曰骨肉至親化為他人永
長辭兮慘愴愁悲夢想魂歸見所思兮驚寤號咷心不
自聊泣漣泗兮援筆抒情涕淚增零訴斯詩兮
離思賦(有序)(明)魏學洢
乙夘春季家大人北之文安時序如流忽爾觱烈離思
耿耿爰造斯篇情而不文亦聊以自攄也辭曰
憶陽春之恢台兮擥垂楊之青青將余親於江臯兮屯
余行其竛竮數辟咡余頫詔兮逝將去此而遐征各&KR0885;
&KR0885;其弗繹兮中愴怳而難平陟巉巖以周覽兮覩大江
之滔滔道曼曼其靡極兮愾磳&KR2369;之怒濤恍齊魯之在
望兮迷䬝䫻之颾颾䓑島汨其浮沒兮衝風動夫布袍
意徘徊而罷眺兮步徙倚乎彼臯勉商略江山之竒勝
兮志奄奄其不豪載宿宿以俶裝兮命歸者先解維乘
潮水之迅駛兮撫中心而不夷願及行之未遠兮更一
見而致辭計淹留其終别兮強自割而遂馳道晉陵之
殷轔兮踰姑蘇之熳爛出新詩於輕箑兮唫數章而永
歎涕霪霪其若霰兮神溶溶而無畔馮惆悵以獨返兮
癙憂集而悺悺既傷兒之懷親兮重傷親之念兒戒歸
權令遄發兮還三復而&KR2178;之匪無則言以自壯兮寫中
曲乎兩眉孰有恨而非别兮孰有别而不思佯婆娑其
媮樂兮各不言而相知羌萎約以自廢兮憐風日之淒
其既駕檜檝兮臨迴道之三千歸期勿可道兮行遠緜
乎歲年肇發棹於吴會兮轄將弛乎幽燕遘女魃之儇
舞兮路迍邅而不前桃李摽落以遒盡兮榴火歕而復
然頃艾虎其縈懷兮又聞江南之采蓮踆烏不可與儷
偕兮草木芸芸其屢遷傷征途之躑躅兮忽涕泗之流
漩石圻沸焦煙兮望錢塘而駐旆蹈赤坂之赫威兮蹇
傍徨以賴䟺歘愁愁其若撼兮懷余親而長嘅去衡泌
之肅泠兮服頑沙之颺壒荃不堪此藴隆兮矧羇旅之
狼狽臆怫鬱以繚悷兮恒假寐而獨悕惚忻忻其承顔
兮或髣髴乎既歸旴余目而莫覿兮羌厭浥其漬幃每
惝怳以竟日兮留夢境而弗違鴈翩翩南翺翔兮寄兒
以新稾憎世路之䨧曀兮鳴吾鼎之為寶鱣鯨裁於螻
蟻兮虎豹吼而當道鳳凰羾於天門兮覽九苞其猶未
保挾蓬矢其肅心兮徒傷謀生之草草兒願及年之方
將兮懷夜光而粥之薰椒桂與木蘭兮輯翠羽之陸離
苟善賈其可俟兮將良弓以為箕出門遘夫文窮兮羣
衆兆而見嗤送裘馬於五陵兮什敝貂而自私天實搆
此西日之局兮詎賁獲之可為忳愁約以侘傺兮志逴
逴其俞亢塊獨處此窮簷兮倚斜陽而四望感嚴威之
觱發兮俄飇涌以跳逿女機杼而士唫兮幸家人之無
恙曰坎坎其育鞠兮獨有行乎四方俱昕夕而匪所睼
兮知永懷夫故鄉跂游雲以攬涕兮霑余袂其浪浪辭
曰人生孰無别離兮恃來者之可期幼不誦夫甫田兮
曷怛怛其相思
别思賦(明)何景明
君何為兮遵修途以長徂俾予懷之弗怡懭怳惝而罔
憩顧左右而若遺莽川陸之迴薄迥城闕之逶迤山翳
翳而景入林蒼蒼而鳥稀拂清霜而採松迎夕露而折
葵托涓忱於微贈諒余志之可追皎秋日以矢心指歲
寒以為期俟行塵之我延臨晨風而褰衣
後别思賦(有序)(明)何景明
伯川將之河西予既為别思賦矣及王舍人文熙館為
别予以事不得往為之怏然乃紓鄙懷為後别思賦
懷諸彦之雅趣款行客以終宵慨離違之多端接晤語
而逍遥時乃御閒館即别院天冽冽而疾飇月霏霏而
微霰開重簾之華燈飛逸翰於清讌締久要而莫渝顧
暫暌而益眷瞻芳塵之未遐仰光惠而引領怳予神而
奮馳悵予駕之弗騁覽歲事之遲暮延軒楹之夕景葉
歴歴以辭秋霜淒淒而凝冷顧征鴻之稍滅戀行雲之
佇影送夫君以申佩寄一感於兹遊悼霖澤之久愆恐
江河之不流矧庶役之未蠲固凋弊之所由懲舊途之
仆軌濟巨川而思舟操吾道而罔屈何令名之不修傾
風譽於咫尺日結睇於河洲
思親賦(晉)陸機
悲桑梓之悠曠愧蒸嘗之弗營指南雲以寄款望歸風
而效誠年歲俄其聿暮明星爛而將清迴飇肅以長赴
零雪紛其下頹羨纖枝之在幹悼落葉之去枝存顧復
之遺志感明發之所懷居辭安而厭苦養引約而摧豐
忘天命之晩暮願鞠子之速融兄瓊芳而蕙茂弟蘭發
而玉暉感瑰姿之晩就痛慈景之先違天步悠長人道
短矣異途同歸無早晩矣
思親賦(明)王褘
仰蒼旻之冥漠運玄化之混淪何賦授之殊致或偏頗
而不均撫予身之薄祐慨此生之多屯豈造物之見靳
將受命之匪辰歲越在乎稚齡倏棄捐乎嚴君曾志學
之未逮已過庭而無聞寄眇眇之弱植托微微之孤根
灑血淚於枯栢結哀號於愁雲痛蓼莪之既深幸菽水
之可樂調旨甘於&KR0949;瀡糝餘粒於藜藿躃積雪而筍生
斲層冰而鱗躍奉慈訓之温恭承懿範之柔恪雖罔極
之莫忘固終養之有託急景不息芳年易徂曷致三釜
曷賁重壚恐令名之不振使先猷之弗舒奉堂上之明
命離膝下之深娱乃辭故里乃游名區薦紳是從冠蓋
為徒摛麗藻於淮淅覲清光於皇都朗節矯以遐奮蜚
聲韡其旁敷嗟功名之蹭蹬慨日月之居諸處違離以
自適與憂憤而長俱盼丘園之雨寂睠桑梓之雲腴烝
嘗邈其弗逮温凊倏其久疎豈初服之難返念夙素之
已渝感風樹以浩歎閔燧穀而長吁至若青陽布和縟
景騰美風揚柔飇日轉華晷雖行樂而何歡恨承顔之
非邇朱明啟節南風奏琴果散嘉實樹聯芳隂枕炎蒸
其孰理襟邑鬱而莫任瀼露宵零嚴霜晨被阪遠萎蘭
隰空摧穟鴈哀哀以翔霄葉蕭蕭而隕地怵此日之苦
思激往年之餘涕玄冥臨御重隂固寒蕭條徼塞搖落
鄉關日韜光而弗耀川積凍而成乾伊天意之猶慘豈
物情之能歡矧予懷之含瘁固觸景而增酸惟四時之
推移靡一息之停緩年既迫於喜懼日宜較乎長短指
白雲之在望緬丹丘其未遠遡歸風而效誠藉流月以
寄款儻微榮之可養固遠遊之焉敢閔干禄以辭親會
為吏而踰險在往哲其猶然可吾儕之不勉誓至恩之
少酬期余生之無忝持寸艸之微心報春暉於未晩獺
設祭以報本烏反哺而效慈彼蠢蠢之細物亦靈明而
有知察妙理以彌戚曠大觀而遐思悵意長而語短聊
擥翰以陳詞
孝感賦(宋)謝靈運
舉高檣於楊潭眇投迹於炎州貫廬江之長路出彭蠡
而南浮於時月孟節季歲亦告暨離鄉眷壤改時懷氣
戀丘墳而縈心憶桑梓而零淚孟積雪而抽筍王斲冰
以繪鮮荑柔葉於枯木起春波於寒川顧微心之庸褊
謝精靈於昭晰擁永暮而莫從曾遐感而靡徹
孝思賦(有序)梁武帝
想緣情生情緣想起物類相感故其然也每讀孝子傳
未嘗不終軸輟書悲恨拊心嗚咽年未髫齓内失所恃
餘喘竛竮嬭媪相長齒過弱冠外失所怙限職荆蠻致
闕晨昏江途遼夐家無指信髣髴行路先君體有不安
晝則輟食夜則廢寢方寸煩亂容身無所便投刺解職
以遵歸路於時齊隋郡王子隆鎮撫陜西頻煩信命令
停一夕明當早出江津送别心慮迫切不獲承命止得
小船望星就路夜冒風浪不遑寧處途次定陵船又損
壊於時門賓周仲連為鵲頭戍主借得一舸奔波兼行
屢經危險僅而獲濟及至戾止已無逮及五内屠裂肝
心破碎便欲歸身山下畢志墳陵長兄哀愍未說獨行
續有北問強敵寇邊朝廷以先君遺愛結民咸思在昔
故舊部曲猶有數千武慶宗將頌留防彼鎮時便有旨
使捍夀春王事靡盬辭不獲免刺史崔慧景志懷翻覆
遠招逋逃多聚姦俠大猾凶醜莫不雲集至如彭盆韓
元孫等不可稱數倍道電邁奄至淮淝凶徒疑駭相引
離散臺軍主徐玄慶房伯玉等欲襲取慧景乃固禁之
方得止息是歲齊明作相疑論未決密馳表疏勸徵慧
景折簡而召必不違拒即重遣還以安其心姦渠既出
緣邊無虞旬朔之間慧景反鎮即便解甲以歸京師因
爾驅馳不獲停息數鍾百六時會雲雷撥亂反正遂膺
四海念子路見於孔丘曰由事二親之時常食藜藿之
食為親負米百里之外親沒之後南遊於楚從車百乘
積粟萬鍾累茵而坐列鼎而食願食藜藿之食為親負
米不可復得每感斯言雖存若亡父母之恩云何可報
慈如河海孝若涓塵今日為天下主而不及供養譬猶
荒年而有七寶飢不可食寒不可衣永慕長號何解悲
思乃於鍾山下建大愛敬寺於青溪側造大智度寺以
表罔極之情達追遠之心不能遺蓼莪之哀復於宫内
起至敬殿竭工匠之巧盡世俗之竒水石周流芳樹雜
沓限以國事亦復不能得朝夕侍食唯有朔望親奉饋
奠雖復得薦珍羞而無所瞻仰内心崩潰如焚如灼情
切於衷事形於言乃作孝思賦云爾
感四氣之變易見萬物之化成受天和而異命稟地德
而齊榮察蟭螟於螡睫觀鯤鵬於北溟彼含識而異見
同有色而殊形雖萬類之衆多獨在人而最靈禮義别
於飛走言語異於鸚猩念過隙之儵忽悲逝川之不停
踐霜露而悽愴懷燧穀而涕零掩此哀而不去亦靡日
而弗思仲由念枯魚而永慕虞丘感風樹而長悲雖一
至而舍生奉二親而何期思因情生情因思起導情源
以流澍引思心而無己既懷憂以終身亦銜恤而沒齒
當閒居以永念獨拊膺而自傷徒升岵而靡瞻空陟屺
其何望涕縱横以交流血沸涌而沾裳覽地義以自咎
懼滅性之乖方仰太極以長懷乃告哀於昊蒼冀皇天
之有感何報施之茫茫曉百碎於魏闕夜萬斷於中腸
心與心而相續思與思而未央晨孤立而縈結夕獨處
而徊徨氣塞哀其似噎念積心其若狂至如獻歲發暉
春日載陽木散百華草列衆芳對樂時而無歡乃觸目
而感傷朱明啟節白日朝臨木低甘果樹接清隂不娱
悦於懷抱但罔極而纏心蒹葭蒼蒼白露為霜涼氣入
衣淒風動裳心無迫而自切情不觸而獨傷若乃寒冰
已結寒條己柝林飛黃落山積白雪旅鴈鳴而哀哀朔
風鼓而颲颲目觸事而破碎心隨感而斷絶無一息而
緩念與四時而長切年揮忽而莫返時瞬睒其如電想
慈顔之在昔哀不可而重見痛生育之靡荅報顧復而
無片悲與恨其俱興涕雜血其如霰燕青春而差池鴻
素秋而翺翔去來候於節物飛鳴應於隂陽何在我而
不爾與二氣而乖張常茹酷而輪迴歴日夜而不忘既
視丹而成綠亦見白而為黃擾性情以翻覆汨神慮而
迷荒想鳴鶴而魂斷聽孤雛而心死慟終天而無怙號
畢世而靡恃觀休屠之日磾豈教義之所及見甘泉之
畫像每下拜而垂泣忽心動而不安遽入侍於帝室值
何羅之作難乃舍之以投瑟超王臣之稱首冠誠勇而
無匹士行己之多方見石他之有權身雖死而名揚乃
忠孝而兩全顧丁蘭其何人家河内之野王時舞象而
方及始成童而親亡刻木母以供事常朝夕而在傍劉
鎮就養而不暇常遠汲而力寡苦節感於幽靈醴泉生
於竈下顧長沙之臨湘有古初之道始時父沒而未葬
遇鄰火之卒起乃伏棺而長號雨暴至而火死又何琦
其亦然獨柩屋而全止至如王祥黃雀入帳隗通横石
特起盛彦之開母目邢渠之生父齒覽斯事而衆多亦
難得而具紀靈蛇銜珠以酬德慈烏反哺以報親在蟲
鳥其尚爾况三才之令人治本歸於三大生民窮於五
孝置天地而德盈横四海而不撓履斯道而不行吁孔
門其何教
罔極賦(宋)王禹偁
後周廣順太歲甲寅季秋戊子實生吾身稟粹和於兩
儀荷鞠育於二親粤自始孩逮乎成人求名得名干禄
得禄痛吾母之早終受君羹而舍肉丁吾父之大憂徙
倚廬以食粥被朝恩之抑奪履人事而悽迷五鼎或來
羨仲由之斗米三牲縱具非茅容之隻雞豈無兄弟各
懷禄而悽悽亦有子孫方嬉戲乎孩提冗食兮紀綱之
僕多病兮糟糠之妻望松楸以暮泣履霜露而晨啼今
日何日家人舉爵祝我夀考勸我歡樂咸懸弧於兹晨
念陟岵而淚落換斑衣兮純素變華顛兮總角孰謂儒
者不如農夫良田十畝柔桑百株無求於人身何憂其
悔吝必出於力養不間乎精麤父母俱存緼袍重襦子
弟匪懈夕耕曉鋤雞豚掩豆黍稷盈壺草堂為夀其樂
只且嗟乎吾不得而及也賦罔極而長吁
倚門望子賦(五代)梁嵩
蒼蒼茫茫道遠倚倚望望情傷念蕩子之久别投慈心
於遠方渺渺何之動幽懷於眷戀滔滔不返向上國以
觀光當其截髮投師操心托迹遥望皇都俯登紫陌嚙
臂於衛國門前題柱於升仙橋側擔簦日久希寸禄以
資榮負米程遥仗何人而請益征輪蓬斷别騎塵飛涕
眸睠睠凝思依依欲歴而既升雲路遥憐而獨倚柴扉
汨沒難明我則每晨昏而悵望宗枝有托汝盍無早晩
以言歸常曠望於煙霄每淒涼於蓬蓽杳杳兮故路寂
寂兮舊室幾行鴈陣空來萬里尺書難述水聲山色遽
驚懷古之人别恨離情愁對秋風之夕眷戀徘徊愁心
靡開抑鬱之情恒自切湮淪之事有誰哀念一葦於津
涯誠難去矣聽孤鴻於碧落得不忍哉想彼淹留傷乎
離索躊蹰兮不止優游兮何托盈庭之萱草徒榮滿眼
之蘆花自落楊朱陌上蕭條而恨淚澘澘漢武臺邊宛
轉而殘霞漠漠悵陸海之高深念行役以難尋憶昔伯
俞之志寧無泣杖之心對月而常憐獨坐聞蛩而每憶
寒吟動兹懷土之思為憑蜀魄觸爾還鄉之計暗託秋
砧峩峩仲丘殷勤士子獻書之疏復何如干禄之心幾
時止遣我日日望紅塵未見此心終未已
思舊賦(有序)(晉)向秀
余與嵇康吕安居止接近其人並有不羈之才然嵇志
遠而疎吕心曠而放其後各以事見法嵇博綜技藝於
絲竹特妙臨當就命顧視日影索琴而彈之余逝將西
邁經其舊廬於時日薄虞淵寒冰淒然鄰人有吹笛者
發聲寥亮追思曩昔遊晏之好感音而歎故作賦云
將命適於遠京兮逐旋反而北徂濟黃河以汎舟兮經
山陽之舊居瞻曠野之蕭條兮息余駕乎城隅踐二子
之遺跡兮歴窮巷之空廬歎黍離之慜周兮悲麥秀於
殷墟惟古昔以懷今兮心徘徊以躊躇棟宇存而弗毁
兮形神逝其焉如昔李斯之受罪兮歎黃犬而長吟悼
嵇生之永辭兮顧日影而彈琴託運遇於領會兮寄餘
命於寸隂聽鳴笛之慷慨兮妙聲絶而復尋停駕言其
將邁兮遂援翰而寫心
懷舊賦(有序)(晉)潘岳
余十二而獲見於父友東武戴侯楊君始見知名遂申
之以婚姻而道元公嗣亦隆世親之愛不幸短命父子
凋殞余既有私艱且尋役於外不歴嵩丘之山者九年
於兹矣今而經焉慨然懷舊而賦之曰
啟開陽而朝邁濟清洛以徑渡晨風淒以激冷夕雪暠
以掩路轍含冰以滅軌水漸軔以凝沍塗艱屯其難進
日晼晩而將暮仰睎歸雲俯鏡泉流前瞻太室旁眺嵩
丘東武託焉建塋啟疇巖巖雙表列列行楸望彼楸矣
感於予思既興慕於戴侯亦悼元而哀嗣墳纍纍以接
隴栢森森以攢植何逝沒之相尋曾舊草之未異余總
角而獲見承戴侯之清塵名余以國士眷余以嘉姻自
祖考而隆好逮二子而世親歡攜手以偕老庶報德之
有鄰今九載而一來空館闃其無人陳荄被於堂除舊
圃化而為薪步庭廡以徘徊涕泫流而霑巾宵展轉而
不寐驟長歎以達晨獨鬱結其誰語聊綴思於斯文
思賢賦(梁)丘遲
豈顧問哉相然信死斯則結深念於撫翼跂雄飛而但
起知我於財利之間何足多於鮑子目擊而道存至味
其如水未見其人吾聞其理矣夫子長之託意甘執鞭
於異世在慈明之慕義聊慙馭而追税况至德之可師
無兼裘以共敝有樂安之任子偉羣才而稱傑備百行
之高致該九流之洪藝諒可雜而非染迹每同而常别
牆易入而難窺關無鍵而有閉思若神而泉涌翰如雲
而積袂沉潛於懷抱之間蕭散於天人之際日下愧其
未雙關西慙於上哲紛吾既有此固陋荷君子之渥惠
塵非府而分深葉未移而好結尋宿草之宴處歴三紀
於兹日性有同於杞梓心獲變於丹漆文何屬而不辯
理何疑而匪質問不休而鐘叩答無窮而座謐
懷賢賦(有序)(明)郭棐
壬子冬偕張伯鄰赴試南省道出長沙昔漢賈太傅左
遷其地感墜馬而歔欷竟賦鵩以淪逝遊者輒增慨焉
夫太傅起弱冠抗疏漢廷其通才朗識直氣雄文當時
碩儒未之能儷洵一代豪賢哉追慕高風用綴賦言
維困敦之陽月兮余北征而溯長沙乘流風以鼔檝兮
懷往躅而咨嗟繄太傅之懿美兮天畀之以修能抱貞
白而不阿兮遭蒙霿而叢嗔棄赤電騄耳而弗馭兮謂
款段之猶能羌陳詞於未央兮竟出傅於藩封澹容與
而去國兮謇胡為乎中路心戃怳而藴結兮情依依而
回顧披楚氛而不敢怨兮念宣室而不能忘弔靈均於
汨羅兮歌離騷而傍徨濯湘水以自潔兮紉秋蘭之芬
芳苟心曲之無瑕兮雖隕蘀其何傷噫嘻薰蕕混臭兮
松蘿倒植土鼓雷鳴兮天球若礫萋斐貝錦兮廉貞屏
斥醜正為邪兮緣曲詆直自古皆有此兮豈先生之獨
䀌是故比干剖心仲尼削迹子竒履霜萇弘血碧虞卿
窮愁韓非憤戚伍員投淵申徒抱石或幽縶於南冠或
遭刖於荆璧或三黜而不回或一言而輒叱美固惡其
獨擅兮名不可以早揚誠知前轍之搖&KR1142;兮又不能突
梯滑稽與世而徜徉燦予心於皎日兮未改此度鳳翩
翩其高舉兮豈下羣乎雞鶩歲睒睒其飇逝兮途歴歴
其紆長遠紫闥而觀玄扈兮恐多岐而亡羊嫫女妒其
蛾眉兮固恒態也懷瑾握瑜而見擯兮又何怪也睠帝
閽以長顧兮知丹衷之不能諼悼先生之瓌特兮迺長
籌而短算綰予棹以徘徊兮心侘傺而悲思氣鬱結而
不可平兮緬流風而薦辭
贈言賦(有序)(梁)蕭綸
張雲麾聞望之美作收南蕃維舟江漢留連飲餞發邁
有期會面無日依依别袂恨恨江干古人贈别以言聊
為贈言賦曰
昔人有感於知已深情投分如斯己矣相知勢利之間
實君子之所鄙靜言神交之際亦難得而具美豈直鮮
其令終曾自聞其善始日踰久而益敬蓋惟一人者爾
語同志而好合諒今古之皆然荀托御而自說徐因芻
而請前况英聲與茂實乃絶後而光先似臨潭而對鏡
若披霧而覩天欽愛顧之罔已良佩服之在旃資淑美
之上才超羣雄而獨峻德既深於萬頃牆有高乎數仞
思若神而泉湧文如華而玉振伊薄軀之固陋謬攝官
於夏汭知美錦之難裁處棼絲而易結幸中途而遘止
仰旌旆之踟蹰似德星之東邁類祥雲之西徂亟留連
於河渚或終宴於城隅賞既延於賓友歡亦洽於僕夫
嗟灰琯之易逝慨離袂之云促惜日車之不駐恨流影
之難續觀善誘而不倦餐好音而未足佇浮雲之可寄
願無比乎金玉
懷音賦(有序)(梁)張纘
西平邵陵王以親賢近能作蕃夏首下走叨竊時命驅
傳湘羅久託下風素蒙淑顧及塗經鄢郢淹泊累旬君
王彈隋珠於千仞乃貽之以麗則詩云懷我好音敢為
懷音賦云爾
伊宗周之令望巡召南而述職襟帶鄖夏之鄉宣條江
漢之域服詩書於懷袖抱仁義於胷臆總九德以棲身
横四溟而撫翼循微躬之末迹謬馳傳於衡嶷由洞庭
而左轉指酃醴而為期仰芳塵於夏汭路將近而彌滋
棹陵波以遄騖舟望浦而倦遲自清光之未覯逾一紀
以歴茲敢憑情於往昔逢君恩之未遺陪桂苑之良遊
接蘭臺之高會既醉酒以飽德亦傾羞而緩帶感平原
之愛客傷岐路之難留戀西園之餘賞泣南浦之徂舟
結煩言於將贈情有重乎琳球顧龍門其不見過夏首
而西浮申服義之未沫長寄言於還郵
導游賦(有序)(元)袁桷
陳郡袁桷家於甬之隅足不踰閾而四方交游往復之
義亦能舉其槩聞吴興子昂趙子清名雅言為作導游
賦道余所藴亦以見夫思其人而不可見之意辭曰
嘗悲乎好游之士閱終歲而莫聞非秉志而媚私亦飾
行以矯羣方其命車於王良假驂於造父過屠繒之沛
弔絃歌之魯許身結志慷慨傴僂抗銅盤以矢辭握幽
蘭而結賦炫華堂之冰雪眇修途之霜露蓋將修斷金
之利雖鬩牆而莫我敢侮息肩於門晞髮於廬不一歲
月迨見夫蠅聲而謌倚楹而吁雖千里之異殊何老壯
之卒逾也世有索居肥遯塹門塞竇尊委俚之聞友汙
青之朽是猶談智於尺寸測日於戶牖猛虎嚵嚼幽猱
悲啾獨行無儔謹操其輈粲彼一士與時偕藏具大塊
之清淑服忠厚以自昌余將往而未得倚吴山以相望
振衣中庭萬籟寂玄頎形廣顙㫬兮翩翩墜余以言曰
懷辛之椒人或議其妖充梁之木人或惡其獨夫既自
以為直而亦豈不以為曲阮生自持幾於目語削木已
漫假手於祖匪達人之曠羇終察察乎廉隅余辴然而
笑喟然而思拂龜以占莫測其疑抑搔首而欷嘘故髣
髴以致期遂申之以辭連城之璧佩以容兮環龍之劒
喜其鋒兮伊若人兮物不可同兮我欲從兮樂有終兮
江山兮複長方舟兮可杭詞未竟童子擁篲而前曰豈
所謂千載之人邪吾當從子而西矣
求友賦答袁養直(元)趙孟頫
思古人之不可見兮心鬱結而不舒登高丘而遠望兮
獨歎慨乎增歔波洋洋其汜濫兮欲濟而無航膏吾車
而孤往兮山鬱乎其蒼蒼四顧闃其寂寥兮思蹇産而
不鑠采衆芳以自娱兮聊假日以愉樂搴長洲之夫容
兮擥大澤之蘭茝擷江蘺之秀穎兮結秋蘭以為偑世
俗方尚同兮余獨異乎今之人謂蘭茝為不芳兮蛾眉
枉之以善婬衆不可以戶說兮歴年歲而覯閔變心以
從俗兮而吾又不忍徯朝陽之鳴鳳兮企空谷之白駒
何駑駘之衆多兮鷃雀紛其瞿瞿寧飢渴以需時兮恥
屬饜乎腥腐古道久其弗繼兮吾惕焉為此懼何美人
之好脩兮獨與余其同心懷余以厚德兮遺余以好音
世固有同居而不察兮何千里而能同亂淛江之滔滔
兮涉遠道以相從覿清揚之信美兮懷盛年而莫當子
濯足於東海兮晞髮乎扶桑吸沆瀣以為飲兮餐朝霞
以為糧被列星之粲爛兮抱明月之夜光駕青雲而高
馳兮鳴和鸞之鏘鏘擾蒼龍使挾輈兮服白虎以驅不
祥願發軔其勿亟兮聊弭節而抑志指黃昏以為期兮
夫孰遠而弗至亂曰鹿鳴呦呦猶求友兮曾謂斯人不
如物之知兮獨行無儔吾將與子為類兮
思友賦(元)涂幾
步平原之春雨搴綠隂以成幄懷美人於山丘悵音書
之寥邈時也光風泛叢綠水揚波女條桑而侣行男負
薪而載歌靄靄幽谷娟娟薜蘿良朋不來流光蹉跎慨
嘉樹之生仁將遺余以秋實孰伊人之靈哲不反求而
有獲屏葩華之浮辭奉温恭之明式儻精微之可期庶
永保乎貞吉
思友賦(明)夏邦謨
何繁思之糾結兮中悶瞀以罔休晝屢餐而調饑兮寧
膳餼之匪羞夢雜糅以恍惘兮曼旅夜之悠悠息壅翳
其煩促兮心震蕩而若浮氣鬱鬱以填臆兮淚熒熒而
漲眸志沉抑而慊慊兮魂離散而難收罹顛躓以厄窮
兮兹遷逐於海陬哀蕪城之卑濕兮古濞廣之所都形
孑孑而窘束兮竊滯此其窮途覽芳菲之變化兮恒感
物以增愁獸求曹而躑躅兮鳥失侣而啁啾矧離索之
悽惻兮顧寂歴而無儔謇廓落而冥寞兮阻容與以優
游極兄弟於四海兮偉曠士之徽猷人固各有所志兮
焉深淺其相侔豈不語洽而貌澤兮惟知心之難求慨
仲身之多纇兮得鮑叔而攄幽僑札相感於傾蓋兮或
獻紵而縞酬仰尼父之禮瑗使兮慕贈處於回由世重
陳雷之懿行兮况以膠漆之相投王貢出以類聚兮慶
廉義以為疇古固敦斯軌躅兮余於是之敢偷伐木興
刺於鳥鳴兮谷風以棄予為仇張陳隙以反目兮蕭朱
卒判然其相矛悲夫人之昧昧兮胡纖介而成訧喟斷
金之日遠兮懼麗澤之皆流時矯首以遥望兮眇雲木
之相樛夐山川之蔽虧兮邈傳置之迥修月輝輝而照
夜兮霜稜稜以驚秋風蕭蕭而振樹兮雨汨汨以沉丘
情縹緲以怏悒兮然侘傺而夷猶懷孤憤以紆鬱兮邅
迴腸而優柔嗟百歲之易邁兮胡歡寡而多憂當其羣
嬉而愉樂兮寧知愁苦而淹留欲翦迹而横逝兮非弱
質之勝耰欲蕩志以怡悦兮畏淫肆之為尤固自厲其
不豫兮惟靜默之相攸庶尚友於古人兮考往則以臧
謀
御定歴代賦彙外集卷七
