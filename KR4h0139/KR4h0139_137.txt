欽定四庫全書
御定歴代賦彙卷一百三十四
鳥獸
麒麟賦(有序)(明)夏原吉
永樂十有二年秋榜葛剌國來朝獻麒麟今年秋麻林
國復以麒麟來獻其形色與古之傳記所載及前所獻
者無異臣聞麒麟瑞物也中國有聖人則至昔軒轅時
來遊於囿成康之世見於郊藪是後未之聞也今兩歲
之間而兹瑞載至則聖德之隆天眷之至實前古之未
有也宜播之聲詩以傳示無極臣忝職地官屢覩盛美
不揆蕪陋謹拜手稽首而獻賦曰
惟我皇之明聖兮&KR0574;天命而御極環六合以為家綂四
裔而混一化洽殊方仁覆萬物和氣所鍾禎祥疊出而
仁瑞之獸所以復獻於今日也爾其滄海之濱瑞氣勃
鬱玄枵降精二儀合德榮光燭天輝耀赫奕山岳為之
炫映江海為之滋液百獸為之奔衛萬靈為之拱翼而
麒麟於是生焉豐骨神異靈毳瑩潔霞明龍首雲擁鳳
臆星眸眩兮焜燿龜文燦兮煜熠牛尾拂兮生風麕身
動兮散雪蹴馬蹄兮香塵接腕聳肉角兮玉山貫額步
無躑躅必中規而蹈矩聲無哮闞自協商而應律固不
犯乎陷阱亦豈傷乎生物是以不奮而威不猛而烈虎
豹見之遁藏犀兕遇之辟易封狶巨狿雖悍戾而誰羨
麏麚豺貉顧旁午其何益彼漢廷之角端徒自誇其美
而渥洼之神駿焉能與之匹兹實聖世之竒瑞匪有資
於人力此所以海隅島夷不敢自逸乃梯山而航海於
以獻於中國於是離遐陬道滄溟越重譯望帝京侑之
以方物達之以至誠匪惟效職於王會蓋將昭德於聖
明於是時也天門洞開衮龍在御瑞物既呈祥煙斯布
散精彩於彤墀濯儀文於甘露或昂首而欲馳或跪起
而欲舞重瞳載顧百辟歡欣曰惟此獸希有之珍昔在
軒轅曾一來馴暨周成康郊藪是臻歴千載而及兹乃
有感於皇仁越期歲而再至實前古所未聞是宜播之
聲詩勒之金石著盛治之無窮延休徵於莫極顧微臣
之譾譾覩盛美而愉懌爰稽首而獻賦頌聖德於萬一
麒麟賦(明)劉定之
聖天子膺洪圖守神器繼累聖而大業光奉兩宫而達
孝備夫然故道不愛於天寶不愛於地但見炎荒雪嶠
效竒踵來日本月氐貢琛尾至而猶未足表太和符至
治也爰有竒祥實乃四靈之首間生曠代在夫英里之
陲馬足象乾而動直牛尾法坤以静垂文周于身不耀
而其章自炳肉生於角不觸而厥性孔慈音含舜韶之
律吕步中禹度之矩規爾乃隨逐使旌經年始至於赤
縣祗陳貢牘涓日用進於彤墀軒昂馴習回轉委蛇聞
都俞而欲效率舞之態仰睟表而宛生瞻依之思仁振
振兮允合王化靈昭昭也式際昌期於是羣臣欣躍稽
首陳辭以為吾皇道符軒后故昔在郊而今復見於域
中績邁成康故彼遊藪而此則達於闕下况魯甸之覆
何足並驅而漢畤之逢豈堪方駕於以見百王之盛莫
比萬世之祚無疆請告郊社彰鉅美書墳典垂休光聖
天子穆然深思謂禎祥之至必本乎至誠休徵之臻在
建乎皇極願因天眷謹天德而勿務乎文以或怠其實
然後羣臣恐懼踧踖共承明詔各虔厥職復相與歎曰
麟之出也猶前古而曾聞吾皇之德也誠自古而罕及
獅子賦(唐)虞世南
惟聖皇之御歷乃承天而則大洽至道於區中被仁風
於海外通鳳穴以文軌襲龍庭以冠帶含夷言於槀街
陳方物於王會渺渺地角悠悠嶂表有絶域之神獸因
重譯而來擾其所居也巖磴深阻盤紆絶峻翠嶺萬重
瓊崖千仞馬頓轡而莫升車摧輪而不進伊方服之君
長召積風而奉進爾乃發烏代過白狼踰絶巘跨飛梁
越流沙而遥集超積石而高驤其為狀也則筋骨糾纏
殊姿異制闊臆脩尾勁毫柔毳鈎爪鋸牙藏鋒蓄銳弭
耳宛足伺間借勢暨乎奮鬛䑛脣倏來忽往瞋目電曜
發聲雷響拉虎呑貔裂犀分象碎遒兕於齗齶屈巴蛇
於指掌踐藉則林麓摧殘哮呼則江河振蕩是以名將
假其容高人圖其質罄其威以凌厲美其風而贊述鑒
倚伏以榮身乃有識之高軌彼白猿之騁妙終取斃於
弧矢雖玄豹之幽棲亦捐軀於巖趾並同亡而異術豈
行藏之足紀何兹獸之明智獨出處以殊倫雖奮武以
馴勢乃知機而屈伸去金方之僻遠仰玄風之至淳服
猜心與猛氣遂感德以依仁同百獸之率舞共六擾而
來馴斯則物無定性從化如神譬鱗羽變質於淮海金
錫成器於陶鈞當是時也兆庶欣矚百僚嘉歎悦聲教
之遐宣屬光華之在旦臣載筆以叨幸得寓目於竒翫
順文德以呈祥迺編之於東觀
獅子賦(冇序)(唐)牛上士
上士曾讀實錄貞觀九年西域進獅子秘書監虞世南
獻賦前史美之竊謂虞公博物洽聞誠則可重瓌瑋倜
儻或非所長欲精體物乃賦其事
窮汗漫之大荒當崑崙之南軸鑠精剛之猛氣産靈猊
之獸族指千里於崇朝逾鐵山而往復非取俊於熊豹
豈方姿於甝虪故其方頤蹙額隅目高眶攫地蹲踞騰
空抑揚簇拳毛以被勁縷柔毳以為裳逢之者碎犀象
聞而頓伏值之者破鵰鶚不敢飛翔哮呼奮迅眱瞲騰
振掌擭攢鈹口銜霜刃怒雙睛以電射揭一吼而雷震
似烏獲之摧鋒疑項王之入陣及夫朝晡未食鼓髯奮
力後勁雙瞚前張闊臆蹉殊榛以傲睨跳絶梁而合赩
倏横噬而風馳乃掉尾而雷息口裂奔貙足捎狂兕猛
虎摧於掌握豪猪碎於牙齒既飽飫而心和乃宛頸而
帖耳彷徨於金河之外生長乎葱山之裏嘉此獸之竒
傑邈蹻勁而殊材隨馬牛而内向順謳歌而朅來逾烏
城之積阻獻龍闕之崔嵬資譯人之納貢弭雄心以效
能何虞者之維縶驚牙爪之可怖頓金鎖而長縻閟鐵
牢而永固悲此生之窘束懷舊國而愁慕雖食肉於當
年思盡力而無路羨文豹之掎鹿美韓盧之逐兔伊薄
技之見收而偉材之不顧聞夫天以煦育為施草木皆
春帝以惠訓為施猛戾皆仁夏后氏擾驪龍而伏皂軒
轅氏役熊羆以佐人此竒獸之為用豈無用而來馴何
不校之於搏擊投之於絶倫而使之鬱鬱於窮檻區區
於後塵者乎
越人獻馴象賦(以辭林邑望國門為韻)(唐)闕名
倬彼馴象毛羣所推特稟靈於荒徼思入貢於昌期豈
不以獻我令辰自林邑而來者稽諸舊史在成康而紀
之一則識王者之無外一則見遐方之不遺苟形瓌之
足偉孰路遠之云辭於是出豐草去長林殊狒狒之被
格異猩猩之就擒厲其容也故獸伏我力和其性也故
久知我心作蠻方之貢為上國之琛萬國標竒名已馳
於魏闕千年表慶價實越於南金况乘之便習或訛或
立動高足以巍峩引脩鼻而嘘吸塵隨蹤而忽起水將
飲而迴入牙櫛比而槮槮眼星飜而熠熠中黃雖勇力
不能加蒼舒信竒知之莫及服我后之皂棧光我唐之
城邑驅之則百獸風馳翫之則萬夫雲集故其威容足
尚筋力殊壯輪困而重若旄丘贔屓而高如巨防執燧
奔戰牽鈎委貺遇之者或驚駭而反行覘之者或披靡
而遥望何斯象之剛克兼美義之不忒懼有齒而焚軀
故全身而利國縱使牛能任重馬有報德徒久困於輪
轅又每傷於銜勒豈如我邈自遠藩來朝至尊辭桂林
之小郡入閶闔之通門負名聞之籍籍守馴擾以存誠
幸投之於芻藳豈敢昧於君恩
越人獻馴象賦(以辭林邑望國門為韻)(唐)杜洩
惟彼馴象產乎南夷其形大也因地而受氣其性順也
從心之所資食豐草於幽巖之麓飲清流於長江之湄
不忌於人如得其時推誠於物任以縶維此吾王之化
被也故遠人得而獻之中心搖搖其道遲遲左顧右盼
知出羣之已遠廣思遐想與草澤而長辭脩途是尋疊
嶂嶇嶔或行於陸但隨山而上下或載於舟距涉江之
淺深既濟水以次水復出林而入林所過之邦徒觀其
骯髒之貌所遇之衆豈識其謙柔之心荒徼已違王畿
斯入聞之者遐邇必至覩之者士女咸集人不知其故
皆愕然而立或告之曰所馭之者越人所出處者林邑
近之可仰遠之可望銓衡不能舉其體丹青足以圖其
狀揣輕重者我有蒼舒之智高思柔服也我有周公之
德王以之馳三軍比矛戟而齊鋒以之和六氣與簫韶
而俱唱稽其來也自南徂北嘉彼所獻充我王國食以
筐筥牽以微纆將致貢於昆夷亦率職於卭僰斯之為
義可得而論性之馴良表邊夷之向化體之固實揣中
夏之所尊以君好生之故我身必壽以君賤貨之故我
齒斯存豈克耕於野輸衆人之力曷如我入貢霑萬乘
之恩雖自慙於陋質永願在乎王門
放馴象賦(以珍異禽獸無育家國為韻)(唐)獨孤授
彼炎荒兮王國是賓比馴象兮越俗所珍化之式孚則
必受其來獻物或違性所用感於至仁吾君於是詔掌
獸之官諭如天之意惟越獻象不遠而致惟已於物曾
何以異徒見弭雄姿而屈猛志安知不懷其土而感其
類揆夫國用芻豢之費則多許以方來道途之勤亦至
與其紲之而厚養孰若縱之而自遂且彼集於禁林我
則有五色九苞之禽在於靈囿我則有雙骼共觝之獸
何必致遠物於外區崇偉觀於皇都是用返諸林邑之
野歸爾梁山之隅時在偃兵豈嬰乎燧尾上惟賤賄寧
恤乎焚軀非同委棄罔或踟蹰知拜跪兮則有謝渥恩
兮豈無復得顧侣求羣跨川登陸食豐草以垂鼻出平
林而瞪目逍遥乎存存之鄉保守乎生生之福懷仁初
就於牽掣順理竟資於亭育游乎水同反身之龜處乎
山異放麑之鹿大道兹始淳風不遐感以和樂亦參乎
百獸率舞驅之仁壽寧阻乎四海為家奚必充帝庭之
實駕鼓吹之車然後可以為國華者哉由是聖心孚於
下國物靡不獲其所化乃允臻其極放一獸而庶類知歸遂
四方而萬代作則彼周驅犀象漢放駿馬未可論功而校德
放馴象賦(以珍異禽獸無育家國為韻)(唐)獨孤良器
皇上御寶歷之惟新闡乾符發坤珍德被華夷敷雲雨
之廣澤恩及飛走含天地之全仁乃却走馬以反素斥
馴象而不異非耳目之可役同寶玉之遐棄放之於無
人之境歸之於不毛之地或羣或友伊飲齕之無虞載
寢載興信生成之自遂解網之惠無聞放麑之仁克類
然後以儒為林毓賢哲以為禽以道為囿利忠良以為
獸亮功格於人神德齊於宇宙是由化與澤俱仁與道
符賢為其寶太康之訓不作獸用不擾虞人之箴遂無
徇物之情允著好生之德式孚可以順天然可以遂亭
育既絶燧尾之患不虞焚身之戮去狂顧於人寰徇野
心於林麓伊昔漢氏惟其晉家焚雉頭之裘於前殿却
千里之馬於後車猶自颺休垂美有聞無譁况我一人
温恭允塞本忽之而勿營非欲之而復抑往籍之所未
覩前王之所不克誠可以懷四夷柔萬國者也
獬廌賦(以觸物知邪自然靈獸為韻)(唐)闕名
獬廌出乎唐堯之年神羊至於我后之前雖一物異見
實兩時皆然既曰珍祥亦稱絶異是考其迹莫問所至
乃審厥生不知其自步玄墀以龍擾向彤庭而鶚視夫
其洪纖之狀周正之儀摶風比毳素絲類皮人間之所
常覩天下之所備知蓋神羊之末事羌難得而稱竒及
至一人視朝百辟咸矚張羅杞梓列布瓊玉雖衣冠有
貌槐棘祇肅為公卿是匿匪神靈而不觸爾羊來思其
儀孔嘉望表知裏揆瑜識瑕於是騰雙眸而舉柱聳特
角而觸邪當之者則立成於犴獄見之者則固節於邦
家無正不彰靡姦不屈常在公而為言匪從已而犯物
百發百中或受命於神祇無黨無偏寧奉辭於綸綍則
知惟聖得一以理人得一以靈豈比&KR0008;羊下潛空呈怪
於季井商羊上舞徒表沴於齊庭日者神直簪筆風潛
衣繡順素節以擊揚奉白簡而彈奏指之者豺狼不避
觸之者回邪莫漏彼神羊之信靈請從古而歸獸
獬廌賦(唐)宋暠
精瑞氤氲兮生獬廌之炳靈志耿介而不羣世情偽而
尤雜動微明而鏡分詩美乎思無邪道貴乎解其紛得
道之實為身之文豈徒神明其形將以幽贊人君涇也
濁渭蕕兮在薰辨之以履霜堅冰無俾乎水深雪紛則
致明如日月靈應如風雲所不至者固亦有聞夫道無
為神無方聖人之政有以相合靈物之質不必咸章名
用而行跡舍而藏與麟趾同符騶虞齊光肇允丕應時
唯我皇咨爾輔弼咸懷忠良感觸邪之義成無妄之綱
五福儲峙四靈彷徨爾有足兮不行而至爾有角兮其
用也剛人是知勸賞丁厥祥孰與鳳鳥去飛龍圖未揚
惜暌闊於明代竟流連於素王物亦生蠱邪行紊德雖
明足辨類凶族起於唐虞智足周身讒巧傾於孔墨水
火不可以同器邪正不可以同國懿兹神獸間執讒慝
分兩造之疑冠百祥之特勇毅而能斷智明而不惑守
法者仰之以司南疾惡者投之於有北固操斧而思用
因伐柯而取則龍闕分官烏臺肅政扶直指之角象繩
愆之性聯繡衣以生風借白簡而增勁物莫不肅時靡
有競所謂君子道長邦家德政苟違中人斯同妄行豈
王臣匪躬之德叶哲后授賢之命睠彼法冠恐其規鏡
則載鶡聚鷸足為服之盛何必儀形神物示人以敬庶
乎在位者竭能而輔政
猛虎賦(有序)(明)王廷相
華山有虎患郡吏督虞人捕之殱六虎予哀夫以強力
貪得而斃者不獨虎也遂賦之
嗟猛獸之揚厲據藪澤以為雄孰樵採之敢入望谿壑
而憂恟彼麋豕以何辜偶邂逅而途窮力於爾以不敵
遂填吻而飽胷狐欺媚以相假亦走猱而詫狨矧咆哮
而叱咤儵風颯而晝曚胡恣行而遠出乃於人而肆兇
慘細物之莫報智加爾夫奚容驅虞人以掩襲火山澤
而遠攻陷穽伺罅罻羅揭秘勁弩四發藥鏃森會前殪
後殭朋殲品斃以杠以徒或剥或劌目炯炯以電滅革
斑斑而文碎非於爾以寡仁反狗馬之帷蓋要施報之
所宜視為益而為害龍出沒以造神沛霖雨而澤世雖
一睹之莫即孰機窞之可逮世赫赫以並稱羞神明之
莫配彼貪夫之殉財乃忍情而為盭積衆怨以銷骨終
殞生而敗類兹逐臭而蹈汚寔見小而遺大哀靈物之
寡謀匪斯獸之獨慨
雙虎賦(有序)(明)屠大山
嘉靖甲寅三月廿有八日黎明予行潛江之野忽人馬
辟易從者告余曰有二虎去車密邇予審視之皆黝黑
而其一額有白文徐入葦中良久乃伏予以事紆迴此
地適覩兹獸有感於中述斯賦焉
驅予車於潛野際旭景之初分循春堤以前邁欣麥隴
之氤氲倏人驚而馬顫若喪魄而忘魂僕夫速予以避
虎曰姑停策以竢羣褰予幃以凝睇覩雙猛於丘墳振
長風於江漢炳玄耀於乾坤雖爪牙之罔露固威稜之
具存彼獨行之鮮敵矧偶遇而專邨下林臯之雄步跼
溪澗之逡巡衆鼓譟而靡懾迫阨險而弗奔戢咆哮之
烈氣閉精光而卑蹲初豎尾以前却竟旋趾而傍輪面
予車以延佇若欲語而聲吞豈戒備於暴悍抑諭毖於
昏晨將招隠於閒曠或警弱於柔仁嗟予性之昧墨舍
利路而弗遵秉孤志以直往每遭躓而遘屯行邅迴於
潭畔心拂鬱之誰陳私閔憐之惘惘悄宵旦之昏昏含
客感之默默悽離緒之紜紜意二物之來格殆靈祗之
啟人謝刺術於卞莊陋射藝於裴旻模懿矩於廉藺懲
私鬭於復恂測靈情以自詔著斯文而書紳
戮雙虎賦(有序)(明)鄒魯
正德上章執徐春仲甲申吉水龔公令安溪之四月憫
兹邑民久罹虎患乃焚文於城隍之祠矢神必獲越翼
日乙酉果戮其一越三日戊子又戮其一民胥神之予
目擊其事乃為賦其實焉辭曰
繄皇穹之賦物兮厥洪纖之夥繁溥元氣而磅礴兮均
蟲臂與鼠肝亶造化之無心兮紛並育乎兩間胡惑沴
以妨化兮迺黠悍而冥頑蛟鱷産於溪潭兮镻蝁叢於
荆菅鬼車凌空以呈怪兮鼪鼯螟&KR0008;之恣夫貪殘惟虎
狼之虣獰兮伍衆醜其尤烈雖甝虪之殊形兮具養威
於巖穴朵逐逐之饞頤兮䖜虓䖔而齚齧悁生民之罹
毒兮□棲止之卼臲&KR2973;欣犌觸而褫魄兮牂羭吭之弗
盈嗥狣狵以驚猋兮豨豯曾曷以寧橧彌町疃於郊坰
兮時跋扈而憑陵嗟復齋之遐逝兮孰化覃於生生乃
惟西方之美人兮龔渤海之華裔咀椒蘭而佩茝蕙兮
葺葯蘅以為戶皇既重之以脩能兮錫龍章與侯土挽
清溪而湔宿弊兮脱瘝痌以煦嫗彼猛獸之為患兮固
前政之攸痝侯引咎以責躬兮謂天儆余以紛攘爰作
冊兮禋禱適閼逢兮辰良與靈脩兮訂約冀速迸兮遐
方越厥明兮旃蒙有奔告兮侯之宫曰虎夜涉波兮兹
困於叢洵侯之丹悃兮幽明以通侯心□其奮迅兮選
獰矍以從事羲和屏翳為之先驅兮羌發縱而指示鳴
鉦鼓而贔屓兮剨谽谺之砰訇操戈矛與弓矢兮直㦷
往而前攖惡物咆哮以跳踉兮撓萬夫而辟易獲山靈
之默相兮我威用以歘赫爰洞厥膘兮貫喁血若泉兮
流紅乃陳功兮車下載戢戟兮櫜弓越三日兮著雍於
溪滸兮復殄其雄餘以彙而遐奔兮徧黔黎以席慶念
伊誰之攸芘兮荃有翼之人龍予追夫昔之伊耆兮殱
䝟貐與封狶迸犀象於窮荒兮疇克纘夫蒼姬彼驅鱷
而戮蛟兮固聖謨之莫企也亦流芳於千載兮侯驂之
而曷愧也重曰維彼於菟肆厥兇兮民罔攸措心忡忡
兮有赫者侯憤於衷兮爰明冊祝達神聰兮精誠感召
置郵同兮尋殪其虤餘潛蹤兮民以寧止頌聲叢兮粤
昔九江洎弘農兮哲人風響迨今雄兮侯之碩膚諒同
功兮我摛厥辭孰鐫礱兮千秋萬禩以永譽於無窮兮
嗤彪賦(有序)(明)湯顯祖
予郡巴邱南百折山中有道士善檻虎兩函桁之以鐵
中不通也左關羊而開右入虎懸機下焉餓之抽其桁
出其爪牙楔而鍖之絙其舌已重餓之飼以十銖之肉
而已久則羸然弭然始飼以飯一杯菜一盂未嘗不食
也亦不復有一銖之肉矣以至童子皆得飼之已而出
諸囚都無雄心道士時與撲跌為戲因而賣與人守門
以為常率虎千錢大者千五百錢初猶驚動馬牛後反
見大牛而驚矣或時伸腰振首輒受呵叱已不復爾常
置庭中以娱賓月須請道士診其口爪鐫剔擾洗各有
期道士死其業廢予獨嗤夫虎雄蟲也貪羊而窮以至
於斯辱也賦之
夫何山中之一獸兮受猛質於西旻貌低團而項廷鼻
黝隆而齒齦目斜匡而電爍聲倨頷以雷殷舌理粗而
銼樹䰅鋒横而獵人爪含銛而卷曲尾拂篲而絙伸叱
形模其足怖矧精威之絶塵静嘯而隂飇窣起坦步則
稠林自分凛氣候之相制隠形勢而見尊况百折之深
山常此窟之成羣黃斑屬而卧隴白頞連而飲津初涉
味於牛馬遂䑛及於人民戶震躬而屏徙或重遷而遠
藩獨無生之道士故有心而與鄰力不加於子路術不
詭於黃神布石關之宛轉交鐵葉以繽綸界鳴羊於接
檻誘聞羶而見循進密歴以窮路退蹢躅而下門遂乃
聊浪擲跌偪仄輪囷始傖㲰而怒湧久牢騷而意煩氣
屈而皽力癉而踆羌局拘而勢改積威約而理均於是
道士欣焉待旦及晨舉之於懸處餓之以兼旬待威神
之委頓任處置之紛紜未陷頭而投䰅先罥爪而剔蹯
捩權牙於巨斧磨刺舌以疏巾香泔變其腸胃清水洗
其喉脣欲次第而施食已隨宜而致馴初猶啖以碪肉
次則習以盤飱或設以粰粒之餘或投以松芥之根既
苦飢而伏檻敢擇食以懟恩遂乃改山林之性氣狎雞
犬之見聞遇夫人之下視即弭耳而意親諒厓柴之已
去放野牧以逡巡非止柔性兼弱其筋圓腰纖而脅息
豔斑摧而襞皴撫之而亦喜撲之而不嗔似巨狸之擾
足若卑大之纏身偶循隅而吐喑輙蒙訶而愴魂昔有
大蟲之號今有小畜之云懊撐距之無時委降戢於非
倫雖山君之短智亦梁鴦之淺仁見其弱而可弄牽以
售而論斤有守犬其未足借虚名而守閽既爪牙之久
折亦何威而見奔第周旋於苑薄得混迹於毚麏學婆
娑而昵主戲矍綽以娱賓感知音之君子被歎涕之殷
勤偉兹靈之巨猛鬱有武而有文偶脣吻之所及皆性
命之相因論雄心與剛力固決乾而倒坤略網絓而風
飛觸熛燎以雷噴哮怒則千人自廢憤蹶而萬瓦猶震
非胥疏其有欲何牢檻之敢陳偶朵頤於跛羊落一髮
於千鈞饑窘來而餌施利器往而性冺足人間之翫擾
何氣決之可存諒如此而久生固不如即死之麒麟
文鹿賦(漢)公孫詭
麀鹿濯濯來我槐庭食我槐葉懷我德聲質如緗縟文
如素綦呦呦相召小雅之詩歎丘山之比歲逢梁王於
一時
由鹿賦(有序)(唐)吕温
貞元丁夘歲予南出襄樊之間遇野人縶鹿而至者問
之答曰此為由鹿由此鹿以誘致羣鹿也備言其狀且
曰此鹿每有所致輒鳴嗥不飲食者累日予喟然歎曰
虞之即鹿也必以其類致之人之即人也亦必以其友
致之寔繁有徒古之然矣嗟乎鹿無情而猶知痛傷人
之與謀宴安殘酷者彼何人斯物微感深遂作賦曰
鹿之生兮亦秉亭毒備齒角以無競循性情而自牧姑
有昧於行止尚焉知乎倚伏捨爾崇林輕遊近麓偶巧
網之生致蒙主人之全育飲以渫井飼於芳庭寢卧荃
柔騰倚蘭馨露往霜來日安月寧雖矯性而非樂終感
恩而不驚曾不知養非翫物用有深意命曰由鹿俾陷
其類涼秋八月爽景清氣羈致山阿縻於蹊遂設㐲以
待翳叢而伺同氣相求誘之孔易將必慕侣豈云貪餌
呦呦和鳴麌麌狎至彼泯慮於猜信此無情於誠偽孰
是倉卒禍生所忽毒鏑歘以星貫潛機劃其電發或洞
胷而達腋或折足而碎骨望林巒兮非遠顧町疃兮未
滅風嗥澤而北迅日掩山而西汲走駭侣於巖煙叫饑
麛於澗月苟行路之聞者孰不心摧而思絶相爾由矣
野心而仁望純束兮驚惋顧獲車兮逡巡視鼎中之消
爛觀机上之剖分忽哀鳴以感類若沉痛之在身雖復
處之密邇享以豐珍比檻猿之駭躍同海鳥之愁辛敢
擇音而後死思走險其何因痛無知以相陷含惋毒而
莫伸客有感而言曰物誠有諸人亦宜乎摭事或比原
心則殊借如淮隂搆禍冤在神理通說且拒豨謀寧起
堂堂蕭公實曰知已紿致鍾室胡寧忍此吕禄之難誰
非漢臣交則不義賣亦不仁彼美酈生既為交親誘襲
軍印豈無他人於戲微獸傷類如不自容忍人賣友而
享其功滅交道兮墜義風曾麋鹿之不若何仁信之可
宗已焉哉諒此世之茫茫吾未見其始終
馴鹿賦(金)李俊民
有足而跂有角而枝處山而適食野而肥一旦為雉兔
者所獲遂見縶於藩籬不纏而縛不械而羈覩常如崖
異履平如險巇野哉之性何異夫由也之見仲尼鄭人
之夢鄭人之疑秦人之指秦人之欺逐母而歸未能如
西巴之麑與犬而嬉慎勿效臨江之麋鹿兮鹿兮汝生
我依我恩汝知不見夫人之子食其肉而寢其皮
御定歴代賦彙卷一百三十四
