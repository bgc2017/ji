欽定四庫全書
御定歴代賦彙卷三十
地理
水鏡賦(唐)鄭繇
夫有名之域有象之中惟水能淨惟鏡能空水則無心
而皎澈鏡則照膽而幽通遇物斯應匪我求蒙爾其決
之則流盈而不闕泛金碧而色潤開玉匣而光發其清
也不煜和風其鑒也不同朗月爾乃雲收白日粉拭紅
塵拂芰葉而交映抱菱花而獨春直注千里旁通四鄰
成美惡之玄鑒(原本闕十一字)惜容輝之易晩歎功名之難續
况復影圓鳳沼聲激龍門可驚飛於神雀可搖動於靈
鯤同大道之自然合重玄之衆妙冰潭洞達石崖含耀
亦由裴楷清通王戎簡要知之類之意忘疲於屢照
水鏡賦(唐)賈曾
原夫水能利物鏡以含虚泛鷁攸往盤龍是居藴靈長
而遠蓄懸洞鑒而藏諸其止水也體靜而舒惠風拂而
逾益明月來而不如清則徹底蒙紛濯洗朗亦難雜逢
昏可合則有分流學海挂影仙臺映冰壺而洞澈連錦
帳以徘徊是用益澄流品取鑒羣材涸鮒思躍飛雞自
猜挹餘波而得潤雖屢照而常開惟兹道也可允孚惟
兹務也可長守所以息僥倖之心杜讒慝之口將座銘
之不若雖撲滿而何有士或湮淪時多苦辛願濯纓而
未暇思照膽而無因空匪材而濫挹願將此以書紳
水鏡賦(唐)闕名
利濟者水含虚者鏡懷朗鑑遇物無心處下流通而不
競對清流則泛濫長游開寳匣則蟠螭孤映汾澮所及
冺衆惡而無私銓衡不遺鑒羣才而必正清汋其味堅
貞其質六氣咸用彼得於終亨五材不愆乃取其初吉
深則不竭貞能象物浮錦纜而花生映瑶臺而月出若
然者體不自有故受之於金功不自居乃推之於坎昭
昭神遇必盡其妍蚩泛泛隨流豈懷於舒慘清必見底
明恒照膽壅之則止寧有謝於屯蒙用之則行竟無情
於窺鑒臨萬象而皆見總百川而俱會隠瑞鵲於光中
泛靈槎於天外混之不濁含靜質而終潔覆之則昏用
明道而若昧功雖一致理或殊調乘桴浮海從我者豈
測其深賦蒙求徵無欲者以觀其妙納晴天而兩日交
麗因紅粉而雙容俱笑既不憚於惠風亦何疲於屢照
加以向日冰靜澄流玉潔聲名未著覽鶴髮而魂驚功
業後時仰龍門而心絶幸君子之惠鑒庶流同而派别
水城賦(以有言河伯因作水城為韻)(唐)王棨
吕公子兮誰與營魚為庶兮水為城雖處至柔之地還
深作固之情不假人徒構神功而日就寧勞版築壘素
浪以雲平帝始封之於河爵之為伯既淹有其涯涘遂
恢張於基墌因上善以中抱若崇墉之外隔赤魴掉尾
非經阿利之勞紅鯉暴鰓似困蒙恬之役豈不以還兹
淼淼象彼言言高標貝闕洞設龍門於以示神祗之化
於以昭鱗介之尊霞影晴臨四面之旌旗火烈湍聲霧
急一棲之鼙鼓雷喧彼則險阻可依此則靈長是託周
圍而一帶斯繞控引而百川皆作曉遇撇波之子稍類
登陴夜聞鼓枻之音終疑擊柝莫不外羅蜃蛤中集黿
鼉蕩蕩而欲吞江漢沉沉而自恃山河似慮交侵益廣
容刀之所如虞勁敵長流急箭之波乃與川后為鄰陽
侯共守奚鮫室之能匹信龍宫而是偶沙流聚沫豈粉
堞之云無岸轉盤渦實湯池而自有况乎左負滄海前
臨孟津樂毅將攻而莫可魯連欲下以無因測彼淺深
豈有不沉之板司其啓閉誰為堅守之人偉夫勢壓重
泉功齊百雉咽喉苟有於九曲襟帶詎雄乎千里雖則
都於坎據於水吾唐之聖君四郊清矣
水聲賦(有序)(明)陸深
陸子北征困於道路日不數里而牐隸扄啓數更告勞
獻瘁蓄洩稍愆則舟膠於沙夜宿河次聞河水努牐而
過者淙淙汨汨卧不成寐乃秉燭倚舷聽而賦之
轟轟乎蟄雷摶地軸與訇訇乎將颶風撼而底柱折與
喧喧乎龍嘯雲與哮哮乎長鯨之吼日與逢逢乎周庭
鼉鼓何桴之不絶也吰吰乎蕭寺鳬鐘而莛又無節也
鬨鬨乎共公之首觝觸天柱與隠隠乎穆王之駿複道
馳掣與鏦鏦乎長平機發金革偕麋與烘烘乎咸陽火
縱而玉石裂與南薰和兮調陽泰山頽兮響長洞庭奏
兮未闋華州哭兮不傷將使襃姬輕裂帛巫山聽襄王
胡騎解重圍而鍾生改聽乎宫商也陸子寤驚惕若心
兵靜言審之胡為乎鳴舟人告予是曰水聲
牐賦(明)謝肇淛
有物於此木舌金口枕石潄流竹夾權輔兩兩相承自
為脣齒譬彼卦畫自下而起爰咫尺而丈尋亦可閉而
可啓門無鑰而卧扉墉日析而不圮梯何為乎地中倉
何為乎水底屹乎其節也砥中流而不變縝乎其密也
涵涓滴而無滲廓乎其容也匯萬壑而委蛇沛乎其達
也建瓴走坂而不知其所之汩汨乎其不與波上下也
湛乎其滿而不盈厚積而能舍也爾其淮泗之北漳洺
以南襟帶千里疎比相參量暵校潦紓棘儲緩瀉洪濤
之澎湃導升斗之潺湲舳艫邪許以鱗次稉稻灌輸而
尾銜牛車罷載璧馬罔沉實吭喉焉攸搤詎蕭葦之可
任帝曰懋哉鍚之官士惟時節宣以代爾勩斯江南之
所未有宋元之所創置榜人告予是牐而巳
浮漚賦(晉)左九嬪
覽庶類之肇化何浮漚之獨靈禀隂精以運景因落雨
而結形不係根於獨立故假物以資生體珠光之皎皎
若凝霜之初成色鮮熠以熒熒似融露之將渟亡不長
消存不久寄其成不欲難其敗亦以易也
浮漚賦(唐)崔根
仰參造化之理俯察宇宙之功既希微而不測亦要妙
而無窮至如殷雷發谷激電流空石燕飛而迎雨銅鳥
振而驚風已而懸溜不止空庭積水對霶𩃱而歴覽見
浮漚之邐迤瑩映澄澈内明外美倏往忽來乍滅乍起
含卷舒之度得行藏之軌其柔也則隨波以為心其剛
也乃觸物而忘已諒潛運之怳忽孰能察其終始浮漚
之義大矣哉俯而觀之錯落煌煌若明珠之出合浦遠
而望之的皪旁羅若衆星之列長河爾其因水發色以
空成相懷清潤之秀氣負圓通之雅量信天澤以成姿
豈人圖而為狀且夫勢有萬端形無定質或繁小而爭
涌或希大而間出從下流而守謙託上善而非溢冀輝
彩於當年故韜光於晴日
浮漚賦(唐)楊炯
在霖霪之可翫唯浮漚而已矣况曲澗兮增波復坳塘
兮漲水霤滳瀝兮行注階潺湲而浪起寸步百川咫尺
千里於是乍明乍滅時行時止排雨足而分規擘波心
而對峙輕盈徘徊容與庭隈狀若初蓮出浦映晴波而
未開又似繁星落曙耿斜漢而將迴合散消息安有常
則倏來忽往不可為象雨密稠生風牽亂上若乃空濛
采褰浩汗浮天流平舊沼派溢新泉分容對出吐映均
鮮觸流萍而欲散礙浮芥而還連光陵虚而半動影倒
水而分圓始參差而别趣終宛轉以同沿歴亂踟躇漂
沸縈紆細而察之若美人臨鏡開寳靨大而望也若馮
夷剖蚌列明珠逐風波而澹泊乃變化而須臾迹均顯
晦妙合虚無同至人之體道亦隨時而不拘夫其得坻
則止乘風則逝處上下而無窮任推移而不繫似君子
之從容常卷舒而不滯故其在陽則隠在隂則出泄泄
悠悠匪徐匪疾因自然以見體託行潦以凝質類達人
之修身故不欺於暗室蕩薄畎澮鼓舞洲渚其生兮若
浮其居兮若旅雲消雨霽寂無處所唯斯物之靡依獨
含情而應機暫假有而示潔終淪空而匿暉苟無心以
自累夫何適而有違
浮漚賦(唐)鄭太昊
粤若雲横於斗月離於畢石燕初化泥牛未失重隂潤
礎看澍雨而交飛行潦侵階見浮漚之亂出爾其合散
無常漂蕩自然形色虚潔表裏澄鮮似珠胎之出漢若
星象之浮川拂還風而獨轉偶倒影而雙圓夫其仁也
不輕鼃黽之穴夫其勇也不怯鮫龍之泉觸奔槎而遽
碎近浮藻而還連觀夫遶砌潢汙迴塘綠水長簷連屬
通溝表裏排亂滴而攢生逼潨流而細起乘川則逝遇
坎則止雖有近於泥沙信無累於囂滓既生既滅如幻
如夢體象明媚上下冲融徘徊未息展轉何窮識盈虚
之不定知造化之皆空則知生也若浮榮兮如寄秉隂
守不兢之德就下表撝謙之義清虚自若有高尚之風
隠顯無恒有行藏之智别有縉紳公子思浮思沉乘時
趨勢佩玉鏘金見浮漚之形象息狙詐之機心况乎失
路書生懷憤胷臆規術恬靜節行孤直覺萬化之俄頃
知千齡之瞬息能不操紙殫毫叙浮漚之德
潢汙賦(有序)(唐)錢起
潢汙水之微也汲引之際人皆舍諸唯有德者知之薦
鬼神以昭忠信則百川雖廣莫逮其用焉喻士先沉後
伸於知已也辭云
潢汙之水天實降之雲散雨絶淵然在兹胡禀柔而成
性能處下以任時善乎濁而徐清貯之將綠棄捐池沼
之外隠翳林皋之曲接九派而何勞方一勺之自足至
若雲霽地表霞開水隂乾天可鑒物象是臨山曉映而
色近雲高淨而影深險阻不行芥舟寧覆盈滿知節鴻
毛匪沉産蘋蘩同南澗之有藻聚飛動異舊井之無禽
斯其善利也乃至人之用心且夫出山者泉歸海者川
汲引無絶隄防在焉彼苞蕭屢浸束楚不傳唯潢汙也
獨此晏然其明若昧其壅若退竭而自中盈不侵外天
資其潔德維貫神明人棄爾微道不行畎澮夫事有小
而可廣運有塞而必通當休明之聖代徵泂酌之古風
彼湛然以虚淨盍薦之於王公俾爾忠信昭明有融俾
爾嘗祀景福延洪斯則椒漿與桂酒可以比美而同功
尺波賦(以水澹幽色風初起波為韻)(唐)錢起
瀲灩駭水奫淪始波引分寸之餘風從一勺激尋常之
内無爽盈科勢將坌涌迹異盤渦蹙跬步以無數蕩分
隂而自多觀其日色遥臨風生未巳圓規可驗疑沉璧
之舊㾗前後相侔若浮書而競起跡疊相近萍縈有餘
促漣漪之散漫擁跳沬以虚徐流派中移類蠖影求伸
之際浮光上透若雪華呈瑞之初湧以回回馳乎澹澹
始羣分而下瀨將積少以習坎生而有準動必若浮如
投石以花散等覆杯而迹幽影不過於布指光遽溢乎
寸眸洶洶安翔似欲將乎斗注沺沺增繞如潛運以環
周無驚川后未發陽侯當澹以成之寧同瀑怒謂小為
貴也爰進涓流淺漾風光輕蟠水力寸長所及知文在
其中方折是為見動不過則散或往之浮彩轉初盈之
淨色將潛寗戚之鯉半未能容若流張協之薪重而纔
得汾濕若沖溶滴相通未合流於油岸方鼎沸於汾風
礐石愈蹙淪池不融是將寬其泓量誠有重於泉蒙濩
也如委淪然可視兹延袤以上騰匪徒旋於中沚翠瀲
交映璿源共紀將不退於大成固在乎有便於風水
溺賦(唐)楊䕫
玄微先生澹慮澄情樓倚岳陽湖觀洞庭渺漫兮若與
乎天平遠指君山一螺黛清遥覘湘浦一片雲明輕楫
巨舸載縱載横或楚歌以應櫂或漁唱以齊征雖云吳
楚之闊於焉瞬息之程俄而濃雲興猛吹作訇訇兮雷
霆零零兮雨雹波勢兮奔騰波聲兮渀瀖或若積雪或
若裂壑樓岌嶪兮地如落欹檣側帆倏出欻入煙馳霧
驟神號鬼泣忽翼舉忽蟲蟄波而解浪而傾者亦一瞬
而俱及雨既霽風亦止呀呷餘波振蕩未已俄有呈其
板而流者碎其篷而飄者彼緘縢之篋扃鐍之櫃委翳
波間罔知所秘或一竹以脱命或舉族而咸墜沿汀遶
濱零落在地玄微子指而泣曰其嗜利則孟子所以惡
交爭也其欲速則仲尼所以悲不達也孰有輕命若糞
重賄如山用一縷無繼之力涉萬仞不測之川踐險冐
危既蔑履冰之誡殞身覆族空銜没齒之冤弘農子聞
其言同其嘆此則以江以湖没不可援今復有非波非
濤溺不可算窺之則茫然無岸由古及今䧟者如貫玄
微子矍然其詞泫然其悲何陸之為溺而不維不持紛
吾緒而亂吾曲爾其辨而析之乃曰麴糵是惑沉緬無
時混淆先後顛倒矩規唯誕是習莫禮是持散髮裸體
以遨以嬉汨親疎兀尊卑情所至則至意所為則為可
慶者忽其慶可悲者忘其悲龍章莫保鳳德何衰光逸
則獨竇求入伯有則壑谷忘歸子反不謀於軍前敗非
天作正平不拘於席上禍乃自貽但驕其氣益亂其機
隋兵濟江玉樹方舞越人入戶金斝猶飛所以為酒之
溺也至若貝含其齒雲聳其鬟苞藏其戾矜持其妍攻
巧若拙移曲成端為媚斯極荷寵益堅陳靈以衵服戲
朝俾君臣受辱驪姬以歸胙獻毒使父子成冤齊莊以
盜室取斃郄犨以奪儷不全此所以為色之溺也至若
伊義莫顧唯賄是務以譎以回不軌不度溝壑難滿錐
刀必聚莫興知足之慙蔑有惡盈之懼其帑溢其帛蠧
其貫朽其粟腐營營尚恐其力窮汲汲不思其日暮復
有白版為侯黃金作輔南宫變屠賈之行西園成闤闠
之路求金求劍曾無就木之心鬻爵鬻官但欲齊天之
冨壬夫死而方覺雍子戮而未悟此所以為貪之溺也
至若專國之柄操天之軸任其情性隨其嗜欲其喜也
沉者浮其怒也贏者縮易否為臧化直為曲雖山重而
可迴雖海深而可覆其門若市其帑如谷背者斥向者
錄言張其機笑孕其毒譽之則銖而為鈞訾之則歌而
為哭屏内外之氣側天下之目稽其莽卓考其産禄謂
兵鈐之在已將神器之有屬國璽行竊弄之手宫闈開
盜視之目自謂其投蓋之力可圖殊不知燎原之火難
撲既衆叛而親離竟噬臍而齧腹此所以為權之溺也
是四者匪横其流匪駕其舟有溺者孰究其由其毒也
必漬於骨髓其痛也亦甚於戈矛雖扛鼎之力觸山之
酋亦不能杼之以出而况於纖離之儔哉玄微子乃曰
始吾觀涉水而溺則怳然而内惕今復聞不波而沉則
瞿然如大敵且酒不可甘甘之則沉吾命酒曰甘波色
不可愛愛之則溺吾命色曰愛河衣所以被體食所以
充腸苟朝晡而不匱寒暑而有裝豈假積粟於廪儲貨
於囊且藥所以攻百疾百疾蠲而藥不止者鮮不及其
殃吾命財曰藥江士患不達之名不立之身苟達苟立
在守其真何必競升沉之路爭輕重之鈞狼子野心䁥
之害人吾命權曰狼津噫生於世不溺於四水者吾謂
夫顔閔之倫
冰賦(唐)陸環
大哉洪鈞賦象觸類而生或分氣四序配位五行惟彼
冰之堅質包履霜之漸成夫其體含上善色侔晴雪妍
蚩自明表裏虚澈原其物也則昏危應位覘其時也則
玄冥御節隂氣盛陽晶滅殺氣鴻洞嚴飈栗烈當此時
也何水不凝何潭不結瞻山則萬壑俱閉歸海則百川
潛泄諒造化之自然羌難得而備說佳其空冷愈堅風
淒益壯汗漫稜層委積亭障交河則戰士加守合浦則
漁人迷望况乎天道無私所應多姿雲禽下覆彰后稷
之聖德泉魚出躍表王祥之孝思然而題周官順時令
皎皎雪聚皚皚山淨盤重澗而疑璧瀉圓池而若鏡與
海鏡而混輝將玉壺而相映何層冰峩峩形埋奔浪勢
壓衝波坎位臨時則慎於馬窟離光再誕示合於滹沱
豈直若斯而已哉固見美於將來其藏之也黑牡秬黍
以享侯其出之也桃弧棘矢以除災取順則人不天札
周逆則時多震雷故以北陸而收西陸將啟冬鑒秋刷
識寒暑之情大槃夷槃表君臣之禮徒觀其謙也每避
燥而就濕其讓也亦背陽而向隂偉何點之入喻著豳
詩而見欽皎爾自安同達人之守節渙乎將觧若天道
之無心故先賢取危於履薄作戒於臨深或曰衆雖類
而多名曷方兹而至妙明隂陽之本為適時之要可以
羞之於王公可以薦之於宗廟儻水鏡之一察猶希暫
於迴照重曰深山窮谷凌人鑿頒賜從來天下聞别有
川池捐棄者終思采斲獻明君
冰賦(唐)劉長卿
水無心而清冰虚已而明始則同體終然異名水之動
我變以靜水之柔我變以貞任方圓而能處其順在高
下而不失其平北陸初凝結而為冰東方始起融而為
水與時消息隨物行止水也不知其所然冰也不知其
所以何推運而有恒乃忘情而合理觀乎外示貞堅内
含虚澈無受染以保其素無納汙以全其潔比玉而白
不為蠅玷比月而明不為蟾缺瓊樹色奪瑶池光發變
寒日之清瑩帶隂天之肅殺爰自止水遍於山川山穴
俱閉長波寂然皎皎彌靜峨峨遠連如雲覆地若雲披
天雲之凝兮佇長風而可埽雪之積兮向太陽而可全
豈同夫氣之所感物莫能遷勁飈夕寒我力增壯晴景
朝暖我心猶堅其堅伊何履霜所至其薄伊何臨泉是
畏君子用之以馴致其道覩之而不驕於貴二之日始
鑿命虞官三之日始納享司寒天子陳禮容賦豳風大
啓冰室獻於王宫氣肅雲陛寒生衮龍闢九門於月下
列千官於鏡中頒衆位取飲以受命御至尊得象於朝
宗若君莫之求臣莫之見則深山窮谷詎可得而加薦
苟藏之不周用而不徧則災霜害雹如有待而為變人
或愛我清人或愛我淨既潔其跡亦堅其性水之冰生
於寒人之冰生於正無棄其道吾將何病
冰賦(唐)韋應物
夏六月白日當午火雲四至金石灼爍玄泉潛沸雖深
居廣厦珍簟輕箑而亦鬱鬱燠燠不能和平其氣陳王
於是登别館散幽情招親友以高會尊仲宣為客卿睹
頒冰之適至喜煩暑之暫清王乃誇賓而歌曰含皎皎
兮瓊玉姿氣淒淒兮奪天時飲之瑩骨兮何所思可進
於賓請客卿為寡人美而賦之客諾曰美則美矣而大
王不識其短夫謂之瓊玉竊名器也氣奪天時干隂陽
也内熱飲之媒其疾也寵一物而三失德且出寒谷而
至下薦宗廟而至高僕竊感之而歔欷安得不為之而
抽毫何積隂之勝純陽兮惟此玄冰居炎天之赫赫兮
獨嚴厲乎稜稜其始也月玄冥日北陸天地閉水泉縮
動靜一變剛柔反覆壯以烈風積如羣玉由是依廣澶
漫馮高崢嶸大寒御節萬動潛形浮彩浩浩仰吞素靈
羣山早曙隂壑夜明古者祭之黑牡其藏以節祓之桃
弧其出以潔今明明大魏禮物必備實大王樽俎之常
品非小民造次之所致若尊卑異等頒命有度碎似墜
瓊方如截璐况粉璧雲矗象筵霜布座有麗人皎然俱
素雖衆賓之同輝諒為物之難固其竊名假質以謬一
時之賞也如此若乃對脩竹臨方塘俾炎作寒兮反我
天常嗟絺綌之失御於三服兮亦紈扇委篋而内傷其
嚴冱之威以干隂陽之候也如此若皎潔的皪與時消
釋或沉珠於杯或化璞於液王將甘飲聊以自適豈知
乎一寒一温日夜相激久之以生疾兮内外不和而怵
惕其翫意而媒疾也如此觀其力足以淒一室利庖厨
俾甘肥晩敗醇釀不渝非可調腠理安營魄奈何以誇
客陳王於是赩然而慙曰寡人生於深宫懵於服食左
右唯燕姬趙女侈服美色微客卿之言則何以雪余惑
方當命有司而撤冰書盤盂以自式
水始冰賦(以律報司寒冰因水結為韻)(唐)陸環
潤下之性有時可凝暑歸寒集陽閉隂升吹寒風之遠
派蹙凍雨而成冰俾巨海以息浪胡涓波之足徵北陸
隂涸寒泉井冽天昊外搏靈胥自潔含貞抱虚既瑩且
澈斷流而稜稜劍威照日而片片霜切馺坳曲陵湫穴
蒼山甕石大冶流鐵圓光而蚌珠可掬朝涉而馬蹄可
折既否隔於風雲亦閉藏於魚鼈爾乃命海若戒馮夷
連燄絶於火井俾梁成於水湄乘險無替旬日不衰若
擁輕絮如積素絲秋令雖終尚占庚辛之色嚴風更肅
將奉玄冥之司其為水也則䧟其為冰也則履畜成比
玉之壺散作流謙之水柔性是著仙顔是比方稽化而
轉疑蓋不知其所以夫其瀑布流湍迸射交攢簷溜承
綆垂空凍乾微波煙羃大壑雲漫滴貫珠而呈脆排層
巖而召寒至於六尺表竒百丈涵奥鼠北方而可規蠶
東夏而禀操堅貞應運度光武而堪竒孝德幽通獻赬
鯉以為報始冰之初立冬之日將鑿井望納秩刷室應
候司管調律温泉殊沼夏蟲異術閭闔門靜瑯琊井溢
當腹堅而將藏候朝陽而乃出
冰泉賦(以應陽氣而發蒙為韻)(唐)陳廷章
衆潤將行一陽初勝剛柔合德遠近潛應動能依節自
契周書之言流未入淇豈若衛詩之興時也豈冰填井
甃日冷池塘暫無聲於短景終有騖於靈長於是微消
涸冱稍變潛藏既聞乎下能順上豈聞乎隂不承陽深
且異於潢汙孰云咸竭用堪和於酒醴誰見必香居壅
鬱而將聽聲潺湲而尚未雖幽深之可則終遠大而為
貴未知所適願添滄海之流必得其宜無俟黃鐘之氣
瀲灩如彼清泠注兹其道也誠於遠矣其深也可以述
而望朱夏而龍文生定四時而不惑當玄冬而麋角解
後五日以為期暗漾懷珠之媚潛抽潄玉之姿鄙借勢
而為瀾每遇秋風之冽冽待流聲而解凍必由春日之
遲遲全其性以守柔相其時而忽越思玉溜之纔吐若
岷江之初發出陽岸之下潛潤澗毛涌隂溪之中輕搖
石髮决諸可見其澹淡冽彼詎同夫汨没冀雷驚之蟄
猶若陸沉當治理之時不虞乾没當今化源畢啓時令
皆同覩陽光之下達昭帝澤之潛通浮帶地之功暫留
坎窞運知天之德終異童蒙倘或導於外發其中冀有
禆於江漢得流善於無窮
初日照冰池賦(以鮮彩朝澈寒光入座為韻)(唐)馮宿
日生東方冰滿池塘以涸沍之寒質承亭曈之曉光其
象斯潔其容可閱炳爾昭煥朗然澄澈可愛之德巳聞
左氏之經如履之心更憶詩人之說既合體而光輝且
負暄而昭晰全嗤嶺北之梅詎比牆隂之雪美其林煙
早晴寰宇淒清池有水兮冰合天無雲兮日明凝隂尚
積暖氣漸盈淋漓兮向陽和而未泮皎潔兮覩津潤之
將生所謂當此嚴景昭兹陽彩上下相融貞明共在斯
乃元化所結玄功不宰日有曜而必臨冰無心而有待
不然何大明兮方懸凝質惟堅斜景自高而來照素曜
相向而俱妍曲岸增媚平沙更鮮豈西陸之中候朝覿
而方出東海之上泮隂火之潛然是知清興攸集氛埃
不入隨陽而孤雁初飛向暖而羣鷗乍立且日者分乎
兩曜冰者生乎冱寒既清貞而可賞信温煦之咸歡足
使勵志求鑒探幽就觀何必挹瓊漿於丹竈思夕露於
金盤曷若色映朝戶光陵曉座冰生池上豈羡玉壺之
明日下池中全遇隙駒之過聊賦之以體物庶同白雪
之難和
冰池照寒月賦(以寒淨光潔瑩心目為韻)(唐)林藻
瑶池洞澈兮堅冰始攢玄天皎皛兮皓月初圓冰含虚
以凄冷月委照而光寒既合體以凝質故清輝而可觀
爾其氣肅而勁色虚而淨俯視則湛若玉壺仰觀則爛
如金鏡履之者可以慎其矩步翫之者可以滌其情性
嘉乎清熒旁達曈曨交映間樓臺則素色彌分出河漢
則清光寥夐良吏觀我以思飲墨客覽我以思詠懿夫
鑒照無隠盈積有方纖埃翳而必見衆象照而難藏晃
兮奕奕耀兮彰彰奪銀河之曉色掩水鏡之秋光於時
羣動巳息寒夜未央微雲度月以澹蕩細影拂池而悠
揚晶耀兮環林之際朗練兮孤亭之旁月周天兮有虧
池擁冰兮難决月在則光瑩月沉則光滅彼冰也非無
自然之色我取映月而增潔此月也非無自然之光我
取籠冰而加澈斯乃以淨臨淨不瑩自瑩精氣交而上
浮光彩融而入暝夫如是至人遇之而暢襟貪夫對之
以勵心豈徒皎皎然罔象炯炯爾照臨而已哉向若月
隠西峰冰藏深谷焉得解吾人之昏滯悅志士之心目
冰池照寒月賦(以寒淨光潔瑩心目為韻)(唐)王履貞
至矣哉玄冬之季兹池可觀臨方塘而霜容既肅照圓
月而素色兼寒凝為冰碧淨若琅玕廹而窺乍驚飛於
繞鵲俯而察寧失顧於迴鸞若乃日暮雲晴蒼然色正
水彩旁射蟾輝下映的皪兮地布明璫曈曨兮天垂朗
鏡則雖隨侯之珠皎而潔和氏之璧光且淨曷比夫動
資文士之興載悅吾人之性觀夫寒空若畫清漏且長
透珠簾而庭戶增媚浮玉樹而園林借芳攬之則無誠
偶形於顧兔視之若有徒積素於飛霜故能潔通宵之
寒氣凝徹底之清光既而空色相鮮餘華昭晰嚴風吹
而不散冱隂生而轉潔偏使閨婦增思征人愴别望隴
上之嬋娟怨池中之凛冽又能使空門禪客除昏滌冥
對之而虚白生襟觀之而神形自瑩嗟乎時之革物物
感人心俾閒放者取而適性勤苦者對以愁吟則知冰
月之宜靡極沿變之趣彌深原夫幽院添池晴峰繞竹
幾處堪賞千般寓目加之以清冰素魄復何媿深山窮
谷佇月令之必賦冀同出乎西陸
冰將釋賦(以和風既至遲日初臨為韻)(唐)侯喜
春入寒水冰驚淺潯照遲遲之早陽色將無定度習習
之回吹勢欲難任渙若分彩濡如在隂如應勾芒之節
將成老氏之心非其漸焉何以知仁氣之徐至不日釋
也何以表陽光之有臨稍露沙痕似分苔翠在形開而
可觀因罅發而增媚動其中矣將有日而然開必先焉
若知風之自澹引晴色洞含春意曩之能久曾殊見晛
而流今則不堅轉失履霜之至當歲華之既好變水綠
之云初暗轉而光搖巳薄輕流而影動惟虚觀夫宵以
涆涆晝必徐徐淨以當融稍驚北徂之鴈輕而未散猶
觀上越之魚如此則消積凍發微波西陸當出東風巳
和湛兮而平劍開幽匣默然而運雲斂晴河方催皚皚
之白漸滅昭昭之多則知道貴無質我之釋兮以日不
徐不疾與真源匹政尚得中我之釋兮以風洩洩融融
與皇澤同事有可貴用非可既懼乎裂尚保質於地寧
就其流始收光於神氣潰然當解熙哉此時幸照臨之
必及豈開泮之云遲日巳不寒正難於鳥覆數當有盡
轉使於蟲疑吾亦慕斯冰之不擇不知所以裁之
冰泮曲池賦(以春日風暖之候為韻)(唐)王起
玄英變律青陽報春伊曲沼之方燠始冰泮於斯辰北
陸初凝昔峩峩而色閉東風忽解驚片片之光新所以
將延軒騎稍媚咸秦散亂瓊岸離披玉津開碧潭之漾
漾如白石之磷磷豈必積窮谷而與競塞長河而見倫
則知煦嫗有待冱寒無必將辭烈烈之風漸映遲遲之
日或竹破而瓦裂或鏡華而玉質帶宿草而猶霑添新
泉而更溢小大惟錯方圓不一臨深之戒稍窺履薄之
危漸失蠶之績也必見其淪胥鯉或感焉匪勞於剖出
璀錯騰外淋漓積中隨波響激遵渚光融下魚竿而不
隔泛仙舟而巳通渙渙初流自同夫溱水冲冲罔鑿奚
取於豳風是知冰在池而合散池與冰而虚滿腹堅難
俟於星迴磔裂必因乎風暖皎潔不私清明在兹殊玉
壺而覩止異凌人而藏之鼠無德而潛伏狐由是而决
疑和而不同始堅然而固節積而能散終渙爾以隨時
客有覽名都之秀盻迴塘之溜知迷津之可通在解凍
之斯候
履春冰賦(以戒慎之心如履冰上為韻)(唐)陳岵
履道有本戒之在冰每翹翹於進守如凛凛之不勝累
足有懼旁行可矜識安危之在德豈顛越之或承不敬
其心敢徵所以本之於有既漸乎履霜戒在不虞罔輕
於狎水方保心於慎獨焉敢測乎涯涘人之所畏豈造
次而可忘道之將行非中人而勿履敗或聞於旋踵義
無輕於舉趾不處其薄君子之行固然若居下流詩人
之戒深矣其始也陽律掩耀隂飈戒時因潤下而生德
由寒冱以成姿皎若澄虚而體合上善冥然沉響而跡
不能欺苟戒之而不履是以履之而不疑事異涉溱匪
裳之褰也德猶如羽知行可蹈之則知視險無必素誠
可諒罔違日慎之心無易春冰之上投足而衆流不測
委順而中流是廣惄焉如擣知大患之在躬生也若浮
敢馮虚而用壯孰曰堅乎匪同介如結寒波而暫聚湛
清質以含虚恍若有無似乘空於月宇退然如失猶奉
身於玉除且異夫莫來莫往何遵扵匪疾匪徐必若懷
以勵貪飲以明信如臨之戒如履之慎則知水德可保
冰力可任匪冰不薄匪水不深彼之踏者委乎足我之
蹈者本於心又焉能料其薄厚而計於升沉則執德罔
愆持危不戒意平澹之可翫在清夷之可懷豈知蹈之
有道行之在德而忽乎淪溺之敗
陽冰賦(以海上沙前光耀清景為運)(唐)林滋
考庶物於朱垠得陽冰於碧海託巨浸以潛結泛驚波
而長在堅乎自得峩峩之素色寧虧涣若無虞皎皎之
清光詎改始其孕太隂之精因積水而成勁颼飀之遠
吹澄滉漾之餘清别浦宵凝狐聽之聲乍絶迴汀曉合
蟲疑之質俄生繇是外肅重溟中分萬景滄淵掩巨蚌
之魄碧落奪寒蟾之影幽疑玉樹露皓氣之皚皚淨若
銀河亘秋光之耿耿既叶數九寧將屢遷乍瑩洪濤之
末時明綠岸之前不解東風諒難資於履薄非藏北陸
復何患於攻堅炎炎之畏景雖臨冽冽之寒威益壯暠
輝想冰始之日洞澈得夏頒之狀解飈乍觸無慙於雲
母屏中纖翳不生曷愧於琉璃地上淨拂霜影輕籠月
華稟質苟因於涸沍分形詎委於泥沙既異在隂彩射
鮫人之室非同向晦光寒漁父之家至若浪息遙川烟
收遠嶠焱晶鑠野以增熾皓色澄空而引耀清含上善
曾無泮渙之期素激中流豈憚赫曦之照所謂出自靈
長居然異常苟惟貞而自守雖盛暑其何傷亦由抱素
者絶陷已之患履道者為終身之防幸消釋之無日庶
永託於朝光
藏冰賦(以堅明潔鏡為韻)(唐)張皓
國之造物時惟用天履在歲之窮紀知層冰之腹堅可
以備用凌人主焉羞秬黍以為薦率司寒而是先於是
入坎窞踰峥嶸乍逼側以經險復趦趄而不征爽氣旁
達凝隂上清始峩峩而不見遽沖沖而有聲是伐是取
登乎上京候朝風而益壯對夜月而俱明崇凌既啓隂
井方渫含聲色而轉深拂霜威而逾潔不靡不劂如磋
如切掩下方以凅冱匪上騰之發泄方見象於為寒且
多驚於内熱顧惟不佞括結成性彼蓄物以備用亦何
異乎藏冰將有冒於嚴凝豈見遺於水鏡
藏冰賦(以西陸朝覿方出之也為韻)(唐)歐陽詹
晩日離斗兮昏星見奎鴻&KR0008;向北兮龍角徂西天子慮
層冰以為災闢凌隂而大納山人於其時而共職庶夀
域以同躋黑牡既馨玄冥已祝人惟在土侔有賦以歸
王物或稱琛類無脛而奔陸鑿涸沍於窮壑閉重泉乎
夏屋炯乎干將之出地燦乎連城之韞匵爾乃東風月
仲之節西陸晨覿之朝薦明靈於寢廟頒有位乎中朝
光可鑒形鄙照車之寳楚清能禦暑輕萐莆之珍堯尚
玉堂以孤瑩鎮瓊筵而自昭助微涼於長簟迴煩燠於
炎飈鬼神以之而饗集君臣以之而利饒豈止疾雷不
震淒風不飄致兩儀之交泰作六氣之和調而已哉冰
之藏也旨意可稽冰之賦焉英華可覿休宗社之成禮
暢乾坤而樹績順時元吉為我政之恒孚悖道致尤寧
魯臣之屢折六合蒼蒼萬物攘攘詎無時啓亦有時藏
繹其功而此譬於厥德而何方勁挺金相貞清玉質展
其用無愧於明時韞其光不欺於暗室平凛冽以冬入
滌赫曦而夏出穿楊發彼觀國於兹幾鬻三冬之學又
當二日之時業屬辭以比事遂含毫而賦之
開冰賦(唐)王起
國家順仲春之律開藏冰之室將以均寒暑分老疾北
風始壯且納於必周西陸有期因用而斯出是時木德
司辰條風報春物惟求舊令乃謀新有頒冰之職有伐
冰之臣安得深藏於重壤自當登御於一人有司奉明
詔薦清廟啓其空觀其徼連鍤既下不作沖沖之聲厚
土忽開已發峩峩之照獻羔之禮既宣祭韭之義克全
將使隂不伏陽不愆詎有東風之解莫移北陸之堅皎
潔兮玉壺乍奪清瑩兮金鏡争鮮鑒乎其中雖臨深而
履薄積於其外終岳峙而峰連此輿人之所納縣人之
所傳乃祓以桃弧升於蘭殿凌隂去而寒盡御座來而
春變其為利也溥其為用也徧羣寮是錫足以表鴻恩
百祀方修足以成嘉薦向若藏之不以宜啓之不以時
自然光而不耀貞以自持同土石而棄矣何賓祭而用
之德既自此宣政亦自此審禦霜雹以清沴調風雨而
成稔開五色之瑞福應方來叶七月之章頌聲曷寢豈
惟求履霜之堅思積水之凛冰之開也在於人冰之用
也進於君昔時司寒雖蒙於幽閉今將清暑終見於區
分儻不遺於兹日期不掩於前聞
冰井賦(晉)庾儵
嘉隂陽之博施美天地之廣宣萬物雜而無越不易類
以相干或專陽負暑或涸隂沍寒塗雖殊而同歸信協
德而俱延於是孟冬之月羣隂畢升霜雪紛其交淪流
波結而成凌啓南牖之重隩將却熱以藏冰山人是取
縣人是承納遠宫之邃宇静幽澹以清澂抱堅精之玄
素發川靈而長凝於是寒往暑來四時代序帝將攘患
炎災是禦爾乃攜我同類援我烝徒將涉寒藪害氣是
除攀靈艦而增舉爰自託於城隅仰瞻重構俯臨隂穴
淒清驚冷觱發栗烈餘寒嚴悴淒若霜雪乃命有司啓
彼潛戶寒風慘悴此焉清暑格炎靈之恣曜兮摧盛陽
之暴怒弭和春之淒風兮遏温夏之苦雨保百姓之艱
難兮俾羣生之寧處及至股肱或虧卿士殞喪寧神扇
暑肅厲清涼用處凶禮無失典常美厚德之兼愛兮乃
惠存以及亡
冰井賦(以寒井隂涸冰以時入為韻)(唐)李胄
冰井皚兮星歲闌冰候井於春泮井含冰而晝寒其質
也惟至貞而可鑒其量也惟極深而可觀夫其碧甃熒
熒清光炯炯呀爾莫測堅爾而靜閉土膏之潛胍奪霜
空之麗景濟時方候其獻羔利物不資於短綆前王何
以貴冰而鄴臺尚開乎舊井下視千人傍窺百尋足使
貪夫勵志君子戒心或以慮危則取象於履薄或以思
險則取類於臨深豈從遠自窮谷而納於凌隂其道有
恒其迹無固當未用也雖處幽而無悶當其用也雖向
炎而不懼縱居井之未深亦在冰而守素若乃天地閉
海河凝風落木霜含冰或呈六出以表符瑞或因五行
而見咎徵寧比夫在坎窞而不耀遇陽和而自升故知
井之為德莫之可比奚若汲引於焉賓祭是以頒之也
遍出之也時雖應用而無倦終待命於有時東風可解
西陸可期不以深而見棄不以輕而見遺側玉盤而有
望仰金門而可入質惟務施固不戀於深山道貴能行
亦何慙於改邑懿夫吾王之政無不修化無不及猶慮
霜雹之為災故冰井所以立
冰井賦(以寒井隂凅冰以時入為韻)(唐)史宏
鑿之冰井厥用可觀井因厚地而深始將乎人力冰以
積隂而壯必本乎司寒所以候立春而氣至當嚴寒之
律殘順乎時不愆於夏歷守其典必驗於周官若乃洌
井者泉藏冰者井至隂相合表虚受之無瑕聚氣而堅
叶坤柔之至靜況乎玄律涸沍寒光凝冷積風塵於四
郊封雪霜於萬嶺者哉觀其啓隈隩洞幽深矗如雪聚
皎若月臨抱堅精之素質體玄妙之精心期三凌以示
乎遍用言一日方屬乎窮隂且渫其井不愆於度爰納
其冰轉增其固妍蚩必表將金鏡而分形明皎相鮮與
瓊漿而競素影淋漓而未泮質晶耀而凝冱若玉壺之
洞開似金波之始露其初也小人是承翦乎荆棘陟彼
丘陵當玄冥之用事供北陸而藏冰出窮谷而方結下
重泉而轉凝託影超象因物為比或瓊碎而星流或峰
聯而岳峙為王者之恒典俾羣生而是以穿重壤之十
仞以表藏周候朝覿而夏頒用不私已稽夫井以不變
為德冰以至堅自持井非冰而不能全其淨冰非井而
不能應其時體剛居中且異乎渫而不食力柔其重方
同乎順以致辭其功克廣其用斯給慎以祓除節其出
入異彼廬陵之瑞空存三色之名同夫甲子之祥用彰
七月之什當其舊典不廢新令是緝喜災害之無虞頌
皇王之御立
御定歴代賦彙卷三十
