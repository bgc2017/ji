欽定四庫全書
御定歴代賦彙卷一百二十九
鳥獸
燕賦(晉)盧誥
爰集崇㝢依於其榮布窠巢之列列孕子鷇之嚶嚶銓
先後而均哺邁尸鳩之能争於是族類偕長雄雌俱逝
頡頏水湄下上雲際嘲哳間關倏忽&KR1934;潎來如隼擊去
苦鳬跇斗建午而子指日在戊而後憩
燕賦(有序)(晉)傅咸
有言燕今年巢在此明歲故復來者其將逝剪爪識之
其後果至焉
燕燕于飛差池其羽何詩人之是興信進止之有序秋
背隂以龍潛春晞陽而鳳舉隨時宜以行蔵似君子之
出處惡焚巢之凶醜患林野之多阻諒鳥獸之難羣非
斯人而誰與惟里仁之為美託君子之堂宇逮來春而
復旋意眷眷而懷舊一委身乃無餘豈改適而更赴
玄鳥賦(晉)夏侯湛
觀羽族之羣類美玄鳥之翔集順隂陽以出處随寒暑
而遊蟄擢翾翾之麗容揮連翩之玄翼挺參差之脩尾
發緇素之鮮色及至大火西景商風吹衣遂匿形於深
穴斂六翮而不飛含静泊以充肌噏至和之精粹澹恬
心以去欲故保生而不匱虞衆物之為害獨棄林而憑
人不驚畏以自疎永歸馴而附親有受祥而皇祇故遺
卵而生殷惟帝皇之嘉美置高禖以表神類鸞皇之知
德象君子之安仁爾乃銜泥構巢營居傅桷積一喙而
不已終累泥而成屋拾柔草以自藉採懦毛以為蓐吐
清惠之泠音永吟鳴而自足
燕巢賦(以平入空栖為韻)(唐)樊晦
鳳凰集於梧桐鷦鷯巢於枳棘俱順時以適理盡攝生
以自得豈如雕梁祺燕葺高巢以安息既開珧戶逐仙
羽以長生或在玉筐馴主人而含識質有禀於玄造妙
無方兮何極頡頏金屋差池翠宫御泥繞棟度勢巡空
憐綺忩之華影愛羅幌之春風得地相賀分飛就功廣
狹殊軌規模不同散彩彬斑攅文潗㵫疊輕蕊而矜暖
布重泥而訝濕跡似連珠形如聚粒霽光分曉出虚竇
以雙飛微隂合暝舞低簷而並入我室既真虚白自生
逼之不懼撫之不驚故鳥鵲可循而窺也龜鱗協瑞於
太平余所以觸物而作興惟燕雀之一鳴
秋燕辭巢賦(以秋令去急為韻)(唐)侯喜
漢落葉兮火星西流白露降兮萬物知秋嘉此燕之有
感將辭巢兮命儔命儔兮焉求應節兮周旋去此集彼
正為良謀經北戶以一息度南軒而久留久留伊何我
翼新整雖華屋之可戀怯高巢之夜冷得不上下其音
翩翻其影射白日之淹留候令人之光景乘秋而發且
有便於風高養羽既成亦可知其路永况夫將適之所
必能安據縱眷乎此巢可居固難以久而不去克有攸
往足觀来譽殺氣成秋晴光滿曙當是美景此焉鶱翥
遂乃横絶階墀遠謀原隰事必謀始翔而不集空長而
矯翼彌高日暮而連飛轉急同發者或有不進後來者
莫能相及巢兮徒有思其所葺
誚沙燕賦(有序)(明)顧璘
河朔之野川厓壁起有鳥曰沙燕穴居鷇化以陋見全
厥類日夥人舟過驚則飛噪凴怒余與八厓子惡其驕
也並作賦誚焉
嗤彼沙燕翾翾川湄不巢而穴託體何卑族類冗瑣毛
羽䙰褷大不盈握弱彌自持象恧玉釵棲惴華榱祥乖
玄卵貴失烏衣堁塊墐戶鼠壌資飢朗日弗照清風鮮
吹童稚攸害蹂轢横施莫假矰繳矧乎網罝嗚呼是淫
譟而雜處惡濕而居下者耶是獺以為魚鳶以為鼠者
耶是泥啄而風舉者耶是旅獖羊以為厲藪者耶羽不
飾旌旄肉不登鼎俎狡伏而惡寒躁動而附暑譬之人
倫穿窬是伍請付之鬵釜
感去燕賦(有序)(明)區大相
孟郁韓子旅寓京邸為去燕賦以見志韓子曰始吾見
斯燕之來也見其巢且育也兹又見其去也而吾久困
羇旅欲歸未得於是重感而賦
何羽族之微細類發跡乎海湄懼皎潔之易汙常守黑
以為儀顧雕梁而並下繞夏室以棲遲其出入也逢鷹
凖而不避其近狎也若鷗鳥之㤀機且夫暑見寒伏春
來秋去候時節而不愆豈改玉而改度異衆鳥之行藏
視哲人之出處雖托身於華屋曾不陋乎茅舍採芳沬
於芹津含春泥於蕙圃俯拾墮蕊仰粘搏絮將側翼以
度簷乃斂翮而闚戶既拮据以成巢亦雌雄之共哺若
乃大火移陸盲風動塵蒼鷹始擊白鴈來賓逝返故國
羣飛别人若落葉之辭枝似枯蓬之絶根覺處堂之為
累審巢幕之未安翮將舒而婀娜飛漸遠而盤桓潛暗
穴以匿影遵海濱而樂飢俟春和而景明復翔集以來
斯於是金河遠戍幽閨怨女翼傅短書足纏紅縷途悠
邈以難將情懣結而不叙而况京國遊人風塵逆旅悵
公子之未歸盼空巢而延佇
鴻賦(唐)闕名
翩翩者鴻刷羽疏風賓燕薊之北旅江湖之中何斯禽
之寡識亦隂陽之載通若乃編名漢川棲身禁籞易象
嘉其漸陸詩人美乎遵渚晉文以賓客見規齊桓以君
臣相許既隨軒於良吏亦銜丹於仙女其德性也肅肅
習習繽繽紛紛泛濫綠水翱翔白雲飛則有貫集則為
羣跡不以沙泥自混貌不以玄黃自分敏清真之不雜
同朴略之無文於是寒月改躔朱星移度苔濃春水草
滋甘露園木含榮溪水解沍乃連太隂於北漠遣少陽
於南路唼藻而至豈鷹鸇之見猜銜蘆以飛何罻羅之
足懼至於長距蒙賞利嘴見升豹以尾而自貴鶉以尾
而自矜巢睫之蟲終幽微而莫覩垂天之羽竟寥廓而
難徵孰與夫鴻也窮遠適縱遐觀凌天衢拂青漢横逸
翮奮羽儀空違沮澤竟屬汙池有四海之心而人莫識
有八方之氣而人莫知年歲蹉跎兮行不返毛羽翕集
兮飛未遠願借勢兮自強庶高翔兮不晚
秋鴻賦(唐)趙勵
若夫隨陽之鳥翩翩者鴻高飛晴日長鳴朔風乘秋隂
於迥塞結陣影於遥空觀其羽翮聯翩出入寥廓念江
山而遊遠犯霜露而無託昔年春去愛洲渚之芳菲今
日秋來值關河之搖落借如良人遠戍賤妾孤居帷屏
曠望意息空疎路杳渺而無恨心嬋娟而有餘憶紫塞
之年盡怨青樓之夜虚莫不聞之者憤惋聽之者漣如
羅迴文之織錦思繫足之邊書若乃明月霄懸黃雲晝
洩牢落天地蒼茫溟碣行宛轉而初上影參差而不絶
愁輕代北之雲訝負遼西之雪既而南遊澤國北别沙
場千里萬里懷稻懷粱強能鳴以取愛恐不才而見傷
所願免虞人之矰繳得狎君之池塘者也
鴻漸賦(以鴻漸路適之為韻)(唐)陸贄
深不測者道大無疆者空空非羽而何適道非人兮孰
通通於道者是謂君子適於空者莫如漸鴻故聖人託
象以明義務勤以飭躬將自邇而圖遠必因卑而致崇
始其素卵新化青春戲融一之日乳哺衡陽之曲二之
日翱翔彭蠡之中且爰居以樂水亦從正而養蒙毳毛
其成洞庭之芳草初綠弱羽云就武陵之繁華巳紅而
見其進未知其終美夫姿淑偉麗飛鳴有檢動靡求棲
遊皆遠險思奮志於寥廓且藻容於菱芡昇不越次先
冒履木之危進而得中爰及于盤之漸漸如何其往有
攸措方去渚而戾止俄躋陵而遐顧風水遥輔於羽毛
煙雲未通於道路嗈嗈相召驚月次而亂趨肅肅連行
拂天池而徑度信梁燕之莫儔豈谷鶯之足慕亦猶九
層起於累土千里始於投迹琢玉者日就其功為學者
月將其益皆自微以成著固何求而不適異夫出陸摶
空驤首矯翮順寒暑以攸往亘山川而罔隔以言乎鳥
也尚不㤀進以言乎人也如何無思思者所以志道進
者所以修辭誠既往而莫返冀將來而可追蒙亦有望
於斯漸敢不肅然而勉之
鴻漸賦(唐)崔陟
易之為書也八卦分體萬象漸通漸之為義也進以得
位動而有融故聖人假物筌理爰託喻於兹鴻鴻之為
物也跡狎洲渚去軼雲空始于干而漸陸竟自卑而陟
崇飛則有序和而不同有類夫君子進德修業積微成
功陟遐以自邇謀始以利終者哉原夫交頸頡頏乘波
澹淡逍遥自得罻羅莫掩匪干時以強進每卑棲而自
檢雖欲致雲霄之高故必階磐陸之漸洎乎理翰海表
驤首煙路既應日而春來亦隨陽而類序行藏不昧於
節遊止不愆於素匪親鳬鷖之羣豈思稻粱之顧誠羽
儀之可重奚燕雀之可慕豈比夫鸚鵡衒其羽翮徒矜
才以取譽然無罪而見獲鄉國迢遥箱籠窘迫慕侣心
斷冲天望隔不階漸以苟進非忤物而致危豈同年而
語哉
孤鴻賦(有序)(隋)盧思道
余志學之歲自鄉里遊京師便見識知音歴受羣公之
眷年登弱冠甫就朝列談者過誤遂竊虚名通人楊令
君邢特進已下皆分庭致禮倒屣相接翦拂吹嘘長其
光價而才本駑拙性實疎懶勢利貨殖淡然不營雖籠
絆朝市且三十載而獨往之心未始去懷抱也攝生舛
和有少氣疾分符坐嘯作守東原洪河之湄沃野彌望
囂務既屏魚鳥為鄰有離羣之鴻為羅者所獲野人馴
養貢之於余置諸池庭朝夕賞翫既用銷憂兼以輕疾
大易稱鴻漸於陸羽儀盛也楊子曰鴻飛冥冥鶱翥高
也淮南云東歸碣石違溽暑也平子賦曰南寓衡陽避
祁寒也若其雅步清音遠心高韻鵷鸞以降罕見其儔
而鎩翮牆隂偶影獨立唼喋粃稗鷄鶩為伍不亦傷乎
余五十之年忽焉已至永言身事慨然多緒乃為之賦
聊以自慰云其辭曰
惟此孤鴻擅奇羽蟲實禀清高之氣遠生遼碣之東氄
毛將落和鳴順風壯冰云厚矯翅排空出島嶼之緜邈
犯霜露之溟濛驚絓魚之密網畏落鴈之虚弓若其斗
柄東指女夷司月乃遥集於塞門遂輕舉於玄闕至如
天高氣肅搖落在時既嘯儔於淮浦亦弄吭於江湄摩
赤霄以凌厲乘丹氣之威夷遡商飇之嫋嫋翫陽景之
遲遲彭蠡方春洞庭初綠理翮整翰羣浮侣浴振雪羽
而臨風掩霜毛而候旭饜江湖之菁藻飫原野之菽粟
行離離而高逝響噰噰而相續潔齊國之冰紈皓密山
之華玉若乃晨沐清露安趾徐步夕息芳洲延頸乘流
違寒競逐浮沉水宿避暑言歸絶漢雲飛望玄鵠而為
侣比朱鷺而相依倦天衢之溟漠降河渚之芳菲忽值
羅人設網虞者懸機永辭寥廓蹈迹重圍始則窘束籠
樊憂憚刀俎糜軀絶命恨失其所終乃馴狎園庭棲託
池籞稻粱為惠咨其容與於是翕羽宛頸屏氣銷聲滅
煙霞之高想閟江海之幽情何時驤首奮翼上凌太清
鶱翥鼓舞遠薄層城惡禽視而不貴小烏顧而相輕安
控地而無恥豈沖天之復榮若夫圖南之羽偉而云羨
棲睫之蟲微而不賤各遂性於天壤弗企懷以交戰不
聽咸池之樂不饗太牢之薦匹晨雞而共飲偶野鳬以
同膳匪揚聲以顯聞寧校體而求見聊寓形乎沼沚且
夷心於溏淀齊榮辱以晏如承君子之餘眄
鴈賦(晉)孫楚
有逸豫之雋禽禀和氣之清沖候天時以動静隨寒暑
而汚隆颯同集於曠野紛羣翔於雲中翳朝陽之景曜
角聲勢於晨風族類阜繁數則千億迎素秋而南遊背
青春而北息泝長川以鳴號凌洪波以鼓翼任自然而
相徉窮天壤於八極
鴈賦(晉)羊祐
鳴則相和行則接武前不絶貫後不越序齊力不期而
並至同趣不要而自序當其赴節則萬里不能足其路
苟泛一壑則衆物不能易其所臨空不能頓其翼揚波
不能瀐其羽
離繳鴈賦(有序)(魏)曹植
余遊於武陵中有鴈離繳不能復飛顧命舟人追而得
之故憐而賦焉
憐孤鴈之偏特情惆焉而内傷尋淑類之殊異禀上天
之休祥含中和之純氣赴四節而征行遠玄冬於南裔
避炎夏於朔方白露淒以飛兮秋風發乎西商感節運
之復至兮假魏道而翱翔接羽翮以南北兮情逸豫而
永康望范氏之發機兮播纖繳以凌雲挂微軀之輕翼
兮忽頹落而離羣旅朋驚而鳴逝兮徒矯首而莫聞甘
充君之下厨膏函牛之鼎鑊蒙生全之顧覆何恩施之
隆博於是縱軀歸命無慮無求飢食稻粱渴飲清流
夜亭度鴈賦陳後主
春望山楹日暖苔生雲隨竹動月共水明暫逍遥於夕
逕聽霜鴻之度聲度聲已淒切猶含關塞鳴從風兮前
侣駛帶暗兮後羣驚帛久兮書字滅蘆束兮斷銜輕行
雜響時亂響雜行時散已定空閨愁還長倡樓歎空閨
倡樓本寂寂况此寒夜褰珠幔心悲調管曲未成手舞
絃聊一彈一彈管且陳歌翻使怨情多
後湖鴈賦(有序)(明)皇甫涍
予每過省闥則見羣鴈後湖之上迴翔而不去感而作
賦
予舊京之羇旅迺散矚於城隅有違寒之靈鳥矯歸翼
於朔塗系華林而傾藻紛棲泊於春湖背高柳之脩巖
飄南雲以遐征戒儔匹於萬里懼矰繳之我攖聊濡迹
以遊憩終懷土而思縈日凝光而西墜山倒影於寒渚
唼澄瀾以羣浮仰崇岡而延佇亮豐草之可依愁繁氛
之襲予忽反顧以驚鳴振輕羽而孤邁濯煩襟於長霄
去寰流之塵隘言緤馬以悠悠感微禽而永喟
來鴈賦(有序)(明)俞允文
明府大梁王公以廉平惠愛為邑而尤以文學緣飾之
百姓乂寧彬彬有單父之理隆慶二年冬十有一月公
在廳事忽有翔鴈降於公庭依遲宛頸留止不去公乃
異而畜之不以籠檻益用柔馴咸謂公之理行不唯孚
於民而且暨於翔泳矣昔禰衡為黃射賦鸚鵡韋誕為
曹公賦山雞然皆獲自林虞因以致獻猶欲侈之於辭
矧夫兹鴈雍雍實有來儀之徵由是士之及公門者並
為賦以獻允文衰蹇伏跡蓬樞公尤禮之齊以古人之
度目睹弘美其可闕而無述乎敢輙畢其愚悰用嗣斯
作其辭曰
有寒門之逸禽禀壹性之純貞絶大漠以安集介二嶺
之峥嶸才識機而遠害性知時以通靈故其族類雖繁
飛翔有序唼食相召鳴號同趣勁翮蹼足黃喙玄羽汎
素壑而並游矯泰清而軒翥伊兹禽之特殊何燕雀之
足比爰取象以明義亦表德於嘉禮若乃蓐收戒節月
壯霜凝衰草共黃雲一色飄沙與紫塞俱平萬里蕭條
天高氣清乃違寒而就燠咸嘯侣而鳴羣度關山之無
極翩嘹嘹以南征望煙路而中憩遵枉渚以自營忽蒼
茫以頹落趨單父之諍庭且其容止柔馴徘徊延佇無
籠檻以羈縻甘戢翼而自弭豈闇霧之相失將疾風之
乍驚懼鷙擊之遄迫怯虞機之見攖抑毛羽之摧瘁竟
偏特而伶俜顧日暮而途遠悵中心之有懲遂歸仁於
君子偶來儀之瑞徵於是飼以稻粱豐其肌體諒俎味
之至珍終周防以休處及夫洞庭水綠吳苑花繁青春
麗兮燕已還望故鄉兮渺關山嗟儔侣之偕逝獨棲遲
而莫從遭此世之嶮巇罹慘毒之切躬幸微軀之見托
荷盛德之能容輯風雲之遐想狎階墀之近蹤庶承君
之惠渥長保已而永終
孤鴈賦(有序)(明)薛蕙
孤鴈感物也渦水上有孤鴈隨人家畜鵝鶩輩以取食
人或逐之輙飛去入左右洲渚間然終不遠也予遊城
西有野人指示予心惻然傷焉因作賦云
遵長河之峻阪出城隅以西徂望鴻鴈於河涘佇徬徨
而獨居容貌憯以愁顇音悽愴而號呼伊斯鳥之嘉淑
産異質於幽荒體貞信之至性動静一其有常固羽族
之殊特衆鳥孰可與比伉故其行不失時止必擇所候
暖北逝先寒南下既冒險而涉危曾不恤夫勤苦惟衆
鳥之多智曰庇生之得宜弗一遘於艱難羡暇豫之無
期或巢山巔或遊海涯奮首虹霓濯翼天池託戶牖之
巍巍下民莫得以或窺足無虚跖翼不勤飛資飲啄於
尋丈遷徙弗踰乎旬時何斯鳥之劬勞增荼毒其曷已
將材質之不倫固天命之難俟瞻北都與南國念室家
之靡止道路夐以遼遠間一歲而萬里復有羣侣中迷
雄雌死别目駭魂驚飛沉隔絶始迴遑而不進終躊躇
而永訣爾迺背雲路下緒風依沮洳潛蒙茸捐燕越之
故思甘愁苦而終窮雖六翮之尚在欲北歸其焉從於
是淪形晦跡亡精失志牢落遠遷躑躅無寄痛衆雛之
一隔慕同類之難值伺晨鳬而朝征逐駕鵝以宵寐豈
卑湫之敢辭恥衆目之猜忌聲未鳴而先絶翅將舉而
復墜呻吟幽僻周旋林坰踐曠野之嚴霜食潢汙之流
萍延性命以苟存非初心之所營遭志意之摧毁中無
故而或驚况畏悸之叢至迫末路之惸惸避矰繳而往
來困鷹隼之縱横思逸樂之無遺憂慄紛其相嬰若乃
陽律畢謝隂氣時作天清日迥草枯木落明月出兮皎
皎野露皓以漠漠戀南游於朱厓懷北棲乎玄朔魂魄
竦而怵愓顧形影之寂寞吐哀響之嘹唳志激昂而將
躍動幽谷之虚籟停高門之曉柝聞之者怊悵而自憐
見之者歔欷而不樂嗟斯禽之可哀像羇旅而無朋因
昆蟲之同感未若斯人之有情汎游觀而歴兹忽容與
而不行詠鴻鴈於周詩泣涕下而沾纓覧萬物之參錯
悟大化之合并相吉凶與憂喜終同歸於杳冥齊百慮
於一致孰云天道之不平
聞鴈賦(宋)李曾伯
飇金高露玉冷黃簾垂碧幕静屬文書之燕閒與親友
以笑詠闃其何聲隠若可聽始縹緲以甚遠繼嘹唳以
漸近如故人之好音將客夢以呼醒乃吕后之來賓殆
漢頌之遇順僕本壯夫頓有秋思感機緘之不同嗟歲
月之易逝彼蒼庚兮春闌及啼鴂兮夏至曾為日之幾
何而此物者至矣乃因人情載想物意其來也豈從龍
荒朔幕之墟將自狼居姑衍之地過西域之玉門亦尚
記於漢壘歴長安之銅駝抑曾飲於渭水麥芃芃兮何
如黍離離兮奚似諒山河之無恙今風景之不異爾能
為予而一鳴予亦將有以告乎爾久之有聲從天而来
如怨如訴如悲如哀物若是以有情人胡為乎㤀懷雖
至於無可奈何者巳是得不為之長太息也哉於是乃
告之曰伊蜀山之千重去吳天之萬里巫峽高入於雲
端岷峨深在於雪際恐矰弋之過憂非羽翼之得計吾
聞晚煙蒼梧夜月青草洞庭橘柚之鄉松江蘋蓼之島
厥有稻粱亦有蘆葦爾不彼去胡過於此又聞暮雨滕
閣西風楚樓鸚鵡黃鶴之境鳳凰白鷺之洲可以迴翔
可以棲止爾不彼去胡久於是爾其有中原之信音又
胡不詣上林而報天子於時桂影沉夜桐聲響秋既感
物之可感又憂人之所憂其有窮征絶塞遠戍他州念
百戰之已老苦數奇之不侯如李廣班超之徒聞此之
聲安得不髮怒而眉愁其有繾綣河梁投老遐陬思故
國之越吟作他鄉之楚囚如李陵蘇武之徒聞此之聲
安得不涕雪而淚流或有遭時擯斥與世沉浮逐汨羅
之漁父盟江上之沙鷗如屈平賈誼之徒聞此之聲安
得不含憤而懷羞或有隨牒千里寄情一邱動蓴鱸之
佳興賦松菊之西疇如淵明季鷹之徒聞此之聲又得
不神往而形留或有螢雪案前風雨牀頭誓擊楫以自
厲痛枕戈之未酬如劉琨祖逖之徒聞此之聲又安得
不咎命而時尤又有閨房蕩子江湖遠遊倚日暮之脩
竹望天際之歸舟如瀟湘湓浦之婦聞此之聲又鮮不
寓心於伉儷托興於綢繆或又有月泠金殿霜淒錦裘
恨敝履之已棄悲紈扇之不收如長門卓郡之人聞此
之聲又鮮不寄言於賦詠屬意於悲謳凡若人兮此心
何求是亦猶聞烏而唾聞鵲而喜聞子規而思歸聞鄰
雞而思起非無故而偶然盖不能以自已而况於斯云
胡不以然則衡陽以北代地以南千萬人之心不同又
豈一人之心可擬是盍不玩羲經之漸陸兮思出處之
大義咏周雅之集澤兮味還定之深旨或訝其所聞者
一而所思者殊則曰燕雀安知鴻鵠之志
鴈陣賦(以蕊落南翔雲飛水宿為韻)(宋)田錫
絶塞霜早隂山葉飛有翔禽兮北起常遵渚以南歸一
一彙征若陣行之甚整嗷嗷類聚比部曲以相依當乎
朔野九秋湘天萬里風蕭蕭兮吹白草鴈嗈嗈兮向寒
水單于臺下繁笳之哀韻催來勾踐城邊兩槊之幽音
驚起頡頏交相翩翩迭翔似魚麗之布列若鵝鸛之舒
張疎密有緒高低載颺天空而殘月鋪影水闊而微雲
間行應遵丹鳳詔書咸增躍躍雖是蒼鷹鷙勇敢擊堂
堂觀其戾青霄横碧落歴江渚達沙漠來若羽林騎士
聞一鼔以争前去如翊衛材官聽摐金而稍却豈天陣
地陣之能詢何圓陣方陣之足云但見乘夕靄拂朝雲
羽翼自高不讓於漢家飛將煙霞遠没疑沈於胡土孤
軍宜乎後伍先偏聲交影接當塞上之飄霜值江皋之
墮葉縱横勢定陣圖按牧野之師綽約體輕兵法試吳
宫之妾唯有淮之北漢之南山如畫水如藍離離而霞
彩旁觀一一而波光遠涵旋成偃月之形悠颺可愛忽
變常山之勢首尾相參乃知接武煙鴻追蹤霜鵠既横
空而似陣自違寒而順燠北方遠兮南圖遥雲飛兮水
宿
鴈字賦(以雲淨天遠騰翥成字為韻)(宋)文彦博
草木落兮鴈來賓揚清音兮凌紫氛迤邐而齊舒勁羽
聫翩而宛類崩雲幾陣斜飛認初成於鳥跡數行高翥
疑上雜於天文時也秋風高秋氣淨雝雝而奮翮彌遠
肅肅而排空逾勁初同灑翰如絲之密雨輕籠幾訝書
紳似練之澄江下映莫不魚貫星聫疎而復進極望而
迴鸞宛若仰觀而返鵲依然常因避繳以横飛畫開飛
霧幾為隨陽而上擊點破青天理翰方遥傳書更遠銜
蘆而倒薤宜並遵渚而偃波相混暮穿霞綺依稀而竇
氏迴文曉拂雲羅髣髴而仲尼華衮徒觀其一一成行
翩翩上騰自得羽書之妙固非蟲篆之能拂巖岫以徊
翔宜刊翠琰觸網羅之縈絆可代結繩寧假染濡自隨
騰翥精硏靡在於形管凌厲皆侔於玉筯水宿近蒹葭
露下垂露勢全雲飛經螮蝀橋邊題橋象著堪銘鴛序
可志鵬程比人文而雖異紀鳥道以惟明不識不知皆
類效奎而制自南自北悉同取史而成是何羽族之中
斯禽有異違朔塞而整翮颺秋天而成字彼&KR2222;冠之與
蟬緌非吾族類
烏賦(有序)(晉)成公綏
有孝烏集余之廬乃喟爾而歎曰余無仁惠之德祥禽
曷為而至哉夫烏之為瑞久矣以其反哺識養故為吉
烏是以周書神其流變詩人尋其所集望富者瞻其爰
止愛屋者及其增歎兹蓋古人所以為稱若乃三足德
靈國有道則見國無道則隠斯乃鳳鳥之德何以加焉
鵩惡鳥而賈生懼之烏善禽而吾嘉焉懼惡而作歌嘉
善而賦之不亦可乎
惟玄烏之令鳥兮性自然之有識應炎陽之純精兮體
乾剛之至正望仁里之迴翔兮翩羣鳴以拊翼差自託
於君子兮心雖邇而不逼起彼高林集此叢灌棲息重
隂列巢布翰繽紛霧會迴皇塵亂來若雨集去如雲散
哀鳴日夕鼓翼昧旦噫啞相和音聲可玩嗟斯烏之克
孝兮心識養而知慕同蓼莪之報德兮懷凱風之至素
雛既壯而能飛兮乃銜食而反哺遊朝霞而凌厲兮飄
輕翥於玄冥有崑山之奇類兮體殊形而玉趾凌西極
以翺翔兮為王母之所使時應德而來儀兮介帝王之
繁祉入中州而武興兮集林木而軍起能休祥於有周
兮矧貞明於吉士嘉兹烏之淑良兮永歡樂而靡已
紅嘴烏賦(以新飛羽未調為韻)(唐)李子卿
殊方之鳥兮丹嘴黑身異性特立兮既孝且仁勁毳非
日黔而得黑快笏豈研硃而益新不頡頏以干物常翩
翻而狎人非越鳥之思歸羡海鷗之多機謂富屋之堪
止謂芳枝而可依其來也狀銜花未下其去也疑帶火
初飛何必將雛聲已傳於綠綺如能反哺遊更狎於綵
衣嗷嗷其音泄泄其羽常飲啄於軒砌每棲翔於牖戶
凌美翼之鵷雛掩能言之鸚鵡朝食芳餌全忘攫肉之
心夜宿雕籠何有啼城之苦顧弱質而誰貴誠主人之
厚意非九子之是思仰三足而多愧鳴躍既安搏扶尚
未鶯何德而遷喬鶴何功而在位稻粱已飽兮羽翼將
調霜臺可宿兮雲漢非遥倘不使余尾之譙譙余音之
嘵嘵為君一舉凌丹霄
紅嘴烏賦(唐)崔元明
伊空桐之靈鳥兮丹嘴黑質拂羽青霄兮流形白日與
鴛鷺而為伍豈凡鳥之能匹故其聲則合雅動必依仁
受惠而狎感恩而馴既裔裔而翔漢嘗啞啞而向人不
驚不怖亦義而親爾其升丹楹入華堂對上客之羅薦
拂佳人之褧裳驚空簾之秋色怨夕月之清光悲信美
而非吾土傷幽棲而思故鄉於是湘妃援琴相如為歎
何不開金籠而使飛永鶱翥於雲漢重曰日宫難可躋
月樹復驚棲未聽將雛曲空聞怨夜啼
靈烏賦(宋)梅堯臣
烏之謂靈者何噫豈獨是烏也夫人之靈大者賢小者
智獸之靈大者麟小者駒蟲之靈大者龍小者龜鳥之
靈大者鳳小者烏賢不時而用智給給兮為世所趨麟
不時而出駒流汗兮擾擾於脩途龍不時而見龜七十
二鑽兮寧自保其堅軀鳳不時而鳴烏啞啞兮招唾罵
於邑閭烏兮事將兆而獻忠人反謂爾多凶凶不本於
爾爾又安能凶凶人自凶爾告之凶是以為凶爾之不
告兮凶豈能吉告而先知兮謂凶從爾出胡不若鳳之
時鳴人不怪兮不驚龜自神而刳殼駒負駿而死行智
騖能而日役體劬劬兮喪精烏兮爾靈吾今語汝庶或
汝聽結爾舌兮拑爾喙爾飲啄兮爾自遂同翱翔兮八
九子勿噪啼兮勿睥睨往來城頭無爾累
後靈烏賦(宋)梅堯臣
靈烏我昔閔爾之忠告人之凶遭人唾罵於時不容覆
巢彈類驅逐西東余是時作賦以弔汝非乘爾困而責
爾聰今也主人悟彈者去豐爾食於太倉置爾巢於高
樹晨雞不鳴百鳥争慕傍睨鳳凰下窺鵷鷺爾於此時
徒能縱蒼鷹逐狡兔不能啄叛臣之目伺賊壘之去而
復憎鴻鵠之不親愛燕雀之來拊既不我德又反我怒
是猶秦漢之豪俠遠巳不稱昵巳則譽夫然吾知分足
而已矣又烏能顧
靈烏賦(有序)(宋)范仲淹
梅君聖俞作是賦曾不我鄙而寄以為好因勉而和之
庶幾感物之意同歸而殊途矣
靈烏靈烏爾之為禽兮何不高翔而遠翥何為號呼於
人兮告吉凶而逢怒方將折爾翅而烹爾軀徒悔焉而
忘路彼啞啞兮如愬請臆對而心喻我有生兮累隂陽
之含育我有質兮處天地之覆露長慈母之危巢託主
人之佳樹斤不我伐彈不我仆母之鞠兮孔艱主之仁
兮則安度春風兮既成我以羽翰眷庭柯兮欲去君而
盤桓思報之意厥聲或異警於未形恐於未熾知我者
謂吉之先不知我者謂凶之類故告之則反災於身不
告之則稔禍於人主恩或㤀我懷靡臧雖死而告為凶
之防亦猶桑妖於庭懼而修德俾王之興雉怪於鼎懼
而修德俾王之盛天聽甚邇人言曷病彼希聲之鳳皇
亦見譏於楚狂彼不世之麒麟亦見傷於魯人鳳豈以
譏而不靈麟豈以傷而不仁故割而可卷孰為神兵焚
而可變孰為英璚寧鳴而死不默而生胡不學太倉之
鼠兮何必仁為豐食而肥倉苟竭兮吾將安歸又不學
荒城之狐兮何必義為深穴而威城苟圮兮吾將疇依
寧驥子之困於馳騖兮駑駘泰於芻養寧鵷雛之飢於
雲霄兮鴟鳶飫乎草莽君不見仲尼之云兮予欲無言
纍纍四方曾不得而巳焉又不見孟軻之志兮養其浩
然皇皇三月曾何敢以休焉此小者優優大者者乾乾
我烏也勤於母兮自天愛於主兮自天人有言兮是然
人無言兮是然
信烏賦(有序)(宋)薛士隆
南人喜鵲而惡烏北人喜烏而惡鵲好惡之不同有若
是故南北更相笑而無有訂焉走實南人以北人好惡
為正作信烏賦以辨或庶幾乎不黨也其辭曰
有不有翁言與世違行與衆忤動作云為惟背時是主
恒笑傲乎江湖經乎罔直之野爰有雅烏上主人之屋
者主人瞠若而唾之曰吉利吉利善人其逢惡人余避
次有乾鵲噪於其庭主人持飯一盂羹一甌嘻嘻煦煦
呪祝前行奠諸地而飼之曰而以喜來將無後時於余
婦子等之接之不有翁錯而顧躍而驚進揖主人請問
其情主人曰夫子不是聞乎夫鳥烏之性人災其幸來
集嘂呼盖非吉徵須刻不踰厥有非常之應鵲也無然
休祥喜傳惟吉惟慶羌來告言應乎弗應行人至惟古
說焉夫子曾不是聞乎不有翁啞然笑曰異乎吾所聞
君子為善不求福去惡以遠禍福之至也固當然其得
禍也非子過於此而無乎戚戚何喜鵲而於烏乎遷怒
就子之說言之則鵲是而烏非禍福之來固自已曾何
咎於無知然以災懼我者忠臣之事陳嘉瑞者諛人之
辭懼災過可得而改吉慶之在我者去我將安之不告
於余固無損告何貴於先時又况是非無可必夫何一
喜而一悲主人邈然不悦曰然則夫子喜烏而惡鵲與
此北人之常也風土有不同好惡隨以異物不齊者物
之情若之何槩之一致不有翁曰否否物情有是知之
為貴子自非知我者雖我言無不既君子惟是之從何
容心之有貳北人之好惡爾雖聖人猶無得而棄余小
人也於何敢廢主人曰烏亦有異於禽乎何夫子愛之
之深耶鵲微可尚足契君子之心耶將鵲聲鄭衛烏為
正始之音耶不有翁曰否否子無多言試静聽吾為若
言烏之為烏格而邪說反之正夫烏之為烏也體旻天
之正色禀陽精之至德縣象乎日中而光被乎四表烏
呼之聲有取於聖人而垂世立則禽之性愚可禽取諸
爰名曰禽烏乎則殊察夫人之色異舉喑鳴而疾去罻
羅謾張於郊藪續長詎發於庭除何施何設以保其軀
其知如斯為善惟樂太守賢則巢於聽事荆蠻遁則上
其軍幕假神靈則飛而接九應循吏則肉焉下攫至若
人之急難父兄遐棄良平無所施其知儀秦無所張其
喙於以夜啼所以釋臨川之懼於以白頭所以出燕丹
之質在人則難烏行則易又若昭宗西奔唐鹿東走梁
王興遷鼎之旅冢宰發謳吟之口相也則然於烏何有
扈從乘輿以巡岐守朝夕名聞於漢府成此隨鑾之操
守凡此數端烏之偉節瑣瑣細微無煩競列粤有大致
加大焉請更為吾子詳說烏性惟仁生知愛親念鞠育
之施大反本誓以終身無論寒暑反哺劬勤永錫爾類
不於其身棲冠見曾子之孝塊銜成李母之墳傷口以
鼓聞遠邇舒翼以助哀昔人將以愧不良之子參乎用
匹於先民夫烏反哺歸飛性天常也辟色知幾知識長
也出類親仁物之良也解難從君禽之祥也烏之有是
四德也而將之以見事之明執德之剛子不是貴而區
區較鵲於利害之場哉夫鵲雖有辟歲知風之技而患
不免於奪巢探卵又足於烏方駕而比量哉於是主人
豁然若悟軒然而步嚥津徹食還其故處
寒鴉賦(明)錢文薦
隋煬帝與王胄薛道衡冬幸郊原見寒鴉映水流水遶
村乃呼胄而前曰庭草無人隨意綠非子大夫之言乎
夫庭空無人草綠有意非彼幽境無此巧思至於村孤
水流天寒鴉至渺渺羣集翩翩影墜此亦世外之清閒
而塵中之幽邃者也試為賦之胄應詔賦曰兹何物之
微細乃千萬之成羣禀陽德而純粹散瑶星以繽紛迹
聫翩其共合聲噫啞以相聞聚族稱三足之異托居騐
一枝之分每傳書乎王母亦顯瑞於明君夜援琴而知
泣朝集幕而占欣來忽忽兮似雨去飄飄然如雲出恒
乘夫始旦歸必及於斜曛試看孤村之旋繞何如上苑
之殷勒於是時序漸歛歲華將暮晷短易落氣寒難過
殘霞綴山敗葉塞路雲慘淡以無依水潺湲其不住或
呼侣而聯翼或分曹而别趣或矯厲而先舉或遲疑而
後赴雖遵徑之有殊竟還林之無悞則有慕道軒轅耽
遊穆滿鑄鼎荒山馳駿脩阪虚玉輦而不御别璇閨而
未返奈暝色之蕭條知嬌歌之淒婉歌曰殘鴉兮飛飛
同去兮同歸望所思兮寒影稀恐霜露兮沾衣歌罷煬
帝稱善乃顧道衡而歎曰子大夫不云乎空梁落燕泥
甚憐斯景甚服此詩景猶易得詩則難追且夫鴉飛則
流水燕去則空梁梁空泥落水流影亡燕何意緒鴉豈
商量亮清虚之自若亦岑寂之相當非詞人之揮灑恐
野景之遺忘其時天語未畢鴉羣已散朔吹捲沙荒煙
羃岸一聲鐘響九枝燈粲亟呼道衡起而為亂亂曰孤
村冷落帶斜曛兮水流無聲静掩扉兮何物點點象烏
衣兮始雖類聚終分飛兮從風徘徊催人歸兮待之不
得守空闈兮殘膏無熖月無輝兮愁如草露嚮晨晞兮
願結千秋莫相違兮
鴉陣賦(有序)(明)穆文熙
石子有圃在郭北之兊隅仲冬日邀穆子往遊其間因
訪如全衲子於真空堂堂面城澤水遶其下隄蜿蜒循
郊關而東北之幾數里許古樹環生莽蒼迷望霜深葉
落參差排空時日薄崦嵫羣烏萃止相與縱觀久之而
如全又述其朝暮來去之狀甚奇乞余賦之余惟鴉兵
象也羣集陣形也兵陣之間非禪僧所居而如全則降
心戰勝浸然大乘者也為作鴉陣賦示之其辭曰
繄萬類之流行兮咸鍾氣於大鈞何烏生之獨夥兮乃
羣止而駭人凌倒影以交飛兮披遠漢而直下羽翩翩
以相摩兮聲嘈嘈其交啞度城則重霧彌空越水則密
雲亘地瞻望不可以目窮指顧有難以數計爾其集也
或附深枝或倚危柯疎而不散棋置星羅若三軍之正
壁壘也左而依左右而依右密而有條蟻屯蜂凑若三
軍之結部曲也止者讙呼飛者遥應軒翔上下川原響
動若金鉦羽旗音容並作而號令乎卒徒者也前者欲
既後者隨遮連氛累靄掩日韜霞若龍驤虎奔車騎交
馳而聽令於主帥者也由城隅以薄關朔循水際以抵
郊衢險阻併包原隰不遺若常山蛇之勢而首尾相顧
者也斂喙而寂然不譁戢翼而肅然不亂時避狸奴不
㤀射彈若刁斗之鳴而夜掫以防變者也至於城柝初
歇天光欲曙望舒將收羲輪未御則矯翼厲翮凌空薄
漢波涌潮鳴奔雷激電響若砰弓躍如流箭鷹鸇俄翼
矧如澤鴈鵂鶹震魄胡論斥鷃此猶朱雀鳥隼各居其
次而敵不可迫鵝鸛魚麗各成其勢而敵不可測者也
謂鴉為陣疇曰不然唯斯之内有衲居焉心苟無物乃
稱上禪不見鴉出胡知其還不見鴉静胡知其諠其聚
也為色其散也為空㤀戰鬭於蚊睫等負勝於飛鴻眇
波海之鵬翮又何有於烏之雌雄
御定歴代賦彙卷一百二十九
