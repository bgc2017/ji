欽定四庫全書
御定歴代賦彙卷四十六
治道
皇極賦(元)汪克寬
繄鴻濛之未鑿兮閟瞢闇之昏渾迨太極之肇判兮廓
旁魄而昆侖崇與卑之既陳兮繄人文其朗宣孰主張
是兮總九野之元元偉睿智之首出兮奠中區而建極
履大寳之巍巍兮秉元聖之休德侔大學於虞后兮至
仁嫓乎唐國作庶類之標準兮靡不於斯而作則實無
偏而無陂兮恒特立乎中央羌至極而莫踰兮厥表正
乎四方東西南北各止乎是兮俱輻輳而瞻望猶北辰
之居其所兮爛衆星之環拱屋中高而四下兮揭乾棟
之獨聳任斯道而弗頗兮邦總總而歸往慨余懷古先
兮屢翹首而企踵禹濬川而疏洛兮睹神龜之負書背
文自一而至九兮亶后皇之錫疇稽皇極之位於何而
存兮儼五數之中居統八類而為綱兮挈裘領於襟裾
歴夏暨商兮斯理湮汨嗟周王之有道兮纘禹舊服釋
纍囚而訪箕兮演大法於簡策陳名言於不朽矣皦中
天之日月道不虚行兮在乎其人武得之而致理兮緜
八百而永年五行順兮五事察八政厚兮五紀協斯皇
極之所以立三德以乂兮稽疑以明庶徵允念兮福極
於以勸懲斯皇極之所以行噫後世之昏迷兮彝倫攸
斁天不畀乎此疇兮乖往軌於初古舉世瞀瞀而倀倀
兮象緯黯其失度嗟大中之是訓兮襲舛譌於訓詁彼
優游而姑息兮胡弗遵於王路宜孝元與代宗兮竟莫
延於歴數惟蝌蚪之未昧兮尚斯文之可徵仰聖皇之
御極兮踐五位而文明由聖道之正直兮粤作則於八
紘述敷言以為世訓兮貽億代之媺聲顧鯫生之何幸
兮將觀光於上京叩帝閽而獻頌兮慶四海之咸寧歌
曰我皇在上亶明聖兮建其有極德至盛兮參贊化育
天地並兮四方取則無不敬兮寤寐禹箕為龜鏡兮億
萬斯年延福慶兮
皇儲賦(魏)夏侯玄
覽二儀之上禮本人倫之大紀道莫隆於后辟統莫泰
於宗祀伊皇衢之光赫享乾祗之元祉在太和之五載
肇皇儲之盛始時維孟秋和氣淑清良辰既啓皇子誕
生爾乃發愷悌之明詔振隆恩之豐沛殊惠洽乎黎民
崇施暢於無外爵羣兆以布德赦殊死以崇仁黔首詠
而齊樂願皇祚之日新
贊述太子賦(魏)卞蘭
超古人之遐迹崇先聖之弘基耽八素之秘奥遵二儀
於大猷正往昔之常弊定當世之舊儀稟休和之上性
應五百之運期著典憲之高論作叙歡之麗詩越文章
之常檢揚不學之妙辭蹈布衣之所難闡善道而廣之
道無深而不測術無細而不敷論古賢以歎息覩懿德
以歡娛歴精思於訓籍忽日移而忘劬雖明略而無上
猶博納以自扶賓故老以勸俗諷六經以崇儒嘉通人
之達節笑俗士之守株匿天威之嚴厲揚愷悌之和舒
惟凡百之詠德感恩惠之有餘信清風之休著非臣下
之敢虚乃作頌曰明明太子既叡且聰博聞強記聖思
無雙倚之左右如虎如龍八俊在側旁無䛕凶富不忘
施尊而益恭研精書籍留思異同建計立議廓然發蒙
天下延頸歌頌德音聞之於古見之於今深不可測高
不可尋創法萬載乘此休風
頌德賦(南唐)徐鉉
惟先王之建國體皇極而垂制仰則觀於辰象俯則察
於地義前星為帝座之輔蒼震乃少陽之位非明德與
茂親不足膺兹主器故萬邦以貞而本枝百世是必天
錫嘉祉神輸百祥山河資其正氣日月分其融光膺期
運以載誕配乾坤而永昌者也惟我儲后昭明峻德黃
裳元吉沉潛剛克鉤深致遠曾莫挹其津涯問安視膳
每或形於顔色在昔冲讓高追泰伯乃剖麟符保釐東
宅受道師傅稽疑典册化自誠心風行邦國乃擁干旌
南徐之城左撫句吳前對敬亭京師河潤盛德日新其
畏如夏其惠如春謝傅圍碁靜一方之沴氣條侯高卧
息萬里之驚塵令問孔昭元功莫二人情不可以久鬱
皇統不可以終避乃畏天命允兹儲貳鳴玉軑以徐來
與春郊而總至龍樓霧廓雞戟風生珍符疊委和氣交
迎百度以之而式序多壘以之而載清史書有年衢傳
頌聲豈人事之協贊信宗祊之降靈於是玄圃凝隂瑶
山密雪宣猷之緹幕半下濛汜之曾冰乍結爰書慶誕
之日始過嘉平之節麗正晨啓重明夙設調護之客娛
侍之臣峩冠煒煜佩玉璘玢咸稽首再拜獻多福於萬
春有宫坊之下吏乃捧觴而進稱曰自古聖賢率由輔
導伊徇名與課實故成敗之異效粤若成王史佚周召
左右前後惟仁與孝靡過不舉無善不告兹君臣之一
體故風聲之克劭降及後世亦愼厥初實聘四老復延
二疎咸由古道以佑皇儲若乃正和戾園有思臺博望
之盛貞觀承乾有玄齡魏徵之重或有其禮而無人或
有其人而不用何擇禍之忘輕信非賢而罔共英英副
君鑒古知今百揆在乎手萬務經其心朝廷之所寄者
重蒼生之所望者深既賞興王之諫亦訪百官之箴故
曰生民在勤好問則裕不躬不親人將孰信一游一豫
樂有常度節八音以導其和平調五味以適其喜怒情
義兼於家國故知無不為愛敬及於君親故惟道是諭
儉以足用而施舍不可行仁以接物而刑罰不可具冗
官宜省而才不可遺疆事漸寧而備不可去居安思危
覩災而懼上分一人之憂以成天下之務俾中外之禔
福與宗祧而永固伊臣下之不佞蒙國士之殊遇實含
和而吐頌豈登高之能賦願降鑒於芻蕘庶效誠於塵
霧
東宫儲學賦(明)何宗彦
伊皇明之啓運兮集祉籙於無疆歴十葉而淳耀兮紹
天序於元良邁三英之踔軌兮並五勝而高驤奠大寳
於金甌兮登庶彙於由庚詎神聖之天授兮亦啓沃於
縹緗矧曰冢嗣儀辰作貳緒重守祧分崇主器乘監撫
之優游宜典墳之漸漬啓鴻章而縦覽繹古訓而抽思
按皇輿之夷險較前後之軒輊歴選列辟德鍾吾皇開
榮灑澤廓紘恢綱聲教布濩威稜奮揚來梯航於海嶠
祠冠帶於遐荒瞻國老兮皤皤望名碩兮鏘鏘將千秋
兮萬禩緜歴祚兮未央粤歲宅於敦牂兮占黃離兮元
吉降帝子於佳辰兮覩煌煌之瑞霱懸銀榜於岱宗兮
証休徵於夢日應五百之運期兮體清和之上質迨岐
嶷而淑茂兮露靈襟於濬哲嗟人望之既茂兮歎天表
之復奇嫓國緒於月瑤兮稱樞電之陸離諫壅洛之神
智兮日遠近而能知絶馳道其不敢兮居桂宫而委蛇
入龍樓而問䜿兮齒胄子於虎幃仰前星之耀彩兮覽
少海之澄波啓黃樞而淵映兮繞鳳扆而蘭華醇洪鬯
之茂德兮儀天景而嵯峨爾乃陋博望之規敞金華之
席殿挹朝暾右平左墄釦砌玄墀金釭銜壁琳珉青熒
珊瑚紺碧隋侯明月精光相射爾其為制也體象乎天
地經緯乎隂陽表少微於閶闔倣太紫之圓方輦道纚
屬華榱璧璫高閣連雲陽景罕光頫杳眇而難見勉攀
橑而高昂闢銅扉而開鶴禁接長樂而拱披香於是設
嚴更之署闢校文之館九丘八索三墳五典靈篇瑞圖
鳥策素篆先聖之格言百家之臆纂剖秘則鬼神夜號
掞藻則春叢馥散靡不粲風入雲彙集無算而又益以
本朝之掌故冠以聖祖之徽猷綜往詔來窮宙達幽龍
騰鳳舉弘璧天球洋洋大哉可率可由皇儲乃辨色而
問安向明而戾止閹尹閽寺□於東戺遂禮天禄之鴻
儒揖石渠之惇史延承明著作之彥發金匱石室之匭
鋪尚席扣函丈吸清芬搜秘藏躭八索之奥旨兮辨九
流之喆匠托微吟以肆志兮弄柔翰而訢暢越文章之
常檢兮思天籟之寥曠道無深而不測兮理無微而不
訪渫歡情於訓籍兮晷已移而神王若夫天鳦既至鶬
鶊載鳴谷風披兮層冰解王孫遊兮春草生衣青采而
抗法誦瑶華而匉訇向春之末迎夏之陽御爐飄於午
篆霤露增乎夕凉徜徉於屬玉之館揚扢乎英瑋之章
迨夫朱明已徂溽暑亦謝蕭瑟兮秋風太液波兮木葉
下屆玄月之猋至氣憯懍而悲咤雲綴於苑樹之柯寒
侵於崇臺之榭益振厲於儒林曾斯須之未暇春秋禮
樂冬夏詩書論思獻納日居月諸張淨几兮纖塵絶函
寳册兮榮光舒論白虎兮睿學殖譚鄒魯兮羣疑徂爾
乃惇誨故老雅抱名儒競持緒論獻於座隅元元本本
吁咈都俞瀉生平之韞解俗學之拘破劇談於白馬探
罔象之玄珠洵青宫之至樂亦元胤之永圖而皇儲猶
穆然以思听然而笑謂學士之菁華兮非帝王之要眇
余守祧而纂運兮羌何事於承斆薄章句而不親兮亮
治亂之所召疇怠荒之不替兮罔若淑而不興惟勳華
之何以法兮辛癸之何以懲謇余輔弼兮其詔余以憲
徵趣余駕於朝陽兮余將肅命而遐征於是東觀諸臣
濟濟而起指陳危微之端反復興亡之旨或侃詞以標
義兮或諷言以示委或弔古以刺今兮或據表而商裏
曰顥靈之駢集兮惟出王之顧諟彼閎碩之畢忠兮却
讒衰之疻痏紛林總而歸命兮賦不竭夫膏髓羈四裔
為外藩兮寄威稜於鞭弭惟捐珠而抵璧兮追舜禹之
遐軌儻瓊林與鹿臺兮見皇輿之立圯一治一亂見之
前紀敢告僕夫用比弦韋於是哲慮岑寂靡寧厥躬潛
神儲思疏明瀹聰凜然而淵惕渙焉而冰融炳聖賢之
&KR0034;突燭人鬼之微濛判從違之軌轍究政治之根宗乃
歸東朝靡間明晦恭敬温文金昭玉粹德有潤身體不
愆器合聖如規資神若麗符吹銅緼瑟之祥叶洊雷明
兩之瑞重輪繼曜聲浹於九州四海横目之民龍種鳳
毛名播於桂海冰天含生之類夫長不偶於再索命所
寄也賢無取於五稱帝所啓也皇帝於是卜孟陬下明
詔闢春宫正位號喜承華之肇閒兮羨宗祊之有副載
青蓋而朱輪兮御金根之五輅位體震而紹庥兮建甲
觀而參互信當璧之有定兮奠靈圖於永固選宫僚而
豫教兮推桓榮為之傅左浮丘而右園綺兮咸垂纓而
雅步進讜言而毋諱兮期帝範之顯融德漸劘而不替
兮遂上格乎穹窿將皇朝之景祚兮歴萬世而無終臣
濯髮而晞身兮幸負暄於玉檻願葵傾而藿向兮敬揚
頌於銅龍頌曰於赫國本實貳明辟華渚流虹天鳥啓
迹英賢早擅講幄再闢伯招升堂務光函席夙夜孜孜
輔弼是親理則探聖言則窮神如珪如璋日故月新吾
君有子頌聲振振謨烈重光聖作物覩匕鬯承休八荒
宅宇玉帛萬方&KR0008;轢千古於斯萬年受天之祜
東朝儲學賦(明)南師仲
惟有明之累葉昭至治於穆清宣丕顯之淳懿存默化
於熙寧邁玄德於重華底刑措於周成仁風翔溢乎區
㝢紛總總其難名迨至我皇協圖應期乘龍御極垂拱
無為惇崇經術學進緝熙紹清和而固洪業濬發祥而
肇皇基爾其幽明獻珍雷風通饗儲貳有屬國本攸長
瑞燦前星慶孚明兩兆已成於一索斯主器之嘉象若
乃休叶繞樞夢徵懷日誕生蘭殿光居桂室玄鳥初飛
黃龍屢出仆柳為之生稊巨石為之自立蓋守祧之貞
符故呈瑞之匪一也爾其夙慧則稟道毓德既睿且聰
仁姿朗儁景質冲融智超人而答秤象夢謁帝而命射
熊欣對日之遠近承妙善之餘風辨墾田之可否嘉茂
識之敏通卞蘭因表而頌繹叔譽與語而辭窮信岐嶷
之天縱非漢莊晉紹之可同若夫仁孝之性賦之自然
雞鳴戒旦詣寢問安得起居於閽䜿退復次而忭歡日
方中而薄夕乃三至而盤桓美豐膳之芳潔咏南陔之
採蘭於是我皇眷焉天序可承國貞有象加其元服端
其蒙養迺筮吉日簡令辰求正士命儒臣詩書羽籥啓
沃其心皇儲迺冠通天之冠服繡黼之裳璜珩衝牙珮
玉鏘鏘青蓋象輅鹵簿有章麾鳳鳥以承旂馭飛龍使
服箱鏗華鐘兮考鼉鼓齊二八兮奏絲簧前旌列金華
之館副車涖宣猷之堂若堂之制體象東明垣倣少微
青宫銀牓蒼戺銅扉繚以東閣暎以西池講堂射圃環
列於兹於是周公為師召公為傳前丞後凝右弼左輔
叔孫典禮園綺調護惇史秉筆詞臣奏賦恒榮因之敶
經義匡衡為其疏章句皇儲厭悦心日開悟若迺天禄
石渠典籍所藏金簡玉冊綠字縹緗義海奫深炳炳煌
煌百家詭譎九流弗臧惟考信於六籍標道紀於三王
周書無逸虞典欽明帝王之學惟一惟精前聖後聖可
作章程日講甫畢暇豫有時百工呈藝矇瞽誦詩寒暑
無間游習於斯睿智日廣至德日滋知稼穡之艱難審
理亂與安危去其驕泰昭示謙恭乘輿服御返樸無豐
形神澹漠耳目靡營法祖敬天兆民所宗我皇喜天精
之無妄設供帳於殿中惟時百寮濟濟三老皤皤庭實
旅百衆樂協和嘉品既列旨酒且多三爵爰陳好樂無
過皇情歡暢既醉顔酡微臣幸覩其盛際敬拜手而獻
四重之歌歌曰日重光出扶桑升雲際照萬方大明麗
天聖道日昌我皇有子應此嘉祥月重輪嗣若英淨浮
翳揚化精二氣代理日夕迭明我皇有子天慶誕膺重
耀兮前星彩如虹兮流帝庭昭靈德兮表休徵嘉元良
兮萬國平海重潤兮波不揚聖德溥洽兮被遐荒正儲
貳兮叶少陽我皇嘉樂兮夀無疆
寗戚飯牛賦(以取賢在牛首之下為韻)(唐)闕名
惟彼寗戚兮既貧且窶跡未出於樵夫身尚同於牧豎
劬勞日夕頓冒風雨苟直道而退譲不非義而進取執
以綆索積諸歲年飯以露草飲之靈泉取東皋之田同
無得而乃得居南山之石常思賢以薦賢高節彌堅潔
操無改扣角之音雖倦立身之志恒在遊乎綠野息以
青疇雲霞掩曖山川阻修異董生之乘馬同巢父之飲
牛棲屑岐路蹉跎壟畆衣褐不足蔽其骭糠粃不足充
其口心常想於青雲貌恐遲於皓首強於學也以待問
藏其器焉以俟時獨商歌而奚為思齊君而聽之君乃
問旃知其在野君臣從此而道合理化以之而相假才
足堪於輔佐位寧卑於庸下
公儀休焚機賦(以政者為理敦俗為韻)(唐)張仲素
物有資於利用則機之功也可錄初離立以待時竟開
張而濟俗言念魯相温其如玉覽下妾而獻藝將自家
而窒欲克勤克儉誠君子之息機焚如棄如示小人之
止足酌其妙也得而言者斯以明貴賤正儒雅龍梭勿
用猶懸素壁之隅星石曾支尚在綠窗之下懿其以彼
火烈彰兹行危諒舍之而是警非敝之而改為鼓鐘於
宫覺前言之嘉喻勞薪用㸑嗟彼世以方知惟此政經
必兹輔理傷抱布之趨來異斷機之所擬燎枯木以煙
散暢清音而風美迢迢之象遠在於夭札札之聲不雜
於耳且懷柔之理文歸不競何兆庶之淺深在仁知之
游泳道自絶於瑕玷慶旁作乎龜鏡絲麻不績而家式
致於肥煨燼未除而邦已聞其政是知重為輕根旨遠
道敦息邪贏於高位澄細流於上源雖屢空於衣褐實
垂裕於子孫
公孫弘開東閣賦(以風勢聲理暢休實久為韻)王昌齡
易窮則變變則乃通二氣相感萬物初蒙拆於陽甲化
於隂風彼君臣有際會屠釣無終窮其未遇也如獸之
檻如禽之籠其合德也起阿衡於莘媵獲太師於渭翁
覩公孫之發迹知漢帝之尊崇陻厄則異元亨則同火
有炎光木有根柢寒者斯附暑者蒙蔽苟得其所亦為
大惠動必有獲自然之勢抑折節以下人亦開國而來
詣衣布被以薄已散金帛以賙濟近乎仁者之心與裘
馬而俱敝以光招賢之策不失終身之計故能多士爰
處僉謀是行拓南蠻之徼增朔方之城大啓侯國載揚
天聲與夫蚩蚩以致誚孰若兢兢而立名僭上則差偪
下則鄙反坫誰咎豚肩陋矣或儉奢而得中即達人之
至理嗟服勤以抗節在庶幾乎君子璞玉在山白虹在
上精靈不隠物理相暢君任下以不疑臣薦賢以答貺
失之者喪得之者王况乎左右股肱舉爾無妄道有興
廢人亦焉廋屈之則否伸之則休不正其名亦去其實
賓閣既關擁門自佚使賢醜錯雜而不分登駑駘於招
士之室喟然宣父悲之已久儻相府之可依銘盛德於
不朽
公孫弘開東閣賦(以風勢聲理暢休實久為韻)(唐)李琚
客有海上浴德淄川養蒙業因才進位以經通當漢皇
之有道登股肱於此公順天招物德盛聲崇接士於衡
門之下起閣於相府之東陽榮納日隂戸生風爾其建
高規起崇制簷宇深靜垣墻閑衛取木非南澗之才延
賓乃北山之滯訪善不日馴道以歲其選器也則收用
而棄瑕其進德也則取材而遠勢故能克遐厥聲休績
莫京宴私則布衣韋帶自公惟脱粟菜羹服之而德以
廉恥食之而心以和平豈粱肉夏屋而賓實之名哉則
知厚内者德先薄外者事理身正則遠怨心邪則近恥
固惡盈而守冲誠見足而知止太常居甲第之日丞相
作封侯之始是以作漢名相惠音流暢誠前哲之用心
豈後賢之觖望及夫人殁政絶閣廢道休俾馬廏之是
宅奚人德之不修言念於此我心其瘳故知道劣者事
微徇名者失實奚量才之遠近寧比跡於勞逸
公孫弘開東閣賦(以風勢聲理暢休實久為韻)(唐)楊諫
君立相以道崇相輔仁而協同庶緝多士允釐百工始
於其家且有招賢之義刑於四海大啓尚賢之風猗乎
哉漢武照臨之秋孫弘輔弼之歲能好善以逮下不恃
貴而怙勢子興視夜屆賓閣而猶開鸎鳴在春知賢路
之不蔽道有行止時有興廢惟盛明則多士乃知人則
下事遇風雨而不易將安樂以無替善乎立身誰為之
繼夫拔茅者利其彙征開閣者求其友生茅思同茹友
貴同榮故秩秩執初筵之禮丁丁諧伐木之聲在貴則
勿遺乎賤於舊而孰能無情况閣可以備時之燥濕相
可以為君之聽視賢是斯來賓是攸止升降出入温柔
之始脱粟布被雖逢汲黯之嗤下薦上聞竟遇漢皇之
美况親仁而又崇此亦存乎下理動不為妄德風遐暢
善固有由仁聲允休豈比夫漢臣崇奢後堂空羅夫妓
樂齊相為隘累年不易其狐裘者哉惟其人心酌乎故
實德不遐棄敬之終吉然後知埽門者亦孔之醜望塵
者未離乎咎當效平津而延賓知可大而可久
公孫弘開東閣賦(以風勢聲理暢休實久為韻)(唐)韓液
千載之下凜然清風才生於代道積厥躬洎十五而達
為百夫之雄時然後遇否極斯通賤不憂貧牧豕之心
在貴而好我招賢之道崇招賢伊何東閣不閉常虚懷
以應物每趨風以接袂屈已於士德必不孤應以同聲
冥而合契爰符禮以為食不倨賢而恃勢故門多長者
之轍奄有輝光座必非常之人亘以年歲豈徒開閣於
暇日之中抑亦留心於接應之際道不虚行有聞有聲
方積善以志其大匪飾非以外其情故人得盛大之譽
館得招賢之名欣其託身之先美其投足之始名以才
著高因下起槐市居尊柏臺是履多士拭目羣英傾耳
猶尚德以尊賢將興化以致治豈比夫鄭驛迎而為賢
陳榻解而稱美然以匪階而遷任道而暢自家刑國封
侯作相不出十年之中獨立羣賢之上欽若前哲惟德
之休其儀棣棣其政優優知足則止辭榮而歸順好賢
不倦垂範而空留且資以時須賢為代出得之者則政
舉失之者則政佚安得不開閣以崇敬祛繁華而摭實
誰其嗣之代何不有惟秉鈞與當軸宜欽風而善誘庶
斯道之不虧信昭彰而可久
山公啓事賦(以平上去入為韻)(唐)李子卿
天官所以管轄多士藻鑒時英奉帝俞者實在於德為
右司者必資於明於是懸鏡之照主衡之平照之無私
也自分妍之與醜平之有準也不失重之與輕賢以此
達政以此成伊晉室之妙智得山公之令名淵矣深量
直哉惟清當為政之時九流式序及没世之後千古流
聲原夫啓事之端得賢之上振淹滯於管庫升側陋於
草莽人則洊歸士無長往朝必舉賢羅幽人之貞吉官
必有能見君子之道長退李胤而聖主僉謀薦羊祜而
國人所仰碔砆懸識自有卞和之鑒騏驎不遺無慙伯
樂之賞由是大張明試廣示勸助惟才者不悔其來無
德者亦得其去王戎簡要何所能名裴楷清通於兹寡
譽九原可作思文子之與歸千載儻文望叔夜之何處
當今有司明遺政緝隠逸吉人時薦多士歲入高衢以
騁若積水之奮鱗幽谷必登比初雷之啓蟄實薰蕕之
有間固青紫而可拾客有希山公之密啓庶場苗之維
縶
都堂試才賦(以平上去入為韻)(唐)閻伯璵
原夫六官分職理化之紀綱八座設位國成之周行屬
天下有道羣才向方今兹觀德足用舊章天子開司會
之府求俊選之良昭其能則平施其禄思其濫則大為
之防既作鏡於前典乃懸衡於高堂信入仕之覆簣為
登科之履霜名實斯别謀猷以昌分雁行於廣厦引魚
貫於長廊明試以言率由厥道彼興邦之所急庶用賢
而為寳上之化下也猶風下之應上也如草惟德助理
惟才輔政啓甲乙之科修文學之令卦列在隂之象詩
著食場之詠固藏器以俟時亦進思而體命徒觀其來
頌來歌以引以翼因考覆以升降隨臧否以黜陟叩兩
端而不疑守大中以立極將採梢雲之幹必表凌霜之
色人未易知道亦難測儻棄瑕而錄用希萬國以不息
射宫試貢士賦(以試之射宫考藝觀德為韻)(唐)闕名
古者先擇藝之科盡得賢之意以諸侯益禄之選用男
子懸弧之事禮容斯作皆專正鵠之能藝實不同故有
射宫之試於是英髦畢集弓矢皆持望其審固定以妍
媸驗體正心平之方取其類者設周旋進退之度用以
觀之苟三侯之不失在五善而奚疑當其立德有容凝
神多暇弦開而滿月初生箭發而飛星共借推高於衆
人之上所謂簡能定準於百中之先斯為善射始則干
時上國貢藝澤宫念登科之有望冀拾矢而成功藴破
的之心每期於度内致穿楊之用終在於彀中是故節
以采蘩之詩尊於在公之道謂得失之可驗故否臧而
盡考為仁在我助祭之事固宜有慶於君益地之期可
保今也時所推公人皆獻藝思呈妍於揖讓之表願騁
志於操張之際動而有節君子之爭不為發必循聲長
者之容是繼必以藴才思妙用古為難則當追軒后弦
木之功於斯取驗法仲由執弓之道庶或可觀然後以
射為規以仁為則冀大道必公於取希有司不愆其職
夫如是則天下藴藝之徒莫不望君門而效德
射宫選士賦(宋)王禹偁
稽夫古之射也觀容體試賢能建澤宫而洞啓萃貢士
以雲蒸選於里舉於鄕待時而動張其弓挾其矢揖讓
而升正鵠既設聲詩乃登有以見君臣之義洽有以見
禮樂之道興豈不以行高於人藝推於衆與鄕老之薦
充諸侯之貢試其射也當仁而雖有所爭考以德焉合
禮而奚資偶中徒觀其射法有程射樂有聲采繁之詩
既作翹楚之技斯呈非取其十發而九中在合於二節
而五正必也射乎蓋觀德而飾禮不失職矣由體正而
心平是以大射之儀既弦弧而剡木選士之義乃張侯
而設鵠九賓既序二耦為屬於以定隆殺於以分榮辱
與於祭者所以昭乎寵光削其地者所以行乎誡勗是
故五等相參罔遺之子男多士至止必命之鄕里其中
也得為主賓其爭也是謂君子取於德而不尚於力非
蹲甲而射之求諸己而不反於身乃審固而中矣是謂
繹志孰云主皮煥乎得矍相之義洋然有闕里之儀所
謂禮無違者故得人皆仰之士有遊六藝之場抱四方
之志雖中鵠而有立尚屠龍而為事將射策於金門别
取穿楊之利
鄉老獻賢能書賦(以行藝昭洽可升王庭為韻)(唐)封殷
至哉求士之方稽彼側陋書乎善良備採擇於鄉老爰
升薦於天皇乃曰行之實藝之長可謂舉不踰等信乎
幽而有芳用之則行豈遐方之繫滯時不可失逢昭代
之明揚於是申衆寡稱旗章播唐風而靡闕同周制而
有常操簡兢兢願獻巖廊之器率徒濟濟咸從禮義之
鄕佐理之源匡時之盛可以榮鄉黨可以輔國政豈徒
稱藝能褒德行而已亦以示尊寵尚賢能再拜之儀設
五物之禮興俾地官而是載命天府而爰登膺選以行
豈黃冠而是阻策名之後見青雲而可升所謂納芻蕘
拔淹滯或端莊而果行或踴躍而負藝聞善必舉誠哉
不過其辭惟賢是求豈曰後難為繼是以臻彼道德致
乎雲霄多士如流可閱一編之上羣才是選寧辭萬里
之遙矧物類之咸若在皇明之孔昭考鄉閭之中既已
為善顧周行之内無愧嘉招原夫進以守法明乎化洽
庶所以觀士無取乎徹甲方今搜賢鄉黨致理國經具
名氏於尺牘先貢獻於彤庭隨籍而來先容必假於垂
白進善以致克已自期乎拾青士有其心徒堅其誠未
果道寧忘於光大藝必慙乎微瑣沈潛下國隨鄉書而
計偕希望榮名在王庭之試可
鄉老獻賢能書賦(以行藝昭洽可升王庭為韻)(唐)張嗣初
皇上尊教本旌藝能徵鄉舉里選之人則哲俾含光抱
素之用必稱故講信修睦之徒坦然弘大謙光素履之
士赫爾昭升時乃正月初吉鄕老旁戾奉簡牘之詞詣
闕傾葵藿之心獻歲且曰君不可以獨理必敷求以兼
濟賢不可以失時故修已而獻藝惟古訓之是式叶周
官之舊制自家刑國率是道而克明選賢與能誠致遠
之不泥逖覽虞舜稽古唐堯明揚側陋惠訪庶僚由是
金鏡朗玉燭調禮崇儉約樂奏咸韶致王道之易易啓
賢路之昭昭豈不以道不遠人弘之在我察言行之枝
葉執禮義為韁鎖惟仁是與諒俾善以交修在邦必聞
非據德而孰可斯實義光前古道冠百王德政者介爾
以昭進學殖者闇然而日彰賤不遐遺邦教以順乎九
有下無沈抑聖謨猶洎於萬方矧乎職有司存令申先
甲既自上而下下誠德優而化洽是以敦育德禮窮經
激浮惰以食力耨甫田於拾青片善罔遺君子何辭於
在野芻言式衆多士必見其盈庭吾君於是納遠謀守
至正欽若前典申錫時命曰酌爾之素德竭爾之文行
俾敷奏沃余一人而聲教加乎萬姓是亦尊賢以崇德
致君而齊聖丕休哉揭捍之道成君人之大柄
鄉老獻賢能書賦(以行藝昭洽可升王庭為韻)(唐)滕遇
審其賢必鄉之耆德納其獻惟國之哲王爰進牘以舉
善希命官之必良修身既浹於閭里累行宜應乎搜揚
垂鶴頭之書來自衡門之下俯鮐背而獻發乎丹闕之
旁書曰能藴於藝文賢彰其德行文可以贊謀猷光教
命德可以鎮邦慝備匡諍今則潛獲其人可施於政咸
能藏器以自持秉心而無兢處乎野興在軸之歌遇其
時仰干旄之詠矧臣察之而甚熟交之而益敬逼桑榆
暮景敢罔於天聰當杞梓良材將禆於國慶若夫博通
之藝可稱虧汚之德難升臣不敢書其德而妄舉賢能
若乃閨門之風雖浹鄉黨之言未洽臣不敢進於王而
遠離荷鍤凡所稱無黨所覆有經錄其功能策勲於盟
府采其義能掞藻於天庭豈以臣之職所言莫可昔明
王問政於耆耋聖后取人於農瑣帝乃啓書而相視賢
不佻聽讜言而其容穆穆納嘉猷而厥德昭昭由是道
冠百王風馳四裔使居鄉者潔其已在家者修其義以
黃髮薦士之書為式欲庶官推賢之路無蔽彼周詢鄕
老漢延羣儒未足量功而並利
鄉老獻賢能書賦(以鄉老之薦登彼天府為韻)(宋)王禹偁
古者選於里舉於鄉考德行而賓之以禮典賢能而獻
之於王是故鄉老之薦不濫貢士之道有光豈不以敦
至教合要道察之於鄉黨升之乎俊造合議於衆寡定
謀於耉老非賢不舉在百行之孔修唯善是從非一鄉
之皆好區以別矣尊而寵之察道藝而斯茂表公共而
滅私於以振鄉大夫之職於以行鄉飲酒之儀厥時徹
讌拜書以薦遂使乎賢者能者靡至乎自媒自衒因才
見舉固於我以何求在拜必詢所欲人之知勸既而有
禄斯膺有位斯登嘉黃髮之上獻匪玄纁之下徵拜而
受所以知樂善尊老義而舉所以見推賢讓能其進也
若石之投水其用也類木之從繩然後佞幸之風不起
激勸之道自彼咸謂乎爾公爾侯亦在乎我鄉我里學
優則仕豈患人之弗知没世不稱唯曰士之深恥故得
朝有多士野無遺賢以此取人道合於邃古以此治世
功侔乎上天乃鄉舉里選之謂信朝行夕斆者焉我國
家茂育羣材躋攀太古任賢克舉夫二八闡化自齊於
三五小臣待詔向金門願詣公車之府
黃屋非堯心賦(以黃屋車貴非帝堯意為韻)(宋)王禹偁
惟彼陶唐憂民道光處黃屋以非貴慮黔黎之弗康忘
彼乘輿示一人之勤儉思乎稼穡見百姓之平章不然
又安能禪位於大舜比崇於軒黃者哉豈不以天生蒸
民樹之司牧方誕敷於文德匪留心於華轂善行無跡
我則期同軌於萬方覆轍在前我則致可封於比屋蓋
以樂為御德為車欲躋民於仁夀將納國於華胥苟兆
民之困矣雖萬乘以焉如憂勞於四海九州未臻富庶
顧盼而鸞旗鳳蓋終類蘧蒢有以見上德為心下民可
畏唯惸獨以是念匪崇高以自貴遂使轔轔之響莫達
於四聰慄慄之心常咨於庶彙自然我躬以瘠我民以
肥但慮一夫而惕惕焉知四牡之騑騑足可使域中之
御朽乘乾因兹而取則天下之車轍馬跡由是而知非
所以道冠百王功齊五帝焦勞之德罔怠濬哲之風靡
替耕田鑿井固何有於萬民神智天仁自流芳於百世
今我后功邁百禹心侔十堯處越席而古風斯振設土
階而儉德彌昭御六馬以兢兢常思罪已通八蠻而穆
穆尚戒宣驕故得洪業彌芳玄穹降瑞念蒼生而惟恐
無告乘金輅而未嘗介意小臣待詔於公車願比伊耆
之故事
入國知教賦(以觀光上國化洽文明為韻)(唐)徐寅
天闢區宇人尊帝王國將入於封部教先知於典章不
宰成功乃合乾坤之德無私鑒物能齊日月之光多士
之操修六經之楷式將欲明其教必在遊於國温柔敦
厚出風雅之詠歌比事屬詞本春秋之黜陟協彼典教
諧斯禮文廣博而樂章具有精微而易象爰分先王所
以總斯御物體彼為君遂使足歴四門親愛之儀已覩
身由萬戸民從之義皆聞莫不周覽金湯潛量王霸審
樂知政以攸類陳詩觀風而相亞是以逢耕讓畔得先
人後已之規察鳥安巢驗惡殺好生之化今吾君興帝
業赫皇明以謙柔而教蠻貊以朴素而教公卿以節儉
而教百姓以農耕而教五兵自然八方走響六合飛聲
豈俟入乎閫閾方能知彼規程其或跋扈未殱陸梁未
向可使拜天闕而俯聽趨帝閽而引望俾其退而補過
警干羽之舞階進以盡忠報聖明之在上士有負書劍
出林巒謁九門而教化斯仰瞻百辟而威儀可觀則知
不上太山豈覺寰區之大不浮東海寧知溟渤之寬敢
不廣義路懷忠甲開閶闔以聽聲詩賀仁霑而恩洽
復改科賦(宋)蘇軾
新天子兮繼體承乾老相國兮更張孰先憫科場之積
弊復詩賦以求賢探經義之淵源是非紛若考辭章之
聲律去取昭然原夫詩之作也始於虞舜之朝賦之興
也本自兩京之世迤邐陳齊之代緜邈隋唐之裔故遒
人循路為察治之本歴代用之為取士之制追古不易
高風未替祖宗百年而用此號曰得人朝廷一旦而革
之不勝其弊謂專門足以造聖域謂變古足以為大儒
事吟哦者皆童子為雕篆者非壯夫殊不知採摭英華
也簇之如錦繡較量輕重也等之如錙銖韻韻合璧聫
聫貫珠稽諸古其來尚矣考諸舊不亦宜乎特令可畏
之後生心潛六義佇見大成之君子名振三都莫不吟
詠五字之章鋪陳八韻之旨字應周天之日兮運而無
積句合一歲之月兮終而復始過之者成疣贅之患不
及者貽缺折之毁曲盡古人之意乃全天下之美遭逢
日月忻歡者諸子百家科擻歴圖快活者九經三史議
夫賦曷可已義何足非彼文辭泛濫也無所統紀此聲
律切當也有所指歸巧拙繇一字之可見美惡混千人
而莫違正方圓者必藉於繩墨定櫽括者必在於樞機
所以不用孔門惜揚雄之未達其逢漢帝嘉司馬之知
微噫昔元豐之新經未頒臨川之字說不作止戈為武
兮曾試於京國通天為王兮必舒於禁鑰孰不能成始
成終誰不料或詳或略秋闈較藝終期李廣之雙鵰紫
殿唱名果中禰衡之一鶚大凡法既久而必弊士貽患
而益深謂罷於開封則遠方之隘者空自韞玉取諸太
學則不肖之富者私於懷金雖負凌雲之志未酬題柱
之心三舍既興賄賂公行於庠序一年為限孤寒半老
於山林自是憤愧者莫不顰眉公正者為之切齒思罷
者而未免欲改之而未止羽翼成商山之父謳歌歸吾
君之子諫必行言必聽焉此道飄飄而復起
奉詔育材賦(有序)(明)李東陽
成化戊戌春二月禮部試貢士得三百五十人三月策
試於廷既賜第一甲三人進士及第為翰林修撰編修
復詔内閣臣擇第二甲以下文之優者為庶吉士命學
士錢唐王公南昌謝公涖教事遵舊典也謹按書曰彰
厥有常吉哉又曰庶常吉士詩曰藹藹王多吉士今之
所謂庶吉士者所以儲材蓄德為天下用古人遺意存
焉盖自高皇帝立法創制義精慮遠出於歴代之所不
及及文皇帝二年甲申詔庶吉士與第一甲曾公棨等
二十八人肄學翰林而周文襄公忱以自陳在列皆上
所親擇命學士解公縉涖之而親顧問程試大嚴賞罰
之典諸公亦感奮激勵多為名臣若王文端公直王文
安公英李忠文公時勉以及文襄文章氣節材猷勳業
卓卓在人耳目儲材之典於斯為盛皇上即位十有五
年自甲申至今凡六策進士四舉吉士之選是科取人
不減前甲申之數某以初科吉士簉國史觀舊章而是
科復在禮部濫同校試今日之事竊與有榮焉仰惟朝
廷造士之盛心名臣鉅儒育材之休命賢大夫士遭時
之嘉會此皆足以詔天下示後世不可無所撰述以宣達
風教相勵勲業者作奉詔育材賦其辭曰
昔在文祖時惟甲申闔隂闢陽握乾奠坤號令雷發譽
髦駿奔如虎斯風如龍斯雲乃啓玉署開詞垣舉甲第
收羣賢當是時峩巨冠拖長紳彬彬濟濟者二十有八
人降精靈於四嶽應列宿於高旻文章焜燿乎宇宙德
澤覃被乎生民隘唐瀛之浩渺俯漢閣之嶙峋蓋嘗聆
故老之餘論而挹前輩之清塵矣猗歟休哉若夫世歴
五朝國緜六葉卿雲載呈奎緯重合禮門廓開德化旁
浹棘省春試臨軒晝接蒐羽翼於綱羅挽英雄於彀弽
籙匭牘於宫墀閱人文於仕牒稽盛典之猶存冀前蹤
之可躡乃詔學士二人往授之業命之曰噫國重利器
器資良工靡玉不琱有金必鎔惟我庶士厥材孔良爾
職翰苑文章之宗彼鎔爾型彼瑕爾礱為鼎為鏞為圭
為琮獻我大廷薦我明堂惟爾之功爾往其勗哉二公
受命百辟傾聽元老在席羣寮交迎踵沓肩摩緌輝韍
映同朝肅引領之瞻載路協彈冠之慶芃芃乎連茹之
征藹藹乎菁莪之詠自代有科目以來無若是盛也其
居則鼇極左峙鯨波右折鉤陳屬道觚稜對闕璇臺疊
雲畫棟凝月風鈴語靜露榜花纈丹蕓翠萐叢植乎其
前瑶笙皓鶴繚繞乎其側其用則菱箋松墨天府之藏
玉液瓊羞大官之烹文縑積笥楮鏹分縢粟廩歲繼膏
釭夜明出納之籍地官所經選部胥史馬曹隸兵百工
什器庀自冬卿其書則東觀幽經西崑秘錄宣明鴻都
石渠天禄孔堂舊壁汲冢遺竹牙籖矗架錦帶充屋張
華之所未嘗見揚雄之所未能讀其學則上遡羲農下
探鄒魯五緯錯陳六際咸覩搜羅二儀囊括千古議必
根柢文必繩榘制詔冊命王言是敷表志傳記太史所
書論勸懲關名教之大作歌詠本性情之餘蓋將闡百
王之禮樂而恢一代之規模者也於是二公乃進諸吉
士而誨之曰子知國之所以待子者乎此虞之意周之
制也百僚之有師而三俊之有士也吾將考古學陳舊
章臚明條揭宏綱定甲乙分雌黃約爾以大義示爾以
周行爾膏爾車爾颿爾航駕聖途之蕩蕩泳學海之洋
洋繪日月以為輝組雲霞以為襄聳廊廟之柱石補山
龍之衣裳逸亨衢以騁步與往晢而齊光若乃旅逐羣
趨寅入酉出鏤木為工畫餅為食縦堅白之嵬談衒梔
蠟之末飾而或月弄風嘲筆耕心織利私書於子弟糜
公帑於朝夕是豈徒李太白之憂抑亦負陸敬輿之學
也於是諸吉士若喜而蹈若斂而孫若惕而驚若起而
奮謹頓首再拜而進曰昔者左李嗜學秘書是求張竇
辭官不恥為留我獨何人載歌載遊屹門墻之在望辱
衡鑑之是收觀洪漭之大荒登崑崙之崇丘敢不朝研
暮索上紹旁搜竭吾才以必騖及吾仕之未優抽絲綸
之藻思輸藥石之忠謀輔經世之大業揚對天之宏休
庶吾夙昔之志可以粗酬也曷有負明天子之德以貽
先生之羞哉乃歌曰巨鼇崒兮彼峰玉堂起兮麗空歴
貝闕兮入紫宫鏘予佩兮墀之東匪吾皇兮聖明予曷
為兮此逢姬髦兮商耉文之淵兮德之藪瞻為山兮望
為湖大者為師兮小者吾友生之逢兮不先以後矢予
心兮終不負干羽兮兩階冠裳兮九垓歌明良兮詠蒸
哉贊帝業兮延鴻釐念功業兮及時嗟古人兮我期皋
兮䕫兮吾舍此其安歸兮
樵夫笑士不談王道賦(以題為韻)(唐)王棨
多辯名士能文碩儒或有不談於王道終知取笑於樵
夫幸遭仄席之時遂皆沈默遂使執柯之子因此胡盧
當其野絶遺賢朝稱多士九土咸歡乎富庶四夷俱混
於文軌盡合讚洪猷歌至理而懸河健口未聞衮衮之
辭擲地清才不述便便之美有夫則野其業唯樵或怡
情於磵側或放志於山椒乃曰凡在吾儕猶欣渥澤之
汪濊豈伊作者長使聲歌之寂寥所以向彼息肩因兹
掩口是山中舍箭之際正洞裏觀棋之後尤堪撫掌念
牧豎以知無聊用解顏問樵人之信不况乎德邁三代
功超百王士非君則好爵奚取君非士則休聲不揚豈
言泉之杜竭抑辯囿之荒凉側耳聽時嫌寂寂於都下
負薪歸處輙怡怡於路旁蓋以沐浴昌期優游玄造俱
為卷舌之輩不及擊轅之老囅然未已殊主人之答賓
莞爾艱持異下士之聞道豈謂乎力伐摧柏聲騰夕嵐
足令墨客增愧詞人有慙是知運屬無偏合著奚斯之
頌時當有截須陳吉甫之談方今君則唐虞臣惟周召
稱揚者皆馬周之辯贊詠者盡雕龍之妙可以流播千
古鏘洋八徼若然則樵採之徒歟又何由而竊笑
天府賦(元)汪克寬
維蒼姬之肇造兮臻泰和於寰㝢恢輿圖於八紘兮邈
聖德之涵煦偉菁莪之樂育兮烝俊髦之楚楚舉賓興
之盛典兮進賢書於天府羌天府之峗巍兮實萃國之
焜煌列弘璧暨天球兮炯明月於夜光肆異才之挺生
兮嫓瑚璉而圭璋既温粹而罔玷兮又追琢其文章宜
哲王之珍之兮登厥明而是藏嘻成后之善斷兮且睿
聖而輔之日就月將而弗懈兮邁文武而緝熙建周官
之六典兮植太平之丕基掌邦教於司徒兮卿大夫以
為屬宣德行而訓迪兮繄禮閑而樂梏俾藝苑之翺翔
兮存秉彝之貞淑每三載而選遴兮書賢能於簡牘遂
旅獻於丹扆兮覬重瞳於采錄王再拜而受之兮忻得
賢而善俗敕司寳之官而庋其書兮曾何翅於貝玉爰
論定而授職兮聿錫爵而頒祿余幼好此奇服兮佩往
聖之規箴夙清修而慎守兮亦廣討而幽尋螢窗雪几
矻矻以窮年兮非古訓為無所用其心維吾既有此内
美兮遂充貢於斯今皇穆穆以當天兮亶丕承於祖憲
軼盛治於成周兮興羣才於海甸曰余蒙此嘉惠兮遭
世孔仁蘄登名於天府兮攄尺寸之忠勤叩閶闔而開
關兮呈琅玕於帝所跽敷衽以陳辭兮念明時之欣睹
兹較藝於鄉闈兮聊抽思而作賦顧雕蟲之何有兮守
中扄之貞固迺舞抃而為之歌曰成周至治八極咸寧
兮碩彥間生為國之楨兮司徒典教興賢能兮策書入
獻天府是登兮猗歟我皇為治勵精兮設科取士羅羣
英兮所寳惟賢錄姓名兮藐焉小子希對揚於明廷兮
御定歴代賦彙卷四十六
