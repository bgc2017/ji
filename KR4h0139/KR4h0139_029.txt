欽定四庫全書
御定歷代賦彙卷二十六
地理
浮淮賦(有序)魏文帝
建安十四年王師自譙東征大興水軍汎舟萬艘時予
從行始入淮口行泊東山覩師徒觀旌帆赫哉盛矣雖
孝武盛唐之狩舳艫千里殆不過也乃作斯賦云
沂淮水而南邁兮汎洪濤之湟波仰巖岡之崇阻兮經
東山之曲阿浮飛舟之萬艘兮建干將之銛戈揚雲旗
之繽紛兮聆榜人之讙譁乃撞金鐘爰伐雷鼓白旄冲
天黃鉞扈扈武將奮發驍騎赫怒於是驚風汎涌波駭
衆帆張羣櫂起爭先逐進莫適相待
浮淮賦(有序)(魏)王粲
建安十四年春三月王師自譙東征大興水軍浮舟萬
艘秋七月始自渦入淮口將出淝水經合肥旌帆之盛
誠孝武盛唐之狩舳艫千里不是過也時粲以丞相掾
隨行承命同作斯賦
從王師以南征兮浮淮水而遐遊背渦浦之曲流兮望
馬丘之高澨汎洪櫓於中潮兮飛輕舟乎濱濟建衆檣
以成林兮譬無山之樹藝於是迅流興潭渨濤波動長
瀨鉦鼓若雷旌麾翳日飛雲天迴蒼鷹飄逸滂沛洶溶
遞相競軼飛驚波以高騖馳駭浪而赴質加舟徒之巧
極美榜人之閑疾白日未移前驅己屆羣師按部左右
就隊舳艫千里名卒億計運兹威以赫怒清海隅之芥
蔕濟元勲於大舉垂休績乎遠裔
漢津賦(漢)蔡邕
夫何大川之浩浩兮洪流淼以玄清配名位乎天漢披
厚土而載形發源自乎嶓冢引漾澧而東征納陽谷之
所吐兮兼漢沔之殊名總畎澮之羣液兮演西土之隂
精過曼山以左迴兮旋襄陽而南縈切大别之東山兮
與江湘乎通靈嘉清源之體勢兮澹澶湲以安流鱗甲
育其萬類兮蛟龍集以嬉遊明珠胎於靈蚌兮夜光潛
乎玄洲雜神寶其充盈兮豈魚龜之足收於是游目騁
觀南援三州北集京都上控隴坻下接江湖導財運貨
貿遷有無既乃風飈蕭瑟勃焉並興陽侯沛以奔騖洪
濤涌而沸騰願乘流以上下窮滄浪乎三澨覷朝宗之
形兆看洞庭之交會
漢江賦(有序)明興獻帝
序曰天地間為瀆者四而漢江居其一發源於興元之
嶓冢經漢中沸鄖襄距豐郢合潛沔至大别出江而朝
宗於海誠荆南之險壮而人臣之輸忠者取鑒焉夫漢
嘗浡潏於唐平於伯禹職方於明古今冒厥利吾幸宅
於此實襟帶之固將資忠於藩屏以副九重眷託之心
而禹之明德蓋亦不可忘者邪因作漢江賦若郭景純
木玄虛成公綏之江海河賦殆未易追蹤者也見者其
無誚焉賦曰
沕妙有之肇播兮闢天地於崇卑貫山岳之血脈兮距
渤澥而派兹殷廣漢之涴演兮混靈源於嶓冢穴磎谷
之縈紆兮潝洪流而洶涌削萬里而直下兮曷沙礐之
能壅遡天靈之奕葉兮浩澒洞其愓悚淼地軸之浸㴠
兮咨民居之匪康糾龍蛇於萬壑兮毒吞噬而巢窟其
彷徨帝命禹作司空兮慨鯀績以遏懷襄殫神思之集
勞兮信決導之有方忘呱子而懲入門兮卒告功於平
成屏塵氛與災癉兮洽文命於八紘貽兆世之巨利兮
薦明德之芳馨悵至聖之浸遠兮遹支裔之休明何辛
受之汨常兮染慆淫於斯邦豔游冶之靡麗兮滌新化
於文王紛淑慝之積習兮夫豈漢水之所漸濡瀹元氣
之精華兮恊氤氲而敷腴挺人物之瓌竒兮鬱隱顯而
異需孕吉甫之文武兮順履霜之孝子淬德公之峻操
兮藻冰鑑之雅士表向寵之淑均兮烈習珍之英偉老
柬之之相才兮壯柳惲之書生憐子美之忠愛兮著浩
然之幽貞喟張問之拒新法兮矯孟珙之衂金師歆叔
敖之政教兮諤季良之諫隨毅連萬夫之罵賊兮瘁庭
芝之勤王艾漢隂叟之戒機心兮炳文考之圖靈光嗟
人傑之降生兮固長川之所經緯彼鱗羽之蕃息兮亦
餘潤之分美背負黿鼉之贔屓兮目比鰈魪而不相離
鬛鼓鯤鯨之騰簸兮翼飛鰩於澠池銳蛇尾之鯥鱗兮
森鶴羽之靈翹曳六足之鮯魪兮戴八極之神鼇文屋
瓦之蚶兮聲嬰兒之䱱轉車輪之鱟兮覆金銚之魮牣
魦鱨鰋鯉之瑣碎兮咸亭育而無遺嗟生生之不窮兮
復飛動之繁滋匹嚶渚之雎鳩兮羣在淙之鳬鷖唼来
賓之鴻鴈兮號淒清之鵾雞介戰翼之鴛鴦兮下振振
之鷺委胎化之仙禽兮炫能鳴之鶩澤虞長鳴而不去
兮象主守之官雝&KR1445;之行且搖兮况兄弟之急難□一
足而□三日兮又有兩首之䴑&KR3084;似魚而䳩似雞兮鼈
入海而為蛤水狗&KR1411;馬厥類孔多兮石&KR0917;神蜧紛其含
和或湊集於淺瀨兮或浮泳於滄波或啄攫於稲粱兮
或容與於茆莎漾江籬之旖旎兮馥汀蘭之葳蕤羌盈
揭車之披披兮曾不與&KR1668;薉而因依揭葭菼之長洲兮
濯篠簜以千陂蔭荷芰之萬頃兮錯包茅而貢之匪直
物産之富盛兮詎識乎至德之靈長出漢中之百折兮
經鄖國之惟陽導均灃而抱襄郢兮領潛沔而縈帶乎
滄浪沃蒸渟滀於夢澤兮瀉大别而東馳於扶桑濊澐
澐以渢渢兮盪日星於無極之墟瀏測測而細罔滲漏
兮迥不失尾閭蕩洌洌以自潔兮入百谷之潢潦而不
辭渹&KR1886;漷潏以奔放兮遵咸池而東之形委蛇以跨南
北兮宛若白虹之赫曦時澎湃而撞崖壁兮突如鐡騎
之攘搶終妥帖而靜虚兮雖包荒而弗容乎魍魎唯虯
龍之蟠驤兮韜珍産之陸離祕靈祗之幽跡兮吐雲雨
而渺瀰升一元於太虚兮襲往来之不息亮天地而利
民物兮伊誰之績躬八年之腁胝兮曰崇伯子之力欣
戴永水兮曷其敢斁肆皇明剖符兮奄茫茫之禹跡沛
汪惠旁洽兮暨祝融之宅肅藩岳修貢兮敢隳厥職迺
歌曰紀南條兮漢之浮禹所治兮安若流民世世兮奠
室疇爰宅兹兮亦何求王家其乂兮皇德是酬
四瀆潦水賦(有序)明太祖
朕嘗俯仰二儀深思其所以必隂陽之所以著今也槩
觀二儀隂陽也隂陽二儀也此其所以未知也夫二儀
本二氣之所著若否於二氣則上下隔矣若或上下姤
則萬物咸亨所以亘古至今必盛暑之時則密雲浮游
於兩間霖雨大降斯太和之至矣潦水之興矣若果如
斯則生民福臻君民者仁治今當其時墨雲靉霴風不
鳴條雨不破塊宜乎其時故為之辭曰
惟二氣之姤和無不及而否過運氤氲於兩間濁三江
而九河清淮濟而盈海無洪濤而巨波倏汗漫而連野
驀汪洋而浸多俄微風之拂面對倒影而沉柯昔襄陵
而懷山神禹鑿而民歌己而滔滔東注非海潮而他何
三門峻急吕梁旋渦巫山莫止来源沙陀漑荆楚被菉
荷廖久疾起沉疴均沾萬物特盛時禾爾乃蕩蕩漾漾
婆婆娑娑浮輕舟之蘭櫂利漁夫之椶蓑湍於崖壁綠
挂女蘿泛於農圃茂於蓼莪五嶽示態精英嵯峨澤施
博愛奚分巨苛便商舟之絡繹善官站之走舸會百川
之皛渺衝撞林麓之巖阿或巨魚之跳躍翩翻嫩綠之
浮荷布浮萍之滿面浴潔白之游鵝澤北塞之翠草犢
胡民之紫駝功既滂沛溢堤盈坡海上瀛洲稽顙稱臣
拜首夷倭夫何德備天地雨暘時若而不磨
濟川賦魏文帝
臨濟川之層淮覽洪波之容裔濞騰揚以相薄激長風
而亟逝漫浩汗而難測眇不覩其垠際於是龜龍神嬉
鴻鸞羣翔鱗介霍驛載止載行俯唼菁藻仰餐若芳永
號長吟延首相望美玉照晣以曜煇明珠灼灼而流光
於是遊覽旣厭日亦西傾朱旗電耀擊鼓雷鳴長驅風
厲悠爾北征思魏都以偃息託華屋而遨遊酌玄清於
金罍騰羽觴以獻酬
濟水賦(明)謝肇淛
相彼神濟截流成渠旣泓渟而北發復散漫而南趨爰
潛伏而不見瞥飛逬其突如粤自岱宗之麓迄於滕薛
之墟瀑雨晴歕雪花夏嘘寒星畫煜明河晨鋪頑石濺
髓驪龍吐珠其可得而名者七十有二而支流旁脈不
知幾千萬餘迺命司空載瀹載驅或合或析或直或紆
儲其涓滴歸之尾閭引洸合泗接汶通徐浮萬石之艅
艎供上國之轉輸故雖微而稱瀆視河漢其焉殊信神
功之澔瀚夫豈鸜鵒之所能踰
洛川晴望賦(以願拾青紫為韻)(唐)白居易
金商應律玉斗西建加旬雨之時晴叶秋成而適願是
用步閭里詢黎獻皇風演溢歌且聽於昇平聖澤汪洋
誦不聞於胥怨爾乃命親懿會朋執賦邙山眺洛邑天
泬寥而雲靜氣肅殺而風急三川浩浩以奔流䨇闕峨
峨而屹立飛梁徑度訝殘虹之未消翠瓦光凝驚宿雨
之猶濕嘉三時之是務觀五穀之斯入覽滌場之在勤
知滯穗之見拾及夫日色黯黯寒光熒熒遠水澄碧羣
山結青山水隱映花氣氲冥瞻上陽之宫闕兮勝仙家
之福庭望中嶽之林嶺兮似天台之翠屏宜其迴鑾輿
兮檢玉牒朝千官兮御百靈使西賓之誇少弭東人之
思攸寧不亦盛哉客有感陽舒詠樂只揮毫翰獨徙倚
願得采於芻蕘終期拾乎青紫
洛原賦(明)趙時春
將與子兮瞻彼洛洛之水&KR1343;瀏而清漠披宿海而劃龍
瀦暈漢宫而帶唐郭馳走周韓之郊鴟張大嶽之脚泝
鴻蒙之肇域懷麓宛其如昨帝殷厪兹祕謨期使天文
式廓命巨靈之贔屓贊崇子之疏鑿奎章兆於神龜文
命受而齋瀹敷賁爛若羣英炳五用於丹艧肆後獻之
製材必於是乎咨度靈光覃夫千秋伊獻哲之攸作懷
聖圖以宣文駕崑崙而磅礴爰諭俗以摛詞反斥約而
為博託音詠以諷規郁春葩之敷萼翳元白之嫓徽實
雞羣之孤鶴慶流衍於江濆紛胤緒之繹絡鏘鈞韶之
鳳鳴亦乘秋而作鶚傳世夐其殊流義將湮而恩薄顧
之子䀌諸衷懼將遵乎宗祏迺道河以泝江葛蘞延其
所託錫嘉名於豫邦本太始之渾噩陟崇丘之纍纍絙
千里其如削帶湍流之喧豗噴魚龍之揮霍嗣先猷之
鴻音鼓清風於萬壑巍厚載以爭隆澤沿洛而施博煽
軌躅於無疆豈斯文之矍鑠亂曰與子遊兮洛之南南
有三峰熊耳山遥瞻淮漢流潺湲與子遊兮洛之西崤
華連蜷蟠朱提層峰峻嶺與天齊與子遊兮洛之陽嵩
少崢嶸直太行龍門九曲道路長與子遊兮洛之野鬭
雞走馬金溝下纍纍冢墓何為者洛之原兮邙之水松
檜森森兮泉石每每沃野良田衆所美禹範周鼎有遺
趾吾與子兮從兹始
泛渭賦(有序)(唐)白居易
右丞相高公之掌貢舉也予以鄉貢進士舉及第左丞
相鄭公之領選部也予以書判拔萃選登科十九年天
子並命二公對掌鈞軸朝野無事人物甚安明年春予
為校書郎始徙家於秦中卜居於渭上上樂時和歲稔
萬物得其宜下樂名遂官閒一身得其所既美二公佐
清淨之理又荷二公垂特逹之遇發於嗟歎流為詠歌
於時泛舟於渭因作泛渭賦以導其意辭曰
亭亭華山下有人跂兮望兮愛彼三峰之白雲泛泛渭
水上有舟沿兮泝兮爱此百里之清流以我為太平之
人兮得於斯而優游又感陽春之氣熙熙兮樂天和而
不憂曰予生之幸兮時哉時哉當皇唐受命之九葉兮
夷與華而無氛埃及皇帝纉位之二紀兮命高與鄭為
鹽梅二賢兮爰立四門兮大開凡讀儒書與履儒行者
率充賦而西来雖片藝而必收兮故不棄予之小材感
冄遇於知己心慙怍以徘徊登予名於太常兮署予職
於蘭臺臺有蘭兮閣有芸芸芳菲兮其可襲備一官而
無事又不維而不縶家去省兮百里每三旬而兩入川
有渭兮山有華澹悠悠兮其可賞目白雲兮潄清流且
或偃而或仰門去渭兮百步長一日而三往夜分兮扣
舷天無雲兮水無煙遲遲兮明月波灎澹兮櫂夤緣日
暮兮舟泊草萋萋兮沙漠漠習習兮春風岸柳動兮渚
花落發浩歎以長引舉濁醪而緩酌春冉冉其將盡予
何為乎不樂鳥樂兮雲際鳴嚶嚶兮飛裔裔魚樂兮泉
底鬐鱍鱍兮尾潎潎我樂兮聖代心融融兮神泄泄伊
萬物各得其樂者由賢聖之相契賢致聖於無為聖致
賢於既濟凝為和兮聚五福發為春兮消六沴不我後
兮不我先適當我兮生之世彼鱗蟲兮與羽族咸和樂
而不知惠我為人兮最靈所以媿賢相而荷聖帝樂乎
樂乎浴於渭兮詠而歸聊逍遥以卒歲
渭水象天河賦(以題為韻)(唐)劉珣
昔我先王肇修人紀乃建邦國以立都鄙或處沃而稱
奥或宅中而為美周分景臺之測用會隂陽之擬漢據
鶉首之分實為山河之理故右扶風而左溤翊距涇川
而浮渭水潼㴠襟帶鄷鄠巍峩下則崇岡於地險上乃
取範於天河城雉周環而斗設宫觀駢牙而星羅轉曲
江於前岸俯冀闕於中波車馬諠流渾派聲之交錯風
塵日夕與津霧而相和蓋聖人垂則必天之象王者都
會大洽斯享運旋衡以齊玉燭法露盤以崇金掌四方
輻湊萬國攸仰風雲以之吸合日月於焉澄朗苟禎祥
而應會則乾元之攸往何必河出圖洛出書然後為卜
食之華壤者也懿哉作者元后中興後嗣同天之道順
人之意横橋乃牽牛之設素滻則飲龍之謂晚光澹灎
接鳳苑之祥煙曉色清明連斗城之佳氣樓臺傍而津
涯隱伏鐘鼓作而波濤汨沸不覩斯焉以取斯寧復知
王者之貴不察所由於所以又安明坎德之靈而主乎
渭徒觀其遠界汧隴横截秦川沃長安之霞日浮京兆
之雲天都邑傍於左右舟楫来而泝沿上林之煙開霧
卷建章之戶萬門千朝而望兮蓬瀛若留乎岸側夕而
臨也河漢宛在乎目前是以婁敬云被山帶河四塞為
固豈不謂天道無親惟德是輔祥符下及瑞圖斯遇以
登仁夀之理用表坤靈之喻請謂東周安處先生之徒
與須知西朝翰林主人之作賦
渭水貫都賦(以帝王建都取諸上象為韻)(唐)衛次公
清渭天鑿名都王制貫金城千里之域寫銀河九霄之
勢同穴發源衆川潛泄分黑水以渺漫遶黃山而迢遞
水能濟物用導於中州君德配天故法於上帝都之會
也皇皇渭之流也湯湯異東西之瀍澗非汲引之沮漳
夏后濬川分流非肇於伯禹秦德王水貫都必因於始
皇照䨇鳳之丹闕架長虹之飛梁褰裳者不勞於揭厲
濯纓者何必於滄浪泛彼樓船掩横汾於武帝濱之釣
叟感入兆於文王且夫前王酌憲惟王都之所建度地
有孚因貫渭之上腴曲抱乎周原秦野旁臨乎八逹九
衢既流衍以紅粟誠輝煥乎黃圖則知八水皆流豈清
於渭水五都並制莫大於西都原夫渭者雍之巨浸都
者人之所聚天垂法君必取曳雲間之清渭何殊雲漢
移天上之紫宫洞開天府及乎縈流一帶中派紆餘蕩
元氣澄太虚稽前典而備矣於名川而舍諸豈惟積潤
於庶物固亦近壮於皇居至乃春景澄廓晴霞朗暢㴠
萬象於影中度牽牛於波上客有觀光者於兹而寫望
美夫取法可仰因天垂象疏紫陌而逶迤流丹霞而蕩
漾周公卜洛雖云風雨所交秦后貫都實謂膏腴之壤
惟洪業之永固與渭流而彌廣
涇渭合流賦(以題為韻)(唐)獨孤綬
遊者感異源而合趣指涇渭於秦樹涇如經也自北而
南流渭若緯焉從西而東注性相近以不息勢使然而
自遇湜湜其沚昔既聞之於詩湯湯其流今則狀之為
賦夫至清者渭至濁者涇惟清也鑒物之道著惟濁也
含垢之義形共導金氣咸通井星混殊流之昭晰成一
帶之瀠渟初以縱亂横似爭長而難雜終以潔受汙何
極暌而乃合禹功之所兩存漢苑斯焉博納乍異其色
覺游鱗之隱見必同乎聲帶長風之蕭䬃象昭回之可
求歌鄭白之有由飲馬投錢足以發明廉士決渠降雨
足以殷富神州既相弘以利物寧自異乎並流知之者
齊我以不皦不昧感之者比我於一薰一蕕斯乃柔以
長存和之足貴近則順洪河之紆直遠則成滄海之濩
渭同功一體叶靈通氣信殊榖洛之流寧爽淄澠之味
夫然彼獨清而無偶非逹識之所謂
豐水賦(宋)王孝友
豫章古號勾吳附庸自江北而徙建即南昌而分封漢
錫以富晉命曰豐梁暫畀撫隋復隸洪環囦洄洄鎮山
崇崇既燾社於爵列亦要銀於縣公起造物之休息産
人傑之冲融經學齊緩衣冠魯風仕少宦情俗與古同
操觚懷鉛莫備形容粤自丹陽啟土長睨中夏命干將
於吳産資越工於歐冶鑿大騩以出鋌訹風胡而定價
發龍淵之新硎與太阿而更霸愕千仞之壁立浩萬折
之傾寫驚屑越於兕甲指飛颺於駟駕火精潛閟於吉
土晉旅瑟縮而退舍武皇築宫以旌異章帝親題而賚
下何靈物之鏟蹟淪古犴而不赦紫氣輪囷而貫斗寒
芒剡奕而爭夜孔章雪鍔於久蟄壮武服之而驚佗始
丙粲於北巖終耿光乎少華眷天寳之必復駭延平之
儵化凜冲氣之攸在非見驟而驚乍玩䨇鐔之書贊豈
取次而假借迺若池山濯秀芙蓉浴日真靈所栖厥惟
始豐新郛是營永徽僝功章水徑其北曲江匯其東帶
二水之交流襟三洲之長雄洪瀾舞蛟巨隄暝虹下干
艘之粲白動檣牙之颭紅灌輸輻湊泉貨阜通若夫晩
瀨無波夕景涵空聽煙外之鳴榔認鷗邊之短蓬髣髴
笠澤依約吳松晞濠上之游儵亞洞庭之橘宫竦屐前
聞侈觀後躅威鳳巢其高岡鸑雛啐於幽谷窖棲神丹
淵生金粟藥石鏤贊皇之賦寶室快涪翁之讀鼇扉之
文如在騎省之頌可續詞工長善詩妙羣玉頫墨池以
心敬㪺孝泉而貌肅鄉標長樂里揭長安洲既騖龍社
亦歌鸞精行逹孝而錫封夀春羈忠而列仙追憲表之
清風誦少陵之大篇記河西之新幢哦出塞於左賢嗣
銀筦之遺響證豐碑之瑶鐫或居鄉而化行或啟宇以
旁延忠厚策勲於續敕信誼成德於同年徇一節而尸
祝壮九拜而極言偉三稱於郎宿赫再忤於師垣詩矜
豪於痛飲賦誇雄於會躔續碑語於溪堂晤賞音於平
川句折良史之竒學富尊經之篇或交臂於射鄉或冠
倫於黌省伸讜議於鬻醝建遠圖於推茗欽孝著於宰
木慕廉稱於安定燹妖像之眩俗斥叢祠之干正或乘
車於五齡或用鉞於百乘裁效牽之絡繹予蠲除之僥
倖外夙著於模楷内兼優於文行扁華椽於補史勗師
說於西岡詠春還之清詩諷金影之名章議論欲超於
峨岷種藝或規乎夀張墮謫仙於樊樓精象數於草堂
書裒至孝之通神卒感仁言而弗忘睇黃墟之高標想
西陂之逸韻賦嚴瀨而軒渠誦贑灘而奮迅慨玉樓之
感歌弔竹坡之形影揭誠齋之墓表哦水心之篇詠宜
蠻夷覿德以心化淫澦收波而神聽或遵養於宗府或
厭直於儀曹指退軒之奎文問竹坡之詩豪或廉問於
兩驂或通夢於三刀莫不富水其清侯峰其高位不滿
才榮未副褒或默或言各惟所遭道有升降一人之本
薰然慈仁告新令尹雷裴顯晉張柳稱唐亦有朱馮可
以搜揚詩稱水部律進奉常或振廩以同食或鞭石而
固防旴南稱陳臨汝表江返宿習以改紀樂半環而祀
王贊府景伯專媺有唐非無印曹上坡位揚亦有少僊
宋劉相望宛其風流膏沐曄光巍巍寓公赫赫明府於
粲大興發敭溥詡魯無君子斯焉取斯
泛滹沱河賦(明)石珤
介然子將如東瀛放舟於滹沱之浦覽郡國披山川辨
土壤聆風泉俯象六極仰窺無垠問遺俗於故老招海
上之飛仙於是揖漁人而進之曰子亦知夫兹水之源
乎出自繁畤經於代谷放乎鴈門之坂帶於太行之麓
朔方巨嶽實扼其胸恒衛諸流半入其腹氣吞萬壑激
硊&KR1235;而未平勢應三泉墮平原而愈蹙時乎春冰乍融
積雪方觧支流趨順客浪藏駭迂迴漫延千里一帶霤
石成渠鏘波赴海千城藉其潤色萬畮資其灌漑鏦錚
鳴帝子之環嘔軋散將軍之凱編桴賈客燈火輝煌罷
釣漁郎歌聲欸乃方洲乍晴倏昏忽明擥神農之遺譜
得靈均之杜蘅及夫積霖未止秋水大至巨濤坼空駛
溜軒地律令助威飛廉擁勢海若為之改容巨靈因而
避位鯨翻渤澥鬼母長嘑虎栗昆陽英雄失智山刊菑
翳野誅樸&KR0554;先驅一指崩沙潰屋怒留城邑薪藁如雲
殃及鱨魦僵尸遍谷亦有傾城摧山變陵不雨而怒無
龍而興湍隨鯤徙勢若雷崩斷岸蒙隤殷輪牟赤平岡
被齧戈戟猶青霆擊斷趺訝魚龍之識字渚留袍笏豈
犀火之通靈乃有泗濱磬浮汾隂鼎見寳鏡入秦號鐘
歸梵涇陽嫁女簫鼓猶喧龍叟射綃波濤飽戰壞百尺
之長橋剗千年之古塹人懷魚鼈之憂國有沼池之歎
忽幾劫之餘灰出昆明之一旦蓋自列國兵屯朝齊暮
秦盟渝韓魏兵来蘇門趙國上卿功名一擊平原公子
車騎長奔虎狼勢成合從事緩頗牧既亡望諸已晩建
不出援丹空起變常山之蛇陣徒存主父之龍顔幸返
復有劉項相雄赤旗建功淮隂古壘東垣廢宫王霸詭
冰冄光舊版蕪亭飯麥猶著遺忠保河北以待朕亦何
異於關中乃至開元弛網漁陽肆毒投鞭斷河驅王入
蜀常山太守首扼天下之吭帳下豬兒竟破羯奴之腹
惟宋有國兹當九陲契丹伺便西下来窺築甬梁津任
布有備邊之策山崩海覆劉竦興致死之師自餘紛紛
以暴易暴中更幾秦世歷多號劉琨有志獨枕長戈虞
詡難逄空增萬竈太平之日少於戰爭中原之俗半多
胡帽是宜地下白骨多於黃土長河東奔為泄其怒摧
車卷甲盪百世之餘兇濺沫飛流刷遺羞於千古山蓋
不得不峻水蓋不得不駛陵谷蓋不得而不變城市蓋
不得而不徙是雖天時人事交會之偶然然亦豈惡殺
好生造化之得已者乎乃知天本待人地亦藏宅畀吾
祖宗增其式廓既定鼎於金陵又相居於恒嶽若成周
之豐鎬復營邑於伊洛於是山多獻靈川亦效職嘘氣
成雲蒸地得澤不湏劉累豢靈沼之二龍亦有豫且得
白龜之徑尺木多杞梓自河而東波有鰋魴望海而入
其有異氣藴鬱孕為賢良輝煌事業璀璨文章高門大
纛紫綬金章或名流乎林藪或身負乎綱常乃若蘭陵
著述功禆墳典文貞諫論治逮成康閣敞平津屢屈吾
丘之博辯屏張便殿猶存李絳之封章武惠忠誠身兼
將相韓維兄弟並在巖廊趙賓客之名懸調燮黃牧伯
之風挽循良一代龍頭世頌文忠之相業兩朝司馬名
登恭敏於旂常是其在昔有作於今益昌孰非山川之
所鍾毓地氣之所敷揚者乎矧吾生之行休值海波之
方晏駕木蘭之長舟縱千里於遐覽横桓伊之古笛飽
廉頗之一飯藉荒磯之芳草憩清風之別館采江蘺以
為佩畦揭車之九畹悵九原之莫作想古人之如見於
是流魚出波沙鳥鳴苑月華窺林露色淒晩樂未極而
悲已生日己夕而路猶遠既引領而高歌又一唱而三
歎浩浩乎飄飄乎蓋不知吾之所欲之而忘吾之所欲
返也歌曰山窅窅兮波鱗鱗臨長洲兮思古人魚来迎
兮鶴與吟惟秋鴻兮北以南志不可騁兮樂不可殫還
予舟於江臯兮吾將續先王之遺音
浮沅賦(明)張時徹
釋輈兮乘舲肅徒兮戒旅鼓榜兮擊汰横橈兮樹羽鯨
鯢吼兮風颼颼黿鼉鳴兮水搖曳天冥冥兮白日昏雪
飄飄兮雲之際層崖豁以谽谺削壁矗而贔屓洪流兮
湯湯白石兮齒齒高樹折兮烏亂啼空谷震兮沱岸徙
俄轉瀨兮若奔忽赴曲兮彌駛驟若驚飈赴若電熾柁
不及迴笮不及繫崩濤觸石應聲輒碎舟子愕兮色喪
僕夫慄兮神悸於是祈宓妃禱玄帝禳天吳詛屏翳裂
衣袽施斧剞塗孔罅㭬齟齬旋既脗兮復離乍將固兮
忽弛睇羲和之寝曜懼陽侯之繁祟命舠舟以改載泝
明月而東逝雖禍福之有定孰行險而不躓
臨渦賦(有序)魏文帝
建安八年至譙余兄弟從上拜墳墓遂乘馬游觀經東
國遵渦水相羊乎樹下駐馬書鞭作臨渦之賦曰
蔭高樹兮臨曲渦微風起兮水增波魚頡頏兮鳥逶迤
雌雄鳴兮聲相和䓑藻生兮散莖柯春木繁兮發丹華
臨川賦(晉)應貞
陟緜岡之迢邈臨窈谷之濬遐覽丹源之洌泉眷懸流
之清波漱玄瀨而漾沚順黃崖而蕩搏激重巖之絶根
拂崇丘之飛㟧然後隂渠洞出邊澮旁開倏熠高騖皓
䁘長懷盤溢鬱没雲轉飈迴屏側為之飛隕壁岸為之
陂隤列以青林蔭以綠枝檉松蓊茸於其側楊柳婀娜
乎其下水則高溜承崖懸泉屬嶺别流分注冰瑩玉靜
清波引鏡形無遁影
御定歷代賦彙卷二十六
