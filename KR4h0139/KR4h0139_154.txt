欽定四庫全書
御定歴代賦彙外集卷十一
曠達
大人賦(漢)司馬相如
世有大人兮在乎中州宅彌萬里兮曾不足以少留悲
世俗之迫隘兮朅輕舉而遠遊乘綘幡之素蜺兮載雲
氣而上浮建格澤之修竿兮總光耀之采旄垂旬始以
為幓兮曳彗星而為髾掉指橋以偃蹇兮又猗抳以招
摇㩜欃槍以為旌兮靡屈虹而為綢紅杳眇以玄湣兮
猋風涌而雲浮駕應龍象輿之蠖略委麗兮驂赤螭青
虯之蚴蟉宛蜒低卬夭蟜裾以驕驁兮詘折隆穹躩以
連卷沛艾赳螑仡以佁儗兮放散畔岸驤以孱顔跮踱
輵轄容以骫麗兮蜩蟉偃蹇怵夐以梁倚糾蓼叫奡踏
以&KR0008;路兮薎蒙踊躍騰而狂趭莅颯芔歙焱至電過兮
煥然霧除霍然雲消邪絶少陽而登太隂兮與真人乎
相求互折窈窕以右轉兮横厲飛泉以正東悉徵靈圉
而選之兮部署衆神於搖光使五帝先導兮反太一而
從陵陽左玄冥而右黔雷兮前長離而後矞皇厮征伯
僑而役羨門兮詔岐伯使尚方祝融警而蹕御兮清氣
氛而后行屯余車其萬乘兮綷雲盖而樹華旂使句芒
其將行兮吾欲往乎南娭歴唐堯於崇山兮過虞舜於
九疑紛湛湛其差錯兮雜遝膠轕以方馳騷擾衝蓯其
相紛挐兮滂濞泱軋麗以林離攢羅列聚叢以蘢茸兮
衍曼流爛痑以陸離徑入雷室之砰磷鬱律兮洞出鬼
谷之堀礨崴魁偏覽八紘而觀四海兮朅度九江越五
河經營炎火而浮弱水兮杭絶浮渚涉流沙奄息蔥極
氾濫水涘兮使靈媧鼓琴而舞馮夷時若曖曖將溷濁
兮召屏翳誅風伯刑雨師西望崑崙之軋沕荒忽兮直
徑馳乎三危排閶闔而入帝宫兮載玉女而與之歸登
閬風而遥集兮亢鳥騰而壹止低徊隂山翔以紆曲兮
吾乃今日覩西王母暠然白首戴勝而穴處兮亦幸有
三足烏為之使必長生若此而不死兮雖濟萬世不足
以喜回車朅來兮絶道不周會食幽都呼吸沆瀣兮餐
朝霞咀噍芝英兮嘰瓊華僸䘲尋而高縱兮紛鴻溶而
上厲貫列缺之倒景兮涉豐隆之滂濞騁遊道而修降
兮騖遺霧而遠逝迫區中之隘陜兮舒節出乎北垠遺
屯騎於玄闕兮軼先驅於寒門下崢嶸而無地兮上嵺
廓而無天眎眩泯而亡見兮聽惝怳而無聞乘虚亡而
上遐兮超無友而獨存
嘉遯賦(晉)孫承
有嘉遯之玄人含貞光之凱邁靡薜荔於苑柳蔭翠葉
之雲盖揮修綸於洄瀾臨崢嶸而式墜泝清風以長嘯
詠九韶而忘味若乃御有撫生應物宅心曜華春圃凋
葉秋林振藻陽波清景玄隂形猶豫以徙倚神曠寂而
難尋渾無名於域外和丘中以草音於是混心齊物遨
翔容與薄言采薇收蘿中野朝觀荑陸夕步蘭渚仰弋
鳴鴈俯釣魴鱮遊無方之内居無形之域詠休遁之貞
亨察天心而觀復委性命於玄芒任吉凶而靡錄
應嘉賦(有序)(晉)陸機
友人有作嘉遯賦與余者作賦應之號曰應嘉云
傲世公子體逸懷遐意邈澄霄神夷静波仰羣軌以遥
企頓駿羽以婆娑寄冲氣於大象解心累於世羅襲三
閭之奇服詠南榮之清謌濯下泉於浚澗泝凱風於卷
阿指千秋以厲響俟寂寞之來和懷前修之彷彿覿幽
人乎所過抱玄景以獨寐含清風而寤語發蘭音以清
唱操玉懷而喻予於是葺宇中陵築室河曲軌絶千途
而門瞻百族假妙道以達觀考賁龜而貞卜苟形骸之
可忘豈投簪其必谷方介丘於尺阜託雲林乎一木佇
鳴條以招風聆哀音其如玉窮覽物以盡齒將弭迹於
餘足
逸民賦(有序)(晉)陸雲
富與貴人之所欲也而古之逸民或輕天下細萬物而
欲專一丘之歡擅一壑之美豈不以身勝於宇宙而心
恬於紛華者哉故天地不易其樂萬物不干其心然後
可以妙有生之極享無疆之休也乃為賦云
世有逸民兮棲遲於一丘委天形之外心兮澹浩然其
何求陋此世之險隘兮又安足以盤遊杖短策而遂往
兮乃枕石而潄流載營抱魄懷元服一傲物思寧妙世
自逸靜芬響於永言滅絶景於無質相荒土而卜居度
山河而考室曾丘蓊薈穹谷重深叢木振穎葛藟垂隂
潛魚泳沚嚶鳥來吟仍蔬圃於芝薄兮即蘭堂於芳林
靡炎飇以赴節兮揮天籟而興音假樂器於神造兮詠
幽人於鳴琴挹迴源於别沼兮餐秋菊於高岑蒙玉泉
以濯髮兮臨濬谷而投簪寂然尸居儼焉山立遵渚龍
見在林鳳戢遁緜野以宅心望空巖而凱入明發寤歌
有懷在昔賓僕水之清淵兮儀磻溪之一壑毒萬物之
諠譁兮聊漁釣於此澤爾乃薄言容與式宴盤桓朝挹
芳露夕翫幽蘭𦕈區外而放志兮眷天路而怡顔望靈
嶽之清景兮想佳人於雲端悲滄浪之濁波兮詠芳池
之清瀾鄙終南之辱節兮韙伯陽之考槃眄清霄以寄
傲兮泝凌風而頽歎玄微載宴何思何欲漂若行雲之
浮泊若窮林之木咨有得之必喪兮盖怙寵之召辱彼
貪夫之死權兮固遺生以要禄竦戰兢而履冰兮祗肅
懷以臨谷亮據鼎之無慄兮在顛沛其必渥是故形瑰
者徵咎體壯者為犧雖明文而龍藻兮終俛首而受羈
立修名於禍始兮登全生於戾階資朝華之促節兮抱
千載之長懷擠考終於遠期兮顚靈根而自摧殉有喪
之假樂兮彼無身其孰哀美達人之遠覽兮邈藏器於
無為物有自遺道無不可萬殊有同齊物無寡並家於
國等朝於野榮在世而貴身兮神居形而忘我欽妙古
之達言兮信懷莊而悦賈曾既明於天爵兮何惙悲於
人禍陋國風之皇恤同明哲於大雅亂曰乘白駒兮皎
皎遊穹谷兮藹藹尋峻路兮崢嶸臨芳水兮攸裔槃丘
園兮暇豫翳翠葉兮重盖瞻洪崖兮清輝紛容與兮雲
際欲凌霄兮從之恨天地兮未泰詠歡友兮清唱和爾
音兮此世
玄虚公子賦(梁)簡文帝
有玄虚之公子輕滅喧俗保此大愚居榮利而不染豈
聲色而能拘迴還四始出入三墳心溶溶於玄境意飄
飄於白雲追寂圃而逍遥任文林而佚宕忘情於物我
之表縱志於有無之上不為山而自高不為海而彌廣
逸人賦(唐)吳筠
粤真隱先生者體曠容寂神清氣沖迥出塵表深觀化
宗偃太和之室詠玄古之風收人之所不寶棄人之所
必崇以道德為林圃永逍遥於其中有翫世公子思發
其蒙乃詣先生之所舍詢出處之異同於是稽首跪而
稱曰僕聞士之生也備百行榮九德靜為物軌動為人
則可見故不隱可言故無默使上叶唐虞之化下安仁
壽之域既兩儀交泰九有不攜然後分人之土執人之
珪故伊尹負鼎而去有莘太公釋釣而出磻溪朝淪洿
泥夕升丹梯若喬木之集鵷鳳清流之躍鳬鷖何必矯
抗斯慕中和見睽躡跡巢許追蹤夷齊膏屯於骨肉和
勦於甿黎捐坦蕩之修衢履幽廢之荒蹊潄寒泉之泠
泠藉青草之萋萋悲林風之夕振厭山鳥之晨啼始支
離而餒息終攣卷而寒棲信行藏之足驗唯名實之可
稽願一聞其至言俾向方而不迷也先生宇合寥天心
凝帝先冺禍福之境杜樞機之權將有言而中止不得
已而應焉曰夫洪荒之際物靡艱阻上如崇丘下若平
楚高卑定位各暢其所賢愚同條智詐罔舉孰為出孰
為處孰為默孰為語迨乎時遷樸散質變淳訛升沈異
躅明暗殊科剛柔相軋曲直相靡或貪餌以吞鈎或横
飛以觸羅惟皇王之愍俗爰拯溺於洪波乃自揖讓迄
於干戈雖政教之異宜誠法令之滋多欲遏亂以求理
譬招風而靜柯遂飾禮以邀敬修樂以導和雖聖哲之
區區卒傾頽而奈何於是上有淫君下彰忠臣龍逢之
列萇弘之倫苟徇義以成名竟違天而殺身祗足以增
惡聲於暗主竭惠澤於生民故全德之士韜精保真悟
歷數之在運知存亡之匪人將扶危而翼顚猶一髮之
擢千鈞塊壤之壅長津所以守嘉遯之元吉從少微之
隱淪於是洪崖廣成肇其端子州善卷緒其後汾水見
傲帝之賓潁陽聞洗耳之叟以鴻名為糟粕以大寶為
塵垢情蠲於取舍意適於林藪不刳心而無慾非吐納
以永壽眄江河為畎澮謂嵩岱為培塿故天子不可得
而臣諸侯安可得而友豈作者之唯艱誠歴世而可久
莫不道貫通於古今跡無繫於奇偶鎮末代之偽薄使
向風而歸厚若乃子高之規夏禹臧叟之誨周文仲連
之却秦師干木之蕃魏君弦高俛仰以成績四皓從容
以立勲初混世以表用竟超然而絶羣既抗志於青霞
聿棲身於白雲兹乃無封滯於萬物時撫俗以解紛者
矣若乃顧推讓有泰山之重視富貴若鴻毛之輕則孤
竹之子王季之兄甘食薇於首陽之下悦採藥於句吳
之坰柱史歸周而道闡關尹去職而真成晨門藏名於
抱關沮溺避世而耦耕漢隂抱甕以忘機漁父乘流而
濯纓於陵灌園以逃相萊氏負戴以辭卿南華漆園以
寓跡列子鄭圃以消聲楚狂隱晦蜀嚴湛冥丞相推堂
於盖公廷尉結韤於王生故文景尊黃老之術國既富
而刑清季主卜筮以訓俗文通訟田以穢名顔闔鑿坏
以避聘伯休潛遯以脱榮龐公課妻以耘鉏嚴光拂衣
於帝庭啓期三樂以達意梁鴻五噫以抒情尚子平之
持操畢婚娶以長往許叔玄之守節遺伉儷以遐征聽
蘇門之詠嘯若鸞鳳之和鳴見夏統之長歌歘雲飛而
雪零至於焦光瞿硎郭文董京天機符於太素淵默會
於真精寂爾無悶則子真仲蔚確乎不拔有臺佟管寧
或琴書以自娱或澹漠以無營此則同人者體貌異人
者神明抱不易之純粹含自然之孤真道取怡於閒放
業故無於屯平曉物理之尚簡知天道之惡盈彼鴻飛
寥廓奚弋者之能榮故寵章焉得而見累悔吝何由而
相傾哉爾其隂德密庸玄功潛著不慼其所毁不欣其
所譽為無為以成性事無事以澹慮洞希夷之可察涉
恍惚而斯據托松涓以結友忽駕景而飛去兹乃隱道
其誰能測無何鄉之處乎是以朝廷之士一入而不出
山林之客宜往而勿還若沽名於白賁衒跡於青山覬
蒲輪於谷口希束帛於雲關非巖泉之養正實丘壑之
藏姦繄末世之鄙薄曷清流之可攀或因兹以幸達詎
不藴終身之厚顔矣夫徼福之萌禍胎祈昌之結衰根
故不韋之識奇貨獻孕妻以密言呂公之辨龍顔謀納
女以永尊計克從而事捷排天路以騰翻遽變生而殃
搆招釁罰以鍾門霍氏之翼三后謂伊周之復存何赫
奕於當時亟殄殱其子孫鑒興亡之體勢實異代而同
源已覆敗於前車又傾摧於後轅秦肆坑儒之毒漢流
黨錮之冤衆君子欲脩名顯著乃貽戚於塋魂仰天居
之悠迥誰克叩於帝閽固知祥風依於蓬蓽沴氣襲於
華軒吾方將反汗漫師玄元黜生死同乾坤當愈幽憂
之疾所以秉斯道而彌敦也先生之言既畢公子拜首
而謝曰小子久耽淺近之常議幸沐精微之奥論可謂
滌除遺滓披拂重昏願澡雪其形神以遊夫子之末藩
而巳矣
大隱賦(有序)(唐)皇甫松
欒子進不能強仕以圖榮退不能力耕以自給上不能
放身雲壑下不能投跡塵埃似智似愚人莫之識也如
狂如懦物不可知焉酒泛中山適逢千日萍漂上國迨
逾十年遨遊不出於醉鄉居處自同於愚國閔仲叔之
殊見徒避猪肝屈大夫之褊懷浪投魚腹是以坐成滌
器行將賃舂擁萬卷而笑百城舉簞瓢而歌一室必期
口無二價居賣藥之流身抗三旌入屠羊之肆於是詩
輕招隱賦陋歸田和光同塵嘗聞語矣遯世無悶豈虚
言哉榮啓期之鼓琴身終三樂嚴君平之賣卜日止百
錢是可以融神保和含道詠德亦何必拂衣丹嶠散髮
清流吸玉露之英擷金芝之秀鍊神化骨以為榮乎甚
不然也何况華裾飛盖鏗玉拖金赫赫煌煌光寵相耀
有是夫哉昔尚長設論富不如貧曹劌立言食肉者鄙
請事斯語以奉周旋以書於紳以銘於座河上公之章
句紛其曠歟漢隂叟之畦町不亦勞也言而不足聊為
賦云蕪音適愧乎雕蟲浪跡遽同乎隠豹陋均傖父誠
堪覆瓿以增嗤價重兼金未足披沙而見擇
有招隱謂欒子曰爾其賢乎何懵懵之如是也欒子喑
然招隱者曰夫天地隂陽專其神日月星辰專其耀山
嶽峰巒專其高江海川瀆專其深所以滄茫曭朗巍巍
瀰瀰者也殆非口適所能彩發於其間矣自此以降各
專其能衆自煩也龍專其靈虎專其猛火專其烈水專
其柔霹靂專其怒魑魅專其怪至堯專於治民舜專於
治孝夏禹專於治水成湯專於救旱周公專於接賢仲
尼專於化物老聃專於道德莊子專於逍遥迨於史魚
伯宗專於直也季札郭伋專於信也侯嬴荆軻專於義
也子胥晁錯專於忠也黿鼉魚豚螭鼈龜蜃專於水也
麏麖麋鹿狐狸熊羆專於山也飛鼠專於暗矣飛蛾專
於明矣至於蜘蛛蟋蟀螳螂蜉蝣皆有所專而未能暫
悉其所專也觀爾之志退非專閑進非專仕愚不專愚
智不專智操心若老成謀身若兒戲顛倒上下罔識所
謂亦有專之者乎欒子曰有之吾專於不專也招隱於
是知其大人也斂袵易容退而復拜拜而且跪言曰昔
仲尼所謂走獸可羅淵魚可緡飛鳥可罾至於龍駕風
電乘雲雷吾不知之今先生之謂矣請從而書之於是
欒子迺推琴濡毫以訖其辭邈乎悠哉曠宇宙而氛埃
古茫茫而日去今紛紛而月來開闢天地之上聖分裂
山河之雄材蛇身虎鼻螭質龍胎乘剛柔於水火含變
化於風雷莫不隨草莽而共腐與珠玉而同灰悲夫自
兹以降又何營營而不迴所以八荒放志六合遊神皓
然矯首兀若無身顧不懼於來者又何希於古人老聃
煩於論德釋氏詭以推因苟吾心卓然而不惑又寧見
欺於此君何况駕鶴真人吹笙王子玉樹玲瓏金臺邐
迤青鸞翠鳳之飛鳴丹豹赤麟之遊止劉安鷄犬吕恭
奴婢子英拜而魚飛初平叱而羊起或煮藥而鍼龍或
飛符而縶鬼負柴草而廣施賭菜瓜而博戲紛乎哉故
吾不悉心而信矣又有青龍上漢白鹿凌虚變砂神米
質酒靈書吁稚川與子政何相欺之甚歟赤城玄圃任
公子之所居荒垣朽竹丁令威之故墟安用翩翩為白
鶴何必悠悠騎碧驢已焉哉吾將居常待終而巳矣又
何神仙之學乎於是掩蓬扃閉茅屋几案詩書形骸土
木雖捉襟而露肘終擊壤而鼓腹有酒劉伶無妻犢牧
花菲菲而晩紅草凄凄而暮綠春水兩派晴山數曲吟
四首以愁濃舉一觴而歡足波激越而瀛溶竹含煙而
樸&KR0609;倚仗則手放青鳩脫冠則髮辭斑鹿養牛不乘生
雞嬾祝苟求仁而得仁又何榮而何欲世事紛紛生涯
促促亦何為乎齅金亦何為乎泣玉悠哉已矣胡不順
時而從俗邪亦有居陋巷而易志顧好爵而迴腸恥白
屋之蕭瑟期青雲之頡頏寵崇朱紫譽藹馨香交親翕
而相會門巷煜而生光危冠岌岌環珮鏘鏘朝朱門而
受爵暮赤族以罹殃信刑漢朝胥流吳水一室薰而香
焚三穴空而犬死能守節以保身然後謂之君子萬古
勲庸逐風砂歌鐘玉帛散朝霞華亭晉陸悲朱頂上蔡
李斯憶素牙嵇康臨刑而顧影竇嬰就戮而興嗟高鹿
馬以喪國范蛇豕而忘家諒覆車之在眼吾將易轍而
止邪於是振遐思蕩清慮擺簪裾遯名譽聊疎放以安
貧冀靜僻而為趣迺步重水常趨遥林奇峰峞&KR1041;古木
森沈泉出山而漸淺雲入洞而愈深遇清風而藉席對
綠篠以開襟垂蘿窱裊以樛結連巒菌蠢而相尋望去
鶴於沙尾見歸龍於水心青苔潤而饒露碧梧攲而足
隂松脂滴酒樹癭臺琴山席平鋪而葉墜書卷横開而
露侵迴首遥壑松蘿漠漠曲徑抱雲根斜陽遶山脚瀑
逬疑懸峰危欲落歴斷岫而崢嶸入疎林而綺錯委葉
交扶盤根相閣野鼠鬭於林梢山鷄鳴於叢薄蔓韌時
縈壁危或拓出入煙蘿徊翔寥廓靈葩露葉芳緜緜山
青雲白心悠然徐生赴哭三千里萊子留書十四篇陸
通避楚而負甑張翰辭吳而解船豈求聞而矯俗諒襟
懷之異焉予亦何人思為逸民朝常擁耒暮或垂綸山
泉鳴而入夜洞花寒而變春閑遊諳野蔬食慣貧盤中
之周生紫蓼嶺上之陶公白雲野岸波澄蓬門露曉徘
徊綠水之際蕭洒青林之表杞根成狗蘿葉垂蔦山鹿
奔而草低野鶴飛而桂裊溪外負薪田中荷蓧鶉披子
夏之衣蛙鳴稚圭之沼壠畞連延桑麻繞繚入崦而朽
竹芟疎出溪而茅茨稀少依林壑以終焉經沼沚而留
連花披籬而緜絡瀑鳴山而布懸潭中則赬魚躍日洞
裏則沈鹿叫煙遇山客以停杖逢沙禽而駐船槎崩水
沒樹空籬穿雉雊霧旦鼉鳴雨天灌於陵之藥圃耕彭
澤之黍田偷閑散於一日役筋骸於百年開山決水澆
蘭蒔芷移風桂於嶺頭種煙篁於澗裏浪滿沈舟苔生
濕地山廩空而鼠喧野浪高而鷗喜或曲岸而流觴或
平崖而隱几煙霞繚繞松桂邐迤踉鶴西來驚鸞南起
始嵺嶱之不極終渢漴而未已慨然懷古中心如醉憶
躭酒之步兵想能詩之都尉先生則五斗成文君王則
七言見志陸機之價難偕鄭衆之心莫遂古人往矣吾
將已而諒紛紛於來者欲停觴而遲誰永懷掩抑遐思
歔欷鑒往行之得失悟前賢之是非至如龍章鳳姿之
異鵾化鵬立之姿重瞳駢脇龜背虎眉莫不截野格禽
深江斬螭捽搏犀兕磔裂熊羆藉魚爛之勢興龍變之
幾日虧星隕海動山移澶漫轥亂推斥支離然後纘百
王之鴻烈應五運之昌期於是玉帛郡國鐘鼓神祇疊
斝醪醴邊俎鼎胹周旋登陟以嚴以私威儀文物繽紛
陸離禮樂鳴盛冠義等夷轟然一瞬電威風馳明遠歎
蕪城之作子山叙離别之詞雖寂寞而遠矣良咨嗟而
愍之若夫舒巧矜談沽多肆慾蒯通一說而亡三墨翟
九拒而餘六智不如葵義輕於粟資汎說而有餘在通
議之不足置此獨幽沈昔人難復尋&KR2556;&KR0008;繞南浦薜荔
滿西林嶺遮亭而青獸不起松横水而蒼龍欲沈鷗泛
空而點雪月零波而蕩金獨徘徊以無侶悄持觴而未
舉歎巨卿之不來嗟子皮之乖阻胡不長逝孑而隱憂
決比德於單卷逝追蹤於許由道匪五往思無三求與
傴僂而同去共支頤而云休孰得孰失何思何讐豈若
介子推之怨晉費子陽之泣周煙飇勃起涕泗横流徒
血盡於雙目竟灰錯於一丘所以順世浮沈與時消息
冥神觀化何往不極齧缺之問惡乎知哀駘之心莫之
識今昔茫茫興衰運長超然委命於何不臧亦何悲於
麟獲亦何嗟於豹藏薜葉離披之島槐根擁腫之場白
鷗兩岸青莎一床遇四老而極逸逢七賢而甚荒露濕
書笈塵生藥囊揚子袍穿仇生室方結痛飲之山簡就
蔬餐之袁唐我有遐說超然自悦鄙文馬與華軒况金
臺之玉闕藥不可還童方難為馭風莫希魚背客不作
鹿門翁門何山而不對水何徑而不通雲歸則千峰卧
綠桃飄則一川踏紅南灣漁者東郊老農形骸坐類襟
帶自同或刺舟而共去或駕犢而相從採藥於巖下行
歌於里中兒童目以癡叔鄉人指作愚公怪蔣詡之徑
狹笑孫登之室空昔者梁伯鸞之牧猪馬仲圭之星兔
毛公隱身於博徒嚴生攻書於卜舖咸蓄奇聲共沈高
步雜閭里而寄清汨塵泥而自汙我亦悠悠何遠去留
方寸自足徒勞外求入煙霄而何樂處城市而何憂於
是抵鄽郭出林丘九衢駢羅而自適三市紛譁而自遊
榱楹接栱輓輅連輈金碧簇而霞爛羅紈開而浪浮曉
入屠肆春遊酒樓卧白犬於甕下懸青蚨於杖頭並肅
父以補履同庖丁之解牛遇茅狗之迎酒嫗逢木羊之
隨葛由旗亭日將夕百戲忘休息漢女踏紅綃海人抛
赤仄飛塵宵合囂聲晝基泥燭巧成皮錢妙飾滌器則
或損殊材當壚則時逢麗色與商丘而同懷共文賓而
晦跡斥鷃逍遥藩籬可巢不憚負局何羞賣膠或有貨
藥藏名傭書養志或屠狗於横街或奔牛於列肆道合
情同心諧跡似穢體濁形捐聰斥智雖殊之於萬途咸
趨之於一揆天道云云亡知喪真孰能國士吾為市人
德與時而偕益道隨行而日新一牛衣以温體五羊皮
以易身羅衣駭目麗質驚鄰詎謂正色寧吾所珍不望
豹變非圖蠖伸誓洗耳穢那挑指文惡心長而髮短驗
齒亡而舌存損又損以立操材不材而用神伊大道緬
邈而不極聊糟粕於斯文乃援琴而歌曰茫茫大塊兮
奫淪逶迤生我至德兮其心孔殷茫茫兮孰知其施道
之虚維吾之廬闤之隘維吾之賓矣道之謐維吾之室
闤之囂維吾之黨矣杳乎徐乎遼乎冥乎維吾之娱矣
剛龍之蟠長雲兮夭矯蜿蜒脩鱗之喜横海兮紛潾漩
沿游神於六合之外兮希夷自然又歌曰曾瀾起兮風
自飄雲溶溶兮連泬寥微風息兮波以平雲霏霏兮開
窅冥重巖邈兮修己遠洄潭渺兮深復淺羽余觴兮空
余罍玉顔&KR0755;兮山已頽羲皇何以不復回捐形棄世兮
如我何哉金踴躍兮求莫邪為不祥兮將奈何招隱者
歌曰大道悠悠而熙熙吾莫知施誰宗欒子吾其嗣之
至化蕩蕩而一一吾莫知專誰師欒子吾其與焉歌闋
杉竹蕭然而迭響鳥獸徘徊而更鳴怡然鼓琴抗然起
舞於是標問答纂歌詩不知其強名為賦之
中隱賦(有序)(宋)王炎
三衢留侯以中隱自處范石湖為書二大字以表章之
侯有中隱對自叙甚詳夫若隱若顯内心泰然不為圭
組所累侯之志高矣顧進為於世功大名白民受其賜
侯未可辭此責也乃賦之曰
子留子道高而位下豐蓄而嗇施發揮所有可以雷霆
一世而畏人之知沈酣自得於理義之府盤薄不騖於
功名之塗迺以中隱扁其室廬團蒲曲几詩編酒壺凡
世間尤物一切無有盖淡乎如逋客之舍幽子之居吾
見其鼻間栩栩芻豢顔色殆將貴吾身於隨侯之珠眇
外物於秋蟬之翼此所謂與道逶迤一龍一蛇不露文
彩如玉如石者邪夫孤竹二子采薇西山揭日月於百
世之上可望而不可攀槁項黃馘山澤下士徒悦其風
未喻斯旨友麋鹿於閒曠之墟翫魚鳥於泬寥之涘惟
陸沈而無用徒牢關而固拒故荷蕢與耦耕均聖門所
不許萬夫一賢天地間氣海涵岳負以育德游刃迎解
以為智陽潛於泉則草木無色雲出於山則膏澤千里
古之抱此道者屣脱富貴而無累蟬蜕塵埃而不緇然
燕坐一室而經營四海未嘗泊然與世而相遺投耒耜
而執玉釋版築而乘車萬物賓從受其寵綏蕭條陋巷
之布衣詰屈乘田之小吏非為我而不為盖欲為而不
遂先生彈冠而出曳履而趨豈無意於斯人而何以隱
為漆園傲倪達近乎詭金馬翫世和失之鄙準繩以中
又安取此有如樂天可謂賢矣不膏肓於丘壑之下不
柴柵於縉紳之間招釋子於匡廬之阜呼酒徒於香林
之灘得喪兩忘去就俱閒無乃欲眇今世而尚友與斯
人而比肩雖然進退有正以義為主可否無固因時為
度元和之際猶莫盡其所懷長慶之後可飄然而引去
時既異而轍殊何必追其故步曲阜之野麟出而非岐
山之陽鳳鳴而宜可隱而見其中躁可見而隱其德孤
吾欲與白傅異議迺申以招隱之詩其詩曰白銀雙闕
高巍巍佩印如斗生光輝藥石之妙國可醫縮手未試
衆遲之前旒側席九天上青雲發軔遄其驅
梅花主人賦(元)陳櫟
古舒牧伯邪律相公稟受間氣生於遼東鴨綠平壤地
靈所鍾期梁棟乎宇宙榜一軒兮以松松之所友允矣
梅花以髯龍之鬱鬱盟玉葩之横斜與素兄為主人免
其羇孤於天涯搜清吟之千首盡發舒其英華梅見詩
書實焉是取公取其花豈同兒女惟此梅之嘉實與商
鼎以和羹何以有雨肥之紅綻花乃實之所由生三冬
閉塞萬木韜精獨此花之先春耿冰雪而惟馨似君子
之特立殊弱植之彫零公取其花乃待其實豈作牧之
能奄行作相而爰立森萬松於軒外棟明堂而當屹摘
梅實以調鼎盖權輿於今日斂大惠於一州豈獨私乎
舒民寄語灊岳與皖公汝安能久留此梅花之主人
歸田賦(漢)張衡
遊都邑以永久無明略以佐時徒臨川以羨魚俟河清
乎未期感蔡子之慷慨從唐生以決疑諒天道之微昧
追漁父以同嬉超埃塵以遐逝與世事乎長辭於是仲
春令月時和氣清原隰鬱茂百草滋榮王雎鼓翼倉庚
哀鳴交頸頡頏關關嚶嚶於焉逍遥聊以娱情爾迺龍
吟方澤虎嘯山丘仰飛纖繳俯釣長流觸矢而斃貪餌
吞鈎落雲間之逸禽懸淵沈之魦鰡於時曜靈俄景繼
以望舒極盤遊之至樂雖日夕而忘劬感老氏之遺誡
將迴駕乎蓬廬彈五絃之妙指詠周孔之圖書揮翰墨
以奮藻陳三皇之軌模苟縱心於域外安知榮辱之所
如
歸田賦(晉)張華
隨隂陽之開闔從時宜以卷舒冬奥處以城邑春遊放
於田廬歸郟鄏之舊里託言靜以閒居育草木之藹蔚
因地勢之丘墟豐蔬果之林錯茂桑麻之紛敷用天道
以取資行藥物以為娱時逍遥於洛濱聊相佯以縱意
目白沙與積礫翫衆卉之同異揚素波以濯足泝清瀾
以蕩思低徊往留棲遲菴藹存神忽微遊精域外藉纖
草以為茵援垂隂以為盖瞻高鳥之陵風臨鯈魚於清
瀨眇萬物而遠觀修自然之通會以退足於一壑故處
否而忘泰
節遊賦(魏)曹植
覽宫宇之顯麗寔大人之攸居建三臺於前處飄飛陛
以陵虚連雲閣以遠徑營觀榭於城隅亢高軒以迥眺
綠雲霓而結疏仰西岳之崧岑臨漳滏之清渠觀靡靡
而無終何眇眇而難殊亮靈后之所處非吾人之所廬
於是仲春之月百卉叢生萋萋藹藹翠葉朱莖竹林菁
蔥珍果含榮凱風發而時鳥讙微波動而水蟲鳴感氣
運之和順樂時澤之有成遂乃浮素盖御驊騮命友生
攜同儔誦風人之所歎遂駕言而出遊步北園而馳騖
庶翶翔以寫憂望洪池之滉漾遂降集乎輕舟浮沈蟻
於金罍行觴爵於好仇絲竹發而響厲悲風激於中流
且容與以盡觀聊永日而忘愁嗟義和之奮策怨曜靈
之無光念人生之不永若春日之微霜諒遺名之可紀
信天命之無常逾志蕩以淫遊非經國之大綱罷曲宴
而旋服遂言歸乎舊房
節遊賦(魏)楊修
爾乃息偃暇豫攜手同征遊乎北園以娱以逞欽太皞
之綂氣樂乾坤之布靈誕煙煴之純和百卉挺而滋生
谷風習以順時撓百物而有成行中林以彷徨翫奇樹
之抽英或素華而雪朗或紅彩而發赬綠葉白蔕紫柯
朱莖楊柳依依龍鍾蔚青紛灼灼以舒葩芳馥馥以播
馨嗟珍果之叢生每異類而絶形稟沖和以固植信能
實而先榮於是迥旋詳觀目周意倦御於方舟載笑載
宴仰泝凉風俯濯纖腕極歡欣以從容乃升車而來返
遊北山賦(有序)(唐)王勣
吾周人也本家於祁永嘉之際扈從江右地實儒素人
多高烈穆公感建元之恥歸於洛陽同州悲永安之事
退居河曲始則晉陽開國終乃安康受田墳壠寓居倏
焉五葉桑榆成蔭俄將百年勣南山故情老而彌篤東
坡餘業悠哉自寧酒甕多於步兵黍田廣於彭澤皇甫
謐之心事隴畞終焉仲長統之規模園林幸足獨居南
渚時遊北山聊度世以為娱忽經年而忘返西窮馬谷
北達牛溪丘壑依然風煙滿目孫登獨坐對嵇阮而無
言王霸幽居與妻孥而有興窗臨水石砌遶松篁類田
叟之去來亦已久矣望山林之故道何其樂哉詩者志
之所之賦者詩之流也式抽短思即為賦云
天道悠悠人生若浮古來賢聖皆成去留八眉四乳龍
顔鳳頭殷憂一世零落千秋暫時南面相將北遊玉殿
金輿之大業郊天祀地之洪休榮深貴重樂不供愁何
况數十年之將相五百里之公侯兢兢業業長懼長憂
昔怪燕昭與漢武今識圖仙之有由人誰不願直是難
求聞鼎湖而欲信怪橋山之遽修玉臺金闕大海水之
中流瑶林碧樹崑崙山之上頭不得輕飛如石燕終是
徒勞乘土牛巳矣哉世事自此而可見义何為乎惘惘
棄卜筮而不占將縱心而長往任物孤遊遺情直上覺
老釋之言繁恒文宣之技癢彼事業之遷斥豈明神之
宰掌物無待而成章生有資而必養嗟大道之泯沒見
人情之委枉禮費日於千儀易勞心於萬象審機事之
不息知澆源之浸長鳥何事而嬰羅魚何為而在網生
物詭隔精靈惚恍莊周三月而不朝瞿曇六年而遐想
有是夫况吾之不如先達乎請息交而自逸聊習靜而
為娱遂披林樾進陟㩻䧢連峰雜起複嶂環紆歴丹危
而尋捷徑攀翠險而覓脩塗聳飛情於霞道振逸想於
煙衢重林合沓以齊列崩崖磊砢而相扶覩森沈於絶
磵視晃朗於高嵎自謂摶風飇而出埃壒邈若朝玄宫
而謁紫都碧巒之下清溪之曲望隱隱而纔通聽微微
而不屬眷然引領兹焉頓足步擁石而邅迴視横煙而
斷續古藤曳紫寒苔布綠洞裏窺書巖邊對局髣髴靈
蹤依希仙躅竈何代而銷金杯何年而溜玉石室幽藹
沙場照燭松落落而風迴桂蒼蒼而露溽月未側而先
隂霞方昇而已旭喜方外之浩蕩歎人間之窘束况乃
幽谷藏真傍無四鄰紫房半掩玄壇尚新逢閬風之逸
客值蓬萊之故人忽據梧而策杖亦披裘而負薪荷衣
薜帶藜杖葛巾出芝田而計畞入桃源而問津昆丘若
礪渤澥揚塵栽碧奈而何日種瓊瓜而幾春自然詭異
非徒隱淪乃有上元仙骨太清神手走電奔雷耘空蒔
朽河間之業不齊貫淮南之術無虚受祝動南極符迴
北斗偓佺贈藥麻姑送酒青龍就食於甲辰玄牛自拘
於乙丑永懷世事天長地久顧瞻流俗紅顔白首儻千
秋之可營亦何為而自輕昔時君子曾聞上征忽逢真
客試問仙經談九華之易就敘三英之可成拭丹鑪而
調石髓裛翠金而出金精珠流玉結雪耀霜明咸謂刀
圭暫近足使雲車下迎紛吾人之狹見覺羣疑而自拂
使捉足而咸安亦何為乎此物彼赤城與玄圃豈憑虚
而構窟但水月之非真譬聲色之無佛過矣劉向吁嗟
葛洪指期繫影依方捕風誰能離世何處逃空假使遊
八洞之金室坐三清之玉宫長懷企羨豈出樊籠徒勞
海上何事雲中昔日蔣元卿之三徑陶淵明之五柳君
平坐卜於市門子真躬耕於谷口或託閭閈或潛山藪
咸遂性而同樂豈違方而别守吾無所徒斯焉獨遊屬
天下之無事遇山中之可留聊將度日忽已經秋菊花
兩岸松聲一丘不能役心而守道故將委運而乘流伊
林間之虛受固樵隱之俱託逢去老於中溪遇還童於
絶壑雲峰龜甲而重聚霞岫龍鱗而結絡水出浦而潺
潺霧含川而漠漠是忻是賞爰遊爰豫結蘿幌而迎宵
敞茅軒而待曙爾其雜樹相糾長條交茹葉動猿來花
驚鳥去起公子之殊賞瞻王孫之遠慮山水幽尋風雲
路深蘭窗左闢菌閣斜臨石當階而虎踞泉映牖而龍
吟月照南浦煙生北林閱丘壑之新趣縱江湖之舊心
道集吾室風吹我襟松花柏葉之醇酎鳳翮龍脣之素
琴白牛溪裏峰巒四峙信兹山之奥域昔吾兄之所止
許由避地張超成市察俗刪詩依經正史康成負笈而
相繼根矩摳衣而未已組帶青衿鏘鏘儗儗階庭禮樂
生徒杞梓山似尼丘泉疑洙泗忽焉四散於今二紀地
猶如昨人今已矣念昔日之良遊憶當時之君子佩蘭
蔭竹誅茅席茝樹即環林門成闕里姚仲由之正色薛
莊周之言理觸石横肱逢流洗耳取樂經籍忘懷憂喜
時挾策而驅羊或投竿而釣鯉何圖一旦邈成千紀木
壞山頽舟移谷徙北岡之上東巖之前講堂猶在碑書
宛然想問道於中壼憶横經於下筵壇場草樹院宇風
煙昔文中之僻處諒遭時之喪亂局逸步而須時蓄奇
聲而待旦旅人小吉明夷大難建功則鳴鳳不聞修書
則獲麟為斷惜矣吾兄遭時不平歿身之後天下文明
坐門人於廊廟瘞夫子於佳城死而可作何時復生式
瞻虚館載步前楹眷眷長想悠悠我情俎豆衣冠之舊
地金石絲竹之餘聲沒而不朽我何所營臨故墟而掩
抑指歸途而歎惜往往溪横時時路塞忽登崇岫依然
舊識地迥心遥山高視直望煙火於桑梓辨溝塍於鄉
國前臨姑射之西正是汾河之北悵矣懷抱悠然川域
憶昔過庭童顔稚齡何賞不極何遊不經弄春風於磵
戸詠秋月於山扃北窗照雪南軒聚螢綵衣扇枕緇布
問經何斯樂之易失倏銜哀而茹恤天未悔禍遭家不
秩子敬先亡公明早卒吾自此而浩蕩又逢時之不仁
天地遂閉雲雷漸屯與沮溺而同趣共夷齊而隱身幸
收元吉坐偶昌辰容北海之嘉遯許南山之不臣養拙
辭官含和保真豈若馮敬通之誹世趙元淑之尤人殷
憂恥賤憔悴傷貧探井臼之無樂歴三河而苦辛豈知
我家生事都廢棄置不念當歸寧圖遠志坐青山而方
隱遊碧潭而已喜舊之出處絶氛埃登高日暮心悠哉
子平一去何時返仲叔長遊遂不來幽蘭獨夜之琴曲
桂樹陵晨之酒杯丘園散誕窟室徘徊坐等枯木心同
死灰亦有山羞野饌蘭漿木麨杞葉煎羹松根溜醥既
採藥而為食諒隨情而不矯負鍤春前腰鎌歲杪草漸
密而饒蟬樹彌高而足鳥地寂寞而森深路縱横而窈
窕野亭鶴唳山梁雉鷕遠遊之所幽棲之次或抱犢而
新來乍聞鷄而始至藋畦一兩茅齋數四山為險而無
人嶺時平而有地石菌抽葉金芝吐穗鏡執山精刀驅
水魅泉繞砌而魚躍樹横窗而鳥萃天網何寬人生幾
難飲河知足巢林必安亦何榮於拾紫亦何羨於還丹
紅藜促節之杖綠籜斑文之冠野餐二簋園蔬一盤送
阮籍而長嘯得劉伶而甚歡曉入柴戸暮歸藥欄老萊
地僻鄒生谷寒楊柳則條垂鍜沼杏樹則花飛坐壇賦
或鼓吹詩如彈丸攜始醉之鳴鶴對新婚之伯鸞我有
懷抱蕭然自保古人則與子同歸紛吾則此焉將老澗
溪沼沚之蘋艾丘陵坂險之桑棗接果移桑栽苗散稻
不藏無用之器不愛非常之寶抵玉驚禽揮金薙草接
朋友於杯桉弄兒童於襁褓樂山澤之浮遊笑江潭之
枯槁戒非佞佛齋非媚道無譽無功形骸自空坐成老
圃居為下農身與世而相棄賞隨山而不窮披衣竈北
逐食牆東儻有白頭四皓龐眉八公小童乘日仙人馭
風鄉老則杖頭安鳥邦君則車邊畫熊心期闇合道術
潛同解來相訪愚公谷中
閑遊賦(有序)(唐)徐魁
余嘗讀易至謙豫二卦乃廢書而歎曰嗟乎天道其何
遠哉故逍遥山阿内身外物自保幽靜庶無悔吝遂援
毫命牘賦閑遊之章云爾
夫居幽而思遠兮固先達之所言吾乘玄以靜拙兮亦
自得於丘園羨馬蹄之踐雪兮憐澤雉之處樊朅歸來
以遂志兮豈榮華之足敦傍三阿而葺宇兮即樹楥而
啓門爾其山則盤紆深沈穹窿杳藹下枝迴溪上瀉懸
瀨絶峰交竦深林縈帶魚鳥歘以來往煙兩紛其雜會
喧以騰倚之獸蔭以偃蹇之木百藥爭研千芳競馥紫
芝所業黃精所蓄玄猨遊嘯於隂林惠風徘徊於陽谷
澗緜靡而成文泉暾鏡而自肅若乃春華既落秋實就
成翔雲亹亹流月亭亭高蟬嘶韻玄鳥辭楹氣凄清而
開朗露凓冽而含清或傍徨乎松壑亦偃息乎林扄覽
五聖之餘軌酌三古之遺經信居謙而履福如在豫而
忘鳴遵養性於黃術鑒止足於老生欣松屑之可餌歎
黃金之未成至乎身乖俗偶志罷世紛坐鄰沙雪卧接
煙雲耿長宵而未寐乍含詠以成文傷孤鴈之失伴懷
哀鵠之離羣何物類之多感鬱余懷其誰語希體逸而
心廣願飄然而高舉美人兮巖阿芳菲兮襲予天奄冉
其將暮山蕭條而無侣發清琴以輔志操長歌以延佇
歌曰上幽岫兮得所欽山蔬陳兮桂酒斟嗟草木兮樂
春心悼日月兮遊相尋貴龍鳳兮就高深悦張邴兮託
蕭森歌響既畢月巳沈乃擁荷盖命漢舟越蘭渚泛滄
流意超遥其誰恨何俗累之為憂傷路人之狹隘聊放
心以閑遊
弟子清夜遊賦(宋)陳普
弟子丘和中年少而婉淡而腴靜而秀同而不汚粹然
孝悌之性懓然學道之志也瀟然出塵之姿退然有下
人之意也父母不以為愁宗族不以為幼少者願以為
兄長者願以為友懷春風美秋月喜豁館愛澡雪富貴
欲為伊尹太公貧賤欲作陶潛康節乃者殘暑殺秋風
生二氣正兩儀平煙霞霏霏而徐斂明月高高而按行
清氣不知其從來如混沌破而海岳呈高風莫見其從
來如江虹起而海潮横於是乘發機循應迹以曾點為
主以東坡為客據依洛春遊觀赤壁假酒借殽抱道懷
德陪從師友經歴親戚過小橋而道東皋訪平山而入
南陌或有思而少止或立語而移刻或遠聽而澄神或
靜觀而正色乃者歲朝明堂熒惑潛慝露華百室柝靜
萬國澗水有聲教吾言青山無語教吾默天地廣大示
我宏萬象有體示吾則天下三樂無愧於孟軻人生百
體不負於蔡澤而况荷風蘭露沐我以芳馨梧月菊霜
粹我以潔白而今而後東筋骸脩禮容奉家庭而唯諾
見齒德而彌恭敬五事而迓百福不負百年之身以荅
塞此生之逢也先生以為如何予曰可教矣本領端正
而枝葉條達矣交揖而歸閉戸擁衾端起予之鼻息隨
轉午之庭隂
客游玄都賦(有序)(宋)沈與求
南陽公數徵不腆之文然街談巷語陶寫性情已即擲
去如棄唾漫不復顧省寧暇著稾刺人目邪既數月公
更書下餞客在門恐遂泯默則為他日恨輙賦客游玄
都因公懸弧之旦用以為壽其辭曰
客有夢游玄都之宫覩一公子緇衣繡裳下觀蠻觸之
鬨儼衷甲乎戰場俄而免胄四顧周章少焉休矣息閉
影藏粤有一老長身臞然深衣而黑緣緩歌擊節起舞
蹁蹮揖公子於下坐曰予方外之毳客不知人間禮法
之嚴公子之貴也抑嘗觀蜡齒於列座訪燕毛於廣筵
莫如予年長矣公子其自言之公子曰嘻先生其眇予
也邪予生於三江長於五湖跨瑶光之象負温洛之書
蓮房晨嬉蓍室夜娛嗟日月之幾何戴神屋其如初此
猶未足以語壽也蓬萊岱輿員嶠方壺以與夫瀛洲五
山之根出没乎歸墟彼舉首以戴之從禺疆而遞命者
實予之徒也先生以為何如先生爵里奚居譜課奚自
豈周穆王之遺民抑丁令威之嫡嗣也不然何得渠略
視予而以大老自恃邪先生曰有是哉子壽可期可以
策計若予壽者盖不知其紀也一瞬目而千歲一舉足
而千里鍊金氣於丹臺之爐導玉腴於華池之水引脰
長嘯聲聞帝庭子夜沈沈天門未扄刷騏驥之捷步從
鸞鳳之翽翎縹緲碧落徘徊紫清羣仙命予以九還之丹
使持綘節而擁霓旌公子曾未免夫泥塗之累網罟之
患豈足以族十五鼇而友四靈者哉公子曰然則奈何
先生曰公子中温文而外健武能納新而吐故其亦壽
之類也曷不捨奥渫趨爽塏以為生之衛也予聞南陽
之墟下有菊潭公子其往遊焉朝緩步而夕至也酌餘
波之清泠擷遺芳之藿蘼屬霞觴而自侑渺天香之泛
齒插子翼乎崑丘庶幾閱少廣之終始公子曰唯唯覺
而賦之以薦乎南陽公之壽几
大遊賦(有序)(元)吳萊
毘陵道士盛允升東游會稽予聞其風神穎異被服蕭
爽盖將自是而汗漫六合者也張君子長約同送之賦
用是作遂題曰大游
夫何一高士兮獨曠視乎八區朝吾車之夙駕兮夕予
至於清都仰天路之迢遞兮挾陵陽而與俱遡剛風而
頫倒景兮浮沆瀣而噏青霞蜚廉起而前導兮&KR0795;靊霳
使後驅素蜺夭矯而為纓茀兮神鳳䙰褷以揭旟恍大
游之所歴兮撫四海其無家唶塵濁之不可以止息兮
吾將抵乎崑崙之遺墟嗟東轅之我蹞兮探宛委之嵌
穴帝禹告予以所藏兮發濤江之漲雪登桐栢之嶄巖
兮瞰赤城之嶱&KR2248;飇蓬嶠而我欲徑到兮恐蜃樓之明
滅歘南轉而弭節兮過灊霍之層峰放盛唐之滙怒兮
梁魚鼈而躡蛟龍掎巫山之臺觀兮莽峨嵋之雲松泝
丹丘予定不死兮躋羽國以從容曶浩歌而西邁兮適
金天之沃野遵黃河而吸石室兮王母被髮以嘯處尋
泰一與九嵕兮貫華隂之幽岨招韓衆而許度世兮固
肉人之弗遑遽覩迺北折而亟去兮出鴈門之嚴寒恒
嶽緜亘乎不絶兮縋碣石於瀰漫搜赤舄於遺榛兮簸
樓船乎狂瀾候鷄鳴而直上日觀兮吾特痛夫仙學之
艱難伊天地之晦冥兮倏陵谷之遷徙邅女媧之&KR0008;阜
兮願嵩少之&KR1041;起經陽都之酒家兮嚌王屋之石髓披
河上之靈筌兮摘漆園之奥旨惟小别而千齡兮復一
瞬以萬里劃狐鳥之丘垤兮洞蟪蛄之年紀心委蛇而
自神兮形曠蕩其離滓信吹萬之不同兮恒抱一以終
始胡久居乎寰内兮欲絶出於大荒攀建木而與為陟
降兮絙鐵鏁於無傍瞻帝車之中運兮闖閶闔以上征
屈軒轅之踡伏兮耿招摇之燿芒引弧井之壘落兮炫
奎壁之圖章繙龍漢之寶歷兮徹鬱繿之神鄉幸寘身
於一氣兮卒齊壽於三光宜凡夫之穢濁兮又孰契夫
大道而翶翔自放懷於天外兮眇累塊於千億惕世途
之嶮巇兮戹蠭螘之營役豈耽名而嗜利兮或酣酒而
溺色諒金石之銷泐兮竟丘壟之堆積唉吉雲之鉅藪
兮緤步景而我服歎甘露之靈罋兮和水玉以為食彼
策精之有書兮吾尚懼夫骨籙之弗得將蕊珠之不遠
兮盡蝌蚪而莫識懿周流而至此兮聿笑傲以言旋樂
自然之日月兮攬無鞅之風煙壓洞庭之浩渺兮屣林
屋之聮緜龍威蚴蟉而跱踞兮寶鎮晃朗而瑛鮮迺霄
崢之欲枿兮覺鼎竈之猶燃爥大還而蟬蛻兮擊小有
以鶴翩躬虚無而不宅兮味澹泊以為淵等古今於一
軌兮混生死其同鄽儼坐在而立蛻兮藴執袂與拍肩
眞山澤之一臞兮夫豈論乎三㕓暨九僊固道術之所
致兮曷曲謏而究旃馳箋語而往訣兮却永存於上玄
御定歴代賦彙外集卷十一
