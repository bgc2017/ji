欽定四庫全書
御定歴代賦彙外集卷一
言志
慰志賦(漢)崔篆
嘉昔人之遘辰兮美伊傅之遻時應規矩之俶質兮過
班倕而裁之協準矱之貞度兮同斷金之玄策何天道
於盛世兮超千載而垂績豈修德之極致兮將天祚之
悠適愍予生之不造兮丁漢氏之中微氛霓鬱以横厲
兮羲和忽以潛暉六柄制於家門兮王綱摧以陵遲黎
共奮以跋扈兮羿浞狂以恣睢睹慢藏而乘釁兮竊神
器之萬機思輔弼以媮存兮亦號咷以詶咨嗟三事之
我負兮乃迫予以天威豈無熊僚之微介兮悼我生之
殲夷庶明喆之未風兮懼大雅之所譏遂翕異以委命
兮受符守乎艮維恨遭閉而不隠兮違石門之高蹤揚
蛾眉於復關兮犯孔戒之冶容懿氓蚩之悟悔兮慕白
駒之所從乃稱疾而屢復兮歴三祀而見許悠輕舉以
遠遁兮託峻危以幽處靜潛思於至賾兮騁六經之奥
府皇再命而紹䘏兮乃眷顧乎建武運欃槍以電埽兮
清六合之土㝢聖德滂以横被兮黎庶愷以鼓舞闢四
門以博采兮彼幽牧之我舉分畫定而計決兮豈云賁
乎彼鄙苟遂懸車以縶馬兮絶時俗之進取歎暮春之
成服兮闔衡門以埽軌聊優游以永日兮守性命以盡
齒貴啟體之歸全兮庶不忝乎先子
顯志賦(有序)(漢)馮衍
馮子以大人之德不碌碌如玉硌硌如石風興雲蒸一
龍一蛇合道翺翔與時變化夫豈守一節哉上隴阪騰
高岡遊精宇宙流目八紘眇然有思凌雲之意乃作賦
自廣命篇曰顯志云
開歲發春兮百卉含英甲子之朝兮汨吾西征發軔新
豐兮徘徊鎬京陵飛廉而太息兮登平陽而懷傷悲時
俗之險阨兮哀好惡之無常棄衡石而意量兮隨風波
而飛揚紛綸流於權利兮親雷同而妒異獨耿介而慕
古兮豈時人之所憙沮先聖之成論兮邈名賢之高風
忽道德之珍麗兮務冨貴之樂耽遵大路而徘徊兮履
孔德之窈冥固衆夫之所眩兮孰能觀於無形行勁直
以離尤兮羌前人之所有内自省而不慙兮遂定志而
弗改欣吾黨之唐虞兮愍吾生之愁勤聊發憤而揚情
兮將以蕩夫憂心往者不可攀援兮來者不可與期病
沒世之不稱兮願横逝而無由陟雍畤而消搖兮超略
陽而不反念人生之不再兮悲六親之日遠陟九嵕而
臨&KR3056;嶭兮聽涇渭之波聲顧鴻門而歔欷兮哀吾孤之
早零何天命之不純兮信吾罪之所生傷誠善之無辜
兮齎此恨而入冥嗟吾思之不遠兮豈敗事之可悔雖
九死而不瞑兮恐余殃之有再淚汍瀾而雨集兮氣滂
浡而雲披心怫鬱而紆結兮意沉抑而内悲瞰太行之
嵯峨兮觀壺口之崢嶸悼丘墓之蕪穢兮恨昭穆之不
榮歲忽忽而日邁兮壽冉冉其不與恥功業之無成兮
赴原野而窮處昔伊尹之干湯兮七十說而乃信皋陶
釣於雷澤兮賴虞舜而後親無二士之遭偶兮抱忠貞
而莫達率妻子而耕耘兮委厥美而不伐韓盧抑而不
縱兮騏驥絆而不試獨慷慨而遠覽兮非庸庸之所識
卑衛賜之阜貨兮高顔回之所慕重祖考之洪烈兮故
收功於此路循四時之代謝兮分五土之刑德相林麓
之所産兮嘗水泉之所殖修神農之本業兮採軒轅之
竒策追周棄之遺教兮軼范蠡之絶迹陟隴山以踰望
兮眇然覽於八荒風波飄其並興兮情惆悵而增傷覽
河華之泱漭兮望秦晉之故國憤馮亭之不遂兮愠去
疾之遭惑流山岳而周覽兮徇碣石與洞庭浮江河而
入海兮泝淮濟而上征瞻燕齊之舊居兮歴宋楚之名
都哀羣后之不祀兮痛列國之為墟馳中夏而升降兮
路紆軫而多艱講聖哲之通論兮心愊憶而紛紜惟天
路之同軌兮或帝王之異政堯舜煥其蕩蕩兮禹承平
而革命并日夜而幽思兮終悇憛而洞疑高陽邈其超
遠兮世孰可與論兹訊夏啟於甘澤兮傷帝典之始傾
頌成康之載德兮詠南風之歌聲思唐虞之晏晏分揖
稷契與為朋苗裔紛其條暢兮至湯武而勃興昔三后
之純粹兮每季世而窮禍弔夏桀於南巢兮哭殷紂於
牧野詔伊尹於亳郊兮享吕望於酆州功與日月齊光
兮名與三王爭流楊朱號乎衢路兮墨子泣乎白絲知
漸染之易性兮怨造作之弗思美關雎之識微兮愍王
道之將崩拔周唐之盛德兮捃桓文之譎功忿戰國之
遘禍兮憎權臣之擅彊黜楚子於南郢兮執趙武於溴
梁善忠信之救時兮惡詐謀之妄作聘甲叔於陳蔡兮
禽荀息於虞虢誅犂鉏之介聖兮討臧倉之愬知&KR3002;子
反於彭城兮爵管仲於夷儀疾兵革之寖滋兮苦攻伐
之萌生沉孫武於五湖兮斬白起於長平惡叢巧之亂
世兮毒縱横之敗俗流蘇秦於洹水兮幽張儀於鬼谷
澄德化之陵遲兮烈刑罰之峭峻燔商鞅之法術兮燒
韓非之說論誚始皇之跋扈兮投李斯於四裔滅先王
之法則兮禍寖淫而宏大援前聖以制中兮矯二王之
驕奢饁齊女於絳臺兮饗椒舉於章華摛道德之光耀
兮匡衰世之眇風裦宋襄於泓谷兮表季札於延陵摭
仁智之英華兮激亂國之末流觀鄭僑於溱洧兮訪晏
嬰於營丘日曀曀其將暮兮獨於邑而煩惑夫何九州
之博大兮迷不知路之南北駟素虯而馳騁兮乘翠雲
而相佯就伯夷而折中兮得務光而愈明款子高於中
野兮遇伯成而定慮欽真人之德美兮淹躊躇而弗去
意斟愖而不澹兮俟回風而容與求善卷之所存兮遇
許由於負黍軔吾車於箕陽兮秣吾馬於潁滸聞至言
而曉領兮還吾反乎故字覽天地之幽奥兮統萬物之
維綱究隂陽之變化兮昭五德之精光躍青龍於滄海
兮豢白虎於金山鑿巖石而為室兮託高陽以養仙神
雀翔於鴻厓兮玄武潛於嬰冥伏朱樓而四望兮采三
秀之華英纂前修之姱節兮曜往昔之光勲披綺季之
麗服兮揚屈原之靈芬高吾冠之岌岌兮長吾佩之洋
洋飲六醴之清液兮食五芝之茂英揵六枳而為籬兮
築蕙若而為室播蘭芷於中庭兮列杜蘅於外術攢射
干而雜蘼蕪兮搆木蘭與辛夷光扈扈而煬燿兮紛郁
郁而暢美華芳曄其發越兮時怳忽而莫貴非惜身之
轗軻兮憐衆美之顦顇遊精神於大宅兮抗玄妙之常
操處清靜以養志兮實吾心之所樂山峩峩而造天兮
林冥冥而暢茂鸞回翔索其羣兮鹿哀鳴而求其友誦
古今以散思兮覽聖賢以自鎮嘉孔丘之知命兮大老
聃之貴玄德與道其孰寶兮名與身其孰親陂山谷而
閒處兮守寂寞而存神夫莊周之釣魚兮辭卿相之顯
位於陵子之灌園兮似至人之髣髴蓋隠約而得道兮
羌窮悟而入術離塵垢之窈冥兮配喬松之妙節惟吾
志之所庶兮固與俗其不同既俶儻而高引兮願觀其
從容
敘志賦(魏)韋誕
胤鴻烈之末流蒙祖考之餘德奉過庭之明訓納微躬
於軌則勉四民之耕耘遂能辨乎菽麥自弱冠而立朝
無匡時之異才每寤寐以歎息思損已而降階遭大魏
之革命網羣士於行職雖固陋之無用猶收錄而序飾
歴文武於機衡擁大璫於帝側隨倫儕以按牒乃剖符
而封殖顧儀服而增憤心夕惕以愧恧蒙聖皇之宏恩
過待辠於卿士奉朝請於朔望恭禋享於郊祀念余年
之冉冉忽一過其如馳微竒功以佐時徒曠官其何為
匪遜讓(之)足徇信神氣之稍衰將訴誠於明后乞骸骨
而告歸
遂志賦(魏)劉禎
幸遇明后因志東傾披此豐草乃命小生生之小矣何
兹云當牧馬於路役車低昂愴恨惻切我獨西行去峻
溪之鴻洞觀日景於朝陽釋叢棘之餘刺踐檟林之柔
芳皦玉粲以曜目榮日華以舒光信此山之多靈何神
分之煌煌聊且遊觀周歴高岑仰攀高枝側身遺隂磷
磷䃹䃹以廣其心伊天皇之樹葉必結根於仁方捎吳
夷於東隅掣畔臣乎南荆戢干戈於内庫我馬縶而不
行揚洪恩於無涯聽頌聲之洋洋四㝢莫以無為玄道
穆以普將翼俊乂於上列退仄陋於下場襲初服之蕪
薉託蓬蘆以遊翔豈放言而云爾乃旦夕之可忘
遂志賦(有序)(晉)陸機
昔崔篆作詩以明道述志而馮衍又作顯志賦班固作
幽通賦皆相依仿焉張衡思玄蔡邕玄表張叔哀系此
前世之可得言者也崔氏簡而有情顯志壯而汎濫哀
系俗而時靡玄表雅而微素思玄精練而和惠欲麗前
人而優游清典漏幽通矣班生彬彬切而不絞哀而不
怨矣崔蔡沖虚温敏雅之屬也衍抑揚頓挫怨之徒也
豈亦窮達異事而聲為情變乎余備託作者之末聊復
用心焉
武定鼎於洛汭胡受瑞於汝墳繇鳴鳳於百祀啟敬仲
乎方震苟天光之所照豈舜族其必陳壓禋祀於故墟
饗禴祭於東鄰禰八葉而相茂舞九韶乎降神系姜叟
於海曲表滄流於遠震仰前蹤之緜邈豈孤人之能冑
匪世禄之敢懷傷兹堂之不搆理或睽而後合道有夷
而弗順傅栖巖而神交伊荷鼎以自進蕭綢繆於豐沛
故攀龍而先躍陳頓委於楚魏亦凌霄以自濯伍被刑
而伏劒魏和戎而擁樂彼殊塗而並致此同川而偏溺
禍無景而易逢福有時而難學惟萬物之運動雖紛糾
而相襲隨性類以曲成故圓行而方立要信心而委命
援前修以自程擬遺跡於成軌詠新曲於故聲任窮達
以逝止亦進仕而退耕庶斯言之不渝抱耿介以成名
勵志賦(魏)丁儀
覽前志而博觀求余心之所安雖疲駑而才弱敢舍力
而不攀懿躬稼之克在賤善射而隕殘羨首陽之遺譽
憎千駟之餘訕宗舍藏之偉節薄鼎角之自干嘉法言
之令揚悼說難之喪韓鑒登險之敗績顧清道以自閒
瞻亢龍而懼進退廣志於伐檀雖德厚而祚卑猶不忘
於盤桓薰以芬香而自燒兔亦取斃於豪翰援大雅以
為戒眺龔勝而自歎嗟世俗之參差將未審乎好惡咸
隨情而與議固真偽以紛錯穢桮盂之周用令瑚璉以
抗閣恨騾驢之進庭屏騏驥於溝壑疾青蠅之染白悲
小弁之靡託惡晨婦之蒙厚痛三代之見薄惟受性之
樸拙亮未達乎測度顧鍾子之既沒牙輟絃而不作敦
三思之彌憤動循牆之兹恪勉夕改以補朝履日新而
悔昨
勵志賦(元)涂幾
予幼負此竒志兮思時俗之所難薄榮名而不顧兮將
遺斯世之治安惟任重而道遠兮懼吾力之已殫雖委
絶而猶不悔兮誓將歴乎險艱彼小人之無知兮方笑
予行之迍邅雖一二之同志兮亦僅以文學而相憐仲
尼甘於旅寓兮聘列國而拳拳禹暨稷之辛勤兮哀夫
人之瘠捐吾誠不及古之人兮諒天命之可懷負衣冠
而不力兮又何取乎三才步中正以為軌兮服仁義以
為輈審孜孜以無倦兮俟吾死而焉求飢吾飲乎水泉
兮困吾枕乎荆棘指蒼天以為正兮予匪計乎朝夕
表志賦(有序)(晉)棗據
據忝職門下在帷幄之末與羣士敘齊登玉陛待日月
久矣出為冀州刺史犬馬戀主既有微情且志之所存
不能無言因而賦之曰
過承嘉會擢身泰辰俯躡丹墀仰承三辰當樂夏之凱
南蒙朱陽之和仁接鳴鸞之垂翼因神虯之光鱗浮眇
末之纖質濟吾身於天津邈盧敖之所涉階多士之遺
塵登九垓之虚軌覿汗漫之威神情飄飄而凌雲意髣
髴於真人扶搖薄於懸圃增城鬱以嵯峨被羽衣之飛
飛握若蕙之芳華蹈糺紛之絶軌攀大椿之疎柯意翹
翹而慕遠思濯髮於天波悲落葉之思條情戀戀於昊
蒼懷聖德之弘施情慘切而内傷感有莘之媵臣願致
主於陶唐
言志賦梁元帝
天文既表人文可觀知負扆之未易信握鏡之云難差
立極而補天驗璧合而珠連有庖羲之八索稱朱襄之
五絃聞夏王之鑄鼎重農皇之播田雖車軌之未同亶
彌媿於棟隆戮封豕於海内斬長狄於區中懷宿昔之
璵璠並來遊於兔園悲元瑜之已逝歎靈光之獨存想
延賓於北閣因置酒於南軒聞鶯鳴而懷友聽長笛其
何言夙有尚於清静叨再入於鄢郢東窺文命之穴南
望洪崖之井遂撫運而登庸謬垂旒而卷領雖有媿於
前英每求友於未明召司烜而照夜觀執珪而滿庭誠
雖休以勿休實旨酒之忘憂絶陽阿之妙舞廢緜駒之
善謳彼知止與知足復何營而何欲柱何用於黃金案
寧勞於青玉爾乃高步北園用蕩囂煩桂偃蹇而臨棟
石穹隆而架門對灌木之修聳觀激水之飛奔澗不風
而自響天無雲而晝昏聞賓鴻之夜飛想過沛而霑衣
况登樓而作賦望淮海而思歸
述志賦(晉)曹攄
慕浮雲以抗操耽簞食之自娱羨首陽之皎節歎南山
之高疏哀夫差之溷惑詠楚懷之失圖悲伍員之沉悴
痛屈平之無辜嘉沮溺之隠約羨接輿之狂歌顧大雅
之先智偉明哲之所經微見機而遂逝比舍生而親名
道殊塗而同歸要踰世而並榮舜拘忤於焚廩孔怵惕
於陳匡紛屯蹇之若斯何遭運之可常情怳忽以回迷
夢乘雲而飛颺駕麟鳳之靡靡載龍旂之洋洋周九州
而騁目登四岳而永望承聖喆而砥礪奮羽儀而翱翔
被蘭戺之芳華帶鍾山之玉英飾吾冠之岌岌美吾珮
之玲玲悲盛衰之遞處情悠悠以紆結攬萱草以掩淚
曾一歡而九咽
述志賦隋蕭后
承積善之餘慶備箕帚於皇庭恐修名之不立時負累
於先靈迺夙夜而匪懈實寅懼於玄冥雖自然而不息
亮愚懵之所滯思盡節於天衢才追心而弗逮宴庸薄
之多幸荷隆寵之嘉惠賴天高而地厚屬王道之昇平
均二儀之覆載與日月而齊明迺春生以夏長等品物
而同榮願立志於恭儉私自兢於戒盈孰有念於知足
苟無希於濫名惟至德之弘深情不邇於聲色感懷舊
之餘恩求故劒於宸極叨不世之殊盼謬非才而奉職
何寵禄之踰分撫胷襟兮未識雖沐浴於恩光内慚惶
而累息顧微躬之寡昧思令淑之良難實不遑於啟處
將何情而自安若臨深而履薄心戰慄其如寒夫居高
思危持滿防溢知恣夸之非道乃攝生於沖謐嗟寵辱
之易驚上無為而抱一履謙光而守貞且顧安乎容膝
珠簾玉箔之竒金屋瑶臺之美雖時俗之崇麗蓋吾人
之所鄙何絺綌之不工豈絲竹而喧耳知道德之可尊
明善惡之由已屏囂煩之俗慮乃服膺於經史綜箴誡
以訓心觀女史而作軌遵古賢之令範冀福禄之能綏
時修經而三省覺今是而昨非嗤黃老之捐思信為善
之可依慕周姬之遺風美虞妃之聖則仰先哲之高才
貴至人之休德質菲薄而難縱心恬愉而去惑乃平生
之耿介實禮義之所遵雖生質之不敏庶積行以成仁
懼達人之蓋寡為何求而自陳誠素志之難寫同絶筆
於獲麟
述志賦(宋)張九成
伊余生之好修兮紛溷濁而獨清朝飲藍橋之雲液兮
夕餐月殿之落英製芙蓉以為裳兮紉蘭芷以為佩躡
天風予上征兮將以朝於玉帝朝發軔於泰華兮夕予
叩乎天閽覽瑶臺珠閣之突兀兮驂蒼虯采鳳以駿奔
吾與羣仙遨遊兮曰蓬瀛乎此焉處既徘徊而四顧日
與月為吾侶豐隆列缺其先驅兮欃槍招搖為吾埽除
廓氛埃而下視兮塊五嶽其尊罍攬四溟而一瀉兮宴
王母乎崑崙之隈忽憑几而坐寤兮知萬事其如夢聊
與此世而婆娑兮長笛呼風而三弄憫屈平之懷沙兮
笑子雲之投閣已攬袂而歘起兮悵星移而月落
述志賦(元)胡天游
繄余生之碌碌兮承祖考之餘輝方年髫而志學兮思
踵武於前徽何中道之屯蹇兮終抱志而莫展霜毛颯
以垂領兮懼五十而無聞挾遺編以私淑兮庶弗墜於
斯文嗟蚩蚩之世俗兮紛賤目而貴耳顧區區之魯人
兮尚弗知乎尼父青黃眩而莫分兮美惡混而相同計
微功於呻誦兮希速化於顓蒙朝卑辭以致幣兮夕怠
色而忘禮羣飛點而玉涴兮衆口哆侈而金燬毛嬙靚
立而自揚兮曾不申乎蹇修抱雙璧以行媒兮反效鞠
局而卑是求謂驊騮為下乘兮以款段為疾足采鳬茨
於道周兮登碔砆於犀櫝般紛紛其得志兮長裾曳地
濟濟而相望俛争食於雞鶩兮仰闊視而揚揚余方索
居孑立而無與儔兮聊逍遥乎林下睇浮雲以舒嘯兮
倚翠竹而為伍崇繽紛其枳棘兮時覽德而踟蹰哂飢
鳶之疾盼兮攫腐鼠而嚇余龍門崒嵂以干雲兮亦何
往而不我階彼&KR0008;&KR0008;之黿黽兮夫豈入於我懷阿容媚
世以希寵靈兮誠有識之所嗤使余為倚市之倡兮孰
與夫容谷而幽居撫青萍以自珍兮曰有待夫知已儻
千金而非吾徒兮寧挂壁而無恥惟聖賢之與愚兮亦
皇皇而西東矧吾人之數竒兮敢背道而愠窮韙達觀
之無不可兮付出處於流歘苟素志靡違兮又何傷乎
蹙額正余冠之崔嵬兮理余瑟之鏗鏘良時詎不可再
得兮姑從容而徜徉
述志賦(明)劉基
鮮余生之眇眇兮荷后皇之深仁具五氣以成形兮受
明命而為人體乾坤之粹精兮晞日月之景光漱飛泉
之華滋兮浥灝露之醇英製杜蘅以為衣兮藉茝若之
菲菲佩琳璆之玲瓏兮帶文藻之葳蕤朝濯髮於蘭池
兮夕偃息乎瓊苑願馳騖以遠遊兮及白日之未晩駕
輕軺之將將兮服蒼虯之騑騑遵大路以周流兮曳虹
蜺之委蛇挾長離而乘鵷兮款閶闔之九門豐隆為余
先導兮百靈為余駿奔前燭隂以啟塗兮颺凱風使清
埃覲北斗於文昌兮朝玉皇於帝臺食玄圃之丹荑兮
澡天潢之芳津激微焱於桂枝兮輕波起而龍鱗清都
不可以久留兮忽乘雲而遐征浮江湖之浩溔兮陵山
嶽之崢嶸野莽蒼以多榛兮路險隘而紆曲猰㺄炰烋
而攫噬兮蝮蛇蜿蜒以當陸鬱忡忡以怵惕兮遹皇皇
以營營雨淫淫而不止兮露黯黯以晝冥烏鳶號以成
羣兮鳳孤棲而無所楚屈原之獨醒兮衆皆以之為咎
欲振迅以高舉兮無六翮以奮飛將脂韋以從俗兮非
余心之所怡長太息以增欷兮哀時世之異常棄韶夏
而非聽兮登僸佅於中堂芼軒于以和羹兮腌鮑魚而
實俎斮楩楠以給㸑兮束荆棘而為柱施罾䍡於丘陵
兮怨魴鯉之弗獲虎兕逸於山林兮循戶庭以求索前
蒙瞍以指塗兮強揚子使操轅命侏儒令舉鼎兮刖都
盧使守閽歲冉冉而將頹兮日曖曖以就昧松柏摧而
根死兮江河化而為澮秣余馬於不周兮整余轡於樊
桐無蓍龜以決疑兮迷不知余所從搏扶搖以為輿兮
攬列缺以為輈驂青鸞之茇茇兮超煙靄而上浮梁天
津以濟河兮睇紫微之神闕開明怒目而電視兮貔豹
吼而山裂進無人以為之先容兮欲自獻而不敢氣勃
鬱以憑中兮心惻傷以憯懍過少微而歴明堂兮就軒
轅而陳情雷霆砰其隠轔兮馬辟易而不行訪六符於
泰階兮求民極之所在咎繇不可以作兮競狂直以為
罪凌天街以徑度兮造旬始而瞻西清衆畏讒而卷舌
兮孰能白予之忠誠怡愮其無止兮然悄悄以狐疑要
傅說於箕尾兮命靈龜使占之曰有名必有實兮若形
影之相因想福極出自天兮又何尤乎世之人鼎胡跱
而不烹兮旗胡張而弗麾弧不可以射侯兮駟不可以
策而馳衆蠕蠕以朵頤兮若頽波之東趨謂翬翟為弗
章兮愛羸豕之負塗方不可刓而規兮白不可涅而黑
悲桂椒之芬芳兮與朝菌而偕落殷比干之剖心兮時
豈不知其為聖人魯仲尼之過化兮焉役役而無所容
其身由強義而罹殃兮惠直道而被黜子胥忠而隕命
兮伯夷清而不食將登山而迷路兮欲涉水而無航東
西南北安所之兮顧焉擇其所長神冥冥而不下兮龜
又厭而弗告思糾結而不抽兮意怳忽以震悼忽濫汎
以遐舉兮行游目於大荒羲和不可攀而留兮恐年歲
之弗將駕廣漠而南征兮叫重華於九疑山岑岑以蔽
天兮江淼淼而不可窺邅吾道夫西陲兮聽鳴鳳於岐
陽慨禾黍之離離兮梧桐摧而不生浮龍門以泝河兮
訪夏后之遺跡川瀆混而不分兮鯨鯢起而人立攬騑
轡而迴騖兮謁陶唐之舊京無衣裳以禦寒兮哀蟋蟀
之悲鳴心悢悢以增傷兮神夢夢其若醉淚洛洛以交
流兮憂湛湛兮而來會傅說之版築兮無武丁其誰舉
夷吾不逢夫鮑叔兮竟淪沒於囹圄推竭心以服勤兮
上介山而立枯種霸越而滅吴兮終刎頸於屬鏤樂毅
升於金臺兮何逃遁而走趙周條侯之耿介兮卒含怨
以餓莩忠有蔽而不昭兮道有塞而不行名不可強而
立兮功不可期而成李斯上書以相秦兮空自陷於罪
尤買臣顯而僇辱兮豈如負薪之無憂魚赴餌以中鈎
兮雉慕媒而膺鏑鳳凰翔於丹穴兮又何患乎矰弋返
余旆之旖旎兮還余車之轔轔采薇蕨於山阿兮擷芹
藻於水濱洌玄泉以瑩心兮坐素石以怡情聆嚶鳴之
悅豫兮玩卉木之敷榮挹清風之泠泠兮昭秋月之娟
娟登高丘以詠歌兮聊逍遥以永年
述志賦(明)陶望齡
維東揚之奥閾兮曰無餘之舊都紓川巖之清淑兮繄
靈哲之所廬遡予系之云邈兮玄胄紹於陶唐美厥土
而安宅兮肇德里而允臧伊予躬之孔辰兮值先烈其
猶未墜嗟荏蒻之瞀惑兮悁顓顓而鮮惠踰跬迹而已
却兮望敦丘而猶躓器與時而多遻兮材紲志而弗信
雖矜容而好飾兮終歴齒而齞脣長不譽於州部兮幼
鮮聞於鄉曲託微寄於縑緗兮傲卑栖而自局發蒼水
之閟藏兮歴嬴皇之遺躅要閹史於崇椒兮問幽人於
湖澳儵憑噫而超踔兮覽皇運之休嘉爰布蓍而假筮
兮曰利賓於王家竦修鋏以俶裝兮紛長珮之瑳瑳遵
天衢而遠蹠兮去下里之喧誇嗤翾飛之弱幹兮罣彌
天乎網羅鐘鏗鏘而駭禽兮軒繽紛乎寵鶴麏麚繫於
車箱兮遂蹌踉而高躍魂怔營而戃怳兮聊撫心而戢
志維承明之峻密兮列椒蘭以為植奉大雅之惇誨兮
振華纓而來蔇翺翔白玉之館兮儤宿青綺之被花茸
茸而鎖院兮草嶪嶪而為臺凌玉清而遡紫虚兮况方
丈之與蓬萊睠恩重而身輕兮若據鼇而虞抃將沉處
而浮居兮非予心之所善羣侏儒以争飽兮入金門而
逃世儕優笑而騖進兮競周容之泄泄雖依隠而譎諫
兮信流風之云翳吾丘興於格五兮終又媚之以長纓
馬工文而鉅麗兮羌長慾而勸淫禹横經而作師兮紛
彬彬於鞶帨辟數子於大道兮何異於甑栖之瞀芮抱
前修之遺則兮求賢聖之所經汨予懷之靡及兮耿申
旦而未寧聊假寐而宴息兮發六候於精誠洵浮虚之
為疢兮余夢適於羽民之國忽衝飇來余御兮矯垂天
之健翼歴星辰而上捩兮屆太一之所處命䍐車以為
載兮傲客誶而揖余閣道䆗以難窺兮關梁崒其可渡
涉五潢而止舍兮九游繽以先路蹈天苑之閎曠兮倚
旄頭而遥矚憤貪狼之僄狡兮夫何封豕之咆勃吾令
白虎主伐兮鞭列缺以舉燧慮豐隆之吾欺兮逗壘壁
而左次揮天枹兮擊河鼓威弧奮兮玄戈孔武欲往徂
兮余無馬時甚良兮日吉余將遊兮營之室乘雲兮高
驤觀八轂兮馳天倉信匏瓜之不食兮何牽牛之服箱
心侘傺而弗舒兮逢巫咸之來謁指閶闔其非遥兮靈
瑣開而未閉時冉冉而易邁兮羌何為兮陸沈匪帝閽
之我禦兮紫宫蓋便娟紆鬱而嚴深盼開陽而少憩兮
聞嘈嘈之廣樂方趦趄而欲進兮忽魂開而形拓整容
儀以惟憶兮軫噩夢而狐疑聞達人之大覺兮願順風
而占之曰道無軫兮物有方小不可以謀大兮短不可
與汲長彼&KR0008;人之極眥兮奚足以睇乎喬嶽鶱鵾鵬而
遐徙兮詎僉調於蜩鷽昔放勲之峻烈兮巢乃訾其弗
清惟貞觀之磅礴兮杞惙惙而憂傾固小夫之悁隘兮
蹇多懷而好誹彼大道之孔夷兮乃偶時而委已棲澹
泊以為廬兮遊逍遥以為庭繚貞固之修欐兮抗仁義
之華甍仰坱圠以陶孔兮固於何而不有所貴哲人之
純德兮亦捐美而去醜蘭翳芳於幽崖兮亮駢滋乎蕭
艾玄駒敖於封丘兮齊旄象而稱大羶匪慕以競時兮
膏匪焚而邀害不近名以立辟兮固聖賢之所佩重曰
撫躬迪訓心所韙兮維德之宅勿陁靡兮外適常足内
亹亹兮修身繕性事君子兮委命不二惟所使兮
擬述志賦(明)黃輝
夫何泰始之龐昧兮遂革化而至今世滔滔其相勝兮
及頹波之汨淫邈來兹其焉往兮撫曩昔而不任嗟上
下古今之無窮兮予在四之中央老冉冉而待人兮懷
鬱鬱而屢更憶在齠而若昨兮觸陳椷而慨忼何休貞
之艱遘兮䀛屯否其互傾古之人今皆安如兮亶山川
盤錯而無恙試登臨兮金臺聊騁望兮崔嵬藹積霖兮
乍豁劃涼飇兮徐來鳴蜩抱葉兮鴻雁争飛林瑟瑟以
甫暾兮露湛湛而為璣四寥廓而無倚兮中怊悵而若
遺氣紆軫而不舒兮長太息以掩涕望八極甚茫茫兮
哀民萌之勤瘁旦閔閔以明農兮矧穡夫之望歲遐水
旱之孔仍兮室縣磬而仳離應龍女魃狎為政兮雖堯
湯其奈何羌量邇以咨責兮曾不敢乎自貰曰四海皆
予身兮懼庶徵之易訛昔軒后之純粹兮猶蚩尤之七
十戰也犬羊不可與羣兮宜裔土之是竄也惟猾夏以
干紀兮匪大刑之所貫也誠服厚其不足喜兮恐生心
而重患也彼有周之宣后兮赫然中興姜匑匑而脱簪
兮女鳩申申以善淫燀車攻之復古兮忽姜戎訌而敗
成惟宴安之不可懷兮自古難其有終儼内憂之多方
兮何外患之足懲感盛衰於廩秋兮隂氣壯而攻膺獨
悇憛而誰語兮焉決昧而舒情將曠然以輕舉兮遠遊
觀乎九阬考元吉於文君兮簡良辰而俶裝陽采采以
鑒形兮風飄飄而應璫御太極以為輿兮聊翻校乎隂
陽二紀奚其凌背兮五緯越而譸張嶽靈川后驕蹇而
失職兮酒星淋䤄而披猖箕畢撇惘而失好兮八穀耗
滅而亡精貫索纆以糾紛兮七公却而自藏旄昴奚為
主胡兮恣街北以弄兵安用太山之桓桓兮不蝕月以
揚光天駟靡靡而蹇步兮煩轡策於王良泗何為而淪
鼎兮使弗若雜人而晝行景瑞翳翳其何所兮妖茀凌
厲而縱横鞠億兆其顦顇兮豈司命之所慶試靈修以
代對兮乃退谷而詞窮九關峩峩不可徑造兮虎豹狺
狺而肆抗徒愊憶以衝頤兮雖畢詞以誰聽攬修轡以
迷津兮顝攣緜而懰慄慨含欷而增愁兮惄旦飢而復
噎㑋昭質以自鏡兮恐流光之見迫聞至言之放&KR1820;兮
冀仙夫之可偕襲氣母於中夜兮豁氛穢之孔蠲召巫
咸使采藥兮玉英燦而陸離收至精於澹泊兮靈根固
而不衰匪年歲之足貪兮將永從予之所謀重曰練予
真兮首清路蹟先民兮炯自顧遵夷軌其虞蹶兮何僒
徑之足步芬響象之偶然兮非聖哲之預慮省諐殃而
自敕兮炳醇和而中固亘宇宙以獨存兮窅得喪其奚
與庶長轡之不頗兮幸無乖於斯慕
復志賦(有序)(唐)韓愈
愈既從隴西公平汴州其明年七月有負薪之疾退休
於居作復志賦其辭曰
居悒悒之無解兮獨長思而永歎豈朝食之不飽兮寧
冬裘之不完昔余之既有知兮誠坎軻而艱難當歲行
之未復兮從伯氏以南遷凌大江之驚波兮過洞庭之
漫漫至曲江而乃息兮逾南紀之連山嗟日月其幾何
兮攜孤嫠而北旋值中原之有事兮將就食於江之南
始專專於講習兮非古訓為無所用其心窺前靈之逸
迹兮超孤舉而幽尋既識路又疾驅兮孰知予力之不
任考古人之所佩兮閱時俗之所服忽忘身之不肖兮
謂青紫之可拾自知者為明兮故吾之所以為惑擇吉
日與西征兮亦既造夫京師君之門不可逕而入兮遂
從試於有司惟名利之都府兮羌衆人之所馳競乘時
而附勢兮紛變化其難推全純愚以靖處兮將與彼而
異宜欲奔走以及事兮顧初心而自非朝騁騖乎書林
兮夕翶翔乎藝苑諒郤步以圖前兮不浸近而愈遠哀
白日之不與吾謀兮至今十年其猶初豈不登名於一
科兮曾不補其遺餘進既不獲其志願兮退將遁而窮
居排國門而東出兮慨予行之舒舒時憑高以迥顧兮
涕泣下之交如戾洛師而悵望兮聊浮游以躊躇假大
龜以視兆兮求幽貞之所廬甘潛伏以老死兮不願著
其名譽非夫子之洵美兮吾何為乎浚之都小人之懷
惠兮猶知獻其至愚固予異於牛馬兮寧止乎飲水而
求芻伏門下而默默兮竟歲年以康娱時乘間以獲進
兮願垂歡而愉愉仰盛德以安窮兮又何忠之能輸昔
予之約吾心兮誰無施而有獲嫉貪佞之洿濁兮曰吾
其既勞而後食懲此志之不修兮愛此言之不可忘情
怊悵以自矢兮心無歸之茫茫苟不内得其如斯兮孰
與不食而高翔抱關之扼陋兮有肆志之揚揚伊尹之
樂於畎畝兮焉富貴之能當恐誓言之不固兮斯自訟
以成章往者不可復兮冀來今之可望
復志賦(元)任士林
考黃靈之淑胤兮旌所履而為姓越奚仲之有國兮誕
繩繩於車正逮長滕於宗周兮歴萬祀其猶競坐以言
而發身兮鄙以力而稱聖紛支屬於五方兮既班班乎
家乘亶會稽之句章兮聿御史而有聞迭世祚其顯昧
兮覃斗海之有孫眇隑州之一曲兮羌幽築於白雲抱
曷鼻之倥偬兮載圲頂之髼髶辟長風於萬里兮信散
木之擁腫恫窮鄉之臠卷兮矐予目於蹇淺招庚癸於
首山兮懼飢渴之不免孰知夫麥麴之大呼兮勤茅絰
於叔展雨絶灑於碧虚兮空回戀於有渰木掩靚於春
陽兮偑秋風之未慘欣吾車之未駕兮謝直矢之多岐
抱素絲之不染兮紛黑白其何為軻嗜丹之竒餌兮不
知魯勾踐之良規笑良造之詭遇兮不如退受妄人之
罵辭秦悁悁乎嫂妹之訽忍兮痛修辭於殉市之尸非
湣湣乎子瑕之愛憎兮迺懼夫姚賈與李斯惴僨軍之
株坐兮悟不死厠中之更弱憯女子之見賣兮悔不忍
胯下之年少讓不思國士之剪拂兮又何致必斬趙衣
而讎報亥不激屠門之骩曲兮又何致必椎晉鄙而危
蹈心固不可溺於所涉兮智固不可售於所市身固不
可試於綢繆與睚眦兮足固不可失於流行與坎止感
耦耕之招攜兮何滔滔而不萉守孔約而罔貳兮憚巽
羽之人犧不察察於薇粟之重輕兮亮溝壑之有命不
悶悶於蕭艾之糾結兮付江濆之行詠信皎皎其何之
兮聊嘿嘿以隠情卒餘懷之隉杌兮庶察者之見徵道
悠長而日邁兮罔思謝之足懲尚壽考之胤彭兮安知
來哲之無情
求志賦(宋)晁補之
幼予不自知惷兮願求古人而與之遊高平邑於大野
兮魯東鄙而北鄒固予心其悃款兮求前聖又不遠豈
無鄰莫可與謀兮治邴氏而俗泮幽離房誠不忍兮棄
此而莫能藏執徐之青陽兮予先孑兮東征横武林之
大江兮往始寧之南邑路會稽以周流兮求歴山之所
在昔封隅之世守兮以後夫而致刑越懲恥於夫椒兮
進樵女而抑心懿二臣以國霸兮卒焉異夫出處行束
薪而自言兮妻不忍而求去助申威於司馬兮卒殞聲
以淮南睚訴死於婆娑兮悲綽約之亦殲彼章程之詭
嘯兮既&KR0787;眙於甲夜何仲御之清激兮而亦云駭夫觀
者紛回穴其莫識兮泮千載而迹陳思苗山猶若兹兮
又何悲乎曲水惟鄭公之志約兮逢神人焉靡求山岪
峍而谷紆兮風瀏瀏乎旦暮耿吾何不可留此土兮切
悲越人之機豈其食鮭而化音兮無所用吾之緌冬朦
朦其多雨兮夏癉熱以生蠚溪水之淺深兮舟上下而
擊石吾遵夏蓋之山兮聊以觀乎遠海吾先子之初服
兮羌董道而不改小人之有心兮猶不假器末予從於
東安兮依哲人而聞誼蜀蘇子之有㕓兮漢遺化而多
儒往者其不可及兮曷不從子之廬朝予食兮山中夕
予宿兮江上悲世俗之近市兮予安能忍而與之皆往
予令樓季為右兮使王良前予世解轡而馳石兮緬予
得此坦塗良吾輈使環灂兮密吾牙使樸屬攬九州而
顧懷兮夫安知予力之不足遘予生之罹憫兮歸將母
乎故都伏里門而畏鄰兮幽獨守此四隅時命大謬兮
吾遑遑欲何之慨永夏之宜養兮霜薆然其萃之增歔
欷以輟泣兮殺身其安可宇摧榮而藩穴兮雀鼠去而
不舍憯四序之不淹兮春藹藹其既非攬卉木猶若兹
兮吾獨不聊此時悲予仲之婉孌兮饒其心以詩禮吾
不能操嬴而坐閭兮耘東山而自食歲旱暵而不雨兮
螟又生子之場屬歲秋之有穀兮河出墳而湯湯於陵
子之終褊兮井工李其猶飽服芬芳而潔腹兮夫豈不
足以忘老衆虒廌而好朝兮咸得時而的歴持衣服而
鬻暑兮予固知予賈之不售思遐舉而莫從兮心紆軫
而䀌傷訊黃石以吉凶兮棋十二而星羅曰由小基大
兮何有顛沛既非初志之敢期兮曾何以知其所繫頮
清濟以去垢兮芝九莖而為華宵倚楹而悲咤兮疇獨
憂予之無家蕭苑侯之慷慨兮孰云非食之故濟澶淵
之靈津兮横中流而飇怒思城闕之佻達兮勉踵夫昔
之人羿之志於彀兮亦反求夫全身小人不知學禮兮
畏良罟之所尋宋七世之炳靈兮皇純佑此下土舉賢
而授能兮哀煢獨此黎庶牧羊而肥兮式亦用而有聞
辟雍之洋洋兮宇干日而糾紛連衽以成雲兮汗而為
雨豈予不足於周門兮獨惆悵而延佇先事而後得兮
惟其食者之責舉九鼎於鯢淵兮亦人假夫一臂予張
子之好修兮蹇博大而無朋雪霏而宇凍兮松柏不改
其青固黃子嘗語予兮曰此是為明月雖工師不以佩
兮保厥美亦未艾彼喔吚為已甚兮羌浮石而沉木子
雲之好思兮亦衆誶其寂寞虞氏之為政兮舉五臣而
與言彼霢霂之射谷兮何足以容江潭之鱣衆不察予
之情兮求予初猶未沫超孤舉而遠尋兮惟夫不足以
論世良恫韓而成漢兮皓保惠而悟高成功則去兮曾
何足以介其一毛融躬行既卒驕兮禹服義亦太靡陳
輜車與乘馬兮桓榮亦酋乎冨貴蕃居室以不理兮滂
之志以四海元膺之激烈兮羌不以生而害義意豈弟
神所嘏兮何以罹此不祥豈其莫忍鄰之捽兮紛救鬭
而得傷嘉林宗之善裁要成敗而不失寧遵不知時之
可為兮行漁瀨以畢世喟嵇康之蹈盡兮愧孫子其安
補阮清舌而咎目兮潛固自識而遠去謂道不可為兮
為者敗之衆窢然咸不流兮惟至人焉在之泮千祀而
語鄰兮孰與至人之服意神龍之乘雲兮吾欲從焉以
足士生各有遇兮吾何為侘傺乎此時曾藿菽不足以
化兮求予身其庶幾滋蘭以旨蓄兮菊以為糗修忠信
以抑躁兮夫安知予之後圖前聖吾永賴兮攬百子與
並輿時翺翔於道奥兮歴年歲以為娱
尚志賦(元)吴萊
惟太區之寥廓兮紛庶物之馮生藐予身之中處兮鬱
予志而不得逞竊獨嗜此古學兮指前哲以作程味詩
書之醇粹兮獵道德之精英悼世俗之馳騖兮吾何有
乎我行將歲月之不我與兮兀淹留而無所成沉憂以
氣索兮却立而質䪥攻蹩&KR0887;而狹步兮守盯矃謂真瞶
䁇瞭目以霧披兮焱竒肱而風厲墮泰華以施簪兮縮
長河約之帶翔矞皇之晻藹兮叱麒麟使承蓋神若唏
而奔騰兮劒黿鼉乎濤瀨招屏翳予擗帷兮斬蚩尤以
搴旆折建木以指麾兮唉曜靈之西邁將欲往彼鴻濛
兮授予筴乎霄漢亦或悲此骯髒兮發商歌於達旦溘
世氛之溷濁兮嘘天籟乎崇窾薄高丘以闖遠海兮恒
戃怳而不顧返何僵佪以難逃兮曰&KR0008;&KR0008;而則然顔子
默而樂道兮曾不滿夫一簞原思澹其居貧兮尚蓬蒿
之沒垣彼豈不談王術兮甘窮櫩之藐艱秉中心之皦
日兮輕外物若浮雲諒當時之謂憊兮猶千載稱其賢
阽吾生之沉抑兮將有繼乎古先炳予室之虚白兮纚
予文於太玄莽歙歘與時化兮希噌吰而道存棄騏驥
而蹀躞兮登蹇&KR1042;乎前軒淫桑濮之嘈雜兮九韶漠焉
無聞固泰豆之不世出兮又何見夫榮猨彼何人哀時
命兮每嗟卑而歎屈曷不尚予之志兮仰孟氏之遺則
繄老農之力田兮且多種而鮮穫矧竒士之環轍兮雖
凍餒其奚卹增螢爝以日皛兮積埃壒而山嶷向汙泥
求夜光兮經劫火見垂棘惟傅巖之版築兮攀南箕以
興國亦有漁厥磻溪兮擢赤鯉以予翼挺爾躬之豪崛
兮肯受人之羈勒惇鄒魯之雅言兮建燕趙之姱節糅
瓊爢而我餐兮羅翡翠以為服秉剞劂而剸裁兮鏘和
鸞以游息撫鴻荒其若今兮觀六合為予窄齊窮達於
一塗兮與聖賢而同域翩丹穴之蜚鳳兮粲九苞之翕
赩將乘之以覲舜文兮孰知予情之至極
閔志賦(明)黃淮
閔予生之多故兮羌不知其所從肆遐搜而隱索兮究
微末之始終繄髫年之向茂兮即有志於聞道呻佔畢
而事鉛槧兮夫既從吾之所好奮侯頖而躋辟雍兮謂
青雲平步而可登探蟾窟以擢桂兮翼黃鵠而驂鵾鵬
振璚琚於天衢兮與夔龍而接武集鳳池而上玉堂兮
曾衮職之莫補仰繼明之垂照兮荷眷遇於日隆賚予
紛其駢蕃兮實千載之竒逢誓輸忱而瀝膽兮覬圖報
於涓滴嗟夙志之未酬兮遽速釁而罹辟懷兢惕而内
省兮豈持操之靡常也何弗良於行兮致顚躓之我戕
也駕指南而之河朔兮遐不虞其所屆結蘭茝以泛溟
渤兮亦罔知其攸濟聞德音之煥頒兮咸鼓腹而興歌
溉涸鮒之枯竭兮猶未沐乎恩波意休復之有方兮契
我龜而燋之招巫咸使考卜兮或開予而導之謂陽舒
隂慘兮皆至仁之流形彼困心衡慮兮庸玉汝於有成
亮食兆之告吉兮亦昭昭其孔彰也時賢哲之遺訓兮
將何修而允臧也重曰孰始而張繄帝力兮孰後而遏
自貽戚兮處困而亨致命以為則兮噫嘻小子庶其無
斁兮
御定歴代賦彙外集卷一
