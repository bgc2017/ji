欽定四庫全書
御定歷代賦彙卷一百十三
寓言
草上之風賦(以君子之德風偃乎草為韻)(唐)蔣防
草緜緜兮擢穎含薰風發發兮乍靡而分其取象也散
芳馨於知已其為義也合政令於人君豈惟動之而委
順抑亦播之而有聞觀其徜徉代起激拂無已轉綠蕙
而影亂時光汎青蘋而文横秋水浸淫翳薈振奮蘭芷
颯然而動昔有遇於荆王冷爾斯來今不乘於列子翻
蓊鬱轉葳蕤在芃芃而可翫觀習習而無遺被以幽深
諒有條而有暢布乎原隰誠長之而養之或徐或疾順
天作則大以抑其滋蔓細以蕩其幽默分乎萬彙盖吹
萬以齊驅繫於一人誠畫一於同德不擇乎高下不棄
乎幽蒙敷葉而重重偃翠翻花而灼灼駢紅連緜九野
披靡千叢倚伏俟時小人之心猶草衰榮不問君子之
德如風莽眇平皋悠揚茂苑風何草之不動草何風而
不偃飄杜蘅而芳氣自遙歷蒿艾而清聲漸遠是知風
為號令之類草為衆庶之徒方以俟其披拂固有適於
榮枯立政則斯不大矣騰芳而孰不宜乎故觀其化者
知神之造觀其風者知國之道將有宣於八方故寓形
於蔓草仲尼以之而取譬宋玉由斯而奮藻雖異代而
殊時竊取攄於懷抱
風偃草賦(以上之化人乃如是焉為韻)(唐)羅立言
人之化兮從政之所向草之偃兮隨風之所仰大小覃
及道均乎廣敷高下必加義存乎溥暢將咸被於榮悴
匪有阻於遐曠感之化靡自符於順柔動而悦隨豈因
乎用壯如雲起於龍召若臣和於君唱豈蕭條衆芳之
間翺翔激水之上而已美其抗威有制應物無私播生
成於萬族順炎涼於四時彌岡坂而盡朴歷原隰而無
遺颼飀其音時自南而自北扶疎其狀隨左之而右之
汎蘭叢而影分丹穎轉蕙圃而光搖碧滋有感而施不
獨芃芃其麥觸類皆長寧遺楚楚者茨則知草之偃風
威之所藉人之理上政之所化不然則何以喻德君子
比訓小人佐天地之化育助雷雨於陶鈞當槁葉辭條
我則激淒清於霜夕及晴川解凍我則散煦嫗其陽春
豈直落餘花於黃菊翻碎浪於青蘋已哉凝韻松桂傳
香蘭茝不行而疾合帝德之無方不厲而威若神功之
有宰兹君令所以為此聖人於焉嘉乃觀其匪疾匪徐
或吹或嘘俾夫曲者必直勾者必舒庭葉晚飛墜井梧
於颯雨池荷夜轉瀉珠露以連如是則草非風不靡人
非化不被故取鑒者用於斯觀政者必於是況王者致
理與物化遷敬授人時乃何風不順式孚惠澤則何草
不玄既殊拔木之日斯鄙偃禾之年賦風行之義可以
知其教焉
歲寒知松柏後彫賦(以貞心勁節翠貫四時為韻)裴度
窮隂忽至品物盡瘁惟良木之堅貞映衰林而蔥翠桃
蹊李徑聞别葉之互飛松磵柏陵見脩條之自異諒本
性以無易託斯時而不類雖殺菽之霜再三斷蓬之風
數四徒凜凜以終日竟青青而在地懿夫春夏榮滋我
不競於芳時秋冬淒冽我不改其素節遙分郁郁之煙
遠映霏霏之雪故其桑榆種其前後杞梓植其行列或
蕭瑟以柯空或離披而條折何在昔而相混果迄今而
旌别觀夫陽曜以芳菲為事隂凝而肅殺為名徒運彼
以寒暑豈齊我於枯榮斯乃時累不能累其質天損不
能損其貞亦被霜氣亦含風聲挺喬枝而易識在灌木
而難并故蒼然以殊致豈蠢爾以叢生果其鬱鬱秀色
亭亭高榦産二儀之内我獨後彫處羣木之中孰云共
貫當其黃隕方可瞻翫庭有槐兮落際山有榛兮彫隂
見枯槁之無色識茂悦之有心受日照而逾静嚴飇吹
而轉勁或出衆而標竒或處幽而表正雖結根山嶺移
植軒屏如全真而率性客有擇木務材感衰歎盛悟標
勁無永申蚍蜉之歌愛堅貞不渝發風雨之詠松兮柏
兮猶君子之志行
直如朱絲繩賦(以題為韻)(唐)薄芬
物有正而可尚者其繩則直如砥之平如竿之植不舒
卷以隨用終勁挺而立極有旨哉為天下式且取其直
也故能為道之逆旅為義之蘧廬為人之端操為政之
權輿於以方内君子所如木從之則正君受之則聖猗
歟猗歟原夫被物之際作巧之時運工人之手績寒女
之絲是尋是尺經之綸之其為用也不資於善結其為
興也盖取於無私以之為凖也則矯枉有度以之辨物
也乃去邪勿疑大者遠者念兹在兹俾夫貪者慄慄智
者兢兢其為舉直錯枉當有事於從繩
白受采賦(以苟非忠信道不虚啟為韻)(唐)獨孤授
白者物之正色采自人之發揮有善政之功何不合執
必遷之性詎能非所以投質而丹青必應改作而玄黃
莫違玉色可移酒變美人之貎素容可化塵緇遊子之
衣始以潔白為佳無文是寶流行於一掬之綠遷移於
五彰之好假乎異物奚謂莫知其他變而從宜匪曰不
恒其道是知白之美者采必加諸始謂不愆其素終成
求媚之虚潔其身敢望於潤色汚為染勿訝其文如露
變盤中之文氤氲而乍結雲改封中之色燦爛而潛舒
然知素以為貴文而後進棄彼湼而不緇從我動而無
競知其白不足以含章美其文必滋乎彩潤豈舊染於
姦色因物有遷自委質以成文非我無信於是推其嗜
好窮其妍不虚白為文藻之宗繪事為朴素之後坦然
明白佩此以飭身婉而成章是期乎假手若以考自然
之性明發彩之功專其容知變以為義形於色不雜而
為忠英英之雲抱日之文何染鑿鑿之石補天之力何
工如以素質莫問竒文是啟耀之以不慙之文居之以
勿執之體可黃可黑將興墨子之悲或素或青未易殷
王之禮不然者何以麻衣雖白兮采服斯有如雪之潔
兮如濡已受黔生白鵠之羽赤點青繩之首發顔色兮
不辱其身離堅白兮莫先其守懿夫明斯理者然後知
吾道之不苟
土積成山賦(以貴其不已成此崇高為韻)(唐)闕名
彼山之峻兮禀氣而成此山之峻兮積壤所營何人功
之彙聚致丘壑之峥嶸始假一抔巳見進吾於往終成
九仞還宜景行而行當其率性作勞因高立趾將覆簣
而可久念極天而有俟道既長而彌專力雖勤而未巳
於是資地勢建土功區區而日不暇給矻矻而樂在其
中以不拒物為心因成高大以不讓塵為德遂至穹崇
所謂從微而至著有感而必通致峰巒而因人立跡侔
造化而與古争雄故得日就月將天長地久小既資於
坎窞大豈遺於培塿匪辭形倦將欲必致於雲霄所冀
道成亦以兼容之妍不有始有卒乃勤乃勞依依漸長
日日增高以力為謀比大不唯於熊耳將勤喻學成功
豈謝於牛毛是謂積小以稱竒裒多而為貴既稠疊於
委輸亦縦横於經緯則聚米者故不足云累臺者於斯
殊未所以塊然凝質崒爾成姿千峰可數五色無遺以
此驗巨靈之神誠為怪也以此想愚公之事亦可淒其
别有十載施勞三冬率是常負荷以相勉每勤求而自
揣所冀必成無虞中毁儻若因我而出雲庶亦降神而
在此
滄浪濯纓賦(以君子澡身及時為韻)(唐)闕名
滄浪之水兮伊楚之濆汗漫蕩漾兮清泠奫淪控三湘
之淺浪從大别而派分澄澹清景離披曉雲彼美人兮
何其獨商歌以思君覩斯水之洞徹惡吾纓之垢氛將
濯其纓亦潔其巳逐臣逋客漁翁樵子吟刈楚以激昂
詠伐檀而筮仕哀靈均之濯足笑許由之洗耳載泛載
浮曷云其巳洎夫白日始晞青天收潦千尋湛而見底
萬里淨而猶埽漾磷磷之淺沙蕩靡靡之纖草縈紆浦
溆邐迤洲島興既遠兮情亦閒纓再濯兮身亦澡于彼
濯矣伊水之濱于彼澡矣君子之身滌我滓穢去我埃
塵且潔淨以精微又肆志而王神孰與夫澤畔憔悴空
見悲於楚客心之憂矣匪興刺於詩人已焉哉士生世
兮患於不立朝聞夕死道之所急偶滄浪之且清豈坎
埳之能習易載出處詩稱維縶歲冉冉而不留雖追悔
而何及辭曰滄浪之水兮徵楚辭臨清漪兮應昌期濯
吾纓兮有所思幸我生兮及眀時進德修業兮已矣拔
茅彙征兮良在兹
飲貪泉賦(以言飲此泉心終不易為韻)(唐)胡權
吴隠之擁節南海停驂石門遇貪泉之廣陌若旨酒於
汙樽由是徵圖籍所載考耆舊之言云注兹而難窮地
理或飲者而能移性原公乃斯言巳察其事惟審十目
所視表執心而不回一勺之多遂舉杯而就飲重言曰
所執在我寕由此泉瀉泠泠而反同潔巳持惴惴而過
甚防川恬淡相資漸滂沱於德澤清廉是守何汨沒於
情田將正浮俗而去彼覩濫觴而在此臨川而不覺起
予命酌而甘從率爾盈科即挹聊抒思以盤桓健筆忽
飛寫緣情之綺靡既而威臨俗鎮塵静邊空闔境而皆
知嚮化四方而靡不趣風量比滄溟能控清而引濁心
如白水可原始而要終當其境接遐荒郡惟幽僻山川
而多含瘴霧草木而少蒙膏澤道之云遠人不願適公
藏器以俟時方遇君之側席泉云飲而名乃益彰心秉
直而誓當不易則知貞清特立瑕穢莫侵人飲酒而蕩
志我飲泉而洗心胡不誇於一石而不愧於千金於以
眀好惡定能否不貪為寶而可憐不飲盜泉而非偶懿
哉君子之鴻名竹帛永垂於不朽
水木有本源賦(唐)高郢
木造天水窮玄森森擢千丈之秀汪汪澄萬頃之鮮散
而成衆木疏而為百川杞梓之材備矣江湖之量存焉
竊聞源長而下流不竭未見本盛而枝葉先顛志士託
以垂隂無假惡木渴者飲而滿腹何求盜泉故樹善於
人人懷則甘棠不朽汎愛於衆衆湊則德水長懸方將
成不言之蹊廣利涉之路俾出幽之鳥仰喬榦而能遷
未濟之人因餘波而可渡鳥豈木之所擇非擇木而不
棲人奚水之足鑒亦鑒水而取喻徒聞其移橙渡北不
能苞貢於王國導漾之東是以昭回於昊穹木誠戀於
南枝常得地而專美水豈忘於西土乃凌雲而獨崇用
不用也非結根之有異高莫高兮將聞源而實同葛藟
猶能庇其本江漢所以朝其宗固宜大樹蔭庥而千牛
可蔽洪河浸潤而九里旁通寧效有喬而不可休息於
其下至廣而不可游泳於其中者哉則有青青弱榦獨
秀未立涓涓細流餘清可挹植翰苑以蕭散赴龍門而
驚急企樛木之逮下望恩波之流濕
虚舟賦(以浩然任觸君子之心為韻)(唐)樊陽源
玄理可得真宗可尋惟虚舟之不繫同大道之無心每
悠悠而去住恒泛泛而浮沈寂慮為徒必澄淡而方息
在物無競信風濤而莫侵體合道樞來憑積水本流謙
以處順寧遇坎而斯止類善行之無跡似至人之虚己
或沿或泝非假功於檝師載沈載浮亦奚勞於舟子若
乃景絶遊氛川息波文蕩漾無阻逍遙不羣則鼓枻者
未足與議摧撞者不得而云故曰動以貞勝而静為躁
君觀其浮廣川之洋洋混長瀾之浩浩不拘同放曠之
懷無著體希夷之道殊青翰之見重等玄珠之為寶惟
斯道全誰曰不然任東西之漂蕩隨風水之推遷中含
虚而自若外守正以無偏逢流則行靡驚黿鼉之穴安
波自往空思李郭之仙動息靡常去留不禁以虚而受
殊乎小器易盈可濟不通非曰不勝其任處静安卑乘
流任時浩然獨逝邈矣誰追想好風於曲岸避巨浪於
中坻且沒跡於寂寥檝棹何從喧矣是無争於觸擊紼
纚焉得維之是則虚其舟川得以寧虚其心人寡於欲
既與道而合契亦無情於相觸苟斯理之未忘諒無驚
於寵辱
胡越同舟賦(以所思同濟寧患異心為韻)(唐)袁不約
胡越異方兮言語不通邂逅相遇兮扁舟之中訝形殊
而類別偶泝浪而乘風邈矣兩鄉懷土之情則異飄然
一葉濟川之計斯同始也各自天涯俱來波際指遙程
於空闊紛遠思而容裔南冠朔服俄泛泛以相親孤棹
片帆杳悠悠而未濟安危目擊休戚心期當波瀾之起
處是肝膽之呈時水害若防不獨文身之俗風高儻便
豈惟嘶馬之思去乃夷猶來何處所不遠南北宛為儔
侣投足而作鄰遙集共軫風濤思鄉而何暇哀吟且虞
悠阻迹也既狎心焉匪寧搖煙蕩水泛梗飄萍在浩渺
之難測況沿洄之不停容與安流每欣欣而會意縦横
駭浪咸惴惴以忘形盖以風水多虞因依不間來非類
聚雖慙泛洛之仙情匪貎親誠無敵國之患殊方何遠
合志何深因託質於刳木遂忘言於斷金向若不同其
利無得而尋長嗟緜邈莫嗣徽音則朔野慕射雕之悍
炎洲樂拾翠之心復安得同其憂患而計其浮沈哉於
是察其事嘉其意諒極暌而乃合非棄同而即異永懷
共濟之誠信無往而不利
飲馬投錢賦(以好善馳名叶乎前志為韻)(唐)王損之
昔人有暗室無欺行行路岐涉清流之蕩漾指白水以
驅馳乘匹馬而來念兹枯渴傾一囊以用投彼漣漪且
水本無情人能誓志俯濯纓之上善控奔蹄之小駟廉
隅是切斗升之水無多重價將酬子母之錢盡棄湯湯
淺瀨歷歷五銖飲之而忘其量也投之而無乃甚乎同
濟河而沈璧異濁水以求珠隠金沙之中迷於赤仄落
蘋蘩之上混彼青蚨嗟乎利己則多潔身誠鮮在一飲
而何損投半兩而稱善鳬鷖下處對鵝眼而難分鱣鮪
游時雜鯨文而不辨駸駸練影潏潏波聲滿腹而自資
行道墜泉而孰謂沽名郭況之家人倘來訝移金穴漢代之
貲郎或見猶認水衡浦溆縈盈汀洲重疊吳酌貪而難並王
不言而雅叶致香醪而一醉且乏杖頭入春溜以俱沈不漂
榆筴澄明水底散亂馬前乍似揀金之磧何殊種玉之田逐
好利之徒無辭俯拾同貫珠之子幾誤旁穿是知雅志無儔
常情不到將圴勺水之直自勝飲冰之操則墜銀瓶扵井底
思婦徒傷投竹杖扵陂中仙翁可報賢哉項氏之心從吾所好
驥伏鹽車賦(唐)闕名
有驥子兮維之朽索服鹽車兮困於絶漠將發憤於一
哀遂求知於伯樂由是騰健步奮奇毛連嘶自若驤首
彌高負調鼎之資空慙引重持向人之意終願代勞當
其迢遞燕郊蒼茫吴坂悲東道之莫及念北風之將晩
既同跼蹐載馳之用靡分倘遇知音千里之期何遠寧
曳輪之是辱恐負軏之非名飲&KR0008;雖憐其垂耳鞭驅奚
敢以抗衡是知玄黃莫遇欵段無營汗血匪難一日有
祈於用力求人未易三年何恨於不鳴今也勞役薦臻
高名斯囑將激昂以待顧願奔馳而徇欲重伸羸氣自
殊□駕之難載發哀聲幸比擊轅之曲或有賤同牛皂
用匪龍媒亦在異於翦拂辨以駑駘夫如是則當於輗
軏之下自然不媿於羣材
管窺豹賦(以管中窺豹時見一班為韻)(唐)闕名
管實圓通豹稱奇質將竊窺以無視果遇文而得一言
如立信初云必有可觀美在其中終荷守而勿失奚執
虚而莫見諒衡空而有窺注目每思夫破竹專心常切
於主皮故得精神靡怠盼睞無虧辨或未分豈敢因小
人所視言如有凖安得謂童子何知事不可輕智難相
短曕夫隠霧之獸乃用窺天之管豈文質之不伸獨孤
眀之所滿分形既内識規規視遠惟中央坦坦然後知
虚心可達小智攸同毫釐必遠長短皆通投迹倘遇於
東周孰辨犬羊之鞟有文而比夫西伯豈殊縲絏之中
是謂祈進奚為求知不倦將希國士之察用當君子之
變羅因一目期所視之無偏利絶一源專向明之獨見
乃知蔚文者道不足攀俯視者智或防閑何微明之有
辨果偶中之無難謂容止可觀且殊窒隙同邂逅相遇
更善通班信專美之獨嘉諒生知而何教流涕巳假夫
觀止審像乃知其是效十年之學自分西晉之賢一管
之眀更識南山之豹夫如是則履中不昧應手無疑冀
覬覦之有以得專精而所之亦何必誇久視騁一時然
後知求仁之可驗唯智者之念兹
教猱升木賦(以仁義在躬教之則進為韻)(唐)賈餗
猱之為物兮敏捷無倫人之設教兮質性是因顧升木
之容易豈從師之苦辛於是授以程度使之緣循步步
彌高同下學而上達孜孜不倦若遊藝而依仁原夫引
進他材發揮以知不言而化若喻於義指蹤在手所謂
導而不牽嗜學因心誠宜誘之孔易俾夫趫容所騁迅
足無累笑碩鼠之五能掩都盧之百戲初疑鴻漸訝走
險之翩翩卒若熊經忘阽危之惴惴則知夫性自天而
莫改教率性而斯在失之者進寸而退尺得之者師逸
而功倍從輪桷之異規隨曲直於真宰故君子將遷於
物必省厥躬彼可適道吾方擊蒙野性既馴自殊於狼
子怒心不發何愧於狙公牧羊以不鞭為機養雞以似
木為傚一則行之而未遠一則久之而成教孰與簡易
為師攀援是資既得心乎愛矣方將教以化之負凌雲
之材庶幾仰止守墜地之道難可求思至矣哉發彼驍
騰賴兹引力足循循而風舉木杳杳而繩直千尋雖險
亦可超而宛升一跌無虞那肯勃如戰色豈翫物以為
用將育材而取則所以木不告勞猱惟效順學無間於
時習功自得於日進彼以求易於難致遠由近可因兹
而立信
遊刃賦(以目無全牛必有餘地為韻)(唐)張楚
善乎庖丁之養刃也鋒不鈍銳不衂横爽氣以凜凜頓
霜威之肅肅内則道協於心外則手應於目三年之後
不見全牛於是手以之發刃以之投其虚其徐刃以脗
合所倚所觸血自潛流牛之間兮稱有刃之厚兮云無
以無厚之刃入有間之軀與切泥而不别將委土而何
殊忘其骨節之難易未嘗肯綮其斯須以天合天騞然
響然目不視矣手有存焉窽之導兮自大郤之批兮自
穿始以一剖終以萬全匠石代之以運斤未可争長孔
(原本闕一字)殺之而用劒難乎同年則說屠羊以淺術望鼓
刀以戰慄期百發而百中笑無固而無必乃知丁之道
也可久丁之伎也難有利推百鍊不愧於太阿聲中八
音自合於經首日居月諸勇其賈餘君欲口傳等文惠
之相好我方神遇覺良庖之不如若然者遊合逍遙之
事刃合虚白之意倘遊必有方刃何不利冉冉兮雖不
可知恢恢兮常有餘地方將解千牛然後躊躇以滿志
目無全牛賦(以虚心通眀暗與理會為韻)(唐)王履真
著絶藝者積功而成窮物理者因心而眀觀彼庖丁之
游刃合夫天道之至情運心術於妙用得玄技於惟精
相彼牛兮雖完體斯在於我目也而折俎已呈豈不以
因功之深為志所使揮無厚以合度投有間之中軌積
就之妙既由乎月將操割之微亦依乎天理若動不導
窽任非由巳則必受夫力劬孰能免夫目視始吾於牛
也膚革未充筋骨靡窮心無所措其利手無所施其功
惑臂臑之原本迷脈腠之要終動既多悔勤而未通逮
三載以積用乃一朝而發蒙今吾於牛也察其博碩考
其小大不俟刃解自將神會定貴賤之骨若委地而在
前視血膋之膏雖表革而無外信功著而理貫乃道成
而情泰遂得不遵蓮鍔不合桑林騂騂之軀折如應手
&KR0766;&KR0766;之角割若愜心此乃變化斯探視聽靡濫美侯眀
而咸見雖處幽而無暗夫人之脩業頗亦象諸能玄通
而理達則疑釋而誤虚别有技業目牛得同碩鼠取勢
行止喻依庠序竊學見賢思齊敢望惟仁是與倘王庖
之可待願發硎而延竚
破的賦(有序)(唐)喬潭
君子脩辭以干祿祿或不至居常以俟命感而遂通抑
亦莊生不射故為破的賦以喻其辭曰
飛衛學射於逢蒙希其術窮搜董浦白羽之箭獲燕角
綠沈之弓悵望隴雲徘徊朔風以為隼必獲於墉上雀
無全於彀中或曰人將觀德子盍呈功乃見於諸侯閱
之州序獻於天子臨乎澤宫自上而下陳其比偶歌騶
虞奏貍首其或少算從而進酒於是乎擇素士張畫侯
韜朱膊捍韋韝既垂櫜以弦弧亦啟箙而抽鏃内審其
志外專其目釋思其平去務其速落殘月於象弭飛眀
星於金菆宜易易而獲禽翻兢兢而失鵠師哂之曰殆
矣王庭之賓胡為先利其器而不反求其身乃杜門三
年猶乎家人聽之以氣視之以神秋毫如山蝨心如輪
高其小物申以歲貢從容君所無復命中不知矢之所
加弦之所控不知引之而滿縦之而送以無心為心若
夢不夢斯焉而遽發騞然而通洞洞之者是為中的中
之者細若毫芒乃能匪左匪右不留不揚絶心乎後牢
落判散亦何有四方是時也君子觀之貴其得一小人
視之多其中質九賓之衆毛豎骨驚隂幽鬼神股戰頤
慄固可使朝肅慎面先零變幽都柔南溟至遠無外罔
不來庭夫以有形之器猶能破的況天機為弧大直為
矢而不能破其夷狄故事無矜功理在冥跡不射乃師
之益吾將為益
射隼高墉賦(以君子藏器待時為韻)(唐)敬騫
養形玄豹兮以隠霧而成文振羽飛蛾兮因附火而自
焚彼紛然之落隼識昧此而喪羣誠不知高非小者所
處静為躁者之君苟失度而棲適將受斃而何云且夫
長墉崇崇矗若雲峙飛隼&KR0008;&KR0008;倏隨風止曾不料其微
陋焉更知其休否故疾惡之夫善射之子操騂角之弓
調白羽之矢縦穿楊之妙呈落鴈之美量遠近於目端
審高下於規裏紛洞胷而達腋果裂素而破嘴原夫剛
鏃初架動弦正張引彎彎之月影迸的的之星光鏟毛
羽之振迅挫容貎之昂藏審必中而復發固焉用而不
臧若乃處身順理投跡如常時決起而無滯或怒飛而
有方煙雲足以遐賞翳薈足以來翔必絶捐軀之患豈
貽在彀之殃是則素有雋志往無不利藏器者人獲隼
者器矢應弦而上激禽應矢而横墜微隼諒比於小人
高墉亦方於重位苟不戒於遊處曾何免於顛躓士有
五善斯在載櫜有待麗龜之知未忘貫隼之誠勿改幸
文武之不墜希葑菲之必采則知發矢有期獲禽俟時
想大易之靈文微言可賾稽高墉之玄象壯立空持既
是則而是傚永念兹而在兹
射隼高墉賦(以君子藏器待時為韻)(唐)武少儀
羽族紛紛彼飛隼兮獨勁節而莫羣心耿介以騰踴毳
班斕而被文擊每依於素節翔亦致於青雲匪全身以
自愛寧有齒而見焚貫矢落庭既垂名於孔宣父搏鳩
陷網又伏罪於信陵君今也何時輕乎所履伊廣甸不
遊乃高墉爰止信非位乎是蹈宜賈害而鬻死吾嘗問
術於列禦寇學藝於熊渠子爾或舍諸吾斯過矣我矢
惟良我弓未藏度中而發於何不臧矧專精而致用奚
得失之難量哉於是正色斂容凝心定志睨手引滿注
目神萃驚眩駭括將辟易以翻飛裂臆洞胸已拔離而
迸墜觀彼隼之貽戚諒吾人之會意故君子周而不比
用則擇地無苟進以躡高位無躁求以享厚利智昧於
是安往而免夫顛躓然則懷貪怙力者怨所聚材小任
崇者覆可待故聖人眀彖象以立言懸日月而不改或
有人兮修其詞遇其時三復射隼之兆載質射隼之期
幸寸長而罔貴冀一聞而在斯
鳥擇木賦(以君子之德翔而後集為韻)(唐)闕名
鳥之擇木者不在乎得高枝在乎得所履或凌雲之榦
而不可集或在庭之柯而必可止依惟賢之主人遠挾
彈之公子若夫鳴而後集翔必有疑如智者之千慮叶
君子之三思山有不材豈謂心乎愛矣林多獨秀寧同
主則擇之孰謂無心依於有德豈惟葉之萃榦之直必
在無驚弦之憂傾巢之逼惟喬之下想遊女之求思避
惡之隂同志士之不息若乃翼隨雲展身以風翔觀平
林之漠漠見絶嶺之蒼蒼豈爰止兮失正誠所集兮向
方容足之柯乃處隠身之葉是藏故有繞樹之烏鵲棲
桐之鳳凰是知擇善而從何常之有既無巢幕之誚詎
貽高墉之咎道惟空際諒有開而必先棲或林端乃觀
影而從後未安其所豈樂其羣傍青冥而頡頏白日出
幽谷而翺翔碧雲水隔山而猶遠煙拂樹而漸分將欲
巢林杪渡江濆如蕭何之擇漢主虞卿之謁趙君原其
羽族所棲惟巢是葺雖衆樹之相蔽惟一枝而可給處
必擇地食無不粒飛乃從宜固難妄集若然則禽之有
靈也不可以愚智相欺不可以飛走見遺集灌既知有
以始巢當復何時是以良木可期倘主人之見納俟我
於庭乎而
筌蹄賦(唐)邵說
至道玄默真宗朴素莫究其源孰知其故將假物以眀
象乃忘言而立喻若筌在魚若蹄在兔苟或藪澤之内
以時而肅設溪澗之間應節而周布乃凌岑壑忘蹄與
筌興言薄狩命駕忘旋魚發發以隨波樂只兔爰爰而
得性怡然好之者徒發歎於終日觀之者空起羨於臨
川斯無虞於即鹿寧有望於烹鮮於戲道有興廢時有
通塞羨魚如之何匪筌不得逐兔如之何匪蹄不克猶
蹄在兔兔既獲而蹄可以忘猶筌在魚魚既烹而筌可
以息亦何異遊道藩者揮郢匠之斤御道樞者削公輸
之墨彼損之而又損故不得而有得是以聖人立教所
寶惟真勤求若喪之旨遠索忘言之津還淳返朴求於
道要絶聖棄智無為實賓故卓立政始輝光日新夫子
將欲論筌蹄於宜觀盍若考前途而後遵
得魚忘筌賦(以適道知歸言象皆遣為韻)(唐)陳仲節
魚也者重泉之微因筌而索與玄珠而同歸筌也者虚
舟是依因魚而棄將緣木而有違始鈎深以假器於是
終釋手而喻指之非詎比弓藏方隨矯木靡因火化奚
貴焚機所以乍觀象於十日終遺形於九圍其得也且
非貪餌誰曰在藻既涉無而恬鱗斯獲將遺有而虚室
是寶其忘也寧捨不材匪投有昊陶唐絶巧棄智故能
雖愛必捐若遁圓離方孰謂不由其道故無用者木上
之罾則虧有情者在梁之翼何為彼用拙徒觀於進退
此情留寧識於推移故曰因動而忘筌為後覺投虚自
得魚非前知豈殊舟既焚而空闊先濟屣將脱而止足
由斯於以探幽落焉藏往方之俯拾故何啻於盈筐爰
取坐遷義非同於解網必也窺清泚憑浩蕩是務得一
不矜牽兩夤緣而來為得魚之象必也袪其意室其源
舟無五覆道遣三幡展轉而棄為忘筌之言使彈鋏嘉
賓不樂烹鮮之味投竿公子何勞餌犗之煩若然投者
諒非赴澤在虚心而自適諒非卷懷將適道以孔皆然
後蟬蜕萬象鴻毛百骸有漁人聞而辨之曰是言也始
以神遇將終理遣謂鱗介非掩豆之實以巨浸為覆盆
之淺然乎哉吾何必鳴榔而遊衍
夢為魚賦(以故知人生不似魚樂為韻)(唐)王棨
梁世子以體道安居逍遙有餘宴息而魂交成夢分明
而身化為魚恍若有忘顧物我以何異悠然而逝失形
骸之所如其初也漏滴寒城月籠涼牖悄爾人静溘焉
夜久於銀屏既設之所是角枕巳敧之後遽因神遇能
游之質斯成漸覺形遷相望之心曷不是則髣髴川闊
依稀浪輕始訝沈浮而在此俄驚鬐鬛以俱生恍兮惚
兮豈悟益刀之兆今夕何夕空懷畏網之情由是涵泳
無疑噞喁未巳值良夜之寂寂泝清波之唯唯腹上之
松俯映在藻雖殊懷中之日旁明銜珠稍似既掉赬尾
還張紫鱗維熊維羆而自遠有鱣有鮪以相親沙際禽
去汀旁草春遇周公而疑為釣叟逢傅說而謂是漁人
于時砌竹無風庭梧有露既異為雲之事空驚微雨之
故飜成浪迹全忘枕上之身却憶浮生寧異遼東之趣
其夢也何樂如之其覺也何愁若斯復是魚由我變抑
當我本魚為莊生化蝶之言昔時未信公子為烏之驗
今日方知悲夫何事遽然欲思咸若良由塵世之多故
難及深淵之或躍人兮不因一夢之中豈信濠梁之樂
任公子釣魚賦(有序)(唐)闕名
昔任公子釣魚經年不獲及其獲也衆人饜之公孫弘
十上不遇及其遇也帝王任之固知餌大則魚大功高
則祿厚魚也人也何酷似乎感其義以作賦曰
千載崇崇我聞任公獨坐會稽之上垂釣東海之中海
之廣兮混然飛流魚之大兮邈矣難儔所謂之魚三千
餘里何以為餌五十其牛其釣兮星霜已周日居月諸
兮吞此大鈎吞鈎之時其勢迴互覺巨絙之緊急驚白
波以鼓怒攪大海簸高濤嶪三山憚羣鼇及夫道盡途
殫繩窮勢蹙突兀出水蹉跎望陸一岸山横半天雲矗
巨鱗既已傾海水亦以清吞舟之害平若乃飛鑾刀以
撞突泉為膏兮岳為骨剝鱗上之重錦抉眼中之明月
由河之北達於東溟萬民饜飫三年羶腥向時兮刻意
臨川勞神有年舟人不顧漁子悠然坐石滑兮積苔蘚
蒼葭變兮老雲烟今日兮投竿瞬息以肉為食豫且氣
懾詹何失色契我心者臧丈人適我願者龍伯國釣道
既爾人亦如此孫弘未遇買臣家貧海上牧豕江邊負
薪常以雲霄自致燕雀時人受侮不少守志彌真終逢
挺拔俱為漢臣典郡則還鄉衣錦作相而開閣迎賓則
知餌大者魚大道肥者禄肥獲大則喜雖晚何悲魚之
與人殊途而同歸
結網求魚賦(以臨川羨魚未若結網為韻)(唐)王起
網則結緒魚方躍泉其結也疎而不失其躍也瞻之在
前一縦一横既克張於萬目無小無大亦何逃於百川
是以揚鬐振鬛噴沫飛涎初求同於發笱終取義於忘
筌於是當巧孜孜抗精屑屑細緝絲枲解紛結絶想江
湖之相忘遂綱維之備設搖赬尾以游泳爾不厭深運
素手以繽紛我思善結俾晝作夜日居月諸成兹密網
念兹嘉魚庖犧之舊制無改良罟之新規有餘獻鮮薧
之時兹為謀始烹釡鬵之日此乃厥初且夫注目劬勞
甘心健羨於結網兮何有徒噞喁而可見金盤既設無
靃靃以霏霏錦質乍窺徒赫赫而戰戰孰若氣奮九罭
網殊一面始結繩而爰設終在藻而咸薦疎密由已卷
舒從心此紛紛而不紊彼潑潑而方禽亦何必不綱而
為子釣斷罟而諫君臨其動則紛其力不費事有類於
組織志未殊於經緯薦尾安在提綱尚未想飛鴻而則
離曷遊魚兮不畏向若臨河廣恣心賞隨揭厲之淺深
當鱗甲之來往出彼赫鰓亦同反掌營鱣鮪方同濊濊
之施罛禁鯤鮞豈比恢恢之漏網則知無其備者其功
略有其具者其利博此不愆其經營彼無逃於潛躍夫
然觸類斯長緣情可託結詩書而為網網則有條驅爵
祿而為魚魚兮咸若吾所以考先賢之微言悟臨川之
妄作
烹小鮮賦(以理大國如烹小鮮為韻)(唐)王起
有冽者泉生乎小鮮將成登俎之美必求爨鼎之妍惟
烹也在於不撓惟魚也貴於克全苟司味之有術諒為
政而則然若乃海曲蘆人江潭舟子厭頒首於蒲藻得
纖鱗於沼沚常窺潎潎漏於密網之中今則炎炎烹於
沸鼎之裏是以激之有度爛而足恥先眀水火之濟用
契鹽梅之理然後合沓有聲沸騰以烹碎文弱質萬品
千名以脞脆之易壊當洶湧之方驚觸之則土崩可喻
安之則錦質皆成盖以小為貴在終和且平乃加以薑
桂雜以薪燎同露鑊之白遊束前箸而不擾雖湯騰其
内火烈其表惟自然於衆味終不亂於羣小既薦尾而
獲珍皆駢首而可曉向若爛之不恤撓之是刺急舒無
節乎中躁静不放乎外自然成魚餒而不食比水煩而
不大空摧鱗而莫分寧去乙而知害則知國喻乎鼎人
喻乎魚魚之亂則烹以静人之繁則制以徐鼎中之咸
若天下之安如鮮之烹也不撓人之理兮作則將申老
氏之戒用假庖人之職既不爽於和羹幸有光於為國
烹小鮮賦(以理國之道如烹鮮為韻)(唐)李蟾
力刀之任庖人是司將修火以烹矣取小鮮而將之洶
洶之中似有躍泉之勢炎炎之上猶憐漏網之姿則無
復游小沚奮纖鬐既逢鼎鑊之患永絶江湖之思其始
也出彼清瀾委兹敝笱落細鱗於方寸之質煦微沫於
噞喁之口齊一指而未并事寸刃而纔受驗星星之若
無升鼎俎而何有瞻其沈浮若冰洶湧如驚不有大觚
奚假良庖之妙無容尺素何必呼兒以烹是知將善其
事亦叶於道若運動之不息則完全而莫保如或罷其
紛紜任其顛倒則偶鹽梅之側宛若銜珠映莫蕭之中
猶如在藻是知至人以魚小者國可喻焉其化而敦夫
德善其烹而委之火傳則味不慝道乃全將成其心齊
之化無貴乎獺祭之鮮且夫烹之煩而魚必毁政之撓
而人不理魚不以煩為貴人不以撓為美反覆無極必
為靡潰之道簡易不脩自作兹彰之始是知求全者動
不如静務理者語不如默動之則一鼎渾渾語之則萬
人惑惑想潎潎之微質不可而求俾浩浩之撓風無由
自息今聖人任一意朝萬國盖以體玄元而得諸静寰
海而晏如豈徒以窮高極厚之内喻之於一魚者哉
痀僂丈人承蜩賦(唐)高郢
巧乎道者承蜩之叟蜩擇木兮有翼叟持竿兮在手物
我相絶嗜欲靡同彼不飛兮焉待此將掇兮何工丈人
曰我有道也初五六日累丸為術槁木其臂朽株其質
不墜者二則失之錙銖不墜者三則失之十一既累五
而咸若寧絶四而無必由是步平地之上入深林之下
耳目俱營心手相假葉空密而皆見枝雖繁而不捨豈
伊拾芥將同注瓦或挾三而兼兩或指多而就寡期於
百中則啼猿之射乎曾不孑遺殊慕鴻之弋者彼飲露
為事蜕殼有期顧非鼎俎之實尚何彈射之疑庸詎知
絶俗猶累凌虚亦危以無用之質遇有求之時始則長
鳴聲嘒唳而中絶方將一舉翅蕭條而半垂豈獲戾於
不食而搆患於有緌且觴深操舟大馬捶鈎三十仞磨
崖不溺十九年肯綮皆游徒聞其事未見其憂豈知天
覆地載四荒八極不以萬物易蜩之智不以萬物易蜩
之翼惟精惟一無反無側用志凝神何求而不得若以
叟為臣以蜩為賊亂繩斯理背陣斯克一言以蔽可詳
周公之風一矢可加何遠蠻夷之域螳蜋之捕兮信劣
黃雀在後兮安得至哉丈人功並孫息
蚌鷸相持賦(以洛城風口為韻)(唐)郗昂
水濱父老以漁弋為事常持釣緡荷矰繳旦浮瀍澗晩
泝伊洛亂平漵之磷磷步清流之鑿鑿匪畋魚以為務
將釣國而為託異戕忽而害生時自斃而方搏亦猶守
兔者目注於盧犬挾彈者志在於黃雀斬長鯨而四海
宴如得巨魚而千里饜若夫一舉而擒兩固功全而利
博是翔禽翼迅體輕或依岸而開合或遵渚以飛鳴既
相遇於兹地亦相殘於此生鷸以利嘴為銛鍔蚌以外
骨為堅城鷸以蚌為腐肉可取蚌以鷸為微禽可營鷸
曰今日不雨必刳蚌之腹蚌曰明日不出必喪鷸之精
並相持而坎難俱莫知其困并彼漁父聞而造曰危哉
二蟲吾見爾命之將絶吾知爾力之巳窮胡不潛泳於
深水胡不乘高於大風何故枯骸於波際何故落翮於
沙中乃攜以俱歸釋此雙疾利其美用取其形質鷸有
羽兮彩映華冠蚌有珠兮光照巨室雖假物類以為用
誠亦辨說之良術莊生寓語於前古是用廣之於今日
螳蜋拒轍賦(以怒臂當車生不知量為韻)(唐)陳硎
蠢彼微蟲勇而不懼當往來之轍跡阻東西之馳騖聞
轞轞而虎蹲佇轔轔而狼顧見危致命方確爾而靡遷
唯敵是求乃毅然而增怒且肖形卓犖植性強梁豈奔
衝之足畏非會遠而不當逸性喬桀雄姿激昂拖輕軀
致命死地壯前趾若有巨防觀臥轍之時似當黃霸想
埋輪之處何憚張綱其或輸穀千箱御姬百兩方擊轂
之自遠巳張拳而相向死且如歸路何能讓苟不折節
於焉用壯哻其目曾不見機揮以肱豈為知量其理何
如其生忽諸禍甚觸株之兔危同戲鼎之魚行無逗撓
立必籧篨在聖人之經誠宜避地非長者之轍詎肯迴
車且麟傷豈仁龍醢非智思控搏而莫及喻壓溺而何
啻不若履薄兢兢臨深惴惴任肖翹之可適曷強禦之
不避微茫膚血豈足殷其左輪展轉路塵寧止斷其右
臂居當假息動必阽危捨鳴蟬而莫捕蔑黃雀而不知
倘所據非據亦何斯違斯謂豹狼之不若念虺蜴而何
為且含氣之類求生之厚豈必賢哉曷云能不獨不降
志自貽伊咎誠&KR1922;轢之所加諒虀粉而何有奚必矜夫
趯趯冒彼彭彭願陳力之方盛意當途之足驚曲循天
理深居物情徒糾紛而莫紀因密勿而難明倘不載馳
載驅廣人之用當念無輗無軏遂爾之生
蟭螟巢螡睫賦(以天壤之間大小殊稟為韻)(唐)王棨
萬物生焉巨細相懸螡之睫兮蟭螟在焉雖受氣以具
體亦成形而自天取以比方事著茂先之賦齊其大小
理符禦寇之篇眇矣麽蟲生乎積壤名為造化之内質
類希夷之象離婁俯視莫得見其形容師曠俛聽曾未
聞乎聲響既而遊元氣入無問就彼螡而棲宛止其睫
以迴環日往月來顧我而因依自得晨趨暮見覺伊而
瞬息長閒由是拂眥謀安沿哐可賴喜榮乎噆膚之際
懼覆於成雷之會仰觀厥首謂如山嶽之崇旁晲其肩
意似叢林之大逼螢火兮豈慮焚其逢肸蠁兮何憚居
之每保勁同於枝榦詎知細甚於毫釐未能鵲起安肯
蟲疑常笑鷦鷯立彼葦苕之上寧同玄燕集於危幕之
時豈比夫蠕動微生蜎飛異稟蠅附尾以非類蝨處頭
而殊品言乎螡也則是啑而可知向彼巢焉乃斯形而
因審想夫影與塵混身將道俱察其生而洪纖則别論
其分而物我何殊似菌朝生不羨千春之夀如蜩秋起
無慙六月之圖悲夫謂無至道者多信有兹蠢者少盖
述齊物之域未遂忘形之表若能效三月以齊心必見
斯蟲而不小
御定歷代賦彙卷一百十三
