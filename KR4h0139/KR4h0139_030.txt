欽定四庫全書
御定歷代賦彙卷二十七
地理
五湖賦(有序)(吳)楊泉
余觀夫主五湖而察其雲物皇哉大矣以為名山大澤
必有記頌之章故梁山有奕奕之詩雲夢有子虚之賦
夫具區者揚州之澤藪也有大禹之遺跡疏川導滯之功而
獨闕然未有翰墨之美余竊憤焉敢妄不才述而賦之其辭曰
濬矣大哉扵此五湖乃天地之玄源隂陽之所徂上值
箕斗之精與雲漢乎同模受三方之灌溉為百川之巨
都居揚州之大澤苞吳越之具區南與長江分體東與
巨海合流太隂之所毖玄靈之所遊追湖水而往還通
蓬菜與瀛洲爾乃詳觀其廣深之所極延袤之規方邈
乎浩浩漫乎洋洋西合乎濛汜東苞乎扶桑日月於是
出入與天漢乎相望左有包山連以醴瀆岝㟧崔嵬穹
窿紆曲右有平原廣澤蔓延旁薄原隰陂阪各有條格
茹藘菼薍隱軫肴錯衝風之所去零雨之所薄
洞庭賦(宋)夏侯嘉正
楚之南有水曰洞庭環帶五郡淼不知其幾百里臣乙
酉夏使岳陽抵湖上思作賦明目披襟而觀之則翼然
動足然跂慄然駭愕然眙恍若駕春雪而軾霓浩若浮
汗漫而朝躋退若據泰山之安進若履千仞之危懵若
無識智若通微跛若不倚蹌若將馳耳不及掩目不暇
逃情悸心嬉二三日而後神始宅氣始正若此不敢以
賦為事者二年然眷眷不已一日登崇丘望大澤有雲
崒兮興歘兮止興止未霽忽若有遇由是漬陽輝沐芳
澤覩一異人於巖之際霞為裾雲為袂冰膚雪肌金玦
玉佩浮丘羡門斯實其對因言曰若非好辭者也臣曰
然然則若智有所不通識有所不窮用不通不窮而循
乎無端之紀若得無殆乎臣又曰然然至極則物應思
精則道来嘉若之勤無譁無談吾為若稱云太極之生
曰地曰天中含五精五精之用而水居一焉水之疏邇
則為江兮遠則為河積則為瀦兮總則為湖若今所謂
洞庭者傑立而孤廓然如無區其大無徒含陽字隂元
神之都曖曖昧昧百川不敢逾有若神者有若賓者有
若僕者有若子者有若附庸者有若娣姒者有若禹會
塗山武廵牧野千出百會咸處麾下每六合澄靜中流
迴睨莽莽蒼蒼纖靄不翳太陽望舒出没其間萬頃咸
沸彊而名之為巨澤為長川為水府為太淵縱之不踰
跼之不卑乍若賢人以重自持誘之不前犯之愈堅又
若良將以謀乎邊澎澎濞濞浩爾一致又若太始未有
仁義沖沖漠漠二氣交錯又若混沌凝然未鑿此乃方
輿之心胷溟海之郛廓也三代之前其氣濩落浩浩滔
天與物迴薄滅木襄陵無際無廓上帝降鑒巨人斯作
乃命玄夷授禹之機隧山堙谷滌源暢微然後若金在
鎔若木在工流精成器夫何不通是澤之設允執厥中
既㢲其性遂得其正有升有降有動有靜臣應之曰升
降動静可得聞乎神曰水之性非圓非方非柔非剛非
直非曲非玄非黃畫象為坎本乎羲皇外婉而固内健
而彰降以姤始升以復張其靜處隂其動隨陽六府之
甲萬化之綱式觀是澤乃知天常若乃四序之變九夏
牧處烘然而炎沸然而煮羣物鴻洞爍為隆暑澤之作
頎然其容若去若住若茹若吐靈趨怪覲杳不可覩蒸
之為雲散之為雨倏忽萬象如還太古眞可嘉也若乃
秋之為神素氣清泚肅肅翛翛羣籟四起澤之動黝然
其姿若挺若倚若行若止㢲宫離離為之騰風蒼梧崇
崇為之供雲四顧一色黯然氤氲其聲濔濔若商非商
若徵非徵東湊海門一浪五千里又足畏也言其状則
石然而骨岸然而革氣然而榮降然而脈有山而心有
洞而腹有玉而體有珠而目穹鼻孤島呀口萬谷臂帶
三吳足跬荆巫或企然而望或翼然如趨彭蠡震澤詎
可云乎臣又問曰澤之態已聞命矣水之族將如何居
神曰大道變易或文或質沉潛自遂其類非一或被甲
而邅或曳裾而仠或秃而跋或角而蜿或吞而呀或呿
而牙或心以之懈或修以之暇或脩臂而立或横騖而
疾或髮於首或髯於肘或儼而莊或毅而黝彪彪玢玢
若太虚之含萬彙各偹其生而合乎羣者也臣又問曰
若神之資其品何如也神曰清矣靜矣麗矣至矣邈難
知矣肇於古古有所未逹形於今今有所未察非希非
夷合其心於自然然後上天入地把三根六况水居陸
處夫何不燭彼鞚鯉之賢轡龍之仙乃吾之肩也其餘
海若天吳陽侯神胥齪齪而遊曾不我儔臣又問曰易
稱王公設險是澤之險可以為固而歷代興衰其義安
取神曰天道以順不以逆地道以謙不以盈故治理之
世建仁為旌聚心為誠而弧不暇弦矛不暇鋒四海以
之而大同何必恃險阻何必據要衝若秦得百二而帝
齊得十二而王其山為金其水為湯守之不義歘然而
亡水不在大恃之者敗水不在微怙之者危若漢疲於
昆明桀困於酒池亦其類也故黃帝張樂而興三苗棄
義而傾則知洞庭之波以仁不以亂以道不以賤惟賢
者觀之而後得也於是盤旋徙倚凝精流視罄以辭對
倏然而晦
洞庭賦(有序)(明)廖道南
夫靈飛之曲神人所詠歌也白雲之謠僊姥所贈遺也
宣玄機於古調泄天巧於元聲雋永優柔温醇嘽緩是
以黃鳥嚶嚶伐木之義興焉白駒皎皎束芻之愛形焉
迺若洞庭君戴切雲之冠翳承日之華窮深致遠極幽
析微卑典午之三謝陋建安之七子脫其近習超於太
始庶斯文有託吾道不孤也已爾其辭曰
善天地之渾噩兮先五行而乘氣機列津潢於躔舍兮
騰霫霢霂而滋濡迺潤下其澔涆兮象左旋而東注莽
囦邍之澩灂兮西大海乎天之宇繄君子之體物兮習
重坎而需兊澤&KR1140;咸池之泱瀼而潏渤兮濬濛汜之溷
湱羡五湖之浸具區兮揚靈乎三江而櫂之震澤漭盪
其縈洄兮洞庭瀖泋以神倪望岝㠋之建霞標兮&KR0034;穹
窿之空翠峰縹紗而巑岏兮瀆扈練其渙萃泉白雲之
繚繞兮洲明月乎余將征狎鷗鳥於前汀兮鳴朱鴈而
嘯玄鯨驅河伯使負舟兮叱陽侯使回楫江妃海童絡
繹余後先兮萬靈皛皛其剞劂擥扶桑之翹英兮藹建
木其如雲吸陽精之沆瀣兮璚膏玉蕊碌䃚而繽紛友
偓佺於玄圃兮招馬師皇於流洲謁東方君於暘谷兮
駕應龍其蚴蟉爾乃辭閶闔之貝闕兮抗軒轅之瑶旃
曳芙蓉之霞裾兮舞羣鵠而遊鈞天招太一於紫宫兮
卧都房以終日寂閴寥寥其緬藐兮&KR1865;不知予之所極
重曰造化莽眇吾何求萬形生滅奚可留往者傳舍来
綴旒俟河之清祗增憂東方煌煌三五收日中見斗河
漢流終風且霾啼鵂鶹鳳凰竄伏隂巖幽我歌洞庭阻
且脩君子崇德令名悠於胥樂兮為好仇
汎彭蠡賦(有序)(明)李夢陽
正德六年夏五月李子赴官江西南道彭蠡之湖作賦
曰
仲夏滔滔兮湖水洶湧戒舲舟而逆進兮志定意恐朝
發湖口兮巉石纜牽檣帆午張兮陵急洋而縱船洪澇
吞吐兮杳莫界際湠漫瀇洸神精搖兮浪起伏而来曳
曩余誦夏記與酈經兮識彭蠡而心慕繄厥水集流夥
兮挾十州川而北注合岷江東之為東江兮脅揚吳而
騰海包敷淺而瀦之兮撼匡廬而使改惟據巨者附斯
衆兮滿之者驟必溢彼何怪弗之潛兮抑何摧而靡殛
射者萬鼓之千兮叢谿壑之湊趨彭霆崩以箭疾兮勢
嶽頽而電舒匯莫究始兮散就察其終龍蛇逐之何載
兮至今窟而以宫祈之錫嘏兮侮之掇眚怒之風雷愉
之霽兮亦厥靈之攸逞潮岝峉以豗鬨兮倏當晝而忽
隂上下既顚置兮孰又辨昕昏與北南睇衆山之劒攢
兮爭負高而竟降鬨膏麓之淤澱兮奄焉墊而為江緣
木末而巢室兮民浮居而舳艫悼隻雛之寒嘯兮寂氓
濱而守罛亂左蠡之沸沸兮壮康郎之浩汗濤沃日而
明暗兮巒島涾而渙散瀾已俛而復昂兮渦湓濞而接
連瀧無風以横飛兮潭澄渟而布漣龍夭嬌以戲灨兮
甹枿汎而吹沫艽□沕之昧昧兮魚&KR2447;貫而鱍鱍具區
洞庭方余不暇兮懼九圍混而黝冥苟清濁軋其澒澒
兮聖愚一而泯靈胡弱草丹而華兮反泓棲而矜彩鳬
茈龍䰅苧蘆蕸菰繁其被汀兮紛振翰而雲駭彼陽鳥
既遊兮鶻鴇嘻而專已驫水馬以闖犀兮蛤又濡珠而
曝殼詭殊錯以跳踉兮有曲牙而鹿其角既逆鱗而返
舌兮復豶首而象鼻汓鍼尾而戟髵兮族氄氄乎㵝㵝
誰非含生而願遂覩彊柔之□嚌兮唾陽侯之懦怠縱
鱷鼉之恣肆兮甘失職而蔓災虞坤漏而陸沉兮儵一
歎而三泣蜮吸飈而排沙兮時負渚而人立濺雨迸而
冠岫兮岸衝摐而韲落詫妖詭之多態兮魄摵促而心
愕瞬兮異覯恍兮變索究之諒奚以兮聊戢檝而遊淫
夕景掣以波下兮石鐘礔礰而竅吟追三苗之即叙兮
亶文命之訖敷彼九江未之殷兮余誠憂鬼類之聒呼
迺橈人之罔諳兮祠九首而丐邪愚者吾靡疵兮鄙明
賢之用頗景神姦之勒鼎兮數歴誰弗竟危魍魎支祈
倔強伺間兮惀臨湖而嘯悲
震澤賦(明)朱右
客有鄒陽生號遠遊公子俶儻瑋瑰超竒拔偉衣白雲
之翩翩峩危冠之韡韡神怳怳以欲逸風飄飄而凝佇
於是上會稽探禹穴訪遺蹤超洞壑軺車前驅輜重紛
錯王子進之以笙鶴江令贈之以芍藥邇乃揚颿錢塘
鼓楫中吳將欲窮覽山川壮遊江湖造松陵主人而驩
然從予主人曰子號歷覽亦嘗聞澤藪之大有三萬六
千頃者乎生曰未也可得而聞與主人曰唯唯夏曰震
澤周曰具區下屬三江實為五湖右接天目宣嶺出溪
之原左通松婁中江入海之洳衆流之委羣利之儲苕
溪出其南溧水經其西五灣瀦其東垂虹界其隄流甘
泉之清液隱雷灘於北隈洞庭中起林屋天開渺彭蠡
吞雲夢駕雷夏軼孟諸杳不知其幾千里之為遠疇能
計之三萬頃而有餘其澤則汪瀼浩汗洶涌奫潾瀰漫
涬溟渙渙沄沄流飈吹波結絡龍鱗日光玉潔澄泫絪
緼清瀾凝漪錦花成文浪濤噴濆澎湃汯鄰出雷騰虹
蒸雨生雲呼吸隂陽吞吐乾坤如潮汐之不測或早暮
而異觀飛揚蕩薄迅澓汨淪千態萬状不可殫論其藪
則碧沙曼衍黃石碔砆莎薛蒹葭白薠青蒲荇芹藴藻
茭菰荻蘆蔓菁杜若茳蘺蘼蕪芡實雞頭草長龍須芰
荷翠沃蓮藕芬旉衆物居之何可勝圖其土埂則塗泥
微露埤濕就乾葴菥藨蒿茝芷蘅蘭菖蒲馬荔荃蓀射
干圬楊絮白水柳葉丹蘋蓼早綠榆楓暮殷朱橘火齊
黃甘金丸連枝並秀駢集乎其間爾乃周流梗概溥覽
斕斑兩兩相峙鬱乎崇山其山則層巒崑崙疊嶂嶙峋
岑嶔參差如陵如墳崔嵬崷崒陂陀糾紛上拔仞岡下
臨湄濆控地軸以旁礴逐水曲而折旋馬跡屹立以嶷
嶷翠峰峻拔以盤桓戛浮雲之流景俯蛟龍之深淵空
谷谽谺以無底磴道蜿蜒而相連其中乃有奉眞之祠
供佛之堂琳宫道舘梵宇禪房煙雲緲繞金碧焜煌黃
冠緇衣往来而尚羊談玄讚空學幻言哤或高堂以演
玄或擊鮮而稱觴駕白魚之飛艎泝重洑之流光水產
則黏蠔旋螺土蛤石花&KR1515;鱧鯽鯉鱖鱮鱨魦縮項之鯿
頳尾之魴細鱗之鱸紫甲之蝦稻蟹盈尺巨黿專車長
蛟潛鱷穹龜靈鼉周游涵泳其樂無涯羽禽則晨鵠莊
鷄鶄鸛鳬鷖交兼鴇鶂鸂鶒鶬鷀羣鴻来賓陽鳥攸居
駕鵝遠舉鷗鷺忘機王雎並䳱屬玉交飛振翮刷羽以
敖以嬉来如雲集去如煙晞若乃絶岸之濱漸水之石
或伏或倚或卧或立或方如珪或圓如壁或矗如峰巒
或平若几席或滑如胠肪或廉若劒戟或赭而赤或蒼
而碧或縞如玉或黝如漆為中流之底柱若逆河之碣
石怪怪竒竒熒熒礫礫斯又天造之神工而出於兹水
之蕩激也思昔夫差競霸圖勲鏖戰於此勝負未分旌
旗蔽空舴艋如雲始魚鼈以為樂終麋鹿以成羣迺若
歸釣之徒著書之士去國鴟夷汎舟西子亦復眇眇滄
波茫茫白水主人之辭未終鄒陽生肅乎改容喟然而
歎曰甚矣世道逾下而人心之不古也吾子好學頗識
典策不述職方之經邦而盛稱兹澤之庶殖不思禹蹟
之腁胝而徒歎英賢於戰國皆非所以極遊覽之願望
而擴夫五行之至德也遐思往古擊節太息請誦主人
所聞而陳子所得烏虖噫嘻浩蕩方割懷襄未平九域
混而莫辨百潦壅而不行支祁崛強於淮甸天吳披猖
於海溟時維兹水震蕩靡寧浡浡洶洶砉砉轟轟疑撼
天而動地猶駕雷而鞭霆類不周觸而天柱折若巨鼇
抃而洲島傾斯震澤之所以錫名也迨夫九載既南庶
土交正波神受職川后奉令應龍畫地以效功庚辰持
戟而制命導吳淞以安流别淮海而表境於時澤安其
所水順其性鳴者自停動者自靜斯震澤之所以底定
也千載而下美哉禹功昏墊之害既遠灌輸之利無窮
故漁人舟子之出入豪商薄宦之經從擊楫鼔浪引帆
隨風莫不連檣接舳往来乎其中斯又具區之藪所以
出萬民惟正之供也方惟海㝢清明朝廷寧謐内宣民
化外修貢職農安其耕女效其織工習其業商估其直
士守遺經民食餘力風不揚波水不濫泆方鎮以寧土
地墾闢開禹之疆廣禹之績是以九州之外咸仰聖育
沾濡乎仁義涵泳乎道德浹洽恩波沭浴膏澤漸摩浸
潤流衍洋溢天無亢燥之災人樂沃土之俗試言其故
則辟雝湯湯聖化行矣靈沼洋洋聖澤汪矣御溝溶溶
生意茫矣溥德川流逹要荒矣下視一隅寧不隘杯水
於坳堂矣主人於是聳乎樂聞憮然自失仰神功之長
存慨餘子其何益相與鼓枻乎滄浪曾不蔕芥於胸臆
迺起為詩歌以頌德詩曰於赫禹功配天比隆生我遺
氓宅我土中原隰畇畇江漢為東萬世永賴維禹功是
崇於皇禹德立我民極手腁足胝救焚拯溺鑿井而飲
耕田而食靡謝天功焉知帝力於昭太上示民以應眷
佑我皇與民立命開禹疆土繼禹作聖其混合四大維
民之正於穆聖皇維上帝不常敬哉有土亹亹弗敢康
五嶽四瀆七澤九岡罔不修其職来享来王来享来王
受天之祜於萬斯年睠我有土有土有民有子有孫有
引勿替以頌兹文
珠湖賦(有序)(宋)崔公度
高郵西北有湖名甓社近歲夜見大珠其光燭天嘗問
諸漁皆言或遇於他湖中有竊謀之者則風輒引船而
去終莫能至賦曰
萬物之精上為列星其在下者因物而成形故在天下
之偉寳不妄其所託託物之主實内鍾乎神靈吾嘗臨
東海旅南溟汎江淮之湯湯濟岳陽之洞庭觀其溶液
衍裕蓋天地之委藏祕怪怳忽蛟虯崢嶸豈世人之敢
指名哉若乃雲夢震澤浮梁合浦獸潛宫亭神見牛渚
直湘沅以南浮懷涇渭而北顧導東而成滄浪激西而
為灎澦延平誕竒漢臯殊遇率傳載之雜出為異物之
所處或設限於藩服或效琛於王府鑠高郵之經治裂
揚州之故部有湖隸旁將三千所大或萬頃小亦千畆
迤邐兮聫絡參錯兮駢布由卑以自處傾十數州之羡
沃窮山大野谿谷原藪晝夜走險越千里而来赴者蓋
不知其幾千百處壓東西之湠漫勢㶀㵧而無涯魚則
鰋鯉鯿鱖鯩鰱鱨魦鳥則鴇鴰鳬鷺鵁鶤鴻鴽翥若煙
海會如泥沙蟲螺蟹若鰕蛤卉菱芡而荷華水不數舟
陸無算車灌溉乎民田漕引乎國家夾堞長陂程水壤
之固護飭官命屬厭功利之紛拏迨夫地脈泉源孰為
要遮潛合隂附應淮海之谽谺微風翻瀾矧其甚邪其
或駭怒決溢隄防之所不加泱漭千里農民播溺宛轉
流離而不相救又况其廬舍之與桑麻噫是亦涉者之
龐觀矣瑰祥恢怪庶幾乎託焉間乃省貢書考圖編所
陳者特盤餐之微固不聞有把握之貴為當世之所傳
發詠乎川珍翺翔乎水邊爰有蘆人漁子相語而来前
曰先生之念者貨也若夫川澤之精理則不然不寶於
人獨寳於天今此有夜光之珠産於深淵我意其神先
生辨旃其始也天和景晴湖波夜平煙冉冉以四收萬
籟息而無聲則是珠也凛若干將之氣海月之升含彩吐
耀周隅皆明呀紺石而為宫被綠苔以垂纓挹奔星之
光芒吸沆瀣之精英木散影兮扶疎草露實兮紅青林
鳥驚而移枝羣犬愕而爭鳴於是卬人徐呼上流俱起
撫鴻罿以先趨領罾笱之已試連徽挺义灑網扶枻嗟
雖鑒其眉睫疑未曉其機器方詭智之漸張果造形而
已逝而况伏見靡時歘彼倏此與蛟龍之為朋會風雨
而作衛彼能三足而在籞鼈九肋而充饋漢蛟鮓之青
骨鄭黿羹之異味勍牛悦水而黃奪澤馬翫繩而足躓
犀狎□而觧角翠因媒而折翅江使被執於行役巨魚
為腊於貪餌文貝瑇瑁出禍其腸腹金華玉英坐窮於
淘縋蠣蜃胎寒熠燿自喜状絶意於遐引適足殺其軀
而己矣是故號數選者我固謂之貨也能不為珠之笑
邪子曰嗚呼噫嘻信乎言也既明且哲則大雅君子者
邪不常所居擇利害而去就者邪用以晦明知在已者
邪色斯舉矣學孔子之徒者邪薄泥塗而不辱不恥下
賤者邪川不涸岸不枯有德鄉里者邪久之不聞其遯
世者邪既而復曰鳴呼噫嘻照魏王之乘邪燭隨侯之
室邪謂上幣邪餙冠冕而佩邪客有聞者亦瞿然而興
曰嗚呼噫嘻吾聞諸石室之書云王者得之長有天下
四夷賓服然則得之者或非其心獨王者之心邪
游東湖賦(宋)張耒
紛不知吾之所如兮獨漫漫而若狂乘醉飽之餘力兮
遂陟巘而緣岡惟嚴冬之栗烈兮莽川澤之茫茫農功
休乎場圃兮平陸散夫牛羊憫大木之百圍兮慘赤立
而無裳鸛鶴羣鳴而下上兮雜篁竹之青黃忽平陸之
既窮兮漸積水之汪洋曰是為齊安之東湖兮右派合
乎濤江荒灣寂寥而葭葦兮懸流罾乎夕陽為舉網而
無獲兮嘉魚逝而洋洋弔林落之柴荆兮哀淮夷之阻
荒呼徒侣吾還歸兮隂風振而塵揚畏星昴之將中兮
冒玄夜之飛霜顧謂童子汝其賦詩爰有小子褎然致
詞歌曰歲窮木落兮大澤空鴈宵征兮天北風曷不飲
酒兮御玄冬歸来歸来兮樂未終余曰汝姑置之乃歌
曰臨山川兮懷故鄉歲窮隂兮晝不暘升高堂兮潔余
樽耿余思兮古之人
南湖賦(元)陳世昌
禾城之南有積水焉界吳越之土疆直斗牛之星躔雖
川浸之不侔亦泛濫之所先挾地勢之爽塏匯清波之
淪漣紛纚纚其来屬咸增竒而效妍若乃其源委也則
天目之崖苕霅之溪東會吳淞西撫禦兒支流旁逹聯
絡相繼以灌以漑以遂夫土宜其南則長水之塘殳山
之鄉出硤石道海寧岸絶兮望洋其北則杉青之閘平
望之亭表裏湖江并包濁清衆流之趨混浩浩以逹於
滄溟其上則有良田衍沃灌木叢泓麻麥夏熟秔稌秋
登溝塍綺錯原隰縱横蔬圃之利瓜芋薤菘蘆菔茄莎
實繁有生其中則有萑蒲葭菼澶漫渺瀰紅蕖濯錦翠
荇牽絲菱生而紫角爭奮芡長而紅頭欲齊玉截肪而
無玷珠脱蚌而未纍可以續食代飽為水蓏之珍竒魚
則鰷鰋鱖鯾鯉鯽鱭鰕白小羣鮮雜以蜆螺網罟相求
泌&KR2806;交加霍如霧散倏爾雲遮或鱗甲璀璨或䰇鬛鬖
髿或貴列鼎俎或賤比泥沙以得之而厭飫恒家益而
戶夸鳥則鴛鴦鵁鶄鳬鷖舂鉏羣娭競沒去曉来脯起
如飄風泊若浮壺逶迤沚渚唼喋菰蒲矰弋之所止且
若乃時雨降川澤盈春流汨其乍起綠波灎以鱗生於
是淑景布麗微風扇和青莎緣堤虹梁跨坡都人士女
往来婆娑列綺席間清歌揚桂楫浮綵舸以樂時雍既
麗且都又若潦水盡寒潭澄天翳絶湖鏡平望頽陽之
西下見明月之東生漁歌互荅水調淒清輕艖短櫂此
渚連汀實豫且之攸樂匪伊人之所恒别有浮屠之宫
號為眞如孤塔岧嶤仰攀雲衢俯瞰川陸渺漭縈紆巨
浸涵其表遥峰峙其隅極南湖之壮觀攬秀色而無餘
有唐名臣實為風氣之所聚亶乎昱而光新凡湖之美
盡是而不乏所陳矣嗚呼噫嘻惟昔春秋敵國初讐夫
差勾踐各奮其謀疲民以逞暴骨為丘檇李敗師甬東
使居越不為僇吳其沼乎然則是水固嘗閱前代之興
亡鑑當年之成敗洗干戈之汚衊復民生之凋瘵語其
量一勺之多語其用五行之大豈眞涵煙波浮藻采狎
遊觀資玩愒而已哉客有謂賦者曰洞庭彭蠡之水天
下之大者也子不是之求而獨甚譽於兹水不已過乎
予曰不然人情忽於所近小大各有攸當是故鵾鵬扶
搖萬里而斥鷃亦自足翺翔泰山之高千仞而不能有
加於毫芒莊生所謂目擊而道存隨寓而無方者也亦
奚病哉乃為之歌曰南湖之清兮可以濯纓南湖之上
兮聊寄我情地之勝兮獨不以人而後名後千載兮亦
有慕其遺聲
汾湖賦(元)陶振
釣鰲生朝發跡乎東海夕將抵乎西都遇汪洋之大澤
勢滔涵乎太虚以為洞庭邪則層樓不見翬飛乎黃鶴
近山不見翠列於蒼梧以為彭蠡邪則瀉不見銀河九
天之瀑布而張不見屏風九疊之匡廬於是東覽三泖
西瞻具區然後知其為三吳之巨浸名所謂汾湖者歟
是時也日落蒼灣煙澹平蕪恍東山之月出遇鄰舟之
老漁停桂櫂而揖余言曰吾將告子以汾湖之所以得
名衍子以汾湖之大義子亦樂得而聞之乎是湖也兩
界中分南北無虧其南也則千綆之無盡其北也則百
弓之有餘故其南半為嘉禾之境其北半為松陵之墟
湖之得名其以是歟故老相傳信而不誣原其始則具
區之溢出而旁匯乎此瀦然亦安知其不濫觴乎崑崙
之頂泄瀚海而来尾閭者邪乃若微波不興一碧萬頃
如青銅之淨拭似白練之平鋪颶風倏起長鯨怒呼拔
銀山之千尺卷驚濤之雪如使觀者不覺心戰而膽慄
頃刻碎行人之轆轤其産則辛夷杜若菡萏珊瑚大貝
之寳明月之珠春水桃花之鱖秋風蓴菜之鱸白蘋奪
淮西之風味紫蟹剖吳下之膏腴又有魚鱗之屋水晶
之居其源莫測其奥莫窺構波神之窟宅瞰馮夷之幽
都月白風清似或聽廣樂鈞天於縹緲雲消雨霽恍若
見金支翠旗之有無既無凌波之仙子豈無騎鯉之仲
夫玉宇生凉則足以稱純陽飛劒之渡綠雲曉漲則足
以供漢隂抱甕之㪺散落霞錦光於蕩漾濯殘陽紅纈
於扶疏昔杜少陵空有渼陂之樂曾不及此一覩李翰
林空有郎宫之汎曾不及此一窺故凡游乎此者自有
以得其樂又何必渡黃陵而遊赤壁隔滄海而望翠蓬
與冰壺也哉雖然此特論其槩耳若夫地靈人傑同德
相符則有陸龜蒙之名裔陶弘景之後徒天游子學貫
乎載籍六一翁道究乎精麤雲樵先生之磊落采芝逸
士之清臞是數公者莫不韜光於草澤混跡於樵漁披
羊裘於風雨恣綸竿之卷舒一棋不肯却淝水之戰一
箭不肯射聊城之書仰高名於辭漢之嚴子慕清風於
去越之陶朱悉能葆清光於治世處高明而不汚□嘗
品其人南州高士之列孰云誕而為迂若是則今之汾
湖不獨有異方竒物之産神仙巨靈之宅抑且為浙中
人物之淵藪東吳學海之歸墟也語畢老漁鼔枻波間
倏忽而去飛玉龍之聲卷驚濤於别浦折風木於太湖
八百之西灣不覺七十二峰翠鸞之掀舞紛落葉之相
觸灑篷窗之急雨起而視之則時夜將半雞三鳴更四
點月已墮海西丈五矣於是叱湘妃捧硯命洛神展素
援長杠大筆於青天挹蟾窟九秋之清露想老漁所述
之前言而遂寫為汾湖之賦
西湖賦(元)白珽
杭之有西湖不獨如人之有眉目也如楚有金如蜀有
錦人得貴而玩之也凡水在天地間由山而出由地而
受為里合萬有六千奚止此水可誇絶於天下哉顧一
州一縣理所在水之東者皆西湖也穎有之松有之山
陽四明類有之獨在杭者齒響諸夏筆騁羣彦是蓋有
明珠玉樹不待斲而成大圭圓璧不待繅而貴者矣是
湖也發源南北之諸峰而風氣曼延乎東州之列岫近
而秦望遠而桐扣左龍飛之兩乳右鳳凰之孤咮勢將
合五州之芳澤集萬山之鮮溜豈惟武林之一泉能專
此江北江南之秀原夫竒状天造勝境人為古稱圖畫
之如則陋今曰蓬莱之山亦非若欲知三歎望洋之盛
當不憚發一覽衆小之危悵天地之尤物何簡牒之偶
遺於鄴侯之六井獲肇見於唐碑盪海濱之潟鹵弭疾
厲於羣黎今衍之而為井十或通貫乎園池繼崇隄而
節水將下塘而注陂羌運漕而逹河亦溉旱而涵瀰澤
及田疇之廣乃繼聞於太傅之記辭錢氏置千兵而設
撩陳氏述古資衆僧而繕治既大偹於蘇公樹三塔於
中流横六橋於長隄復繼志於趙侯與□擴波光於板
日續麯院之一支亭館日增而月益崇築前規而後隨
此特表其人為之序迺以見夫天造之機南北兩峰亦
有祠宇譬之龜蒙為望於魯皇妃保叔䨇擎窣堵截羣
峰之駿奔為西湖之門戶冠之以南屏襟之以赤土宫
其湄以致齋圃其墟而閱武煙霞乍舉白雲不去金鐘
無聲玉岑有數鵶雞延為向背靈鷲衍為胥附五峰指
列乎虎林三竺駢羅乎玉女按駝巘而巾子巍如帶束
山而石甑酷似在水中央孤立一嶼遼鶴不来處士誰
與幸庾梅之猶昨惜陳柏之非古由四刹負鼇而徙成
太一祝釐之所復有寶蓮瑞石遠映胥山之輔金地匕
寶翠瓦丹柱寫影乎水滸凡此前後聫絡復多嶺隖葛
公已往而丹井不改仙姥既去而慈雲如故二麥當風
篁之衝臙脂割黃泥之據萬松東接乎宫垣棲霞南沿
乎岳墓紫坊鐡冶石人大青之儔散不計其在處中有
水竹青芝法華大悲桃花瑞岡之相背巢溝龍駒之並
馳詠吳王之楓木表金嫗之楊梅抑不過因人煙之所
聚曾不若朱野葛隖之得人而竒洞則有龍泓香林水
樂石屋呼理公之白猿避里人之蒼蝠煙霞乾濕二洞
往往刓巖而嵌谷雖形勢之或列皆所以發湖光而增
山渌水石井潭澗谷實繁釐為十八合為一源濯惠因
之滄浪弄金沙之潺湲冷可洗耳甘可滌煩禱白鱔而
祠烏龍記水魚而碑靈鰻限玉為池跳珠為軒香山六
一參寥東遷各井其井各泉其泉終歸乎一萬頃之湖
天若他園池樓觀佛宫仙宇辯口不能殫其名巧歷不
能知其數余固拙於言辭始槩陳其洩露尚慮齊人不
知有稷下徂丘徒知有管仲晏子湖詠維百先言御園
爰有聚景圖經所尊致坤宫之孝養據震位以生蕃來
四朝之游幸攬衆遠以平吞南有翠芳蘭栧在焉接蓬
萊於中沚賓慧日於前軒北有玉壺紅鵑尚存創於鄜
王隸於慈元去環碧兮百櫂隔水月兮一垣慶樂有梅
關桂林之勝珍鳥異獸之繁高連棟為十錦碑蝕苔以
千言記南園之絶景扁西湖之洞天此皆始屬於禁籞
又不但嘗錫之侯藩次則仰真珠之高寒聽水樂之聲
在雲洞居下湖之左古柳列昭慶之外得萬景之天全
擅九曲之紫翠總宜盡晴雨之竒養樂集雕鎪之藝梅
岡斑衣擇勝秀野藹梅坡之綠隂逆花家之紅靄尚名
苑與勝圃滋角竒而鬭異矗不知其幾百十所所可言
者特言其最堂則有德生溥泳飛之仁依光覺貪濁之
迷偉觀興頑懦之志湖山廣夀樂之基二賢先賢序列
一隄表義夫節婦三十九人之樂石儼大人君子千載
一心之令儀閎雪江之講肆褰冰壑之書帷隱居思眞
玉連翠樾九師有美尚可按跡於品題亭稱冷泉旁連
壑雷上有天香下有客兒花光巧於公輸通玄掩於招
提春雨為觀香月為鄰水竹院落無邊風月見天地心
以總之池有湧金金牛白龜瑶池白洋分占湖之四涯
林塘之鑿花徑之構各擇其地各揭其楣非窺園則莫
知禮重崇報有國所祠夏禹據城隍之堞神胥峙輦道
之陴旌金祝之奮忠慨朱蹕之蹈危嘶府君之神馬游
宰相之白衣海州死節鄂國錫圭傳唄林於霍山之□
薦菊泉於嘉澤之墀維廟食於百世皆功德蒐於祀典
非若倚草附木徒禍福於六時陵墓則有后妃胤嗣之
攅宫侯王君公之塋碑朱少章之節旄已落馬三寶之
壺蜂不飛和靖贊寧花翁紫芝皆炳乎山靈水秀之潛
輝四聖顯應報隂相於中興三茅表忠見闡靈於内禸
安晩峙上清之下初陽臺玉清之上雲濤靈曜崇眞希
夷明眞神仙雖藏幽占爽隱顯乎此湖要不若佛寺蘭
若後先乎重山複水之廣松門九里袁公是崇七峰兩
澗靈隱在中秀石竒木靈泉怪峰兼幽人禪衲之盛將
互見於累代能言之鉅公揵竺有三連甍接墉觀自下
而中而上始王囿而臻大士之宫神檜重榮御梅猶紅
草堂繞枕流之翠香林挂古藤之虹禮寶掌而登天巖
瞻珠鬘而下乳峰前生仙而廣利後月桂而洪鐘圓覺
藏思陵之扆靈芝抱越王之弓遡雲扉之幽窈撫靈石
之玲瓏現長耳之妙相演句麗之慈風南屏列家人之
象瑞龍豁竒觀之胸五百應眞萬鈞巨釜畫廊絢日鐵
塔插空惟淨慈為南山衆刹之宗瑪瑙而坡鳥巢而叢
佛三寸不為小樓十三以龕其像佛百丈不為大舟萬
斛以維之蹤借竹智光埽缶中庸惟夀星為北嶺叢林
之雄豈唐朝四百八十猶有存者而宋興幾三百載損
益其中樓閣則豊樂中峙據湖之會叢以亭榭附以闤
闠魚莊曼衍柳洲縈帶竹山城而可眺迎光雲而不礙
清曠專負山之美先得俯近水之快紅梅閣於孫沔綠
竹閣於居易巢居瘞杖於屏下四照插峰於鏡外外如
延賓望海蓬莱雲漢正遍海會顧層見迭出之多而半
為白鶴青鸞之所蔽復有如虹者六御筆仰題西泠處
士宛武揚鬐斷橋非荒蘚之舊長橋有古木之依琮老
金佛節奔泉之所發行春合澗條衆壑之攸歸餘則凌
金跨玉斜斜整整將舉趾而皆迷其或男羣女袿東游
西汎畫舫蘭舟輕舠巨艦各標令名明淥清泛金勝小
而善疾寳瓶大而宜緩明玉坐百客而有裕總勝列四
筵而才半賞心汎綠百花望月皺綠翻篙流蘇颭幔坐
若室處行若物换值御舟之游幸從水嬉之宣唤前金
吾而不禁後天香之拂面鱗如翼如恍衆星拱辰於天
河之畔非萬斛之能擬豈千丈之為箕别有龍舟兩兩
鼉鼓馮馮花帽表於御愛繡袍見於神歆陳百戲於水
面䜿六標於湖心參前兩後三令五申觀者舟兩行如
廣陌迓者錦萬竿如長林五步一亭酒旆茶裀笙歌沸
騰軒鞅紛紜柳行撲地花陣排雲梭門秋千出沒乎翠
圍舞衣歌扇周旋乎香塵新路習金雞之路祠山迎寳
馬之羣目不暇瞬步不得循想見進魚羔之宋嫂猶多
呈鶴舞之優人翦羅飣採花之籃範飴為穿柳之鱗餙
木兵於小桁串家具於修筠篙矢激半空之霹靂紙鳶
競九天之經綸柘彈象弩畫棍髹盆羅韤凌波金釵照
春時固多攬紅拾翠之子亦豈無尋幽討勝之賓此特
言萬一於春九十之辰薰風動絃清和云始粲裏湖之
栀林拂夾塘之荷翠紫鴈瞥過白鷗乍起早崔祠之初
度正盾日之方熾水鏡濯髮冰山厲齒移舟南向攜衾
夜艤無人世之熱惱有月宫之寒意豔麗見於水如見
於仙醲鮮取諸舟如取諸市秋容不淡拒霜已紅映後
開之菡萏雜戰水之游龍剖霜柑於驄轡簪露菊於船
篷西山賦紅葉之句南山釂紫萸之鍾北風戒寒城人
簡出肉輦酒船亦無虚日延祥之紅白梅城吳阜之高
低雪域寶騎躍長隄而蹴瓊瑶幔車穿名園而擿珠瓅
是蓋四時之景不同亦各以見賞心樂事之不一爾乃
既聞遨娱之盛請言風土之美水憑山而甘潔土得湖
而豊泥菘葍取種於苕霅蓮芡移根於檇李紫芋青菰
白藕紅芰文鳬章鸝黃雀錦雉魚甜蟹香筍鮮芹脆松
杉檜柏參朮蘭芷實鍾此湖山之秀故無物而不備矧
佳氣之磅礴至人材而尤異所謂傭兒販婦涵冰玉之
不翅况彼都人士禇陶杜栖之文行全琮許遠之忠義
元絳唐肅廣恩惠於民人伯玉君復抱孤貞於林翳禇
氏世濟其美於大唐錢氏開國承家於五季顧歡郎蘭
之豈弟羅隱楊蟠之峻烈豈工詩而已矣惟此人物之
盛不可殫紀方外則郭文王復馬湘潘閬管歸眞之流
以發揮其英聲法照贊寧道潛清順抱一子之徒以陶
寫其清氣時人但知游觀之可樂而不知景物緣人之
可貴且自有天地即有此湖羣峰注流底而成瀦尚念
東漸於海鹹惡所濡草木齧餘而色變山川薄久而氣
殂所以消沮沈昧之不已雖有此湖而如無於是築而
防之使涇渭各得其所浚而闢之俾鳶魚各遂其初風
無大浪雨無奔湍將翺將翔以佃以漁以此知古人有
功於此水將舉一朝而利萬世以無餘何寳正以還六
龍南渡搜勝抉竒重丹疊素致洞心駭目之觀非晴光
雨色之故彼徒知歲增侈而月益奢至以釜銷金之為
喻殊不知神京不返憂勤聖宁千官展轉而擇棲萬姓
彷徨而懷土故思極耳目之娛而為安旦夕之具不然
中原豈無黃河泰山之雄觀花石艮嶽之竒趣日月云
邁裵回瞻顧嗟居人游女不能不及盤游無度之歡而
志士仁人不能不興宴安酖毒之慮
游湖後賦(有序)(元)白珽
三月廿又三日張鵬飛及楊萬里李和之白廷玉汎湖
值雨各賦詩一首萬里曰隄柳春濃萬綠垂開懷消得
好風吹絶憐白也詩無敵共賞坡仙雨亦竒興欲狂時
呼酒急境當佳處任船遲豈無顧陸丹青手畫與人間
後世知余戲作小賦云
柳絮化萍濃綠藏鶯不見其處止聞其聲此豈非眷工
之極致歟湛然宴坐輕舟自行萬姿千態遠山縱横透
疎簾而濕衣忽驟雨之若傾甫下矴而閉戶才頃刻而
復晴白子酒稍酣矣奮鬛而慷慨曰此何為者邪悟慘
舒之不常扵是誦趙抃表忠之奏歌蘇仙薦菊之章彼
割據扵五季若錢氏之數王渺丘壟之無跡愴松楸其
可傷涸銀海而出金盌穴狐兔而上牛羊豈不亦雄傑
一時兮終若雍門之泣孟嘗賦梅處士妙解影香骨可
以腐千古不亡鬱孤山其硉兀擁萬樹之青蒼㒺蔗節
之遺恨保故封猶若堂天道茫茫一雨一暘榮悴隆替
柔剛微彰謂偶然不足芥蔕兮曰作善降之百祥謂理
有必可恃兮曷顔夭而蹠長二客方李遨頭目張嗔無
故而多事掇陳迹而揣量指金叵羅其猶淺兮舉大白
而罰之觴白子曰不然老隂為六老陽為九老則必變
如屈伸肘惟知變者可與長久知六之變固乃可守知
九之變健不為首顧此湖中之舟與舟中之人寧常夀
而不朽能畏謹以自修庶吉亨而无咎幸乘時而過分
負且乘兮致寇環綽約之蛾眉佩金印而如斗管絃沸
其前後紫緋奔其左右一旦不能自保率同歸扵石友
蠢苗竄扵三危防風横扵九畝曾不見或裸體以罩魚
或跣足而踏藕侔帶索之榮公甚泥塗之絳叟立層冰
而弗寒野茹僅其適口無樂亦復無憂不自知其不偶
豈不勝扵孟晉而疾顛者乎此莊子所以不為廟犧而
李斯所以憶上蔡之狗也舟且抵岸悉闢其牖賦詩各
成肴核再取有化而無無化而有雨晴晴雨紛糅結糾
斯時也度夕陽猶未至扵酉多言數窮姑相與大笑盡
樽中之酒
御定歴代賦彙卷二十七
