欽定四庫全書
御定歴代賦彙卷九十一
音樂
太常觀樂器賦(唐)達奚珣
昔者聖人之作樂也將以動天地感鬼神節風雅導人
倫樂假器而成用器以樂而見珍或採孤篠於鄒魯或
收浮磬於泗濱或斷彼金石或制自陶鈞被諸大道輝
光日新逮乎上皇云謝戰國相滅雄殺氣於五兵崩禮
容於八列大樂之器斯焉是缺剝極則賁天臨我皇化
東戶而咸若歌南風而有光觀奮豫而崇上帝舞干戚
而柔大荒樂器成列盈乎太常客有覩而駭者曰國之
盛事殫所未識雅象純殷叢光翕赩樹羽紛纚崇牙崱
屴玉管清通瑶琴古色朱絲疏越之制雷鼓靈鼉之飾
清笳閟列於軍容畫角融怡於武力故能頓應朄張柷
敔猛獸赫怒而擎鐘金人嵌巖以負簴鸞笙在目疑髣
髴於周王鳳簫可吹紛肸蠁於嬴女况復天球曜逸金
銳蒙鴻大籥清警虚籟生風怒齊竽之濫吹壯秦缶之
爭雄稽爾旣倬猗歟載豐匪天子之明德孰以成其衆
美總四夷而徵妙越六代而高視思其鏗鍠嘈囋清暢
逶迤五色成文而不亂八風從律而不虧窮高遠而測
深厚故乃盡美而在斯
太常觀樂器賦(唐)呂指南
客有遊於太常者叔夜才貌長卿文雅歴階戺之間目
簷楹之下彼美聲奏諒先得而聞焉繽紛器物復可今
而觀也絲竹畢備匏土俱陳混季氏之入佾擬鳬人之
六鈞瑟旣稱趙箏還號秦伐修竹於嶰谷來浮磬於泗
濱羽蟲畫之也可以成鳳翮鱗蟲刻之也可以作龍脣
物以古兮不可識代雖殊兮亦可珍豈直有斯而已哉
徒觀其廣厦駢闐修廊逼側藴今古之殊號被丹青之
異色賁路鼗鼓干戚羽旌斑彬翕赩巨萬盈億文墨者
莫之而記言談者罕之而識嘉夫貴賤攸重華夷是欽
舜湯一舉而進韶濩荒隅一奏而成佅任君徒見雕瓊
鏤玉之餘彩殊不聞宮商徵角之奇音及夫金皋氣變
珠樓春始煌煌帝庭濟濟卿士五樂具奏八音俱起惟
斯器之有作備無爲之燕樂紛綺靡之容裔混魚龍之
交錯金木羅張厥用匪常施之於國則政其攸敘饗之
於廟乃神其降祥舞青田之唳鶴儀丹穴之鳳凰諒鄙
人之罄思固難得而備詳
觀樂器賦(唐)敬括
明明國章禮樂其康掌在宗伯司乎太常所以納九土
之器物崇百王之經教命伶倫使調準徵䕫龍使典效
於以遊止非禮不履於以觀焉惟樂之先去瀾漫之淫
視詠清貞之雅篇是瞻是賞必誠必信遊方有日同季
札之來觀入廟以時類孔宣之每問觀其有典有則爲
紀爲綱土木異象金石殊光宮商節其聲韻絲竹分其
短長錯龜龍以爲飾會雲霞而作章垂鐘炫以清布濃
瑟穆以高張堂庭别懸置之次左右分文武之行節柷
敔以鼓動流戛擊以抑揚遠而瞻則金石絲竹雜之而
殊狀俯而察則東西南北懸之而異方乃旣埏埴爲之
塤篪貌有古象制無新規其氣混其音吹此土之器也
及夫汶陽之篠入用曲沃之匏見娛爰裁爰截爲笙爲
竽其氣散其音吁此匏之器也收犬羊之皮取虎豹之
鞹爲鼗爲路是模是度其氣勃其音博此革之器也嶧
陽之桐孤生荆山之玉秀出是鍊是斲爲琴爲瑟其氣
清其音密此木之器也皆能協六律暢八聲合天地交
神明調風雨以順序布隂陽以元亨旣粲然以盈目蓋
難得而縷名且夫頌功乃作樂因樂乃造器樂盛而德
崇器存而樂備樂爲和物之所器乃積聲之地所以觀
器者思述其由聽聲者願歌其事伊小人之不敏終援
翰而翹思
太常觀四夷樂賦(以澤被遠夷入附聲頌爲韻)
(唐)劉公輿
聖皇窮天覆以張宇極地載以光宅端拱協有虞陶唐
獻樂奏戎夷蠻貊豈不以浹洽玄化沐浴聖澤於是鞮
鞻掌其方位太常總其樂器列在天庭陳其鼓吹僸佅
兜離風旋鳥翅其舞也無進旅退旅之容其音也非皦
如繹如之義狄鞮騁能扶婁效智旣夷樂之具陳彰帝
德之光被觀其隨樂官入禁苑荷恩覃化及之德無踰
山涉海之遠我聖君文明立極化本雍熙太和克同於
天地貢樂不假於蠻夷所以司於太常奏於丹墀俾華
夷之風不隔羈縻之義在兹夫其始也伊四部之爰來
闢九門而並入水火之位雕題衣毛以相向金木之方
皮服左衽以對立於以彰四夷之咸賓於以表五兵之
載戢雖搏考之有聲靡壎篪之可附樂章旣異無勞季
札之觀曲度自殊奚假周郎之顧爾其非今非古乍濁
乍清不雜中華之樂自作異方之聲聞奏旣移於白日
窮規以悅於皇情於是詔帑藏以頒賜命象胥以迴衆
九夷八蠻喜氣溢於咸鎬六戎五狄歡聲動於岐雍豈
獨納魯廟而見稱獻漢庭而足重微臣賀華夷之混一
敢承舞而獻頌
太常釋奠觀古樂賦(以聲淫及商武亂偕坐爲韻)
(唐)李程
天子崇儒兮闢此虞庠仲秋上丁兮奠我素王旣斯禮
之畢具伊古樂而遂張於是調律呂備宮商笙鏞嘈而
並奏干羽儼其成行進旅退旅爰擊爰拊鳴宮懸起萬
舞設崇牙森樹羽斯道渢渢斯人俁俁和聲合氣綴規
接武聽其韻可以窒欲覽其儀可以道古濟濟祁祁莫
不賁然而來覩有歎者曰太和之音其樂愔愔作以崇
德和而不淫所謂建藻薦之禮革慆堙之心雲英之聲
何質韶濩之樂則深見師襄之擊磬聞匏巴之鼔琴借
如發揚蹈厲右秉左執其縱純其始翕登歌初彌下管
相及朱絃徐泛覺虞舜之風薰玉戚載持想周武之山
立懿其五節清九奏成播殷周之頌無鄭衛之聲廉正
以作姦邪不生蓋由德音洋溢樂教衆夥誠無象而不
傳非有功而不可魏文侯昔著於發問賓牟賈嘗稱於
侍坐乃知雅音爲邦家之本正樂非耳目之翫可以洽
人神可以彰理亂而况八佾成列八音克諧尊儒訓兮
國風之始闡樂正兮王政不乖夫如是所謂光揚盛禮
和樂孔偕
冬至日陪位聽太和樂賦(以文德光宅天敬萬夀爲韻)
(唐)陸贄
樂自上古兮和洽是聞日至南極兮陰陽肇分名太和
而順氣取初陽而配君則知天授聖而正歷聖應天而
效勳惟至也去陰就陽惟樂也偃武脩文八佾初陳雜
鸞鳳而容裔九奏斯畢降佳氣之氤氳爾其順元辰體
乾德赫容衛之森肅儼宸位之恭默班禮樂於千品陳
贄幣於萬國濟濟皇皇威容孔彰望北辰以列位指南
山而獻觴慶雲叶符榮觀臺之加麗太陽臨照煴魏闕
而增光於是太常導干羽而前曰八音自設千古靡隔
所以賞諸侯之功暢聖君之澤失其度則惉懘寢興適
其儀則上下咸格清淨順氣而不擾和樂自心而來宅
可以導情欲可以滌煩劇旣而筍簴齊列笙竽互傳偕
肅肅而合雅亦啾啾而同玄備以四夷識四海之無外
成於九土知九德之咸宣崇易簡豈同於濮水務德化
寧比於鈞天旣損之而又損蓋斯焉而取焉故所以移
風易俗發號施令周天地而不流匝寰宇而無競斥鄭
衛而不御暢柔和而全正羣黎足蹈而手舞百僚儀肅
而心敬則知一人作則萬邦爲憲來遠人以干舞播聲
頌而吹萬則鄭之細晉之思不可以勸湯之放武之伐
而猶有怨豈比我照二儀形九有舒太和之至德居盛
陽之元首咸有典而有則固可大而可久明明我后於
斯萬壽
太常新復樂懸冬至日薦之圜丘賦(以題中字爲韻)
(唐)周存
聖人之作樂也將以同和於天地崇祭也將以合奠於
鬼神祭有倫而六宗不忒樂具象而萬國以親皇家握
乾符以御㝢廣樂教以同人雖功成而有作亦襲古而
彌新皦如繹如風俗咸和而自化擊石拊石鳥獸率舞
以來馴頃以賊臣不順悖於典常震驚我師旅竊犯我
紀綱禮樂之儀雖可久而可大文武之道亦一弛而一
張是以七德興而有輯六樂缺而未彰今五典不用百
度載光海外懷仁以有截天下好樂而無荒帝乃誕敷
文教式奏薰絃命太常以修樂將享帝而配天於是繩
五元以氣應考八能而術全侈弇不興鳬氏之規惟妙
上下合度磬師之法可傳爰設業以設簴備宮懸與宿
懸爾其金石具陳鞉鼓間出和其戛擊節以徐疾五色
不亂以成文八風不奸而從律大章彰之已合陶唐之
代韶盡美矣不惟有虞之日旣而樂復音和仲冬日至
戒殷薦之祭典將孔明於祀事用享乎上帝乃奏夫圜
丘撞黃鐘而角動扣太蔟而徵流大不踰宮而清濁迭
和細不過羽而終始相酬是以六變而天神可禮九成
而帝德惟休大禮畢雅音收居清穆以合理思宥密而
爲猷雖化洽時和惟善政所致而風移俗易將復樂之
由
樂理心賦(以易直子諒油然而生爲韻)(唐)獨孤申叔
心爲靈府樂有正聲感通而調暢之理自得訢合而邪
僻之慮不生翕如冥契混若化成孕和平於德宇保純
粹於元精故先王立極受命制民作則修匏土革木之
器備干戚羽毛之飾將以悅萬人康四國動蕩其心志
推移於道德薰然而煦日以和悠爾而躋之壽域成文
不亂知至樂之有融從律弗姦見王道之甚直聲之所
感性罔不悛致和易於無象禁奸邪於未然希夷自適
鬱結攸宣苟斯須之不去何嗜欲之能遷况乎大樂同
和至音交暢聽寂寞而何求視窅冥而無狀將欲革驕
志以純仁化貪心爲貞諒在乎思不惑兮心不流安至
樂兮優而柔順至性之蕩蕩符大道之油油純如皦如
足養浩然之氣融融洩洩寧抱悄爾之憂是知以德音
爲音則合於仁義以淫樂爲樂則比於慢易咸濩作而
理亦隨之鄭衛興而時乃殆而信至化之所繫實和樂
之攸資是以重華明兮簫韶若此獨夫靡兮顚沛若彼
忘味興歎於宣尼觀風見稱於季子則知樂之爲用也
不獨逞煩手讙俚耳正心術而導淳源非聽其鏗鏘而
已
樂理心賦(以易直子諒油然而生爲韻)(唐)呂温
道無象天無聲聖人不有作曷以觀化成由是鼓吹大
塊鏗鏘元精因乎心而式是理本形乎器而強爲樂名
以齊五方之俗以厚萬物之生始積中而發外率充性
而養情樂與心冥則所謂固天之縱心由樂理亦得夫
自明而誠至若樂在朝廷君臣叶義一發而陽唱陰和
九變而雲行雨施上以見爲君之難下以知爲臣之不
易有國者理心以此必獲儀鳳之嘉瑞若乃樂在閨閫
父子靜專蓋取諸無荒而樂有節而宣和以嚴濟愛由
敬全有家者理心以此必返天性於自然且夫樂之作
也一動一息心之理也惟清惟直然後在聽而必聰無
入而弗克節有序觀貫珠而匪珠聲成文見五色而無
色其或惟邪是念惟慝是廋則雖琴瑟在御管磬聿修
立樂之方旣失理心之術何求亦焉望變淳風之浩浩
致和氣之油油徒觀其心尚玄通樂資交暢明則贊天
地之化育幽則索鬼神之情狀會節有極象之則發而
時中應變無方擬之則貞而不諒大矣哉至樂希夷侯
其偉而聽之以思固不資於子野作必在聽亦無俟於
后䕫方今敦和統同反本復始别六律以分聽納八風
而齊軌洪鐘虚受我則開其直言朱絃遺音我則戒夫
專美此吾君之以樂理心也宜乎貴爲天子
樂出虚賦(以聲從響際出自虚中爲韻)(唐)呂温
和而出者樂之情虚而應者物之聲或洞爾以形受乃
泠然而韻生去默歸喧始兆成文之象從無入有方爲
飾喜之名其始也因妙有而來向無間而至披洪纖清
濁之響滿絲竹陶匏之器根乎寂寂故難辨於將萌率
爾熙熙亦不知其所自故聖人取象於物觀民以風闢
嗜欲之由塞決形神之未通欲使和氣潛作玄關暗空
與吹萬而皆唱起生三而盡同自我及人託物於未分
之表蟠天極地開機於方寸之中於是澹以無倪留而
不滯有非象之象生無際之際是故實其想而道升窒
其空而聲蔽洞乎内而笙竽作刳其中而琴瑟制波騰
悅豫風行於有道之年派别商宮雷動於無爲之世杳
杳徐徐周流六虚信闐爾於始寂乃譁然而戒初鏗鏘
於百姓之心於斯已矣鼓舞於一人之德知彼何如是
則垂其仁有其實樂因之祖述究其形實其質聲因之
洞出理在無二情歸得一塞雲谷而響絶疏天籟而音
逸未隨於物絪緼乎七政八風忽變其和剖判於五聲
六律由是遷爲草木散作笙鏞羣分自此而焱起九奏
因之而景從道薄風漓莫究簫韶之本聲消韻息空傳
干戚之容今則素扆垂休清懸繼響平心已立於皇極
率舞猶虚於睿想如是則薰然洩洩將生於象罔
律和聲賦(以見象聲律以和萬方爲韻)(唐)歐陽詹
詠聲周兮律聲遍人心厚兮國風變伊在堯之旣聞我
得䕫而又見哀思慮始安和道性宗伯官也擇人乎有
才正始化焉選音於無象綴咸池之雅韻去桑間之末
響圖風普以雨周算天長而地廣律則以宮擊徵咏則
從濁揚清且懲流而反正常誡險以歸平若近若遠非
幽非明類無臭等無聲俟信矣惟時與四時之德洽純
如並奏彌六合以文成善詠者身應聲者律會高低以
齊與偕疾徐而並出跡不得尋功如何述爲災爲𤯝曾
莫奉於淫君調陽序隂屢見資乎聖日故得之者體圓
御方失之者亡禋絶祀比屋可戮桀紂罔測其所由率
土可封堯舜固知其所以不然者移風之言曷謂易俗
之訓則那我所以清六管順賡歌載唱載吹匪塤篪之
獨叶一張一弛豈琴瑟之空和八紘有截四海無波物
阜人蕃雖已歸乎至德鳳來獸舞蓋於斯而靡他其理
微其用遠論有助也侔大君之得一考無情焉同八風
之吹萬可謂我詠斯暢我律斯臧發揚六義孕育羣方
處植者以之而茂實含識者於焉而壽昌彼離連與栗
陸復何道而稱皇
審樂知政賦(以善聽其樂能識於政爲韻依次用)(唐)闕名
昔先王省風作樂象物制典賓讌服禮神歆降戩六代
各異五音相演盛衰感召而自生理亂區分而可辨列
國殊化化形於聲淫正難分分之者善於是師曠陳樂
而立伯牙注耳而聽鐘師擊鐘磬師擊磬考鼓振革撰
土木以相宣懸匏裁笙發絲竹而遞鎣審正聲之發防
奸聲之徑俾夫鄭不干雅正不近佞混音者澄醉歌者
醒集九成而儀羽自降立六變而致物斯定惟政在人
惟聲無私興亡繫焉逆順應之天將是懲神告勿疑卜
商之告文侯古則如此端賜之問師乙歌如何其堂上
堂下旣獻旣酢百拜終禮八音合樂天地潛會鬼神相
索遂使浹洽充塞馨臭上登和樂無親惟德是弘惉懘
無準惟惡是朋聲雖無常聽其有恒蓋致理者妙非習
樂者能惡可鑒誡德可奮興惟周后棄播種黍稷惟文
王昌不邇聲色雅頌廢於後昆幽厲隳於正直觀邑人
之備樂知天子之深識旣而䃂緩有餘其樂只且聲之
感化浸潤相於審音達性飛沉翔泳自上化下敢告執
政
審樂知政賦(以同彼吳札觀樂於魯爲韻依次用)(唐)獨孤申叔
樂之爲樂也布五氣和八風政之爲大也包有截被無
窮雖尋源泝異而致用是同故政行而樂作而樂在其
中是以重華昭昭兮簫韶若此獨夫靡靡兮顛沛如彼
鄭衛作而濮上慄焉絃歌聞而武城樂只故爲政之善
否實由樂之張弛惟審樂之大義其梗槩也如是若乃
終始類四維廣大象八區成質文於五色齊宥密於三
無奏宮而君位斯合動商而臣道克符角之鳴人斯度
矣徵之應事而形乎理方玄氣政亦隂敷彼師曠傾耳
而在晉季札發跡而在吳惟樂之道也蓋精微於此乎
不然何以深聽密察善惡凶札寂慮居安靜志遐觀故
將亡之音哀以思至理之感柔而寬是故君子審音以
知樂存亡必見乎未兆理亂亦在乎先覺其道亂也噍
殺作而嘽慢興其世理也乘麒麟而棲鸑鷟則是政之
所以樂亦依於苟聽五聲以悖矣諒八音而忽諸方今
九功已成八佾斯舞鼓虙羲之琴瑟植虞舜之干羽故
能仁洽道廣澤融德溥聽之忘味殊三月之在齊化之
式臧寧一變而至魯客有作樂之賦者將含容於上古
無聲樂賦(唐)高逞
樂而無聲和之至聲而無象樂之器特飭樂以彰物非
克和之大義故保和而遺飾然後至樂之道備樂不可
以見見之非樂也是樂之形樂不可以聞聞之非樂也
是樂之聲天廣其覆地厚其生四時和萬物成絪緼煦
嫗何樂能名豈非有之爲麤無之爲精魚泳重泉獸安
茂草鳥頡頏於雲路人逍遥於至道咸自適於中情亦
何擊而何考厥初造化衆籟未吟寂兮寥兮有此至音
無聽之以耳將聽之以心漠然内虚充以真素處此道
者無日不聞於律度倏爾中動遷於内形涉此流者沒
身而不得一聽得意貴於忘言得魚貴於忘筌堯人致
歌於擊壤陶令取逸於無絃音留情以待物亦同禮於
自然此樂也平而不偏正而不回貧且賤不以之去冨
與貴不以之來顔生得之陋巷而自然殷紂失之北鄙
而人哀樂云樂云鐘鼓云乎哉
無聲樂賦(以區宇輯寧時要爲韻)(唐)張楷
神旣和而人不可誣化將兆兮道與之俱故聖人張樂
於無聲之境以造化夫寰區樂之作焉所以節百事物
旣忘矣於是奉三無其用秩秩其風于于發自靈府達
於道樞樂師盈庭政行於靡擊靡考㳙衣在御化成而
不曳不婁爰自周隋上達堯禹或理或亂時更萬主誰
不欲肅清家邦統一區宇莫能知無聲之樂而政教斯
聚慆堙旣考於鳴絃節宣豈專乎促柱移風莫大於出
令修德不在乎觀舞故曰猶有五起政之所急徵之則
道存微明行之則人用寧輯所謂君子設法貴與物宜
日聞之政四方以寧過此以往予亦知其不經肆皇家
之首出庶物也高張政典而疏數適中深具揖讓而剛
柔洽時且無惉懘之風豈蕩然而不反何異闡諧之作
故賁然以來思是以素王閒居而觀卜商體政以妙願
盡趨隅之禮以聞愷弟之要不可以耳察又難以目照
方知夙夜之詩遂合無聲之兆
樂德教冑子賦(以育材訓人之本爲韻依次用)(唐)李彦方
王子垂訓導於門子戒驕盈於代禄厲師嚴以成教誨
敷樂德而宣化育長能從而可久幼能正以不黷悅之
以道寧假乎干戚羽旄動之斯和詎資乎匏土革木是
知深於樂者豈徒然哉暢生成於壽域導純粹於靈臺
明明而六德是以蕩蕩而羣心有開瞻之在前佇將成
於國棟由此而選庶有嗣於鄉材登於雋造釋其奸回
聆音乃接武而至樂喜而差肩載來且於中者表得中
而可尊和者達至和而不紊繄吾道之克廣諒乃心之
是訓青衿選其悅學絳帳資乎待問於以識琬琰之姿
於以言始終之訓然則祇者敬也居敬足以修身彝者
常也守常而能化人萃羣生之濟濟達誘善以循循肅
穆以居而文明有耀條暢斯及而樂教惟新然後以孝
友俾其師資春秋則教夙夜惟寅弘廣博易良人胥效
矣美父母兄弟誰能間之内必成性外無越思匪鏗鏘
而感物咸敬順以親師異齊國之聞於宣父叶虞帝之
命以后䕫惟德音之是進豈奸聲之能混入於國學習
者由是知歸祭於瞽宗享者於焉報本至哉聖人之設
教諒終古而無損
樂德教胄子賦(以育材訓人之本爲韻依次用)(唐)羅讓
至樂之極兮德教所畜德者體中和而定剛柔教者正
情性而端耳目旣垂法於國胄亦布政於方族四術允
正三行祇肅所以明俊選之標表所以致才賢之藴育
比師嚴而道尊信仁行而禮復樂正初協司成理該被
其風而導其志滌其濫而釋其回持筋骸以固束刷性
靈而洞開德義可依異射宮之取士程準斯在同杍人
之理材樂且致之行之廣運内無聲以是託表中庸以
垂訓在敬遜以務時資端慤而待問斯乃成性所臻斆
學相因旣廣博而克已抑直易而藩身不待考擊兮
教備無假拊搏兮行醇以道應物以樂和人事且符於
米廩義且暢於成均將俟乎綺紈之子率變何患乎膏
粱之性難馴苟以我於木鐸爾宜必誠必信苟以我於
藻鏡爾寧不智不仁庶居之也洩洩諒誨之乎諄諄在
聲音之道兮以律度是維諧和是司在德教之術兮以
友敬爲儀忠孝爲師固舍彼而取此念鑽之而仰之足
使放心精正體道希夷罷鏗鏘於師氏識明命於后䕫
寧鼓篋而徒至必摳衣以慎兹俾行乎鄉黨尊尊長長
俾立乎黌塾庸庸祇祇夫然則寬愿者日益簡傲者日
損習語舞而殊源敦詩書而異壼斯教也教之至誠天
下之本
樂德教胄子賦(以育材訓人之本爲韻依次用)(唐)徐至
至哉樂爲德也保太和茂生育是以先王法之以成教
樂正尊之以示睦將磨琢於仁義匪鏗鏘於匏竹洋洋
乎節以惠和煦煦然致其恭肅其儀不忒故容止可觀
其道旣弘乃進退可復信月將而日就庶不謟而不瀆
且有教無類道之原來廉讓之風斯扇愷弟之德不回
趨隅以繼其志待問以成其材於以見易和之容參於
前也中庸之德夫何遠哉何必朱干玉戚一起一僨將
以宮商克懸角徵潛運鳬趨碧沼皆籍籍於令名魚貫
青衿各愔愔於淑問百行由是内融三德於焉成順俾
夫遷善者樂以陳修巳者德以真樂者樂也可以樂其
孝友德者得也可以得其忠臣昔后䕫所以推其典樂
虞舜所以稱其聖人豈不以人心感樂樂其有倫者哉
今國家德教綏於九有禮樂達乎四維樸素遠符於軒
氏和樂方軼於周詩多士濟濟百僚師師明誠之德可
見中和之樂在兹自君臣達乎父子性成也何莫由之
由之伊何行之非遠亦由端本去末化遐自閫然後外
可以維城中可以補袞於與樂乎實教人之大本
樂德教胄子賦(以育材訓人之本爲韻依次用)(唐)鄭方
國有學家有塾播樂德之文采率胄子以化育始先激
其清濁而後攻其節目鼔篋之士宣聲音以相和挾杖
之時俾心志而思服語於效者執德不回道以樂者知
陽必來盈耳之聲詎作理心之教有開實爼豆之聞矣
寧鐘鼓而云哉動於外而暢於中使和其性進以德而
舉以事各盡其材惟其斆學必有謨訓咸養以致和強
學以待問觀德畢賢愚之貫序德同長幼之分豈不以
樂之至也通乎神教之至也慎乎身惟彼樂之爲德是
彰教之有倫不在匏竹設金石振乃貴於祇庸備孝友
陳豈不念終始而典學美教化於成均遂乃與誦諷觀
屈伸斯可以移風易俗不止於温故知新保和於心暢
五聲而授之有道將遜其業崇四術而弘之在人厥類
可知允懷在兹諒審樂以知政由切問而近思初感至
音聽角聲而惻隱變矣終懷雅性聞羽奏而寬大似之
且被之以簫管加之以訓辭升學而在於春候合射而
戒於秋時然則不教以中和不能知樂不教以博依不
能安詩是以學者爲王化之端樂者繫國風之本故曰
觀大學之道然後剛知因而滿知損
樂德教胄子賦(以育材訓人之本爲韻依次用)(唐)劉積中
惟天惠人惟王司牧必資立樂以化被聚賢而政肅樂
垂六德允接於生靈人抱七情於是乎修睦故命樂官
宣樂德之旨教國子俾國人思服施行而萬邦作乂動
蕩而羣生茂育原其詔司樂闢靈臺選國中之胄子集
宇内之瓌材示中和於前俾行而不怠尊祇庸於次將
守而不回實克孝而克友必無間而無猜緬賾謨猷明
徵義訓樂同和而會極綱有條而不紊中爲忠告俾邪
者奉忠格之心和乃適正制剛者守調適之分非有象
以外感乃無聲而潛運祇敬不逾庸言是尊率威儀而
允淑致言行之惟醇睦烝烝之孝誠全乎天性勗怡怡
之友義原乎天倫設教之規爰立列樂之事方陳是將
崇德教播成均議道自巳建中於人夫就學必時爲樂
在兹春誦夏絃順陽而樂功猶懋無虐無傲率下而樂
德增丕所以舜命伯伯讓䕫立之以四教道之以六詩
然後學制敦浹國經允釐通至性於倫理垂善教於師
資慕其人則遐不謂矣仰其教則學以知之方今政舉
道光文修武偃播崇德爲宣風之始訓國子爲化人之
本忝承教之在躬庶聲名之不遠
樂德教胄子賦(以育材訓人之本爲韻依次用)(唐)杜周士
國家自誠而明講信修睦旣移風以設教每登賢而制
禄由是命司樂之職掌彼成均教舞勺之童取諸鄉族
常德咸事庸言可復納諸軌物則物有其容攝以威儀
則儀無不淑日就月將不疾而速於以見中和之教克
修杞梓之材可育觀鼓篋請益攝齊員來嚴師尊道至
矣休哉捧函文之筵無思不厭聽撞鐘之問有說必該
心不忘於翼翼視有主於梅梅審依仁即童蒙之求我
語成器如杍人之理材且鼓舞鏗鏘徒聞於物格興道
諷誦亦資於釋回豈如中以理心和而適分敬居簡而
可久德有常而不紊孝實天經友爲義訓本其至也可
以賾天地之情引而伸之可以暢雍熙之運則知敦和
章德在聖與仁革蒙惑於初志致輝光於日新於以代
天工則庶績時序於以施邦教則百姓皆淳斯可謂理
以樂成俗師以賢得人於戲至教在兹無從匪彝合游
洋以來學任道德而爲資孝友祇庸則無不順者自上
下下可咸使由之夫然則樂之教也義微而婉以八音
爲制以六德爲本旣履孝而資忠宜任重而道遠若然
者安得不慎其終而思其反者也
奉制試樂爲御賦(以和樂行道之本爲韻)(唐)元稹
臣伏奉庚寅之詔曰天子以樂爲御其義則那臣以爲
引重任者無御不可播盛德者非樂而何蟠乎地而極
乎天周流旣超於馬力發乎邇而應乎遠馳聲亦倍於
鑾和喻之爲至此實居多大道旣移則舞行象成於倒
載小戎或駕則琴音決勝於騶歌故聖王取彼驩然方
諸沃若制其節奏戒乎行作聽祈招之什冀絶跡於覆
車賦盤遊之詞俾慮危於朽索是以南薰馳而虞德盛
北里騁而殷道惡控海内當並騖於勛華執人柄豈爭
功於良樂斯御也動無險阻發自和平周旋罔害歡愛
則行止之而優游靈府推之而浹洽寰瀛非勞轅軛但
布莖英陋乎足跡運以精誠爾或馳驅難期於無災無
害我之步驟乃在於大鳴小鳴故曰得禽而詭遇不如
率獸以仁聲且跋涉者疲於山川條暢者格乎穹昊慕
六律而百蠻麇至錫有功而諸侯軌道豈出戶庭非專
擊考乘四時之變哂六轡之徒施鼔八風而行知八駿
之非室於是屏造父命后䕫或無聲而至矣或先進以
導之豈獨周域中而利其銜策亦將肥天下而狹乎骨
肌若此則宇寅蓋猶乎一馬牽制盡在於四維雖質文
更變而公共操持莫不得之者昌失之者損俗化清而
鞭朴廢和順積而車書混故臣稹前跪而言曰引重任
者御爲之先播盛德者樂爲之本伏惟皇帝陛下推是
心而居其奥臣徒欲貢所聞而安敢窺其閫
宣尼宅聞金石絲竹之聲賦(以聖德千杞發於五音爲韻)
(唐)王起
魯恭王益宮於孔氏壞宅於闕里聞金石絲竹之聲有
六律五音之美清泠始奏異洞庭之載張寂寞而來非
鈞天之可視或管或磬以禋以祀徒在廟而見聽豈升
堂而足擬當其攝齊而進拾級而前遠近猶惑鏗鏘始
傳式感王心聘國無勞乎七十克諧聖域摳衣若化乎
三千信不擊而不考實玄之而又玄惟金也振舂容而
無闕惟竹也象吹噓而未歇愔愔擊石如荷蕢之初聞
杳杳揮絲疑孺悲之來謁所以表正聲之感所以同古
樂之發遐想乎返魯之年追思乎在齊之月迴環棟宇
繚繞庭除惟恍惟忽皦如繹如心方啓乃樂可依於固
將極天而蟠地豈徒舞獸而躍魚疾徐有則清濁不忒
非審以知政非作以崇德藏書之壁時繹繹而難分夢
奠之楹乍洋洋而未測響雜乎鴻鵠韻調乎宮羽絲管
不形簨簴無覩固可掩歌鐘於二四配莖英於三五及
夫鏗爾樂闋油然思深覩奥且驚夫盈耳廣居由是而
革心豈不以感上聖之旨聞至德之音哉皇家始崇儒
禮莫先襃聖尊素王之號廣舊宅之敬儻逸韻之再聞
播乎樂府之盛
宣尼宅聞金石絲竹之聲賦(以聖德千祀發於五音爲韻)
(唐)許康佐
喤喤樂聲瞻言闕里視之不見聽之盈耳宮牆如在可
配於鏗鏘德音不忘曷間於年祀猗歟原至樂之作異
凡音之起靜而疑深絶而復尋繹如迭奏嘒若同音豈
幽通於玄造異中出於人心聆其節奏相夫擊拊發和
鳴於閫域應流韻於墀廡旣嗟乎可得而聞又思乎其
所不覩疑一唱之歎且至於三比衆音之和不容於互
莫不動心而駭耳感今而懷古鏘若在懸哀如在絃筍
簴無形異和戎之二四聲詩合雅同鼔篋於三千事寧
同於想像理實閟於言筌爾其融洩克諧肅雍清越通
明洞幽變化翕忽激數仞以徐來觸兩楹而靜發憑合
莫以方奏流玄間而未闕故能動心導和嚮皆順正德
有符於解愠教實倍於施令式彰乎不測之神以見乎
多能之聖俾恭王之是驚聞斯行諸稽太師之所謂始
作翕如且遺音於棟宇寧假手於玄虚於是辨清濁節
疾徐知笙簧之迭和訝鐘鼓之相於其變無方其來不
極靜好交至激揚未息簡子夢中之遇其志則流靈公
濮上之音其聲多慝曷若舒嘽緩遵肆直俾夫音聲之
道感通咸聽此而知德
吳公子聽樂賦(以四聲爲韻)(唐)高郢
延陵季子節高神融博辨精通其識達其聽聰方辭吳
而聘魯因請樂以觀風主人於是設嘉響進樂工陳金
石絲竹於堂上舞干戚羽旄於庭中客乃凝情滌慮幽
聽遐想翕如也見雅調之始作美矣哉歎至德之彌廣
自周而下自鄶以上備聞變態之音默見興亡之象時
則崇牙對望猛簴相向槌鐘擊鼓乍陵厲而清壯鳴磬
戛絃又發越而寥亮八音宣六律暢馬弭髦而仰秣魚
竦鱗而躍浪信可以察邦國政教之盛衰見造化陰陽
之情狀及夫曲已終奏斯闋言之者莫隱觀之者咸悅
足使䕫曠心沮牙期思絶是知大樂與天地同和大禮
與天地同節乃爲理之樞柄化人之軌轍者也夫聽者
納於耳而察於心伊事也傳於古而繼於今陽春白雪
之歌其和寡流水高山之曲其意深姑使清濁不亂鄭
衛莫侵雖千載之後亦何謝乎前賢之知音
吳公子聽樂觀風賦(以自鄶已下無閒焉爲韻)
(唐)闕名
有東吳子博識洽聞欲觀風於上國期屬意於南薰審
樂聲以殊志將理化之可分名籍籍以播物意飄飄以
凌雲聿來洙泗當周之季禮樂之化巳虧文武之音亦
墜嗟矇瞽之多逸歎君臣之不自閱鄒魯之儒書獨可
稱其樂爾乃金石迭奏匏革互起主每齊於屈伸客克
諧於音旨弘慈愛於寬裕展肅敬於廉恥和風陶陶以
感心繁音洋洋以盈耳剛不怒兮稽其度柔不懾兮得
其理雖曲度而屢絶尚鏗鏘而未已政教則異襃貶無
愆題深思於唐俗稱大風於齊篇察弼詩之不困知鄭
祀之不延釋猶憾之南籥愍黍離之東遷是皆清明華
鑒修短昭然雖謂千祀曾何聞焉幸遇休命沐兹至化
太和覃於夷狄神功格於上下五英六莖之義咸池大
章之徒與歴代而共樂匪古有而今無且夫樂著太始
配天爲大實欲庶物之暢茂非獨五音之繁會故省樂
之理明乎否泰方且樂於無聲又何假聞乎自鄶
齊人歸女樂賦(以題爲韻)(唐)闕名
昔齊人饋魯傾城者十八人瑰艷絶代綺羅嬌春洞横
波於慢臉迴流風於嫋身蓋以仲尼定魯禮樂制齊君
臣斬倡優於夾谷之會復土田於汶水之濱故遏雲與
迴雪實内圖而外親將敗魯之政弱齊之鄰魯君臣果
不端操迷不先覺聞進淫哇之聲皆忘聖人之學城南
於是考雷鼔黕雲幄結齊魯之歡受鄭衛之樂咸煩音
之惉懘成正聲之蹖駮夫子則不可救其失復其迷望
龜山以命操觀鳳凰而銜悽痛王綱之蕩蕩順天命之
栖栖魯侯若盛德是樹古道是稽抑麗靡而不納見聖
性以思齊知季孫之僭惟仲尼是與足以受無疆之休
足以振將墜之緒何敵國之敢抗良霸功之可佇悲夫
任權臣之傾國納文馬與美女薦神祗之所歆誘耳目
而不拒荒笑語之啞啞溺衣裳之楚楚由是齊日以長
魯日以微見鄰國之侵地聞志士之沾衣雖代祀則遠
而德音不違往者不可諫來者猶可追若監魯道之有
蕩放鄭衞而不歸則可以得域中之大致天下之肥者
矣
樂在人和不在音賦(以聖人沿民情以作樂為韻)
(米)朱長文
盛德興樂至和本人不在八音之制盡由萬化之純旣
備情文用寫歡心之極豈專聲律知非末節之因竊原
樂與天同音由人起蓋喜怒哀樂旣休於外而噍嘽散
厲遂形於此惟聖人圖化俗而有作慎感民之所以積
中發外必資悅豫之深易俗移風非特鏗鏘之美於時
神武外震烈文内宣躋八荒於壽域陶萬彙於神天於
是制以雅頌播之管絃旣乘時而更制唯探本以相沿
順氣正聲爲羣情之影響黃鍾大呂乃至理之蹄筌羽
毛干戚兮是謂繁文管籥鐘鼓兮孰稱至樂惟羣元咸
得其情性而雅奏密調於商角理出自然識歸先覺四
時當而天地順旣效緝熙百姓樂而金石諧未論清濁
且夫不僞者惟樂可畏者惟民聽暴君之作則蹙頞而
多懼聞治道之奏則抃躍以歸仁非聲音之異道蓋憂
樂以殊倫是以鼔清角於晉邦曾遭旱暵歌後庭於唐
室誰復悲辛是以興替關時盛衰在政桑濮非能致亂
也亂先起於淫僻英莖非能致治也治必逢於睿聖未
有功盛而樂乃不作未有民困而音能協正荀公嘗定
於斯律終貽晉室之憂鄭譯雖改於舊音曷救隋人之
病噫莫備乎二帝之大樂莫隆於三代之仁聲庶尹允
諧兮聽其擊拊嘉容夷懌兮感其和平小則草木之繁
膴大則穹壤之充盈非皦繹之能及實歡欣之所成舜
廟笙鏞鳳有來儀之應周庭簨簴民懷始附之情異哉
樂出於和而還以審政之和音生於樂而復以道民之
樂逮王道旣遠歎古風寢薄絳灌構害而孝文之議遂
寢房杜未備而貞觀之時不作幸逢聖代之緝熙旣有
名臣之咨度揆太府之尺以爲之度累上黨之黍以爲
之籥推樂本之先立感輿情而咸若上方乘百年之極
治而集六聖之睿謨臣請告成於蕭勺
今樂猶古樂賦(宋)范仲淹
古之樂兮所以化人今之樂兮亦以和民在上下之咸
樂豈今昔之殊倫何後何先俱可諧於雅頌一彼一此
皆能感於神人原夫惟孟子之謨猷激齊王之思慮惠
民之道將進述樂之言斯著以謂昔時搏拊實用洽於
羣情此日鏗鏘亦足康於兆庶蓋在乎君臣交泰民物
滋豐和氣旣充於天下德華遂振於域中寔萬邦之所
共諒百世之所攸同聽此笙鏞曷異聞韶之美顧兹匏
土宛存擊壤之風孰是孰非爰究爰度且何傷於異制
但無求於獨樂移風易俗豈惟前聖之所能春誦夏絃
寧止古人之有作若乃鈞和其用調審其音上以象一
人之德下以悅萬國之心旣順時而設教孰尊古而卑
今六律再推自契伶倫之管五聲未泯何慙虞舜之琴
其或政尚滋章民猶勞苦樂雖遵於前代化未暢於率
土曷若我咸臻仁壽共樂鐘鼓八音時序命䕫而不在
當年萬舞日新教胄而何須往古若然則不假求舊惟
聞導和其制也雖因時而少異其音也蓋理心而靡他
播兹治世之音無遠弗届較彼先王之樂相去幾何今
國家大樂方隆休聲遐被曾不惑於鄭衛自能和於天
地舉今古而酌中與英莖而豈異
御定歴代賦彙卷九十一
