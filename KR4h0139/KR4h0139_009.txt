欽定四庫全書
御定歴代賦彙卷六
天象
明河賦(唐)謝偃
月初回於夕陽日夜没於天綱步庭砌以游衍覺雲霄
之杳茫氣象萬殊緬星河而盡列光輝一道羅銀漢之
靈長徒觀其粲兮如磋潔兮如磨明月照而不失其素
飄風驚而匪揚其波莫測其深含天際之四氣莫度其
遠掩人間之衆河及夫歲入三秋勢直千里度龍駕而
容曳搆鵲橋而迤邐霞妝星靨知婺女之不如雜珮明
璫必姮娥之相似七夕作之以良會羣方於是而仰止
固能流不可凖涯不可度既莫見乎端倪亦焉知其厚
薄夫其為謙也太陽曜而不爭其光夫其為德也巨海
枯而莫之能涸奪凝霜之漫漫方白石之鑿鑿居崇高
而不危體虛無而自若名連地脈影雜天文當霽夕而
逾曉凝微雨以暫曛明白可稱則皓如曳練正平可緝
亦矗似長雲亘紫極以斜轉横碧空而中分吐霄光而
澹灩含曙色而氤氳將欲問之於槎客如何欲決於嚴
君
秋河賦(唐)張環
倬彼昭回鑿天而開含秋耿耿積曙皚皚水清淺而不
落光逶迤而屢迴非碧海之分上即黃河之轉來萬里
直繩九霄横帶奕奕高影湯湯連瀨透垂簾於戸前飛
瀑布於雲外黯如平江不動矗似長雲欲銷映東吳而
寫練挂南斗而成橋氣象晶明波瀾澒洞泛濫星點紆
餘月弄界黃道而宵迎落青山而曉送雖滔天而作限
乃沃日而為節識示盈而必謙恒昏凝而晝滅亦猶靈
烏之謝顧兔之缺適足明其舒卷夫何累乎昭晣於是
張平子仰而歎曰此何靈輝若有若微杳杳迴薄茫茫
是非鵲填銀而何去人取石而何依乘槎之子兮上不
上弄杼之女兮歸不歸坐迴遑而曉失空白露兮霑衣
天河賦(以天空色際寧見浮槎為韻)(唐)盧肇
惟天有河是生水德凌浩渺之元氣挂崢嶸之遠色所
以正辰極奠南北其清莫挹濯星斗以滋上玄其惡可
流蕩雲霓以臨下國赫赫融融自西自東沿大象而其
源不竭横終古而其運無窮磅礴九霄浸潤豈沾於土
宇輕清一氣波瀾寧動於天風匪蕩蕩而就下但耿耿
而浮空處晝則潛由昏則見俟良夜之延矚故高明而
自擅光連月窟何慙媚以懷珠影照天津豈愧淨而如
練至若白榆風勁析木煙秋吹玉葉而將落泛金波而
共流皎皛無際闌干自浮渡蟾魄之孤輪不聞濡軌漲
鵲橋之遠岸詎見操舟莫議高深孰能揭厲演漾必滋
於若水氛氳更襲於丹桂映蒼天而漸出想積石於河
源拂遠樹以將低誤一葦於天際遥思濯手遠憶乘槎
流合璧之輝幾疑沉玉映散金之氣或類披沙辨牛豈
見其津涘聞雞遽隱於雲霞是宜以河之名居天之大
閣道蛇横於曲渚驪珠蚌剖乎淺瀨源流自遠清無可
羡之魚分野甚明皎若誓封之帶鑿自太古疎於圓靈
奔注肯隨於川瀆高明自貫於日星夫其濟黃道决青
冥蔭地軸灑天經悠矣久矣配吾君之永寧
曙觀秋河賦(以寥天曉清景耀昭晣為韻)(唐)王損之
邈彼斜漢麗於中天遇良宵之巳艾與清景而相鮮勢
則昭回既闌干而遠映時方蕭瑟亦汎濫而高懸的爾
遥分淒然仰眺澄奕奕之浮彩隱蒼蒼而引耀孤星迥
泛狀清淺之沉珠殘月斜臨似滄浪之垂釣輕暉幕幕
遠景蕭蕭色分隱映光凝泬寥疑瀑布而不落似輕雲
之欲銷夜景將分清光向曉縈碧落以迴薄澹晴空而
縹緲躋攀不及限一水以心遥瞻望空勞邈九霄而思
杳發跡無際凌虚不傾積曙色之牢落涵爽氣之淒清
疑曳練而勢遠訝殘虹而體輕遠想牽牛漸失迢迢之
狀遥思弄杼無聞軋軋之聲景氣潛昭氛埃遠屏寧在
地以為狀信滔天而挂影可以翫清光狎餘景分暉爽
亮向曉色而亭亭遠勢縱横帶秋光之耿耿偉兹垂象
倬彼青霄映星躔之的的出雲路以昭昭想穿鑿之初
悠然莫測稽源流之始邈矣方遥則知匪自人功實惟
天設自虛無而想像界寥廓而昭晣意天邊之横注遠
若波瀾想空裏之潛流遥疑嗚咽宜其臨清泚挹澄澈
儻天路之可昇與清漪而比潔
雲賦(周)荀卿
有物於此居則周靜致下動則綦高以鉅圓者中規方
者中矩大參天地德厚堯禹精微乎毫毛而充盈乎大
㝢忽兮其極之遠也攭兮其相逐而反也卬卬兮天下
之咸蹇也德厚而不損五采備而成文往來惛憊通於
大神出入甚極莫知其門天下失之則滅得之則存弟
子不敏此之願陳君子設詞請測意之曰此夫大而不
塞者與充盈大㝢而不窕入㕁穴而不偪者與行遠疾
速而不可託迹者與往來惛憊而不可為固塞者與暴
而殺傷而不億忌者與功被天下而不私置者與託地
而游㝢友風而子雨冬日作寒夏日作暑廣大精神請
歸之雲
雲賦(晉)楊乂
天地定位淳和肇分剛柔初降隂陽烟熅於是山澤通
氣華岱興雲縹緲翩綿鬱若升煙蹇槃縈以詰屈兮若
蚪龍之蟠蜿嶷岐岐以岳立兮狀有似乎列仙東西絡
繹南北油裔隨風徘徊流行晻靄豁兮仰披杳兮四會
凝寒冰於朱夏飛素雪於玄冥灑膏液於天漢騰鴻泉
於太清乾坤以之交泰品物以之流形江海以之深滿
川谷以之豐盈毛羽以之光澤草木以之葩榮萌芽以
之挺殖苖秀以之積成始於觸石而出膚寸而征終於
霑濡六合浸潤羣生蕩滌陳穢含吐嘉祥施暢凱風惠
加春陽擬神化於后土與三曜兮齊光
白雲賦(晉)陸機
攄神景於八幽合洪化乎烟熅充宇宙以播象協元氣
而齊勳發憤靈石擢性洪流興曜曾泉升跡融丘盈八
紘以餘憤雖彌天其未泄豈假期於遷晷遇崇朝而倏
忽紅蕊發而䓿萏金翹援而合葩神收鬼化弼性違序
鳥殊類而比栖獸異跡而同處蛟引翳而竝潛龍攀鴻而雙
舉鸞舞角以軒罷鷙企翮而延佇長城曲蜿采閣相扶聳瑶
臺之嶻嶭構瓊闥之離婁雄虹矯而垂天翠鳥軒而扶日
雲賦(明)朱同
客有指白雲而問於主人者曰山澤之隈滄海之湫滃
然而升氣虛以浮不足而行委蛇而風與水為偕匪蛟
匪龍油然而興伊誰蒸之沛然而雨伊誰注之御空而
遊誰其負之卷海而翻誰其怒之八表同昏誰其屯之
一色晴昊又誰埽之乘風而馳姬滿之八駿不能追也
凝然而止劉秀之六軍不能擬也填山隘谷風雨淒淒
當是時也大塊一氣不知端倪怳然霽止乾呈坤露於
斯時也鳳翥鸞翔奇峰羅布映日而霞孰染其丹凝寒
而霰孰結其丸變化俄頃不知其端若是者懸河之口
長虹之筆不得而殫也子盍為我言之主人笑而應之
曰子獨不見夫水乎一泓之水一勺之多澄之為鏡撓
之為波渴者思飲垢者思滌淵之而清激之而白是豈
足以盡夫水之迹哉迨夫天地之茫洋北溟之浩蕩浸
日月而不以為深載山岳而不以為廣鵾鵬之所不至
而舟檝之所不嚮百川注之而不溢尾閭洩之而不竭
颶風振之而不搖太陽沸之而不熱是以窮天地亘萬
古而不能磨滅者也而雲實祖之子又不見夫風乎薰
然南來百卉斯茂淒其西至悉斯以皺大王斯民有雌
有雄觱發和暢有春有冬若是者豈足以盡夫風哉爾
乃細入無内大充無限吸之而寒噓之而温蓬然而起
馳乎八極寂然而止不見其迹禦寇之所御大鵬之所
搏泠然而往倏然而還是其浩然而充乎兩間者也而
雲實乘之且夫太陽之精其亘千里緯天而行周而成
歲一北一南一寒一暑歲月日時由兹以起萬物之生
成二氣之降升咸由於是爾乃入昧谷淪幽都載大地
於一周出扶桑之東隅蒸水氣而上征浮沆瀣於太虚
此雲之所以出渤澥起山谷而昇天衢也請觀夫五岳
之巔四瀆之濆水無日而不降雲無旦而不興恍惚變
化糾錯紛紜果孰宰而孰君之邪其有濟於人也則為
祥為慶時雨甘霖其有害於人也則為癡為瘴曰災曰
淫而雲亦何嘗容心哉言未既客矍然而起長跪而謝
曰往者徒覩其形未究其理子發吾蒙至矣盡矣主人
曰未也請為子歌之歌曰水為父兮風為馬太陽蒸兮
九之野出大壑兮浮蒼天沛然而降兮油然而升去不
知所歸兮來不知所為倏而合兮忽而離乘吾車兮高
翔駕白螭兮驂鳳凰豐隆先驅兮應龍馭與爾遊兮帝
之鄉
白雲無心賦(以山川出雲天實為之為韻)(唐)韋執中
英英白雲合莫為質義則難究覽之不一觀其發雖有
類於知機稽其理乃無心而自出蓋玄造之潛運而神
功之隂騭時止時行或徐或疾結自元氣生乎羣山將
離兮孰制而合既往兮孰召而還非欲恢弘自覆乎大
荒之際焉知酌損不踰於膚寸之間徒見其紆餘上漢
繚繞飛天形不常而屢易居靡定而頻遷謂變通之不
倦將有志於必然斯乃生有於無假虛為實勢乍分於
逐火色暫渝於帶日油油裔裔雖在空而可觀杳杳冥
冥考攸往而無必觸石蒼野揚埃白泉不恒厥所有開
必先搖颺縈空滅煙光於遠嶠輪囷委地雜波景於遥
川氤氤氳氳或聚或分其散也氣其興也雲忽羡溢以
洪舒若練之曳乍縈紆而交錯如絲之棼所謂化於無
象著於無為匪知咎於進退惟契道而推移夕隨重隂
則黯以霮䨴晝混陽景則煥然赫曦歘上騰而蓊蔚俄
疊影以參差既有遇而必變則無心兮可知然則隂陽
不測天實為之不然者雷何憑而隱隱雨何施而祁祁
雖思慮而不假何卷舒以應時儻帝鄉之可陟何自致
兮在兹
白雲無心賦(以山川出雲天實為之為韻)(唐)闕名
觸石起於膚寸散遠天以逶迤既輪囷而合道澹搖曳
以無為綴廣莫以霜淨凝太虛以纓垂出處靡恒同至
人之無著卷舒罔究類君子之不羈翹玉葉以繚繞耀
金柯而陸離其兆無質其形罕一匪潤礎以上昇或從
龍而迥出入房呈貺偶作瑞於殷王登封效祥諒無情
於漢室影搖連於遠水光俯接於平川幾徘徊以暫散
倏迤邐而相連分至必書驗其物而有則荆棘不别表
兹性之無偏勢出塞以繽紛色瑩空以氤氳被漫漫之
精氣成英英之白雲抱翠石以流彩入清池而寫文或
假勢於重嶺或隔閡於孤山挺奇峰於天末亘横陣於
巖間順細雨以低舉隨輕風而往還哂魚鱗之覆地輕
鵬翼以垂天誠莫察其所感亦安知其所然五色競彰
我則匪黃匪黑五方皆遍我則何後何先至矣哉信潔
白之無心實敷華之不實雲之容兮或明或暗雲之體
兮乍徐乍疾唐堯沉璧而受釐軒后紀官而修吉異哉
近遠相追紆餘葳蕤出蒼梧以漠漠入帝鄉以遲遲媿
作凌雲之賦思歌出谷之詩儻賢良以見舉庶微才以
應之
白雲照春海賦(以鮮碧空鏡春海為韻)(唐)姜公輔
白雲溶溶搖曳乎春海之中紛紜層漢皎潔長空細影
參差匝微明於日域輕文燐亂分炯晃於仙宫始而乾
門闢陽光積乃縹緲以從龍遂輕盈而拂石出窮巒以
高翥跨横海而遠摭故海映雲而自春雲照海而生白
或杲杲以積素或沉沉以凝碧圓虛乍啟均瑞色而周
流蜃氣初收與清光而激射雲信無心而舒卷海寧有
志於潮汐彼則澄源紀地此乃泛跡流天影觸浪以時
動形隨風而屢遷入洪波而竝曜對綠水而相鮮時惟
孤嶼冰朗長汀雲淨辨宫闕於三山總妍華於一鏡臨
瓊樹而昭晰覆瑶臺而縈映鳥頡頏以追飛魚從容以
涵泳莫不各得其適咸悦乎性登夫爽嵦望兹雲海雲
則連錦霞以離披海則蓄玫瑰之翠彩色莫尚乎潔白
歲何芳於首春惟春色也嘉夫藻麗惟白雲也賞以清
貞可臨流於是日縱觀美於斯辰彼美之子顧曰無倫
揚桂檝櫂青蘋心遥遥於極浦望遠遠乎通津雲兮片
玉之人
白雲起封中賦(以皇漢施德介丘告成為韻)(唐)高孚
客有遭逢漢昌從武帝而登岱覩白雲之效祥曰此蓋
非常不飄不揚初起封中方郁郁以呈象稍浮山上乍
英英而有光原初出之義也告成我皇我皇德以靜人
威以平難廓清諸夏光啟大漢俗既和兮考時巡禮既
備兮登日觀惟天輔聖無雨則其明徵惟岳通玄出雲
所以幽贊不然者山有四岳胡獨興於此地有四極胡
不普而施觀耀質以流彩若無心而有知無心者何隨
車而動息有知者何表聖之功德帝穆清以修祠雲故
清其容帝貞白以為心雲故白其色豈徒然也君為萬
國所仰岳乃衆雲所届其垂思儲精登封俯拜亦庶乎
明神斯答景福攸介故夫是雲也乘元氣而出冠靈壇
而浮不漠漠以四散直亭亭於上頭祥光内朗瑞色旁
流既表慶於兹日復增華於介丘此可以見其無疆之
休者也且夫刻石者所以紀號泥金者所以昭告必玄
德之已升乃兹山之可造若齊桓僭侈秦帝驕暴縱傾
國以修封豈嘉祥之云報美矣哉晝日斯清瑞雲孔明
絪縕蕭索下應一人之感髣髴影響旁聞萬歲之聲彼
入房彰於殷帝浮河表於周成豈可與兹而名哉
山川出雲賦(以維岳降神生甫及申為韻)(唐)李曾
天地為大不能獨生山川通氣然後化成故雲者氣也
感時而先出雨者施也憑雲而後行亦由將有邦家神
必生其賢智獲其輔佐化乃洽於文明且觸石爰分陵
空可覩雜峰巒而勢逸竒狀掩山川而氣騰雄怒變而
可大隨風散以飛揚用而有成從龍作為霖雨因知雲
之將出合君臣之道賢之將來為帝王之輔所以神致
命於開周岳降神而生甫者矣天不我欺雲出以時濟
旱災而有望播膏澤而無私則臣既在兹君當以維黃
彩有豐年之驗青光表舉賢之期豈獨郁郁紛紛合嘉
氣以成慶朝朝暮暮向陽臺而有思其為體也且多其
為狀也難及舒則杳冥而無際卷則涓液而竝入况至
帝鄉而散城邑隨蓋狀以徐轉對陣影而遥集君無謂
輕虛而不真君無謂悠揚而不親有以通天地而為化
有以合隂陽之至神與道興滅隨時屈伸為君重隂覆
萬人於炎暑為君載雨滌四海之埃塵蔽虧窮巷遶山
扉以升降迴旋翠幄拂仙家而緜邈應賢為瑞願浮色
於落川改容非煙冀騰光於崑岳
五色卿雲賦(以題為韻)(唐)李惲
惟皇建極兮憲章前古於穆文明兮保又寰宇御時得
一兮臨人以五法天無私兮承天之祜至矣哉衆兆融
朗山川出雲叶千年之休裕垂五色之氤氳蕭索離披
狀虹輝之貫日徘徊搖曳疑鼎氣之歊汾散作霞彩聚
成錦文匪騰華於觸石信呈瑞於明君其靜也專其動
也直既無散漫亦無消息遠而可視高未能逼乘輕吹
之霏微映朝陽而翕赩稟造化之元氣挺自然之竒色
英倏倏也祗可以理求紛溶溶兮固難乎智測若霧非
霧有始有極轉空不待於扶搖動日豈資於羽翼有道
斯見無德匪呈庶物皆覩應天之卿體鵠振而超越候
龍吟而化成則需為大矣可謂乎元亨利貞
五色卿雲賦(以題為韻)(唐)闕名
於穆聖唐建其皇極通三微而昊穹降祉禔萬福兮隂
陽不測答禧祥於一人見彩雲之五色其為狀也乃從
龍以分氣其為勢也若摶鵬之垂翼薈蔚非觸石而興
縹緲盈畫工之飾蔥翠炯晃蕭索氛氳迴合斐亹散聚
分文轉光風則動而愈出衝霽日則燦然皆分古之圅
關紫氣帝鄉白雲豈比澄鮮流慶作瑞吾君夫德施者
帝王之所崇雲行者天地之所溥惟帝德之動天諒卿
雲之飛吐光浮碧落奪虹彩於太虛影下清潭照錦色
於曲浦將以發揮明時騰邁前古雖建官惟賢列爵惟
五降及品彙莫不是覩緬彼瑞牒詢夫物名則有甘露
降黃河清狐九尾而來擾草三秀而敷榮若以匹敵莫
之與京式昭聖理承應天卿是乃感夀以呈休應君以
來附苟非至道則未期遇故漢主之祠后土也寶鼎見
兮其色同昭軒轅之誅蚩尤也華蓋蒙兮一形乃拊佳
衆聖於往昔亦效祉而斯覩式贊其羭恭命述賦
五色雲賦(明)屠隆
五月既望遵湖而西驅車高原飲馬空陂娟娟者湖秀
絶而孤緜亘千里映帶城隅沙長水明沉鷗浴鳬青蒲
照人綠波平鋪乃税駕於河漘弔昔賢之遺迹余欽斯
人兮高曠俯太湖而歎息歎息自天俛仰今古何彼卿
雲爛焉以巨迴合朗映皦日微吐蔽天者半厥色惟五
厥狀瑰麗玄黃雜組或如玄圭或如白珂或如靈芝或
如玉禾或如絳綃或如紫紽或如文杏之葉或如含桃
之顆或如秋原之草或如春湘之波澹修眉之連蜷呈
冶態而婀娜又如萬花競開百鳥齊飛竒姿窈窕秀色
離披威鳳之彩葳蕤錦雞之翼差池屑屑霏霏纚纚褷
褷紛乎若纈矗乎若髢又如仙人製錦借色雲君濯彼
天河五彩成文丹霞失麗明星載昏長天紺碧遥光深
靚羣山並朗回浦獨映芙蓉相鮮下爍紫荇大物矜炫
變幻靡窮乍散乍合若澹若濃廓乎若啟窅兮若濛嗟
此璀璨雕彼太素神乎巧哉天孫所妒何文章之綺靡
恐大帝之是怒疇驅真宰泄祕抽玄東壁獻圖丹甲命
篇掞河漢以布彩走五星於毫端振藻耀日鴻思寫天
彗妖虹而直上捫列缺而倒懸洵天章之巨麗何人工
之能為相如么麽子雲無竒錦心莫吐彩筆藏輝雕龍
刻鳳之技黼黻藻火之形莫不銷其文彩遁其精靈金
闕洞開高敞玉樓丹青錯落棟宇雕鎪閣道玲瓏列仙
出游引以琱輿夾以華輈霞裾成削環珮相糾紛朱幢
而建紫蓋嵌七寶而雜琳球朗焉翕赩六合精熒繪山
川絢日星掩關門之紫氣奪霞標於赤城有爛其光曄
曄其英王母之所不能謠羣臣之所不能賡是誠乾坤
之上瑞兆國家之文明砉焉神爽怳矣骨驚余安得躡
層雲而上馳下覩大地之與蓬瀛聊申意於斯文悵獨
立而屏營
郊天日五色祥雲賦(以題為韻)(唐)元稹
臣奉某日詔書曰惟元祀月正之三日將有事於南郊
直端門而云出天錫余以雲瑞是何祥而何吉臣稹稽
首敢言其實陛下乘五位而出震迎五帝以郊天五方
騰其瑞氣故雲五色以相宣排空乍直捧日初圓獸蹲
而龍鱗熠熠鳥跂而鳳翼翩翩羽蓋凝而軒皇暫駐風
馬駕而王母欲前影帶其彩疑錯繡之遥屬光照乎物
比摛錦之相連觀之者無小無大觀之日非煙若煙昔
者卿雲作歌於虞舜白雲著詞於漢武皆跂望而為言
非仰觀而遂覩今陛下德至天地恩覃草莽當翠輦黃
屋之方行見金枝玉葉之可數陋泰山之觸石方出鄙
高唐之舉袂如舞昭示於公侯卿士莫不稱萬歲者三
竝美於麟鳳龜龍可以與四靈為五於是載筆氏書百辟
之詞曰郁郁紛紛維慶霄之雲古之堯舜幸得以為君象
胥氏譯四夷之歌曰煒煒煌煌天子之祥唐有神聖莫敢
不來王帝用愀然曰予何力澤未周於四海雲胡為乎
五色來爾羣后舉爾衆職因五行以修五事遵五常而
厚五德正五刑以去五虐繁五稼而除五賊苟順夫人
理之父子君臣則安知雲物之赤黃蒼黑進我輦輅就
我鈞陶雖有光華之萬狀不若豐穰於四郊凡百庶僚
相趨而顧稍疑江上之奇果異封中之素補天者維欲
抑之而不出簪筆者安可寢之而無賦越明日臣稹詠
霈澤於雞竿之前覩斯雲散之為五彩之湛露
早秋望海上五色雲賦(以餘霞散唐成綺為韻)張何
夫幽棲多暇樂道閑居坐文章之苑囿放精思以畋漁
詠太冲之招隱諷相如之子虛覯蘭凋而蕙歇傷夏卷
而秋舒昇重軒以徙倚目平海而踟蹰見五雲之間出
繞三山而忽諸映烏晶之曭朗涵蜃氣之紆餘光泛泛
而逾淨影離離而不疎懿夫騰碧海瑞皇家金柯玉葉
兼雜花文璀璨光紛華况夫羅幃錦帳繞香車雙虹宛
轉縈翠霞及夫倏而聚忽而散霓裳羽旆相陵亂倚長
空浮迥岸宛若瓊樓金闕横天半美人濯錦春江畔既
而叢彩可望竒狀難名羣象糾紛疑綺羅之繡出五色
明媚若丹青之畫成影沉波而海晏氣羃岫而山晴嗤
碭嶺之光淺恥汾川之色輕壯瑞圖之舊籙應樂府之
新聲似帝鄉之迢遞冀有司而見行悠悠帝國三千里
不託先容誰衒美希君顧盼當及時無使霏微散成綺
春雲賦(宋)田錫
玉琯春迴金門暖來柔先變柳繁已飄梅悦風和之日
至賞雲彩之朝隮其初升也穠薈蔚兮其少進也澹怡
融兮依依然方觸類以多曙藹藹然若含情而自迷有
時散作雨飛春寒慘慘有時亂和煙起春隂凄凄或蒼
梧南北或夢澤東西或樊川與輞川或吳谿與越谿或
宿林園隨竹隂以籠徑或沉村落伴桃花而滿溪或祁
祁出關或溶溶映水或北渚縈住或東風吹起或湧如
波駭積芳野兮千里或曳若練舒横碧天之半里江中
令醉吟不足高閣閑登王仲宣遠望有餘危樓獨倚疊
疊連根磷磷淺文千狀萬態山隂水濆當青麥燕飛野
色朝淨或平蕪雉過韶陽夕曛挂古木之横枝纖纖欲
斷覆孤村之半路融薄將分旭日未高晴天尚早幾片
明滅兮殘雪方消一脈輕鮮兮愁蛾澹埽上國美景五
陵勝道覆梁王之水榭下繞落花映韓嫣之金丸遠沉
芳草澹澹霏霏涵凝麗輝漠漠依依舒遲翠微野態不
定幽容且竒浮澤國之嶺頭閑傷斷夢生蘇門之席上
想滿僊衣或漢世故宫雀喧空屋或梁朝古寺水映疎
籬或阮籍嘯臺雨吹半日或嚴陵釣石鳥立多時或桑
乾戰場平沙渺莽或椒塗永巷羣閣參差佇立閑望纏
緜動思想觸石以初起旋浮空而散馳塞遥而歸雁相
逐天闊而殘霞共飛餘態遺姸思得杜陵晝品含毫寫
景詎徵楚澤芳詞
夏雲賦(唐)劉元淑
崇山作鎮峩峩秀絶暑氣潛蒸夏雲孤洩其稍進也間
古木以深沉其上升也鏤太陽而明滅其質散漫其光
氛氳抱翠石而留影入明水以寫文粲粲爛爛摩太虚
而歴漢郁郁紛紛從皓景而横汾美其任運高下與時
消息似大道之無心同達人之有識時康則應伴雨足
於一旬主聖乃浮變歌聲於五色俄頃萬里不資天地
之功膚寸九霄豈假隂陽之力爾乃含精飄揚逐吹低
舉周游散適不常其所出塞邐迤暮為隂山之陣入夢
嬋娟朝是陽臺之女别有孤陋沉淪文章日新既作凌
雲之賦未為天子之臣
夏雲多竒峰賦(明)錢文薦
客有依樹而息影臨流而賦詩者會追河朔遊擬南皮
碧沼暑退玉壺冰隨羽觴罷舉紈扇停揮聊移遠目忽
覩靈竒於時似煙非煙如霧非霧絪縕而起菴藹而聚
合體則一柱孤擎分狀則千巖悉具其為峰也高參霄
漢遠亘天涯峭乃崒嵂空則谽谺或擢根而連杪或敷
葉而帶葩或凌風而疊雪或映日而流霞著色淺澹布
境幽遐紛紜競賞煜煜争誇髣髴崑崙之五色依稀嵩
少之三花至於綠蘿徑封青蓮煙吐窈窕難測嵯峨易
覩誰將地肺倒插天府驅遣豈鞭斲雕寧斧則有誤認
王母之輦虛疑神女之臺香馥郁以猶在態輕盈而忽
來所以望氣者思寶鼎於汾水求仙者慕銀闕於蓬萊
徒惜其殘暉欲收異彩將散高標半折連影中斷勢傾
危其不支容黯黮以無見類舟覆矣悽惋同嶽頽兮眷
戀無怪乎會心者猶注想而凝眸惜景者遂興咨而發
歎也况其時值炎蒸氣乖潤濕倚崖樹槁縈岫苔澀雖
仰天而頻望徒觸石而罕出儻乘龍以高飛庶施雨之
徧及
秋雲似羅賦(以蘭亦堪采為韻)(唐)侯喜
雲之可觀時惟佩蘭映婺女而扇薄透姮娥而幔寒縹
緲如畫霏微似殘乍逐乘槎之人訝鴛裾遠曳每映銜
蘆之雁謂燕幕遥看且曉霧如縠於今何在餘霞成綺
須臾則改詎若我終日是似有時而待擬六銖而披拂
伴仙女降衣臨七夕以輕盈助牽牛納采羃羃風引籠
籠露涵染絳日而成蒨映青空而似藍冰綃若無孰不
比方而皆忝霓裳儻有誰謂裁縫而不堪吁嗟乎一言
有以千秋只亦天網本疎春絲不敵今夕何夕是尋是
尺如可求斯服之無斁
望雲物賦(以察微表象書物備年為韻)(唐)陳正卿
天道昭著靈臺聳拔將治歴以明時必仰觀而俯察誰
敢俶擾曾不範圍既七政以欽若亦四序而發揮寒暑
有次啟閉相依彼疇人以視遠類君子之表微維人有
令維天有兆道在乎觀法用不撓彼分至之復應生雲
物以縹緲俾占望以聿書將豐災以是表夫其大觀在
上南正是掌審仁和之景色候肅殺之氣象授時莫愆
行令靡爽舉祀物以昭報順禳祈之肸蠁若乃履端於
緒以正厥初分職辨雲既明於周典申命出日載列於
虞書舉春奉始積閠歸餘節候應乎寒燠政令隨乎慘
舒是用敬授以崇祇祓將舉正以舉中寧不軌而不物
豈唯中臺端立永望以肆將以見天地之心辨剛柔之
位庶乎有典有則克明克類若夫春景載陽冬日已至
望西成之平秩見南郊之敬致莫不參隂陽之則符璿
玉之器審四時以成序察五雲而有備備用先天實惟
有年儻虛臺之可頌庶無沗乎周篇
勤政樓視朔觀雲物賦(以天地交泰萬唐國歡心為韻)彭朝曦
聖上以睿德昭宣宸衷告蠲靜以法地動而合天天何
言哉每降鑒於明主君為政也亦仰觀乎上玄是以魯
史薦書雲之典禮經徵視朔之篇於時㝢縣昇平朝廷
無事闢朱樓於曉日垂紫旒於空翠至誠必應果呈證
聖之祥至感必通遂有效明之瑞乍異色而抱日或神
光而覆地是知昊穹成命必在於昌期玄象著明詎違
於躔次萬國來朝十月之交時當陽數氣發隂爻晴色
俯臨遠接黑龍之水清輝四散仍縈彩鳳之巢臣竊觀
前代之君也居九重之深據四海之大遇皇天之隂騭
屬當時之交泰則必怠政理而不修唯昇平而是賴今
陛下則不然體至道以得一播元精以吹萬發號施令
必酌於故實垂範制法亦咨乎前憲古人云朔者蘇也
陛下視之所以蘇息兆人雲者運也陛下觀之所以廣
運明德人既蘇而寧靖德乃運而充塞猶儲精而谷神
尚克已而作則方將揚耿光於五聖布深仁於萬國三
事大夫抃而同歡上言曰陛下敦本棄末圖易於難夫
此視朔情深履端况式瞻於萬象將布政於千官固可
軼緹油而播美藏金匱而不刊然聖上方以無為作慮
不宰為心鼓元氣之槖調薰風之琴以致德撫御以大
明照臨盛矣夫聖德若此豈為臣之所能謳吟
南至郊壇有司書雲物賦(以題為韻)(唐)崔立之
唯皇動天辨方正位稽大明於北陸郊上玄於南至五
夜祗肅載惟列祖之誠三日罔愆用表致齋之意於是
乘法駕鳴和鸞玉漏聲曉金波影殘環衛儼以星拱簪
裾列而雲攢備肅肅之盛禮咸濟濟於靈壇大吕雲門
既六變而斯閱嘉栗旨酒感百神而具歡矧器用陶匏
藉以包茅光逾泰畤馨邁周郊朱火煬煙遠浮於華蓋
玄酒明水近映乎長旓懿夫宇宙氛氳晴郊景曛宗伯
司禮保章辨雲榮光燭於九野佳氣覆於六軍飄飄颻
颻郁郁紛紛足以昭上帝瑞吾君時謂唐時歌卿雲之
五色德稱虞德詠南風之再薰是以惟聖惟壽可大可
久既豐稔之足徵復災癘之何有既而旋天步迴象輿
大孝是展皇情未攄將欲超羲軒於上古方淳樸於太
初俾時和俗阜塗謠史書土階攸則而瓊室靡居且慮
乎賢哲尚屈所以敦於雲物緬乎德化未覃所以郊於
國南祈動植之攸濟匪娛樂而是甘然後景福來格無
疆在兹笑竹宫之求應鄙宣室之受釐是以降哀矜之
詔宣惻隠之慈布政施德逮惸與嫠舉沉淪於是日庶
聞之於有司
南至郊祭司天奏雲物賦(以題為韻)(唐)郭遵
惟肇祀於上玄必展禮於南至至者作候故用其吉辰
南則嚮明故就於陽位蓋取諸吉土以父事天降皇車
以盡敬奉蒼壁以告虔至誠遂通禎祥不能以自閟幽
贊不昧雲物於是乎昭宣及夫盛禮既畢大駕言旋兆
人仰觀於空際太史復奏於君前曰當此和煦靜無纖
氛照耀兮天垂愛景霏微乎山出祥雲度青霄而匪徐
匪疾向丹闕而乍合乍分應乎一陽之始煥乎五彩之
文氤氳搖曳去來無際望之雖曰崇朝慶之知其嗣歲
誰謂其有葉本乎觸石而來誰謂其無心偏舒捧日之
勢豈非夫表王者之殊祉答泰壇之親祭者也天子乃
命百辟詔有司載筆以兹記事祝史叶其正辭國慶可
徵寧虞於水旱年豐有待先詠其京坻自躋仁壽之域
肯繼春秋之時且南正上言休徵無咈肯比夫觀臺之
望將為備於雲物子月之祀隂陽始交豈比夫魯史所
紀候啓蟄而乃郊我禮踰舊我祥靡究望歲而知歲之
禳祀天而受天之祐五雲八風之異寸眸遂占三百六
旬之期一日可候不然者何以炳煥圖牒發揮草奏是
知郊祀而漢武奚匹推歴而軒后懷慙照臨之明兮將
日月並出覆載之廣兮與天地同參臣有覩盛儀而瞻
瑞物願齊聖壽於終南
南至雲物賦(以題為韻)(唐)王諲
於赫至化時惟大君推歴比夫軒后授人齊乎放勲北
風戒節南至司分驗律飛灰遥應乎懸炭登臺視祲必
在乎書雲麗乎時方别色天斂殘氛星連珠而候曉日
合璧而呈文衆瑞咸集禎祥薦至雲散黃光天浮喜氣
金柯郁郁而蔽野玉葉飄飄而委地迴紀天表永無兵
意災沴靡作罷札瘥之虞水旱不行詠京坻之事得此
先甲還同漢日之觀報以豐年不假春秋之備於時帝
在暘谷風后陪驂會玉帛而塗山有媿朝公卿而汾水
懷慙佳氣從龍遥連渭北非煙拂日俯對終南懿聖壽
之與萬美皇道而超三保章告其符祉太史視其簪紱
應子月兮生一陽奏黃鐘兮動萬物乃明南至者日極
之數視雲物者歲占之故其在必書不愆常度慶瑞滿
於圖牒獻納盈其府庫鳳凰下於玄都銅雀棲於溫樹
調玉燭而隂陽燮和撫黔首而時令大布日之方夕歲
聿云暮才非瞽史未知天道之祥文似相如願獻凌雲
之賦
秋晴曲江望太一納歸雲賦(以題中唐字為韻)喬潭
秦稱百二鎮為太一合杳横空嶔岑蔽日豈瓌寳之攸
産蓋雷雲之自出宜其密爾王甸雄兹帝京敗葉風輕
高秋氣清時雨夕歇歸雲晩晴俯枕曲水前臨直城山
半隱而半見雲乍低而乍傾其趣可賞而不極其容可
狀而難名爾其沉隂始解靄䨴初歸迴日猶重因風則
飛其始也峨峨巍巍千巖萬嶺稠疊而相感其漸也紛
紛霏霏齊童趙女並舞而垂衣忽天澄而地廓鬱氛氲
於翠微别有容與之勢輕盈之狀日下空籠天邊引颺
始悠悠於綠野漸羃羃於青嶂洛川神女何以踰巫峽
佳人不能上雖更僕而非久仍移景而堪望落日將曛
山銜斷雲綠氣隂鬱嵐光氛氳横截高巖驚數峰之頓
失却臨幽石與殘雪而無分乃為歌曰節彼南山兮人
所矚施此雲雨兮濟君欲信軌物之無愆奚百姓之不
足徘徊不去乃賦歸雲之曲曰歸雲之狀兮不一歸雲
之趣兮難儔雲不以朝晡而異賞士不以前後而異求
誠在位之如是知夫鴻漸之高秋
日暮碧雲合賦(唐)宋昱
夕望兮見碧雲之出岑過太液拂上林配藜四施掩映
千尋混蒼蒼之正色垂漠漠之輕隂西陸月炫南山風
落輕濃象似倏忽龍蠖集高議之臺連寓直之閣亭亭
廣陌異公子之飛蓋裔裔長空如美人之卷幕遂能不
遠仙宅來游帝鄉無心而生自浮洛以徵瑞感化而動
乃干吕而呈祥同君子之出處均至人之行藏故吾儕
從政之暇觀此而一詠一觴已乎已乎余未始兮可量
者也
雲從龍賦(以聖主得賢臣為韻)(唐)趙隨
山川之氣曰雲寂爾虚無倏爾韜映雖無心而旣出終
有感而協慶鱗蟲之長曰龍道符於神德合於聖時變
化而無極在隂陽而應令是知雲為佐龍為主龍無雲
不可以陟煙霄雲無龍不可以降時雨始靄靄於山澤
俄騤騤於天宇有若魚水相須君臣夾輔而已原夫或
躍在泉道契玄默未始出岫時有通塞及夫順天地之
功贊生成之德吟空山而奮揚其狀觸幽石而蓊勃其
色然後蹈乎寥廓自彼南北何往而不濟何施而不得
潤萬物豈待崇朝控千里纔踰瞬息故曰氣感則應有
開必先臣良而聖主垂拱雲起而飛龍在天以類相從
罕聞不合惟后作乂孰曰非賢是以殷丁得其傅說吉
甫佐於周宣品物咸泰寰海晏然則雲龍之義明矣君
臣之道一焉於以辨物理於以通人倫運有智兮事有
因如羽翼之相假同股肱之相親則當今得賢共理豈
不冠前代之君臣
旱雲賦(漢)賈誼
惟昊天之大旱兮失精和之正理遥望白雲之蓬勃兮
滃滃澹澹而妄止運清濁之澒洞兮正重沓而並起嵬
隆崇以崔巍兮時彷彿而有似屈卷輪而中天兮象虎
驚與龍駭相搏據而俱興兮妄儷倚而時有遂積聚而
合沓兮相紛薄而慷慨若飛翔之從横兮揚波怒而澎
濞正雲布而雷動兮相擊衝而破碎或窈電而四塞兮
誠若雨而不墜隂陽分而不得兮更惟貪婪而狼戾終
風解而霧散兮遂陵遲而堵潰或深潛而閉藏兮爭離
刺而並逝廓蕩蕩其若滌兮日昭昭而蕪穢隆盛暑而
無聊兮煎砂石而爛煟陽風吸習而熇熇羣生悶懣而
愁憒壟畆枯槁而失澤兮壤石相聚而為害農夫垂拱
而無事兮釋其耰鉏而下涕悲疆畔之遭禍痛皇天之
靡惠惜稚稼之早夭兮罹天災而不遂懷怨心而不能
已兮竊託咎於在位獨不聞唐虞之積烈兮與三代之
風氣時俗殊而不還兮恐功久而壞敗何操行之不得
兮政治失中而違節隂氣辟而留滯兮厭暴戾而沉沒
嗟乎作孽大劇何辜於天恩澤弗宣嗇夫寡德羣生不
福來何暴也去何躁也孳孳望之其可悼也憭兮慓兮
以鬱怫兮念思白雲腸如結兮終怨不雨甚不仁兮布
而不下甚不信兮白雲何懟奈何人兮
餘霞散成綺賦(以題為韻)(唐)韋充
試一望兮雲晩而山晴白日欲沒兮紅霞始生含江天
之霽潤籠煙景之虛明發光華而不定若組織之相成
陽文隂漫乍合乍散離披晃朗錯雜陵亂麗雲日之幾
重鋪綺繡之千段翻光倒景擢菡萏於湖中舒豔騰輝
攢螮蝀於天畔照萬象於晴初散寥天於日餘吐丹氣
於青嶂為金光於碧虚越女浣紗恥鮮明之莫及巴姬
濯錦慙光彩之不如攢紅散紫參差邐迤狀羣飛之鸞
鳳類叢生之花蘤始一變而舒霞終一變而成綺當是
時也則有才子去國遊人别家汎濫秋景徘徊霽華惜
賞心之日暮悵遊目於天涯積九秋之懷抱對兹夕之
煙霞仰丹霄之愁斷想赤水之路賖能不沉吟徙倚卧
坐興嗟况復雲景迴午蒼凉愁暮思攄懷以振藻返疑
憂而失趣空吟謝客之詩遐想公孫之賦
秋霧賦(以輕散長空寒飛迥野為韻)(唐)謝良輔
有物混成隂陽之精騰而為質晦而為名遊塵未足方
其細纖縠不能揣其輕度水陵亂從風半散表銀山之
美素色增鮮沐玄豹之姿奇文獨煥若乃暑退朱方時
惟白藏空濛大澤鬱郁崇岡始經夫少昊之野終遍於
無何之鄉含草木而功大混山川而氣長浮我極浦靄
我層穹如雨如霰自西自東倏而來比君子之道廣忽
而逝侔至人之性空奚水土之同致俾隂陽之異觀秋
何霧而不起霧何秋而不寒至德發祥雜非煙於北極
皇居瑞聖伴佳氣於南端及夫丙火方馳騰蛇欲飛三
辰被汨五星霏微道不虛行來集黃公之咒神其有感
去解白登之圍則知因時舒卷與物動靜資於坱圠變
態俄頃興非塞望雄鳴之路不迷冐且有聞彦輔之天
自迥露游兮月之下霞歛兮風之假俟一揚於飛塵同
秋空於迥野
赤虹賦(有序)(梁)江淹
東南嶠外爰有九石之山乃紅壁十里青萼百仞苔滑
臨水石險帶溪自非巫咸采藥羣帝上下者皆斂意焉
於時夏蓮始舒春蓀未歇肅舲波渚緩栧汀潭正逢巖
崖相照雨雲爛色俄而雄虹赫然暈光耀水偃蹇山頂
舄奕江湄廹而察之實雨日隂陽之氣信可觀也又憶
昔登爐峰上手接白雲今行九石下親弄絳蜺二奇難
并感而作賦曰
迤邐碕礒兮太極之連山鰅鱅虎豹兮玉虺騰軒孟夏
氤氲兮荷葉承蓮悵何意之容與兮冀暫緩此憂年失
代上之異人遲山中之虛迹掇仙草於危峰鐫神丹於
崩石眎鱣岫之吐翕看黿梁之交積於是紫霧上河絳
氛下漢白日照餘碧雲卷半殘雨蕭索光煙豔爛水學
金波石似瓊岸錯龜鱗之崚崚繞蛟色之漫漫俄而赤
蜺電出蚴蚪神驤曖昧以變依稀不常非虛非實乍隂
乍光赩赫山頂照燎水陽雖圖緯之有載曠代識而未
逢既咨嗟而躑躅聊周流而從容想番禺之光野憶丹
山之喬峰禀傅說之一星乘夏后之兩龍彼靈物之詎
幾象火滅而山紅餘形可覽殘色未去耀委蕤而在草
映青蔥而結樹昏青苔於丹渚曖朱草於石路霞晃朗
而下飛日通曨而上度俯形命之窘局哀時俗之不固
定赤舄之易遺乃鼎湖之可慕既以為騂鬐四毳之駕
方瞳一角之人帝臺北荒之際弇山西海之濱流沙之
野析木之津雲或怪采煙或異鱗必雜虹蜺之氣隂陽
之神焉
晴虹賦(唐)閻朝隠
一隂一陽備藻績以成文章載清載濁挂天涯而臨地
角生於氣立於空宛宛轉轉曈曈曨曨上下明媚表裏
冲融洗竒光於暴雨留豔彩於飄風隠顯之情奚爾造
化之理何窮若乃碧嶂無雲清江息浪曲折異體低昂
殊狀半出高岊疑蟾魄之孤生全入澄瀾若蛾眉之相
向又乃綺窗遠闢錦帳斜褰髣髴天上依稀目前暐兮
曄兮既類丹山碧樹之重疊斷兮連兮又似美人綵女
之嬋娟察之無涯究之無實光天地之大造保雲霄之
元吉爰有下才或趨微秩其志謇謇其心慄慄體物無
功著書有疾既藴慙於明鏡載有閣於鴻筆
虹藏不見賦(以隂陽所陵故結狀之為韻)(唐)李處仁
虹在東方小雪而藏貫日之形莫覩彌天之象難詳居
曖昧之中光而不耀入混茫之裏闇然而彰表天時而
無失其候順寒暑而不愆於陽眇望遼夐窮覽洲渚邈
不察其形容何以知其處所見飛梁之跨水髣髴猶疑
望慶雲之在天依稀延竚豈不以晦明有日隠見有期
寒節方來斯則潛雖伏矣清明如到終當出而見之閟
乎渥彩蓄以雄姿類成文隠霧之日同衣錦褧裳之時
眇眇天末悠悠雲路御座之祥不逢美人之號難遇冥
蒙向晦徒欲想其爛然杳靄藏輝孰能知其去故宛得
啟閉之道以明天地之心憐彎環之挂空猶隔層碧思
紆餘而飲井當阻重隂不測之狀難狀無形之形罔尋
若夫風雲尚慘我則隠蔽而知藏陽氣未騰我則炫燿
而不結亦有霞散成綺雲吐如繒曷若拖軒之名將順
時而出沒迴館之勢每應候而升陵至哉終取貴於彩
章亦何慙於小畜孕明於煙霧之際誰辨輝光混迹於
沉埋之間難呈紛郁事同嘉遯道叶悠伏虹兮虹兮何
當灑其霢霂
虹賦(明)鄭明選
慕光客卿問於守玄先生曰太空之中有異色焉五彩
錯出爛於雲間每春見而秋藏必夕東而朝西跨泰清
以下垂狀若暈而半圓横萬里之飛梁度天帝與列仙
其始出也依微未鮮忽焉絢麗丹碧亘天既上架乎碧
落亦下吸於長川光陸離以的皪勢夭矯而蜿蜒已乃
若明若滅若斷若連頃刻不見莫知其端此何物也孰
使之然守玄先生曰以子所言是名屈虹字以挈貳諡
以螮蝀晦者為雌昭者為雄或言陽以隂脅或言隂受
陽攻或言樞鎮所散或言兩日所衝其為物也憑玄雲
以成質藉太陽而生輝蓋滛衺之互交匪陰陽之正妃
故演孔徵毁譽之惑月令儆昏姻之廢風人以莫指示
戒易傳以色親比義晝見則飲井於漢庭夜出則蔽月
於晉季投玉堂而宮省亂貫白日而壯士斃金商識女
子之祥廬陵表丈夫之異雖感應之殊科咸上天之沴
氣若夫飲劉釡而吐金感孔經而化玉斯齊東之野語
非經史之實錄爾乃月維七八枯禾閔雨鞭陽石於南
郊縱隂門於北渚土龍驤首而欲飛石燕鼔翼而思舞
雷殷殷以出地雲祁祁而布野遭彼妒之中截鬱屯膏
而不下耕夫愴於南疇饁婦號於中戶遏皇天之至仁
民傍徨而失所雖文章之可悅傷陰陽之太和幸光彩
之易滅豈久千夫二儀世不察而競觀曾煜燿之幾何
吾既鑒天地之消息子母羡其光華
御定歴代賦彙卷六
