欽定四庫全書
御定歴代賦彙卷三十四
都邑
廣汴賦(有序)(宋)李長民
臣竊惟皇宋藝祖受命奠都於大梁於今垂二百載列
聖相承增飾崇麗煌煌乎天子之宅棟宇以來未之有
也昔在元豐中太學生周邦彦嘗草汴都賦奏御神考
遂託國勢之重傳播士林然其所紀述大率略而未備
若乃比歲以來宫室輪奐之美禮樂聲容之華則又有
所未及臣愚不才出入都城十年於兹矣耳目所聞見
亦麤得梗槩輒鼓舞陰陽以鳴國家之盛因改前賦而
推廣焉始則本制作之盛者分方維而第之中以帝室
皇居之奥任賢使能之效而終之以持守冀備一覽之
末為賦曰
有博古先生自下國而遊上京遇大梁公子於路相與
問答傾蓋如故因縱言至於都邑先生乃援古而證之
曰我聞在昔受命帝王繼天而作首定厥都用植諸夏
之根本肇隆億載之規模若乃賁飾恢宏之美槩見於
書經營先後之次備載於禮宅中圖大則有姬公之明
訓權宜拓制則自蕭公而經始余不敢高譚羲皇遠舉
夏商試即周而陳之二華對峙八川交注襃斜隴首之
攸屆函谷二崤之並據此宗周所都或假山河之險固
漢高因之而啓帝祚焉孟津後達大谷前通導以伊洛
瀍澗之澤控以成皋廣武之衝此成周所都適當天地
之正中光武因之而成帝功焉畢昴之次河冀之津風
俗漸乎虞夏疆域連乎齊秦魏都之爽塏信無倫也衡
嶽鎮野龍川帶坰列戈船於三江儲戎車於石城吳都
之雄壯信足稱也接壤卭筰通商滇僰地蕃竹木之産
民厭稻魚之食蜀都之富饒信無敵也凡兹都邑之盛
實麗美而争雄旁睨而論雖辯若炙輠繼日而莫能窮
公子聞之始若&KR0787;眙已而哂曰先生於古誠博矣孰若
我目覩汴都之偉觀乎顧其所以設險則道德之藩仁
義之垣豈獨依於山川所以建中則皇極在上九疇咸
若豈必宅於河洛其爽塏也有如上帝清都神人五城
軼人寰之塵壒極天下之高明其雄壯也有如勾陳羽
林天兵四拱威震則萬物伏怒刑則四夷竦其富饒也
有如海含地負深厚莫測追魚麗之盛多邁騶虞之蕃
殖彼兩漢之雜霸雖仍乎周家之舊墟三國之鼎峙雖
臨乎一方之都會舉而論之於今日正猶拳石涓水欲
與五嶽四瀆之比擬所謂談何容易先生曰余生長太
平和氣中亦既有日而處於蓬茨之下無有遊觀廣覽
之益驟來神州恍然自失目雖駭乎闕庭樓觀之麗而
未悉其制作之意耳雖熟乎聲明文物之英而未究其
禮樂之情子年在英妙博聞強記幸為我索言之公子
曰僕實不敏切聞先進有言昔自唐室不競王綱浸圯
陵夷五季紛綸四紀上帝憫斯民之塗炭眷求一人作
之君師肆我藝祖應天順人出御昌期若時衆大之居
實古大梁之域在漢則郡以陳留而命名在唐則軍以
宣武而分額考其地望雖卓犖乎諸夏而川流休氣猶
盤礴而鬱積時乎有待世孰能測洎梁祖之有作始建
都而畫圻匪梁人之能謀天實啟之匪天私於有梁實
兆宋基觀夫分野之次舍則房心騰其輝實沈寄其曜
仰星躔之有赫直皇居而久照察夫土脈之豐衍則高
者磊砢下者墳壚廓坡陀之嵦澤極灌溉之膏腴語地
形之高兮則自泗而西涉川上歴濉陽遂東至於通津
岡阜隠轔煙雲飛屯其上鬱律勢與天連語汴渠之駛
兮則自鞏而東達時門抵宣澤障洪河之濁流導温洛
之和液中貫都城偃若雲霓泝湍悍而不窮上接雲漢
之無倪語雉堞之固則偉拔金墉繚以湯池仰憲太微
之象屹臨赤縣之畿語郊闉之壯則密拱中宸高映四
野揭華榜以干霄謹嚴更而警夜維是都之建也雖自
於梁逮藝祖而始興至高宗而浸昌列聖相承洎於今
日當國家之閒暇肆乘時而增葺遂跨三都越兩京擬
二周而抗衡數其南則神霄之府上應南極偉殊祥之
創見恍微妙之難測歲在丁酉大闡真機用端命於玉
帝而彰信於羣黎爰設定命之符妙以蟲魚之篆繼乾
元之用九參八寳而垂範乃嚴像設祗奉兹宫儼一殿
以居上總諸天而位中靈地上嬪列於西仙伯天輔列
於東諤諤羣卿峩冠景從往往名在丹臺而身為世輔
像圖孔肖從先攸序闢金堂啟玉室駭寳輪之飛動森
鸞仗之紛飾其側乃有元命之殿實總位於衆福本始
載叶蕆禮惟穆罄華封請祝之誠效天保無疆之卜若
其陽德之建咸秩火神於赫熒惑厥位惟尊次曰大火
時謂大辰配曰閼伯以序而陳原夫帝業之創自於宋
地蓋乘是德而王天下飾之靈鉟赤文婀娜舉以示衆
遂定區夏豈必赤伏合信於鄗南之亭豈必神母告符
於豐西之夜主上承紀奉祀致嚴審辰出戍入之度有
視慈禮明之占遂維五帝之象夏體重離而面南諧祉
聲於樂府驗朱草於靈篇火得其性景貺昭然瞻彼煌
煌位在南端歴太微以受制避心星而載還相我昌運
於千萬年出南薰望春壇隱若天高渾若天圓欽祡於
兹僉曰稱焉先是有司循國舊貫明宫齋廬悉取繒縵
後洎紹聖端誠攸建精意孔昭禮文彌粲主上改元之
初載辛巳長至始親郊見逮至癸巳之歲蓋四舉兹禮
矣申敕春官益嚴祀事於是規法三代祭器肇新躬秉
玄圭天道是循百官顯相齋戒惟寅帝登玉輅皇衢載
遵已而日景晏温天真降臨衣冠幢節之輝映綵仗輦
輅之參差豈徒若見於渭陽而接拜於天門仰重瞳之
四矚聳羣目而動心乃闢琳館揭號迎真用伸昭報以
福斯民度玉津抵天田王者之藉厥畞惟千上春展事
務崇吉蠲於時農祥晨正東作是先載黛耜於玉輅敞
雲幄於紺壇蔥犗馴服於廣阼之側青旗晻靄於黃麾
之間帝御思文飭躬禱專屈帝尊以秉耒動天步而降
軒三推告畢貴賤以班遂播青箱之嘉種以成高廩之
豐年然後穫之秷秷瑞禾是𨗳郊廟明堂之大享親奉
粢盛以致告豈惟率天下之農而敦本蓋時勸天下之
養而致孝層臺岧蕘上觀昭回厥基孔固下鎮地維儀
象一新於焉具設上下互映俯仰並察天體斯著辰曜
斯列鼇雲上承金虯四匝璿璣玉衡之制兼馮相保章
之法陋靈臺銅渾之規斥周髀宣夜之說於以觀星則
進退伏見不失於正於以觀雲則分至啓閉各得其應
以候鍾律則清濁之均協以候晷景則長短之度稱遂
與天地合其德日月合其明休徵既效叢祥並膺至若
祕書之建典籍是藏法西崑之玉府萃東壁之靈光凡
微言大義之淵源祕籙幽經之浩博貫九流包七略四
部星分萬卷綺錯犀軸牙籤煇燿有爍金匱石室載嚴
封鑰或資討論則分隸於三館或備奏御則會粹於祕
閣以至字畫所傳則妙極六書巧窮八體有龜文鳥蹟
之象有鳳翥龍騰之勢真偽既辨衆美斯備圖畫所載
則三祖餘範七聖妙跡列名馬於曹韓覽古松於韋畢
繄絶藝之入神駭衆觀而動色肇建古文宏璉豐敞擇
一時之英髦命於焉而涵養天下歆豔不啻登瀛洲而
隠藏室名卿鉅公由此塗出若夫龍津所在大闢賢關
作庇寒士今踰百年勒豐碑以正文字之訛建華構以
閣載籍之傳其中則鼎新大成之庭寅奉宣聖之祀象
肖尼山制侔闕里其配享也惟顏孟之亞聖其從祀也
多鄒魯之儒士儼威儀之若存肅衣裳而有偉至於庠
序學校之教也首善於京自熙豐始乃詳備講說謹嚴
課誦規繩以勵其行舍選以作其氣發揮詩書之奧頓
革聲律之敝爾乃采芑新田育莪中沚人材於此乎輩
出聖道因之而不墜其西則用建原廟近倣元豐伻圖
程度罔或不同朱甍相望而特起縹垣對峙而比崇界
以馳道之廣臨乎魏闕之雄祥煙瑞靄煥爛蒙蘢大明
以奉神考重光以奉哲宗父子之親彌篤兄弟之義彌
隆屆四孟之改律感節物於春冬愴衣冠之出游軫羹
牆於帝衷既進祠於東宫之七殿御潔誠以致恭想睟
容之如在備享獻而肅雝參以時王之禮肆浸盛乎威
容飭兹惟謹稽首拜顒牙盤或薦玉饌惟充有飶其香
齋誠默通顧靈心之響荅宜福祚之延洪乃若中臺所
寄衆務泉藪象應乎文昌運侔乎北斗四方利害於是
乎上達二省政令於是乎下究爰即西南亢爽之所度
宏基而易舊太社為之嚮西掖直其後形勝潭潭不侈
不陋列屋前分是為六部自吏洎工位於左自戶洎刑
位於右公庭肅若百吏輻輳於是糾以虞舜黜陟之公
輔以周公訓迪之悉黠胥不能措其姦慢吏不能逃其
責秩秩乎天地四時之聯各率屬而分職有倫有要有
典有則用能效臂指之相應總紀綱而並飭至如天府
之雄統以京尹民物浩穰於三輔之墟聚邑列布於千
里之軫風俗樞機教化原本當府庭之既徙肇分曹而
務謹職業斯勵名實斯允爰擇撥煩之才俾長治於爾
寮南司之俗坐革循訟之積弊原廟之近人無箠楚之
喧囂遭承平之日久匪彈壓之是務皇仁如天萬物覆
露矧兹輦轂之下日薰陶而饜飫不得巳而用刑每哀
矜於梏拲日無滯訟歲無留獄貫索之象既虚圜扉之
草斯鞠巍巍乎帝王之極功頌聲作而民和睦爾乃背
宜秋出城阿神池靈沼相直匪賒象苑囿之非一聚衆
芳而駢羅神木千歲而不彫仙卉四時而常花宗生族
茂厥類實多當青鳥之司扉開條風之妍暖命嗇夫而
啓禁縱都人而游覽吾皇踐祚之五載六飛始御於苑
門蓋將順民心之所樂達餘陽於暮春指金明而駐蹕
觀曼衍之星陳蘭橈飛動綵仗繽紛帝曰斯樂予何敢
專遂踐瓊林宴寳津零湛露於九重均禊飲於羣臣先
朝之遵故事張大侯以示民於以戒不虞於平世勵武
志而彌勤其北則營壇再成亶為方丘竚柔祗之歆饗
故坤輿之是侔考一代合祭之失實千載循襲之尤敦
牂比至曠典聿修帝躬臨乎澤中即陰位而類求配以
烈祖之尊侑以嶽瀆之儔乃奠黃琮震於神休乃奏函
中格彼至幽澄宿氛而不雨暢協氣以横流顧瞻空際
密邇靈斿有持戈者有執戟者有質若獸者有喙若舄
者地之百靈祕怪感帝德而來游景光為之燭曜祥雲
為之飛浮侍衛駭愕莫測其由裒時之對上軌成周豈
若漢祠后皇徒歌乎物發冀州至其棣萼之庭建蓋示
優於同氣主上欽承永泰之基益隆則友之義兢兢業
業欲偕追述之志永紹裕陵垂法萬世載因心以撫存
肆匹休於棠棣爵以真王之封陟以上公之位褒以兩
鎮之節厚以三錢之賜俾遂安其居宇咸克保乎富貴
何愧建初歲之入豐也每歲時之衎樂儼雁齒而密侍
和樂且湛靡拘堂陛笑言之適無間勸侑之勤有繼飲
酒之飫既翕既醉何愧花萼之盛也乙未之春龍翔效
瑞脊令來集數以萬計嘉首尾之胥應感昆弟之是類
灑宸翰以體物用闡明乎至意若乃帝假有家明内齊
外自天申命本支昌熾考祥羆之應夢演慶源而毓粹
藹螽斯蟄蟄之衆假樂皇皇之懿受祉而施於孫子既
侔乎周王多男而授之職又合乎堯帝肇正元嗣於春
宫申眷後王而加惠冠禮薦行三加攸次詔以成人之
道載隆出閣之制卜吉壤以圖居惟宫隅之是邇標蕃
衍之美名彰我家之盛事顧起處之獲寧信皇慈之曲
被於此賓師友簡僚吏習禮節講儒藝日奉朝著克勤
無怠拳拳乎上承忠孝之訓而臣子之義備至若宗正
著錄枝派實繁上及曾高下及曾玄分宅廣睦恩義兩
敦第族屬之疎戚班秩祿以惟均遠則襃崇藝祖之胄
近則加厚濮邸之孫配天其澤同姓悉沾歌湛露詠行
葦戒杕杜鄙葛藟考親親於伐木繼振振於麟趾於赫
帝命屬籍是典皇宗取則率遵繩檢歲月薰陶朝夕漸
染藹藹賓興之才擢儒科而登仕版時則有清静如辟
疆忠精如更生文若東阿勇若任城莫不激昂自奮騰
實飛聲於是參親疎而兩用冀羽儀於王國遂壯周家
之藩屏固漢宗之磐石若夫由朱雀以縱觀下天漢而
北望千門萬戶併將有伉言觀其陽則仍宣德之舊稱
定五門而改創其始也憲娵觜摹大壯揆吉日命大匠
庶民子來則靡煩於鼛鼓瓌材山積則又疑於神貺其
上則藻色麗乎方井雲氣萃乎修楣躍水波乎柏棟列
繡文於蘭栭罔不隨色象類因木生姿窮奇極妙豈人
能為若有鬼神異物陰來相之其旁則檐牙高張欄楯
周布往往雕鸞刻鳳盤獸伏虎或連拳欲立或猛據若
怒或奮翼東廂或圈首西序殊形詭制見者内怖於以
自中夏而布德總八方而為極披路三條則梐柢森以
相連立觀兩隅則罘罳儼以並飾善頌落成上下用懌
言觀其陰則嶤嶤北闕時謂景龍於焉採民謠於焉觀
民風閱夫闤闠則九市之富百廛之雄越商海賈朝盈
夕充乃有犀象珠玉之珍刀布帛貨之通冠帶衣履之
巧魚鹽果蓏之豐貿遷化居射利無窮覽夫康衢則四
通五達連騎方軌青槐夏蔭紅塵晝㙪乃有天姬之館
后戚之里公卿大臣之府王侯將相之第扶宫夾道若
北辰之蕃衛太平既久民俗熙熙徒觀夫仙倡效伎侲
童逞材或尋橦走索戲豹舞羆則觀者為之目眩或鏗
金擊石吹竹彈絲則聽者為之意迷亦有蜀中清醥洛
下黃醅蒲萄汎觴竹葉傾罍羌既醉而飽德謂帝力何
有於我哉瞻彼艮維肇崇琳闕始真天祥昈分彪列妙
道由是聿興至教於是旁達辛卯之夢既符壬辰之運
斯協外則立仁濟輔正之亭行玉笥考召之法博施於
民俾絶夭閼神符一出羣邪四讋馘毒治病功深效捷
内則艮嶽屹以神秀介亭聳以&KR1005;嶪天人交際之夕清
供於此備設俄而玉斝自傾寳劒如掣駭雷霆之轟轟
靈圉下兮雜遝逮夫應鍾紀律里社開祥凡預臣子之
列欲傾頌禱之誠即兹宫以效報期萬壽之無疆於時
演大梵希夷之旨諷太玄空洞之經遂頒祕籙八百聯
名猗彼乾維龍德是營地直天奧上鬱化清有岡連嶺
屬之勢有龍盤虎踞之形儲休發祥繄我聖明惟崇飾
之彌麗正土木之夸矜蓋示不忘其所自為萬世之式
程彼漢之代邸既瑣瑣焉唐之興慶又奚足稱爰有瑶
池波湛翠水淵渟峨方壺起蓬瀛大君戾止廣殿歡騰
九奏備八佾成凡左右侍宴者恍若躡神山而遊紫清
戊戌之冬太一次於黃祕之廷其位在西北則臨乎是
宫之地於辰為閹茂適契於元命之晶詔鳩工以基迹
用揭虔而妥靈十神載别五福來寧至於端闈之内大
慶眈眈路寢斯在有大符貺於此乎躬受有大祭祀於
此而齋戒日精東承月華西對重軒三階翕赩動彩左
墄右平相與映帶睨靈光猶培塿晞景福之叢芮春王
正月履端匪懈庭燎有光禁漏斯艾供張既盛法物咸
萃乃建招搖歘以環合蒲牢發乎輕蓋正宁當陽天極
是配九賓星拱垂紳委佩樂奏乾安閒以韐韎上公薦
壽捧觴跪拜天子萬世兆民永賴其左則合宫之制高
出百王上圓下方法象乎天地九筵五室經緯乎陰陽
旋四序之和於四阿達八風之氣於八窗淵衷默定聖
畫允臧重屋告成光我家邦於以饗帝而饗親則日卜
上辛時丁肅霜樂調黃鍾亨維牛羊爰熙太室恭薦馨
香肆推尊於神考用嚴配於上蒼於以視朔而布政則
春朝青陽秋覲總章冬遇平朔夏宗明堂玉冊以極其
變内經以考其常欽授於人遂正天綱其右則徽調之
閣凝嚴密静神鼎内藏天所保定侔郊鄏之永固笑甘
泉之匪稱其始禱也窮制作之妙於繫表得隠逸之士
於草茅一鑄而就光應孔昭其始定也夜出九成不吳
不敖龍變光潤氣明煙消惟鼎鼐之重作鎮神皋數極
九變彖該六爻屹然中峙增崇廟朝曰蒼曰彤以奠齊
楚之域曰晶曰寳以奠秦趙之郊有位東南有位西南
者有位東北有位西北者分方命祭罔或不調宜乎卜
世卜年過於周歴永保兹器與天無極至其内朝則祥
曦延和清穆顧問新臣侍列禁衛彌慶治朝則紫宸垂
拱丹青有煥一日萬機此為聽斷厥或進拜將相號令
華夷爰即文德播告惟宜燕樂羣臣詳延多士乃御集
英以時蕆事又有龍圖天章寳文顯謨以洎徽猷五閣
渠渠奉祖宗之彛訓示子孫之楷模言追盤誥道契圖
書繄祕藏之靡怠仰聖孝之如初次則東西分臺政事
所會始揆而議則可否有蓍龜之決既審而行則出納
擅喉舌之寄於以斡旋鈞軸輔成至治其在西樞掌武
之庭則有將印之重軍符之嚴爾乃運籌帷幄之中折
衝樽俎之間爰戢五兵坐鎮百蠻其左翰苑摛文之地
則惟密旨是承德意是導爾乃覃恩潤色追風渾灝遂
繼東里之才允符内相之號乃若天子燕息之所也宣
和祕殿翬飛跂翼憲睿思之始謀因紹聖之故跡凝芳
瓊蘭重熙環碧輪焉奐焉光動兩側聽政之暇來游來
息搜古制於鼎彛縱多能於翰墨致一凝神優入聖域
爰命邇臣於焉寓直罄啓沃之丹誠庶密效乎裨益申
紹紀元昭示萬億視彼元狩元鼎神爵五鳳之號詎能
專美於史冊至如后妃親蠶之所也延福邃深有嚴金
鋪當春日之載陽率六宫而與俱懿筐既飾柔桑既敷
鞠衣東嚮三採躊躇風戾川浴地温氣舒然後龍精報
貺瑞繭紛如五色之絲允侔乎東海八蠶之緜倍富於
吳都爰獻天子祭服所須由此率先天下則無斁之化
斯並美於關雎以至掖門曲榭之奧周廬徼道之肅長
廊廣廡之連延珍臺閒館之重複倬然在列璇題輝映
雖使廣延墨客衆集畫史曷足以紀兹區宇之盛先生
聞而稱贊曰汴都之美其若是乎抑何修何飾而臻此
乎公子曰主上以神明資才受天眷命為天下君其所
以圖回宰制獨運榘矱之中者愚不得而測也切仰廟
堂之所先務者任賢使能而已試為子陳之若夫十室
之邑必有忠信天下至廣豈曰乏才觀夫燕趙汝潁之
奇勾吳於越之秀兩蜀文雅三齊質厚以至關東舊相
之家山西名將之胄感會風雲雜然入彀兹神聖之都
是為英俊之躔元精於此回復間氣於此蜿蜒以言乎
儒風則長者之稱自漢而著以言乎世俗則文士之盛
自晉而傳隠逸有夷門之操文章出濉渙之間帝賚嶽
降運符半千商弼周翰接武差肩陋七相五公之紱冕
邁杜陵韋曲之衣冠譬猶俶儻權奇素多於冀野璵璠
結綠自富於荆山上乃以道觀能兼收並取明明在公
濟濟列布同寅協恭相與修輔故得朝廷清明紀綱振
舉威武紛紜聲教布濩東漸鴨綠南洎銅柱深極沙漠
遠踰羌虜陸讋水懷奔走來慕雕題反趾左袵辮髮之
俗願襲於華風金革玉璞犀株象齒之貢願獻於御府
於斯時也治定而五禮具焉則采周官之儀物稽曲臺
之典故考吉禮嘉禮之義正婚禮冠禮之序車輿旂常
衣冠服制職在太常各有攸叙功成而六樂舉焉則詔
后䕫辨舞行命伶倫定律吕法太始五運之先諧中正
五均之度笙鏞鞉磬琴瑟祝敔職在大晟各有攸部衆
制備羣音叶天地應神人悦修貢斂珍應圖合牒上則
膏露降德星明祥風至甘雨零下則嘉禾興朱草生醴
泉流濁河清一角五趾之獸為時而出殊本連理之木
感氣而榮嘉林六目之龜來游於沼芝田千歲之鶴下
集於庭期應召至不可殫形是宜登泰山躡梁甫泥金
檢玉誕揚丕矩奏功皇天登三咸五上猶謙挹而未俞
也於是親事法宫之中齋心大庭之館思所以持盈守
成垂萬世之彛憲躬執道樞卓然獨斷仰以順天時俯
以從人願規模則惟寧人之指是循政事則惟元豐所
行是纘其在官也絶僥倖之路汰冗濫之員奏詔者戒
於倚法治民者戒於為姦其在士也納讜言於羣試復
科舉於四遠保桑梓者遂孝養之心在流寓者獲游學
之便其在民也除苛濫之科蠲不急之務農人服田以
效力穡之勤父老扶杖以聽詔書之布將使四海之内
反朴還淳背偽棄末皞皞乎太古之風各安居而樂業
先生聞之歎美不暇乃謂公子曰今日治效如此正臣
子歌功頌德之秋也固惟疎遠之蹤名不通於朝籍雖
欲抽思騁辭作為聲詩少述區區之志君門九重難以
自達則乙夜之覽何敢冀哉因擊節而歌曰麗哉神聖
位九重仁天普被四海同曠然丕變還淳風金革不用
囹圄空千齡亨運今適逢下七制卑三宗微臣鼓腹康
衢中日逐兒童歌帝功歌畢振衣而去公子遂述其事
而理之以總一賦之義焉理曰赫赫皇宋乘火德兮奠
都大梁作民極兮一祖六宗世增飾兮光明神麗觀萬
國兮穆穆大君天所子兮粵自叢霄履帝位兮體道用
神妙莫名兮立政造事亶有成兮金鼎奠邦神姦讋兮
玉鎮定命垂奕葉兮天地並應符瑞著兮應圖合牒千
百禩兮坐以受之開明堂兮三靈悦豫頌聲興兮元臣
碩輔侍帝旁兮相與弼亮守太平兮連丁壬辰化道行
兮己酉復元寳歷昌兮天子萬年躬在宥兮斯民永賴
躋仁壽兮
南都賦(有序)(宋)王仲旉
洛陽王仲旉侍親客於宋十有餘年矣宋南都也山川
城邑人物風俗禽獸草木博觀而窮覽麤得其凡焉因
藉華陽先生渙上公子為問荅以賦辭曰
華陽先生與渙上公子步於西山之隈環於竹圃之左
曰美哉邈乎土地之沃人物之夥也公子喟然歎曰先
生覩斯而已獨不聞往者之事歟上自五帝中接三代
下訖漢唐目擊而可知指陳而可喻請為先生言之於
顯樂國在睢之陽其地則宋其分則房夏豫周青秦碭
漢梁帶以黍邱之野包以閼伯之疆盟豬出其右汳水
更其旁渙穀濊漼漻淶逐黃從横馳騖源分派張過乎
隕石之野徑乎龍邱之岡行乎釣臺之渚出乎穀城之
塘上接大河通於銀潢下達渦泗匯於淮湘漰□嚳灂
淼淼洋洋□□□淑潏潏湯湯若乃歴華里經汋陵乘
襄塢陟貫城傍空桐而過沙隨偕鴻口而升横亭伊高
辛之帝子主大火而修祀鄙葛伯之仇餉猗湯征之攸
始嘉微子之啓封卒繼承於商氏訪桐盧之兩門孰世
遠而難記企蒙城之故邑懷漆園之傲吏登北岡而遠
瞰想橋公之德懿銘三鼎而征鉞曾餘光之未墜仰子
喬之飆馭世獨尚其邱墳臨繪水而徙倚誦相如之高
文閟雙廟之靈宇欽張許之威神忠義煥乎日月世彌
久而逾新英風激於萬代如想見乎其人觀山川人物
之舊纔得其凡而略之僕固未能詳也若宫室苑囿之
盛池沼臺榭之廣侈靡誇前光輝絶後惟梁孝王有足
稱者㒒願繼其說而先生自覽其切焉漢有天下至文
而昌九族敦序帝室以光乃命子武俾侯於梁惟梁大
國城四十餘北限泰山之險西界南陽之墟禦備東南
則九州之奧區焉廣衍沃壤則天下之膏腴焉於是舍
大梁之故土卜睢陽之新都傍漻城而連屬起閣道以
縈紆外廣池洫内經郭郛陋九筵與百堵法上國之規
模發小鼓以始倡下節杵而和之流樂府而度曲豈餘
音之獨遺於是乃作曜華之宫儗阿房與林光鬱正殿
之&KR1976;虆巍然起乎中央散彤彩而澔涆復煒煒以煌煌
驚虬龍於金楹乍矯首以騰驤軒鸞翥於飛甍欲乘風
而下翔歴太階之寳砌駢璧瑛與玉璫光陸離而眩目
足幾往而徜徉旁有曲室後連洞房䆗窱窈窕仰不見
陽列方疏而散綺玉女睨而悠颺又有宴閒之館寔曰
忘憂文章灝博卓犖瑰奇者萃乎其中貢以文鹿白鶴
參以渌酃細柳間以連璋沓璧綴以清管弱絲東苑望
囿三百餘里鵕䴊鷦&KR2519;山鵲野雉守狗戴勝鴝鵒翡翠
聲音相聞翱翔往來萬端鱗萃不可勝紀其木則檉松
梗柟秋梧柘橿欃檀木蘭栟櫚豫章華楓翠槐古檜朱
楊雲封霧鎖臨谷被岡其果則樝梨梬栗素柰朱櫻紫
棗來禽吳橘楚橙其草則蕙若蘭茝蘼無蓀蘢杜蘅菥
□江蘺芎藭庭蕉聳綠階藥翻紅糅以忘憂合歡之嘉
植雜以避暑延夀之芳叢芬芬馥馥蒙蒙芃芃其竹則
篔簹籦䈽&KR0034;䈵筠篃疎篁密篠布隴夾池檀欒蓊茸婀
娜陸離露滋雪映風靡雲披於是乎複道連緜亘數千
步飛閣層樓動以百數一望平臺與離宫瞟眇忘其何
所中有百靈煙嵐奇秀表以落猿之巖環以棲龍之岫
既盤紆以茀鬱亦映帶其左右面百尺之深潭瀨鳴玉
之清溜升望秦之峻嶺懷故關而回首維彼蠡臺在城
之西勢千仞而崛起豈終日之可躋攀未半而神悸意
欲下而復迷驚斗杓之頫逼頎霓鬛之下垂疑真仙之
攸館非人寰之所棲屹清泠之對峙復偃蹇以穹隆上
憑范檻之峥嶸怳忽不知其幾重下瞰清淵之澄澈金
碧倒影乎其中旁接雁池綠淨漪漣秋浪漲雨春波拍
天鶴洲背其後鳧渚面其前棹女謳而蕩槳漁人集而
叩舷水禽則有鸊鷹鳵鶂駕鵝鷺鷗鳬雛鶴子鵠侣鴻
儔翱翔&KR2570;□載沈載浮既瀺灂而隨波暫飛鳴而驚舟
水草則有藨苧薠莞蒹葭蒲蔣白蘋綠荇芡實蓮房雨
濯榦而增綠風翍華而吐芳王臨是國綽有餘閒思遊
東苑縱獵乎其間於是乘雕玉之輿馴夤褭之馬紛萬
騎之徒騖千乘之駕服太阿之雄劒靡彩虹之珠旂鳴
和鸞以玲瓏翳羽蓋以葳蕤安國奉轡嚴忌附輿扈從
横出並山之隅左許少右專諸依岡為罝因川為漁奮
駭百獸電激雷驅搤雄螭蹵豪豬&KR1495;犀犛轔麕麆轢游
蠵躙駏驉矢不妄發應聲而殊鋋不虚擲洞胷穿髃山
殫谷盡孑然無餘於是梁王弭節而還容與委蛇徘徊
往來其樂未衰相與賓客復遊於雁鶩之池登龍檻飛
鳳蓋釣錦鱗出文貝弋白鷴挂黃鶴鶬鴰下鷫鷞落薄
暮日斜俛仰極樂獲獸之多弋禽之衆子虚之所遺西
賓之所略也馳騁少怠明日乃燕於平臺召相如延鄒
枚綺席列雕屏開膾猩脣炙豹胎酌金漿之酎觴縹玉
之醅吹紫鳳之簫擊靈鼉之鼓聆遼滇之歌睇巴渝之
舞又有邯鄲曼姬燕代麗女輕袪靚粧綽約媚嫵明眸
微睨色授神予於是衆客皆醉頽然忘歸浩歌起舞獻
壽考無疆之詩曰君王淵穆德日躋閒暇遊宴樂無涯
願千秋兮萬歲常與日月争光輝先生曰噫公子何謂
兹邪若公子所謂重耳而輕目榮古而陋今膠以人物
之陳迹炫以山川之舊經又烏覩大宋之盛乎夫大宋
之開基也肇自商丘大啓土宇創洪圖而遺億代一帝
統而超邃古萬國被德澤四裔暢皇武西盪巴蜀東澹
海漘北指幽薊南曜朱垠天乙七十里而興王姬周三
十世而卜宅曾何足云至於祥符之際累盛而重熙增
泰山之高禪梁父之基神祗安妥日星光輝寳符瑞應
萃乎斯時於是巡方㝢幸亳社動天輅備法駕海夷獻
珍黃雲覆野就見百年存問鰥寡明壹法度赦宥天下
當是時也翠華迴馭龍旆載揚迺睠兹土如歸故鄉觀
紫氣於芒山辨白水於南陽灑翔鸞之神翰掞鴻藻之
天章於是建南京陪上國首諸夏作民極對列乎浚郊
相輝乎洛宅頒慶洞開歸德峻峙若閶闔之特闈連馺
娑與枍指偉宫室之光明仰觚稜之神麗儉不至陋奢
不逾侈旁立原廟巋㠑穹崇殿實有三一祖二宗顯文
謨而承武烈彌萬祀而無窮觀其英豪之域冠蓋相望
元勲雋老五姓實昌蹈先生之學舍溢誦聲以洋洋敬
鄭公之碩德仰文正之餘芳俯浪宕之舊渠迴伊洛之
清流釃江吳之漕粟浮寳蠲之千舟若乃昭仁崇禮迴
鸞祥輝連闤帶闠列墜通畿萬商千賈鱗集羽歸星布
纖麗山積瑰奇來不可抑往不可羈南獠蠻而東獩貃
紛大貝與明璣其軍旅則棘門細柳連總百營馭以驍
將厲以犀兵時以蒐獮之祭陣以魚麗之形扼一都之
衝會耀萬里之天聲其原野則田疇彌望不可計數浸
以曜漁之源被以沃壤之土舉趾即雲荷鋤迺雨芃芃
離離禾麥稷黍其亭館内之則有流觸渌波檜陰四合
照碧妙峯武備道接外之則有朝雨暮雲暖風殘月又
有玉觸金鏤光華㛄喜嘶馬落帆芳草柳枝之列聯觀
光與望雲指中天之巍闕其池沼則東西二湖□□迢
迢水澄似鏡波泛如潮窺馴鷺於别渚識海雁於舊橋
爾乃金魚分籥玉麟剖符輔弼耆德侍從鴻儒鎮撫東
土保釐此都視先王之遺民愛風俗之安舒乘剸繁之
多裕覺坐嘯而有餘陟高臺而環望悟神意之自如臨
綠水而暫止疑放曠於江湖若予之所舉僅知其髣髴
十分未得其一隅吾子徒聞孝王之遺風舊迹不覩大
宋之豐功偉烈也徒詫梁國故墟之名不知藝祖興王
之實也徒誇兔園之大雁沼之廣不識原廟之尊帝宫
之美也曜華故基鞠為茂草孰若都城佳氣鬱與雲翔
諸侯僭上游宴無度孰若天子巡狩動静有常珍怪之
玩奇木異卉孰若農夫之慶黍稷稻梁先生之言未終
公子矍然若驚惘然若醒茫然若有所失者既而幡然
改曰鄙哉予乎嗟予舍近而取遠習迷而遂非其亦久
矣先生博我以皇道宏我以王圻使數十年所昡曜釋
焉無疑僕雖不敏請終身而誦之先生於是作歌以遺
焉其辭曰翼翼神都皇祖起焉煌煌巍闕真人巡焉有
睟其容三殿位焉於萬斯年天子明焉
王畿千里賦(宋)宋祁
王有一統人無異歸中四方而正位畫千里以為畿總
大衆之奠居式昭民極據方來而處要以重皇威二代
而還維周有制擥庶績以圖大廓多方而為衛作我上
國垂諸永世以謂地非中夏無以示天子之常尊土不
一圻無以待諸侯之入計爾乃測圭於地考極於天風
雨之所交者道里之必均焉郊野錯而迴合鄉遂亘而
蟬聯溝封斯萬疆埸且千差籍九畿定夫家於都鄙出
車萬乘括賦入於原田是謂辨方且非期侈廓焉天府
之國巍乎王者之里爵禄命賜之供億朝覲會同之底
止不偪陋以取侮不夸矜而侈美侔江海之重潤乃據
上游法日月之徑圍用張天紀且其蠻夷面内玉帛駿
奔内則百官承式外則四國于蕃化之遠者禮益廣歸
之衆者務愈繁必在制廣輪於有截示極摰於羣元倍
十子男大有由而御小任包甸稍卑不得以侔尊亦由
天之高幬物而無外地之厚廣生而咸賴使高而可度
則寥廓何仰厚而易知則沈潛有害是用控天下以咸
又極宸居而稱大詩美四方之是則理乃同歸史稱後
世之無加事誠胥會美夫周原膴膴禹畫茫茫或處瘠
為教或建瓴是防然皆按成事於神甸跡前謀於令王
所以漢相論都首識金城之廣召公相宅前知墨食之
祥洪惟我朝奄有方國託宏基於天地亘長藩於道德
所以申畫邦畿是用守之無極
皇畿賦(宋)楊侃
有賦家者流欲馳名於當世思著詠於神州忽念前古
深懷景慕誦二京於張衡覽兩都於班固於是輟卷意
慙閣筆心伏讓而謂臣請書簡牘臣辭不獲巳而謂之
曰予讀二子之賦而知兩漢都邑之制宫殿之麗而未
知大宋畿甸之美政化之始也予幸得職采風謠官參
儒雅千里之郊圻是巡八使之軺車斯假若夫大邑名
城神皋沃野畫地可記濡毫可寫至於宫禁之深嚴予
未聞也都城之浩穰衆所覩也是故彼述其内子言其
外蓋萬分之舉一難盡述而備載昔者唐綱不振國鼎
將遷俄梁室之革命啓浚都而應天既觀法於左崤右
隴亦取則於西澗東瀍大矣雄圖昭然聖謨謂陳留天
下之衝要謂大梁海内之膏腴漢祖得之則齊楚之敵
敗亡相繼咸就擒而即誅梁王守之則七國之師不敢
西向盡為馘而為俘實王氣之長在宜萬世而作都也
莫不廣封溝設險固襄平割宋之美田戴邑裂曹之沃
土滑分屬邑之二城陳減太康之萬戶潁川之鄢陵扶
溝滎陽之中牟陽武咸命落編民於州籍升地圖於天
府故得雄臨九州陋視三輔經營歴於五代法則垂於
萬古皇宋之受命也太祖以神武獨斷太宗以聖文誕
敷平江表破蜀都下南越來東吳北定并汾南取荆湖
是故七國之雄軍諸侯之陪臣隨其王公與其士民小
者十郡之衆大者百州之人莫不去其鄉黨率彼宗親
盡徙家於上國何懷土之不聞甲第星羅比屋鱗次坊
無廣巷市不通騎於是有出居王畿挂戶縣籍興屋樹
業出賦供役者矣豈比夫秦選戶口於咸陽漢徙豪傑
於陵邑魏將實於河南驅冀民而是入也今聖上之在
東宫也尊以皇儲尹兹京邑視政之初民訟雲集莫不
察之以情偽辨之以曲直發伏禁姦親剸繁劇既而桴
鼓不鳴豪右斂迹吏不敢欺民用懷德若乃龍樓曉出
奉法謹身教民以事父也親拜師傅降禮國儲教民以
事師也公退則侍講在前出入則四賓是翼尚老尊學
與民為則是時皇畿之内易俗移風以至正南面居域
中由内及外化行令從是君上德惠素立而正教早崇
也若乃銳旅百營高城千雉孫武教陣吳起撫士其齊
如林其猛如虎手擊利劒足張彊弩躍馬奪槊投石拔
距入則訓練出無征戰身閒賞厚家有餘羨是故擁彊
兵衛近甸如大郡雄藩為屏為翰者且有九縣天設二
渠曰蔡曰汴通江會海縈畿帶甸千倉是興萬庾是建
杜預主計劉晏司漕何貢何輸吳粳楚稻月致百萬猶
責其少漢之太倉積粟紅腐使彼粒而計之未及我斗
量之數成王之庾萬箱以供未若我千艘往來運江淮
而無窮是故備九年之儲充六軍之給當津處要山積
雲入者復有五邑若乃總戎者貴領專城宰邑者上應
列星簿既資高尉亦秩清率兵守戍者五鎮統騎分巡
者兩路城隍之外遊徼四布桓桓八臣是警是護郊原
膴膴春草萋萋邊烽不警牧馬争嘶廏空萬櫪野散千
蹄陂閒牧南沙平走西一飲空川一齕空原去如霧散
來若雲連地廣馬多古未有焉若乃任土出於民心獻
芹比於古俗園茄早實時果先熟瓜重南門笋宜修竹
鬻於市兮利既兼倍進於君兮恩必霑沐時或戴勝降
桑螻蟈未鳴野人登麥以先至蠶婦貢絲而已成别有
襄陵之桃楊夏之柿朱櫻宜於谷林丹杏出於尉氏其
或陽鄉千樹之梨扶樂千樹之栗比封千戶之侯亦何
讓於昔日鹹壤宜北鄉之羊野莎美東邑之豕魚鼈鳬
鴈之盛西有陂兮萬頃菱芡蓮藕之美東沿堤兮百里
其或仲冬之月禮尚進鮮介麋素出於逢澤狡兔復多
於梁園乃命萊田於虞人選徒於司馬四校畢陳六飛
夙駕何千乘萬騎之馳騁滿四通五達之郊野西或過
於圃田之藪東或出於平臺之下乃有孟賁之徒烏獲
之類襢裼而來叱咤而至搏虎兕擊熊豕玄豹逆曳白
狐生致復有負羽從獵之人控弦伏獸之士落孤雁於
馬首貫雙鵰於雲裏然猶示之以三驅之仁寬之以一
面之網不使獸殫於下禽盡於上何長楊之獵自謂於
禽多雲夢之畋敢誇其地廣哉圖書載詳境土斯見開
封則漢志之名邑今二赤之首冠祥符則天書之降年
易新名於舊縣&KR1469;秸之入斯為近甸若乃百萬衆之分
營十二市之環城囂然朝夕異彼郊坰其東則有汴水
之陽宜春之苑向日而亭臺最麗迎郊而氣候先暖鶯
囀何早花開不晩瞻太一之清宫壯先朝之命工搆宇
煙霞之外出俗囂塵之中斂仙人之樓居慕老氏之玄
風青青道邊千畞何田端拱之初藉於此焉黛耜一執
青史千年登蓼隄以東望見高臺之百尺居道之南在
岡之北下有廣場可馳可逐我皇帝初即寳位大閱軍
旅親乘戎輅習戰於此士馬秋勁甲胄晨整止憑軾以
將觀衆無譁而是聽列八陣之形申三令之語肅將帥
嚴部伍頗牧授之以方略韓彭進之以旗鼓失軍容者
戮以徇衆有勇敢者賞而裂土彼上林之馳射驪山之
講武豈可同日而語哉其南則有崇崇清壇肅肅齋宫
卜是吉土龜從筮從永奉禋祀郊見昊穹燔柴展禮萬
世無窮别有景象仙島園名玉津珍果獻夏奇花進春
百亭千榭林間水濱珍禽貢兮何方怪獸來兮何鄉郊
藪既樂山林是忘則有麒麟含仁騶虞知義神羊一角
之祥靈犀三蹄之瑞狻猊來於天竺馴象貢於交趾孔
雀翡翠白鷴素雉懷籠暮歸呼侣曉去何毛羽之多奇
罄竹素而莫紀也忽斷苑牆又連池籞介族千狀沙禽
萬類盡游泳而往來或浮沈而出處柳籠陰於四岸蓮
飄香於十里屈曲溝畎高低稻畦越卒執手吳牛行泥
霜早刈速春寒種遲舂紅粳而花綻簸素粒而雪飛何
江南之野景來輦下以如移雪擁冬苗雨滋夏穗當新
麥以時薦故清蹕而親至輦從千官郊陳萬騎既觀穫
以云罷亦宴犒而後巳其西則有池鑿金明波寒水殿
鷁首萬艘而壓浪虹橋一道而通輦太液無濫觴之深
靈沼有潢汙之淺時或薰風微扇晴瀾始暖命樓船之
將軍習昆明之水戰天子乃駐翠華開廣宴憑欄檻於
中流瞰渺茫於四面俄而旗影霞亂陣形星羅萬櫂如
風而倏去千鼓似雷而忽過則有官名佽飛將號伏波
驤江中之龍避船下之戈黃頭之郎既衆文身之卒且
多類虯龍而似蛟蜃駭鯨鯤而走黿鼉勢震動於山嶽
聲沸騰於江河别有浮泛傀儡之戲雕刻魚龍之質應
樂鼓舞隨波出没鑾輿臨賞以盡日士庶縱觀而踰月
波池之南有苑何大既瓊林而是名亦玉輦而是待其
或桂折天庭花開鳳城則必有聞喜之新宴掩杏園之
舊名於是連鑣上苑列席廣庭蓋我朝之盛事為士流
之殊榮一派如飛通漕駕虛越廣汴湍流之上轉王城
西北之隅貫都注御溝之口轉漕通廣濟之渠京索導
源而於彼金水名河而在兹其北則瑞聖新名含芳舊
苑四方異花於是乎見百囀好鳥於是乎聞十洲儗景
三島分春延廏之設是名天駟伐大宛以新求涉渥洼
而遠至羣驅八騎隊數十驥雖輓粟之千車乃嘗秣之
一費彼沙臺之崔嵬聳佛刹之千尺岡阜連延於西南
原田平坦於東北何沙海之飛揚忽到此而止息莫不
地多賢士代出異人何干旄之孑孑向浚郊而雲臻雖
梁多於長者非安國而不聞過信陵之祠宇想英風而
若存何侯嬴之白首尚抱關於夷門遇公子之好賢忽
枉駕而咨詢既同載而過市謁隠屠而駐輪果嘉謀之
斯得救邯鄲而義伸奪晉鄙之十萬終自將而却秦設
守冢而奉祀值漢皇之東巡若乃過陳留之故邑訪地
名之所因蓋二留之分别彼彭城而此陳昔赤帝之起
義會子房而於此始錫賢於上天終受封於兹地既萬
戶以建侯亦千年而崇祀千屯北縣之郛郭三月南河
之鄽市何飛梁之新遷患横舟之觸柱今之雍邱古曰
杞國民厚風俗土繁貨殖縣之西郊山曰谷林其或花
迎野望煙禁春深景當硏麗俗重登臨移市景日傾城
賞心幄幕蔽野軒蓋成陰暮而忘歸樂不絶音既同歡
於萬室罔惜費於千金厥篚織文出於襄邑池濯錦以
為名蜀有江而焉及復有咸平大縣我宋新建因紀年
以命號詔將作而營繕公宇之制甲於畿甸中有大川
通闤帶闠貫都邑而北來走江湖而南會何客棹之常
喧聚茶商而斯在千舸朝空萬車夕載西出玉關北越
紫塞徵尉氏之名本大夫之邑蓋鄭國之上田俾嶽宫
而世襲何彼樂郊今為畿地爰有仁木應乎嘉瑞二棠
合生雙榆連理槐獨秀而通枝木異類而同氣良宰畫
圖而來聞大尹飛章而奏異莫不召虎殿之宿儒集麟
閣之名士驗彼祥經考乎信史表六合之一家而帝德
之光被也加以地多藪澤利有蒲魚晴澗望晶陂之色
山水觀惠民之渠乃有檝師炭商交易往復素衣化緇
漆身同色行舟則夏瞻雲雨售貨則冬禱雪霜經宋樓
而關征既薄歴朱曲而市稅有常潺潺洎溝渙渙有水
入鄢陵而碧截原田過扶亭而清耿閭里珍貨奔馬欄
之道豪俠聚建雄之市彼東昏之舊城易美號於新室
似興廢之有時而圖䜟之預出何以明而代昏符作畿
於聖日考城之人舊俗剛毅鄉出勇夫里多壯士椎埋
為姦任俠尚氣睚眦必報杯間刃起今為畿民禮束化
被暴虎之徒聞義則畏南阻太康淮陽甚邇地宜琅玕
家有蒼翠城過兩扶溝踰二備地既成於上田人不趨
於末利桑成陰而春繁棗結實而秋美問中牟之耆民
歎魯恭之仁宰何三異之善政有千年之遺愛遇我后
之盛明西朝拜於園陵瞻路隅之靈廟想前史之嘉名
祭以上公之禮爵以太師之榮若夫八澤九溝二池三
固周流原野表界境内宿萬勝以遥觀見斗門之雙注
吸驚浪以横來絶長堤而可懼其始也患彼決溢利其
填閼溉萬頃之陂澤變於古之舄鹵盡若膏腴咸通耒
耜有若決漳灌鄴旁之田鑿涇沃關内之土然後疏導
入白溝之流會同為漕渠之助彼梁固之在東亦派分
於波勢沿流有一舍之遥則水無寸差之異何一啓而
一閉常若合於符契始注陂而雷聲終入渠而駟逝散
濁浪以澄沙廣良田而濟世指陽武以北遇涉博浪之
長沙岡斷續以千疊塵飛揚而四遮人迷塗而莫辨鳥
投樹以何賒策不進兮我馬輪欲埋兮何車過戶牖之
名鄉乃曲逆之舊里何分社之稱平巳宰國而有志經
計相之里中思張蒼之善算屈柱史以事秦榮列侯而
佐漢宜二賢之靈祠歴千古而輝煥西望河流經帶二
邑高岸山立回灣箭急蟻壤夏漏衝決莫救基根相扶
萬柳千榆輿梢畚土常設備禦建營置卒轉粟實庾堅
彼金隄鑒乎前古秋防夏扞守以朝暮冬計春修役均
編戶岸艤連航兵屯兩渡阻浩浩之波抳憧憧之路北
櫂謳晨南帆落暮唯姦是防非利是務右倚太行横絶
雲霧夫雍阻二崤之險洛憑九河之固方之於是彼若
平路過濮水之長渠經封國之舊域寥落兮桐牢之亭
湮没兮黃池之迹何昔也明誓重重諸侯於此以會同
今也京邑翼翼四方於此以取則涉長垣之塗歴古衛
之境城有婦姑之名人恭孝慈之行嘉孔子之入蒲先
宰予以觀政美大家之東征復農田而發運若乃南瞻
潘里北指蘭岡樹新文於二碑易美號於兩鄉因東封
之行幸感瑞應之非常忽有鶴唳降於穹蒼丹頂未辨
於煙際玉羽已穿於仗旁九其數象君道之體陽再而
降符帝運之重光何德動於上天而道盛於前王也如
是哉客既聞臣之說而知漢以宫室壯麗威四夷宋以
畿甸風化正萬國彼尚侈而務奢此歌道而詠德乃曰
使孟堅可作平子再生讀予之賦不敢復談於漢京也
御定歴代賦彙卷三十四
