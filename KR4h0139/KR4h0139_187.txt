欽定四庫全書
御定歷代賦彙補遺卷二十二
人事
竹巖賦(有序)(明)費宏
故河南左布政使程公用也以竹巖自號取其所樂者
也而其心志節操實與竹類且寫竹逼真位不滿德委
祉遺胤今大參君時昭侍御君時言文與行皆世其家
遠到大受以究公之志業可前必矣予久辱大參君之
知且與時言有場屋之雅欲永公之傳也乃為作竹巖
賦其詞曰
前崇岡之迤邐兮後竣嶺之嶻嶪屹巨石之孤聳兮立
萬仞之積鐵旁縈紆而帶徑兮中谽谺而成穴宜谷耕
而隱鄭兮兼野築而棲說豈神剜而鬼鑒兮乃天造而
地設相陽厓與陰壑兮蓊草樹之蔭翳或待春而始滎
兮或望秋而早折曾日月之幾何兮炫紛華於瞬瞥獨
叢篁之秀發兮貫四時而一節氣飄飄而凌雲兮筠青
青而傲雪陋俗夫之頑懦兮類正士之高潔偉伊洛之
苗裔兮實新安之俊傑知此君之可友兮身巖居以相
結心契合而無間兮如松茂而柏悅爾其因時培植撫
景盤桓寧忘肉味屢閱歲寒驗夜氣於息長兮勞日訊
於平安聽風韻之瀟洒兮翫月影之檀欒試新圍於鞶
帶兮刻秀句于琅玕惟膠漆之久存兮豈異好之能干
若乃淨拂鵝溪閒揮兔穎意適神恬心得手應假墨君
之面目兮發胸次之高興簡或指于數竿兮繁或至于
千挺分彭城之流派兮入洋州之蹊徑匪求工以致飭
兮聊寫情而養性爰離蔬而釋屩兮遂騰茂而蜚英知
行檢之為重兮見物誘之為輕雖襮順而裏方兮蘄不
忝乎斯名郤幕府之厚餽兮已蚤著夫廉聲辭禮闈之
聘幣兮亟見重於宗卿久敭歴于中外兮霈膏澤于民
生名與巗而並峻兮節與行而俱貞然而年未滿於百
齡兮位未躋于三事豈天道之偶乖兮抑為善之難恃
留未食之餘報兮乃大發于其子占竹苞之芳茂兮即
斯干之兄弟登巖廊而競爽兮嗣德音而不替彼庭槐
之手植兮亦取必于來世矧孫枝之森立兮又武繩而
美濟藹芳譽之永垂兮疑美人之未逝辭曰有斐君子
在淇澳兮詩人美德托修竹兮嗟嗟元侯躡芳躅兮持
心操節異流俗兮千古斯名照巖谷兮
榮壽賦(有序)(明)胡纘宗
鳳邨侍御張公以大典成未考績即封其父母如制其
父母壽亦皆六袠矣薦紳士夫以為竒咸歌詠焉纘宗
因為之賦
迺若蓬萊山人之於清都仙吏龐眉鳩杖宫錦霓裳徘
徊於憑虚之境邂逅乎何有之鄉觸物而欲有言感事
而罄所長於是山人起而啓曰若知夫蓬萊之異於人
境者乎仙吏曰未也願子摛英吐葩攄懷迪思以廣吾
之識也山人曰唯唯莫高匪山瓊島矗矗莫大匪海瀛
洲&KR1442;&KR1442;蜃樓曉霽靈草冬榮巖壑崷崪金石鏗鍧其中
黃龍遊沼白鹿鳴囿其上神爵棲林靈鳳集藪其下天
琛浴日精衛滔星其傍鮫室循麓鯤池簸溟爾乃包乾
括坤邈焉中央隖嶼環碧巖窔凝蒼龜游蓮上鶴舞松
傍爾乃偓佺所止耄耋相望俯滄海之瀰瀰激神岳之
嶈嶈靈椿嵾嵳於西極蟠桃蚴蟉於東皇若魏郡晦老
以及阿媪固勝境之名流也爾乃春秋迪吉昕夕樂康
五福游衍九老彷徉慶符絳縣和胤康莊周喬龍誕漢
皓鴻翔瑞鍾光岳祥洽華堂桑蓬允碩岡阜遐昌李耼
彭咸先後為之接引麻姑王母起居與之頡頏顧兹山
而喜樂際斯世以耿光羌人生而篤祐肆昭代以履祥
彼仕版營營宦轍皇皇曾足以嫓乎此邪仙吏乃睟容
而嘻旴衡而詰欲有以復也曰子誠山人也知蓬萊之
永年焉耳盍亦見薦紳大夫籍龍誥以褒崇夸鳳敕而
榮耀以大厥世者乎周官稽古王制執中既建太宰爰
布司封爵賞乃懋錫拜攸隆原一經之德覈五等之功
於人則加勲既峻授階亦崇於親則侈祿式富貤爵載
同於家則捧敕舞蹈宣誥屏營于鄉則銀青照耀金紫
崢嶸爾乃彩袍綴繡錦軸圖龍名敷禁籍績勒景鍾寵
延三代光映六宗顯顯䓇䓇礌礌顒顒然特恩莫致殊
典難逢此固天與而亦豈人能也予聞晦老以子為貴
因君而榮侍御要秩孺人令名錦衣星燦霞帔晝明陋
趙槩乞封以並顯邁孫逖求秩而自鳴恩寵優渥典章
華婉書傳祕閣草視文苑爾乃橋聯若梓蘭茁其芽婆
娑椿樹燦爛萱花然鄉黨以齒孰與朝廷之以爵庭闈
以養孰與帝后之以寵龜齡遐算衆人而同孰與龍陛
殊恩君子而獨介福於年者獨厚于而身孰與貤恩於
世者並篤於而親子徒知勝境之享天年而不知上都
之侈天寵也鴻濛先生聞之便便焉怡怡焉欣然而笑
曰山人才得其一仙吏亦不知其二也予魏人也晦老
之所與也知晦老莫如予矣盖聞大德必壽順德乃昌
是以魯紱麟以挺聖說騎箕而佐商文富申耆英之會
導安闡奕世之光酇何應宿維昴申甫降神維岳香山
燕繪乎樂天渤海託形于方朔爾乃砥節業儒皓首窮
經翺翔乎書圃修容乎禮庭抱經綸而不仕游辟雍而
獨醒爾乃横經教子詩禮並聞道德所濡蘭桂皆芬彬
彬鬱鬱德睟而文乃若鳳邨子淳洪鬯之藴豐茂世之
英嗣三陳而濟美奏一夔以告成羨希文之有子視穎
濱而難兄聽鹿鳴于上國題雁塔之佳名製錦花縣捧
簡蘭臺雨滋八極雷動九垓屏閭山之冗淨遼海之埃
三吳驚其至兩浙歡其來撼具區而動盪震會稽之崔
嵬爾乃際大典于既崇庇鴻庥而斯溥爰追王乎先皇
紛貤封于庶府先近臣首公輔爾乃嚴慈同受綸綍之
褒椿萱共享斑斕之舞豸服翩翩均被于承歡之膝鳳
冠糾糾薦加于乘白之武文命值其誕敷壽筵適焉欣
覩躋六袠而千春偕二老以三釡啓家世于羲皇夸閭
閻而簪組是以長庚粲粲南極煌煌伾山嶻嶭湯水茫
洋噩噩博望灝灝新漳爾乃宣敕命以協華垂衣裳而
衍慶竭菽水而承顏引板輿以躬迎沐雨露而瞻天期
效忠於翊聖惟公之胄煥乎燕國之並封巍乎省華之
同壽丕乎韋齋之克傳昭乎晉公之必祐故天之生材
也於是乎獨懋焉嗚呼蓬萊得公之壽曰公之壽維仁
清都得公之壽曰公之夀維僎百歲維期何假黃眉之
仙骨三少維衡何羨紫綬之朝紳今論者但知騁海山
以相高炫爵秩而取勝齊末而言本舍道以趨徑是何
足以考君子之世而傾大人之聽也於是二子聞命逡
巡而謝曰微先生吾誰與歸也
壽岳母張太夫人賦(有序)(明)費宏
封夫人張氏為南京吏部尚書冰蘖先生諡清簡孫公
之配太學生曉千戶侯暲之母也公敭歴中外卓爾自
樹皭然不滓可與古之名卿頡頏下上亦惟夫人與公
合德有相之道能濟登兹其訓曉及庠生映以及于暲
遵公之教勤學守禮文與行能世其美古有女宗夫人
可與匹休而無愧焉今年壽躋八袠耳聰目明步履強
健四月二十五日實其懸帨之辰曉暲率諸孫世光等
羅拜膝下戲彩稱觴上祝千歲壽親黨交賀懽聲動閭
可謂備百順之福者矣公以女妻宏宏受公及夫人之
愛實深今不可見矣幸夫人之壽猶公之壽第愧無以
發舒慶祝之誠乃作壽母賦以獻其辭曰
瞻銀峯兮嵯峨與崧嶽兮爭崇偉哲輔兮世出實淑氣
兮攸鍾孫紹祖兮芳躅名與位兮俱隆煥台斗兮在望
追表揚兮侔蹤窅北堂兮深靚藹佳氣兮鬱葱前慈竹
兮檀樂後諼草兮丰茸結彩雲於樓閣納祥飇於簾櫳
爰有太母作配名公光膺翟茀疊荷鸞封年齒兮已耋
神完兮氣充容觀秀整兮昂昂顒顒禮儀卒度兮肅肅
雝雝雪飄飄兮兩鬢星炯炯兮方曈陋先零之弱卉挺
晩翠之貞松爾其景值夏初帨懸門右日北陸而方長
卦應乾而用九壯子穉孫竹森蘭茂拂曙盥櫛登堂趨
走悅慈顏介眉壽歌南山酌春酒奉潘岳之安輿翻老
萊之舞袖几列五齊尊儲四酬舉鼐取勺跽而獻斗煎
鴰烹鳬炮羜膾牡鼎臑迭進飫以加豆類瓜有棗如船
有藕嘉果菹菹青黃雜糅鐘鼓具陳笙歌並奏抗音高
歌懽聲雷吼紅生面纈輝映綺繡襟懷怡愉坐閱清晝
茂族華姻里嫗鄰叟篚織紛綸以霞爛賀車奔馳而輻
輳羨己福之罕儷祝遐齡之罙久若乃青鳥遠集玄鶴
高翔擘麻姑之麟脯御王母之瑶觴摘蟠桃於再實閱
海塵之三揚嚥元和以療渴餐沆瀣以為糧固將挹仙
姝之袂而優游泮渙同處于長生久視之鄉矣人亦有
言福非倖致慶以善積賢哉阿母動遵内則桃夭夙詠
於宜家棗栗克修乎婦職相我清簡實嫓厥德食僅草
具服無侈飾勤約之風始終弗忒公遭聖簡鳳起求升
外之則旬宣蜀浙綏撫汴京中更西秦迄于南荆内之
則初贊邦政薦掌工刑秩宗典禮太宰持衡敭歴諸藩
周旋六卿師趙汴之簡易慕毛玠之公清飲冰茹檗騰
茂蜚英固其好修而自立亦由善助以相成孰不施而
有報孰能謙而無益獲祐于天宜登壽域將劬躬以訓
後羌既老而猶績幸養志之多賢能世守夫清白期華
皓之重玄必永享乎休澤逮孫曾之顯融尚屢膺夫寵
錫敢竊比於韋皋獨有慚于賞識記子墨而摛辭庶少
鳴乎賀臆
翰林同年會賦(明)李東陽
御水分隄仙家近闕文當作噩之年節應嘉平之月旭
日昫其載陽飄風為之不發于磐是漸鴻衎衎以來儀
出谷斯遷木丁丁而可伐乃有西江三鳳東海二龍壺
嶺交撐乎日觀台城獨曜于霞峯河馬既呈蒙蜀錦而
為飾楊金在貢囊楚璞以相從叶數應於方州地靈斯
孕歴星躔于歲紀天運重逢嘅夫甲第同曹詞林諸彥
角百步于楊穿泝層霄于鶚薦陟唐瀛之峻引房杜而
齊登擷宋榜之華與蘇曾而並選藍袍暎采游憐花底
之江寶炬聯輝歸識柳邊之院是日也或監或史載笑
載歌爛雲牋之麗藻灩月斝之微波耳聽流焱聲破遏
雲之管心馳急景光回駐日之戈弛我道于息游或知
所止任吾生之頫仰遑䘏其他若乃麟閣遺風虎頭妙
手假物像以相求托丰儀於不朽夸競茂于松杉媿先
衰乎蒲柳名高君實爭取騐于兒童病瘐休文不自辯
夫誰某情因禮致貌豈心違諒金石之可斷陋蓬麻之
是依交可絶于嵇書盖云有激知不逢于鮑叔生也何
歸樂以忘憂幸保無荒之戒敬之終吉寧遭不速之譏
非徒畢一日之歡抑以定平生之籍誠哉賓主之二難
允矣見聞之三益疇能爭滕薛之崇卑安忍眎越秦之
肥瘠吾寧不負期掛劒以相酬世獨何心乃彎弓而共
射復有芝蘭美德藥石箴言信榮辱之相麗匪升沈之
足論肉骨懷深念東西于離合勲名道遠競分寸于晨
昏報以璚瑶既可示交期之永好寫之琬琰終當與世
講而俱存
交友賦(元)孫仲宣
思往日之離羣兮羌躊躇而内顧恐明德其或痁兮執
筳篿而求友慕夫子之倜儻兮迺徇芳而易臭欲砥礪
以錯節兮不自云其寡也覽伐木之猷訓兮亦斯言之
難舍也朝握荃以同嗅兮夕擗茵以同佩苟銘心而外
向兮夫孰為予之所諱民生各有匹兮藉良朋以為處
歴觀古人之自益兮孰煢然而無與使修名遂可孤兮
姣何姱之攸侣抱兹意以自納兮疑夫子之卬許不留
真而食信兮察誠惠以相探言既吐而無昧兮行矯焉
而孰堪寧中道而拾碔兮反而置之璵璠鵜鴂之饒舌
兮百草萎而秋寒雉秉潔以内信兮謂斯物之在原悲
舊好之難棄兮紉秋蘭以貽子命蹇修為吾載道兮冀
瓊枝之相擬終盤桓而不答兮顧濁流于焉下之心繾
綣而我猶兮曰子夷然而侮之信不穀之中離兮胡他
人之邇也所非共而為共兮指皇天以為正也惟往古
而既然兮焉疑之乎今谷風陳其恐懼兮暴公乃潛其
形苟非哲靈之睿識兮又誰庇之以心相夫子之緯繣
兮亦適足以自忝何所獨無芳草兮爾何視吾之褊將
高舉而求合兮周遊乎天望瑶臺之逸女兮見虙妃之
便嫣余既解纕而為理兮誓纈佩而盟焉攬申椒始以
致贈兮中復雜之薋菉情突梯而不眷兮意偃蹇而徒
屬羅滿堂之媺人兮曾莫與余兮一目度沅湘而東之
兮駕飛龍𨗳乎洞庭令羲和相余之前驅兮驟豐隆以
清余之後塵倚閶闔而祈通兮訊下女之姈娉紛總總
其離合兮路曼曼其修遠叩靈𤨏而假宿兮日忽忽其
將晩飲余馬於咸池兮悔相道之多眩幸年歲之未暮
兮戒鸞鳳助余西馳登閬邱與縣圃兮濟白水之淪漪
溘余遊此春宫兮適巫咸之可稽逮高辛尚未先我兮
及少康之未有配屏雄鳩使不得媒兮諏蔓茒寓之芳
桂欣婉孌而首肯兮爰假言而申意曰蜉蝤之振兮夕
瘁其裳留夷之質兮歲以為常願綢繆而無斁兮戒薄
俗而自臧彼舍旃以為德兮將怛焉而内傷
乍見賦(明)徐&KR0958;
嗟人生之轉轂兮恒一東而一西恨蹤跡之流萍兮真
聚散而勿齊痛遠别兮道路邈嘆離羣兮天之涯傷人
遐而室邇感會少而情暌歘不意以遭遇或無心以追
隨既樂深而不殫復喜極而難持若乃曲院疎窗涼天
静夜絶過客之履聲寡高人之軒駕落月滿乎屋梁寒
雲停于草舍倏驟見兮綢繆陳酒殽兮杯斝樂傾盖兮
方新驚面會兮何乍烏鵲巳飛鷫鸘猶卸至若臨邊戍
客廿載塞垣雲埋龍漠月照鴈門遼兵朝鬨胡馬夜奔
顧身自恨弔影誰言偶故人兮邂逅揮沸淚兮寒温述
沙場之痛楚問鄉國之田園當年鬢髮兮白復白舊日
交遊兮存不存乃有五陵少年千金任俠重諾輕生報
仇飲血愛趙女兮秦娥指青樓兮紫陌過狹邪之娼家
遘邯鄲之賓客選絲竹兮徵歌奏笙簧兮按拍玉燭羅
幃璚筵玳席行醇酎兮千巡盡歡娛兮永夕或有深閨
少婦久别征夫雁稀鯉絶日居月諸秋風冷落芙蓉帳
夜月空明翡翠繻愁復愁兮容色改怨復怨兮形影孤
值夫君之歸輪聞門外之嘶馬涉遠道兮言旋喜從天
兮而下慶再世之伉儷隔幾年之春夏嬿婉由此兮重
伸别淚從今兮不灑至若永巷長門深宫凄惻紅葉傳
情團扇掩泣著舞衣兮空自傷歌悲愁兮倍于邑閉椒
室兮徒含情恨君王兮不相識一旦親召幸非常賜顏
色得寵有時殊恩無極其或才子風流高唐夢寐朝朝
暮暮雲雲雨雨二八佳人妖嬈旖旎被繡轂兮桂裳服
羅紈兮繢綺迴眸轉盼芳心歘起雖夢幻之非真亦交
懽之堪喜又若修真羽士拔宅飛昇黃龍可御白鶴堪
乘遊玉樓兮金闕踏紫府兮瑶京視人間于凡濁謁上
帝於杳冥拍羣真兮嚼瓊蕊揖八公兮參雲軿欣聚首
之有數幸宴樂之非輕若夫流落羈臣長沙遠謫鵩既
來棲地復卑濕一朝命下身歸舊國談夜半之鬼神令
至尊之前席上與下兮相親悲與喜兮交集又若文人
墨客千里神交或通姓名於逆旅或枉車駕于衡茅似
磁引鐵如漆附膠又有苧羅妖妃江漢游女逍遥水濱
顧盼江汜一見兮目成相對兮魂褫既贈珮兮委心不
投梭兮扸齒别離倏忽遘會非常雖日月之逾邁豈中
心之能忘覺悲喜之交戰疑晤對之倉皇誰能當綢繆
顧戀之際而不神爽飛揚者乎亂曰擾擾浮生真過客
兮世路多岐何偪仄兮人生見期詎能必兮惙惙憂心
殆如積兮憬迷途之茫茫寤天地之何極兮
擬齊梁内人送别贈拭巾賦(明)祝允明
初裁白紵白如霜舊遺團扇月含光紵拭不滅何郎汗
扇搖空想婕妤涼何如贈巾意勞君轉蕙腸若乃龍胡
交錯玉線綢繆輕挹珠散舒動蘭浮不忍挂匡床詎忍
委玉箱留取炎熱將歸去茱萸幔底拂鴛鴦
病賦(明)謝肇淛
有體虛公子者怙意奓汰被服妖妍躭娛騁縱忘反留
連知昏形槁困于拘攣四體失據一息若綫大期將至
咍唉憂煎醫屨踵接覡轄靷牽惴然疚懷瞑眩晻䀽於
是葆頤海客造而請曰伏聞公子高義馳驟天下緼袍
菅屩之末望風景附而不知玉體之有所苦也願承下
風勿藥而愈公子彊起坐有間曰客將何以詔之客曰
夫天有五賊荼毒萬有人有七寇攘搶肝腑故陰陽錯
絯寒燠易處喜怒怫閼情性割&KR1541;魂氣越佚邪迺中蠱
君不守宅神將去女是其造端也在目之上眉之下而
其蹈厲也不飈而戰無霖而腐在易為山下之風於經
為惑男之女故自萬乘千騎之居迨夫甕牖芒隸之侣
莫不紛遝夭札蹷蹙辠罟舍喬松之遐算榮蜉蝣之朝
羽此軒岐所為歎息越人望而郤走竘摯投砭而仰天
和緩捧心而高拊者也豈不哀哉公子曰然則病不同
乎曰不同夫品物萬彙殊性難名蒸民兆柹異氣分形
或口飫膏珍或味甘芹蓱或體憎紈縠或編草懸鶉或
強而實或虛而&KR0146;或欒而罄或憍而盈矧九氣之分禀
洎五方之垓&KR3357;條壯榦而疲苶曶山海而闤闉佹象幻
態惟其所攖故病緒千别病根萬莖巧歴之所不能盡
巫咸之所不能明羌請識其崖略以代要言之衡公子
曰願聞其目客曰璇極之宫紫微之域左翼勾陳右扈
太一滬滬溶溶沈沈潏潏鄭衛燕趙靡曼靚冶之姝聯
袂繹衽充房彌閾色授目招娛晨專夕鬭意爭妍窮歡
盡佚温柔為鄉袒裸名室淳母羶薌醍醇酥膉炰牂烙
麛截脂煎&KR0008;灼舌焦吭糜胃吸液晝卧組繢之茵宵處
純錦之席狐羔貂鼮纖綃紈緆㲩&KR1674;氍毺紘紞藻繂重
沓綢繆徽纏燂爍出輦入輿連棼接羃巍臺避風薄櫨
韜日筋緩骨鮮精敞髓竭魂搖搖而去體血熒熒而謝
色瘍疻外淫痺㿗内逆既暈且怔兼蒸而呃勞瘵乘之
鬼瞰其簀雖復三參九芝百苓千术徒能縫其腠理豈
能去其蟊賊是為富貴之膏育晏安之酖毒其流一也
至若都邑之會市估之㕓騖名射利輻輳駢闐朝履繁
霰夕冒荒烟暑衝瘴霧凍軗冰淵竭蹷星露之埜鞿靮
陵潟之邨暍不得解頓不得眠昃不得息餒不得餐仕
九遷而靡釋貿三倍而彌慳計營營而四起慮幢幢而
百攢素衣巳緇壯色空殘腸九迴而寸斷顱一夕而華
顛加以風日之所耗斁沴祲之所横干得喪之所掉戰
冷煖之所控摶容神困憊筋力闌癉面目黧馘心府冤
煩戚施蘧蒢中熱内寒彳亍鞅掌鹿鹿懨懨溘先朝露
孰保天年游魂蕩魄不得望里門是為火宅之固癖塵
海之魔患其流二也爾乃潛穎鯫生佚宕文士焠掌下
帷懸頭刺指濡首墳素之場騖志丹鉛之海抽思腐毫
研象吞紙冥搜荒揣則日月不易其明慘澹經營則雷
電不入其耳而況寒暑之剝膚風露之爍體滋劑之戾
身邪氛之襲趾莫不反胃噦肝吐腸咍髓種髮焦毛枯
血墮齒心同泥掬面如灰死火色上騰元氣中陊或痿
而不男或消而結癥雖目觀曲江之濤時賜金莖之瀡
苟筆研之未焚孰沈冥之可起是謂毛穎之宿業縹緗
之竒鬼其流三也其或孽子纍臣蚩氓窮戍丏媪荒黎
逋傖煢女𤨏尾顛連零丁慘沮三旬九餐尺霜寸絮採
薇蕨以充腸吞氊旄而禦沍膚龜坼于曾冰足皴皸於
巉路貿貿而郤嗟來踽踽而艱蹞步羨一飽之無時號
五夜而莫顧腊肢瘃指轖臆盲慮目晻晻以矇眊耳淫
淫而聵注骼磔确以&KR0008;裂踝蹺&KR0008;而顛踣豗嬴宛轉捐
瘠黴□精耗形散肉消骨吐但喘息之苟延溘薤上之
朝露是為窮祟之瘴鄉悲田之劫數其流四也若乃牢
騷遷客薄命閨人茹冤莫雪銜恤弗申徘徊糾結怫鬱
惀忳撫長劒而太息促玉軫而愴神望明河以掩涕送
雙鴻而填膺指白日以為正呼蒼天而不聞夕風揚而
悽思寒蛩咽而墜心怨衆芳之四隕哀連理之中分歘
恍瀁以惉懣軫瞀憒而煩冤食哽噎而不下衷恇悸而
難眠胸&KR1917;&KR1917;而糅轢氣塞逆而上奔飴甘不旨強笑無
驩匪饑匪渴非慘非温塊然醖釀于方寸自起伏而牽
纏察之無色診之無形金石湯液之所不及厲熨火齊
之所罔攻是為幽憂之疾一中不可復生其流五也是
五病者起于豪芒貫于情想達于脈絡錮于腑臟非出
神入聖之工探微測隱之望疇能止之未然察其影響
若夫雨暘燥濕之感山谷垢穢之罹瘕魋腫痃之異魑
魅妖旤之竒瘻癰瘀疰之變晦明勞佚之機堅耎閟泄
之狀亢承從逆之宜固棼轕而無窮羌難得而備知公
子曰然則為之奈何客曰誕生閉藏四時之德順天襲
地聖人之則存神攝形迺與道合起居有宜弛張以法
無搰爾和無營爾魄反視却聽神將自宅無燕以淫無
耽于逸終日乾乾形將自植且夫天地為爐兮水火為
鑊五季鼓鑄兮大冶莫躍倏而胚胎兮孰知槖籥化為
異物兮又安所避其罟擭彼刀圭之藥餌兮僅救敝而
舒厄曷頤真以守志兮終睟盎而膚碩夫明聖之齊慎
兮夏密陽而春葛縱夭壽其何貳兮樂天知命又奚怍
於是公子囅然而笑惕然自約顧視二豎兌喙而郤
逐病賦(明)徐世溥
徐子以甲子季秋娶婦序當挾瑟禮協授衣顧常多病
率一月不盥櫛勝衣善食治事者歲不過十餘日至於
辛未垂及八年其妻嗚咽斷續而言泣謂徐子妾病久
矣為婦無良以憂夫子自我十六嬰疾來歸呻吟下車
廟見有違蓬垢楚毒畢歲處房晨昏之節問省不遑惟
病之故諐禮尊章蜡社伏臘陳宿獻鮮人具拜起我獨
不然惟病之故蒸嘗以愆冬不知風夏詎識暑弗獲歸
寧日惟閉戶惟病之故暌絶父母姑姊遠來姆娣出迎
顏色敷愉中堂笑聲惟病之故我獨伶俜未壯先衰脊
胗鬢斑久視目眊將語咽乾惟病之故任育孔艱皇天
閔予亦既有子寄乳保嫗提攜頑婢惟病之故母慈大
戾子有嘉賓命敕盤飱筦籥不時籩豆用艱惟病之故
中饋多慚子復志營四海道抗嘉芳窮年矻矻遠語羲
皇夜陳編以達旦兮寧知荼苦之在牀妾安敢以怨子
願錫余以良方徐子攝衣起而筮之筮曰有鶚南飛道
遘鳳凰不懼鍼石所畏文章日者曰吉今日乙丑時加
於未蚩尤破軍先發者利子誠逐之功賢黃帝乃具桃
殳淬醯火揚言告病汝奚嫉我汝作呻呼日灌予耳汝
為尫羸俾予日覩汝欲苦人實則予苦將欺予之窮而
不能達抑玩予之文而不能武耶我將數汝情狀究汝
根株汝善自謀速走他區病乃言曰使子言而當則善
矣言而不當職子之羞苟其中矣孰敢稽留主人答曰
我友俞跗列汝千名咸汝醜類分蝕人形其在閨孺未
中厥情其一曰潔鏡無留暈衣無渝褶刮滌窮微是生
内熱其一曰敏應聲趨事聞言自引小大悉裁釀為渴
疹其一曰勞米鹽薪蔬晨起紛囂口燥筋疲發為煩焦
其一曰慧既休筐績妄希文字五言未成百疴已至其
一曰鬱巳食不步影不踰閾含憂弗愬怒藴不越沈遲
展轉積為紆結其一曰褊娌婭飛言婢僕微訕衷實不
平恚復不顯横攻胸臆逆為噎蹇惟茲數者是生百罹
在肌為潮中絡為瘁晝工奪餐夜巧侵寐我具告汝汝
奚遁情亟善自謀鴥風而征無入高門閥閱同條懼汝
所過羅綺損嬌無造市㕓毒我人民懼汝所過老稚悲
嗔無登崇山雲路攸藏懼汝所過草木萎黃無歴江河
魚龍恬萃懼汝所過舟楫底滯無經曠野莽蕩何極懼
汝所過空虚偪側凡汝之為無適而可我為汝計汝亟
聽我惟王建吏鞭撻責貨殍民以餔垂腴虎坐大憝吏
胥肆威賊猾衎衎肥晢以蔑王法將征西南西掠以狂
戮佃奏凱悅豫且康湯湯閩海鯨掀白日貢金誰何彊
矯安吉田車羯鼓趯趯施雄流移行郡秦晉望風犯順
舉燧攘畊東北振武用師十年不克凡此六塗實汝攸
宜何去何就聽汝所之豈獨勦兇蟊於王國抑亦伸天
威于四夷病乃戰慄屏息拜辭遠游于其明日夫人有
瘳
罪鬚賦(有序)(明)靳學顏
予試童子見有魁梧而甚鬚者命作此詞不諧吾意遂
援筆製此以示風焉辭曰
遵彼旄邱莫赤匪狐叔兮伯兮有髯丈夫爰自鄉甸來
適都市曰往試乎偕彼童士童士曰嚇于思于思譽髦
方臻爾胡為哉兵衛總總大夫在公髯于衆中緣階自
東既旅進以獨聳指危冠而上衝乍引領以歛翼忽脫
穎而露鋒於是髯也俯而不昂肩高頤隱欲盖彌章大
夫曰髯前吾語汝道遠云來跋疐良苦汝其心童而貌
則皤顧名思義人其謂何髯謂大夫失之子羽長揖不
辭將歸有處既歸﨤舍盛氣自厲攬玄錫之光華鼓金
錯之利器鏗將舉而未下先聲罪而矢意曰陶無見膚
其以汝貴何吾殖汝迺遺棄累凡吾百體纖悉有以齒
決爪搔冠以法紀睫衛離朱毛通肺理婉彼兩眉所占
無幾輔頰匪尺而據喻中實煩有徒汝吾奚功發論則
附以作勢微詞則鬱而不通解顏而燦然之美若失長
嘯而宫商之旨弗融雖有嘉食淋漓引膩雖有麗服覺
我形穢流火之期揮汗成雨紈扇弊搖亟麾不去積塵
為垢積垢為濡無而不治疹其興諸是用多方前理拂
疏嗚呼子鬚汝大負予上官見憎職汝之居龍蛇之蟄
時有卷舒寧不少潛以忍須臾顧乃森發爭張競挺參
鬢侵顴翼顋蔽領黃氛繚繞赭茸不整使我染翰無光
吐氣不揚誓將決汝離彼故疆已而鑷人呈技待詔獻
功芟荑搜剔根株斯窮長條冉冉以錯落弱苖離披而
飄蓬既乃假寐隱几憮然自喪鬚作人言見夢陳狀曰
予受命與子形俱妍媸在子不在吾鬚内充外瑩血氣
有餘赭茸不整子血中枯不曰妍乎綽約妙姿黝光可
鑒玄珪載垂毶毶長揚清飇吹之落落喬松麗葩施之
吾於此際何負人為且夫鼎龍墮小臣之泪編虎設尼
父之戒賁須上興和樂示愛子之無情一何自壞禮云
斯須不可去身我須我友詩範人倫智者不拔一以利
世何吾子之棄彙而捐親
愍貞賦(有序)(明)郭造卿
貞烈何氏淑静者太康諸生劉用九妻也劉生疾不可
起何即夫死以相從視含輙以所御巾紈納生袖中呼
曰待我待我尊章戚屬持之萬端不能奪自經者屢矣
姑與伯姊覺而解之不得死水漿不入口者旬餘竟乘
間以白練雉死柩傍也死前出所繡枕有並秀雙清句
示侍兒曰此吾志也今堪獨秀而孤清耶取嫁時衣火
之爍若蓮花狀死後塜上芥高丈許隴麥盡一本二穗
且有二百八十穗一本者吁嗟異哉其斯竒節所繇徵
矣余業已為之傳兹復賦以愍之而序其略
嗟彼靈邱兮惟嵩與嶽嗟彼汎瀾兮唯瀍與洛有婉其
女兮出穎川之閥閱稟奩度而□旎兮儼春洲之麗萼
憶在昔之綽約兮日修潔而處幽承芳徽之夙邁兮思
古人之無訧將儀特于髧髦兮紉芳芷與杜蘅宛内美
之衽&KR2177;兮顧淑静之佳名懷琬琰以為心兮呈珪璋以
為容纕蘭茝而作佩兮珥延喜而為珫將采儷於蹇修
兮宜占之于靈氛謂兩美之必合兮奚蓍蔡之足云盖
大人之與舅兮結交之素也締盟而世好兮惟婚姻之
故也爰納采以成禮兮因媒氏以相聞迨及笄而結褵
兮乃歸字于夫君嘉夫君之德音兮采衆芳于嘉樹鳳
鳴鏘鏘兮將迴翔于雲路憫天孫之靈匹兮怨别離於
漢渚何嬿婉之如此兮將琴瑟而日御爰蘋藻之為蠲
兮菽水之為豫方七稔之薦歡兮若不知其何底雖日
月之遒盡兮期百歲而同死非夫君之不辰兮實妾命
之多薄羌蕣英之曄曄兮不崇朝而殞落至不可藥而
代之兮後雖九死而莫贖感成說于古人兮追前修之
芳躅敢素心以自行兮願偕逝而同穴惟久信於一言
兮不須矢之以皎月哀夫君之飲泣兮謂不將乎父母
也鮮兄弟以終養兮余可以無死也妾雖備于中饋兮
幸不勞乎井臼惟舅姑之方將兮而尚可以圖後嗟夫
君之謝妾兮乃彌留而強作謂待此以瞑目兮敢不薦
之于棺槨故且泣而且止兮若束裝以遠將耿余衷之
不渝兮何緯繣乎相防忍夫君之先我兮睠昔日之懷
袖納巾紈而執手兮木將與之而俱就不頓絶而復甦
兮求白刃之弗獲惟此心之好姱兮取乎縞素之為白
皎潔而徽柔兮輕盈不踰乎咫尺繄繫妾之綱常兮視
之重於金石甘匹婦之為諒兮魂怳惚而相持姑何為
而余解兮若綴旒而益悲舅氏之哀憤兮意妾不以古
而自矢彼共姜之咏栢舟兮為不諒乎人只或斷指截
髮或割鼻剺耳彼淑媛之遺則兮亦堅貞而後死妾聞
言而侘傺兮重結軫而迴腸昔之黽勉為婦兮期少君
之與孟光豈妾之展無焦詬兮荷舅姑之是臧幸割愛
而加餐兮乘春秋之未晩啓雲礽之嗣續兮俾逝者之
有焜曾一言之許九亰兮今尚敢稱乎未亡令舅姑之
我憐兮雖溘死而永傷縱微軀之圖存兮曷禆于高堂
水背流而自竭兮木反根而不長願蚤賜畢此身兮方
知善懷之有行羌不得間於左右兮空引練而自決姑
慰藉而乘巇兮取水漿而薄啜昔六日之不詹兮思予
美而惙惙豈忘此之多日兮能展轉而獨寢魂眐眐而
無歸兮悲古人之賦乎角枕曾粲之以女紅兮因之以
寄乎余情惟松筠之交柯兮梅月之晶鎣示左右以夙
志兮豈獨甘乎煢煢何芳蓀之潛穎兮謂夫孤清而獨
秀乃逾見乎修姱兮豈知妾心之孔疚寄速奄于寢廟
兮適伯姊之覺余復懵懵而于悒兮如嬋媛之女&KR0912;痛
垂白之諸姑兮以静慤而寡儔涕漸漸而讓余兮不知
彼之好修豈知孤妾無依兮奚襁褓之可望因許死於
夫君兮曾待此以屬纊志怦怦以迅直兮心煩懣而&KR0008;
&KR0008;衆女之不吾周兮故婉詞而從容伊人之為高士兮
亦詫異而唁予謂不耽乎青陽兮而清節之是娛念父
母之北征兮願少毋死於須臾豈捐罔極于千里兮而
弁髦其遺軀但儵忽而覬覿兮徒瞀亂而欷歔憶余家
之彤管兮有殉義之媵烈大人昭韙之而涕洟兮謂與
古之女而並列今妾之獲所死兮諒不以為無庸而慘
結知儃佪之何益兮早已捐乎佩玦故臨别之泣血兮
歴鳴此而永訣但羇愁于萬里兮願妾訃之遲遲求善
使以慰其心兮勿因嗤女子而重嗟咨昔余伯之不予
忍兮曾涕潺湲而言此惟弱魂之含襚兮無以他人而
我入處若夫東郭之旁兮大人舅氏之宿遊願幽魂雙
棲兮寄孝思于荒邱昔自母氏之敬戒兮褵裞之有常
惟余性之慧儆兮將集芙蓉以為裳貫藕絲以為帶兮
組荷葉以為囊取同心以並蔕兮不獨艷而孤香雖纖
手之未就兮實余心之所藏哀衾裯之不復御兮豈服
之而無斁也取炎火而秉畀之兮恨不夫君而同薌澤
也何茲之亦靈兮宛芙蓉之秀發榮之始如夜光兮而
輝之揚於秋月觀之驚怪兮疑妾魂之超忽庶見跡而
知心兮許妾同灰以俱没妾雖没而豈徒兮將與古而
齊芳同鑿枘于二女兮合矩矱于貞姜彼貞姜之漸臺
兮特符命之不至舜南巡而野死兮伊二女之遠寄矧
信誓之旦旦兮死不越乎閨壼幸首邱之可從兮胡不
溘然與偕殞㗨今之不先朝露兮恐白日之婉娩詠黃
鵠之獨宿兮嗟魯女其何求如衛女之塜上兮化二雉
以奚猶壹志之各有當兮自古人而固然奈妾志之獨
異兮亦受命之不遷故絓結而蹇彥兮不可解而釋之
宜彼其之不知兮鞿羇而迫阨之人之輕生于鴻毛兮
亦臨穴而惴慄乃入淵而援手兮惟恐淪胥之不疾真
視死之如飴兮故竟輟乎水漿雖憺憺以恬愉兮自有
瓊靡以為糧神罔兩而無舍兮形枯槁而將亡魂杳窅
不可招兮空筮告乎巫陽援永辭于白練兮不離夫君
之旁歎曰女人之貞百家之宗兮美人之貞丈夫之風
兮辭且婉婉諶雍容兮銷鑠而竟殞若芙蓉兮芥生塜
上其高踰咫兮邱園之麥兩穗藟藟兮且有二百八十
而共一本兮獨秀於塚上何其有菀兮猗嗟貞人羌獨
無異兮風本攸植是以瑞兮
疑賦(明)馮時可
天吳四目據帝關矣土伯九約游人間矣星辰晝見日
反舍矣江湖逆流海成田矣蜀鳥啼北禾生貊矣濟貉
踰汶柑移燕矣秦馬有角楚猴冠矣胡羝生乳魯牛言
矣嗚呼噫嘻魁昏杓旦左棓右槍嶧高岱畢北燠南涼
上履下幘綠衣黃裳覆苓羞喙登鮑踐魴汪罔為短僬
僥為長蕙芷為臭蕕茷為香駘駑絡金騕褭服箱嗚呼
噫嘻康瓠何寶周鼎何棄干將何藏鉛刀何試家雞何
賤野鳬何異西子何斥嫫母何侍黎邱之鬼何親而媚
鼈令之尸何賢而位嗚呼噫嘻世道日波人心自寒鵂
鶹致譽鳳鳥見彈龍章薦壤鶉結服官大吕蒙耳北里
環觀松柏培塿蓬藋巑岏漚菅殿陛伐檀河干擲果左
思飛瓦潘安嗚呼噫嘻貞瑩潔清不為世知突梯卷臠
顧為衆竒吐肝瀝膽動而見疑鼓舌搖脣或以逢嘻駔
&KR0008;大府秀孝中逵鳴呼噫嘻箕畢殊好參商異躔周璞
工笑琴鯉庖捐敗素成紫棄土為埏息壤堙水文石補
天麟出不祥雉雊成愆市人攫金堯何投焉楚人毁玉
秦何珍焉朝賢暮佞此憎彼憐孰是孰非孰測其然嗚
呼噫嘻昔之士論好進為羞今之士論恬退為尤昔之
君子藿食民憂今之君子肉食身謀桀者居間賢者雅
游温語陽春烈心勁秋嗚呼噫嘻誰秉國鈞而無典刑
度不視量衡不視星以意長短以我重輕衆口囂囂搶
攘廟廷附和為蠅隱賊為螟烏無雌雄水合渭涇孔不
能衷墨不能停童羖無罰金人執銘嗚呼噫嘻文幽孔
阨回夭憲貧左邱盲目屈原沈身秦標功德莽肆威神
湯延七葉曾食萬緡古既昩昩今益泯泯誹俊疑桀奬
頑異嚚壬夫如主造物如賓攩㧙紛拏曾莫少嗔三鼓
賊物五酉淩人優或集菀聖且迷津瑟愚竽利書滯錢
神先生不解黃陵是揆乍如嚘嚶久乃提撕曰若所卜
見猶羣黎乾坤渾蕩包塵納㙠變化相詭幹流不齊或
推而還或抑而躋唯彼聖知不為世谿執神之機窺天
之倪蚩蚩佞諛險宅卑棲竭蹷一生腐鼠醯雞以此羨
彼持壁易鞮若自反覆顧謂世迷至人無物至道無蹊
玄同冥應何疑何稽
驅戅賦(有序)(明)楊於庭
昔揚雄有逐貧賦韓愈有送窮文凡以宣鬱抒衷用附
孔氏各言爾志之義淵明有言夫道達意氣其惟文乎
余業以戅廢矣居間躊躇作驅戅賦比之二氏敢云肖
哉
楊子既逐屏于田間衆猶嗥嗥聚蝱成山哆彼文貝羣
飛刺天九關峨峨一斥不還好我者勸庶其復然然即
溺之衆曰惎旃衆曰惎旃亦既譁只雕蟲厚詬借箸蒙
恥市虎嚙人蜮沙含矢厥諐所繇戅故之以迺叩靈臺
呼戅與語胡汝從余津津自喜進不程時退不量已不
諧與人不洞事始自典方州汝則余邇幸而無郵汝食
寢此錢穀甲兵余則尸之方枘圓鑿職汝之為人皆䏱
&KR0957;低眉解頤汝獨抗顏研研若蚩人皆嚅唲哫訾慄斯
汝獨闊論眎人如遺人皆炙輠如珠在匜汝獨螳臂怒
而當車怨汝之的禍則余罹懷璧其辜誰為我辭他人
朝夕靈通與處曲鈎公侯從車上儛而汝悞我齬齬踽
踽辱在泥塗偕褐之父妻孥尤余咎實在汝余靜汝憩
余動汝鼓豈無他人繄我是主借曰未知厥效可覩汝
其行矣則莫余侮戅曰唯唯為謝主人余亦何負汝亦
何嗔汝䘏汝官不䘏汝身苟名之立黜也何顰不佞之
之先世有明德昔佐王陵漢祖早識廷爭諸吕義形於
色人臣之義陵也伉直繼事長孺中流砥峙招之不來
麾之不去布被丞相深文御史謇謇面折唯余先子輓
近突梯肉食者鄙雖復膴仕千夫所指謂子高明少而
習焉譬之臭味維子之荃束髮從子抑亦有年成子之
名比於豪賢衆能衊子子誼益鐫寧玉而碎毋瓦而全
亮子姱節可以長久誓投四裔與子相守不謂末路厭
如敝帚刓方為圓於余何有余去不復誰為子友繞指
誘子塗澤而走頤指盱衡亦孔之醜戅詞既竟目張色
厲人之無恒請從此逝適彼首陽訪彼下惠侘傺不顧
壯夫所礪余乃避席自投于地廷實負子子則何罪古
人服義過亦不貳請終事汝亦又何懟戅遂不去寧甘
廢棄仲連有言貧賤肆志
禮貧賦(有序)(明)黃省曾
予讀揚雄逐貧賦末雖揭露反正而憎戚厭苦厥心當
無釋然竊希仲尼不去而樂之義作禮貧賦
黃子閉戶與貧胥處歴年四十肅貌敬禮顏無忤色口
無訾語麾之則從凡命皆喜賓于茅齋弗敢怠侮左右
盤從形影為比仲夏吉日攬貧登堂拜而致言曰玄哉
爾貧虛妙曷測善蔽弗成是為天德宰而不有施而不
積蕩乎難名熙相萬物昔毗堯舜投金抵璧藿羹糲粢
仁覆蒼億勵說操版臾望秉罭舉弼作師皆汝之力大
任將與勞震筋骨逅吾仲尼要久肝膈曲肱奉枕蔬水
奏食偊旅陳蔡琴歌共懌兼友淵參原憲歡密簟瓢在
陋饑餓屏跡龍行逾高鴻揚靡忒主亭者何織葦者勃
寄餐牧豕耕草釣澤翕爾顯庸侯王竹帛繇是觀之得
汝者成名失汝者穢慝上建神哲下起勲績處以修躬
蓬蒿潔白出以佐采貞素表職生而恬康樂天自得没
而無疚奕代軌式遺安子孫錫慶綿蟄僕自爾來為道
增益氣凌青雲心對皓月聖途尚羊王徑袚飾卑細蠅
蟻&KR0008;眇貨殖山藻誚愚千駟鄙没糟糠令妻考槃淑息
萊子見遊裘公樂集却謝車馬孤抗泉石國無妒人鄉
靡怨客門可雀羅消搖坦適修夜常寧安衷鮮惕出無
留顧入靡紛迫偃仰探經肆精奥極溢吐文章條貫矩
尺端言蠕動庶幾為則名播九方甘守沈寂與汝蟬嫣
豈敢疎逖樂只君子頌汝朝夕于是貧聞而喜乃告予
曰吾與子居曠久習便吾有胸臆未與子言我貧與富
皆命自天天有二役授與不愆富畀小人貧歸大賢貧
者福之富者禍焉滔淫貪墨乃與周旋盗跖吟口惡戾
彰宣狼咋虎冠德義委捐烏嬴畜牧猗城盬鹽洒削胃
脯鼎食騎連好之則聚慕之乃前不趨宼鈔則在市㕓
凡百溺之鮮不覆顛高明鬼瞰醲肥瘵纏妖豔瞽心桑
濮奪延智者使昏方者俾圓愛斷懿戚虐起貴權攘奪
簒竊競此致然仇繇賂滅榮夷利攣郿塢取戮金谷自
殲多藏厚亡散如塵烟宦雖巧捷隕之重泉斬宗殄祀
墟宫莽田他人入室其道好還帝王張奢禄且不傳況
彼蠢庶乃握貨權天阜資具均濟普全匪伊私獨可以
掩專分踰必折徒取瘁煎富豈嘉德迷夫同憐情傾志
嚮癖嗜罔痊凡今之人惟金與錢子既知吾吾敢舍旃
願與始終垂休萬年
廣招賦(有序)(明)謝肇淛
廣招者謝子為其友人鄭琰而作也琰既流落江東邅
迴維揚徐邳之間不遘知遇困躓以死一身孑爾四海
無家精氣越佚不識故里若敖之鬼鄰于餒矣夫死無
所歸而殯朋友之義也魂不復而招之古之制也迺作
廣招之賦音沿楚些紀地也
秋懰慓而泬㵳兮浮雲冉而上征駕素輴於荒原兮白
驂躑躅而酸鳴蔓薋葹以蕪穢兮氣曶曶而黝暝羌何
為遘此窮竒兮恍惘懩而匿明曜靈瞪眎以弗及兮帝
迺命諸巫真曰廣陵有俠骨焉魂豗憊而不復女筮予
之招兮余且畀之南服巫真對曰夫幹貞固者所以為
修也魄搰椓者所以浮游也幸帝命之不延未及附諸
糞草予無所用筮焉乃下招曰魂兮歸來胡為去君之
奥宅曼衍於大荒些離君之頎晢而儷彼幽盲些辭君
之枌榆與埜妖顏行些棄茲祊祧中道徬徨些歸來歸
來止故鄉些魂兮無東東方大壑不可以泳些燭龍銜
焰焦轂液靷些龍伯千里眴目若電其首若巘些䵶鼊
連山齗齶戟卷些飛廉被髮盱舑舕些一劘其牙為虀
粉些魂兮歸來無&KR0008;磒些魂兮無西西有流沙冥邈無
垠些玄蟒桀血三周崑崙些赤狐黑&KR1725;扢攫兟兟些榆
晷入土沸濩㠯播掀些雷淵陰火歴錄研研些藂菅萬
里絶飛鳶些磏磠䆲䆡雷轟嗔些魂兮歸來空煩冤些
魂兮無南南方酷癘天地鑪些藴隆蟲蟲焱咈嘘些蝮
蚺銜象牙專車些即且蛷螋&KR0008;&KR0008;&KR1253;&KR1253;與龍爭珠些蚍
蝣有顒齧人如飴負&KR1990;骼而趨些艾貙玄兕㗊㗊䰕䰕
些焰岡燏焲金木殫枯些焦毛爛額灼研膚些痁疹痤
癩痔且疽些魂兮歸來無自刲屠些魂兮無北北方凍
沍凝&KR0982;凙些白草黃沙連大漠些黑磧霾空無百穀些
六月霄霰晶搖薄些窫窬嵯岉轟咤噁些玄冰固地戰
陰壑些野义㺠狻狒猥敔敔哮趠趯些辮髮反踵鬅鬙
䯱髵戟手攙捔些湩乳膻臊無炮烙些魂兮歸來虞蹂
躤些魂兮歸來無上天些天閽黦黮亘九埏些虥貓玄
貙搤下人些乖龍觺觺磔鋋鱗些雷霆砰硠電激雹擲
不可進些蝃蝀纏蜷吮膏若泉些上帝高居默不聞些
魂兮歸來墜糜厥身些魂兮歸來無入此重淵些幽壤
黝沕無晨暄些蝄蜽屭贔披髮躚些山魅谷&KR2977;踉蹡擘
人以吞些朱髮豹褌獰且饞些羅刹鐵額舌赤如火食
人三千些陰飇哀嗥血池肉陵赭般般些火山刃林鑊
剉煎些魂兮歸來無逡巡些魂兮歸來入閩邦些翠峯
嵁崿黛華岡些寒流瀺灂鳴石淙些靈室閟洞窅崆㟅
些嶄瀑激雪花雨空些芙蓉葱蒨攢青蒼些金芝瑶卉
熣夜光些芝房輪菌乳膏潢些丹牀玉几紛從横些毛
女羽客顏若童些壽跨喬衆踰耼彭些魂兮歸來馭氣
以徜徉些三山蓬閬鼎嶙嶙些長江金鎻漭涴澶些旗
張鼓蹲屴崱厜㕒雄相賓些溟涬巨壑㵿㵿洶洶際乾
漘些枌榆井竈鬱參鱗些衣冠曼好愉以親些□漫徙
倚縱怡淫些魂兮歸來娛爾神些埜腴地沃百昌阜些
冬稌夏稻菽麥楙些畛隰皇皇豐衍袤些榕欓榰槵紛
櫹糾些荔枝龍目桄榔櫞攬苾馥羞些茙葵蕾芣蘭薔
薝蔔炫綵以繡些馬纓虎掌玉屑金錢彌皋岫些黿鼉
鱣鮦鰣鯢罶些烏賊黃鱆鮶䱀䰲些洪蚶膬䖴媚連鱟
些飫脣膾舌靡不有些麕麚猩玃祁孔右些翡鷩文鴛
鴐鵝鶼鶻遝林沼些魂兮歸來從羣醜些彼都士女曼
且晳些妖童嬿孌鬒髮霱些綦履香褵衷錦衵些冶嬙
修蛾朱脣菂些盤龍翥鳳金屈戍些赬頰横波眸點漆
些柔荑攕攕玉環捒些綃縠襳襹揚鬘裼些跐豸㛹娟
麗射日些縱體隨風六銖襞些步虚清歌香靄滴些褫
神拂枕奉茵席些洞房沈沈娛永夕些魂兮歸來聊燕
息些錦垣綺陌萬戶開些飛甍接棟簇紆迴些木衣土
繡甲第璀些璠樓金閣瓊香臺些馺娑㠔&KR1110;譙麗嵬些
兆闤秭闠䆗窱豗些蔓雲韜宿銀牓題些琳宫紺殿翬
毰毸些窣堵朱碧晨唪夕唄鏞鼓喈些藻楶月棼䡾䡾
臚臚中天而不摧些柔輪寶靷延延闐闐溶㵝而往來
些魂兮歸來託㠯安棲些明堂肇啓雷鼓鼝些合蕭孤
管倚雲軿些摐金考石柷敔喧些和琴哀瑟明月弦些
賁鼗鐃篪互節宣些黃鍾大吕旋相生些擫籥秉翟俯
仰躚躚些萬舞有奕遞便嬛些魂兮歸來聽勿諼些血
膋既酧蘭艾熏些雲爼大豆森顒庭些柔腯剛碩馚㠯
腥些炮牂烹武蹄角横些□鳬烙雞雁鶩鯖些&KR0008;鴰鶉
鶤糜飶馨些象約熊蹯旨且盈些臛鼈磔蝤魴鰥陳些
子薑香韮美錦蓴些冬菁夏筍競鮮新些玉粒金穱黍
秬秔些䬪飥餛飩餦&KR0008;餳些冷淘温胾土簋硎些橘柚
瓜蓏剝雞菱些紫蔗碧藕赬朱櫻些赤棗青梅甘酢并
些縹醪玄槳露金莖些醍醐翠豔汎醁&KR0812;些徑寸敷膏
蟻浮蓱些芝觴桃盌雪液澄些九香百和芳潔凝些是
饗是侑腹膨脝些魂兮歸來胥懌以寧些華簪文纓珠
履䠯些胙階孔彬跂雲閣些文朋儇侣巧笑綽些緗帙
彤筦輝灼爍些藏彄意錢攬六博些雉犢盧梟恣歡醵
些角巾彈棋朋踘蹴些決拾&KR4089;弸命侯鵠些拔河蹶張
勝相攉些養和隠囊揮麈籜些郫筒詩籌拈糾錯些鬭
敏爭姱喧喥噱些傳觥交舄側弁幘些傾情倒意戲而
不虐些魂兮歸來樂相樂些遠行靡屆不如歸些荒荒
六合將安依些終風且霾日月微些天昏雨濕魈魅啼
些流連忘返喆所譏些太康淫洛喪忸怩些八駿萬里
祈招悲些屈湛於湘漁父嗤些有菅與蒯寧姜姬些狐
兔穴窟雞於塒些歸來歸來無自迷些亂曰䢴溝湯湯
兮草木莽莾雁南征兮江之滸思君兮潺湲猿狖號兮
秋雨江有籬兮原有楸君不來兮悄離憂殘釭幢兮明
滅寒蛩鳴兮焉歇石上兮蒼苔山間兮明月君不可兮
久留歘望舒兮將没流黃罷兮香機空春草靡兮霜葉
紅白鶴驚兮玄狨哭雲慘慘兮西風魂歸來兮哀江東
後招魂賦(有序)(宋)晁補之
屈原作大招魂宋玉作招魂夫士以忠放濱於死故招
其魂而復之予交之長者王安仁賢且孝適未仕病以
夭予傷焉不敢以非吾上也借不知命之辭以愬於帝
作後招魂
竊悲夫天何為生此碩人兮蹇幼清而宜脩既服義以
時可兮又何為委厥美而改求天固復諸其初兮則如
勿俾此昭質帝命巫陽曰有愬於下汝往聽之精神將
離筮而復之巫陽曰物死與生司命有職自廢自起朕
何能識帝彊之乃下招曰魂兮歸來去君七尺之軀胡
為乎大隂些舍君之靈龜而糟莩沈些人固懷慈而抱
愛兮一言欲訣而評評些君胡樂誘於異物兮從之踶
跂而遠行些魂兮歸來上天不可以遊些有神當關其
視畏人些其下百鬼伺人往來執而殺之些徜徉無所
倚歎息不可些幸而得還無所求階些歸來歸來不可
以久放些魂兮歸來地下不可伏些土怪墳羊狠戾穾
觸些蛇身鬼首蓬髮髿鬖當前搖毒些九幽之府惡厲
牛首得人以械獄些歸來歸來不可以久屈些魂兮歸
來無止乎山中些山木蕭蕭猿狖所居些藜藿柱逕梟
祥鼯怪杜鵑號呼些䕫魈罔兩笑風涕雨見人揶揄些
虓虎封狼磨牙吮血侁侁穴居些魂往顛隮狂惑失塗
些歸來歸來久幽恐不得出些魂兮歸來君無下海些
大海盪潏日月回周些白波連天五山狂浮些巨神操
蛇唯魂是囚些淫氛瀰霧八方錯易魂往安投些百怪
讙舞羣出類没更遨迭遊些霹靂掣電蛟龍直起江潮
逆流些有鳥九首載鬼盈車擢筋以縻其輈些歸來歸
來久淫恐不得還些魂兮歸來君無樂兮八荒九區遐
方異類其人似禽些烈陽慘隂鞲裘裸裎涼温不時些
蔽林夜祠被髮徒跣妖魅叢嬉些魂往非族抵冒凌欺
些歸來歸來恐自遺羞些魂兮歸來君無以髑髏為南
面之樂些毛枯骨化精離識落些螻蟻所寄烏鳶所搏
些蚊蚋姑嘬狐狸齧嚼些髐然七孔攓擲疇覺些棘薪
葛蔓交錯綿絡些鋤耰野火侵凌甚虐些歸來歸來無
自遺賊些魂兮歸來八紘六合無一可以翱翔些魂孤
迋迋消耗淪亡歸來歸來反故鄉些工祝前君無迷方
些崇城兩溝夾高楊些車軫馬&KR2506;交康莊些日中為市
集工商些高門懸箔襲慶祥些選閱甘旨薦北堂些金
昆玉季美雁行些斑衣竹馬兒嬉傍些曲欄横牖窈洞
房些長蛾曼綠含若芳些齊紈阿錫曳明璫些戛瑟鼓
簧封豕羊些食前方丈釃椒漿些嘉賓雜坐紛賢良些
朱顔欣欣君樂康些魂兮歸來反故鄉些亂曰龍火頽
坤兮虚正宵萬物酋敕兮傷秋郊汨君徂征兮默誰曹
天地為鑪兮物流以銷一受成形兮專莫逃斯彌頤輅
兮一體所交鼠肝蟲臂兮忽何遭魂知復吉兮改而超
與君除袚兮三下招張君之衣兮升屋號魂兮歸來居
匪遥無哀我心使予勞
至治四御史賦(元)吳師道
至治之元英主當御時崇梵教大啓宫宇都城嗟咨民
勞役巨蹇蹇執法四臣列疏臣直伊何繇聖明故維時
權姦實激霆怒誅竄亟加誣以謗愬粤若古先誹木諫
鼓我元造邦責在憲府列聖虚心忠諤繼武偉茲弗褒
名節奚樹皇化更新直氣斯吐生榮殁賚寵以異數嗟
嗟在位有目斯睹恪恭爾職正直是與明明國是赫赫
王度母利而回母禍而懼明於一時千載彌著小儒作
詩用贊言路
弔余文賦(元)涂幾
均惟皇之降衷兮何獨此為不仁負予才之宏異兮早
卓倜而莫羣既靈扄之中啓兮又精思於典墳咀天葩
以紛放兮羌不學而能文較錙銖於古人兮又何數乎
今之人詭金膏與水碧兮雜瑶玉兮前陳貫皇王之大
道兮極遐思於幽眇神姦慴而却走兮玄象摹其在手
念所得之非艱兮豈皇靈之相予若增波之赴海兮侈
援筆而成辭感靈鳥之翍翍兮耀竒苞於朱景謂流聲
之輝赫兮羌難得而與並曄予文之既積兮俟將進乎
明時馬邅迴而不進兮行中道兮險巇歲月忽其代序
兮傷美人之遲暮鳳凰飢而不食兮鴟梟讒而非侣世
貴賤之不分兮又何能兮識真襲燕石以為寶兮採魚
目以為珍衣嫫母以錦衣兮謂西施之弗好彼淑女之
含德兮蔽蓬茅以終老固達人之知命兮矢中正而不
渝甘衆進而獨退兮苟吾心之所如芰荷不可以為衣
兮藤蘿不可以為帶泣悲風之短景兮寒冰交乎水際
矧茲土之尤僻兮無朋遊兮我從撫前藁以太息兮貧
何爾之能工茲命付之水火兮還神功於不宰既弗澤
於黎庶兮與元氣而俱在在天而為慶雲兮在地而為
醴泉蒸芝菌以作瑞兮結金玉而為堅俾斯民之復朴
兮無雕傷其肺腑餐元和以葆真兮予永懷乎淳素
御定歴代賦彙補遺卷二十二
