欽定四庫全書
御定歷代賦彙卷八十九
舟車
船賦(晉)棗據
伊河海之深廣兮嗟緜邈而無垠彼限隔而靡覩兮此
由兹而莫聞雖后土之同載兮實殊代而乖分嘉聖王
之神化兮理通微而達幽悼生民之隔塞兮愍王教之
不周立成器以被用兮因垂象以造舟濟凌波之絶軌
兮越巨川之懸流水無深而不渡兮路無廣而不由運
重固之滯質雖載沉而載浮飄燕鼎於吳會轉金石於
洪濤溯無涯之浩浩不抑進而輟兮登陽侯之激浦兮
方魚翔而龍遊雖滔天而横厲長抱樂而無憂且論器
而比象似君子之淑清外質樸而無飾内空虚以受盈
乘流則逝遇坻而停受命若響唯時而征不辭勞而惡
動不偷安而自寧不貪財以徇功不愛力而欲輕且其
行無轍跡止無所根不疾而速忽若馳奔豐儉隨乎質
量所勝任乎本形雖不乘而長浮每涉險而必正周遊
曲折動與時併博載善施心無所營囊括品物受辱含
榮唯載涉之所欲溷貴賤於一門包涵通於道德普納
比乎乾坤感斯用之却廣信人道之所存
舟賦(唐)常暉
昔者帝軒君臣道叶刳木爲舟剡木爲楫洪水以之徑度
大川於焉利涉疑夏日之初蓮似秋風之落葉動而必利
其物居而必虚其心善蘭桂之得性惡泥滓之陸沈清
流澈影岸狹波深直容與而孤運非軌轍之能尋動而
何極居而不測以謙虚而受盈尚樸素而思飾爲而不
有質而能力不以克己辭於功不以利物矜其德夫潛
行不離於水有似智焉虚巳以濟於物有似仁焉不畏
蛟龍之浦不恥魚鼈之泉任規模於匠者隨物理之推
遷横不測之流無慙於勇決指送歸之路有類於神仙
爾其渡遼按甲伏波受命絶島如雲長川似鏡值衝風
之颯起引孤帆而高映榜人奇唱櫂聲不一赴海凌川
箭馳風疾臨地角而長逝望天涯而迥出飄颻畫鷁決
孤影而排風迢遞檣烏轉危竿而就日且夫履有常道
濟無不通嘉守義於共伯慙棄人於衛公安而不傾得
性江湖之上悠哉獨運託質浮沉之浪爲用也大爲德
也廣操檝則津女輕歌畫土則廩君孤往襄城帶其寶
劒神亭飛乎銀仗惟傅巖之版築臨巨川而長想
大舟賦(唐)常暉
崇崇大舟内谽谺而坑谷外突兀以山丘長百尋受萬
斛淺淮泗滯原陸兀若簸大海以出鯨魚邈如漂崑崙
而横地軸及縱大壑鼓雄風疊高濤摩蒼穹連山嶪於
天外疾雷吼於地中當此時也忽然湧出漫若乘空挺
無何之鄉樹摩天之檣檜檝不舉雲帆高張平林倏閃
以藏沒羣島飛動而相望兩儀混沌萬象渺茫崇山成
秋毫滿月猶隙光一日二日經岷峨而歷扶桑外甚馳
騖中唯虚閒所以望之者勢同纍卵居之者安如泰山
借如唐堯洪水大浸桑田包山上陵刮地滔天無巨舟
矣人其魚焉有若漢武習戰羽衛雲陳鑿昆明者四十
里坐豫章者一萬人夫其爲大與世殊倫曁乎巨象初
來輪囷其貌錙銖犀兕蠛蠓貔豹向非刻舟鑒其淺深
殆輕重而難較岑彭西伐杜預南征千里江漢三軍甲
兵若非廣艘弘舸何以蜀滅吳平稽前代之爲用信殊
塗而同軌以古况今相去遠矣何者我后無唐堯洪水
懲漢武昆池笑魏家秤象偃晉國興師則大舟之用殊
於昔時今乃守在海外化漸無垠浮三江以實倉廩遶
四溟以周乾坤旣而飛鳳詔宣鴻恩或西盡月窟東臨
朝暾南國徂遊北極馳奔窮水路以適遠爲大舟之用
存於戲向者將逝萬里之外滯一曲之内故知德有所
長皆以拙于用大今以濟渡爲功適天下而皆通假其
風水之力不離江漢之中向使移舟爲人以海為主元
首契合大舟夾輔則傅說之濟川同功軒皇之刳木何
取客有扣舷而歌曰是舟也非大匠則無以成非大水
則膠而傾非大風則道不行此皆大匠之則大海之德
一日千里者風之力也
刳木爲舟賦(以濟川資舟理國求賢為韻)(唐)羅劭權
昔王者以濟衆為先念舟航之未具長川謂運斤之人
必能造物選合抱之木遂使攻堅旣而削彼鱗皴定兹
繩墨短長大小任規模之巧心高下重輕稱波瀾之巨
力原夫造其舟而利其用亦由求其理而安其國剞劂
斯休舳艫已流小周穆黿鼉之駕契高宗舟楫之求德
合國風暗動揚帆之勢入歌帝力爰成鼓栧之謳濟物
不得無其舟行化不得無其相運智旣由乎明主操舟
亦因乎哲匠器無不具實均大造之功道無不通宛叶
蒼生之望必也主意渺瀰用汝猶疑不顧斧斤之妙不
求擁腫之資則思涉之人恨無航而空嘆未濟之士欲
行水而何期且刻之求劒者其意細微用之稱象者誠
非大計曷若濟巨川而是念命良工而立制欲使蠻
夷之類慕化而有路斯來商賈之徒通貨而乘流遠逝利
涉之道彌彰拯溺之功潛契以此利物何物不利以此
濟人何人不濟由是皇恩遠被鴻化旁流潛通四海
之路皆因一葉之舟用之則行豈隨波而上下利有攸往
當與道而沉浮今我后契道臨人端默求理思通大水
濟川之具雖多樂得長材刳木之心未已則知從古之
君爲舟於水若葦杭於河廣之内似芥葉於坳堂之裏
方之於今未足喻其大而擬其美
汾水新船賦(以虚舟濟物利涉大川為韻)(唐)徐彥伯
賢者徹侯求人之莫分帝之憂以爲冀方輪轉病於行
輈乃乘素秋鏡清流假道於河伯息肩於吳牛因去彼
以取此遂舍車而造舟革故鼎新裁規創制通子房之
妙略運弘羊之潛計則淺深之量將載沉而載浮陳去
就之宜則旣濟而未濟懿夫席帆錦纜蘭橈桂檝不日
而成嘉謨允叶蒲且㒺設寧勞漁人之家財用無虧不
奪農人之業水之積也厚船之動也捷迴翔並騖識波
上之雙鳬倏忽孤飛見天邊之一葉伊負重以致遠非
卭否而人涉及夫安卑委順外静中虚混泥沙而閉矣
象智者之居諸逐便乘流排難觸物泛波濤之不屈狀
勇者之拂鬱船之時義吉無不利向之爲材也標挺特
之材今之爲器也作殊常之器若往若來無顛無躓奢
淫自戒厭殷帝之酒池遊戲無虞恥丹朱之陸地鷁首
翩然魚鱗比川映汾陰之寶鼎參漢武之樓船當秋風
之櫂唱候明月以扣舷載廩儲而奉國達方物以朝天
可以通河渭可以泝涇瀍斯漸勞而永逸將冠古而爭
先且知君子攸作務於遠大美利亟行莫不繫賴厥聲
載路賡歌濟巨川之功史不絶書考課獲疇庸之最别
有荷爲衣兮蕙爲帶鼓輕枻兮張翠蓋杳眇煙波之末
夷猶區域之外願一涉於龍門接神仙之嘉會
進舟賦(有序)(明)何景明
予使於滇行將萬里所越皆崇山複嶺以輿以馬顚頓
馳跋而不任其勞至永寧乃謀舟以歸庶代陸走之勤
時霜降石出江狹水迅機發矢激其勢不得少留甚懼
之有老篙師進舟意頗閒自招於前一人柁於後柁者
左右緩急不敢自任視諸老篙師老篙師者額之指之
目之而左而右而緩而急無不應者其舟之敧正疾徐
皆與水勢宜不爲岸防不與石鬭予甚安焉問曰爾之
爲舟將有道乎老篙師執篙進曰有敢請言之夫待用
者器也器不良則不稱用用之者吾之手足耳目口也
少怠即不能用手足耳目口役於心者也心不專則手
足耳目口不爲用招與柁吾之器也左右緩急敧正疾
徐吾之用也故吾先良吾器以利吾用手足耳目口不
敢少怠心不敢少弛然後從容乎安流蕩激於奔涌洄
洑之中而無虞也然吾又能察水性與勢故夫潭淵淺
渦暗灘隱石者吾遠而認之能得於十數里之外是以
預爲之備而不至損吾舟他水工常惡遲取速截長要
短故有敗者吾惟順其水道而無所枉雖遲而得免敗
焉吾之道如此已矣予謂舟御類藝也人之於世顧藝
之不若哉因序其言爲賦以自勵
惟孟冬之旣朔兮霜凜凜而下威冰汨汨以斂壑兮草
木蕭索而變衰念固陰之初升兮撫歲華之漸微倦行
邁之靡靡兮飭舟師於水湄操吾楫以徑濟兮石凌兢
而參差流漂激而不馴兮勢百折而靡隨響訇磕而蕩
潏兮若弦控而矢馳彼垂堂固有戒兮心悸怖而内疑
何舟師之有神兮善審勢而明機視柁者以發縱兮引
吾招以先之量左右以中繩兮察緩急之所宜疾徐敧
正各有矩兮曾不失之於毫釐赴迅波以示捷兮制狂
瀾之旣危始委折若有避兮亦横衝而弗辭旣因順以
安常兮復扼險而呈奇值澎湃而稍待兮入洄洑而靡
遲預崖石而逶迤兮利水性而莫違夫執藝固道之所
寓兮予安知其所持曰吾心以爲之宰兮實操運之權
衡衆體苟不勤兮人安用之足勝才良而器利兮乃任
使之可能志兮静而臨之兮誡易心之是乘震憾擊撞
固多端兮心應之而遂平寧拙遲而不巧速兮非枉道
而兼程推是術而處之兮雖夷險而同情嗟世俗之止
措兮胡兹技之不侔進惘惘而獲咎兮退煢煢而見尤
過之則犯忌而招戾兮不及者誠可羞蹈履之不少檢
兮或語默而嬰憂左右前後無方兮昧上下之所由戅
必至於觸藩兮智或流於刻舟入汗漫而莫極兮汎沛
濊而罔留泥軌度而局促兮放準墨而外求忽蒼黃而
莫辨兮動齟齬而莫投孰佩弦以自剛兮焉佩韋以自
柔繄予之未進兮匪取教於一方夫細大之不可捐兮
感曲藝而不忘矧岐路之異態兮平地固有吕梁觀要
津之沓馺兮涉宦海之汪洋懲往塗而省究兮吾庶以
愼吾杭
一葉浮萍賦(有序)(明)謝常
包山木石先生徐庭栢讀書世家也器宇卓犖神采翛
然望之如神仙中人嘗與二三同志泛舟於具區採菱
芡酌濁醪歌范少伯之詩而娛其情遂號其舟曰一葉
浮萍吳中以詩鳴者爲之咏歌余雖年邁亦撰賦一通
爲木石先生之贈也賦曰
稽山樵朝發蹤於東海夕將抵乎西都遇茫洋之大澤
勢滔涵乎太虚爲吳中之勝境實天下之名區以爲洞
庭邪則層樓不見翬飛乎岳陽君山不見列翠乎蒼梧
以爲彭蠡邪則瀉不見銀河九天之瀑布而張不見屏
風九疊之匡廬於是西瞻苕嶺東望姑胥然後知其名
見於禹貢而爲揚州所轄之太湖邪是時也日落蒼灣
煙澹平蕪恍東山之月出見木石之鴻儒停桂櫂而揖
余言曰吾將告子太湖之所以得名演子以太湖之大
義子將樂而聞之乎是湖也三州之界四方之迂其東
也則百里之巳越其西也則億弓之有餘其南也則一
望之是遠其北也則萬頃之無虧故東其半為蘇臺之
境西其半爲霅水之隅北其半爲常郡之限南其半爲
松陵之拘三州太湖之得名其以此與古老相傳信而
不誣原其始則夏禹之底定而衆水皆匯乎此瀦然亦
安知其不濫觴於崐崘之頂泄瀚海而來尾閭者邪乃
若微波不興一碧萬頃如青銅之淨拭似白練之平鋪
颺風倏起長鯨怒呼拔銀山之千尺撼驚濤之雪如使
觀者不覺心戰而膽慄頃刻覆行人之舳艫其産則有
辛夷杜若菡萏珊瑚大寶之貝明月之珠春水桃花之
鱖秋風蓴菜之鱸白頰奪淮南之風味紫蟹剖吳下之
膏腴又有魚鱗之屋水晶之居其深莫測其奥莫闚構
波神之窟宅作馮夷之幽都旣有凌波之仙子豈無騎
鯉之神夫月白風清似或聽廣樂鈞天於縹緲雪消雨
霽恍若見金支翠旗之有無散落霞錦光於濎&KR0008;濯殘
陽紅纈於扶疎玉宇凉生則足以試太一乘蓮之渡綠
雲曉漲則足以供漢隂抱甕之㪺惜杜少陵空有渼陂
之樂曾不及此一覩李謫仙空有采石之泛曾不及此
一趨故凡遊乎此者自有以得其樂又何必渡黃陵而
遊赤壁隔滄海而望翠蓬與玄壺也哉吾今於是求舟
楫於蘭桂編蓬帆於菰蒲一葉浮萍之是扁百年奕世
之不汚輕於杭葦穏勝乘桴效天隨子之蕭散采芝叟
之清臞韜光於草澤混跡於江漁短櫂輕橈紛總總乎
湖山之樂長鎗大劒不屑屑乎雲臺之圖披羊裘於風
雨恣綸竿而卷舒仰清風於桐江釣雲之嚴子慕高名
於石湖載月之陶朱張騫八月之槎枉泛斗牛之渚純
陽三尺之劒空過洞庭之湖詩卷酒杯以備怡情之具
筆牀茶竈聊爲適興之需紅蓼白蘋處同羣而作侣汀
鷗沙鷺每相狎而相呼鼓腹而歌濯纓之句扣舷而誦
玄眞之書喜問津之有託藐浮海之爲愚雖有志乎蓑
笠亦不棄乎簪裾實南州高士之苗裔匪武陵隱客之
流徒今吾幸有此樂孰云誕而爲迂是則向之太湖不
獨有異芳靈物之産神仙巨靈之宅抑且稱中吳人物
之遊亦吾祖宗之世居也語畢木石先生鼓泄波間倏
然而去飛玉龍之一聲撼金濤於别浦折風木於太湖
八百之西灣不覺七十二峰翠鸞之掀舞紛落葉以相
觸灑蓬窗之急雨起而視之則夜將曉雞三鳴更四點
月已墮海西丈五矣於是叱湘靈捧硯命洛神展素援
湘玉一枝於碧天蘸蟾宫九秋之凉露想木石與余問
答之前言而遂寫為一葉浮萍之賦
車賦(梁)甄玄成
鑄金磨玉之麗凝土剡木之竒體衆術而特妙未若作
車而載馳爾其車也名稱合於星辰圓方象乎天地夏
言以庸之服周曰聚焉之器制度不以陋移規矩不以
飾異古今貴其同軌華夷獲其兼利爾其利也天子以
郊祀田伐諸侯以朝聘會盟庶人以商農工賈夷狄以
致蓄遷生爾其作也均輕重而攻材正陰陽而斲木旣
中正而合剖亦面勢而審曲候離婁之督繩須公輸而
削墨布骸服之有定施爪牙之不忒旣涉用於牛馬亦
受名於羊鹿爾其容也侔蓋樹之獨立似高雲之出
巘獨映水也如舞鸞之對鏡衆行陸也若翔鴻之赴遠聽
長響之轔轔望遙儀之婉婉信有美兮宜比興徒欲貌
兮不能辨及其駕也堅珊瑚之駐引絶羣之駮旣絲靷
之縈頭亦銅鉤而瑩角始向軛而龍轉就入轅而獸躍
或鼽&KR2153;而鳴鼻或參差而動脚咆哮歇轉鬱怏隕閣見
輪陰之翻亂視帶影之飛泊及其乘也或方夏虐暑炎
氣歊烈浮幰動以來風輕紗飛而去熱纖埃著而即墜
煩氣衝而受歇或固陰沍寒祁嚴凜厲複帷下而前屏
重幨垂而後蔽霜露侵而靡及風飇激而不戾或油雲
雨霈中逵半恢宏宇宙而雷奔杼軸割而去衍被洪流
染而自落散水湔而不霑
指南車賦(唐)張彦振
緬窺皇始傾聽巢風時儀樸略化跡冥蒙結繩云謝徽
章漸通乃服牛而乘馬爰斲木而觀蓬故聖人因象以
制器隨物而興功北斗在天察四時而行度司南在地
表萬乘之光融爾其法制奇詭神妙無窮見其指而皆
知其向覩其外而莫測其中輪須藉於奚子妙乃發於
周公觀夫作也扃關脈湊衡樞星設煙縈電轉鬼聚神
滅離朱目亂計然思絶公輸服其心工王爾慙其手拙
雖詞給而口敏終難得而縷說至如帝容順動王塗允
泰二月東巡萬國南會羽衛出而天動笳鼔鳴而雷磕
司南於是備屬車引行旆候薰風而進指仰卿雲而乘
蓋超摇光景之中縹緲煙霞之外同夫越鳥常有意於
南枝異彼魯人竟無情於殿最惟皇明之遠矚驅八駿
以遐舉旣訪道於襄城亦尋仙於海渚豈須老馬之智
寧藉小童之語賴我司南不迷其所伊司南之用薄逢
國道之昌平就日月於天路聞簫韶於玉京常使朝朝
承北闕何辭歲歲指南行
大章車賦(以上方所造間次羽儀為韻)(唐)張彦振
舜爲君兮禹為相七政齊兮八風暢備禮容兮和樂章
同車書兮一度量龍樓恭已則無爲以垂衣鸞蹕豫遊
或有時而端望伊大章之攸作冠輪輿而爲上其始也
委材質於資斧授規模於梓匠其終也援桴鼓於天街
動輗軏於霜仗乃畫界疏疆正位辨方候之以節步先
之以啟行象雷而鳴曾不聞其霆轟如蓬之轉終不見
其飄揚遵彼坦塗違兹險阻勿忘情而習静殊不知其
處所類智者之行藏同至人之默語歷代傳寶鼓車逾
好有異人謀宛同靈造行不由徑動能合道向使貴賤
混并高卑不問應無迷遠之疾詎有窮途之患則是大
章爲器國容之利指方位於遙空數田里於厚地節六
鼓以鼉駭首五輅而鱗次望塵不及初非千里之遙聽
響爭先終欣一日而至夫然則可以式序秩宗發揮樂
府扶侍輦轂隱翳干羽以家形國何一二之能談自邇
陟遐雖萬億而可數墨客胡爲來攀桂枝懸鼓待鳴仰
淳淳之風俗尅車就駕識穆穆之威儀伊可大而可久
諒斯焉而取斯
蒲輪賦(以安車禮賢者為韻)(唐)王起
王者崇招隱之禮作徵賢之車旣斲輪而合度亦安蒲
而用諸將使丘園共賁巖穴皆虚則必旌其重貺建此
大輿輪合大規取邁而行陸蒲兼柔質取坐以安居㒺
覆其軌轍可歷於丘墟載以歸朝盡是漸鴻之翼駕而
出野方隨繫鶴之書恒翹翹而隱隱諒求士之本歟若
乃山騁異人林棲隱者鳥獸之羣方雜薜蘿之衣未舍
或屠釣而㤀名或版築而在野恥戔戔之帛厥禮未崇笑
孑孑之旌好善猶寡然後時主仄席哲匠精研載脂
載舝旣攻旣堅蒲也採陂澤之叢有車之用輪也斲陰
陽之木如日之圜轞轞兮出中朝之禮盛轔轔兮入外
野而光宣於是經營草澤&KR1922;轢雲煙瞻其儀無虧乎翼
翼聆其響且異乎闐闐可以出嘉遁之碩德可以載傲
俗之遺賢空谷有車自爾而方縶鳴臯者鶴假我而聞
天豈獨邀申公於是日徵釣叟於昔年則知輪之設蒲
巖扃是啓將毗王者之政先保賢人之體至萬里之安
安成百僚之濟濟豈比夫織而爲席表臧孫之不仁緝
以成宮昭令尹之非禮方今儁已在官輪猶未安傍搜
叢桂遠掇幽蘭士不病於邁種賢盡出於峯巒是蒲輪
之禮也乃王化之端而已哉
蒲輪車賦(元)莊文昭
漢武受圖踐阼云初旣表章乎六經遂延攬乎羣儒重
之以玉帛之禮安之以蒲輪之車於以明崇德之盛典
將以贊至治之嘉謨猗歟蒲輪之爲車也象乾製蓋法
坤爲輿雙輪同雙曜之並行杠轂與列宿而相符材良
伊何梧檟楩櫚梓匠誰歟輪扁公輸準軒轅之規矩繩
奚仲之範模匪飾軫以金玉匪華轂以丹朱欲安之而
又安乃護輪以越蒲是知蒲之在輪也以待賢而見貴
車命蒲輪也以養老而名殊木輅庶可以嫓其渾堅魚
軒不足以擬其安舒當其萬幾之餘九重深居寤寐求
賢與物來蘇感趙綰之薦進契淵衷而式孚廼遣皇華
周爰咨諏賁丘園之束帛起空谷之白駒龜蒙之區少
皞之墟迎鶴髮之鴻碩膺幣玉而來俱有司勸駕爰方
啓塗想夫是車之旣御也兩驂鴈行六轡如濡旣安且
固不亟而徐遵賢路而靡震靡迹範往聖而載馳載驅
如輊如軒於以尊公之壽無反無側於以寧公之軀涉
險巇其如砥歷艱阻兮如康衢始發軔於東魯繼釋轡
於西都覩光華於上國聳觀瞻於里閭待詔乎金馬之
門宴息乎承明之廬龍墀天開龍顔悦愉有來蒲輪照
耀金鋪司閽之所未識近侍之所睢盱謂尊賢之隆禮
誠曠代之攸無迨夫公之旣至也逢掖其裾章甫縈紆
鳩杖從容鏘鏘步趨天子乃降陛未央致禮勤劬延細
氊而論道蔭廣厦之渠渠蒙當宁之清問意比德於
都俞偉耆老之篤論顧力行之何如豈空言之諄複蔑實
行而崇虚何武皇之多慾竟弗庸而見疎惜名實之不
副羌終始之有渝宜乎千載之下重爲是車而嗟吁洪
惟聖元之撫運也六龍馭天一統車書帝德廣運澤被
海隅士顧登於天府民樂育於華胥不待夫蒲輪之迎
而共爲帝臣不假夫束帛之聘而文德誕敷士之席珍
待聘懷瑾握瑜者固巳拔茅彙征鼓舞鳶魚致吾君於
堯舜躋斯世於唐虞嗚呼以聖朝而視漢武蒲輪之徵
士誠美玉之與珷玞者乎
蒲輪車賦(元)鞠志元
偉哉漢武之建極也風雲六合宇宙一春銳求賢於草
野爰有事於蒲輪厥制伊何采蒲以飾分水澤之芳馨
割溪毛之柔質始編席而陸離終裹輪以稠密(原本闕十字)層
紋玉潤一規翠濕清芬遠勝於菅茅柔滑無傷於土石
制之圓兮若月暈於空行之活兮如水旋於璧觸堅絶
鏗磕之驚越險無杌陧之失駕四牡兮騑騑乃載驟而
載轢踐太行之雲兮悠悠輾平原之雨兮翼翼雖道路
之驅馳勝行窩之安逸睠彼申公卜築龜蒙高蹤邈邈
清譽渢渢山中雖龍卧以肥遯搢紳特鶚薦以推崇嗟
言達於帝聰迺是允而是從於是命彼倌人駕車言行
束帛加璧適彼丘園覩皇華於原隰問周行於前坰吾
見豹關洞開推轂遣使天語丁寧誠意懇至豈不欲移
其耕雲釣月之心變其潄石枕流之志將以黼黻吾之
皇猷於以金玉吾之王度毋皎皎白駒兮空谷毋舟冉
青雲兮遠逝幸攬轡以俱來庶吾心之少慰迨夫及門
而迎執綏以升載脂載舝鄰鄰遙征服驂如舞徒御不
驚風褰帷幔日照文茵垂鶴髮兮玉潔振鵠袍兮冰清
提干旄子翔翥振和鸞兮鏘鳴疾徐適節啓處惟寧非
若鋒車之促召輶車之駿奔增川原之德色生草木之
精英扶藜竦道傍之觀覩騎竹騰里巷之歡聲孰不以
萬乘之尊能千里求芻蕘之老而一車之聘乃百世爲
巖壑之榮駕言來歸入見歡如陳力行之一語爲治化
之丕基正武皇之心術非儒者之闊迂露盤之慾或因
是而少息方士之惑或因此而見疎視彼枚生浮華之
玄方朔俳優之習實有負金馬待詔之需思昔鄙綿菆
之兩生采紫芝之四皓胡不屑屑乎高皇之聘乃翩翩
焉遁世而高蹈詎非溺冠之辱拒人於千里之外蒲輪
之禮乃可以屈天下之耆耄武皇求仙故業如煙慨蒲
輪之安在覩靑史之煜然於我皇元四海一轍網羅英
豪登崇俊傑聘幣起莘野之耕後車載非熊之獵若龍
興而雲致虎嘯而風烈輔弼遠並于伊周謀謨尚友乎
稷契綽綽乎唐虞三代求賢之禮豈拘拘焉漢室蒲輪
之一節
蒲輪車賦(元)張本
伊古人之造車爰取象於轉蓬何漢家之制度尚蒲輪
以爲隆是蓋武皇之求治用以駕駟而迎申公者乎原
夫漢家之開基也坑灰初冷藜燄未噓馬上乃翁安事
詩書逮世業之四傳爰文運之重舒帝乃開金馬廣石
渠播綸音詔名儒六經表章而出色大雅霧會於西都
惟帝心之未惬尤老成之是思趙綰孔臧乃薦其師年
高德劭兮可以爲邦家之蓍蔡經明行修兮可以保宗
杜之基圖四聰旣達心悅誠孚幸耆碩之快覩請治安
之謀謨殆將以駿馬迎之歟恐驃逸而勞其筋骨也抑
將以屬車而迎之歟恐顛頓而難於升立也爰深思而
遠慮莫若安車而駕駟迺命輿人搆材必堅斲輪必圓
法制必精軫輻必全采澤中之蒼蒲輪用裹而循環車
以輪而運轉輪以蒲而愈安此蒲輪之車制實所以敬
德而尊賢者邪於是遣使節兮皇皇寘彼車於周行束
幣帛而加璧光爓朗以景彰詣申公之闕里賁丘園而
有光若乃升車而坐按節而行順軌轍之徐徐徹聲韻
之轔轔穩雙輪之緩駕馭駟馬而不驚是雖殷輅渾堅
曷可喻其樸尚父尊隆何足比其榮吾想夫當此之時
黃髮皤皤巍冠峩峩蒲輪之車不偏不頗前星使以引
導走虎賁而撝呵爾其遵大路道金城俯車軾趨承明
望天顔於咫尺應詔命之丁寧下車布武攝齊而升爛
重瞳之回光唯謦欬之是聆奈何力行之一語竟矛盾
於宸心顧始勤而終怠舍魯邸而無聞豈知爲治之要
道初不在夫多言也哉噫嘘嚱外仁義兮内多慾侈宫
室兮窮土木求神仙兮蠱方士勒驃騎之幾十萬兮墮
威武昔蒲輪招賢之車兮在何所輪臺下詔兮嗟何補
孰若我皇元之尚賢兮軼唐虞而邁千古下者牧州縣
高者登天府乘駟馬以安行兮食天禄沐恩波於永久
兮又何漢氏之足數也
乘石賦(唐)李昂
觀彼乘石體自孤貞得崑山之片字掩穀城之偉名青
苔備色堅確符情列羣峰而無語縱衆溜而有聲爾其
崔嵬岑絶涵霜貯雪竹徑煙曛松門景滅惬野叟之幽
意抱山人之勁節橫碧岫以霞張噴紅泉而水咽借如
巨形矗嶪勢若將飛隨匠人之採斲入天子之宮闈故
得削跡靑澗端容紫微幸至尊之踐履嘉菲陋之因依
於是皇帝穆然乃登珍臺乘玉輅帷弸彋其拂汨鱗雜
沓以駢布甸師清畿野廬埽路流星旄以燭日儼雲旌
而彗霧往來斯登升降必步取其磨而不朽貞而無蠧
不然此荒藪之微石何遭逢之多遇請言其本也生必
深山峯壯自閒電烻霞駮樹雜苔斑奇形異質紛拏不
一屹特立以樹空倚崩崖而構室銜箭羽而橫卧聳蓮
峯而半出龍吟應物觸紫巖而吐雲虹梁中斷駕滄海
而觀日故石之爲物也不奢不僭無競無猜偶山水而
長往因和璞而俱來考之雲籍則建名古昔貫億杞而
長存經百王而不易胡施而不可何用而不適願上吾
君千萬年地久天長履兹石
洗乘石賦(以王者順動有司先成為韻)(唐)王起
瑟彼乘石履於聖王每寒水而濯色俾堅容而有常當
宸駕之未嚴貞姿或翳及天步而將踐麗質斯彰於是
五輅載轄六龍齊首森天仗而旣列儼翠華而巳久隸
僕乃故實是諮舊章克守取彼流惡滌兹含垢兢兢乎
映金章而鞠躬翼翼兮汲銀瓶而運手發璀錯之色莓
苔染之而不能注清泠之聲埃壒集之而何有皎爾鏡
徹爛然冰鮮承玉趾而增麗拂衮衣而更妍磷磷於清
淺之波自慙奪彩鑿鑿於激揚之水莫敢爭先匪琢匪
磨不涅不磷求韞玉之色彰候和鸞之聲振成吾皇獻
替之義我則如水之投叶吾皇啓沃之心我則如流之
順四海是奉百禮所總兹石旣潔一人由是而日輝兹
石未晞萬騎不戒而雷動君惟度義官則庀司將滌瑕
而蕩穢在挹彼而注兹於以昭卜征之候於以明望幸
之期潺湲旣臨似石磴瀉泉之狀流離欲散有山雲潤
礎之姿有翼有嚴旣敬旣戒去淟涊之色由是砥平吐
新鮮之輝用光時邁乘石之洗也列周經乘石之履也
合周雅内可以訪道海内外可以觀風天下故曰有扁
斯石見於王者
御定歷代賦彙卷八十九
