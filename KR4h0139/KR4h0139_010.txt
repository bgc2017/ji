欽定四庫全書
御定歴代賦彙卷七
天象
風賦(周)宋玉
楚襄王遊於蘭臺之宫宋玉景差侍有風颯然而至王
乃披襟而當之曰快哉此風寡人所與庶人共者耶宋
玉對曰此獨大王之風耳庶人安得而共之王曰夫風
者天地之氣溥暢而至不擇貴賤高下而加焉今子獨
以為寡人之風豈有說乎宋玉對曰臣聞於師枳句來
巢空穴來風其所託者然則風氣殊焉王曰夫風始安
生哉宋玉對曰夫風生於地起於青蘋之末侵淫谿谷
盛怒於土囊之口緣太山之阿舞於松柏之下飄忽淜
滂激颺熛怒耾耾雷聲迴穴錯迕蹷石伐木梢殺林莽
至其將衰也被麗披離衝孔動楗眴渙粲爛離散轉移
故其清凉雄風則飄舉升降乘凌高城入於深宫邸華
葉而振氣徘徊於桂椒之間翶翔於激水之上將擊芙
蓉之精獵蕙草離秦蘅槩新夷被荑楊迴穴衡陵蕭條
衆芳然後徜徉中庭北上玉堂躋於羅幃經於洞房迺
得為大王之風也故其風中人狀直憯悽惏慄清凉增
欷清清泠泠愈病析酲發明耳目寧體便人此所謂大
王之雄風也王曰善哉論事夫庶人之風豈可聞乎宋
玉對曰夫庶人之風塕然起於窮巷之間堀堁揚塵勃
鬱煩冤衝孔襲門動沙塸吹死灰駭溷濁揚腐餘邪薄
入甕牖至於室廬故其風中人狀直憞溷鬱邑毆温致
濕中心慘怛生病造熱中脣為胗得目為䁾啗齰嗽獲
死生不卒此所謂庶人之雌風也
風賦(晉)湛方生
有氣曰風出自幽冥蕭然而起寂爾而停雖宇宙之宏
遠儵俄頃而屢經同神功於不疾等至道於無情胡馬
感而增思風母殞而復生起慘冬之潛蟄達青春之勾
萌因嚴霜以厲威順和澤以開榮故君德喻其靡草風
人假以為名及其猛勢將奮屯雲結陰洪氣鬱怫殷雷
發音勃然鼓作拂高凌深天無澄景嶺無停林六鶂為
之退飛萬竅為之哀吟亦有飄泠之氣不疾不徐飀飀
微扇亹亹清舒王喬以之控鶴列子以之乘虛若乃春
惠始和重褐初釋遨步蘭臯遊眄平陌響詠空嶺朗吟
竹柏穆開林以流惠疎神襟以清滌軒濠梁之逸興暢
方外之宜適
風賦(晉)陸沖
爰太玄之遐始惟浮沉之剖分詳乾坤之至德莫風氣
之獨尊配無形於大象化萬品於烟煴釋凝潤於黃壤
降霈澤於蒼元生無常域潛無定棲擢昧聚發尋虚散
歸肆六合以騁邁括毫毛而徘徊引沈性於未萌挫發
形於已就宣剛柔之流化導四氣之靈候若乃祝融司
節炎精赫奕斂朱脣而長嘯承音響而來薄猥熻熠以
盈扉冽纏緜以結幕九域蕩搖區宇揮霍
擬宋玉風賦(齊)謝脁
起日域而搖落集桂宫而送清開翠帷之影藹響行珮
之輕鳴揚淮南之妙舞發齊后之姸聲下鴻池而蓮散
上雀臺而雲生至於新虹明歲高月照秋晬儀迺豫沖
想雲浮鄒馬之賓咸至申穆之醴已酬朝役登樓之詠
夕引小山之謳厭朱邸之沉邃思輕舉而遠游驌驦之
馬魚躍飄□車而水流此乃大王之盛風也若夫子雲
寂寞叔夜高張烟霞潤色荃荑結芳出幽磵而泉冽入
山戸而松凉眇神王於丘壑獨起遠於孤觴斯則幽人
之風也
風賦(唐)鄭磻隱
惟兹風之興寂獨玄妙而無形託萬物以成象隨八卦
而立名大則宇宙普洽小則纖毫必經翕翕習習清清
泠泠排春樹而如動帶秋蓬而似輕所以炎清順夏勁
厲隨冬入金縢而彰聖道通蘭臺而表雌雄飄玉蕊於
濃草零圭葉於衰桐候吴範於帷内御列子於空中爾
乃下振方輿上飛圓蓋懷壯士之適秦悅高皇之還沛
乍靃靡於衆卉時颼飀於叢籟若乃乘陵高迥出入幽
微搖寳釵於雲髻動環珮於羅衣飄游絲以陰映舞輕
雪以零飛銅烏迎而迴翼胡馬聽而思歸乍來復往有
聲無象驚塵則白日晝昏卷霧則珠星夜朗蕭瑟長松
之下嘹唳高樓之上送夕鼓而傳音埽晨鐘而成響出
幽巷而搖拂擊華堂而清敞浸淫遷延散漫聮緜送清
聲於琴上落細粉於窗前乍卷通天之霧時飄覆水之
烟勃起則大木斯拔暫息則洪波肅然或動或靜時來
歘失聆之兮有聞察之兮無質形乃虚無體兼散逸雖
含毫而搦管豈神仙之能述
雲上之仙風賦(梁)陶弘景
縹緲遥裔亘碧海而颺朝霞凌青烟而薄天際出龍門
而激水度蔥關以飛雪於是漢區動御月軌驚文浮虚
入景登空汎雲一舉萬里曾不浹辰此列子有待之風
也若乃緜括宇宙包絡天維周流八極迴還四時氣值
節而動律位涉㢲而離箕徒見去來之緒莫測終始之
期此太虛無為之風也
風不鳴條賦(以扇微和於五日之候為韻)(唐)闕名
柔條之杪兮低垂和風之起兮舒遲極柔而動搖斯易
至和而音響則遺習習兮便人順以㢲也嫋嫋兮不紊
默而識之風自南而薰條可結如線氣引容裔色搖蔥
蒨穆若無聞蠢然可見中林靜拂寧喧許子之瓢圓葉
孤翻似動班姬之扇霽景相煦芳塵共飛條冉冉以順
動風徐徐而表微蕩弱質以婀娜視之若有播清飈之
溥暢聽之則希觀其谷興隧出匪徐匪疾彼條暢而無
聲信木訥而可匹此焉表瑞既偶聖於萬年於以應期
恒不違於五日荏苒虚徐條風相於將墜而復舉若卷
而還舒契彼無言靜入桃蹊之上示諸有德潛來草偃
之餘細影中糅浮光上透示諸扇其微和豈將摧其獨
秀諧清淨之理助發生之候風如以諷俾聖教以無私
條若以調配樂和而不奏飄以長逝翛然遂多煦大塊
而爰發泛柔木而惟和髣髴兮還同轉蕙寂寥兮無撓
靜柯道合知微時方太古嫋其長而輕颺含其和而不
吐暗起軍營之柳取象於銜枚潛飄清廟之松同和於
土鼓彼化鵬摶於九萬此至人御於十五與夫不明之
道兮曾何足數
風不鳴條賦(以天下和平則如此為韻)(唐)陳章
風之起兮不觸而行條之應兮有動無聲察微祥於生
植表靜理於承平輕搖而曉露初滴暗裊而春鳩轉鳴
入楊園而若舞拂花逕而如迎寂兮寞兮自南自北其
去莫止其來可測方縈仙樹萬年之影稍垂爰報聖時
五日之期不忒長養資於皇化沉潛契乎玄德似有心
於松柏之内上下依依類無言於桃李之間往來默默
嫩葉隨轉柔荑共舒颺絲光於空際惹絮影於春餘聽
莫得聞訝繁柯之蔑爾視之不見驚疊萼之攢如倏自
邇而通遐俄起彼而集此順八方之候若有若無調四
序之宜時止則止由是輕纔偃草細不揚波異秋吟之
摧木同春扇於微和均習習之容寧比夫空穴而至絶
蕭蕭之響誰謂其高臺則多散漫千林翺翔九野修通
匪亂於疾徐溥暢必齊其高下含其光也亦類於人焉
靜以化之乃符於王者片塵靡驚於厚地羣籟皆息於
晴天對翩翩之鶡鳥任嘒嘒之鳴蟬感之深殊桂鳴於
秦樹害乎物鄙禾偃於周田我國家化將時茂德與風
傳佇見傾梧之後棲儀鳳於君前
快哉此風賦(有序)(宋)蘇軾
時與吴彦律舒堯文鄭彦能各賦兩韻子瞻作第一第
五韻占風字為韻餘皆不錄
賢者之樂快哉此風雖庶民之不共眷佳客以攸同穆
如其來既偃小人之德颯然而至豈獨大王之雄若夫
鷁退宋都之上雲飛泗水之湄寥寥南郭怒號於萬竅
颯颯東海鼓舞於四維固以陋晉人一吷之小笑玉川
兩腋之卑野馬爭飛摶羽毛而汗漫應龍所處作鱗甲
以參差
東風解凍賦(以立春之日冰凍銷釋為韻)(唐)韋充
三陽布萬物新攝提建月勾芒御辰惟東風之解凍明
下土而知春於是嗣木德游水濱坼涸冱開奫淪始自
震而發跡終習坎而成仁原夫其始也出大塊乘新律
度晴川經暖日積習習之淑氣散峩峩之素質順流而
委想銀河之漸傾逐吹以分訝瑶池之漸失飄然既至
颯爾攸興潛融積溜暗斷輕冰自太蔟之氣生功因入
律悦中流而瓦解聲若裂繒不疾不徐如考如擊動輕
澌於皎潔上游鱗於磧礫未分蘋末疑馮夷之剖蚌胎
稍辨波心若荆山之流玉液意同攻陷勢若刳剔何虎
嘯之威方微信狐疑之心已釋羊角既止蟬翼潛銷表
一歲發生之候當三春啓蟄之朝鼓怒斯至徘徊遽飄
圓折之時初疑破鏡亂流之處盡若迴潮斯以見寒暑
不愆推遷屢急何一氣之自噫信百川而皆及導仁為
煦決滯之義則深以德而和陷堅之功斯立當其晴流
漸泮麗景初馳飄忽既及凝滯無遺狀曉河雲卷之初
忽其明矣若太素氣分之際難可辨之是知天地既春
欣榮者衆將以遂於羣性不獨釋於積凍然後驅飛廉
命羲仲俾風日之可遊冀臨川而必中
南風之薰賦(以悦人阜財生物咸遂為韻)(唐)張正元
昔者南風和醇明德維新創五法而配夏感萬物以如
春不然者䕫何以得為典樂舜何以尊為聖人者哉其
風乃周流遐裔蕩滌庶物廓宇宙以澄清屏腐餘之伊
鬱故表太平之至理卑寰宇之無咈也且順而隨時曰
㢲氣之相感曰咸合之寧間於幽林曠野散之何啻乎
萬壑千巖當其南正司辰朱明應節我風在德何以驗
乎枯桑我風在仁何必候於空穴物既斯悦薰不在乎
噐人奚以欽物莫能同葉不在乎蘭人何以結知執德
不回嘉祥有開始斯人之解愠倏儀鳳以員來有孚顒
若至德休哉足以成天下之務畜天下之財今國家以
義為利知風之自實皇猷之穆穆因皇道之易易竹帛
之功斯在絲桐之音不墜夫如是未有靈瑞之不臻生
成之不遂者也寧與夫蓬振塵驚颼飀淒清或敗物者
有墜或中人而喪精未若我皇内協正德外和厚生在
乎野而草自偃入乎林而條不鳴是則良哉元首克洽
九有仰南風兮何翕爾而純和幸得詠時康與俗阜
南風之薰賦(以悦人阜財生物咸遂為韻)(唐)吴仲舒
歌南風之薰兮肇自前烈美凱風以時兮流乎俊哲澹
澹蕩蕩生乎無間馥馥微微播於有截故功成作樂而
上下昭著治定制禮而君臣有别吾亦乘日月之至明
致中和之令節言而履之萬國稱慶動而法之千寮胥
悦此所謂規模帝舜慰洽吾人操五絃之琴而八風從
律徵三代之樂而六氣平均使天下霈然而有感窮海
外颯爾而知春至於傳之永久垂之不朽可以動萌芽
可以榮林藪薰風之有德也使國富以人安薰風之有
惠也使時和而俗阜若乃燠佳氣兮允塞埽祥烟兮乍
開早綻青門之柳先驚上苑之梅晦入陽春之曲潛吹
玉管之灰此亦韶年之麗景況有順時而豐財或披襟
而乍對或臨水而輕拂承長養則芳氣襲於一人闡煦
嫗則膏露霑於萬物斯以發號施令前規後監三農以
之協洽兆人以之無咸如此則典禮備麟鳳至吾道不
樂兮發身有時薰風自南兮萬物咸遂物本無情因時
而生百姓日用而不覺五音歲兆於未萌儻高飈之借
便順下風而長鳴
南風之薰賦(以悦人阜財生物咸遂為韻)(唐)李夷亮
時之和兮道之至披南風兮舒以肆發於地鼓萬物以
生成登於天叶三光而能粹豈不以律有度而感應樂
無聲而大備郁郁也從四氣之攸分熙熙然見羣芳之
已遂若乃涉維夏背芳晨烝人巳乂率土惟淳雲物必
書識烟霞之改舊君臣有禮知動植之懷仁符玄化越
洪鈞式觀風於我后終解愠於吾人伊昔虞帝君臨憂
勞是切將納隍為己任垂大訓於前烈援琴寫操知庶
政之惟和負扆居尊俾含生之是悦然後澤及幽巖九
區克咸氣揚湮鬱四海無咈且攸敘於彛倫故無遺於
一物國家敬授惟明稽古作程式宣其和以厚其生是
以東作之勤不遺於帝力南風之詠屢起於皇情亹亹
多士茫茫萬有猶偃草而咸若沐薰風之自久惟德斯
碩惟財孔阜
南風之薰賦(以悦人阜財生物咸遂為韻)(唐)李叔
至矣哉如天之君聲明化淳穆南端而作樂播薰風以
養人順聖時而和則氣無留慝解吾氓之愠故物無不
親所以應乎品類遍乎天地感一德而當陽處八方之
正位使夫微者必扇幽者必遂不以動而有光和而能
至風之始也日月貞明星辰齊平然後蕩蕩而起熙熙
而生觸類而煦然長育無朕而潛來備盈行而有孚倚
五絃而調四氣廣而不費匝九垓而周八紘非比夫抵
華葉陵高城轉叢蕙而渥彩合萬籟而成聲者也風之
達也本於元首播於羣有使五福富昌萬物殷阜宜其
叶無為之大化匪獨革有苗之小醜亦有廣莫北動閶
闔東來不如自其南而奄器一其薰而阜財則知端拱
垂黻化人無拂則必合其君資其物豈惟三國不監二
叔不咸徒偃其禾而表其讒故我君烈烈行道有截歌
祖德而庶事用康諧舜樂而鳴琴不撤被南風之溥暢
慰遠黎之胥悦士有欲摶風於九霄希假勢於一挈
涼風至賦(以律變新秋肅然遂起為韻)(唐)王棨
龍火西流涼風報秋届肅殺而金方氣勁奪赫曦而朱
夏威收五夜潛生聞桂枝而騷屑千門溥至覺玉宇以
颼飀於時北斗杓移西郊禮畢蓐收行少昊之令夷則
代林鍾之律颯爾斯風生乎是日俄而撤鬱蒸揚憀慄
減庭草以芳靡掠林梢而聲疾繇是淅瀝晴景浸淫暮
天起蘋葉而有準應葭灰而罔愆無近無遠淒然凛然
倏搖曳於紅梁潛催歸燕乍離披於碧樹漸息鳴蟬然
後埽蕩千山蕭條萬里飄爽氣以極目厲秋聲而盈耳
恨添壯士朝晴而易水寒生愁殺騷人落日而洞庭波
起但遠戍烟薄遥村杵頻磨玉蟾而月色初瑩泛瑶瑟
而商絃乍新虚檻清泠頗愜開襟之子衡門淒緊偏驚
無褐之人北牖閒眠西園夜宴紅蕖將碧蕙香減珍簟
與纖絺色變張翰庭前暗度正憶鱸魚班姬帳下爰來
已悲紈扇故得苦霧晨卷蒸雲晝銷望裏而林端嫋嫋
夢餘而窗外蕭蕭悄絲管於上宫陳娥翠斂颭簷楹於
華省潘鬢霜凋既而冷遍中原陰生兌位幾人離避暑
之所何處軫悲秋之思雖令蛩響東壁鴻辭邊地又安
得吹賦客而促征車自是功名之未遂
秋風賦(宋)張耒
張子夕坐於堂之南軒有風颯然來自西方感乎人心
異於尋常初披偃乎草木亦泛動乎軒窗張子曰是風
也所以成歲而佐陽者乎時也朱火就謝七月始涼既
道迎於肅殺又紹介於雪霜其中人也入竅灑然汙澤
為乾纖絺魯縞不勝其單其加物也未敗其形先傷其
情未隕其生先奪其英使之嗒然委者見於顔色黎然
槁者動於聲音吾恐中夜而聽之淅瀝颼飀羣動百蟲
怨泣悲吟感人沖沖者秋之聲旦起而望之清明高潔
者秋之容於是庶草效實九穀獻功既獮於野又嘗於
宗感天時之不留念歲序之將窮張子曰吾何為乎戒
裘褐以備嚴冬而巳
風過簫賦(以無為斯化有感潛應為韻)(唐)范傳正
風為氣兮溥暢簫在物而虛受何相會於自然合無情
於妙有泠泠斯韻習習占久如聞松蓋之巔寧比土囊
之口颯爾而至鏘然輒隨響纔度已俄遠聲成文而不
虧其虛其實是可披襟而納以條以暢何煩鼓腹之吹
彼孔雀下降鳳凰來儀雖見美於格物豈不慚於有為
彼簫之韻惟風所借或激越於清曉或淒涼於永夜寂
寞之内爰生不考之音希夷之間是合不言而化謂越
客乍流其遺響謂秦女遥度其仙駕散彼寥夐復於沉
潛被治國之風以安以樂在敬心所感乃直乃廉動有
輕重應無洪纖解愠且和可並鼓琴之唱不姦而順亦
其從律之占若乃察其所感蓋有符於玄漠豈惟契於
閑澹籟之所之智之所知誠萬殊之舛錯終一貫而逶
迤風從虎兮飄忽簫象鳳兮參差何體異之如彼而音
同之若斯豈不以宫商所合唱和為稱類霜鐘之暗叩
同灰管之潛應時然後起風匪躁求激而乃揚簫為靜
勝彼鈞天之音肸蠁洞庭之樂虚無豈比風簫之感召
亦由律呂之相須異搜竒於蔡笛鄙濫吹於齊竽徵顔
成南郭之言浩然難究擬宋玉王褒之賦庶或同塗
風過簫賦(以無為斯化有感潛應為韻)(唐)夏方慶
風之過兮一氣之作簫之應也衆音以殊雖高下以異
響終合散而同塗體宫商而自得韻清濁以相須動必
造適用當其無宜然理順昭與道俱以由一人之化為
而不有萬物之心以虚為受帝於何力各自遂其生成
天且不言乃能恒於悠久觀夫指大塊之噫氣裁衆管
而聲隨始飂飂兮清越終杳杳以逶迤遠而聆之初疑
白虎方嘯近而察也旋驚丹鳳來儀知化本之有朕見
天籟之在斯道固無名物罔不感彼命宫而商應信陽
舒而陰慘雲何事而從龍水何情而習坎故達人作用
而虚清其心大道不疵乃滌其玄覽之風也扇其輕重
之簫也應以洪纖彼若疾而飄我則以號以噭彼若和
而靜我則若沉若潛曷異夫暴心感而麤以厲敬心感
而直以廉爾其斷續清空蕭寥永夜歴虚無而輕飈自
遠拂松竹而幽韻相借微聞闕下伴金奏之發天庭迥
徹雲中疑笙簫之隨羽駕莊生託之以齊物子綦由是
而觀化化之至矣兹焉可知風乃不私其用簫亦自得
其宜玄元立言事無事我后垂拱為無為君子曰風簫
也罔不爭其善勝契不言而自應是將觀彼以化成豈
獨因之而比興
瞽者告協風賦(以審音靜專修職知候為韻)(唐)王起
瞽惟審聲風實應候候至而厥風肇扇聲和而有瞽斯
奏知夫天道則清泠必聞揚于王庭亦威儀可究所以
贊欽若明敬授先五日而可傳信三推而不謬於時凜
洌方謝温仁始宣雜蔥蘢之佳氣和郁靄之祥烟樂師
乃告平野臨大田其視則惟昧其聽則惟專寧體於舞
松之間得其煦嫗傾耳於偃草之際宣彼暄姸曰此融
風將聞於天既而進退匪徐周旋可則逶迤於紫殿之
下俯僂於丹墀之側豈無相於倀倀方鞠躬而翼翼迺
進而言曰陛下以美利利四海以仁宥宥萬國調玉燭
而設邦教法銅渾而立人極所以八風不姦六律無忒
臣以樂吏之賤謬知君子之德先王所寳惟穀所大惟
食必俟協風以候力穡順時而教導蓋國之章有聲而
薦聞乃臣之職今者起幽谷拂平林蕭條注耳寂寞拂
襟有薰兮動地之氣無颯然鳴條之音達勾萌其和以
布庤錢鎛其儀可尋且兢兢懍懍是微臣音之審習習
飀飀彰陛下德之修固宜答休徵乘麗景躬千畆率萬
井諒神倉之委積則齊宫之清淨表聖時之咸若昭國
典之思永皇上垂拱無為居高聽卑察邇言悦矇瞍之
告咨故實敦稼穡之宜謀盛禮度宏規豈虢公之言是
則是效而周王之代不識不知
颶風賦(宋)蘇軾
仲冬之夕客有叩門指雲物而告予曰海氛甚惡非祲
非祥斷霓飲海而北指赤雲夾日而南翔此颶之漸也
子盍備之語未卒庭戸肅然槁葉蔌蔌驚鳥疾呼怖獸
辟易忽野馬之決驟矯退飛之六鷁襲土囊之暴怒掠
衆竅之叱吸予乃入室而坐斂衽變色客曰未也此颶
之先驅爾少焉排戸破牖隕瓦擗屋礧擊巨石揉拔喬
木勢翻渤澥響振坤軸疑屏翳之赫怒執陽侯而將戮
鼓千尺之濤瀾襄百仞之陵谷吞泥沙於一卷落崩崖
於再觸列萬馬而並騖會千車而爭逐虎豹讋駭鯨鯤
奔蹙類鉅鹿之戰殷聲呼而動地似昆陽之役舉百萬
於一覆予亦為之股慄毛聳索氣側足夜拊榻而九徙
晝命龜而三卜蓋三日而後息也父老來唁酒漿羅列
勞來僮僕懼定而說理草木之既偃葺軒檻之已折補
茅茨之罅漏塞牆垣之頹缺已而山林寂然海波不興
動者自止鳴者自停湛天宇之蒼蒼流孤月之熒熒忽
悟且歎莫知所營嗚呼小大出於相形憂喜因於所遇
昔之飄然若為巨邪吹萬不同果足怖邪蟻之緣也噓
則墜蚋之集也呵則舉夫噓呵不足以振物而施之二
蟲則甚懼鵬水擊而三千摶扶搖而九萬彼視吾之惴
慄亦爾汝之相筦均大塊之噫氣奚巨細之足辨陋耳
目之不廣為外物之所變且夫萬象起滅衆怪耀眩來
髣髴於過目視空中之飛電則向之所謂可懼者實邪
虛耶惜吾知之晩也
風異賦(冇序)(宋)梅堯臣
庚辰歲三月丙子天大風壬午詔出郡縣繫獄死罪以
下夫風者天地之氣也猶人之呼嘘喘吸豈常哉若應
人事之變則余不知故賦其大略云
吾因迓勞適於郊憩亭舍日是時羣輩外囂曰火來火
來喔呼噫嚱出屋遠望西北之陲亘天接地混混赫赫
不見端涯逡巡則赤埃赭霧突盪奔馳陽精失色白晝
如晦號空吼穴揚砂走塊衆心驚惶廣衢翳昧莫辨誰
何執手相對其少頃也稍明故歸人未寧兮相與而為
隊順前者措足之不暇逆進者舉武而愈退睇山川兮
安陳趨城郭兮安在所可視者五六步之内越翼日四
方恬霽乾坤黯慘物色憔悴牛復馬還絶銜鼻草靡木
折莢實墜禽鳥墮死泥滿喙几案傾攲塵覆器民廬毁
壊商車顛躓既而衆曰此何景也伺彼往來兮問遠邇
之所自或曰起浚都播許鄭歴洛汭以及唐鄧漢隋之
地稽厥時厥狀無與此土異未迨旬浹德音遐暨是知
本聞之不偽聊綴辭也若此言變咎則非愚者之能議
風穴賦(有序)(明)王尚絅
聞風氣之為天地之號令也必五行得令四時順序而
後八方之風各應律而至以成歲功否則變怪百出不
可具狀然有正有變皆氣之為也而汝州獨有穴又有
所謂風伯者主之故又有風伯廟春祈秋報祀饗靡闕
而風時為虐余惑焉感而賦之其辭曰
倚嵩陽之二室兮瞻鶴路於隆中鬱鳴臯以西圍兮汝
海灝以流東倦余游之倥傯兮聊偃息於風穴忳恒卦
之未解兮捫余腸之百折俯千峯之白雲兮憶鈞臺之
天樂謝箕潁之鳴瓢兮媿龍山之帽落藉吹嘘於鼓籥
兮歴千古而互見判正變於洪鈞兮本一氣之流轉肇
醇樸於三皇之世兮煦雍熙於帝畿濯三王之清秋兮
慘五霸之淒淒入虞弦以拔周木兮縱烈火於狂秦憫
七國之擾擾兮歌豐沛於真人懲奸䧺之狐媚兮烘一
炬於長江吹灘上之一絲兮繫九鼎於漢邦揚沙石於
昆陽兮結河冰於王郎繄昔日之休休兮將誰復於爾
傷奮噫氣之餘烈兮雜氛颶於羣籟粤余今之侘傺兮
念誰為之否泰惟風伯之巍峩兮厰廟貌之凌雲惟歲
序之迭遷兮供祀事之孔殷迓之以鸞乘兮御之以龍
軺左敶剛鬛兮右薦柔毛酌桂酒之芬烈兮錯水陸之
飫飽坐以享余之報兮一不聽余之所禱發土囊之先
聲兮驅天末之長飈初習習以出谷兮寖汹汹以怒號
飄忽鼓盪刺以撞兮淜滂澒湧撼以揚兮騰走石於層
空歘埃沙於萬里伐巨木如朽葦兮海水為之沸起泣
羈旅之逐客兮阻京洛之征人方大火之如燬兮醨雲
雷而為屯涸農家之跂望兮鑠霖雨於垂成怖雞犬之
狘獝兮又鶗鴂之無聲園林胡以萎兮嘉穀無實而空
長唁顑頷以歔欷兮盡溘死以流亡視纍纍之足畫兮
孰知謠啄之足哀將卒歲之何依兮望丘壟而徘徊朝
遺田之百畮兮夕頹垣之百堵顧何賴於谷中兮乃隨
山而鑿戸掩涕淚以攜幼兮雖未飽而娱懷究窮民之
無知兮嗟何罪於風霾亶此穴之為厲兮何乖余之前
聞詠周南之遺風兮爰遵道於汝墳㥓撫景以傷心兮
徒意遠而無旁惜衆卉以搖落兮幸荃蕙其猶芳嗚呼
已焉哉甘馬革於櫪下卧牛衣於溝中跽微詞以伸志
悲遠遊之回風亂曰雨暘時若兮風伯之司旱魃為虐
兮匪伯之為睠爾風伯兮何庸何尤曰祈與報兮薦爾
春秋天高難頌兮民隱叵說安得帝怒兮爰塞此穴庶
幾羣動兮其獲銷歇
相風賦(有序)(晉)張華
太史候部有相風在西城上而作者弗為豈以其託處
幽閒違衆特立無羽毛之飾而丹漆不為之容乎
蓋在先聖道濟生人擬論天地錯綜明神在璿璣以齊
七政象渾儀於陶鈞考古旁於六氣仰貞觀於三辰爰
在保章世序其職辨風候方必立唯極循物致用器不
假飾眇修幹之迢迢凌高墉而莖植玄烏偏其增翥晞
雲霄而矯翼嘉創制之窮理諒器淺而事深步元氣於
尋木寄先識於兹禽既在高而思危又戒險而自箴雖
迴易之無常終守正而不淫永格立以彌世志淹滯而
愈新超無返而特存差偶景而為鄰
相風賦(晉)潘岳
混元恍其初判二氣變而無窮動靡微而不兆象有始
而必終思先天而不違立成器以相風棲靈烏於帝庭
似月離乎紫宫飛輕羽於竿杪若鸞翔乎雲中廣莫興
而習坎景風發而遡離閶闔揚而西指明庶起而東移
相風賦(晉)孫楚
伊聖皇之高烈美治道之穆清兼戟坤之普覆齊三光
之朗明猶恭已以勞謙迄日昃而不寧慮聽政之有闕
誡禍福於無形建殊才於辰極樹相風於紫庭爾乃神
獸盤其根靈烏據其顛羽族翩飄羅其側翔風蕭聊出
其間
相風賦(晉)陶侃
乃有相風之為形也終日九征桀然特立不邪不傾擬
雲閣以秀出晞峻嶺於層城直南端以基阯雙崇巍之
嶢崢象建木於都廣邈不羣而獨榮朴雖小而不巨何
物鮮而功大眇翻翩以高翔象離鵾於雲際擢孤莖而
特挺若芙蓉於水裔若乃華蓋警乘奉引先驅豹飾在
後葳蕤清路百僚允則彰我皇度
雷電賦(晉)顧凱之
太極紛綸元氣澄練陰陽相薄為雷為電是以宣尼敬
威忽變夫其聲無定響光不恒照砰訇輪轉倏閃羅曜
若乃太陰下淪少陽初升蟄蟲將啓動靈先應殷殷徐
振不激不馮林鍾統節溽暑烟煴星月不朗衣裳若焚
爾乃清風前䬃蕩濁流塵豐隆破響列缺開雲當時倦
容廓焉清新豈直驚安竦寐乃以暢情悟神天怒將凌
赤電先發窺巖四照映流䨇絶雷電赫以驚衡山海磕
其崩裂
雷賦(晉)李顒
伊青陽之肇化兮陶萬殊於天壤結鬱蒸而成雷兮鼓
訇稜之逸響若乃駭氣奔激震響交搏濆淪隱轔崩騰
磊落來無轍跡去無阡陌君子恐懼而修省聖人因象
以制作
雷賦(晉)夏侯湛
伊朱明之季節兮暑燻赫以盛興扶桑煒以揚燎兮雷
火煜以南升大明黯其潛曜兮天地鬱以同蒸掣丹霆
之皓琰兮奮迅雷之崇崇馳壯音於天上兮激駮響於
地中徒觀其霰雹之所種鑿火石之所燒鑠雲雨之所
澆沃流潦之所淹濯當衝則擢破遇披則纖溺山陵為
之崩盪羣生為之震辟是以大聖變於烈風小雅肅於
天高嗟乾坤之神祇兮信靈化之誕昭故先王之制刑
擬雷霆於征伐恢文德以經化兮耀武義以崇烈苟不
合於大象兮焉濟道以成哲
雷賦(唐)張仲甫
粤若稽古太始之初陰陽和而為炭天地張而為爐鎔
鑄品類陶汰清虚名之四海謂之八區陰陽相盪感成
雷乎號日天地之鼓事載河圖之書藏冰以時則響出
而不震仲秋之月必聲隱而無餘或震怒百里雨潤同
沾法威形於牧宰察醜惡於毫纖或殷轔而鼓作或滅
沒而韜潛吼若天開闢如地裂動靜必以其時喜怒於
焉有節是以樊重入室王裒遶墓終不苟於瑕疵冀中
平於朗寤蠻裔於是膽懾賢豪於是心懼惡不戒而潛
至善乃全而焉措無貴無賤敬天之怒五星不逆六氣
合度發陽和啓蟄戸農事興作秋成斯覩以日繫時有
倫有序歘焉而來倏焉而去鼓踴莫測其蹤安息莫知
其所搜獲山川洗滌寰宇爾其為狀也則乃聯鼔畾畾
力士雄雄雲飛電耀起自震宫其為聲也磊磊落落砰
砰訇訇龍潛魚躍海湧山傾星宿為之霾翳日月為之
昏暝夫其赩赫震燿紛紜煽作臨峻崖投深壑終不騁
於雄豪將勸善而懲惡布雲雨於潛龍銜丹書於白雀
若乃王綱如繩籠羅有情是謂小人無禮君子無刑守
容貌而無恒豈耳目之不明終冀貞廉於衆口法令未
若於雷霆
春雷賦(以符珍紀元天地作解為韻)(唐)樊珣
惟聖作乂先天授人惟天輔德啓聖無親故我皇齊七
政協三辰化孚大麓道暢經綸是以慶集天寳祥開地
珍法威刑於震燿效生植於陽春鴻名既增睿歷伊始
當渙汗之初發聽春雷之肇起將克宣陽罔忒時紀導
達萬萌震驚百里南山望遠乘雨氣而方來長門聽深
象車聲而未巳若降在下如飛在天鬱重電而虺虺殷
高棟以闐闐作解羣物揚靈上玄啓春和於蟄戸兆農
慶於豐年若乃勢猛陵空聲雄出地形未遷而必肅政
不戒而潛至渾渾其象含四氣於一朝虩虩其威警千
官於庶位及夫薈蔚云卷烟埃稍廓餘雲既稀厲響不
作攄殘怒於平野轉輕音於峻閣來雖莫制必先戒而
後臻去則何言知勸善而懲惡是故知聖人御氣立極
居貞體元災攘不令祉降攸繁豈與夫震廟為凶方知
展氏之慝雹災莫禦乃訊申豐之言則有抱影窮居在
陰向隅雖倚楹而有得終棄室以思濡進道則望深知
已觀光而業謝冥符感雲雷之布澤思自達於通衢
雷在地中賦(以復其見天地之心為韻)(唐)滕邁
雷動而息地卑而深當嚴凝之戒節向博厚以潛音順
靜於時乃退藏而默處反本乎土乍響絶而聲沉豈獨
斂震驚於坤德抑亦彰休復於天心原其辭滿盈止奮
肆混然無朕寂兮深閟解威鄰於蟄戸銷聲處夫陰位
足可以善列缺之歸功見玄冥之内事以是細觀其所
廣徵其類初疑罷轉石遠積南山之陽又若駐奔車深
掩長門之地象則存矣理難求焉沖融將凝冱暗息隱
轔與涇洛潛連道尚處幽奚爽下安於土功存作解終
期上奮於天足使至人將齊其默默楚客絶想夫填填
苟有託其厚載亦無辭於小畜駭氣結乎土囊迅音止
夫坤軸斯可以驗啓閉分寒燠不失動靜乃順之於時
將體行藏故受之以復未萌響像詎可求思勿以潛雖
伏矣是當薄言震之一陽之氣始生孰能輕動百里之
音未發吾非後時自然居善閉之中因積風所扇且冥
以斯在豈迅烈而遽變覩秋毫之末者無慙聽而不聞
寫鼓鐘之音者空歎視而不見若夫玄律云暮衆彙淒
其苟未離乎坎窞且自理於希夷不然先王何以取象
大易於焉立辭至矣哉法雷而行教也弛張之義在兹
初雷啓蟄賦(唐)謝觀
蟄處於冬雷生自震啓一聲於春候知萬類之奮迅虺
虺初動祁祁始振首出庶物為陰陽號令之端有開必
先作天地發生之信原夫飛走各志羣分處陰既不戁
以不竦尚聲銷而影沉及夫勾芒御辰夾鍾應律整雲
師布露之澤迫和氏春分之日温風載扇重陰四密動
豐隆之大聲發昆蟲之暗室跂行喙息聞闐闐而鼓舞
爭馳脰振翼鳴隨虩虩而雷同競出隱蔽雖久騰揚有
期變軒轟而作矣俱引領以從之見羣生嚮風之義知
六鈞播物之時是則感之於彼而乃乘之在兹且遂隱
隱以起予各侁侁而挺爾穴處者聆之而厲志泥蟠者
聞斯而舉趾均發萬品非唯百里各騰聲實鶯出谷而
載飛競逐明時范彈冠而思起搖車效之而可也聚蚊
因之而有以然後舍彼即此違陰就陽角觡奮迅羽翼
弛張殷南山之粗厲啓出地之潛藏似桴鼓之纔終戈
鋋熠熠如擊石之止後鳥獸蹌蹌有若衆彙居蒙一呼
而告羣生未覺一言以導曾無震寢之虞誰有擊臺之
暴於是桃吐其秀鷹化為鳩助發生之德省囹圄之囚
潛匿假之而振拔毛介因斯而處休大哉震元利拯羣
生而出幽
霹靂賦(唐)張鼎
殷其靁在南山之隈黑蜧翔雲暗天起黃雀驚風動地
來飄忽兮霏烟驛霧拂樓臺慘烈兮飛砂走礫揚塵埃
波濤翻而海水激樹拔根而山石摧於是陰陽交戰晦
明相賊或擊或馳乍通乍塞望騰蛇之上下見飛龍之
南北電光開而山澤紅雨氣合而原野黑威聲奮擊於
霄漢逸響振動於都國而乃隱軫徘徊謂高天壓而泰
山頹鼓怒發洩謂厚地震而梁木折聲之所射者向無
不碎氣之所奔者中無不絶值石則片片冰開當樹則
重重瓦裂其為始也則赫赫奕奕若烈風猛火之燎崑
崙其為終也砰砰轟轟若決水轉石之潰龍門擬戰鼓
則三軍亂擊方戎車則百兩齊奔川岳為之搖蕩天地
為之晝昏豈直聞之者掩耳而奪氣見之者暝目而埋
魂若斯而已哉觀其咈鬱氤氲騰波磊落輝光之所倏
閃聲氣之所噴薄豈在微而應必有感而作擊齊堂也
識孝婦之懷冤震魯廟也哂佞臣之隱惡故導風伯從
雨師以豐隆為號令以列缺為鞭笞洪涯飛霆以瀝液
奔源走沫以流漦迫鯨鯢使蹭蹬怛蛟螭使躨跜鼃黽
喪明於竈穴鱣鮪失路於庭墀當此時也别有跡履姦
慝事兼狂狷想人孽之無逃慮天災之有譴各憂心而
股慄咸戢驚而肉戰雖重華順之而不恚宣尼驚之而
不變若乃依仁游藝之伍含道養性之流心且靜而神
逸名既揚而行修通人倚柱而坦蕩孝子遶墓而思柔
苟有言而寡悔夫何懼而何憂亂曰我何憂兮憂天怒
豈不欲往兮為多露我有懼兮懼天威豈不欲往兮露
未晞素履直載時道善肥我而可作吾與同歸
火賦(晉)潘尼
覽天人之至周嘉火德之為貴含太陽之靈暉體淳剛
之正氣先聖仰觀通神悟靈窮物盡數研幾至精形生
於未兆聲發於無象尋之不得其根聽之不聞其響來
則莫見其跡去則不知其往似大道之未離而元氣之
灝瀁故能博贍羣物資育萬類盛而不暴施而不費其
變無方其用不匱鑽燧造火陶冶羣形協和五味革變
羶腥酒醴烹飪於斯獲成爾乃狄牙典膳百品既陳和
羹酋醳旨酒醲醇烹黿煮鼉灼龜臛鱗若乃流金化石
鑠鐵融銅造制戎器以戒不恭砥鍊兵械整飾軍容四
海康乂邊境無宼韜弓戢劒解甲釋胄銷鏑為耒鑄戈
為耨戰士反於耕農戎馬放乎外廏及至焚野燎原陸
火赫曦林木摧拉沙礫並糜騰光絶覽雲散霓披遂及
衝風激揚炎光奔逸玄烟四合雲蒸霧萃山陵為之崩
弛川澤為之涌沸去若風驅疾如電逝紛綸紆轉倏忽
横厲蕭條長空野無孑遺無隰不灰無坰不斃震響達
乎八冥流光燭乎四裔榛蕪既除九野謐清蕩枝瘁於
凜秋候來春而改生其揚聲發怒則雷電之威也明照
遠鑒則日月之暉也甄陶品物則造化之制也濟肓羣
生則天地之惠也是以聖人擬火以制禮鄭僑據猛
以立政功用關乎古今勲績著乎百姓
御定歷代賦彙卷七
