欽定四庫全書
御定歷代賦彙卷一百三十八
鱗蟲
蟬賦(魏)曹植
惟夫蟬之清素兮潛厥類乎太隂在盛陽之仲夏兮始
遊豫乎芳林實澹泊而寡慾兮獨怡樂而長唫聲噭噭
而彌厲兮似貞士之介心内含和而弗食兮與衆物而
無求栖高枝而仰首兮潄朝露之清流隱柔桑之稠葉
兮快啁號以遁暑苦黃雀之作害兮患螗蜋之勁斧冀
飄翔而遠託兮毒蜘蛛之網罟欲降身而卑竄兮懼草
蟲之襲予免衆難而弗獲兮遥遷集乎宫宇依名果之
茂隂兮託修幹以靜處有翩翩之狡童兮步容與於園
圃體離朱之聰視兮姿才捷於獮猿條罔葉而不挽兮
樹無幹而不緣翳輕軀而奮進兮跪側足以自閑恐余
身之驚駭兮精曾睨而目連持柔竿之冉冉兮運微黏
而我纏欲翻飛而愈滯兮知性命之長捐委厥體於膳
夫歸炎炭而就燔秋霜紛以宵下晨風烈其過庭氣憯
怛而薄軀足攀木而失莖唫嘶啞以沮敗狀枯槁以喪
形亂曰詩歎鳴蜩聲嘒嘒兮盛陽則來太隂逝兮皎皎
貞素俟夷節兮帝臣是戴尚其潔兮
蟬賦(晉)傅玄
美兹蟬之純潔兮稟隂陽之微靈含精粹之貞氣兮體
自然之妙形潛玄昭於后土兮雖在穢而愈馨經青春
而未育兮當隆夏而化生忽神蜕而靈變兮奮輕翼之
浮征翳密葉之重蔭兮噪閒樹之肅清緣長枝而仰觀
兮吸渥露之朝零洎無為而自得兮聆商風而和鳴聲
嘒嘒以清和兮遥自託乎蘭林嗟羣吟以近唱兮似簫
管之餘音清激暢於遐邇兮時感君之丹心
蟬賦(唐)馬吉甫
鶉星兮御夏鵙鳴兮登序日月驟而運長嬴隂陽爭而
催小暑詢求縱賞之地枚卜追凉之處尋川徑而棲遲
頓林庭而延佇則有應律初蟬含生自然其聲嘒嘒其
翼翩翩參萬物之動植隨四序之迴旋避啼鶯於春後
伴鳴蛩於秋前廉而有德靜而無累逸豫攸安沉吟斯
慰體素質而標儉養清心而拔萃食不求粒雖黍稷而
非珍棲不擇林縱梧桐而何貴暨夫三危露結四野雲
平蒼茫日暮爽朗天明託高枝以庇影竄密葉以流聲
匝池臺之響亮洞巖壑之清泠羣吟則少懼孤引則多
驚時行時止有虧有盈疑紡絡之雙至似簫韶之九成
避雀飛急迎風翅輕飾鬢裁新樣圖冠有舊名雖屈螳
蜋之斧終齊鵬鷃之情若乃平子歸田仲長就第新開
泉石之賞俯洽琴歌之契莫不應促軫而方遠赴調絃
而轉麗繁音遞進顧白雪而難酬逸韻爭馳對薰風而
莫繼足使牧子興感雍門下涕降翔鶴於雲端出潛魚
於水際復有沙塞征夫山川遊子風蕭蕭兮八九月路
悠悠兮千萬里坐聽霜鴈自無聊復對寒蟬怨何巳望
鄉關而思積撫搖落而愁起悲深嘶馬之初淚斷啼猿
之始觸類多感於何不傷伊兹蟲之菲陋識君子之行
藏其立志也不慕於鴻鵠其守分也不越於榆枋任朝
夕之棲處極天地之翱翔適其性韜其光豈比飛燕之
巢幕流螢之聚囊至如八檻愁猿觸籠窮鳥縶透木之
幽志屈凌雲之遐矯豈無故而嬰羅諒有求而自擾聊
息心於萬事放寓跡於一枝澹然兮自守千秋兮若斯
寒蟬賦(有序)(晉)陸雲
昔人稱雞有五德而作者賦焉至於寒蟬才齊其美獨
未之思而莫斯述夫頭上有緌則其文也含氣飲露則
其清也黍稷不食則其廉也處不巢居則其儉也應侯
守節則其信也加以冠冕則其容也君子則其操可以
事君可以立身豈非至德之蟲哉且攀木寒鳴負材所
歎余昔僑處竊有感焉興賦云爾
伊寒蟬之感運近嘉時而遊征含二儀之和氣禀乾元
之清靈體貞精之淑質吐&KR0008;□之哀聲希慶雲以優游
遁太隂以自寧於是靈岳幽峻長林參差有蟬集止輕
羽莎佗承南風而軒景附高松之上華黍稷惟馨而匪
享竦身晞陽乎靈和唳乎其音翩乎其翔容麗蜩螗聲
美宫商飄如飛鴻之遭驚風眇如輕雲之麗太陽華靈
鳳之羽儀覩皇都乎上京跨天路於萬里豈蒼蠅之尋
常爾乃振修緌以表首舒輕翅而迅翰吸朝華之墜露
含烟煴以夕餐望北林以鸞飛集樛木以龍蟠彰淵信
以嚴時禀清誠於自然翩眇微妙緜蠻其形翔林附木
一枝不盈豈黃鳥之敢希惟鴻毛其猶輕憑綠葉之餘
光景秋華之方零思鳳居以翹竦仰佇立而哀鳴若夫
歲聿云暮天上其凉感運悲聲貧士含傷或歌我行永
久或詠之子無裳原思歎於蓬室孤竹吟於首陽不銜
子以穢身不勤身以營巢志高於鳲鳩節妙乎鴟鴞附
枯枝以永處倚瓊林之迥條惟雨雪之霏霏哀北風之
飄飄既乃雕以金采圖我嘉容珍景曜爛暐曄華豐竒
侔黼黻豔比衮龍清和明潔羣動希蹤綴以玄冕增成
首飾纓緌翩紛九旒容翼映華蟲於朱衮表馨香乎明
德於是公侯常伯乃紆紫黻執龍淵俯鳴玉珮仰撫貂
蟬飾黃廬之多士光帝皇之侍人騰儀像於雲闥望景
曜乎通天邁休聲之五德豈鳴雞之獨珍聊振思於翰
藻闡令聞以長存於是貧居之士喟爾相與而俱歎曰
寒蟬哀鳴其聲也悲四時云暮臨河徘徊感北門之憂
殷歎卒歲之無衣望泰清之巍峩思希光而無階簡嘉
蹤於皇心冠神景乎紫微詠清風以慷慨發哀歌以慰
懷
風裏蟬賦(陳)褚玠
有秋風之來庭於高柳之鳴蟬或孤吟而暫斷乍亂響
而還連垂玄緌而嘶定避黃雀而聲遷愁人兮易驚靜
聽兮傷情聽蟬兮靡倦更拍兮風生終不校樹兮寂寞
方復飲露兮光榮
鳴蜩賦(晉)傅咸
有嘒嘒之鳴蜩於台府之高槐物處隂而自慘奚厥聲
之可哀秋日悽悽兮感時逝之若頽曷時逝之是感兮
感年歲之我催孰知命之不憂詠梁木之有摧生世忽
兮如寓求富貴於不回且明明以在公唯忠讜之是與
佚履道之坦坦登高衢以自棲
鳴蟬賦(有序)(宋)歐陽修
嘉祐元年夏大雨水奉詔祈晴於醴泉宫聞鳴蟬有感
而賦云
肅祠庭以祗事兮瞻玉宇之崢嶸收視聽以清慮兮齋
予心以薦誠因以靜而觀動兮見乎萬物之情於時朝
雨驟止微風不興四無雲以青天雷聲隱其餘聲乃藉
芳葯臨華軒古木數株空庭草間爰有一物鳴於樹顚
引清風以長嘯抱纖柯而永歎嘒嘒非管泠泠若絃裂
方號而復咽凄欲斷而還連吐孤韻以難律含五音之
自然吾不知其何物其名曰蟬豈非因物造形能變化
者邪出自糞壤慕清虚者邪凌風高飛知所止者邪嘉
木茂樹喜清隱者邪呼吸風露能尸解者邪綽約雙鬢
修嬋娟者邪其為聲也不樂不哀非宮非徵胡然而鳴
亦胡然而止吾嘗悲夫萬物莫不好鳴若乃四時代謝
百鳥嚶兮一氣候至百蟲驚兮嬌兒姹女語鸝庚兮鳴
機絡緯響蟋蟀兮轉喉哢舌誠可愛兮引腹動股豈勉
彊而為之兮至於汚池濁水得雨而聒兮飲泉食土長
夜而歌兮彼蝦蟇固若有欲而蚯蚓又何求兮其餘大
小萬狀不可悉名各有氣類隨其物形不知自止有若
爭能忽時變以物改咸漠然而無聲嗚呼達士所齊萬
物一類人於其間所以為貴蓋以巧其語言又能傳於
文字是以窮彼思慮耗其血氣或吟哦其窮愁或發揚
其志意雖共盡於萬物乃長鳴於百世子亦安知其然
哉聊為樂以自喜方將考得失較同異俄而隂雲復興
雷電俱擊大雨既作蟬聲遂息
蟬蜕賦(以一體區分雙形酷似為韻)(唐)左牢
物之化兮則多蟬之類兮惟一棄捐無用之甲振奮有
聲之質彼則曲拳擎跽附麗修條此則遠害全身飛鳴
永日當其閒園向久輕吹無聞衝孔之異狀初出寓物
之雙形欲分暗入幽叢上纖莖而繚繞時搖殘萼散芳
氣之氤氲於以警素秋於以戒炎酷進退如懼攀援欲
速兢兢而恐墜微躬步步而竟升高木來能應候禍豈
避於刳腸去乃乘時智終期於剖腹煙月思寡懸垂勢
孤以抱膏肓之疾待成胡越之區拳跼而投足既定蹙
縮而脱身是圖漸呀然而甲拆俄豁爾而形殊前程而
遠寄園林如矜得路下視而若遺枯朽孰肯守株由是
乍舉輕躬初留具體薄翼而朝陽始照玄緌而宿露新
洗纔發響於林下巳傳聲於澗底驗形有二責實無雙
啾啾而送恨蓬戶嘒嘒而添愁瑣窗吟遠樹於荒郊思
盈秋野噪寒花於别浦韻遶晴江則知造化之旨難窮
其理何末異而本同何一生而一死其死信不自以為
辱其生信不自以為美能彼我而兩忘則榮枯而相似
别有甘穴居於聖代期羽化於天庭久羡出身之術多
慙負贅之形高枝尚遠短景難停儻遭逢於此夜冀音
響之堪聽
蟬蛻賦(以變化逢時飛鳴有日為韻)(唐)李遠
勿謂乎蟬之至微能變化以知機因挺質以竦拔遂脫
身而奮飛餘殼連拳抱綠葉而猶在新聲響亮噪清風
而不歸原夫深穴初開空庭始夜步凌兢而微進形磊
磈而將化託身而去上風篁投跡而來緣月榭履險微
駐愁危却下纖枝不定懼褭褭以頻移弱蔓難窮騰搖
搖而盡亞於是輕軀暫息一足才容時驚鬭鼠乍怯鳴
蛩跼促而初安利爪逡巡而欲改前蹤想黃雀之飢腸
先憂見捕念螳蜋之怒臂預恐相逢巳而踧踖拳形穹
隆奮質既罅發而微斷若苞開而漸出擘肌分理有謝
於昔時露膽披肝請從於今日騰超稍異竦擢如今新
緌薄嫩舊翼羅輕觀腋分之拆裂訝脈散之縱橫嗟累
卵之勢危方求上達歎含風之力寡未敢先鳴及夫據
嶮形柔拏空股戰方疑乎蠖屈終類於龍變洞胷達腋
玲瓏而素甲皆虚潔巳全身輝赫而玄光巳遍俄分曙
色似遇良時便有凌空之意還生去故之悲嘒嘒而頻
遷碧樹凄凄而若紡寒絲響遶晴雲傳楚岸之風遠聲
催晩景怨陶家之柳衰至若委蜕難留冲虚巳久體將
泰而是望皮不存而何有儻假一枝願飛聲而不朽
蜩甲賦(以似之而非為韻)(唐)魏炤
精氣為物物必有依遊魂為變變亦有歸蜩者精氣所
聚甲者遊魂以飛功存造化理暗幽微察形如在責實
而非觀乎離隠出穴先號後喜或附枯枝或映深水揮
幽跧伏臨危聳跱致身勞苦不獨附贅懸疣動足艱難
何殊駢梅枝指上懼於雀下憂於蟻情有感於仁人事
不可乎以巳效神仙尸解之術得龍蛇變化之理雖欲
全生且同半死既坼既副如動如止一體區分雙形酷
似高冠而立睅目而視莫躁其心能靜諸巳飲露則躍
翻風忽起再生之命蠢焉不存之皮朽矣覩遺跡於棄
甲想能鳴之在耳空披腹心徒伏泥滓其内也既等混
沌之無竅其外也何患螳蜋之利觜與繪事而均功齊
木偶之所擬昔則如羹如沸孰能聽之今則不飲不食
何憂餒而數往有分塗窮有時雖滅天理尚存幽姿巳
脱輕翼猶帶懸緌有象受服者解褐衣而去又同適越
者棄章甫於兹既逍遥以脱屣非蠆芥以僵尸其靈託
焉蘧廬可以設喻其質去矣魍魎曷足措詞文非變虎
殼等枯龜莫懷爾詐仍謂我欺心通者不惑性殊者猶
疑君徒見僵仆塊然而無用曾不知脱身輕舉而莫追
黏蟬賦(有序)(晉)傳咸
櫻桃為樹則多隂為果則先熟故種之於廳事之前時
以盛暑逍遥其下有蟬鳴焉仰而見之聊命黏取以弄
小兒退惟當蟬之得意於斯樹不知黏之將至亦猶人
之得意於富貴而不虞禍之將來也
有嘉果之珍樹蔚弘覆於我庭在赫赫之隆暑獨肅肅
而自清遂寓目以周覽見鳴蜩於纖枝翳翠葉以長唫
信厥樂之在斯苟得意於所歡曾黏住之莫知匪爾命
之遵薄坐偷安而忘危嗟悠悠之躭寵請兹覽以自規
聽早蟬賦(以吸風飲露為韻)(唐)蕭穎士
清商兮暮急白露兮朝濕伊寒蟬之早聞知凉風之初
八散亂搖颺翛寥歘吸前聲未盡後響仍及邇層檐而
驚歸向茂樹而遥集足令志士傷惋征夫佇立動閨人
之夜悲垂塞客之秋泣况乎日晏天空晴景微風命儔
嘯侣乍西或東既更鳴而迭息亦處異而音同催渡漢
之離鴈伴橫階之思蛩空庭曖其巳寂遐路杳而難窮
伊蜩螗之至細王雎獨而猶稟體孤高而自適候時節
而斯審其處也敦兮若樸乃蝤蠐而未化其出也道之
將行必沆瀣而方飲豈徒爾雅辨其名體詩人詠夫章
句味編本草之錄聲徹上林之賦歌郕宰之化偶范緌
而見稱飾趙王之冠與貂尾而胥附莊篇載痀僂之志
孔氏感螳蜋之捕苟動靜不爽飛鳴有度因依密葉蕭
散凝露韜餘隂於歲晩等羣蟄於時暮兹括囊而用吉
又曾何鳥雀乏能喻
蜜蜂賦(晉)郭璞
嗟品物之蠢蠢惟貞蟲之明族有叢瑣之細蜂亦策名
於羽屬近浮遊於園薈遠翱翔乎林谷爰翔爰集蓬轉
飇迴紛紜雪亂混沌雲頽景翳燿靈響迅風雷爾乃眩
猨之雀下林天井青松冠谷赤蘿繡嶺無花不纏無陳
不省吮瓊液於懸峰吸赮津乎晨景於是迴騖林篁經
營堂窟繁布金房疊構玉室咀嚼華滋釀以為蜜自然
靈化莫識其術散似甘露凝如割肪冰鮮玉潤髓滑蘭
香百藥須之以諧和扁鵲得之而術良爾乃察其所安
視其所託恒據中而虞難營翠微而結落徽號明於羽
族閽衛固乎管鑰誅戮峻於鈇鉞招徵速乎羽檄集不
謀而同期動不安而齊約
蜂賦(有序)(元)劉詵
蜂有君臣之義朝參其一耳若徇忠死節繫名教尤大
則不可不之錄也作蜂賦
翳顥穹之陶形兮人與物而同鈞宗一本而有支兮首
萬國而為君惟偏全之異禀兮乃人物之由分超羽屬
而獨出兮異哉蜂之如人或以微而不致索或以毒而
不敢親孰知肖翹之蜚翼而能有尊卑之大倫若乃春
妍景輝玄鳥來歸幽巖縟繡窮林錦蜚於是薨薨窺竅
翁翁入洞斜縈偃月大取懸甕將卜食以告遷亦相時
而後動是則胥宇之水滸相宅之洛上也至若日吉辰
良晴風燠陽其聲也如鉦鼓之合節其陣也如甲兵之
成行出則漸密飛則載揚如嬰如扇衛小于王是則就
邸之支庶分藩之令主也而乃金房初建玉宇未成駢
肩構度聚首經營卷然似栗是為靈臺千門萬戶環向
四開是則經始之勿亟庶民之子來也周廬既列課法
爰作股負香兮成丸翼汲水兮如杓於是凝芳敵蘭積
潤儔酪府庫充溢矗不知其幾千萬落專一意以上供
亮竭力以誠樂命黑衣之虎賁守重門而司會惰者必
殺不以小大是則交征之庶土底慎之財賦也蘤蘤華
華一日兩衙歌聲雷震朝罷無譁方其旅進旅退如向
如對儼降升而後揖甚趨庭而列拜此常參而宴見無
更直與輪代閒日移隂王乃時巡陟高丘循下壘咸戢
戢而欣欣騁非八駿扈無三軍何曾蹙頞以疾首乃能
省方而觀民而或宫車駕暮不遊不豫羣聚於穴誓無
背去别瑶林兮玉樹謝金谷兮琪圃無面目以偷生絶
紛華而不顧於是閉口却粒垂頭喪氣納一命於所天
萃百萬而同死蓋商餘孤竹之二子齊橫五百之壯士
也嗚呼辛螫之求周詩是憂有毒維蠆春秋所戒豈知
物微性至五常俱備未容僅比於螻蟻而不識其事也
可以証鬼神而質天地是故應期而朝信且禮也多思
而營巧且智也效死不二志於義也割脾而施仁之惠
也嗟一氣之忠烈亘萬古而不折事莫小於餓死尤莫
大於失節胡委質而為臣兮顧背主而改轍彼瀛王事
十姓兮可以人而不如物吾託蜂異以勸來世蓋不特
演周公之雅而廣張華之志也
唐風賦(宋)薛士隆
有唐氏之封國都蟠木之甬東馬牛遠而不及舟車絶
而不通其民穴處比屋開房王宅中都深嚴九重抉甬
道之交馳敞離宫之虚邃猨臂接其鈎連拱周廬之環
衛舉袂歘其風生發語轟其鼓合繁邑居之浩穰紛往
來之雜遝循有國之彝倫正君臣之上下有一姓之常
尊越啓邦乎遂古曾纂殺之無聞信戰爭之無取王屬
烏姓其民黃氏服色所尚烏黃而巳民佩觿以為餙宗
室壯而虚居偉敦龐之厚貌極骯髒而睢盱王之儀表
特多竒異翹然出類胡然極貴望之不似人君就之而
不見可畏王好細腰邦人謹飾王好長裾邦人馮翼上
不令之攸行民戴君以為命力作而不敢告勞焉以奉
王之同姓所謂主在與在主亡與亡一國待一人而治
萬室同一家之政者也載朝載夕御於君所有覺彤庭
坎其擊鼓濟秩秩之朝儀迅蹁蹮之抃舞胡風雨之蕭
騷振衣裳之楚楚寄邦刑於警吏法惟牢戶之填罰有
犯而惟行拉腰膂而捐獧上無酤𣙜之禁民習釀以成
風醖百花而家給亶公私之大同賦税之法以臘而征
獵取於敖甘如飲餳念苦辛之卒歲嗟誰為之營營民
俗喜遊其行無迹御非煙之翕合履空虚之絡繹粲芳
菲之芬馥一花樹之離披交燕賞之駢闐匪寒温之載
罹既醉而歸式歌且舞紉香葩以為佩惹衣芳而返處
懲野宿之王誅用不關於外戶粤有渠蒐之戎諸种之
族由慢藏之致宼以盜招於天禄將埽除之靡力創侵
陵之云殆爰㢲處於新都有遷民而遠害王息生而巳
長錫茅土而封諸中邦甸而分民即新封於大都送之
者至門而返制初絶於交如國之大事莫如卜宅相考
隂陽乃謀舊德審輿情之胥悦王揆日而于行瞻一人
之鸞翥儼千官之景從峩冠嶪岌進其前佩劒崢&KR1478;踵
其後飛騎蓊其如煙翊衛紛其如雨弓弩彀而空張競
周章而禦侮載行載止載回載翔王人興而樂舉鏦䕫
鼓與龍鐘警從官之行節洵輯集其雍容動不違於車
下抑何誅於亂行遠而眺之摶如鵬翼之奮長風即而
視之宛如雲蒸雷起之應翔龍達郊關而近止居整飭
於威儀以次即於新城正班列之離離其行有序其至
如歸大一王而入邑宣新令之無譁攻王室之渠渠力
公餘而後家百堵翕其皆作更番出而樵蘇王巡守於
崇朝徇邦人而有誅凡所以維綱其國者尚同人之習
夫走聞唐人之俗有五善五殆焉以德而王一善也世
有常尊二善也上下均一三善也公而後私四善也民
勤於力五善也斯五善者所以正王居於南面者也世
嫡無統一殆也大都偶國二殆也王族侵民三殆也征
之無度或時不取四殆也諸种侵軼五殆也斯五殆者
皆人力之所不逮焉者也有兹五善屛除五殆而邦無
絶奉衰微之厄俗寡宗姓侵漁之害業無惰而無勞或
罔窺其障塞走將見夫可封之俗永無聞於淪敗者矣
慨有唐之褊小可言大國之風無五善之綢繆而五殆
之云崇走知其為邦之效不難乎神禹之功也感微生
之含性稟忠諒於天然聊託賦於斯文庶夫人之勉旃
巳焉哉天實為之其又何言
蒲盧賦(以教彼他蟲變成時類為韻)(唐)闕名
究政化之所歸於蒲盧而可見負么䯢之異族能教誨
而知變大鈞所播各異禀而殊方二氣相生遂改形而
革面初其穿土取彼桑蟲負以蛸飛之勢寘諸蝸舍之
中以氣相感以類相通笑鄧攸之輩無兒絶其天性若
何晏之為假子養在公宫薨薨鼓翅咽咽傳意本乃與
吾同物孰云所畜非類如能肖貎便若假寐因蠕動而
稍分與胎教而齊致蠆尾潛出蜂腰未備將革故而就
新諒未同而本異嗟乎俱為化育别感生成巳改其狀
復移其情躡糞土而股戰弄清風而翅輕漸能羽化永
别跂行具體皆遷雖似通於應變無心而守曾不知其
改更連拳未巳奮迅復止謂我自然莫知所以舉螳蜋
之臂而動振莎雞之羽乃起化形如蝶既以忘於神遷
委蜕若蟬信難窮於天理雖離本質亦匪殊姿遇穴入
易逢花去遲見其類而却為非類遇其支而翻訝何支
衆彙皆同昔不非兮今不是含生無别彼一時兮此一
時然則聖人舉以立言指而垂教謂微蟲兮猶知適變
矧伊人兮不能胥效於戲其形稍别其類靡他煦然而
方隨氣母蠢爾而共禀天和吾徵夫蜾蠃之與螟蛉也
見品物而居多
螟蠕賦(有序)(宋)歐陽修
詩曰螟&KR1598;有子蜾蠃負之言非其類也及揚子法言又
稱焉嗟夫螟&KR1598;一蟲耳非有心於孝義也能以非類繼
之為子羽毛形性不相異也今夫為人父母生之養育
劬勞非為異類也乃有不能繼其父之業者儒家之子
卒為商世家之子卒為皂隸嗚呼所謂螟&KR1598;之不若也
作螟&KR1598;賦辭曰
爰有桑蟲實曰螟&KR1598;與夫蜾蠃異類殊形負以為子祝
之以聲其子感之朝夕而成嗟夫人子父母所生父祝
之言子莫之聽父傳之業子莫克承父歿母死身覆位
傾嗚呼為人孰與蟲靈人不如蟲曷以人稱
蝶賦(明)錢文薦
梁簡文與劉孝綽庾肩吾同遊後園見從風蛺蝶雙飛
花上徘徊忘憂逍遥寄況聊輟芳醑願聞高唱誰為宋
玉作賦無讓孝綽乃避席而起受簡而對曰何朽腐之
變化乃體質之輕揚既倚風以含媚仍映日其流光每
依草而依葉時尋豔而尋香始乍遊夫樂境終漸入於
醉鄉察烏足之共類審鳳子之同翔車飄飄其訝鬼夢
栩栩以疑莊乘微煙乎遠出遇細雨矣深藏雖無補於
天地亦自適夫莽蒼亮野蛾之堪賞惟閨秀之可方衣
蹁蹮而舞雪粉遺落而成霜躡遊羣其撲袂窺歌隊以
採妝巳諧合於素侶況遭際乎青陽念嘉辰之駘蕩識
暄晷之舒長對流鶯而口訥逐乳燕其翅忙指柳色以
導徑認花心以為房羌雙飛乎淑景勝獨處於空牀感
蕩子之易忽知思婦之難忘則有北里朱顔東鄰皓齒
芳圃獨立雕闌斜倚莫解情性難窺嗔喜發為歌聲意
有所指歌曰蛺蝶兮春園依砌兮遶垣盼佳期兮掩長
門心惆悵兮無言歌罷日薄崦嵫月升井幹物色漸斂
花隂將散捲簾影寂挑燈光粲爰命肩吾起而為亂亂
曰南園春暖盛芳菲兮戲舞從風暮忘歸兮常與花氣
無暌違兮幸得美人繡羅衣兮
螢火賦有序(晉)傳咸
余曾獨處夜不能寐顧見螢火遂有感於是執以自照
而為之賦其辭曰
潛空館之寂寂兮意搖搖而靡寧夜耿耿而不寐兮憂
悄悄而傷情哀斯火之湮滅兮近腐草而化生感詩人
之悠懷兮覽熠燿於前庭不以資質之鄙薄兮欲增輝
乎太清雖無補於日月兮期自照於陋形當朝陽而戢
景兮必宵昧而是征進不競於天光兮退在晦而能明
諒有似於賢臣兮於疎外而盡誠蓋物小而喻大兮固
作者之所旌假乃光而喻爾熾兮庶有表乎忠貞
螢火賦(晉)潘岳
喜熠燿之精將與衆類乎超殊東山感而增歎行士慨
而懷憂翔太隂之玄昧抱夜光以清遊熲若飛電之宵
逝嘒似移星之雲流動集揚暉灼如隨珠熠熠熒熒若
丹英之照葩飄飄熲熲若流金之在沙載飛載止光色
孔嘉無聲無臭明影暢遐歃朝霞於曠野庇一葉之垂
柯無干欲於萬物豈顧恤於網羅至夫重隂之夕風雨
晦暝萬物眩惑翩翩獨征竒姿燎朗在隂益榮猶賢哲
之處時時昏昧而道明若蘭香之在幽越羣臭而彌馨
隨隂陽以飄飄非飲食之是營問螽斯之無忌希夷惠
之清貞羨微蟲之琦瑋援彩筆以為銘
螢火賦(梁)蕭和
聊披書以娛性悦草螢之夜翔乍依欄而回亮或傍牖
而舒光忽翔飛而暫隱時凌空而更颺竹依窗而度影
蘭因風而送香此時逸趣方遒良夜淹留眺姮娥之澄
景觀熠燿之羣遊類乾沙之火飛若清漢之星流入玄
夜而光淨出明燈而色幽時臨池而汎影與列宿而俱
浮覺更籌之稍竭見微光之漸收爾其斜月西傾獨照
蓬楹曯曙河之低漢聞夜潮之遠聲望落星之掩色見
晨禽之曉征悲扶桑之吐曜翳微軀而不明寫余襟其
未盡聊染翰以書情
螢火賦(有序)(唐)駱賓王
余猥以明時久遭幽縶見一葉之巳落知四運之將終
悽然客之為心乎悲哉秋之為氣也光隂無幾時事如
何大塊是勞生之機小智非周身之務嗟乎綈袍匪舊
白首如新誰明公冶之非孰辨臧倉之愬是用中宵而
作達旦不瞑覩流螢之自明哀覆盆之難照夫類同而
心異者龍蹲歸而宋樹伐質殊而聲合者魚形出而吳
石鳴苟有會於精靈夫何患於異類况乘時而變含氣
而生雖造化之萬殊亦昆蟲之一物應節不愆信也與
物不競仁也逢昏不昧智也避日不明義也臨危不懼
勇也事沿情而動興理因物而多懷感而賦之聊以自
廣云爾
伊玄功之播氣有丹烏之賦象順隂陽以亭毒資變化
而涵養每寒潛而暑出若知來而藏往既發暉而外融
亦含光而内朗若夫小暑南收大火西流林塘改夏雲
物迎秋或凌虚而赴遠乍排叢而出幽均火齊之宵映
如夜光之暗投逝將歸而未返忽欲去而中留入槐榆
而燄發若改燧而環周繞堂皇而影遍疑秉燭以嬉遊
點綴懸蛛之網隱映落星之樓乍滅乍興或聚或散居
無定所習無常翫曳影周流飄光凌亂泛灧乎池沼徘
徊乎林岸狀火井之沉熒似明珠之出漢值衝飇而不
烈逢霪雨而逾煥炤灼兮若湛盧之夜飛的皪兮象招
搖之夕爛照重隂於巳昏與夜燎而相炫共爝火而齊
息避太陽於始旦爾其光不周物明以自資偶仙鼠而
伺夜謝飛蛾而赴熺類君子之有道入暗室而不欺同
至人之無迹懷明義以應時處幽不昧居照斯晦隨隱
顯而動息候昏明以進退委性命兮幽玄任物理兮推
遷化腐木而含彩集枯草而藏煙不貪熱而苟進每和
光而曲全豈知鎔金而自鑠寧學膏火而相煎陋蟬蜩
之習蜕怵螻蟻之慕羶匪傷蜉蝣之夕不羨龜鶴之年
搶榆飛而控地摶扶起而垂天雖小大之殊品豈逍遥
之異筌夫何化之斯化無使然而自然若乃有來斯通
無往不至排朱門而獨遠升青雲而自致匪偷光於鄰
壁寧假暉於陽燧終徇巳以效能靡因人以成事物有
感而情動迹或均而行異響必應之於同聲道固求之
於同類始未明其趨舍終詎識其指意子尚不知魚水
之為樂吾又安知螢火之所利高明兮有融遷變兮無
窮牛哀倏而化贙羽泉忽兮生熊血千年兮藏碧氣一
變兮成虹知戰場之化燐悟冤獄之為蟲彼翩翻之弱
質尚矯翼而凌空何微生之多躓獨宛頸以觸籠異璧
光之照廡同劒影之埋豐覬道迷而可復庶鑒幽而或
通鑒年華以自照顧形影而相弔感秋夕之殷憂慙宵
行之熠燿熠燿飛兮絶復連殷憂積兮明自煎見流光
之不息愴驚魂之屢遷如過隙兮巳矣同奔電兮忽焉
儻餘輝之可照庶寒灰之重然
水螢賦(唐)李子卿
水螢惟蟲惟蟲能天彼何為而化草此何事而居泉腹
可自持故無取於蟹足能自運亦曷憐於蚿其形也蠢
爾其光也炯然色動波間狀珠還於合浦影懸潭下若
星聚於潁川明不可以並時故當晝而潛曜暗不可以
同德故候夜而開照近而察之若海底之隂火遠而望
也辟山邊之寒燎潛伏類於全眞無欲均於觀妙質未
為用自脱豫且之網餌且不貪高視任公之釣徒觀夫
因坎而止隨萍則流任晦明而隱見與風水而沉浮自
得井蛙之樂何虞轍鮒之憂儻欲觀書固不惜於餘照
如將按劒非有意於暗投火為象兮取於時而去其熱
水為宅兮質其潤而得其潔且混迹於泥沙詎等夷於
魚鼈同至人之樂道類君子之甘節覽於心乃止水之
常淨燭於物靡傳薪之無絶由此而言覺吾道之滅裂
腐草為螢賦(以積腐有光可名為螢為韻)(唐)陳章
厭浥敗草霏微夜螢若受天之明命能在地以成形始
爛然於朽壤俄蠢爾於荒庭形質甚微異囊中之點點
本根既朽想河畔之青青彼若昧而未彰此如茨而久
積始前衰而委化終後顯而可覿寂然不動應大暑於
兹時默爾而成颺温風於永夕徒觀夫從微至著出死
入生幾變青袍之色漸加丹鳥之名匪我愆期故分形
於夜朗自他有耀因易貎而宵行故得脱陳根騰宿莽
質化幽藹氣非腥腐無聲無臭同朽葦之成蛩有顯有
微殊積穀之為蠱小明必俟其時變待闇稍觀其類聚
並桃蟲而映彼中林齊藿蠋而光於舊圃始則退藏終
能發揚詎蒙蘢於階砌初炳燿於池塘豈比膏腴之地
多依糞土之牆每遲留於三時不愆於候既生成於六
月必見其光徒有異於升沉信莫分於彼我得賦象而
自出故非時而不可晶熒乍起訝林際之無煙的皪漸
生疑池中之有火隕霜殺兮自晦零雨被兮增萎考書
文之小大咸若載月令而遠近相隨始經黃落之餘三
年不化既及朱明之節一日可為農夫之務既停薙氏
之芟巳久飛光兮倏爾而至向晦兮於何不有斯所以
成武子之能勤冀聚之於書牖
放螢賦(元)陳樵
蕙草暮闌暑除皇歡洽清夜徂命合宫侍燕胥出紫房
背椒除金吾輟警鳳燭成行渴兔洒塵飛蓋飄揚萍駕
神移椒蘭夕香千衛百騎乘堅驅良左駿&KR0008;右步光幸
帳殿臨鞠場離宫榮觀息宴無方易牙割烹儀狄挹漿
蘭殽如陵桂酒如江鵠漏向丙宸賞未央皇帝惡丹燭
之易銷惜照車之未遠顧碧珪之鮮曜恨金苔之燄短
明月罷懸夜光不展怨白鳳之不來慕燭龍之遠攬乃
有黃門持橐園吏荷囊挾丹鳥馳乘黃於是綠水罷歌
豔舞離牀循桂道出蘭堂步神皋歴重岡比竹無聲蓄
軫山陽門燎轉遥圍燭收光裂囊解橐從風直上亘地
彌天光燄百丈聮輝接豔互滅齊明魏璞分華漢井疏
熒瑰玫奪燄火玉辭榮白虹貫日列火為城齊連枝之
鐙樹配照夜之金精韡韡酣酣前後千乘熏夕幽玄萬
象具彰所覿維何人間天仗華旗孔蓋金璪琳琅犀羈
龍勒繡鞅玉瓖璚鸞搖裔飛舄焜煌文茵毳幕風動帷
裳立馬如龍執戟如霜女騎聮鑣金碧相望巾㡚輕明
微見花房鬟列四枝釵分三子華袿㻲帶光連鞶帨紺
袖分明碧唾花裙衩猶殘紫海水於是乍離乍合將留
復去繞雉扇而如縈綴流蘇而欲舞映橫帶之萬釘耀
盈腰之三組拂瓊弁而懸纓投羽衣而及屨思拔貂而
遽脱巳入懷而徑度桃驂振迅皇駮驚疑金盤陁兮照
夜青騕褭兮頻嘶鴰鶡忘明雞人輟晷顧鳷鵲之失枝
誤宫鴉之亂起於是離宫傳燭乘輿言旋鵠鑰夜開入
宫下輦餘歡未畢影蛾零亂戶挾綃囊人操紈扇金屋
遲明銀牀拾燄帝乃乘宫車臨昵殿工登歌御三飯傳
杯授簡以命絳仙吳姬再拜而言曰丘園弱息草萊餘
燼周流蘭掖出入椒閫待詔後車策名清禁沐浴春陽
天慈光被榮添楚豔恭逢漢侈近君王之密坐思捐褶
兮燔翳同明璫之在掌方契刀之處囊非孤遠之有曜
被天子之清光恐煙霄之失路委蔓草之荒凉顧回霜
而收露幸長近於太陽乃作歌曰赫赫皇謨赤精子潙
汭化成光萬世銀釭未冷戒鳴鷄幾度金苔委丹地綺
錢青瑣進疎囊堯禹世人同寸晷長秋宫中涎涎尾漢
以火炎烏用水於是皇帝作歌綢繆宛轉謂侯夫人起
而為亂亂曰天威燀燿景化行英姿四照宣皇明紫脱
華秀泰階平百王仰鏡萬世榮螢鑒增輝若木英光啓
玉度垂休聲帝乃歌曰舞玉梢兮歌發梁歌倚瑟兮行
羽觴龍腦煙寒兮成帳玉華零落珊瑚牀愛丹鳥兮往
來照褕組兮繁縟光華夜繞瓊樹枝莫向璿宫妒銀燭
長門懸月照阿嬌共聽天子無愁曲六宮聞之皆稱萬
歲
御定歴代賦彙卷一百三十八
