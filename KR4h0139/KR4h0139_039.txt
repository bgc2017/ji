欽定四庫全書
御定歴代賦彙卷三十六
都邑
北京賦(明)陳敬宗
惟聖皇之建北京也紹高帝之鴻業啟龍潛之舊邦廓
天地以宏規順隂陽而向方準四裔以布維揭八表而
提綱燦星分於箕宿映黃道之開張壯天險於居庸亘
重關於太行會百川於遼海環河岳於封疆拱北辰兮
帝居陋鞏固於金湯均萬國兮會同而適居天下之中
央也於是頒綸音建皇極布深恩施廣澤捐内帑之金
錢出天府之玉帛賚工垂錫匠石歡聲傳衆奔走萬國
雷動雲興紛紜絡繹忻忭踴躍各供厥職遂選材而度
物資百神以興集魁竒挺拔千仞之名材五色五采希
世之珍特輦載旁午舟運充斥紛河輸而海會肆丘藴
而山積爾乃太史告吉司空奉策魯班運斤公輸削墨
智者獻謀勇者宣力精論巧思悉就經畫百堵皆作奮
擊鼛鼓之弗勝庶民子來咸頌靈臺之勿亟巋壯麗於
崇朝睹崔嵬於瞬息前朝後市之規既肅肅而嚴嚴左
廟右社之制復亭亭而翼翼布列有序不爽寸尺妙合
化工莫究窺測其正殿則奉天華蓋謹身之尊嚴翊以
文樓武樓左闕右闕之嶒&KR1478;開千門兮萬戶帶巖廊以
迴縈臺百尺以嶻&KR1110;重三階以躋登屹中天以層構抗
浮雲而上征激日景以納光耀丹碧於紫清觀其瓊階
瑶砌赤墀彤庭青𤨏金鋪綺窗朱櫺鏤檻文㮰玉磶繡
楹跱丹鳳於阿閣棲金爵於觚稜懸綵虹於修梁躍蒼
龍於飛薨含靈曜以欲翔望北辰而高興飾華榱以璧
璫綴琱簷兮列星彤霞映棻楣之葩萼薰香鬱椒璧之
芳馨日華麗文栱之玲瓏空彩鏤罘罳之晶熒三光臨
耀五色璀璨壯麗穹窿莫罄名贊憑鴻濛以特起凌太
虚之汗漫岌嶪乎雲霞之表巍峩乎層漢之半簉天關
以益崇炳祥光而增煥目眩轉於仰瞻神惝怳於流盼
雖使都盧之巧捷不敢以躋攀翔鶤之扶搖不可以鼓
翰此誠所謂曠千古之希逢超萬代之竒觀者也其前
則九門洞開輦路如弦軒軒豁豁坦坦平平望圜丘兮
岧嶤接靈壇兮山川昭神貺兮景彰揚瑞彩兮雲煙啟
大明兮當中翼長安兮東西森拱衛之嚴密列周廬之
逶迤耀雪霜於戈矛揚鷹隼於旌旗選鶡冠之桓桓精
百萬兮熊羆維方叔兮召虎藴謀略兮神竒聯金貂與
玉蟬紛舄奕而光輝雜冠珮兮趨蹌蔚百司兮威儀各
攄忠兮獻納亦覃慮而論思天官之明衡鑑司徒之謹
度支宗伯之修禮樂司馬之整六師秋官之邦刑是慎
司空之百工惟時羣僚濟濟各謹攸司大小率職庶績
咸熙其後則有太液之池萬歲之山琪樹敷榮金芝芳
妍翼鳳飛兮絶巘波龍鱗兮澄瀾聳靈峰於天上流惠
澤於人間其右則乾清坤寧之宫太一紫微之所壯皇
居於九重肅勾陳兮天府若夫蓬萊方丈之神區閬苑
瀛洲之仙宇臣實昧於見聞不可得而殫數其左則為
文華之殿鶴禁青宫玉葉金枝儲副是崇講道育德惟
孝與忠體文王之三朝謹視膳之禮容又其左則有石
渠天禄之閣金馬玉堂之署濟濟逢掖峩峩章甫講說
六經之言談論羣書之語斟酌禮樂之文涵泳仁義之
府莫不欲笙鏞乎治道黼黻乎皇度至若靈囿之所蓄
亦雜沓而紛綸麒麟之振振騶虞之彬彬白象之瑩潔
如雪金猊之威猛如神顯靈姿於龍馬逞竒文於福鹿
絢綵霞於丹鳳胚玄兔於蒼玉鸚鵡之色維黃素鳥之
質耀霜紛珍異之炳焕咸獻瑞而呈祥他若内藏寳貨
之充金玉珠貝之富象犀虎豹之雄驊騮騏驥之庶國
家富有萬國兹固𤨏𤨏不足數也其外則都城列兮萬
雉開十二兮通衢蔚邦畿兮千里比百萬兮民居接棟
連甍溢郭填郛靄靄鬱鬱密而不疏邑里錯分别井分
區四民樂業家家歡娛農務乎耕桑士究乎詩書維工
及賈貿遷有無百寶之所充斥百器之所崇積燦金珠
兮列肆聫繒綺兮阡陌珊瑚琳琅璀璨赫奕飛畫棟兮
綵甍藹王侯兮第宅填車馬於闤闠紛雜沓而絡繹喧
舞榭與歌樓樂鐘鼓兮昕夕載瞻辟雍學宫逶迤穆穆
乎宣聖之廟肅肅乎羣賢之祠崇祀有典釋奠有儀歌
棫樸以作人偉髦士之攸宜贊朝廷之禮樂炳道德之
光輝於是經營既終厥功告成方青陽兮届辰逢吉旦
於元正於時萬象維新三光以明麗慶雲於璇霄燭祥
光於太清皇上服衮衣乘鑾輅設警蹕陳鹵簿翠華葳
蕤颺雲飄霧潔精誠寡思慮奏雅樂諧韶濩謁郊廟告
太祖香苾芬其上升靈昭昭兮來下眷肸蠁兮方集綏
萬福兮純嘏於是升金根旋太常御正殿開明堂朝百
官臨萬方會諸侯陳玉帛旌淑慝明黜陟然後布德和
令行慶施惠錫高年兮上尊進賢達於庶位敦唐虞之
道德厚湯武之仁義興三代之禮樂黜漢唐之功利炳
玉燭調元氣協重明於日月侔化工於天地使九州八
荒含齒載角之羣四方萬國懷仁負義之士莫不熙熙
皥皥於泰和仁夀之域仰事俯育於漸摩涵照之内此
誠所謂恢鴻業於千古開太平於萬世際輿圖而覆載
大一統而無外也是知國家萬萬年隆盛之慶皇上萬
萬年高厚之夀聖子神孫萬萬年無窮之祚蓋與天地
同為悠久也
北京賦(明)李時勉
惟皇明之受天命也我太祖皇帝首仗義師以平暴亂
豪傑景從聲振江漢削除僭竊拯民塗炭定鼎金陵撫
綏萬邦乃睠兹土實雄朔方倣成周之卜洛欲並建而
未遑逮我聖上繼明重光握乾御極一遵舊章仁聖洋
溢乎遐邇恩澤汪濊於八荒既致治於太平遵皇衢以
省方仰先志之未遂度弘規以作京羌經營之伊始徧
中夏其歡騰曰惟北都在冀之域右挾太行左據碣石
背疊險兮重開面平原兮廣澤宗恒嶽其巍巍鎮巫閭
而奕奕冠九州之形勝實為天府之國是以軒轅邑之
以分州唐堯階之以為帝擴神化以宜民大勲德之光
被鬱王氣之所鍾於今兹而有待也於是仰瞻析木俯
測地靈龜筮兆吉天人叶應神祗獻珍而山石自出河
嶽效靈而神木自行民子來兮相續期不日而功成爾
乃懸水樹臬識景表營方位既正高下既平羣力畢舉
百工並興建不拔之丕址拓萬雉之金城引天泉於西
阜環湯池而鏡清九衢百廛之通達連甍邃宇之縦横
顧壯麗其若此非燕逸而娛情蓋所以強幹而弱枝居
重以御輕展皇儀而朝諸侯遵先軌而布仁政者也若
乃四郊砥平皇道正直視萬國之環拱適居中而建極
其南則萬流宗海平林蔽天攬邯鄲鉅鹿之廣衍貤平
疇沃野之緜延溏淤恒衛徑其野濡磁淶&KR0008;匯其前界
以大陸廣阿之弘壤阸以大茷井陘之連山包絡趙魏
襟帶齊魯膏腴之地緜亘三千餘里而極於黃河伊潁
之川其水陸之所産卓犖繁盛蓋莫得而計焉其北則
疊嶂&KR2338;□層巒蔽虧長城矗乎雲表百泉湧乎山隈壯
天關而設險守一夫而莫開偉左盤而右顧宛鳳舞而
龍飛實磅礴而鬱積粤擁衛於邦畿包狼山上谷之險
據野狐獨石之危掩祖山木葉之離立連白登紫塞之
逶迤控女真而極乎洮河之北鎮朔漠而逾乎瀚海之
湄控弦之類射雕之羣畏威懷德相率而來歸其東則
潞河通漕控引江淮肥洳灤淶灌注縈迴連峰片石之
隘首陽崆峒之厓玉田白璧神仙瓊臺超無終而越金
山跨遼瀋而逾鴨綠至於暘谷日出之涯固已遐哉邈
乎而莫不在乎綏懷環以大海衆水所歸洪濤巨浪洶
湧崔巍蓋不知其幾千萬里而蠻商番舶帆檣隠天上
下不絶而往來又有蓬瀛方壺鳳鱗聚窟十洲三島靈
異非一琉精之闕瓊華之室墉城岧嶤金臺崒嵂紫氣
丹青景雲矚日靈圄偓佺安期羨門之倫相與遊從乎
其間出入隠見而恍惚瞻帝京其伊邇庶可見其驂鸞
駕鶴之髣彿其西則崇山鬱翠高挹泰岱北接居庸南
首河内竒峰擁關龍門阻隘玉泉垂虹青煙浮黛上嶻
&KR1110;兮倚空下蟠據而際海其麓則有渾河湯湯西湖泱
泱鹽溝琉璃桑乾廣陽雪波泛湧灝溔汪洋一瀉千里
會流帝鄉又有上林禁苑種植蕃牧連郊踰畿緣丘彌
谷澤渚川匯若太湖瀛海渺瀰而相屬其中則有竒花
珍果嘉樹甘木禽獸魚鼈豐殖繁育□□藉藉不可得
而盡錄固可以因農隙而校田獵選車徒以講武事乃
遵國風稽王制詔期門簡將帥乘玉輅擁翠蓋出天關
而雷轟轢芳郊而雷會非所以威戎誇敵娛樂稱意蓋
將取不孕而除菑害狩無澤而順殺氣謹大易之用於
三驅之時驗騶虞之仁於一發之際水衡虞人之容與
武夫壯士之奮厲皆知夫仁者之為勇而以投石超距
之足鄙亦何必殄夷禽獸割鮮野食而以俯仰極樂之
為貴也若夫宫室之制則損益乎黃帝合宫之宜式遵
乎太祖貽謀之良居高以臨下背隂而面陽奉天凌霄
以磊砢謹身鎮極而崢嶸華蓋穹崇以造天儼特處乎
中央上倣象夫天體之圜下效法乎坤德之方兩觀對
峙以嶽立五門高矗乎昊蒼飛閣屼以奠乎四表瓊樓
巍以立於兩旁廟社並列左右相當東崇文華重國家
之大本西翊武英嚴齋居而存誠彤庭玉砌璧檻華廊
飛簷下啄叢楹高驤門闢闔而蕩蕩儼帝居於將將玉
戶燦華星之炯晃璇題納明月而輝煌寳珠焜燿於天
闕金龍夭矯於虹梁藻井焕發綺窗玲瓏建瓴聯絡複
道迴衝軼霄漢以上出俯日月而盪胷五色炫映金碧
晶熒浮輝揚耀霞彩雲紅其後則奉先之殿仁夀之宫
乾清坤寧眇麗穹窿掖庭椒房閨闥閎通其前則郊建
圜丘合祭天地山川壇壝恭肅明祀至於五軍庶府之
司六卿百僚之位嚴署宇之齊設比館舍而並置列大
明之東西割文武而制異至於京尹赤縣之治所王侯
貴戚之邸第辟雍成均育賢之地守羽林而掌佽飛者
至九十而有四衛莫不井列而棋布各雄壯而偉麗其
巖廊之上則有臯䕫稷契之倫元凱俊乂之輩相與賡
虞廷之歌談羲農之際罄補衮之能懷忠貞之志考禮
文於大備贊聲樂之盡美是以朝無缺政德教漸暨薄
海内外均陶至治幸其有作聿來趨事成此大功忘其
劬勩人和既極休徵滋至慶雲瑞靄之覆於闕庭素烏
玄兔之獻於丹陛醴泉屢出甘露數墜麒麟騶虞之珍
馴獅天馬之類紛紜雜遝莫能殫記於以見天眷之益
隆而聖德之純備者也於是正月上日工既訖功爰告
成於天地肆紹美於祖宗清心凝慮齋沐肅雍粢盛既
潔牷牲既豐芬郁郁以旁達靈繽繽其來降錫嘉貺之
穰穰介景福於帝躬將順應於昌期趾盛美於無窮乃
服衮冕御帝座開九重之深宫受萬邦之朝賀内侯甸
而要荒外殊方而異俗胥近悅而遠來紛鼓舞而匍匐
方物溢以充庭奓絢燦而駭矚率蹈舞於階墀效華封
之三祝爾乃浹和會昭景鑠鏗鯨鐘奏雅樂詔光禄以
開筵合百辟而燕樂饌珍玉兮芳馨罍瓊漿以斟酌聯
貂蟬兮夾陛雜蠻夷之荒服莫不酣暢而飽德咸頌歌
而踴躍越填城而溢郛藹歡聲於寥廓斯可以嫓太古
之無為慶華胥而蹈栗陸顧皇上之謙抑視至治為未
足於是降德音播嘉惠省刑罰薄斂税汰冗濁旌廉吏
舉賢才擢俊乂發倉廩賑貧匱尊高年而禮有德慎防
禦而修武備貴爵重賞以厲廉恥厚往薄來以馭夷裔
蓋欲使人知所本士知所勵四方萬國無一民之失所
窮陬僻壤無一物之不遂舉陶於春風和照之中而樂
於雍熙泰和之治此蓋堯舜兢業之心文王敬止之意
所以紹鴻業繼先志益宏遠而有偉故不勞而甚易冠
絶乎前古垂休於後世固可必聖子之與神孫益昌盛
而無替小臣微陋忝職文字願賦帝都之盛概揚國美
於萬禩復為之歌曰煌煌帝都兮逾鎬豐阻山帶河兮
壯以雄天開日月兮王氣所鍾穹窿造天兮惟帝之宫
廓氛祲兮開溟濛鎮夷夏兮宣皇風王道平平兮四方
來同願皇圖之鞏固歴萬世兮無窮
北京賦(明)盛時泰
巍巍燕都冀州之綋分在尾箕析木之精入燕朝以建
土肇丕迹於玄軸星默運以持衡垕潛祈而兆域紫微
韜約以含輝太一翕霅而拱率故望氣者踧踖輸悃命
卜者屏營掩祝蓋嘗覽夫形勝總環瀛之要害抗萬垤
而建瓴在高辛之逖世已昉號乎幽陵及下迨於軒轅
戰蚩尤而底平虞夏商湯易稱朔方武封堯後以薊為
疆召公起燕藩屏用昌自秦漢而郡縣歴晉唐之雲擾
洎金元之洊更實恭待乎宏造邈惟南征鞠旅而踐既
正厥稱邦畿允奠定理條疆分途異縣配南都肇北京
納儒臣之懇請設行部之新名易順天之崇號應大興
之符稱於是丕蹟閎開前後角掎樹疆表袤連環並峙
左右起伏矗幄連起建學校新宫囿文武錯列輞分輻
輳規肖矩倣視南益詳街衢巷術宫宇橋梁闤闠市廛
翼接鱗翔塚廟庭宇古今萃藏將以獻歲躬受方賀肆
赦蠲罪蘇姦釋過忻兩都之並錯措天下於一家商邑
翼而靡頌周京顯而匪誇沛遐惠於四埏遂都民之樂
康給農器於遠路用樹植乎農桑載男耕而女織混樂
土之相望忻漕運之廣濟儲邊嶠之積糧貴竹貢而置
輔交趾悚其内降伊絃歌而管誦抑濟濟而蹌蹌遂因
官而論次偉羣績之恢張海宇顛其再輯黎庶被以重
光覃疏流於外國咸矯首以來王大巖山呼騶虞麒麟
野蠶作繭玄兔來馴喜禾屢穗海宇和平黎庶鞠育忻
然如春於是却封禪之請謝金火之丹毁方祕之譎賜
兔書之緘集儒臣纂經史詮六經之要道覆千古之精
理罷滄溟之轉運藩郊圻之牧圉因時屢登大敞鼇山
宴輔弼以既醉沛酺澤之弘寬製新曲以示藻又大惠
乎鏹函及乎午日乃游東苑觀毬作場視射成讌車騎
集鞬櫜韜萬柳偃旌旗高賦聲詩以紀歡永昭示於袠
縹念烽火之未靖久為患乎邊城時跳梁而躑躅敢窺
覬以横行憫生民之被禍將大肆乎遠征嚴威迅發萬
輿遄啓大漠荒陲開營疊壘迅刺擊之猛利乃奏凱歌
擁衆以旋塵凝警謐威聲四埏北斗南瞻清泉神應繼
統垂緒端拱垂裳致海宇之寧謐降渥惠於四方自乾
清御皇極建九斿臨萬國雞人未唱擊鼓定時銅符初
闢魚鑰扃匙宿衛紛其未散羽衣聳以來齊南象導路
代馬引逵豹尾在後森列徘徊玉節止肅寳纛示威黃
旄絳旛旋繞相隨班劍儼其冰雪儀刀凜其鏦錚羽葆
團以婉轉金城耀以菁蔥團扇紛其掩映曲繖屈以從
容龍戟列而如迅熊旗繞而縱横大駕將陟武備後列
丹陛之駕馬步之輦玉輅大輅于于焉簇簇焉雲蒸而
霧繞者不可仰覿於是司隸稱警鳴以條狼凜内外之
井然人持冰而沃湯鴻臚傳唱萬方畢集宗伯捧函嵩
呼海溢覺天地之高厚忻日月之朗光見蟬貂之濟簇
擁環珮之鏗鏘既伏拜而舞蹈又頡頏而翱翔聳蹁跚
而怵惕見萬疊之翕張坦墉峻峙匝匼凌兢翬翔穹赫
奕煜崚嶒聳金被錦圖丹見青色㷓煜而成紫又霅灼
以為黃或熛爌以為赤抑㷮&KR3526;以成光肆罘罳之四繞
羌赩晶之煒煌階盤旋而自轉橋矗抗而迴杭廟婉逶
而散陟戶鴻洞以崇祥石瑩明而若琢甃平直其似霜
堊烜爀其勝霰粉晳白其若瑒棟嶐聳其上仰梁嵯峨
其横當紛海藻以為飾盤龍珠以吐光豈倕般之人巧
殆雷電之天丁屯紫螭於刻桷盤赤螣於雕楹虹揚鬐
以指棟鵬矯翼而飛甍綺葩吐乎邃井渥彩爛於疎櫺
絳霞影於網戶金爵棲於觚稜儼軼翱而下啄疑軒揭
而將騰爾其華蓋承宇亘中直連謹身後接邃密龍演
午門端門承天大門層列疊拱&KR0034;&KR0034;崢嶸順掖之啟左
右峻&KR1828;東西華角並帶同横立瓊樓於兩傍分文武而
各馳錯諸彩以掩映築峻牆以為基列御道以中敞分
左右以為墀列直廬於其外見栟櫚之對起躡玉橋之
長虹湛瓊楹於金水接萬栱之突兀騰重簷而複宇東
有文華扈以文淵西有武英嶻&KR1110;騰鶱太廟齋宫對聯
社稷廟街社街繩平砥直隆宗景運月華日精椒房椒
風六宫安貞賁庸蒿柱黼帳藻扃疊複道於雲表比鱗
瓦而建璁訝晨輝之閃霅映旭日以上昇於是祝萬夀
祈帝福永羣方澤四國錫岡陵同覆育紛拜舞躬踖肅
繪振羽衣扉鞻□&KR0008;踉蹌䫜翹同忻大造瞩虎豹之欄
檻見駝犀之罥腳驚麋鹿之餐萃駭麂兔之狂躍仰睞
眄而俯興望翠華之拱翼雜煇煌以奔趨隨玎&KR0008;而緩
曳悚玉笋之嵯峨仰石獅之凜慄陟銅山以踆&KR0008;渺金
河之滔疾天子方且肅朝覲之儀明賞罰之典大黜陟
之公重祖宗之憲嚴邊防置京儲督漕運謹市虞罷遊
讌御講筵日淵默之燕居豈輕輪之暫旋凡諸可遊瞩
以備一時之旋駐者莫不扃金鑰以鐍封合魚符而不
啟恣草木之叢茂任禽鳥之沐徙&KR0008;崹凹凸贔屓齦齶
樛葛蔚薈苔封蔓絡複蹬洞巖豁開磊落逵道委而暫
閑駟馬停而不駕玉蝀峙以拱護金鼇崒以孤鶱堆雲
凝而不流積翠高以生寒瓊華窅其閴寂承光靘以回
環廣寒虚其輪囷飛鯨戢以羽翰雖玉泉之縈抱亦流
水之空潺蒲葦兼葭菱藕雕胡鱗游介泳任其自如於
是散步環籞觀於列署則隨長安之左右列文武之職
廬表裏森其對峙咸拱繞而扶疎擁前後而聳列環玉
河之通渠見左右之並置亦遠近之聯裾仰以法乎周
典俯以效乎商模列六卿於左省建五軍於右隅院以
玉堂為署寺以奉常為胥醫藥星歴太僕鴻臚縣隨府
而遠控衛與學而各殊内鈐各衛外總諸營繞貔貅之
精銳簡戈鋋之旟旌置給舍於廓廡帶太學於隍閎闢
九門之通衢週里坊之四十峙萬雉於千層莽縦横而
曲直前列其竒後峙以偶左右並聯各互為耦鎮以重
樓壓以飛甍疊甃壘以曲檻互欄楯以相通趿蹬婉轉
睥睨蔽空廬舍巡演濠潢深崇閘洞備其卒急魚鑰司
以晨鐘抱關察其馳&KR2031;衚衕貫其四衝乃有九衢往涉
輿馬肆雄沙堤平以曲折昏曉湧其成叢市肆星羅恣
人耽翫橋梁濟顛萬邦酬券冰蠶作繭雲鼠成絲火浣
為布蛟龍織鬚番絨蜀錦烏連越絺海陸俱腆草蓏或
竒伎藝精工戎裘各宜灑汗則帷幕生飆摩肩則海濤
成塹呵氣則鬚柱消冰轉目則睨光迅電誠鋪集之盛
區乃閭閻之美玩廓廓新築用衛閬閎乃環旋以拱護
益永壯乎神京立七門以便出增崔嵬以峋峵路&KR0034;蹩
以敞遂勢陡峻以崚嶒設壘礰以作衛儼電擊而雷轟
前恢日衍後奠彌阬豈漫作之是玩實貽世以康寧蓋
嘗總而論之邇畿甸遠京輔内都邑外荒服雖古昔之
攸同維兹地之獨武近則倚昌平以為脊敞范陽以為
胷連山海以為帶擁上谷以為屏惟玉河之澄澈貫周
迴以為經若諸水之蓄洩視高下以流洑百泉湧派而
穴旋孔洞玄垂於深谷遠則據嶽鎮之中軸勻東西之
勢雄西以華山為虎東以泰岱為龍南岳南鎮益遠益
隆五嶺作案於嶺表江河襟帶而朝宗展明堂於奥海
拱朝拜於羣峰以此而較往昔儔堪與之比崇自鴻濛
之初闢奠河山以為界天勢崇於北極地維虚於南蓋
引日星以上騰導江河而下派法天明以居高控地維
而作帶故南北之相望誠控馭之雄蓋昔姬周之豐鎬
每侈詠於詩書豐距鎬而一水又何有於雄圖況嬴秦
與劉漢奚敢論乎訂謨若嗣此之鼎建咸分集於一隅
雖迭興於前世誠遠讓乎雄紆故散如布棋聚如運掌
分列省以成疆合連襟而成鏹如堂視地類脛走項誠
高厚之拮据乃金湯之修攘方輿如此是以足尚若夫
土風則稟樸茂之淳資賦勁勇之正性豪傑挺生勲庸
克靖朗烈悲歌沉鷙鎮静文雅寬舒俶宕平定至於民
俗尤為繁富財貨充溢四方罕覩以貛獺為輕肥耽韜
槖為雄武出則輜帷高搴遊則金翠如堵人幕面而障
塵士垂綃而避土或睚眦以報仇抑椎埋而作旅通名
姓於禁中任榮枯於吹詡惟僭侈之是營豈禮法之可
阻司察避其昏酣乘驄難其羣伍晨鬭雞於廣陌暮躍
馬於深聚蹴踘則千里為羣鳴鏑則飛走成府詎貴璫
於要津亦近戚與雄族任俠者履不容旋鼔篋者車不
停軸忻冠蓋之繽紛總邸舍之填簇節序則時當寅令
賀正為始彩燕為簪春盤成俎祠太一禁火炬春序將
遄墓祭成侶逢午散騎置巧陳瓜騁望郊坰乞巧天娃
因陽九而登高為冬朔而設炭忻長至之届臨喜陽生
於一線迎臘祀竈驅儺設宴看冰池於署官欲蕃育乎
鵝鴈雖舊俗之可傳亦真贗之難辨棄衣糜以送窮燎
草竹以成薦本度朔以畫桃因除虚而設奠若日忌與
月惡亦隨方而異宜總四時之令氣合四方之所竒風
霾則塵沙迷睫霖雨則阡陌成泥雪落則皸瘃裂掌冰
結則柱矗如旗以臺榭為登陟用苑圃為陂池因衚衕
為環繞庸沙渚為籓籬雜坊市而共處隨冠笄而相嬉
五陵讓其豪俠四姓失其光儀地土山藪厥類實繁擾
重甲於四方菓蓏疏其楥植虎刺班於榅桲蘋婆甘於
來禽朱櫻素柰香水黑岑桃李梅杏安榴丹椹黃牙赤
根石菌天花蕪菁莙蓬蕓薹茄瓜薑芥蘆菔水蘇韭芽
欺江南之蓴菜邁南國之鮭蝦列於一市山貛海獺原
貂隰楚姑略不言用戒登俎唯有人材世所軒軼三代
而後七雄為烈二京三國扶綱抗節左羊而後代有其
傑樂毅以寸書報燕荆卿以匕首泣血田光以刎頸實
交蔡澤以片言取捷河間以被服擬儒中山以聞樂選
德神佛方伎殆難指陳至於古蹟惜多湮淪遺故都於
軒轅指孤竹之令聞悲廢宫於碣石想寧臺於荒荆雖
巨公之學所亦榛莽而沈淪獨王鬱之釣臺猶稱名於
花村雖有深谷伊誰生黍雖有甫田伊誰種玉徒紅螺
之吐光空青蛇之應祝變幻無常雜沓難述故自薄海
内外綱條目定較如畫一整肅嚴翼天旋地靜垂萬斯
年金甌罔競勝周營洛邁漢作京視唐巳拓較宋實宏
建帝王之全業成創守之令聲合天維之四時盡地埏
之八瀛蓋萬世而永寧也
北京賦(明)黃佐
粤若稽古帝軒都涿高陽幽陵宅繇北廓堯之為君始
於唐而建國周封其後亦於薊而列爵帝德丕隆莫尚
於燕明庭萬靈之所朝光被四表之所先夏后治水則
夾右碣石召伯分陜則錫山土田所謂王不得則不王
而秦漢乃棄置於窮邊契丹則南京始建而中都大都
遂代興於金元天將俾於有德於是文皇肇建為行在
應大興之顯符光黃唐於遐代北平易名以順天旋坤
軸以正乾蓋此實天府之國乃混一之大都會其地博
大以爽塏亘若繩直而砥平倚重險而壓函夏屹若坐
堂皇而眎廣庭盪幽并之氛雺揭日月於太清峩端門
以普照合宇宙而大明惟帝降祥匪人弗成假手於至
元而豫兆於明矣蓋淪胥五百歲天運剥極而後復析
木開津玄冥司軸望醫閭以為鎮宗恒山以為岳水環
繞以為&KR0695;山雄峙以為幅&KR2217;峪叢乎沙渚陂淀注乎旱
麓儦儦而牧者五擾之畜穰穰而獲者五種之穀朝宗
則河濟淮海守險則漁陽上谷儻惎謀之不臧奚景命
之有僕聞築黃金之高臺思展賢才之驥足求文武以
戮力遂永綏乎天禄及至定京師建辰極也縣水樹臬
規玄矩黃晷緯冥合龜筮襲祥營繕釐其務司空提其
綱命離婁使布繩施隸首之算章枕居庸於紫塞環瀛
海於扶桑襟滹沱於清苑擁太行於雒棠廣九門以通
軌摹八區而辨方地不愛寳天降珍物神木自行山石
自出巧倕公輸剖劂緻紩獻俸捐金功成不日環重城
於天陔森飛觀之盤蔚長虹帶通壑以委蛇萬雉冠崇
墉而律䠇輦道纚屬朝著彪分周廬拱衛列應星文長
安大逵冠蓋繽紛其下九塗簇集轒輼曳髮編芒鋪若
煙雲戎匠受役伎藝精勤角隅珥市鄽隧孔殷疎櫰映
肆散帙典墳鼔篋固多彬彬文雅之士而感慨悲歌者
亦任俠而成羣於是邸舍填溢履不容旋紅塵冥冥幕
面頳肩妁婥女士輜帷高騫明眸玄鬒金翠翩翩當折
笄而易哿亦豔妝而逞妍貴璫要鉉子姓童隸僭侈自
雄司察反避衣狐白而策乘黃摟姬姜而棄憔悴昏酣
睚眦以報讐旦暮椎埋而弗忌京游之士實繁有徒通
籍禁闥嘘榮噏枯賂之則升天階忤之則淪淵壚豺狼
晝伏於當道而惟詗彼稷鼠與城狐至於翺翔四郊走
田飛弋鬭雞蹴踘罔事貨殖儵掣金以訾價俄躍馬而
鳴鏑詄皇路於天衢是以姦慝發而亡迹蓋圻甸提封
會歸攸止險其走集守其要鄙兼夏商之職貢奄秦漢
之文軌梯航纍乎九譯廏置通乎萬里其隂則天夀磐
固長城崔嵬古北喜峰蘭峪黃崖重闕疊嶂之槩天守
以一夫而莫開彈琴鳴乎其峽黃花鎮乎其隈大翮越
乎湯峪媯川流於懷來野狐獨石之峞&KR1041;龍沙瀚海之
瀠洄攬蒙狄於開平邇龍虎之璜臺北征於時而振旅
霓旌參簇乎斗魁酌葡萄之玉液旃裘伏而獻醅其陽
則三橋萬柳玉河通惠潮白桑乾百泉所會緯以淶易
磁濡經以淤溏漳衛掖以大陸封龍擐以井陘無棣襟
黃河而帶伊潁絡齊魯而苞趙魏登披雲以延佇見天
津之遐澨東吳輸乎秔稻叢雲颿以如薺鱗介泳於川
湄萑葦紛乎旆旆海陸産乎珍美雖林閭莫能以淵計
東郊則有潞河之灣通漕之流控引江淮運集粻艘萬
國冠裳以發以休玉田黍谷蒙嶧之罘跨遼瀋而踰鴨
綠山川菴藹而相樛嗟燕昭之妄謬迎羽人於丹丘汎
延芳於漷隂得契丹之莽洲鵝鶩散而海青翥尚餘回
極之浮浮西郊則有玉泉垂虹西山積雪西海澂波流
入皇闕盧師二龍蜚遯潭穴平坡翠微五華屏列潭分
玉淵蕭爽皎澈崆峒石經之夭矯大房孔水之融結越
鹽溝與劉李乃縱志而舒節過督亢之荒陂悲丹軻之
計拙返薊丘而眺廣陽躧齊政而蔭禪樾渺西湖之蒲
荷絶龍舟之纜橜水天混而光流涵沙禽於鏡月爾乃
朝陽近郊將臺威陀偃武云久講藝投戈崇文覲路曲
接海涯率兹潞渚至於白河直沽湍瀉灌溉靡多開鑿
成隄大有麥禾穰穰歲穫富我天家正陽之南苑囿闓
拓三海汪洋四序弗涸按鷹有臺飛放攸泊狐兔噳噳
麋鹿濯濯浮飲衝波宛潬漼汋其淵則有文蛤水馬朱
鼈金龜絶綸巨鯉衝罟奔鯢鰼鰼繁於涿光鱅鱅詭於
靈蠵其坪則有雲木煙蘿森森裊裊隄柳汀蘆緜棃火
棗梧竦鳳條槐舒龍爪猋至紛披與波浩溔其渟皋則
有鴈鷫鷞有鳬鴛鴦水宿萬羽叢洑迴翔其叢伊何葭
菼蒼蒼蘼蕪芣苢藁本莎香射干陵苕堯韭禹糧芙蕖
菁莪兔絲鹿腸其奥壙則多松椶榛栝楓楊楸檖箘簵
楩梓梅杏棠棣六駮四照日爌雲芾雨鷇風胎並育庶
類猿鶴蜚征經息百態上有捕雀垂蔦之錦鼺下有嚇
虎綴毬之刺蝟初疑趨撲之可及倏已騰躍於無際區
彌祝栗界軼畡弓丹翠芚藪仰不見空映流溢望瀲灩
成谼暘不漏景陰不繄風密孕元氣昭鋪化工鳴嗥互
而域别谷籟荅而響同虞官待狩玉鑾間入扈以羽林
騎而袴褶長圍漸合羽毛畢集靬鉅來而韥忘歸奭靺
鞈而佽决拾鞲適脫而戾穹昊絛甫解而□遐隰於是
旃門張華旍揚凝笳鳴疊鼓鼚迴䬝䫻起焇烊發矢命
中巧於更嬴罥結而震網搖撞㧙而坤軸昂翽翽匿爪
而迅攫獜獜掀齗以交鏘其獲如雨割鮮舉觴羣工霑
醉分㧘賜朌蓋講武事於農隙而匪遊豫於太康爾乃
西循宣武越彼金岑草場蕃育舒鴈翰音野塘鳬藻唼
呷浮沉至於阜成苑開上林蓊蔚憂薱蓏果成隂崇桃
蕡實乃玉乃金花紅青翠香水黑琴朱櫻素柰若榴丹
椹虎刺斑於榅桲蘋婆楙於來禽英絡其間蟬秒相引
亦有嘉蔬綺蔥豐本黃芽赤根天花石菌蕪菁芸薹葵
茄薑堇萊菔頳於夏蓴水蘇脆於冬笋逆蘞循崖玄厲
赤脂青蒙白堊金星畫眉貞岷類玉可磶可碑宛平瀛
壤陶為琉璃光瑩鑑人結甃成曦雖拳石與撮土亦鍾
淑而瓌竒遵西直而北指經得勝與安定憩東直而迴
眄巋瑜珈之海印集毛羣於幽都以谷量其孳孕陋彼
周宣之考牧匪直牲牷之肥腯至乎御馬之苑惟二十
區日閑輿衛歲産龍駒肇昔八駿以靖難迄今七驥之
翰如乃有榜葛麻林麒麟並車周郊石固迭獻騶虞福
鹿文逾於吉皇玄虎豪勝於黔菟馬哈雙角垂腰而類
獬駝雞玄翎玉翮而異鵌凡致諸福之物有王會之所
未圖而歲革月化莽為藪區尚存馬政之流弊民瘼奚
繇而告蘇然而始設京輔之屯分自留衛之半起富民
以充殷實於以均貧而杜亂於是弛真定廣平鹻薄之
田賦與河北滄濱之鹽税而不算時築雲代之墩臺歲
防河間之水患於萬斯年既隆内治而謹外扞矣馭世
長策豈非超黃邁唐為百王冠者哉其宫室也闢丹地
之焜煌閌天閽以高驤垂若華之景曜儷望舒以相頏
晃□萬疊熻歘舒䞶螭旋鱗萃屹若崇岡抗浮雲而上
征亘玉繩以齊光正殿則奉天尊嚴陵霄填極華蓋承
宇居中儼特謹身聯後益邃以侐緜邈豐彤樛羅圾淢
重陛雲簾花礎盤磶四面軒洙下甃瑶墄𤨏窗藻井間
金繪飾上規圜以穹窿下矩折而繩直楹繞金龍以甄
甍檐騰神鳳之翬革繽紛九采之璀璨罨畫罘罳之絡
繹其前則奉天之門常朝是衙黋聆倜儻岳岳峩峩飛
宇建霓枌栱蒸霞隂虯負楄陽馬承阿中奠黃屋鏤以
金華結臺開軒含景敷葩八維象乎紫極四表達於絳
河遏緒風於間隙流旭日之靈和閶披四目陛納九齒
明翼等威玉筍攸止嵬瓊樓而立兩傍文武分而鼓鐘
峙出掖門之東西棕篷延而對起曰思善與景運於左
右而迤邐雲闕翔五鳳於璇霄玉橋亘三虹於金水直
廬宿衛容裔於前而斜廡矗矗乎其相睥午門之内殿
閣嶙峋東有文華蒼龍守闉上憲攝提析木之津先聖
先師祠禮惟寅啟榣山之碧鏤蹠菞丘之廣輪扈以文
淵東觀與鄰史館聯開雕牖相因冊府甲觀圖書萃珍
西有武英金虎環陛象彼觜觿衡石積廥虹梁鯨棟嶻
&KR1110;迢遞端居存神修令發制牙璋葆旂猋動靁厲百爾
幾務罔有停滯左入太廟逌廟街門四孟時享對越駿
奔東建齋宫高廣端正簡樸無華遹萃誠敬宫垣之外
東苑是營坦塗豪徼遞接南城濬洫嬰堞靚深覭窅夾
路嘉植攢峯開沼林霏幽坱石瀨迴繚天然縣圃中有
壺嶠時端陽聳翠華翔建鴛棚集龍驤擊綵毬射垂楊
帝子王孫金玉交相薄言觀者股肱之良勁捷驩讌藻
詠柏梁永樂之世角藝惟常亭臺經始宣廟雅制天順
復辟式廓以麗龍德之殿栱桭正中崇仁廣智左右相
雄彤墀瑶砌璧檻綺櫳其門則丹鳳在南蒼龍在東殿
後秀巖翠黛騰空環屹運之團殿聳縹緲之竒峯巖亭
旁跱凌雲御風玉梁在前追琢&KR0785;瓏夾以天光雲影表
以戴鼇飛虹永明佳麗窈窕相通環碧在隂淙淙溶溶
錦鱗文禽喁喁噰噰淨芳瑞光門閤穹窿跨以翔鳳梯
霄頫潨别有閒館嘉樂昭融出入東華是謂南宫凡其
金鋪朱戸莫不掩映乎芳叢聖皇大孝世廟觀德易乾
德以重華列鴻慶與崇質仁以欽天孝以追先二閣並
樹巍乎煥然浮丹麗紫納雲冠月負扆萃誠達於天闕
協鴻名於大舜終以崇先而昭揭右社街門入祭社稷
為民祈報如幾如式又有西苑越在子城入自西安出
則乾寧萬歲之山秀拔崢嶸太液之池環抱泓渟雖名
由元立天肇明禎然徙宋艮岳延引玉泉則金人之所
經營其遵甕城而陟丹梯也攀承光之金殿躧飛鯨之
石梁踰數百武則鐵繂丹檻浮游蘭槳達瓊華島登廣
寒殿而超方羊邇而睇之玉蝀金鼇堆雲積翠坊表金
碧照映松檜遠而望之崧岱並立大河横帶俯視江淮
一目無際恍若凌倒景而躡鵬翎入鈞天而聞鳳吹飄
飄霞舉豈非快哉梳妝高臺已化蔓草而仁智列楹躆
山半者亦幾經興廢矣介福延和厥門尚存而昭行殿
建自先朝者實為大觀東有凝和陸離馺騀浦溆煙緜
龍舟鳳舸西有迎翠遥挹山光林幽鳥悦岑蔚翺翔東
北太素草繕堊飾質任自然如植圭璧九島池北涵碧
亭亭丹檻翠牖隠映淵澂緣厓徂東樂成觀櫓雲確風
輪千以舂杵承光南滸崇智在兹金蓋玉檻旋匝循磯
芭蕉園南灌水葳葳曰照和者越紅亭闢黃扉而見水
田農舍乃知小人之依從南臺達西隄過射苑轉芳蹊
入兔園小山之門而躋焉洞泉九曲金龍注池松蘿隂
隂居然青谿出園東北瞰池倚壁暨後左門亦寘翼室
各有平臺迢遥靖密武廟於斯閱騎射而吾皇恒以延
輔弼軒曰遠趣館曰保和亭則歲寒飛香與擁翠映暉
會景與澄波飾為錦芳亭前有沼啟閉通池花卉圍繞
翠芬出於竹隂寳月藏乎樹杪玩芳距凝素以芬蒀臨
漪偭美金而濙皛皇營新殿清馥是名芝楣繡栱虹植
電衡耀碧霄以&KR1766;閜垂毓華之光晶牡丹紅藥之屬普
受和氣而嘉生至於園有丹桂緣椒渚有芷蒲蘅杜而
溪鷘天鵝諸棲泊者又莫知其數鬈獅異獸石臺銅柱
牧放其間匪直斑龍與皜兔周文靈囿於焉再睹蓋自
玄武門外出北上中山勢蜿蜒而未窮其下周迴百果
蘢葼出其委翳回眄天池翠島真蓬萊之在九重也乃
立保泰格於元極殿聯無逸所重民食亭揭豳風耕藉
黍稷倉曰恒裕扉曰寳穡壇祭穀祗五福時錫復有蠶
氏之館採桑之臺以備親蠶繰織剪裁修飾仁夀之宫
踏六鼇而造三台嘉禾連穎甕繭成筐則奉慈闈而進
仙杯緹幕靉靆凰車徘徊而神御望清之閣頫清虚而
洞開於以見皇心仁孝㥦元真而洽滄厓乃若後宫則
有奉先之殿次以奉慈禘則太先永言孝思配帝明堂
睿宗惟宜夙御景神寳善慎獨休明昭融迎祥安福玉
戺金扉祇祇肅肅清寧之宫棕殿以朝後園炫映樹玉
池瑶乾清坤寧兩儀成象純殷寳勢闔闢相向房闥内
布綷疏外陳六宫旁列爰處妃嬪東則延祺鍾粹毓德
西則啟祥隆禧景仁複道迴衝以聯絡掖庭阿那以冞
循百子符螽斯之蟄蟄千嬰應麟趾之振振碧瓦鱗差
朱門雯赩欽安中黃表儀四極雕欒鏤楶蕙樓椒壁髹
彤殷乎朱櫺芳馨流乎翠帟明珠燭玄夜以為晝列錢
耀白簡而成色居瑶光之壼奥御瓊珍之象席銅龍毖
節其興居銀鑰嚴防於昕夕日精承千祥之滋至月華
炯百福以翼翼東宫左達鶴禁逶隨西内作對燕居惟
時黝儵麗&KR0570;安樂且綏撒大善而燬佛骨崇聖學以恒
緝熙堂有精一執中弗違室有恭默匪道弗思齋有九
五天德是祇亭有敬一御箴永貽乃窚皇史以寳芳策
今可述而古可稽皇城東南高宫宏啟長孫所居軒墀
戢孴東安巽隅十王有邸差次儷陳皇皇韡韡前星重
輝天潢分汜萬角鸞浮千栭鳳起迨夫光禄大官六科
黃門尚寳之司亦邇東安黃衣有徒灑掃供事儀文璽
綬以及櫪駟監局之號二十有四銀璫珥貂時維閽寺
出入絳闕捧擁琱輿遵我綸綍敬慎不渝於時天顔正
王道復顯巍巍徽穆穆昭景鑠絶芽慾龍威玄端齋明
盛服貫魚有序六尚分局永巷愔愔皎若承旭出納精
微無遠弗燭乃若九門中恢京城之前孔道馮隆其直
如弦文皇肇祀合地於天岌集靈壇接以山川制倣留
都獻歲揭虔壇分四郊吾皇攸建乾父坤母南北祼獻
兄日姊月東赫西烜二至二分受釐錫羨祈穀舞雩亦
罔不徧昭明寅畏用德克堪卿雲呈絢潏露飛甘六幕
清宴百嘉鬯覃窮靈極祉有圖牒所靡談者矣是以白
環碧弩之貢日旅彤庭之琛星聚河清之歌歲登樂府
之詠㒧侏之從王化猶洪聲之收清響雕題之樂神州
若游形之招惠景會同之館惟見其來烏蠻之譯不聞
其懭攜旄倪而為家日嬉遨乎市井觀治化之元同徵
邊陲之無警爾乃設官分職宅俊陟明長安左右三事
九卿文武分闥曹司坒扃玉河東西詹寀翰瀛太醫列
院欽天步星太僕設寺考牧於京鴻臚行人各守典刑
督府參以奉常法司聯乎貫城五軍之外三千竒兵益
以神機為三大營簡其精銳則立團營十二丕振乎天
聲然猶偃戈鋋修俎豆而樂育胄監之英是以宣后儲
神矢詩於穆清北望崇文之閣而思天下化成承天之
門具瞻攸聚月朔京尹率見宣諭黃圖璀錯正厥稅賦
太倉儲粟積墆紅蠧督以司徒出納俵濩北控九邊是
致是附垢玩綦於正德四家盭乎百度鎮卒不留屯而
折色是需鹽商不詣邊而轉運民部墩臺日傾什伍暴
露唵荅内侵皇赫斯怒尚賴乾符助順坤珍助富邊郎
萬鏹賚徧於長城工程百爾惇大而成裕苟徒苦節駕
言守素則是絶文字而結繩棄冕綖而冠布也爾乃練
時日選車徒萬乘出七萃驅稜恩揭殿陵祀之居行宫
開闕沙河之塗思先靈之陟降越昌平以北盱精禋畢
戒射夫弋欽䲹殪封狐貙氓麏至梟獍畢屠銀山鐵壁
陽翠軍都星奔電擊冀馬燕弧田獲庖充爰賜大酺乃
幸九龍之池籞時聞萬歲於寥廓大烹陳鞮鞻作天酒
醺皇情樂薄暮言旋軍麾動乎朔漠皇不自聖周爰咨
謀勲戚鼎輔召邇前旒足食足兵帷幄運籌内帑充乎
十庫外庾貯於通州鈲槻芻粟飛輓若流築外羅郭紓
南牧憂䃬䃬金墱枚枚雉闍包括崇文竣於宣武黔首
樂依光我成祖建旄干以標望不可仰而可俯雖使都
盧之巧捷不敢以投足翔鶤之扶搖不得以運羽由此
論之策天功以臻成必有非常之元不惜小費乃罔後
艱是故襟帶周則保禦易楨榦固則搖拔難淵源深則
瀾派浹盤根大則奕葉繁盍觀諸天乎上掍三光下輪
厚坤連珠合璧日發斂而不憚其煩乃能榮百昌於萬
古鋪元氣於人寰
北京賦(明)余光
夫燕之為都也疊以太行五華之障函以軍都湯峪之
屏表以岱嶧之罘之鎮觭以盤龍密雲之嶒帶以白露
渾源之川鞶以漳衛直沽之津扼居庸以制勝若乘高
而建瓴擁燕雲以馭夏若坐堂而俯庭狹關中於西阻
陋中原於四馳卑齊魯之東藩迸吳越於南陲固華腴
之上土天地之弘畿廣六合以為宅極八表而横披封
畿四環開地千里略其遠形即其近鄙則西巘為壁不
下函崤滄海為潢罔論長河銀山崇墉北壓紅羅巨馬
連淀南迫滹沱數摶爽以中廣巋雄拔於周遭龍翔鳳
舞以自天玉帶銀山而盤峩層蠻擁翠重罔飛丹崨嶪
虎眺巑岏狻蹲左鉻右鐔排楯列干則有翠峰紫蓋白
浮黃花之山蜿蜒蠖曲鸑舉蛟騰懸崖迴赤峭壁流清
前昂後軒九折百磴則有分水八盤摘星九莊之嶺卧
龍有岡彈琴有峽巖棲吕公崖&KR0034;菩薩石經有洞孔水
時發桃花有峪延朗挂甲&KR2217;旋白雲谷迷石髮則是山
間之幻竒幽明之吐握者也浩浩蕩蕩瀰渺無外濆濆
浡浡躍龍擁怪歊霧蒸雲鰐雄吞介掀島奔雷洶湧傾
沛則有滄溟之海濕餘浸溢琉璃回波桑乾逸駛易水
縈沙丸濟入沽玉帶淘之則有百會之河百泉成溪玉
淵成潭金盞為淀直沽流曇飛放泊淺駱駝港涵車渠
之横亢陂之湛則是衆水之蓄别瑞氣之瑩含者也海
有神鼇巨蝤贔屓蜃樓蚌珠擁劍八帶甲鯋青鯔巨靈
駕而往來海若鼔而馳驅竒鱗蜿蜿而變龍舍利颬颬
而化車長鯨負山而若漚修鯢吞航而罔濡又有鶢鶋
鷫鷞環薄於扶桑鴰鴹鴐鵝浮蕩於渤澥大鵬巨鯤扶
搖於雲衢輕鷗修鶂漂没於澎湃青骹奮隼以鷹揚白
羽紛驚而沉介何風舉雲搖之匪常而儵忽莫窮其幻
怪山有昆駼撕猢巨狿犴&KR1236;狻猊狒猥蛩蛩巨虚文豹
隠霧於崖谷白虎嘯風而負隅&KR0859;&KR0859;操管於幽峪射干
跳伏而避䍢又有猨狖騰捷於林莽飛鼯垂蔦而捕雀
遊鷮踆踆於盤磴鷹鶻奮翅而莫搏異鳥回翔而擇木
猛獸陸梁以趨壑易貌分形牢落翬散而驚猼河則洲
浮鴻鴈鵠鶂歸鳬之鳥渚戲鮦鯸鱨鯉鱣鱮之魚汀萋
萋而蘭芷洎蓬葺而葦蒲野則樅栝椶梓紫榆白楊檀
梗楓棫赤柏甘棠㮬槮薆薱蔚乎千章其離離者則有
真定之棃信都之棗固安之栗清流之稻蓁實胡桃花
紅蘋婆海東青翠朱實垂柯其騑騑者則青驄獅子赤
汗玉騧驊騮騕裊驠騏駼騊奔紅騰黃擁甲鳴鑣其蔚
蔚者則石菌天花蔓荆葴莎菅蒯荔芫莔臺婆娑王芻
懷羊苯䔿彌皋其瑩瑩者則丹錫玄精赭磁水晶紫斑
礬綠玉沙鐡銀玄滋素液墨井鹽冰薊門石鼓援桴而
若擊玉田白璧誌柱而難名其間玉泉之流瀦為西湖
則芰荷十里隠映天光菱花當鏡芡實蓮房翠浪渺渺
錦纜牙檣芙蓉曲島秔稻凌塘室通鮫女宫浸梵王沙
禽水鳥之翔集遊鱗唼藻而徜徉宛都邑之瀛洲逼南
國之湖湘藪澤之匯别為南海則域獸有垣按鷹有臺
蔬果蕃蕪碧樹縈迴狐兔之所奔走麋鹿之所騃駘樓
煩彎弓而莫發俠客控騎而相猜兕麑驚而伏草鳬鷖
駭而毰毸湫上林於莫數蓋視雲夢為瓶罍八荒貢賦
四通而達其南則南金赤玉珠貝珊瑚駭雞火齊琳琘
昆吾庶土百珍集於天都越羅吳錦三壤之租千艘萬
艫達於張灣之瀘其西則球琳琅玕熊羆織皮硨磲鏐
鐵氆氌氍毺大宛名馬蒟醬蟾酥千輪萬轂屯於張掖
之郛其東則銀貂白狐之裘海豹玄獺之革果下青驄
朝鮮弧䪝來於薊門之磧其北則氊裘皮革駿馬海青
韓盧駱駝貘貉黃鼪度於居庸之陘夫寳土者物寳物
者民寳民者國寳國者人故形勢強幹而匪本賦産外
腴而非真伊都邑之赫奕繇人物之駢臻故古稱幽并
多感慨豪俠之士有沉鷙文雅之名伯桃併糧而濟友
劉沈重道而薦朋則友生之風近諸古也綱成却應而
相秦蒯徹用信而下齊則弘辨之雄冠於時也晩見而
速成者徐樂之說行也遮道而願留者寇恂之才厚也
蓋延圖形於雲臺盧植養晦於上谷佐漢於流離者賴
張飛之義勇輔晉於丕盈者繇張華之盡鞠盧玄雋首
於北海弘策制勝於建康則文學籌策之雄莫能方也
照鄰列名於四傑盧鴻擅芳於二盧則詞藻節槩之流
無以踰也崇文破蜀以興唐劉蕡正對而落第則武略
直言之磊磊者也趙普相宋以平夷遵晦鎮邊以服遠
則沉略弘度之卓卓者也吕端處大而不渝世傑臨危
而罔變則弘亮忠節之耿耿者也他如知古張儉之在
遼企先韓昉之仕金天麟天猊之佐元圖事揆策各盡
其能上觀於古下逮於今既強且勝既庶且殷勇者不
乏賢者如林強不在勢力不在黔得人以實重譯奉琛
奎壁旅乎箕尾王氣浡於析津自靖難於南邦復親幸
而北巡相厥土於天室用改營為紫宸距雄關以四固
時高臺以陛臨於是爰謀厥衆僉云其良卜諸龜蓍協
兆允臧既幽明之同孚乃籌度乎短長始自南而北伐
恢中宇之神州繼定都以控朔較遷殷而遠猷考厥制
之宏偉自文帝以規方商豐約以折中準南都以為量
載觀其外雉堞掎角嶪嶪巍巍徧觀其中里閭雜沓翼
翼翬翬通九門以䡾䡾巍萬第而依依營賓館於千坊
開廛市於九圍聚百貨於通闥商賈貿而紛緋闤闠設
以周旋質劑平而罔違散則衛營星布而閒以鈎陳統
則府部夾峙而附以蘭錡爾乃崇廣宇以九筵狀巃嵸
於不周架長虹於碧水若蒼壑之騰虯立天柱以表日
嶢閶闔以立罘端紫宫而崔嵬架瓊閣而雲浮築增城
以回截比金墉而相侔龍首齊而涌霤雲雀矯而踶甍
俯太行而結搆凌太虚以崢嶸内則文華罔下於玉堂
謹身實陋乎宣室昭和若邁於長年神仙不及於崇智
朱鳥匪耀於承光麟麟豈瑞於無逸奉先時勤乎駿奔
欽天儼臨乎上帝亶敬孝勤肅之煌煌匪傾宫瑶室之
為麗於後則閣道穹窿掖庭披瓈瑩若朝霞之流盈髧
若玄雲之舒霓欒櫨疊旋而錦布壼術幽闥而若迷戶
萬門千永巷重閨倚䆗窱而眇然撫珍樹而猗猗惟保
真於温室乃西南其戶相若蕊宫之璀璨絡珠玉而火
齊圖雲物而變化畫仙靈而披離又其西則太液涵玉
波而蕩漾春雲繚瓊島而幻竒海屋渠渠而隠艦廣寒
擁碧而倒垂青馥芬芬而含翠寳月溶溶以獻巵錦芳
臨沚而湛綠玉蝀跨石以飲湄雜芰荷以游泳渾魚鳥
之忘機天子雍穆與時咸和於兹清暑遂即素波飛彩
蠲以輕颺垂翟葆而婆娑建羽旗以搖曳恍溯洄於銀
河或齊栧女或縦櫂歌優游容與載咏載哦亶瀛洲之
蓬島奚羨月殿之遊遨乃聖王之偕物調玉燭而陶陶
又其池之北有萬歲之危峯凌霄漢而隠闕煙樹靄而
蒼濛又其峯之北有海子之汪洪望之若江鄉之渺渺
涵之乃樓閣之重重是又世外之佳境夐塵宇於罔同
者也爾其大則築四郊以分祀通天地之神明重則建
九廟以追遠格祖考之精英勤則亭豳風以親藉躬勸
稼以叩觪儉則開繭宫以視練臨蠶館以勸嬪要則窚
皇史以崇錄鑑萬世以守盈斯皆修累朝之曠典補周
儀而復增破迂儒之沉惑正舛廢於再清乃躬修玄默
夙夜踧踖戒虎賁以清道驅徒卒以除闢乃召宗伯酌
儀損益乃諭太常修樂祝冊乃命御史省牲視帛以嚴
䙝斁乃命即將列屯布營以森戈戟至日乘玉輦駕蒼
龍冠通天以崔嵬服玄衮而穆雍執蒼璧對蒼穹奉鈞
天擊圓鐘終九成而協律舞八佾而翩&KR3268;儼天帝之歆
隆臨瓊臺而沖沖柴既燔而神格乃回鑾於紫宫慶大
禮之有成謙羣僚而融融伊方澤之將事儀少變而齊
同既祀四郊乃崇六典當陽春之載熙覩百卉之蔓衍
召農官以備耒戒田夫以修畎思無逸之攸重爰命駕
以乘輦值馮相之卜吉靈威首於芟剪呼攝提以先驅
奔豐隆為後殿介士鳴鉦而建鉞虎旅冠鵕而執戭導
被繡之髶髦駙蒲梢而張幝萬騎雲擁而分布千師交
戈而横揃於是登龍輅植雲旗紆皇組佩玉螭青屋列
於原野朱旄揚於郊畸田畯歡騰而介馭農正進耜而
三推始天田之芒芒忽禾黍以離離酌勤惰而勸錫感
萬姓而旴嬉咸山呼以鼔舞乃擊缶而力耔歌豳風以
環駕亶追邁於皇羲觀萬民之樂業與輔臣而賡歌分
春醴以共飲元老霑而若酡鏬耳之傑髽首之豪舉和
鞮鞻之韻而謳靺昧以陶陶相與娛於化日騁蹻舞以
相高於是皇輿返轡駐於西苑喜蠶事之方殷命后妃
而釋琄且從事於桑室伺三眠而罔宴天妃先效而親
繅諸嬪肅肅而獻繭慕姬姜之儉修脱昭陽之婉嬿斯
德化於掖庭而禮繼於丕顯爾乃粢盛親菑祭服親織
誠已洽於神明胡饗祀而莫即神人協和軌度罔忒舉
於九重刑於萬國一時聿新千載作則既月乃吉辟雍
實臨釋菜先師黌宫實升徹聖像以破謬崇正學以還
淳進司成以論道何會裂而統真環經生以拱德信帝
王之學與韋布而罔倫既乃靜修天室時幸文華開經
筵以進講列學士而搜遐探真腴於簡逸測淵海於津
涯延輔臣以諮問若憲老而罔加爾其九重拱乎堯舜
八座列乎臯䕫禮行而民革樂備而物怡仁風拂而遐
荒溢化日長而幽谷曦天子方崇文默不事武竒誠以
憲祖歡以偕時與民睢睢與物熙熙遊畋射獵之好不
騁吞刀吐火之伎罔施沙棠木蘭之舟弗製魚龍角觝
之戲奚施於是黃河清甘露凝白兔皎皎白雀來庭白
鹿呦呦百瑞是絣德洽兩儀瑞應千禎聖王罔以為實
而加志於持盈春秋代而彌隆遐邇渥而益蒸既齎賜
乎農扈乃勞賞乎車從薄五申平三令麾竒士而進弓
聊樹表而小畋授征鼓而控驄示以陣形節以軍容牙
旗分布於鳥雲勢分鵝鸛而乘風蒲且滿彀而不發樓
煩挾矢而窺狨上將披騣而仰視倏鳴鏑而墜雙鴻遂
命解罘弛罟撤隊回騎效三驅以成禮不剪羽以窮竒
慕太一之三面懷萬物以化齊且歸來乎履吉迓滋至
之天休為無為而德湛與黃軒以優游是故仁無不懷
德無不柔文教與玄風而並翔至化與大造而默遊太
階平於八表玉宇涵乎九州亶登三而咸五孰云遐遠
而莫可以匹儔況九廟郊陵之建匪若阿房之事遊觀
謁陵恭祀之巡匪若上林之縦射獵蓋王者之典咸備
惟聖人異世而合轍將使煥乎其有章而陋百代於罔
軼彼蟋蟀之云何抑齷齪於儉嗇由是觀之則地勝者
居皇聖國實者多賢良兼東西與中都而並較猶未若
兹土之無量然則宜奕世之神胤咸作京而坐朝堂者
也
御定歴代賦彙卷三十六
