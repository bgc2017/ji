欽定四庫全書
御定歴代賦彙卷一百三十三
鳥獸
野鵝賦(有序)(宋)鮑昭
有獻野鵝於臨川王世子愍其樊縶命為之賦辭曰
集陳之隼以自遠而稱神棲漢之雀乃出幽而見珍此
瑣禽其何取亦厠景而承仁捨水澤之驩逸對鐘鼓之
悲辛豈徇利而輕命將感愛而投身入長羅之逼脅悵
高繳之樊縈邈辭朋而别偶超煙霧而風行跨日月而
遥逝忽瞻國而望城踐菲迹於瑶塗昇弱羽於丹庭瞰
東西之繡戶眺左右之金扃貌纖殺而含悴心翻越而
慙驚若墜淵而墮谷怳不知其所寧惟君囿之珍麗實
妙物之所殷翔海澤之輕鷗巢天宿之鳴鶉鶡程材於
梟猛翬薦體之雕文既敷容以照景亦選翮而排雲雖
居物以成偶終在我以非羣望征雲而延悼顧委翼而
自傷無青雀之銜命乏赤鴈之嘉祥空穢君之園池徒
慙君之稻粱願引身而剪迹抱末志而幽藏於是流歲
遂遠慘節方崇雲纏海岱風拂崤潼飛雲馳霰飄沙舞
蓬視青池之初涸望綠林之始空立菰蒲之寒渚託隻
影而為雙宛拔啄而掩眥悲結悵而滿胷處朝畫而雖
念假外見而遷排涉修夜之長寂信專思而知哀風梢
稍而過樹月蒼蒼而照臺冰依岸而早結霜託草而先
摧斂雙翮於水裔翹孤趾於林隈情無方而雨集事有
恨而星乖在俄頃而猶悼矧窮生之所懷聞宿世之高
賢澤無微而不均育草木而明義愛禽鳥而昭仁全殞
卵而來鳳放乳麑而感麟雖陋生於萬物若沙漠之一
塵苟全軀而畢命庶魂報以自申
鬭鴨賦(唐)李邕
東吳王孫嘯傲閶門魚横玉劒蟻沸金樽賓僚霧進遊
俠星奔桂舟兮錦纜碧澗兮花源爾乃輟輕棹登水閣
絲管遞進獻酬交錯雲欲起而中留塵將飛而遂落既
而酣歌徙坐取物為娛徵羽毛之好烏得渤澥之仙鳬
出籠而振少步而趨唼喋爭食䙰褷帶雛隨綠波而澹
淡向紅藻而傲愉鳬之為物也說類殊種遷延遲重其
聚則同而不和其鬭則仁而有勇參差聱軋颯沓繽紛
其浮蔽水其旋如雲共洽波而弄吭各求匹而為羣繞
菰蒲而相逐隔洲渚而相聞於是乎會合紛泊崩奔鼓
作集如異國之同盟散若諸侯之背約迭為擒縱更為
觸摶或離披以折衝或奮振以前却始戮力兮決勝終
追飛兮襲弱聳謂驚鴻迴疑返鵲逼仄兮掣裔聯翩兮
踴躍忽驚迸以差池倏沉浮而閃爍號噪兮沸亂傾耳
為之無聞超騰兮往來澄潭為之潰濩排錦石蹴瓊沙
披羽翰簸煙霞避參差之荇菜隨菡萏之荷花駐江妃
之往棹留海客之歸槎爾乃擁津塞浦辨觀如堵空里
鄽訇厲天蛙黽兮失穴龜魚兮透泉專場之雞沮氣傾
市之鶴慙妍其為狀也不一其為態也且千豈筆精之
所擬非意匠之能傳良戒之於在鬭俾聞義而忘筌
鬭鳬賦(晉)蔡洪
嘉乾黃之散授何氣化之有靈産羽蟲之麗鳥惟鬭鴨
之最精稟離午之淑氣體鸞鳳之妙形服文藻之華羽
備豔采之翠英冠葩綠以耀首綴素色以點纓性浮捷
以輕躁聲清響而好鳴感秋商之肅烈從金氣以出征
招爽敵於戲門交武勢於川庭爾乃振勁羽竦六翮抗
嚴趾望雄敵忽雷起而電發赴洪波以奮擊
野鶩賦(冇序)(齊)謝朓
有門人斃一野鶩因以為獻予時命以登俎用待賓客
客有愛其羽毛請予為賦其辭曰
夫何羅人之伎巧薦江海之逸禽落摩天之迅羽絶歸
飛之好音碎文錦之丹臆裂雕綺之翠襟孤雛驚以靡
翼羈雌叫而莫尋越滄流以遠致乃交貿以兼金因閽
寺以傳請排邃戶以重深貴敷袵以取愛願登俎以甘
心
江曲孤鳬賦(有序)(唐)王勃
梓州之東南涪江之所合有潭焉周數十步青壁絶地
綠波澄天常有孤鳬棲蕩其側飛沉翻唼而天性不違
嗟乎宇宙之容我多矣造化之資我厚矣何必處華池
之内而求稻粱之恩哉遂作賦曰
靈鳳翔兮千仞大鵬飛兮六月雖憑力而易舉終候時
而難發不如深澤之鳥焉順歸潮而出沒迹已存於江
漢心非繫於城闕吮紅藻翻碧蓮刷霧露棲雲煙迫之
則隠馴之則前去就無失沉浮自然爾乃忘機絶慮懷
聲弄影乘駭浪而神驚漾澄瀾而趣静恥園雞之戀促
悲塞鴻之赴永知動息而多方屢沿洄而自省故其獨
泛單宿全真遠致反復幽溪淹留勝地傷雲鴈之嬰繳
懼泉魚之受餌甘辭稻粱之惠焉而全飲啄之志也
放鳬賦(冇序)(明)周是修
洪武丙子春仲之月上憩乎東城之臺環羅俊彦咨詢
古先既而有進水鳬百餘翼者毛色鮮華羣匹和輯悠
然興夫不忍之心俱放於濠觀其始則紛紛焉少則濈
濈焉俄而並舉翀逝於是覽春光之舒遲樂物性之得
遂怡怡如也愉愉如也召奉祠臣周是修賦之臣感夫
君德之至仁及庶類敢不奉敭休命再拜稽首賦曰
猗茫茫之堪輿兮胡萬類之紛敷維水禽之衆美兮盛
莫盛於鷖鳬雖羣游之無算兮非定耦而弗居泛波濤
之浩渺兮樂滄洲之遼夐藉軟莎而安眠兮弄輕萍而
閒泳赬其趾而丹凝兮縞其襟而玉映性於物而不忮
兮恒恣情乎煙沙孰虞人之曾識兮羌潛羅而忽加愛
毛質之綺麗兮遥將獻乎皇家繄予皇之仁德兮當覽
春乎崇臺體陽和之生育兮澹沖融而舒懷適筠籠之
跪進兮絢晴光於文繡既彬彬而戢羽兮亦肅肅而並
咮啟予皇之良心兮敕俱放乎金濠始依依而泊淺子
漸翾翾而升高交迴翔而返顧兮若感恩而不舍徐翀
飛乎雲霄兮遺餘音乎鉅野何皇心之惻怛兮由親親
而仁民由仁民而及物兮秩先後而有倫豈睿鑒於往
古兮誠實中而形外思高下與洪纖兮期並育而不悖
惟好生而惡死兮人與物其同情何至德之昭明兮舉
一視而同仁觀夫若商郊之祝網兮暨中山之放麛於
禽獸猶有所不忍兮矧於人而違之尤異乎華隂之黃
雀兮終銜環而報施抑嘗聞江濱之白龜兮先伏篆而
兆祺善予皇之深慈兮澤旁沾乎微物念蒼蒼之生靈
兮曷非辜而有忽嗟羣鳬之何幸兮脱萬死於斯須遂
重登於遼廓兮從心性之所如歴漫漫之河濟兮依漠
漠之江湖刷羽儀而再整兮顧儔匹而相呼縱物性之
或昧兮將天理之可憑粤作善而降祥兮同影響而足
徵匪麟趾之仁厚兮又烏致夫騶虞之蕃息願擴充乎
是心兮明刑政而不忒日揄揚於仁聞兮無一夫之不
獲誶曰爾鳬之生兮仁君之恩倏離鼎俎兮翱於天門
東西無際兮南北無垠網羅交張兮矰&KR1508;相仍慎爾所
止兮全爾性靈毋或輕投兮暝渚寒汀庶永慰乎王心
兮想遐征而孔寧盍御圖而獻禎兮逐韶鳳以來庭彰
予皇之至治兮發詠歌乎詞臣超昇平於千載兮流無
窮之德馨
相思鳥賦(冇序)(明)葉憲祖
鳥大如爵朱咮褐色雌雄並棲捕必雙得如縱其一百
里尋赴名曰相思職是之故戊辰冬集龍山殆以千數
偶有籠致一雙者戲為賦之
絪緼所化類必有耦血肉之物雌雄牝牡繄有合之為
歡迨仳離則為咎兹羽族之么眇兮固孕氣於玄黃詎
配靈於鸑鷟兮並媺乎鴛鴦亦胡比鸚鵡之能言兮鷹
鸇之摩秋蒼賦形非饒稟性則異情敦仇匹誼叶專摯
猶木連理猶花並蔕惟沒世以追隨無中道而捐棄偶
不免乎羅罻或見閡於樊籠一目可脱百里必從别有
美而弗顧甘幽縶之與同余自去冬始覩斯鳥羽衣楚
楚亦既馴擾晝共啄兮欣欣夕交棲兮若抱彼□雉與
奔鶉固不足以比數兮即比翼之鶼鶼亦遜兹之情好
名曰相思於稱不虚疇能似之其伊人歟指皦日以為
誓兮願同穴以安居樂伉儷之相守兮靡曠望乎居諸
至若嘉偶不諧麗情中斷音乖琴瑟星睽河漢侯門有
陌路之傷溝水有分流之歎洵薄劣兮可嗤顧斯禽而
顔汗嗚呼情脉脉兮無詞明月千里兮空期搦素管兮
長相思
佛現鳥賦(明)廖大亨
杜宇化蜀靈鷲開山物無小而可忽機有動而先傳巖
攢鵓鴿眉掃蔚藍光飛蝃蝀花發瞿曇七寶臺高三生
業重灝養鴻濛碧傾空洞爰有神鳥狀類伯勞衣浣玹
冰喙啄赤霄紺緣豐領羽點文苞載飛載止倏近倏遥
&KR1953;䎀欲轉翪翀以翹不類瀟湘叫雨有若洪巖戲翛機
忘剥啄智謝繒繳作錦衣之飛使報虹綵於神臯言隨
意變形幻舌饒機不先而不後緣如赴而如招夫其崱
屴峛崺之險靉霴霠霃之交霜鵬戢翼霧豹歇嚎荔披
有魅草宿無媌而乃有羽可儀其音載好既山輝以壑
媚亦虹流而電繞白馬黃金琪林瑶草草木忽而葱蒨
海雲遮而繪巧聳赤城之霞標烜文燦於海島使面壁
兒孫歸崇佛老目睜乎金剛閃爍心切乎玉象縹緲知
微知彰倏來倏杳清絶桐花鳳慧超秦吉了嗟乎楚鳳
不作孫龍亦邈人我墮相聲光誰葆盡是皮毛誤大千
可以人而不如鳥
玻瓈鳥賦(明)陳衎
宛彼小鳥體具鸑鷟涉歴風濤不知旬朔踰月氐出天
竺經交趾跨横目山川罙阻道里緜邈似燕無頷似雀
無角朱喙紅距流丹欲渥紺衣翠裳晶瑩潔濯任天機
而棲止依人情而飲啄若夫空庭曉月高樹春風徘徊
瑣闥掩映雕籠思鄉兮遠道求偶兮獨雄懷好音兮何
長吟之嘹喨寫幽臆兮乃巧囀而雍容有如清霜遠角
流水枯桐歌喉乍引笙音欲終比鶴唳兮益妙較鶯啼
兮彌工於是佳人愛惜稚子親暱節其寒燠時其飲食
展羽輕盈抗頸遐逸有文不驕處困不躓一黍一豆厥
欲易給鷹鸇不敢注視烏鵲非其匹敵狎鳳凰於梧桐
卑鷦鷯於枳棘畫史巧欲摹神詞人屢為載筆顧乃瑞
應於中朝寧必眷戀乎絶域
羅浮鳳賦(有序)(元)歐陽玄
羅浮鳳者海南小禽也家君自嶺嶠回挈之北上予嘉
其身負文采拔去幽阻而欲自售其羽儀也是知士之
抱道德懷文章無微不聞無遠不達豈肻久滯於天涯
海角之墟而遂已乎雖然予愧多矣乃為賦曰
惟海邦之異産挺羽族之光華育火德而有燿控離垣
以為家迤赤土之重漲眇丹丘之僻遐顧性命之淺薄
特盤桓於煙霞原夫自南自北載飛載止飛不要集棲
必倒跱青飾衣衿紺流爪觜信鳳藪之多竒類龜臺之
所使吮靈秀於紫芝嚼寒香於瓊蘤雖斥鷃之同羣固
鸞鳳之等美於是本山川之迢遞羨體氣之自然胡虞
衡之弗及隔瘴癘以能全或羅氏而弋舉命島夷以籠
遷望上林而奉進跋神嶽以增妍念安期之畜養受抱
朴之矜憐守一枝於嶺木得數粒於巖泉曶獸圈之可
近任蛇徼之長捐尚蓬蒿之改觀何鼎俎之容羶當其
緬南國之蒸爍泝古龍之沉隘宜稟賦之爾殊渺狼&KR0008;
之昏昧裸黑質而無繒甕鱗軀以弗靧奈屋居之何有望
魚鼈而奔沛胡鷦&KR0008;之種族獨黼黻以藻繪矧鞦莎而億
蘭匪距金與羽芥獻麗容而自媒炫靈表而罔害將尤物
之移人豈凡禽之一槩若乃考黔贏之所毓鍾品彙而降
祥負英姱而可貴閟草莽而愈彰心恒馳於北闕跡曷屏於
東岡薦董賈之術業熾淵雲之辭章偉畎谷之文翟諒備采
而有光逖炎洲之孔鷸或聚冠以見戕幸全生而特遇肻處
遠以回翔倘遲延於歲月恐滅沒於殊荒然則偶時景之和
暢跋閶闔以凝竚稽師曠之補經騐冶長之辨語感軒閣之
銜圖副舜庭之率舞聲格磔而應弦勢盤旋而列簴祠爰
居而眩惑奏鶡雀以笑侮卵條支而必致毛拂菻而曷舉
彼尋常之猥陋雖籬落其若阻相盛德之休明謂萬里而
來覩是故士當貴而自重世何嫌於處卑罄山谷之巢穴
奓朝廷之羽儀仰天地之廣大拔聖賢於窮羇極英材之
衒鬻忍道德之擲遺惻朔風以吹野慘寒雪以刮肌屹碧
梧而弗實挺篁竹以無枝鼓乘傳之壯志藴棄繻之妙姿
奈負貳之久梏窘侏儒之長飢庶飛摶於鵬路終飲啄
於龍池尚兹鳥之足數遂歴言而詠斯
畫眉賦(有序)明太祖
歲在庚申春二月二十有八日督政務於奉天門下是
日也春隂方霽日色暄和淑氣薰蒸萬彙咸亨朕務少
暇分刻略盤桓於左右見内臣將所豢畫眉置於欄下
斯鳥感淑氣之浮遊呼羣之意囀聲泠然而美聽故為
之辭
閱俊禽之在野蒼身而綵眉感初氣鴻濛之時哢晴囀
語為音和而無倚久求侣而不獲樂人聽而為竒入珠
籠之翠瑣美易食以朝期羽日鮮鮮而耀采爽雕楹之
懸宜金足舒而稱首蠟吻爛然而無移舌微詞而聲韻
翅輕舉以宜枝昔在野之佳音入罕籠而愈彌夫何時
也華爛漫似錦帷正鶯燕之高低比雄長之翱翔兮運
扶搖之天倪假鵬之曠翅四際荒涯雖息於六月志同
鵬而相知觀彼蒼之遥兮適莽蒼之陲且間而無遐的
論而無私必邇遐之可鑑通升降者有之今也聲和羽
綵為人愛猗若聲調如舊整翼鮮齊求近雕欄而富後
千載而名啼
吐綬賦(冇序)(明)董夢桂
嘗讀詩賦有山雞吐綬不解為何物既考爾雅吐綬雞
一名珍珠雞羽毛有白員點嗉藏肉綬長闊數寸紅碧
相間遇晴頂上先出角肉二寸許然後徐舒其綬壬戌
夏嘉禾有尉秦中者挾二雞歸市之好事者爭往觀余
得與寓目焉與爾雅所稱若劵夫精華所鍾即山林不
常有况越數千里得聞且見異哉為之賦
相彼雞矣庸庸可鄙何有木形徒誇金距相呼爭食無
澡刷之操鑿垣羣棲乏軒昂之志别有大德含精金方
産異寂寂無應潮之聲落落無勇鬭之氣繡領綺翼丹
觜碧眶琅玕作額珠璣綴裳嗉頷之下結如繡囊雜以
朱碧間以玄黃銜雲霄之丹詔備黼黻之文章其舒也
振藻其斂也含章卒然就之不見其好植足亭亭垂頭
悄悄既而日暖風清隂霾不至陡然展舒崢嶸赤幟如
繡柱之雙懸如晴峯之對峙爾乃雲章錦綬翩翩欲出
顧影自矜孰肯閟惜其狀若輪其文若織錯落既殊經
緯不一或如渥丹或如蒼璧或如凝脂或如點漆炫燿
心驚輝煌目溢五色變而不可勝窮五采雜而難以遞
述皎皎秋旻雲蒸霞蔚爛爛春山綠暗紅密鵕䴊對而
無光翡翠仰而寢色於是佳人脈脈思舉靈芸之箋才
子躍然夢授文通之筆夷考羽族丹山最靈九苞育德
五彩麗明鸑紫而鵠白鵷黃而鸞青各得其一莫能備
形乃以渺然之質全收鶉離之精産靈表於窮谷揚傳
記之芳名固宜翔帝囿遊天池超衆禽而獨上覲君子
之光儀嗟攖禍於量罻遭時命之嶮巇上之不能啄飲
於山阿下之不能乘軒以見竒作耳目之近玩守藩籬
以淹兹踰川嶺而提挈秦與越之流離信美而非吾土
想故鄉而踟蹰若乃霜露零落風雨淒其徘徊櫳檻俯
仰庭墀懼英華之易謝負珍異其焉施嗟夫鸚鵡以聰
明剪翮蒼鷹以猛鷙受緤孔雀以美羽招殃鳬鴈以豐
肌致齧與其致飾而蒙患不如自全而守拙
窮鳥賦(漢)趙壹
有一窮鳥戢翼原野罼網加上機穽在下前見蒼隼後
見驅者繳彈張右羿弓彀左飛丸繳矢交集於我思飛
不得欲鳴不可舉頭畏觸搖足恐墮内懷怖急乍冰乍
火幸賴大賢我憐昔濟我南今振我西鳥也雖頑猶識
密恩内以書心外用告天天乎祚賢歸賢永年且公且
侯子子孫孫
觀飛鳥賦(晉)夏侯湛
見逸遊之高鳥邈飄颺而殊逝擢華毛以迅騖迴勁翼
以揚勢披六翮之聯翩振輕體之迢遞遂乃矜形遼廓
馮虚安翔翩翻徘徊上下頡頏動素羽之習習亂白質
於日光玩流氣以差池弄長風以抑揚攝雙翅以高舉
舒修頸以儴佯目悦妙勢心嘉羽儀愛惠音之嚶嚶美
弱翰之參差暫高凌於景外又抑身乎雲崕乍來乍往
若懸若垂象流星之離天似圓物之墜危何斯遊之自
得諒逸豫之可希苟臨川而羨魚亦觀翔而樂飛
天淵水鳥賦(梁)沈約
天淵池上鳥雲集水漣漪單泛姿容與羣飛時合離將
鶱復斂翮迴首望驚雌飄泊出孤嶼未曾宿蘭渚飛飛
忽云倦相鳴集池籞可憐九層樓光影水上浮本來暫
止息遇此遂淹留若夫侣浴清深朋翻迥曠翠鬛紫纓
之飾丹冕綠襟之狀過波兮湛澹隨風兮迴樣竦臆兮
開萍蹙水兮興浪
窮烏賦(梁)何遜
嗟窮烏之小鳥意局促而馴擾聲遇物而知哀翮排空
而不矯望絶侣於夕霞聽翔羣於月曉既滅志於雲霄
遂甘心於園沼時復搶榆決至觸案窮歸若中氣而自
墮似驚弦之不飛同雞塒而共宿啄鴈稗以爭肥異海
鷗之去就無青鳥之是非豈能瑞周德而丹羽感燕悲
而素暉雖有知於理會終失悟於心機
傷馴鳥賦(唐)權德輿
紛羽族之多端兮同翺飛而類殊有鶯谷之微禽亦播
質於洪鑪因稚子之嬉遊得中園之墜雛恣飲啄以馴
擾來目前與坐隅爾乃棲以籠檻鎩其羽翼冀留軒以
為娱俾遐翥之無力作踉蹌而將舉顧䙰褷而復息雖
主人之見容終使喪天和而自得或親賓至此徽軫徐
觸每聞弦而鼓翼亦追節而翹足貌宛轉以成態聲間
關而助曲乍寂寞以閒暇若凝情於相矚理輕毳以自
潔類山立之佩玉每翔集以安卑同君子之自牧思謝
尚之起舞邁風流之逸躅苟魯昭之不君固乾侯之出
辱方渡濟以申敬伊涼德之自覆徵故老之相傳驗曩
記之或存在端午之司晨剪其舌而能言巧喉囀以達
情順人心而不諼方渴日以呈材願朱明之駿奔忽愀
慘以顦顇響哀音於簾箔竟啁啾而不去若徊翔之有
託悅心訝而未辨歘狸狌之攫搏俄斃踣而不勝紛血
灑以毛落彼葛盧與冶長通鳥獸之音聲闕君子之周
防無古人之至精既不能縱爾於遼廓又不能遂爾之
生成使異類之得志曾未極其飛鳴則本夫養之之惠
適足以害其生生又憶夫清江之使者東海之波臣苟
其時之不來則刳腸而涸鱗鷃鐘鼓而反悲馬皂棧而
多死雖為遇之已甚固又夭其天理嘗聞乎賢聖之理
物也智愚殊方薰蕕異藏善用無棄兮互見其長各有
攸處兮兩不相傷官天地而府萬物由此道而為常吾
既悟斯理之不早因失之而後防收視聽以冥觀兮遂
羣性之茫茫
沙洲獨鳥賦(唐)高郢
鴪彼飛鳥在河之洲一飲一啄載沉載浮賞心利涉之
地浴德清波之流守道而行風水無情於六翮度才自
處雲霄有望於雙眸聯翩失伴顧步無儔因潔身而獨
立聊拂羽以孤遊蓋貞以不羣鷙而有别將擇木以未
暇乃漸磐而自悦窺形弄影欣得地以徘徊哀響竒音
冀聞天而清切亦猶鴻志非燕鶴羣豈雞雖孕形於羽
族諒稟性於天倪慎其獨焉知無心於黨與需於沙者
必不至於沉泥豈比夫鸞對鏡而方舞鳳非梧而不棲
候鴈有銜蘆之懼黃鳥興止棘之悲何出處之情遠而
攝生之智迷况乎食粟貪榮乘軒取媚珍禽見育敗德
於明主鷙鳥云亡行刑於下吏非靈應之攸止乃進趨
之所致豈若動非干物息能擇地盜泉不飲得廉士之
風止水常遊侔至人之智道有可鑒才無不備屬鳥瑞
之昌期將遷鶯之厚意顧得振羽毛展精鷙君不信其
飛鳴試假借於名位觀其處啓閉辨分至然後知沙洲
之獨鳥非凡禽之類
感二鳥賦(冇序)(唐)韓愈
貞元十一年五月戊辰愈東歸癸酉自潼關出息於河
之隂時始去京師有不遇時之歎見行有籠白烏白鸜
鵒而西者號於道曰某土之守某官使使者進於天子
東西者皆避路莫敢正目焉因竊自悲幸生天下無事
時承先人之遺業不識干戈攻守耕穫之勤讀書著文
自七歲至今凡二十二年其行已不敢有愧於古人之
道其閒居思念前古當今之故亦僅志其一二大者焉
選舉於有司與百十人偕退曾不得薦書齒下士於朝
以仰望天子之光明今是鳥也惟以羽毛之異非有道
德智謀承顧問贊教化者乃反得蒙採擢薦進光輝如
此故為賦以自悼且明夫遭時者雖小善必達不遭時
者累善無所容焉其辭曰
吾何歸乎吾將既行而後累思誠不足以自存苟有食
其從之出國門而東騖觸白日之隆景時返顧以流涕
念西路之差永過潼關而坐息窺黃流之奔猛感二鳥
之無知方蒙恩而入幸惟進退之殊異增予懷之耿耿
彼中心之何喜徒外飾焉是逞予生命之湮阨曾二鳥
之不如汨東西與南北恒十年以不居辱飽食其有數
况策名與薦書時所好之為賢庸有謂余之非愚昔殷
之高宗得良弼於宵寐孰左右者為之先容信天同而
神比及時運之未來或兩求而莫致雖家到而戶說秪
招尤而速累蓋上天之生余亦有期於下地盍永配於
古人獨怊悵於無位雖得之而不能乃鬼神之所戲幸
年歲之未暮庶無羨於斯類
鵩鳥賦(有序)(漢)賈誼
誼為長沙王傅三年有鵩鳥飛入誼舍止於坐隅鵩似
鴞不祥鳥也誼既以謫居長沙長沙卑濕誼自傷悼以
為壽不得長迺為賦以自廣其辭曰
單閼之歲兮四月孟夏庚子日斜兮鵩集余舍止於坐
隅兮貌甚閒暇異物來萃兮私怪其故發書占之兮䜟
言其度曰野鳥入室兮主人將去請問於鵩余去何之
吉乎告我凶言其災淹速之度兮語余其期鵩迺歎息
舉首奮翼口不能言請對以臆曰萬物變化兮固無休
息斡流而遷兮或推而還形氣轉續兮變化而蟺沕穆
無窮兮胡可勝言禍兮福所倚福兮禍所伏憂喜聚門
兮吉凶同域彼吳強大兮夫差以敗越棲會稽兮句踐
霸世斯遊遂成兮卒被五刑傅說胥靡兮迺相武丁夫
禍之與福兮何異糾纆命不可說兮孰知其極水激則
旱兮矢激則遠萬物回薄兮振盪相轉雲蒸雨降兮糾
錯相紛大鈞播物兮坱圠無垠天不可預慮兮道不可
預謀遲速有命兮焉識其時且夫天地為鑪兮造化為
工隂陽為炭兮萬物為銅合散消息兮安有常則千變
萬化兮未始有極忽然為人兮何足控摶化為異物兮
又何足患小智自私兮賤彼貴我達人大觀兮物無不
可貪夫徇財兮烈士徇名夸者死權兮品庶每生怵迫
之徒兮或趨西東大人不曲兮意變齊同愚士繫俗兮
窘若囚拘至人遺物兮獨與道俱衆人惑惑兮好惡積
億真人恬漠兮獨與道息釋智遺形兮超然自喪寥廓
忽荒兮與道翺翔乘流則逝兮得坻則止縱軀委命兮
不私與已其生兮若浮其死兮若休澹乎若深淵之静
泛乎若不繫之舟不以生故自寶兮養空而浮德人無
累兮知命不憂細故蔕芥兮何足以疑
鴞賦(漢)孔臧
季夏庚子思遯静居爰有飛鴞集我屋隅異物之來吉
凶之符觀之歡然覽考經書在德為祥棄常為妖尋氣
而應天道不踰昔在賈生有識之士忌兹鵩鳥卒用喪
已咨我令考信道執真變怪生家謂之天神禍福無門
唯人所求聽天任命慎厥所修棲遲養志老氏之儔時
去不索時來不逆庶幾中庸仁義之宅何思何慮自令
勤劇
御定歴代賦彙卷一百三十三
