欽定四庫全書
御定歴代賦彙外集卷二
言志
幽通賦(漢)班固
系高頊之玄冑兮氏中葉之炳靈颻凱風而蟬蛻兮雄
朔野以颺聲皇十紀而鴻漸兮有羽儀於上京巨滔天
而泯夏兮老遘愍以行謠終保已而貽則兮里上仁之
所廬懿前烈之純淑兮窮與達其必濟咨孤蒙之眇眇
兮將圯絶而罔階豈余身之足殉兮違世業之可懷靖
潛處以永思兮經日月而彌遠匪黨人之敢拾兮庶斯
言之不玷魂焭焭與神交兮精誠發於宵寐夢登山而
迴眺兮覿幽人之髣髴攬葛藟而授余兮眷峻谷曰弗
墜昒昕寤而仰思兮心矇矇猶未察黃神邈而靡質兮
儀遺讖以臆對曰乘高而遌神兮道遐通而不迷葛緜
緜於樛木兮詠南風以為綏蓋惴惴之臨深兮乃二雅
之所祗既訊爾以吉象兮又申之以炯戒盍孟晉以迨
羣兮辰儵忽其不再承靈訓其虚徐兮佇盤桓而且俟
惟天地之無窮兮鮮生民之晦在紛屯邅與蹇連兮何
艱多而知寡上聖迕而後拔兮豈羣黎之所禦昔衛叔
之御昆兮昆為寇而喪予管彎弧欲斃讎兮讎作后而
成已變化故而相詭兮孰云預其終始雍造怨而先賞
兮丁繇惠而被戮栗取弔於逌吉兮王膺慶於所蹙叛
迴穴其若茲兮北叟頗識其倚伏單治裏而外彫兮張
修襮而内逼聿中龢為庶幾兮顔與冉又不得溺招路
以從已兮謂孔氏猶未可安慆慆而不萉兮卒隕身乎
世禍遊聖門而靡救兮雖覆醢其何補固行行其必凶
兮免盜亂為賴道形氣發於根柢兮柯葉彙而靈茂恐
魍魎之責景兮羌未得其云已黎淳耀於高辛兮芊彊
大於南汜嬴取威於百儀兮姜本支乎三趾既仁得其
信然兮仰天路而同軌東鄰虐而殲仁兮王合位乎三
五戎女烈而喪孝兮伯徂歸於龍虎發還師以成命兮
重醉行而自耦震鱗漦於夏庭兮匝三正而滅姬㢲羽
化乎宣宫兮彌五辟而成災道修長而世短兮夐冥默
而不周胥仍物而鬼諏兮乃窮宙而達幽媯巢姜於孺
筮兮旦算祀於契龜宣曹興敗於下夢兮魯衛名諡於
銘謠妣聆呱而劾石兮許相理而鞠條道混成而自然
兮術同原而分流神先心以定命兮命隨行以消息斡
流遷其不濟兮故遭罹而贏縮三欒同於一體兮雖移
易而不忒洞參差其紛錯兮斯衆兆之所惑周賈盪而
貢憤兮齊死生與禍福抗爽言以矯情兮信畏犧而忌
鵩所貴聖人至論兮順天性而斷誼物有欲而不居兮
亦有惡而不避守孔約而不貳兮乃輶德而無累三仁
殊於一致兮夷惠舛而齊聲木偃息以蕃魏兮甲重繭
以存荆紀焚躬以衛上兮皓頤志而弗傾候草木之區
别兮苟能實其必榮要殁世而不朽兮乃先民之所程
觀天網之紘覆兮實棐諶而相訓謨先聖之大猷兮亦
鄰德而助信虞韶美而儀鳳兮孔忘味於千載素文信
而底麟兮漢賓祚於異代精通靈而感物兮神動氣而
入微養流睇而猿號兮李虎發而石開非精神其焉通
兮苟無實其孰信操末技猶必然兮矧耽躬於道真登
孔昊而上下兮緯羣龍之所經朝貞觀而夕化兮猶諠
已而遺形若胤彭而偕老兮訴來哲而通情亂曰天造
草昧立性命兮復心弘道惟聖賢兮渾元運物流不處
兮保身遺名民之表兮舍生取誼亦道用兮憂傷夭物
忝莫痛兮皓爾太素曷渝色兮尚越其幾淪神域兮
思玄賦(漢)張衡
仰先哲之玄訓兮雖彌高而弗違匪仁里其焉宅兮匪
義跡其焉追潛服膺以永靖兮緜日月而不衰伊中情
之信修兮慕古人之貞節竦余身而順止兮遵繩墨而
不跌志摶摶以應懸兮誠心固其如結旌性行以製佩
兮佩夜光與瓊枝纗幽蘭之秋華兮又綴之以江蘺美
襞積以酷烈兮允塵邈而難虧既姱麗而鮮雙兮非是
時之攸珍奮余榮而莫見兮播余香而莫聞幽獨守此
側陋兮敢怠遑而舍勤幸二人之遻虞兮嘉傅說之生
殷尚前良之遺風兮恫後辰而無及何孤行之焭焭兮
孑不羣而介立感鸞鷖之特栖兮悲淑人之希合彼無
合其何傷兮患衆偽之冒真旦獲讟於羣弟兮啟金縢
而後信覽蒸民之多僻兮畏立辟以危身曾煩毒以迷
惑兮嗟孰可以為言已私湛憂而深懷兮思繽紛而不
理願竭力以守義兮雖貧窮而不改執雕虎而試象兮
阽焦原而跟止庶斯奉信以周旋兮要既死而後已俗
遷渝而事化兮泯規矩之圓方實蕭艾於重笥兮謂蕙
芷之不香斥西施而弗御兮縶腰褭以服箱行頗僻而
獲志兮循法度而離殃惟天地之無窮兮何遭遇之無
常不抑操而苟容兮譬臨河而無航欲巧笑以干媚兮
非余心之所嘗襲温恭之黻衣兮被禮義之繡裳辮貞
亮以為鞶兮雜技藝以為珩昭綵藻以琱琢兮璜聲遠
而彌長淹棲遲以恣欲兮曜靈忽其西藏恃已知而華
予兮鶗鴂鳴而不芳冀一年之三秀兮遒白露之為霜
時舋亹而代序兮疇可與乎比伉咨妒嫮之難並兮想
依韓以流亡恐漸冉而無成兮留則蔽而不彰心猶豫
而狐疑兮即岐趾而臚情文君為我端蓍兮利肥遯以
保名歴衆山以周流兮翼迅風以揚聲二女感於崇嶽
兮或冰折而不營天蓋高而為澤兮誰云路之不平勔
自強而不息兮蹈玉階之嶢峥懼筮氏之長短兮鑽東
龜以觀禎遇九臯之介鳥兮怨素意之不呈遊塵外而
瞥天兮據冥翳而哀鳴雕鶚競於貪婪兮我修絜以益
榮子有故於玄鳥兮歸母氏而後寧占既吉而無悔兮
簡元辰而俶裝旦余沐於清源兮晞余髮於朝陽漱飛
泉之瀝液兮咀石菌之流英翾鳥舉而魚躍兮將往走
乎八荒過少皥之窮野兮問三丘於句芒何道真之淳
粹兮去穢累而彯輕登蓬萊而容與兮鼇雖抃而不傾
留瀛洲而采芝兮聊且以乎長生憑歸雲而遐逝兮夕
余宿乎扶桑飲青岑之玉醴兮餐沆瀣以為粻發昔夢
於木禾兮穀崑崙之高岡朝吾行於暘谷兮從伯禹乎
稽山嘉羣神之執玉兮疾防風之食言指長沙以邪徑
兮存重華乎南鄰哀二妃之未從兮翩繽處彼湘濱流
目眺夫衡阿兮覩有黎之圮墳痛火正之無懷兮託山
陂以孤魂愁鬱鬱以慕遠兮越卬州而遊遨躋日中於
昆吾兮憩炎火之所陶揚芒熛而絳天兮水泫沄而涌
濤温風翕其增熱兮惄鬱悒其難聊顝羇旅而無友兮
余安能乎留兹顧金天而歎息兮吾欲往乎西嬉前祝
融而使舉麾兮纚朱鳥以承旗躔建木於廣都兮摭若
華而躊躇超軒轅於西海兮跨汪氏之龍魚聞此國之
千歲兮曾焉足以娱余思九土之殊風兮從蓐收而遂
徂歘神化而蟬蛻兮朋精粹而為徒蹶白門而東馳兮
云台行乎中野亂弱水之潺湲兮逗華隂之湍渚號馮
夷俾清津兮櫂龍舟以濟予會帝軒之未歸兮悵倘佯
而延佇怬河林之蓁蓁兮偉關雎之戒女黃靈詹而訪
命兮樛天道其焉如曰近信而遠疑兮六籍闕而不書
神逵昧其難覆兮疇克謀而從諸牛哀病而成虎兮雖
逢昆其必噬鼈令殪而尸亡兮取蜀禪而引世死生錯
其不齊兮雖司命其不㫼竇號行於代路兮後膺祚而
繁廡王肆侈於漢庭兮卒銜恤而絶緒尉龐眉而郎潛
兮逮三葉而遘武董弱冠而司衮兮設王隧而弗處夫
吉凶之相仍兮恒反側而靡所穆屆天以悦牛兮豎亂
叔而幽主文斷袪而忌伯兮閹謁賊而寧后通人闇於
好惡兮豈昏惑而能剖嬴擿讖而戒胡兮備諸外而發
内或輦賄而違車兮孕行産而為對慎竈顯以言天兮
占水火而妄訊梁叟患夫黎丘兮丁厥子而剚刃親所
睼而弗識兮矧幽冥之可信無緜攣以涬已兮思百憂
以自疹彼天監之孔明兮用棐忱而祐仁湯蠲體以禱
祈兮蒙厖褫以拯民景三慮以營國兮熒惑次於他辰
魏顆亮以從治兮鬼亢回以斃秦咎繇邁而種德兮樹
德懋於英六桑末寄夫根生兮卉既彫而已育有無言
而不酬兮又何往而不復盍遠迹以飛聲兮孰謂時之
可蓄仰矯首以遥望兮魂敞惘而無儔逼區中之隘陋
兮將北度而宣游行積冰之皚皚兮清泉冱而不流寒
風淒其永至兮拂穹岫之騷騷玄武縮於殼中兮騰蛇
蜿而自糾魚矜鱗而并淩兮鳥登木而失條坐太隂之
屏室兮既含欷而增愁怨高陽之相寓兮㑋□頊而宅
幽庸識路於四裔兮斯與彼其何瘳望寒門之絶垠兮
縱余&KR1303;乎不周迅猋瀟其媵我兮騖翩飄而不禁越谽
&KR2552;之洞穴兮漂通川之碄碄經重隂乎寂寞兮慜墳羊
之深潛追荒忽於地底兮軼無形而上浮出石密之闇
野兮不識蹊之所由速燭龍令執炬兮過鍾山而中休
瞰瑶谿之赤岸兮弔祖江之見劉聘王母於銀臺兮羞
玉芝以療飢戴勝憗其既歡兮又誚余之行遲載太華
之玉女兮召洛浦之虙妃咸姣麗以蠱媚兮增嫮眼而
蛾眉舒訬婧之纖腰兮揚雜錯之袿徽離朱脣而微笑
兮顔的礫以遺光獻環琨與琛縭兮申厥好之玄黃雖
色豔而賂美兮志浩蕩而不嘉雙材悲於不納兮並詠
詩而清歌歌曰天地烟煴百卉含葩鳴鶴交頸雎鳩相
和處子懷春精魂回移如何淑明忘我實多將答賦而
不暇兮爰整駕而亟行瞻崑崙之巍巍兮臨縈河之洋
洋伏靈龜以負坻兮亘螭龍之飛梁登閬風之層城兮
構不死而為牀屑瑶蕊以為糇兮㪺白水以為漿抨巫
咸使占夢兮乃貞吉之元符滋令德於正中兮含嘉秀
以為敷既垂穎而顧本兮亦要思乎故居安和静而隨
時兮姑純懿之所廬戒庶僚以夙會兮僉供職而並迓
豐隆軯其震霆兮列缺曄其照夜雲師&KR1949;以交集兮凍
雨沛其灑塗轙琱輿而樹葩兮擾應龍以服輅百神森
其備從兮屯騎羅而星布振余袂而就車兮修劒揭以
低昂冠嵒嵒其映蓋兮佩綝纚以輝煌僕夫儼其正策
兮八乘騰而超驤氛旄溶以天旋兮蜺旌飄以飛颺撫
軨軹而還睨兮心勺&KR1424;其若湯羨上都之赫戲兮何迷
故而不忘左青琱之犍芝兮右素威以司鉦前長離使
拂羽兮後委水衡乎玄冥屬箕伯以函風兮澄淟涊而
為清曳雲旗之離離兮鳴玉鸞之譻譻涉清霄而升遐
兮浮蠛蠓而上征紛翼翼以徐戾兮焱回回其揚靈叫
帝閽使闢扉兮覿天皇於瓊宫聆廣樂之九奏兮展洩
洩以肜肜考治亂於律均兮意建始而思終惟般逸之
無斁兮懼樂往而哀來素女撫絃而餘音兮太容吟曰
念哉既防溢而靖志兮迨我暇以翺翔出紫宫之肅肅
兮集太微之閬閬命王良掌策駟兮踰高閣之將將建
罔車之幕幕兮獵青林之芒芒彎威弧之拔剌兮射嶓
冢之封狼觀壁壘於北落兮伐河鼓之磅硠乘天潢之
汎汎兮浮雲漢之湯湯倚招搖攝提以低回剹流兮察
二紀五緯之綢繆遹皇偃蹇夭矯娩以連卷兮雜沓叢
顇䬃以方驤戫汨飂淚沛以罔象兮爛漫麗靡藐以迭
逿凌驚雷之砊礚兮弄狂電之淫裔踰濛鴻於宕冥兮
貫倒景而高厲廓盪盪其無涯兮乃今窺乎天外據開
陽而頫眡兮臨舊鄉之暗藹悲離居之勞心兮情悁悁
而思歸魂眷眷而屢顧兮馬倚輈而徘徊雖遊遨以媮
樂兮豈愁慕之可懷出閶闔兮降天途乘焱忽兮馳虚
無雲霏霏兮繞余輪風眇眇兮震余旟繽連翩兮紛暗
曖儵眩眃兮反常閭收疇昔之逸豫兮卷淫放之遐心
修初服之娑娑兮長余佩之參參文章煥以粲爛兮美
紛紜以從風御六藝之珍駕兮遊道德之平林結典籍
而為罟兮敺儒墨而為禽玩隂陽之變化兮詠雅頌之
徽音嘉曾氏之歸耕兮慕歴阪之嶔崟恭夙夜而不貳
兮固終始之所服夕惕若厲以省諐兮懼余身之未勅
苟中情之端直兮莫吾知而不恧默無為以凝志兮與
仁義乎逍遥不出戶而知天下兮何必歴遠以劬勞系
曰天長地遠歲不留俟河之清秪懷憂願得遠渡以自
娱上下無常窮六區超踰騰躍絶世俗飄颻神舉逞所
欲天不可階仙夫稀柏舟悄悄吝不飛松喬高跱孰能
離結精遠遊使心攜迴志朅來從玄謀獲我所求夫何
思
思游賦(有序)(晉)摰虞
虞嘗以死生有命冨貴在天天之所祐者順也人之所
助者信也履信思順所以延福違此而行所以速禍然
道長世短禍福舛錯怵迫之徒不知所守蕩而積憤或
迷或放故借之以身假之以事先陳處世不遇之難遂
棄彝倫輕舉遠遊以極常人罔惑之情而後引之以正
反之以義推神明之應於視聽之表崇否泰之運於智
力之外以明天任命之不可違故作思游賦其辭曰
有軒轅之遐胄兮氏仲壬之洪裔敷華穎於末葉兮晞
靈根於上世準乾坤以斡度兮儀隂陽以定制匪時運
其焉行兮乘太虚而遥曳戴朗月之高冠兮綴太白之
明璜製文霓以為衣兮襲采雲以為裳要華電之煜爚
兮珮玉衡之琳琅明景日以鑒形兮信煥曜而重光至
美詭好於凡觀兮修希合而靡呈燕石緹襲以華國兮
和璞遥棄於南荆夏像韜塵於市北兮缾罍抗方於兩
楹鸞皇耿介而偏棲兮蘭桂背時而獨榮關寒暑以練
真兮豈改容而爽情感昆吾之易越兮懷暉光之速暮
羨一稔而三春兮尚含英以容豫悼曜靈之靡暇兮限
天晷之有度聆鳴蜩之號節兮恐隕葉於凝露希前軌
而增騖兮眷後塵而旋顧往者倏忽而不逮兮來者冥
昧而未著二儀泊焉其無央兮四節環轉而靡窮星烏
逝而時反兮夕景潛而且融旻三后之在天兮歎聖哲
之永終諒道修而命微兮孰舍盈而戢冲握隨珠與蕙
若兮時莫悦而未遑彼未遑其何恤兮懼獨美之有傷
蹇委謝而投粤兮庶芬藻之不彰芳處幽而彌馨兮寶
在夜而愈光逼區内之迫脅兮思攄翼乎八荒望雲階
之崇壯兮願輕舉而高翔造庖犧以問象兮辯言繇於
姬文將遠遊於太初兮鑒形魄之未分四靈儼而為衛
兮六氣紛以成羣驂白獸於商風兮御蒼龍於景雲簡
厮徒於靈圉兮從馮夷而問津召陵陽於游谿兮旌王
子於柏人前祝融以掌燧兮殿玄冥以掩塵形彯彯而
遂遐兮氣亹亹而愈新挹玉膏於萊嵎兮掇芝英於瀛
濱揖太真以假憩兮聽賦政於三春洪範翕而復張兮
百卉隕而更震睇玉女之紛彯兮執懿筐於扶木覽玄
象之韡曄兮仍騰躍乎陽谷吸朝霞以療飢兮降廩泉
而濯足將縱轡以逍遥兮恨東極之路促詔纖阿而右
迴兮覿朱明之赫戲涖羣神於夏庭兮迴蒼梧而結知
纚焦明以承旂兮駔天馬而高馳䜛羲和於丹丘兮誚
倒景之亂儀尋凱風而南暨兮謝太陽於炎離戚溽暑
之鬱陶兮余安能乎留斯聞碧雞之長晨兮吾將往乎
西游粤浮鷁於弱水兮泊舳艫於中流苟精粹之攸存
兮誠沉羽以汎舟軼望舒以陵厲兮羌神漂而氣浮訊
碩老於金室兮采舊聞於前修譏淪隂於危山兮問王
母於椒丘觀玄鳥之參趾兮會根壹之神籌擾毚兔於
月窟兮詰嫦娥於蓐收爰攬轡而旋驅兮訪北叟之倚
伏乘增冰而遂濟兮凌固隂之所滀探龜蛇於幽穴兮
瞰罔養之潛育哂儵忽之躁狂兮喪中黃於耳目偭燭
龍而游衍兮窮大明於北陸攀招搖而上躋兮忽蹈廓
而凌虚登閶闔而遣眷兮頫玄黃於地輿召黔雷以先
導兮覲天帝於清都觀渾儀以寓目兮拊造化之大鑪
爰辨惑於上皇兮稽吉凶之元符唐則天而民咨兮癸
亂常而感虞孔揮涕於西狩兮臧考祥於婁句跖肆暴
而保乂兮顔履仁而夙徂何否泰之靡所兮眩榮辱之
不圖運可期兮不可思道可知兮不可為求之者勞兮
欲之者惑信天任命兮理乃自得且以四位為匠乾坤
為鈞散而為物結而為人陽降隂升一替一興流而為
川滯而為陵禍不可攘福不可徵其否兮有豫其泰兮
有數成形兮未察靈像兮已固承明訓以發蒙兮審性
命之靡求將澄神而守一兮奚飄飄而遐游斐陳辭以
告退兮主悖惘而永歎惟升降之不仍兮詠别易而會
難願大饗以致好兮聊息駕於一餐會司儀於有始兮
延嘉賓於九乾陳鈞天之廣樂兮展萬舞之至歡枉矢
爍其在手兮狼弧翩其斯彎睨翟犬於帝側兮殪熊羆
於靈軒爾乃清道夙蹕載輪修祖班命受號轙輈整旅
兆司鬱以屆路兮萬靈森而陳庭豐隆軒其警衆兮鈎
陳帥以屬兵堪輿竦而進峙兮文昌肅以司行抗蚩尤
之修旃兮建雄虹之采旌乘雲車電鞭之扶輿委移兮
駕應龍青虯之容裔陸離俯遊光逸景倏爍揮霍兮仰
流旌垂旄焱攸纖纚前湛湛而攝進兮後僸僸而方馳
且啟行於重陽兮奄税駕乎少儀跨列缺兮闚乾坤揮
玉闕兮出天門涉漢津兮望崑崙經赤霄兮臨玄根觀
品物兮終復魂形已消兮氣猶存眺懸舟之離離兮懷
舊都之靄靄仍繁榮而督引兮將遄降而速邁華雲依
霏而翼衡兮日月炫晃而映蓋蹈烟煴兮辭天衢心闣
[莫-大+羽]兮識故居路遂遒兮情忻忻奄忽歸兮反常閭修中
和兮崇彝倫大道繇兮味琴書樂自然兮識窮達澹無
思兮心恒娱
遂初賦(漢)劉歆
昔遂初之顯禄兮遭閶闔之開通蹠三台而上征兮入
北辰之紫宫侍列宿於鈎陳兮擁太常之樞極緫六龍
於駟房兮奉華蓋於帝側惟太階之侈闊兮機衡為之
難運懼魁杓之前後兮遂隆集於河濱遭陽侯之豐沛
兮乘素波以聊戾得玄武之嘉兆兮守五原之烽燧二
乘駕而既俟僕夫期而在塗馳太行之嚴防兮入天井
之喬關歴岡岑以升降兮馬龍騰以起攄舞雙駟以優
遊兮濟黎候之舊居心滌蕩以慕遠兮迴高都而北征
劇彊秦之暴虐兮弔趙括於長平好周文之嘉德兮躬
尊賢而下士駕四馬而觀風兮慶辛甲於長子哀衰周
之失權兮數困辱而莫扶執孫蒯於屯留兮救王師於
余吾過下虒而歎息兮悲平公之作臺背宗周而不䘏
兮苟偷樂而情怠枝葉落而不省兮公族闐其無人曰
不悛而愈甚兮政委棄於家門載約屨而正朝服兮降
皮弁以為履寶礫石於廟堂兮面隨和而不眡始建衰
而造亂兮公室由此遂卑憐後君之寄寓兮唁靖公之
銅鍉越侯田而長驅兮釋叔向之飛患悦善人之有救
兮勞祁奚於太原何叔子之好直兮為羣邪之所惡賴
祁子之一言兮幾不免乎徂落雙美不必為偶兮時有
羞而不相及雖韞寶而求價兮嗟千載其焉合昔仲尼
之淑聖兮竟隘窮乎陳蔡彼屈原之貞專兮卒放沉於
湘淵何方直之難容兮柳下黜而三辱遽瑗抑而再奔
兮豈材知之不足揚蛾眉而見妒兮固醜女之情也曲
木惡直繩兮亦小人之誠也以夫子之博觀兮何此道
之必然空下時而矔世兮自命已之取患悲積習之生
常兮固明智之所别叔羣既在皂隸兮六卿興而為桀
荀寅肆而顓恣兮吉射叛而擅兵憎人臣之若茲兮責
趙鞅於晉陽軼中國之都邑兮登句注以陵厲歴鴈門
而入雲中兮超絶轍而遠逝濟臨沃而遥思兮忽垂意
乎邊都野蕭條以寥廓兮陵谷錯以盤紆飄寂寥以荒
昒兮沙埃起而杳冥迴風育其飄忽兮迴颭颭之泠泠
薄凅凍之凝滯兮茀谿谷之清涼漂積雪之皚皚兮涉
凝露之隆霜揚雹霰之復陸兮慨原泉之凌隂激流澌
之漻淚兮窺九淵之潛淋䬃悽愴以慘怛兮慽風漻以
冽寒獸望浪以穴竄兮鳥脅翼之浚浚山蕭瑟以鵾鳴
兮樹木壊而哇吟地坼裂而憤急兮巨石破之嵓嵓天
烈烈以厲高兮廖&KR0008;窗以梟牢雁邕邕以遲遲兮野鸛
鳴而嘈嘈望亭隧之皦皦兮飛旗幟之翩翩回百里之
無家兮路修遠之緜緜於是勒障塞而固守兮奮武靈
之精誠攄趙奢之策慮兮威謀完乎金城外折衝以無
虞兮内撫民以永寧既邕容以自得兮唯惕懼於竺寒
攸潛温之玄室兮滌濁穢於太清反情素於寂寞兮居
華體之冥冥玩書琴以條暢兮考性命之變態運四時
而覽隂陽兮緫萬物之珍怪雖窮天地之極變兮曾何
足乎留意長恬澹以歡娱兮固聖賢之所喜亂曰處幽
潛德含聖神兮抱竒内光自得真兮寵幸浮寄竒無常
兮寄之去留亦何傷兮大人之度品物齊兮舍位之過
忽若遺兮求位得位固其常兮守信保已比老彭兮
述初賦(有序)(魏)崔琰
琰性頑口訥至二十九麤閱書傳聞北海有鄭徵君者
當世名儒遂往造焉道由齊都而作述初賦曰
有鄭氏之高訓吾將往乎發矇灑余髮於蘭池振余珮
於清風望高密以亟征戾衡門而造止覿游夏之峩峩
聽大猷之篇記高洪崖之耿介羨安期之長生登山川
以永望臨洞浦之廣溟左揚波於湯谷右濯岸於濛汜
運混元以升降與三光而終始蓬萊蔚其潛興瀛壺崛
以駢羅列金臺之蹇産方玉闕之嵯峨
述初賦(有序)(唐)梁肅
予幼而漂流遂寓於江海之上與鳬鴈為伍有年矣或
禄仕以代樵牧其暇則以羣籍自娱又嘗染重膇疾每
求長桑氏之術以為療其他未之思也方俟間則追尚
平五嶽之遊無幾何會明詔以監察御史徵俄轉右補
闕羈守職次未遑自免江湖之思漫如也間一歲加翰
林學士領東宫侍讀之事既微且陋載荷天睠上不能
宣令德通古今當論思之任次不足弘三善備教諭充
端士之列每省名位盼章綬中心&KR1826;然不欲寢食無一
日而安者三年於兹其媿畏乃如是時步自中禁休於
里巷病攻其外神倦於中囂焉忘形思及道本然後知
一動一静萬化殊塗寂然同歸未始有物且不知夫曩
歲之浮游與今之局束彼乎此乎是歟非歟杳不得其
倪矣於是作述初賦以紀懷且貽諸同志焉耳
我洪系兮肇昭耿乎伊唐始贊禹以陳謨未開國而為
梁遭暴嬴以滅周兮涉天漢而方彰社郃陽而守九江
逮七序而見光維涼牧之豐融咨散騎之殉節遭匡攘
以遷逝遵河右以蟬蛻緜侯服以守業傳龜組而罔替
煒司空之藩魏弘茂德為表綴翼翼尚書允明且哲納
言執法乃遂乃達播五葉而逮予垂慎身之芳烈伊孤
蒙之薄祐撫生植之多艱豈前修之將墜藐才菲而體
孱奉徙宅之善教得帶經之殘編諒不師而不訓烏識
立德與立言洎章浦之在首始礪志以就賢思琢璞以
解蔽終扞格而難前升九顥之宏軌探乾坤之大紀求
專直與翕闢問性命之終始曰君子之不用實未成之
所擬苟體健以立誠何剛柔之不履慨尋繹以内省觀
萬動之攸歸若捫天而罔階知集木之匪危何大道之
汗漫悼吾人之﨑巇仰前哲之休風屢惆悵以忸怩且
自擊以自考亦三復而九思庶初筮以發蒙敢舍龜而
觀頤美海嶽之静深援幽人以為期聿投迹於林中就
拙者之所宜屬夫上有聖帝旁求俊乂載馳車乘搜及
瑣細彼執持憲簡與匡補闕載宜乎學該紀律識洞經
制故小人之備官幸不招損而速戾時也天光鏡乎宇
内洪稜憺乎荒外上躬祀於泰壇先假廟以告配百神
受職以咸秩萬國駿奔而來祭肆覲創五月之吉朝宗
盛三朝之會月窟日際風行雨霈謬參侍從之臣獲睹
人神之泰又感夫翰苑崇秘人文是經樂正司業元良
以貞講藝承華視草承明莫不才侔相如道博桓榮何
皇鑒之偏屬降湛恩於鯫生若側足以登塗方飭躬以
效誠&KR0719;書紳之猶怠慮數馬之非精晝兢兢以徊徨夕
默默以屏營豈不以命重才輕惕墜而不敢寧也我寓
我居於彼南里匪揚車騎實遠朝市羌歸沐以斯憩聊
優游以休止旁枕大道其平如水南望南山横空黛起
君子所履小人所視乍埽室以自安殊塞門而不仕於
是有竹有梧清風穆如放懷端居玄宇自虚遺原憲之
貧病忘甯武之智愚喪我南郭之几盡性西域之書悟
幻有之遷幹得環中之妙樞合乃一指流為萬塗審物
我之同域又遑遑其焉如何睿后之渥飾宜克恭以忘
劬惟少海之洪瀾豈勺水之云輸伊志慮之久曠矧疲
疴之集予徒端直以勿二又焉能以為乎有無冥冥飛
鴻其虚其徐英英白雲亦卷亦舒吾企夫物之未及故
浩然而述初
述身賦(北魏)李諧
夫休咎相躡禍福相生龜筮迷其兆聖達蔽其萌覽成
敗於前迹枓取舍於人情咸争塗以走利罕外已以逃
名連從車以載禍多廏馬以取刑豈知夫一介獨往乃
千乘所不能傾伊薄躬之悔吝無性命之淑靈藉休庸
於祖武仰餘烈於家聲徒從師以下學乏游道於上京
洎方年之四五實始筮之弱齡爰釋巾而從吏謬邀寵
於時明彼聖治之赫赫乃陋周而小漢帝文篤其成功
我武治其未亂掩四奥而同軌穆三辰而貞觀威北暢
而武戢鼎南遷而文煥異人相趨於絳闕鴻生接武於
儒館總羣雅而同歸果方員而殊貫伊濫吹之所從初
竊服於宰旅奉盛王之高義遊兔園而容與綴鴻鷺之
末行連英髦之茂序及伯舅之西伐赫靈旗之東舉復
奉役於前轅仍執羈於後矩迫玄冬之茂歲歴關山之
遐阻風激沙而破石雪浮河而漫野樂在志其無端悲
涉物而多緒俄宫車之晏駕改乘轅而歸予屬推恩之
在今自旁枝而禔福既獻(原本闕一字)以命宗叨微躬於侯
服禮空文於覜饗賦無征於湯沐思守位而非懈每屏
居而自肅忽忝命於建禮遊丹綺之重復信兹選之為難
乃上應於列宿陽原猶且自免何稱仲治與太叔余生
性之蕭散本寓名而為仕好不存於吏法才實疎於政
理竟火燭之不事徒博奕其賢已竊自託於諸生頗馳
騁於文史通人假其餘論士林察於辭理乃妄涉於風
流遂飭輩於士子且以自託(原本闕四字)雖邇傒塵滓而賞
許雲霞栖閒虚以築館背城闕而為家帶二學之高宇
遠三市之狹邪事雖儉而未陋製有度而不奢山隠勢
於複石水迴流於激沙樹先春而動色草迎歲而發花
座有清談之客門交好事之車或林嬉於月夜或水晏
於景斜肆雕章之腴旨咀文藝之英華羞綠芰於丹藕
薦朱李於甘瓜雖慙洛水之名致有類金谷之諠譁聊
自足於所好豈留連於或號思炯戒而自反勗身名於
所蹈奉哲后之淵猷讚崇麾於華奥豈千乘之乏使感
一盼之相勞竟不留於三月因病滿而休告彼東觀之
清華乃任隆於載筆蔡一去而貽恨張再還而有述忽
牽短而濫官司惇史於藏室慙班子之煩麗微馬生之
簡實復通籍而延寵陪帝局之華密信儀鳳之所栖乃絲
綸之自出歴五載而徘徊猶官命之不改謝能飛於無
翼故同滯於有待晚加秩於戎章乃(原本闕一字)號之斯在
屬運道之將季諒冠履之無礙奄昇御於鼎湖忽流哀
於四海昔漢命之中微皇統於是三絶暨孝昌之陵陂
亦繼世而禍結將小雅之詩廢復三綱之道滅思跼蹐
於時昏獨沉吟於運閉遂退處於窮里不外交於人世
及數反於中興驅時雄而電逝既藉取亂之權方乘轉
圜之勢俄隙開而守廢遂冠冕之毁裂彼膏原而塗野
嗟衛肝與嵇血何今古之一揆每治少而亂多盧遁身
於東掖荀窘迹於南羅時獲逃於坡阜仍竄宿於巖阿
首丘急於明發東路長其如何遽登舟而鼓檝乃沿洛
而汎河騖寸隂於不測競征鳥於歸波時所在而放命
連百萬於山東何信都之巨猾若封豕與大風肆呑噬
於觜距咸邑燼而野空徑黎陽之寇聚迫崖壘之渢隆
師通川而鼎沸矢交射於舟中備百羅於茲日諒陳蔡
之非窮乘虎口而獲濟陵陽侯而迅往得投憩於濮陽
實陶衛之舊壤望鄉村而佇立曾不遥於河廣聞邊馬
之夕嘶見飛塵之晝上王略恢而廟勝車徒發而雷響
扇風師之猛氣張天罼之層網纔一鼓而冰銷俄氛祲
之廓蕩昔蘧生之出奔覩亡徵於亂政及季子之來反
乃君立而位定伊吾人之蕞爾本無徯於衰盛聊草茅
而偃伏且優游於長慶復推斥於宦流延光華於璽命
甫聞内侍之忝復奉優加之令何金紫之陸離鬱貂玉
之相映時權定之云初尚民心之易擾何建武之明傑
茂雄姿於天表忽靈命之有歸籍親均而争紹師出楚
而飇發旆陵江而雲矯闢閶闔之峥嶸端冕旒而億兆
神駕逝以流越翠華飇而繚繞苟命舛而數違雖功深
而祚夭時難忽然已及網羅周其四張非五三之親暱
罕循節於漢陽彼百寮之冠帶咸北面於西王矧恩疎
而任遠固身存而義亡及宸居之反正振天網於頹綱
甄大義以明罰虚半列於周行乃褫帶而來及驅下澤
於故鄉探宿志以内求撫身途而自計不詭遇以邀合
豈釣名以千世獨浩然而任已同虚舟之不繫既未識
其所以來亦豈知其所以逝於是得喪同遣忘懷自深
遇物栖息觸地山林雖因西浮之迹何異東都之心願
自託於魚鳥永得性於飛沉庶保此以獲沒不再罪於
當今
述先賦(晉)陸機
仰先后之顯烈懿暉祚之允輯應遠期於已曠昭前光
於未戢抱朗節以遐慕振竒迹而峻立在虐臣之貪禍
據西山而作違招長轂於河畔飲冀馬乎江湄頓雲網
而潛泳揮神戈而外臨敵罔隆而弗夷逆無微而不禽
茂德韡其既休元勲煜而洊舉襲衮服於太階配三台
乎其所是故其生也榮雖萬物咸被其仁其亡也哀雖
天網猶失其綱嬰國命以逝止亮身没而吴亡
祖德賦(晉)陸機
咨時文之懿祖膺降神之靈曜栖九德以弘道振風烈
以增劭彼劉公之矯矯固雲網之逸禽既憑形以傲物
諒傅翼而栖林伊我公之秀武思無幽而弗昶形鮮烈
於懷霜澤温惠乎挾纊收希世之洪捷固山谷而為量
西夏坦其無塵帝命赫而大壯登具瞻於太階濯長纓
乎天漢解戎衣以高揖正端冕而大觀戢靈武於既曜
恢時文於未煥騰絶風以逸騖庶遐蹤於公旦
申懷賦(有序)(晉)傅咸
余自咸寧謬為衆論所許補太子洗馬才不稱職而意
常惘然作申懷賦
何天施之弘普厠瓦礫於瓊瑛備東宫之妙選奉儲君
之聖明穆穆清禁濟濟羣英鸞翔鳳集羽儀上京芬芳
並發我穢其馨德音光宣我累厥聲豈伊不媿顧影慙
形雖自百於隕越懼恩隆而命輕命既輕而才下諒無
補於明時塞賢哲之顯路而塵損之日滋匪耽榮而忘
替實結戀之有違忍厚顔於寮類甘獲戾而受譏不悟
皇恩之彌崇授大縣乎近畿畿云近而防遠情眷眷而
含悲悲惻兼懷憂慮實深雍可南面千載晞心微微小
子斯之莫任莫斯之任求仁在我將反初服畢志訓雅
盡烏鳥之至情竭歡敬於膝下進抗疏以歸誠退抽簪
而脂車庶所乞之克從永收迹於蓬廬
洗心賦(唐)吴筠
嘗甄道以謀已考往哲之所經資忠孝與仁義保存殁
之令名伊周功格於皇天孔墨道濟於生靈始崇崇於
可久終寂寂而何成唯聞松喬之高流越乎世表以永
貞意稟受之使然固修煉之所得奚稽疑以究理庶髣
髴乎遺則斯乃御太易之祖先體虚和之宗極出變化
之機範離隂陽之動息知成我者神則我者人神符性
以契道人應情以喪真彼昭然而獨見乃蕭邈以殊倫
故能積精微而顯著乘一氣以日新昔予感夫前修良
反俗於壯齒捐區中之末駕騁方外之逸軌收當世之
所遺賤時人之所偉俯滄海以淵澹仰赤霄以聳峙人
耽厚味與華餙吾不知其所美也於是遠塵境棲雲岑
潔其形清其心方冀覩杳冥之狀聞虚寂之音真人居
高以流惠正氣無遠而見尋鑒雙景之皎皎翼萬靈之
森森瑩丹宫之神光漱玉池之靈液修五緯以飛奔蹈
七元而縱歴陽晶曄以景萃隂滓渙而冰釋體因用而
彌和心有存而轉寂味玄旨以永日諷靈篇以自怡雖
天路之遼夐庶通感而可期何虚虜之干紀集兵戈於
洛師畏巢焚以鳥逝聿投迹於江湄憂虞匪遑於專静
吾道於是乎中虧使清虚恬淡乖其致為垢濁喧囂之
所欺遂荏苒以忘返將十年而迨茲惜流光之不駐舉
華髮以興悲噫嗟進有馳車升丘之難退有轉規入谷
之易縈塵霧以汨沒皆近習之所致徇人情之所取必
神道之我棄理無往而不復思挺然以釋累洿可以洗
濁可以澄俾疎墮之情廢則精勤之思興代甘芳以淳
淡易浮蕩以虚凝合抱生於毫末履霜至於堅冰孰謂
希夷之無物吾必知怳忽之可憑也乃復拂衣長林從
其夙尚近宗仙經遠稟真匠機已忘而氣正戰復勝而
神王庶斯道之有恒喜勿藥於無妄夫造物者結虚而
為實致道者反麤而至精所以齊天地之悠遠叶日月
之昭明哀衆人淪胥以徂謝吾方獨務於長生
卜居賦(有序)(宋)蘇轍
昔余先君以布衣學四方嘗過洛陽愛其山川慨然有
卜居意而貧不能遂余年將五十與兄子瞻皆仕於朝
裒槖中之餘將以成就先志而獲罪於時相繼出走余
初守臨汝不數月而南遷道出潁川顧猶有後憂乃留
二子居焉曰姑餬口於是既而自筠遷雷自雷遷循凡
七年而歸潁川之西三十里有田二頃而僦廬以居西
望故鄉猶數千里勢不能返則又曰姑寓於此居五年
築室於城之西稍益買田幾倍其故曰可以止矣蓋卜
居於此初非吾意也昔先君相彭眉之間為歸全之定
指其庚壬曰此而兄弟之居也今子瞻不幸已藏於郟
山矣余年七十有三異日當追蹈前約然則潁川亦非
余居也昔貢少翁為御史大夫年八十一家在瑯琊有
一子年十二自憂不得歸葬元帝哀之許以王命辦護
其喪譙允南年七十二終洛陽家在巴西遺令其子輕
棺以歸今余廢棄久矣少翁之寵非所敢望而允南舊
事庶幾可得然平昔好道今三十餘年矣老死所未能
免而道術之餘此心了然或未隨物淪散然則卜居之
地惟所遇可也作卜居賦以示知者
吾將卜居居於何所西望吾鄉山谷重阻兄弟淪喪顧
有諸子吾將歸歟歸與誰處寄籍潁川築室耕田食粟
飲水若將終焉念我先君昔有遺言父子相從歸安老
泉閱歲四十松竹森然諸子送我歴井捫天汝不忘我
我不忘先庶幾百年歸埽故阡我師孔公師其致一亦
入瞿曇老聃之室此心皎然與物皆寂身則有盡惟心
不沒所遇而安孰非吾宅西從吾父東從吾子四方上
下安有常處老聃有言夫惟不居是以不去
惜交賦(有序)(宋)范成大
屈原既遭子蘭子椒之譖傷楚國之俗朋友道薄始合
之難而終以輕背故著惜交之詞道知心之難遇故舊
之不再得動心忍性徘徊不能去君子覽之有以增義
合之重焉
余既有此淑質兮昔幽處而無仇悵佳人之眇覿兮走
六漠而周求歲甲子之初春兮維元日吾始游紉木蘭
以為蓋兮抗杜蘅以為斿詔凍雨俾清道兮戒日星使
燭幽恐駟驪之選軟兮命飛廉而挾輈羾天紘而騖列
缺兮頫幽都與玄丘天地四方多賊姦兮忽吾班乎齊
州恍神釋而目粲兮悅夫人之好修佩轇轕之連璐兮
戴陸離之高冠紛雞騖之朋飛兮儼黃鵠之蹁蹮葆衆
美以自畀兮夫何獨處之嬋娟吾恐始合之易兮終離
之者不難號百靈而訊之兮筮告余曰吉哉余令巫咸
往招兮介蹇修而為媒枉若人之嘉惠兮命保介而載
余摻修袂而約言兮曰歲晩其與俱入既與之同袍兮
出又與之同車投我以蒼玉之連環兮余報以獨繭曳
緒玉宛轉而不斷兮繭榮紆而連縷谷風習其自東兮
固維風而及雨汝行前而余殿兮余安歌而汝舞至於
今其十年兮固知美惡周必復敏余德而日新兮羌未
變乎初也修余容以滋媚兮嗟采色其猶未暮也妒彼
離而害交兮讒翕翕而敗度雖君子之石腸兮固將徇
乎市虎兩造膝而笑言兮慘其間之容斧余冶容虞余
善泆兮頩顔謂余汝怒髮甚短而怨長兮輿則固而路
艱蹇中道而如遺兮余既寡而汝鰥夫豈無他人兮焉
有夫君之好賢雖得汝於萬一兮終不及當時之纏緜
彼日而食兮此月而虧物不終剥兮信復盈之有時涕
承睫而交下兮若孟津之流澌敢誦言而怨慕兮恐衆
人之汝窺曼余以悲吟兮託長風而要之政木石必回
睠兮將白首而為期儻曾飛而不顧兮嗟此怨之誰歸
申臆賦(明)朱應登
炳哲靈以儀圖兮靚人文之攸章遡終古以横眎兮羌
姱美之鮮雙紛緫緫之林府兮嗟要指之必同探寶航
於百濟兮豈珍錯之畢將吾形君之内熠兮表鑽笮於
縱横儻神解以貫一兮雖襞裂其奚傷彼固擁篲以清
道兮俟塵躅於周行惟體裁變於異世兮嘻末流之濫
觴曾大雅之弗程兮日佌佌以叛經鑿龐洪以頽靡兮
毖國運而不昌彼英蕤之夕霣兮曷椅梧之在岡握道
樞於環中兮固匪夷之所思寧勃屑於徽纆兮卬超脱
乎馽羈歘神化之蟬蛻兮蓀獨宜於流裔謝鏤刻以返
沕穆兮萃要領之所之嘘沆莽之元氣兮象萬有之陸
離掇九据以定玄兮指六緯之攢羅興九懷以繼騷兮
衍五際之委蛇舍黃虞以下索兮鬱秦漢之足跂彼渾
樸之未雕兮視大道為近而睠罍爵之雖誃兮疇更倣
乎蜼彝聆錚鑛之易節兮反黃鍾之克諧矢之曰貞余
見兮無毁甈篤余道兮發蒙翳馭吾氣兮合采齊律余
格兮絶譌盭守質䪥以揚搉兮俾凡例之有挈參觖摘
以祓飾兮既繁冨而不劌鴻邃兮巨麗雋永兮敦大㠎
嵲兮疏越流鬯兮撇捩崇作述之渢渢兮庶不乖乎所
制期絶代以高視兮以式耀於斯世嗚呼古人兮其儷
其儷誶曰已焉哉紫色䵷聲道日靡兮縱縱季世昧厥
義兮雕虎擒龍各相惎兮肆類終造校昔躓兮而日呶
呶承流波兮顧瞻中道將安師兮矢心古若匪今懟兮
廣初賦(明)蔡羽
維金庭之鍾萃兮余實秉乎孤貞奉前修之美躅兮溘
塵蛻而揚清方勝冠而筮進兮沛余車於周京慕甘泉
之諷諫兮偕揚馬以齊鳴迥帝扃之無媒兮忳鬱鬱而
求退挹燕趙之清烈兮儵旋徒而濟衛西神遊於崑崙
兮東寄覽於海岱亮吾道之未遐兮返卜築於椒丘考
鴻蒙之離結兮按三古之紛糾沿殷周之哲譜兮遡鼎
築之良謀固克艱厥臣兮亦何為而何修弩余志以刀
追分恒頟頟以窮年集茝蘭以為裳兮餐璚枝以為饘
浣余體以冰雪兮濯余髮以桂荃余將嬪於帝所兮亦
既得乎吉蠲媒嬋媛其沸騰兮心煩亂兮日結顧謂余
服太芬兮病薋葹之同列何多事乎琳琅兮奪瓦礫而
不見悅安用明珠之歴歴兮俾魚目之惙惙余時亦悔
於求榮兮溘改德以深藏撫衆芳而戚戚兮決文珮以
韜光哀初心之膺牉兮夜耿耿以不寐侯雞鳴於申旦
兮覺晦明之如歲夢虞廷之曼游兮觀䕫師之鼓樂羣
宫合而羣呂交兮覩至德之漠漠醉余心兮飫余志感
後世兮涼薄鳳何為兮不鳴獸何為兮踶角角音舉兮
夾鍾不應商絃叩兮涼風不作木何為兮生介火何為
兮不明水何為兮沸逆鈌何為兮雷聲年無水旱兮穀
何為兮不成抑聖人之不作將天地之自寧吁嗟乎混
兮闢兮非人不立斟兮酌兮非道不適孔何為兮擊石
禹何為兮背門念羣聖人之焦焦兮感憂世之屯屯余
聖人之徒兮夫何敢以荒寧省兩間以辨六氣兮神飄
飄於太清乘雲霓以上征兮先牽牛之逸駕躡斗柄以
望春兮驂羣宿乎緫化馭蒼龍以東遊兮折扶桑以鞭
日觀岱輿之浮沉兮釣六鼇而取逸鼉返車於瑶池兮
餐金桃而成丹策畢方以南巡兮窮炎海之所際祝融
為余前驅兮回日駕以北御載逍遥於北溟兮見鯤魚
之初化浴天地之冰雪兮時適際乎炎夏挽天綱兮執
地紀妙隂陽之玄微余欲效鄒衍之吹律兮贊元氣於
海隅補韶濩之闕章聊試歌於南風亦七政之餘化播
玄德之雍容世方比周而附和兮羌厭老而好少謂黃
鍾不如瓦釜兮徒窮居而蛙噪鳳凰不克為媒兮鵷鴻
不足為理慨蛟龍之不乘時兮終自同於螻蟻兔爰爰
其網空兮鴻下從而離之彼孟姜兮無家羌獨嬖乎戚
施欲申申其致情慮邅邅其見疑苟乘車以濟川猶緣
木而求魚余思羲皇之上世兮復夢寐而索之邀列仙
於鄭圃兮弄漆叟之玄珠免艱虞之曾曾兮寄浮生於
蘧廬苟無害於同懷兮曠百世而見知亂曰世渺渺兮
無知音路坎坎兮愁予心善曲眉兮徒自嗔榮華落兮
寡相親榮兮辱兮余不聞愛兮憎兮身後分
御定歴代賦彙外集卷二
