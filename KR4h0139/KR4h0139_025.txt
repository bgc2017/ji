欽定四庫全書
御定歷代賦彙卷二十二
地理
遊天台山賦(有序)(晉)孫綽
天台山者蓋山嶽之神秀也涉海則有方丈蓬萊登陸
則有四明天台皆玄聖之所遊化靈仙之所窟宅也夫
其峻極之狀嘉祥之美窮山海之瓌富盡人神之壯麗
矣所以不列於五嶽闕載於常典者豈不以所立冥奥
其路幽迥或倒景於重溟或匿峰於千嶺始經魑魅之
塗卒踐無人之境舉世罕能登陟王者莫由禋祀故事
絶於常編名標於竒紀然圖像之興豈虛也哉非夫遺
世翫道絶粒茹芝者烏能輕舉而宅之非夫遠寄冥搜
篤信通神者何肯遥想而存之余所以馳神運思書詠
宵興俛仰之間若已再升者也方解纓絡永託兹嶺不
任吟想之至聊奮藻以散懷
太虚遼廓而無閡運自然之妙有融而為川瀆結而為
山阜嗟台嶽之所奇挺實神明之所扶持蔭牛宿以曜
峰託靈越以正基結根彌於華岱直指高於九疑應配
天於唐典齊峻極於周詩邈彼絶域幽邃窈窕近智者
以守見而不之之者以路絶而莫曉哂夏蟲之疑冰整
輕翮而思矯理無隠而不彰啓二奇以示兆赤城霞起
以建標瀑布飛流以界道覩靈驗而遂徂忽乎吾之將
行仍羽人於丹丘尋不死之福庭苟台嶺之可攀亦何
羨於層城釋域中之常戀暢超然之高情被毛褐之森
森振金策之鈴鈴披荒榛之蒙蘢陟峭崿之崢嶸濟楢
溪而直進落五界而迅征跨穹窿之懸磴臨萬丈之絶
冥踐莓苔之滑石摶壁立之翠屏攬樛木之長蘿援葛
藟之飛莖雖一冐於垂堂乃永存乎長生必契誠於幽
昩履重險而逾平既克隮於九折路威夷而修通恣心
目之寥朗任緩步之從容藉萋萋之纖草蔭落落之長
松覿翔鸞之裔裔聽鳴鳳之嗈嗈過靈溪而一濯疏煩
想於心胷蕩遺塵於旋流發五蓋之遊蒙追羲農之絶
軌躡二老之玄蹤陟降信宿迄於仙都雙闕雲竦以夾
路瓊臺中天而懸居朱閣玲瓏於林間玉堂隂映於高
隅彤雲斐亹以翼櫺皦日炯晃於綺疏八桂森挺以凌
霜五芝含秀而晨敷惠風佇芳於陽林醴泉涌溜於隂
渠建木滅景於千尋琪樹璀璨而垂珠王喬控鶴以冲
天應真飛錫以躡虚騁神變之揮霍忽出有而入無於
是遊覽既周體靜心閒害馬已去世事都捐投刃皆虛
目牛無全凝思幽巖朗詠長川爾乃羲和亭午遊氣高
褰法鼓琅以振響衆香馥以揚煙肆覲天宗爰集通仙
挹以玄玉之膏潄以華池之泉散以象外之說暢以無
生之篇悟遣有之不盡覺涉無之有間泯色空以合跡
忽即有而得玄釋二名之同出消一無於三幡恣語樂
以終日等寂默於不言渾萬象以冥觀兀同體於自然
桐柏觀賦(有序)(元)袁桷
孫興公天台賦運意高簡忘象以求斯得之凝和盧君
居是山以桐柏觀圖授余曰子為我演繹其景不揆瓦
石援筆為之賦曰
厚坤載德台山效靈蜿蜒扶輿天孫之精仙書易之以
桐柏敞神界為金庭轇轕三光磅礴太空睇暘谷之倒
景卒莫能擬諸形容也睠彼華頂羣山啓蹤倡九牧以
執玉巍冠仰其顒顒香林玉霄夾驂以從華林不彫卧
龍嵸巃玉泉御右法蓮殿戎東峙翠微西蹲紫霄巧面
勢以規輔玄扃沉沉乎泬寥維妙有之珍館匪攀援之
可求除三彭之内蕩守中戒以默修影息於鄧林機忘
乎海鷗上池飲之以洞視金膏服之而冥搜不然者良
不能以久留也粤昔子晉韜精帝京弄參差於緱山摶
扶搖以遐臨瓊臺儼其龜負雙闕屹乎龍蹲正右弼以
贊化千齡髣乎氤氳故兹山也四面削成中心如掌真
風合乎冥廓梵炁通乎肸蠁三井之泉千尺之潭皋羽
警其瀼露髯羊匿於隂嵐飛梁凝冰側足涉褰翠藤流
霜觸纓捫緣梭溪交流以織文忽螮蝀之鈎連望飛瀑
之懸絶日五色而成妍夫樂與餌過客所止夸誕逐魂
踐形者恥長生之藥渺茫於神山執期之候詼譎於五
利却衰疏頑簡易理得其亦有所益乎菌蠢春秀篔簹
冬萌五粒之松三脊之茅丹光騰於金鼎冰泉徹於銅
罌服食之而不墜身輕忽焉以復丁企列仙之遺蹤葛
翁策名於太極斗宿晶熒於樞紐金光雜流於瑶席納
雷谷之砰磕窮幽淵之罔象丹鳳昔焉以來儀凡羽厥
今以避讓諒守貞以制氣匪狡獪以增誑法不孤立道
不虚行繼之者白雲先生受素書於軒轅襲帝胄以典
午憺寡言而無營思坐忘以遐舉承唐皇之明問敷清
淨之舊章署漆書於寶幢迎黃雲於玉堂厥後憲章希
夷範圍靈寳誦蕊珠之玄文過期頤以終考若是者誠
何異於蓬島或有言曰樓臺榮觀方士侈崇夷考是山
不綺而豐不幽而通廓兮其有容閟兮其訖逢味興公
之快竒訊擇木之寫真若增其嶔崟盡其窈深身不羽
而凌遡俄曾城以瑶林乃若丹霞伏光鐵柯舒英集衆
妙以凝睇髣三真之傳經擬金剛以鐵磨警黑業於洪
鐘何錢李之二王莫能悟其禄終猿抱子以望月虎伏
威而調風靈璈清以集鸞哀絃急而驚鴻爰自有而即
無眇一氣之鴻濛悼南國之蒸歊髣天都之肅烈彼夏
蟲與火鼠徒自煎以内熱申之以辭曰帝子下兮雲中
質通明兮粹中覽炎洲兮垢紛節容與兮兹峰蓬瀛杳
兮無極浪滔天兮不可以屐境荒滅兮妄益曰此留兮
吾將以内息神為凥兮氣為輿朝紫霞兮暮清都斥視
聽兮道靡渝歷千劫兮復故初雲凝素兮中壇鈴流露
兮日暾三災屏兮嘉祉繁語夫世人兮歸休乎靜觀
鴈蕩山賦(有序)(宋)薛士隆
走家東甌有祠祭田在鴈蕩山下行年三十而未之到
隆興初赴調因取途焉愛其巖谷秀異無虞無錄莫之
能名念其山水竒甲天下而未有文賦欲賦之未可也
歸得建炎間郡丞謝君升俊山圖石本字多漫滅已而
得樂清洪丞蕆所鑱新圖并賦歲正月望始得皇祐校
書郎章君望之山記又假舊圖於葉氏以補圖缺於是
圖籍大備顧皆敘次疏闊洪賦工矣而猶有未盡故為
集略成賦得而覆甕誠何望於左思擲地有聲信多慙
於孫綽聊依準實寄意山泉云爾
溟渤轉乎東南鴈蕩嵬其高峙抱層巒之四合聳羣峰
之崛起仙凡道絶類隔一塵摩空下望儼若屯雲聊登
臨以寄傲循石磴之縈紆移顧步於觀瞻瞥風氣之懸
殊幽谷之中别有天地玉筍排空而剡翠瓊館憑虛而
綺麗微埃不入其方寸纖土不留其度内峰夏雲之競
秀均倚劔於崆峒崢萬仞之嵯峨羅巧妙之巃嵸粤若
遂初天愛其道靈山秘秀孰知其寳傳西域之仙書肇
棲神於羅漢睠人寰之緬邈極希夷之汗漫偏為幽獨
蓋始得於唐僧之詠看之不足此樵翁為之浩歎者也
我國家太平興國之二祀天下車書始同有禪師曰全
了菴廬初結於芙蓉行亮文吉踵於前甄昂作尉從而
後靈巖碧霄巑岏而並露南閤白巖孱顔之盡剖起初
凡七十有三年而後隴斷之不遺蓋成終於皇祐之已
丑稱始開於祥符之伐木者故適當其會謂遷就於貫
休之詩者見不臻乎首是知水鑿之為睫論其又何知
造化功成之不有乃其東望秀嶺道屬天台山川襟帶
於四明風雲呼噏於會稽無非仙人三乘窟之宅誰能
見其一日而數相往來其西則蓋竹雲門白巖白鶴魔
軍退舍而真宅斯建至人入竹而誠明可作洞天高遠
以誰訊福地潛通而叵度隂有楠溪其陽際海斡地軸
之盤踞望天涯之斯在崖有千里之石壑有萬年之松
金雀么而不大金猿綫而多茸樂官羣處而和聲山羊
歷險而純素若夫王孫麖麂鷹鸇烏鵲衆獸常禽之類
他山既多有之兹故不詳其名數山之狀也崇倚青天
峻連霄碧凌霞傑出於疎雲疊嶂牽聫於紫極工如大
巧特若小高三巨相形而岝㟧獨秀孤立而㟼嶆瑞星
明而治世皆見霹靂轟而瞶者不聞常雲舒而莫卷白
雨霽而猶雰牛女從橋而星河可度雷張望氣而龍泉
可得璧月懸空而夜夜長滿朝陽薄暮而光明烜赫貫
香珠之落落起祥雲之疊疊玉峰高並於兩巒利孔開
通於雙穴積翠合於拾羽之衆紫微居而衆星拱列觀
架海之騰波浩浩望平霞之火炎烈烈苞有菡萏菌有
靈芝立筍圓而削玉丹桂茂而欒枝蓮花芬拆而木末
可采圓蘿糾結而鱗比相差其於人也總者如角直者
如指圓者如臍礪者如齒佛掌高而頂可摩神迹巨而
武可履詣方丈而問維摩之居士行妙高而見香嚴之
童子龕巧合於佛影樹有同於僧寳五通變化之有靈
三清逍遥而適道天王朝祭而明堂斯在西真翔集而
瓊臺莫訪對人道術之相忘招賢仁義之為尚尋朝賢
之舊隠得侍郎之菴居觀音行而隨形示現羅漢遊而
飛錫騰虚三傑際風雲之會七賢從竹林之下五老來
兮書籍校千聖會兮德星聚朝天義重於尊君抱兒愛
均於慈母爾乃展旗障日立戟排雲關弓飲羽長劒倚
天射垜遠而破的馬鞍跨而絶塵文筆擅場於文會戴
仁踐履於安仁寳印得之而如斗金鼎負之而調羹啓
槖籥而布化鳴鐘鼓而振聲碑磨崖而没字鏡無心而
鑑形乃有琢雙玉獻連珠咀文英讀靈書對棋枰舉覆
盂振藥杵火茶爐盍簪加導於仙冠折角尚賢於巾子
藏珠媚而淵水不涸爐藥就而羽人不死行道周遭於
石佛栖貞高蹈於迎雲空洞虛而無物雲霧合而神興
郛有石城度有石梁入有天門窺有天窗有堂有室有
斛有倉旌有石表蓋有板藏門樓高屹以超雲嶤闕對
峙以迎陽澡身莫便於浴室修道何樂於禪林考室而
柱金矗立蔽風而翠屏是陳版障駢而可隱行廊修而
可循像有師子鹿影靈龜鯽魚三燕頡頏而穿幕戲龍
驤攫而含珠飛羣鳳之徘徊戲雙獅之矍鑠猴不可以
加冠魚有時而登陸羚羊挂角以棲止回鸞騫翥以翱
翔犬以警而司門貓以游而在堂龍倦遊而或卧虎已
蹲而更伏御火共施於鴟尾照水熟然於犀角天柱之
峰上凌空碧其旁無附其趾無蹠削貞珉而介出崇高
切於青雲圓度於規直中於緡望之者目極倚之者驚
神疑共工氏之不作不周未觸而今存此峰巒之峉立
者餘蓋不得而縷陳彼有同名而不相似者於彼吾又
何言其水則二龍之湫東瀑西瀑合掌摩訶劍鋒乳酪
水簾眩日以舒耀新月弓彎而出谷清凉之滴滴無巳
照膽之澄泓可矚彼潭之泳者湖鰻或澗而流之斤竹
決而下也銀河瀉而垂練委而去也錦文鮮而漬淥觸
潛虯而聲韻鸞和漱堆埼而皴如皺玉委蛇而動行乎
巖石之間者何容窮盡又豈秖清溪之幾曲也泉流之
冠大者龍湫崖犇如仆氣凜如秋界青山而澎湃吸蕩
水之宗流上擬青空下臨無地霏微雨霧之飄散晃朗
白虹之下墜乍垂雲而零露恍山崩而川至雖淮流破
荆山之堰曾不足以言其髣髴衆水之淵發源鴈蕩厲
巍巒之峻極浸山椒之修廣箴竹叢生以蒙翳娑羅挺
榦以駢羅征鴻攸聚牡礪生之浮鐵船之蕩漾沉古鐘
之逸響派旁泄之崩波羌不以五水九旱而為之消長
傳或謂滄海此遺波焉今固莫詳於既往矣乃若浮圖
天成古塔神造香爐既設寳幢載好楞嚴翻大乘之典
寳陁襲白衣之號高僧梵唄之相和仁祠金碧之相耀
惟兹華頂花壇是陟居者有積行者有食無芸仙者之
田每駐遊人之屐然雖曠世而彌年猶未覩周遊而涉
歷者也爾乃樂成首路東騖幽尋絶白沙之古塞陟峭
嶺之芳林秣馬於芙蓉之驛驅車於長徼之原招提寳
塔屏障横焉千巖萬壑是途伊始扶筇竹以自杖屐登
山而後齒於是竒巒卓犖怪岫崢&KR1478;傍顧而塵慮都息
相羊而油然意生登寳冠之蘭若跨飛瀑之修梁引仙
簪而峩首裛熏爐之裊香前眺諸峰崒焉亭直揖雙人
而問道屆凌雲而一息九龍垂頭而來下梅霖飄灑以
雰零洗余心之宿累拂襟袖之泠泠望銜珠而返顧跨
伏虎於石門里連霄之十五窺蕩水之靈源凝神寓目
干里為近羣玉浮天全乎一瞬度東岡之桐嶺禮化士
於雙巒指遊龍與戲舞鏡三京而膽寒大屏之下寺曰
能仁四溪交流並輳天門舞羣鳳之垂天儼華陽之挺
立吞衆壑以朝宗拱萬山之環揖是雖奇峭無多焉固
已冠峰巒之嶫岋也羊腸回於六八俯在下之蕖山羌
有鳥而有花悟達士之微言回巒之嶂隠若金城漢唐
道隔言訒天升惟隐顯之有時殆匪由於人力何先古
之神閟須後來之抉剔載旋余步溪滸攸行小柱華嚴
接阜連岡躐曾巖之鹿苑窮逶邐之淵泉屏彩翠之蒼
蔥聽天樂之喧闐仰大龍之懸水飛小雨之濛濛樂尊
者之優游得從容於下風指普明而回御探龍窟於飛
泉勒鞍馬而東之望竒峰之隱天觀音大士如住虚空
漠漠行雲誰尋舊蹤安禪之谷萬㟧宗焉大筆書空一
柱擎天重樓俊傑以連甍雙闕當塗以相向天窗玲瓏
其四達自在慈悲而有像龍蜿蜒而歸洞離小湫而擁
曳發在定之熏聞鼻凹窪而出涕奮天然之鱗鬛回玄
造之頭顱諒兹山之多怪猶斯巖之匪如其闕伏龜重
樓雙峰其巖槖籥金柱石書摩虎口以東逝瞻石城而
近止訪淨名於丈室挹乳泉而一洗乃觀初月乃下虛
簾鮫人織素近在危簷閱靈峰之景物奇特亞於靈巖
犀黑闇而通天龍神遊而處潭五雲閣道應真矯矯谷
有靈珠歘生芝草入會賢之硿洞仰虚室之谽谺信真
如之可學烹乳茗而生葩金掌高呈亭亭空際訪三賢
而景行遂回車於真濟過胡公之棲宅遵靈運之迷途
造石室於東梁高禮佛之勤渠亭白若而下道窮二閣
於蕩隂忘散漫之岡巒蓀無隠於追尋北有白巖石谿
九折山橋跨焉巉巖影絶斯蓋水之奇也履芝田而種
玉煉爐火以飛霞羌仙人之不反厭時俗之囂譁過湖
坑於南閣峩土藏之孤高壯瀑水之滂流訪仙隱而遊
遨至窮途而輙哭等遊夢於華胥問山僧以前路固有
匪吾人之所如者殆不可以窮竟又安得而論諸至若
大洞神山仙靈是宅龍湫宴坐者諾矩羅之住世虎蹲
守護者蔓定僧之衣裓也至人遐造踐迹無同運無方
之玄化闡不二之宗風說法詎離於在定經行何間於
神通聞縮地於偷桃之客神飛於窺鏡之童龍丹成於
老父九二讖於元豐神屠履崖以如地聞思光燄以如
虹盜石而江波激怒觸鼻而涓泉不通者非人耳目之
所到而又烏得以議其洿隆也惟兹山之神秀嗟近在
於人間曾跬步之不到乃窮人而上天化石橋於北閣
企斤竹之飛泉抑子晉未成於羽化而謝客不得擅於
遊山也今夫天下之山江東居最永嘉富甲於江外而
鴈山為大焉可為超羣而拔萃矣他山之秀么麽稱妍
陽臺十二秋浦九蓮詩文振古名字喧天僅得此山之
一丘一壑猶拳石之夫何足言所謂夷泰山而吞雲夢
者惟鴈山之蕩為然
吳山賦(元)汪克寬
天泬寥而清曠兮金風淅淅而蕭森駕言馳騖於西浙
兮緤余馬於虎林寓遐矚於此邦兮爰陟吳山之高岑
苔梯石磴縈九折之委蛇兮躡巉巖而登臨躋㠑嵬之
峻頂兮眺奇巘之嶔崟倚太虛而峭拔兮崷崪崱屴不
知其幾層根盤數千里而廣袤兮周迴紆鬱於坤垠層
崖倚披而鵬翅兮疊峰崚嶒而虯鱗煙雲歕薄其萬狀
兮日月蔽虧於夕晨草木暢茂而異香芬郁兮靈竒怳
愴而升沉東望則海門之岝&KR2249;兮三島負鼇而贔屓天
目渺以西至兮萬石飛來而錯峙左西湖之瀇瀁兮匯
冰壺而清泚浙江右帶而混瀚兮驚湍漷潏而漰濞紛
總總其上下兮艅艎舳艫相屬於千里下窺闤闠之衍
迤兮樓觀巍峩而疊起衢道衡縱而如畫兮車馬駢闐
於九軌異珍輻輳以咸萃兮委南金而象齒大府屹立
於雄藩兮甍棟翬飛而麗美台星耿耿而旁燭兮闍婆
琉球會同而至止挹佳氣而拄笏兮偉翠屏之若倚繄
是山之鍾秀兮肇玄黃之開闢顧名號之曷從始兮繇
泰伯文身而建國闔閭揮戈而駕楚兮夫差奮矛而栖
越何西施之嬋媛吾以為好兮賜屬鏤於婞直勾踐長
驅而沼吳兮胥汎遺忠於潮汐銀屏雪屋衝突於山趾
兮存英雄之遺跡叢祠屹於崇岡兮薦馨香於明德高
風稜稜而與此終古兮鎮坤輿以無極歌曰大塊流形
峙危阜兮句吳祚土錫分守兮伍員鯁直忠肝剖兮命
祀千載怒潮吼兮聖人馭極一宇宙兮拳石海堧如培
塿兮雄藩重鎮永遐久兮蠻夷卉服拜稽首兮我皇撫
運億萬壽兮抽思作頌貽不朽兮
禹穴賦(有序)(元)楊維楨
會稽山為南鎮見周職方至於今祀典不廢人以不見
禹貢為疑禹貢書治水起止自揚州止於震澤故會稽
與浙河皆不登載禹穴在會稽山見皇覽又見太史書
人以葬衣冠為疑考帝少康封庶子於會稽以奉守禹
之祀則禹穴在會稽無疑也真誥以禹醉鍾山而仙去
此異說之謬也又以穴藏禹治水祕策者尤謬故辨其
說以為賦
追太史之東遊兮躡夏后之巡蹤過會稽之鉅鎮兮登
宛委之神峰曰羣聖之所栖兮闢陽明之洞府問東巡
之故陵兮固巳失其窆所繞古屋之雲氣兮瞻衮冕之
穹窿雷霆掣夫鐵鎻兮梅之梁兮巳龍湫空山其無人
兮挂長松之落日枕荒草之芊眠兮栖專車之朽骨忽
白日其有爛兮射五色之神晶窺神迹於一竇兮眩太
隂之窈冥世以為衣冠之壙兮神書之竇也圭璧出乎
耕土兮彼巨石者不可扣也曰玉匱之發書兮遽淵淪
而天飛賴餘策以汨鴻兮復韞櫝以閟之夫以四載之
跋履兮亦云行其無事錫玄圭以告成兮始龜文之來
瑞何誕者之夸毗兮異九疇而不經使穴書之不泄兮
夫豈汨陳其五行觀連天之巨石兮妙斧鑿之無痕南
笥削乎其玉立兮東娥接其雷奔塗峰歸其西北兮執
玉帛者萬億夫既遊而遂息兮吾又何疑乎窀穸緜祀
典之常尊兮石豈泐乎一拳妄鍾山之金酒兮又何附
會於妖仙噫嘻南望蒼梧兮東上會稽九疑澒洞兮窆
石悽迷秦之望兮低佪悲沙丘兮不西客有釃酒荒宮
而和之以歌曰稽之鎮兮南之邦紛萬國兮來梯航若
有人兮東一方酌余菲兮薦余芳舞大夏兮象德泳東
海兮西江
海門山賦(以峭立如門終古無易為韻)(唐)周鍼
大壑天接雙山闕如作鎮而巍峩對峙象門而中外皆
虛坼萬仞於長霄共持神秀納八紘之積水開閉靈居
合沓龍蟠連延壁立懸崖嶄崒而不動駭水喧豗而自
急每使盈虧之月向裏升沉能令蚤暮之潮由兹出入
故得周天柱作海門峻軋空碧高城混元奔疊浪而若
容車馬拔跳巒而似列藩垣常晴晝而纖露豁開大吞
江漢值隂霾而濃雲交翳暗鎖乾坤外布雄稜内施巖
嶠波聲相切以澎湃山狀並兮而竦峭呀吳伸越總舟
楫之隄防發電轟雷轄魚龍之衝要岌岌崇崇横西截
東風濤莫犯乎永固天地將齊乎不終况乎據是水德
鑿非禹功海若抱關於其側陽侯擊柝乎其中彼岱輿
因顓頊漂流太行為愚公遷易一則屹要道而徒在一
則滔洪波而何適未若是山也專百靈捍禦表羣聖光
宅吐晴虹以為楣森古木以成戟故能咽喉水府掩映
仙都長鯨透而謂呈魚鑰曉日照而疑啓金鋪以嶽而
言巡八州而何有以門而視指三海而則無異乎勢壓
坤維氣連淮浦作巨浸含弘之閫為百谷委輸之戶所
以知開闢之玄功豈止亘億齡而窮萬古
遊越天門賦(元)任士林
柔兆之春二月既望任子與客汎舟遊於天門之表於
時颶母停飇慎郎卷霽飛澇不興湠漫無際始則拖長
綃偃帆腹裴回蚌蛤之洲睥睨黿鼉之國少則掣掣洩
洩汎汎悠悠勡如雲逝蕩若漚浮浩不知蓬萊弱水之
在眸也洎余觀於漢裔渺一世之䖃苴有石塘萬里鱗
鱗然隱波濤之下此殆祖龍氏之所鞭乎何其神也靈
洲瞥來絶島遥没隆隆隱隱過大業天子之祠焉見其
君臣黼冕將帥鼓旗儼然牙檣錦纜銜尾而維也又何
其竒也昉二帝之所規悼生民之不幸身未死而變隨
顧英雄其何往於是停橈而思思窮而愁作噫嘻悲夫
客亦知夫天地之數廢興無常而孰執其綱蠻不必擅
觸之強荆不必暢凡之亡江上之寂寂又安知非人世
之揚揚客遂鼓枻而歌歌曰擊蘭槳兮叩桂舷訪田氏
兮弔仲連數術不可久御兮鷙力不可謂賢然乎然哉
吾烏計吾身之久邅余迺敲脚唱小海以和之客復擊
節順流而歸不知舟中之有明月也
何山賦(元)宇文公諒
環苕陽之諸山蔚金蓋兮深秀綠靡靡以旁圍青遥遥
而横袤擅奇勝以覽觀紛應接於左右晉賢何楷於焉
讀書爰守是邦以遊以娛山因之以得姓人已往而遺
居是猶墩之有謝溪之有冉者乎觀其修林蔽日羣峭
摩天表金峰以前拱擁青塢而旁連步錦障兮雲麓聆
琴筑兮澗泉是雖地設實出天然靈祗獻瑞梵宇扃禪
閣流丹兮鳳翥瓦浮碧兮鴛聯華鯨鏗以響逸清磬發
而聲圓挂蒼猿於蘿磴棲白鶴於松煙若乃峰迴路轉
繡錯綺縟道場之勝境實相屬仰徹兮雲峰頫窺兮幽
谷羅旛幢兮杳靄韻簷鈴兮斷續巖花兮紛紅澗草兮
駭綠信造化之鍾秀實吳興之所獨是以梁則吳柳宋
則蘇仙或餞客以成詠或遊弔而綴篇或載於圖經之
舊或鑱於金石之堅悉班班而可考名與山而俱傳惟
我文昭倡導湖學振文鐸於東南羅佩衿之森若徹琅
音於冕旒搆瓌材於榱桷封馬鬛於雲根山含輝而蘊
璞至於春秋致祭邦侯莅止粲文物之洋洋集衣冠之
濟濟黍稷馨香犧牲豐備嚴恭儼恪罔敢忽易奠餘分
胙乃復留憩或暢情於杯觴或寓意於山水垂遺典於
不刊實兹邦之盛事嗟夫水不在深兮有龍即靈山不
在高兮有賢即名憫異端之害正遽遺莽於荒榛賴天
道之好還喜家氊之復青雖廢興之有數繇人心之本
明雪汚辱於既往思搗穴而犂庭揭體用之昭昭破昏
蒙之冥冥庶安定之何麓猶宣尼之孔林揆愚生之貿
貿深有慕乎芳馨讀遺書以私淑每拳拳而服膺登諸
山以騁望增感慨於中心時不可以再得聊抒意於斯
文
天目山賦(明)盧枏
吳王夫差畋於具區之野王孫彌庸驂乘大夫申叔儀
御王望見天目之觀嶻嶭嵭嵣曾凌雲橈茀鬱輪囷薄
乎中霄王命彌庸眡之對曰兹所謂靈祲也王曰靈祲
何如彌庸曰昔禹封九山含精畜雲觸石吐氣湠漫龍
鱗蜿兮獨上剡兮陁崺紛紛紜紜莫知所以爾乃滋草
木旅禽獸㚇僪怪填珍媾駢田隐爚萬物萌薈疇昔之
見無迺近是於時申叔儀進曰大王察彌庸所稱纖懱
參離巨體&KR0008;戾可謂㪺造化之渣滓而瞢於盛德之符
契者矣且夫維揚之澳碩人焱起翩兮若威鳳苞彩翔
秋旻矯兮若游龍凌倒景昇河津皢兮如日渥兮如雲
變化無方孰者為鄰伯啓毓於奇石傅說騎乎箕尾兹
山所以發精於哲耄作鎮於江汜若夫摭草菹之見□
頰舌之談臣雖仳陋荒&KR0034;所不敢聞也王曰願為寡人
賦之叔儀曰唯唯惟吳后嚳兹夐壤兮嬃女&KR0034;其岑隈
竦&KR0008;陗之&KR3310;嶽兮遼萖&KR0008;乎邛崍陟翠微以媻姍兮徑
造天之崛岉踞虎豹而緜眇兮紽衆山之蔚㠥礹嶠&KR0008;
□之踉蹡兮峘矍矍而掩襲馺沇沇以□轢兮巨石嶄
嶄之獝&KR1953;南嶼屼嶁横山嶢嶢靈巖玉華鬱嵂崒岪嵾
嵳波□撣援獠□碞洞嶰澮穵豁□豂谽谺沕霩劫牾
佹□傾崎崯&KR2056;礊䃒磷礧脽礐䠥&KR0887;譠矎隤靡横遌蹠
盭彳亍拉拕睢洟蹲鴟噦霍山下還眺層巒□何煙煙
雲霞濛澒崝嵤天霄㶀㵧寂&KR2191;霼靉澹□乘風瀟捎䟠
如獸擾冋若禽翺目不轉睞豔彩四暢滲淫䙰褷莫能
形狀瀑布傍涌離潭瀐□龍湫荻浦靈溪磢踖淈乎混
流汜濫蹻□蹶﨑石觸唐㟿潏乎湓怒洶泂澎灅㶖㳷
㶒&KR0008;犺齧騰壒漺澇解&KR0008;横流紛霈潼沫高厲皤如白
馬偃絀羽蓋䖤僤咈喟汨汨去瀨憑陵磒壑碓投靁礚
䂹硞□隱砅轟訇湱滮滮泧泧潗㵫&KR1594;鏏枝洔蹇産□
&KR2166;漂駛淼茫遠輸紆餘東逝永辭天墟漭沆潒瀁安節
長浮渨□濥瀹瀦為後湖於是水蟲怪錯暴於洲渚黿
鼉蟾諸鱖鰻[魚黎]鯉鮫人淵客呀呷齟齬魂魂鱗鱗踏遝
傍仵珍木敷榮□豳叢生琅玕翠蒨珊瑚赩呈偃仰岐
盼中搖目精灌林□薉葩華掩會糾枝龓房㯅㯕砢礧
仳離蕤骫風流晻藹隨波澹沲婀娜芔芾浥彩翠霞吸
精沆瀣纖柯嚶吟颼瀏慷慨緸冤隕抑或象笙籟尋變
馳險八風肺沛憑虛聽響使人心憒麛&KR2128;貜父狖蜼猓
然貙獌魋豰獑胡㹪蝯獜齗坐嘯裂眥互瞮驚透護略
冪歷半散超巉巖騰陭岸捷蒙茸懸絶澗羣獪狡健燦
兮若浮雲曾不可稱算周覽堂密隒隩瀰陁芳草靡施
秋蘭蘼蕪唐蒙留夷鳶尾胡繩楚蘅江離□□絢絢茻
茻萋萋肸蠁闇薆芬馥剓披鷦&KR1775;羣遊蹷揚躽翼瞵視
嘲咋毰毸藻臆鷸子鵹黃鸕諸鶗鴂戴鵀石鳥鸒斯蒼
鴰翬散陸離戲遊山岊若夫琛希之賂金鑛涵朴雲精
爥光瓊支昭華璇英白珩藍田縹碧赤瑕流黃㟪碨山
谷衍溢陂䧜碕岸不枯林藪輝潤滋液瀜㵝光彩䗲熅
於是乎嶽靈擁畤川后聮蜷百神焱□儇儇燀燀泰乙
薦鴻祇御蜚廉翔蚩尤騖靡蜺旌駞翠輅飇旋電掣陽
噓隂冱煜奕偨俿萃於豐處瞗秀□奇亶胤顯老瓌琦
偉長雙顴日表方瞳星爛鮐姿雲裊宏懿儼雅俶儻要
藐佪翔於道德之林獵弋乎神明之囿覽觀九族之有
亡與閭閻之變態錫羨餘恤不逮繕橋梁虞婚配裕後
昆揚昭代金紫璧耀冠蓋雲屯擬跡萬石越彩八閩然
後肆志乎遊覽履巍巍涉漫漫坐穹石揮五絃舞白鶴
泣玄猿曳綠邛之杖踐赤玉之舄浩浩乎葛天氏之唱
偓佺負局羨門安期或命石髓或翳紫芝相徉於洪崖
之涯洪河清昌光鬱麒麟遊鳳凰至蓂莢生黃龍戲泰
華砥崿衡霍增靧風雲交通鼓舞忭會信壯乎天目之
大享靈長於億萬歲
小山賦唐太宗
何四序之交運轉三陽之暮時風辭暄而入暑樹替錦
而成帷想蓬瀛兮靡覿望崑閬兮難期抗微山於綺砌
横促嶺於丹墀啓一圍而建址崇數尺以成岯既無秀
峙之勢本乏雲霞之資承墜宇之殘露挂低空之斷絲
爾乃參差絶巘葳紆短逕風暫下而將飄煙纔高而不
暝寸中孤嶂連還斷尺裏重巒欹復正岫帶柳而合雙
眉石澄流兮分兩鏡爾其移芳植秀擢幹抽莖松新翠
薄桂小丹輕細影雜兮俱亂弱勢交兮共縈纔有力以
勝蝶本無心而引鶯半葉舒而巖暗一花散而峰明何
纖微之同景亦卑細以相成於是換浮歡於沉思賞輕
仁於勝地俯蟻垤而有餘仰終南而多媿非為固於九
折庶無虧於一簣聊夕翫而朝臨足攄懷而蕩志
奉和御製小山賦(唐)徐充容
惟聖皇之馭㝢鑒敗德於前規裁廣知以從狹抑高心
而就卑懼逸情之有泰欣靜慮於無為於時季春移序
初光入暑露溽池臺煙霏林籞睿情悒以無歡懷仁知
而延佇思寓賞以登臨非搜麗於茅宇殊華嶽之削成
異羅浮之移所爾其表翫宸衷故作離宮含仁自下帶
嶮非崇分上林之卉木點重巒之翠紅葉新抽而不樹
花散植而無叢雜當窗之帶柳交約砌之珪桐纖塵集
兮朝嶺峻宵露晞兮夕澗空影促圓峰三寸日聲低疊
嶂一尋風風輕兮拂蘭蕙日斜兮蔭階砌蝶留粉於巖
端蜂尋香於嶺際草臨波而側影石瑩流而倒勢雖蓬
瀛之蘊奇故未留於神睇彼崑閬之稱美詎有述於天
製豈若數簣之形託於掖庭俯依丹檻仰映朱楹恥巖
崖之鄙薄荷眺矚之恩榮期保終於一國奉天睠於千
齡
反小山賦(有序)(金)趙秉文
無塵道人李天英家海壖得小山寳而字之名曰玄峰
寢作於花隂月竇之間適甚為賦閒閒老人笑曰是猶
有所待也若知天壤間皆吾几格間一物又何待輦石
於山函花於鼎之為適哉乃為賦反之
嗟石來前孰形子鐫匪山而拳玉立巉然匪溜而涓玉
痕隐然天臺卧雲海濱藉煙幾代子寳幾姓子傳子入
吾室吾以子賢瓊花晩醉璧月夕眠我家我林吾以子
便我學我仕吾以子遷子豈吾友吾不子捐石不能對
請以臆宣自我之石幾世幾年山非吾名石豈子妍聽
其兩忘其樂天也夫鏡中之象亦水中之象瓶中之泉
即潤下之泉吾豈謂寳顧陸之華不若山林皆吾之畫
圖悦秦巴之音不若禽鳥皆吾之管絃子以心為物役
智為衆緣不知無塵之桎梏於一峰之玄也空花悞大
夫之夢庭柏証祖師之禪無一物之悲我君其問諸屏
山之散仙
掖庭山賦(唐)許敬宗
覽先哲之英華遊舊典之場圃善逾遠而斯應德既昭
而必溥見漢屏於睢陽驗周藩於有魯表商丘而作鎮
規楚室而興宇亦何代其無人諒吾王之邁古於是命
世作弼含章挺英允文允武惟誠惟明聽甘棠之暇隙
想叢桂之幽情瞰浮雲而志遠瑩寒井而神清乃命僕
夫整駕山隅騰鳴笳於通谷擁飛蓋於高衢逍遥仁智
之境放曠道德之區造中天而式宴陵倒景而為娛星
懸珠網日對金鋪雲承綺棟霓縈繡櫨既而近矚玲瓏
遠眺溟濛隔翠微而半顯歷丹穴而纔通等玉京之仙
化侔銀闕之神功於時百卉敷榮六合清朗霞淡水而
川媚風飄林而澗響聳絶壁之千尋挂懸流之萬丈蔽
日月而孤峙吐雲霓而秀上循折坂而邅迴躡危嶠而
來往鑿離暉於石鏡法瑞露於雲掌爾其花藥芬披蹊
徑參差舒英冒渚擢榦臨崖乍莽蒼而横植忽葑茸而
倒垂扇晨飇而裊裊含宿霧而猗猗蔭町疃之毛羣哢
間關之羽族或相賀於甍棟或競馳於原陸駒食藿而
馴場鶯含桃而出谷德澤加於飛走榮光周於草木日
云暮時稍闌暢神襟而體物紀盛跡以濡翰發詞林之
華藻瀉筆海之波瀾命小臣而並作賦大雅而承歡辭
曰芳園兮鬱鬱高岫兮峩峩君王兮遊豫軒蓋兮經過
花同林兮異彩鳥各囀兮相和野獸鳴兮應鐘石山英
開兮間綺羅侍荆臺之入夢舞洛汭之凌波懸清暉於
日月同眉壽於山河
題山賦(唐)司空圖
繭吾髮以羣嬉兮乃恣狎於林壑窘世路之榛榛兮匪
兹焉而焉託仰基矩之惟舊兮豈孱眇之彼度矧嶄紆
而還農兮亦靡勞於濬鑿壯神工之騁奇兮枉一峰而
中擢齴鼇鼻而嘘空兮湧佛螺而旁絡阜交蹠於艮隅
兮俯川塍而黼錯躋遺堞以仰眩兮洶瀑巔而電薄腴
卉木以駢昌兮藹葩屏而麝幄滋彩綷以紛翔兮玩韶
鮮而戲濯覩羣物之遂性兮澹吾躬而斯樂笑殊道以
徇強兮喜夸鵬而跼蠼雖穴處而志揚兮邈軒肆於宏
廓借家國之未忘兮鄙榮伸而陋約鑱身明而自勗兮
行與息而靡怍
囚山賦(唐)柳宗元
楚越之郊環萬山兮勢騰踊夫波濤紛對迴合仰伏以
離迾兮若重墉之相褒爭生角逐上軼旁出兮其下坼
裂而為壕欣下頹以就順兮曾不畞平而又高沓雲雨
而漬厚土兮蒸鬱勃其腥臊陽不舒以擁隔兮羣隂冱
而為曹側耕危穫苟以食兮哀斯民之增勞積林麓以
為叢棘兮虎豹咆闞代狴牢之吠嘷余胡井眢以管視
兮窮坎險其焉逃顧幽昩之罪加兮雖聖猶病夫嗷嗷
匪兕吾為柙兮匪豕吾為牢積十年莫吾省者兮增蔽
吾以蓬蒿聖日以理兮賢日以進誰使吾山之囚吾兮
滔滔
後囚山賦(宋)陵造
柳先生蛻迹中朝落身南州即囚山而命賦寫胷次之
幽憂讀者哀之至今心為之悽怳而聲為之悲啾房陵
斗州窮巖絶隘裂石廩之一罅瞰千室而斯在層峰疊
嶂自蜀而東亘二千里此焉未沫嘗憑高而舒望取羣
愁之一快拖頑蒼繚寒碧兮了不究其所屆騰陵勃怒
崩轟闛沓植則囷縈則帶矗焉如郛銳焉如鐓馳萬馬
於曠莽翔羣龍於霏靄又似夫颶風之鏖萬艘翻濤瀾
於渤澥天雲若可手擥而日月為之隔閡嗟余與子胡
此焉仕案亦簿領庭亦卒史居無以泰吾心而遊無以
投吾趾時則誦柳先生之賦而知其有以也夫其猿顚
鳥仆窮號懾墮真狴犴之可駭也出不易入入不可出
幽僻塊處荒傖癭民悍容而獰音日接乎前幾刻木之
與對也嵐昏澇朝黯掩曀晦僵人骨而酸鼻亭午未巳
仡仡者病壯者廢由漢暨唐王公貴人悖而罪劣可矜
貸毋此來之昩也自我解裝歲律甫遷向行止之坎流
今柙兕而鍼氊嗟若余子盤薄四年局不得歸欲語復
茹反諸己而靡愆袖長賦而見投慨今昔而澘然痛亂
山之見囚束寸步而莫前牢愁幽憤搯腸淪髓匪接摺
而踣頓不紲檻而掎止何高高之不仁而使我至於此
也蓋嘗繹子辭究諸理子之所以惻愴而自悼我之所
以感動而促慼者君子有弗是也彼漢唐之逐臣例庸
房之廢徙則亦干國之憲不容自巳吾與子來其始誰
使非以其窮途之絶援資身之無策博斗升以飽饑而
逭死如庸賈之走荒裔罷農之守墝塉曾不暇計去取
於彼此也邪以吾校子又進退之異趨齒髮之懸殊環
索吾中槁涸而空無彼子柳子跐劉躙呂豪韓與徒若
韋中立吳武陵之桀然方且望塵躡影蔑齊其驅彼其
一旦跼蹐於嵌嶄巖阻之幽深宜其號鳴悼唶不能一
朝以居予之憃愚質之樸疎才之卑迂萬非時須而遽
乃顰頞悼中悄焉慘焉以賊和而傷生夫何為乎訊歸
計於蟾蜍第圓缺之六七付古今於俯仰聽寒暑之更
迭雖浩劫之悠長尚激矢之漂疾吾方左右圖史深居
簡出揖勝友於南山㪺春色於九室一不假犢背之書
超然乎縶維繫攣之表非三花老仙孰其委悉子以吾
言為何如余子謝之曰沈憂滯懣吾已失矣
羣玉山賦(以廓功峻登適招外遊為韻)(唐)喬潭
穆王與偓佺之倫為玉山之會乃御雲輦張華蓋飛龍
騤騤和鑾鐬鐬警清蹕傳虚籟忽兮超遥漫若天外於
是乎徙倚西望逶迤北遊梁弱水跨瀛洲析若木以為
珮采琅玕以為羞俾幽荒窮僻有車轍馬跡經銀臺而
右轉肆玉軑以東適停羽儀乎此中觀仙聖之圖籍既
而浮莽蕩躋崚嶒神靈儼其高會容衞紛其上騰若光
若滅賁然來登觀其亭亭太虚不可彌度石室靈造玉
堂天鑿寶牒有融仙經惟錯蕩青簡兮綠字煥瑶緘兮
金絡雘以虯龍拂之鸞鶴為列真之策府亦太一之延
閣覽之而羣聖會同拔之而萬古昭廓且藏書為寳鎮
物為雄小石林之岝峉陋玉樹之青蔥赫曥曥高崇崇
秘精義乎其中何必登隠弅拜崆峒挹方壺而訪道歷
秦望而為功者哉至如窮地之險極天之峻疊素九成
攢花萬仞非神轡之六駮孰能倏而驟進或歌之曰彼
天子兮塵外鑣登靈臺兮意飄飄吾君得道兮異於是
不日求兮自逍遥以石渠為羣玉之處幸校文之見招
羣玉峰賦(以玉峰聳峭鮮潔新明為韻)(宋)田錫
昔穆王以閬苑希風宸遊縱目適玄圃之仙界悅靈峰
於羣玉乃顧謂祭公謀父曰斯山也拔厚地摩穹天含
珍蓄寳藏神宅仙軼銀臺之比峻踰太白之相鮮歷落
排空有處類巫山十二崖峩倚漢有處如蓮峰五千朕
知卿之才者卿為朕而賦焉祭公乃拜手對敭揮毫應
詔心騖崷崪情忘聳峭或勞想於璘玢或馳神於䆗窱
以為一氣初判三才既生融而流者有四瀆之靈結而
粹者有五嶽之名雖羅封而列爵謂生賢而誕英未若
我傑出紫府高踰赤城虎踞龍盤聳圭璋而疎朗霜華
雪彩皆琬琰之融明或孤而高或峭而絶或掩映以相
翼或䶢呀而半缺遠而望也則仙家青瑣含秀氣以玲
瓏類而言之則春宴金盤點酥山而皎潔宜乎培塿玉
壘奴隸圭峰藍關之英安足比於形勝荆谿之秀固亦
陋其聲容若總而狀之則高者如飛欹者如恐背者如
遯向者如聳瑰姿奇態兮信匪尋常戛翠摩青兮可以
瞻奉祭公既筆不停綴辭妍若春賦詠既就箴規載伸
以為士林之羣藝圃之人有道有德有賢有仁琢磨材
能而益峻切磋名節而尤新儻一人之延納則多士之
來親穆王乃曰吾願益求賢哲比羣玉之嶙峋
沃焦山賦(唐)吳融
域中公子問於方外先生曰蓋聞水之大也下環乎地
上浮於空無象無邊夷猶洪濛百派千流皆歸於東何
巨溟之深也萬古能容何九州之高也不淪其中先生
曰渾沌死乾坤始東西傾川澤委帝乃慮海旁溢俾山
中峙復孕以火用銷其水此沃焦之為義真宰之玄旨
者也請言其狀也巉乎崒乎赫曦乎翕赩乎隂陽熾炭
天地開鑪景風鼓吹赤帝規模成於妙有拔彼虚無處
冷能熱雖燔且濡於律則黃鍾取法在易則既濟相符
岥𡊇兮壓海萬里鴻洞兮烘天一隅液馮夷軋天吳鱗
介既難以潛伏草木安得其芬敷巨靈不能擘畏其爛
手愚公不能移憚其焚軀靈漲疑竭大室若枯爾其水
之來也浩浩爭奔滔滔不住蹴嶽推阜跳天沃霧暘谷
無地扶桑失樹雷奔潮走雪飛沫聚吞吐造化浮沉朝
暮一歸墟之積積既久而還盈一尾閭之洩洩不供而
旋注苟彼不為煎熬何物當其委輸公子曰夫萬物之
是非也當務所見無矜所傳不見五嶽各司一邊蟠地
極天吐雲含煙玉石產其下豫章森其巔高高下下緜
緜聮聮方面是傳祀典是先故無事則備王者之巡遊
焉有事則為國家之關防焉彼沃焦者存邪亡邪不知
夫去中國幾千其說何邇其功豈然先生曰古不可以
今論遠不可以近識至於先賢先聖有功有德或始火
化或始粒食或衣裳兆民或棟宇萬國其人豈見其道
何極但日用而不知固神化之難測抑又人之為意見
頻則不怪聞數則不驚只如踆烏玄兔迭代虧盈迅雷
烈風無形有聲北冰不泮南雨無晴方諸向月而水出
陽燧映日而火生鶴知半夜雞辨五更螟蛉化而蜾蠃
負洛鐘鳴而蜀山傾譚如詭妄驗乃彰明儻非目擊皆
必力爭如沃焦者茫茫靄靄存於物外屹溟漲以獨立
無丘陵之相帶何地能勝惟天粗蓋堯災是弭禹功是
賴但以遠而不見貴以近而不見大何異乎曾參冠百
行之首出四科而不載姬旦有再造之功為三監之相
害有以見深藏若虚明道若昩只如高稱日觀靈號天
孫曾瞻所重兖鎮攸尊能攻善惡業召精魂何盜跖壽
而幸何顏回夭而冤何富慶何貧原靈獸出何遭羇縻
之困海鳥來何獲鐘鼓之喧觀其倒置孰為司存又如
太華隐嶙上五千仞碧蓮若插高掌如奮然而設關太
束為城太峻苟一夫可守四塞可鎮終使險易恃而固
易憑而令驕易生而荒易徇懼則能安逸則成釁又如
嵐浮紫蓋秀擢朱陵北渚下壓南箕上承然而聚鬱蒸
限嚴凝鴈不可度人何以登其禍聖賢也則帝舜之遊
不返昭王之死無憑其殃忠讜也靈均有葬魚之痛賈
誼有占鵩之徵是非不辨正直何稱徒聞金簡玉書以
為貺九向九背而自矜又如幽并之墟畢昴之位岧嶤
直上磊落相次然而藏趙符於上成無恤之不義産燕
壁於中假慕容之神器大蛇蜿蜿兩頭何異嘉榖薿薿
五穫何利旁扶跋扈之黨坐索彤弓之賜胡不懲革而
令馴致又如據天地之中央潤河洛之流光岧亭壁立
壓疊屏張而能降神表瑞呼歲呈祥控臨諸夏標準四
方若乃陳蕃竇武一時忠良為國除害其謀乃臧不獲
天助翻為賊戕劉聰劉曜恣意焚傷衣冠草莽宮闕犬
羊俯折地軸仰絶乾綱漢陽九以遽畢晉南渡而尋亡
曾何固護自倚青蒼月裏開宮但容童子雲中捻管唯
引鳳凰吁其拙哉彼五嶽者長未一分短以盈尺論名
則大責實何益封公封王用珪用璧邃宇崇館朱殷粉
白然識者視之何異沐猴而冠牽牛負軛者邪其次則
有非方非嶽亦怪亦神崑崙則樹珠田芝蓬萊則闕金
臺銀周王迷之於轍迹漢帝感之以禮禋荆山美玉獻
不遇君隴山鸚鵡語或陷人嶰谷有竹慘舒不均嶧陽
有桐清濁強分姑射何靈如冰如雪巫陽何感為雨為
雲怪山何怪飛來至越慶山何慶湧出於秦若然則遠
者近者大者小者如沃焦之功實冠於天下何以名邪
至於南面巍巍安尊定卑建邦設都來蠻走夷其為武
也有干戚鈇鉞其為文也有俎豆罇彝齊紈越絮暖必
如斯周禾温麥飽必以時胎化卵育手捉足馳其奉生
也有歌鐘管籥其事死也有棺椁幌帷詒子詒孫固本
崇基苟懷襄之不止皆墊溺以何之若然者不惟九土
潰而全墮抑亦三光蕩而崩離則堯舜禹湯之道没不
傳矣周孔楊孟之文又安存斯况乃上無灌木誘良工
之斤鑿下無靈鼇招巨人之釣索不栖翠羽飾綺被之
彩錯不孕明珠供魏車之照灼不滋金鐵起兵交惡不
穴鱷鯨吞舟恣虐吉凶莫知威福寧作誰衒肸蠁誰藏
冥寞所以貞珉翠琰却絶罔錄桂湯蘭肴何嘗約略固
不復邀物以白犬白雞媚人以靈草靈藥但超世以崔
嵬為普天之銷鑠於是公子愕然如失起而謝曰儵忽
之神能鑿人耳目俞盧之術善治人膏肓向者聞衆人
之論浩然若涉津之無梁今也聞吾子之論㸌然若披
雲霧而覩太陽恨不能凌風雲乘混茫快意極觀勒銘
其旁噫有名之祀所在感彰至於山魅射影水弩為創
鴟夷鼓怒耕父激揚皆霑沃酧不乏馨香何兹山也横
絶於萬代不遇於百王將無時如孔子豈獨行於務光
近者泰階未平四郊多壘貳負尚活三苗未死水仙則
多陷齊人米賊則半驅妖鬼室散機杼田抛耒耜郎官
困採橡於野將卒貧鬻薪於市霧足妖興雲多陣起既
走羣望猶懸帝祉豈褒崇之漏彼致災害之如此方今
封有功而爵有德小不遺而大寧弛蓋九重深執事者
未聞於天子
沃焦山賦二(以蕩熱翻空此焉銷鑠為韻)(唐)吳融
海之大也吞乎百川百川不停也海將溢焉伊元化之
相制屹崇山之暗然不知乎何代凝結沉潛積熱廣陂
陁高截嵲燄止不死煙生莫絶曈曨兮想二氣之爐中
烈沸涌兮疑九州之鼎下爇當長鯨之鼓跳此歘爾以
潛銷雖巨鼇之噴躍亦倏然而盡鑠滲若一空呀如四
涸得非火井通其腹且孰問其穿鑿當是燭龍蟠其根
又誰覩其照灼但耗溟渤自横寥廓莫不屹屹崇崇燖
虚燥空向曙而晴霞助赫連宵而隂火相烘如欲以煅
鮫室災龍宮雨露既難以澤草木安得而豐遂使乘槎
之人莫敢沿洄其側銜石之鳥無因栖息於中是知隂
陽之變也本自相形動靜之用也歸於相養苟喬岫之
無作則柔祇而必蕩若然者堯之水不止乎九年之多
禹之功難均乎四海之廣彼稱神稱仙者有十洲之繁
封公封王者有五嶽之尊縹緲而雲霓自爍崢嶸而日
月爭翻徒充覆載莫補乾坤曾未如千仞獨高衆流皆
委非煎熬之不怠則墊溺而何弭所在雖遠厥功難弛
有能光祀典於吾唐宜褒崇於此
瀛洲賦(有序)(明)羅喻義
瀛洲之山遠在東海粤若稽古圖牒所陳洲名者十山
名者五壺名者三瀛皆與焉亦猶冀方總九州泰岱宗
五嶽矣顧跡涉怪迂匪賦何顯匪徵何言是用借漢為
喻終之以雅云耳辭曰
赤彘降青雀下武皇作開金馬東方滑稽相如文雅有
詔問朔積水焉極孰知其坻神洲有十疇者神奇抽子
祕思騁子妍辭遠想冥搜為朕賦之朔拜稽首丕惟曰
於戲休茲豈不異哉八方之外巨海之埃玄都紫府玉
樓金臺遵渚則有青丘鳳麟陟巘則有方丈蓬萊何衆
嶼之競奇而一壺之玄勝雋八洲而先鳴殿四山而後
勁於稽其位厥惟東海西直會稽七十萬里地傳木公
則諸真之祕館焉方乘震帝則羣山之隩墟焉昔余望
於遠海睇彼蓬瀛登於衡山刻石作銘曰寳雲生於露
壇祥風起於月館望三壺如盈尺覽八紘如帶綰余夙
蘊此奇尚兮東入海而徜徉飲黃露於玄天兮飴丹霞
以為漿朝發軔於朱陵兮夕余屆於扶桑維彼瀛之嶻
嶪兮羌上廣中狹而下方類太華之削成兮宛在水之
中央展其為大也恍其為怪也戃怳不可為容閃倏不
可為槩也爾乃六龍扶日而上升五鼇冠山而番休人
民隸籍而皆仙禽獸彌望而如荼山川髣髴乎中國風
俗依稀乎勾吳神芝曄曄而擢秀仙草油油而芳旉乃
有玉石千尋魁然其阜下吐醴泉味甘如酒數升輙醉
後天並壽既旨且多酣飲則那余竊樂此據地而歌之
歌曰天清地曠渺難望浛天蕩蕩浩蒼蒼百齡暫寄何
許長請為婆娑玉石傍酌泉如醴行羽觴令君長生壽
而臧此中玄超非醉鄉黃金作闕芝産房千秋萬歲樂
未央據地未起載歌玉醴歌曰玉醴方潔甘且清有道
服者得長生挹彼注兹可數升陶然常作醉中醒念兹
綢繆樂不淫何當漂泊從伊人惟時相如大夫有睟其
容執簡而進曰吁咈哉異乎所聞方今聖明在宥化洽
隠淪西有太液三山東有玉堂璧門所謂瀛洲即此其
真矣何必求之方外而問諸水濱朔言非是臣請為亂
以正厥事亂曰太液兮蓬瀛玉堂兮璧門山有木兮水
有漣匪集仙兮而集賢羣龍兮躍惕翼君王兮永世
江上之山賦(梁)江淹
潺湲澒溶兮楚水而吳江刻畫嶄崒兮雲山而碧峰挂
青蘿兮萬仞豎丹石兮百重嵯峨兮巖㟧如斲兮如削
嶤嶷兮尖出巖岍兮空鑿波潮兮吐納&KR1778;峰兮積沓鰅
鱅兮赤尾黿鼉兮匼匝見紅草之交生眺碧樹之四合
草自然而千花樹無情而百色嗟世道之異兹牽憂恚
而來逼惟鑪炭於片景抱絲緒於一息每意遠而生短
恒輪平而路仄信懸天兮窈昧豈繫命於才力既羣龍
之咸疑焉衆狀之所極俗逐事而變化心應物而迴旋
既歘翕其未悟亦緯繣而巳遷伊人壽兮幾何譬流星
之隕天悵日暮兮吾有念臨江上之斷山雖不敏而無
操願從蘭芬與玉堅亂曰折芙蓉兮蔽日冀以盪夫憂
心不共愛此氣質何獨嗟乎景沉
林表吳岫微賦(唐)冷朝陽
楚江之隂巖壑重深參差遠岫掩映遥林帶殘霞之隐
隐含暮景之沉沉聳孤峰之萬仞擢喬木於千尋仰之
彌高倚青冥而直上瞻之彌遠凝黛色而傍臨窗微明
而可見雲出沒而無心微雨新晴陽烏乍曉芊芊芳樹
歷歷飛鳥森羅廣澤之間半出重林之表天高地遠混
煙靄而雖微虎踞龍盤等衡巫而不小形標迥漢勢壓
全吳衆鳥所託羣仙所趨林隔岫而相映岫依林以相
扶幽蘭所生知其芳矣仁者所樂不亦悦乎春思感於
春情遠林馳於遠岫心悠悠以遐想色遥遥而層構度
材任土挺翹楚而敷榮蘊玉藏珍分巘㟧而增秀信乾
坤之覆載承雨露之繁茂當峻極於長空豈蔽虧於側
陋蘭青青兮雨霏霏望鄉路兮吳山微折芳懷遠兮送
將歸桂枝片玉兮生光輝
窗中列遠岫賦(以山遠而見如在諸掌為韻)(唐)張仲素
仁者靜而自閑高其居而閉其關爰開窗以列岫若施
障而圖山邈彼黛巘當於其間至若虛牖洞開連峰向
晩雲無心而迥出鳥厲翼而孤返初疑鏡裏覺萬象之
俱深又似壺中見三山之尚遠洎如雨歇原野風開薄
帷天道不窺而自見山光遥麗而增思謝守臨齋以觀
詠之不足陶公開卷則知室是遠而若薜蘿之在眼方
坐嘯而搘頤杳杳雲峰既自中而翫矣蒼蒼海嶠亦孔
昭而見之况復彩翠之容朝昏是變將避俗以無悶殊
近知而守見簾光乍入增松雪之微明砌竹旁垂助林
巒之蔥蒨夫其窗也或飾之以青瑣交之以綺疏想取
榮於爾室非助境於吾廬鑿垣而疊嶂遥列寓目而幽
襟必舒偶琴酒之樂只泯色空之豁如且彼植木翫芳
者有時而改累土為山者有時而始曷若曲肱隐几事
幽功倍垂碧紗而嵐氣共凝卷宿霧而翠屏常在是知
事有親而逾失遠而匪疎徇利爭先之徒固難知也逃
名小隐之士或近沽諸亦何必尋赤城之標究蓮峰之
掌彼垂堂而是冒此自牖而可賞山中人兮誠不在於
獨往
御定歷代賦彙卷二十二
