欽定四庫全書
御定歴代賦彙卷五十
典禮
太常賦(有序)(元)徐容
周禮司常掌九旗日月為常交龍為旂鳥隼為旟熊虎
為旗龜蛇為旐通帛為旃雜帛為物全羽為旞析羽為
旌其降殺與五路五冕同而其用各異故惟天子得建
太常以祀天而臣子之有功者亦可書名於其上愚觀
周禮建太常之說有以見聖人謹嚴之至及觀太常紀
功之意又有以見聖人崇報之情是用表而出之以為
賦其詞曰
溘吾遊此春宫兮近天表之清光觀嚴簿之新儀兮揭
日月而齊明雲容容以下垂兮風冉冉而上羾樹以素
錦之所綢兮截屹立乎長杠仰翬羽其若飛兮五采注
乎旄頭貫縿上之蜿蜒兮十有二乎綴旒交龍光之上
下兮爛昭昭其未收載兩曜以行空兮天之明兮九幽
維皇明之象天兮駕郊天之玉輅影搖搖於扶桑兮翼
六龍之飛馭恍上帝之照臨兮即予心之披霧苟予心
之未然兮直悵悵之烏兔亦何有於禆聰兮體無私之
容光兹先王之制象兮羌表鑒乎太常豈止為旌殊勲
之具兮示臣子之奉揚故大赤不得以比尊兮太白偃
乎其在傍矧木輅之大麾兮又惡得而抗行故纘戎不
得以褻之兮穆將愉兮上皇竊獨悲夫制之不古兮繽
蜺旌與虎旛曳明月之神珠兮歕金景之紫旃羌徒侈
乎觀美兮捲蔽空之雲烟嬴胡為兮匪郊兮壯東遊之
山川漢又用之求神兮且逮事乎甘泉矧麾幢之過節
兮又太侈於開元嗟太常之匪常兮用巳失其度也增
五輅於十二兮紛不知其數也幸太常之復周兮輅乘
殷之制也孰不欣欣而相告兮願見羽旄之美也遂作
頌曰太常象明君之聰也太常紀績臣之忠也穆穆一
堂代天工兮保合太和時之雍兮彼美圜丘在國之陽
兮交龍旆旆動日光兮天鑒在邇亦孔彰兮相德紀功
同其長兮微臣作頌敬獻司常兮
太常賦(元)何槐孫
圓丘蕆祀方澤薦馨華仗列星嚴蹕震霆先輅鳴鑾以
夙動翠華移景而載臨樹旌麾之婀娜擁干矛之晶榮
絢爛乎通逵摩盪乎員靈肅萬乘之威儀聳四方之觀
聽則有盛制是曰太常揭崇竿之巍巍曳垂斿之央央
長縿炳耀乎朱霞綢錦繽紛乎素霜皓魄塗澤乎圓月
赤精繪緻乎太陽三五之日東西之方騰晶輝以互射
發瑞彩而相望不虧不昃儼亭亭於幅帛並明並昱恍
曈曈乎穹蒼樹羽飄飄以起舞繪龍夭矯而交驤聯幅
之廣植材之良輪囷數圍之壯偃蹇百尺之長虎賁雜
沓以擁立佽飛奮迅而高張雨師蕩乎纖氛風伯清乎
康莊八神挾竿以踊躍䨇鳳翼駕而翺翔窈窕旑旎翕
忽悠揚影盪大地光浮周行黭然而隂炳然而陽容與
乎大輅之間竦卓立之昂昂轇轕乎太清之表杳無依
之洋洋若乃華冕穆穆法衣皇皇重瞳屡回淵衷孔彰
載審厥象載瞻其光體大明之下照廓至聰之無旁洞
燭萬里丕冒八荒靡遐靡邇孰蓋孰藏且夫鍚鑾之音
所以宣其心氣之中和縿斿之美所以昭其制作之文
章是則太常之建非特以眩耀乎衆觀蓋將以禆益乎
聖皇是猶取山鎮以瑑圭璧法乾坤而作衣裳若乃元
老宗工崇勲偉蹟乃股乃肱維柱維石功洋洋以如在
名揭揭而中立庶瞻覽之不忘示眷顧之無斁彼有圖
形於麒麟流芳於竹帛未若太常永在王室有美志士
觀光上國幸望屬車之塵願偹從臣之列共奔走於左
右覲威顔於咫尺稽周官之遺典參天朝之成式具鹵
簿之來儀表太常之殊飾庶幾千載之下仰皇猷於今
日
太常賦(元)劉文德
維聖神之智創心化工之範模河呈圖而畫卦風飛蓬
而成車仰天文而覽觀爛雲氣之卷舒攄精神於制作
為旂常之權輿肇蒼姬之繼統備儀物而誕敷五路駢
羅九旂散殊或異以色或分以圖繄太常之所建與玉
輅之同驅分三章於帝服揭二曜於乾樞合璧凝暈重
明應符恍廣寒之玉兔映扶桑之陽烏飛龍上下而盤
結綴斿晻藹而扶疎羽凝采兮陸離錦成文兮縈紆掌
之以司常之職建之於南郊之墟想其清蹕戒道和鸞
載途影拂瑶蓋彩聯玉裾圜壇夜冷疑蜃氣之騰海黃
道塵清眩虹光之凌虛列星照兮婀娜清飆舞兮吹噓
上昭天象之同明旁挾神物而為徒乃有勲冠當世恩
流八區臯夔稷契之事業伊傅周召之訏謨齊景鐘而
並銘侔汗簡而列書等山川之帶礪異麒麟之形摹示
褒揚於不朽豈徒偉竒觀於斯須彼龜蛇為旐鳥隼為
旟晉旆示威齊旌昭虞猶薰蕕與穹壤曾何足以擬議
而比論之歟慨古制之雖遠撫流芳其若初思獨埽於
筆陣拔先登之蝥弧際明良而策勲矢予心而弗渝
黃目樽賦(以禮尚治情酌中形外為韻)(唐)李程
彝器之美黃目是尚黃者取黃理而中孚目者象清明
而外暢徵戴禮而有謂懿周人之是創將表敬於宗祧
必薦馨於鬱鬯爰設嘉名是周飾情彼因外而有制猶
自中而立誠酌於心終有假於圭瓚象乎目難取比於
兕觥必因樽彝爰佐齊醍以明大享之品物以助諸侯
之孝悌故以目而為名因酒而成禮爾其克脩祀典遐
本淳風將抔飲而體異等犧樽而義同殷薦有恒守籩
豆之列備用何所在宗廟之中追述作之深旨諒昭明
而有融用當其無物不為薄齊納金而飲酎等用茅以
明酌挹而未竭故不慚於金罍執而不揮寧有愧於玉
爵立制有經創意圖形潔以新樽冀精誠之可達歆於
明德知黍稷之非馨其象也則小取喻也斯大雖斟酌
在中必儀形於外嘉其不泛不濫可繼可傳罔施丹雘
徒假雕鐫詎同乎巵信乎美而無當豈比乎斗則有象
而在天徒虛無以為說非潔芳以告虔甚矣哉前王之
創物俾後代之相沿
黃目樽賦(以清廟之器所以禮神為韻)(唐)裴度
聖人之制祭也因物達情比象配類盡内心之享禮定
黃目之彝器居樽之上察神之至黃其色保純固於中
央目以名洞清明於幽䆳將以贊禘祫報天地成形而
百代猶傳徧祭而萬靈具醉懿夫周禮盡在殷薦孔明
鬱鬯馨而外達湛醪華而内清濩落為用昭彰表誠自
可配於龍杓焉取儔於兕觥當其霜露盛時金石奏廟
告虔之始在物居要動明酌而曼醁騰光澄舊汙而圓
規納照且禮經所紀象設有以首瑚璉之序助宗廟之
美體含宏足擎跽從祝之獻而如鼎之峙精氣皎於外
飾黃潤豔於通理嚴敬而挹且見夫爵盈明德之歆詎
聞乎罍恥若乃籩豆並置陶匏共陳亦可以備觀光之
祭法攄素懷於蜡賓酌其中諒明明之取義華其睆將
屬屬以交神至如夜燎之時宿設之所含霜若麗夫金
質導氣更宜夫桂醑自合禮於宗彝匪齊名於杜舉是
知純嘏將降明禋在兹達臭陰於勿勿駐靈駕之偲偲
尚禮然也明王用之方今樂和同禮無體粢盛式務鬱
器光啓客有習於聲詩願奉樽而觀禮
象樽賦(以觀器禮肅為韻)(唐)闕名
稽太古之至薦也以汙樽抔飲除地而為壇迄後聖之
禮禋也其籩豆犧象咸飾其碧丹是以五禮秩經於宗
伯六樽詔典於春官實有嚴而有翼豈無取於異端故
殷王有肜日之祭魯聖有禘月之觀且皇周之享也肇
繪象於兹器既普淖於式潔乃登堂而奠次耀如金石
以率舞派若洪瀛而贔屓騰圭瓚以沃暢逹羣神於玄
秘敬宗宜社以交其幽明返本歸仁以尊其天地可以
等上下之列可以參陰陽之位豈齊夫斗筲之外役寧
假乎挈缾之凡智憤季氏之將旅恥王孫之寧媚况今
交節以義具物昭洗介兹壽考以洽百禮柔嘉滌濯以
脩其虔恭登降揮觶以流其愷悌夫禮以器成器以禮
肅擬冰壺之潔徹鑒膳鼎之覆餗望堯衢而感惠頼嘉
時而有淑既無列野之郊願致誠於工祝
秬鬯賦(元)楊維楨
曰若稽古烈山氏兮農用天下百穀利兮彼美靈苗非
&KR1048;芑兮一稃二米獨異秠兮聖人有貴取為釀兮和以
鬱金涚醆盎兮汁獻出香芬其暢兮臭以達陰鬯實尚
兮酌彼黃流輝玉瓚兮社壝禜門罍瓢展兮凡祼凡疈
有概散兮或嚴大肆共其渳兮掌以鬯人美潔誠兮孚
於上下通三靈兮思昔公旦卣有命兮詞曰明禋禮何
盛兮召公維翰繼受釐兮文侯捍艱亦受賚兮晉侯再
拜敢忘君之賜兮彼魏公九錫何休命之悖兮吁嗟秬
鬯生世世兮薦德報功我思古之制兮
太羹賦(以宗本誠敬遺味由禮為韻)(唐)施肩吾
至敬尚潔在禮惟恭饗異四時大饗以先王為裕羹重
五味太羹以無味為宗薦既殊於禘礿禮乃變乎秋冬
則知此祭不數此羹不混法明水以成功惡鹹鹺而是
損義由反古類槀秸之無文道尚全真喻恬淡而為本
故宜輕八簋黜三牲其味唯德其色唯清若謂我在物
則物不在於鹽菜若謂我在水則水不在於汙行小周
人之尚臭哂殷家之貴聲雖無形而可挾務展禮而由
誠觀乎一鼎無包百王是慶法君長以為尊事鬼神而
聽命既陳既酌彌重乎精誠不絮不調莫先乎聖敬聿
脩前典不可度思因七獻以成禮約三歲而為期饗讌
既終於勿勿禮容方盛乎遲遲且在有名而可重孰云
無味而見遺是以不饗甘苦不由饔餼湇雖假於一烹
用不因乎多味澄渟在潔惡薑桂以為滋肸蠁降靈歆
明德以為氣是以禮因羹而克舉羹因禮而允脩乍同
西伯之禴寧比東鄰之牛一以表專一而不二一以表
通微而闡幽豈徒不和而為貴亦以明反本之所由懿
夫其名類餗其正在禮下以敘人倫上以親祖禰苟傾
覆之無虞諒威儀之由體者也
明水賦(以泠然感化潔我蒸嘗為韻)(唐)崔損
大饗之禮明水攸先其水也所以本太古之淳樸其明
也所以享至敬之昭宣從朗月之潛化應陰燧而通玄
暗度晴空泛銀河而色静曉臨清廟浮玉露而光鮮既
潤下以功博亦就濕而義全冥兆朕於至理契幽微於
自然加五齊而致獻首三酒而告虔觀其象在乎天德
包乎坎類影響之相召協陰陽之應感其禮斯節其色
斯潔不假縮於苞茅復何施於麴糵將汙樽而並用與
越席而齊列或異乎勿幕有孚豈比夫不食而渫皛皛
熒熒清清泠泠明德為馨神人是聽從無味而有味自
無形而有形深源莫測實資造化濯桂影於遥天洗蟾
光於永夜懿夫昭潔著贊溉賞常蒸宜玉斝之見貯匪
金盤之見承若乃鼎俎備設嘉羞衆夥苾苾芬芬名之
莫可尚其本也知享獻而靡他貴其新也諒斟酌而在
我於維巨唐穆穆皇皇崇初祀異蒸嘗玄酒乃薦至誠
允臧天降其福地出則祥醴泉洋洋明水是將徹慶雲
之色映瑞日之光羣臣作頌歌孝治之無疆
明水賦(以玄化無宰至精感通為韻)(唐)夏稜
祭祀上潔精誠克宣伊明水之為用諒至誠以為先積
陰以成符嘉應於冥數以鑑而取感無私於上玄將假
以表敬式彰乎告虔皎皎泛月瀼瀼降天既禀氣在陰
亦成形於夜有無雖繫於恍惚融結寧隨於冬夏明者
誠也我則暗然而彰水惟信焉吾非倏爾而化徒觀其
清霄霧斂朗月輪孤鑒清熒而類鏡水滴瀝而疑珠混
金波而共潔迷玉露而全無感而遂通配陽燧之為火
融而不涸異寒冰之在壺彼既無情此何有待始同方
而合體寧望遠而功倍故能佐因心於霜露均潤下於
江海有形有實徒加以強名無臭無聲孰知其真宰是
以昭其儉潔其意含水月之淳粹脩粢盛於豐備作玄
酒而禮崇登清廟之誠貴嗤潢汙之野薦陋甘醴之莫
致祀事孔明其儀既精無朕而有不為而成二氣相臨
本自蟾蜍之魄三危莫比殊非沆瀣之英至道自玄而
兆醴泉因地而生原夫月麗於天水習乎坎物有時而
出故方諸而夜呈事有朕而因故陰靈而下感大滿若
冲其來不窮風塵莫染其真質天地不隔其幽通况國
家崇儀礿祀薦敬旻穹方欲行古道稽淳風客有賦明
水之事敢聞之於閟宫
明水賦(以玄化無宰至精感通為韻)(唐)歐陽詹
智之不測有明水焉方諸在手圓月居天象質遐分則
迢遙而迴遠精華潛合遂滴瀝以留連可謂妙自斯妙
玄之又玄兹道也自何而來彼至也從何而借越杳杳
之蒼昊滋遥遥之永夜望蟾魄而光彩殊流端蛤形而
清泠忽下等陽燧之通感實柔祗之閟化豈非月包陰
德蛤乃陰餘英精合契氣類相符共稟坤而配坎諒交
律以有濡是理也自取之乎必有斯水也遂生之於本
無精潔可嘉清明斯在湛玉露以無垢入犧樽而有待
處罍實爵今則由於鬯人置下升堂以不聞乎真宰觀
其所自原夫所致臨庭目擊雖從陰鑒而來向月心祈
允似上天而至來莫我繫至莫我精棄本不仁故存名
而曰水從儀酌號遂表性以稱明信可薦宗祏祈上清
是故祭先展敬類帝昭誠首三酒而上獻掩五齊以先
行招百神之景福致萬姓之元禎無益於人鄙玉漿於
夜漏自求其溢哂珠露於金莖遊原習坎固有旁感處
陸騰空不無玄通龍吟雲而致雨虎嘯谷以來風動無
千里之熯潤纔百里之功豈若以握中之瑣細映天上
之朣朦精液下融神人以崇而福禄攸同者乎
明水賦(以玄化無宰至精感通為韻)(唐)韓愈
古聖人之制祭祀必主忠敬崇吉蠲不責其豐乃或薦
之以水不可以瀆斯用致之於天其事信美其義惟玄
月實水精故水其本也明為君德因取以名焉於是命
烜氏候清夜或將祭圓丘於玄冬或將祭方澤於朱夏
持鑒而精氣旁射照月而陰靈潛下視之不見謂合道
於希夷挹之則盈方同功於造化應於有生於無形象
未分徒逞離婁之目光華暗至如還合浦之珠既齊高
於醴酒詎比賤於潢汙明德惟馨神功不宰於以表誠
潔於以誡荒怠苟失其道殺牛之祭何為如得其情明
水之薦斯左不引而自致不行而善至雖辭麴糵之名
實處樽罍之器降於圓魄殊匪金莖之露出自方諸巳
似鮫人之淚將以贊於陰德配夫陽燧夜寂天清煙消
氣明桂華吐耀兔影流精聊設教以取水伊不注而能
盈霏然有象的爾而呈始茫茫以霜積漸微微而浪生
豈不以德叶於坎有類則感形昭在空氣應則通鶴鳴
在陰之論不謬虎嘯於谷之道可崇庶令知聖真之無
黨驗天地之至公竊比太羹之貴味幸希薦於廟中
明水賦(以玄化無宰至精感通為韻)(唐)陳羽
彼美明水含精自天孤影流輝乃凝空作潤萬靈來享
故為酒稱玄所以貴新滌慮殷薦告虔水本涵清表至
深之心著明以比德惟馨香之義全想夫含氣遥空成
形永夜出陰鑒則凝清自美對明燭則搖光相借至誠
所感同就濕而流大饗是資若待神而化斯可謂至精
無朕明誠有孚泛清月而乍融乍結洗輕煙而若有若
無潤而鮮見湛露之濡金鏡皛乎潔類清冰之在玉壺
至若高天委秋皎月分彩氤氲既合精粹斯在方昭德
以降神異趨下而歸海是知嚴而敬者其德大潔而祀
者其福倍繄景命之不渝豈成功之不宰原夫明水之
初化也天子齋心司烜蕆事望靈月露陰燧皎皛浮光
清泠在器自無而有知靈化之不測應感而來知神物
之斯至其或崇國祀設方明備禮樂潔粢盛用陶匏之
器薦繭栗之牲秩神祗而配坐望天地之含精匪明水
而神不降無明水則祀不誠是以明處作離水居為坎
諒明水之潛化本陰陽之所感其名也合五行之德其
用也冠三酒之功泊爾味淡凝然色融至馨無臭至潔
含光則是水也與靈物幽通
明水賦(以玄化無宰至精感通為韻)(唐)闕名
明水之設其義斯玄水以潔著明由色宣神靈是享祀
典攸傳籩豆靜嘉取其濯溉麴蘖不用存乎吉蠲審靈
變之無方實太陰之相借月當盤而冥召水承月而潛
化冲融其色連桂影於晴空泛灩其光映銀河於永夜
理包幽奥質本虚無在洞徹而彌朗介清明而不汙冠
澄酒之奠禮其式序方行潦之酌亦實有殊懿夫淨透
霄光遠浮星彩取之不竭從而不改彰至敬而用協神
心兆無形而道符真宰信體微而義博知事簡而功倍
當其配饗宗祧告成天地壇壝廣設粢盛大備爰命司
烜聿持陰燧月晃朗而遐臨水潗㵫而潛至既清既潔
表勤昭事之心克誠克明載展奉先之意原夫物以類
聚應因感生水惟坎德月實陰精所謂聲同即應氣合
乃并行之斯行且比夫流而不滯止之斯止亦似乎滿
而不盈徒觀夫皓魄淒清湛然澄澹出於朕兆形乎有
感國家蒸嘗是奉享獻惟崇明水載挹至誠遂通始分
素魄之下俄傳清廟之中應召而生寧假挈缾之智順
時而委豈煩汲井之功固將降肸蠁於純嘏表虔恭於
聖衷者哉
陽燧賦(元)史駉孫
嚴邦家之祀事稽禮文於故典匪精誠之潔著辭能無
乎不忝犧牷牲牢卜具三月之滌酒醴粢盛躬藉千畝
之甸水陸取四時之和籩豆備物産之遠蕭茅明潔而
致玉帛誠敬以展雝雝肅肅以顯相濟濟蹌蹌而陳饌
睠盡禮與盡物宜神明之可交惟聖人之示法俱内心
之靡昭曰盛德而體物豈貴多之可報必也推陰陽而
致類求絜氣以明燭仰離明之麗天畜陽火以發育庶
可取以設燎敷神光之煜煜乃運獨智命工制器其器
伊何寔曰夫燧諒范金之形似效規燬之象義匪四時
之鑽改爇樵薪以供饋司烜命氏職掌廼專吉卜既戒
曷敢弗虔候若木之揚輝攬羲馭以行天屏翳深遁而
雲斂沆瀣澄沐而景鮮乾端坤倪俯仰呈豁神司靈守
拱揖後先於是展襲出燧瞻對虚碧天陽一加晃蕩洞
射回旋交映炫轉的皪縷祥煙之氤氲歘朱光之赫奕
敢誇妙於人巧寵靈貺之天錫配方諸之明水符造化
而為匹然後敬以將之饌陳是照&KR0778;蕭合馨燔牲同燎
若乃圓丘展事長宵未曙列宿俯垂而收芒長河避影
以韜素覽陶匏蒲秸之陳粲然在目又何數乎田燭之
載路至於宗祀大饗逮闇夙興鼎鼐駢列俎豆紛紜執
事有恪百辟降登無微不著靡幽不明煌煌晰晰自堂
徂庭祀事孔昭大禮用成斯聖人因天事天之一事而
著厥誠者也雖然器有其義感有其理胡金鑑之一規
致離明之交濟蓋以五行之運本乎二氣或取資於相
生或洩過於相制故金木皆能致火而祀事則以得之
天陽為貴耳厥今泰定治成禮樂斯興惇誨故老究覈
研精一物不備雖微必徵矧郊祀之所需寧舍之而弗
明賦陽燧以呻嗶愧書生之乏能陪甘泉而頌封禪固
將屬筆於子雲長卿者乎
陽燧賦(元)馮翼翁
伊大塊之播物妙坱圠於洪爐渺二氣之充塞兆五行
之感孚坎離互而成體水火激而相須倘積油之有徵
亦焚塊之非誣羌東風之扇物散仁氣於柳榆彼鬱鬱
之何有乃炎炎之一初布束緼於代序易茹飲而粒蔬
信物理之有待感燧人之權輿維司烜之有職述創巧
於智餘廣昭晰於明禋陋尋常之布除仰大明之昭揭
實至陽之精儲湧金鉦之曈曈納外明於内虚煉金錫
之溶漾較分劑於錙銖潔治舍以熏沐達巧思而躊躇
掇和璧於内範鏤蟠螭於外模匪波光之凸起異奩照
之平鋪瑩磨淬於中窊鑑纖塵之有無映虚勾於斗室
亘紅光之發舒試流曜於當空跌倒景之陽烏日規亭
亭而下照爛沈淵之赤珠晃洞射以交貫忍凝睇於須
臾手執熱而誰濯指傳薪而孰噓致潔氣於高煙散明
燭於齋廬焕鼎俎之陳列朗籩豆之孔殊光陸離於豐
盛影蕩漾乎清酤散餘彩於庭燎鸞聲鏘兮夜何如龍
旂舒而欲煖恍初日之當隅神繽繽而來御靈剡剡而
與俱彼太一之容與愧仙藜之自扶豈爝火之足矜實
離明之繼敷即一事之明潔知百禮之勤劬即一誠之
感召來萬福之報腴宜分職之微賤列聖人之禮書倘
推類以盡物驗陰陽之理符彼温濕之異就實同氣而
相於仰明明之如月想露滴於秋蜍攀桂花而雲征孰
與揭鑑於當途昔賢之賦明水抑虎變而龍舒欣援筆
而浩蕩願沐穎乎方諸
陽燧賦(元)吳朝陽
繄人文之未宣隱大朴之淳質爰燔黍而捭豚亦未知
夫火食迨往聖之迭興益有光於前昔廼制物以利用
昉教民之炮炙或鑽木於四時或擊頑於山石是皆創
制之人為而未知造化感通之極也若夫日為衆陽之
宗火稟純陽之德象離麗之中虚配乾行而不息煜萬
物而炳靈烜庶彙而生色淪精則畢照於幽隱揚彩則
發揮於動植雖窮示之漠然而潛通之有術乃氣類之
相感非臆見之所能測方其祀事將嚴宿燎斯設濟濟
在庭穆穆布列欲眩晃於饌陳致昭然之明潔乃命烜
氏出火鑑迎初陽之既升挹餘光之清湛爾其六龍飛
馭以整駕踆烏振羽而高翔既分曜於若英亦洗華於
扶桑凌中天之倒景粲下土之長芒金燧斯暎祥煙有
煇沕然符合之妙冥然感應之機非木生之兆朕乃陽
變之熹微異託物之騰燄蓋流光之凝輝也於是對越
駿奔肅雝顯相儼煌煌而在旁仰赫赫之臨上堂陛以
之而昭晰衣冠以之而宣朗臣民以之而雍熙天地以
之而淳鬯與明水而並陳驗陰陽之嘉貺將信祝而合
祛若宴好於肸蠁且其為用也非世俗技巧之工乃今
古法度之器合天人之至和並璋瓚之上瑞雖用舍之
有常亦待時之斯致豈時室以中藏實明廷之弘義矧
熙洽之治朝德無遠而不被秩羣文以迓衡蕆升中之
禋事庶圖牒之洽聞將符貺之委致掄微材以效竒斯
殷薦之大備尚希寘於宗廟庶不遺於遐棄賦巳又從
而輯之曰大明麗天貞萬國兮聖人出治爰取則兮朝
事聿嚴羣率職兮有器於此傳古昔兮命曰陽燧取
火於日兮用致明潔饌陳孔飾兮昭明有融上下降陟
兮純嘏億萬年永垂式兮
菁茅賦(明)王儒真
草木之生於天地間者槩乎其類或有繁葉而疎枝亦
有深根而固蔕飽沾雨露之恩足感陰陽之氣叢本則
殊榮枯有序是以薰蕕之不同因其品名之各異惟兹
苞茅生而異類一莖三脊拔乎其萃曰芬曰芳為祥為
瑞著乎禹貢之辭産乎沅江之地春祠秋嘗備供王祭
於是朝廷所用有司加意督工栽種培植盡誠春則長
養禁護慇懃夏則採拔浣曝輕精虔恪包匭驛傳遞程
衆官拜送是用進呈貢以宗祀之用及沾鬱鬯之榮祼
假縮酒薦享克誠於戲此茅之為美也其質甚輕故用
之為祭也其禮至重蓋繫辭既有白茅之藉用春秋復
責苞茅之不貢聖人巨筆猶車輪之曳踵嗟夫聖人制
禮先王身修歴代未泯萬世傳流作古今之儀範繼天
地之皇猷承流宣化與國咸休予是思之豈不竦踊述
其由泚筆記其功用以風其意彰以諗其衆勿翦勿伐
宜栽宜種冀其於萬斯年不失沅江之底貢
庭燎賦(以早設王庭輝映羣辟為韻)(唐)王起
王者崇北辰之位正南面之威赫朱燎以具舉列彤庭
而有輝助彼皇明可燭於夜色叶兹睿哲引曜於宵衣
信乎令典有作舊章不違當其冠劍鏗鏘環珮昭晰峩
峩爭赴肅肅就列聽玉漏而未央仰紫宸而初爇珠旒
將出方熠熠以星懸綵仗徐來已煌煌而電設九儀稍
布六樂爰分代晨光之昭曜雜佳氣之絪緼騰輝於鴛
鷺之行若離若合委照於熊羆之旅或友或羣昭昭彰
彰紫氣紅光聲明煜煒百物熒煌覩炎上之有赫知臨
下之無荒遠而瞻之謂焚裘之煙昭儉於晉帝迫而察
之似流屋之火呈瑞於周王金釭莫齊銀燭非競長風
乍拂高燄彌盛華衮燦爛以相鮮猛虡攫拏而交映其
容烈烈其明杲杲附寒者覺其春深假寐者疑其曙早
則知統四海朝百辟勵夙興勤夕惕佐盛儀而有待惜
流光而無斁昭其明也叶天鑒之清穆望而畏之契天
威之咫尺彼爟火秦舉神光漢覿何足示來儀之容呈
入覲之績則知我皇立人之程為國之經旂渒渒而咸
造鸞鏘鏘而可聆萬宇乂多士寧豈徒美君子之至在
宣王之庭
庭燎賦(以天覆之廣文德以來為韻)(唐)楊濤
王者親政以虔遲明於未明之前佇來朝於昧爽爰設
燎以光宣爛然見舉赫以相鮮燧人載馳俾流光而燭
地羣后咸造將辨物以朝天時也四照方陽千官是候
星尚泛於銀漢夜未窮於玉漏烘廣庭之際赩以朱陽
曜紫微之傍皎如白晝伊有爛之通照契無私之光覆
於是逮其時灼其姿影搖丹檻光動彤墀凌霜氣而炎
威轉熾拂輕飈而委燼潛遺設必有因蓋欲司其明也
幽無不察豈假望而畏之事光乎國典詠美乎周詩如
是則稱蘭膏者自&KR0008;影於是夜言金釭者敢呈暉於此
時豈設王庭其照能廣既烈烈之傍達亦勤勤於睿想
尚早斯至激環珮以鏘洋居高匪遑燭宫闈而曭朗功
殊甸燎事美蘭薰焚五夜而幽明巳辨輝九重而鵷鷺
斯分小投矩以流景嗤衡璧之呈文息其燄而恒讓朝
日浮其煙而乍雜瑞雲有以啓天顔輝至德燐亂炳焕
熒煌翕赩連珠戶而散彩暎丹桂而混色懿夫勲烈有
融用舍合理當其晦可燔爇以生讓其明可撲滅而止
原燎縱而奚匹爟火通而何以未若兹燎之舉天庭之
隈可使九門洞啓諸侯畢來
御定歴代賦彙卷五十
