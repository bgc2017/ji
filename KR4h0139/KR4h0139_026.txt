欽定四庫全書
御定歷代賦彙卷二十三
地理
石假山賦(元)任士林
天地之間境足以移人人移之而飄忽物足以致人人
或可以致物此操蛇之神所以對愚公而臲&KR1142;也抱然
犀之餘焦覽具區於一目黯波臣之晝泣開水府之羣
玉媧煉之遺禹餘之斸隕而星芒結而水沫耽枯影之
申徒粲黃鉞之沈璧何其奇也爾則鐵繩千尋魚貫萬
夫水厭人而不悔鞭有石兮疾驅蹲者踞者立者蹶者
銛者劌者獨者附者似鼻似口似蹄似股似蟠而虯似
鬭而虎雲幻狀兮孤凝鳥停思兮欲翥神剜鬼削鬭面
呈趺出濠濮於華林納乾坤於一壺九華曉立五老前
揖趿賜履之登躋養瞳神於崒兀誰歟抱琴徙倚而吟
樂山之樂萬古此心草華未滋挹其仁也霞吞霧吐擥
其神也厚載靜容德我則也霏翠排青色我覿也真趣
巳亡枯立堂堂子胡樂之以偽翼狂主人曰嘻不毛之
珍天不怪取終日之介置我丹府誓言不移客揖而去
石賦(陳)張正見
連山蔽虧巨石嶔﨑上興雲而蔚薈下激水而推移舒
丹霞於九折混白露於三危鎮方城於濮水固天闕於
湯池開五嶽之靈圖集九老之僊都韜神弓於射的産
利劒於昆吾魚躍湘鄉之水鴈浮平固之湖墮山鵲之
金印碎驪龍之寳珠晻靄披衣氤氳翠微精衞取而填
海天孫用以支機隨西王而不落傍東武而俱飛
石賦(唐)李邕
代有遠遊子植杖大野周目層巖覩巨石而歎曰兹盤
礴也可用武而轉乎兹峭峙也可騰趠而登乎觀其凌
雲插峰隐霄横嶂峻削標表汗漫儀狀劃鎮地以周博
崛戴天而雄壯默玄雲之暮起赩丹霞之朝上若使矗
布長城嶷聫高壁遏西戎而分塞截東胡而度磧張九
州之地險蹙四夷之天隔固可以眇絶驕子遐阻勍敵
歸華夏之甲士却邊荒之羽檄别有列在王庭地當文
砌疑貞琬之粉澤豔重錦之光麗承聽政之梁柱納進
賢之階陛匪徒夾植桃李因芳茝蕙降神女之徜徉拂
仙衣之容曳若乃苔蘚剝落雨露淋漓冰碧藻曜繪畫
紛披不邀代之所貴不欲人之見知罔懷金而列異曷
剖玉而方奇至若危堞孤援懸門禦衝出陣摧鶴乘城
起龍礮與矢而飛雨磁當途而列墉金鼓為之沮氣戈
矛為之輟鋒借如奕秋沉思蜀相興圖秉節制以全勝
縱劫殺以論都鄙宋緘之謬識嘉禹鑿之神模落五星
而多懵坐千人而不孤惟磨礱之所取任圓方之自殊
支空留於織室編尚想於兵符鳥何恨而填海山何言
而望夫徒以貞者不黷堅者可久卧如羊於山野蹲似
虎於林藪知作鼓之希聲信為人之無偶梁架海以東
注鎮臨江而南守庶投水而克成將補天而何有豈獨
砥礪利器盤踞真王鏃來肅慎門通越裳屹特立以興
主駕能言以發祥邇開蓮兮表華遠倚劒兮疏梁保兹
城而永固結彼交而不忘何止藏書入室勒篆離經翕
湘川之飛燕伏昆池之駭鯨膏久服而顔駐碑一觀而
涕零豈如扣角匡坐且悲歌於白水尋山小住止危途
於翠屏而已哉
古石賦(唐)鄭惟忠
博望侯周流天下歷覽山川尋長河於異域得美石而
獻焉漢武帝未之奇也東方朔見而喟然曰此石英輝
潤密秀色明爛舊枕昆吾之谿曾臨歸美之岸玉雉飛
而激矢金雞鳴而縱彈至如天台始裂地乳初分丹青
孕彩隐起成文盈尺則内含明月膚寸則外吐浮雲别
有兩楹分竦雙闕相向依依識啓母之形亭亭表望夫
之狀鼓迎桴而若動帆映舟而似颺此並流膏曲澗滴
髓危峰據谷成虎臨池作龍鋪英九節連葉千重若乃
泗水之上岐山之側撫之則磬動奇音被之則錦開新
色匠石見而驚駭師涓聞而歎息於是琢磨成狀雕瑩
生輝似龜則負圖盤峙如鵲則緘印鶱飛在地者佳人
擣練登天者織女支機及其火烈崑墟星流宋國被隕
形碎遭焚影黑碑沉郢路之東柱折陽關之北昔之開
壇竹聳抱劒松抽礎應山雲之潤橋通海水之流柳谷
岸崩之馬鬱林泥落之牛莫不歲月彫訛丘陵蕪没顛
墜坑穽枕倚巖窟據洞口而嵳峩出泉心而硉矹徒見
新排理坼舊蹙文迴圓分者雹散方裂者冰開既藏瑕
而被蘚又抱穴以侵苔豈如寫鏡能明磨鋒可利擊拊
充帝庭之樂關和覩王府之器總五色而補天含九光
而鎮地者矣辭未畢帝乃顧而言曰楚王見璞棄之山
阿不有卞氏其如玉何抽琴命操為古石之歌歌曰江
東藏瑞簡濟北藴兵書若非平固湖中鴈定是昆明池
裏魚歌響既終神儀有懌左右驚視符彩傍射使玉人
而攻之果得連城之璧
禎石賦(以素質玄字篆隸相參為韻)(唐)薛存誠
上帝乃眷下顧豐我皇祚産禎石以報德約遠人以遐
赴外輝煥以發章内清明而含素方圓冰潔篆隸星布
五千符聖歷之長一九合太陽之數瑩然非追琢所及
忽爾若神靈來附考乎文也知諸受命之期徵乎石焉
示此維城之固且夫文旌乎實石堅乎質垂本根以繁
茂作元后之貞吉驗符而天命有歸貽慶而孫謀莫失
方洛書以自來狀河圖以負出懿夫皪彩發鮮隐起成
妍質非工斲字乃神鐫移篆文於玉璽之上取隸則於
銅棺之前紛鳥迹以屆漢若飛騰而在泉帝拜昌言慶
實延於卜代名傳聖運功何異於補天苟不思而來暨
恭承眷於上玄信乎瑞以勤致彰乎天賜其為后也貴
乎無得而稱其為石也下乃不求而致豈比夫渭濱之
璜兮空言佐命峴首之碑兮永沉文字孰若我垂吉祚
於當時演昌期於後嗣且夫文可嘉而不可卷石可固
而不可轉題八角而爾乃增輝刻九言而吾斯盡善宜
子孫之蟄蟄得先銜於隸篆太宗勞謙垂制虔告上帝
伊連被而莫紀自高祖而流裔其石也為遐玉之祥惟
孤也實先君之系誠降慶之所致敢欺紿於輿隸於是
公卿列辟劒佩鏘鏘聮趨詣石載拜稱觴斯萬人之有
慶表二聖之重光不然何炫發於石玉侔其相瑩煌無
點璀璨有章帝曰祖考之德惟覃股肱之能以參故天
錫之罔替諒不穀而何堪
瑞石賦(有序)(明)潘桂
天啓丁卯京口載罹凶荒天𤯝地孽割我稼穡萬姓嗸
嗸無所寄命圌山之隂天産石粉其色白錯者紅其味
甘其質膩咀之馨其液可摶不磣餒者充饑者塞尫者
鼓而立山去城百里而近余輿而觀之擔者溢阡采者
鬨于邱陟間趾可掬也嗟夫天地之大奇出不窮理無
而事臻氣鼓而物奪自非覩記之餘千載之後安知不
與補天之事同疑其悠謬哉賦曰
天符臻地寳植嵁巖闢坤珍出補天佐嶽錫爾靈石爾
其為質也靡瓊委玉凝肪截脂鮮飛豔雪華曜朝曦光
逾雲母色麗瑶芝釋之叟叟□之靡靡無餒無敗不磣
不磂埒華山之玉屑方梁父之銀泥豈石廩之宛在抑
地乳之潛滋宜充虚而解戰爰塞餒而救饑繄生民之
百需兮食為之天天以六氣下凝兮成五味之華鮮麗
五行於百穀兮固物始而民先劬水耕而火耨兮竭腁
胝以祈年羌穗岐而表瑞兮抑雨粟而徵賢曷埒此自
然之食兮協幽贊於重玄况凶年之屢稼兮悲地財之
貧破何辜今之人兮罄天地而一餓閔鼠空而鷇盡兮
氣廉廉而消墮冢纍纍以魂新兮或流離而遷播遘珍
符之大垂兮感神貺之潛呈嘘枯以續喘兮拔瘁而為
榮黃吻怡而含哺兮鮐背鼓舞而取盈走遐邇以如騖
兮咸廢耘以輟耕筐承而車任兮徑隘而衢爭惠遺黎
非小補兮嗣嘉穀於秋成夫孰賁此靈休兮匪天工其
奚及夫既秉好生之恒德兮曷不祐此垂成之粒割之
糈而錫之餐兮夫孰不歌夫帝力固造物之多奇兮幻
生成而不測系曰石為氣核堅不可奪兮氣之所鼓性
為之脱兮含功牧生地之奇禄兮畫地為餅庶幾果腹
兮
石鏡賦(以清光内朗稟之媚然為韻)(唐)李程
惟石之貞惟鏡之清鏡因石以為異石假鏡而為名其
在石焉肇自一拳之質其為鏡也非因百鍊之精不資
磨瑩而冰淨詎假雕鐫而砥平徒美夫孕清瑩含彩綴
粲玉質以皎皛蓄霜華而明媚匪因人力其成也何時
倬彼神功其來也奚自凝輝炯炯散彩洋洋既不勞乎
鎔範亦無失於圓方輝映空巖恒舞山雞之影色澄清
夜寧慙玉兔之光伊鑒物之必審信自然之所稟彼虚
受而不遺同至道之無私既不限於遐邇豈有差於毫
釐深山之中誰辨藏冰之處幽谷之際寧分抵璧之時
况剛直其體清貞自持恒發輝山之色常含韞玉之姿
懷寧一之心不可轉也處闃寂之地誰其尸之當六合
之清爽澄素輝之潔朗可以坐致於雲霄可以立分於
魍魎知遠之邇視山岳之在目以小觀大覽江湖如指
掌且鏡之為物也淨石之為義也堅既守質以固矣亦
騰光而皓然朗鑒之前皆願呈其肝膽委照之下終願
辨乎媸妍故能無微不燭無物不載彼三光與萬類莫
不形乎其内也哉
落星石賦(唐)崔沔
元氣初變有形既闢稟清明之表者騰為星辰受重濁
之資者降為土石肇經綸於邃古蓋常久而不易詭哉
靈物爰始混成參夫玄象麗於太清彼在天也何譴奄
淪落於邊城其在地也何幸復推遷於上京爾其蘭臺
廣廡芸閣修除飛軒廓落邃宇崇虚芳草旖旎珍木扶
疎邇九重之宮闕藏萬古之圖書地禁務簡政和禮舒
貞而不黷其清有餘意棲閒之得所形變化其焉如徒
觀其隐淪晶昭蓄縮光芒體硉矹以難動氣埋冥而不
揚擬於規矩既不合於圓方徵其彩飾又無復於玄黃
匪處匪出不識於行藏匪榮匪悴不逹於炎凉夫其静
也何必徐生百祥夫其重也何必能鎮百殃庶永終而
知弊蓋抱璞而襲常彼無用也亦至人之所謂允臧
昆明池石鯨賦(唐)李子卿
漢武帝將恢厥功闢厥土使近必伏遠必取乃象滇河
以為池法昆明而教武於是水物備石鯨吐茸鱗鏤甲
欲動於漣漪掉尾連鬐必隨於風雨殘文沙白古色苔
蒼若噴沫而生浪狀銜珠而有光質惟其堅豈有時而
泐感則斯應蓋動惟其常方將協靈德薦禎祥豈泥沉
而沙卧與地久而天長者哉至若漢苑風霽秦渚流春
輕搖澹泞稍動淵淪載沉載浮百尺且窺於頒首若明
若滅两崖猶認於文鱗對牛女而光動映樓船而色新
誇大豈慙於海客遇屯空笑於波臣及乎雷隐南山雲
生北斗鼓怒波擊崩騰水走勢則洶洶有類陽侯之振
聲乃虩虩宛是蒲牢之吼若此則非不知靈之所憑神
之所有者也且石之為質也磨而不磷魚之為物也動
而必順豈比夫為犀蜀郡浦際空沉作燕湘川雨中方
振色映乎崖渚性合乎風雷非任子之釣得儻琴高之
御來幸見處於河漢亦何辭於劫灰客有感而言曰今
失流無虞鏗鐘何託請為不轉之志以就觀濠之樂儻
南溟之可圖吾固知夫後時之可以潛躍也
魚龍石賦(以一川中石無不似之為韻)(唐)王棨
隴山下汧水中有石類魚龍之狀或形匪追琢之功半
隐奫淪若噞喁而斯在餘依磧礫將蟠蟄以攸同嘉夫
地出貞&KR1086;天成詭質雖&KR0008;&KR1706;之勢可類而跳獸之規莫
匹厥象有二其堅惟一水清見處如欣得水之秋雲起
觸時稍叶召雲之日豈非自從凝結有此規模既異織
女還非望夫或似罷江湖之游泳又如收雲雨之虚無
徒使漁人川上而幾迴顧盼仍令豢氏路旁而終日踟
蹰蓋以磊磊漸分磷磷酷似溜穿而喣沫無别苔駮而
成章可擬曾經飲羽若銜索以斯存或用紀功疑負圖
而載止由是密聚鱗次孤標介然設赬尾於五色認胡
髯於一攀初驚獺祭於地復謂見化於川覩岸草以旁
生不殊在藻遇春流而乍没又若潛淵既將轉以揚鬐
亦因泐而無首比岫居而苟可於泥蟠兮曷不中猶蘊
玉尚含呂望之璜誰取支機巳在葉公之牖造化難知
雕鐫者誰何莓苔之古色有鱗鬛之奇姿謂湘水之燕
且殊寧俟飛也與金華之羊自别何勞叱之既表玄功
永存靈蹟映一水之晴綠對羣峰之暮碧彼結網垂綸
之士與攀髯採珠之客或命駕而西遊試迴眸於此石
仙石靈臺賦(唐)闕名
惟神化之所感何禎祥而必臻位將天而同德天與日
而共新百靈扶於三善萬象資乎一人美以英聲遠被
嘉貺必陳於是秘其迹則如畫如隐圖其文則匪鐫匪
刻屈若絲縈舒同髮直彩非因染辭無假飾雖真籙之
可觀固神功之靡測若乃煙消字發苔落文生映月波
起含日金明彰八千之緜祚著三代之珍名或鸞迴而
鳳轉乍雲點而霜横法兼篆籒體被形聲信天筆之攸
假實神翰之所成至如桂影宵臨星光夜燭分若珠解
連同瓊續映朝霞以散錦流夕露以垂玉紀三皇之故
事包五代之遺躅足使濁河龍泳清洛龜沉既超前而
冠後亦挾古而光今所以管絃流韻鐘石凝音豈獨妙
符至理固亦道叶乾心總羣瑞以考徵實表盛乎貞紀
騰茂實於千載激清流乎萬祀玄象煥以呈祥靈山鬱
以效祉明皇基之永固與天地乎始終嗟微臣之菲薄
屬欽明於暮齒望天闕以長謠情顧戀其何已也
溜穿石賦(以能以甚柔而攻至堅為韻)(唐)趙蕃
山溜泠然漱幽石而濺濺恒羃䍥以迸集忽嵌空而下
穿介若自持謂稟靈而利物呀而中斷見積小以摧堅
且其輕重異源剛柔殊類嘉洞出而無朕知累功而有
自貫白雲之幽抱滴滴方來破蒼苔之古痕泠泠斯至
﨑峗莫狀激射無窮逗跳沫以居内洩涓流而在中日
就月將必漸然而爭赴因微方著殊易者之先攻原乎
厥性既柔其平如砥因滴瀝以成象若洞澈而虚已注
而匪竭歎追琢之莫加協乃有時顧堅貞而何以下漱
而玉中開似冰謂雕以為樽窪而無當疑鑿而成磴豁
爾非憑然則引深邃洞觚稜諒在物而靡及非自微而
不能由是異類相推於斯何甚蒙兮莫奪堅然自稟清
光亂灑初熠熠以穿菱素彩頻垂每熒熒而透錦偉夫
炯若方絜於焉注兹或零落以將盡竟連環而不遺依
依未通遵神泉之靡息一一將徹聽鳴玉之遠而故可
以託質悠悠於山之幽載吐潛液静如冥搜滴盤礴之
間通兹餘潤挺剛克之際分乎至柔諒成功之不遠庶
積習之可求
溜穿石賦(以能以甚柔而攻至堅為韻)(唐)楊弘貞
溜可穿石柔能陷堅因依而上下相遇悠久而貞剛失
金始則泠泠觸泓澄而或躍既而決決窅洞達而旁穿
一道中透孤光下懸何載馳之不息終漸靡之使然觀
夫習坎能通柔虚漸至虹挂空而飲井星曳練而投地
徵老聃之說柔弱勝於剛強驗夫子之文積善由乎馴
致當其涓涓無巳皓皓未通若嶄巖之見拒能激射以
相攻既漱盪以探奥遂深沉而鑿空下漱花浮似出桃
源之外乘流魚躍如辭丙穴之中言念其美因詳所以
石雖堅而有崖溜雖柔而不止進寸退尺常一以貫之
日往月來則就其深矣克諧潤下之道實契靈長之理
想夫經始之時人莫知之笑我者謂量力而徒爾見機
者料成功之遠而既知難而不退長引彼而注兹是能
卒獲其求何傷守柔細滴瀝以成響大逶迤而若抽在
彼一拳同玉巵之無當經乎五色狀銀漢之分流其空
可翫其義可稟庶求福之不回思進身而去甚彼以水
投石于嗟莫承摧鋒飲羽誰謂難能曷若挫銳而功著
積微而道弘妙哉斯賦之旨惟執柔而有恒
望夫化為石賦(以望遠思深質隨神變為韻)(唐)白行簡
至堅者石最靈者人何精誠之所感忽變化而如神離
思無窮巳極傷春之目貞心彌固俄成可轉之身原夫
念遠增懷憑高流盻心搖搖而有待目眇眇而不見絲
蘿無託難立節以自持金石比堅故推誠而遂變徒觀
夫其形未泐其怨則深介然而凝類夫啓母之狀確乎
不拔堅於王霸之心口也不言腹兮則實形落落以孤
立勢亭亭而迥出化輕裙於五色獨認羅衣變纖手於
一拳巳迷紈質矧乎石以表其貞變以彰其異結千里
之怨望含萬里之幽思綠雲朝觸拂峩峩之髻鬟微雨
暮霑灑漣漣之珠淚雜霜華於臉粉脱苔點於眉翠昔
居人代雖云賦命在天今化山椒可謂成形於地於是
感其事察其宜採蘼蕪之芳生不相見化芙蓉之質死
不相隨冀同穴於冥漠成終天之别離則知行高者其
感深跡異者其致遠委碧峰之窈窕辭紅樓之婉娩下
山有路初期擕手同歸窺戶無人終歎往而不返嗟乎
貞志可嘉高節惟亮同胚渾之凝結異追琢而成狀孤
煙不散若襲香於爐峰之前圓月斜臨似對鏡於廬山
之上形委化而已久目凝睇而猶望悲夫思婦與行人
莫不覩之而惆悵
望夫石賦(明)錢文薦
石乃堅確人則虚靈何凝眸而注戀忽變質而呈形原
夫念遠興思登高引睇漆膠愛結絲蘿恩締别去經年
憂來積歲徒託夢想難忘盟誓心惻惻以抱嗟目盈盈
其垂泪恐枕衾之便歇悲日月之將逝遂乃杳然無知
介乎不轉獨含磽硌誰覩婉孌心怨難磨眉顰莫展傷
彼委蛻令人涕泫徒觀其幻身雖化愁意猶存袖翻竹
色韤點苔痕勢亭亭而不墜形落落以無援積千年之
離緒消萬里之遊魂則知望絶倚閭歡辭舉案攜手靡
及捧心徒亂窺蜀鏡而輝掩指爐峰而香斷結離腸於
九層葬蓮嶽於千瓣於是豎芳標傳苦節謝雲雨凌霜
雪清風播以無窮皎月映而不滅留孤影兮異代結相
思兮同穴可憐哉石雖粗厲情本綢繆款樹聲應遭鞭
血流遇嘯歌而動魄聞佛法而點頭儻雙星之復照當
五色之仍浮歛恨每孤立懷貞空延佇但教東海可揚
塵神化何知不美女
石姥賦(宋)文同
上嶜崟之飛泉兮披薈蘙之榛莽骭倦&KR1224;而膺喘兮窮
其巔於絶岨爰有石而跂跂兮旁無他而相伍色黤黕
而骨勁劣兮具支節而帶文縷其遠睨之若人兮迫猶
疑其蹲虎里俗神而甚恭兮號相尊其曰姥謂遽亟而
丏貺兮緣其求而下予忽旱陽赫而上爇兮飛光流而
燎土燀多稼以巨甗兮烹羣命於碩鬴走羣靈而莫荅
兮後率歸而此愬役稚耄而竭蹷兮來號呶而&KR1127;謼會
諸力以掀揭兮使轉移其常處靈歘然而見景怪兮衆
外愕而中怖滃堀堁而下發兮鬱黯靉而上布憺砰礚
而中作兮漭滂沱而四注回極熾而施大潤兮曾不暇
乎旋步巳復還其故立兮各再拜而引去問其端而何
從兮年皆失其幾許吾聞懷澤之與符陽兮亦有石為
牛鼓彼民釁而擊之兮常以旱而取雨宛其於爾為類
兮彼又載於國譜噫惟皇之大職兮繫隂陽之煦嫗奚
磊砢之頑質兮輒矯權而自主事豈無於適然兮而惑
者㮣從而為語皇忽寤而震恚兮列罪目而爾數訶星
士以施棓兮敕雷將而揮斧赫電火而灰爾兮鼓箕風
而蕩汝闃太空而泮散兮一磨刓其處所俾愚黎之偭
正兮識惟皇之覆露皇未寤而民尚惑兮徒吾髀之長
拊
太湖石賦(有序)(宋)陳洙
客有嗜太湖石者圖其形示余命為賦其辭曰
江之東直走數百里有太湖兮澄其清湖之浪相擊幾
千年有頑石兮醜其形徒觀夫風撼根折波流勢横神
助爾怪天分爾英駭立驚犀低開畫屏素煙散而復聚
蒼苔死兮又生譬夫枯槎浮天黑龍飲水鬼蹲無狀雲
飛乍起稚戲攜手獸眠盤尾大若防風之骨竅如比干
之心蜜房萬穿秋山半尋子都之戟前其鐓韓稜之劒
利於鐞若乃湖水無邊湖天一色露氣曉蒸蟾津夜滴
伊爾堅姿峭兮寒碧千怪萬狀羌難得而剖悉我將弔
范蠡於澤畔問伍員於波際原君厥初何緣而異公侯
求之如張華之求珠衆人獻之如卞和之獻玉植於庭
囿視之不足噫爾形擁腫兮難琢明堂之礎爾形中虚
兮難刻鴻都之經用汝作礪兮汝頑厥姿攻汝為磬兮
汝濁其聲亡所用之而時人是寳余獨掩口盧胡而笑
子之醜
採石賦(有序)(宋)程俱
建中靖國元年以修奉景靈西室下吳興吳郡採太湖
石四千六百枚而吳郡實採於包山某獲目此瑰奇之
産謹為賦云
吳吏採石於包山也洞庭鄉三老趨而進揖而言曰惟
古渾渾物全其天金藏於穴珠安於淵機械既發剖蚌
椎礦不翼而飛無脛而騁刳山探海階世之競迺若冨
媪贅瘤則為山嶽茂草木於毛膚包嶄巖於骨骼與瓦
甓其無間何於焉而是索今使者窺複穴蕩沉沙搜奇
礓於洞脚劂巧勢於邱阿呼靈匠以運斤指陽侯使息
波䜿江山之㟧㟧續劒閣之峩峩莫不剔山骨拔雲根
貞女屹立伏虎晝奔督郵攘袂以相睨令史臨江而抗
尊雖不遭於醯沃豈有恨於苔痕嗟主人之不見似羊
牧之猶存何一拳之足取笑九仞之徒勤既而山戶蛾
集篙師雲屯輸萬金之重載走千里於通津使山以為
骨則土將圮使玉以為璞則山將貧煑糧之客歎絶年
之無飽談玄之老持一法其誰論嘗聞不為無益則用
之所以足惟土物愛則民之所以淳怪斯取之安用非
野夫之樂聞敢請使者吏呼而語曰醯雞不可與語天
蟪蛄不可與論年矧齊侯之讀書豈輪人之得言三老
曰極治之世樵夫笑不談王道至聖之門鄙夫問而竭
兩端野人固願知之對曰上德光大孝通神明闡原廟
之制妥在天之靈以謂物不盛則禮不備意不盡則享
不精故金瑰琛琲天不祕其寳樟楠楩梓地不愛其生
而青州之怪猶未足於充庭故於此乎取之且鑿太行
之石英採穀城之文石以起景陽於芳林者魏明之侈
陋也菲衣惡食卑宫室以致美乎祭祀者夏禹之勤儉
也上方戒後苑之作緩文思之程示敦樸以正始盡情
文而事神此固上德之難名者矣抑嘗聞之西有未平
之羌北有久驕之虜顧蹀血之未艾乍遊魂而送死方
將不頓一戈不馳一羽殄醜類於煙埃瞰幽荒於掌股
庶黃石之斯在儻素書之可遇抑又聞之三德雖修不
遺指佞之草萬國雖和猶豢觸邪之獸蓋邪佞之蠱心
猶膏肓之自腠維屬鏤之無知顧尚方之奚捄故將鑄
采石以為劒凜豎毛於佞首若是則在邊無汗馬之勞
在庭無履霜之咎也抑又聞之堯不能無九年之災湯
不能無七年之旱雖隂陽之或乖豈閉縱之可緩故將
放鞭石於宜都回雨暘於咳眄抑又聞之扶耒之子有
土不毛抱甕之老有茅不薅冨者侈而貧者惰遊者逸
而居者勞雖齊導之有素奈狡兔而自逃故將取嘉石
以列坐平罷民於外郊抑又聞之日不蔽則明川不閼
則清聽之廣者視必遠基之固者室不傾方披旒而出
黈俾伐鼓而揚旌蓋蕭墻之戒坐遠於千里朽索之馭
益危於薄冰矧四者之無告尤聖人之所矜故將盡九
山之赤石達萬㝢之窮民三老悚然而興曰聖化蓋至
此乎吏曰此猶未也若其造化掌中宇宙胷次彌綸兩
儀而執天衡燮理二氣而襲氣母此庖犧之婦所以引
日星之鍼縷方將鍊五色以補天育萬生於一府既無
謝於襄城之師又何驚於藐姑之處吾亦與汝飲陰陽
之和而遊萬物之祖矣又何帝力之知哉三老稽首再
拜曰鄙樸之人鹿豕其遊聾瞽其知竊臆妄議乃命知
之
凝雲石賦(元)袁桷
文登之宮積濤成雪天風盪摩海氣幻滅嶔崟蜿蜒堅
若金鐵大者成巒小者成穴蜂房羣綴蟻曲百結爰有
張子抉奇發珍藉以文錦炷以古薰陋博山之侈靡髣
爐峰之氤氳湛然塵消號為凝雲有客哆而笑曰南山
朝隮薈蔚無垠太素為母五嶽為賓含虚成形積潤以
神今子友一卷於几席雲何自而凝哉張子倚梧而言
曰窘尋丈者不能以喻大語荒忽者適足以資怪人惟
至靈品物是賴明而通之呼吸萬籟决為奔騰興為霮
䨴其來無趾其去莫閡惟古至人韞玉以匵藏明於幽
養神於獨内澄外觀嗒若槁木靜以自儀無喪無辱念
此石友其德不瀆燕居相忘庸以薰沐則夫所謂凝雲
者不待於外而自足也客喜而笑遂為之賦
試劒石賦(有序)(明)王寵
石在虎邱道傍云吳王鑄劒成而試之或云秦始皇掘
得吳殉劍而試之兹兩存其義云
赤堇之精邪溪之英伉儷翦爪百鍊始成太陽五金寄
氣託靈龜文縵理價重連城其鍔瑩冰其鋒凝霜脊挾
霆威鐔流電光赬烏揚輝慧雞刷芒歛以鵜膏磨以粤
硎走蚴蟉於娑竭飛天驕於旋冥十步去一人千里不
留行惟時皆順理之事當晦其迹而國有逆理之謀則
見其形故無道則去有道則呈也就爾長一國者用之
盍刑長頸之宿讐可刎佞舌之宰嚭夫何反賜乎忠臣
是倒持而莫知所以乃自絶夫至德之開國致伯業之
就圮俾若君天下者得之宜斬臂鷹之禁術當誅指鹿
之閹豎夫何反加乎令子是逆施以亂人之紀乃自傾
百二之山河致鮑腥之不已妄肆一時之暴空遺萬年
之恥於乎青天可倚白雲可抉雖有利器兮那克任其
剛烈博浪之挫未明靈姑之辱莫雪彼磐陀有何辜兮
徑劈之齊裂徒裝駕乎猛鷙曾未翦除乎妖孽想當時
破嶪嶭震訇剨號罔兩於巖扃飛火電之列缺駭海山
之巨靈迸丹丘之鬼血故於歷世之千祀猶存雲根之
兩截蝕苔蘚之青蒼示隐磷之瞥屑使後人之來觀訝
靈蹤之未滅顧世事之若兹爰長歎而欲咽
土賦(唐)呂太一
一闔一闢分陽分隂坎為水兮離為火東方木兮西方
金惟土德之為大處中位而君臨寒暑不能易其節鬼
神無以測其深吐納清濁區分㝢縣帝軒感氣於星斗
虞舜降精於雷電爾其荆河墳壤淮海泥塗草木漸包
於赤埴璆鐵作貢於青藜火以炎上為母水以潤下為
妻黃白分於雍冀官位列於東西蒸之以為城闕北連
朔野累之以為臺觀上構虹霓為海為河為牛為馬起
圓規於陣法美教化於王者負之為模胡人失其膽氣
得之為祥晉卿載於原野且久且大非名可名定剛柔
於坤德合絲竹於宮聲夫其為重也封割五色分茅錫
社夫其為厚也包括萬象含姿育靈處瘠則勞處沃則
逸白獸忽見羵羊間出體均物而為象抱温柔以成質
舟航纔盡則青縷飛神六五既臨則黃裳元吉萬國收
其利三公主其秩因覆簣而成山為幽居而鑿室不借
譽於龍鳳直養德於麒麟失之則昆蟲作孽得之則宗
族以親雖鼇足初分重濁者為之地而羊角勃起輕清
者為之塵授之可薦於宗廟捧之未塞於孟津起刑馬
而為首祀勾龍以為神漢廟玉環方之則君王納諫豐
城寳劍拭之則光彩射人含物吐象包藏玉石均王四
時卑陛三尺運乎虚舟之中不以為損捧乎泰山之上
不以為益土之為德也重土之為性也平爰稼穡而為
務被朱紫而為榮余以既藉形體承恩天壤公和之山
窟非陋子猷之冬林自賞先君列國猶未斷於封疆軒
佐吹塵直庶幾於夢相
土賦(以中方正色繁育生類為韻)(唐)韋岫
質付坤元形分地類有持帶山川之力有長養稼穡之
利結為大塊中含萬物之根充被方輿外定九州之位
於是黃帝后土怒而交爭曰天有兩曜日為最明地有
五行土為至精人無我而不立子無我而不成故禮得
之而以壇以墠君得之而以社以城子言各執其一端
子智不出乎四生向者夸競交肩紛紜未息殊不知皆
在五土何自德色木之始叢榮本茂葉秀枝繁不依於
土何因託根火之重赫奕華夏照耀乾坤無吾為土雖
猛不存金生於山山吾所育水出於地地吾之族若藏
礦朴於峰巒化江湖於原陸子何有哉吾為五方之主
為萬聖之雄造邦本立大中布而為金木水火分而為
南北西東使百王之傳授若四氣之始終皆德非博厚
故號不統同國家保大定功體元立正法土德受天命
陵無一抔之盜貢有五色之盛合為應鼓擊六氣以還
淳累作春臺熙萬人之遂性子盍鳩合異類率賓殊方
歸有極贊無疆帝乃約束遠近神乃糾合要荒咸鞠躬
離位厥角來王自是盡四夷之君長皆朝我唐
五色土賦(以皇子畢封依色建社為韻)(唐)崔損
至哉土德光含五色其色也辨五方以建侯其德也發
萬物以生植自夏禹而作貢在徐方而是職王者立社
以封疆諸侯苴茅而有國於赫巨唐德之皇皇實乘土
而化康采大漢強幹之宜裂地以爵法有周維城之制
分土而王各班其位各正其方用甲日而靡忒建陰氣
而允臧定五方而式序分五色而有章平野煙消發卿
雲之瑞彩高天雨霽浮麗日之重光衆色環封所以示
外共其方職正色居上所以表内附於中黃觀其儀則
知大君之有弼稽其旨則知邦伯之有秩列三才則惟
數在五參十端則惟德居一既明既麗可以比乎天文
不騫不崩所以保乎陰騭配皇王之永久齊天地而終
畢矧夫經邦理社必土是封光昭聖德叶贊時雍將尊
天以親地在侯土與國社既蕃翰乎四海實底寧乎天
下若然者君立社以布政臣受土而宣威象君臣之同
理知社土之相依是以成百王之則作萬邦之憲珪璋
玉帛莫不因我而執公侯伯子莫不因我而建土之德
也斯美社之義也奚擬其色也匪同五星而乍連乍散
其質也各表一方而嶽立山峙有以崇國祚於我皇有
以同磐石於宗子夫如是則其義廣矣豈斯文之所能
盡紀
五色土賦(以皇子畢封依色建社為韻)(唐)盧士開
尊彼國常乃立人極依大社以封土命諸侯以方色木
官復位東極於焉必書火正是司南方由之可識西同
白帝之象北察玄武之職配中黃而立名覆四方而作
式於是端扆穆穆授策皇皇賢戚封建君臣樂康既載
人之爾厚亦植物而惟良可以載八紘包大荒豈離逷
於爾邑盡東南於我疆昔神黷無厭聞革故於有魏天
祚明德遂惟新於聖唐總祝融與蓐收臣玄冥與勾芒
知合之以濟代故貢之以來王守於爾位亦有寵子思
翦桐而是立故分茅以共理所以維城所以撫封爰作
稼穡錫之附庸列五色以相備和八音以相從色能惟
正音乃叶雅將察之以報功故封之以立社惟人是恤
選賢以建仰夏王之攸敦法周官之大憲胙之而氏可
命相之而宅可依五德聿修萬方知歸即之也真彩煌
煌望之也靈壇巍巍足以表正方夏發揚德輝等乎珪
瑞叶以元吉建樹侯家藩屏王室分之惟五行之惟一
實邦家之永固與天壤而齊畢
黃賦(以平上去入為韻)(唐)張階
堪輿之内羣象茫茫四時之辨物列五色色以居方名
可大者其惟中黃吹律成音考定宮商之韻麗天為則
遥分日月之光石在穀城之下氣流華闕之傍雲瑞命
官而共治星見知芒之莫當恒發揮於曄曄寧見混於
蒼蒼黃之為用時義大矣揣稱之功請言其始土德載
物首更王之五行河水流謙恒曲成於千里鶴拂羽於
太液龍弄鱗於成紀悲哉秋之為氣歲將暮止菊花可
折凝曉露而含光木葉既零拂凉風而亂起夫惟色有
其變用無不遍染素絲之正色映飛塵而不見合氛昏
而暫隐向晴暾而復見漢霧塞而呈災秦蛇夢而命奠
乃有虢國窮士非聖不述務本於三學道於一雖觀色
而託賦猶守中而靡失希執念而見升願啓心而就日
土風賦(有序)(唐)闕名
班固曰人含五常貴於萬彙剛柔緩急音聲不同繫水
土之風氣則謂之風其好惡取舍動靜不恒隨君上之
情欲聖唐四三皇而六五帝一六合而光宅覽職方圖
山川盡見歲七月木鐸徇於路命州里舉賢良於我睢
陽古之大郡也唯君子能通天下之志也其辭曰
吳季札挺生江國自南徂北聽羣樂之存亡觀諸夏之
臧慝乃言夫大雅小雅周南召南陳俗夸而奢其國無
主韓地薄而險其人不堪燕都渤碣秦負汧隴俠客憑
陵世家淫勇顓頊之居衞也桑間濮上務耽聲色太公
之存齊也冠帶衣履唯勤組織洙泗之間既富財力觜
畢之下彌重獵弋冀州則紂之餘烈易為讐寇合浦則
蠻之獷俗相尚戰鬭吳南有豫章之基燒銅山而煑鹽
海楚東有雲夢之區鞭火耕而驅水耨豈若睢陽城臨
氐房其地平促其人溫良昔者舜漁雷澤堯作平陽天
乙都亳沛公潛梁故地多君子而風有先王冨禮樂盛
文章魚鹽委積士馬精強亦有顔邑野人居宋而生孔
子漆園傲吏隐周而號蒙莊韋氏以占星著族楚宮以
揆日居方宓子賤聽訟築臺坐空囹圄巫馬期勸農作
宰克正封疆亦有高辛故郡下邑軍場蔡走定陶之國
晉入沙隨之鄉與夷出盟於瓦屋郤缺來會於承筐聊
采綴而為賦敘菁華而未央言其國之始祖微子封於
斯土先膺宗周之錫命招納暴殷之餘戶宅陶唐火正
之監就彭城鐵官之估於是孟諸為澤芒山為圃日尋
干戈雲列羣伍起臺十仞作室百堵按弓甲飛樓櫓横
釣臺伐金鼓討曹滅衞侵鄫掠魯會盟於鴻口之亭繳
射於龍遊之浦及其楚國圍急澤門役苦外則盱目而
歌内則析骸而哺妖星去國所移者三怪石隕空視之
則五其後漢分元弟出食於梁文帝則錫茅而建社景
帝則肅桂而稱觴由是綵艇畫樓鋪鴈池以千里蘭軒
竹閣澄猿巖而四起徵廄馬於邊徼選宮人於街市千
乘出車百金練士煌煌煒煒而軍容備矣南面稱霸而
朝天子若乃秦名碭郡禹作豫州城池競於春色車騎
溢於川流惠連則詠南山以作賦長卿則背西蜀而來
遊入瓜亭而避暑臨穀塾而迎秋弔仙人於蒙邑祠閼
伯於商邱想華門之瘈狗歎梁野之妖牛並忘歸於此
地充近侍而淹留别有忠臣壯士貞夫孝子五侯競立
三王俱死英靈遞見商搉未巳雖埋骨於黃塵俱列名
於青史當今奄有萬國承平百年化被則如春露之沾
草文同則若夜星之拱天惟兹都之宏壯比列土而居
先屬城有師何代無賢伊昔全盛莫之與競食客駢闐
諸侯聘命旌旆互出臺殿交映忽瓜剖而豆分若煙收
而雨竟已矣哉中則傾兮滿則缺隂靈起兮陽精滅始
看春樹歇芳菲巳見秋源漲沙雪自昔雄材與壯氣莫
不埋恨而吞咽七十里之城郭仍在一千年之綺羅都
絶京兆杜公久遊關東臨少昊之秋月過梁王之舊宮
食水土問人風執官曹而正直抱身鏡而清通識寳者
不遺於草澤懷材者喜遇於良工但能任土而作貢則
我梁國之不空
泥賦(有序)(唐)鄭惟忠
語曰等級懸隔有似雲泥然雲高則高矣如其不義猶
為夫子所輕故曰於我如浮雲泥卑則卑矣苟不可棄
且見莊生所重故曰曳尾於塗中吾少也嘗覽左太冲
詩曰賤之雖自賤重之若千鈞感斯言之有徵故為泥
賦
嘉洪鑪之造化物無象而不甄惟兹泥之為質諒稟之
於自然雖體潤性柔而名卑質賤不同產以苟出必感
澤而斯見信厚地之所生匪膏雨而不變同賢良之韞
匵候聖明而方薦若乃花水行落莢雨將餘交衢蓄潦
曲浦含汙望之疑實即之也虚動而為有靜而為無苟
具形之所蹠必觸類而圖諸託龜文而成印寫鳥跡以
為書蹤發追風之馬轍閉流水之車於是陶鈞賦象刻
削成器固應用之無方任良工之所肄順規矩而畫一
循制度而無二裁無不成擬無不類以土為質以水為
位位去質沈復歸乎地彼木偶之漂泊萍流之自恣推
移兮莫識其始終汎濫兮莫知其所至若乃蘊彫草於
閒館含芳樹於禁闈不緇白玉之彩徒混明珠之輝帶
晴牛而暫落逐春燕而還飛何兹物之無識亦應命以
知機本乎形而入用乃委質以合所塗城則疎勒解圍
封關則崤函致阻及其見棄形晦跡淪無勞切玉之劒
自落成風之斤體伊泥之應變時可同乎人志類明鏡
之受物若洪鐘之虚己既懸絶於白雲徒隐淪於綠水
伊吾人之菲賤竊亦有感於斯矣
塵賦(有序)(唐)謝偃
余執性介直動多違忤兹讀老子至和光同塵竊有慕
焉因而賦之
伊大噫之煽物氣無繫而不揚惟兹塵之宜昩何動息
之順常若乃寄形大飇託質厚地倏爾而往忽焉而至
乍徘徊以上騰或飄颻而下墜起彼集此不失厥位居
無不安涉無不利似達人之推理任逍遥以自肆若夫
隂風發陣雲屯鼉鼓震紅旗翻千乘動萬騎奔中原以
之黯色白日為之晝昏其興也勃其息也漸或聚或散
乍舒乍斂細不可拾輕不可掩蒙籠篋笥羃䍥茵簟隨
時無競應物不違值細雨而暫息逢輕風而復飛靃靃
靡靡雰雰霏霏將晨軒而並出與暮蓋而同歸任動靜
而無累似識變而知機若夫拂珠履生羅韤積菱鏡而
鸞沉下雕梁而歌發散瓊臺而類粉布玉階而似雪蒙
鳳輦於銅衢翳龍媒於金埒有動必隨無空不遍出入
青瑣遊揚紫殿流細影於迴裾亂浮香於舉扇隐洞房
而難覩因隙光而可見既洋溢若浮煙又散漫如流霰
至如化衣京洛鍊石仙家色侔雨壤影雜飄沙逐奔蹄
而起亂隨驚輪而飛斜近則昏阡蔽陌遠則晦景韜霞
疑竊食於顔子先甘餌於玄蛇惟紛吾之孤介驟萍流
而蓬徙既守愚以周直每受訕而招毁屢空范丹之甑
時卧李恂之被未齊物於莊生庶同塵於老氏
珠塵賦(以輕細若塵風來遂起為韻)(唐)王棨
丹海之濱青珠似塵蓋輕細以無滯遂飛揚而有因或
煦或吹自得霏微之象乍明乍滅誰分圓潔之真稽夫
始自水涯俄從風起縈空而耀耀奚匹散彩而冥冥相
似又云來或鳥銜積如邱峙半穿圓隙影寒於雲母屏
中或委空牀光亂於水晶簾裏徒觀夫的皪晶熒星流
雪輕集素衣而不垢侵曉鏡以逾明落淵客之盤驚炫
耀以同色撲江妃之珮訝依微而有聲至如琪樹春歸
玉樓景霽揉瓊蕊以光碎浮瑣窗而影細闌干輕舉同
羅韈之生時&KR0008;錯斜流有歌梁之下勢由是散亂清景
光芒碧空昔隐耀於泥沙之地今揚輝乎堀堁之風不
逐軒車之後不在京洛之中雨過而光騰鮫室扇迴而
影動龍宮如是則可用增山難將彈雀惹晴葉於垂樹
間游絲而綴箔自南自北低瑶席以紛然匪疾匪徐拂
璇題而炯若况海日方盡隂飇乍迴與白駒而競起將
野馬以俱來魏國飛時頓失照車之體陳王望處全無
凝榭之猜懿夫朗潔難逾飛騰自遂非罔象之見索異
無脛而斯至或曰泰山猶不讓微塵况是珠璣之類
隙塵賦(以不依光末難見微質為韻)(唐)蔣防
惟隙有輝惟塵是依微明散亂若動如飛殊向晦以宴
息類趨明而識機不逐大車寧發詩人之歎無昏廣陌
詎緇遊子之衣觀乎杲杲初陽沉沉闇室纖光乍進爰
委其質忽煙涵而霧貫每延風而寫日透綺帳而偏明
暖丹楹而乍失不重乎金屋不貴乎華堂隨明則著在
映而彰代皆擇其居我則不辭於處隙代皆異其志我
則不厭乎和光似有情而聚散若任理以行藏漠漠如
流翳白駒之逸影濛濛不息起清唱於雕梁惟深惟微
于閨于闥來不可止去不可遏語其志也流形似競於
分隂語其微也弱質巳侔於毫末豈不以循其隙襲其
輝洞幽房之曭朗籠疎牖之霏微道或未行歎浮沉之
異路時而後動任韜晦以同歸散漫迴環空濛蒨練謂
醯雞之乍覩疑野馬之潛見不爭鄰女之光不雜寒階
之霰故知委范甑者志有所未安感孔顔者時有所未
歡處沉冥而匪異辨疑似而愈難曷若因孤光而有託
附影流而為觀者哉所謂暗而能彰虛而能受望彈冠
而自必騰清路而何不幸承命於光塵賦斯文而藉手
隙塵賦(以不依光末難見微質為韻)(唐)楊弘真
隙有塵兮則惟其常日緣隙兮亦孔之彰何在隂而滅
彩能委質以和光藹若成規任隙中之小大紛然無緒
隨日際以悠揚觀夫熠熠孤光霏霏素質盡方圓之所
至滿虚明而不溢不灑不埽宜靜以探微或欨或吹則
動而逾密何羃䍥以可久混空濛而為一一點凝輝異
出同歸豈開簾而霰入疑向牖之蟲飛其虚其徐有若
無兮漠漠不皦不昧散而聚兮微微既不足以凝榭又
何虞於化衣想夫向晦長存匪陽不見的爾東去忽焉
西轉嗟柳絮之從風訝雪花之見晛翔而不息安即為
難挂高棟而將晩留空隅而助寒疑琢玉成環環中屑
墜若窺壺入洞洞裏雲殘美纖姿而無隐雖小道而可
觀原夫自託於空而隙能善誘無求於日而隙能虚受
察之昭精攪之盈手同白駒之滅没非野馬之紛蹂遠
窺濁水斯自異於浮沉仰觀歌梁必坐分於妍不美其
含華有耀委照無違想剝廬之斯衆知舊館之猶稀安
寢之堂就餘光而若在偷光之壁尋微燭以相依何異
暗室無欺明誠必達伊若質之隐見在無私之與奪儻
高鑒以吹嘘願飛翔於天末
隙塵賦(以不依光末難見微質為韻)(唐)趙蕃
日入空隙塵生夜光嘉的的以初引見冥冥而自彰乍
拂圓輝積纖形而散亂時搖輕吹翻弱質以悠揚洎夫
託彼曜靈起兹虚室恒紛空而色碎每燭幽而景密仰
孤光之未及猶在暗而效質由是亭亭旁照羃羃斜飛
必炯爾以賦象終飄然而相依故所以臨素壁隐清輝
若下歌梁方凝姿而漠漠如驚陳榻幾引耀以霏霏是
故當皎皛以自飛引虚光而將扇振遺芳而交集流細
影而倏遍散乎幽處非厚地而不揚透彼無間庶高天
而可見爾其晶明下射香靄中攢景熠熠以將盡視規
規而尚殘及皛輝之餘斜分稍易當冥濛之際仰望誠
難至若窈窕孤懸熒煌相蹂靜對幽闥閒臨虚牖窮隐
見而不讓隨方圓而可久若然者則混而同貫自得審
於浮沉浩以相鮮孰可辨於妍不是以杳如有待紛若
無機穿棟宇以光小拂簾櫳而色微片影方呈似鑿幽
人之室輕文靡定如緇遊子之衣故其餘照乍沈纖埃
旁達既在隂而不昩將耀質而難奪亦何必越茫洋散
空闊願依大厦之内永寄流光之末
御定歷代賦彙卷二十三
