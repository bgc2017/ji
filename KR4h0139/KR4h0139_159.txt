欽定四庫全書
御定歴代賦彙外集卷十六
諷喻
諷賦(周)宋玉
楚襄王時宋玉休歸唐勒讒之於王曰玉為人身體容
冶口多微辭出愛主人之女入事大王願王疏之玉休
還王謂玉曰玉為人身體容冶口多微辭出愛主人之
女入事寡人不亦薄乎玉曰臣身體容冶受之二親口
多微辭聞之聖人出愛主人之女臣無有也臣嘗出行
僕飢馬疲正值主人開門主人翁出嫗又到市獨有主
人女在女欲置臣堂上太高堂下太卑乃更於蘭房芝
室止臣其中中有鳴琴焉臣援而鼓之為幽蘭白雪之
曲主人之女翳承日之衣披翠雲之裘更白縠單衫垂
明珠步搖來排臣戶曰上客無乃飢乎為臣炊彫胡之
飯烹露葵之羹來勸臣食以翡翠之釵挂臣冠纓臣不
忍仰視為臣歌曰歲將莫兮日已寒中心亂兮勿多言
臣復援琴而鼓之為秋竹積雪之曲主人之女又為臣
歌曰内怵惕兮徂玉牀横自陳兮君之旁君不御兮妾
誰怨死日將至兮下黃泉玉曰吾寧殺人之父孤人之
子誠不忍愛主人之女王曰止止寡人於此之時亦何
能已
大言賦(周)宋玉
楚襄王與唐勒景差宋玉遊於陽雲之臺王曰能為寡
人大言者上坐玉因唏曰操是太阿戮剥一世流血沖
天車不可以厲至唐勒曰壯士憤兮絶天維北斗戾兮
太山夷至景差曰校士猛毅皋陶嘻大笑至兮摧覆思
鋸牙裾雲晞甚大吐舌萬里唾一世至宋玉曰方地為
車圓天為蓋長劍耿介倚乎天外王曰未可也玉曰并
吞四夷渴飲枯海跂越九州無所容止身大四塞愁不
可長據地蹴天迫不得仰若此之大也如何楚王曰善
小言賦(周)宋玉
楚襄王既登陽雲之臺令諸大夫景差唐勒宋玉等並
進大言賦賦畢而宋玉受賞王曰此賦之迂誕則極巨
偉矣抑未備也且一陰一陽道之所貴小往大來剥復
之類也是故卑高相配而天地定位三光並照則小大
備能高而不能下非兼通也能麤而不能細非妙工也
然上坐者未足明賞賢人有能為小言賦者賜之雲夢
之田景差曰載氛埃兮乘&KR1934;塵體輕螡翼形微蚤鱗聿
遑浮踊凌虚縱身經由鍼孔出入羅巾飄眇翩緜乍見
乍泯唐勒曰析飛塵以為輿剖粃糠以為舟汎然投乎
桮水中澹若巨海之洪流馮蚋眥以顧盼附蠛蠓而遨
遊寧隠微以無準原存亡而不憂又曰館於蠅鬚宴於
毫端烹蝨腦切蟣肝會九族而同嚌猶委餘而不殫宋
玉曰無内之中微物潛生比之無象言之無名蒙蒙滅
景昧昧遺形超於太虚之域出於未兆之庭纖於毳末
之微蔑陋於茸毛之方生視之則眇眇望之則冥冥離
朱為之歎悶神明不能察其形二子之言磊磊皆不小
何如之為精王曰善遂賜雲夢之田
小語賦(晉)傅咸
楚襄王登陽雲之臺景差唐勒宋玉侍王曰能為小語
者處上位景差曰么蔑之子形難為象晨登蟻垤薄暮
不上朝炊半粒晝復得釀烹一小蝨飽於鄉黨唐勒曰
攀螡髯附蚋翼我自謂重彼不極邂逅有急相切逼竄
於鍼孔以自匿宋玉曰折薜足以為櫂舫粒糠而為舟
將遠遊以遐覽越蟬溺以横浮若涉海之無涯懼湮没
於洪流彌數旬而汔濟陟蟣蟻之崇丘未升半而九息
何時達乎杪頭
應詔語賦(陳)陳暄
覈生民之要技實言語以為前樞機誠為急務筆札乃
是次焉擬金人於右階稱石人於左邊鄭僑戎服而無
媿張儀舌存而理痊惟諾惟辨何者是與故知於時言
言於時語語若乃遼城嶮峻齊陣交加燕將恐懼漢帝
咄嗟魯連纔吐數句酈子直御單車息十重之縈帶賢
百萬之諠譁至於蘭臺静祕華燭高明徐斟桂醑緩奏
秦聲二三朋好數四才英既說前賢之往行重覩生死
之交情扼腕抵掌攘袂盱衡當斯時也何者為榮欲同
吃如鄧士載欲作辯似婁君卿為守為相並如此少意
少事不成名
擬大言賦(有序)(宋)蘇易簡
淳化四年上皇帝書白龍牋草書宋玉大言賦賜玉堂
臣蘇易簡御筆煌煌雄辭洋洋瓌瑋博達不可備詳召
易簡升殿躬指其理且歎宋玉奇怪也因伏而奏曰恨
宋玉不與陛下同時帝曰噫何代無人焉卿為朕言之
易簡因擬宋玉作大言賦以獻其辭曰
聖人興兮告成功登崑崙兮展升中芳席地兮饗祖宗
天籟起兮調笙鏞日烏月兔耀文明也參旗井鉞嚴武
衛也執北斗兮奠玄酒也削西華兮為石䃭也飛雲湧
霞騰燔燎也刳鯨腊鵬代鶼鰈也迅雷三變山神呼也
流電三激爟火舉也四時一同兮萬八千年泰山融兮
溟海乾圓蓋偃兮方輿穿君王夀兮無窮焉
惟皇誡德賦(唐)謝偃
臣聞理忘亂安忘危逸忘勞得忘失此四者莫不皆然
是以夏桀以瑶臺瓊室為麗而不悟鳴條南巢之禍殷
辛以象箸玉杯為華而不知牧野白旗之敗當其盛也
謂四海為已力及其衰焉乃匹夫之不制故當其信也
謂天下為一心及其疑焉則顧盼皆為讎敵是知必有
其德則誠結戎夷化行荒裔苟失其度則變生骨肉釁
起腹心矣是以為人主者不可忘初處殿堂者則思前
主之所以失朝萬國者則思今已之所以貴巡府庫則
思今日之所以得視功臣則思其為已之始見名將則
思其用力之初苟弗忘舊則人無易心則何患乎天下
之不化故朝行之則為堯舜暮失之則為桀紂豈異人
哉其辭曰
周墳籍以遐觀總宇宙而一窺結繩往而莫紀書契來
而可知惟皇王之迭代信步驟之恒規莫不慮失者常
得懷安者必危是以戰戰慄慄日慎一日守勤守儉去
奢去逸外無荒禽内無荒色唯賢是授唯人斯恤則四
皇不足五六帝不足七若夫恃聖驕力狠戾倔彊忠良
是棄諂佞斯奬構崇臺以造天穿深池以絶壤厚賦重
斂積寳藏鏹無罪加刑有功不賞則夏桀可二殷辛易
兩在危所恃居勿亡想功臣無逐故人無放放故者亡
逐功者喪四海岌岌九土漫漫覆之甚易存之實難是
以一人有悅萬國同歡一人失所兆庶俱殘喜則嚴寒
為熱怒則盛夏成寒一動而八方亂一言而天下安舉
君過者為忠述主美者為佞苟承顔以順旨必蔽視而
掩聽動雖非而謂神言縱失而稱聖故曲者亂直邪者
醜正披華服以就朝變雅音而入鄭雖往古之軌躅亦
當今之龜鏡崔巍鸞殿赫奕鳳門包四海而稱聖冠天
下而獨尊既兄日而姊月亦父乾而母坤視則金翠溢
目聽則絲竹盈耳信賞罰之在躬實榮辱之由已謂羲
皇而易匹言堯舜之可擬驕志自此而生侈心因兹而
起常懼顛而懼覆必思足而思止勿忘潛龍之初當懷
布衣之始在位稱寳居器曰神鼓鐘庭設玉帛階陳得
必有兆失必有因一替一立或周或秦既承前代當思
後人唯德可久道無常親
贊道賦(唐)李百藥
下臣側聞先聖之格言常覽載籍之遺則伊天地之玄
造洎皇王之建國曰人紀與人綱資立言與立德履之
則率性成道違之則罔念作忒望興廢如從鈞視吉凶
於糾纆至乃受圖膺籙握鏡君臨因萬物之思化以百
姓而為心體太儀之潛運閱往古於來今盡為善於乙
夜惜勤勞於寸陰故能釋增冰於瀚海變寒谷於蹛林
緫人靈以胥悅極穹壤而懷音赫矣盛唐大哉靈命時
惟太始運鍾上聖天縱皇儲固本居正機悟宏遠神姿
凝暎顧三善而必弘祇四德而為行每趨庭而聞禮常
問寢而資敬奉聖訓以周旋諟天文之明命邁觀喬而
望梓即元龜與明鏡自大道云革禮教斯起以正君臣
以篤父子君臣之禮父子之親盡情義以兼極諒弘道
之在人豈夏啓與周誦亦丹朱與商均既琱且琢温故
知新惟忠與敬曰孝與仁則可以下光四海上燭三辰
昔三王之教子兼四時以齒學將交發於中外乃先之
以禮樂樂以移風易俗禮以安上化人非有悅於鐘鼓
將宣志以和神寧有懷於玉帛將克己而庇身生於深
宫之中處於羣后之上未深思於王業不自珍於匕鬯
謂富貴之自然恃崇高以矜尚必恣驕狠動愆禮讓輕
師傅而慢禮儀狎姦諂而縱淫放前星之耀遽隠少陽
之道斯諒雖天下之為家蹈夷險之非一或以才而見
升或見讒而受黜足可以省厥休咎觀其得失請粗略
而陳之覬披文而相質在宗周之積德乃執契而膺期
賴昌發而作貳啓七百之鴻基逮扶蘇之副秦非有虧
於問望以長嫡之隆重監偏師於亭障始禍則金以寒
離厥妖則火不炎上既樹置之違道見宗祧之遄喪伊
漢氏之長世固明兩之遞作高惑戚而寵趙以天下而
為謔惠結皓而因良致羽翼於寥廓景有慙於鄧子成
從理之淫虐終生患於彊吳由發怒於争博徹居儲兩
時猶幼沖防衰年之絶義識亞夫之矜功故能恢宏祖
業紹三代之遺風據開博望其明未融哀時命之奇舛
遇讒賊於江充雖借兵以誅亂竟背義而凶終宣嗣好
儒大猷行闡嗟被尤於德教美發言於忠謇始聞道於
匡韋終獲戾於恭顯太孫雜藝雖異定陶馳道不絶抑
惟小善猶見重於通人當傳芳於前典中興上嗣明章
濟濟俱達時政咸通經禮極至情於敬愛敦友于於兄
弟是以固東海之遺堂因西周之繼體五官在魏無聞
德音或受譏於妲已且自悦於從禽雖才高而學富竟
取累於荒淫暨詒厥於明皇構崇基於三世得秦帝之
奢侈亞漢武之才藝遂驅役於羣臣亦無救於彫敝中
撫寬愛相表多奇重桃符而致感納鉅鹿之明規竟能
埽江表之氛穢舉要荒而見羈惠處東朝察其遺跡在
聖德其如初實御牀之可惜悼愍懷之云廢遇烈風之
吹沙盡性靈之神藝亦自敗於兇邪安能奉其粢盛保
此邦家惟聖上之慈愛訓義方於至道同論政於漢幄
修致戒於京鄗鄙韓子之所賜重經術而為寳咨政理
之美惡亦文身之黼藻庶有擇於愚夫慙乞言於遺老
致庶績於咸寧先得人而為盛帝堯以前哲垂裕文王
以多士興詠取之以正人鑑之於靈鏡量其器能審其
檢行必宜度機而分職不可違方以從政若其惑於聽
受暗於知人則有道者咸屈無用者必伸諂諛競進以
求媚玩好不召而自臻直言正諫以忠信而獲罪賣官
鬻獄以貨賄而見親於是虧我王度斁我彛倫九鼎遇
姦回而遠逝萬姓望撫我而歸仁蓋造化之至育惟人
靈之為貴獄訟不理有生死之異途冤結不伸乖陰陽
之和氣士之通塞屬之以深文命之脩短懸之於酷吏
是故帝堯畫象陳恤隠之言夏禹泣辜盡哀矜之志因
取象於大壯乃峻宇而雕牆將瑶臺以瓊室豈畫棟以
虹梁或凌雲以遐觀或通天而納涼極醉飽而刑人力
命痿蹙而身受殃是故言惜十家之産漢帝以昭儉而
垂裕雖成百里之囿周文以子來而克昌彼嘉會而通
禮重旨酒之為德至醉歸而受祉在齊聖而温克若其
酗醟以致昏沈湎而成惑痛殷受與灌夫亦亡家而喪
國是以伊尹以酣歌而作戒周公以亂邦而貽則咨幽
閒之令淑實好逑於君子辭玉輦而割愛固班姬之所
恥脱簮珥而思愆亦宣姜之為美乃有禍晉之驪姬亡
周之褒姒盡妖妍於圖畫極凶悖於人理傾城傾國思
昭示於後王麗質冶容宜永監於前史復有蒐狩之禮
馳射之場不節之以正義必自致於禽荒匪外形之疲
極亦中心而發狂夫高深不懼胥靡之徒韝緤為娛小
豎之事以宗祏之崇重持先王之名器與鷹犬而並驅
陵艱險而逸轡馬有銜橛之理獸駭不存之地猶有靦
於獲多獨無情而内愧以小臣之愚鄙忝不貲之恩榮
擢無庸於草澤齒陋質於簪纓遇大道行而兩儀泰喜
元良會而萬國貞以監府之多暇每講論而肅成仰惟
神之敏速歎將聖之聰明自禮賢於秋實足歸道於春
卿芳年淑景時和氣清華殿邃兮簾帷静灌木森兮風
雲輕花飄香兮動笑日嬌鶯囀兮相哀鳴以物華之繁
靡尚絶思於將迎猶允蹈而不倦極耽翫以研精命庸
才以載筆謝摛藻於天庭異洞簫之娛侍殊飛蓋之緣
情闕雅言以贊德思報恩以輕生敢下拜而稽首願永
樹於風聲奉皇靈之遐夀冠振古之鴻名
登徒子好色賦(有序)(周)宋玉
大夫登徒子侍於楚襄王短宋玉曰玉為人體貌閑麗
口多微辭又性好色願王勿與出入後宫王以登徒子
之言問於宋玉玉曰體貌閑麗所受於天也口多微辭
所學於師也至於好色臣無有也王曰子不好色亦有
說乎有說則止無說則退玉曰天下之佳人莫若楚國
楚國之麗者莫若臣里臣里之美者莫若臣東家之子
臣東家之子增之一分則太長減之一分則太短著粉
則太白施朱則太赤眉如翠羽肌如白雪腰如束素齒
如含貝嫣然一笑惑陽城迷下蔡然此女登牆闚臣三
年至今未許也登徒子則不然其妻蓬頭攣耳齞脣歴
齒旁行蝺僂又疥且痔登徒子悅之使有五子王熟察
之誰為好色者矣是時秦章華大夫在側因進而稱曰
今夫宋玉盛稱鄰之女以為美色愚亂之邪臣自以為
守德謂不如彼矣且夫南楚窮巷之妾焉足為大王言
乎若臣之陋目所曾覩者未敢云也王曰試為寡人說
之大夫曰唯唯
臣少曾遠遊周覽九土足歴五都出咸陽熙邯鄲從容
鄭衛溱洧之間是時向春之末迎夏之陽鶬鶊喈喈羣
女出桑此郊之姝華色含光體美容冶不待飾妝臣觀
其麗者因稱詩曰遵大路兮攬子袪贈以芳華辭甚妙
於是處子怳若有望而不來忽若有來而不見意密體
疏俯仰異觀含喜微笑竊視流眄復稱詩曰寤春風兮
發鮮榮潔齋俟兮惠音聲贈我如此兮不如無生因遷
延而辭避蓋徒以微辭相感動精神相依憑目欲其顔
心顧其義揚詩守禮終不過差故足稱也於是楚王稱
善宋玉遂不退
章華賦(有序)(漢)邊讓
楚靈王既遊雲夢之澤息於荆臺之上前方淮之水左
洞庭之波右顧彭蠡之隩南眺巫山之阿延目廣望騁
觀終日顧謂左史倚相曰盛哉斯樂可以遺老而忘死
也於是遂作章華之臺築乾谿之室窮土木之技殫珍
寳之實舉國營之數年乃成設長夜之淫宴作北里之
新聲於是伍舉知夫陳蔡之將生謀也乃作此賦以諷
之
胄高陽之苗胤兮承聖祖之洪澤建列藩於南楚兮等
威靈於二伯超有商之大彭兮越隆周之兩虢達皇佐
之高勛兮馳仁聲之顯赫惠風春施神武電斷華夏肅
清五服攸亂旦垂精於萬機兮夕回輦於門館設長夜
之歡飲兮展中情之燕婉竭四海之妙珍兮盡生人之
祕玩爾乃攜窈窕從好逑徑肉林登糟丘蘭肴山聳飲
酒淵流激玄醴於清池兮靡微風而行舟登瑶臺以回
望兮冀彌日而消憂於是招宓妃命湘娥齊倡列鄭女
羅揚激楚之清宫兮展新聲而長歌繁手超於北里妙
舞麗於陽阿金石類聚絲竹羣分披輕袿曳華文羅衣
飄颻組綺繽紛縱輕軀以迅赴若孤鵠之失羣振華袂
以逶迤若游龍之登雲於是歡燕既洽長夜向半琴瑟
易調繁手改彈清聲發而響激微音逝而流散振弱枝
而紆繞兮若綠繁之垂幹忽飄颻以輕逝兮似鸞飛於
天漢舞無常態鼓無定節尋聲響應脩短靡跌長袖奮
而生風清氣激而紆結爾乃妍媚遽進巧弄相和俯仰
異容忽兮神化體迅輕鴻榮曜春華進如浮雲退如激
波雖復柳惠能不咨嗟於是天河既回淫樂未終清籥
發徵激楚揚風於是音氣發於絲竹兮飛響軼於雲中
比目應節而雙躍兮孤雌感聲而鳴雄美繁手之輕妙
兮嘉新聲之彌隆於是衆變已盡羣樂既考歸乎生風
之廣厦兮修黃軒之要道攜西子之弱腕兮援毛嬪之
素肘形便娟以嬋婉兮若流風之靡草美儀操之姣麗
兮忽遺生而忘老爾乃清夜晨妙技殫收尊俎徹鼓盤
惘焉若酲撫劍而歎慮理國之須才悟稼穡之艱難美
吕尚之佐周善管仲之輔桓將超世而作理焉沈湎於
此歡於是罷女樂墮瑶臺思夏禹之卑宫慕有虞之土
階舉英奇於仄陋拔髦秀於蓬萊君明哲以知人官隨
任而處能百揆時序庶績咸熙諸侯慕義不召同期繼
高陽之絶軌崇成莊之洪基雖齊桓之一匡豈足方於
大持爾乃育之以仁臨之以明致虔報於鬼神盡肅恭
乎上京馳淳化於黎元永歴世而太平
墨子迴車朝歌賦(唐)王起
墨子慮厥居慎所如轉華轂遊殷壚疾朝歌為名知非
良邑惟時邁有度用迴德車將以擇樂國垂盛則舉足
為龜鏡立身乎繩墨每自西而自東咸作範而作式始
其命駕徘徊發軫員來豈半途而有廢將由逕而無猜
雜彼行人初儦儦而同造問於及境終轞轞而獨迴乃
曰歌樂者人必有度朝夕者天之所賦苟名而不臧曷
邑之足顧由是反征輪遵大路比危邦之不入同覆轍
之是懼載脂載舝却新逕而不疑如輊如軒乃舊蹊而
是遡諒無阻於寸進實自懲於跬步借如不戒乎謠不
恒乎朝自然哀樂失節威儀莫昭何足以枉君子之車
瞻夫翼翼來長者之轍美以翹翹是用處身於克正示
衆以不佻雖大道甚夷崪如九州之險大都孔邇邈成
千里之遥足以戒居人警行子革詠歌之俗作道途之
紀改轅不爽於歸歟反路自忘於勞止亦將趨樂土走
仁里彼邑之士莫得式其軒彼邑之塵莫得及其軌宜
乎非禮勿動惟貞是履與孔門而齊教將宋國而專美
莫不始於迴輪而彰乎勵已嗟乎車之攸避也尚戒乎
歌身之攸指也矧至於頗則懼柏人之不宿恥勝母而
不過比車之旨也未足居多
哀伯牙賦(宋)張耒
伯牙鼓琴後世無我哀伯牙似智而愚天地之間四方
萬里知爾琴者一人而巳鍾子既死其一又亡欲彈無
聽泣涕浪浪已奏已聞欲語不可愊塞滿懷無所傾寫
折楊黃華巷歌里曲入邑娛邑入國娛國回視伯牙面
有矜色夫絶技者必不和衆人之耳而媚衆耳者又善
工之深恥違衆者常孑孑其無翼而冒恥者乃身安而
獲利則亦安知夫至藝之非禍而庸工之非祉也嗟夫
將為至巧者必無顧於終身之無與則至巧之於人乃
不祥之上器操不祥之器終身而不知則伯牙者乃後
世之深戒
子奇賦(宋)程琳
武皇臨御久商度天下利害比舊較審田千秋論事合
意超拜丞相相例當得封遂不本土壤别制美名以佳
之號曰富民示將究地利而補兵耗也千秋知指下公
車募能為種植言者悉上相府以待平奏前後十百輩
獨子奇公實可取二子酬難且有辭義千秋總而奏之
武皇嘉納益詔趙過為搜粟都尉期以究極富庶也績
既效用民益痊復子奇曰麗土含滋條枝葳蕤何世何
地而獨無斯有丹者桂有白者榆月窟星躔扶疎陸離
本不根著顧能倒垂柳宿經秋而不零扶桑偕日而升
輝赤松霏雨以自潤瑞雲布葉以昭奇夫能運大鈞而
出此巧乃可蓋一世而為師公實曰神卉不土而生仙
裔不培而孳子特人爾力將安施子奇曰天載悠藐毋
容明榷請援地産以售吾學珊瑚之枝璠璵之璞瑟其
堅凝明與物各然而珊瑚緩收則幹爛玉璞嫩采則力
弱既可分乎老少理何殊乎種穫芝有田而可鉏蓂受
月而應朔石秀而筍身森聳乳滴而鵝翎圓薄是皆載
稗說而有狀著竹書而不削其理甚神子獨無覺公實
曰黃金珠玉以幣而貴設遇饑凍不可食衣前齊相而
後漢文皆嘗悼敝而深喟況一日再食幾人幾喙三年
一葉何由家至雖驚大言恐微實致子奇曰凡道上形
凡藝下成吾惟擇術之已卑故欲抗辭而自宏子既致
詰今當有明虞伯益之所掌郭槖駝之所營皆嘗推極
其妙而遂奉之以行或奉護於巳茂或發達乎初萌與
物為春與春為青上而明堂之浮空小而茅舍之埋楹
非我族類豈其能成況又别創新機追模聖能合異類
為一類符桑槐之寄生故□可蒔棃橘可稼橙碧桃綻
紅桃之頂姚花仍魏花之莖或時同本而駢末遂能半
白而半赬是皆超陰陽之爐韝斡造化於刀硎遂使有
生無知之植物能偕應肖祝之螟蛉吾如有列於上林
罄司苑囿之工程分名品之柯蕊為他木之孩嬰則何
用開西域而求萄榴之種責南海而貢蕉荔之名豈無
所云補而浪饕美稱公實曰物不貴異以適用為大用
之所及以該衆為夥南箕哆口而不簸雪花六出而不
果其觀固美其用則那繄吾生涯始時甚脞及則成功
良不微麽麥則隴布稻惟水播黍苗芃芃於膏雨粟穎
蒼蒼於雷火原阪則旆旆荏菽疆埸則緜緜瓜蓏菰有
米而香輭芋如䲭而蹲坐方其初布窠叢未傅粒顆與
庶草以何别無殊尤而可課然而極宇宙之所抵亘滄
溟之所裹此草有實人頥乃朵其積不豐人腹不果今
且使子國多玉樹而青葱埒布水精之磊珂珠簾可以
燭夜象牀可以華卧而雲漢忽愆於解澤田苗不堪乎
馬莝鳬茨已竭木酪徒剉糴巳關而停炊囷無麰而閣
磨則咽李僅收乎螬餘被錦不充乎鵠饑是故三登所
指九歌所賀凡指民天不兼貝貨神農惟是攀農而識
德后稷因之借稷以名我此上古之先烈照來今而駊
騀謂他技之能參雖童蒙而知叵子奇於是理屈口呿
敞罔慘挫顧而他言不遑否可
曰者賦(有序)(宋)李綱
世之術士託五行以售其說冒利貪進之徒争往問焉
予疾之作日者賦以見意其辭曰
李子既抵沙陽有日者踵門而告之曰人所稟命不離
五行更相更王相殺相生一僨一起代廢代興吾術以
人之始生歲月日辰之支干推步斟酌而知其貴賤夀
夭於未萌百不失一粲然著明今子奮身寒微早蒙識
擢徊翔省寺緩步臺閣載筆螭坳方得所託朝遊於清
都鈞天帝居之所夕貶於閩粵溪山僻遠之郭翩若雲
鴻之鎩翮脫若霜林之隕籜舍彼寵榮甘此落寞豈人
力之能致蓋亦命有所縛而已然而方泰而窮已否則
通時有利鈍各繋其逢昔退之於潮陽遇逆旅之毛翁
期以秩位後悉符同今我欲語子以未來豈有意於相
從乎李子笑而應之曰子來前萬物林生盈乎載燾大
化居中猶輪是蹈羽鱗毛介灌莽叢草一氣甄陶衆形
醜好茫乎天運窈爾神造忽焉為人賦情肖貌自少得
壯自壯得老動静作止飲啄夢覺或當時而榮華或失
勢而枯槁有制之者幽深奥眇今子乃欲以生辰之支
干區區寸計而銖較摘抉杳微期以執效譬猶海以蠡
測鐘以莛考雖或意中焉知夫天道且夫人之所同者
歲月我之所獨者日辰四海之廣生齒之繁一日一辰
之間其孕育者幾人或㝈生而吉凶異或殊稟而禍福
均謂宜盛而更衰謂方屈而還伸瞀亂龐雜顛倒紛綸
汪洋渺漫千緒萬端參錯重出不可究陳稽之於古蓋
所未聞肇自隋唐是為貪位慕禄嗜進之本根吾方闢
此何以語云昔者聖賢馳騖望道莫見墨突不黔孔席
不煖或版築而弼傅或束縛而相管吕八十而始遇甘
十三而已顯或奮身於奴僕或拔跡於畞畎或疏封而
葅醢或徒步而鼎鉉禍福倚伏吉凶展轉消息盈虚晦
明舒卷俄而可度天道亦淺且夫洛陽帝都多近臣南
陽帝鄉多近親方襁褓而垂紫紱雖葭莩而擁朱輪冠
蓋車馬爛其盈門蓋亦幸耳豈咸值乎貴神長平之戰
士卒疊跡而阬覆甘露之事卿相駢頸而𠞰戮屠洗之
冤不遺於噍類誅夷之慘連逮於三族或嬰黨錮之禍
或罹羅織之獄亦云不幸豈盡臨於殺局幸與不幸似
夫偶然偶然之中有數存焉斡流而遷或推而還震蕩
迴薄胡可勝言主張翕闢孰司其權命實制之必原於
天未形有分且然無間何有夫歲月日辰之支干是以
君子樂天而知居易以俟不戚戚於貧賤不汲汲於富
貴静則安土而惇乎仁動則見險而止乎知不立巖牆
以蹈危不為軒冕而肆志一晦一顯與道宛轉一止一
行與道翺翔或出或處惟道是與或語或默惟道是適
安時處順知其不可奈何故無入而不自得也且夫取
舍在人可否在時時或未然強進何為寧出入若無心
之雲將炫燿若干陽之霓乎寧昂昂如野鶴將逐逐如
家雞乎寧曳尾如塗中之龜將捐生如太廟之犧乎寧
退而有考槃之樂將進而有履虎之危乎寧汨汨守抱
甕之拙將俯仰隨桔槔之機乎寧執志以固守將逐物
以轉移乎昔者屈原放三湘而卜居禹錫謫九年而何
卜予雖不才自信甚篤守此拙愚忘彼寵禄達非我榮
窮非我辱從吾所好何有吉凶之於禍福日者俯而慙
仰而歎不得所對逡巡而辭退
罔兩賦(以道德希夷仁美為韻)(唐)李澥
夫物有形而必累影隨形以相保窮希微而歸真信罔
兩之合道豈其取舍焉得醜好諒不由其運行實稟之
於玄造原夫不皦不昧無失無得寧在陽而必遷曷處
陰而自默罔言成象合莊叟之深衷責影辨疑異田巴
之見惑豈徒飾詞比事所以尊道貴德增於物或有知
其長短察於人孰可分其白黑摶之則微聽之則希將
去彼而取此由虚往而實歸明引喻混是非用之一身
豈疾走可息行之於國則至道之肥方來莫逆故往無
思吾有影而何患吾有色而可遺同焉皆得没而不衰
尋邊鄙契之於罔象鑄扃鐍合之於希夷夫然則豈止
持操自保納虚為鄰復歸無物夫何有云匪勞逸之足
眩曷行藏之是親任皇人之化迹通天地之不仁況我
國家道周寥廓德及純粹撝偽歸真絶聖棄智漢陰抱
甕而匿影赤水遺珠而有愧罔兩難明慌惚無累徒以
知人藏化見得思義儻微陰之所及幸餘光兮不我祕
罔兩賦(以道德希夷仁美為韻)(唐)石鎮
粵若窮理盡性在宗載考觀窮玄元訏謨天造憫鷦鷯
之為得處一枝而屬厭詞罔兩而格言詳萬籟於至道
道之為體也無思無慮惟静惟默黃帝之得而升於雲
天維斗得之而運於辰極下空峒之路理必諧於襄野
登隠坌之丘義無虧於建德爾其問影責實稽謀惟微
審行止之常分固怨菑而用希陰與夜兮吾所隱火與
日兮吾所依若有待而持操誠不協於天機且夫步日
者足憐蚿者夔雖鳬鵠而異稟將斷續而則悲苟安時
以處順惟我心之則夷如莫邪之或躍必歐冶之見遺
客有感之而歎曰大塊勞我聖人不仁天地無私於覆
載陰陽脗合於陶鈞動之則矯冥之則親汎然無跡瞠
然絶塵時既來而不再物亦煦而知春夫如是則何患
無位不作守道安貧而已哉於是罔兩卑陬改容逡巡
徐避養澹泊懷簡易鄙白龍之遇制嗤文豹之有累寓
百骸於神理休四海之光被在埏埴於洪鑪得修身之
明義
罔兩賦(以道德希夷仁美為韻)(唐)蔣至
揖傲吏以逍遥啓真經於探討則知辦彫萬物富有三
寳假影外之微陰喻域中之大道惟彼罔兩同夫糾纏
邈矣難名混兮不測離婁目眩而方見桑弘心計而寧
識其出也與影俱遊其入也與陰相息乃謂影曰子於
我兮何力我於子兮何德將詰之於心請對之於臆殊
途兮同歸孰是兮孰非進豈得苟退殊所希繋我有待
俾爾相依在波瀾而比目升雲漢而聯飛胡乃折責其
持操而欲論乎等威者哉且夫出入隨日行藏任時儀
刑長短取象毫釐雖曩華而今槁豈變態而殊姿語默
無滯類達人之舒卷視聽無及符至道之希夷原夫以
陰託影以影輔人行則無跡居必同塵不樂葆太寧悲
賤貧茹藜被褐非所恥腰金鳴玉非所珍誰泣楊朱之
路誰迷宣父之津誠滑疑於至理不夭閼於天真則知
於物有憑處身如寄和光遠害是其道先人後已是其
義鑒之者雖臨水而罕窺畏之者將奔走而奚避欲明
有象之無象有媿知音之意
罔兩賦(以道德希夷仁美為韻)(唐)包佶
罔兩謂形豈伊天造試一商搉此焉探討謂之小入乎
無間謂之大達於蒼昊雖則名參於異物抑亦理齊於
至道今將議其旨窮其色為涅而不緇為繫而不食或
託之於鱗介或生之於羽翼謂子有回日之役謂子有
戴山之力向若執盈似虚太白若黑黽黽有難名之稱
乘乘有可尚之德苟不然者人將奚則彼逐者影動每
相依既不可逼又不可違凌青冥而對舉投汗漫而雙
飛鑒秋葉而逾静臨夕陽而暫微彼何事而相託此何
心而所希罔兩曰我形子影我應子追我憑子之狀子
假我之威寧論立兮與坐夫何操而不持似都捐於視
聽宛冥合於希夷未識形為影之主影亦形之賓詎可
貴之於動息又何怒之於因循使惡跡者止其足厭影
者蔭其身子之意兮焉適唯此求而得仁更憶班固麗
藻漆園清真述幽通於前烈繼逍遥於後塵沈吟染翰
顧慕書紳於是稽乎古陳乎義常未得其一端固多慚
於明試
罔兩賦(以道德希夷仁美為韻)(唐)孫鎣
南華真人立玄古恣探討折罔兩之喻明希夷之道將
欲侔三光之懸為百代之寳其始也若乃天清氣明長
雲如埽呈纖微之虚質揚太陽之杲杲莫不以影為典
以形為則動静委任濃纖合德欣禦寇之輕盈恥夀陵
之匍匐遇夫明也有似夫亨通遇夫陰也何異於否塞
罔兩責於影曰子實傷躁吾之甚微謂為無也雖微而
必有謂為有也雖可名曰希吾將舍子而去子復何所
歸影乃假詞而諭曰夫鴻鈞造物其道大夷至精者不
思而玄得懵昏者役慮而不知則吾之與爾皆形之陰
也焉得以自頥亦可以含天地之大德承日月之無私
幸文明之宣照故纖毫而不遺罔兩於是欣然而應曰
此乃邇其身居其神静躁匪肅吉凶由人雖讒搆不能
以相間安繩墨之竟爾相因懿夫行高道潔煦然慈仁
規行矩步和光同塵志存禮義上奉君親是以吾以與
爾俱得其真無終食之見舍同不孤之有鄰豈比夫共
體嚚頑本枝險詖隨誇競以馳騁靡道德之浸漬務呫
囁之委曲疲趦趄之巧偽騰浮薄而為名竟顛蹶以俱
累豈與盛明之光燭希薦能而比義
司命賦(明)趙時春
客有以束芻加塗綵繪飾素金碧縈紆繡刺抹傅冠夏
后之章甫合軒轅之制度標曰司命之君祗承則畀福
祚惠而好我用啓窮固主人辭而難焉曰夫陽輝而穹
圓垂象陰翕而柔祗敷形故形則為水土木石象則為
日月星辰萃兩間之精華麗至道之模型要其所極猶
參差難并究其所始則窔奥窈冥蓋七聖之智而於是
迷四科之博而不能訂謬彼譸幻假此芻靈類燕人削
猴於棘端同偃師舞巧於周庭縱無求而不獲匪余衷
之所寧客曰迂矣子之言也夫三五淪喪剥落真元陽
明凋謝陰邪昂軒勢失則擎拳曲跽以取媚志盈則招
權攬威以自尊一波瀠而萬濤漲孤壘推而三軍奔況
七曜焉輪迴而兩間乎平反醜正惡直其徒實繁足恭
令顔其竟實敦豈眇䯢之所能撐拄空於悒以蒙邅迍
勖余忠告慎爾出論余乃再拜而受之妥於中堂致蠲
吉肅冠裳注椒醴奠蘭漿列胾餌獻餱糧鳴洞簫鼓笙
簧陳靈篿招巫陽望左右幸歆饗已乃兀然突然燭影
亂而神飇翔慄然悚然毛髮豎而相扶將若有恫喝於
隅虩嘯於梁乃審厥相則恍惚兮難量乃聆厥辭則嘈
唧乎難詳叩之則無所應已焉則復來降良久巫致嘏
曰神靈訊汝謂汝有所凶吝而求祥乎汝之祥由天神
不能逆天而取殃謂汝有所咎尤而求懲創乎汝之尤
由已神不能易汝之肺肝而柔汝之剛腸夫不揆於人
而於鬼乎厚望不圖於義而受俗之羈韁悲世所以馳
驚追逐而卒仆僵者也吾且示子以廣大之論遊子於
曠逸之場下抉乎地維上觀乎天閶騁雋永之至辯析
聖教之微茫明以語子子其聽卬蓋聞大造以天地為
洪爐以山川為巨防鼓動之以五行鎔液之以陰陽綴
日月使煽灼驅風雷使簸揚於是鍾淳懿者茂以昌值
澆漓者肆而狂譬諸鑠金精者為百鍊之綱純者為一
割之鋩其間等倫皆可辨明返造物之本原此其較然
大章者也乃若遭其窮阨值其淫狂變態萬端靡可久
常或保其慝或賊其臧伊摰之任兮乃孕空桑重華之
睿兮乃殯南蒼陶唐咨岳兮巢由深藏履癸愎諫兮乃
臣龍逢磻溪垂綸兮暮獲真王甘童舞智兮為趙鳳凰
此則糅錯難齊事理或爽者也至若箕子陳疇於周而
奴僇於商仲尼勁於夾谷而畏於宋匡齊桓雄於五霸
而蛆出於牀秦繆弘於乙丙而殉其三良此則始終異
故本末披猖者也又其甚者尤可悼傷接輿獨見兮楚
稱為狂三閭忠藎兮爰投三湘伍員獻謀兮翻盛革囊
弘演納肝兮國破身亡著乎風人之諷刺編為史冊之
輝煌然懷寳含瑜逢時搶攘既不其力覆用胥戕或有
義烈精誠感動玄黃萇弘迸血而化碧鄒衍痛哭而飛
霜然猶乖世負俗絶頸扼吭其餘擠志飲憤激薄乎三
光者不可以比方也窺古今之殊致感流波之相蕩合
至道於冥漠窺安宅於久常縱目乎紘垓之表神遊乎
無何有之鄉窮通好醜孰能為之弛張進退虞豫孰能
為之低昂願含章以藏器俟乎時運之芳勿韋脂以模
稜永含愧於滄浪余聞斯言警悟倉皇方欲殫其要眇
療砭膏肓但見皓月覆地落葉凝霜向之所睹儵然而
襄矣
荽茗賦(宋)俞德鄰
吾聞秦逢氏子有迷罔之疾視白為黑饗薌為臭擷穢
荽以盈握溷綠華而三嗅哆茗戰之收勛擬襄羊于宇
宙因澤余服闖其廬而告之曰我稽農經著兹仙茗雖
霜厓之孕秀寔天葩之發穎木凍兮尚癡蟲蟄兮未醒
於是北苑龍焙西山鶴嶺露茁碧芽煙攢紫筍紛采掇
於晨朝衒雲腴之絶品效包茅之入貢先馹騎而馳騁
幸天顔之一粲表食芹之懇懇遺珍滯璧賁於丘園幽
人隠士寳若璵璠分地鑪之宿火汲瑶井於未渾響松
風於石鼎滃漚勃以雲翻籠紗帽而一呷庶肩吾之滌
煩回視薄耆之炙與夫浮蟻之尊曾土苴之不若奚酪
奴之敢言故投以刀圭者拗相和以胡麻者渴羌金帶
紫茸匵藏於三品鞠苗蘆菔瓊報以二囊豈荒畦之辛
穢亂官焙之餘香而況味甘兮非薺氣葷兮類韭夜嗅
兮目昏朝餐兮胃嘔俾汎雪華於兔毫亦媵西施以嫫
母逢氏子勃然變乎色曰人有好尚物無微惡太牢之
味非劣於敗菹絲竹之音非慙於椎鑿然不肯以此而
易彼蓋以性安而不怍是故紉蘭緝蕙者以逐臭而為
非嗜炭美痂者以饌珍而為噱其見雖殊其適一也且
子亦嘗諏詢往事乎叔季之世賢聖逆曳憸壬猖披彼
藍色而鬼貌豈斷菑於蒙魌伊豺聲而蜂目豈削瓜與
植耆然時君旨其言而心悅甘其佞而色怡亦由嗜好
之同異是以忠邪之背馳子不彼誚而獨我嗤非滯礙
而不化或癡疾之未醫余無以對倚戶而歌曰拾珠琲
兮陽坡分銀蟾兮澗阿返柴門兮自樂嗟世溷濁兮奈
何逢氏子涊爾而羞蹶然而起雖痼疾之未瘳亦欣欣
而啓齒
捶錢賦(有序)(明)葉憲祖
歲丙寅余濫司鼓鑄之役故事錢非式者捶之因感其
不才見棄有似乎人乃為之賦
原夫周立九府秦等三幣操子母之權精郭輪之製足
國便民惟斯其利象諸面以尊王喻之泉而布地傳於
中古是不一名五銖謝事赤仄代興侈繞牀之阿堵冠
童子以上清爰及明興水衡是掌局曰寳源百流所仰
余承乏於司圜愧心計之惘惘陳而觀之美惡攸殊乃
有非幼非壯不範不模違錯刀之金飾類綖環之薄膚
蓋萬選而莫中將一擲而若無於是命朱亥之椎碎鄧
通之鑄紛如委地曾莫之顧若風前之榆莢兮零落而
何依似禁中之蝶翅兮彫傷而孰護入君平之卜肆兮
無媒掛阮郎之杖頭兮空慕讀選詞之銷漏信於今而
不誤余乃喟然歎息有感斯人一經廢置復進無因繄
惟抱槧之子挾筴之賓眼迷日色額點河津痛劉蕡之
下第歎季子之長貧乃至宦轍多巇君恩不保身依泌
水之陽夢斷長安之道嗟屈子之將沈悵馮唐之未老
亦有虎頭殊相猿臂自雄鏑未鳴於沙漠劍莫倚夫崆
峒從軍失路荷戟悽風若夫皜日盟寒紅顔命薄溝中
之水徒寫怨於棄捐篋底之紈詎甘心於寂寞斯其揮
斥異狀寥落同悲惟余心之多戚睹斯物而顰眉吾所
願者大造假我以爐韛法王授我以鉗鎚使夫成毁一
好醜齊爾各適其用而吾無所用其捶
御定歴代賦彙外集卷十六
