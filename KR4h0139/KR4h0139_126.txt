欽定四庫全書
御定歴代賦彙卷一百二十三
花果
宜男花賦(晉)夏侯湛
淑大邦之竒草兮應則百之休祥稟至貞之靈氣兮顯
嘉名以自彰冠衆卉之挺生兮承木德於少陽體柔性
剛蕙潔蘭芳結纖根以立本兮靈渥液於青雲順隂陽
於滋茂兮笑含章之有文遠而望之若丹霞照青天近
而觀之若芙蓉鑒綠泉萋萋翠葉灼灼朱華曄若珠玉
之樹煥若景宿之羅充后妃之盛飾兮登紫微之内庭
回日月之暉光兮隨天運以虚盈
宜男花賦(晉)傅玄
猗猗令草生於中方花曰宜男號應禎祥遠而望之煥
若三辰之麗天近而察之明若芙蓉之鑒泉於是狡童
媛女以時來征結九秋之永思含春風以娛情
紫花賦(有序)(晉)傅玄
紫花一名長樂花舊生於蜀其東界特饒中國竒而種
之余嘉其花純耐久可歴冬而服故與友生各為之賦
賦曰
有遐方之竒草稟二氣之純精仰紫微之景曜因令色
以定名剛莖勁立纖條繁列從回風以搖動紛蘭暢而
蕙潔蔚青䓤以增茂並含華而未發於是散綠葉秀紫
榮藴若芝草之始敷灼若百枝之在庭獨參差以照耀
何光麗之雜形渙渙昱昱而奪人目精下無物以借喻
上取象於朝霞妙萬物而比豔莫茲草之可嘉
長樂花賦(有序)(唐)蘇頲
蜀太守庭際有紫華草秋中始繁英露洗冬旱尚直本
霜封蕪雜大同於衆卉盛衰小異於羣物余訝而未識
吏或告余曰此長虞所賦蜀長樂花也故心暗賞焉因
口授書吏遂墨而成作恨不見古人所為得髣髴其旨
爾
夫長者以短長之形度其長者至美夫樂者以哀樂之
類同其樂者至喜長也樂也吾安得而聞之嘉纖植之
並用偉令名兮在茲徒見其豐族苯䔿高標璀璨莖丹
外而縞中葉縹兮以紅貫綴綠穎之重疊索紫蕤之爛
漫迫而象之君子其常或微或章聳危冠兮纓若綬默
退静其何望遠以意之佳人欲翔炫炫煌煌重羅綺兮
撲搖翠蹇來思而未嘗匪以幽兮自直匪以直兮自蔵
匪以晚兮自耀匪以耀兮自強文濁露之均麗庇清舒
之汎光本無嫌於散地甘有寓於殊方然則太液初滿
上林新霽䒠茸灼爍萬品千計搖瑞色而菡芝雜竒葩
而轉蕙孰與夫玉堂金闕之徧賞白日青雲之特麗歲
不與兮時向闌風蕭蕭兮夜漫漫賓遠鴻於沙塞叫離
鶴於江干君曾不見三月華矣盡林間之槁木千霜隕
矣亦庭下之枯蘭懿此常度陵於早寒假春期而不採
雖秋令而不殘衝雨霰之飛薄任雲山之險艱芳弗珍
於靃靡節常慕於檀欒吾則知樹背之奚託傾心之可
安如後凋之是貴罔獨立其誰觀文學掾起而為亂曰
白露瀼瀼何草不黃紫華的的生君之堂彼不伐兮秋
自翳時或珍兮君是惠彤庭赫兮朱草駢交屈軼兮友
賓連伊榛莽而荒些君曷為兮賦旃
杜若賦(齊)謝朓
馮瑶圃而宣游臨水木而延佇柳含色於遠岸泉鏡流
於枉渚蔭綠竹以淹留藉幽蘭而容與覽茲榮之悦茂
紛為芳於清籞觀夫結根擢色發曜垂英緣春巒以纖
布蔭涼潭而影清景奕奕以四照枝靡靡而葉傾冒霜
蹊以獨蒨當春郊而逕平搴汀洲以企予懷石泉於幽
情嗟中巖之纖草厠金芝於芳叢夕舒榮於溽露旦發
彩於春風承羲陽之光景庶無悲於轉蓬
蜀葵花賦(梁)王筠
惟茲竒草遷花西道凌金坂之威夷跨玉津之浩浩值
油雲之廣臨屬光風之長埽仰椒屋而敷榮值蘭房而
振藻邁衆芳而秀出冠雜卉而當闈既扶疎而雲蔓亦
灼爍而星微布濩交加蓊茸紛葩疏莖密葉翠萼丹華
蜀葵賦(陳)虞繁
惟茲珍草懷芬吐榮挺河渭之膏壤吸昴井之玄精繞
銅爵而疏植映昆明而羅生作妙觀於神州扇令名於
東京馳驛命而遠致攅華林而麗庭申修翹之冉冉播
圓葉之青青
菊花賦(魏)鍾會
何秋菊之可竒兮獨華茂乎凝霜提葳蕤於蒼春兮表
壯觀乎金商延蔓蓊鬱緣阪被岡縹榦綠葉青柯紅芒
芳實離離暉藻煌煌微風扇動照曜垂光於是季秋九
月九日數并置酒華堂高會娛情百卉雕瘁芳菊始榮
紛葩韡曄或黃或青乃有毛嬙西施荆姬秦嬴妍姿妖
豔一顧傾城擢纖纖之素手雪皓腕而露形仰撫雲髻
俯弄芳榮
秋菊賦(晉)潘岳
垂采煒於芙蓉流芳越乎蘭林遊女望榮而巧笑鵷雛
遥集而弄音若乃真人採其實王母接其葩或充虚而
養氣或增妖而揚蛾既延期以永夀又蠲疾而弭疴
菊花賦(晉)孫楚
彼芳菊之為草兮稟自然之醇精當青春而潛翳兮迄
素秋而敷榮於是和樂公子雍容無為翺翔華林駿足
交馳薄言采之手折纖枝飛金英以浮旨酒拂翠葉以
振羽儀偉茲物之珍麗兮超庶類而神竒
菊賦(晉)卞伯玉
佇寒丘兮彌望覿中霜之嫩菊肇三春而懷芬凌九秋
以愈馥不履苦而淪操不在同而表淑傷衆花之飄落
嘉茲卉之能靈振勁朔以揚綠合凝露而吐英
庭菊賦(有序)(唐)楊炯
庭菊美貞芳也天子幸於東都皇儲監守於武德之殿
以門下内省為左春坊今庶子裴公所居即黃門侍郎
之廳事也其庭有菊焉中令薛公昔拜瑣闥此焉遊處
今兼左庶子止於東廳甍宇連接洞門相向每罷朝之
後未嘗不游於斯詠於斯覽叢菊於斯歎其君子之德
命學士為之賦是日也薛愷以親賢為洗馬田&KR1104;以幽
貞為學士高元思張師德以至孝託後車顔強學沈尊
行以博聞兼侍讀周琮李憲王祖英曺叔父以儒術進
崔融徐彥伯劉知柔石抱忠以文章顯德行則許子豐
耆舊則權無二駱縯則古訓之前識張相則老莊之後
英並承高命咸窮體物小子託於吹竽之末敢闕其辭
哉遂作賦云
日之貞矣於彼重陽菊之榮矣於彼華坊含天地之精
氣吸日月之淳光雲布霧合箕舒翼張鬱兮曼衍郁兮
芬芳玳枝金萼翠葉紅芒其在夕也言庭燎之晢晢其
向晨也謂明星之煌煌爾其萬里年華九州春色花灼
爍兮如錦草緜連兮似織當此時也和其光同其塵應
春光而早殖及夫秋星下照金氣上騰風蕭蕭兮瑟瑟
霜刺刺兮稜稜當此時也弱其志強其骨獨歲寒而晚
登雨還風去天長地久純黃象於后土故採桑而菊衣
輕體御於神仙故登山而菊酒文賓採之而羽化康公
服之而不朽東極於是長存南陽以之眉夀胡大尉之
允誠光輔漢庭萬機理三階平及暮年華髮垂肩秋菊
長英蠲邪滌瘵於焉永貞鍾大尉之聲家彛倫魏室道
合鹽梅功成輔弼降文皇之命修彭祖之術保性和神
此焉終吉君章請老歲久懸車秋風生兮北園夕白露
濕兮前階虚佇閑庭之曠邈對凉菊之扶疎人生行樂
孰知其餘淵明解印退歸田野山鬱律兮萬里天蒼莽
兮四下凴南軒以長嘯出東籬而盈把歸去來兮夫何
為者若夫窈窕重闈亘青瑣兮接皇扉深沈大壯通肅
成兮連博望乃有邕鄉貴族薛縣名家共汾河之鼎氣
同庶子之春華朝遊夕處徘徊顧慕難搖落於三秋偉
貞芳於十步伊纖莖之菲薄荷君子之恩遇不羡池水
之芙蓉願比瑶山之桂樹歲如何其歲已秋叢菊芳兮
庭之幽君子至止悵容與而淹留歲如何其歲將逝叢
菊芳兮庭之際君子至止聊從容以卒歲
園菊賦(明)徐節婦(吳梀妻)
晨步小園一望疎林白雲縹緲黃葉紛紜風蕭蕭而異
響寒凜凜而侵人驚天道巳殘秋覺霜氣之稜稜鴈嘹
嚦而南還蛩啾唧而哀吟值時景之荒凉菊芳華於後
庭何其晚也是造物之無知乎善爾碧枝點翠嫩萼噴
金無桃李之妖豔抱松柏之堅心雖素雅之非凡奈何
生乎不辰寄寸根於塵世胡為乎不遇乎陽春及其華
也不獲寵而鮮妍兮懷凄楚於秋霜隂雲慘澹以蔽天
兮日色薄而無光日色既薄而苦短兮惜乎金英之徒
芳遭風欺而雨妒兮獨煢煢而不變其常吁嗟佳哉細
觀其高世出塵之姿幽默徘徊之態嬾隨俗以富貴愛
清冷而盤桓似有為而不見用於時者也似抱道而隠
逸者也順天而安分者也豈習俗之能知邪重曰聊植
疎籬清且幽兮天運閉塞隠而潛兮隠而潛兮霜凄雨
霏兮百草罷綠爾猶存兮困苦自持時窮見操兮行比
幽人素位履貞兮
白菊賦(有序)(明)何景明
甲子九月十四日馮侍御宴集出白菊詠賞屬予賦之
蓋以奉賓主之歡洽耳豈有望於榮觀哉辭曰
繄季秋之將望予恤夫序次之易代既無暇於遊覽亦
索處而寡類接芳鄰之招引誠欽志於雅誨厪主人之
投轄肅羣俊而弭蓋廼陳秋卉以侑觴冀逸興之可貸
咸式燕以延賞異過時而尚愛喜幽玩以怡情追佳節
之莫待豈無得於物觀寔有感於斯會猥受簡以抒思
庶形狀之具載爾其葳紫莖而上擢麃竒荄以孤植葉
萋萋其微靄萼栗栗以寒色申纖縞以自貞羞組綵之
外飾承危朵而不傾挺柔枝而益力香冉冉而不繁豔
娟娟而稍抑態屢覿而愈妍意凝想而彌極始嚴整而
莫䙝終温郁而可節華不露而已章思欲語而復默神
超有而入無豈髣髴之遽得廼若聞館重深高幕虚凉
簷蕭蕭以下月庭藹藹而降霜燦灼爍以映夕紛委綴
而明廊素娥兮聯裠青女兮駢妝縹輕鬢以雲䰅皎靚
質而雪光驂連蜷兮鸞鶴服陸離兮珮璫信雕容之可
報嗤效顰之不量於是賓徙倚而久竚若耿耿其懷傷
釭滅影兮續膏夜就深兮移牀馳留歎於永謝結華思
於餘芳允思美之所遇亦既隠而復揚乃歲律之甫遷
慨金氣之何速鳥棲棲而斂融颷颯颯以驚木怳窮莽
於廣隰班紛薄於修陸衆已謝於場野獨宛轉於寒谷
甘苦心於螻蟻等末幹於樸&KR0554;雖曠絶以自持胡偃蹇
而下伏夕淹雨而泣素朝披煙而委綠羌守操以堅冰
徒有容之若玉儻衣袖之是將亦絃琴而可綠吾觀夫
懷逹人之隠德抱貞女之幽衷詎嬰情於豐華奚移志
於始終桃早秀而先萎槿晨敷而暮空苟清白之為尚
曷芊菲之足崇嗟子之不淑兮撫年運而興悲覩茲植
之所由懼修名之失時彼斯人之同志吾何俗之不隨
廼孑孑以矯激羡草木之所為偉夫君之超越幸方圓
之有持矧諸公之奮竒俱發蹤之可師顧會合之不偶
常寡歡而多離指孤芳而締好創遊燕以為嬉誠後期
之不㤀或有徵於微辭
後白菊賦(有序)(明)何景明
菊有白色者超越他品子嘗賦之矣丙寅之秋京師桃
李皆花予庭是種生意凄然久而不敷至十月始盛開
色益鮮厲子感焉復作後賦
大運荒乎何停隂陽奄以代謝究動植之所由嗟何物
之弗化時維孟冬金虎兮屏舍白帝兮徂駕氣厲厲兮
始嚴景䀜曶兮將下值抱疴以閒居循周除而蕩思庭
葉委以陳翳階蘚穢而不治覽庶草之先零撫茲根之
獨遲彼桃李之非令亦競榮而呈姿曄丹華以鬱鬱冒
綠林而萋萋胡衆人之好陊班紛慕其芳菲朝絲吹兮
填闉夕車馬兮成蹊咎玄樞之舛訛諒人事之尤違矧
天道之無遠或省子而弗知繄予植之雖晚實鄙志之
所欣賤羣穠之溷濁恥雜敷之糾紛俱並進以取妍表
孤花以見珍寧他卉之我先甘避迹而弗羣乃其藴金
氣以内凝標皜質而外映蔓不踰垣繁不被徑葉塗塗
其自沃枝矯矯而獨勁宛含意其孰語若鍾情而未定
女幽房而專情士窮巷而寡行服縞組以修容佩珩璜
以照令寄岑寂以怡心襲馨香以飾性無良朋以修好
憾邪妁之干正又如下國之擯臣離宫之斥嬪心怦怦
以憯惻懷耿耿而苦辛緬中宵以前席念昔日之下陳
慨微欵之莫宣若有怨而弗伸分孤蹇以終畢羌孰子
兮幸親結柔條而三嗅重延佇而欽心寂闃館以容與
散塵營以滌襟鑒微月之曖曖步列星之森森天窈窕
以條革疾風起而夕隂念沍寒之巳逼慘獨悲夫衆林
苟操性之殊軌豈華色之遽沈内惝悢以懷頋怳屏營
以咨嗟覩日月之减毁恐霜雪之增加抱孤英以自明
悵情親之我遐慮寒香之終匱俾予身之蹉跎負大塊
以馮生豈惟是乎獨嘉物何盛而弗衰亦何枯而弗華
夫芝焚而柏薪皆菸顔而殞葩伊桃李之既零亦奚異
乎泥沙委常運以流轉復胡戚而胡夸誠予衷之不爽
彼夸戚兮如何亂曰有美一人揚清芬兮縞袖合沓回
素雲兮被服文徽皓繽紛兮令儀襜襜斂玉手兮傾城
獨立世不有兮時無蹇修誰則覯兮谷透迤兮雪霰來
兮衆芳萎兮嗟伊人兮秉志不回兮
牡丹菊賦(有序)(元)郝經
初入新館客將宋日新致硃砂紅牡丹菊一本秪三四
花慘悴萎暗不以為竒遂植之穿廊西之隙地今歲忽
茂逹成叢高六七尺及秋而放數百花所未見也適王
甫書狀生朝而其花尤盛故作賦以寓感其辭曰
西風悄兮幽扃木葉下兮空庭忽異卉之呈芳乃示予
以不情郁霞腴之春姿敷玉瀣之秋英蹙絳綃於青苞
剪翠羅於綠莛拆緗桃與紫微訝鞓紅與鶴翎高層層
以奕奕重裊裊以盈盈結膩黃以為心抹沈粉而含馨
凝夜氣以夸晝姹斜陽而軃晴仍牡丹之花王彊將菊
以為名嗚呼噫嘻時哉匪時造化則奪形色不移雖反
常而似妖顧真宰豈予欺寓國色於羈孤謝凡品之芬
菲掞金氣於西陸吐霜葩於東籬鄙傾城之鄭袖期佩
蘭之湘纍獨超出於羣倫不繫累於等夷特以秋而為
春乃竒花之出竒彼自為一時殆非後時也且持杯而
浥露更嚼句以待月儘吳江之飛霜甚窮海之饕雪與
後周之姚魏共終全於晚節
木芙蓉賦(冇序)(明)吳桂芳
芙蓉一名而水木異種産於水者朱夏吐華清芬遠襲
曺子建潘安仁諸人賦之悉矣顧商颷一動即成萎敗
獨木芙蓉當秋始華爛焉秋杪庶幾古人後凋之義而
前代文人罕所摛撰以表厥操余於江藩樵雲邦君池
館見而憐之為作賦焉其辭曰
繄芙蓉之荏苒紛耀美於秋原後羣芳以晚秀排肅氣
而獨然竦修幹兮嫋嫋爛絶豔兮娟娟厥名拒霜是曰
木蓮當其六合回春三陽散燠百卉具菲衆葩競馥河
滸江皋平原廣陸或無言而成蹊或有情而垂綠爾乃
潛竒秘華隠耀含精藴朱顔於杳漠斂麗色於玄冥厭
争榮於淑景恥借拂於東君迨夫白帝司權嚴霜受節
沙鴈齊飛水天相接江蘺芸其以黃林木慘其如伐或
一葉之先飄或萬壑之盡咽爾乃挺然呈秀鬱爾吐竒
玉露濯其翠蓋銀霜發其華滋爰舒紅於枉渚或綴粉
於江涯其始榮也皎如東陽薄扶桑而將出其揚暉也
恍若西施醉上苑而忘歸若乃旭日載升嬌姿未殘燦
彤輝之明媚映朱檻之紆盤耀朝霞兮色奪疑燭龍兮
可攀迴蜀城而作錦點秋水而不寒至於天地晦冥溪
光忽斂細雨霏而淡煙與濃豔相宜朔風駛而火樹與
蒼波互亂於時騷人墨客覩隂晴之異態感浮沈之忽
變馮朱櫺而興嗟搖彩筆而染翰爾其貞不絶俗節足
自全不趨時以逐榮歴遲暮而獨妍豈凋貞於霜雪况
比色於綺紈洵晚操之可嘉邈春華之莫班昔楚客詠
乎落英尼父贊夫松柏彼不受變於嚴威夫固聖賢之
所述以余觀於芙蓉曾何愧乎三物
含笑花賦(有序)(宋)李綱
南方花木之美者莫若含笑綠葉素榮其香郁然是花
也方蒙恩而入幸價重一時故感而為之賦其辭曰
夫何嘉木之姝嫮兮藹芬馥之芳容結孤根於暖地兮
披素豔於幽叢炫麗景之遲遲兮浥零露之濃濃默凝
情而不語兮獨含笑於春空其笑伊何粲兮巧倩洞戶
初起曲欄乍見驚鄰女之窺牆疑寵姬之教戰鄙妖姿
之齲齒謝啼妝之半面態有餘情忽焉改觀國香蕪敵
秀色可餐抱貞潔之雅志舒婉孌之歡顔寧觧頤而啓
齒方墮珥而欹冠苞温潤以如玉吐芬芳其若蘭俯者
如羞仰者如喜嚮日嫣然臨風莞爾豈褰幃而觀跛將
忘懷於射雉輕可買之千金重迴眸之百媚拔類邁倫
孰與為比汎瀲酷烈綽約嬋娟翠葉擁鬢綠萼承顴嗅
之彌馨察之愈妍信色香之俱美何扈芷而握荃若夫
萱草忘憂合歡蠲忿採杜若於洲中搴芙蓉於澤畔藝
菊百畦滋蕙九畹絜長度美固不可一槩而論也方將
移自南國置之玉堂違霜雪之凄冷依日月之末光憑
雕檻而凝彩度芝閣而飄香破顔一笑掩乎羣芳誠可
以承天寵而植椒房者乎
鳳花賦(元)任士林
若知鶴林之神乎霜月如銀西風砭人丹豔自春何以
羽翼賁此坡壠爛然九苞蹲為孤鳳百鳥無聲精采欲
動吾聞蜀山之魄下故墀而啼冤灑丹血以成葩幻女
七之妖仙迓羽族之初服宛來儀之蹁蹮出不化之神
為帝為鵑為花為人而復幻丹穴之形有不可致詰於
洪鈞雞憚犧而斷尾鶴存雛而拔羽機心洞人網目如
雨將色舉於朝陽甘草木以同腐者乎噫嘻艮嶽之植
政和之綱輦而致之汴水湯湯一蘤不發摧折無光天
子曰吁謫歸故鄉抱刖而旋東風重芳蓋天津之聲舌
既饒矣使一見賞幸則華林之觀銅雀之二喬矣其不
為強項供奉之所笑者幾希安在德輝而下之立翠微
之曉月伴楝樹之後風萬卉欲寂空山自紅太牢鐘鼓
而不恧紅裠檀板而不驚蒼梧楚楚翠竹亭亭清風徐
來求凰欲鳴渺不知花之精鳳之靈吾亦蝶我之俱化
歌楚詩之商聲
素馨賦(明)黎遂球
登羊城以西望見綠草之田田匪織雨而含珠乃浮香
以如煙弔美人於黃土照明鏡於青天惟斯花之可認
感今昔而相憐爾乃向午如粟薄暮放蕊望通衢之凝
雪列七門而成市得人氣而轉馥在晚妝之初洗圍寳
髻之盤盤貫玉屑而齒齒果並擲於車前香可分於袖
底雜寒具而芬郁蘸琉璃之露水則有青樓姊妹烏衣
兒郎綴流蘇如夾纈挂斗帳之四方鈎珊瑚之横枝枕
琥珀而低昂如香稻之飼鸚鵡等竹實之供鳳凰羡同
心之可結羌觧佩而垂璫於是重五之晝䨇七之宵或
張翠幄於龍舫或方蘭舟為鵲橋晝則艾虎纍纍朱符
飄飄飛八張如比翼馳千舸若聯鑣蹋歌珠寺燕客西
壕買花齊喚餘錢亂抛量三斛之蒼璣疑乍泣乎老鮫
與歌聲兮同貫侵酒氣兮如消宵則芳蕤作幄新月如
鈎海上載求仙之童女水際排乞巧之高樓燦明燈於
重簷儼列冕之垂旒何&KR0785;瓏之雕玉覆火齊而作舟總
貫蕊之所為若鏤冰而籠篝布經緯以如意象禽魚之
優游恒有香以避暑縱蕪聲而知秋復有三五之夕月
出朦朧巫壇禮斗神絃舞風白麟雪獅翠鳳玉龍覆官
街以列帳峙重臺而罩攏咸當門以結綵聯比戶於帡
幪被華鬘與纓絡見瓊島之銀宫齊觀燈而連袂或駕
橋而成虹譬遊蜂之出房若舞蝶之鑚叢聆梵吹於香
國見閭巷皆花封乃若博雅高士道古名家知為那悉
之茗用代陽羡之茶或云當與楞嚴同至或傳載自博
望之槎比石榴而有馨較菩提而擅花又烏能起豔質
而問之夫是以賦芳草於天涯
玉簪花賦(明)田藝蘅
白華六出碧莖森森綠苞敷豔翠葉叢隂皜絲垂䰅黃
檀綴心色美如玉形肖惟簪白貴且重名比南金方其
根萎嚴霜英抽湛露酷暑既徂凉颷初度拂拂翻榮亭
亭挺素皓雪凝條明冰挂樹山梔為之抱慚水仙見而
增妒縱玉井之蓮花亦同行而却步廼若微雨乍沐淡
然晚妝洗盡鉛華月映霓裳插瑶笄於綠䰅解瓊珮於
華堂獨持雅潔以壓羣芳鄙芙蓉之多態笑蕙蘭其不
香當百卉之搖落聳孤秀於清商故得列君階除遠彼
塵坌舞媛致疑而反銜逸士欲投而長遯采下體而不
遺入麗藻之粲論苟能刈蓍而不忘寧辭磨石而終鈍
感德輝於三秋媿草心之徑寸幸朝束於華冠雖夕隕
而何恨
秋海棠賦(明)葉襄
有美人兮倚山之阿既㛹娟以静冶復窈窕而婀娜薄
春條之鬭豔樂秋景之婆娑綠葉紫莖黃中碧柯俯瓊
肌以低顫逞嬌臉之微酡於時玉露流階金風動砌乍
密葉而叢生漸修枝以搖曳煥兮若荷葉之映紅鮮兮
似芙蓉之騁驪體弱還羞身呈却蔽謝炎方之炙熱嫣
處墻隂傍幽谷之清芬端居草際嫋嫋碧色亭亭朱顔
無勞獺髓有恨蜂攅澹容與以含笑墮錯落之垂鐶洛
浦朝暉神光初動漢宫秋冷環珮空珊撫幽質以自媚
豈柔情之易攀斜傍雕欄閒凭小石態欲墜而還欹心
胡愁而似擗雨淋鈴夜腸斷香魂落葉哀蟬情傷血魄
伴淮南之叢桂零露小山候彭澤之黃花凉風九月若
乃蟲鳴金井露冷銀牀紫苔淹濕紅蕉損芳思欲訴而
無語意如憨而未揚罥零落之蛛絲光搖翠鈿度熹微
之螢火高照紅妝羞衆草以為伍豈無人而不芳既合
簪投終宜瓶隠詎比忘憂還能蠲忿將結侶於幽蘭不
苟榮於朝槿任枯菀以俟時寧假容於丹粉爰有淑女
攀枝執條撫絃而歌歌曰秋風起兮秋葉紅悵落隂兮
哀鳴蟲下階除兮心沖沖賴托根於茂苑兮恐失時以
鮮終幸不蒙垢於穢濁兮擥芳姿而獨崇
簷下雞冠花賦(有序)(明)仲弘道
百卉以雨露為生簷下則雨露減矣乃雨露減者霜霰
亦減當草枯木落之時此花反得因簷下而晚盛嗚呼
嗇於此者豐於彼造化生物之盈虧固如是其難料也
人奈何以目前之菀枯定將來之榮落邪因作賦以紀
之
聿觀桃李豔春荷蕖吐夏秋桂霜迎冬梅雪迓夢草開
晨睡蓮閉夜候既至而芬芳蕊欲敷而莫假爰有一蘤
在欄之下鸂鶒為羣鴨鳬作亞丹同鶴頂冠非鶡野狀
毰毸而不飛類翰音而實啞乃生長於階除托根株於
簷厦日光射兮無多雨露霏兮亦寡方其炎蒸甫歇金
風乍颸羣株炫采爛焉盈枝爾乃瘦梗寒條較芙蓉而
更寂疎根朗葉對籬菊其多思似班亞退處夫長門如
苧蘿幽閉乎西施迨夫青霜降乎木落白露瀼兮草萎
衆卉兮凋謝爾獨映乎條枚凉颷凛凓兮摧之不能摧
風霰飄零兮欺之不可欺爾於是強項獨發傲骨生姿
朱紫奪采黃白争竒瓣如扇而半疊子似綴而分披露
盤擎兮五色仙掌搖兮九疑胡前者之偃蹇而後者之
陸離余仰而思俯而惟識造物之有定理豈苦樂而無
等夷然則前之偃蹇也如寗戚之扣角如百里奚之欣
扅又如蘇武之吞氊卧雪王章之涕泣牛衣後之陸離
也如唐且華顛而為秦相吕尚皓首而作周師更如張
蒼七十而稱漢佐王祥六十八而遇晉知先者未必為
幸後者不足云遲苦者乃所釀樂樂者適足增癡物有
循環之數人無長盛之時茲一微卉兮且然豈榮枯禍
福兮而造化乃有所私
紅蓼賦(有序)(明)鄧雲霄
送菜園丁餽蓼一本予斥之曰水草瑣品安用溷我蕙
砌答曰迎秋彼自佳因姑植之及初秋霪霖都城幾為
澤國萬室沈煙百卉腓萎而此物獨便娟秀翹若矜得
意蓋水種喜水抑亦見所遭偶然感物慨時賦以見志
云爾
水草瑣品其名曰蓼依渚傍江沿池棲沼曾聯蘅杜之
叢亦秀艾蕭之表蔵朱顏於夏日舒巧笑於秋風金天
增其爽氣玉露浥其丰容微旉淺翠淡試疎紅妝成顧
影搖曳波中若夫邪溪草淺湘流水落曲漵逗鴛横江
驚鶴蓮冷而綠蓋飄颻菱老而碧帶苒弱罷吳歈之舊
曲揚郢歌之新作江清如練片月中流過蘭汀而盪槳
倚蓼岸而維舟爾乃逞其秋姿嬋娟可愛厭白蘋之無
色映丹楓而並醉斜度洛神之韤遥承交甫之珮或有
南浦送别轉眼胡越解纜停觴征帆乍滅臨水悲秋肝
腸欲絶同蓼蟲之集苦對蓼花而灑血咄彼水草實軫
人情宜親君子餽自園丁遠辭島嶼近植簷楹赫日行
天危根淺土憔悴枯焦如泣如訴疑水仙之愛惜驅波
濤而入戶匝旬霪雨萬竈產鼃頹垣處處野哭家家岸
迷牛馬畦散桑麻况碧蘭與紅藥能自保其芳華何斯
蓼之得意反潤澤而矜誇皇天兮何極菑沴兮孔棘剥
髓兮椎膏蛇角兮虎翼哀我民兮不若萇楚之無知聊
向蓼花而歎息
御定歴代賦彙卷一百二十三
