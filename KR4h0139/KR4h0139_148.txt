欽定四庫全書
御定歴代賦彙外集卷五
言志
悼騷賦(陳)梁叔敬
彼仲尼之佐魯兮先嚴斷而後弘衍雖離讒以嗚邑兮
卒暴誅於兩觀殷伊尹之協德兮暨太甲而俱寧豈齊
量其幾微兮徒信已以榮名雖吞刀以奉命兮抉目眦
於門閭吴荒盟其已殖兮可信顔於王廬圖往鏡來兮
關北在篇名既泯沒兮後辟亦然屈平濯德兮潔顯芬
香勾踐辠種兮越嗣不長重耳忽推兮六卿卒強趙殞
鳴犢兮秦人入疆樂毅奔趙兮燕亦是喪武安賜命兮
昭以不王蒙宗不幸兮長平顛荒范父乞身兮楚項不
昌何爾生不先後兮惟洪勲以遐邁服茘裳如朱紱兮
騁變路於奔瀨歴蒼梧之崇丘兮宗虞氏之俊乂臨衆
瀆之神林兮東勅職於蓬碣祖聖道而垂典兮褒忠孝
以為珍既匡救而不得兮必殞命而後仁惟賈傅其達
指兮何揚生之欺真彼皇麟之高舉兮熙太清之悠悠
臨岷川以愴恨兮指丹海以為期
擬騷賦(有序)(宋)李網
昔屈原放逐作離騷經正潔耿介情見乎辭然而託物
喻意未免有譎怪怨懟之言故識者謂體慢於三代而
風雅於戰國乃雅頌之博徒而詞賦之英傑不其然歟
予既以愚觸罪久寓謫所因效其體攄思屬文以達區
區之志取其正潔耿介之義去其譎怪怨懟之言庶幾
不詭於聖人目之曰擬騷其辭曰
帝混元之苗裔兮歴漢唐而揚英散枝葉於天壤兮遭
五季而遯族於甌閩皇祖隠德而弗耀兮逮吾親而振
名歲昭陽之淵獻兮閏夏甲申吾以降幼倥侗而顓蒙
兮非岐嶷之夙成長遊學於四方兮爰觀光於國賓服
詩禮之嚴訓兮傳忠孝之家聲攬百氏之所長兮味六
經之純精常恐不德以怨及朋友兮慕節義於古人豈
冨貴之足志兮冀斯文之可鳴帶長鋏而峩冠兮鏘佩
玉而琚瓊紉蘭蓀之香潔兮服蕙茝之芳馨紛吾既襲
此衆美兮胡敢自謂之修能誤姓名之上達兮珥史筆
於彤庭侍穆穆之清光兮聞玉音之丁寧入則陪國論
於青瑣兮出則扈屬車之清塵惟丘山之恩厚兮何涓
埃之報輕悼姦邪之亂政兮汨正理而不明竊懷憤而
鬱結兮每欲叩龍墀而力爭惟本朝之寬大兮非有鼎
鑊斧鉞之刑何羣公之噤嘿兮咸卷舌而吞聲因積水
之告災兮爰奏疏而上陳庶一言之悟主兮迴天照之
明明朝抗章而夕貶兮白日不諒予之精誠徒孤忠之
耿耿兮任萍便之飄零絶江淮而歴淅兮割深愛於親
庭陟閩山之險阻兮予隻影之伶俜泛吾舟兮建溪弭
吾節兮劒浦會計當兮委吏偷燕閑兮筦庫藝蘭蕙兮
九畹植松竹兮百畝餐秋菊兮落英飲木蘭兮墜露朝
吾游兮翰墨之林夕吾戲兮圖書之府道既不可以行
於今兮質聖賢於往古嘉溪山之秀絶兮聊逍遥以容
與眺翠嶺兮泛清流桂為楫兮蘭為舟有觴詠兮自適
樂天命兮何憂悼屈原之沉汨兮悲賈誼之不修笑退
之之戚嗟兮憫德裕之窮愁惟君子之出處兮貴體道
以周流自任以天下之重兮何一己之為謀用則行而
舍則藏兮又何必殺身而怨尤惟蓋棺兮事始定聊康
強兮保天性歲寒不失其青青兮惟松栢之獨正信吾
道以優游兮始居易以俟命亂曰已矣乎莫我知也浮
雲蔽日兮虹蜺晝明霜露降此芳草兮百鳥寂而無聲
恐美人之遲暮兮歲遒盡而崢嶸側身西望而歎息兮
心鬱結而不平心鬱結兮何為道既不可以散兮斂而
歸之惟静惟正兮其殆庶幾吾方將與造物者為遊兮
又安能蹠咸彭之所遺
反反騷賦(有序)(明)徐禎卿
昔揚雄作反騷論者多過之予閔原之含忠隕鬱且復
獲謗遂援筆慷慨賦反反騷辭曰
稽卬氏之攸肇兮纍楚均之遐瓞侯帝頊之流胤兮承
靈澤之汪澈夙陳力於皇軌兮歆仁朗之所廬仄仰吾
均之潔修兮羌引軀以伏義播昌烈之赫煜兮集衆芳
之霏霏憤遭世之眊濁兮雜紛揚於江之汜在炎漢之
微季兮孰臨岷而悼均投束藻之欲麗兮何理拙而誹
深冤志而抑道兮冀披誦而有明惟帝監之孔嚴兮敢
黨族而誣貞初均幼志於粹清兮乃中情之獨與謇厲
節以植身兮熹浩蕩之修譽進亹亹於中行兮恐日月
之凋邁準前修以共蹈兮遑先時而逆敗約性行以赴
榘兮經五常以綴佩靈修謂其允淑兮目成歡而叶妃
夫均既沐靈修之昵澤兮又信言之噲噲苟中路而遷
好兮寧余心之有介汎光華之的皪兮衆睊睊而妒之
何有懼讒與招慝兮排蛾眉而錯之颺蕙服之芬郁兮
遭紛媢而幽毁寧遭幽以迸斥兮敢詭汙而合穢鳳凰
翔林而挂網兮龍行陸而困蟻為鳳凰神龍豈無知兮
亦處身之多虞所貴賢者之韞玉兮不迷邦而遐舉哀
宗社之不長兮比千皇皇而不忍去世蔑復以相明兮
心耿耿以無從涉湘波以南遡兮昭均心之確忠俗叢
蕭而鄣蘭兮實重華之所醜效精白以殞軀兮自先聖
之所厚奉靈氛之玄筮兮申以巫咸之嘉告覽九州以
求匹兮寧閨容之有淑測神占其未然兮豈均曾好此
詭疑論從人以辱義兮不如赴身於淤泥餐秀芬以介
齒兮竟河清之難俟違苟生以保譽兮夫何悔於九死
汎浮雲之翳翳兮晦沉茫其曷排陽陵微而渝度兮晨
北風又雨霾精徘徊而不去兮憑拙誠其未爽人情重
於涓故兮焉冀白日之回光懷薜蘺與杜蘅兮時不與
其有芳雜緄拉以颺波兮馥烈烈其彌章精氣通於至
清兮神髣髴以憑虚駕玉虯與雲驂兮訪太素之舊廬
聞至道其可承兮欽均誠之匪懈舍佚遊以自湛兮夫
何以誅其好怪昔貞士之蒙佞兮憤伏斃而靡悔務光
沉於淵瀨兮將惡浮埃之霏䨴忠賢忉切以苦身兮蓋
有隠於隳祚題三仁之所裁兮見歎譽於孔父獨耿耿
而覯侮兮曾吾均之所尤日卬愬之惟詖兮駢執正於
陽侯
自悼賦(漢)班婕妤
承祖考之遺德兮何性命之淑靈登薄軀於宫闕兮充
下陳於後庭蒙聖皇之渥惠兮當日月之盛明揚光烈
之翕赫兮奉殊寵於增城既過幸於非位兮竊庶幾乎
嘉時每寤寐而絫息兮申佩離以自思陳女圖以鏡鑒
兮顧女史而問詩悲晨婦之作戒兮哀裦閻之為郵美
皇英之女虞兮榮任姒之母周雖愚陋之靡及兮敢舍
心而忘兹歴年歲而悼懼兮閔蕃華之不滋痛陽禄與
柘館兮仍襁褓而離災豈妾人之殃咎兮將天命之不
可求白日忽已移光兮遂晻莫而昧幽猶被覆載之厚
德兮不廢捐於罪郵奉供養於東宫兮託長信之末流
共灑埽於帷幄兮永終死以為期願歸骨於山足兮依
松栢之餘休重曰潛玄宫兮幽以清應門閉兮禁闥扃
華殿塵兮玉階菭中庭萋兮綠草生廣室隂兮幃幄暗
房櫳虚兮風泠泠感帷裳兮發紅羅紛綷縩兮紈素聲
神眇眇兮密靚處君不御兮誰為榮俯視兮丹墀思君
兮履綦仰視兮雲屋雙涕兮横流顧左右兮和顔酌羽
觴兮銷憂惟人生兮一世忽一過兮若浮已獨享兮高
明處生民兮極休勉虞精兮極樂與福禄兮無期綠衣
兮白華自古兮有之
自釋賦(宋)薛士隆
太歲貞於執徐兮涂月季惟方癸農事畢余揆其成兮
秕亢陽與襄水飛符命之坌紛兮郡府號余曰有敕緡
泉貨惟四千兮五千秔其以糴越土性而謂余求兮郡
命違其曷可蚤夜民之飼糠籺兮又掇攘之有叵方千
里而為畿甸兮茅莩居其百九人景希兮欲多求之孰
有蓀榷右而左陂兮復前隄而後堰萬斛舟兮望悠揚
而罔見苞苴昌兮根微蠧兮弗充君門狗之吠狺狺兮
圓月噎於雲霧足余進而趦趄兮矢囁嚅之靡入思昌
儻而歸印綬兮啜哀傷而爾泣謂何求之喧泯渾兮知
此憂云實鮮余中切而深慮兮羌謂之回遠亶憂民於
以為國兮胡國憂為毋害敢稱民而自佚兮以求其安
泰僥天命之畢罷休兮余心之有得聊遲留兮敶詞而
自釋
解祟賦(有序)(唐)柳宗元
柳子既謫猶懼不勝其口筮以玄遇干之八具贊曰赤
舌燒城吐水於缾其測曰君子解祟也喜而為之賦
胡赫炎熏熇之烈火兮而生夫人之齒牙上殫飛而莫
遁旁窮走而逾加九泉焦枯而四海滲涸兮紛揮霍而
要遮風雷唬唬以為槖籥兮回禄煽怒而喊呀炖堪輿
為甗𨫼兮爇雲漢而成霞鄧林大椿不足以充於燎兮
倒扶桑落棠膠轕而相又膏搖脣而增熾兮燄掉舌而
彌葩沃無缾兮撲無篲金流玉鑠兮曾不自比於塵沙
獨淒已而燠物愈騰沸而骹䶗吾懼夫灼爛灰滅之為
禍往搜乎太玄之奥訟衆正訴羣邪曰去爾中躁與外
撓姑務清為室而静為家苟能是則始也汝邇今也汝
遐涼汝者進烈汝者賖譬之猶豁天淵而覆原燎夫何
長喙之紛拏今汝不知清已之慮而惡人之譁不知静
之為勝而動焉是嘉徒遑遑乎狂奔而西傃盛氣而長
嗟不亦遼乎於是釋然自得以冷風濯熱以清源滌瑕
履仁之實去盜之夸冠太清之玄冕佩至道之瑶華鋪
沖虚以為席駕恬泊以為車瀏乎以遊於萬物者始彼
狙雌倏施而以祟為利者夫何為邪
謫九年賦(唐)劉禹錫
古稱思婦已歴九秋未必有是舉為深愁莫高者天莫
濬者泉推以極數無踰九年伊我之謫至於數極長沙
之悲三倍其時廷尉不調行當跂而天有寒暑閏餘三
變朝有考績明幽三見顧堯之民兮亦昏墊而有歎歎
息兮徜徉登高高兮望蒼蒼突弁之夫我來始黃合抱
之木我來猶芒山增昔容水改故坊童者鬱鬱兮涸者
洋洋天覆地生蓊兮無傷彼族而居曏之投荒彼軒而
遊昨日桁楊信及澤濡俄然復常稽天道與人紀咸一
僨而一起去無久而不還棼無久而不理何吾道之一
窮兮貫九年而猶爾噫不可得而知庸詎得而悲苟變
化之莫及乎又安用夫肖天地之形為
問大鈞賦(有序)(磨)劉禹錫
始余失臺郎為刺史又貶州司馬俟罪朗州三見閏月
人咸曰數之極理當遷焉因作謫九年賦以自廣是歲
臘月詔追明年自闕下重領連山郡印綬人咸曰美惡
周必復第行無恤歲杪其復乎居五年不得調歲二月
有事於社前一日致齋孤居慮静滯念數起伊人理之
不可以曉也將質諸神乎謹貢誠馳精敢問大鈞其夕
有遇寤而次第其辭以為賦
圓方相函兮浩其無垠窅冥翕闢兮走三辰以騰振孰
主張是兮有工其神迎隨不見兮強名之曰大鈞欹以
臨下兮巍乎雄尊天為獨陽高不可問工居其中與人
差近身執其權心平其運循名想像或可以訊曰嘻蒙
之未生其猶泥耳落乎埏埴唯鈞所指忽然為人為宰
大矣工賦其形七情與俱嗇智不受界之以愚坦坦之
衢萬人所趨蒙一布武化為畏途人或譽之百說徒虚
人或排之半言有餘物壯則老乃唯其常否終則傾亦
不可長老先期而驟至兮否踰數而叵量雖一夫不獲
兮亦大化之攸病謹薦誠上問兮俛伏以聽是夕寢熟
夢遊乎無何有之鄉抗陛級乎重霄兮異人間之景光
中有威神巾金巾而煒煌命之使前兮其音琅琅曰吾
大化之一工也居上臨下廉其不平汝今有辭吾一以
聽播形肖貌生類積億槖籥圈匡鎔鍊消息我之司智
初不爾嗇不守以愚覆為汝賊既賦汝形輔之聰明盍
求世師資適攸宜胡然抗心遐想前烈倚梯青冥舉足
斯跌韜爾智斧無為自伐鑿竅太繁天和乃洩利逕前
誘多逢覆轍名腸内煎外火非熱今哀汝窮將厚汝愚
剔去剛健納之柔濡塞前竅之傷夷兮招太和而與居
貫以待人兮急以自拘道存壼奥無示四隅軌物之勢
不作兮見傷之機自無汝不善用吾焉嗇乎且夫貞而
騰氣者膴膴健而垂精者昊昊我居其中猶輪是蹈以
不息為體以日新為道倮鱗蜚走灌莽苞皂乃牙乃甲
乃殈乃剖陽榮隂悴生濡死槁各乘氣化不以意造賦
大運兮無有淑惡彼多方兮自生醜好爾奚不德余以
驟壯姑尤我以速老邪觀汝百為又或不然赤子哇哇
忽其能言亦既名物幾時蹁蹮春耕其丘投種之日釋
耒而歎何時實栗望所未至謂余舒舒欲其久留謂我
瞥如我一子二誰之曲與彼蒹葭之蒼蒼兮霜霰苦而
中堅松竹之皸皴索籜兮不若榯筍之可憐納材葦而
構明堂兮固容消而力完揚且之晳兮不可以常然當
錫爾以老成蒼眉皓髯山立時行去敵氣與矜色兮噤
危言以端誠俾人望之侮黷不生爾之所得孰與壯多
不善處老問余而何受教而迴蘧蘧形開嚮之威神孰
為來哉乃遽衣促盥端慮滌想委佩低簪持簿叩顙而
言曰楚臣天問不訓今臣過幸一獻三售始厚以愚終
期以壽忘上問之罪濯已然之咎心增故術腹飽新授
馳神清玄拜手稽首
三黜賦(宋)王禹偁
一生幾日八年三黜始貶商於親老且疾兒未免乳呱
呱擁泣六百里之窮山唯毒蛇與贙虎歴二稔而生還
幸舉族而無苦再謫滁上吾親已喪几筵未收旅櫬未
葬泣血就路痛彼蒼兮安仰移郡印於淮海信靡盬而
鞅掌旋號赴於國哀亦事居而送往叨四入於掖垣何
寵禄之便蕃今去齊安髮白目昏吾子有孫始笑未言
去無騎乘留無田園羝羊觸藩老鶴乘軒不我知者猶
謂乎郎官貴而郡守尊也於戲令尹無愠吾之所師下
惠不恥吾其庶幾卞和之刖吾乃完肌曹沬之敗吾非
輿尸緘金人之口復白圭之詩細不宥兮過可補思而
行兮悔可追慕康侯之晝接兮苟無所施徒錫爾而胡
為效仲尼之日省兮苟無所為雖歎鳳而奚悲夫如是
屈於身兮不屈其道任百謫而何虧吾當守正直兮佩
仁義期終身以行之
三黜賦(以直道事人宜乎三黜為韻)(宋)李綱
賢若下惠官為士師以直道而從事乃屢黜之為宜忘
已為人何爵禄之足惜舍生取義豈威武之能移法古
守官屈身徇道位雖卑而道何所辱義或失則位焉敢
保寧尸禄以素餐將啜菽以忘老君違必諫雖犯顔而
何傷天聽孔昭恐獲罪之難禱何則忠以得罪分焉所
甘以所守之惟一故遭黜而至三用則行而含則藏顧
有進則有退仰不愧而俯不怍夫何懼而何慙枉道事
人奚必去父母之國直心行道焉往無譖愬之談惟君
與臣代天理事各盡其職非相為賜諫行言聽固同享
於安榮道廢身藏亦何心於怨懟惟知則止之節乃盡
事君之義相彼君子異乎小夫以容悦得君為至計以
緘默固位為良圖蓋亦陋矣何足算乎老栢千年凡幾
經於凝冱精金百鍊乃可試於洪爐惟此展禽雅安降
逸雖不辭於小官亦弗免於三黜蓋以和制行者所以
與人為徒以直事人者所以本天之質類夫子文之稱
忠喜怒不形於仕已有得益軻之不動榮辱豈存乎得
失矧乃作士利用刑人上下其手而楚國以弊輕重其
心而漢法以淪徐有功之任司刑守法而代人以死張
釋之之為廷尉讞獄而舉世推仁蓋聞風而有立雖愈
久而彌新爰有畸人號為拙直荷三朝之眷遇辜負明
恩雖九謫而終歸敢忘大德惟内省不疚於聖言顧用
舍豈繫於人力味前哲之遺風每撫篇而太息
謫居賦(宋)張九成
嗟余之生兮西湖之濱煙雲為家兮風月為鄰一行作
吏兮喪厥真筮仕會稽兮繼命奉常著作東觀兮出持
刑章未及佩印兮讒口傷世路險巇兮人情澆薄拂衣
歸來兮求志獨樂温詔三下兮辭不獲卿宗正兮侍玉
座談堯舜兮上盛古小宗伯兮義則可知難而退兮奉
偏親庭闈之樂兮如三春竒禍作兮湘江奔天忽崩兮
骨欲折心糜潰兮目流血日月馳兮成永訣禍又作兮
事更危天心仁兮哀憐之免余死兮竄江西維兹地兮
古横浦嶺之北兮江之滸團瘴煙兮飛霧雨七年於兹
兮無與晤語俗目並觀兮吾何以處惟吾早聞道兮傳
孔孟用聖心兮履聖行曰君子謹獨兮無愧怍聖人樂
天兮無適莫夏葛冬裘兮何用美飢食渴飲兮無求備
神明昌兮窮不諱道義重兮物偕逝優哉游哉聊以卒
歲
釋謀賦(宋)王安石
雲冥冥兮蔽日風浩浩兮吹沙出予馳兮不得塊獨處
兮咨嗟嗟天地兮無窮暑與寒兮相客以短褐兮憂親
孰知予兮孔棘維抱關兮擊柝乃予仕兮所宜禄可辭
兮尚冒養孰割兮方虧豈吾事兮固拙寧我辰兮獨悖
信物默兮有制尚可侔兮内外
定觀賦(有序)(宋)陳造
張君錫雱不利秋闈作賦見遺辭意竒壯作定觀賦荅
之其辭曰
面頰之敷腴胸襟之恢疎譚辯之傾輸子張子眇眎高
蹈力雄萬夫我擥儁於南州闖風壑之於菟揆若人而
當價金華蓬山信其有餘固豈山澤之臞儒也哉胡乃
蘭傷玉缺盤跚躄躠黃金注而得昏美璞獻而遭刖撫
蒯緱而三歎駭霜蹄之一蹶方且寓喑嗚於雕蟲之技
陶性真於杯中之物陳子曉之曰事之宜然而或不然
者天之勝宜然而不得不然者人之定洞視天人之表
而不吾滑焉君子之善應鄉也覤然笑今也惄然悲蓋
未始得其正彼其搖搖於寵辱之樊皆於理聽之瑩乎
夫聖之逐忠之剖賢也而臞盜也而壽理好乖於所期
是故諉天者得以啓其口羿之射有撥其矢石之斤或
掣其肘然竟非拙工之敢偶蒲梢以一跌而棄夜光以
微累而掊孰非市駿藏寶者之咎以定觀之人之勝天
也久矣子其尊所有勉所無贔屓文藝之藪周旋道德
之塗吾見夫至寶横道隨和過之必且攘取而疾趨則
夫僨於前而振於後遺之寸而收之尺顧何歉歟彼託
意於酒者古人有之而或以蕩心而敗德聲其怨於文
者君子許之猶未足與語超然自得之徒羌吾言之率
爾子其繹之是邪非乎子張子作而謝之其貌舒舒其
氣愉愉若不知得喪欣戚之何如
遣幽賦(宋)張耒
居孑孑以無與兮出莫知其所之獨端居以終日兮耿
默默而長思古之人不可得而見兮存者滅略之遺辭
顧一世之異情兮余誰者其從之惟我生之拙迂兮嗟
所慕之名竒挹廉清之遺風兮曰吾其進難而退易百
驅不加於跬步兮却轡疾返而莫追踐斯言之不欺兮
庶吾心之無愧日月忽其遷流兮老忽忽而既來惟所
蹈之日迷兮撫前心而自非欲改故而圖新兮從靈龜
而問疑兆改横而上從兮史謂余而告斯横為窒而善
處兮上從直達其無巇豈外拘而中泰兮或者既寒而
將遂保爾守而無變兮神明於汝其遺之相利害而為
術兮彼鄉人其猶恥美靈龜之告猷兮我心之所止彼
蹮蹮其安往聊安安以自恃歲冉冉以將老兮草木颯
其告衰去蟬號乎高柳兮溢菡萏於清池宵蟲悲鳴以
相語兮朔羽振汛而南窺嗟吾客於東周兮周天星之
三移寫吾憂以命駕兮憑高咀以遠視覽平田以茫泱
兮瞰清洛之東駛山重複而南積兮杲嶺矗矗以鱗次
微雲霮䨴以忽布兮孤翼滅沒而高遊熊耳高高而西
峙兮女几奮湧而南危束平川於兩間兮散佃漁於平
地雞犬密其相聞兮溝塍布而如棋牛羊閒以就牧兮
烏鳥號呼以羣嘻登故國之餘墟兮望遺宫之頹基傷
者來世而無窮兮樂者昔人其既止惟達觀其超忽兮
等廢興於一視考物變以自樂兮遺餞情於酒醴大人
無即而非樂兮淺夫繫物以自治彼方窘我以局促兮
我則顧步而廣肆制憂樂於在彼兮天何貴乎明智忘
吾憂以洋洋兮將以語夫君子
幽愬賦(有序)(元)郝經
上即位之元年詔經更成於宋宋人逆之入置於儀真
姦宄漏國相與構陷誣為款兵不受書命且偽報異聞
者再遂不令進退自庚申至於甲子凡五年冬十有一
月宋人乃報其國喪而復無縱釋之命幽抑無紀極而
莫適赴愬作幽愬賦以自釋辭曰
天明監觀弗蔽兮奠表著以誠陳各蹈道以執則兮于
坦夷兮是循惟禮與信為通逵兮俾行李以問津顧率
履之弗越兮何虎尾之咥人棘予裳而柅於車兮竟蠖
屈而莫信滑溟涬以造艱兮胡搆台以愆辰習坎而入
於坎窞兮遂蒙羃乎穹旻塊百折而僨於下兮墜沉坳
而無極薦局側於眢井兮重覆盆而擠石鬱憒默而屯
惽兮觸黝然其若漆蹐泥塗以墊隘兮薄湫壤而淫濕
頓濡滯而壅底兮疾重膇以侵賊混河魚與谷鮒兮麥
麴藭兮焉所得顛連而無攀援兮仰千仞兮無涯涘責
躬而反已兮抑不知其所自粤台宗之權輿兮兆玄鳥
以降殷託帝乙之支屬兮分方祊於太原蟬聯而曼延
兮委落族而紛綸羌台弱植之煢特兮乃繼序乎其季
振迅而自亢兮欲託始以立世襲皇風之氤氲兮紉幽
蘭以為繫冠章甫之巍峩兮錯瓊瑰以為佩握火齊於
天衢兮挽扶桑以載燧造高朗以正大兮灼羣昧而用
晦攄混沌之滓穢兮萃元精之純粹衣堯兮服舜仁為
旗兮義為軔堅窮而石守兮望道囿而日進絶縱兮追
塵弗以為遠也探神區而挹道真軼乎無極之近也渴
日而不得留兮乃以夜而為晝葺江籬以為裳兮搴芙
蓉以為袖扈薜芷以掞芳兮濯爛錦而摛繡步驥騄於
康莊兮翥鴻鵠於雲霄越希有而出大荒兮乃度夐而
絶遼汎洙泗以揚波兮扇之乎以清飇掇蕙茝而抔瀼
露兮灑旭日而晞蘭苕遘靈修之際嘉兮下弓旌以為
招謂黎元之無告兮久遇毒於&KR4247;苦方焦糜於鼎鑊兮
又薦之於刀俎俾顛連之赤子兮化白骨而撐拄血肉
膏於原野兮腐棲苴而横宿莽閧貙兕而拏蛇虺兮翳
三光而汚九土朕盡焉其傷心兮豈為民之父母汝其
為吾藎臣兮敷余孚於吴楚轉一氣為陽春兮暴尫魃
為靈雨包載干戈兮朕亦願為好生之主越拜手稽首
兮迓續民命則在乎兹舉畀龍節而錫虎符兮繚霞旌
而凜霜仗遺黎若崩厥角兮將慰乎雲霓之望引餘息
而煦之以天吹兮鼓太和之泱泱變時雍而底定兮鰥
孤廢疾者而有養攀三五以反旆兮輅成康而掉鞅姦
宄遽為之閼塞兮憯不知其故也方血人於齒牙兮盜
憎主人而惡也覂余御而不使之行兮斷予轡於路也
衆梟不識夫鸞皇兮謂予日之暮也啅噪而各為兇聲
兮乃遷台以怒也懷照乘與夜光兮適闇擲而召疑謂
魚目與瓦礫兮乃翻誠以為欺棄神鼎與和氏兮以康
瓠珷玞而為竒如射工之伺人兮故巧發其隂機弗為
社稷之遠猷兮姑詭遇於一時好逆而寇來兮則予焉
所知會衣裳而衷甲兮執魯連為鍾儀薦棘而重圍兮
隔天日兮江之湄遡迴而屯以邅兮設羅畢而為之縻
錮隂谷而高且深兮入而不使之去也為嚇逼之千端
兮覬予改於步也奈予心之不移兮屹乎不周之柱也
倏歲月之屢遷兮春與秋其代謝交一臂而閱之兮身
乃為之傳舍方氣數之締兇兮予曷能與之争天定亦
能勝人兮而偽烏能易余之誠戴片天以兀處兮而豈
能拘余之心欲天飛而道游兮曾不知予身之陸沉冥
搜而坐馳兮迅祥飇而邁往激九萬之扶搖兮歘上征
而遐想將搴瑶芝於玄臺兮愬於帝而稱罔虎豹乃守
天門兮列魑魅與魍魎犬詵詵而吠人兮闔帝閽而弗
敞仰天而呼兮孰讎吾民而若是之阻修台聖非姬昌
與玄王兮曷為亦在夫夏臺羑里之幽豺虎縱横兮麟
獲而為囚鱷鯤拉其鬐鬛兮乃突梯乎蜃鰌王雌喑而
不鳴兮蜩鳩肆其啁啾雜芳蓀於薋菉兮竟不别夫薰
蕕日方中而見沬與斗兮蹇予之行孰為此謀挾李順
與苟純兮王驩入室而操矛漏國而倒制兮委而莫予
問也呼天而無與言兮撫予膺而自恨也蹇予業已如
是兮第不忘乎吾民翩然還歸顧自視兮面四壁而無
聞余節弊而增塵兮眇隻影而無倫漫勞心而惙惙兮
輒申旦而弗寐載命龜而虔卜兮復端策而訊筮吉弗
食而數竒兮再三凟而莫契鬼神亦台違兮予焉得而
請於帝登天而不可兮乃益入於地悠然靡所薄兮曾
不知其為計望燕雲而不見兮聽哀鴻之嗷嗷靈修不
可以有為兮遽違遠而鬱陶懷猷而孰為矢兮屹魏闕
而夢勞繄眇末有以召是兮秪怨艾而自責必操存之
頗僻兮有蒐惡與隠慝無乃不能制欲兮勝於理而不
德亦其饕功而冒進兮任乎重而弗克則亦遂非而崇
侈兮不能執中而過以不及或昧夫幾而闇以顓兮窒
於物而彊以塞孝不能盡親兮忠不能盡於君信不能
及友兮誠不能格夫人是用底於疐跋兮則皆自夫予
身内咎而不敢誰尤兮中隠畏而酸辛第予之所奉行
兮禮人而篤夫動也縱或有以自取兮何為至此極也
戢兵兮止殺則吾君之仁也輸平兮繼好非有惡於渠
也止予兮將焉求則亦荏禍於渠也前修與己事兮可
以鏡視而新是圖親仁兮善鄰乃為國之訏謨合則所
以福吾民兮阻則頓夫師徒繄天誘吾衷兮吾民之禍
庶有豸行人竟何辜兮羌見羈而反害夫澶淵與靖康
兮於得失之跡則固在和安而戰危兮前轍宜以為戒
謂江南之文物兮可以繼夫三代釋子卿而俾之歸兮
乃曾不如匈奴閼太和而徼倖兮反信用乎矯誣誤國
而不自知兮曾漢唐之不如嗟台身之在天地兮眇太
倉之一粒吾君之命不辱兮死生不足為得失和龍之
赤氣兮釁固有所積也自惜怙私而召亂兮從顛隕而
弗恤也蹇台焉所望兮乃援溺而入於羽淵時不可以
驟合兮竟却走而不前苟非台之所召兮則壊運其自
天顧台所懷之貞珉兮猶未至於玷缺故佩之杜蘅兮
有芳荃以為結擷中庭之霜華兮旆之乎吾之節擥江
雲而綴天星兮噫孤風而抱明月吸素霓與清氛兮雖
闇室而益白潔己而莫予汚兮挺節而莫予折截玉而
斷鐵兮冽冰而凛雪不欺天而負君兮庶無愧乎前哲
從野馬與塵埃兮溷狐兔而蹀血己地坼而天傾兮猶
不懇予之說在我者亦既盡兮安得復為之喋喋亂曰
與其惡蒙以求明兮曷若静固以養正兮與其行險以
徼利兮曷若安時而委命兮世固不予知兮謹獨聖之
令也幽所以益吾之修兮屋漏則致予之敬也非予殄
天民之澤兮殃民者固為之穽也
憂釋賦(元)楊維楨
天之何為使聰明而無信兮明畏之無神賢不必福兮
壽不必仁不義而冨兮好禮而貧蹠以考終兮聖泣袂
於踣麟冶絏身於非罪兮冉攖疾於哲人曾日食以萬
資兮侃九餟於旬之期即三葉而不遘兮七世或襲其
遺飽侏儒欲死兮長九尺者飢司造虧羨兮偏既反而
曰迪逆其猶影響兮吾壹不知惠從之所歸匪仁吾弗
依兮匪義吾弗據培德植之翹翹兮願俟時乎吾將茹
夫何好修者見殃兮曰告予以不淑饑饉降喪兮艱我
水菽三釜需養兮風拔庭木言陟於屺兮背樹隨覆填
孰哀其岸獄兮孌孰恤其困飢惡青蠅之伺物兮肆射
工而含機紛碩鼠之貪婪兮亦既樂萇楚之無知曾欷
歔而侘傺兮適窮困吾此時也鮮民之不如無生兮何
久處乎此罹也吾令箕伯叱風兮溘乎余將逝也指閭
闔以開關兮跪敷衽於帝也愍夜田以貸恩兮貨車子
以可假感寄輦以泄私兮亦逃資於晝火畀懷鳩以薦
休兮賂銅鈎又為禍漫鑄山以禳餓兮抑冨私而不果
彼蒼茫以無端兮固遭遇之無恒既克定其誰憎兮諒
靡人而弗勝逢逆境以順受兮乃先民之所程褊不怨
夫漂瓦兮茫耳外之蜚聲吾何為不豫兮其無以心而
累形曰相訓而助信兮吾將俟久於天人之監明誶曰
棘人欒變條其歗兮不自先後集百蓼兮輪根屈盤别
利器兮事會轇轕見貞士兮怵迫應物好惡眊兮窟若
囚拘豈識道兮夷險遷乘鱣變化兮泰宇泊然吾何疑
於袃葪兮
御定歴代賦彙外集卷五
