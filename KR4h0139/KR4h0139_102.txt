欽定四庫全書
御定歴代賦彙卷九十九
服飾
冠賦(唐)趙良器
懿哉聖人之所為觸類而長緣情以施大則察乾坤之
用小則稽鳥獸之儀近取諸身既制冠以象德遠取諸
物亦模範而開規裝玉彩而晶耀鈿珠華而陸離禮容
於是乎克尚首飾於是乎攸宜故柔以虚中剛而勁外
惟德是輔惟仁是大綴香簮以半出垂寳纓而雙對珥
白筆以孤懸總紺髮而繁會若乃九門朝啓千官奉職
劍履鏘鏘旌旗翼翼趨玉階以雲聳入金門而電赩於
赫朝廷其儀不忒此乃禮容之有則也爾其尊卑異制
古今殊情備鶡所以貴勇加蟬所以貴清進賢表文者
之號章甫尊儒者之名獬豸觸邪惡佞臣而直指鵕䴊
崇飾光近侍以增容此又威儀之孔明也是以舉之有
節施之無妄或用晦而冕旒或蔽聰而黈纊居止而不
失其職得位而不愆於上每守分以自安故雖高而不
亢此乃進退之惟當也客有賦之而歎曰夫檢身者禮
表容者服服之不稱必近於妖祥禮之或差自階於傾
覆故君子履道以遠害小人崇奢而取戮鄭臧聚鷸果
貽出境之誅疏受挂門克保永終之禄則知逆理者天
之所禍順常者神之所福况乎在位之庶僚可不鑒兹
而敬肅
進賢冠賦(唐)闕名
天道廓兮日月為久聖人作兮衣冠為首彼將照臨萬
有此將肅穆羣后是以明王代寳君子學干總朝廷之
要惟進賢之冠寸之七且比夫七德梁之三又取夫三
端至美乎威儀棣棣經營乎束帛戔戔知人不易行之
為難將欲昭隱逸責聲實脅讒佞為忠貞革貪侈為廉
質則以正御下雖居高匪危以虛制有縱持滿何溢動
法道静得一自代兮經為此名無止兮騐彼天秩徒以
賢能有意於賢不言而信不用於權俾荷寵禄者賢賢
而易色榮上林者安安而能遷久要不忘雖弊必加於
首嫌疑不涉李下豈正其偏則鶡之果也武重蟬之潔
也政先亮當用而為用信玄之而又玄若因物揆理易
人推遷非德不依智也非禮勿動慎也唯賢必舉義也
任用無為順也包四善而世濟其美别九儀而尊固其
信夫預明試者稽乎人言為大夫者資乎能賦則流問
以體物敢不立言以存務將欲存義終則用之不窮將
述功之懋則物無能措詩云服之無斁吾以斯文之為
度
進賢冠賦(以聖朝崇儒服以旌德為韻)(唐)于伊躬
惟冠之制惟賢是崇冠俟賢而出賢因冠而通成於人
有傳古之儀形於國有尊儒之風吾君於是詔司服進
良工考前法以無替覿斯義而有融然後得多士以立
效實兹冠而允淑君臣克序用彰有道之時冕弁可儔
載稽取象之服則知冠以招士亦猶工以度木匪工也
良材何以辨於山匪冠也羣賢何以求其禄觀夫製作
有則威儀孔昭建象於初爰從太古之代更名于後始
惟炎漢之朝不繪畫以崇飾在進用以彰德上下率而
有差禮容行而無忒不可奢致不可儉偪蓋取事之大
猷亦設官之盛飾上自元后降於公卿用則異數制乃
同名五梁三梁表尊卑之序七寸八寸為前後之程惟
德是急惟儒是旌叶緇布之遺象與皮弁而齊衡且夫
作之罔乖服之有以豈同帶鶡者空尚乎猛聚鷸者不
稱於已曷若取鑒斯在為工式孚御膳加大官之列使
臣薦不疑之謨稽乎其形諒先王之制本乎其義為君
子之儒瞻之克以正創之而以聖列士崇德之規蒸人
立身之鏡豈徒在首貫髮雍容肅敬而已
進賢冠賦(以明時急賢才為韻)(唐)梁洽
製冠有象惟賢表名冠在首而為用政匪賢而莫成伊
進賢之為急乃斯冠之發明古人所尚永代作程豈比
夫戴鶡聚鷸瓊弁玉纓彼旌武而貽咎寕比德而同聲
念兹在兹侯其偉而山有木工則度之君為政賢必進
之木自工以生態故得人而允釐故君子進退以禮消
息候時時既清兮為賢是急賢既進兮其政必立總六
官而謂何嘉此名而可挹客有聞之而言曰或摽之豸
或珥之蟬所謂二者莫如進賢忝從班於聖日願效試
於明臺敢預弓旌之召無遺菅蒯之才
貂蟬冠賦(以製冠取清蝉之義為韻)(唐)侯洌
冠表朝容飾崇工製示勁悍而貂文既緝彰清高而蝉
翼斯綴所以發宰臣之盛改武弁之弊配紫綬而增華
入黃樞而轉麗突而將戴翹然可觀糅輕毛而絲絡鬭
微殼而花攅引雜錯之光足見乎以文為貴分動搖之
影誠誡夫居危如安麗則無挂新而莫弹彩列如星衛
女何榮於會弁用當謁帝齊相堪嗤於濯冠所以類鼠
咸收如螗必取示威無假於鶡戴呈巧豈矜於鷸聚影
麗華簮光聯垂組乍臨天陛澤鮮而日照如濡時受王
言質薄而風搖自舞鄙舊規於却敵笑遠適於章甫貂
之貴誰憂換酒於晉臣蝉之清是用加金於漢主故能
堅逾鐵柱妙奪玉纓非不足之時狗尾何續從有緌而
用蜩甲如生柔而輔曲潔以從輕灼灼而自為首飾炯
炯而能使心清至矣哉蝉者食潔居高貂者内温外悍
盡飾斯在齊光不散發令姿於綴者王何以尊藉舊葉
而珥焉金張益煥將進賢而並美與交譲以相資承柱
後之名是表禮無違者冠侍中之首欲使人皆見之道
光漢冊事合秦賜冠乎斯用之以明義
彈冠賦(以君子之交誠有所感為韻)(唐)王起
岌岌高冠是加於首將服之以入仕遂弹之而去垢纖
埃不染知潔已之為先法服是從明干禄之非久豈比
裂之而無用挂之而勿有也當其貢公不仕王陽未榮
風起緇布塵飛玉纓積歲月而無色混風姿而莫呈豈
知點綴則價重拂拭則光生蓋以斷金之人未達於清
世陸沉之士猶勞其赤誠是故置之而有待褚之而勿
營洎夫大漢登庸伊人有所同松茂而柏悦將龍翔而
鳳舉於是取章甫而言曰冠者首之飾人之規盛服將
朝此為大者結髮從仕曷莫由之吾方策名於丹闕委
質於彤墀顧將盡飾以為美豈薄汚而見嗤及解彼珠
纓弹於玉指彰久要之必信表從政之有使拂舊彩以
增鮮振浮埃而暫起由是發光耀正容止朝廷濟濟具
瞻夫哲人巾櫛鏘鏘用表夫君子則知碩量之所包賢
人之與交其賤也樂夫伐木其貴也同夫拔茅則爵位
相先者以弹冠而是鑒金蘭合契者因弹冠而有感故
能致美縉紳不嬰垢氛將總會於玄髮期入仕於青雲
豈比夫晏子濯以入朝是稱賢相屈生弹於新沐方俟
明君
雀釵賦(晉)夏侯湛
覽嘉藝之機巧特精思於雀釵收泉珍於八極納瓌異
以表竒布太陽而擬法妙團團而應規於是妍姿英妙
之徒相與競嬖飛寵並修飭理袿襟整服飾黛玄眉之
琰琰收紅顔而發色流盼閒步輕袂翼翼恃炫豔以相
邈常逍遥而侍側昔先王興道立教崇冲譲以致賢不
留志於華好
山水納袍賦(有序)(陳)江總
皇儲監國餘辰勞謙終宴有令以納袍降賜何以奉揚
恩澤因題此賦
濫時来之寵沐振長纓以祗肅奉性與之文章侍相娛
之絲竹觧女蘿之山帶佩流霞之羽服裁縫則萬壑縈
體鍼縷則千巖映目圖島嶼之削成寫淪漣之徑復埒
符采於雕煥並芬芳於蘭菊憫四選之徂遷軫百慮之
迴邅霜飛空而浸霧雁照月而猜弦聽風鐘之易近對
冰霤之疎懸若董衣之百結同衞服之十年嗟斑鬢之
已颯媿冶褏之為妍謝銜珠之有報荷墜屨之無捐
五色比象賦(以車服有制示不徒設為韻)(唐)陶拱
聖人以王命之施官秩之設貴有品類賤有等列望之
可辨非旌表而焉知出而自殊宜車服之有别於是招
繪素之黨召彩筆之徒程亂目之衆色寫外物於百夫
以侯伯子男之服為飾以山龍華蟲之象為殊莫不煌
煌熒熒煇煇煜煜青為山兮嶢嶷而争峻赤為火兮赩
熾而含燠粉米以純白而璀璨宗彛以太玄而黝儵綷
而為羽則振迅而對飛暈而為龍則跨騰而相逐蓋上
古之禮制亦當今之法服必謂美妙無盡精微有餘侔
桂月之規縱麗天而莫勝擬海藻之質雖摛文而不知
實逞巧之無比信取象而靡虛豈徒用别於涖職蓋亦
或施於乘車懿自創自於心成之在手或大之者不遺
其美惡小之者不失其妍醜此實權等於真宰功齊於
妙有所以作國家之程式辨王臣之印綬歴萬代之恒
規經百王而共守不然者法實紛糾制有允休何必假
其彩色之炳煥於君子之衣裘合九章之物者則寫非
五等之服者則不故往代垂模明君立制一則爵命之
易辨一則制容之昭麗宜乎嘉其義重其事佐盛禮而
罔易垂後代以永示信哉表德之為良亦美作者之深
意
衣錦褧衣賦(以君子之道闇然日章為韻)(唐)李程
君子制服兮損益以時秉衣錦之特麗必尚褧以相資
欲曳婁以成飾故威儀而可持異彼佩環有以文為貴
者同夫絺綌必特表而出之察其所以亦將有旨願無
伐善俾其藴美衞詩既作且賦於碩人之篇匪服是加
則嗤乎彼其之子異狐裘而羔袖比綠衣而黃裏蒙纖
縞而不隔籠渥彩之可擬彷彿兮若豹姿之藏霧隐映
兮似珠光之透水徒有美於爛然孰可詳其蔚矣故服
之無斁終然允臧當斐然而入用懼學製以見傷知我
者謂我隐蔽文章不知我者謂我顛倒衣裳曾不念順
之則理的然而亡自類韜光不耀孰云欲蓋而彰比乎
繪事後素勿矜為寳不有外者何以混其色不有内者
何以蓄其藻雅符含章之德不愆盡飾之道服玩美矣
人亦宜然等誠明之道合同出處之義全亦由絜矩之
士窮而不濫藴貞明體恬澹昔有喻於讒口何以自明
今不衣而夜行寕惟逮暗是知大象既分先質後文德
為道用静為躁君不衒昭質退藏於密匪同厖服之竒
自契黃中之吉彼無褐空念於卒歲此成章不俟兮終
日未若賦衣錦之褧衣為終身之自律
華貂賦(有序)(陳)江總
領軍新安殿下以副貂垂錫仰銘恩澤謹題小賦
貴豐貂於挹婁飾惠文而見求標侍臣之密設曜毛彩
之温柔拜文㮰而影度陪武帳而香浮隨玉珩之近遠
共金璫之去留仰太山之千仞開谷中之鄙吝撤君子
之寳飾榮小人之蓬鬢蔑置醴之殊私誇賜田之薄潤
顧朽拙之微躬早遊藝而不工逢河間之好古自隗始
而恩隆諒維鵜之有媿庶懷昔而克終
西域獻吉光裘賦(以水火騐之為異為韻)(唐)獨孤授
遏矣外區實生珍異彼靈獸之則獲製良裘之斯至聖
王之所未覩獻令之所莫備叶朝宗則来自金方應中
國而色當土位意者以烈風之靡興溟海之清澄德動
天而遐方内向氣入翼而貢獻足徵方啓襲以進語如
執輕之不勝颯然舜風翠雲之光可奮籠夫堯日青鳳
之煥徒稱故其背崑崙踰弱水重九譯越萬里豈殊俗
之所貴信希代之為美直千金者更輕稱狐白者非擬
雖沉以天沼無易暵其之性燎以束薪獨異焚如之理
斯乃動聽驚視孰知其然者矣夫物有難測必思之而
不厭事有詭常亦推之而可騐何異績鼠毛以為布引
龍鬚以成絲澣於火而自若弦於弓而有之况能禦寒
凉以效用衣裼襲以呈姿司服以登備皇儀而飾朝禮
至尊爰御光紫極而耀丹墀遂使越人捧翟以求退王
母收環而請辭羣公乃拜首而稱曰休哉聖君之緝熙
且天地不愛其寳豈戎夷敢愛其私乎將念委裘之有
寔防侈服之生禍表微於君子小人酌義於夏山殷火
俾萬物之咸格其德風之在我於是天子曰俞彼則獻
其琛曷若獻其可
狐白裘賦(以珍裘非一腋為韻)(唐)陶翰
邈哉瑞獸生乎青丘資挟温以流潤得頥素而成裘故
鎮毫錯毳匪剛斯柔象羣哲以濟美較千年而取優配
華玩於車服曜珍竒於貴游殷祀典以崇賁飾禮容而
克修暨夫秋沉金氣冬舉玄律進卿相之門登王侯之
室寒袪温薦恩纏好密任藏用以卷舒委凉暄以昇黜
將綌衣以逓御與紈扇而更出苟人事之宜然諒廢興
之若一嘉其全真定色育精含徽千金振價衆服騰輝
朝臨皓雪且状乎寒披鶴氅曉安朱架又象乎高懸玉
衣雖質文之可别蓋貴賤而同歸故崇侈者取貴而尚
戒奢者含貞以非矧乎從損而益工兼素腋德之攸親
豈惟物新晏嬰相齊以推弊孟嘗獻秦而獲珍貞休利
乎蕃玦悔吝生乎妄人倘兹道之無替遮遺芳於後塵
千金裘賦(唐)雍陶
良冶之子兮不墜舊規製珍裘兮巧意無遺非一狐之
成此直千金而在兹蓋以表盛服之麗者舉高價而美
之倘以負芻如當市骨之日如將貰酒偏宜買笑之時
如其選擇亦求粹白資衆毛取羣腋極貍製之状殊豹
飾之跡俾裼襲之有加欲曳婁而無斁紉鍼既就振領
提裳乍掩孔雀全欺鷫鸘有斯而死不於市衣此而坐
不垂堂何必獻武帝之時人来西域受平公之處鳥下
東方宜乎在笥見珍滿籝非貴將示美以爰御豈救寒
而乃衣時彰節用乃三十年而尚存俗競奢妍乃十萬
軍之所費觀其皓練漸潔輕埃莫霑巾幣之酬猶少外
飾之態俄添日影遥臨豈見犬羊之易雪華傍射自宜
狐貉之兼爾乃取而諷論其衆亦猶多士補於衮職羣
材搆於時棟豈比夫告敝於黑貂誇煥於青鳳然則乖
惡衣之義生侈服之心既傷三德之數徒稱千鎰之金
所以披鶴氅於王公獨標耿潔焚雉頭於晉帝用戒奢
淫况乎衣褐可以備卒歲挟纊足以禦寒夜何勞寳劍
侔貲豈要驪珠同價委此蒙茸之資被乎勤儉之化使
狗盗之人盡息其偷詐
布衣賦(明)袁定
遡皇初之淳龐兮葆真素於洪荒尚結繩以為政兮未
有事於采章中天啓文明之盛兮作繪作服而山龍藻
火之煌煌垂衣裳而治天下兮野老歌白雲之鄉漸憂
上下之無等兮為之别服色禁僭侈而弘制度於無疆
自古風之漸邈致末流之濫觴冰紈霧縠下逮俳倡輿
臺隸卒被服輝光物力由此而愈絀人事因之而改常
但思衣服之麗都而遑問道德之允臧也則見夫公子
王孫朱纓文縠盛冠劒之陸離潄蘭荃而芳郁狭邪則
金張豪貴常騎白鼻之騧抗談則王謝風流並揮麈尾
之玉而究之學慙一卷之師才類道旁之木則見夫麗
女妖姬粉白黛綠飄長袖兮輕裾舞霓裳之一曲争妍
則騎馬入宫矜蛾眉之淡埽怙寵則醉扶上殿歎海棠
之睡足而究之金谷銜哀於墜樓姑蘇興恨於遊鹿爾
乃私人之子熊熊是裘教胄啟鴻都之學爛羊封關内
之侯作勢而耀里門隐然負嵎之虎稱名而登末座儼
然冠沐之猴而究之東園終誚夫銅臭狗矢豈貯於金
甌爾乃乘軒之輩薈蔚貽羞入朝侈三英之粲退食鮮
五緎之修虎皮而羊質兮盡鏘鏘之鴛鷺維鵜而濡翼
兮實楚楚之蜉蝣而究之技僅能言之鸚鵡榮均文繡
之犧牛而况服之不衷賈禍堪憂如膏適足致謗聚鷸
益以召尤縹綾是何法服思稱德兮鮮儔惟布衣之士
蕭然環堵之内將墳典之博搜稱先則古聖賢是謀斯
誠不倚勢而貴不藉財而富而足稱為人物之第一流
也乃士風士習之漸異士氣士節之或殊卑自工妾婦
之術高亦蹈亢龍之虞薰蕕早别於逢掖國是爰分其
菀枯則古今之變有可得而詳旉者焉伊處士之横議
兮隂陽任其翕闢離合憑其縱横公卿執轡而虛左兮
侯王擁篲以郊迎朝寄遊士之籍兮暮垂上相之纓乞
憐昏夜而驕人白日兮遊大人以成名此固富貴利達
之薰心而自謂布衣之極榮也乃六國既滅李斯相秦
儒生猶連鑣而接軫巷議尚尊古而卑今宜逢彼之怒
而盡供秦始之一坑洎黨人之清議兮顧盻長其聲價
登接晉於龍門俊顧及厨之標榜兮宗山斗於三君汝
南月旦之芬芳兮至穢視夫朝廷西州豪傑而深恥不
與兮自表免以騰聲此固風尚名節之垂芬而無愧布
衣之莫京也乃節甫煽禍黃巾弄兵黨錮雖乍禁而旋
觧善人誰扶危而奠傾彼漢社之屋而實兆分袒於甘
陵若夫濁流之投隙緣牛李戰野之血玄黃滔天之虐
洪水非有斬袪射鈎之仇而分角門戶紇干興哀於天
子若夫洛蜀之英倏分彼此水火之形既成排毁之端
蜂起適来小人側目之讒而立碑永錮銅駝致委於棘
杞彼道學何負於國家自偽學之網一設朝署為之一
空彼士子樂覩夫京華自同文之獄一倡太學於焉欲
封無何雲擾諸夏塵飛土中蹂踐厮養之下困頓戎馬
之叢食給稗子薪拾馬通此真儒流之浩劫而布衣之
極窮也窮斯濫濫斯變思求活以苟全遂改顔而易面
由徑由竇之罔惜兮思一長以自衒為奴為隸之不辭
兮冀他人之我盼已漸趨極輕之勢兮誰不謂古之士
也貴而今之士也賤若此者非布衣之能負人實人負
布衣之稱而有慚於在昔之名彦吾嘗思之矣五月披
裘者何人乎聿有懷於負薪之不貪帶索行吟者何人
乎聿有懷於啓期之樂天楮冠而歌商頌鶉衣百結而
貧也非病者何人乎聿有懷於洙泗之賢排難觧紛脫
屣千金者何人乎聿有懷於蹈海之仲連而且慕富春
之垂竿而且慕松下之風湍而且慕五柳之盤桓而且
慕剡溪之入山而且慕居遼之幼安而且慕寄廡之伯
鸞而且慕白雲留住之可以長年而且慕安樂行窩之
炳於幾先而且慕梅妻鶴子之澹寄襟期於水涯而山
巔高山仰止景行行止將數之不勝數也洵布衣者之
可師而可傳然則所稱布衣者尤當顧名而思義也毛
褐之與儔而輕暖之勿覬也安乎布衣之粗則莫羡綺
羅之細安乎布衣之樸則莫羡純緜之麗毋羡文錦而
緼袍是愧毋羡朱紱而初服是棄荷衣蕙帶標一丘一
壑之清風朱紱長纓任九棘三槐之連綴臥牛衣而飲
泣兮負英氣以不衰寕却衣而凍死兮秉清操而愈厲
必服之無斁兮而後可以歴險易齊得失不改其儀一
如結之致我非惡錦衣而逃之是有分焉不可以苟營
而妄冀也雖然布衣是甘將遂草木同腐乎曰非然也
儒者明體達用之學行則著其事居則明其理綜成敗
於古今日精研乎經史補葺往代之遺文垂為後起之
懿軌不朽惟三傳諸奕紀雖志行不逮往哲兮恒素修
之自矢窺陳編而如覿耿光兮乃所願則學孔子
服蒼玉賦(以天子之服從此方色為韻)(唐)獨孤申叔
天配五色惟春也蒼然地孕萬物惟玉也堅焉玉可久
持故君子比德於玉蒼實正色蓋聖人形象於天歲既
陽止色其著矣東方木德之令蒼本靈威之紀順其色
繄象服是宜飭其容信以蒼為美晶熒兮其瑩如碧追
琢兮其平如砥實同法服不敢違於先王有異象環獨
見用於孔子若乃太史告立春之期天子迎東郊之時
映乎玄冕節以采茨瑟若生芻之色肅乎出藍之姿縈
垂組而温潤澤矣繫衝牙而左右流之質且異珪終乃
磨之無玷色雖匪白誰謂涅而不緇故能間五玉先四
服混玄冕曜黃屋微白虹之皎潔對蒼龍以照燭豈非
哲匠之所逢他山之所攻採此温如之質擇其善者而
從得佩之服之於此琢之磨之於彼齊蒼璧之獲薦異
白玉之見毁色膺時用寕侔純漆之玄彩非染成詎比
奪朱之紫矧乎四氣莫先乎春陽五位莫首乎東方九
有具瞻其尊也帝皇萬物咸頼其大也穹蒼我乃應春
氣之德順陽和之則為帝者之行節候穹蒼之正色叢
四美而具宣冠羣玉之攸克所以標嘉名於時令宜乎
哉垂楷模之無極
山玄玉賦(以竒質異文作佩公侯為韻)(唐)沈逵
佩玉之設所以導容止節威儀惟山玄之在御配組織
之標竒山以表名蓋取山崇之德玄而載色且昭玄默
之宜合殊姿於雅稱俾服玩以無虧懿其韞匵稱珍連
城表質爰制衝牙之用以戒趨馳之失匪取乎截肪自
資乎純漆響既清越理惟縝密色温合乎緇衣韻鏘鳴
乎玉律動之在聽隨矩步而聲繁佩之在躬寕風趨而
影疾羣寮奉贄庶官陪位貴賤畢陳高卑咸萃我則發
清響標竒器飭彼雅容遵乎深意配元侯而禮盛奉上
公而儀備豈比瑌珉彰庶士之殊水蒼表大夫之異况
乃黝衡比色緇組侔文體玄端而位辨表黼衮而功分
或倚或垂昭君臣之異載揚載揖殊進退之聞宜發明
乎盛德永光錫乎洪勲其質貞清其光錯落官推王府
之典制自玉人之作是用比德賢臣表功王爵始自韜
石未彰含暉尚晦隐玄山以参差冠玄雲而霮䨴哲匠
莫顧俊賢未佩徒棄置於層巒豈琢磨於明代及乎偶
拭拂遇磨礱服之容美執之禮崇自可寳同乎金錫豈
惟價重於王公則知其律聿修在禮斯柔非夫賜象服
錫鳴璆何以膺山玄之瑞於諸侯者哉
珮賦(唐)胡運
玉有環珮所以節威儀珪璋所以應朝覲朝覲貴乎特
達威儀在乎淑慎則珮之為用以德聞珮之為服以禮
進既取堅以縝密亦體柔以温潤其彩炯明涵黼黻之
華其聲清越諧金石之韻豈止法先王之服戒乎大夫
抑以觀古人之象原之帝舜由是表尊卑之飾彰朝覲
之美佩山玄而抱水蒼搖搖兮耿光左宫羽而右角徵
鏘鏘兮垂委非徒抑其進退亦以制其容止則裂石破
玉靡顔膩理清清泠泠作羽儀於君子思我王度服之
衷已珩韍相煥品命不渝貫以桃花之綬錯以明月之
珠時也朝北極歴天衢明玉殿耀金鋪徽音生於矩步
繁響起於風趨濟翼為君臣之榮觀逶迤乃賢哲之令
圖亦何必搴修蘭於長坂折瓊枝於遠區然後為美乎
别有楚臺神媛越國名姝嬌羅豔縠秀色鮮膚振鳴玉
以亮響踐瑶階以踟蹰聲珊珊兮若有無睇緜緜兮意
愉愉翩蹮蹮兮望坐隅欲從君子禮之拘乃歌曰佩玉
蕊兮德音發中規矩兮聲不歇馳畋獵兮思敬慎夀考
不亡兮長歲月端法服兮臨魏闕羣后覲兮萬方謁
珮賦(唐)麻不期
夫聖人彰德以建物表意以與名禮容孔備制度昭明
衣冠振序簪紱齊升亦兹珮之為用隨劍履而揚聲觀
其所興爰自古昔玉華既重於周后蠙珠亦珍於漢辟
蓋將以威儀節度知無不易豈徒矜珠玉之芳聲喧步
頓之前跡懿其符彩照燭流曜暉光宫徵合韻左右鏗
鏘此亦邦國之儀範為衣裳之典章於是垂為臣倚為
主式標上下動合規矩亦非獨洛妃觧贈於陳思漢女
見投於交甫爾其幽人所重君子攸資則蘭蕊馳馨於
楚客象環騰譽於宣尼斯偶物昇榮助荷衣之葱翠因
時適用陪藻服之葳蕤既而天子會朝臣御華闕冠蓋
雲發公侯進退而為容卿士俯仰而趨謁兹珮也幸朝
儀不棄流響未歇既連帶於虹蜺庶傳名於日月
衝牙賦(以君子佩玉由我成聲為韻)(唐)闕名
佩必有節牙惟應聲既熠熠以光動始鏘鏘而韻清馳
聲曲折之間突爾乃激方隨步武之際跳然若驚嘉其
琢自良工飾於君子冀静聞而中矩每徐轉而知止乍
旁達以散遷忽高飄而間起比於德寕無故以去身習
乎容諒和鳴而入耳是知宫徵交應周旋必聞助清音
而靡絶混真質以纔分將觀其禮朝於君假抑揚而有
耀俟動静以成文故乃藉此相攻彰夫必佩窅爾同聲
服而非礙顧規模之可則宛在其中聽寥亮之無差不
離於内則知俯仰寕阻進退皆由引異響而非往配禮
容而必周虛徐互振寂寞相求洞晨照而彌徹驚微風
而更幽原夫製彼竒形韻兹良玉雖杳杳以將盡竟遲
遲而潜續澹以成章静而應曲重輕莫雜恒宛轉而下
垂左右皆調每玲瓏而中觸由是孤光屢進片影彌輕
駐幽音而乍默值逸勢而俄成方將應組綬厠瑶瓊應
疾徐而洞徹順激射以鏘鳴故其悄以分音玲然自我
當待扣而逾寂匪輕搖而孰可豈不以佩服紛綸威儀
衆夥徵衝牙之微旨然後知古禮之不墮
古君子佩玉賦(以古君子行必鏘玉為韻)(唐)裴度
伊君子兮何師邈淳古而繹思儼然有章相威儀於樂
只温其如玉故切磋而佩之縝密是比貞明所資追琢
斯成既殊張氏之印清美可羡寕匹孔侯之龜是用濯
自丹水取諸玄圃君求美質我則表温潤於光容臣聽
好音我則動凄清於步武結以紳帶綴以環組使感之
者在約而思純服之者居今而行古豈比夫詩人無文
贈雜佩兮夫君騷人著美紉幽蘭兮之子是以嘉其抱
素貴以合真想見白虹之氣思聞清越之聲發凝輝兮
既昭我述鏘雅韻兮必俟君行是以敬慎侯度獨高人
情至若斲以為壺徒玩其質執而為璧徒旌其秩豈若
用之有方垂之無必威儀棣棣居則粲然之光進退瑲
瑲動則泠然之律是以古之君子物有其章温恭可象
環珮其鏘既覩容而生敬諒播往以傳芳然則貞玉之
質非賢無以服用昔賢之珮非玉無以表彰故佩斯敬
覩斯莊方今野無遺賢山不藏玉彼華佩兮同昔時以
入用彼君子兮思古人以自勖故能振休風播淳俗則
今日之佩玉昔賢之高躅者也
象環賦(以謙德無事循轉為韻)(唐)錢起
聖有制作人具爾瞻是環也用之撝謙成乎其規故有
典有則全乎其素故匪雕匪刻動法天旋温如玉色可
以觀象見意可以取文昭德終日佩之其儀不忒懿夫
圓通既固雅麗且殊皓質中澈騰光外敷守其明也處
暗室而不昩偕其道也映素服而如無鄙南容之珪貞
而猶玷嗤卞氏之璧瑾而不瑜升諸組綬不亦宜乎或
有黃雀酬恩鄭商所利其名則一其宜則異皆浮俗之
所珍乃老氏之遐棄寕若斯為美也將君子而比義文
而不華垂之如墜循環無極參日月之在躬佩服有常
於韋弦而戒事固知宣尼之旨有要有倫於此表禮創
物乃將卑服謙身是以成形而不受其彩散璞而不失
其真瑩爾情性潔白惟純導爾情性貞明日新捨之則
禮容若缺用之則法度是循物既合權古稱其善常虛
心以隨運雖匪石而可轉覩妙用之昭宣知前哲之舒
卷
象環賦(以謙德無事循轉為韻)(唐)沈仲
佩服之設惟德是瞻夫子之服素而博夫子之德稱而
廉式制象以表諸儉豈無玉兮體乎謙謙而伊何服用
有則舍寳佩庶以彰其無位制象環實亦明其讓德匪
玉兮匪金是雕兮是刻取其焚身之齒奮其截肪之色
磨而不磷涅而不黑相彼玦矣謂其玦之有離制此環
兮體其環之不極因良工以表器奉聖人以聘國苟炯
戒之斯存曷威儀之有忒於是不師爾制爰始我謀錯
落增色晶明克殊寫金規於顧兔掩素彩之隨珠崇其
五寸之範輝彼十圍之軀貴其文兮我則文而能潔謂
其曲也我則曲而不踰既圓體以就滿亦虛中而應無
服為身表環為佩器若禮義之相湏豈周旋之暫墜將
以體象其法理亦以循環乎志意雜章甫以為飾騰組
綬而生輝蔚禮經以留規掩水蒼之故事明夫素王立
範象豈因循必使動容有則箴規合倫得禮容之不選
著盛德之日新環之質兮取其終始罔遺象之齒也取
其堅白可珍體夫子之歴聘周旋似夫子之從時屈伸
象環之制兮其義不淺謙撝之旨兮因斯而闡道崇受
物用能寬而有容理貴適時體如丸而任轉忝明試以
效拙敢獻賦而旌善
履賦(唐)趙良器
朝廷兮赫曦冠劍兮逶迤惟斯履之所用得禮容之威
儀綴珠綦以崇飾遵玉趾而更移其始造也佳人運思
女工妙選爰斯功之始畢出閒庭之試踐眇輕步以相
矜指竒文而争衒若乃相國承寵尚書見榮歴彤階而
曳響上玉殿而規行出郡表竒則簷前燕落入朝表異
則雲際鳬驚運蓍絲以示儉躡瓜田而見明時行則行
時止則止潔其容色固其表裏偶簮裾未以為榮踐泥
沙而以為耻其儀翼翼其貎邕邕曳踵則輪軌不斷接
武則塵迹相重其取進也每迎前以啓路其守謙也常
處下而翹容其受用也既虚中以待物其順人也亦應
時而曲從是以加其絲飾廣其文繡所以表威儀光領
袖宗廟祭祀非履不行揖讓周旋舍履何就易履者禮
也吾謂斯文之不謬
孔子履賦(冇序)(元)楊維禎
按晉書武庫火累代之寳及吾先聖履漢高斬蛇劍王
莽頭並焚焉人以為履丁厄數不知履可焚而履之道
雖萬劫火不可焚也且聖人之履與逆臣之馘並室同
珍司馬氏失芳臭之辨矣宜火之焚馘而有以累履也
鄉校命賦以孔子履謹再拜而為之賦曰
繄尼山之降聖實禮服之攸師冠天圜而肖象履地方
而取儀曰大聖之所履豈遠異夫文綦惟玉趾之所託
遂有貴於後来吾想履之几几協周公之赤舄或過廟
之躩如或去邦之削迹或審步於矍圃或遲行於故國
羌是履之必俱隨仕止於久速去之五百年兮歴嬴劉
而典午赤帝子之手劍新室氏之首顆何並室而同珍
失媺惡之去取俾簒逆之餘烈累神明之步武吾又哀
司馬氏之逆德而何尤其武庫也嗚呼履之器可灺兮
其則永存履之跡可屈兮道萬世而長伸故放四海以
布軌極厚土以躡跟嚴尺寸而不頗垂百聖之所遵行
帝道而帝履素臣而臣又何與漢三尺而共弔悲玉石
而同焚彼有衒文豹於乾溪結色絲於鳳陵争霸者之
遺跡背王法之繩繩編明珠以養客偕長劍而上廷羌
偭規而改錯匪先民之攸程織仲子以傲禄納東郭以
矯名葛既褊於魏俗革又變於趙靈提嶺上之隻景翥
雲間之雙鳬進圯橋之所墮逐黃石之有無是又佛老
氏之誕幻奚啻霄壌之殊塗匪聖之堂吾何升匪聖之
路吾何趨雖瞠若乎其後兮始吾行之弗渝也誶曰青
絇赤繶履之造兮由仁行義履之道兮履可化兮道不
可槁兮非履之寳惟道以為寳兮展兮君子亦允蹈兮
豹舄賦(以兩遍用四聲為韻)(唐)錢起
麗哉豹舄文彩彬彬豹則雕虎齊價舄與君子同身故
得飛聲入楚見賜留秦曩者胡為隐霧而不下今復何
幸對雪而迎賓蓋因虞者之獲成於匠者之手苟當時
以為用雖殺身而何有於以履之美且無度既居下以
禦濕亦迎前以啓路花映香塵光生玉步借使登朝廷
列臺閣規矩不改會同自若投其跡必陟鴛鷺之行取
其文不改犬羊之鞹詩人歌其事春秋美其名舍則止
用則行拂漢齊飛遥分鄴令之術入朝曳響近雜尚書
之聲彼糾糾葛屨珊珊珠履一則固窮一則僣起制度
首出憲章俱美嘗試談論其兹舄而已士或覽之而言
曰象以齒而焚龜以骨而斃况之豹也憑巖穴以逞欲
以爪牙而自衞而有用於人竟以皮而戾一朝寝處成
此新偉夫斑文散渙毳毛蒙密映鶴氅以凝暉臨翠被
以曜質於斯時也不可談悉亦有刻意未參卑秩東郭
之曳履長穿王生之結韈何日思蔚然而一變歌豹舄
以自畢
豹舄賦(以兩遍用四聲為韻)(唐)錢起
豹可為兮鬱矣其文材賈害兮用之楚君用之則那為
舄几几雖工興其飾亦天鍾厥美奢以則之衆目所視
異哉惟雜爾巧有詭其制也青葱掩其真赤繶慙其麗
動容而彩射金屋舉趾而聲傳玉砌諒服玩之惟竒知
侈靡之無藝徵夫至理也匪威儀不忒匪古訓是則甚
葛屨之失禮同鷸冠之敗德何役智以宣驕乃自躬而
刑國噫先王立極念兹在兹服有常度行無越思何爾
舄之豹飾雜珠綺與文貍若昭其泰無乃簡彛是舄也
君子歎之觀乎異状斑然復周蹙霞起煥爾文質當其
踐履知我者謂我惡居下流不知我者謂我親承玉趾
則知物有所歸天之冥數惟豹作舄殺身思遇惜其有
美而来亦以禦寒之故雖雨雪而盈尺俾陽和而在步
不然者寧踐於斯路客有感而言其文也何麗其用也
何薄當卑步武之間徒異犬羊之鞹飾被已慚於翡翠
為裘更羡於狐貉别南山之霧以奉進趨同鄴縣之鳬
願翔寥廓
豹舄賦(以兩遍用四聲為韻)(唐)謝良輔
惟兹舄兮稱珍受異質而彬彬其文也合變於君子其
用也見美於詩人伊昔大匠未知含章可久棲止隐霧
或羣或友且申威以肅殺寕畏險而挺走豈知獻状於
獠者之身入用於屨人之手敏手既至光華增媚兩美
必合一朝成器信常功之嘉猷為盡飾之美利苟賞善
之在我甘殺身而不懟曲直裁成威儀可覩若向也獸
而今也舄諸侯所重楚子之翠被有光王者攸宜周官
之赤繶無斁左之右之乍合乍離每唯命以進退將有
翼於威儀擇地而行豈慮泥塗之辱有道則至尚懷文
彩之竒故尚書之曳履聲則有音中郎之倒屣義亦為
美雖措足以同方豈能文而可紀則知隨時應物順人
合度克通夫莫往莫来寔怪於規行矩步滯阜鄉之自
惜飛鄴縣之可慕願賓上國之階墀冀吾君之一顧夫
材俟時而進用時俟材以求索彼微獸之有章亦飾躬
而制作慕公孫之几几耻滑稽以交錯幸參鵷鸞之行
無雜犬羊之鞹若然者則荷夫天衢之亨對斯文而不
怍
錦鞵賦(唐)温庭筠
闌裏花春雲邊月新耀粲織女之束足嬿婉嫦娥之結
璘碧意緗鈎鸞尾鳳頭鞻稱雅舞履號遠游若乃金蓮
東昏之潘妃寳屧臨川之江姬匍匐非夀陵之步妖蠱
實苧蘿之施羅韈紅蕖之艷豐跗&KR0008;錦之竒凌波微步
瞥陳王既蹀躞而容與花塵香跡逢石氏倏窈窕而呈
姿擎箱回津驚蕭郎之始見李文明練恨漢后之未持
重為系曰瑶池仙子董雙成夜明簾額懸曲瓊將上雲
而垂手頋轉昐而遺情願綢繆於芳趾附周旋於綺楹
莫悲更衣牀前棄側聽東晞珮玉聲
錦帶賦(明)李攀龍
彼都人士上谷少年翩翩逸麗原嘗是賢連交紱冕英
俊之域締好貂璫景繆之家三輔豪舉五陵紛華莫不
肺肝共瀝意氣相加爾其冠蓋如雲騎從如水持觴竢
盡投袂鵲起浮遊近縣邁言千里思美孟姜在濟之湄
神招魂佻匪我愆期怨青春兮桃李衰况白日兮西南
馳握君手兮淚愈滋悵軒車兮来何遲忽嫮目兮調笑
容復易中兮思怨移絙洞房羅幬帳爇蘭鐙酌瑶漿桑
間詩芍藥章酡朱顔發娭光始容與以微動兮體陂阤
而精蕩頩薄怒以相難兮旋靡迤而態暢爾乃下装金
恣歡情沈湎日夜極欲所營乍百草兮艷陽又羣芳兮
素秋胡㕍鳴兮憶故鄉逝將返兮動離憂幾抗軔而北
發重嫣然而且留若乃聊城控急邯郸被圍射書則紛
難立觧竊符則趙魏焉依回鑣迅赴媚子頓違羇棲就
道繾綣去闈送復送兮遠山曲行復行兮大河隈飛雪
掩野悲風北来抆血相對灑涕銜恩妾居齊右君家薊
門掺子袪兮蒼玉玦捐余佩兮贈王孫於是願假湏臾
似行未辭何以報之錦帶幡而方其織下秦川之機垂
諸燕市之侠颺纓繡於輕飇繫陸離之長鋏容兮遂兮
鞙鞙獵獵於是引如霜兮并刀剖五色兮紛㩋乍若彩
霞初斷倚若木又如虹霓中絶垂碧濤鸂鶒兮鳳皇羽
翼兮垂傷令黃河兮如此帶置懷袖兮天地長女如束
素郎亦青衿雖縷思之乍分庶離緒之可尋羌良會兮
終合將永結兮同心於是紆領徘徊引踵遷延痛一逝
而異鄉恐芳華之坐捐驅征輪兮不顧望行塵兮沾襟
塵漠漠而無見别胍胍以方新居人閨掩遊子馬嘶夢
搖搖以空逐形怳怳以長睽撫此物兮準疇昔欲往從
之誰為匹
御定歴代賦彙卷九十九
