欽定四庫全書
御定歴代賦彙卷一百十一
覽古
登櫓賦(晉)歐陽建
登兹櫓以遐眺闢層軒以高盼仰天塗之緜邈俯平原
之曠衍嘉蒼春之令節悅和風之微扇旁觀八隅周覽
四垂面孤丘之峻峙阻曲岸之修崖植榆楸以成列插
垂柳之參差寓目忽以終日情亹亹而忘疲
登龍岡賦(宋)傅亮
靜潛處以永念聊駕言以寫憂蒙旭露而夙軫稅余轡
於龍丘南臨平隰西際荒疇比宇連甍幽榛四周眺江
都之廣澨究川陸之廻修羡翔羽之嬉林樂綠蘋之在
流乘清漪以汎濫翳稠枚而命仇信遂生之有所何怵
迫於人尤
山陽城賦(有序)(唐)劉禹錫
山陽故城遺趾數雉四百之運終於此墟裔孫作賦蓋
憫漢也辭曰
我止行車霣涕於山陽之墟是何蒼莽與慘悴舂陵之
氣兮焉如踣昌運於四百辭至尊而伍匹夫有利器而
倒持兮曾何鋩刃之足舒懿王迹之聿基曁絶維之再
敷邈汜陽與鄗上恍蛇變而龍攄痛人亡而事替終此
地焉忽諸嗟乎積是為治積非成虐文景之欲處身以
約播其德芽迄武乃穫桓靈之欲從心於昏爇其妖燄
逮獻而焚彼伊周不世兮姦雄乘釁而騰振物象摧以
易位被虚號而陽尊終勢殫而事去胡竊揖讓以為文
嗚呼維神器之至重兮如山之不騫使人得譬乎逐鹿
固健步者所先諒人事之云耳孰云當塗之兆也自天
亂曰久矣莫可追升彼墟兮噫嘻獨遺武兮眙後王之
元龜
登故宜城賦(唐)蕭穎士
升彼墟兮遐眺荆江邇矚樊沔頽沲以隱嶙攲缺而㟞
嵼野茫茫其靡極何人戶之單尠悵青春兮始交又白
日兮將晩悲世事之艱阻慨征途之未返憑寒皋以盡
目究林莽之深淺煙迴起於殘燎鳥羣飛於絶巘曾是
感時而戀舊孰不酸辛而僶俛也矧乎寓縣乖剌關河
阻遏去枌榆兮地表離骨肉兮天末涕横墮以若注懷
永痛其如割悠悠蒼天不日不月曷其有佸撫艱勤之
此土偶四海而承平方神武之君臨尚未遑於戢兵警
山戎之外虞重燕代之專征罄帑藏之實窮千甲之精
陸隘幽冀水填滄溟其為盛也入師長於庶僚出董率
於連城冢婦降於王姬餘子超乎正卿睚眦則浃日誅
夷攀附則累歲尊榮玉帛車輿鐘鼓臺亭煥赫而鏗鍧
三十年中初不戒其滿盈終大都之偶國逸漏網之奔
鯨潰亂河淇虔劉汴滎覆東洛隳陜坰抗靡堅陣守無
完營呼吸三旬遂至乎上京爟燧燭於王宮潼關為之
晝扃旣而將吏逋竄烝民駭散崩騰郡邑空闃閭閈荒
凉我汝潁牢落我睢渙傅置載馳於商鄧兵符薦集於
淮漢彼邦畿之尹守藩牧之垣翰莫不光膺俊選踐履
清貫榮利溢乎姻族繁華恣其侈翫或拘囚就戮或胥
附從亂曾莫愧其愚懦又奚聞於殉難甚乎昔先王
之經國仗文武之二事苟兹道之不墜實經天而緯地邦
家可得而理禍亂無從而至今執事者反諸而儒書是
戲蒐狩鮮備忠勇翳鬱澆風横肆蕩然一變而風雅殄
瘁故時平無直躬之吏世難無死節之帥其所由来者
尚矣不其哀哉變之始也予旅寓於淇園初提挈而南
奔崩波滑臺逼逬夷門亡車徒於鼎城擯圖籍於轘轅
背維嵩遵汝墳迥環乎郟葉飄泊乎穰宛嗟歲聿之云
暮結窮隂之凅冱市蕭條以罕人盜充斥以盈路微奔
走之僕御有啼呼之幼孺川層冰而每涉塗積雪而猶
步晝兮夜兮曾莫解於馳騖惟寢與食曷嘗忘於恐懼
略南鄉之左鄙凌北津之勁渡偉夫峴首之為鎮也凌
隅百雉危甍萬井森松篁之薈蔚劃鄽街以周整前山
縈依而秀拔斜漢杳映以清迥秔稌蔗橘雜荆衡之蓄
桑麻黍粟侔冀魏之境漢之盛也移南國之冠蓋晉之
衰也為北門之捍屏今方嶽之仁明惠久要於平生幸
羈旅而獲宥旋載筆於戎旌陪後車乎南紀儼四牡以
專征歴隤墉而訊諸乃楚鄢之遺城昔漢皇之標季間
諸侯之釋位聞景升之是牧歎興廢於兹地其後綏懷
勁楚抗衡強魏雄九域以高視為一方之所庇亦謀猷
所賴而致也於時宼盜蜂聚生民失土賢雖避世才亦
擇主有卧龍之竒英視江漢而胥宇遭劉后之側席聿
疇咨於草莽若游魚之在水尚三顧而後語其始也亦
將稜威漢沔用武荆楚俟時觀釁終然義舉然後包并
河洛盪滌陳汝迎帝配天不失厥序旣中流之顚覆故
宏算而乖阻信雲長之寡謀亦天命之弗與猶復廓卭
峨之險奮賨濮之旅鋪敦隴阺震懾關輔致中原於旰
食振衰漢之遺緒洸洸乎俾千祀而景慕宜其易名於
忠武不其偉歟方其躬耕漢渚獨詠梁甫輕夫管樂莫
之云許伊唱高而和寡亦惆悵於前古道不同不相為
謀斯之謂矣荆雲兮蔽虧朔鴈兮差池雲有迴兮鴈有
歸嗟予行兮愴遲遲諒窮愁兮莫諼雖九醖兮奚施
登臨河城賦(有序)(唐)蕭穎士
亡舅孝廉元君才高位下一命屈臨河尉尋遭風瘵有
加無瘳憂悒迄逾一紀故不復仕而風標俊傑文史清
雋則君所著别傳詳矣舅於予有教授之恩隻辭片字
皆資訓誘旣而射策桂林校書芸閣首為知已名稱舅
氏之力也天寳元年秋八月奉使求遺書於人間越来
月屆於臨河之舊邑覽物增懷泫然有賦羊曇是日獨
吟零落之篇周翼終身寧亡吐哺之愛辭曰
登孤城兮見河水之漫漫城有隍兮水有瀾歘翻覆兮
無端俯崇墉兮辛酸心斷絶兮河水之干借如韓伯懷
恩羊曇念昔追北渚之曩餞歎西剡之忽覿曾一顧而
不忘况仁深與密戚也惟佩觿之弱歲荷哲舅之矜憐
枉月旦之殊品超等夷而獨偏過雖小而必誡善無微
而不甄備潤身之黼藻聞染翰之蹄筌豈期文嗣作者
價參時賢謬崑墟而比玉濫蓬島而懷鉛匪舅德其焉
爾諒師資乎在焉痛才高而位下悲道悠而運促甫一
命於兹城蹇無媒兮窘東傃層飇而墜羽凌永路而傾
軸悼晉豎之行深哀秦良之莫贖昔自公而暇豫陪作
賦於兹樓懷一紀以如昨愴今晨而獨遊俯蕭條之邑
里對零落之徂秋舊館悽其在目長川逝而不留徙臨
風而揮涕孰知夫四望可以銷憂者也
吳故城賦(宋)張耒
亂吾舟兮大江夕余濟兮樊口登武昌之故墟弔西門
之衰柳出東郊而南眺訪遺域之培塿嗟頹牆之迤靡
半已平乎耕耨雜溪澗而沮洳稻冉冉而時秀曰是吳
王之故宫兮昔孫仲謀之所有當弊漢之委地羣兇聚
而啄剖偉紫髥之永圖獨穴據乎江右豈無意於雍洛
易虚夸為善守觀其作都於武昌夫何險阻而即安是
為大江之上流兮於備敵焉不繁顧諸將之凡才豈袁
曹之敢班欲身當中原之一面兮事便時利一葦濟乎
濤瀾當是之時两觀萬雉縹闕應門内擁燕趙之容外
屯貔貅之軍笙磬鼔鐘之喧闐旗旆車馬之繽紛固已
包蒙川澤震耀山原安知夫千載之後陵谷易位夫何
遺珠與棄玉顧此遺墟之將圮於是與客休於祠宮披
樵蘇之微路嗟牛羊之入室固牲酒之不具與客愀然
三歎而去
過驪山賦(唐)徐寅
六國血於秦秦皇還化塵塵驚而為楚為漢路在而今
人古人但見愁雲黯慘疊嶂嶙峋時遷而金石非固地
改而荆榛旋新愚聞周衰則避債登臺秦暴則焚書建
國貴螻蟻於人命法豺狼於帝德兩曜昏翳九園傾側
扶桑幾里我鞭石以期通溟海幾重我驅山而要塞慘
慘玄穹嗷嗷七雄三農百榖以休務淬鐵磨金而獻功
九川病萬室空韓趙魏以交滅楚燕齊而坐窮家有子
兮誰得孝國有臣兮爭敢忠九野分將焉作兆民之主
諸侯吞盡方行天子之風星隕九霄城長萬里血染草
木肉肥蛇豕將欲手挂天綱足挑地紀拙虞舜而矩唐
堯汚殷辛而長夏癸禍從殃催川搖嶽摧金陵之王氣
頓起蓬島之宮娥不来黔首求主蒼旻降災天漢之龍
髥倏斷沙丘之鮑臭誰猜魑魅諸夏腥羶九垓於是宅
彼岡巒兆斯陵闕猶驅六宫以殉葬豈言蔓草之縈骨
嫌示儉於當時更窮奢於旣歿融銀液雪疏下地之江
河帖玉懸珠皎窮泉之日月嶫嶫層層不騫不崩斯高
之㗋舌方滑劉項之雲雷忽興軹道一朝璽獻漢家之
主驪山三月火燒秦帝之陵今則草接平原煙蒙翠嶺
想秦史以神竦弔秦陵而恨永華清宫觀鎖雲霓作皇
唐之勝景
驪山傷古賦(唐)郗昂
天生蒸民而樹之君夫為國者當建宗社廣敷聲教尊
其威靈儼其容貌其惠也遠泱其仁也普悼言靜而可
以底綏言動而無所屈撓令四海惟精惟一俾萬人是
則是傚安有臨伐木而棄其斧將涉水而投其棹童子
猶知其不可况天下之龍豹初虎視八荒鯨吞六國攻
必取戰必克所往而梟其渠帥所敵而斷其銜勒起翦
之功逞蘇張之詐塞招星紀之南伐天街之北賞尉繚
以為忠讜誅文信以為殘賊將大寳而康寧謂神仙之
可得一何壯哉及其浮江沉璧登山紀石徵茅濛為却
粒之符遣徐市為求眞之客殫人力為馳道鑄兵刃為
金狄方欲肆其暴露方欲窮其轍迹鬱興閭左之徭大
起阿房之役亦所以坑其儒士亦所以燎其經籍聞祖
龍而匪寤逢巨魚而必射不知望夷之兆未覩沙丘之
厄又何謬歟天降圖錄言勦其辜惡貫已盈禍胎必膴
載鮑之氣俄徹夢神之應聿徂意靡察於妖子尚勞師
以備胡人且愍於蒙將我獨憐此扶蘇廢至尊之丕烈
任姦邪之逆謀將欲稱始帝而歴萬代卒宗滅而身屠
王禄盡矣誰定其危天之所壞人不能支旣同信於望
夷安肯從於悖斯生且替其遺命死徒華其葬為嗚呼
驪山之隧其庸幾年上周五里下錮三泉罄珠璣之布
濩盡金石之雕鐫匠人勞而不償反生埋於鬼埏狐兔
穴而塵積牧豎焚而火連嗟拔山之壮氣成拱木之寒
煙享祀輟矣疇相恤焉百二之襟帶莫守數仞之丘墳
巍然何德之衰絶伯翳之餘業何力之競為劉炎之著
鞭枝葉將落本必先顚苕折巢覆胡能卵全是知不有
廢也後王安得而處旃
劒池賦(有序)(唐)李德裕
余屆塗豐城弭栮江渚問埋劒之地則有池存焉感其
至靈之物亦有淪棄非遇識者無繇振發雖人亡劒去
而故事可悲因維舟俄頃為此賦云
天地鬼神龍泉太阿光耀時促沉埋日多往昔紫氣衝
星時人莫識吳已亡而氣存寳乃隆於敵國旣精感而
上逹當龍變而不息未遭風雨之會尚假雷生之力豈
通塞之有時何顯晦而難測我不自振掘之而得雖潛
朽壤之中靡受莓苔之蝕誠宜英主用之提攜指揮内
以靖諸侯外以服四隅為東序之祕寳備有國之光儀
一見留於邑長一獲佩於台司始謂伸於知已終乃屈
於不知旣而長鳴玉匣躍入漣漪化鋒鍔兮奮迅煥精
光兮陸離垂尾滄波斷鯨鯢之族矯首清漢讋江海之
祗昔時在獄今成廢池寳常棄於兹地人載懷而孔悲
况乎耶溪水涸赤堇山閉巧冶旣沒作者曠世風胡已
遠壮武復逝斯物儻存知者誰氏惟人代兮去不留嗟
雙劒兮焉可求
三良冢賦(有序)(唐)闕名
魯文六年秦伯任好卒以子車氏之三子奄息仲行鍼
虎為殉皆秦之良也國人哀之為之賦黃鳥君子曰秦
穆之不為盟主也宜哉先王違世猶貽之法而况奪之
善人乎是以知秦之不復東征也秋季月吾西遊汧渭
出於岐雍之間於古道傍得三良冢心甚哀之涕泗者
久之而去辭曰
昨宿岐城曉涉渭東霜凌雪結飛沙亂蓬中野躊躇屆
此古墟野人曰即車氏之冢方驅駕班如久而咤曰吾
嘗讀舊史矣古者秦氏大於穆公出師則寧東夏用賢
則霸西戎大邦服其禮小邦畏其雄謀已集戰亦武不
能勤王不為盟主者何居以滅天之良喪人之特百夫
仰系一朝而踣可哀也哉宛其三子遭時迍邅主已即
世身皆靡全指冥茫而為期撫昭世而坐捐方惴惴以
臨穴且哀哀而號天從有言於寒原莽蕩千里迴眺無
垠上刺衰德下復幽魂挂驂壠樹脱劒山門掇野芳以
為薦汲行潦而充樽矧今情之猶悲諒古恨之潛吞死
而不作吾誰與言代事浩溔人壽爾天言念君子中心
悄悄哀生人之長慟赴永夕之莫曉歸去来兮不可留
且悲吟於黃鳥
哀三良賦(元)楊維楨
訪西戎之霸國兮歴岐豐之故疆過槖泉之古墓兮敬
有弔乎三良曰子車氏之伯叔兮實百夫之稱特旣委
質以事君兮雖殺身其不惜然君子有不死兮死不以
其私貴以義而制命兮矧命亂而不治感一語以自信
兮誓九土以同歸哀三仲之稱良兮異乎顆之從違何
嗣子之弗君兮又驅良而無遺百七十人之同死兮不
啻俑而腐之雖戎索之陋風兮亦秦人之家法傷王靈
之不振兮肆諸侯之專殺後驪山之從事兮海鳬鳥以
深藏詔後宫以從死兮知秦德之不長嗚呼古無殉死
兮秦實不仁良不可贖兮徒百其身黃鳥兮嚶嚶哀良
之死兮不如無生臨深穴兮穴已平霜露㿊兮天無情
些吾文而敬弔兮激天籟而悲鳴
沉碑賦(以陵谷久遷名績終在為韻)(唐)王棨
元凱立功銘其始終欲播美於萬年之後乃沉碑於一
水之中剖彼貞姿餘烈必期乎不朽藏斯濬壑垂名庶
及於無窮豈不樹佐晉之洪勲立吞吳之巨績思後世
以不顯俾中心而是惕將紀乎竹帛時移則令聞應亡
若銘以盤盂代異而嘉聲恐寂然則千古無壞雙碑可
憑博約之辭旣著雕篆之功亦興有美皆述無勞不稱
一則置彼高山謂高陵為谷一則投兹深水憚深谷為
陵且言曰水以柔而虚受石以堅而可久雖此隱而彼
見彼若泉而此阜不知我者笑淪棄於目前庶知我焉
諒昭彰於身後旣而憑岸爰舉臨川載傾逆洪漣而星
落殷白浪以雷聲始觀其文徒謂憂於沒齒終窺其理
方知叶於流名由是影動深泉響連通谷莫不讋波神
駭水族靈龜將負以股戰陽候旣覽而心服盡驚是日
誤墮淚於斯源却想他時閱色絲於誰目至今五百餘
年英聲自傅沔水之恩波尚遠峴山之嵐翠猶鮮但覺
潭邊春盡而遺芳不歇更憐川上時移而茂躅難遷然
則伊尹之作阿衡姬公之為太宰邁古之芳猷克著迄
今而英風未改是知事若美於一時語自流乎千載亦
何必矜盛烈沉豐碑欲功名之長在
磨崖碑賦(元)楊維楨
招猗玕之聱叟兮訪古蹟於岐陽瞻穹崖之桀立兮摩
萬仞之青蒼儼鬼靈其呵護兮曰頌中興於大唐觀其
森鉤錯畫兮蛟龍蟠拏嚴辭密義兮日光玉華燕許旣
仆兮韓李未葩去雅未遠兮光價倍加當天寳之末路
兮豢䙀兒於虎穴弄漁陽之剽兵兮積潼關之戰骨蹇
青騾以西狩兮疲馬嵬之苟活釗旣犯於怒鋒兮環又
何尤乎汚血嗟靈武之收兵兮何履位之倉皇祚殆危
於贅旒兮機不間於毫芒苟執温凊之小節兮不匹馬
而北方則千麾而萬旟兮肯復致忠於耄荒咨李郭之
猷謀兮殉巡遠之大節成王翼其小心兮尚書奮其英
烈羌恢復之不時兮偉四三之俊傑擁夾道之黃髮兮
復見唐之日月瑞黃河之清流兮凱京師之汗血迎上
皇以来歸兮嘑長慶之歎聲歘南内其不祥兮起膝下
之天兵使權臣其鼠變兮何李父之貸刑嗟豺虎於厥
家兮又何律君臣於虜廷此殘碑之墮淚兮與凍雨而
交零至考頌以論體兮垢磨石之小玼用魯史之筆法
兮寄清廟之歌詩挈大唐之罪案兮異瓊琚之賞辭宜
後来之墨客紛石刻之是非也亂曰已矣乎國不貴於
無難兮難貴圖於未形五王持兵兮唐室再興胡封豕
之復豢兮撼蟠李其幾傾幸六聖之遺祚兮復鑾輿於
兩京穹厓齊天兮侔德武丁臣結作頌兮佐唐光明嗚
呼休哉配迹風雅兮製作如經繪日月之重光兮垂天
人之休聲希吉甫以作頌兮又何羡乎臣結之銘
曹娥碑賦(元)楊維楨
昔湘纍之徇國兮甘以死而傷生身雖殞而心不懲兮
同楚野為國殤夫何娥之眇軀兮亦前修之允蹈彼忘
死以為貞兮兹捐軀以為孝惟娥之烈烈兮曾稚年之
未笄當吾父之善泅兮習婆娑以為戲陽候忽其不仁
兮哀層波之墊溺娥呱呱以哀鳴兮旬七日而罔食扣
龍之宫不得其戸兮化精衛而莫為力儼見父於重淵
兮奮輕身於踊擗鳴呼惟仁足以殘肌兮剛足以錮志
誠足以開金石兮孝足以動乎天地風濤為之折裂兮
蛟鼉為之四奔抱父尸以卬出兮儼膚髮之猶存譟江
頭之長老兮泣孤舟之過客抱遺骸以祭告兮異鮑生
之刻木嬙完父於傷槐兮娟代父於醉津緹縈氏之上
言兮除肉刑於特恩曰予中人之可企兮匪拔俗而絶
倫嗟娥之為教兮習絺葛以為經豈師傅之夙詔兮誦
烈女之遺風惟純誠之天出兮奮百代而獨立宜廟貌
之永存兮表雙阡於江邑迨元嘉之元祀兮得賢表於
八厨屬邯鄲以秉筆兮樹穹石於龜趺追古雅以述作
兮比西京而莫踰深石隂之詮語兮信贊美其非譽夫
後宗人之孟德兮過靈祠以駐馬摩道傍之殘碑兮感
乎外孫與幼婦三十里之較智兮曾何足以為師昧綱
常之大節兮絜長短之謏辭彼小兒之䑛犢兮又何尤
於德祖酌大江以為酒兮攬江花以為脯些英英之孝
娥兮及遑遑之瞞甫彼主將其可奪兮勁吾衷其莫禦
願激清流於東江兮洗遺汚於鄴土嗚呼銅雀䴢鹿兮
西陵狐鼠耿孝魄之長存兮照江月兮千古
鸚鵡洲賦(宋)羅願端
登黃鶴之高樓兮欣徙倚而四顧何南望而獨愁兮有
正平之遺處指垂堂而示戒兮何足以知君子之度方
黨禁之既解兮凛凛清議其尚存無罪而戳一介兮衆
必争起而譟讙士猶恃此而不恐兮時亦直情而徑行
寧知嗾夫妄庸兮使之魚肉而甘心稽建康之事勢兮
魏甚菀而漢枯每不忍其綴旒兮思忠憤之稍攄惟不
擇其所發兮遂至於顚沛而闊疏當其解衣而慢侮兮
坐皆驚悸而失箸吾謂死於漁陽之摻撾兮何預乎鸚
鵡之一賦使英雄初無殺心兮雖頗困苦而終赦惟此
客以授我兮宜相與尸祝之不暇兵在頸而追救兮奈
何以此欺天下萬一僥倖而脱身兮終亦無以自全北
海仗正而孥戳兮德祖以俊而銜冤三人者蓋一體兮
必且脣亡而齒寒嗟繁城之佐命兮非不朽於自營絜
四百之基祚兮與一身孰為重輕來者滔淊如江水兮
攘臂而議先生詆文華為浮薄兮至或以比乎盆成苟
吾言之獲信兮猶足以吐千古之不平
鐵箭賦(有序)(元)楊維楨
事見臨安志箭今在杭城外南新橋北大若杆然鏃首
出土面人撼之可動而不可拔也父老云掘土深則箭
隨土陷培以土則隨土而高以其神異也
絶浙水之横江兮睇天目之游龍挾訪古之碩生兮憩
予以龍陽之新宫忽臨睨夫夷塹兮鉅鏃磸乎其若舂
故老指以告予兮曰錢王之鐵箭也若鼎水之號弓兮
羌至今猶睠睠也方開平之四禩兮新沙築以成堤陽
侯不受吾職兮將治國而鯨鯢王馮馮以赫怒兮閱羣
彀於水犀憤一矢以加遺兮敵海若使不西奠四民於
祍席兮實神姒之功齊觀周棠以存召兮過漢渠而想
白矧兹矢之未亡兮留全吴之霸澤吾想矢之經工兮
實取乎赤堇之銅奮神槌乎豐隆兮鼔神韝於祝融聿
是矢之躍冶兮豁月星之晦蒙資要離以釁血兮誓干
莫其争鋒於是服以百寳之室兮發以千鈞之弩乘風
雲以奮旅兮搖白月之大羽射長矢於天狼兮誅宏昌
若鼷鼠裹山林以錦綈兮迎父老以毬馬霸吴越而奄
有兮允一時之雄武也吾嘗觀勍濤於江上兮愁鬼憤
之依憑譟旗鼓以北下兮陳昆陽之千兵波躍櫓如慶
忌兮浪擘山如巨靈紛望景而辟易兮羌孰得而與京
兹持滿而一激兮心金石以貫之海若為予退舍兮豈
人力之能回迺知卓山而泉湧援戈而轉日一沈勇之
激兮羌不速而疾也彼漢皇之武略兮決瓠子以興歌
楗淇園之竹落兮終慮殫而為河彼秦王之雄發兮傳
虜箭以肆夸脱突厥之虎穴兮危長矢其幾何故知吳
越之鐵箭兮可與貫隼之肅楛東方之垂竹歷百世而
不磨也客有些酒江上而和之以歌曰三箭兮天山壮
士歸兮漢關一箭兮海帖左江右湖兮按以萬堞占斗
氣兮江之干泣鬼母兮雷霆拔山逐飛劍兮劍上天些
故國兮三千年
漢林賦(元)陳櫟
予聞周南之詠文王至矣乎德化有源修身刑家厥所
廣及江漢之涯宜廣漢之詩人必推廣而讚美謂德廣
之所及能感化乎遊子世有豪傑之士雖無文王猶興
苟欲適乎正道何可外文德之純文所以文純亦不已
德廣所及其用兮之德之純其本體維南兮喬木德化
兮膏沐喬木兮参天森森兮林麓豈果漢濱之木真寒
綠成林自有不林之林兮種德末荗而根深彼儒林與
書林非真林木之可見矣所種之林林兮蔚盛德之符
驗吳君本市隐兮當暫焉而山棲今又舍山棲而市隠
兮此林隨此身之所之十年計種以木兮百年計種之
以德德愈廣而林愈荗兮身所至即江漢之域
篁墩賦(有序)(明)李東陽
新安之篁墩以竹名黃巢之亂凡地名黃者輒不加兵
墩之人更篁為黃以求免禍其後因習稱為黃墩墩之
程氏有晉賜太守元譚故第梁將軍忠壮公靈洗亦以
功祀於墩其裔孫春坊諭德克勤憤其先世賜第廟食
之地汙於七百年之偽姓乃按據譜冊復其名曰篁墩
予謂其考古之學反正之功於斯為大乃賦其事以教
其宗及其鄉之人使知兹墩之克復舊名者自諭德君
始其辭曰
旃蒙子退食玉堂顧懷舊鄉乃閱禹貢觀職方考地志
披山經檢國史摉家藏望喬林於蓊鬱弔古蹟於蒼茫
續梓里之故事得篁墩之嘉名彼阜兮孔碩莽修竹兮
叢生根連蜷以紏結葉竦立兮崝嶸物隨時而並秀人
與地而俱靈乃有循吏出晉功臣在梁樹家聲於閥閱
存廟食於蒸嘗此程氏兮故疆墩何為兮彼黃噫嘻悲
哉廣明讖妖冤句興孽有唐弗君黃入其室東踏齊魯
南躪吳越過城為墟戰野成血殃魚阨池鬭鼠悲穴當
是時也玉帛之所不能啗鋒鏑之所不能折解圍無外
黃之兒排難無邯戰之傑惟豎夫兮諱兇賴故老兮多
哲寧偽姓兮暫蒙庶疑兵兮不發圖免禍於巽辭豈甘
心於折節聊假物於音聲遽遺羞於齒頰山顰悽兮莫
展竹淚漬兮不滅賊旣死兮墩存事已往兮名揭嗤彼
躬兮弗遑奮我肘兮誰掣慨世俗之無知苦難湔而易
衊可勝惜哉於是操斧鉞之權秉春秋之管剛腸為之
寸結怒髮為之雙短慕盗泉之不啜念朋字之當辨恥
蹠樹之是依思召棠之忽翦豈名姓之足爭實邪正之
相舛汛氛埃於舊域揭日月於華扁還趙璧兮秦庭復
王田兮漢版植綱常於巳墜誅姦雄於旣殄快九世之
餘讐回千鈞於一挽懷世忠之遺風每為恨兮不淺幸
此地之猶逢恨吾生之旣晩於時鄉之父老走而相告
曰嗟乎有是哉物換兮星馳朝遷兮市移江山是兮人
民非生紛紛兮死離離好不識兮惡不知嗟吾曹兮徒
爾為微太史之為賢吾倀倀兮誰歸諒靡德兮莫報匪
吾人兮獨私拂莓苔兮古石掃蕪翳兮荒祠勒銘章兮
篆籀修俎簋兮威儀旣乃命酒酹地呼山靈而告之景
若表而開明地若闢而平夷林柯若起而天矯土石若
增而崔嵬瞻虎豹之炳蔚睹鸞鳳之葳蕤彼鬼魊兮安
在曷汝蟲兮足悲獨勲德之未泯與文章而相輝客有
好事者聞而為之歌歌曰墩兮篁兮誰使汝為黃兮篁
兮墩兮亡吾又使存兮嗟墩之人兮勿我諼兮將以遺
我孫兮
龜窩賦(有序)(明)曹璉
按河南永寧縣志云禹治水功成神龜負文出於邑之
洛川歷千萬年其窩儼然尚存予恐未的乃駕舟往造
其地觀之果如所載不爽遂作龜窩賦以紀之
繄陶唐之初時兮陻江河之未鑿茫洪水之汜濫兮蕩
民居之蕭索賴虞舜之圖治兮躬謙虚而咨四岳僉於
是而薦禹兮堪勝夫斯命之託禹傷鯀之汨陳兮果勤
劬而允若隨山川而刊奠兮順水性而疏瀹雖手足之
腁胝兮猶朝濬而暮鑿恒三過其門閭兮未一入而休
泊歴八載之難險兮功乃成而告茇感穹昊之昭格兮
錫神龜之出洛背負文而璀璨兮肖蠖略宛轉以顒顒
毓元氣之淋漓兮含亭毒之化工禹默契其旨兮發閟
靈於鴻濛因其數畫而次第兮按八卦而分九宮彼戴
九履一兮象首尾之始終彼左三右七兮衍輔翼之相
從肩二四足六八兮而五獨居夫其中此洛書之穾奥
兮匪聖知孰啓乎愚衷嗟事雖載於蠧簡兮而跡則未
究其寔心怏怏於周流兮博追訪而未的偶承乏而觀
風兮跨青騘而巡歴自嵩麓而之永寧兮望長淵之洋
溢乃命駕彼綵鷁兮沂流光而遊息湛平瀾之淵泓兮
澹輕煙之忽翕少焉抵一沙渚兮懸兩岸之壁立蕙若
披香莎茵襯碧紛鳬鷖鴻鴈之翱翔駭黿鼉虯蜃之出
沒暫停櫂延佇以尋訪始覯夫龜窩之祕賾氣絪緼而
上蒸形偃仰而昭晰熟眎其躨跜𣅿瞠其呵衛意其非
天錫之休徵必地産之靈異不然何怒濤不能衝流沙
不能積左盤右旋前蹲後踞而千萬年如一日也哉
閒田賦(明)王翰
條山之陽黃河之傍灌莽極目獸駭鳥翔畎&KR0008;縱横以
遠際溝塗陂陁以衍長經界宛其未改廬井已不可得
而詳問平高之耆老乃知古虞君之故邦及芮伯爭而
末决質成於文王者也嗚呼姬周之造跡自后稷之建
邦公劉之啓土古公著撫民之庸王季號勤王之祖至
翼翼之文王得奔走禦侮之賢輔三天下而有二猶臣
服商受而遵王之所也傷漢儒之鄙陋議圖讖以厚誣
以虞芮質成而被化為周始稱王而受符以區區之陋
邦固定於虞芮之質成若尊號改元斯盛德之所必無
也嗚呼天有昭昭之明無諄諄之教視其命之去就在
人心之惡好苟處時而得中何必丹書朱雀而為符告
也眺荒原之茫茫撫往事而增悼追淳風之不及傷衰
世之末造誦緜詩而永歎為執筆以三叫
御定歷代賦彙卷一百十一
