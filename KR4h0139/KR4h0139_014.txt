欽定四庫全書
御定歴代賦彙卷十一
歲時
中和節百辟獻農書賦(以嘉節初吉修是農政為韻)
(唐)侯喜
我后令節中和孔嘉凍巳全解桃仍欲華慶賞之多燕
樂既均於九有播植之始教化爰貞於四遐於是心膂
周召股肱稷卨洎彼庶尹當兹新節陽和溥暢言拜賜
於生成稼穡艱難乃載陳於睿哲觀其克合天意咸造
皇居僉曰國以人為本人以食為儲政令不差則華夷
知勸水旱無備則倉廪其虚且自古在昔靡不有初敬
授人時而堯典垂記大無禾麥則魯史頻書今陛下䕫
䕫慄慄日慎一日惟人是憂惟農是恤是以域中無事
海内殷實人獻其誠神降之吉臣等叨遇昌運思裨大
猷惟兹南畆可致崇丘虔考令辰實當四仲之首敬舉
彝典庶為六府孔修豈止合彼九疇冠夫百氏高懸象
魏必日就而月將永播蒸黎自風行而草靡帝曰善哉
子之言是於變時雍恭慎是宗應天地中和之氣備朝
廷中和之容君告成中和之功久而作樂臣獻守中和
之術先告三農此所謂超羲越軒臣賢主聖樹光宅之
深本為經邦之善政美哉啓沃之義於斯為盛
中和節百辟獻農書賦(以嘉節初吉修是農政為韻)
(唐)賈餗
聖上覩萬國之無事偉三農之可嘉因月令之初爰詢
播植俾年豐之慶無隔幽遐於是文武畢陳威儀斯列
爰修耒耜之務用廣異同之說將期國實京坻人懷禮
節捧書而進知地利之可分足食是圖見天心之載悅
既而啓文字儼簪裾煥䕫龍之獻納掩河洛之圖書得
富國以如此契生人於厥初稽重榖之言徒稱董仲驗
深耕之法何媿朱虚所以候驚蟄之辰應夾鍾之律昭
八政之所用蓄九年之罔失是藨是蓘將致乎千斯倉
爰始爰謀必因乎四之日故當載陽之候以進為邦之
術俾農識不耕之凶歲獲終畆之吉且中也者表天地
之交泰和也者象德化之優柔致中和之令節展稼穡
之允修將明肥磽異等豐歉殊收人靡在阿之歎野傳
擊壤之謳巳矣哉富庶之規既如此弼諧之道必於是
佐玄化之風行動黎元而草靡故得祥生地表慶發天
宗百榖允修臣罔慙於后稷兆人乃粒帝有邁於神農
伊斯事之明盛掩前代之輝映因獻壽之嘉辰遂啓心
於善政何必考李悝之地力覽崔實之月令懿此羣公
之書永作九州之慶
中和節百辟獻農書賦(以嘉節初吉修是農政為韻)
(唐)胡直鈞
農為務本春則歲華和者取至和之靡忒中者象居中
之莫邪吾君將以發教源於仲序配節令於孔嘉知稼
穡之道則無逸之書何遠覩播植之論審后稷之訓不
遐至若四海無事萬方胥悅野思疆理之勤朝有田疇
之說鑄兵器為農器更舊節為新節天子方坐承明之
廬端穆清之居百執事孜孜而奉職羣有司濟濟以進
書曰陛下德被淳古時登太初念耘耔之勤每思親勞
佇豐年之應曾不自虚臣所以極聞見而獻可庶將獲
小大之所如伏以羲徇平秩時在元吉既錢鏄之徒營
固準直而何失遲西成於遺秉之歲戒東作於寅賓之
日庶居勤之輩咸執其常惰游之人罔敢不率皇上諧
衆議允嘉猷載耒耜而親耕天下皆勸率公卿而終事
庶績咸修然後創典章頒遠邇斯載耕之自此佇多稔
之於彼稽汜氏之法未足方之考周官之規諒當改是
豈不以羣下執躬在上務農故將降玄功於后土介景
福於天宗况令節適時良圖合盛近可法於三務遠從
規於八政豈將獨播美於兹辰冀終古而輝映
中和節百辟獻農書賦(以嘉節初吉修是農政為韻)
(唐)鄭式方
聖人清謐六合車書一家皇心協於天統節令徵為國
華思播植以富人故農書是進建中和而照物俾淳風
不遐是以四夷即叙九榖用嘉當其天廟祗臨韶光發
洩二月初吉式協於農祥三務成功不虧乎歲節授其
時用天之道進其書知人則哲一人垂拱以憂勤百辟
獻章而誠竭於是元老進而言曰陛下道洽無外化康
有截猶慮九扈未弘三時尚缺命陳書而王化可闡俾
知方而農政斯列既戒既種粢盛之望有期弗震弗渝
地利之宜奚設豈不以寒氣總入春陽始初陳乎五種
之用本乎三農之書王者則千畆是藉庶人則中田有
廬故年榖之順不差物力之功克實首嘉節而東作方
起符中星而西成乃畢其殖也習無不利其耕也動罔
不吉然後邦國知息節之宜象魏識勸農之術於以見
君臣克協於以見土榖惟修足食表豐年之慶多稌興
大田之猷且夫節者育物於生成農者豐功於遐邇善
宣兮時罔不若化洽兮物無非是乃疆乃理歌積庾於
京坻有翼有憑致殊方之率俾非我后聖應太昊德包
神農則不能盡地力祈天宗故得貞萬姓行八政幸沐
化於和平庶采葑而謠詠
清明日恩賜百官新火賦(以題為韻除清字)
(唐)謝觀
國有禁火應當清明萬室而寒灰寂滅三辰而纖靄不
生木鐸罷循乃灼燎於榆柳桐花始發賜新火於公卿
由是太史奉期司烜不失平明而鑽燧獻入匍匐而當
軒奏畢初燄猶短新煙未密我后乃降睿旨兹錫有秩
中人俯僂以聳聽蠟炬分行而對出炎炎就列布皇明
於此時赫赫遥臨遇恩光於是日觀夫電落天闕紅排
内垣乍歴闈璅初辭渥恩振香爐以朱噴和曉日而燄
翻出禁署而螢分九陌入人寰而星落千門於時宰執
具瞻高卑畢賜降五侯以恩渥歴庶僚以簡易煖逐來
命風隨逸騎入權門見執熱之象閱有司識燭幽之義
咸就地以照臨示廣德之遐被於是傳詔多士同歡令
晨將以明而代暗乃去故而從新均於庭燎貺彼元臣
燿燿當門煙助松篁之茂熒熒滿目燄如桃李之春羣
臣乃屈膝辟易鞠躬踧踖捧煦育之恩惠受覆載之光
澤各罄謝懇競輸忠赤拜手稽首感榮耀之無窮舞之
蹈之荷鴻私之累百然後各爨鼎鑊傳輝膳官爭焚爐
炷競爇膏蘭銷冷酒之餘毒却羅衣之曉寒方知春秋
故事未逾於我周禮救災徒稱變火曷若賜於百官萬
方同荷
取榆火賦(以方春改火用榆鑽燧為韻)(唐)王起
國家布和令稽舊章候葭灰之所應取榆火之有常鑽
之彌堅初若切磋之響動而愈出俄生煒燁之光火則
循利人惟嚮方豈徒宣明於四海固將貽範於百王時
也遲遲日昇習習風至太蔟中律勾芒整轡擇木之宜
順天之利歴歴初種常散莢而如錢煌煌是求必鑽木
而成燧曲直有倫尋尺為珍啓炎上之氣當發生之辰
佐暄妍於獻歲助煦嫗於陽春比皇明之燭幽既自邇
而及遠叶時令而委照是舍舊而謀新始青林兮見採
終洪鑪兮有待鬱攸之氣方騰枯槁之容不改其執熱
也殊金燧之感其攻堅也非水石之鑽佩之或雜於刀
礪用之以代其槐檀運手而綠煙乍起屬目而朱燄可
觀餘燼收之而有耀死灰然之而孰難束藴是繁抱焦
衆夥何鎔鑄而不賴何燔炙而不可紅星忽迸不異乎
種天之星朱火既非詎同夫敲石之火則知調其玉燭
取彼白榆誠國之美利亦君之遠圖始韜光而無朕卒
既燥而有孚所以微成於著有生於無豈徒嚴凝之鄉
樹於北塞晼晩之景失於東隅宜乎大化不爽餘光必
共莫不愛一人之大化為百姓之日用
禊賦(晉)夏侯湛
羡暮春之嘉辰美靈氣之和柔結方軌於泰路敷令節
而宣游爾乃(原本闕四字)鈴鳴擢翠旂垂繁纓微雲乘軒清
風卷旌飛輪焱起良馬電驚車駕鱗萃男女霧會服煥
羅縠翠翳連盖縈香丸於素襟結九齡乎時外燦爛虺
韡焜曄發越若乎朝春挺葩夕霞抱月爾乃臨清流背
綠柯雲幕高接丹組四羅
洛禊賦(晉)張協
夫何三春之令月嘉天氣之氤氲惠風穆以布暢百卉
曄而敷芬川流清泠以汪濊原隰蔥翠以龍鱗游魚瀺
灂於渌波玄鳥鼓翼於高雲美節慶之動物悅羣生之
樂欣故新服之既成將禊除於水濱於是搢紳先生嘯
儔命友攜朋接黨冠童八九主希孔孟賓慕顔柳臨涯
詠吟濯足揮手乃至都人士女奕奕祁祁車駕岬嵑充
溢中逵紛葩翕習緣阿被湄振袖生風接衽成幃若夫
權戚之家豪侈之族采騎齊鑣華輪方轂青盖雲浮參
差相屬集乎長洲之浦曜乎洛川之曲遂乃停輿蕙渚
稅駕蘭田朱幔虹舒翠幕蜺連羅尊列爵周以長筵於
是布椒醑薦柔嘉祈休吉蠲百痾潄清源以滌穢兮攬
綠藻之纖柯浮素妝以蔽水灑玄醪於中河
上巳會賦(晉)阮瞻
臨清川而嘉讌聊假日以游娛蔭朝雲而為盖託茂樹
以為廬好修林之蓊鬱樂草莽之扶疎列四筵而設席
祈吉祥於斯塗酌羽觴而交酬獻遐壽之無疆同歡情
而悅豫欣斯樂之慨慷發中懷而絃歌託情志於宫商
家園三日賦(梁)蕭子範
春日暮止田家上已時將磔於九門節方郊於七里扇
習習之和風照遲遲之華晷飛玄翮之土燕奮丹胷之
山雉聊結新而濯故式東流之前軌居免上漏樹非榛
栗既無擇於爽塏曾不訪於凶吉右瞻則青溪千仞北
覩則龍盤秀出與歲月而荒茫同林藪之蕪密懽兹嘉
月悅此時良庭散花蕊傍插筠篁灑玄醪於沼沚浮絳
棗於泱泱觀翠淪之出没戲青舸之低昂
春儺賦(唐)孫頠
是月也見斗於辰日交長至有司方成大禮展時事達
九門以磔禳協四靈而滌器匪歲之卒乃春之季令隂
氣以下降使陽和而上利順三時而不忒協萬福而必
萃命方相氏出儺百神丹首纏裳辮髮文身摐金鼓以
騰躍執戈矛以逡巡驅赤疫於四裔保皇家於萬人斯
乃卒歲之儺也豈比夫抑而畢春於是休徵允備有典
有則洗滌氛癘祚我邦國其弓乃桃其矢乃棘野仲無
以施其計游光曷足逞其特然而禮法肅設干旌駢羅
祠青帝以邀福抑金方以與儺將以窒隂氣發陽和巳
矣哉斯欲陳儺之儀述儺之飾盛可以仰功可以抑騰
金耀於四目被熊皮於五色乍煒煒以煌煌或昈昈而
赩赩既秉戈而揚盾率百隸而是職及乎出未央經上
林芳菲發越瑕穢漂沉時令既畢嘉貺是尋黃龍白鳳
大輅南金聚高冠之岌岌會長劒之森森我皇堯舜比
德䕫龍是扶春儺臯門載馳載驅玉以制容金以飾途
流聲教以布濩乃洋溢於天衢既而隂陽交和庶物時
育氛氲將掃祥光可掬綏我眉壽介余景福客有書劒
三朝苦心簡牘荏苒青衿蹉跎白屋儻不棄於芻蕘將
刷羽於喬木
讀春令賦(唐)韋縝
首四時曰春貞百度曰聖復其度必聖之元定其時惟
春之孟太史先謁以明在木之文上公奉儀乃讀行春
之令故漢王修之以展禮晉后奉之以施敬伊歴載之
或虧洎我唐之斯盛若夫太昊統節勾芒御辰歷以元
而天地更始氣直震而物候惟新皇上乃順時令序彝
倫載青旗之容與服蒼玉之璘玢辨色而金貂列位迎
春而玉輅迴輪爰奉令以進讀遂授時而發春俯僂前
止精誠上陳曉色分於丹陛韶華發於紫宸遂煥爵以
頒秩乃布德而昭仁則知臣職不愆國典靡闕修陽事
而考隂令祀朝日而享夕月陳而未讀千門之寒氣猶
飛捧而既宣九有之春輝巳發覽讀斯竟慶賜乃行緩
政刑於肅殺遂性命於生榮習習和風扇萬物而條暢
遲遲麗景照八極之文明陳盛禮於元辰酌宏謀於往
舊祀為國本燔柴斯用乎上辛食惟政先祈榖必當於
太蔟莫不汨之則斯禍叙之則斯祐所以敕上公之恒
典俾疇人之敬授穆穆秘殿明明我皇體乾道以從事
閱春令而頒方可謂君奉時而罔失臣出言而有章時
歷克正憲度克揚既同文於戎貊亦暨教於要荒諒皇
家之弘務將永世而觀光
登春臺賦(以晴眺春野氣和感深為韻)(唐)苗秀
惟窮愁之伊鬱嗟大塊之勞生登春臺而寫望獨觀化
以娛情熙熙然不知吾之喪我悠悠爾方悟象之難名
矧夫見千門之景霽逢六合之風清夫何化者之自化
使夫成者之自成樂以忘歸歎盤游之楚后極而起恨
痛傷心於屈平然則春之為氣可以感人臺之為高可
以觀徼總山川以窮覽極宇宙而遐眺俯瞻魏闕散嘉
氣之氤氲延望天門登大明之皛耀於時也三農伊始
百卉皆春天地相近雷雲解屯欣大皞之在震嘉勾芒
之御辰以斯觀乎天倪乃無所不至以是觀乎王化亦
何遠不均稽乎登臺之意也寓興實繁忘情盖寡獨有
役於耳目匪安排於原野爭徇物以矜能建升高而自
下庸詎知澹乎無為道之所貴起乎累土采老氏之玄
言歌彼載陽識詩人之所謂方發生之道達屬陽和之
布氣登臺謂何雅興逾多玩韶景而則麗聆微風而轉
和雖黃鳥之可悅無同人而則那時來何歡物至而感
思千里之遐騁登九層以流覽褰裳未濟徒有望於江
湖藻鑒高懸且欲呈其肝膽故其取類也遠寓興也深
庶鑒登高之賦無遺入爨之音
登春臺賦(以晴眺春野氣和感深為韻)(唐)張濛
達萬類者莫尚於和氣鬱萬類者莫極於幽情故登臺
而豁望得寓目於春榮高臨乎雙闕迥出乎重城洞千
門而拂曙披九陌於初晴雲當軒而氣潤風溢檻而光
清隂始分而土膏起陽巳動而泉脈生縹緲九層之端
稀微四達之眺春馭興而搖裔興牽春而窈窕鶬鶊來
於東野鴻鴈去於南津愛煙霞而改舊嘉草樹而含新
思欣欣於麗景情豔豔於韶春雖懵隂陽之義且知天
地之仁我國家道洽衆靈化涵諸夏吹律豈勞於鄒衍
操音寧藉於子野德被荒遐而有截澤周品物而無假
因壽域以同歸奚樂郊而獨寫是知氣之所感者情情
之所和者氣氣苟達而内愜情必洽而外慰等彼純綿
之温若享太牢之味固在極於羡溢寧止臻於髣髴不
然者太昊之令何榮老氏之言安貴而已也春臺高兮
勢峩峩鶯亂囀兮傳伐柯聊登陟兮一過攬春心兮未
和春臺曉兮光淡淡花競落兮如菼菼遠憑臨兮一覽
嫋春心兮多感感因外而重遣和自中而再尋任三陽
之榮悴齊萬化以浮沉風何知於虎嘯雲何識於龍吟
猶春臺之蹈泰與聖政之同深
登春臺賦(以晴眺春野氣和感深為韻)(唐)陸贄
春發生以煦物臺居高而處明俯而望焉舒郁郁之和
氣登可樂也暢怡怡之遠情觸類斯感衆芳俱榮風出
谷以天霽雲歸山而景晴俛視平皋傍臨遠嶠窮漢苑
以周覽匝秦城而迴眺林巒彩翠浮佳氣於遥天宫觀
參差麗飛甍於夕照望莫若兮望遠感何深兮感春登
其臺則歴階而至極應乎律故隂慘而陽伸令行斯順
澤布惟均視雖微而必審思何遠而不親懿夫情之誘
人人罔或舍時之感物物莫能假臺有春而必望春何
情而不寫條風始至散灼灼之紅桃榖雨初收潤萋萋
之綠野天何言哉生衆彙人有靈兮感元氣既望春而
可樂亦升高而足貴賞同沂水聊舞雩以詠歌登異觀
臺寧覩蜡而增欷周望既極含情則多媚遲日之未下
憂輕風之屢過目眇眇以心遠野悠悠而氣和可以樂
芳時之景物壯皇室之山河豈比夫羈士登樓而作賦
碩人在軸而為歌者哉春無物而不滋臺無遠而不覽
豈老氏之或論伊潘生之所感稽其趣時之規遠創意
之義深春非臺而何樂臺非春而罔尋故望春者惟臺
是履登臺者惟春是臨繄在物之可用必從時之所任
倘自下而可託庶升高而至今
夢游春賦(明)袁尊尼
夫何青春之熙蕩兮欣余情以遨游指丹穴於城隅巍
棲鳳之高樓隠琱闌以朱箔疏洞戶以碧鏤晴露灼其
可攬暖氣晶而若浮爾其征驂乍停闔扉徐啓花豔豔
兮一人草青青兮千里字比英兮方新名取艾兮信美
吐鸚鵡之慧辭振翡翠之鮮羽瑶席紛其始設金尊絡
其遞行蕙肴蒸兮陸海之珍産絲吹作兮蓬閬之清聲
流盼睞於目擊捭笑語於心傾金母告余兮好逑毛公
謂余兮定情於時月方中夜將半辭歌侣謝酒伴搴璇
室之綃帷拂象牀之羅薦既抱持而喜盈亦逡巡而辭
賤極繾綣於兹宵重綢繆於申旦委微軀兮何言奉君
子兮靡厭若夫永晝安坐薄暮經門孟公之酲未解北
海之筵巳曛日何日兮且快飲夕何夕兮復開尊則有
姬姜遞進秦虢偕臨婺嬃映彩蕙蘭挼芬坐閒閒而成
列情耽耽而各伸驟鵾絃兮激檀板理錦箏兮間綺琴
舞結風於陽阿謳白雲於西崑夕陽下兮秉燭漏水歇
兮逮晨終德將而靜好謝䙝態於囂喧爾乃收淫霖濯
鮮景望别圃而氣新步曲徑而目騁綺羅灼爍兮分桃
李之韶顔金粉繽紛兮逐蜂蝶之飛影芍藥采采以贈
余謂此妍芳之當領促羽觴以勸酬紛盤餐之沓併隨
坐臥而各適咨諧謔之機穎藉綠草以為茵竟昏酣而
度暝又或開霽閣兮寫素臨晴窗兮題扇親拂几席獨
侍筆硯點飛墨於絳袪飄逸鬒於素面促曉妝而屢淹
佇依依而結戀投清言兮能參延靜賞兮可念至若新
火迎候上巳屆期遵踏青之遺俗修祓禊之故儀度嚴
城以容與駕香車以逶迤雨花之高臺兮紅妝陟而獨
眺叢篁之給園兮翠斝傾而共紆曠臨風以舒寫追馳
景以旋歸排䆳館而再入儼高宴之重披聊假息兮倦
思夜未央兮何其惟歡悰之蟬聮猝殫陳而錯莫獲一
日兮足以極三春之娛况三月兮曾無間於一夕之樂
顧循省於踰忝徒靦慙於濩落游子經時兮不知其淹
久畸人即次兮靡覺其飄泊緬余生之何幸睠有美之
難忘結長思於知巳牽遐想於衆芳鳳臺迥兮簫韻悠
秦淮淼兮離歌動恍春光兮何在悵兹游之如夢
五絲續寶命賦(唐)闕名
半夏生木槿榮時五月鵙始鳴楝葉結綵絲襭祭彼三
閭蛟龍不竊祭之水曰汨羅祭之日曰端午情既本乎
楚俗奉又告乎壽縷壽縷其娜色絲五紽色絲何始金
閨之子畫嘉嚬於青蛾發宜笑之皓齒國風既哀其窈
窕家事詎忘乎絲枲别有恩從天上飛入宫中二八春
日十五玉童誰其尸之奉蘋藻於清廟何彼穠矣司衣
裳於聖躬洎天子御絺之日后妃獻繭之時顔是渥丹
對回鸞之十字手如振素盤續命之五絲其五絲也蕙
綠輕重蘭紅淺深皎皎而有鶯其領采采而亦翠其衿
既比方而一色又條暢乎數尋觀其髮齊萬計花柔四
赩宛委虬盤張皇虹直植其鷺羽雜之而奪其鮮對彼
鳳毛久之而賽其色别有金華别殿釣弋靚妝褰開筐
笥貢奉君王懿壽絲之禮大續寶命之天長衮冕紱珽
縈壽絲以成錦游纓錫美比壽絲以無疆錯以五采凖
日以符節也綜以萬緒盈數以尊壽也龍爛蛇伸光氣
騰騰以禦邪也瑞等乾坤拜啓獻也汪濊霑止其兵辟
也不待萬歲蟾蜍其理疾也豈藉單衣龍子四海銷天
札之癘百姓登仁壽之祉微臣敢問天寶之建元則曰
甘露黃龍之年紀
麥秋賦(唐)許敬宗
臣聞五土異宜四氣分序考宿麥於生類起嚴秋於溽
暑扇漸秀於梅風潤岐苗於榖雨於時陽翹總暢隂吕
潛生當隆曦之首節韞秋令之初萌雜芸黃於綠野參
肅殺於朱明始自天而下降終因地而斯成疇中氣爽
壟際風清引神飈於綺殿指明月於紈扇砌積玉兮疑
冰庭飛花兮似霰矯微陽於修景溽寒露於方甸棟刻
桂兮含英井雕蓮兮發絢雲標峯而勢詭氣登商而節
變若乃葉幄垂秀條帷汎光鶯傳枝而嬝娜蜂散蕊而
芬芳對銀縚而偶穟並金縷而分芒如炎炎之鑠石若
懔懔之懷霜資高明以納豫順中和以自芳非甘泉而
滌景異寒氣而浮凉却冰紈於寶笥屏珍簟於披香命
載筆於蓬渚贊天文於柏梁幸千齡兮此遇奉萬壽兮
稱觴
大暑賦(魏)王粲
惟林鍾之季月重陽積而上昇喜潤土之溽暑扇温風
而至興或赫熾以瘴炎或鬱律而燠蒸獸狼望以倚喘
鳥垂翼而弗翔根生苑而焦炙豈含雪而能當遠昆吾
之中景天地翕其同光征夫瘁於原野處者困於門堂
患衽席之焚灼譬洪燎之在牀起屏營而東西欲避之
而無方仰庭槐而嘯風風既至而如湯氣呼吸以怯短
汗雨下而沾裳就清泉以自沃猶淟涊而不凉體煩如
以於悒心情悶而窘惶於是帝后順時幸九嵕之隂岡
託甘泉之清野御華殿於林光潛廣室之邃宇激寒流
於下堂重屋百層垂隂千廡九闥洞開周帷高舉堅冰
常奠寒饌代叙
大暑賦(魏)劉楨
其為暑也羲和總駕發扶木太陽為輿達炎燭靈威參
乘步朱轂赫赫炎炎烈烈暉暉若熾燎之附體又温泉
而沉肌獸喘氣於玄景鳥戢翼於高危農畯捉鎛而去
疇織女釋杼而下機温風至而增熱歊悒慴而無依披
襟領而長嘯冀微風之來思
大暑賦(魏)曹植
炎帝掌節祝融司方羲和按轡南雀舞衡蛇折鱗於靈
窟龍解角於皓蒼遂乃温風赫戲草木垂幹山折海沸
沙融礫爛飛魚躍渚潛黿浮岸鳥張翼而近棲獸交游
而雲散於時黎庶徙倚棋布葉分機女絶綜農夫釋耘
背暑者不羣而齊跡向隂者不會而成羣於是大人遷
居宅幽綏神育靈雲屋重構閒房肅清寒泉涌流玄木
奮榮積素冰於幽館氣飛結而為霜奏白雪於琴瑟朔
風感而增凉
暑賦(魏)繁欽
暑景方徂時惟六月大火飄光炎氣酷烈翕翕盛熱蒸
我層軒隂風淟涊動靜增煩雖託隂宫罔所避旃粉扇
靡效宴戲尠歡庶望秋節慰我愁歎
大暑賦(晉)夏侯湛
惟青春之謝兮接朱明之季月何太陽之赫曦乃鬱陶
以興熱於是大吕統律祝融紀節蒸澤外熙太隂内閉
若乃三伏相仍徂暑肜肜上無纖雲下無微風扶桑赩
其增燌天氣曄其南升爾乃土墳墜坼谷枯川竭寒泉
潛沸冰井騰沫洪液蒸於單簟兮珠汗霑乎絺葛温風
翕其至兮若灑湯於玉質沃新水以達夕振輕箑以終
日
大暑賦(晉)卞伯玉
惟祝融之司運赫溽暑之方隆日貞曜於鶉首律遷度
於林鐘温風翕以晨至星火爛以昏中氣滔滔而方盛
晷永路而難終流風兮莫繼朱煙兮四纏鬱悒兮中房
展轉兮長筵體沸灼兮如燎汗流爛兮珠連
暑賦(宋)晁公遡
盛夏之月風緘土囊鬱伏不興陽亢滋驕鑠石流金草
木焦然氣蒸山冥客有過其主人而告之曰吁可畏哉
暑也吾聞朝歌令質從魏公子浮瓜清泉沉李寒水嗟
人壽之無幾須富貴其何時南皮之樂僕甚慕之試與
主人觀乎崤圅伊闕東西二京平樂畢圭長楊上林高
臺雖毁故基猶存菀多灌叢交蔭紛披渭濱雒脽彌皋
被隄風來鳴枝影為參差散於平中清清泠泠凉丘爽
塏不煩不蒸則主人亦欲游此邪試又倘佯四方彭蠡
洞庭太湖松江龍淵金隄汨羅瀟湘澒洞浩瀰周數千
里蛟龍鬱怒水涌波起山谷震動草木盡靡觀者凛然
髮立膽悸則主人亦欲游此邪試又薄游東陲四明會
稽衡廬九疑玉霄赤城高唐峨嵋大木千章崇巘百常
含隂翳陽不見日光深林窅冥六月飛霜則主人亦欲
游此邪主人笑曰佚者不視勞崇者不觀庳終身戚戚
何時樂為今夫大農之㕓櫛比鈎聮榖稚草壯晝日出
田攜畚荷鍤長後幼先此人適逢綫溜濫觴如驥赴泉
齊魯之郊平原廣野黍稷盈疇百里一舍修途曼曼日
赫如赭車殆人罷汗浹牛馬舉首而望不見尺瓦此人
思得一丘息肩稅駕止咸陽游邯鄲鄭衛溱洧五都之
間迎夏之陽羣女條桑柔柯沃葉密不蔽日炎光下射
膚澤沾溢此人登菅蒯之廬意猶自得從軍出戍奉車
挾轂象弭百鈞甲裳三屬荷戈而趨足蹈平陸毒陽中
體炎沙燀目此人幸得休徒止舍以為至足繩樞之子
宅不盈畆外逼闤闠縱步無所行者接武如穴中鼠銜
窶齟齬偪仄環堵中置錡釜煬竈之煙煩冤勃鬱衝牖
襲戶此人困於煩囂不得動作一見天宇猶以為樂今
吾偃仰一室息交謝客散髮㢮帶蕭然終日客猶喔吚
不滿於色豈不過矣哉客無乃貪佚忘勞挾崇棄庳視
我之居若絆若縻窘不得馳我實不然自適其適以休
以息其樂易給故自居此室而暑不我疾也且夫與客
清談相對危坐隠几吾心湛然清若止水屏囂塵其巳
除視紛華而不起尚何有於暑哉而當世之士惡寒附
炎焦爛不止弗内省於厥躬徒歸咎於一氣亦甚矣客
起而謝曰僕小人也實不及此
溽暑賦(宋)劉子翬
病翁筋骨支離當暑彌劇望雨於南齋之上拊檻而歌
曰使天霣珠不可以清煩裾使天霣玉不可以消炎酷
想墨蜧之躍淵快商羊之舞陸巳而飛霾斷野細電搖
嶽簾綃生潤柱礎流渥心煩冤而若糾思淫裔而增濁
疑環居乎曲突乍窘跡乎重橐客有問曰溽暑何氣哉
翁曰隂陽之爭氣也席威者窮而未沮鼎盛者出而見
閉也隂出為姤陽來為復自一卦推之消長盈虚曾不
離乎六也蕤賓之日隂一在内陽五在外而六者之運
如星循於次如輻旋於轂向之微者益大大者日益蹙
也肇於豕蹢極於龍戰貫魚以柔順履虎而驕僭盖弱
則隨強則睽隨則睦而安睽則競而危兩雄不並居終
必為之變也方其爭也竒耦互生剛柔雜襲崩騰海逝
蹇嵼山立勢均力等屹若勍敵初如秦晉交綏而近旆
又似漢楚相持而堅壁彼瀜瀜潰潰者鑠為大焦熙熙
曜曜者煦為蒸濕也其氣煙煴滃滃濛濛底滯膠瀀淟
涊油湙濡汨汙浥被金石而銷鎔襲衣冠而萎薾天地
汨其清明日月沫其晶曄薄而為雷則隠轔呼㖨喑噫
嗢咽旋空欲震鬱而不渫激而為風則䬎䬉蓬勃燥冒
翕忽揚汚發穢原谷呀呷歴庚而伏凡四五旬時猶未
歇也客曰然則氣之為沴厲者邪翁曰不然夫惟爭也
四時之序平萬化之機行也子獨不聞烹飪之事乎實
水以釜傳火以薪熚炥恒烈兮滋熾洶湧潏溢兮驟驚
既山鳴而澗吼亦霧蓊而雲蒸糜堅革熟鼎爼之味成
焉故水火不爭為爨者怠麴蘖不爭為醪者壞輔弼不
爭為國者敗斯言雖小可以喻大也客曰問一得三蒙
昧曉然惟清論之慰沃斯煩&KR1201;之可捐者邪
病暑賦(宋)歐陽修
吾將東走乎泰山兮履崔嵬之高峯蔭白雲之搖曳兮
聽石溜之玲瓏松林仰不見白日隂壑慘慘多悲風邈
哉不可以坐致兮安得仙人之術解化如飛蓬吾將西
登乎崑崙兮出於九州之外覽星辰之浮没視日月之
隠蔽披閶闔之清風飲黃流之巨派羽翰不可以插余
之兩腋兮畏舉身而下墜既欲汎乎南溟兮瘴毒流膏
而鑠骨何異避喧之趨市兮又如惡影之就日忽欲臨
乎北荒兮飛雪層冰之所聚鬼方窮髮無人跡兮乃龍
蛇之雜處四方上下皆不得以往兮顧此大熱吾不知
夫所逃萬物並生於天地豈余身之獨遭任寒暑之自
然兮成歲功而不勞惟衰病之不堪兮譬燎枯而灼焦
矧室廬之湫卑兮甚龜蝸之跼縮飛蚊幸余之露坐兮
壁蝎俟余之入屋賴有客之哀余兮贈端石與蘄竹得
飽食以安寢兮瑩枕冰而簟玉知其無可奈何而安之
兮乃聖賢之高躅惟冥心以息慮兮庶可忘於煩酷
病暑賦(宋)張耒
皇昌運之元祀兮余出守乎清潁之區背國門而南騖
兮弭楫乎太昊之墟方炎夏之隆赫兮閔時澤之不濡
魃乘時而行虐兮盜威力乎陽烏駕畢方而驂熒惑兮
回禄為其前驅燼所及一燎兮何有瓦石與璠璵豐隆
致其微隂兮飛廉蕩覆而無餘野曈曈而揚塵兮何蕭
艾之芬敷應龍矯首於下澤兮僅自免於槁枯鳥呀咮
而倦飛兮獸逃穴而深居嗟人胡獨不能兮無乃欲息
而被驅昔蘄山之秋筠兮困冰卷而玉舒效功能於么
麽兮曾何足以寧吾軀飽風而為蜩兮又欲泳水而為
魚出寒泉於深井兮竭筋力於轆轤不計腹之所受兮
尚問山藭麯麥之有無辭曰隂陽循環靡窮極兮時至
而變有常則兮融液金鐵爍山石兮謹視其報在朔易
兮玄隂大冬冰雪積兮無畏其機備其極兮補完裘褐
戒紡績兮保我歲寒以終吉兮
納凉賦(隋)盧思道
祝融司方朱明屆序氣乃初伏節惟徂暑積歊蒸於簾
櫳流煩溽於園籞陽風淟其長扇火雲赫而四舉爾乃
警六御按三條擊鼉鼓吹鳳簫雲車錯轂麟馬齊鑣入
雲宫之&KR1132;嵼登仙觀之岧嶤引雄風於洞穴承清露於
丹霄動颼飀於翠帳散霏微於綺寮
避暑賦(宋)李曾伯
淵獻編年蕤賓紀律當梧業之十三餘蓂莢之六七庚
金始萌離火正棘於時雲盖張空日馭鑠石猶酷吏之
堪畏類權門之可炙復以暑雨積潤温風致濕動小民
之怨咨起庶人之鬱悒遂使會達於閻閭歎燠若以暘
若皆惔如而焚如喘形乎宰相之牛躁見乎丈人之烏
重以小寇之蚊兮營營乎肆其擾細人之蠅兮紛紛乎
為之驅凡厥俯仰之内俱有賢愚之殊雖碧紗兮為之
呵禦白羽兮為之吹嘘晏子爽塏之宅不韋高明之居
盖未有不受乎隂陽之炭而獲出乎造化之爐者也是
日客有屋不擡頭室僅容膝新浴而振靈均之衣當暑
而袗尼父之綌陳以珍盤佐以篚實然而背與汗以相
浹纓雖泉而莫滌雖袁紹之酒未遑飲而方朔之肉不
暇食遠懷乎高山流水之勝近想乎修竹茂林之僻環
視六合神游八極卑驪山之仙游陋摩訶之舊迹飇無
扇金景巳合璧顧無地之可避姑惟意之是適於是舉
羲扇披楚襟拄西爽之笏操南薰之琴枕桃笙而高臥
倚胡牀而長吟已而月明星稀籟靜機沈虚室生白玄
關不扃頓覺耳洗巢父之水不待面障元規之塵逡巡
而肺腑之痞去逶迤而毛髮之寒生恍兮如駕黃鵠而
訪河漢忽兮如跨青鸞而上蓬瀛殆莫知其為朝市不
避風雨之吏而其或為山林不知寒暑之人也邪心既
休夜漸永幡然而作若有所警乃思天地兩間寒暑二
證以四序之推遷猶兆人之告病而况中宇宙而立司
民物之柄與其處唐帝之風殿兮人間苦兮炎熱孰若
罷漢文之露臺兮海内富乎清靜彼二老之遯海濱兮
得不以其炮烙之刑四皓之避商山兮又焉非以其棄
灰之令倘不思有司之酷於暑兮毋乃使元元之不堪
命已矣哉兔没兮烏升燕去兮鴻賓毋炎上其性兮毋
熱中其情存乎我之夜氣兮聽夫物之秋聲彼赤熾之
鬱鬱兮亦欲東耳天固將起凉於青蘋
逃暑賦(明)朱灝
炎帝揚以赭旂兮自駐節於南陸羲和逞轡來會兮朱
䮾蜿蜿而推轂鶉鳥至以張翼兮祝融改乎赤服雲峯
崔嵬鬱丹兮螢照遷於腐谷硑磅聲隠霆車兮蒸煩空
而未伏陽精出而煑海兮彤赫仇乎淵客黃雀扇彼爞
威兮倏張熻於電宅景乘離以司衡兮霄厭冥而含赤
丹衢列以環罏兮媧皇爍其補石投焦害於雪國兮龍
皮消乎熱液迎凉草以却炎兮要冰鳥之來適鑿晶山
而守閉兮不隸壽麻之籍知東方不可託兮餐北方之
鼠腊玉竹簟以佞肌兮復搖曳乎水帛服冰丸與雲散
兮有壬甲之符辟狎淵以避天毒兮絶歊赩之氣驛躭
石局而熨腹兮玩冷蛇之易燬堅息不納惔野兮能環
十火以向邇蘭殿香飄汗粟兮習裳風與珮水乞蓮燄
以敵炎井兮浥梧身之綠髓潛柳館而避霞盖兮鞭旱
石以消怒白羽握揮繁星兮承玉漿以醉兔弄輕紈之
蟬翼兮引蕉睡於初寤望㫋檀以入林兮浴甘瑞之新
露翻銀河而注珠箔兮斷虹梁之烘渡紅沫巳汙霧幕
兮逐蚊雷之失謼隂岡巳薦苔蓐兮設霜縑為夢護倚
桂林之筍玉兮裁龍湫之珠布闢劒閣以居峭兮移瀟
湘為雨步晶盤赬而瓜浮兮柰李流其丹乳挽杯航於
曲沼兮吹凉律於風穴招冷蟾以入懷兮令赤道之燭
滅渴虯靜飲寒漏兮傳桂戶而不閉幌綃以牽水帳兮
宿熱龍於藕闋丹魚喁其紅浪兮旱煙濕而空咽熏兮
烈兮改凉轍兮纏彼鬱悒增内熱兮氣搆幽宫淡暉雘
兮津息大火開煩鑰兮心若草木亡灼虐兮
清暑賦(明)劉鳳
暢暄繁而長寫感逖發於徵音恢浩衍而駘蕩靚緯候
之盈深倚高明以延佇悅燠陽之載臨恬疎達以究適
嘅修旦而微吟萬物莫不乘時而薛越傷耿耿之暠心
若乃長離南掞辰煇赤熛蘭露朝泳融風晝驕高陵暄
靄爽榭炎歊惠氣掩冉以迴薄輕光液冶而相飄燦軒
楹之玓瓅肆莽莽而滔滔宛餘映之薰人中醇酎而鬱
陶於是玄雲忽興凝隂殆遍暘景就翳芳晦徐薦瀝巖
巘之青滋漸江海之浥泫空來染而無色窅然覩而不
見潤何施於膏沐濊若淖而溟㴐灑濯隰阿韜沈煙岸
濛濛乍進霏霏輕散浸淫鬱軫紛紜瞀亂流煩或傾盪
曖斜半乃睠虚爽納霄清滌經慮攄燕情扶臺顯塏而
延眺層軒窙窔而並迎移高蔭之肅䆳落飛飇之迅輕
紈素弛而不御方空襲而凉生蕭條縱遣委謝何營長
林逸跡當世無名被夾池之修竹激投澗之清泉迫據
地而疑隘榻當膝而幾穿石遐厲以潄嚥暑消忘以屏
捐託琴心以遠寄與魚鳥而流連憒怠前醒酲醲薄解
起蘇蘇而餘酣悵吟連而未憊晥爾調泰毛髮淅灑絶
嶺騫以晨煙青虹矯而皚皚援英蕊以詠思披碧薜而
遥待當斯時也凝想雪岫注情雲虚徘徊凌室結夢華
胥濫滄浪之澹淡館屬玉於神都玄谷淒其以風北戶
遠而扶疎寒梧音之沈響湍浮捷以調殊泠泠翠散而
濕芳蕺颯沓無聲而落林箊於是晡景桑榆臨月廣除
潔以香澤寥朗發舒寂鮮顥之空宵抗埃壒以宴如露
清流以旁魄含六氣之琳腴擢嶕嶢而疎觀淨漢皋之
明珠何銅梁與金庭吸玉水乎方諸精曜爥而颯纚迴
繽紛以縈紆容不寢以逮明步列星而踟蹰玩玄夜之
要紹蹠高掌之裛濡排河漢而上出似縱體於天表與
仙者而為徒爾其欱日吐景榮益精䁝懷珠抱玉營魄
載靜津澤流洽不風自冷汲虚無之青熒晞光炫於隂
井游鵠蕩而何依驚鯤徙而絶影鏡皓色之蒼蒼爛流
瀾之千頃翩度索之單衣思白晝之易永黍何為而雪
桃瓜豈包而含穎靡蘭寢之麗妍彌芬烈而逸逞情滉
漾而焉窮幾窮劇而更整彼美淑之明豔飄素雪之秀
領柔若無質寒噆肌骨冰理無膩竒光自栗却顧笑而
相命中徊徨而若失莊服氣而色矜辭泆志於燕暱擇
清商之遐夐招結風於蘋末緒繚繞而多違纖空吹之
屢絶白越芳而緒憐雲母嬌而藻咽挾輕訬而為客超
塵坌其如脫軼首疾之如焚厭内熱之嘈囐
夏日郊行賦(宋)王炎
四月維夏先晦三日子王子散策於東皋之上爾汝老
農問勞既畢遂曳履乎委巷之間反而息肩乎喬木之
側喟然歎曰以吾流目之所見物化之亟如此哉麥穟
穟而餅餌桑隂隂而繭絲麻旆旆而没人秧芃芃而布
畦蜩解甲而效鳴鶯遷喬而載飛雀遶屋而孳尾烏俯
巢而哺雛是孰斡其機緘至於日運而不齊也邪吾聞
二氣虚吸一瞬不留向之温然者俄而為今日之夏今
之燠然者又且為後日之秋所以使人慷慨增懷踴躍
自激感歲月之遄邁畏功名之湮没故志士之競時殆
不容乎寢食如余之椎鈍遲魯則姑苟安而休息者也
人方逐逐我獨徐徐人方役役我獨于于諒愚智之懸
隔宜動靜之殊塗其在武水之曲有先人之敝廬一裘
一葛日飯一盂非掃軌以謝物且杜門而讀書付榮枯
於自然庶順命而無違抑古人有言曰優哉游哉聊以
卒歲是其獲我私者乎
御定歴代賦彙卷十一
