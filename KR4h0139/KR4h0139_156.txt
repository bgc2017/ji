欽定四庫全書
御定歴代賦彙外集卷十三
曠達
玄暢賦(有序)(魏)曹植
夫富者非財也貴者非寶也或有輕爵禄而重榮聲者
或有反性命而徇功名者是以孔老異情楊墨殊義聊
作斯賦名曰玄暢
夫何希世之大人罄天壤而作皇該仁聖之上義據神
位以統方補五帝之漏目綴三代之維綱僥余生之倖
禄遘九二之嘉祥上同契於稷卨降合穎於伊望思薦
寶以繼佩怨和璞之始鐫思黃鍾以協律怨伶䕫之不
存嗟所圖之莫合悵藴結而延佇希鵬舉以摶天蹶青
雲而奮羽舍余駟而改駕任中才之展御望前軌而致
策顧後乘而安驅匪逞邁之短修取全真而保素弘道
德以為宇築無怨以作藩播慈惠以為圃畊柔順以為
田不愧景而慙魄信樂天之何欲逸千載而流聲超遺
黎而度俗
登真賦(唐)吳筠
悟世促而道永知名疎而體親遂忘機而滅跡方鍊骨
而清神道不予欺兮感通象罔天必我鑒兮保合元真
隂滓落而形超陽靈全而羽化惟九仙之奕奕降八景
而來迓何霓旌之悠揚吾其整此霄駕持造化之系出
存亡之表遊四野之冥冥近三辰之皎皎涉虚寥之浩
曠覺宇宙之卑湫龍鸞竦兮升我於玄都流玉音於至
寂散金光於大無星官後從雲將前驅使八威於六領
盪遺祅於天衢麾百魔以震伏總萬靈以遊娱翠旄紛
紛兮拂重霄而凌厲入閶闔之九闢過太微而一憩倚
華盖而招真登紫庭而謁帝飲予以沆瀣樂予以玄鈞
左盼夫鬱儀右瞻乎結璘信巍巍以蕩蕩肅肅而振振
享讌斯徹遨嬉未巳泛&KR0008;河之廣流搴析木之芳蕊靈
杳靄而八衝寶雲沓而四起諒兹境之足悦乃此情之
匪留揚玉輪以逕進更冉冉而上浮控三氣而高舉何
萬夫之足越覲元始於玉晨謁虚皇於金闕真朋森而
無算咸顧予以致悅於是凝而為有散而為宗見不以
察聞不以聰視極於無際聽周於無窮動不因心飛不
假翼與浩劫而靈長視萬椿為一息或躋綺合之榭或
宴圓華之房躡太漠之清迥弄明霞之焜煌仰瑶嶺之
嵯峨俯碧津之湯湯羅絳樹之杳藹激神風之琳琅何
至樂之歴極永逍遥以為常
紀道德賦(五代)杜光庭
道德清虚玄默生帝先為聖則聽之不聞摶之不得至
德本無為人中多自惑在洗心而息慮亦知白而守黑
百姓日用而不知上士勤行而必克既鼔鑄於乾坤品
物信克牣乎東西南北三星高拱兮任以自然五常垂
衣兮修之不忒以心體之者為四海之主以身輓之者
為萬夫之特有皓齒青娥者為伐命之斧藴奇謀廣智
者為盜國之賊曾未若軒后順風兮清靜自化曾未若
皋陶邁種兮温恭允塞故可以越圓清方濁兮不始不
終何止乎居九流五常兮理家理國豈不聞乎天地非
道德也無以清寧豈不聞乎道德於天地也有踰繩墨
語不云乎仲尼有言朝聞道夕死可矣所以垂萬古歴
百王不敢離之於頃刻懷古今云古今感事傷心驚得
喪歎浮沈風驅寒暑川注光隂始衒朱顔麗俄悲白髮
侵嗟四豪之不返痛七貴以難尋夸父興懷於落照田
文起怨於鳴琴鴈足淒凉兮傳恨緒鳳臺寂寞兮有遺
音朔漠幽囚兮天長地久瀟湘隔别兮水闊煙深誰能
絶聖韜賢餐芝餌术誰能含光遯世鍊石燒金君不見
屈大夫紉蘭而發諫君不見賈太傅忌鵩而愁吟君不
見四皓避秦峩峩戀商嶺君不見二疎辭漢飄飄歸故
林胡為乎冒進貪名踐危途與傾轍胡為乎怙權恃寵
顧華飾與雕簪吾所以思抗跡忘機用虚無為師範吾
所以思去奢滅慾保道德為規箴不能勞神效蘇子張
生兮於時而縱辯不能勞神效楊朱墨翟兮揮涕以沾
襟
空同賦(宋)朱子
何孟秋之玄夜兮心憀戾而弗怡偃予軀之既寧兮神
杳杳兮寒閨雲幄掩而弗扄兮璧帶耿而夜光宕予魄
而不得視兮悵竚立其怔營靈修顧予而一笑兮歡並
坐之從容寐將分而不忍兮旦欲往而焉從眷予衷之
廓落兮奄愁結而增忡超吾升彼崑崙兮路脩遠而焉
窮忽憑危以臨睨兮薉廣寒與閬風信真際之明融兮
又何必懷此夢也矢予詞以自寫兮盍將反予旆乎空
同
棲深賦(元)劉詵
六合之内八荒之壖匪皋匪涘不甸不㕓有岡伏興望
之芊緜盖得名於吾黨而託之乎槐黃之一言於是過
者喟然而語曰此非姓溪以冉而名谷以隱者之盤旋
邪非科目之巳遠而寄想象於千年者邪爰有有道築
居其巔問其所從來則盖元祐之初年矣青山繚屋古
木横天籬楥翳塗藤茨入椽内環洗墨之池外遶種秫
之田竹分徑造之所蔬滿日涉之園春林雨過花澗流
泉孤鶯自啼時鳥雜喧清風墜籜永日聞蟬焚香起坐
茶味入禪微凉蕭瑟林木自絃秋清賦詩脱葉如箋天
寒酒熟梅花入簷峰雪成畫牆暾獻暄閱大化之迭序
甘窮居以為緣族四世而蕪狹乃搆寬於厥先折干雲
以為棟逝棲烏而為櫋鳴機隱於内霤藏籍矗於西偏
文公題記韻士贊篇風月不待獻而彌勝江山不假飾
而增妍念百年之種樹終自庇於本根又歌聚之從起
待千載之雲聞豈瓢風之晝語異茅雨之夜眠比隱橘
而非幻擬種桃而非仙於是先生欣然而笑曰深矣吾
之棲也可以驕元亮而傲玉川矣客有難之曰吾聞淺
深表裏所分山之深也在谷水之深也為淵今先生之
居介毫末於一馬寄圭粟於大千南匪其中北匪其邊
而先生何所指以為深焉左眺高闉右接廣阡暍車望
其林翳饑袂想其吹煙而先生何所恃以為深焉窮搜
逐討談空說玄問字填巷受經款門使昧者欲赴於其
燧辯者欲磨於其堅而先生何所匿以為深焉先生曰
夫泥於迹者常有所窮游於化者或有所全吾聞至人
入水不濡入火不熱會光塵於一隙混涇渭於同源故
卜於肆者庸知其非隱行於市者安知其非仙嵇康好
琴靈運遊山伯倫酒狂張旭草顛豈所託之或淺常不
離乎人間顧吾深之安在誠可指於目前彼山林之委
塊亦身外之附懸於是客莫能詰走若季咸望其棲而
不見渺山水之蒼然
適忘賦(元)馬祖常
適機子遇忘機子於大都適機子曰若知吾適機乎凡
羣動萬彙叢生沓來肯綮轇轕泉滲穴開揣摩捭闔迎
合附會孕姦媒糵逆承人意子不吾信請衍斯義惟是
都也子欲浮閩越吳蜀則登舟子欲走并冀朔漠則升
車若東若西或南或北扶耄挈稚囊金槖榖發軔則達
不俟龜卜顧兹弗覺而踽踽齪齪木偶弗若譬驥之童
鬛牛之食角子何不智甚邪忘機子曰子庸知我之底
藴邪今子說我以私智啗我以功利隂塈厥醜陽塗其
麗固妻妾之所羞而輿臺之是貴我游神八紘而身寓
一室心翫千古而視不離席幽晦莫耀韜閟莫測明是
非於後世公得失於方策邈邈緜緜似消似息鑑空淵
渟罔有形迹子令我登航浮流則航有覆令我升車涉
途則車有軼何發軔之遽達而謬以不知目我哉適機
子啞而愕噱而笑曰八紘寥廓子將奚托千古冥冥子
庸用學曄煌煌之輿馬烜赫赫之官爵彼幽晦與韜閟
實狴犴與鈴鐲後世孰親於妻奴方冊孰快於女樂同
生同死皋䕫羿浞世方溟渤兮翅瀺灂喔咿栗斯無害
於儀鴟夷脂韋無損於皮若夫航之覆車之軼寧盡廢
車航也哉不智之機子復何辭忘機子拊髀鼓膺咍且
呼曰初聞若之辯可駭可慕旋而籌之惟蟊惟蠧慨戰
國之口頰俾宗廟其墟墓墨焉朱焉悲絲泣路繄二賢
雖詭迹於孔孟庶憚天於朝暮順於骫骳改我軌步或
嘘或煦或濡或呴雜肖翹於一喘羣黃卉於一澍擿埴
索塗螟胤臝負吾恐禍天下之英才子且吞言而勿吐
適機子曰有是哉姑置之子自礱爾璞我固淬我矟孰
利孰鈍厥效卓卓忘機子曰大璞不礱大金不淬蔑爾
利鈍奚傷至器二子方藻吻簧舌矛盾辯詰有馬子者
魯仲連之流也以書連矢射其所曰夫天地精明人實
肖形倥侗顓蒙教學陶鈞盖金玉之合應匪忘適之異
情子盍聽鈞天於廣野覿萬舞於天庭然後範聖度揆
時中蹈龍蛇占鳳麟兹豈非莊周氏所謂天民者乎二
子解圍合盟而去
雲卧八極賦(有序)(元)吳師道
集賢都事李君溉之風神高邁夙有山林之趣題其室
曰雲卧八極取太白詩語也且命東陽吳某賦之愚觀
君方以才業用而其言將飄然獨往者故為之具道其
樂而復因末簡以致意焉其辭曰
承玄元之遐胄兮復孕靈於長庚夐高姿之絶塵兮中
湛然而潔清餐玉芝以為糧兮吸沆瀣於金莖襲蓀蘭
之芳菲兮憂明璫之晶熒渺獨立乎物表兮隘濁壤之
營營羨山林之幽遐兮有白雲之英英攀謝公之遺躅
兮契希夷之高情澹怡悦而自足兮誰與共兹一壑撫
磐石以為牀兮翳長林以為幄被純素之幽光兮睨浮
游之冥漠羅孤彈之清琴兮送雙翔之黃鶴嚥飛泉而
潄松風兮渺天宇之寥廓歘飛神而輕舉兮凌倒景而
上浮建采虹以為旗兮挾迅電以為輈前飛廉而後豐
隆兮並羲和而奔流始發軔於暘谷兮拂予袂兮扶桑
遵㢲隅而行邁兮遂窮歴乎炎荒軼朱天之曠莽兮直
參井之所當跨崑崙而越流沙兮求曜靈之所藏不周
呀其欲合兮余超凌以徑度馳闇野之重隂兮命燭龍
使先路循尾閭而抵艮維兮復蕩蕩其無終予游曷其
有尼兮聊弭節而從容曠一息而萬里兮睇窮髮於咫
尺俯齊州之九點兮曾不啻夫蟻垤嘅下土之擾擾兮
紛萬蚋之起滅志彷徉而廣大兮形逍遥而自得羌兹
樂之可懷兮吾寧放而忘返聖乘則而植中兮揆厥初
而不遠散充溢於無垠兮斂不滿夫錙銖妙元化之於
穆兮信機要之有樞擴方宇之内外兮顧何適而非途
時動靜而不愆兮與造物而為徒委余心而一致兮又
何必遯世而離居亂曰雲蟠林栖荒以寂兮埃壒溷濁
不可息兮至人之心不滯於迹兮惟時惟中自太一兮
海闊天空賦(明)黃儒炳
有寥廓先生兀然塊處沖然自如鏡靈心於兩界佇玄
覽於中區浮游象外逍遥太虚妙槖籥而非有入象罔
而非無攖機子過而詰之曰人之生也抱識含靈境緣
互逐萌一緒而千變兆片機而萬觸無頃刻而恬想譬
波委而雲屬今吾子徒浪迹以放神毋迺闊於步而疎
於局與寥廓先生憮然曰噫嘻大道渾渾一量參差悲
子狹識甕底醯鷄邈哉玄聖海天襟期横施直際孰踰
範圍請言其大以釋子迷若夫百谷稱王尾閭汎濫勢
力横撼渺瀰湠漫浮天沃日吞吐無岸鱗族介羣赴浪
逐澹或潛或躍呀呷簇羅沫鯽鮒而不亂流化鯤鯨而
不益波水府幽壑茹納弘多彼靈物與寶藏差難知其
幾何至若輕清上浮迴環盖倚霽景方澄長空萬里天
邊引颺靜埽氛靄仰碧落之無垠見孤嶂之屹峙則有
逸遊飛鳥順勢飄颻上下頡頏習習啁啁大鵬無待側
翼鷽鳩不妨羣翱彼蠓蠛其一氣曾何礙於覆幬物與
物而交動斡流轉而莫息雖分布於飛潛何天淵之盈
塞喣瀺灂以相忘欣吹萬於咸拂繄吾生之胸次元同
焉而皆得沛浩浩之洪流炯蒼蒼之昭質與太初而為
鄰紛煩襟之自汨爾其希世達士遊心玄冥一塵不罜
萬慮何營罔飄忽於慾海詎點綴於太清九臯或喻其
岑寂千頃莫狀其汪泓軋海屋以崇居摩天倪以抗旌
闞銀山而泛日盼玉宇而開扃遊戲九垓躡雲曳屣一
簸一揚連山濆濞任煙濤之卷舒赩風日而光霽悶因
應於物情解有同於縣㝢彼河伯與雲將且望空闊而
悚愧又况吾子之貿貿何異挾蠡而測重溟握管而窺
天際於時攖機子聞言敞罔若狂胸次恢張遂起而為
歌曰有美一人倚逍遥下靈派兮上雲霄全玄牝兮根
柢祛害馬兮煩囂連天渺渺金樞見漫道排閽帝闕高
酒隱賦(有序)(宋)蘇軾
鳳山之陽有逸人焉以酒自晦久之士大夫知其名謂
之酒隱君目其居曰酒隱堂從而歌詠者不可勝紀隱
者患其名之著也於是投迹仕途即以混世官於合肥
郡之舒城嘗與遊因與作賦歸書其堂云
世事悠悠浮雲聚漚昔是濬壑今為崇丘眇萬事於一
瞬孰能兼忘而獨遊爰有達人泛觀天地不擇山林而
能避世引壺觴以自娛期隱身於一醉且曰封侯萬里
賜璧一雙從使秦帝横令楚王飛鳥已盡彎弓不藏至
於血刃膏鼎家夷族亡與夫洗耳潁尾食薇首陽抱信
秋溺徇名立僵臧穀之異尚同歸於亡羊於是笑躡糟
丘挹精去粕酣羲皇之真味反太初之至樂烹混沌以
調羹竭滄溟而反爵邀同歸而無徒每躊躇而自酌若
乃池邊倒載甕下高眠背後持鍤杖頭掛錢遇故人而
腐脅逢麴車而流涎暫託物以排意豈胸中而洞然使
其推墟破夢則擾擾萬緒起矣烏足以名世而稱賢者
邪
松江蟹舍賦(宋)高似孫
鴟夷子皮既相句踐讐闔閭殄夫差弔子胥無纖恨於
越人乃騁懷於西吴乃昂然作喟然吁曰兔死犬烹鴻
罹於罦古人所危吾其亟圖方將朝三江夕五湖一去
不回樂哉此桴屣其遺於人間情嫋嫋於姑蘇水統乎
笠澤天包乎具區松陸互潮太湖交瀦川納壑府波畫
邨墟石罅碕岸崖釐别嶇波程杳渺水路盤迂洄渚棋
布聚落星敷采之於山則綠膩女桑黃苞橘奴收菽貢
梨剥棗擷茶取之於水則絲被紫蓴筍含青菰采菱舂
芡食蓮燒蘆是皆舟子所鄉魚郎所廬葭菼兮為域莞
葦兮為郛鴻鷺兮為鄰鶄鵜兮為徒時則天澄月淨風
恬靄舒或霧氣之濛沫或煙雨之扶疎棹歌亂發漁榜
疾徐命儔嘯侣靡一不魚蔭柳邊之罺槮注隔花之罾
䍢兒奏輕笱婦呼飛罛水事濊濊一發靡虚乃有鱠殘
之鯽四鰓之鱸瓌異叢毓鱗甲紛挐腥皆會於漁市羨
足給於魚租至於露老霜來日月其徂萬螯生凉含黃
腯膚其武郭索其雄睢吁其心易躁其腸實枯勇鼔而
喧集齊奔而並驅鴟夷公顧而笑曰昔者吳之將微民
甚囏虞厥有躁亂害於菑畬是固汝輩之所騁者歟吳
人趨而告曰當是時也善有鮮鑒貞有罕孚樂鴆乎毒
習甘乎諛一豔方妍漂香沈珠樂極危生淪胥以鋪是
故非蟹罪也維我吳人以漁為娱每施勤於簄斷皆得
志於江塗方洞庭兮始霜熟萬稼兮豐腴執一穗兮朝
魁目洪溟兮爭趨工緯蕭兮承流截觱沸兮防逋燎以
乾葦檻以青笯喧動涼蕝驚飛宿鳬其多也如涿野之
兵其聚也如太原之俘蟹事卓犖八荒所無今敢藉以
涼荻東之風蒲願奉一醉獻諸大夫大夫嗒然笑曰嗟
汝吳兮巨麗樂太伯兮開初括於越兮自裕跨蠻荆兮
遠模干星紀兮經略控軫野兮車書至若藪澤幽靈川
瀆滮洿灌注兮天下之半鬱拂兮瀛洲之居忘越矢之
倏西歎麋臺之交蕪余方超萬物兮如蜕豈一蟹兮樂
且吳人再拜進曰大夫高矣儂聞宅金湯之固者莫崇
乎德者也建竹帛之功者莫勇乎謀者也目吳越之成
敗愾君臣之嗟戲然儂者生長水國子孫澤隅朝莫一
艇暑寒一籧老魚鼈而為命狎鷗鸕而不孤久與世以
相忘亦傷今而欲痡大夫方將謝軒冕樂樵漁儻玄機
兮相高庶嘉遯兮不渝今儂有粳可炊有酒可沽幸江
山兮如待祈風月兮無辜大夫為之欣然曰若子者是
豈以蟹為業者歟非渭水之遺智必山澤之脩癯深樂
其言藏道於愚欲去兮徘徊欲逝兮勤渠舉酒酬酢道
古哀歔與之釋縛為之拍桴刳甲如山韲橙如餔意悟
忘言酒深相扶指青天兮自誓幸來世兮知予眇煙水
兮莫流迅孤舟兮長呼蟹翁者三歎於邑四顧躊躇揖
長江而如矢聆浩歌而莫能俱其歌曰天高兮月寒天
風兮水急鴻遠兮汲汲人有慕兮何歎及老霜澤兮遺
漁斷有蟹兮罛有魚酒答天兮天知予子不得兮愁如
何又歌曰洞庭兮既波松江兮未雪一舸兮自決知者
樂兮樂者哲蟹健兮魚肥風吹觴兮酒淋衣知有蟹兮
不知時若斯人兮其庶幾
雲林賦(元)袁桷
若知雲乎昭昭然服光以廣微隆然廓然义似夫五色
萬物而沈幾來弗以趾去弗以馳其始也盤辟夾輔輪
輪囷囷孰合其處所其終也寸芒以興導轟轟啓鈴鈴
汨沮洳襄丘陵若慕而佇若泣而赴愀兮哀不知所訴
蜿蟬渺緜含英吐鮮逌傾盖而忘返粲接席以爭先誠
果樂乎莫與之宣形成乎無形名生於有名囿於家林
允為儀刑奉蓍占之曰居高而卑佩矩帶規升於木無
往不復不泄不辱言歸其谷伊南維湖將以為居齋三
日祝而涖諸薈兮中峰式瞻其端為章為祥為輪為冠
風以潤之雨以需之挾隂而嘘乘陽而舒朝飛夕躋莫
窮其栖有翼者鵠遵於其涯曰將有行自東徂西綏而
迎之維墉之崇施而流之維泉之通以沐以容是謂雲
林之宫
閒艤賦(元)陳樵
融火向中余方慎夏接葉罷亭依山忘榭麗草長林未
卜與夜臨池館水不怡隂厦伊清池之蹇淺兮覺水氣
之已多蔭諼草而翳蘭兮結斯構之峩峩疏堂屬其南
垂清隂生其四阿杜予門而却埽兮日長往乎滄波招
招緒風持雲沐露窮夜為日迄於闌暑余凌波而雅步
兮魚鱗鱗其在下若停橈之萬斛當步忉之秋浦朱塵
倒景若閭而飛疏箔懸繒五兩萎蕤燕循檣而失據鳬
就槳而無依不纜而維不枻而安承艫絶後接舳無前
四載不服萬夫莫前亡余檝之蘭桂廢余橈之芳荃又
若委陋舟而弗御猶誕寘之河陾也蔭斯亭以宴處兮
瞻浮榮之翔翥文謝杏梁珍慙桂戶藻離棟而成妍題
去榱而加昈銀榜昭其碧鏤皓壁煜以振素波塵屬跋
雲松薦礎澤葵生閣蘋花照籞浮萍附躓雕胡承梠愛
芙蓉之婉娩兮藉初日之明輝色瀲灩於顔間蔚藻繪
之備施傾盖成隂聮袂成帷含芳揚烈茹華吐奇當筵
薦綺在檻成梯映朱鷺之芳翰增翠羽之綠姿啼鸎在
柳媚蝶時來爾乃御緅絺攬蕉荃肆莞蒻燎芳蘭緝靈
草以為蹻緯楚竹以為冠白紈微舉芳風可握或進壺
投矢投瓊擊博或從横竹素佃漁六學或左設鴟夷右
操釣具蓑笠長抛笭箵不御屑桂垂芳聚粒為茹投八
絲之翠綸沈百囊之緵罟於是丹鯉含腴蓮菂豐甘葵
葉初肥綠杞闌干山膚陸芼華果具繁張飲命客觴政
在前蕉葉無奇金舠猶窄折葉薦芳引筒分碧挹蘭英
之春醥釃玉薤之芳液洗慮延歡祗以永日雅歌清吹
與舟俱浮合樽促席敷袵綢繆今夕何夕與子同舟抱
月坐花藉以蘋葯視夜參半衡漢迴薄情盤景遽賓客
益樂乃起而為扣舷之歌歌曰世冥冥兮塵汚人慕前
烈兮凌青雲食有魚兮蔌有蓴願投老兮守丘林座客
聞之又稱歌曰卉服兮舟居荷為屋兮桂為袪宿沙子
之徒歟江上丈人之徒歟
樵雲賦(元)涂幾
石田荒蕪清溪罷漁嗟吾行兮安之乃於樵而是圖執
彼斧斤往來崎嶇苔磴霜寒株林葉枯爰採掇乎薪蒸
釋勤勞於僕夫鬱鬱高岡浮雲是紆翳晴光於木末散
微潤於衣裾冉冉人起濛濛鳥呼忽丁丁之可聞辨崖
嶺之糢糊歲既宴兮無與歸唐虞世兮忽巳徂高車駟
馬兮吁可哀舍吾樵兮何所如彼條彼枚維棫維樗既
食力之無災乃全生而有餘重為之歌曰樵之人兮返
龐淳兮我思其儔無慚葛天氏之民兮
耦耕賦(有序)(元)涂幾
僕宜黃之鄙人也雖讀書績文而心非所好一日行臨
川山中聞田歌依依而樂之賦耦耕一章以見志
步天風兮振羽忽余行乎高阻葉翳翳兮垂隂水濺濺
兮横路懷田中之耦耕激商歌於太古婦饁黍兮在途
兒編蒲兮當戸悲黃唐之日遠孰返淳而還素儻斯人
之可儔吾將犂兮春雨
藥市賦(明)楊愼
蓬丘仙伯匕刀圭而通神柰園老宿品千二而稱珍何
如蓉城之日重開藥市之春若夫岐摯湯液和緩&KR1329;滫
采嘉林之嘉草掇芳洲之芳羞屏風水發書帶山抽人
參二椏來自高句麗之國桃枝九折出於巂昆明之陬
椒聊下虚星之舍果蓏薦織女之樓逢茅龍之衛叔遇
木羊之葛由檢本草之聖錄極山海之冥搜别有天棘
日精澤葵海藻火林之蔚炎柯雪津之濯陽草款冬叩
冰而吐葩葶藶迎露而先槁青綸碧組蒼龍就食於甲
辰素茵皓蔯白兔騰仙於辛卯帝休鬼□蕩邪而蠲憂
神錦仙鹽駐顔而難老又不若剸犀截角搴翠刪毛澄
禺山之水碧&KR2594;樊桐之金膏鮫人泣珠而酬價狼䐠齅
金而解櫜神鹿兩頭飲上池之水靈鳥四翼歸金匱之
韜莫不攀丹危而陟翠險霣仙的而下神囂涉淼淼馳
苹苹刈翹翹伐丁丁香草比於君子嘉卉方於女貞藤
名簡子花號長卿五芝色配乎五嶽六飲芳冠乎六清
乃延巫彭招長桑飛綘雪擣玄霜巴戎赤斧梓谷王昌
蓬州塗定辭玄武張開光希夷出崇龕之落真多栖葛
瑰之鄉黃足之鳥呼季玉而並復朱頂之鶴名令威而
駢翔負局磨鏡之翁篐桶講易之叟扶龜牀於行阿策
鳩杖於林藪嚴遵之芳乳平分王列之香膏共剖是月
也江波錦落火井星還楓瑟瑟而鳴籟菊英英而綴斑
訪名跡於古昔啓藥市於重關被開明廣都之野帶杜
宇天隳之山哀危蟪於寸隂矜局鼃於井谷布濩天府
之區蔓衍坤維之域八萬四千之人煙五十四州之謠
俗國無夜戸之虞人有春臺之燠郤公程鄭之倫驥子
魚文之服乍發劑以鍼龍奄飛符而擒蜮黃耉背鮐蒼
崽髫蝸行歌擊壤羣嬉聚沙成行鴈鴈學語鴉鴉毛姬
餌葉鳳子藏花色輝九璧之錦光漾百潭之霞採思婦
之卷耳折放臣之疎麻息風枝之不靜起露蓼之含嗟
崔公之鏡云遠華陀之囊已遐既富矣韓康之肆寧靳
乎博望之槎揚雄夢腸頓醒滯思於雕篆相如消渴歘
蠲沈疴於齒牙豈知西顥之盤露北方之河車哉有林
閭翁孺者起而為系曰黃熊兮休入寢朱羆兮罷窺屏
永遯兮二豎載殲兮九嬰分菊潭兮灩灩宴蓉城兮冥
冥鴻安丘繼而作曰安期神樓散扁鵲䧟冰丸銀筒昔
誰藴金瓶今子殫謝驚飇兮駐流電訪大藥兮浴還丹
邀籛偓兮雀躍共喬松兮鯢桓主人聞之欣然稱蔅修
容麗級獻壽升筵敬緝光誦奉以周旋
御定歴代賦彙外集卷十三
