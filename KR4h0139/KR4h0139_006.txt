欽定四庫全書
御定歷代賦彙卷三
天象
黃人守日賦(以四聲用韻)(唐)嚴維
聖人之在運也上天為之降祥將以示德遠告時康火
精始凝初臨於嵎谷陽德用事首出於東方作大明兮
其彩白有善守者其人黃惚兮恍兮見於為物之體窈
兮冥兮來於無何之鄉豈惟有德動天影再中於漢帝
至誠感物退三舍於魯陽所謂人者臣之稱日者君之
象三光可得居尊衆靈於焉稱長人所以守日叶伊臯
之弼亮天所以垂休明億兆之所仰實王化之基格諒
神功之肸蠁則知唐虞之代羲和之最蕭索糺紛如煙
如靄又况夫兆慶於合璧告祥於抱戴嘉其氣象地表
雲收天外出暘谷而輪開當亭午而光大映真人之麗
質爛霓裳與羽旆離婁夐夐以喪明周文咄咄而延昧
屬宇宙以廓清表隂陽以交泰我君如日之昇惟天是
則君臣合體符瑞允塞以太古而望今齊哲聖以同德
二黃人守日賦(以君德同明遠人來附為韻)(唐)滕邁
一氣絪緼宛成形而擎跽相向儼守日而昭彰可分其
色惟黃雖配位乎下土其形有二如輔明於大君原夫
左之右之以引以翼雖髣髴而異體乃焜煌以同色理
殊執熱寧濯增泉之隅事近負暄杳在離宫之側兩分
夾臨下之照偕出契不孤之德爾其從炎漢以賦象能
環衛以成功白駒乍留守之而無荒無怠踆烏不駐隨
之而自西自東届赤霄而煙雲靡雜循黃道而光彩混
同容裔斯呈交相可名幸因時以融結得託質於昭明
契同心之言是以契合潤通理之飾吾非染成其或杲
杲初晨悠悠云晚曾不斯須而離何虞運行將遠鄙魏
臣捧而在夢笑夸父追而莫返嘉夫儀形似是想像歸
貞離立環乎兩珥聯影遶於重輪遂使慕有道之風歸
我一德奉無私之照惟予二人受其采豈無異色呈乎
瑞不待他辰所以稟中央正氣當四夷咸賓誠宜陽景
廓開翼戴徘徊昇扶桑孰云孑立厠羲和乍若朋來觀
其輝煥瑞牒昭晰雲路委疾徐而不更其守循躔次而
罔愆於度信可以端拱道泰遐荒悦附今所以賦守日
之祥表稱君之裕
二黃人守日賦(以君德同明遠人來附為韻)(唐)闕名
日觀天文彼黃人之離立是守麗紫霄而規模乍分揖
杲杲之光豈勞披霧舉駸駸之足詎假憑雲孕靈自稟
於真宰肖貌方瑞於明君觀其異體同心雙形合力如
左右之司局以扶持而受職樂天成象豈殊連璧之文
就日無私特比鑄金之色所以煥人寰彰土德高尋罔
差其晷度迴騖靡愆於頃刻類聚炎上朋來熱中遥集
丹極迴翔碧空援四彗而克資煩手斲重輪而叶贊玄
功發祥光之照爛將德煇而統同不然者何以挺兹妙
有倬彼輕清夾輔躔次周旋運行通理之形容可辨和
光之顔色混成當烏采甫臨之初則温温而引耀遇雞
人未唱之際亦專專以在明髣髴如蘭之契逍遥若木
之程及夫曈曨既昇昭晰將晚厥瑞皆見斯人甚遠宵
依愕夢伴程昱以少留晝遇揮戈感魯陽而俱返恭已
無怠旁行有隣化天隅之一氣為日邊之二人久照不
疲匪迷陽於上帝四夷云格方取契於援神所以靈貺
克開容裔徘徊非其時則抱影長往偶乎聖則差肩並
來隨冬曦之煦嫗與夏日之恢台然後竦輕軀恣遐步
分明天表雙美雲路願將守黑之心望離宫而景附
太陽合朔不虧賦(以聖德玄通陽精洞照為韻)(唐)楊發
懸象告祥垂衣表聖隂慝將作而潛滅陽光當虧而更
盛羲和率職徒降物以宵興堯舜臨軒方並明而曉映
上方以憂勤御極睿哲承天聲教既昭乎下土災蝕固
消於上玄景麗高雲已臨照於物外位移正寢空警戒
於事先曉次箕中時惟冬仲天子夕惕而慙慮太史先
期而誓衆於是霧霽閑原雲歸幽洞圓規杲耀發瑞彩
於踆烏愛景沖融動和鳴於彩鳳是月惟朔昇輪自東
煥大社之晨氣照清朝之曉風幣奚假於詞祝鼓寧煩
於奏工遂使皆仰之人既無虞於薄蝕惜隂之士咸有
望於再中諒天聽之自邇信宸心之遂通仰稽聖謨遐
考天則運行雖由於黃道應感自符於玄德輝華增煥
觀光必逹於幽隂氛䘲皆消揆影無差於晷刻道敷陽
教德叶炎精麟效祉而不鬭葵向影而皆傾觀臺登望
之時漸欣光被史冊退書之際益訝文明至乃揚彩宫
闈增華廊廟人動佳色物含清照若合璧之無瑕比重
輪而有曜黃琬之巧言莫啟由此緘詞叔輒之望歎無
聞徙兹載笑道契玄化禎回太陽躔次罔虧於順晷貞
明以合於重光固齊天而比德垂永永於皇唐
日中烏賦(以輝光映出棲跡在中為韻)(唐)康僚
相彼烏矣超然莫同不振羽於域上自呈形於日中儀
鳳肯慙信五色而都混高天已及豈三年之始沖懿此
生成貫乎今昔東西必隨於運動昇降寧離於赫奕俯
黃人而更助金光映王字而偏疑鳥跡既乃騰陵霄漢
披拂雲霓那楚幕而堪處匪霜臺之足棲分明而不似
籠中固非仙鶴髣髴而還如鏡裏豈是山雞曷九雛之
莫對乃三足而長在黑羽雖同於不黔白頭詎得而終
待始來何地誰見入於重輪爰止何年孰可聞於真宰
徒訝其煒煒煌煌形標翼張縱横弄色宛轉和光風起
而遥疑飛動煙含而杳若潛藏足令人子閑窺因寄情
於反哺日官頻測空懷望於殊祥嘉其靄爾無匹裒然
斯出鳴琴安得寫其啼流火焉能變其質復不知見也
何期隠也奚歸有咸池兮飲不飲有蟠桃兮依不依誰
使梯航景象沐浴光輝炫晃乎清晝優游乎翠微靡願
稻糧志士留之而莫得無猜彈射夸父驚之而不飛客
有指寥廓之儀形訪前時之歌詠且彼素姿神異赤羽
輝映不為隂隲之符蓋本陽精之命今仁風已扇孝理
方盛烏之靈兮得不降休而瑞聖
日月如合璧賦(以應候不差如璧之合為韻)(唐)韋展
國家纂弘天統紹啟王跡獵英華於百代潄芳潤於六
籍於是闡睿歷於疇人鏡玄象之冰釋察運行之盈縮
見分度之損益五星同舍狀自叶於連珠兩曜集晨候
不愆於合璧是知隂陽卷舒日月居諸時會而乍離乍
合順行而匪疾匪徐徵於顓頊之法考以軒轅之書百
靈以之肅若四海由其晏如惟上元之歲時和氣茂惟
南至之辰日月來就望烏免之交集瞻斗牛而既覯璧
惟圓制象其圓正之形玉以貞稱表此貞明之候可以
襲承天意可以敬授人時觀臺之瑞斯驗馮相之言不
欺方見仲尼無得而踰矣乃知潘夏何足以當之臨楚
山豈和氏而能識入秦野非相如之見持且夫日者尊
而有常月者謙而不雜每有德而昭感必效靈而允答
分則列照於三無聚則和光於六合徒觀夫炳煥可嘉
毫釐靡差珥作如虹之氣波為旁逹之華映彼仙娥有
似夫佩而比德吐兹王字更疑乎瑜不掩瑕然則天垂
象兮至明歷為功兮可久重之斯實理本輕之則為亂
首是以堯之分命典誥高其能然魯也失官春秋貶其
誠不吾君之所懲勸將永代而遵守顧惟愚懵竊覩嘉
應鈎深索隠雖無瞽史之才頌德歌功敢借詩人之興
日月如合璧賦(以兩曜相合候時不差為韻)(唐)盧士開
聖人在上與天地廣玄德彰於日月洪休備乎瞻仰合
璧之為狀也穎曜相向圓明比象麗重光於一軌開混
茫而精爽其真不遷其合以兩和隂陽而二儀交泰辨
分至而九服融朗既無異於弦望故王道所以坦蕩也
至矣哉考日以正時本於玄妙會日以合月宜乎暠曜
歷躔次而雙滿合晶耀而並照一隂一陽曰柔曰剛既
恒其用亦曜其相其合也契天地之明其璧也本日月
之光國有道則循其度邦無道則失其常上元昇而軒
歷著太初復而漢運昌寧止纖纖西樓昭國憙而形偃
杲杲東戶表臣忠而據黃者哉懿乎一德昇聞天休下
答示軌範於萬代發文明於六合且乾道微而難究惟
君是候帝德廣而無私惟天是祐明者莫昭於日月故
表之以會同同者將慶於和平乃整之於宇宙同輪共
規叶慶應期既周天而同道乍皎皎以遲遲璧之生也
本乎律律之用也在乎時厥祥云久逢昏則否其興也
明后惟道之遐其應不差是昭乎皇家諒我后之明德
發大道於光華何必堯年之與漢代而兹歷之可嘉
日月如合璧賦(以天地交泰日月貞明為韻)(唐)賈餗
格天之功兮不宰而成麗天之象兮乃合其明躔次無
差乃可立圭以辨禎符既叶必俟重璧而呈於是曜隂
魄騰陽精將周旋而一體異遠近之相傾時也萬類昭
融四方清泰激朝輝之杲杲發夜色之藹藹懸異象於
人間吐榮光於天外挺連城之價誰敢指瑕居匹夫之
懷非同賈害金烏共色玉兔增鮮麗萬室兮瑶臺共美
泛千林兮瓊樹争姸變芳流於斜漢疊圓影於遥天落
照西沉若欲抵於昧谷澄暉東上又如返於虞泉熒煌
異質燭耀非一抱珥之彩潛銷如圭之容闇失於以表
玄象明隂隲瑞至德於堯年契昌期於漢日懿其經紀
不忒明宵有程聯彩徘徊似有求於潘子雙形宛轉若
可賜於虞卿既同道以脗合亦相推而運行見乎天則
一人有慶比於王則百度惟貞矧今馮相觀䘲而罔愆
羲和敬授而無闕將冥照於幽昧在宣精於日月是以
靈符必集休祜可包不縮不盈自契於三年之閏無偏
無黨何憂乎十月之交豈止合采呈姿和光效異陵珠
星而掩縟逗洛水而增媚東西並耀疑夾鏡於長空昇
降相沿異藏珍於厚地然後操觚進牘賦邦家之盛事
野人獻日賦(以和悦日光情意君宇為韻)(唐)歐陽玭
昔宋有野人負日之喧兮獻君不知天下流光以所見
為未見不信人間委照以所聞為未聞當其愛景稍融
農民乍悦謂國内有無謂山前自别恐弱水之光遽失
慮扶桑之影將滅於是耒耜潛棄耘鉏暫輟指天路而
貢誠適君門兮效節紅輪在上無欺皎爾之心赤羽相
隨可驗昭然之說乃曰臣生於隴之畔長於隴之旁朝
播其穀暮植其桑絲不得上體粟不得充腸以藿為食
以蓑為裳體凍乎雪骨寒乎霜因取適於中野遂潛舒
於太陽煦不厭暄不忘而恐率土之尊未識民間之樂
一氓之賤敢私天外之光所以貢其所知陳其所覩願
日之彩致於君之館願日之輝及於君之宇南畝而曾
無寸澤猶税於身東方而幸有餘明敢忘於主主乃憫
其甚樸嘉其至誠一則警於驕逸一則念及黎氓安知
萬室豪家更有追歡之意六宫長夜仍多縱樂之情嗟
夫人各有生生而有異爾豈不以種植為業逋租為事
上或逼於狼政下或臨於虎吏汲汲為心營營為意遂
使朝光不辨誰知勞者之情暖景為祥忍奪生民之利
乃知貴之逸者有之何稼穡而能知賤之至者不一則
陽和而豈失彼徒見其夕入而因忘其曉出三尺之童
子猶嗤何以日而獻日
羿射九日賦(以當晝控弦九鳥潛退為韻)(唐)周鍼
伊祁氏之有天下也十日並出或明或晦不唯差乎歷
象抑亦紊乎覆載留一陽永照俾九日潛退羿操弓而
進挾矢而前曰彼赫赫綿綿如珠之連爍我下土暨我
上玄今當盡臣術之微妙協君德之昭宣於是和容體
正審固心虔張六鈞之在手期九烏之應弦弓既無雙
矢唯用九一發而弦上霆激再發而空中雷吼三發而
輪震乾坤四發而輝流星斗五發六發而煜煜霞散七
發八發而離離電走九矢皆中訝妖氛之忽無一曜高
懸望邪明而何有蓋帝所惡天所嫌始騰凌而翕赩倏
&KR1721;㩧而殄殱貫忘歸而自消難彰變化落園陵而盡死
永契沉潛瑞景將明彤弓尚彀百辟仰觀乎黃道孤光
下燭乎清晝莫不由藝之就神之授混燭滅而平權衡
晷運正而分刻漏然後職羲和之任司掌御之圖位寅
賓於東極宅昧谷於西嵎故得萬國謳歌迎覩重輪之
日九天寥亮長飛三足之烏則知道潛會而發必中神
自通而何再控鏡四海而弓罷張亘萬古而誰敢當設
使堯德不聖羿技不臧則蒼蒼茫茫終亂紀綱又安得
廓六合定三光故曰天無二日民無二王
琅琊臺觀日賦(有序)(唐)熊曜
秦築東門於海岸曰琅琊臺高可望遠而東之人悉以
宵分之後觀日於海底者壯其觀而賦云
秦門之東天地一空直見曉日生於海中赤光浮浪如
沸如鑠驚濤連山前拒後却圜觀上下隠見寥廓焜煌
天垂若吞巨壑當其扶桑洶湧於雲光陽德出麗於乾
剛汗漫翕納將吞六合沖融青冥遥浸大明羲和首馭
夸父上征眩轉心目蒼黃性情傾地輿而通水府汲天
蓋而駭長鯨彼秦伊何崇此為門委絶人力其誰敢論
失萬邦者雖設門而必圮表東海者諒無門而亦存步
秦亭而在此傷魏闕而何言千載之後石梁斯在時無
鬼功豈越滄海念無道而肆志將不亡而何待我國家
踰溟渤而布聲教窮地理而立郊坰略秦皇於帝典參
漢武於天經顧荒臺而寂寞取殷鑒於生靈爾其秋景
超忽晴光煥發蜃氛干雲蚌胎候月長波沃蕩超百谷
以深沉唳鶴徘徊想三山而滅沒齊魯郡邑霜天泬寥
凌虚無而倒景臨沆瀣而乘朝日向濛汜雲横麗譙追
魯連之逹節行將蹈海仰田横之行義若在雲霄驪龍
之珠羣玉之府想望綿邈依稀處所有海客之無心託
扶搖之輕舉
海日照三神山賦(以輝耀相燭珠庭粲然為韻)(唐)紇干俞
海日飛光神山之陽流一氣於天表自三峯而景彰龍
車迥馳麗於高而特異金闕互映混其彩以交相原夫
出巨浸以貞明次崇岡而久照當峻極之離立滅塵氛
而引耀遂使授人之歷分乎命以正其方涉海之倫駭
乎目以觀其徼遲隠見於危壁藹晶熒以遠嶠披道接
靈之府含華藴粹之仙秉至陽而不極體元氣於自然
駭景克存訝魯陽揮戈於在側騰精獨往疑羲和弭節
於其巔於以繫時於焉絶俗幽莫可辨明之所燭異景
暫凝乎地首竒峯載列於鼎足影搖林樹漸昇桑野之
躔色動鯨波尚想甘泉之浴且霞標建其南服日觀揭
其東隅雖照臨之等類亦重深之道殊豈若丹極赫以
戒晨仙宫朗而增煥方運行而不息乃曈曨而未旰森
瓊樹之離離曳羽衣之燦燦此日而御惟山有輝諒難
徵於紀牒思載瞻乎海沂彼或棲真方丈必期乎悠久
如將處代崦嵫且懼於浸微是以養志忘形馳暉以寧
福地無阻玄門寢扃誓將越渤澥陵杳冥仰無私之照
窮不死之庭願參光而有待庶羣仙兮是聽
登天壇山望海日初出賦(以海日生殘夜為韻)(唐)闕名
配乎地者惟山麗乎天者為日登岧嶤之峻極見曈曨
之初出廓靈海百川之宗孕金烏千里之質泛圓光於
沆瀁煥鮮耀而灩溢雖騰輝於碧浪之中詎侔色於紅
萍之實觀夫烈霾曀赫炎精擘洪波敲太清馮夷駭躍
罔象奔驚照燭兮驪珠潛吐曭朗兮龍燭忽生愕羣仙
於金鏡驚天雞於玉京巨浸半涵猶韜普天之美人寰
尚暝孰識未融之明懿其千仞可躋四目斯在危岫陵
乎碧落日域遼乎滄海既登陟以遐觀知濛汜之浴彩
晨光乍分夜色未改昇黃道而將始臨下土而有待晝
明夕晦徒觀其躔次之常出有入無孰測夫隂陽之宰
氣澄霧卷月落星殘流暉電曜散彗虹攢將煥爛以下
燭出浩淼而上干挂扶桑而杲杲昇暘谷而團團敷九
華而赩奕燦三山之峯巒且幾升天無憂於見渫已能
烜物寧患乎祁寒順寅賓而不忒爍溟漲之無端乘變
化而復往得沐浴乎波瀾於是游太極辭殘夜羲和敬
導運行有舍得天能久克彰乎貞明委照無私不間於
夷夏嘗傾藿而久俟冀餘光之一借
登天壇山望海日初出賦(以海日生殘夜為韻)(唐)王起
山惟隠天海則孕日日將昇而轉麗山望遠而無失青
崖直上覺亭亭而漸高碧浪遥分覩杲杲之初出將以
測晷度窮節汨豈能獨媚東南之隅空呈畏愛之質而
已哉當其隂兔傾晨雞鳴捫葛藟陟峥嶸挺身於重巘
肆目於八紘天地廓煙雲清赫彼巨浸吐兹炎精映曈
曨而有竟燭浩淼而方呈彩射空中謂隂火乍出色浮
波上疑萍實初生皦爾下土煥乎上征觸高濤而暫滅
泛輕浪而還明曙色漸分晨光未改濛汜拂浪扶桑浴
彩將黃道以麗天必青方而浮海豈韜映之為美實照
臨而有待是知望莫遠乎日域登莫峻乎天壇彼以離
而取象此以艮而居安考之則隂陽有度察之則溟漲
無端况乎銀漢落金波殘將東方而自出俾下土而式
觀三足翺翔若刷乎渤澥重輪輝煥如歷乎波瀾映嵎
夷而未定拂若木而將升紅彩下沉照波中之鱗甲朱
光上溢射雲表之峯巒誠變化之相詭諒始終之莫殫
洎夫出溟渤照戎夏昇九天辭午夜羲和整轡而直上
葵藿傾心而皆御亦何必登日觀之峯而後望神明之
舍
登天壇山望海日初出賦(以題為韻)(唐)闕名
客有曉躡稜層高山獨登覽煙嵐之忽斂見海日之初
昇赫彩旁照炎光上騰影乍搖而滿目霞碎波不動而
長空血凝由是倚危巒立天壇夜色既啟炎精始團赤
氛上煥於雲路朱輪乍碾於波瀾照燿一海之中剖開
萍實分明百丈之外洗出金盤浩渺無涯曈曚在望高
居峥嶸之頂下視赫曦之狀焚爇巨浸浮沉奔浪陽烏
浴羽而載飛羲和按轡而直上不沉乎泉將麗乎天爍
雲濤而有曜類庭燎而無煙赫赫光滿規規質圓纔湧
出於溟渤之底已見盡乎巖嶺之巔所以躋高峯翫丹
彩明暗既分昇沉斯在望若木之初出疑杳上於天河
想隂火之潛照見燄燒於滄海出水未遠騰暉己殷託
高跡於巉崪之際指大明於顧盼之間湧上扶桑謂蟠
桃之有蕊照出仙島疑燭龍之映山歘赫滿空淵渟沃
日當銀漢而炫晃泛金波以洋溢巨鯨之冥目霍張洪
爐之鑄鏡飛出及登乎軌度射破氛霧洗光華而不濕
衝塵埃而寧汚倚九天而照臨見百川之奔赴故游者
徙倚遐望徘徊久駐因物屬詞媿升高而能賦
登天壇山望海日初出賦(以題為韻)(唐)蔣防
山有極天崇崒冠羣嶽而首出下壓溟渤之碕岸平視
扶桑之初日天光海上曈曈而曉色己分人代夢中促
促而寒更未畢客有愛此早景登兹崇山候東方之昏
黑據中頂之孱顔俄而陽開隂閉翕赩迴還曳晨光於
莽蒼之外走狂電於溟濛之間高燄忽興瀾汗而洪濤
血赤半規猶隠洪彤而青帝朱殷及其旋轉將昇睢盱
萬狀散五彩而錦章已出照三山而鼎足相向杲杲兹
始規規滿望火輪上碾燒碧落之氛埃金汁下融躍洪
爐之波浪觀夫巨浸無際踆烏上摶萬象昭著二儀霍
寬驚魚龍之蟄銷昧谷之寒散入圃畦想葵藿之俱靡
稍分林嶺見木石之同壇獨立嵳峩曠瞻晷度躔次一
道暉華四布赫曦而六合貞明吞納而百川奔赴不假
濬沖之目盡見玄虚之賦赫奕昭宣層巖之巔赤玉之
盤燭地黃金之鏡帖天海若奪魄羲和振鞭濕光而長
波初沃暖氣而孤峯最先美潤呈祥重光賦彩帶環抱
之珥照不波之海隂火之微茫已沉土圭之盈縮屢改
則知大明之麗天兮可捧而昇高山之横空兮作鎮不
崩儻躋攀之有路願觀光而一登
海東洲磐陀石上觀日賦(元)吳萊
粤東游乎海徼兮得偉觀於陽阿登磐陀之疊石兮路
㟪&KR2750;以巍峩天雞號而夜半兮暾欲出於重波恍玄幕
之沉黑兮惚火輪之盪摩緬羲和之有御兮扶木煜其
將花渺湯谷之不可以里兮屇高舂其幾何嗟世寰之
安在兮尚昧冥而未旦覩帝車之邪迤兮耿星宿於霄
漢漸島嶼之奛鮮兮益淼茫而瀰漫恐闤闠之猶爾夢
寐兮類蟄蟲之惛亂胡乾極之牽掣兮儼機軸之翕張
固隂泉之龡炯兮煥熸燧之奮颺煒踆烏之㸌煟燦爛
兮渴喙解羽藐以迭碭戫燭龍之燬焫颯昱兮熾頟煽
目&KR0008;其方驤縣燔鏡之熒灼炭熺兮鮫人泉客劀濯有
光振赬鼓之焱熽炫煇兮北落壁壘&KR0008;嶙前行指彩虹
之抱戴珥璚兮璀錯爣&KR0008;繆綢遹皇想朱鳥之次舍軌
度兮豁逹藺轢&KR0008;閜燿鋩乘寒澇潮水之傎倒推盪兮
散曉赮霞氣之轇轕彩章迺蜚騰於寥霩兮竟瞑眩於
混茫繄高抗乎氛曀兮僅啟明之獨爍歘遠麾之黂爝
兮遽羣動之盡躩川后潛精而窟藏兮海童覻曜以犇
愕鮫鼉揚鬐撥鬛以悠漾兮鴻鶴刷毛挾翅而陵薄莽
琅琊之躋臺兮㴐鯨山而晝其[穫-禾+火]也闃羅浮之瞷井兮
熀蜃穴而夜其爚也迅夸娥之杖策兮懼追逐而莫之
跳逴也怒魯陽之揮戈兮怪盤礴之弗吾規彠也惟圭
臬之可測兮奈隙駒之焉託恒鞠明而究曛兮遂壯凋
而老鑠昔聖賢之有法兮實蓋渾之同天矧鍊石而凝
質兮復斷鼇而鎮淵將渤澥之鑿竁兮淪谷底而迭然
抑崑崙之&KR0008;峙兮繞巖腹而互旋豈文身黑齒之俯邇
所出兮貫裸壤以相連或崦嵫濛汜之遠壓所沒兮罄
汃國之窮壖歎嚴冰與嬲雪兮曠古莽之鮮覺常眠惕
重蒸與疊爇兮焮炎丘之毒瘴霾煙諒衆人之懵陿兮
持蜂螘之撲緣偉小兒之辯智兮雖睿哲而勿宣彼凡
俗之多故兮遇曙朝而即竟誠旦晝之梏亡兮嚮晦昏
而暫定紛仕學之攘争兮集農商之鬭迸滛末作以相
資兮侈利心之百穽儻桑榆之不復滅沒兮盡奪時而
力政願鬱儀之恒若溟涬兮庶保躬而固命啟曉籌而
催闢兮警宵柝而告静信舉筴而豫知兮幸聞鐘而深
省何觀瞻之不足兮重徙倚以盤桓光已通於一躍兮
影奚候於三竿逮層溟之畢露兮屹東霍之巖巒念列
仙之獨往兮扼羡門於波瀾劃孤嘯而陟降兮撤蒙蔀
以忻歡顧秦越之邈不相及兮又焉論夫遠近於長安
冬日可愛賦(唐)齊映
閉天地成四時者玄冬麗乎天明萬方者白日至若斗
杓移指寒氣入律霜涵冰以凝沍風落木兮蕭飋始成
乾以連行乃宅巽而是出明在地上望杲杲於扶桑光
搖水中疑泛泛而萍實故日出暘谷衆人熙熙苦寒者
自我而燠若即幽者自我而明之將所鑒而並鑒故無
私而不私懿夫吾君之威可畏可愛象嚴凝以神武配
耀靈於光大是以愚智必仰賴者也又如殘夜猶昧破
積隂以重光晨霜正繁濟輿民於附火聖人納諫亦替
否而獻可同彼天象發陽明以自東觀乎道經體人庶
而居左君法日也申文明於九重臣諫君也扇和氣於
三冬故時以泰歲以豐方䕫龍而並騖與步驟而追蹤
冬日可愛賦(以陽德淳耀消暢寒氣為韻)(唐)席䕫
冬實窮節日為至陽節窮而栗冽凝慘陽至而焜耀舒
光方傷竹彫松之嚴物無不懼覩麗天出地之旭愛何
可忘觀其昇曭朗以自東蕩沉隂於有北不赫矣以難
向誠温然而可即依巢之鳥感微煦而和鳴帶雪之林
假餘光而改色所以就之稱堯帝之聖比之成晉臣之
德彼谷隠巖居之子無衣無褐之人照臨遵夫和氣偃
曝得夫天真慘怛潛收戚戚之容咸革温仁遠被熙熙
之化斯淳故得廓開曀霾洞逹遐繳融液冰渚依稀雪
嶠散九陌以無氛委千門以通照彼繩樞甕牖既臨砌
而樂我無私雖熊席狐裘亦舍爐而欣夫有曜且四月
歌其烈烈雨雪苦其瀌瀌既飄風而忽至何見晛而聿
消豈若儲精在於宣明舒德本乎洪暢異春晝暄妍之
色無夏天赫曦之狀微温椒寢之中稍暖秦樓之上是
知時當則慘物鮮其歡非愛景而斯出處窮冬而固難
躔次不留志士徒争於短晷輝光可附小人寧怨於祁
寒故曰太上化人德之為貴咸欣欣而可悦不炎炎以
求畏當垂煦嫗之仁以釋幽隂之氣所以賦冬日之事
歌德政之謂
夏日可畏賦(以昔聞宣子之於政也為韻)(唐)賈嵩
赫爾陽精當朱仲兮厥狀難明杲杲而威稜四序炎炎
而火烈羣生九野飛塵破氛昏而下燭六龍銜耀亘天
地而横行其初也隂魄落彼大明生矣踆烏洶洶以飛
來蒼龍黯黯而光死輾煙霞而炎駕旁轉洞寰海而紅
輪徐起煙勃乎扶桑之津鼎沸乎咸池之水八紘疑火
井之内六合若炎丘之裏路岐難處傷哉行役之人稼
穡堪憂嗟爾耕耘之子始驚出地漸見摩天曈曨逾盛
翕赩彌宣赫曦而光碎波濤血殷江海蓬勃而氣蒸林
鬱燄起山川然則居上克明當中益熾想羲氏於執熱
當亢龍之用事照丘陵而恐是焦元蒸壟畝而皆成赤
帝仰之者目眩精耄處之者神昏體悸草木為之生煙
峯巒以之減翠千里無雲炎風不聞木而棲者翕其翼
泉而躍者伏其羣不黨黎甿有異恩覃之士無私蠻貊
終同炎德之君可流金而爍石可焦頭而爛額浩浩兮
坌紅埃融融兮過虚壁遂使無生禪子愛其孤鶴片雲
休影逸人戀此幽松古柏斯則晉卿執法於前代魯史
立言於往昔於戲猛以濟威剛而馭下牧於外而寇亂
咸戢升於朝而諂諛斯寡如夏日之赫焉孰云不足畏
也
秋陽賦(宋)蘇軾
越王之孫有賢公子宅於不土之里而詠無言之詩以
告東坡居士曰吾心皎然如秋陽之明吾氣肅然如秋
陽之清吾好善而欲成之如秋陽之堅百穀吾惡惡而
欲刑之如秋陽之隕羣木夫是以樂而賦之子以為何
如居士笑曰公子何自知秋陽哉生於華屋之下而長
遊於朝廷之上出擁大蓋入侍幃幄暑至於温寒至於
凉而已矣何自知秋陽哉若予者乃真知之方夏潦之
滛也雲蒸雨泄雷電發越江湖為一后土冐沒舟行城
郭魚龍入室菌衣生於用器蛙蚓行於几席夜違濕而
五遷晝燎衣而三易是猶未足病也耕於三吳有田一
㕓禾已實而生耳稻方秀而泥蟠溝塍交通牆壁頽穿
面垢落塈之塗目泫濕薪之煙釡甑其空四隣悄然鸛
鶴鳴於戶庭婦宵興而永歎計有食其幾何矧無衣於
窮年忽釡星之雜出又燈花之雙懸清風西來鼓鐘其
鏜奴婢喜而告予此雨止之祥也蚤作而占之則長庚
澹其不芒矣浴於暘谷升於扶桑曾未轉盼而倒景飛
於屋梁矣方是時也如醉而醒如瘖而鳴如痿而起行
如還故鄉初見父兄公子亦有此樂乎公子曰善哉吾
雖不身履而可以意知也居士曰日行於天南北異宜
赫然而炎非其虐穆然而温非其慈且今之温者昔之
炎者也云何以夏為盾而以冬為衰乎吾儕小人輕愠
易喜彼冬夏之畏愛乃羣狙之三四自今知之可以無
惑居不障戶出不御笠暑不言病以無忘秋陽之德公
子拊掌一笑而作
秋日懸清光賦(明)唐文獻
有趨炎公子方弭蓋於廣原乍停驂於曲畛於時衆芳
歇槁葉殞對靈景之蕭森遡鳴飇以淒緊惝兮恍兮歎
無愁而不盡揚清大夫過而揖之曰先生其類宋玉之
愁乎且四時皆天之行而何悲此凜秋是未知炎炎者
易滅而隆隆者不可以久留請賦秋日令先生釋煩襟
洗塵眸焉若夫祝融解馭蓐收司蕝霜禽應令風篁協
節寒潭潦收淪池波滅槭高梧之森森萎芳蘭之茁茁
時維清旻載肅凉夜未央聆天雞兮咿喔起金鴉兮扶
桑既熒熒而閃閃亦韡韡而煌煌騁六螭之逸足散九
道之輪光奄昒昕而始旦眎陽鼉乎垂芒寒商助其清
暉閶闔翼以高翔爾其蟬露乍晞鷹風未競柔祗若拭
圓靈似鏡睇九陌之無氛儼八埏乎朗映銅鉦挂兮崇
蓋明玉宇輝兮澄江淨既乃禪於午位宅是離宫埽凉
煙之曭莽占灝氣之玲瓏晃朗乎傾玉壺之萬壑熠焴
乎紛匹練於長空既合璧以生潤亦抱珥而有融雖金
行肅殺乍回光於凋柳而奔駒迅疾猶委照於疎桐影
霞天兮孤騖流江瀨兮離鴻揮魯戈兮返舍候漢瑞兮
再中半規乍沒霗曀不封靄西崑之餘映恍大地其銀
鎔於是庭飄沆瀣砌冷鳴蛩瞻皓月何纖纖借藻景之
朣朣繄澄暉乎宵晝維大明兮始終若其連觀蜿蜒周
除嵾&KR2028;朱戶葳蕤丹楹爽塏驚墮粉於蓮房睠飄香於
蘭茞爾乃緣隟通煇乘虚炫彩雲屏非暗綺疏不礙景
謝玉虚光搖碧海縱點綴以微雲亦曜靈之無改遂使
菊圃散一叢之金桂苑霏千林之采疇云具腓芳菲若
在亦有綠雲遍野黃茂盈阡多黍多稌甫田大田斯箱
擊轂袒負摩肩發御廩開百㕓肅霜維時朗旭高縣出
農甿於腁胝滋我稼之穎堅歌堯日兮煙晃樂舜畝兮
有年若夫榆關晝開羽書不歇壯士荷殳將軍載瞂草
枯胡騎驕露冷鳴笳發聽邊馬兮有歸心俄翔陽兮挂
清樾爍彼琱弧燿兹玄鉞揚我師之景炎蕩游氛於窮
髮指杲曜以長驅志慨慷而呑戎羯又有林泉曠士嘉
遯逸人偶塵圭綬終懷隠淪兹日兮何日幽蘭兮可紉
羡山川之映帶思故國之鱸蓴爰尋荔服爰謝蒲輪豈
太清乎可滓庶比潔於秋旻於是又為歌曰秋容淡兮
秋宇寒秋日霽威兮清可餐安得繫之長繩兮永盤桓
趨炎子迺嗒然而喪𢥠然而服相與長嘯乎秋林願永
矢其弗告
日升月恒賦(明)姚希孟
猗璇圖之高揭兮垂兩曜於萬方抱赤精而含素輝兮
受鼓韝於隂陽共中天以炳靈兮分宵旦之行藏麗八
極而環四維兮永終古以耀芒維光華之烜爛兮寧初
繼其可量望澄鮮於霄漢兮眺晶瑩之未央或自潛以
垂曜兮或繇晦而作章驟熹微而欲吐兮忽騰踊以翺
翔想曈曨之方旭兮與積朏而弓張驚蒼穹之散彩兮
劈混沌以呈祥掣羣睛使愕貽兮恍衆志其怰惶乃若
金支盡開翠旂未卷玉宇深沉銀河灩瀲曦光催建章
之葳蕤暝色止長門之御輦又有丹鳳樓頭玄莵城角
朝霞薄曉霧以流金碧海照青天而成瑴東升之烏共
晨雉而朝飛南栖之鵲伴昏鴉而夜啄於是火珠吐燧
和璧藏鈎起咸池而拭浴倚瑶臺以紆眸驅飇軸於扶
桑之嵿轉冰輪於蔬圃之陬其晝舒也駕赭驎驂朱虯
羣真絳節以前麾百神赤幘而鳴騶其夜明也弭素麛
控玉騮緱嶺吹笙而度曲霓裳振袂以揚謳乃夫綺疏
繡幕乍白乍紅海山樓閣可闢可封自晻曀而晃耀又
靉霴而玲瓏每烘窗而射牖且窺簾以映櫳阿房曉鏡
盡作臙脂之色昭陽夜宴疑在水晶之宫吾不知其圓
規闕玦與夫入西出東但見蓄之無垠攬之靡窮方積
微以成鉅亦由纖而啟洪總為熾之始壯之萌而未可
以乘除消息卜度於其中於是陳犧罍擊鳬鐘酬以三
雅之爵佐以九成之鏞仰天喁喁祝吾君之千萬年與
日升月恒而俱無終也而吾甘為聖世之華封因曲終
而奏曰邈矣廣漠承太清兮維日與月環貞明兮慮中
而昃虞虧盈兮譬之茀祿盛則傾兮豈惟筲斗畏滿籯
兮皇矣吾后五福駢兮舜壽堯年莫與京兮泰階肇開
六符迎兮占厥運會時方亨兮初陽麗空晴暉瑩兮清
光半璧含珠英兮月閟其華日藏精兮將來景爍彌八
紘兮厚蓄徐昌悠久成兮小臣獻賦喜起賡兮惟繁星
之粲天借迭曜以分榮兮願我王其介福臣且為卷阿
之鳳鳴兮
日重光賦(明)馮有經
伊曜靈之騰烈爥萬類而無垠體乾爻以迅運揭離火
以文明炳燭龍之爍灼奮踆烏之威神倬元聖而緯天
標異質以示珍時也寰宇廓清景氛澄霽晨光發其熹
微長空斂其纖翳浴咸池於天末拂若木於海裔蔚圓
規以成章抱重光之綺麗煥羲車以轉妍映彤庭而逾
媚爾乃聚燄成珠攅創成輪霍爌閃爍宣朗璘玽上烘
煌以布景下斐亹而競文熒光爥乎四表赩輝逹乎五
雲但觀其虚明内涵光華外映一體雙形同輝並瑩既
環外而若衛亦虚中而若孕合小大以錯景混表裏以
揚光焜煌煌其齊照煒煜煜以俱翔抱金輪而錯出紛
煥彩以搖芒若乃臨紫宸而朗耀輾碧落以遄征郁曈
曨兮玉樹晰璀璨兮金莖發華葩而不定若綺組之相
成争離披而晃爌亹陵亂而相嬰聯遐邇以明媚知中
外之晶熒羲和方弭節而眴目離朱亦惝恍而喪精炳
矣璧連光若珥抱既搖彩於層楹又旁燭乎奥窔盛魄
贊於齊臣聲歌登於漢廟絢五色之渥彩儼九光之赤
霞清塵氛於海宇滌煙靄乎王家明道而幽深靡隠照
臨而悠久重華光昭爛兮輪囷抱載雲霞燦兮焜㷍煜
爚靡不絢兮鬱儀呈瑞皇天眷兮嚮明出治歷維萬兮
煜煜重離時方旦兮身依末光在霄漢兮曦陽是傾葵
藿願兮
日重光賦(明)黃輝
天無二日瑞有重光鬱赤文兮内溢赩丹霞兮外颺儷
醇精而圜抱屬盛魄以旁張眷一體之分氣遂合彩而
為章彬璘兮鬱儀嫓英掩抑兮羲和麗祥旦旦重華差
足徵於姚帝離離兩作良有取於庖皇爾其露渥晨疏
星繩漏轉隠瑶圃兮乍還出金門兮甫鍊烏連嬉以聳
谷龍扶光而服纏雖若盤以凉凉已輔規而電電逮夫
温源謝浴曲阿騰晞羣隂吞靄積陽吐霏散方宫之淑
景習圓羅以曾暉選十煇之回惑薄三素以希微若乃
晷側衡陽圭莅昆吾中崇蓋而交景屬利眼以分臚何
兩珥之足擬即四彗其猶殊紛綸綸兮匪衆燎之繞殿
煒煜煜兮寧羣燄之隨珠於是黃道揚旌赤熛安轡偶
豐明以再中繼離照而不易氣獨藐乎丹甑精恍承於
火燧三千里之圍徑蔭貫連環十六所之周驅文瀰決
驥原夫陽宗積耀天統合貞惟陽也故實而善滿惟滿
也故仁以生明月鏡猶資其代照星芒亦賴以繁生即
爾重光之外廓彌知純體之内盈故精精似青翼翼似
黑煌煌赤縞光無定色雖首列於三精實演華於太極
矧化國兮舒隂郁丙明兮偏得於斯時也窮桑霞錯細
柳煙銷上合湯泉下失沃焦百昌仰彗八表蒙昭彌氣
之白虹望形潛匿土精之黃爵應兆飄颻雖復桂闕輪
重榆躔珠紫蕭丘千成龍燭萬里吳羽然郊楚萍沸水
無異山熠燿以矜幽城爟爝而增晷曾光晶之靡倫何
竒複之足理蓋聞南面繼離東朝象日光少為適光重
為隲史以太平而紀宣傳謂明王之見吉疊旦則高閭
頌是發藻則陸機演悉彼宗祀之獻壽徒導欲乎乾封
繄永平之歌德亦宏度其未逢孰與明明之盛世行瞻
杲杲之儲宫甘淵叶夢於娵訾銀牓懸瑞於岱宗苟濯
髮晞身幸負暄於玉檻孰不葵傾藿向企錫羡於銅龍
日方升賦(明)沈一貫
於赫大明麗天健行盥東溟以濯曜軔扶桑而初征碧
落展蒼茫之景璇霄流沆瀣之精矯矯陽烏擊海水三
千而奮翼轔轔火馭指天衢九萬而馳衡助青陽之載
熙回寒光以將爚斗一南而天下春既萬象於焉而生
輝雞三號而澤中應故羣迷以之而皆覺華月收璧影
之陸離躔奎避珠光之錯落玉繩罷繫瑶斗已酌雖黎
旭之始分而隂霾之已鑠魑魅魍魎望月而宵犇象罔
&KR1544;荒待時而晨作霅煜兮含輝㸌煜兮吐煌拂拂兮凉
凉其為體也後天惟一度而輝燭於大荒其惟時也出
地僅咫尺而宣耀於無疆其始出焉若夜光火齊不假
采於丹雘懸黎結綠非繪色於銀黃其少進焉若千爟
萬炬協要期而並舉九章五采并麗景而咸章謝玄宴
駕東皇揚祝融麗鈎芒遒乘南陸馳節天閶斯時也杖
何策於夸父戈何揮於魯陽蔀何所用其豐繩何所施
其長騰躍於雲景之上容與於東隅之方若太極之渾
沌始判而將分如元氣之泱漭方流而未尖飛懸隂而
現瑞奮初威以顯芒首黃道以遐征徑紫庭而抗行蓋
月駟之所不能追而雲螭之所不敢當也故蓬海瀛洲
依之而生氣神州赤縣瞻之以舒祥煬河瀆而冰釋灼
岱岳而春敭賁草木則生機潛回於根荄暨鱗羽則淑
氣活潑於游翔眎周於冰天桂海貫胸腁趾之都詧遍
於窮氊極幕圓臚方趾之鄉睇汚壤而不穢照曀所而
彌章大何遠而不屇小何微而不彰物何匿而不覯人
何居而不卬若乃異域同明稱長安之獨近八表齊照
譚化國之為長熹微雲霞之掌璀璨龍鳳之牀湛露晞
兮萬年枝佳氣靄兮白玉堂蓋邦畿取日輪之象而太
陽乃天子之光宜昊穹之所以睠顧之煌煌也故百草
無情有傾心之葵藿雖羽毛末品生朝陽之鳳皇曝背
可以獻天子入夢則占見君王是以仰堯文之煥者就
之而取其象歌周雅之盛者頌之而願其升也於戲維
豐維崇雖始生也無得而踰既中既盈即當天也有時
而昃故大人繼之以照四方君子法之以昭明德吸精
醇吐氛慝慮逝波之遽東戒馳駒之臨隙與日月而俱
新敷光天而罔極
日方升賦(明)李維禎
維此曜靈實涵陽德代玉鑑以相摩運璇穹而罔息夕
韜光於濛汜蚤委照於扶桑其為狀也曈曈兮曨曨蒼
蒼兮凉凉况彼鳬飛方奮翎於碧沼類兹驥步才騁足
於康莊吐溟渤之洪濤游鱗駭以深潛臨岱宗之巍觀
宿鳥驚而争騖遠而望之紅葩燦爛玉井蓮花之初發
迫而察之朱盤的皪楚江萍實之半渡歛積霧於千峯
文騰赤鳥映朝霞之五采象出金烏覺曙天雞遞訏音
於翠落欣暘威鳳哢清吭於蒼梧重輪表瑞駕羲驂而
容與兩珥呈祥緩仙佩以翩翻蚌甲新分目炫火齊之
色蜃樓肇啟枝懸若木之暾葵傾心而待景叟攘臂以
迎暄羣蒙漸晰萬物含輝影未遍於八紘虚聞杖逐次
始行於三舍豈借戈揮星啟明以前導雪見晛而咸消
夜旦齊山罷飯牛之浩歎曦迴蜀郡聞林犬之争嘷望
長安而尚遠離蓬島以非遥待漏求衣宸極寢未央之
間耕田鑿井康衢播出作之謠學士清嚴甎未過於倍
四幽人曠逸竿甫見於函三童子何知聚車輪而構辨
宣尼非聖攬去轡以增慙於時杓藏珠斗浪卷銀河北
闕流丹收曉箭之沉沉東方生白集委佩之磋磋雞鳴
而起太史獻三號之戒蟲飛如薨賢妃進再告之規測
土圭而未至徹庭燎以何施上觚稜而棲神爵抱翬革
而蕩罘罳彩絢黃金之牓晴曛赤羽之旗燭龍兮漸轉
白馬兮如馳乃有穆穆皇皇濟濟鏗鏗法乾之健秉日
之精服三光之衮抗二曜之旌撫大寳御瑶京始出震
而四方炳煜繼向離而萬國昭明周宗式燕露晞杞棘
漢殿宏開掌動金莖家抱就堯之幸人懷愛趙之情覆
盆者藹藹而承耀晞髮者陶陶以向榮蓋聞陽道貴長
天心忌盈是以易晉君子之德惟云出地詩誦明王之
福取譬如升書若四時首寅賓於暘谷禮將百順報鞠
子於初晨當質明而事始際旭旦而雁鳴朝歌迴墨子
之轍大采暢敬姜之名儻寸隂之靡惜願莫繫於長繩
日方升賦(明)徐顯卿
繄大明之炳燿兮旭炅靈之煇煌鬱儀始朏於暘谷兮
朝暾乍昇乎扶桑肅寅賓以瞻晞昕兮晃洞明而徜徉
晨雞振羽而吚啞兮金烏奮翮而飛翔命羲和其攬御
兮詔馳晷於東皇夐九霄之寥廓兮控六螭而天行爾
其咸池初浴渤澥汪洋䁜䁜旺旺涼涼湯湯恍龍窟金
輪之湧出儼鮫宫火燄之飄颺少焉昇駕於曲阿之次
駐蹕於層泉之旁漸晨晞以曈曨覺曙靄之彌光望舒
促列宿以避景啟明率餘曜而韜芒玉衡隠約其低度
瑶華慘澹而含章陋燭龍銜炬之餘暉眇螢燎燐照之
微茫乃若登乎桑野之通衢臨乎衡陽之雲房益烜烜
而赫赫愈昭昭而煌煌乾坤為之開朗宇宙為之揮揚
山岳錦覆而增輝草木衣被而霑光炎帝鞭景以驅馳
祝融捧馭而劻勷澔澔涆涆其勢方長而不可遏也爍
爍奕奕其威方熾而莫敢當也凜兮若后羿挽強弓而
方張沛兮若神禹疏九河而始決其防魯陽何假於揮
戈夸父徙倚而徬徨吁嗟乎彼日之方升兮有類乎君
德之方剛當春秋之鼎盛兮正年富而力彊膺穹昊以
踐祚兮繼大明而普照乎萬方初出震以御宇兮炳重
離而臨八荒效彼蒼而秉陽德兮乃奮然獨攬乎乾綱
載道德以為之車兮執禮儀而為之繮翼翼乎緝熙而
嫓美周文兮駸駸乎敬聖而日躋殷商追重華之丈明
兮峻德配乎陶唐遠聲色貨利若浮雲之過太虚兮何
䘲氛之能妨斥讒諂嬖佞若翳霾之蝕太陽兮何暈珥
之足傷仁育若春暉之燠品彙兮義正若秋陽之曝冰
霜禮樂備而天地官兮治化隆而經緯彰光四表以格
上下兮炳六符而奠玄黃二氣和調兮若雨若暘百穀
旅登兮多黍多秔麒麟負暄以遊苑兮威鳳朝陽而蹌
蹌臻大道於栗陸兮登至治於炎黃兹君道之發軔兮
在謨謀乎巖廊如天步之伊始兮允有賴於明良象大
明之初升兮正方興未艾而不可量誶曰瞻彼日兮方
熾方昌肆君德兮彌進彌臧日之升兮天舒祥君繼照
兮際明良宗社鞏固兮如陵如岡宜民宜人兮俾壽俾
康亶天道之與君德兮亘萬古如一日並照無疆
日方升賦(明)王家屏
伊高天之泬漻覆萬有而無垠炳赤熛以成象揭陽烏
之威神滌素魄於靈淵麗昭質於蒼旻蓋乘乾而獨運
亘終古以若新方其金鋪寂闃玉漏逡巡新月競皎庭
燎未陳爾乃韜精襲采悶悶汶汶窙恍惚以奥密握静
一於洪鈞逮夫夜星微晨光發華鏞鏗宵鼔揭爾乃扶
搖馺沓輪囷突屼駕神岳之嶈嶈拂海濤之汨汨則有
陽侯執轡豐隆先驅馮夷捧蓋后羿揚麾擁雲旗之縹
緲駢霞光之陸離遠而望之氤氲膧朧如神龍之瞪目
迫而察之灼爍照爛擬朱鏡之呈規朗朝旭於始旦燭
萬象而生曦嘒三五以失色即晻靄何能蔽之屬大明
之當天驚幽魅以騰走奪燐燭於螢囊闢冥蒙於蔀斗
於斯之時魚鑰既啟九關洞開旌旗辨色羣臣畢來乃
有容成步晷羲仲察表太史書雲雞人唱夘爥丹陛以
輝煌映玉墀其窈窕螭頭抱影而躨跜金莖動色而騕
褭信沆瀣之未晞羌嵎夷之初皎此我大君順天時以
聽政追宵衣之遐藐者也乃若離明溥徧照臨八荒三
農出作九市開場士晨起而披吟工夙興以劻勷行旅
沾乎多露紅女鍼於東方凡含和而飲氣孰不感惕於
青陽爾其挂影千山分暉萬壑東自海邦西暨戎幕南
盪朱垠北通玄漠莫不氛䘲埽滅和煦磅礴洵九有之
混茫盡耿光之灼爚斯時也天子方且鑒於日邁法乎
天行圖慎終於有俶奮初征於精明問何其以視朝儆
同夢於雞鳴體惜隂於夏禹法待旦於周成則使遲遲
舒景與聖德乎並進熙熙泰運同國祚之方興乃大小
臣工咸負喧而思獻頌天保之恒升豈不受億萬之仰
戴起三五之登閎者哉亂曰離離海嶠開光霽兮照臨
下土闢霾曀兮雲霞綺錯邈瞻睇兮麗於扶桑逹無際
兮高朗令終光不替兮
日蝕賦(明)張鳳翼
攝提指已實沉易躔吉朔之朝日有食焉予感陽明之
迭微隂道之多愆因作賦曰玉虯渴燭龍翔羲鞭舉曜
靈揚出暘谷拂扶桑曈曈杲杲蒼蒼涼涼起銅鉦於樹
杪兮馳火馭於大荒映東門而吐昱兮度南陸以騰光
踏雲霞之綺護兮碾胃畢之寒芒爾迺影動旌旗威消
蝄蜽幽灼谼豅遠射嵣㟿昶乎以舒歷然其爽烏足高
翀固四極之所同瞻而蟻旋左步實萬靈之所共仰也胡
為乎妖䘲作沴竊據太清暪暪䵬䵬載薄其晶旭方升
兮&KR1025;氣暾乍敞兮輸盈初蒙翳兮月眉有象既晦昧兮
天眼無明斯時也碧落朝黮白榆晝昞析木流形土圭
失景迷大陸之松杉闇長江之舴艋遂使羿繳空懸望
九煇而莫覩魯戈酣戰揮三舍以無從則有揜苜蓿盤
中之照減羔裘堂上之容於是朝野震虩烏雀飛驚爟
爝雜遝金革鞺訇載拊門而擊柝亦執麾以置兵噬呼
號其控籲逹金城與玉京帝曰何物沫蠧迺蝕陽精爰
命九野輳熒六符助晷走回祿以煬暄驅祝融以抱珥
俄而黃道開旌赤熛按軌朏兮似蘇歘兮似駛煌乎若
奭輪之離涴焜乎若寳鑑之濯滓逮夫躍清曦於烏次
鶱大明於中天周照靡外旁燭無邊餘曬貫三垣與五
緯鴻熹盪九垓與八埏㬈麗江山拭漣漪㟹嶆於再秀
曈回天地啟澒茫磅礴於重鮮方且履剝復而愈顯亦
奚玷乎大圓故傾收葵藿博忠藎也廕借龜魚覃惠澤
也晛消雨雪袪隂邪也皎奪冰山伸震讋也容光必照
悉幽抑也方中則昃戒盛滿也不同於萬物示獨尊也
無損於寸雲昭至德也若夫玄樞嘿運妙用於昭夢竈
因而進諫拾萍借以宣謠白駒懲其玩愒赤羽壯其招
搖畏愛分而品定遠近辨而神超至於可就成堯之大
莫踰奠孔之尊爾其亘函三而不毁擅無二以常存誰
竟升沉之數誰窺變化之門即夸父有所不能察而又
何怪乎盲者之昏昏於維我皇撫世重潤重光抑其隂
類振其陽剛屏曀霾於牀笫埽氛瘴於邊疆采獻曝於
芻蕘撤豐蔀於貂璫庶睿越崦嵫德被嵎夷三精克序
七紀維熙將旦旦赤文揭昧谷而遥輝不既離離丹采
浴咸池而永耀無虧
暘谷賦(元)邵公任
挾天風而上征兮指三丘以為期朝發軔於崑崙兮夕
弭節乎咸池翳滄海之浩瀚兮渺萬里其何極曰有谷
之在中兮實太陽之自出何崆峒而深窕兮復磅礴而
穹隆既蕩蕩而無垠兮亦昭昭而有容方昧爽之欲分
兮湧金鉦於青嶂絢晴暉之晁耀兮豁氛隂其昭曠爰
揭揭於九天兮孰錫名而曰暘將踆烏之吐景兮豈燭
龍之銜光天雞喔喔而告晨兮海鶴嘹嘹而警曉覩天
際之曈曨兮漸騰光於海表晞清露於蓬萊兮旭初暾
於扶桑彼飛潛與動植兮咸照臨之無方散蜃氣於須
臾兮浴鯨波而動盪炯紅光之相射兮扶赤規而直上
隨天運而左旋兮亘萬古而行空碾飛輪於寥廓兮煥
黃道之當中羌旦旦以如斯兮成歲功而不忒偉造化
之難名兮妙神機而莫測昔帝舜之欽天兮爰治歷而
明時宅嵎夷而寅賓兮專羲仲之攸司將平秩而東作
兮乃朝日而識景適春月之殷重兮信推測之必審赫
聖皇之當宁兮如初日之方升融四海以春和兮囿天
下於文明顧愚生之多幸兮獲同躋於壽域惟出作而
入息兮曾何知乎帝力乃歌曰渤海之東有暘谷兮日
行自空靡不燭兮天下皆春萬物育兮聖德日新同煜
煜兮願近清光獻芹曝兮
御定歷代賦彙卷三
