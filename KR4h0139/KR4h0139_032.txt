欽定四庫全書
御定歷代賦彙卷二十九
地理
新潭賦(唐)王泠然
國之天府名曰河南水有清洛漲乎新潭夫其貫都成
川習坎為德石門呀豁而洞瀉綠樹逶迤而夾植源自
山來漕因人力或清淺而見底或深沉而莫測奔狹口
以雷聲積中心而黛色若乃方將暮春大集都人錦筵
横石羅幕藉塵騎影攢臨變作桃花之浪衣香亂入翻
為蓮葉之津由其地勢多美所以潭名永新觀其城闕
映帶閭閻縈繞半向石崇之園斜經潘岳之沼星月沉
浮乎其内煙雲洗拂乎其表不生芰荷但聚魚鳥通舳
艫之利於國既多開浸灌之功與人非少自記從調恒
來此遊朝林坐而疑夕夏潭行而覺秋清可照人實欣
逢於朗鏡虚宜受物佇相引於仙舟帶洛常恥臨淄更
羞况獲沗乎餘派終敢希乎下流
新潭賦(唐)張環
惟國之左當河之南分逶迤之舊洛漲浩漾之新潭觀
其沙石中映魚龍内涵泛危槎而獨隠紛衆水以相參
原夫引派潛迴疏源洞出淙石門以雷注透金塘而箭
疾暝浮天漢之雲書洗嵎夷之日雖習坎之為常乃流
謙而不溢若夫正月登晦韶風報春花明上巳柳暗長
津出金埒而遊騎下瓊樓之美人愛清流之亹亹走香
駕以轔轔樂此幽勝禊乎陽濱竭主第之羅幕盡侯家
之錦茵窺浴鳥之呼伴見飛魚之觸綸既靈長於上國
恒見美於斯辰若夫黛色冲融清光皛了綠苔一點疑
濯髮於江波青楊四周若連帷於漢沼湛珠彩於星夜
流鏡華於月曉苟形影之可觀乃妍蚩而必表歲蒼茫
兮寒氣冽潭皎潔兮生堅冰比玉卮而逾淨對瓊華而
更凝猶不若鏡室之為朗銓臺之可稱庶狂愚之可鑒
知簡要而相承
秋潭賦(以秋氣清爽資彼澄澈為韻)(唐)王起
沔彼積水凛乎高秋秋應律兮則勁水為潭兮至幽當
草木之不芳獨開翠色因天地之始肅更變寒流匪騷
人之詠歎實知者之娛遊爾其畜奫淪之色得蕭瑟之
氣就其淺則亹亹共清臨其深則兢兢足畏居下流之
可保信上善之為貴寂爾不動湛然恒平正衣冠而逾
審燭毫髮而必呈性則納汙能積小以成大時方收潦
故沿濁而更清鷗浪不振鷺濤不驚同至人之虚受比
君子之持盈懿其歇昏霾羅物象峰巒之所攢列雲煙
之所來往媚潛虯之幽姿疏遊人之煩想不汪汪於千
頃自冷冷於百丈寫星火於初流涵桂月兮始上湛清
華於古木於以交輝澄鮮彩於層空於焉競爽虚明莫
映皎鏡無私處不爭而成德體自然以為資金風乍搖
似易水蕭蕭之日木葉方落如洞庭嫋嫋之時映泬寥
之遠天動悠揚之短晷與碧落而相合將清光兮乍起
淨如練兮可名清濯纓兮增美儻朝於海知引往而納
來如挈其缾可注兹而挹彼安彼皎潔利物含弘溢金
隄之皛皛窺銀礫而澄澄飛螢乍臨疑列宿之在漢纖
鱗或躍若迎春而上冰豈清淮之可翫何靈溪之是矜
則知沸潭無涌聞之於栗烈寒潭見底稱之於洞澈孰
若積玄流當素節金鏡同朗冰壺共潔既妍蚩而照臨
幸清通之區别
浯溪賦(宋)楊萬里
予自二妃祠之下故人亭之旁招招漁舟薄遊三湘風
與水其俱順未一瞬而百里歘兩峰之際天儼離立而
不倚其一怪怪竒竒蕭然若仙客之鑑清漪也其一謇
謇諤諤毅然若忠臣之踏鼎鑊也怪而問焉乃浯溪也
蓋唐亭峙其南峿臺巋其北上則危石對立而欲落下
則清潭無底而正黑飛鳥過之不敢立迹予初勇於好
竒乃疾趨而登之挽寒䕨而垂足照衰容而下窺忽焉
心動毛髮森豎乃跡故步還至水滸剥苔讀碑慷慨弔
古倦而坐於釣磯之上喟然歎曰惟彼中唐國巳膏肓
匹馬北方僅獲不亡觀其一過不父日殺三庶其人紀
有不斁矣夫曲江為篋中之羽雄狐為明堂之柱其邦
經有不蠧矣夫水蝗税民之畝融豎椎民之髓其夫人
之心有不去矣夫雖微禄兒唐獨不霣厥緒哉觀馬嵬
之威垂渙七萃之欲離殪尤物以說焉僅平達於巴西
吁不危哉嗟乎齊則失矣而楚亦未為得也靈武之履
九五何其亟也宜忠臣之痛心寄春秋之二三策也雖
然天下之事不易於處而不難於議也使夫謝奉冊於
高邑禀重㢲於西帝違人欲以圖功犯衆怒而求濟天
下之士果肯欣然為明皇而致死哉蓋天厭不可以復
祈人潰不可以復支何哥舒之百萬不如李郭千百之
師搉而論之事可知矣且士大夫之捐軀以從吾君之
子者亦欲附龍鳳而攀日月踐台斗而盟帶礪也一復
莅以耄荒則夫一呼萬旟者又安知其不掉臂也邪古
語有之披機之會間不容檖當是之時退則七廟之忽
諸進則百世之揚觶嗟肅宗處此其實難為之九思而
未得其計也巳而舟人告行秋日巳晏太息登舟水駛
於箭回瞻兩峰江蒼茫而不見
漫塘賦(有序)(宋)劉宰
張瑞衡謂漫塘叟曰余昨宦東州客有問漫塘之景者
余無以應或又有徵圖於余者曰子漫塘里中人也寧
無之余又謝無有既歸將與好事者謀之而游乎塘之
上見景物之無竒游觀之無所難之可若何叟不對退
而援筆為之賦其辭曰
東沿柳巷北屆蔬畦小溝環其南通川漫其西靡種靡
藝不耨不治葭蘆茁而映帶成行沙土潰而壅底為堤
荼蓼叢生蒲稗因依菡萏紅白錯如布棋爛乎若吳陂
初按於彩陳粲兮若月宫更下於瑶池翠蓋亭亭芳氣
菲菲鷺慣圓沙之宿魚便密藻之依蛙蚓爭鳴而鼓吹
百萬鴛鴻來下而斕斑舞衣雲斷而霞散錦綺風平而
月漾玻瓈兹實天壤之真趣有非世俗之可知亦有新
齋臨乎水涯小橋斜徑矮屋疏籬雨未多而泥没膝門
雖設而草侵扉朽木慣宰予之晝寢青苔驚玉川之夜
歸仙舟自去誰為元禮高軒不來孰為退之叟之言未
畢瑞衡曰止余聞李愿安盤谷之居杜老喜浣花之寓
彼豈玩志於物縱心逸豫蓋以厭俗喧卑脱身遐舉要
必有偉麗之觀幽閒之趣以澡雪其精神澄清其志慮
庶白日可到於羲皇而宵夢足通於帝所况如吾子内
絶意於聲色外忘懷於圭組為計巳决歴年巳屢而是
塘也廣深雖媿蘇夫子之滄浪而僻遠亦殊柳先生之
鈷鉧其隘也可闢其闕也可補胡不增其高而為基夷
其平而為圃畫舫浮深脩梁跨阻嘉花美木之列植真
館凉臺之接廡使鄰曲改觀兒童欣舞顧乃計失於因
循事仍於莽鹵豈惟無以自適於一時抑恐由之貽笑
於千古漫塘叟曰吁巢居知風穴處識雨顧吾與子雖
同聲氣尚殊出處子寧規吾以目前之苟且毋寧怵我
以方來之謗譽彼花迷金谷之園雪冷袁宏之渚凄凉
鈎瀨冨哉郿隖試由今而視昔果孰去而孰取張子由
是俛然而思釋然而悟曰子無俟於索言吾特從而戲
汝
雲夢賦(元)何克明
駕洞庭之飛艎覽熊繹之故墟偉雲夢之鉅澤控天南
之一隅爾其雄跨大江延袤千里水㵿㵿其漸漬山巃
巃而迤靡却五嶺瘴煙而莫近豈五丈秋風之可擬草
木鬱其暢茂禽獸樂其游憩原田每每人獲耒耜之利
車馬轔轔歲閱蒐獮之備其産則橘柚青茅竹箭金錫
虎豹貔貅可以應庭實軍容之需麋鹿魚鼈可以為乾
豆賓庖之給實荆州之府庫亦中原之羽翼岳陽大别
擅名勝於古今夏口江陵分形勢於區域當其煙横北
渚日暮蒼灣仙儔巨靈神游其間古琴鏗鏘寫幽怨於
湘女鈞天縹緲奏廣樂於軒轅水天一色落霞孤鶩風
月雙清歸鶴啼猿岸沚汀蘭香溢靈均之離騷廣谷大
川地壯召虎之于蕃身歷兹土心馳往古奠我名居實
維神禹當懷山襄陵之際任手腁足胝之苦及其雲土
而夢作乂於是考圖而貢可數暨夫荆懲之詩不歌而
楚氛之惡是怙于以田獵于以耀武何凉德之不長終
漢室之啓土有愚淮隂驕力跋扈致乘輿之鳴鑾烹良
犬於得兔信乎地不足以設險德終然之可據天眷吾
皇奄有寰區雖兹澤之曠邈果見侈於雄圖嗟予沗於
楚産期觀光乎帝都極鋪張於雲夢恐徒儕於腐儒吞
八九於胷中曾不芥蔕請誦此語於相如志則未止於
駟馬高車尚無責之以上林子虚
雲夢賦(元)陳誼高
覽東南之巨浸兮渺乾坤其浮浮此未足以盡荆之為
藪兮蹇將泝其源之流維九州之有澤兮羌荆州之雲
夢表二澤之横亘兮跨江南北以相控原夫澤之為量
兮水既瀦而不溢匯衆流之交會兮自循道以秩秩若
宇宙之再造兮揭禹功於萬年俾五行之攸敘兮乃迄
今兮安其天吾乘流而檥其側兮極空閒而深淵天莽
莽而不盡兮河藹藹而含煙亂風帆之往來通巴峽而
湘川綰青山之一髮兮結襄漢之袤延當春波之泛泛
兮捐四際於一區及寒濤之浸碧兮勢已殺而兩湖征
鴻飛而没影兮涵元氣於冥無舞魚龍之夭矯兮雲垂
垂而水立映殘霞之錯落兮祝融蒼茫而欲晡原桑麻
之旆旆兮隰禾黍之離離岸蘭芷之菲菲兮芳洲繚其
江蘺緬懷楚子之遊田兮佩明月而冠切雲排千乘之
旌騎兮紛馳驟於水濆但知走獸之是獲兮豈得非熊
以致君漢高之偽遊兮未必臨幸乎此中笑齊封之雖
大兮終媿夫汨羅之孤忠塞天地於一浩兮居八九於
心胷洗往事之芥蔕兮乃北望夫清都睠雲夢於萬里
兮奠南服於一隅其藪澤之所聚兮皆材用之所需決
天下之疑兮有大龜之納錫用天下之武兮有砮楛之
勁直成天下之禮兮况菁茅之生植豈無秉心以東注
兮攄朝宗之萬一乃為之歌曰雲夢瀦兮流海土士楚
産兮貢天府秋風兮策策洞庭波兮恍萬舞俯伏兮端
門聽鈞天兮帝所
雲夢賦(元)丘堂
繄東南之奥區維雲夢之二澤盪兩儀兮同開渺千里
兮莫極為上流之淵藪跨大江之南北吐霧雨兮吸煙
雲浮乾坤兮浴日月蓋其形勢汗漫風景蒼茫連淮通
蜀亘荆控揚并包漢沔緜絡沅湘漫漫荻葦之岸漠漠
菰蒲之鄉蔭煙林兮明滅浩雲水兮汪洋洲重洲兮掩
映浦隔浦兮相望鴻鴈鳬騖之所集狐兔麋鹿之所藏
漁歌互答獵網成行樵牧彌野商賈連檣貨財之富聞
於四方至若羽毛齒革杶榦栝柏菁茅竹箭之由産黃
金丹砂之自出雖僻處於遐陬實有資於上國是故楚
子之所常獵漢高之所欲遊長卿遠慕而特賦太白來
觀而久留少陵詠洞庭之上杜牧吟澤南之州至今騷
人墨客之來往必為之徘徊而賡酬諸生有翰林主人
者曰昔子虚詫齊以雲夢之事而見辱於烏有先生今
而賦之豈欲為雲夢觧嘲也邪主人於是馮高眺遠攬
今撫昔臨風俯仰喟然歎息曰嗟夫子以為今之雲夢
猶昔之雲夢乎非也吾聞古往今來否極必泰世運既
回地氣亦改昔春秋之季世如麋爛而波潰彼區區之
齊楚各誇強而詫大惟田獵之是務惟原獸之是愛想
雲夢於此時為生靈之巨害方今聖皇御極天下為家
八紘一網四極一罝游畋之事不動於念慮好生之德
周浃於邇遐遂使羽毛鱗介自飛自走而雲夢之魚鳥
如在文王之沼囿勾芽萌坼自生自育而雲夢之草木
如在陶唐之暘谷加以菱芡彌望麻黍隂翳悉令蒐獮
之場化為耕食之地是古之雲夢為民之病今之雲夢
為民之利也惜相如以俊逸之才不遇今太平之世雖
知楚王雲夢之陋而反逢武皇上林之意况登高能賦
可為大夫當宣雨露九天之澤為洗雲夢千古之汚於
是諸生欣然執翰操觚願鋪張今日之所遇起子虚烏
有而告諸
田家坡賦(宋)孔武仲
登平岡以北望山石嶙嶙而青白非所謂兩鐘者邪遊
氣濛濛以薄天非馮夷之所宫者邪洪濤巨浪號北風
者邪銀山玉城渺連空者邪余南歸而至此過鐘石之
旁畔三江會而為一兮浩聮屬乎天漢渺不可以檥舟
兮凛驚肅其魂幹鳴兩槳以横絶兮寄宿夕於南岸舟
人相戒以不寐兮聽城鼓而宵半孤山岌其當前兮閃
羣星之燦燦及還吾鄉甫涉旬日昔之川行今則陸矣
昔之舟處今則屋矣欲輿而輿欲馬而馬入翺翺乎城
邑出馳驅乎坰野險阻危厲化為夷平蛟龍無所用其
威兮江豚白鱀安得以縱横行持一笻疲卧一石而渴
飲一觥安得長此處兮差優游以養生塗於人之所不
涉兮耘於人之所不耕顧謂僕者此何處也對曰是名
田家坡去城十五里於時側日銜山松聲颼飀溪塘湛
其微波兮梅花落而飛浮方旋輈而返轡悵莫克以淹
留因援筆而成文聊以識乎兹遊
浮山堰賦(有序)(宋)秦觀
梁武帝天監十三年用魏降人王足計欲以淮水灌夀
陽乃假太子右衞康絢節督卒二十萬作浮山堰於鍾
離而淮流湍駛漂疾將合復潰或曰淮有蛟龍喜乘風
雨壊岸其性惡鐵絢以為然乃引東西冶鐵器數千萬
斤益以薪石沉之猶踰年乃合堰袤九里水逆淮而上
所蒙被甚廣魏人患之果徙夀陽戍頓八公山餘民分
就岡壟未幾淮暴漲堰壊奔於海有聲如雷水之怪妖
蔽流而下死者數十萬人初鎮星犯天江而堰實退舍
而壊鳴呼異哉感而作浮山堰賦其辭曰
繄四瀆之並儷兮實&KR0890;絡於坤靈惟長淮之湠漫兮自
桐栢而發源貫江河以下騖兮拉泗沂而左奔走獰雷
以赴海兮駕扶搖而薄山固元氣之宣節兮熄衆兆之
災患粤蕭梁之服命兮抗北魏以爭衡信降虜之詭計
兮阻湯湯而倒征依兩崖以受土兮羌合節於中央楗
竹菑石之不足兮又沉鐵以厭不祥袤九里以中峙兮
截萬𣲖之奔茫大隄矻乎如墉兮杞柳鬱其成行展源
深而支永兮雖暫否而必通倏凌越而奔潰兮與蒼蒼
而俱東若然犀之照渚兮旅百怪而爭道&KR1411;馬怒而嘘
蹀兮虎蛟冤而相糾哀死者之數萬兮孤魂逝其焉游
背自然以司鑿兮固神禹之所惡世苟近以昧遠兮或
不改乎此度螳螂怒臂以當車兮精衛銜石而填海憯
梁人之不思兮卒取非於異代豈方廹於尋引兮不遑
議夫無窮將姦臣取容以幸入兮公相援而欺蒙抑五
材囚壯之有數兮特假手於憧憧系曰敦阜宼冥大川
屯精氣扶輿變乾文運徒力頓漂無根潮波復故彌億
年
河堤賦(唐)吕令則
水以潤物飛梁載舟居信順動法謙處柔朝滄溟以委
輸習坎德以安流善利為水涵育乎萬族極深不測灌
注乎九州壅之則有備無患决之則致敗為憂先設其
防以遏奔潦興版築護衢道惟精惟一是經是造其奮
鎚也齊呌以雷震其揮插也連刃以霜皓矗長堤其若
雲岌脩岸其如島何固護之克壯息奔突以永保既夾
植於菱蓮又夤緣於萍藻雖興役賦而一勞永固牛馬
由其望辨樓船可以逕度清深鏡澈時升曳尾之龜左
右人稀每帶銜魚之鷺行旅於是乎無虞耕耘於是乎
如措夫水可以為人之利堤可以防水之溢堤修則中
國無憂水敗則下人多恤亦由人之為政政成人之逸
政或不成姦詐以出則河堤之義取類非一可以合人
之安危可以喻政之得失凡百在位慎乃終吉别有沉
淪戒忤飄颻衢術幸登涉於河堤冀霑濡於瑣質
沙堤賦(以隠以金椎樹之青槐為韻)(唐)韋肇
遵大路乎新謀倚善人之廣運沙之積也得禦濕之宜
堤乃名焉審用功之分爰謀爰度是築是隠使夫晴靡
磽确之煩雨無塗潦之窘若然者施之城闕豈但三條
之通用之郊坰可以千里而近伊功足紀斯美奚擬臺
或虧簣我終始兮無然山不讓塵我包含兮亦爾應物
兮寧倦安卑兮詎恥俾時行各得其所由故日用不知
其所以君勿謂泥滓之賤君其乘弘益之深高而不危
仰諸侯之殊化直而能正定志士之夙心何止禦浸滛
而為岸或當披隤陁而揀金其處也周帝城之内徒有
羡於瑶池其堅也雖衆人之力固自得於金椎亦由道
存而命舛天縱而非師是以遽奔衝應馳騖洞萬戸兮
旁啓紛九門兮爭赴往來相接見軒蓋之成隂蹊逕自
開何桃李之足樹役無妨時利莫尚兹豈衢於踰且以
夫大為防也能保其固匪同中聚而兩之仰對高闕兮
熒熒夾植喬木兮青青無偏無頗庶託情於王道不騫
不圯長委質於地靈願得乘御輦蔭宫槐敢邀功於捷
徑期展效於微埃徒以為臨曲沼登高臺誠不如賦沙
堤之盛觀足以騁作賦之才
良干堨賦(有序)(宋)吳儆
紹興二十有七年秋八月詔以樞密院檢詳潘公刺新
安公至問民所疾苦與利所宜興者會有以良干堨久
廢請復之公為庀司鳩徒授以規畫閱三月堨成先是
附城之東平原延袤數十里民障溪引水溉以為田收
至畝一鍾兼并家遽富溢至有以米藉地為夸侈者未
幾堨以震圯積五十年莫能復復之輒震由是城東之
田多荒民多流亡存者兼重賦病之久矣至是興復如
初而天變亦息歲大稔民益德公以為非公之誠有相
之者莫能興是役也幕府從事屬邑之吏相與作為歌
詩記序贊頌論述甚備公既以言去而民益思之延陵
吳某曰是可賦也其辭曰
道新安而東駕遡連山以北馳忽原田之晻靄被禾黍
之離離紛茂實之垂黃穉綠蔚其涵滋軾吾車以延望
渺雲委而風披遵蘭臯之泱漭兮驚長虹之委蛇引鄭
白之駛流兮决龍首之勇波放平野以四溢兮勢同挽
夫天河伊洪源之所自兮浩漫漫之平川屹中流之底
柱兮擁萬馬以莫前楗木囊石山積而阜亘兮偉横海
之鯨鱣釃餘波以殺怒兮駭濤江其上奔飛流濺沬騰
踔噴薄洄洑而鯢旋兮沸匡廬之瀑泉積奫淪於上流
兮餘委漫其稽天鬱蒼蒼之一色兮蹇心惕而神寒粤
有老漁飛桂楫濯清輝登舟揖客顧而言曰客亦知夫
此坡之興廢乎自陂之西達於東城平臯衍其如席錯
隴畞之縱横渠陂水以灌之率一畞而一鍾彼豪右之
肆貪兮連阡陌以為䧺席羡溢之餘貲兮委而履之地
也肆皇天之霆怒兮涸其富之源也惟絶流之巨障兮
勢盤石之固也何一夕之雷雨兮曾毫釐之不遺積五
十年莫能復兮或復焉輙震之惟茫茫之沃野兮昔秔
稌之所宜藜莠莽其亡際兮叢薄蔓其相依賦名空存
田榛榛其既蕪兮縱鞭撻焉奚為幸使君之搴帷兮哀
此民之無祜乃訪故老乃命官吏乃涖乃度乃經乃理
糗糧畚鍤土石材葦儲之既具取之有所然後集農工
而授之若靈臺之始附計者度者畫者指者負者運者
餉者帥者或引或啓或窒或決或培或鑿或築或增讙
趨兮如雲鼛鼓兮弗勝考龍火兮戒事閱三月而告成
凡水積兮成淵渠决兮如雨浩原委之無窮極陸海之
饒富皆使君之膏澤也今將尸而祝之社而稷之不足
以為公之報冶金伐石垂耀無極不足以慰民之思伊
君門之九重兮儼虎豹之贔屓孰列誠而上控兮無遽
奪乎馮依若是者其可乎客曰吾聞君子之於民也施
之而不期其報利之而不居其成矧爾使君國之股肱
將利澤乎四海豈下邑之能淹也哉漁者俛而不言仰
而長吁鼓枻而去
石淙賦(明)李東陽
聳山骨兮崝嶸中潺湲兮水聲初濺涓以汨潏忽砰湃
兮鏗鍧或在遠以疑近恒自昏而徹明感天機於一觸
衆籟為之不鳴信江南之絶境乃萬類之至精彼瀑布
兮可擬曷蹄涔之足稱爰有三南居士比象引義取石
淙以為名客從湖南而過者曰此非洞庭之波乎碧浪
千頃青山一螺揖靈秀於衡嶽激清風於汨羅昔予之
既排既屏來遊而來歌興懷於某水之丘寄跡於北山
之阿校風景於毫芒繄孰寡而孰多居士不答如兹淙
何又有自滇南而來者曰此非昆明之漪乎平地仰噴
從天下垂建長江而直瀉指瀚海而同歸昔子之乃祖
乃父生斯聚斯倏星移而地改方挹彼而注兹訝江山
之不可復識抑疇是而疇非居士乃憮然而歎曰嘻有
是哉吾固知石之為石淙之為淙也吾方手&KR3464;鏜鞳耳
聞舂撞應噫氣於大塊引希音於清商挾凉飈以助爽
與皓魄而爭光達大觀於無外諒至美之難雙蓋將濯
纓乎萬里之流振袂乎千仞之崗若乃東山在吳以象
舊邦東坡在黃遂名四方彼二東者之偉蹟豈三南之
敢望且夫石者吾知其為堅淙者吾知其為激匪徒觀
物以適懷抑亦將身而比德蓋將礪我粗鈍蠲我宿癖
滌塵垢於七情潄芳華於六籍嗟人生之有涯見道體
之無息彼羣分而類聚何物非兮太極殆不知石之為
淙淙之為石也於是二客攜酒與琴遊於淙上斑荆雜
至林歌迭唱北南俱失賓主皆忘慨聚散之殊塗顧行
藏之異尚三人者各適其適渺不知其所向也
井賦(晉)郭璞
益作井龍登天鑿后土洞黃泉潛源薦臻潏潏涓涓幽
溟圓渟濙洞深玄爾乃冠玉檻甃鱗錯鼓轆轤揮勁索
飛輕裾之繽紛手爭騖而互搦長螺委蛇以層縈兮瑶
甕龍騰而灑激乃回澄以靜映狀炯然而鏡灼挹之不
損停之不溢莫察其源動而愈出信潤下而德施壯邑
移以不改獨星陳於丘墟兮越百代而猶在守虚靜以
玄澹兮不東流而注海氣霧集以杳冥兮聲雷駭而漰
湃
井賦(晉)孫楚
倚崇丘以鑿井兮臨斥澤之滛洿若行潦之滓濁兮靡
清流以自娛乃喟然而有感兮率鄰左之數夫脈厥土
以清泉兮登甘醴於玄虚體象圓川下貫五仞幽泉騰
涌津澤傍潤抱甕而汲不設機引絶彼滛餙安此樸慎
俗尚其華我篤其信既處湼而不緇又磨之而不磷雖
矢志而無妄實游心於大順渴人來翔行旅是頼輟耕
息肩不期而會沈黃李浮朱柰雜貍首之斑如飛清塵
以洮汰枕玄石以盥潄喜遨怡以緩帶
井賦(晉)江逌
穿重壤之十仞兮搆玉甃之百節營之不日既汲既渫
潛流昭昭寒泉洌洌挹之不損滀之不充納而不處其
有與而不匱其豐先王借象以辨義君子擬澹以自綏
神龍來蟠以育鱗列仙一漱而雲飛
井賦(唐)吕令則
體羣物以舉要多井功之大成灑元氣之洪液翕泉源
之至精㢲下坎上創庖羲之畫象鍤壤畚土喜伯益之
初營澹其味澄其清同不變以育德履剛中而益平汪
濊津潤兮物得其利沃盪盥潄兮人頼其生是以養而
不窮則取之而愈出止而有分即舍之而不盈故啓幽
人之三徑首先王之五行若乃寒漿是汲美人至止玉
甃駢固銀牀沓起轆轤宛轉以旋目素綆逶迤而度趾
羅袖互引扇皓腕而生香金缾數泉曲纖腰而貯水雖
騰突於溜源不混淆於泥滓汔至而繘瀉已就猶尚潛
聲而駭耳濯之既潔潄之則美何自下而汲上與溪壑
而殊旨故其旁搜詭迹遐評殊見土精攸出愓羵羊之
怪竒趹角巳沉鬱神龍之氣變金色化粥山形溜殿源
洞德陽之兵勢匿江陵之縣秦分星聚卭都火扇漢皇
歘應於雲飛葛公一窺而電烻斯故潛怪之所蓄洩吾
不可得而言遍徒美其括坤之靈包坎之德往來井邑
用之不忒秉虚澹而能施守卑靜以自得終勿幕之有
孚保元吉而無惑苟在時而不泥庶當渫而見食
井賦(唐)高無際
若夫羣萌異質品物殊狀俱擾擾以祈生各營營而自
養莫不濟時為要利物為先法星文而鑿井規卦象而
開泉大舜垂功於兹日龐君著績於此年資坎德而成
潤播靈液而澄鮮潛流洞澈細影凝冽不以處幽而易
清不以居深而變潔於是雕以玉甃飾以銀牀棲永康
之瑞鳥呈魯國之羵羊持素綆以就汲引金缾而未央
爾其紅桃春映若新妝之臨寳鏡朱李下垂疑明星之
列玉池喜丁公之得利懿嫫母之來窺至若鐵騎雷駭
劍士雲列燕山之陣欲舒疎勒之泉巳竭旅客愁聚征
夫思咽應下拜而將飛表忠臣之高節此甘泉之神用
也至若冬凝温色夏湛寒輝既不偏滋於隆重亦不减
潤於卑微飲之咸濟汲之無違轄將投而鳳没錢始出
而鳬飛此甘泉之普施也若乃冲融表裏類彼君子鑒
之無窮挹之何已悟帝王之無力學仁者之往視徘徊
疑度思盡美矣
井賦(以清汲遇時美為韻)(唐)張耀
原夫井之為德以不變而居貞既成形於方載亦列象
於圓清潤下之功爰修之於六府習坎之義則配之於
五行惟斯井之肇作實伯益之所營爾乃玉甃爰起銀
牀斯立窺尋丈之惟深覘清泉之始及青梧下映泛桂
葉以搖揚素綆高懸弄銀缾之出入光洞徹而綠止影
飛翻而為汲且其盥之取新渫之去故體清通之惟審
知應物而無忤居上善而且平挹清規而可遇庶乎鸞
鏡熒煌而可比鳳池皎潔而為喻别有前臨紫殿俯映
丹墀上棟下宇繡栭文楣意者豈非至尊尚恬澹而取
諸動善時而已哉懿夫粉署清華飛禽載止對仙郎之
章奏近尚書之劍履竊自羞嫫母之陋姿鑒清瀾之眩
美
浪井賦(以王者清淨則出為韻)(唐)王起
洌彼寒井契於聖王不因鑿以成質每自浪而呈祥涌
呀呷鼓靈長比醴泉之自出異海水之不揚吾君是時
清八區肅諸夏寳出於地符呈於野伊井有浪焉乃瑞
之大者爾其呀豁百尋之表洶涌重泉之下狀靈濤之
潛洩匪洌風之是假淪漣不盈觸摶恒驚窺坎窞之底
有江湖之情積而有潤於下混而不傷其清窺則澄澄
乍玉甃之同色汲之浩浩激銀缾而有聲鮒飛鱗而不
定羊在缶而皆傾洎夫列宿參差曉月韜映搖珠彩而
增潔涌金波而轉淨湯湯下激不施屏翳之功洶洶潛
驚詎假陽春之詠然後駭四海之目垂兆人之慶伊厚
地之發祥實大君之作聖彼青桐素綆之飾玉檻銀牀
之盛皆人力之所成固神造之不競宜乎光瑞典苞坎
德不藏於冰不蓄於墨惟波獨涌惟渫可食奉我皇之
飲俾上善以為心戒我皇之窺必臨深以取則知井非
浪不貴乎成質浪非井不彰乎聖日比井而王化其清
比浪而王心不溢稽休明而合應將汲引而無失彼堯
人鑿而飲漢將拜而出未足以彰其帝功而較其靈術
者也
義井賦(有序)(唐)吕令則
鑿地生泉之為井施人不倦之為義兼濟往來存乎惠
也置當衢路仰無私也皎鏡清虚尚其潔也三德既備
萬物是仰井乃無心義惟我謀當衢鑿井稱物並施酌
而不竭奉衢樽之化焉見義不為恥也遇善莫書過也
義既行矣文在兹乎賦曰
夫地脈㐲泉天文垂井式觀象而遂鑿雖暫勞而功永
深不過於數仞用有要乎萬頃風動無波物對生影勁
隂殺節挹之而彌温炎旱蒸天探之而愈冷况地接一
都之會邑居狹俗之境川流雨驟車馬於焉往來風舉
雲搖帝王由兹行幸魏主罷指梅之策隰朋息尋蟻之
請豈非人有其願地不藏靈色湛湛以天碧嵌隂隂而
晝冥高風始秋泛落桐之一葉太陽既没映長天之數
星因注水而暫益縱改邑而常寧素綆下懸映垂冰之
皛皛銅缾上汲滳淺溜之泠泠清泉既汲白日可見豈
獨兼濟行李抑亦取給兹縣隨所求而皆足豈有殊於
貴賤若乃連巖之曲闉闍之前雨苔環合生其上露桃
蓊鬱植其邊殊季氏之有缶異疎勒之無泉入夜雲開
涵長河之短直向晨霧歇映大天之小圓玉甃護崩誰
識下無禽矣銀牀防墜不聞中有人焉乃有王國征人
奔星驛騎或注情於故櫪或銜悲於遠寄飲之則長鳴
而忘其苦辛酌之則充量而欣其普施雖一勺之蓋先
亦懷恩而感義缾之罄矣既虚來而實歸爾牛來思亦
滿腹而受賜故知理邑者賢濟人者井揚聖人之道用
而不竭守君子之德澄而彌靜鑿飲忘帝王之力汲用
嘉仁明之境儻見惻於莫食庶微功之得省
枯井賦(唐)闕名
粤若天生五材兮一不可棄水包六府兮萬人攸利汙
樽抔飲兮變其淳朴鑿井汲泉兮興其繪事六十四卦
兮表其名二十八宿兮列其位伯益創而功立重華浚
而德備故有神丘玉檻仙苑銀牀浪花浮潤醴泉味芳
永康則金精化鳥曲阜則土怪成羊感至誠於漢將通
瑞氣於吳王若乃懸繘下垂抽缾上出窮百尺之幽秘
極九重之邃密由中夏而浹外區自帝王而周庶匹接
壤鄰甸駢閭比室咸頼此以資生必待斯而養質隨大
小而周用任多少而取實環終始兮歴古今積歲時而
緜月日湯七載而無减堯九年而不溢一家曠兮靡寧
寸路虚而有䘏運其功兮信廣收其利兮焉畢及夫欄
傾甃毁土䧟泉沉滋液中耗汙泥上侵古桃顦顇兮無
色枯桐零落兮罷隂霜霰積兮空園冷荆棘攢兮荒徑
深昔時之所趨挹疇日之所窺臨皆指新而競往罕存
舊而來尋豈惟見嗤於射鮒諒亦興歎於無禽如使崩
壊重修堙泉更渫澄汰汙滓鑒觀清洌擬畫處之蓮房
除哭者之茅絰近類齊人之井遠分夏后之穴若澗溪
之始注猶泛濫之初决當給養之不窮寧酌甘而先竭
辭曰有通有塞兮道之恒時用時舍兮業方弘疏而洩
兮甘潤騰壅而竭兮汙泥增彼幽涸兮如重啓濟窮渴
兮良所能
耿恭拜井賦(以感通厚地神啓甘井為韻)(唐)羅讓
昔耿恭躬受斧鉞志清烟塵奮長策以討虜由至誠而
感神於是堅疎勒之壁依澗水之濱據以為備期乎來
賓既而匈奴奔敗而伺隙澗泉壅絶而不至雖礪乃戈
矛而渴我將吏遂乃處孤城而穿井窺重泉而闢地深
餘十丈曾無一勺之多職長千夫幾敗三軍之事因不
見其成績憤將達於精意俄而外整衣服中懷果敢推
赤心於神祗禱素液於坎窞拜未及起呌天以無辜言
未及終觸地而有感閟其質若俟仁人發其蒙俄成澹
淡灌濯執熱祛除積慘明矣大漢士卒所以歸心惕爾
羣蕃君長於焉破膽乃知以精誠及物何物不覃以忠
烈靖難何難不戡自我而來且見不虚其請由中而出
孰云先竭其甘是日也飲人如醴帝教勃焉而光啓蕩
寇之功將略忽爾而玄通如突如焚既洌清而可食一
拜一起遂觱沸而無窮斯乃道靡不弘虚無不有諒歸
之於感激豈間之於博厚所以貳師至境决泉脈於喬
嶺校尉臨邊發水源於眢井疲羸因之盡濟狂孽由之
遠屏則知在物無必至誠有孚如聲之響如形之影
井渫不食賦(唐)闕名
有浚其井當時未知功已成於岸甃道尚失於缾罍潤
氣寧發潛源且卑此遇鑒明而足用彼將心惻以何為
蓄利雖多含清信久幸可溉於鼎鑊惜無施於綆缶塗
泥既去方應用以虚心汲引攸難希有成於假手况復
桐色無點桃隂不生思輒輸其涓滴望無發於澄泓同
美玉於斯將沽有待比嘉肴不食其味焉呈蓋由混衆
難分處幽多棄盥潄無及空知洌彼下泉顧盻可期猶
謂居之善地淵然日久望是光臨懼以名徵想貪泉尚
酌登諸薦品豈行潦獨任屬時非於疎勒惜地異於漢
隂願先竭以當仁期分甘苦俟一窺而見愛焉測淺深
噫夫穿鑿多勤鑒臨斯及佇將成於勿幕恐致變於改
邑因以纖綆可施一勺可挹實有備於烹飪之日惟夫
深知而用汲
水賦(晉)王彪之
寂閒居以遠詠託上善以寄言誠有無而大觀鑒希微
於清泉泉清恬以夷澹體居有而用玄渾無心以動寂
不凝滯於方圓湛幽邃以納汙冺虚柔以勝堅或浤浪
於無外或纖入於無間故能委輸而作四海决導而流
百川承液而生雲雨涌凝而為甘泉
水德賦
大哉乎兹水獨靈長以利貞分位象於八卦得柔謙於
五行混之不濁流之不盈蓄恬澹以凝潤含虚無而洞
清其近窺也若冰鮮與玉潔映曙空而内澈其遥視也
如雨罷而日晶澄遠氣於初晴德之深與上善而均美
讓之大居下流而不爭處地為泉源則江漢朝宗之義
立在天為霧露則隂陽爕理之功成辨涇渭於九流雖
衆不雜察蚩妍於萬象在隠皆明亦何異翹翹邦彦濟
濟朝英作我吏部為周亞卿昔掌地官其守土也能審
今來會府其應物也以精迴廣照之能比其妙識以無
偏之志喻此持衡故得自陜以東更仰知人之鑒普天
之下皆稱如凖之平則有登舟未涉處轍未停遊子隴
頭嗚咽斷腸之奏知音席上傳聞盈耳之聲儻為廣由
中之德流順下之情則所謂清通之一過可以濯吾纓
水彰五色賦(以渥彩彰明必資乎水為韻)(唐)梁洽
善利無方莫先乎水識當潤色之際必取務滋之旨黑
黃蒼赤皆類其激物黼黻文章咸本而資始德既洽於
濟物色且叶於通理自得玄之又玄何謝美之為美於
以增曄曄於以散煌煌浴飛翬於陳寳浸社土於徐方
染氏繄而衆彩繁糅繢人因而品彙咸彰博我以文不
獨專於潤下用而不竭將以效其靈長原夫被物如濡
霑顔載渥狀暮山而翠疊法朝景而霞駮遠同墨氏類
素絲之屢遷尚想蜀江嘉貝錦之斯濯飾衮衣而煥爛
成繡服之葳蕤何采章之不昧由浸潤之所資漸以化
成能令素以為絢期於敷衍孰謂涅而不緇既得色斯
舉矣亦可狎而玩之不假濯於滄浪寧同資於碧海凝
瑞霞之炫燿發慶雲之光彩寫補天之績鍊石之資必
該圖應聖之祥威鳳之儀咸在佐益丹而惟其深矣當
後素而不曰白乎流濕之光允若受采之時是須且比
成人之美實同因物有孚助其言而載隨炳其用而無
必乍成藻火之文幾變素紈之匹榮光可愛初謂出河
之符備色咸宜更入夢江之筆先王所以因而立旨喻
以相成含章而其輝未著發澤而其道彌精儻不苟於
體用庶可致於文明
止水賦(以清審洞澈涵容為韻)(唐)劉清
觀乎太古之初乾坤定列有坎方一德之大成江河四
凟之别注仙海以環流度星橋而靡竭立體清靜舒光
朗澈觀五行以獨舉潤萬物而齊悅豈惟以善下之故
長應流行抑亦能遇坎則止以竭為平居荒野而不動
合寒虚而自清晝則煙雲亂出夜則星象羅生若乃湖
稱青草澤若雲夢淺深濴渟表裏寒洞當朱陽之夏晩
遇白露之秋仲紫關之鴻鴈飛來綠浦之蓮舟風送既
能止而利物所以歸之者衆亦有鳳凰之沼明月之潭
每澄流於庭院常不注於東南蒙僚寀之玩洽渾琴酌
而相參以遊以賞如液如涵若英賢之取則類貞咸之
是湛屆夫玉宇初晴風飈載寢籠碧天而似鏡展紅霞
而若錦納衆影而不遺比羣情而特甚用使至人觀之
而心察智者樂之而情審達士愛而欲臨高節聞而欲
飲復乃養龜鶴藏魚龍怪石積明珠重虚以受物謙而
克從有一人兮充賦每咨歎於澗松飾清顔而自肅希
止水而今逢則知無美惡以畢鑒豈徒取乎矯容
止水賦(以清審洞澈涵容為韻)(唐)王冷然
嘗聞神心保正天道害盈漏巵添而復出欹器備而還
傾豈若兹水居然可名既混之而不濁又澄之而不清
時止則止時行則行峻隄防則其源見塞開汲引則其
道能亨安波不動與物無爭如方圓之得性何寵辱之
能驚故為國者取象於止水使其政公平為身者亦同
於止水使其心至眀至察可尚柔謙何禀思遠道則一
葦能杭守貧居則一瓢可飲接下流則卑以自牧鑒羣
物則寬而能審誠用之而舍之在去泰而去甚水之為
德也長水之為功也衆散成雲雨畜作潭洞浮芥則傲
吏措杯種瓜則幽人抱甕無朝夕之出納有飛沉之狎
弄徒觀其深虚見底咫尺宜探千流並入萬象皆涵搖
樹影於青岸落山光於碧潭其仁可以濟物其義可以
激貪既而壅之不流蒙則未决照春物而畫屏相似映
晴空而明鏡無别雨來而圓點亂生風靜而長波自滅
任天時以開閉隨王澤而盈絶受涓滳而逾深處冰壺
而更澈書云視水責影能見形容視人行事能知吉凶
政煩則人擾水濁則魚喁夫子欲精神而不惑俾榮利
無繫扵心胸比浮雲之扵我觀止水而為容兀兮若楛
木坐忘澹兮若虚舟見逢正道未遠斯言可從儻不遺
於射鮒希有便於登龍
鑒止水賦(以澄虛納照遇象分形為韻)(唐)吕温
水止矣靜之其徐物鑒矣久而益虚既無情於美惡又
奚議夫親疎委質由來所期乎上善同利忘筌已悟寧
患乎至清無魚若乃迴塘月皎高岸環合泥滓湛而自
沉金沙炯其不雜同道德以虚而受異川澤唯汙是納
有斐君子此焉明徵氣隨浪息心與源澄端形赴影如
木從繩其表微也挂金鏡而當晝其索隠也隔玉壺而
見冰爾其色必洞澈光無滉瀁不蒸蓊鬱之氣不激潺
湲之響百丈在目千仞指掌惡每自乎中見美實非乎
外奬鑒形之始方似以身觀身得意之間乃同求象忘
象觀其下倒星漢上披煙雲守其常而性將道合居其
止而物以羣分君鑒之以平心臨下必簡臣鑒之以勵
志在邦必聞妍蚩無形兮惟人所召物我兼進兮水無
不照廉士以之洗心至人以之觀妙豈比夫流若激矢
波如建瓴不舍晝夜爭輸滄溟徒乖躁靜之理莫辨眞
偽之形者哉邦家以道為止水鑒有餘裕羣形鱗集萬
景雲附濫巾竊吹者十手所指研精摭實者千載一遇
夫如是姑自攝其威儀亦何憂而何懼
鑒止水賦(以澄虚納照遇象分形為韻)(唐)張仲素
水可取鑒人能就諸將審已以徵實必含形而内虚其
止也靜其清也徐方湛兮而皎鏡異沔彼而淪胥符上
善之心自多弘納見無私之狀臨或躊躇資坎德之深
矣諧至人之淡如當其曉日增鮮光風未度既清冷以
爰止持炯戒以為喻等濫觴之猶蓄何一杯之是措諒
善惡之咸觀必形影之自遇豈獨無當五色空涵衆文
伊吉凶之肇起如動靜之潛分俯而窺似神交之澹泊
默而察若靈化之絪緼且義叶養蒙道深觀竅洞虚無
以責有在清明而惟肖心不同也常稱厚貌之疑鑑之
精兮未若重泉之照辨妍蚩而無失固潔著而為妙斯
所以田巴覽之而獨悲陸雲觀之而自笑若乃芳塘始
啓白水初澄有美人兮方覿坐曲岸而情凝毫髮巳分
想沉姿而映藻清華不動見浮彩之生靈是知聲有往
而必復者謂其響答水以止而能鑒者謂之冥合方取
則於川渟孰混歸於海納此亦紀人事垂正經庶在觀
身而責影豈徒品物而流行今則萬頃方臨羣容在掌
隨方圓以見意在清通而賦象苟明鑒之不遺願飾躬
而是往
鑒止水賦(以澄虚納照遇象分形為韻)(唐)王季友
鑒於水者不在於廣大而在於澄渟奔流則崇山莫辨
靜息則纖芥必形故能任人倫之巨細隨物色之丹青
皆一鑒而洞達若三光之出冥因見底之清成照膽之
朗以無心而應物皆潔已而呈象如白日之輝輝無孤
蓬之振盪馮虚之狀信有妍而有蚩閱實之明固無偏
而無黨若乃仙井舊渫華池既瀦中無浴鳥下絶游魚
疑金鏡之湛寂若琉璃之内虚當其來見威儀之酷似
及其去無朕迹於淪胥向使潺湲不息噴薄長住將沃
日而騰虹或因山而瀑布遭駭飈之歘起值潛虯之交
騖雖有清明之本質豈能使形影之相遇是知專而靜
可以居要明而動亦不能照斯大道之指歸豈常情之
感召得懲躁之為誡知飾容之惟肖人觀於水既定而
後詳水鑒於人當止而為妙照其美也非所愛照其惡
也非所憎不分明於有位不掩映於無朋諒可移性俾
居於正直豈懷鑒貌獨貴於清澄想夫煙雨初霽泥沙
不雜明看皎練止若冰合忽形來而影見類聲往而響
答在良賢而暫窺宜陋軀之愧納今者貞清特異穎燿
前聞雖萬形之森列終一鑒而區分
觀秋水賦(唐)尹程
乘秋日之遊豫縱竒觀於長川惟秋水之清泚宗大壑
而潺湲波浩蕩而不極影澄澈而彌天波沉馬色類真
人之雲度岸迷牛影疑織女之河邊柳浸影而如卧萍
隨流而似牽鳬帶藻而聲澀魚亂流而水圓晴霞晩鋪
如漢江之濯錦夜月初上若纖鈎之映泉乃與斷金之
好連璧之友矜壯歲之紅顔怯衰年之白首效淡水之
密契就河濱而置酒惜素節之彫荷歎嚴風之入柳况
夫澄澹逶迤涵空寫淨符老君之上善同至人之不競
處下不辭其垢濁攻堅豈難乎流盛星光夜照如臨剖
蚌之珠菱影朝開似照盤龍之鏡爾乃長波澒洞洪濤
泛溢晴天淨而空鮮夏雲臨而峯出照鄒忌之蕞貌鑒
陸雲之笑疾遂有感於莊篇託微言於拙筆
空水共澄鮮賦(唐)張嘉貞
空之為象也本乎天水之為德也本乎泉上善之人方
其性真化之客愛其玄清虚而隠性含受而無偏因高
下而臨照故能共於澄鮮誠大明而盡善實和光如可
憐爾其皎潔清泚空色懸於水底分明昭曠水光積於
空上玲玲瓏瓏晶晶液液託九霄如染翠澈千里而含
碧微風共息含晴影而湛然兩日俱生弔長輝而相射
表裏如一容象難尋涵泳游鱗若迴陵而上出聯翩度
鳥疑戲沙之下沉為當物將類於迴覆為是人自惑於
闚臨竟未能縷列於疑似分别於空水玄之又玄美之
逾美
御定歷代賦彙卷二十九
