欽定四庫全書
御定歷代賦彙卷六十八
性道
融結為河嶽賦(唐)黃滔
象帝以伐出物我陶開杳冥至精風散元氣雨零一濁
一清既定乾坤之體或融或結遂為河嶽之形豈非斷
乎鼇足之時剖彼雞黃之日二儀各立以交泰一氣旁
流而洋溢於是蒼茫不定奔為歸國之墟積聚無從疊
作干霄之質則令川陸天下江山域中淺深莫極夷險
難窮剛柔隨之而洶湧嗜欲繼之而隆崇翻雪浪與霜
濤下吞方厚拔重峰兼疊嶂上列圓空爾乃產鱗介蟲
沙殖毛羽草木星辰晝夜以明滅烏兔東西而往復則
有龜負龍擎文籍其陽九隂六其觸愚移傾缺其天樞
地軸如疏樸略波萬壑以派分似截渟泓仞千巖而雲
矗旋聞大禹鞭神巨靈湧身鑿通浩渺擘斷嶙峋然後
總注滄海爭摩碧旻舟檝風生航利名於世世輪轅雷
起駕禍福於人人至今若帶興言如拳設喻牢籠下土
以箭急控壓中洲而石固三門九曲競呈升沒之源太
華維嵩交闢奔衝之路誰能究厥理考其情溝瀆曷為
而散作丘陵奚補而攢成致彼至柔灑回邪而互急俾
其峻極干道德以全平吾欲炭韛隂陽鑪然天地鼓將
邐迤之濬谷寫破連延之積翠令今日之形象復當時
之寤寐默默緜緜然却歸於無事
義路賦(以言有君子得行斯路為韻)(唐)王棨
義則本在路猶強名雖無有而為有亦時行而則行人
或未知謂投足以山險心如能制信在躬而砥平既絶
回邪無差正直居則思之而可見忽爾覓之而安得默
識終始潛名南北昩其所在迷吾道之康莊能此是敦
造先王之閫閾然而視之者不為好徑赴之者豈曰多
岐邁德而謂其達矣立身而何莫由斯聖人每修孰慮
乎崩榛所塞君子常喻寧求其老馬能知稽夫近遠甚
夷往來無苟周朝之柱史奚棄鄘國之貞妻自守旁生
行葉於列樹以寧殊中引德車在摧輪而何有莫不亘
深仁宅遥通禮園匪豺狼之所到惟干櫓以斯存若乃
循其軌遊其藩有如入顔巷之中恬然自樂復似經桃
蹊之上寂爾無言可以導彼深誠臻乎奥旨相逢盡重
氣之士相護皆舍生之子徘徊其側多感分以遺身馳
騖於中必先人而後已厥大斯著其高或聞異邪途之
徑捷與左道以岐分五霸三王既適此以圖業忠臣烈
士亦從兹而報君夫如是則踶跋所為坦夷斯喻於以
闢百家之蔽塞於以洞五帝之旨趣悲夫衝蒙行險之
徒曷不遵乎此路
天爵賦(元)陶安
赫上帝之有命賦良貴於心官全衆美而光榮超萬物
而尊安蓋是爵得於天之所賦何假分茅而胙土班瑞
而錫鞶也維人有心主宰一身克具天理故曰天君當
其大化渾淪冲氣絪縕質凝胚腪靈秀為人帝令誕敷
付以性真上帝若曰咨爾心官聰聽誥戒天地生物元
德至大全體為仁妙用為愛畀汝斯爵惻隠爰在服此
寵嘉力行無怠制事之宜其理為義應酬裁度發彊剛
毅畀汝斯爵羞惡所繫申服嚴訓擴充必至維爾心官
朕所簡閱尚其毋貳臨汝昭晰行之以禮粲然有節文
之詳明之以智截然有是非之别既降衷而不遺當秉
彝而對越然而與是德者天之道實其德者人之功盡
已而忠則仁義實蘊於其中循物而信則仁義實用於
無窮樂夫善而不倦曾無間於始終兹皆天爵可慕可
從咨爾心官以思為職代天作工為民立極敬受爾爵
其永無斁於是尊居靈臺光闢泰宇端莊整肅臨莅而
處以方寸為所封之土以誠信為所佩之組耳目之司
有其統筋骸之束有其主維屏維翰嚴禦欲之雄藩如
圭如璧瑩真純之奥府遂乃極高明而為堂蹈中正而
為塗觀艮象以行庭御巽風以乘車施廣譽而代繡積
太和而成廚醉以道德之醇飫以義理之腴袞衣赤紱
未足為重高牙大纛何足為殊凡君臣父子之有倫隆
殺等級之異宜揭綱常於萬世示法則於羣黎於以為
邦家之光於以立太平之基則又皆出於斯也嗚呼時
降風移人爵是炫趙孟斯貴趙孟能賤枉已求合浮雲
歆羨昧天爵之當修宜鄒孟氏感於世變也系曰皇天
無私兮賦德在躬彝倫咸備兮委任寔隆匪軒冕而自
榮兮不品秩而能崇紛吾既有此内美兮守而不能舍
也誓忠貞以自許兮庶幾因時而待賈也
孝者善繼人之志賦(以人子行孝能繼先志為韻)(宋)文彦博
稽禮經之垂訓見孝子之奉親俾繼襲於先志蓋博諭
於後人必學為箕既顯奉親之要無改於父克彰務本
之因得不載考斯文深窮秘旨非徒樹彼教本蓋以勖
於人子欲令不悖於親固在必從於始克纘丕緒始則
揚武王之休追祀先公次則顯周旦之美徒觀其孝道
斯盛國家遂行悉務無違之教或敦不匱之誠其父析
薪孰云負之靡克若考作室但見構之方成斯蓋君令
臣從上行下效俾百姓以從化則一國而興孝用勞用
力率從安義之文學禮學詩敢悖過庭之教㒺墜先德
彌增懿稱於顛沛而克肖寔前後以相承子路之貧屢
傷斯為直養孟莊之臣不改是謂難能所謂乎君子能
勞後代有繼遵地義以寧失守天經而罔替克紹前烈
我則益務於矜莊無廢舊勳我則彌遠於遜悌是曰有
後無聞辱先非惟世濟其美抑亦代不乏賢史談著書
遷繼而立言垂世夏鯀治水禹紹而隨山濬川懿哉念
凱風之言遵白華之義蓋將無忝爾祖是用不違其志
夫然則上自君而下達民固宜守兹而勿墜
中者天下之大本賦(以天下之教由此而出為韻)(宋)文彦博
中者存乎性性者命於天為萬物所宗之本乃七情未
發之前澹乎自持政教自兹而出矣感而後動吉凶由
是以生焉原夫賾禮典之淵微得中和之用舍聖人極
之以育物君子循之而化下人生而静故能用其中焉
教所由興是以謂之本也始其惟寂惟寞何慮何思道
所從而隆矣人可得而由之喜怒不形守為樸素之本
嗜欲將至散成禮樂之基外物未牽中扃是斆苟能發
以中節是致廣而成教始惟所稟金則義而木則仁終
乃有遷父為慈而子為孝是知言其中者哀樂之未發
謂乎本者教化之必由蘊之則五常盡在散之則百禮
交修何異夫大樸將分上者道而下者器洪鈞欲播達
乎萌而出乎勾得不載考斯言詳觀至理雖化育之甚
大亦權輿而自此誠明内著兩儀蟠極之宗和順外融
萬物經綸之始有如此者不其偉而為最靈而可美著
達道以攸宜若然則天下之精無能及此縱域中之大
何莫由斯故知道不自於天生禮非從於地出起於人
性之靜肇彼民心之質所以王者之致中和雖百慮而
同歸於一
至誠盡人物之性賦(以惟至誠盡人物之性為韻)(宋)陳襄
性理雖奥聖神可知繄此誠明之德盡夫人物之為稟
上智於中和冥通化育燭羣生於動植深極謀惟凡厥
民生應夫天粹有性之德曰仁與義罔之生也則失誠
而明之則備故窮本以知本推類而知類上以觀三極
之道可得而明下以究萬物之情亦莫不至所謂與性
俱生配天而誠不思而理得無為而化成深則盡人之
道微而極物之精湛一德以清明坐無遺照格二儀之
覆載居得輿情蓋夫人性均義也在推其所不為人性
均仁也在行其所不忍將悠久以無息兹昭著於未朕
窮吾理則人理斯得推吾情則人情可準心渝金石則
毫釐千里而差孚格豚魚則天地一言而盡且夫蠢焉
非齊者庶物危而難保者蒸人何治之能格何施而能
臻必在先誠其性内本諸身其深也有以通天下之志
其幾也有以盡天下之神凡在化育孰不尊親大不失
夫婦之愚必蒙其澤小不遺草木之細亦被其仁若然
則情靡有遷道無所屈大人之事斯備赤子之心無拂
伊尹之聖且思拯於匹夫虞舜之仁亦推明於庶物斯
乃性格天道德為人師有氣帥以為之用有心官而為
之思宜爾小者大者樂之利之神藏在中通變而民㒺
倦智周於下曲成之類無遺故孟軻明四端之由荀子
辨五官之正知之者善成之者聖稽諸高厚而不悖質
之幽明而孰病况於人乎况事倫乎莫不盡其性
德至者色澤洽賦(以德輝發形顔色斯洽為韻)(宋)劉弇
德既能至形斯有歸故兹色澤之洽率由充實之輝根
百善之大全初忘物我暢四支之積美罔汨脂韋竊原
樂莫大於誠人之生也直厥有備善是為至德苟本諸
中扃者未始虧贅則見之外貌者何煩藻飾立其大者
性命默爾以皆安人焉廋哉色澤油然而可識外秉四
重中清五綦其中周旋而盛亦巳至其蓄剛健而新從
可知純德發若粹和在斯朝廷之上誾誾而侃侃閨門
之内愉愉而怡怡志意致修居有潤身之積英華發外
形為睟面之滋接物非特既其文成已為能用其極如
霧豹焉澤彩於幽渺如山玉焉揚輝於伏匿杜人偽之
象恭天真之踵息默然而喻始符通理之黃中即之也
溫卒異鮮仁之令色誠以矜墦祭而歸者驕態可賤取
夏畦之病者諂容孔艱又孰若藻德小言容之足美身
卑口耳之間窮而衡泌則神王而氣逸達而朱金則心
舒而體閑陋骯髒之元叔體柔嘉於仲山觀我朵頤微
羲易舍龜之躁赫如渥赭得衞詩錫爵之顔有動之而
斯遠暴慢之明無就之而不見可畏之忽趨行奚事於
舜禹肝膽靡憂於楚越何假地文之示自得天光之發
所以養氣而無是餒嘉孟氏之醇醇樂内而何其臞偉
顏生之勃勃向若蒿目自累火馳弗寧窘勞倦不枯之
貌囿睢盱承豫之形槁項黃馘者既中已無主曼膚駢
肩者又愚而不靈遂使赧赧而非所知徒慙表暴詡詡
而相取下舉昩沉冥夫豈知彪外之君子不誣踐形之
聖人可法蓋泚顙而達面目者未免愧積則養指而失
肩背者良由智乏故曰德至同於初澤色何從而不洽
巵言日出賦(宋)王禹偁
巵之為物也空則仰滿則傾伊斯言之無係假厥器而
強名日出彌新尚安知其適莫天倪自得亦何繫於虚
盈豈不以巵無所識每逐物而欹側言無所執但因時
而語默諒何思而何慮固靡失而靡得用能滿天下以
無過體寰中而可則徒觀夫巵[危臬][危瓦]以弗定言支離而
不窮孰見兆朕難明始終冥其心若虚舟之泛水應乎
物類天籟之鳴空是以至道無形至人絶想詎難追於
駟馬寔冥求於罔象以不器之器是資以不言之言為
上存於身則大智之閑閑移於邦則王道之蕩蕩喻鳴
鐘之大小物莫我欺取膠柱於樞機吾將安仰大哉巵
也者既異敧器且殊漏巵言也者亦匪確論又非詭隨
知萬物之種也奚千里而應之智過挈瓶檮杌之書徒
爾信踰盈缶連山之象云為故曰不言則齊同形相禪
巧如簧兮非偶卒若環兮無變得之者毁譽两忘失之
者是非交戰詳夫巵有空滿於義則那言無準的在理
云何亦猶君不言而黔首化天不言而玉燭和是以大
道五千取不知而立誡寓言十九藉外論以同波今我
后據北極之尊窮南華之旨思欲體清淨而率兆庶故
先命詞賦而試多士盛乎哉崇道之名不為虚美
慎所好賦(以重譯獻珍信非寳也為韻)(唐)闕名
君子嚴其牆仞戒以心胷知躭味之易入俾回邪而不
容其慎德也白圭是聞其三復其好賢也緇衣必薦其
九重自然契已坦蕩清心肅雍玩喪志而何有欲敗度
兮何從昔如王者三朝遠人重譯執䞇山委獻琛雲積
豈不知納寳庫為子孫之藏映玉墀嘉戎夷之績蓋以
難得之貨有損不貪之寳無斁獲狼而荒服不臻却馬
而漢王受益嗤虞公受玉之敗美晉帝焚裘之迹匪騁
欲而適願將去奢而無怨滿堂足戒黃金寧慎其四知
連城不求白璧何勞於三獻所愛者禮所懷者仁君由
之而乂國士用之以防身衣服有常非敢玩於千襲飲
食不瀆寧專美於八珍其受才也必擇能而得儁其慕
友也亦資忠而履信將辭直而不違知言甘而有吝是
窒其欲無忽於微五色足躭審之則朱紫不奪八音可
樂慢之則鄭雅同歸思禁邪而制放慮今是而昨非上
則宣風下同偃草將還淳而復樸在躭德而味道蒐田
失度則念虞人之箴慈儉或虧必思老氏之寳至矣哉
好之者儒以多聞為潤屋立義為分社孝既慕於參乎
學願從於回也孜孜屑屑束修問寡如此人所以銘座
而弗忘書紳而不舍
同人于野賦(以君子之道何往不通為韻)(唐)周鍼
善本身修名由道長惟君子之所履遇同人而遂往不
修正直誡邪枉於出門既叶於心視野郊於指掌守柔
以處亦何後而何先秉健而行諒無偏而無黨蓋以居
謙不躁應上潛通欲垂文於天下湏立志於胷中雲合
霧開孰無機於豹變聲馳響答皆有意於雷同必使量
統含弘義資探討包利貞而共濟顧言行而相保情田
波注將符若水之時德宇馨香用法如蘭之道乃言六
二是乘柔之主九五為行健之資乘乎柔而何剛敢奪
行乎健而何往不之况能辨方知類視險如夷念同氣
以遵彼實忘言而在兹於以審吉凶較能否始居中而
體正終處上而為首理方求友喻伐木以攸宜義在同
心於斷金而誰有所期利比浮雲悠然莫分光於身者
曰道聲於教者曰文故得退無失位進得其羣將果行
以育德候移忠而事君則知福應無他元亨由已理契
和順心惟知止不然何以風雲偶會咸為得路之人悔
吝不生盡似同舟之子别有勵志彌久勞謙巳多既考
之於六位亦化之於四科且如今日之進也道如之何
鳥求友聲賦(以人自得求友聲之道為韻)(唐)王棨
日暖風輕有黃鳥兮間關嚶嚶始乘春而出自幽谷俄
擇木而求其友聲尚沮羣猜每念載鳴之侣方期類聚
詎無相應之情於是紅破園桃青勻禁柳韶光媚原野
之始宿雨霽池塘之後由是睍睆遷喬棲翔寡友潛符
切切之義爰發嘐嘐之口林間乍囀誠謂乎知音可期
陌上頻啼似恨其離羣已久既而雅叶交應如懷故人
得鸚鵡之流言不信見靈烏而白首如新灌木煙中念
友朋而有待楊園景裏豈鳩集之無因鳴亳既殊攀稽
靡異猶角徵之先奏俟宫商之有自遂使夕陽橋畔人
人增感别之愁曉色樓前處處動傷春之思族類安在
間關未休想王雎兮從吾所好知斥鷃兮謂我何求豈
比蜀魄銜冤啼巴月於深夜燕鴻失侣叫邊雲於凜秋
懿夫隔霧彌幽含風轉好似弘三益之旨足警寡聞之
抱想伊鳥也猶推故舊之心矧乃人斯忍棄友朋之道
取則寧遠流音在兹爾苟嚶鳴而占矣吾將德義以求
之雖慕惠莊願定交於他日如令管鮑得擅美於當時
夫如是則結綬何慙彈冠不惑伐木將廢而莫可谷風
欲刺而安得已乎勿謂斯鳥之聲至微而忘其是則
松柏有心賦(唐)王棨
彼木雖衆何心可持惟松柏其生矣稟堅貞而有之所
以固節干歲凝芳四時積翠森疎見冐雪停霜之性攢
空蕭瑟無改柯易葉之期懿夫外聳(原本闕五字)直或盤根於
幽磵之畔或挺資於高山之側(原本闕三字)桂何慙荆棘葉殊
而可謂不同節厚而盡云難測相連夾路在成城而稍
侔未可為薪比死灰而莫得嫓匪石而枝勁叶懸旌而
影搖苟無懼於早落亦何憂於後雕聳榦山顚且甚長
於衆植成行陵上終不亂於驚飇矧乎萬樹含秋千林
向晩方見夫鶴棲之所彌茂麝食之餘不損天台溪畔
若有意以垂隂太華峰前豈無情於固本既立端操寧
驚大寒似蓋而秦封翠歛如愁而殷社煙攢勢迥蒿萊
競高標於塵外時當搖落爭秀出於林端豈無井上之
桐亦有園中之柳於春色以自得在歲寒而則不曾未
若方寸斯抱層空可凌藿雖傾而莫比蓬非直而何稱
至如嚴氣方勁翠色猶增亦何異君子仗誠處難危而
愈厲志人高道當顚沛以彌弘是知斯木惟良因心所
貴各固結其修榦共青蒼於四氣然則喻禮於人欲舍
此而何謂
跬步千里賦(以審乎致遠行之在人為韻)(唐)王棨
彼道雖遠惟人可行積一時之跬步臻千里之遥程亦
如塵至微而結成山嶽川不息而流作滄瀛是則大自
小成遐因邇至理苟均於積習義必資乎馴致莫不究
其攸往明其所自不因布武之間那及同舟之地終尋
高躅必可繼於飛鴻不躡前蹤安得齊於赤驥是則欲
追迢遞無或踟蹰始謂與其進也不亦遠乎玉趾勤遷
諒金城之可越芳塵漸(原本闕三字)水之難逾矧夫高以下為
著顯以微為本既曳踵以將至蓋執心而忘返行行莫
止豈辭明月之程去去不停寧憚黃雲之遠但勉行之
終能及之苟循途而坦坦盍履道以孜孜如肯裂裳自
等聚糧之義豈勞由徑當齊命駕之期得非務進彌專
遄征有稟念踽踽以無怠故儦儦而滋甚自勤跋涉邯
鄲之學全殊不暇因循燕宋之遥可審然而志勿休者
雖難必易行不止者雖遠必臻亦猶積水為瑩冰之始
層臺實累土之因大道能遵終及奔馳之子中途儻廢
誠慙跛躄之人别有跼蹐負來躊躇斯在將欲跋跡霄
漢超蹤寰海或能開道路解縶維則千里之途可待
天秩有禮賦(有序)(宋)陳普
先儒曰天專言之則道也又曰天即理也夫以形體而
言謂之天以主宰而言謂之帝其實即一自然之道體
也秩者品位之次序也朱子曰禮之為體雖嚴而皆出
於自然之理所謂天秩有禮者也禮者聖人之所制而
實皆天則之當然天理之自然天道之本然聖人不過
循之而已舜之無為禹之無事文王之不知不識順帝
之則皆此事也有者天理之所本有當有人心之同然
非本無此理而獨出於聖人之所作為者也
夫禮即道妙體居用先非人為而始有皆天秩之當然
莫高覆燾之形一原從出寔敘節文之禮萬善皆全聞
之帝則之中無在不然王道之行以斯為美燦然截然
和以為貴主是張是命之不已禮之秩也豈獨出於聖
人性所有焉一皆本於自然主宰謂帝性情曰乾心則
人心之妙體皆道體之全不已文王常在左右何言孔
子初無後先禮之制也初不在我理之因也皆自於天
大矣無私乃物類之太初太始截然有序為人倫之三
百三千兹蓋皇矣臨下辨上下之等差高而聽卑定尊
卑之位次本原巳具於定則毫髮不容於小智父子君
臣皆大學之當止爵齒昭穆本中庸之不離有者其初
非強而有自然之理當知所自高也明也渾然太極之
純全品斯節斯同是一初之付畀大抵天理流行散作
蒸民之則聖人制作初非有意之私一事一理不造之
妙造五品五教無為之至為欲識制度品節文章之本
當歌出衍出遊文王之詩孝子忠臣天理素定尊君嚴
父天威莫欺本然定者之謂秩有者生民之秉彝敬主
於心隐若運行之不已讓形於外顯然道理之相推孰
不謂衣裳之制垂自黃唐玉帛之儀修於虞夏夫子教
人鄉黨朝聘周公體國禘嘗郊社豈知萬殊一本有素
定之裁制百聖羣賢非妄為之虚假禮焉所謂體焉人
也實皆天也室家男女妙隂陽二曜之合離堂陛尊卑
昭南北兩樞之高下是何漢晉隋唐不為堯舜禹湯金
張許史無復孔顔孟思夫婦之别誰得文王之太姒兄
弟之倫未若叔齊與伯夷豈非天序天常上聖能盡天
精天粹淺心莫窺雖禮之所在皆天秩之常也然道不
虚行必人存而舉之所以聖學流傳斷以大人之語帝
朝儀論斷之自我之辭又當知化成於禮非教則不成
政舉於人何由而得舉禮義之民皆出於禮樂禮樂之
士悉由於庠序不然則民命不立士習不善而一以三
綱五典委之天事物何由而得所
道不遠人賦(宋)陳普
道本同得學惟反思不於人而遠也率吾性以為之即
是理之常行稟生則具取諸身而皆有莫近於斯聞之
天賦性命之正皆在吾身日用之常莫非至理渾然全
體至善至粹凡厥有生甚親甚邇所當行者命則然而
性則然夫豈遠乎人在此而道在此是道也本太極體
為天地公坦易明白流行貫通視聽貌思各有天倫之
極喜怒哀樂俱全未發之中並生天地均賦均得豈有
須臾不偕不同是謂理然不過云為動靜其於我也未
嘗南北西東道者何也父慈子孝兄友弟恭男外女内
君上臣下皆自近取初何外假但求於我欲則至矣如
在於室未之思也人者仁也不亦善乎道即性焉又何
遠者即是訓是行之洪範並受共由凡有物有則之蒸
民有操無舍大抵人之相去雖尺寸以異地理之同得
無毫釐之離人塞吾體帥吾性何止戶庭見於面盎於
背本無主賓信知一理之費隠常與四支而屈伸恭常
在手重固在足正豈外心修寧外身固無毫髮之疎遠
但用工夫於率循影形響聲尚有彼之與此天水地火
猶分類以殊倫自隂陽二氣賦質化生而健順五常同
時付託純四體之中默然自喻隨百感之來順時如躍
暗者顧之有如天壤胡越明者取之若在苞苴囊槖求
之斯得舍之斯失離之則非由之何莫所謂不下帶而
存夫豈如捕風之若所以孟軻洞見但求端於性情劉
子深知惟驗中於動作噫禮樂散殊充周於天地高大
夫婦知行昭晰於鳶魚躍飛序别見於鴻鴈雎鳩之小
仁義見於豺狼螻螘之微彼兩間有萬皆與道以無間
此三才居一豈有時而或違去道而遠曰仁則非胡乃
慕彼糠麋忘肥甘之在已棄其蘭茝蘇糞壤以充幃又
當知月至而已者忘逆旅之非家日用不知者昩自身
之有寳冥行方寸邈若海山明於一念取之懷抱此孔
子於豈不爾思室是遠而之詩而以未思言之教求道
者但用心於内也巳
得意忘言賦(以去象棄詞根乎幽朕為韻)(唐)謝觀
易意難見言以存之得意之後而言可遺本憑詮以指
昩既達誠而去詞昔者先王玄通默想以深指難可擬
議嗟後世無不瞻仰是以錯綜六爻森羅萬象立文以
寓其吉凶賾隐以知其來往憑有狀之狀而定其範圍
因可名之名以徵其影響悟影響則可名之名息達範
圍則有狀之狀無執可名為常名者謬定有狀為常狀
者愚方知禮以適變作事之符符以觀設遵意之樞但
魚兔之得也於筌蹄而巳乎然則言者意之苗得意而
根源有據意者言之本得本而枝葉不御假以寄誠明
為定據如鑽燧求火獲火而燧之可忘似剖蚌求珠得
珠而蚌之可去於戲置文字之館植玄牝之根自入存
存之室廢乎察察之門不爽毫釐經濟無為之内匪差
黍累彌淪有截之垠既而搜未形之形索無朕之朕變
以喻而立幽藉明為準則可棄喻取變即明討幽不可
以理縛難可以文囚遇陽則明豈必離乃為日遇隂則
順何須坤乃為牛夫如是稽其意窮其事旁通其閫閾
曲盡其精義英華可採桎梏斯棄儻究忘言之機庶叶
表微之思
人不易知賦(以題為韻)(唐)郭適
墳索通旨古今彝倫惟沖虚以效迹貴特達而知人有
藏器在我有從方立身歷九徵而觀則甄一德而求真
既而糺合性情交驅馳驟莊列談其險艱堯舜病其授
受玉石相蔽悲獻璞之匪工媒介未孚忌投珠而自久
考聲度之軌躅察言貌之休咎鑒之則理將斯契昧之
則亂何不有彼經緯之區分在昭擇於能否復覽前志
清通不易或失子羽之容或失宰我之議自非識周郎
之顧曲辨齊竽之濫吹安能取士於飯牛之時拔才於
卧龍之器其道或如蘭芷應以塤篪聞撤俎而興歎指
負甑而留規管仲霸齊終慟哭於鮑叔國僑相鄭始登
舉於子皮此則秦鏡一覽而皆得何必豫章七年而見
知别有事業後時徘徊中路厭東郭之雪隠南山之霧
猶恐相士者失之於下流披文者棄之於異趣苟名實
之斯在願曲直而成喻徒叩寂於不材實有慚於能賦
愛而不見賦(有序)(唐)蕭穎士
丙辰歲待詔京邑貽舊知作
嗟乎或愛之而不見者有之矣何必周秦異代夷夏殊
軌阻嚴城之九重限方舟之一水苟時事之多怨故人
遐而室邇關山起於足下堂上遠乎千里聳專專之目
成遽將逝而復止詩人所以思婉孌而搔首賦城隅之
有俟吁不得其巳也惟夙昔之良會夢佳期於北方款
渤澥之三山吸流霞之景光含芳詞以况予云惠好之
不忘願報義於永日陪遊宴於帝鄉廣莫忽而號怒鯨
波洶而騰張俄驚魂以輟寐問窮髮之茫茫將揭厲以
復從駭風濤之匪量思投軀以靡吝撫遺體以競惶晨
切切以悽悽夕屏營以彷徨追前歡之俯邇歎此恨之
悠長於是收神返慮澄澹靜默冥然就寝兀若無識冀
良宵之復遇希舊遊之可即徒有願兮且未克憂深沉
兮萃胸臆風兮雨兮思君子兮何極
心鏡賦(唐)楊慎虚
嘗觀夫乾位始造坤儀廣生運元和而産氣因自有而
含精萬靈羣分立圓形以標貴四體成物包寸心而致
亨含妙有而存象賁虚無而自明故其端以居中動不
違正藏牝谷而為主闢靈臺而作鏡將黷之而不昏因
澄之而彌靜既剗邪而窒慾忽窮理而知命然後和精
神明情性俾存存而不惑恒皎皎而孤映由觸類而感
有為必因象物知器乘時利人敷禮經以導俗馳精義
以入神探禍福而知運任行藏而理身所以君子處順
而情逸明王不言而化淳若乃潛英議蓄明斷欲鴻蒙
而未析勿冒昩而相亂凝至精而一臨俾羣疑而四散
故使立身者潔之而清真自守入官者朗之而美化攸
贊語衆妙之玄通分萬殊於大觀然則物以心鑒心由
物遷掇輕花而意豔坐孤石而情堅所以去彼取此削
觚為圜將欲保至和而不撓存大樸而自然兹會有體
彼管攸設選賢而官知人則哲端靈心之朗暢拂清鏡
之光潔取舍妙諧於物宜推擇靡遺於井渫遣許郭而
齊鑒與山盧而比傑可謂張英風著徽烈嗟小子之庸
蔽撫蓬心而望絶
至人用心若鏡賦(以方寸虚地有來斯應為韻)(唐)紇干俞
睠理心之至者有明鏡而比諸皎然可鑒泊然其虚舍
將迎之載勤無情是得存好惡之不辨何狀不儲彼誠
之明惟道斯守居中自執於精一待物豈殊乎先後云
誰鑒矣則用當其無匪我功焉乃為而不有淵兮内照
曠若虚受伊默慮其智愚儼分形於美醜稽至理也其
性命哉瑩爾蒙蔽滌乎氛埃引曜弘納清明洞開自外
爰依叶彼生而有象由衷必應體夫神以知來故得稱
有别於宏規等無私於衆類苟觀過之能審爰見疵而
不愧始求義於昭昭卒窮微於至至和平自保非險乎
山川容貌既呈必肖乎天地美夫鑒乃不臧勝而無傷
恒其德匪明而匪晦狀於物或圓而或方仰周文之翼
翼同叔度之汪汪是知弘量資乎日宣儲精本於明證
鏡將心而共理影與形而合應思負局之克修並懸心
而有稱感物攸在立誠取斯彼範金之遺制信靈府以
相隨吾道方存庶一觀而無替其明固久亦屢照而忘
疲想夫朗若爰啓靜而無悶比申監於盈尺願修容於
進寸樂廣播披雲之詞莊生諧止水之論冀因照以玄
鑒豈逢時而在困
至人心鏡賦(以人心融道清鑒應物為韻)(唐)于可封
莊生有言曰至人用心若鏡有旨哉是言也夫鏡也者
以明為體是故有來而必應心也者以靜為照亦可不
思而玄通拂拭生光掛新臺而月滿罔象求得映赤水
而珠融若鍊心而比鏡信清明而在躬爾乃以鏡為心
因心載考菱花發而羣象生靈府開而萬物保斯鏡之
精明謂人心得道至人所以卑其性而遺箴弱其志以
虚襟聽無聲之和樂天籟之音明白四達照幽燭深希
洞視而玄鑒在無心而用心苟能忘已作虚舟之泛必
保其光得秦鏡之鑒我邦君皇宗之子天人之英體以
合道沖融混成其用心也達至人之妙理其朗鑒也同
水鏡之澄清開意而圓照吐心而自明妍媸莫能藏其
象鬼神莫以遁其情絶毋意與毋我固不將而不迎懸
彼高鑒求乎有貞覩處子兮調脂粉爭捧心兮效蹙嚬
醜者自醜新者自新形美惡而區别吾何情於知人媿
匪桃夭寧容比證對香奩而呈貌慮柔姿而不稱有待
良人非徒好勝因兹佇賞必冀象應紅粉蛾眉趨而競
謁宛其素質髧彼玄髮類芙蓉之映水若姮娥之向月
大明無私衆鑒不歇光之所燭照及微物庶有假於恩
輝幸留心於翦拂
靈臺賦(唐)韋承慶
歲己殫夜向闌風威勁霜氣寒月斜臨於棟首河半落
於簷端心耿耿而不寐魂焭焭而未安乃振衣危坐隐
几太息繹思於今古之津佇懷於天地之域粤若天分
地開古往今來物之播焉成萬品人之生也配三才伊
生人之為貴咸賦職於靈臺彼靈臺者含粹而起惟神
所止想四大之樞機執五成之端揆統精靈之往復括
性命之終始坎憑慧而宣聽離假明而暢視六儀竦而
承尊百骸運而為使若衆星之拱璿極猶列國之宗玉
扆夫其鼓動陶甄範圍涵育質微用廣如土圭之準盈
縮精靈器要譬灰琯之調凉燠撫二儀之斡運必用此
而休復閱庶類之區分亦俟兹而大畜奥室資明於洞
戶飛軒寄轉於輕軸靈筠挺防露之篁孤穎秀捎雲之
木其高也巍乎峻峙傑爾孤標上干日月迥冠雲霄其
深也如海之渟如淵之邃窅萬仞兮沉以清潛九重兮
隐而閟其平也周道如砥君子之夷局其險也蜀門若
劒小人之跂躅彌性場而極覽溥情囿而環矚鮮開曠
而閒凝多鬱堙而窘促萌一緒而千變兆片機而萬觸
無半刻而恬想乃終年而汨欲大木百圍而&KR1094;竅長河
九支而屈曲怒則烈火扇於衝飆喜則春露融於朝旭
懼驚懷其若墜憂結念其如束或漫漫而川浮或迢迢
而山屬繁襟霧合而煙聚覃思鍼懸而縷續其騖時也
似飛蛾凌亂而投明燭其趨利也若饑烏聯翩而爭場
粟力方躓而獨騁量巳傾而未足吹劒首而聒虞韶握
碔砆而衒荆玉纖埃不讓於山阜巨海見排於井谷沉
浮兮靡定去就兮多途乍排下而進上忽出有而入無
轉息而延緣萬古迴瞬而周流八區形寥寥於衽席慮
淼淼於燕吳乃榮乃華如馳如驅甚飛猱之蹻喬木邁
奔兕之逸修衢雖杼軸而無已吾未知其所圖爾其清
濁兩資臧否兼司有縵者而密者幾附之而益之勇怯
於焉競爽明晦所以相欺或外静而中躁或情慍而顔
怡或趣暌而迹偶或言信而誠疑眉睫兩連而相對山
河萬重而在兹莫覩其深沉之實抱徒見其俯僂之虚
姿類隂陽之不測匹神鬼之難期不可審之以權量不
可卜之以蓍龜爭度長而自我各守勝而為師設皇綱
而懸帝制張地絡而舉天維雖衆條之所撿轄在斯輛
而不能持徵善惡於遥祀訪賢愚於羣冊軒昊用之而
司契堯舜守之而光宅湯武任之以為王桓文仗之而
作伯弘聖道者謂之周孔肆凶德者攝為桀跖體仁成
曾史之行毓智舉良平之策六國起爭交之端三方構
鼎峙之迹政焚書而騁暴巨誦典而崇僻噽讒胥而獲
誅靳譖原而受斥軻發匣而揮匕如睨楹而抗璧蕭朱
始諧而末釁餘耳初好而終隙寵包詐而眤躬牢蘊邪
而附石究迴冗於今古鬱繽紛於載籍匪外物之所嬰
諒乃心之攸敵若乃無損無益不盈不沖湛虚明其若
鏡坦宏量其如空靜凝神而合道動應物而修功得至
無於象外乘妙有於寰中既脗合而懸解且兼忘而大
同象罔之珠易索槖籥之用無窮入窅冥而超宇宙翔
寥廓而矯樊籠斯上聖之神理邈先幾而感通諒凡情
之靡得徒仰止於余衷至於宅義依仁棲貞履順崇禮
讓之扃闥聳溫恭之墻仞赴䚣壑而全忠處龍鄉而執
信情居損而能酌時處遯而無慍遊書圃而摭芳挹文
河而澡潤循雅度而成則服嘉言而遣吝乃懿士之清
規寔吾人之所徇持弱操而知勉飭微躬而底慎思不
忮而不求絶相靡而相刃慨投筆而長想聊綴音於末
韻
天道如張弓賦(宋)王禹偁
上天如之何匪謙莫益張弓如之何匪高莫抑瞻倚杵
之為狀考彎弧而取則所以老氏順之以立玄言王者
法之而建皇極豈不以天寔虧盈弓唯審固既命中以
有式若無親而設喻善惡之效自應弦而靡差禍福之
祥同流矢之所注吾嘗觀善射之人如天道兮有倫下
者舉其勢高者俯其身左馬右人落彀中而不失十發
九中視掌上而彌親又嘗觀上玄之理與張弓兮匪異
損有餘以示誡補不足而平施小人用壯唯六極而是
罹君子好謙乃百祥而咸萃又嘗觀上聖之姿法天道
兮緝熙令見禁於強暴心不忘於惸嫠百姓與能自樂
財成之道四時咸序爰歸輔相之宜天之道也既如彼
弓之義也又如此懿乎男子之事克叶聖人之旨自可
移於邦求諸已蓋裒多益寡者焉唯舉下抑高而已夫
如是則張其弓挾其矢體由基之所長天道遠人道邇
非禆竈之能量是以君者撫其弱抑其強如猿臂之盡
妙中鵠心而允臧向使天理或爽君道靡常自然反時
而反德又烏可稱帝而稱王者哉故曰孰能以有餘奉
天下唯有道者
天衢賦(以亨達之路無復凝滯為韻)(宋)文彦博
否窮必泰畜極當亨取天衢而垂喻在易象以著明孰
謂乎險不可升半塗則廢誠因乎利有攸往直道而行
原夫乾以剛升艮能柔遏卦成大畜之象亨在六爻之
末言其天者示吾道之高明譬彼衢焉表時途之洞達
徒觀其蕩蕩罔極平平甚夷必在與其進也方可跂而
及之將列曜以同遊曾無險阻與羣龍而共躍迥出喧
卑廣矣亨塗坦然大路小人寸進以無便君子階升而
有素遠者近者自當開泰之時何斯違斯詎見艱難之
步豈不以屈伸道異窮達路殊困躓率由於邪徑超騰
宛在於康衢瑣瑣管闚固上行而莫有區區跛履信高
蹈以應無蓋以本乎天者悠遠而不窮况於衢者遵循
而惟速既亨達之有遂則制畜而無復初惟藏密同鶴
鳴之在隂終乃升高類鴻漸而及陸偉乎高連雲漢直
比絲繩將何人之率履欲誰氏之先登上士行之而克
勤大勲必集王者蹈之而不返庶績咸凝若然則道遂
坦夷往無凝滯豈惟推四達之廣蓋將及九重之際何
當履此高衢振芳蹤而出世
御定歷代賦彙卷六十八
