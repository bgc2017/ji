欽定四庫全書
御定歴代賦彙卷九十五
音樂
笛賦(周)宋玉
余嘗觀於衡山之陽見奇篠異榦罕節間枝之叢生也
其處磅唐千仞絶谿陵阜隆崌萬丈磐石雙起丹水涌
其左醴泉流其右其陰則積雪凝霜霧露生焉其東則
朱天皓日素朝明焉其南則盛夏清微春陽榮焉其西
則凉風遊旋吸逯存焉榦枝洞長桀出有良工焉名高
師曠將爲陽春北鄙白雪之曲假塗南國至此山望其
叢生見其異形曰命陪乘取其雄焉得其雌焉將送荆
卿於易水上乃使王爾公輸之徒合妙意角較手遂以
爲笛於是天旋少陰白日西靡命巗香使午子延長頸
奮玉指摛朱脣曜皓齒赬顔臻玉貌起吟清商追流徵
歌伐檀號孤子發圓轉舒積鬱其爲幽也甚乎懷永抱
絶喪夫天亡稚子纖悲微痛毒離腠理激叫入青雲慷
慨切窮士列弦節武毅發沉憂結呵鷹揚叱太一聲淫
淫以黯黮氣旁合而爭出歌壯士之必往悲猛勇乎飄
疾麥秀漸兮鳥聲譁兮招伯奇於源陰追申子於晉域
夫奇曲雅樂所以禁淫也錦繡黼黻所以禦寒也縟則
泰過是以檀卿刺鄭聲周人傷北里也亂曰芳林皓榦
有奇寶兮博入通明樂斯道兮般衍瀾漫終不老兮雙
林間麗貌甚好兮八音和調成稟受兮善善不衰爲世
保兮絶鄭之遺離南楚兮美風洋洋而暢茂兮嘉樂悠
長俟賢士兮鹿鳴萋萋思我友兮安心隱志可長久兮
長笛賦(有序)(漢)馬融
融旣博覽典雅精核數術又性好音律能鼔琴吹笛而
爲督郵無留事獨卧郿縣平陽鄔中有雒客舍逆旅吹
笛爲氣出精列相和融去京師踰年暫聞甚悲而樂之
追慕王子淵枚乘劉伯康傅武仲等簫琴笙頌唯笛獨
無故聊復備數作長笛頌其辭曰
惟籦籠之奇生兮於終南之陰崖託九成之孤岑兮臨
萬仞之石磎特箭槀而莖立兮獨聆風於極危秋潦漱
其下趾兮冬雪椯封乎其枝巔根跱之𣙗刖兮感迴飇
而將頹夫其面旁則重巘增石簡積頵砡兀㟺狋&KR2361;傾
昃倚伏庨窌巧老港洞坑谷嶰壑澮㟋&KR2405;窞巖&KR2056;運裛
窏洝岡連嶺屬林簫蔓荆森槮柞樸於是山水猥至渟
涔障潰顄淡滂流碓投瀺穴爭湍苹縈汨活澎濞波瀾
鱗淪窊隆詭戾&KR1565;瀑噴沫犇遯碭突搖演其山動杌其
根者歲五六而至焉是以間介無蹊人跡罕到猿蜼晝
吟鼯鼠夜叫寒態振頷特麚昏髟山雞晨羣野雉朝雊
求偶鳴子悲號長嘯由衍識道噍噍讙譟經涉其左右
哤聒其前後者無晝夜而息焉夫固危殆險巘之所迫
也衆哀集悲之所積也故其應清風也纖末奮䈾錚鐄
謍嗃若絙瑟促柱號鐘高調於是放臣逐子棄妻離友
彭胥伯奇哀姜孝巳攢乎下風收精注耳靁歎頹息搯
膺擗摽泣血泫流交横而下通旦忘寐不能自禦於是
迺使魯般宋翟構雲梯抗浮柱蹉纖根跋薎縷膺陗阤
腹陘阻逮乎其上匍匐伐取挑截本末規摹彠矩䕫襄
比律子野協吕十二畢具黃鍾爲主橋揉斤械剸剡度
擬鏓硐頽墜程表朱裏定名曰笛以觀賢士陳於東階
八音俱起食舉雍徹勸侑君子然後退理乎黃門之高
廊重丘宋灌名師郭張工人巧士肄業修聲於是游閑
公子暇豫王孫心樂五聲之和耳比八音之調迺相與
集乎其庭詳觀夫曲胤之繁會叢雜何其冨也紛葩爛
熳誠可喜也波散廣衍實可異也牚距劫□又足怪也
啾咋嘈啐似華羽兮絞灼激以轉切震鬱怫以憑怒兮
耾碭駭以奮肆氣噴勃以布覆兮乍跱蹠以狼戾靁叩
鍛之岌峇兮正瀏漂以風冽寒薄湊會而凌節兮馳趣
期而赴躓爾迺聽聲類形狀似流水又象飛鴻汜濫溥
漠浩浩洋洋長矕遠引旋復迴皇充屈鬱律瞋菌碨柍
酆琅磊落駢田磅唐取予時適去就有方洪殺衰序希
數必當微風纖妙若存若亡藎滯抗絶中息更裝奄忽
滅没曄然復揚或迺聊慮固護專美擅工漂淩絲簧覆
冒鼔鐘或迺植持縱纏佁儗寬容簫管備舉金石並隆
無相奪倫以宣八風律呂旣和哀聲五降曲終闋盡餘
絃更興繁手累發密櫛疊重踾踧攢仄蜂聚蟻同衆音
猥積以送厥終然後少息暫怠雜弄間奏易聽駭耳有
所搖演安翔駘蕩從容闡緩惆悵怨懟窳圔窴𧹞聿皇
求索乍近乍遠臨危自放若頽復反蚡緼蟠紆緸冤蜿
蟺笢笏抑隱行入諸變絞槪汨湼五音代轉挼拏捘臧
遞相乘邅反商下徵每各異善故聆曲引者觀法於節
奏察度於句逗以知禮制之不可踰越焉聽簉弄者遥
思於古昔虞志於怛愓以知長戚之不能閒居焉故論
記其義協比其象彷徨縱肆曠瀁敞罔老莊之槪也温
直優毅孔孟之方也激朗清厲隨光之介也牢刺拂戾
諸賁之氣也節解句斷管商之制也條決繽紛申韓之
察也繁縟絡繹范蔡之說也剺櫟銚㦎晳龍之惠也上
擬法於韶箾南籥中取度於白雪淥水下采制於延露
巴人是以尊卑都鄙賢愚勇懼魚鼈禽獸聞之者莫不
張耳鹿駭熊經鳥伸鴟視狼顧拊譟踊躍各得其齊人
盈所欲皆反中和以美風俗屈平適樂國介推還受禄
澹臺載尸歸臯魚節其哭長萬輟逆謀渠彌不復惡蒯
聵能退敵不占成節鄂王公保其位隱處安林薄官夫
樂其業士子世其宅鱏魚喁於水裔仰駟馬而舞玄鶴
於斯時也緜駒呑聲伯牙毁絃瓠巴聑柱磬襄弛懸留
眎瞠眙累稱屢讚失容墜席搏拊雷抃僬眇睢維涕洟
流漫是故可以通靈感物寫神喻意致誠效志率作興
事漑盥汙穢澡雪垢滓矣昔庖犧作琴神農造瑟女媧
製簧暴辛爲塤倕之和鐘叔之離磬或鑠金礱石華晥
切錯丸梴雕琢刻鏤鑽笮窮妙極巧曠以日月然後成
器其音如彼惟笛因其天姿不變其材伐而吹之其聲
如此蓋亦簡易之義賢人之業也若然六器者猶以二
皇聖哲黈益况笛生乎大漢而學者不識其可以禆助
盛美忽而不讚悲夫有庶士丘仲言其所由出而不知
其弘妙其辭曰近世雙笛從羌起羌人伐竹未及巳龍
鳴水中不見已截竹吹之聲相似剡其上孔通洞之裁
以當簻便易持易京君明識音律故本四孔加以一君
明所加孔後出是謂商聲五音畢
笛賦(唐)闕名
南鄰退食兮北里朝迴門列長戟兮庭張吹臺珠簾半
掩兮錦筵四開蛾眉戾止兮寶笛爰來狎主人與愛客
侑珍羞及玉柸方見稱於嘉賓因得搜其所徵厥草創
自羌首更尚本乎所營伐竹之貞寫龍之吟宰匠於是
董制伶倫於是審聽狀以材力質來正直是揮刀斧乃
約繩墨斷絶肌膚刳穿胷臆周繞運同短長合得器雖
蹈乎舛庸性故傷於剸刻故知懷寶者見毁抱明者自
煎向無適於所任始孰多於此焉(原本闕二字)何止將就其
美苟成乎名奚惜違理幸承薦揚得奉恩光濡君口手
之澤冒君懷裦之芳不濫吹嘘端含雅正堅外守節虚
中俟命有若違親事主適道釐政樹以風聲達乎天聽
美其窮不易規管能有截柔指斜據丹脣上列引氣内
填流音外泄更微迭盛將聯復絶及乎和暢平施百志
熙熙拂怨爰作萬夫矍矍協宮商以節宣隨應變以牢
絡俾簫不獨舞鳳瑟不獨躍鱗嘯無以振木歌無以驚
塵諒飛動之咸運豈金石之足倫願罄能兮宅君之掌
握願度曲兮布君之禮樂儻不遺於賞筵顧何辭於樸
斲
笛聲似龍吟賦(以聲之相類有如此者爲韻)(唐)闕名
笛爲樂兮人所吹嘘龍爲神兮天泉是居何音聲之酷
似而性質之本疎想其形謂同婉若聆其響稍異翕如
始其伐榦厚地因材制器四孔有加五音具備無煩乎
鈞簧促柱有用於娛心滌志乍從容而寥亮究律吕以
精粹伊滿堂之咸驚疑在田之忽至淒清韻起方將樂
以忘憂想象雲生寔曰物從其類庶可以分於繁會諒
難測於同異徒察其含嚼奔放激濁揚清如泉水之或
躍疑御日以飛聲象乎鼉有逢逢之鼓疑乎鳳有嘒嘒
之聲雖學如不及莫之與京曷若高下自乎氣洪衰應
乎手曲引如變於雲霄霧雨若集其前後劉累聽之而
欲豢葉公聞之而反走非影響以因依實混合於妙有
東南之美厥狀篬筤不因乎度土合木寧謝於玉質金
相調逸簫管之奏音含宫招之祥若降於天如聞於野
穆公簡子徒得其遊魂白雪陽春奚稱其和寡考終樂
以自然信斯笛之美者當簻易持龍吟似之季長每悲
於洛客鄰人能感於子期入耳之初喜攀鱗之有所迴
眸之際覩截竹而在兹是知夫揮絃戛擊以洋洋轉喉
紆餘之靡靡夫神物之相應者無能及此
洞簫賦(漢)王襃
原夫簫幹之所生兮於江南之丘墟洞條暢而罕節兮
標敷紛以扶疎徒觀其旁山側兮則嶇嶔巋崎倚巇迤
㠧誠可悲乎其不安也彌望儻莽聮延曠盪又足樂乎
其敞閑也託身軀於后土兮經萬載而不遷吸至精之
滋熙兮稟蒼色之潤堅感隂陽之變化兮附性命乎皇
天翔風蕭蕭而逕其末兮迴江流川而漑其山揚素波
而揮連珠兮聲礚礚而澍淵朝露清泠而隕其側兮玉
液浸潤而承其根孤雌寡鶴娛優乎其下兮春禽羣嬉
翺翔乎其顛秋蜩不食抱樸而長吟兮玄猨悲嘯搜索
乎其間處幽隱而奥庰兮密漠泊以&KR0008;猭惟詳察其素
體兮宜清靜而弗諠幸得諡爲洞簫兮蒙聖主之渥恩
可謂惠而不費兮因天性之自然於是般匠施巧䕫妃
准法帶以象牙掍其會合鎪鏤離灑綘脣錯雜鄰菌繚
糾羅鱗捷獵膠緻理比挹抐擫㩶於是迺使夫性昧之
宕冥生不覩天地之體勢闇於白黑之貌形憤伊鬱而
酷&KR0008;愍眸子之喪精寡所舒其思慮兮專發憤乎音聲
故吻吮值夫宮商兮和紛離其匹溢形旖旎以順吹兮
瞋㖤㗅以紆鬱氣旁迕以飛射兮馳散渙以逫律趣從
容其勿述兮騖合遝以詭譎或混沌而潺湲兮獵若枚
折或漫衍而絡驛兮沛焉競溢惏慄密率掩以絶滅㘊
霵曄踕跳然復出若迺徐聽其曲度兮廉察其賦歌啾
咇㘉而將吟兮行鍖銋以和囉風鴻洞而不絶兮優嬈
嬈以婆娑翩緜連以牢落兮漂乍弃而爲他要復遮其
蹊徑兮與謳謠乎相龢故聽其巨音則周流氾濫并包
吐含若慈父之畜子也其妙聲則清靜厭㥷順敘卑達
若孝子之事父也科條譬類誠應義理澎濞慷慨一何
壯士優柔温潤又似君子故其武聲則若雷霆輘輷佚
豫以沸渭其仁聲則若凱風紛披容與而施惠或雜遝
以聚斂兮或拔摋以奮棄悲愴怳以惻惐兮時恬淡以
綏肆被淋灑其靡靡兮時横潰以陽遂哀悁悁之可懷
兮良醰醰而有味故貪饕者聽之而廉隅兮狼戾者聞
之而不懟剛毅彊&KR1373;反仁恩兮嘽唌逸豫戒其失鍾期
牙曠悵然而愕立兮杞梁之妻不能爲其氣師襄嚴春
不敢竄其巧兮浸淫叔子遠其類嚚頑朱均惕復慧兮
桀跖鬻博儡以頓顇吹參差而入道德兮故永御而可
貴時奏狡弄則彷徨翺翔或留而不行或行而不留愺
恅瀾漫亡耦失疇薄索合沓罔象相求故知音者樂而
悲之不知音者怪而偉之故爲悲聲則莫不愴然累欷
撆涕抆淚其奏歡娛則莫不憚漫衍凱阿那腲腇者已
是以蟋蟀蚸蠖跂行喘息螻蟻蝘蜒蠅蠅翊翊遷延徙
迤魚瞰雞睨垂喙䖤轉瞪瞢忘食况感隂陽之和而化
風俗之倫哉亂曰狀若捷武超騰踰曳迅漂巧兮又似
流波泡溲汎&KR2027;趨巇道兮哮呷呟喚躋躓連絶淈殄沌
兮攪搜㶅捎逍遥踊躍若壞頽兮優游流離躊躇稽詣
亦足耽兮頽唐遂往長辭遠逝漂不還兮賴蒙聖化從
容中道樂不淫兮條暢洞達中節操兮終詩卒曲尚餘
音兮吟氣遺響聮緜漂撇生微風兮連延駱驛變無窮
兮
洞簫賦(以四聲爲韻)(唐)闕名
南國之紀兮江水深中嶻櫱兮天姥岑試一望兮見簫
筦之參差碧雲飄其正色白日出其重陰每含和以自
守雖歲寒其莫侵於是迺使夫匠人陵皛淼&KR0008;明幽窅
攀重蘿閱豐篠截成枝之龍質擬銜花之鳳鳥作爲洞
簫其聲窈窕矇瞽之士純精所至尤澹澹兮無營浩紛
紛兮縱肆纖指敏手隨抑揚之虛滿曲折等分任吹嘘
而懿滜爾其爲樂也則龢羅稽詣而逸其爲苦也則瀏
漂洌清而悴或&KR2162;㟋以相從復淋漓而遠被有若層山
抱空而晴燭巨海涵虚而夕涖是以君子聽之載其平
粹乃乎弄玉旣好簫史亦出登翠檻之巍峩結紅羅之
婉蔚楊葉鮮吹荷花浴日對吟空闊之情復感神仙之
術若乃漢皇未躍周勃護喪哀笳左引畫翣前張靈逶
迤而就挽思徘徊而永傷悽其吻吮誰非斷腸故若翔
若止心中定矣若反若墜不遺其類趣從容以向空乍
猗那以内閟信大雅之紆直繹兹聲之開塞匪天地兮
同和孰能與夫偕極
漢宮人誦洞簫賦賦(以清韻獨新宮娥諷誦爲韻)
(唐)黃滔
王子淵兮誰與倫洞簫賦兮清且新麗藻上聞於天子
妍詞遍誦於宫人名價有兹寫札於御牋彤管風流無
比吟哦於貝齒朱脣斯賦也述江南之翠竹生彼雲谷
甘露朝灑瑞煙晴撲般斤遽取於貞勁䕫律乃知其藴
蓄旣而植物惟一樂工惟獨九重聖主俄聆於玉韻金
聲兩掖佳人爭致於瑶編繡軸授受相從彤闈絳宫始
喧喧而歴覽旋一一以精通十二瓊樓不唱鸞歌於夜
月三千玉貌皆吟鳳藻於春風莫不魯殿慙魂巫山破
夢應教墨客以心死解得紅妝之口諷時時柱席驚飄
舞雪於羅衣往往蘭臺誤下歌塵於綺棟於時閑趙瑟
寢秦箏駐雲雨咽咸英非春而御苑花拆當夏而幽閨
景清如燕人人卻以詞鋒而勵吻雕龍字字爰於禁署
而飛聲泉噴香喉雲靡綠鬢豈貫珠之歌同調固如簧
之言别韻遂使霞窗觸處不吟紈扇之詩樂府無人更
重箜篌之引斯則琴賦與笛賦奚過才子獲才人詠歌
體物之能有是屬詞之道如何一千餘字之珠璣不逢
漢帝三十六宫之牙齒詎啓秦娥方今天鑒求文詞人
畢用有才可應於妃后工賦足流於嬪從洞簫之作兮
何代無誰繼當時之吟誦
吹竹學鳳鳴賦(唐)梁洽
鳳惟應聖竹乃無情何截彼嶰谷之節而吹象朝陽之
聲音韻旣生訝嗈嗈而成響宫商間起若鏗鏘以和鳴
昔黃帝揆日伶倫制律將分天地之氣以正隂陽之術
選碧鮮西域而非妙得厚均崑山而無匹旣翦旣伐玉
潤之姿是分以嘘以吹金珠之聲斯出貫時之容未改
作瑞之思孔將呼吸兮斷而復續疾徐兮抑而更揚散
漫於叢篠之間疑郊藪已集飄流於芳林之際謂庭梧
來翔此音旣舉彼德可序聞軫宮而引商若命儔而嘯
侶遂使審音之士睨孤管而生疑考祥之人向高岡而
延佇旣而合黃鍾制大呂作候不乖於晷刻分時先報
於寒暑逸韻蕭寥德音孔昭聆五聲而旣備知六氣而
能調儻吹於紫閣之前何異巢阿閣之日如發聲於青
山之上可繼鳴岐山之朝且鳳聲雖虚竹響有稟伊異
質之可用惟聖人而能審五聲並發疑九雛之互鳴衆
響難侔覺七音之異品今國家倣不言而四時以遂法
無違而萬物如春竹兮任截鳳兮來馴至仁以調乎元
氣大信用洽乎生人由是律候以正其惟大聖亦何必
取鳳聲之竹然後測陰陽之令
參差賦(有序)(明)王寵
余聞王卿子美文子壽承皆善吹簫賦以贈之曰
彼江南兮紫管洞罕節兮條遒掍會合兮象牙爛朱脣
兮金鎪承公子兮光御發宮商兮清秋羌明月兮翔東
美要眇兮雲中攜佳人兮燕後宮臨曲池兮伏丹櫳吹
激楚兮順揚風霓裳飄飄兮鸞凰若逢紛予去故而就
新兮四海焉窮蹇誰留兮中止忽婉孌兮聲靡眷寶結
兮同心矢偕老兮君子終嘽唌兮縱所之朱顔倏忽兮
能不悲人生幾何兮朝露晞歡樂不常兮日月馳安得
千秋兮永若斯亂曰繁音促薄兮蕩人心罔象相求兮
窮高深神歸來兮勿周章彷徨四出兮恐弗勝聊逍遥
兮澹容與哀中則兮樂不淫
横吹賦(有序)(梁)江淹
驃騎公以劒卒十萬禦荆人於外郊鐵馬煩而人聳色
綵旄耀而士銜威軍容有横吹僕感而爲之賦云
北陰之竹兮百尺而不見日石硿礲而成象山沓合而
爲一雲遥遥而孤去風時時而寒出木歛柯而攢抏草
騫葉而蕭瑟故左崎嶬右硱磳樹巖㟧水泓澄鎮雄蛟
及雌虺&KR0146;獨䲭與單鷹白山顥赤山赩匝流沙經西極
原陸窈灌莽深人聲絶馬跡沉寂然四顧增欷累唫雖
欲止而不能禁此竹方可爲器迺出天下之英音於是
帶以珉色扣以瓊文潤如沉水華若浮雲赤&KR0008;紫駮星
含露分其聲也則鞅鬱有意摧萃不羣超遥衝山崎曲
抱津緜羃順序周流銜呂故西骨秦氣悲憾如懟北質
燕聲酸極無已斷絶百意繚繞萬情吟黃煙及白草泣
虜軍與漢兵於是海外之雲處處而秋色河中之鴈一
一而學飛素野黯以風暮金天赩以霜威衣袂動兮霧
入冠弓刀勁兮馬毛寒五方軍兮出不及雜色騎兮往
來還旃如雲兮幟如星山可動兮石可銘功一豎兮迹
不奪魂旣英兮鬼亦靈奏此吹兮有曲和歌盡而淚續
重一命而若煙知半氣之如燭美人戀而嬋媛壯夫去
而躑躅故感魂傷情獲賞彌倍妙器奇製見貴歴代所
以韻起西國響流東都浮江繞泗歴楚傳吳故函夏以
爲寶飾京關以爲戎儲至於貝胄象弭之威織文魚服
之容堇山錫刃耶溪銅鋒皆陸斷犀象水斬蛟龍載雲
旂之逶迤扈屯騎之溶溶啾寥亮於前衡嘒陸離於後
陣視盼眩而或近聽嘹嘈而遠震奏白登之二曲起關
山之一引吐哀也則瓊瑕失彩銜樂也則鉛堊生潤採
菱謝而自罷綠水慙而不進代能識此聲者長滅淫而
何吝
鼓吹賦(晉)陸機
原鼓吹之伊始蓋稟命於黃軒播威靈於兹樂亮聖器
而成文騁逸氣而憤壯繞煩手乎曲折舒飄颻以遐洞
卷徘徊其如結及其悲唱流音彷徨依違合歡嚼弄乍
數乍稀音躑躅於脣吻舌將舒而復迴鼓砰砰以輕投
簫嘈嘈而微吟詠悲翁之流思怨高臺之難臨顧穹谷
以含哀仰歸雲而落音節應氣以舒卷響隨風而浮沉
馬頓迹而增鳴士顰蹙而沾襟若乃巡郊澤戲野坰奏
君馬詠南城慘巫山之遐險歡芳樹之可榮
笳賦(魏)杜摯
惟葭蘆之爲物諒潔勁之自然託妙體於阿澤歴百代
而不遷於是秋節旣至百物具成嚴霜告殺草木殞零
賓鳥鼓翼蟋蟀悲鳴羇旅之士感時用情乃命狄人操
笳揚清吹東角動南徵清羽發濁商起剛柔代用五音
迭進倏爾却轉忽焉前引或温温以和懌或悽悽以噍
殺或漂淫以輕浮或遲重以沉滯
笳賦(有序)(昔)孫楚
頃還北館遇華髮人於潤水之濱向春風而吹長笳音
聲寥亮有感余情爰作斯賦
銜長葭以泛吹噭啾啾之哀聲奏胡馬之悲思詠北狄
之遐征順谷風以撫節飄逸響乎天庭爾乃調脣吻整
容止揚清曥隱皓齒徐疾從宜音引代起叩角動商鳴
羽發徵若夫廣陵散唫三節白紵太山長曲哀及梁父
似鴻鴈之將雛乃羣翔於河渚
夜聽笳賦(晉)夏侯湛
越鳥戀乎南技胡馬懷夫朔風惟人情之有思迺否滯
而發中南閭兮拊掌北閻兮鳴笳鳴笳兮協節分唱兮
相和相和兮諧慘激暢兮清哀奏烽燧之初驚展從白
之歎乖伸棄兮更纏遷調兮故顔披涼州之妙操𢮓飛
龍之奇引垂幽蘭之游響來楚妃之絶歎放鵾雞之弄
音散白雪之清變
聞角賦(有序)(元)劉詵
予久客城中朝暮聞角念歲月易徂有感而賦
孤城始秋凉月流夜懸葉鳴空疎螢入榭雲鱗鱗而不
風漢耿耿以西下鼓屢急而遄絶鐘漸遠而欲罷有聲
鳴噫非咽非咜節迭轉而愈長哀一送而如瀉於是劉
子喟然歎曰兹非羌人所以愁予焉者邪鼇極四立物
象兩數肇帝鴻之智創忽幾更於朝暮天沄沄而如輪
人擾擾以俱騖年逾年而遞新日復日以猶故春花泫
暾寒鳥棲露青山淡而無言去軌盈而成路蛾眉變而
垂霜華屋鬱以爲墓譬栖塵之寄轍倏東西而不悟嗟
此聲之何情送萬化以終古是以漢武欲求於飛仙秦
皇行樂而無度皆無可於奈何知不可爲而勿顧予欲
破形息聲蕩制除故使斯人無昕晦之懷忘陰陽之節
莽莽而行怡怡而寤可乎客有笑之曰子惟多感不求
其端夫規之以龍門之桐引之以淇水之竿飾藻繪之
徽異託奴隸之所刓此天地之委質曾何與於悲歡且
夫王孫公子抵掌歌嘯朝發五陵暮宿温囿靚妝吳嬌
嫚舞燕妙將軍勝敵行賞獻廟凱歌屢揚笳鼓迭奏前
營旗之太白後蹴踘之要裊千石一飲萬金一笑豈不
動於所聞忽飄吹之驚竇乃有寗生未遇單練不完翁
子行歌樵路晩寒身辭家而靡適妻去室而不安東眺
臨淄西望秦關星月不動迢迢千山獨抱志其何爲乃
掩扉而長歎正則去國伯奇履霜楟花寒而不吐秋風
起兮吹霜天茫茫而正色鴈矯矯而高翔痛所天之未
遇獨忍死而徬徨又若陳后初絶班姬早衰春苔綠兮
生階曙月皎兮窺帷菱鑑無色蘭芳歇菲立長門之殘
雪睨建章之高枝撫長夜之如年哀往日之莫追此其
人聞之然後增欷填膺發恨銷骨流涕而不自持也是
兹聲之在宇宙特羇窮不遇憔悴失意者之所獨悲也
彼其鳴噫朝暮者其亦安知之邪是故感不在物而在
於心山陽聞笛東市泣琴聞胡笳而折骨掩琵琶而沾
襟慨所聽之不同亦何怨於無情吾聞太上立德其次
立功其次立言苟有託於悠久又安計於歲年睠天道
之有常孰能係於運遷彼視蔭而嗟衰諒不取於聖賢
於是客主釋然一笑而起庭月旣半角聲乃止
嘯賦(晉)成公綏
逸羣公子體奇好異傲世忘榮絶棄人事睎高慕古長
想遠思將登箕山以抗節浮滄海以游志於是延友生
集同好精性命之至機研道德之玄奧愍流俗之未悟
獨超然而先覺狹世路之阨僻仰天衢而高蹈邈跨俗
而遺身迺慷慨而長嘯於時曜靈俄景流光濛汜逍遥
攜手踟蹰步趾發妙聲於丹脣激哀音於皓齒響抑揚
而潛轉氣衝鬱而熛起協黃宮於清角雜商羽於流徵
飄游雲於泰清集長風乎萬里曲旣終而響絶遺餘玩
而未已良自然之至音非絲竹之所擬是故聲不假器
用不借物近取諸身役心御氣動脣有曲發口成音觸
類感物因歌隨吟大而不洿細而不沈清激切於竽笙
優潤和於瑟琴玄妙足以通神悟靈精微足以窮幽測
深收激楚之哀荒節北里之奢淫濟洪災於炎旱反亢
陽於重陰唱引萬變曲用無方和樂怡懌悲傷摧藏時
幽散而將絶中矯厲而慨慷徐婉約而優游紛繁騖而
激揚情旣思而能反心雖哀而不傷總八音之至和固
極樂而無荒若迺登高臺以臨遠披文軒而騁望喟仰
抃而抗首嘈長引而憀亮或舒肆而自反或徘徊而復
放或冉弱而柔擾或澎濞而奔壯横鬱嗚而滔涸冽繚
眺而清昶逸氣奮涌繽紛交錯列列飇揚啾啾響作奏
胡馬之長嘶迴寒風乎北朔又似鴻鴈之將雛羣鳴號
乎沙漠故能因形創聲隨事造曲應物無窮機發響速
怫鬱衝流參譚雲屬若離若合將絶復續飛廉鼔於幽
隧猛虎應於中谷南箕動於穹蒼清飇振乎喬木散滯
積而播揚蕩埃靄之溷濁變陰陽之至和移淫風之穢
俗若迺游崇岡陵景山臨巖側望流川坐盤石漱清泉
藉皋蘭之猗靡蔭修竹之嬋娟迺吟詠而發散聲駱驛
而響連舒蓄思之悱憤奮久結之纏緜心滌蕩而無累
志離俗而飄然若夫假象金革擬則陶匏衆聲繁奏若
笳若簫磞硠震隱訇磕&KR0008;嘈發徵則隆冬熙蒸騁羽則
嚴霜夏凋動商則秋霖春降奏角則谷風鳴條音均不
恒曲無定制行而不流止而不滯隨口吻而發揚假芳
氣而遠逝音要妙而流響聲激嚁而清厲信自然之極
麗羌殊尤而絶世越韶夏與咸池何徒取異乎鄭衛於
時緜駒結舌而喪精王豹杜口而失色虞公輟聲而止
歌寗子斂手而歎息鍾期棄琴而改聽尼父忘味而不
食百獸率舞而抃足鳳凰來儀而拊翼迺知長嘯之奇
妙蓋亦音聲之至極
擊甌樓賦(有序)(唐)張曙
宋玉九辯曰悼余生之不時也甲辰竄身巴南避許潰
師郡刺史甚歡接春一日登郡東樓下臨巴江饌酒簇
樂以相爲娛言間有馬處士末至善擊甌者請即清讌
爰騁妙絶處士審音以知聲余審樂以知化斯可以抑
揚淫放頓挫匏竹運動節奏出鬼入神太守請余賦之
余曰不圖爲樂之至於斯酒酣舐筆乃爲賦云
器之爲質兮白而貞水之爲性兮柔而清水投器而有
象器藉水而成聲始因心而度曲俄應手以徵情莫不
敲蕭熠爚撇捩縱横胡不自匏絲而起胡不從金石而
生孰爲節奏樂我生平何彼穠矣高樓燕喜叩寂含商
窮玄咀徵拂綺井以連鶱送楓汀之靡迤巖隈有雪彪
咻而雕虎揚睛潭上無風捷獵而金虯跋尾目運心語
波迴浪旋似欲奮而還駐若將窮而復連得不似驚沙
呌鴈高柳鳴嘽董雙成青璅鸞飢啄開珠網穆天子紅
韁馬解踏破瓊田&KR0787;眙衡盱神清調古旣嗟歎之不足
諒悲哀以爲主誓不向單于臺畔和塞葉胡笳定不入
宋玉筵中隨齊竽楚舞疾徐奮袂曲折縈組潺湲下隴
底之泉嗚咽上涔陽之櫓鶯隔溪而對語一浦花紅猨
裊樹以哀吟千山月午斯皆從有入無妙動玄樞灩颭
則水心雲母丁當則杕杪眞珠於是發春卉駭靈姝羞
殺兮鈿爭金鐸愁聞兮鬼嘯神呼時也曲闋酒闌煙迷
霧隔覽放步以躑躅有餘聲而滴瀝臨流而欲去依依
轉首而相看脉脉太守曰遘止良辰好樂還淳諷賦已
勞於進牘謳歌爲序其芳塵余乃歌曰江風起兮江樓
春千里萬里兮愁殺人樓前芳草兮關山道江上孤帆
兮楊柳津是何况我兮擊拊眷我兮慇懃回首而漁翁
鼓枻凝眸而思婦霑巾夫當筵一曲人生一世何紛糅
乎是非顧何慕乎隆替飄纓宜入醉鄉來自識天人之
際
擊甌賦(宋)梅堯臣
余觀今樂愛乎清越出金石之間所謂擊甌者本埏埴
異琳球入伶倫兮間齊優其可尚者鳴非瓦釡律度合
鼓非土缶音韻周和非塤篪上下應作非鐘磬節奏侔
而又冰質瑩然水聲翛然度曲泠然入耳瀏然猶有非
之者曰善則善矣未若豔女之歌喉何則是謂絲不如
竹竹不如肉以其近自然之氣况此曾何參於樂錄之
目乎余辨之曰融結合於造化堅白播於陶鈞發和於
器導和於人可以樂嘉賓可以暢百神安得絲竹謳吟
之匪倫也哉
聲賦張德昇
夫禮樂相成人之有生物歸乎理感在乎聲聲之所起
其應多矣既聞鄭以戒荒亦稱韶於盡美至若詩陳鐘
鼓禮奏笙簧音懷律呂韻合宮商或嬋娟而如絶或窈
窕而復揚將曲盡而逾妙遇風吹而更長潛鱗競躍儀
鳳來翔嘉此聲之可貴樂吾君之奉常則有思婦傷離
芳年屢換纖素寒早清砧夜半垤鳴鸛而初合砌吟蛩
而正亂何此聲之可悲使空閨之浩歎况復金徽遠奏
玉律窮秋陰風烈烈邊樹脩脩聽胡笳之互動看隴水
之分流何此聲之可怨使征客之含愁亦有遯世無悶
閑居棲託坐嘯竹林忘形菌閣憐宿鳥之喧藪愛飛泉
而噴壑何此聲之獨殊使幽人之爲樂夫意存則言發
言發則聲來順之則喜逆之則哀是以文君聽琴而悅
矣子期聞笛而悲哉何悲歎之易感使衆人之難裁客
有吟者澘然下淚吾將不言安知所謂退失路而流落
進無媒而自致思巫峽之猨啼聞洞庭之葉墜易曰同
聲相應同氣相求儻知音之見許期厚德而相酬
聲賦(宋)張詠
聲賦之作豈拘模限韻春雷秋蟲之爲事也蓋取諸聲
成之文王化之本苟有所補不媿空言爾賦曰
罔象迷冥大人忽生混沌初竅呀然震驚二儀吐形萬
靈吐英天機動制軋而爲聲故形有美惡焉聲有小大
焉伊物類之動作俟人事而克全至於大雷殷空萬竅
吼風不爲之隆品物磨臬羽足動發不爲之末未若人
聲與天通功與物長雄口吻之啓出於厥躬道機之張
騰凌鴻濛其所聞者羲黃唐虞繼踵而至宇宙隘其神
造化侔其智在聲之偉也得不迴天而動地觀其得一
之發清清泠泠涼寰洗瀛萬類聽之如懵而醒仁信之
發溶溶奕奕呼道振德萬類聽之如日破黑曰禮曰義
相迭而起鳴孝響悌駭心清耳萬類聽之如愁得喜廣
成五老聞而啓齒曰是何帝皇之聲也如此九道交訛
華夷和歌蠢動鼻息歡咍實多其在物也昭昭融融萬
緣和同萬籟響空答天之功其在人也萬心氣平萬口
宣騰雲門六英答君之聲故知五音八聲聲之枝歟金
石絲竹聲之器歟若本不正而聲不清何嘗動天地泣
鬼神而有諸三五迭生異業同聲唱古寡應吟今得精
儀事以之繁會時風爲之勁清作禮者有周旋之矩制
樂者有大武之名故聖人之音鏗如鏘金聖人之治潺
如流水加以商辛夏癸行無轍軌情慾沸空淫哇盈耳
民不知告政聲遂毁幽厲縱作心胡可度唱僻者輕脫
和僞者交錯鼔鉦之響日馳禮義之風日薄王道民政
潰然投壑攻乎亡國之音聚爲終身之樂秦&KR0988;一聲天
搖地坑烘赫火烈荒茫海傾阿房輦材枿臬山迴紫塞
築壘訇轟震雷鉗聖愚儒四海暌孤刮剝亡命痛腦連
脛於是民失其業怨口喋喋野薄其農荆榛颺風刑失
其矩民哀無所兵革填委死爲怨鬼故怨之爲氣也散
爲囂塵積爲屯雲門鬱六合陽靈不曛怨之爲聲也烈
風相倚怒濤兼起鬼哭於郊神號於市川谷爲之鬭擊
山巒以之崩圯陳吳一呼而宗社瓦毁天窮地終醜聲
不巳洎於漢唐惟高與光太宗纘堯開元嗣皇智冠絶
古氣凌昊蒼倚天憑怒即動盪於八荒按劒大呼即交
映於中方借力者黎獻助聲者賢良亦不能廣仁義於
遞奏使道德之激揚掩商秦之餘韻系唐虞之聲芳者
也未若我后凝神定思誠求理致與聖作則爲難於易
惟禮是崇惟仁是嗜叩乎杳冥清靜以聽聞古謬惑皇
心不平於是忠良是旌息嗟吁之聲不肖是黜息濫謬
之聲均物惻隱息哀怨之聲厚施薄斂息流亡之聲四
人是别息囂競之聲狴犴是理息冤枉之聲道德是守
息兵革之聲人勞是恤息雕斲之聲小人是遠息邪佞
之聲正音是奏息惉懘之聲奇哉壯矣堯嗟舜驚致章
濩之調下覺唐虞之頌輕浩浩蕩蕩無得而名異聲之
襲也揚溢昭灼上賢下愚既歡且謔鳥獸蹌蹌蟲虺躍
躍信千載之一時與有生而同樂余欲引聲而作未知
何若
大音希聲賦(以希則能大物理之常爲韻)(唐)楊發
聲本無形感物而會生彼寂寞歸乎靜泰含藏於金石
之中緘默於肺腸之外喻春雷之不震時至則興比洪
鐘之未撞扣之斯大靜勝允合於人心玄同遠符於天
籟大道沖漠至音希微叩於寂而音遠求於躁而道違
三年之鳥不鳴驚人可異五絃之琴載絶知音蓋稀人
生而靜物本無機修以誠而上下交應臻其極而禽獸
咸歸遐想古風緬窮太始以彼聲音之道嫓夫動靜之
理方歌擊壤堯人式貴於心和未夢鈞天趙簡尚勞於
傾耳鼓能興雨鐘亦候霜沖用可濟於道性善應方契
於天常興公之賦欲成已含金韻夫子之宮未壞猶閟
樂章無象無名不知不識守此虚淡終乎妙極豈逐物
而感通諒與時而消息損之而益潛運將契於天功聽
之不聞玄化極符於常則幽玄之旨足以明徵海内於
焉而自正天下無得以爭能由是廣可喻於人細可齊
於物聲希者其響必大聲煩者其理斯屈常呼萬歲維
嶽有時而降神將異三人點爾無心於鼓瑟理歸若訥
事契寡詞旣不言以足教必於聲而可遺存而不論馳
神於六合之外語不如默箝口於三緘之時是各從其
類也吾將一以貫之
響賦(以庭下雲晚響輕爲韻)(唐)張彦振
伊二儀之陶甄覽萬物之生長爲隨方而可見獨不測
乎兹響同夫道之無質每憑虚而起象既不覩其洪纖
亦罕知其尺丈爾乃依聲於發有待而生觸萬竅而皆
異會五音而共成隨人心之哀樂因感召而重輕至於
驚激萬變高卑千轉臨牝谷而悲多因歸風而去遠感
華鐘於霜曙思孤鴈於秋晚觸物類以成態託空虚以
運形爾其細也草蟲鳴於潛穴至其大也震電作於天
庭離朱拭目而不見師曠清耳而可聽爾其響發乎器
必聲有假故器有盈虚而響爲高下隨之則不可究及
之如或可寫信造化之自然亦焉知其爲者乃有厭處
雞羣窮栖海濱垂六翮而未舉鳴九皋而不聞願託響
於星驥希可徹於高雲
御定歴代賦彙卷九十五
