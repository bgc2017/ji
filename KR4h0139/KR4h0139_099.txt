欽定四庫全書
御定歷代賦彙卷九十六
玉帛
玉賦(有序)(晉)傅咸
易稱乾為玉玉之美與天合德其在玉藻仲尼論之備
矣非復鄙文所可稱述
萬物資生玉禀其精體乾之剛配天之清故能珍嘉在
昔實用罔極夫豈君子之是比蓋乃王度之所式其為
美也若此當其潛光荆野抱璞未理衆視之以為石獨
見知於卞子曠千載以遐棄倏一旦而見齒為有國之
偉寳禮神祗於明祀豈連城之足云嘉遭遇乎知巳知
己之不可遇譬河清之難俟既已若此惟亦泣血而刖
趾
玉賦(唐)仲之玄
眇坤珍之潛思察妙有之嘉生伊靈邱之産玉得天地
之純精超衆寳而惟美比君子而居貞含温潤之麗色
抱清越之竒聲神光照廡高價連城瑜滅有私而不掩
珪美無心而自明爾乃太玄分儀洪纖是質瓊瑶琬琰
之殊號結綠懸黎之衆述五色相宣千名競出振鶴羽
以益鮮聳雞冠而增煥匪蒸栗之足侔何純漆之能亂
乃堅以守正妙以通微洪鑪不能易其色厚地不能瘞
其輝乍騰虹於白氣或見女以青衣山林孕之而含鬱
川瀆育之而漣漪昭靈神之景命啟聖哲之昌期無終
設漿而獲偶渭浦投釣而匡時復有逍遥人俗髣髴仙
府泛醴流膏崇臺結宇飛華崐閬之岫結影蓬瀛之浦
使人主齋戒班垂歎揚磨礱規矩華睆文章琢之為珪
下辨君臣之節合之為璧上連日月之光既展禮於天
地亦分榮於殿堂垂纓珮兮濟濟登鑾輅兮鏘鏘入管
絃而流韻備樽俎而含芳然而運有屈伸時兼否泰當
其潛影幽阻抱璞荒外碔砆紛糅砂礫無汰空泥湼而
不緇何風雲之難會嗟夫雖天下至寳必俟鑒而後知
苟非人而妄進則按劍以興疑故卞和為之瀝泣鄒陽
為之銜悲夫物不可以衒賣將韞匵而藏之
受命寳賦(有序)
受命寳在昔曰傳國璽自秦始皇有焉蓋取夫一世二
世傳於無窮故有傳國之號歷兩漢至於陳隋隋煬之
遇禍也宇文化及盜之而西竇建德滅化及取焉易稱
物不可以終否武德中太宗一戎衣而天下大定是噐
也與璽同歸國家用之以受命所承更名大寳而多歷
年所自前代觀之受天明命則不求而得僭賊刦遷則
得之而失蓋神物之所在非徒然也抑又聞之鼎之輕
重與璽之去留莫不視德之上下位之安否若恃寳命
在己而慆心堙耳漸乎危殆以負扆之尊被竊鈇之言
當此時也此片玉耳復何為哉竊讀史氏感興亡之噐
忿徼覬之類於是作受命寳賦若形制之小大厚薄則
未始詳也故不備焉其辭曰
物之貴兮惟玉之英翕二氣以成形極百寳之純精卞
氏得之三獻而後明當秦趙之抗衡挺高價於連城伊
玩好之所資微神噐之鴻名及夫秦始稱皇削平六王
為龍為光追琢成章其文曰受命于天既壽永昌其始
也謂世有哲王傳國寳之無疆何逆天以暴物不及期
以降殃惟隂陽之運行終授受而不常隨素車與白馬
歸赤精於路旁逮夫漢業中微后族專命祿去公室世
移威柄實沙麓之遺瘵成巨君之簒害雖擲地以慷慨
終莫救夫顛沛俄漸臺之頽覆歷更始與赤眉咸庸懦
而不居卒亂長而禍滋洎四七之龍驤為火主以得之
遂祀漢以配天延二百之炎輝苟非其人寳命不歸悼
桓靈之不嗣置天下於阽危既而赤伏道喪黃星兆發
雲雷遘屯朝社播越去乘輿而漂蕩入眢井以蕪沒披
草萊以拯之實功存乎武烈何典午之傾潰劉石盜以
自尊既江表之卜年遂歸明以去昏五世推移或亡或
存失得由道隋之并吞始負險以爭雄俄銜璧而來奔
惟大業之離阻由君昏而黷武豺狼呀以當路郊廟棄
而失主望夷之釁既發斯噐淪於醜虜昊天有命眷我
高祖騫飛汾晉震疊關輔雲行雨施雷動飇舉聖人既
作萬物斯覩於斯時也充德扇結東周卼臲帝謂文皇
陳師往伐如火烈烈如風發發牛口先撥虎牢則達致
四海於升平混車書以同轍惟神噐之有在終告歸乎
魏闕考乎先王之統世也以文經天以武緯地觀象備
物從宜制噐播而用之為天下利故曰大德曰生大寳
曰位位之升降唯道所至先王審其所以故為大於細
為難於易然後本不搖而末不墜安危之體鑒此而巳
若夫符命之所加歷數之所歸莫不天人合發區宇樂
推休祥煥然靈命顯思是以有守有失動而悦隨苟貪
叨與僭亂莫不速禍而召危此玉也公路執持衆叛而
親離趙高引佩殿壊而身糜惟前軌之昭昭孰可幸捷
以取之若答曰吾皇有命如天有日傳寳在我昏庸自
佚則陸渾無問鼎之事歷代無奉璽之術苟思慮於廢
興故不既得而患失於戲天發禍機聖人定之天生神
物聖人用之唐哉皇哉大人造之子孫百代永言保之
鎮圭賦(以王者端拱四維鎮寧為韻依次用)(唐)元稹
天子鎮圭十有二寸其長義在撫有十二州之域而為
億兆之王圭比德焉所以表特達之美鎮大名也有以
示彈壓之彊以之徵守則有土之臣至以之䘏患則受
災之地康當宁無為於南面朝日有事於東方乃會百
辟而執之班五瑞於來者作山龍之端表我則清光皎
然雜蒲榖以成行爾乃鞠躬如也想夫彤闕乍曉碧砌
生寒當玉座而高居狀中峰之冠瑶岫透鑪煙而迥出
意秋月之壓雲端是以聖后矜持庶寮瞻重安八荒於
術内故捧必當心握萬務於掌中故大不盈拱映冕旒
則璿樞星綴間黼黻而瓊枝花擁豈獨使威儀可觀亦
以明社稷有奉美哉聖人之制噐也靡不有類銳上以
象天方下而法地備采章以盡飾瑑崇高而定位夫衆
色不可以雜施依方面之正者惟五羣山不可以咸寫
選域中之大者有四盡舉凡而得一故相傳而莫貳義
存敬慎道在底綏詳觀組約足辨操持俾經制之不亂
若繅藉之相維况國家備物繼周垂衣體舜自天有命
非因桐葉而封唐提象握機故配土行而執鎮豈唯傳
歷代之瑞寳抑亦彰受命之符信也重曰圭銳也睿作
思而百志靈鎮安也安於道而萬物寧亦嘗三復斯名
矣所以表道德之維馨若此則君為道之本噐乃道之
形苟能據於道而依於德亦可執無名之璞而逍遥乎
大庭
鎮圭賦(以王者端拱四維鎮寧為韻依次用)(唐)蔣防
天鎮四野君尊萬方取威重以馭物在秉持而有章叶
和人神蓋先之於六瑞表正旒扆誠用之乎百王斯為
貴也寳之大者琢磨有耀温潤無瑕天臨靜謐以我鎮
壓乎寰中帝德休明以我熠耀乎諸夏皓爾凝潔温如
可觀藴五德之符采寫四鎮之峰巒其色正其容端乃
直乃方象名山而守固不瑕不劌配王室以常安豈不
真姿有奉嘉名天寵遠以視其凝命近以彰其端拱大
而不瑑禮經匪尚其文華執之不回聖人無離其輕重
想夫始自良工成兹國噐端乎掌握撫寧天地邦有六
瑞而圭列其初國有三山而象包其四穆穆之儀是佐
温温之德斯備所謂天子是毗邦國是維雲虹發色冰
雪成姿玉几臨朝承德音而有裕金門曉闢布寬政而
無私是知岱華恒衡之高自此而增峻琳琅琬琰之美
自此而發竒形抱素以呈妍聲含清而取振當照臨之
際曾不掩瑜在韜韞之時寧忘作鎮所以朝九有接萬
靈竒姿粲粲衆彩熒熒大禹成功垂芳於帝典吾君致
理酌憲於國經故曰觀一圭之質見四鎮之形觀一夫
之政見萬國之寧儒臣賦鎮圭之事敢大揚於王庭
信圭賦(以分形立象於以保身為韻)(唐)張仲素
瑟彼信圭諸侯是執當大君之辨等與五玉而咸集皎
以式孚堅如特立錫山川以為瑞在享獻而增襲將特
比德以省躬豈獨退揚而進揖懿夫潔白其質縝密其
文得儀形之是表叙羔鴈以成羣玷絶可磨不媿南容
之復性惟特達每勞宣代之分則而效之惟其嘉矣觀
正直可以行化取毁方於焉克己至若左右佩珩淒鏘
宫徵寧同乎信以守之豈嗟乎不我屑以韋弦可譬琮
璧自殊孚尹旁達陽采外敷因追琢以為用諒小大之
合符韞以保焉匪沽諸善價省其人也宜賦以生芻此
乃邦之令典孰可巳乎捧當心而措於掌足以見古人
之象禀温潤而洞晶熒於以彰文物之形色配彼蒼示
不言之信神如此鑒同明德之馨所以掌節是司藉之
乎繅與蒲榖而齊列冀邦家之永保比楚玉之無瑕哂
夏璜之有考或以圭為瑞或以象為珍傳命自同於符
璽達情可接於君臣稽彼前典光輝日新念君子之作
誡宜近取諸乎身
六瑞賦(以儉故能廣被褐懷玉為韻)(唐)李子卿
昔先王之朝列位也宴以示慈惠享以訓恭儉故六瑞
之等差為百僚之形檢將以守官有序而亦在瑕無掩
其質不昧特明乎等威其義則深兼管乎褒貶然而珪
璧列布方圓為度煥彼憲章請徵其故且五節之制以
瑞為恒美王者有逮下之德而鎮圭是增庶存乎可大
可久仍契乎不騫不崩追琢斯成伊桓伊信會朝是執
惟股惟肱伯寘躬以式禮子揖榖以旌能况不闕一於
蒲璧固知夫六瑞之道斯弘若乃伯禹塗山千載攸仰
率土肆覲普天歸往獻替之道若木從繩朝宗之心猶
風召響棣棣之威儀是浹愔愔之德音克廣徵往會之
有倫信斯瑞之所奬洎夫道德浸微君臣失義或求車
棄禮或舉烽成偽出而非正為邱明所羞召之河陽則
文宣興刺九服自失其序四海莫由光被徒以彼翟為
好仇豈用我珪為嘉瑞丕休哉否不可終道窮斯達我
國家崇儀式禮敦本棄未三起衣荷再徵被褐執玉既
翼其左右班瑞仍霑於造闕美其四時展禮百神允懷
奉珪以拜亦授鎮之力孰云祈年而諧則知禮之所貴
莫先於玉發六瑞於周典冠二生於舜錄其難致也恥
應連城之價不易知焉甘刖三獻之足儻未逢至鑒之
所珍誰辨混沙以雌伏者哉
珪璋特達賦(唐)楊諫
稽上古之貴德考先賢之立言偉珪璋之挺異同君子
之不諼是以先王之制斯噐也不資於瑌珉而采之於
璵璠欲使執之者比德佩之者克念自然威儀式序而
有要有倫班秩以明而不濫不僭徒觀夫貂蟬巍峩以
耀彩組綬輝映以生文使夫閱信義堅貞以守職感瑕
瑜不掩以事君故能靖恭厥位克舉其勲豈不由珪璋
與賢哲相成其業曠千古而流芬則聖哲之創物也誠
有足而稱云原夫代人莫識荆山之裏藏精淪滓為寳
未用多歷年祀笑瓦礫之相和喜蘭蓀之狎士嗟乎道
不常屈終收卞子礱錯而真質自然拂拭而夜光特起
悲楚君之瞽昧曷碔砆之能似既而玉人攻治珪璋自
尊短長有制規矩攸存其聲清越其潤温温處掌握而
升玉砌隨佩服而列金門暉映增美炯然自持涵瑞日
之洞澈凛寒風之淒其然後知至寳之成噐允夫天下
之不疑亦猶賢人君子遭遇惟時有強學懷書清規皎
如以不貪為寳思琢磨自居感珪璋之特達期哲人之
吹嘘
石韞玉賦(以温潤積中英華發外為韻)(唐)白行簡
高山穹崇山有石兮玉在其中物不能自珍緜千載而
抵飛鵲寳所以為異貫四時而見白虹積苔文而外翳
涵冰形而内融煥乎有文既自抱其堅白敦兮在璞將
有俟於磨礱嗟夫委質含章藏暉晦跡閟竒文於特達
韜善價於今昔棄他山之下未得輝乎滿堂泛渭水之
中誰復知其盈尺混清潤以潛穎託層崖而委積愛而
不見雖類懷寳迷邦和而不同終辨我心匪石懿夫石
惟縝密玉乃堅貞孕明含粹養素挺英包其蒙詎覩蕊
兮之色藏於密誰識詘然之聲徒觀夫明其内晦其外
諒可久而可大見其素隱其華若去泰而去奢形委順
而可轉心抱忠而無瑕闇然而彰同夫珠媚於水光而
不耀異乎金在於沙爾其玉方藴藏石未磨磷氣中潛
以育德色旁達而示信處於鑿鑿則水折而方流依彼
巖巖亦山輝而未潤照廡之光尚戢截肪之色空存昧
識者但見其落落精鑒者方辨其温温石不能言莫遇
琢磨之力玉未成噐難逢拂拭之恩則知至寳在乎藏
真至德惡夫自伐刳其心而白不受彩實其腹而間不
容髮客有愛此堅貞想其清越歎時俗之莫顧惜輝華
之潛發儻見采於一拳庶無虞於再刖
石韞玉賦(以淳粹積中英華發外為韻)(唐)李瑾
客有感物而憤激何彼連城之珍尚韞他山之石嗤宋
人之謬好嗟卞子之未覿抱昭質而陸沈緘異彩而塵
積則知時有興廢道有窮通以彼十德之美處斯一拳
之中光未施於照廡氣潛發於如虹知識真有希故處
幽自祕莫覩縝密空含精粹良工未遇曷溢目之可觀
高價儻來將無脛而自至其窮也類獨善以自守其出
也比兼濟而為利誠宜取貴於人資琢成噐也今用晦
而明抱素含英慮以俱焚每懼崑岡之火俟乎入用自
憐物産之精豈直潤木有所輝山可名惜冲鑒之未臨
倦凡目之見忽徒在山而斯久獨蒙垢而未發麗質可
嘉采實損華居其中誰謂困乎石藏於密非曰匿其瑕
是知物變則通否極將泰彼含章而混跡由因中而表
外當今庶類歸真萬物化淳地不藏寳山將貢珍豈使
永韞光於散地獨埋照於窮塵願鑿石出於竒璞知乎
希代之無鄰
石韞玉賦(以清潤積中光華外發為韻)(唐)歐陽詹
荆山之石兮玉在其中和氏未遇兮追師不攻内抱貞
明蓄珪璋而自異外封磽确與砮礪而攸同紛爾千峯
塊然一石石居山而有類玉處胎而無跡昭彰竒彩象
鸞鏡之猶埋特達英姿狀蠙珠之未拆齊草木之偕賤
疊泥沙而共積瓌材則韞精氣時揚結白虹於林薄浮
清氣於巖岡多見已形空知六瑞之貴罕窮未朕誰分
十仞之光混瘞嵌巖沈蒙翳薈同夫有智懷其有以若
無侔彼不爭守厥屯而俟泰明其内晦其外將藏噐以
待知不干物以招害原夫石則稱堅而可轉玉則受琢
而凝清日遇良工一則有順而無固時惟哲后一則無
脛而前呈我唐文武建元成康紹胤獲王母之玉琯致
淮夷之琛賮向華池而效色從温樹以流潤伊抱璞之
未聞亦梯山之自進佳粱糅粃黃金在沙必簸糠而颺
礫冀取實以除華雕琢儻行輝章希發願同三獻之納
庶免再來之刖
韞玉求價賦(以韞匵藏諸沽求善價為韻)(唐)獨孤授
物有可為之感憤彼玉也則良寳而斯韞豈不以識貞
或寡至真難鬻白虹之氣莫通玄圃之英久伏精鑒頗
期於卞氏無厭匪及於虞叔懷特達之性豈傷於山抱
堅剛之姿寧毁於匵雪澤膏光隂中之陽工成六噐色
備五方是飾容乘乎車服亦將頒瑞於侯王表其華同
貞士之素履韞於密叶至人之退藏誠異乎石處而以
居可比夫處實而若虚我則物之貴者彼宜力以求諸
惟賢有孚豈名是沽佩諸身可以節君之步執於手可
以息君之趨或稱之以琬琰或嘉之以瑾瑜韞匵如將
於慢藏匪瑕之匿連城儻用之善價何脛之無是知接
神祗者必我之由奉朝聘者亦我之求雖含光之未發
信入用而則周伊入用也理均乎兼濟其含光也義等
乎獨善詎若韞鄭鼠之足嗤寧燕石而莫辨有客感而
歎曰玉也者固可取貴乎天下今不售於人猶獨高其
價垂大賢之盛德非小禮之能捨故有偃蹇當時沈冥
委化必使反荆王之深惑審田文之見詐則美玉噐而
髦士官豈徒埋身而照夜
沽美玉賦(以懷寳迷時豈曰君子為韻)(唐)白行簡
美矣哉有玉於兹不磷不緇韜而藏則傷乎祕寳懷而
匿又慮乎失時是以露瑶華之炯爾就朝市而沽之且
以辨玉璞之名且以見至珍之道耀盈尺之燦燦彰含
拱之皓皓使思之者覩於貞清仰之者知乎堅好首六
瑞以為瑞排衆寳而稱寳然後厥聲載路厥價載聞藴
十德以光代先駟馬以薦君亦何必隱映其華韜藏其
美行於魯謂迷邦之士入於宋比越鄉之子豈獨用為
薦神亦自以為厲巳且時見玉而既重玉待時而以諧
獻楚之忠誠必賞求秦之價直非乖自可覆之於匵鬻
之於懷間彼琅玕照追師之笥離於衣褐裨天子之階
寧令善價不再良辰無幾且遠於簪裾永疎於筐篚夫
然則玉工貽誚君子不韙韞藏之則爾能求沽之則吾
豈如垂棘之璧不瑑之珪亦當出彼巖石鬻此規攜是
以百爾之行一與之齊未有玉逢價而更惜士於時而
自迷然則事有可而必行辭有為而焉說道既危而思
隱善求顧而無伐故沽玉者遵於賜言待價者存乎子
曰沽哉於斯文而蓋闕
良玉出匵賦(以藏輝久矣善價今來為韻)(唐)嚴楚封
美玉於斯兮韞匵未揚閟其質韞其光寧處幽而遂久
將發蒙之可望貞必俟時奚甘其隱伏寳實稀代安得
而蓋藏勿謂愛之而不見願使闇然而後彰比事詎同
乎剖蚌契已可侔乎釣璜其始也不琢而成效珍可喜
絢彩旁射寒煙溢起辭礦璞而山輝乍無受緘縢而虹
氣未已同被褐之内朗類守墨之中美君方固扃鐍彼
孰得而沽諸君儻力提攜必同兹而出矣於是至寳將
啟良工肯來目力深昧心源獨裁念孤貞之特達聊徙
倚以徘徊將發蒙之是思玉不得不發苟開物以為務
匵不得不開既而真質騰精孤光盈手貞非受采明不
容垢希成噐而入用因比德而見厚荷拂拭於惟新忘
沈淪之永久温其朗潤動有清輝知照廡而識之者異
將抵鵲而用之者非用如之何規模之下為環而循理
不盡製佩而流韻相借在昔退藏於密何敢稱珍幸今
顧盼生光終希善價乃知良玉之比也重出匵之義也
深雖寓言於彼而察人在今欲使出處有節貞方其心
無毁匵之嗟誠非肆志起生芻之詠寧懼陸沈則有報
匪瓊玖噐慚瑚璉儻雕琢之見嘉庶英華之獨善
良玉不琢賦(以姿質温潤無假雕刻為韻)(唐)崔咸
惟玉也禀堅白惟琢也散貞姿璞且無瑕可重其良者
德斯有比不在於文之故以素為貴也任其自然之資
則追琢其章不得以曲肆其巧特達之節不得以無飾
而疑懿夫蓄温潤以生輝見精神於照室發虹氣彰皓
質欲磨不可每清貞以自持其美孔嘉在切磋而何必
體乎智而其理以密合乎仁而其色斯温既有求於剖
璞寧不憚於焚崑諒成噐之罔念固全真之可敦嗤獻
斗員來終見碎於亞父鄙成環可佩俾獲罪於叔孫含
其章積其潤恥從飾以變質豈匿瑕而為吝將奪價於
連城笑如泥於利刃所寳者道不在其沽幸可貴於君
子非賈害於匹夫流水之文記其方兮斯有他山之錯
施其用兮則無美可同於韞匵嫌匪生於掩瑜秉不磷
不緇之道陋為珪為璧之徒則知玉之美者是吾寳也
異宋人越鄉之患司城安得而使攻類晉侯外府之珍
虞道固知而可假雖天子賜珪於朝亦琢亦雕諸侯受
瑞於國亦磨亦刻所以尚其名尊其德豈徒文被褐之
懷飾截肪之色又有一拳可尚三獻未識俟覽者而求
旃冀善價而不忒
良玉比君子賦(以精光兹色矩絶寳圖為韻)(唐)暢瓘
白虹為氣太陽為精堅其質孕其明卞子識之而曰至
寳他山之石攻而挺英融雪華於潛潤洞冰彩而凝清
彼其良玉焜焜煌煌瑩若既兼縝密燦乎其有文章積
千金而比價掩十城以騰光將以配君子比皇王豈徒
潤林薄藴巒岡而已哉伊何配之温潤含兹瑕穢不匿
貞心固持性自然也灼而不變質有餘也涅而不緇温
以作德成我邦式天子展四時之儀庶官修五等之職
珪以為瑞佩以比德上下有軌尊卑有翼既山水節其
文玄蒼差其色四者爰備勞逸是主民也事也右叶於
角徵君也物也左諧於宫羽反而規旋而矩其志不散
其容斯取況居則設朝則結進退鏘鳴抑揚罄折禮樂
之儀著非僻之心絶是則維身允固惟玉不撤且駭雞
之珍驪龍之寳雖赩其豔煥其藻但侈於庶心何補於
王道豈若玉之義也深乎博乎詩人以生芻取喻賢則
高矣孔氏以佩環讓德謙莫比夫故藏之瑞府偶之河
圖奉之者生敬執之者不趨幸無棄於照廡得一獻而
論都
青玉案賦(以報之貞亮因物瑩心為韻)(唐)張餘慶
當羣物之具陳唯玉案而是珍青瑩自乎天産追琢資
於匠人呈形而色有温潤成噐而道無緇磷由是功倍
几杖質殊琳珉當施設之不倦幸發揮而有因顧瞻之
時愛苔色之增麗拂拭之後覺花文之轉新振彼高價
膺兹美名潔其内而冰徹虚其中而砥平嘉韞積之資
忽雕鐫而有立以出藍之色作治瑩而斯成美乎充玩
好守堅貞小大合度高卑有程諒當人而可託信在物
之惟精厠彼華筵雲母之屏邊色麗置乎虚室瑠璃之
窗下寒生玉貎宜臨丹心可瑩成其高而有足歷其遠
而有脛將以表青骨傳素心既捧執以來此亦保持而
在今甘寢之時虚色而空憐角枕閒居之處凝光而但
對瑶琴是宜君子之好用資端操質美而微瑕莫容色
淨而纖埃不到况能坦蕩而為物以俟依憑而寄傲伊
錦繡之段誠可見投此瓊玖之珍是宜相報平居之時
中心甚夷當卓爾而空承簡牘忽藏諸而遂映簾帷見
賢之眼惟永日而觀矣比德之心可終朝而用之則知
瑰麗之狀物無以尚欲隨時而共美因體物而先唱空
附識真之人將一鑒其瀏亮
玉斗賦(以他山之玉琢成寳噐為韻)(唐)敬括
玉以至寳見珍斗以至平為噐聚圭合而成量瑩瑜瑕
以表義藴石而山谷增輝握樞而春秋定位祕以重璞
攻以他山中虚有待旁達無間内倍殊璧外圓若環用
之則稱物平施運之則含照自閒燕石既分楚圭未剝
平準獻度良工就琢剡則為璋合而成㲄口應吐納柄
隨把握有異擊刁漢營進綴趙幄議其遠邇曾是悠邈
特達垂名切磋有成炯光月皎洞徹冰清揣摩律度比
較權衡法帝車之杓如軒如輊校嘉量之趾不縮不盈
至若劉項爭帝龍蛇起陸楚塞瞻烏秦原逐鹿羽輕灞
上之敵漢厄鴻門之酷亞夫按劍張良獻玉雖碎斗以
稜威終拔山而取辱比德者何邀功則多佩服惟允關
石用和既執契而不遠諒求仁而靡他爾以至公秉彜
我以不貪為寳扣之則清越流響祕之則含弘守道光
照廡以如虹價連城而無考豈徒玉巵無當冰壺見杲
而已是以在天成象在物可師立身而温潤無匹應用
而盈虚有時嘗為國噐藏諸有司若暴新之所執吾何
以則而象之
攻玉賦(以他山之石為韻)(唐)趙昂
有美玉於斯有工人在兹玉待人而成噐人舍玉而何
之於是施其巧審其思事必堅決心無墜虧再視再度
以蒙夫精鑒匪瑕匪劌寧有於吾欺向無質直之性琬
琰之姿特達人許清貞自持則大匠不顧天材或遺亦
何知入之於火也不變其色投之於泥也不染其緇維
彼良工見此多惜直以為珽圓而作璧無枉纖毫皆知
所適遇今晨之發彩冀入珪璋察往日之屈蒙期分玉
石於是虹氣干白雞冠與赤執之以禮故有藉而見文
受之必齊非許城而不易若然者玉隱於石玉無憚於
可磨玄黃糅色山水騰波但因時而獲賞敢輕議乎其
他人未我知甘無言於見棄賢能相達將不索而謂何
況乎玉之寡珉之多夫子有比德之歎卞生為追怨之
歌曰昔之玉在石石在山山有玉兮隱其間今則石為
錯玉為環環亦獻兮君解顔遂與生芻為比與郄桂同
攀豈辛勤於道路徒抱泣於荆蠻
被褐懷玉賦(以君子藏噐待時為韻)(唐)王起
玉者貴而絶倫褐者賤而無文何祕質之用晦空寘懷
而不分蓋以潛錯落蓄氛氲善價斯待韞光莫聞詎見
識於和氏而包羞乎楚君當其組織初成彌縫已備馬
褐同色牛衣齊類徒觀代藍縷配顦顇為卒歲之資有
禦寒之利殊不知雪影斯積冰光所萃温潤潛穎特達
藏噐自同韞匵之深莫發連城之貴青蠅欲點礙羽翼
而却還白虹始騰隔領袖而猶祕是知玉人獲也用之
而彰褐父得也舍之則藏外不婁而不曳中如璧而如
璋隨於人誰謂無脛映於體乍若凝肪自有同夫藴石
亦何虞於越鄉我亦思古人展矣君子既效此而比德
亦念兹而行已固將匿彩於圭瓚合音於宫徵懼秦趙
之奪我則掩荆山之輝恥虞虢之爭我則藏垂棘之美
宜乎琢磨是頼清貞勿改映胷襟而發光雜山水而騰
彩成噐而服之無斁開袵而沽諸有待信可以價奪衆
珍名高四海然後被其惡衣懷以待時有老氏之誡無
司城之辭苟釋褐之兹始當獻玉而無疑
以玉抵鵲賦(唐)張環
夫何荆山之崔嵬而美玉之在哉匿精輝於朗璞浮煙
潤於崇隈連壤石以熠熠雜冰霰之皚皚未登光於瑞
府畏委質於瑶臺嗟野人之屢獻而楚王之猶猜此昭
昭焉曾不識寳之為寳彼默默者焉知乎才與不才於
戲亂玉者珉奪朱者紫以斯為賤亦孔之恥含白虹而
靡察偶烏鵲而爰抵徒嬉戲以起予非特達而知巳向
使早遇鄭客先逢罕氏則必待價而沽命工而理剖以
為寳有珪璋之秉焉握而為珍胡瓦礫之投矣然後式
我王度比於君子其故何哉用之而已類傅版築以滅
跡吕垂緡而退趾忽殷帝以賚予復周王之至爾由匹
夫以登良弼自孤叟而参多士豈非貴本於賤泰更於
否觀彼玉之屈伸實伊人之行止則玉累形者璞人厄
才者命投沙有去國之賢懷寳為問津之聖苟或秉屯
受蹇雖異物而同病然而人韜素德我獨文行用晦可
以為明以蒙可為養正將有待於潛隱夫何取於奔競
始用仰衣冠之駿德美銓藻之鴻柄清鑒雲披虚懷冰
映大拾遺寳高懸明鏡典我權衡於斯為盛别有被褐
藴真而立伊投人之或誤乃按劍而遄及昔同六鷁過
宋都而退飛今隨乘鴈赴陸海而遥集振羽翰而有待
摶扶搖而高戢慚巧媚以為容恥空言而取級是宜不
迨敢當玄圃之中玷則可磨希復白圭之什儻或傾五
都以置珍獻萬乘而為執則玉乎玉乎無復向時之泣
白環賦(唐)杜顔
羣玉之山兮居帝臺之列仙采瓊華兮永久事雕琢兮
窮年青熒若水白氣如天剖以崑山之石洗以瑶池之
泉弄影長嘯薰風颷然知東夏有德而虞舜之賢受穆
清以出震服中和以御乾乃馳縞鹿與使者奉白環而
獻焉玉華温潤玉理精堅英光千以旁達肉好一以虚
圓皛皛霜皎田田月懸分清輝於綺殿失皓質於瓊筵
賞三朝之盛禮恒五玉而來覿彼昭華之珍兮焉往延
喜之珪兮誰錫亦所謂歸有虞之理功告大禹之成績
美矣哉撫運兮天寳至大素皓兮聖人之瑞非天則莫
之與非聖則莫之致琬無芒而未匹璧有美而奚類以
和柔剛以配忠義亂曰白羽之白輕只白雪之白消矣
未若兹環之有用縝如栗而未已至德竭而閟質帝道
亨而薦祉豈我隨時斡運與物終始兹大政兮揚大德
使吾君佩兮千萬祀
黃雀報白環賦(以靈禽感德報以白環為韻)(唐)張仲素
徵晦明於異域聞庶類之酬德彼黃雀之罹害遇青衿
而見惻有纖微之陋體無彩翠之竒色投林苦鴟鳶之
患墜地逢螻蟻之食情懷舊匹尚有啁噍之音自戀故
枝難舉翩翾之翼感之奚止曰楊氏子取於步武之内
寘彼巾箱之裏全而育之焉知所以洎養羽之再就方
銜恩而決起黃花受哺寧同食椹之懷白璧來酬用記
封公之祉言徵其事載赫厥靈表齊諧之異志合漢史
之祥經倏去之時既入羣而多類重來之夕方詭狀以
呈形稱仙使而報德何倖喜之可稱質乍隱於恍忽環
既受而晶熒且賁然之好瑞以神告其潔白而就封諒
生成之是報想夫初飛葉際忽墜花隂空城路遠穿屋
譏深化未及於遥海聲似愁於北林焉知鴻鵠之秉志
實頼兒童之有心是知好生自中神貺玄格贈祥符之
數四勝兼金之累百皛皛月圓規規霜白温其之色且
異隨侯之珍皎若之形自類有虞之獲嗟夫靈異之跡
出於無間或鵲緘玉印或樹藴金環曾未若稚子懷仁
祥禽致感彼君子之出處實濟物於迍坎環兮四代五
公垂竹帛之可覽
握中有玄璧賦(以希代之珍出於掌握為韻)(唐)李為
璧為至寳握以藏輝與似月之色異俾如虹之氣微斂
外之容豈曰寘予於暗玄中之理尚乎知我者希故其
性比内融跡同反照拱形若將乎力素點影似因乎墨
妙見心之後任欲蓋而彌彰窺指之間縱有光而不耀
退雖於密德亦不孤方期發色於斯矣豈務掩瑕而巳
乎初疑捧匣將投尚韞如漆或若横肱未抵巳怪得烏
懿夫藏點點而獨青映纖纖而有象或微疑其手澤竟
空勞於目想同錫玄之後不暫去身騐守黑而居則先
指掌不然何以久而不磷蔽而惟新雖未能如雪亦足
以賤珉既剖乎石幸依乎人似乎中而隱影若居外以
藩身攬之為盈手之玩出也為連城之珍圓而琢之而
能全璞温而執之何以不濯雖默默而沈潛每熒熒乎
把握始同乎懷而被褐恐久而袖化為緇雖存己之雕
鏤實頼君以保持言揚者或是色取者猶疑苟能執而
無失豈得棄之如遺深潛越石之拳明則誠矣固望荆
山之目默而識之斯蓋見美一時同珍百代諒閟兮懷
寳多斯兮若昧幽矣握中之璧實清流而可愛
庾氏子碎玉賦(以聖人捐寳以息爭端為韻)(唐)韋充
人無善惡利乃交爭故懲忿者無如於立義感物者必
在於推誠所以庾氏子能捐片璧遂息兩情誠聖人之
閫域見智士之縱横當其愛惡所逼長短相賊意各是
非事難姑息乃曰碎我此寳成君之德苟可易心固無
難色傍窺利害遂生一決之心下視錐刀不顧千金之
直於是置諸厚地投此攻堅隨形騞若應手琤然萬點
星分善價之心俱死二疑冰釋力爭之意都捐斯乃大
讓所加連城非寳棄此十德欲求諸道不然安得勵不
貪之志在彼斯須堅必斷之謀於予懷抱卓哉竒士克
巳喻人解紛以道出義於身故得割所愛成乃仁不以
利為用而以德為鄰況乎雪彩飛揚霜華奔迸拆裂無
幾堅貞失性如散天之氣忽若斷虹碎含璧之圓皆如
破鏡此既棄寳彼焉息競則當路者誠可以稽疑立教
者固宜於希聖彼機忘於絶絃難解於弄丸亞父碎斗
而增恚海客鍜珠而成難徒生一理未息兩端曷若格
物於恥勸人為美究其道不徒然想其心非率爾誠哉
莊生之說吾固知其有以
藺相如秦庭返璧賦(以題為韻)(唐)李為
有和氏兮曠代之珍有藺生兮非常之人全重寳以藩
趙在輕生以抗秦既獲我心信卓哉於千古不辱君命
能使乎於四鄰相如於是詠東山之詩考西郊之役巾
車脂轄匪朝伊夕徘徊悵望沈吟感激誓殺身而報主
欲張膽而吞敵蹈虎尾而若閒過鯨口而無惕期一言
以復命得連城而致璧苟大信之或虧豈微躬之是惜
授使遄征不遑底寧望紫氣之函谷出黃沙之井陘既
臻天府之地遂造雲龍之庭秦君方臨丹陛按青萍耀
國華振朝經建翠鳳之旗則天收光景伐靈鼉之鼓若
地出雷霆然後命謁者先告令使者後進將恃威以逞
暴欲愛寳而損信曷英勇而知機弗詭詞以恭順温如
之質既美嶷然之姿乃振且勍敵之見欺將殺身而不
恡西鄰之言是責南山之節斯峻何大國之無良為匹
夫之取俊不然者何以遭賈傅之過秦為相如之慕藺
連城棄諸良玉歸歟且告秦言已矣復為趙寳焉如潔
誠求之何晩被褐懷之巳遠生芻之質空存白虹之氣
不返
藺相如全璧賦(以智勇雙高功名永著為韻)(唐)獨孤授
昔日趙氏且衰為暴秦所易徒稱割城以求璧然必背
約而棄義將受其禍敢圖其利安定存乎變通得失繫
乎愚智籌量未決君臣大恐頼繆子之薦賢得藺生之
餘勇語之不怍觀者咸悚庶將城入而璧留焉使趙輕
而秦重夫其壯節惟一至寳無雙奉草芥之使至虎狼
之邦於是秦王自以強可臨弱志揚氣高謂我匹夫不
難以制謂璧無足尚安得逃方坐章臺之中列萬乘之
雄羣臣陪位使者趨風因發檢以求璧燭寳氣於如虹
陳結觀而表衷浮光爛兮鏡吐潤色皎以冰空語未及
於前約寳方傳於後宫果無有償城之意欲坐收獲璧
之功藺君乃探物揣情沈機内萌譎指瑕以復取遂立
言而未平攄壯心而激發抗英辯以縱横怒髮竿聳瞋
目電驚且使辱命將焉用生請以臣之頭璧俱碎君之
軒楹我合詭以全變彼示詐而望誠九賓之禮徒設間
道之使巳行義必付於知巳色無懼於就烹卒能成兩
國之勝負駭千古之威名然則寳也且所據神異取之
不可以僥倖幾星碎以棄秦庭終月圓而還趙境復得
曜叢臺之瑰麗增昴宿之輝影於物也善價斯存於國
也懿圖惟永是知興衰之大略社稷之遠慮必假賢豪
用能輔助何全璧之事立亦全國之功著誠乎得士且
昌惟其善馭
澹臺滅明斬龍毁璧賦(以璧惡苟求人難力制為韻)
(唐)白行簡
璧之為寳也至珍龍之為物也至神藴彼堅貞由是見
希於代神其變化胡可不畏於人苟以力奪我寳則必
害及爾身原夫被褐而來艤舟以濟懷白璧為利涉佩
青蛇而自衛光連曉日若明鏡之高懸影落深潭狀白
虹之初霽孤櫂纔移於渡口二龍歘見於波際將至寳
因此可求謂匹夫於焉易制徒觀其迅雷鏗鍧狂電翕
赩轉清輝而陽景滅曜噴風雨而晴空變色拖尾乃無
所遁逃矯首則方將薦食朱萍焉能施其術佽飛莫得
用其力滅明乃挺利劍整扁舟驅天吳比陽侯壯志奮
而髮植冠聳瞋目張而眥裂血流白刃下耀於淵室紫
氣上衝於斗牛左絶其脰右舂其喉擢錦繢之鱗觸驚
波而乍聚乍散灑玄黃之血隨奔流而或沈或浮既風
恬而雨絶俄霧廓而煙收龍實最靈孰可以威而讋璧
惟重寳豈得不義而求既而弭波瀾濟江干璧非人願
保全而莫可人非劍思耀武而誠難然後韞神邱即長
路持拱璧而歎息盻中流而回顧豈不以懷寳者為物
所求恃力者為人所惡且龍實恃力人惟懷璧爾實我
欺我非爾惜雖在時之攸重諒於人而何益聞老氏之
誡莫守乎滿堂考聖人之清不貴乎盈尺遂投之河而
神罔敢受毁於岸而人莫敢有紛然電散謂齊后之碎
連環騞爾星分同亞父之撞玉斗則知動不可妄求不
可苟始則將害於人終乃自貽伊咎胡不伏水府而藏
珠於頷照崑山而銜耀於口故貪而斃也誠罹有悔之
凶毁以棄之安能無脛而走嗟乎仁必有勇信千古而
不朽
太公璜賦(元)楊維楨
客有浮乎東海之疆渭水之陽考申吕之封裔兮見大
風之泱泱夫惟老漁之人兮蹇齫齒而番髮逝辟地於
危邦兮紛獨守此姱節歲月不我與兮哀朕時之不當
彼神魚之出水兮孰從孕夫瑞璜自夏后氏之名珍兮
實取形於半璧曰大國之是錫兮非夫人之苟得何直
鉤之寓意兮迺珍物之見貽具神工之成刻兮知剞劂
之莫施曰姬受命兮吕佐之功之成兮報在齊惟良弼
之間生兮天固有所賚也韜吾珍而不耀兮時固有所
待也五百祀之膺會兮龍雲而虎風尚父之望兮望吾
先公元龜示兆兮非羆非熊傾一見於大騩兮神合而
道同躋後載而西歸兮登師臣於三事爾無靦色兮我
無貳志人無間言兮總百寮於極位錫公袞之被服兮
解朝歌之鼓刀邁洗耳之廢義兮配審象之神交貨通
九府兮兵衍六韜一戎定治兮鷹揚牧郊自師文而傅
武兮洎幼冲之左翼勒景襄之殊勲兮銘昆吾之偉績
首營邱之報功兮兼五侯之封域信神物之開先兮協
蓍蔡而罔忒嗟神魚之久化兮吾固莫質其是非吾獨
悲夫符命之興兮襲劉秀之偽辭讖梁而夢鄧兮&KR0008;卜
鬼而稽疑彼夢臧之曠議兮又恍惘其奚知雖其神道
之託兮不既治道之賊也吾固知評璜刻九字之書兮
不若佩尚父丹書二十字之刻也誶曰蒼姬受命兮吕
佐生玉璜示兆兮吾何憑取人以身兮聖有經放勲示
法兮揚仄陋而明明
荆山璞賦(元)范琮
繄荆山之蜒蜿而特起兮奠南服之名州鬱至和之輪
囷兮鍾美璞於巖幽洞孚尹之旁射兮光陸離之暳暳
外雖質而中則富兮豈碔砆之同類發竒祥於道側兮
何良玉之久湮苟獲用於瑚璉兮亦斯璞之稱情爰見
遇於和氏兮涕淋浪而悼兹曰昔至寳之不沒兮今何
困於塗泥迺三沐而三薰兮暨什襲以珍藏彼燕石而
猶或偶兮人何易此以為常遂齋沐以上獻兮冀君王
之見知何玉人之匪識兮咸或謂此為瓦礫之資紛招
尤而獲罪兮重兹玉之不幸乃捐淚而長撫兮抱終古
之深恨豈爾質之匪良兮嗟予命之弗時琨珸進而砆
石用兮反誚爾以為玭差吉日以再獻兮庶或伸於一
遇苟愚心之信修兮雖三刖其亦何顧懷兹玉以長邁
兮乃復叩乎君之門吾固知衒玉求售之匪正兮將竭
忠而欲言儻兹玉之足徵兮庶臣心之為泰也苟一獻
而遽舍兮予不忍為此態也竊獨感此厥故兮豈會遇
之有期信昭質之未虧兮夫何懼而自悲彼魚目之混
真兮嗟莫察其非是暨夜光之載照兮人孰不以此為
貴嗟余生之未晩兮方佩玉以夷猶儻獲知於夫子兮
亦斯璞之是投少歌曰峩峩荆山奠南服兮輝輝良璞
光煜煜兮人不爾知爾無自傷兮吾將偕子朝明光兮
荆山璞賦(元)謝一魯
吾嘗挾秋空之飛仙夜躋太華之危巔闖牛斗之消息
覩神光之煜然白氣殊虎丘之金精紅光異古獄之龍
泉温其瑞靄之明潤無乃荆山竒璞之寳煙乎是山也
派分南北之條脈界龍門之河似太行之演迤嫓王屋
之嵯峩北揖翠於賀蘭西鑒白於蓬婆鍾玄黃之磅礴
萃隂陽之至和孕粹質於山骨晦美材於嵓阿狀假色
於蠟丸紋布瓜於仙娥斥抵鵲之輕議陋種石之傳訛
也方其深韜神彩匪衒精瑛土不泉而澤潤木不春而
敷榮抱雕琢之全噐養天真之混成不求知於隋卞價
默重於連城保厥美以待聘類有道之儀形及至王命
徵材哲匠搜竒罄崑岡之異産摭藍水而無遺乃窮其
幽乃陟其危忽至珍之神遇爛光華之陸離威暴嬴其
莫攘資萬鎰其焉輸付良工而制噐甘磨礱之靡辭湛
秋水之無痕瑩春冰之不疵十襲珍上方之璽五瑞輯
邦國之圭亦比德於君子鏘環珮其相隨按步趨之節
奏則肆夏而中采齊若乃瑚璉璋瓚之噐蒼璧黃琮之
類或飾朝覲之盛儀或潔郊社之明祀華治世之文物
擅廟廊之至貴於是琅玕厚顔玫瑰懷媿夜光明月南
金火齊皆立下風而不可與並議也鳴呼物以質美而
見珍士以材德而登崇想荆衡之育秀實楚玉之攸鍾
咸韞匵而需時豈抱泣於途窮嗟碔砆之下材費琢磨
之微功忝藍田之雙璧追玉樹之遺風乘寳賢之盛際
豈信美而不庸儻玉人之一顧庶觀光於羣玉之峰
荆山璞賦(元)孔澮
繄荆山之精兮鍾南紀之地靈太和坱圠兮至寳以生
偉兹璞之孕瑞兮后祗協而儲禎嗟一卷之未剖兮妙
腹藴而天成藏瑰竒於山骨兮羌匪瓊而匪瑛若一規
之渾淪兮含太極於素形春陽動地兮若燠而栗凉飇
掠木兮若振而聲火流石裂兮崖屋借蔭林谷凝沍兮
託温以榮雲興而白虹晝見日出而晴煙曉蒸鏟彩薄
崑岡之燄含輝失夜光之明山暉而暖翠欲滴木潤而
寒梢擁青璆琳琅玕晦形而隱質瑶琨琬琰遁魄而韜
英苟是璞之不遇終兹山而鎮寧幸卞和之賞識躋兹
璞而上升璞遇和而益重和遇璞而弗輕肯韞匵而緹
襲願持獻於明廷錯碔砆而莫辨奄擲地而鏗鍧嗟再
獻而再刖仰泫泣而拊膺蹇至璞之我厄差持此而焉
徵矢予心而弗渝益抱璞而兢兢感嗣主之見知致良
工而起驚剖一殼之鴻濛判玉石於衡平諧明識之一
顧實價重於連城鳴呼和不自寳故獻厥君楚不此寳
惟寳善人謂此寳之遇邪故楚得以歸乎趙謂此寳之
不遇邪故趙得以反乎秦嗟秦城之不償頼相如之主
人復全璧以我歸寧久屈而終信猗歟我元一視同仁
所寳惟賢多士彬彬明廷列圭璋之聞望朝著鏘珂珮
之搢紳玉堂之風月如畫奎章之瑶閣飛雲昂昂瑚璉
之噐煌煌席上之珍登賢能於天府徵黎獻於海濱各
懷材以自見孰抱璞而隱淪愚生斯世琢磨日新惟善
賈以待沽保厥美於忠貞外璞質而弗章内玉德而存
誠際明良之嘉會登風雲之要津呌閶闔之九重披琅
玕以自陳
荆山璞賦(元)文逢原
客有仰觀乾象俯辨坤方睇翼軫之淪精知至寳之韜
光步熊繹之故墟凛寳氣之龐凉朝發軔於方城夕弭
節乎荆之陽摘鬼神之姦祕啟山澤之妖藏昡神光之
睴霍得美璞於崇岡觀其陽紋綜錯隂縵緼絪瑶草藉
其虹光碧蘚暈其龍鱗散餘彩之庚庚凝孚尹之繽繽
信太和之精粹鍾元氣之真淳毓自異於璠璵夫豈混
於矼珉超楚産而夐絶匪砮丹之與鄰韜至美以内藴
煥明德之外新昭聞望之顒顒儼文質之彬彬渾兮太
樸温其陽春闡珍燭乎岷嶓之𩕳流液濺乎江沱之濱
以之為圭璧可以輯瑞於皇家以之為瑚璉可以薦禧
於明神藍田之質不足以麗美垂棘之璧未可以等倫
是宜曠千載而亦遇夫豈輕售而自陳者哉於是拭之
以玄纁之密麗濯之以滄浪之清漪重之以什襲藉之
以重緹聞楚王之貴寳也歷郢都而獻之王方雜百寳
以零亂眩衆目之盱眙寸珠照乘兮錯落尺璧連城兮
陸離競華藻於錙銖角纖巧於毫釐勃然顧謂羣臣曰
彼可謂懷璞以自售而獻芹之無知吾觀其所獻者特
渾然而圭角不露樸然而質實無竒得非相與為欺乎
迺具憲章爰敕有司錫之以踊拒之以辭客乃益允信
以自寳終不忍於遐遺望君門而再獻責愈嚴而愈危
於是喟然而歎戚然而噫曰吾寧混跡碔砆乎抑將自
衒其瑾瑜乎吾寧韞匵藏諸乎抑將待價沽之乎物固
各有所遇兮遇固各有其時鑒至寳於未遇兮匪知音
其為誰遂抱璞沈吟矢之以詩曰璞楚産兮岳祗炳靈
坤珍萃兮紛此内美渾然天成德無媿兮玉以比德蹇
余好修不遐棄兮抱彼璞兮或三獻兮為國之瑞乎
繅藉賦(以圭瑞之藉文藻為飾為韻)(宋)陳襄
噐由禮制飾貴文為嘉寳圭之致用資繅藉以成儀絢
組交陳妙極彰施之度縷綦錯布光含温潤之姿聖典
遐稽邦儀順考謂玉噐之攸重欲朝家之永保必有藉
以承其瓌異必有飾以加其文藻英華挺制誠資飾色
之工廣袤中儀式藴非常之寳炳作良具裁成茂規詔
玉人而慎守飭典瑞以勤司莫不昭其文也禮以行之
備三采五采之容中含瑞信分一就再就之式内掩瑰
竒其或朝有多儀國陳大事君臣分上下之等珪璧顯
尊卑之贄非繅無以成其飾非藉不能承其瑞木為内
幹蔽瑜瑾以光昭韋作外衣煥朱蒼而色異蓋夫國有
至寳時稱大圭儻非加於慎重誠有患於顛隮故我制
藻率以為用表禮文而可稽有方有圓式薦諸侯之瑞
授賓授介終高十襲之緹若然則昭備禮容欽承玉德
周陳藻繢之制密蔽孚尹之色炳然發彩侔水草以成
章煥乎有文異錦琮而著飾故得規模煥備等數咸分
藴六玉而中度昭大采以成文彼武有鞬櫜但取包戈
之用使持英簜徒彰輔節之勲曾未若保兹希代之珍
重爾連城之價欲節度以無越設繅文而是藉宜乎自
天子達於諸侯致等威而相亞
御定歷代賦彙卷九十六
