欽定四庫全書
御定歴代賦彙外集卷九
行旅
北征賦(漢)班彪
余遭世之顚覆兮罹填塞之阨災舊室滅以丘墟兮曾
不得乎少留遂奮袂以北征兮超絶迹而遠遊朝發軔
於長都兮夕宿瓠谷之玄宫歴雲門而反顧望通天之
崇崇乘陵岡以登降息郇邠之邑鄉慕公劉之遺德及
行葦之不傷彼何生之優渥我獨罹此百殃故時會之
變化兮非天命之靡常登赤須之長坂入義渠之舊城
忿戎王之淫狡穢宣后之失貞嘉秦昭之討賊赫斯怒
以北征紛吾去此舊都兮騑遲遲以歴兹遂舒節以遠
逝指安定以為期涉長路之緜緜兮遠紆迴以樛流過
泥陽而太息悲祖廟之不修釋余馬於彭陽兮且弭節
而自思日晻晻其將暮兮覩牛羊之下來寤怨曠之傷
情兮哀詩人之歎時越安定以容與兮遵長城之漫漫
劇蒙公之疲民兮為彊秦乎築怨舍高亥之切憂兮事
蠻狄之遼患不耀德以綏遠兮顧厚固而繕藩首身分
而不寤兮猶數功而辭諐何夫子之妄說兮孰云地脈
而生殘登障隧而遥望兮聊須臾以婆娑閔獯鬻之猾
夏兮弔尉卬於朝那從聖文之克讓兮不勞師而幣加
惠父兄於南越兮黜帝號於尉陀降几杖於藩國兮折
吳濞之逆邪惟太宗之蕩蕩兮豈曩秦之所圖隮高平
而周覽兮望山谷之嵯峨野蕭條以莽蕩迥千里而無
家風猋發以飄颻兮谷水漼以揚波飛雲霧之杳杳涉
積雪之皚皚鴈邕邕以羣翔兮鵾鷄鳴以嚌嚌遊子悲
其故鄉兮心愴恨以傷懷撫長劒而慨息兮泣漣落而
霑衣攬余涕以於邑兮哀生民之多故夫何隂曀之不
陽兮嗟久失其平度諒時運之所為兮永伊鬱其誰愬
亂曰夫子固窮遊藝文兮樂以忘憂惟聖賢兮達人從
事有儀則兮行止屈申與時息兮君子履信無不居兮
雖之蠻貊何憂懼兮
東征賦(漢)曹大家
惟永初之有七兮余隨子兮東征時孟春之吉日兮撰
良辰而將行乃舉趾而升輿兮夕余宿乎偃師遂去故
而就新兮志愴悢而懷悲明發曙而不寐兮心遲遲而
有違酌樽酒以弛念兮喟抑情而自非諒不登巢而琢
蠡兮得不陳力而相追且從衆而就列兮聽天命之所
歸遵通衢之大道兮求捷徑欲從誰乃遂往而徂逝兮
聊遊目而遨魂歴七邑而觀覽兮遭鞏縣之多艱望河
洛之交流兮看成皋之旋門既兔脱於峻嶮兮歴滎陽
而過武卷食原武以息足宿陽武之桑間涉封丘而踐
路慕京師而竊歎小人性之懷土兮自書傳而有焉遂
進道而少前兮得平丘之北邊入匡郭而追遠兮念夫
子之厄勤彼衰亂之無道兮乃困畏乎聖人悵容與而
久駐兮忘日夕而將昏到長垣之境界察農野之居民
睹蒲城之丘墟兮生荆棘之榛榛惕覺悟而顧問兮想
子路之威神衛人嘉其勇義兮迄於今而稱云蘧氏在
城之東南兮民亦尚其丘墳唯令德為不朽兮身既殁
而名存惟經典之所美兮貴道德與仁賢吳札稱多君
子兮其言信而有徵後衰微而遭患兮遂陵遲而不興
知性命之在天由力行而近仁勉仰高而蹈景盡忠恕
而與人好正直而不回兮精誠通於明神庶靈祗之鑒
照兮祐貞良而輔信亂曰君子之思必成文兮盍各言
志慕古人兮先君行止則有作兮雖其不敏敢不法兮
貴賤貧富不可求兮正身履道以俟時兮修短之運愚
智同兮靖恭委命唯吉凶兮敬愼無怠思謙約兮清靜
少欲師公綽兮
東征賦(晉)袁宏
惟吾生於末運託一葉於鄧林顧微軀之眇眇若絶響
之遺音壯公瑾之明達吐不世之奇策挫百勝於崇朝
靡雲旗於赤壁三光一舉而參分四海指麾而中隔過
武昌以逍遥登樊山以流眄訪遺老以證往乃西鄂之
舊縣曩有吳之初基升員丘而豹變爾乃出桑洛會通
川背彭澤面長泉洲渚迢遰&KR1105;岫虚懸即雲似嶺望水
若天日月出乎波中雲霓生於浪間嗟我行之彌留跨
晦朔之倏忽風褰林而蕭瑟雲出山而蓬勃向孫氏之
南面鑽靈龜以相土模酆鎬之制度寫河洛之規矩經
始郛郭築室葺宇金城萬雉崇墉百堵君臣有章上下
獲敘所以能三分天下而有其文武到吳都以停舟覽
闔閭之餘塵建修城以營郭引通流而發津遠矣吳德
舊邦維新太伯被髮仲雍文身言偃以文學遺風季札
以讓國稱仁高節顯於華夏端委行乎海濱
東征賦(唐)高適
歲在甲申秋窮季月高子遊梁復久方適楚以超忽望
君門之悠哉微先容以效拙始不隱而不仕宜漂淪而
播越出東苑而遂行㳂濁河而兹始感隋皇之敗德劃
平原而為此西馳洛汭東並淮涘地豁山開川流波委
六宫景從千官邐迤龍舟錦帆照耀乎數千里大駕將
去羣盜日起尸位者卷舌而偷生直諫者解頤而後死
寄腹心於梟獍任手足於蛇虺終受殺於匹夫尚興疑
於愛子豈不為窮力役於征戰務淫逸於奢侈六軍悲
牧野之師萬姓哭遼陽之鬼嗟顛覆於瞬目指年代於
流水唯見長亭之煙火悲曠野之荆杞至酇縣之舊邑
懷蕭相之高風既屈節於主吏每歸誠於沛公始俱起
於天下乃從定於關中推金帛於他人抱圖籍於我躬
按山川之險阻救天地於屯蒙嘉盈俸以增邑方指蹤
而建功納邵平以防患舉曹參而告終經絰城而永望
想譙郡而鎖憂慨魏武之雄圖終大濟以横流用兵戈
以威四海挾天子而令諸侯乃擅命以誅伏徒矯跡以
安劉吾始未知夫逆順胡寧比於殷周下符離之西偏
臨彭城之高岸連山鬱而漭蕩分大澤乎渺漫憶昔天
未厭禍項氏叛換解齊歸楚自蕭擊漢天地無色風塵
潰亂憫君王之坎軻混士卒以奔散苟炎運之克昌豈
人生之塗炭次靈璧之逆旅面垓下之遺墟嗟魯公之
慷慨聞楚聲之悒於歌拔山之涕洟竊霸圖而莫居捐
亞父之何甚悲虞姬之有餘出重圍而狼狽至隂陵以
躊躇顧天亡以自負雖身死兮焉如登夏丘而寓目對
蒲隧而愁予聞取慮之斯在徵長直而舍諸宿徐縣之
迴津惟偃王之舊域方以小而事大豈無位而有德彼
皆昏暴以喪邦伊何仁義而亡國高延陵之挂劒慕班
彪之述職湎沛水之悠悠俯婁林之行直即日河滸依
然泗上山川土田耳目清曠眺睢源之呀豁倚楚關之
雄壯挂輕席於中流順長風以破浪過盱眙之邑屋傷
義帝之波蕩雖三戸之亡秦知萬人以離項越龜山而
訪泊入漁浦而待潮鴻鴈飛兮木葉下楚歌悲兮雨瀟
瀟霜封野樹冰凍寒苗岸草無色蘆花自飄幸息肩於
人事願投跡於漁樵思魏闕而天遠向秦川而路遥候
鳴鷄以進帆趨亂流以爭迅縱孤舟於浩大撫垂堂以
誡愼遵往主於淮隂徵昔賢於韓信哀王孫以寄食嘉
漂母之無愠鄙亭長之不仁乃晨炊而嗇恡忽從龍以
獲騁遂擒豹以自奮破全趙而用奇稱假齊以益振幸
辭通以感惠俄結豨而謀釁當處約而心亨曷持盈而
不順陵赤岸之迢遰棹白波之紆餘歴山陽之村野投
襄賁之邑居人多耆艾俗喜觀魚連葭葦於郊甸雜汀
洲於里閭感百川之朝宗彌結念於歸歟日杲杲以麗
天雲飄飄以卷舒魯放情而蹈海丘永歎於乘桴遇坎
則止吾今不知其所如哉
西征賦(晉)潘岳
歲次玄枵月旅蕤賓丙丁綂日乙未御辰潘子憑軾西
征自京徂秦迺喟然而歎曰古往今來邈矣悠哉寥廓
忽怳化一氣而甄三才此三才者天地人道唯生與位
謂之大寶生有修短之命位有通塞之遇鬼神莫之要
聖智弗能豫當休明之盛世兮託菲薄之陋質納旌弓
於鉉台讚庶績於帝室嗟鄙夫之常累固既得而患失
無柳季之直道佐士師而一黜武皇忽其升遐八音遏
於四海天子寢於諒闇兮百官聽於冢宰彼負荷之殊
重兮雖伊周其猶殆窺七貴於漢庭疇一姓之或在無
危明以安位秪居逼以示專陷亂逆以受戮匪降禍之
自天孔隨時以行藏蘧與國而舒卷苟蔽微以繆章患
過辟之未遠悟山潛之逸士卓長往而不反陋吾人之
拘攣飄蓱浮而蓬轉寮位儡其隆替名節漼以隳落危
素卵之累殼甚玄燕之巢幕心戰懼以兢悚如臨深而
履薄夕獲歸於都外宵未中而難作匪擇木以棲集尠
林焚而鳥存遭千載之嘉會皇合德於乾坤弛秋霜之
嚴威流春澤之渥恩甄大義以明責反初服於私門皇
鑒揆余之忠誠俄命余以末班牧疲人於西夏攜老幼
而入關丘去魯而顧歎季過沛而涕零伊故鄉之可懷
疚聖達之幽情矧匹夫之安土邈投身於鎬京猶犬馬
之戀主竊託慕於關庭眷鞏洛而掩涕思纏緜於墳塋
爾乃越平樂過街郵秣馬皋門稅駕西周遠矣姬德興
自高辛思文后稷厥初生民率西水滸化流岐豳祚隆
昌發舊邦惟新旋牧野而歴兹愈守柔以執競夜申旦
而不寐憂天保之未定惟泰山其猶危祀八百而餘慶
鑒亡王之驕淫竄南巢以投命坐積薪以待然方指日
而比盛人度量之乖舛何相越之遼迥考土中於斯邑
成建都而營築既定鼎於郟鄏遂鑽龜而啓繇平失道
而來遷繄二國而是祐豈時王之無僻賴先哲以長懋
望圉北之兩門感虢鄭之納惠討子頽之樂禍尤闕西
之效戾重戮帶以定襄弘大順以霸世靈壅川以止鬭
晉演義以獻說咨景悼以迄丐政凌遲而彌季俾庶朝
之構逆立兩王而干位踰十葉以逮赧邦分崩而為二
竟横噬於虎口輸文武之神器澡孝水而濯纓嘉善名
而在兹夭赤子於新安坎路側而瘞之亭有千秋之號
子無七旬之期雖勉勵於延吳實潛慟乎余慈眄山川
以懷古悵攬轡於中塗虐項氏之肆暴坑降卒之無辜
激秦人以歸德成劉后之來蘇事洄泬而好還卒宗滅
而身屠經澠池而長想停余車而不進秦虎狼之強國
趙侵弱之餘燼超入險而高會仗命世之英藺恥東瑟
之偏鼓提西缶而接刃辱十城之虚壽奄咸陽以取儁
出申威於河外何猛氣之咆勃入屈節於廉公若四體
之無骨處智勇之淵偉方鄙吝之忿悁雖改日而易歲
無等級以寄信當光武之蒙塵致王誅於赤眉異奉辭
以伐罪初垂翅於迴谿不尤眚以掩德終奮翼而高揮
建佐命之元勲振皇綱而更維登崤坂之威夷仰崇嶺
之嵯峩皋託墳於南陵文違風於北阿蹇哭孟以審敗
襄墨縗而授戈曾隻輪之不返緤三帥以濟河值庸主
之矜愎殆肆叔於朝市任好綽其餘裕獨引過以歸已
明三敗而不黜卒陵晉以雪恥豈虚名之可立良致霸
其有以降曲崤而憐虢託與國於亡虞貪誘賂以賣鄰
不及臘而就拘垂棘反於故府屈産服於晉輿德不建
而民無援仲雍之祀忽諸我徂安陽言陟陜郛行乎漫
瀆之口憩乎曹陽之墟美哉邈乎兹土之舊也固乃周
邵之所分二南之所交麟趾信於關雎騶虞應乎鵲巢
愍漢氏之剝亂朝流亡以離析卓滔天以大滌劫宫廟
而遷迹俾萬乘之盛尊降遥思於征役顧請旋於傕汜
既獲許而中惕追皇駕而驟戰望玉輅而縱鏑痛百寮
之勤王咸畢力以致死分身首於鋒刃洞胷腋以流矢
有褰裳以投岸或攘袂以赴水傷桴檝之褊小撮舟中
之掬指升曲沃而惆悵惜兆亂而兄替枝末大而本披
都偶國而禍結臧札飄其高厲委曹吳而成節何莊武
之無恥徒利開而義閉躡函谷之重阻看天險之衿帶
跡諸侯之勇怯算嬴氏之利害或開關以延敵競遯逃
以奔竄有噤門而莫啓不窺兵於山外連鷄互而不栖
小國合而成大豈地勢之安危信人事之否泰漢六葉
而拓畿縣弘農而遠關厭紫極之閑敞甘微行以遊盤
長傲賓於柏谷妻覩貌而獻餐疇匹婦其已泰胡厥夫
之謬官昔明王之巡幸固清道而後往懼銜橜之或變
峻徒御以誅賞彼白龍之魚服挂豫且之密網輕帝重
於天下奚斯漸之可長弔戾園於湖邑諒遭世之巫蠱
探隱伏於難明委讒賊之趙虜加顯戮於儲貳絶肌膚
而不顧作歸來之悲臺徒望思其何補紛吾既邁此全
節兮又繼之以盤桓問休牛之故林感徵名於桃園發
閿鄉而警策遡黃巷以濟潼眺華岳之隂崖覿高掌之
遺蹤憶江使之反璧告亡期於祖龍不語怪以徵異我
聞之於孔公愠韓馬之大憝阻關谷以稱亂魏武赫以
霆震奉義辭以伐叛彼雖衆其焉用故制勝於廟算砰
揚桴以振塵繣瓦解而冰泮超遂遁而奔狄甲卒化為
京觀倦狹路之迫隘軌崎嶇以低仰蹈秦郊而始闢豁
爽塏以宏壯黃壤千里沃野彌望華實紛敷桑麻條暢
邪界褎斜右濱汧隴寶雞前鳴甘泉後湧面終南而背
雲陽跨平原而連嶓冢九嵕嶻嶭太一巃嵸吐清風之
飂戾納歸雲之鬱蓊南有玄灞素滻湯井温谷北有清
渭濁涇蘭池周曲浸決鄭白之渠漕引淮海之粟林茂
有鄠之竹山挺藍田之玉班述陸海珍藏張敘神皋隩
區此西賓所以言於東主安處所以聽於憑虚也可不
謂然乎勁松彰於歲寒貞臣見於國危入鄭都而抵掌
義桓友之忠規竭股肱於昏主赴塗炭而不移世善職
於司徒緇衣弊而改為履犬戎之侵地疾幽后之詭惑
舉偽烽以沮衆淫嬖褎以縱慝軍敗戲水之上身死驪
山之北赫赫宗周滅為亡國又有繼於此者異哉秦始
皇之為君也傾天下以厚葬自開闢而未聞匠人勞而
弗圖俾生埋以報勤外罹西楚之禍内受牧豎之焚語
曰行無禮必自及此非其效歟乾坤以有親可久君子
以厚德載物觀夫漢高之興也非徒聰明神武豁達大
度而巳也乃實愼終追舊篤誠欵愛澤靡不漸恩無不
逮率土且猶弗遺而况於鄰里乎而况於卿士乎於斯
時也乃摹寫舊豐制造新邑故社易置枌榆遷立街衢
如一庭宇相襲渾雞犬以亂放各識家而競入籍含怒
於鴻門沛跼蹐而來王范謀害而不許隂授劒以約莊
撛白刃以萬舞危冬葉之待霜履虎尾而不噬寔要伯
于子房樊抗憤以巵酒咀彘肩以激揚忽蛇變而龍攄
雄霸上而高驤增遷怒而横撞碎玉斗其何傷嬰罥組
於軹塗投素車而肉袒疎飲餞於東都畏極位之盛滿
金墉鬱其萬雉峻嵃峭以繩直戾飲馬之陽橋踐宣平
之清閾都中雜遝戶千人億華夷士女駢闐逼側展名
京之初儀即新舘而莅職勵疲鈍以臨朝勗自強而不
息於是孟秋爰謝聽覽餘日巡省農功周行廬室街里
蕭條邑居散逸營宇寺署肆㕓管庫蕞芮於城隅者百
不處一所謂尚冠修成黃棘宣明建陽昌隂北煥南平
皆夷漫滌蕩亡其處而有其名爾乃階長樂登未央汎
太液凌建章縈馺娑而款駘盪轥枍詣而轢承光徘徊
桂宫惆悵栢梁鷩雉雊於臺陂狐兔窟於殿傍何黍苗
之離離而余思之芒芒洪鐘頓於毁廟乘風廢而弗縣
禁省鞠為茂草金狄遷於霸川懷夫蕭曹魏邴之相辛
李衛霍之將銜使則蘇屬國震遠則張博望教敷而彝
倫敘兵舉而皇威暢臨危而智勇奮投命而高節亮暨
乎秺侯之忠孝淳深陸賈之優游宴喜長卿淵雲之文
子長政駿之史趙張三王之尹京定國釋之之聽理汲
長孺之正直鄭當時之推士終童山東之英妙賈生洛
陽之才子飛翠緌拖鳴玉以出入禁門者衆矣或被髮
左衽奮迅泥滓或從容傅會望表知裏或著顯績而嬰
時戮或有大才而無貴仕皆揚清風於上烈垂令聞而
不巳想珮聲之遺響若鏗鏘之在耳當音鳳恭顯之任
勢也乃熏灼四方震耀都鄙而死之日曾不得與夫十
餘公之徒隸齒名才難不其然乎望漸臺而扼腕梟巨
猾而餘怒揖不疑於北闕軾樗里於武庫酒池鑒於商
辛追覆車而不寤曲陽僭於白虎化奢淫而無度命有
始而必終孰長生而久視武雄略其焉在近惑文成而
溺五利侔造化以制作窮山海之奥祕靈若翔於神島
奔鯨浪而失水曝鱗骼於漫沙隕明月以雙墜擢仙掌
以承露干雲漢而上至致邛蒟其奚難惟余欲而是恣
縱逸遊於角觝絡甲乙以珠翠忍生民之減半勒東岳
以虚美超長懷以遐念若循環之無賜較面朝之煥炳
次後庭之猗靡壯當熊之忠勇深辭輦之明智衛鬒髮
以光鑒趙輕體之纖麗咸善立而聲流亦寵極而禍侈
津便門以右轉究吾境之所暨掩細柳而撫劒快孝文
之命帥周受命以忘身明戎政之果毅距華盖於壘和
案乘輿之尊轡肅天威之臨顔率軍禮以長撎輕棘霸
之兒戲重條侯之倨貴索杜郵其焉在云孝里之前號
惘輟駕而容與哀武安以興悼爭伐趙以徇國定廟算
之勝負扞矢言而不納反推怨以歸咎未十里於遷路
尋賜劒以刎首嗟主闇而臣嫉禍於何而不有窺秦墟
於渭城冀闕緬其堙盡覓陛殿之餘基裁岥𡊇以隱嶙
想趙使之抱璧瀏睨楹以忼憤燕圖窮而荆發紛絶袖
而自引筑聲厲而高奮狙潛鉛以脫臏據天位其若兹
亦狼狽而可愍簡良人以自輔謂斯忠而鞅賢寄苛制
於捐灰矯扶蘇於朔邊儒林填於坑穽詩書煬而為煙
國滅亡以斷後身刑轘以啓先商法焉得以宿黃犬何
可復牽野蒲變而成脯苑鹿化以為馬假讒逆以天權
鉗衆口而寄坐兵在頸而顧問何不早而告我願黔黎
其誰聽惟請死而獲可逮子嬰之果決敢討賊以紓禍
勢土崩而莫振作降王於路左蕭收圖以相劉料險易
與衆寡羽天與而弗取冠沐猴而縱火貫三光而洞九
泉曾未足以喻其高下也感市閭之菆井歎尸韓之舊
處丞屬號而守闕人百身以納贖豈生命之易投誠惠
愛之洽著訐望之以求直亦余心之所惡思夫人之政
術實幹時之良具苟明法以釋憾不愛才以成務弘大
體以高貴非所望於蕭傅造長山而慷慨偉龍顔之英
主胷中豁其洞開羣善湊而必舉存威格乎天區亡墳
掘而莫禦臨掩坎而累抃步毁垣以延佇越安陵而無
譏諒惠聲之寂寞弔袁絲之正議伏梁劒於東郭訊景
皇於陽邱奚信譖而矜謔殞吳嗣於局下盖發怒於一
博成七國之稱亂翻助逆以誅錯恨過聽而無討兹沮
善而勸惡呰孝元於渭塋執奄尹以明貶袤夫君之善
行廢園邑以崇儉過延門而責成忠何辜而為戮陷社
稷之王章俾幽死而莫鞠忲淫嬖之凶忍𠞰皇綂之孕
育張舅氏之姦漸貽漢宗以傾覆刺哀主於義域僭天
爵於高安欲法堯而承禪衣終古而不刊瞰康園之孤
墳悲平后之專絜殃厥父之簒逆蒙漢恥而不雪激義
誠而引決赴丹爓以明節投宫火而焦糜從灰熛而俱
滅騖横橋而旋軫歴敝邑之南垂門磁石而梁木蘭兮
構阿房之屈奇疏南山以表闕倬樊川以激池役鬼傭
其猶否矧人力之所為工徒斲而未息義兵紛以交馳
宗祧汙而為沼豈斯宇之獨隳由偽新之九廟誇宗虞
而祖黃驅吁嗟而妖臨搜佞哀以拜郎誦六藝以飾姦
焚詩書而面牆心不則於德義雖異術而同亡宗孝宣
於樂遊紹衰緒以中興不獲事於敬養盡加隆於園陵
兆惟奉明邑號干人訊諸故老造自帝詢隱王母之非
命縱聲樂以娛神雖靡率於舊典亦觀過而知仁憑高
望之陽隈體川陸之汚隆開襟乎清暑之館遊目乎五
柞之宫交渠引漕激湍生風乃有昆明池乎其中其池
則湯湯汗汗滉瀁彌漫浩如河漢日月麗天出入乎東
西旦似暘谷夕類虞淵昔豫章之名宇披玄流而特起
儀景星於天漢列牛女以雙峙圖萬載而不傾奄摧落
於十紀擢百尋之層觀今數仞之餘址振鷺于飛鳬躍
鴻漸乘雲頡頏隨流澹淡瀺灂驚波唼喋䔖芡華蓮爛
於綠沼青蕃蔚乎翠瀲伊兹池之肇穿肄水戰於荒服
志勤遠以極武良無要於後福而菜蔬芼實水物惟錯
乃有贍乎原陸在皇代而物土故毁之而又復凡厥寮
司既富而教咸帥貧惰同整檝櫂收罟課獲引繳舉效
鰥夫有室愁民以樂徒觀其鼓枻迴輪灑鈎投網垂餌
出入挺义來往纖經連白鳴桹厲響貫鰓&KR1615;尾掣三牽
兩於是弛青鯤於網鉅解赬鯉於黏徽華魴躍鱗素鱮
揚鬐饔人縷切鑾刀若飛應刃落俎靃靃霏霏紅鮮紛
其初載賓旅竦而遲御既餐服以屬厭泊恬靜以無欲
迴小人之腹為君子之慮爾乃端策拂茵彈冠振衣徘
徊酆鎬如渴如飢心翹懃以仰止不加敬而自祗豈三
聖之敢夢竊十亂之或希經始靈臺成之不日惟酆及
鄗仍京其室庶人子來神降之吉積德延祚莫貳其一
永惟此邦云誰之識越可略聞而難臻其極子贏鋤以
借父訓秦法而著色耕讓畔以閒田沾姬化而生棘蘇
張喜而詐騁虞芮愧而訟息由此觀之士無常俗而教
有定式上之遷下猶鈞之埏埴雖五方雜會風流溷淆
惰農好利不昏作勞密邇獫狁戎馬生郊而制者必割
實存操刀人之升降隨政隆替仗信則莫不用情無欲
則賞之不竊雖智不能理明不能察信此心也庶免夫
戾如其禮樂以俟來哲
南征賦梁張纘
歲次娵觜月惟中吕余謁帝於承明將述職於南楚忽
中川而反顧懷舊鄉而延佇泝金牛之迅渚覩靈濤之
雄壯標素嶺乎青壁聳赬文於翠嶂跳巨石以驚湍批
衝巖而駭浪鏟千尋之峭峰深萬仞之大壑隱日月以
蔽虧摶風煙而迴薄崖映川而晃朗水騰波以倏爍下
流湍而洊險上岑崟而將落於是近睇赭峰遥瞻鵲岸
島嶼蒼茫風霜蕭散值時雨之新晴觀百川之浩汗水
泓澄以闇夕山參差而辨旦忽臨睨於故鄉渺江天其
無畔獨向風而舒情搴芳洲而誰翫於是千流共歸萬
嶺分狀清江洗滌平湖夷暢翻光轉彩出沒摇漾岷山
嶓冢悠遠寂寥青湓赤岸控汐引潮界飛流於翠薄耿
長虹於青霄若夫灌莽川涯曾潭水府游泳之所往還
喧鳴之所攢聚聆寡鶴之偏叫聞孤鴻之慕侣在客行
而多思獨傷魂而悽楚
南征賦(宋)張耒
余文窮而莫諱兮顧四方其何適毋寧征於江左兮毛
土膏其可食抱朝暮之勝氣兮西山吾以為宅風余帆
乎晝日兮余朝發於赤壁摽玉壘之下流兮逝蓬飛於
一息迅沮漳而横入兮匯揚瀾於左蠡嬣吾自無恨兮
濤猛獸以噬獰霽光風於木末兮俟餞彼猶未肯平迷
失道而問津兮御於朱明就漁父而陳詞兮余非湘纍
之獨醒父告余以不治兮南樵舍而自成破隴畞而溢
流兮石險狠而當道豈舟人之肅洽兮艇觸撥而攲倒
繫余車於桑木兮猶可以徒行夷余竈使不得燔兮余
猶可以乞鄰四厚土之瀰漫兮余騷騷無以為家雖斯
懷之可人兮鳥猶長鳴而歎嗟黃蒲田之所播植兮歲
有秋而登場既狼戾而竭鄰兮巳獨賦乎廩食饌上方
之玉盤兮上曰飽斯人之德歲協洽而蘄兮味柔嘉余
未得食染余指於鼎兮豈不同此臭味使持節於十郡
兮民得此父母顧余懷之倉卒兮謂一寒之何故雖解
衣推食兮曰此小惠汝弗德我我世之良醫兮藥神膏
而可以破汝腹賦余九言而九頓首兮度百世而用足
閱一世之風波兮曰餘皇吾以為歸宿
南征賦(宋)唐庚
始攝提之孟冬余負罪而南馳雪盈尺而更繁風三日
而猶吹體凍極而若無心怖甚而忘悲凡再信而至許
覺驚魂之稍歸訪景福之遺基指空郊之荒濼曾禾黍
之無有矧欒梁之丹雘國已挹於三馬臣不聞於一鶚
豈當世之無儒抑此病之難藥道昆陽而流歎澹悲風
與愁雲階一夫之僭竊紛萬鬼之煩冤嗟世祖之論功
忘王章之曩言既直鉤之不食終曲突之無恩過叔子
之舊邦登峴山而痛哭方關右之放賈盖眼中之拔鏃
獨何心而表留卒養癰而潰肉儻遺靈之猶在當舉白
而相沃盡荆門之犖确瞰蜀江之湯湯念故人之久别
覺良晤之甘香稍回翔於灃浦忽凌亂於瀟湘時廓舒
而浩蕩復收斂而凄凉味九歌之餘哀閔三閭之孤趣
豈公子之足怨實舉國而無與内不懌於女嬃外見非
於漁父持此道以奚歸亦各安於所處自是遠矣行人
漸稀水愈激而愈清山益削而益奇造郴嶺之窮處去
湟關之故基客至此兮返顧鴈至此兮北飛眷武溪之
毒淫弔文淵之矍鑠射參狼於隴阪觀跕鳶於浪泊奮
身出於萬死騰口喧於百惡信老子之足哀覺少游之
差樂經韶陽而再宿寫石上之遺聲悟聖神之在宥如
天地之生成彼禽魚固自有理而日月未嘗不明雖吹
萬之不同吾得一而皆正舍眞陽之短策放清遠之孤
舟覷碧落之靈秘嘲峽山之媚柔承懸崖之滴乳搴裊
蘿之垂樛探羊城於浩茫發蒲澗於深幽窮一時之詭
觀渺萬古之清愁盖明年之正月矣始稅駕於羅浮
南征賦(有序)(宋)李綱
仲輔賦西郊見寄次韻作南征賦報之
承嘉惠以南征兮動去國之離愁遠故園而回首兮驚
歲華之再秋覽廬阜之環秀兮俯大江之東流登黃鶴
而遐矚兮發孤照之寸眸呑雲夢於胷中兮懷浙河於
醉裏悵離羣而索居兮寄相思於一水佩蘭芷之芬芳
兮狎樵漁於汝爾終繫羈而未釋兮類蹩者之念起荷
天恩之寬大兮猶坐縻於廩食馳精爽於淮濆兮飛夢
魂於漠北悵曷日而歸休兮遂東山之釣弋老冉冉而
將至兮豈佳時之再得嘗承教於君子兮竊希風於古
人慨撫卷而擊節兮如意氣之相親每終篇而自喜兮
覺詩成之有神惟深藏而密寄兮懼夫妒者之嗔顧戎
馬之崩騰兮方四郊之多事臨洞庭而傷懷兮望九疑
而增思亂湘流而適澧兮靈均豈其前身續離騷而賦
遠遊兮願承芳於後塵與日月而爭光兮庶此道之彌
新
南征賦(宋)邢居實
嗟余生之賤兮常坎壈而多憂汨東西與南北兮無畎
畞以歸休皇六世之十祀兮朅來賓夫京師奉晨昏於
庭闈兮忽十年其於兹哀衆人之夢夢兮乘巇危以射
利騖精神於末流兮固廉士之所恥慕前哲之高蹈兮
臨川流而盥耳懼離羣之孤陋兮將遠舉而復巳彼世
論之糾纆兮謂白圭為多疵何我公之潔清兮亦見尤
於盛時皇命之不可淹兮方仲春而戒行惟甲子之良
辰侍安輿而南征昔仲尼之去魯車遲遲以淹留此雖
非吾之舊邦兮猶慘慘而懷憂賓朋肅駕而來餞兮班
豆觴於水湄執余手以踟蹰兮不覺涕下而霑衣輈軋
軋而不能前兮馬蕭蕭而反顧念長路之超遠兮恐白
日之云暮敕僕夫使整駕兮遂奮袂而辭去將發軔而
回首兮望國門之穹崇惟小人之眷戀兮情鬱結乎予
衷經土山之盤紆兮入空谷之豁鴻野曠蕩而無垠兮
榛林蕭條而來風鹿呦呦以鳴羣兮鳥嚶嚶而求友悵
遑遑於中野兮徒悁悒其誰咎晨脂車於諸阡兮夕稅
駕於尉氏登高丘以長嘯兮聲慷慨而凌厲想阮氏之
風流兮停予車於山椒斯人不可得而見兮寄陳迹於
蓬蒿時荏苒其不淹兮春草生兮青青羣雄挾雌以高
飛兮倉鶊得意而和鳴麥漸漸以被隴兮遵微行而徂
征欲淹留以容與兮心搖搖而靡寧平原坱莽以陁靡
兮迥極目乎百里獨煢煢以遠遊兮曾不得而少止歴
釣臺之故丘兮涉潁水之溱溱望周襄之蕪城兮弔封
人之圮墳魂飛揚而不反兮墓蕪穢而不治曾不得其
死所兮豈純孝之可恃蹇邅回於水濱兮日晻晻其黃
昏問捷徑於野人兮釋予馬於汝墳申旦展轉而不能
寐兮起視夜之何其僕夫告余以肅駕兮指明星而載
馳窮山崴嵬而造天兮踐羊氏之北境企予足以長望
兮南路眇其方永經昆陽之遺墟兮聊裴回而逡巡高
城曲&KR1293;而特起兮雉堞隱嶙而猶存狐狢穴處於其下
兮鼪鼯吟嘯而成羣蒿艾蓊薆以相依兮枳棘鬱其榛
榛悼漢氏之絶滅兮想世祖之中興方巨猾之滔天兮
恣豺狼之噬吞肆横行於天下兮驅虎豹以為羣仗大
義而奮討兮實南土之裔孫運欃槍而一埽兮忽電滅
而無存彼百萬之貔貅兮曾一旅之莫抗信天道之輔
順兮豈人謀之不臧迄於今幾千祀兮魂魄遊乎何鄉
冀髣髴其神靈兮步徙倚而彷徨過宛葉而弭節兮陟
方城之峩峩歎羇旅之無友兮彈劒鋏而浩歌覽陵阜
之參差兮實鬻熊之舊疆不修德而恃險兮曾幾何而
不亡宿上唐之候館兮聽晨鷄之悲鳴濯余纓於泌水
兮瞻桐柏之&KR3229;嶔飄風熛怒以來東兮薄寒慘悽而中
人雲漫漫以承空兮霰雪下而繽紛念往人之阻修兮
歎行役之多艱車䧟淖而不進兮馬頓轡而盤跚僕夫
憔悴以懷歸兮憩章陵而南邁奠濁醪於漢祠兮顧白
水之如帶眞人一去而不返兮佳氣蔥鬱而如在歴崎
嶇之九邑兮涉川路之千里心澹澹而忘食兮筋骨疲
乎鞭築唯君子之無累兮雖九夷其可居矧神農之所
宅兮土深厚而無虞誦孔氏之法言兮疾沒世而無名
就寂寞以閑處兮非余心之所憑植木蘭以為籬兮塗
申椒以為堂蕙披靡而盛茂兮衆香郁其芬芳優游偃
息靜以索志兮又何必歸夫故鄉
南征賦(有序)(明)陸深
空同子陽明子同日去國作南征賦
亶肅肅以宵征兮悲往路之未央懼中道之折軸兮思
改轍又惡夫無良顧僕夫以先後兮喟河廣之誰航瞻
桑梓之翳翳兮孰云忍捐夫故鄉方青春之駘蕩兮何
雨雪之縱横白日匿其耿光兮鬱浮雲以翻揚睇山川
以無極兮陵谷杳乎其孰明祥狐嗥而風厲兮何有於
噦噦之鳳凰昔宣尼之遑遑兮固蒙笑於楚狂展直躬
以事人兮卒三黜乎舊邦慨殷室之多賢兮王子剖而
信芳苟璞玉之終在兮雖屢刖又何傷謀人之國兮焉
有禍而彌藏覩巨盜之乘垣兮固將揭之以峻防謂余
夢寐之顚倒兮豈敢幸其必當黑白之同體兮盖昔焉
之所常憚嬋娟之翹妒兮吾安忍刓夫清揚集絺綌以
禦冬兮疇駕尤於寒凉狎逆鱗而批之固以不碎為慶
也斥虎之使逝兮遭反噬未為殃也卬衷之洵安兮初
未量乎得喪曩委羽於東海兮奚成功之可望矢貞心
之不泯兮瀕九死吾猶恇昔淑媛之見背兮竟結髮之
難忘悵恩情之中絶兮往將灑埽乎室堂彼良農之俶
載兮力刈乎莠與稂誕嘉穀之離離兮竟收功於千倉
度中流以失楫兮豈俟共載而劻勷燕雀安於焚棟兮
斯物知之不長服先哲之明訓兮希旁燭之煌煌神龍
之淵天兮諒所乘之允臧步中夜以顧瞻兮睆牽牛與
七襄永相望於咫尺兮庶精誠之可將仰天閽之九重
兮冀羲馭之回光魂怦怦以上征兮蹇徘徊而彷徨亂
曰桂車蘭軒服騏驎兮登高臨深送征人兮懷芳握馨
遺心親兮瞻望弗及涕泗零兮
序征賦(魏)徐幹
余因兹以從邁兮聊暢目乎所經觀庶士之繆殊察風
流之濁清㳂江浦以左轉涉雲夢之無陂從青冥以極
望上連薄乎天維刊梗林以廣塗填沮洳以高蹊擥循
環其萬般旦千里之長湄行兼時而易節迄玄氣之消
微道蒼神之受謝逼鶉鳥之將棲慮前事之既終亦何
為乎久稽乃振旅以復蹤泝朔風而北歸及中區以釋
勤超栖遲而無依
撰征賦(有序)(宋)謝靈運
盖聞昏明殊位貞晦異道雖景度回革亂多治寡是故
升平難於恒運剝喪易以横流皇晉受命河汾來遷吳
楚數歴九世年踰十紀西秦無一援之望東周有三辱
之憤可為積禍纏釁固以久矣况乃陵塋幽翳情敬莫
遂日月推薄帝心彌遠慶靈將升時來不爽相國宋公
得一居貞回乾運軸内匡寰表外清遐陬每以區宇未
綂側席盈慮值天祚攸興昧弱授機龜筮元謀符瑞景
徵於是仰秪俯協順天從兆興止戈之師躬暫勞之討
以義熙十有二年五月丁酉敬戒九伐申命六軍治兵
於京畿次師於汳上雲檣千艘靁輜萬乘羽騎盈塗飛
旍蔽日别命羣帥誨謨惠策法奇於三略義祕於六韜
所以鉤棘未曜殞前禽於金墉威弧始彀走鈒隼於滑
臺曾不踰月二方獻捷宏功懋德獨絶古今天子感東
山之劬勞慶格天之光大明發興於鑒寐世臣遵於原
隰余攝官承乏謬充殊役皇華愧於先雅靡盬顇於征
人以仲冬就行分春反命塗經九守路踰千里沿江亂
淮遡薄泗汳詳觀城邑周覽丘墳眷言古迹其懷巳多
昔皇祖作藩受命淮徐道固苞桑勲由仁積年月多歴
市朝巳改永為洪業纏懷清歴於是采訪故老尋履往
迹而遠感深慨痛心隕涕遂寫集聞見作賦撰西征俾
事運遷謝託此不朽其辭曰
系烈山之洪緒承火正之明光立熙載於唐后申讚事
於周王疇庸命而順位錫寶珪以徹疆歴尚代而平顯
降中葉以繁昌業服道而德徽風行世而化揚投前蹤
以永冀省輶質以遠傷暌謀始於蓍蔡違用舍於行藏
庇常善之罔棄憑曲成之不遺昭在幽而偕煦賞彌久
而愈私顧晩草之薄弱仰青春之葳蕤引蔓穎於松上
擢纖枝於蘭逵施隆貸而有渥報涓塵而無期歡太階
之休明穆皇道之緝熙惟王建國辨方定隅内外既正
華夷有殊惟昔小雅逮於班書戎蠻孔熾是殛是誅所
以宣王用棘於獫狁高帝方事於匈奴然侵鎬至涇自
塞及平闚郊伺鄙(原本闕四字)慕攜王之矯虔階喪亂之未
寧竊強秦之三輔陷隆周之兩京雄崤澠以制險據繞
霤而作扄家永懷於故壤國願言於先塋俟太平之曠
期屬應運之聖明坤寄通於四瀆乾假照於三辰水潤
土以顯比火炎天而同人惟上相之叡哲當草昧而經
綸總九流以貞觀協五材而平分時來之機悟先於介
石納隍之誡一援於生民龜策允臧人鬼同情順天行
誅司典詳刑樹牙選徒秉鉞抗旍弧矢罄楚孝之心智
戈棘殫吳子之精靈迅三翼以魚麗襄兩服以鴈逝陣
未列於都甸威巳振於秦薊灑嚴霜於渭城被和風於
洛汭就終古以比猷考墳冊而莫契昔西怨於東徂今
北伐而南悲豈朝野之恒情同萬乘之幽思歌零雨於
豳風興採薇於周詩慶金墉之凱定眷戎車之遷時佇
千里而感遠涉弦望而懷期詔微臣以勞問奉王命於
河湄夕飲餞以俶裝旦出宿而言辭歲既晏而繁慮日
將邁而戀乖闕敬恭於桑梓謝履長於庭階冒沈雲之
晻藹迎素雪之紛霏凌結湍而凝清風矜籟以揚哀情
在本而易阜物雖末而難懷眷余勤以就路苦憂來其
城頹爾乃經雉門啓浮梁眺鍾巖越查塘覽永嘉之紊
維尋建武之緝綱於時内慢神器外侮戎狄君子横流
庶萌分析主晉有祀福禄來格明兩降鑒三七辭厄元
誕德以膺緯肇回光於陽宅明思服於下武興繼代以
消逆簡文因心以秉道故恩用而刑廢孝武舍己以仗賢
亦寧外而治内觀日化而就損庶雍熙之可對閔隆安
之致寇傷龜玉之毁碎漏妖凶於滄洲纏釁難而盈紀
時焉依於晉鄭國有蹙於百里賴英謨之經營弘兼濟
以忘己主寰内而緩虞澄海外以清滓至如昏祲蔽景
鼎作傾基黍離有歎鴻鴈無期瞻天命之貞符秉順動
而履機率駿民之思效普邦國而同歸盪積霾之穢氛
啓披隂之光暉反平陵之杳藹復七廟之依稀務役簡
而農勸每勞賞而忠甄燮時雍於祖宗(原本闕六字)埽逋醜
於漢渚滌僭逆於岷山羈巢處於西木引鼻飲於源淵
惠要襋而思韙援冠弁而來虔視冶城而北屬懷文獻
之收揚匪元首之康哉孰股肱之惟良譬觀曲而識節
似綴組以成章業彌纏而彌微事愈有而莫傷次石頭
之雙岸究孫氏之初基幸漢庶之漏網憑江介以抗維
初鵲起於富春果鯨躍於川湄匝三世而國盛歴五偽
而宗夷察成敗之相仍猶脣亡而齒寒載十二而謂紀
豈蜀滅而吳安衆咸昧於謀兆羊獨悟於理端請廣武
以誨情樹襄陽以作藩拾建業而如遺沿萬里而誰難
疾魯荒之詖辭惡京陵之譖言責當朝之憚貶對曩籍
而興歎敦怙寵而判違敵既勍而國圯彼問鼎而何階
必先賊於君子原性分之異託雖殊塗而歸美或卷舒
以愚智或治亂其如矢謝昧迹而託規卒安身以全里
周顯節而犯逆抱正情而喪已薄四望而尤眄歎王路
之中鯾蠢百越之妖燼敢凌蹈於五嶺崩雙嶽於中流
擬凶威於荆郢隱雷霆於帝坐飛鋩鏃於宫省於時朝
有遷都之議人無守死之志師旅痛於久勤城墉闕於
素備安危勢在不侔衆寡形於見事於赫淵謀研其神
策緩轡待機追奔躡迹遇雷池而振曜次彭蠡而殲滌
穆京甸以清晏撤多壘而寧役造白石之祠壇懟二豎
之無君踐掖庭以幽辱凌祧社而火焚愍文康之罪巳
嘉忠武之立勲道有屈於災蝕功無謝於如仁訊落星
之饗旅索舊樓於吳餘迹階戺而不見横榛莽以荒除
彼生成之樂辰亦猶今之在余慨齊吟於爽鳩悲唐歌
於山樞弔偽孫於徐首率君臣以奉疆時運師以伐罪
偏投書於武王迄西北之落紐乏東南以振綱誠鉅平
之先覺實中興之後祥據左史之攸徵胡影迹之可量
過江乘而責始知遇雄之無謀厭紫微之宏凱甘陵波
而遠遊越雲夢而南泝臨浙河而東浮彀連弩於川上
候蛟龍於中流爰薄方與迺届歐陽入夫江都之域次
乎廣陵之鄉易千里之漫漫泝江流之湯湯洊赤圻以
經復越二門而起漲眷北路以興思看東山而怡目林
叢薄路逶迤石參差山盤曲水激瀨而駿奔日映石而
知旭審兼照之無偏怨歸流之難濯羨輕魵之涵泳觀
翔鷗之落啄在飛沈其順從顧微躬而緬邈於是抑懷
蕩慮揚㩁易難利涉以吉天險以艱於敵伊阻在國斯
便勾踐行霸於琅邪夫差爭長於黃川葛相發歎而思
正曹后愧心於千魂登高堞以長覽知吳濞之衰盛戒
東南之逆氣成劉后之駴聖藉鹽鐡之殷阜臨淮楚之
剽輕盛几杖而弭心怒抵局而遂爭忿爰盎之扶禍惜
徒傷於家令匪條侯之忠毅將七國之陵正襃漢藩之
治民並訪賢以招明侯文辯其誰在曰鄒陽與枚生據
忠辭於吴朝執義說於梁庭敷高才於兔園惟正言而
免刑闕里既已千載深儒流於末學欽仲舒之睟容遵
縫掖於前躅對園囿而不闚下帷幕而論屬相端非之
兩驕遭弘偃之雙慝恨有道之無時步險塗以側足聞
宣武之大閱反師旅於北㕓自皇運之都東始昌業以
濟難抗素旄於秦嶺揚朱旗於巴川懼帝系之墜緒故
黜昏而崇賢嘉收功以垂世嗟在嗣而覆旃德非陟而
繼宰釁踰禹其必顚造步兵而長想欽太傅之遺武思
嘉遯之餘風紹素履之落緒民志應而願稅國屯難而
思撫譬乘舟之待楫象提釣之假縷總出入於和就兼
仁用於默語弘九流以挈四維復先陵而清舊字却西
州之成功指東山之歸予惜圖南之啓運恨鵬翼之未
舉發津潭而迥邁逗白馬以憩舲貫射陽而望䢴溝濟
通淮而薄甬城城陂陁兮淮驚波平原遠兮路交過面
艽野兮悲橋梓遡急流兮苦磧沙夐千里而無山緬百
谷而有居被宿莽以迷徑覩生煙而知墟(原本闕六字)謂信
美其可娛身少長於樂土實長歎於荒餘(原本闕四字)具瘁
值歲寒之窮節視曾雲之崔巍聆悲飇之掩屑彌晝夜
以滯淫怨凝隂之方結望新晴於落日起明光於躋月
眷轉蓬之辭根悼朔鴈之赴越披微物而疚情此思心
其可說問徭役其幾時駭閱景於興沒感曰歸于采薇
予來思于雨雪豈初征之懼對冀鸛鳴之在垤(原本闕四字)
踰宿騖吾楫於邳鄉奚車正以事夏虺左相以輔湯緜
三代而享邑厠踐土之一匡嗟仲幾之寵侮遂舍存以
徵亡喜薛宰之善對美士彌之能綱升曲垣之逶迤訪
淮隂之所都原入跨之達恥俟遭時以遠圖舍西楚以
擇木迨南漢以定謨亂孟津而魏滅攀井陘而趙徂播
靈威於齊横振餘猛於龍且觀讓通而告豨曷始智而
終愚迄沂上而停枻登高圯而不進石幽期而知賢張
揣景而示信本文成之素心要王子於雲軔豈無累於
清霄直有槩於貞吝始熙績於武關卒敷功於皇胤處
夷險以解挫弘憂虞以時順矜若華之翳晷哀飛驂之
落駿傷粒食而興念眷逸翮而思振戾臣山而東顧美
相公之前代嗟殘虜之將糜熾餘猋於海濟驅鮐稚於
淮曲暴鰥孤於泗澨託末命(原本闕二字)雲冀靈武之北驅
惟授首之在晨當盛暑而選徒肅嚴威以振響漸温澤
而沾腴既雲撤於朐城遂席卷於齊都曩四關其奚阻
道一變而是孚傷炎季之崩弛長逆布以滔天假父子
以詐愛借兄弟以偽恩相魏武以譎狂宄謨奮於東藩
桴未譟於東郭身已馘於樓門審貢牧於前說證所作
於舊徐聆泗川之浮磬翫夷水之蠙珠草漸苞於埴壤
桐孤榦於嶧隅慨禹迹於尚世惠遺文於夏書紛征邁
之淹留彌懷古於舊章商伯文於故服咸徵名於彭殤
眺靈璧之曾峰投吕縣之迅梁想蹈水之行歌雖齊汨
其何傷啓仲尼之嘉問告性命以依方豈苟然於迂論
聆寓言於達莊於是濫石橋登戲臺策馬釣渚息轡城
隅永感四山零淚雙渠怨物華之推驛慨舟壑之遞遷
謂徂歲之悠闊結幽思之方根感皇祖之徽德爰識沖
而量淵降俊明以鏡鑑迴風猷以昭宣道既底於國難
惠有覃於黎元士頌歌於政教民謠詠於渥恩兼采芑
之致美協漢廣之發言強虎氐之搏翼灟雲網於所禁
驅黔氓以藴崇取園陵而湮沈錫殘落於河西序淪胥
於漢隂攻方城而折扃擾譙潁其誰任世闕才而貽亂
時得賢而興治救祖考之邦壤在幽人而枉志體飛書
之遠情悟犒師之通識迨明達之高覽契古今而同事
拔淵謨於潛機騁神鋒於雲旆驅斥澤而風靡蹙坑谷
而鳥竄中華免夫左衽江表此焉緩帶既剋黜於肥六
又作鎮於彭沛晏皇塗於國内震天威於河外埽東齊
而巳寧指西崤而將泰值秉均而代謝實大業之興廢
心無忝於樂生事有像於燕惠抱明哲之不伐奉宏勲
而是稅捐七州以爰來歸五湖以投袂屈盛績於平生
申遠期於暮歲訪曩載於宋鄙採陽秋於魯經晉申好
於東吳鄭憑威於南荆故反師於曹門將以塞於夷庚
納五叛以長寇伐三邑以侵彭美西鉏之忠辭快韓厥
之奇兵追項王之故臺迹霸楚之遺端挺宏志於總角
奮英勢於弱冠氣盖天而倒日力拔山而傾湍始飇起
於勾越中電激於衡關興偏慮於攸吝忘即易於所難
忌陳錦而莫照思反鄉而有歎且夫殺義害嬰而&KR0008;豐
疑緤賢不策失位誰持迨理屈而愈閉方怨天而懷悲
對駿騅以發憤傷虞姝於末詞陟亞父之故營諒謀始
之非托遭衰嬴之崩綱值威炎之結絡迄皓首於阜陵
猶謬覺於然諾視一人於三傑豈在已之庸弱置豐沛
而不舉故自同於俎鑊發卞口而游歴迄西山而弭轡
觀終古之幽憤懷元王之沖粹丁戰國之權爭方恬心
於道肆學浮丘以就德友三儒以成類潔流始於初源
累仁基於前美撥楚族之休烈傅芳素於來祀彊見譽
於清虛德致稱於千里或避寵以辭姻或遺榮而不仕
政直言以安身駿絶才以喪已驅信道之成終表昧世
之虧始悟介焉之已差則不俟於終日既防萌於未著
雖念德其何益爾乃孟陬發節雷隱蟄驚散葉荑柯芳
蘤飾萌麥萋萋於旄丘柳依依於高城相鴡鳩之集河
觀鳴鹿之食苹沂泗遠兮清川急秋冬近兮緒風襲風
流蕙兮水增瀾□愁衿兮鑑戚顔愁盈根而藴際戚發
條而成端嗟我行之彌日待征邁而言旋荷慶雲之優
渥周雙七於此年陶逸豫於京甸違險難於行川轉歸
弦而眷戀望脩檣而流連願關鄴之遄清遲華鑾之凱
旋穆淳風於六合溥洪澤於八埏頒賢愚於大小順規
矩於方圓固四民之獲所宜稅稷於萊田苦邯鄲之難
步庶行迷之易痊長守樸以終稔亦拙者之政焉
述征賦(明)徐禎卿
歲大吕之季律予戒行於上都愬北風之憭慄掩霏雪
以遐徂愁長路之不極詠役車於周詩聊騁目以宣憂
愴懷土而興思歴維揚之故域背大江之皇陂悲窮野
之寥闃憩淮隂之城隅訪王孫之遺蹟謁漂母於空祠
哀智傑之有窮亶民生之多罹惟往昔而顧念心摇摇
而夕悲逮明發而振檝遂慷慨以遐辭
小征賦(有序)(明)皇甫涍
予以孟冬治逋於衛墟作小征賦
歲孟冬之慘烈兮予有事乎汲城晨雨霽之遄阻兮暮
指途而遂征風飄飄以升輿兮日杳杳而抗旌露夜下
而羇旅兮魂營營之靡寧詠詩人之遥役兮瞻岵屺而
疚情偭黃丘而息駕兮矖行阜而南邁伊故鄉之永懷
兮氣交憤而長喟雪氛氲而蔽天兮憫征人之無衣野
寂寞其遼迥兮雲孤泊而靡依感鴻鳥之違寒兮鳴邕
邕以羣飛過邑墟而有懷兮訊滑臺以延佇漸淇水之
湯湯兮激衝波於迴渚美氓蚩之困悔兮悟漢廣於求
女願履幽而反正兮年冉冉而不與遵河津以遐騖兮
停予車於衛郊諒取辟之不遠兮信昊天之孔昭彼既
耄而警訓兮宜令名之益邵嗟弱植之易遷兮憚我辰
之不遭期浚谷之考槃兮隘碩人之弗告苟委順而弘
觀兮從吾好而自足終秉耒以絶榮兮永放歌於巖曲
御定歴代賦彙外集卷九
