欽定四庫全書
御定歴代賦彙卷九十四
音樂
琴賦(漢)傅毅
歴嵩岑而將降覩鴻梧於幽阻高百仞而不枉對修條
以特處蹈通涯而遠遊圖兹梧之所宜蓋雅琴之麗樸
乃升伐其孫枝命離婁使布繩施公輸之剞劂遂雕琢
而成器揆神農之初制盡聲變之奥妙抒心志之鬱滯
琴賦(漢)蔡邕
爾乃言求茂木周流四垂觀彼椅桐層山之陂丹華煒
煒綠葉參差甘露潤其末涼風扇其枝鸞鳳翔其顛玄
鶴巢其岐考之詩人琴瑟是宜爰制雅器協之鍾律通
理治性恬淡清溢爾乃清聲發兮五音舉韻宫商兮動
角羽曲引興兮繁絃撫然後哀聲既發祕弄乃開左手
抑揚右手徘徊指掌反覆抑按藏摧於是繁絃既抑雅
韻乃揚仲尼思歸鹿鳴三章梁甫悲吟周公越裳青雀
西飛别鶴東翔飲馬長城楚曲明光楚姬遺歎雞鳴高
桑走獸率舞飛鳥下翔感激絃歌一低一昂
琴賦(有序)(晉)嵇康
余少好音聲長而翫之以為物有盛衰而此無變滋味
有厭而此不勌可以導養神氣宣和情志處窮獨而不
悶者莫近於音聲也是故復之而不足則吟詠以肆志
吟詠之不足則寄言以廣意然八音之器歌舞之象歴
世才士並為之賦頌其體制風流莫不相襲稱其材幹
則以危苦為上賦其聲音則以悲哀為主美其感化則
以垂涕為貴麗則麗矣然未盡其理也推其所由似元
不解聲音覽其旨趣亦未達禮樂之情也衆器之中琴
德最優故綴敘所懷以為之賦其辭曰
惟椅梧之所生兮託峻嶽之崇岡披重壤以誕載兮參
辰極而高驤含天地之醇和兮吸日月之休光鬱紛紜
以獨茂兮飛英蕤於昊蒼夕納景於虞淵兮旦晞幹於
九陽經干載以待價兮寂神跱而永康且其山川形勢
則盤紆隱深崔嵬岑嵒玄嶺巉巖岞崿嶇崟丹崖嶮巇
青壁萬尋若乃重巘增起偃蹇雲覆邈隆崇以極壯崛
巍巍而特秀蒸靈液以播雲據神淵而吐溜爾乃顛波
奔突狂赴爭流觸巖觝隈鬱怒彪休洶湧騰薄奮沫揚
濤瀄汨澎湃䖤蟺相糾放肆大川濟乎中州安迴徐邁
寂爾長浮澹乎洋洋縈抱山丘詳觀其區土之所産毓
奥宇之所寳殖珍怪琅玕瑶瑾翕赩叢集累積奐衍於
其側若乃春蘭被其東沙棠殖其西涓子宅其陽玉醴
涌其前玄雲蔭其上翔鸞集其巔清露潤其膚惠風流
其間竦肅肅以靜謐密微微其清閒夫所以經營其左
右者固以自然神麗而足思願愛樂矣於是遯世之士
榮期綺季之疇迺相與登飛梁越幽壑援瓊枝陟峻崿
以遊乎其下周旋永望邈若凌飛邪睨崑崙俯闞海湄
指蒼梧之迢遞臨迥江之威夷寤時俗之多累仰箕山
之餘輝羨斯嶽之弘敞心慷慨以忘歸情舒放而遠覽
接軒轅之遺音慕老童於騩隅欽泰容之高吟顧兹桐
而興慮思假物以託心迺斲孫枝準量所任至人攄思
制為雅琴迺使離子督墨匠石奮斤䕫襄薦法班倕騁
神鎪會裛厠朗密調均華繪雕琢布藻垂文錯以犀象
藉以翠綠絃以園客之絲徽以鍾山之玉爰有龍鳳之
象古人之形伯牙揮手鍾期聽聲華容灼爍發采揚明
何其麗也伶倫比律田連操張進御君子新聲憀亮何
其偉也及其初調則角羽俱起宫徵相證參發並趣上
下累應踸踔&KR0008;硌美聲將興固以和昶而足耽矣爾乃
理正聲奏妙曲揚白雪發清角紛淋浪以流離奐淫衍
而優渥粲奕奕而高逝馳岌岌以相屬沛騰遌而競趣
翕暐曄而繁縟狀若崇山又象流波浩兮湯湯鬱兮峩
峩怫㥜煩冤紆餘婆娑陵縱播逸霍濩紛葩檢容授節
應變合度競名擅業安軌徐步洋洋習習聲烈遐布含
顯媚以送終飄餘響於泰素若乃高軒飛觀廣厦閒房
冬夜肅清朗月垂光新衣翠粲纓徽流芳於是器泠絃
調心閒手敏觸&KR1290;如志惟意所擬初涉渌水中奏清徵
雅昶唐堯終詠微子寬明弘潤優游躇跱拊絃安歌新
聲代起歌曰凌扶搖兮憩瀛洲要列子兮為好仇餐沆
瀣兮帶朝霞眇翩翩兮薄天遊齊萬物兮超自得委性
命兮任去留激清響以赴會何絃歌之綢繆於是曲引
向闌衆音將歇改韻易調竒弄乃發揚和顔攘皓腕飛
纖指以馳騖紛㒊譶以流漫或徘徊顧慕擁鬱抑按盤
桓毓養從容祕翫闥爾奮逸風駭雲亂牢落凌厲布濩
半散豐融披離斐韡奐爛英聲發越采采粲粲或間聲
錯糅狀若詭赴雙美並進駢馳翼驅初若將乖後卒同
趣或曲而不屈或直而不倨或相凌而不亂或相離而
不殊時劫掎以慷慨或怨㜘而躊躇忽飄颻以輕邁乍
留聯而扶疎或參譚繁促複疊攢仄從橫駱驛奔遁相
逼拊嗟累讚間不容息瓌豔竒偉殫不可識若迺閒舒
都雅洪纖有宜清和條昶案衍陸離穆温柔以怡懌婉
順序而委蛇或乘險投會邀隙趣危嚶若離鵾鳴清池
翼若游鴻翔曾崖紛文斐尾綝縿離纚微風餘音靡靡
猗猗或摟&KR1290;櫟捋縹繚潎冽輕行浮彈明嫿&KR1353;惠疾而
不速留而不滯翩緜飄邈微音迅逝遠而聽之若鸞鳳
和鳴戲雲中迫而察之若衆葩敷榮曜春風既豐贍以
多姿又善始而令終嗟姣妙以弘麗何變態之無窮若
夫三春之初麗服以時迺攜友生以遨以嬉涉蘭圃登
重基背長林翳華芝臨清流賦新詩嘉魚龍之逸豫樂
百卉之榮滋理重華之遺操慨遠慕而長思若迺華堂
曲宴密友近賓蘭肴兼御旨酒清醇進南荆發西秦紹
陵陽度巴人變用雜而並起竦衆聽而駭神料殊功而
比操豈笙籥之能倫若次其曲引所宜則廣陵止息東
武太山飛龍鹿鳴鵾雞游絃更唱迭奏聲若自然流楚
窈窕懲躁雪煩下逮謠俗蔡氏五曲王昭楚妃千里别
鶴猶有一切承間簉乏亦有可觀者焉然非夫曠遠者
不能與之嬉遊非夫淵靜者不能與之閒止非放達者
不能與之無吝非至精者不能與之析理也若論其體
勢詳其風聲器和故響逸張急故聲清閒遼故音痺絃
長故徽鳴性潔靜以端理含至德之和平誠可以感盪
心志而發洩幽情矣是故懷戚者聞之莫不憯懷慘悽
愀愴傷心含哀懊咿不能自禁其康樂者聞之則欨愉
歡釋抃舞踊溢留連瀾漫嗢噱終日若和平者聽之則
怡養悅悆淑穆玄真恬虚樂古棄事遺身是以伯夷以
之廉顔回以之仁比干以之忠尾生以之信惠施以之
辯給萬石以之訥慎其餘觸類而長所致非一同歸殊
塗或文或質總中和以統物咸日用而不失其感人動
物蓋亦弘矣於時也金石寢聲匏竹屏氣王豹輟謳狄
牙喪味天吳踊躍於重淵王喬披雲而下墜舞鸑鷟於
庭階游女飄焉而來萃感天地以致和况蚑行之衆類
嘉斯器之懿茂詠兹文以自慰永服御而不厭信古今
之所貴亂曰愔愔琴德不可測兮體清心遠邈難極兮
良質美手遇今世兮紛綸翕響冠衆藝兮識音者希孰
能珍兮能盡雅琴唯至人兮
古琴賦(宋)陳襄
客有孫枝之琴號曰太古之器樸兮不文淡焉無味痕
交錯而蠧生色斕斑而塵蔽疎絃危而不紊瑶軫屼而
幾廢吁至道之難行悵知音之未至凄凄然泠泠然故
獨以因時而遣意洎乎夕照西沉蒼梧半陰對明月之
千里上高臺之百尋爾乃豁妙慮開沖襟撫玉柱揚清
音不獨解吾人之愠將以平君子之心太丘子乃輾轉
不寐振衣而起悄焉凝懷寂焉傾耳意躑躅於幽蘭心
彷徨於流水由是納中和蠲侈靡審樸略之遺韻達真
純之妙理忽然不覺至道之入神而大化之陶已别有
宛洛佳客金張貴侯塗歌兮邑詠朝歡兮夕遊設瓊漿
兮綺席張翠幕兮青樓莫不弄秦聲歌郢曲吹女媧之
笙簧播子文之絲竹然後酩酊乎醉鄉駢闐乎歸軸又
安能審雅操之微妙聽丹絃之斷續而巳哉嗟乎大道
既傾澆風益行雖歌吹之沸天徒管絃之亂人方今朝
廷淑清天下化成願以古人之風變今人之情以今人
之樂復古人之聲則斯琴也可以易俗而移民而斯世
也可以背偽而歸真
琴賦(有序)(元)楊維楨
天台蔡仲玉以琴訪予水南山北樓希音跫然而無近
世新聲之變蓋蔡君力執古道而深造樂情者也於其
别也作琴賦以贈
伐孤桐兮龍門斬靈梓兮泗濱配美木兮陰陽繩朱絲
兮君臣準遺則兮泰皞比正律兮伶倫成綠綺之雅製
於以御夫至人蓋其理中和復清真宣八風明彝倫感
天地動鬼神桑濮不能間其邪而鄭衛不能入其淫者
也夫自虞歌既杳襄教不宣東市絶調高山毁絃黃鍾
擯棄正始沈焉䵷咬遷變下俚嗑焉歎人器兮俱喪孰
能傳其不可傳吾子佩焦尾象前賢蹴子野排田連起
千載而非後追太古而無前得非瘖萬雌而雄鳴藹凡
翅而孤鶱者耶爾其觚酒登爐熏爇僎清風介朗月拂
素雲揮白雪朱絃既絲玉指作&KR1290;宫羽相宣角徵參發
雅韻依永長歌赴節愉焉款款悽焉屑屑蕩焉裔裔菀
焉咽咽繹焉如縈擸焉如折汜焉如沸刜焉如竭煥若
春温&KR1480;若甘霖粲若榮葩蕭若枯林高者拔焉而峻下
者濁焉而沉急者矢焉而激緩者紆焉而深央央坎坎
噦噦愔愔鏗鏗磕磕栗栗淋淋如冷泉潄澗籟動谷鳴
如巫山夜雨隴水秦聲如村翁野老之嬉笑如鶯喉鵒
語之吚嚶如大風飄瓦而軯磕如胥濤鼓譟而漰渹至
若詳其曲引則優柔温淳長養恢渾郁乎南風之薰也
融怡和順溥博沉濬洋乎流水之潤也愴怳坎壈怵惻
怛憯戚乎履霜之慘也憔悴虺尵徬徨低回摧乎别鶴
之哀也其憂也深其思也長其樂不淫其哀不傷滌煩
決塞導和養康懲躁寬鄙立懦摧剛可謂至德之精音
而三歎於一唱者矣已而中聲五降均曲成闋簉弄向
闌敏手暫輟銀蟾在天星漢明滅主賓頽然仰視空闊
於是命酒起舞而為之歌曰搴芳洲兮芙蓉拏扁舟兮
葦叢渺極浦兮千里望遠岫兮橫空吾將與子泝洞庭
歴九峰登玉霄攀閬風招漁父之往櫂兮探湘靈之遺
蹤訪遐奏於涓子兮引高吟於舂容窺人寰而曾舉兮託
遺響於無窮舉天籟以成吾音兮寫余心之太沖又
何有於&KR3067;成兮三尺之桐
焦桐入聽賦(以泠然雅音至聽方識為韻)(唐)王起
聽之微者不必五音伊焦桐之逸韻契伯喈之明心氣
逐炎炎始將隨於槁木聲飛烈烈終見用於雅琴當其
大匠未收樵人所利圭葉零落孫枝殘瘁以薪見迷以
竈求媚聲連而丹燄乍飛響送而紅星忽墜聞之者徒
為木之槁火之熾殊不知八音之珍佇五絃之至彼美
中郎神妙無方樂無不審音無不詳聽執爨之間克諧
律吕聞就燥之處乍合宫商乃言曰惜乎斯桐韻實天
假可以加雕斲可以暢韶雅何混彼樗林而棄於薪者
於是收質燄燄求音泠泠撲滅其色鱗皴其形被之以
絃佇水流而山立鼓之為操必鶴舞而魚聽則知桐之
成器待其人而克定桐之有聲非其人而靡聽向若清
耳不傳瓌材遂損希聲率爾聾俗猶然則半死之根誰
一收其餘燼孤生之榦將久滅於青煙桐之爇兮人之
德焚身之(原本闕一字)兮躬忽見屈殊不知焦尾為珍竟獲
伸於多識至矣哉感知音者願是傚而是則
無絃琴賦(以舜歌南風待絃後發為韻)(唐)張隨
陶先生解印彭澤抗跡廬阜不矯性於人代笑遺名於
身後適性者以琴怡神者以酒酒兮無量琴也無絃粲
星徽於日下陳鳳啄於風前振素手以揮拍循良質而
周旋幽蘭無聲媚庭際之芬馥綠水不奏流舍後之潺
湲以為心和即樂暢性靜則音全和由中出靜非外傳
若窮樂於求和即樂流而和喪扣音以徵靜則音溺而
靜捐是以撫空器而意得遺繁絃而道宣豈必誘玄鵠
以率舞驚赤龍而躍泉者哉如是載指載撫以逸以和
因向風以舒嘯聊據梧以安歌曰樂無聲兮情逾倍琴
無絃兮意彌在天地同和有真宰形聲何為迭相待客
有聞而駭之曰樂之優者惟琴君之聖者惟舜稽八音
而見重彈五絃以流韻故長養之風薰而敦和之德順
無為而天下自理垂拱而海外求覲伊德音之所感與
神化而相參固以極天而蟠地豈惟自北而徂南然則
琴備五音不可以闕絃為音而方用音待絃而後發苟
在意而遺聲則器空而樂歇先生特執由心之理而昧
感人之功俾清濁不聞於小大宫商莫辨夫始終攫之
深舍之愉促空軫而奚則角為民徵為事扣無聲而曷
通秪反古以自異實詭代而違同孰若同靜華以發外
合恬和而積中傳雅操於心手播德音乎絲桐俾其審
音者悟專一之節奏知變者美更張之道崇先生曰吾
野人也所貴在晦而黜聰若夫廣樂以成教安敢與蘷
而同風
五色琴絃賦(以宫商角徵羽文武為韻)(唐)仲子陵
絃有五色而播蓋出乎舜宫方理之而登於壽域故制
此而歌夫薰風黑與青間青與赤通或以白而受采或
以黃而居中本乎朱襄以至陶唐因加而自七至八以
少乎惟宫與商事匪因於蠶餌或不由於蟹筐園客以
登夫鈎軫墨子徒歎於蒼黃及其瓠巴所彈師文所學
流連昭曠縹緲緜邈莫不因其靜好生此和樂張伯牙
之號鐘含師曠之清角八音克諧兮自比五色相宣兮
有以雖因聲以至用終假色而為美清音從内而發和
氣由中而起奏激楚則引以結風歌陽春則雜以流徵
或向虚壑或臨積水影歴歴而分形聲泠泠而過耳直
其躬而能屈鮮其色而受汙惡以紫而奪朱常恐新而
代故大白若辱有以見至道之源小扣必鳴有以昭儒
者之度召姑洗則草木潛發歌黃鍾而川池異沍泉魚
瀺灂以躍鱗雲鶴婆娑而拂羽至如心有所感聲成於
文既為事而為物亦有臣而有君哀而不慘樂而不分
著萬物之情性和二氣之絪緼别有鳴琴在筵實篚無
覩木繩則直色然後取儻同聲之不遥願聞乎亂之以
武
孔子彈文王操賦(以審音知人前唐後一揆為韻)薛勝之
文王有聲惟聖能審初彈雅操知德音而有懷稍奏遺
音覺儀形之可稟黮然之狀巳究鏘然之響可尋述而
不作載好其音德必不孤諒前聖合於後聖道乃無二
誠此心達於彼心其神也邂逅相遇其慮也罔或不欽
則知掩四方而氣正加一絃而義深曲引烝哉調吟皇
矣穆穆乎順帝之則洋洋乎令聞不已同聲相應雖千
古而會徽音異日而論猶萬邦而聆遺美所以聖賢不
遠古今一揆且將合於心豈獨盈乎耳既而温故知新
若聖與仁千里同風自冥契於風韻千年一聖當間出
於聖人玉指迴軫朱絃應律運八風而吹萬迭五音而
不一既而文德在兹以寧王道宥密斯操也必俟後賢
吾無間然陟降因我而著昭穆因我而宣符盍徹之言
無毫釐乖於是叶同音之理豈合度差於前是謂惟神
所受繼聖之後自得於心匪傳於口稽帝謂之意勤止
豈無非天縱之才生知何有無音不合無德不宜翼翼
之心因心而會亹亹之善盡善而知師襄於是作而言
曰子聖人也與文王而同規
鍾期聽伯牙鼓琴賦(唐)林慮山人
天贊厥德惟伯牙與鍾期一則能清師曠之耳一則能
調園客之絲愜易象斷金之義應詩人伐木之詞審爾
律吕不爾瑕疵何千載之見遇使二妙以同時且琴者
所以納正禁邪弄者所以協情和性必藉其手敏亦假
其心靜使音無所容於姦聲安得惑於鄭若然者信可
謂能彈而復思乎善聽能彈奚若播於往古善聽伊何
奏難鹵莽所以協律之六應聲之五故將中感於天地
豈惟外合於匏土不爾何貴鍾期之聽何尚伯牙之鼓
緬想二子徽音不瑕冥合匪慙於郢匠絶藝方超於瓠
巴賴爾能聽知子有嘉苟解揮宫以按徵豈勞樹羽與
崇牙乃若被褐懷珠當年入賦合絲桐之響希爾促柱
有金石之音思君惠顧以聲韻當於清彈以詩書同乎
雅琴顧惟小人之述得迴君子之心儻能順聽欲仰訴
於知音
鍾期聽琴賦(有序)(唐)王太真
昔曾待詔金門屬吾君躭道久之事寢歸歟寧省竊服
古訓見郭林宗傳曰貞不絶俗隱不違親賢哉斯文生
人端格然恨甘旨不足每淪翮自咎及耿坐虚館凝神
定靈夜分假寐如聞琴聲發越宛在左右寤而驚惋貴
知音為難感鍾期善聽因賦是以廣意
寂兮琴之德寥兮琴之聲德徹陰陽之奥聲涵淳粹之
精體空洞響真清偉上皇之遺功起萬祀之垂名祇聞
成連伯牙以傳曲忽覩師文子春而移情俟良知轉化
靡忒鍾子期故有空山之谷清澗之湄幽人髣髴絶粒
茹芝憑高梧引長颸激楚窈窕流波逶迤陽阿布濩結
綠參差高秋風冷遠浦霜滋素月滿繁星稀雅調閑逸
流風遠吹鍾期當日傾耳志之怡性愜靈中矩應規躊
躇四顧侯其偉而曰聽商則知愁霖春零聞角乃覩韶
華秋榮羽發則寒生朱夏徵來則暑移玄英陵厲翕忽
消息竭盈君子悅懌導心和平斯實庖丁投刃而節應
郢人運斤而風生者也夫其高張絶絃韻清調苦惝怳
惻憾一龍一虎猛將之逐虜冰雪操蘭蕙薰嶷兮崇山
勁若寒雲烈士之諫君跂燕趙望江漢行路難杳無畔
淋漓沸渭牢落泮渙遊子之悽斷徽未撫涕橫流悲宿
昔心悠悠樵童牧䜿登孤丘哀引南音一何楚囚興歌
百里又喜子游應事態移體物聲愁或飛而不速或擁
而不留愔愔泠泠窮微達幽一偶鍾生之聽妙極而不
周於是䕫襄愕眙昭曠咄咨音有至而乃發發當及乎
此時乃理雲和寫咸池感天地動神祇玄鶴鼓舞鳳凰
來儀風雷並雲雨隨黃帝之所聽瑩伊代人疇敢以窺
鍾子兀然收聽反視沉吟不已感樂之至精得音之微
旨信音之難蓋曲有此誠在聽之以心安可察之以耳
嗟嗟琴韻盡美矣
朱絲繩賦(唐)闕名
達者覩物而自識眷繩而象直白能受采知成用而可
修樂匪在音遂執中而有得諒絲繩之為物類託質以
自植幸操張以一伸任縱橫而取則故能貞而守正勁
以全真含至和以不屈抱孤直以誰鄰若剛克以自致
諒柔立而有音齊達人之履道比君子之修身久而莫
渝豈紅紫之見奪勁而不撓非糾纏之為倫當其涗水
初滋勢如東理女工爰作視其所以如疑積微於秒忽
遂立質於經紀察其本同成經以自綸喻乎時表直道
以如砥挂端標以有準持正色而為美將配德於清壺
願齊名於直矢故能從繩作直因物寓詞苟一繩之可
法將百行以為師義足仰而象矣理自中而得之直可
自侔奚感鮑君之與色非我行徒興墨子之悲將勁挺
而自守庶回邪而不欺俾夫取象師心必由斯道考朱
絲之外物得素尚於中抱奚水鑑之足徵拒韋絃之是
保觀夫正不與奸色儔勸吾人之聿修直不為虚聲枉
俾吾人之取象故能名昭樂曲義暢人謨鄙在棼而不
理賤為直以就汙願處微而自正終守直以不渝足以
詭良材而轉雅操端循質而喻通途苟中正之可進願
從繩而巳乎
朱絲繩賦(唐)庾承宣
絲之為體兮柔以順德絲之為用兮施之則直從其音
而不改成其音而罔忒故君子體直以為象履中而立
身豈委曲而取媚將勁挺而維新既端懿以難匹想高
張而莫倫初未為絃兮信任其舒卷既比夫矢也諒難
乎屈伸寧懼不合於衆而改操不同其類而易真雖立
質以假物立音而因人敦夫㡛氏之功辨夫園客之養
非繞指以可悅將如絲而是仰志士以是而興歎詩人
因此而取象清廟之瑟非我而莫聞空桑之琴非我而
奚響惟直是與惟端是求惡靡然以從俗恥紛若以隨
流天心保貞側媚見而用悔神道助正謇諤鑒而無憂
信乎去邪以受福孰不履正而身修間其色兮未嘉素
其質兮孰美信挺挺而直繩是若固奕奕而渥丹無比
欲衆之好我染之而匪他知代之惡邪直之而有以非
矯其俗將遷其時寧三思而有贊諒一向而無疑道在
斯而為得文舍此而何之古所以嗟是非而莫分怨邪
正之難考多將任情而媚俗鮮能率性而行道何不鑒
朱繩而獨異與羣類而且殊其美雖偶其道則孤儻斯
言而是當又可得而巳乎
昭文不鼓琴賦(唐)吳冕
息絃軫兮大樸玄同忘琴音兮至人守中道不緣情則
去聲而外寂德惟抱素故含和而内融於是見高士之
心出常人之境其養貴默其伎尚靜及卷懷而克順反
不鼓而是逞藴藝如何玄德靡他知迷則達用晦實多
虚張不彈俾指節而交暢全聲入妙&KR0008;心曲而同和且
人心靜為常琴心虚為主將寧體於道樞亦守器於德
宇壞之無故常寂響而有餘用之則虧乃含音而莫吐
故自適於胷臆亦何用於角羽顔子所以如愚昭文由
是不鼓近情好樂尚德養空罷奏南音悟人間之客寄
不操三峽體山下之泉蒙斯懷柔之古者竟生白於仙
宫夫動極則靜音繁不復守樸外真含虚内肅施絃罔
舉則見素而如絲沉聲莫發乃繁根而猶木因雅韻而
不奏識道情之所蓄此則恬然誰與寂爾自躭希夷既
造妙理難探栗里無絃淵明則矯王門碎質安道更慙
是以飾外者貴其體備厚内者尚其包含於戲琴心懸
解幽響何答於以閑和於以虚納十指攸措咸制動而
是宜五音知常各處寂而不雜故琴默而美昭信仁靜
而道合
戴安道碎琴賦(唐)黃滔
拔塵俗之能琴其誰不欽戴安道之擅名斯異武陵王
之慕義彌深降使殷勤將召來以聆雅越持誠慷慨爰
擊碎以示胷襟想夫名利莫羈煙霞為賞澗松雖聳於
梁棟野鶴不侵乎羅網吳山越水韜物外之清光蜀軫
虞絲播人間之妙響杳杳區區何人戒途白屋忽驚於
嘶馬朱門欲俟於啼烏焉有平生探樂府錚鏦之妙爰
教一旦厠侯門戛擊之徒於是賁出月忩毁於蓬戶擲
數尺之鸞鳳颯一聲之風雨朱絃迸斷類冰泉裂石以
丁零玉柱交飄誤隴鴈驚弓而飛聚使者焉知宣言大
非且異鍛珠之義寧同碎斗之譏陌上迴塵走清風於
玉殿堂間釋手章素節於金徽於時野客相高時人或
陋梧雕桐斷以寧顧漆解膠離而莫救至若池亭夜月
之景巖谷春風之候遥當野岸肯思流水之曾彈靜對
庭蕪待從幽蘭之不奏向若投綠綺以無意緬維城而
有情亡一時之高躅矜六律於新聲則此日知音但仰
躍魚之弄碧山烟霧寧留藏豹之名則知藝至者不可
以簪笏拘情高者不可以王侯致終挺特以驚俗不斯
須而辱志於今人語其風孰不挹當時之事
魚琴賦(有序)(宋)梅堯臣
丁從事獲古寺破木魚斲為琴可愛玩潘叔冶從而為
賦余又和之將以道其事而寄其懷
為琴之美者莫若梧桐之孫枝夫其生也附崖石遠水
涯陰凝其腋陽削其皮曾無漫戾而沉實之韻資噫始
其遇匠氏也有幸不幸焉故未得盡厥宜其於不偶若
陷於夷刳中刻鱗加尾及鬐宛然而魚日擊而椎主彼
齊衆之律令則聲聞囂爾而四馳粤有好事者朅來睨
之取為雅器製擬庖犧徽以黃金絃以檿絲音和律調
乃升堂室嗚呼琴兮遇與不遇誠由於通窒始時效材
雖甚辱兮於道無所失今而決可以參金石之奏焉無
忘在昔為魚之日
瑟賦(元)熊朋來
庖犧氏之創物兮始弦桐以為瑟象離三之虚中兮戴
九梁而洞越弦大衍之五十兮不勝悲而半析浩朱襄
之飄風兮肇五弦於士達瞽三之為十有五兮重華作
而增八灑有番弦兮或二十而贏七必五五而乃定兮
與天數以為一紛弦樂之殊名兮皆倣此而後出夫是
以稱樂器之尤兮莫敢擬大而度長歴炎黃而陶唐兮
為咸池之大章韶以詠而永言兮聲依永乎賡歌之明
良及周為雲和兮友之以龍門空桑想夫制作之妙伶
倫吹荻后䕫拊手晏龍度左公輸斷方其長為黃鍾者
九兮倍其九以為首也其商為頌瑟兮其宫以為雅奏
也夫惟瑟聲者歌聲之所五弦二十有五兮旋宫具也
七絃相為律兮番弦五也鳳和鳴兮其句也鴈行飛兮
其柱也歌必取瑟兮既歌而語也徒歌曰謠兮徒鼓瑟
曰步也恒為堂上之樂兮瓠竹在下也名其為登歌之
器兮無故不去也瑟教廢則歌詩者莫之為譜也是以
聖門亟稱於瑟自秦以降豈無他弦而有所不必言焉
胡不觀於魯論乎孺悲之所聞點爾之侍坐由也之在
門弦歌之聲比瑟以傳又不觀於國風之唐秦乎唐有
山樞秦有車鄰皆專言乎鼓瑟不見删於聖人胡不觀
文王之廟祀乎一倡三歎應弦如見歌呼於穆遺聲盈
耳升歌示德舍瑟曷以又不觀於周公之禮經乎飲射
賓燕禮盛樂備登歌在堂間歌在陛或以瑟二或以瑟
四堂上侑歌惟瑟而巳若迺騶虞貍首間若疊奏鄉樂
惟意二南先後燕有房中五絃樂學有宵雅之肄教皆
三於瑟而他弦莫侑此古人之所甚重今人之所駭笑
者也自韓非之妄倫齊人之見擯秦蒙將軍剖之而為
箏易京君明變之而為準新聲代作古意浸泯若迺絲
聲之器遽數之莫能既侯氏之坎坎師延之靡靡嵇阮
寄嘯之具秦漢鼗鼓之戲於是六合百衲絲桐亦改其
制太乙天寳弦柱各出其新意吳蜀楚之聲不同平清
瑟之調滋異厥有鵾弦金縷左振右擊檀槽銀妝孤柱
四隔立搊卧摘竹軋木搤白虎之爪黃金之撥能使師
曠聵瓠巴拙但見吃陁蘇葩俳優裸裎以助其喧豗都
曇臘荅急笛悲篥以奮其啁哳觀其指法則秦箏多撮
琵琶多桚箜篌多擘柳琴多擊竊比於琴家之猱吟按
抑孰若一絃一柱取聲於自然而不假弄手以為力也
絃樂莫先於瑟他弦行世而瑟不行焉是棄其祖而為
支裔之從摧其根而葆由枿之萌也若迺道調仙吕託
異人之夢授而律吕每混於俗稱怨湘哭顔疑胡琴之
避徵而曲調例闕其徵聲又孰若一弦七律諸調皆在
焉而隔八之弦自相生也然而箏笛之耳未能聽古淡
者見操瑟而巳嫉章句之儒僅知守詁訓者闖歌詩而
自失惟夫陸沉野逸舒湮宣鬱宛其俟命且以永日人
莫我好而吾瑟之僻於是采孤桐兮南山之陽致文梓
兮北山之北本以黃鍾度以周尺遂練朱而繩絲雖繪
錦而貴質小弦之縷七十餘二大弦之絲八十有七初
促柱以高張乍試手而拂歴始肄蒿苹之食載歌寤寐
之服但聞誦詩之聲莫知弦指之力逮手熟而習貫益
心悦而志倦為之歌伐檀若有斲輪乎河干為之鼓考
槃若有叩槃乎山澗方且陳抑戒以自警聽衡門而無
悶賦白駒之逍遥諷淇澳之瑟僴和鏘鳴兮中清寄散
聲於咏歎共赤松而調均異湘靈之悲怨儻流魚之能
聽付貍鼠於不見誦閒情以自欣虞僕人之見訕遂乃
避俗塵而韜錦且弛弦以回鴈善吾瑟而不鼓思悠悠
兮待旦亂曰皇羲肇瑟韶以詠兮姬孔歌詩瑟之盛兮
瑟遠詩存歌可傳兮孰能誦詩惟朱玄兮勿求諧世我
思古兮解弦弭柱羨昭文不鼓兮
清廟瑟賦(宋)陳普
文穆穆兮其神在天廟以安之兮於穆其淵王在新邑
兮但攝政之七年八鸞鏘其來會兮亦以祀焉鬱合鬯
兮蕭合薌羶相肅雝兮不懈益虔士濟濟兮駿奔走執
豆籩簫未舉兮鐘磬在懸有瞽有瞽升援瑟兮疏越朱
絃坐之西階之上兮使之奏清廟之篇歌者之一唱旃
三歎旃絲聲獨以遲兮人聲渺緜淡乎若太羹兮酒之
玄衆耳所入兮神之聽也專洋洋其上兮見者愀然後
有虞兮歲兮且千遺音此作孚兮尚搏詠之有傳微夫
子其孰知兮以之冠三頌之顛自浴沂之一鼓兮寂寥
塵編人心日以靡兮鄭衛噪蟬中夜以思兮涕淚漣漣
誰為我瑟此頌兮寫予中之悁悁
清廟瑟賦(元)馮勉
猗歟瑟之良材兮鍾天地之蕤英紛柯條之暢茂兮沐
風露之清泠立基下謀之既遠兮又咸英韶濩其弗逮
諒后䕫之不遺兮顧工倕其安在際有周之盛德兮郁
清廟之載歌將需材以製瑟兮宣烈文之至和若有人
其采采兮雲飄飄而來下羌翦伐以待用兮豈曰偭夫
矩度邁公輸之準繩兮超郢人之巧妙伉離婁以察微
兮駢師曠而審調偉姬旦之制作兮仰穆穆而敬止俾
聲洪以且舒兮懷徽音其不巳蕆祀事之孔嚴兮殫後
王之肅雝若陟降於彼蒼兮聲朱陽其渾融肇黃鍾以
為宫兮迭商角而羽徵二變音之既加兮互周旋其條
理上君而下臣民兮暨事物而有徵表前緒之耿光兮
昭白日之精誠聆幽幽而飛揚兮若鳳凰之鳴岐又正
直而不流兮若詠羔羊而素絲紛陽律既諧於陰吕兮
若㫿鳩之在涘又小大之統如兮若信厚之麟趾宜秉
德之無斁兮儼多士之濟濟也一倡而三歎以從兮信
遺音之至美也想其鎛鐘兮鏗鏘洛磬兮琳琅羣音兮
翕張總大成而有章大樂作兮萬邦諧天關決兮地根
開百祥兮畢集四靈兮斯來蓋瑟列於堂上之樂其功
則浩浩而無涯也客或誥之曰子不聞鼓瑟而合於軒
轅之律吕者彼豈不歌於周文乃徒立於齊門邪予應
之曰瑟之舍兮浴沂風兮瑟之用兮歌聖神之功兮瑟
兮瑟兮與天地相為流通兮客唯而退
清廟瑟賦(元)張師曾
繄庖犧之造瑟兮妙制度之玄功雖窈冥之高遠兮亦
相與而潛通暨軒轅之有作兮貴簡易而適中與虞舜
之以詠兮感祖考而來從誠後聖之嘉尚兮用崇祀而
攸同懿文王之至德兮固純亦而不巳有肸蠁之在天
兮建清廟而萃止既籩豆之靜嘉兮復牲齊之濟濟欲
感通而有孚兮舍音樂而孰以矧清瑟之最古兮又雅
淡而相宜頌盛德而形容兮告神明而在兹伊太師之
所莅兮列中樂而陳之惟兹瑟之所制兮長七尺而有
竒又尺八以為廣兮抗高古以自竒既懿美而合度兮
匪聖人其孰為何朱弦之既疏兮又流越而聲遲斯焉
所以為異兮故淡泊而音希差登歌而在上兮與人聲
而相依乃一倡而三歎兮致清廟之至遺靈皇皇而假
兮若穆穆其容儀諒不顯而亦臨兮詎有射於人斯偉
後裔之精誠兮承辟公而奉祭駿奔走而靡遑兮供宗
廟之有事或肅雝之顯相兮秉文德而一致罄精白於
此心兮聞清瑟而愈勵宜靈貺之叢臻兮故福及其後
昆既制禮而作樂兮遂偃武而修文深仁浹於四表兮
美化囿於元元延皇家之丕基兮永八百之歴年實先
王之降監兮保終始而弗諼有為瑟於孔氏兮故聖心
之莫予庶俾之以自警兮合中道於規矩彼操瑟於齊
門兮志欲謀於進取奈如意之不同兮亦何慙於齟齬
曾瓠巴之弗若兮一鼓瑟而魚舞嘉清廟之所用兮有
瞽矇之傳授逢聖元之盛德兮播大音於清美洗鄭衛
之咬哇兮還太古之空浮備六代之樂舞兮奉蒸嘗於
聖神永千秋與萬歲兮陶和氣於黎民
箏賦(漢)侯瑾
於是急絃促柱變調改曲卑殺纖妙微聲繁縟散清商
而流轉兮若將絶而復續紛曠蕩以繁奏邈遺世而越
俗若乃察其風采練其聲音美武蕩平樂而不淫雖懷
思而不怨似豳風之餘音於是雅曲既闋鄭衛仍修新
聲順變妙弄優遊微風飄裔冷氣輕浮感悲音而增歎
愴嚬悴而懷愁若乃上感天地下動鬼神享祖祖宗酬
酢嘉賓移風易俗溷同人倫莫有尚於箏者矣
箏賦(魏)阮瑀
惟夫箏之竒妙極五音之幽微苞羣聲以作主冠衆樂
而為師稟清和於律吕籠絲木以成資身長六尺應律
數也故能清者感天濁者合地五聲並用動靜簡易大
興小附重發輕隨折而復扶循覆逆開浮沉抑揚升降
綺靡殊聲妙巧不識其為平調定均不疾不徐遲速合
度君子之行也慷慨磊落卓礫盤紆壯士之節也曲高
和寡妙伎雖工伯牙能琴於兹為朦皦繹翕純庶配其
蹤延年新聲豈此能同陳惠李文曷能是逢
箏賦(晉)賈彬
温顔既緩和志向悦賓主交歡鼓鐸品列鍾子授箏伯
牙擊節唱葛天之高韻讚幽蘭與白雪其始奏也寒澄
疏雅若將暢而未越其漸成也抑按鏗鏘猶沉鬱之舒
徹何以盡美請徵其喻剖狀同形兩象著也設絃十二
太蔟數也列柱參差招搖布也分位允諧六龍御也
箏賦(晉)陳氏(陶融妻)
伊夫箏之為體惟高亮而殊特應六律之修和與七始
乎消息括八音之精要超衆器之表式后夔創制子野
考成列柱成陣既和且平牙氏攘袂而奮手鍾期傾耳
以靜聽奏清角之要妙詠騶虞與鹿鳴獸連軒而率舞
鳳踉蹌而集庭汎濫浮沉逸響發揮翕然若絶皦如復
迴爾乃秘辭豔曲卓礫殊異周旋去留千變萬態
箏賦梁簡文帝
江南之竹弄玉有鳴鳳之簫焉洞陰之石范女有遊仙
之磬焉若夫排雲入漢之美含商觸徵之竒罷雍祠之
麗響絶漢殿之容儀别有泗濱之梓聳榦孤峙負陰拂
日停雪棲霜嶔崟岝崿玄嶺相望寄丹崖而茂采依青
壁而懷芳奔電碭突而彌固嚴風掎拔而無傷途畏峰
澀人羣罕至乃命夔班翦而成器隆殺得宜修短合思
矩制端平雕鎪綺媚既而春桑巳舒暄風晻曖丹荑成
葉翠陰如黛佳人採掇動容生態值使君而有辭逢秋
胡而不對里閭既返伏食蠶飢五色之縿雖亂八熟之
緒方治異東垂之野繭非山經之漚絲於是制絃擬月
設柱方時若夫鏗鏘奏曲温潤初鳴或徘徊而藴藉或
慷慨而逢迎若將連而類絶乍欲緩而頻驚陸離抑按
磊落縱橫竒調間發美態孤生若將往而自返似欲息
而復征聲習習而流韻時怦怦而不竑如浮波之遠驚
若麗樹之爭榮譬雲龍之無蔕如笙鳳之有情學離鵾
之弄響擬翔鴛之妙聲朱絃在手擊重還輕爾其曲也
雅俗兼施諧雲門與四變雜六列與咸池王讚既工阮
賦亦竒曹后聽之而歡讌謝相聞之而涕垂至若登山
望别之心臨流送歸之目隴葉夜黃關雲曉伏覩獨鴈
之寒飛望交河之水縮聽鳴箏之弄響聞兹絃之一彈
足使遊客戀國壯士衝冠若夫楚王怡蕩楊生娛志小
國寡民督郵無事乃有燕餘麗妾方桃譬李本住南城
經移東里納千金之重聘擅專房之宴私方美珥而不
減擬甘橘而無嗤聞削成於斜領照玉緻於鉛脂度玲
瓏之曲閣出翡翠之香帷腕凝紗薄珮重行遲爾乃促
筵命妓銜觴置酒耳熱眼花之娛千金萬年之壽白日
蹉跎時淹樂久翫飛花之度窗看春風之入柳命麗人
於玉席陳寳器於紈羅撫鳴箏而動曲譬輕薄之經過
黛眉如埽曼睇成波情長響怨意滿聲多奏相思而不
見吟夜月而怨歌笑素彈之未工疑秦宫之詎和若夫
釣竿復發蛺蝶初揮動玉匣之餘怨鳴陽烏之始飛逐
東趨於鄭女和西舞於荆妃足使長廊之瓦虚墜梁上
之塵染衣鱏魚遊而不沒白鶴至而忘歸於是乎餘音
未盡新弄縈纏參差容與顧慕流連落橫釵於袖下斂
垂衫於膝前乍含猜而移柱或斜倚而續絃照瓊環而
俯捻度玉瓜而徐牽見微嚬之有趣看巧笑之多妍抗
長吟之靡曼雜新歌之可憐歌曰年年花色好足侍愛
君傍影入著衣鏡裙含辟惡香鴛鴦七十二亂舞未成
行故迺宋偉綠珠之好聲文君慎女之清角上掩面而
不前言韜輝而恥學實獨立之麗人乃入神之佳樂
箜篌賦(晉)曹毗
嶧陽之桐植穎巖標清泉潤根女蘿被條爾乃楚班制
器窮妙極巧龍身鳳形連翩窈窕纓以金彩絡以翠藻
其絃則烏號之絲用應所任體勁質朗虚置自吟於是
召倡人命妙姿御新肴酌金罍發愁吟引吳妃湖上䬃
沓以平雅前溪藏摧而懷歸
箜篌賦(晉)孫氏(鈕滔母)
考兹器之所起實侯氏之所營遠不假於琴瑟顧無取
乎竽笙爾乃陟九峻之層巖晞承温之朝日剖嶧陽之
孤桐伐楚官之椅漆徵班輸以造器命伶倫而調律浮
音穆以遐暢沉響幽而若絶樂操則寒條早榮哀曼則
晨華朝滅邈漸離之清角越子野之白雪思超梁甫願
登華岳路險悲秦道難怨蜀遺逸悼行邁之離秋風哀
年時之速陵危柱以頡頏憑哀絃以躑躅於是數轉難
測聲變無方或拂搦以&KR0146;沉或頓挫以抑揚或散角以
放羽或攄徵以騁商
箜篌賦(以奇弄巳闕為韻)(唐)闕名
山有梧兮猗猗乍雲鬱而風披豈雅琴之獨得諒箜篌
之可為操斧者取則不遠度木者形之又奇篌以姓而
得箜以坎為知考宫商於制氏窮巧妙於般倕虚受其
心北牖之清風合韻曲全其勢南樓之華月半虧雕鏤
雜錯絲組懸垂倚銀屏而燭爛拂綺褎而彰施矧陽陰
之應節蓋風俗之能移况乎度曲無方安位必中呼韓
美其寵錫師曠加其撫弄調而合雅聲則殊衆鄙羌笛
之吟龍輕秦樓之吹鳳既而越豔秦娥南鄰北里玉戶
卷兮真珠箔清揚婉兮瓠犀齒青樓何處倚城向日九
烏雛綺帳初開綵綬銜花雙鳳子斤瑶瑟而不御彈箜
篌以為美絙朱絃揮玉指邀鄭舞以徐進雜吳娃而競
起靡靡乎蕩心洋洋乎盈耳窮斯樂只我有酒兮嘯也
歌歎彼狂且公莫度兮宛其死苟哀樂之能變可謂感
人情之不已且禮則常履樂焉可闕禮處身而不至樂
因心而乃發惟弘雅焉鏗鏘守之不變豈桑間與濮上
而能亂越恨牙琴之不知奚由瑟之自伐
琵琶賦(有序)(晉)傅玄
世本不載作者聞之故老云漢遣烏孫公主嫁昆彌念
其行道思慕使工人知音者載琴箏筑箜篌之屬作馬
上之樂觀其器中虛外實天地象也盤圓柄直陰陽序
也柱有十二配律吕也四絃法四時也以方語目之故
云琵琶取易傳扵外國也杜摯以為嬴秦之末蓋苦長
城之役百姓弦鼗而鼓之二者各有所據以意斷之烏
孫近焉
素手紛其若飄兮逸響薄於高梁弱腕忽以競騁兮象
驚電之絶光飛纖指以促柱兮創發越以哀傷時旃搦
以劫蹇兮聲皦耀以激揚啓飛龍之袐引逞竒妙於清
商哀聲内結沉氣外澈舒誕沉浮徊翔曲折
琵琶賦(晉)孫該
惟嘉桐之奇生於丹澤之北垠下修條而迴迥上糾紛
而干雲開黃鍾以挺榦表素質於蒼春然後託乎公班
妙意橫施四分六合廣袤應規迴風臨樂刻飾流離絃
則岱谷檿絲篚貢天府伯竒執軛杞妻抽緒大不過宫
細不過羽清朗&KR3148;勁絶而不茹伶人鼓焉景響豐硠操
暢絡繹遊手風颺抑揚按捻拰搦摧藏爾乃叩少宫騁
明光發下柱展上腔儀蔡氏之繁絃倣莊公之倍簧於
是酒酣日晚故為秦聲壯諒慷慨土風所生延年度曲
六彈俱成絀邪存正疏密有程離而不散滿而不盈沉
而不重浮而不輕緜駒遺謳岱宗梁甫淮南廣陵郢都
激楚每至曲終歌闋亂以衆契上下奔騖鹿奮猛厲波
騰雨注飇飛電逝
琵琶賦(晉)成公綏
八音之用誦於典藝蕭韶九奏物有容制惟此琵琶興
自末世爾乃託巧班輸妙意橫施因形造美洪殺得宜
柄如翠虯之仰首盤似靈龜之觜觹臨樂則齊州之丹
木拊柱則梁山之象犀&KR1290;以玳瑁格以瑶枝若夫盤圖
合靈太極形也三才判合兩儀生也分柱列位歲數成
也回窗華表日月星也
琵琶賦(唐)虞世南
若夫巢木為金門之始轉蓬乃玉輅之先斯蓋前古之
樸略而後代之精研是以鼉鼓質而罕聽葦籥輕而莫
傳笛不為於商律瑟見毁於繁絃此皆白圭玷以成疾
嗟近者之莫言歎知音之不述惟皇御極書軌大同鑠
矣文教康哉武功既象舞之載設亦夷歌之遠通乃定
八音論六樂成均弦誦之藝制氏鏗鏘之學辨新聲於
變徵研奇操於清角鏞管咸奏絲桐畢陳有琵琶之妙
曲乃越衆而超倫器便時而適用節每叚而逾新謐四
座以傾耳歎和聲之入神爰詔百辟備序厥因於是大
司樂進而稱曰臣以末學聞諸前志尋斯樂之所始乃
絃鼗之遺事強秦創其濫觴盛漢盡其深致爰有達人
演兹奇器參古今而定質擬神明而攄思慰遠嫁之羇
情寬絶域之歸志既而班爾運能鈞繩將設求嘉木於
五嶺取殊材於九折剖文梓而縱分割香檀而橫裂木
瓜貞柘盤根錯節或錦散而花開或絲縈而緒結徒觀
其為狀也則象形斗極殊姿巧製隨良樸之修短任規
模之巨細既異才而合體亦刻方而為銳惟適道以從
宜故無取乎凝滯若乃琢玉範金之巧雕文鏤采之奇
上覆手以懸映下承絃而仰施帖則西域神獸南山瑞
枝屈盤犀嶺迴旋鳳池開寳撥以更運帶文緩而旁垂
聲備商角韻包宫羽橫却月於天漢寫迴風於洛浦始
聞絃之既調乃長弄之徐撫應緩韻之疎節隨輕身之
妙舞悲紫塞之昭君泣烏孫之公主季倫歡金谷之宴
仲容暢竹林之聚至如七德昭備六軍凱旋諧戎麾而
威遠合金奏而功宣詠燕山之已勒美瀚海之方鐫亦
有飛梁邸遊楚館聞促柱之再調聽鳴絃之疎彈叶高
文而自達飛羽觴之無算又如長河草綠高樓月下入
小苑而看花遊上蘭而藉野泛澄波而轉鷁息長松而
繫馬臨清流而揮弦與殊方而俱寫其奇趨則抑揚嘈
囋聯緜斷續紆餘雙鶴之吟清壯三秦之曲望南山之
遥翠見西江之始綠少年有長命之詞倡女有可憐之
調願百齡兮眉壽重千金之巧笑逮乎嘉客既醉高宴
將闌浮觴劇飲披襟極歡乃催絃而急調交酬獻之無
端若以河而注海亦柸來而始彈蓋感物動神和心悦
耳豈振木之為輩奚繞梁之足擬夫道以簡易為尊物
以精微為貴嗟四絃之巳約乃包含於元氣叶笙鏞之
律吕參鍾石之經緯於是鳳簫輟吹龍笛韜吟玄雲掩
影白雪藏音故以暢皇風之威武悦大雅之神心者也
琵琶賦(唐)薛收
惟兹器之為宗總羣樂而居妙應清角之高節發號鍾
之雅調處躁靜之中權執疎密之機要遏浮雲而散彩
揚白日以垂輝爾其狀也龜腹鳳頸熊據龍旋戴曲履
直破觚成圓虚心内受勁質外宣磅礴象地穹崇法天
候八風而運軸感四氣而鳴絃金華徘徊而月照玉柱
的歴以星懸
聽彈琵琶賦(明)袁尊尼
原夫琵琶之為技也按調流音徵曲寫聲下上其手逆
順有經絃無取多宫填徵鏗洪殺會節要眇希清振容
動思暢志懌情遠傳胡漠近稽漢京信樂府之妙品絲
屬之雅鳴非夫嬌唱嘹瀏明姿盛麗皓齒素腕玉瑩肪
膩照耀激盪耳駭目注則不足以稱擅工而繩絶倫諧
羣心而娛極意蓋絲馮肉亮器以神宣色藝雙珍古今
共旃客有與於兹賞者乃賦之曰夫何有美之沃若兮
洵娟嫮而修姱披芝房以稟秀兮絢芙蕖而濯華擅絶
代於名都兮掩衆姝於夭斜曰予幼好此薄藝兮醜俗
工委巷之煩哇謂上客儼其安坐兮奄日暮無以為樂
也援四絃而試一鼓兮久矣予斯音之不託也爾其揎
袪出手婉約善容微傴却坐調絃淙淙態逸情朗矯若
凌空乍撥良巳欲放未雄鳳延頸以倚臉龍蟠體以當
胷鵾筋迸縮而高張檀槽攏撚而聲融華表應虚以送
響回窗㯘竅以含風啓丹脣兮揚修蛾倡回波兮間積
雪絃之疾兮脱兔馳歌倚之兮貫珠協幽留屢抑澀春
鶯也爽切赴會折寒冰也正宫鏜喤鳳和鳴也悠延細
轉竹溜清也倏歘激突戰騎驚也砉然止劃掣裂繒也
曲終有聞餘韻凝也四坐靜聽蹶不覺其醉之醒也飛
斝復酬跋燭更秉俁俁于于忘夕之永始奏兮怳皆有
觸畢彈兮各獲所領閨辭多思歡聆乃欣越調沿怨樂
感俱泯匪烏孫之出塞異馬上之悽聞豈潯陽之去國
殊舟中之愴神固知境善遷物而音能會心也載歌曰
雲披日遲藹春陽兮餘寒夕清夜未央兮井榦綺疏靚
蘭房兮布席高讌燭煌煌兮蕙肴雜遝臭芬芳兮有客
既醉醉徜徉兮於鑠令姿耀宵光兮朱絃親御歌琅琅
兮其歌伊何鳳求凰兮願言矢心結明璫兮彼美人兮
德音可忘兮
御定歴代賦彙卷九十四
