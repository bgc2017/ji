欽定四庫全書
御定歴代賦彙卷一百十六
草木
桐賦(宋)袁淑
越衆木之薰徇勝雜樹之藻縟信爽幹以弱枝實裏素
而表綠若乃根荑條茂跡曠心沖貞觀於曾山之陽抽
景於少澤之東被籍兮煙霞懷珮兮星虹儀丹丘之瑞
羽棲清都之仙宫
梧桐賦(齊)蕭子良
植椅桐於廣囿嗟儵忽而成林依層楹而吐秀臨平臺
而結陰乃抽葉而露始亦結實於星沈聳輕條而麗景
涵清風而散音發雅詠於攸昔流素賞之在今必鸞鳳
而後集何燕雀之能臨匪伊楚宫側豈獨嶧山岑邈蒿
萊之難儷永配道於仙琴
桐樹賦應竟陵王教(梁)王融
梧桐生矣於邸岫之曾隈儀龍門而插榦佇鳳羽以抽
枝蹤楚宮而留稱藉溜館以飜聲直不繩而特秀圓匪
規而天成同歲草以萎暮共辰物而滋榮豈遠心以自
外寧有志於孤貞
桐賦(梁)沈約
龍門之桐遠望青蔥專巖擅嶺或孤或叢枝封暮雪葉
映晝虹抗蘭橑以栖龍拂雕窗而漙露喧密葉於鳳晨
宿高枝於鸞暮合影陽崖標峰東陸俯結玄陰仰成翠
屋乍髣髴於行雨時徘徊於丹轂遶齊綵於碧林豈慙
光於若木
尚書省梧桐賦(以託根得地藏器待時為韻)(唐)崔鎮
惟皇立極建都河洛會府疏庭珍木咸若偉梧桐之嘉
遇竟因人以勝託傾鳳翼於朝陽偶鵷行於秘閣貴有
常尊靜為躁君花繁翼子榦直謀孫履素至潔體柔常
存揭日月以曜穎含雨露以流根豈與夫龍門半死嶧
陽孤植齊萬籟而混吹合千巖以共色勁質冰摧而杍
人莫識高標風折為樵人所得求知音於爨燃論分理
於繩墨且問之以死生又焉議夫通塞故至人以全身
遠害君子以自強不息失其理山林不足以攝生順其
道朝市何妨乎育德梧桐生矣自遠而至輕去無何之
鄉不居有過之地謂繁華兮國人服媚吾獨後春而翠
謂搖落兮物情共棄吾亦先秋以悴不改節以邀利不
立名而自異必居常以待終將百慮而一致大年椿榦
捎雲豫章箘簵貞勁桂椒信芳百果甲拆於金谷千林
花發於河陽實繁者皆坼材用者先亡我異於是于何
不臧布清隂於仙署棲白雲於帝鄉旁連杞梓俯接琳
瑯蔚金蟬之氣色耀錦帳之輝光我封我樹無臭無香
後天年於社櫟用當代於甘棠得喪齊致語默兩忘吾
不知夫支離之德何獨攘而自出蘧瑗之智何獨卷而
自藏復有翦刻為圭琢磨成器龍章鳳軫金符玉瑞平
君子之心戒王者之戲晉侯得之諸侯䴢至子野得之
玄鶴來暨雖信美於疇日未若兹辰之佩仁履義我求
懿德於是乎在疏相比遠相待以其彙征成而不宰譬
諸草木生植有時除惡務本樹善務滋引之斯至權之
斯離角弓兮有什杕杜兮陳詩敢告在位如何不思念
兹在兹庶事順施苟求夏陰與秋實無拔楊以樹茨
槐賦(有序)魏文帝
文昌殿中槐樹盛暑之時余數遊其下美而賦之王粲
直登賢門小閣外亦有槐樹乃就使賦曰
有大邦之美樹惟令質之可佳託靈根於豐壤被日月
之光華周長廊而開趾夾通門而駢羅承文昌之邃宇
望迎風之曲阿脩榦紛其璀錯綠葉萋而重陰上幽藹
而雲覆下莖立而擢心伊暮春之既替即首夏之初期
鴻鴈遊而送節凱風翔而迎時天清和而温潤氣恬澹
以安治違隆暑而適體誰謂此之不怡
槐賦(魏)曹植
羨良木之華麗爰獲貴於至尊馮文昌之華殿森列峙
乎端門觀朱榱以振條據文陛而結根暢沈陰以溥覆
似明后之垂恩在季春以初茂踐朱夏而乃繁覆陽精
之炎景散流耀以增鮮
槐賦(魏)王粲
惟中唐之竒樹稟天然之淑姿超疇畝而登殖作階庭
之華暉形褘褘以條暢色采采而鮮明豐茂葉之幽藹
履中夏而敷榮既立本於殿省植根柢其弘深鳥願栖
而投翼人望庇而披襟
槐賦(晉)摯虞
覽坤元之産植莫兹槐之為貴爰表庭而樹門膺論道
而正位爾乃觀其誕狀察其攸居豐融湛䨴蓊鬱扶疎
上拂華宇下臨脩渠凑以夷徑帶以通衢樂雙遊之黃
鵠嘉别摯之王雎春棲教農之鳥夏憩霮哺之烏若夫
龍升南陸火集正陽恢茲鬱陶靜暑無方鼓柯命風振
葉致涼開明過於八闥兮重陰踰乎九房
大槐賦(有序)(晉)庾儵
余去許都將歸洛京舍於嵩岳之下而植斯樹焉遂作
賦曰
有殊世之竒樹生中岳之重阿承蒼昊之純氣吸后土
之柔嘉若夫赤松王喬馮夷之倫逍遙茂蔭濯纓其濱
望輕霞而增舉垂高暢之清塵若其含貞抱樸曠世所
希降夏后之卑室作唐虞之茅茨潔昭儉以矯奢成三
王之懿資故能著英聲於來世超羣侶而垂暉仰瞻重
榦俯察其陰逸葉横被流枝蕭森下覆靈沼上蔽高岑
孤鵠徘徊寡鶴悲吟清風時至惻愴傷心將騁軌以輕
運安久留而涕淫
庭椿賦(元)任士林
燕山之陽南冥之濱有大木焉其名曰椿蓋抗歲時而
聳立揭造化之蹲蹲者與相彼竒亭夷庚掌平迺睠□
村甍椽列星維陋巷之蕭蕭兀幽人之柴扃有椿喬然
闞乎中庭玄雲構其堂宇秀色結乎軒楹觀其崇根碩
本挺柯稠葉蓊蓊焉䔿䔿焉青冥黯黯皮溜雨而腁胝
榦拂霓而冗遝篲日月之氛陰控雪霜之飄颯千尋引
而表端萬鳥棲而影接蓋根柢之擁腫性也豈不美乎
莊生之櫟枝葉之榮暢時也又何歆乎王氏之槐耶盼
老人之豫章訪歲寒之松栢或輪囷以為竒或偃蹇以
為傑孰與夫謝萬牛而崔嵬却匠石而鬱茀者乎爾則
稚竹株連弱松肺附結緒根於地軸藉沫濡於雨露想
其簇榦帡幪列萬間之厦屋不足以喻宗條鱗輳雖千
社之枌榆又何足以同年而語耶於是天翊其貞地隆
其植寒暑節其涼温鬼神呵其峻特醴泉夜注而人不
能挹以草木之滋卿雲晨覆而人不能衣以青黃朱綠
之絲人不足以扶持而終風不移人不足以悦懌而陽
春色怡此所以俯視君遷傲睨平仲而永為斯庭之瞻
依也耶彼尋常之喬梓亦何足以與乎斯
忘憂館柳賦(漢)枚乘
忘憂之館垂條之木枝逶遲而含紫葉萋萋而吐綠出
入風雲去來羽族既上下而好音亦黃衣而絳足蜩螗
厲響蜘蛛吐絲階草漠漠白日遲遲於嗟細柳流亂輕
絲君王淵穆其度御羣英而翫之小臣瞽瞶與此陳詞
於嗟樂兮於是罇盈縹玉之酒爵獻金漿之醪庶羞千
族盈滿六庖弱絲清管與風霜而共雕鎗鍠啾唧蕭條
寂寥儁乂英髦列襟聯袍小臣莫效於鴻毛空銜鮮而
嗽醪雖復河清海竭終無增景於邊撩
柳賦(有序)魏文帝
昔建安五年上與袁紹戰於官渡時余始植斯柳自彼
迄今十有五載矣感物傷懷乃作斯賦曰
伊中域之偉木兮瑰姿妙其可珍禀靈祗之篤施兮與
造化乎相因四氣邁而代運兮去冬節而涉春彼庶卉
之未動兮固肇萌而先辰盛德遷而南移兮星鳥正而
司分應隆時而繁育兮揚翠葉之青純脩榦偃蹇以虹
指兮柔條阿那而蛇伸上扶疎而施散兮下交錯而龍
鱗在余年之二七植斯柳乎中庭始圍寸而高尺今連
拱而九成嗟日月之逝邁忽亹亹以遄征昔周遊而處
此今倏忽而弗形感遺物而懷故俛惆悵以傷情於是
曜靈次乎鶉首兮景風扇而增暖豐弘陰而博覆兮躬
豈弟而弗倦駟馬望而傾蓋兮行旅仰而迴睠秉至德
而不伐兮豈簡卑而擇賤含精靈而寄生兮保休體之
豐衍惟尺斷而能植兮信永貞而可羨
柳賦(魏)王粲
昔我君之定武致天届而徂征元子從而撫軍植嘉木
於兹庭歴春秋以踰紀行復出於斯鄉覽兹樹之豐茂
紛旖旎以脩長枝扶疎而覃布莖森梢以奮揚人情感
於舊物心惆悵以增慮行游目而廣望觀城壘之故處
悟元正之話言信思難而存懼嘉甘棠之不伐畏取累
於此樹苟遠跡而退之豈駕馳而不屢
柳賦(魏)繁欽
有寄生之孤柳託余寢之南隅順肇陽以吐芽因春風
以揚敷交綠葉而重葩轉紛錯以扶疎鬱青青以暢茂
紛冉冉以陸離浸朝露之清泫暉華采之猗猗
楊柳賦(魏)應瑒
赴陽春之和節植纖柳以承涼攄豐節而廣布紛鬱勃
以敷陽三春倏其奄過景日赫其垂光振横條而遠翳
迴雲蓋於中唐
柳賦(晉)傅玄
美兒靈之鑠氣兮嘉木德之在春何兹柳之珍樹兮稟
二儀之清純受大角之禎祥兮生濛汜之遐濱參剛柔
而定體兮應中和以屈伸長莖舒而增茂兮密葉布而
重陰夾通塗與廣庭兮環清沼而成林於是玄雲被岳
素景含暉泰液渥流朝露未晞是精靈之所鍾兮蔚鬱
鬱以依依居者觀而弭思兮行者樂而忘歸夫其結根
建本則固於泰山兼覆廣施則均於昊天雖尺斷而逾
滋兮配生生於自然無邦壤而不植兮象乾道之屢遷
紛猗靡以從風兮若將往而復旋若乃豐葩茂樹長枝
夭夭阿那四垂凱風振條同志來遊攜手逍遥
雙柳賦(晉)成公綏
宅京宇之西偏濱犢鼻之清渠啓横門於大路臨九達
之通衢愍行旅之靡休樹雙柳於道隅彌年載而成陰
紛嬋媛而扶疎
西掖瑞柳賦(以應時呈祥聖德昭感為韻)(唐)郭烱
乾坤至誠草木無情神靈乘化而致理枯朽效祥而發
生當聖澤未沾故兀然枯瘁及天光迴照遂藹爾敷榮
因萬物以咸遂與百祥而畢呈故得垂陰瑣闥之中固
本鳳池之側始孤標而穎拔乍苒弱而條直長充西掖
之佳翫迥奪東門之秀色芬敷自異永垂不朽之名變
化無常用表好生之德懿其荑生漸蔚榦聳惟條拂瑞
景而增麗褭祥風而獨搖可以彰聖主之玄感可以見
昊天之孔昭舒卷以時陋梧桐之半死榮枯順理鄙松
柏之後彫且春布發生之慶秋行肅殺之令於天地而
不失其常在金木而各得其性衆皆畢出盡達我則向
日而衰衆皆黃落萎腓我則感時而盛不然何以知至
德之動天運神功而瑞聖者矣翠色牂牂異酒泉嘉柰
之祥輕陰澹澹同鄱郡枯梓之感煙銷雨霽霏素雪於
宸居日晏春深雜繁花於睿覽青翠葳蕤垂軒拂墀在
日月偏臨之處當鴛鴦集苑之時至矣哉天降靈貺聖
為明證既得地而不雜衆流常託根而獨標美稱是知
天聽自人而應者也
西掖瑞柳賦(以應時呈祥聖德昭感為韻)(唐)陳詡
柳美西掖瑞彰聖時感巡遊之未至失榮落於先期雨
露所均常比中園之鬱鬱宫闈暫閉若無春日之遲遲
所以望車塵之行幸慰都人之怨思物或有憑神固難
宰生植不易地而殊榮孤影忽同秋而異色豈上天之
降鑒俾下民之是則於以激忠臣之心於以彰大君之
德初斯柳之失常人未知其為祥秦原之煙景明媚漢
苑之草樹芬芳獨孤彫而槁瘁似永隔於風光無絮花
之似雪意膏露之凝霜及夫天迴舊步木得其性千官
捧日以輸忠萬騎從龍而翊聖彼衆芳之已歇我得秋
而始盛豈固異於常材實願貞乎景命偉夫瑞發匪遥
成天意之孔昭德惟可覽結人心之幽感不然柳且無
情曷枯而生其枯也當煙塵之晦其生也表氛沴之清
與時不偶叶聖斯呈政或可持疾風始知夫草勁節無
所立歲寒徒稱乎柏貞宜其俯鳳池而灑潤接雞樹以
連榮儒有因物比興屬詞揣稱聞瑞柳於春宫遂揄揚
於天應
柳賦(明)徐世溥
溪頭柳發江上春歸有美一人傷心緒絲閒行煙暮折
而賦之竊聞園中鬱鬱漢南依依章臺綠早薊北青遲
白門則啼烏爭宿灞陵則班馬常嘶勞勞亭畔若耶水
西所以笛聲恨别瑟調傷離至如託根墀側移植殿頭
翠袍夾乎馳道青瑣垂乎邗溝深宫長樂别館忘憂吳
娃恒歎梁王每遊發枚乘之麗藻憶張緒之風流斯則
柳之榮遇也爾迺淵明荒宅叔夜山庭先生表姓中散
匿名暗度杖履之跡遥聞鍛瑟之聲斯則柳之高隱也
及夫軍屯細柳衛宿長楊旌斿十萬羽獵輝光但識亞
夫詎問劉郎叛兒以白花遁禍季跖以柳下稱強斯則
柳之武俠也若乃深藏朱戶淺映清池垂露光濕挂月
星稀暮春修禊枝滿門楣蟬抱柱而不脱魚驚緡而不
移樓上之素手遥出當壚之秀肩近齊弱舞楚國之腰
彎畫秦宫之眉隨風暫舉向人復低遂使情鐘美人心
悲蕩子夢繞大堤魂搖江沚嫋暮煙兮千條漾春光於
萬里不比拙於松柏詎爭妍乎桃李哉
柳花賦(晉)伍輯之
步江臯兮騁望感春柳之依依垂柯葉而雲布揚零花
而雪飛或風迴而遊薄或霧亂而飈零野淨穢而同降
物均色而齊明
楊花賦(宋)田錫
梁苑殘春垂楊映津枝黛染以交引葉眉纖而鬭伸落
絮如雪飄煙拂塵輕芳兮就月為魄澹白兮依風作神
當豔陽之美景過上已之良辰其繁也六出之英未多
其豔也早梅之芳若何釋葉辭蔕流枝逗柯浮朝靄兮
散斜陽九重丹禁拂扁舟兮隨兩槳千里輕波是時孝
王多暇閑登水榭因悦柳之太柔賞兹花兮似畫乃顧
鄒枚憐其逸才命臨流兮就景陳綺席之金罍相如後
至居於座右欣麗藻之無敵若陽春之寡和衆賓目動
怯勝氣以潛消梁孝意怡禮竒才兮敢惰於是授以毫
牋言容懌然曰寡人多幸知子之賢願以文為樂也俟
當場而試焉且昔楊柳之詩古人有之楊花之賦作者
多非可以運精研之思施絶妙之詞相如感主人之遇
援毫而賦盡華藻之菁英得飛花之態度以為漠漠霏
霏微風暖吹裛甘露於珠樹蕩朝陽於玉墀乍若吳王
江國水殿春曦梅花巳老零落交飛矧又蕩然無羇紛
兮交錯入殘月之綺窗滿夕陽之畫閣乍如陳后失恩
長門寂寞梨花向晚繽紛散落有時金屋徘徊珠簾半
開罥繡牀之彩縷縈粉奩於玉臺乍若謝家深院寒景
相催暮雲方密飄飄四來至於湘浦幽深檉林葱蒨滿
黃陵之古廟撲蒼山之晩殿乍如亂煙之下落泉飛練
噴嵐洒煙沫花相濺有時送客南遊垂楊渡頭未盡離
酒猶縻去舟思夕宿之江館望朝雲之水樓飄兮蕩白
縈觴惹愁和鶗鴂以連飛平波渺渺伴舳艫而巳遠晩
景悠悠矧夫春院深嚴書帷闃寂横南窗之綠綺委羣
書於緗帙冰濡相浥粘匣硯以難飛風聚成規滚砌莎
而可惜加之碧簟銀牀梧桐影涼春光餘幾豔景方長
當奕客以凝情飛來寳局值嘉賓之舉白吹過金觴有
時簾幕雨餘池塘風定凝去忽飛幽而可詠榆墜莢以
相先桃落花而互映餘態重重妍姿弗窮大約含愁於
夕靄惟憐委迹於流風值輕露以多掩傍微陽而即通
是知有以妖冶輕盈為貴者雖五彩之毫妍不可寫雖
數子之詞才難騁竒惟相如之善者致梁王之悦而乃
命左史記言而右史錄之藏之寳笥以為柳花之詞
枯楊生稊賦(以青春光耀為韻)(唐)敬括
柔得乎剛則變化無方故能令老者以安分使衰者而
再芳不然爻之均奚獨殊其棟撓木之衆奚獨舉其枯
楊徒觀其枝葉滋潤色帶韶光發枯槁擢豪芒直幹森
梢歘浮於青翠高柯偃蹇漸變於蒼黃豈比夫顛木貴
枿瓌材稱良而已哉至如和風稍吹遲日久照淡清煙
而羃䍥合晚靄而凝耀苟非懷蠧狀雖死而猶生忽應
鳴禽類先號而後笑是知心動於内氣變於形以類相
感因時則冥或叢生落落或孤峙亭亭映平林而迥秀
倚長空而半青爰有翰林墨客懿此惟新覩物生興與
時為春在陽當榮於枯木理代實資於哲人遂稽大道
將期小伸相長楊以體物希百中於兹辰
國子丞廳連理樹賦(唐)王履貞
靈臺崇崇兮洞轇轕以緜延中有珍木兮鬱森森以芊
芊始殊形以分聳終共理而連拳始信德以被物初應
聖而效焉且學為教原丞為糾局生於學者表王化之
大同植於廳者知官政而無曲亦所以據於德而遠於
俗也樂我皇道彰我聖年謂為交柯乃尋本而無末謂
為别榦能已離而復連依君仁義之圃對君翰墨之筵
俾為我師者如斯木之一德為我曹者如斯木之相全
故瑞不虛然從化而止化不在遠行之由已有善必應
詎云草木之無知惟德是親奚問陰陽之至理可以載
美青史可以表慶皇家人各有心我則合而為一物曲
有利我則不避其斜夫如是則造化之理易尋天地之
情可測順之則生瑞逆之則成慝故曰禍淫湎福正直
諒物情之效祥由人君之布德故得托根講肄之宇垂
陰夫子之墻雜庭槐以為列偶仙杏而成行逢聖而生
匪由乎日月以翼取端為寳孰尚夫金玉其相所謂光
乎泰階允臻靈貺不然者則徒聞其說孰究其狀至矣
哉觀一樹之攸同知四夷之内向
連理樹賦(唐)陳諷
惟薰風之生物有穠李之表禎合連枝於異榦符一姓
於嘉名交影齊密均和共榮諒全德之通感豈元和之
曲成族堅附離訝生植之異氣殊質合體識天地之幽
清考彼祥經珍兹善價昭一人之有慶表四夷之嚮化
體符通理黃中之象攸存義用成蹊不言之道斯備蓋
夫靈根得地聳質齊芳分條表異合榦呈祥膚含玉潤
文蔚龍章雲交翼比影附枝強庇本根於仙族挺孤秀
於仁鄉始則分形謂陰陽之偶數終而一貫表遐邇之
通方是知玄本靈種暗符神用諒剪伐之為重合拱連
條允孚歌謠固耳目之所昭並甘棠而價掩比叢桂之
香遙則知瑞以感生祥由仁致覩政分而脉會契人事
與天意將德茂而精通故駢疎而合異於以昭化警俗
示人不二豈比夫草生堯砌空有紀於歷官芝産漢宫
徒用彰於祀事洎夫玄律發春東風薦臻齊敷連萼之
影共沐陽和之津想雙枝於棠棣感合體於君臣四海
為家豈必移根於上苑五色敬用固亦發瑞於仁人彼
晉得華林漢生廣殿諒崇功而間出豈謙德而來見願
棲託之見容恐光陰之不薦
李樹連理賦(有序)(唐)潘炎
帝在上黨延唐寺有李樹連理上親視焉賦曰
惟彼嘉樹列星之精耀本扶疎當元光之降誕盤根連
理應我后之文明天之發祥豈無他木必曰兹樹是光
皇族所以並脩榦連高枝青房表異朱仲稱竒察以休
徵不假終軍之識同於樹德寧為簡主之知族茂宗榮
盤根合理花之發也霰每亂於青春實之繁兮珠更深
於寒水豈徒生於靈井植彼東園自感義以相待但成
蹊而不言此乃興聖主之符表天家之姓一人親覩六
合稱慶至若鍾山之實玉井之仙或正冠而垂訓或投
贈以成篇比德於我彼何有焉臣炎作賦天子萬年
大榕賦(宋)薛士隆
越甌而南嶺山東麓有七閩之會焉厥都維福福都中
閩城山塹水修逵孔直麗譙南指粵有喬木根乎此堂
青葱映帶經五門而之合江夾經途者凡十有五里其
為根也盤桓詰曲勢浮平陸隱丘陵斡坤軸如山如坻
崟岑蔽虧列岫竒峯幻然默為蜿蜒糾紛蛇蟠鹿奔卷
舒連蜷油如出雲樹無全株萬本同植縈連擁腫鑽堅
露隙儔引儔緣自陵空碧和氣鬱贅疣生衆醜備百怪
形岌如神山冬無落木蒼蒼九夏森其翠幄枝柯離敧
横從出竒翕如其合判如其離嗟如其往歘如其來夭
蟜驪龍摩天切空雛翼雲垂扶搖下風輪囷無心隨之
有本孔綜根元誰分混沌軒然而大厦成蚴然而怪螭
怒駢爪紛拏矗其八柱飛鳥千羣而咸棲有所綢繆束
薪不堪以火盤根錯節而摧斤缺斧其圓也不中乎規
不成乎矩樵夫視而弗斫大匠行而弗顧以無堪而保
其天斯所以邇乎人而壽莫之數也若夫景升之牛主
人之鴈不善其鳴服箱孔屯以不才而烹者何哉蓋豐
肌而蠧夫人之芻豢也斯榕木則不然承天之施得生
於地不假乎人不離乎類不以直節為高不以孤生為
異淩寒而不改其操連理而不稱其瑞無庸而庸無尚
焉為其全虚愚之義也至於交柯旁薄分根合枝異生
同命縈繚相維倚天成蓋蔽野成帷迷雲而零雨不下
畏日而炎天改色邑人之依行人之得不才而才無似
焉斯其為大通之德也夫惟有大通之德全虛愚之義
守不才之位處無庸之地為物而物固莫之陵比人而
人適當其意其事也無施其生乃克遂是生乎通邑大
都之間尚亦躐千齡而幾萬歲也走嘗聞諸西方之人
曰尼俱律陀之木其子芥三之一及其成材蔭車將五
百乘斯榕木者不幾於是乎今夫閩中之木榕為大其
萌也微物莫之害有蕞其芽蓊然天蓋走不知命之者
誰耶庸以劣其形而不文其内無文於内將或容於外
而以成其大
榕木賦(有序)(宋)李綱
閩廣之間多榕木其材大而無用然枝葉扶疎芘蔭數
畝清陰人實賴之故得不為斧斤之所翦伐蓋所謂無
用之用也感而為之賦其辭曰
南有巨木其名曰榕下蟠據於厚地上盪摩於高穹雨
露之所霶潤雷霆之所震聳日月之所照燭乾坤之所
含容與衆木均夫何賦形稟氣之獨不同也爾其擢榦
敷條輪囷離竒結根植本拳曲擁腫口鼻百圍之竅穴
龍蛇千尺而飛動仰視俯察何規矩繩墨之不中也高
明之麗非棟梁之資斲削之工非爼豆之奉以為舟檝
則速沈以為棺槨則速腐以為門戶則液以為楹柱則
蠧薪之弗焰無㸑鼎之功燎之弗明無爝火之用蓋枵
然之散木徒萬牛之嗟重宜匠石之不顧同櫟社而見
夢然而脩枝翼布密葉雲濃芘結駟之千乘象青蓋之
童童夏日方永畏景馳空垂一方之美蔭來萬里之清
風靚如帷幄肅如房櫳為行人之所依歸咸休影乎其
中故能不夭斧斤棓擊是免雖不材而無用乃用大而
效顯異文木之必折類甘棠之勿翦立乎無何有之鄉
配靈椿而獨遠不然則鴈以不鳴而烹漆以有用而割
犀象以齒角而斃樗櫟以惡木而伐處夫材與不材之
間殆未易議其優劣也
古楠賦(有序)(宋)宗澤
巴城之南山有寺曰南龕寺之外有大木曰楠其生甚
久唐刺史嚴武御史史俊皆有詩謌刻於巖腹嚴曰臨
溪插石盤老根史曰結根幽壑不知歲自時迄今又數
百年邦人謂之古楠宜矣僕到官之三月兩至巖下讀
史嚴之清什感是楠之老於巖谷而可憐也因慨然操
筆而賦之曰
楠之生兮層崖之中巔詢之人兮不知幾何年包堅根
而下蟠兮貫頑石而澈沈淵竦脩榦以上凌兮並孤岑
而參蒼天大枝崛起兮虎豹拏攫小枝回屈兮蛟螭蜿
蜒黃葉敷陰白晝沈沈輪廣十畝蓋窮百尋衆鳥托宿
鄧林非深諸卉仰芘荆雲非陰雨濯瑩兮一塵不染風
振響兮海潮同音露下兮鶴唳月明兮猿吟擅此清致
亘古迄今有客戾止惻然動中吁嗟斯木之異兮有不
遇之窮爾胡不生於泰山之側秦帝東封會風雨之是
避豈以五大夫之號而封松爾胡不生於周成之宫禁
林九重顧親賢之是戲豈以封國之瑞而翦桐爾胡不
生於分陜之域舍彼召公未必以甘棠之蔽芾流詠於
國風抑亦豈無工師之良識爾材之非常用之為棟梁
則足以建九重之明堂用之為舟楫則足以濟巨川之
汪洋用為宗廟社稷之器則足以參鼎鼐交神明薦至
德之馨香夫何默默而甘老於窮山寂寞之鄉徘徊其
下恍若夢兮心駭而目貽蒼髯偉人瞋目視曰噫謂子
知我乃不吾知吾生於斯長於斯始於毫末至於十圍
雨露不吾遺霜雪不吾欺春兮秋兮吾不知代謝之有
期漢兮唐兮吾不知興亡之幾時柯葉顔色曾無改移
過者千百睥睨焉不以吾為樸樕輩待之斧斤之害亦
幸不罹吾受天地造化之恩孰有等夷子之不智而乃
我悲使子處此復將奚為吾非不知強自取藏器以待
時而動老當益壯自任以天下之重儻匠人斵而小之
能不浼然而悔痛乃所願比不材之樗同乎無所用若
曰不遇自有物主之非吾所能為姑亦付之一夢客聞
之釋然悟曰達矣夫斯言可書紳而詠誦
御定歴代賦彙卷一百十六
