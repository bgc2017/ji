欽定四庫全書
御定歴代賦彙卷一百二十五
花果
棃花賦(宋)陳藻
絪縕無涯孕精産荂九旬流華四月孔奢有匪浮誇花
外之花爾其娟静閒暇以窈窕兮敷舒幽貞其清皦兮
恬淡瀟灑委蛇淳雅美不邇麗素不鄰野若帝厭爾衆
芳之淫冶我宜錫其純嘏者邪濯濯春雨皓皓華月彼
質而靜彼淡而悦或依于葛我所執兮或俯于藻我所
拾兮祠庭闃寂樹英繁密祁祁僮僮如出而入奚素絢
以比容徵彤管而名實夫大竅闔闢冶至靈甄無識蓋
有睽性而合質者邪于何后妃兮似欣欣乎晴光余將
歸寧兮眡滌濯乎衣裳流水之陽古公胥宇乃攜乃姜
不容不妝后脱簪珥露諫宣王煙之蒼蒼青障于張解
圍小郎三三兩兩寒窗之傍恍兮文德散帙于中宫左
嬪摛思於椒房函如六齡之鄧衰若大家之班或乃暴
風淫雨赴死無懼生兮貞女殁兮烈婦于嗟牡丹彼美
芍藥胡為顔色可與娛樂丰丰褒似豔豔麗姬君以為
妍人以為媸花百其試予兹懿哉亂曰匪冬而雪匪夜
而月香山何人題我太真江之永兮不可泳思漢之廣
矣不可方思
北京官舍後棃花賦(有序)(宋)晁補之
棃於經無記而舍後棃人所不賞故賦之其辭曰
攬察草木本原所起李梅紀於隕霜兮橘柚隨乎織篚
木瓜足贈而詠詩含桃可羞而記禮雖信微而有託兮
亦不委夫厥美惟兹棃之俊茂兮羌獨遠而未揚含溫
潤之秀質兮皎若和璧榮其光澹暗愜其無偶兮歴年
歲之已長暮春者陽癉憤盈羣木解膚似夸者似鬭者
似辴者似頩者色非一色同嫵殊嫮兹棃娟然獨見其
素繄過時兮不省滋脈脈兮後戸亦何必耀榮華兮朝
日顧猶私兮泫露然而中唐之樗枝大扶疎以其近人
人以縶駒則磨則齧則折則泄孰與夫朽壤幽薄厥植
雖弱履屐不蹈根乃磅礴
醉棃賦(金)李俊民
花殘葉疎鳥勸提壺春回雨淚之容香滿白雪之膚得
之霜而顔始紅見其日而頭欲扶夫天之酒星不在於
天化為巢飲之徒煦甘嫗旨嚅膏嚌腴張公之裔游無
何之鄉哀家之胄入步兵之廚笑君子之交淡閔大夫
之色枯其未醉也磊磊落落高世之傑趨之者衆甚於
成蹊之李其既醉也昏昏漠漠保身之哲趨之者寡比
於不材之樗凌寒傲暑舞空蹈虚兀然將頹之叔夜塊
然獨留之淳于其醉於心者心朋心友也如郭奕之見
阮咸其醉於面者面朋面友也若程普之遇周瑜小二
豪之在側悼一夫之泣隅當是時也以日月為過客以
天地為蘧廬猶笑夫獨醒之子不肯醨糟之餟餔乃有
心如渴烏吻燥未濡夢三江而吞五湖然後乃得蒙其
齒錄策一醉之勲也莫不愜魏梅之望快湯稼之蘇是
所謂以醉醒醉者邪棃之為物也秋而後成屬西方之
金其花皎而白金之色也其實甘而冽金之味也皆得
天地之義氣介然特立確乎不移此性之常也然今之
所謂醉者乃其性之變者歟故今日之放乃向日之拘
向日之潔乃今日之汙隨俗俯仰與時卷舒彼常而不
知變者未免乎憔悴而守其株者也嗚呼噫嘻以舉世
為桔槔邪則漢陰之甕不以用掘而不抱以舉世為鴟
夷邪則井湄之瓶不以近危而不居蓋可及者智不可
及者愚然則是棃之醉也其中有趣雖父不能傳之子
宜其楂之不如
問雙棠賦(有序)(宋)張耒
雙棠者文潛寓陳僧舍堂下手植兩海棠也始余以丙
子秋寓居宛丘南門靈通禪刹之西堂是歲季冬手植
兩海棠於堂下至丁丑之春時澤屢至棠茂悦也仲春
且華矣余約常所與飲者且致美酒將一醉於樹間是
月六日余被謫書治行之黃州俗事紛然余亦遷居因
不復省花到黃且周歲矣寺僧書來言花自如也余因
思兹棠之所植去余寢無十步欲與數里親戚一飲而
樂之宜可必得無難也然垂至而失之事之不可知如
此今去棠且千里又身在罪籍其行止未能自期其於
棠未遽得見也然均於不可知則亦安知此花不忽然
在吾前乎因賦問棠以自廣云
寓舍之壤既膏且腴手植兩棠於堂之隅風來自東冰
雪融液興視吾棠既葩而澤乃沽我酒人命吾人期一
醉於樹間聊快酬於芳春夾鍾之初謫書在門陸走千
里止於江濱天星一周漠然舊春想見吾棠燦然含姿
俯睨舊堂今居者誰婉如怨而有待儼無言其若思嗟
乎始種自我其享將獲盈我旨酒會我賓客一酌未舉
俯仰而失事至而驚其初孰測惟得與失相尋無極則
亦安知夫此棠不忽然一日復在余側也且夫棠得其
居愈久益敷無有斤斧斷傷之虞我行世間浮雲飛蓬
惟所使之何有南東夫以不移俟彼靡常久近衡從其
志必償歌以訊之用著不忘
垂絲海棠賦(元)陳樵
幼余愛此春華兮閱草木之文章左光車而右服馬兮
飲余菲而食余芳於時青氣流輝榮生佳植天集累巧
雨標五色抽神緘於鬼秘宛葩刓而萼刻沃紫淳紅抽
黃添白比秀推榮莫之省識惟春皇之盡藝兮有海上
之名姿方梅蘤之雨别屬杏豔之雲乖被春澤以成光
兮表獨立而太奇於是羣芳沮廢不知所營桃傷李仆
讓為先登雖體裁么䯢而態有餘榮麗不廢清纖不傷
陋芙蓉袤丈落花盈斗桂花明密山樊孤瘦清不掩纖
穠傷豐茂穠纖失度兹花則否花必待族共氣分榮取
萼紅棃借跗山櫻儷美聮芳為花之選未若他花解手
背面鄭緜染色魏花薦紫來禽木瓜擬之非是伊淛河
之佳植信羣離而類絶丹徒芳裔名均種别宣華麗質
風馬不接蓋其為狀也蘭秀同心蕙華並弱委藍絲而
綴蘤垂彤紛而點萼若四體之無骨睢匍匐於秦槖頭
搶地而不舉遷對吏以增愕始而望之則輝鄰珠樹色
比紫煙非雲等潤丹露均繁若處子之穎秀兮方春睡
之爛漫挾春矯而無力兮色韡韡其可餐其少進也春
透緗枝芳苞微解秀外朱融黃中金赭黼藻林池金玉
芳榭爾乃湛酒溷肴徘徊清夜紅妝翠袂效奇樽下香
風入座桂燭流華播明安於密燄同夜笑於釭花時乃
摻觚成詠醉墨垂葩才華比秀縟旨同姱及夫紅芳滿
國香雨轉繁扶玉蘭而欲壓傷桃李之盛年方玉啼之
承臉又嫣然而破涕酒色未消玉色微起故月新日朝
改夕異歎解攜之無幾兮恐雲散而風流忽墮環而遺
帶兮遡風簾而並遊曾青陽之未艾兮怨花時之未暮
吾方尚友於名芳兮乂遽先於朝露羣花紛其啼笑兮
歲復歲其&KR0008;人雖不言之桃李兮猶暗擲於春心繄明
豔之藻質兮將感勾吳而靡楚君何兹花之絶俗兮甘
與蝴蝶而同夢起拂衣而高謝兮羞與悦已以為容朝
吾遊於平林兮見丹鉛之滿地雖壯夫其猶扼腕兮鑄
黃金以為淚忽百端之交集兮折遺榮以搔首歎光塵
之阻奉兮臨春風而舉酒指朱鳥以為期兮致芳情之
扣扣於是徘徊起舞以為迎繁送謝之歌歌曰歸華落
兮丹秀分轉穠豔兮清露塵委春事於蔓草將奈何兮
愁傷人座客聞之又續而為之迎繁之歌曰景已絶兮
迹已徂問花事兮無有餘雖舞袖之翩翩幸歲期之未
渝思投分兮寄飛仙無遲子兮長愁予嗟周親與狎友
髮易華兮歲易除朝榮暮巳悴兮保金石軀
垂絲海棠賦(明)夏允彛
有名葩之新豔托瑤海而擢枝疑紅酥之凝滴學霞綃
以抽絲剪夭桃而縟碎琢芙蓉而紅垂開千房而羅薄
圓萬顆而珠蕤於時薇帳晨開緗簾畫卷芳茵翠深石
錢紫淺映寶粟於朝幌疊瓊鱗於砌碝念秀枝之紺柔
惜娟體之盈愞弱顔畏見春風面面向玉階逗微綫海
綃遥拂動纖客紫燕輕捐覺紅顫楚妃束素不勝衣延
娛怯舉遊飄扇趙女飛仙裠帶留旋懷纏蔓露羞罥勻
光晃日泣紅疑雨丹爵夢燈蛟妾織縷低覆羊車斜牽
鳳股蒲桃少醱瓊玖環舞羅衫薄兮香酥寒雲鬟重兮
瑶鈿俯乃有石閨仙子甲帳宫娥戲垂檀袖笑綰春羅
振幡鈴而搖蕊弄方絲而浩歌歌曰麗娟十四玉膚軟
明離曲帳置妖孌黃金步搖不自持薄倚珊瑚息芳喘
又歌曰知瓊來是紫皇宫結得葳蕤珠萬叢不向朝陽
妒肥婢宜直天上值青童姿冉冉而宜約暈魂魂而半
朣落粉銷白披霞殢紅杏煙輕繞蝶扇吹融斂修裾兮
香自語纈醉眼兮嬌欲通重為亂曰么嬛濃睡暖雲止
輕洗臙脂赤玉玼停停帖妥倚琱欄籠罩香泥憐月姊
垂絲海棠賦(明)陳子龍
發曉簾以選春觸澹歡於微眴馮小欄以垂手背初酣
而障面約煖魂而扣紅俯瓊肌之秘倦倒嬾妝其投懷
濕妖情以低顫引輕容於霧文護柔心以雙纏鎖煙架
而扶醒吐溫酥以徐卷夢清粉之娟娟委凝珠之串串
學照靨而臨波薦軟肢以斜眄浴薇露而迎風擘蓮蘇
而總□漾遊絲於皎月裊飛鬟於碧煙蘸明眸之静注
倚花肩而密緜剪毿絨於蠻錦挂蘿屏之絳仙繫嬌夜
之情睡蕩芳思而尚牽擬幼眇之歡初佯含羞以自憐
掩媚姿而神抑破嫣痕於曉眠嫵弱性之愁秀拾麗影
之棄妍颸紫梢以向夕解幽貞而露儇偎丁香以亂罥
裁霞縠而染蟬墮月姊之半銖織江妾之鬖卷殢勞寵
以腰攲逗軃身而弄絃頽帳舞之瓔珞拖鸞騎之珊鞭
綽冰膚以嬌暈冉柔菲之纖褼若乃晴刷山眉風翻娃
袣冰綫鈎抛花容波裔扇蜂翼而零斜抱蛾髯而搖曳
星宫繞瑰之都蛟室分綃之第則有玉女開愁瑶姬通
慧伴灩灩之慵顔帶婓婓之墮髻對薄醉於綺疏揉曼
情於鞶帨點蟾汁而瑩脂挑獺髓而修嫕襞幽紋以聮
蘿撮丹縷之孱繫至於春虚玟戺雨漲璣簾褪粉朱而
魅散沉的紫而魄黏斷嫿絩以留碧爛明緗而割纖短
紅葬其媚媚大垂廢其摻摻啼傷掩帳冶革空匳堆陳
英而悼蠧僵去豔而流&KR0034;亂悲人之榮窄折思婦之柔
尖穠華絶兮難續慨色命兮不兼余有意兮天姝命余
郵兮飛簾恐遲暮兮齊軌睇仙途兮雲幨渺何接兮夢
迂抱奇根兮㦔㦔
瓊花賦(有序)(宋)張問
揚州后土祠瓊花經兵火後枯而復生今歲尤盛邦人
喜之以為和平之證迺賦之賦曰
偉赤社之會都滋黑壤之饒沃萃溫潤之秀氣發英華
於地軸是為瓊花異於凡木香凝媚服之蘭色瑩光明
之玉託根后土之祠擢榦蜀岡之麓曾不知其歲年亦
弗紀於圖錄欲問司花之女但注詩人之目謂天下之
一株冠羣花之芳馥豈唐昌之餘芳載後庭之遺曲者
乎當其風入琳宫春歸華屋萼折青綃色凝寒綠枝珊
瑚兮鏤冰雪蕊珠璣兮爛金粟真庭静兮朝曦麗其纖
穠仙籞深兮瑞露滋其芬郁瑶林瑰豔之葱蒨閬苑琪
英之燿煜若蓋而繡似璧而榖如黃琮瑚璉璀璨而禋
壇而文佩環琚玲瓏乎衣鞠桂娥競爽借月影於冰蟾
阿母來觀下雲軿於皓鵠儷靚質於茉莉抗素馨於薝
蔔笑玫魂於塵凡鄙茶䕷於淺俗惟水仙可並其幽閑
而江梅似同其清淑真絶代之無雙久彌芳其幽谷乃
聚八仙之殊種玉蝴蝶之別族葉扶疎而韻不勝色近
似而香不足猶瑾瑜琬琰之粹溫豈碔砆堅珉之碌碌
蓋豔冶争妍者衆之所同而蠲潔向白者我之所獨是
以兵火不能禁胡塵不能辱根常移而復還本已枯而
再續疑神物之護持偏化工之茂育抑將薦瑞於中興
而效祥於玉燭
瓊花賦(有序)(元)郝經
中統二年春三月制使李公致瓊花數枝是年冬十月
而夢二客相邀至維揚之后土祠飲於花下嘯歌為樂
既醉而覺乃作賦馬解曰
江風吹雲枕壓霜月神不棲目軼思超越栩栩曳曳境
與世别天宇闢凡縦絶歴蘭路開桂闕飄飄乎馮高御
空不知身之幾何而造乎虚白已而扶搖頡頏恍惚莫
量疑在鈞天亦如巫陽孤鶴飛來縞衣玄裳翩然負予
背風翺翔下視淮海雉堞相望貝錯珠瑩接屋連牆繡
簾琱擺綺疏綠房十里一市金紗煌煌混灝海之魚龍
駭飛埃而陸梁忽丹霄之二仙翥青鳥以相將指仙花
以為言可釂月以飛觴是閬苑之仙根來瑞世而呈芳
坼膩雪以搖碧刻春冰而帶黃噴蕊牒於花心引輕絲
而不狂天風收其落英不委地而飄揚彼衆卉則俗死
漫紅妖而綠倡玉陰婆娑徙倚徜徉清香忽來莫知其
方乃誦明月之曲歌窈窕之章倚歌横簫鏘鳳鳴凰挹
芳瀾之浩渺傾墜露之淋浪卷瓊瑶於杯盤吸霜露於
肺腸欲折枝而不敢懼眞宰之或傷且對花而舉酒澆
遯世之茫茫修焉玉女隔花而語髣髴花神是為花主
謫自瑶華以臨后土剪冰綃以為裳染麝塵於金鏤拂
白霓而下征曳秋霞而輕舉現仙姿於塵寰寓風神於
月府且曰有妹其字飛瓊適來瑶池善為新聲與君佐
酒以薦予誠遽作穿雲振搖瓊英說仙家之幽香詠蓬
壺與赤城閱花朝以逍遥駐芳姿以輕盈嗟胡為乎斯
世而沉冥於此生也時予既醉二仙亦去花落尊空歌
殘玉樹斗轉參横脱兔驚寤餘香冉冉月滿窗戸乃為
記夢之歌歌曰玉宇春兮花始開與二仙兮飄然而來
花亦喜兮搖搖乎瓊瑰掇飛英兮汎酒杯飛仙為我兮
歌以纍纍亦既醉兮胡不歸花滿袖兮香滿幃謂予是
夢兮余不疑嗟時之人兮孰非夢之為
舜華賦(有序)(晉)傅咸
佳其日新之美故種之前庭而為之賦
覽中唐之奇樹稟冲粹之至精應青春而敷蘖逮朱夏
而誕英布天夭之纖枝發灼灼之殊榮紅葩素蔕翠葉
素莖含暉吐曜爛若列星朝陽照灼以舒暉逸藻采粲
而光明罄天壤而莫儷何菱華之足營
款冬花賦(有序)(晉)傅咸
余曾逐禽登於北山於時仲冬之月也冰凌盈谷積雪
被崖顧見款冬煒然始敷賦曰
惟兹奇卉款冬而生原厥物之載育稟淳粹之至精用
能托體固陰利此堅貞惡朱紫之相奪患居衆之易傾
在萬物之並作故韜華而弗逞逮皆死以枯槁獨保質
而全形華豔春暉既麗且殊以堅冰為膏壤吸霜雪以
自濡非天然之眞貴曷能彌寒暑而不渝
凌霄花賦(宋)梅堯臣
厥草惟夭厥木惟喬草有柔蔓木有繁條緣根兮附蔕
布葉兮敷苖朱華粲兮下覆本榦蔽兮不昭嗟兮此木
幾歲幾年而至於合抱夫何此草一旦一夕而遂曰凌
霄是使藜藿蒿艾慕高豔而仰翹翹也安知蘋藻是潔
蕙蘭自芳芙蓉出汙而自麗芝菌不根而自長或紉佩
帶或采頃筐或製裳於騷客或登歌於樂章故得為馨
為薦為嘉為祥皆無附著亦以名揚奚必託危柯而後
昌吾謂木老多枯風高必折當是時將恐摧為朽荄不
復萌蘖豈得與百卉並列也邪
木槿賦(陳)江總
日及多名蕤賓肇生東方記乎夕死郭璞贊以朝榮潘
文體其夏盛嵇賦憫其秋零此則京華之麗木非於越
之舜英南中新草衆花之寶雅什未名騷人失藻雨來
翠潤露歇紅燥疊萼疑擎低莖若倒朝霞映日殊未妍
珊瑚照水定非鮮千葉芙蓉詎相似百枝燈花復羞然
暫欲寄根對滄海大願移華厠綺錢井上桃蟲難可雜
庭中桂蠧豈見憐乃為歌曰啼妝梁冀婦紅妝蕩子家
若持花並笑宜笑不勝花趙女垂金珥燕姬插寶珈誰
知紅槿豔無因寄狹邪徒令萬里道攀折自咨嗟
同崔少監作雙槿樹賦(有序)(唐)盧照鄰
日昨於著作局見諸著作競寫雙槿樹賦蓬萊山上即
對神仙芸香閣前仍觀秘寶金懸秦市楊子見而無言
紙貴洛城陸生聞而罷笑故知柔條朽榦吹嘘變其死
生落葉彫花剪拂成其光價方且傳石渠之故事得槿
樹之新名足以脂粉仙臺丹青秘府者也若布衣藜杖
巖栖藿食當堯時而非吏處漢代而無田學涉蕪淺文
多瞽陋宜其屏竄用其静默蓋窮而思達人之情也卑
而應高物之理也故疾雷作而蟄蟲飛浮雲興而石磶
潤不可廢也雖云聖朝多士而公實居之草澤有人亦
國家之美事故復奬刷芻鄙作雙槿樹賦辭義猥薄退
增慙靦謹啓賦曰
方丈蓬萊邈矣悠哉芸居石室圖天揆日若乃羲和掌
地太史觀星銅渾玉策寶笥金銘地則圖書之府人則
神仙之靈中有芳蕣鬱鬱亭亭觀其兩砌分植雙階並
耀葉鏤五衢榮回四照紛廣庭之靃霏隠重廓之窈窱
青陸至而鶯啼朱陽升而花笑紫蔕紅蕤玉蕊蒼枝露
華的皪風色徘徊糝糝衰風婀娜隈緌迫而視之鳴環
動珮歌扇開遠而望之連珠合璧星漢迴狀仙人之羽
蓋疑佚女之瑶臺寂寞攸利棲閑此地委命卷舒隨時
榮顇外無嬰夭之禍内有逍遥之致朝朝暮暮落復開
歲歲年年紅似翠若夫游蜂戲蝶封其萼輕煙弱霧結
其條來不謂之苟去不為之饒故能出君子之殊俗入
詩人之舊謠齊顯昧於兩曜放生死於一朝同喪我之
非我固雖彫而不彫則有亭伯儒門令思詩友翰苑曠
其吞夢文綘高而照斗詠蕪滋之朝夕悲積薪之先後
縟繡起於緹紛煙霞生於灌莽豈與巖幽弱篠澗底枯
松徒冐霜而停雪空集鳳而吟龍詎得奉仙闈之廣價
連筆匠之為容已矣哉東方生聞而歎曰故年花落不
留人今年花發非故春倏兮夕隕忽兮朝新侏儒何功
兮短飽曼倩何負兮長貧聊寄辭於庭樹儻有感於平
津
朱槿賦(明)李夢陽
司陽兮煽烈涉秋兮逾熾覽逝兮中蘊游物兮揄志韙
庭木之榮麗閔含芳之不修傾朝羲以擢華夕景至而
殞枯伊賦形之靡移諒天道而奚移幸見標於哲典厥
登詠於刪詩何有性而易遷恒隨所而盤據條荏苒而
孔弱葉縈陰而繁布蒙薰風之拂披爰條妍而運縟既
抽鋁以剖絳遂希芬而效馥濡溥露以膏韻藉垂光於
杲日熨炎陽之靜彩褒絶代之英質態疑層而遽損媚
若斂而復出恍若流霞過茂草爛若慶雲遊春沼宛孌
窈窕翋䎓縹緲或爾托文堂之隙寓奉君子之榮輝側
朱陛以敷蔭競葵榴於赤墀屈纖枝於皓腕徵瓠齒而
清歌歎形微而寵重屢回笑而增酡天暮日夕顔銷華
落辭高墊卑飄蕪汎濁檻塵池緯撲簾繽幕或委空曲
或飛土苴颭叢迴波蹂蹋坐隅觴停鐙昏主倦客煩舄
履無序折釵碎鈿几席狼籍命駕歸旋於是棄媵擯嬙
愁女怨姬出幽房步苔階搖金扃吟殿月掩團扇而涕
零徙長門而望闕攀斯木以凝盼掇霣萼而中熱足將
進而踟蹰立長廊之肅陰軫蘭臺而首疾咎增城而痛
襟思惝怳以攢内泗交頸而淫淫嗟容色之難恃慨歡
懮而異營佩薰芳以順委庶生榮而没寧
木蓮賦(唐)闕名
蔽茅珍樹森林綺堂庇根天壤擢秀春光雖違性於舊
國終奉恩於此鄉違性何苦主人有勿剪之怙奉恩何
其主人有挈瓶之滋君既加我以惠好我亦報君以葳
蕤弱其枝圓其葉亂階前之蓂莢跗綠縟萼芊茸狀中
浦之芙蓉既因其理又憐其美懷香則十步必聞含笑
則千金可市有實雖漏於貢納有陰足延乎憩止此木
也誠則不材必姑樹其桃李
桂林一枝賦(以題為韻)(唐)崔琪
倬彼衆木者其桂林一枝淮南擢秀月上標奇光雨露
之新沐拂香風以徐吹故能使顥氣凌空孤陰耀質心
既丹而不二花又白而純一凝霜殞而色鮮嚴景彫而
葉密若然者固將與大椿而争長豈徒挺小山而間出
至如孫弘已落郄詵未第沮塵色於灰心然粒玉而燼
桂孰謂連卷銜半死之質特達承再生之惠淹留君之
庭芳郁君之砌惜矣哉向使便辭仙客永棄幽林委根
不用之境滅影空山之陰又焉能擅崑玉之高價吐歲
寒之宿心彼徒見零落焦梧再斵恩深於既往殊不知
摧殘朽桂一枝重遇於當今
木犀花賦(宋)楊萬里
秋氣已末秋日巳夕楊子觴客客醉欲出偶雲物之淨
盡吐霽月之半璧楊子鼻觀若有觸焉澹空山之何有
驚妙香之郁然急謂客曰是必有異吾與子盍小觀之
行而求之無物可即也舍而不求又不能自息也天風
忽來其香浩蕩楊子乃凝神而從之忽欣然而獨往蓋
吾履未出于柴門之裏吾身巳超于廣寒之上矣水國
湛湛不足以為其空明而深靚也雪宫皚皚不足以為
之高寒而迥映也玉階之前有團其隂蔚乎瑠璃之葉
槭乎琴瑟之音天葩芬敷匪玉匪金細不逾粟香滿天
地蓋向者之所聞乃于兹其良是摩挲玉蟾蜍而問焉
亦不知其名而字之曰桂吾甚愛之欲求其裔將刈其
枝以修身之玉斧瀹其根于銀河之秋水移之以歸藝
我庭砌羿妃頩然而不悅曰余將白之于帝楊子聳然
而寤月尚未午客亦未去顧而見木犀之始花宛其若
天上之所覩笑而問客曰吾之兹游夢邪醉邪惘然不
知其處
白山茶賦(有序)(宋)黃庭堅
姨母文城君作白山茶賦興寄高遠蓋以自況類楚人
之橘頌感之作後白山茶賦
孔子曰歲寒然後知松柏之後彫也麗紫妖紅争春而
取寵然後知白山茶之韻勝也此木彦于臨川之崔嵬
是為麻源第三谷仙聖所廬金堂瓊榭故是花也禀金
天之正氣非木果之匹亞乃得骨于崑閬非乞靈于施
夏造物之手執丹青而無所用析薪之斤雖睥睨而幸
見赦高潔皓白清修閒暇徘回冰雪之晨偃蹇霜月之
夜彼細腰之子孫與莊生之物化方坏戶以思温故無
得而陵跨蓋將與日月争光何苦與洛陽争價惟是當
時而見尊顯處于瑶臺玉墀之上是以閉藏而無悶淡
然于乾楓枯柳之下江北則上徐庾江南則數鮑謝蓋
不能刻畫嫦娥藩飾姑射諒無地以寄言故莫傳于膾
炙況乎見素抱朴難乎郢人故徐熙趙昌舐筆和鉛而
不敢畫或謂山丹之皓質足以争長而更霸知我如此
不幾乎罵雖瓊華明后土之祠白蓮秀遠公之社皆聲
籍甚盛俗態不捨挾脂粉之氣而藴蘭麝與君周旋其
避三舍
黃薔薇賦(有序)(明)俞允文
周于舜得斯卉一莖植于園亭迄今七載矣顧見兩花
始驗其異意甚玩之遂作斯賦
有中園之嘉卉兮體天質之純清陋衆芳之穠豔兮昭
粹色之竒英羌移根而永託兮遂挺栽乎前庭含内美
以俟時兮越七禩而始榮解輕黃于綠苞兮乃夭嬌乎
朱明潤瓊膏于夕露兮潄金芽于朝陽綴雨絲之霏微
兮澹浮靄而委傾送遥芬于柔飇兮斂綽態于弱莖枝
裊長而施散兮葉鱗次而繁興乍纚縱以鈎帶兮忽飄
遠其若驚合厚隂于階墀兮育翠景于軒櫺匹芳蘺而
慚烈兮比崇蘭而匪馨彼美人之採捋兮奚遠涉乎江
濆顧斯種之獨珍兮宜象德而肖形豈絶處而遵晦兮
闕故記于幽經肆予情而流詠兮庶蘄顯夫修名
山黃花賦(有序)(明)高出
北方久寒二月多不見花偶于北山之麓得黃花一樹
柯條頗類桑木時未著葉花著榦上一苞數萼萼各五
出柔冉纖綴繁弱多姿詢諸山人亦無能舉其名予悲
其早開而遇晩也賦云
沸沸春飇曀曀北山聞振柯而折葉亦霜重而雪煩騫
松柏以高秀無桃李以開顔屬青陽之啓節斂羣卉而
無言嗟何為乎後時山中人兮聊詠歎覛彼黃花榛莽
為伍名無可稱火燔樵斧胡先春之早信冒枯荄而乍
覩條挺挺以儗佁華冉冉而微吐跗離榦以繁綴儼剪
綵之虚著紛一萼其五出又一苞而五萼非有馨香飄
然荏弱雖纖瑣兮靡綏庶光耀兮沃若標貞質以孤寂
幸有辭于輕薄謝佳色于浮豔貴兹託乎丘壑擢漢殿
之金䔲紛旖旎以葳蕤掩茂先之侈賦陋渴羌之誕詞
近雪兮映額黃于妝粉側風兮垂繡領于柔荑比臘梅
兮巳遲聊堪贈兮一枝渺金粟兮清影對幽石兮高月
曠寥闃兮自如人不見兮鳥謁憶江南之叢桂懷湘楚
之秋英怵零露其朝汎悲清霜之夜零悼擥采其萎絶
遂襲美而失貞吟騷頌以侘傺弄潺湲以屏營嗚呼物
欣所遇夫亦何情處幽任質天全無名不聞社樹不才
無傾又孰知人之悲喜與夫賤榮者哉
落花賦(有序)(明)葉憲祖
武林張次公舊有落花賦膾炙人口余未之見也乙丑
秋日晤次公于都門始得快讀才豔鮮穠情寄悽惻巳
極詞人之致第賦與興比不同始末詮敘各有厥體兹
賦縱横言之若以之入歌行可與盧駱同風余不揣蕪
陋效顰一篇深愧拘于所聞聊博知已之覽笑云爾
原夫芳叢茂苑綺合上林條風布暖淑氣垂隂吐鮮華
於雜樹紛麗色之交森臨軒之鼓堪催連夜之符待發
河陽之仙令争看鄴下之清歌未歇恣王孫之宴賞兮
盻駐景于朝霞重騷人之題諷兮欲留春於碧月夫何
容華盡兮憔悴風雨妒兮飄搖含姿别榦抱馥辭條點
蒼苔而尚媚瞥秀目兮空撩惜繁華之易墜恨好物之
非牢繄惟綴庾嶺之瓊蕤發羅浮之清夢顧瘦影兮雲
横挹幽芬兮月送冷蕊驚飛關山一弄迺若影碎百株
之錦春迎十里之紅指前村兮沽酒探御宴兮登龍殘
妝欲褪麗彩俱空粤若紅饒一捻欄開百寶姚黃魏紫
傾富貴之家國色天香極形容之巧曾歡賞之無多亦
摧殘之恨蚤亦有西府之産特異垂絲之種還妍迎風
兮若纖腰之怯舞著雨兮宜冶態之增憨覓佳人于空
谷竟形影之難探若夫玄都之樹新栽紫陌之塵自滿
憶避秦兮何年嗟乞漿兮期短亂紅雨兮其如擲春風
兮不管復有西湖十里玉井一枝六郎之面姣好妖妃
之步逶迤勌紅衣之欲卸忽凌亂于漣漪爰及招搖之
種吕覽攸稱賁禺之樹禹經所薈托幽叢于小山蕩天
香於雲外惟金粟之繽紛亦秋風之無賴于是花云異
狀落亦殊顔墜梨花之紛兮白晢灑杜鵑之血兮紅殷
豆蔲之相思散漫酴醿之倚架闌珊木蘭飄雪薔薇隕
露榴照眼兮輪丹柳飛緜兮失素或繞砌以依欄或沾
泥而撲路其乍零也翩弱態於迴風其既落也付香魂
于流水蝶蹴舞于低枝燕銜歸于舊壘伊造物之多情
似徘回而未巳若夫身墜玉樓容慘夀陽詠寂寞則阿
嬌之長門乍掩悲棄置則班姬之紈扇初藏還故枝而
不得徒垂涕于空房嗟夫物疇榮而不萎世靡盛而不
衰信芳菲之易謝宜為歡之及時濡毫兮太息落花兮
凝思
御定歴代賦彙卷一百二十五
