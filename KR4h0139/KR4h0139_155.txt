欽定四庫全書
御定歴代賦彙外集卷十二
曠達
閒居賦(魏)曹植
何吾人之介特去朋匹而無儔出靡時以娛志入無樂
以消憂何歲月之若騖復民生之無常感陽春之發節
聊輕駕而遠翔登高丘以延企時薄暮而起雨仰歸雲
以載奔遇蘭蕙之長圃冀芬芳之可服結春衡以延佇
入虚廊之閒館步生風之高廡踐密邇之修除即蔽景
之玄宇翡翠翔於南枝玄鶴鳴於北野青魚躍於東沼
白鳥戲於西渚遂乃背通谷對綠波藉文茵翳春華丹
轂更馳羽騎相過
閑居賦(有序)(晉)潘岳
岳嘗讀汲黯傳至司馬安四至九卿而良史題之以巧
宦之目未嘗不慨然廢書而歎曰嗟乎巧誠有之拙亦
宜然顧常以為士之生也非至聖無軌微妙玄通者則
必立功立事效當年之用是以資忠履信以進德修辭
立誠以舉業僕少竊鄉曲之譽忝司空太尉之命所奉
之主即太宰魯文公其人也舉秀才為郎逮事世祖武
皇帝為河陽懷令尚書郎廷尉平今天子諒闇之際領
太傅主簿府主誅除名為民俄而復官除長安令遷博
士未召拜親疾輙去官免自弱冠涉乎知命之年八徙
官而一進階再免一除名一不拜職遷者三而巳矣雖
通塞有遇抑亦拙者之效也昔通人和長輿之論余也
固謂拙於用多稱多則吾豈敢言拙信而有徵方今俊
乂在官百工惟時拙者可以絶意乎寵榮之事矣太夫
人在堂有羸老之疾尚何能違膝下色養而屑屑從斗
筲之役乎於是覽止足之分庶浮雲之志築室種樹逍
遥自得池沼足以魚釣舂稅足以代耕灌園鬻蔬以供
朝夕之膳牧羊酤酪以俟伏臘之費孝乎惟孝友于兄
弟此亦拙者之為政也乃作閑居之賦以歌事遂情焉
其辭曰
傲墳素之長圃步先哲之高衢雖吾顔之云厚猶内愧
於甯蘧有道吾不仕無道吾不愚何巧智之不足而拙
艱之有餘也於是退而閑居於洛之涘身齊逸民名綴
下士陪京泝伊面郊後市浮梁黝以徑度靈臺傑其高
峙窺天文之秘奥究人事之終始其西則有元戎禁營
玄幕綠徽谿子巨黍異絭同機礮石雷駭激矢蝱飛以
先啓行曜我皇威其東則有明堂辟雍清穆敞閑環林
縈映圓海迴淵聿追孝以嚴父宗文考以配天祗聖敬
以明順養更老以崇年若乃背冬涉春隂謝陽施天子
有事於柴燎以郊祖而展義張鈞天之廣樂備千乘之
萬騎服振振以齊玄管啾啾而並吹煌煌乎隱隱乎兹
禮容之壯觀而王制之巨麗也兩學齊列雙宇如一右
延國胄左納良逸祁祁生徒濟濟儒術或升之堂或入
之室教無常師道在則是故髦士投紱名王懷璽訓若
風行應如草靡此里仁所以為美孟母所以三徙也爰
定我居築室穿池長楊映沼芳枳樹籬遊鱗瀺灂菡萏
敷披竹木蓊藹靈果參差張公大谷之梨梁侯烏椑之
柹周文弱枝之棗房陵朱仲之李靡不畢殖三桃表櫻
胡之别二奈曜丹白之色石榴蒲桃之珍磊落蔓衍乎
其側梅杏郁棣之屬繁縈麗藻之飾華實照爛言所不
能極也菜則蔥韭蒜芋青筍紫薑堇薺甘旨蓼荽芬芳
蘘荷依隂時藿向陽綠葵含露白薤負霜於是凜秋暑
退熙春寒往微雨新晴六合清朗太夫人乃御板輿升
輕軒遠覽王畿近周家園體以行和藥以勞宣嘗膳載
加舊痾有痊席長筵列孫子柳垂隂車結軌陸摘紫房
水挂赬鯉或宴於林或禊於汜昆弟班白兒童稚齒稱
萬壽以獻觴咸一懼而一喜壽觴舉慈顔和浮杯樂飲
絲竹駢羅頓足起舞抗音高歌人生安樂孰知其他退
求已而自省信用薄而才劣奉周任之格言敢陳力而
就列幾陋身之不保尚奚擬於明哲仰衆妙而絶思終
優游以養拙
閑居賦(晉)庾闡
於是宅臨京郊宇接華廓聿來若忘兹焉是託鳥棲庭
林燕巢於幕既乃青陽結蔭木槿開榮森條霜重綠葉
雲傾隂興則暑退風來則氣清前臨塘中眇目長洲晨
渠吐溜歸潮夕流顧有崇臺高觀凌虚遠遊若夫左瞻
天宫右盼西嶽甍飛彤素嶺敷翠綠明霞時清滄浪靡
濁黃綺絜其雲棲漁父欣其濯足至於體散玄風神陶
妙象靜因虚來動率化往蕭然忘覽豁爾遺想榮悴靡
期孰測幽朗故細無形骸之狹巨非天地之廣音興於
萬韻理絶乎一響
山居賦(本傳云靈運作山居賦并自注以言其事有序)
(宋)謝靈運
古巢居穴處曰巖棲棟宇居山曰山居在林野曰丘園
在郊郭曰城傍四者不同可以理推言心也黃屋寔不
殊於汾陽即事也山居良有異乎市㕓抱疾就閑順從
性情敢率所樂而以作賦揚子雲云詩人之賦麗以則
文體宜兼以成其美今所賦既非京都宫觀遊獵聲色
之盛而敘山野草木水石穀稼之事才乏昔人心放俗
外詠於文則可勉而就之求麗邈以遠矣覽者廢張左
之豔辭尋臺皓之深意去飾取素儻值其心耳意寔言
表而書不盡遺迹索意託之有賞其辭曰
謝子卧疾山頂覽古人遺書與其意合悠然而笑曰夫
道可重故物為輕理宜存故事斯忘古今不能革質文
咸其常合宫非縉雲之館衢室豈放勲之堂邁深心於
鼎湖送高情於汾陽嗟文成之却粒願追松以遠遊嘉
陶朱之鼓棹迺語種以免憂判身名之有辨權榮素其
無留孰如牽犬之路既寡聽鶴之塗何由哉(理以相得為適古人)
(遺書與其意合所以為笑孫權亦謂周瑜公瑾與孤意合夫能重道則輕物存理則忘事古今質文可謂不同)
(而此處不異縉雲放勲不以天居為所樂故合宫衢室皆非淹留鼎湖汾陽乃是所居之文成張良却粒棄人)
(間事從赤松子遊陶朱范蠡臨去之際亦語文種云云謂二賢既權榮素故身名有判也牽犬李斯之歎聽鶴)
(陸機領成都衆大敗後云思聞華亭鶴唳不可復得)若夫巢穴以風雨貽患則大
壯以棟宇祛弊宫室以瑶琁致美則白賁以丘園殊世
惟上託於巖壑幸兼善而罔滯雖非市朝而寒暑均和
雖是築構而飾朴兩逝(易云上古穴居野處後世聖人易之以宫室上棟下宇以蔽風)
(雨盖取諸大壯琁堂自是素故曰白賁最是上爻也此堂世異矣謂巖壑道深於丘園而不為巢穴斯免缺)
(得寒暑之適雖是築構無妨非市朝云云)昔仲長願言流水高山應璩作書
邙阜洛川勢有偏側地闕周員銅陵之奥卓氏充䤨槻
之端金谷之麗石子致音徽之觀徒形域之薈蔚惜事
異於栖盤至若鳳叢二臺雲夢青丘漳渠淇園橘林長
洲雖千乘之珍苑孰嘉遯之所遊且山川之未備亦何
議於兼求(仲長子云欲使居有良田廣宅在高山流水之畔溝池自環竹木周布埸囿在前果園在)
(後應璩與程文信書云故求道田在關之西南臨洛水北據邙山託崇岫以為宅因茂林以為蔭謂二家山居)
(不得周員之美揚雄蜀都賦云銅陵衍卓王孫採山鑄銅故漢書貨殖傳云卓氏之臨邛公擅山川揚雄方言)
(梁益之間裁木為器曰䤨裂帛為衣曰槻金谷石季倫之别廬在河南界有山川林木池沼水碓其鎮下邳時)
(過遊賦詩一代盛集謂二地雖珍麗然制作非栖盤之意也鳳臺秦穆公時秦女所居以致蕭史叢臺趙之崇)
(館張衡謂趙築叢臺於前楚建章華於後楚之雲夢大中居長飲賦楚靈王遊雲夢之中息於荆臺之上前)
(方淮之水左洞庭之波右顧彭蠡之濤南望巫山之阿遂造章華之臺亦見諸史淮南青丘齊之海外皆獵所)
(司馬相如云秋田乎青丘徬徨乎海外漳渠史起為魏文侯所造溉水之所淇園衛之竹園在淇水之澳詩人)
(所載橘林蜀之園林揚子雲蜀都賦亦云橘林左太冲謂戸有橘柚之園長洲吴之苑囿左亦謂之長洲之茂)
(苑因江海洲渚以為苑囿缺人憩止之鄕故缺表此園之珍靜千乘讌嬉之所非幽且山川亦不)
(能兼茂随地勢所遇耳)覽明達之撫運乘機緘而理默指歲暮而
歸休詠宏徽於刊勒狹三閭之喪江矜望諸之去國選
自然之神麗盡高棲之意得(余祖車騎建大功淮肥江左得免横流之禍後及太)
(傳既薨建圖已輟於是便求解駕東歸以避君側之亂廢興隱顯當是賢達之心故選神麗之所以申高棲之)
(志經始山川實基於此)仰前哲之遺訓俯性情之所便奉微軀以
宴息保自事以乘閑愧班生之夙悟慙尚子之晩研年
與疾而偕來志乘拙而俱旋謝平生於知遊棲清曠於
山川(謂經始此山遺訓於後也性情各有所便山居是其宜也易云向晦入宴息莊周云自事其心此一)
(是其所處班嗣本不染世故曰夙悟尚平未能去累故曰晩研想遲二人更以年表疾至志寡求拙日事并可)
(山居日與知遊别故曰謝平生就山川故曰棲清曠)其居也左湖右江往渚還汀
面山背阜東徂西傾抱含吸吐款跨紆縈緜聮邪亘側
直齊平(枚乘曰左江右湖其樂無有此吳客說楚公子之詞當謂江都之野彼雖有江湖而乏山巖此)
(憶江湖左右與之同而山嶽形勢池城所無也往渚還汀謂四面有水面山背阜亦謂東西有山便是四水之)
(裏也抱含吸吐謂中央復有川款跨紆縈謂邊背相連帶迂回處謂之邪亘平正處謂之側直)近東則
上田下湖西谿南谷石堟石滂閔硎黃竹決飛泉於百
仞森高薄於千麓寫長源於遠江派深毖於近瀆(上田在下)
(湖之水口名為田口下湖在田之下下處並有名山川西谿南谷分流谷鄣水畎入田口西谿水出寧縣西谷)
(鄣是近出之最高峰者西谿便是缺之背入西谿之裏得石堟以石為阻故謂為堟石滂在西谿之東從縣南)
(入九里兩面峻峭數十丈水自上飛下北至外谿封墱十數里皆飛流迅激左右巖壁綠竹閔硎在石滂之東)
(谿逶迤下注良田黃竹與其連南界莆中也)近南則會以雙流縈以三洲表
裏回游離合山川崿崩飛於東峭槃傍薄於西阡拂青
林而激波揮白沙而生漣(雙流謂剡江及小江此二水同會於山南便合流注下三)
(洲在二水之口排沙積岸成此洲漲表裏離合是其貌狀也崿者謂回江岑在其山居之南界有石跳出將崩)
(江中行者莫不駭慄槃者是縣故治之所在江之缺用槃石竟渚竝帶青林而連白沙也)近西則
楊賓接峰唐皇連縱室壁帶谿曾孤臨江竹緣浦以被
綠石照澗而映紅月隱山而成隂木鳴柯以起風(楊中元賓)
(並小江之近處與山相接也唐皇便從北出石室室在小江口南岸壁小江北岸並在楊中之下壁高四十丈)
(色赤故曰照澗而映紅曾山之西孤山水南王子所經始臨江皆被以綠竹山高月隱便謂為隂鳥集柯鳴便)
(謂為風也)近北則二巫結湖兩&KR2388;通沼横石判盡休周分表
引修隄之逶迤吐泉流之浩漾山&KR1105;下而回澤瀨石上
而開道(大小巫湖中隔一山外&KR2388;周回在圻西北邊浦出江並是美處義熙中王穆之居大巫湖經始)
(處所猶在兩&KR2388;皆長溪外&KR2388;出山之後四五里許裏&KR2388;亦隔一山出新堟横山野舍之北面常石野舍之西北)
(巫湖舊唐故曰修隄長谿甚遠故曰泉流常石磯缺曰故曰下&KR1105;而回澤裏&KR2388;漫石數里水從上過故)
(瀨石上而開道休山東北周里山在休之南並是北邊)遠東則天台桐柏方石太
平二韭四明五奥三菁表神異於緯牒驗感應於慶靈
凌石橋之莓苔越楢谿之紆縈(天台桐柏七縣餘地南帶海二韭四明五奥皆)
(相連接奇地所無高於五嶽便是海中三山之流韭以菜為名四明方石四面自然開窗也五奥者齊濟道人)
(蔡氏郗氏謝氏陳氏各有一奥皆相犄角並是奇地三菁太平之北太平天台之始方石直上萬丈下有長谿)
(亦是縉雲之流云此諸山並見圖緯神仙所居往來要徑石橋過楢谿人跡之艱不復過此也)遠南則
松箴棲雞唐嵫漫石崪嵊對嶺&KR0034;孟分隔入極浦而邅
回迷不知其所適上嶔㟢而蒙籠下深沈而澆激(棲雞在保)
(口之上别浦入其中周回甚深四山之裏松箴在棲雞之上緣江唐嵫入太平水路上有瀑布數百丈漫石在)
(唐嵫下郗景興經始精舍亦是名山之流崪嵊與分界去山八十里故曰遠南前嶺鳥道正當五十里高左右)
(所無就下地形高乃當不稱遠望&KR0034;山甚奇謂白爍尖者最高下有良田王敬弘經始精舍曇濟道人住孟山)
(名曰孟埭芋薯之疁田凊溪秀竹迴開巨石有趣之極此中多諸浦澗傍依茂林迷不知所通嶔㟢深沈處處)
(皆然不但一處)遠西則(原本闕四十四字)遠北則長江永歸巨海延納
崑漲緬曠島嶼稠沓山縱横以布濩水迴沈而縈浥信
荒極之緜眇究風波之睽合(江從山北流窮上虞界謂之三江口便是大海老子)
(謂海為百谷王以其善處下也海人謂孤山為崑薄洲有山謂之島嶼即洲也漲者沙始起將欲成嶼縱横無)
(常於一處迥沈相縈擾也大荒東極故為荒極風波不恒為暌合也)徒觀其南術之(原本闕三)
(字)生&KR1105;(原本闕二字)成衍緣岸測深相渚知淺洪濤滿則曾
石沒清瀾減則沈沙顯及風興濤作水勢奔壯於歲春
秋在月朔望湯湯驚波滔滔駭浪電激雷奔飛流灑漾
凌絶壁而起岑横中流而連薄始迅轉而騰天終倒底
而見壑此楚貳心醉於吳客河靈懷慙於海若(南術是其臨江)
(舊宅門前對江三轉曾山路窮四江對岸西面常石此二山之間西南角岸孤山此二山皆是狹處故曰生&KR1105;)
(勇門以南上便大閬故曰成衍岸高測深渚下知淺也江中有孤石沈沙隨水增減春秋朔望是其盛時故枚)
(乘云楚太子有疾吳客問之舉秋濤之美得以瘳病太子國之儲貳故曰楚貳河靈河伯居河所謂河靈慚於)
(海若事見莊周秋水篇)爾其舊居曩宅(原本闕二字)今園枌槿尚楥基
井具存曲術周乎前後直陌矗其東西豈伊臨谿而傍
沼迺抱阜而帶山考封域之靈異實兹境之最然葺駢
梁於巖麓棲孤棟於江源敞南戸以對遠嶺闢東窗以
矚近田田連岡而盈疇嶺枕水而通阡(葺室在宅裏山之東麓東窗矚)
(田兼見江山之美三間故謂之駢梁門前一棟枕&KR1105;上存江之嶺南對江上遠嶺此二館屬望殆無優劣也)
阡陌縱横塍埒交經導渠引流脈散溝并蔚蔚豐秋苾
苾香秔送夏蚤秀迎秋晩成兼有凌陸麻麥粟菽候時
占節遞蓺遞熟供粒食與漿飲謝工商與衡牧生何待
於多資理取足於滿腹(許由云偃鼠飲河不過滿腹謂人生食足則歡有餘何待多須)
(邪工商衡牧似多須者若少私寡欲充命則足但非田無以立耳)自園之田自田之湖
泛濫川上緬邈水區濬潭澗而窈窕除菰洲之紆餘毖
温泉於春流馳寒波而秋徂風生浪於蘭渚日倒影於
椒塗飛漸榭於中沚取水月之歡娛旦延隂而物清夕
棲芬而氣敷顧情交之永絶覬雲客之暫如(此皆湖中之美但患)
(言不盡意萬不寫一耳諸澗出源入湖故曰濬潭澗澗長是以窈窕除菰作洲洲言所以紆餘也)水草
則萍藻蕰菼萑蒲芹蓀蒹菰蘋蘩蕝荇菱蓮雖備物之
偕美獨夫渠之華鮮播綠葉之鬱茂含紅敷之繽翻怨
清香之難留矜盛容之易闌必充結而後搴豈蕙草之
空殘卷敂弦之逸曲感江南之哀歎秦箏倡而溯游往
唐上奏而舊愛還(搴出離騷敂弦是采菱歌江南是相和曲云江南采蓮秦箏唱蒹笳篇唐)
(上奏蒲生詩皆感物致賦魚藻蘋蘩荇亦有詩人之詠不復具敘)本草所載山澤不一
靁桐是别和緩是悉參核六根五華九實二冬並稱而
殊性三建異形而同出水香送秋而擢蒨林蘭近雪而
揚猗卷柏萬代而不殞茯苓千歲而方知映紅葩於綠
蔕茂素蕤於紫枝既駐年而增靈亦驅妖而斥疵(本草所出)
(藥處於今不復依隨土所生耳此境出藥甚多靁公桐君古之采藥醫緩古之良工故曰别悉參核者雙核桃)
(杏仁也六根者苟七根五茄根葛根野葛根缺根也五華者堇華芫華檖華菊華旋覆華也九實者連前實槐)
(實柏實兔絲實女貞實蛇牀實蔓荆實蓼實缺實也二冬者天門麥門冬三建者附子天雄鳥頭水香蘭草林)
(蘭支子卷柏茯苓並皆仙物凡此衆藥事悉見於神農)其竹則二箭殊葉四苦齊
味水石别谷巨細各彙既修竦而便娟亦蕭森而蓊蔚
露夕沾而凄隂風朝振而清氣互捎雲以拂杪臨碧潭
而挺翠蔑上林與淇澳騐東南之所遺企山陽之游踐
遲鸞鷖之棲託憶崑園之悲調慨伶倫之哀籥衛女行
而思歸詠楚客放而防露作(二箭一者苦箭大葉一者笄箭細葉四苦青苦白苦)
(紫苦黃苦水竹依水生甚細密吳中以為宅楥石竹大科叢大以充屋榱巨者竿挺之屬細者無箐之流也修)
(竦便娟蕭森蓊蔚皆竹貌也上林關中之禁苑淇澳衛地之竹園方此皆不如東南會稽之竹箭唯此地最富)
(焉山陽竹林之游鸞鷖棲食之所崑山之竹任為笛黃帝時伶倫斬其厚均者吹之為黃鍾之宫衛女思歸作)
(竹竿之詩楚人放逐東方朔感江潭而作七諫)其木則松柏檀櫟(原本闕二字)桐榆
&KR1954;柘榖棟楸梓檉樗剛柔性異貞脆質殊卑高沃塉各
隨所如榦合抱以隱岑杪千仞而排虚凌岡上而喬竦
蔭澗下而扶疎沿長谷以傾柯攢積石以插衢華映水
而增光氣結風而回敷當嚴勁而蔥蒨承和煦而芬腴
送墜葉於秋晏遲含萼於春初(皆木之類選其美者載之山脊曰岡岡上澗下)
(長谷積石各隨其方離騷云青春受謝白日昭只詩云萼不韡韡也)植物既載動類亦繁
飛泳騁透胡可根源觀貌相音備削山川寒燠順節隨
宜匪敦(草木竹植物魚鳥獸動物獸有相種有騰者有走者走者騁騰者透謂種類既繁不可根源但)
(觀其貌狀相其音聲則知山川之好興節隨宜自然之數非可敦戒也)魚則&KR2553;鱧鮒鱮鱒
鯇鰱鯿魴鮪魦鱖鱨鯉鯔鱣輯采雜色錦爛雲鮮唼藻
戲浪汎苻流淵或鼓鰓而湍躍或掉尾而波旋鱸鮆乘
時以入浦鱤&KR2607;沿瀨以出泉(&KR2553;音優鱧音禮鮒音附鱮音敘鱒音寸衮反鯢音睨)
(鰱音連編音毖仙反魴音房鮪音宥鯊音沙鱖音居綴反鰭音上羊反鯔音比之反鱣音竹仚反皆說文字林)
(音詩云錦衾有爛故云錦爛鱸鮆乘時魚鱤音感&KR2607;音迅皆出谿中日上恒以為翫)鳥則鵾鴻鶂
鵠&KR1175;鷺鴇&KR2555;鷄鵲繡質鶷鸐綬章晨鳬朝集時鷮山梁
海鳥違風朔禽避凉荑生歸北霜降客南接響雲漢侣
宿江潭聆清哇以下聽載王子而上參薄回涉以弁翰
映明壑而自耽(鵾音昆鴻音洪鶂音益左傳六鶂退飛字如此鵠音下竺反鶖音秋鷺音路鴇)
(音保&KR2555;音相唐公之馬與此鳥色同故謂為&KR2555;音相雞鵲鶷鳥見張茂先博物志鴉音翟亦雉之美者此四鳥)
(並美采質鳬音符野鴨也常待晨而飛鷮音已消反長尾雉也論語云山梁䳄雉時哉時哉海鳥爰居臧文仲)
(不知其鳥以為神也事見左傳朔禽鴈也寒月轉往衡陽禮記霜始降鴈來賓歲暮云鴈北向政是陽初生時)
(荑生歸北霜降客南山缺映水自翫其羽儀者)山上則猿&KR0968;貍獾犴獌猰&KR2924;山
下則熊羆豺虎羱鹿麕麖擲飛枝於窮崖踔空絶於深
硎蹲谷底而長嘯攀木杪而哀鳴(猨音袁&KR0968;音魂貍音力之反獾音火丸反)
(犴音立懸反獌音曼似獾而長狼之屬一曰貙猰音安黠反&KR2924;音弋生反貍之黃黑者一曰似&KR0008;豺音在皆反)
(羱音元野羊大角麕音鬼氓反麖音京能踔擲虎長嘯猨哀鳴鳴聲可翫)緡綸不投罝羅不
披磻弋靡用蹄筌誰施鑑虎狼之有仁傷遂欲之無崖
顧弱齡而涉道悟好生之咸宜率所由以及物諒不遠
之在斯撫鷗䱔而悅豫杜機心於林池(八種皆是魚獵之具自少不殺)
(至乎白首故在山林中而此歡永廢莊周云虎狼仁獸豈不父子相親世云虎狼暴虐者政以其如禽獸而人)
(物不自悟其毒害而言虎狼可疾之甚苟其遂欲豈復崖限自弱齡奉法故得免殺生之事苟此悟萬物好生)
(之理易云不違復无祗悔庶乘此得以入道莊周云海人有機心鷗鳥舞而不下今無害彼之心各悦豫於林)
(池也)敬承聖誥恭窺前經山野昭曠聚落膻腥故大慈之
弘誓拯羣物之淪傾豈㝢地而空言必有貸以善成欽
鹿野之華苑羨靈鷲之名山企堅固之貞林希菴羅之
芳園雖粹容之緬邈謂哀音之恒存建招提於幽峰冀
振錫之息肩庶鐙王之贈席想香積之惠餐事在微而
思通理匪絶而可温(賈誼弔屈原云恭承嘉惠敬承亦此之流聚落是墟邑謂歌哭諍訟)
(有諸諠譁不及山野為僧居止也經教欲令在山中皆有成文老子云善貸且善成此道惠物也鹿苑說四眞)
(諦處靈鷲山說般若法華處堅固林說泥洹處菴羅園說不思議處今旁林蓺園制苑彷彿在昔依然託想雖)
(粹容緬邈哀音若存也招提謂僧不能常住者可持作坐處也所謂息肩鐙王香積事出維摩經論語云温故)
(知新理既不純更宜復温則可待為已之日用也)爰初經略杖策孤征入澗水
涉登嶺山行陵頂不息窮泉不停櫛風沐雨犯露乘星
研其淺思罄其短規非龜非筮擇良選奇翦榛開徑尋
石覓崖四山周回雙流逶迤面南嶺建經臺倚北阜築
講堂傍危峰立禪室臨浚流列僧房對百年之喬木納
萬代之芬芳抱終古之泉源美膏液之清長謝麗塔於
郊郭殊世間於城傍欣見素以抱樸果甘露於道場(云初)
(經略躬自履行備諸苦辛也罄其淺短無假於龜筮貧者既不以麗為美所以即安茅茨而已是以謝郊郭而)
(殊城傍然清虚寂寞實是得道之所也)苦節之僧明發懷抱事紹人徒心
通世表是遊是憩倚石搆草寒暑有移至業莫矯觀三
世以期夢撫六度以取道乘恬知以寂泊含和理之窈
窕指東山以冥期實西方之潛兆雖一日以千載猶恨
相遇之不早(謂曇隆法流二法師也二公辭恩愛棄妻子輕舉入山外緣都絶魚肉不入口糞埽)
(必在體人見之絶歎而法師處之夷然詩人西發不勝造道者其亦如此往石門瀑布中路高棲之遊昔告離)
(之始期生東山沒存西方相遇之欣實以一日為千載猶慨恨不早)賤物重巳棄世希靈
駭彼促年愛是長生冀浮丘之誘接望安期之招迎甘
松桂之若味夷皮褐以頽形羨蟬蛻之匪日撫雲蜺其
若驚陵名山而屢憩過巖室而披情雖未偕於至道且
緬絶於世纓指松菌而興言良未齊於殤彭(此一章敘學仙者雖)
(未及佛道之高然出於世表矣浮丘公是王子喬師安期先生是馬明王師二事出列仙傳洞眞經云今學仙)
(者亦明師以自發悟故不辭苦味頽形也莊周云和以天倪倪者崖也數經歴名山遇余巖室披露其情性且)
(獲長生方之松菌殤彭邈然有間也)山作水役不以一牧資待各徒隨節
競逐陟嶺刊木除榛伐竹抽筍自篁擿篛於谷揚勝所
拮秋冬□獲野有蔓草獵涉蘡薁亦醖山清介爾景福
苦以木成甘以㰂熟慕椹高林剥芨巖椒掘蒨陽崖擿
&KR0008;隂標晝見搴茅宵見索綯芟菰剪蒲以薦以茭既坭
既埏品收不一其灰其炭咸各有律六月採蜜八月撲
栗備物為繁略載靡悉(此一章謂是山作及水役採拾諸事也然漁獵之事皆不載楊)
(揚桃也山間謂之木子□音覆字出字林詩人云六月食鬱及薁獵涉字出爾雅木木酒味苦播播酒味甘並)
(至美兼以療病橎治癰核木治痰冷椹音甚味似菰菜而勝刊木而作之謂之慕芨音及採以為紙蒨音倩採)
(以為□&KR0008;音尠採以為飲採蜜撲栗各隨其月也)若乃南北兩居水通陸阻觀
風瞻雲方知厥所(兩居謂南北兩處各有居止峰崿阻絶水道通耳觀風瞻雲然後方知其)
(處所)南山則夾渠二田周嶺三苑九泉别澗五谷異巘羣
峰參差出其間連岫複陸成其坂衆流溉灌以環近諸
提擁抑以接遠遠堤兼陌成流開湍凌阜汎波水往步
還還回往匝枉渚員巒呈美表趣胡可勝殫抗北頂以
葺館殷南峰以啓軒羅曾崕於戶裏列鏡瀾於窗前因
丹霞以赬楣附碧雲以翠椽視奔星之俯馳顧(原本闕二字)
之未牽鵾鴻翻翥而莫及何但燕雀之翩翾汍泉傍出
潺湲於東檐桀壁對跱硿礲於西霤修竹葳蕤以翳薈
灌木森沈以蒙茂蘿蔓延以攀援花芬薰而媚秀日月
投光於柯間風露披清於㟪岫夏凉寒燠隨時取適階
基回互橑櫺乘隔此焉卜寢翫水弄石邇即回眺終歲
罔斁傷美物之遂化怨浮齡之如借眇遯逸於人羣長
寄心於雲霓(南山是開創卜居之處也從江樓步路跨越山嶺緜亘田野或升或降當三里許塗)
(路所經見也則喬木茂竹緣畛彌阜横波疎石側道飛流以為寓目之美觀及至所居之處自西山開道迄於)
(東山二里有餘南悉連嶺叠嶂青翠相接雲煙霄路殆無倪際從逕入谷凡有三口方壁西南石門世缺南缺)
(池東南皆别載其事緣路初入行於竹逕半路闊以竹渠澗既入東南傍山渠展轉幽奇異處同美路北東西)
(路因山為鄣正北狹處踐湖為池南山相對皆有崖巖東北枕壑下則清川如鏡傾柯盤石被隩映渚西巖帶)
(林去潭可二十丈許葺基構宇在巖林之中水衛石階開窗對山仰跳曾峰俯鏡濬壑去巖半嶺復有一樓迥)
(望周眺既得遠趣還顧西館望對窗戶綠崖下者密竹蒙逕從北直南悉是竹園東西百丈南北百五十五丈)
(北倚近峰南眺遠嶺四山周回溪澗交過水石林竹之美巖岫㟪曲之好備盡之矣刊翦開築此焉居處細趣)
(密翫非可具記故較言大勢耳越山列其表側傍緬缺為異觀也)因以小湖鄰於其隈
衆流所凑萬泉所回汎濫異形首毖終肥别有山水路
邈緬歸(汎濫肥毖皆是泉名事見於詩云此萬泉所凑名有形勢)求歸其路迺界北
山棧道傾虧磴閣連卷復有水逕繚繞回圓瀰瀰平湖
泓泓澄淵孤岸竦秀長洲芊緜既瞻既眺曠矣悠然及
其二川合流異源同口赴隘入險俱會山首瀨排沙以
積丘峰倚渚以起阜石傾瀾而捎巖木映波而結藪逕
南漘以横前轉北崖而掩後隱叢灌而悉晨暮託星宿
以知左右(往返經過自非巖澗便是水逕洲島相對皆有趣也)山川澗石洲岸草
木既標異於前章亦列同於後牘山匪砠而是岵川有
清而無濁石傍林而插巖泉協澗而下谷淵轉渚而散
芳岸靡沙而映竹草迎冬而結葩樹凌霜而振綠向陽
則在寒而納煦面隂則當暑而含雪連岡則積嶺以隱
嶙舉峰則羣竦以嶻&KR1625;浮泉飛流以寫空沈波潛溢於
洞穴凡此皆異所而咸善殊節而俱悅(土山載石曰砠山有林曰岵此)
(章謂山川衆美亦不必有故總敘其最居山之後事亦皆有尋求也)春秋有待朝夕須資
既畊以飯亦桑貿衣藝菜當肴採藥救頽自外何事順
性靡違法音晨聽放生夕歸研書賞理敷文奏懷凡厥
意謂揚較以揮且列於言誡特此推(謂寒待緜纊暑待絺綌朝夕餐飲設)
(此諸業以待之藥以療病又在其外事之相推自不得不然至於聽講放生研書敷文皆其所好韓非有揚較)
(班固亦云揚較古今其義一也左思曰為左右揚較而陳之)北山二園南山三苑百果
備列乍近乍遠羅行布株迎早候晩猗蔚溪澗森疎崖巘杏
壇柰園橘林栗圃桃李多品梨棗殊所枇杷林檎帶谷
映渚椹梅流芬於回巒椑柿被實於長浦(莊周云漁父見孔子杏壇)
(之上維摩詰經柰樹園揚雄蜀都賦云橘林左太沖亦云戶有橘柚之園桃李所植甚多棗梨事出北河濟之)
(間准穎諸處故云殊所也)畦町所藝含蕊藉芳蓼蕺葼薺葑菲蘇薑
綠葵眷節以懷露白薤感時而負霜寒蔥標蒨以陵隂
春藿吐苕以近陽(葑菲見詩柏舟中管子曰北伐山戎得寒蔥庾闡云寒蔥挺園灌溉自供)
(不待外求者也)弱質難恒頹齡易喪撫鬢生悲視顔自傷承清
府之有術冀在衰之可壯尋名山之奇藥越靈波而憩
轅採石上之地黃摘竹下之天門摭曾嶺之細辛拔幽
澗之溪蓀訪鍾乳於洞穴訊丹陽於紅泉(此皆往年之藥即近山之)
(所出有採拾欲以消病也)安居二時冬夏三月遠僧有來近衆無闕
法鼓朗響頌偈清發散花霏蕤流香飛越析曠劫之微
言說像法之遺旨乘此心之一豪濟彼生之萬理啓善
趣於南倡歸清暢於北機非獨愜於予情諒僉感於君
子山中兮清寂羣紛兮自絶周聽兮匪多得理兮俱悅
寒風兮騷屑面陽兮常熱炎光兮隆熾對隂兮霜雪揭
曾臺兮陟雲根坐澗下兮越風穴在兹城而諧賞傳古
今之不滅(衆僧冬夏二時坐謂之安居輙九十日衆遠近聚萃法鼔頌偈華香四種是齋講之事析)
(說是齋講之議乘此之心可濟彼之生南倡者都講北機者法師山中靜寂實是講說之處兼有林木可隨寒)
(暑恒得清和以為適也)好生之篤以我而觀懼命之盡吝景之歡
分一往之仁心拔萬族之險難招驚魂於殆化收危形
於將闌漾水性於江流吸雲物於天端覩騰翰之頏頡
眎鼓鰓之往還馳騁者儻能狂愈猜害者或可理攀(云物)
(皆好生但以我而觀便可知彼之情吝景懼命是好生事也能放生者但有一往之仁心便可拔萬族之險難)
(水性雲物各尋其生老子云馳騁田獵令人心發狂猜害者恒以忍害為心見放生之理或可得悟也)哲
人不存懷抱誰質糟粕猶在啓縢剖袠見柱下之經二
覩濠上之篇七承未散之全樸救巳頽於道術嗟夫六
藝以宣聖教九流以判賢徒國史以載前紀家傳以申
世模篇章以成美刺論難以覈有無兵技醫日龜筴筮
夢之法風角冢宅算數律歷之書或平生之所流覽並
於今而□諸驗前識之喪道抱一德而不渝(莊周云輪扁語齊桓)
(公公之所讀書聖人之糟粕縢者金縢之流也柱下老子濠上莊子二七是篇數也云此二書最有理過此以)
(往皆是聖人之教獨往者所□)伊昔齠齓實愛斯文援紙握管會性通
神詩以言志賦以敷陳箴銘誄頌咸各有倫爰暨山棲
彌歴年紀幸多暇日自求諸已研精靜慮貞觀厥美懷
秋成章含笑奏理(謂少好文章及山棲以來别緣既□尋慮文詠以盡暇日之適便可得通)
(神會性以永終朝)若迺乘攝持之告評養達之篇畏絶迹之不
遠懼行地之多艱均上皇之自昔忌下衰之在旃投吾
心於高人落賓名於聖賢廣滅景於崆峒許遯音於箕
山愚假駒以表谷涓隱巖以搴芳庚宅壘以葆和輿陟
峩而善狂萊庇蒙以織畚徐韜魏而采芋皓棲商而頤
志卿寢茂而敷詞鄭别谷而永逝梁去霸而之會高居
唐而胥宇臺依崖而穴墀咸自得以窮年眇貞思於所
遺(老子云善攝生者莊子云謂之不善持生又云養生有無崖達生者不務生之所無奈何絶迹上皇下衰)
(賓名義亦皆出莊周廣成子在崆峝之上黃帝之師也許由隱於箕山堯以天下讓而不取愚公居於駒阜齊)
(桓公逐鹿入山見之涓子隱於宕山好餌求告伯陽琴心三篇庚桑楚得老子之道居畏壘之山楚狂接輿楚)
(王聞其賢使使者聘之於是遂遊諸名山在蜀峩眉山上徐無鬼巖棲魏侯勞之問先生苦山林矣乃肯見寡)
(人無鬼問君絀嗜慾屏好惡則耳目察矣常菜芋栗老萊子耕於蒙山之陽著書十五篇言道家之事織畚為)
(業四皓避秦亂入商&KR0982;深山漢祖召不能出司馬長卿高才而處世不樂預公卿大事病免家居茂陵鄭子眞)
(耕隱谷口大將軍王鳳禮聘不屈遂與弟子别於山阿終身不反梁伯鸞隱霸陵山中耕織以自娱後復入會)
(稽山臺孝威居武安山下依崖為土室采藥自給高文通居西唐山從容自娛也)暨其窈窕幽
深寂寞虚遠事與情乖理與形反既耳目之靡端豈足
跡之所踐藴終古於三季俟通明於五眼權近慮以停
筆抑淺知而絶簡(謂此既非人跡所求更待三明五通然後可踐履耳故停筆絶簡不復多)
(云冀夫賞音悟夫此旨也)
郊居賦(梁)沈約
惟至人之非己固物我而兼忘自中智以下洎咸得性
以為場獸因窟而獲騁鳥先巢而後翔陳巷窮而業泰
嬰居湫而德昌僑棲仁於東里鳳晦跡於西堂伊吾人
之褊志無經世之大方思依林而羽戢願託水而鱗藏
固無情於輪奐非有欲於康莊披東郊之寥廓入蓬藋
之荒茫既從豎而横搆亦風除而雨攘昔西漢之標季
余播遷之云始違利建於海昏創惟桑於江汜同河濟
之重世踰班生之十紀或辭禄而反耕或彈冠而來仕
逮有晉之隆安集艱虞於天步世交爭而波流民失時
而狼顧延亂麻於井邑曝如莽於衢路大地曠而靡容
昊天遠而誰訴伊皇祖之弱辰逢時艱之孔棘違危邦
而窘驚訪安土而移即肇胥宇於朱方掩閒庭而宴息
值龍顔之鬱起乃憑風而矯翼指皇邑而南轅駕修衢
以騁力遷華扉而來啓張高衡而徙植傍逸陌之修平
面淮流之清直芳塵浸而悠遠世道忽其窊隆緜四代
於兹日盈百祀於惟躬嗟弊廬之難保若隕籜之從風
或誅茅而翦棘或既西而復東乍容身於白社亦寄孥
於伯通迹平生之耿介實有心於獨往思幽人而軫念
望東皋而長想本忘情於徇物徒羈紲於天壤應屢歎
於牽絲陸興言於世網事滔滔而未合志悁悁而無爽
路將殫而彌峭情薄暮而踰廣抱寸心其如蘭何斯願
之浩蕩詠歸歟而躑跼眷巖阿而抵掌逢時君之喪德
何凶昏之孔熾乃戰牧所未陳實升陑所不記彼黎元
之喋喋將垂獸而為餌瞻窮昊而無歸雖非牢而被胾
始歎絲而未覩終逌組而後值尋貽愛乎上天固非民
其莫甚授冥符於井翼實靈命之所稟當降監之初辰
值積惡之云稔寧方割於下塾廓重氛於上墋躬靡暇
於朝食常求衣於夜枕既牢籠於媯夏又馳驅乎軒頊
德無遠而不被明無微而不燭鼓玄澤於大荒播仁風
於遐俗闢終古而遐念信王猷其如玉值銜圖之盛世
遇興聖之嘉期謝中涓於初日叨光佐於此時闕投石
之猛志無飛矢之麗辭排陽烏而命邑方河山而啓基
翼儲光於三善長王職於百司兢鄙夫之易失懼寵禄
之難持伊前世之貴仕罕紆情於丘窟譬叢華於楚趙
每驕奢以相越築甲館於銅駞並高門於北闕闢重扄
於華閫豈蓬蒿所能沒教傳嗣於墝壤何安身於窮地
味先哲而為言固余心之所嗜不慕權於城市豈邀名
於屠肆詠希微以考室幸風霜之可庇爾乃傍窮野抵
荒郊編霜菼葺寒茅搆棲噪之所集築町疃之所交因
犯檐而刊樹由妨基而翦巢決淳洿之汀濙塞井甃之
淪坳藝芳枳於北渠樹修楊於南浦遷甕牖於蘭室同
肩牆於華堵織宿楚以成門籍外扉而為戸既取隂於
庭樾又因籬於芳杜開閣室以遠臨闢高軒而旁覩漸
沼沚於霤垂周塍陌於堂下其水草則蘋萍芡芰菁藻
蒹菰石衣海髮黃荇綠蒲動紅荷於輕浪覆碧葉於澄
湖餐嘉實而却老振羽服於清都其陸卉則紫鼈綠葹
天著山韭鴈齒糜舌牛脣彘首布濩南池之陽爛漫北
樓之後或羃渚而芘地或縈窗而窺牖若乃園宅殊製
田圃異區李衡則橘林千樹石崇則雜果萬株並豪情
之所侈非險志之所娛欲令紛披蓊鬱吐綠攢朱羅窗
映戶接霤承隅開丹房以四照舒翠葉而九衢抽紅英
於紫蔕銜素蕊於青跗其林鳥則翻泊頡頏遺音下上
楚雀多名流嚶雜響或斑尾而綺翼或綠衿而綘顙好
葉隱而枝藏乍間關而來往其水禽則大鴻小鴈天狗
澤虞秋鷖冬鶒修鷁短鳬曳參差之弱藻戲瀺灂之輕
軀翅抨流而起沫翼鼓浪而成珠其魚則赤鯉青魴纖
鯈鉅鱯碧鱗朱尾修顱偃頟小則戲渚成文大則噴流
揚白不興羨於江海聊相忘於余宅其竹則東南獨秀
九府擅奇不遷植於淇水豈分根於樂池秋蜩吟葉寒
雀噪枝來風南軒之下負雪北堂之垂訪往塗之軫跡
觀先識之情偽每誅空而索有皆指難而為易不自巳
而求足並尤物以興累亦昔士之所迷而今余之所避
也原農皇之攸始討厥播之云初肇變腥以粒食乃人
命之所儲尋井田之往記考阡陌於前書顔簞食而樂
在鄭高廩而空虚頃四百而不足畞五十而有餘撫幽
衷而跼念幸取給於庭廬緯東菑之故耜浸北畞之新
渠無褰㸑於曉蓐不抱惄於朝蔬排外物以齊遣獨為
累之在余安事千斯之積不羨汶陽之墟臨巽維而騁
目即堆冢而流眄雖兹山之培塿乃文靖之所宴驅四
牡之低昂響繁笳之清囀羅方圓而綺錯窮海陸而兼
薦奚一權之足偉委千金其如綫試撫臆而為言豈斯
風之可扇將通人之遠旨非庸情之所見聊遷情而徙
睇識方阜於歸津帶修汀於枉渚肇舉鍤於彊秦路縈
吳而款越塗被海而通閩懷三島以長念伊故鄉之可
珍實愆期於晩歲非失步於方春何東川之濔濔獨流
涕於吾人謬參賢於昔代亟徒游於兹所侍綵旄而齊
轡陪龍舟而遵渚或列席而賦詩或班觴而宴語繐帷
一朝冥漠西陵忽其蔥楚望商飇而永歎每樂愷於斯
觀始則鐘石鏘鈜終以魚龍瀾漫或升降有序或浮白
無算貴則邴魏蕭曹親則梁武周旦莫不共霜霧而歇
滅與風雲而消散眺孫后之墓田尋雄霸之遺武實接
漢之後王信開吳之英主指衡岳而作鎮苞江漢而為
㝢徒徵言於石槨遂延災於金縷忽蕪穢而不修同原
陵之膴膴寧知螻蟻之與狐兔無論樵芻之與牧豎睇
東巘以流目心悽愴而不怡盖昔儲之舊苑實博望之
餘基修林則表以桂樹列草則冠以芳芝風臺累翼月
榭重栭千櫨捷嶫百栱相持皂轅林駕蘭枻水嬉踰三
齡而事往忽二紀以歴兹咸遺漫以蕩滌非古今之異
時回余眸於艮域覿高館於兹嶺雖混成以無跡實遺
訓之可秉始餐霞而吐霧終陵虚而倒景駕雌蜺之連
蜷泛天江之悠永指咸池而一息望瑶臺而高騁匪爽
言以自姱冀神方之可請惟鍾巖之隱鬱表皇都而作
峻盖望秩之所宗含風雲而吐潤其為狀也則巍峩崇
崒喬枝拂日嶤嶷岧嵉墜石堆星岑崟峍屼或坳或平
盤堅枕卧詭狀殊形孤嶝横插洞穴斜經千丈萬仞三
襲九成亘繞州邑款跨郊坰素煙晩帶白霧晨縈近循
則一巖異色遠望則百嶺俱青觀二代之塋兆覩摧殘
之餘𡑞成顚沛於虐豎康斂衿於虚器穆恭己於巖廊
簡遊情於玄肆烈窮飲以致災安忘懷而受祟何宗祖
之奇傑威横天而陵地惟聖文之纘武殆隆平之可至
余世德之所君仰遺封而掩淚神寢匪一靈館相距席
布騂駒堂流桂醑降紫皇於天闕延二妃於湘渚浮蘭
煙於桂棟召巫陽於南楚揚玉桴握椒糈怳臨風以浩
唱折瓊茅而延佇敬惟空路邈遠神蹤遐闊念甚驚飇
生猶聚沫歸妙軫於一乘啓玄扉於三達欲息心以遣
累必違人而後豁或結橑於巖根或開櫺於木末室闇
蘿蔦檐捎松栝既得理於兼謝固忘懷於饑渴或攀枝
獨遠或陵雲高蹈因葺茨以結名猶觀空以表號得忘
巳於兹日豈期心於來報天假余以大德荷兹賜之無
疆受老夫之嘉稱班燕禮於上庠無希驥之秀質乏如
珪之令望邀昔恩於舊主重匪服於今皇仰休老之盛
則請微軀於夕陽勞蒙司而獲謝猶奉職於春坊時言
歸於陋宇聊暇日以翱翔棲余志於淨國歸余心於道
場獸依墀而莫駭魚牣沼而不綱旋迷塗於去轍篤後
念於徂光晩樹開花初英落蕊或異林而分丹青乍因
風而雜紅紫紫蓮夜發紅荷曉舒輕風微動其芳襲余
風騷屑於園樹月籠連於池竹蔓長柯於簷桂發黃華
於庭菊冰懸埳而帶坻雪縈松而被野鴨屯飛而不散
鴈高翔而欲下並時物之可懷雖外來而非假實情性
之所留滯亦志之而不能舍也傷余情之頽暮懼憂患
其相溢悲異軫而同歸歡殊方而並失時復託情魚鳥
歸閑蓬蓽旁闕吳娃前無趙瑟以斯終老於焉消日惟
以天地之恩不報書事之官靡述徒重於高門之地不
載於良史之筆長太息其何言羞愧心之非一
幽居賦(有序)(唐)陸龜蒙
陸子居全吳東踞長洲故苑一里闔關不通人事且欲
吟詠性情曰燕居則仲尼有之矣曰卜居則屈原有之
矣曰閑居則潘岳有之矣曰郊居則沈約有之矣既抱
幽憂之疾復為低下之居乃作幽居賦其序云余小學
窮玄早持堅白其生也懸疣附贅其材也戴癭銜瘤居
無養拙之資出有倦遊之歎初張蓬矢嘗逞志於四方
未佩桃殳敢違仁於一日雖家風未泯而世德全衰門
等韋平材兼魏邴激清芬而鎮俗追雅望於圖形荀勖
乃天下表儀裴秀為朝端領褎朱輪十乘紫詔千篇炳
若星辰粲乎竹帛俯觀圖課謬辱孫謀五鼎蕭條賜書
零落漆工秫酒幾欲沈淪故栗空桑屢瞻摧折劉超劉
毅俱無儋石之儲許邁許詢共有山林之志思鑿坯以
遯聊倚樹而吟師道氣於龜腸扣兵鈴於魚腹窮年學
歷不遇白猿隔日伏痁未擒黃鷁止則葭牆艾席行則
葛履柴車仲宣方翫於棋枰叔夜遂眠於鍜竈既而草
知晦朔木讓榮枯因推墨别為三復悟儒分至八何晏
之言道德不及王生鄭玄之注春秋裁同服氏初陳梗
槩漸入精微探桓範之智囊掘張憑之理窟遺其耳目
然後謂之聰明差若毫釐烏足言夫大小加以病唯鬭
蟻力止戡蟬簾帷非翡翠之榮鐘鼓豈爰居所樂遂求
衡泌聊以棲遲建一畞之宫忝稱儒者置十金之産雅
叶中人晏子以囂塵可容曹公以泥水自蔽羅含宋玉
嘗戾止於荆蠻蕭相武侯亦潛安於僻巷楊德祖家唯
弱柳殷仲文庭只枯槐馮衍薑辛繁欽苔碧復有稻名
半夏藥號恒春長榆亦降星精脩竹乃生雲母潘尼館
裏嘗聞柰素瓜甘庾信園中亦話棗酸棃酢竊觀流詠
雅尚清風古今攸同聖賢何遠武仲遊於沛澤伊尹耕
於有莘予欲無言回不願仕神交六位方為賣卜之人
歌動五噫竟作賃舂之客况有布袍綸帽尚足朝昏羽
扇貂裘猶堪寒暑得以書抽虎僕射用牛螉自理茶租
閑披釣褐經稱小品還下二百籖賦為名都略點八十
處下問得犂塗之義徐聽聞愬怒之詩既已逢原遂成
摛翰非因授簡切擬題鞭不能粉澤大猷且用玄黃稗
說貽於好事希逢得意而傳責以壯夫甘受子雲之笑
賦云
太伯勾吳通侯舊里地接虎丘門連鶴市比顔巷兮非
陋方賜牆兮猶峙樂令有名教之樂必以人行莊生乃
道家者流咸從達起彼既得矣予何謝焉欲神遊於浩
氣法大隱於遺編魯仲孫衣止七升之布欒武子食無
一卒之田賤不容憂貧唯可賀冥心而姑務藏疾卷舌
而誰能擊墮爭先敢脱乎牛車自給方營於馬磨噫秦
時亡命竟作帝師吁漢末遺臣皆稱王佐吾焉用此僕
病未能藝合歡求解恚之方餌陟釐明攻冷之徵悲少
歌於趙壹喜長嘯於孫登萬古騷人遠追乎橘浦百金
攎事近出於松陵亦慕偷桃還憐嗜芰何慙尺蠖之屈
未損丈夫之志投簪隱几聊思夷甫談玄搦札濡毫恥
效文通奏記夫靜者躁之君名者實之賓進不參於多
士退宜追乎逸人煩原士之五畞託高風於四鄰纔祛
燥濕稍遠囂塵以日繫時且復窮乎魯史穿池種樹正
欲類於齊民室乏崇牆墉非縮坂因坎窞以為洫藉蒙
籠而表限孟戒無是非之心阮通能青白之眼龜床鹿
幘訝招隱兮何遲橡飯菁羹笑謀生之太簡是知名安
可釣筆不堪耕有白鳳之才乃先為贅客有雕龍之辯
然後為狂生雄自投而幾死禰動妄而將行外嬖方施
孟子虚陳乎仁義中讒既勝韓非徒恃其縱横况復支
離壹鬱旭陋蹇吃材甚散而寡文體素羸而多疾隂鏗
藥銚披曉幌以皆來徐邈酒鐺擁寒爐而必出然忘物
我混窮通將大宗師理叶與握眞宰情同優游塞馬俛
落冥鴻竊慕王晞眷戀於良辰美景深符謝惠留連於
明月清風得不分碕岸而飾荒臺輟金錢而顧佳樹蓴
絲兮欲縈千里草帶兮初圍十步頽垣抱碧無非海髮
山衣暗坐飄紅盡是松脂桂蠧加以籬邊種菊堂後生
萱覆井之新桐乍引臨窗之舊竹猶存花妨過帽柳礙
移門夢去而雲遮絶洞樵歸而水遶孤村遇景逍遥就
魚鳥之情樂開襟散誕見羲皇之道尊早濯言泉屢遊
經苑憂中廢而將落懼無文而不遠豹管閑窺羊岐忘
返搜束晳之云缺補陳農之已遯梁太祖府充名畫咸
得奇蹤王子敬家聚羣書率多異本何嘗髣髴莫究分
毛徒羨夫玉杯朱弦之號美象格犀簪之態高寧為樸
野不稱蓬蒿恨殘編之未購奚雅具以為勞况乎棲平
蕪古木之地壯被褐擁䥥之事宜其梓合巾箱藤交餅
笥炊秕稗以為食剖瓠匏而作器荷蓧而行據梧而睡
妖能勝德休占賈誼承塵醉可全眞但舞王戎如意其
間豁爾此外蕭然姜肱則唯卧一被江華則還留半氊
望夫子之門牆乃過數仞顧先生之履韤不翅雙穿敢
驚時而獨行聊收視而返聽豈可浪廢玄關虚搖譚柄
夜將半而誰容月每旦而誰評清言不屈孫劉難減於
中軍善講無窮支許那輕於小令式抽易緒或扣老端
演精微於簡易消澹泊於艱難澄如井水界若長竿興
牛心者赴敵持麈尾者升壇交衡而予戟初利頓挫而
風霜正寒興公雅對仲祖旁觀始信何才當指地於丞
相方知習健抗彌天之道安彼濩落而無容且蕭條而
高寄兼耳目以咸外曷丘園之足賁幸春物之向榮别
天姿而見遺隂者負而陽者勝孰謂多機瘠者後而腴
者先奚為一氣真宰難問洪鈞肯留人間未適象外何
求縱使掬煙霞而傲睨騎日月以嬉遊乘剛直上攝景
冥搜横絶乎四海飛揚兮十洲讀仙氏之琅書安能解
愠傾洛公之金醴幾得消憂不假大招寧馳别國悲舊
鄉之何在望平原之無極歎鐘鼎以沈光向魚樵而騁
力庚桑有道猶居畏壘之山接輿佯狂亦取杶櫨之食
徐夸下舍陶愛吾廬上法於陵之畦圃旁分建業之村
墟時牽殗碟自把渠疏友乏惠施莫解連環之義翳無
文摯誰知方寸之虚存其道而或通失其居而後阻才
將命兮分坎壈性與時兮共齟齬間遊廣澤何學弋於
蒲且終蹈滄溟更移家於芋嶼夫動以勞吾身靜以伏
吾神苟能推於用舍自足究乎天人思任誕於窮檐何
辭井臼不求容於假徑何患荆榛沈冥者樸素之源毁
譽者浮華之轍蓍名聚雪仍招死草之譏琴號落霞尚
被枯桐之說佐聖則幽贊成功逢賢則雅旨攸發同於
德者大亦宜然殷宗命相於巖下周武迎師於渭邊有
東山北郭之風纔能養素有左公右侯之計未足圖全
羌浩歎而長吟畏蘭凋而蕙歇清樽方灩於瑶水寶瑟
坐凝於華月歸田少接尤疑斥鷃追飛羽獵相逢可謂
蕪菁唐突
端居賦(有序)(宋)种放
予嘗闔扉而居不樂他游未嘗以一詞輙干公侯以借
浮譽門外苔封草纖非知己之深者無一造其居或罪
予曰嗟乎明逸上有明天子賢執事子獨貧且賤恥也
又易稱君子以貞凶子其有是乎予退而作端居賦
山鳥寂寂梧隂晝碧窮居退夫耿然不懌精神沮而徜
徉冠履陋而踧踖顔沈酣而未醒豈執迷而莫析固貽
譏於獨善尚多言而自釋鯨鵬雖大無風波而何益胡
粤萬里舍舟車而奚適在聖賢雖有志於下民孰能無
位而立辟况予才不造於往哲名器敢期於苟得在得
喪不忘於明聖顚沛必思於正直終皮弁以自守惡鷸
冠以假飾進不妄而嘻嘻退不怨而戚戚故孟軻有言
雖有鎡基不如逢乎有年顔氏幾聖樂在陋巷亦將育
乎令德兹窮通之自信匪古今之可尤顧竊位而擇肉
兮予誠自羞寧守道而食芹兮中心日休予將息萬競
消百憂養浩氣於蓬茅之下飲清源於淵默之流侣鸞
鵠兮雲霓之表終焉冺衆議之啾啾
巖棲賦(唐)吳筠
感玄聖之垂訓悟已親而名疎言可放而從默身應卷
而忽舒爰鷦鷯之巢林在一枝而有餘性所悅而難違
託兹山以結廬果棲遲而我愜即逍遥之靈墟觀其繚
崇巒横峻谷激泌泉羅森木後巍峩以縈糾前參差而
聳伏追隂壑之夏凉偃陽崖之冬燠美勁節於松筠翫
幽芳於蘭菊虚籟清耳閑雲瑩目因海鶴以警夜任鵾
雞以知旭慮靜於無擾神恬於寡慾於是歌考槃於詩
人諷嘉遯於大易遠浮俗之艱險消毁譽之損益蹈方
外之坦途信可免於兢惕既即隂以息影由不行而滅
跡雖區中之末計實世途之良策人所棄而巳收故處
約而恒適覽無見以收視聽無聲以黜聰和匪專於旨
酒樂奚必於絲桐焚清香以練氣啓玉檢而擊蒙期遺
滯於昭曠庶近真於感通鑒太虚之有象覆妙用之非
空朝天甚簡採藥多暇形猶資於吐納意已迸於將迓
知道無廢興而物有存謝故挹生本而常生體化宗而
不化蕭蕭絶塵境誰與鄰跡遠而朋遊益曠機忘而鳥
獸可馴韻靡叶於當時心常依於古人仰由皓之逸軌
詠羲農之化淳師黃老之玄奥友松喬之道真慙無功
之逮物良獨善於吾身秪所幸其自得敢韜精於隱淪
何卜賦(唐)劉禹錫
余既幻惑力命之說兮身久放而愈疑心回穴其莫曉
兮將取質夫東龜楚人俗巫而好術兮叟有鬻卜而來
思乃招而訊之曰嘻人莫不塞有時而通伊我兮久而
愈窮人莫不病有時而間伊我兮久而滋蔓吾聞人肖
五行動止有則四時轉續變於所極一歲之旱人斯具
舟三月之熱人斯具裘極必反焉其猶合符子首圓而
足方子腹隂而背陽胡形象之有肖而變化之殊常經
曰剥極則賁居賁而未嘗剥者其誰否極受泰居否而
未嘗泰者又其誰鶴胡不截鳬胡不禆夔何罰而踸踔
蚿何功而扶持紛紜恣睢交作舛馳似與似奪似信似
欺孰主張之問于子龜卜者曰招我以粗問我以微有
天下之是非有仁人之是非在此為美兮在彼為蚩或
昔而成或今而虧君問曷由主張其時時乎時乎去不
可邀來不可逃淹兮孰舍操堇之毒豕苓雞首之賤毛
各於其時而伯其曹屠龍之伎非曰不偉時無所用莫
若履狶作俑之工非曰可珍時有所用貴於斲輪絡首
縻足兮驥不能跬前無所阻兮跛鼈千里同涉於川其
時在風㳂者之吉泝者之凶同藝於野其時在澤伊穜
之利乃穋之厄故曰是邪非邪主者時邪諒淑惡之同
出兮顧所丁之若何夫如是得非我美失非我恥其去
曷思其來曷期姑蹈常而俟之夫何卜為言訖執龜而
起予退而作何卜賦於是蹈道之心一而俟時之志堅
内視羣疑猶冰釋然
御定歴代賦彙外集卷十二
