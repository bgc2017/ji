欽定四庫全書
御定歴代賦彙卷十二
歲時
秋興賦(有序)(晉)潘岳
晉十有四年余春秋三十有二始見二毛以太尉掾兼
虎賁中郎將寓直於散騎之省高閣連雲陽景罕曜珥
蟬冕而襲紈綺之士此焉遊處僕野人也偃息不過茅
屋茂林之下談話不過農夫田父之客攝官承乏猥厠
朝列夙興晏寢匪遑底寧譬猶池魚籠鳥有江湖山藪
之思於是染翰操紙慨然而賦於時秋也故以秋興命
篇辭曰
四運忽其代序兮萬物紛以迴薄覽花蒔之時育兮察
盛衰之所託感冬索而春敷兮嗟夏茂而秋落雖末事
之榮悴兮伊人情之美惡善乎宋玉之言曰悲哉秋之
為氣也蕭瑟兮草木搖落而變衰憀慄兮若在遠行登
山臨水送將歸夫送歸懷慕徒之戀兮遠行有羇旅之
憤臨川感流以歎逝兮登山懷遠而悼近彼四慽之疚
心兮遭一塗而難忍嗟秋日之可哀兮諒無愁而不盡
野有歸燕隰有翔隼遊氛朝興槁葉夕殞於時乃屛輕
箑釋纖絺藉莞蒻御袷衣庭樹摵以灑落兮勁風戾而
吹帷蟬嘒嘒以寒吟兮鴈飄飄而南飛天晃朗以彌高
兮日悠陽而浸微何微陽之短晷覺凉夜之方永月朦
朧以含光兮露凄清以凝冷熠燿粲於階闥兮蟋蟀鳴
乎軒屛聽離鴻之晨吟兮望流火之餘景宵耿介而不
寐兮獨展轉於華省悟時歲之遒盡兮慨俯首而自省
斑鬢髟以承弁兮素髮颯以垂領仰羣儁之逸軌兮攀
雲漢以遊騁登春臺之熙熙兮珥金貂之炯炯苟趣舍
之殊途兮庸詎識其躁靜聞至人之休風兮齊天地於
一指彼知安而忘危兮固出生而入死行投趾於容跡
兮殆不踐而獲底闕側足以及泉兮雖猴猨而不履龜
祀骨於宗祧兮思反身於綠水且斂衽以歸來兮忽投
紱以高厲耕東皋之沃壤兮輸黍稷之餘税泉涌湍於
石間兮菊揚芳乎崖澨澡秋水之涓涓兮玩游鯈之潎
潎逍遙乎山川之阿放曠乎人間之世優哉游哉聊以
卒歲
秋興賦梁元帝
秋何興而不盡興何秋而不傷傷二情之本背更同來
而匪方復有登山望别臨水送歸洞庭之葉初下塞外
之草前衰攸征人與行子必承臉而沾衣紛吾閒居有
怡優游多暇乃息書幌之勞以命北園之駕爾乃從玩
池曲遷坐林間淹留而蔭丹岫徘徊而琴木蘭為興未
已升彼懸崖臨風長想憑高俯窺察遊魚之息澗憐驚
禽之換枝聽夜籖之響殿聞懸魚之叩扉將據梧於芳
杜欲留連而不歸
秋興賦(宋)陳普
金風西來嘘一氣於清商蕭颯瑟䫻肇六合之寒凉煙
雲飛兮縹緲穹昊高兮清蒼溪流嗚咽以竭涸林木於
邑而凋傷枯荷池館敗葉垣牆幽情芳杜愁心垂楊燕
謝跡於泥巢鴻馳聲於瀟湘豆花蟲兮訴恨腐草螢兮
流光傷流年之翕忽覽時物而徬徨吟清風兮歌滄浪
懷美人兮天一方寄遊心於千里極雲海之微茫微茫
兮不可涉夕陽影兮楓葉想羹膾之蓴鱸欠松檜之舟
楫美人兮美人涕淚沾巾恨不得學長房而縮地兮把
瑤草兮相親
秋興賦二(宋)陳普
維天動而地靜兮隂陽隨其運行四序因而代謝兮萬
物遂其枯榮若夫秋之為令兮誕金德之純精迴飇忽
以狂厲兮萬籟託於商聲天泬㵳而晃朗兮露零零而
凄清微陽短晷凉氣迴薄遊絲編線槀葉隕落夜色冷
而扃扉晨光澹乎樓閣蛩蟲修其坯戶鷹鷙奮其搏攫
於斯之時則屏纖絺襲重裘曳瘦竹涉高丘雲留隂兮
暮色泉託語兮寒流軒階行其熠燿枯樹鳴其鵂鶹慨
浮生之為寄悲急節之難留嗟乎世人倉皇羈迫塵&KR2771;
或趨利於宦途或劬情於遠客或折脅之范雎或顩頤
之蔡澤亦有雲路翺翔風波扞格是皆一時之蹭蹬終
不免於沈默也已矣哉白日兮西飛明月兮盈虧百川
水兮歸海華表鶴兮不歸曷若理扁舟於五湖對白鷗
而忘機
秋聲賦(有序)(唐)劉禹錫
相國中山公賦秋聲以屬天官太常伯唱和俱絶然皆
得時道行之餘興猶有光隂之歎况伊鬱老病者乎吟
之斐然以寄孤憤
碧天如水兮窅窅悠悠百蟲迎莫兮萬葉吟秋欲辭林
而蕭颯潛命侣以啁啾送將歸兮臨水非吾土兮登樓
晩枝多露蟬之思夕蔓趣寒螿之愁至若松竹含韻梧
楸蚤脱驚綺疏之晩吹墮碧砌之凉月念塞外之征行
顧閨中之騷屑夜蛩鳴兮機杼促朔鴈呌兮音書絶遠
杵續兮何泠泠虚窗靜兮空切切如吟如嘯非竹非絲
當自然之宫徵動終歲之别離廢井苔合荒園露滋草
蒼蒼兮人寂寂樹槭槭兮蟲伊伊則有安石風流巨源
多可平六符而佐主施九流而自我猶復感隂蟲之鳴
軒歎凉葉之初墮異宋玉之悲傷覺潘郎之么麽嗟乎
驥伏櫪而已老鷹在韝而有情聆朔風而心動盼天籟
而神驚力將痑兮足受紲猶奮迅於秋聲
秋聲賦(宋)歐陽脩
歐陽子方夜讀書聞有聲自西南來者悚然而聽之曰
異哉初淅瀝以蕭颯忽奔騰而砰湃如波濤夜驚風雨
驟至其觸於物也鏦鏦錚錚金鐵皆鳴又如赴敵之兵
銜枚疾走不聞號令但聞人馬之行聲余謂童子此何
聲也汝出視之童子曰星月皎潔明河在天四無人聲
聲在樹間余曰噫嘻悲哉此秋聲也胡為乎來哉蓋夫
秋之為狀也其色慘淡煙霏雲斂其容清明天高日晶
其氣慄冽砭人肌骨其意蕭條山川寂寥故其為聲也
淒淒切切呼號憤發豐草綠縟而爭茂佳木蔥蘢而可
悦草拂之而色變木遭之而葉脱其所以摧敗零落者
乃其一氣之餘烈夫秋刑官也於時為隂又兵象也於
行為金是謂天地之義氣常以肅殺而為心天之於物
春生秋實故其在樂也商聲主西方之音夷則為七月
之律商傷也物既老而悲傷夷戮也物過盛而當殺嗟
乎草木無情有時飄零人為動物惟物之靈百憂感其
心萬事勞其形有動乎中必搖其精而况思其力之所
不及憂其智之所不能宜其渥然丹者為槁木黝然黑
者為星星奈何以非金石之質欲與草木而爭榮念誰
為之戕賊亦何恨乎秋聲童子莫對垂頭而睡但聞四
壁蟲聲唧唧如助余之歎息
秋色賦(唐)黃滔
白帝承乾乾坤悄然潘岳乃驚素髮感流年抽彩筆疉
花牋驅走羣言寫抑鬱之懷矣搜羅萬象賦蕭條之景
焉於時凄凄漠漠零露蒙作杳杳冥冥勁風吹成或青
山兮薄暮或綠野兮新晴昨日金輿天子自西郊而迎
入此時火旆祝融指南極以遄征於是踆烏減赫顧兔
添明地上落紅蕖之態煙中吟玉笛之聲華嶽峰高染
蓮花而翠活湘川樹老換楓葉以霞生愈碧吳山偏清
漢水松柏風高兮歲寒出梧桐蟬急兮煙翠死衡陽落
日和旅鴈以飛來劒閣中宵逐哀猿而嘯起遂使隋隄
青恨吳嶺綠愁廬阜之蟾開石面錢唐之雪入濤頭空
三楚之暮天樓中歴歴滿六朝之故地草際悠悠魚美
東鱸獸獰西虎送鸞扇之藏篋迎蛛絲之織戶海上而
輕籠皓月皎潔成冰隴頭而惹著隂雲蒼茫欲雨斯則
寒暑推移衰榮可知金生火死菊換蘭萎豈惟自遐及
邇窮高極卑上澄鵲漢以清淺東瑩鼇洲而渺瀰數聲
之玄鶴驚時九皋搖落一夜之新霜撲處百卉離披是
時坐客聞之侔色揣稱咸言此日之摛藻更苦曩篇之
秋興
秋色賦(有序)(宋)李綱
潘岳賦秋興劉禹錫歐陽永叔賦秋聲玉局賦秋陽余
來閩中七八月之交霖雨乍晴始見秋色因援毫以賦
之以秋色名篇其辭曰
宿雨初霽大火西流凉生暑退物華始秋李子與客登
凝翠之閣遊汎碧之齋覽谿山之勝槩嗟草木之變衰
天高氣清迥無纖埃月出夜凉孤光滿懷李子慨然顧
謂客曰此古之所謂秋色也客曰願先生賦之李子曰
唯唯少隂用事金王火囚天地始肅萬物以收故其見
於氣者寂寞憭慄沈寥蕭瑟薄寒中人愴怳悽惻託物
賦象是為秋色悲哉秋之為色也漠兮無形肅兮無聲
非赤非白非黃非青爽氣無朕潛來滿盈窅窅悠悠奪
人目精爾乃桂影扶疎冰輪皎潔澹然如水皓然如雪
風露凄凉星河明滅冷浸空庭蛩螿韻咽此秋色之在
月也夜氣既除清晴晝宣掃去氛祲靜無雲煙萬里凝
碧穹隆虚圓蒼茫杳靄不可殫言此秋色之在天也蒲
柳先衰梧桐早脱飄零委落色瘁香歇惟蘭菊之芬芳
與松筠之茂密露冷風高不改其節此秋色之在草木
也水落石出境寂雲閒清波如席遠峰如鬟煙林映帶
浦嶼迴環優哉游哉吾方自適於其間此秋色之在溪
山也客曰美則美矣願先生少進之李子曰隂陽相摩
日星爭騖孰主張是春與秋兮代序彼春之色一氣藏
兮下騰上降品物昌兮韶光駘蕩百卉芳兮譬猶美女
耀新妝兮被服纖麗繡襦裳兮温然可親象姬姜兮彼
秋之色一氣清兮天地揫斂萬寶成兮風霜高潔兆嚴
凝兮譬猶烈女懷幽貞兮鉛華不御體端誠兮肅然可
敬有典刑兮春之色近乎令而秋之色近乎介是以君
子惟秋是貴或感其聲或悲其氣鋪張比興曲盡其態
從而賦之於是乎在客曰美則美矣願先生少進之李
子曰秋金氣也天地之所以肅殺也其猶介胄之士凛
然有不可犯之色者邪秋義氣也天地之所以閉固也
其猶節槩之士毅然有不可奪之色者邪秋日烈烈其
朝廷之士骨骾之臣正色以率下者邪秋霜言言其忠
義之士社稷之臣厲色以赴難者邪灑然蕭然猶山林
高蹈之士恬澹寂莫有無求之色也睟然儼然猶盛德
之士正容悟物有不可親疎之色也若夫廣大清明不
言而令行無為而物成則若黼座當陽顒顒卬卬朝廷
正而天下治刑政修而中國強所謂天子穆穆而凄然
似秋者其幾是歟客曰至矣盡矣不可以有加矣請辭
而退
樂清秋賦(明)楊慎
皇天平則成四時兮竊獨樂此清秋無宋玉之悲懷兮
匪江淹之離愁澹吾慮以撫景兮遁炎威於金&KR1195;祛赫
曦之燄燄兮追凉颮之颼颼屏羽扇而篋藏兮御紈素
之輕柔聽琅玕之朝墜兮玩金波之夕流桂連蜷於山
阿兮蘭猗靡於巖陬既葳蕤其可懷兮又芬蒀以綢繆
嘉華黍與膏稷兮獲萬寶於西疇雖四壁之徒立兮欣
人足而我優謇不樂而胡為兮攢百慮以挐憂命一觴
而孤斟兮奚吳歈兮秦謳慕漆園之斥鷃兮暢逍遙以
優游賦印段之蟋蟀兮庶蹶蹶而休休
感凉賦(晉)傅咸
踐朱明之中月暑鬱隆以肇興赫融融以彌熾乃沸海
而焦陵獸竄伏於幽林兮鳥垂翼而弗升汗珠隕於玉
體兮粉附身而沾凝於是景雲晨敷曜靈潛光隂氣聿
升凱風載揚忽輕箑於坐隅兮思暖服於蘭房
臨秋賦梁元帝
火歇兮秋氣生風起兮秋潦清覽時興而自得聊飛轡
而娛情遵二條之廣路背九仞之高城爾乃登長坂息
余驥攬筆舒情沈吟屬思草色雜而香同樹影齊而花
異遙峰迢遞縈沙斷絶雲出山而相似水含天而難别
感秋賦(明)吳伯胤
維四時之代運兮嗟去日兮苦多對秋色之蕭條兮憐
吾生兮蹉跎於時商風入律冷露濡天流隂淡日落葉
哀蟬偶疎雨兮滴滴或斜月兮娟娟時憑闌兮送目盡
平野兮如煙爾乃公子行樂綺堂列燕錦瑟高張紅妝
初薦燒銀燭兮將殘視明星兮有爛歎為樂兮及時念
流光兮易換覩蘭秀兮菊芳悵可懷兮不見蓋忽忽兮
傷心亦淚落兮如霰至若荷戈黑山從軍隴水邊馬思
歸征戌未已見胡騎兮數羣俄黃埃兮四起聽笳管兮
屢吹懷玉關兮千里恐生入兮無時已魂消兮心死乃
有孤身去國羇旅無家楚臣澤畔漢傅長沙白雲起兮
洞庭波秋鴈少兮夜猿多盼清華兮夢已絶臥滄江兮
奈老何惟遷客兮多思因涕泗兮滂沱或乃素士窮經
矻矻不置手冷一編霜流匝地當桐風之初來悲壯心
之不遂矧白髮兮先秋與蒲柳兮同棄每躑躅兮徘徊
聞蛩吟而長喟至如恩辭金屋寵謝長門苔封輦道院
積黃昏惜此清光之一片兮不照君王之寸心彼雕蟲
之小技兮虚買價以千金恨團扇之見捐兮怨尋秋草
以俱深又若良人遠别相見無期秋來漏永歸夢偏遲
拂碪杵兮長太息慮客子兮寒無衣製腰帶兮準疇昔
知今日兮是邪非夜凉兮人不知思君兮天之涯儻有
膠漆義斷寡鸞孤鶴中夜徬徨形影蕭索感織女之渡
河悔嫦娥之竊藥何若從君於地下兮同夜臺之寂寞
下如桑濮之間溱洧之滸秋以為期將子無怒望車來
兮何遲心搖搖兮南浦愁别院兮笙歌弔西陵兮風雨
斷腸兮不見啼痕兮可數是故秋令司隂秋氣凝金逢
秋必感有感必深宋玉抑鬱而興悲潘岳惆悵以長吟
非歲序之移人彼往哲其何心自古如此我亦流連泣
下而沾襟
秋夜賦(晉)湛方生
悲九秋之為節物凋悴而無榮嶺頹鮮而殞綠木傾柯
而落英履代謝以惆悵覩搖落而興情信皋壤而感人
樂未畢而哀生秋月清兮何秋夕之轉長夜悠悠而難
極月皦皦而停光播商氣以清温扇高風以革凉水激
波以成漣露凝結而為霜凡有生而必凋情何感而不
傷苟靈符之未虚孰兹戀之可忘何天懸之難釋思假
暢之冥方拂塵襟於玄風散近滯於老莊攬逍遙之宏
維總齊物之大綱同天地於一指等太山於毫芒萬慮
一時頓渫情累豁焉都忘物我泯然而同體豈復壽夭
於彭殤
依韻和吕杭早秋賦(宋)田錫
楚辭若曰洞庭始波兮木葉微脱今藻麗之所賦彼辭
采之可奪秋之為狀也湘天江兮晝清雲土夢兮晴闊
肅風日之澹白爽乾坤之虚豁蓐收其神少皞良辰天
子居總章之左个載白其輅靡朱其輪詔扈隨之有司
與侍從之輿臣迎氣也雨師灑西郊之道風伯清北闕
之塵煩暑革故微凉鼎新當詞臣之在列承睿睠之何
頻謂秋之可賦也月紀靈娥風清少女珠連五緯鱗差
四序當暑往以凉迴若露晞而霞舉方朔之辨既逸君
子之可稱相如之文乃為時王之見許於是抽毫進牘
以就位研精覃思乎多士增雅詠於新唱徵博聞於舊
史始沈鬱以麗則終鏗鏘而綺靡逸韻金奏妍詞鋒起
詞云秋之可賞也初蕭瑟於玉關旋澄暉於帝里律生
素管以先變雲聳竒峰而未已日居月諸景象何如桐
葉潛零下玉欄兮金井桂花增麗鑒珠簾兮綺疏白露
降兮庭蕪已滋寒蟬鳴兮塞草未衰太史奏在金之日
詩人稱流火之時華皓兮潘安易感離騷兮宋玉何悲
人雖其咨彼亦云嘻蓋楚風之掩抑夫郢曲兮高卑蘭
宇清兮風期自遠玉繩長兮日馭可縻當羲軒之景運
樂堯舜之昌期皇猷有截聖理無遺歌事曰風而布義
曰賦賦可金門而獻之
暮秋賦(宋)張耒
嗟余志之莫就兮哀天時之不予謀歲冉冉以將暮兮
無以蕩吾之幽憂昔吾之既有知兮獨信道而不顧鞭
吾駒之不戒兮眇一世而獨騖儼章甫以自好兮安知
越人之異容恃所持之不欺兮謂彼此之情同夫何事
物之故兮固少愚而老智彼善惡豈有違兮固繫夫一
世之賤貴指礫以為玉兮人皆知其不然衆既訛而莫
返兮事隨信而名遷偽言實於衆舌兮至寶賤於獨知
正無助者必危兮惡乘朋而或濟决大河而東奔兮挽
余舟而上泝嗟爾檝之幾何兮蛟龍鬱其方怒外既揆
而度内兮考舊好之同異韜九襲以深藏兮固可死而
不可試卷杜蘅之幽佩兮苞芳蘭之翠衣畏久畜之不
揚兮時竊陳以自戲怨所資之不售兮非達人之宏規
彼廢興之有命兮何憂樂之足繫奏吾曲之憤怨兮酌
吾酒之冽清攬芳桂與秋菊兮聊以駐吾之頽齡吾又
將之夫深山兮遂絶世而遠去身九浴而後衣兮口三
滌而後咀納冰霜於胸中兮蕩焦鬲之宿汚求仙人之
竒術兮與彭咸乎為伍彼君子之高蹈兮曷急世之有
知聊逍遙以卒歲兮考天命而不疑
秋望賦(元)元好問
步裴回而徙倚放吾目兮高明極天宇之空曠閱歲律
之崢嶸於時積雨收霖景氣肅清秋風蕭條萬籟俱鳴
菊鮮鮮而散花鴈杳杳而遺聲下木葉於亭皋動砧杵
於蕪城窮林早寒隂崖晝冥濃淡霏拂繞白紆青紛叢
薄之相依浩霜露之已盈送蒼蒼之落日山川鬱其不
平瞻彼轘轅西走漢京虎踞龍蟠王伯所憑雲煙慘其
動色草木起而為兵望崧少之霞景渺浮丘之獨征汗
漫之不可與期竟老我而何成挹清風於箕潁高巢由
之遺名悟出處之有道非一理之能并繄南山之石田
維景略之所耕老螭盤盤空谷淪精非雲雷之一舉將
草木之偕零太行截天大河東傾邈神州於西北怳風
景於新亭念世故之方殷心寂寞而潛驚激商聲於寥
廓慨涕泗之緣纓吁咄哉事變於已窮氣生乎所激豫
州之土復於慷慨擊楫之誓西域之侯起於窮悴傭書
之筆諒生世之有為寧白首而坐食且夫飛鳥而戀故
鄉嫠婦而憂公室豈有夷墳墓而剪桑梓視若越肥而
秦瘠天人不可以偏廢日月不可以坐失然則時之所
感也非無候蟲之悲至於整六翮而睨層霄亦庶幾乎
鷙禽之一擊
秋風賦(有序)(元)郝經
久在舍館偶因秋風之起一時介佐三節人員皆為感
愴故作是賦以激釋云
駐星麾於江滸歲月會於作噩漲老天之黃雨鬱餘蒸
而欲灼忽焉西南天露雲駮槭槭栗栗慘慘邈邈抵罅
吹隙凉冷遽作始則叱虩突厲撲蠛抑蚋漸乃蕭瑟披
離衝牖動幕散宿濕於雲梢眇新聲於木末觸餘感而
興懷倍隂森而索寞既乃一時介佐嗒焉而嘘撫髀摶
膺掩面向隅以為行如反如執如棄如相與愴恍怨艾
咎躬責已天實斲余行使尼止方變故之無窮則憂思
其曷已或當饋而三歎或中夜而九徙歌缺壺而寓哀
痛撫牀而裂眥金石化而色變骨肉悲而心死余乃紆
徐而告之曰士不以一失自沮一得自憙金百鍊而方
精節萬折而逾厲持此心之亢矯奚外變之軒輊今則
溽暑退凉風至困疾蘇淹抑肆我雖連蹇宋猶有禮撫
問仍存德音在耳當凌厲清氛趯然而喜排去鬱攸攝
衣躡履灑然濯熱泠然淬志快側翅於雲霄期翱翔於
帝里乘此風以成行俾照耀於萬世何乃作楚囚對泣
竟不為魯連毛遂而漫為宋玉之悲邪子以秋風為悲
余獨以秋風為樂夫以秋風為悲者非獨子也常情皆
然門巷蕭條良人遠征傷心砧杵掩淚邊城庭樹翛翛
鴉啼柳斷帷薄生寒夢長人遠此怨婦之以為悲者也
弱水雲沈交河日落風急霜清重城擊柝令重身輕黃
雲畫角十年不代有書無衣吞聲飲泣塞下邊陲此戍
役之以為悲者也塞北遊子江東賈客去國期年音塵
杳絶行露沾衣風吹曉月草根蛩吟喚愁啼血四顧無
人氣憤心折此羈旅之以為悲者也囊中金盡淚滿貂
裘從横不就報主懷讐葉落尊空心事悠悠知已不見
天高鴈沈彈鋏風悲長歌短吟白草荒山塵埃滿襟此
不遇之以為悲者也菽粟青黃草肥弓勁瀚海波翻鐵
山塵亘肉飽顔酡控絃馳競一噴生風長林葉下陳合
鞭鳴驍騰萬馬破屋殘城崩沙解瓦此遺黎之以為悲
者也今則仁聖御世霈德施惠下輪臺之詔發輸平之
使二鄙不聳穡人和會麻麥幪幪黍稷穟穟室無怨曠
之婦塗無稽滯之旅朝無不遇之歎戍無屯謫之苦抄
騎不出烽燧不舉則常情之所悲亦將以為樂也子何
以所樂者重為悲乎於是介佐相與言曰吾等之昧固
如所云吾子之樂可得而聞曰可哉麗金行秋赫輪不
鑠大火西流盲沴不作有風颯然云胡不樂若夫洞庭
波木葉脱陂潦盡山雲薄快萬里以長吹卷餘苴與纖
惡汛六合以澄清展青空而高闊淨蒹葭之洲渚閙芙
蓉之城郭留夕照於飛樓挂殘虹於高閣水落而江淨
天澄林疎而煙横霞抺天痕虚而見歸鴻露華凉而聽
鳴鶴金莖突兀霜仗光寒銀字聲凄翠綃香著汎新商
於瑤瑟戛清音於珠箔際邁爽以昭曠莫不凌兢而曲
躍是其所以清也紛拂於青蘋之上夷猶於銀漢之間
激怒於土囊之口弄響於松篁之前散驚矗於洪濤發
鏗輷於狂瀾摐生金於曲岫振鳴玉於空山虎嘯而萬
竅裂龍吟而九淵翻是其所以雄也至於蜚霜激沙撇
捩秋草白鷹蒼隼金眸玉爪飄飄搏擊氣勁心老沙場
欲雪代漠生雲驊騮紫燕渥洼龍文輕風入足赭沫追
奔朝飲溟渤夕蹋崑崙尾閭潮回天池浪激鯨鬛搘山
鵬背閼日乘化起運扶搖發迹超逸絶塵杳不可及是
皆憑威靈而神變化瑰竒壯浪有不可紀極者余於是
時則將掇蘭搴蕙濯纓結佩翥非煙之冉冉御靈飇之
沛沛相羊逍遙遊於萬物之表騖於八極之外聽萬籟
之秋聲轉一元之和氣舒而為春融而為薰隲仁壽於
吾民厝治安於吾君是余所以樂也子其束載秣馬易
悲為樂鴻毛垂翅乘此以飛揚巨魚濡沫快一縱於林
壑也乃作歌以訊之曰茂陵劉郎去不歸秋風起兮白
雲飛余欲翔於帝鄉兮蹇余行兮江之湄南山有荑兮
北山有薇月縞縞兮風淒淒有美人兮天之涯搴桂子
兮今其時執子之佩兮擥子之衣兮與子歸兮從風之
吹兮子毋以為悲兮
秋可哀賦(晉)夏侯湛
秋可哀兮哀秋日之蕭條火迴景以西流天既清而氣
高壤含素霜山結玄霄月延路以增夜日遷行以收暉
屛絺綌於篋笥納綸縞以授衣秋可哀兮哀新物之陳
蕪綢篠朔以斂絺密葉摵以隕疎鴈擢翼於太清燕蟠
形乎榛墟秋可哀兮哀良夜之遙長月翳翳以隠雲時
籠籠以投光映前軒之疎幌照後帷之閒房拊輕衾而
不寐臨虚檻而褰裳感時邁以興思情愴愴以含傷
悲清秋賦(唐)李白
登九疑兮望清川見三湘之潺湲水流寒以歸海雲横
秋而蔽天余以鳥道計於故鄉兮不知去荆吳之幾千
於時西陽半規映島欲没澄湖練明遙海上月念佳期
之浩蕩眇懷燕而望越荷花落兮江色秋風嫋嫋兮夜
悠悠臨窮溟以有羨思釣鼇於滄洲無脩竿以一舉撫
洪波而增憂歸去來兮人間不可以託些吾將採藥於
蓬丘
七夕賦(齊)謝朓
金祇司矩火曜方流素鍾登御夷律鳴秋朱光既夕凉
雲始浮盈多露之藹藹升明月之悠悠步廣階而延睞
屬天媛之淹留嗟斯靈之淑景招好仇於服箱邁嫦娥
而擢質凌瑤華而擅芳厭白玉以為飾霏丹霞而為裳
迴龍駕之容裔亂鳳筦之凄鏘騰燭光於西極命二妃
於瀟湘軾帝車而捐玦凌天津而上翔悵漢渚之夕漲
忻河廣之既梁臨瑤席而宴語綿含睇而蛾揚嗟蘭夜
之難永泣會促而怨長忌纖阿之方駕吝長庚之未光
撫鳴琴而脩怳浩安歌而自傷歌曰清絃愴兮桂觴酬
雲幄靜兮香風浮龍鑣蹀兮玉鸞整睠星河兮不可留
分雙袂之一斷何四氣之可周斯乃嚮像恍惚彷彿幽
曖耳之無聞目之無繢故鐘鼓聞而延予隠白日沈而
季後對豈形氣之所求亦理將其如昧君王壯思風飛
沖情雲上顧楚詩而縱轡瞻蘭書而競爽實研精之多
暇聊餘日之駘蕩賦幽靈以去惑排視聽而玄往哂陽
雲於荆夢賦洛篇於陳想乃澄心而閑邪庶綢繆於兹
賞
七夕賦(唐)王勃
若夫乾靈鵲䜟之端地輔龍驂之始憑紫都而授歷按
玄丘而命紀鳳毛鍾桂閫之祥麟角燦椒庭之祉馳朱
軒於九域振黃麾於萬里抗芝館而星羅擢蘭宫而霞
起則有皇慈霧洽聖渥天浮庭分玉禁邸瞰金樓翦鳬
洲於細柳披鶴籞於長楸啓魚鈐而分帝術授虹璧而
控神州擁黃山於石磴洩玄灞於銅溝列瑤窗而送燠
闢銀牓而迎秋君王乃排青幌搖朱舄戒鵷輿靜鸞掖
繞震廊而轉步傃雲阡而縱跡嘯陳客於金牀命淮仙
於桂席翔翠䍐於雲甸迎簫吹於鳳驛佇靈匹於星期
眷神姿於月夕於時玉繩湛色金漢斜光煙淒碧樹露
濕銀塘視蓮潭之變彩睨松院之生凉引驚蟬於寶瑟
宿蘭燕於瑤筐綠臺兮千仞赩樓兮百常拂花筵而慘
惻披葉序而徜徉結遙情於漢陌飛永睇於霞莊想佳
人兮如在怨靈歡兮不揚促遙悲於四運詠遺歌於七
襄於是虯簷晚靜魚扃夜飾忘帝子之光華下君王之
顔色握犀管展魚牋顧執事招仲宣仲宣跪而稱曰臣
聞九變無津三靈有作布元氣於浩蕩運太虚於寥廓
辨河鼓於西壖下天孫於東堮循五緯而清黃道正三
衡而澄紫落海人支石之機江女穿鍼之閣鄙塵情於
春念擬仙契於秋諾於是光清地岊氣斂天標霜凝碧
宙水瑩丹霄躍麟軒於霧術褰羽旆於星橋徵赤螭而
架渚漾青翰而乘潮停翠梭兮卷霜縠引鴛杼兮割冰
綃舉黃花而乘月豔籠黛葉而卷雲嬌撫今情之恨促
指來緒而傷遙既而丹軒萬拱紫芳千籥仙御逶遲靈
徒擾弱風驚雨驟煙迴電爍媧皇召巨野之龍莊叟命
雕陵之鵲駐麟駕披鸞幕奏雲和汎霞酌碧虬玉室之
饌白兔銀臺之藥荷葉赬鮫芙蓉青雀上元錦書傳寶
字王母瓊箱薦金約綵&KR0008;魚頭比目縫香緘燕尾同心
縛羅帳五花懸珉砌百枝然下芸幬而暱枕弛蘭服而
交筵託新歡而密勿懷往眷而潺湲於是羈鸞切鏡旅
鶴驚弦悲侵玉履念起金鈿儼歸裝而容曳整還蓋而
遷延洞庭波兮秋水急關山晦兮夕霧連謂河漢之無
浪似參商之永年君王乃背彤砌涉玄室冲想自閒神
情如逸痛靈妃之稀偶喜沈思之可畢荆豔齊升燕佳
並出金聲玉韻蕙心蘭質珠櫳綺檻北風臺繡戶雕窗
南向開響曳紅雲歌面近香隨白雪舞腰來掩清琴而
獨進凌絳樹而輕迴盧女黃金之盌張家碧玉之杯奉
君王於終夕夫何怨於良媒俄而月還西漢霞臨東沼
鳬氏鳴秋雞人倡曉玉關控鶴瓊林飛鳥君王迺馭風
殿而長懷俯雲臺而自矯矜雅範而霜厲穆冲衿而煙
渺迎十客召三英香涵蔗酎吹肅蘭旌娃館疎兮綠草
積歡房寂兮紫苔生聳詞鋒於月殿披翰藪於雲扃方
絶元凱而高視應與梁楚而駢聲
七夕賦(唐)闕名
若夫銅儀改候金氣迎辰驚飛灰於素管送流水於清
旻聽凉風之唳響視秋露之凝津月蒼蒼而上桂風蕭
蕭而吹筠步廣庭而延佇仰層漢而馳神惟暮序之靈
匹仰良宵而展會息龍杼於仙機駕羽橋於淺瀨耀九
微之華彩澄八極之氛靄儼翠鳳以翔鑣舉丹蜺而振
旆籠霧縠於雕輦疉雲花於綺蓋舟容裔於水濱駕逶
迤於煙外若乃仙娥侍轂玉女承騑嬴簫後唱洛鼓前
揮褰九霄之雲幄曳五色之霞衣珮搖星而玉振扇掩
月而紈飛陵紫宫而沈景轥黃道而騰暉始徘徊而好
密契方阻而情違悵此夕之行盡恨前秋之未歸恡宵
光之不駐泫晨露之將晞於是虯水移箭魚關驚鑰槎
客河低鍼樓月落分一筵於俄頃解雙袂於今昨河漢
忽其無梁秋期杳其無度銜别緒而惆悵對離居之寂
寞思纏綿於曉雞情顧盼於歸鵲浩長歌於耿介弔孤
影其焉託歌曰悲莫悲兮離别長怨莫怨兮私自傷斂
横波而向秋野垂玉筯兮沾羅裳歌響既畢恍然如失
獨盈盈兮一水間空望望兮三秋日
七夕賦(明)陳山毓
楚襄王與宋玉遊雲夢之浦舍層臺俯深坻略江潯涉
漢湄浮三湘之浩淼溯七澤之潾漪蒹葭蒼蒼以拂珮
白露塗塗而漸軧於時炎精弛故金帝乘新臨朏月迫
蕭辰商風權輿凉雲烟煴白門遵肅元穹就旻爾乃東
沼匿煇西冥扶魄宵兔翔而一足幽蛾揚而半額微光
乘几繁象衣天浮清質之澹淡散澄暉之嬋娟玉漿冰
凝綺筵霜潔輕袿搖采微波揚冽鏡凉輝兮長河明天
孫嬪兮施蘭旌時則唐勒景差便姍徐來王乃揄毫選
牘爰命宋玉宋玉於是稱曰爾其長嬴送夏白藏迎秋
熛燿停驂凉颸褰幬於是天媛嫳屑駕言于歸斂纖纖
之素手靜札札之輕機結霓裳曳雲褵被白玉翳玄芝
脂霧轂弭霞輜竚晼晚之落景眎泬寥之升規於是橋
成漢曲駕肅河隂倭遲星道紆餘煙潯越修渚而釋轡
集長幕而褫衿遡滂沲以遙騖究徂曠之遐心爾乃跨
北沚兮佇南陽舒赬顔兮逞清揚展朱脣揚青蛾履會
筵叙離歌歌曰竚凉年兮從奔軺並雲幄兮亂清簫宵
珮解兮抽無聊獨嬋媛兮今夕時既遒兮不可朝於是
離宫麗妾别館佳人靚妝晚罷妖飾夕新哀湛湛之玄
露驚肅肅之猋風遂蹀足周除瞬目層穹矚靈漢之好
仇經四氣而相從抽彩縷弄玄鍼映柔暉之黤靄引纖
指而幽尋怨輕絲之多亂傷弦月之易零歸閒房而含
態襲長夜之愔愔復有中朝逐臣江皋怨士汨春日兮
永離悵秋風兮乍起望皎皎之空襄排雲旗而旖旎乃
睇傾河邀靈駕曬烏鵲之既梁羌超搖而先迓願懲違
以屈體甘柔嬺而善化替博謇之常度背時俗之笞傌
於是玉避席歔欷襄王怊乎若失惝乎若有遺也玉復
稱曰爾其歡讌未申晨暉欲暾新知不故生别何冤恫
夕漏之不永撫曉驂而斷魂怨今歡之易没數來愛之
難原復歌曰凌天津兮心憂纖御忽兮不可留欵雙情
兮何期哀四侯之悠悠悼往歡而來愁兮永還路而自
惆於是明星耀輝若華收皦漢汜惝慌河梁溔渺睋靈
會其何在睠天庭而逾杳
乞巧賦(宋)梅堯臣
孟秋七日夕戶未扃余歸自外見家人之在庭列時花
與美果祈織女而丁寧乞天巧之付與惡心手之鈍冥
余既寢而弗顧又烏辨乎列星兒女前曰故事所傳餘
千百齡何獨守拙迷猶未醒遂起坐而歎曰吾試語汝
汝其各聽夫芒忽之間變而有氣氣而有形形而有生
生而有靈愚愚慧慧自然之經賦已定矣今返妄營則
何異高山之木兮不能守枝葉之亭亭欲戕而為犧象
兮利塗飾乎丹青且復天巧與人巧將不同也天孫又
安得此而輒私天之巧者總隂陽運四時懸日月星辰
而不忒其璇璣鼓雷風雨雪而不失其施生萬物死萬
物而物得其宜此天之所以任大巧而不虧人之巧者
非他直心口手足也心巧於慮口巧於辭手巧於技足
巧於馳亦各有極不可強為故慮之巧不過多智謀使
爾多謀多智則精騖而魄離辭之巧不過多辯言使爾
多言多辯則鮮仁而行遺技之巧不過多能藝使爾多
能多藝則藝成而跡卑馳之巧不過多履歴使爾多履
多歴則速老而筋疲如是則吾焉用而乞之吾學聖人
之仁義尚恐没而無知肯乞世間之輕巧以汨吾道而
奪吾之所持吾决守此而已矣爾勿吾疑
乞巧賦(元)楊維楨
楊子振衣内湢蹀足外庭龍火迫汜纖阿弦晶天高無
雲仰見明星倬彼雲漢複道其昂兩宿東西脈脈相望
已而童子有請於前者曰今夕七夕天女停織帝命嬪
於河西而河鼓是匹神官役烏填者簉翼兩旗既褰七
襄攸軛是以人間之世穹樓開張雜組經緯瓜果招靈
蛛絲格瑞可壽可嗣可富可貴心開目明手便足利凡
有所求靡不如意先生以拙累官曷不隨而祠之乎楊
子聞言將信將疑爰命童子舁峻几薦潔巵列瓜果插
竹綏仰叩靈匹俯瀝凡辭再拜稽首稱臣而晉告於天
之孫曰切念微臣某實病至拙靈七莫鍼神機莫抉冥
心頑尸倥&KR0008;&KR0008;屼謇言贅行臠卷臲卼他人有心百慧
横生舉一反三推縱達衡算無遺策籌無不成臣獨不
然關聰塞明利在而趨害萌而背首鼠兩端觀望進退
動輒得宜步無狼狽臣獨不然手礓足礙周容以為度
詭隨以為遷鳶肩以立羔膝以前低頸出跨矯笑承拳
破怒而嬉枘鑿相便臣羞見之執方愈堅柔和熟軟滑
稽宛轉突梯炙膏截截善諞移易是非售佞若蹇簧口
電舌聽者舞抃臣欲效之喉若有鍵人之巧宦鑽隙尋
岐頻要銀艾時更色衣意匠所發隨觸其機右官左調
我獨差池特行兮遭媢皎志兮逢疑法吏蘖事以賕是
非翻手升降我執弗依甘即曲罰以為世嗤彼實盜蹠
迺名之為隨夷凡此拙疾更僕不了竊聞天孫司天之
巧幸逢歡旦仰瞻皎皎乞與餘恩實臣蒙之再造也辭
訖收聲屏息俯伏以聽命寥廓中若有所令曰勗哉某
我巧不可加於汝亦猶汝拙不可加諸人也相汝下民
淫巧滋新至德有世填填瞋瞋道術相忘野鹿標薪煩
告凟訓巧於說言非以泄民之天者邪刑羅憲網巧於
法術非以賊民之質者邪雕龍騁馬巧於譚辯非以離
民之欵者邪搥仁提義巧於文章非眩民以多方者邪
&KR1751;讒魃貪巧於機械非淪胥民以敗者邪是以知詐漸
毒民極佻巧盱盱以為誕瑣瑣以為狡相譸相張相敓
相矯世巧靡究帝心是懆我之所有豈自秘寶獲罪於
帝無所事禱勗哉某保爾之拙庶近大道楊子聞靈音
覤而懼少焉怡而悟於是再拜稽首祇承靈命退而引
酒以自歌歌曰彼木者樗不才而自如兮彼獸者狙恃
巧而卒自屠兮巧者自巧吾不知其巧愚者自愚吾不
知其愚兮遊無為兮為途休無用兮為居吾不知抱朴
翁之徒還真子之徒兮
九月九日登凌囂館賦(宋)傅亮
歲九旻之暮月肅晨駕而北逝度迴壑以停轅凌孤館
而遠憩何物慘而節哀又雲悠而風厲悴綠蘩於寒渚
隕豐灌於荒澨玩中原之芬菊惜蘭圃之彫蕙旌竹柏
之勁心謝梧楸之零脆爾乃流眄平隰落日還皋千感
具盈在物同騷聆離鵾之棲響聽鳴林之瀏飇彼遊子
之苦傷每寤歎於我勞矧集悲而鍾苦疚寸心其如忉
眇天末以遙瞪怨故鄉之阻遼
九日賦(明)俞允文
肇九旻之令節肅淒辰之始霜悴百卉於綠林斂萬實
於白藏於時律中無射日躔在房山榝凝丹禽華吐黃
感靈鍾於豐嶺收帝藉於神倉惟日月之並應數遘九
而皆陽懿嘉名之宜久故高會而薦觴或助術於彭祖
或彌禍於長房或羞實以效新或餐服以致康若乃駕
言龍山於兹飇館登戲馬之楚臺弋翔鴻於沙苑咸宴
凱而稱詩悉鉤竒而摛掞至如紫塞草白胡山氣高雲
物無擾上屬澄霄觔竿精堅弓勁鷹豪狐兔鮮肥人馬
並驕弢千緷之赤羽勒萬騎之黑貂或翔畋於廣虚之
野或校獵於莽蒼之郊彌岡巒而掩格被川谷而横捎
莫不致竒獲以耀武聊割鮮而騁豪及夫蘭閨少婦榆
關疲客結離思之幽遐念佳期之永隔睇來鴈而增欷
學裁鴛而掩泣寒聲壯兮悽心脾夜被空兮月入室徒
有地兮限南北欲授服兮無由得愴無由兮思彌深鍼
縷列跡兮抽余心心之抽兮魂四溢魂四溢兮夢難集
雖有刀尺兮忘疇昔或有放臣去國感平分以測景志
士思名薄迅商而孤騫悇憛兮迍邅淹留兮蹇連繁隂
積兮鬱素川雲瞀瞀兮蔽窮天怳踟蹰而延佇眇去楚
而辭燕於是僕本畸人棲遲丘樊於焉逍遙聊以盤桓
驚四序之改節悲倏忽之徂年想前蹤之攸邁覽窮達
之異源超遐迥以暢志妙衆慮而為言憂歡軋其相承
兮心與蹟猶未泯世固智寡而艱多兮孰云喻其萌秖
之所先齊萬族乃無累兮求周賈之冥筌庶憑化以無
吝兮還吾反乎自然
授衣賦(以霜降此時女工云就為韻)(唐)李子卿
九月肅霜山靜風落天高氣凉蟋蟀入兮堂戶近鴻鴈
飛兮天路長欲備歲之無衣無褐始禦冬而載玄載黃
命婦女事為公子裳若乃田畯入室居人在巷警殺氣
之秋殞切嚴霜其夜降物藏於時人感於是雖懷有稔
而及節亦念無衣而在此績我絲麻具爾紈綺將備服
之纁素豈徒事夫紅紫則知王者之德聖人之思禮法
在矣古今以之事陳王業功當天時澤及周王之道歌
得豳人之詩既而滌場穹窒熏鼠乘其農間以入室處
爰邀載績之功始命縫裳之女摻摻柔腕札札鳴杼天
寒夜靜既閱西鄰之光月明更深齊度南軒之杵夫如
是事合其制禮亦有序物響政方人知義所將前規不
昧故斯事必舉資爾績而卒歲是裳授余衣而窮冬可
禦方今四隩既宅九州攸同人悅物茂時和年豐男勤
耕於稼穡女務績於蠶工雖悅當今之化亦猶行古之
風於是彼其之子各稱其服此生之物咸得其羣念彼
及此務穡勸分雖非後作抑有前云豈上帝之私我實
下人之戴君客有聞而歌曰天之高兮無不覆君之大
兮無不祐生人殖物既庶且富爾在於時爾茅於晝霜
始降兮女工就歲時窮兮寒衣授
授衣賦(以霜降此時女工云就為韻)(唐)張何
惟改歲之弘典爰授衣於肅霜稽月令之前制得豳詩
之首章夫其損益從時取其觀古人象玄黃既績可以
為公子裳促機上之寒杼發桑間之懿筐零露既溥肅
霜夕降聚於燎火無資於借人勸其功傭俾率於同巷
爾其敦質素黜華靡翔葛屨之儉嗇笑麻衣之浮侈裂
素之潔既無取於流黃我朱孔陽復何為乎惡紫苟狸
製之可識諒羔羊之在此且德惟稱服道在隨時惜光
隂之暮矣恐絺綌之淒其會斯蠶績取彼狐狸既申之
以雜佩又組之以素絲信物之美者惟君子宜之借如
輕裘被服之客纖手縫裳之女晝翦綺紈夜調砧杵微
芳發素袖舉絲兮衣兮爰笑爰語莫不遵向晦以宴息
樂盛隂之室處於戲聖實作則皇惟降衷禮章度數服
制卑崇鑒羔袖之非類慎鷸冠之不衷豈可褎然充耳
不念女工俾僭亂以陵上興怨言於大東而已是以帶
裳表儉黻冕昭文襲緇衣之改造追補衮之清芬故能
宜象服集玄纁將菲薄以為寶豈浮奢之足云有守道
固窮至圖未就卒歲無褐憂心如疚四時迭運竊獨悲
此凜秋萬物有託子何為乎巖岫空負悲哉之感徒為
哿矣之富儻有彈冠之期不忘綈袍之舊
授衣賦(以霜風轉厲遊子未歸為韻)(唐)周存
二儀斡化兮四運環周大火中而退暑白露泫而成秋
玄鳥去巢望雲海以幽蟄旅鴈違漠指煙江而遨遊農
事云就婦功聿脩感蟲鳴之促織念客恨之衣裘慮之
云誰彼姝者子弄機杼以成績秉刀尺以循理揣其脩
短運纖手以俱營善乃規模敏惠心而獨揆爾其上下
有序度量有常咸循故以取制豈崇異而違方隨貴賤
以合則處玄素而有章伊四人之所授必九月之降霜
彼美衣工獻華服之楚楚彼都人士被狐裘之黃黃清
霜既降商飇亦厲衰草萎庭墜葉流砌氣蕭瑟以增冷
天泬寥而澄霽雖人將入室知所以戒寒而時或無衣
則何以卒歲是乃背豳風者無備遵月令者有繼也若
乃白日向昏愁雲四展歸鳥時聚斷蓬孤轉風生虚室
之寒服念輕裘之善則晏平仲悔累年之未易桓將軍
授新衣而不遣也爰有別江山之墨客遊他鄉而未歸
驚歲序之云暮恨籌謀之尚違矧夫搖落秋聲淒切霜
氣巡階除而不樂撫心曲而誰謂且士有知已而我獨
無人皆授衣而我獨未因感時而增歎聊作歌以自慰
歌曰秋霜落兮歲已終秋鴈吟兮悲遠涳短褐不完兮
憂思充庭樹蕭蕭兮冷暮風
授衣賦(唐)李觀
窮秋之月寒露既降陽精既衰陰氣初壯川流清迥天
宇寥曠觸物易悲幽懷難狀於時玄鳥已逝白駒迅奔
枯木盡落愁雲正昏於是輕裘公子長纓王孫隕如雨
之涕驚離憂之魂絶朱炎之盛夏想冰紈之微温匪一
腋之克成賞千金而靡論則有征人之戍遊客遠道蕭
條萬里葉下如埽展轉百年志何能保織絺未韤華髮
先老責頹光之不駐歎凉吹之云早繫帛書於勁翮秩
戰馬於征草蘭閨少婦瑤琴徐繫散凉風於幽幔流皓
月於遙夕生不工於機杼意頗妙於刀尺忘其圍帶忖
以疇昔青泥密封紅牋淚滴庶因夢寐遂達行役則有
如賢非賢烈心悢然茹菜郊墟被褐不全方覩飛礫振
野遊氛翳天海上斷鴈林間獨蟬使我躑躅不進捫心
自憐忽偶翰林大夫揚眉奮鬚叱僕問曰幾年業儒衣
不完縷體無肌膚豈不為連蹇雌伏邅迴守株今欲邀
之以同袍策之以並驅審將焉如僕謂曰道之未行節
曷可渝請俟天命汝無我虞
御定歴代賦彙卷十二
