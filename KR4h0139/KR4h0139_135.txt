欽定四庫全書
御定歴代賦彙卷一百三十二
鳥獸
鵰賦(唐)杜甫
當九秋之淒清見一鶚之直上以雄材為已任横殺氣
而獨往梢梢勁翮肅肅遺響杳不可追俊無留賞彼何
鄉之性命碎今日之指掌伊鷙鳥之累百敢同年而爭
長此鵰之大略也若乃虞人之所得也必以氣凜玄冥
隂乘甲子河海蕩潏風雲亂起雪沍山隂冰纏樹死迷
向背於八極絶飛走於萬里朝無以充腸夕違其所止
頗愁呼而蹭蹬信求食而依倚用此時而椓杙待弋者
而綱紀表狎羽而潛窺順雄姿之所擬歘捷來於森木
固先繫於利觜解騰攫而竦神開網羅而有喜獻禽之
課數備而已及乎閩隸受之也則擇其清質列在周垣
揮拘攣之掣曳挫豪梗之飛翻識畋遊之所使登馬上
而孤騫然後綴以殊飾呈於至尊摶風槍櫐用壯旌門
乘輿或幸别館獵平原寒蕪空闊霜仗喧繁觀其夾翠
華而上下卷毛血之崩奔隨意氣而電落引塵沙而晝
昏豁堵牆之榮觀棄功效而不論斯亦足重也至如千
年孽狐三窟狡兔恃古塜之荆棘飽荒城之霜露迴惑
我往來趦趄我場圃雖有青骹戴角白鼻如瓠蹙奔蹄
而俯臨飛迅翼以遐寓而料全於果見迫寧遽屢攬之
而穎脱便有若於神助是以嘵哮其音颯爽其慮續下
韝而繚繞尚投跡而容與奮威逐北施巧無據方蹉跎
而就擒亦造次而難去一竒卒獲百勝昭著夙昔多端
蕭條何處斯又足稱也爾其鶬鴰鴉鶂之倫莫益於物
空生此身聯拳拾穗長大如人肉多奚有味乃不珍輕
鷹隼而自若託鴻鵠而為鄰彼壯夫之慷慨假強敵而
逡巡拉先鳴之異者及將起而遄臻忽隔天路終辭水
濱寧掩羣而進取且快意而驚新此又一時之俊也夫
其降精於金立骨如鐵目通於腦筋入於節架軒楹之
上純漆光芒掣棟梁之間寒風凜烈雖趾蹻千變林嶺
萬穴擊叢薄之不開突杈枒而皆拆此又有觸邪之義
也久而服勤是可吁畏必使烏攫之黨罷鈔盜而潛飛
梟怪之羣想英靈而遽墜豈比夫虚陳其力叨竊其位
等摩天而自安與槍榆而無事者矣故不見其用也則
晨飛絶壑暮起長汀來雖自負去若無形置巢嶻嵲養
子青冥倏爾年歲茫然闕庭莫試鉤爪空迴斗星衆雛
儻割鮮於金殿此鳥已將老於巖扃
一鶚賦(以凌厲清浮羽翰無匹為韻)(唐)楊弘真
禽之鷙者鶚兮挺生不翻翻以羣萃自耿介以孤貞羽
族之中雖彼衆而我寡雲路之上如特立而獨行固將
殺敵無匹擊鮮莫京豈惟拂之於平野翫之於太清哉
卓彼雄姿凜乎壯觀或危石以礪吻或高柯而整翰搏
鳩之隼不敢飛揚逐燕之鸇望而伏竄及夫當殺節乘
勁秋雙眸電擊六翮雲浮仰之彌高方一舉而千里翔
而後集恥乘居而匹遊既而變金風驚商律不類聚以
頡頏自孤飛而癘疾介然直下固不可以同羣邈矣獨
翔諒有殊於喪匹摩碧落而上騰與紫氣而相凌自樂
其絶侶無求於得朋鷹揚者迎之而不逮鵰悍者攀之
而不能莽蒼天高悠揚日厲自暇自逸倏來倏去何剛
者而不懼何勍者而不制風毛雨血在嫉惡而不遺草
伏木棲咸畏威而若厲明心不測利用則殊以少為貴
匪繁有徒想像乎八紘之間視遠如邇隠映乎九霄之
際出有入無諒搏擊而不競豈蒐狩而弗圖是知禽之
凡者雖累百而何補士之傑者將無雙而必取亦猶務
利觜刷迅羽雖多亦奚以為固非一鶚之為伍
鷹賦(有序)(晉)孫楚
郭延考與余厚其從者韝二鷹以侍側郭邊人也好弋
獵顧盼心欲自娱樂請余為賦曰
有金剛之俊鳥生井陘之巖阻超萬仞之崇嶺蔭青松
以静處體勁悍之自然振肅肅之輕羽擒狡兔於平原
截鴻鴈於河渚且其為相也疏尾闊臆高鬐秃顱深目
蛾眉狀似愁胡曲觜短頸足若雙枯麾則應機招則易
呼背碣石以西遊經馬嶺而南徂於時商秋既邁歲在
玄冥風霜激厲羽毛振驚爾乃策良驥服羔裘鞲青骹
戲田疇縈深谷繞山丘定心意審精眸獸馳厥足鳥矯
其翼下赶幽谿上翔辰極隨指授以騰踴因升降以畢
力紛連薄以攖竄遂陷首以摧臆
鷹賦(晉)傅玄
含炎離之猛氣兮受金剛之純精獨飛跱於林野兮復
徊翔於天庭左看若側右視如傾勁翮二六機連體輕
鈎爪懸芒足如枯荆觜利吳戟目熲星明雄姿邈世逸
氣横生
鷹賦(隋)魏彦深
唯兹禽之化育實鍾山之所生資金方之猛氣擅大德
之炎精何虞者之多端運横羅以羈束綴輕絲於雙瞼
結長皮於兩足飛不遂於本情食不充於所欲逸翰由
而暫斂雄心為之自局若乃貌非一種相乃多途指重
十字尾貴合盧立如植木望似愁胡觜同劒利脚等荆
枯亦有白如散花赤如點血大文若錦細斑似纈眼類
明珠毛猶霜雪身重若金爪剛如鐵或復頂平似削頭
圓如卵臆闊頸長筋麤脛短翅厚羽勁髀寬肉緩求之
羣羽俱為絶伴或似鶉頭或似鵄首赤睛黃足細骨小
肘懶而易驚姦而難誘往不可呼飛不及走若斯之輩
不如勿有若夫疾食速消此則有命兔頸猴立是為無
病厠門忌大結肚惡軟縧不宜絶背不宜喘生於窟者
則好伏巢於木者則常立雙骹長者則起遲六翮短者
則飛急毛衣屢改厥色無常寅生酉就緫號為黃二周
作&KR0008;千日成蒼雖曰排虚性殊衆鳥雌則體大雄則形
小遇犬則驚猜得人則馴擾養雛則少病野羅則多巧
察之為易調之實難格必高迥屋必華寬薑以取熱酒
以排寒韝須温暖肉不陳乾近之令狎静之使安晝不
離手夜便火宿微加其毛少減其肉肌羸腸瘦心和性
熟念絶雲霄志在馳逐
白鷹賦(唐)闕名
於爍明德兮動休徵縈墨綬兮效素鷹朱草如之何所
縈則止玉壺如之何所飲則承借如紫巖碧流煙深樹
幽産鷖成羽自春徂秋含隂陽之淳粹任天地之剛柔
懷好音與好質非成色而不求厭羽毛於原野戀主人
而即留嗟乎含情履潔象君之節厲吻鈎銳澡毛玉截
遷河陽之喬木一點清花映武城之瑶琴孤飛春雪昔
王魯同勲賢哉二君或雉隨黃壤或鸞下青雲莫非白
鷹之為最况復見之與所聞良以出自幽谷遷於華屋
霜飄上衣星流入目湼而不緇惟公象之比德於玉象
公不欲匪我政表來儀者何致之由德玩物則那思君
子以馴擾不避虞人之網羅蓋以少而取貴豈同乘鴈
之為多
蒼鷹賦(唐)闕名
中靈繁毓萬象周流綜羣物之衆夥懿羽族之齊侔俱
含識與哺啄終愧容於爽鳩散以瑶光之彩來自鍾巖
之丘周官以司寇比德漢氏以將軍作儔鈎成利觜電
轉竒眸蒼姿疊色玄距聯韝至於長楊大獵雲夢時蒐
寒光送曉霜氣横秋頓平原而亘弋截洞壑以張罘野
霧初霽朝陽尚早於是排空漢飛絶島奮之鼓之載擊
載討凌紫氣而蔽日下平皋而覆草歸鴻失四飛之路
狡兔亡三窟之道夫品彙之功用之非器至於表德頗
亦千致仙莫過龍駿莫過驥鵬垂天以圖遠劒斷甲以
稱利夫其庶類之呈能未若兹禽之為鷙固得緗牒再
演史臣攸記逐彼鳥雀然明之對國僑擊於殿上要離
之讎慶忌且般樂之遊君子未適禽荒是戒哲王盛績
太康洛汭之表已驚不還李斯上蔡之門情何更溺覽
二君之喪道每觀事其如惕幸免射於高墉願摶風而
上擊
放籠鷹賦(以無育斯禽以明惡殺為韻)(唐)張莒
貞元初敷文教於率土念畋遊之無度啟鷙鳥幽縶之
中示皇家不私之務將以致仁壽明好惡雕籠永閉念
受紲之多虞金架爰辭俾凌風而得路由是縱逸翰於
寥廓釋猛志於扃固當其海宴時清天高日明離習習
之恩重視蒼蒼而體輕捨靈檻而方銳歴秋林而上征
乍遂翻空出君門而不返遙憐厲吻過宫樹而猶驚洎
夫䘏彼幽閒順兹棲止用成端拱之化將盡好生之理
足使去韝上而無疑顧人間而何以昔因殊顧幸肉食
以見羈今降深衷忽雲翔而有始故得脱身聖代矯跡
天衢方縱心於萬里詎斂翼於四隅山藪之思俄失觜
距之衛寧無然則播仁風於坱圠乃順時以止殺戒逸
氣於荒淫故無用於兹禽豈俟夫養育之勞既久徘徊
之懼彌深雖多士盈朝無聞諫獵故黔首在下盡得歡
心則知信及纖微念兹棲宿庶羣情而知感期衆類之
蒙福遂使擊搏之性將翺將翔乳哺之心既生既育是
用保其鴻業建此深規惠澤爰臨整羽儀於戶牖微誠
既展遂鳥雀於藩籬信九霄之可託將一舉而在斯
畜鷹賦(明)劉球
惟鷹之為鳥有號曰鷞鳩鍾炎精以為武德稟金氣而
多伐謀習學則時乃夏祭鳥而天以秋威以時養翎以
日修非其類不與非其林不休此羽族之雄傑百鳥所
不得儔也是以有炳其文不一其色竦膺而昂脰博頸
而健翮尾以合盧為貴目若點漆之黑喙曲於酋矛趾
利於鐵棘望遠兮若愁胡屹立兮若置石高舉則飄然
凌乎九重之雲霄下視則廓然見乎萬里之山川倏然
閩越忽然幽燕嶽靈不能障川后不能延其奮揚也有
尚父之勇其捕逐也有子産之賢其數飛也髣髴乎學
者之功其以小制大也兼緫乎御史之權故百獸望之
而跡斂衆禽觸之則軀捐豈其情之好殺蓋亦天使其
然也一旦應明詔沽善價貯雕笯覆黃帕足紆碧絲之
縚以為常首冠繢韋之幘而少謝脱風霜於渤澥之濱
濡雨露於闕廷之下顧玩歎賞徘徊聖駕迺命鷹坊寧
厥攸舍處之温涼之室棲乎丹朱之架肥鮮飽於歲月
食息時於晝夜幸遇比乘軒之鶴不殊親愛雖入懷之
鷂莫跨使其才不絶倫則是寵也亦何由而迓哉迨乎
閉蟄屇候冬狩及期萬乘雷動億騎雲隨則臂以金吾
之衛士乘以内廏之驍騅左右乎紫鸞之駕後先乎翠
鳳之旗入泱漭之野以較獵臨奔逐之時而脱羈是宜
竭所能鼓厥翅與西旅之獒戮力東海之豹合勢大搏
彼熊貍小&KR1830;此兔雉獻獲虞人奏功輿次以羞大庖以
實賓器以為乾豆祖廟是事思報效於萬一求以免乎
素餐之愧則於恩為不孤於德為不負苟饑則惟人是
依飽則高飛而遠去則雖有矯矯之翰善攫之距較名
而考實曾鴟鴞之不如若困阨而賴濟於人為臣而叨
食於主蒙其施當懷其報可不鑒視於鷹乎
海青賦(金)趙秉文
霜空蕭條塞草先白海樹無枝海雲寡色黯兮遼迥風
悲日匿何鷙鳥之不羣起翰海而一息爾其俊氣横騖
英姿傑立頂摩穹蒼翼迅東極鐵勾利觜霜排勁翮角
膝插腦細筋入骨顧盼雄毅飛騰滅沒旦寄巢於扶桑
夕刷羽於碣石於是乃命虞人遡風勢繳矰設萬里足
擎一枝心折遂投丘以委命恥摧翼以喪節奚奴頭千
髯官指百時飢飽以嗾呼謹寒温之調適臂不暇弛鈴
不停掣猶恐懷林丘夢砂磧恨身縶而子留歎雄孤而
雌隻也逮其骨肉融性情習違龍沙入閶闔蒙禁臠之
專寵叨錦韝之前席思報功於所養甘賈勇於一决既
而新春屆候太蔟司月陽燄浮冰澌拆水溶溶而泛渌
鵝翩翩而下唼探使星馳屬車雷發千輿隠嶙萬騎飄
瞥上將幸乎光春之中所以觀民風而宣鬱結龍旂標
而殿門敞虎旅圍而鼓聲疊忽水擊而驚飛乍雲翔而
成列玉爪翻臂錦縧下紲初貼水而徐回倏干雲而上
擊雨血紛紜風毛磔裂象廣寒之舞紛霓裳之回雪似
吳宫之戰驚玉顔之喋血壯如破敵勢甚擒賊至如關
羽義勇張綱奮烈取鯨鯢於堅陣叱豺狼之當轍固亦
釋豐狐之九尾略狡兔之三穴蓋猶賞驥足之神駿且
以勸忠於英傑也既而壽杯舉臣工悦天威暢皇恩洽
背長楊兮而趨京闕
鶻賦(唐)李邕
伊鷙鳥之雄毅有俊體之超特意凝緩而無營體閒整
而自得隂沉其情慘淡其色固未足以異於衆禽也夫
一指一呼一擊一搏為主之用騁人之樂凜然神動翕
然氣作殞三窟之狡兔斃五里之仙鶴騰霄漢而風捲
透原野而星落萬乘為之顧盼六軍為之揮霍歡聲動
於天地逸氣靄於林薄至若逐烏舛類射隼殊名獲不
相讓遊不同征何至德而能制每協義而不争偶坐推
食雙飛和鳴殺敵齊力登樓比形夫其嚴冬沍寒烈風
迅激或上棘林或依危壁身既稟於喬木骨將斷於貞
石營全鳩以自暖罔害命以招益信終夜而懷仁仍詰
旦而見釋矧乃戀主不去徇食猶止豈貪利而永言將
效誠而必死甘閉於籠分從於使寧竭力之利人曷戢
翼以存已則知負力干勢爭啄奪食始飛聲而遠引忽
側翅而横蹙遇之者夭當之者覆壯士感之驚歎行子
羨之迴矚故能連擊縱便臨事莫違一超雲以高舉一
隨物以低飛馳逐妙於人智促節合於兵機禽雖小而
不陋獸雖捷而無依或則九霄擊下萬里接來風行電
轉月上雲開乍差池而不中終棄置而不迴彼俊異之
英决豈凝滯於嫌猜觀夫愛子防巖惜巢忌物吻戛戛
而雄厲翅翩翩而勁逸觜距者先中而命處緜蠻者異
狀而同疾苟精别而棲條同賞心而無失
奉和鶻賦(有序)(唐)高適
天寶初有自滑臺奉太守李公鶻賦以垂示適越在草
野才無能為尚懷知音遂作鶻賦其辭曰
夫何鶻之為用置之則已縱之無匹懷果斷之沉潛任
情性之敏疾頭小而銳氣雄而逸邈耿介以凌霜目精
明而點漆想像遼遠孤貞深密將必取而乃迴若受詞
而無失當白帝之用事下青霄而委質乃順節而勃然
因指縱而挺出嚴冬欲雪蔓草初焚野莽蕩而風緊天
崢嶸而日曛忿頑兔之狡伏恥高鳥之成羣始滅沒而
略地忽昇騰而篲雲翻决裂以電擊皆披靡而星分奔
走者折脇而絶脰鳴噪者血灑而毛紛雖百中而自我
終一呼而在君夫其左右更進縱横發跡埽窟穴之凌
兢振荆榛之折歴翕六翮以直上交雙指以迅擊合連
弩之應機類鳴&KR1076;之破的豁爾胷臆伊何凌厲以爽朗
曾莫蠆芥豈虞夷險之怵惕觀其獲多不有得用非媒
歴閶闔以肅穆翊鈎陳以環回幸耀光於蒐狩承剪拂
於樓臺望鳳沼而輕舉紛羽族以驚猜路杳杳而何向
雲茫茫而不開鶯出谷而徒爾鶴乘軒而何哉彼懷毅
勇轗軻而棄置胡不效其間關而徘徊爾乃顧恩有地
戀主多情念層空而不去託虚室而無驚雅節表於能
讓義心激於效誠勢愈高而下急體彌重而飛輕戢羽
翼以受命若肝膽之必呈嗟日月之云邁猶羈縻而見
嬰别有横大海而徑度順長風而一寫投足眇於巖顚
脱身逸於弋者冰落落以凝閉雪皚皚而飄灑諒堅銳
之時然寧苦寒以求捨匪聚食以祈滿聊擊羣以自解
比玄豹之潛形同幽人之在野矧其升巢絶壁獨立危
條心倏忽於萬里思超遙於九霄豈外物之能慕曷凡
禽之見邀未知鴛鷺之所以孰與夫鵬鷃之逍遥云爾
哉
赤兔鶻賦(有序)(元)趙孟頫
皇慶元年上賜大都留守臣伯帖木兒白兔鶻一翎翮
皓潔白雪同皎至延祐元年凡三籠而毛羽變赤光采
豔奕異於尋常搏擊勇鷙加於疇昔雖老於五坊者亦
不知其所以然豈若君子進於德以潤質集賢學士趙
孟頫為之賦其辭曰
猗鷙禽兮出金門賜貴臣兮示殊恩色霜雪兮耀前軒
解絛鏇兮縱平原狐兔駭兮不及奔歴年歲兮毳如璊
粲晨霞兮炫朝暾剛氣勝兮肆飛鶱德愈進兮義愈敦
炯雙眸兮睨乾坤
鶡賦(有序)(魏)曹植
鶡之為禽猛氣共鬭終無勝負期於必死遂賦之焉
美遐圻之偉鳥生太行之巖阻體貞剛之烈性亮乾德
之所輔戴毛角之雙立揚玄黃之勁羽其沈隕而重辱
有節俠之儀矩降居檀澤高處保岑遊不同嶺棲必異
林若有翻雄駭逝孤雌驚翔則長鳴挑敵鼓翼專場踰
高越壑雙不隻僵階侍斯珥俯耀文墀成武官之首飾
增庭燎之高輝
鶡賦(魏)王粲
惟兹鶡之為鳥信才勇而勁武服乾剛之正氣被淳駹
之質羽愬晨風以羣鳴震聲發乎外㝢厲廉風與猛節
超羣類而莫與惟膏薰之焚銷固自古之所咨逢虞人
而見獲遂囚執乎縹纍賴有司之圖功不開小而漏微
令薄軀以免害從孔鶴於園湄
鷦鷯賦(有序)(晉)張華
鷦鷯小鳥也生於蒿萊之間長於藩籬之下翔集尋常
之内而生生之理足矣色淺體陋不為人用形微處卑
物莫之害繁滋族類乘居匹遊翩翩然有以自樂也彼
鷲鶚鵾鴻孔雀翡翠或陵赤霄之際或託絶垠之外翰
舉足以沖天觜距足以自衛然皆負矰嬰繳羽毛入貢
何者有用於人也夫言有淺而可以託深類有微而可
以喻大故賦之云爾
何造化之多端兮播羣形於萬類惟鷦鷯之微禽兮亦
攝生而受氣育翩翾之陋體兮無玄黃以自貴毛不施
於器用兮肉不登乎俎味鷹鸇過猶俄翼兮尚何懼於
罿罻翳薈蒙蘢是焉遊集飛不飄颺翔不翕習其居易
容其求易給巢林不過一枝每食不過數粒棲無所滯
遊無所盤匪陋荆棘匪榮茝蘭動翼而逸投足而安委
命順理與物無患伊兹禽之無知兮何處身之似智不
懷寶以賈害兮不飾表以招累静守約而不矜動因循
以簡易任自然以為資無誘慕於世偽鵰鶡介其觜距
鵠鷺軼於雲際鵾雞竄於幽險孔翠生乎遐裔彼晨鳬
與歸雁又矯翼而增逝咸美羽而豐肌故無罪而皆斃
徒銜蘆以避繳終為戮於此世蒼鷹鷙而受緤鸚鵡慧
而入籠屈猛志以服養塊幽鷙於九重變音聲以順旨
思摧翮而為庸戀鍾岱之林野慕隴坻之高松雖蒙幸
於今日未若疇昔之從容海鳥鶢鶋避風而至條枝巨
雀踰嶺自致提挈萬里飄颻逼畏夫惟體大妨物而形
瓌足瑋也隂陽陶蒸萬品一區巨細舛錯種繁類殊鷦
螟巢於蚊睫大鵬彌乎天隅將以上方不足而下比有
餘普天壤以遐觀吾又安知其大小之所如
鶺鴒賦(有序)(唐)喬琳
鶺鴒鸝&KR0008;也詩取其鳴行搖尾相應以興兄弟急難之
義而已然無巢無雛不知棲息孳孕之所人之見者更
無大小之殊隼不能搏彈不能射網罟不能取朝之與
夕常在人間竟不知此鳥之所自來也
何鶺鴒之小鳥與羽族而特殊鷸&KR0008;飛鳴肖翹畢逋金
睛玉爪紺尾青顱電瞥機駭火馳風趨來何從而去何
適似出有而入無噫形氣有生之類非卵則胎不巢則
穴罕知爾棲泊之所乳伏之節吾自見爾翩翾一狀小
大無别莫涯雛孕之源以出陶鈞之轍亦稱王母之使
豈在神仙之列咮啄鋒鋩毛衣霜雪惟若驚之近道思
數顧以周防苟彈射之莫中匪網罟而奚張齊姜所以
遣重耳范蠡所以逃越王慮晏安之有毒斯儆戒以為
良務相時而達變豈膠柱而守常偶來池館非意稻粱
吾將注目而悠然以逝色斯舉矣而物莫之傷既忘情
於進取逐遊仞以翺翔乘興於人間之世全身於自遠
之場苟日新於運用能獨善於行藏
哀鷓鴣賦(有序)(宋)梅堯臣
余得二鷓鴣飼之甚勤既久開籠肆其意其一翩然而
去其存者特愛焉鷓鴣於禽最有名頃未識也思持歸
中州與朋友共玩之凡養二年呼鳴日善罷官至蕪湖
一夕為鼠傷死遂作賦以哀云
物有小而名著亦有大而無聞吾於禽類得鷓鴣兮不
羣其音格磔其羽斕斑其生遐僻其趣幽閒飲啄乎水
裔棲翔乎竹間往咨羅者求之於野生致二雛形聲都
雅愛之畜之籠之服之為日已久言馴熟兮縱晞朝旭
一逸而不復子謂之背德非我族兮戀而不去尤可穀
兮晨啼暮宿何嗟獨兮固當攜之中國為士大夫之目
兮不意孽鼠事潛伏兮破笯囓嗉何其酷兮嗚呼翻飛
遠逝不為失兮安然飽食不為福兮焉知不為名之累
兮焉知不為鬼所瞰而禍所速兮哀哉誠不如秃鶬鴞
鵩兮凡毛大軀妖鳴飫腹何文彩之佳何名譽之淑前
所謂大而無聞其自保而自足者與
雉賦(晉)孫楚
體沖和之淑質飾羽儀於茂林斑五色之文章揚皦皦
之清音設密網於巖阿飛輕繳之雲浮上無逃而弗獲
下無隠而不搜遂戢翼以就養隨籠棲而言歸恒逍遥
於階庭廕朝陽之盛暉
雉賦(晉)傅玄
稟炎離之正氣應朱火之禎祥播五彩之繁縟被華文
而成章冠列角之盛儀翹從風而飄揚履嚴距之武節
超鸞跱而鳳翔感天和而貽瑞進據鼎而祚商樂周道
之方隆敷皓質於越裳
雉賦(晉)傅純
覽飛禽之可貴偉翔雉之嘉形應炎離之誕育包造化
之淳精鮮光皎粲麗采繁盈首同暉於昊天垂玄景之
綠青體等耀於方彩敷五色之華英
雉賦(有序)(宋)王炎
之野外見一雉為野人所得悼其輕敵不戒而斃焉因
作賦以自警其辭曰
絳冠兮綠跗翠衿兮錦衣耿介兮自守雄鳴兮雌隨平
原兮淺草徐啄兮卑飛何野人之機巧乃以媒而致之
方氣驕而賈勇敢直前而不疑事常敗於輕敵碎身首
於須臾肉不登於鼎俎毛或用於旌旗子玉無禮而殞
命趙括狂勇而喪軀酆舒怙俊而遭殺郤至稱伐而見
尸苟謀身之有累皆災害之所罹翠有羽而就羅雞以
尾而為犧雁不鳴而先烹鸚巧言而長羈信涉世之孔
艱雖後悔而何追惟羽族之至靈獨丹穴之鵷雛&KR1523;&KR1523;
兮音聲鏘鏘兮羽儀摩千仞而高翔豈矰繳之敢施兹
吉人之能事於鄙夫兮何誅
文雉賦(有序)(明)高出
野人貢雉畜之樊中感而賦之遂放之
惟機星之應象兮散羽族之竒芳羨文雉之麗采兮秉
耿介之殊方摯紀官於工正兮商徵翟以辨章諒華蟲
之登被子來重譯乎越裳朅雊鼎之為妖兮匪集庭之
兆祥感朝飛於嶧桐兮歎色舉於山梁爾其族則為鳪
為鷨為鵫為鷂鵽&KR2795;鵕䴊鷩翬鷚鷮爾其稱則&KR0008;名南
國鶅顯東裔鵗號北地鷷聞西澨廣雅之所具陳方言
之所未記爾其首如渥丹項如翠羽翼如鶯綺冠如朱
琥鳴應鐘雷棲分角距飲啄無爭交接合矩將翔兮叢
薄之曳文霞乍墮兮月華之委金波彴約兮陸離藻錦
而爛黼繪赮赩兮蹀躞叢薄而㨛驪騧唼喋兮縱十步
於墳衍呃喔兮避矰繳於中阿何繡臆兮罹羅思化蜃
兮為蛇嗟勁骹之自憐兮豈軒翥之足誇料比翼之不
逢兮恥求敵之媒囮爾其丘墉旦翔樊籠晩棲草澤夙
乖園囿見羈岑丘違夢鼎俎靡辭絶偶鸑鷟敢厭家雞
從鳳游兮不揣中搏擊兮無時皋隰淹兮遠道罻罝往
兮中疑款黃金之簏笱惜羽毛而長饑遜中牟之表異
靡稻粱兮羞之鳩鵲巢兮自婀娜晨風鳴兮獨向我忽
東西兮無人賈鎩翮兮旋墮燕雀賀兮啾啾鸚䳇嘲語
兮不下尋噤喑以無聲聊委蛇兮無不可幸射矢兮不
及况鷹鸇兮遠禍每低頭而愁思鬱彳亍其悶坐不見
夫王孫公子兮挾金丸而馳逐朝深灌兮暮陵谷馴媒
翳兮奓矜獲調酸鹹兮恣膏肉博佳人兮一笑尚從禽
兮未足審伏機兮慎哉願致聲兮吾族苟得意兮豢飼
即蒙恩兮浩蕩無銜環之明報忍決起兮飽颺豈猲驕
之難調徒相忘於得喪亂曰菀彼中林何輪囷兮寄息
禾黍慚淟涊兮柔道利生苟離窘兮次且不去聊任運
兮斑尾毰毸潛垂淚兮耳目何玩空憔悴兮庶幾縱我
荷嘉惠兮郊壠無恙請從此逝兮
感雉鳴賦(元)任士林
余歸山之明日甲子日斜有鳥有鳥鳴於竹西赬冠綺
翼紺趾雕題余睨而視之曰此殆丹鳳之儔邪嗟乎哉
山梁之雉也亦何為爾栖栖者歟鳴聲益和如語以臆
曰承后皇之嘉惠胚太和於卵翼攬草木之清麗濯雲
煙之絢碧被文繡於外體抽肺肝之五色將自拔於羣
飛羌好脩而強飾吁嗟乎余身之章兮又安知非余身
之賊祝網密而羣空虞機張而羽積林無全鷇野絶胎
息觸罥罣之紛然聊擇音於彼木濯余羽兮清泉充余
枵兮棟實固將坐錦衣於泥塗被黼藻於荆棘者與悲
夫太上貴質其次有文文而好自用斯為下矣猩血染
而膋泣象齒幾而身靡鷹能搏而困軒楹馬能馳而厄
鞭箠龜以筴焦翡以毛死是故君子不失足於人而黃
中通理也弔正平之鸚鵡悼賈傅之飛鵩訪稽氏之昂
鶴睇楊家之䑛犢拜自獻者何心秪腥臊乎偃肉已矣
乎春山空兮春水頎春雨零兮春草肥天地為樊兮日
月為鞿優哉游哉兮飲渴食飢郤鐘鼔於魯饗謝簫韶
於舜儀被霧中之玄隠固將有感於陶妃
鬭雞賦(晉)傅玄
玄羽黝而含曜兮素毛熲而揚精紅縹厠於微黃兮翠
彩蔚而流青五色錯而成文兮質光麗而豐盈前看如
倒傍視如傾目象規作觜似削成高膺峭峙雙翅齊平
躍身竦體怒勢横生爪似鍊鋼目如奔星揚翹因風撫
翮長鳴猛志横逸勢淩天廷或躑躅踟蹰或囁喋容與
或爬地俯仰或撫翼未舉或狼顧䲭視或鸞翔鵠舞或
佯背而引敵或畢命於彊禦於是紛紜翕赫雷合電擊
爭奮身而相戟兮競隼鷙而鵰睨得勢者淩九天失據
者淪九地徒觀其戰也則距不虚挂翮不徒拊意如饑
鷹勢如逸虎
長鳴雞賦(晉)習嘏
嘉鳴雞之令美智窮神而入靈審璇璣之迴遽定昏明
之至精應青陽於將旦忽鵠立而鳳停乃拊翼以讚時
遂延頸而長鳴若乃本其形像詳其羽儀朱冠玉璫彤
素並施紛葩赫奕五色流離殊姿豔溢彩耀華披雍容
鬱茂飄颻風靡扇六翮以增暉舒毳毛而下垂違雙距
之岌峨曳長尾之逶迤
木雞賦(以致此無敵故能先鳴為韻)(唐)浩虚舟
惟昔有人心至術精得雞之情情可馴而無小無大術
既盡而不飛不鳴對勁敵以自持堅如挺植登廣場而
莫顧混若削成初其教以自然誘之不懼希漸染而能
化將枯槁而是喻質殊樸斲用明不競之由狀匪雕鎪
蓋取無情之故然則飲啄必異嬉遊每殊竚棲心而自
若期顧敵而如無日就月將功盡而稍同顚枿不震不
悚性成而漸若朽株已而芥羽詎設雕籠莫閉卓然之
質全變兀若之姿己致首圓脛直輪桷之狀俱呈觜利
距銛枳枸之鋩並利是以縱逸情絶端良氣全臆離披
而踵附眸眩矅而節穿驚被文而錦翼蔚矣迷搴木而
花冠爛然虚憍者懷不才之虞安能自恃賈勇者有攻
堅之懼莫敢爭先故能進異激昂處同虚寂郢工誤起
乎心匠郈民徒驚乎目擊澹然無撓子綦之質方儔確
爾不回周勃之強未敵其喻斯在其由可徵馴致已忘
乎力制積習漸通乎性能是則語南國者未足與議鬭
東郊者無德而稱士有特立自持端然不倚塊其形而
與木無二灰其心而顧雞若是彼静勝之深冀一鳴而
在此
雞鳴賦(宋)張耒
先生閒居學道昧旦而興冡畜一雞司晨而鳴畜之既
老語默有程意氣武毅被服鮮明峩峩朱冠丹頸玄膺
蒼距矯攫秀尾翹騰奉職有恪徐步我庭啄粟飲水孔
肅靡争山川蒼蒼風霰宵凝黯幽窗之沉沉恍余夢之
初驚萬里一寂鐘鼓無聲聞振衣之腷膊忽孤奏而泠
泠委更籌之雜亂和城角之凄清應雲外之鳴鴻弔山
巔之落星歌三終而復寂夜五分而既更萬境皆作車
運馬行先生杖屨而出觀大明之東生
雞鳴賦(元)胡炳文
亥子混沌人物鴻濛汝喔喔兮初動日杲杲兮將東雷
之驚蟄也一歲云始汝之驚人也旦旦如是鼓兩翼兮
有聲作羣動兮不已舜蹠之徒其趨也異此時聞之皆
寤而起暨汝再鳴日將中矣悠悠者晝寢營營者趨市
鳴何殊哉聞者異耳故或名汝以翰音或呼汝以司晨
或以朱而著姓或以碧而稱神孰知真機之自動無如
旦氣之方新彼方同夢也此足以轟婬怠者之耳彼未
起舞也此足以激忠義者之心至於食必呼儔鬭不留
怒被服孔文爪距翼武羣出以朝羣棲以暮動静不失
其時風雨不改其度聲者雄而牝者不敢與之雙唱者
一而和者不可知其數是皆見於已鳴之後而不知其
已鳴之故萬籟無聲一天微露汝之初鳴乾將闢戶是
謂一日之貞下起元而天地人物之一寤蓋得乾坤之
初者震巽乾坤之中為坎離坎司子之候離當午之時
汝巽禽也乃通坎離之道而知夫子午天地之中正夘
酉隂陽之出入隂之精而澤於陽月之象而影於日汝
之初鳴日猶未出於此之時子以悟無極之真午以見
道心惟一孜孜為善守而勿失舜人也我亦人也如之
何其不可及也夫
翰音賦(元)任士林
若知雞乎錦衣繡翼孤味峩冠被鳳之彩插鶴之翰音
聲浚美容止輕鮮遡羽族之稠濁諒五德之獨全然而
沐浴泥沙步啄蟲豸曉樹棲卑晚柵藏矮朱朱喌喌進
退失解夫豈慕鳳凰之戀匹仰鷹鸇而護雛不借力於
九萬逐扶搖之所圖鷽鳩槍榆烏鵲遶月觜啄非雄羽
毛末刷猶決起而驚飛吾何獨守此桀也爾則明河在
天曙色上戶一振聲於兩翮若怒飛而遠翥勢甚超淩
力則困阻氣亦飄揚身不能舉如長沙之誼蠶室之遷
過永之柳謫潮之韓匪志氣之不厲獨墮影於孤鶱既
漆我羽又磓我距謝雲霄之羽儀抱村落之風雨恫升
躓之有命匪軒沉之在人聞爰居之蹭蹬亦避風乎魯
門
雞子賦(元)涂幾
二儀肇分厥生不息太和絪緼羣命斯植有物於此兮
不方而圓包括二質兮隂陽具全金玉發耀兮互相裹
纏外固内藏兮剛柔以宣清濁未判兮渾渾其天無首
無趾兮突然而然元氣密受兮母以子傳野人不識兮
請占筳篿曰此先天混沌之體歟抑胚腪品彙之有始
歟非温而温生於天一之水歟非燥而燥成於真陽之
氣歟守雌抱一靜以為其理歟抑知時啐啄唶唶而行
地者歟一族百産前鉅後細非黃非白圓轉譎詭充飽
作餅便利老齒惟此獨能請賦雞子
御定歴代賦彙卷一百三十二
