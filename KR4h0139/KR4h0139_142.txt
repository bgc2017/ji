欽定四庫全書
御定歴代賦彙卷一百三十九
鱗蟲
蜘蛛賦(晉)成公綏
獨星懸於浮處遂設網於四隅南連大廡北接華堂左
憑廣厦右依高廊吐絲屬絡布網引綱纖羅絡幕綺錯
交張於是蒼蛟夕起青蠅昏歸營營羣衆薨薨亂飛挂
翼繞足罥絲置圍衝突必獲犯者無遺
蜘蛛賦(唐)賈餗
凉風起兮秋初步簷宇兮躊躇有微蟲之窈窕挂輕影
於空虚績不待筐固無求於蟹結而成網若有羨於魚
觀其周旋細密往復輕疾縷積於纖綸成若屈其身也
或垂之如墜其絲也亦動而愈出成章無札札之聲不
漏得恢恢之質夜居於外同熠燿之宵行日就其功異
蟻子之時術於是規模既辨詭麗無儔纖羅礙日薄霧
含秋圜影初成有似毁方而合輕絲乍吐還同不茹其
柔塵飛空而罥結葉下樹而縈留可以待遊蟲於死地
為終日之養羞嗟夫積少者多因微者大始一絲而輕
絡成衆目之交會言其巧乃織婦不如語其功孰雕蟲
可配豈徒玩迴文之縹緲閱浮景之明昧風乍觸而將
紛露微霑而成纇實亦愛其組織憐於琢磨將懸心而
有待信役力而無他客有志業未騁勤勞則多文章徒
緝職競不羅覩在戶之呈妍爾功既就慙閉門而守拙
吾道如何
蜘蛛賦(唐)敬括
蠢爾蠨蛸樂居閒邃不資毛羽以為力不假暉光以為
媚挺自然之巧蓄多端之思託玉堂以謀生當金窗而
得地得地於中因而致功委曲面實迴環接空踠長絲
於柔指拖纖網於輕躬妙技將臨愛南軒之上月清心
欲就愁北戶之生風始裔裔而將盡幾緜緜而不窮是
經是構既勤既勖或連延於壁隅時蒙羃於楹曲雜花
幌而左右交引緣錦屏而遠近相屬爾其乾坤務生運
動多情窈窕前移有作調梭之勢逶迤下退無聞震躡
之聲遠而瞻籠絡紛披如罾罟罘罳之結出迫而察嬋
娟斐亹似綾紈綺縠之綴成至如河漢佳人濮陽美婦
蜀江新製秦樓妙手將積功之多塗固仁智而同夀且
驗以張弛效其縈紆疎而不漏細而勿逾貼飛花則亂
錦霑皓露則垂珠彼蒼蠅兮則營營而見縶此粉蝶兮
亦栩栩而就拘則知繫縲絏者信非其罪囚羑里者又
匪其辜韓非所以飲恨伍子所以捐軀痛凝脂兮若爾
祝一面而得乎雖復龍之神兮深其穴而自全隼之捷
兮高其巢而取樂龍竟入於炮醢隼終嬰於弋繳彼守
道者當然況履危而可作既而倚伏無次職此之由應
塞而止從波而流四皓可以投契五湖可以泛舟即松
石之堪保奚名利之足求子徒羈牽於弋網期遠害而
能無少憂
蟋蟀鳴西堂賦(以始入於門漸藏牀下為韻)(唐)張隨
歲云秋兮秋亦暮止西堂寂聽之時蟋蟀寒吟之始紛
稍稍以驚節洞喓喓以橫耳若夫八月在宇三秋及門
清韻晝動哀音夜繁潘生感而增思宋玉傷而斷魂於
時招搖北馳河漢西瀉煙澄寥廓露肅原野背暑而出
爾草間驚寒而入我牀下或有聲相應氣相依雜蠨蛸
於内屏混熠燿於前除羅幌燈寂珠簾月疎掖庭聞而
夜久華省聽而秋餘若乃愁雲結隂暮雨流濕拂寒威
之密邇當暝色而逾急我堂既在我室既入亦何異羣
鳥養羞昆蟲閉蟄嬾婦也唯爾可以促女功羇人也唯
爾可以催客泣夜如何其夜未央天晴地白月如霜士
有衣絺綌坐藜牀怨空階之槁葉聆暗壁之寒螿乃言
曰何彼蛩矣與時行藏火氛鬱蒸迹邁於中野秋氣融
朗聲聞於西堂然後屏輕箑卷凉簟時歲忽以徂謝功
名曷其荏苒美豳化之有成陋晉風之太儉夫如是莫
不驚白露之蟲躍望青雲之鴻漸
聽秋蟲賦(唐)李子卿
時不與兮歲不留一葉落兮天地秋況白露之夜遥聽
隂蟲之啾啾且鳴因夜急思以秋苦始趯趯而緣階轉
喓喓而入戶輕颺颯而韻合殘溜泠而響聚隴水咽而
應然峽猿啼而何取由是知悲秋者自此生興感物者
因兹為主則有三年逐臣千里遠客鄉路何處君門且
隔吟澤畔之風秋卧江臯之煙夕逆旅愁聽鳴蛩四壁
欲解寒衣蕭然淚滴婕妤恩薄義猶辭輦永巷秋深層
城夜淺凉月斜照明河近轉塵滿瓊鈎珠簾不卷秋聲
四入曼睩雙泫長樂歌鐘悲來莫辨香衢甲第趙李經
過霞擁繡軸風調玉珂高堂引滿醉舞婆娑永夕之樂
孰知其他清露醒後遶砌聲多瞪視凝聽傷如之何去
歲良人遠征絶域錦書欲寄翩翩鴈翼不語朝紡含顰
夜織其那空閨悲鳴亂逼欲夢翻驚方愁更憶臆絶聲
聲門前月色貧士失職寂寞下帷蘭葉風敗苔痕雨滋
覽鏡而玄髮將白拂塵而素衣巳緇柴門日暝響沸茅
茨展轉孤枕偏驚故時念懸鶉之正弊恨躍馬之將遲
何必葉落自長年悲且蟲之聲也無端人之聽也多緒
亦由心羇者多感激志苦者易悽楚苟有任於行藏亦
何嗟於寒暑水之積也鱗斯奮風之厚也翼斯舉彼數
蟲兮何知且逍遥以容與
鳴蟲賦(宋)孔武仲
微哉鳴蟲也彼各有徒深者潛形於數仞之壁高者或
託於百尺之梧嘈然四起雜爾相呼其幽隂悲愁如寡
婦秋歎於幃幄其荒凉慘淡似客舟夜語於江湖其聲
若曰歲既秋矣凉生暑徂霜稜稜以將結露炯炯而歸
蕪茁然豐者為白草蓊然秀者為枯株彼無情而若此
況吾儔飲泉食土夀命不長者歟余聞而誚之曰是何
譊譊之多也天地至公惟有生死抱隂而隕乘陽而起
顧無物而不然尚何為乎憂喜取於爾類則有麟鳳之
與蜉蝣譬諸吾人則有彭祖之與殤子雖萬口之讙譁
訴高明而不巳恐造物者聞之必有按劒而盼者矣不
取戮於天公將見殲於社鬼語未畢歸而自尤曰彼之
所以異於吾者躁也吾之所以賢於彼者默也奈何紛
紛與之爭言是吾惑也不若收視反聽外與之絶既而
長城鼓闌遠漢星滅日出東隅蟲聲遂歇
秋蟲賦(宋)陳造
金飇之淒清鴈空之澄凝叢悽聚悲而為萬壑之秋聲
非鐵心而木腸疇能不悼其魄而動情況夫唧唧切切
更應迭和自宇而戶彼何物邪如私語如怨愬如盆繭
之抽緒斷而復續專中宵而悲鳴有不聞爾信能令志
士之竊歎而思婦之涕零揆生世之幾時胡歴耳而女
聽予已冥蠻觸屏螟羸捐青錢市黃糯盥新篘命白墮
究三齊之妙而供百榼之課彼夫雞窗之雕鎪螢囊之
吾伊等夜蟲之么麽
放促織賦(宋)楊萬里
楊子朝食既徹步而圃嬉遥見一二穉子集乎遠華之
堂環焉其若圍俯焉其若窺躡焉其若追也楊子趨而
往視之蓋促織之始生而尚未墜地而未能飛者也嘉
遯而不仕故高步而不卑辟穀而不餁故癯猊而不肥
既蚱蜢其修髯亦翡翠其薄衣彼其臂短而脛甚長是
故將進而趦趄翹立而孤危也楊子笑謂穉子曰汝豈
識之乎是固夫霜凄露感而恤緯征人之裳者歟身勤
心苦而提耳女功之荒者歟晝聞宵㗲自基而徂堂者
歟多言強聒身隠而聲彰者歟若悲若怨若憤若歎而
吟嘯秋夕之清長者歟奚失據於幽茂而阽身於躙藉
若是其幼且孱也迺命穉子藉以羽扇遷之叢間見密
葉其躍如曝冬日其欣然穉子反命曰是蟲也若子産
之魚圉圉然洋洋焉矣楊子使穉子反視之至則行矣
聞早蛩賦(有序)(明)高啓
至正丙午五月十三日夜坐中庭聞蟋蟀之聲感而有
賦
龍集丙午仲月維夏祝融當衡蓐收伏駕悵炎氣之興
晝欣湛露之流夜於是蓮塘涵清梧館閟靜纖絺方御
輕箑未屏息號蟬之繁喧罷棲鵲之暗警何隂蛩之忽
鳴寤余寐而獨省稍入戶而侵幃纔緣階而傍井若暑
徂而律變簟色凄兮欲冷迅飇發兮騷騷斜漢迴兮耿
耿方其或咽如啼或激如嘯喓喓孤吟唧唧相弔蔭淺
莎之蒙蘢翳深叢之窈窕巳厭聞而愈逼乍欲尋而莫
照含清商之至音非假器而為妙促素機之惰工亂朱
瑟之哀調未連響於絡緯暫依明於熠燿若乃靜院閒
宫荒園廢驛草長幽扉苔滋壊壁候月光而未旦聽雨
聲而乍夕久棄長嫠之婦遠寓窮居之客莫不對景興
愁攬衣動戚謬感年之將逝誤驚寒之巳積影就燭而
誰依泪橫襟而自滴不待風凋漢苑之柳霜隕湘皋之
蘭苟斯聲之接耳即掩抑而摧殘余何為而亦起荅悲
韻而長歎聞七月而在野實詩人之所志今胡早而不
然豈天時之或異乘火令之中衰應金氣而先至推象
類而占之若有兆夫人事然物生兮何常庸詎測夫玄
意抱微憂而何言乃拂枕而復睡
蟋蟀賦(有序)(明)陸可教
陸子夜讀書聞蟋蟀吟砌間甚悲感微物之無情驚四
序之如逝援筆成賦以寄厥懷其辭曰
良夜既半寂居鮮歡罏煙未盡華燭將殘忽有哀聲來
自砌間顧而喟曰此蟋蟀也胡為而止胡為而鳴伊孰
使之有情無情惟熙春與茂夏兮百鳥噦噦其嚶嚀競
柔條而戀芳蕊兮矜紅衣與翠衿胡是物之瑣細兮獨
含感於秋辰爾其為聲也凄清激冽啁啾騷屑如怨如
慕如慘如悦如歎如訴如哽如咽如譖如詛如誓如訣
近者如昵遠者如别驟者如唱徐者如曳低者如斷止
者如絶靜者如思繁者如聒乍聞乍息乍流乍澀四無
人聲載啾載唧宛如驪姬中夜而泣餘韻悠揚附枕侵
牀匪伊絲竹自然宫商又如韓娥哀聲繞梁銀缸燄息
玉壺漏寂四壁寒聲曼引如一又如褒姒嘻而裂帛薄
帳寒透繁音半逗殞葉墜階迴風撲牖又如王嬙琵琶
夜奏寒堂草濕墜露初滴乍疑初雨隨風淅瀝又如英
皇瀟湘鼓瑟曲檻疎櫺孤燈夜清泠泠入耳凄凄刺心
又如文君白頭哀吟綠牎如霧流螢暗度聲聲相續如
出機杼又如木蘭當閨織素吁何其悲也故知無情者
物迺遇秋而必傷有情者人詎感物而無愴豈直月令
紀時於居壁詩人發歎於在堂王褒有俟時之頌宋玉
有悲秋之章哉爾迺瓊樓豔妾金屋麗人朱顔曄其不
再君恩極而易傾思琴瑟兮惜遥夜拂羅綺兮愁暮齡
怨瑶草之將歇悵團扇於秋深况復昭陽夢斷長信苔
生玉階露滿兮歎復歎翠被凉生兮吟重吟莫不聞聲
太息掩涕霑襟亦有關右羇妻遼陽戍婦盼交河兮無
書指邯鄲兮有路身欲化兮江上石目巳斷兮河橋樹
時倦織以停機聽蠨蛸之在戶憶蘭蕙兮春初怨芙蓉
於秋暮又若驅車出塞負羽從軍離離白草莽莽黃雲
念滅虜兮何期思麟閣兮樹勲况佳人兮渭曲復愛子
兮江濆撫戈劒以色變悵離别而思棼忽悲音之互動
壯心激以如焚復有負屈才人抱竒志士書十上而無
成策屢干而未遂蒯緱劒兮誰憐黑貂裘兮巳敝歎韋
編之三絶兮隂符於五夜心耿耿兮日邊氣炎炎兮斗
際感是物之得時擊玉壺兮屢碎又如遷客投荒孤臣
去國屈原動湘浦之悲吳起灑西河之泣安國罷兮心
未灰蘇武歸兮頭巳白此時迺見物候凄凉西風蕭瑟
耿四野之寒吟倏驚魂以蕩魄乃若析圭紫極紆組彤
庭賦秋蓮於北夜對紫微於西清唐風吟兮主德勸豳
詩誦兮民事勤猶且顧時視晷觸物驚心異潘生之感
遇同陶侃之惜隂矧懷恩而未報恐歲暮之子侵驥伏
櫪兮思騁鷹在韝兮欲騰懼心長而鬢短能無慨於兹
聲於時歎息未終庭葉驟隕呼酒獨酌廢書就枕倏起
舞於聞鷄竟達曙而忘寢
蟋蟀賦(有序)(明)俞允文
蟋蟀秋蟲也猛性嗜鬭志在必勝其鳴聲又特悲壯庶
幾感靈激神固蟲豸之可畏然余覽國風月令及歴世
才士所為詩歌咸非專賦郭賈之博物多識又絶無定
名率皆相襲而未盡其理因綴叙其所産化聊以備數
焉其辭曰
伊蟋蟀之微渺兮惟秋蟲之獨靈含春華之昭質兮吸
玉液之清泠性耿介以毅武兮才盡節以僄輕挺天姿
而無因兮相歴覽其修能不程才以知類兮豈瓌異而
見珍爾其為類也則有噓吸洿洝呌嘯魁坼崩榛灌莽
之原渟涔淺草之區綠房紫莖之囿黃苔白蘋之陂堀
堁灪澳滲灕沮洳埃藹菸䓃夕勁朝稀㵫㵫濕濕底壅
腐餘忽焉是産為蠅為蛆别有複閣成臺離榭幽堂玄
疏黑䃤之室曲瓊椒塗之房蘭金藻玉之宫璇題縹壁
之廬清馨轉蕙之館晏温流香之渠爰有麗人妙妓姣
女妖姬姱態柔情妖蠱媠窳盤衍其中者忘日夜而冥
迷熺綠煙&KR2440;朱液或乃淪精降魄含形儲軀詭色非純
正氣戾違繇斯言之未足稱奇余固可得而略也至若
月竁風丘蒸巒霧谷炎厓錡甗以屼㠥䨧壑崔&KR3407;以
&KR0008;峛崺㟟&KR3326;㟋&KR3155;隈隩蹊絶往蹤藪斷來牧若乃昈豹
孽狐甝虪獦狙鞅&KR3152;格磔乎其側王虺巴蛇毒螭巨蝮
歍尼陵卵乎其傍雄鴟猛鷙鵰鷹俊鶻咆嗥亶翔乎其
巔赤螘玄蜂射蜮蠚喝噬噆剖殈乎其陽山魈木魅隂
鬼厲神熊熊焉魂魂焉錞窟宅而跳陸梁復有千年積
死之樹孤軍隕馘之阬蕭蕭古馗&KR0609;&KR0609;蕪城仆雷之榦
𡵻雲之楨櫹兮榝兮若陁若崩疊衆怪㩫百靈壯瑰偉
之所積卒成氣乎竒生其為狀也則有敦脄紫茜平膚
銀液齗斮霜葩股弩狚戟翅鑠流金翼凝點漆頂渥丹
砂項塈青䨼鋸牙辟灌以&KR1686;䶪巨顙碨礧而簡積馮馮
兮駓駓觡觡兮觺觺何竒形而異模差可仿像而靉霼
亦將有公子王孫倖豎權戚驃將豪商遊俠燕飾三川
五都之雄六郡三輔之客厭百戲之巳疲歎黃金之無
益聆烈音之䃔&KR0008;羨節鄂之岝額命林穴以獮秋兮彃
曜靈使西沉揮赫熛以列炬兮戒富媪以見琛爾乃赬
玄顔炘浮林鬭獑猢躐獜㺑阽嶄巖刉岑崟飛聰硿濛
沉明突冥巧網四匝狡穴三門雲布星羅下無軼奔闟
茸殪魁梧臻畢獻所獲犒其最勤納以琦璜之窩飴以
珠穟之榮沐以華清之潔晞以赫戲之晶攬翠菣之纚
縰攃青蠅之臊腥信襲養之既和率應機而莫攖於是
命儔集好駢駕連纓相與很觀夫戰鬭之變態廉度其
勝負之殊形各施綵以代幟均約結以定盟設誘哤聒
用壯敵情其始也則唆唆躍躍躙躙躤躤或峙或植鐵
或蹶如䧟石或㘚唅而彪咻或趫捷以狼戾或深沉以
保介或俇攘以赴勢或怦怦伺抽憑或桓桓包慷慨乍
渾奔以相嚵儵急對而分躓擇肉而唰喇拉折扼吭而
攀翻㧙批聲砰礚以先鳴騁後凱而彌厲或逐北而隨
旋或受詘以凌遽固三接而三捷亦再角而再礪循性
情之自然陋孫吳之韜袐然後衆變殫單伎&KR1224;怯負者
愁賄助勝者榮立價傾兩都射溢千鎰功以虓武見貴
名以將軍是策豈獨衛鶴乘軒秦松授職此固媮樂之
方信足以極一時之偉特也若乃燕地飛霜楚水增瀾
天崝嶸而短景風颼飀而薄寒才巳盡而見放形枯槁
而摧殘聲酷&KR0008;而不舒夜漫漫其未闌感唐風之覽化
興楚客之永歎亦有貧士失職獨婦棲山久客登樓愛
子戍關畸人鞠而無偶壯士去而不還臨年被戮之孤
垂老欲别之鰥忽傾耳以頹思何愁戚之多顔心有懲
而靡亂涕無從而獨潸奚哀音之中人兮誰能破涕而
為歡蓋亦聲音之至妙也豈若簫琴之比律於䕫襄昆
蚑之唭㘈於蛇蜒云爾哉亂曰素節玉貞類介士兮雲
翼振振發皓商兮馮化撰體靡有方兮窮隂弸割陽精
降兮雖有竒心怊替爽兮俾協詩歌闡靈藏兮
蟋蟀賦(明)高承埏
夜正清兮蟋蟀鳴蟋蟀鳴兮無斷聲汝助余之愁歎余
為汝而傷情匪相期而識起實因感而言生彼夫大化
匠形玄工鼔氣靈蠢同符洪纖一類咸莫為而自然各
含生而具智是故因時而動應候而鳴其為物也蒼黃
其色跼蹴其形䰅尾兼具足翼俱成貎同跳□狀類飛
蝧蛄蟻是伍蛩螿為朋穿庭階之曲居廡砌之橫構隙
土以為窟縈落葉以為城飲草頭之墜露照壁孔之餘
明可謂於世無求於物無爭者矣然而乘風度吟待月
送響雄聲據張清音嘹喨若絶若續如歡如愴伴夜讀
於窗前亂宵杼於機上入離人之愁耳侵幽客之夢況
緣有王孫公子嬉兒狡童緣聲訪跡卜響尋蹤周遊不
巳秉燭以從截筒以為物色折箸以為先容張褏以為
羅網結草以為環攻投閒抵竇發幽搜空類晉人之覓
介子似漢使之求嚴公拔乎其尤簡乎其異鐵首蜂形
金腰虎背品質既殊聲價遂倍居之瑤盆登之瓊字飼
之豐粒飲之潔水凡切所需莫不精備朝伺夕窺一日
數啓然猶未也招朋偕侶消暇乘閒依稀乎命帥出境
髣髴乎拜將登壇賭以玉麈注以金錢東西對列左右
旁觀策之以草幹鼓之以笑喧其形昂若其聲喑然見
形而鬭志遂起聞聲而雄心各前張牙耀刃豎䰅矗竿
挺翼直接跋足爭先一進一退載合載旋形勢既陳步
伐不愆或佯輸而乍走或凝立而持堅頡頏巳久雌雄
迺殊負者斂形却竄捷者凌勢長驅餘聲不絶膽氣猶
粗逞雄憍於頃刻變勝敗於須臾蓋不離方寸之餘地
而若開八陣之壯圖莫不揚聲贊采抵掌諧呼又或寄
生水濱之遐託響深山之杳足音無聞履綦不到抱異
質而莫顯發閒吟以自弔與霜草而同枯等荒壤而並
槁若是者又不知其多少然則其生也將何所為其鳴
也抑何所思其隱而藏也何所託而逃其出而顯也何
所求而期其具鬭之性也果有何不平而含忿其見鬭
之形也果為誰效力而揚威其鬭而勇也果何慕於受
賞其鬭而怯也果何乞於垂悲嗚呼噫嘻萬物一府古
來共盡動息由時行藏皆運雖遭際之或異實化歸之
俱順彼寓形宇内固巳渺乎爾託鳴長夜復能幾何慨
寒風兮將至傷留連兮無多喁吁啾唧悽清宛轉一唱
三歎重於是乎有感
鬭蟋蟀賦(明)吳綺
露老楓梧之月雲深卵色之天五雉翻盆盧看擲帽雙
犀出塹馬笑投錢劉寄奴之豪情未巳賈秋壑之逸興
重鶱爰徵威於羽國遂選勇於蟲兵黃金鑄稱紫玉雕
罌既曹分其種色次部伍其重輕弱足之與強頭譜前
論系一青之及五白刪外存經於是此詡蜘蛛彼誇蝴
蝶翅翅梅花腰腰薤葉氣一鼓而不衰勇三登而未竭
其未合也如木鷄之不見其既鬭也儼鐵騎之相持爾
乃金號琵琶香稱獅子戴我頭來飽卿拳矣或始伏而
終摶或初生而後死淮隂之渡齊水輕騎潛行鉅鹿之
鬭秦軍呼聲亂起義戟銀䰅怒銛鐵齒必甘心於亂人
將報聲於知巳若夫巧在伐謀鬭非專力見壘滿而氣
生聽轂鳴而義激笑薄枝於螳川羞覆師於蟻國宜乎
博縱千金采陳雙壁出壘升場寒敵軍之心膽收缶論
功饗主人之梨栗也
螳蜋賦(晉)成公綏
仰及茂隂俯緣條枝冠角峩峩足翅岐岐尋喬木而上
綴從蔓草而下垂戢翼鷹峙延頸鵠望推翳徐翹舉斧
高抗鳥伏蛇騰鶴擊隼放俯飛蟬而奮猛臨蟪蛄而逞
壯距車輪而軒翥固齊侯之所尚乃有翩翩黃雀舉翮
高揮連翔枝幹或鳴或飛覩兹螳蜋將以療飢厲嘴脅
翼其往如歸
尺蠖賦(宋)鮑昭
智哉尺蠖觀機而作伸非向厚屈非向薄當靜泉渟遇
躁風驚起軒軀以曠跨伏累氣而併形冰炭弗觸鋒刃
靡迕逢險蹙脊值夷舒步忌好退之見猜哀必進而為
蠧每驤首以瞰塗常佇景而翻路故身不豫託地無前
期動靜必觀於物消息各隨乎時從方而應何慮何思
是以軍算慕其權國容擬其雙高賢圖之以隱淪智士
以之而藏見笑靈蛇之久蟄羞龍德之方戰理害道而
為尤事傷生而感賤苟見義而守勇豈專取於弦箭
尺蠖賦(唐)東方虬
六氣氤氳四時平分天道怳忽是生萬物化而為鳥兮
有鳴鳳之來儀化而為蟲兮有尺蠖之能屈原夫蠖之
為生也不飲不食非榮非利無欲近道處身似智幸禀
天地之生亦承雲雨之施哂摶擊而爭疾輕爪牙而自
致其勇也不怯雷霆之聲其慎也寧勞鷹隼之鷙浩然
無悶之境獨處不爭之地多其順時而出就暖而長吐
微絲以逍遥蹙緩步而來往當靜泉澄遇躁風興屈伸
進退翼翼繩繩同吹萬而生養體抱一以含弘聖人書
之以作誡君子行之而足徵況不才之下士敢求伸以
自矜
尺蠖賦(宋)王禹偁
蠢爾微蟲有兹尺蠖每循塗而不殆靡由徑以或躍懼
速登之易顚固將前而復却所以仲尼贊易取譬乎屈
伸老氏立言用嘉乎柔弱吾嘗考畫卦之深旨見觀象
之有以蓋美其時行則行時止則止寧鳬趨以鴻漸不
麏驚而鵲起知進知退造幾微於聖人一往一來達消
長於君子物有以小而喻大事可去彼而取此至若春
日遲遲品彙熙熙知時應候附葉尋枝每委順而守道
不躁進於多岐自中規而中矩非載驅而載馳其行也
健而不息其氣也作而不衰曲乎形類彤弓之彎矣隆
乎脊狀柷敔以陳之豈比乎蟲張網而役役蟻循磨而
孜孜者哉懿夫微物尚有伸兮有屈胡彼常流但好剛
而惡柔苟克巳以為用奚反身而自求得不觀所以察
所由驗人事之倚伏考星躔之退留自然寒暑相推而
歲功及物日月相推而大明燭幽者也其或昧其機循
其迹不知我者謂我進寸而退尺探諸妙賾諸神知我
者謂我在屈而求伸異蜂蠆之毒唯思螫人等龍蛇之
蟄實可存身夫如是則蛙黽怒而受式非度德者螳蜋
奮而拒轍豈量力也未若尺蠖兮慎行止明用舍予將
帥之庶悔吝而蓋寡
蚯蚓賦(唐)東方虬
惟隂陽之播氣實萬類以呈形有微蟲之禀質應甲子
而濕生雨欲垂而乃見暑既至而先鳴乍逶迤而鱔屈
或宛轉而蛇行内乏筋骨外無手足任性行止物擊便
曲徒進退而皓首竟不知其所欲東西詰屈南北夤緣
上食塵塊下飲淵泉應軒轅土德之王入蔡邕勸學之
篇其體甚微其用至專墐泥塗以自保觸鹽滋而罔全
豈造化之賦命信歸之於自然
蚯蚓賦(元)任士林
大塊噫氣人籟比竹而善鳴者則有羣物以旁以注以
胷以臆以脰以翼類不足而足也彼却行之微息示土
德於帝初進不吸風露之枝退不登鼓吹之車誤中斷
於斤劚而蠕動之自如何壯聲之激發而止作之誰歟
時則綠雨圍隂碧雲漏晴江月流清得意自鳴人闖之
而復寂夜中分而既停何其異也予不聽之以耳而聽
之以心而聽之以氣也嗟夫夫人之聲生於所感感生
所遇耳目心志其具也喜怒哀樂其樞也故發若機括
振若金石感之者形開入之者心趯是以飯牛扊扅九
歌五噫安知非溺喪而不知歸者邪彼且委形於天委
和於壤聊以呻吟其天倪不足係人間之俯仰童子曰
吁含化以濡不如抱枯含聲以吷不如冬結彼固妄鳴
之子亦妄聽之矣
蝸牛賦(有序)(唐)馬吉甫
甲辰歲夏五月余寓居官舍時雨初止有蝸牛蠢蠢緣
堂砌而上恐致踐履之禍因命稚子移於牆隂乃潛角
縮殼而有自衛之意退為賦云
蕤賓仲月逆旅孤亭薄宦春罷門閒晝扄雲漫漫兮雨
冥冥荷蕖紅兮苔蘚青卷隂風於北幌閒皓月於南櫺
觀蝸牛之蕃育何詭錯之殊形若乃順隂而起背陽而
化夤緣於草木縈委於臺榭傍庭廡以徐迴循牆隅而
亂下纖角内奮寧交觸氏之兵堅殼外圍終結野人之
舍闕爪牙兮自達無羽翼兮相借本忘情於蚌守亦何
憚於鴟嚇故其投迹多閒冥心寡欲進不奔競退非飲
啄吸大道之淳精體中庸之止足匪徇物而无悔恒居
沖而守樸升清流兮不為寵頓黃汙兮不為辱豈螺識
之可量何蜺智之能較借如海蛤無脛江龜有靈懷珠
胎以自伐韜玉兆以先形蜋之捕也後黃雀而寧懼魚
之貪也前翠竿而不驚觀萬夫而恕己會千載而作程
乃知無用之為用求生而喪生
蜉蝣賦(有序)(晉)傳咸
讀詩至蜉蝣感其雖朝生暮死而能修其翼可以有興
遂賦之
有生之薄是曰蜉蝣育微微之陋質羌采采而自修不
識晦朔無意春秋取足一日尚又何求戲停淹而委餘
何必江湖而是遊
蚍蜉賦(晉)郭璞
惟洪陶之萬殊賦羣形而遍麗物生微於昆蟲屬莫賤
乎螻蟻淫淫奕奕交錯往來行無遺跡騖不動埃迅雷
震而不駭激風發而不動虎賁比而不懾龍劒揮而不
恐乃吞舟而是制無小大與輕重因無心以致力果有
象乎大勇出竒膠於九眞流赬液其如血飾人士之喪
具在四野而交結濟齊國之窮師由東山之高垤感萌
陽以潛出將知水而封穴伊斯蟲之愚昧乃先識而似哲
蚍蜉賦(有序)(唐)李德裕
此郡多蚍蜉余所居臨流寔蕃其類或聚於袵席或入
於盤盂終日厭苦而不知可禦之術因戲為此賦令稚
子和之
惟江潭之下國況幽居於澤畔何螻蟻之微物亦有徒
而凌亂或泮散於經笥或夤緣於食案余乃戲而問之
曰爾能居厚地而漏山阿無乃處吾身而為大患蟻不
能言詞以臆宣其旨曰我禀形於造化亦一氣之所甄
嘗濟齊師之乏曾聞媯德之羶覩封穴而知雨驗寸壤
而得泉以時術而不息故學者得而稱焉戴粒而遊若
巨鼇之冠神嶽繞磨而行如日月之麗青天若乃依垤
緣壁淫淫奕奕其聚無聲其行無跡值晏温而出遊當
祁寒而入隙迅雷作而靡駭微雨灑而自適生雖瑣細
亦有行藏止若羣羊之聚進如旅鴈之翔乘其便也雖
鱣鯨而可制無其勢也雖蛭螾而不傷今願悔過戢於
垣牆豈敢同青蠅之點白汙君子之衣裳
御定歴代賦彙卷一百三十九
