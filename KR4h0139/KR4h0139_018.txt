欽定四庫全書
御定歴代賦彙卷十五
地理
華山賦(有序)(唐)楊敬之
臣有意諷賦久不得發偶出東門三百里抵華嶽宿於
趾下明日試望其形容則縮然懼紛然樂蹙然憂歊然
嬉快然欲追雲將浴於天河浩然毁衣裳晞髮而悲歌
怯欲深藏果欲必行熱若宅爐寒若室冰薰然以和怫
然不平三復晦明以搖其精萬態既窮乃還其真形骸
以安百鈞去背然後知身之治而見其難焉於是既留
無成辭以長歎翛然一人下於崖金玉其聲霜雪其顔
傳則有之代無其鄰姑射之神蒙莊云始不敢視然得
與言粲然笑曰用若之求周大物用若之智窮無端三
四日得無顛例反側於胷中乎是非操其心而自别者
邪雖然喜若之專而教若之聽無多傳
嶽之初成二儀氣凝其間小積焉為邱大積焉為山山
之大者曰嶽嶽其數五余尸其一焉嶽之尊燭日月居
乾坤諸山並馳附麗其根渾渾河流從南而來自北而
奔姑射九嵕荆巫梁岷道之云遠兮徒遙而賓嶽之形
物類無儀其上無齊其傍無依舉之千仞不為崇抑之
千仞不為卑天雨初霽三峰相差虹蜺出其中來飲河
濱特立無朋似乎賢人守位北面而為臣望之如雲就
之如天仰不見其巔肅何芊芊蟠五百里當諸侯田嶽
之作鬼神反覆蛟龍不敢伏若歲大旱鞕之朴之走之
馳之甘雨爛漫百川東逝千里而散噫氣蹶然怒乎幽
巖漸於人間其聲瀏瀏嶽之殊巧說不可窮見於中天
挲挲而掌峩峩而蓮起者似人伏者似獸㘭者似池洼
者似臼欹者似弁呀者似口突者似距翼者似抱文乎
文質乎質動乎動息乎息鳴乎鳴默乎默上上下下千
品萬類似是而非似非而是其無繕人事吾焉得畢議
今作帝耳目相其聰明下矚九州在宥羣生初太易時
其人俞俞其主人者始乎容成卒乎神農中間數十君
姓氏可稱其徒以飲食為事未有仁義時哉時哉又何
足涖是後敬乎天成乎人者必闢其心假其神與之齡
降其人故黃有盛德蚩尤為賊生物不遂帝乃用力大
事不可獨治降以后牧三人有心烈火就撲其子之子
其孫之孫咸明且仁雖德之衰物其所宜由夏以降湯
發仁以王癸受暴以亡甲戊誦釗不敢有加唯遵其常
享國遂長天事著矣莫見乎高而謂其茫茫余受帝命
億有萬歲而不敢怠遑臣贊之曰若此古矣祖矣大矣
異矣富矣庶矣駭矣怖矣上古之事粗知之矣而神之
言又聞之矣然神起居於上宫室於下如此而久矣其
所見何如也曰見若咫尺田千畝矣見若環堵城千雉
矣見若桮水池百里矣見若蟻垤臺九層矣醯雞往來
周東西矣蠛蠓紛紜秦速亡矣蜂窠聫聫起阿房矣俄
而復然立建章矣小星奕奕焚咸陽矣纍纍繭栗祖龍
藏矣其下千載更改興壞悲愁辛苦循其上矣臣又聞
云古有封禪今讀書者云得其傳云失其傳語言紛綸
於神何如也曰若聞聖人撫天下既信於天下則因山
嶽而質於天不敢多物若秦政漢徹則率海内以奉祭
祀圖福其身故廟祠相望壇墠迤邐盛氣臭夸金玉聚
薪以燔積灰以封天下怠矣然猶歉歉不足秦由是替
漢由是弱明天子得賢者在位能者在職廟堂之上垂
衣裳而已封禪存可也亡可也
華山賦(有序)(唐)達奚珣
太華之山削成四面方直者五千餘仞盖嶽之雄也往
因行邁望之不及今來何幸作尉於兹因而賦之以歌
厥美
華山惟嶽羣嶽之雄天開厥狀神致其功昔與襄山連
岡不絶河水長注横流曲折神元再造拓崖而兩分仙
掌常存倚天而迥列其後多歴年所至於夏王窮地絡
正乾綱綠甲之功既就玄圭之業有光定我祀典因為
舊章同夫三事偉哉煌煌徒觀其倚伏而起削成而峻
作秦塞之高標為豫州之巨鎮其南接楚其北臨晉嶔
乎數都之間豈惟直上者五千餘仞遠疑將適近若將
騰氤氲綠潤霮䨴青凝發地壁立連天石稜披重霄而
自致與元氣而相陵旁望羣山兮盡為幽側猶夫南面
兮用資峻極巍巍乎掩夏雲之竒峰蒼蒼然合秋天之
正色近壓關輔載樞京國此其所以為嶽者也若乃人
寰不遠勝氣常清石含古色泉落秋聲懸巖蔽虧謂乾
坤之闔闢洞壑幽䆳汎雷雨之滿盈怳怳乎又似龍虎
潛伏鬼神含精伊彼崇林望之盡目參浩氣而森秀侔
斷山之遙矗仙草殊品靈花異族不以無人而不芳香
風麗乎圅谷皆負靈造是潤是黷具物靈繁故難詳鞫
蕭條世俗髣髴神仙玉女明祠星壇尚在羊公舊室石
榻常穿霧雨迷處雲臺巍然則知大象所存何有於古
列真攸萃寧獨於先國家南正司天北正司地人神不
擾方嶽定位森森象設之若生憺憺威稜而可畏宗伯
制禮巫咸視事殺氣每登騂剛必備盖所謂敬而無黷
厲夫精意此則邦之禮物也受命如響依人而榮攸歆
盛德載答嘉生不愆旬時作為雲雨白漿既挹黃玉斯
睹隤止如山永康中土此則神之叶贊也物被山嶽非
無壯麗或隠峰於羣嶺或結根於荒裔空聞象外之談
何貴人間之世而我直兩都之大道當三條之正中偏
近日月高謝紛濛通天之氣成天之功鑾輅常幸聲明
有融能事無爽揚言莫窮舉天下而爭長故難可比而
崇
華山賦(明)許讚
噫吁巍哉華山質聳千萬餘丈於鼇極之初分其高無
垠根蟠千萬餘里於混元之始判其大孰倫突出雲表
直指天津噴吐風雷拂拭星辰慨自洪荒以來羲農之
創則軒唐之造鈞舜禹治績湯武革因皆興起於嶽麓
之左右孰不法象乎夷則而仰遵乎明神迨夫秦漢以
下則但知陳玉帛以徼福具牲醴以致禋而巳孰知嶽宰
西方秉灝靈掌商政令肅貞上天付以收斂效實之
名號委以清汰勁政之權衡凡物之未過者不阻其長
飬物之太盛者必伏其裁成故月無棼次日無逆行雲
無妄發雨無妄晴禾稼不得過時而暢鬱草木不得驀
候而妍英夫西行為金金禁也物之流溢茂濫過常度
矣禁止之而不得肆金色為白白質也物之炫燿文采
失本原矣白還之使歸於情匪曰摧其華節之則復生
匪曰傷其英歛之則復榮此嶽之性情司令通萬古徹
八&KR3357;而無息無更者也以言其景象則黃河洶湧望嶽
而南注者若朝徑渭潺湲遵嶽而東過者如緯玉井澄
冷兮蒔寳蓮之竒祥月嶽窈窕兮森蘿藤之芳蔚砰青
柯兮蒙古樹之槎枒觀白雲兮聽飛泉之鼎沸其至竒
者五指嵯峨於凌巔千載具言而可畏名為仙掌不知
何謂豈以制引烟霧虹蜺而節宣化理抑指麾垣度辰
躔而佐調元氣乎其名曰華者則以其亭亭萬丈而巖
巒交匝靈秀萬狀而四出如蝟磥砢無窮稜層難既依
稀乎紅紫蔥蒨乎蒼翠或析瓣分枝或呈葩衍類望之
者真如芍藥芙蕖而四面互植玉樹玫瑰而千章交芾
也名之曰華是為可貴
華山仙掌賦(以化作有端遙存麗壯為韻)(唐)尹樞
覽削成之峰見靈掌之狀拓跡崇岫據竒疊嶂迢亭上
竦赫奕東向高蹤可觀猶存二華之間纖指遙臨遠蹠
重霄之上爾其依峭壁據崇巒排物外撫雲端羽客遐
指都人竦觀據開闢之殊致若騰陵而上干惟昔巨靈
啓斯太華拓崇崇而喬嶽西靡決浩浩而洪流東下故
能遵八川安萬化幹厚土存中夏姜嫄歆於帝武跡可
相倫伯禹導於龍門功亦齊霸厥道可遵厥狀斯存仰
摧天漢遙臨國門蓮萼高生如將搴擷桂枝傍倚狀欲
攀援試冥搜於玄造諒遺跡於坤元若乃傍攀冥蒙上
指寥落右倚岑嶺左臨絶壑紛詭狀之無朕諒神功之
有作星壇未没必俟於捧持石鼓常鳴庸非其拊摶揖
之永久斯為不朽嗟列嶽之所無小終南之何有喻天
地惟資於一物拯沉溺豈藉於煩手常抗跡於介石乃
遺芳於崇阜依乎泬寥揭彼嶕嶢聳昈昈於千仞擢纖
纖於九霄折若華於暮景捧麗日於晴朝既瞻眺之無
斁望提攜之匪遙共仰瓌姿徒懷壯麗如排霧雰似拂
昏曀遐窺巨跡猶存體物之辭迴瞰崇朝暫寫凌雲之
勢
仙掌賦(以指掌極瞻峩然秋碧為韻)(唐)喻餗
行盡煙蘿仙峰隠嶙兮高掌巍峩無得而踰扼金方之
險固不言而信指秦地之山河觀其贔屓削成崟岑遠
蹠斡開元氣剖破凝碧五千餘仞兮似假扶持百二之
都兮如能指畫每勞瞻望徂秦適洛之人誰可攀援駕
鶴驂鸞之客勢比捫天形標一拳旁臨而靄靄無際直
上而巉巉克全稍謂動搖帶晨光而耀若如同拊擊聞
石鼓以轟然可以引羣生麾八極孤標承露之狀想蓄
拔山之力霽雨飛盡見毛女同掌上之人嵐岫叢分封
蓮峰為握中之色勢孤聳於巖巖形不類於纖纖拆煙
霧以斯出控關防而可瞻夕清而丹桂輪低疑將禠佩
晝短而六龍駕逸似欲攀髯拏攫難窮規模酷似莓苔
剝綠以盈握葛藟駢青而繞指因罅裂以文成偶嵌空
而脈起齊大道之悠久挈坤維之綱紀有客西遊時當
凜秋始憑軾以遐睇惟攀雲而寫憂吾聞太華中立黃
河西流有巨靈兮受天之命擘竒峰兮裂帛斯柔故得
一帶東引致洪濤而直注千尋西峙標異跡以長留况
乃豫鎮稱雄秦城是仰沉潛之右臂斯見示化之前蹤
可賞豈非大壯皇都制遐荒而示諸掌
仙掌賦(以白帝西下黃河北來為韻)(唐)房元洛
造化巍巍表迹西夏蓄巨靈之贔屓擇雄峰以照寫迥
抗羣嶽旁臨九野誰謂河廣我則視之於掌中誰謂山
高我則數之於指下駭乎哉當其清濁未判兆朕未彰
孰謂真宰廓此殊常奠峻崿之蔥翠分靈掌之玄黃直
指無虧受金莖之勁質如山不動合仁義於聖王爾其
雲散天澄煙消雨霽旭日暉映隂崖虧蔽狀若拍紅霞
之霏微捧清霄之搖曳察其迹也雖見於東峰混其嶽
焉是配於秋帝及乎蓐收謝玄冥格日彩寒霜氣白上
捫星漢左控虞虢南聳羣嶺北臨廣陌將招泛槎之仙
如指迷途之客至其嵐翠朝鬱輕雲夕過桂影依稀而
流照松風髣髴而扇和時也靄靄溶溶疑掩冰紈之被
蒼蒼羃羃如揮舞袖之羅功洽於人則擘太華攀長河
俾安流而不極遹徂東而自北千古獲其永賴兆庶階
於壽域同彼補天之功陋其拔山之力然而山匪我開
功匪我裁班形今古任質徘徊人之睹也因似而生意
靈之契也曷究其從來風物已凄我來自西駭高掌之隱
嶙思元化之端倪願稅駕以攀覽庶登路而見攜
掌山蓮峰賦(以題為韻)(唐)吕令問
衆山邐迤曾何足仰未若太華崪為之長削成三峰壁
立千丈伊昔太虚結而為山伊昔巨靈拓而為掌擘開
元象崛起厚壤當少隂而德合秋成據丁酉而氣涵金
爽深沉其色䓿萏其狀雲霞不映而其勢彌雄塵露將
裨而其高靡讓掌形仙蹠石容天壯雖造次於自然若
鐫磨於意匠晦夕霧而羣峰乍隠煦朝陽而衆壑相向
由是考圖籍高為四嶽之先盻靈竒勢出九天之上若
乃雲搖羽盖鶴挂飛泉危峰並吐巨掌高懸異蓬萊之
鼇泛海若崑崙之柱承天清露降零小為盤而仰漢陽
烏假道疑覆日之孤蓮不但子先之霓裳時見羊公之
石榻仍全况乎運啓皇家應河源而降望豈比詩歌周
德美嵩甫之生賢者哉既而嵐氣霽媚煙光晩濃林巒
一色巖崿千重想清虚而可覩歎攀陟兮無從歌曰苔
至滑兮石無蹤道不可得仙不可逢儻賜一丸生羽翼
願輕舉於三峰
晨光麗仙掌賦(以有如攀青天捧白日為韻)(唐)潘存實
晴天既曙峻嶽凝青仰熙熙之旭將吐見高高之掌呈
形假彼晶光庶有分於清濁挺兹秀異示無雙於杳冥
燠矣而昇岧然相射浮豔華之爛爛靡太虚之奕奕寫
乾坤之麗色先覺曈曨廓煙霧之餘姿轉見明白疑參
若木似坼芙蕖杲杲之容漸積惨慘之狀不如下映而
千巖共曉上照而丹霞共舒影曜人間每當瞻瞻之早
跡居物外長承煦煦之初昭昭以臨峩峩莫匹向空凝
彩若月下之對金莖繞指流輝異樓上之呈素質既炫
晃之旁達亦孤標而獨出幸當清淨之晨免敵沉隂之
日佳氣或爍朝雲不還發明媚於紫霄之際擎彩翠於
碧落之間自彰和朗寧俟躋攀遙揮六龍迥臨萬有初
分焜燿訝髣髴以成文俯掬清光信爛漫而入手則知
事不自妍理資相鮮因流光德獲照金天想清風旁來
宛其穆若視晴景中駐何媿拳然故得無私功博潤色
道全當八極洞開之次明二儀交泰之先豈獨擘洪濛
而干造化設形象以配神仙而已哉於是靈蹤長聳日
華長捧不然何羣山邐迤而相奉
巨靈擘太華賦(以神力所作開山導河為韻)(唐)關圖
太華崔嵬伊巨靈兮其壯哉挺高掌以遐舉擘孤峰而
洞開功侔造化勢越風雷劃千仞之巖巒屹從地裂決
九河之波浪杳自天來昔者混茫是生磅礴惟神無朕
配天有作念彼流之未通顧兹山之可却將以闢迢遞
正嶄鑿愜心而再定川原應手而别開林壑靈意將神
雄稜益振蓄怒贔屓注情嶙峋謂釣鼇不足以駭人鞕
石不足以騁神指揮而疊嶂知改盻睞而三峰可新然
後攘臂效能端身任力捫蒼靄以天半折翠微於月側
若百神將萃而潛助二儀欲判而未息嵐光兩向猶連
松柏之聲黛影中開巳斷雲霞之色豈不以閟形幽默
拓跡巍峩致用而扶持天地程功而變化山河分積翠
於空中千年軋漢啓通津於指下萬里騰波豁丹崖於
天阻呀峭壁而相距勢且異於兩傷力自弘於一舉截
仙子幽栖之洞壯王者建都之所盖以神開壽域靈固
人寰廓峻極於倏忽標削成而險難超大禹之理水小
愚公之移山竹箭波中路竟深於導達蓮花峰外跡終
寄於躋攀是知事冠杳冥理歸玄奥石有時而分裂水
有時而疏導信乎宰物者之使然非人情之所到
西嶽望幸賦(唐)閻隨侯
壯哉太華兮為金方之鎮削成四面壁立千仞勢阨河
關兮横地以傑出氣雄宇宙兮極天而增峻疏鑿則禹
封崇則舜歷選列辟咸五載而一巡於昭有唐曷不登
以肆覲我聖君之開元一十八載威靈限乎無外至德
與日月齊明寳位與乾坤比大鴻澤洋溢湛恩滂沛萬
國同於文軌百蠻襲於冠帶河海清夷風雲昭泰鬼神
奔走而奉職玉帛梯航而入會蕩蕩乎巍巍乎誠聖人
之神用也美不可得而稱載至若祖武宗文之業觀風
問俗之勤舉由禮兮動為仁禔百福兮延羣神無文之
典咸秩中和之政惟醇邦國之鴻徽克播帝王之盛事
畢陳若乃詩書禮義之府禮樂典章之則設金馬石渠
之署修成均崇文之職坐公卿以論道飬更老而崇德
詢善而當宁委裘禮賢而日旰忘食振木鐸而施令正
銅儀而御極歌舞盡盛德之容聲明彰具物之飾此聖
人之文教也先王剡木為矢弦木為弧所以修戎噐戒
不虞於是簡車徒誓將帥百官象物而動軍政不戒而
備重之以三令五申示之以戎昭果毅正卒伍駢部位
鵝鸛魚麗兮鴈行鱗次鳴笳疊鼓兮隠天動地自朝及
野兮千乘萬騎谷轉山移兮天旋雲被赫赫震震耀武
中原兮將除害以興利因農隙而講武事羌夷覩之以
奪魄蠻狄聞之以挫氣雖商湯有景亳之命方此以知
慚周成有岐陽之蒐比兹而多媿然後班師旅行慶賜
穆穆煌煌焉舍爵策勲而飲至此聖人之武功也太原
啓聖誕受駿命傳萬代兮本枝盛上黨興王休有烈光
應大横兮天業昌漢高不忘於豐沛光武本起於南陽
故踰孟門越太行鏟危磴夷高岡馬無泛駕兮鑾佩鏘
鏘車靡摧輪兮和鈴鉠鉠紛曶霍以電邁震隠轔以軍
裝坌入乎舊宫之皇皇思宗祖之艱難詠潛龍於沂康
出德教兮修國章問老病兮勸農桑豈徒率子弟以佐
酒歌大風而還鄉此聖人之巡狩也古者為高必因邱
陵為下必因川澤去舂陵之天邸望臺駘之星陌黃軒
訪道乃逍遙於廣成丹陵出遊還悵望於姑射踐唐人
之舊壤遵漢家之餘迹祠后土於汾隂盛禮容於瑶席
既而泰折啓方壇闢有潔在盛有牲在滌奏咸池兮羅
金石欽瘞繒兮埋玉璧幽髣髴兮地祇格電輝輝兮神
光赫時展豫兮羣瑞臻紛景福兮隨吾君黃龍降兮應
景運寶鼎見兮寫龍文整樓船兮濟横汾縱歡樂兮歌
白雲此聖人之報地也禮行於郊百神受職焉禮行於
社百貨可極焉既即隂以報地遂就陽而禮天因吉土
歷廣㕓跨周服掩秦田萬乘星陳出直城之郊外八方
雲會就京兆之天邊騎雜沓車駢闐赫赫奕奕而燭川
以屇乎圓丘之前於是牲用特酒尚玄樂以雲門是重
禮以蒼玉為先推高祖以作配五精率而來旋達上下
合腥膻設柴燎致高煙上帝降監兮享明德子子孫孫
兮萬億年此聖人之禮天也王者受命必升中以因名
山告成功而紀厥美四時以春方首事五嶽以岱宗為
始無懷以降七十有餘管仲所詳十二而巳我皇承先
王正統繼列聖遐軌幽明協同靈物蕃祉故天不愛其
寶地不愛其珍卿雲爛漫而動色醴泉湧溢而流津莫
赤匪狐九尾而自擾莫黑匪烏三趾而來馴况復西鶼
比翼東鰈呈鱗秬黍生於鄗沚苞茅出於江濱一莖九
穗之禾備粢盛而競發雙骼共觝之獸供犠牲而自臻
可不謂然乎我皇雖以地平天清時和歲貞欲行封禪
之事猶執謙撝之情則有冠冕列辟搢紳諸生互陳嘉
頌爭獻懇誠候屬車之塵者率土皆是請闕庭之下者
靡日不盈於是備法駕順卜征襲時服肅天行河洛之
人尚觀於後乘鄒魯之地巳識其前旌水湛千年之色
山呼萬歲之聲常龍之峰帝鄉之白雲遙接金雞之岫
長安之曉日再明所以登封降禪所以騰鴻飛英既刻
石以頌美亦泥金而告成信四三皇而六五帝曾何周
漢之足名然後審度量正權衡咨岳牧問黎甿人荷復
除之惠家索牛酒之榮此聖人之東封也宗廟所以本
仁祭祀所以尊祖馨香寧止於黍稷備物必該於水土
故醴醆在堂粢醍在戸歌采茨肆夏之節奏文始五行
之舞有來斯雍助我明主祝嘏祠說豈云虚取宜其時
和人豐而神降之祜也故所以靈芝秀祥飈興月毳下
膏露凝奉先帝而追孝遂加敬於園陵此聖人之致孝
也倬彼靈嶽傑出秦畿豁為巨防壯我皇威雖國家盛
德之無垠固先王設險而可依雄天府以岌岌符聖壽
而巍巍萬物生華稟少隂之精粹五星分緯融太白之
光輝俯壓黃壤上干翠微矧靈異之所蓄乃神仙之所
歸實五鎮之為首諒羣山之所稀且夫西嶽之為鎮也
大焉西方之為義也多矣其色也白白為五色之質其
音也商商為五音之紀其味也辛辛為五味之和其行
也金金為五行之始帝則少皞居神位則蓐收在祀歲
時有揫斂之功瓌寳多金石之美然所以能協我大君
之明命永作固而配天高峙也徒觀其交錯紏紛之勢
盤礴峻秀之形巖㟧巘嶬停停熒熒紛刻峭其若削洞
㟏岈以杳冥樹色凝黛天光結青暗谷&KR1895;嵺而藏胚渾
之氣幽巖晱暘兮化神仙之靈中融寒暑下聞雷霆南
澗載陽而北澗停雪西峰見日而東峰見星偉哉靈造
上峩穹昊憑之者永安陟之者難老疊嶂重巒互稠沓
千巖萬壑相縈抱其虚谷也數行發地緣茂松其峻壁
也百仞懸崖不生草夫崑閬峙於方外蓬瀛傑於海島
皆玄聖之所遊非化人之可保豈若兹嶽俯臨京鎬上
有明星玉女峰下有長安洛陽道作鎮并崇於雍豫靈
祠化傳於灑掃雖則祀典遠更於百王都未若祚我唐
之壽考矣然則神其聰明正直而一既德則斯輔知信
不可失往歲垂天文運宸筆勒琬琰崇望秩云待余安
民治國然後徐思其事懿夫俗阜時康今也正惟其日
故可揚鴻徽而騰茂實奚不指河潼而嚴警蹕也又欲
大康兆人兮嶽翼化淳四海兮嶽布冲和無疵癘兮嶽
奬定禮樂諧神人兮嶽聽今萬邦胥悅四海肅清禮交
樂舉人和政平豈猶兹嶽之所致實惟我后之明明又
曰斯嶽降神生此多士則庶績咸若百工允釐河東地
近領袖既得乎裴公圯上神人帷幄復歸於張氏况業
固磐石城惟宗子以為肺腑之親更任股肱之理惟邦
是翰諒在乎此生甫及申豈惟於彼况乎聖德幽運通
天至精山靈附化而開石蹊路非人而自成舊日隘途
將帝道而俱泰從來絶險與太階而共平非我后至聖
之所感豈能使造化之力再呈至乃紫闕東臨黃河北
注嘉氣通於郊野休光被於草木桃林之野佇天馬而
來遊蓮花之峰翼華盖而高度昔禹禪吳會穆幸崑邱
既江山勞止徒轍跡空留豈如是嶽不遠皇州何云歲
時展狩信亦朝夕可遊今左馮郡縣萬方黎獻僉曰吾
王不遊吾何以休吾王不豫吾何以助咸傾想於班瑞
之辰屬望幸於肆朝之處國家頻成大禮天下大和豐
穰歲積符瑞日多聖人雖欲行謙光遜讓之禮其如天
意人欲何其如鬼神符命何誠可備西封之盛儀採東
巡之舊制順三秋之仲月升二華而展祭巨靈贔屓願
高掌以扶輪仙廟虚佇欲睟容而警衛尋可封十狀之
美盡遙陟七梯之勢命兹毛女執左纛而先驅策彼茅
龍隨六馬而高逝坐金機於雲表題玉册於巖際象榻
與瑤壇共華石鼓將天聲俱厲如是則鴻猷振於萬古
盛烈光於千帝然後臨大河而沉璧更秩於百靈睠東
洛以迴鑾永延於億歲已而歸格藝祖道洽華胥更崇
太室之事復率東岱之初遂就恒山而展禮望衡嶠而
移車聖主功成永穆羲皇之化小臣多幸敢獻登封之
書
謁華山嶽廟賦(唐)姚幹
沐蘭湯兮同之子采白蘋於南澗羞府君之明祀祠肅
肅兮山之下神萃萃兮凜千古辛夷楣兮葯殿房載雲
旗兮駕虯虎澹閟宫之瀏侐紛進拜於軒宇靈連蜷兮
既留予蹁躚而屢舞願馨香而嘉薦豈神祗之或吐精
享既周歷勝飛眸東拓巨靈之掌北控長河之流殷其
雷也寧示口於贔屓成其物也配祀典於清秋豈徒三
峰峻秀四面若削扇萬壑以雲騰飛長天而雨落將有
開之必先實明神之攸作則神也無私正直自持禍淫
福善幽鑒無遺余總角之年每專精於書圃洎乎既冠
之日亦切磋於文詞謂一飛之摩昊胡十五之遊悲聞
至誠之必應何功名之太遲豈媚竈而先獲寧守道之
後時神乎神乎莫使心疑我后之文思望賢如調饑礪
乃鋒刃以俟鹿鳴之時收片玉於宗伯冀神兮無我欺
華山西峰賦(有序)(明)喬宇
宇自蒲入關還過華隂歷雲臺觀玉泉入南澗抵青柯
坪宿焉翼日由百尺峽以上路皆突奥峻絶緣鐡鎻而
拾級者遠或百步餘近者亦不下數丈駭讋奔蹙備歷
險艱午始陟玉女峰右折以行飲玉井之水躡巨人之
趾遂躋西峰絶頂凌虚四望千里如掌所謂登泰山而
小天下者雖移之華嶽亦未為不可也虎谷王應韶獨
至第一關而歸贈我長歌意與景會於時關中方以旱
告同胞物與之情自不能已况采詢民瘼亦使者之所
有事也乃為賦一篇始則叙述登覽之勝終則為禱神
之辭義歸於正云爾其辭曰
粤鴻濛之始判兮迭隂陽以代謝星辰緯纏乎其上兮
山川流峙其在下維金方曰兌位兮實東井之分野盤
千里以周迴兮屹三峰而并駕肇錫封於有虞兮列祀
典於中夏嗟五嶽之特顯兮曰東岱與西華興雲雨於
咫尺兮澤萬物而不頗肆配天之鴻勲兮贊化育之孔
多固靈秀之萃毓兮儼神明之護訶善有福而惡有禍
兮彼淫黷之謂何繄萬仞之削成兮麗層霄而莫狀也
天梯石棧相鈎連兮殆秦昭之始創也通呼吸於帝座
兮啓人跡之來往休祥瑞應之屢徵兮勤歲時之肸蠁
隠玉女之洞府兮擘巨靈之仙掌餐五粒之長松兮摘
蓮花之十丈奏廣樂於雲中兮羽盖繽其拜迎廣成洪
厓後先而相望兮咸通籍於蓬瀛丹葩瑤草不可以數
計兮人動稱以千歲也信蹤跡之詭秘兮亦好事者之
藻繪也余度渭以東跳兮仰巑岏而至止經華隂而覽
雲臺兮訪希夷之故趾涉澗水以南騖兮劃兩崖之開
張怪石硱磳以相軋兮馬跼縮而不行策吾杖以騁步
兮快青鞵之輕舉披榛莽以揮霍兮罥藤蘿之纚纚琳
宫隠見其上兮曰青柯之舊坪指巉巉之絶壁兮若天
之不可階而升松飈響振於隂壑兮嵐霧滃其巳暝山
寂不聞乎人聲兮抱余懷之耿耿瞻千巖之競秀兮絢
光彩於陽輝鳥道峻仄其莫攀兮訝鐡鎻之高垂峽嶻
嵲以分裂兮露微明而中敞曲凌兢以仰穿兮類猿猱
之下上足屢進屢却兮坐撫膺而長歎雖蜀道之十步
九折兮曾何足彷彿其難探日月之兩丸兮跨蒼虯而
獨立汲玉井之汍瀾兮懷羽化而粒食巋西峰之絶巔
兮匪鼇極其孰援餐灝氣而遡長風兮亘厚土之無垠
南荆岷而北岐梁兮右秦隴而左崤澠移萬里於指顧
兮渺黃河之如綫連山若羣龍之蜿蜒兮背沙水之疊
痕渺齊州之九點兮奚雲夢之足吞目眷眷以凝思兮
澹冲默而不言爰浩歌而朗嘯兮與太清而為鄰哂余
生之好遊兮將繼踵於龍門五嶽始歴其二兮其三尚
未覩其嶙峋酌醴泉以為饔兮采紫芝以為飱吾豈不
知神仙之可學兮憫正學之日淪身欲下而未忍兮意
充然而狂奔望美人於山椒兮期永矢以勿諼思玄功
之峻極兮偉萬世之永賴也苟災沴之弗蠲兮固神職
之或怠也禾既稼而土墳兮念甘霖之未霈也彼西土
之人兮紛嗷嗷其相待也鞕雷霆於頃刻兮慰枯槁之
來蘇諒化機之神速兮遍率土而無餘旋吾駕於蒲坂
兮挹天外之芙蕖囿蒼生於品彙兮豈山川其舍諸述
短篇以紀盛美兮事雖核而辭蕪神肯鑒於余衷兮庶
斯遊之弗誣
恒山賦(明)王昺
惟大化之沕穆兮麗夫天地而為依日月賁以貞明兮
山川環帶而相維嶽於大漠兮嶄然巨石之峩峩奠八
柱於鼇極兮鬱乎四海而揚波接烟煴於鴻濛兮作大
鎮於龍荒聳相觀於八極兮一何隳突而昂藏吐靈秀
以昭化兮興隂陽而噴薄何神驅而鬼騖兮渺茫茫兮
寥廓崇秩禮於百王兮相祀典於邦伯挺萬象於昭明
兮並九坑而赫奕肅清廟臨穹蒼矯霞棟架雲梁掩河
漢兮遏星斗振虹蜺兮凌日光被玄衮兮載靈旗雲屏
屏兮風披披忽而來兮儵而注窅乎上下其何之作風
雷以怒壯兮雰雨霧而漙滋載羣生以涵育兮仰配藜
之四施興寶藏以炫珍兮滅妖氛於既戢含衆氣於有
揚兮分兩儀而特立建天根於丕丕兮載坤軸而無疆
相國祚於有靈兮一何萬古而為長
登封龍山賦(明)石珤
石子抱病登於封龍覽燕趙之墟望滄溟之浦慨然太
息顧謂二三子曰美乎佳哉此陶唐氏之故都也巨嶽
雄峙長河駿奔崇岡複阜如抱如蹲萬壑潨流匯為九
澤太行崛立溢出平原川横夏后之橇地藏虞舜之璧
八年於外地平天成五月朔巡諸侯萬國天文别野星
當昴畢之區土壤分州域介幽并之宅川紆嶺迴鬱鬱
崔崔峭壁聳秀丹峰凝輝晴瀑挂百尋之長練顛崖轉
萬國之驚雷上有蔽日干霄之古樹下有陵遷谷變之
寒灰俗有避秦山多入晉岳被重封川經幾濬虎嘯風
冽龍行電迅塞煙色舊李公燈火之臺古石光寒季子
合從之印萬里交乎胷中千巖縱其一瞬其東則古之
大陸也波洄鏡縈曼衍鏗鍧茭蒲芰荷肅乎風生海鳬
來遊鵁鶄互鳴放乎觀津之野帶於平棘之城漁浦流
歌廊廟隔江湖之興秋郊舒嘯英豪含感慨之情竇氏
青山馮唐故宅納牖道言引巵正色園仍茂草逢下帷
之董生饁有高賓見耕田之冀缺人傳擊筑之歌士有
談經之業貞觀章疏一代忠良稷下遺書六經羽翼疇
非治望乎唐虞豈獨事關乎列國其南則漢之鉅鹿鄗
中也臺隍尚存煙屯霧昏想中興之舊業或寄跡乎荒
原蕪蔞存豆粥之亭滹水望冰澌之渡北道主人塵埃
物色對竈將軍雲龍際遇地存京觀李華興弔古之詞
士遇明時文達展登瀛之步亦有閥閱池臺尚存平泉
古樹閭里高門或三世而居司業或父子而握絲綸文
妙一時張鷟號青錢之選才優當代衛公陳丹扆之箴
翱有文章名崇史館絳真宰相官處詞林其西則戰國
之陘山也山愈巑岏水愈潺湲横峰似劔列&KR4309;為闌平
臨三晉遙控全燕車不方軌士可當關料敵機危痛左
車之不遇燒丹火候訝隋女之登仙雪霽西屏冰封壁
合雲鎻抱犢墮佩遺鈿誰登望海之亭直下螺峰之境
地出危簪天開峻井龍蛇蚴蟉雨自東來麋鹿犇張泉
從地湧劉因有志登福地而高吟敬仲多情撫遺蹤而
自省篇成寶劍代國神遊文慕香山司空興冷悵九原
之莫作幸吾生之登騁其北則古之中山曲陽也陵阜
迤邐達於代邊隧通窮漠谷帶長川萬籟號風危城際
天士如貔虎人擁戈鋋名寢秦謀共畏廉頗之勇喟興
漢髀人思李牧之賢宜安城復再收趙境武靈臺古遙
下胡弦地存畫卦之臺巖有棄瓢之叟夢得一世之詩
豪李嶠諸儒之領袖安平之崔下曲之魏累代名才靈
壽之曹槀城之董一時勲舊朱輪紫綬門地猶雄取印
提戈聲華未朽問其士習則樂孝友敦詩書不侵然諾
砥礪廉隅氣不可平直欲裂強秦之缶清應有志幾思
登孟博之車節奮於窮壯形於老頸可刃而身不可屈
頭可斷而碑不可草觀其民風則力織作勤畎畞童稚
為婚雞豚娶婦族多辨類等其清濁禮謹送終稱其無
有至老猶勤雖貧不困人各守其淳朴俗頗希乎渾沌
其尤在可稱者士不妬才人多服義彭亨狡獪雖貴蒙
嗤清介端良在微亦貴野無健訟之民官乏舞文之吏
上不煩於刑誅下易為乎禁制此固先王舊澤雖經變
故猶縷縷而未衰然實聖代洪仁漸染百年首股肱之
近地者也所可憾者人不思遠家無素蓄西成遺秉簫
鼓連邨春事轉空劵書絡繹平疇多發冢之夫柱礎有
勒文之石民不知兵易為搖動地無守險輕相躙躒盖
自列國之擾五胡之亂開元之掠長平之怨女真之入
蒙古之僣谷變千回地經萬戰民無固志殆土崩瓦觧
遭亂離之孔多俗有俠情豈擊劒衝冠習流風之未變
者乎嗟乎燕趙之地先王封建井田之地也燕趙之民
先王衣裳冠帶之民也燕趙之俗先王禮義忠厚之俗
也奈何世治則有世亂則走晉既東奔宋亦南狩或割
地以求成或退兵而蹙守使夫河岳增悲金湯冐醜衣
冠興歔草木蒙垢資壯士於敵國納宼讐於戶牖棄神
明之舊域設逋逃之淵藪人不為怪士不知詬亦獨何
哉此固有家國者之遠謀然亦士君子之宜憂不然高
門縣薄華冕輕裘致身要樞列位公侯徒因時而補益
亦何貴於名流亂曰山有摧兮石有泐疇造化兮無紀
極亦何為兮多太息
嵩山三十六峰賦(有序)(宋)樓异
余少聞洛邑之盛在唐宋為東西都而山川形勝之富
視他州為傑觀昔韓退之白樂天見於歌詩形容勝槩
有詠歎不足之意後歐陽文忠與梅謝諸賢相繼為僚
友數遊嵩少間至今以為美談余幸以不敏得令嵩高
縱觀諸境末有過少室者而巉巖聳拔乃在戶牖間朝
夕博望歷歷可數因作三十六峰賦以自廣非敢竊比
古詩之流云
伊浮雲之公子兮訪道於林邱棲神於巖谷超然有游
方之志兮乃東升於岱頂西謁於華麓雖衡陽之南兮
與夫恒山之北靡不窮探歷踐兮遊心而騁目獨怡然
而忘歸兮内欣然而自足忽御風而行兮排空濛而造
中域徐睥睨以四顧兮意恍惚而有失遭嵩高之丈人
而問津兮日游四方而真有得何高之不登兮何危之
不涉今乃西望兮岌然而聳峙雄柱天網兮横亘於地
軸連絡偃覆兮龍盤而虎伏雖華以九而巫以十二兮
未觀竒峰之六六丈人放杖而笑兮秋水方至而河伯
自溢子烏覩海若之難匹兮獨不聞中天之少室其高
則嶢屼崷崪崟岑鬱岪兮十有六里而疊有十八其深
則環紆縈繞盤糾紛錯兮上方十里而周圍一百包嵩
陽以作鎮兮截轘轅以為郭眷歌山之所聞兮觀舞水
之所樂其上則有嘉禾甘果兮神芝與仙藥石柱若承
露之盤兮帝休若楊枝之葉石脂所滴兮飲之可以長
上古玉膏在巔兮服之可以揖羽客雲母之井兮寳所
聚光明之穴兮晝所鑠一丈之鍾乳兮可餐千歲之資
糧兮不絶其中可避兵水之災兮自有經書之博其神
異則玉女爛織錦之文兮金人迷白露之落雲洞警時
聞之鐘兮石井泣哀鳴之鶴王子晉環之以為壘兮阿
育王寶之以為塔此皆公子之所未知兮而丈人之所
安宅丈人曰名生於實兮義設於適子知其一兮未知
其二子識其外兮未知其内是徒知六六之所有兮而
烏覩六六之名義東朝嶽祠儼百神兮西望洛邑鬱千
官兮太隂少陽山之明兮石城石筍天所形兮檀香丹
砂寳所鍾兮鉢盂香鑪狀所省兮連天紫霄勢之窮兮
靈隠来仙洞府深兮清涼寳勝梵刹標兮瑞應瓊璧祥
光紛兮紫盖翠華煙靄凝兮藥堂紫薇花草靈兮白道
天德名字偉兮卓劔白雲形實紀兮金牛明月色像起
兮凝碧迎霞天光聚兮玉華寳柱金石瑩兮繫馬白鹿
神仙衆兮此則六六之名義兮而未覩六六之景氣丈
人曰方春陽之盎盎兮燒痕蕪没而青青紛紅紫之繡
錯兮引百囀之幽禽雄樓傑觀兮切星辰而上侵玉仙
神女兮乘輜軿而下征朱明草木之扶疎兮蔽大明之
午升山椒雲氣之冉冉兮若覆甑而鬱蒸忽雨聲於天
外兮勢翻盆而倒傾惟紫芝與黃鶴兮舞長空而産英
金飈之驚葉兮山空落日若仙人之鍜聲夜月白而風
冷冷兮玉笙清徹而彌聽暨玄陰林柯之脫盡兮山形
瘦而骨稜稜冰雪橫積於千仞兮玉龍飛而白虎亭亭
惟四時之出没變態兮顯晦陰晴不可得而盡名豈得
仰觀俯聽自辰及酉應接之不暇兮以盡朝昏此雖丈
人之所不能形容兮而豈公子之所可預聞丈人曰突
兀撐空兮千變萬狀山經地志兮不可究量或背若相
戾兮或面若相向或竦若相鬭兮或揖若相讓或散若
相忘兮或聚若相訪或後者若和兮而前者若倡或卑
者若下兮而尊者若上或喜兮若相攜或怒兮若相抗
或若秦晉兮相匹或若楚越兮相望或聳瘦兮若峩冠
或臃腫兮若挾纊或蹲伏兮若騎虎或崇聚兮若甕盎
或決驟兮若風馬或浮空兮若船舫或若遊郊原兮累
邱墳而包柩槨或若入宗廟兮紛豆登而鬱秬鬯戢戢
兮森劒戟落落兮列屏障勢領略兮斷而還連狀容與
兮宛而復壯超然若三十六天兮神仙之洞宅姹然若
三十六宫兮妃嬪之遊燕昂霄聳壑冠佩悠兮泉飛霞
傾爵斝流兮天闊星熒玉枰成兮松篁瑟瑟鈞天迎兮
嬌雲曲月鬢眉新兮煙斜霧霽龍麝焚兮霞舒霓卷舞
袖張兮雷霆轟轟宫車還兮言未及而公子頽然如醉
兮灑然如醒非丈人無以藥之使瘳兮刮之使明僕未
能窮兹山之勝踐兮究兹山之曜靈請執杖屨兮以從
後塵
嵩山二十四峰賦(有序)(明)曹璉
按白虎通云嵩山者中央之嶽獨加高字者以其居四
方之中而又高且峻也故詩曰崧高維嶽峻極於天此
之謂歟山有二十四峰曰靑童黃盖浮邱三鶴遇聖萬
歲玉鏡獅子虎頭起雲鳳凰金壺華盖玄龜卧龍會仙
子晉玉柱老翁玉人玉女獨秀積翠太白皆遠近齊高
無低昂之態有凝重之勢誠非天下山川比余因駐節
騁目乃并志其名於左方以自適奚敢擬諸古賦云其
辭曰
維登封之堙墟當胚腪之正中聳嵩高之嶄絶屹千仞
而穹窿託扶輿以正基應房宿以曜空結根彌於崑崙
直指超乎崆峒靄輪囷之繚繞迎羲馭之瞳矓匪嵯峨
之莫測抑迢遙之難窮控齊梁之渺渺襟河洛之溶溶
俯首陽之隠隠超太行之重重回盤嶮巇奔突巃嵸峻
極形於周雅配天始於唐封彼岱華霍恒之四嶽各分
鎮於南北西東此則兹山之勝槩閱古今而獨雄也其
為寳藏也則金砂之璀璨璞玉之璘㻞表中原之異産
充上國之竒珍其為靈蹤也則石室據其陽天池在其
頂敞金刹於少林閟瑶宫於真境其爲品彙也則凡根
荄之屬飛走之羣時涵時育以悴以榮超乎閬苑之蓊鬱
甲乎靈囿之縱橫是雖博物之張華無以辨其類洽聞
之郭璞曷能究其名也若夫豐隆停震飛廉卷霽嵐
光浮漢林影篩日班二十四峰之駢羅脫瑤簪於螺髻
肖迸筍之巑岏侔列戟之排立卓乎彩筆書空而作軸
儼乎玄圭平水而初鍚聳乎蟠虯昂角而崢嶸矯乎驚
鵬垂翼而奮擊高低起伏遠近穠麗鄙羅浮三百里之
磅礴陋武夷五千丈之崒嵂彼巫峰之十二匡廬之五
老又奚可比而儔擬而匹也余嘗駕天風遊玉柱訪青
童攀玉女尋子晉之竒蹤步老翁之幽址捫虎頭而舒
嘯憩黃盖而徙倚面玉鏡之光芒盼三鶴之軒翥過遇
聖兮浮丘躡玄龜兮如砥駭卧龍兮起雲間跨獅子兮
會仙侣覽鳳凰兮雝雝灑金壺兮墨泚瞻華盖兮亭亭
呼萬歲兮鼓舞挹玉人兮太白眺積翠獨秀兮延竚巳
而夕陽隠映而銜山歸鳥喧囂而投林蒼狗靉靆而四
塞螮蝀泯没而曳隂麕鹿相牽而呼友猿狖聚嘯而長
吟蟪蛄噪而嗚咽於菟嗥而蕭森斯時也余亦慄然而
懼悚然而驚矯回首於盤谷遘一老而便輕冠高冠之
岌業佩長佩之崢嶸質銷鑠而綽約神杳眇而粹精歷
玄冥之微徑乘閒維而上征視倏忽而愈遠超寥廓於
無聲欲從之而不可得乃托長歌而放情歌曰嵩山之
谷兮虚明嵩山之泉兮澄清泉澄清兮可濯纓谷虚明
兮彷彿蓬瀛追仙翁而邈乎難及兮聊徜徉而尋盟載
歌曰嵩之山兮儲英嵩之神兮效靈神效靈兮海宇平
山儲英兮俊駢生吾知申甫其復出兮又將為後証
嵩山賦(有序)(明)劉咸
五嶽惟嵩居天地之中而其峰巒之秀偉亦非他山可
及故古今騷人墨客往往見之歌詠余不自揣亦掇拾
其餘意而為之賦辭曰
繄山阜之停峙均胚腪於玄黃諒凝形之有異故奠位
而不常維嵩高之為嶽獨穹窿而直方雖同列於上下
實尊處乎中央左襟帶於河洛右控制乎齊梁前屏列
乎崆峒後幃障乎太行彼泰華衡恒之四鎮各東西南
北於一方兹盖造化者自然之工巧俾其與天地同一
久長夫豈若尋常之培塿而屑屑然與羣山較利於毫
芒也哉觀其元氣淋漓靈根盤結磅礴縈紆嶔巇嶻&KR1110;
質厚重而不遷勢蜿蟺而聫接量含弘而有容神昭貺
而莫測萬象歘翕兮森羅四時光景兮明滅燁燁大士
之瑞芝森森將軍之封柏猗猗九節之菖蒲燦燦三花
之貝葉彼四萬八千丈之天台固僅能方其太室之三
尖而根盤五百里之匡廬曾何足抵其少室之數疊若
乃時和景霽天高氣清風生鶴唳日出雞鳴霞彩凝兮
錦繡錯嵐光蕩兮圖畫呈於斯時也凌絶頂履崚嶒恍
兮惚兮盖不知夫此身之在人世而别有所謂崑崙之
與蓬瀛也其或月暈星藏煙霏霧暗陽烏匿影虹霓横
漢轟雷霆兮一聲分晴雨兮山半於斯時也挾天風遊
汗漫窈兮闃兮亦不知夫此世之在人寰而又有所謂
青城之與赤岸也雖然此特其朝暮隂霽之常態而未
覩其倏忽變化之形容苟欲究其所以則雖智者莫得
而窮彼其兩室諸峰層出疊起不參不差無偏無倚在
少室者三十有六在太室者二十有四或崒嵂而崔嵬
或秀偉而妍媚或迤邐而婆娑或隠約而虧蔽或羅列
如兒孫或比肩如兄弟或尊嚴如父師或卑猥如媵婢
或蕭散如神人或俊拔如豪士或如蛟走而虯蟠或如
牛眠而馬駛或如理木之連枝或如芙蓉之並蒂或如
舟楫之浮空或如兵車之趨市或如忠臣之赤心或如
豔姬之高髻矯矯兮如飛而翔飄飄兮如行而止于于
兮如醉而醒怡怡兮如悲而喜凡兹山之竒勝所可愛
者如此然不指而稱焉則亦莫能默而識之矣故夫青
童太白子晉浮邱玉人玉女會仙虎頭老翁遇聖兮相
向黃盖華盖兮疊稠鳳凰鳴陽獅子號秋玉柱壁立玉
鏡光浮三鶴積翠兮排闥萬歲獨秀兮凝眸卧龍起雲
兮淨如洗金壺玄龜兮翠欲流此則太室勝槩之竒而
天下之為峰者莫得而侔也若夫東朝嶽祠西望洛邑
白雲連天紫霄凝碧鉢盂丹砂之可觀香爐檀香之堪
挹羅漢寳勝之可尋七佛靈隠之難覓太陽少陽之巍
峩石城石筍之屹立紫薇兮藥堂寳柱兮瓊璧來仙卓
劒兮孤高翠華繫馬兮峻極紫盖迎霞兮如丹玉華白
道兮如璧明月清凉瑞應天德白虎留形金牛見迹此
則少室勝槩之竒而天下之為峰者又孰能與之敵邪
又如琳宫梵宇佛洞仙巖蝌蝌出而書見菡萏發而霜
寒龍潭隠靈物兮潛處天池通聖水兮潺湲歷代尊禪
則有封祀之壇往來經行則有轘轅之關凡若斯之歴
歷皆可考而班班者也至若名傳於今事出於古測景
定於周公化石由於啓母御筆書於則天金蠶築於漢
武隠有棄瓢之許由廉有洗耳之巢父道有奕碁之八
仙佛有面壁之一祖出而重於世也又有索價之山人
居而莫知其向也又有𢷬帛之仙女其他竒蹤粲然可
數既不暇於細推亦無能為之悉舉也嗟夫拳石無情
與時屯亨况非逢千載之景運抑安能得夫一時之謐
寧惟聖皇之在上屢賜寵而鍚榮崇嘉號兮以禮尊祀
典兮以誠故嵩之德以之而益著嵩之神由之而益靈
自兹以往吾知太嶽之儲精必降申甫而駢生於以屏
乎藩翰於以充乎帝庭俾海宇之臣子咸永樂於昇平
而吾又當秉霜臺之白筆以專紀夫三呼之頌聲也
嵩陽賦(明)盧枏
楚王北遊登崇嵩之觀嵩陽大夫侍王乃涉蒙茸履嵬
巋長御遠睞汜濫無際顧謂大夫曰壯哉山矣寡人於
兹殆將脫屣邪嵩陽大夫曰大王之言誤若臣者始足
與憩焉爾王曰夫山畜洩雲氣萬物所祖無貴賤遠邇
皆好焉子大夫私之已有是何厚於自待薄於寡人邪
嵩陽大夫曰臣聞之傳記鷦鵬摶雲鵯鶋悅羣物各有
適故其所託者殊焉王曰夫寡人舍此將復有說乎嵩
陽大夫曰唯唯夫嵩維巨嶽極於圓祇之中横帶汝潁
崪陗於氛霄之上緣蒨靄之薄盛乎翠虹之嶂爾其三
十六峰二室嶕嶢靈巖浮歊嶐豐㞾&KR3057;叢轢互分嶇陭
傍迕籧篨偃蹠行者中于久之却息汗脅增懼若夫䆵
阬谹谾虧澗無底䆷&KR2191;窅窴長風颵飉扎軋吚譻流離
轉散髣髴松聲天雨新霽萬壑灌瀨漰濤湢汄硸頽雲
噦&KR1503;&KR0034;疊響&KR0008;歔鬼怪於是鵻鳩掩羽豺虎驚蹙慌忽
謾台悚息川谷此誠山精魑魅之所穴處竊恐大王不
遑託跡於此也王曰敬聞命夫大夫惡得獨憩乎哉嵩
陽大夫曰臣少遊上都親侍諫垣陪列公孤尊三王貶
五霸揖讓於魏闕之下爾迺南箕揚舌青蠅點白即墨
膺讒寺人灑血解圭組脫鳴璫辭金墉凌風翔飄然霞
逝迺昇乎嵩高之陽故其怡神育靈則攀緣嶔崟傍眺
瑤城陟乎泰清盡足力而後返於青炎之圃徘徊於松
桂之林激嘯於汧水之滸將折若華之英蕤江蘺襞幽
蘭帶楚蘅猿猱媟於左麋鹿擾於右逍遙容與精神益
壽然後檢搜巖穴探飲玉漿璧壇鳳笙銅銚石牀希瑞
呈露娛樂無方若迺王喬控鶴於林間密公失路於霧
外少君捧節乎雲中劉根抗絶於人世莫不偃仰羣笑
憑虚軒輊臣雖庸駑與通紹介故夫龍門三臺緱氏之
嶺皆臣往來遨遊者也夫大王擁千乘之噐妃嬪珍玩
之御不輟於前焉能避世長往哉王避席曰寡人不能
也子誠為嵩陽大夫
御定歴代賦彙卷十五
