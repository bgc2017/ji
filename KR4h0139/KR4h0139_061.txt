欽定四庫全書
御定歴代賦彙卷五十八
蒐狩
子虛賦(漢)司馬相如
楚使子虛使於齊齊王悉發車騎與使者出田田罷子
虛過詫烏有先生而亡是公存焉坐定烏有先生問曰
今日田樂乎子虛曰樂獲多乎曰少然則何樂對曰僕
樂齊王之欲夸僕以車騎之衆而僕對以雲夢之事也
曰可得聞乎子虛曰可王駕車千乘選徒萬騎畋於海
濱列卒滿澤罘網彌山掩兔轔鹿射麋脚麟騖於鹽浦
割鮮染輪射中獲多矜而自功顧謂僕曰楚亦有平原
廣澤游獵之地饒樂若此者乎楚王之獵孰與寡人乎
僕下車對曰臣楚國之鄙人也幸得宿衞十有餘年時
從出遊遊於後園覽於有無然猶未能徧覩也又焉足
以言其外澤乎齊王曰雖然略以子之所聞見而言之
僕對曰唯唯臣聞楚有七澤嘗見其一未覩其餘也臣
之所見蓋特其小小者耳名曰雲夢雲夢者方九百里
其中有山焉其山則盤紆岪鬱隆崇&KR2029;崒岑崟參差日
月蔽虧交錯紏紛上干青雲罷池陂陁下屬江河其土
則丹青赭堊雌黃白坿錫碧金銀衆色炫耀照爛龍鱗
其石則赤玉玫瑰琳瑉昆吾瑊玏玄厲碝石碔砆其東
則有蕙圃蘅蘭茝若射干芎藭菖蒲茳蘺蘪蕪諸柘巴
苴其南則有平原廣澤登降陁靡案衍壇曼緣以大江
限以巫山其高燥則生葴菥苞荔薛莎青薠其埤濕則
生藏莨蒹葭東蘠彫胡蓮藕菰盧奄閭軒于衆物居之
不可勝圖其西則有湧泉清池激水推移外發芙蓉菱
華内隱鉅石白沙其中則有神龜蛟鼉瑇瑁鼈黿其北
則有隂林巨樹楩枏豫章桂椒木蘭檗離朱楊樝棃梬
栗橘柚芬芳其上則有鵷雛孔鸞騰遠射干其下則有
白虎玄豹蟃蜒貙犴於是乎乃使專諸之倫手格此獸
楚王乃駕馴駮之駟乘彫玉之輿靡魚鬚之橈旃曳明
月之珠旗建干將之雄戟左烏號之彫弓右夏服之勁
箭陽子驂乘孅阿為御案節未舒即陵狡獸蹵蛩蛩轔
距虚軼野馬&KR1495;騊駼乘遺風射游騏倏眒倩浰雷動猋
至星流霆擊弓不虚發中必決眥洞胷達掖絶乎心繫
獲若雨獸掩草蔽地於是楚王乃弭節徘徊翶翔容與
覽乎隂林觀壯士之暴怒與猛獸之恐懼徼徼受詘殫
覩衆物之變態於是鄭女曼姬被阿緆揄紵縞雜纖羅
垂霧縠襞積褰縐紆徐委曲鬱橈谿谷衯衯裶裶揚袘戍
削蜚&KR1490;垂髾扶輿猗靡翕呷萃蔡下靡蘭蕙上拂羽蓋
錯翡翠之葳蕤繆繞玉綏眇眇忽忽若神仙之髣髴於
是乃相與獠於蕙圃媻姍勃窣而上乎金隄掩翡翠射
鵔鸃微矰出孅繳施弋白鵠連鴐鵝雙鶬下玄鶴加怠
而後發游於清池浮文鷁揚旌栧張翠帷建羽蓋網瑇
瑁鈎紫貝摐金鼔吹鳴籟榜人歌聲流喝水蟲駭波鴻
沸涌泉起奔物會礧石相擊硠硠礚礚若雷霆之聲聞
乎數百里之外將息獠者擊靈鼓起烽燧車案行騎就
隊纚乎淫淫般乎裔裔於是楚王乃登雲陽之臺泊乎
無為澹乎自持勺藥之和具而後御之不若大王終日
馳騁曾不下輿脟割輪焠自以為娛臣竊觀之齊殆不
如於是齊王無以應僕也烏有先生曰是何言之過也
足下不遠千里來貺齊國王悉發境内之士備車騎之
衆與使者出畋乃欲戮力致獲以娛左右何名為夸哉
問楚地之有無者願聞大國之風烈先生之餘論也今
足下不稱楚王之德厚而盛推雲夢以為高奢言淫樂
而顯侈靡竊為足下不取也必若所言固非楚國之美
也有而言之是彰君之惡無而言之是害足下之信彰
君之惡而傷私義二者無一可而先生行之必且輕於
齊而累於楚也且齊東渚鉅海南有琅邪觀乎成山射
乎之罘浮渤海游孟諸邪與肅慎為鄰右以晹谷為界
秋田乎青丘徬徨乎海外吞若雲夢者八九於其胷中
曾不蔕芥若乃俶儻瑰瑋異方殊類珍怪鳥獸萬端鱗
萃充牣其中不可勝記禹不能名禼不能計然在諸侯
之位不敢言游戲之樂苑囿之大先生又見客是以王
辭不復何為無以應哉
上林賦(漢)司馬相如
亡是公听然而笑曰楚則失矣而齊亦未為得也夫使
諸侯納貢者非為財幣所以述職也封疆畫界者非為
守禦所以禁淫也今齊列為東藩而外私肅慎捐國踰
限越海而田其於義固未可也且夫二君之論不務明
君臣之義正諸侯之禮徒事爭游戲之樂苑囿之大欲
以奢侈相勝荒淫相越此不可以揚名發譽而適足以
貶君自損也且夫齊楚之事又焉足道乎君未覩夫巨
麗也獨不聞天子之上林乎左蒼梧右西極舟水更其
南紫淵徑其北終始灞滻出入涇渭酆鎬潦潏紆餘委
蛇經營乎其内蕩蕩乎八川分流相背而異態東西南
北馳騖往來出乎椒丘之闕行乎洲淤之浦經乎桂林
之中過乎泱漭之壄汨乎混流順阿而下赴隘陿之口
觸穹石激堆埼沸乎暴怒洶湧彭湃滭沸滵汨偪側泌
瀄横流逆折轉騰潎洌滂濞沆溉穹隆雲橈宛潬膠盭
踰波趨浥涖涖下瀨批巖衝擁奔揚滯沛臨坻注壑瀺
灂霣墜沈沈隱隱砰磅訇礚潏潏淈淈湁潗鼎沸馳波
跳沬汨㴔漂疾悠遠長懷寂漻無聲肆乎永歸然後灝
溔潢漾安翔徐回翯乎滈滈東注太湖衍溢陂池於是
乎蛟龍赤螭䱎䲛漸離鰅鰫鰬魠禺禺魼鰨揵鰭掉尾
振鱗奮翼潛處乎深巖魚鼈讙聲萬物衆夥明月珠子
的皪江靡蜀石黃碝水玉磊砢磷磷爛爛采色澔汗叢
積乎其中鴻鷫鵠鴇駕鵝屬玉交精旋目煩騖庸渠箴
疵鵁盧羣浮乎其上沈淫汎濫隨風澹淡與波搖蕩奄
薄水渚唼喋菁藻咀嚼菱藕於是乎崇山矗矗巃嵸崔
巍深林巨木嶃巖嵾嵳九嵕嶻嶭南山峩峩巖陁甗錡
嶊崣崛﨑振溪通谷蹇産溝瀆谽呀豁閕阜陵别隖崴
碨㟪廆丘虚崛礨隱鱗鬱㠥登降陁靡陂池貏豸沇溶
淫鬻散渙夷陸亭皋千里靡不被築揜以綠蕙被以江
蘺糅以蘼蕪雜以留夷布結縷攢戾莎揭車蘅蘭槀本
射干茈薑□荷葴持若蓀鮮支黃礫蔣芧青薠布濩閎
澤延蔓太原離靡廣衍應風披靡吐芳揚烈郁郁菲菲
衆香發越肸蠁布寫晻薆咇茀於是乎周覽泛觀縝紛
軋芴芒芒恍忽視之無端察之無涯日出東沼入乎西
陂其南則隆冬生長涌水躍波其獸則㺎旄貘犛沈牛
麈麋赤首圜題窮竒象犀其北則盛夏含凍裂地涉冰
揭河其獸則麒麟角端騊駼槖駞蛩蛩驒騱駃騠驢驘
於是乎離宫别館彌山跨谷高廊四注重坐曲閣華榱
璧璫輦道纚屬步櫩周流長塗中宿夷嵏築堂累臺增
成巖窔洞房俯杳眇而無見仰攀橑而捫天奔星更於
閨闥宛虹拖於楯軒青龍蚴蟉於東廂象輿婉僤於西
清靈圄燕於閒館偓佺之倫暴於南榮醴泉涌於清室
通川過於中庭盤石振崖嶔巖倚傾嵯峨㠎嶫刻削崢
嶸玫瑰碧琳珊瑚叢生瑉玉旁唐玢豳文鱗赤瑕駁犖
雜插其間晁采琬琰和氏出焉於是乎盧橘夏熟黃甘
橙楱枇杷橪柿楟柰厚朴梬棗楊梅櫻桃蒲萄隱夫薁
棣答遝離支羅乎後宫列於北園䝯丘陵下平原揚翠
葉扤紫莖發紅華垂朱榮煌煌扈扈照曜鉅野沙棠櫟
櫧華楓枰櫨留落胥邪仁頻栟閭欃檀木蘭豫章女貞
長千仞大連抱夸條直暢實葉葰楙攢立叢倚連卷欐
佹崔錯癹骪坑衡閜砢垂條扶疎落英幡纚紛溶箾蔘
猗狔從風瀏莅卉歙蓋象金石之聲管籥之音偨池茈
虒旋還乎後宫雜襲絫輯被山緣谷循阪下隰視之無
端究之無窮於是乎玄猿素雌蜼玃飛蠝蛭蜩蠼猱獑
胡豰蛫棲息乎其間長嘯哀鳴翩幡互經夭蟜枝格偃
蹇杪顛踰絶梁騰殊榛捷垂條掉希間牢落陸離爛漫
遠遷若此者數百千處娛游往來宫宿館舍庖廚不徙
後宮不移百官備具於是乎背秋涉冬天子校獵乘鏤
象六玉蚪拖蜺旌靡雲旗前皮軒後道游孫叔奉轡衛
公參乘扈從横行出乎四校之中鼓嚴簿縱獠者江河
為阹泰山為櫓車騎靁起殷天動地先後陸離離散别
追淫淫裔裔緣陵流澤雲布雨施生貔豹搏豺狼手熊
羆足壄羊蒙鶡蘇絝白虎被斑文跨野馬凌三嵏之危
下磧歴之坻徑峻赴險越壑厲水椎飛廉弄獬豸格蝦
蛤鋋猛氏羂騕褭射封豕箭不苟害解脰陷腦弓不虚
發應聲而倒於是乎乘輿弭節徘徊翶翔往來睨部曲
之進退覽將帥之變態然後侵淫促節儵夐遠去流離
輕禽蹵履狡獸䡺白鹿捷狡兔軼赤電遺光耀追怪物
出宇宙彎蕃弱滿白羽射游梟櫟蜚遽擇肉而後發先
中而命處弦矢分藝殪仆然後揚節而上浮凌驚風歴
駭猋乘虚無與神俱躪玄鶴亂昆雞遒孔鸞促鵕䴊拂
翳鳥捎鳳凰捷鵷鶵揜焦朋道盡塗殫迴車而還消搖
乎儴佯降集乎北紘率乎直指晻乎反鄉蹷石關歴封
巒過鳷鵲望露寒下棠棃息宜春西馳宣曲濯鷁牛首
登龍臺掩細柳觀士大夫之勤略均獵者之所得獲徒
車之所轥轢步騎之所蹂若人臣之所蹈藉與其窮極
倦&KR1224;驚憚讋伏不被創刃怖而死者他他藉藉填阬滿
谷掩平彌澤於是游戲懈怠置酒乎顥天之臺張樂乎
膠葛之㝢撞千石之鐘立萬石之虡建翠華之旗樹靈
鼉之鼓奏陶唐氏之舞聽葛天氏之歌千人倡萬人和
山陵為之震動川谷為之蕩波巴渝宋蔡淮南干遮文
成顛歌族居遞奏金鼓迭起鏗鎗闛鞈洞心駭耳荆吳
鄭衞之聲韶濩武象之樂隂淫案衍之音鄢郢繽紛激
楚結風俳優侏儒狄鞮之倡所以娛耳目樂心意者麗
靡爛漫於前靡曼美色於後若夫青琴宓妃之徒絶殊
離俗妖冶嫺都靚糚刻飾便嬛綽約柔橈嫚嫚嫵媚&KR1021;
弱曳獨繭之褕&KR2177;眇閻易以䘏削便姍嫳屑與俗殊服
芬芳漚鬱酷烈淑郁皓齒粲爛宜笑的皪長眉連娟微
睇緜藐色授䰟與心愉於側於是酒中樂酣天子芒然
而思似若有亡曰嗟乎此太奢侈朕以覽聽餘閒無事
棄日順天道以殺伐時休息於此恐後葉靡麗遂往而
不返非所以為繼嗣創業垂統也於是乎乃解酒罷獵
而命有司曰地可墾闢悉為農郊以贍氓隸頽牆填壍
使山澤之民得至焉實陂池而勿禁虚宫館而勿牣發
倉廩以救貧窮補不足恤鰥寡存孤獨出德號省刑罰
改制度易服色革正朔與天下為更始於是歴吉日以
齋戒襲朝服乘法駕建華旗鳴玉鑾游乎六藝之囿馳
騖乎仁義之塗覽觀春秋之林射貍首兼騶虞弋玄鶴
舞干戚載雲罕掩羣雅悲伐檀樂樂胥修容乎禮園翶
翔乎書圃述易道放怪獸登明堂坐清廟次羣臣奏得
失四海之内靡不受獲於斯之時天下大說向風而聽
髓流而化芔然興道而遷義刑措而不用德隆於三皇
而功羨於五帝若此故獵乃可喜也若夫終日馳騁勞
神苦形罷車馬之用抏士卒之精費府庫之財而無德
厚之恩務在獨樂不顧衆庶忘國家之政貪雉兔之獲
則仁者不繇也從此觀之齊楚之事豈不哀哉地方不
過千里而囿居九百是草木不得墾闢而民無所食也
夫以諸侯之細而樂萬乘之侈僕恐百姓被其尤也於
是二子愀然改容超若自失逡巡避席曰鄙人固陋不
知忌諱乃今日見教謹受命矣
羽獵賦(漢)揚雄
孝成帝時羽獵雄從以為昔在二帝三王宮館臺榭沼
池苑囿林麓藪澤財足以奉郊廟御賓客充庖廚而已
不奪百姓膏腴榖土桑柘之地女有餘布男有餘粟國
家殷富上下交足故甘露零其庭醴泉流其唐鳳凰巢
其樹黃龍游其沼麒麟臻其囿神爵棲其林昔者禹任
益虞而上下和草木茂成湯好田而天下用足文王囿
百里民以為尚小齊宣王囿四十里民以為泰大裕民
之與奪民也武帝廣開上林東南至宜春鼎湖御宿昆
吾旁南山西至長楊五柞北繞黃山濱渭而東周袤數
百里穿昆明池象滇河營建章鳳闕神明馺娑漸臺太
液象海水周流方丈瀛洲蓬萊遊觀侈靡窮妙極麗雖
頗割其三垂以贍齊民然至羽獵甲車戎馬器械儲偫
禁籞所營尚泰奢麗誇詡非堯舜成湯文王三驅之意
也又恐後葉復修前好不折中以泉臺故聊因校獵賦
以風之其辭曰
或稱羲農豈或帝王之彌文哉論者云否亦並時而得
宜奚必同條而共貫則泰山之封焉得七十而有二儀
是以創業垂統者俱不見其爽遐邇五三孰知其是非
遂作頌曰麗哉神聖處於玄宫富既與地乎侔貲貴正
與天乎比崇齊桓曾不足使扶轂楚嚴未足以為驂乘
狹三王之阨僻矯高舉而大興歴五帝之寥廓涉三皇
之登閎建道德以為師友仁義與之為朋於是玄冬季
月天地隆烈萬物權輿於内徂落於外帝將惟田於靈
之囿開北垠受不周之制以終始顓頊玄冥之統乃詔
虞人典澤東延昆鄰西馳閶闔儲積共偫戍卒夾道斬
叢棘夷野草禦自汧渭經營酆鎬章皇周流出入日月
天與地沓爾乃虎落三嵏以為司馬圍經百里而為殿
門外則正南極海邪界虞淵鴻濛沆茫碣以崇山營合
為會然後先置乎白楊之南昆明靈沼之東賁育之倫
蒙盾負羽杖鏌鋣而羅者以萬計其餘荷垂天之罼張
竟壄之罘靡日月之朱竿曳篲星之飛旗青雲為紛虹
蜺為繯屬乎崑崙之墟渙若天星之羅浩如濤水之波
淫淫與與前後要遮欃槍為闉明月為候熒惑司命天
弧發射鮮扁陸離駢衍佖路徽車輕武鴻絧緁獵殷殷
軫軫被陵緣阪窮夐極遠者相與列乎高原之上羽騎
營營昈分殊事繽紛往來轠轤不絶若光若滅者布乎
青林之下於是天子乃以陽朝始出乎玄宫撞鴻鐘建
九旒六白虎載靈輿蚩尤並轂蒙公先驅立歴天之旗
曳捎星之旃霹靂列缺吐火施鞭萃傱沇溶淋灕廓落
戲八鎮而開關飛廉雲師吸嚊潚率鱗羅布列欑以龍
翰啾啾蹌蹌入西園切神光望平樂徑竹林蹂蕙圃踐
蘭唐舉烽烈火轡者施技方馳千駟校騎萬師虓虎之
陳從横膠轕猋拉雷厲驞駍駖礚洶洶旭旭天動地岋
羨漫半散蕭條數千里外若夫壯士忼慨殊鄉别趣東
西南北騁嗜奔欲扡蒼豨跋犀犛蹶浮麋斮巨狿搏玄
猿騰空虚距連卷踔夭蹻嬉閒閒莫莫紛紛山谷為之
風猋林叢為之生塵及至獲夷之徒蹶松栢掌蒺藜獵
蒙籠轔輕飛屨般首帶修蛇鉤赤豹牽象犀跇巒阬超
唐陂車騎雲會登降闇藹泰華為旒熊耳為綴木仆山
還漫若天外儲與乎大浦聊浪乎宇内於是天清日晏
逢蒙列眥羿氏控弦皇車幽輵光純天地望舒弭轡翼
乎徐至於上蘭移圍徙陣浸淫蹵部曲隊堅重各案行
伍壁壘天旋神抶雷擊逢之則碎近之則破鳥不及飛
獸不得過軍驚師駭刮野埽地及至䍐車飛揚武騎聿
皇蹈飛豹羂嘄陽追天寳出一方應駍聲擊流光野盡
山窮囊括其雌雄沇沇溶溶遥噱乎紘中三軍芒然窮
冗閼與亶觀夫剽禽之紲踰犀兕之抵觸熊羆之拏攫
虎豹之凌遽徒角槍題注䠞竦讋怖魂亡魄失觸輻關脰
妄發期中進退履獲創淫輪夷丘累陵聚於是禽殫中
衰相與集於靖冥之館以臨珍池灌以岐梁溢以江河
東瞰目盡西暢亡涯隨珠和氏焯爍其波玉石嶜崟炫
燿青熒漢女水潛怪物暗冥不可殫形玄鸞孔雀翡翠
垂榮王睢關關鴻鴈嚶嚶羣嬉乎其中噍噍昆鳴鳬鷖
振鷺上下砰礚聲若雷霆乃使文身之伎水格鱗蟲凌
堅冰犯嚴淵探巖排碕薄索蛟螭蹈獱獺據黿鼉抾靈
蠵入洞穴出蒼梧乘鉅鱗騎鯨魚浮彭蠡目有虞方椎
夜光之流離剖明月之胎珠鞭洛水之宓妃餉屈原與
彭胥於兹乎鴻生鉅儒俄軒冕雜衣裳修唐典匡雅頌
揖譲於前昭光振耀響忽如神仁聲惠於北狄武誼動
於南鄰是以旃裘之王胡貉之長移珍來享抗手稱臣
前入圍口後陳盧山羣公常伯楊朱墨翟之徒喟然並
稱曰崇哉乎德雖有唐虞大夏成周之隆何以侈兹夫
古之覲東嶽禪梁基舍此世也其誰與哉上猶謙譲而
未俞也方將上獵三靈之流下決醴泉之滋發黃龍之
穴窺鳳凰之巢臨麒麟之囿幸神雀之林奢雲夢侈孟
諸非章華是靈臺罕徂離宫而輟觀遊土事不飾木功
不彫蒸民乎農桑勸之以弗怠儕男女使莫違恐貧窮
者不徧被洋溢之饒開禁苑散公儲創道德之囿弘仁
惠之虞馳弋乎神明之囿覽觀乎羣臣之有亡放雉兔
收罝罘麋鹿芻蕘與百姓共之蓋所以臻兹也於是醇
洪鬯之德豐茂世之規加勞三皇勗勤五帝不亦至乎
乃祇莊雍穆之徒立君臣之節崇賢聖之業未遑苑囿
之麗遊獵之靡也因迴軫還衡背阿房反未央
長揚賦(有序)(漢)揚雄
明年上將大誇胡人以多禽獸秋命右扶風發民入南
山西自襃斜東至弘農南驅漢中張羅網罝罘捕熊羆
豪豬虎豹狖玃狐兔麋鹿載以檻車輸長楊射熊館以
網為周阹縱禽獸其中令胡人手搏之自取其獲上親
臨觀焉是時農民不得收歛雄從至射熊館還上長楊
賦聊因筆墨之成文章故藉翰林以為主人子墨為客
卿以諷其辭曰
子墨客卿問於翰林主人曰蓋聞聖主之養民也仁霑
而恩洽動不為身今年獵長楊先命右扶風左太華而
右襃斜椓嶻嶭而為弋紆南山以為罝羅千乘於林莽
列萬騎於山隅帥軍踤阹錫戎獲胡搤熊羆拖豪豬木
擁槍纍以為儲胥此天下之窮覽極觀也雖然亦頗擾
於農人三旬有餘其勤至矣而功不圖恐不識者外之
則以為娛樂之游内之則不以為乾豆之事豈為民乎
哉且人君以玄默為神澹泊為德今樂遠出以露威靈
數搖動以疲車甲本非人主之急務也蒙竊惑焉翰林
主人曰吁客何謂兹邪若客所謂知其一未覩其二見
其外不識其内也僕嘗倦談不能一二其詳請略舉其
凡而客自覽其切焉客曰唯唯主人曰昔有彊秦封豕
其土窫窳其民鑿齒之徒相與磨牙而争之豪傑麋沸
雲擾羣黎為之不康於是上帝眷顧高祖高祖奉命順
斗極運天關横巨海漂崑崙提劒而叱之所過麾城摲
邑下將降旗一日之戰不可殫記當此之勤頭蓬不暇
梳飢不及餐鞮鍪生蟣蝨介胄被霑汗以為萬姓請命
乎皇天迺展民之所屈振民之所乏規億載恢帝業七
年之間而天下密如也逮至聖文隨風乘流方垂意於
至寧躬服節儉綈衣不弊革鞜不穿大厦不居木器無
文於是後宫賤瑇瑁而疏珠璣却翡翠之飾除雕琢之
巧惡麗靡而不近斥芬芳而不御抑止絲竹燕衎之樂
憎聞鄭衞幼眇之聲是以玉衡正而泰階平也其後熏
鬻作虐東夷横叛羌戎睚眥閩越相亂遐氓為之不安
中國蒙被其難於是聖武勃怒爰整其旅乃命驃衛紛
紜沸渭雲合電發猋騰波流機駭蠭軼疾如奔星擊如
雷霆碎轒輼破穹廬腦沙漠髓余吾遂躐乎王庭驅槖
駝燒熐蠡分剓單于磔裂屬國夷阬谷拔鹵莽刊山石
蹂屍輿厮係累老弱吮鋋瘢耆金鏃淫夷者數十萬人
皆稽顙樹頷扶服蛾伏二十餘年矣尚不敢惕息夫天
兵四臨幽都先加迴戈邪指南越相夷靡節西征羌僰
東馳是以遐方䟽俗殊鄰絶黨之域自上仁所不化茂
德所不綏莫不蹻足抗首請獻厥珍使海内澹然永無
邊城之災金革之患今朝廷純仁遵道顯義并包書林
聖風雲靡英華沉浮洋溢八區普天所覆莫不沾濡士
有不談王道者則樵夫笑之意者以為事罔隆而不殺
物靡盛而不虧故平不肆險安不忘危迺時以有年出
兵整輿竦戎振師五柞習馬長楊簡力狡獸校武票禽
迺萃然登南山瞰烏弋西厭月窟東震日域又恐後代
迷於一時之事常以此為國家之大務淫荒畋獵陵夷
而不禦也是以車不安軔日未靡旃從者彷彿骩屬而
還亦所以奉太尊之烈遵文武之度復三王之田反五
帝之虞使農不輟耰工不下機婚姻以時男女莫違出
愷悌行簡易矜劬勞休力役見百年存孤弱帥與之同
苦樂然後陳鐘鼓之樂鳴鞀磬之和建碣磍之虡戛擊
鳴球掉八列之舞酌允鑠肴樂胥聽廟中之雍雍受神
人之福祜歌投頌吹合雅其勤若此故真神之所勞也
方將俟元符以禪梁父之基增泰山之高延光於將來
比榮乎往號豈徒欲淫覽浮觀馳騁秔稻之地周流棃
栗之林蹂踐芻蕘誇詡衆庶盛狖玃之收多麋鹿之獲
哉且盲者不見咫尺而離婁燭千里之隅客徒愛胡人
之獲我禽獸曾不知我亦已獲其王侯言未卒墨客降
席再拜稽首曰大哉體乎允非小人之所能及也迺今
日發蒙廓然已昭矣
羽獵賦(漢)張衡
皇上感天威之繆烈思太昊之觀虞虞人表林麓而廓
萊藪翦荆梓而夷榛株於是鳳凰獻歴太僕駕具蚩尤
先驅雨師清路山靈護陣方神蹕御羲和捧轡弭節西
征翠蓋葳蕤鸞鳴瓏玲山谷為之澹淡丘陵為之簸傾
於是皇輿綢繆遷延容與抗天津於伊洛夐遥集乎南
圃大詔獵者竟逐長驅輕車飇厲羽騎電騖霧合雲集
波流雨注馬蹂麋鹿輪轔雉兔弓不妄彎弩不虚舉鳥
驚絓&KR0034;獸與矢遇
羽獵賦(魏)王粲
濟漳浦而横陣倚紫陌而並征樹重罝於西址列駿騎
乎北坰遵古道以遊豫兮昭勸助乎農圃因時隙之餘
日兮陳苗狩而講旅相公乃乘輕軒駕四輅拊流星屬
繁弱選徒命士咸與竭作旌旗雲擾鋒刃林錯揚輝吐
火曜野蔽澤山川於是乎搖蕩草木為之摧落禽獸振
駭䰟亡氣奪舉首觸網搖尾遇撻陷心裂胃潰□破頰
鷹犬競逐奕奕霏霏下鞲窮緤搏肉噬肌墜者若雨僵
者若坻清野滌原莫不殱夷
校獵賦魏文帝
披高門而方軌邁夷塗而直駕長鍛糺電飛旗拂天部
曲按列什伍相連峙如叢林動若奔山超崇岸之曾崖
厲障澨之雙川列翠星陳戎車方轂風迴雲轉埃連飇
屬雷響震天地譟聲蕩山岳遂躪封豨藉麈鹿捎飛鳶
接鸑鷟聚者成丘陵散者填溪谷流血赫其丹埜羽毛
紛其翳目考功效績班賜有敘分授甘炰飛酌清酤割
鮮埜享舉爵鳴鼓鑾輿促節騁轡迴翔望雀臺而增舉
涉幽壍之花梁
西狩賦(魏)應瑒
伊炎漢之建安飛龍耀乎天衢皇宰奕而陶運樹匡翼
而大摹盪無妄之氛穢揚威靈乎八區開九土之舊迹
暨聲教於海隅時霜淒而淹野寒風肅而川逝草木紛
而搖蕩鷙鳥别而高厲既乃擇吉日練嘉辰清風矢戒
屏翳收塵於是魏公乃乘彫輅駟飛黃擁簫鉦建九斿
按轡清塗颯沓風翔於是圍網周合雷鼓天震千乘辰
羅萬表星陳雙翼伉旌八校祖分長燧電舉高煙蔽雲
爾乃徒輿並興方軌連質驚飇四駭衝禽驚溢騁獸塞
野飛鳥蔽日爾乃赴玄谷陵崇巒俯掣奔猴仰捷飛猿
雲幕被於廣野京燎照乎平原醴炰充給洪施普宣
獵兔賦(晉)夏侯湛
爾乃乘露箱御良馬盾戈接於廣漠弓矢連於曠野端
眺蒿萊側盱榛穢落日攢慨傍窺蓊薈視毚免之所隐
乃精望而審發弦絶箭激驚伏並斃搜陵危險覓歴岡
阜留罾挂於重林疎罝結於通藪密驚視於草間暫見
之於蒙茸擬以銳殳規以良弓覩豪末而放鏃乃殪之
於窟中或紛歘赫以驚騖影跳竦而揚白擢輕足之煢
煢振遊形之躍躍弓不暇彎罝不及羃爾乃鷹鷂翻以
飄揚勁翼謖而下猘馬釋控以長騁鬱騰空而陵厲翕
習於迴阻之間繚繞於山澤之際盤紆遊田其樂泄泄
心既倦兮日遷命輿駕兮將還息徒蘭圃秣驥華田目
送歸鴻手揮五絃優哉游哉聊以永年
射雉賦(有序)(晉)潘岳
余徙家於琅琊其俗實善射聊以講肄之餘暇而習媒
翳之事遂樂而賦之
涉青林以遊覽兮樂羽族之羣飛聿采毛之英麗兮有
五色之名翬厲耿介之專心兮奓雄豔之姱姿巡丘陵
以經略兮畫墳衍而分畿於是青陽告謝朱明肇授靡
木不滋無草不茂初莖蔚其曜新陳柯摵以改舊天泱
泱以垂雲泉涓涓而吐溜麥漸漸以擢芒雉鷕鷕而朝
雊眄箱籠以揭驕睨驍媒之變態奮勁骹以角搓瞵悍
目以旁睞鶯綺翼而赬撾灼繡頸而衮背鬱軒翥以餘
怒思長鳴以效能爾乃搫場拄翳停僮蔥翠綠栢參差
文翮鱗次蕭森繁茂婉轉輕利衷料戾以徹鑒表厭躡
以密緻恐吾游之晏起慮原禽之罕至甘疲心於企想
分倦目以寓視何調翰之喬傑邈疇類而殊才候扇舉
而清呌野聞聲而應媒褰微罟以長眺已踉蹡而徐來
摛朱冠之赩赫敷藻翰之陪鰓首葯綠素身拕黼繪青
鞦莎靡丹臆蘭綷或蹶或啄時行時止斑尾揚翹雙角
特起良遊呃喔引之規裏應叱愕立擢身竦峙捧黃間
以密彀屬剛挂以潛擬倒禽紛以迸落機聲振而未已
山鷩悍害猋迅已甚越壑陵岑飛鳴薄廪擎牙低鏃心
平望審毛體摧落霍若碎錦逸羣之儁擅場挾兩櫟雌
妒異倏來忽往忌上風之餮切畏映日之儻朗屏發布
而累息徒心煩而伎懩伊義鳥之應機啾擭地以厲響
彼聆音而徑進忽交距以接壤彤盈窗以美發紛首頹
而臆仰或乃崇墳夷靡農不易壠稊菽叢糅翳薈菶茸
鳴雄振羽依于其冢㨛降丘以馳敵雖形隱而草動瞻
挺穟之傾掉意淰躍以振踊暾出苖以入場愈情駭而
神悚望黶合而翳皛雉脥肩而旋踵欣余志之精銳擬
青顱而點項亦有目不步體邪眺旁剔靡聞而驚無見
自&KR0034;周環迴復繚繞盤辟戾翳旋把縈隨所歴彳亍中
輟馥焉中鏑前&KR1479;重膺旁截疊翮若夫多疑少決膽劣
心狷内無固守出不交戰來若處子去如激電闚䦓&KR0034;
葉幎歴乍見於是筭分銖商遠邇揆懸刀騁絶伎如䡹
如軒不高不埤當咮值胷裂膆破觜夷險殊地馴麤異
變昃不暇食夕不告勌昔賈氏之如皋始解顔於一箭
醜夫為之改貌憾妻為之釋怨彼遊田之致獲咸乘危
以馳騖何斯藝之安逸嗟禽從其已豫清道而行擇地
而住尾飾鑣而在服肉登俎而永御豈唯皂隸此焉君
舉若乃眈盤流遁放心不移忘其身恤司其雄雌樂而
無節端操或虧此則老氏之所誡而君子之所不為
御定歴代賦彙卷五十八
