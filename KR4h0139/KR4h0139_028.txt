欽定四庫全書
御定歴代賦彙卷二十五
地理
江賦(晉)郭璞
咨五才之並用實水德之靈長惟岷山之導江初發源
乎濫觴聿經始於洛沫攏萬川乎巴梁衝巫峽以迅激
濟江津而起漲極泓量而海運狀滔天以淼茫總括漢
泗兼包淮湘幷吞沅灃汲引沮漳源二分於崌崍流九
派乎潯陽鼓洪濤於赤岸淪餘波乎柴桑綱絡羣流商
搉涓澮表神委於江都混流宗而東會注五湖以漫漭
灌三江而漰沛滈汗六州之域經營炎景之外所以作
限於華裔壯天地之嶮介呼吸萬里吐納靈潮自然往
復或夕或朝激逸勢以前驅乃鼓怒而作濤峨嵋為泉
陽之揭玉壘作東別之標衡霍磊落以連鎮巫廬嵬崫
而比嶠協靈通氣濆薄相陶流風蒸雷騰虹揚霄出信
陽而長邁淙大壑與沃焦若乃巴東之峽夏后疏鑿絶
岸萬丈壁立赮駮虎牙嵥豎以屹崪荆門闕竦而盤礴
圓淵九廻以懸騰湓流雷呴而電激駭浪暴灑驚波飛
薄迅澓增澆湧湍疊躍砯巖鼓作漰湱澩灂㵗灅□&KR3228;
潰濩泧漷潏湟淴泱㶖㴸㶒瀹漩澴滎瀯渨㵽濆瀑溭
淢濜溳龍鱗結絡碧沙瀢湤而往來巨石硉矹以前却
潛演之所汨淈奔溜之所磢錯厓隒為之泐嵃碕嶺為
之嵒㟧幽澗積岨礐硞䃕礭若乃曾潭之府靈湖之淵
澄澹汪洸瀇滉囦泫泓汯泂澋涒鄰㘤潾混瀚灦涣流
映揚焆溟漭渺沔汙汙沺沺察之無象尋之無邊氣滃
浡以霧杳時鬱律其如煙類胚渾之未凝象太極之構
天長波浹渫峻湍崔嵬盤渦谷轉凌濤山頽陽侯砐硪
以岸起洪瀾涴演而雲廻峾淪溛瀤乍浥乍堆豃如地
裂豁若天開觸曲崖以縈繞駭崩浪而相礧鼓㕉窟以
漰渤乃湓湧而駕隈魚則江豚海豨叔鮪王鱣䱻鯟&KR2554;
鮋鯪鰩鯩鰱或鹿觡象鼻或虎狀龍顔鱗甲鏙錯煥爛
錦斑揚鰭掉尾噴浪飛唌排流呼哈随波游延或曝采
以晃淵或嚇鰓乎巖間介鯨乘濤以出入鯼鮆順時而
往還爾其水物怪錯則有潛鵠魚牛虎蛟鈎蛇蜦&KR2159;鱟
蝞鱝&KR2436;&KR2167;&KR2086;玉珧海月土肉石華三嵕&KR1526;江鸚螺蜁蝸
璅蛣腹蟹水母目鰕紫蚢如渠洪蚶專車瓊蚌晞曜以
瑩珠石&KR0917;應節而揚葩蜛蠩森衰以垂翹玄蠣螝螺而
碨䃁或泛瀲於潮波或混淪乎泥沙若乃龍鯉一角奇
鶬九頭有鼈三足有龜六眸赬蟞胏躍而吐璣文魮磬
鳴以孕璆䖺䗤拂翼而掣耀神蜧蝹蜦以沉遊&KR1411;馬騰
波以嘘蹀水兕雷咆乎陽侯淵客築室於巖底鮫人構
館於懸流雹布餘糧星離沙鏡青綸競糾縟組爭映紫
菜熒曄以叢被綠苔鬖髿乎研上石帆蒙蘢以蓋嶼萍
實時出而漂泳其下則金礦丹礫雲精爥銀珕珋璿瑰
水碧潛瑉鳴石列於陽渚浮磬肆乎隂濱或熲彩輕漣
或焆曜崖鄰林無不溽岸無不津其羽族也則有晨鵠
天雞鴢鷔鷗&KR2095;陽鳥爰翔於以玄月千類萬聲自相喧
聒濯翮疏風鼔翅&KR1953;䎉揮弄灑珠拊拂瀑沫集若霞布
散如雲豁産毻積羽往來勃碣橉杞煜薄於潯涘栛槤
森嶺而羅峰桃枝篔簹實繁有業葭蒲雲蔓䙬以蘭紅
揚皜眊擢紫茸蔭潭隩被長江繁蔚芳蘺隠藹水松涯
灌芊萰潛薈蔥蘢鯪鯥踦&KR1764;於垠隒獱獺睒瞲乎厱空
迅蜼臨虚以騁巧孤玃登危而雍容䕫㸸翹踛於夕陽
鴛雛弄翮乎山東因岐成渚觸澗開渠潄壑生浦區别
作湖磴之以瀿瀷渫之以尾閭標之以翠翳泛之以遊
菰播匪藝之芒種挺自然之嘉蔬鱗被菱荷欑布水蓏
翹莖瀵蕊濯穎散裹隨風猗萎與波潭沲流光潛映景
炎霞火其旁則有雲夢雷池彭蠡青草具區洮滆朱滻
丹漅極望數百沆瀁皛溔爰有包山洞庭巴陵地道潛
逵旁通幽岫窈窕金精玉英瑱其裏瑶珠怪石綷其表
驪虯樛其址梢雲冠其㟽海童之所廵遊琴高之所靈
矯冰夷倚浪以傲睨江妃含顰而矊眇撫凌波而鳬躍
吸翠霞而夭矯若乃宇宙澄寂八風不翔舟子於是搦
櫂涉人於是檥榜漂飛雲運艅艎舳艫相屬萬里連檣
泝洄沿流或漁或商赴交益投幽浪竭南極窮東荒爾
乃□雰祲於清旭覘五兩之動靜長風颹以增扇廣莫
䬅而氣整徐而不䬐疾而不猛鼓帆迅越䞟漲截泂凌
波縱柁電往杳溟䨴如晨霞孤征眇若雲翼絶嶺倏忽
數百千里俄頃飛廉無以晞其蹤渠黃不能企其景於
是蘆人漁子擯落江山衣則羽褐食惟蔬鱻栫澱為涔
夾潨羅筌筩灑連鋒罾&KR2529;比船或揮輪於懸碕或中瀨
而横旋忽忘夕而宵歸詠采菱以叩船傲自足於一軀
尋風波以窮年爾乃域之以盤巖豁之以洞壑疏之以
沲汜鼓之以朝夕川流之所歸湊雲霧之所蒸液珍怪
之所化産瑰奇之所窟宅納隠淪之列眞挺異人乎精
魄播靈潤於千里越岱宗之觸石及其譎變儵怳符祥
非一動應無方感事而出經紀天地錯綜人術妙不可
盡之於言事不可窮之於筆若乃岷精垂曜於東井陽
侯遯形乎大波奇相得道而宅神乃協靈爽於湘娥駭
黃龍之負舟識伯禹之仰嗟壯荆飛之擒蛟終成氣乎
太阿悍要離之圖慶在中流而推戈悲靈均之任石歎
漁父之櫂歌想周穆之濟師驅八駿於黿鼉感交甫之
喪珮慜神使之嬰羅煥大塊之流形混萬盡於一科保
不虧而永固禀元氣於靈和考川瀆之妙觀實莫著於
江河
長江賦(宋)李覯
臣聞養萬物者惟地之大水居其上則地不能載以觸
以齧以斷以掘深或無底遠或幾千萬里則江之為水
臣不得而計之矣蜀焉我頂吳焉我腹淮我之腋海我
之足朝谿暮谷刮骨磨肉委之填之而莫飽其欲萬山
崔崔將裹將束如兒童之見奔馬縮頭斂手避路而躑
躅時清氣和無濤無波千丈一席可眠可歌變動頃刻
四天怒色凶煙暴雲對面漆黑誰為風師誰為水伯不
軌不法無别無識風兮何聲水兮何形前雷後霆冰堆
雪層操舟之老尚不能自保况乃遠而行客孰不椎心
而太息出如登山入如沉泉退無所止進不得前龍螭
蛇黿固執殺生之權鰕蟹瑣瑣猶或賈勇而爭先嗟乎
生之難成之難父母君師之所愛而託命於其間幸而
免者蓋有之矣不幸而死者何可勝紀魚腹未消艣聲
相繼豈非利欲之牽人而危亡之不避揚荆巴蜀交廣
甌閩地有常産物有常珍衣者食者器者玩者歌童舞
女詭異妖冶官所不取則掠之私舍孰賢孰才貪哉鄙
哉重裝疊載踰江越淮然則視長鯨之怒東海不啻如
蠛蠓之浮杯嗚呼山川之阻土地之富天下有道則王
之外府天下無道則姦雄所處蓋足於財用而利於守
禦故周之衰也有吳有楚漢之亂也曰策曰權琅琊因
之以建大號劉裕得之以入中原道成蕭衍迄於霸先
自取自守人誰敢言赤壁之敗曹操壽春之走苻堅雖
歷數之有在亦事勢之使然及夫孫皓之虐叔寳之昏
而後能滅焉勞乎哉經幾代而幾年臣聞周書曰制治
於未亂保邦於未危隂陽有消長日月有蔽虧在乎備
之得所則禍何能為伏惟國家重西北而輕東南臣何
以知之彼之官也特舉此之官也累資斂於此則莫知
其竭輸於彼則惟恐不支官以資則庸人並進斂之竭
則民業多隳為貪為暴為寒為飢如是而不為盗賊臣
不知其所歸夏内也為腹心疏逖外也為手足輕重之
理豈神明之所不燭秦備胡而陳勝起事唐戍蠻而龐
勛肆毒觀其土崩之由誠可為之痛哭古者有采詩之
官惟賦亦古詩之流賦臣不獲言於朝敢賦心之憂愁
安得為太平之草木蒙雨露兮千秋
長江天塹賦(明)鄭棠
惟淮海之東南設長江之天塹王氣肇於閏嬴都邑作
於吳甸吞若雲夢者九灌注天下之半勃興六代之搶
攘凌轢八州之雄戰遼層城之千雉環帶甲之百萬武
取威以定霸文膺圖以傳禪雖鼎立一隅之專亦朝集
遐拜之獻美哉乎其山河鞏固夫其藩翰也觀其用武
強兵遏徐併荆眇絶驕子威懾戎秦舳艫緜亘旌旆雲
屯風聲之洶湧波濤之沸騰赤壁以火炬而捷公山以
草木為兵虜騎飲流而莫渡胡塵望洋而吞聲矧縫囊
之兒戲與投鞭之蟻爭河南之斂戍劒閣之連營俟冰
合其何有竟逡巡而無成彼偏霸之節制亦地險其丘
陵我朝受命龍興荆蠻是膺雷厲而風飛山搖而海傾
叱咤而五湖浪擊指顧則魚龍震驚一僕姑而江漢披
靡一戎衣而四方底寧陳三策之斯得嗟五餌之何能
張王綱於海浦埽穹廬於邊廷同文軌而王會舞干羽
而修文因龍蟠而奠服就虎踞而作京陋前王之制度
開萬世之泰平今其風恬浪靜商舶漁槳櫂謳互答檣
帆來往沿泝洄而絡繹泛煙波之下上千艘運夫艅艎
萬斯溢其庾帑近賈川益遠市交廣莫不倚浪以傲睨
臨流以檥榜時清俗夷以遨以嬉桂楫蘭舟左圖右書
蕩鏡淨之素練無烽燧之鼓鼙彼中流之擊楫與横槊
之賦詩皆煙盡而灰滅形絶而影希想鐵鎻之截浪彼
狂童其何知驅黿鼉之八駿濟師其奚為視疇昔之鼎
沸幸今際夫雍熙覽形勝之如在慨風景之屢移豈非
得士者善守恃險者喪謀金湯之固廟廊之籌長城之
禦才略之求夫何大風霸心之存乎安而不忘危也
涉江賦(晉)庾闡
發中州之曲泫背石頭之巖岨遡晨風而遥邁乘濤波
而容與於是時也夕日將昏天吳駭陽侯奔漂海若泛
江豚爾乃雲霧勃起風流溷淆排巖拒瀨觸石興濤澎
湃洗渒鬱怒咆哮廻連波以岳墜壑后土而川窅總百
川之殊勢集朝宗乎滄浪注天波於析木瀲東極乎扶
桑體含弘而彌泰道謙尊而逾光齊山海以比量冠百
谷而稱王此則水之勢也且夫山川瓌怪水物含靈鱗
千其族羽萬其名毛羣詭觀倮類殊形明月晞光以夕
耀金沙逐波而吐瑛撫楫中流汨徂西土過乎歷陽之
津迄乎横江之浦若乃越三江之下口眇濡須以逕渡
邈天險之遐勢歷習坎之重固川瀆泓澄以含景山水
渒□而鱗布
涉江賦(有序)(明)趙東曦
夫惟攄宏抱者依戀乎闕庭息丘園者放情於江海僕
以樗材早登仕籍遂游閩越歷中州眺山川之雄奇玩
風物之秀爽時或探幽攬勝瀟灑有出塵之思政成謬
膺内召旋入諫垣悃款之誠不自遏抑一言擯斥左調
南旋驅車寂寞之濱稅駕大江之側臨流問渡極目洪
波對此茫茫百感交集檢點奚囊離騷一卷而巳慨然
有懷乃以涉江命篇其辭曰
惟長江之浩淼恍浴日而浮天溯發源於岷山環蜀都
而瀠旋瀉萬里而東下驚雪卷而雲連流潯陽之九派
絡淮漢而經百川閱興亡之餘恨聲嗚咽而悲憐歎星
馳而電閃思英風之渺然見滔滔之莫挽勢漰湃而無
邊試停驂以懷古心猶豫而不前涉中流以一葉頻來
往乎風煙於是緬想生平仰追先哲抗志立名懷清履
潔馳驅皇路策名天闕專城出宰冰壺砥節在閩則憑
山負海東南都會水碧峰丹春和日麗肴珍海錯枝垂
鮮荔訪武夷之幽渺尋鍾南之勝地俯桃梅之二溪拂
榴花之雲氣在越則登釣臺櫂嚴灘四山環列絶巘層
巒蘭隂石樓赤松方巖泉石清曠洞壑迴環聳懸崖於
千尺聽溪聲之潺湲在洛則黃河繞其北嵩岳峙其南
規模洞達體勢中涵襟瀍帶澗土沃泉甘洵東都之神
麗若玉韞而珠含嗟吾生之閱歷兮時鞅掌其不遑非
王事之艱難兮何定省之靡常豈好爵之攖情兮逞遨
遊於四方彼游子之去國兮尚悲思夫故鄉予二人之
眷眷兮忍長辭夫高堂念君親之罔報兮每耿耿而難
忘痛終天之莫贖兮迫哀鳴其何及夫既以身許人兮
恐勳名之不立感日月之如流兮慨百年之瞬息被榮
寵之殊遇兮儼入侍乎君側渺予懷之湛憂兮豈寒蟬
之斂翼媿同朝之唯唯兮予不忍為此嘿嘿朝奉詔而
趨朝兮夕拜疏乎楓宸凛先民之古處兮思仰答乎國
恩秉堅貞而不改兮奚徬徨而逡巡况乃權璫受任持
節視師置酒高會負弩奔馳耀錦繡於戎行擁旌旄於
邊陲債帥為之懾息將士任其指揮夫兵事者宗社之
安危也賞罸者一人之明威也夫何寄耳目於刑餘竊
國柄以驕侈視逢迎為進退炫金玉以高卑予仰天而
太息兮夜躊躇而不寐愴烽煙之四起兮慮朝綱之日
墜鑒古今之喪亂兮半紛紛於宦豎身與世而相違兮
撫中心其如醉苟改絃而易轍兮雖九死其奚悔爰書
思而草奏兮瀝肝膽以陳詞予非不知讒邪之蔽明兮
矢方正以自持捐此身如鴻毛兮指重泉以為期禀前
人之遺訓兮冀先靈之有知惟時俗之不我諒兮同列
謂予以沽名鋒太剛而必折兮歲冉冉而無成世溷濁
而不返兮何口舌之力爭予聞言而欷歔兮中鬱悒而
難明矢素心之不昧兮抱拳拳之微情夫豈好為此迂
拙兮批逆鱗以傷生蒙君王之宥過兮作天涯之逐客
辭掖垣而長征兮戀九閽其咫尺膏吾車於周道兮秣
吾馬於江干命僕夫以前驅兮拂清風之戒寒奄鄉園
之在望兮震江濤之渺漫心怦怦而舒嘯兮仰君門於
萬里陟高岡以登眺兮聊徘徊而延佇氣蕭颯而悲凉
兮志幽愁而誰語或告予以兩美之終合兮惜同心之
無侣漭秋水之蒹葭兮懷佳人乎江之湄我所思兮不
可即擬溯洄以從之將南游乎夢澤旋放櫂乎瀟湘擷
灃蘭與沅芷延幽賞於孤芳揚洞庭之微波弔湘君之
渺茫訪三閭之遺跡徒愴怳而悲傷爾乃探巫峽下瞿
塘越巴陵釣滄浪浮彭蠡泛鄱陽窮俯仰於天地憑上
下以徜徉放浪乎層峰之巔翺翔乎水雲之鄉領清風
於明月散造化之文章乃與騷人逸士悲歌磊落託興
煙霞逍遥林壑倚岳陽之層樓上滕王之高閣閱江漢
之清流噴廬山之飛瀑或且順流千里畫艇紅簾迴小
孤之夕陽凝大别之晴煙蘆荻蕭騷以紛糅征鴻嘹唳
以煩冤懷壯心其不已吾將排青雲而問天聽琵琶於
江上忽涕泗而流連若夫石頭虎踞牛首煙寒潮生揚
子月冷鍾山問繁華於六代覺星散而雲殘唯江山之
如故留勝蹟以追攀於是游思域外馳情物表曠宇宙
之奇觀悔逃名之不早變微禽於淮海悲吾生之將老
洋洋乎縱壑之魚飄飄乎入林之鳥想遺世而獨立驂
雲鸞於蓬島覓勾漏於丹砂鬱琪花與瑶草凌八荒以
周流兮謝塵氛之雜沓襲芰荷之清芬兮佩瓊瑶之明
潔彼遭逢之不偶兮閱千古其一轍非誠愫之潛通兮
恐方圓之難合屈平貽笑於漁父兮賈生失志於長沙
老英雄於草澤兮流荏苒之年華雖主聽之不聰兮情
悱惻而纏緜寧藏器以待時兮安吾命以樂天奚憤時
而嫉俗兮乃抱恨以沉淵矧洛陽之年少兮爍光芒之
盡吐激中腸以痛哭兮歴稱今而道古才震世而不用
兮負聖明之知遇累勲舊之盈廷兮曾不足乎一顧珠
暗投而按劒兮女入宫而見妒予翻然而徹悟兮心懷
憂而不傷披春風之澹蕩兮迎秋月之輝光垂釣於五
湖之濱兮置身於千仞之岡睠予美而不言兮疇唱予
而和汝握芳蘭之濯濯兮羞衆草之為伍世其悦夫紛
華兮予豈嫣然而媚嫵望長安於天末兮悵浮雲於日
暮
臨楚江賦(齊)謝眺
爰自山南薄暮江潭滔滔積水褭褭霜嵐憂與憂兮竟
無際客之行兮歲巳嚴爾乃雲沉四岫風蕩中川馳波
鬱素駭浪浮天明沙宿莽石路相懸於是霧隠行㕍霜
眇虚林迢迢落景萬里生隂冽攢笳兮極浦弭蘭鷁兮
江潯奉玉樽之未暮餐勝賞之芳音願希光兮秋月庶
永照於遺簪
鑿二江賦(有序)(宋)狄遵度
予始至蜀詢諸古之賢於蜀有功者以為無出文翁上
者於是作石室賦巳而復聞有李侯者於蜀有大功焉
二人者用力於民雖有勞逸然參其功亦其等耳於是
又為之賦鑿二江使蜀之民知蜀之所以為蜀皆二公
之力乎
嗚呼吾聞魚鳬氏以降秦太守之前蜀之為國知幾千
萬年方二江之害被兹土以禹之功不是施兮嗟後來
亦奚言彼民之昏溺兮無乃得之於天不能遷土而改
宅兮其流漂亦誰冤勁崖挺以中亞兮激狂瀾而右旋
横騖折走莫知其所之兮吼穹谷而下穿蛟鼉魚龞呀
以相濡兮何允蠢而緣延嘬膚吮血沸以咀嚼兮咸飫
腐而飽膻萑蒲菱芡紛以相被兮汙百頃之良田土不
藝而民無所食兮孰與奏其艱鮮民之害固不可終極
兮歷百千萬世天乃授之以賢曰噫中國之無人遂使
民至於此焉天之生斯民兮故使之食飽而居安降巨
菑以漂之兮天之意不然水之性固就下善利兮決之
則宣濬九州而距四海亦奚艱且九載之孜孜民不憚
苦而訴煩蓋因利而為利兮勞之在先不忍一勤其力
兮乃至騖萬世而害弗捐胡不浚發其利源剗削其害
根巨崖剖以罅裂兮砉頽乾而䧟坤怒石奮以交墜兮
吁電走而雷奔蕩重淵以傾覆兮喪百怪之精魂雲轉
霧溢盤薄蹙蹐兮注壑於其間寂寥散漫肆以長往兮
若氣散於坯渾決其餘以旁溉兮居其側數百頃皆膏
腴之上珍民降丘而下宅兮若蟻聚而蜂屯則幾年幾
世之積害一日刷去兮不啻捐芥而蕩塵嗚呼蜀之為
國非地之中宜乎夷貊之雜處魚鼈之與同有李侯者
至然後别類於水物有文翁者至然後同俗於華風然
則今所棟宇而處衣冠而嬉皆二公之所翳若李侯者
事固所莫得而繼彼文翁之教亦何憚而弗為嗚呼以
禹之功至大至神括六合以横被疇有存而勿論胡兹
為害獨不得聞無乃力所不洎兮抑亦遺其功於後人
而今而後乃知民未得所欲事或有不利先世所未暇
除去聖人所未及裁制苟有志於生民皆吾人之所事
若曰兹事體大必聖人而後為則小子也不敢與知
松江賦(宋)程俱
鴟夷子皮既棄越相乘扁舟攜西子泝東流方將家五
湖以長邁屣萬鍾而不留放若巨魚縱大壑脱若六驥
馳坦道而挾輕輈時則八荒收雲千里一碧狂瀾不興
遠岫凝色目盡意往雲天出没引風檣以悲嘯趣煙波
而不極於是遇亡是叟而問津焉曰三江之湊實為五
湖地脈四達衍為松江洶洶渾渾溶溶洋洋孤岑連嶂
七十有二眇若散螺黛於微茫五湖之中大曰包山風
穴晝暝霜林夏寒暮煙屯其疊翠冬實纍其錯丹麟鶴
之所憩蛟鼉之所淵山中之人忘世與年條桑縹緲之
下採石明月之灣草衣木茹泊若追羲盤而與還江流
之窮是則歸墟王百谷於一吸環齊州於一區大鵬奮
翅於泱漭燭龍洗光於咸虞由江而下二百餘里布帆
無恙尚可以朝海門而暮方壺雖然善賈者據其會善
搏者扼其吭方趣南則遺北既畫圓而失方今子將攬
衆物之會莫若遐觀乎中央惟是江湖之接二州相望
散荒墟於垤塊識斷岸於毫芒常試與子至中流而四
顧隂霾鬱興不辨雲水天高日出萬頃在目者五湖也
岡岫相屬如走如伏冥濛突兀乍見乍失者包山也擁
松江之上流窮海道於一葦時矯首而斯盡固可以訪
漁樵而種魴鯉亦優游而卒歲矣吾子以為何如子皮
曰然務外游者有待樂内觀者無窮吾方以日月為燭
六合為宫參天地以為友從四海之諸公乘雲氣御飛
龍指包山於遺礫視五湖於一鍾松江之勝又安能芥
蔕於胷中乎
松江秋汎賦(宋)葉清臣
澤國秋晴天高水平遙山晩碧别浦寒清循遊具區之
野縱汎吳松之&KR0893;東瞰滄海西瞻洞庭槁葉微下斜陽
羊明樵風歸兮自朝暮汐溜滿兮誰送迎浩霜空兮一
色横霽色兮千名於是積潦未收長江無際澄瀾方傾
扁舟獨詣社橘初黃汀葭餘翠驚鷺朋飛别鵠孤唳聽
漁桹之遞響聞牧笛之長吹既覽物以放懷亦思人而
結欷若夫敵寇初平霸圖方盛均憂待濟同安則病魚
貪餌而登鉤鹿走險而㤀命一旦辭禄揚舲高泳功崇
不居名存斯令逹識先明孤風孰競又若金耀不融洛
塵其蒙宗城寡扞王國爭雄拂衣客右振櫂江東拖翠
綸子波上膾蟬翼兮柈中儻即時之有適遑我後之為
恫至如著書笠澤端居甫里兩槳汀洲片帆煙水夕醉
酒壚朝盤魚市浮游塵外之物嘯傲人間之世富詞客
之多才劇騷人之清思緬三子之芳徽諒隨時之有宜
非才高見棄於榮路乃道大不容於禍機申屠臨河而
蹈壅伯夷登山而食薇皆有為而然爾豈得已而用之
别有執簡仙瀛持荷帝柱晨韜史氏之筆暮握使臣之
斧登覽有澄清之心臨遣動光華之賦荷從欲之流慈
慰遠游之以懼肇提封之所履屬方割之此憂將濬疏
於滙川其拯濟乎畛疇轉白鶴之新渚據青龍之上游
濯埃垢於緇袂刮病膜乎昏眸左引任公之釣右援仲
由之桴思勤官而裕民迺善利之遠猷彼全身以遠害
蓋孔臧於自謀鮮鱗在俎真茶滿甌少迴俗士之駕亦
未可為兹江之羞
浙江賦(元)沈幹
鴻濛分鼇極立五行生水居一藐東南之海隅湧大川
之洋溢此浙江之所以氣象宏偉不可得而具述也一
櫂遊覽爰求其源黃山屹然其下為泉初焉渺渺已而
緜緜會東陽之别派暨大永之清漣合衆流而共趨羌
脈絡其聯延歷延陵而為七里之瀨注錢塘而涵萬頃
之天浩蕩瀰漫澎湃汨潏接海氣兮浮乾坤吐天光兮
吞日月薄霧朝歛滄波鏡明長風莫興巨浪山立魚龍
或變而或化蛟鼉乍出而乍沒千艘蚊聚萬舶雲集簇
沙際之牙檣舞潮頭之畫鷁萃山海之羣珍致川陸之
百物使三吳之富甲於天下者實此江之力也朝焉而
潮夕焉而汐海門喧萬鼓之聲江面亘一絲之力銀山
嵯峨雪屋突兀見者目悸聞者股栗乃有輕儇之童衒
耀其術蹙鯨浪以爭趨舞紅綃而特出輕性命於毫毛
駭觀瞻於倏忽此浙江之異景而百川不能與為儔匹
也奔流滔滔如怒如號胥也何勇寄遺憤於驚濤鏐也
何智表一矢以著勞英雄千古陳迹寂寥而此江之水
閱今昔猶一朝話未竟客有謂予曰美哉禹功無往弗
施浙水何為禹貢則遺水經所載原委無疑以漸為浙
誰其易之蓋書法所略者由不費禹功疏鑿之所致而
名水之有異者庸詎非文字訛舛之所為吾黨之士見
一物而必格恥一事之不知詎可不究夫此江事迹於
往者而使詫此江景物於一時也哉賦者於是作而謝
喜而歌曰越山查藹兮吳山嵯峨中有巨川兮與海通
波書固略之兮水志豈訛考輿圖而稽故迹兮亘千古
而不磨
觀濤賦(晉)顧凱之
臨浙江以北眷壯滄海之宏流水無涯而合岸山孤映
而若浮既藏珍而納景且激波而揚濤其中則有珊瑚
明月石帆瑤瑛彫鱗采介特種竒名崩巒填壑傾堆漸
隅岑有積螺嶺有懸魚模兹濤之為體亦崇廣而宏浚
形無常而參神斯必來以知信勢剛凌以周威質柔弱
以協順
浙江觀潮賦(明)黃尊素
吳公子過武林當八月十八日油璧接軫繡镼盈途員
冠峩如大裙襜如士女皆觀潮而出城郭為之空虛主
人謂公子曰此枚乘所謂怪異詭觀也盍與子偕往乎
至則錦帳翠幕山韜路織歌吹沸天紅紫錯舄波影山
光攪雜彩為一色其時纖塵不起水平如鏡渡頭往來
漁歌答應車牛方喘於轉轂畫鷁初間而下矴破江干
之士女既不異鷗鴈之翔沙而衆口之喧囂又何如鶩
鵝之亂聽逮至審時定候日影已高遙傳屢起中心搖
搖恐陽侯之爽信萬目睽睽向海門而注視不戒而孚
聲收息阻向之喧囂不定者忽然如含枚而楔齒雖綷
䌨之微嚮亦澄然其入耳俄而一綫横江天風颯然摩
挲目睛指點雲烟瞻言百里之外已覺隠隠闐闐豈鼙
鼓之動地或殷雷之在天方潮之初發也浩渺之區浮
天無岸朅淡淡而東來雖洶洶而弗叛及其兩山迫脅
沙潬中垾忽而受于拘束無所容其浩汗卒中怒而山
立庶太空之無絆天蓋撼動而欲移地輿震盪而似判
吳山越山為之低昂不已亦恐其流轉而互換魚龍失
勢飛鳥驚竄乃有狡童侲子百十為伍絳幘單衣馳騁
波路持彩旗兮悠颺潮之神兮來何暮呈傀儡之妙戲
羌逞能以相妒耕父來天吳赴支祁按節罔象負羽孰
不為之膽掉心寒彼且從容而沿泝已而潮上漁浦波
澄如故主人曰廣陵之潮枚乘以素車白馬比之較之
吾浙真不足齒矣彼弄潮者亦天下之能事哉公子曰
吁夫潮者天地之怒氣也天地方怒而以供俳優之戲
是為樂怒樂怒與樂哀等也昔蔡君謨有戒弄潮文子
不知之乎而以風俗之陋者誇於四方也主人曰否否
夫論事者考其原觀今者遡諸古昔越之敗吳習流二
千人戈船三百艘浙江固習水戰之所也降而錢王射
潮以強弩此較射於波濤乃謂致師於水府彼氣機之
翕張夫誰受其痛苦投箭笴以三千不過中流之束楚
逮有宋之南遷也嘗以兹日水中講武殿司臨安金山
澉浦水軍萬人巨舶千艣西興龍山兩岸如堵天子大
閱簡别強弩分為五隊中權是主舞刀握槊節以金鼓
礮聲滿江五色齊舉煙收㶷息其散如雨凢今之弄潮
者賈勇售藝兵家規矩輕性命於鴻毛故能馮河而暴
虎其餘伯國之餘風非書生之陳腐所謂安不㤀危而
子乃以俳優侮之邪公子語塞而退
靈河賦(魏)應瑒
咨靈川之遐源兮於崑崙之神丘凌增城之隂隅兮賴
后土之潜流衝積石之重險兮披山麓之溢浮蹶龍門
而南邁兮紆鴻體而東流涉津洛之坂泉播九道之中
洲紛&KR1043;湧而騰騖兮恒亹亹而徂征肇乘高而迅逝兮
陽侯沛而震驚有漢中葉兮金隄隤而瓠子傾興萬乘
而親務兮董羣后而來營下淇園之豐篠兮投璧玉而
沈星若夫長杉峻檟茂栝芬橿扶疏灌列映水蔭防隆
條動而暢清風白日顯而曜殊光
大河賦(晉)成公綏
覽百川之弘壯兮莫尚美於黃河潜崑崙之峻極兮出
積石之嵯峨登龍門而南遊兮拂華隂與曲阿凌底柱
而激湍兮踰汭洛而揚波體委蛇於后土兮配靈漢於
穹蒼貫中夏之畿甸兮經朔狄之遐荒歷二周之北境
兮流三晉之南鄉秦自西而啓壤兮齊據東而畫疆殷
徒涉而永固衛遷濟而遂強趙決流而却魏嬴引溝而
滅梁思先喆之攸歎何水德之難量
黃河賦(元)李祁
乾清坤夷嶽奠川會覽四海之縈環見黃河之如帶下
亘寰宇之區上通銀河之派折九曲之迂迴瀉千里於
一快想成功於當年微神禹吾誰賴觀其肇跡西土濬
源天淵浩浩蕩蕩翩翩緜緜或奔放而莫禦或紆徐以
夷延或騰踔奮迅激強弩以俱發或喧豗震掉雷萬鼓
而並前聳銀闕之嵯峨驅鐡騎之森嚴忽洪流之浩渺
播餘波於兩壖諒一葦之難渡豈容刀之可言思昔龍
門未闢積石未導蕩斯民之衡廬為魚鼈之閫奥暨黃
河之安流嘉玄圭之錫告濟蒼生於艱危拯沉溺於閑
燥昭乎如日月之乍明廓乎若乾坤之再造此後之臨
流而歎者所以深為魚之憂而羨禹功之妙也逮從西
京治化昭明何壯心之未已復馳騖於遠征命彼張騫
使於西垠窮二水之所自至鹽澤而陸沈是雖足以知
黃河之原委要未可與神禹而並稱蓋其甘心遠夷疲
敝中國孰若疏鑿功成免民魚鼈靈槎泛泛使節煌煌
孰若乘彼四載經營四方竹杖詭竒蒟醬甘好孰若水
土既平稼穡是寳吾於是知禹之功如天地之無不持
載無不覆幬者矣惟我皇元萬國一統會百川而東朝
環衆星而北拱不必腁足胝手而河流無泛溢之虞不
必窮幽極遠而河源皆版圖之貢愚生南邦未獲時用
蓋將振衣袂乎崑崙豁心胷乎雲夢挹黃河之餘波造
明堂而獻河清之頌
黃河賦(有序)(明)周光鎬
予壯時偕計吏北入燕浮淮涉泗歷黃河之委既守西
蜀再上計每由豫州渡以行久之備兵臨鞏按部枹䍐
登積石關覩禹導河所自始乃今鎮撫朔方則挾河為
塞有界限戎夷之險㴻溉舄鹵之功且蔑有汛決之患
食利甚鉅於是乎重有感焉夫九有莫長於河故列之
四凟特號為宗然江有郭弘農賦亦既彬彬侈言之由
漢以來未有沿源討委總攬萬殊收歷代之遺文畢體
物之能事以及於河者有之自應成亦寂寥未備也然
河在中國古今所稱利害彼此夐殊蓋治之臧否而利
害之小大參之朔方有利亡害越在上游其勢使然也
若今泗沛間漂齧漸滋為害特盛則亦治者或未兼善
豈盡河之罪哉兹余聞命召還且渡河東矣軍旅小間
不量寡率揭其原委遂含毫賦之蓋以誦河之德且折
衷近議治者之異同云其辭曰
維河流之靈稱肇億禩而不忒經流别之為宗萬水崇
之為伯逮禹功之所加既經矚而可悉粤重源之載導
復冒流於積石開隴西之上游逕金城而東出翼賀蘭
以包朔方並隂山而望闕左拂雲中雷首右薄太華二
崤循平隂而北轉乎鮪渚遵洛汭而東抵乎成皋由是
捐故瀆而不赴指宛丘以捷馳邅淮濟之所道並委輸
於朝夕之池昔之播九以同于碣石為逆而瀉於東齊
者已中枯而成陸或分岐而背趨矣其來同者則洮兼
大夏湟引閤門高平芒於奢延湳汾渭涇洛伊汝潁汴
濉又附之而俱逹者蓋不可以殫稽蓋四凟之流總其
三九州之水領其七咸千里而一折乃九折於中國其
水則渾渾淈淈溾涹溭淢&KR2699;湢㳁以漩瀯汨黃濁而湁
集不藉飇而騰波詎涅檗而成色及其下桃花之新漲
溢竹箭之疾流浩滉瀁而高出濊軋沕而横浮隄齧之
而善崩山懷之而欲廋奚兩涯之可測尚復致辨乎馬
牛至若越呂梁潰龍門觸底柱下集津阨嶮巇束嶙峋
莫不渹湱澎湃□㵗潝濞奔溜下垂若瀑布之高曳駴
波上躍若雪巖之雄峙飛沫類㴻雨之四垂振聲又疾
雷之薦至搖撼山岳動盪天地聞之者改聽覩之者魄
悸佽飛犯之喪其勇樗里遭之失其智其漆園所稱善
遊之夫夫亦寓言而若是其鱗族則有鮒鱅鱒鯷鮐□
鱯魾玄鮦白&KR3142;青䱾文魮豪魚朋遊王鮪穴栖或蒼文
而赤喙或鳥首而龍題或曝顋而未化或具翼而善飛
喜挾濤而出舞每泝流而升危其介族則有素蛟丹虯
黃䖺黑蜧朱鼈玄鼉赤螭黃貝蜃蠙蠣蠯浮蛇賁龜八
足之蛫三足之能潛者逗泥而汎沫出者緣厓而曝暉
故隨地而孳育亦隨波以遷移其羽族也鷖鶭鷧&KR3507;鵁
鶄鷛&KR1445;王雎白蟨鸂鶒鵱鷜朱目之鴢赤尾之鳬舂鉏
彯纓涸澤垂胡當扈以髯而奮體白鶂以視而孕鶵陽
鳥往還而旅處□鷈沈浮而托居□䳴互舉喧䀨相呼
要羣而集引子而哺巧歷不能以乘計司虞不能以目
書其下又有青璣白珠藻璆吉玉曾青茈石櫨丹碧綠
浮磬羽□文碖玄䃤或流自他山或産於深澳覩水折
之圓方察精氣之隠燭知寳藏之所興驗珍錯之所伏
其天子之祕寳咸載之於河圖金膏燭銀玉果璿珠是
河宗氏之司衛非庸人所得而闚𨵦其神則河精巨靈
陽侯馮夷黑公之從趙見五老來告堯期或興兩蛟而
挾舟或駕兩龍而負轅或化星而入昴或授圖而還淵
或玉牘遺於漘次或掌跡寄於山顚稽歷代之禮祀其
備物之或殊或刑正牲而沈白馬或射玄貉而獵白狐
多瑩玉之圭璧及紺蓋之輿車若夫王澤寖消君人失
德徵廢則徙移表亡則竭絶澤枯則山石崩壅隂盛則
陵阜漂沒封原割而流分下民恨而波赤至於帝王聿
興聖人將出則榮光以之錯起休氣以之四塞潤至於
九里清變而五色川后為之貢珍水祗為之效職有若
庖犧之卦畫軒后之綠圖放勳受圖而作記重華剖檢
而得符負之以神馬挺之以龍魚折溜而至蹛水而去
寧靳乎靈府之閟貺孰不及期而來輸又若白魚之入
舟赤烏之流火玉龜之呈䜟神魚之出舞金人捧劍於
秦昭黃龍彰異於世祖皆能告世運之休徵著瑞應之
盛事蓋藏往以察來亦知微而知彰通神明之懿美目
德水其克當獨昉稱乎嬴氏雖允臧而弗揚喟時代之
廢興嘅昔人之遺跡誓功者表其如帶階圖者載其分
域晉君赴哭而遠流武帝興歌而遂窒弘農被化之虎
渡晉代互渚之魚出尚父之號蒼兕太尉之斬青牛葛
玄使魚而吐書秦伯濟師而焚舟趙決之為却魏之策
嬴引之為滅魏之謀申徒負石以自沉方叔抱樂而赴
溺古冶救驂而斃黿子羽斬蛟而棄璧濟嘉君子之名
渡賜竇門之鬻宋中詠一葦之杭孟津嗟捧土之塞伯
鯀堙之而竊息壤女媧止之而畫蘆灰延世使隄東郡
而豐賫延平奏決胡中而太苛王尊祝水神而患息江
使遇余且而禍罹緯蕭子探珠於驪頷商邱開得珠於
淫隈復有金狄之所沈木罌之所渡宣尼臨之而不濟
魏侯浮之而稱固亡人投偃璧而結誓纂夫沈周寳而
邀祐諸雖美刺之有間咸傳牒牘而昭著其堧有甌脫
之地斥鹵之墟分以萬洫激以千渠溉糞兼資黍稷載
敷變墝埆之瘠壤為畮鍾之上腴雲雨以之蕩濩垢濁
藉之滌除汎千艫以遠達通萬國之貢輸興衆利而不
匱設重險而有孚宜先王之典禮後比秩於諸侯於是
集周穆之征紀夏后之荒經漢儒之載乘酈氏之所稱
法顯之所歷騫英之所尋具考濫觴之所在咸云自崑
崙之靈丘本神泉之顥質發東北之一隅下夫中極之
淵逮於河伯之都劃凌門穿陽紆絶罽賓之國略皮山
之居招蔥嶺之所出噏于闐之所儲包且末牢蘭之所
聚挈龜兹疎勒之所趨盤迴於荒服者三十由旬乃會
三原而來瀦至於泑澤海曰菖蒲又潛行千有餘里始
及乎中國之西陬後使者薛氏之所訪云得之悶磨崎
嶇而勝國之佩金虎符者復云自星宿之區謂越遐而
遺邇議前記之盡誣竊意河源遥集非一流而後先之
所執抑同歸而殊塗彼見夫顯行之即是而於伏流之
為虚不然者其經見萬里而匯於眇焉之泑澤豈自有
沃焦而為歸墟况有電轉隠淪之跡非其冒出於積石
者乎夫天一之潤下惟四潰之為經歷桐柏而淮出及
王屋而濟興江溯之以為永亦僅止乎蜀岷探兹源以
及委貫方輿之兩端首西極而尾乎東極上應雲漢之
竟天周祭雖並列乎瀆秦郡亦參稱乎川爰揭衆流以
絜校孰與之而克配焉歷觀往昔之利害深惜今時之
所治不察夫常變之宜以極會通之致夫彼一石之濁
流兼六斗之泥滓緩行則分滯急疾則並駛放乎海澨
而成壤又梗夫尾閭之所委其控清以引濁亦非曩人
之失謀獨兼三瀆於枝淮曾弗災異之為憂豈容使一
衣帶之廣克任七州之洚流不經本而障末難乎圖遠
之鴻猷獨不見夫乘四載者之疏導鑿上流而行乎高
地度迅悍之怒湍非弱土之能載恐一川之不勝濬九
道以分殺虞暴溢之為菑委曠土以儲待自玄圭之告
成閱千春而罔害後乃淤故道而不修并屯氏而偕廢
即炎祚置重使而隄防捐億萬之歲費竭薪石而徒勞
亦屢塞而屢敗此己然之效曷不纘神聖之上計并賈
讓之首策猶可備采於近世顧泥古者拘拘舊迹守經
者安於小利司農惜少府之藏司土重膏沃之棄其孰
肯建非常之弘業而以天下為吾事
黃河賦(有序)(明)劉咸
黃河為四凟之宗其源流之遠蓋不可與尋常溝壑并
論古今博物之士多有賦詠予承命之河南覽其勢之
浩浩歎其本之淵淵因為之賦以續於後賦曰
究物理於五行頤神志於羣籍信水類之浩繁各流行
而不一或溶漾如天青或澹泞如雲碧或泓澄如練光
或緋紅如砂赤或漪漣如藍或黟黑如漆或澄澈如鑑
或沸湧如炙凡若此之云云皆可數而歷歷惟天河之
一派獨殊類於百川始濫觴於一勺終潤澤乎八埏脈
連渤澥名播于闐不朱不紫匪綠匪玄本后土以為色
假流沙而作權因九曲以成勢與三瀆而並肩漢汭其
腹灉沮其咽濟漯其涕溱洧其涎羌晨晡之隂霽偉氣
象之萬千爾其發源崑崙匯流蔥嶺涓滳所生日浸月
盛自剛山北流千里而西至于蒲山之陽自蒲山南流
千里而東入乎華隂之境蓄豪悍之騰威乃齟齬而未
逞忽摩崖而奔開恣一瀉於俄頃洶湧澎湃跳躍馳騁
飄然若月窟之舞霓裳燦然若天機之下雲錦炯然若
鑑金之溶範圍蓊然若蠻煙之出火井勃然若驟雨方
至而電驚雷震鏘然若大樂將終而金聲玉振突然若
萬騎出驅以奉諸將之令哮然若羣虎相鬭以致一時
之命知者遇之不能不為之昏昏勇者見之亦不得不
為之凜凜己而離西域窺中原出秦壤趨禹門繞潼關
之金隄割底柱之靈根通瀍澗兮函谷匯伊洛兮孟津
接淮泗兮潁上會江漢兮海濱牛馬之去來兮莫辨涇
渭之混濁兮不分魚龍之變化兮莫測蛟鼉之出沒兮
無倫吐虹霓兮吞日月噴雲霧兮浮乾坤蓋至此而大
河之勝有不可得而形容於言者於是奮餘威厲銛鍔
浩浩蕩蕩漻漻㵧㵧未雨而鬼怪百呈無風而神瀚自
作歛而為湍散而為沫瀦而為淵注而為壑遇溝陂兮
委填遇丘陵兮開鑿遇夷壤兮潰流遇畔崖兮激搏羣
山羅列兮不能留積石嵯峨兮不能遏泥沙昏滓兮不
能壅大澤瀰漫兮不能括盛矣哉其量之同乎太虛淵
矣哉其光之涵乎沖漠雄矣哉其勢之達乎滄溟壯矣
哉其聲之動乎寥廓意者天地之氣機而造化之脈絡
邪意者其方輿之心腹而河海之郛廓邪不然何寬何
洪衆流必容何去何從萬折必東由中潤下而不厭履
險涉難而皆通流晝夜而不息亘古今而不窮吾不知
其於世何物與之爭雄宜乎魏國美之以為寳漢家以
之而誓功思昔洪流滔天不辯區域渺九州之一瀦皆
浸淫而洋溢惟禹聖人繼天立極嘅兩儀之混茫念羣
生之昏溺乃刊木而隨山因順流而疏滌雖手足之腁
胝三過其門而不入九載勤勞厥功始畢然後地平天
成烝民乃粒舟楫以之而通財賦由之而殖歷世相承
至有今日然則論河之功可不知神禹之力我國家奄
有寰區車書混一海宇晏如恩波之所及德澤之所敷
罔不率俾來貢來輸故斯河也有帶礪之固無汎濫之
虞迨今寧謐五十餘年每澄清兮見底輒浹旬兮不汚
愚也何幸身逢承平之盛世而因覩乎禎祥之屢書慶
千載風雲之嘉會得乘查於斗牛之墟爰攄誠而獻賦
聊以效夫龍馬之呈圖
黃河賦(明)薛瑄
吾觀黃河之渾渾兮乃元氣之萃蒸濬洪源於西極兮
注天派於滄瀛貫后土之龐博兮沓玄溝之晶明過積
石而左轉兮龍門呀而峻傾薄太華而東騖兮撼底柱
之崢嶸入大陸而北徙兮迷不辨夫九河之故形經南
海而紀衆流兮擅浮沈之濯靈覽頽波而懷明德兮又
何莫非姒氏所經營登崑崙而俯視兮固髣髴其初迹
馭高風而騁望兮遂周游其曲直何末流之混濁兮始
清澂而湜湜羌澹灧而徐趨兮勢沄沄而自得觸險石
以鬭暴兮詫雷轟而轂擊天宇擴其沆漭兮渺上下之
玄黃霧雨霪霪而滃集兮混邃古之洪荒微風蕩拂而
渙散兮天機組織其文章頽猋浩而洶湧兮百怪垂涎
而簸揚腥雲濁浪以盪汨兮怳忽顚倒夫舟航靈曜升
而赫照兮乘正色於中央望舒在御而下臨兮列宿涵
泳其光芒若乃震秉符以行令兮百谷淫淫其凍釋山
澤沮洳以上氣兮增滉瀁之洋溢魚龍乘濤以變化兮
杳莫測其所極祝融載節以南屆兮雷雨奮逹以霶霈
演支流而股合兮百川奔而來會木輪囷而漂拔兮蔽
雲日而淘汰狂瀾洶而齧岸兮塊土焉塞夫衝潰霜戒
嚴而木脫兮少昊執矩以司秋洲渚緬邈而石出兮始
殺湍而安流霰雪分其四集兮顓頊乘坎以奮神大塊
噫氣而摩軋兮流澌下而龍鱗層冰横絶而山委兮河
伯驅石以梁津羌險夷而明晦兮變朝暮與四時飇風
起而衝水兮莽怪駭其難推覩圓方之一氣兮恒來往
而密移昔尼父之歎逝兮跨百世而罕知顧川流之有
本兮與終舌以為期啓龍圖而翫六一兮悟主宰之所
為喟余心之未純兮感道妙之如斯聊誦言以自明兮
庶晝夜之靡虧
襄華貫洪河賦(以崇嶺横斷靈瀆長注為韻)(唐)闕名
太極經始純坤傾東勢以嶽鎮氣以川融於是靈闢襄
華象開鴻濛横大野以中豁夾洪河而北崇爾其沓嶂
無際連波方永噴激萬里迴合千嶺總崤函之氣象壓
秦晉之封境山以河潤上騰雲雨之祥水與時清下倒
巖巒之影若乃騁遠望馮層城秋爽元氣朝昇大明偉
連天之浩汗壯發地之崢嶸翠岫屏擁澄瀾砥平疑白
虹飲壑而半隠似寒雲抱塞而初横及夫俯臨迫察詭
麗雄悍峻勢危而不騫靈源注而常滿積隂騰氣與嵐
色而相鮮爍日生霞連榮光而不斷觀其畜含精秀孕
育風霆應會昌運發揚炳靈茂賢傑於間出翊邦家而
永寧况乎山積鴻休川流景福明徵祥瑞幽贊化育此
其所以配乾坤此其所以稱嶽瀆豈徒翫夫縈帶委注
蓮開翼張巍巍峩峩滔滔湯湯干天之峻極赴海之靈
長而已士有圭竇強學金門獻賦困陶侃之無津恥孫
弘之不遇覽襟帶而增氣追聖賢而遐慕想劉公之歎
微禹其魚感吳子之言在德為固義由景行仰高山而
自慙志切朝宗與大海而同注儻餘潤之波及期變化
於雲路
清濟貫濁河賦(以與濁同流清源自别為韻)(唐)李君房
濟有瀾兮清泠不窮以清激濁兮洪河之中迤靈長而
委注忽薦至而爭雄懼淈乎泥我則貫而愈淨將合於
道我則和而不同徒觀其虛明皎潔秀色澄澈漾清泚
以遐分界飛濤而劃絶始騁迅以中瀉載流謙而東洩
德惟靜自澄之於本源體雖柔豈混之於派别懿夫貞
不受汙清非可混噴中流而激射劈巨浪之崩奔狀浮
雲決開晴天之灑空碧若輕埃乍歛明鏡之洗蒙昏遠
而望之孤烟横於曲渚迫而察也霜練引於靈源是知
夫道惡比周物莫相與彼流濕之為類尚沿源而異處
匪泥沙之可雜豈湍洑之能阻越洪濤之浮浮駛清浪
之悠悠不學淄澠之難辨且殊涇渭之同流於以用之
甘見和之醴就其深矣欣可泛乎舟狀盤渦之瀺灂不
染乎濁湔跳沫之飛驚不傷夫清均上善以清美含至
虛而體平度龍堂而愈灑洗貝闕而增明何必溱洧之
陽然後濯其髮寧俟滄浪之畔然後澡其纓截河而流
所以為異導沔而注明乎所自釃濁波而迴逗沛驚湍
以自致庶彌久而不渝鑒妍蚩兮無媿
清濟貫濁河賦(以與濁同流清源自别為韻)(唐)許堯佐
河之並濟兮惟秩其平濟之貫河兮勢若相傾非剛克
無以見其柔立非甚濁無以彰其至清是以靈源濬發
柔德兼呈徒觀其流波委注秀色澄澈沖融而濁水遙
開鼓怒而洪流直截遂使還淳之士疑二氣之初分策
功之臣驚一帶兮中裂既處濁而不染每含貞而自潔
苟與和光者殊致寧與淈泥者無别是以霍濩波激崩
騰勢翻濟水與河水相輝光容易識清流與濁流不雜
質性難論苟徵之於變化可察之於本原於以表德於
以辨類方九折而横流啓重泉而直至故以盤渦渾曉
日之輝疊鏡寫晴峰之翠絶河而去孰與我爭先導沇
斯來孰謂我奚自若乃沖虛是翫迅激難儔廣可涉兮
思杭葦於寒渚清可挹也欲濯纓於夕流貫長川之浸
浸委輕浪之悠悠然下流緜邈願表清而不濁上善昭
融故守和而不同故可扶正直之純志助潤澤之成功
動漣漪於迴浦萃光景於微風且淮之清兮濱於夷江
之遠兮界於楚豈若貫大川以揚波臨大都而分渚含
清濁而獨秀求匹敵而誰與苟河清之可期願朝宗而
為侣
御定歷代賦彙卷二十五
