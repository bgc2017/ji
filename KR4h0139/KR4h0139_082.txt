欽定四庫全書
御定歷代賦彙卷七十九
室宇
白雪樓賦(以樓起碧空名標雅曲為韻)(唐)王棨
余嘗自雍南遊經過郢州此地曾歌乎白雪後人因創
其朱樓觀夫迢迢山峙奕奕雲浮屹臨江岸之旁將其
麗曲傑起郡城之上得以消憂是何棟觸晴霞簷侵虚
碧旁瞻目盡於千里俯瞰心懸於百尺何年結構取宏
制於庾公此日登臨仰嘉名於郢客其為狀也&KR1132;嵼隆
崇攢煙遏空勢聳晴蜃梁橫曉虹偉殊規之罕及猶清
唱之難同試問鄒生豈似梁王之館如延孟子何慙齊
國之宫莫不高與調侔妙將難比籠輕霧以轉麗帶微
霜而增美浮雲起處疊櫺檻之幾重明月照時引笙歌
而四起斯則虚凉無匹顯敞難名天未秋而氣爽景當
夏以寒生風觸棼楣髣髴雜幽蘭之響煙分井邑依微
聞下里之聲且樓之為號也有翠有紅或瓊或玉豈若
表此名地彰斯妙曲况復楚山入座黛千點而暮青漢
水橫簾帶一條而春綠亦足以認彼清暢憑兹麗譙掩
露臺之高峙軼煙閣之孤標似繼餘聲謝朓閒吟於暇
日疑遺妙響劉琨長嘯於清宵有旨哉每見岧嶤如聞
宛雅覽宏模之特秀知屬和之彌寡人或誇黃鶴奇落
星予云俱弗如也
黃樓賦(有序)(宋)蘇轍
熙寧十年秋七月乙丑河決於澶淵東流入鉅野北溢
於濟南溢於泗八月戊戌水及彭城下余兄子瞻適為
彭城守水未至使民具畚鍤畜土石積芻茭完窒隙穴
以為水備故水至而民不恐自戊戌至九月戊申水及
城下者二丈八尺塞東西北門水皆自城際山雨晝夜
不止子瞻衣製履屨廬於城上調急夫發禁卒以從事
令民無得竊出避水以身帥之與城存亡故水大至而
民不潰方水之淫也汗漫千餘里漂廬舍敗冢墓老弱
蔽川而下壯者狂走無所得食槁死於丘陵林木之上
子瞻使習水者浮舟檝載糗餌以濟之得脱者無數水
既涸朝廷方塞澶淵未暇及徐子瞻曰澶淵誠塞徐則
無害塞不塞天也不可使徐人重被其患乃請增築徐
城相水之衝以木堤捍之水雖復至不能以病徐也故
水既去而民益親於是即城之東門為大樓焉堊以黃
土曰土實勝水徐人相勸成之轍方從事於宋將登黃
樓覽觀山川弔水之遺跡乃作黃樓之賦其詞曰
子瞻與客遊於黃樓之上客仰而望俯而歎曰噫嘻殆
哉在漢元光河決瓠子騰蹙鉅野衍溢淮泗梁楚受害
二十餘歲下者為汙澤上者為沮洳民為魚鼈郡縣無
所天子封祀太山徜徉東方哀民之無辜流死不藏使
公卿負薪以塞宣房瓠子之歌至今傷之嗟惟此邦俯
仰千載河東傾而南洩蹈漢世之遺害包原隰而為一
窺吾墉之摧敗吕梁齟齬橫絶乎其前四山連屬合圍
乎其外水洄洑而不進環孤城以為海舞魚龍於堭壑
閱帆檣於睥睨方飄風之迅發震鞞鼔之驚駭誠蟻穴
之不救分閭閻之橫潰幸冬日之既迫水泉縮以自退
棲流枿於喬木遺枯蚌於水裔聽澶淵之奏功非天意
吾誰賴今我與公冠冕裳衣設几布筵斗酒相屬飲酣
樂作開口而笑夫豈偶然也哉子瞻曰今夫安於樂者
不知樂之為樂也必涉於害者而後知之吾嘗與子馮
兹樓而四顧覽天宇之宏大繚青山以為城引長河而
為帶平皋衍其如席桑麻蔚乎旆旆畫阡陌之縱橫分
園廬之向背放田漁於江浦散牛羊於煙際清風時起
微雲霮䨴山川開闔蒼莽千里東望則連山參差與水
皆馳羣石傾奔絶流而西百步湧波舟楫紛披魚鼈顛
沛没人所嬉聲崩震雷城堞為危南望則戲馬之臺巨
佛之峰巋乎特起下窺城中樓觀翺翔嵬峩相重激水
既平渺莽浮空駢洲接浦下與淮通西望則山斷為玦
傷心極目麥熟禾秀離離滿隰飛鴻羣往白鳥孤没橫
煙澹澹俯見落日北望則泗水湠漫古汴入焉滙為濤
淵蛟龍所蟠古木蔽空烏鳥號呼賈客連檣聮絡城隅
送夕陽之西盡導明月之東出金鉦湧於青嶂陰氛為
之辟易窺人寰而直上委餘彩於沙磧激飛楹而入戶
使人體寒而戰栗息洶洶於羣動聽川流之蕩潏可以
起舞相命一飲千石遺棄憂患超然自得且子獨不見
夫昔之居此者乎前則項籍劉戊後則光弼建封戰馬
成羣猛士成林振臂長嘯風動雲興朱閣青樓舞女歌
童勢窮力竭化為虚空山高水深草生故墟蓋將問其
遺老既已灰滅而無餘矣故吾將與子弔古人之既逝
閔河決於疇昔知變化之無在付杯酒以終日於是衆
客釋然而笑頽然而就醉河傾月墮攜扶而出
疊嶂樓賦(宋)田錫
宛陵之丘玄暉舊遊城連延兮百雉世緜歷兮千秋流
水白雲惜依然而在覧遺風往事信恍若兮如浮余以
丹陛策名皇華奉使通莅於此乘春以至驛梅江柳動
游宦之芳懷風觀露臺起高明之逸意疊嶂居先登之
悅焉憑落絮之危檻向飛花之晩天複嶺連岡峙昭亭
兮作鎮平蕪遠樹引句水兮為川因而以古興懷臨高
凝睇自春秋戰國之後洎吳魏鼎分之際干戈僭王乘
輿擬帝斯為形勝之地恃以控臨之地襟帶三江咽喉
五湖歸句踐兮稱越隸夫差兮曰吳比奕棋之靡定唯
霸略兮能圖方今禹跡重新堯封復古嚮王命於北闕
詠皇風於南浦登高而賦憐宋玉以才多覽景自怡非
仲宣之思苦江渺渺兮涵春草萋萋兮感人指蘇杭之
達道介常歙兮為鄰兩槳何歸引迴眸於天際微雲似
畫帶斜陽於水濱既而閱謝守之詩蒼苔滿石覽獨孤
之文芳塵在壁杏花含露念昔我之來時菊蕊迎霜乃
今余之暇日歲云豐稔民之悅逸思命儔兮嘯侣聊登
樓兮自適
望京樓賦(宋)田錫
餘杭上游古曰嚴州入松院兮何處七里瀨兮清秋歸
去來兮洒風土之卑濕日云暮兮為印綬之縻留危樓
乃登京師是望天遥而閶闔來風海闊而蓬萊架浪雲
成宫闕似瞻丹禁之間吾豈匏瓜久戀滄江之上雖汎
蘭橈游泳乎子陵之灘沙蝨有毒又巇險乎鳴淵雖攀
雲梯登眺乎烏龍之嶺山嵐瘴人惡躋升乎絶頂詩不
云乎式微書亦畏乎懷歸濯纓兮南澗之水盈襜兮北
山之薇葵藿載傾雖見小人之意樞機一發豈知君子
之幾然何所不適孤懷自惜欲將體物之辭留向他山
之石登高必賦羨海水之朝宗徒歌曰謠望長安兮見
日始余來兮蒹葭蒼蒼今余言兮白露為霜安得乘彼
白雲歸乎帝鄉
秀錦樓賦(有序)(宋)方岳
直寶謨閣汪侯守歙之明年政恬事熙民以嘉豫間從
賓客僚吏登城西北隅挹山川而樂之喟然曰吾先世
郡人也今吾適守於是其得竊自比於晝錦之榮乎乃
作秀錦之樓樓成大會賓客落之而使其民方岳賦之
其辭曰
俯春城之杳渺兮遡碧漢之紺寒搴朝嵐與夕霏兮秀
色鬱其可餐挹浮丘之欲仙兮撫玉蜍以盤桓曰山川
其信美兮吾曾祖之所家幾何時其此去兮窈空老於
汀花鶴千載而來歸兮覽城郭而長嗟皇畀予以左竹
兮豈錦衣之晝行森戟衞之靚深兮燕香閴其欲凝睠
童牙其子姓兮耄老予之父兄羌眤之以兒語兮肯自
詫於新硎索里黨之我與兮散佩犢於春耕嘻無事其
可了兮寄吾筆於鷗盟偉飛樓之聳翠兮納風煙於簷
楹洗古彝之娟碧兮與暢叙其幽情激妙彈與豪吹兮
落孤嘯於青冥岡巒忽其翔舞兮紛不暇於逢迎紫陽
繚以西轉兮倚謫仙而自矜北黃山其六六兮軒后軼
而上征巋問政之高峙兮逗春霧於花屏飄吾袂以輕
舉兮訊許聶於雲輧紉崇蘭以為佩兮激明月以成纓
受山氣之朝爽兮截鷺波之晩清夕陽澹其未收兮指
素娥而將升弄林影以扶醉兮酹吾尊於江山曰堯民
其熙皥兮吾何心於鑄頑鹿擾擾則駭逝兮魚自樂於
深潛審左餐而右粥兮桁楊卧而晝閒來弁翁以相依
兮桑麻采其蓁蓁吾與客而樂此兮覬枌社而皆春公
在樓而燕喜兮民歌袴而遨嬉孰有筆其如椽兮梯青
壁而劖之釃練江以為壽兮取玉兔以為巵起祝公其
少留兮聊暇日以委蛇
淮海樓賦(有序)(宋)陳造
師相郭公即揚州南城為淮海樓偕客落成高郵陳造
在焉命之賦其辭曰
娛暇日以登覽兮若斯樓之巨麗瞑簷影於空闊兮循
雕闌而徙倚目定視而猶眩兮足佇立而竦&KR1253;棲浮靄
於朱甍兮遲羲馭於平楚來禽去鴈却略跕跲而捩去
兮霧霏羃奕蓊鬱而在下凌迥漢而搴飛雲兮鶱鵬舉
之垂天頫萬井而數計兮挹峰磴之橫前吳封楚甸間
列疊出而自獻兮納納未憖明霞斷煙訝海門之塊峙
兮眇浮玉之一拳演江流之橫界兮衣帶之紆餘脩蟒
之蜿延曠莽恢大四向而無際兮簉衽席而瞭然我遊
武昌載登南樓想元規之遺躅汨典午之清流緬懷仲
宣登樓有作顧臨眺之信美終回遑而靡樂孰知夫曠
千載而相望叵賢否之俄度惟汾陽公分君相憂功存
宗祧身臨邊陬屹控阨之巨防躬熙代之康侯靜鎮榆
塞創為兹樓將歷覽而俯省目所圍之備周深計遠圖
寧為觀遊彼擁扇而障塵每解顔而借羞揮旌纛而少
弭肅賓僚之濟濟匪晉公之儀曹外郎陳思之程楊應
劉疇獲偕此翫面勢之隆崛瞰山川而顧指表桑麻中
甍宇揭舒畫軸兮對主賓之燕喜借胡牀於末席容霜
毛之客子儕氓㕓而分惠殿羣英而薦醴浩逸興之飄
蕭豁幽懷而憑虚倚北戶以微睇儼桑枌之敝廬親色
笑於犀麈陪觴詠於晨晡靳依劉之羈栖曾愴惻之不
無訂休戚於今昔詎劣優之錙銖夫此衆君子之所以
攀援遇逢之厚幸顧餘瀝之丐予者也羌勝集之超然
寧飫宴之云計究樂事之攸寓後謫仙而鮮繼進牘命
賦合辭一喙泚吾筆而長吟颯天風之搖袂
問月樓賦(宋)陳造
休予暇兮銷憂緣空闊兮躡飛浮小萬象以孤凌聊徙
倚兮兹樓主人敬客玉其醴而瑤舟忽霜月之飛來傍
欄角兮窺簾鈎媚客衣而不去疑即人而有求俯皓魄
以可攬宜致辭而見酬挈吾所疑舉其維陬曰厥分天
地則有此月乘空明鏡寥泬零沆瀣噴玉雪知廣袤兮
幾何曾珠宫而貝闕塊僊子之幽獨儼童顔而紺髮是
邪非邪肇為此說藥臼丹成兮孰所嚌茹桂枝飄香兮
何許根蘖玉斧兮何用修妖蟇兮胡此穴寒可禦兮何
術箸可昇兮似譎珠何賴兮壊成之異潮何待兮隆殺
之絶方中兮俄墜適圓兮復缺奚所恨而頓虧誰所役
而遽没世同瞢此請究終始主人長笑避席而起酌酒
謂客毋太多事萬古兮明月短生兮客子彼高閱於起
滅此同囿於生死一歡乘興且用慰喜若夫南浦結恨
幽閨凝淚窮簷漏屋之瑣尾孰若兹樓之尺咫微之弦
暝之晦煙霏之陰曀風雨之披靡孰若晴霄之如洗偕
良會於今夕嗟百年兮有幾底用計茫昧之傳聞研戃
怳於非是吾肴則豐吾酒甚旨姑可置興亡於度外冥
身世於一醉客曰韙哉長噱大咍迭勸更酢挹瓶注罍
撫月姊於座隅啐桂影於瑶杯誦楚騷賡吳歈信醉山
之欲頽啓明上寒雞催羲馭昇軿車回冒軟紅之舊塵
怳市聲之隱雷
壽台樓賦(有序)(宋)王象祖
倉使寶謨葉公再造台邦之明年作危樓於舊括蒼之
上仰考天文扁以壽台欲此城與台星長久為民之意
無窮也又明年紹定己卯五月丁亥與賓彦落之郡人
王象祖與焉賦曰
偉天台之宅國兮聚神秀於山川環千岑而拱揖兮會
三江之蜿蜒即長虹之霞采兮罩蒼龍之雲煙通滄溟
之潮汐兮亦有時而奔潰颶風作而南溢兮潢潦湊而
西滙駭聞見於恍惚兮忙運掉於不戒襲其虚而頽其
獘兮擣崇墉如灘瀨帝哀民而求其欲兮欲莫如舊之
求今赤子而昔父母兮奪襁褓於橫流孰宜先而尚敏
兮孰可後而遲留兼保養於内外兮合二急而交修侈
舊雉於加倍兮倡新椽於危樓嗟洪濤之懷襄兮更二
百載而再造棄人事於不謀兮委天數於有考使知及
而仁守兮何千齡之不可保瞻昊天之靡遠兮彼昭晰
者何星非上台之主壽兮亦豈不福乎此城插穹蒼而
上引兮光下屬而熒熒填流峙於高卑兮安反側於常
經曩人物之顛錯兮今萬壑之順序曷陵谷之變遷兮
有既平之水土道待人而後行兮天亦可求其故處功
成而不自足兮參泰階之軌度噫變化之難諶兮嘉剥
復之有常娛賓彦於觴豆兮易勞逸於弛張放吾目於
萬有兮收吾耳於宫商駢城陴之士女兮同其樂於未
央驚吾土之有此兮爭日星之煒煌齊彭城於丹丘兮
美哲人之相望媿登高之匪才兮鋪盛德焉難詳
橫翠樓賦(有序)(元)劉因
金臺雄壯甲天下而山水人物為最也其西北有峰望
之嶻然而立巍然而高琅然而秀者郎山也其西四十
里有泉穴城而來流分而派衍環乎市井之間為一時
之偉觀者雞水也水之上又多樓亭臺榭之美而宏麗
傑出俯瞰閭閻騁懷游目足以極登臨之勝㮣者橫翠
樓也樓之上飄輕裾曳長袖解劒指廩釃酒臨江養胸
中之天地游物外之文章為燕南文物之冠冕者樓之
主人也主人觴於斯詠於斯會賓客於斯見千巖萬壑
盤紆拂鬱而空致乎几案間故樂而名之曰橫翠也然
而樂其所以樂者非直為景物役也將以取山水之秀
而助其氣也若夫嵯峨嶪㠍刻削峰巒混涵天地呼吸
萬壑嶄絶峻拔嶷嶷然有可望而畏之者與秋色而相
高也雲開日出雨霽虹消巖㟧霮䨴若拂嵐撲黛靄靄
然有可喜而翫之者朝來之爽氣也霜露既下木葉盡
脫水窮霞盡天高鶩飛微微螺髻隱隱蛾眉者天寒而
望遠也日上壁而乘彩月上軒而飛光開簾拄笏把酒
而觴者翠屏之晩對也朝暉夕陰煙容雨態如萬物供
四時而無窮也由是而觀之主人氣象巍然襟韻磊落
靈臺洞月玉骨橫秋飄飄然有凌雲之風者殆不偶然
也燕趙諸公多以歌詩道其美記之者有陵川之雄文
詠之者有木菴之絶唱前人之述作己備主人復以文
命僕僕輙不自揆拾人之滯穗匄人之殘炙亦為之賦
而贅之於后其辭曰
丙寅之秋七月與主人相攜登於橫翠之樓覽斯宇之
所處極滄溟之盡頭地連西鄙雄冠中州星分箕尾州
别冀幽控鴈門之右塞引雞距之清流倚太行之宕觀
接易水之長洲有如陰雲慘慘晦日冥冥林巒失色巖
壑潛形或風雨驟至汨然如半夜之潮生或波濤怒捲
湧然如萬馬之軍聲使人魂飛膽慄心折骨驚倀然失
視悚然忘形怛惻憭慄兮而若有遠行者乎又如雲開
山色雨沐秋容天光接塞水影涵空浮一天之灝氣快
千里之雄風使人遄飛逸興浩發吟魂如登太山漂崑
崙有可挾日月而薄風雲者乎又如騁出岫之白雲傲
橫空之素靄揖列壑之青嵐訪攢峰之翠黛窮島嶼之
縈迴觀宇宙之宏大吞燕趙之精英吸乾坤之沆瀣發
胸次之瑰奇豁中襟之蔕芥其亦有思乎古人之登高
而弔古傷時而感慨也若乃太行之英郎山之靈開岫
幌闢巖扃收霧嶂列雲屏供詩情於晩翠貢圖畫於新
晴於時吾與子詠春風於舞雩濯塵纓於滄浪來登斯
樓終日徜徉歌紫芝之曲酌明月之觴渺天地於一粒
隨造化而翺翔期萬代於咫尺順四時而行藏下視萬
物杳焉如千里毫芒然後囂囂然洋洋然庶乎可以與
天下俱忘者矣
白雲樓賦(元)張養浩
吁其高哉兹樓之有如此兮括萬象於宏敞飛四阿於
鴻冥初疑陽侯海底鞭出一老蜃噴雲噀霧扶輿五色
凝結而成形又疑大鵬九萬失羊角踞兹勝境而不去
兮翼截華鵲之煙雨背摩霄漢之日星我來宣鬱一登
眺兮衆山故為出奇秀恍然身世遊仙庭憑欄俯視魄
四散耳根但聞風鐵音泠泠上有浮雲容與卧蒼狗下
有驚湍澎湃奔流霆憶昔我公分符握節尹東土聲名
遐邇流芳馨脯鱗膾鳳羣賢方此日高宴不意有姦闖
境闔城萬室無一寧公乘疾傳出聞上亂臣必討存諸
經雄兵一夕自天至縱餘渠帥獨典刑九重賜券且與
盟帶礪寵光浮動堂與庭惜余才疎生晩後機會不及
奮筆為擬燕然銘雄心霸氣龍韜虎略見無復空聞燕
雀鳴幽扃當時風景今盡易惟有風光山色無年齡朱
簾香歇桂花老金鋪色暗苔痕青長歌慷慨弔陳迹風
動髣髴來英靈忽然暮色從遠而至兮斷霞斜照互明
滅詩成欲埽雲間屏貪徵興廢翫餘景須臾不覺一輪
古月升東溟
八詠樓賦(元)陳樵
融火謝梧葉飛碧雲暮靈雨晞烏有客卿目送歸鴻相
羊依遲悼夕陰望崦嵫送日車招月妃於時天策焞焞
明河澄徹烏夜啼璠燭滅沆瀣生丹露浹颸風來飛音
絶偃蘼蕪動巾箑微雲解金波發露井飛霜陰渠沃雪
凍樹連花封條屬葉瓊弁盈牀玉塵生襪於是解羽衣
被須捷發妍唱歌皓月傷令德之未崇怨急景之凌奪
胥靡先生過而詫之曰風月無際而客得之所謂庶人
之風月也極目之樓迎華之觀在城東偏玄暢之樓出
其西南背梁涉宋不知紀年南樓黃鶴聮鑣方輦黃樓
白雪並驅爭先登斯樓以馳望長風浩其吹衣瓊壁霜
寒丹雘霞披重橑攢羅欄楯巖巍桷怒栱走柱浮棟飛
椽欒涎涎楶梲熺熺西榮隱乎琳房東榮昭其梁麗閈
閎在其北際饔舍出於西垂戶朱殷兮初日升瓦積翠
兮朝露晞飛雲繫乎檐牙芳塵屬乎榱題清樾以為簾
薄遠林以為罘罳與觀同榮非譙而麗顧風物之清新
瞰市列之闤闠雖有庶人之風月將無以容之也客卿
曰室則盛矣美矣彼何以為容室之地邪曰城樓所屬
山澤效奇其南莽平緜地百里落脈兩端大川交至退
不夷漫進不迫匱畦畹皓其紛繢金沙及於河涘迫而
翫之則倒影在庭水紋浮袂若泉之縈若波之詭釣車
離合行艓棲遲亦有屠釣隱淪仙舟暫駐張志和之艇
東來李供奉之帆西去錦袍之影未寒欸乃之聲在樹
水鳥沙禽無今無古其北則金華石室洞玄之天珍林
建木蔚蔚漫漫若張雨蓋若立曲旃紛青繚碧蓊薆芊
眠延目視之則水光山色融液轇轕乎其前非煙非雲
非埃非霧豳玢青熒蕤綏扶輿若霧染空若景含虚入
閈閎溢餘胥屬上榮周步廡排紫闥冒綺䟽度懸泊依
硐戶摶之不得攬之非無招之不來麾之不去得之者
不綺錯而雕麗值之者不塗澤而改度此人間之爽塏
山澤之清暉所以娛人者也子能從我而閱之乎曰高
明之具翫時愒日志士所畏請言其餘先生曰東陽之
牧江左英偉蕭子雲之翰墨百金一字離鴻脱手驚蛇
落紙豔動行間金生字裏吳興玉唾見之失色漁陽豔
曲為之褫氣而沈謝之在越中也翳白雲訪芝髓胹明
月以為胾縷光風以為餌剸裁楚豔鋪張漢侈拾趙帶
之餘妍出燕裾之華詭錦官取其光榮雒花得其富麗
若磔鸞鳳於黿鼎屠飛龍於牛几種光璧以成煙解佩
璫而取淚大歴之子獻譏建安避其精銳者也今都司
集賢之墨未乾會圃登臺之詩在耳客惠顧焉而審定
之其視開元為何似也客卿曰蕩子之春華雲章之清
翫非所以崇德也請言其餘曰石室硐井謝君之域赤
誦之宫蓋金華玉竇處乎北際鼎湖太鶴出於南中董
方成趙廣信之窟宅又參錯其西東羣仙羽會曄如芙
蓉虛步霞起振衣為風目留鸞鳳氣使飛龍青骨綠髓
碧矑方瞳四體集為琅玕虛白生其心胸開陽斂秋與
元氣均六天為羽八極為門馭飇車馳羽輪游汗漫從
列真棲神不死之庭鍊形三丘之樊丹砂鼎竈荆榛蕪
没鬭雞走狗莫知其垠而光燄竊發金華朱殷碧雞廼
晨疇昔之夜吾嘗登斯樓以北顧赫焉如熒躍焉如金
大如車輪焜燿輪囷得其毫髮則無以墮襄陽之淚於
峴首沾齊侯之襟於雍門亦無慮乎池臺之陻者也子
能從我而求之乎客卿曰金石之壽萬不得一魯多君
子學無不殖業之不脩其何能國邪胥靡先生色憙而
言曰昔者晉在中葉謝公在位袁宏朱轓藹然仁風與
扇俱南歷宋至梁沈侯保之以俾後賢至於我朝與廊
廟之風混乎為一浩乎如川雖有智者亦莫能辨蓋東
海之先民慕季子之風績故尊堯之忠烈潘卿之遺直
司諫得之而其遺風餘烈憲臺則之今謝公之風不冺
而益不落而殖抑外憲之力邪客亦聞之乎否也客卿
乃蹶然而作周旋里巷臨顧山溪聞故老之緒言昭前
修之風軌蓋沈侯方盡瘁於東陽而梁王已撫帶而傷
已今歷年八百金銷石盡城市皆非而謝公扇上之風
至今不墜自沈侯以下有賢大夫繼之也不然則庶人
憔悴雖有風月烏得而食之今天下之言曰江山不惡
胡不勝衣彼徒知東陽以風月而消瘦又烏知庶民以
風月而瓠肥也哉遂稱歌曰明月為燭兮吳越千里夫
何解帶槃礴兮言不及帝抑君臣憔悴未嘗相謂邪宫
中故帶不以示約欲誰示耶吁嗟乎黎庶之肥東陽之
瘦梁王消瘦天下之肥也舍東陽而相國則侯之肥瘠
未若是而己邪於是胥靡先生起而為亂亂曰飛觀硉
兀城東隅兮蘭臺豐屋交綺䟽兮繡衣金節玉唾壺兮
渠黃紫燕油壁車兮飛蓋搖裔風清途兮瓊纓華綬照
碧梧兮蒸花壓玉炊雕胡兮手揮五絃罷吳趨兮長吏
著白兮疲民甦諜訴簡寡兮圜空虛水雲在柳兮日在
榆風乎大澤兮歌唐虞
東陽縣學暉映樓賦(元)陳樵
於穆玄聖參天貳地啓迪人文軌物垂世粤自漢魏以
降神明繼位秉符握鏡向明求治莫不疇咨古訓含仁
茹義用能光集聖猷四王六帝於是自立辟雍於上京
䟽泮水於侯邦東膠西序右學下庠敬以禮合德以樂
章上規勳華下準夏商承先王之鉅典揚聖哲之耿光
於是萬方景附聲教風翔或石室講肄或廣崇黌宇慶
歴已來制詳化普應詔作宫周於率土藹學士之雲從
偉縉紳之鱗聚曳方履兮秋秋冠切雲兮踽踽夏弦秋
吹春干冬羽惟吳寧之下邑寔金華之東鄙惟文儒之
至盛况絃歌之盈耳煌煌學廬歲時肆祝矯華榜之高
張煥彤扉之洞啓黃闥凝旒軨軒列棨庖廩具修講堂
雄峙飛閣中起紅采相宣則有羣書漆版汗簡華緘積
縹囊與緗帙藴瓊軸與瑶編鼓六籍之芳風回百氏之
驚瀾下臨萬井夾巷迴阡鬱層樓之夭矯兮獨孤峙於
西偏顧東隅之薈蔚兮翳豐草之芊芊偉邦人之經始
兮結斯樓之耽耽椽欒對竦飛棟交聮若黃鵠舉翮兮
矯將飛而未安歎興廢之屢遷兮乃旁屬於齋宫登兹
樓以相羊兮愛結構之豐隆赫華榱之參差兮儷曼宇
之彤融浮柱離離其相距飛甍嶫嶫以騰空散綠霧於
瑣窗擷彤雲於綺櫳俯市列之闤闠兮見陵壑之蔥蘢
復盱衡而四顧兮想前列之清風睠涵碧之蘭林兮攬
三丘之雲松飛岑連嶂翠碧成叢慨仲文之才藻兮顧
沈身於慙德猶棲棲於末路兮臨青冥而鎩翼仰興宗
之遺烈兮嘉幼公之殊績想昭諫之隱居兮思玄英之
逸迹發詞圃之春華播風流於金石哀相國之東歸兮
忽山林之改色慕張生之絶塵兮採瑤蕊於山側俯察
仰觀感今懷昔故凡胸耕掌錄之徒負素挾書之侣或
奔走在廟進旅退旅芹茅在籩體薦在俎捧匜奠斝灌
樽薦甒或張侯棲鵠觀德是務矇瞍登歌射夫獻舞揖
遜周旋升降有度或禮行鄉飲事賓有主詩歌合樂獻
酬明序黻冕既脫笙匏既去志煩思亂於焉遊處或登
高之能賦托歌詩以陳志攬翰墨之餘波兮發高藻之
遒麗樂文學之穎秀兮來衆士之番番吸吳越之清風
激燕趙之悲歌洗心飾視光英朗練廼顧坐客起而為
亂亂曰華譙中天靚以清兮琢桂為戶文錦楹兮名翬
引翼翠螭騰兮下顧萬瓦玄玉瑛兮抽琴命操朱絲鳴
兮劍光落袂香蘭纓兮婆娑藝圃夫何營兮張義為幕
理為繒兮
冠軍樓賦(有序)(元)郝經
中綂元年庚申夏六月奉命使宋道出宿州潦路霖雨
蒸厲作惡遂為稽留時東平嚴侯之弟開府於是一日
置燕於冠軍樓在城北隅西望平遠盡得東南之勝乃
為賦之其辭曰
庚伏苦雨沴氣中人壞垣毁屋没馬滑輪蒸飇鬱攸踡
跼不伸予乃斷羇思振氛翳藏天倪肆棲倚將超超乎
邁往而沛沛乎凌厲為引領而延佇快遐觀而馳睨玉
臺公子金羈列侯立馬却坐起予勝遊越黃泥之阪而
登冠軍之樓清風翛翛火雲四收别入一天曠如三秋
闊步高視覺九州之外復有九州欲中天而上征削塵
蔓與隱憂頡汗漫以為友翥逍遙以為儔旁薄乎希闊
徜徉乎燕休既而觴豆粲列歌吹疊發凉入翠綃怨生
瑶瑟邊聲跌宕壯氣激烈卷山河於霞旟駐風雲於玉
節目與天遠萬象入睫夾右齊魯面左楚越海岱連絡
遡東北而去淮甸平遠轉東南而坼聮陂塘而際野眇
青山於一抹屹震南之相望嶷鼇頭而岌嶪千麾霜橫
萬疊星列皇輿鞏固藩牆不決隱若長城淮海有截惟
威惠之並舉俾姦宄之遯跡雖平衍之一區固形勢如
四塞伊將臣之司邊不在於地而在於人不在於兵而
在於德所以為冠軍也玉盤醽醁遽一再行吳歈楚謠
激為新聲淋漓參錯飲驥澆鯨酒酣氣張心翼馮馮慨
歎今昔反有累乎高情顧瞻彭城隱隱垓下想見高帝
之慢罵項羽之叱咤騰擲宇宙而競為凌跨白骨蔽野
魚龍戰罷孰得孰失皆為解瓦一時偶然莫驚王霸睢
水復為之流而怒魄邈然而化還望維揚壞堤迤迤土
蛇一脊千有餘里負汴水而依淮猶繚首而曳尾遺長
雲與老樹見窮奢而極侈藐瓊花於天風弔荒淫之帝
子凡以欲而從人乃保宗而延祀將以位而為憂固兢
兢而不恣詎可從耳目之欲血生人而肆一已哉其僨
社沉族身被其戮為萬世笑宜矣登高而賦樂極生悲
擾擾紛紛將安所之納萬變於一息復駕焉而還歸月
在疎桐步玉舒嘯書而為賦以寓遐眺
待曙樓賦(明)何景明
覽敞顯之危構孰崇基而筮營佩嘉名以繹義顧朗景
以抒情信哲子之所宅相地靈而兆成乃其首東明背
西昧面陽負陰啓震藏兌拂蒼龍以飛題朝青帝而標
位棟梁岌嶪榱桷袤延蜃抗疊屋鳥翼層軒島嶼出沒
以蹙沓江海滙濊而迴旋雖形勝之輻輳匪游衍而荒
適列圖史以考翫殫玄思於今昔庶獲道於朝聞恒警
志而夕惕於是子夜既逾寅曉將發攬衾裯以起坐褰
帷裳以佇察鑒在戶之明星徂奔闥之斜月賓暘谷以
馳想候濛汜而思結爾乃羲馭乍臨火輪在東陽烏出
燧天雞應鐘光銷織霧氣流文虹忽赫勃以湧海稍爛
盈而吞江照楊柳於迴檻影扶桑於通窗曠蕩黯黮霽
開浩渺銀濤崔嵬金波焜燿雲霞收霏而五色川嶠呈
態而百巧魚龍躍而滉漾鳬鴈翔而高矯忻萬象之昭
晰張羣芳之幽黝於是撫連楹躡巍級納曲甍之輕暾
散重檐之清旭謝季冬之永夜迎孟夏之修日繼宵慮
於晝為健天行而晷畢定二儀之崇卑審四時之往還
求不息之窽竅悟有生之肇端動靜幾而互根晦爽代
而循環聖有汲古賢虞失今回守三月禹惜寸陰跡㒺
迷於綺麗心恒創於奓淫業階微以富有德有常而日
新晞白曜於首旦感鳴雷於發春
覽輝樓賦(明)瞿景淳
丁未之冬十月辛亥獨復子既賜休沐迺兀爾謝客冲
然養虚息耳目之所如蓋將接周公於夢寐想黃帝於
華胥有憑虚子過而訪之披情素商簡書迺出一編曰
是吾舊所構覽輝樓狀也始吾家世濱海五湖之所灌
注三泖之所縈紆蓋澤國也而九峰截立寔峙左墟中
有鳳凰山者連峰參差其形翔翔其來徐徐其突而起
也若驤首而騫雲漢其蜿而伏也若斂翼而飲清渠蓋
仙靈詭異之所窟今昔仁智之所居予嘗構樓其巔誦
讀三餘諒靜修之有資矢終焉以不渝忽歲月之云改
遂斯勝之久孤迺撤故材移構城隅因丘陵以削成蔭
梧竹以扶疎我登嘯兮谷應我觴詠兮鳥呼望鳳凰於
雲際恍羽儀於天衢協瑞圖之自天應昌期以鋪舒今
跼蹐金馬之門屏息承明之廬蓋時神游焉而形不獲
俱愧初服之寖忘每披圖以自娛維吾子雅好玄默其
亦以為何如獨復子迺笑而應之曰吾子誠無忘其初
抑亦惡外膠思為千仞之翔覽其德輝而上下乎蓋聞
曲士之游也恒游於物之内達人之游也恒游於物之
外夫苟游物之外則日月焉其吾傳舍乾坤焉其吾蘧
廬志有所之川谷不能為之限道有所合風氣不能為
之殊故曰無内無外見道之大無將無迎凝道之精無
起無滅守道之宅物我一而吾之性定矣且人之出處
有三而吾子何擇焉彼有角機巧以揵出顧形勢以趦
趄累萬金而猶歉望三旌以覬覦食以鳴鐘衣以乘朱
盛綺羅於甲第飛高蓋於通逵此富貴者之所樂也而
烈士笑之其有抗埃壒而孤征守純白以靡他佩以崇
蘭申以揭車餐朝霞以代食結蘅杜以為居忽問津而
不對寧耕隴以自劬此山林者之所樂也而中行之士
笑之然則君子之出處何居哉夫金張火滅許史星淪
高臺既傾曲池亦平麋鹿晨游於墟墓荆棘叢生於戶
庭悵百年之有幾勞一生之怔營此富貴者之所殉固
非也其過而尤之者則欲蟬蛻汚濁鴻飛青冥擬迹箕
山抗志廣成離人類以長往甘鳥獸之與羣此山林之
所為者亦非也故曰時藏而藏時行而行委運於大化
而不逆其故縱心於自然而不撓吾情此聖賢之合德
於鳳而居身之所珍也即吾子何居焉且夫望之翩然
若鳳之將翔而復止者山之形也子觀其深而有得於
出處焉則且為阿閣之巢則且為高岡之鳴御清風以
高翔何矰繳之能驚彼歎息於黃犬悲愁於鸚鵡思聞
鶴唳而不得者誠自綰於榮名也又何足云哉談未竟
馮虚子迺起謝曰蓋聞賢由岳降地以人靈兹山之鳳
鳴者吾亦意其昔賢之自况而因俟來哲於嗣興也得
子言而益用深省矣於時明月既出光徹階除步影中
庭仰見斗樞相對忘言此心澄如信外物之非累履坦
道以于于蓋馮虛子忽不知其入於無我之門而忘其
故居也
晨熹樓賦(明)皇甫涍
莽塵野之四紆天冥冥而未起樹承雲以雜襲瞀風霾
之多軌接箕潁於兹徑見蒼標之孤峙枕清流而俯庭
柯兮伊美人之幽居遺斯心以長往舒高眺而躊躇日
隱隱其升臯慘孤煙之映墟曠逍遥以自畢遂初服於
所思慨嘉招之昌豫實攜手而彙征委出處於大順匪
丘園之獨嬰候平陂之不常復惆悵兮焉之年亹亹而
長逝俟河清其幾時鴻翔空兮千里仰浮雲而賦歸循
蕙路以衎衎反琴書之舊棲惟兹樓之遠隱實迷途之
所由忽殊岐於涇渭瞻衡宇而願留謂松菊之久蕪猶
依依而候舟彼濟濟之多士兮吾曾何異於滄海之一
漚豈如沉吟以自足覽斯道之悠悠風沙回沓而蔽天
繄搖落兮凜秋嗟哉晨膝而霄淵兮紛虎膂而劒喉一
俯仰以迴眺譬鳥道之全輈吾既投吾之塵纓思容與
乎兹樓委孤懷以從子終歲暮兮偃休
嘉禾樓賦(有序)(明)盧柟
嘉禾樓者明府銅梁張公之所作也樓在滑之西門上
瓌僪巨麗為邑偉觀落成時有獻嘉禾同莖而殊穎幾
數十百本云是樓西畝所産異矣夫符瑞應德斯至故
昔之治化隆者芝生庭木連理黃龍翔於沼鳳凰巢於
閣麒麟遊於囿張公宰邑三稔政和民裕道路以歌樓
成而嘉禾至亦何怪與三國時吳會稽嘉禾生改年嘉
禾夫是樓以嘉禾名蓋亦古人造物託始之義云爾乃
援筆鏤思作嘉禾樓賦其辭曰
粤若稽古維明蜀有大人先生崛起命世撫厖鴻而凌
厲兮紹曠廷之奇芬擥清飇以遠遊兮嗞滄滸而搏崑
崙偝劒闕揖崆峒絶轘轅指燕京振羽天衢馳聲中夏
儃旌濮陽游刃白馬迺□廟略規九野履垝隍雷駁而
風行緬天險之莫階兮悼西門之墜營觀櫓叨惏之涅
圽兮萬夫仂關曾何足以當兵吾恐公輸之捷巧兮豈
㢮帶之易勍於是羣僚闡議小史獻謀髦倪逯橤勗兹
喣噱以相與成乎神明之樓據厚坤以特峙兮象雲氣
之搆天揉參旗以繚垣兮緡東壁而軼三淵埒帝神之
奥區兮泡潏焲而璘㻞鶡夫&KR3140;首帶干將而趿四維兮
闐□哱而俯巑岏馮驛驛以魂魂其相奮被兮歘凌雰
□□以駢田離樓岪鬱紛沓遝兮&KR0008;豸夭蟜鳳&KR0008;而龍
翩旁唐堀岉崰嶷䃳磼兮畔漶照爛奐而便蠉狀若碣
石之嶈嶈兮又似乎巨鼇載員嶠&KR0008;迴川於是屬輿乃
躋夫墄&KR0008;兮而卬華榱帥爾層觀兮灕&KR0034;蝹䖤瀖濩皛
□赽星流以電烻兮觸獸瑣而排金扉憺䆗窱以陰處
兮洞豂豁之離奇&KR0008;砰&KR1503;其雷殷兮飋凌兢而增颸魄
脅䦧以冥眴兮䀛北南之軋坱徒&KR0008;&KR0008;之忞忞兮精憧
憧而&KR1697;漾憑軨軒以流覽兮紛譎佹而殊狀爾迺萬楹
攢&KR0008;磥砢連扔飛杗虹繞浮柱雲征芝栭落磊穹櫨傺
褫拉盭傴僂枝撐糾會窺天窗而結綺䟽兮翠玉樹之
千尋垂藻井之芙蕖兮涵綠房而曳漣淪鏤太華之岳
岳兮巖巒鬱㠥峆崉而嶙嶟流水滹&KR2247;瀲湤於其下兮
汨㴂㴂乎龍鱗虎豹&KR0008;&KR0008;以陸梁兮熊羆舑舕而血齗
螭龍躨跜於碞欒兮螣蛇&KR1894;虯於柍桭爰有王喬飛舄
赤松餌玉若士鳶肩羨門乘鹿據重桴以危處兮倚蜚
柳而曼睩凌虚險以相徉兮若鬼神之髣髴錯粲珍怪
品類奇英千變萬化窮極海宇隨色賦形爾乃表以通
天之觀突以凌雲之臺建以靈鼉之鼓杠以熊虎之旗
賁育之倫仗鉞幪楯陳視乎左右騰躡乎上下者不可
殫計蓋王公設險以守國足以藩主上於億兆載也於
是天地烟烟煴煴紛紛渾渾儲精洩靈肆乎無垠戒羲
和以警御兮飭青龍而走太陰澂夜氣之灝灝兮焱朝
霞之燉燉流清雲之藹藹兮瀼玉露之沄沄焚輪轇轕
於豕韋之壄兮沕泱滲纚於河之漘岠乎鮒鰅之畝離
乎天臺之樊被夭衍之溝塍兮挺嘉禾之秀穰茂一莖
而兩穗兮蕤蔥蒨之奇芳苞金粟以岐翹兮勮偏反其
光半散粼瀾蹶伆邈以長騖兮却偃起而回翔婉若神
女之照灼兮施豔彩之章又如綠雪之靡漫兮薄翠岫
裊陂塘若乃霖雨新霽原阪始溉承以朱明滋以沆瀣
琅玕青熒翡翠翳䙡翬雉朝雊以往來兮摛錦翼之毰
毸蛗螽負蠜詵詵殷殷其振羽兮歰冷響而煩哀田畯
鼓儛於桑中兮遊女採擷忽乎鳥舉而雲迴穌墳薄之
累邐兮粲囷㔱之㟎嵬曾城瑶柯何慌惚兮杳玉榮之
莫見碧珠貝葉不足與炊兮珊瑚仳離吾又奚取之而
為㸑歸禾詠赤舄之姬公兮濟陽開禎非夫萬乘孰應
期而紹漢夐千祀之夸美兮緣兹樓使再臶繄君子之
孔良兮輔陰陽而摫判巨靈紛總總以僔僔其來翊兮
相柳倔&KR0008;贔屓而承闉&KR2604;挾斯之麗譙兮摱白雀而釗
羽林揆夏后山川之嶮巇兮崪二崤隘孟門二崤徒西
阻於鶉首兮孟門曾不得扞乎靈津曷若神宇之揭㟧
兮拱魏闕而嶙峋爾乃嫳天槍殪旄頭挫蜚廉摺蚩尤
廟貌之所歆動威稜之所昭留東漸滄海西被太蒙南
麗丹穴北馺崆峒披髮左衽之民□白雉縻騶虞羂卭
卭絝駏驉縣車裹馬出於遼逖之域享獻乎明光之廬
天子乃乘鸞輅驂雲螭綴明月橋虹霓柴圜丘燎泰虚
招帝閽兮天門開跨不周兮騎轟雷風颯颯兮神靈致
御馪芬兮酳玄觶福穰穰兮横岱巁天人歡兮衆聲嘅
祥風吹兮雲霮䨴垂鴻聲兮彌萬世
煙雨樓賦(有序)(明)沈奎
序曰煙雨樓在嘉禾城東南余嘗往登惜其傾圮將廢
命工新之復闢舊垣築層臺於其上極目縱游浩然遠
適兹舉也觀風宣令余有責焉遂凭高賦此
余觀民之暇日兮願徧歷以旁遊命舟師以進涉兮遂
揚舲於中洲絶芳芷以徑渡兮暫偃息於兹樓騁四望
以極目兮諧心曠而神周南引越水北控吳丘天目西
峙渤海東流倚嘉城之特障兀巨浸以中浮若乃瀟灑
長汀蘼蕪遠滸靄靄垂楊離離芳杜滃鬱當煙迷漫若
雨或夢澤而與齊或湘江之可侣此則煙雨之大觀而
秀水之嘉麗者也嗟兹樓之傾圮兮余勵志乎修明鳩
材工以經始兮迺彌月而垂成俯長流以疊石兮敞層
臺以列甍遂反顧以遊盼兮更煥采其彌章余豈縱此
娛樂兮效前修以踵芳將棄故而易新兮挺既摧之屋
梁植申椒與菌桂兮夷菉葹之非良驅鷙鳥於新止兮
俾鴻鵠其翺翔更欲鸇鱷夜遯波濤晝息嘉魚出遊祥
鳬下集覩采蓮兮舉袂聽漁歌以擊節兹則衆美之同
娛非予一人之獨懌辭曰登兹樓兮日未遲被明月兮
餐露滋拾鮮茝兮折瑞芝寄修姱兮遺所思舉高躅兮
惠來兹尊酒片言兮皆瓊琪余將藉此兮起瘡痍俾煙
雨兮徧郊畦賢才輩出兮協聖期登兹樓兮心熙熙
登樓賦(宋)晁公遡
晁子居於硤中已聞西山之可遊蓋武信之美盡在西
山而西山之美無如兹樓已卯之冬歸自益州始及西
山之下而休焉霜露既降天高氣清山川開除氛霧不
興乃從主人問兹樓而登焉四山蒼蒼其峙如屏江流
茫然如帶縈城一目千里野曠川平主人樂之顧客而
喜將以是為東臯每登之而必賦也晁子曰富麗便美
流連光景非今之所為詩乎世方吹竽伐鼓其門在於
三風不幾於淫如曰山林之樂可以忘歸藻繪巖壑與
之光輝往告市朝殆以為欺曾未加重嗤點隨之主人
亦知言之者無罪聞之者足以戒古者十五國之詩乎
當酒酣而未闌時勞賓而壽主辯者縱談豪者起舞試
為之歌蟋蟀則宴游者無荒而有度也為之歌既醉則
五福可致而六極可去也為之歌七月則有事於農者
識三時之先務也為之歌碩鼠則收養吾父兄子弟者
感動而知懼也為之歌二南則美哉乎如周召之親覩
也於是至而樂之登而賦之其十五國之所詠皆足以
託吾意之所寓凡其鄉人孰不願主人之日遊而喜兹
樓之有補也
登樓賦(明)劉鳳
朝紓思以何選兮綣登樓以廣娛危抗睇以遥寫兮偉
崔廆之軒廡揭天梁於騰凑兮遯阿井於陽烏墟封嵎
之宏野兮粤盤礴於吳都挾通川之互經兮灌五土之
交輸脈維絡之雄勝兮漫膏衍之藪陓窈窕穹壤浩溔
具區陵陸跨據環塗委紆畜聚填庶繁麗瓌梧博兹珍
異之盈溢兮信碩盛而奥腴肆走集之淵會兮摽榮利
之所趨窔曲牖之䆸深兮靜言棲託之悠悠方躁止之
殊致兮䆷漻孰慮之可求擥都邑之紛龐兮式訛爾之
為尤氣和陽之茂美兮舒明熙之瀏瀏廓落宛轉極調
暢兮風徐襲而逾柔澹淡無煩倏開情兮蕩妍靄之浮
浮曦光洞以皎霽兮閱斯宇之邃幽欣欣豫悦而披襟
兮豈其重當余而有所留目遐騁而高寄兮眺極浩冥
之隅陬愷顯爽之陶永日兮牚離樓倔以無儔敞遠條
之桀舉兮復悚悚而流眩景蔽翳而難窮兮爛何色而
餘絢縹平視之沉沉兮膩綠水之可濺靚夭冶之不能
忘兮緜余思之戀戀下白日之豐輝兮燦露草之芳薦
將愉志以並睋兮詎飄落而華晏屢營締而感悵兮曾
未究於薄盼幾發作之亡何兮劇少選而渝變滋燠暄
之漸生兮著皜灝之蔓延枉劉覽以遼送兮譬聽歌之
識其囀懸千載以同往兮則何須臾而欲徧惟仲尼之
遊於觀上兮奚遡遠而有羨煦炎馭之能温兮暾欲虞
於日昳假翫弄之間隙兮竊詠思以自列飛翩翩之輕
藻兮睢盱侮世以滋媟競相軼於驁誕兮驚任情而眇
蔑迭蕩覆出之潛恣兮詼遹湟詭以峻潔沛放散以徬
徉兮焉所冀而足屑夕慘慘景欲匿兮横睨猶是之&KR3978;
嵲顧搯膺而高厲兮願不律益效於疎節
御定歷代賦彙卷七十九
