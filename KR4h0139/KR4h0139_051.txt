欽定四庫全書
御定歷代賦彙卷四十八
典禮
大禮慶成賦(宋)張耒
惟宋六世皇帝踐祚之七年所以和同天人綏靜中外
垂鴻襲裕增高累厚以對神祗祖考者固已蒙被充塞
光融翕赫六合一意四海一口無得而言矣粤以壬申
之仲冬將有事於南郊乃詔列位恪職賦事而有司建
言惟我國家因時施禮郊丘之位天地咸在牲幣並薦
禮樂合舉而古者乃以隂陽之至即南北之郊别位殊
時薦獻異數有司其何從於是天子惕然深思祗畏敬
戒曰兹大事我其敢專羣公卿士典禮之官竭思和會
以訂不易於是議者曰先王齊明以享帝而帝之享否
雖聖人末由知之惟受福者其享之占也恭惟國家合
祭天地於兹六世矣惟我太祖躬膺駿命以遏亂略堂
皇二儀拓落八極以定萬世之業太宗威定於内震蕩
大鹵以一九有定天下於一尊真宗熙洽富盛符瑞委
積南牧之猘不戰請命威加北荒奏功岱宗仁宗席安
據厚不動指顧孽獠猾羌含毒内向吏士未頓藏竄屈
伏終始太平垂五十年英宗入纂百姓與能神考有為
六服承德此可謂受天地之福矣然則神祗之安吾享
也其久哉於是天子乃翳青雲之屋乘雕玉之輿應龍
受轡招搖翼輈建虹蜺之修竿兮颺彗星之飛游太一
執節以先驅兮二十八星拱手布武經營而周流貔貅
六師雷霆萬乘初海沸而雲湧忽山峙而川靜盖天子
粹然玉温健然天運望宫門而動色願執策而命進惟
烜赫之靈源兮實鼻祖於神明覽光德而來降兮館玉
宇之嚴清張咸英之廣樂備干籥之盛舞景光交徹鸞
鶴下神嬉靈豫醉爵俎翼翼清廟觀德之宫七聖在天
時降於宗世有哲孫豈弟無疆惠我文人瞻祖祏而念
功兮願禰室而感親聖考油然發中兮在位望而含辛
霽暘告旦祥飆掠塵從我髦士來祗精禋御史肅吏司
馬飭兵既逶逶遲遲雲流而日行兮又洶洶業業海運
而天聲靈旗沛洪翕赫歘霍兮攫拏龍虎而亂鯤鵬雄
驁憺威而震伏兮柔良化禮而肅清弛威弧戢天戈兮
固已熄滅蚩尤而折欃槍執飛廉圉商羊屬之有司兮
羲和磨刮披拂盡獻其光明盖傾都空閭翹首跂足俯
窺履綦傍覘佩玉者忽焉不知手之加顙口之成祝也
於是背都城望帷宫郊坰旦其迤邐兮場囿既寒而畢
功頽青雲以連屬粲虹霓之經緯紫微下屬於兩觀勾
陳錯施於萬雉扶傾之神仰立而拱翔德之龍下抱而
曳疑神變之歘成兮涌九地而出峙連廡千柱廣殿萬
&KR0891;飛甍鬭桷洞牖屹壁酸股之隅眩目之極唐洛執算
而莫計班倕操斤而自惑者類非資材於斵墁而皆機
杼之紡績也一室之用足以温一家一宫之費何啻衣
一國驚霆之蹕既震洶壑之聲咸寂寢之靜深兮何清
虚而邃密天子方端而虚儼而一多儀未舉精意巳塞
甲夜始晦嚴鼓載作飛斂走伏神讋鬼愕望騰精以燭
宵兮玄冥收威而布德靈鼉五震軫車將中天子乃被
衮執玉兮齊明莊栗之誠動於進趨表於形容千燎具
揚萬炬畢融上掩熒惑旁爍燭龍近為朝暘遠為融風
赫赫曦曦煌煌輝輝列次之士野屯之師巋如酌醇醪
而御兼衣黃流汪洋璧玉照徹祥祲衡布協氣下浹音
為樂和形為人悅白質之獸簫聲之鳥紛披雜沓應奏
而舞節陟降既周燎煙始升奔星走虹奉璧薦牲豐隆
奔馳而仰騖兮祝融焜煌而上征開閶闔兮闢青都后
帝燕兮百神愉圓錫盖兮方獻輿岳輸固兮溟效濡於
是禮備樂成整車而旋萬類環極端門闢天賞出千庾
恩流百川北包大壤南盡島蠻西越流沙東窮海壖令
未脫口雷運風傳野無窮人獄無宿愆破械解縲負帛
囊錢車反其舍士復其位效技呈才千鐃萬鼓天子舉
酒以屬羣公咸曰休哉天子之功系曰於穆聖主建皇
極兮嚴恭精禋帝來格兮柔祗並位儼牲璧兮文祖右
坐臨有赫兮於惟祖宗有常則兮諱兵畏刑後貨食兮
政有損益兹不易兮帝則鑒之戩穀錫兮兢兢業業日
一日兮三載一祀年萬億兮
元符南郊大禮賦(宋)劉弇
粤若溟涬鴻濛之始登魚奠獸肇豺獺之知圓顱方趾
厥協精純肅專於是乎有祭及稽諸載籍則郊之禮尚
已傳曰帝王莫大乎承天記曰惟聖人為能饗帝以其
祖配則七代之所更立如指諸掌者盖明乎郊社之義
虞夏商周胚胎前芳鯀冥嚳黃用詔於後厥惟舊哉及
陋者為之則誣天贅祖神醊雜擾其語弗經見搢紳者
不道九天太一三一八神則方士之說試黃蛇白帝陳
寶鳴雞則秦餘之祀舉或龍馬寓木或待我而五或遥
拜竹宫或侲予旁午故漢三十年間天地之祀五徙而
稚圭之徒罷去四百七十餘所有唐末造闕漏莽鹵殆
不足數是則數千百載寂寥無詔之闊典誠有待乎我
宋七世彌文之真主矣昔者五季不綱蕩去典制遇民
則薙氏刈草置國則累棋十二雪桃薦屨顛倒本末飲
羊璞鼠庾贗竄真盛鶴列者羞緜蕝笑章甫者高惠文
翼飛虎使婪食冠沐猴使搢紳惵惵遺黎沸糜擾雲柴
薪燔之弗嗣丘故圜而益泯凡時君惡其害已也十去
八九而先王所以揭虔妥靈者其間僅存雖有天成長
興之祀圖固已愐㥏趢趗翦翦焉獨奚補吾世之討論
哉我藝祖之初也皇武奮張拱揖宅師奠九㕓而業萬
世支傾柱而紐絶維道籠德絡藥瘵砭疲於斯時也武
而未熙太宗熙文僕我景命汾晉江吳以次係頸去鼠
筝之苛徯茹黃之諍於斯時也熙而未定維真底綏謐
寧貯祥儲休汾睢云亭於斯時也定而未成然猶一祖
二宗或五或三嚴配昭升往遵於南曰仁曰英承憲履
繩乾酬坤荅轂不及停爰迨神考基命宥密釐正丕誕
無文咸秩剟偍陋典遳脆獨飛蕤而造質上咸五而下
登三墳作四而籍言七更載十九上儀越軼則有元豐
之祀典存焉及陛下繼之也履紹聖躋元符矕夏子䚕
唐虞童劉李厮魏吳埽攢蠧如殫痤開夷軌乎破觚皋
後䕫前履錯珮摩洗渭巢箕來游來歌懟往者易頑顔
而鑿方心跽新者飫淡泊而酲醇和摩同穎之秀而穀
人腹沐塗旁之枝而桑者衣霜顛卒齒而不兵黃吻嘯
儔而裸嬉裒衣短後羽䙱袛裓陶冶於既醉風胎雨&KR1663;
灌莽苞莨長懋乎由儀雞犬之聲相聞鳥鵲之巢可窺
若乃史不絶書則甘醴歲潏華滋霄零奔精標南而照
老榮波釃曲以薦清緇文黃輝素烏朱英四肩九尾不
可殫名衆來致福則髽首&KR0008;耳之俗頭飛鼻飲之鄉濮
鉛僢卧之酋長戴斗&KR0008;&KR0008;之名王解辮削衽踵係乎職
方然猶雍上久虚傳國壽昌之玉刻譙赫申旦下貫不
揜之景光仙驥儷翼於武夷駢竹笨筝於豫章是謂應
期紹至不特創見豈徒諸福之物可致之祥也邪聖上
則攬龐禧初矍然諏挹損採撝謙休哉孰為此者我則
歸頼於天於是條頌祗之書下發中之詔天姥之日練
掌故之儀草即是歲之冬至將有事乎南郊之兆禮也
先是齋宫僅存翼以縵城有司弗虔拄頹支傾天啓人
惎厥營端誠觀夫端誠之成也司空亢徒太史揆星審
曲面勢匠人是經爾乃計工倕課匠石順隂陽衆材度
霰屑雨沛聾山噎壑協庶民之子來歡百堵之皆作於
是桴木姑繇之墟薦舄苑蓬之巔負瑶光而捫太一走
神皋而睋綺阡飛&KR0008;軒軒而鵲起脩梁亘空而虹蜿左
平右墄青瑣綺䟽的皪連蜷承阿結隅叢芝栭與繡楶
&KR0008;賦白而駢朱銜環躍楯千詭萬殊豈惟仙靈雲氣倩
練而靃靡厥有飛廉翁仲䁻睒而睢盱其前則崛起泰
禋瞰臨朱垠象嶢闕之中天疑徙居於化人其後則崇
墉屹屹配以拱極嘉德中豁揭之金勒承和迎禧左右
迭掖告虔則夤明東峙表事則肅成西直銅題釦砌徼
道外周扶拱棲櫨陽烏隂虯狀嵬峨而&KR0034;嶪吁欲擲其
中留然而高廂嚴除䆗窱靚深舒紫蔭之弈弈眑清思
而愔愔卷皇眀於寂照攝睿念於幽襟於此而䟽瀹澡
雪則見其所為齋者於此而觀天地萬物之復則履新
陽於故隂於此而朝羣臣則壯萬乘而取威重於此而
申懿鑠則有嘉德而無違心是謂一舉而四善得豈比
夫子雲甘泉窮物怪而誇麗滛者哉然後前期七日受
誓戒飾戎容命掌次使設邸詔封人使壝宫請中嚴而
奏外辦毋不恪以彙臣工款原廟而朝祏室龜食墨而
吾從是日也改天步仗黃麾服大裘翳華芝巾玉輅駟
秀騏撰清斿旅佽飛平盤廓以濩略兮䋿帶颯而葳蕤
絢綢杠之孑孑兮右闟戟而左青旂百神警而陪衛兮
千官儼以褵褷於是雲䍐啓行幰弩射私䂍矟星羅柯
舒鱗差烏號夏服星鏑月弦跳盪虓闞震震闐闐塵不
漸軔委如注川初逗隘而取寬俄舉中而包偏清蹕曳
聲而肅譁班劔竦飾以陸離鼻獸獻馴而雅拜天驥睨
雲而嚼羈黃道端以綢直兮下朱雀迤南薰物色别之
五衣兮翕焉綺錯霍焉霞分貫裂闕以靡旃兮哄閶闔
而噫輪詰蚩尤使當兵兮戒雨師使清道坌波涌而燎
揚兮默霆吞而鯨窅岌簸丘而跳巒兮怳神騰而鬼趭
辰十二以效時兮車抗指而司方蓬勃鬱蓊蹂以戢孴
兮半岸叱綽沛以相羊騰蛇白澤詰呵神姦兮桃弧棘
矢攘却不祥決旬始而埽攙搶兮飛蒙茸而走陸梁爾
乃賁諸之儔拗怒立發跋扈睚眦隂伺微察鏤朱涅墨
裂眥直髮當之者糜碎過之者氣奪曾徒手之不抗況
臂弧而腰鐵於是乘輿之至端誠也適晡焉然後金吾
誰何挈壺警昏雞人叫巾車而呼旦太宰眡祓濯之前
陳物告備攢題揭寘蒼璧豆豋設器陶匏席藳秸牲孔
時酒醴潔時也天形束磬萬籟寂絶玉繩低隅而黏波
霜華飛清而漲闕蒼虯蟠閨而不動燭龍噴垌而布爇
班馬蕭蕭七萃卷石絳紗萬枝扶鑣夾轍烘麟髄與鳳
膏邈珠還而電掣天子乃步自大次暨小次而須焉左
延右揖樞臣禮官以引以翌遂造乎壇端柴煙升帝諶
寫靈斯游下風馬藝祖是配禮無遺者百神受職魚魚
雅雅將事之臣罔敢不共肅骨嚴顔秩秩顒顒弁匝首
以星俯球飾趨而鸞&KR1523;若乃堵以備樂磬簫笙鏞孤竹
之管其宫圜鐘狎獵後先翠葆崇牙宣和播粹金支秀
華般裔裔以依永貴人聲而登歌以亞以終飲福受祚
熙事備成爟火斯舉御端誠而大朝會於以篤萬世無
疆之祜於是屬車改轅先驅復路乾熙坤恬協泰齊豫
䟽祥飆而舒徐蓊游雲而布濩奪騁目而醉夸心抃藪
足而蹌林羽千乘萬騎不暘而暄望彷彿以依約至徘
徊而蟬聯霓衣差綵以暗地雲韶紆聲而撲鄽車轍馬
跡無取獨謠白雲之穆滿驂龍駕鳳尚陋按行蓬萊之
列仙上乃御應門弛金科天德貺百福荷鏗萬石考靈
鼉奏隆安協猗那皇心懌賜顔色揭雞竿繫囚釋堯言
布漸動植翔仁風滂睿澤紬繹祀典攬蒐潛德興滅繼
絶蠲逋已責徧存問乎高年秩牛酒與束帛於是歡呼
之聲沸渭鏘洋億庶千官環瞻赭黃慰若大旱之望雲
霓榮若湛露之晞朝陽快若庶鳥之宗鵬鸞竦若衆山
之景嵩常也今夫施洪者報斯腆德茂者禮逾文其事
則丘上帝而廟祖考其教則尊尊所以為義親親所以
為仁然而博碩肥腯亦或吐諸則貴德不貴物齋戒沐
浴有取乎耳則在誠不在人豐蔑省則大饗不足以大
旅牛慙禴則東鄰不如西鄰此固元符所以材兆物瑩
吾民時斟酌攣精真陋前代而講嚴禋也頃歲宗祀明
堂格於蒼昊裒對神考既往之聖孝也間者爰兆北郊
媪神是報以須敬造方來之順道也今又睹夫端誠之
岧岧搶空跋蘙方地此而天則擁和纏休實神明之所
相勞非曠古盛德效邪兹亦羸國削君冗儀細藻羌不
可得而匹紹也且夫留滯周南馬談則沒有餘恚當君
而譽堯舜亦蔣生之所深恥正得春而不荂信窶艷頑
荄而已矣况若小臣親陪祠祀苟蟄吭而固毫持此將
復誰諉不其鄙歟敢拜手稽首而為之頌曰澒洞蒼莽
辟元精兮陽司隂覸無臭聲兮契彼自然壇圜成兮百
聖差軌欵拳擎兮宋更七世邈飛英兮紛綸煥爛賁朱
坰兮瓊開金閤踴端誠兮蹂漢轢唐奄上征兮帝諶肅
將臻百靈兮倬彼慶霄薦清明兮於焉降格若見情兮
自時厥後福岡陵兮若之風雨妥日星兮臣夷妾狄寢
五兵兮疇蟠壠縈稼坻京兮顯允天子我民寧兮於萬
斯年揭鴻名兮
壬申歲南郊大禮慶成賦(宋)程珌
皇帝御㝢十有九載與今為再見於上帝惟王者父天
母地尊祖配天顧已䟽於三歲矧克脩於十年我藝祖
之膺圖秉籙也道冒六合功該八埏儒臣夙咨合饗載
嚴破前王之陋揭來世之先前期祼鬯至日潔蠲於穆
大宗重華比隆歲元叶吉二祖並崇列聖揚休是則是
共感生配祀火正奉祠興國顯太一之祐咸平昭五帝
之宜熠燿皇文森羅帝儀炎祚中興熙事孔明偉上聖
之繼照顯睿德之升聞中更孽臣胡然弄兵欃槍搖空
戈鋋滿地宫而不郊禮廢以墜倬彼元臣運膺泰亨天
子善任英明不疑和氣充塞抃蹈布野年穀豐衍災沴
消伏日月燭乎幽衢雷雨灑乎冤胔爾元老兮以蒲為
輪爾雋髦兮復招以旌拔偏禆兮人自期於衛霍之列
秉圭符兮家不遜於龔黃之名日月功兮課中才之士
拘攣脫兮待非常之英鬱然龍翔油然霧蒸用能包藏
之姦天發其槖干紀之夫神趣其縛豈曰無幣兮今泉
流豈曰無粟兮今紅稠稱鈞衡兮物不頗解琴瑟兮聲
惟和天子曰嘻爾相之力元臣拜手我后之德天子不
居薦之上帝乃稽玉歷乃練上日歲祀之申日至之辰
先成乎民乃及乎神奉牲以進博大以碩奉粢以登有
芬其苾祝無媿辭天其饗必時也絳闕天低宫壺漏遲
六龍雷動千官影隨原廟先謁圓丘載秪奠奉雲陽之
璧瑞陳宗伯之珪露凝冰簋雲飛寶彝虞豆夏嶡罍酒
象醍肅肅乎觚壇之靜洋洋乎英莖之遺龍章兮衮煇
玉采兮旒垂天容兮雍愉天步兮委蛇臣工巍峨環佩
參差玉鱗金猊燔燎煙霏神光若交對越靡違永言配
命流慶丕基禮成樂諧人神以熙宗卿奏畢殿監授衣
已乃輅車繁纓龍旗日昇清蹕警嶽周廬撤星登龍翳
芝蛟蟠螭騰鸞驂豹尾黃鉞金鉦月卿按節九軌塵清
乃御端門乃宣㢲澤隂山瀚海杳無垠域頌聲滂洋流
祉融液此人之和也六花先紛前星澄彩寒氣霽嚴晴
光散靄數點灑空適當肆沛此天之和也天人並和歷
數無疆天子萬壽元臣作朋靈監觀下方外慰寧荅天
洪休宣烈斯人益彊不怠吾相吾君丕休哉唐虞鳴和
明良載歌惟唐有臣亦賦南郊矧我朝文學成林鋪烈
揚芬寧遜昔人望雲章之玉册想翠鸞之芳塵是用作
歌憲世千億宣之樂章刻之金石
郊祀賦(元)傅與礪
惟至順壬申十月之吉大臣旣奉明詔祗嗣皇承天命
率舊章雲合九族日臨萬方紹丕基於旣遠衍休運於
無疆乃稽典籍陳禋祀戒有司飭行事謀泰龜以時日
薦純牡於天地於是春官議禮庶職效能考壇墠於陽
位辟氛埃使清明垣繚丘而規合石緜砌而方平組帷
繽其綺錯氈邸翼以相承洞百靈以趨走齊二氣與降
升犧牲旣成粢盛告潔赤精召陽遂之火素液注方諸
之月黃琮掩藹而霞潤蒼璧泓涵而冰徹是皆將以表
至通明靈罔不因清濁以辨位仿方圓而成形也皇帝
方以春秋鼎盛肆命重臣攝行大典載弁星羅飄裾霧
卷對越上下潛交幽顯儼臨壇而翼翼躬服事以勉勉
凡百多士亦肅且和駿奔就列佩玉委蛇御史執法曰
糾其儀端白簡以山立鐵柱冠其嵯峨於時萬境凝淨
羣聲閴寥星翳翳以沈漢斗遲遲其轉杓樂舉兮應律
煙登兮干霄天門開兮紛照耀靈之旗兮下飄颻般縱
縱以振霧芳菲菲而揚飆爾乃酌以玄醴藉以白茅三
觶迭進八音不淆蜷龍夭矯於寶簴威鳳翩聯於雲旓
祥光煜以浮宇景氣郁其覆郊禮言備神具醉揚空歌
旋靈旆神之來兮隂陽會神之去兮福禄萃昌皇祚兮
彌億年世修祀兮永弗替籩豆旣撤百僚降止工祝將
胙致嘏於天子浩浩乎洋洋乎莫不鼓舞元化泳涵恩
波用昭明於靈貺咸稽首而作歌歌曰帝承天休膺大
寶兮燔柴於郊假穹昊兮慶雲下流被百草兮羣黎熙
熙安以老兮崇德罔休以永保兮
郊禋賦(明)鄒德溥
伊方儀之博厚兮統玄形而承天苞萬彙以函載兮德
上配乎重元維曜靈躔於陸南兮伯趙呼景風其應序
帝將乘離而大報兮駕之方澤乎奠秬於是使馮相歴
日兮司樂宿懸奉常傳戒兮掌次張氊秩宗條頌祗之
書兮太宰總揚職之警鬯人共玉鬯之飾兮司膳奉繭
栗之省帝服皮弁而誓戒兮又爇蘭芳以發咨穆然淨
齋心於宿設兮儼若瞻乎柔祗詔飛廉使清塵兮敕豐
隆以灑道前望舒而後鈎陳兮益之以蚩尤其秉纛司
塗氾埽以新衢兮田燭耀而如星雞人呼晨以叫百官
兮巾車應而鳴鈴於是升金軒兮撫天僕揚六鑾兮齊
八騄璇蓋棽麗以雲浮兮太常膠臘以電爥扈帶鮫函
兮旁轂六軍袀服兮驂行重英曲瑵翕以赫兮雲䍐激
爟火而納光騎轟騰而駍隱兮夫何馺遺風而追電也
倏曶霍而羾泰圻兮百靈蓋况榮以竚奠也帝乃服大
裘之霅煜兮秉鎮圭而如壝握鸞刀以啓膋兮奠黃琮
以為儀犢與繒往往象色兮圭兩邸以從數奏太蔟而
歌應鍾兮又綴以咸池之舞琴瑟材之以空桑兮管絲
竹而鼓靈鼗藳秸蒲以藉席兮薦菹醢以陶匏朝踐酌
泛齊於瓦甒兮宗伯攝而獻醴饋食申之以盎齊兮又
亞以匏爵之醍次泛與醍其更獻兮歴沈齊而匕之樂
繽紛其迭奏兮恍焄蒿兮在兹洪臺崛其獨隆兮瓏交
䟽而金耀鵠翔虚以迷影兮忽不知其酷肖折薜荔以
為脯兮羅杜蘅以為粢紛吾旣備此芬芳兮涖瘞埳而
薦犧召天孫於石閭兮呼海若乎巨壑起天吳與陽侯
兮槩雲陽而徧索曰爾膚功之在民兮罄埏垓而胥懷
予既奄有此廣輪兮兹用修報乎瘞埋眺濮鉛而盼祝
栗兮延竚乎邠國與泰遠庶撙撙總總以來馨兮鑒予
心之繾綣於是地垠開兮揚景輝來八極兮臨方扉飲
明水之清泠兮嘗黝牲之腯肥祝融穆而肅侍兮恍若
萬仞巃嵸而干雲靈胥澹以中停兮又似乎重溟瀲灩
而沃日石麟夭矯兮團翠煙而率舞蕤鳳雝喈兮依清
風而和律瑞蜿蜒於越席兮祥光熠乎金根旣薦享而
畢事兮乃斂昭華而迴軒粢旣成兮神具佑羣鶴留兮
獲異獸雲靉靅兮雨滂沱懋百福兮錫萬壽辭曰峩峩
方丘隱崑崘兮肇禋嚴祀萬乘屯兮衝牙錚鎗泛大罇
兮聖心穆穆嚴䆳密兮樂奏八闋地祗出兮神光剡剡
福禄植兮繼繼繩繩千萬億兮
郊禋賦(明)楊元梓
帝秉圖而御宇兮翔仁風於一紀坤軸奠而常寧兮泰
階平而若砥嘉禾連畛以鋪芬兮甘泉湧而若醴西棘
納賮於白環兮東漘移珍於楛矢洵闓澤之遐暢兮乃
聖心虛而弗恃曰惟玄功之默佑兮俾予一人以臻上
理秉宿心而告虔兮展明禋於返始旣觴享於蒼郊兮
復薦鬯於玄阯惟閼逢之馭歲兮望舒亦亘於敦牂律
方應於蕤賓兮正大火之當陽旦初麗於蒼龍兮昏玄
武以為房景風煽於南陸兮旭日高標於穹蒼乃命羣
僚以稽舊典兮將紹虞夏而纘皇唐大卜奉龜而揆吉
兮宗伯秩祀而陳常闢隂澤而展玄郊兮將致禮乎地
皇屬靈辰之旣屆兮筮吉日其惟辛雞人徹漏而送曉
兮初日上而如輪攝豐隆使御駕兮命雨師以清塵六
玉虯以扶轂兮鳴八鸞之振振抗蜺旌之葳蕤兮曳虹
旃之繽紛朱鳥晃朗而錯映兮犀甲雜遝而嶙峋屯千
轂以霆轉兮羅萬騎而星陳赫皇儀之孔肅兮瞻泰圻
之咫尺總七萃以連鑣兮齊九斿而按筴炎炎焱焱以
先後兮不踰時而至乎方澤惟皇精寅以肅穆兮躬孝
享而永神休被九章之赤黻兮垂十二之冕旒端玉珽
以告虔兮御葩瑵之大裘實山罍以薦酒兮援有邸之
二球與明水以表潔兮用陶匏以象之升方鼎以陳羞
兮縮白茅以藉之歆黃琮之甫薦兮鐘鼓鏗鍧而交振
太蔟奏而雪飛兮應鐘歌而風迅戛雲和之寶瑟兮吟
孤竹之清韻舞咸池而容與兮三犧五牲而迭進肆瘞
禮之告成兮展緹帷而返旆引太常之朱旂兮廻夷庚
之翠蓋迨旋馭於九重兮瞻祥光之靄靄惟閶闔之晨
開兮百辟嵩呼而虎拜曰惟坤元之資生兮共乾元而
交泰后函三而為一兮湛恩旁流於無外矧遜美而弗
居兮曰化工之是賴宜純嘏之敷錫兮誓河山而礪帶
陳夏諺而續衢歌兮托鼓缶於天籟頌曰漫漫方輿配
乾象兮含弘光大萬物飬兮有赫北郊洪以敞兮惟帝
嚴恭昭殷享兮神之格思垂靈爽兮巍巍皇圖配地廣
兮
大祀圜丘賦(有序)(明)廖道南
嘉靖庚寅十一月丁未上御齋宫禋祀昊天上帝於圜
丘臣道南奏賦䟽曰伏考洪武四年十一月丙辰我聖
祖高皇帝祀昊天上帝於圜丘諭羣臣曰帝王奉天以
君臨兆民當盡事天之道今朕以冬至祀圜丘夏至祀
方澤以報覆載之大德惟夙夜寅畏冀精白昭格庶隂
陽和風雨時以福斯民五年十一月辛酉祀圜丘禮成
於時儒臣咸為歌頌宋濂序曰皇上據禮經洗千古之
陋每歲親升泰壇昭事上帝恪恭寅畏有赫其臨隂斂
陽舒降甘風雨覃及寰宇物無疵癘聲歌之發非其時
乎八年冬至天降甘露於圜丘聖祖親製為論命儒臣
各詠其事以彰厥美至十年觀心亭成聖祖復命宋濓
記之臣嘗莊誦竊嘆以為我聖祖之垂諭於下也惟以
格天福民為念而當時儒臣之納忠於上也惟以順時
澤物為言視唐虞之都俞寓警戒於賡歌商周之雅頌
存敬畏於祝願其道一而已矣恭惟皇上體法聖祖光
復圜丘之舊制祗承大報之盛典聿興禮樂允協神人
甘露夙降於往時靈雪應期於邇歲嘉禾秀麥疊見禎
祥雲慶河清薦形歌頌是故天心歆豫人心懽忭固有
徵矣然上天以好生為心人君以大生為德易大有之
象曰火在天上大有君子以遏惡揚善順天休命无妄
之象曰天下雷行物與无妄先王以茂對時育萬物咸
之彖曰天地感而萬物化生聖人感人心而天下和平
泰之彖曰天地交泰后以裁成天地之道輔相天地之
宜以左右民今天下疲癃困苦之民與夫遷謫悔悟之
臣數窮理極隂剝陽復此其時也皇上憲天聰明體天
發育值兹陽長之候渙頒仁覆之恩建中致和以孚大
有之義體信達順以推无妄之誠感山澤之咸而膏澤
遍敷於四海交隂陽之泰而協氣克暢於兩間中庸所
謂致中和天地位焉萬物育焉邦其永孚於休矣臣荷
蒙聖明簡列侍從執經講殿仰知帝學之淵源珥筆詞
垣快覩宸章之炳燿惟天為大煥乎其有堯文如日之
升允矣其躋湯敬臣職專紀載喜溢揄揚兹遇郊禋精
意之時上獻聖德純誠之頌昔宋臣范鎮有大報天賦
宋祁鄭獬有圜丘賦乃傚其體裁繹其名義謹撰大祀
圜丘賦賦曰
大矣哉乾元之至神也混沌未分太極涵乎眞精闔闢
旣形至化運乎神明於是乎二氣凝四象著五行順三
才具周流六虚而沖漠寥闊曲成萬物而龐博惇裕是
故明明在上帝宰命以覆羣生赫赫在下君建極以牧
萬民儀而式之亶無聲而無臭化而裁之寔並育而並
行粤稽諸古代作神聖羲農履元軒轅麗正堯欽若以
授時舜時幾以敕命禹惠迪以敘功湯昭格以躋敬文
緝熙以順則武祗承以執竸是故其事天也或則圖推
策以觀玄化或被衮垂旒以象蒼昊或洗心澡德以將
明馨或報本反始以彰靈造蓋圜丘之祀與天同體誠
悠久而無疆命於穆而不已遐哉邈矣其所由來者遠
矣我聖祖高皇帝首握眞符肇建圜丘於中都時則月
璧星珠樹駿業而訏鴻圖暨定丕基載建圜丘於南畿
時則海潤雲輝革虎變而乾龍飛迨我皇上敬天法祖
執一御萬超三邁五出震繼離以申㢲命履恒昭賁以
開泰宇乃歲上章貞於攝提月臨孟陬日會娵觜皇上
淵衷默契睿思先知昭告皇祖穆卜泰蓍協靈龜之攸
吉測顯象之咸宜乃稽彝典發明綸下疇咨旁周詢天
章燦爛而星斗輝宸藻温潤而雲雷屯於時親而宗藩
貴而勲戚近而六卿庶而百辟内而黔黎外而蠻貊罔
不遹觀厥成允承休德胥與覲耿光而揚大烈也乃於
仲夏日之方中律旋蕤賓令屬祝融皇上致其精誠達
於昊穹乃命宗伯乃召司空諏良辰以爰始擇吉土之
是崇乃啓郊壇詣天門闢九道循三垣土圭測景而正
方位水臬定勢而登平原於是封人畫疆匠人營域山
虞掄材土方辨脉薙氏芟草柞氏攻木罔不悅以趨事
勤以效役胥與贊皇謨而宣帝力也乃於仲冬月之旣
朔大工告成輿情咸樂皇上夙興恭視益秉虔恪乃駕
鸞輅乃次龍幄步台階以周旋瞻泰畤之遼邈乃陟太
微謁上玄躡黃道凌丹躔於時曙旭熹微祥煙晻靄文
列鵷班武聮虎隊萬旅忻躍兆民懽戴罔不合辭稱慶
同心興愛胥與頌成功而歌昭代也是故以言乎其為
制也其内則三成切雲九陛干霄四門閶闔兩壝迢遥
爰有雕玉為欄綺石為戺碧瑶為砌玄礪為墄南箕北
斗而魄寶華西奎東壁而瑶樞麗其外則神庫閟侐神
廚整潔天池奫浤天井清洌爰有篝燈之臺望燎之爐
宰牲之所滌器之區涼飆披拂而隂幽潛佳氣蔥蔚而
陽明孚是故以言乎其為位也天帝端嚴宸極正中神
牀嚴肅御案豐隆爰有皇祖配位龍椅交張臨之在前
質之在旁洪功俊偉而放勳齊峻德廣運而重華光其
次則大明朝暾王宫兆東夜明夕魄冰鑑懸空爰有經
星緯星周天在兹雲師雨師風伯雷師九虚緜眇而霞
馭翔萬靈翕合而飆車馳是故以言乎其為禮也其器
則蒼璧瑩澤玄酒澄清帛出素絲爵藴玄英爰有太尊
著尊山罍犧尊太牢少牢太羹和羹質用陶匏而古制
存藉用藳秸而淳風形其節則太常贊禮太祝宣詞典
瑞捧玉典祀陳儀爰有鬱人薦鬯幕人張帷司烜取燧
司尊奠彝駿奔對越而精意歆升降拱揖而矩度宜是
故以言乎其為樂也其器則玉斯編磬金斯編鐘柷敔
斯木琴瑟斯桐爰有搏拊鞉鼓簫管塤篪干戚舞佾羽
籥文麾龍篴偕鳴而六變格鳳笙迭奏而九成儀其節
則黃鍾乾父林鍾坤母子已陽律午亥隂吕爰有清宫
清角清羽清商韻諧雲門氣應星房天樂鈞韶而清籟
發地雷奮豫而元聲揚猗歟盛哉我皇上之受命於皇
天也純粹天性剛健天行含宏寬裕而體元以敦仁者
如春之生齊莊寅畏而嘉會以崇禮者如夏之亨弘毅
嚴重而濟物以由義者如秋之成淵微宥密而貞固以
建功者如冬之貞沛乎其優渥而兆民被其澤也如雨
露之恩赫乎其震肅而四夷服其威也如雷霆之聲卓
乎其中正而萬世以為法也如二曜之明煥乎其炫燿
而萬國觀其光也如列宿之精我皇上真與昊天為一
道矣昔者黃河清於丁卯慶雲見於庚辰甘露垂於成
子五星聚於甲申靈雪三白於已丑瑞麥五岐於庚寅
千祥駢集萬寶畢呈豈恃豐而罔戒寔有大而不矜仰
參乾運允協皇心謙以保泰約以持盈功以學懋志以
道寧旰食而日旣昃宵衣而夜嚮晨兹當長至大報中
升先事而躬習禮儀屆期而特視犧牲致齋而顧諟天
命禋祀而克享天心肆赦大賚而天德好生慶成大饗
而天道咸亨是故至誠無息至德無垠至仁無外至治
無形至禮無讓至樂無聲而開我皇明億萬載之太平
也臣稽首頓首迺颺言曰於皇皇天萬物之祖峻極高
明溥博悠久於皇皇祖萬世之師道超今古威震華夷
皇天眷命皇祖垂祐篤生聖人亶作元后入紹大統首
正大倫惇典庸禮發政施仁祗復圜丘肇崇殷薦祥開
台斗光回雲漢禮全大體樂備元聲俯升燔柴仰歆太
清燕舉慶成上下交泰湛露香凝需雲瑞靄顧兹陽長
元氣發生隂陽和暢日月貞明大號渙頒對時育物省
役蠲租闡幽宣鬱登崇俊良秩正紀綱百度惟貞四夷
來王惟德動天惟天監德前星炳燿子孫千億惟孝法
祖惟祖配天永錫胤祚億萬斯年
恭祀圜丘賦(明)王梅
猗我明之撫運兮垂十葉而皇皇覃鴻休於八極兮昭
靈貺於蒼蒼粤聖人其繼作兮飛六龍於湖湘握貞符
於一紀兮懷百神而有常乃詔祠官乃飭郊壇曰朕心
之巨疑而隂陽之義欲辨析於毫端顧纓緌之並陳紛
總總而欃欃咨儒碩之據經排羣疑而獨前天子乃正
同牢之譌誤定大典於不刊鬯六合之中孚悉萬靈而
告虔可謂總條貫於欽明析淆亂於衆言者也歲在壬
辰冬仲之吉日長至於南郊微陽動於葭室蓋大報之
宜行而聖心之攸惕銅人執簡當守有翼屏政潛神崇
虚主極斂視聽於精禋祓喧豗於百辟如是者三越日
焉而後金門曙闢衮服晨興法黃虞之格藝祗九廟而
告勤爾乃振玉輅之殷轔翳華芝之飄搖金貂翼輈錦
校扶軺建螭虯之羽旆兮拂雲霞之輕綃儼肅靖之前
導兮舞迴飆而飄飄二十八宿五岳四瀆之旆旟迴環
矗擁紛不知其幾許兮目瞑眩而相交列黃麾而豹尾
響儀鍠之玉珧被毯罽兮馴象山回而嶺峙耀障泥兮
仗馬雲滃而川遥於斯時也豐隆排雲雨師汎灑風伯
剡然其先驅日馭随車而散彩方疾雷之轟殷兮繄萬
乘之初動也俄貔貅之奮武兮伊六師之齊發也何乾
運之不息兮指重明以麗正也於是踰金水出崇墉望
清都戾帷宫初海運而天聲忽秋肅而春融奉圭豆者
受成於豸史列陛楯者屏息於元戎爾乃達觀於郊丘
也廣矣大矣不可述矣上鬱律而摩鴻濛兮下混龐而
當地軸外翼騫而雄張兮中深闃而無黷廣連廡之千
柱兮繚周垣之相屬眇八觚之直上兮倚青雲而盤矗
爛虯霓之夭矯兮拂祥飆之回複恍朱鳥之可摘兮謂
南極之在麓魑魅屏跡而遁藏兮太一勾陳呵護而清
肅疑神變之倏成兮非人力之所築蓋翹首之久不知
股之戰慄而肌之生粟也羲和弛御候人告昏甲夜寂
寂齋宫沈沈天子方儼而一精而真盥而不薦直内惟
寅留心於逆釐之事初未嘗夭夭而申申也旣而絳幘
呼旦靈龜三嚴玄冕峩峩大裘襜襜出自齋宫穆穆登
壇司烜告期萬炬畢然熒惑逡廵而泯耀祝融忽霍而
相先太和之鐘厥音維洪鯨吼龍吟殷殷隆隆吉事爰
始燎煙方通合蕭薌於燋蒸何奔星而走虹闢天閽以
受祉昭苾芬於璇穹蒼璧秩秩黃流崇崇三陟三降棣
棣雍雍陶匏十二而豐質雲和六變而始終近可追虞
廷之盛而陋矣非矇瞍之工是宜冥頑之獸瑰譎之鳥
莫不率舞而嗈嗈蓋從我髦士駿奔顒顒而列屯野次
之卒庖翟宰夫之賤迄於竣事而惟恭可以見聖人之
能享帝而錫羨於無窮大禮旣畢乘輿乃旋萬姓環門
九衢摩肩蓋傾都而塞道咸仰聖而瞻天幼始於髫齔
而老至於華顚遠而極於離身反踵之渠帥穴居水處
之蠻蜑竊觀羽儀而側聞車馬不知額加乎手而口頌
乎萬年爾乃推純嘏昭受釐斥大庖開天廚敞奉天之
弘啓闔百辟而宴之饌珍玉兮芬芳罍瓊漿兮淋漓羌
三台之接曜紛委珮於彤墀於以見太平之無外而或
雜乎荒服之蠻夷莫不泳仁而醉德含和而揚眉臣乃
惑堯天之廣大駭周典之崔嵬初洩洩而融融忽徨徨
而佪佪有一二耆碩顧謂臣曰子豈非蔽席隱茅始脫
乎戴盆雕蟲守蠧未離乎窺斑者哉烏貴乎觀國之光
也子少須吾其語子夫聖人之於天也默誠以通顯欽
以將方淵澄而龍見本敬一之惶惶斯諴神而屆遠夫
何適而不臧蓋將震一索兮得男離兩作兮重光誕主
器而執鬯兮邈宜君而宜王豈止彗消於東井之分兔
白於蟠龍之岡哉臣俯而拜仰而歎曰大哉精乎信天
人之如響也遂從而歌之曰於赫我皇作而聖兮有圜
者丘式稽古兮紹帝自中福穰穰兮妥斯武斯聖復聖
兮億萬斯年有事於兹丘兮
擬北郊賦(明)葛曦
帝握圖之一紀鴻號熙以遐宣皇猷屬乎穹昊至德邁
於深淵四時成序九有安瀾素毳赤莖紛呈奇於川嶽
兩岐雙穗屢騐瑞於隰原河海振兮不洩華嶽載兮不
騫亶博厚之效靈配高明而罔愆睠方圓之合德宜分
祀乎長安制沿隋漢義採譚玄旣升祀以明大報爰埽
地以奉嚴蠲是月也星臨危度日麗秦分炎帝司令祝
融炳神節屆長日律應蕤賓鳴蟬鼓翼游牝別羣林含
煙以蓊蘙華綴露而繽紛善萬物之得時睹神功於坤
元象彼百辟卿士山川百原百縣猶然其秩祀伊兹神
州厚載磅礴渾淪而可已乎明禋於是太常卜期宗伯
陳戒協吉日於靈辰致齋明於淵沕設御幄於太極督
侍衛其嚴隊翕流霞兮飲露英芳瓊枝兮席薜荔五品
儼其袴褶羣工結其帶珮已乃金吾視壇禮官時邁列
位次於壝前修樂舞於懸内罇罍篚羃之器燦如星羅
山川嶽瀆之神紛若雲䨴饌帳施兮委蛇黃流注兮沆
瀣犧牲成兮粢盛潔藁秸設兮迎祖考而作配爾其整
藻綷正紘綖陳鹵簿設宫懸金根宵飭瑶輅朝嚴立戈
迤戛&KR1352;弩重旃羽林森沈以勒騎虎賁肅穆而控弦召
風伯雨師以除灑驅勾陳蚩尤而靜㳙䕫魖罔象杳不
知其所之複道紫宫靄淑氣之澄鮮於是太僕執輿皇
帝升輅䟽轂飛軨時服設副咸龍旂而繁纓衍蒲梢於
上路七萃警蹕千牛馳騖天行星陳雲從景附蹶北門
而東馳屯騎羅而星布鼓吹不鳴諠譁不吐將泰圻乎
至止望方澤而趨赴帳殿開兮天龍翔帷宫駐兮百神
護已而星河欲曙羣后四朝卿奏質明上易衮袍乃報
功於隂澤肆展禮乎玄郊遡崑崙以迎神瘞毛血以潛
交邸兩圭以象數旅四望於清霄奠黃琮兮鎮瑞鼎黝
牲兮升庖斂檢玉而具瘞琛敦質朴而器陶匏鬱鬯兮
玉瓚縮酒兮江茅於是太蔟奏咸池舞應鍾歌靈鼗鼓
函鐘為宫兮太蔟為角姑洗為徵兮南吕為羽管嶰谷
之孤竹瑟雲和於湘浦亶聲金而振玉載鼓柷而戛敔
八變旣畢六佾載舉冠華秉翟紆給容與若俯若仰若
來若往飄霓裳於雲衢若翔若行若疎若傾舉仙佩於
洛渚爰赴度而應聲宛陽阿而激楚其間大官進熟内
令奠幣侍中承盥黃門獻帨常卿奉玉步以周旋太祝
持版祝而揚厲有來雍雍無然泄泄列耀秀華凝芳郁
荔雲靉靆以飾山壘蘭芬芳而浮沈劑川澤濎濙以鴻
濛丘陵猋悠而容裔一人對越允穆穆以皇皇有辟駿
奔猗蹌蹌而濟濟洞淵微以神交殫精誠以血祭亶明
德之惟馨宜神祗之篤惠福飲兮秬鬯芬馥胙受兮籩
罍嵬崒肅肅之儀旣盡穆穆之禮旣行乃返旆於黑畤
遂迴輪乎紫宫叱豐隆使扶轂呼蒙公以當兵車雷震
而風厲馬鹿超而龍騰天曠朗兮無塵鸞和鳴兮有聲
絲管啁啾以嘲哳鐘鼓&KR0008;嗑以呼&KR0008;迓至和於五位迎
純嘏於九重羣望旣秩禋禮告成於是禮官奉策而進
曰國家大事在祀萬物資生在土惟泰元與媪神比慈
母與嚴父兩儀旣分而異位二禮焉合而並舉觀周禮
司樂之遺制知兩間秩祀之各所汾隂澤中曾起議以
專祀元始漢武胡踵訛而共簠遡曠典於千年蓋特祀
之可數太和魏文建德周武先天唐宗開皇隋祖并宋
帝之元豐僅歴世而五主彼其二年一祀固苟簡而非
經而此之隨得隨失亦未為百世之懿舉也我皇握符
闡珍鋪芬衍鑠修百王之廢墜恢往聖之述作辨時位
順隂陽倣形色别圓方實柴槱燎隆突兀而騰越沈貍
疈辜從沈淪以潛藏元祀旣稱嘉謨允彰將植華平於
春圃豐朱草於中唐諸福之物可致之祥紛綸乎表大
地之福釐靄靄乎昭蒸民之阜康也於都乎休哉天子
穆然而思逌然而喜曰唯唯否否吾聞事神以實不以
文起禮以義不以制議事以時尚其通敦典以禮審其
勢我高皇初肇祀於鍾山洪應衍休後合祀於太祀嘉
禎滋至逮列聖守虞書之肆類固錫羨而隤祉乃世廟
從周禮之兩郊亦永年而長世苟明信之能至奚擇乎
澗溪沼沚之毛苟理義之不愆何惜乎壇壝經營之費
時詘兮慮儀衛錫予之繁難禮繁兮懼乘輿頻出之非
計予將籌大盈之充虚晞元黎之培植省繢藻之繁文
謹明祀之誠意豈止奉遺典而遵修纂前文之陸離已
哉於是羣臣稽首載拜揚言曰旨哉言乎是蓋景鑠之
上儀鴻遠之懿志也爰系之以詩曰從從神州曠無垠
兮求神式廓渺崑崘兮黃玉白禪樸無文兮神之格思
方澤濱兮聖皇於穆覃真純兮潾洵滲漉浸以深兮感
招靈貺福釐新兮萬有千歲子孫振兮
迎長日賦(以三王郊禮日用夏正為韻)(唐)柳宗元
惟饗帝於事天必推策而迎日寅方肇建候啓蟄以展
儀卯位將初爰用牲而協吉送烈烈之凝氣導遲遲之
陽律猶分可愛之輝式停寅賓之質稽之虞典期匪疾
而匪徐行以夏時契惟精而惟一職在馮相事傳小正
符上春以備儀必修其始先仲春而有事故謂之迎時
也淑景初延幽陽潛啓當四時之首位用三代之達禮
探賾索隱得郊祀之元辰極往知來正邦家之大體事
冠前古儀標後王皮弁乍臨土圭之影猶積泰壇旣罷
玉漏之聲漸長變熙熙之純曜流杲杲之晴光璧彩始
融麗景欲凝於城闕輪形尚疾斜暉未駐乎康莊是知
迎長日之儀實王心之所共兆南郊之正位乘陽事之
所用故可以知上下之分際見天人之交動浮晨光於
俎豆散微照於苞茅周流金石暉照陶匏異乎天紀不
修泰伯尚矜於泰畤日官失職晉侯徒繼乎夏郊於以
迎之則無違者委照將久豈三舍之足憑延光可期胡
載中之云假自然應以繁祉錫之純嘏禮儀允洽於神
人正朔克周於戎夏今我后再新古禮與天地相參應
戩穀之宜受之千億奉郊祀之報至於再三然則迎長
日恭祀事並虞夏而何慙
迎長日賦(以三王郊禮日用夏正為韻)(唐)李程
氣之至兮景之長郊之初兮國之陽將有事於新日以
無忘乎舊章太史先期而以告天子齋心而有常且曰
經紀不忒乃貞明而成象疾徐中度胡躔次而可量俟
一人天臨而斯出俾羣后景從而有光可以冠千古之
嘉禮軼三代之盛王然後五輅乃駕六龍是驂迎炎精
表著明於君象就陽位乃展禮於國南斯可以人詠明
哉且知配虞帝之二工升歌也奚獨美文王之三且天
有兩曜兮日無其匹域有四大兮王居其一將報本而
郊天因宣明而主日大司徒執圭以表位羣有司奉璋
而有秩羲和御之而有倫疇人則之而無失運行之次
望遲遲以就陽寅賓之時見杲杲而已出始也戒職司
明國體卜郊之典無闕迎日之義爰啓受命於祖作龜
於禰是皆匪愆於儀未有不謹於禮禮容必呈祀事孔
明迎扶桑之初乃實柴而薦敬因吉土之兆同埽地而
貴誠信列辟之盛節俾歴代而作程魏則朝於獻歲夏
則置乎小正今則聽封人之善祝採從臣之嘉頌時令
空美於風行帝力孰知其日用人悅於下禮行於郊不
獨服尚玄素器遵陶匏是知禮之設也教之大者彼孔
稱從周殷因於夏曾未若我后敬授人時而天錫純嘏
焚柴賦(以報天享日精意蠲潔為韻)(唐)何迥
於穆聖君功高德奥利澤能廣靈祗必禱溢周夏之珍
符繼三五之徽號順甿心而展禮擇良日而大報所以
后土祈穀圓丘祭天雍雍濟濟翼翼乾乾建朱干而日
曜張翠帳而雲懸皇帝嚴法駕而戾止詔羣官而萃旃
藉白茅以顒若望青壇而仡然我君精潔我后孝享容
衛翩翻威儀森爽就陽之位斯在薦帝之儀罔失陶匏
必成牲玉惟栗風伯戒道玄冥司律惟天命子之辰惟
帝告天之日靈神以之保乂昊穹以之宥密殽核洋溢
鼓鐘鏗鍧三靈同感庶物皆精故祭者修禮之義柴者
告成之意燎焜煌而上熏煙勃窣而傍駛朝野美乎聖
澤華夷贊乎能事惠浹洽於煇庖恩汪濊於民吏則知
柴而致福祭示吉蠲效周室之為理望虞家之有年福
福應兮飛焰神神來兮駕煙珪組旣陳酒醴皆潔繼功
前王垂裕來哲化成而萬歲無疆禮畢而四方有截諒
夏郊之義舉媿序能之筆拙
郊特牲賦(以繭栗之微貴乎誠慤為韻)(唐)韋充
天實至尊物難致味所以郊祀之展禮惟重犧牲之用
犢有為故能昭德馨導生氣叶上帝精明之感必因誠
以告虔示下土恭謹之心有以小而為貴由是選才斯
始稟命有歸固資於至敬之薦不在乎充身之肥盡黑
黃蒼赤之形舉書其數用齒角皮毛之狀具體而微苟
山川之不舍曷天地以相違當其大禮旣陳泰壇斯踐
形殊歸獸角若獨繭羈縻忽至初無悚於肇牽觳&KR1100;方
來終有悲於餘喘肅然之内蠢爾如生委質未分於天
理亡軀終徇於物情足以上祗明命下達精誠乾乾之
意不虧因必之於心敬戢戢之儀斯異亦何假於楅衡
可以薦明時可以撰吉日天子以之合禮而具備有司
用此陳儀而罔失殺身之際雖有補於馨香登俎之時
固無慙於榛栗斯可以見至德在斯入用惟時實禮之
大者在信以成之介葛雖聞於早辨莊周誠得而興悲
是故聖人制禮作樂必資後學分隆殺於輕重之心辨
等儀於長短之角彼賓客者滿尺宗廟者盈握曾何足
以表於齋莊固未可以彰其忠慤方今四海旣定小信
咸孚郊天祀地之禮將展博碩肥腯之用奚無所以下
臣稽首而歌曰惟吾君之德也與天地之巍乎
雍畤舉爟火賦(以享神之期候此為節為韻)(唐)王起
雄雄雍畤兮神州之壤赫赫爟火兮橋衡之象所以郊
祀克明所以照臨是仰成形中度知有要而有倫燭幽
以時表來顧而來享肇秦帝而有制洎漢皇而不爽伊
昔克修羣祀大合百神聲明雲集文物星陳仰珠旒則
嚴其待曙聽玉漏則闇然未晨晦威儀之秩秩迷俎豆
之莘莘張華燈而其光不遠秉神燭而其明不均則雍
畤之舉爟火也莫之與倫旣而亭亭有揭燄燄方爇於
以觀百里之備於以昭五夜之節拂瑞雲之表乍疑乎
燭龍方來入靈壇之中又似乎神光不絶由是皚皚炳
映盞斝鐏彝咸若光而若滅罔顛之而倒之熠爚無替
熒煌自持在質明而有讓當委照而無私殊太叔之於
田盤遊是舉異齊侯之設燎朝會為期嘉薦者於焉仰
止執熱者難乎嚮邇電延而自西自東星繁而一彼一
此比王屋之火空際不流似陳寶之光祠中乍委則雍
畤之義斯焉取斯爟火之作為於有為照苾苾與芬芬
自明無黷燭蹌蹌與濟濟方表有儀故將崇其明祀立
我洪規豈徒散孤光於地表煽丹燄於天垂而已哉國
家祀典式崇舊章必授思宅中而圖大雍畤方弘法居
上而克明爟火斯候足以掩前王之純懿諒介福而何
究
御定歷代賦彙卷四十八
