欽定四庫全書
御定歴代賦彙卷四十七
典禮
朝會賦(晉)傅玄
仰二皇之文象詠帝德乎上系考夏后之遺訓綜殷周
之典制采秦漢之舊儀肇元正之嘉會於是先期戒事
衆官允敇萬國咸亨各以其職翼翼京邑巍巍紫極前
三朝之夜半庭燎晃以舒光華燈若乎火樹熾百枝之
煌煌俯而察之如亢燭龍而照玄方仰而觀焉若披丹
霞而鑒九陽閶闔闢天門開坐太極之正殿嚴嵳峨以
崔嵬嘉廣庭之厰麗美升雲之玉階相者從容俟次而
入濟濟洋洋肅肅習習就位重列面席而立臚人齊列
賓禮九重羣后德讓海外來同束帛戔戔羔雁邕邕獻
䞇奉璋人肅其容是時天子盛服晨興坐武帳憑玉几
正南面而聽朝憑權衡乎砥矢羣司百辟進阼納觴皇
恩下降休氣上翔禮畢饗燕進止有章六樂遞奏磬管
鏗鏘淵淵鼓鐘嘒嘒笙簧搏拊琴瑟以詠先皇雅歌内
協頌聲外揚
正會賦(晉)王沈
伊月正之元吉兮應三統之中靈順天地以交泰協太
蔟之玄精荷介祉於上帝兮祚聖皇以永貞華幄映於
飛雲兮朱幕張於前庭曜五旗於東序兮表雄虹而為
旌備六代之象舞兮釐簫韶於九成晞玄夜以司晨兮
望庭燎之高煬壯甲士之星羅兮偉干戚之飄揚臚人
肅其齊列九賓穆以成行齊八荒於蕃服兮咸稽首以
來王
南蠻北狄同日朝見賦(以渡瀘欵塞咸造闕庭為韻)
(唐)穆寂
我皇道叶神化功高睿算萬國之廣斯臨八聖之業是
纂遐哉辮髮之俗既竭赤誠逷爾椎髻之人亦輸丹欵
豈不以隂陽煥乎金鏡律吕諧乎玉琯德該動植而以
信以寬仁及飛走而不麛不卵故得殊方述職異俗來
庭歸我玄造沐我皇靈曉逾赤坂以向日夕過白登以
占星磧路誠遥委毳幕氊裘之質山梯雖險致穿胸儋
耳之形然則自南自北或馳或渡俱為九譯之鄉各涉
萬里之路同臻禁地事且叶於不期并列盛時禮若符
於有素是以坦王道恢帝圖蕩然與龍山非隔廓爾將
鳳穴靡殊集六蠻而輝赫九域萃五狄而光耀八區邇
無不賓鄙周宣勤乎薄代遠無不服笑諸葛矜於渡瀘
遂能革至性於方外柔獷俗於面内大行人明其近遠
懷方氏𨗳其進退靡僭晷刻既從荔浦之源罔復斯須
爰自榆林之塞有以見化溢含弘恩覃覆燾膳豐館給
禮洽郊勞孰云胡越之異来若同心且殊虞芮之爭會
如兩造以其逾絶漠逗懸巗蓋由君邁軒轅顓瑣臣掩
伊陟巫咸不然則焉能抵秦川来魏闕皆展遐方之貢
獻共備同日之朝謁者哉
南蠻北狄同日朝見賦(以渡瀘欵塞咸造闕庭為韻)
(唐)王起
我皇制百蠻以德輝刑八狄以威靈俾曠代之絶域同
一日而来庭則不叛不侵知遐邇之無外自南自北昭
聲教之永寧惟蠻也荒陬有倔強之號惟狄也絶漠有
桀黠之暴辭炎徼應感而偕來謝穹廬不期而兩造上
乃御正殿臨中區文物有耀聲明以殊小周王之賓肅
慎卑漢后之享單于於是卉服雲集旃裘風趨駿奔而
遠無不届麏至而實繁有徒垂衣而朝三表自慙於制
虜止戈為武五月孰矜其渡瀘百辟式瞻九儀以配寧
有截而斯暢儼無譁而相對獻琛盡禮雜彩服以和光
蹶角展容望珠旒而欣戴若非越荒徼踰紫塞則南同
魚鼈安得仰龍章於舜年北喻豺狼未可親獸舞於堯
代是知歴寒鄉之觱發欽百度兮無闕忘沓嶂之嶄巖
彰九區兮克咸聖上惟北辰之位是纉匪南面之尊是
滿窮髮斯服雕題無算仰天威以懷柔化夷德為悃欵
盛禮必具幽遐既慕同寅協恭兮斯親在遠如邇兮斯
赴始差肩於著定之位終收跡於夐絶之路史臣書曰
美異俗而同臻象斯華而合趣則昔有梯山驟至航海
徑渡無蠻狄入勤之遇
朝呼韓邪賦(以煥乎威儀遐掩前古為韻)(唐)闕名
倬彼惟漢至德鴻融元功絢煥敷仁義於異域俾華夷
而同貫故能臣匈奴来單于超沙漠越余吾棄窮廬而
雲起望高闕而風趨屈膝而來有以見其蠢爾垂拱以
待是用表於巍乎况當行幸祠祀之禮崇甘泉泰畤之
儀盛肅肅乎萬物是備昭昭乎威容既正象胥以鐸豈
言語以不通司儀式班示進退之必敬然後差行列辨
尊卑序璧羔皮帛之等第示要荒守衞之威儀冠帶之
容間彼荷氊被毳韶濩是作雜夫僸佅兜兮雍容之禮
有則倔強之心不施玄塞永安寧蝟起兮於彼青蒲方
奏猶蟻伏而在斯信純化之雲布俾遠戎之星馳不然
何以其國則賖其人不遐修臣之節為國之華朝一人
於㝢縣涉萬里之窮沙則周公明堂之儀寧九采之足
美而夏禹塗山之會雖萬國而何嘉且夫懷我有方所
由者漸德之為被我不可掩非慕義而有求奚尊君之
自貶是知撫御之道莫善於漢宣威儀之設莫盛乎甘
泉美舞徒稱乎干羽鏤勲何媿於燕然布令陳辭之義
行豈事成而後樹引領稽顙之容作乃瞻之而在前自
可光九功服九土曠萬代而一時宜耀今而榮古
周公朝諸侯於明堂賦(以九垓向序外方同心為韻)
(唐)謝觀
赫赫明堂居國之陽巍峨特立鎮壓殊方所以施一人
所以朝萬國諸侯王面室有三總數惟九間大廟於正
位處大室於中霤啓閉乎三十六戸羅列乎七十二牖
左个右个為季孟之交分上圓下方法天地之奇偶時
也六年之初孟春之首有截而至無脛而走將欲交正
於成王之命所以立辟於周公之手洞八闥以臨八極
闢四門而来萬有所司備班品於庭除執事肅文物於
前後及夫諸位散設三公最崇當中階而列位與羣臣
而不同諸侯東階之東西面而北上諸伯西階之西東
面而相向諸子應門之東而鶚立諸男應門之西而鶴
望戎夷金木之戸外蠻狄水火而位配九采外屏之右
以成列四塞外屏之左而遥對朱干玉戚森聳以相參
龍楊豹韜抑揚而相偝肅肅沈沈巒崇壑深烟收而卿
士齊列日出而天顔始臨戴冕旒以當軒見八紘稽顙
負斧扆而南面知萬國歸心於是鏘金石揚律吕動塤
篪搖柷敔儼若思而山立悄不言而雁序一拜一起嶽
抃而齊傾舞之蹈之雷屯而復舉俄而翠華轉仙仗迴
恩覃率土化溢九垓合蠻貊以畢至盡梯航以爰来彼
禹有大室武作靈臺曷與此而同哉
叔孫通定朝儀賦(以制定朝儀上尊下肅為韻)(唐)白居易
稷嗣君上稽天命下察人聽以為作樂者存乎功成制
禮者本乎理定故易尚隨時禮貴從宜於以致理何莫
由斯允矣君子休哉令規採三代之帝典起兩漢之朝
儀於斯時也秦吞六雄之後漢承百王之弊禮壊樂崩
上陵下替將欲創洪業尊皇帝馴致王道丕革季世莫
先乎正位以經邦體元而立制者也夫其將用於國先
習於野辨度數於聲名文物審等威於君臣上下儒生
肅以濟濟物有其客國典煥其煌煌禮無違者然後闢
雙闕會百僚動必嚴恪進無諠囂長幼之序不忒貴賤
之儀孔昭鏘鏘兮若萬國赴塗山而會秩秩兮如百官
仰太一而朝歲十月天地澄爽宫殿清曠風傳警蹕日
麗天仗於是右陳列辟左立丞相東西分而則别文武
儼以相向簪裾奕奕頌鵷鷺之具寮劍戟森森列熊羆
之名將帝容式展皇威克壯莫不上恭已以臨下下竭
誠而奉上觀其威儀允淑容止具篤天子負鳳扆以皇
皇正龍顔而穆穆百辟欣戴九賓悦服拔劍者懲懼而
慓慓飲酒者敬慎而肅肅故知君有威故能守其邦臣
有儀所以保其禄帝謂叔孫舊章斯存可以發揮我洪
德啓迪我後昆方將守而經國豈止煥而盈門不然何
以表一人之貴知萬乘之尊
諸侯春入貢賦(以天下侯國春入方物為韻)(宋)文彦博
聖啓洪緒君臨溥天侯國之辨方有要王春之入貢昭
宣列爵正儀謹奉藩而立制建侯協序致任土以居先
稽芳載於禮經仰徽名於帝者諸侯述職以無曠太史
奉時而可假以謂惟王建國我則叙五等於域中與物
為春我則任九貢於天下徒觀夫爵分顯秩位列元侯
當是時緹管順煦和之美皇祗布發生之休震方之喜
氣潛道長樂之洪儀聿脩帝容執瑁以端拱臣節奉璋
而告猷旅幣羣方咸奉舜班之瑞充庭萬品皆分禹別
之州但見雲布封疆綺分邦域故我當歲首以入用致
坤珍而罔忒㢲風和令導傳臚之九賓遲日當陽麗執
玉之萬國豈不以辨九土者當貢首四序者上春蓋將
備物宜於時育助邦光之曰新龜納江沱之錫磬浮泗
水之濱齒革羽毛以偕至球琳琅玕而畢陳三品良金
於以向履端而執䞇五都竒貨於以當獻歲而效珍莫
不名物森羅衣纓雜襲雖厚篚以斯備在庶邦而允集
此春也霈於皇澤當鄒律之均温彼貢也錯於地財異
楚茅之不入彼来宗者夏之禮制獻功者秋之典章曷
若謹歲貢以備物慶春祺之載陽諒脩時而貢職乃辨
物以居方備於蕃於宣之儀皇皇輯瑞當載生載育之
候濟濟來王故聖人灼叙聲明光昭文物懿公侯之隆
盛充貢賦之繁蔚屬后王布和之辰獻國珍而罔咈
王會圖賦(有序)(元)李廉
唐貞觀三年天下太平四夷之國莫不臣服各率其部
蟬聫来降會同京師於是中書侍郎顔師古諸如周史
臣集四夷朝事為王會編寫圖以示後作王會圖乃命
閻立本圖之以形容萬國朝貢之象彰教化之效
晉陽起兮揮天戈滌隋氛兮挽銀河儼皇居兮突兀俯
六合兮誰何森乎如一軸當中而羣輻俱湊煥乎如北
辰居極而環宿共羅方其大明閶闔開闢魚金鱗次筍
玉鵷立極衣冠兮中州率侏離兮異域扶桑崦嵫濮鉛
祝栗渺八紘兮萬里重象胥兮幾譯而乃貢琛獻䞇俯
伏主臣前追後隨穆穆彬彬環佩瑲兮拂朝露旌旗舞
兮旭海暾絳紗啓兮玉斧明雉尾疊兮翠葉繽玉宇泓
澄天顔肅穆偉盛德之形容恍丹青兮一幅海色天光
洞射輝映瑰奇譎詭萬怪千勝恍兮九鼎並列而戢戢
乎方物燦兮輿圖初開而混混乎遠近也彼其金齒齗
龋環耳玲瓏迤邐而階進者非交趾夜郎之遺寶乎翠
髮鬈茸綠睛轉紅俯傴而欲前者非鐵勒頗超之裔戎
乎雅鬟生風左袵並臂此吐蕃之長部西極而並至者
邪裘氈點雪帽茸飛霜此靺鞈之酋領北國而入衛者
邪或駕象兮侏儒或蒙璆兮蘧蒢或織皮兮崑崙或卉
服兮東隅或額金兮項環或足貝兮膺珠或披赤罽或
負氍毹或劍兮吳鉤或刀兮錕鋘南冠越喙駢頭接足
齊儂楚傖氣屏容肅莫不盱睢傾盻惝怳踖踧慙五方
之異形慕中州之清淑趨多士之濟濟偉文物之郁郁
也粤兹圖之孰創兮實遠慕兮周室俯聖治之何如兮
偉姬旦之美績天風無迅海波不揚楛矢来兮肅慎白
雉獻兮越裳宜顔師古之彷彿而經營閻立本之所以
盤礴而彷徨也然予嘗考貞觀之初饑蝗未息頡利未
驅文皇方力於教化廷臣方贊於都俞夫何師古以六
經之學乃區區於一圖侈王會以蕩君心孰若明王道
以贊廣謨且夫明堂之位乃漢儒傅會而王會之編安
知非史氏之䛕况乎重譯之至周公方為之退遜旅獒
之来太保重為之戒謹則夫史佚周任之儔亦豈為是
以獻其愚也嗚呼十漸將形於諫䟽而王會遽眩於心
目此太宗王業所以不純而他日高麗小醜致天下於
骨暴未必非師古啓之安得不視魏公而心忸也方今
重熙累洽握符闡珍以大一統之規模極大九州之經
綸際天所覆極地之蟠雖塗山之會不足以擬盛合宫
之朝不足以等倫居今日者固當為宋廣平為真西山
使無逸豳風之美再見猶欲黼黻師古之餘智而想像
立本之毫端也
王會圖賦(元)龔瑨
日域月竁鯨海龍沙車書萬里胡越一家撫泰運於方
今懷盛觀於往古後蒼姬之千載隆有唐之丕祚炳記
載於汗青爛形容乎緗素豈徒侈功烈之鋪張實以聳
華夷之向慕也若稽武王天命伐殷垂衣裳以致治壹
遐邇而来賓旅獒楛矢之入貢九夷八蠻之效珍史特
書於編綠式昭示於後人此其開有周八百年之業而
夐非後世之所擬倫降秦而漢歴晉及隋唐承天命奄
奠中都拯生民於塗炭又宇宙之一初由是西踰岑徼
東越海瀕北窮幽朔南極朱垠咸梯山而航海亟奉貢
而稱臣惟此文皇曰英且明既克戡於大難敉寧相貞
觀之效速乃三年而有成維彼諸蠻越在南荒方萬國
之賓服乃率先以来王觀其服裝異制形貌殊質冠蒙
茸之玄熊重咿嗢而九譯褫氈毳於遐邦襲衣冠於中
國於是明堂大開列辟雲趨戎夷旅國門之列蠻貊環
庭闕之隅端九重之臨御賓萬國而受圖日照月臨近
清光於咫尺天覆地載扇皇風於八區四方既同天子
之功微臣師古敢瀆淵聰昔在有周四夷畢朝史臣有
請編簡名標肆而篇以王會閱千載於一朝矧今盛時
度越當年幸目覩於盛事可湮鬱而弗宣願為圖以示
後與周書而並傳帝顧曰嗟嗟我匪德奚遠人之慕義
乃相率而来服豈予心之克當實股肱之盡力微臣曰
都盛德致昌皇威遠浹乃抑弗當信謙讓之允極寧子
孫之可忘帝曰俞哉立本汝来維周篇之王會歴秦火
而未灰越藎臣之有請宜肖像之畢該汝丹青而作繪
增賁飾之昭回立本曰都臣拜稽首雖無造化之筆敢
竭對揚之手願摹擬於萬分庶永詒於厥後於是詔内
臣出縑楮錫丹鉛於尚方分筆墨於御府俾肖像以惟
真俾周篇而作輔迨夫心精目巧意定神閒能事非迫
促之須妙思較錙銖之間肆其萬醜殊形羣蠻異類赤
髮&KR0034;𩮰而拳毛目深睒𥅆而猳喙匪服羽而衣皮斯雕
題而交趾窮詭異之百端肖姸媸於一揆不知囿形於
毫素之間蓋已逼真於明堂之位矣訖乃敷奏允愜上
心動天顔之喜色催一笑而賜金俾登之於秘府用垂
示於来今愚嘗稽往事於三代韙誼辟於太宗甫干戈
之未息聿文館之是崇美瀛洲之圖像暢四海之儒風
逮貞觀之王會亦一時之豐功何師古儒臣徒切比於
周文而旅獒作訓曾不師乎召公不知教化之效何如
仁心之既效使俯伏之含毫吮墨寧不愧傳呼於畫工
是朝貢有象適以驕好大喜功之志而魏徵之思寧不
詒後悔於遼東故讀史至此而每為之三嘆而况圖昔
時之無逸為後来之山水者又焉保其初終惟我皇元
列聖相承奄開闢以来未有之天下軼唐虞而上極盛
之文明萬國来王圖不能以盡其意會其有極民不得
而為之名愚生何幸而觀光於上國賦方今之朝會以
黼黻邦家之太平
司空掌輿地圖賦(以平土之職圖宋掌輿地為韻)歐陽脩
率土雖廣披圖可明命乃司空之職掌夫輿地之名奉
水土以勤修慎司無曠覽山川而盡載按牒惟精所以
專一官而克謹辨九區而底平者也伊昔令王尊臨下
土以謂緜宇非一不可以周覽衆職異守俾從於各主
故我因地理之察宜建冬官而法古將使如指諸掌括
乎地以無遺皆聚此書著之圖而可覩險固咸在方隅
異宜分形勝以昭若庶指陳而辨之度地居民既脩官
而有舊辨方正位俾披文而可知其或作屏建親命侯
封國小大有民社之制遠邇異封圻之式非圖無以辨
乎數非官無以奉其職主於空土既險阻之盡明別爾
分疆誌廣輪而可識誠由據圅夏之至要贊大君之永
圖上以體國而經野下以建邦而設都參古號於周官
各司其局辨羣方於禹跡無得而踰是何標區域以竝
分限華夷而靡爽域中所以張乎大天下無以逾其廣
亦猶五土異物必辨於司徒之官九州有宜乃命乎職
方之掌用能三壤咸則四民奠居窮人跡於遐域包坤
載於方輿且異夫充國論兵但模方略之狀酇侯創業
惟收圖籍之餘彼夏貢紀乎州名漢史標乎地志雖前
策之並載在設官而未備曷若我謹三公於漢儀專掌
圖於輿地
至日早朝賦(明)劉球
維宣德紀元之五載逮玄冥司令之中旬羲和回馭於
北陸招搖指子於初昏玉琯之灰乃動黃鍾之候維新
開萬物之太始轉一氣於鴻鈞幸遇昇平之會於今日
宜致履長之慶於紫宸焉故時則靈臺是定禮則鴻臚
是宰儀物則内外畢備執事則大小恪戒莫不齊沐宵
興敬恭以待是日也及東方之未曙仰明星之猶光車
塵紛紜以起途燭影燦爛以交張聽玉漏之滴瀝望廷
燎之輝煌九門闢兮既廓三鼓發而有鏜填兩掖以競
進鳴雙珮兮鏗鏘陞衛羅以萬隊鹵簿設其兩傍合之
則為耦離之則成行牙旗羽蓋龍文鳳章玉節金鍪殳
矛戈揚衆不能名美不能方少焉日曈曨兮東躋雲縹
緲兮下幕浮佳氣於簾櫳燦祥光於碧落飛鳥隼兮垂
翔凝冰霜兮融液爐煙起而香風飄廷鞭響而羣囂寂
閽象端厥容止仗馬不敢喘息然後啓瑶扃來警蹕鴻
鐘鍧鑾輿出高明衮衣之日月遠覩天位之飛龍黼扆
後設而斷必自乎睿思冕旒前隨而明不掩於重瞳無
動聲色篤恭其容儼然帝舜之正位乎南面何異周武
之垂拱乎九重其臣則王公侯伯貂蟬炫幘玉帶懸牙
朱衣襲裼卿大夫士降至百職濟濟蹡蹡莫不盛飾冠
以品分班以次設東文西武鴛排鵠植旁及服左衽之
遠夷言侏&KR0867;之羣貃詩書所未道其名唐虞所不賓之
國皆奉玉帛而遠来亦幸觀光乎其側於是絳幘雞人
長鳴東廡伶官發音金石柷敔琴瑟簫管交宣迭鼓聲
洋洋乎盈耳節鏗鏗乎有序禮官唱讚登降拜俯進退
啓跪或躍或舞咸中乎儀罔愆於素諸方匭進之辭既
退萬口嵩呼之聲齊舉喜動乎天顔聲振乎寰宇迨乎
大禮既成祥慶薦臻荷天子之有命賜衆臣休暇於浹
辰宴幣既頒恩禮復勤凡有生之衆庶莫不願戴於一
人且夫冬之為節自古所尚豈但魯史備雲物之書周
官重圜丘之享蓋其在易卦則為復而復之為義取乎
隂消而陽長陽長則君子道泰之漸隂消則小人道否
之象上必體此而思君子之道當崇下必體此而思小
人之道不足仗上下同情是則是懲務使邪枉不得勝
乎正直䜛慝不得妨乎賢能則天下可納之仁義之域
功德可齊乎唐虞之稱皇圖於焉而鞏固福物自是而
駢增
甘泉賦(有序)(漢)揚雄
孝成帝時客有薦雄文似相如者上方郊祀甘泉泰畤
汾隂后土以求繼嗣召雄待詔承明之庭正月從上甘
泉還奏甘泉賦以風其辭曰
惟漢十世將郊上玄定泰畤擁神休尊明號同符三皇
錄功五帝䘏胤錫羨拓迹開統於是乃命羣僚歴吉日
協靈辰星陳而天行詔招搖與太隂兮伏鉤陳使當兵
屬堪輿以壁壘兮捎夔魖而抶獝狂八神奔而警蹕兮
振殷轔而軍裝蚩尤之倫帶干將而秉玉戚兮飛蒙茸
而走陸梁齊總總以撙撙其相膠轕兮猋駭雲迅奮以
方攘騈羅列布鱗以雜沓兮偨傂參差魚頡而鳥䀪翕
赫曶霍霧集而蒙合兮半散照爛燦以成章於是乘輿
迺登夫鳳皇兮而翳華芝駟蒼螭兮六素虯蠖略蕤綏
灕虖襂纚帥爾隂閉霅然陽開騰清霄而軼浮景兮夫
何旟旐郅偈之旖旎也流星旌以電爥兮咸翠蓋而鸞
旗屯萬騎於中營兮方玉車之千乘聲駍隱以陸離兮
輕先疾雷而馺遺風凌高衍之嵱嵷兮超紆譎之清澄
登椽欒而羾天門兮馳閶闔而入凌兢是時未臻夫甘
泉也迺望通天之繹繹下隂潛以慘懍兮上洪紛而相
錯直嶢嶢以造天兮厥高慶而不可乎彌度平原唐其
壇漫兮列新荑於林薄攢幷閭與茇葀兮紛被麗其亡
鄂崇丘陵之駊騀兮深溝嶔巖而為谷&KR0616;&KR0616;離宫般以
相爥兮封巒石關施靡乎連屬於是大厦雲譎波詭摧
嗺而成觀仰矯首以高視兮目冥眴而無見正瀏濫以
弘惝兮指東西之漫漫徒徊徊以徨徨兮魂眇眇而昏
亂據軨軒而周流兮忽坱圠而無垠翠玉樹之青蔥兮
璧馬犀之璘㻞金人仡仡其承鐘虡兮嵌巖巖其龍鱗
揚光曜之燎爥兮垂景炎之炘炘配帝君之縣圃兮象
太一之威神洪臺崛其獨出兮㮹北極之嶟嶟列宿迺
施於上榮兮日月纔經於柍振雷鬱律於巖窔兮雷倏
忽於牆藩鬼魅不能自逮兮半長途而下顛歴倒景而
絶飛梁兮浮蠛蠓而撇天左欃槍而右玄冥兮前熛闕
而後應門蔭西海與幽都兮涌醴汨以生川蛟龍連蜷
於東厓兮白虎敦圉乎崑崙覽樛流於高光兮溶彷徨
於西青前殿崔巍兮和氏玲瓏抗浮柱之飛榱兮神莫
莫而扶傾閌閬閬其寥廓兮似&KR0034;宫之崢嶸駢交錯而
曼衍兮㟎&KR2028;隗乎其相嬰乘雲閣而上下兮紛蒙籠以
混成曳紅采之流離兮颺翠氣之宛延襲璇室與傾宫
兮若登高眇遠亡國肅乎臨淵迴猋肆其碭駭兮翍桂
椒而鬱栘楊香芬茀以穹窿兮繫薄櫨而將榮薌呹肸
以棍批兮聲駍隠而歴鐘排玉戸而颺金鋪兮發蘭蕙
與芎藭帷弸彋其拂汨兮稍暗暗而靜深隂陽清濁穆
羽相和兮若夔牙之調琴般倕棄其剞劂兮王繭投其
鉤繩雖方征僑與偓佺兮猶髣髴其若夢於是事變物
化目駭耳回蓋天子穆然珍臺間館璇題玉英蟺蜎蠖
濩之中惟天所以澄心清魂儲精垂恩感動天地逆釐
三神者迺搜逑索偶臯伊之徒冠倫魁能函甘棠之惠
挾東征之意相與齊乎陽靈之宫靡薜茘而為席兮折
瓊枝以為芳噏清雲之流霞兮飲若木之露英集兮禮
神之囿登乎頌祇之堂建光耀之長旓兮昭華覆之威
威攀琁璣而下視兮行遊目乎三危陳衆車於東阬兮
肆玉軑而下馳漂龍淵而還九垠兮窺地底而上迴風
漎漎而扶轄兮鸞鳳紛其銜蕤梁弱水之鼎濙兮躡不
周之逶迤想西王母欣然而上夀兮屏玉女而卻宓妃
玉女亡所眺其清矑兮宓妃曾不得施其蛾眉方攬道
德之精剛兮侔神明與之為資於是欽柴宗祈燎薰皇
天招搖太一舉洪頤樹靈旗樵蒸焜上配藜四施東爥
滄海西耀流沙北熿幽都南煬丹厓玄瓚觩䚧秬鬯泔
淡肸蠁豐融懿懿芬芬焱感黃龍兮熛訛碩麟選巫咸
兮叫帝閽開天庭兮延羣神儐暗藹兮降清壇瑞穰穰
兮委如山於是事畢功弘迴車而歸度三巒兮偈棠梨
天閫決兮地垠開八荒協兮萬國諧登長平兮雷鼓礚
天聲起兮勇士厲雲飛揚兮雨滂沛于胥德兮麗萬世
亂曰崇崇圜丘隆隠天兮登降峛崺單埢垣兮增宫參
差駢嵯峨兮岭巆嶙峋洞無厓兮上天之縡杳旭卉兮
聖皇穆穆信厥對兮徠祗郊禋神所依兮徘徊招搖靈
棲遲兮輝光眩燿降厥福兮子子孫孫長無極兮
南郊賦(晉)郭璞
於是時惟青陽日在方旭我后將受命靈壇乃改步而
鳴玉升金軒撫太僕揚六轡齊八騄列五幡於一元兮
靡日月乎黃屋矯陵烏以偵候兮整豹尾於後屬武騎
仡以清道被練煥以波燭爾乃造曠場戾壇庭百寮山
立萬乘雲縈延祝史肆玉牲登圓丘揖太清禮羣望告
皇靈天澄其氣日朗其精飛廉鼓舞於八維兮豐隆擊
節於九冥祝融穆以肅侍兮陽侯澹以中停於是司烜
戒燧火烈具炳宗皇祖而配祀增孝思之維永郊寰之
内區域之外雕題卉服被髮左帶駿奔在壇不期而會
峨峨羣辟蚩蚩黎庶翹懷聖猷思我王度事崇其簡服
尚其素化無不融萬物自鼓振西北之絶維隆東南之
撓柱廓清紫衢電埽神宇風馬桂林抗旌琳圃五岳不
足以顯其勲九韶不足以贊其舞饗駭鬼方聲振丘隴
倒景望風龍漢企踵爛若列星之環辰咸雲騰而海湧
此蓋和氣旁通玄羅潛總自然之感鼓而遂動
郊祀賦(陳)鄧耽
咨改元正誕章厥新豐恩羨溢含唐孕殷承皇極稽天
文舒優遊展弘仁陽明光宥辠人羣公卿尹侯伯武臣
文林華省奉䞇厥珍夷髦盧巴來貢來賓玉璧既萃於
斯萬年穆穆皇皇克明厥德應符蹈運旅章厥福昭假
列祖以孝以仁自天降康保定我民
南郊賦(唐)徐彦伯
維帝唐八十有五載鴻徽鑠於縣㝢騰陽精握機矩還
攝提以産氣配神明而作主倬四后之在天伊萬物之
胥覩左日壑右星圃吹烈火於炎丘覿堅冰於委羽莫
不匍匐我聲教駿奔我珪組納大荒之管鑰伏堪輿之
扄戶兹可以孩黔羸扶盤古苞混茫而首出亦奚云於
三五哉於穆我皇纂戎而昌青氣搖社白雲入房與天
地合契與日月齊光杖太一敺羣剛共工戮兮河嶽正
旬始滅兮星辰張輯稽古之禮物懸象外之舊章雖配
天復禹繼嗣興湯者不其恧歟肇允神聖浸發葆命芬
德馨香崇庸祗敬吟蓼蕭以游渥合枲桑而藴正關石
龢鈞飛沈翔泳擇明居之全法撰蒼渠之闕令則太階
平而玉衡正也庶績洪凝賡歌浩作隂騭於下有孚顒
若恢負勝之圖賁昭功之籥是以玄龜遊乎湍瀨丹鳥
吟於觀閣芝房菌蠢而玉英景雲璀璨而金萼雙觡共
抵之獸躑躅苑山一稃二米之穎紛拏畎壑邦誦中和
甿歌小毖歲合作噩日交長至遘朔旦之明期擇純陽
之正地欲陳大旅展時事告紫宙之成功定皇天之寶
位蜃鷩司典鳲鳩蕆職崇泰壇考星翼畫八卦以通道
錯五行而辨域對越精祗森羅正直木㢲火而殷薦豫
乘雷以罔極載師清野土訓掃㕓繚垣虹合參途電聯
籠組帷以艾景覆皇邸以慶煙宫伯糾其禁内饔烹其
鱻周廬攢搆以戢孴列纛抗莖而翩緜繩繩都人濟濟
多士九牧之守百蠻之子莫不挈鴈提羔攢驂噎軌紛
鴻溶以騰逗叛遹皇而佁儗或騈肩而側足候吾君之
戾止若葵藿之傾離光同江河之赴溟水也然後啓端
門警仙蹕雙鳳矯首六龍齊膝青旆罥雲紅旌彗日鏘
玉鸞之鳴轙按金雞之廣術傳畫角以啾嘈曳朱旗以
騈坒呵風伯令戒道制玄冥使司律此靈祗所以保綏
皇天所以宥密於是闢龍次幸蜺幬鶉鳥司襄熊羆奉
收皇帝乃彰畫黻襲大裘端玉珽肅珠旒翼翼穆穆遂
臻於圜丘躬孝享擁神休設天宗之六席援長發之二
球盥以明水薦以香羞陳蒼璧而咸事藉白茅而闡幽
絜騂旄之泔淡酌玄瓚之觩䚧盛哉坤極順天而見邸
乳祥開曾沙業薦赫禮數於彤壼布徽音於紫縣率先
於金簿之蠶謹覆以瑶筐之鷰皇后介禮恭兹亞奠凝
億兆之歡心注穹蒼之景盼紫微開兮天香滿神之來
兮軒星纂候黃鍾兮雪飛調大吕兮風煖戛雲和之寶
瑟吟孤竹之清管石麟夭矯團翠煙而上征蕤鳳沕霍
迓鴻釐之無算瑞氣蜿蜒於藪甸祥光熠爚於旄䍐三
觶終獻萬祗呈醺昇羽節導靈羣凝肆夏以青晷颺登
歌而咽雲徽鸞鷖之颯沓致戩穀之絪緼禮畢功成天
旋日轉宸儀允穆后庸胥展引大火之流旂迴夷庚之
翠輦倪三蠻之崇構御六氣之遥辨覽太玄之神策張
集靈之瑞典草木亨兮雷雨霶霈湛恩灑兮雲霄霮䨴
壽觴霞舉兮絲竹龢筐篚岳立兮騈嵳峨天子方合符
於大庭之國錯事以梁父之阿岱崱嶷兮清嶂汶泓澄
兮紫波屯千轂以霆轉整萬轡而星羅則述易象者獻
風行之繇談比興者奏時邁之歌蕩蕩乎巍巍乎無得
而名言矣遂作頌曰煌煌靈臺告成功兮我君孝享亞
坤宫兮純嘏布濩延皇穹兮惟策代表靄升中兮享壽
千億傳無窮兮
有事于南郊賦(唐)杜甫
蓋主上兆於南郊聿懷多福者舊矣今兹練時日就陽
位之美又所以厚祖考通神明而已職在宗伯首崇禋
祀先是春官脩頌祗之書獻祭天之紀令泰龜而不昧
俟萬事之將履掌次閱氊邸之則封人考壝宫之旨司
門轉致乎牲牢之繫小胥專達乎懸位之使二之日朝
廟之禮既畢天子蒼然視於無形澹然若有所聽又齊
心於宿設將旰食而匪寧旌門坡陁以前騖彀騎反覆
以相經頡曾城之軋軋軼萬方之熒熒馳道端而如砥
浴日上而如萍掣翠旄於華蓋之角彗黃屋於鉤陳之
星神仙戍削以落羽魑魅幽憂於固扄戰岐慄華擺渭
掉涇地回回而風淅淅天泱泱而氣青青甲胄乘陵轉
迅雷於荆門巫峽玉帛清迥霽夕雨於瀟湘洞庭於是
乘輿霈然乃作翳夫鸞鳳將至以冲融寥廓不可乎彌
度聲明通於純粹溟涬為之垠堮駟蒼螭而蜿蜒若無
骨以柔順奔烏獲之黝蟉徒有勢於殺縛朱輪竟野而
杳冥金□成隂以結絡吹堪輿以軒輊槍寒暑以前却
中營密擁乎太陽宸眷眇臨乎長薄熊羆弭耳以相䑛
虎豹高跳以虚攫上方將降帷宫之綝縭屏玉軑以蠼
略人門行馬以拱乎合沓之場皮弁大裘始進於穹崇
之幕衝牙鏗鏘以將集周衛轇轕而咸若月窟黑而扶
桑寒田燭稠而曉河落肅定位以告潔藹嚴上而清超
雲萏菡以張蓋春葳蕤以建杓簪裾斐斐樽俎蕭蕭方
面曲折周旋寂寥必本於天王宫與夜明相射動而之
地山林與川谷俱標於是乎官有御事有職所以敬鬼
神所以勤稼穡所以報本返始所以度長立極玄酒明
水之上越席䟽布之側必取先於稻秫麴糵之勤必取
著於紛純紋繡之飾雖三牲八簋豐備以相沿而蒼璧
黃琮實歸乎正色先王之丕業繼起信可以永其昭配
羣望之徧祭在斯示有以明其翼戴由是播其聲音陳
乎節奏以進退韶夏濩武采之於訓謨鍾石陶匏具之
於梗概變方形於動植聽宫徵於碑礚英華發外非因
乎筍簴之高和順積中不在乎雷鼓之大既而臠&KR0034;挂
罥柴燎窟塊騞砉擘赫葩斜晦潰電纏風升雪颯星碎
拂勿&KR2720;濙渺溟蓯淬聖慮岑寂玄黃增霈蒼生顒昂毛
髮清籟雷公河伯咸&KR1750;騃以脩聳霜女江妃乍紛綸而
晻曖執紱秉翟朱干玉戚鼓瑟吹笙金支翠旌神光倏
斂祀事虛明於是涾湤乎渙汗紆餘乎經營浸朱崕而
灑朔漠洶暘谷而濡若英耆艾涕而童子舞叢棘拆而
狴犴傾是率土之濱覃酺醵以涵泳豈奉郊之縣獨宴
慰以縱横玄澤淡泞乎無極殷薦綢繆乎至精稽古之
時屢應符而合契聖人有作不逆寡而雄成爾乃孤卿
侯伯羣儒三老儼而絶皮軒趨帳殿稽首曰臣聞燧人
氏已往法度難知文質未變太昊氏繼天而王根啓閉
於厥初以木傳子攄終始而可見洎虞夏殷周兹煥炳
而蔥蒨秦失之於狼貪蠶食漢綴之以蛇斷龍戰中莽
茫夫何以從聖蓄縮曾不下眷伏惟道祖視生靈之磔
裂醜害馬之蹄齧呵五精之息肩考正氣之無轍協夫
貽孫以降使之造命更挈累聖昭洗中祚觸蹶氣慘黷
乎脂夜之妖勢迴薄乎龍蛇之孽伏惟陛下勃然憤激
之際天關不敢旅拒鬼神以之嗚咽高衡騰塵長劒吼
血尊卑配宇縣刷插紫極之將頽拾清芬於巳闕鑪之
以仁義鍛之以賢哲聯祖宗之耿光卷夷狄之影撇蓋
九五之後人人自以遭唐虞四十年來家家自以為稷
禼王綱近古而不軌天聽貞觀以高揭蠢爾差僭粲然
優劣宜其課密於空積忽微刊定於興廢繼絶而後覩
數統從首八音六律而惟新日起算外一字千金而不
滅上曰吁昊天有成命惟五聖以受我其夙夜匪遑寔
用素檏以守于嗟乎麟鳳胡為乎郊藪乃上帝之降鑒
及兹玄元之垂裕乎後夫聖以百年為鶉&KR1663;道以萬物
為芻狗今何以茫茫臨乎八極眇眇託乎羣后端策拂
龜於周漢之餘緩步闊視於魏晉之首斯上古成法蓋
其人已朽不足道也於是天子默然而徐思終將固之
又固之意不在抑殊方之貢亦不必廣無用之祠金馬
碧雞非理人之術珊瑚翡翠此一物何疑奉郊廟以為
寶增怵惕而孜孜況大庭氏之時六龍飛御而歸
至日圓丘祀昊天上帝賦(以題為韻)(唐)蕭穎士
政教之始莫重乎郊祀郊祀之先莫尊乎昊天是以前
王垂之於典訓後帝奉之以周旋以事大矣其儀盛焉
日之至也所以明氣之至丘之圓也亦以象天之圓於
是致齋於宫合樂於律羣有司肅肅以儆戒百執事乾
乾而莊慄牲用騂犢以貴誠酌用玄酒以明質豈但愛
人而尊祖蓋欲報天而主日天子迺乘玉輅駕蒼虯搢
方珽服大裘率九儀之卿士從五等之諸侯旌旗露卷
冠蓋雲浮展國容於御路行大禮乎郊丘百役既備司
儀辨位劍佩紛紜以陸離鐘鼓鏗訇而沸渭君明其義
臣敬其事執鸞刀以啓毛奠蒼璧以為䞇爵一獻而上
下胥悅樂六成而神祗麏至後乃取血膋陳玉幣寘於
積薪之上燔於嘉壇之際飛燎煙於太清合蕭光於上
帝是以神降我福人懷我惠時罔凶荒物無疵癘致洪
化於仁壽豈不由肅敬於大祭客有旅遊函關欽兹至
道觀祀事於國典仰明靈於有昊敢陳輿頌式播玄造
頌曰日南至兮既望祀太一兮圓丘上萬斯年兮承天
貺
至日圓丘祀昊天上帝賦(以題為韻)(唐)賈餗
惟天為大惟聖奉天所以就陽位郊上玄禮高明之覆
育荅生植之陶甄告太一以祗敬擁神休而吉蠲於是
採遺範於周故封土以成丘取法於乾故象形以應圓
顧椒糈之莫達憑柴燎以斯傳是時星昏東壁日躔南
至爰命有司肅將祀事羅幄帟以雲黕駢罍俎以鱗次
藉白茅兮取諸潔薦蒼璧類象其兮皇威允穆司儀辨
等而以班明德惟馨祝史陳辭而不愧於是啓禁扄警
仙蹕千官拱立六龍齊膝濟濟鏘鏘匪徐匪疾奉常告
備乘輿乃出覆玉葉之卿雲昭扶桑之初日齋心滌慮
所以感無不通樂徧禮成故能神降之吉觀夫廣場還
合泰壇五畤告萬物之生成當一陽之初晷揖羣望以
咸秩列衆靈以備祀紫微開兮天意通元氣調兮薰風
起祀之大者莫盛兹道展敬乎皇心報功乎玄造奏搏
拊之清樂徹純殷之蒼昊實祀典之所崇諒邦家之攸
保若乃陳以牲幣酌以秬鬯歌大吕以為節舞雲門以
為狀達誠於氤氲之際降靈於閶闔之上騰瑞氣而宛
延燭神光兮溥暢我國家報本克禋順時脩祭配太祖
於座於以敬宗祀皇天於郊為能饗帝此所以神祗降
鑒天人合契保昌運兮永貞崇明祀兮不替
大報天賦(宋)范鎮
大宋七十有二載符節合於聖神陶鈞運於眞宰化至
而乾用九令行而風不再泰山四維兮固基圖而靜寧
黃河一清兮撫期運而茂對元尊降休其如響富媪效
珍而弗愛星氣交見景炎青赤之光魚馬兩至道出東
西之海於時百靈會鈞天之遊萬物極崇丘之大鑿井
者罔識帝力仰盆者不知天蓋以上方游神治古之表
垂意幾成之會道皇極以甚夷基太平而無外重兹盈
成罔或遑怠若曰時靡愆伏物不疵癘協氣洪鬯而融
然無際者上穹之保艾邊鄙不聳干戈倒載生靈相與
而歡然於内者三后之大賚按物理以順考會朕躬之
弗逮不有反本之服曷為含生之賴況夫事具往聖之
行文備前世之載媯庭有六宗之禋周家有始祖之配
書以廵嶽而用事禮以埽地而展采總條貫於先猷赫
聲文乎當代上一其唱下百其響伯夷秩宗之典叔孫
奉常之掌咸謹職以先次率參謀而來上僉曰用日之
至吾道之長就國之南吾君之嚮可以為人而祈福示
聖人之能饗也涓辰之良既如是講儀之盛又如彼將
命以方底飛文以疾置鼓先令於民聽俾咸知於上意
西踰月毳之垠東走天池之紀北窮祝栗之野南極濮
鉛之地雷出而奮豫風興而披靡穹居卉服華體本薦
之酋髽首貫胸離身反踵之帥尋聲望景知中國之有
至仁梯虚航深示戎狄之無外事順走我轍跡服馴我
鞭轡迺有雙觡共抵之獸赤汗赭沫之駟浮琛沒羽之
珍文鉞碧砮之異諸福之物倜儻奇偉衆變之狀燦爛
譎詭按圖諜而未書歷封禪而不至滔滔焉峨峨焉來
助祭者波委而嶽峙吾皇遊巗廊撡絶瑞嘉聞聲教之
遠樂觀儀物之備迺飭四方近逮周行搜傑索俊提忠
挈良相與齊於蟺蜎蠖濩之中思所并而周流常羊者
已在出警之先期也闕觚削其如倚鋪首呀而欲驤行
幄默而下垂樂宫屼其高張八校拱著五旗司方禮器
之葳蕤軍裝之陸梁錯文以章藻采兮四會五達之莊
既法從之肸飾倏呼鞭之對揚神扶絳扆乾行東廂左
黃鍾兮五音以俱動前式道兮三候而相望始乘輿也
顒顒昂昂奮至德之光大明登兮重昏破而羣隂藏既
遵途也秋秋蹌蹌走萬人之望駭飇馳兮浮埃沈而瑞
氣翔參忠信於倚衡兮遠何適而不臧總德法而示防
嶽然其不動兮躬自厚而矜莊春然其太和兮躬不違
而滋凉顓儲思於逆釐之事也徑息駕乎列仙之場儼
陟降以肅潔兮杳悟靈於忽恍欵謁之辭稱畢孝思之
容外溢葦然如傷沛然不懌念報天之罔極顧履霜而
懷惕莫重乎禮經之五以觀乎世廟之七内則樂穆羽
舞旄狄薦苾芬儀赫奕遲奉乎明靈之來格外則熊司
旗虎視戟威振厲氣勃鬱肅陳乎游徼之駢坒俄而傳
呼旦之聲嚴出廟之蹕盻重闉以南直屆夫禮神之室
觀夫涂大朱以洞闢壇八觚而翼騫颯紳緌之綷䌨穎
貂蟬之蔥芊上摩星以旓雲下藻野而縟川聖人凝旒
以則數薦璧而象圓樂六變而導和爵三獻而告虔百
神愛瑞以祖洽四方承宇而來旋啓膟膋之芬膏焜樵
蒸於高煙沓馨明之升聞藹嘉休而肅延迴五輅兮清
道御兩觀於中天歌塗巷而沸湧觀堵牆而駢填或隂
而霞紛振衣而瞥袂方冬而暑盛疊跡而側肩靚妝千
車迴轅衝輣岌若移山之行隱如奔雷之聲磕砰&KR2368;硡
以拱乎神庭鐵衣萬騎奮踶横逸晶如積雪之釋迅如
衝風之疾宛轉絡繹以環於帝室嚴辨兮中外臚句兮
上下繩鶴馭以飛書絙雞竿而肆赦縱係縲以畢出普
疵吝而一灑重離之曜大繼明以照四方泰山之雲不
崇朝而徧天下飭飫賜沐純嘏受釐而延膝席飲福而
奏需雅太室之聲曼延於壽歷覆盂之安盤固於宗社
彼甘泉汾隂后土之祠交門竹宫神光之拜或孜孜於
曲請或屑屑於末戒隘哉陋乎曾未知福含生懷萬靈
之為大也有一二眉壽顧謂臣曰子游都而盛其際吉
其逢者所謂觀國之光利用賓於王矣亦嘗知盛際之
所自出吉逢之所由來者乎子少留吾其語汝夫聖人
之將有為也必本於仁義聲而為樂文而為禮柄而刑
賞統而祠祭崇讓以樹之懷遠以固之作德以茂之此
古先之能事教化之肇基也故其始下詔則有司指南
有經叩天進辭相與上乎榮號者當宁却而不名斯崇
讓之至誠也將僎儀則百蠻款塞移珍謁讙象譯厥角
於北闕者本朝羈而不絶斯懷柔之上烈也既已事縣
官去煩削密輕徭緩租驅躋於仁壽者庶黎愉然而在
宥斯作德之洪覆也夫一舉而關衆目非由聖躬發憤
其孰能大圖而殫究子盍亦按胥庭之圖披羲農之籙
援結繩造契之具跡卷領垂衣之躅料基緒之馮厚準
元精之回復揚波以挹其腴潤摛芳以搴其稠縟然後
攄文心散辭氣伏天庭而進牘臣蹶然而仰曰富哉言
乎微丈人後進生其不識王澤之滲漉也謹拜手而系
曰赫赫鉅宋體元垂統升中而奉兮恢恢大圓應聖何
言隤社以蕃兮吾皇之隆彼蒼之崇合符無窮兮
圓丘賦(宋)宋祁
若夫天地之區既奧而腴王者所以作京焉神明之隩
匪攻而築上帝所以定位焉我朝之擁歸運也譏函鎬
保界之陋鄙周雒渟瀯之淵乃據梁之芒芒偵河之渾
渾畫邦畿之千里於以宅天子之尊然後翼翼乾乾作
邦孚先禘其祖之所自出兮遂有事乎昊天占國南之
七里得高丘之崛然自乾㝢之初闢保坤靈而不遷藏
偉兆於遐葉震元符於兹年此烈祖所以裒神之對神
宗所以放物之蠲眞考之所陟降丕后之所周旋藹列
聖以烝衎總萬靈而賓延翕降監之厚福焯巍巍而亡
原則晉考卜乎委粟漢肸飾乎甘泉曾不得望我之末
光絶炎况並驅而齊肩哉敢問圓丘之狀也其何如矣
廣矣大矣略可詳矣上崔嵬以鬱律兮外博敞而神麗
遡朱鳥以高蟠兮槩瑰魁而邪峙休氣回復乎其椒兮
滎泉滋滲兮其址魑魅不若泯伏於其遠兮神明肅然
離衛乎其邇於是攘之辟之其菑其翳脩之平之其炊
其畷上三陔以積高外四門而䟽陛列道糊頳重營界
紫無縮板以作勞不藉罽而昭侈因天質之自然非人
力之攸致崒兮似高山之在周邦嶻焉若隆睢之亘汾
澨及夫涓日肇祀於郊之宫陶匏尚質金石有容璧奠
褥以蒼蒼兮鼎敲雲而隆隆百神服食蔓衍乎坎間兮
有司守燎粲爛乎壝中穆穆天子相維辟公咸盛氣以
彊力相升降兮穹崇披大紫之莫莫招翠黃之雍雍合
蕭薌於欽柴曳高煙乎璇穹塞天淵以隤祉奮光明於
亡窮踆乎已事罔有不恭若乃自内出者無正不行自
外至者無主不止故我率乎祖而推本正乎位而升配
使禮動乎上則神饗樂交乎下而人喜畢九州以獻力
罄一純以盡意君子曰觀天下之物無以稱其德所以
因天事天取至誠為貴則斯立也實國家集福之清場
事神之寶畤國聽之所馮厚靈心之所翔會駐魄寶於
飆歘賁黃圖之方志彼草棲列仙之館像設梵王之廬
豚蹄種祠之託鱗長九淵之居皆祠官之細祀族之餘
尚且落成者鼓吻而極嘆乞靈者䑛筆而爭書叛宣父
以語怪溺丘明之好巫獨圓丘巋而遺美寧儒者佁儓
而未之思歟遂作頌曰屹圓壇赫昈昈大盤盤兮君之
升帝是饗鞏而安兮禮無違福不回委如山兮聖繼聖
萬斯年長監觀兮
圓丘象天賦(宋)鄭獬
禮大必簡丘圓自然蓋推尊於上帝遂擬象於高天必
在國南蟠宏基之高厚用符陽體取大運之周旋王者
揆禮之文為民之倡脩明大禘導迎景貺有祭焉格神
於下有祀焉享帝於上謂丘也其形特異我所以貴其
自成蓋天也其體亦圓我所以法之相尚爾乃旋仲冬
之序迎至日之長掃以除地升而詔王是必肇靈壌以
高峙模圓清而上當擇吉土之成基乃定其位倣高穹
之大體以就乎陽由是歡然神意交穆然天貺授徧羣
靈以從之祀嚴太祖以為之侑煥爾盛容配乎大就成
非人力聳寶勢以下蟠仰合乾儀環太虛而高覆然則
禮有物也其制可象天無形也其端可求故我相法於
厚地取類於重丘崇崇其高隐若積土之固浩浩其大
渾如洪覆之周是故有藳秸以藉誠有陶匏以薦禮大
裘焉以彰其質蒼璧焉以象其體固異周朝授政築層
級之三成漢祀命郊兆重階之八陛是則事至神者物
無以稱其德接至高者丘所以表其虔與地居上如天
轉圓對方澤之成形乃殊其象規大儀之冥運自貴其
全聖人所以明禮大原建邦茂憲兆其成迹符於至健
夫然因天事天得先民之至論
泰畤賦(元)楊維楨
有西都賓問於北京主人曰盖聞大漢元鼎之紀當世
宗武皇之二十有三年也冀州睢壤文鼎獲焉渥洼之
水天馬出焉越五年天子感神異若望見太乙之神脩
䄠天文而泰峙立焉主人亦嘗聞其制而識其故已乎
主人曰未也賓曰鄜畤之制雖始於秦人而五畤之名
實備於漢氏也五色之氣雖已神於孝文而白麟之獲
實始應於武帝也維五年之冬月實維建子朔曰辛巳
而冬至在是盖天以寶鼎神策授皇帝朔而又朔終而
復始此千載之殊值也天子於是建泰畤臨甘泉取乾
位郊上玄衣尚黃玉尚瑄爾其為制也圜壇突峙仰法
紫垣方觚旁角八風外宣祔以五帝之佐環以羣臣之
偏尊以太乙之䄠祭以特牲之顓於是天姥練日雨師
盪塵百辟顯相千官駿奔九旗彗列萬乘雲屯羽林佽
飛之警蹕相如曼倩之草文李協律之譜樂太史談之
紀神趙代秦楚無相奪倫麟鳳龜龍諸福畢臻天子於
是次皇邸涖竹宫庭燎既張玄冕致恭望拜太一儼若
見其猶龍夕夜明於西向揖朝采於大東是時恒有神
光異氣上屬於空雲馬風車交迎並從抃羣后舞羣童
呼萬歲歌九功盖雲合而雷同至今郊祀之志封禪之
頌登載其儀容後世雖有作者蔑以過大漢五葉之隆
矣主人曰異哉余之所聞也余聞天子祀天於圜丘祀
地於方澤圜丘在國之陽方澤在國之北配祖於冬至
祀天之時配父於季秋饗帝之夕故有虞氏禘黃帝而
郊嚳周人禘嚳而郊稷未聞祠貴神於乾位誇景光之
赫奕其為禮也陶匏其器藳秸其席黃鐘太蔟之律太
羹玄酒之食貴一德之享天馨非在乎黍稷此報本反
始之盛舉豈淫昏之得以比跡也彼元鼎之好異詭天
神以見之信亳人之鬼道立泰祝之淫祠襲垣平之所
妄甚黃蛇之可疑日不拜於東郊䙝天神與地祗貽後
嗣之故事豈萬世之攸儀宜乎異時甘泉罷太畤隳畤
木既拔竹宫亦披天實譴夫悖禮神何取夫格思方今
聖天子將有事乎南郊採禮於宗伯講樂於咸池子不
觀光乎上國嚴簿之盛而過侈女樂仙壇龍馬騂駒之
屬為衡譚之所訾者不亦卑乎賓乃憮然避席曰鄙人
不學幸聞高議明乎郊社之禮禘嘗之義吾知治國之
易也
御定歴代賦彙卷四十七
