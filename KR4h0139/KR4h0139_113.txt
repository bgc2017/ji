欽定四庫全書
御定歷代賦彙卷一百十
覽古
項王亭賦(有序)(唐)李德裕
丙辰歲孟夏余稅駕烏江晨登荒亭曠然遠覽因觀太
尉清河公刻石美項氏之材歎其屈於天命且曰漢祖
困阨之時生計非蕭張所出余以為不然矣自古聰明
神武之主未嘗不應天順人以定大業項氏縱火咸陽
失秦中之固遷主炎裔傷義士之心違天違人霸圖隳
矣漢皆反是故能成功據秦遺業東制區宇雖數敗於
外常有關中為舊主縞素以義動天下雖項氏猶存而
王業基矣若乃蠖屈鴻門龍潛天漢始降志於一人終
申威於四海則蕭張之計不亦遠乎余嘗論之漢祖猶
龍項氏如虎龍雖困而其變不測虎雖雄而其力易摧
一神一鷙宜乎夐絶然艤舟不渡留騅報德亦可謂知
命矣自湯武以干戈創業後之英雄莫高項氏感其伏
劒此地因作賦以弔之
登彼高原徘徊始曙尚識艤舟之岸焉知繫馬之樹望
牛渚而蒼然歎烏江而不渡想山川之未改嗟人世之
何遽思項氏之入關按秦圖而割據恃八千之剽疾棄
百二之險固咸陽不留王業已去將衣錦於舊國遂揚
旌而東顧雖未至於隂陵誰不知其失路恥沐猴之醜
詆乃烹韓而泄怒謂天命之我欺何霸王之不寤嗟乎
楚聲既合漢圍已布歌數闋而甚悲酒盈樽而不御當
其盛也天下侯伯自我而宰制及其衰也帳中美人寄
命而無處季數遯而不亡羽一敗而終仆豈非獨任於
威力不由於智慮追昔四隤之下風煙將暮大咤雷奮
重瞳電注叱漢千騎如獵狐兔謝亭長而依然愧父兄
兮不顧既伏劒而已矣彼羣帥兮猶懼雖霸業之無成
亦終古而獨步周視陳迹緬然如素聽喬木之悲風感
高秋之玄露因獻弔於兹亭庶神靈之可遇
項王亭賦(有序)(宋)龔相
余令烏江之明年職閑訟稀得以文史自娛於是詢考
境内遺迹將欲驗古事察風俗恨其兵火之餘故老灰
滅無復在者而前人遺迹往往化為榛莽狐狸之區矣
獨項王亭去古寢遠於邑為近余每登眺焉一日攜客
至其上讀唐李德裕所為賦序楚漢興亡基乎應天順
人與不則然矣而余嘗謂三代以後蓋有不仁而得天
下者若夫魏晉之興皆假唐虞稱禪代大率懷姦飾詐
簒竊取之其實逼奪下至劉裕蕭道成之流如蹈一律
覆宗滅祀延及無辜可為流涕若楊堅朱温直盜賊爾
固不足道也豈非所謂不仁而得天下者哉夫項王之
起年二十四不階尺寸自奮丘隴二年而平秦霸天下
廢立王侯政由一已雖所為有異於高祖然以曹操司
馬懿而視王眞偉人也余又覽觀山川想追騎雲集王
以短兵接戰英勇不衰謝亭長顧吕馬童之時其視死
生為何如雄烈之氣凛凛而在邑人廟祀至於今不怠
者豈以王之亡秦興漢之功大而得失自我不為姦詐
簒竊眞磊落大丈夫也哉故余作賦以辨之大抵君子
論人或責以備或推以恕非苟然者余豈敢與衛公異
也其辭曰
括蒼龔相暇日與客登項王之亭顧覽遺迹喟然歎曰
嗚呼盛哉二世之末天下思叛勝廣一呼雲起從亂當
是時也燕齊趙魏莫不立王梁起會稽亦從民望得孫
心於民間為人牧羊立而奉之鼓行城陽雖再破於秦
軍而秦軍尚強梁既死於定陶王怨秦而必亡章邯引
而渡河趙旦莫以乞降彼陳餘之擁兵亦逡巡而莫敢
當王乃震怒眥裂力排宋義晨朝誅之莫不讋悸毁舍
釡以湛船示三軍之死志果破秦軍而殺蘇角絶甬道
而虜王離呼聲震天而動地山陵日月為之蔽虧諸侯
人人惴恐膝行轅門而莫敢仰視章邯舉軍以降焉諸
侯將以兵而從之入關不留衣錦東歸裂地主約而王
將相天下利柄惟我所持何其盛也哉及齊趙先畔漢
以兵東轉戰滎陽陷死摧鋒漢雖屢北謀無不同迨垓
下之圍方急始悟楚人之多從於是慷慨悲歌潰圍南
出臨江不渡留騅報德又何憊也客曰子知楚漢之得
失乎不在於兵而在於得人不在於強弱而在於得民
心之淺深當其屠咸陽殺子嬰火宫室坑秦兵殺義帝
於郴陽專主約之不平漢皆反是約三章而去苛法拒
牛酒而恐費民封府庫諭郡邑而不私其財期在於變
秦况蕭張佐其謀韓彭將其軍無素書之弗用推赤心
而示人此楚漢之得失也曾何盛憊之足言哉龔子曰
子知其一未知其二古今成敗得失是非其間紛紛蓋
不容喙略請較之其敗者未必皆非其成者未必無可
議也嗟夫項王卓偉之才英烈之氣使膺天命而有成
乃蹉跌而至此若曹操之與司馬懿以鬼蜮之雄資盜
賊之智尚負且乘而竊神器皆數傳而後已或百年而
遂斃方戕伏后而尸曹爽抑可見其無君予意其為得
失又安足計以石勒之胡雛猶逐鹿於當世不忍效夫
數子奪孤寡之非義嗚呼噫嘻得則為王失則為虜由
魏晉以觀之王雖亡兮何負此顧吕馬童而謝亭長死
生固亦不懼矣彼分香而飲粥又何王之可伍也客遂
緘默相視動魄一客在旁莞然獨笑曰二子辯則辯矣
然未達夫理也楚漢魏晉茫茫千載是非得失今皆安
在哉徒存史牒莫考眞偽自古及今如我與子登斯亭
而悵然弔往昔以流涕漁夫樵婦之所經行野老祠官
之所祭酹亦已多矣莫得而記也今夫二子踟蹰睇視
不忍舍此亦何異臨川而歎逝也子獨不見夫青山白
雲長江明月耿耿長存滔滔不絶初無古今之異治亂
之别是亦理之所在也於是引而酌酌而醉醉而能歌
曰山蒼蒼兮江湯湯月盈虧兮雲飛揚是非得失兮兩
俱亡頽然而卧兮適乎無何有之鄉
蘭亭賦(有序)(元)劉詵
越州山隂縣西南二十里為蘭渚越王種蘭處也晉王
右軍謝太傅兄弟數往造焉築亭其上名曰蘭亭永
和九年上巳日右軍與同遊者四十一人流觴曲水倡咏
其間不能成詩者十六人時方尚玄以一生死齊彭殤
為高右軍獨有感於修短之數慨然歎老之將至豈以
司馬氏之偏安不自奮者政坐淪溺於老莊之無為乎
觀其與謝安石殷深源書其經綸為何如哉而蹉跎出
懷祖下兹其所以峻誓松楸也而晉事亦不復振矣嗚
呼歷今且千載無能為興懷者獨知寶其遺帖可慨也
作蘭亭賦
道浙江而東下兮澹沙樹之雲堤莽鑑湖之蕪絶兮訪
古縣之會稽青山四列而昈分兮斷雲曳空而橫犀曲
水婉而縈流兮急鳴湍之清漪湖柳高而翳翳兮羣鶯
飛而亂啼弔舊遊而榜舟兮得種蘭之故基睠羣賢之
伊昔兮偉一代之雄姿當春景之浸暮兮曖天宇之和
熙造斯亭之修禊兮曰暢敘乎幽情雖其懷之不齊兮
乃俱集而同嬉寄飛觴而傲八極兮託高悰於賦詩或
短長之兼就兮或數語而争奇獨可疑於獻隗之長才
兮何乃竟日而無一辭豈欲託於昏冥兮寧甘受於罰
巵嗟神州之陸沉兮莽宫門之銅駝自一馬之既化兮
豢百年之江蛇弔誓江之無人兮落日淡而水揚波灑
新亭之囚淚兮邈故陵之山河誠談玄之誤國兮千載
為之悲歌胡當時之悠悠兮玩杯酒以自多覽光景之
留連兮忽不知其英氣之消磨彼諸賢之淪溺兮亦孰
知其不可惟右軍之懿美兮迥獨立乎江左曾内史之
足淹兮鬱酒酣之磊砢聞廣陵之管角兮擁千騎之駊
騀慨非才之不如兮怪大鈞之誰播指塋楸以為証兮
高出處以在我痛死生之俯仰兮彼豈歎老而嗟衰誠
歔欷之有寄兮諒同遊之孰知誚東山而為書兮危深
源之北師彼其區畫之何如兮奈流落而不施嗟千載
之不能一嘅兮獨以遺墨而見奇彼敬宗之何人兮顧
以金石而况之偉虬髯之英雄兮睨六合於一笑曾用
舍之不論兮付興亡於不弔乃睠戀於末技兮死不忘
於兹妙炯玉匣之深藏兮徒以為昭陵之禍召作兹賦
以為傷兮遡長風而孤嘯
述賢亭賦(有序)(宋)閻苑
黃星既隕火井重炎孔明志在電掃荆揚席卷許洛布
四頭八尾於平沙之上乃昔人臨流感歎之所余慕其
風烈而述其德業因名斯亭曰述賢考其陣法則方以
八環一而為九馬隆遵之以破賊圓以六包一而為七
李靖遵之以平虜蓋戰守處畫部伍節制所重者勝所
忽者敗所以觀宏規者仰服指奇蹤者稱美也且益州
分應井絡僻在坤維而武侯以區區之蜀莅政至公董
武立信貫許國之精誠伸命世之勇略令施竹帛不纊
而温律嚴斧鉞不寒而慄方其鷹揚上國虎視中原驍
將聞風而奪心壯士望塵而破膽擁精銳之衆者堅壁
受辱稱骨鯁之臣者仗節包羞玩敵於股掌之上措勝
於談笑之間比昔賢則過之責斯人而備矣余構亭於
此俾其登之者識常山蛇勢知天下奇才壯雄圖之不
朽想英風而猶在嗚呼天假其年則禮樂攸興天命有
歸則智力無用大筆方籌長星遽墜陵谷已遷尚有典
型蠻夷雖化不忘武備况今夏賊干常遼人稱號冠帶
遺民雜窮髮之種漢唐故地混茹毛之俗而授鉞登壇
專長城之寄者節制可忽邪祕殿華閣當方面之權者
勤勞可繼邪今步遊灘上鑒前追往作古賦以述其始
終使夔人歲時歌之不無感慨焉雖然孔明方躬耕之
時處布衣之賤倘不遇三顧之主安能縱七擒之酋噫
自古英雄之士時命不遇其名湮滅而無聞者惜哉賦
曰
鼎分率土姦賊陸梁孔明布石於平沙之上高步於大
江之傍志馳許洛欲掃荆揚按井字九宫之法本河圖
八卦之詳縱橫魚貫曲折鴈行雖云蛇勢實曰龍驤其
始也荷寫誠於傾蓋遂感激而褰裳應雲龍之隱隱信
魚水之洋洋其終也酬三顧而不爽縱七擒之所長資
一時之談笑播千載而芬芳况夫才兼管樂政黜申商
蜀則冬日魏則秋霜蜀民暖於布帛魏人困於豺狼於
是并聲東下響應西方折曹氏之牙角挫仲達之鋒鋩
至今秦隴恥其巾幗梁益詠乎甘棠論高節則勝棲巖
之入夢鄙負鼎之干湯推治體則蕭何為政之咳唾子
産遺愛之粃糠量行事則用兵如晉文之示信教民如
周誥之成章觀施設則肩輿羽扇以節金鼓木牛流馬
以代梯航遵節制則馬隆以八陣用於晉李靖以六花
顯於唐宜其斬王雙而走郭淮殺張郃而辱宣王吁哉
飲渭之龍隨天數而已沒吞吳之蛇如寶氣而難藏所
以餘威遠振遺跡尤彰忠義撫劒而歎息英雄沾襟而
感傷戌夷懷德而縞素士民追昔而蒸嘗余徘徊灘
上不見鵝鸛變變龜蛇央央但覺雙魂失宅三甲負芒
瞿塘風急起波聲之嗚咽巫峽雨散連天際以凄凉縱
使秦雲變色魯日迴光竟與草木同朽皆無益於興亡
瓊華島賦(有序)(元)郝經
歲癸丑夏經入於燕五月初吉由萬寧故宫登瓊華島
徜徉延竚臨風肆矚想見大定之治與有金百年之盛
慨然有懷乃作賦焉其辭曰
楛矢飛燕遼傾宋奔中夏壯觀萃於金源鬱天居之宏
麗開陸地之海山忽陵飛而阜走見虎踞而龍蟠建瓴
水於河朔浩不知其波瀾沉沉覃覃旋坤轉乾赤城紫
府幻出塵寰粤惟瓊華之一島突兀乎其間崑崙之顚
海風怒掀劈濤頭而迸落結水面之青蓮巖巖磐磐僵
立孱顔嶷如鼇頭冠日觀而却走傴如鱷背負月窟而
橫高寒瑶光樓起金碧鈎連斷霓飲海頡地頏天華陽
九州之塵遼海百年之藴烽湧煙填慶雲佳氣郁郁芊
芊時屬清平天下晏然倒淮南之戈而荆楚帖崩統萬
之角而安西安神武不殺而日趨於平泰信誓既結而
無事乎開邊明珠白雉不召而䴢至蒲梢騄耳無用而
復還一人高拱於其上無所為而樂穆清之燕大臣優
游於其下無所為而興禮樂之盛萬物鈞化而無間四
海被澤而不偏風俗既厚綱紀日完財不聚而富刑不
用而措政不更張而治士不作聰明而賢民日遷善而
不知其所以然而然嶷嶷乎魏孝文駸駸乎漢孝宣宜
乎於此樂天下之樂軼邁往而追羲軒收萬方之瑰詭
盡九土之纖妍紆青雲之環珮奏鈞天之管絃御長風
於絶頂訪蓬壺之飛仙開八荒之壽域正一氣之陶甄
躋斯民於仁夀而君臣與焉挈斯民於遂樂而君臣享
焉涵浸醲郁上格於天舒愉粹暢下達於泉濟濟洋洋
殆三十年見始終之全倏九龍之飛去墮神鼎於羽淵
宗沉社僨而乃屢遷雖則屢遷竟不能永其傳功如是
德如是不克負荷一舉而棄捐孰為之司而使之然涸
金源於汴蔡卧一島於蒼煙悲風射關枯石荒殘瓊華
樹死太液池乾游子目之而興歎故老思之而淚澘蓋
餘恩遺烈膏於骨髓著於肺肝雖死而若生雖亡而若
存有與析津同沛箕尾共騫者雖曰假山而實德山也
彼虐政虐世昏君暴主以萬人之力肆一已之欲刳吾
乾坤穢吾山川雖曰石山而實血山民欲與之俱亡卒
聚而殲旃寧不愧於兹焉
三公山下祠賦(有序)(魏)孫該
趙國元氏縣西界有六神祠吾觀其一焉在陘山之陽
即三公祠焉崇堂既峻危閣造雲櫺軒臨萬仞之壑土
木被丹藻之華是時寓目永日夕宿東序召彼故老訊
之舊典云棟宇初興七十載三台耀靈實降甘雨夫山
以有形為神神以無形為王若乃歊蒸於上雷動於下
公田禳於多黍嫠婦利其滯穗亦兹邦之所以報歷葉
不輟也於是援筆作賦昭神靈之有憑壯夏屋之弘麗
其辭曰
坤作地勢恒岳吐精布濩磥啓上秀太清三后讚事雨
師不寧有渰淒淒潤我羣生先人諒德圖象垂形考之
舊史典謨無聲
三公山下神祠賦(晉)楊該
南極鬱紆飛龍在天太一白石巨靈據山二后殊位惟
公在焉下則歸雲蓬勃綠水流離爭湍趣戾衝石會谿
高岸為谷嶢&KR1160;阻㩻梗林奈條逼途迮蹊行者息駕步
趾於斯陟大巋登岑岡踰爽塏歷朝陽曄華殿之顯敞
覩應門之將將神木鬱蓊百堵周乎洞房進排閶闔顧
盼靈堂聚楹列峙丹飾煌煌千櫨浮跂夭矯騰驤累層
岌嶪齊載長梁敷山藻於前梲綴榱桷以采章文綺雘
其紛鱗洪葩曄以波揚爾乃逡巡降趾遊坐東廂日不
逮昏炎燎已光縣宰致祀嘉旨備詳隂祚顯應徧澤圻
疆普此士女樂彼豐穰
謁漂母祠賦(明)程誥
歲中吕之初律兮余背江而指淮揚風帆以北邁兮越
重湖之激豗睇楚城之&KR1005;嶫兮聊弭棹而徘徊嘅漂母
之不復作兮靦王孫而誰哀於是歷瀰迆以謁祠兮思
獨抑鬱而莫裁棟甍新以堊飾兮垣道舊而傾頹簷羣
噪以聚雀兮碣厚積而封苔俯芳皋之廣衍兮注長河
之邅迴漁人紛其釣罟兮行旅騖以往來當其受辱以
寄食兮固亦碌碌之庸才何兹母之洞鑒兮識智傑於
塵埃豈一飯之望報兮寔乃周急之素懷苟謂千金為
母榮兮曾曷足以知此哉
忠愛祠賦(有序)(明)李東陽
南昌王公得仁在汀州歷府經歷推官有惠政適鄧賊
作屢著奇績且盡瘁成疾以死汀人作忠愛祠以饗之
東陽從公之子今翰林學士大韶先生觀碑傳詩頌諸
作得公遺事為詳因託客語賦其事公之先本謝姓中
更變故學士先生始請於朝而復之然汀之人猶稱公
為王侯今王侯云者為汀人道也其辭曰
客有出中朝使南服諏民風訪邦俗過臨汀之墟駐龍
山之麓見祠宇之巨麗睹亭碑之高矗乃剔蘚揮垢睨
立而讀之讀未既有父老數輩提幼攜穉臠載榼酒盤
兼豆荔趨蹌升堂傴僂伏地載拜而興潸焉出涕客召
而問曰爾何為者父老曰噫此吾故侯也壬子之秋侯
來宦遊二十八年自幕登州忠在社稷愛流海陬人亦
有言靡德弗酬客曰可得聞乎父老曰昔者旱魃狂舞
饑民噭謈糴價屢減巡車繼膏眉我為顰軀我為勞慰
我蒼黃歸我逋逃民之戴侯若襁若褓嬖人肆驕侯語
諤諤虣卒施虐侯法嶽嶽頹厦木柱中流砥崿撼之不
可動麾之不可却民之賴侯若墮得綆若病得藥兩造
具獄羣辭交挐侯居其間左牒右書微入芒穎細窮錙
銖訥喙雄吐冤懷奮攄民之遇侯若斃而甦若乃山谷
嘯潢池沸蹻夔魖走魑魅羽書馳飇腦血塗地驛路夜
斷空城晝閉瀝溲為飲煮革為食塗多餓胔官有餘積
侯發公粟若啓家笥愚民被脅從惡如逝侯諭福禍若
誨子弟乃翼戎官驅死士揚義旗操利器軍門一袒從
者如蝟喊震山裂雄翻海颲臨陣賈勇鬭帷授計摧堅
奪心誘降斷臂應之者竹破觸之者瓦碎蓋將乘勝長
驅刻期取質獻馘明堂銘功金匱而鵩鳥外至營星下
墜九原有知飲恨而斃噫嘻悲哉乾坤茫茫歲月如馳
我耊我耆昔侯童兒或殞戈兵或亡饉饑其幸存者散
為流移我田我廬我食與衣朋從戚游孫怡子嬉彼活
我者非侯而誰我不祠侯而又誰祀哉客乃俯而頌仰
而歎曰嗚呼孰不民社傳舍是遷孰不冠裳皆素而餐
内積怨府外生釁端或瓦石相譁或簿牒交喧或面背
殊相或死生異觀故貌定止水事窮蓋棺忠愛哉王侯
雖千百世其無諼於是父老皆欷歔悵望若有感於斯
言也有歌於庭者曰汀之山兮誰使為岑汀之水兮誰
使為潯侯之德兮高且深愛而不見兮傷我心又有和
者曰汀之材兮露為沐汀之田兮雨為沃侯之德兮安
報嗟汀之民兮匪伊草木客乃重為歎曰吾聞謝起江
左德門是望王出太原槐陰載堂人定者天勝功厚者
直償培之豐者末則茂浚之深者流則長觀物理之有
數信侯門之必昌歸而訪之則侯之子已立於玉堂之
上矣
屈原宅賦(宋)晁公遡
余入蜀之初嘗至於秭歸之山有漁者過焉指其墟中
而告余曰此吾三閭大夫之故居也余聞而異之問途
而往觀焉則羣山連緜若遠若近風雲渟滀不見其境
於時秋也霜降氣肅月光益明風林水麓之影相亂而
大江之聲若敲金擊石泠泠然其可聽也而所謂屈原
之居則無復可識吾想夫牛羊之牧其上而樵蘇之不
禁也久矣而彼漁者何自而知邪余觀於屈原之前者
有唐叔之苗裔襲霸主之遺風方示侈於天下築虒祁
之新宫傾四封以來會賀匠氏之奏功其玉帛之容焜
燿於下而環珮之音鏗鏘於中固已為諸侯之雄也自
後強君桀主日益侈矣東西五里南北千步採玉砂以
瑩礎布金椎以隱路者秦之驪山阿房也璧門鳳闕上
棲金爵繚周牆以百里而終南泰華之氣上下而交錯
者漢之長楊五柞也嘉木崇岡蔽虧杳冥而珍臺閒館
間見層出於幽深者唐之玉華九成也方其作而未毁
固極侈以增麗五都之豪傑足留而目注者彷徨而不
已然而千載之後皆漫滅而不紀又況屈原之宅哉自
沉沙之告終凡幾易於星紀觀陵谷之遷變想丘隴其
已毁而後之人猶於荒榛野蔓之間求髣髴於田里而
謂屈原之在是也噫吁悲哉獨何為然豈五方之異俗
惟楚人之為賢秦晉漢唐之址已泯絶而無有至於此
而獨傳考厥族之所託實祝融之世臣能遺迹於不朽
矧郢中之舊京然今也平原曠野上下禾黍九疑雲夢
之間水波煙雲之容輪囷浩蕩而瀰漫於九土其章華
之館蘭臺之宫亦不知其處所矣予於是瞻悵久之泫
然流涕而後知名節之可尊而富貴之為不足恃也漁
者聞而笑之曰子眞知吾三閭大夫者歟觀此荒蕪尋
常之地豈昔者所以被放逐而不忍去者也聞其始也
漁父語之而不從其終也宋玉招之而不來卒自葬於
魚腹邈神遊於九垓曩云懷乎故都今何不少留而徘
徊也余曰封狐雄虺象蟻壺蜂層冰積雪流金爍石之
域當凛而夏宜燠而冬生於四方為物之凶然吾知其
為異可前備而不逢惟楚國之衆士實同質而異心吾
不量其有毒故見放於江濱然則彼可畏歟此可畏歟
雖漁父之見告使揚其波焉如誦招魂之哀些亦小智
而大愚所以赴江流而不悔其何愛於弊廬
屈原廟賦(宋)蘇軾
浮扁舟以適楚兮過屈原之遺宫覽江上之重山兮曰
惟予之故鄉伊昔放逐兮渡江濤而南遷去家千里兮
生無所歸而死無以為墳悲夫人固有一死兮處死之
為難徘徊江上欲去而未决兮俯千仞之驚湍賦懷沙
以自傷兮嗟予獨何以為心忽終章之慘烈兮逝將去
此而沉吟吾豈不能高舉而遠遊兮又豈不能退默而
深居獨嗷嗷其怨慕兮恐君臣之愈疎生既不能力爭
而強諫兮死猶冀其感發而改行苟宗國之顚覆兮吾
亦獨何愛於久生託江神以告冤兮馮夷教之以上訴
歷九關而見帝兮帝亦悲傷而不能救懷瑾佩蘭而無
所歸兮獨惸惸兮中浦峽山高兮崔嵬故居廢兮行人
哀子孫散兮安在況復見兮高臺自子之逝今千載兮
世愈狹而難存賢者畏譏而改度兮隨俗變化斲方以
為圓黽勉於亂世而不能去兮又或為之臣佐變丹青
於玉瑩兮彼乃謂子為非智為高節之不可以企及兮
宜夫人之不吾與違國去俗死而不顧兮豈不足以免
於後世嗚呼君子之道豈不全兮全身遠害亦或然兮
嗟子區區獨為其難兮雖不適中要以為賢兮夫我何
悲子所安兮
屈原廟賦(宋)蘇轍
凄凉兮秭歸寂寞兮屈氏楚之孫兮庸之子伉直遠兮
復誰似宛有廟兮江之浦予來斯兮酌以醑吁嗟神兮
生何喜九疑隂兮湘之涘鼓桂楫兮蘭為舟橫中流兮
風鳴厲忽自溺兮曠何求野莽莽兮舜之丘舜之牆兮
繚九周中有長遂兮可駕以遊揉玉以為輪兮斲冰以
為之輈伯翳俯以御馬兮皋陶為予參乘慘然愍予之
強死兮泫然涕下而不禁導予以登夫重丘兮紛古人
其若林悟伯夷以太息兮焦衍為予而歔欷古固有是
兮予又何怪乎當今獨有謂予之不然兮夫豈柳下之
展禽彼其所處之不同兮又安可以謗予抱關而擊柝
兮予豈責以必死宗國隕而不救兮夫予舍是安去予
將質以重華兮蹇將語而出涕予豈如彼婦兮夫不仁
而出訴慘默默予何言兮使重華之自為處予惟樂夫
揖讓兮坦平夷而無憂朝而從之遊兮顧予使予昌言
言出而無忌兮暮還寢而燕安嗟平生之所好兮既死
而後能然彼鄉之人兮夫孰知予此歎忽反顧以千載
兮喟故宫之頹垣
雙廟賦(宋)孔武仲
出睢陽兮荒殘蹊草之間覽雙廟之遺蹤兮啓高堂以
縱觀彼巡遠雖異人兮忠壯同發乎心肝英靈超其已
邈兮顧形魄猶凛然昔天寶之不道兮履阽危以為安
置庸相於廟堂兮養逆臣於邊關胡雛朝發於范陽兮
烽火夕照於長安滄溟横泄而莫禦兮漂九州以為瀾
惟梁王之舊都兮俯淮泗之驚湍當兵革之幾消兮矧
壁壘之不完徒死節而相誓兮胥肆力乎艱難以九拒
却九攻兮顧慮畫之已殫及兵盡而食窮兮雖智勇其
何言腰領横分於刀機兮支節播棄於丘原生城守而
死廟食兮越至今幾年而望之者怵愓兮過之者盤桓
使懦夫有立志兮此伯夷之所以為賢如二公之風烈
兮宜聞之者勉旃夫威刑者人之所憚就兮禄利者人
之所喜干矧鯨吞而虎攫兮如思明與禄山獨忼慨以
不懼兮持初志而愈堅眎白刃之來臨兮猶蝱雀之過
前洞觀歷世兮鮮或能然以孔光之素貴兮猶折節於
莽賢偷榮耀於一日兮甘醜辱於千年生為諛臣以終
身兮死為怯鬼於黃泉聊舉隅以善喻兮非更僕之能
宣我思古人兮徒涕泗之漣漣
寶鹿賦(有序)(元)任士林
成宗皇帝臨御之明年陞奉化縣為奉化州於是始興
復文公書院於寶鹿之陽既成假祠吏任士林賦以落
之其辭曰
紛萬山而越行兮氣蜿蜒以冲融東赴海而將窮兮勢
糾結以益隆又折鄞而東行兮有開元之故封出雲南
之廿里兮摘青櫺於秋風斸華頂之右股兮乃益崇其
西墉叱太白其逆走兮柱南山而膺空下廣衍兮為疇
為丘中疏瀹兮為洄為流忽寶鹿其隆起兮實雄枕乎
一州喧豗於釋子之鐘鼓兮屈辱於牧豎之蓑笠又不
知白雲蒼狗幾變幻兮而春忽秋也木偃蹇其獨卧兮
而秦封之不受固將叩其據於混沌也花摧折其特芳
兮而移根天上之年暸乎其猶可問也於是訪昔人之
所廬兮得嘉定之故址察鳶魚之上下兮收端倪於天
地迺薙蓬藋迺斷松梓棟突兀其凌雲兮門洞開而出
日水抱曲而吞江兮玉横陳而架筆羌紫陽之舊祀兮
有白鹿之初訓瞻申申之燕居兮立青青之彦俊以游
以息以講以習時風乎其詠舞兮曰微吾其誰歸日彌
盡其鑽仰兮亶卓乎其如立噫嘻道不擇地而存兮地
不擇勝而尊蹈廣大兮精微之用著宅高明兮中庸之
體具倘從事於斯文兮其有考於廢興之故
峽山寺賦(有序)(唐)沈佺期
峽山寺者名隸端州連山夾江頗有奇石飛泉迴落悉
從梅竹下過渡口至山頂石道數層齋房浴室渺在雲
漢神龍二年夏六月予投棄南裔承恩北歸結纜山隅
周謁精舍為之賦焉
峽山精舍端溪妙境中有紅泉分飛碧嶺若乃忍殿臨
岸禪堂枕江桂葉薰戸蓮花照牎銀函獅子之座金刹
鳳凰之柱野鹿矯而屢馴山雞愛而頻舞千層古龕百
仞明潭幡燈夕透杖鉢朝涵炎光失於攢樹凉風生於
高竹仙人共天樂俱行花雨與香雲相逐法侣徘徊齋
房宴開心猿久去怖鴿時來走何為者竄身炎野旋旆
京師維舟山下稽首醫王誓心無常向何業而辭國今
何緣而赴鄉豈往過而追受將來愆而預殃即撫躬
以内究幸無慝以自傷心悮辱而知忍迹繫窮而辨方
嘉爾來之放逐為吾生之津梁
登眞興寺樓賦(有序)(宋)蘇轍
季夏六月子瞻與張戶曹琥同遊眞興寺晩登寺後重
閣南望連山如畫山前有白鷺十數杳杳飛去東南望
五丈原原上有白雲如覆釡慨然思孔明之遺迹作書
與轍曰可以賦此賦曰
涉六月之徂暑兮遡秦川而遠望樓馮高而蘧蘧兮日
將薄乎西方牛羊相從而下來兮孤煙特起於蒼茫南
望連山之參差兮奔走相屬而騰驤桀嶪峩其雄高兮
惟太白與南岷林阜蔚以扶拱兮浩合沓而穰穰若羣
馬之相追逐兮忽鬱怒而狂章駢交首以磨頸兮紛絶
馳於四方日將八而山隂兮天黝黝而茫茫淡平雲之
凝碧兮白鷺歸以翱翔裊乎其彌遠兮聲斷絶而復揚
眇將沒而猶見兮飄若仙人之不可望曠羣歸於何所
兮徂南澗之泱泱回東望夫修陸兮隱高原曰五丈思
古人而不可見兮涕横流以浪浪雲坱圠其不起兮若
覆釡而在上嗟一日之所見兮蓋千變以異狀忽已去
而莫執兮夫豈勝乎追想強馳詞於千里兮增異日之
惆悵維古事之亦然兮偶一世之所向非有意於求慕
兮徒今世之追賞雖孔明其何益於五丈兮使無原其
忘亮覽川原而思古兮怳亡弓之遺韔
御定歷代賦彙卷一百十
