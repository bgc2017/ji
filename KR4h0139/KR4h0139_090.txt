定歷代賦彙卷八十七
器用
竹扇賦(漢)班固
青青之竹形兆直妙華長竿紛實翼杳篠叢生於水澤
疾風時時紛蕭颯削爲扇翣成器良託御於君王供時
有度量異好有圓方來風堪避暑靜夜致清凉安體定
神達消息百王傳之賴功力壽考康寧累萬億
羽扇賦(漢)閔鴻
惟羽扇之攸興乃鳴鴻之嘉容產九華之中澤邁雍喈
之天聰表高義於大易著詩人之雅章賴兹翮以内飛
曜羽儀於外揚於是祝融持運朱明發暉奔陽衝布飛
炎赫曦同藴隆於雲漢咸慘毒於中懷爾乃登爽塏臨
甘泉潄清流廕玄雲運輕融以容與激清風於自然披
綃衽而入懷飛羅纓之繽紛衆坐衎以怡懌咸俯節以
齊歡感蕙風之盪懷詠棘心之所歎於是暑氣雲消獻
酬乃設停神靜思且以永日妍羽翔迴清風盈室動靜
揚暉嘉好越逸翻翻奕奕飛景曜日同皦素於凝霜豈
振鷺之能匹
羽扇賦(有序)(晉)傅咸
吳人截鳥翼而搖風旣勝於方圓二扇而中國莫有生
意滅吳之後翕然貴之其辭曰
鳳凰於飛翽翽其羽况靈體以遐翔匪六翮其焉舉感
扇揚之興風宜收之以清暑彼安衆之云妙差剖篾於
毫縷體荏苒以輕弱侔縞素於齊魯此因資以爲用不
假裁於規矩雖靡飾於容好亦差池而有序上比列於
南箕下等美於萐莆
羽扇賦(晉)陸機
昔楚襄王會於章臺之上山西與河右諸侯在焉大夫
宋玉唐勒侍皆操白鶴之羽以爲扇諸侯掩麈尾而笑
襄王不悅宋玉趨而進曰敢問諸侯何笑諸侯曰昔者
武王玄覽造扇於前而五明安衆庶繁於後各有託於
方圓蓋受則於萐莆舍兹器而不用顧奚取於鳥羽宋
玉曰夫創始者恒樸而飾終者必妍是故烹飪起於熱
石玉輅基於椎輪安衆方而氣散五明圓而風煩未若
兹羽之爲麗固體俊而用鮮彼凌霄之偉鳥播鮮輝之
輕蒨隱九皋以鳳鳴游芳田而龍見醜靈龜而遠期超
長年而久盼累懷璧於美羽挫千載乎一箭委曲體以
受制奏雙翅而爲扇則其布翮也差洪細秩長短稠不
逼稀不簡於是鏤巨獸之齒裁竒木之榦憲靈樸於造
化審貞則而妙觀移圓根於正體因天秩乎舊貫鳥不
能别其是非人莫敢分其眞贗翮媥媥以微振風飉飉
以垂婉妙自然以爲言故不積而能散其執手也安其
應物也誠其招風也利其播氣也平混貴賤而一節風
無往而不清諸侯曰善宋玉遂言曰伊兹羽之駿敏似
南箕之啓扉垂皓曜之奕奕含鮮風之微微襄王仰而
拊節諸侯伏而引非皆委扇於楚庭執鳥羽而言歸屬
唐勒而為之辭曰伊鮮禽之令羽夫何翩翩與眇眇反
寒暑於一掌之末迴八風乎六融之杪
白羽扇賦(有序)(唐)張九齡
開元二十四年夏盛暑勅使大將軍高力士賜宰臣白
羽扇九齡與焉竊有所感立獻賦曰
當時而用任物所長彼鴻鵠之弱羽出江湖之下方安
知煩暑可致清凉豈無紈素彩畫文章復有修竹剖析
毫芒提攜密邇搖動馨香惟衆珍之在御何短翮之敢
當預竊恩於聖后且見持於未央伊昔皋澤之時亦有
雲霄之志苟效用之得所雖殺身而何忌肅肅鳥羽穆
如微風縱秋氣之移奪終感恩於篋中
九華扇賦(有序)(魏)曺植
昔我先君常侍得幸漢桓帝帝賜尚方扇不方不圓其
中結成文名曰九華其辭曰
有神區之名竹生不周之高岑對綠水之素波背玄澗
之重深體虛暢以立榦播翠葉以成林形五離而九折
篾氂解而縷分效虯龍之蜿蜒法虹霓之氤氲因形致
好不常厥儀方不應矩圓不中規隨皓腕以徐轉發惠
風之微寒時氣清以方厲紛飄動兮綺紈
扇賦(晉)張載
有翔雲之素鳥體自然之至潔飄縞羽於清霄擬妙姿
於白雪俯濯素於河漢仰晞光於日月雙趾蹶而騰虚
六翮揮而風厲於是傲世公子俶儻踔躒遺物獨出樂
此天爵飛蒲氏之修蟠縈子余之纖繳弋翔冥之鵾雞
連王子之白鶴裁輕翼以為扇發清風於勁翮若乃搜
竒選妙絶色寡雙鵠質皦鮮玄的點絳修短雖異而光
彩齊同故易稱可以爲儀詩美肅肅之容是以停之如
棲鵠揮之如驚鴻飄纓蕤於軒幌發暉曜於羣龍夫裂
素製圓剖竹爲方五明起於名都九華興於上京
扇賦(晉)潘尼
夫器有精粗用有疎密安衆以方爲體五明以圓爲質
或託形於竹素或取固於膠漆方圓應於規矩制度由
於繩墨始顯用於荒蠻終表竒於上國
扇賦(晉)傳咸
天道行而不息四節代以相尋背青春之令月踐朱夏
於斯今熱融融以太甚孰赫赫之可任汗珠隕以外流
氣鬱結而内沈庶凱風之自南競清嘯而啓襟怨微飈
之不興恨喬木之無隂搖輕扇之苒弱手纔動而&KR1427;心
心取&KR1427;於卷握尚何希乎北林下濟億兆上寧侯王是
曰安衆清暑作凉蒙貴幸於斯時無日夜而有忘謂洪
恩之可固終靡敝於君旁火星忽以西流悲風起乎金
商秋日凄凄白露爲霜體斂然以思暖御輕裘於温房
猥棄我其若遺去玉手而潛藏君背故而向新非余身
之無良哀徒勞而靡報獨懷怨於一方
扇賦(晉)江逌
惟羽類之攸出生東南之遐嵎育庶族於雲夢散宗儔
於具區色非一彩或素或玄肌平理暢瓊澤冰鮮戢之
則藏奮之則舉舍之以寒用之以暑制舒疾於一掌引
長風乎胷襟蕩煩垢於體外流妙氣於中心
扇賦(唐)田鶴
若夫暑氣緜緜炎光赫然毒衝心而氣盡汗匝背而珠
漣是日何貴兹扇爲先匠者呈巧所重惟素織飛禽而
寫妙規曉月以成圓葉隨意出花逐情妍飾金翠而作
彩緻膠漆以期堅爾乃題竹流譽贈葵稱美雖見重於
人臣未承恩於天子曷若充歲貢隨筐篚比德進賢齊
芳獻雉徙倚君側徘徊宫裏揮拂凉來動搖風起逢陽
氣而不息遇重陰而暫止心素何所欲常愁歲月馳珠
簾秋氣滿羅幌曉風吹中道恩旣歇棄捐誰見知
扇賦(元)劉詵
劉子坐於山齋於時四月近晦驟暑而雨陰雲伏興風
氣襲宇牆頹壁潰浪浪徹曙下重箔而猶清進裌衣而
復御顧視前日之扇投委四壁黯然無色若敗軍之士
卷甲而狼籍也若已放之女掩袖而不飾也若搖落之
木經嚴霜而於邑也於是喟然而顧客曰是何暄凉之
速而疎戚之驟寵賤之殊而妍醜之異豈非其無自拔
之標而軒輊俯仰皆爲夫人之是制此班姬有感於絶
恩而東陽長歌於憔悴也客曰夫理有乘除時有興替
睠是物之無情果何識於斯世誠於彼以未變直吾心
之異視蓋其爲物也非有他技一主於清不以時改不
以人更故其閱寵辱傲升黜玩世而不矜也久矣且夫
凉風八月庭樹始衰風慘肅而中人霜凄厲而侵帷鴈
横空而唳怨蛩入戶而吟悲斯固見疏而遺棄矣而又
閉塞成冬天地寥闃林狂號於枯梢野凄絶於行跡層
冰峩而截肪崇雪縞以薦璧累裀複席叢燠疊密庭熾
赭鱗履褥翠舄擁腋白之萬金宴醥黃之千石燕姬温
座而吹笙趙女緩歌而鼓瑟於斯時也敗鸞塵掩斷箧
網積過目起憎推去如隙而彼亦不自以爲戚及夫蕤
賓屆節暄老炎繼山蒸火雲空走赤帝熾六合之皜皜
焦萬狀之靡靡鱗投淵而煩呀鳥棲谷而暍死肅凉臺
之弘敞汗流喘以竟趾恨蓬萊之難濟疑洞庭之猶沸
桃笙無功蔗漿失味冰壺不足以漑吻雪貌不得以近
體於斯時也提攜左右昕夕卧起轉輕飇於懷袖捍百
毒於蚊蚋手暫停而若失夢已熟而未委愛逾聲色親
過父子等飲食以尤切齊璧珠以加美而彼亦不自以
爲喜此其爲德豈不近於用之則行舍之則藏不見幾
微於三仕三巳者耶嗟夫此世之人進退睢睢常非時
而攻鑽擾秋宇之蟬飛朝乘勢而炙手集權門之輕肥
暮失勢而熱中抱戚戚而尤悲曾不悟於時命徒寤寐
而神疲故夫天地之間有大寒暑殷才零落於麥墟周
士廢居於瓜土利有得喪之異趣功有成敗之殊塗耕
有豐儉藝有棄取李廣數竒於侯封顔駟不遭於好武
卲平晚託於青門翁子早歌於樵路慨大化之不齊難
強邀而逆拒雖悠悠之奚心亦戲覩於所處苟吾初之
不變固可俟於千古奈何隕穫勿持顛沛失據彼小人
兮何足責顧君子之是懼豈惟物之最靈曾無情之為
愈言未旣長飈振空朗日在樹於是劉子一笑而起曰
偉哉客之言也書以為賦
扇上綵畫賦(梁)江淹
臨淄之雅女宋鄭之妙工織素麗於日月傅畫明之綵
虹洛陽之伎極江南之巧窮故飾以赤野之玉文以紫
山之金空青生峩嵋之陽雌黃出嶓冢之陰丹石發王
屋之秀碧髓挺青蛉之岑粉則南陽鉛澤墨則上黨松
心山乃嶄巖鬱峍路必&KR3723;㟿﨑嶔馭龍所不遠至駕鳳
未之前尋乃雜族以爲此扇爲君翳素女與玉琴玉琴
兮散聲素女兮弄情旻天兮舒縹暮雲兮含赬窗中暖
兮露始滴地上凝兮月又明玉琴兮珠徽素女兮錦衣
促織兮始鳴秋蛾兮載飛識桂莖之就罷知蘭葉之行
衰願解佩而捐玦指黃墟而先歸重曰碧臺寂兮無人
蔓丹草與朱塵度俄然如一代經半景若九春命幸得
爲綵扇兮出入玉帶與綺紳
畫桐華鳳扇賦(有序)(唐)李德裕
成都夾岷江磯岸多植紫桐每至春暮有靈禽五色小
於玄鳥來集桐華以飲朝露及華落則煙飛雨散不知
其所往有名工繢於素扇以賚稚子余因作小賦書於
扇上
桐始華兮綠江曙粲鮮葩兮浥清露樹曄曄兮霞舒鳥
爛爛兮星布彼嘉桐兮貞且猗當春暮兮英葳蕤豈鵷
雛兮珍族久棲託乎瓊枝彼零露兮甘且白涵曉月兮
灑鮮澤豈青鳥之靈儔常飲吮兮玉液有嘉穀而不啄
有喬松而不適獨美露而愛桐非人間之羽翮逮華落
而春歸忽雨散而川寂悵丹穴之何遠想瑶池而已隔
爰有妙工圖其麗容宛宛兮若餐珠於芳蕊飄飄兮疑
振翠於光風感班姬之素扇空皎潔兮如霰亦有美人
增華點絢雀伺蟬而輕騖女乘鸞而微盼未若繢兹鳥
於珍箑動凉風於羅薦非欲發長袂之清香掩短歌之
孤囀庶玉女之提攜列崑墟之玄讌乃爲歌曰東風晚
兮芳節闌敷紫華兮蔭碧湍美斯鳥兮類鵷鸞具體微
兮容色丹彼飛翔於霄漢此藻紈於冰紈雖清秋之已
至常愛玩而㤀餐
翟扇賦(以輝列崇殿明照初日為韻)(唐)郭遵
前王之立制也取象於明翬森然如六翮之布煥乎分
五彩之輝其位也夾輔於皇極其用也咫尺於天威故
歷代奉之而不替我后行之而不違若夫朝彥晨趨天
仗宿設分鴛鷺而式斜儼貔貅而成列視容具瞻誠意
咸竭司儀克仰之以取則對敭必候之以爲節禮斯恭
敬斯崇倏傳詔而初合知大君之居中俄承命而復啓
見天顔之在空謂儀鳳於煙閣若飛龍於霞宫列丹楹
之左右分玉扆於西東爛兮方照其朝景颯然如度其
薰風光彩絢練羽儀廣殿接鈞天以成形洎億兆而咸
見高其中也如捧聖日於雲霄散而行也似扇皇風於
㝢縣當合朝之滿盈闢凝旒於穆清無謂其求進也所
以應時而至待命而行無謂其速退也示不敢蔽人之
望掩君之明旣進退而有則在行止而何情且蔚其文
寧以自耀布其彩非其競照象舞羽於舜階異總干於
周廟輝映皇居間列綺疏來若鱗萃去如翼舒指北辰
之期可久侍南面不替其初故先君而出待朝而畢合
儀不爽其疾徐舒布亦獲其疎密前拂瑞氣傍臨旭日
永效用於君前願竭盡其微質矣
雉尾扇賦(有序)(唐)裴振
客有薦雉尾扇要予作賦予亦感於心遂命紙筆其詞
曰
于嗟名翬兮誰喪爾躬于嗟名翬兮我愛其尾何不作
於三嗅乃見傷於一矢當遭悦妻於大夫不值仁心於
孺子彫骨肉於俎豆翦羽毛於錦綺雖蒙玩於翠翅無
復刷其丹觜今屬聖人布命王道克理解羅者之目攦
工倕之指我欲請造物復爾之生許虞人追爾之死且
王者三驅爾供庖厨王后六衣爾為光輝爾毛旣美爾
膚旣肥爲薦廟之用招媒翳之機誠不顧樊籠之習習
又安得林麓之飛飛當昔五步一啄十步一飲選地而
遊擇木而寢固將保群雌以比翼豈知遭鳴髇之碎錦
巳矣哉彼龜何辜其腹將刳乃願掉於泥塗彼雞何知
方論其肥乃自斷於郊犧至如千人操萬人歌不如休
於桃林之阿復有青絲絡黃金裝不如放於華山之陽
身死命絶魂銷魄亡永别儔侣長辭故鄉雖復氛氲綺
席窈窕紅妝間以彩翠盛以筐箱百常之臺刻月九華
之扇凝霜獨不及疇年之澤畔昔日之山梁悲夫
六角扇賦(以右軍書之可以求價爲韻)(唐)陸遵
扇有異體六角其尤雖嘗巧而實鬻非好竒而不求故
須借聲於墨工之類假手於札家之流伊彼姥矣裨販
是以鏤竹於蕺山之陽求錢於越人之市柄一條而有
象形六折而難擬翳杲日規模莫成搖清風綺紈不已
逸少遇諸濡翰而書兩行而露垂花散五字而龍盤鳳
居絶筆以授高價是就觀之者雲集售之者輻湊騰驤
乎六體之先彈壓乎九華之右旣而厥價載殷厥聲載
聞賈之者但慙於老婦鬻之者寧忘於右軍且手非扇
之所題扇實手之所藉一自以翳飛塵一自以防朱夏
何握提之見投而毫芒之忽借旣盡攜之之妙亦長鬻
之之價是知物不自貴唯人貴之向使松煙不染翠管
不持則是扇也入晉鄽而陋賤彼老姥也同班妾之見
遺又安得用六角之善獲五銖之資哉嗟乎小因大而
事㒺不行美加醜而用無不可故扇待書而色貴人假
扇以財夥姥曰右軍惠而好我
紈扇賦(元)趙孟頫
炎暑時至陽烏怒飛金石爲流白汗沾衣候吹纖條延
爽南扉玉枕徒設桃笙安施旁皇躑躅不知所爲於是
裂輕紈兮似雪製圓扇兮如月光搖懷袖凉生毛髮起
遐想於青蘋引清颸於天末蕭然襟帶凄其絺葛醒人
肌骨炎歊如脫須臾或離中腸為熱殆造物者欲解民
之温假人力以爲之不然豈天時之可奪也復有題詩
欣賞因書奇絶障輕塵以寄恨揚仁風而言别或畫乘
鸞之女或誤成蠅之筆白羽䙰褷而自媿蒲葵比方而
知劣及乎商氣應厥民夷玉露降兮白草金風生兮桂
枝羅衣重拂秋蘭復菲孤螢冷照寒螿暗啼棄捐箧笥
綢繆網絲班姬形中道之怨江淹賦零落之詩嗟夫用
舍有時出處有宜惟人亦爾於物奚疑彼狐貉之御冬
豈當暑而亦悲苟行藏之任道願竢時乎安之伊聖賢
其不可見兮之二人又何知
綵扇賦(有序)(明)楊愼
江文通有綵扇賦首尾衡决訛舛復多夏日枕疴稍爲
補正
青陽謝兮朱明臨度槐景兮際梅霖日車停午風柯不
吟纖絺在御輕羽重尋或蒲葵兮紈素又紫紺兮綠沉
空青生峨嵋之陽雌黃出嶓冢之陰金膏詒河伯之渚
碧髓挺青蛉之岑竹染湘妃之淚紙擣蔡倫之砧合爲
綵扇翳君瑤琴瑤琴兮青琴知音兮賞音解明星兮蕊
珮銜半月兮蘭襟墮馬罷梁家之髻含矉捧西子之心
銷獨愁兮片玉恡一笑兮千金怨藴隆之赫赫忘逝景
之駸駸願鼓幽蘭兮白雪情寄山高兮水深
白扇賦(有序)(明)徐獻忠
客有遺予白團扇者曰願乞一言終身誦之因授語於
侍史綴爲小賦
伊春蠶之繭絲蒙湘山之竹箭集工巧之末技裁合歡
之團扇絢光采之陸離奪玉人之雙睠渺胎仙之冲漢
修羽翮之迴轉皎桂月之夜流藹蘭堂之秋面竚風軒
而結睇覺浮氛之盡捲方是炎威促息暍心糾纏鬱暑
風之清佳謝水汗之如濺冰盤入谷醴井出坎欣坐甑
之可逃揆陰山之不遠禁束帶之狂叫眷禮文之游衍
來故人而容與何酷吏之不翦若乃金德吹嘘桐井葉
戰動明河之凉思括霜砧之夕薦當是時也班女攬棄
捐之悲桓公興搖落之感因歲序之異宜致懷袖之聚
散顧斯扇之内美曾操舍之不變嗚呼噫嚱有恒懷於
魯叟達節守於曹臧諒蹇心之恥眩察貞士之幽芳隨
卷舒而操素賤浮情之易凉懷斯人而不寐思比迹以
徜徉韜清風於篋笥曰舍之而則藏
摺扇賦(明)楊循吉
當溽暑之蒸鬱咸浹背而汗流雖四海之遍爾在江南
而爲尤况城郭之逼側復塵土之飛浮思清風以如渴
畏重絺而若仇於斯時也吾無廣堂大厦高亭曲榭披襟
尚阻散髮未暇興維水鏡之懸心繫冰壺之挂荷陰
點點而遙隔重湖竹影蕭蕭而遠違僧舍使吾局束乎
放逸之懷偃蹇乎坌濁之狀恨八溟而猶隘嗟六合其
非曠於時則有袪炎雅製却暑芳姿昔日之班姬所詠
往年之逸少曾持斂之不盈於把圓也有中乎規出袂
而輕飈自動拂膺而凉颸允宜觀其皓繭裁容素藤張
面灑金星以作飾削牙釘而爲鍵紫檀檝檝而板脗無
痕玄珠團團而蔕垂如旋爾乃寒韻來歡熾威亡酷偏
宜掌握之攜豈用僮奴之撲兼鄰座而飂飂及旁賓而
簌簌快哉何爽甚矣其樂然而先生方且撫髀三歎仰
屋長吁吾適於此有熱者乎蓋三邊多重鎧之甲士而
四野足赤背之農夫也
笏賦(唐)王子先
昔者聖人之理天下也辨方位垂衣裳制兹手板整乎
維綱莫不明有德著才良法天地體陰陽欲其表行見
能則外文而内質取其前讓後敬則上圓而下方笏之
時義遠矣大矣蕭何列其深規郭璞辨其微旨請原爲
用之本特申建造之始採文竹拔象齒爰謀爰相載考
載擬華睆功錯英明卓峙煥飛霞綴流晷殊相逸發竒
文秀起五嶽備焉四瀆呈止上及君帝下及庶士或魚
鬚而表其章或玉珽以申其美故能朱紫不奪尊卑咸
理懿夫植性端平文理中正間瓊弁而雪白對華纓而
冰淨出入必書俛仰惟敬其在宗廟即搢而請享其在
朝廷即端而受命豈不用舍隨時物莫之令雖冠冕之
貴黼黻之飾徒有備於朝儀孰與兹而同德
擊蛇笏賦(有序)(元)郝經
孔公原魯孔子之裔孫也仕宋祥符間嘗以笏擊祅蛇其
事其節則有臨川之誌徂來之銘王偁之傳在其笏則
歸於今張丈彥遠經晚進曲學固不足贅於諸公之
末然義激於中而有不能已焉者謹賦而廣之
昔仲尼之得政也兵裔夷尸姦宄藏甲出大都圮魯宴
而齊沮王道之端於是乎啓奈之何天不假命遽行而
遽止其餘威遺烈鉞於筆而鈇於禮誅十二公之亂臣
二百四十二年之賊子壓之以大經束之以大法莫敢
瀆彛倫而擾天紀孰意其孽魄狃而不散逆靈締而不
弭蟠結乎大塊之阿囚鎻乎九原之底乃卵狠而孕戾
不矜廉而厲恥每間治而爲亂輒張慝而掩媺代謝屈
信閱越千祀以及於宋化祅蛇而陸起窟宅乎廟堂馮
附乎神鬼蜿蜿蜒蜒曳曳頍頍伸腹傴脊呀口侈噬呈
露怪狀愕目奪視侈大澤之運動常山之勢愚吏蚩氓
崩角蹶趾釃酒血牲匍匐祈祀若新莽盜國而無知之
民共稱符瑞狂巫顛覡踴躍驚喜稱爲神龍因緣爲市
若賊操竊權而嗜利之士爭爲役使妖聲異聞鼓舌轟
耳喁訛唱和讙呶叫噪震一郡而駭千里莫之敢詰亦
莫之敢訿聖有賢孫釋褐於是端笏而前山立顧指蓄
銳俟發韜鋒卒起若子房之睨秦始奮笏而擊顙折身
弛祅死於心毒搖於尾若太尉之擊朱泚於是惑民雨
解義士風靡天子是嘉用爲御史司國之直致國於理
而諫中宫之廢折遼主之誚邁節特操凜乎清霜皦乎
白日雲高而山嶷是仲尼之以直道詒厥子孫俾萬世
如矢者不屈不撓拔邪樹正賞善誅惡無時而已也則
是笏也與誅卯刃修經筆兵萊人戈叩原壤杖墮三都
鍤異時而同跡仲尼爲不死矣嗚呼叔世而下蛇龍混
蟄春雷瘖而不鳴直道憤而不植已刓方而爲圓又枉
尋而直尺誣譎誕偽異態百出有蕩俗惑衆乘高而為
姦若兹穴廟之蛇有巧發毒伺中人而不可測若含沙
之&KR0558;者有之笏也無之人也孰爲之擊也
屏風賦(漢)劉安
惟兹屏風出自幽谷根深枝茂號爲喬木孤生陋弱畏
金強族移根易土委伏溝瀆飄颻殆危靡安措足思在
蓬蒿林有樸樕然常無緣悲愁酸毒天啓我心遭遇微
禄中郎繕理收拾捐樸大匠攻之刻雕削斲表雖裂剥
心質貞慤等化器類庇廕尊屋列在左右近君頭足賴
蒙成濟其恩弘篤何恩施遇分好沾渥不逢仁人永爲
枯木
簾賦(唐)孫逖
智者創物有以而然簾之為用博利存焉若乃少婦重
閨王孫華館映錦屏以猗猗增繡戸之煥煥瓊鈎上而
齊女謳珠影垂而楚妃歎蓋私宴之樂飾異在公之達
觀至於因依華省隱映長廊交輝朱紱接影金章隔至
人之清鏡雜仙署之餘香禁鐘啓明納晴天之曙色嚴
城警夕引華月之宵光盼睞成寶終然允臧豈備物而
致用亦道同於君子輕明無隔將引喻於虚心卷舒任
時足炯誡於行巳組織成象含游夏之文繩約善結得
老莊之理豈徒然哉斯盡美矣原夫青青梁苑猗猗淇
澳冒雪停霜是稱修竹紆匠人之巧思列冢卿之華屋
甘剖節而離根奉榮光而再穆則有製長笛成洞簫器
同握玩聲引風飈徒擅名於昔日豈齊美於今朝
班竹簾賦(宋)田錫
湘水春深修篁翠陰因善巧之凝睇可爲簾而運心金
刃光翻拂霜筠而玄解朱絲織就鬭黛點以交侵雖曰
皇英帝子揮灑珠淚亦秋露之曉滋復春霖之暮漬故
錦章異狀由造化之自然綺錯竒文入良工之經緯或
疊若連錢或濃如濕煙或黯若陣雲之起或纍如滴水
之圓疎密增華漏月光而未卷斕斑若畫隔花影以初
懸尤宜寳軸分輝玉鈎加飾垂旌翻虹綬之彩飛額動
金鸞之翼彼海鰕之䰅誰能貴之神麟之毫安足多之
編明珠者奚羨緝翠羽兮胡爲未若我鬱金之堂椒塗
祕室取守節以持操貴以文而勝質連垂香砌透燭影
於洞房高挂曲瓊延曙光於綺席矧乎金犢將駕雲軿
欲升鬭繁華於戚里閱芳菲於五陵若玳瑁以妝成前
瞻繡軛想瀟湘而意遠後從玉乘美哉琅玕之用貴豪
所共悦珍華之外飾致貞芳之可重也因而歌之曰碧
鮮有文露點煙痕簾者廉也感人思重華之德援毫頌
南風之薰
席賦(唐)闕名
彼美嘉席施於高堂廣狹有凖卷舒匪常承以彩薦貯
之牙牀玉几蟠蜿而上列寶屏邐迤而外張狎高瑟以
透響染薰鑪以流香瞰金窗以隔影瑩珠箔而凝芳洎
乎禮義多則卑高異行或主或賓浹歡於北院東嚮西
嚮取上於南方南方何有是肴是酒或因食而即前或
屬虚而盡後彼固若是不亦如斯必順時以革易乃任
人以推移不正不坐道通於曩儀寒温暑凊自有其先
規所以簟固夏設席乃冬施傾莊敬以揖譲成君子之
攸宜管寧别居且申情於分割曾子避坐將有敏於謙
撝若夫行之於俗蘭房之曲有美一人容顔如玉摳長
裾而來就斂雙眉而下矚憐織綴而留心賞華新而不
足凌朝啓鏡入夜燒燭每因眠而取暖加以羅衾怨孤
坐而多寒增之錦褥則有務學之子安貧順理潔酒攜
琴耽籍翫史居環堵而養性遙泰階而虚俟出陳子之
幽扄慕戴公之重美旣懷珍而待聘當彈冠而入仕詩
言我心匪席不可卷也斯言豈謬矣
清簟賦(唐)仲子陵
創物者必正其名以淸命簟惟簟斯清雙入巧作連心
織成始葱蘢而席卷終絢練而砥平本其初則王爾運
心班匠寓目吳谿赤剛楚澤寒竹皓簳冰截素膚縞裂
斷此枝間略其溝節然後角軼手匠妙意文理横生波
瀾洊至雕龍綺錯切玉鱗次澹冰泮而泉開分霜勁而
雪地信通才之云欲非吾人之所爲於是時授徂暑天
旋太陽山成爛石泉若探湯有美一人兮明時節求暑
備兮珍簟長如薜荔之空靡意荃蘭之虚芳若乃買以
兼金緣以純錦思因人之共弊庶君子之安寢出此入
彼俱起芳蘭之室上據下承必兼芬若之枕况乃虚館
方晝華堂且空高梧閟景密篠生風撤文茵與綺席虚
翠幕及朱櫳惟珍簟之在御望美人之來同美人遲兮
隔修路對珍簟兮日巳暮矚筵幌之虚深卧層雲之空
度帶餘霞而斂綺映片月而舒素昭列宿之清光披青
天之薄霧於時輕箑屏用微綃罷服霜簡自凄冰壺增
肅凉風忽至獲五福之康寧炎氣四除忘庶徵之時燠
且物有小而喻大事有淺而用深道之將行我則開而
當暑道之將廢我則卷而在陰是謂清簟之理願爲君
子之心
清簟賦(唐)獨孤授
楚竹嬋娟英柔碧鮮折其膚以為簟俟方暑而登筵信
服物之妙麗何巧心之纏綿故匠士意其用也清以目
焉有若粉署仙郎翰林高價義均膠漆官則同舍獲五
花之珍簟當三伏之炎夏以為身之所安願與友而共
藉嘉貺允屬其人如玉發緘而冰氣驚客入座而波文
滿目在一物之足貴亦兼金而匪欲親於體有寢處之
同觀適於時念卷舒之齊躅矧夫畏日赫赫蒸雲爍石
高館沉沉面池枕林芳華交映軒宇静深爾乃娛坐開
張聮心清引微飇凉迴夕隂可以愈幽毒可以蕩煩襟
賦明水而詎屏委輕扇而自任幸君之拂拭奉君之休
息襲握蘭之晨芳參覆錦之夜飾貞可比操文用表德
入芙蓉之幕煥以相鮮照瓊樹之姿粲其增色亦有别
號行唐是稱流黃紋織錦象凝霜承以羅綺薦於玉牀
肅葱蘢之翠幄取寂歷之洞房君不至而碧鮮迴美人
獨居兮清晝偏長雖或殊姿而異質亦云蠲暑而致凉
物則周用時然斯在遇陽之夕陳於寢以發華洎隂之
興韜於筒而祕彩懼流麝而將暗同棄席之見待儻無
忘於遺簪爲君含情而不改
瓌材枕賦(晉)張華
有卓爾之殊瓌超詭異之邈絶且其材色也如芸之黃
其為香也如蘭之芳其文彩也如霜地而金莖紫葉而
紅榮有若蒲萄之蔓延或如兔絲之煩縈有若嘉禾之
垂穎又似靈芝之吐英其似木者有類桂枝之闌干或
象灌木之叢生其似鳥者或似驚鶴之徑逝或類鴻鶤
之上征有若孤雌之無咮或效鴛鴦之交頸紛雲興而
氣蒸般星羅而流精何衆文之炯朗灼儵爚而發明曲
有所方事有所成每則異姿動各殊名衆夥不可殫形
制為方枕四角正端會緻密固絶際無間形妍體法旣
麗且閒高卑得適辟堅每安不屑朱碧之飾助不煩椎
鋒之鐫鏤無丹漆之彤朱㒺觿象之佐副較程形而靈
露衆妙該而悉備珪璋特達璵璠富也美梓逡巡不敢
與並相思庶幾晞風於末列神龍之姿衆鱗相絶昔詩
人稱角枕之粲季世加以錦繡之飾皆比集異物費日
勞力傷財害民有損於德豈如兹瓌旣剖旣斲斯須速
成一材而莫與混并纖微無加而美曄春榮
菊花枕賦(宋)田錫
粲粲佳人虹綬朱纓采采芳菊霜籬月庭晞彩日以微
燥逗輕風而益馨畫帕間覆珍盤久停書閣閒開讀錦
囊之藥錄鑪香静爇披瑶檢之仙經味甘而豈獨蠲疾
品貴而仍堪續齡於是翦紅綃而用貯金蕊代粲枕而
爰寘銀屏誰羨陳宫帶黃金以加飾庸思漢邸祕鴻寳
以稱靈當乎夜炯玉蟬漏催銀箭拂芳塵於象榻展餘
霞之綺薦蘭燈背壁慘寒燄之九華珠箔垂軒挂繁星
之一片於是撫菊枕以安體憐菊香之入面當夕寐而
神寧迨晨興而思健或松醪醒而心頓析酲或春病瘳
而目無餘眩益知靈效雖琥珀以奚珍自悅幽芳豈珊
瑚之足羨昔也睥紫菊與白菊和煙容與露芳咸見采
於玉指惜徒况於金觴巧思潛得重緘有方錦文緣飾
以增麗彩線彌縫而漏香價掩槐實名踰蕙芳月幌斜
開恨西窗之欲曉書帷半掩順東首以延祥魯國回賢
誰念曲肱之樂漆園吏傲空懷化蝶之鄉每至蘭堂夙
興寶箧朝斂輕藻繪於芙蓉勝琢雕之琬琰香在玄髮
芳留雙臉致元首之康哉美馨德兮難掩
竹如意賦(以簡素輕易適手便人為韻)(唐)蘇子華
嗟夫約物之製智不可限利用則深論工太簡彼如意
之在御得幽賞之餘裕雕飾非駭目之珍雅麗乃捎雲
之簵絲柄玉質瓜首冰素啓嘉論之要端導指縱之弘
度原其性也靈而貞度其體也堅而輕倚鮮膚而煙潤
掉皓腕而風生升堂間乎琴瑟入座偶乎簪纓荷親仁
之重顔承在握之深情羣幽人之居旣挺乎高節如君
子之義因錫以嘉名工以盡智明乎所爲樂貴聲和禮
存體易唯此物之閒素通達人之深義不擊寶樹而爭
豪豈埋金陵而自累衆媚彩而求益我全眞以自適點
珠翠之華筵宜幽棲之煙策雖小曲而受用終大正而
不易動息含舒散之情拂拭滅風塵之跡信而可久直
而不朽每發四座之先不起一人之後亮無心以應物
寧效事而我有擢本歸造化之工死節順操持之手嗟
乎在野之年亭亭碧鮮泫空中之墜露埽石上之輕煙
紆巧思以就規惬幽心而静便永以暢君之肌骨永以
奉君之周旋亦有居守之臣感時之倫分御服而恩甚
擊唾壺而命迍胡一否而一泰因歌之於古人
竹如意賦(以簡素輕易適手便人為韻)(唐)李德裕
博哉匠人之心窮地之産覽如意之形製實用周而事
簡惟竹也何慕實存乎貞素伊篠簜之旣敷持斧斤而
方顧擇其罕節稽此有裕燥之以火首之曲也中鈎裁
之以金本之長也合度蒨練冰削離褷瓜布靡加雕飾
之勞卒獲提攜之遇被以嘉名允臻厥成匪求榮觀自
惬幽情彼用玉之爲寳我則不謝其貞彼用鐡以為固
我則利在乎輕指事明義此焉攸寄執之者安創之者
智巾几周用丘園其賁外青中素合二妙於陰陽尚質
貴誠符兩儀之簡易爾乃林棲冲寂室處虚白羣義窟
之黨速道流之客發奥滌玄遐鈎獨索必資振擊以聳
聽常假指麾而就適則知好麈尾者將害物以嬰咎執
象笏者徒徇祿而何有用惻於心亦勞於手旣因時而
能遷在理順而體便素質或輕於流俗貞姿或重於高
賢故貞其形則示屈而表伸致其用則物疎而道親豈
節歌於烈士可投贈夫幽人願如君意以靡極與靈夀
而為鄰
即席探得麈尾賦(唐)陸龜蒙
謝文靖桓宣武王東亭郄北府相與叩易論玄驅今駕
古散入神明之賾中稽道德之祖理窟未窮詞源漸吐
支上人者浮圖其形左擁竹杖右提山銘於焉就席兀
若潛聽俄而齧缺風行逍遙義立不足稱異才能跂及
公等盡矚當仁咸云俯拾上人乃攝艾衲而精爽捉犀
柄以揮揖天機發而萬物張大壑開而百川入於戲世
路攲斜藏訛匿瑕陽矜莊而靜默暗奔競而喧譁貞襟
枳棘奥旨泥沙雖然絶代清狂客致此聊同王謝家
麈尾賦(宋)梅堯臣
野有牡麈兮罹虞人於廣原其身巳殺其肉已燔其骨
已棄獨其尾之猶存飾雕玉以為柄入君握而承言聊
指麾之可任雖脫落而蒙恩噫譬諸犬豕其死則均其
肉與骨亦莫逡巡自古及今若此冺沒者日有億計曾
不一毫以利人是以生若蚍蜉死若埃塵生無以異於
其類死不為時之所珍故仲尼忌沒世而名滅子長亦
著論而有因乃感兹獸而用告乎朋親
眼明囊賦(有序)梁簡文帝
俗之婦人八月旦多以錦翠珠寳為眼明囊因競凌晨
取露以拭目聊為此賦
爾乃裁兹金鏤製此妖飾緝濯錦之龍光翦輕羇之蟬
翼雜花勝而成疏依步搖而相逼明金亂雜細寶交陳
義同厭勝欣此節新擬椒花於歲首學夭桃於暮春
律筒賦(唐)高郢
碧鮮之竹採而爲筒定名以律式成厥功厥功伊何所
指必捷下彼高鳥紛如墜葉徒觀夫抱樸見素旨遠謀
深不煩筋角不飾碧金直道而行故外端其體當無有
用故内空其心於是步郊原窺林樾律凝其影運一氣
以潛通箭戢其芒出數尋而勁發鏃如擊電羽若奔月
我命處而精誠彼不虞而隕越亦如毛生擢穎初晦跡
以躊蹰周氏銜枚竟收功於倏忽煙栖霞宿擇木排空
莫不洞胷裂眥奪魄喪躬朝在林泉之上夕登柈俎之
中足使掇蟬失妙彈雀非工潘令慙黃間之弩廐尹賤
綠沉之弓有士遇之喟然嘆曰律者氣之管法之名竹
者材之勁性之貞兼此而用之匪亨向也杼人不錄虞
氏不營混樗散而長棄何器用之能成孔父云舍之則
藏用之則行信不虚矣
籌奩賦(宋)田錫
籌可運以經國奩爲器兮因人諒緘藏之在巳若智術
以居身巾箱是寄刀筆相親美方圓之合度詢啓閉以
何因待用乎嘉謀之士相從乎善計之臣與夫玉藏於
櫝笏搢於紳寶匣祕鋒鋩之利錦囊包珠貝之珍彼但
拘於售使我實濟乎經綸當乎疆埸無事干戈不試放
勳重華之享國大臨庭堅之就位政寡聚謀兵無計利
籌則斂之而弗用奩亦閉之而靡動如晦迹而無營比
卷懷而自奉亦猶伍員在越士會居隨隱呂望於朝歌
匿留侯於下邳雖有謀而弗用雖有志而何施所以五
曹九章之位無得而闚若天地草昧風雲交會劉邦項
籍之圖霸晉文齊桓之伐罪役智勞積趣利違害籌則
虎躍而龍攄奩亦罄中而赴外如志士之變通敢逢時
而懈怠亦猶陳平背楚兮歸漢箕子去商兮事周吕蒙
拔於行陣管子釋於俘囚旣有謀而可衒旣有智兮堪
薦所以二首六身之文可得而見余謂奩則人也人則
奩也文王拘於羑里奩於聖也伊尹耕於有莘奩於賢
也韓信忍辱奩於勇也晉宣詐病奩於明也籌也者固
躬之睿智奩也者周身之外防宜乎入將軍之袵席升
眞宰之中堂得進退屈伸之理有弛張斂散之方斂之
則天地品彙之數寂然無覩施之則陰陽造化之情煥
然而明龍靈蛟神局於勺水千兵萬馬隱以嚴城風雨
動之而變化號令發之而縱横可以比罄奩用籌則善
謀嘉畫因事而生
鎮座右獅子賦(以今日良宴會為韻)(唐)閻隨侯
有西域之竒獸顯嘉名於古今因匠石之著象非虞羅
之所擒若乃良牧見悅觀者同欽以可重而作鎮將制
猛以示心仁而能馴似悅君子之德獸用不擾無假虞
人之箴爾其拂拭爲容剖斷成質臨玉簟而雙麗向雕
楹而對出形勢雄壯似生入戸之風浮彩輕明似奪臨
軒之日用之則進舍之則藏信賢智之堪擬豈飛走之
可當幸兹為玩設彼華堂祝之者震來虩虩對之者容
自鏘鏘俯以瑠璃之砌安以玳瑁之牀芳座豔綺羅之
色錦衣染蘭麝之香光耀銅武彩映銀章威慴百城褰
帷見之而增懼坐鎮千里伏猛無勞於武張有足不攫
若知其豢擾有齒不噬更表於循良豈比夫昔者作貢
從來於遠幸蒙處之羅薦承榮靡倦一爲席上之珍幾
對高堂之宴棄置爲從於取舍光價幸生乎顧盼觀乎
府庭之内莫之爲最其情也無欲於中其質也見生於
外旣狎人之不恐亦與物而何害願承翦拂之恩長表
衣冠之會
御定歷代賦彙卷八十七
