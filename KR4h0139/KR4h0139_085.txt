欽定四庫全書
御定歷代賦彙卷八十二
室宇
至樂齋賦(有序)(宋)王十朋
予讀歐陽詩有至哉天下樂終日在書案之句因採其
語以名齋又從而賦之
予與客坐於書齋之内客仰而顧俯而笑曰子知天下
之樂乎散於事物之萬端會於窮達之兩途然皆有窮
焉吾言而子聽諸高車駟馬腰金曳組前者呵後者衞
士之得志於當時者之樂也然有時而厭焉前日朝廷
之士扁舟去而烟浪深也枕流潄石吟風嘯月採於山
緡於泉士之無求於世者之樂也然有時而改焉前日
山林之士蕙帳空而猿鶴驚也予曰子之言皆外物之
樂也樂果有窮烏知天下有所謂無窮之至樂哉一簞
食一瓢飲顔回之樂也宅一區田一廛揚雄之樂也是
固無心於軒冕亦不放志於山林得乎内而樂乎道也
吾今游心於一齋之内適意乎黃卷之中師顔回友揚
雄遊於斯息於斯天下之至樂也又烏得而能窮
山齋賦(有序)(宋)鄭剛中
觀如居士榜所寓為山齋有叟趨其下仰而笑曰名何
謂是翁號書生頃嘗履玉階之方寸奉天威於咫尺非
山中之人今者囚竄正木偶因漂南冠而縶非愛山之
時前有謝亭長之閣右乃見督郵之縣非居山之地名
何謂趨而出追問之不告觀如感而賦曰
予世居金華赤松之下深林豐草曠野平岡奧而爽動
而臧初環翠以通幽鑿嵌巖於邃府忽數峯之拔起入
寒翠於穹蒼蓋初平叱石之處孝標讀書之鄉雖雲可
耕也類子真之谷口而盤之樂兮亦李愿之太行矣有
桑有麻有梨有栗吾非耕而俋俋則灌而搰搰或無餌
而釣寒溪或帶經而鋤晩日不知芰製之異乎簮裾不
知編茅而類乎營窟桃飛花而送春雪擁門而入室所
以鹿豕不驚烏鳥相得蓋是山中之一物欺吾者曰為
儒要當釋屩作賦可以得官不牧羊而隨人燒尾何為
守枯槁而遠長安也脱如豹隠豈霧中許久猶未成乎
一斑也盍亦舍蜩飛之控地觀鵬翼之垂天乎聞而甘
之炙背食芹誠忘其陋不謂沐猴之己冠也奈何草茅
之性終在烟霞之痼不痊服勞而力已朽願息而中愈
頑雖侯與伯鶉且特而憂悲眩視此心無一日不在乎
山間果以滄浪不濯之身負藪澤難藏之垢大不足以
禦魑魅之祥小不足以汙豺虎之口風静雷收天高地
厚爰葺此居使韜百醜蓬蒿兮隠前松筠兮蔽後湖光
兮蕩左江聲兮注右賓客難過於高軒書記不通乎下
走藂茀蓁蘙﨑嶇嶻嶪盖蠻獠洞丁之所雜糅罪戾者
居之不妨戴隆恩於崧岱寄危根於培塿也寂無人聲
柴門晝扃隅坐一忩度秋林之策策如臨萬壑聽風雨
之冥冥埽庸神之滯困對孤㸑之餘淸盥瓶罌而小汲
雜荼薺以同烹問迷塗於貝葉窺奧義於羲經是皆追
省愆尤收召魂魄處陰休影之地洒心修行之庭彼何
叟也謂吾小齋為無實而名殊不知憂幽之病既定於
中州縣在旁何落吾事不須笏以拄頰自披襟乎爽氣
故園之夢不生稚子之迎且置惟松楸之悲或感動於
造化則首邱而死尚有望於終焉之計
學林賦(有序)(宋)楊萬里
吾友胡英彦取班孟堅序傳之卒章與黃豫章求益忩
下之意命其齋房曰學林誠齋野客楊萬里為賦之其
辭曰
學林先生宇宙一室書冊永日江聲山影排戶而願交
詩臞書癡牢關而不出客有念其幽獨者闖然詣之仰
瞻其玄霧之中則垢以銖兩計也俯視其烏皮之几則
埃以分寸量也客意若不釋然者而問先生曰子奚若
是哉癡臞之為雙埃垢之為鄉世與子忘乎子與世忘
邪先生塊然若不聞者徐顧客曰子可與談乎俄掀眉
而奮袖粲玉齒之有光源以開闢波以帝皇幽以天緯
焯以人綱脞以虞初之破碎粹以東家之文章初松風
而澗水忽玉磬而金簧客驚而自失曰吾鄉也病子吾
今也敬子子殆近於道者耶不然何癡於今而黠於古
歟何臞於貌而腴於文歟何埃其几而不埃其心歟何
垢其中而不垢其德歟子殆近於道者也雖然子之幽
且遐者吾不能以問子子亦不能以告我也願問其膚
而已吾聞檀柘有鄉不明不植也玉石有琢不友不益
也今子也十趾之下無百里之歷兩耳之竇無單辭之
獲則子也既絶學乎諒直矣不幾於不羽而翺書囿不
脛而趨聖域哉此吾之所以不惑而不得也先生曰非
竹實林惟書為林今吾百聖之與居羣書之與曹盖終
日揖遜其間之不暇子猶病吾虛空之逃耶客聞而悟
出而喜謂其人曰吾有聞矣吾有聞矣其人曰子焉聞
此客曰吾聞之學林之叟學林之叟聞之小德之父小
德之父聞之叔皮之子
新齋賦(有序)(元)元好問
予既罷内鄉出居縣東南白鹿原結茅菊水之上聚書
而讀之其久也優柔厭飫若有所得以為平生未嘗學
而學於是乎始乃名所居為新齋且為賦以自警其辭
曰
新之為說也在金曰從革在木曰從斤邱陵為山而惡
乎畫履霜堅冰而致於馴猶之於人則齊魯有一再之
漸狂聖由念否之分唯夫寄一而不變者不足以語化
化之為神拊陳迹以息觀博吾事之良勤失壯歲於俯
仰竟四十而無聞聖謨洋洋善誨循循出處語默之所
依性命道德之所存有三年之至穀有一日之歸仁動
可以周萬物而濟天下静可以崇高節而抗浮雲曾出
此之不知乃角逐乎空文倀北轅以適楚將疇問而知
津揜虛名以自夸適以增頑而益嚚我卜我居於浙之
濱方處陰以休影思沐德而澡身盖嘗論之生而知困
而學固等級之不躐憤則啟悱則發亦愚智之所均齋
戒沐浴惡人可以祀上帝潔已以進童子可以遊聖門
顧年歲之未暮豈終老乎凡民已焉哉孰糟粕之弗醇
孰土苴之弗真孰味爽之弗旦孰悴槁之弗春人安知
温故知新與夫去故之新他日不為日新又新日日新
之新乎
行齋賦(有序)(元)元好問
戊子冬十月長夀新居成仲經張君從予卜鄰得王氏
之敗屋焉環堵蕭然不蔽風日君為之補罅漏治蕪穢
蓋十日而後可居蓽門圭竇故事畢舉取君子素其位
而行之義名曰行齋而乞文於予予以為士之貧至於
君極矣無祿以為養無田以為食無僮僕為之負販無
子弟為之奔走無好事者為之謀緩急而助薄少率資
無旬日計泰然以閉戶讀書為業不以為失次而以為
當然不以為怨不以為憂而又且以為樂也然則不謂
之無媿其名也而可乎迺為賦云
賦分在人如物有常反鶴與鳬無益短長力有可求勝
天不祥福不盈睫一敗莫償莫難養心操存舍亡出入
無時兮莫知其鄉飽飢有時而激兮怒殆豢虎之貽殃
我思古人動静有方静以養虛剛以作強辱以處汙愚
以退藏屹中立而不倚遡横潰而獨障直釣磻溪之魚
秃節單于之羊有漆身以為癘有披髮而為狂仕汙世
而執翿徇殊俗而解裳太阿存兼善之達緼袍有不求
之臧唯夫長劍大冠以揖讓人主之前者若固有故木
食澗飲雖至於勞筋骨而餓體膚者為無傷古有之居
不隠者志不廣身不抑者志不揚士固有遯世而不復
見然愈揜而愈彰南山蒼蒼北風雨霜有蘭不凋俟春
而芳偉哉造物又將發吾子之幽光耶
餘閒齋賦(元)袁桷
曷不觀夫農夫之治田春耕夏耘晝作夜緝望歲常有
思憫苗若不及候其陰晴謹其凉熱食不滿嗛目不承
㫸穡事告成以祀以享入此室處曰余將有養休其四
肢里閭熙熙甕牖迎陽兹其為一歲之隙得以自怡者
歟古之志士範圍天地之初冥搜密籌心如淵珠據會
以集要積神以合虛冬爐夏葛謝而勿居逮其蓄極以
通若燭計龜卜物莫能沮燕居申申欲不踰矩倚門而
歌聲裂金石恢乎其有容順化而有得蓋其勤者若此
則其終也乃以豫佚惟昔賢之肥遯屹乎其頽波靑林
扶疎擢兹瓊柯味道以觀淡乎不頗閱世推移飲兹無
何養其粹精不激不阿有客仰止摭其嘉名以處以息
慨然而言曰悲濁垢之駢臻御吾輪兮焉窮愍逐日以
道死異惜陰之度功厥今金馬公車履舄接踵承色以
求為疲為冗退食以休濯其靈根藏真養恬䟽淸滌煩
庸式庸似著於門顔維四民之有制實士農之居先惰
於初者躓於後弊於智者罹於艱歸休乎君援琴而歌
曰羣動兮夜息貿貿兮吾徒曷猖恣不能以自適書兮
在庋斝兮在席復吾初兮以無忒
息齋賦(元)袁桷
慨太素之日凋服仁義者亦幾乎外馳百幻眩晃衆愛
糾縻側身於積薪之上試命於累卵之危髮盡化而齒
將終竟不得要領以自持端木之智工於言結駟之德
色索其中誠餒然也史遷之足老於行悲憤之書不能
以全其生也東門之悔華亭之悲是猶碎轂而大幅掘
泉而止渴何其遲也古之至人止於其所不止休於其
所不休兢兢惕惕不得而名之強名曰息夫息形者神
淸息事者愚絶息心者心愈馳息名者名愈徹莊周之
息影為荒唐陶潛之息交為慨慷是皆未得其當若然
者其必有自息之方夫知古而不知今謂之陸沈世故
之岐多人事之機深生乎下都兮又安能超舉以絶塵
維李侯之静好藹鄒魯之淳風不求異乎人默息以底
於鴻濛振纓而趨簿領如棼上下雜糅否臧混淪一息
而求之何異解牛之鋩刃眇目於毫分也退居申申圖
書領賓不喜不愠寂然含珍吾有以知其息之外陳者
矣夫天地之理動静濟焉偏一而用則為五行之沴人
身之氣如車軸窒而不流則為疾癘為末廢若侯者其
何以為息之體而余以為外陳者豈侯之意與他年成
功而歸晞髮於彭咸洗耳於箕潁味乾健之旨以極君
子之理吾不知侯之所為息者其信然耶其寓言耶
息齋賦(有序)(元)戴表元
薊邱李仲賓郎中風流博雅經濟人也而好世外之學
盛年華士風度瀟然異時嘗以息名齋屬剡源戴子賦
之賦曰
薊邱之陽有一人焉非隠非吏不儒不仙手握昭回之
章口誦逍遥之篇跨鴻濛抗靑雲同遊星辰動握天鈞
蓋其道術既超乎物表而名跡未離乎人羣者也翫大
化之所趨悟浮生之無窮寄百世於須臾期已息乎心
躬曰何行而非家雖囂隘而能容噫嘻乎子獨不觀之
水上之漚乎謂水息而為漚則浮然而流不知其休謂
漚息而為水則波然而起不知其已是水與漚皆非所
以息也又不觀之木與風乎風欲息而木竅之鳴木欲
息而風撓之零謂風累木風無形謂木累風木無聲是
木與風皆非所以息也今夫人之居世何以異於水漚
風木之相遭雞鳴而起百體皆勞彼求息乎夢寐則有
誤飲食於田獵惑錢財於糞穢彼求息乎老耄則有聞
鳴鐘而不休思秉燭以繼照志燕者息燕不息燕者益
北其轅志越者息越不息越者愈南其轍人有常言貧
者欲富富者欲貴貴者欲不死彼達者姑舍是無辱無
榮無死無生以入於不争鬼神莫之敢攖若是不既息
乎而山中之鳥或以喑烹潛居淵觀或走而驚彼猶未
逃乎實與名邪故有南華戃恍之裔西方竒詭之倫捐
有說幻梯空談真凡皆客所未喻吾將叩之其人
容容齋賦(有序)(元)戴表元
東平徐公書燕居之齋曰容容剡源戴表元嘗過之問
曰是非漢人之所云白璧不可為者邪公曰不然因擬
其意作容容齋賦久不即就而公歸東平懷感舊話不
敢負言乃為賦曰
大智幽小智仇機鳴轍坌萬類一邱厥有黃髮真逸靑
雲雋遊偃駕於希夷之林濯纓於淸泠之流笑衆雛之
相役弛然示之以無求始其昂頭瞠目驕面怒腹咸峥
嶸以思逞如不盈其所欲既静竢以自休亦逡巡而心
伏故力敵者攻勢兼者雄才十百者不強而從量千萬
者容之又容升容於斗釡容於庾舉而投之太倉不知
其有澗容於谷湖容於瀆輸而寫之滄海不知其足豐
狐之擇燠乾鵲之違風知陵阿叢薄之功而不知託氣
於太空海鵬息以六月澤龍神於勺水翛翛乎知太空
之容已而不知太空之所倚物之相容何有窮己昔者
周公端揆日容千士仲尼閒居容七十子當其垂紳端
委擎拳曲跽前俞後唯而不為之喜及乎危疑轉徙詩
鴟鴞歌虎兕風披雨圮亦無所毁第汎汎而容之遺簪
墜履殘籩賸簋或聞風披靡或承流迤邐不知其幾蓋
何必家陳羔雉之贄人擁軒車之華而誰不曰我嘗趨
明堂而遊闕里彼有託一時之喜事誇四海之龍門侈
公孫之華館開文舉之芳樽唾面教忍佩韋矯温所謂
擬富於聮珠之室衒明於扶桑之暾吁嗟乎獲容於人
則幸爾烏足以盡彼我之所存
寄安齋賦(元)戴表元
智安於無疑勇安於不怵廉安於傲貧讓安於不屈内
恕者安於寡言達權者安於簡出乃有至人行無朋徒
止無居室忽焉禮之以衣冠鐘鼓而不知為衣冠鐘鼓
猝然辱之以泥途袒裼而不知其為泥途袒裼故能除
藩去蔽剖觚破鐍動如大鵬飛揚振迅寄迹於八荒静
如神龍收潛變化竒形於一物彼拘拘者方欲與之商
行藏籌語默宜乎叔孫見笑於兩生楚龔之徒聞老翁
之風而自失也
木齋賦(有序)(元)虞集
奎章閣藝文監秀才方積昔在匡廬讀書羣木之間謂
之木齋余愛其高秀而賦之其辭曰
夫何硉矹以嵳峩兮據積水而鬱盤有楩楠與豫章兮
翳松柏之丸丸攬芳草之盈庭兮聽呦呦之鳴鹿濯余
纓於滄浪兮沐余髮乎飛瀑余潔淸以有待兮歎望之
而彌高絓余驂以弗馳兮氣緜薄而心勞感春物之芳
芚兮又晩實之不食更千歲其未已兮退自脩乎兹室
存存齋賦(元)危素
繄太極之混淪兮為生化之本根維二氣之闔闢兮暢
萬物之滋蕃羌易道之廣大兮備吾身於乾坤極知崇
以效天兮循禮卑而法地體成性之存存兮由道義之
不匱信弛張之靡忒兮亦柔剛之相濟偉鄒孟之崛起
兮當戰國之兵争悼民心之迷繆兮揭皇極而載明謂
君子之善存兮異羽毛之頑冥彼嵬瑣之紛紛兮遂梏
亡於外誘湛明鏡之當臺兮竟皆蒙於塵垢蔚嘉穀之
羅生兮胡雜糅於稂莠懷咎繇之苗裔兮蚤奮迹於滕
邦炯冰壺之交映兮粹白璧之無雙翫元理於簡冊兮
驅長才於海江爰校書於史館兮持憲度於臺閣善和
燮於羣情兮或誾誾而諤諤沛大旱之甘霖兮蘇八紘
之毒蠚退休沐而齋居兮撫易象而觀天亶存存之不
息兮契洙泗之心傳雖首路之邈悠兮奚白首而不遷
憶旋輈於虎林兮卻傾蓋於京闕瞻雲霄之軒翥兮莫
策厲於駑劣葆貞白於歲晏兮追往行於前哲樂几筵
之潔淸兮陳左圖而右書殖卉木之芬芳兮啟韋編而
載愉託中情於藻翰兮著懿戒於座隅
真賞齋賦(有序)(明)豐道生
夫人所以參列兩間優游沒齒莫不應務彰性接物萌
情適體求充委時感興固有乘風雲以騁志附龍鳳以
效能或載筆於鴻闈或假鉞於虎閫又有華轂日擊錦
帳雲連蛾眉擁於後先鷺羽忘其冬夏又有取穀出絮
執籖鑽李朽貫不忘虞躬滿籯惟圖裕後衆之所趨區
以别矣揆厥心賞何者為真錫山東沙華子貞孝之胤
藝文之英俶儻卓犖之懷弘廓瓌瑋之器等勲業於浮
雲視侈富如土苴爰購齋居惟貯圖典六經之籍諸儒
之論歷代之史百氏之言周秦漢魏之書晉唐宋元之
繪固已盈几溢奩兼䑳壓棟至於藻鑑所注神情所鍾
性命可輕頭目同寳則有鍾元常季直表貞觀之所珍
藏也王右軍袁生帖祐陵之所眷題也顔魯公劉中使
帖及朱巨川誥宣和之所譜藏也王方慶通天進帖金
輪之所搨翫也永興汝南季海道德楷法矜於海岳子
山步虛康樂二贊草聖儗於季真右丞輞川圖珍聲萬
代恕先雪江卷寳著前朝君謨留精於數牘魯直擅美
於五書高宗居九重而臨寫奪真忠穆挺大節而辭札
更雅米兵部瀟湘景若就楚江閻次平積雪圖頓忘三
伏松年九老院體一空馬麟四梅家法咸具趙承旨臨
書入二王之室諸圖鼓盛唐之風邵菴蚊賦具體虞禇
彦敬雲山同趣襄陽叔明靑卞隠居小幀元鎮惠山春
霽等幅飄蕭溟涬之表鏗鏘倡和之音又若壇山大篆
鴻都石經夏承婁夀漢碑樂毅東方晉刻黃絹換鵝古
題具在子敬植賦全本僅存淳化祖刻朱書見元祐之
傳太淸嗣摹墨彩乃大觀之舊暨乎劉氏史通元臺新
詠則南唐之初梓也聶崇義三禮圖俞言等五經圖說
乃北宋之精帙也荀悦前漢紀袁宏後漢紀嘉史久遺
許嵩建康錄陸游南唐書載紀攸罕宋批周禮五采如
新古註九經南雍多闕蘇子容儀象法要函稱於諸子
張彦遠名畫記鑒收於子昂相臺岳氏左傳建安黃善
夫史記六臣註文選郭知達集註杜工部詩曾南豐序
次李翰林集五百家註韓柳文劉賓客集白氏長慶集
毆陽家藏集三蘇全集王臨川集管子韓非三國志鮑
參軍集花間集雲溪友議詩話總龜經鉏堂雜志金石
略寳晉山林拾遺東觀餘論唐名畫錄五代名畫補宋
名畫評蘭亭考皆傳自宋元遠有端緒牙籖錦笈以為
藏天球河圖而比重是以太史李文正公八分題扁曰
真賞齋真則心目俱洞賞則神境雙融翰林文公為圖
為銘昭其趣也昔張彦遠弱年鳩集畫夜精勤或嗤其
為無益之事則安能悦有涯之生貨衣減糲篤好成癖
以千乘為輕以一瓢為適米元章每得一書既窮其趣
輙以良日手自背洗客拱而後示屢濯而後展諦觀之
際迅雷不聞與夫褚中令鑒定若視黑白黃長睿辨證
不漏毫髮揆兹雅抱千載同符斯東沙子所以淹留歲
時兩忘憂樂眇萬物而無累超四海而特行者乎華之
先晉孝子國史有傳下逮有宋將仕公克振其家趙文
敏表其墓監税公以善化俗揭文安銘其墓德珍處士
堅辭總管黃文獻等稱之子舉都事自奮功名文獻復
誌之厥配陳節婦堂有名公不一之書其孤棲碧翁軒
有文儒相繼之作貞固翁輯行家禮著於文同之傳源
長翁刲股活親顯於傳芳之集以烈婦名者翁室鄒忠
公之裔也以存思詠者翁子守德孫廷元之孝也南坡
君遜業以成其義則喬太宰吕宗伯鄒司成之言可考
錢碩人備德以相其夫則王特進吳文端文衡山之筆
有徵東沙子之先妣吕亦有衡翁之筆誌矣凡此高文
鉅册照映齋中則又華氏寳玉大弓子姓世守當傳無
窮以為衡鑑匪特翫好之供者猗嗟懋哉東沙子夏字
曰中甫余交其人僅垂三紀知其志乎古不同乎今也
爰作賦曰
有淸華公子謁乎素履山人曰蓋聞九陔倚杵十形冰
塊跳丸往來編珠縈帶二氣運其良能五行儲其靈粹
山川通其竅液動植紛其恢詭於是乎人也稟至貴以
含生超衆靈以成性萬色歸乎善視萬聲攝乎善聽臭
既别乎芳穢味亦甄乎邪正紛能言以能行乃時動而
時静其所以役其心思充其口體者蓋隨感以有觸或
無涯而求騁聖王有作以道裁成勸之以爵賞董之以
威刑民知向違咸樂其生嬴劉而降暨我皇明治忽迭
易歴數幾更神帝嘉靖弘厥昇平農服於野商踵於塗
工竭其巧兵寢於隅當是時也有志之士固有應六符
法三光横玉麟飫黃封撫華夷燮陰陽哂蕭魏而弗齒
睨伊旦而與伉復有元勲世胄倚葭托肺丹書帶礪乎
河山金貂趨蹌乎禁衞爾乃相天時占星紀開阡陌制
耒耜耕耨以時刈穫必倍若千若億為倉為積或擅丹
穴或儲紫貝量畜以谷閉門成市沉腦塗牆文繡被地
玄妻素娥弄玉飛瓊之儔便娟巧麗顰眉睇目取憐乎
左右戲魚龍而舞柘枝詠明月而歌百歲鐘鼗箜篌簫
竽之音鏜鞳乎晝夜喧闐乎閭里所以快耳目而娛心
志者亦足以稱豪於一時而不遂汶汶於斯世者也吾
聞錫山有東沙子者儁偉人也粤其上世義熙維寳始
居慧山華里稱孝宋遷隆亭原泉則肇夷逃而華振業
孔耀鵝津洋洋喬木杲杲節義之傳詩禮之教簮紱蟬
聮蘭玉滋茂迺東沙子靡諧厥好蕭然一齋自樂其道
胡於斯際匪則匪傚上之不聞出才智佐明時以芥拾
乎靑紫下之不聞友豪俠置聲色以酣樂乎桑榆中又
不屑廣田宅殖貨賄以貽裕乎裔胄其於世也若或醜
之其於古也若或糾之自在幼壯至於艾矣頽然泊然
不易厥守意其性爾殊乎抑無見乎聲利之徼歟蒙疑
不釋願就正乎有道素履山人默然不應瞿然直視已
乃啞然而笑曰咈哉噫嘻子蓋未達乎真賞之趣也天
地變化陰陽乘除曲成萬物理一分殊或淸或濁各適
其趨情别淑慝性分哲愚方正其俗人十其區玉不火
燼金不土渝柏不霜摧橘不淮踰貉汶而斃蘭圃而枯
廌嗜麋鹿帶甘即且物則有然而况於人乎宜子於此
心猶豫而口囁嚅也且東沙子之賞真矣所得深矣請
次第而宣之典午陽九豪沒於戍子憶父言老不冠娶
既悲罔極亦傷國步終孝全忠克承厥譽弟嗣有傳慧
麓延緒南北屢遷逮乎炎渡君選友聞德珍子舉配陳
貞節勝國表著栖碧奉母堂軒是署貞固燹避國初定
處乃經故莊佳氣鬱聚遺命克遵後昆斯裕翫易吟詩
蟬蛻鳴翥精誠動神明儀範昭士庶義烈維鄒存思弗
措南坡孝友期熙繩矩希翁之媳嫓德二姥是鞠中甫
敏而稽古其始也岐嶷秀穎成童耿介志超萬物之表
心遊六藝之内諗佳頌之雍皥觀國風之成敗兼魯韓
之旁博貫毛鄭之專治集歐王之新竒析朱吕之精粹
抽密義於繭絲振金石之淸籟翫象辭於三聖誦典訓
於四代嗜孔樂於姬文審顧答於回賜明仁義於鄒輿
談荒唐於莊惠伯陽尚其玄虛禦寇逞其恣睢孫吳備
其竒詐管商顯其功利申韓忍於刻核屈宋陳其諷刺
賈董敷其治策馬揚逞其詭麗遷固儗於春秋潘陸方
於江海燕許誇其手筆李杜稱其雄偉王孟咏其幽雅
儲韋味其淸冽韓柳宗其典則曾蘇羨其汪沛以至岐
黃之濟世曇摩之似是百家之殊途九流之異派靡不
辨其瑕瑜導其肯綮飫其膏腴嘬其膋髓既填胸兮通
理及援毫而吐思乍雲蒸而霞纈或川流以山峙發朝
芳之芬葩謝夕叢之腓瘁軒乎蟉騰而獸駭翩兮鶴舞
而鴻跂明揚文武經緯之略微闡天命性情之懿上敷
帝王修治之範下述閭閻阽危之弊搜羅匪漏傾瀉無
滯準古繩今規人矩世舉而措之固將黼黻乎皇猷而
康濟乎品彙者也若乃締金盟啟蘭室合志方營道術
濟脣齒染藍赤交以淡成言以忘得二泉師友乎希翁
乃忘年乎膠漆南濠耽樂於圖書爰同趣乎米薛涇野
忠直振時而健羨乎夀席南原廉介絶俗而劇談乎日
夕衡山耆德而文重乎鈞石東郭同門而追宗於淑實
瓦屋高簡而萬里致參同之益媿吾英爽而舊京賞蘭
亭之蹟石亭留夜坐之圖林屋灑雞鳴之墨資五嶽之
麗藻契蘿石之閒逸樂何王之雄俊取月泉之空寂相
與切磨其功講習其業文會輔仁威儀是攝猶以為未
足也白巖先生敦龐植性希叔旦之碩膚儕孔明之水
鏡庶稚圭之無我齊君實之守正陽明夫子心學希聖
超訓詁於關閩悟存養於曾孟播直聲於善感邁成功
於李晟間氣之所鍾人望之所凝英才之所樂育曲木
之所就正於焉鼓篋而行泛舟東競摳衣必慎執經求
證學究淵源道廓蹊徑通於常變達於義命此其志豈
效為我以自私曾無與乎天下之利病者哉嗟乎鞀鼓
聲微吐握人邁顔異遭三卞和刖再寧人事之弗臧將
天命之有在是故伯樂恩深令伯情至元卿嚙指曹休
垂涕臧循倉皇以無寢司馬徘徊而不對此東沙子之
所以傷乎内也務光抱石魯連蹈海文舉樽空侯芭席
敝子期賦於感音希範思乎絶藝此東沙子之所以感
乎外也夫庶務前棼則淸虛弗來七情中擾則衰白馴
致易不云乎知進退存亡而不失其正也夫子亦云道
之將行也與命也道之將廢也與命也君子知命亦審
其進退而胡物之競矣爾乃闢故址開三徑建新齋閟
幽境珉磩平柏杗挺朱窗明素壁淨松關邃芝房迥縣
李書原米名梧陰垂砌荷香滿庭太湖靈壁英山武康
錦川之石霞湧浪積鳥棲獸躑蛟旋魚躍菌秀英坼若
醉若舞若戲若㦴嶜崟紫虎嵱嵸紆譎紛員兮庭實龍
髯之松瓔珞之柏彌勒之竹合歡之橘丹桂靑桐玉蘭
木筆碧桃紅梅海棠朱楔紫蕙黃薇末麗杜若荼蘼瑞
香水仙天棘宜男午葵桃黃紅藥昌陽日精鵑花瞿麥
或蔭修除或森閒隙欐佹發骫藰莅呋肸猗柅的皪葰
楙芬萃凝甘露兮揚清颸蔽炎暉兮延皓月巢鸞鶴兮
遊文魚噪寒蟬兮吟蟋蟀東沙子於是埽絶煩囂獨怡
岑静巷無車馬之音庭鮮襟裾之影置軒轅之棐几拭
殷侯之金鼎爇旃檀之珍香俯汝官之陶皿滌端州之
紫硯列點蒼之秀屏佩不衰之漢熊握如脂之古印被
銖衣之翩翩啟瓊笈之縵縵昔者周穆巡狩至於壇山
吉日癸已親題石間弩張劍拔虎跳龍盤通古卧車而
心悟中祜龕壁而跋存雖贊皇之未冺繄古意之邈然
兹僅見乎齋中蓋唐宋之所傳漢世隆儒六經是訂邕
立典賜八分稱聖武定遷鄴而半沉貞觀寳墨而獨進
矧蓬萊之摹本亦亡滅而莫問幸百許之遺文諒虯驥
之堪並銘石之楷魏首元常幽深絶世古雅無方悵敬
仁之俱逝訝宣和之搨藏薦賢表乎季直纂要紀乎士
行煥貞淳之寳印遺照乘之夜光草書之極晉惟逸少
至聖大成形神俱妙彼王著之摹刻徒肉勝之遺誚咨
袁生之真墨徵八璽之晃耀矧祐陵之金題覩孤鳳之
縹緲方慶臣瞾文獻仍孫廓填鑑影郢人運斤信得門
而窺奥豈虎賁之旁樽始金輪之辱序終倦翁之見珍
况棲碧之手澤幸青氊之得人初學詩贊編聮庾謝綵
牋古色仙蹤疇亞曄霓裳兮逍遥絢春林兮布濩想投
跡於虛空殆争工乎造化閱神龍而流芳載書譜而增
價偉哉魯公忠誠川流正擬劍鋒行超篆籀慰瀛磁之
既平凜英風之發秀燦碧牋兮宜墨駭龍蛇兮奔驟歷
七君之品題實諸帖之領袖矯然季海楷法稱雄怒猊
渴驥父王祖鍾述老彭之玄訓準樂毅之竒蹤爛玄真
之丹識縟黃素兮金龍延之證其第一原功詫其難能
乃若高人摩詰前身畫師家&KR1793;川之幽勝寫詩境之瑰
竒山盤紆兮挾霧林蹇嵼而藏暉水揚縠而渺渺雪簁
粉以霏霏斯景玄之攸錄乃天府之所詒狂仙忠恕尤
妙書法委羇宦而肥遯狀江行之霽雪景繄繄兮霾深
波粼粼兮澌滑傖坎廩兮擁袂舟凌兢兮礙枻紛倡和
之琳琅允誇詡之昭揭五季書亡君謨聿興世方宗其
楷法妙實在乎真行詠山堂之秀句陳子發之至情啟
評事而端謹示新記乎峥嶸統二八之並美標五子之
題名元豐彌文豫章獨步變行楷於淸臣習顛草於懷
素伏波稱其神偉諸座資其頓悟尺牘表其妍姿舊遊
發其豪趣睨顔蔡而追隨軼蘇米而不顧思陵南渡繼
體道君當金戈之倥偬乃留意於斯文忽神遊兮天上
遂手追乎右軍皎翔鸞之舞鏡邈羣鴈之凌雲奉華拜
乎嘉錫亨貞品其入神元暉克肖搆堂海岳行書賞於
光堯戲墨貴於京洛思襄陽之舊遊顧瀟湘之是貌藹
晴雨之變幻縱天真之揮霍象内則晦翁屢題畫表則
子言斯度次平畫院髣髴李唐兼承直之家傳殆出藍
之擅長當阜陵之辛丑灑積雪於迴岡風隨盼而忽暝
墨深黑而流光恍三伏之全失凜瑠璃之對窗魏國王
孫神仙玉倚灑翰齊乎王鍾繪事超乎韓李經賦宛其
神傳山水怡然天解塞翁讓其三百暮江望其千里洗
晩宋之衰薾為來世之模楷至於淳化祖刻則廷珪墨
色之古銀錠棗木之紋坡老硃書之辨趙公姓印之文
啟明向曙離劍還津較之師旦子明之刻次莊希白之
臨烏鎮福淸之勒武岡東庫之分精粗迥别不可得而
並論焉小楷諸帖則樂毅元刻之真朔贊初鐫之勝黃
庭遺字之精洛神全賦之夐尺璧斯陳懸黎孤映與夫
虞之破邪歐之白鹿心經禇之陰符度人柳之尊勝淸
淨金生玉潤咸可得而繼稱焉蓋游藝以依仁寧翫物
而徇欲飲沆瀣以吸朝霞沐咸池兮浴暘谷乘野馬兮
遊泰初班由夷兮謁荼俈量古今於一瞬覽宇宙於圭
竇心澹澹兮坐忘行踽踽兮背俗聊栖遲以容與每遇
意而自足所謂皭然蟬蜕浮游塵壒之外離人而立於
獨者非邪言未既公子憮然而歗逡巡而避山人曰燄
燄斯風乃炎崑峩涓涓斯濬乃瀰江河神明既啟麄穢
則那公子居矣吾將授子以皓天之歌歌曰皓天明明
森成性兮迷亡徇物孰知正兮福輕乎羽舉孰先兮釁
重乎地避孰全兮息交絶游閴齋中兮厥心冥冥若虛
空兮左圖右書□煙雲兮日月逝矣公子聞之渙然顙
泚下席而拜起而稱曰鄙人顓蒙溺乎荒俗之趣未聞
大道之旨者也幸夫子迪我若發矇矣願卒業為弟子
乃賡之以中邱之歌歌曰相彼中邱勃崒壤兮行潦横
集又莽霜兮脂車結駟天貿貿兮日昃之離鏗鼓缶兮
無累之人迥絶代兮弟子釋疑真賞泰兮大夫能賦照
中甫兮琢珉龕齋俾無斁兮
潄玉齋賦(有序)(明)鄧雲霄
余憶家食時彈琴齋頭入吾室者明月淸風與吾盟者
海鷗漁父服食求仙意氣霞舉今十年浪出一官無成
頭顱可知拙宦自厭思欲抱犢故山唾棄雞肋追叙昔
日聊抒懣懷敢告山靈訂言此賦夫小園見子山之高
閑居識安仁之逸余雖蕪陋遠遜古人至若適志自喻
其旨則一誦之猶帶煙霞氣也
天鏡先生抗心雲際盡排冥筌與道合契枕黃庭於山
齋專服食以忘世其為居也幽踰鄭谷僻若蘇門羅浮
北戶勾漏東鄰絶堊墁以示素剖藩籬以全真階列忘
憂之草壁挂無絃之琴支牀有龜應門有鶴鹿為銜花
兔供擣藥石掩雲關畫無剝啄松醪初漉香積廚淸更
檢囊中祕法得潄玉之真經刀圭入口骨換身輕因以
潄玉顔齋招邀仙侣息踵塞兌塊然獨處問竒之屨常
滿罕十謁而一遇於是和光子怪其迂誕過而問焉捫
歷罙阻步頓屢坐穿溪度竹迷右失左偶遇山童披煙
掣鎖主人方卧無為之牀醉羣玉之漿傲羲皇對蒙莊
游於枕竅化蝶同翔和光子順風疾呼再拜而請曰吾
聞通人不滯於物茅靡波流與世汨沒追歡窮年騁奢
畢日封擅銅山家藏金穴食有鳴鐘之饌馳必鋪錢之
埓適志澤體靡不愉悦今子癯形陋室枯坐空山食淡
攻苦期覓大還徒自濡涎蝸角浪稱脱屣人間成丹幾
時雙鬢虛斑且子溪無神瀵之泉居類愚公之谷窺之
止存四壁量之不滿十笏葅菜當鮭嗛嗛於腹何取斯
義而名潄玉主人若醒未醒似聽非聽偃仰欠伸徐徐
出定目招客曰子其來而不見瑞圖之甕西湖之杯其
光湛湛甘美如醅又不見昌城之蕊長洲之英釀為膏
液醉入蓬瀛寳屑曾霏金掌真方久閟珠庭豈止辟邪
滅瘢用以和神潤魄非貢之於于闐非獻之於靺鞨種
不由於羊公藏竟異於張伯蓋峚山開而五色現丹水
澄而五味發余鍊以軒轅之鼎承以優曇之盂一潄而
黃芽長再潄而白虹舒截肪蒸栗其味焉如故陋齋或
笑於田父而瓊漿已重夫五都子徒慕洛陽名園道南
大宅侈樊重之軒麗鄙晏嬰之狹窄安知高明鬼噉盛
滿神殃鳥散梁家池館狐啼霍氏門牆沉酣狂藥寢息
柔鄉歌聲未歇弔者在堂嗜之如烏鳶之腐鼠穢哉同
糞土之蛣蜣豈若煖眠鍛竈遁跡鑿坯巢父之巢出入
壺公之壺往來雉不驚羅蟬欣得翳樗以不材全身桂
以餘香自斃吾且棲遲茅屋嘯詠雲窩三徑之蒿雖滿
一瓢之樂已多足戒路於亡羊心捐情夫害馬愧北山
之移文恥終南而索價有溪不以釣璜惟潄玉而休暇
彼王喬與子晉時騎鶴而來下悠悠人世刦火易灰蟪
蛄吟松安見樹摧歲云暮矣子盍歸來於是和光子聞
之驚若鶢居顔色沮喪却步反走越階而降主人開簾
明月正上
御定歷代賦彙卷八十二
