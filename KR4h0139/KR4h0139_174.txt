欽定四庫全書
御定歷代賦彙補遺卷九
性道
本生賦(宋)薛士隆
元始鴻濛兮肇太初惟皇極聲色恍其無朕兮希微夷
為至德天墜生而滋數兮是分人紀人本生於父母兮
體隂陽之萃美羌圓顱而方足兮二儀之性也紛坐作
之更王兮惟動靜也九竅作而四肢行兮孰司其柄也
強不息而運乾乾兮於穆惟皇之命也余既克格此至
誠兮又將之以至愚冠芙蓉之芳馨兮扈荃蘭以為繻
珮明玉兮長劒履瓊華兮㶑灧病世俗之顓蒙兮思將
以免畏修名之不立兮悁悁登崇丘而搴桂兮踐草茅
於溝瀆仰山高兮瞰谷既瘏兮我馬茫洋兮厭若悠揚
兮莫之我持余惝怳而佗傺兮命巫咸以占之巫咸答
余以其兆兮曰而慊焉如有失耿營皇之隠憂兮浮切
身之疚疾宜沐芷之芳潔兮以歸毋昏迷於糞壤兮驅
馳宜飲水於華池兮自潤毋習嘗於虎狼兮騁俊宜種
菊於籬東兮卒歲優游毋習嘗彼野葛兮懼外物之余
仇感春秋之川逝兮日與月其相除反視其多過兮越
美人之軌度弗忙遽而言旋兮荏苒歲其將暮駕騏驥
而驂白虯兮揖旬始其為御勾芒蓐收趨走夾余輈兮
祝融用之先路豐隆飛廉共灑掃而從輿兮列玄冥為
犇屬帶浮雲而乘太微兮招搖邈其容與凌崑崙而放
於六幕兮黽徜佯而遊處九陽駕言夕歸兮顥顥洋洋
期泰初而為交遊兮將叱咄乎黔嬴嫓淑申申其証余
兮曰胡為而不為卓行混茫彷像兮徒為訿病求異世
之落落兮嗟倫類之緬邈人斯與而不羣於鳥獸兮巍
巍乎古之先覺帝鴻氏余鼻祖兮惟太宗曰伯陽侯於
薛而姓惟任兮芳澤三王奚仲萊朱之思誠兮左右夏
王洎商武誥明明如日月兮祖乙追於臣扈摰仲氏之
京配兮嬪文公而接魯燦三秀之偕芳兮天香郁乎往
古秦漢世之足蓬艾兮丕南辟於丹陽轔七朝而軋唐
李兮令之作於閩方牓龍虎之肇名兮天荒是破日晻
靄兮粵言旋於故處四百齡兮我祖光祿道蘭洲兮遠
追前躅菊香流兮宜黃中冀體石蓮之剛固兮菡萏芬
專而廣被右史君兮舍月精衣卿雲兮帶青萍信杜衡
兮縈辟芷服荷裳兮腰蕙茝冠獬首兮珥汗青武先祖
兮在楓庭剛百練兮有折視氛朕兮無刑懼前脩兮弗
稱聊相羊兮往行反曰川瀆委蛇道幽通兮波澤淪漪
德涵溶兮清静沉潛漫淙鴻兮泥滓隄防混而窮兮澄
澈滔滔反流東兮浩蕩汪洋惟太空兮邈其無象將何
從兮
東方三大賦(有序)(明)謝肇淛
幼嘗讀孟軻氏之言曰登泰山而小天下故觀於海者
難為水遊聖人之門者難為言嗚呼盡之矣壯而筮仕
齊魯登日觀之峰尋七十二君故事東歴瑯琊之罘望
渤澥蜃氣泱泱然大也歸而道闕里觀先聖廟堂車服
禮器為低迴不能去者久之自詫巨麗之觀巳殫蓬遊
之覯云竒因欲為之賦久而未果越十餘載復以水部
郎治河張秋緬懷舊遊恍如信宿雖文責可逋而心諾
難負迺命之子墨氏聊以張大國之雄風抒素心之一
得云爾其詞曰
桃丘之阿張秋之滸河伯效靈漕轉無迕於是都水使
者謝雉胥却要簿集良朋揮玉麈掉舌端競誇詡徵山
椒之木客與澥濱之漁父莫不揚袂鼓髯盱衡而語乃
命謁者授簡於客曰僕南陬之鄙人無諸之瞢士步局
咫尺目窮涯涘身不脱章縫手未去鉛瀡譬之醯雞之
與窞蛙未覩大都之鉅麗也客將何以教之乃有震旦
丈人吕鉅而興眉軒而颺言曰夫自胚渾既分穹壤斯
位萬物散生高山阸㠔殫九則之丘陵五嶽為最推羣
嶽之共宗亡如泰岱青帝肇基三宫載展上應奎婁下
臨濟兗靈區高峙於東方時巡首見於虞典巖巖然魯
邦之具瞻律律乎坤維之雄冕左挾海上之羣峰右帶
河東之衆巘登其巔也天門三切日觀千尋足堪躡斗
手可捫參夕壺半注菱彩已升天雞夜號踆烏飛淩金
支滉漾翠旂犇騰神光祥靄乍滅乍凝九芒浮動海色
霞蒸&KR1531;眇西眺莽䍚無垠等嵩高於一粟視太華若浮
萍絶目東睇吳越紛綸孔子望見閶門之白馬伯陽遥
噉天目之黃精又有崨嶪竒峰攅羅迆靡天柱籠泉蓮
花獅子屹立而端方者儼若君子之披襟蒼顔而隱弅
者無異丈人之獨跂鴈來而歛翮者回鴈之崿崚嶒龍
蟄而蜷鱗者龍泉之峰碕礒石則虎阜龍文女圈仙趾
為屋為舟磊砢磈礧膚寸之雲生於其趾靉靆氤氲輪
囷縵斐曾不崇朝而雨天下矣洞則白鶴黃華吕公棲
止蓬玄太空最稱絶軌嶽帝所居三千餘里阿閣神房
銀牀玉几金雞晝棲木甲宵跬巖則瀑布高懸於百丈
山椒仰蔽於五花鳳凰之臺碪&KR1095;鵓鴿之壁㠁嵯堯觀
平坦仙閣谽谺鎻雲磴聳瞻魯垓遐泉則天紳垂溜飛
鸞噴華水簾捲霧玄醴澄窪滌塵護駕白鶴碾駝玉女
王母白雲封家湜湜香井潏潏繡池此皆滭沸於潛㕎
或潺湲於淺洼仙人所以飲閬野之雲母韻士所以烹
碧洞之露芽者也若夫西南諸谷洩山霤於渿河梳洗
中溪受黃峴之衆淈桃花之峪旋流萊蕪之源浟湙涓
涓涔涔瀌瀌潝潝合流成河聚毛為掖江南飛芻駢艘
萬億所以省牽輓之勞而轉輸於京邑者豈非此衆川
之偉績也乎至於左右輔翊兒孫羅立亭亭云云梁父
長白石閭徂崍神霄介石社首厜㕒傲來屹崒自燕以
南濱江之北沓嶂嶙峋叢巒硉矹長空隱翠萬里遥碧
咸雌伏而不賓孰顔行而比翼若乃巍嶷等於崑崙竒
勝甲於琳闕積翠中天靈氣超忽位歲星以長生負玄
枵而秉籙隂陽交代以成萬物則豈能貌依稀於松心
寫萬一於筆舌哉是以自無懷氏以降易姓遞王七十
二后恒以仲春之時生長之候至於岱宗禮脩巡狩鯨
鐘鏗鳳羽簉王輅升和鸞奏風伯清塵玄冥屏瞀大官
具祠奉常戒酎燔柴升香繭犢載豆三犧既薦五牲孔
富齋心冥契無聲無臭受天命於皇丘告成功於曾岫
八駿驅馳六龍輻輳日馭後先星旗左右白起封中彩
凝齋後還坐明堂以朝牧守上計受釐介爾萬壽舞鶴
臺空瘞騾草宿金泥彪炳於霞岑玉檢玢豳於雲竇豐
碑記號無非繪鳳之雄文傑壁鐫銘盡是驚鸞之史籕
其有形兆垠堮者千八百餘夷吾之所不知仲尼之所
未究若乃採芝石室伏檻雲墟湘娥拊瑟秦女吹竽絶
穀老翁頭上白光幾尺扶危道士腰間黃散數銖或騎
白鹿於稷丘之室或引素手於神皇之廬撫始皇之松
脂逢五粒攀漢武之栢印合靈符棲心玄宇寄賞清都
唄聲雷震屐跡蜂趨此非所謂羣靈之府天孫之居擅
獨尊於函夏稱雄長於方輿者邪至若絳節昭真碧霞
靈應紺殿翬飛珠宫霞映香闕縹緲以霧蔚彩橋夭矯
而虹靚翟茀鸞驂雲軿鶴乘羽蓋朝引葆幢夕迎夐絶
頂以稱尊號郡國而朝萬姓則黃帝之玉女鍊形氣而
超聖出乎震以化生誕庶品而司命彼其寶馬香轅摩
肩接靷紛紛紜紜貿貿懵懵車載絳幡頭黏彩勝莫不
膜拜踉蹡搶頭蹭蹬禱爾神祗錫之祚胤排虎豹之重
關希熊羆之徵應襯施谷量委輸泉迸雖非鬼謟祭君
子之所不言而肸蠁靈明則字内為獨盛者也
時有垂白海翁聞客之言四顧目笑揚袂而前曰夫泰
山之高也登之而小天下成之不讓土壤斯乃聖賢之
格言固非臚傳之影響然而幅&KR0695;不踰於齊魯登陟亡
過於萬丈律以四履之丘陵誠足稱尊槩以耳目之見
聞豈為無兩使君抑聞登萊之外有大海之沆漭乎粵
自圓儀既覆方軸載序九州聿畫三齊中處阜陸縱横
渤澥環阻百川既導萬壑攸聚東演析木之津西薄青
徐之滸盡章亥之衡弓莫測尾閭竭垓壤之江河咸歸
奥府當乎氣霽四垂雲澄六宇箕伯合喙以亡嘘豐隆
歛煙而弗吐斯時也皛溔沉空漣漪浮縷萬里渺瀰千
流澹泞金翅窺龍精衞振羽練碧際天鏡光凝曙望沕
漠於無涯極蒼垠而莫覩時見金樞理轡以升沉羲馭
浴津而容與纖塵不飛一葦可渡及乎洪飇熛怒靉霼
蒙昏嶽頽駭浪雲涌狂&KR2166;彯沙漰湱飛沫紛紜震雕雷
於鯷壑墜磐石於九閽天軸迴旋而簸蕩地紀坼裂而
飛翻林莽震盪以挺拔岑嶺觸擊而豗喧黑雲人立而
晝吼白波山捲而宵掀既訝羣龍之競奮復疑萬馬之
争奔而其臨崖挺列賓流環抱萬壑爭竒千巖競顥則
有珠磯㟂屺半洋雙柘之羣山顔武沙門漏天華樓之
衆島玄真雞鳴蘇心九臯錯列於波中長山崆峒竹島
鐡槎森羅於湍表岨虎欽漠之兀嶁桑莒管香之□㠡
或踞水逕以當衝或與駛流而爭道率胥徒而避漢田
横之遺址未荒領男女以求仙徐市之舊基可考慕玄
漢武聞萬歲於之罘思過管寧泛孤舟於栲栳成山以
東皆赤秦始皇鞭過海之石橋勞盛絶頂素竒吳夫差
得度人之靈寶滄與濤含嶔岑澓沓吞吐宏淵呈峰獻
㟽此則有口可得而形容有目可得而覽眺者也若夫
舟飄洋外崖絶濤中瀰瀰沆瀁淼淼鴻溶萬里無際八
裔莫窮但知上下寧辨西東人迷紫煒水接蒼穹鑿歸
墟以為壑登天臺而注江吸百川而虚受拔五嶽而朝
宗灌沃焦而不盡尚茹納而無蹤堯潦九至湯旱七逢
金石殫灼淮漢潰洚曾不增其升勺又何減其涓淙至
於艆䑼千尺艅艎百篷翔螭文鷁白鵠黃龍眇若鳬鷖
之泛泛輕如箬笠之飄㯶若乃黿鼉&KR1314;鼊之穴馬銜貝
母之封反踵雕題之國連臂黑齒之邦髦䰕琉球日本
勾戎或屯若丘垤或聚若蠛蠓或巢如燕壘或散知沙
蟲倚雀室以遐觀但見帆前漠漠對鮫人而偃卧惟聞
枕外洶洶檢閱乎東方之秘記庶幾哉北角之閬風蕊
珠琳琅之闕琉璃金玉之宫珊瑚絢采靺鞨輝彤驪珠
不夜紺貝泛空木難硨磲之舶雲精碧髓之叢水碧神
樓之上藥霞裾羽駕之玄蹤安期生每種如瓜之棗劉
華蓋嘗餌伏龜之松延瞰馮脩之賜履冥搜海若之分
封若無若有非實非空此皆意度於茫茫之馮翼不能
目擊於莽莽之澒濛者也若夫水區所産羣醜咸族則
有鮝&KR0008;蟹螺蝦鰳鰻鰒&KR0008;蚶魦鰈鯖䱹蚌&KR0008;&KR0008;鯕蟶鮁
烏蟄鰉&KR4295;龍尾重脣鯿口比目腽肭珍臍鯢鮭怒腹白
姑紅孃仙胎石屋河豚之甘若飴蠔黃之生如簇海參
黝質而柔皮嘉雞金鱗而細肉八帶有脚以行波海牛
以膏而代燭海驢革作雨衣海豹皮為弓韣莫不磨牙
奮爪聳觿瑩甪潛蟄涬溟吐茹渦洑或擅雋於几筵或
稱竒於飣餗故雖微而嬰罟網或至強而膏鼎鑊然取
之者無厭而生之者彌續乘潮杜港遡流塞谷若乃蜃
氣一嘘幻態萬作低者為市㕓高者為樓閣縱者為郊
原橫者為城郭車馬往來旌旐閃爍人物諠轟賓主酬
錯升降浮沉往來斷續頃刻殊形變化儵出巧匠之所
不能形容心意之所未及髣髴如鬼如神非形非物乍
合乍離若滅若没俄翔陽之上升頓煙銷而冰釋若乃
潛蝦依附於鮓身蛟錯出入於母腹石龜之怪夏入海
而冬入山水伯之神戴八頭而垂八足斷鎖飛於歴山
銖錢填於石窟處東海者有鳥身人面之禺&KR1888;居中泠
者有鳥嘴魚尾之潛鵠鰌吸氣以為潮鯨張鬐而成嶽
紅射波之鼇眼白挂雲之龍角七日之首尾未逢千里
之流沙橫骨海童邀路以隂嗥蝄蟓窺途而晝攫天吳
九首以吞舟神龜映夜而疑朒吮血脯膚紛紛颮颮苟
舟楫之不戒或愆祈而負曲或屑没以虀粉若萍流而
不復斯則登萊之海水無流而不收物無類而不蓄可
謂侔八荒而配九圍長四瀆而王百谷者也且夫東海
之中神山縹緲蓬萊壺丘方丈員嶠上摩層霄下絶飛
鳥日月開閉雲霓昏曉泉飛神瀵洞樓靈鷕珠樹長青
玄鶴羣繞此皆上真列聖之居玉女神仙之表其下視
岱宗固不啻卷石之崢嶸培塿之眇小而子乃抗首膏
脣自誇多譑不亦井坎之鼃望洋而長笑者乎震旦丈
人於是衡視内慙語塞而中慓也
都水使者正襟匡坐熱然改容訢訢而顧客曰嗟夫余
以涼德承乏水曹分部齊魯名宿之郊諸客不鄙惠顧
締交乃不聞軌道之讜論罔覩典刑之孤標宣昭明聖
之懿範推轂軼世之俊髦顧獨誇鄉國之山水較廣狹
以相高雄張聒聒鬭捷叨叨雖汪洋以自姿不亦巵言
而無操乎且就二客廣狹而論泰山之雄峙誠不若東
海之混茫矣而東海亦安得定至大之倪稱域外之方
哉吾聞宏垓之外元氣浮游渤澥東注蒲類西流南溟
浩瀚伊連北滮總曰裨海環繞九州九州之外復有夷
區夷區之外瀛海四周計裨海之在天地也不猶一毛
之在九牛而渤澥之又在裨海也僅若山中之一坯水
中之一漚耳而子顧乃譊譊自大以誇朋儔豈不有靦
面目或承之羞乎且山海之區各有封域或峙或流莫
相踰越山處於崇不能逮於下衝海處於窪不能侔於
壇陸况夫五土不止於崇窪九地豈偏於川嶽即盡山
海之神功猶不足裨造化之萬分佐陰陽之亭毒而子
乃舉侯服之一隅其何以當大人之耳目客獨不聞乎
鄒魯之際洙泗之濱有一士焉通天地人挾泰山而超
北海亘宇宙而無倫者乎居吾語女粤自九埏既奠五
緯既經乾用資始坤職化生四選專精而序位兩輪易
景以司明競修職以成化孰互用而兼擎人類既毓禽
獸雜行鴻荒之後舉世瞑瞑茹草飲血搏噬雄横裸形
溷處孰辨彝名頑冥獷獰椎魯愚芒漂枝野鹿畫沙結
繩憒憒貿貿倀倀猙猙啓蒙震睟不乏聖神三皇經始
五帝纘承禹湯文武繼統迭興雖以姬旦之才兼三王
之卓軌亦未必集羣聖之大成於是窮宇宙之斯文咸
歸於孔氏積開闢之粹氣悉會於水精祝高禖於尼嶽
產先聖於昌平摛秘書於玉簡吐瑞寳於麒麟二龍振
鰭而繞室五老揭步以趨庭生際百千萬年之景運身
含四十九表之殊形反首洼面月角日庭河目海口龍
顙斗脣龜脊虎掌脩肱參膺修上趨下望什就升或云
蒙倛之貌或云四海之營既握天而步地亦谷竅而雷
聲生而濬哲幼而通靈設俎豆於嬉戲習禮容於幼齡
小道可觀學琴官於師襄郯子下問不恥聞禮樂於柱
史萇弘雖已從心而不踰矩亦必博學以資多能其生
知也其廣識也則辨墳羊於土缶識楛矢於陳庭考防
風專車之骨對楚江如日之萍商羊舞而齊潦月畢離
而雨零文王望羊之眼商瞿舉子之辰莫不冥通玄載
合契明神猶云鄙事之猥凡豈稱經緯之宏略是以尚
輔世之志於東周試行道之端於魯國委吏量平乘田
牧茁苟吾職之不隳亦足徇乎微禄迨夫三都既墮兩
觀攸戮民歌章甫敵褫夾谷汶陽之田既返慎潰之妻
斯出伊過化而存神同覆載之生育彼女謁之出走雖
無救季世之亂亡實天意之降靈將使建終古之人極
是故聘列國而莫容思吾黨之逢掖躬逢四教之士三
千身通六藝之徒七十或請業以及門或升堂而入室
或宫牆之外望或異代而私淑誨之不倦述而罔作下
緇帷而講求簪縹毫以揚扢刊哲后之典謨定風人之
篇什發明經禮曲禮之遺文揚𣙜先天後天之秘帙至
於春秋或削或筆刪魯史之繁詞垂素王之雅則固游
夏之所不能贊又豈左穀之所測識天降赤虹瑞流黃
玉提命受符為世幽燭乾坤藉以清夷日月為之煥旭
華夏得以生成綱常因而不覆上律節序之推移下襲
川嶽之流矗是以功參四始位配兩儀帝王矜式古今
皈依由函夏以迄於蠻戎悉崇贈諡自神都而及於郡
邑咸薦鼎彝牲醪伏臘蘋藻歲時丹楹有渥朱殿巍峩
上尊啓聖之考妣下庇著代之孫支庶孽多膺世禄弟
子盡入經祠歴三千年而愈顯傳七十世而不衰或曰
尼父宣父或曰宣聖宣尼或曰褒成褒尊或曰先聖先
師爵以王者有至聖文宣之殊號爵以公者有鄒國隆
道之異詞至於聖裔雲仍言揚行舉自致青雲之上克
纘神明之緒彪炳奕赫未勝指僂若乃大宗世嫡蒙庥
席庇魚貫蟻登榮名無既稱君戰國執圭漢世洎封公
於唐朝旋失爵於五季及乎炎宋再續如綫之宗至我
皇明益重衍聖之裔爾其從事督郵之相承令尹丞簿
之更代博士學錄之流教授判司之類則又旁及於分
枝衍𣲖之親槩錫於去國離鄉之系若夫皇綸睿藻之
薦頒金帛土田之渥賜復其庸調寬其賦税廣設卒史
以供園廟之役優蓄田更以專畎畝之事則又獨厚於
明時超出於前禩者也至乃途窮西狩家喪東門兩楹
叶夢梁木招魂返斗樞於天表歸聖體於四源山陵衍
沃卉木芬蕃柞枌榆杏五味毚檀女貞雒離茝芷薌蘩
弟子殊域移種廬墳青蔥匝地蔚薈干雲上絶羽毛之
跡下斷荆棘之根丹書發張伯之隠情甕稽七璧白兔
奪始皇之虐魄神護九原聞虚空絲竹之音因得經書
於故壁歴秦漢干戈之後尚留硯履於來孫子貢親樹
之遺楷雖枯而不朽宣聖手植之古檜屢燬而猶存想
六弓於矍相之圃景平準於中都之門闕里望隆於京
室杏壇高擬於天閽迄於今二千餘年百靈之呵護如
故在天之靈爽常聞雖荒山窮澤之叟披髮左衽之邨
莫不瞻景行而𢥠惕企遺蹟而咨欣由此觀之則自生
民以來不但三皇五帝無以駢武於尼丘即彼九土八
維何以比蹤於曲阜而二三君子顧乃或䜕岱嶽之至
高或詫東海之無隅各尚堅白之詞爭騁談天之口自
吾孔子視之豈不若濎濙之末流峛崺之岣嶁也乎於
是二客目駭耳回神㥏色忸跼蹐而起曰予誠齊人也
知有山海而已不知闕里之廣大亡出其右請自今以
往不敢不齰其脣謹負牆於魯諸生之後
農桑
瑞粟賦(有序)(元)任士林
翔鳳蔣東蕘家刈粟長沙塘之上得一莖七穗焉東海
任士林聞而賦之曰
長塘之陽維粟穰穰匪駢匪枝七穗一莖匪雨露之私
匪神氣之賊維君子之臧天揭之祥牝牡異宇卉蕊間
芳豈不偶見妖人之狂拱桑理木岐麥穎禾世衍時成
瑞出則訛今兹歉乏民蝕吏苛七穟在壠賁此坡陁悝
盡地力畮益三斗穗不七兮民害以厚錯實塞下日輸
百萬穗不七兮民竭飛輓蔣君之仁充然畎畝和以從
兄孝以奉母日服其鎛地亦發漏百里牛肥仲尼羊茁
視粟知人田父孔悦何以繪之維北有象誰與紀之竹
林穰穰
嘉禾賦(明)陳經邦
粤我皇帝之統天御㝢也念稼穡之維寳實祀食之兼
資詢哲王之遺軌紹千畝之令規闢禁籞之閒壤陳帝
籍以耘耔簡伯禹以疏渠擢后稷使敷菑歌邠風之詠
賡良耜之詩青壇時莅方社歲祈協風赴候甘澍遵時
秔稌旆旆而連疇穜稑油油而布野繄天心之降康復
呈祥於霛稼或同本而雙岐兮或一莖而三穗或如鳥
翼之並舉兮或如冠緌之雜隊或葳蕤而如旄兮或蒙
茸其如篲含玉露以垂芒兮搖金飇而委穟唐畝曾不
足與倫竒兮中牟之庭亦為之掩瑞秋日惟莫我稼既
同農正陳終籍之禮甸師董築圃之功迺兹禾之匪常
羌未穫而先逢於是穡夫愕眙稻人動色采采洊多以
告后稷稷曰異哉惟帝之力皇帝方崇畏秉冲遜膚謝
美維在廷小大臣工咸拜稽首而進稱曰陛下聖德沕
潏汪濊覃浸含生延及區外協氣旁魄嘉禎繁會時宜
日中之豐祚履陽來之泰素毳斑文紫莖朱英之瑞畢
露於黃輿卿雲景曜甘液靈霙之慶續形於蒼蓋史未
覩其停書圖無得而勝載今兹嘉禾見休意天之所以
降祺禔福於陛下者其未艾歟且禾之為言&KR1777;也其用
食也於以徵四海太和之極焉於以兆萬年玉食之吉
焉顯鑠哉此之為符也而可竟抑哉臣聞夏道聿隆於
躬稼姬業始衰於不藉二季以還田功疇即處崇者昧
畀居盛者躭佚生民之所天罔聞上帝之嘉盛曷急於
惟我皇特崇斯道勸稼穡以固本供粢盛以致孝具二
美而臻祥爰嘉禾之來告宜欽承夫靈契用榮施乎顯
號皇帝乃覽庶僚之閎議啓瑤簡以攷詹穆然發德音
曰予一人之親田也重郊廟之嘉薦懼普淖之弗涓賴
人和而神福獲嗣歲以有年其薦之於羣廟假宗祝以
獻虔乃登於豆乃肆於筵芬馨郁烈精淑吉蠲奉盛以
告列祖皇然蓋不必誇北里之禾而固已取嘉種於天
田矣微臣覩符物之衆變歎皇德之廣博敢陳美而為
之歌曰聖皇䘏民祈屢康兮聖皇崇祀時孝享兮嘉禾
數穗登我場兮周典同穎詎足方兮厥產何從天降祥
兮載歌曰其祥惟何爾玉食萬方兮荷天之禄爾受命
長兮千秋萬祀壽考無疆兮皇乎皇乎其永有慶兮
宫殿
擬雝肅殿賦(明)余繼登
於維皇聖昭纘丕基含冲保泰挺妙繼離覃棲心於堯
舜復授政於臯夔四海仰休明之治八荒無桀鷔之夷
雖駿烈有聲已赫乎其罕儷而鴻功不宰且惕然而思
危謂王者宅心非至和無以運雍熙之化而聖人主治
必至敬斯能行兢業之思爰建華堂而息晏仰宗周后
以作師象紫宫之博敞揭華表於棼楣緣雝肅而命義
示羹牆之在斯爾乃觀於秘殿煥乎莫儕華榱文礎繡
栭層階聳棟浮於雲表抗應龍於天街簷阿爓朗而晃
日甍標回翔而遡&KR3167;眇渥彩兮翼布絢纖縟兮㮰排嶻
嶪嶙峋即之而愈麗宏闊爽嵦望之而彌佳蓋聖人有
作誠陋彼栢梁之導侈而君子攸躋真無慚恭默之思
齊若夫祥煙鬱蔥曙光掩映鳳闕雲流螭頭塵淨欣玉
&KR1456;之如瑩驚金碧之可鏡天子乃澹然無為淵乎守正
盎若保傅之親惕如臣寮之諍或端恪以凝神或優游
而若性上繹夫典謨之所稱緬想夫雅頌之所詠時則
和風細細其縹緲爐煙藹藹而氤氲左圖箴戒右列典
墳無衆動之轇轕靡庶務之紛紜念操舍兮少異即理
欲之攸分慄慄檢制亹亹憂勤雖冕旒未垂而戒慎不
睹非懸&KR0008;未塞而恐懼不聞若將密存養之力豈徒襲
泮渙之文如德行之有覺詧人道之無競業欲軼駕於
殷周心思踐迹於孔孟握彼化機刔厥心病身期範于
壼闈孝求越乎温凊戲豫馳驅恐終累乎大德出王游
衍每顧諟夫天命無乖無戾罔間以私亦保亦臨惟純
乎敬義勝欲以迪吉狂克念而作聖未往慮復履平思
陂華燭耀庭而不役耳目藻繡裛扈而不厭綺羅知安
居者易逸逸則肆肆則不肅而其政無序尊居者易恣
恣則暴暴則不雝而其政必苛令德温温若下民之我
虐小心翼翼悦上帝之予睋豈若别舘離宫如漢家之
營枍詣瑤臺瓊宇似孟堅之侈馭娑維一念之允塞其
萬邦之咸和鏡海㝢於庭階洞隠微於目睫法闔闢於
乾坤順隂陽以調燮動靜交修和敬克協彼文王之至
德百年仰道岸之先登而我后之純心千古見心源之
相接景芳摹於前聞昭休光於奕葉必使聖心頊頊若
盤璧之捧持王道平平似和氣之浹洽乾乾惟時孜孜
不息志罔怠於燕私心不違於終食無怠無荒惟玄惟
默履道以合天中洗心而建皇極蓋將臻郅隆於淵穆
而不出戶庭運上理於篤恭而不大聲色奉三無私為
九有式赫赫王室信矣為萬邦之方煌煌帝居豈曰作
下民之慝通清風於自然霈淳化於莫測俾感德之民
欣欣幸吾王之休載筆之臣喁喁頌我后之德皇圖握
而有永嗣服昭而為則
雝肅殿賦(明)沈自邠
我皇上躬神聖之至德撫盈成之丕基醲化曼衍淑景
重熙儼垂裳於九五躋四海於清夷猶且惕然靡寧穆
乎深思大庭臨御之時既勵精而聽治清蹕游娛之地
亦援古以為師乃有秘殿屹兮&KR1936;峗配紫微而為輔翼
閶闔之宸居雲霞高護於飛棟日月纔經於兩楣茄葉
並秀井蓮倒垂隆崛岉而干霄赫熠燿而承曦若其朱
軒宏敞繡栱參差左坪右墄阿閣重階黃金照耀乎璧
璫文石設砌於隒厓匪高居而深拱爰緬想而興懷惟
璇房之窈窕時恭默而心齋俛仰千載古人與偕爾乃
錫雝肅之嘉名憲緝熙之往聖依玉陛以交輝揭金書
而朗映於惟文王實基周命在宫在廟不以幽顯易心
亦保亦臨不以隠微惰行顯西土而光四方肇洪圖而
膺新慶故奕世載其休聲而詩人見於歌詠惟璇題赫
矣其高標故往迹昭然而可鏡於是我皇覽大義繹前
聞既觸目而惕衷思嫓美於周文起居惟時收神明於
獨照瞬息有養絶嗜欲之紛紜秉精禋於一念昭明德
之苾芬孜孜乎合夙夜而匪懈秩秩乎執圭璧與玄纁
庶對揚於祖考奚晏安之足云若乃萬幾之暇心閒神
定御兹殿之崇深爰游心於清淨時旁覽乎奏章欲圖
維乎庶政處宥密之中而不敢小康當清晏之時而作
所惟敬運大寳而無為守中心以至正想夫玉輅戾止
秘殿嵯峨撫五絃之琴奏南風之歌如春暘之照物如
大道之無頗左圖右史博稽古今之籍仰觀俯察心諧
天地之和至若隠几而思兢兢業業防侈泰之或生保
基圖之煒煜雖廣厦細旃之日乃稼穡艱難之在睫猗
文治之綦隆由和敬之允協兹皇德之同符貽芳規於
後葉於都乎千百世之心源恍一堂之相接固已陋未
央之侈靡嗤長楊之游獵而猶師戶牖之銘嚴時幾之
敕命元輔以作箴敞御屛之左側以為敬不可忘和不
可極陳之座右豈山明水秀之形容置之目前盡制治
保邦之彝則由是至治臻太和塞八表安瀾六服承德
含哺鼓腹興擊壤之謠物阜時康並華胥之國過郟鄏
之卜年歴萬世而垂式惟兹殿之岧嶤配皇祚於千億
辟雍賦(元)趙篔翁
繄昔太上元氣渾淪巢居穴處抔飲汙尊睠民風之太
簡尚修道之無聞迨夫聖人作天秩分闡王化宣人文
於是天子有教學之宫辟雍取仁和之義乃若米廩申
規瞽宗庀制庠開上下之别膠立東西之異偉四代之
從宜逮宗周之大備雖襲禮之靡同莫不以化民而致
治乃闢旋丘乃疏辟流宫翼翼以煥煥水汨汨而滺滺
帶以蒼藻之維梁以文鷁之舟天子乃輟萬幾之清燕
乘六龍而下游建翠華之旌驂赤玉之虯宗伯導儀冢
宰告猷蕩埃塵於祥飇扶靈雨於華輈擁橋門之觀聽
馳耋艾於道周隆國老之錫養陳醬酳與遐修執經訪
道載惟載謀飭胄子以育才警昕夕之藏修虎闈齒序
崇卑是儔故將示天下以長長亦以戒挾貴於諸侯於
斯時也咸英振綴兆具四術崇六藝舉人稷禼家伊吕
搴秀連茹揚翹接武豈惟移風俗而厚人倫蓋藹藹乎
庇民而尊主者矣嗟王澤其杳眇倏蒼籙之不辰方羣
雄之角逐宜冺道於嬴秦炎祚龍興斯文蠖伸蕆祠魯
之令儀垂遠謨於後人既而諮賈董禮晁伏東觀延英
石渠啓櫝駸駸乎永平之風亦庶幾乎雍穆或乃擿臧
綰之微疵詆韋匡之靡淑曾不思開四百禩之丕基不
猶愈於一瞬而失鹿者乎當塗靡典午微世變降而孰
徵鬱余心之忸怩幸闢館於天策攬英髦而濟時固末
造之詞華寧解紐於四維叱諸生而正色猶足以扶六
代之衰慨元龜之如彼撫既往而太息嘗管窺於玄造
欽世皇之御極膺同文之休運聘授道之閎德伊洛泝
源泗沂涵澤體成始以成終圖象魏之東北位素王於
清廣敞六館之嚴翼既嗣世以告成蹇詒謀之典則我
聖皇之有天下也跨周步商超虞軼唐以揚耿光以風
四方材有造而必掄德無遠而弗彰方將簡廉能登雋
良潤皇猷明憲章弘祖烈於萬古冠文治於百王顧辟
雍之涵育宜愈久而彌芳小臣拜手稽首而獻歌曰辟
宫峩峩兮辟水沄沄聖功之崇兮聖德之醇食我教我
兮惟師惟君萬世無斁兮以壽斯文
雲臺賦(有序)(明)唐肅
敘曰永平三年上思中興功臣詔圖畫高密侯禹以下
二十二人於南宫雲臺又詔王常等四人亦與列焉蓋
彰先帝興復之大業報諸將佐命之茂勲也臣備職文
臣獲目盛典敢敷揚國家之休美作賦以頌其詞曰
惟我大漢之中興也世祖光武受命南陽天祐聖皇篤
生俊良偉四七之協運紛列宿之揚光風驅九縣電掃
八荒嘘炎精於既泯綴皇綱於已亡信乾坤之再造耿
日月之重光於是超河跨嶽定都東洛闢百王之荒屯
紹天地之創作念酇侯示威之語法高皇貽後之略禁
籞既森館榭斯拓紛輪奐之相連壯京畿之弘廓實有
雲臺峙於南宫層構百仞飛甍九重干雲霄而聿起據
厚地而莫窮岌嶪崛岉崱屴穹嶐遠而望之若巨鼇之
戴峯煒煜翕赩璀璨曈曨近而察之若大鵬之運風爾
乃歴華表周禁掖排金鋪陟丹級躡天路以上征駕飆
岡而止息忽儻閬以神驚俄眩耀以精惑其壯麗則雄
梁駕空飛宇成虹綺疏汨越以龍垂藻井纚綴而霞融
阿閣結搏桑之暾旋室包廣漢之風文櫨磊落白間玲
瓏流景周章晃光内冲其高峻則造閶闔陵紫微接文
昌之上宫連庫樓之下闈帝君度景華蓋垂輝流河漢
於廉隅宿星辰於戶扉祥雲覆其端瑞靄散其陲溢氛
埃於下土參寥泬而無依斯嘉名之攸錫表崇重之莫
齊邁通天之舊制陋眺瞻之故儀蓋將時觀遊以安玉
體節勞佚而恬聖思非窮奢而極侈實經久之良規迨
夫原陵既成聖皇踐位懷先業之有在慮洪勛之罔示
既尊饗乎嚴考復慨思乎羣乂或攀龍以既遐或食土
而猶貴皆戮力王室翊佐宗社助成大業功高節偉雖
旂常著名尚乎古典鼎彝勒辭見乎往史慮旌報之未
敷期昭著於無已追維西都孝宣之世圖麒麟之傑閣
報股肱之休美不於焉而取法亦奚訓乎後嗣於是敕
有司集繪工即斯臺之雄壯寫丹青之肖容乃曰鄧禹
勤勞維汝首建大諶協我丕緒嘉厥績之孔懋冠羣賢
而莫伍維漢與光全師歸土維霸與俊摧莽之旅恂守
河内運餉有度鐔討盧奴尅期而取好畤還定於齊涿
陽夏安集於三輔參蘧奏雁門之捷全椒復江淮之宇
岑彭破述樓船西下祭遵克嚻偽黨斯沮祝阿奮於銅
馬阜城振於朱鮪劉耿邳彤之贊討朱祐蓋延之效死
曰萬曰景曰劉曰李河北邯鄲咸有可紀先登深入有
若賈銚陷陣搴旗實為宫武至若王常率衆以來輔李
通效力以佐兵竇融之慕義保民卓茂之治邑有聲是
非一時之令器實蓋世之庸勛雲以龍興風以虎從或
周召之象德或方虎之齊功躋吾君於湯武之聖軼斯
世於高宣之隆宜乎表著乎姓氏貌寫其英風煥弁冕
以相輝森劒佩之青蔥進四臣以就列溥恩寵之大同
隠馬援而不與表宅心之至公將俾聖子神孫紹圖繼
歷知祖業之囏難思守保之靡忒司干城者亮選乎多
才處廟堂者允擇夫有德秩秩五朝濟濟列職亦復慕
效而希恩想像而作式信聖皇之制作實萬世之準極
豈徒侈夫衮繡之文章棟宇之赫奕志垂訓之大義擅
一時之華飾哉亂曰赤符應期白水龍飛興皇基兮列
宿降靈揚光耀精翊聖明兮惟聖繼聖重熙累盛思佐
命兮煌煌曾宫丹青厥容表勛崇兮翼翼中興天開日
明慶君臣兮匪君弗食匪臣弗乂訓後世兮猗我帝室
千禩萬歷與天則兮
麒麟閣賦(有序)(明)朱右
大漢甘露二年海宇靜謐國家無事戎狄四裔罔不賓
服臣順於朝上乃思股肱之美贊翊惟勤詔繪一十一
臣於麒麟閣仍署官爵姓名曰大司馬大將軍博陸侯
霍氏大司馬衛將軍富平侯張安世車騎將軍顏雒侯
韓增後將軍營平侯趙充國丞相高平侯魏相博陽侯
丙吉御史大夫趙平侯杜延年宗正陽城侯劉德少府
梁丘賀太子太傅蕭望之典屬國蘇武用旌忠良昭乃
勲烈俾垂刑世世臣幸際昌期仰瞻盛舉抃躍之餘謹
拜手稽首而獻賦曰
客有鄒陽生覽四極放東瀛道出褒斜憩於西京造司
馬大夫而問曰蓋聞聖皇之統御也道德以為澤禮義
以為輿動不謀身侈靡是規土木不作丹堊弗施今年
命左馮翊右扶風即麒麟以繪像而粉飾乎儀容擾庶
役鳩衆工務美麗壯觀而為是不急之功恐非所以示
外夷宣皇風蒙竊惑焉大夫筦而笑盱衡而言曰何客
惑之滋甚邪客不遠千里觀光上國覽宏規之博大而
終莫之所得將君臣以自私而不知報功以崇德敢述
一二請留更僕生曰唯唯大夫曰在昔季世生民無主
暴秦吞噬土殖封豕窫窳其人民桎梏其疆宇糜沸四
海磔裂同氣元元為之不起於是下民哀籲以叫號上
天降監而眷顧致命於我高祖高祖乃順天威奉帝敕
叱咤生風揮霍斗極雷動電發機觸焱疾提劒而大呼
民用以息遂度弘基恢帝業尊中國垂累業酇侯址基
而經營奉春夾輔以贊協迺被廣路建宫闕倣太微之
紫垣象陰陽以開闔乃考衆工撛瓌材畫堵成制天漢
昭回楩楠豫章水陸而並徠迺植砥柱構桷榱樹棟桴
之高驤軼風雨於飛埃抗驪龍之雄吻凌雲烟於紫霓
架虹梁於天半殷九堫而出雷逼星辰而欲近目炫轉
而意迷繚以周圍之崇墉承以墄平之三階石渠通其
傍金馬峙其西天禄接其右白虎緣其隈環列乎未央
之宫隠映乎昆明之池聯屬建章嶻嶪乎崇臺接宣温
俯清涼睇金華控玉堂儼神明之所居覲咫尺之天光
世宗孝武重熙累洽錫嘉名之孔彰昭靈瑞之既獲斯
閣之剏於國初而麒麟之名實元狩而有作維我皇上
聰明天啓衷斷如神思廣漢道以昌後人於時腹心干
城股肱臣隣殫謀竭慮效忠致身顯功名於當世咸際
會於風雲有如博陸侯仗義秉節定萬世策豐功盛烈
宜尊之而不名俾冠羣列張以忠勤韓以有守充國之
制敵振威魏丙之廉貞忠厚同心輔治垂裕不朽劉杜
之材智梁蕭之經術蘇武之節不辱炳炳乎嘉績其命
繪事乃審厥像著其爵秩具爾瞻仰示之以勸功因之
以昭賞率爾後昆表表相尚誠曠古所未舉而漢世之
人望也猗歟盛哉且以形旁求良弼是賚太常之紀崇
勲惟勵大享先王功宗厥配使黃河如帶泰山如礪金
匱石室之藏昭貽後裔孰若儀刑赫赫照人耳目凜凛
英氣照爛若爥殊渥寵榮莫維此之極也豈鯫生俗士
所能測識哉客乃樂乎有聞如得而嘻撫手扼腕願起
而頌之頌曰維天惠民篤生聖神承之以良弼統臨萬
民爾公爾侯維大夫庶士罔俾不順媚於天子明明天
子民之父母以君以師以教以撫乃資爾弼以長育其
下總總爾民莫知所依彼飢欲食彼寒欲衣姦邪罔聞
知以毒害殘糜維天降康乃致命於聖皇克生明良定
爾下土方左右先後奔奏帝傍帝業是將維漢室再昌
帝思臣節不顯忠烈非私有其功用臧羣哲有閣斯傑
載岌載嶪麒麟效靈繢事孔列高風以不滅
室宇
味經堂賦(有序)(元)陳旅
國子祭酒南陽孛术魯先生記味經堂以教其子而屬
余賦之其辭曰
人文疇宣昉庖犧兮犧曷為庖物之頤兮先精斡流有
不可象索而聲窺兮神皇示人以至味匪顓火於釜鼒
兮疇豐吾經味五而和六兮淳母淳熬雜然前陳兔薧
之備滫瀡之沃兮鼎俎不薦在韋竹兮七挾不運載吾
腹兮然而骨肉之滋匪酸甘也氣味之息匪苦鹹也味
於舌者羣所餤也味於心者吾攸屬厭也緬長松之丸
丸兮維禳之臯春雲蓊其承宇兮維書之庖宇有令子
兮靜且弗教人方噬胏兮子之澤也以膏人方歠漿兮
子之醇也以醪有畜之殷有澤之精兮子之食飲也恒
取足而靡勞若夫大羹在豋玄酒在匏則吾將從先生
求以遂吾染指之饕也
賓月堂賦(有序)(元)任士林
永嘉葉伯幾士林識之西湖之上清風襲人真畏友也
未幾遂為吾州師出其翁賓月堂圖俾賦之翁既分教
江西遠在千里猶未覿也其詞曰
南雁主人既堂成之夕天宇清新玉露横陳若有人兮
駕言征東徘徊斗牛歌舊雨之不來歎浮雲之於我將
有謁於主人之堂於是蜚廉揖至大夫掃門初猶讓登
顏色未分久乃拾級流光若齊主人方坐堂上仰見玉
人顧而樂之罷琴與書三揖入幃作而曰靜而清默而
明不將不寧應物無形此佳賓也吾嘗遇子逝川之上
不沉不浮與時俱流又嘗覿子東山之巔不磷不緇清
風自怡子不我賓而賓於誰今夕何夕寧不我規賓亦
從容不覺前席若有言曰吾聞皎皎者易汙盈盈者易
虧潛雖伏孔之昭明吾誠也食而見更而仰過吾資也
是故大白若辱愳陰滓之或來也大盈若冲信滿盛之
必移也吾知吾情而已又焉以規子為主人起謝入而
謀諸婦洗觥具杓與賓相屬主人起飲賓不語主人起
舞賓不傴對影成三賓不去於是歌太白之詩屬坡仙
之句鸜鵒更寒天河東注主人既醉而寐賓去不顧
御定歴代賦彙補遺卷九
