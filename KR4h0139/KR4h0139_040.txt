欽定四庫全書
御定歴代賦彙卷三十七
都邑
齊都賦(魏)徐幹
齊國實坤德之膏腴而神州之奥府其川瀆則洪河洋
洋發源崑崙驚波沛厲浮沫揚奔南望無垠北顧無堮
蒹葭蒼蒼莞菰沃若瑰禽異鳥羣萃乎其間帶華蹈縹
披紫垂丹應節往來翕習翩翩靈芝生乎丹石發翠葉
之煌煌其寶玩則玄蛤抱璣駮蚌含璫搆厦殿以宏覆
起層榭以高驤龍楹螭桷山岊雲牆其後宫内庭嬪妾
之館衆偉所施極巧窮變然後修龍榜遊洪池折珊瑚
破琉璃日既仄而西舍乃反宫而棲遲歡幸在側便嬖
侍隅含清歌以詠志流玄眸而微眄疎長褏以合節紛
翩翻其輕迅王乃乘華玉之輅駕玄駮之駿武騎星散
鉦鼓雷動旌旂虹亂盈乎靈圃之中於是羽旌咸興毛
羣盡起上蔽穹庭下被皋藪
魯都賦(魏)劉楨
昔大庭氏肇建厥居少昊受命亦都兹焉山則連岡屬
嶺曀□峽北紫金揚輝於鴻崖水精潛光乎雲穴岱宗
邈其層秀干氣霧以高越其木則赤桋青松文莖蕙棠
洪榦百圍高徑穹皇竹則填彼山根陔彌阪域蒙雪含
霜不渝其色夏簜攢包勁篠並殖翠實離離鳳凰攸食
水産衆夥各有彝倫頳首華尾豐顱重斷戴兵挾刃盤
甲曲鱗且觀其時謝節移和族綏宗招歡合好肅戒友
朋蛾眉清眸顔若雪霜插曜日之珍笄珥明月之珠璫
舞人就列整飾容華和顔揚眸眄風長歌飄乎猋發身
如轉波尋虚騁迹顧與節和縱修褏以終曲若奔星之
赴河及其素秋二七天漢指隅民胥祓禊國於水游緹
帷彌津丹帳覆洲蓋如飛鶴馬如遊魚應門巖巖朱扉
含光路殿巋其隆崇文陛巘其高驤聽迅雷於長除若
有聞而復亡其園囿苑沼駢闐接連渌池分浪以帶石
垠文隅瓊岸華玉依津邦乃大狩振揚炎威教民即戎
講習興師絡幕包括連結營圍毛羣隕殪羽族殲剥填
﨑塞畎不可勝錄
趙都賦(魏)劉邵
且敝邑者固靈州之敞宇而天下之雄國南則有洪川
巨瀆黃水濁河發源積石經拂太華灑為九流入於玄
波其東則有天浪水府百川是鍾包絡坤維連薄太濛
其北則有陶林玄壇增水冱寒其西則有靈丘平圃斜
接崑崙其近則有天井句注飛狐太行璀錯&KR0008;珞屬阜
連岡龍首嵯峨以&KR1293;鬱羊坂崙&KR3057;以&KR1478;嵣清漳發源濁
滏汩越湯泉涫沸洪波漂厲爾乃都城萬雉百里周廻
九衢交錯三門旁開層樓竦閣連棟結階峙華爵以表
甍若翔鳳之將飛正殿儼其造天朱櫺赫以舒光盤虯
螭之蜿蜒承雄虹之飛梁結雲閣於南宇立叢臺於少
陽及至暮秋陟冬朔風烈寒猛豺鷙攫鷹隼奮翰國乃
講武狩於清源駕騖冥之駿駮抗沖天之旌旃北連昭
餘南屬呼池西眄太陵東結繚河然後嵠子放機戈矛
亂發决斑鬐破文頞當手斃僵應弦倒越爾乃進夫中
山名倡襄國妖女狄鞮妙音邯鄲才舞六八駢羅遞奏
迭舉體凌浮雲聲哀激楚其珍玩服物則崑山美玉玄
珠曲環輕綃啓繒織纊綈紈其器用良馬則六弓四弩
綠沉黃間堂嵠魚腸丁零角端飛兔奚斯常驪紫燕豐
鬛确顱龍身鵠頸目如黃金蘭筋參精迅躡飛浮軼響
追聲若乃至季春元巳辰火熾光挺新贈往祓於水陽
朱幕蔽野綵帷連岡妖冶呈飾顔如春英
揚都賦(晉)庾闡
子未聞揚都之巨偉也左滄海右岷山龜鳥津其落江
漢演其源&KR0008;金標乎象浦注桐柏乎玄川昔勾吳端委
延州儷臧高讓殆於庶幾英風亞乎潁陽土映黃旂之
景巒吐紫蓋之祥巖棲赤松之館岫啓縉雲之堂龍符
焕而夏德興羣神萃而玉帛昌也天包龍軫地奄衡霍
玄聖所遊陟方所託我皇晉之中興而駿命是廓靈運
啓於中宗天綱振其絶絡於是乎源澤浩瀁林阜隱薈
彭蠡吞江荆牙吐瀨赴三峽之隘洞九川之會泮五嶺
而分流鼓沱潛而碎沛漨渤灪滃潢漾澭涌驚波霆激
駭浪山動東注尾閭呼噏洞庭茫若雲漢窈若青城其
山則重岡峨屼峻嶺嵦崿陽侯鱗萃龍濤綺錯嵭&KR1293;磊
砢嵬峞蟠薄旁帶千溪下周萬壑木則灌以杞梓被以
沙棠結根九疑布葉天柱林為五嶽之苑材為八都之
府埽飛虹虧陽景拂白雪而增翠凌廣莫而敷穎竹則
䉁風箘簵篠簜林箊單棘箜□蓊蔚蕭疎貞條捎風勁
節集霧望之猗猗即之倩倩蒼筤之竿東南之箭其林
可遊其芳可薦草則陵苕海藻山英江蘺綸組菁茅繁
露卷施獸則騊駼狻猊鋸牙披蹄登重巘蹲嶫嶬噫氣
則風生噴沫則雨灑其間則有騰猨夭嬌閃儵柯杪風
母果然星流電遷或凌虚赴絶或繚繞希閒鳥則鷦鵬
孔翠丹穴之羽鳴鳳自歌翔鸞自舞魚則鮫鱣□鮪比
目鱨魦修鯤横海長鯨偃波其中則有靈蛟白黿之族
種繁六眸類豐三足鸚螺蛻骨寄居負螯餘泉如輪文
蚳如琢果則黃柑朱橙楊桃枇杷林蔚八桂之叢色燿
三珠之華爾其寶怪則有瑶琨琅玕青碧素珉陽珠散
火隂甲潛珍雲英水玉錯燿龍鱗焕若金膏晃若燭銀
琉璃冰朗而外映珊瑚觸石而搆翹牙簟裂文於象齒
火布濯穢於炎焱西徂石城則舟車之所混并東盡金
塘則方駕之所連箱其中則有龍坻華屋晨鳬之舸青
雀飛艫艅艎鼓柂鷁首鋪於黃宫盤蛟纏於赤馬爰有
蘭堂華室高門重構羅鼎玉食絲竹並奏龍驥汗血於
廣塗朱輪擊轂而輻輳
劒閣賦(唐)李白
咸陽之南直望五千里見雲峯之崔嵬前有劒閣横斷
倚青天而中開上則松風蕭颯瑟䫻有巴猿兮相哀旁
則飛湍走壑灑石噴閣洶湧而驚雷送佳人兮此去復
何時以歸來望夫君兮安極我沉吟兮歎息視滄浪之
東注悲白日之西匿鴻别燕兮秋聲雲愁秦而暝色若
明月出於劒閣兮與君兩鄉對酒而相憶
錢塘賦(有序)(宋)葛澧
錢塘據東南之都會號天下繁盛之樂土其山川之秀
麗井邑之浩穰人物之豐饒景槩之美詳詢熟覽實浮
於名攷按圖籍見於前人之稱述備矣因摭其大略總
而賦之其辭曰
茹華大夫遺棄歊塵采擷芳英窮足力之所暨徧九垓
而週行想見東南之域有名區焉據一方之都會萃萬
景而敷榮贏糧首塗洊罹寒暑始入其城徜徉踸踔四
縱觀矕紛錯呈露莫能識覽目眩神聳惕慄而驚稔聞
摛藻先生謝迹人寰屏除俗慮繹黃庭之秘術韄征僑
之高趣眠雲嘯月隱林泉之勝處廼滌垢齋心鞠躬緩
步徐屆衡門情懇厥故曰先生高卧久矣蘄有攸聞願
洞開而悉諭先生囅然笑曰視子辭氣若有所覩有弗
當於中心者乎豈生於偏城下邑而未究雄藩巨鎮之
浩穰也邪子來前予語汝粤若一氣肇分二儀聿建有
清有濁或合或散凝為山嶽融為河漢五方各殊號名
爰辨鳥策篆素文該迹備顧兹都督之大府上當星紀
之躔次驗夏書之所別為揚州之内地春秋之際屬吳
春秋之後屬越嬴秦統於會稽歴世藩於東北至陳始
建錢塘之號當隋重置杭州之額總管府立於仁壽初
餘杭郡更於大業末唐武德時因名於開皇李子通後
嘗陷於公祏及貞觀之休明隸江南之疆埸開元中分
東道之採訪乾元末歸江西之觀察厥後景福間剏鎮
海軍之節度聖宋淳化制寧海軍而改易有山有川有
市有廛提封千萬井丁壯幾萬千景槩之佳美百物之
富繁可指而言焉七雉維高數尋維厚矗然屹然長雲
斷岸敞以高臺穿以㢋竇甃以陶甓覆以鴛霤其出入
有譏其啓閉有守内足以衛居止外足以禦戎宼周袤
連亘五十餘里眈眈然虎踞麟伏羅峯列岫是為州城
城中則有東西之陌南北之阡四達之衢九出之逵開
通且長方軌是夷清流中貫蕩漾漣漪畫船來艤郵亭
枕漘講禮會別去思披雲寶石七星清輝吳門彩虹横
帶欄楯夾烝嘗樂延寶千秋普明清湖衆安通仙都亭
綺分瓜列各撫界分時則有壩南壩北東城西城開道
奉國温泉水明中棚清波朝天清平廵邏糾集晝警宵
繩剖析途巷標題坊號時則有通和延福廣文常慶興
禮會昌義和從訓慈孝清風安國延定通寶豐財紫雲
立政大書深刻誇詡爭勝坊中則有塈茨之垣墉肯剏
之堂室上棟下宇以避燥濕欂櫨關鍵以輝地闑綠忩
朱扉畫簾繡幕聳樓閣兮千門業綺紈兮萬閾或對牖
而胥瞰或面水而穩植崇庳列峙交錯雜出如櫛密比
如鱗疊集人家於焉而樂生稚艾於焉而燕息鑿井渴
飲實廩飢食漢志載用物當足之言隋史有尚禮惇龐
之說牧之具甲於天下之稱居正敘繁會雕麗之迹邑
屋華麗文忠公之記可稽萬屋相誇王文公之詠紀實
蔡侯云為一都會呂公云為天下劇伯鳳言地多竒勝
沈立言人物安逸世守良工競精舊業繢畫函韗刮摩
塼埴裂帛之槻裁木之䤨剏物器具交持遞挈百所為
備纖微罔闕背窳就攻豐阜積墆學古者不知力農之
勞通鬻者不知技巧之法熙熙陶陶含哺鼓腹沐浴皇
靈優游化國其阜通雜賄懋遷化居則建垂旌之思次
分朝夕之三市旗亭五重俯察百隧列族聯羣聚貨通
闠陳設有所次敘有地度量有式偽飾有禁大質小劑
亮執其言胥師肆長各謹其令江帆海舶蜀商閩賈水
浮陸趨聯檣接武紅塵四合駢至叢貯澀譶澩㺒揮袂
飄舉息操倍蓰功辨良苦廼有安康之麩金白膠汝南
之蓍草龜甲上黨之石蜜貲布劒南之縞紵牋錦其他
球琳琅玕鉛松怪石蠙珠檿絲杶榦栝柏金錫竹箭丹
銀齒革林漆絲枲蒲魚布帛信都之棗固安之栗暨浦
之三如奉化之海錯竒名異狀夥够堆積貿易者莫詳
其生博洽者疇克徧識其承流宣化聽訟訊獄則有宫
府焉貴有正有貳有寮有屬賤有府有史有胥有徒牧
伯之宇雄峙於爽塏廉按之司對列於通衢繡栭雲&KR0925;
鏤檻文㮰瓌榦虹梁藻井橑桴長廊廣廡連閣閈庭碝
磩緻砌渥彩紛敷塞門内立儀簷豁如於以植其畫戟
於以通其軺車列鍛垂□警戒不虞詔條自是以宣揚
吏民於焉而奔趨聯識之第等殺並建征商之局據要
闊居圜扉靜兮束矢罕入帑藏啓兮金帛廣儲鹺礬𣙜
酤秉式法而受授常平鎮城積紅腐而羨餘其歲月有
會有計其參考有籍有書庭無壅滯繄師帥之明健
人恥鬭訟由易俗於恬愉其常供正取時運而益大府
之用其休聲美政時傳而達天子之都毓材養士有學
宫焉肄業有舍勸講有堂模範有師切偲有友升降以
齒而人遵長幼之序漸摩有素而俗安禮義之守春秋祭
饗多儀必舉由是習先生之典歲時較藝工拙精分由
是勵循循之誘故得圃澤之多賢妹邦之君子楚材南
金汝潁神錐鼓篋朋來袍分鷺集俎豆莘莘獻酬交錯
歌唐誦虞泳仁蹈德長者皆不厭不倦幼者亦克岐克
嶷日就月將自強不息人人號為書淫處處稱其傳癖
念夏侯拾芥之言慕桓榮稽古之力杏壇茂隂扇習習
之清風泮水澄波漾明明之皓魄衣冠不特盛於鄒魯
齗齗豈專美於洙泗輔助文德有武備焉養以稍食衣
以繒帛會以什伍居以營屯駐伯崇節龍山水軍船務
寶興捍江牢城統以節制訓以五兵淬刃沙浦刷馬江
濱大閱有時賞罰有經或揮左或揮右或三令或五申
暨暨詻詻堂堂烝烝跿跔楻觱儵眒麠䲔密須之鼓闕
鞏之甲繁弱烏號黃間千鈞枉絜鎩鍭龍藻龜文偏裻
重襲矛鋋飄英奮烏合兮其陣猛厲鷹揚兮其敵勍稔
坐作進退疾徐疏數之節熟鉦鐸鐲鐃旗斿厹矟之名
器用犀銳人習精明陣整魚麗法嚴柳營勇者壯者大
以備不虞不庭弱者脆者小以充執役使令足以鎮南
國之疆宇足以暢皇家之威稜府地之北有吳山焉嶻
嶭&KR3328;嶞㟎峞嶭&KR2515;墱道邐倚刻陗可步英烈廟庭架植
其所伊昔楚國有臣子胥憤讒夫之浸潤哀天屬之非
辜解劒以祈漁父渡江而奔東吳五戰至郢而昭王大
去破塚鞭尸而宿恥巳除聲光既振措國彊盛南服越
人北威齊晉徙闔閭之撫封實子胥之輔政逮夫差嗣
立宰嚭用事納句踐之幣遺欲代齊而肆志雖輸忠讜
之諫覬寤君心莫逃讒佞之謀終行詭詐於戲身雖殞
而德愈光事雖往而名彌彰致黔黎之愛慕建祠宇於
高岡以迄於今餘千禩矣迴廊邃殿覃覃增壯直誠大
節藹藹騰芳顔貌如生濟濟鏘鏘孱夫觀之而激懦志
烈士過此則厲剛腸駊騀巍巔夏屋大啓荑茀崴㠢䡾
䡾嶊嶊越軼埃壒炳耀曄韡仰攀雲兮俯杳眇是為堂
兮曰有美坻崿棧□控壓羣峯飛翬考栱誕豁雲際前
瞻後盼左顧右睨江湖匒匌波瀾蕩沃翠屏碧嶂極目
無翳夫尊榮之飾必因聖人吟咏而後得誰其詠之我
仁宗皇帝夫景趣之佳必待賢者輯治而後顯疇其輯
之前守臣梅摰由是天下想望而玩慕邦人咨嗟而欣
喜當其陽和焕發景物華鮮值清明之後或禁火之前
依依之綠野無際茸茸之芳草連天撲春歡之燕乳啼
春恨之鶯遷汀蒲岸柳之裊娜紅葩綠萼之芊緜都人
士女妒豔爭妍鞚香韉擁翠軿闐郛溢郭累迹差肩駢
衍佖路要遮鮮扁水畔遲遲問誰人之祓禊林梢隱隱
知何處之鞦韆若曰山之氣候則變態而無窮卻躬遠
望穹林隱藪出没於杳靄嵐光翠色合散於空中移跗
近觀低坡崇岌彌絡開奠幽禽野鳥嘲哳舞歡州城之
外有西湖焉泉流瀦匯廣深停蓄漴淏澯潾止而清些
□渹&KR1886;□動而聲些沙洲之垂柳綻嫩波心之浮圖弄
影湖中乃有千艘荃橈萬舸桂楫紼纚輕維蘭栧鬭捷
行客遊人旁午雜遝或浮泛綠漪之上或艤泊他山之
脅梵宇樸縟峯巒襵濌相攜首東水心定水崇福興福
惠明妙惠法善土宿其山有若外園其嶺有若鐵冶其
亭臺則有衆樂集賢在焉徙履回南淨慈佛慧昭慶普
寧淨因淨相真如寶林其山有若南屏其嶺有若慈雲
其亭觀則有發符白蓮在焉縱步尋西惠因香積法雨
法空廣果資國正濟六通其山有若靈石其嶺有若麥
嶺其亭檻則有流杯涵溪在焉隨徑羾北菩提招賢寳
積寳雲普濟寳勝智果壽星其山有若巾子其嶺有若
衣眉其樓臺則有看經英游在焉傍西深入巖谷益秀
上下天竺靈隱靈鷲爭出竒巘互獻重岫煙籠□染澤
通雲覆十里之松徑隂隂萬脈之列泉溜溜又其西則
南北高峯獨透羣嶺之表亭亭插天亄費浮雲在其下
而可以攀瑶光曳玉繩者也植中巖巖則有孤山西陵
報國崇因廣化開闔扉楹層厠碧瓦或跨閣於陛砌或
引泉於堂下在昔林逋傲世嘉遁慕冥冥之高飛潔皎
皎而率性幽居遂志遺累深隱飄飄杖屨泛泛小艇去
尋精刹步隨幽徑縱鶴翔雲延客反命常留長者之車
屢至公卿之迎蕙帳久虚而遺跡永存幾换園林而猶
佳故境芬芬播傳而不泯湖山得是以增勝誕安步屧
則有長隄隆隆防障横卧湖心其長千尋其廣並輪增
卑培薄完繕砥平跨以徒杠夾以柳陰其他嵓曰玉女
佛手洞曰煙霞香林石曰䌫船隱士峯曰蓮花白雲亭
曰夜講映發塢曰大慈楓林塔曰慈雲黃皮澗曰呼猿
石門井曰金沙烹茗菴曰永安寳雲泉曰虎跑卧犀池
曰定箭湧金錢源龍濺袁松陳檜渦渚别嶼塢漾曲水
絲竹有並生之竒偃松有八面之美小嶺有飛來之號
高臺有翻經之志畫橋碧沼觸處逢之月觀歡亭時時
見矣或遠或近四週環列沙景幽趣殊蹤異跡名不可
以殫紀足亦囏於徧歴供騷人無窮之吟付丹青意外
之筆故張祐載樓臺高聳翠岑之言賈島有煙濃景晩
難狀之述春波千頃見文正之句魚躍蟬嘶形舜欽之
什楊蟠以百詠而譽佳元之以畫圖而顯飾每歲孟夏
初旬八日郡人數萬以胥會競縱羽鱗而祈福者天禧
中故丞相王冀公始請為放生之會也水涸則草生水
淺而葑横深虞堙塞之漸力陳浚治之言者元祐歲前
内相蘇東坡敷奏乞興役之策也廣乎大哉東抵郭瀝
之境西接新安之際申畫郊圻幾七百里之地若稽古
先建邦蕃衛以守民社以壯形勢設法備具莫盛於
成周之世析之則有鄰有比統之則有鄉有遂豈王畿特
私然舉六服皆若是故得内外同歡遐邇均惠國家大
猷是經議事以制夐觀典則損益其事總之有州附之
有縣縣則分鄉以識别鄉則分里以表異惟此錢塘疆
界既廣故立縣有十而縣之所治九十二鄉鄉之所管
四百二十有七里高原廣隰廼疆廼理其為縣也錢塘
置號以華信出私錢而築塘餘杭立名因秦皇舍舟航
而登陸於潛鹽官始自漢家臨安富陽更由晉室孫吳
分富春而剏新城之邑我宋以仁和而易錢塘之目南
新立當淳化之年昌化改在太平興國或為緊或為望
或為中或為上其為鄉為里制名取義亦各有所因焉
如曰七賢因覩仙客如曰新登因更縣額若兹之類有
所因而名鄉者也如云勲貴因命錢鏐如云白雀因見
白雀若兹之類有所因而名里者也生齒居聚畜牧養
蕃有場有圃有廬有園有桑有梓有林有泉爨煙相望
雞犬相聞隱隱振振繚垣緜聯穱秀菰穗象耕鳥耘賽
華薌之重秬散滍皋之香秔俗享再稔之利婦蠶八育
之緜家蓄鶴膝之器戶衒犀渠之精出入足以相友賙
救足以相生閒暇足以相樂急難足以相存頒白不負
戴於道幼疾各得所而安吳地舊俗歴世乃傳尊釋氏
以崇奉習巫覡以相先故蓮宫紛置五百三十有二而
祠廟建立一百七十有三其為寺也在内則有若承天
梵天廣慧竺林淨戒淨住明心法雲寕邦延壽仁王國
清寶月翠峯澄鑒福明在外則有若寳輪龍光晝錦瑞
竹朱金龍華雲霄淨福靈耀普光圓通正覺昕慈靈巖
忻平石室紺園洞啓淨土廣闢殿閣横敞廊廡深邃寶
相璘㻞花香列衛光以堊丹飾以金貝珊瑚琳碧瓀珉
翡翠藻繡纖縟瑰竒屬綴雕甍繪椽爭華競麗幡幢雜
出搖搖曳曳梵歌唄音磬低鈸厲晨魚數擊散落民家
暮鐘杳杳縱横四起其為廟也近則武烈普濟福安福
利福隆廣靈武寧衛寧保定立德護國始興夫差皋亭
威勇老人遠則保慶興聖彭澤七松隆福迎陽安惠桑
亭廣慶懷柔徐偃郭文塔山松溪白石崇寧雄姿偉貌
仗衛森然或因功血食或以德顯名或當朝近世或數
百千齡載於祀典咸秩其文傳記紀厥美實金石播厥
馨芬至若旱潦流行札瘥驟起竭蹷虔禱肅將祀事立
致感格默符人意故兹信仰弗怠弗替若夫疆圉形勢
則有羣山焉鳳凰白鹿秦望鑿石功臣衣錦璧茂安國
岝萼金牛流襄峻立石甑金硯玉座與邑阿頂獨角金
樓華石峴曰顧望墩曰仙姥嶺曰金鵝峯曰卓筆巖則
虎頭雞棲龍池朱積惟名山暨幽洞多異事及靈跡或
振竒於一時或罕聞於曩昔如臨平山石鼓嘗出唯張
華有言用蜀桐可擊天井開兮涸溢蔑增損龍洞闢兮
源深不可測如曰仙姥則裴姥嘗居采衆卉之華蕊因
釀酒以當壚異人來飲授藥與俱如曰僊穴則有僊客
回鸞駐蹤雖有獵徒之偶到第見白鶴之飛空如曰金
錢有僧智度棲隱山巔忽覩神人之出現因建精舍以
相傳言其山勢&KR2750;㠑峻嶒屹岦岝峉□&KR1160;嶚&KR2418;峛崺嵽
嵲猶雲之蒸猶林之疊猶獸之蹲猶陣之列或如旒垂
或如佩委或如鼎峙或如璧植遶者若朝近者若□在
後若拱居前若揖繚若篆籕妥若弭伏揭若㽅梪赤若
秃簡其上乃有薜荔芷术蒲黃牛膝桃李梅杏柑橘棗
栗薑藿芋蒜葵蘇芹蕨榆柳楓檀桑柘梓櫟葔茥&KR3517;箭
葦苕茅荻髮蔓滋茂雨培露植攢柯挐莖重菂掩葉素
蕊丹秀紫房青壁麗藻燦燦芳蕤馥馥橚矗森萃冒霜
停雪侯樵侯採莫有藝極噫嘻山雖多矣莫若天目為
大焉其廣也厜㕒甗隒縈繞盤礴連延負壓週遭有八
百里其高也侵接霄漢彌茫眇視莫見其脊凡三萬九
千尺仰太虛兮日月低坐絶頂兮乾坤窄圍八極於寸
眸撫四海於一息帶絡虹蜺襟包坱軋其上則有東西
澗可度谷塢澳湖蛟龍池其冢坦平兩湖對列若人之
有䨇眸兹其名曰天目又有洞府三十六所每至深秋
風雨晦冥而叵測蓋靈異之所潛藏神仙於焉居宅異
時嘗有徐五仙張道陵或餌霞而服氣或舉室而飛昇
近世亦聞隱者結廬危層高卧棲真每下視山半薈蔚
紬隮如聞嬰兒之聲必有霶霈虚霫大雷大霆則其穹
窿峻極復可知矣主之有神司之有責風飀飀兮宣威
雲霏霏兮降澤濛濛其零祁祁遂及以沃我田野以稔
我稼穡山所蓲蘛布濩蟬聯觸類推覈斯可略言其木
則山榎山樗杻檍椵□棆楈□㮿㰋虆楮㰘楤莖裛葉
喬杭樛垂蓊鬱薆薱吐葩颺蕤杉松青青並榦接枝其
高千仞其大百圍擁腫拳曲發&KR2024;權竒蔓根鎖石落影
卧溪其草則有若苜蓿藷蔗苓䓪䪥薊萰蘱旨虉菤□
蓪䕍芊芊散葉茸茸合蔕瓣華黝儵竦擢豔異萬色爭
妍千枝鬭麗其羽則有若鸑鷟□鶙鶺鴒䴑鸝鷤䳏鷦
鷯鶢鶋鶵鸍排虚軒翥彳亍參差近呼遠應木巢草棲
或曳尾而食或理翮而飛其毛羣則有若&KR2261;犦白甝羭
羖&KR0008;獑&KR0008;□□□□麎□毚&KR1750;騃騤瞿彌迒駢田或遁
藏密林或長養幽巖或馳逐而風雲起或吟嘯而山谷
寒若夫疏通灌溉則有衆流焉溪則停辭石鑒頰口上
轉無他平渡下阮盤石曰苕曰猷曰松曰葛湖則御息
明聖陽陂臨平南上南下明星建寧曰查曰北曰高曰
谷渡則鹽橋廟山占渡剡口塘則武丞捍海沙河其諸
潭則浣沙玉兒浦則百尺明珠渠曰五福濠曰中外或
始濬或增治或築以去害或開而興利或因事建名或
因名顯義如停辭溪始於范蠡欲開鑿為山通浙江之
水因民弗願辭訴而停焉如南下湖修於歸珧溉公私
之大田興利澤於無窮因對上都以立名焉在臨平湖
則開通壅塞以顯祥得石湖邊以呈瑞築捍海塘則彊
弩射濤以弭衝決詩什投海以回潮勢兹惟神竒之殊
迹因以播傳於後世言其經理開竇釃流隄塍相軺或
遂之縱或溝之横或洫之廣或澮之深以列以舍以寫
以揚以蓄以止以蕩以均潦則引出俾免滔溢暵則通
入以遂耕耘噫嘻水雖衆矣莫若浙江為大焉自婺歙
之深山合二州而發源流會派派東下淪&KR1977;由建德注
富春而後入海昔神禹行水嘗躬臨其崖厥後而守横
渡會稽想其服乘之車馬儀衛之旌麾鐘鼓撞磕原野
生輝應足以暢文宣武普暨博施若江流之浩蕩盡目
力而渺淼沋沋潚潫從□&KR0008;㶎兹其深些漡□涾淢滮
滮浟㳁兹其流些貌也浤浤淈淈渳滭㵹潗廣也漭泱
瀠澐沺㶍□瀿西顧則疑澾濛汜東盼則恐近扶桑歲
時之潮有信不妄其大必於哉生明月既望其微必於
上澣之休下旬之半當星虚之正中異三時之汎濫湧
激澎湃浩溔滉瀁浴日之波浮天之浪沸騰回復其高
數丈眇覿若赴敵大兵貫弓捧戟攢刃列仗爭先挺出
猛奔急趨而俯仰又如白練颺空隨狂飆而舒卷飛騰
於波面聽之則□□之聲千車萬馬雜錯轟吼而前鄉
又如破山疾雷悸神迅電驚天震地而動蕩西覩浮石
之隨出時玩曙樓之呈像離婁注目而矎矎陽侯傾耳
而伎懩視無端倪稽盧賦之鋪陳狂抛猛過發羅詩之
詠賞雄乎偉哉岷山之江桐柏之淮亦有潮焉異若是
也逮其平時則湛湛波光彼蒼一色廼有艅艎&KR0008;䑿&KR0008;
□䑽□䑳□䑼□䑦&KR1139;艬舶鷁首載浮鼓棹□□乘風
破浪以濟以涉自西自東或南或北輕颿楗櫓朝吳暮
越以言所産則有若鯄鰼鮦鰶魦魨鯦鮥䱾䱏鮍䱂鯇
&KR1515;鯷鱳鯖鰡□□鰅鰫鰬魠隨波去來逐流出没梁笱
交設網罟互撒其他水蟲水草水畜水鳥傳記鮮備方
言莫考筆難覼縷而細道至若烏雲入河兮俗仰諸葛
之神十石大瓠兮衆嗟張儼之竒光怪生於先壠知孫
氏之當興斂版而見長吏美凌統之肅祇柯相因溺舟
而顯異元遜以老桑而爛龜寄魚還刀兮術嘉子恭靈
運欲至兮夢應明師猛獸報郭文之德鄕譽高叔孫之
為劫練顯孫謙之潔猾吏畏允恭之威江岩剖石而獲
紫玉之珍廉使繪圖而獻蔓竹之枝仰孝義於公弁之
門慕道德於吳筠之碑詰偽駁假人服其明者張無擇
之為參軍也風流雅韻播於吳中者房孺復之為州牧
也梟尹盧於中江破曹休於石亭征六安不務徼倖圍
珠崖力諫無行則全琮之將略殊於衆也挺直致主剛
毅不跲載筆謂君舉必書還笏扼豔嬖之立則遂良之
秉節尤足尚也匠施及泉之工俗享勿幕之利二三散
處永世叵廢則李泌之政誠可嘉也增築塘隄時其鍾
泄以灌以溉勿湮勿窒則居易之澤是足道也禪師振
錫而歸淨界德輿述序以送之惠皎石壁而鏤法華元
稹撰記以紀之候仙亭立於韓仲聞之任觀風亭剙於
裴庶子之時見山置於盧子望冷泉建於元左司清輝
之榜未掛幽致想嚴郎之風度胥山之銘巳刊敘實見
元輔之芳詞虚白花開兮念賢牧之栽殖南庭記成兮
仰子烈之施為術士識牛斗之王氣紹威薦羅隱之能
詩錦樓集成兮傳元瓘之篇章庖人疾愈兮悟靈龜之
酬私陳文惠以薪土易籠石而就工杜偉長自官浦至
沙徑而築隄范文正發粟游燕大施荒政之惠耳沈文
通鉏治姦蠧人皆繪像以祠之砌石為函接竹引水以
注六井散在閭里而一城足用者長樂陳公之恩以及
民也因舊佛祠剙新道觀前旌錢氏之順服後作臣子
之奬勸而表忠為名者清獻趙公之請以有立也以至
仙人臺高兮聞琴瑟之音陌上花開兮起緩緩之詠燈
市於祥符而尤盛九曲花王有吉祥而冬日豔異亭牓
碧波於道左堂標中和於府内南園之萬卉爭春別圃
之翠幄殊麗羽宫之三教名垂理公之石室仍置百尺
之佛樓齊巘後嶺之鰻井洩洩前建後增昔殊今異遠
覽近觀萃佳擅美棋散域中孰窮孰計先生言未既茹
華盱衡愕貽曰富哉言乎可謂多聞而博識者也僕常
聞之有唐之世分符守土多用名曹星郎老成宿望而
名世佳士蓋嘗酸辛哀鳴投書相府願擁朱轓一闖是
境而終不可得者今兹先生羣曉猿侣夜鶴雲冠霞裳
鴻飛遁迹藝苑百家飽爛胷臆日玩山川之勝槩優為
聖代之真逸其至幸乎是言也播之天下傳之後世雖
千萬齡之永足以知今重熙累洽極富極貴比迹於二
帝三皇之盛際其蕃方外地尚至於此則内之宸居帝
都其皇皇之美赫赫之盛雖駕江河之辯秃南山之竹
亦不能形容其萬一若兹山川祠廟之號名閭里景物
之故迹因革興廢之所由人材産植之攸出括古今之
流傳備版圖之闕失則將即此以覈實徐磬折而復請
曰我宋中華疆境萬里太平一方名邦大城持勝相誇
如大江之南則有建康劔閣之西則有成都彼二邦者
青山碧水與夫邑都非不衆且雄些然莫儷兹之盛者
豈有說乎先生曰猗嗟二邦昔事詎忍言哉夫風聲氣
俗繫一時理亂而盛衰景趣由羣情憂愉雖歴年已久
而未能悉變譬若病既痊而尚覺羸癯劉備鼎分之時
鄧艾鍾會之討伐東晉建都之後祖約蘇峻之戰爭去
世愈遠姑置勿談至其近代之事則可按典籍而推言
稽昔唐季王綱縱弛姦雄伺隙而虓闞攘臂唾掌而競
起僭竊位號者有焉逐鹿四方者多矣逮朱梁既立之
後咸負固而列峙由是王建據蜀闊䀨至後唐莊宗之
時當同光乙酉之歲廼詔軍將曰郭崇韜舉兵往伐所
鄉奔潰翦除妖孽削平僭偽即以孟知祥鎮撫而臨治
及明宗應順之初知祥復肆其姦計跳梁一方攫拏傲
睨豈非僻處方隅保棧閣靈闕之阻又幸中邦之多故
因得逞爪牙而摶噬乎當彼之時五六十歲之間經幾
戰而幾爭封豕其土糜爛其民鉦鼓一過則牛羊竄伏
士卒所至則草木戕殘我宋龍飛乾德二年爰命全斌
副以仁瞻統師西征入境問辠故蜀昶始降而劔嶺屬
内若夫建康之事亦大同而小異始唐明宗本以徐温
而鎮守至晉天福厥子知誥廼竊位自稱唐裔還姓李
氏建國立號昪殂璟嗣恃長江之險保甲兵之利我太
祖之御宇應天神而順舉愛惜元元之生命姑與包容
之未取待其自悛十有五年輕肆桀驁終昧神天致皇
威赫怒而大軍首南擁以羆貅度以龍船驍兵銳卒既
逾采石一入其城李煜遂擒彼二邦者如成都之濯錦
江浣花溪武都山錦里城與夫相如之舊壚子雲之故
居君平之筮肆子美之草堂之類如建康之龍洞山白
鷺洲烏衣巷華林園以至齊武射雉之地鳳凰棲集之
臺大江秦淮之波濤茅山蔣山之崔嵬之類非無風光
之美景物象之繽紛可以搜羅而賦詠可以悦目而娱
情奈何自前世之用武罹兵火之蕩滅頽垣廢址鼠穿
狐穴殘刻斷礎燒昏塵没幸逢聖世昌運大來睿澤洋
溢而無類鴻恩共被其根荄道綏德撫薰醲涵浸一百
五十載之久矣風聲氣俗雖移易而一於正而山川景
趣猶未克遠邁於雅無征戰之邦也如論錢塘請申厥
旨自唐乾符之後擁戎車者接軌徐綰劉浩之徒孫孺
董昌之輩或毒螫於淮甸之邦或剽掠於二淛之内蘇
常近境允常故都鞠為戰場蕩為兵墟至錢塘則不然
賴守土以安居雖黃巢之衆不能逾臨安而深入雖田
頵之暴弗克破北門而馳驅歴五季之後迄聖朝之初
幾百年間安堵無虞干戈有備而不試四民奠枕於里
閭方太宗皇帝之當天繄太平興國之三年鏐裔曰俶
遂捧圖籍以所管而獻焉是邦之内曰民曰軍詎知血
戰之憂苦疇當矢石之辛勤矧歴休平八聖相承鋪鴻
藻申景鑠灑德波散休明教條備民風純小而任一同
之宰皆是榮途之遴選大而擁麾旄之牧莫非鵷行之
貴臣勤勞勸課惠養斯民兹其繁富日增者也茹華曰
二邦以戰爭而其迹若彼錢塘以效順而其盛如此非
特其邦也三家苗裔盛衰同之且清時待士如皇天罔
私蓋有臧而有否豈特用而特遺質以禍福報應之明
驗實緣忠順惡逆之殊歸因先生之言將使忠臣義士
聞之而咸奮又足以貽萬世姦宄之永戒者也雖然是
邦之内或今或古抑有遺美可以為風化之補者乎先
生曰昔者范子安不受蒲輪之召命禇伯玉優游林泉
而自娱或追諡而襃其節或立館以安其居孫鍾色養
而孝行感天成緬廬墓而紫芝顯符或致司命之降顧
或得旌表於門閭此其高尚之操純孝之行尊之榮之
足以粉飾王政當今明天子將聖在上賢公相以道弼
丞孜孜圖治勉勉勵精惟是崇化阜俗之本常加宵旰
探討之誠逸民之舉孝廉之科旌表之式追諡之榮即
聞講求而悉行矣茹華曰大哉言矣經國懿範豈伊地
美實美風俗豈伊迹厚實厚人倫儻緣疎遠而難達盍
亦投獻於搢紳或因言以寤意將探摭而申明庶或不
負煌煌帝言言訖曳踵而退
會稽風俗賦(有序)(宋)王十朋
昔司馬相如作上林賦設子虚烏有先生亡是公三人
相答難子虚虚言也烏有先生者烏有是事也亡是公
者亡是人也故其辭多夸而其事不實如盧橘黃甘之
類蓋上林所無者猶莊生之寓言也予賦會稽雖文采
不足以擬相如之萬一然事皆實錄故設為子真無妄
先生有君荅問之辭子真者誠言也無妄者不虚也
有君者有是事也以反相如之說焉
有客過越自稱子真介於無妄先生贄見於有君謁入
乃膝而前曰聞有君之名雅矣今幸際顔色聆話言僕
輙有請君其聽焉君世家於越以風流自命業傳緗素
才播歌詠越之山川人物古今風俗載在君腹願聞其
略可乎有君乃斂袵肅容謝曰唯唯客姑坐焉吾以語
爾越於九域分曰揚州仰瞻天文度當斗牛在辰為丑
自夏而侯郡於秦漢霸於春秋州於隋而使於唐公有
素而王有鏐因種山而中宅廓蠡城而外周龍樓翼而
乾峙石寶伏而㢲流法天門兮地戶惟崑崙兮是侔實
東南之大府號天下之無厹其山則鬱鬱蒼蒼巖巖嵬
嵬磅礴蜿蟺崷崒崥崹若騫若奔若闔若闓或凸或凹
或&KR0671;或&KR0935;或斷或聯或昂而低虎卧龜蹲龍盤鳳廻舒
為屏障峙為樓臺掩映江湖明滅雲霓八山中藏千峯
周回彭鮑名存蛾馬迹迷鉅者南鎮是為會稽洞曰陽
明羣仙所棲石傘如張石帆如揚石簣如藏石鷂如翔
石壁匪泥石甕匪攜香爐自煙天柱可梯韞玉有笥降
仙有臺禹穴窅而叵探葛巖蜚而自來射堂豐凶之的
宛委日月之珪應天上之玉衡直海中之蓬萊至若嵊
山巋其東塗山屹其西阜至繇蜀龜來自齊梅山乃隱
吏之窟荢蘿蓋西子之閨五泄爭竒於鴈蕩四明競秀
於天台五雲中令之故居十峯曇翼之招提故越為之
首兮剡為之面兮沃洲天姥眉兮目兮金庭桐柏仙子
㡯兮南明嵌崆寶相湧兮南巖嵯峨海迹古兮陟秦望
而望秦兮登洛思而思洛兮采葛食蕺敬弔前王兮修
竹茂林緬想陳迹兮連山如珠秦皇之所驅兮擪山如
玦亞夫之所割兮北幹隱兮明月在東山卧兮白雲迷
少微寂兮幽鳥怨太白空兮野猿啼其水則浩淼泓澄
散漫縈迂漲焉而天風焉而波淨焉如練瑩焉如磨溢
而為江瀦而為湖為沼為沚為横為汙匯為陂澤疏為
溝渠浸而田疇淤而泥塗生我稻粱溉我果蔬集有鳬
鴈戲有龜魚實有菱芡香有芙蕖鶻舟如擊馬楫如驅
船龍天嬌橋獸睢盱堰限江河津通漕輸航甌舶閩浮
鄞達吳浪槳風帆千艘萬艫大武挽繂五丁譟呼榜人
奏功千里須臾境絶利博莫如鑑湖有八百里之回環
灌九千頃之膏腴浮賀監之家浸允常之都人在鑑中
舟行畫圖五月清凉人間所無有菱歌兮聲峭有蓮女
兮貌都日出兮煙消漁郎兮嘯呼東泛曹江哀彼孝娥
西觀驚濤弔夫子胥槩浦思夫槩之封翁洲訪偃王之
廬簞醪投兮沼吳國扁舟去兮變陶朱鼓樵風兮游若
邪興雪櫂兮尋隱居禊事修兮觴蘭渚陶泓沐兮池戒
珠了溪鑿兮禹功畢刑塘築兮長人誅酌菲泉兮懷古
飲清白兮自娱其物則有魚鹽之饒竹箭之美山涵海
蓄吂其有幾貢入王室利周遐邇耕焉以火耨焉以水
南風翼苗翠浪千里䆉稏一空玉粒如峙炊粳釀秫既
甘且旨檿桑之竒號為第一龍精㒩㒩吐絲滿室萬草
千花機軸中出綾紗繒縠雪積縑匹木則楓梃千丈松
封五夫桐栢合生檫棐異隅文梓楩枏櫟柞櫧榆連理
之柯合抱之株乃斧乃斤以輿以廬乃有蕭山陸吉諸
暨三如胡柟成林賀瓜滿區棗實全赤檎腮半朱火棐
殼玉櫻桃薦珠鴨脚含黃雞頭去盧百益七絶之竒䨇
頭四角之殊蔗有崑崙之號梅有官長之呼蔓生則馬
乳蘡薁土實則鳬茨慈菰鱗蟲水族海生池養丁首丙
尾皤腹縮項赤鯶文鱧玄鯽黃&KR3486;漁人駢集以鈎以網
羹金膾玉不數熊掌能言之鶩善鳴之鵝輸芒之蟹孕
珠之蠃文身合氏之子跛足從事之徒街填巷委與王
同多異獸珍禽屑銅吐綬猛虎負子靈鳥送鷇鳳棲鹿
化鶴拾鴈耨熊羆貍豹猴玃猿狖鵁銜鸕吐鶯求鶉鬭
鷗浮鷸浴鴉寒鳦瘦巧婦錐喙舂鋤雪脰林棲水宿修
尾長咮江湖為籠山林為囿以牡以牝以飛以走甲第
名園竒葩異香牡丹如洛芍藥如揚木蘭載新海榴懷
芳鞠山黃花蘭亭國香天衣杜鵑東山薔薇湖映香雪
鑑生水芝鴛梅並蒂仙桂丹枝司花騁巧天女效竒桃
李漫山臧獲視之藥物之産不知其名白术丹參甘菊
黃精吳萸越桃禹糧石英薊訓鬻之以療疾彭祖服之
而延齡秦皇求之而莫致葛仙餌之而飛升日鑄雪芽
卧龍瑞草瀑嶺稱仙茗山鬭好顧渚爭先建溪同蚤碾
塵飛玉甌濤翻皓生兩腋之清風興飄飄於蓬島剡藤
番番管城斑斑冰敲嵊水竹翦顧園製於蒙蔡之手游
於羲獻之間友陳玄與端紫同文字於人寰至若龍護
金書苔封石刻苗山金玉邪堇銅錫黃帝之鑑神禹之
璧歐冶之劔蔡邕之笛虞翻之牀秦皇之石淳碑斯篆
江筆肅墨雷鼓銅漏梅梁窆石罍金履鐵罌銅印玉胎
草蹄石黃竹神木流黃漢簟錞于周樂活人之草止痛
之木柘敷榮而花含戚天雨錢而山儲粟皆希世之奇
迹蓋欲言而不足其人則見於吳越春秋會稽典錄圖
經地志歴代簡牘大書特書班班滿目孝者悌者忠者
義者廉者遜者智者健者優於文辭者長於吏事者擢
秀科目之榮者策名卿相之貴者殺身以成仁者隱居
以求志者埋光屠釣之微者晦迹佛老之異者虞翻之
言有所不能盡朱育之對有所不能既予亦焉能縷數
之哉姑摘其尤之一二前則種蠡計研號賢大夫後則
嚴助買臣直承明廬孝悌則張萬和之父子韓靈敏之
弟昆鄧斯祈樊自殺以代辠董黯朱魏報讐而名聞或
濕衣以障火或泣血以戢焚或銜哀而廬墓或負土以
成墳或以行而名里或以義而旌門懿矣三女賢哉二
娥處子之孝凜然可多節義則黃公居四皓之列魏少
英參八雋之儔蒙難衛主則有若丁潭委身受命則有
若王修虞喜躬歲寒之操孔愉洪止足之謀或一門死
三世之義或一邑萃三康之流至若松陽柳朱永寧翟
素婦節崢嶸蹈死不顧卓行則鄭洪韓說鍾離意朱雋
戴就舉於孝廉虞潭孔奂沈融朱仕明舉於秀茂虞寄
起於對策趙曄擢於有道陳子公退侵地之藩鍾離牧
拒慙還之稻循吏則有還珠孟嘗致鴈虞國希銑遺四
州之愛夏香著歴任之績儒學則王充以論衡顯沈珣
以大義稱謝沈謝承之史學孔僉孔袪之明經賀孝先
擅儒宗之號虞伯施剸博學之名文章則孫興公掞金
聲之賦徐季海揮玉堂之策曄若春榮則任奕虞翔文
不加點則四明狂客二賀二虞蜚聲籍籍吳融十詔成
於俄刻隱逸則嚴謝秦方述&KR0008;充符方術則介象吳範
嚴卿夷吾丹青則孫遇道芬筆札則孔林徐嶠浮屠則
道林靈澈神仙則劉晨阮肇乃有溪上浣紗之女林間
舞劔之姝色白天下氣雄萬夫故勾踐復國也有六千
君子項氏崛起也有八千子弟霸有江淛横行當代彼
二霸之得人尚斗量而車載矧歴代之人材亦足明其
大槩逮我國朝尤號多士二百年間不可勝紀大則杜
正獻之勲德次則孫威敏之功名姚夕郎司元祐之直
顧内相號江南之英萬石雲仍匪建則慶二陸棠棣如
雲與衡吳先生風高於賀老齊職方迹擬於淵明錢氏
世賢科之盛史門繼衣錦之榮劉求以義門顯杜趙以
處士稱或覧古以流詠或編圖而著名至若聮翩桂籍
焜燿簪纓名登史策足疊天庭蓋嘗詢之故老往往莫
識其名矣故千巖競秀萬壑爭流者顧長康之言也山
轉遠轉高水轉深轉清者李淛東之記也瑰竒市井佳
麗闉闍者白餘杭之詩也忠臣係踵孝子連閭者虞功
曹之對也越之山川人物其大略如此子真始驚而疑
卒歎而喜曰壯矣哉盛矣哉山川如斯人物如斯吾未
之前聞也然越在春秋僻處東夷夫子作經舁為於越
其人材風俗固未可與齊晉魯衛諸列國抗衡也今有
君所稱幾不容口豈昔日遠於京幾含香未越如王景興
之言邪抑山川降靈孕秀固自有時邪抑亦因人作
成而致然邪有君曰昔嚴朱二子為漢名卿晝繡故鄉
夾道郊迎爭觀快覩歆豔其榮故其俗始尚文學而喜
功名晉王右軍為越内史雅會蘭亭流觴曲水臨池墨
妙輝映千祀能使遺文感慨君子故其俗始尚風流而
多翰墨之士唐元微之一代竒才罷侍玉皇謫居蓬萊
賓竇鄰白唱酬往來繇是鑑湖秦望之竒益開故其俗
至今好吟咏而多風騷之才不獨此數君子也任延張
霸以尚賢為治而俗始貴士劉寵車俊以潔已化下而
人始尚清第五倫下令而淫祀之風革諸葛恢莅政而
陵遲之俗興至若李唐刺史九十八公首有龐玉顯有
姚崇圖經十子郡績稱雄國朝逮今蓋百餘政前有文
簡後有文正題名所記比唐為盛承宣得人風俗斯美
蓋亦理之然也子真曰是誠有之然皆二千石之事爾
未足多也願聞其上者有君曰昔勾踐懲會稽之棲也
痛石室之辱也蓼目水足抱冰握火采蕺於山置膽於
坐葛婦興歌名曰何苦其詞曰嘗膽不苦味若飴令我
采葛以作絲二十年間焦心苦志卒滅彊吳以雪前恥
越絶之稱權輿於此故其俗至今能慷慨以復讐隱忍
以成事若是何如子真曰兹霸者之事也傳不云乎粹
而王駮而霸彼齊桓晉文之事猶不足稱於大君子之
門况勾踐乎有君曰昔禹治水既畢與羣后計功苗山
更名會稽卒而葬焉祠廟陵寢於今尚存上有遺井下
有菲泉過而飲者莫不發免魚之歎興河洛之思不獨
勾踐有其烈馬侯嗣其功至今其俗勤勞儉嗇實有禹
之遺風若是何如子真曰美哉禹功宜其代舜而有天
下也游於是穸於是廟食於是兹所以化被萬世之久
也然說者以為入聖域而未優其必有大於此者乎有
君曰舜生於諸馮孟子以為東夷之人歴世逾遠流傳
失真太史公以為冀州然邪否邪然越之邑則有上虞
餘姚山則有虞山歴山水則有漁浦三憮他則有姚丘
百官里焉有粟陶焉有竈汲焉有井祀焉有廟其遺迹
也意者不生於是則游於是乎舜為人子克諧以孝故
其俗至今烝烝是傚舜為人臣克盡其道故其俗至今
孳孳是蹈舜為人兄怨怒不藏故其俗至今愛而能容
舜為人君以天下禪故其俗至今廉而能遜若是何如
子真矍然離席而立拱手而對曰於戲噫嘻盡善盡美
雖甚盛德蔑有加矣昔季札觀樂而止於韶自韶之外
不敢觀予問風俗亦極於舜自舜之外不復問矣無妄
先生粲然失笑於旁曰固哉子真之問有君之答也兹
皆古之越非今之越也人死骨朽世變風移山川雖在
人物巳非前日淳樸變而澆偽前日廉遜變而爭奪前
日勤儉變而驕怠前日忠孝變而凶悖尚何執紙上陳
迹而譊譊其頰舌邪有君曰先生之言是也然風俗不
常美亦不常弊善焉惡焉維人是繫今朝廷駐蹕東南
越為鉅藩密邇堯天蓋尺五間帝命重臣來鎮是邦入
境問俗登堂觀風因舜禹之遺化明吾君之至仁布德
教於黃堂變薄俗而還淳矧何世之無才亦奚有於古
今子不見夫銜命虜庭死於王事如陳公張公者乎議
禮靖康赴難建炎如華君傅君者乎是豈異代之人邪
又不見夫姚江陳公所臨有聲亦克知退身名兩榮執
政李公忤意權臣老於淪落世賢其人愍孝蔡子捐生
可悲同彼旌忠廟食於兹隱吏王君斬讐著名一門可
稱賢父難兄兹固先生目所親覩也安知後之視今不
猶今之視古乎先生曰有君越人也知越之風俗而巳
矣昔子虛夸雲夢烏有先生詫齊亡是公折之以上林
之事今越未足侔齊楚之大尚何足以夸之有君曰昔
吳子問柳先生以晉國之事而柳以晉對今子真問予
以越國之俗而予以越荅亦各因其所問而及之爾予
豈瞢然無聞無知於越之外哉今天子披輿地之圖思
祖宗之績求治如不及見賢而太息文德既修武事時
閱蓋將舞干戚而服遠夷復侵疆而旋京闕予俟其車
書同南北一倣吉甫美周室賦崧高歌吉日招魯公命
元結磨蒼崖秃鉅筆頌中興紀洪烈邁三五夐前牒旦
天地昭日月於是窮章亥之所步攷神禹之所別覧四
海九州之風俗掩兩京三都之著述騰萬丈之光芒有
皇宋一統之賦出回視會稽蓋甄陶中之一物無妄先
生自知失言色有餘愧乃與子真逡巡而避有君退而
寄傲於南窗有飄飄凌雲之氣
御定歴代賦彙卷三十七
