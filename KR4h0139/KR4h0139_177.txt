欽定四庫全書
御定歷代賦彙補遺卷十二
器用
屏風賦(二首)(明)趙時春
屏風以方挺四樹斲斷其枝崇牙樅窿黏黑為儀内藏
其質素紙覆之設格玲瓏陸麗差池光明正平盎於背
粹於面君子攸宜又皓白皚皚潔如明月月出西方儵
忽没屏風障我無時歇西風飄颻起衆芳受天罰右屏
風當西風之律卒令我不隨時萎長白髮(右賦右屏風)
屏風以木縱横交加周設邊幅内頗嵯义外則坦夷洞
直白楮重遮無紵緁綺縠之飾無雕琢藻葩儉質嚴密
不受外邪白日照燭灼然瑶華日出東方奄忽暮東風
吹春代新故左屏風當東風之號怒令我壽命長牢固
(右賦左屏風)
小鏡賦(明)田藝蘅
鏡之時義大矣哉爰有巨靈采金秋礦披沙兮星熒鎔
液兮淵靚軒轅命朱儒以範鑪祝融驅焦僥以鼓猛矇
然發型尚羅黑𤯝金膏塗而翳飛玉水洗而燄冷杯潭
澄空管暉光景爵分容成氏亞元穎體隂表陽寫我形
影耿耿小鏡粹質精滋巨不盈寸重匪踰錙平既如砥
圓亦中規臺曲宜架袖輕可持爰動爰靜載臨載闚毋
曰貌雄實容爾儀母曰鬢整實析爾絲愁彰蹙額歡呈
解頤肅覿變色忿盼壯頯怠瞻岸幘病覸削肌我喜則
喜我悲則悲昔也垂髫今也拂髭昔也瓊顔今也石姿
照少成壯照妍成媸行將由媸而入槁寧能長壯而不
衰耿耿小鏡對日不眩朝拭兮夕磨左顧兮右盼瞽者
欲覻而喪矑疑者雖覩而終眴十目所視其燭如電毋
莊爾色毋巧爾倩毋羊質而虎皮毋獸心而人面質之
偽兮皮復何衒面之飾兮心應自見婉孌能幾兮突其
峩弁日居月諸兮速如逝箭少壯取憐兮老大當賤惟
形不媿鏡兮庶可回乎天眷惟我小鏡其用不訾天鑒
下土兮二曜無私地鑒萬物兮止水不欺吾人最靈兮
幽遠必知何明足以察秋毫兮不及乎鬚眉豈智之短
於反照兮使面目其自疑苟非鏡之代明兮雖重瞳其
何為若夫火齊應響而太廣方鑑洞膽而多竒玄冥致
書而邪辟紫丸負局而靈施徒侈眇論無取於斯嗟夫
小鏡朗如見睍纖塵苟蒙昭昭隨變正我衣冠惟爾之
善敢告司容寶此百鍊
䃺賦(明)鄭明選
剖石雙圓厥質剛也載椎載鑿紋縱横也上動而施象
乾精也下靜而受法巛成也周旋外運樞中央也爰藉
人力待時行也利作餈餌民用彰也誰則剙之公輸之
功也
繀車賦(晉)孫得施
惟工藝之多門偉英麗乎創形擬老氏之轉轂應天運
以迴行秉轉屈以成規不辭勞以自傾故其用同造物
功參天地軒轅垂衣因之以濟衮冕龍旂用康上帝制
以靈木絡以竒竹才藝妻妾工巧是嘉或成錦組或疋
綾羅舒皓腕於輕輪擙擬景乎鏡華象蟋蟀之鳴戶類
寒蟬之吟家
水車賦(明)何景明
曰有機器用以㪺水方輪圜樞運之則起矯若從逆順
若易撓恩及畦畛量兼斗筲過顙類激襄陵乃害竭彼
澤陂以盈溝澮智則多勞利則有遺雖愈建瓴豈勝漏
巵巧不逾拙靜斯御動永言臨渠愧彼抱甕
燈賦(梁)江淹
淮南王信自華淫命綵女兮餌丹砂而學鳳音紫霞没
白日沈挂明燈散玄隂顧謂小山儒士斯可賦乎於是
泛瑟而言曰若大王之燈者銅華金檠錯質鏤形碧為
雲氣玉為仙靈雙婉百枝豔帳充庭照錦地之文席映
繡柱之鴻箏恣靈脩之浩蕩釋心疑而永平茲侯服之
誇詡而處士所莫營也若庶人之燈者非珠非銀無藻
無縟心不貴美器窮於樸是以露冷帷幔風結羅紈螢
光引桂蛾命辭蘭秋夜如歲秋情若絲怨此愁抱傷此
秋期必丹燈坐歎欲說忘辭至夫霜封園橘冰裂池蓀
雲雪無際河海方昏冬膏既凝冬箭未度悁連冬心寂
歷冬暮亦復朱燈空明但為傷故乃知燈之為寶信可
賦也王遂讚善澄意歛神屈原才華宋玉英人恨不得
與之同時結佩共紳今子凝章挺秀近出嘉賓吐蘅吐
蕙含瓊含珉推驂雕輦以愛國之有臣焉
燈蘭賦(有序)(明)周容
作客暮春朋酒卜夜清歌乍歇燭影猶高有起剔煤心
栽以欖核者吐燄如蘭三四而燼感為賦之賦曰
客未去兮春先歸人欲醉兮燭愈醒聽檀板之初停聞
更籌兮方永爰有青樓蕩婦章臺麗人擲果誰懷拈核
在巾怨燈花兮不相報聞杜宇兮何處春迺借火以為
土反令火以生木錯五行之定理亂草木之繼續驚高
燄之吐葩移東君於銀燭於是座客喧笑徵歌賦形或
曰楚畹蕭艾不生或曰謝階玉樹同榮倩護風兮紅袖
防飛蛾之赴明客有謂周子者曰昔湘子丹成明皇鼓
急頃刻花開愧茲熠曄固知盛衰之不必拘時而榮華
之亦可偶襲也周子曰吁爾始慕爝火之榮而不悟其
旋燼也舍百年之計而乃爭此一瞬也豈遂易幽谷之
性為趨火之俊哉夫敷華者必存爾寔植本者始煩厥
枝苟托基兮非地豈枯楊而有稊況炙手其可熱寧迴
光而見機縱引膏而自潤終焚身而不知客曰然而仁
質内守衆口已騰雖近君子之清宴終恐棄擲而莫矜
因烈性之難灰著文彩以自明吾子獨無意於是乎周
子因凄然悲俯而不能答也重引巵以屬客聊醉眠兮
晏息視萬物兮如此蘭雖百年兮又奚别諸客盡醉山
僧亦傾少姬垂袂微聞歎聲
燈花賦(明)謝肇淛
夫何良夜之闃寂兮衆芳歇而蔽虧眷九微之清輝兮
歘猗難而昌披日月照之曾不及兮悵雨露之多違彼
銀荷之嬌小兮漾碧波之淪漪紛芙蓉之百枝兮競含
燄而弄姿羌獨何為而脩美兮願景光而問之若夫烏
羽沈羲馭暝瑣窗掩蘭房靜陽燧鑽幽曶瑩紫煙凝暗
飇定不函而活無種斯孕爾乃盤根膏涘抽芽葦端吐
苞火樹揚蘤朱蘭仙桂麗月而揚采若木銜曜而光團
其始發也赩赩星星錯錯熒熒初累黍以結穗俄煆滓
而舒莖既籠煙而蓓蕾遂輪菌而敷榮或壓頂而疊秀
或旁挺而繁英或半嚲而不墜或已落而更成或並蒂
以合穎或分瓣而爭赬重沓殊狀綽約難名神光搖曳
乍滅乍明於是釭茁丹柎檠簇緋萼几散紫茸帷翻紅
藥絳臺奪鮮朱脂讓灼增華彤管流馥緗幕襯酡顔而
彌嬌亂瓊盤而不覺至若玉漏漸稀金塗低亞豔質未
銷餘輝相射晦明兮春秋晷刻兮開謝草宜暗兮變晝
荷長卷兮舒夜月爭妍兮楹前風妒冶兮窗罅顧蓊植
兮無荄復鈴索兮安架竊微膏以自潤兮愁中煎而不
下苟死灰之可然兮時迴照而自詫咄飛蛾之戀芳兮
瀕九死其未舍繄煨燼之落英兮又何勞乎枕藉其或
重隂積潦羇客思婦占新晴以啓途卜佳期而未偶望
行人兮欲歸盼雁足兮已久莫不送喜心目踟蹰回首
將忘憂兮勝萱豈輕别兮憎柳乃若暈頰委丹槁心成
黛質已苶而不磨色雖彫而未敗隃麋慙玄遠山助態
煩玉指之輕挑兮重緹繒而自愛幸得托君之奩幃兮
亦何辭於糜碎飲香露以陳媚兮傷年華之不再恐東
皇之不我與兮甘逃明而處晦亂曰毛穎五色夢以幻
兮玄冥六出任飄散兮誰能近我青玉案兮火傳無盡
斷不斷兮長夜漫漫何時旦兮
兕觥賦(明)靳學顔
爰有物形洞衷外熒巨本銳末密理含聲圓乃應規直
弗中繩長庚卻屬利謝欃槍百夫莫扼七升斯盈置安
而安或挹則傾合以飭嘉若著觀兵惟愚不識設辭請
明曰此夫産嶓冡而南海之游與羣虎犀而肖野牛茲
非負其敢興戎長兵毒鋒也邪禹禼所錄隸首之紀邪
郭贊文德詩詠酌彼邪舍伊走曠而媚我雕几用代飛
羽而以紏愆禮者邪繇之則治雅不由則呶以吸也耀
武於歡非又悍也厭厭無歸不為湎也作氣張勢雖樂
不廢取類稱名其惟兕觥
空罌賦(明)曹勲
曹子居於城之南有屋三間而無檐有水一灣而無船
黃石數拳倦不可枕荒竹數畝饑不可鐮設書几於他
人之室暫酩酊於好我之筵入門四步徘徊四顧一無
所有有物纍纍側倚於戶就而視之其形匏然按而叩
之其聲寥然俯而窺之其中枵然曹子不覺失聲咤曰
嘻此何物也歟哉我室幾何而容子之顛蹶舉手擊之
率不可破婦自戶出急摻其袪且告之故曰卿忘其昔
日之用也乎彼有腹不能飽有口不能訴竟無以息子
之怒也嘗記三日之前易粟數升雞鼠為患乃求此罌
昨有客至盡出以易酒夫是以頹然而傾曹子嘅然歎
曰是余之罪也夫是余之媿也夫聞彼息機之子抱則
以水達士之流揄則以醴俎豆之會犔犒之庭陳則以
醯醢何獨我家乃為粟囷粟又告盡如蹶如寢欲留汝
而無用轉棄汝而不忍方與婦謀未得其當請還而問
此罌忽聞其中滃然有聲豈其不平而鳴也邪斗筲為
量土木為形不及我者且大夫而公卿矣子今去我近
吏部之眠覆太冲之文不敢再入貧寒之室終日枵腹
而又不免於吾子之嗔
逸句(附)
汙巵賦(有序)(晉)傅咸
人有遺余琉璃巵者小兒竊弄墮之不潔意既惜之又
感物之汙辱乃喪其所以為寶況君子行身而可以有
玷乎
有金商之瑋寶稟乾剛之淳精歎春暉之定色越冬冰
之至清爰甄陶以成器逞異域之殊形猥陷身於醜穢
豈厥美之不惜與觴杓之長辭曾瓦匜之不若
羽扇賦(晉)嵇含
至吳楚之士多執鶴翼以為羽雖曰出自南鄙而可以
遏陽隔暑昔秦之兼趙取其冕服以付臣工晉之附吳
亦遷其羽扇御於上國
羽扇賦(漢)傅毅
背和暖於青春踐朱夏之炎赫搖輕箑以致涼爰自尊
以暨卑織竹廓素或規或矩
團扇賦(魏)徐幹
惟合歡之竒扇肇伊洛之纖素仰明月以取象規圓體
之儀度
車渠碗賦(魏)徐幹
圜德應規巽從易安大小得宜容如可觀盛彼清醴承
以琱盤因歎接口媚於君顔
榴枕賦(晉)孫蕙楠
體非一變姿稱難學蜿若蟠虯翩似交鶴氤氲雲霧旁
成山嶽
舟車
蒲輪車賦(元)李哲
猗歟漢武之馭世也承文景之治平祖高祖之用能慨
勵精以圖治延四海之羣英罷黜乎百家表章乎六經
慕殷高之招徠噫姬文之親迎感趙綰之一薦萃吉士
以彙征爰下求賢之詔徵申公於魯庭匪禮儀之致備
胡得賢而委身爰駕其車爰蒲其輪於以表求賢之意
於以彰待賢之仁蓋車以安而致遠輪以蒲而靡轔載
馳載驅靡震靡驚正臲杌之不安平軒輊之有傾是車
也因茲輪而運用是輪也因茲蒲而見稱是蒲也因求
賢而見貴是車之制也因待賢而異名此蒲輪之取義
所以敬老而尊榮也想夫帝之徵公也帝以公之高年
而是重公以帝之致禮而是興帝以公之共治而是進
公以帝之言用而是行奈何為治之道下訪力行之言
乃陳適忤帝意志不獲伸既予聽之藐藐又何告之諄
諄托明堂以議禮爰疏之而莫親是則武皇蒲輪之徵
士徒有其名而蔑厥真也厥後窮奢極欲人才一空悲
董生之長往陋弘湯之見崇卒之海内虚耗而為方士
之所瞽矇帝雄才而大略羌有始而無終諒蒲輪之虚
設誠無用乎申公盛哉皇元車書會同陋漢武之求賢
藹唐虞之高風登崇俊良立賢無方懷瑾握瑜者已拔
乎草萊調燮贊襄者已遊乎嵓廊然而徵能聘賢之令
數下韜光晦迹之詔屢頒是求賢以實而不以名用賢
以言而不為難又何必若漢武安車蒲輪而後賢者得
其安乎
音樂
大晟樂賦(有序)(明)陳璉
洪武壬申予典教桂林越明年季冬朝廷頒雅樂至因
命道人龍碧潭等分教諸生不一月有成明年春丁祭
八音克諧六佾整肅神人以和時觀聽者莫不相與嗟
歎以為聖朝盛事予惟自昔帝王制作之美必有鋪張
盛功歌詠休烈者矧今聖明御宇崇尚斯文典章禮樂
之懿誠足跨前代而冠百王予忝司教鐸親覩盛事不
揆庸陋為大晟樂賦一通方之古人之作終有餘媿然
區區忠愛之誠固不能自已焉其辭曰
於赫明聖德冠百王奉天承運統有萬方立人極扶綱
常頒正朔朝明堂禁網疎闊刑書審詳振文風於九有
施教雨於八荒災沴不作歲時豐穰景星耀而泰階平
虹蜺滅而日月光醴泉芝草不足為之瑞慶雲甘露不
足為之祥首興文教禮我素王悼禮樂之廢墜欲制作
而未遑閱歷有年始見更張爾乃載命太常爰稽古式
樂作大成舞用六佾惟精惟美勿迫勿棘惟爾有司恪
恭乃職於是採嶰谷之竹出泗濱之石擇文梓之良材
捒孤桐之美質旁搜金革廣聚膠漆衆材適備羣匠協
力所作伊何鐘磬琴瑟簫鼓柷敔塤篪笙笛惟舞有具
亦既整飭輝煌旌旄左右籥翟告成功於九重動歡聲
於百辟天子曰嘉錫以雅名載頒侯泮如敕奉行惟桂
有學歲月屢更絃歌洋洋不減武城適雅樂之頒至當
甲戌之上丁將祭之日天朗氣晶乃設簨簴宿懸於庭
暨於行事風雲不興庭燎煜煜衆星熒熒岳牧承祀極
其精誠珮玉鏘鏘冠履盈盈筐帛式陳牲醴惟馨麾旛
斯舉衆樂皆鳴喤喤乎咸韶之音嗈嗈乎鸞鳳之聲調
隂陽之律吕分宫徵之濁清舞蹈迭舉登歌載升合止
有節既和且平是以觀聽者莫不神領而意會心開而
目明不惟感於人心實能格於神靈豈非妙拊擊之條
理而集衆音之大成也邪矧我素王挺生東魯祖述堯
舜憲章文武允為帝王之師作我斯文之祖仰聖德之
巍巍為累朝之褒異始於高皇元帝之時次及建武延
光之際三牲之祀起於西晉太牢之設見於後魏惟北
齊之顯祖亦克遵於古制大興於李唐之朝尤盛於宋
元之世禮器既全樂器亦備非諡號之極其尊崇而封
爵亦延於後裔古稱成均首善之地廟學有嚴祀享弗
替瞻翠華之曾臨聆玉音之屢至雖萬乘之至尊亦舍
奠而致祭豈非以道不以功以德不以位邪今聖明在
御車書會同制禮超前代之盛作樂成太平之功是以
文教聿興孔道尊崇躋斯民於仁壽致四海於時雍蓋
將登五帝而侔三王又豈漢唐宋元區區者之足比隆
哉
審音賦(明)洪翼聖
秦人有韓秋者抱琴而說魏王曰余之琴彈至三月而
魏大治比及期年其言不驗於是洗心密室冥搜音律
之奥寢食俱廢而忽有神人至問之則答曰余師曠也
以若之音而欲治魏庸可幾乎詰朝余授爾音於汗漫
之野及詰朝果如約師曠從白雲間冉冉下韓秋跪而
請授音於是師曠彈商音則見疾風倏至寒雨颯來羬
羊股慄䳋渠鳴哀泑山之神殺草木以萎頽磈氏之宫
放悲響以喧豗韓秋曰此搖落衰變之音也令人憯悽
愴怳苦弗能禁請改音於是師曠彈羽音則見雉飛入
水鳱鴠不鳴雪霏霏兮敦題欲裂冰皚皚兮湖灌無聲
虹藏影以淒淒野怨咨以煢煢韓秋曰此觱發栗烈之
音也令人荒涼憭慄沍弗能持請改音於是師曠為之
弄角引徵而繼之以宫則見豺山發草䱹魚躍波薆薱
蓬茸兮園卉之與松蘿哤䀨軿訇兮鴰鴇之與駕鵝爛
春花之馥馥芾夏條之峩峩韓秋聞之而樂甚曰此融
和恢炱之音也何與前音殊邪師曠曰陽舒隂肅兮雖
治化之交伸扶陽抑隂兮尤長人之貴仁王與霸之世
兮秋冬皇與帝之世兮夏春其音異故所感亦異也余
之樂受之於䕫虁受之於素女素女受之於大容大容
受之於黃帝黃帝受之於廣成子廣成子受之於天籟
今汝又受之余而於治國乎何有韓秋砉然解曰不圖
為音之至於斯也歸彈三月而魏果大治魏侯仰天笑
曰操是音也以往調燮天下可矣豈惟魏
歌賦(有序)(明)俞安期
嘗誦傅毅舞賦遣辭洵美寫態畢妍其後平子梁王之
儔抽毫並作咸不逮茲世每以歌舞並稱而謝德偃所
造歌賦寂寥短章敷陳未備余在南都遘齊王孫席上
迺衍為一篇或庶幾補藝林之闕文云其辭曰
東吳王孫遷自齊國嚮意文詞數讌賓客啓雕堂敷瑤
席合簪履騰觚爵鼔簴縣鳴箏瑟樂工屢終膳夫未畢
王孫起而謂客曰昔我先封之在齊也高唐緜駒處其
右魯國虞公居其隣復有東門扣角漆園引聲高商揖
封彈鋏先生辭流乎往牒音習乎來今其來遊者則有
韓娥瓠梁薛談秦青林木留響而屋梁遺聲夫寧足齒
乎淮南宋蔡與夫遼西之與文成俗稱善歌餘風未熄
不德不忘乎故疆顧好而自忘其忒爰集名倡願以娛
客客曰葛天八闋寔闓厥先九招興咸黑渡漳作伶倫
大唐卿雲擊壤箕山君臣賡詠苓落朱干二陽初慮歸
來縵縵下逮五子九德始乃濫其觴而揚其瀾塗山遣
侯人而南音出九成飛燕往而北調彰萯山破斧東聲
爰起餘靡封翟西氣發揚審音察故亦由此而辨乎四
方詩稱式歌書叙詠言衛地以之號邑東陽以之名山
歌之時義大矣哉君何以憂其忒焉於是王孫愕然而
喜曰敬聞客命亶悉其原顧茲之娛異客所陳依於古
則變以新聲幸聆音而發旨其有無關係乎性情遂迺
屏樂部遵别館撤藻筵即清讌止瓊華之室藉紫羅之
薦御珠綴之帷馮雕文之案命齊秦之女召荆鄭之妃
集吳越之豔徵燕趙之姬成列進侍爛其盈而玉光互
映采飾如翬清矑善盼輕質懼飛衆曲萬變帷所命之
其始命也脩蛾徐動黛色揚輝脣朱欲剖中顯瓠犀顔
遲回以俟會態抑按而含思喉輕欬以歛氣首俛仰以
整儀其既發也蘭馥馥以輕歕聲嫋嫋而相隨乍冉弱
以優渥兮既繚眺而&KR1795;靡或激越以矯縱兮或舒肆而
騰娭或縹緲以輕邁兮或蕭蕭而清淒或絡繹以條昶
兮或紆餘而鬱伊或翩綿以憀亮兮或都雅而逶迤或
將斷而忽颺兮或將迅而忽微或將轉而輕送兮或將
疾而少稽或邀險而若誤兮或俟機而若乖既投隟而
趣汎兮遂搆會而入竒何若隂而若陽亦若安而若危
翩如其往突如其來細不幽散大不昌披疾不浮厲徐
不陵遲揚不遽止抑不遽頹油兮若愛黯兮若哀儵兮
若怨歘兮若怡折頓赴矩旋轉就規圓如運道沈若研
幾況迺衆口並發異囀繁詞南北之音互出東西之調
兼施千迴萬逝舉無參差不期而會不絜而齊高低脩
短不爽毫釐繁聲一響若有物絯若墨而界若斤而裁
若羣珠纍纍而貫獨縷兮若亂繭在繅而抽一絲豈能
陶之於型範有若和之以天倪於斯時也璇霄遏雲雕
梁飛塵蠕蟲徘徊以支喙兮飛走傾注而欣欣鱗物自
聆之而不駭兮介族甫聽之而無震惟夫靈妃帝女上
元法嬰紫微白鵠雙連辟方昭靈婉來四珠雙成合茲
衆妙揚彼曼聲輕風流水曉霧秋霜玄靈步虚駕歘排
空音容庶幾乎比方至於吳都子夜石城莫愁越人擁
楫女娟中流名謳碧玉善伎綠珠渡口桃葉陌上羅敷
曾莫能與之匹儔也其曲則魚麗朝日激楚流風白雲
白露陽阿陽陵白水延露采菱涉江于遮歸邪去雁離
鴻蘋生朱華落葉吹蓬焦泉商飇沈靈流隂北里靡靡
皇荂折楊陽春白雪刻羽引商八變九曲淥水南江烏
生玉鳬雞鳴東光同聲定情豔歌何嘗鵾雞十五東門
平陵長干吳趨招商采桑五調六引西曲上聲滿妍安
緩高放短長雅清嬥浩酣怨勞傷咸宜今而宜古咀五
音而具五行若夫郊廟房中之奏里巷道路之謠鐃鼔
之所習弦吹之所調亦别有其類固與茲而殊操已及
夫過殷墟而麥秀居首山以采薇周王東嚮以哀慕兮
王子南望而思歸吳人離别而相去兮夏人淫樂而相
持寡女黃鵠棄妻扊扅越妻去國竇婦將離包胥向秦
庭而哭罷兮優孟入楚宫以滑稽孔子曳杖於戶外兮
皇娥讌戲於水湄鉏商樵而獲麟兮楚狂過而鳳衰易
水寒兮壯士去烏孫遠兮公主悲子胥河上漁父蘆漪
青陵烏鵲綿上龍蛇幽囚趙主放逐湘纍孺子滄浪之
濯梁伯北芒之噫隴頭水之戍客上留田之孤兒以至
漢帝興而過沛楚軍困而在垓天馬遠至鴻鵠高飛沈
璧瓠子汎舟淋池戚姬抱杵於永巷兮翁子負薪於路
逵楊侯烏烏而拊缶兮商老曄曄而采芝班女團扇之
怨田横蒿里之哀協律北方之佳人益守莋都之遠夷
林林總總不可殫稽亦莫不因感而響洩觸事而音來
然皆偏聲而促調或短節之與夫璅辭豈若茲之下變
乎衆庶上亂乎靈祇聽之者舉一其心而歛其意專其
志而凝其神酒澄不及亂殽乾不漫進暴者為之惠柔
兮躁者為之泰寧怒者為之改慮兮妒者為之息爭憂
者氣為之宣寫兮喜者色為之不形懦弱為之奮迅兮
亢厲為之逡巡矧含五德之妙理夫人亦在乎善聽性
情殫為之滌蕩孰不去故而就新豈必樹蘐於堂背始
可以忘憂而引年亂曰音聲微妙惟絲竹兮瑟琴箏笛
管笙簫兮聆其清韻匪不淑兮惠察其文殊邈邈兮往
哲有言茲可復兮絲不如竹竹不如肉兮王孫避席而
起率諸歌伶再拜錄之用傳千齡
無絃琴賦(明)錢文薦
陶先生辭榮解組抗志歸田迹依蓮社神往葛天對酒
則酒中有旨横琴則琴上無絃以為心樂斯和鬯響稀
斯音全儻逐響以求和憂響聚而和散如循音以索樂
恐音溺而樂捐是以會心者憑素手之摩弄遺響者托
空質以周旋謝軫徽而神具疏節奏而道宣客有疑而
議者曰竊聞之五聲不張孰表至音七弦不備安稱雅
琴原夫琴之為用所以養至德寫靈襟歸靜好禁邪淫
按君臣之上下發山水之高深使驟聞者哀湍赴節習
聽者慕鬼傾心玄鶴翔而忭舞青鳥降而悲吟斯皆音
前之妙運而絃後之幽尋也然則絃為音而方具音待
絃而始泄苟意得而絃忘將器虚而音歇如此則龜山
之吟已逝廣陵之散先絶上何以續薰風之休下何以
揚履霜之節先生方采芳籬邊含笑花下持酒未輟抱
琴難捨乃徐起而答曰琴與酒一趨也酒以陶情琴以
理性情鍾於酒不論酒之淺深性托於琴奚分琴之動
靜彼得酒之趨者何嘗避醒士之嫉讐此得琴之趨者
又豈供俗人之歡聽而已哉先生於是且酌且撫無營
無思任運自得樂天奚疑
琵琶賦(有序)(明)張泰階
余歷審音樂獨琵琶不始於邃古而其義亦罕見於書
至漢魏始並用之而歷代才士亦競為之賦故其體質
盤紆之處山川嶮巇之勢皆稽古者所殫述而今可得
而略矣余非敢妄厠古人然朱弦之雅器中古之遺美
不可闕也遂採其制度翫其音聲而作斯賦
原素桐之所生兮於景澤之朔方擢屹莖而上躋兮聳
弘榦以高驤素質威夷以迢遞兮脩材瑰瑋以景章抱
竒材而不沽兮將永輟而常康神淵巉巖緣其足丹崖
重巘介其傍若夫挺質倍尋孫枝千尺偨池茈虒隱真
翕習前嶺㠑嵬以拂霓長柯偃蹇以孤立此又區宇之
所挺植而山靈之所獨護也於是許少之儔秦成之列
凌絶隒越幽嵽伸長盾探巨穴思續軒轅之遺響爰就
斯器之多譎斯時也五嶺嘉木剖斷成畛遺事見於鼔
鞉殊制肇於嬴秦酌方圓而立體法二位而迭陳絃既
比於四時制殊詭於琴笙或彈北牖而翔天際或鼓馬
上而辭漢京叙異形於隂陽擅絶伎於朱生爾其為狀
也鶴頸螳腹熊耳虯咽裛以彤漆揭以素絃惟方正之
異刓故無惜乎為圓既空中以宣響復平表以環連岌
岌乎似玄螭蜿蝹而抗首矯矯乎似靈龜觜蠵而頫旋
若乃巧製異狀竒姿天然促節離靡異色蟬聯維方寸
之紆繘更畇畇而綿綿上黮䨴而蔚黕下旖旎而迴還
内若壯腹之中虚外若棼桴之上沿遠眺則輪囷而趢
趗審視則斐亹而互纏至其層絲櫛比竹末棋布緊緩
均調朗密合度又不可備論者也繇是暩纖巨審短長
音響洪宣妙韻式昌其始鼓也長弄忽興抑揚交錯試
之踸踔放之磥硌曲引未發朱絃先薄謂可以和情志
而暢幽憤矣既而摛妙詞引清商光曄煜音鏗鏘素手
承以按節憀亮徹而超常攘皓腕以繁騖象游龍之翺
翔飛仙指而觸&KR1290;聲哀厲而洋洋時繁沸而扶疏繼殷
勤而彌長悠揚嘈囋靡迤斷續舒誕浮沈徊翔反觸軒
礚隠訇蹇諤掩抑怫慣震謍霅曄剽亟憯惆悵以懷愴
愀測淢而騰沛糾澀譶以奔逸漫侵尋而盈澮懰竦勇
以遐越聲烏呼而罔匱放而徐收緩而復促恍若洪濛
之未分又若煙雲之綿續若夫嵬閣飛觀屹屋層基惠
風和暢私宴閑居縱酒嘩呷短晷將移人徒羣集冶妓
參差於是式梁山之象柱繫岱谷之弦絲洎規矩之既
調授天孫與秦姬既敷調而纚纚復長歌而徐鼓摟&KR1290;
遡絃新聲出戶釧聲遲於緩曲清音牣於欄楯宣綿駒
之餘韻啓胡人之妙引悲昭君於絶域動公主之思恨
季倫聞聲而佇眙仲容撫絃而多遜於是密客半散幽
韻淒鏗廓然無徒清夜月盈復援而鼓之奏六引理五
章揮龍門之勁質隨洛浦而徜徉或夷靡旋繞汎淫披
離騰遌鏗鍧闛&KR1861;紛馳淫衍布濩容與委蛇或牢落凌
厲疾翼驍銳憿糴奮驚擽捋潎冽波騰雨注風發電掣
或弘暢發越斐韡被麗縹繚遼邈從横迅逝燮諧靡綿
陸離搖曳或劃然奔遁掎擊絡繹從容順叙婉轉躅躑
躊躇漾融延永不釋或推手而前鼓或引手而後却或
浮而不濫或滿而不盈或促柱而不疾或援調而不寧
或波散廣衍蚡蝹蟠紆奐爛踾踧嘈啐唲嚅或更唱遞
奏措指清悠泠泠振响若剛若柔此成公所以駭耳而
傅玄所以娛心也迨夫節長準矩案抑有程宫羽舉包
絶不相凌飄飄若重華審律於虞廷怳怳若秦時號怒
於長城在水湯湯在山峩峩非子期於伯牙孰能辨其
音聲夫其含㗅和鳴參發互應一羣木之鳴杪也汜豔
充斥習習析析一四時之和調也遠而聽之如羣鴻逐
伴遊天表迫而審之如鸛鶴命侣戲玄渚憂愁者聞之
哀惻摧肝淒懍悲吟將形躁而志越豈憂思之可任和
婉者聞之宴娛般樂鬯遂歡欣將體靜而心開豈怙氣
而狺狺式以節情宣性導氣怡神潛魚仰而出聽玄女
俯而下臻亦足以致白雪於西北來玄鶴於端門其所
移人奪志殆非尠矣於時也金石屏斥革木無聲華周
杞梁之妻感而淚傾師襄歸而拉琴誓終身而不出將
惟斯之足貴豈餘藝之足述亂曰斯器趪趪杳難測兮
盤員柄直法堪輿兮妙手素絃傳情緒兮知音者希誰
其聽之得手應心惟君子兮
筑賦(明)吳鼎芳
荆卿入秦燕太子丹祖於易水之上客有高漸離者擊
筑而送之請言其為製也惟夫鬱隆特縱之良材堅貞
緻美其澤理匠石運斤而準度之師襄督墨而鎪鏤以
勤事而考成及窮巧以極技文質並陳華彩畢具配一
隂以一陽正六律以六吕圓肩瘦頸中枵外平短竹叩
節繁絃應聲乍紛員兮靡漫漸浸潤兮崢嶸由&KR2016;噏兮
揚挹遂衍蛇兮縼縈悽悽&KR0034;&KR0034;嬝嬝泠泠流泉咽而夜
壑冷落葉摵以秋空清迸冰漿之玉盎斷素綆之銀缾
忽恩殘而轉怨又愛極以興憎散餘音於青靄送逸韻
於玄冥瓏&KR0785;原薄蕭寂江汀鯨波魚駭鳩木猶驚别鶴
罷警哀猿斷鳴夫心由物役情緣境生迴腸盪魄眩目
喪精徒御不進班馬自停豈獨鼓角以遂伏援琴而涕
零於是改絃易調復為羽聲拂戾勃叻惏裂歕突馳飍
渙濫怪幻莫測震雷激而靁烈精騎伏而棘出若百川
之湧濤如千巖之墜石曠世絶滅而亡響百音莫喻其
髣髴於時四座無喧千夫艴色行矣咤叱而裂眥送者
忿懟以入骨荆卿又前而歌曰北風激兮易水立壯士
一往兮無秦國遂就車而去終已不顧
逸句(附)
秦昭和鐘賦(宋)劉敞
閱故府之藏器歷先秦之遺蹤上盤拏而夭嬌若騰蛟
兮升龍下紛結而扶倚狀菱華與芙蓉洵款識之尚傳
兮邈沮頡之遺跡響沈潛以寂默兮文幽晦而蔽匿
角賦(唐)谷儉
夫角以類推之蓋皇帝會羣臣於太山作清角之音似
兩鳳之雙鳴若二龍之齊吟如丹蛇之翹首似雄雉之
帶天
箜篌賦(宋)劉義恭
侯牽化而始造魯幸竒而後珍名啓端於雅引器荷重
於吳君等齊歌以無警似秦箏而非羣
箏賦(陳)顧野王
調宫商於促柱轉妙音於繁絃既畱心於别鶴亦含情
於採蓮始掩抑於紈扇時怡暢於升天
琴賦(晉)成公綏
伯牙彈而駟馬仰秣子野揮而玄鶴翔鳴清角發而陽
氣亢白雲奏而風雨零
玉帛
荆山璞賦
夫何荆山綿亘幾千里兮連沃壤之陂陀儲天地之精
英兮孕元氣之至和噫璞玉之珍寶兮獨異産乎其阿
涵孚尹之美質兮尚温潤而縝密吐白虹之蜿蜒兮與
天光而射激諒非璠而非璵兮異連城之雙璧豈昆岡
之所産兮配齊王之萬鎰彼翩翩之卞氏兮道安適而
逢之泫然為之太息兮爾何横棄乎此欷罔珍藏而什
襲兮願與子而同歸吾將獻之元侯兮為國家之重器
何靈脩之不察兮竟莫别其為瑞悲再獻而再刖兮雖
信美其焉能喻將曰彼之昏昏兮亦乃予之不知賴後
王之繼作兮寧覺彼之非天得致身而上達兮步府庫
以周旋因文章以刻畫兮友六璽以相先歷秦漢以至
今兮羌歷世而幾年重聲價於九鼎兮與鎮圭以為伍
觀上國之光華兮獻圖書於天府雖一時之孔厄兮曾
何足為輕重之累也曠千載而獨存兮乃知顯晦之各
有遇也嗟物理之用舍兮豈臆度之可量昔韞於荆山
之野兮方困迍於榛荒顧自同於瓦礫兮孰有望於君
子之堂匪卞和之一顧兮則終然而遁藏今荆州之廣
土兮山猶此山川嶽發其鬱積兮豈惟玉之為然鍾抱
璞之竒材兮産席珍之諸賢溘埃風而上珍兮將自獻
於天闉與前賢千載而增光兮使荆山並日月以昭縣
爰作詩以載歌兮庶永久而流傳詩曰倬彼荆山鬱穹
窿兮吁嗟璞兮山所鍾兮猗歟國寧德配天兮不寶遠
物惟寶賢兮恩澤旁敷被萬國兮蓋將勒荆山之石兮
於以頌億萬載之功德
珠賦(唐)崔伯易
其始也天和景晴湖波夜平煙冉冉以四收萬籟息而
無聲則是珠也稟氣將之若海月之升含彩吐曜周隅
皆明呀紺石而為宫被綠苔以重纓挹奔星之光芒横
沆瀣之精英木散影兮扶疎草露實兮紅青林鳥警而
移枝羣犬愕兮爭鳴於是卬人齊呼上流俱起撫鴻罿
以先趨領罾笱之已試連徽挺權灑網持紲雖鑑其眉
睫未曉其機器方詭置之漸張惜造形而已逝而況伏
現靡時倏彼倏此與蛟龍之為朋曾風雨而作衛
飲食
菜羹賦(明)洪翼聖
南池子薄宦於汝申之區每退食則煑蔓菁苦薺以為
羹性每嗜之客曰食祿者而飽菜何趢趗也陋徵也夫
南池子曰人生受命於天耳而知天道乎今夫雲爛霞
綺樹蔚花繁虹文組織翠羽飛翻星河彩燦波水文屯
笙簧風奏瓊珶雪噴蜃樓標異海珠映暾煌煌金碧煜
煜璵璠孰非天地間之佳景芳色乎第景色絢練乃其
變化而清虚沖漠則其貞常體虚兮食毋著色兮心狂
知常兮太素逐嗜兮行妨故夫臇鳬烹鵠臛蠵燒羊刳
胎殺夭蜜餌瑶漿耽陸海之珍羞恣炮炙之芬芳殄天
物兮隠憫腐腸胃兮摧創五味口爽兮蔬水徜徉余感
此而太息曰嗟乎余乃知富不如貧濃不如淡乎於是
棲神渾沌拔擢泥滓堂上一琴兮退食如水籟颼颼而
響竹兮野鷕鷕以鳴雉聽羣鳥之嚶嚶兮睇楊條之薿
薿砌擁盆花園蔓葛藟樂每得乎魚縣神不驚於象齒
短歌長吟蚴虯徙倚當此之時蘘荷時藿不數太牢之
滋味白薤綠葵却勝大庖之脯餼挫菜為羹充然如意
覺天機之漸深無腥膻之可畏況夫孤竹之薇綺里之
芝羊敦之藕張公之梨彼皆味夫道腴余故托之遐思
客曰若於人情不猶河漢而無極邪蒙終惑焉南池子
曰余觀斯民饑饉薦臻兮慜年穀之不熟面如菜色兮
恐萎落於溝瀆或攜持以他逝兮或骨高而無肉悲涫
&KR1594;其填胸兮又何敢厭乎茹䔩於是客上矚天道下&KR1353;
民情洞人事之損益遊鴻濛之太清不覺抃舞而歌歌
曰玄酒大音庖羲遊焉象箸糟丘哲人憂焉肉食何鄙
古所羞焉無味之味澹且悠焉富貴浮雲又何求焉南
池子曰嘻子悟矣可與語於道矣
豆芽菜賦(明)陳嶷
南國之賓客於上國日與北都主人論辨時事翌日請
於主人曰子居上都俯視八隅目覽天下之竒物亦知
天下之美味乎主人曰唯唯客何言歟天下之味形類
萬殊燧人作俑庖氏之初曰胾曰臠曰豢曰芻八珍甲
四海之美五味極六之腴猩脣豹胎之鼎熊掌駝峯
之厨趙普掣𧑃之炙何曾鵝掌之珠黨家之羊羔美酒
五侯之燕髀鯖餘斫吳中之膾釣松江之鱸鴽釀施蓼
雪蛆侑俎&KR0609;蒲羞鼈芥醬渫驢至若橙黃而螃蟹實荻
綠而河豚涪黃雀入幕之子烏雞啄粟之雛加之以椒
桂益之以油酥當佳賓之既集命細君而當壚巨觥淺
酌豔曲吚唔細嚼滋味既美且都客曰子惟知葷臊之
為味而不知清楚之佳蔬也主人從而改曰北山採蕨
南山採薇袪萱堂背襜芹澗湄烹綠葵之嫩葉鑱白薤
之芳蕤補嬴圮滌煩蕪蘑菰縷分於淮術波稜寸斷於
蹲鴟酣糟子薑之掌沐醯新筍之絲椶魚孕子苔脯虯
鬚輪菌九沸山藥三炊漢家丘嫂之櫟冰壺先生之虀
至若錢塘之茭白商山之紫芝大宛之苜蓿西蜀之雞
栖揀擇加精調胹得宜香聞爽臆味適舒眉當舉案之
頃會稱觴之時飫此嘉品喜溢厥頤顧翳桑之徒餓笑
首陽之空饑視彼蔓菁何物蘿蔔奚為客曰子蓋徒知
異之為美而不知近之為竒主人瞠焉語塞拱手嚱嘻
曰然則子所謂美者請備言而述之客曰有彼物兮冰
肌玉質子不入於汚泥根不資於扶植金芽寸長珠蕤
雙粒匪綠匪青不丹不赤宛訝白龍之鬚髣髴春蠶之
蟄狂風疾雨不減其芳重露嚴霜不彫其實物美而價
廉衆知而易識不勞乎椒桂之調不資乎芻豢之汁數
致而不窮數食而不斁雖以赫乎柱史之嚴每嘗置之
於齒牙驀矣憲臺之邃亦嘗欵之而深入當乎退食之
委蛇則伴其倉米之扁食至於滌清腸潄清臆助清吟
益清職視彼主人所陳者相去奚啻倍蓰而萬億也歟
主人聞而笑曰得非市之所鬻豆芽菜乎客乃曰然主
人曰美則美矣毋乃語近而遺遠厭富而樂貧歟客曰
子何見之晚也夫天下之味適口者為佳天下之士無
欲者為貴彼之所云者非不口欲我之所卻也恐為心
累脱若致之弗克則役之於心役之於心則為口體之
累傳不云乎養其小者則失之大大者既失縱羅五鼎
亦惟取羞雖享太牢適增其愧語旣客即揖謝于于而
退
三酌賦(宋)張耒
出公門而偃私酌旨酒於良辰緬再酌而三釂恍如對
乎嘉賓畏侷促之傷懷聊流暢乎心神懲荒湎乎無算
悠然合乎禮文蕩志文史晤言讀書世醉不足我醒有
餘頤妙物表韜精道樞冥會獨應誰知我娛
御定歷代賦彙補遺卷十二
