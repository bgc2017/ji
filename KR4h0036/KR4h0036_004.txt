嚴陵集卷四
宋董弅編
詩
杜少卿知睦州(宋祁)
三年去國别堯雲一篋書空此謗分賈誼有才偏隕涕
屈原何賦不思君諫囊久晦沈餘草綬笥重開續舊薰
幾日班春向桑野漢家丹詔十行文
留題子陵釣臺(蔡襄)
遁世巢由志能忘將相權人瞻祠樹古天作釣臺圓孤
迹千秋外遺蹤一水邊清風敦薄俗豈是愛林泉
至睦州
一帶滄波兩向山扁舟中去幾時還浮生多半在離别
此意明知未肯閒
子陵二首(李師中)
阿諛順旨為深戒遠比夷齊氣更豪半夜光芒侵帝座
有誰曾似客星高
社稷功名出隱淪天高聽遠亦應聞龐眉一去無人問
七里商山但白雲
寄睦州蘇七使君(張伯玉)
闊步曾飛到廣寒一麾聊頓野雲間虬蟠澗底未失水
鶚在籠中且看山舊日笑談猶壯否近來書信亦稀還
嚴灘桐嶺宜秋醉卻恐才高不柰閒
桐廬蘇七太守通判晏魯望遠寄倡和之什輒伸
紀美(余時授此州監郡)
桐君圃外州樹石最清幽水截三吳秀山當百粤秋巖
坰無俗土宅舍有高樓畫隼真才望題輿雅唱酬灘聲
環醉枕鷺影入茶甌蚤晚陪清躅梯雲奉俊游
寄新定蘇七太守
聞道銀符渡睦溪桐山應為長清暉漁翁幾十迎舟拜
沙鳥成雙夾旆飛點檢簿書茶貢蚤體量風物橘奴肥
題輿自媿來何晚未得雲中矚使威
之官新定同年李郎中以詩賦别即事感懷次韻
上答
雨後驚濤激箭催為君停櫂把離杯宦游向老令人笑
别恨傷春觸處來故國未歸江令宅全家且上子陵臺
如今遇酒伸眉醉休問多才與不才
之官新定寓興三首
關山雨雪征人淚京洛風塵倦客心誰信子陵溪上去
一川秋淨滌煩襟
汴水東浮不繫舟到官無事只輕鷗不才自古饒天幸
請卻俸錢溪上游
溪山千古絶浮埃時拂朝衣上釣臺卻恐被他漁父笑
糟醨不啜又閒來
之官新定卻寄并州通判王幾道
新定與并門天南天北人扁舟江外客别乘塞垣身朔
馬驚鳴橐秋鱸上釣綸何時敘離闊把酒碧嵩春
七里灘
漱玉鳴珠七里灘到今猶照客星寒盧奴有水徒千頃
未得高賢一瞬看
舟次子陵釣臺
十載從軍去又來強為顔面走塵埃久慙簪笏未歸去
且喜妻孥共此來旋擷岸蔬供野飯欲題巖壁拂蒼苔
子陵昔日誠高趣未必全家上釣臺
睦州
千家樓閣麗朝暉人到于今說釣磯雨後數峯驕欲鬭
春來兩港活如飛高吟多謝沈家令中酒長憐杜紫微
更愛嚴城無鎻處白雲搖漾去還歸
送交代倅車晏十一魯望
魯望江南客風騷獵將壇高吟得意處清韻逼人寒場
屋聲華舊襟靈渤澥寬閨門盡羔鴈庭野列芝蘭黽勉
來新定淹留就小官酒論浩劫飲山欲上天看待月高
峯寺(高峯寺在郡東絶頂)聽猿七里灘入雲移翠簜鑿石引鳴湍
(魯望疏北山泉於後閣為玉泉軒又聞余好竹特徙數百本為清絶友)一日交符去芳風
善繼難紅塵久離闊白首此相歡(闕兩句)留方醫鶴厀(池上)
(二鶴久病遺方醫之闕)貺别遺漁竿(魯望常於嚴瀨自作釣竿尤得其妙既去持以貺余)
虎(闕)寧知用松筠幸未殘路長分驥騄火烈辨琅玕(闕)
際多平仲鴒原有謝安卷舒知自得不用苦彈冠
監州新定卻寄并州舊僚
久從光禄長城戍卻到嚴陵舊釣灘休問簿書邊報急
且聽宅舍水聲寒舟浮南渡雲千里睡起東忩日數竿
寄語晉溪溪上月楚天雖遠一般看
同年李郎中以詩見寄仍許見過次韻和答
新定溪山國病懷忻所依桐君談藥妙嚴瀨得魚肥吏
退抄書譜朋來典道衣軒車如顧我春酒上苔磯
烏龍寺祈雨回馬上口占
官曹苦羈束祈靈得幽便夾路松披鬛躡石煙分練迎
軒玉泉響鳴騶沙鳥散曉日破霜隂前峯藹葱蒨逶迤
步高閣窈窕出雲漢坐來清思生語餘疎磬緩方將塵
滓滌還憂簿書亂偃旆拂歸韀回首青猿斷
西湖樓
積水照層峯登臨誰與同望來生羽翼醉欲上煙空細
細濕花雨疎疎開袖風新安江上景盡屬此樓中
玉泉祈雨
南州富潨射萬壑縱奔瀨兹泉一何高夐與寥廓對邈
非猿鳥到迅恐巖磝碎霜落天地清玉立江海外人區
未蒙澤蛟龍兹有待淺石諒難渟當與雲漲會
登烏龍山寺閣
桐川本無塵況此幽閣迥萬木含秋聲一軒與天淨前
峯翠分滴後谷語相應檻下江雲歸檐前古雪凝巖僧
對游客湛若寒冰瑩百慮緣心空獨飯隨疎磬嗟余本
林壑謬與世紛競一作市朝人幾傷麋鹿性舊山别來
久蘿蔓鎻幽徑長恐客沈深未得歸期定息巾來此境
時覺襟韻勝猶媿招隱心聊為小山詠
後菴試茶
郡僻好藏身心閒久無事前軒飽食罷後菴取茶試巖
邊啟茶鑰溪畔滌茶器小竈松火然深鐺雪花沸甌中
盡餘綠物外有深意濫官來此游時得拂塵累莫笑後
菴茶閒中好滋味
郡齋閒步
花木方塘小樓臺宅院深以何消俸禄無事住山林雨
雪羈游路風沙苦戰心若論當此景不啻萬黃金
到新定後卻寄蘇州蔣侍郎
遂翁亭畔碧桃開招隱溪頭畫舫回曾奉雲鴻此真賞
到今羽翼出塵埃閒窺玉字書千卷渴飲金莖露一杯
别後霜天苦寥闊海雲深處望公台
自新定沿牒三衢舟中寓興寄所知
井落甌閩近鄉亭百粤連一萍游宦客兩漿上灘船石
壅千尋浪山圍幾匝天亂篙鳴遠嶼羣譟捧危舷峽斷
疑無路汀回復濟川林深羡沙鳥邨近喜人煙豈昧垂
堂誡都由稍食牽家山舊廬在蚤晚賦歸田
舟次蘭溪卻寄新定太守
解纚向蕭瑟叙别喜英豪野水征颿迥秋天翠幕高使
旟標畫隼騎吹壓霜濤幾日狂酲析思君夢更勞
新安江舟中奉酬孫觀書記
十年塞外憶江山(余從事太原十年)今日扁舟縱眼看匝岸野
花紅似簇避人沙鳥起成團放懷自古酒為得老筆到
今詩最難君解高吟我方飲幾人能共此清歡
送清溪鄭中舍官滿還京
鄭宰金閨彦年來解紱歸囊裝輕劒在場屋故人稀
(鄭君應先朝舉)水館酒初罷霜江颿欲飛無煩重回首行矣近
天暉
桐廬官滿先寄杭州資政侍郎
海角千家郡天南一水涯倦游暫梗泛多滯喜瓜時弱
羽誠難振危根只自持九門嘗際遇百步亦參差(某蚤忝進)
(士第再以書判拔萃登科又以賢良方正待詔而才實無取時謂濫吹)萬壑噴霆霧千峯
出險巇牢愁客星見孤節澗松知賀厦寧無託披雲幸
有期魯堂金石地商欲再言詩
和王治臣新定即事
碧泉千脉瀉金溝名是東南俗阜州(州名取俗阜人和之義)任昉
舊詩題縣石賀齊高壘照江流月明幾處游歸客春色
何人醉倚樓我是江潭釣魚者喜君相見且相留
王治臣以余在告寵示嘉什
新安泉石最為佳多病何勞養歲華藥好幸依桐圃近
山寒惟畏酒壚賖狂思逸客浮滄海渴想仙人飲絳霞
欲傍重陽搘策起菊房新小玉生芽(近約使君九日龍山之飲)
次韻王治臣九日使君席上二章
楚楓丹外客颿稀水拍長天鴈字垂樂事喜逢千日酒
凭高正在九秋時吳歈調笑歌楊葉蠻鼓鏗閎引柘枝
使騎相逢且留飲行看卓馬轡如絲
新安江碧郡樓危九日登臨醉袖垂莫笑松筠歲寒地
卻勝桃李豔陽時清渟酒瑩紅螺面窈窕笙攅碧玉枝
未必尊前嘆遲暮幾人如我始牽絲
答延平王八使君望江亭見懷之什
望江亭上望桐江煙水茫然隔鎖忩擢第蚤同丹桂樹
從軍俱在碧油幢(慶歷初余與治臣俱在征西)天遥皓月人千里書
託紅鱗錦一雙開府時多家令瘦酒旗猶恐未相降(兄大)
(詫延平酒美僕因率爾自負)
釣臺
盡逐鯨鯢埽八區故人惟我更無餘雲臺功將任圖畫
天上客星閒卷舒若把殺人來逐鹿爭似全身歸釣魚
先生有意羲皇外不為林泉傲帝居
罷新定至錢塘喜見孫觀書記
桐江撝袂蚤三年把臂重來講舊篇陌上風塵成底事
鬢邊霜雪但依然虬蟠我亦思滄海鶚薦君方上碧天
(孫以諸侯薦將改官)忍把離杯又抛擲别愁紛淚滿春煙
至和中得倅新定今領福唐再經此郡感舊書懷
因呈使君劉孝叔
十年前倅此州來平日風情尚壯哉玉水聲中寒濯筆
石楠香裏夜銜杯(郡城外有玉泉菴最為絶景又倅廳前有石楠一本隂合庭中凡飲席不)
(須帟幕)可憐白首成何事猶得紅旌向此回太守故人應
笑我踐言堪媿子陵臺(余倅郡時年甫三十蚤有退休意于今未得已故有是句)
飯芝川邨舍(新定郡山後)
嫰苖苒苒頭角秀柔桑褭褭隂影輕茆簷飯起上馬
去一聲雨後黃鸝鳴
宿普光寺(去州城三十五里)
無端未得歸林下又向南方擁使麾夜宿禪關更瀟灑
一軒寒月照清池
宿桐廬縣江口
桐廬江水碧百丈見游魚元是新安水流從下瀨初(新安)
(江水纔下七里灘至此)清風寒到底明月静涵虚塵土誰難濯人
心自不如
桐廬寺曉鐘
扁舟下桐圃霜月滿寒潭疎鐘一聲起清與天地參舂
容逗萬壑窈窕出層嵐羈魂不成寐洗耳滌塵貪
桐江口見雪
無諸地無霜(福唐號無諸城)從古困炎熱曉出桐江口喜見羣
峯雪酌酒高颿下歸思滿寥泬從今不繫舟泛泛老清
澈
出七里瀧口望桐廬縣
瀧口波自平滄洲分兩溪辛勤下百粤乍出天一涯近
入桐廬市潮水溢中泜不聞湍瀨聲沙鳥浩然飛物我
兩俱適吾亦浩然歸
龍門巖
未到子陵灘先見龍門石萬物鎮羣峯闖然聳雙壁清
泉界中道亢若高門闢樵童走深徑漁戶掩沈碧白首
釣魚郎不知有行客
至睦州泊新安江口
前歲過此州手持七閩節雖遠敢憚勞攬轡遲明發回
瞻七里瀨何日榜舟歇幸得滿三年解符下甌粤卻到
新安江依然舊澄澈歛巾照江水無白可添髮州人多
故吏(余嘗倅郡)羅立皆磬折問我此去心復有何施設興言
顧諸老謝爾相慰說此度歸來心可共嚴陵說
港口渡
三月悲風瑟瑟寒小船舟檝渡溪難日高待得過岸去
回首脩篁千萬竿
送睦州丁郎中
雨後桐江木葉稀坐棠無事枕閒欹扁舟幾認嚴君釣
古壁多逢沈令詩夜静好當輪省宿曉寒堪憶趁朝時
山城寂寞郎官貴想對秋風動所思
寄睦州朱少卿(葛閎)
何幸鄉枌託使麾憶曾淮澨見風儀泉分龍岫成新釀
廟鎻瓊蕤換舊枝(維揚后土廟有瓊花)二水清涵潭月夜千峯晴
捲雪雲時向來瀟灑稱名郡少緩龔黃次補期
經大洋吳氏别業
漸老故人少與君兹晤言方山共鄰里好畤舊田園溪
色寒生枕松隂翠入軒猶憐巾子在相對舉清尊(予明道中)
(與邵隱之王君章有巾子山聯句之作)
龍盤山影倒寒流十里屏風翠入樓畫筆肯歸涵碧手
(劉夢得涵碧圖詩有落在尋常畫師手之句)湖光疑對湧金秋(錢塘湖門)主翁愛
客排三雅漁父忘機任直鉤為訪紅雲遶花島滿船歌
舞按梁州
同孝叔游瀟灑亭
昔日賢侯多興詠為憐瀟灑復潺湲一橋飛處横牛渚
(孝叔新建水南浮橋)二水清來見浙源(沈杜有新安江見底及遠分丁字水之句竊以孝叔)
(政亊如此)雨漲瀑泉添嶽面晚晴春草帶潮痕好風新月相
留意只恐張綱擁使軒
題思范軒二首
華衮多年去竹軒更思風節紀山樊抗言后坐遺忠美
(見爰盎傳卻遠慎夫人坐次故事)通使河源舊策存(文正嘗總西事)詩石欲留
千古永(竹閣倡和數首太守孝叔書丹)棠隂還對一樓繁(西湖有甘棠樓亦旌德政)
使君才望須相繼莫厭林間駐畫轓
天下儒宗不世勲履聲今絶豈重聞空餘逸韻傳流水
猶喜清風在此君山倚孔祠分積翠(文正初建孔祠於此山面)篆尋
嚴瀨掛香雲(文正為嚴光廟記邵竦篆石)接花酬倡將三紀時拂塵
篇見舊文(某嘗為接花歌文正得之於從事章君因而繼作見丹陽集)
題玉泉
靈源曾記古篇章飛入霜筠萬丈長六月林風吹寳瑟
九秋山翠坼銀潢試茶石鼎雲含液釀酒兵厨菊有香
(新定茶品殊佳酒香如菊歲造多出玉泉因而命名云)到此欲知真玉性不為圓
折本來方
同孝叔游玉泉
石磴松隂一化城泉源疑透古瑶京僧知到耳此根静
客來洗心諸慮清星紀祥光重璧合(星紀吳分辰緯所聚太初歷起此)
藍田霽色暮煙生(小說玉煙最直李義山藍田日煗玉生煙吳子華亦曰玉煙絶此根滅)
潺湲似識君將去相送出山多别情
初夏同孝叔游普光寺
魚跳蓮葉青錢小雪壓花枝玉燕參(時玫瑰盛開歌者爭插)細草
使轓瞻鹿擾微風池果落鶯含滿甌春茗浮仙露一點
尖峯滴翠嵐卻逐歸舟更多景晚來雌霓挂寒潭
初夏同孝叔游朱氏園
凍醪盧橘助登臨此地相逢舊友音石潤自知梅信蚤
池方應為玉流深詩成山色排晴砌話久花枝轉夕隂
不見辟強妨底事月樓歸去正龍吟
留題千峯榭呈孝叔
君把玄英詩集披羣山依舊遶軒墀杜陵幾醉花前地
(見樊川集)謝客曾吟日落時雨過荷香兼酒美雲深泉韻透
簾遲佳名大約稱千數百萬嵐盤一一竒
題新定郡齋寄孝叔二首
主人今向日邊歸猶有清香滿謝池為囑西風莫搖落
不禁顦顇夕陽時
右後池荷
花意知君改外臺亂紅飛盡見蒼苔縱教顔色明年在
前度劉郎肯再來
右賞春亭
留題玉泉山堂
動非緣境静非禪物物前塵現四天此地筌蹄求妙論
有時瓔珞獻諸仙欲梅泉石多秋思過夏松篁聒晝眠
一箇攅眉招不至勞師香火漏沈蓮
題新定紅蕖閣
煙卷龍綃豓格殊彩霞翻處好風俱幾杯仙露含秋色
一曲蟾宫在畫圖(霓裳羽衣圖見王維傳)雨送清香浮酒面泉飛
幽韻透城隅州民多有東南美盡應嘉招入幕無
新定旅館中作(趙湘)
歲月鄉關外溪山暝色中孤城秋閉雨獨客夜聞鴻病
使新髭出貧令舊業空思歸不得夢欹枕近梧桐
桐江晚望
疊浪浸天青離愁望處生雨餘孤島暝花落一船横岸
遠紅蘭濕魚狂白鳥驚無人問行客山寺暮鐘聲
暮冬新定郡樓閒望
江城逢歲暮獨自倚樓臺積雪明孤島微陽在蚤梅水
搖冰欲泮春近鴈思回故國還如此歸心但暗催
寄新安梁殿丞
郡孤詩句許秋供見說多閒卻似慵移樹好禽來獨院
上樓高雪在諸峯泉當月際搖吟影蘚自雲邊得屐蹤
此興未尋頻挂夢阮公池館舊相容
秋晚舟泊桐江
嚴子臺邊水自流夕陽無語倚松舟乍逢風月羞為客
及到溪山識盡秋移樹斷蟬初過雨立沙孤鶴偶隨鷗
鄉心旅思何人會蘆葦蕭蕭一笛幽
題釣臺(邵炳)
光武休戈詔子陵高臺時暫别煙汀當時四海皆臣妾
獨有先生占客星
酬通判楊殿丞名霖巖洞
雲峯千仞對吾廬洞古名新郡守書須信神靈知受賜
先興霖雨遠隨車
嚴陵集卷四
