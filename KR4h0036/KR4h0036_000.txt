嚴陵集總集類
提要
(臣)等謹案嚴陵集九卷宋董&KR0034;編&KR0034;東平人
逌之子也自著曰廣川蓋欲附仲舒裔耳紹
興間知嚴州因輯嚴州詩文自謝靈運沈約
以下迄於南宋之初前五卷皆詩第六卷詩
後附賦二篇七卷至九卷則皆碑銘題記等
雜文棻自序謂嘗與僚屬修是州圖經蒐求
碑版稽考載籍所得逸文甚多又得郡人喻
彦先家所藏書與教授沈愫廣求備錄而成
是集中如司馬光獨樂園釣魚菴詩本作于
洛中以首句用嚴子陵事因牽而入于此集
未免假借附會沿地志之陋習然所錄詩文
唐以前人雖尚多習見至于宋人諸作自有
專集者數人外他如曹輔吕希純陳瓘朱彦
江公望江公著蔡肇張伯玉錢勰李昉扈蒙
劉昌言丁謂范師道張保雝章岷阮逸關詠
李師中龐籍孫沔王存馮京刁約元綘張景
修岑象求邵元馬存陳軒吳可幾葉棐恭劉
涇賈青王達張綬余闢刁衎倪天隠周邦彦
羅汝楫詹元宗陳公亮錢聞詩諸人今有不
知其名者有知名而不見其集者藉棻是編
尚存梗概是亦談藝者所取資矣惟&KR0034;序作
于紹興九年而第九卷中有錢聞詩浚西湖
記作于淳熙十六年上距紹興九年凡五十
一年又有陳公亮重修嚴先生祠堂記及書
瑞粟圖二篇作于淳熙乙巳重修貢院記一
篇作于淳熙丙午亦上距&KR0034;作序之時凡四
十七八年則後人又有所附益已非&KR0034;之本
書要亦宋人所續也乾隆四十五年四月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
嚴陵集原序
詩三百篇大抵多本其土風而有作聖人刪取各繋其
國如二南皆正風也周召既分陜而治則繋詩有不得
而同三國當變風之始邶鄘既并于衛邶居衛北而詩
有北門以興出門而北歸于邶也鄘居衛東而詩有載
馳以興東徙渡河而廬于漕也衛在河之北而詩有河
廣以興杭葦而南適于宋也是三者皆衛詩而以所收
之異隨其國繋之其它蓋可類見使夫後世觀詩者因
土風而知國俗則秦勇豳儉鄭淫魏褊皆自乎此而得
之矣近代有裒類一州古今文章叙次以傳者其亦得
聖人之遺意歟自東漢之末孫氏據有吳粤之墟始分
歙縣之地建為新安郡逮隋而更郡名新定大業改為
睦州唐初即桐廬縣别置嚴州尋廢州以縣來隸至國
朝宣和中始復今名蓋以子陵釣臺為是邦重故以名
州州境山水清絶著稱自古歴攷前代朱太守以文學
備應對之臣於西京後世則有皇甫持正方雄飛李德
新施肩吾徐凝咸以詞章名世文為世傳而紀詠其鄉
里為多今代如江民表全名直節見推于時文采蓋其
餘事至于騷人名士過焉而賦者在晉則謝康樂梁則
沈隠侯唐則李太白孟浩然白樂天羅隠國朝則梅聖
俞蘇子美龐莊敏公王文公其牧守之有文在梁則任
彦昇唐則杜紫微國朝則范文正公趙清獻公以至吕
子進蔡天啓又如張伯玉錢穆父皆嘗官于此者率多
賦詠邦人傳諷迨今不絶而獨未有裒類而為集者雖
有桐江集止載桐廬一邑之文而又繁冗不倫人不甚
傳兹者弅與僚屬修是州圖經搜訪境内斷殘碑版及
脱遺簡編稽攷訂正既成書矣因得逸文甚多復得郡
人喻君彦先悉家所藏書討閱相示又屬州學教授沈
君傃與諸生廣求備錄時以見遺乃為整比而詳擇凡
自隋以上在新安郡者自唐以後迄國朝宣和以前在
睦州者取之其未嘗至而賦詠實及此土如唐韓文公
近世司馬温公蘇東坡黃魯直蓋不得而不錄也其有
名非甚顯嘗過而賦焉一篇一詠膾炙人口者蓋亦不
得而遺也嗚呼其亦庶幾詩人本其土風之作而聖人
各繋其國之遺意乎乃若釣臺雙峙高風絶企古今歌
詩銘記居多編之此集有不容略故總以州名而為之
標目云紹興九年夏四月壬申知軍州事廣川董弅序
