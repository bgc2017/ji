嚴陵集卷三
宋董弅編
詩
新桐廬知縣員外端修節行富有才名九霄未展
於奮飛百里暫勞於綏撫言之美任即動征橈敢
賦惡詩用伸攀送(李昉)
詞筆凌雲正後生安貧守道住神京昔年南國無虚譽
今日中朝有令名楊柳岸邊揮袂去木蘭舟裏載書行
琴堂莫作多時計碧落方開萬里程
桐廬員外出勲德之門以儒素為業洎來儀於京
闕久飛譽於縉紳今則膺鳳詔於朝端奏牛刀於
江表會承旨尚書賦瓊章於丹地餞蘭櫂於清流
愚雖不才敢繼其作(扈蒙)
王謝高門江鮑才東遊何用更裵&KR0966;絃歌好就吳鄉拜
簪組初從魏闕來清酒一尊攜㶑灎舊詩千首貯瓊瑰
健颿輕櫂湏行樂莫效當時庾信哀
憫旱(田錫)
下車逢歲旱禱廟望秋成火輪轉曈曨赤日彌高明稻
苖已枯死麥壠不堪耕(闕)
釣臺(劉昌言)
漢業中微炎祚衰四海姦豪竊神器南陽龍虎方闘爭
赤伏真人正天位先生高隱來富春耕耒青山自如意
一竿魚釣樂幽深七里溪光弄蒼翠朝中天子思故人
物色環中引其類先生獨步衣羊裘咳唾浮雲輕富貴
足加帝腹傍無人星動天丈失躔次卓哉光武真聖君
終使狂奴畢高志雲臺千尺盡功臣誰肯回顧釣臺地
又
不會持竿意由來善一身何如事天子就削漢功臣亂
木凋雲際幽禽散水濱空餘臺下月千載屬漁人
留題釣臺(魯有開)
昔日狂奴向此來愛垂芳餌上崔嵬鄉人不識釣臺意
空指山頭是釣臺
贈方江二君(丁謂)
偶向嚴堂弔子陵布衣攜手遠相迎乍親冠蓋談諧少
久住林泉耳目清正好辛勤緣齒少最難遭遇是時平
李頻鄉黨玄英裔皆合工詩取盛名
釣臺(范師道)
乾坤交泰重彌綸當日嚴陵道最淳大漢中興得英主
先生高退作閒人灘頭風月遺千古臺上綸竿寄一身
今日病夫祠下過獨知疲懦長精神
題釣臺(張保雝)
漢包六合網英豪一箇冥鴻惜羽毛世祖功臣三十二
雲臺何似釣臺高
謫守睦州作(范仲淹)
重父必重母正邦先正家一心回主意十口向天涯銅
虎恩猶厚鱸魚味復佳聖明何以報没齒願無邪
赴桐廬郡淮上遇風三首
聖宋非強楚清淮異汨羅平生仗忠信盡室任風波舟
楫顚危甚蛟黿出没多斜陽幸無事沽酒聽漁歌
妻子休生咎勞生險自多商人豈有罪同我在風波
一櫂危於葉傍觀亦損神他時在平地無忽險中人
出守桐廬道中十絶
壠上帶經人金門齒諫臣雷霆日有犯始可報君親
君恩太山重爾命鴻毛輕一意懼千古敢懷妻子榮
妻子屢牽衣出門投禍機寧知白日照猶得虎符歸
分符江外去人笑似騷人不道鱸魚美還堪養病身
有病甘長廢無機苦直言江山藏拙好何敢望天閽
天閽變化地所好必真龍軻意正迂闊悠然輕萬鍾
萬鍾誰不慕意氣滿堂金必若枉此道傷哉非素心
素心愛雲水此日東南行笑解塵纓處滄浪無限清
滄浪清可愛白鳥鑑中飛不信有京洛風塵化客衣
風塵日已遠郡枕子陵溪始見神龜樂優優尾在泥
嘉興道卿學士不以仲淹補責在遠寄遺佳什日
以諷味如清廟之瑟一唱三歎蓋有以動神感物
者焉桐廬郡溪山秀妙陸魯望所謂清涼國者兹
無敢讓又得葉道卿詩詠歌其間雅復增氣因依
韻以和庶幾元白之風同希闊於江山矣
世傳學干禄小子乃逢辰一入諫諍司鴻毛忽其身可
負萬乘主甘為三黜人豈量堯舜心如日照孤臣薄責
落善地雅尚過朝倫僅同龜在泥敢冀蠖求伸朱樓逼
清江下睨百丈鱗羡此南魚樂不忍持鈎輪為郡良優
優乏才止循循恬愉弗擾外何以慰下民拙可存吾樸
静可逸吾神漸得疎懶味下車將四旬嘉興風雅來觀
對如大賓感兹韶夏音佐我臺上春
新定感興五首
數仞黃堂上題名僅百賢孤高宋開府千載可拳拳
山水真名郡恩多補諫官中間好田錫風月亦盤桓
風物皆堪喜民靈獨可哀稀逢賢太守多是謫官來
去國三千里風波豈不賖回思洞庭險無限勝長沙
江上多嘉客清歌進白醪靈均良可笑終日著離騷
遊烏龍寺
高嵐指天近遠溜出山遲萬事不到處白雲無盡時異
花啼鳥樂靈草隱人知信是棲真地林僧半雪眉
江干閒望
江干日清曠寓目一搘笻落葉信流水歸雲識舊峯蘭
蓀誰共采鳬鴈自相從莫愛蘋風起波來千萬重
和章岷推官登承天寺竹閣
僧閣倚寒竹幽襟聊一開清風曾未足明月可重來晚
意煙垂草秋姿露滴苔佳賓何以佇雲瑟與霞杯
齋中偶書
狂愚多苦口幽遠獨甘心言路有餘責權門無去音忘
憂時叩易思古即援琴此意誰相和寥寥鶴在隂
依韻酬周騤太博同年
孰敢先懷富春圖良時須惜幾嗟吁衆人可致巍巍主
上意思平兩兩符不稱内朝禆耳目多慙外補救皮膚
子陵灘畔觀漁釣無限殘陽媚綠蒲
依韻答胡侍郎見寄
千年風采逢明主一寸襟靈慕昔賢待看朝廷興禮讓
天衢何敢闘先鞭
瀟灑桐廬郡十絶
瀟灑桐廬郡烏龍山靄中使君無一事心共白雲空
瀟灑桐廬郡開軒即解顔勞生一何幸日日面青山
瀟灑桐廬郡全家長道情不聞歌舞事遶舍石泉聲
瀟灑桐廬郡公餘午睡濃人生安樂處誰復問千鐘
瀟灑桐廬郡家家竹引泉令人思杜牧無處不潺湲
瀟灑桐廬郡春山半是茶輕雷還好事驚起雨前芽
瀟灑桐廬郡千家起畫樓相呼采蓮去笑上木蘭舟
瀟灑桐廬郡清潭百丈餘溪翁應有道所得是嘉魚
瀟灑桐廬郡身閒性亦靈降真香一炷欲老悟黃庭
瀟灑桐廬郡嚴陵舊釣臺江山如不勝光武肯教來
桐廬郡齋書事
千峯秀處白雲驕吏隱雲邊豈待招數仞堂高誰富貴
一枝巢穩自逍遥杯中好物閒宜進林下幽人静可邀
莫道官清無歲計滿山芝术長靈苖
桐廬郡卒陶旻者本隸瓊林苑以接花為事因罪
黥送于此寺丞葛君閎感而作接花歌幕中章君
岷和以相示因而綴焉
江城有卒老且貧顦顇抱關良苦辛衆中忽聞語聲好
知是北來京洛人我始問云何至是欲語汍瀾墜雙淚
斯須收淚始能言生自東都富貴地家有城南錦繡園
少年止以花為事黃金用盡無他能郤作瓊林苑中吏
年年中使先春來曉宣口敕修花臺竒芬異卉百餘品
求新換舊爭栽培猶恐君王厭顔色羣芳只似尋常開
幸有神仙接花術更向城中求絶匹梁王苑裏索妍姿
石氏園中搜淑質金刀玉尺裁量妙香膏膩壤彌縫密
回得東王造化工五色敷華異平日一朝寵愛歸牡丹
千花相笑妖嬈難竊藥常娥新換骨嬋娟不似人間看
太平天子春遊好金明柳色籠黃道道南樓殿五雲高
鈞天捧上蓬萊島四邊桃李不勝春何況花王對玉宸
國色晶明動韶景天香旖旎飄芳塵特奏霓裳羽衣曲
千官獻壽羅星辰兊說臨軒逾數刻花吏此時方得色
白銀紅錦滿牙牀拜賜仗前生羽翼惟觀風景不憂身
一心歲歲供春職中途得罪情多故刻木在前何敢訴
竄來江外知幾年骨肉無音鴈空度北人情況異南人
瀟灑溪山苦無趣子規啼處血為花黃梅熟時雨如霧
多愁多悵信傷人今年不及去年身目昏耳重精力減
復有鄉心難具陳我聞此言聊悒悒近曾侍從班中立
朝違日下暮天涯不學爾曹向隅泣人生榮辱如浮雲
悠悠天地胡能執賈誼文才動漢家當時不免來長沙
幽求功業開元盛亦作流人過梅嶺我無一事逮古人
謫官郤得神仙境自可優優樂名教曾不棲棲吊形影
接花之技爾則竒江鄉卑濕何能施吾皇又詔還淳朴
組繡文章皆棄遺上林將議賜民畝似昔繁華徒爾為
西都尚有名園處我欲抽身希白傅一日天恩放爾歸
相逐栽花洛陽去
仲淹自桐廬移守姑蘇由江而上登嚴陵釣臺移
舟南岸宿方干處士舊居章從事聞之有詩見寄
因依韻和之
姑蘇從古號繁華卻戀巖邊與水涯重入白雲尋釣瀨
更隨明月宿詩家山人驚戴烏紗出溪女笑依紅杏遮
來蚤又抛泉石去茫茫榮利一吁嗟
仲淹景祐初典桐廬郡有七里瀨子陵之釣臺在
焉廼以從事章岷往講堂而祠之召會稽僧悅躬
圖其像於堂洎後守姑蘇道出其下登臨裵&KR0966;見
東巖絶壁白雲徐生云方干處士之舊居遂訪焉
其家子孫尚多儒服有楷者新策名而歸因留二
十八字又圖處士像於嚴公堂之東壁請刊詩於
其左
風雅先生舊隱存子陵臺下白雲邨唐朝三百年冠蓋
誰聚詩書到遠孫
題方先輩山居
高尚繼先君巖居與俗分有泉皆漱石無地不生雲鄰
里多垂釣兒孫半屬文幽蘭在深處終日自清芬
留題江先輩舊居
結舍近滄洲江山不外求我來明月夜更得主人留
釣臺(章岷)
乘興訪遺基扁舟宿煙渚水淨寫天形山空答人語風
篁自成韻霜葉紛如雨寒亭暮響清飢猿夜啼苦疑將
洞府接似與人寰阻不羡重城中喧喧聽笳鼓
陪范公登承天寺竹閣
古寺依山起幽軒對竹開翠隂當晝合涼氣逼人來夜
影疎排月秋鞭瘦出苔雙旌容託乘此地舉茶杯
和范公同章推官登承天寺竹閣(阮逸)
竹石寒相倚雲忩曉共開閒身方外去幽意静中來墜
響風隨籜移隂日上苔遲留秋更夜待月露盈杯
高峯(關詠)
獨愛高峯最上頭夕陽煙樹見嚴州子陵貪向溪邊釣
應未曾來此地游
嚴陵集卷三
