佩韋齋集卷十宋俞德鄰撰
序
竹間俚語序
竹之清自淇澳詩作世愈知所貴重繇晉而下愛竹若
子猷輩不知其幾也其為人類皆如瑶林玉樹灑然風
塵之表淟汨迂疎若余之不肖者弗愛也而余也一畝
之宅有盈弓隙地必手植數竿朝吟暮詠其趣至山巔
水涯風巾雨屨恍然相遇輙流連竟日不忍棄捐噫何
所好之異余所為也雖然是足為竹辱抑竹比德于君
子外雖稜稜高節而中虛無我若善容物者故其人雖
不類苟愛之亦必以清標雅趣相延接如余之愚坐每
對竹蚓竅蠅聲即隨觸而啓則竹信有德于余者余方
依食于奔走卒未能與竹相朝夕天其或者飯一盂蔬
一盤優游于畎畝間將卜背山臨流之地以為此君所
攜琴負書相從終始庶無忘此君之德也清風明月實
聞此言
送尋賢相士序
辛酉涂月予客於京師有方士欵于門曰吾聞子之聲
矣未睹子之面也今視子若有合于予者子他日必有
名聲于天下雖然吾無求于子願以詩若文質于我余
曰子之術非我所知也予聞古有虛無子者挾其術以
行一日抵曠野遇老人衣縫掖之衣桐冠㯶鞋虛無子
進而揖之叟曰子為誰曰吾姑布子卿之流也叟風神
清越灑然若游蒙穀期汗漫于九垓之上者老人喜止
以宿輙饔飱勞之且以二子見虛無子矍然曰異哉其
長也耽眈虎視萬里侯也其幼則軒軒霞舉光彩照映
廊廟器也言未既老人泫然流涕曰余何為而至此極
也虛無子曰叟豈禦富者邪今叟之居蓬蒿所翳狐狸
所嘷雖無預于世然叟則巳病矣之二子年未壯連印
磊落駢組流離便蕃清切烜赫中外而叟則聞以泣何
耶老人曰噫是何言也吾聞食人之肉者可隨以鞭扑
之辱乘人之車者可加以鈇鉞之誅使吾樂青紫而羞
韋布飫膏梁而厭藜藿則余之禦魑魅也久而况能保
妻子全家室以棲遲於寬閒之野乎此吾所以泣子之
言也子其行矣虛無子瞠然自失詰朝而去返而視叟
之室則巳遷矣於戱人之生得為將為相是亦足矣而
叟也猶泣而不忍聞今子以甘言餂我是正余之所戚
戚者而又何以贈子方士無以對遂書以送之
北村詩集序
詩之道大矣先帝王盛時陳詩納言命官職之所以觀
習氣之感而知風化之變也夫惟觀其感知其變和其
忿厲怫鬱之氣以導其易直子諒之心是故化行俗美
禍亂無自而作厥後官廢士之詩瞽之曲師之箴瞍之
賦矇之誦工之諫庶人之謗皆不得以上聞而上之人
亦不得以知民之好惡于是政乖俗謬恬不之覺以至
于壞亂而不可救然則詩詎可以易言哉孟子曰王者
之迹熄而詩亡詩亡然後春秋作知其說者其知詩之
道乎北村湯君子文山陽人也其先君子嘗以功刺南
服君從齠齡即自濯磨于學問聞其屬比使對機辯敏
捷一座愕眙余固竒之逮少長文聲獵獵余蓋瞠乎若
後矣兵燹以來一再遷顧色日悴文日工一日出編詩
遺余余讀之既則又知君之所以為詩矣憫世道之隆
汙悼人物之聚散明時政之得失吟詠諷諫使聞者皆
足以戒焉是豈徒誇競病事推敲者之為哉蓋其易直
子諒之心閎于中而肆于外者也陳詩納言世無其官
其忿厲怫鬱者既蹈語穽而觸禍機有如易直子諒者
又無與颺之以風勵天下余也窮居荒涼乃得優游饜
飫以快心而駭目余之幸多矣雖然余固幸矣詩之幸
不幸余未可知也詩之幸不幸余未可知則氣習之感
風化之變繼自今其醇其疵其厚其薄余益未可知也
余方有負薪之憂廢棄筆墨擇其契余心者數十首命
兒輩錄而藏之因序其端以見君之詩與古之詩淵然
若有合者若夫君詩之傳則不繫于余之序不序也
送陳茂叔序
三代之士以鄉舉里選進故士知修于家而巳未有不
聞于鄉而達于朝廷者也周衰之末鄉舉里選之法壞
為士者始皆游說以媒其身漢襲秦弊挾書之禁未除
騎項溺冠至以儒相詬病當是時海内一統而縱横押
闔復無所用之于是豪傑之士如蕭何曹參輩又皆以
刀筆吏起風聲氣習浸淫于後故雖立學校舉孝廉策
賢良方正而黃霸以卒吏選薛宣以書佐選丙吉尹翁
歸以獄吏選其他繇此途出不可縷舉非士而甘于吏
也懷材抱藝鬱不遇時使非以道味自飴則去而為吏
事勢然爾秦漢之間舍黃綺四賢之外士之甘于隱逸
者幾何人哉然則士之生于三代之下者亦可悲也矣
兵燐十年車書雖同科目未設士之通經術工文辭者
幾無用于世顛頓狼狽失所操持蓋不忍言矣甚者征
徭困之夫役撓之時俗又從而姍笑之及夫發憤為吏
則刀筆之未工法律之未究其表表者不過齒名庠序
夘申圖一餔餟而止耳嗟夫何士之重可悲也吾友陳
子乃能傑然自立為名卿賢大夫所知征徭不能困夫
役不能撓時俗不敢姍笑一且發憤為吏則又刀筆法
律若素習者嘻亦難矣朅來訪别往服厥事豈懷材抱
藝不肯汨没以故慕蕭曹諸公之所為邪雖然子固賢
于今之所謂士也矣抑子之所隸者漕漕之所榷者鹽
東南斥鹵淮為上浙次之閩又次之比年以來榷利之
取寖多禁網之設寖密尋捕之員寖夥加以奸貪恣肆
掊斂榷剥獲一冒禁之徒根連株逮動至什伯富家巨
室至重足屛息以竢其弊皆萌于邏卒成于胥吏而汎
濫于轉運使副之為也今尚書李公仲常以潔廉忠信
為之先李君仲方以清修勤敏為之佐主人仁賢同列
皆君子趨辦之饒會計之當二浙之民頼以蘇息子行
矣合以平日之所學者而禀承二公之所行者簿書期
會之餘藏修涵養毋惰毋畫則以儒飾吏雖不得為三
代之士猶以文毋害而為漢之士不然吏其身復吏其
心慘礉酷烈頭會箕斂縱復倍榷利而贏之吾不取也
且二公亦安取此哉子剛塞果毅其趨事静以敏其與
人交忠以信以之為吏疑無是患而吾猶拳拳焉蓋悲
士之不遇而為吏又恐吏之不能吏而愈有愧于今之
士也吾嘗辱知二公而子又嘗辱師于我于其行故無
所顧忌而索言之
紀德緯詩序
余昔游京口聞紀侯以才氣韜略雄一世而獨刻意教
子蓄竒書連屋客至微風醒酒静夜聽詩宛然何將軍
家風味也獨未能陪鄭廣文一造焉歲丁丑余歸永嘉
與瓜山孫君會君故紀侯客也間誦侯仲子德緯之詩
澄澹簡易若不以雕鏤鎪鉥為能者余甚竒之然窺豹
一斑殆未覘其完鞹也近歸自杭乃聞德緯不鄙固陋
儼然辱于敝廬且盡輯其所為之詩而惠教焉余雖未
能躧履起迎拂席共語然景慕其人于二十餘年之前
而讀其詩于二十餘年之後得無躍然喜倘然止(闕)然
而立者乎雖然詩難言也平易者近淺艱深者近怪事
謬則語難理誣則氣餒斯皆詩之所忌而非周游萬里
涉獵萬卷者不能知也德緯從少年游江淮&KR1140;沅湘踰
嶺適越凡東南幽竒瓌偉之觀亦既飫聞而饜見之矣
今又投簪解紱恣睢遥蕩于鐵甕鍾阜間日與德人勝
士紬今繹古則其進于詩者殆未止也余敢以昔之所
聞今之所見而遽謂足以盡德緯之詩乎序以識之尚
有覬于嗣音云爾
送劉伯宣尚書序
太原劉公亭刑江右之二年政成化洽治最上聞遂以
大宗伯召去之日耋艾攀車童稚卧轍學士大夫相率
為歌詩以餞蓋自混一以來士之仕于南者未始有也
而公也獨得比于帶牛珥筆之俗其必有道矣廉潔之
實忠利之教憯怛之心其洽于民也深故民之德于公
也至是殆非可以聲音笑貌為也悒然不樂思吾劉君
何時復來安此下民東都之謠西江之頌均一至誠之
感應而巳然則公之歸亦榮矣哉易之象内君子而外
小人則為泰内小人而外君子則為否曩者權憸用事
姦枿兇豎布滿要津其流落而不偶者皆君子也幸而
陰霾汛掃皦日昭融端士正人茹連茅拔是正開泰之
一機也致隆平頌清廟跂予望之而三數年來楮帛日
以輕物價日以湧民生日以困姦貪日以肆盜賊日以
滋天災時變昆蟲草木之妖日以呈是豈賢者之無益
於人國哉意必有其故矣公歸本朝於君相聚精會神
之時百執事同寅恊恭之際盍孜孜矻矻日夜講求其
所以然之故而彌縫之則有小往大來之亨而無城復
于隍之患庶乎天下後世知君子之可與有為也不然
為爾寂寂彼小人者亦將笑君子于地下矣何哉天下
之事誤于小人者則君子議之誤于君子萬世謂何此
古人所以鞠躬盡力死而後巳者正恐為小人之議而
貽千萬世之羞也德鄰辱知于公最深故餞公之行以
規而不以頌
山雞自愛集序
歲乙酉八月余以事如山陽憩天慶觀頽垣敗壁蝸蚓
縱横莎徑荒涼閴無人跡凄然有離索之感巳而思之
導江張君吾畏友也實講道于兹淮上翁吾忘年交也
又實寓乎是亟往訪焉二君輟食迎門相與談别後事
而旅懷藉是釋矣暇復造之因而扣其所謂耆傅碩彦
騷人勝士願一見之淮上翁蹵然曰節孝往矣九京可
作節義如廉州者可復見哉門禧以來兵事劻勷此地
視為邊儌無日不鞭弭櫜鞬與敵境從事焉用毛錐子
哉以故士之學者鮮間有之舍科舉之外餘無習焉獨
平野陳君不以時之盛衰易其志之好尚執筆苦吟鈎
章棘句積歲月略不憚煩余聞而愛之然未暇請也暨
抵導江亦以陳君為稱首上丁釋奠于學余齋遫觀禮
適會陳君于稠人廣衆中一揖而退復未暇請既而陳
君來訪聽其議論纚纚會又咏其詩章淵淵有韻余于
是益愛之又一日以山雞自愛一集屬余而為之序開
卷讀之則又知治書吳公之所以愛君者矣夫山雞照
水愛其文也君詩然乎哉君之詩君自愛之導江愛之
淮上翁愛之治書吳公深愛之余亦從而愛之則君之
詩其斧藻絢麗從可知矣山雞然乎哉雖然詩之作不
作在我其愛不愛在人語以人不知而不愠為君子易
以不見是而無悶為潛龍古之君子未嘗求人之知覬
人之愛也君誠能以道自勉反身而誠取人為善極而
至于深造自得之地則人之愛我者未必非美疢也其
惡我者未必非藥石也况肯自愛乎人之愛與不愛尚
不足為君重輕也况余之序與不序乎重違君之請姑
以是復將命者云爾
奥屯提刑樂府序
樂府古詩之流也麗者易失之淫雅者易鄰于拙求其
麗以則者鮮矣自花間集後迄宋之世作者殆數百家
雕鏤組織牢籠萬態恩怨爾汝于于喁喁佳趣政自不
乏然才有餘德不足識者病之獨東坡大老以命世之
才游戲樂府其所作者皆雄渾竒偉不專為目珠睫鉤
之泥以故昌大囂庶如恊八音聽者忘疲渡江以來稼
軒辛公其殆庶幾者下是折楊皇荂誨淫蕩志不過使
人嗑然一笑而巳疆土既同乃得見遺山元氏之作為
之起敬至元丙戌余留山陽憲使奥屯公以樂府數十
闋示豪宕清婉律吕諧和似足以追配數公者嘗試觀
之如取驊騮飾以金鑣玉勒所謂馳驟于白帝城水雲
之外江村野堂争入吾目已而垂鞭嚲鞚恣睢淩厲于
紫陌間一何竒也然則舍坡老稼軒遺山外如公者其
詎肯兄視餘子哉雖然是特公之餘事也余嘗與張君
達善讀公之詩鏗鏗幽眇發金石而感鬼神及造公之
廬几案間閴無長物惟羲文孔子之易薰爐静坐世慮
泊如超然若欲立乎萬物之表者是余之于公知之淺
矣不知深矣即區區樂府視公不幾于管窺而蠡測者
乎余故表而出之使後之從公游者當求之于未始出
吾宗之趣而杜德衡氣殆未足以盡壺子也
劉媪搏虎圖詩序
巳夘夏有客自北來持劉媪搏虎圖並歌詩若干首謂
余曰媪渤海濱州人也姓胡氏事劉平生二子劉戍南
陽媪攜子以從至沙河之滸日巳暮即道左宿焉夜半
叢薄中虎&KR0008;然勃起遽攫劉以去媪驚寤提刀逐虎踰
數十武及之虎棄劉呀呀人立勢欲搏媪媪直前刺之
虎應刃而斃遂掖劉以歸閱三日劉乃死事聞于官南
陽守義之請于朝與蠲其力役于是好事者圖而歌之
余曰異哉天下之至猛者虎也至懦者婦也以懦婦角
猛虎其與蚍蜉撼樹鷇麛抗嶽者何異而况發于卒然
忽然之際雖武夫悍將猶將戰掉而奪常兹媪也乃能
斃是虎于尺刃之下是豈專以力勝哉義激于中忿形
于外蓋不知虎之為虎而婦之為婦也老子曰抗兵相
加哀者勝矣兹媪其哀者與又曰禍莫大于欲得兹虎
其欲得者與故嘗謂漢宫之媛能忠其主而無格熊之
力泰山之婦能哭其夫而無暴虎之勇如媪者勇足以
濟其義力足以全其軀其殆婦而夫者與雖然夫者婦
之天也父者子之天也君者臣之天也為臣死忠為子
死孝是皆天理民彝之大者近世之公卿大夫士庶平
居暇日苟富貴徼榮寵矜能衒智自以為百夫之特夫
孰肯以妾婦自比一旦君父有難觀望畏怯曾不能横
一草以救之其視兹媪何如也甚而甘心焉又因之以
為利聞媪之風宜可以愧死矣客韙余言因書之俾綴
于詩歌之後
送牛子明序
余往歲識牛君子明于揚識其面未識其心也異時從
御史李君漢卿及今尚書劉公伯宣游其于子明盛有
所稱引余于是知其非庸庸衆人矣然亦未詳其素所
韞積者矣既而交愈久往來愈熟見其質厚少飾端介
不阿余于是愛之且敬之矣歲甲申浙右苦旱子明奉
憲司檄來潤行阡陌問民病苦公事畢訪余于蓬蓽之
下出句曲山中諸詩清曠簡遠得騷人勝士之趣于是
又知子明之力于學而工于詩也君無何仕不得志投
劾走江淮困頓流離二年于此余甚憐之然其氣未始
餒而其學亦未始廢也近忽來顧謂將如武昌為外臺
主吏掾語巳欲别余叩之曰居閒久資用乏絶無以為
達官貴人故交舊友之贄今將稱子本倩善工模瘞鶴
銘華陽洞碑藉手以見余啞然笑曰子明惡用是哉輦
金帛可侯伯府詩書止腐儒世嘗有是言矣子明惡何
是哉且吾聞之昔士有游方之外者歸而媚其婦曰吾
富矣吾富矣其妻喜亟發其篋視之惟李庭珪墨半丸
歐陽公五代史稾數幅而已妻怫然而怒今欲以是而
媚時貴得無類是乎子明曰世安有盡如兹婦者邪余
曰然則姑行矣子明彳亍不悦余又曰今御史申屠君
清修雅重有為有守兹方以臺命留湖湘間蓋識子明
且知子明者君在亟往雖不假是為贄余意君必能延
子明之譽而張之子明亦惡用是哉于是忻然曰吾可
以行矣遂書以為序
曹之才詩序
因事變懷舊俗詩人之旨也然感慨之深激烈繼之往
往蹈語穽而觸禍機者有矣古之詩不如是也惟黍離
之什哀而不傷怨而不怒隱然忠厚惻怛者寓焉故聖
人錄之此政詩人所當涵泳而紬繹者也曹君之才以
詩雄行輩間余聞之巳非一日近閱蛟峯翁序語雖愛
其夷易磊落美其英華果銳而猶疑其謳吟于吳山之
陰所少者感慨之意翁可謂愛人以德矣雖然故宫詞
十九首與夫拜景靈游湖曲登北城悼今思古如余所
謂哀而不傷怨而不怒忠厚而惻怛者殆非之才之所
少也湖光山渌尊酒嘯咏不過寫吾情陶吾性而已三
百五篇興觀羣怨豈皆為變風變雅作邪知之才者可
無憾于此矣
佩韋齋集卷十
