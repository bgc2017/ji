佩韋齋集卷七宋俞德鄰撰
絶句
金陵道
樓頭凝望處落日帝王州下有朝宗水滔滔日夜流
曉行沙上
宿雨浥輕塵沙平草樹春遠山千萬疊空翠欲霑人
客中雨
風雨正瀟瀟孤燈伴寂寥關心多少事一一付芭蕉
尋春
日日尋春到水涯今朝籬落見梅花折梅欲問春消息
春在橋南賣酒家
春日山行
山北山南日幾回半山山舍更傳杯一聲羌笛山雲裂
二月山花有落梅
晚醉
兀兀餘酣潄晚汀古犧香霧入疎櫺捲簾歸坐月弦上
隔岸遠山青更青
何山白水田
離離遠樹接山低白水田頭杜宇啼昨夜前村新雨過
桔橰間在石橋西
題米友仁遠景
蒙蒙樹隱山渺渺波横海其中一葉舟豈有陶朱在
為石民瞻題風雨溪橋手卷
煙林雨氣昏行客苦迢遞誰知渡溪橋風塵滿天地
訪徐叔詠教授山菴迷道而作
上山下山山歴歴松篁不改路非昔杖藜聊欲問山翁
山空葉落無人跡
到徐叔詠居
攀藤躡石訪幽客茒屋參差松樹隔山童聞語不譍門
古木千章嗚格磔
二詩作于丁夘正月七日予與龔君聖予訪叔詠
于西湖南山上叔詠喜具酒肴接殷勤敘間闊不
覺留連竟日别去叔詠策杖躡屐送至石佛庵予
與聖予歸憩清和旅邸越翌日叔詠忽以訃告二
詩殆類䜟語每視之不勝宿昔之感
次韻周遺直京城苦雨五首(甲戌)
天地黯黲雲氣繁淤泥没脛蝸書門長安米升錢五百
忍飢茹芝誰綺園
濁醪梨棗亦易求雞鳴簷溜還交流親賓縱談天下樂
杖藜誰復過蘇侯
古今浩浩多詩豪清辭麗句誰能高大歷飢寒少陵杜
義熙歸去彭澤陶
半年京國囊無儲飯我豆粥羹寒蔬翻江黑雨彌兩月
却憶溪翁留白魚
雲壑布衣賢亦愚玉階紫衣妾亦夫書三十乘須飽讀
鵬九萬里從南圖
六言
貪夫尋夢尋蟻可人間愛沙鷗一生能消幾屐十年浪
走三州
題瘦馬圖
一十五條瘦肋八千萬里脩程春草明年又綠朝趨夜
秣幽并
為徐彦昌題畫扇
峭壁倚層霄長松蔭幽壑荒徑一樵歸平沙羣鴈落
為陳登父題畫扇
古澗横小橋竟日無人渡紅塵隘九衢來往不知數
題蘭亭圖
昔上會稽探禹穴曾留此地聽潺湲茂林脩竹今何在
歎息三原坱莽間
戲題王吉甫居壁二首
曉出西關訪直溪西風掠地草淒淒低岐迷路無人問
邢塢轉東東轉西
没馬黃塵倦入城杖藜聊復暢幽情却嫌春盡山林遠
一望三茅與四平(四平山名)
遊鶴林即席分韻代率上人賦日字
松聲度暖風花氣薰遲日乘興問三三何勞邀七七
廣信道中留别故人二首
疎疎楊柳拂平沙白鷺䙰褷立水涯徙倚闌干吟未穩
澹雲籠月落誰家
天涯淪落偶相逢路轉靈溪事又空從此萬山并萬水
暮雲飛處望江東
題明皇卧吹簫圖二首
羯鼓催花事已竒一枝媚玉卧猶吹何如端拱巖廊上
九奏簫韶付一䕫
吹斷簫聲禁漏遲華胥一枕夢醒時梨花院落沉沉静
更有人偷玉笛吹
閒居遣懷六言四首
巧語屢遭薏苡麗辭空賦梅花歲晚菟裘可築不妨痼
疾煙霞
涉世性多物忤畏人分合幽棲通德能談飛燕兒曹從
厭家雞
元龍高卧樓上孔明抱膝隆中天下士憂天下此時此
意誰同
賀毅刺舌誡口郭舒掐鼻炙眉對客瞪視不答士廉已
悟無為
過高郵新開河
新河渺渺接長溝露冷菰叢一鴈秋十幅蒲帆風力飽
回頭煙雨暗天游
淮陰侯廟三首
鹿走沙丘二世亡重瞳隆凖正奔忙將軍果是無雙士
何用區區覓假王
兔死從來狗亦烹楚亡安得有韓彭封留便約赤松去
巳愧當年魯兩生
誅秦逐項奠乾坤三傑勲名萬古存一笑淮陰年少客
不如漂母識王孫
漂母墓二首
露冷蘆洲楚水平荒墳三尺近甘城當年不進王孫飯
千古誰知漂母名(甘羅城在墓東)
袴下包虛氣未伸寄身亭長更遭嗔不圖他日千金報
漂母應非世俗人
淮安天慶觀夜坐
邊城寂寞歲將闌濁酒頻斟醉不歡一點青燈霜月白
野鳬風起石忩寒
感事二首
一朝天險失長江肉食諸公競賣降受禪碑中無姓字
祗今誰憶鹿門龐
投閣先生著劇秦隴西降將欲全身沙場無萬沈冤骨
却是周嫠與杞人
梅花三首
蝶隱蜂藏寂衆芳一枝寥落小溪傍林逋仙去無知巳
明月清風是主張
洗盡鉛華見玉肌可人風味半開時膽瓶誰汲寒谿水
帶月和煙篸一枝
沙岸瀠洄一水通補陀仙子静相逢縞衣不染人間色
寂寞清香度曉風
揚州天慶觀作
日轉梧桐影密月明楊柳陰疎經閣磬聲隱隱闖然風
馬雲車
癸未遊杭作口號十首因事懷舊雜以俚語不
復詮釋
十年南國足風埃錦繡湖山得再來醉裏不知人世改
更從雲氣望蓬萊
襄城七聖雲迷澤槐里三原草合烟今古興亡元有數
福華當日為誰編
萬戶千門逹曙開管絃啁哳沸樓臺祗今明慶鐘聲動
巳報巡燈響鐸來
杖藜乘興不辭遥行盡蘇堤過斷橋白髮老翁依古柳
相逢揮淚說前朝
水秀山明仙佛國天開地闢帝王家欲窮勝賞人非昔
獨立西風夕照斜
衮繡三朝邁等倫曾將雙美繪麒麟當年早共赤松去
未必清漳見逐臣
黃門飛鞚賜廚珍翠舞珠歌度十春今日敗垣荒草合
近前那復相君嗔
堤邊楊柳拂晴波堤上遊人衒綺羅山色湖光渾似舊
采蓮人唱采茶歌
慈雲嶺下拜郊臺表裏湖山繡畫開十載西風動禾黍
行人休憶翠華來
西馬塍邊紅杏雨金牛寺外白楊風杭人憂樂多如此
儻有聖賢吾欲中
謹題丞相趙忠靖公墨梅為張宣參作
稜稜瘦鐵點瑤花筆底陽和轉歲華卻笑西湖窮處士
暗香疎影屬誰家
次韻張受益六言兼戲方使君二首
狎鷺亭臨野水夢蝶牀置禪齋&KR0008;矮金壺有酒葛天栗
陸無懷
燕玉公堪暖老澤室我嫌犯齋世事不均如此臨風渺
渺余懷
題古木寒泉手卷
觱沸一谿泉蘢蓯千古木中有避世人陰厓結茅屋
題葉勸農對山樓次韻二首
三平三滿過即休十詩九律誰與謀歸來政自饒佳趣
樓對青山山對樓
避名莫學韓伯休生子何必孫仲謀遥岑寸碧可人意
風月一天閒倚樓
贈武當山孫道士二首
雲龍風虎正經綸長嘯歸山作道人千古武當丘壑在
紛紛高位幾全身
漢祚雖開四百基韓彭諸將竟何之誰如四皓商山去
明月一天餐紫芝
桐廬縣作
荒城秋雨後寒谷曉晴初沙路縈紆處柴扉蕩析餘
泊東館
一望嚴陵十里餘亂山銜日鴈相呼故人零落今餘幾
獨有黃公舊酒罏
郊居
野徑晴霏斂江郊夏日涼夢中知是蝶還復自家莊
訪三茅舟至金沙雨阻因游龍山書院
遊霧登天計若遲崑崙聊欲訪支離幅巾破曉龍山去
且免三茅費勒移
村舍
㶁㶁流泉潄石寒蒙蒙草樹接江干雲歸遠岫月初上
雨打落花春又殘
次韻山人見寄
營得菟裘佚暮年雲山萬疊足風煙絶憐擾擾馳名客
落日西津喚渡船
閒居
客少經過因地僻門無障碍覺天寬餘生巳斷封侯願
渭北蕭蕭竹萬竿
泊湖頭
潦翻川蓊匌烟靄樹糢糊小艇時呼客龍游酒試沽
佩韋齋集卷七
