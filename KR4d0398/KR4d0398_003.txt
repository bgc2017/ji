佩韋齋集卷三宋俞德鄰撰
古詩
暇日飲酒輙用靖節先生韻積二十首
世路日已迫吾行將安之醉鄉無畔岸俗似太古時一
㕓昔願受或者當在兹在兹竟卜築何為復狐疑但得
酒杯在無螯還可持
鼔力戰牧野采薇餓西山出處各有意喋喋俱空言不
如得美酒一醉終餘年賢愚死則巳死去知誰傳
嗜酒有何好酒酣見真情忍斷杯中物而留身後名名
譽外物爾醉乃得此生神完氣不懾墜車終莫驚何必
事輕舉崆峒師廣成
餌香魚深逝弋纂鴻高飛商皓雖寂寞幸免阬焚悲云
何客卿輩逐去還依依一朝歎黃犬骨肉棄所歸貴盛
能有幾轉盼倏已衰衰榮苟如此得酒無相違
山林厭岑寂城市嗟庳諠醉鄉有佳趣其地幽且偏清
商叩前林白雲依遠山漁樵二三子朝暮相往還舉酒
坐争席亦復多至言
毁以是為非譽以非為是是非自有真不在譽與毁譽
堯復毁桀兩忘固佳耳不見繒布紋眼醉眩成綺
三閭愛秋菊浥露餐落英獨醒鄙衆醉乃覺非人情楚
亡如厦仆一木那支傾離騷固憤切聒聒如蛬鳴餔糟
何必惡一醉觀我生
霜松無悴色春花有餘姿勿以春花妍棄彼霜松枝悠
悠風塵中始見達士竒公田可種秫絃歌聊爾為意倦
即歸去五斗何能羈
涼飈起木末尊酒聊獨開開尊念故友亦復傷我懷翻
然蹈東海甘與時世乖豈比為佞者日夕常栖栖如何
事與跡零落歸塗泥誅奸無董狐志怪空齊諧安知萬
世下善惡無謬迷不如日飲酒勿使腸九回
輕風颺高幟搖搖城西隅杖藜沽一醉雨霽泥滿塗欲
借東家驢泥滑不敢驅歸來取敗榼悵然瀝其餘一醉
不易得醉鄉真可居
昔為飢所驅束書涉遠道俯仰四九年少壯忽已老引
杯沃衰年杯盡顔復槁人生如電露安得長美好所以
彼至人達生以為寳形全精不虧高蹈八極表
醉中忘世事猶有酒醒時未醒輙復醉乃得與世辭伯
倫頌酒德佳趣端在兹亡何禮法士聞風獨遲疑濁酒
聊可持淵明不吾欺去去勿復道有酒吾中之
百年三萬日已入桑榆境沈醉復幾時而令終日醒爰
絲飲亡何此事要心領有錐姑處囊無用求脱穎霧豹
亦何辜傷生在文炳
淵明昔閒居偶爾白衣至開尊得美酒忽焉遂復醉醉
語聊自娛辭多失詮次安知後千年乃為世所貴詩雖
有餘音酒亦有真味
凄涼山徑中中有一畝宅庭多鳥雀喧巷絶車馬跡卧
病與世疎俯仰餘半百何以消我憂美酒浮大白獨欠
高陽徒臨風增惋惜
昔我事决科窮年抱六經桑溟忽巳變栖栖竟無成歸
來請學稼平賈充過更徽絃挂空壁襏襫留前庭中夜
耿不寐惟有寒螿鳴不頼一尊酒何以紓吾情
園中有佳菊含芽待秋風惜哉無美酒對此時一中誰
如王刺史殷勤遣龐通悵望復悵望雲山挂天弓
五十近衰境所戒當在得永懷弟節輩三者一不惑寸
田日敷菑常恐易茅塞猶思普天下無有禁酒國一醉
終餘生不語亦不默
在昔盛壯時為貧亦求仕終然返故廬謀道不謀巳豈
不憂飢寒折腰固吾恥左手招夷齊右手揖綺里何必
駟馬車策勲耀前紀時行吾則行時止吾則止行止未
有涯醉鄉差可恃
道喪聖復遠姦偽紛亂真山林有逸士但飲曹參醇寧
著潛夫論有死不羨新豈不羨爵位比肩羞董秦生為
朝中英死為泉下塵奄忽隨物化營營徒爾勤不如寓
之酒日與糟邱親秋渠溜宿雨園蔬含土津西郊澄霽
景柴車行可巾有客乃竟醉不問何許人
課僕詣田所偶用淵明庚戌歲九月中于西田
穫早稻韻
人生念何事方寸纏憂端端端日澒洞胡不思自安富
貴等電露變滅無留觀百畝雖已隘朝耕夕復還秋風
穡寳實十口無飢寒何為苦役役而欲事所難所以沮
溺徒不受名利干行藏隨用舍千載師孔顔作勞有餘
暇柴門晝常關斗酒且自勞此外無足歡
連雨獨坐旅樓有作
淫雨彌半月河流漲通衢舊畿十萬家大半憂為魚旅
樓起復卧神氣鬱不舒牀牀苦漏濕豈暇論侏儒緬懷
十載間洚水頻三吳三吳莽一壑平陸紛施罛老羸委
溝壑少壯泣路隅鬻賣及男女庶幾活須臾民窮巳到
骨乃復剥其膚自天發明斷元惡隨就誅疇咨用稷契
躋世當黃虞政擬瘡痍瘳誰意疾痛呼陰陽繫調燮此
理信不誣寄言秉鈞者治安宜早圖
為郭元德題和靖探梅圖
祥符真人調玉燭四海八荒春意足孤山山小不容春
十月梅花破寒玉風流詩老癖愛梅拂曉騎驢度山曲
呼童忍凍折南枝香滿吟忩伴幽獨到今寫入畫圖中
骨冷神清炯雙目蕩蕩巍巍堯舜天外臣巢許誰羈束
前年我亦訪湖山山色湖光竟塵俗荒墳三尺走狐狸
那復寒泉薦秋菊真祠併入梵王家香月亭前馬牛牿
水邊籬落忽横枝遙睇猶艱况斤斵雞園釋子皆鷹騰
挾彈揚鞭驟平陸倉皇走避尚遭嗔蹇衞何堪共馳逐
三百年間一夢同人與梅花幾榮辱拊圖三歎復何言
天外飛來兩黃鵠
次韻蕭静安元夕書感
鰲山倚晴昊龍燈照澄川良宵重三五輦路凝非烟一
從桑溟改春花謝芳妍銅駞暗荆杞觸目興悲憐芸芸
百千態悠悠二八年金吾縱弛柝相府誰歌連九衢燈
火市愁雲霧窮天管寧東入海樂毅北去燕伊誰載美
酒醉我東風前晨策散廣隰晚屧周囂㕓所嗟世路迫
人事多變遷歸來卧蓬蓽聊復草我玄
小樓詩為湯計議作
英英人中豪歲月閱江浪胡然搆小樓不卧百尺上跂
予一登臨規制差可尚座中容六客忩外羅萬象雲烟
互吐吞岡阜相背向誰云眼界窄頗覺形神王乃知人
世間小大俱幻妄壺公家一壺維摩空方丈擬兹十二
樓鐘鼎視杯盎鵬鷃同一適椿菌偶殊狀何必事翬飛
肆目逞雄壯深紅屋角花淺碧盆池漲且當共倚闌爛
漫倒春釀
郭元德席上賦紅牡丹分韻得粉字五言十韻
桑田變滄溟黍宫雜蒿堇霜臺得竒葩誰寄天津隱褰
帷窺董園撥根認洛墳亭亭一萼春風露洗塵坌朱纓
粲赤瑛絳蠟照紅粉莊嚴富貴姿漏洩造化藴主人戱
斑衣領客醉芳醖喬梓森南山知謂遊隱弅綴席已形
穢哦詩謾營吻起舞呼嗚嗚君當恕楊惲
贈月蓬戴相士
雙眸炯炯秋蓬月十載聲名動京闕隆準龍顔曾為開
麞頭鼠目誰能决我聞論相先論心此語古傳非恍惚
閭閻談笑覓封侯渭水垂綸飄白髮膾肝盜跖以壽終
趙蓋楊韓膏斧鉞相形相心兩莫憑使我向空書咄咄
年來四海一鼔鼙蕭艾騰芳蘭茝歇宣室寧無賈誼思
侯門半却彌衡謁君歸若見袁季從造化韞藏須剞劂
我今自分老山林渴飲壑冰飢食蕨但煩一語抱璞人
莫學卞和遭再刖
跋韓仲文所藏史共山草書
公孫大娘舞劒器張顚早悟回翔意學書學劒雖不侔
用志凝神固無二瓘也得筋靖得肉聖趣誰能一蹴至
我生憂患緣知書教兒僅使通名氏春蚓秋蛇自結蟠
莫向兵曹甘委贄烟薰屋漏玉軸妝何許天風劃飛墜
讀一遺二口若鉗大草間臨眞自愧雖然非古室壯雄
要是逢場聊作戲魯公懷素俱已仙世指周奴笑羊婢
詎誇棄筆如邱山夭閼剡藤煩嘆喟捲還鯨錦心和平
塵席藜羹固吾事
古意八首
丹穴九苞鳳荆州一角麟聖明久不作舉世誰見珍紛
紛賀厦雀廼復為嘉賓嘉賓蓄爾輩麟鳳何由馴
眞玉名以石貞士誣以詐古今率皆然何事獨悲咤嗟
哉爾卞和智乃在葵下曷不韞匵藏待此連城賈
麾戈指白日駕鴻凌紫煙終然意無補空羨龜鶴年古
來有介士采薇首陽巔雖非鍊五石名與日月懸
孔明感三顧幡然扶漢家一朝赤星隕意使蜀婦髽雄
圖雖未竟萬世常咨嗟老瞞志意滿一笑蠻觸蝸
宋人得燕石寶為希世珍周客掩口笑乃侵遭怒嗔闒
茸竟尊顯賢聖多隱淪人物顧所遇何事徒悲辛
突决華棟焚燕雀自娛樂風横喬木巔藤蘿尚棲託鳳
鳥固識時朝菌不知朔佌佌何人斯胷次爾齷齪
神龍失靈淵翳形在勺水勺水不可容又復制螻蟻一
朝駕大霆膚寸雲萬里始知勺水龍沛雨有如此
鼔鐘樂爰居藻梲居大蔡雲壑駘背人一生饜粗糲長
鑱耕黃獨短蓑釣清瀨富貴等浮雲達生誰芥帶
贈丹陽邢尉
孟郊尉溧陽曹務緣詩廢徘徊金瀨傍府以假尉代一
生坐詩窮酸寒見餘態邢君世業儒才猷乃十倍吏隱
黃綬間詩亦性所愛羸驂京峴游古錦奚奴佩扣門索
我詩丁寧至於再我老學殖荒久嗟詩方退腸肚綴煎
煼落筆與時背况復風雅衰淫哇亂鄘邶濟南名士多
此語出前輩我昔交數公夢寐想風裁西忩剪殘燭顧
影寸心痗北渚凌清河平疇接海岱子行賦歸與我實
增感慨為吾謝故人德音幸時逮
猫燕行
燕飛畫樑猫越屋飛走性殊豈相毒飢猫攫燕欲何為
燕比他禽况無肉可憐乳燕未出巢探頭思乳聲嘲嘲
母去不歸子飢餓柔而害物嘻汝猫汝猫不仁燕何罪
我思里人為心痗父逃官逋母繫官悍吏催錢夜打門
一朝母作溝中瘠三女一子家四壁官司株逮尚不休
諸孤駢首為纍囚傳聞詔書復逃戸日夜煢煢望其父
父存父沒竟不知此冤此苦蘇何時皇天覆幬均四海
人靈萬物為民宰民之無祿天薦瘥况此微物知奈何
呼童屑米哺乳燕一夜哀傷淚如綫
沽酒行
去年斗酒貫三百路逢麴車常嘖嘖朝來啜虀暮食鹽
汲井煎茶待佳客爾時石牀十二千仍更五千糴石麥
米麴柴薪價倍增酒價雖增欲誰責昨秋一稔天所憐
甌窶刈穫過良田大麥小麥今又熟麟經髣髴書有年
年登米麥塞市㕓官酒定價那增錢一朝酒家悉閉戶
斗酒更欲沽二千道逢醉者驚相顧老夫倉忙問其故
答云近日添課程去城十里皆官庫豈惟酒價今日增
明日(闕)千賣石醋乞漿得酒良己難或者乞醯鄰亦怒
君不見昔時三百青銅沽一斗方外酒徒猶忍口
陪趙明叔侍御遊茅山次韻二首
夷言衞侯說土風鍾儀操百年等逆旅南北俱勞勞何
如事幽討杖藜舒鬱陶上山拾瑶草下山折蔓茅尋我
煙霞朋締此金石交胡然自局趣顧影悲繫匏歸去來
山中山中有松醪
繡衣漢使者斧鉞常再操六條讋吏膽一飯思民勞翩
然拂衣去訪此華陽陶蒼烟鬱松檜白雲露菅茅重岡
暖靄合平疇遠風交我愛龍池水願君酌霜匏商巖沛
霖雨越(闕)流醇醪
次韻麟洲龍仁夫遊三茅山
朝行良常南暮息良常北山水互縈紆松篁相依綠尚
擬效古人夜遊迭秉燭嗟我獨何為紅塵走東軸有如
嗜飲者性命寄芳醁時於茅檐下支頤望涼玉或夢泊
西巖汲湘然楚竹終然纏世故欲往竟未卜安得乘天
風翩翩出囂俗士生一世間衣食貴裁足誰為翔蒿鷃
誰為冲霄鵠誓將與子游保此受命獨
次韻龍仁夫種菊二首
憂來感人心把菊行東籬悠然南山句憶此刪後詩詩
亡絶遺響菊在餘幽姿麟洲有達士與菊心相期左揖
隆中老右揖綿上推汎此忘憂物聊以任吾私眞樂未
易識勝事空自知金風摵摵鳴金英發發垂我欲從子
醉不羨高陽池焉知義熙後此會非今時
種菊東籬下菊密荒疎籬啜英浥墜露想像淵明詩猗
嗟子龍子磊落山林姿飲翹二三客異郡同襟期而我
何為者俛首供丁推寧復飲我酒歡飲均嬿私乃知意
氣合豈計新相知蹇予久衰曳素髮颯已垂何能借翮
九一朝奮天池但當對菊飲與君賡醉時
題白廷玉所藏白馬圖
八尺龍駒蹄削玉霜毛雪鬛超凡俗驕嘶顧影食場苗
朝暮逍遙在空谷詔書歘下徵騏驎香街紫陌驚行人
金環壓轡出天厩不數駓駱驪騮駰三品豆芻飽終日
終日不鳴鳴輒黜何如不縶亦不維騰霧籋雲金玉質
次韻陳彦寔醉中雜言
悠悠廣陌塵冉冉征途客征途渺無際人壽不滿百百
年復幾何鬢髮早已白髮白無由玄擾擾終奚益富貴
勢熏天忽作冷灰寂突兀樹豐碑猶有金石厄所以賢
達人萬古等朝夕俯仰宇宙間但恨酒杯窄持杯輒酣
歌那暇寸陰惜
水墨蘭
三閭一朝蜕九畹千載荒茫茫天壤内春在桃李場幽
蘭有貞質轉泛欺衆芳寧受緇塵染尚餘風露香乃知
德勝色不采庸何傷
病中謝親友四首
昔年居窮巷門多長者轍一病逾十旬意可雀羅設往
來問死生多謝跡不絶販夫逢僕隸慰問猶切切嗟我
何人斯才薄德又劣何以報諸公寸心常激烈
生平性嗜客病不廢應酬終然瘦骨立欲語氣不收客
多語嘈雜兩耳鳴啾啾登牀就偃息客語或未休客意
豈不佳而我自作憂奈何坐客去牀下多鬭牛
病骨瘦崚嶒僵卧難帖席一夕三四遷起坐長太息人
患緣有身無身更何疾從今事委蛻夢覺非所擇須臾
忽蘧然又到華胥國何處發晨鐘耿耿霜月白
一病連三月肥甘寧得知醫復戒食鹽鹽食非所宜素
餐幸無刺餐素將何疑因思喪亂際黎民多阻飢朝餐
乃木葉暮食乃樹皮我今食無鹽早晚白玉炊稽首謝
蒼天揆分猶過之
右四首作于易簀之際蓋至元癸巳三月十有三
日晡時也黎明遂厭人世今二十年矣覽之愴然
不勝蓼莪之感不忍廢去孤子庸泣血謹書
佩韋齋集卷三
