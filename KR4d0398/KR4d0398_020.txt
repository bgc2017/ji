佩韋齋集卷二十宋俞德鄰撰
輯聞
桓公九合諸侯不以兵車管仲之力也先儒謂春秋傳
作糾督也古字通用余嘗疑之案史記云兵車之會三
乘車之會六而穀梁傳云衣裳之會十有一盖莊十三
年會于北杏十四年會于鄄十五年又會于鄄十六年
同盟于幽十七年同盟于幽僖元年會于檉二年盟于
貫三年會于陽穀五年盟于首止七年盟于寗母九年
盟于葵丘實十有一也孔氏註曰鄭氏不取北杏及陽榖
故曰九合然北杏之會平宋亂也宋有弑君之事而齊
平之何不取也縱以遂人不至宋人背盟而不取之猶
云可也陽穀之會謀伐楚也何為亦不取之或者又曰
會雖十有一再會于鄄再會于幽其地凡九故曰九合
然亦有所未盡也夫子此語正以齊桓公霸諸侯一匡
天下以故稱之北杏之盟遂人不服鄄之始會請師于
周僅取成于宋而還霸業皆未成也自莊十五年再會
于鄄則霸業成矣左氏于是會也為之傳曰春復會焉
齊始霸也夫自始霸之年歴數至于葵丘之會其合諸
侯凡九是以謂之九合也此可以祛諸家之惑矣
古之學者為己今之學者為人子張學干禄與夫問達
問行皆為人也非為己也孔子于學干禄則曰言寡尤
行寡悔于問達則曰察言而觀色慮以下人于問行則
曰言忠信行篤敬皆使之反求諸己焉及子張書諸紳
則其覺悟也至矣他時士見危致命見得思義祭思敬
喪思哀之語與夫五美四惡之問豈復前日之子張耶
信乎學之能變化氣質也
伊川曰樂隨風氣至韶而極備者堯之時洪水方割四
凶未去和猶有未至也舜以聖繼聖治之極和之至故
韶盡美矣又盡善也
宰予晝寢夫子譬之朽木譬之糞牆疑其責之太過晝
而假寐亦人情有所不能免若寢則不可也語曰寢不
尸曰寢不言又曰必有寢衣盖寢非假寐也君子以嚮
晦入宴息晝居于内問其疾可也正晝之時乃弛然自
放于牀第之上神昏氣惰其不足進于道明矣此聖人
所以深責之也況禹惜寸隂周公坐以待旦聖人之汲
汲如此晝寢其可乎
孔門言仁多兼知而言如知者樂水仁者樂山與夫知
及之仁能守之知者不惑仁者不憂不可具舉盖知者
知此者也仁者行此者也致知近乎知力行近乎仁未
有不能知而能行者令尹子文三仕三己喜愠不形于
色至如舊令尹之政必以告新令尹謂之忠可也然仕
止久速其知不足以知之至于三巳而不寤槩諸色舉
翔集者何如哉故不與之以仁也臣弑其君子弑其父
非一朝一夕之故其所由來者漸矣崔杼于齊其蓄不
臣之志已久陳文子與之同朝力能誅杼則誅之不能
則去之不于此時決去就之分至于齊侯遇弑乃棄十
乘之馬而違之其知可及矣亡雖越境許之以清可也
亦焉得為仁哉未知焉得仁皆言于知猶未盡焉得為
仁也矣擇不處仁焉得知語意正相類
子見南子子路不說夫子矢之曰予所否者天厭之天
厭之孔氏以矢為誓朱子亦曰矢誓也所誓辭也如云
所不與崔慶者之類否謂不合于禮不由其道也厭棄
絶也而孔氏古註乃謂與之咒誓義可疑焉及觀程氏
外書朱公掞記伊川先生語乃以否為否泰之否天厭
之者天厭吾道也正天喪予之意後見韓文公筆解亦
曰矢陳也否當為否泰之否厭當為厭亂之厭孔氏以
矢為誓非也又以厭為擫益失之矣孔子見衛君任南
子用事乃陳衛之政理告子路云予道否不得行汝不
須不說也天將厭此亂世而終豈泰吾道乎如此則矢
乃臯陶矢厥謨之矢伊川退之皆一代鉅儒皆以否為
否泰之否意必有所見姑錄之以俟後之君子
子曰甚矣吾衰也句久矣吾不復夢見周公孔子盛時
志欲行周公之道故夢寐之間常常見之今周公之夢
久不復作則其志慮之衰也甚矣
自行束脩以上吾未嘗無誨焉先儒謂脩脯也十脡為
束古者相見必執贄以為禮束脩其至薄者苟以禮來
則無不有以教之也案杜恕體論曰束脩之業其上在
于不言其次莫如寡知又後漢馬援傳注云男子十五
以上謂之束脩杜詩薦伏湛曰自行束脩訖無毁玷註
束脩謂年十五以上延篤傳註束脩謂束帶脩飾不可
以束脩之問不出境一槩論也
子在齊聞韶三月不知肉味曰不圖為樂之至于斯也
先儒謂韶盡美又盡善故學之三月不知肉味而歎美
之如此程氏又以三月為音字之誤學之之說盖本諸
史記襄二十九年吳子使季札聘魯請觀周樂自周南
以下歌諸國之風自象箾以下備三代之舞至舞韶箾
札曰德至矣大矣如天之無不幬也如地之無不載也
雖甚盛德其蔑以加于此矣則魯未嘗無韶也孔子魯
人也使孔子而欲學之歸而求之魯可也何為至齊而
始聞之始學之哉韶舜之樂也舜之後封于陳隠二十
二年陳人殺其太子御寇陳公子完與顓孫奔齊齊侯
使敬仲為卿敬仲辭使為工正盖陳氏得政于齊之始
也自是之後陳氏浸彊昭五年齊侯使晏嬰請繼室于
晉晏子語叔向已有齊其為陳氏之說至八年魯亂孔
子適于齊是聞韶則陳氏之得志于齊久矣三月不知
肉味盖憂齊之將亂非學之也曰不圖為樂之至于斯
也非美之也當是時齊侯與晏子坐于路寢歎曰美哉
室其誰有此晏子對曰如君之言其陳氏乎後世若少
惰陳氏而不亡則國其國也已是陳之彊齊之弱不特
孔子知之而晏子亦知之不特晏子知之而景公亦自
知之矣聞韶之歎孔子其能自已乎是時景公欲待孔
子以季孟之間既而曰吾老矣不能用也而孔子亦不
欲留焉者此也卒之哀十有四年陳恒弑簡公孔子沐
浴而朝告于哀公請討之則聞韶之歎豈聖人過憂哉
雍也可使南面朱子云仲雍為人寬洪簡重有人君之
體故可使南面然莫審其說或者謂雍也仁而不佞仁
則寬洪不佞則簡重意必本乎此非苟為是言也
君在踧踖如也與與如也註與平聲或如字踧踖恭敬
不寧貌與與威儀中適貌横渠曰與與不忘嚮君也而
伊川答王信伯之問乃曰與與容與之貌盖踧踖則不
安與與則易肆踧踖而與與恭而安也
伊川曰飲酒不妨但不可過惟酒無量不及亂聖人豈
有作亂之事但恐亂其血氣或致疾或語言顛錯容貌
傾側皆亂也
晉文公譎而不正齊桓公正而不譎石林葉少藴解此
甚詳且有理因次其說諸侯莫盛于桓文桓文之伯莫
甚于首止之盟與温之會桓公之盟首止也意謂太子
鄭將廢已朝而諫之王從則太子安不從則廢諫之從
違未可知也吾為會而會世子使天下諸侯皆知世子
之為鄭而共尊之雖有惠后之變愛襄王不得而行其
私矣故春秋曰公及齊侯宋公陳侯衛侯鄭伯許男曹
伯會王世子于首止俄而曰諸侯盟于首止夫别其文
曰會王世子再見諸侯也盟而世子不與辭繁而不殺
其與桓公可知矣若文公之會則不然吾霸諸侯矣諸
侯孰不吾畏吾既可率諸侯以會温則率之以朝京師
亦可也文公顧乃不朝王而召王其意盖示天下曰王
猶從我其誰敢不從不過挾天子以令諸侯耳故春秋
曰公會晉侯宋公蔡侯鄭伯陳子莒子邾子秦人于温
俄而曰天王狩于河陽先言會而繼之以狩則文于是
乎病矣故桓公之召世子正也其不朝王者不得已也
文公不朝王因己之霸脅諸侯以召王以迹觀之若正
其所以召之則譎也
子擊磬于衛一章說者謂荷蕢譏孔子人不知而不止
孔子故責其果于忘世而不為案孔子歴聘諸國獨于
衛而擊磬何也衛自瞶輒之亂父子之分蕩然矣子路
曰衛君待子而為政子將奚先子曰必也正名乎則孔
子之欲辨其名分也久矣擊磬于衛非無意也石聲磬
磬以辨亦欲辨其上下之分而已荷蕢隠者知孔子之
心過而聞之故曰有心哉擊磬乎既而曰鄙哉言其闇
于事也硜硜乎硜硜石聲也謂子擊磬雖硜硜乎有聲
莫己知也斯巳而已矣傷時人之不知也于是又援衛
風之詩曰深則厲淺則揭夫以衣涉水曰厲攝衣涉水
曰揭曰厲曰揭以淺深别之今衛之父子奸名犯分至
成滔天之惡非可以淺深論也子曰果哉以其說為然
也末之難矣天下之事正之于始為易救之于末為難
衛之至此吾亦末如之何也已
孔子曰見善如不及見不善如探湯吾見其人矣吾聞
其語矣隠居以求其志行義以達其道吾聞其語矣未
見其人也齊景公有馬千駟死之日民無得而稱焉伯
夷叔齊餓于首陽之下民到于今稱之其斯之謂與朱
氏謂其斯之謂與此上疑有闕文恐在誠不以富亦祗
以異下仍析為三章後閱無垢張氏心傳錄于恕云見
善而不能及怠而不進也見不善如探湯初雖畏之探
湯之不已則漸入之矣是漸而入于惡也于善而不進
于惡而漸入其人何如哉齊景公欲待孔子以季孟之
間孔子告以君臣父子而說不可謂不見善也然終不
能用孔子是不及也貪利之心浸浸不已積而至于千
駟豈非不善而漸入乎孔子與景公同時故曰吾見其
人矣吾聞其語矣至若伯夷叔齊則隠居以求其志行
義以達其道者今無其人矣故曰吾聞其語矣未見其
人也其斯之謂與所以結上章之意是說亦有取焉愚
嘗觀景公與晏子論陳氏之事晏子曰惟禮可以己之
公曰善哉我不能矣斯言也豈非見善如不及之謂乎
公山弗擾以費畔召子欲往子路不說曰末之也已何
必公山氏之之也子曰夫召我者而豈徒哉如有用我
者吾其為東周乎此章先儒解之不甚詳盖費乃季氏
之邑不狃不得志于季氏與陽虎謀去三桓不克而畔
夫謀去三桓不克而畔乃畔季氏非畔魯也故史記世
家曰公山不狃以費畔季氏召孔子欲往而卒不行況
孔子亦素有惡三桓之意其為大司寇攝行相事定公
十二年使仲由為季氏宰墮費墮郈墮郕則不狃之以
費畔或者疑與孔子之意合是以欲往也不然孔子豈
輕于從不狃者哉厥後不狃與叔孫輒奔吳吳為邾故
將伐魯叔孫輒勸之不狃曰非禮也君子違不適讐國
且夫人之行也不以所惡廢鄉今子以小惡而欲覆宗
國不亦難乎自定至哀隔二世自定九年不狃畔而去
至哀八年吳將伐魯隔十有五年不狃之去魯久矣尚
眷眷于魯如此則不狃非特不畔魯且忠于魯者也特
子路未知不狃之心耳然孔子雖始欲往而終亦不往
者豈不以不狃以輕怒使陽虎逐仲懷其所守不固邪
門弟子書公山弗擾召則曰以費畔佛肸召則曰以中
牟畔中牟亦晉大夫趙襄子之邑佛肸非畔晉也
論語記孔子答門弟子處皆有曰字惟答宰我短喪之
問曰食夫稻衣夫錦于女安乎曰安女安則為之女字
上不書曰字此記言者善形容聖人深嫉宰我之意禮
父母之喪既殯食粥麤衰既葬蔬食水飲受以成布期
而小祥始食菜果練冠縓緣要絰不除無食稻衣錦之
理夫子以此發宰予不忍之端而予忍之所以絶之之
深嫉之之至也
子曰鄙夫可與事君也與哉其未得之也患得之既得
之患失之苟患失之無所不至矣先儒以患得之謂患
不得之愚謂鄙夫劣闇之稱世謂鄙陋鄙俗鄙猥鄙吝
鄙俚皆其人之不足道也哉故于未得之先反以得為
患懼不能勝其任也既得之又狃于富貴利禄而患失
之心生焉苟患失之則無所不至矣
子張曰士見危致命見得思義祭思敬喪思哀其可已
矣下三句皆言思死生亦大矣而見危致命獨不言思
何也士而見危便當致命正不必思也思之則宫室之
美妻妾之奉所識之窮乏者皆足以動其心而拂亂其
所為矣李陵欲得當以報漢南霽雲曰將以有為皆不
必思而猶有思也夫提卒五千轉戰萬里矢盡道窮陵
可以死矣睢陽既陷巡遠就戮霽雲何容復有為哉不
必思而猶有思此李陵所以生降隤其家聲而南八男
兒死耳之語巡所以呼霽雲而警悟之也然子張于士
則曰見危致命孔子于成人則曰見危授命盖授者安
于人而致則以人力為之所以有成人與士之異也
孟子曰王者之迹熄而詩亡詩亡然後春秋作晉之乘
楚之檮杌魯之春秋一也其事則齊桓晉文其文則史
孔子曰其義則丘竊取之矣孟子曰君子之澤五世而
斬小人之澤五世而斬予未得為孔子徒也予私淑諸
人也此本一章所以發明春秋大義說者析為二章頗
費辭說盖因有兩孟子曰之故殊不知中有孔子曰一
句故下不得不再書孟子曰以别之不然則五世之說
似皆為夫子之言矣其大旨云王者之迹熄而詩亡詩
亡然後春秋作春秋非孔子自作也晉之乘楚之檮杌
魯之春秋三史所述其事莫過于桓文其文則史也孔
子謂丘竊取三書之義所謂述而不作者也自獲麟絶
筆之後至孟子遊梁之時已百四十有餘年三十年為
一世以成數計之盖五世矣君子漸潤之澤小人汙染
之澤至此五世皆斬然矣李彪乞脩史表云東觀中圮
册有闕美隨日落善因月稀一日不書百事荒蕪即此
意也戰國之世善惡不明亂臣賊子復接跡于天下孟
子憂之欲繼孔子而作春秋其聖不及孔子故曰予未
得為孔子徒也徒猶斯人之徒及非吾徒也之徒不過
退取春秋之旨與公孫丑萬章之徒難疑答問而已故
曰予私淑諸人也私淑正與竊取之義同如此則一章
之指昭然義見
晁氏客話伯夷非其君不事非其民不使思與鄉人處
如以朝衣朝冠坐於塗炭若隘也然不念舊惡所以為
伯夷柳下惠不羞汙君不卑小官雖袒裼裸裎不以為
凂然不以三公易其介所以為柳下惠
君之視臣如土芥則臣視君如寇讐此為為人君者言
也非為臣者所以責其君父子之間不責善責善則離
此為為人父者言也非為子者所以責其父
子思之言渾涵孟子之言銛利禮記載子思答舊君反
服之問曰古之君子進人以禮退人以禮故有舊君反
服之禮也今之君子進人若將加諸膝退人若將墜諸
淵無為戎首不亦善乎又何反服之有如此而已而孟
子則反覆辨論至謂君之視臣如土芥則臣視君如寇
讐于此可以覘子思孟子之學矣
趙臺卿作孟子題辭有曰孟子亦自知遭蒼姬之訖錄
值炎劉之未奮進不得佐興唐虞雍熙之和退不能伸
三代之遺風意則然矣孟子生戰國之時炎劉未奮孟
子亦何由知之此亦遣文之病若曰本之䜟緯則聖賢
不道也
子謂南容邦有道不廢邦無道免于刑戮以其兄之子
妻之註疏皆不言孔子之兄之名案史記索隠叔梁紇
先娶施氏生九女其妾生孟皮孟皮跛求昏于顔氏而
娶徵在遂生孔子
吾豈匏瓜也哉焉能繫而不食先儒謂匏瓠也匏瓜繫
于一處而不能飲食人則不如是也愚嘗疑而維其義
一日讀衛風之詩曰匏有苦葉濟有深涉乃知匏可繫
以濟涉所謂中流失船一壺千金者是也又莊子今子
有五石之瓠何不慮以為大樽而浮于江湖之上司馬
氏云樽如酒器縛之于身浮于江湖可以自渡慮猶結
綴也所謂腰舟然匏雖可繫而味苦且其中呺然故不
可以(闕)
先儒曰文章與時高下政尨土裂則三光五嶽之氣分
三光五嶽之氣分則大音不完必混一而後大振故三
代之文至春秋戰國而病涉秦漢復起漢文至列國而
病唐興復起噫是固然矣然政之尨土之裂莫春秋戰
國為甚吾夫子删詩定書繫周易作春秋孟子退自齊
梁述堯舜之道卒使彝倫敘人極立亂臣賊子懼一時
游夏公孫丑萬章之徒皆得以與斯文之盛是豈以政
尨土裂病哉下是如荀卿揚雄之輩顧時之治亂銳然
振斯文而起之亦足以繼往哲而詔來者又下而諸葛
孔明以出師一表繼伊訓說命于三國鼎沸之時陶淵
明以歸去來辭傳于典午灰燼之日而當世斯文亦賴
以不壊不冺然則文章果與時高下乎哉獨宋自渡江
以來文人才士視東都諸老若有愧焉故說者得以光
嶽氣分而議之然乾淳端平之際如朱公熹張公栻呂
公祖謙真公德秀葉公適陳公傅良魏公了翁相繼以
道自任以文自鳴卒使後生小子習見典刑爭自濯磨
于學亦不可謂今無人也惟末年學士大夫篤意舉業
以進取亂其心以富貴利達蕩其志于是文氣委苶而
文之古者始寥寥然不見于世是非光嶽氣分之病也
人實病之也方今東西南北寸地尺土靡不臣屬三光
五嶽之氣渾然合矣大(闕)式在今日余老矣不得
與于斯文之盛然所以作新而振起之如韓愈歐陽修
者將必有其人惜乎不得而見之矣嗚呼光嶽之分合
其與于斯文之興廢也耶抑無與于斯文之興廢也耶
佩韋齋集卷二十
