十先生奥論註後集卷八
雜論陳傅良
天(此篇論高祖光武之人事)
古之人君不恃其或然之數而忽其必然之理或然之
數者天也必然之理者人也天意之不集人事猶可以
自盡幸乎天而人不繼之鮮有不敗事者矣昔漢之高
帝光武蓋嘗得乎天矣睢水之圍幾入於項氏之掌握
而以大風脱(二年楚擊漢軍大戰睢水上大破漢軍多殺士卒睢水為之不流圍漢王三匝大風)
(從西北起折木發屋揚砂石晝晦楚軍大亂而漢王得數十騎遁去)滹沱之役亦幾於填
餓虎之喙矣而以合冰濟(王霸傳王郎起光武南馳至下曲陽傳聞王郎兵在後從)
(者皆恐及至滹沱河候吏還白河水流澌無船不可濟官屬大懼霸往視恐驚衆即詭曰冰堅可度光武笑曰)
(候吏果妄語遂前北至河河冰亦合乃令霸護度未畢數騎而冰解光武謂官屬曰王霸權以濟事殆天瑞也)
是豈人力也哉天也二君於此不以幾不免者自沮亦
不以其偶而免者自質方且益聽三傑之謀而延攬二
十八將之議以伺其隙以俟其可乘之機卒於垓下之
圍合而項氏擒(五年圍羽垓下灌嬰追斬羽東城楚地悉定)邯鄲之戰交而
王郎虜(光武至信都發兵攻拔邯鄲霸追斬王郎)是果人耶天耶能知高帝
五年之業不成於睢水之脱而成於垓下之勝光武之
中興亦不在乎滹沱之濟而在於邯鄲之克則知人君
之有為於天下者其始也雖天啓之而成之者常以人
也嗟乎天之欲啓是君而使之有所就者不遽爾也置
諸危而福之投諸難而全之使之迫於利害以深其謀
臨於死生以固其志抑其驕矜挫其果銳以大其所受
而人君者不能因乎天之資而善用之而方且安乎天
而棄其所以在人退處於無事之地以坐觀夫自定之
勢則向之所心福之者乃所以禍之也全之者乃所以
敗之也嗚呼人君有為天下之志其無以天之所以福
我而全我者而自取禍敗也哉
民(此篇論天下亡秦)
天下之事有可畏之勢者易圖而無可畏之形者難見
也易圖者亦易應難見者必難支故明智之君不畏夫
方張之敵國而深畏夫未見其隙之民心蓋民心之搖
慘於敵國之變其變之遲者其禍大而患在於内者必
不可以復為也古者有畏民之君是以無可畏之民後
之君人狃於民之不足畏而民之大可畏者始見於天
下嗟夫民而至於見其可畏其亦無及也夫秦之先蓋
七國也自孝公至於莊襄亟耕力戰荐食諸侯之境歴
七世而并於始皇之手吁亦艱矣始皇唯知天下之難
合而其患在六國也故歴其社稷裂其土地而守置之
以絶内爭之釁中國不足慮而所以為吾憂者猶有四
夷也於是郡桂林城積石頭係百粤而卻匈奴於千里
之外始皇之心自以天下舉無可虞足以安意肆志拱
視於崤函之上而海内晏然者萬葉矣而不知夫天下
之大可畏者伏於大澤之卒隠於鉅鹿之盜而其睥睨
覘覷者巳滿於山之西江之東也一呼而起氓隸雲合
雖邯鄲百萬之師建瓴而下而全關之地巳税駕於灞
上之劉季矣(秦紀衞鞅說孝公變法修刑孝公卒子惠文君立惠王卒子武王立武王卒立異母)
(弟是為昭襄王昭襄王卒子孝文王立孝文王卒子莊襄王立修先王功臣施德厚骨肉而布惠於民莊襄王)
(卒子政立是為秦始皇帝初并天下為三十六郡始皇紀三十二年盧生奏錄圖書曰亡秦者胡也乃使蒙恬)
(發兵北擊胡略取陸梁地為桂林象郡太史公曰賈生言秦王續六世之餘烈南取百越之地以為桂林象郡)
(使蒙恬北築長城而守藩籬却匈奴七百餘里自以為關中之固金城千里子孫帝王萬世之業也秦王既没)
(山東豪俊遂起而亡秦族矣胡亥極愚任用趙高高死之後楚兵巳屠關中真人翔灞上)嗚呼秦以
七世而亡六國而民以幾月而亡秦以秦之強不能當
民之弱天下真可畏者果安在乎人君不得巳而用其
民以從事於敵國可不懼哉
吏(此篇論秦吏不肖)
昔者秦之趨亡非一道也而其若是其亟者吏不肖也
吾觀始皇之初陋三代之封建其弊至於戰國髖髀相
依以蹙王室故夷其城而郡縣之(丞相綰等言請立諸子始皇下其議李斯)
(議曰周文武所封子弟同姓甚衆然後屬疏遠相攻專諸侯更相誅伐置諸侯不便始皇曰廷尉議是分天下)
(以為三十六郡郡置守尉監)其慮誠遠矣既而天下之吏習於嬴氏
之暴斬艾斵剥草芥其民而弊之重之以頭會之斂(前張)
(耳傳秦為亂政虐刑北為長城之役南有五嶺之戍頭會箕歛以供軍費注吏到其家令以頭數出榖以箕斂)
(之)閭左之徭(食貨志始皇收泰半之賦發閭左之戊)又重之以阿房驪山
土木之役(三十五年作宫阿房天下謂之阿房宫徙刑者七十餘萬人乃分作阿房宫或作驪山發)
(北山石椁乃寫蜀荆地材皆至關中計宫三百關外四百餘因徙三萬家麗邑五萬家雲陽)當時之
吏非殘忍侵漁病民以逢其君者則貪釁幸災不逞之
人也於是民之欲亡秦者十戶而八九矣關東之豪投
袂而起一呼響從毛奮而鱗集勠力以傾秦族者不可
勝計(見前篇注)烏合之師所至如破竹者大率皆郡馘其守
邑俘其令以應之者也(秦二世元年陳涉自立為楚王郡縣多殺長吏以應涉)不
然則吏為自全之計挈地以賂敵而市一旦之命者也
又不然則談士掉三寸之舌傳檄而風靡者也亦孰為
秦守哉其間黨秦之惡不肯遽臣妾如三川之守田(秦二)
(年沛公與秦軍戰大敗之斬三川守李田注李期子)南陽之守齮(三年沛公與南陽守齮戰犨東)
(大破之)泗川之守壮(二年沛公兵之薛秦泗川守壮兵敗於薛)亦徒驅欲潰之
民疾鞭而戰之不敗而塗地則亦為降虜而已亦奚救
於秦之斃耶秦以虎噬之強尺攻寸取以呑天下一旦
有變三十六郡皆無人之墟子嬰之席未煖而天下為
漢何也(始皇紀子嬰為秦王四十六日楚將沛公破秦軍入武關遂至霸上使人約降子嬰子嬰降沛)
(公入咸陽還軍霸上)秦人之憂素不及吏也故夫天下之禍莫大
乎視以為常而不之憂者皆它日之所不可支也且天
下不可以一人守也分疆析壤環居而羅衞之者皆吏
也吏之不肖人主將誰倚仗哉而朝廷之上方病夫財
之不豐兵之不強以為大患至於守令之奸民號而訴
者牘相銜也則謾不之省重者不過罷去次則僅免而
已舒之歲月民之冤血未乾而謫籍之書又以恩貸矣
甚者至於公卿大夫貪沓冗耗以不勝任聞者皆剖之
符而左遷之嗟夫不意父母斯民之職而為逐臣之淵
藪也有秦之弊幸而無秦之亂吁可畏哉可畏哉
士(此篇論人主畏節義之士)
天下之士未嘗不沮於人主之所畏而疾趨乎人主之
所喜也節義美名也雖甚庸之君亦知高其名而願
致之及見其人鮮有合焉何也畏之也蓋惟忠義之士
識高而見殊慮遠而憂大世方無虞若可以少安矣而
為之痛哭流涕以發天下大難之端(賈誼疏云云)乘輿無甚
失德若可以少安矣而盡言力諫甚者有幽厲威靈之
比百官效職亦無大姦邪未去也而深懼夫指鹿之禍
發於朝夕(始皇紀趙高欲為亂恐羣臣不聽乃先設騐持鹿獻於二世曰馬也二世笑曰丞相誤耶)
(謂鹿為馬問左右左右或默或言馬以阿順高或言鹿者高因陰中諸言鹿者以法後羣臣皆畏高)嘉祥
美瑞人主之所罕見而竒焉者則視以為不足信至於
一日月之變一雨暘之愆則又從而尤之曰此疵政之
招也射獵歌舞巡幸之娛似未足病於治則禁而抑之
宵旰之勤吐哺之疲非人所願為者則強其必行夫人
之情惡危而好安樂因而憚改自庶人達天子均也而
義士常責其所難而危其所欲為人主安得而不畏之
耶故雖漢武帝唐明皇之賢猶有憚於汲黯韓休之直
(黯以嚴見憚武帝召為中大夫以數切諫不得久留内遷為東海太守韓休峭鯁時政所得失言之未嘗不盡)
(左右曰自韓休入朝陛下無一日歡何自戚戚不逐去之帝曰吾雖瘠天下肥矣)噫視時趨向
天下之人不少也人主方是之畏彼亦孰肯自冒人主
之畏而取疎遠擯斥之苦哉於是乎争迎其好而逢其
欲覘其所向而伺其所歸有所愛也則徇之以為懽有
所懼也則寢之以為安其意有所可否之間也則兩存
之以聽其所自擇其為術也翶翔而不遽而為說也進
退而不甚堅夫然後豢於其說而穽於其術中而莫之
辨是以奸欺之患生嗟夫此武帝明皇之所以不免也
隕石妖也而方士以為嘉瑞(前郊祀志上復修封泰山隕石二黑如黳有司以為)
(美祥以薦宗廟而方士之候神入海求蓬莱者終無驗)殺三子大亂也(開元二十五年楊回)
(譖太子瑛鄂王瑶光王琚云構異謀上召宰相謀之李林甫對曰此陛下家事非臣等所宜議上意乃决廢為)
(庶人賜死城東驛)宰相以措刑受賞(大理少卿徐嶠奏今歲天下斷死刑五十八大理獄)
(院由来相傳殺氣太盛嗚雀不栖今雀巢其上百官以幾致刑措上表稱賀上歸功宰輔賜林甫爵晉國公牛)
(仙客豳國公)大旱之災則曰乾封之祥(前郊祀志武帝封泰山改元封元年明年)
(夏旱公孫卿曰黃帝時封則天旱乾封三年乃下詔天意欲乾封乎)霪雨之害則曰非禾
稼之損(通鑑玄宗紀上憂雨傷稼國忠取禾之善者獻之曰雨雖多不害稼也)武帝明皇
皆英主也初豈可愚弄也哉惟其畏節誼之士得以窺
其所逆順而售其所喜之說而天下皆幾於危亡然則
欲養天下之士氣惟受人之所危而甘於人之所畏者
能之嗚呼人主不可不自強也哉
使過(此篇論文帝非棄賈誼)
人主之於賢才一有所疎者必不復知之也凡人之情
所昵者易於求其美而所棄者每不見其所長故曰已
逐之婦無姬姜已絶之交無管鮑其勢然也世之忠臣
才士不幸而有所悞取疎外於其君而終身淪廢者亦
天下之常患也矣大凡愛重生於密邇嫌疑起於離間
疎外之臣其君待之也輕而視之不以為賢其左右之
忌其復進者多而攻其短者日至矣視之不以為賢則
其交也難合攻其短者日至則其聽者易疑以難合之
心聽易疑者之言其欲不棄於其君也亦難矣噫天下
之士固有失於豪銳少年之氣而涵養成就於投閒置
散之日者人主烏可以其舊棄之耶人皆咎文帝棄賈
誼以愚觀之帝非真棄生也而不逃歸咎者之口有以
取之也漢至文帝蓋三葉矣而秦楚百鬭之瘡痍未復
劉氏之德澤於民者未深也文帝於此亦思之矣以謂
今之治獨可以寬柔惠和懽斯民之心以厚其愛而夀
漢家之歷其它變更有所未暇誼不念此而欲一切反
秦之故以洛陽年少遽欲盡如其意兹故文帝之不安
於誼而絳灌之言所由入也故帝之疎誼也盖將老其
才使為後圖也長沙之謫鵩鳥之賦誼有以大過人者
於此而不賢誼帝誠負誼矣宣室一見自謂不及孰謂
帝不知誼乎嗚呼帝誠知誼矣且將大用之而誼不及
見者天也非人也而歸咎者卒莫之赦然則世之人主
於其所疎外之臣苟有所可用宜亟還之毋使至於賈
生之不及以自取萬世棄賢之名也哉(誼年二十超遷歲中至中大夫)
(誼以為漢興二十餘年天下和洽宜當改正朔易服色制度定官名興禮樂乃草具其儀法悉更奏之文帝謙)
(遜未遑也於是天子議以誼任公卿之位絳灌之屬盡害之乃毁誼曰洛陽之人年少初學專欲擅權紛亂諸)
(事天子不用其議以誼為長沙王太傳誼既謫去意不自得有鵩飛入誼舍止於坐隅不祥烏也乃為賦以自)
(廣後歲餘帝思誼徵之至入見上方受釐坐宣室上問鬼神之本誼具道所以然之故至夜半帝前席既罷曰)
(吾久不見賈生自以為過之今不及也拜為梁懷王太傳)
國勢(此篇論秦唐之亡)
天下之勢其立也難成其成也難變故強者不易弱而
弱者不易遽強太公之治齊周公之治魯雖數十世之
子孫而先覩其強弱之形者盖其積非一日也(前地理志齊太)
(公始封周公問何以治齊太公曰舉賢而上功周公曰後世必有簒弑之臣其後二十九世為強臣田和所滅)
(魯周公始封太公問何以治魯周公曰尊尊而親親太公曰後世寖弱矣故魯自文公以後禄去公室政在大)
(夫季氏逐昭公陵夷微弱三十四世而為楚所滅)故夫積強之後雖甚懦者處
之而其決裂猶未可以犯積弱之久雖甚強者處之而
其流亦未能以頓起昔者秦祖七世之君扼六國之吭
而奪之地至于始皇夷名城芟傑士係百粤之頸而走
匈奴天下之立者無不側足而懼也二世以庸暗承之
而山東之豪傑競起以投其罅雖嬴氏不得再傳而其
救亡奔命之師猶足以弊周章蹶魏咎潰陳吳覆田項
何者其強猶故也(史始皇紀二世用法刻深戍卒陳勝自立為楚王山東郡縣少年苦秦吏)
(皆殺其守尉令丞反以應陳涉相立為侯王合從西鄉名為伐秦不可勝數武臣自立為趙王魏咎為魏王田)
(儋為齊王沛公起沛項梁舉兵會稽郡涉遣周章等將西至戲二世乃使章邯將擊破周章益遣司馬欣董翳)
(佐章邯擊盜殺陳勝城父破項梁定陶滅魏咎臨濟)李唐之世自中睿不綱而天
下趨弱漸矣而極乎天寶之變(安禄山反)肅宗克復兩京而
不能剪河北之盗(至德二年九月復京師十月復東京)德宗收洛博定魏
地而不能俘孤窮之田悦(建中二年魏博節度使田悦反)一軍大變軍
奪氣沮專以姑息稔藩鎮之驕(本贊及奉天之難深自懲艾遂行姑息之政由)
(是朝廷益弱而方鎮愈強至於唐亡)至於憲宗海内八九為唐有矣其殘
蘖之存者且頡頏自若也而已死於肘腋之禍(本紀元和元年)
(劉闢伏誅五年張茂昭以易定二州歸七年魏博田興以六州歸十二年吳元濟伏誅十三年横海程權以倉)
(景二州歸十四年李師道伏誅韓弘以汴宋亳潁四川歸王弁伏誅十五年宦者陳弘志等反帝崩)嗚呼
數君者非不銳而斷也而無救於唐衰者何也其弱久
也蓋嘗論秦人之勢如康強之人空中立僵而其手足
利便耳目聰明猶未可狎而侮唐之勢如人之血氣疲
&KR2096;筋力頓萎雖其脉氣猶夀而亦不能以復壯故凡善
處天下之強弱者不以亟而以緩其欲敝人之強也不
嬰其猶銳之鋒而姑堅守徐伺以陰入其隙欲振其國
之弱則亦不悻然而忿以徼成功日夜淬礪以作其氣
厚其力而後舉此酈生張良之所以謀秦而李訓鄭注
之徒所以失之而促唐之不永也高帝之入秦也酈生
憂其瓦合之卒徑入虎口而勸其盤薄陳留之間(食其說高)
(祖曰足下起瓦合之卒收散亂之兵不滿萬人欲以徑入強秦此所謂探虎口者也陳留天下之衝今其城中)
(又多積粟今請使下足下於是遣食其往遂下陳留)至其戰嶢關張良亦以秦未
可輕試宜堅壁以㗖其將需其懈而後擊之(沛公欲以二萬人擊)
(秦嶢關下軍良曰秦兵尚強未可輕動願沛公堅壁令酈食其持重寶賂秦將因其懈擊之沛公乃大破之)
敝人之強其術固如此也訓注之徒不知唐勢之弱而
欲浮躁躑躅盡擊閹宦以收朝廷之權而倡佯於天下
謀未成而腰領己入於刑餘之手(王守淮葬於滻水鄭注奏請今内臣中尉)
(以下盡集滻水送葬注因闔門使親兵斧之俾無遺類訓與其黨謀曰如此則事成專有其功不若先期誅宦)
(官已而并注云之一日上御紫宸殿韓約奏稱左金吾聽事後石榴夜有甘露訓奏殆非真甘露上顧左右中)
(尉仇士良魚志弘帥諸宦者往觀之士良等至左仗視甘露風吹幕起見執兵者甚衆士良等驚駭奔詣上告)
(變金吾兵登殿縱擊宦官訓知事不濟脱走士良等命禁兵出閤門討賊死者千餘人)嗚呼有天
下者不幸而以久弱之國當積強之寇宜以食其留侯
之策處之無出於李鄭之謀以自取天下之笑
十先生奥論註後集卷八
