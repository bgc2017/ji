十先生奥論註續集卷十一
考古論陳武
高帝封建(此篇論創業規模後世子孫皆失其意)
高祖封建班孟堅終始理會不得孟堅諸侯王表
序云高帝懲戒亡秦孤立之弊大啟九國(諸侯王表漢興)
(之初海内新定同姓寡少懲戒亡秦孤立之敗於是剖裂疆土二等之爵功臣侯者百餘邑尊王子)
(弟大啟九國藩國大者跨州兼郡連城數十宫室百官同制京師可謂矯枉過其正矣)可謂
矯枉過正說高帝錯處正在此高帝之意其實不
然當時固陵之會用張良謀取睢陽以北至穀城
王彭越(彭越傳留侯曰彭越本定梁地功多始君王以魏豹故拜越為相國今豹死亡後且)
(越亦欲王而君王不蚤定今取睢陽以北至穀城皆許以王彭越又見高祖紀)從陳以東
傅海王韓信(高祖紀從陳以東傅海與齊王信師古曰傅讀曰附)要之除了
河濟之北滎陽以西漢所得者不以封國自滎陽以
西南河以南盡以封諸大將將如今京西湖北封英
布(黥布傳布遂剖符為淮南王都六九江廬江衡山豫章郡皆屬焉云云)將如今京東
開封所治與宋亳之地盡封彭越將淮東淮北山東盡
封韓信盡將河南之南滎陽之東封三大將裂天下大
半當時急於滅項籍固陵之會不可無此三人故盡將
羽地封此三人及十二月既滅羽正月便理會此一項
遂下令曰楚地已定更立信為楚王王淮北都下邳依
舊是不將從陳以東與之以魏地王彭越號曰梁王都
定陶依舊是不將淮陽以北與之初間將滎陽以東一
半王韓信一半王彭越後來所封信又得而今淮北一
路越只得魏故地後來所以咎高帝只緣封之太廣又
却削奪之殊不知一時權宜之謀不得不如此一著才
了如江南却未曾定於是時將長沙豫章桂林象郡南
海立吳芮為長沙王(吳芮傳沛公攻南陽乃遇芮之將梅鋗與偕攻析鄜降之及項王相)
(王以芮率百越佐諸侯入關故立芮為衡山王都邾其將梅鋗功多封十萬戸為列侯項籍死上以鋗有功從)
(入武關故德芮徙為長沙王都臨湘)盡有古揚州之域既如此了那一邊
如福建一路亦未曾定於是將七閩之地盡封故越王
亡諸(漢閩粤王無諸及粤東海王搖其先皆粤王勾踐之後姓騶氏秦并天下廢為君長以其地為閩中)
(郡漢五年復立無諸為閩粤王王閩中故地都冶云)豈有一个江南如此大了
只封得兩个亦可以此病高帝殊不知後來長沙之地
分南海桂林象郡立尉佗(南粤王趙佗真定人也泰并天下略定揚粤置桂林南海)
(象郡以適徙民與粤雜處秦已滅佗即吞并桂林象郡自立為南粤武王高帝已定天下為中國勞苦故釋佗)
(不誅十一年遣陸賈立佗為南粤王與剖符通使使和輯百粤)己自削長沙大半後又
立南武侯為南海王依舊又分尉佗之地觀高祖圖韓
信了却立劉賈為荆王王東陽郡鄣郡立交為楚元王
王碭郡郯郡立肥為齊王王膠東膠西臨菑濟北博陽
城陽(楚元王傳漢還定三秦誅項籍即帝位交與盧綰常侍上出入卧内傳言語諸内事隠謀而上從父)
(兄劉賈數别將漢六年既廢楚王信分其地為二國立賈為荆王交為楚王王薛郡東海彭城三十六縣先有)
(功也後封次兄仲為代王長子肥為齊王)盖高祖既奪三大將地了思量未
有人去鎮服之因且分一二同姓去其實亦不在大封
同姓也又裂河北以雲中鴈門代郡立兄仲為代王(吳王)
(濞傳高帝兄中之子也高帝立仲為代王)此是圖信後方做得那雲中太原
等郡皆是河北之未曾封者於是以韓王信為韓王旋
次圖之後來韓信反既取信了後遂立趙代之地盡常
山之北趙在山南邯鄲代在山後以代地遼遠數有胡
寇於是頗取山南太原之地益屬代雲中以西别立一
郡而稍削其地盖高祖時代已無北邊此又是一件到
這裏著意取梁夷其三族分作兩處罷東郡頗益梁罷
潁川郡頗益淮陽(賈誼傳初文帝以代王入即位後分代為兩國立皇太子武為代王參為)
(太原王小子勝則梁王矣後又徙代王武為淮陽王太原至參為代王盡得故地居數年梁王勝死亡子云云)
(臣願舉淮南地以益淮陽而為梁王立後割淮陽北邊二三列城與東郡以益梁不可者可徙代王而都雎陽)
(梁起於新郪以北著之河淮陽包陳以南以揵之江則大諸侯之有異心者破膽而不敢謀梁足扞齊趙淮)
(陽足以禁吳楚陛下高枕終亡山東之憂矣)後淮南王布反既取之而立吳
王濞(吳王濞傳黥布反高祖自將往誅之濞年二十以騎將從破布軍荆王劉賈為布殺無後上患吳會)
(稽輕悍無壮王填之諸子少乃立濞子沛為吳王王三郡五十三城云云)燕王綰反既敢之
而立燕王(高帝五王傳燕靈王建十一年燕王盧綰亡入匈奴明年立建為燕王十五年薨)帝
蓋欲旋以措置未畢而崩要之此事惠帝以後合當理
會只緣不識高祖之意一向不整理所以文帝時賈生
出來獻言欲分王子弟地(賈誼策高皇帝以明聖威武即天子位割膏腴之地以王)
(諸公多者百餘城少者乃三四十縣德至渥也然其後十年之間反者九起云云欲天下之治安莫若衆建諸)
(侯而少其力力少則易使以義國小則亡邪心)人議論高祖當封國太廣者已
失高祖意至武帝時用主父偃之謀奪諸侯王地封王
子弟而諸侯大弱(主父偃傳元朔二年主父偃說上曰古者諸侯地不過百里強弱之形易)
(制今諸侯或連城數十地方千里願陛下令諸侯得推恩分子弟以地侯之彼人人喜得所願上以德施實分)
(其國必稍自削弱矣於是上從其計)亦失高帝之意大抵創業之君這些
規模人不得盡識所以其治班駮而不可考昔武王下
車之初便封舜之後(史周紀武王追思先聖乃褒封神農之後於焦黃帝之後於祝帝堯)
(之後於陳云云)周公深識此意後來却立三監(書蔡仲之命惟周公位冢宰正)
(百工羣叔流言乃致辟管叔于商囚蔡叔于郭鄰以車七乘降霍叔于庶人三年不齒蔡仲克庸祗德周公以)
(為卿士孔氏注云霍叔三年之後乃齒錄封為霍侯子孫為晉所滅)周公可為深識武王
意太史公表序曰天下已定骨肉同姓少故廣疆庶孽
以鎮撫四海用承衛天子郡八九十形錯諸侯犬牙相
臨乘其阨塞地利強本幹弱枝葉之勢此稍得高祖意
後人議論高祖道他王諸將地稍廣後皆誅滅不如漢
光武諸將地不過列侯能保全功臣人都道伊議論好
然高祖本意不如此
封建(此篇論古者之法良後世之法弊)
古者天子之封建諸侯非有不得已禹會諸侯于塗山
執玉帛者萬國(記王制注春秋傳曰禹會諸侯于塗山執玉帛者萬國)周之時尚
有千八百國(前賈山傳昔周盖千八百國以九州之民養千八百國之君)豈皆不得
已哉封建之法極好古者内諸侯禄外諸侯嗣(記王制天子之)
(縣内諸侯禄也外諸侯嗣也)内外既無輕重而又常出入迭為之列
國之卿命于天子而諸侯每歲貢士以士之賢否為賞
罰或益爵或削地(記射義古者天子之制諸侯歲獻貢士於天子夫試之於射宫其容體比)
(於禮其節比於樂而中多者得與於祭其容體不比於禮其節不比於樂而中少者不得與於祭數與於祭而)
(君有慶數不與於祭而君有讓數有慶而益地數有讓而削地)夫天子之卿而在諸侯
之國而諸侯之士又在京師豈非封建之為良法哉自
後魏徙都洛而舊臣皆留於鄴北不得為京師官終身
遷轉不過白直而終成六鎮之亂此不知内外之勢者
也唐藩鎮之亂亦以節度留後皆得自辟置焉烏重胤
到河陽未數月而石温洪造之徒盡為羅而致之而韓
昌黎且在董晉幕府此皆不知古貢士之意若依古之
封建豈有弊哉賈誼是為識封建者曰漢之傅相方握
其事數年之後各徧置私人漢法諸侯王惟得食租稅
而已事皆隸於傅相(賈誼策夫樹國固必相疑之勢下數被其殃上數爽其憂甚非所以)
(安上而金下也今或親弟謀為東帝親兄之子西鄕而擊今吳又見告矣天子春秋鼎盛行義未過德澤有加)
(焉猶尚如是况莫大諸侯而權力且十此者乎然而天下少安何也大國之王幼弱未壯漢之所置傅相方握)
(其事數年之後諸侯之王大抵皆冠血氣方剛漢之傅相皆稱病而賜罷彼自丞尉以上徧置私人如此有異)
(淮南濟北之為邪此時而而欲治安雖堯舜不治)子厚不知封建之法只緣諸
儒紛紛異同故子厚一筆勾斷曰非聖人意也(唐宗室傳贊唐)
(興疏屬畢王至太宗稍稍降封時天下已定帝與名臣蕭瑀等喟然講封建事欲與三代比隆而魏徵李伯藥)
(皆謂不然云云柳宗元曰封建非聖人意然而歴堯舜三王莫能去之非不欲去之勢不可也)此正如
王嗣輔說易一筆勾斷爻象而專空談也
明堂(此篇論制度雖不一無非行王政)
自經遭秦火而六籍無全書自經無全書而議禮無定
說郊祀一也而惑於分祭合祭之義享帝一也而惑於
五帝六帝之論是以議禮之家名為聚訟而舉事之際
莫知適從將講一儀將定一制則論如蝟毛各持所見
左右詆訾互相矛盾泛然無所底麗終於不立而止嗚
呼無惑於明堂之制在後世尤為紛紛也昔者齊宣王
欲毁明堂孟軻告之以欲行王政則勿毁(孟梁惠王下齊宣王問曰)
(人皆謂我毁明堂毀諸已乎孟子對曰夫明堂者王者之堂也王欲行王政則勿毁之矣云云)孔子適
周考明堂則喟然而嘆以謂吾今知周所以盛(家語觀周篇孔)
(子觀乎明堂覩四門墉有堯舜桀紂之象又有周公相成王抱之負斧扆南面以朝諸侯之圖孔子曰此周之)
(所以盛也)審孟子之言則明堂者王政之所由行審孔子之
言則明堂者周之所以興是則古人建明堂之義可以
意曉矣雖制有沿革時有同異而建立之意未始不一
得其意則制可以義起泥其制則意與制俱亡歴考自
古聖帝明王之所以建是室者制度固未始一也黃帝
有合宫之號虞舜有總章之目(文中子問易篇議其盡天下之心乎昔黃帝有)
(合宫之聽舜有總章之訪皆議之謂也注合宫總章皆明堂異名也)夏有世室之名商有
重屋之稱至周有明堂之制(周禮冬官匠人夏后氏世室堂脩二七廣四脩一五)
(室三四步四三尺九階四旁兩夾窗白盛門堂三之二室三之一殷人重屋堂脩七尋堂崇三尺四阿重屋周)
(人明堂度九尺之筵東西九筵南北七筵堂崇一筵五室凡室二筵室中度以几堂上度以筵宫中度以尋野)
(度以步涂度以軌廟門容大扃七個闈門容小扃參個路門不容乘車之五個應門二徹三個云云)而其
為制雖有一殿五宫之列九筵七筵之殊複道重屋之
異八尺三尺之殺(並見上注)疑若不同大抵於此享上帝以
謹祭祀之禮(孝經聖治章昔者周公祀文王於明堂東漢顯宗紀祀光武於明堂以配五帝也蔡)
(邕明堂論曰明堂者天子太廟所以崇禮其祖以配上帝也)於此會諸侯以正朝聘
之儀(漢武帝紀五年祠高祖于明堂以配上帝因朝諸侯儒林傳叙明帝備法物之駕盛清道之儀坐明)
(堂而朝羣后禮記明堂位明堂也者明諸侯之尊卑也成王幼周公六年朝諸侯于明堂)於此養三
老以盡恭敬之實(後祭祀志蔡邕論曰明堂天子太廟起尊老敬長之義)於此頒
月令以順四時之氣(同上東曰青陽南曰明堂西曰緫章北曰玄堂中曰太室故雖有五)
(名而主以明堂也其正中焉皆曰太廟謹承天随時之令李謐著明堂制度論夫明堂者盖所以告月朔布時)
(令顯宗紀令月吉日宗祀光武於明堂以配五帝班時令敕羣后)無非行王政而已有
能得古人建立之意固不泥古人異同之制也嘗怪後
世游學之士不能求禮制之意好為是古非今託聖人
之言以為高而駭當世之俗以為誕遂使制度無以自
立尚多有之唐貞觀嘗欲定令立明堂矣然惑於崑崙
複道之說卒以不立而止(見唐禮樂志)緫章間又嘗下詔立
明堂而惑於九室五室之說卒亦不立而止(唐高宗改元緫章分)
(萬年置明堂縣示必欲立之而議者益紛然或以為五室或以為九室而高宗依例議以帟幕為之與公卿臨)
(觀而議益不一乃下詔率意班其制度至取象黃琮上設鴟尾其言益不經而明堂亦不能立)豈知今
古合於一時通制度起於一意則明堂夫豈不立哉
史官周鼎(此篇論諸侯史籍列國圖志皆藏之周室)
古者諸侯無私史盖周官稱天子外史掌四方之事達
四方之志(周禮春官外史掌書外令掌四方之志掌三皇五帝之書掌達書名于四方若以書使于)
(四方則書其令)諸侯亦各有國史者書國中之事以達于天子
也天子又時巡狩以察之(書周官六年五服一朝又六年王乃時巡考制度于四岳)
有二伯以詢之(文選張平子南都賦周召世為二伯)有内史以董之(周禮春官)
(内史中大夫一人下大夫二人執國法及國令之貳以攷政事以逆會計云云)故列國之史多
藏之周室孔子亦西觀周室論史記舊聞反於魯而次
春秋孟子曰晉之乘楚之檮杌魯之春秋其義一也(孟子)
(離婁上王者之迹熄而詩亡詩亡然後春秋作晉之乘楚之檮杌魯之春秋其義一也其事則齊桓晉文其文)
(則史)今考之晉史自殤叔之時始有之楚自武王以上有
世次而無年月魯之春秋乃自隠公始則非諸侯之私
史亦宗周以來有之非西周之制也不特諸侯之史藏
之周室而列國之圖志亦藏之周室春秋之時所以諸
侯問鼎之輕重小大者以周鼎象物每鼎象周之山川
形勢(左傳宣公三年楚子伐陸渾之戎遂至於雒觀兵于周疆定王使王孫滿勞楚子楚子問鼎之小大)
(輕重焉對曰在德不在鼎昔夏之方有德也遠方圖物貢金九牧鑄鼎象物百物為之備使民知神奸故民入)
(川澤山林不達不若魑魅罔兩莫能逢之用能叶于上下以承天休桀有昏德鼎遷于商載祀六百商紂暴虐)
(鼎遷于周德之休明雖小重也其奸回昏亂雖大輕也天祚明德有所底止)戰國之君所以
急於吞二周據圖籍者亦以形勢險要盡在周也得周
鼎亦可識天下矣王孫滿答楚子極好(見上注)未必是設
辭如戰國時周人方設辭曰一鼎當九萬人扛九鼎當
當八十一萬人漢武帝汾隂之鼎未必周鼎(前漢吾丘夀王傳及)
(汾隂得寶鼎武帝嘉之薦見宗廟藏於甘泉宫羣臣皆上夀賀曰陛下得周鼎吾丘夀王獨曰非周鼎上召問)
(之對曰此天之所以與漢乃漢寶非周寶也上曰善郊祀志文帝時新垣平言曰周鼎亡在泗水中今河决)
(通于泗臣望東北汾隂直有金寶氣意周鼎其出乎兆見不迎則不至於是上使使治廟汾隂欲祠出周鼎人)
(有上書告平所言皆詐也)春秋之時諸侯國有鼎者甚多故郜鼎在
宋(左威二年宋以郜大鼎賂公夏取郜大鼎于宋納于太廟非禮也云云)黃鼎在晉吳鼎
在魯漢之所得者豈是周鼎周鼎豈得不為秦人鑄為
金人八十二萬天人乎
史官(此篇論古者史官世守而易業)
凡官非可轉移執事者世官也(前漢王嘉傳嘉上疏曰孝文時吏居官或長子)
(孫以官為氏倉氏庫氏則倉庫史是也)古人命史官尤為不苟須是世史
官始從而任之如從司馬談之後有史遷(漢司馬遷傳太史公自序)
(司馬氏世典周史至漢談為太史公謂子遷曰予先周室之太史也自上世嘗顯功名於虞夏典天官事汝復)
(為太史則續吾祖矣遷悉論先人所次舊文不敢闕卒三歲而遷為太史令紬史記石室金匱之書述陶唐)
(以來至于麟止如淳注曰漢儀注太史公武帝置位在丞相上天下計書先上太史公副在丞相序事如古春)
(秋遷死後宣帝以其官為令行太史公文書而已瓉曰百官表無太史公茂陵中書司馬談以太史丞為太史)
(令)班彪之後有班固(漢班固傳論曰司馬遷班固父子其言史官載籍之作大義粲然著)
(矣遷文直而亊覈固文贍而事詳彪固論議嘗排死節否正直而不叙殺身成仁之為美則輕仁義下守節愈)
(矣)至於唐史官皆得以終其身如劉知幾之後有劉餗
(漢劉餗傳劉餗知幾父子三人更涖史官著史同頗有法云云)父子世守亦復可考雖
有遷轉使命彼皆得以史書自隨而遂其職正欲其文
成一家事出一人本末相該前後相貫唐史之可攷者
以此耳今世以史館之地為士大夫遷轉之所來者茫
然不知所自去者亦不以為意故某朝某事脫有隠没
某年某月或有參錯他時史官亦不肯身受其責而朝
廷亦難執此以責之(闕)
魯有卜齮卜楚兵晉有卜偃秦有卜徒父梁有卜招父
(並見左傳)皆以卜氏魯有史克太史晉有史蘇史黯史趙史
墨衛有史華(並見左傳)皆以史氏一本之古人豈惟史官世
世不易百官樂工亦世掌之此其所以精歟
明歷(此篇論古之治歷非專於古筭推步)
歷非聖人不能作非儒者不能明而巫史無與焉自後
世歷責巫史占筭推步之說勝而歷始紊矣古之治歷
者非專屑屑於是也羲和仲叔之官堯實命以歷象日
月星辰之事(書堯典乃命羲和欽若昊天歷象日月星辰敬授人時)然星鳥星火
星虛星昴盖以正因析夷隩之序(同上日中星鳥以殷仲春厥民析日永星)
(火以正仲夏厥民因宵中星虚以殷仲秋厥民夷日短星昴以正仲冬厥民隩)而定閏成歲又
以釐百工熙庶續爾(同上帝曰咨汝羲暨和朞三百有六旬有六日以閏月定四時成歲)
(允釐百工庶績咸熙)捨爾亡考也周禮有太史太史日官也其職
則正歲年以序事頒之于邦國都鄙而已閏月詔王居
門而已(周禮春官太史正歲年以序事頒之於官府及都鄙頒告朔于邦國閏月詔王居門終月云云)
捨是無事也古之治歷者大要則戒民事而謹天時民
事得而天時正則其歷定而明歷者亦曰審農事先後
興土功之終始布德施惠之不可失時焉耳(見禮記月令)故
定之方中而宫室以興(詩定之方中衛文公徏居楚丘而營宫室得其時制百姓說之)
(曰定之方中作于楚宫揆之以日作于楚室)三星在天而婚姻以舉(見綢繆詩注云)
(三星參胃心星也)辰角天根之見而除道成梁之不可後昏參
旦尾之中而田功播殖不可緩(見記月令)以至木見而備藏
駟見而具冬裘火見而修城郭舉先王所以為民之政
而稽之天文先後始終皆不可紊者明歷如此巫史之
事未之前聞春秋之間盖有太史凡卜田宅占雲日者
皆稱太史(並見左傳)則太史殆隂陽家流也然而書崔杼者
書趙盾者亦稱太史(左襄二十五年齊崔杼弑莊公太史書曰崔杼弑其君崔子殺之其)
(弟嗣書而死者二人其弟又書乃舍之南史氏聞太史盡死執簡以往聞既書矣乃還宣二年趙穿攻靈公宣子未)
(出山而復太史書曰趙盾弑其君以示於朝宣子曰不然對曰子為正卿亡不越竟反不討賊非子而誰宣子曰)
(嗚呼我之懷矣自貽伊慼其我之謂矣孔子曰董狐古之良史也書法不隠宣子古之良大夫也為法受惡惜)
(也越竟乃免)則太史又兼記注不專占卜而已盖當時儒者
皆兼九流之學而通天人之際故夫史伯以祝融之功
而知楚國之必興史趙以虞氏之德而推陳氏之未亡
(見内外傳)其議論據證有絶人者非若後世淫巫瞽史專以
占筭為事掌歷者猶有先王之遺意也至漢而司馬談
父子為太史令盖以論著為職而兼掌天官(史記太史公自序司)
(馬世典周史至漢談為太史公謂子遷曰予先周室太史也自上世嘗顯功名於虞夏典天官事汝復為太史)
(則續吾祖矣遷悉論先人所次舊聞不敢闕卒三歲而遷為太史令紬史記石室金匱之書述陶唐已來至于)
(麟正)然而身為儒者為天子直筆察天時不能明古人治
歷之占筭矣觀遷嘗奏歷紀廢壊漢興未改正朔武帝
詔遷與兒寬等共定太初歷則太初歷遷所定也其數
起於黃鍾之律以八十一分為統毌候於上林清臺晦
朔弦望最密占筭亦明矣洛下閎定八百年後當差一
日以時考之蓋不俟八百年也至建武才百餘年已差
矣又何其不定耶愚故曰自後世以歷責巫史而歷始
紊矣今之治歷者抑不知將為古人之謹天時戒民事
乎抑為後世之占筭也將責之儒者乎將責之巫史乎
誠責之儒者耶則定蔀統元推步占考有所未暇而天
時民事則固儒者之所講有非巫史之所得與也孔子
作春秋日食或不書朔正月二月而書無冰十月而書
隕霜殺菽十二月而書隕霜不殺草學者以為紀異未
必皆紀異也其殆天時之失夏書城郎春書延厩冬書
築圃其殆記土功之奏農事之害乎聖人考歷盖若是
耳孟子曰天之高也星辰之遠也苟求其故千歲之日
至可坐而致也孟子求之其故夫子作春秋之意非星
官歷翁之事也愚故曰歷非聖人不能作非儒者不能
明而巫史無與焉者此也
十先生奥論註續集卷十一
