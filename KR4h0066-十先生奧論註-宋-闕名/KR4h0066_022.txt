十先生奥論註後集卷七
西漢臣論陳傅良
王陵(此篇論諫吕后欲封諸吕)
利於其自便饕安者之為也而古之君子或便於其私而
不失成天下之大功於是好名者趍之而小人亦資焉以
濟其妍欺悲夫天下之禍蓋出於君子之權而小人盜之
也故夫權者道之變而義之賊也士而未能道之變則亦莫
若無功其無求以賊義而已矣吕后欲封諸吕王陵固爭之
而平勃適順其意卒安劉氏平勃也故夫天下愚陵之忠(惠帝)
(崩高后欲立諸吕為王問陵陵曰高帝刑白馬而盟曰非劉氏而王者天下共擊之今王吕氏非約也太后不說問左丞)
(相平及絳侯勃等皆曰高帝定天下王子弟今太后稱制欲王昆弟諸吕無所不可太后喜罷朝陵讓平勃曰始與高帝)
(唼血而盟諸君不在邪今高帝崩太后女主欲王吕氏諸君縱欲阿意背約何面目見高帝於地下乎平曰面折廷爭臣)
(不如君全社稷定劉氏後君亦不如臣陵無以應之)嗚呼其功不至於平勃吾未見其
不為陵而非小人者哉昔者管仲不死於子糾子路疑而問
諸夫子曰管仲未仁夫子曰九合諸侯一匡天下管仲之仁
也而不曰其仁則在於不死(子路曰桓公殺公子糾召忽死之管仲不死曰未仁)
(乎子曰桓公九合諸侯不以兵車管仲之力也如其仁如其仁子貢曰管仲非仁者與桓公殺公子糾不能死)
(又相之子曰管仲相桓公霸諸侯一匡天下民到于今受其賜)然則聖人之意亦恕乎
其晚之有以蓋乎其初而薄其悦生以逃難之責故嘗
論之子路惟講於此也而自虞無以贖過而不敢徒襲
其為是以寧死於衞而或者以為由也一决之躁亦失
於攷之不詳矣嘗觀夫子見南子應公山之召皆行之
孤者也而諸子以意安之汎然莫之疑者獨由也不悦
(子見南子子路不說又公山弗擾以費畔召子欲往子路不說)蓋子路審於自料固其
守而不眩於名者如此是故食焉而任其患者其智之
所以知而反是則彼誠有所未見夫舍其所安冐而姑
為而幸合焉則亦可以謝天下不幸而不合則流而入
於小人與其幸焉而庶幾於合孰若不欺其中之無愧
由之死衞也夫豈偶然暗者之决哉(左哀十五年衞亂使告季子季子)
(將入子羔曰弗及不踐其難季子曰食焉不辟其難子路入公孫輒曰無入為也季子曰是公孫也求利焉而)
(逃其難由不然乃入曰太子焉用孔悝雖殺之必或繼之太子聞之懼石乞孟黶敵子路以戈擊之斷纓子路)
(曰君子死冠不免結纓而死孔子聞衞亂曰由也死矣)聖人於衞之難固以死處
之蓋好高而取名者非由之素也夫惟天下之士好高
而取名也則曰子路愚於勇者也王陵愚於忠者也於
是黨邪以孤正榮存而醜亡身圖而國不計君逋而讎
是與而風俗之弊至於頹壊而不可起而人主莫之倚
仗以愚觀之非管仲平勃則凡若是者亦皆利於自便
僭君子之美名以文小人之奸而已矣君子恕之乎不
恕也
周勃(此篇論才不足而質有餘)
久矣天下喜夫才也自周衰士以才相高孔子傷之曰
吾欲從先進之野人蓋思古矣古之君子弱乎其形也
而其氣固樸乎其貌也而其心察是故簡直而不苛鎮
靜而不浮吾觀趙文子言不出諸口而所舉管庫之士
七十餘家生不交利死不屬其子(記檀弓晉人謂文子知人文子其中退然)
(如不勝衣其言呐呐然如不出諸其口所舉於晉國管庫之士七十有餘家)吳起與田文論
功屈於起者三不如也而至於主少國危大臣未附則
文以自居起亦愧弗及(史記傳魏置相相田文吳起不悦謂文曰請與子論功可乎起)
(曰將三軍使士卒樂死敵國不敢謀子孰與起文曰不如子起曰治百官親力民實府庫子孰與起文曰不如)
(子起曰守西河而秦兵不敢東鄉韓趙賓從子孰與起文曰不如子起曰此子三者皆出吾下而位加吾上何)
(也文曰主少國危大臣未附百姓不信是時屬之子乎屬之我乎起曰屬之子矣文曰此吾所以居子之上也)
是烏可以其才喜之耶吁世之人主則亦無誘乎其所
可喜也今之君子巧而文甚矣震整而翹秀閑麗而辯
學問之工而氣質之陋也詞藻之華而忠信之薄也機
辯慧巧者蒙不仁之具也威儀丰度者蓋空中之質也
是以攻之不窮而用之必亂摘之無尤而動則為奸上
之人其亦何便於此哉吁吾是以悲絳侯之不可復見
也(文帝初立勃為右丞相朝而問曰天下一歲决獄幾何勃謝不知問天下錢榖一歲出入幾何勃又謝不)
(知汗出浃背媿不能對上亦問左丞相平平曰各有主者上曰主者為誰乎平曰陛下即問决獄責廷尉問錢)
(榖責治粟内史)居今之世而有如勃者則天下譁然以為斯偶
人而已矣而不知夫子之所思而吳起之所媿者斯人
也夫
叔孫通(此篇論制禮)
古之治天下者嚴於禮而寬於法後之治天下者嚴於
法而寬於禮嗚呼亦各其世之安巳乎古者天下之民
皆閑於周旋曲折而無病其難知止於其分而非敢求
過是故天下輕於自治而重於自棄夫是以便禮之詳
而宜法之簡何者不出於此固入於彼也書曰伯夷降
典折民惟刑典無與於刑而省天下之刑由是也夫自
周衰上無令德而民無愧心其貴者習於僭儗而賤者
快於放肆夷踞其口腹耳目之欲恣而骸骨手足弗堪
於自檢故禮至於不可行及秦之興且惟功利之急也
又舉先王之制廢之而齊民於一切之法至於不可避
夫周公之禮至於不可行而秦之法至於不可避如是
而又強其所不可行之禮而待之以不可避之法則斯
人也將無動而不獲戾是何也禁人者巳甚而人情不
自勝也禁人者己甚則人將苦其苛而情不自勝其勢
將至於蕩焉而弗忌故凡設甚苛之禁者開弗忌之情
則艱天下之禮者滋天下之罪也故能有所略於禮而
復有所不赦於法使夫庸人可以勉強而非甚過無至
於干誅而苟入於刑則莫不有定議嗚呼民散久矣則
君子亦固不可不如此也夫子作春秋削人之爵去人
之氏絶人之族甚嚴也(桓十一年九月鄭忽出奔衞注忽昭公也不稱爵者鄭人賤之)
(以名赴莊三年春溺會齊師伐衞注溺會大夫疾其專命而行故云氏)不盡以周公之法
繩也猶三望猶朝于廟幸之之辭也(僖三十一年夏四月四卜郊不從乃)
(免牲猶三望文六年閏月不告朔猶朝于廟)雖喪其大者而存其小者姑為
之幸而已矣宰我短喪之問罪之深矣(語宰我問三年之喪期己久矣)
(子曰云云)至於子路笑魯人之朝祥暮歌者而咎其責人無
巳(記檀弓魯人有朝祥而莫歌者子路笑之夫子曰由爾責於人終無巳夫三年之喪亦巳久矣夫子路出)
(夫子曰乂多乎哉踰月則其善也)夫朝祥暮歌短喪之真情也而聖人
恕之且不深探其微盖自周之季猶幸諸侯存禮之萬
一而不深探夫人無禮之心不然春秋一書將盡削之
去之絶之而已爾聖人所以不盡繩者懼不勝誅也吁
世之君子如之何其欲舉三代纖悉之文以過望於久
散之民也由是觀之高祖制禮欲度其可行者叔孫通
亦採秦雜就寧有所闊略而無敢極備則亦便漢而已
矣(高帝悉去秦儀法為簡易羣臣欲爭功上患之通說上曰願徵魯諸生共起朝儀願頗采古禮與秦儀雜)
(就之上曰可試為之令易知度吾所能行為之於是通徵魯諸生與其弟子百餘人為綿蕞野外習之通曰上)
(可試觀上使行禮曰吾能為此)嗚呼惟無至於上下之亂而足以便於
民是亦可矣盖求備於民而重其罪戾者亦君子不為
也
陸賈(此篇論以詩書說高祖)
漢之人主好經術者莫如武帝(本贊卓然罷黜百家表章六經)然以春
秋復讎一言甘心夷狄(匈奴傳漢既誅大宛天子意欲遂困胡迺下詔曰高皇帝遺朕)
(平城之憂高后時單于書絶悖逆昔齊襄公復九世之讎春秋大之)汲黯仁義之諫則每
以不學鄙之而弗為聽(上方招文學儒者上曰吾欲云云黯對曰陛下内多欲而外施)
(仁義奈何欲效唐虞之治虖上怒變色而罷朝)至於高帝嫚儒不可以詩書說
(酈食其傳沛公不喜儒諸客冠儒冠来者沛公輒解其冠溺其中與人言常大罵未可以儒生說也)雖末
年猶有馬上之氣然及陸賈一說且慚且喜終身不事
遠略(賈時上前說稱詩書高帝罵之曰乃公居馬上得之安事詩書賈曰馬上得之寧可以馬上治乎帝)
(不懌謂賈曰試為我著秦所以失天下吾所以得之者及古成敗之國賈凡著十二篇每奏一篇帝未嘗不稱)
(善稱其書曰新語)議者惑焉竊嘗論之人主之患莫大於多知
而不暇為古之王者惟知之未至而樂為之意先入夫
其先入也得之之專故其至也趍之之决至於多知而
不暇為則雖有異聞亦莫之肯行盖惟其習而玩之而
故易違之也故凡天下之事狎於其說也而苦其難者
則不可誘而進愧其非也而不能自勝者則不可諫而
卻昔者魯昭公娶於吳為其同姓謂之吳孟子陳司敗
問於孔子曰昭公知禮乎夫子曰知禮司敗以為聖人
之黨而說者亦曰諱魯聖人非諱魯也蓋非魯也昭公
而不知禮則雖娶姬氏焉亦奚不敢惟其知之也而畏
人之議而逃夫名聖人以是悲昭公之不足與有為也
然則世之人主則亦悔於其知之之晚而已知之而不
為則不可以強譬夫人之疾也其藥之則效其砭之則
達必其所未嘗試故也及其久也瀆於藥矣則補之弗
滿矣玩於砭矣則刺之弗動矣無他其備嘗而試之也
由是言之武帝所以不可諫而高帝所以慚而悔也有
以夫
賈誼(此篇論以制度說文帝)
天下之事鮮不強其才之不足而才之不足猶強而為
之者皆其中之定論不立也夫是以眩於其名也而浮
其實誘於其利而卒蒙其害嗚呼世之君子亦毋有所
貪焉斯可矣孔子嘗曰知及之仁不能守之雖得之必
失之知及之仁能守之不莊以涖之則民不敬知及之
仁能守之莊以涖之動之不以禮未善也夫有天下者
自其及之之積而至於動之之難其任有差而其力之
堪也皆止焉而不可過過而冐之則必以自禍瑚璉之
器千金之寶也蓄千金者能得之然能得之也而藏之
不周或者盜之矣能藏之也而御之不謹或者傷之矣
其藏之也周其御之也謹是亦可矣雖然居有焉而已
矣奉之而趍吾懼其足之蹶也負之而馳吾懼其馬之
佚也則愛器者不敢以輕何者誠不敢試其所甚愛於
其所未安也至於治天下則輕動之吾不知夫愛於天
下者而薄於愛器也是故古之君子凡其所欲立必有
所甚便也寧有所畏而毋有所恃蓋亦所愛者大而寘
吾力焉於其力之所精而非惑乎天下之可否是以未
嘗一日出其定論之素而圖罔功茲文帝之治漢是矣
陳武以用兵說晁錯以削國說帝雖郤之可也(史律書帝即位)
(將軍陳武議曰南越朝鮮擁兵阻阸選蠕觀望宜及士民樂用征討逆黨以一封疆孝文曰朕能任衣冠念不)
(到此錯遷為中大夫言宜削諸侯事文法令可更定者書凡三十篇孝文雖不盡聽然竒其材)甚者賈
生以制度說帝猶未暇(誼以漢興二十餘年天下和洽宜當改正朔易服色制度定官)
(名興禮樂迺草具其儀法色上黃數用五為官名悉更奏之帝謙遜未遑也)夫豈固為冲退
之行哉其見者審也嘗觀子産相鄭焚載書(左襄十年子孔當國)
(為載書以位序聽政辟大夫諸司門子弗順將誅之子産止之請為之焚書子孔不可曰為書以定國衆怒而)
(焚之是衆為政也國不亦難乎子産曰衆怒難犯專欲難成合二難以安國危之道也不如焚書以安衆子得)
(所欲衆亦得安不亦可乎專欲無成犯衆興禍子必從之乃焚書於倉門之外衆而後定)作丘賦(昭四)
(年子産作丘賦國人謗之曰其父死於路巳為蠆尾以令於國國將若之何子寬以告子産曰何害苟利社稷)
(死生以之且吾聞為善者不改其度故能有濟也民不可逞度不可改詩曰禮義不愆何恤於人言吾不遷矣)
(云云)犯人之議不恤可謂勇於必為而健於决者及鄭國
有災或勸之遷國子産曰吾不足以遷矣卒弗之聽(昭十)
(八年里析子告子産曰將有大祥民震動國幾亡吾身遷泯焉弗良及也國遷其可乎子産曰雖可吾不足以定)
(矣)嗚呼文帝賢君也而難於制度子産賢士大夫也而
難於遷國無乃優於守之之仁涖之之莊而動也中禮
猶未也歟而後之君子恥曰未能也而獵之以為名曰
吾將必為堯舜伊周吁賢而至於文帝子産亦足矣而
堯舜伊周未易以僭也
張釋之(此篇論劾梁王不敬)
君子之用法不可貶亦不可僭賤而屈乎貴者貶也疎
而間其親者僭也夫貶也偏國之政而僭也䙝君之威
為法者固不可以害政然君威亦奚可損哉昔者周公
相成王其叔父也成王有過可以禁矣而弗禁也撻伯
禽以愧之者盖尊之也(記文王世子篇抗世子法於伯禽欲令成王知父子君臣長幼)
(之道也成王有過則撻伯禽所以示成王世子之道也)至於設官以秩事唯王及
后世子之用不會(禮天官膳夫掌王之食飲膳羞以養王及后世子凡祭祀之致福者受而)
(膳之摯見者亦如之歲終則會唯王及后世子之膳不會)則亦示羣臣無敢議焉者
孔子作春秋殊王子於諸侯之會且不敢列而盟之周
公孔子其欲重君之威也如此哉而後之人過苛而好
名持一切之論以加乎其上之子弟吁其亦何果於此
也夫政自執而一縱焉未頗也而君威不可以替彼今
日君之家嗣而它日天下之君者也而專以法繩豈重
國之道耶吾嘗觀江充擊戾太子之使其始與釋之劾
景帝等爾而卒以譖殺太子漢果大亂至今冤之(充為直指)
(繡衣使者從上甘泉逢大子家使乘車馬行馳道中充以屬吏太子聞之使人謝充充不聽遂白奏上曰人臣)
(當如是矣大見信用後上疾病充見上年老恐晏駕後為太子所誅因奏言疾祟在巫蠱上以充為使者治巫)
(蠱充言宫中有蠱氣遂掘太子宫得嗣木人太子懼不能自明收充自臨斬之太子繇是敗又釋之為公車令)
(太子與梁王共車入朝不下司馬門釋之追止遂劾不敬奏之文帝繇是竒釋之文帝崩景帝立釋之懼誅景)
(帝不過也)然於釋之猶賢焉彼充之誅固也而釋之之賢亦
或不在此也夫昔魏絳戮楊干之僕(襄三年晉侯之弟魏楊干亂行於曲梁)
(絳戮其僕晉侯怒曰必殺魏絳絳對曰軍事有死無犯為敬臣之罪重請歸死於司寇公曰寡人之言親愛也)
(吾子之討軍禮也寡人有弟弗能教訓使干大命寡人之過也敢以為請晉侯以絳為能以刑佐民矣)衞
鞅黥太子之傅(商君定變法之令太子犯法鞅曰法之不行自上犯之將法太子太子君嗣也)
(不可施刑刑其傅公子虔黥其師公孫賈)識者亦韙莊子之能刑而虐商君
以予論之鞅則忍矣而絳亦傷恩何者君子之尊尊也
亟規而緩討規之不行則討之未失而胡若是遽也以
匹夫之責行於其君而長姦臣之禍心惜也絳亦未純
乎君子矣嗚呼江充固一鞅也若釋之若絳之過也歟
季布魏尚孟舒(此篇論文帝懲高帝之寬而過於審)
圖天下者取人貴寬保天下者用人貴審矯寬而過於
審賢主所不免也始高祖之與楚角也其收一世之豪
傑雖屠狗販繒之倫寸長而不棄也(樊噲沛人也以屠狗為事迎高祖立)
(為沛公又灌嬰傳睢陽販繒者也以中涓從高祖)天下既定坐沙之謀擊柱之
爭没高帝齒而不寧(六年上巳封大功臣其餘爭功未得行封上居南宫從復道上見諸)
(將往往耦語以問張良良曰陛下與此屬共取天下今巳為天子而所封皆故人所愛所誅皆平生仇怨今軍)
(吏計功以天下為不足用徧封而恐以過失及誅故相聚謀反爾云云漢王為皇帝悉去秦儀法為簡易羣臣)
(飲争功醉或妄呼拔劒擊柱上患之)嗟乎烏喙殺人而良醫用之時也幸
而疾去餘毒猶存高祖晚年其亦食烏喙之餘毒也哉
葅醢屠戮曾不一少顰其顔者非帝之忍也勢也(十一年正)
(月韓信謀反夷三族三月彭越謀反夷三族黥布傳高后誅淮陰侯布因心恐夏誅彭越盛其醢以徧賜諸侯)
(至淮南淮南王見醢大恐遂反)洎乎孝文天下幸於無事惟恐蹈前日
之轍而智且勇者喜於自躍以開天下復撓之隙也故
李廣賈生皆竒才也帝徒嘆其不遇而疎之(誼為長沙王太傅又)
(為梁懷王太傅贊曰誼之所陳略施行矣亦天年早終雖不至公卿未為不遇也孝文十四年廣以良家子從)
(軍擊胡殺首虜多帝曰惜廣不逢時令當高祖出萬戶侯豈足道哉)以一令官嗇夫豈為
害治一聞釋之之爭輒内媿止(上登虎圈問上林尉禽獸簿尉不能對嗇夫從)
(旁代對甚悉帝詔釋之拜嗇夫為上林令釋之曰陛下以嗇夫口辯而超遷之臣恐天下隨風靡爭口辯亡其)
(實不可不察帝乃止)彼嗇夫固不足道帝豈不知廣之賢於周仁
石奮之庸誼非絳灌申屠木強者之比哉然念夫勇鷙
者易於貪功而豪銳喜於多事吾懼其有以擾天下則
亦寧負二子也噫文帝真保世之主也哉世多疑孝文
以使酒一言而疑季布(孝文時人有言布賢召欲以為御史大夫又言其勇使酒難近)
(至留邸一月見罷)以出兵一戰而奪魏尚孟舒之爵(馮唐曰尚為雲中守)
(虜嘗一入尚擊之斬首捕虜上功莫府差六級陛下下之吏削其爵繇此言之雖得李牧不能用也帝說令唐)
(持節赦尚復以為雲中守田叔為漢中守文帝召叔問曰公知天下長者乎對曰故雲中守孟舒長者也時舒)
(坐虜大入雲中免上曰先帝置舒雲中十餘年虜嘗一入舒不能堅守士卒戰死者數百人長者固殺人乎叔)
(曰貫高謀反天子詔有敢隨張王者罪三族舒自髠鉗隨張王以身死漢與楚相距北夷来為邊寇舒知士卒)
(罷敝不忍出言士卒爭臨城死敵以故死者數百人舒豈毆之哉是乃所以為長者上曰賢哉復召以為雲中)
(守)遂使田叔馮唐增嘆而發憤布亦有以為言嗚呼懲
羹者吹虀懲咽者廢食有懲而過焉固也文帝懲高帝
之寬而過於審奚疑哉唐人有言武后以易得人德宗
以精失士(陸贄傳云)愚於高祖文帝亦云
十先生奥論註後集卷七
