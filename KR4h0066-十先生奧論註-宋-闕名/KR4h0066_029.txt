十先生奥論註後集卷十四
五經論葉適
總論
古之治足以為經不待經以為治後世待經以為治
而其治未能出於經其事宏大廣遠非一人之故一
日之力而儒者欲以簡易言之此所以謾然而莫得
其統也上古聖人之治天下至矣其道在於器數其
變通在於事物其紀綱倫類律度曲折莫不有義在
於宗廟朝廷州閭鄉井之間其教民周流登降會通
感應之節而誦說其所以然之意使之自得於心而
有餘於身以行之於君臣父子夫婦昆弟在於望官
其波頽風靡而天下之人無不根於性命閑於道德
而習於死生之變其治之若此至於承弊改法聖人
繼出損益文質先後迭施治有異而不相廢道有同
而不相襲故其言語文字或始之以陳其義或終之
以紀其成言與事遷書與世易蓋皆可以為經而當
時之天下不待是以為治周室既衰聖王不作制治
之器喪失而不存或其器僅存而其數廢缺而不明
民之耳目無所聞見心無所正而其上下始習為鄙
詐戾虐之行風俗日以敝惡而相趨於亂孔子哀先
王之道將遂湮没而不可攷而自傷其莫能救也迹
其聖賢憂世之勤勞而驗其成敗因革之故知其言
語文字之具者猶足為訓於天下也於是定為易詩
書春秋之文推明禮樂之器數而黜其所不合者又
為之論述其大意使其徒相與宗之以遺後之人然猶
曰如有用我者其為東周蓋經者所以載治而非以為
治也其後卒以大亂戰國呑滅秦漢崛興天下蕩然不
復堯舜三代之舊其後學者無所依據於是始皆求之
於書而孔氏之經遂行於天下故儀封人見曰天下之
無道也久矣天將以夫子為木鐸而孔子亦曰天之未
喪斯文也嗚呼豈非天哉自是以來句斷章解補緝壞
爛歷世數十而不能相一蓋至今百有餘年之間豪傑
之士相因而起始能推明其說務合堯舜三代之舊以
無失於孔氏之遺意蓋自伏羲至於孔氏而道始存於
經自孔氏至於今而經始明有能施之於治殆庶幾乎
會之於心騐之於物其行之以誠其裁之以義其聚為
仁其散為禮本末並舉幽顯一致卓乎其不可易也雖
然將即是經以求其制度器數之等而盡復堯舜之舊
歟則其世遠矣其事往矣迂暗而不明牽合而難通而
天下病矣夫不必求之堯舜三代則將節文而自為之
歟則内顧自疑而不敢為雖為之而無所折衷則民不
從矣然則姑守其所聞以為如是而足以治歟則無驗
於事者其言不合無攷於器者其遒不化論高而實違
是又不可也徘徊旁徨久而不得定歟則好為異論以
敗經者將遂出其間矣是又不可以不懼也噫世無聖
人而天下之所恃以為治者是經之空言而已以其未
能出於經也是以治亂之效無以異於前世其難齊之
俗致變之由或反甚焉夫擬天地之變化觀治道之離
合如此其大也及其經之明如此其難也世之君子可
以即其故而深思矣
詩(此篇論詩言周最詳)
夏商遠矣書籍所載存其大略而其詳不可得而言矣
詳而可言者莫如周言周之最詳者莫如詩夫人之治
始於艱難而成於積累(七月陳王業也周公遭變故陳后稷先公風化之所由致王業)
(之艱難也)及其天命既集極盛而太平(文王文王受命作周也既醉太平也)至
於始衰而復興(車攻宣王復古也宣王内修政事外攘夷狄復文武之竟土)遂微而
不振(黍離閔宗周也周大夫行役至于宗周過故宗廟宫室盡為禾黍閔周室之顛覆彷徨不忍去故作)
(是詩也)與其後世嘗更塗炭之民憂傷悲怨思蒙其道而
不可復得者皆見於詠歌而極於形容故夫學者於周
之治有以考見其次第難易雖遠而不能忘者徒以其
詩也詩之興尚矣夏商以前皆磨滅而不傳豈其所以
為之者至周人而後能歟夫形於天地之間者物也皆
一而不同者物之情也因其不同而聽之不失其所以
一者物之理也堅凝紛錯逃遁隱伏無不釋然而解悠
然而遇者由其理而不可亂也是故古之聖賢養天下
以中發人心以和使各由其正以自通於物絪緼茫昧
將形將生陰陽晦明風雨霜露或始或卒山川草木形
著茂長高飛之翼蟄居之蟲四時之迭至聲氣之感觸
華實榮耀銷落枯槁動於思慮接於耳目無不言也旁
取廣喻有正有反比次抑揚反覆細繹大關於政化下
於鄙俚其言無不到也當其抽辭涵意欲語而未出發
舒情性若止而不窮蓋其精之至也夫言語不通嗜慾
不齊風俗不同而世之先後亦大異矣聽其言也而文
不能違焉此足以見其心之無不合也然後均以律吕
諫以官師金石震蕩節奏繁興羽旄干戚弦匏簫管被
服衮黼拜起揖遜以祭以宴而相與樂乎其中於是神
祗祖考相其幽室家子孫協其明福禄盛滿横暢旁浹
充塞宇宙薰然粹然不知其所以然故後世言周之治
為詳最者以其詩見之然則非周人能為詩蓋詩之道
至於周而後備也夫王道之始自盛而入衰則天下之
心始自親而入怨蓋幽厲以來忽亡天下無以整齊諸
侯而一其民其勢如冰合而忽解雲附而忽散刀鋸斧
鉞如林而起同壤異制而權衡小數始出於政令之中
矣然猶深原憤發能思其先君祖考之舊以寬意敢忘
而不敢叛敢怨而不敢怒嗚呼仇者親之對也逆者順
之資也苟未至於不可以悔而或可以收者則皆眷然
而不忍慨然而有欲為者矣然則於其周人之治不獨
以其極盛者而言之蓋其衰而猶若此也至於削滅潰
壞亡失其舊而不可復考然後泯然而不作矣然則詩
亡然後春秋作豈不信哉雖離騷詩之變也(史記屈原為上官大)
(夫讒王怒而疏之故憂愁幽思而作離騷離騷者猶離憂也離騷蓋自怨生也國風好色而不滛小雅怨誹而)
(不亂若離騷者可謂兼之矣)賦詩之流也(選皇甫謐三都賦序子夏序詩二曰賦故知賦者古)
(詩之流也)異體雜出與時轉徙又下而為俳優里巷之辭然
後詩之類也寬閒平易之心必習為怨懟無聊之言莊
誠恭敬之意必變為侮笑戱狎之情此詩之失也夫古
之為詩也求以治之後之為詩也求以亂之然則豈惟
其見周之詳又以知後世之不能為周之盛極而不可
及也
書(此篇論常心)
天有常道地有常事人有常心何謂常心父母之於子
也無不用其情言不意索而傳事不逆慮而知竭力而
不為父者不告其人者必以告其子此之謂常心其於
人也不然以外之不常喪其所常矣夫天地之常而得
之於物也不後而將不先而逆喜怒哀樂稱事之當然
而不為過見之者疑乎拙其於庶物也無窮聖人得是
心也奉而行之用其厚去其薄用其朴去其巧用其不
知去其知廟堂之謀其於野人必忠告而求聞焉天地
不能違鬼神不能問復合而為一是故哀憐慘怛保衛
刑政以救其民而復其常今夫外乎人之思慮而不出
於所則知者其事文以深其謀密以巧伏於潜淵之下
而動於九天之上使其卒然莫得其所從事亦其心之
放也謂之非常故亂生於非常不祥莫大焉蓋自秦漢
以來儒者爭言唐虞三代之事其化功流行而風俗純
美天文地理之極莫不順序至於自言其一代之治則
何其淺陋鄙野而不足愛其君者往往誘使致焉而其
君亦皆愧恥其意不敢庶幾其萬一蓋將從而不能及
也夫聖人之道其有遏絶於後世固若是之遠者何耶
昔者孔子序書錄上古之帝王於其興事造業布政出
令以經理天下之際始於受禪終於征伐已略盡矣(堯典)
(昔在帝堯將遜于位遜于虞舜舜典帝曰格汝舜詢事考言乃言㡳厥績二載汝陟帝位正月上日受終于文)
(祖大禹謨帝曰格汝禹朕宅帝位三十有三載耄期倦于勤汝惟不怠總朕師湯誓伊尹相湯伐桀泰誓武王)
(伐商)今其存者其智謀非有以出於人也其行事非有矜
於衆也以天為不可不敬以民為不可不畏以已為不
可任以諫為不可逆患至而不敢避功成而不敢居酌
天下之心而處其中如是而已矣先事而憂已事而思
天下皆安而聖人自危其防慮畏謹有家人父子所不
能知是故智者以為愚勇者以為怯辯者以為訥聖人
之常心獨守而不失此其所以為大也穆王始喪其常
心周行天下上崑崙涉瑶水以觀天地之所極車馬不
足以給其役貨財不足以充其求(列周穆王篇穆王遊化人之宫大悦肆意)
(遠遊命駕八駿之乘别日升崑崙之丘以觀黃帝之宫遂賓于西王母觴于瑤池之上西王母為王謠王和之)
至於邈然衰耄始為祥刑之書以命吕侯蓋其意悲哀
焉(吕刑篇穆王訓夏贖刑作吕刑惟吕命王享國百年耄荒度作刑以詰四方云云監于兹祥刑)秦繆
公過周襲鄭千里用兵以貪得國之功怒其臣蹇叔以
為悖繆而無智既而敗師囚將無隻輪匹馬之返復班
其悔過之意誓於羣臣(秦誓篇穆公以代鄭晉襄公帥師敗諸崤還歸作秦誓公曰惟)
(古之謀人則曰末就予忌惟今之謀人姑將以為親雖則云然尚猷詢兹黃髮則罔所愆左僖三十二年杞子)
(自鄭使告于秦曰鄭人使我掌其北門之管若潜師以來國可得也穆公訪諸蹇叔蹇叔曰勞師以襲遠非所)
(聞也公辭焉召孟明西乞白乙使出師於東門之外蹇叔哭之三十三年敗秦師于崤獲百里孟明視西乞術)
(白乙丙以歸高唐邁濟河焚舟賦苟孟明之載戰也前空山肉填平地血流四馬隻輪蕩然不收)夫二
繆皆好異者也及其既老而悔復其常心而孔子猶有
錄焉又况於其能常而勿失者乎悲夫無惑乎後世之
極言於帝王之盛而終以不能致者也夫教不至者殺
養不足者剥仁不足者斷今也喪其常心而君臣上下
相飾以智相鬭以巧愈出而愈竒愈用而愈疑蓋自秦
漢魏晉隋唐之君務為非常不測之智以愚其民抗焉
而為之上方合而遽散幾得而復失而欲以空心庶幾
於唐虞三代之治是猶桀之譽堯北行而求其越也豈
不悖哉夫反常以合常以其心求帝王之心其為易而
無難也然且自愧其不能為自恕其不得為使天下之
民欲被父母之化終不可得而以聖人不復起於後世
者惑矣
易(此篇論聖人以道易天下)
易非道也所以用是道也聖人有以用天下之道而名
之以為易易者易也夫物之推移世之遷革流行變化
不常其所天地之至數也聖人己見之矣是故以道易
天下而不待其所自易逆其端萌察其逆順而與之終
始自有天地生民以來至於成周之衰雖帝王異號更
易不一而未嘗有大變極亂如後世之酷者聖人迭起
而能以道易天下故也嗚呼自秦漢而下者何其禍亂
之酷耶彼惟無聖人不能以道易天下而聽其自易天
地之數與人心之不肖適相尋於無窮是以潰散而不
可支故夫聖人推為仁義禮樂制為生殺賞罰作為宫
室器用序為尊卑名品文字以通其心志權衡以一其
偏私舉皆歸之於易而文王孔子立於憂患之世有以
見天下之情而懼其不能知則又重之以示其變繫之
而存乎辭而易之為書備矣(係辭下八卦成列象在其中矣因而重之爻在其中)
(矣係辭焉而命之動在其中矣)書之未備也易存乎道見道者足以為
易書之既備也易存乎書天下即其書而觀之易書備
而易始窮矣測之以象數别之以筮占離析其卦爻而
推之以於事物之故辨智幾殫而不得其毫芒於是陰
陽律歷曲學小數時日下俚之說與夫素隱行怪窺測
異端恢絶不倫之士埋伏於山林草野之間者皆有以
自託於易故後世以易為幽遠難通之書其上下出入
鬼神恍惚不可窮詰而無以為用於天下嗟夫聖人非
不知卒之至於此而猶為之豈其亦有所不得已者耶
夫循其本而至其末由聖人之作易而至於天下之人
能讀易之書則其卒之如此亦何足怪也是故莫若反
其本而論之曰卦曰彖曰象曰爻此其所以為易而天
下後世之所共知者也(係辭上彖者言乎象者也爻者言乎變者也)然至於
求之而莫得其當夫天地水火雷風山澤此八物者一
氣之所役陰陽之所分其始為造其卒為化而聖人不
知其所由來者也因其相摩相盪鼓舞闔闢設而兩之
而義理生焉故曰卦(說卦天地定位山澤通氣雷風相薄水火不相射八卦相錯乾為天)
(坤為地震為雷巽為風坎為水離為火艮為山兑為澤)是故有亨有否有行有止
而人則配之後有聖人焉推而明之故夫彖者所以推
明其義理之所從生而全其為是卦之意者也象者所
以言其為得是卦者也而聖人君子先王後帝雜取而
用之以之修身以之應物而無所不合夫因八卦而兩
之而後有義義立而後有用然後聖人之所以察天地
陰陽而擬其身者矣是故曰神曰變無思無為而神明
其德者皆其勢之當然而非有獨異於人也(係上參伍以變)
(錯綜其數通其變遂成天地之文極其數遂定天下之象非天下之至變其孰能與於此易無思也無為也寂)
(然不動感而遂通天下之故非天下之至神其孰能與於此又曰是興神物以前民用聖人以此齊戒以神明)
(其德夫)故君子之用易莫切於象爻者所以備一卦之事
者也有卦則有易有易則有太極太極立而終始具矣
(易有太極是生两儀两儀生四象四象生八卦八卦定吉凶同上)因而兩之而變生焉
故兩者所以明變而六者所以為兩也夫因是四者而
求之而聖人之道與易之用書未知孰離也然後其所
以用是道者可復見矣然則其所以為易者何也夫孔
子則既言矣天地之大德曰生聖人之大寶曰位何以
守位曰仁何以聚人曰財理財正亂禁民為非曰義又
曰闢戶謂之乾闔戶謂之坤一闔一闢謂之變往來不
窮謂之通見乃謂之象形乃謂之器制而用之謂之法
利用出入民咸用謂之神嗚呼思過半矣
周禮(此篇論其言說未具)
先王之治不見於後世德淺功薄而俗化陋儒者為之
感憤太息思有以易之而未能自信於必行則皆求之
於經於易所以見其載道之用者也於書所以見帝王
之處天下者也於詩所以見其天下之處其君之心者
也而春秋者所以禁其為非而反之於道以明其必不
可違天下之大義而獨任其私慾者也夫苟為得道之
用而又知其君臣上下相為報施之心以折之於是非
予奪之際是足以易後世之治為先王之治而無難矣
然而尤未能盡信者以其說之未具也蓋周禮六卿之
書言周公之為周至於建國設官井田兵法興利防患
器械工巧之術咸在凡成康之盛所以能補上世之未
備而後世不可復加者其先後可見而本末可言也於
是儒者莫不為之欣然自喜以為可以必行而無疑也
雖然使先王之治所以必不行於後世諛聞寡見之君
因遂以為經為不可盡信者其必自是書始矣夫其說
之未具也是誠若不可行焉吾其待其具而行之何哉
工之為器也得規矩而通之天下之器其可方可圓可
窊可橢者皆規矩之類也故法存於心巧形於物器成
而天下利未有盡待其法而盡用其巧者也有賤工焉
執三代之器而用今之材閉戶而模之出戶而視諸人
人不能識也則強之而莫之就售是其材非不美也今
夫周禮之書嘗一用矣非惟不足以治而乃至於亂孔
子之於經也微見先王之意而不盡載其所以為之之
說其告門人弟子與其當時之人所以問之政事詳矣
若曰修身以應變酌古以御今然後繼周者百世可知
也(子張問十世可知也子曰殷因於夏禮所損益可知也周因於殷禮所損益可知也其或繼周者雖百世)
(可知也)奈何取其說之具者而徒加之後世哉且又有大
不可者非特此也古之治天下者必辨其内外小大之
序而設施其繁簡詳略之宜三代之時自漢淮以南皆
棄而不有方天下為五千里而王之自治者千里而已
其外小大之國千餘皆得以自治其正朔所頒禮樂征
伐自天子出朝會貢賦賢能之士入於王都此特其大
者也而其生殺廢置猶不為小者天子皆不與焉而天
子之自治者亦斷然如一國不能過漢之數郡又有聖
賢而為之臣皆久於其官而不去其為地狹為民寡而
治之者衆始之以勤終之以無倦行之以誠故其米鹽
繁密無所不盡而宫内之隱可以悉有之書而無所愧
蓋其自治者至則諸侯之效上也捷輔相之尊通行於
四海而教率之而天子又為之廵狩其國以一道德同
風俗而正其律度量衡故觀之象曰先王以省方設教
言下觀而化也今也包夷貃之外以為域破天下之諸
侯以為郡縣事雖豪髮一自上出法嚴令具不得搖手
而無聖賢為之臣不能久於官而遽去而又有苟簡詐
偽之心生焉乃欲其米鹽委靡無所不盡以求合於周
禮之書而又易其大者將以縱井田封建之舊此其論
所以高而難行人情不安而至於亂也夫因今之地用
今之民以周公為之其必有處此矣然則讀是書者深
思而徐考之可也
春秋(此篇論聖人之終事)
春秋道之極也聖人之終事也天地之大義在於君臣
父子兄弟夫婦朋友賓主之交其尤精者上通於陰陽
旁通於無間古之聖人其必有合是而出是者矣其於
治人也止惡而進善有不同焉止之於心而不行之於
事人不見其自治之迹而已不多其能自治之功是雖
聖人不能加焉有已則有私有私則有欲而既行之於
事矣然而知仁義禮樂之勝已也折而從之則聖人之
治之也佚是其次也仁義禮樂有不能勝則聖人之治
也始勞矣然而聞人之非已也必以為懼聞人之是已
也必以為喜是故因其所喜懼而治之是又其次也是
已不喜非已不見不喜者自弃也不可者自暴也宜何
以治之而察其情也其必不為善則慕夫賞其必為不
善則畏夫罰聖人之治人至是止矣嗚呼使其止於是
而天下惟吾之所治則春秋何獨為而書止於此有人
焉不惟無所喜懼而欲自為是非不惟無所畏慕而欲
自為賞罰其視天下也眊眊焉而期乎亂是又不幸當
王道之衰是非不公而賞罰不行聖人以為今不能治
也不若揭而示之於無窮嗟夫彼何人也以一時之得
而易無窮之名故夫春秋之所為作者所以治夫仁義
禮樂是非賞罰之所不能治者也雖然慕無窮之名而
為善畏無窮之名而不畏惡此猶天下之中人也其所
以率為而莫或制者豈其真無所畏而然耶曰逆理敗
道不自列於人類者皆其欲之流也至於定則未有不
反其本矣故崔杼能為弑君而不能殺其書已之史官
(襄二十五年夏五月乙亥齊崔杼弑其君光)齊豹隸也奮於一攻難以求除
其丹書之惡(昭公二十年秋盗殺衛侯之兄摯仲尼曰齊豹之盗而孟縶之賊此何弔焉)凡
天下之惡有未至於杼天下之賤有未至於豹仁義禮
樂之所不能誘是非賞罰之所不能革堯舜三代之治
雖不復行而是書猶有所勸也是故由孔氏以來二千
餘載易詩書之道未明也其用於當世以為援據折衷
者春秋而已故曰春秋者道之極聖人之終事也嗚呼
無仁義禮樂無是非賞罰以區區之書禁天下之惡而
歸之於善聖人之用法已嚴矣而學者又以嚴求之則
人情之所不能堪其弊必至於盡弃其書而天下大亂
而不可救此則學為春秋者之過也雖然無責焉已耳
彼無聖人之心而用春秋之法則責備者以為疵而明
微者以為訐矣是故從其三而觀之一曰情二曰勢三
曰理人之為不善其必有不自得於中者也人之施已
也不以道而後已之報物也不可反聖人獨有察焉是
之謂情迫於不可止動於不能已強有加於弱小有屈
於大不知其然而然者也是之謂勢夫如是則宜若無
罪焉可也雖然舜能事瞽瞍而天下不能為子(書大禹謨舜日)
(號泣于旻天于父母負罪引慝祗載見瞽瞍䕫䕫齋栗)箕子能事紂而天下不能
為臣(史宋世家箕子紂親戚也紂始為象箸箕子歎曰不可振也紂為淫泆箕子諫之不聽人或曰可以)
(去矣箕子曰為人臣諫不聽而去是彰君之惡而自說於民吾不忍為也乃被髮佯狂為奴)湯事葛
文王事昆夷而天下不能為國(孟唯仁者為能以大事小是故湯事葛文王事)
(昆夷)是何耶是未之思也是之謂理察其情因其勢斷之
於理而春秋始可得而言矣不以情不以勢其心不厭
然而服我則誰肯自負於空言之理哉嗚呼是道之極
而聖人之終事也
十先生奥論註後集卷十四
