竹洲集卷十二宋吳儆撰
序
尚書宋公山居三十韻序
新安郡治與其所屬邑皆憑山瞰江映帶林壑山皆秀
拔竒偉多佳木蔥蒨蕃蔚貫四時而不變江流激冽紆
餘澄清與山相稱士大夫生於其間而立於朝者多自
諫坡御史府以進至於卿相立功名著風節眎通都大
邑無愧或過之然率多貧多難或寓他郡不能殖生業
飾遊觀為歸老故鄉之計尚書宋公當塗人世宦於新
安樂其山川之勝而家焉郡治之北有山磐礴而南與
西北山川相為賓主竒峰遠岫蒼顔秀色羅列於几席
之上平沙漫流風檣煙艇出沒於履舄之下遠近隱見
朝暮晦冥雖巧繪妙言語者莫能窮其狀盡其變也山
之麓有石有泉有昂霄聳壑千章之木萬竿之竹名花
雜果綜錯其間公夷荒斸險結屋於西崇堂傑閤吞吐
風月紅軒碧甃照映闤闠既足以稱江山之麗又依石
之竒壯而層出者為巖疏泉之餘委為池因茂林之可
芘修竹之可逕華實纖妍之可玩高下夷險之異趣者
為堂為亭為臺為榭為齋房為射圃布置設施曲折窈
窕雖窮足力不能徧也某嘗從公舉大白於雲端歌金
縷於木末公出其所賦山居三十韻命某屬和某不能
為詩而為之序公自紹興中入朝為省府其所建置規
畫後之能者不能易退居三十餘年今年七十餘康強
如五十許人步上下山如飛尊酒笑談窮晝夜不倦日
從賓客按絲竹以與景物相周旋雖承平盛時仕通顯
享安榮者不能過南渡士夫所罕及也
送范石湖序
吳郡范至能為戶曹新安三年州三易將始安撫李公
剛毅有大度為郡以嚴稱人眎之肅然者也李公既遷
繼以檢詳潘公仁厚樂易號長者然謹繩墨不可撓以
非法最後秘書洪公有文章名最高又方以政事稱一
時三公所趣不同而至能事之輙見引重同時幕府屬
邑之吏皆推其能莫與抗老姦吏眎新進士如兒女子
侮慢且持之者皆縛手屏迹不敢弄以事至能之才用
之天下不患不及仕不患不逹然僕聞之才者德之病
也名者身之災也莊生有言曰虎豹之文來畋執斄之
狗來籍近世功名福祿如韓魏公亦鮮儷矣其言有曰
用則可以成功不用則可以免禍者其惟晦乎至能文
正公之族孫將世其家者可無重乎
送程少章遊兩淮序
少章與予生同歲學同師又相好也少章少時工書為
詩有佳句中年偃蹇不得志乃獨寓意於酒浮沉閭里
漁樵爭席然其瀟灑出塵之趣猶時時見於沉酣放逸
之餘蓋世之知者實少而予獨知之每與之飲至連日
夜不已平時易眎少章者往往從旁竊怪而少章亦獨
與予言莫逆少章既與世寡合而其家益貧將就食大
江之北予方廢棄於時坐眎其窮而不能救也於其行
為之太息而已兩淮士夫遇與予契舊相知者試持予
言往見之其不相知雖契且舊勿見焉可也
棣華小錄序
一飲一啄昔人謂之前定羣居而論德尚齒而尊賢相
與周旋揖遜祇肅怡愉終歲於荒野敗屋之間而不厭
者雖以類合亦有夙契紹興乙亥子吳子自虞庠謁告
歸於家邑之士以治經術作文章從予遊者數十人譬
諸草木吾臭味也然人生天地間如賓鴻客燕窮逹聚
散何可常也異時汾隂河南從宦於四方之遠江東渭
北相望於千里之外在位彈冠之興樽酒論文之思將
於此乎取之小錄所以作也
送詹景陽序
桐川詹景陽從予山中歲終以父命辭歸予不能畱也
與之班荆於野而别因指山木而問之曰子亦知夫後
歲寒而獨彫者歟隆冬之月天地肅殺震風之所摧繁
霜之所敗向之蔥蔚勃興而交隂者固已蕭條零亂塵
積而枿立矣顧獨蒼然而不變凌厲而愈茂者何邪世
謂草木有才良而性燠者不彫且能寒以予考之不然
草木未有不易葉而性之燠者不皆能寒大抵發生於
春若春之初者至秋冬必瘁具閱四時而後易者皆發
生於春之末若夏之初者也予嘗以是考之唐人有云
速登者疾顛徐進者少患天之道也然則景陽無以齒
壯而名未遂親老而祿未及自慼且自棄也
送宗人遊術序
宗人吳壽祥家故富少時其祖父教之讀書甚篤夀祥
亦敏悟可喜蓋嘗期之以不墜門戸者頃之予寓上庠
十年而後歸夀祥之祖已不幸物故夀祥亦廢學逐食
日不給間與語乃獨好言人之貧賤富貴利不利日後
當然予初不甚樂之既而其言往往多合因質以五行
變化吉凶禍福交錯倚伏理之所不可知術家之所難
言者輙能條析其所以然予不能窮其辭易其好也一
日過予自言欲以其術售四方予謂世之鬻是者其學
之專且久未必能過子也然所以用之顧自有術進趨
辯說假借聲勢以遊富貴之家採聽記錄互相間諜以
幸萬一之中微詞泛論操持兩可鈎人隱微於目睫言
動之間其勤且精若此猶不售今子俚容垢貌言不能
出諸口而欲以是求知於人難矣雖然亦豈無知者自
眎子之命無枉子之術而已
送陳守入覲序
尚書陳公守新安之二年將入覲郡六邑二十萬家若
吏若民若士君子莫不咨嗟太息思公之德而惜其去
先是新安地瘠賦重其民之生甚瘽而畏法令奉公上
甚謹比年守將以其斂之之易而不知其輸之之艱也
歛益暴期會益急所賦帛必極厚且重以獨先諸郡為
能盡機杼之巧所不能致中産之民破業不足以輸貧
民避賦流離轉徙且十五愁嘆之聲聞於朝廷主上為
之惻然詔歲减所輸帛六之一而公適來上體聖天子
所以哀此下民之意為之中制使上足以備國之用下
不至於窮民之力主賦吏循歲例懼以不及致罪且累
公公以身任責行之二年朝廷初不責其過制民以是
稍獲安集又新安歲所賦粟於郡常用有餘數前此利
其大有餘也益納以大及吏緣為姦民所輸費率二石
而致一石公至量郡所用推以予民且日戒給受吏無
得踰制巧取由是六邑二十萬家人人皆被公之賜其
小人知所愛而其君子知所敬庶幾自是而後君是邦
者皆知奉上德意賦歛有常民不重病蓋自公始也某
世農民又方以奉祠居里中邦人之情目所覩也故書
之無媿詞
送曹守序
新安在唐號富州至本朝為江浙窮陋處自楊行密盜
據江淮以其愛將陶雅守新安雅竭民之力以濟行密
之虐至今無為上言之者故新安之賦眎天下為獨重
時和歲豐民無遺力地無遺利歉歉然僅自足一遇水
旱強者起為盜賊弱者散而之四方抑勢使之自昔而
然非一日之積也淳熙七年秋尚書郎曹侯適來典城
歲大旱其明年大水復大旱公私掃地赤立飢民嗷嗷
朝不夕謀郡内有兵吏之須外有流亡盜賊之虞實彼
則此困左支則右仆侯講求古今救災之政而力行之
凡可以利於民者無所不用其至早夜憊心力不少懈
至髮為變白當此之時使天下之賢且智者而處於此
豈能復出他技奇計以致富庶然侯竟以是被劾去郡
平時飢民家至戶到仰食於侯而不知以為恩富民安
居樂業而不知以為功士大夫持異論間不合者至是
始皇皇然憂其繼之之難而德侯之賜其君子相顧而
失色小人環聚而注目雖欲挽而留之不可得矣昔何
武居官無赫赫之名既去而人思之詩不云乎民言至
公不可誣也
竹洲集卷十二
