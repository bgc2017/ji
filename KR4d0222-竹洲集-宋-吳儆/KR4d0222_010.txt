竹洲集卷十宋吳儆撰
記
竹洲記
子吳子儆自永寧郡丞終更造朝以淳熙戊戌四月日
蒙恩賜對儆言朝廷所以備北邊者甚至而於南邊經
久之備容有未盡明日有旨擢守邕管且令疾駈即戍
儆復自言某有父年且八十以儆為命南邊之事顧豈
少如儆者惟朝廷幸哀憐儆事親之日短而事君之日
長倘得散地以便親養宰臣以其事白上上方以逹孝
治天下為之惻然改畀祠禄儆自弱冠宦學流浪餘三
十年率間一二歲乃一歸家故新安之南六十里有田
百畆有宅一區僅如古井田之民自祖父而上凡七世
皆安耕稼守丘墓無乘危涉險折腰忍恥匍匐趨走之
勞至儆與兄益章始棄祖父之業失其身於場屋之間
益章筮仕為太學官不幸蚤世儆凡三仕州縣皆不偶
不惟不偶且重得罪以為親憂用是思欲自屏於無人
之境藏其身於庸陋寡過之地薦復祖父之業以安吾
親之心至是始以無庸叨冒優恩月得俸錢三萬米五
斛量入而約用之可以育雞豚燕春秋乃即舊居稍稍
葺治居之前有洲廣可數畝舊有竹千餘箇因其地勢
窪而坎者為四小沼種菊數百本周其上深其一沼以
畜魚鼈之屬備不時之羞其三以植荷花菱芡取象江
村之景且登其實以佐觴豆既又乘地之高附竹之隂
為二小亭其一面溪溪之上有山山多松杉櫧樟之屬
蔥蔚蒨茂貫四時而不變尤老人之所樂而數休焉乃
以流憩名之其一名靜香以其前有竹後有荷花用杜
子美風搖翠篠娟娟靜雨浥紅蕖冉冉香之句為名亭
之南為堂三間環以巖桂萬年枝及諸後凋難老之木
東西二室為洞牖使子弟之未勝耕者讀書其中堂之
北視上序爐亭之制為小齋堂名仁壽謂其幸生堯舜
之時得奉吾親長見太平如擊壤之民也齋名靜觀取
明道先生詩萬物靜觀皆自得四時佳興與人同之意
是中大有佳處惟天下之靜者能見之靜香之東有杉
甚直而秀其枝下垂如倚蓋可數人容膝其下因名之
曰直節菴蓋木之類至衆而至直者莫如杉蘇少翁直
節堂以杉名也菴之西有梅舊為灌木所蔽枝榦拳曲
苔莓附之與會稽之古梅無異蓋梅之隠者老而甚癯
山澤之儒也其下平夷可羅胡牀十餘然胡牀於意行
適至非便乃斷木如鼓之狀可踞而坐者十軰列於其
下冬仰其華夏休其隂渴想其味不施棟宇而梅之美
具得於俛仰之間因名之曰梅隠菴菴之前種桃李盧
橘楊梅之屬遲之數年可以饋賓客及鄰里桃溪之外
借地於鄰復得一畝許雜種戎葵枸杞四時之蔬地黃
荆芥閒居適用之物菴之西開小徑旁貫竹間夾徑植
蘭蕙數百本周其上與地相宜頗茂循徑而南有堤如
荒城高出氛埃旁臨曠野溪流其下潺潺然與風疾徐
登之令人心目俱豁復踞堤為二亭曰遐觀曰風雩於
以見天空地大萬物竝育之趣柳子厚謂凡遊觀之美
奥如也豁如也是洲蕞爾之地而高下曲折幽曠隠見
殆具體而微者時具壺觴奉老人及致老人所素狎者
徜徉其中遇夜或風雨乃歸老人雖不飲酒然見人痛
飲則為之抵掌笑樂佐其酣適間為小詞道其閒適之
意與景物之過乎前者使童穉軰歌之以侑酒噫能使
予忘貧賤安農圃而無復四方之志者匪斯洲之樂也
歟
平齋記
金華諸葛叔時父為獄掾桂林帥范石湖為書其退食
之室曰平齋石湖文章字畫妙天下叔時父蓋以儒者
治獄為所知客有子吳子某者遊於二公之間過而問
其所以命名之意而莫能知也或曰平反美事也令名
也漢人張釋之于定國嘗以是為名臣雋不疑嘗以是
為孝子治獄而不能平反世必曰刻深吏又致人於罪
者夫為吏而刻深且文致人於罪則其獄多冤然謂平
反為美事也而效之謂為令名也而樂之吾懼其有時
而縱惡也冤獄之禍酷矣縱惡而不治則有流毒滋甚
且吾聞上古之時有以能治獄為理官祖者其人曰臯
陶氏臯陶氏之所謂能治獄者惟聞曰惟明克允而已
平之為義猶權衡之稱物有抑之而為平有揚之而為
平有增之而為平有損之而為平能知其抑揚增損之
宜謂之明能得其抑揚增損之正謂之允惟明克允謂
之時中而必曰平反為治獄能事傳不云乎禍莫慘於
有心叔時父知經術學吾聖人者奈何為漢人可喜事
叔時父惕然起曰宜奈何曰平其心心如何其平曰無
私心
愛民堂記
太守古諸侯聽事之偏率為堂為亭為臺池苑囿之樂
所以安吾賢者而佚夫民事之勞使之清心定慮湛然
於事物紛至之中而無淆亂憤懣之病非厲民之力以
為已之奉也穎昌周侯歴守欽萬賓三郡退食之堂皆
以愛民名之且書而揭之坐右朝夕省觀焉以自警故
其所至稱治其治務平易不為刻察近名而民物熙熙
自遂於山澤田野之間侯亦得以觴詠雍容自適於一
堂之上客有子吳子某者嘗過其國升其堂問其所以
能至此者侯自言無他長但能不擾之而已某聞之愛
身者去其疾疾去而身自安不必導引服餌而後壽也
愛民者去其害害去而民自遂不必興利施惠而後治
也今夫吾民之所甚病者莫甚於豪民又莫甚於猾吏
又莫甚於強盜侯之於民也雖欲不擾其如此三人者
之擾之也侯能於此三人者蒐獮而懲創之是之謂愛
人以德侯名師道字彦由雖為三郡守而家益貧
憩思軒記
縣有驛久不治仰眎之惴惴然惟懼其壓也某到官數
月始因其舊稍緝之附堂之北視上庠爐亭之制創為
一軒既成以憩思名之蓋勞而願息倦而知還物之情
也安仁今為楚粤舟車之衝使客之過幾無虚日持節
擁轓擔簦躡屩貴賤勞逸之不同至於念行役之艱從
事之廑過是軒而少憩焉必有悵然而長想慨然而興
歎者詩不云乎蔽芾甘棠勿翦勿敗召伯所憩夫以一
憩之頃而能使人愛之深思之至至於千百年而不忘
顏何人哉顏何人哉
就軒記
縣廳事之左舊有就軒云者莫知其名之始或云取就
之如日之義謂是軒之面東也故云然揭而書之者殊
工故久不廢子吳子到官之半年闢其南為眎事之地
其東為退食暴背之所設巨爐其中環以畫屏可羅胡
牀十餘甫成尉顧德明適過焉相與附火促膝縱談平
生夜既分僕吏怠且寤簷雨落階除琤琤然如金玉之
有聲忘其身之在縶維中也丞王湘之簿曹叔武平時
無日不相從夜語時各奉&KR0702;以出浹日矣南忩之前有
梅殊古為軒屋所蔽不能盡見子吳子欲去其蔽以出
其華顧曰善子吳子某新安人以書生為縣拙且甚懶
者也
邕州化外諸國土俗記
自邕北出功饒州梵鳳州至横山四百里又自横山北
出田州古天縣歸仁州歸樂州唐興州睢殿州古郍縣
七源州四城州即兑州也稍折而東歴上中下思畫州
山獠境渡都泥江㳂江而北歴羅幕州及諸山獠至順
唐府西南番羅殿國阿者國皆漢西南夷故地西與大
理自杞東與黔南為鄰各有君長姓氏自言諸葛武侯
所留戍卒後裔有武侯碑在西南番境中西南番酋長
自稱檢校太師守牂柯國其人皆椎䯻旃裘跣足有被
髮髠首者其首領多能華言縱行書如中國童蒙所書
有銅章篆文甚古眎漢印差大其地平衍多稻田豐水
草羊馬蕃焉桃李胡桃松子柑橘桑麻之屬皆有之兵
有短劒木弩藥箭率常佩以自衞射命中然不能及遠
其戰鬭無行伍騎相角逐短劒相交擊無甲楯之屬藥
有牛黃人參草菓等衣方領大袖長裾左衽如中國半
臂之制富者以黃紬為之貧者以布其首領以錦帶纏
腰腹間奴虜以索綯如北方柱腰然以能忍饑且於騎
射便也死則以錦及豹皮裹尸而葬以多且美相高横
山官私歲所市錦率數千疋他雜綵不勝計又自四城
州稍北出古宜縣古郍縣龍唐山安龍縣安龍州渡都
泥江斗折而西歴上中下展州山獠羅福州雷聞嶺羅
扶州至毗郍自杞國又北出至大理國兩國風俗土產
兵器衣制大略與西南夷不異惟大理有文法善為中
國體行草書有甲胄以皮為之髹器之文縷甚精緻每
賈人至横山多市史記漢書三國志資治通鑑本草王
叔和脈訣千金方等書國人奉佛甚謹賈人有持青紙
金書金剛經至横山其國至成都二十五驛南與自杞
東與阿者羅殿為鄰西至海與占城為鄰自杞國南與
化外州山獠北與大理東與西南夷為鄰西至海亦與
占城為鄰兩國各有鹽足自給其酋各自稱王自杞今
王名阿謝年十八知書能華言以淳熙三年立國事聽
於叔父阿已先是阿謝父死當立生甫歲餘阿已攝國
事自羅殿致書生教之華言教之字畫嘗詒書田州黃
諧候問寒溫之式與中國不異阿已攝事十七年撫其
國有恩信兵強馬益蕃每歲横山所市馬二千餘疋自
杞多至一千五百餘疋以是國益富拓地數千里雄於
諸蠻近歲稍稍侵奪大理鹽池及臣屬化外諸蠻獠至
羈縻州洞境上其人皆長大勇健凶悍善騎射輕生好
鬭又歲有數千人至横山互市以吾撫之之過也驕甚
淳熙四年酋必程持其國書來論淳熙三年蠻人與官
兵互相殺傷事二十餘條皆難塞之請以乾貞為年號
初至嚴兵庭見之詞色俱驕既而以不用本朝年號及
犯本朝廟諱詰之乃懾伏異時為邊患者必此蠻也又
有特磨道在自杞之南馬伏波銅柱之北比年為自杞
所梗馬不復生某淳熙四年春以邕州别駕被旨出塞
市馬目所親覩及分遣諜者圖其道里遠近山川險易
甚信諜者又云自杞地廣大可敵廣西一路勝兵十餘
萬大國也
尊已堂記
新安汪伯舉作堂於所居之西與其弟伯虞伯言蔵脩
遊息於其間靜深簡潔悦可人意彈琴讀書怡怡然不
知身之在闤闠中也故尚書金公過而樂焉以尊已名
之僕嘗從公問所以命名之意公為僕言士大夫多失
其身者皆不知所以自重之故夫天爵義榮已所有也
可常尊也人爵勢榮得失在命予奪在人不可常也士
大夫喪其可常之尊而無以自重且無以取重於人也
乃切切然籍夫不可常尊者以華其身得之則榮不自
勝失之則憂莫能堪甚至於汩喪廉恥惟其得之揚揚
然峩其冠高其蓋良自適也世俗之人亦從而尊榮之
莫知反而思其所從得之為可恥也孟子謂墦間之祭
醉飽者歸而驕其妻妾其妻妾方羞且泣也而施施未
之知也尚書公以直節敢言事知大體事光堯太上皇
帝為殿中侍御史排擊權臣之黨為所斥不用者二十
年後事今上皇帝歴給事中禮部尚書復以徧忤權貴
竟不至大用然公之道德益尊名益重其所自得與所
自立蓋本於能尊其已者伯舉兄弟孝友人莫間言伯
虞雖應進士舉預鄉書於得失出處之際甚雍容異時
出仕於朝庶幾不失其身者尚無忘公所以名堂之意
竹洲集卷十
