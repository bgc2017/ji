竹洲集卷二十宋吳儆撰
樂府
念奴嬌(壽程致政)
涼生秋早正梧桐院落風清月白簾捲香凝人笑喜應
是瀛洲仙謫雲遶華梁花明綵服中有人華髮恩袍藍
綠高年况巳踰百最是有子宜家蘭階方競珠履延
佳客好喚凌波來洛浦醉促霓裳仙拍玉井開蓮金莖
承露莫惜金樽側試占弧北祥光已映南極
驀山溪(效樵歌體)
清晨早起小閤遥山翠頮面整冠巾問寢罷安排菽水
隨家豐儉不羡五侯鯖軟煮肉熟炊秔適意為甘旨
中庭散步一盞雲濤細迤邐竹洲中坐息與行歌隨意
逡巡酒熟呼喚社中人花下石水邊亭醉便頽然睡
又(老人和)
園林何有脩竹搖蒼翠春到小桃溪看綠滿一池春水
花開日煖兒姪競追随挑野蔌網溪魚有酒多且旨
去来聚散無必亦無意說地或談天更休問語言粗細
誰強誰弱誰是又誰非過去事未来事一枕騰騰睡
滿庭芳(寄葉蔚宗)
宿雨滋蘭輕風飈柳新来隨處和融幽蘭曲徑花氣巧
相通燕子纔飛又語帶芹泥時點芳叢微中酒日長睡
起心事在眉峰年年春好處聯鑣蕩漿拾翠挼紅任
金貂醉脫不放杯空誰信風流一别當時事巳逐飛鴻
雲山晚欄杆罷倚煙寺起疎鐘
又(用前韻併寄)
水滿池塘鶯啼楊柳燕忙知為泥融桃花流水竹外小
橋通又是一春憔悴摘殘英遶遍芳叢長安遠平蕪盡
處疊疊但雲峰西湖行樂處牙檣漾鷁錦帳翻紅想
年時桃李應已成空欲寫相思寄與雲天闊難覓征鴻
空凝想時時殘夢依約上陽鐘
虞美人(送益章赴會試)
銀屏一夜金風細便作中秋意碧天如水月如眉已有
征鴻摩月向南飛(作讀如佐)金樽滿酌蟾宫客莫促陽關
拍湏知丹桂擅秋天千里嬋娟指日十分圓
又(七夕)
飛橋駕鵲天津闊雲馭看看發相思惟恨不相逢及至
相逢還是去匆匆垂絲插竹真堪笑欲乞天孫巧天
孫多巧謾多愁巧得千般爭解勸郎留
又
雙眸剪水團香雪雲際看新月生綃籠粉倚忩紗全似
瑤池疎影浸梅花金翹翠靨雙蛾淺歛袂低歌扇羞
紅膩臉語聲低想見流蘇帳掩燭明時
西江月
竹裏全無暑氣溪邊長有清風荷花落日照酣紅雨過
遙山翠重老作宫祠散漢本来田舍村翁腰纏三萬
祿千鍾也是一場春夢
浣溪紗(題星洲寺)
十里青山泝碧流夕陽沙晚片帆收重重煙樹出層樓
人去人歸芳草渡鷗飛鷗沒白蘋洲碧梧翠竹記曾
遊
又(次范石湖韻)
歙浦錢塘一水通閒雲如幕碧重重吳山應在碧雲東
無力海棠風澹漾困眠宫柳日蔥蘢眼前春色為誰
濃
又(題餘干傳舍)
畫楯朱欄繞碧山平湖徙倚水雲寬人家楊柳帶汀灣
目力已隨飛鳥盡機心還逐白鷗間蕭蕭微雨晚來
寒
又(登鎮遠樓)
寒目孤城特地紅瘦藤扶我上西風一川平遠畫圖中
江海一身真客燕雲天萬里看歸鴻吳山應在白雲
東
又(竹洲七夕)
秋到(闕)夜涼黍禾高下已垂黃荷花猶有晚来香
天上佳期稱七夕人間好景是秋光竹洲有月可徜
徉
又
風入枯藜衣袂涼江楓園柳半青黃洗車飛雨帶天香
世事一場真大夢宦情都薄似秋光竹洲有酒可徜
徉
又(和前鎮遠樓韻)
斜陽波底濕微紅朱欄翠袖倚輕風平平山色有無中
俛首微官真自縛高飛遠舉羡冥鴻何時一艇大江
東
又(梅)
茅舍疎籬出素英臨風照水眩精神娟娟新月又黃昏
峭約寒枝香未透細看頻嗅獨消魂為誰清瘦不禁
春
減字木蘭花(中秋獨與静之飲)
碧梧秋老滿地珢玕紛不掃門掩黃昏惟有年時月照
人凄涼滿眼肯作六年燈火伴莫說凄涼来歲如今
天一方
又(朱子淵見和次韻為謝)
思君欲老一榻塵生誰與掃祿仰晨昏同是遲遲去魯
人行當洗眼看子青藜来夜半莫變炎涼斬馬還湏
請上方
又
少陵未老曾把千人軍獨掃髮白眵昏却作天涯流落
人只堪合眼夜直誰能潛入伴斗酒西涼何似卑飛
且遠方
又
此身已老三徑都荒長却掃面目塵昏怕着朝章揖貴
人難瞞明眼只有青山堪作伴觸事心涼無病何勞
更覓方
念奴嬌(夀陳尚書母夫人)
東風着意正羣芳未放蟠桃初綴玉母當年親手種来
作人間上瑞婺女星躔金華福地聊駐千千歲恰纔八
十百分未及一二况是間世英賢名高日月未說文
昌貴今日凝香稱夀斝来歲衮衣富貴黃貼天香太官
珍膳押賜傳中旨戱拈金菓宫娥應是爭取
又(夀吳宰)
延州積慶到如今千載芳傳遺緒世襲簮纓来舊治依
約棠隂如故百里休聲幾年遺愛政迹高今古邑人盡
道郎君福過渠父州縣豈久徒勞漢家密令湏作三
公去今人花城稱夀處他日榮歸禁路黃貼天香上尊
名酒押賜傳天語朱顔綠鬢腰黃細蹙金縷
又
相逢恨晚人誰道早有輕離輕折不是無情都只為離
合因緣難測秋去雲鴻春深花絮風雨随南北絮飛鴻
散問誰解舀得得君自舉遠高飛知他此去萍梗何
時息雅閤幽忩歡笑處回首翻成陳迹小楷緘題細行
針線一一重收拾風花雪月此生長是思憶
西江月
山色不隨春老竹枝長向人新桃蹊李徑已成隂深院
鶯啼人静塵世白駒過隙人情蒼狗浮雲不湏計較
謾勞神且恁隨綠任運
浣溪紗(春題别墅)
煖日和風竝鳥啼畦英隴麥綠新齊人家桑柘午隂迷
山色解隨春意遠殘陽還傍遠山低晚風歸路杜鵑
啼
又(和前次范石湖韻)
簾額風微紫燕通樓頭柳暗碧雲重玉人爭勸玉西東
醉擁雕金鞍蹀躞夜歸花院玉蔥蘢歸心何事與山
濃
又(代作)
巳是青春欲暮天酒愁離恨不禁添樽前休說見郎難
别後要知還有意生前莫道便無緣鴈来頻寄小蠻
牋
又(戲陳子長)
汗褪香紅雪瑩肌妝餘静麗霧裁衣晩涼新浴倚欄時
簾捲輕風斜蠆髮杯深新月堕蛾眉此時風味許誰
知
朝中措(代宋仲温上德操)
文章聲價擅南州人物更風流豈久徒勞州縣看看催
上瀛洲朱顔綠鬢畫堂標玉寳帶垂鏐睡起八甎影
轉歸来雙燭光浮
竹洲集卷二十
