竹洲集卷四宋吳儆撰
表啟
代賀隆興改元表
代天理物當重熙累洽之期班朔改元得示大正本之
義宏基有俶寶歷載新中賀恭惟皇帝陛下天日凝姿
聖神秉德重華協帝洽萬國之歡心立子生商膺千齡
之景運方且講修庶政祇燕孫謀增光祖宗之功恢復
文武之境泰元授策朔復朔以無期一德享天新又新
而不已臣欣逢盛旦邈在遠藩三朝受四海之圖莫預
駿奔之列一劄奉十行之詔惟深欣戴之私
謝賜歷日表
天子承天爰順時而布令日官底日用頒朔於諸侯中
謝恭惟皇帝陛下歷數在躬裁成有道三百有六旬六
日行夏之時八千歲為春為秋與天無極臣預叨恩錫
敢後布宣正朔所加已逮要荒之表動植之類咸資輔
相之宜
賀王丞相唘
正中臺之拜禮絶縉紳宣文德之庥慶同寰海沴氣銷
於萬彙歡聲格於九天粤考本朝號稱名相必繇歴試
之久乃允具瞻之公蓋德著而誠孚則主聽不疑功高
而望重則人心自服用能進退賢佞振舉紀綱成太平
致治之功享身名俱榮之福恭惟某官熙朝雋老名世
真儒自秉政機薦專樞柄六年於此庶績其凝内消草
竊之虞外息犬戎之警樞機周密同神爵五鳳之時朝
廷尊安增大呂九鼎之重逮兹顯拜允矣師言國勢如
持衡惟其平而巳天下可運掌夫豈欺我哉况逢堯舜
之君輔以臯䕫之佐舉元凱而去共鯀人皆望於我公
柔遠邇而服蠻夷功可成於吾世某身居散地望絶脩
門幸同幽閒之民獲覩昇平之運華夏蠻貊已均被於
泰和草木昆蟲寧無心於餘潤
上明州沈丞相唘
天陛策名嘗托化鈞之造海邦隨牒復叨屬吏之陳夫
何幺麽之微蹤有此遭逢之幸會輙輸危悃仰凟高明
恭惟某官間代真儒中興名宰居邦而必聞其政本溫
良恭儉遜以得之入國而其教可知蓋潔净精微深於
易者用能乘交泰之運輔知臨之朝夬决羣邪鼎新百
度凡論道經邦之妙用皆窮理盡性之餘功彼蕭曹丙
魏之勛不稱於學術而薛貢韋衡之學無紀於功名越
唐以來暨宋之盛雖大儒之間出若名宰之相望至二
者之兼隆曠千載而幾見蓋仲尼潛心於文考獨得其
傳故阿衡專美於商家莫能與競旋屬北邊之擾潛窺
東海之洋眷兹備禦之方無越老成之望獨當一面隠
若長城壯形勢於九重憺威稜於萬里太公治齊五月
而報政不足進焉周公歸東三年而復歸今其時矣某
稟資至陋托勢最孤少起閭閻險阻艱難已備嘗於萬
狀長遊庠序嶔崎歴落為可笑之畸人虀鹽幾閱於一
終鉛槧殆逾於百戰歴三舍南宮之選僅叨桂籍之名
餘五年下里之居甫迨瓜時之戍以布韋之餘習居箠
楚之後塵仕路多艱官箴可畏雖三釜喜及親之近而
一行憂作吏之難豈期黃閤之尊猶假朱幡之重倘拜
賜環之命或容歛板之趨淵角山庭睹真宰威容之盛
樓船海鶻觀金城控制之雄播之聲詩被於謠頌雖塵
埃黃綬敢言州縣之勞人庶早晩洪鈞尚托門闌之舊
吏
賀洪樞密唘
中宸廸簡右府登延北斗魁一星已增輝於景緯大司
馬九伐宜坐折於遐衝郵布綸言頌騰綿宇某官以尊
主庇民之略輔經天緯地之文爰自起家之初薦逮登
朝之久奇偉挺特人固不可及者艱難險阻天蓋有以
相之屬鄰敵之行成擇廷臣而脩聘冒征塵而遠役敢
告瘁於驂騑杖漢節以言旋曾不淹於鴈足顧忠勞之
備著宜睠奬之彌隆鰲禁陞榮光復吾家之舊物金蓮
入侍榮參天子之私人允諧共政之圖亟預本兵之寄
惟父子全名於松漠事靡前聞而兄弟接武於樞庭古
亦罕見諒惟洪濟遂暢遠猷兼明軍國之宜纂脩内外
之治樞機周密同神爵五鳳之時道德安強增大呂九
鼎之勢輿情亶穆揆位方虛即聽文德之庥允孚寰海
之望某重惟庇賤久負眷知嗟少壯之幾何已鄰衰境
顧塵埃之若此敢意清流頃辭獨冷之除實為號寒之
迫雖舍遠取近庶幾及禄之有期然去逸就難且復敗
官之是懼進退失據朝夕以蘄雨及我私已切雲霓之
望厦成相賀敢伸燕雀之誠
知泰州謝執政唘
奉祠散地甫退終更乘障近邊實踰始望誤恩有自戴
德何窮伏念某學校陳人州縣冗吏宦塗二紀於此濫
隨歲月以推遷親年七十有餘不勝朝夕之喜懼婚嫁
之責未畢田園之歸已蕪與其自辱於農賈之區孰若
仰祈於君父之禄量能審處以情自歸方虞躍冶之愆
乃玷分符之選惟海陵之古郡實淮甸之奥區地近俸
優則於奉親為宜時平事簡則於陳力易勉夫何庸妄
有此叨踰兹蓋伏遇某官名世真儒應期良弼輔贊彌
縫而蔵諸用功未嘗言義負偃植各安所施才無或棄
俯憐樗櫟已逼桑榆特推錫類之仁使畢反哺之志敢
不矢心今日竭節他時移孝為忠無負事君之義報恩
有所敢忘知已之私
倅邕謝宰執唘
去中州而適粤叨半刺以乘邊雖遠宦之良艱在孤蹤
而已幸顧惟忝冒實有夤緣伏念某憂患餘生衰遲末
路念曩日庠序虀鹽之久與平生章句誦習之勤上焉
無以取當世之資下焉不能為一身之地抗塵走俗垂
二十年號寒啼飢餘三百指計時仰禄若旱望雲况當
員多闕少之時而在鴈集鳧飛之數上紆存記曲徇僥
求陋如之何敢有居夷之嘆時乎為養固難擇地而安
兹蓋伏遇某官師表百僚甄陶萬類輔贊彌縫而蔵諸
用功未嘗言義負偃植各安所施才無或棄致兹寒遠
亦預甄收趨名利於市朝誠非得計行忠信於蠻貊尚
蓋罔功
謝南軒舉狀唘
居官亡狀方遭誣謗之深當路誤知反有薦揚之寵退
自循省積有驚皇惟士夫出人之門有女子從夫之義
必得其人必得其正乃不失禮乃不失身故上之舉下
固豈容輕而下之從上尤不可苟如某者衰遲末路憂
患餘生飢寒逼人未免禄仕疎直忤物累速悔尤自知
無以取知於時世亦莫肯有憐之者資章甫而適粤已
甘為無用之人負耒耜而之滕久欲為歸耕之計不圖
流落乃托照臨迨此一年固多罪矣繩以三尺其可逃
乎况城府無自衞之謀而山川有至險之勢横逆猶是
必不仁必不忠譖愬不行可謂明可謂遠復私公舉猥
辱名言兹蓋某官命世真儒濟時良弼當今之世舍孟
子而其誰以覺斯民宜伊尹之自任謂報國莫先得士
而觀過可以知仁自媿妄庸有辜奬拔某敢不益堅素
守祇服誨詞誓全節於始終是為報知已之賜敢呈身
以僥倖而重辱我師之門
與桂帥張南軒唘
大纛高牙想制閫威容之盛屬鞬戎服望轅門兵衞之
嚴欣悸交懷夙宵假寐某官淵源聖學師表儒林惟有
之是以似之太戊贊於伊陟在賢者識其大者孔子傳
之孟軻凡開物成務之殊功皆養氣存誠之餘事用能
弘濟於艱難之日而雍容於進退之間雖素位而行不
願乎外然當今之世舍我其誰徒以交廣要衝朝廷最
遠蠻貊頼威懷之略兵民須鎮撫之宜官守恃遠而或
媮邊防循習而或弛允資輿望肅付戎昭宅南交秩南
訛姑重羲和之命覺斯民以斯道况當堯舜之時我公
其歸天子有詔某州縣下列庠序陳人章句誦習之雖
勤塵埃奔走之亦久下焉退不能為一身之計上焉進
不能取當世之資嗟壯志之幾何已鄰衰境抗塵容之
若此敢意榮途顧以罪戾之餘宜寘蠻荒之表故雖遠
戍敢嘆遐遺不圖流落之餘獲托照臨之下以身受察
引領自歸雖仰視墮水之鳶不堪上霧幸南飛遶樹之
鵲未嘆無枝
竹洲集卷四
