竹洲集卷二宋吳儆撰
奏議
論乞委漕臣同帥臣措置㳂邊
臣昨於四月内蒙恩賜對臣僭論邕州化外自杞一族
近年以來稍稍強盛欲乞聖慈特降指揮委自廣南西
路漕臣與帥臣協力措置邊備盖緣二廣諸州歲計財
用竝仰漕司鹽利漕司量諸州每歲合用之數給之以
鹽使之發賣每鹽一籮一百斤除脚并七分息鈔歸漕
司外州郡所得每鹽一籮僅六七貫文邕州每年官兵
請給上邊買馬及依法合用之數除兩縣苗税外常少
錢五萬餘貫又運司每年雖撥得鹽七千五百籮付邕
州自行搬運發賣緣本州與欽州廉州交趾為鄰私鹽
出沒難以盡行禁止每年賣鹽僅及五千來籮依上件
則例每年只得鹽利三萬來貫外尚欠歲計錢一萬餘
貫官吏俸給有至半年不支者所以城壁隳壞將兵减
耗以至左右兩江亭障土軍竝皆廢散今來若不委自
漕臣雖是本路帥臣亦不能辦况邕州守臣位卑權輕
目前財賦尚自不給委實無從措置竊慮因循日久將
來邊備愈見廢弛臣愚欲望聖慈特降指揮檢會臣前
奏委自廣西漕臣與帥臣協力措置所有合招填城下
將兵增置沿邊土軍人數乞帥漕公共相度施行
論廣西治盜賊
臣初任明州鄞縣尉以捕獲劇賊改官次任饒州安仁
知縣又次任邕州通判皆係多盜去處臣以法外鋤治
之幾䧟大戮自非陛下天日照臨臣之餘生豈有今日
今者得以草茅之賤賜對君父之前臣誠愚無善狀獨
於治道三折肱焉敢為陛下陳之臣聞天下有盜猶家
之有鼠而人之有病家必不能無鼠而所以去鼠者有
猫人必不能無病而所以治病者有藥蓄猫而不捕則
鼠或得以晝舞用藥而不早則病必至於日深方今江
淮湖海之間盗賊出没以驚陛下之赤子者所在而有
甚者至於殺掠吏士依阻山澤至煩睿筭遣大將發重
兵然後能定凡其所以致此者由帥憲守令罷軟不職
不能治之於早致使賊徒無所畏忌以致滋蔓難圖臣
愚欲望陛下明勅大臣應今後盜賊出沒去處所差帥
憲守令必擇有風力敢任事之臣仍勿以吏事責戎事
勿以文法拘兵法使之得立功立事於繩墨之外又明
勅帥憲守令謹擇廵尉優養兵給重賞罰以使人明威
信以示盜盜發數多與夫不即撲滅定將守令重作行
遣若更遷延或至滋蔓定將帥憲重行黜責若盜發輙
得與夫元係多盜去處今來日漸衰息除捕盜官依法
推賞外帥憲守令委有措置亦於格法之外重與推賞
使之如猫之必捕如病之早治雖時有小小犬吠之警
亦不足以貽朝廷之慮如其不然日甚一日歲甚一歲
臣恐異時必為東南之患
論廣西帥臣兼知漕計
臣契勘諸州諸道兵民財賦之權自晉唐以來帥臣得
以兼制而專有之本朝懲唐末五代藩鎮之禍始分財
賦之權屬之漕臣所謂帥臣者雖名為一路兵民之寄
其實一大郡守耳平居無事之時所部州縣既不知帥
臣之威一旦有盜賊意外之警帥臣之權復為憲漕所
奪調兵賦粟莫之適從方今諸路之敝莫不皆然而沿
邊諸路其敝為甚以臣目所親見廣西帥臣任三面被
邊之責漕臣專一路煑海之利州郡所用財計盡皆仰
給漕臣故帥臣之權甚輕而漕臣之權甚重帥臣欲備
邊而漕臣欲豐財所以廣西沿邊諸郡如融州宜州邕
州欽州皆係控扼溪洞及化外諸國去處比年以來亭
障日壊戍卒日耗盖函人矢人所職不同故其流敝必
至於此昔儂智高以廣源州﨑嶇百里之地尚能合兩
江據邕城連破沿江諸郡至煩朝廷遣樞臣將禁旅萬
里遠征然後能定緣當時監司帥臣不知預為之備所
以養成禍根猖獗至此今宜州溪洞有永樂一族邕州
溪洞有田州安平州化外有自杞國皆兵彊地大驕悍
難制欽州與安南最近水陸之所輻輳此其勢豈止儂
智高之比臣愚欲望陛下特降指揮委自廣西漕臣與
帥臣協力措置為帥臣者亦合兼知漕司財計庶幾兩
相通融彼此任責使沿邊諸郡亭障戍卒稍復元豐之
舊非惟可以懾伏溪洞折其萌芽亦可示化外諸國以
形勢使之不敢起窺伺之心
論配隷當屯駐大軍
臣聞人之有暴惡猶藥之有猛烈處之得其所則無所
不可用用之非其宜則無不為患臣切見頃年州郡奉
行聖旨指揮應犯強盗合配遠方之人竝配隷屯駐大
軍交管當時士大夫之論皆以為當盖民之敢為盗者
皆桀黠無頼有勇力之人配隷諸軍正得其所後來不
知緣何議論致降指揮依舊配入湖南二廣略計諸路
每歲所配罪人無慮數千人其間往往多是強盗或未
至而逸者或已至而逃亡其能甘心下氣為牢城卒者
十無一二湖南二廣號盗賊之區每歲常以數千過犯
逃亡之人增益之而朝廷不以為慮臣不知其故何也
臣愚欲望聖慈特降睿旨檢會前來指揮應犯強盗合
配遠方之人竝仰所在州軍依法斷決外量地理遠近
押赴千里外屯駐大軍交管内係湖海作過者押赴水
軍其他犯罪合配遠方者擇其強壯堪充披帶之人亦
依此施行不惟屯駐諸軍可得強壯之用且使湖南二
廣可减盗賊歲增之數行之十年利害灼然可見
論募兵
臣切見朝廷平時以募兵為急而應募者少今歲正是
募兵之時而未聞廣募臣不知其故何也臣聞饑歲莫
急於防民之盗而防盗莫先於募民為兵盖饑困之民
不能為盗而或至於相率而蟻聚者必有以倡之閭里
之間桀黠強悍之人不事生業而其智與力足以為暴
者皆盗之倡也因其饑困之際重其衣食之資募以為
兵則其勢宜樂從桀黠強悍之人既已衣食於縣官而
馴制之則饑民雖欲為盗誰與倡之是上可以足兵之
用下可以去民之盗一舉而兩得之孰有便於此者臣
愚欲望聖慈特降指揮行下諸路旱傷州軍委自守臣
專切措置召募強壯及格堪充披帶之人分送諸軍交
管其召募例及起發路費竝照前後招募三衙諸軍體
例施行如州郡匱乏去處許令截撥上供錢物充費或
自特旨降付官會使之錢物有餘則事易辦集
竹洲集卷二
