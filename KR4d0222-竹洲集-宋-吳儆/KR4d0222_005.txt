竹洲集卷五宋吳儆撰
唘
賀汪直閣知九江唘
榮膺新命寵借舊勛上流冠蓋之衝外分於憂寄東壁
圖書之府内列於清班用卜眷知實階嚴近伏惟某官
文章發於賢業忠義結於主知五馬渡江嘗感會風雲
之際四蛇入宇乃流落江湖之間茂隆資望之崇進被
褒陞之寵會遠分於符竹爰入覲於宸旒久不見賈生
已躋榮於前席復以為馮翊蓋將試之治民用陞延閤
之華增重專城之貴惟險阻艱難備嘗之久而溫良恭
儉讓以得之某久托餘輝彌增善頌大丈夫官至刺史
亦足榮矣方欣千騎之迎卿儒者宜謀廟堂反在此邪
即聽三公之入
代賀張魏公除樞密使督軍唘
光膺策命進長樞臣兼太公九伯之征督安石諸軍之
事士氣百倍輿論一新某官命世奇才應期碩輔盡護
諸將威名素震於華夷再造皇家勛烈獨高於今古屬
太上兼南北之愛而宗臣更内外之除二紀山林益係
四方之望同時將相獨遺一老之尊蓋天心有悔禍之
期留人傑為興王之用果亟還於湖海遂專付於江淮
人心恃為長城國勢重於大呂將成功於不世復出命
於非常會羣后以徂征當無待七旬之格至太原而薄
伐期立成六月之功某頃守留司深虞邊𤨏頗豐府庫
以備師徒逮兹幕府之開乃在海隅之遠莫預功名之
會徒深傾屬之私羽&KR0702;交馳籌惟良勩願謹饔飱之節
永孚家國之休
上明州僉判許狀元唘
起徒步之諸生甫驅馳於黃綬受約束於下執幸托附
於青雲夫何幺麽之蹤有此遭逢之幸輙憑尺牘祇布
寸心某官學問窮六經之源文章發千古之秘日昱乎
晝雖奴隸亦知其明嶽峻於天固丘陵不得而學果復
世科之舊允符時論之公雖子儀專再造之功容有齊
名之將然管仲受下卿之禮不妨一正之功固宜立致
於要津况已結知於當宁韓愈佐董公之府姑借重於
幕中賈生深宣室之思即對揚於夜半某(下同職官)退
而省其私何以善其後幸晩生之末學親當代之偉人
雖小巫之於大巫固已望風而伏然後覺之於先覺寕
無附翼之誠
謝李鹽使舉治狀唘
居官無狀方遭誣謗之深當路誤知反有薦揚之寵人
非木石恩重丘山伏念某家故甚微才惟至陋學焉不
適當世之用文止於應有司之求老歲月於虀鹽迨逾
十載疲精神於綴緝亦既半生頃辭獨冷之除蓋為號
寒之廹以書生狷介之習當前人廢弛之餘巧吏舞文
豪族犯法獨奮一已之見横當百敝之衝雖職守之粗
脩而怨仇之深嫉(云云)今則獄訟稍希財賦粗足市井
以通商賈之有無者粗備衢道以便舟車之往來者粗
修官舍以待使客者粗安學校以養士子者粗飾故譽
而舉之者或有之矣然誣而謗之者抑又甚焉方造作
於語言以震駭於聞聽雖慈母之於孝子尚疑三至之
言豈蟠木之無先容而為萬乘之噐忽被褒嘉之及莫
知僥倖之因憐某田野之起家故許以近民之平易憐
某簠簋之粗飾故嘉其述職之廉勤至讀誨章有少助
孤立之語更加延譽致一時列薦之榮不惟沉痛之獲
伸且喜公道之終在殊恩難報危涕自零兹蓋伏遇某
官直節聳於朝端廣問施於天下揚清激濁辯是與非
使強健之吏獲全而告訐之風稍息豈獨塵冗下吏之
為幸實衣冠善類之焉依某敢不祇服名言益堅素志
敢容心於明陟以上累薦士之公誓全節於始終是為
報知已之賜
賀范至能自廣帥鎮蜀唘
光膺宸綍肅鎮坤維伏惟慶慰某官以經天緯地之文
輔開物成務之略奇偉挺特人固不可及者艱難險阻
天盖有以相之用能雍容於進退之間而勤勞于中外
之務入為從官出為牧守視香山之有何羡焉北踰無
棣南踰穆陵雖錫履之征不至此而况德威之所震叠
戎索之所懷柔龍媒徕西極之良銅柱謹伏波之約既
勛名之益著且歲序之屢更宅南交秩南訛可謂遠也
已矣既得隴復得蜀安能久居此乎衮衣其歸天子有
詔某(云云)猥緣罪戾之餘宜置蠻荒之表故雖遠戍敢
嘆遐遺荆州踰望於登樓嚴道忽聞於叱馭南飛遶樹
不勝三匝之悲中流失船更頼一壺之賜
上憲使唘
某官德懋老成氣涵剛大凡開物成務之實用皆正心
誠意之餘功肆能雍容於進退之間而勤勞于中外之
寄郎闈入直增列宿之光輝使節更持峻外臺之風采
有來命世之傑以徯熙天之功徒以交廣要衝朝廷最
遠民之冤抑或不上達獄之枝蔓或至繁興官吏恃遠
而或媮文法循習而或玩疇咨眀允用付平反資經術
之决疑以德威而肅下惟召伯教眀于南國必也使無
訟乎然望之意在于本朝安能久居此也
竹洲集卷五
