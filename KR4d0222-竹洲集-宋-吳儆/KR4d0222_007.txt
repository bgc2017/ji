竹洲集卷七宋吳儆撰
書
上蔣樞密書
某聞天下之大勢有二有紛紜未定之勢有敵國相持
之勢紛紜未定之勢利疾戰而敵國相持之勢宜緩圖
利疾戰而緩圖則必有養虎遺患之悔宜緩圖而疾戰
則必有喪師自蹙之災何者紛紜之初國無定君君無
定臣勝則鴟張敗則瓦解故於此時利疾戰以決一勝
緩則敵國之形成割據之患生勢無及矣敵國相持之
後上有君矣君有臣矣人心既附則不可以遽離形勢
既固則不可以遽奪故於此時宜緩圖以待萬全之舉
而欲僥倖於一戰幸而或勝必至於敗不幸而敗必至
於亡古之知兵者之所深忌也自三代之衰天下之勢
或離或合相為循環而其所以興敗之機未嘗不由於
此秦之興也天下之勢立敵而相持故其計出於緩圖
漢高祖之興也天下之勢紛紜而未定故其計出於疾
戰光武知高祖所以得天下之勢故不置隴蜀於瘡痍
未瘳之時本朝太祖皇帝知秦之所以取六國之謀故
遺諸國於太宗皇帝之世曹操苻堅不知敵國相持之
不可以疾戰故喪赤壁淝水之師以成吳晉之強唐肅
代不知紛紜未定之不可以緩圖故置河北於度外以
成藩鎮之禍謀人之國可不審哉恭惟國家自靖康以
來天下之勢蓋屢變矣建炎再造之初紛紜未定之勢
也紹興治定之際敵國相持之勢也粘罕兀术屢衂於
再造之初而顔亮欲僥倖於治定之際敵人之計既已
失矣而前日諸公之謀復不知大勢之所在蓋顔亮就
戮之日中原幾於紛紜敵嗣定位之後南北幾於立敵
諸將當紛紜未定之時不能越淮而發一矢暨敵國之
勢已定乃欲長驅而定中原前日之計又已失矣今日
審天下之勢而定緩急之計閤下之任也今之士大夫
相與建議於朝廷之上而遊談於道路之間非和則守
非守則戰夫和與守與戰三者一時之計而非天下大
計之所在也天下大計之所在必先審天下之大勢而
預定焉大計既定則與之和焉可以驕其志戰焉可以
疲其民守焉可以乘其隙苟惟不然則和必失於苟安
戰必失於輕舉守必至於自敝苟安則有異時之患輕
舉則有目前之變自敝則無安静之期閤下於此固已
深察而審處之矣某草茅之賤士庠序之陳人論天下
之大計以納於不測之誅惟閤下察其所言非出於因
時附會而遷就其說也
見辛給事書
某不肖無善狀獨嘗習句讀為詞章自幼至今三變其
學矣其始也蓋搜章析句比諧律呂謂之詩賦稍長以
為是俳諧之具爾不足學去而學經其學以類聚善附
會為富其文以淺切陳熟守邊幅為工若書若詩若禮
春秋皆嘗學焉以遊上庠上庠之士與其師或以為能
又稍長以為是詩賦之異律耳聞古之人有學古道為
古辭者其人曰韓柳氏其文崛奇偉麗毅嚴正雅非今
世舉子之所謂文也就而學焉兹誦其言規其影響既
專亦久信二子之雄於文未可以伯仲論也又稍長以
為是雖工無以異於鄉之所謂賦與義者操履之方出
處之節二子容有議焉子韓子勇於前而怯於後子柳
子辱於始而悔於終蓋後之怯適足以敗前之勇終之
悔不足以蓋始之辱至於前勇而後不怯始無辱而終
無悔操履出處明白全粹可師可法者將棄其學而學
焉未之見也伏惟閤下曩以直道忤權貴失諫官斥而
不用者垂二十年其召而復用也人意懲前日之黜或
少貶以求進而閤下正色危論復以不合引去蓋韓子
怯於一衂而閤下銳於再舉柳子悔於一失而閤下終
無可悔有韓子之勇而無韓子之怯有柳子之黜而無
柳子之辱是所謂明白全粹可仰可法而某未之見也
某新安之鄙人新安之於番邾魯之邦也而某宧學四
方迄無趨走受約束之幸兹緣攝吏泉府平日之所仰
法而未之見者將得以自竭時進於前孟子曰聞伯夷
之風者頑夫廉懦夫有立志聞柳下惠之風者薄夫敦
鄙夫寬奮乎百世之上百世之下聞者莫不興起也而
况於親炙者乎
上王丞相書
某聞之傳曰人主論一相又曰一相處乎内蓋權分則
勢敵勢敵則情異堯舜三代之盛創業中興致太平之
君未始不專任一相者誠懼其權分而情或異也而况
於後世人才衆多孰與堯舜三代之世君臣相與又孰
與堯舜三代之世甚矣一相之難立而功業之難濟也
宣王之興去文武之世為未遠也當時在廷之臣其才
足以任天下之重者惟仲山甫宣王之所以舉天下而
聽之者亦惟仲山甫仲山甫之所以相宣王者烝民之
詩八章尚可考也蓋嘗反覆其詩至於四章言其明哲
保身六章言其愛莫助之然後知仲山甫之所以相宣
王者蓋甚艱且瘽也明哲保身為邦國若否言之也愛
莫助之為不畏強禦言之也惟仲山甫本之以柔嘉之
德出之以令儀令色而守之以小心翼翼故能君臣同
德任使賢能明文武之業大復古之功後之中興者莫
加焉恭惟主上接千歲之統大丞相任一相之重某小
臣也不敢諛不敢誣敢為大丞相賦烝民之章而不知
所以裁之也某皓首州縣所至不偶且重得罪頃自邕
管佐吏終更造堂於大丞相無一日之雅可以自託無
一言之善可以自見而大丞相以一見之頃引而使之
見上擢守邕城謂某或可以備疆吏也某以親老自言
又蒙優恩畀之祠禄大丞相之於某可謂曲成而不遺
矣然大丞相何私於某而某亦何得於大丞相其所以
區區欲進其說者非某一介之私幸也
上姚樞密書
某竊嘗妄論宰相之用人當以忠信為主而以才術為
用忠信之士雖或不足於用而終歸於正才術之人雖
或可與立事而終多反覆荆國王公之取人以才術為
先故元豐之黨多小人司馬溫公之取人以忠信為本
故元祐之黨多君子二者不可得兼以元祐之忠信為
腹心而以元豐之才術為手足則天下之事可以必成
而無後患某學校之陳人州縣之冗吏才術固非所長
而忠信所可自勉恭惟某官方籠天下之才以起太平
之治如某等軰試指一煩難之任使之自效必不肯碌
碌苟升斗之禄而已
又
某聞士之求見於王公大人也非訴窮以祈哀則頌德
以求悦今某將有煙瘴萬里之役而無辭以白大人某
之窮不勝訴也而某不訴閤下位為股肱執政之臣而
措國勢於安平無事之地閤下之德不勝頌也而某不
頌非某之情獨與人異也使士之訴已之窮而皆哀之
則亦不勝其哀也使士之頌閤下之德而皆悦之則亦
不勝其悦也然則訴窮以求哀頌德以求悦竊計閤下
之門不少乎此也不頌德以求悦不訴窮以祈哀而猶
切切焉脩辭以為贄納謁以求通俯伏奔走旅進而旅
退者此復何也某聞天下之事常患乎上之人不能知
而下之人不能言今者天下之事天下之人往往皆知
之而不能言上之人雖能知之而莫有為言者此某之
所以日夜念此思得雄量全德其心休休焉樂聞善言
如閤下者而試一言焉乃今而後遇也某頃居閒有富
國彊兵策并序三篇謹以為獻
竹洲集卷七
