竹洲集卷十九宋吳儆撰
絶句
番陽道中
畫楯朱甍綠靄中華顛翠岫倚輕風行人腸斷古鳥處
猶在雲山東復東
寓郡城客舍熱不可寐與程彦舉坐語逹旦
淡月微雲對倚樓無聲河漢自西流高城忽起梅花弄
散作晴空萬里秋
壬午二月桃方盛開雪積其上光輝紅潤不可
形状以二詩紀之
夭桃先已醉春風青女猶爭造化功應與騷人嫌太赤
故將鉛粉注深紅
粲粲乘鸞萬玉妃肯將紅豔鬭光輝只應侍宴瑶池罷
猶帶天邊醉色歸
偶成
晩来一雨破炎蒸蕉葉葵花照眼明稍與燈花尋舊約
却嫌庭樹作秋聲
趙同叔開軒植竹以自娛樂諸公雖為賦詩而
未嘗有見之者某不日北歸同叔亦為楚令尹
矣詩以餽之
手種琅玕翠竹行幽窗一見自心凉君家有此揚州鶴
倦客無由對一觴
夜来新月已如霜倚玉縈風别是香說與東君湏早計
扁舟早晩下瀟湘
寓壺源僧舍三絶
風簷淅淅褪新青書展殘燈翳復明讀罷離騷還獨坐
此時此夜若為情
悶来掩卷已三更風露涓涓月滿庭閒撲流螢衝暗樹
危梢點點堕寒星
歸来閉戶還高枕窗隙微通月影斜風急忽驚烏鵲起
空階蔌蔌堕松花
簟送人詩代簡二首
一幅冰紈織翠筠風㴠秋水碧鱗鱗北窗高卧正須此
捲似閑曹吏隠人
幽窗相對小匡牀藍淺紗輕水麝香退食歸来高枕處
滿林風雨夢瀟湘
題月巖
題詩山寺不勝多人力爭如造化何安得短(闕)巖下瀨
長看清影照寒波
答范石湖牡丹詩(范詩有風日等閒猶不到外邊蜂蝶莫紛紛之句)
滿城桃李已塵埃麗日稠紅次第開竹裏柴扉掩春晝
坐看蜂蝶去還来
以烏紗巾餉客
落托烏紗墊角巾已將清泚滌京塵請君便漉淵明酒
醉後從他雪滿簮
題劉氏幽香亭(壬寅十一月下潮立)
雪後園林無限好松間風月有餘清見他桃李動歸興
想見梅花不勝情
和張幹三公亭(此亭廢已久但有舊趾存)
三公偉績絶前塵千古凌煙向月明剪盡甘棠殺風景
遺民猶記舊亭名
說謎三絶
巳卯之冬月餘端坐無以度日因聚諸童幼
極其歡笑時與相說謎雖鄙俚不稽至於可
笑輙為絕倒因戲為數語示之
滿身珠翠間花鈿舞到梁州最可憐一捻宫腰如束素
清風明月畫堂前(簾)
楚楚衣裳兩頰紅冠兒斜墜脚兒弓夜來塞上無消息
玉筯偷彈對曉風(雞)
奔波来往一生忙方寸包藏不可量用盡心機還骨立
為他人作嫁衣裳(梭)
竹洲集卷十九
