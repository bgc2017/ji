閑閑老人滏水文集卷第十八
祭文
宣宗謚議
臣聞五緯失次煉石以𥙷天而乾綱正四溟汨行
斷鼇足以立極而神維順其有功參造化旋乾轉
坤不離袵席之上皇綱弛而復振凾夏危而復安
巍巍蕩蕩無得而名其精神之運心術之妙固非
群下之所測知雖然亭毒之功藏于密而其功見
于四時照臨之耀麗乎天而其明被乎萬物聖人
体天立極出而應世游神蠖濩之中而其功利被
乎天下有不可掩焉者此天下後世所為楊宏休
揭偉績以摛耀于無窮而臣子之心有不能巳也
然卑不議尊賤不議貴是心累列其所行之迹謁
欵南郊請之于天以示乃世至公之義而不敢專
也帝皇以来率由兹道㐲以
大行皇帝聖德日新沉九天縦始以𥙿陵之無子
當膺
章廟之正傳不幸属道陵彌留之際奸臣矯命以
衛紹王繼易天之眀亂國之經惟天弗卑矜圖殿
政不蠲烝自啓兵端職為亂階外阻内訌我中土
弗用靖亦㒺或克嗣天乃眷命我
先皇帝奮乾之綱挈地之維天戈一揮戰士勇倍
于是定和親之約曰予寕忍恥不忍人戰死由是
講時邁之儀移蹕于汴梁從民欲也夫其修車馬
偹器械建廟社峻城郭捐金帛以賞戰士優爵賞
以待功臣錄死事之孤表死節之墓拔將帥于亡
命擢豪傑于行陣至于分行省以鎮遼東則志在
固根夲矣封九公以蕃河朔則志在復中原矣縦
鳳翔之歸寇則志在懷遠方矣釋下邳之叛卒則
志在收人心矣所為懷攘之道甚偹躬親政事總
攬權綱信賞必罰循名責實設學飬士闢舘集賢
採公望聘名士虛巳以從衆議体貌以禮大臣避
正殿以荅天變修群祀以永民福慮囚徒省冤獄
恤孤獨振貧窮宫室苑囿無所增益豫遊燕賞一
切停罷所為内修之道甚著每與大臣語及社稷
必為流涕由是志士雲合天下嚮應中興之功日
月可冀方將動大輅還舊都復園陵獻祼太室眀
示淂意昔功皇天不圖天降割于我家氛祲𬗋微
禍纏霄極憑玉几以宣命乘白雲而上賓此四海
臣民所為椎心而泣血者也痛仙遊之不返攀龍
髯而莫及于是稽合禮經參定謚議䆒其所以易
名之意僉謂功贊化育道契渾淪基命宥密惟時
惟幾兹非繼天乎運鍾六百紹開中興祀夏而不
失舊物繼漢而系隆有命兹非興統乎孝䋲祖武
光昭先功紹庭上下重光奠麗不曰述道乎躬理
萬機日慎一日博施濟衆視民如傷不曰勤仁乎
道配三代之謂英克定禍亂之謂武窮神知化偹
道全美聖之至也継志述事博施偹物孝之全也
謹按謚法聖善周聞曰宣周宣漢宣是巳夫功以
號昭德以謚顯匪謚匪號後嗣何觀今
大行皇帝尊謚宜天賜之曰繼天興統述道勤仁
英武聖孝皇帝廟號宣宗臣等不勝拳拳謹議
宣宗哀册
維元光二年歲次癸未十二月已已朔二十二日
庚寅宣宗繼天興統述道勤仁英武聖孝皇帝崩
于寕德殿二十八日丙申移殯于大慶殿之兩楹
越正大元年三月戊戍朔二十三日庚申迁座于
德陵禮也律琯餘銅壼未曙慘玉殿之凝霜尚
金盤之承露一夕晏出萬里縞素百宫血出以如
失萬姓風號而靡訴嗟何幸兮考喪差不勝其孺
慕哀子嗣皇帝臣痛聖駕之長違哀仙遊之不歸
奉綴衣而如在瞻黼扆而成非上宰庇司群公就
列覧象物之既陳悵徽音之永隔乃命詞臣流芳
寶冊其詞曰大金受命傅休累聖薄海内外罔不
禀令大安失御不蠲厥政胡馬南牧華風不競皇
天祐正命我真人𥙿陵元子世宗神孫睿謀經遠
深略緯文聪明齊聖慈和儉勤欽若帝則駿惠先
功科條霜雪號令雷風尊禮百神升秩元祀体貌
大臣賓禮名士鱞寡惠鮮冤滯申理從善如流愛
民如子給廩飬士闢舘集賢罰從末减賞惟慶延
屯利建侯萃享有廟金壮京城泥封關徼至於赦
赤子之弄兵誅師干之失律恩不間於疎遠罰不
阿于親戚降虜效順以革心島夷畏服而獻馘堂
上之兵不殺目中之虜如擊方將歸馬大漠洗兵
中原重新日月再造乾坤于嗟矣天不弔何言至
矣哉勤勞天下兮既如彼恩結人心兮又如此胡
不萬年僅周一紀禱方致于金縢命忽宣于玉几
嗚呼哀哉祀圖天崩不周地缺寒日無光蒼天改
色綃幕褰兮凝霜麻衣集兮如雪淚成雨兮萬木
冰哭成雷兮九泉咽嗚呼哀哉龍輴徐動霓旌前
引柳霎漸遥薤歌猶挽背天闕之崇峻即神臯之
平衍烏號斷兮䁀湖成白雲悠兮帝鄕遠遡馳道而
皆廻獨宫車兮不返嗚呼哀哉天柱兮崇山虎踞
兮龍盤千秋兮萬代永閟兮震顔藏衣冠于天下
遺聲烈于人間去復去兮九疑黯来不来兮八駿
閑嗚呼哀哉如天之生如日之明神武電斷蠻夷
震驚䋲祖武兮考文之大興聖統兮功有成至德
難名神謀莫測超咸五而登三漸漏萬而掛一宜
乎享號曰宣揚鴻休于㒺極嗚呼哀哉
眀惠皇后謚議
臣聞乾父坤母共成覆載之功日君月妃並顯照
臨之德其有休承天之順運載物之功合德無疆
配眀可久含弘光大齊聖廣淵若娥皇嬪虞塗山
啓夏命降簡狄兆殷商之彂其祥思齊太任見文
王之所以聖皜皜乎不可尚巳蕩蕩乎無能名焉
然而載于書詠于詩丕彰對天之洪休揚勵無前
之偉烈此后母之聖傳之無窮而臣子之誠又烏
可巳也欽惟
大行慈聖皇太后南陽鍾慶沙麓興祥玉梳兆夢
金芝呈瑞文定厥祥天立厥配配我烈考懿範彌
彰齊蹤唐母嫓德周姜輔佐先皇勞勤夙夜自家
形國叶成風化服繒示儉戚藩作程脱簮申戒實
贊中興誕育聖皇母儀象坤正位不居讓德靡尊
元光末命脱躧萬方祗奉陵寢祭祀齊莊左右聖
皇益茂徽音憂國在顔愛民宅心天步方艱憂心
孔棘積憂勤而不豫感哀煢之將及託聖嗣以遺
言意公家之惜費母厚葬以徒勞憫生民之憔悴
至于金鳬銀海器無珍異之藏玉匣珠𥜗禭戒紛
華之餙盖自我以作古示儀形於有國化流四海
恩結生民歴千古而與較寔曠代而無隣臣䓁以
謂考謚尊德國家之典有美不揚臣子之罪自非
大彰
聖母之懿範何以流芳于萬世也夫公則生眀正
則言順于是諏禮官暨群匹稽節惠文文定易名
之制僉謂獨見于几微之會默福含生游神于長
樂之宫先識長利兹非曰眀乎容之如地飬之如
春並施利物不于其身兹不曰惠乎謹按謚法獨
見先識曰眀恩能及下曰惠如式請上尊謚曰眀
惠皇后著之玉冊永播無窮臣䓁不勝拳拳謹議
眀惠皇后謚册
維正大八年歲次辛邜十一月癸未朔初八日庚
寅哀子嗣皇帝臣言昔我烈考
宣宗皇帝以𥙿陵元子復受天命還迁正統紹復
武元之大業亦惟我
大行慈聖皇太后来嬪于京天作之合憂勤輔佐
用共濟于艱難厥初誕育眇躬將正位號以
仁聖皇太后德冠六宫曰娥英之貴一也譲而不
居逮元光末命弗敢弭忘曰此
先帝之志也乃居太上之尊受飬于長樂之宫肆
惟沖人嗣無疆大歴未堪家難思免厥愆尚頼
文母之慈訓不圖昊天不慗降此大喪創巨痛殷
煢哀茹荼追念宸儀雖閟徽音尚存欽惟
聖母慈仁賦性勞勤夙夜以國步方棘憂心孔疚
顧黎民曰念哉征戍勞止汔可少休吾母天下忍
瘠其子凢諸疾禱皆歸福于元疾進彌留遺命薄
葬臣哀痛不忍從重違頋命伏念正位以定名考
謚以尊德厥有舊章倘非丕彰
聖母之鴻休懿德則何以對越在天之靈慰孝㒺
極之勤哉深詔禮官詳議謚法式稽古義敢荐大
名伏以藴先物之幾体懷冲之德𬗋宫並耀黃道
偕升兹不曰眀乎以載物之量包逮下之仁于惠
無疆坤儀攸贊兹不曰惠乎謹按謚法獨見先識
曰明恩能及下曰惠肅清糓旦愛舉止儀謹奉玉
册玉寶上尊謚曰
眀惠皇后伏冀
聖靈俯賜鍳臨歆受典册垂𥙿無窮嗚呼哀哉謹
言
祭姬平叔文
孔孟云遠士喪真純有一於此如見鳳麟嗟嗟平
叔今之古人治心飬性求仁得仁平叔之剛忠腸
義胆暫為御史龍鱗輙犯既丞文理槃木刀㨔世
謂平叔魏徵汲黯平叔之德玉粹冰清撫姪如子
事嫂如兄貞不絶俗廉不近名謂平叔五倫陽城
平叔之心晴空秋月夭夀不貳淂喪如一鉏去客
氣存飬真宅孰知平叔蒙莊磨詰舉世不知知亦
不受名教之樂禮法之守十五年来天下不名豈
無愛憎貫之以誠司馬之伸平叔之躓易地皆然
人無異議我初卧疾以死諉公公為憮然則齊始
終人尔有言太剛則折公如不聞吾計巳决謂言
六帙乞身退閑朞月不待龍髯遂攀百世在前萬
世在後其間百年孰為夭夀惟有令名千古不磨
嗚呼平叔今不復淂巳矣如何
哀先鋒副統辭
皇天賦予一人兮胡獨鍾此淑靈孕隂山之勁氣
兮萃潢水之精英冐黑山之苗裔兮踵一旅之家
聲身大不配其瞻兮又重之以修能飛叢矢于指
端兮匪絃月而彀星超百步而命中兮若馳風而
擊霆突沙陀之重圍兮破下蔡之精兵維所向而
無前兮以長槍而得名挺元戎以南征兮貳前鋒
以啓行頓歴陽之城下兮斷懸橋以先登偶流矢
之中顂兮氣猶勵而奮征寒日薄于虞淵兮黯流
星之墜營且釋圍以赴滁兮摧吾萬里之長城嗚
呼哀哉將行流沙麒麟骨折欲濟大江亡失舟楫
如何昊天喪我英特如可贖兮百身何益千人一
英萬人一傑生也何艱奪之何卒天賦絶藝神授
祕訣輪扁無傳廣陵遂絶嗚呼哀哉部曲散兮寶
刀匣虎轝摧兮生死决風蕭蕭兮霧冥冥烈士抆
汨兮悲泉咽嗚呼哀哉生何為兮死何歸生死成
兮則如勿生生不識兮死誄之誄固傷兮酸余情
追荐季中丞子賢青詞
宿纏惡業豈天譴之可逃追拔亡魂亦國殤之可
愍輙殚誠悃仰凟高眀伏念先伯某早以書生偶
塵科第功名素負忠義自將位卑而言高身小而
胆大貴臣失律願行莊賈之誅逆賊弑君乞致陳
恒之討憤京師之寡援先士卒以請行鳩義軍烏
合之餘抗虜賊鴟張之勢矢貫膂而没鏃血流踵
而能軍遂以潰圍因之扈駕待以義勇逹于上聞
半歲九遷驟躋三品一軍萬死誓救孤城運粮餉
以先駈乏偏禆之後継一軍獨殁四海共哀量力
雖非原心可恕伏念生居人世未脱塵緣三生宿
對之冤一念差殊之習豈無罪釁以致淪亡弗伏
勝緣曷資冥路是用肅陳清醮祗演靈科冀銷黑
薄之殡魂度朱陵之府
祭薛威儀文
嗚呼世降道喪朴散而漓古風不還慨莫余追有
人於此真淳不欺不獨今無古人亦稀猗歟尊師
抱一不離嚴奉戒律始終不虧心地開朗而拙言
詞終日如愚退發其私老莊儒釋一以貫之昔我
先君與師之師情同義合命駕相期暗語終日忘
渴忘飢我父我子尔師爾資爰敦夙好世德是儀
自始識面暨老且衰三十餘年不磷不淄我從北
来見師滏湄環堵蕭然黃冠白髭貞祐初元天發
殺機桑&KR0922;䧟没親識誅夷獨師尚存喜見睫眉挈
置河南館之宫祠謂守丹䆴莫如子宜命也如何
一病莫之超然坐逝棄我如遺師既云没僵坐移
時頭頂尚暖超昇不疑盛以瓦棺葬之路垂死生
梦幻臭腐神竒不亡者存夫復何悲尚享復銘其
墓曰
千虛不如一寔萬言不如一嘿飬内者德飬
外者賊至于体耎而天頂煖而濡以形形心
維德之符
祭劉雲卿文
嗚呼雲卿而至斯耶夀不登五十官不過七品而
止于斯耶方行萬里出門而車軸折何辜于天而
奪之遽耶既卑之才而不卑之夀何侈於彼而獨
靳于此耶嗚呼哀哉如君之才無適不宜小試所
長英英不羈暫爲御史自信不疑奮身直前百謫
不辭既厄居陳心和且夷講道論義飲酒賦詩諸
公交辟請置劇司屈宰一邑牛刀割鷄政聲藉甚
草木皆知召還北苑棄我遺黎父老遮道母以公
歸我公去矣我民之思桐鄕遺愛葉邑立祠既斥
而復謂將有爲文章政術百未一施曾不踰月而
死及之嗚呼哀哉君之始病一僕自随君之妻子
適来京師及其盖棺猶及臨之嗟嗟老母倚門望
之哀哀孤䰟夢寐見之扶襯還家何以告之聞此
訃音何以處之嗚呼哀哉維南山翁文為世師名
德之後桂林六枝君雖往矣有此二兒復大其家
尚或似之君為不死聊以慰之嗚呼哀哉尚享
閑閑老人滏水文集卷第十八
