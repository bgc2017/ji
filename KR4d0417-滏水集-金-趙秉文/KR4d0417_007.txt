閑閑老人㵚水文集卷第七
律詩
春山詩意圖
何年身入畫圖傳似是三生孟浩然詩句工夫驢
背上醉鄕田地酒旗邊一川芳草綠堪染夹路杏
花紅欲然想見歸来泥樣醉却如醮水柳三眠
春日即事
支頥偶到野人家搃把深心付物華鳥毳餘情閑
日月花心深蠧半塵沙遊絲逆上風中柳亂沫分
屯水際楂且共年光暫觀化直湏美酒送生涯
酷暑(二首)
林鴉開咮忘飛騰天地為爐萬象蒸冰井湯鏖几
千尺塔鈴風閟十三層夢魂正遶雲帆客畫本閑
臨雪麓僧一枕雨窗惟静勝不湏赤脚踏層冰
又
石枕䋲床夏簟藤漫膚終日厭歊蒸夢飛椘澤三
千里人在秦樓十二層松頂露凉時警鶴山房泉
冷獨輸僧人間膏火鏖城市世外清凉勝飲冰
棕扇
犀甲龍鱗倚半空抱歸掌握自清風山精附木鬚
髯古回禄煽炎尾鬛紅何處青蝇千里外向来白
羽一揮中水邊䂖上應湏此乞與文園病肺翁
三臺懷古
人道奸䧺君似鬼奸䧺我道鬼輸君身猶北面魏
基建骨入西陵漢鼎分貪與夘金成舜禹不知典
午笑桓文清漳不洗前朝悪日遶三臺送夕曛
寄王學士
寄與雪溪王處士年来多病𣸪何如浮雲世態紛
紛變秋草人情日日疎李白一杯人影月鄭虔三
絶畫詩書情知不得文章力乞與黃華作隐居
登友雲亭
友雲飛觀欎崔嵬落木蕭蕭聽者哀九日朱絃和
雁斷開年黃菊費詩催淮天雨露橙千里梁地風
烟酒一杯此日此生人共醉眀年重徤與誰来
除夜(二首)
梅花無信報平安又聽譙門畫角殘荒郡人烟窮
臘外上方樓閣晚雲端沉沉鳥沒天無盡漠漠烟
昏山更寒日暮數峰猶帶雪城頭霽色入欄干
又
龍鐘三十九年春諱說新年似諱貧醉白名堂甘
後進小坡着號似前身自憐耐辱稱居士人笑無
機似道人斷送生涯一枝足不湏長物擾天真
娱暉軒
石晉地形今入眼幾人亭榭幾人詩數州山水有
窮處萬古風烟無盡時天逐南帆秋雁遠峰遮西
望夕陽遲客来欲問忘歸意掛𧺫僧軒君自知
馬頭山清居院
每逄佳處輙安跧及到清居半日慳暁壁撼鐘雲
離石夜泉洗鉢月搖山人生能作幾時客林下都
無一個閑不信試看題壁字眀朝多是馬頭還
松聲
飛廉作意怒髯龍萬&KR0676;千岩氣象䧺獨鶴夢中搖
夜月七絃徽外寄秋風石壇醮罷支笻裡天竺齋
餘隐几中想見紛紛吹子落山堂一洗耳偏聡
抹里湛酒
乍坼香泥甕釀成一鞭先到日邊城玻璃色暎薔
薇露沆瀣光浮金菊英偶脱中州先酒譜賴傳後
卋以詩名相如病渴焉能賦久矣吾衰畏後生
連雲島望海
壮觀天東第一遊暁披絶島寄冥搜烟中㷱岳随
潮沒天際遼江入海流地絶四維那辨樹風来萬
里忽通舟我從析木西南境回望中原四百州
&KR0996;申元日
一從禁苑别花塼四度山城自作年愁裡椒盤雙
泪落坐中歲酒几人先此心不動吾何敢老去知
非理固然白髮無兒何足道且收見在門尊前
送張仲山
千山飛雪白皚皚䄂裏吟鞭送客来鬚出冰霜年
貌改眼蔵狐貉語音猜風吹隂磑魚鱗卷日曝陽
坡龜兆開北去人烟山店遠且煨新火煖離杯
和林卿錦波亭韻
使君興寄本翛然愛此澄波清且漣楊柳隂中黃
鳥地芙蕖香底白鷗天凉通簾幌風生座露浥琴
尊月滿舡相見仙裾乘一葉恍疑太一下雲邊
白霫雜興十首
黑山潢水觧弓刀茅屋朝来聽伯勞萬里馬辭邊
雪苦一聲雁拂朔雲高關山落日家何在詩酒春
風氣尚豪試上荒城望鄕國重来清鏡鑷霜毛
南園
塹水垣城斷往還青林路轉欵幽關百年樹腹通
人過四月花枝對酒閑逸馬風牛春雨草荒天老
地夕陽山金丸逐勝非吾事心在歸鴻滅沒間
翠微軒
千里風烟棟宇間地形西去接松關尊前奚霫来
朝地雲外幽營不斷山故壘蕪城人物换斷霞落
日古今閑百年興廢人空老水自東西鳥自還
鎮國寺
靈鷲飛来處處尊緣雲細路絡城根百年樓殿倚
天末萬井風烟當寺門五月微凉清佛界六時豪
吹動祗園四山放入無多力乞與西南構一軒
七金山寺
刳&KR0585;篆額蠧蝸涎像教塵埃閱百年殿棟猶題遼
日月圖經不載禹山川荒碑盤屈蜿蜒古壊壁參
覃㒺象拳想見當時崇奉日無邊花雨散諸天
野香亭
半空欄檻倚雲根暇日登臨付一罇山上青蓮惟
見塔水邊綠樹定知村花枝低拂尋春騎杜宇頻
傷久客魂過盡芳時遊客少一軒風雨送黃昏
靈感寺
徒河岸北白蓮東法鼓驚飛碣石鴻塔上風烟高
鳥路山頭雲雨化人宫松林碍日蜂房冷石砌頽
沙蟻穴空欲盡休公揮麈樂鬢絲羞對落花風
蘭若院
傳經蘭若歲時同繡轂珠簾處處逄花院鳥歸深
殿磬雨樓人散隔城鐘長空淡淡吞平野落日微
微見遠峯秊去年来人自老空餘壊衲掛長松
金河寺
何處人間六月秋金河寺外水西頭㘴分游客青
天幕醉倒詩仙白玉舟萬里南風雙老鬢百年心
事一沙鷗王矦蝼蟻俱塵土一笑從来萬事休
趙園
佳木千章曲岸南此園閱世似飛禽地幽花晚春
兼夏山近嵐昏晴似隂溪雨斷槗愁渡水樵風吹
帽怯穿林馬頭納納沙邊路霜葉濃時憶重尋
扈蹕萬寧宫
一聲清蹕九天開白日雷霆引仗来花萼夹城通
禁禦曲江兩岸盡樓臺柳隂罅日迎雕輦荷氣分
香入酒杯遥想薰風臨水殿五絃聲裏阜民財
琵琶嶺
暁拂朱欄滿䄂風支頥冷望翠微中薄雲漏日岩
開碧淺露離花澗滴紅馬散平坡臨水聚人来盤
路到山窮子雲老大無才思懶賦長楊五柞宫
拂雲平
萬叠雲山最上頭千官影裏侍宸游翠岩秀色来
天地黃嶺嵐光上冕旒帳殿影臨眠鹿地簫韶聲
入射㷱秋翠華指日東廵狩回望中原第一州
金蓮
一望金蓮五色中離宫風月滿雲龍向来&KR1341;蓞香
銷盡何許薔薇露染濃秋水眀邊羅襪步夕陽低
處𬗋金容長揚獵罷回天仗萬燭煌煌下翠峰
五月牡丹應制
好事天公飬露芽陽和趁及六龍車天香護日迎
朱輦國色留春待翠華榖雨曾霑青帝澤薰風又
卷赤城霞金盤薦瑞休嗟晚猶是人間第一花
和王正之寄遠(二首)
人生會合少知音一榻高懸肯重尋後日相逄應
老大何時一笑共登臨三年京國塵埃夢千里故
人離别心想見詩来愁擘紙倚欄清快北風襟
又
鐘鼎功名自有時如公才力不嫌遲且尋彭澤籬
邊菊莫賦玄都觀裏詩晝寝執經童子問春遊齎
印吏人随懸知山縣無公事好續琴高第二碑
甲子元日大安早朝
闕角蒼龍建斗杓衣冠萬國大安朝使臣未入分
班立殿陛將升按笏招彩殿中間瞻北極丹墀側
畔聽簫韶太初甲子天元朔萬歲常瞻玉燭調
紅梨花應制
染根日日費天工眼底梅花夢不同春色似憐啼
夜雨天恩特許醉春風䄂障翡翠餘輕碧雪點胭
脂暈小紅漢主蕊宫三十六溶溶和氣月眀中
轅門不寐
蕭蕭傳柝月三更欹枕轅門聽鼓聲戰馬不肥淮
甸草征人愁望歷陽城兵戈荏苒音書絶行李蕭
條蟣虱生早晚樓船下楊子滿天風雨洗蠻荆
寄懷
不問山林與市朝大都鵬鷃各逍遥歸心老去投
林鳥壮志春来掛壁弨聖處工夫惟易可閑中日
月以琴消十年鏡裏功名事白髮年来漸不饒
賦雪和張子野廵字韻
翰林風骨玉為神天遣&KR0585;花送酒廵侍從驊騮應
白鳳神仙宫府不紅塵懸知潁尾風流舊不及鰲
頭句法新天上玉堂誰得見風光衮衮筆頭春
楊祕監畫高士過關圖
三生自是竹林遊寫出荒寒意外愁世事盡如翻
着襪人生剛笑倒騎牛關山風月詩千首富貴豪
華土一丘獨有文章磨不得至今圖畫想風流
重陽後雪寄馬柔克
朝来飛雪白糢糊城郭山川入畫圖一色乹坤還
太素萬家樓閣化清都狐裘貂帽將軍騎金帳羊
羔太尉妹何似吾家正清絶暁窗吟撚凍髭鬚
過代州
金波曾醉雁門州端有人間六月秋萬古河山䧺
朔部四時風月入南樓漢家戰伐雲千里唐季英
雄土一丘繫馬曲欄搔首望晚来閑殺釣魚舟
静陽道中
路轉山腰步步迷高林淺水下回溪蕎花釀蜜蜂
貪腹柏葉儲香麝飬臍不覺困来尋短步偶逄佳
處入新題何時更到園林寺看遍峯巒處處低
題郝運使榮歸堂
翰墨聲名四十年歸来還作地行仙柴桑問路陶
元亮洛社休官白樂天柱杖扶兒還客拜畫圖繪
老聽人傳窮秋雨慘陂田出想見騎驢興渺然
遊郄家濼(二首)
山崦人家半夕陽倚墙争看騎紅粧野泉自入它
州界古碣猶存舊姓鄕蛇出廟壖神古柳牛尋沙
濼憩柔桑蝉聲抵死催歸騎辜負亭隂一枕凉
又
水際林間杖屦香綸巾野服道家粧婦姑䌟纊欣
同社翁仲扶笻不出鄕拜跪使君嗟老大逄迎地
主問耕枽今秋一飽天難必且快新苗雨後凉
題近侍局使聚扇
早朝擕入𬗋薇宫日月都歸掌握中運動樞機真
有道卷蔵懷䄂不言功宸&KR1161;永日更番暇水殿微
凉侍宴終願以微軀奉清燕仁聲宣播舜弦風
張清獻公慶八十夀
富貴康寧夀八旬眀時乞得自由身宦途班列聯
三事家法中朝第一人疎傳未歸東海郡白公獨
享洛城春籯金換得傳經業留與玄成贊化鈞
上方
山近西臺易夕烟東臺占得夕陽偏貪看歸鳥過
林隙不覺竒峰堕眼前土灶夜燒松葉火石盆暁
漱菊花泉丹梯横絶青山路勸子先參鳥道玄
題右丞畫荷蓧圖
杏花菖葉雨聲春甘作眀時荷蓧身只道烏鴉猶
父子豈知螻蟻亦君臣杖頭眀月挑周器松下衣
冠自舜民好在丹青王右轄觧廻枯槁入陶鈞
遊上清宫(二首)
霜葉蕭蕭覆井欄朝元閣上玉筝寒千年遼鶴歸
華表萬里宫車泣露盤日上霧塵迷碧瓦夜深月
露洗荒壇斷碑膾炙人何在吏部而今不姓韓
又
暇日登臨近吹臺夷門城下訪寒梅鰲頭它日幾
人在樽酒而今一笑開秋潦渗餘村逕出夕㫪鳴
處野禽来醉歸扶路人争看知是詩仙閬苑回
送月上人赴少林
隻臂伽黎不作難將心到處遣人安瓶離汴水秋
風冷錫入嵩峯夜月寒箧裏贈詩更雨曬囊中施
鉢對風餐心知擬就東林宿巳向林稍薦刹竿
登定安閣
翬飛高閣迥凌虛中有盤盤一塔孤千里河山随
指顧諸天日月遶彌盧神超罔象遺身世眼見蒼
茫一有無便欲乘風遊汗漫幡然回首念南都
許州㐮城縣進嘉禾合穎應制
㐮城城下壌歌傳馹奏嘉禾到日邊穎合周王新
雨露畝分黃帝舊山川太平氣象聯珠琲眀德馨
香列豆籩萬國和同歸帝治古書願獻𥙷遺編
陳州進黃鸚鵡應制
隴鳥明時亦效祥天教合侍赭袍黃九重城裏駢
鶯舌百子池邊借鵠裳夜臂翠簾條脫市春籠珠
殿荔枝香𬗋宸朝退鳴鞘遠偷學山稱萬歲觴
寄陳正叔
渺渺西風去翼輕霜林楓葉動秋聲嵩邙競秀容
多可河洛争流忌獨清廣武山川㽜故壘成臯草
木閟空城憑高一掬英䧺泪付與窮途阮步兵
贈磨鏡李先生
自笑年来白髮公丹砂不肯借顔紅分無海上三
山藥来訪人間百歲翁黃凟何曾涴眀月青天元
不碍冥鴻何時相約丹元子便欲因之乘暁風
記夢
六年京國鬢塵黃一望家山一斷腸病後始知謀
退晚夢中猶記和詩忙風来竹裏娟娟好水過花
間冉冉香(夢句)學道無成還自笑人生習氣果難
忘
登天夀閣
人間赤日無處避天上雲居即寶坊鳥飛無礙長
空闊人意自生高閣凉風来爲作不請友午梦經
到無何鄕黃昏索馬出門去猶望東華塵土黃
和劉雲卿
屏山殁後使人悲此外交親我與雷千里老懷何
日寫一生笑口幾回開心知契闊㽜陳土將𣸪登
臨上吹臺目極天低雁回處西風忽送好詩来
和種竹
君家種竹五七箇我亦近栽三數竿兩地平分風
月破大家留待雪霜看土膏生澁葉猶卷客枕梦
回聲巳寒見此又思君子面何時相對倚欄杆
寄元𥙿之
久雨新晴散痺頑一軒凉思坐中間樹頭風寫無
窮水天末雲移不定山宦味漸思生處樂人生難
得老来閑𬗋芝眉宇何時見誰與嵩山共往還
送宋飛卿(二首)
䧺豪兩妙秀而文不獨吾云人亦云賀監早知仙
李白薛宣那得吏朱雲秋風汾水傷今别眀月邠
郊與子分瘦李(之純)髯雷(希顔)隔存沒只愁詩壘
不能軍
又
未能免俗聊從宦還望孤雲憶舊廬不樂輕歸真
吏隐得閑随分寄僧居關山牢落三年夢行李蕭
條一束書想見蓮花峯下過路人遥指倒騎驢
至日次劉雲卿韻
此生天地一陳人百歲三分過二分老去光隂空
惜日愁来世事獨看雲静中剥復觀消長身外榮
枯聽紏紛猶有憂時心未巳卧聽兒誦戰場文
百五日獨遊西園
西園啟鑰𧺫芳塵滿眼風光不属春樓閣人非空
似舊溪山歲久却成真斷槗沒板横斜艇古木欹
垣碍去輪老去搜詩厭彫斵晚風吹水白鱗鱗
題王摩詰畫眀皇劍閣圖
劍閣森危隔錦官雲間棧路細盤盤天廽日馭長
安遠雨滴鈴聲蜀道難當日大軍同駐馬他時萬
里獨回鑾傷心凝碧池頭句有底工夫作畫看
和欽止河中即事
鸛鵲樓前一望時長河寂寞送斜暉人歌人哭幾
興廢年去年来今是非寒雨渡頭人斷渡秋風汾
水鴈来稀千村萬落人烟靄更許砧聲暮擣衣
弔袁用之
卜築中條四十秋安排隹處近休休隐居境為王
官勝仙伯名因少室留架上殘書灰燼冷嚢中妙
藥鬼神偷傷心天柱峰頭月曾照先生杖屨遊
古瓶蠟梅
䂖冷銅腥苦未清瓦壺温水照輕眀土花碧暈龍
紋澁燭泪痕疎雁字横未許功名歸鼎鼐且容風
月入瓶&KR0902;嬌黃喚醒昭陽夢漢苑凄凉草棘生
雪意
門巷蕭條日易曛豆楷灰欲落江雲眼花淡淡初
疑見耳重蕭蕭竟不聞便可一杯平體粟不湏六
出點衣紋慇懃急遣蓬莱使探到梅花破幾分
栗
漁陽上谷晚風寒秋入霜林栗玉乾未折㯶櫚封
萬殼乍分混沌出䨇丸賓朋宴罷煨秋熟兒女燈
前爆夜闌千樹矦封等塵土且随園芋勸加餐
憶橙
悵望天涯驛騎塵政湏玉甲破芳新可憐虛度梅
梢月無計相陪竹葉春三日手香頻入夢一年秋
好不關身快湏凖偹新詩句倘有金苞贈故人
射虎
眼花百步透林寒抵死嗔人守九關只道草中藏
白額豈知卋上有黃間才聞父老愁三害倏見㷱
羆寝一斑寄謝咸陽嘆黃犬何如霧豹隐南山
冬至
天時人事不難量消盡群隂又一陽千里家山憑
夢到數莖白髮為愁長老来度日惟經卷病後關
心祗藥方六十之年今過五不湏苦死問行藏
菊(二首)
水冷雲疎木葉黃遶籬目送雁南翔酒傾桑落林
廬静秋入騷人齒頬香人惜後期霑雨露天教晚
節傲風霜憑誰寄語陶元亮不為南山興自長
又
西風吹葉静千林獨有幽香伴苦吟細葉宫槐舒
碧皺小花佛頂暈黃深誰憐細雨情何限可惜清
霜瘦不禁寄語兒曹莫輕折重陽留待付孤斟
九月十一日夜對月
無花無酒過重陽轉覺閑居興味長眀月豈随人
薄厚黃花不逐世炎凉閏年節晚初過夜老境衾
寒知有霜清境喚廽蝴蝶夢𧺫尋竹影㩀胡牀
荅趙慶之節使
故人别後定何如春雁来時忽寄書壮歲從軍幾
人在老来分手五年餘掛冠無計追弘景襆被何
時付魏舒遥想西州賢父老瓜疇閑伴故侯鉏
題劉莱州像
當年二老趙張儔(王翛然知府焦眀鏡運使)獨許
先生第一流異政曾聞山鬼伏直聲湏向古人求
從来走卒知司馬到處兒童說細矦惆悵當年舊
遊處羊曇不肯過西州
九日會極目亭
孤亭高&KR1062;冷雲堆九日登臨貰酒杯魏國河山殘
照在梁王臺殿野花開鷗從白水眀邊沒雁向青
天盡處回未必龍山如此會座中三館盡英才
再和
秋興高扵灔澦堆秋光併入阮公杯霜凋蒲劍三
稜折雨裂荷衣十字開北雁遠浮梁水動南雲低
抱椘天回前秊此日登高會點檢唯無短李才(謂)
(屏山死矣)
過楊太尉墳
道傍古塜入荒榛下馬摩娑漢八分誰謂皇天無
老眼却令大鳥泣孤墳獨携一盞霜風酒一酹三
峯日暮雲李杜就誅鉤黨𧺫可能天下獨傷君
過邠州(二首)
地靈物秀古稱䧺前有汾陽後范公千古山川形
勝地兩朝人物畫圖中一家忠厚餘風化七月蚕
桑詠女功誰識聖賢遺意在黍離篇末離豳風
又
遥看涇水遶城流下盡坡陀始見州歲暮簡書催
出塞天寒風雪送行輈坡田井井龜圖畫山路盤
盤篆印繆更欲慇懃訪陳迹夜深燈火伴牢愁
過慶陽
地形占得古金湯感嘆當時幾戰場父子一家三
范帥功名異代兩汾陽四山帶郭環天險二水分
流會女墻想見公堂無一事臨川閣上日飛觴
暮春得寒字
九日聊偷一日閑三分春色二分闌鄕關夢裏人
空老風雨夜来花更殘乍坼甕泥糕酒熟未開火
禁粥餳寒何時投劾歸田去楊柳隂中把釣竿
秋雨
十日秋霖不出門門前流水似江村墙頭新竹大
于母砌下老桐今有孫澤雁背飛驚吹急濠魚逆
上避河渾秋風未得乘槎便擬控扶搖北海鵾
百塔
松林横截東南野蘭若斜連子午庄平楚風煙開
鄠社斷碑歲月自隋唐樓頭山入詩人座砌下泉
分衲子房更欲秦川窮勝㮣却從高塔望雲陽
過石氏園(樂天故居)
石氏園亭竹一圍眼前勝事只心知幽禽有語能
㽜客流水無情自入池客裡歲華將盡日梅邊春
信獨来時醉吟吟後無吟者又得閑閑一首詩
上巳遊西園分韵得蘭字與楊禮部携同院
諸公賦(二首)
相逄草草即杯盤誰識吾曹箇裡歡燕蹴&KR0585;花堕
&KR0818;席魚搖波日動欄干無窮照影溪溪柳不住吹
香畹畹蘭巳属清眀連上巳更容飛盖接鴛鸞
又
跨鳳騎麟玉筍班蹇驢不作杜陵酸巳煩蠒紙書
陳迹更許仙舟泛碧瀾酒令致師嚴細柳詩朋鏖
戰劇皋蘭遨頭却返瀛洲去夢覺楊州鶴背寬
挽劉雲卿
人物于今嘆渺然知君才德幾人全忠言唐介初
還闕道學東莱不假年黃壌苦埋經卋志清氊未
了讀書緣西園酬唱空陳迹泪洒南風擘素牋
楊尚書宫直雪作擬應制作詩某時在暇聞
而和之(二首)
霰雪霏霏點玉英玉堂鈴索峭寒生也應天上多
端葉無頼人間有化城兔苑因之賢者樂羊羔加
以聖之清吾曹安預籌邊事且及新年賀太平
又
黃昏陡覺俏寒生漏澁銅壷第几更未放六花齊
苑樹先㽜半月抹宫城一陶風俗還純素盡領乾
坤入太清應是上方觀下界故教䨇眼一時眀
二月見梅花
不應開處避嚴冬無賴春寒雪尚封縦使風霜欺
爾瘦可能桃李為君容龐眉都尉嗟何晚飛騎將
軍不逢畢竟榮枯無定在此花勸汝倒金鍾
春寒花較遲
吟懷常恨負芳時及至春来雪尚滋榆荚半含椒
粒色柳條未變麹塵絲墻隂更覺花開晚水冷應
知雁到遲慚愧蓬莱老仙伯巳廻和氣入新詩
殘梅
寒梅不作白頭新相對依依似故人要伴賓鴻并
社燕未随流水與紅塵空枝擬折猶堪嗅殘蕊重
看不厭頻自是東皇催鼎食無情風雨不關春
杏花
香傳微雨隔簾櫳十載觥船不負公愁見餘春紛
雪白且看初日眩霞紅兩株副使鶯吟裡一色新
郎馬足中投老安能知許事一鞭農事趁春風
此近體字樣詩
非詩也悚愧
慶學士叔獻七十夀(二首)
乞得閑身七十餘知幾初不為鱸魚胸中幸有平
邊策林下聊觀飬性書收拾雲山歸蠟屐卷蔵事
業入籃輿君王拊髀思頗牧未許先生作隐居
又
小築龍潭德不孤盧鴻新有草堂圖四朝人物今
誰在二老風流與我俱把酒笑談猶觧醉上山筋
力不湏扶文章不逐年齡改能為開興作頌無
訪天寧周老
弊策羸童負束書清晨緲緲獨騎驢乍辭天上尚
書履来訪雲間大士居覧鏡年年非𣸪我照溪處
處得逄渠從今莫訴經過數乞得閑身頗自如
閑閑老人滏水文集卷第七
