閑閑老人滏水文集卷第三
古詩
雜擬
朱眀變氣候大火向西流六龍整征轡倏忽夏巳
秋閶闔来悲風霜稜被九州豈不念時節歲律聿
其周精衛填溟海木石安所投獨携羡門子高步
登崑丘千秋長不老永謝區中囚
其二
朔風厲嚴氣玄雲結層隂霜雪被原野行李寒駸
駸躑躅獸強顧驚鳥辭故林路滑跼峻坂緣雲上
嶔崟挽藤斷人迹反畏跫然音藜藿不充腸况乃
飢鼯侵開門望晴霽白日肻照臨不憂凍餒逼所
懷四海心聊興漆室嘆不待雍門琴
其三
白日淪西汜滄海無回波四時更代謝奈此遲暮
何我欲制頽光惜無魯陽戈憑高望八荒眖迷
山河驚風振江海山林無静柯獸狂走四顧曠野
迷絓羅西登廣武山北顧望山河蓬蒿蔽極目人
少虎狼多喟然發長嘆撫劍徒悲歌
其四
猗猗南山竹並生凡卉叢歲晏多霜雪見别蕭艾
中我欲食鴛雏千歲不一逢留之和律吕截作嶰
谷筒一變為清商曰暮来悲風清泉溉石根上有
白雲封虛心抱静節知音為誰容不如歸去来一
竿釣清澧
其五
猗猗竹與桐並生江之潯朝日照孫枝夕風振瑶
林鳳凰天外来飛下玉山岑栖枝食其實氣類無
幽深䕫倫不世出斤斧倘見尋一截嶰谷管一製
薰風琴偶蒙識者賞無窮出凊音
其六
九齡起韶州姜子家海濱又如帝室寶海底珊瑚
金人生有南北此道無古今迢迢龍江上鴻雁萬
里心晚菊有正性託根寒水津不随黃葉秋况争
𬗋蘭春依依抱晚節冷豔排霜晨日暮碧雲滋折
花思遠人鳴雁不我待霜露日夜新願言垂採摘
歲晏委荆榛
其七
空齋日無事起坐横鳴琴眀月入我牖照見萬古
心古風不復還中有太古音置琴挂壁上吾道無
古今
其八
戚戚去故里辛苦從軍行黃沙翳白骨麟閣誰功
名西北秋風至日暮愁雲生火燒白草崗水斷黃
河聲天寒馬屯縮仰天為悲鳴男兒貴死難義重
鴻毛輕南登彫隂坂北望驃騎營駐馬千丈坡射
鵰萬里程
其九
西北有高城来往交河道古来征戰地白骨埋秋
草人夀非金石生男不待老不敢上譙楼唯恐愁
絶倒
其十
秦時築上郡漢家事西鄙邊兵鏖雨雪血漲黃河
水千秋百歲後魂魄来遊此一誦古戰場悲風来
萬里
其十一
豪斟巨炙排九楹玉盤醁&KR0812;一再行秦王擊缶趙
王瑟属車天遠邯郸城侍臣衝冠髮直指秦庭虎
賁劍鋒倚咸陽山色如死灰邯郸覇氣清於水引
車還避將軍路蕞爾那容持兩虎君不見世間男
兒徤如乕一旦焉知不如鼠
秋曰郊行
瘦馬兀西風節物遽如許雀噪晚禾場蝶飛秋菜
圃桑枯竅呼風槐老皮溜雨聞聲不見人隔林撾
社鼓
初望少室
好山如佳士洗盡名利塵對之歛袵敬可愛不可
親一水刻我骨一石融我神何况三十六峰峰與
天鄰仰看青磝磝俯瞩白磷磷因之携畫本試寫
蒼然真三日宿其下䑛筆不敢皴歸来閉閣卧枕
上山横陳題詩追所見何必如古人
盧岩
龍潭石壁鳥道盤青蒼飛泉從中来聲落讀書
堂左右洒石壁石上含宫商尚疑盧徵君醉騎白
鸞翔至今眀月夜飛下青山長去之五百載丘壑
道悆光舉瓢飲此水清風益難忘
龍門
洛陽三日雨不見龍門面流水入野田歸雲抱幽
巘因尋商山眠遂就石楼飯山川宛如昔白傅不
可見
過陸渾
言從陸渾去不遇𬗋芝還鳥飛不盡處夕陽千萬
山雲𧺫動兼静水流忙更閑坐待石上月滅沒烟
嵐間
至日感事
人言至日一線長我覺至曰一線短縫新綻舊不
如昔身上衣猶慈母線昨日曰短猶一可長今曰衣
弊不可綻年年至曰夀北堂親不在堂衣在眼
遊玉泉山
夙昔遊名山出郊氣巳豪薄雲不觧事似妬秋山
高西風為不平約略出林稍林盡湖更寬一鏡涵
秋毫披雲冠山頂屹如戴山鰲連旬一休沐未覺
陟降勞高談到晉魏徤筆凌風騷玉泉如玉人用
舍随所遭何以侑嘉德酌我玉色醪
陪趙文孺路宣叔分韻賦雪
堂堂翰林公清癯如令威雪花對尊酒浩氣先春
歸一還天地素平盡山川巇松竹瀉清聲窗戶眀
幽輝呼童設茶具廵簷收落霏清寒入詩腸思遶
昏鴉飛力除塩絮俗改事文章機後生那辨此顰
眉正宜揮請看西溪老傳着東坡衣
岢嵐賦雪分韵得素字
閉門三曰雪荒城甚無趣土屋多半頽鷄犬迷牖
戶雲端高青熒天色易垂暮寒迷日車轍清絶坤
維柱石藏凍虺蟄松摧老蛟怒餓鳶嚇癡雏饑鷹
跡寒兔野人市樵蘇不辨入市路蹇驢跼峻坂愁
見水河渡陽衰理必𣸪天地豈終沍佇看黃雲晴
飛屑落高樹
望北山雲
浮雲起太行六合湏臾間清風相汲引吹我渡榆
關歲旱不成雨悠然歸故山向来無心出亦復無
心還
井陘韓信廟
朝涉滹沱流駈馬望太行暮投井陘宿僕痡馬玄
黃地瘠靳春色山高易夕陽暮天飛鳥盡佇立向
蒼茫
花下墓
山前樹今人看花昔人墓昔人栽花待遊宴花開
墓上人何處今年花盡復眀年今人𣸪為後人憐
酒澆墓上吃不得留與飢鴉作寒食
漸臺行
齊國有四殆漸臺空五層臺成膏血盡鬼力猶不
勝浮雲一蔽臨淄君君王左右多青蝇婺婦不恤
緯𣏌國憂天崩任從咲掩侍人口仰天大拊列女
膺一言反掌易春風變淄渑吳楚各千里飛鳥不
敢凌吳以西子亡齊以無塩興醜興而美亡未易
定愛憎請君寶此圖觀國如延陵
秋懷次高參軍韵
秌風蕭條秋氣傷歲云暮矣思故鄕客行未歸正
落木雁飛不下空斜陽白草岡頭風似箭黃沙戍
下月如霜聞君近有從軍作愁思與之誰短長
三五七格
秋風清秋月眀白露夜深重白雲秋晚輕梦回酒
渴呼童起枕上轆轤三五聲
倣嚴武臨邊
少年騎馬耳生風老去羞無汗馬功落日秋風心
尚壮令人回首望雲中
遊箭山
天風吹雪下平田紛紛逐馬銀杯翻馬亦喜風搖
玉鐶興来不覺過青山青山可望不可攀長河鏡
裏開烟鬟浮雲不見山頂相想是落日孤雲間箭
山峰頭望碣石東南海水不可極六龍賓日半海
紅長鯨駕浪掀天白萬峰回合處九折十三盤一
溪初入山百轉萬壑度盡松聲寒老苔萬古帶石
色枯松倒植蒼苔裂石門劃斷一峰開猶向雲端
眺青壁不見長安許道寧披麻誰繪倚天青又無
天上謫仙金鑾客削瓜詠此晴嵐碧眼前安得此
突兀想像造化初開闢詩人以来幾人到只說終
南與嵩少他年騎鶴歸蓬莱仰天却咲箭山小
倣太白登覧
扁舟過海島風便一日耳咫尺不可期波濤四十
里朅来鷄山下具浴桃花湯洗盡塵土骨心期雲
水鄕夜夢挂席南斗傍金山寺影水中央海雲噓
蜃化楼閣撞鐘擊鼓聞海陽施食狎鷗沾法味啣
花馴鹿散天香夕陽萬頃鶻沒處水涵天影青茫
茫臨風朗咏太白句鳥飛不盡吴天長海山道人
種白玉碧眼方瞳照岩谷遺我天書三十六模糊
塵眼不可讀醉乘天上𬗋玉麟一問東海青童君
天風吹衣毛骨冷銀河倒浸扶桑雲麻姑兩鬢垂
秋霜人間滄海變耕桑歸来咲撫靈松下春風幾
度桃花塢
閭山懸巖寺觀宇文公吴東山題名
幽州之鎮醫巫閭襟帶遼碣吞玄莵誰開青壁一
萬丈坐我滄海之方壺有泉聲而飛有松寔而膄
雲烟出沒隨朝脯三百六十古精廬雲端削出金
芙蕖望海寺前列幢盖鎮山亭下羅笙竽廣寧太
守来肩輿今日之遊差樂乎問而不荅心語口高
士例與山相娱壁間題詩六君子髣髴記是高蔡
吴山僧睨壁咲問吾他山還有此客無黃華老人
醉騎驢向来亦貌懸嵓圖
海月
東方雲海何所無千竒萬怪雄牙鬚風腥雨鹵懶
下筯盡與海月為僕奴滄波萬古照眀月化為團
團此尤物混然别有一太虛七竅不施斤斧力不
辭支觧充君湏照君胸中五車書清光半食入肝
脾雄文徑欲誅蟾蜍一輪上下波心白幾誤謫仙
淪醉魄為君掛席拾滄海海岳楼頭斫冰雪
松糕
嗟嗟千歲姿不比眀堂蒿膚裁三韓扇液製中山
醪皮毛剥落盡流傳到松糕髯龍脱赤鱗三日浴
波濤玉兔持玉杵搗此玄霜膏文章百雜碎肪澤
滋煎熬殷勤小方餅裁以鞍山刀味甘剖萍寔色
殷煎櫻桃遼陽冨冬𦵔盤饌窮溪毛巧謀一飽地
虀粉不我逃腹中十八公咲汝真老饕未忘口腹
累尚似賢蒸羔真休苦硬老家風太孤高聊將酥
蜜供調戲引兒曹多生根塵習雋永勝珍庖一舌
有多智無乃綿蕞勞人間無正味嗜好隨所遭安
能知許事為君續離騷
霜葉
天工設色繪雲屏山光擘破烟嵐青夕陽閃閃見
鴉起晚風蕭蕭吹客醒林間老僧倚瘦藤一枝秋
水冷金瓶日暮千嵓秋影裡紛紛吹落讀殘經
遊𬗋霞山
共聯塵外鑣薄遊西山寺夕照返河山秋容滿天
地霜風失故綠顔色少姿媚黃花似吾衰紅葉如
人醉病来不舉酒意得同此味纍然似空罇酒盡
同棄置
題大令冠軍帖
君不見長安城中永寧里玉軸牙籖散城市流傳
人間知幾姓墨蠧老蛟蟠不死怪君何處得此本
上有大令冠軍字嗚呼真贋久不辨咄咄逼人皆
李衛至今淳化二王帖多是唐人所臨硬黃紙想
當盤礴下筆時睥睨九原呼欲起以燈取影見面
&KR0804;心知不言識形似長沙無人吴郡亡後来作者
不到此何必更問當年誰吾言久巳經平子(黃山)
(云懷素所臨)
人日遊西山寺觀謝章壁畫山水
蕭寺荒堂三五間謝章滿壁畫江山天涯霜雪少
春意一日携酒開心顔饑禽穿窗啄官粟歲久刓
墻樵指秃山僧送客不關門寒雲夜夜飛来宿
倣李長吉擊毬行
錦韉珠絡四百蹄繡胸嵌花雙狻猊分曹入場鼓
聲作月趁流星馬前落側身下臂疾鳥回霹靂一
聲龍門開玉鞭笑擊金鐙響綠鞲齊出黃金枚臨
階下馬坐廣庭玉盤行酒跪輸朋蒼頭上馬抱黃
帕一點飛塵夕陽下
歲暮言懷
歲晏多北風塞向卧南壁龜紋羃紙帳規以安我
室宇宙豈不寬盤薄入容膝窗眀讀易朝月冷談
道夕風筝偶成韵一咲付終日嚴城傳夜柝曾是
非戍役驚飈動河漢原野曠蕭瑟積隂蕩寒氣歴
歷星斗白龍鍾感歲换留滯眇天北懷昔獨悲辛
乾坤同寥閴
冬至
小時逄冬至夜半叩鄰里及今老無事却呼童稚
𧺫坐深朋友敬甚矣吾衰矣笄女將及人吾衰固
其理行年四十二始有此兒子未知賢與愚懷抱
差可喜嚴冬霽霜雪風日稍清美一醉忘其家頽
然枕棐几
重九登會禪寺冷翠軒
北風吹倒磨雲峰凛然雙角蟠白龍邊城雪花大
如席黃花紅葉誰爲容會禅西軒作重九登高望
遠開心胸烟嵐卷盡暮山碧冷雲萬里迷玄穹山
北花豬大如馬割鮮飲食如長虹酒酣起舞望兩
寺鳥驚踏雪摧長松天低日落望不盡一徑何處
来樵蹤君不見七金山下打圍處貂裘風帽寒蒙
茸跑風駿馬下平野迎霜老兔咻榛叢歸来得雋
詫朋友臨風一飲輕千鍾歡餘勝地兩蕭瑟百年
聚散如飛蓬眀朝却望登眺處城中唯見白雲封
題東坡眉子石硯詩真蹟
東坡䄂裏平原手忠義胸蔵筆發之世俗卧筆取
姸媚書意乃似東隣施何曾夢見麒麟兒天骨不
似駑駘肥傾囊倒軸精妙乃如此世間唯有眉子
石硯吾家詩
風琴堂
我家琴寫風入松君家風琴惟隱几月眀天籟自
宫商何處安排君十指風動龍吟自不知無絃底
處覓成虧世間真樂類如此但恐此聲非此耳
聽雪軒
冰花吐琅玕窗外留半月蕭然煮茶興似倩此君
說玉龍卧無力時送窗紙濕夜久沉无聲風枝堕
殘雪
遊崆峒山
圓方相涵浩無窮巨細長短相形中至人遺形立
扵獨直與天地相始終不離汾水見姑射心知何
處非崆峒惜哉小智聞道晚強以耳目尋遺蹤去
城三十里而遠其間聞道軒轅宫緣雲一逕羊角
上忽得平壌羅諸峯悄然坐我白茅室目所未擊
神巳通青山為身澗水舌賓主相對森談鋒是中
無問亦無荅一堕觀聽真盲聾何人意得乃忘象
豈必日月推屯蒙參雲亭西山更好下視落日低
金容歸来秀色灔眉頬夢駕萬里西飛鴻
題楊祕監畫馬
楊侯詩人寓于畫後身韓幹前身覇驊騮萬匹落
人間一紙千金不償價曾貌先帝麝香&KR1301;紙上飛
出天池龍至今畫史比良樂一洗萬古凡馬空時
手畫皮嘆竒蹟二百年来無此筆艱難常恨少神
駒掩圖獨抱龍媒泣
靈岩寺
泰山天下山方山屹相對何時巨鰲趾中斷神斧
快遂令齊與魯劃若中作界陽坡青磝磝隂崖白
磪磪衆峰如環城盤盤一都會一逕入靈岩十里
行竽籟飛泉何處来石梁納高派金碧閟精藍未
到氣先邁鍾魚集萬指陳迹向千載何人僧伽蔾
入壁了無碍鐡君豈知道証此身不壊異類服猛
逸草木動光怪信知像教力超越範圍外年来筆
墨廢政坐耳目隘不行萬里脚恐負三生債濟南
山水窟巖寺風烟最乞我一把茅飛身入圖畫
江岸&KR0712;舟圖
遠村樹如薺近岸舟如月孤舟泊沙尾危檣見木
末前山景氣佳日暮凉風發時有渡頭人蕭蕭吹
素髮
香山飛泉亭
霜風吹林林葉乾泉聲落石毛骨寒道人清暁倚
欄干自汲清泉掃紅葉一庵冬住白雲端
東坡赤壁圖
連山盤武昌古木參雲稠誅茅東坡下門前江水
流永懷百世士老氣盖九州平生忠義心雲濤一
扁舟笛聲何處来喚月下舡頭掬此月中水簸弄
人間秋蕩搖波中山光中失林丘古今一俯仰共
盡随蚍蜉孫曹何足弔我自造物遊尚憐風月好
觧與耳目謀歸来玉堂夢清影寒悠悠一顧能幾
何鶻巢淹不留遺像不忍掛尚恐兒輩羞儼然䄂
雙手妙賦疑可求何時謫仙人騎鶴下瀛洲相期
遊八表一洗區中愁
伯時畫九歌
楚鄕桂子落紛紛江頭日暮天無雲烟濃草遠望
不盡翩翩吹下雲中君九歌九曲送迎神還將歌
曲事靈均一聲吹入汨羅去千古秋風愁殺人
倣張志和西塞
一葉黃飛一葉舟半竿落日半江秋青草渡白蘋
洲歸路月眀山上頭
又
白頭波上白頭人黃葉渡西黃葉村山幾朵酒盈
尊落日西風送到門
楊祕監秋江捕魚圖
山蒼蒼江茫茫鳥飛不盡吳天長潮平漲落洲渚
出秋風幾舍鱸魚鄊漁郎聚魚鳴兩槳輕&KR0699;觸破
青山浪脩鱗出水玉參差晚日搖光金蕩漾長林
無聲楓葉丹清波不動江水寒誰令此圖落塵土
乃是楊矦造化之筆端我披此圖四十載老去而
今重見畫空留名字落人間當日題詩幾人在漁
人走利士走名得失與魚相重輕笑把綸竿渺滄
海浩歌直欲膾長鯨
支遁相馬圖
支郎天機深世故一馬中向来𬞞筍氣寓物一洗
空眼前無騏驥遠目送歸鴻僧中有良樂萬里籋
雲風
倣摩詰獨㘴幽篁裏
獨坐幽林下談玄𣸪觀易西日半銜峰返照林間
石石上多古苔山花間紅碧花落人不知山空水
流出
送李按察
豫章蔽牛馬郢匠斧以斯太阿斷犀象𥙷鞋不如
錐君子識其大不爲流俗移青雲自兹始功業當
及時
其二
全齊十萬戶綉衣付儒臣往時佩犢者今日扶犁
人潜魚游清波脱兔思荒榛賢哉渤海守盗賊皆
吾民
其三
漢儒事章句志道利乃倍桓譚謂子雲此事今獨
乃岱岳小天下齊魯復何在會當登日觀一目了
滄海
其四
好酒無深苓急足無善蹟一偽喪百誠中和爲士
則澤中一寸鏡觧引萬里色往時王廣道山東化
遺德
其五
堂堂竹溪翁如天有五星篆籕深漢魏文章倣六
經後生翫華藻骫骳嫓白青善哉劉與李斯文見
典型
其六
西方有佳人貽我白玉琯吹之和八風元氣生虚
窽翩翩兩青鳥云是王母遣天長道路闊音信何
由展
其七
皎皎霜雪練寒女機中出織成天吳鳳被之臧獲
質如何窮鄕士九月猶絺綌不見王逸賓抱窮守
空室
其八
君侯下車日百城風凛如公餘一炷香谿山奉宴
居治要無多言所貴一字虚所以曹相國不讀城
旦書
其九
本心如水鏡功名時翳之少焉塵累盡萬象𣸪在
兹水冷知天寒絃高覺柱危世無齊心友誰知此
襟期
其十
二豪角談鋒氣湧胸中山逹士兀無言雙手縮袖
間理勝是非遣道在禽魚閑回也真不愚高風藐
難攀
春水行
光春宫外春水生鴐鵝飛下寒猶輕綠衣探使一
鞭信春風寫入鳴鞘聲龍旂暁日迎天仗小隊長
圍圓月樣忽聞叠鼓一聲飛輕紋觸破桃花浪内
家最愛海東青錦鞲掣臂翻青冥晴空一擊雪花
墮逕延十里風毛腥初得頭鵝誇得雋一騎星馳
薦陵寝歡聲沸入萬年觴瓊毛散上千官鬢不才
無力荅陽春羞作長楊侍從臣閑與老農歌帝力
歡呼一曲太平人
涿郡先主廟
炎燼終四百海飛群雄奔蛟龍離舊隐豺虎瞰中
原仗義公天下豈料中山孫艱關拒赤璧顛沛乞
荆門劉郎非嬌客肯市一女恩譬如韝上鷹既飽
則飛翻山陽公安在洒泪西南坤區區一隅地鼎
立争䧺尊滅魏壮圖屈窺吳遺恨存嗚呼永寧宫
慷慨臨終言老瞞安足雄死面靦奸魂仁與不仁
耳成敗何足論天乎未厭漢河洛不足吞盗乎復
為盗丕乎猶子元等為一亾國善惡終不諼
又
當時五丈桑墻頭搖羽葆草木尚有情人心不如
草緬懷車盖翁三顧隆中老乾坤一草廬鼎足事
己了艱危奉命際流涕出師表一時會風雲千古
事蘋藻野農𣸪何知尚說官家好莛卜傳神語瓦
釜薦荇潦瀘水耕餘村范陽行處道天留西日遲
地狭東風早風霜慘燕雁歲月愁蜀鳥亦復梁父
吟塵埃驚潦倒
扈從行
馬翻翻車轆轆塵土難分真面目年年扈從春水
行裁染春山波漾綠綠韉珠勒大羽箭少年將軍
面如玉車中小媍聽鳴鞭遥認飛塵郎馬足朝随
鼓聲𧺫暮逐旗尾宿樂事從今相繼躅聖皇歲歲
萬機暇春水圍鵝秋射鹿
從帥府謁太清宫
層宫枕蒼陂地迥風日冷旌旗隐𣸪現原陸互馳
騁悠悠塵外趣窅窅壺中鏡山川蒸淑氣草木悶
清景周疆有椘宋漢&KR0674;列鐘鼎尚矣千歲檜荒哉
九龍井懷竒目以擊契冥心獨省悲歡萬古促賞
晤一日永清波[穫-禾+火]魚尾落日頳牛領天寒鷹隼擊
水落鴻雁影白日照征夫青天入漁艇洗兵江漢
清兹焉事幽屏
遊醉翁亭
一逕入幽谷磴迂景更延陽光時翳竹石色寫冷
泉不見琅琊寺心知白雲邊殘僧戀幽景斷臂初
非禅歲暮少風雪回禄稍擅權海内有此亭奪去
寧非天中有不壊者斷碑猶宛然逋民半吳越過
客多幽燕樹根絡斷崖聊掛從軍鞭鳥蹄空落日
野色愁寒烟月上人歸盡山空水濺濺
陽冰篆
護書如護兒救燎如救飢可咲亦可憐似高還似
痴為此陽冰篆法傳丞相斯長楸蹙騏驥挟劍斬
蛟螭瑚璉祖廟噐衮冕巖廊姿夜光含圭角春水
變華滋觀物獨寫妙苦心人得知入石疑無筆妙
處君獨窺廬陵千載人咲此尤崛竒一旦随灰燼
世疑嶧山肥成壊固有數惜哉徒爾為永成吾不
預既壊那可追當其將壊間萬一神護持一物尚
不忍其餘可類推乃知放麑翁仁心不吾欺
送墨李道士元老
嵩山到嵩陽相望三百里數驛走商嶺兩崖夹伊
水飛烟空翠間前路轉多山雲横碧嶂斷雁沒青
天還鳥鳴青山上人行修竹裏犬吠得柴荆花落
鳥驚𧺫草荒摩詰墅火斷魯山碑昔疑王家畫今
信謝公詩其中一道士生計蒼烟壁松下讀道經
窗間寫周易相看斗南北不見十年餘重尋化鶴
夢要寫换鵝書雲間侍玉皇日下瞻天表歸去杖
頭邊乾坤一壺小君歸我正病病𧺫霜滿鬚尚能
持酒否還憶寄書無遥知鳴臯石尚有蒼苔迹讀
我往年詩因之拂塵壁
送李天英下第
天鷄拂滄溟萬里起古色南風搖苦雨歸興生羽
翼二年客京華一第為親屈文字天地仇風雲因
霹靂鸞皇望霄漢騏驥絆荆棘蹭蹬昇天行白雲
繫胸臆遥憐弟妹長摩頂今過膝人生在家樂絶
勝長爲客老夫懷抱悪數日卧向壁胸中略雲夢
眼底無敵國雲歸北海後鳥沒青山夕目斷東北
塵茫茫如有失
與龐才卿雨中同遊太寕山
群山西来高崔嵬太寕萬叠屏風開半天截斷参
井分夕陽不到吟詩臺(寺有吟詩臺馮瀛王寓筆)
(硯于此)近都形勝甲天下况此萬斛藏瓊瑰青蛟
百道走玉骨下赴僧界如奔雷泉聲夜作雨飛来
冷雲滴破烟嵐堆拍梯可望不可到石鱗冷骨粘
莓苔塔上一鈴時獨語慎勿促装遽如許徑湏携
被上方眠眀日顛崖看懸乳寺後一峯高更寒歸
来駐馬更重看蕭蕭易水寒流廣蒼茫不見雲中
山西風栗葉高陽道淡淡長空沒孤鳥荆卿廟前
濕暮螢昭王臺畔霑秋草擬豁千秋萬古愁更湏
一上郡城楼西山應在闌干外注目晴空浩蕩秋
閑閑老人滏水文集卷第三
