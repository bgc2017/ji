閑閑老人滏水文集卷第二
古賦
大椿賦
為黃太守夀公劉相甥
扵此有物焉既澤而堅既蔓而延托根扵無何之
鄕垂隂扵不土之田柅日月而共友劵宇宙而争
年歴春秋其幾何羌不知其歲之八千策筮之
繇曰是以江夏為鼻祖小山之外孫者耶以孝悌
為根本忠信為枝葉者耶有瞱其華冨文藻者耶
有駢其寔茂德業者耶松茂栢悅不足以比其夀
者耶愚惑不知請以椿言
栖霞賦
送道人還山
粤有人焉襲芳華跡城郭兮志煙霞賦言歸兮杳
何許蹇遲廻兮徒延佇貝闕兮珠宫撫膝上兮絲
桐高情兮天外歸鴻靈宫兮玉紀玄都兮寶蔵祝
君王兮萬夀侍玉宸兮天上辱莫辱兮多憂樂莫
樂兮無求望白雲兮歸休三年胡為兮此淹留朝
遊兮山南暮遊兮山北徙倚兮亭上聊逍遥以終
日日飛兮清暉臨深兮翠微西山扶兮曉釀秋水
樂兮朝饑山近兮多雨雲昏昏兮承宇烟銷兮霧
散見恒茂兮遠樹樹斷兮天開雁翩翩兮南度忽
人歸兮鳥盡但空山兮日暮日暮兮浮雲滋目極
千里兮傷心悲山中人兮歸来白首不歸兮何時
亂曰山中人兮煙霞宅翠羽簾兮白玉額有友麋
鹿兮侶猿鶴飲清泉兮坐白石山中人兮烟霞衣
青天成幄兮白露成帷風爲襟兮月爲佩娱清暉
兮澹忘歸山中人兮烟霞語黑霓落手兮醉毫舞
蓬莱山兮在何處乘清風兮欲歸去
叢臺賦
歲辛亥之孟冬兮余觧印而南歸覧全趙之形勝
兮弔荒臺之故基太行車走以南来兮漳水改道
而東馳伊川谷之變易兮矧人事之推移獨巋然
其凌空兮意神物之所護持問父老以陳迹兮猶
有雙塔野花之詩也噫七龍擾擾虎戰以龍争兮
譬事勢扵連鷄或争桑而延敵兮有以酒薄而召
圍朝膏血扵秦韓之草野兮夕暴骨扵齊魏之沙
陲翫生靈扵刀几兮决一旦之䧺雌得地不足以
贖民之命兮忍勞民而築斯方主父變服而事威
武兮固一世之䧺才收中山林胡為未厭兮又窺
秦室之狼豺歸来酒延眺八極兮俯不見蕭墻
孕烖噫翟犬之夢兆兮䜟百年之厲階何苕華之
新寵兮宴安酖毒之可懷厭離宫別舘之湫隘兮
起高臺之崔嵬咲章華制度之狭陋兮又况采掾
與茅階輦路縈以雲竦閣道行空而飲霓奏金
石扵雲端兮怳鈞天之夢未廻下仰望而不聞兮
微風過而聲哀金輿玉輦君王来其間兮左趙女
而右吳娃朝琴夜筑為王歌舞兮樂未極而哀随
探雀鷇扵離宫兮豈憶㷱蟠與豹胎痛父子斃扵
一朝兮人亦念骨肉之瘡痍也古往今来日東月
西驚歲律之跳丸悼興亡之奕碁嘆趙國之城郭
兮變都成邑而變骨成灰慨平原之池舘兮高者
&KR0894;丘下者荒陂狐兔穴扵丘陵兮草木深扵宫闈
地荒茀而獸聚兮天莾蒼而鳥馳沈顧寂聽心傷
思摧但聞蕭條之聲非竹非絲迫而聽之乃在乎
羽蟲之摩軌與衆竅之噏吹也嗚呼臺向時之臺
也山川花鳥亦向時之山川花鳥也山川花鳥不
能知此臺之興廢而臺亦安能知人之悲歡而人
自悲之然則靚粧炫服臺非以為榮也而荒榛斷
址臺又奚以辱為然而文王之靈臺燕昭之黃金
當時稱賢者之樂後世為美談之資而是臺也蒙
亡國之恥興山木之歌亦臺之不幸而堪嗤且夫
今日之悲昔日之樂也騷人懷之而賦詠行客過
之而嘘唏嗟舊物之都盡獨天留兮此臺閱千秋
兮萬古作亀鑑乎方来意者使一日之樂易萬世
之譏也而臺亦負扵後世哉可吊而不咍也亂曰
洪波之臺傷周舍扵巳死兮後世之君不能𧺫廉
頗扵未衰干將之劍忍能誅忠魂扵李牧兮不能
斷䜛舌扵郭開繫梁棟兮既折嘻大厦兮將頽非
一臺足悲國無人兮吁可悲(&KR0605;亥眀昌二年也)
觧朝醒賦
少時所作
心怦怦兮危身恍恍兮風船頭岑岑其作悪神
昏昏其欲眠安得尤物之蕭爽析朝酲為可憐若
夫虀金苞之嫩馨膾玉縷之芳鮮蛤酒熟而口哆
蟹糟醉而臍團皆足以扶䔿前之頽玉醒座上之
逃禅自蕭閑五之外及涪翁與坡仙或耳目所
不際盖亦略得而言焉又若酪水冰融山黎凍
剖西瓜之蜃卵烹北蔡之蛟涎亦足觧五更之渴
梦快一嚼扵冰泉至若辣&KR1419;之和邪蒿之醬牛魚
之醘鹿尾之漿海東頭鵝正西尾羊雋以太保羹
以秦王殿以紅脂飯以黃粱然後煎以松風蟹眼
之湯燃以清泉黃串之香巳而龍岩雪谿襞烏絲
而&KR0894;翰墨竹溪黃山揮玉麈而談冰霜却弓彎而
謝珠串屏水遠與山長咲五斗扵竹林追獨醒扵
沅湘輾然汗出釋然病巳亦可謂彼此一時跨鶴
扵維揚者耶
海青賦
奉和扈從春水作
霜空蕭條塞草先白海樹無枝海雲寡色黯兮遼
迥風悲日匿何鷙鳥之不羣兮超翰海而一息爾其
俊氣撗鶩英姿傑立頂摩穹蒼翼迅東極鐵鈎利
觜霜排勁翮角膝插腦細筋入骨顧盻䧺毅飛騰
滅沒旦寄巢扵扶桑夕刷羽扵碣石于是乃命虞
人遡風勢繒&KR1508;設萬里足縶一枝心折遂投軀以
委命耻摧翼以喪節奚奴頭千髥官指百時饑飽
以嗾呼謹寒温之調適臂不暇弛鈴不停掣猶恐
懷林丘梦砂磧恨身縶而子留歎䧺孤而雌隻也
逮其骨肉融性情習違龍沙入閶闔蒙禁臠之專
寵叨錦韝之前席思報功扵所飬甘賈勇扵一决
既而新陽屆候太蔟司月陽𦦨浮冰澌坼水溶溶
而泛渌鵝翩翩而下唼探使星馳属車雷彂千輿
隐鱗萬騎飄瞥上將幸乎光春之中所以觀民風
而宣欝結龍旂標而殿門敞虎旅圍而鼓聲叠忽
水擊而驚飛乍雲翔而成列玉爪翻臂錦絛下紲
初貼水而徐回倏干雲而上擊雨血紛紜風毛磔
裂象廣寒之舞紛霓裳之回雪似吳宫之戰驚玉
顔之喋血壮如破敵勢甚擒賊至如關羽義勇張
綱奮烈取鯨鯢扵堅陣叱豺狼之當轍固亦釋豐
狐之九尾略狡兔之三穴盖猶賞驥足之神駿且
以勸忠扵英傑也既而夀杯舉臣工說天威暢皇
恩洽背長楊趋京闕
反小山賦
無塵道人李天英家海壖得小山寶而字之
名曰玄峰寝作扵花隂月竇之間適甚為賦
閑閑老人咲曰是猶有所待也若知天壌間
皆吾几格間一物又何待輦石扵山凾花扵
鼎之為適哉乃為賦反之
嗟石来前孰形子鐫匪山而拳玉立竦然匪溜而
消玉痕隐然天臺卧雲海濱籍烟幾代子寶幾姓
子傳子入吾室吾以子賢瓊花暁醉璧月夕眠我
家我林吾以子便我學我仕吾以子遷子豈吾友
吾不子捐石不能對請以臆宣自我之石幾世幾
年山非吾名石豈子姸聽其兩忘其樂天也夫鏡
中之象即水中之象瓶中之泉即澗下之泉吾豈
謂宀顧陸之筆不若山林皆吾之畫圖悦秦巴之
音不若禽鳥皆吾之筦絃子以心為物役智為象
緣不知無塵塵桎梏扵一峰之玄也空花悮大夫
之梦庭柏証祖師之禪無一物之非我其問諸
屏山之散仙
琅山賦
在楊州境俗謂之郎君山峰巒秀拔頗似
少
尾箕之精琳琅之英鍾竒孕秀琅山播形帝敇六
丁移来玉京六鰲背負三山蓬瀛崪兮直上劍拔
峥嶸表兮獨立霜秋氣横骨非肉勢敵天勍呀
然而門繚然而城其門伊何竅鑿巨靈隔山見山
蓊碧紛青素月夕唘白雲晝扄其下雷峡隐隐&KR1478;
&KR1478;石崖嵌空龍門天成孰孰鑿不騫不騰飛泉
中来華擘河傾或遡而流或廻而泓下赴兩洪砯
轟雷霆百步之外不聞人聲蕰蕰隆隆洞潭窈冥
石席可據窪尊可銘浮雲悠悠千古此情其城伊
何繚以重峌叠嶂環抱中心砥平峨峩而仙岹岹
而亭有駢斯指有植斯屏摩雲障日韜河映星千
態萬状不可殚名李白杜陵巨然道寧九原骨醉
千日詎醒瘦武畫隐老任墨卿一朝擲筆萬里騎
鯨崆峒九華天台四眀迥絶人境虛標仙經神州
粤區燕南福庭可杖可屨或仕或耕信宿陟降朝
昏送迎春山水流秋空月眀岩泉夜落松風晚清
游心太玄何慮何營
華山懷古賦
有浮而清有濁而寧五岳奠形二華削成是其秉
金天之秀氣奄西土而作鎮包潼關以為門奄奠
乎東井鶉首之分岳之尊惟天之柱岳之作為世
霖雨岳之崇三峰如公阿衡周公承天之功厥掌
伊何兩分其山聖道通塞孟孫楊韓厥蓮伊何療
瘵蠲疴上醫醫國雷扁秦和其肅如霜其高如秋
戚施伊優為天之羞若夫昔之所謂具臣者都山
岳之權竊雷雨之施壌開千里之尊秩視三公之
貴危不持而顛不扶則將焉用彼相矣且夫安昌
胡廣之保禄林甫盧𣏌之竊位其餘刀鋸之餘盖
亦未足與議譬猶有干雲遏日之險而不能巳山
東之亂有擘山導河之力而不能障漁陽之騎也
向者嬴顛劉蹶天崩地坼九廟灰燼萬里喋血陳
吳一呼殽凾瓦裂莾卓盗國内訌外掣楊李擅權
幽陵竊發僖昭播遷朱李猖獗而是山也萃寇盗
之淵藪為豺狼之窟宅墜生靈扵塗炭寄性命于
鋒鏑與獸為群以巢為室以木為衣以橡為食身
為心仇形為影絶悪聞人聲愁見曰月何辜扵天
使至此極或曰子知其一未知其二向者子房運
籌霍光謨謀或啟其心或甚其謀祿産擅權扵吕
其劉我命平勃反正而旒二䜿嘯凶既唐而周我
命五龍夹日而輈潼關之敗翳尚父是頼奉天之
逼惟西平之力奮然大臣力争而活國屹然如天
柱之承西極奈何以人事之一跌而為山林之責
有秦川胡老啟齒而咲曰日有中昃月有虧盈凡
一治一亂乃一昏一眀福生有基禍生有萌山有
朽壌故崩木有䖝故生謂山盖高浮雲翳之不
見其形謂心至靈有物蔽之不見其情夫悪直為
求䜛之媒喜譽為招倿之旌驕奢為重歛之階好
大為興戎之徵是以古之眀王棄是而不營扵以
忠直是旌抑䜛佞之萌土木不餙杜非議之徵平
刑息冤釋吁嗟之聲含垢忍恥絶忿怒之兵夫然
故心定神休嗜慾不生禍亂不作而天下和平矣
故亡漢者漢也非莾卓也亂唐者唐也非安史也
使漢以秦為鍳自無兩京之亂使唐以漢為鍳又
安有蜀道之竄如何以一餉之樂而忘累世之患
也斯言懷古非止一時往者不可及来者猶可期
攓蓬賦
釋世累而遠遊兮聊逍遥以徜徉行乎莾渺之野
兮歷榛蕪之蒼蒼攓髑髏以睨視兮嗟遊魂之何
方貴賤榮辱杳莫訊兮奚氏族之能詳豈結纓齒
劍以身殉難兮將嬰疾之適當寕正身守道&KR1167;宫
庭兮抑貪生徇欲以自戕以天地為衾枕兮豈必
厚蝼蟻而薄豺狼上無君長下無臣僕兮豈必賤
奴&KR0674;而尊侯王將蟲臂鼠肝無不可兮抑一氣頓
盡死灰之不揚萬物皆出入機兮其孰為之主張
聞風仙之高論兮曰死生之未常噫造化之無窮
兮何大塊之茫茫千變萬化未始有極兮如宿債
之湏償老裁松而柤忍兮李探環而姓羊指後期
于源澤兮悮前生扵邪房曾易世而不知兮矧億
劫之能量歷萬世而一遇大聖兮然後知大夢之
何傷黃帝孔子不可問兮將質之扵玉皇溘哀風
予上征兮覲金闕而朝寥陽紅雲蓊其嬰音兮聞
天語之琅琅曰道非有物兮物物以彰其上無始
兮其大無旁無汩而真兮道將汝昌吾以為道兮
寄浩劫扵延康聞至言而遂徂兮蹇予將造乎中
黃仍羽人扵丹丘兮留不死之異鄕聆古先王之
高風兮屹法海之津梁促千劫扵一念兮統萬有
扵毫茫涉流沙而經西極兮尋白毫之相光曰五
藴非汝宅兮四大非汝床母棄溟勃兮認一浮嚢
觀恒河之不變兮知見性之不亡逮皮膚之脫落
兮露法身之堂堂根塵盡而性空兮冺知見而無
體常悮形骸之非我兮中有不化其存者長惟至
人之逹觀兮超宇宙而高&KR0750;以隂陽為晝夜兮以
死生為康莊知身外之有身兮亦芒中之不芒混
墻壁與瓦礫兮遍法界而不蔵扵是體妙心玄辭
喪慮充以法喜之食薰以知見之香散以象外
之說暢以聲前之章逍遥乎無為之業游戲乎寂
滅之場普天壌以遐觀吾又安知大小之與彭殤
也亂曰是身虛空以為量兮堅固不壊如金剛兮
孰為夭夀孰否臧兮翠竹真如非青黃兮枯木龍
吟非宫商兮眼如鼻口道乃將兮
遊懸泉賦
庚午之歲九月旣望趙子與客遊扵承天之廢關
置酒乎妬女祠之側千山暮蒼素月如拭形與影
嬉谷響互荅一談一咲超然自淂既而嘆曰泉不
飛則無聲石不聳則無骨山以秋而殺瘦境以夜
而增寂四者偹矣而無勝具以文之境雖竒而不
即扵是刳蛇腹之枝以為琴窽鳳膺之管以為笛
誦王摩詰韋蘇州之詩所以侑此觴而永今夕少
焉動乎動息乎息鳴乎鳴嘿乎嘿入吾耳者瀏以
清歷乎目者森以屹金鼓半空聲在峡中道娘子
之關潘美所以下河東者耶旗幟盡拔春染木末
突井陘之口韓信所以破趙璧者耶迨而察之風
落山而泉鳴石也二客曰未也向者泉出祠下大
如車輪下赴絶澗懸流千尺殷晴空之雷霆飛炎
天之冰雪六年于兹而閟其澤子能酹而出之亦
一叚之竒突趙子曰泉有時而通亦有時而塞豈
我見聞有通有塞而此見聞復有何物鳩林道人
曰物我同源動静致一反聞聞處聞所不及無聞
之聞聞性不絶離見見處見亦不立無見之見見
亦不滅今子以耳聽聲未能眼處聞聲以眼觀色
未能耳處觀色故一泉之見為之惑也歸語同僚
曰此殆維摩詰也覺而賦之但山高水深風清月
白
無盡蔵賦
出國門而南騖兮並瀘水以西馳枕房山之東麓
兮面萬頃之蒼陂得孤亭之爽塏兮納萬象而君
之月娟娟而照席兮風飄飄而吹衣悵今夕之何
夕兮得二友之追随扵是主詫客曰自有天地有
此江山如我與君與人往還向者與子仰看山俯
聽泉眀月侍右清風侍前侯何啻扵萬戶買不費
扵一錢但恐造物者之怪多取不憂他人之我先
若乃秋方半夜既寂流光潑水素彩沉璧玉虬騰
舞金波的皪披蘭泛芷紛紅獵碧送漁舟扵天末
飄鄰笛扵日夕洗耳盪目清魂凉魄忽然不知風
乘我而我乘風客爲主而主爲客也且子以爲其
樂何如也雖然世有汚隆物有成毁向也蕪今也
芷向也亭今也圯何變化之無常而人事之不足恃
也客曰自俗觀之有代有謝自道觀之無成無毁
君亦知夫物無常時無止乎自有觀成則有成自
未有觀成則成亦壊矣自今望昔則有昔以来望
今則今亦昔矣由是觀之方成方壊方生方死雖
然此猶有心扵去来現在也若其無心則無此矣
且夫水不與風期風来而水波山不與月期月照
而山白庸知夫性空真風性空真月是尚有極耶
然則聲塵有盡所以聲聲者無盡也色塵有盡所
以色色者無盡也主人喜曰今而後知乾坤一亭
萬物一蔵吾廬尚無恙也
拙軒賦
宣撫移刺公築室扵私第榜之曰拙軒以告閑閑
居士曰余有拙病似愚而強矯矯亢亢踽踽凉凉
人皆喜圓已獨喜方將適東溟顧登太行將之暘
谷反走寒鄕鬼咲揶揄人怒中傷神醫不能療蓍
察不能詳且子以為何如可愈而康也居士曰拙
者自拙吾不知其短巧者自巧吾不知其長或善
宦而九卿或白首而潜郎以俗觀之有窳有良以
道觀之孰否孰臧榮枯扵瞬息等一夢扵黃粱
神龜曳尾大勝刳腸漢隂抱瓮焉知氵湯蜂以蜜
而割蚌以珠而戕錮桓山之石豈若鶉衣之負朝
陽憶上蔡之犬何如半裘之釣滄浪天道茫茫何
有何亡老龜不爛禍延枯桑魯酒味薄邯郸被殃
吉凶無朕知不能量鄙夫自私虱處裩襠逹人大
觀物我兩忘縦心浩然與道翺翔言未旣公咲曰
余病良巳謝夫子之愈膏盲也
遊西園賦
九日令辰衆賓皆醉趙子獨遊西園盖故苑同樂
之地扵時天高氣清風物凄厲草綠慘以斷蔓果
紅蔫而脫蒂若乃藻扃黼閣&KR0585;摧檻圯曲池荒而
飛螢灌木老而雊雉嗟物是而人非何昔榮而今
悴既而登高臺俯清泚天落鏡中水涵空際物無
倒影之心水無涵空之意心與境忘境融神會先
生一笑而作渺歸鴻扵天外
心静天地之鑑賦
塵静萬慮心涵太空廓聖賢之鑑别際天地以融
通湛一意之虛凝不膠扵外極兩間而照燭盡在
其中夫静為躁之君心者形之主無營則萬境俱
逹有蔽則纖毫莫覩鑑眀則塵垢不生心則喻如
心静則天地流通鑑斯有取若乃宇有泰定神無
坐馳是非不得以塵累利害不能以物移眀則遠
矣鑑無近斯艮以止之鍵五基而不亂復其見也
洞萬象以無遺由是照燭無疆眇綿作造化無
以遁其跡洪纖無以迯其景良由體道之冲宅心
以静何思何慮守一性之宫廷不將不迎納萬殊
之光景今夫五色亂目不見泰華之形五音亂耳
不聞雷霆之聲我是以神宇定兮虛而不屈心源
㵸兮静之徐清天地不能外其照日月不足况其
眀不然曷以揚子著書云潜則神眀可測莊周抗
論謂虛則純白自生豈非心本一源事周萬變定
而能慮則慮乃有得静而後應則應不能眩今也
守一真扵不動之宅閉六欲扵不關之鍵自然不
慮而知不窺而見夫智與故始符顔氏之齋知德
與言終契孟軻之好辨既而觧物之懸淵之又淵
心虛則萬象皆靈欲冺則百感無朕可與遊扵太
始可以陶乎德元可以盪吾神扵八荒之表可以
約吾身扵一掬之前滌玄覧扵心地開虛眀扵性
天故得其粗則可以窮事物形名之理得其精亦
有以識道德性命之傳矣夫然物来自能順受事
至不為束纏彂為用智之權救測扵未形作研幾
之妙見吉扵所先別有不定不亂而心恒如不皦
不昧而用自在以虛為有對也致虛極則無其對
以静為有待也守静則絶其待功之化機之純及
其至也寂然不足以名之超入圓通之至海
