閑閑老人㵚水文集卷第九
絶句
遊華山四絶
其一
石頭犖确水縦横過雨山間草屨輕未到上方先
滿意倚天青壁看雲生
其二
我與青山有舊&KR0576;淡雲微雨忽渝平朝来自獻三
峯出真箇山神不世情
其三
仙人仙去有仙掌䄂中擲下青芙蓉遺與楊羲書
一紙暫留笙鶴駐中峯
其四
玉龜山下古仙真許我天台一化身擬把嶽蓮騎
白鶴下看浮世幾揚塵
河上公廟
河上丈人忘姓名一編道德了一生時来河上觀
物化投膠欲變黃河清
稠桑谷遇雨
窮秋兩渡稠桑谷馬滑還經險路過騎上下山三
十里天教冲雨看黃河
濟源四絶
其一
歌管年年樂太平而今鉦鼓替歡聲裴公祠下無
窮水好乞餘波為洗兵
其二
祠前繚繞無窮水竹杪参差不盡山極目水窮山
盡處天壇猶在白雲間
其三
樹暎樓臺水暎空溪容林意兩溶溶夏山如醉無
人畫遠處微茫近處濃
其四
毶毶雲木曉相參寺枕龍蟠十頃潭一徑通幽竹
深處居人指似寺中菴
山行四絶
其一
終日看雲不忍還馬蹄犖确兩山間雨聲欲到詩
人耳雲氣先濛一半山
其二
漠漠青田鷺啄苔背人飛去又飛回青山影裏䘖
青稲知自濟源枋口来
其三
樹根繫栰水淪漪雨裏看山也大竒不見文公陳
迹在摩挲苔壁認題詩
其四
玉柱峯前𬗋翠堆道人架竹引泉来穿雲絡竹無
人見下赴龍門作怒雷
雨晴
一春不雨浸塵黃碧瓦朝来泛霽光留得𬗋薇花
上露幾招渴燕下雕梁
一雨
遥望叢林一塔孤蹇驢日轉古城隅夜来一雨添
新漲㶑灔灘頭漸欲無
和楊尚書之美韵(四首)
其一
河南夫子兩程子要與洗泗繼後塵濓溪先生為
張本舞雩風裏浴沂春
其二
東莱兩本不朽計讀書原委有本因傷哉絶筆大
事記讀經未了巳亡身
其三
諸公辨論助怪驚削去訓傳非人情大公至正本
無我吾道初如日月眀
其四
漢儒俗學欺盲聾獨有一士超樊籠君家子雲晚
治易聖人門戶見重重
題劉德温畫湖山豐夏横幅(四首)
其一
聞道神仙郭恕先曾將清夏寫湖山而今寶墨歸
天上時許劉郎見一斑
其二
湖山清夏不應豐一逕林隂水石中六月凉生清
蒻底釣魚船上一絲風
其三
風来山脚水淪漣林影参差舞鏡天䄂裏長安遮
日手綠隂多處弄潺湲
其四
遠處微茫近處濃岸容林意兩溶溶夏山如醉無
人畫更倩劉郎作幾峯
題東坡畫古柏怪石圖三首
其一
荒山老柏枿擁腫相伴醜石反成妍有人披圖咲
領似不材如我終天年
其二
人生散材如散木槁死深山病益竒放出參天二
千尺安用荒藤纏繞為
其三
東坡戲墨作樹石筆勢海上駈風濤畫師所難公
所易未必此圖如此高
雪望
吹面風来受雪寒寶花樓閣五雲端舡移忽破瓊
瑶影丹鳳槗邊駐馬看
蝉
薄薄秋雲兩翼輕淤泥脫迹便恢聲可能枵腹凉
隂底受盡人間風露清
三蘇帖(二首)
他年鴻雁各分飛風雨蕭蕭有所思猶記讀書懷
遠馹夜深燈火對床時
又
君家一日會三蘇翰墨人間今古無時向眀窗展
横幅不湏更寫德星圖
即事
樓頭不見暮山重遥認青林雨意濃一陣風来忽
吹散斷雲還𥙷兩三峯
宿朱家寺
撤幕風来遠更清窗間野曠見雲生夜深古殿無
燈燭畫壁時因掣電眀
金水河
金水河邊駐馬時熙春閣外夕陽微舊時同樂園
前水曾照寒鴉幾度歸
晚登太史臺(二首)
雲鏤殘陽一線金西風吹雨破層隂歸鴉怪得紅
翻背返照依依在遠林
又
市槗落日與波平返照前湾别舸眀不覺城頭来
暝色回看天際暮烟生
管幼安濯足圖
道喪何人識重輕白頭不作魏公卿滄浪濯足知
君意濁水那能凂我清
龐才卿畫長江圖
青山隐隐水悠悠何處長江是盡頭欸乃一聲人
不見忽從天際下歸舟
净安寺𬗋臘梅
倩誰傳語主林神莫以時宜闘斬新只是舊時黃
面老而今現作𬗋金身
題移刺右丞畫雙鹿(二首)
忘言老人寫䨇鹿筆力不减東丹王右相丹青乃
餘事向来勲業扶眀昌
又
當年扈從直長楊想見秋山槲葉黃沙外小灘圓
似月眼眀䨇鹿噍斜陽
坡陽歸隐圖
年過六帙尚蹉跎奈此坡陽歸隐何不是不歸歸
未得家山雖好乕狼多
九曰繁臺寺
九日登臨一散懷繁臺寺下插花廽空眀衣上波
光動知是扁舟泛月来
道傍古槐
虬枝盤屈尚百尺不肯為人充棟梁六月行人汗
如洗尚能扵世作清凉
昭君出塞圖
無情漢月觧随人羞向天涯照妾身聞道將軍矦
萬戶巳將功業上麒麟
子卿歸漢圖
節旄落盡始歸来白髮龍鍾老可哀猶勝生降不
歸漢將軍空有望鄊臺
龐才卿畫春山歸隐圖
了無車馬到山家門外東風掃落花春入山間人
不見無時無處不烟霞
同樂園(二首)
春歸空苑不成妍柳影毶毶水底天過却清眀遊
客少晚風吹動釣魚舡
又
石作牆垣竹暎門水回山複幾桃源毛飄水面知
鵝柵角出墻頭認鹿園
遊上清宫(四首)
隂隂垂柳净朝暉城郭山林果是非步繞仙壇香
露濕𬗋玟瑰刺罥人衣
又
醮罷琳宫日更長坐看幡影午悠揚幽人喚𧺫青
童睡苔逕掃花筠箒香
又
細細薰風淡澹隂過雲抛雨上花心黃鶯渴咮沾
微潤飛上高枝作好音
又
細雨薰風未熟梅仙禽啄實下莓苔夏芳將盡無
多景紅白葵花相背開
中牟陽冰篆
龍蛇𧺫陸䖝蝕木商盤周鼓秦刻餘中牟三異今
則四斷碑殘缺陽冰書
過楊太尉墳
直道從来自不容斷碑千載尚塵封潼關關下墳
三尺清節高扵太華峯
過長安(二首)
漢苑秦宫半夕陽年年春色𬋩興亡覇槗斫盡青
青柳不為行人也斷腸
又
茂陵玉盌苔痕土魏帝金盤月泫津獨有乾陵陵
上柏年来風雨不能神
草堂
幾家籬落掩柴關盡在浮嵐湧翠間稻壠眀邊通
白水竹梢缺處𥙷青山
過咸陽(二首)
獨立槗邊望白雲摩挲古塜石麒麟千秋萬古功
名骨盡作咸陽原上塵
又
上林池籞鎖芳塵直抵南山不属人世上千年陵
谷變千村枽柘鵓鴣鳴
題東坡與佛印帖
魯公食粥已數月蘇子探嚢無一錢身後胡椒八
百斛爾曹堪咲亦堪憐
呼群鳴鹿圖(二首)
麑班剥落錯古錦麚角輪囷生肉芝&KR0687;&KR0687;誰見群
呼態憶在秋山扈從時
又
霜林楓葉動秋山誰道&KR0687;&KR0687;物性閑同類呼群更
媒禍世間何處不黃間
五嶽觀
瀏瀏清風下曲阿亭亭午影轉&KR1161;柯簾衣不&KR1032;通
眀處時有流鶯趁蝶過
夜
愔愔小雨一燈熒猶記靈宫夜叩扃繞樹驚烏栖
不定踏翻柏子落階庭
曉
一聲鵯鵊喚年芳底事驚回蝶夢長獨倚闌干梳
白髮滿襟清快暁風凉
暮
移床坐到晚凉時手弄清泉似小兒古觀無人蒼
柏暗偶看宿鳥暮投枝
荔支圖
雨滴鈴聲蜀道長都緣一曲荔支香宣和無限丹
青手好畫當年花石綱
臨韓幹馬
秋日平原看肉飛千金市骨眼中稀世間賴有丹
青手韓幹丹青又巳非
載梅
滿車飽載梅花共車聲嚙嚙不成弄月落参横畫
角哀横眠正作梅花夢
鴻溝
山川依舊覇圖空椘漢分溝一吷中金翅烏王分
海立却應莞爾咲英雄
遊崆峒四絶
其一
西鄰鳥鼠北朝那涇水東流入大河一上參雲亭
上望山川滿目夕陽多
其二
金湯形勝滿秦中戰鼓驚飛北塞鴻為向崆峒山
叟道可能高枕聽松風
其三
斷碑零落任苔封想像當時問道宫烟鎖洞天三
十六時人空禮白雲中
其四
萬松聲裏暮濤寒盡在參雲一望間只欠懸流二
千尺天風吹下翠屏山
題東岩道人讀書堂
𥙿之先大夫讀書扵此東岩其自號也
山頭佛屋五三間山勢相連石嶺關名字不經從
我改更稱元子讀書山
哀李平父
平父能詩善畫與余為狎友
妙畫清詩絶點塵丹青才了巳無身釣臺即是西
川路長使羊曇泪滿巾
洮石硯
何年洮石鴨頭綠磨硯来伴中書公乞與玉堂揮
翰手便欲草檄係西戎
䟦黃華墨竹(二首)
與可能爲竹寫真東坡觧與竹傳神墨君有語君
知否湏信黃華是可人
又
淡墨閑臨謝女真蕭然林下自風神卋間亦有丹
青手只觧尋常寫市人
閏八月十八日會同舘諸公同賦絶句五首
其一
一年十二度圓月及偏中秋此夜偏天意自憐風
露爽更教眀月十三圓
其二
閏年都未有新霜探借秋花十日香徑約同僚同
一醉有花有酒即重陽
其三
太平勝事古難并且盡清歡伴醉醒座上少年三
舘秀也知傍有老人星
坡以把酒賦詩為太平勝事
其四
老去追歡強不能少時思酒侣痴蝇佩刀左右更
相咲我巳年来絶愛憎
其五
賓主相忘問濁清坐中談咲襍歌聲道人嘿坐無
分别総是秋風萬籟鳴
馬上見桃花
可憐馬上逄春色不得眀窗貯古瓶祗恐東風易
零落兔葵燕麥又青青
列子廟(二首)
天禄讐書巳斷編枉將放蕩襍真筌如何得似東
臯子刪却楊朱力命篇
文粹有東臯文
又
東土西天一幻緣先生古佛豈其仙攓&KR0963;指處無
生死勘破髑髏未兆前
翠微寺(二首)
南山常愛退之詩未說雲烟潤色之要見山光如
潑黛更湏㽜待雨晴時
又
南山深鎖翠微宫寺在山南十里東祗怪朝来衫
䄂濕不知身在翠微中
宿索水
椘漢相随宿索間路人指點舊河關英䧺成敗一
丘土雲自高飛水自閑
平泉店逄夏使
穹廬毳服異華風馬上相逄一咲同贈我何勞繞
朝策賀蘭千里巳胸中
暮春用寒字韵(二首)
柳隂彩檻繫朱欄樓外鞦韆搭畫杆祓禊人歸池
舘静吹花風急皱波寒
又
一年芳物巳闌珊年少春愁爲牡丹村落人家雨
前後蓬窗罩紙護蚕寒
初聞雁
