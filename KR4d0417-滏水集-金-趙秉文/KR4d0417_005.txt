閑閑老人滏水文集卷第五
古詩
題趙琳畫東坡石上以杖横膝肩頭(二首)
廟堂竟何人此老乃石上盤礴萬古胸入此一籐
杖擊去荆舒蠻扶来司馬相君看㷱虎顔百獸不
敢傍
又
東坡謫嶺南一笑六根净食骨不棄餘又使群狗
競手中果何物乃是照邪鏡爾曹何足容以杖叩
其脛
擬陶和許至忠(二首)
西日頽殘照北風凛寒威侏儒飽欲死幽人獨無
衣不上北闕書甘采西山薇曾子巳再化寗蘧早
知非豈不樂仕宦恐與心事違柴桑舊三徑吾行
其庶几尚扵淵眀翁頗負責子譏隐几茅&KR0585;下聊
欲曝斜暉
又
歸田有何樂佳處正在兹閑同老農語夜雨深一
犁行年近六十悠悠𣸪何之有田足我食有布成
我衣富扵黔婁生樂扵榮啟期妻子愠見言一點
不上眉吾師有遺訓貧賤不能移
題牧牛扇頭
一牛顧其犢一牛軒凥睢旁有牧犢子窺巢攀樹
枝嗟爾有餉具不念鴉雏飢烏鴉各天性飛来護
其兒汝親亦念汝而人獨不知不如兩相忘人禽
相娱嬉
東籬采菊圖
淵眀初亦仕迹留心已遠雅志懷林淵高情邈雲
漢妖狐同晝昏獨鶴警夜半平生忠義心回作松
菊伴東籬把一枝意豈在酒醆不見白衣来目送
南山雁淡然忘言說聊付一咲粲
贈眼醫
和扁不並世世豈無良醫今代王彦若恨無東坡
詩大弨卧壮士積熱下脑脂神針運斤風此妙人
得知君言吾有道神視了不疑擘山導河流破壁
取蛟螭聖道如日月浮雲時翳之誰為𥙷天手刮
膜施金篦韓孟不可作此藝真吾師
釣蓬
船蓬無可載意釣不在魚此身真襏襫萬事一籧
篨無載不載沉死魚安足餌洛水是非波臨軒聊
洗耳
聽雨軒
無田妻啼飢有田稻蟠泥等為飢所驅貧富亦兩
齊雨中窗下眠窗外芭蕉語置書且安眠催租吏
如雨
擬東坡謫居三適
旦起嚥日
老人畏朝寒常恨為物役把搔未云巳簡書催我
出爾来先朝參晨𧺫喜見日王事有期程安能待
于息披衣向東方聊𣸪效亀吸漸漸支體柔谷谷
真氣入少焉肝腸暖陽和通百脉吾年六秩餘前
路那可必未来不吾預巳逝安容息及此未病間
聊冀一溉溢
午窗曝背
清晨了公事及午身得閑南榮有晴日曝背扵其
間稍稍陽光舒融融和氣還時携一冊書眼花紛
爛斑&KR0786;即枕書卧散盡腰脚頑清扵三杯餘甜勝
一味跧人間有此適不憂天公慳世人慕暖熱肉
屏醉雲鬟雖得一餉樂憂喜常相關痴兒亦咲我
市中有樵山
夜卧炕暖
京師苦寒歲桂玉不易求斗粟換束薪掉臂不肯
酬日糶五升米未有旦夕憂近山富黑瑿百金不
難謀地坑規玲瓏火穴通深幽長舒兩脚睡暖律
初廻鄒門前三尺雪鼻息方齁齁田家焼榾柮濕
烟泫泪流渾家身上衣炙背暁未休誰能獻此術
助汝當衾禂
倣聖俞月出斷岸口(二首)
末伏暑尚在雨點落未落夢覺起視夜缺月掛屋
角
又
殘星横斜河晨鷄號天風幽人窗中眠紗厨眀秋
空
長白山行
長白山雄天北極白衣仙人常出沒玉龍垂爪落
蒼崖四江飛下天紳白匹馬渡江龍飛天雲起矦
王化千百至今甲第多属籍時清毬馬争馳突錦
韉貂帽躐春風五陵豪氣何飄忽前年胡騎瞰中
原准擬長城如削鉄君家兄弟真連璧胸中十萬
森戈戟向淪論事天子前漢庭諸公動顔色心知
不易一囚命顧肯貪功事無益西南方面應時須
帝曰来前無汝易從来十益不𥙷損三輔蕭條半
荆棘瘦妻曳杷女扶犁惟恐官軍缺粮給嗚呼瘡
痍尚未𣸪且願休兵飬民力老夫謬忝春官伯白
首書生不經國佇公功成歸廟堂再獻中興二三
策
渡水僧(二首)
落日前溪渡鐘聲隔岸聞秋水深可&KR0881;挽衣踏行
雲行雲忽破碎波動生魚鱗化爲百千我何者爲
我身此身尚非我况𣸪影中人畫師畫具眼了此
起滅因三生祠山夢一笑語前塵
其二
一僧杭中流杖笠行相随波紋生足指照影光瀰
瀰一僧到彼岸前引如導師腰間兩不借身外一
伽黎一僧方欲涉結帶如有思前山鳥飛夕後山
雲𧺫時君看眉頦間中有摩詰詩
時雨
時雨美胥莘公也公以行臺移鎮平陽鄰
畏其威民懷其德焉
天降時雨山川出雲天相休運是生世臣維我世
臣乃國扵莘天子命之牧爾邦民北風喈喈雨雪
霏霏嗟我晉人而瘡而痍吹之呴之摩之拊之于
燠其寒于飽其饑既瘳既夷不嚬以嘻孰為豺虎
載柵載壘孰為蟊賊載芟載理無擾我鄕我鄕我
里無伐我桑我桑我梓遠夷&KR3817;矣我民休矣公在
在堂如春斯温激矢在壺折衝于樽民安于㕓兵
安扵屯公在在堂錦衣繡裳敝予改為斯民不忘
公在在堂繡裳錦衣我民之思無以公歸
皇武
皇武命平章公移鎮陜右也
皇奮厥武如雷如霆獷彼遠夷載震載驚帝命相
臣蘇我疲民維時莘公展也大成公自平陽移鎮
扵秦世皆謂公在處陽春公在在秦有年無兵世
皆謂公斯民德星維此二方不寧不令帥臣議征
發言盈庭公奏累上如山不傾世皆謂公漢之營
平既完三輔復保五城以迄扵今夏人請盟維將
盡能維公竭誠公拜稽首天子之眀我公歸矣我
民思矣詔公𣸪起周邦咸喜願公百年以佐天子
㒺俾樊侯于周專美
鄭子産廟
晉楚更覇争䧺尊勢如兩乕挟一豚玉帛事楚方
南轅晉師巳及國北門鄭有人焉國無小晉楚雖
大談笑了臨風三嘆酹酒罇注目蒼陂望高鳥
過湖城
暮行潼關道百里蒼山昏勢斷忽平野大河東南
奔我行属冬季風雪浩以繁玄雲結層隂狐貉不
得温豈不念白首出使萬里番惜彼守凍者㩀鞍
復何言
過閿鄕
秦關百二天下壮百萬䧺師未能傍凾關未了又
潼關潼關之敗何等閑九齡斥逐姚宋死邊將邀
功從此始今年西屠石堡城眀年又𧺫漁陽兵朝
廷欲藉邊將重不覺胡雏心暗動禄山前死未可
知雖有漁陽突騎將奚爲自古眀王重用武莫咲
書生陳腐語
含元殿
泰山從此来宫殿何巍巍含元遺址在下建十丈
旂當昔休眀日軒陛朝諸夷一旦人事改翻坐牧
羊兒譬如元氣衰百疾攻四肢陵夷更五代興亡
如奕棋塵埋梨園骨火焼花萼碑寝殿通樵徑宫
墻插酒旗至今眀月夜石馬空聞嘶蒼天不可問
渭水空自馳誰為後来者應與此心期
過乾陵
乾陵故梁山也舊有柏萬株亡矣有石蕃
王像来朝者六十四至今猶存下有章懷
太子墓
暁日上乾陵乾陵何巍巍前瞻對雙闕上有十丈
碑左右蕃夷像想見朝貢時一坏土未乾衮服易
禕衣好還雖天道剪伐盡本枝凄凉廬陵謫慷慨
黃臺辭頼有狄相國取曰洗咸池母后盗國鼎吕
氏非薄姬中睿乃其子天幸亦其宜驟山三日火
見咲牧羊兒如何陵上柏獨有神護持千秋百歲
後魂魄𣸪来兹故山草木頳應悔𣸪辟遲天回西
日照歲暮北風吹南登樂遊園默誦昭陵詩
發棗社
夜發棗社馹褰帷見眀月月照斷崖冰風吹隂磴
雪山重𣸪峻嶺十步九盤折两崖夹深澗線路僅
容轍縋車下百尺轣轆聲未絶坡陀倒平地稍喜
見雉堞隔城聞鐘鼓星斗何歷歷故人相勞苦杯
酒慰行役夜闌秉眀燭相對恍如失
過寧州
季冬落日黃霜雪原野白驅車上峻坂十步百夫
力我行未半嶺回視但木末白雲在高頂可望不
可及北風吹去翼孤烟帶遠客居人候征騎&KR0786;僕
望前馹蒼皇下陂陀張燈巳昏黑
遊華山
我從秦川来歷遍終南遊暮行華隂道清快眀雙
眸東風一夜横作悪塵埃咫尺迷岩幽山神戲人
亦薄相一杯未盡隂霾收但見兩崖巨壁插劍戟
流泉夹道鳴琳璆希夷石室綠蘿合金仙鶴駕空
悠悠石門忽斷一峰出婆娑石上為遲留上方可
望不可到崖傾路絶令人愁十盤九折羊角上青
柯平上得少休三峯壁立五千仞其下無址傍無
儔巨靈仙掌在霄漢銀河飛下青雲頭或云竒勝
在高頂脚力未易供冥搜蒼龍嶺瘦莓苔滑嵌空
䂖磴誰雕鎪每憐風自四山而下不見底惟聞松
聲萬壑寒颼飀捫参歷井到絶頂下視塵世區中
囚酒酣蒼茫瞰無際塊視五岳芥九州南望漢中
山碧玉簮亂抽况𣸪秦宫與漢闕飄然聚散風中
漚上有眀星玉女六洞天二十八宿環且周又有
千歲之玉蓮開花十丈藕如舟五鬛不休之長松
流膏入地盤蛟虬采根食實可羽化方瞳綠髮三
千秋時聞笙簫眀月夜芝軿羽盖来瀛洲乾坤不
老青山色日月萬古無停輈君且為我挽回六龍
轡我亦為君倒却黃河流終期汗漫遊八表乘風
更覓元丹丘
倣淵眀自廣
天地有常度日月有常數有生則有死如朝必有
暮来者不可却去者那容駐但喜故歲新新年行
𣸪故故交零落盡世豈能久住年衰性自忘所以
語多悮况𣸪眼半昏文字宜少戲前路那可知正
宜委運去幸近古稀年無𣸪更多慮
和淵眀飲酒(二十首)
翩翩萬里鶴日暮將何之昏鴉擇所安笑汝不知
時孔席不暇煖此理吾不疑尚愧淵眀翁濁酒時
一持
其二
少長慕富貴老大思丘山一為妻子累不肯踐斯
言誤落塵網中黾勉四十年吾衰有兒子門戶幸
可傳
其三
&KR0238;園去我久舉世少真情晉宋多名流惜哉亦虚
名浮虚忘軒冕踰檢稱逹生淵眀初亦仕不為寵
辱驚笑彼夸毗子空誤竟何成
其四
貧賤豈不苦仰慕冥鴻飛富貴豈不樂乃有黃犬
悲苦樂各異趣嗜好從所依我欲作九原獨與淵
眀歸掛冠不待年况此齒髮衰遥酹一杯酒毋令
寸心違
其五
琳宫雜鼁黾頗厭鼓吹喧既久少人事却愛幽居
偏南軒有竒趣雲峰可當山一雨溪水漲稍稍魚
鳥還我亦樂其樂可為静者言
其六
好醜無定在當時者為是彌子當寵時安知後来
毁卋道每如斯吾生幸不爾舉世尚五弦安事矜
綠綺
其七
少年喜草書臨池學伯英縦横挟造化如見萬物
情墨濡四溟窄筆落三山傾年来頗自咲惜哉以
技鳴白首竟無得俯仰愧此生
其八
秋菊有至性霜松無俗姿采采黃金花咲撫蒼烟
枝偶有杯中物成此一叚竒白雲南山来出岫𣸪
何為醉卧東籬下聊脱人間羈
其九
今曰好天色清晨雲雪開東風如故人適我平生
懷忽見南来燕孤雌與䧺乖暮歸主人堂梁間有
䨇栖巣傾覆其子又𥙷新巢泥翩翩随陽雁幽真
苦難諧江湖偶相失咫尺雲路迷哀哀霜雪際獨
向胡天逥
其十
&KR0743;鳥閉籠中舉翮觸四隅騏驥駕塩車跼蹙困中
途一朝遭識拔未免為人驅傍觀信美矣自愧良
有餘不如兩無累還我田園居
其十一
千載淵眀翁誰謂不知道閑賦責子詩調戲乃娱
老杜陵盖自况亦豈恨枯槁壷觴清濁共適意無
醜好歸来五柳宅守我不貪寳長嘯天地間獨立
萬物表
其十二
憶昔告歸老方属耆指時眼昏頭半白誓將從此
辭幾年不得謝因循到今兹耳聵左目盲决去吾
何疑君恩雖云重竊禄良自欺乘流且𣸪逝遇坎
將安之
其十三
昔我謝事時曾造老衲境謂言方閑去如醉不得
醒至要無多言退步心自領一朝桶底脱露出囊
中穎有如暗室中照耀頼燭炳
其十四
嚴風大澤枯霰雪寒威至此時陶彭澤相與父老
醉醉不必相扶顛倒無倫次處世貴無名不知斯
我貴斯人今巳矣三嘆有遺味
其十五
憶我滏水陽經營五畝宅脩竹幾十竿今為狐兔
迹相逄問鄕舊里巷不盈百艱難驚獨在鬢髮颯
巳白一醉齊彭殤無為空太息
其十六
幽居淡無事雅志了玄經眼花憎文字悠悠竟無
成中夜起不寐披衣守寒更梅竹散清影素月流
廣庭孤鶴閟逸响切切寒虫鳴撫卷長嘆息慷慨
惻中情
其十七
淵眀雖不仕愛此北窗風曲肱枕書卧樂亦在其
中時持一杯酒頼此齊窮通大咲杯中蛇晚矣悟
彫弓
其十八
漢儒傳注學未為無所得秦火少完書豈免烏焉
惑後儒𥙷罅漏聖道稍閉塞俗士喜持戈又一秦
相國且共歡一觴多言不如默
其十九
昔我平生友峨冠及偕仕居官不避事力學固為
已非無濟時策壟斷亦云恥行年未六十賫志沒
蒿里蹇予随朝班星霜幾四紀譬如遠行客日暮
尋所止飬志歸田廬晚節猶可恃
其二十
淵眀非嗜酒愛此醉中真謂言忘憂物中有太古
淳回首市朝中萬事牛毛新去年持使節悠悠過
西秦宫闕随飛烟衣冠化埃塵當時憑軾士慷慨
嗟徒勤所以山林客樂與魚鳥親西登太華頂曠
望長河津寄謝三峯雲聊欲濫吾巾誓將從此去
咲謝當途人
擬和韋蘇州
和西澗
雨荒竹逕草叢生樹隔前溪一犢鳴步尋幽澗疑
無路忽有人家略彴横
和烟際鐘
近壑歛暝色遠山猶夕暉聲從烟際𧺫𣸪向烟中
微随風散林野渡頭人未歸
和西塞山(龍門)
䨇闕聳岹嶢神斧忽中斷一水從中来千龕道傍
滿
和山耕叟
步逐麋鹿迹詎知朝市情負薪南澗曲荆棘雨中
行呼兒問牛飽又向山田畊
和上方僧
石潤雲生衲崖傾月照禅曬衣横竹錫洗鉢落岩
泉但見山花發幽居不記年
擬詠夜
眀從暗中去暗從眀中来流光不待暁闇盡玉爐
灰
擬詠聲
萬籟静中𧺫猶是生滅因隐几以眼聽非根亦非
塵
和寄全椒道士
潘清容自鄠移樓觀與中條喬象之同居
新移白閣峰遠訪中條客結茅授經臺共坐雲間
石松龕讀易朝月窗談道夕從此別終身區中了
無迹
和遊溪
清溪霧氣散水涵天影空白雲翻着底移舟眀鏡
中鳥近前灘白花移別岸紅遥知夜来雨山色翠
如䓗
和秋齋獨宿
冷暈侵殘燭雨聲在深竹驚鳥時一鳴寒枝不成
宿
和聽嘉陵江水聲代深師荅
驚湍瀉石崖百步無人跡愛此喧中静聊布安禅
席水無激䂖意云何轉雷聲仁者自生聽逹士了
不驚心空境自寂淡然兩無情
和演師西齋
不見竹間僧但聞花外磬敲檻出魚遊巢&KR0585;知鳥
性雲蒸坐禅石露濕行道逕夜寂一燈殘山月来
破暝
和遊開元精舍
松軒風掃静終日閉門居犬卧青苔地鳥啣紅柿
初瓶殘夜禅起經潤雨翻餘自是少人迹非關往
来疎
和荅中山道士
行轉青溪又別峰馬蹄終日認樵蹤翠微深處無
人住寺在深山何處鐘
和西樓
十去龍沙雁年年久不歸烟塵猶未息莫近塞雲
飛
和瑯琊(萬夀寺)
兹寺廢巳久經搆昔未遑一朝煥金碧煌煌耀東
崗文母開大施天厨来衆香縈回轉佛閣窈窕閟
禅房平地俯歸鳥高齋在上方宿雲不歸山野水
自成塘道人如水鏡見者心清凉理勝是非遣慮
淡形蹟忘歸鞍惜清境佇立暮天蒼
擬漠漠来帆重冥冥去鳥遲
薄暮瀟瀟雨何人獨倚欄濛濛山氣重淡淡水紋
寒草際光獨泫松梢滴未乾燈前未歸客無夢到
長安
擬何時風雨夜𣸪此對床眠
幽居少人事有客来不速爐内火正紅尊中酒新
綠高齋始聞雁隔窗時動竹何當風雪夜抱被還
同宿
擬綠隂生晝寂孤花表春餘
了無車馬迹終日掩禅關不下溪頭路坐看&KR0585;際
山好鳥破午寂幽花淡春閒簮組方為累来遊不
知還
擬兵衛森畫戟燕寝凝清香
冠帶事朝謁清坐弹鳴琴以彼塵外趣遠我遺世
心岸幘送歸鳥隠几見遥岑聊同静者樂豈必居
山林
送麻徵君知幾
丹山五色鳳一舉眇天隅文采瑞聖世不為竹與
梧渥洼汗血種逸氣凌九區可見不可攀白璧誰
敢沽夫君號神童七歲能草書二十上詞賦下筆
凌𬗋虛三十富經學兩魁天下儒娥眉衆女嫉反
畏知名譽一朝相捨去願以道自娱閑觀飬性書
洞究先天圖姓字聞天朝相公借吹噓(左丞薦)從
容拜恩命移疾還里閭諸公惜其去乞留侍玉除
掉頭不肯住一飯吾豈無君看澤中雉飲啄良自
如一旦畜樊中意氣慘不舒又如田間牛騰擲適
有餘被之以文繡顧影反踟蹰君恩豈不重力疾
湏人扶旁觀信美矣違已非病歟不如本無累還
我田園居喜君節獨高知君功名疎可以激頽俗
可以勵貪夫異時高士傳名與西山俱
飲馬長城窟行
飲馬長城窟泉腥馬不食長城城下多亂泉多年
冷浸征人骨单于吹落關山月茫茫原上沙如雪
十去征夫九不回一望沙場心斷絶胡人以殺戮
為耕作黃河不盡生人血木波部落半蕭條羌婦
翻為胡地妾聖王震怒下天兵天弧夜射旄頭滅
九州𣸪禹跡萬里還耕桑但願猛士守四方更築
長城萬里長
猛虎行
猛虎在深山一怒風林披朝食千牛羊暮食千㷱
羆虎暴尚可制人還寝其皮旄頭飛精光落地為
積屍焚山赭草木血征成汚池萬靈泣上訴生民
將何為帝怒勅六丁雷電下取之埋魂九泉底壓
以泰山坻然後天下人頗得伸其眉寄言顛越者
毋得育種遺
倣老杜無家
弟妹他鄕隔無家問死生兵戈塵共暗江漢月偏
清落日黃牛峡秋風白帝城中原消息斷何處是
秦京
倣劉長卿出塞(二首)
上山搖白旗下馬駐旌麾虜騎數重合漢人三日
圍天寒短兵接日暮戰聲微萬里天山北招魂葬
不歸
又
初從召募軍麾下點行頻衣上兩行泪燈前萬里
身鼓聲青海振戰骨黑山塵落日邊風𧺫蕭蕭愁
殺人
楊妃墓
灼灼陌上花青青路傍草人心任榮悴過眼無醜
好馬嵬三尺墳西出劍門道如何傾國顔傷心不
同老
李夫人
夫人臨訣時掩面羞人主空餘返魂香默默不得
語千秋百歲後粉黛化為土一笑不成妍春風花
自舞
㢟安滋戒師余初主安塞堡簿時相識也今
戊子歲春被命作醮平凉偶得相會以四
十三年之舊故集句以贈之
五城何迢迢(杜)關河茫茫隔波浪(許表民)與君别
来今幾時(盧仝)翰林白髮三千丈(王琪)形容變盡
語音存(東坡)閑思往事是前身(樂天)四十三年如
電抹(東坡)欲談前事恐無人(子由)龐眉皓首無住
著(杜)臂上念珠如皎日(唐僧)架上楞嚴巳不看(東)
(坡)更看脚根𠫭一節(山谷)人生何處不相逄(丁寇)
猶恐相逢是夢中(晏叔原)仝是行人更分首(山谷)
眀朝車馬各西東(歐陽)
閑閑老人滏水文集卷第五
