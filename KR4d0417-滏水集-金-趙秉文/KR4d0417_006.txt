閑閑老人滏水文集卷第六
律詩
塞上(四首)
窮邊四十里野戶兩三家山腹過雲影波光戰日
華汲泉尋澗曲樵路入雲斜随分坡田罷還簮野
草花
其二
因尋射鵰壘偶到殺狐川鹵地牛羊瘦邊沙草木
羶廢城餘井臼古戍斷烽烟自說無征戰經今六
十年
其三
薄宦邊城裡經年無客過一川平地少四面亂山
多野色連秋塞邊聲入暮河舊貂寒更薄飄寄欲
如何
其四
樹靄連山郭林烟接塞垣斷崖懸屋勢漲水沒沙
痕𤇺火雲間戍牛羊嶺外村太平閑檄手文字付
清罇
寒夜
歲晏寒無那夜深清欲飢竹風驚夢斷雪意聽窗
知稍稍鵲翻樹蕭蕭人語籬虛眀滿吾室何許月
来時
三山渡口
春水三山渡斜陽八字堤河淤樹身短沙截草痕
齊地納黃流大天啣浚澤低故人不見我愁思使
人迷
西陵
靄靄西陵樹蕭條歌吹聲客愁連斷雁地古更荒
城山色嬌新雨河流怒不平浮雲臺上𧺫不盡古
今情
栢人光武廟
真人開有漢帝業肇蕪蒌洒落君臣契艱危廟社
圖山川扶鄗邑日月拱東都社稷千秋里風雲四
逹衢北風吹雨雪西日照桑榆舊物餘翁仲荒祠
老祝巫功臣遺像在時有鼠啣鬚
正覺院
西日轉廊腰疎鐘送寂寥壊墻緣苦竹欹屋上凌
霄白髮知僧臘青燈更客宵葉聲風外盡窗雨續
蕭䔥
開元寺
歲久開元寺槐花落石龍僧瓶深碧甃蝸壁篆金
容窗影年年塔禽棲夜夜鐘平生睡秋雨竹閣味
偏濃
散策
觧鞍成小憩散策遂幽欣偶拂水邊石坐看嵓上
雲桑麻深畏景水竹淡斜曛興寄方自得清凉誰
與分
陸渾
言從陸渾去不遇𬗋芝還鳥飛不盡處夕陽千萬
山雲𧺫動兼静水流忙更閑坐待石上月滅沒烟
嵐間
梁園中秋
今夜梁園月相逄照一樽他時千里共此會幾人
存老我追随盡怜渠咲語温不眠瞻玉兔終夕露
荷翻
梅和尚節使挽詞(二首)
鏖戰群奔外申威一呼間功名歸死事義勇鄙生
還矢向胡天盡弓猶漢月彎君王思戰苦𧺫塜像
天山
又
走卒知處將兒童說義州甘心輕白羽苦戰脫兜
牟援絶揮戈地創餘振臂秋英魂知不冺結草抗
邦仇
温妃挽詞(二首)
白日森容衛青春忽夜臺鼎湖龍已去禖舘燕空
廽仙駕随天遠粧奩惻聖哀祗應彤史上遺不
塵埃
又
容衛三春肅如何一旦殊妃星淪𬗋極帝子沒蒼
梧卜地陪長樂升天後鼎湖皇情何以慰彤管載
嬪虞
和西溪思歸
好在西溪隐人今白玉堂興来看畫本夢去拂西
墻舊竹多年合新松幾許長從渠黃石老獨占白
雲鄕
獄中
處順初無累安時故不憂敢遑身後慮甘向死前
休有姊如工部無兒似鄧攸悠悠天地意還許望
松楸
徙倚
徙倚秋原上長吟動所思草荒天馬瘦日落野鷹
饑多病親朋改中年齒髮衰功名付公等才力况
眀時
寒食遥奠西山寺(二首)
榆中草色蕪春水稍漸車野祭一盂飯鄕愁千里
餘年年寒食客日日故園疎莫訝交親絶稽康懶
寄書
又
秊来百事廢漸與世情疎案上一杯酒床頭幾册
書春風疑混沌水月似空虛頃刻翻晴晦吾心淡
久如
赴寧化宿王道
山屋如鷄柵才容卸馬鞍風吹四山雪月照一川
寒不敢侵星𧺫惟愁上嶺難中宵問前路客枕若
為安
觀音院
棟宇懸崖上風烟勝槩中寒通汾渚月清帶雪山
風茗水垂瓶得棋燈鑿牖通仍聞馬頭寺别業亂
山叢
北垞
驅馬北垞上山光淡𣸪深夕嵐無遠近返照有晴
隂泉落莓苔石風光松櫟林悠然成獨酌啼鳥是
知音
蘆芽山
荷葉平初盡蘆芽勢漸分朝来知宿雨谷底見歸
雲日上松猶滴風来草自薰臨溪歸路險萬篾下
河汾
荷葉平
平生慣山水見之如等閑朅来驚老眼何處無名
山崷崒千峯外蒼茫一雨間山神應觧事爲我洗
孱顔
管州道中
亀手酸風裏寒多酒不勝馬蹄荒店雪人迹斷橋
冰瘦骨成山字霜髥作戟稜綠&KR1440;三丈月政爾夢
騰騰
代郡張氏瑞栢堂
欝欝何年植盤盤兀老蒼文章深籕篆忠義抱風
霜子舍占烏鵲孫枝託鳳皇主人廊廟具會見拂
雲長
謁北嶽
四大神儀一群山大茂尊奠方荒冀宅視禮配天
孫西送虞淵暮東瞻碣石暾寶符臨代郡巨鎮扼
并門控趙襟形壮包燕氣象渾九河探禹跡萬里
呌虞魂在昔登封始前驅羽衛繁千官駢部曲萬
騎隘山樊卜地恒陽曲移祠泰始元(晉移祠曲陽)
荒碑刓歲月飛石&KR1503;乾坤帝秩加黃屋宫居象𬗋
垣雲楣朽芝瑞雨砌裂槐根天業恢弘大山靈翊
衛屯巫閭歸帝制長白發金源九廟龍盤接三邦
地勢吞雲烟浮近甸日月繞中原欵謁天香重封
題御署存銀鏐諸産冨雷雨萬靈奔神聽羞回德
天聰納正言負時身九死去國泪䨇痕日近趋天
闕生還託聖恩許身徒稷契無術𥙷羲軒帝籙長
桑洞仙岩張果村卜居如可近重整此山轅
過黃崖(二首)
患難驚身在龍鍾感歲新山川愁倦鳥歲月老行
人落日黃崖古東風白霫春傷心潢水北無乃久
風塵
又
落日逄人恐深秋動旅懷乳鷹家碧嶂飢虎吼黃
崕此道將何適吾生尚未諧傷心墟落裏犬䑛有
殘骸
桃花島回寄王伯宜
冰破村槗擁春寒旅雁低遠山封霧小高浪與雲
齊島寺眀松雪潮船濺藕泥詩情吟不盡寄語畫
中題
咸平道中
道壊緣岡遠村流自作塘夕陽開野色秋水納山
光雨住林逾黑鳥天更蒼冥搜無好句淡墨寫
微茫
慶雲道中
對岸青山隔孤城碧浪開綠蕪天際合白鳥日邊
回渡口呼舟急沙頭立馬催夕烟生極浦欲上客
衣来
中秋金河感懷
金河今夜月遼水一尊同雁影不復北馬蹄猶向
東山川新戰血宇宙舊飄蓬擾擾余生事愁来醉
眼中
登巢雲樓
烽火三年戍沙沱幾戰場自予甘薄宦與子各殊
方寒木銷春色高樓傾夕陽如聞洗兵馬失喜問
臨潢
和陽子元(二首)
紅葉如人老黃花與世疎物華行晼晚天宇迥澄
虛山作幈風畫雁成人字書相逢一杯酒秋興各
何如
又
小雨班班落庭槐槭槭疎秋涵山骨冷天入水痕
虛多病難忘酒窮愁強著書深慚靈感老時復問
何如
松下獨酌
行人隐微逕古寺帶平崗山勢依城斷河流入野
長樹欹枝壊道草卧壓頽墻獨酌無人共松風薦
一觴
松山道中
松漠三百里飄然一日中山長雲不斷地迥雪無
窮遠嶺貪殘照深林貯晚風烟村一廻首獨鶴下
晴空
叠翠嵓(三首)
枯枿似黔突斷崖如削瓜林深自風雨地古更煙
霞脚力行將盡雲山殊未涯試窮千里目直北際
龍沙
其二
飛身清曠外着眼有無間崕斷疑無地雲開更有
山鳥随天影沒人自日邊還歸夢扶清境詩情不
得閑
其三
帳殿臨青嶂蒼崖襞翠烟孤根盤厚地秀色入蒼
天井有四時雪岩垂萬古泉皇情非暇豫問路到
山川
陪李舜咨登憫忠寺閣
日月纏䨇栱風烟納寸眸雲山浮近甸宇宙有高
樓鳥外餘殘照天邊更去舟登臨有如此况接李
膺遊
宿崔家庄
野次寒山外人家霽雨中飢鷹蹲落照危葉顫西
風墻缺青山𥙷槁欹白水通豐年聞好語倚杖問
衰翁
過滹水
夕陽山豁處平照大河流漠漠雲間樹悠悠天際
舟黃塵随匹馬白水自䨇鷗會得閑中趣浮生半
白頭
通許道中(南征)
曉逐三軍發清寒苦不禁征驂過野店寒月出疎
林宿火留行客霜枝滑凍禽㩀鞍覓閑句愁些不
成吟
廬州城下
月暈曉圍城風高夜斫營角聲寒水動弓勢斷鴻
驚利鏃穿吳甲長戈斷椘纓廽看戰處慘淡暮
寒生
章宗挽詞
鳳紀三千歲龍飛二十年竟辭徽號冊空頌柏梁
篇授聖金縢起遺言玉几宣建平何苦䜟雨泣戴
仁天
暮春
自嗟中歲在不與暮春宜非𣸪歡娱地其如老大
時百年歸覧鏡萬事入支頥此意無人會陶情一
賦詩
汝甕酒尊
祕色創尊形中泓貯醁&KR0812;縮肩潜蝘蜓蟠腹漲青
寧巧琢晴嵐古圓瑳碧玉瑩銀杯猶羽化風雨慎
緘扃
湧雲樓雨
滿地江湖夢連隂晦朔秋雨中山似醉風外浪如
愁眼病憎黃卷心安任白頭眀年一官滿誰𣸪話
登樓
窮愁(二首)
乍喜三&KR0996;伏還驚一葉凉窮愁天色少睡思雨聲
長掩卷悲興替懷人問在亡平生庾開府詩興未
能忘
又
何處新秋好飄蕭意欲仙乍凉新雨後欲曙未眀
前莎影蛩吟地松梢鶴唳天物情無好醜適意各
天然
和潘師韻
暌離三十里重此叩玄微日月䨇蓬鬢乹坤一布
衣月眀渦水宿秋老華峰歸不得陪仙馭浮生有
是非
和政老九日韵
數曰閑齋卧體中殊不佳那知是重九但喜見黃
花矯首懷天末携壷傍水涯琳宫題壁處醉墨字
欹斜
贈茅先生
二室神仙宅三茅道士家野人遺竹箒(劉仙編竹)
(箒以給公朝夕)弟子掃松花有道能擒虎無心任
踐蛇天平有陳迹吾欲老烟霞(去歲兵至公菴公)
(了無懼色兵亦不敢害)
大雪(二首)
大雪無朝暮衰年見未曾園林春浩蕩川岳氣憑
陵雲慘天應漏陽微井欲冰欲尋安道舍何處一
龕燈
又
大雪欲平&KR0585;黃昏氣轉嚴天邊迷草樹雲外失烏
蟾天意平高下人情有愛嫌飽餐酬桂玉樓上醉
厭厭
雪霽
黃雲霽雪威寒日淡暉暉雨砌晴先滴風&KR0585;落更
飛侵凌池面瘦擁腫樹身肥長憶廬陵老憂時詠
鉄衣
十月菊得深字
地偏開較晚風勁可能禁雨漬金英淺寒添𬗋暈
深抱叢無晚蝶窺蘂有貞禽留待飄零後梅花約
重尋
白雁
波净影逾白霜清鳴更哀乾坤䨇鬢老風雪一聲
来林迥隐猶見天長去復廻物情嫌太潔莫使羽
毛摧
雪
朔雲連鄭圃飛雪滿梁園猛勢池心滅清聲竹外
繁飢鴉寒啄樹敗屨踵臨門何以娱佳客開軒對
一尊
野菊
離離嵓下菊無主混蓬茅路斷秋光隔山眀水影
交荒叢鳴蟋蟀寒葉掛蠨蛸擬訪陶廬飲柴扉何
處敲
岳觀
步&KR1231;方壇上行吟避草芽簾聲風拂燕池影柳蹲
鴉天入濛濛雨春歸淡淡花遊春心未老墙外渡
香車
秋雨
天邊認遥電雲際尚殘陽雨脚夜深白濤頭晚霽
黃沙邊眀雁影林下見山光擬盡登高興秋懷祗
自傷
手搯樺皮弹琴圖
何人聊幻巧䄂裏出毫端道眼無二見心齊廢六
官煩君無耳聽寓我非指弹攦却伯牙手秋風萬
籟寒
早出新安
夜宿新安馹平眀雪塞磎馬頭迷舊路虎跡印新
蹄冰凍寒流狭天啣遠路低人稀山店遠茅屋只
聞鷄
眀惠皇后挽歌詞(四十首)
皇眀齊月象厚德配坤元惻怛憂民意勤勞毓聖
恩國風悲卷耳星緯暗軒轅喪妣人心痛哀號望
寝園
其二
威儀文物備祖載出菆塗薄葬追三代嚴禋致九
虞仁恩遺鳳詔功德載龜趺左右重興業詩書讃
永圖
其三
太極齊元始三光並照臨勤勞憂國念惻怛愛民
心玄鳥歌殷母思齊詠太任兩朝難&KR1275;美萬古播
徽音
其四
階蓂凋葉盡宫漏滴聲殘玉几俄遺訓龍樓罷問
安雲容愁慘戚風色慟悲酸萬古餘功德煌煌玉
册寒
其五
疇昔占䖝夢今来嘆鳳飛漢宫遺内則文母謝芳
徽永卧重泉夜空餘大練衣魏郊寧久駐會有德
陵歸
其六
阿母瑶池去應歸海上峯寶奩空有象練幄静無
蹤孝享嚴三廟輿儀備九龍獻陵今密邇揮泪洒
楸松
其七
聖德高千古慈闈十萬春地維傷絶紀月彩忽韜
輪應物歸先識憂民感至仁神儀雖巳閟遺範不
埃塵
其八
膺符稱太母衍慶廣金源衣練蠲重彩躬蚕屈至
尊賜冰防病暍恤獄恐民冤孝意遵遺訓詞臣嘆
永言
其九
葛覃歌節用卷耳頌求賢遽厭人間世還爲物外
仙會觀羞泉露無𣸪夢捫天玉座虛長樂依然夜
月懸
其十
謙抑傳家法寬仁沃帝聡禮崇光教塔時奉孝嚴
宫皂&KR0674;恩皆及嬪妃愛悉同繞階花泣露應是怨
西風
其十一
慶源鍾馬鄧何止活千人隂化行中壷私權抑外
親鳳輿歸厚夜蚕舘閑長春蕭寺諸嬪御能忘賜
饍頻
其十二
方享東朝奉俄成甲子還玉梳音窅窅彤管事班
班陵寝音容閟蓬莱日月閑丁憂遺詔在恩澤滿
人間
其十三
式属多難際方承長樂歡霜飛金殿冷月沒桂宫
寒雨泣愁雲慘風悲薤露殘南山為樂石遺美豈
能刊
其十四
一紀坤儀正千齡母範彰徽音齊太姒厚德配娥
皇衣練昭純儉因山戒厚蔵傷心彤史上千古播
遺芳
其十五
&KR1670;氏傳仙裔燕山啟夢符化人先正已祈福為民
敷疾殆申遺命憂深示永圖傷心虞帝事烟雨暗
蒼梧
其十六
奔走来群辟哀摧慟百靈妖氛湮璧月霄漢殞軒
星玉几遺周訓粧奩泣漢&KR1161;近畿遵薄葬神意想
来寧
其十七
身尊恒率禮名正更持謙椒掖坤儀正天&KR1161;母訓
嚴鴻名登玉簡遺像入霜縑異日朝陵處應湏啟
鏡奩
其十八
寬和能待物凝密勸行仁道德持三寶恩私逮四
民兩朝隆漢禮十亂冠周臣一旦仙遊去空餘四
海春
其十九
心知為善樂敬傅又尊師國化濯衣儉民歌賜藥
慈誦經虛玉案奉佛冷金彛遺旨無窮恨風吹徧
九疑
其二十
六綍辭秋殿玄堂啟夜扉一朝蔵夀器千載閟容
衣懸象軒星掩哀歌薤露稀松楸交隧道會有五
雲飛
其二十一
保阿成訓在閫閾令儀昭儉德高千古仁聲溢兩
朝事随流水逝愁逐冷雲飄仙馭知何適憑誰問
沉寥
其二十二
隂化嫓乾造熙朝賴母臨功勲新女史德澤浃人
心偃月丰容閟軒星瑞彩沉笳聲哀不盡陵柏自
森森
其二十三
元勲施社稷茂德庇人民色飬嗟中阻靈遊忽上
賓侍臣歌薤露神物護龍輴祔廟推尊謚千齡寶
册新
其二十四
太姒敦周化塗山啟夏家尊名天比峻淑德日增
華孝享心何切仙遊望愈賖空餘遺令在攀慕極
幽遐
其二十五
天禍纏興慶幽堂掩后幃徽音知有嗣孝飬痛長
違夜月空椒屋秋風冷玉衣遥瞻陵寝上慘淡暮
雲飛
其二十六
風急搖寒樹虹蜚薄太隂雲随仙馭遠塵入綺簾
深索莫長秋外蕭條湘水潯聖情時悵望流泪滿
宸襟
其二十七
吉夢捫天後眀禋配地時嬪虞彰淑慎生武極恩
慈無𣸪金輿返空瞻畫翣馳蕭蕭松柏路長夜閟
神儀
其二十八
玉音昭懿行彤管列閎休今日歸陵寝何年返玉
樓聖心方盡孝鸞馭竟難留陵樹西風裏千秋萬
古愁
其二十九
群生資茂育至德果難名&KR1088;几言猶在因山事巳
成西風飜畫翣落日送銘旌羽衛歸来晚蕭蕭萬
馬鳴
其三十
音容歸夀器管御玉衣閑聖孝空如慕慈顔痛莫
攀雲愁縈汴水霧慘鎖夷山悵望白楊路翟車竟
不還
其三十一
孫謀貽嗣聖内教輔先朝孝敬全終始勤勞継夙
宵民灾憂水沴邊患慮天驕大漸惟幾際猶思儉
德昭
其三十二
一紀成功著乘鸞上九天物生思德載聖慮想恩
憐儉素言猶在寬慈事有傳禁闈斜日晚空裊寶
爐烟
其三十三
飄颻成遠駕寂静掩玄堂蕩蕩神功著巍巍聖業
彰周任揚溢美漢鄧藹餘芳末命丁寧意憂民不
暫忘
其三十四
褒讃存公議無慚六后名粧奩空有迹佩玉寂無
聲登享升清廟哀號動聖情神靈隂有力保祐再
升平
其三十五
蘋藻親三奠禕䄖偹六衣坤元方載物軒宿遽淪
暉廟貌嚴新祔神遊邈不歸白雲無處所長傍德
陵飛
其三十六
馮相方觀祲巫陽忽告灾千秋臨寶殿一夕閟泉
臺纚紼悲長往靈輴挽不回昊天思罔極長使聖
情哀
其三十七
仙源周太子華裔漢徵君生聖休祥著憂民儉德
勤姜嫄欣懿範光烈恧鴻勲輔就中興業飄然返
白雲
其三十八
蜃輅陳彛憲龜人獻吉占郊衢笳鼓咽羽衛甲兵
嚴雲氣迎鸞馭秋塵翳寶奩祝官揚至德簡册發
幽潜
其三十九
月殿封鸞鑑風幃卧佩環百神来肅衛萬騎盡虛
還雨泣銘旌濕風凄繐幄閑仙遊無覓處追慕慘
宸顔
其四十
月暈驚虧薄川流駭沸騰憂勤終爽豫報施似無
憑長夜扃銀海愁雲慘玉䋲聖心哀念切素幄每
晨興
河上
築堰分泉脉開溝斷荻芽風期占月暈水信䜟桃
花早愛瀕河麥晴憐喚雨鳩春随桃菜侣月趁捕
魚舟
雪中登真定閣
風丹下如意寺樓高處吟城中十萬戶一雪太平
心
連雪潮退
夕陽眀島寺海氣入邊城潮落青魚出泥深白鳥
行
郎山雜詠
天城
造化摶清氣秀出天城山青松伴僧老白雲如我
閑
馬耳峰
房駟落人間入石露䨇碧月眀聞夜嘶驚落山頭
石
仙人峯
世界幾微塵古今一昏暁笑謝區中緣獨立萬物
表
摩雲峰
青山本無情白雲自来往身在浮雲中仰看浮雲
上
獨冠峯
大堝難為兄小堝難為弟百里見主峰衆山皆迤
邐
五芝峰
白雲如幽人出山本無期朝来抱幽石五峯成六
芝
欝秀峯
道人西澗去衣上南山雨心知石堂煙晴峯正堪
數
泓雲泉
藹藹春雲滋岩溜滴泉乳獨留一泓碧去作人間
雨
上龍門
南北兩石門上下一靈鷲仰看蓮峰立忽見天門
透
下龍門
亂峰排鳥道一水會龍門禹力不到處猶如滄海
尊
奉命奏告山陵(四首)
祇命欵園陵俶装事行役黃葉宿幾程青山館三
日
其二
西山積翠氣空外摩青天飛笻不到處獨鳥冲寒
烟
其三
山前紅樹合山頂白雲封山中有蘭若日暮聞疎
鐘
其四
山月出未高林深鳥猶夢霜落人未知寒添覺聲
重
遊崆峒四絶
青龍峒
青龍不可見雲自洞中出為雨濟人間歸時杳無
跡
仙人橋
絶澗初無路通仙忽有橋偶携青竹杖平步到雲
霄
翠屏山
山作屏風樣其如空翠何不遮秋塞盡空障夕陽
多
參雲亭
鳥語山更静松風聲自寒不嫌雲氣濕来此凭闌
干
閑閑老人㵚水文集卷第六
