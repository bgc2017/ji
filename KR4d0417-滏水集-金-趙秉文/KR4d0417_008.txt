閑閑老人滏水文集卷第八
絶句
春遊四首
其一
草荒一逕抱村斜日暮初歸拜掃車猶有饑鴉来
攫肉覘人飛下杜梨花
其二
無數飛花送小舟蜻蜓欵立釣絲頭一溪春水關
何事皱作風前萬叠愁
其三
樹蔵修竹竹蔵門門外清流幾股分行過小槗人
不見背隂花氣隔牆聞
其四
烟外絲絲風柳斜春光也自到天涯太平有象村
村酒寒食無家處處花
題扇頭
文書勾引黑甜鄕&KR0786;枕抛書午夢長夢裏碁聲驚
雨雹覺来窗隙有斜陽
平湖戲鴨圖
平湖飛下蹙䨇紋翻動江南水底雲盡日自来還
自去塵埃滿眼不如君
暮歸
貪看孤鳥入重雲不覺青林雨氣昏行過斷槗沙
路黑忽從電影得前村
正覺院
齋時一鉢僧上堂履聲如水度秋窗秌陽滿地槐
隂薄幽鳥飛来施食幢
登嵩頂
危躡嵩山頂上来五髯龍對八仙臺不知眼界闊
多少直盡黃河一曲廽
少林
只麽西来坐面牆更無一法付神光少林自有吹
毛物三十六峯如劍鋩
䂖樓
月約風期屢往還水聲山色䂖樓間大家也入香
山去那得心知白傅閑
嵩山道中(二首)
為愛青山懶着鞭吟詩時作鶴頭偏驀然得句驚
飛鳥樸簌岩花堕馬前
又
屋頭山色静無埃竹裏柴門水際開驚怪籬中犬
迎吠有人知自碧嵩来
題南城樓
樓上遥看郊外村不湏騎馬坐平分人家應在青
山外時有歸牛下白雲
香岩寺壁
一夕秋風變素商蕭蕭雲物換新凉片雲不作前
溪雨飛過高城有底忙
題扇頭
魏三句裏數聲櫓秦七詞中萬點鴉好在團團眀
月底一彎流水幾人家
三學院對月
何年覲佛月天子各以寶花樓閣俱為問上方銀
卋界不知有此夜寒無
清居寺五杉亭觀子野㽜題
五杉亭下只三株曾是詩人歎息餘君去我来杉
尚在斷腸君沒見君詩
回春谷
冰崕雪柱道人家谷傍回春事巳夸却恐陽和在
泉底未春先發忍冬花
祕魔岩
鐡鎻關蔵五百龍文殊遊戲作神通山僧要辨金
剛眼莫謂魚蝦在此中
登萬聖閣
中州之山臺山高遍尋五頂無乃勞老去看山無
脚力直憑一閣了秋毫
馬尾
天外亂山圍曠野水邊孤塔背層城馬頭才指桑
乾路愁見行人問去程
趙槁
天垂曠野初疑合地轉深嵓忽似窮偶向高崕聞
笑語寒㫪一帶夕陽中
鷄鳴山
烟蒸山腹晴猶濕河帶冰澌暖漸流獨上鷄鳴看
出日五雲多處是皇州
盧溝
河分槗柱如瓜蔓路入都門似犬牙落日盧溝溝
上柳送人幾度出京華
漁陽道中
盤山曾借上方眠落月蒼蒼響石泉夜半峯頭聽
鳴鹿半崖松子落階前
逹北京
小車日日碾征塵卧即看書坐欠伸露宿風餐二
千里青山無處不随人
龍山怪松
自笑書生骨相窮倒騎驢看兩山峯天東稍喜無
碑讀踏雪還来看怪松
東京見梅
二月天東凍未蘇梅花市骨也清癯一枝萼綠来
千里爲問東君𬋩得無
遼東
幾家籬落枕江邊樹外秋眀水底天日暮沙禽忽
驚𧺫一痕冲破浪花圓
北都雪望
千山雪盡出樵車一逕雲移去似蛇小屋平頭墟
落裏炊烟𧺫處是人家
北都小雪
邊城小雪試年華烟冷貔貅十萬家探使不来人
半醉將軍氊帳卓平沙
襲香亭(二首)
小槗虹影截波光面面荷花鏡裡粧風月要知無
盡藏一亭分作两亭香
又
黃堂公退吏人稀露下西溪鶴未知一榻清香無
着處曉風殘月獨来時
錦波亭
柳影移書步晚凉清溪放閘水泱泱胸中經緯天
機錦閑却小亭風露香
雨晴(二首)
東風時送瓦溝聲欹枕幽窗夢自驚睡𧺫不知雲
巳散夕陽偏向柳梢眀
又
一抺平林媚夕暉山煙漠漠燕飛飛倚欄遥認天
邊電何處行人帶雨歸
靈感寺(二首)
斜廊深院斷人行雪聚松中立鳥清僧臘數殘門
乍啟驚飛誶語獨含情
又
青青隐隐入烟微一日看山坐水涯何事晚来風
截斷偶看白鳥過林時
鷄鳴下槗
兩山相對翠幈開下水中流礙石廻槗北槗南路
分處紅塵一騎日邊来
和舜元雜詩(二首)
瘦馬龍鍾兩鬢華敲門避雨野人家雨催葉落猶
懸路十里晚風吹斷霞
又
三五殘星闕角東淡黃楊柳月眀中貪看稚子收
殘葉駐馬天街滿䄂風
聖安小集
松軒却扇風仍好苔逕無花雨亦香門外市聲鏖
午枕老僧元不下禅床
和子約立春
唐虞禮樂歲元新齊魯中書有大臣泰和三年調
玉燭衣冠萬國拜王春
二青圖
大青天驥之雲仍小青八尺猶龍騰三十年来無
汗馬不將遺像鑄興陵
古北口
幾家墟落兵戈外數畆荒田谷澗中日暮圍場来
野鹿令人長憶筆頭公
撫州(二首)
蕭寺金風動刹竿西城北斗挂闌干一䖝不响夜
更静片月未高山巳寒
又
燕賜城邊春草生野狐嶺外斷人行沙平草遠望
不盡日暮惟有牛羊聲
北苑寓直
柳外宫牆粉一圍飛塵障面&KR0786;斜暉瀟瀟幾點蓮
塘雨曾上詩人下直衣
寓望
蒲根閣閣亂蛙鳴點水楊花半白青隔岸風来聞
鼓吹柳隂深處有園亭
戴花
病来杯酒懶重持強為花殘折一枝人老易悲花
易落東風休近鬢邊吹
玉堂(二首)
玉堂看到午隂移日薄春閑下直遲悮喜交番旗
脚轉隔牆送過小桃枝
又
玉堂隂合冷&KR1440;紗雨過銀泥引篆蝸萱草茙葵俱
不見蜂聲滿院採槐花
西溪
山垠西北塵沙少水際東南風月寬盡曰朱門人
不到鳬鷖引子傍闌干
夏直
玉堂睡𧺫苦思茶别院銅輪碾露芽紅曰轉階簾
影薄一䨇蝴蝶上葵花
過邯郸
十五年来黍一炊叢臺重覓舊題詩而今馬上行
人老不似當初過趙時
臨洺
聡山洺水送還迎卋事浮雲幾變更白髮重来相
識盡逄人欲問小時名
真際柏
趙州東院庭前柏二百年来屈鐡柯莫怪兩株纏
欲死後来禅客葛籐多
滹沱
滹沱一箭截天来六月砯雷打土崕一夜北風吹
岸柳直從中渡撁船廽
題閻立本職貢圖臨本(二首)
周王職貢朝萬邦右相丹青古無䨇好本不應天
下獨觧如眀月印千江
又
金犀𠢐面覘天&KR1161;王會圖中見典刑巳了宣威沙
漠事更煩右相寫丹青
墨梅
墨師不作脂粉面却恐傍人嫌我真相逄莫道不
相識夏馥從来琢玉人
香山
山秀薰人欲破齋臨行別語更徘徊筆頭滴下烟
嵐句知是香山鏡裏来
夏日
樹木交隂鳥自呼蘧&KR1355;殘夢破華胥虛&KR0585;一道風
如水展盡床頭幾葉書
太寧吟詩臺(雨中)
易州山水甲天下一日太寕如死灰山意似羞人
識面雨昏丞相賦詩臺
涞陽道中
石頭犖确水縦横人在青山影裏行忽悟過溪驚
咲語斷崕茅屋暮舂聲
昌平狄梁公廟
力扶滄海將頽日目送西山不盡雲一邑豈能沾
惠愛至今天下不名君
靈峯院
天門劃斷兩崖青柱杖靈峰頂上行一片白雲岩
下𧺫不見眼力盡東溟
燕
宦遊憐我食官倉嬴得青青兩鬢蒼不會無情䨇
燕子南来北去為誰忙
湧雲樓雨(二首)
片雲頭上一聲雷欲到冠山風引回窗外忽傳林
葉響坐看飛雨入樓来
又
簾雨風斜不上鉤欄杆吹濕怕人愁雷聲驅雨東
山去指下斜陽恰半樓
樓上(二首)
樓頭四面好風生下與遥山一樣平睡𧺫紗㡡欹
枕處恰如水底看雲行
又
山城過雨恰衣单清曉樓頭六月寒却喚奚奴添
半臂要乘凉氣倚闌干
登晉陽閣
坡陀勢盡晉川開一線汾河掌上来斜日西風倚
高閣白烏飛過天門回
中山會故人
三十二年役夢魂故人老盡一身存燈前細雨當
時話別後相思誰與論
下直
綠槐影裏鳥呼風退食凉生襟䄂中滿地綠苔承
步障楸花無蒂落深宫
潭上(二首)
倒影花枝照水明三三五五岸邊行今年潭上遊
人少不是東風也卋情
又
日斜飛盡往来塵為怕春愁戀酒樽醉裏不知歸
去晚先聲㽜着顥華門
宿王佐
鞍山柘木事茫茫猶記同遊宿上方老大重尋窗
下宿殘經挂壁故人亡
燕子圖(三首)
一别天涯十見春重来白髮一番新心知話盡春
愁處相對依依如故人
又
祝爾區區萬里身錦書回寄莫辭頻而今塞北看
䨇翼多少中原失意人
又
交親消息兩何如滿眼兵戈不得書爲問南来新
燕子啣泥曾復到吾廬
送人之河中
功名蟻穴夢南柯投老空門不較多試看銕牛無
用處横身終古負黃河
題李平夫畫黃山蹇驢詩圖(二首)
浮光林杪水參差意想先生得句時千古黃山山
下路蹇驢不是少人騎
又
三十年前濟水東詩中曾識蹇驢翁而今畫出推
敲勢却恐相逄是夢中
中秋日郊外遇雨
斜風吹雨水生寒荷盖傾珠下芡盤驚𧺫鷺鷥眠
不得冲烟飛過&KR1419;花灘
登定安閣
春風吹䄂着闌干薄霧初收雪未殘擬折梅花遮
遠日愁看直北是長安
滎陽古槐
滎陽縣東千古槐人言曾見漢朝来不知幾覺南
柯夢直至如今喚不回
虎牢
兩崖峡束枕洪濤自古英䧺爭虎牢蒼天胡為設
此險長使戰骨如山高
新安道中
草根啾唧候䖝鳴月黑山腰信馬行夹路水聲長
在耳六根先得一根清
閑閑老人滏水文集卷第八
