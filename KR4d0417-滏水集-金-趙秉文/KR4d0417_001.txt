閑閑老人滏水文集卷第一
大學
原教
夫道何為者也摠玅體而為言者也教者何所以
示道也傳道之謂教教有方内有方外道不可以
内外言之也言内外者人情之私也聖人有以眀
夫道之體窮理盡性語夫形而上者也聖人有以
眀夫道之用開物成務語夫形而下者也是故語
夫道也無彼無此無小無大偹萬物通百氏聖人
不私道道私聖人乎哉語夫教也有正有偏有大
有小開百聖通萬世聖人不外乎大中大中外聖
人乎哉吾聖人之所獨也仁者人此者也義者宜
此者也禮者體此者也智者知此者也信者誠此
者也天下之通道五此之謂也五常之目何謂也
是非孔子之言也孟子言四端而不及信雖兼言
五者之寔主仁義而言之扵時未有五常之目也
漢儒以天下之通道莫大扵五者天下從而是之
楊子五事繫乎道德仁義禮闢老氏而言也韓子
以仁義為定名道德為虚位闢佛老而言也言各
有當而巳矣然自韓子言仁義而不及道德王氏
所以有道德性命之說也然學韓而不至不失為
儒者學王而不至其蔽必至扵佛老流而為申韓
何則道德性命之說固聖人罕言之也求其說而
不得失之緩而不切則督責之術行矣此老莊之
後所以有申韓也與過扵仁佛老之教也過扵義
申韓之術也仁義合而為孔子孟子法先王荀卿
法後王荀孟合而為孔子
性道教說
性之說難言也何以眀之上焉者雜佛老而言下
焉者兼情與才而言之也佛則滅情以歸性老氏
則歸根以𣸪命非吾所謂性之中也荀卿曰人性
悪揚子曰人性善惡混言其情也韓子曰性有上
中下言其才也非性之本也記曰人生而静天之
&KR1167;也又曰中者天下之大本也此指性之本體也
方其喜怒哀樂未彂之際無一毫人欲之私純是
天理而巳故曰天命之謂&KR1167;孟子又于中形出性
善之說曰惻隐也羞悪也辭譲也是非也孟子學
扵子思者也其亦異扵曾子子思之所傳乎曰否
不然也此四端含蔵而未彂者也彂則見矣譬之
草木萌芽其茁然而出者必直間有不直物碍之
耳惟大人為能不失其赤子之心此率性而行之
者也故謂之道人欲之勝久矣一旦求𣸪其天理
之真不亦難乎固當務學以致其知先眀乎義利
之辨使一事一物了然吾胸中習察既久天理曰
眀人偽日消庶幾可以造聖賢之域故聖人修道
以教天下使之遏人欲存天理此脩道之謂教也
孟子之後不得其傳獨周程二夫子紹千古之絶
學彂前聖之祕奥教人扵喜怒未彂之前求之以
戒慎恐懼扵不見不聞為入道之要此前賢之所
未到其最優乎其徒遂以韓歐諸儒為不知道此
好大人之言也後儒之扶教得聖賢之一體者多
矣使董子楊子文中子之徒遊扵聖人之門則游
夏矣使諸儒不見傳註之學豈能遽先毛鄭哉聞
道有淺深乘時有先後耳或曰韓歐之學失之淺
蘇氏之學失之襍如其不純何曰歐蘇長扵經濟
之變如其常自當歸周程或曰中庸之學孔子傳
之曾子曾子傳之子思而後成書不以眀告群弟
子何也曰詩書執禮皆雅言也雅之猶言素所言
耳至扵天道性命聖人之所難言且易之一經夫
子晚而喜之盖慎言之也孟子不言易荀卿曰始
乎為士終乎讀禮扵時未嘗言易後世猶曰孟子
不言易所以深言之也聖人扵尋常日用之中所
語無非性與天道故曰吾無隐乎爾但門弟子有
不知者迨子貢曰夫子之言性與天道不可得而
聞也子貢聞一貫之後盖知之矣然亦未嘗以窮
高極遠為得也自王氏之學興士大夫非道德性
命不談而不知篤厚力行之實其蔽至於以世教
為俗學而道學之敝亦有以中為正位仁為種性
流為佛老而不自知其敝反有甚扵傳註之學又
不可不知也且中庸之道何道也天道也大中至
正之道也典禮德刑非人為之私也且子以為外
是别有所謂性與天道乎吾恐貪高慕遠空談無
得也雖聖學如天亦必自近始然則何自而入哉
曰慎獨
中說
蘇黃門云喜怒哀樂之未彂謂之中即六祖所
謂不思善惡之謂也彂而皆中節謂之和即六
度萬行是也藍田呂氏曰寂然不動中也赤子
之心中也伊川又云性與天道中也若如所論
和固可位天地育萬物矣只如不思善不思悪
寂然不動赤子之心謂之中果可以位天地育
萬物乎又言性與天道中也何不言喜怒哀樂
未彂謂之性與道耶或者謂物物皆中且不可
溟涬其說請指眼前一物眀之何者謂中只如
權衡亦中之類如何得襍佛老之說而言之而
眀聖人所謂中也或云無過無不及之謂中此
四者巳彂而中節者也言中庸之道則可言大
本則未可若然則寂然不動赤子之心皆中正
也非耶
試論之曰不偏之謂中不倚之謂中中者天下之
正理夫不偏不倚正理似涉扵喜怒哀樂巳彂而
中節者也然未彂之前亦豈外是哉學者固不可
求之扵氣形質未分之前老胞胎未具之際(佛)只
于尋常日用中試體夫喜怒哀樂未發之際果是
何物耶此心未形不可謂有必有事焉不可謂無
果喜與果怒與喜怒且不可得尚何過與不及之
有耶亭亭當當至公至正無一毫之私意不偏倚
扵一物當是時不謂之中將何以形容此理哉及
其發之扵人倫事物之間喜無過喜喜所當喜怒
無過怒怒所當怒只是循其性固有之中也其間
不中節者人欲襍之也然則中者和之未發和者
中之巳發中者和之體和者中之用非有二物也
純是天理而已矣故曰天命之謂性中之謂也率
性之謂道和之謂也所以不謂之性與道者盖中
者因無過與不及而立名所言中以形道與性也
言各有當云耳何以知其為天理今夫天地之化
日月之運隂陽寒暑之變四時不相貸五行不相
譲無適而非中也大夏極暑至扵鑠金而夏至一
隂巳生隆冬祁寒至扵凍海而冬至一陽已萌庸
非中乎后以裁成天地之道輔相天地之宜經綸
君臣父子兄弟夫媍朋友之大經不亦和乎由是
而天地可位萬物可育此聖人致中和之道也曰
然則中固天道和固人道與曰天人交有之乾道
變化各正性命中也保合太和乃利貞和也民受
天地之中以生中也能者飬之以福和也然則寂
然不動赤子之心非中與曰皆是也方喜怒哀樂
未發之時不偏不倚非寂然不動而何純一無偽
非赤子之心而何直所從言之異耳但蘇黃門言
不思善不思惡與夫李習之滅情以歸&KR1167;近乎寒
灰槁木襍佛而言也佛老之說皆非歟曰非此之
謂也天下殊途而同歸一致而百慮殊途同歸世
皆知之一致百慮未之思也夫道一而已而教有
別焉有虛無之道有大中之道不斷不常不有不
無釋氏之所謂中也中論有五百門彼是莫得其
偶謂之道樞樞始得乎環中以應無窮老莊之所
謂中也非吾聖人所謂大中之道也其所謂大中
之道者何也天道也即禹湯文武周孔之道也書
曰執厥中易傳曰易有太極極中也非向所謂佛
老之中也且雖聖人喜怒哀樂亦有所不免中節
而巳非滅情之謂也位天地育萬物非外化育離
人倫之謂也然則聖人所謂中者將以有為也以
言乎體則謂之不動以言純一則謂之赤子以言
禀受則謂之性以言共由則謂之道以言其脩則
謂之教以言不易則謂之庸以言無妄則謂之誠
中則和也和則中也以言其究則一而巳矣
誠說
夫道何為者也非太高難行之道也今夫清虛寂
滅之道絶世離俗非切扵日用或行焉或否焉自
若也至扵君臣父子夫婦兄弟朋友之大經可一
日離乎故曰可離非道也其所以行之者一曰誠
也誠自不欺入固當戒慎恐懼扵不見不聞之際
所以飬夫誠也而誠由學始博學審問慎思眀辨
力行五者所以學夫誠也故曰不眀乎善不誠乎
身矣聖人又懼夫貪高慕遠空談無得也指而示
之近曰不欺自妻子始身不行道不行扵妻子使
自身行家自家刑國由近以及遠由淺以至深無
駭扵高無眩扵竒無精粗小大之殊一扵不欺而
已所以致夫誠也不欺盡誠乎曰未也無妄之謂
誠不欺其次矣今夫雷始發聲也蟄者奮萌者達
譬猶啐啄相感無有先後及乎十月而雷物不與
之矣故曰天下雷行物與无妄使伏羲垂唐虞之
衣裳文王制周公之禮樂亦妄矣無妄盡誠乎曰
亦未也無息之謂誠天一日一夜運周三百六十
五度自古及今未嘗少息也天未嘗一歲悮萬物
聖人未嘗一息非天道若顔子三月不違仁其與
文王純亦不巳則有間斷矣天其有間乎無息盡
誠乎曰亦未也贊化育之謂誠聖人盡其心以知
性盡性以盡人物之性德至乎天則鳶飛戾天德
至乎地則魚躍扵淵上際下蟠無一物不得其所
此成巳成物合内外之道也可以盡誠乎曰聖矣
未盡也抑見而敬言而信動而變行而誠猶有言
動之迹在至扵不動而變不行而誠不怒而威神
也不言而信天也上天之載無聲無臭此文王之
德孔子之所以為大也
庸說
易稱天尊地卑書稱天秩天叙春秋書天王詩稱
天生蒸民有物有則眀此道出扵天皆中庸所謂
庸也孟子言經正則庶民興此孟子所傳扵子思
子者也經即庸也百世常行之道也親親長長尊
賢貴貴而巳而有親親之等尊賢之差又在夫時
中而巳此權所以應時變也吕氏論之詳矣(見中)
(庸觧)譬猶五榖必可以療饑藥石必可以治病今
夫玉山之禾八瓊之丹則美矣果可以療饑乎果
可以治病乎則太高難行之論其不可以經世也
亦眀矣其不及者猶食糠&KR1458;而不美五榖之味也
故夫接輿之狂沮溺之狷仲子之廉師商之過不
及高柴之過哀宰我之短喪管仲之奢晏嬰之儉
與夫非禮之禮非義之義隘與不恭皆非庸也然
則夷齊非耶聖人有時乎清清而至扵隘非庸也
有時乎和和而至扵不恭非庸也果何者爲庸乎
要不出乎中而巳
和說
聖人未嘗無喜天命有德五服五章是也未嘗無
怒天討有罪五刑五用是也未嘗無哀哀而不傷
是也未嘗無樂樂而不淫是也孰知夫至喜無喜
天地變化草木蕃聖人之至喜也至怒無怒鼓之
以雷霆聖人之至怒也至哀無哀寒暑不時則疾
風雨不節則飢聖人之至哀也至樂無樂鳶飛魚
躍聖人之至樂也又孰知夫樂天知命哀之大者
也窮理盡性樂之極者也然則舉八元非喜也誅
四凶非怒也號泣扵天非哀也被袗衣鼓琴非樂
也當理而巳當理則常也何以謂之和盖和者因
喜怒哀樂中節而名之也譬如陽并扵隂則喜隂
毗扵陽則怒則亦二氣之失和也聖人之心無私
如天地喜怒哀樂通四時和氣冲融扵上下之間
則天地安得不位萬物安得不育四時安得不至
此皆和之至也
黃河九昭
大安元年余出守寧邊下臨大河登高望遠超
然有懷夫崑崙之道聖源也積石迤之洑聖流
也龍門企之賢化道也仙掌踦之智通塞也屹
以砥柱匡失俗也障以大坯避諸礙也匯以大
陸鍾道粹也播以九河入聖海也授以馬圖道
通天也竊以爲有合吾聖人之道因作九昭思
聖道之昭也非敢擬諸作者姑以紓情云爾
發源洑流化道通塞匡俗
避礙種粹入海通天
發源
古帝賦予以正命兮湛清白之純源水溷泥而變
濁兮火欝烟而滋昏盍虛已以求𣸪兮究大中之
所存曰道有象兮無其形其下無尾兮其上無根
塞汝兊兮閑汝門天而不人兮見其本原惟德人
之天遊兮揵六鑿而不渾迄反流而全一兮契妙
本扵崑崙
洑流
鷙鳥將擊兮形必匿霧豹飬班兮毛以澤龍蛇𧺫
陸兮伸其屈草木黃落兮根自𣸪水不積兮邅吾
舟風不厚兮塌吾翼氣何溽兮將雨眀何喪兮出
日蒔吾蘭兮九畹櫝吾玉兮什襲夀顔夭兮天地
飽夷清兮冰雪飫道德之源流兮導此心之積石
雖不周扵今之人兮吾將付萬世兮潮汐
化道
霜兮水歸淵潜兮天飛朝鱗兮水次夕轡兮雲
逵風為翼兮雷為推駕天吳兮從馮夷晞吾髮兮
弱水濯予翼兮咸池東風飄兮神靈雨水增波兮
龍門暮謂鵾運兮何遲謂螭騰兮何怒速莫速兮
蛻餘樂莫樂兮縦壑初塗人兮服儒曾行兮閔
趋㓗芳馨兮為佩御中直兮為車澡身兮德淵諫
轡兮雲衢登聖門而化道兮吾將從沂泗之所居
通塞
日有光有雲翳之决之則眀川有源有石礙之抉
之則通噫聖道之蕪塞兮孰開眀而別聡嬴蹩兮
劉蹶晉朦兮魏聾求蛟螭兮木末求蚌&KR1748;兮雲中
有先覺兮吾誰適從麾韓莊之倚門兮排釋老之
巋宫回狂瀾扵既倒兮障百川而朝東侯况侯悆
曰軻曰雄同閫異竇失之相攻嗚呼聖如天王兮
彼諸子者亦各諸矦與附庸無䦧墻而外禦兮是
亦為大正與至公
匡俗
悲世俗之側僻兮偭規矩而詭馳摘荒途以冥行
兮失大中之所宜謂荆棘兮可履謂酖毒兮可飴
曰先聖閫奥我將諚之世俗詭隘我將証之頽波
委靡回而正之吸清露以為餐兮緝雲霞以為衣
御六氣以為駕兮搴蘭杜以為帷道莫正扵仁義
兮教莫先扵孝慈矯末世之頽風兮還中古之治
時屹中流之砥柱兮渟萬派而東之
避礙
世變萬殊兮不一其時道有時中兮圓方異施或
遡而通兮或直而坻尺有所不足兮寸有所宜犛
牛捕鼠兮不如狌狸太阿𥙷履兮不如兩錢之錐
由生以孝斃兮萇弘以忠而誅夷尾生信而溺兮
仲子廉而饑言不必信兮行不必果權輕重以適
道兮固無可而不可有孺子歌曰桃花浪兮春月
暮竹前泳兮三山渡雷闐闐兮風冥冥舟楫摧兮
蛟龍怒劃大坯之當前兮汩滔滔而東騖又歌曰
深則厲兮淺則揭兮冬日羔裘夏葛製兮遇坎則
止乘流逝兮先師有言嘆棠棣兮
種粹
春蘭兮𬗋莖秋菊兮金英折江梅兮贈所思睇荷
花兮思目成襟風兮佩月飫冰兮飽雪驂鸞兮跨
鶴將以朝兮𬗋闕吸沆瀣兮餐朝霞茹芝英兮服
瓊芽練玉顔兮不老㓗龜腸兮無邪鍾天地之粹
美兮萃日月之光華游道德之苑囿兮馳仁義之
園林及年歲之未暮兮庶無愧扵周任
入海
登蓬莱兮歸鰲背些眀珠爲宫闕𬗋貝些叢珍叠
怪璆琳琲些松喬偓佺戲浮彩些日月出沒歸墟
會些鵬鵾運化天地大些井蛙自囚河伯隘些九
州滌源入聖海些
通天
猗聖道之通天兮與河漢以同流浮靈槎以問津
兮夕予次夫牽牛前羲和使弭節兮後望舒以為
御左列缺之揚鞭右豐隆以持斧飛廉為先駈兮
屏翳告予以未具幹北斗以㪺精招搖以為糈歴
鈎陳而入𬗋宫兮聞琅琅之天語曰夫人之正心
兮若北辰之居所寂然不動即此心太極兮以遊
乎萬物之祖盍求復扵性初兮執大中以為矩䆒
性命之所極兮泝濬源扵天渚亂曰河行九區通
天淵兮九疇八卦源扵天兮一身動静一坤乾兮
湛然無為守太玄兮
詠歸詞
歸去来兮風乎舞雩詠而歸既勿忘而勿助抑何
喜而何悲時未来而莫預事既往而焉追化新新
而不停習念念而覺非譬巳饑而方食孰既寒而
忘衣無一毫之私意信天理之精微我思古人瞠
乎若奔仰騖前軌游心聖門習矣而察操之斯存
坐見扵輿飲見扵罇利何為兮桀蹠善何為兮孔
顔匪義路兮焉由匪仁宅兮孰安嚴三省以日儆
防六欲而常關戒屋漏以慎獨尚衣絅而中觀存
夜氣之牿亡收放心而知還漸雲開而霧廓俄鳶
飛而鯢桓歸去来兮請從沂上之遊娱曾點之舍
瑟終不慕兮由求既盡心而不貳亦樂天而何憂
天地均仁扵萬物播一氣乎郊疇陸有下澤水有
方舟野陽浮兮藪澤光風泛兮林丘草漸漸而茁
長水源源而交流觀物態之熙熙廓予懷之休休
巳矣乎力天力兮時天時我初無將亦無留捨聖
道兮將安之存心以飬性守死以為期慮道學之
荒蕪遂日耘而日耔廓七篇之孟訓詠二南之周
詩會天人而一貫窮理盡性吾何疑
閑閑老人滏水文集卷第一
