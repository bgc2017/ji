閑閑老人滏水文集卷第十六
頌
禘禮慶成頌
上既遷祔世宗顯宗神主于太廟天地並貺祖考
咸喜明昌改元之四&KR2420;寔始當五年之大禘越四
月孟夏乃展事于太宫精意昭格明靈盻蠁福瑞
並應肆有漏澤以浸萬方是時中外臣庶願荐鴻
名者以億計上懷謙冲曾此弗有也臣幸得以文
字待罪伏觀嚴祀慶成國之大事此而不能形容
萬一大惧失職謹昧死百拜而獻頌曰
於皇考理眀昌天子天子念親
于祖于禰惟世宗顯考並祔世祀
既考既燕詔群臣其議宜刺于經
酌禮之宜見于太宫慰余孝思
群臣拜手豈敢䓁夷匪天道孰依
匪舊章孰稽五年一禘振古如兹
帝曰俞哉廟于元亀四月孟夏
大饗其時乃詔四裔偹物講儀
鏘鑾之臣白馬之客相予載祀
祗率厥職劍佩鏘鏘爰俟帝齋
清蹕一聲綠槐天階星旄翠罕
拂天而来乃即靈宫左撞鴻鐘
嚴中辨外冕服於從奉璋髦士
立列比比或捧珪瓚或相拜跪
樂奏太和舞陳文始形容頌嘆
一䕫足矣清夜戒嚴明月如水
既荐既祼如見於位從以功臣
倏焉夾侍巳事而旋靈風肅然
誕受龐祉均及敷天于時公卿
于時士庶于時耆艾交相告語
天子之德昭天漏泉宜上尊號
告功皇天天子曰嘻祖考之功
於皇孝治萬方攸同
駕幸宣聖廟釋奠頌
上即位之三年内成外平百揆時叙曠典墜章以
次蒐舉稽古庠序之事推垂意焉次年八月乃展禮
于宣聖廟廷鸞輅順動壁水增輝都人士子歌舞
頌嘆以為此兩漢三代之主曠世一舉學士大夫
被之聲歌垂之史册以為皇王之上儀太平之壮
觀而
主上親行之於皇休哉夫以玄聖之道授之王者
王者以玄聖之道被之天下故新廟制則芝草生
孔瑞聖也用其道則尊其祀聖尊師也孔瑞聖聖
尊師前聖後聖其揆一也身属于一時而祀光于
百世禮行于一日而化行于天下此一舉也二美
具焉喑無詩歌以嘿聖朝之休光臣則有罪輙忘
野老擊壌之陋庶附儒舘献歌之末謹稽首再拜
而獻頌曰
木鐸聲寒苔蕪杏壇宫居釋老
廟食申韓天將興文伊睨明君
微我眀君孰知聖人天子曰嘻
余謁先師禮官議禮王殺帝儀
帝曰先師百王所尊禮有北面
無謹朕勤禮官奉詔幄次於廟
八月初吉奉牲以告我廟爼豆
我王圭璋日月漢儀金石魯堂
丹青聖容龍衮帝衣登降拜跪
冕服交輝壁水湯湯龍旂央央
天子戾止儒林之光壁水瀰瀰
龍旂靡靡天子歸止化流萬里
大哉聖師道無古今昔惟陪臣
今親帝臨畏匡厄陳廟食兹辰
一時之屈萬世之伸思樂壁水
光搖帝裾属車一臨化爲泗洙
四方其訓之天子文眀萬夀無期
顯宗御書藏祕閣銘
上既嗣天序朝萬方駿惠先烈圖回庶政越元年
寅念烈考既朝既享詔有司曰嗚呼若稽古祖宗
典章文物同符三代亦越惟我顯考聪眀文思左
右潤色而天章奎畫光賁于臣庶之屋欝而不揚
甚非所以昭光烈考之閎休遺美而慰朕孝思之
誠也有司其募上凢諸金帛宜視所獲由是臣某
以下私藏緹襲留寳于御府之藏矣臣竊講聞
顯宗正位東宫二十餘年際海内外隂受其賜冠
冕仁孝左右藝文底信内外惟法惟式逸遊玩好
弗侈弗崇嚴除承華翰墨是娱宸章昭回下餙庶
物欽惟
主上蒐獵完次襲藏祕府捧承披翫戚見容色孝
思之誠通貫古今昔臣竊覧載藉有若念先考追
蠡以求遺聲嗜昌歜以追攸好孰與親承手澤推
求心畫以致其蒸嘗之慕者哉寔萬世無疆之休
此而不銘曷詔來者謹究心滌慮而獻銘曰
於皇顯宗聖喆多能固天縦之
緝熙光明奎壁光之下流人間
神物終合祥光属天天子曰嘻
念兹皇考于羹于墻矧厥睿藻
帝曰臣某出賜汝書予考汝知
汝遂相予凢百卿士視此寵渥
尔貢尔有予金予爵天子命之
緹襲上之侍臣拜手受言藏之
天章在御貽燕後昆天子念親
威顔若存孰定國是孰振民隱
啓予金縢予考之訓孰不鳳鸞
孰器舟楫圖任舊人予考之法
追蠡求聲昌歜追好孰愈手澤
奕世貽寳匪私翰墨伊先志是悼
憲宗之文天子之孝於斯萬年
是則是傚小臣作銘来者尚詔
聖德頌
謹拜手稽首言曰粤若稽古二帝三王休符不於
祥于其仁所寳不惟物惟其賢是以珍禽竒獸不
育于國嘉禾芝草不旅于庭當是時衆庶和樂國
家安寕觀詩及書温温乎其和可知己而孔子作
春秋尔不書祥瑞足以知聖人立極之本降及後
世䛕儒妄臣乃引白雉寳䁀芝房赤雁作為歌詩
荐之郊廟詭訛不經駮乎無議為也乃者邠州進
白兔上命放之原野其意若曰惟天惟祖宗付予
有民惟臣下作予肱股心旅但使百姓樂業國家
得賢何瑞如之肆近日所進諸瑞朕皆不取自今
其勿復以聞於皇休哉上以符孔子之格言下以
合二帝三王之治乃知聖人動作出于近代世主
萬萬也欽惟
聖上自即位以來拔忠良之臣退貪暴之吏平刑
釋冤以重民命輕徭薄賦以紓民勞聽言以盡下
情思政以荅天望和戎以息兵平賊以除害眀詔
理官不淂法外生情申敕御史不得苛細生事小
遇水旱則减省賦租云云是以隂陽調風雨時地
不愛寳而嘉禾生芝草興上猶謙譲曾此弗有也
加之天賦聖性動與古合若夫抑祥瑞而不奏光
武文皇之明也求賢憂民唐舜之心也内修政事
外攘夷狄宣王之功也誠能法文王之純不巳如
成湯之德日新則太平中興之功指日可待昔齊
宣不忍一牛孟子知其足以王矣一牛微物也孟
子何取焉以為苟推是心移之愛民則仁不可勝
用矣况乎聖政行前聖之所難行擴而充之帝王
之治易為也故臣以謂既能行所難必能行所昜
既能善其始必能令其終在加之意而巳不勝拳
拳之愚謹拜手稽首而献頌曰
於惟聖皇德動皇天和氣充塞
靈貺自甄在邠之郊有兔斯白
司牧之臣獻之京闕天子曰嘻
瑞在淂賢尔有上瑞可垂史編
上瑞惟何時惟豊年靈芝三秀
嘉禾六瑞歆艷虛美何益于治
乃命白兔縦之郊畿凢百瑞物
母上有司于時公卿于時士庶
僉曰聖明超越千古既有其始
願有其終於皇聖治萬方来同
閑閑老人滏水文集卷第十六
