閑閑老人滏水文集卷第十七
箴
御史箴
太微執法御史象之周官小宰則維其司耳目之
寄綱之紀之爲其舉措戚休係之爲其邪正善敗
隨之抑濁揚清時汝之休吐剛茹柔時汝之羞無
玩法以偷無怙勢以仇斁我彛憲時汝之尤無皦
皦沽名無容容保禄無毛舉細事無蝟興大獄剛
果正直神介爾福隂賊狡險天厚其毒于氏父子
世象其賢尔有延年盖父之愆持斧作威幸寵一
時冤魂塞路持此安歸有鉄斯冠有朱斯衣德不
稱服中心耍而神草指佞神羊觸邪頋忌畏避汝
之職邪勁松不屈鷙鳥無朋如霜之清如䋲之平
萬幸遇患亦全令名既銘汝前寔銘汝心敢告司
僕敬服斯箴
驪山銘
驪山之勢其址不大其禍則大驪山之泉其流不
長其禍則長嗚呼周秦暨唐兮相與垂戒于不忘
少華崩石銘
有夏之季兮漦流于唐三川皆震兮基周之亡
熙豊之間兮變亂舊章少華崩石兮兆宋之亡
時習齋
朝乎則習夕乎則習惟學之日益惟道德之日積
日省齋銘
言得無有非耶行得無有違耶君子之棄小人之
歸耶
習齋銘
御習則惟慣射習則惟貫學者之習君子之所選
思齋銘
金惟鍊乃精水惟澄則清克之又克則天理自眀
誠齋銘
惟學乃明兮惟明乃誠匪顔則曾兮是謂坐右銘
冨義堂銘
冨于利者惟日不足冨于義者尔惟日不足不足
于利者多辱不足于義者無欲多辱之辱其禍常
酷無欲之欲其樂也獨是謂不亀而卜
娱室銘
外樂者逐物而喪氣内樂者忘已而無累逐物之
積至于與禽獸無擇忘已之積至于與天地相侣
然則可以擇所嗜矣故曰少年娱于酒色冨者娱
于利仕者娱于禄而君子娱乎德與義道不同則
尔從其志飬心以淡泊之樂飬口以淳和之味夫
是以謂為名教之樂地
贊
東坡真贊
坡仙西来自峨嵋手抉雲漢披虹霓天庭射策如
孤羆奔走魍魎號狐狸大儒彂蒙揮金鎚要觀赤
壁窺九嶷南宫玉堂鬢成絲鴻文大册帝載熙入
海簸弄明月璣歸来貌悴文益竒荒坟不朽骨興
皮何况問望江河馳壁間倏睹軒鬚眉無乃示吾
横氣機褁粮問道往從之人言画圖君絶痴
闕里升堂圖贊
大哉聖人之道天麗且彌地溥而深形容頌嘆非
愚則狂七十子之徒高者臻堂奥下者及門墻譬
猶泰山之高滄海之深魚龍禽獸紛錯以披猖其
俯㐲駭汗不敢以盻視者但望見其蒼然之色淵
然之光然皆自以為天池之冨地媪之藏盖其一
氣之所春大地時至莫不奮迅而發揚倬乎其明
如引星辰而上也窈然而幽如窺鬼神之情状也
根而幹之為德行政事枝而葉之為言語文章其
精神為道德性命之說其教人有序不外起居飲
食之間進退洒掃之末及其仰之而彌高測之而
益深然後知可不量也嗚呼七十子之後曰况曰
愈曰孟曰楊淂十一于千百猶自以為比肩而相
望攀龍鱗附鳳翼何闕望之洋洋至今讀其書拜
其像尚想遺風餘韵如在乎洙泗之鄕也
張清獻公贊
治身以敬無欲以静此清獻公之素行也事君以
誠立朝以正此公之見于臨政也兩朝人物之清
選一代典章之詳訂此公家之青毡而朝廷之亀
鏡也至于伯承帝旨仲貳國柄則又公之餘慶也
閑閑老人滏水文集卷第十七
