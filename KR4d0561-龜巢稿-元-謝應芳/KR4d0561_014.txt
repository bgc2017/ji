龜巢藁卷之十四
序
送黃仲賢同知吳江州序
國家以民為本故州縣守令之職必慎擇焉以
其近民故也苟知近民之理則必如醫之近人
察其脉而知病否農之近田視其苗而知美悪
母之近子求其意而知欲悪苟非其人則何異
以巫為醫以工為農以塗人為子之母乎至正
己巳秋太尉丞相知黃公仲賢之能啓奉正命
命同知吳江州事其職可謂近民矣或曰君前
爲江西省照磨爲南臺掾所至蔚有能聲末嘗
近乎民也矧今位州長之下僚佐之上凡所處
决非已得專其爲政也不亦難乎予曰位不同
而理同苟吾之理明如鏡照物持此以居同僚
之間無偏執無詭随一州之事交相可否舉直
錯枉惟理是從必能使斯民無嘆息愁恨于田
里者矣夫如是可謂醫之知病否者也農之識
其苗之美悪者也母之能求其子之意而知欲
悪者也近民之理如斯而巳君之行其友某請
予以理之一言叙而送之予則毘陵謝應芳也
贈卜者陸仲明詩序
卜筮之說予嘗著辨惑編論之詳矣今吾友徐
君伯卬謂中吳陸仲明氏善卜往往以疑事决
之其應如響故率諸善文辭者贈言且徵予為
之序夫枚卜功臣雖唐虞之聖猶用之若三代
則塗山之卜飛熊之占百谷之筮皆騐以興國
特不知當時掌蓍龜者何如其人也春秋時或
者謂筮長龜短而龜獨重于世家國大事未嘗
不謀之善卜者誠能紹天之明以七十二筴洞
明吉凶其人豈易得哉但世之假龜策以售妖
誕之說者垂簾居肆所在有之君子不能無憾
焉夫以伯卬之明智而稱仲明若此則仲明之
精于卜也可信矣雖然昔君平於問卜之士語
臣以忠語子以孝其諸善道莫不随其人詔之
于世教殊有𥙷焉諸君既賦詩以贈譽予不佞
復以是規之仲明其留意焉
婁曲書堂詩集序
人情孰不愛其子乎惟其愛之以德使之能自
樹立斯君子之愛矣崑山殷君叙父有見于斯
視嬴金不如一經乃買書築室于婁江之上命
其子奎日與師友講學寝處食息于其間而奎
也服膺父訓篤專厥修而經歲累月足不跡庭
戶外學與日積聲聞遠迩若參政鄱陽周公亦
過而嘉之扁其室曰婁曲書堂既而鉄崖揚先
生及諸名士皆有賦咏而予亦嘗題其壁焉今
君叙又欲因詩以賈其子之餘勇而益進之乃
裒集諸詩時令諷誦且俾予序所以集詩之意
吁若君叙之愛其子者可謂君子矣奎字孝章
亦可謂孝于其親而名不虚得矣予嘗三復是
編頋其詩類警策不特頌殷氏堂搆之美而已
使凡為人父為人子者得而觀之莫不有所感
發興起而為風教之助云
杏林春詩卷序
予嘗讀列仙傳至董奉杏林之事嘗掩卷而嘆
曰嗟乎奉必有道之士而隐于醫者也觀其用
薬活人而不責人之報以杏易粟且復賑夫飢
者非有道而能若是乎傳者蓋欲特著其事託
為神仙以高之殊不知君子之所取者在此而
不在彼也吳子中行去奉千載景慕之將繼其
美乃大書杏林春三字于齊居之室示不忘也
所謂杏林者蓋根于胸中方寸之地而春則發
乎秉彛之天流芳後人傳之不朽非蔚然佳樹
而巳吁中行之學人固知能世其家而其心則
予猶恐人或未之知也今觀四方士大夫遺之
詩文咸嘉其存心之仁儗諸董仙無間者可謂
有諸中形諸外矣予于是益加起敬三嘆之餘
用題卷首
送琇上人序
予聞浮屠氏之學其宗有三曰教曰禅曰律教
以明法理禅以悟本心律則操且式而巳三家
說行互相優劣果孰得而孰失哉吾意其宗于
教者猶儒而窮經要得其本矣彼禅冀頓悟律
謹細行雖各有義然循其常而求之始乎粗而
卒于精始乎求其言而終有得于言意之表者
則于教誠有取焉玉林師有見于兹也自少走
吳楚間求其深于浮圖之書者從焉又旁求
吾儒之書而讀之故能歲時享其祖禰而且仁
其族也予故與之交且䁥焉今玉林以斷雲法
師主澄江迎福之席得華嚴之傳往貳之以尸
其悦衆之職吁醍醐甘露悦乎口者也秘密之
藏要妙之理悦乎心者也師往以其詩究竟衍
說廣示其衆来學之飫焉者孰不歡喜而信慕
哉而况有得于吾儒之旨耶于是衆餞以詩予
則為之序云
送慈晉卿序
秦漢以來官不封建為郡縣者往往以交承之
數視為傳舍治效蓋蔑如也况廵檢或以省檄
之過郊授者截日代去其傳舍尤非郡縣之比
惟慈晉卿則不然君来犇牛即諗諸衆曰吾居
此誠不知能幾何時然食君之禄雖一日必事
其事爾吏必謹其案牘爾廵兵必嚴警邏否則
必汝責弗恕于是各殚其力而君之用情尤倍
之居民謐寕盗賊屏息四境之内晏如也既而
郡府以材榦聞復以渠堰等事委之夫犇牛當
驛路之衝凡朝廷使命之出東南方物之貢與
夫省憲百司往来絡繹㒺不役廵兵護送之稍
緩則怒罵鞭扑皂隷不能堪而君處之泰然每
以身代廵兵之役退無怒言閱四年如一日蓋
其立志之確而忘其勞且辱也今鄕人德之郡
府嘉之儒紳君子咸賦詩以華其行吁世之傳
舍其官者聞慈君之風可以少變矣
送秦彦明序
士不可以窮逹論也窮而耕莘達而阿衡窮而
釣渭達而鷹揚窮而版築達而霖雨所謂窮達
者時也向使諸賢者不遇于時則終為莘野之
農渭濱之漁傅岩之賤夫耳吁今人猶古人也
惟其藏噐于身待時而用不躁不競斯為可貴
世之狐趋狗媚利禄以榮其身者君子恥之淮
海秦彦明儒先之子也家庭之訓聞此熟矣觀
其所負之噐如干將莫邪用為𥙷履之錐豈其
利哉然而為貧而仕與浮沉未嘗有毫髮躁競
意征商之暇每與僕痛飲劇談商略今古語及
先民耕釣版築之事必奮髯抵几激昂盡醉而
後已今其行無以為餞請以疇昔所常共談者
書以贈之以堅其待時之志
送趙縣尹之安仁序
予聞古鄱陽之地土沃民富物産饒衍故以饒
名州考之今則銀錫絲絮魚稻之属誠夥其民
誠殷名不虚得矣郡属州縣六安仁其一也土
壤民物視他邑為最或謂其民習奢靡蕩礼法
不才者居多土沃故也為此邑者厥惟艱哉是
不然凡民之情有恒産者而後有恒心庶且富
而後可教否則汲汲救死不贍教將焉施然則
安仁之民其可教者奚其難但近時州縣吏視
其地之瘠肥民之豊嗇以為幸不幸者其意有
不在乎治之難易也今趙君天祺為安仁令吾
知能教其民而不以為難也必矣何以言之往
者君大父為賢守令著稱于時君卓然有祖風
烈製錦斯邑牛刀發硎豈不恢恢乎有餘地哉
斯民也將見被絃歌之化成禮譲之風熙熙乎
耕稼之為樂也寂寂乎雞犬之相安也皥皥乎
不知帝力于我為何有也麻中之蓬亦何待矯
而直哉君之行可慶者如此而其民又豈不大
可慶乎
贈刊字張生序
古者毫楮未興書以刀筆故六經往往口傳耳
受不能無誤然識者正焉其失猶未遠也毫楮
既作師道乃俻轉相傳寫譌謬滋多至近代板
刻之誤而人有不敢遽易者况俗徒規利至有
節去其詞使章斷句裂以誤學者然板夲既行
聖經賢傳乃得家傳而人誦之固亦有功名教
矣金沙張敬之善&KR0866;書者也家本業儒故能矯
二者之弊且以篆&KR0674;究字書原委偏傍點畫毫
髮無舛士大夫咸以是稱之方今天下文明正
制度考文之日舘閣諸書校讎有人勒之琬琰
以幸来世將有取若之藝者若之名由是亦彰
矣敬之其勉哉
送崔仲德序
予往有京口之行識崔君仲德于諸葛用中席
上温温其容抑抑其儀其言論粹然一出于正
心窃敬之意其人非天質之美必師友淵源之
懿也既而詢之士大夫乃知君姚文獻公之門
人自蚤歲篤學尚友千古文献公特噐重之及
壮侍親宦遊臺閣多薦辟不就今也為貧而仕
監税吕城予嘗壺觴庱寺得以聆文献公緒餘
之論窺君抱負汪洋無涯既而部使者諗君之
才以郡邑危難事命之盤根錯節迎刃而觧識
者韙之或曰君往年唾視軒冕而今何屑屑如
是耶予曰不然仕止久速時也安知徐駈于後
者不疾過于前哉苦心志勞筋骨空乏其身又
安知非天之所以玉其成乎予聞文献公宗孟
氏之學君于此聞之熟矣尚冀尊所聞行所知
以厲其所守功名爵禄特餘事耳請以此為臨
别贈
送小湖徐廵檢序
常為浙右大藩府統州縣四廵檢司又五倍之
獨小河瀕楊子江風颿浪舶輻輳岸下販私塩
以漁厚利者往往與居民通甚者禦人江海之
上日薰月炙悪習滋蔓數年以来號稱難治淮
安徐君逹善適官于兹君患之視政之日即申
明憲章以嚴警邏吏不敢肆卒不敢怠未幾民
有蹈前轍者追亾摘伏㒺或遺漏境内肅然道
東西行者争稱譽之由是郡知其能乃攝奔牛
黃土之警君一以公勤&KR0681;之民皆謐寕閱五載
如一日今代去彼鄉人之頼以安者設祖帳青
門外皆依依然不忍云别予既嘉君之有德于
民亦喜其民之不忘德也吁今天下之盗豈止
是哉蠭螘之衆窃兵于遐陬豺虎之徒賊民于
當路斯民尤苦之以君之才使之佩虎符擁貔
貅則蠭螘可掃也使之峩廌冠持玉節則豺虎
可擒也蠭螘掃而豺虎擒斯不負其才矣
贈醫士頋彦文序
頋氏為吳中望族舊矣近代家益濠者多業儒
至我彦文生而岐嶷方丱角即慨然思所以濟
人且曰士而未逹蔑以及物惟醫其庶幾乎于
是挟古今醫薬之書往從舅氏葛先生學焉探
賾索隐垂十年業成而歸惓惓乎欲展其素志
凡以疾告之者必詳審製善薬手足視貧富無
間然者故往往薬有竒效特稱良醫彦文方謙
謙不自滿不責報于人然人既德之而亦未嘗
無報也吁古之善醫國者其操心蓋如耳禹視
人之病溺也殫力以䟽導之法拯之稷視人之
病飢也盡誠以稼穑之方救之伊尹以一德療
傷桀之厲周公以四事觧中紂之毒調隂陽弭
灾眚保飬生息卒能躋羣黎于仁壽之域以成
十全之功漢唐諸公功雖不逮然于人所疾苦
随用救藥㒺不殚乃心力今覌彦文用心之勤
如此必有見于此乎一日友人安元卿以其有
未報之德相與載酒濠上因以前言質之彦文
笑而不答余復告之曰昔丙吉于孝宣微時有
大恩其始未之知也他日將封侯丙吉病甚上
憂其不起識者謂吉有隂德必享其楽後果如
其言然則有盛德者不報于人必報于天此又
吾彦文之所當知者酒既終元卿請書此為贈
送楊善章序
至正辛丑春予舟次吳門友人楊善章過予曰
先大父安撫公葬餘杭考妣祔之杭人以丘壟
之廣竹樹之盛名其地曰楊墳是也前年寇兵
入境喋血百餘里古今坆陵邅禍樊祟者不可
勝計我先壟雖赭其地殯宫幸無恙焉然而寇
退之後榛棘蔽野鳥獸之害人出没其間春秋
霜露之思悵望飲泣痛吾親弗及夏畦馬醫之
鬼一抔之土又安知終無綠林之患乎朝斯夕
斯情勿能巳今將往以浮屠氏茶毘之法舉之
凾骨而歸葬之吳之西山庶幾歲時省掃以寓
追遠之意于理其可乎哉予曰此理之變也禮
曰古不修墓况改葬乎不得巳而改者固有之
矣舉而燔者未之有也雖然當此喪亂之際而
三綱幾絶父子或不相頋今善章一念之孝不
忘乎親將冒險涉遠負其親巳寒之骨去危就
安斯可取焉君子固不當以常理責之也予既
荅善章之問因筆諸簡牘以餞其行
送彭主簿調吳縣序
昔人謂州縣徒勞者誕矣夫州縣為民父母居
是官必有子愛之心盡撫字之寔以勤以勞斯
稱厥職于戴星出入者致一邑之治運甓朝暮
者成八州之功否則淪胥尸素有不免君子伐
檀之譏若我長洲簿彭公其可謂能勤勞者欤
長洲隷大藩加次師旅飛芻輓粟事如蝟毛公
以明敏之才剸繁治劇如庖丁觧牛得其肯綮
刃有餘地然一念之愛切切乎為斯民保障服
勞盡瘁不怠不息未幾府令出郊視水以董事
農事公所至訪民利病見諸施行集流離而為
土著飭游惰而躬稼穡抑強扶弱扶剔奸蠧民
用大快或告之曰公今職有所專餘若可置公
大不然言一邑之政皆簿所當為吾敢惮其勤
乎尤務以廉譲律身以清苦自厲雖按行之勞
酒肉不御日三飯脱粟而巳吏卒從行操如束
&KR0668;然割已俸食之使畏而愛于民無毫髮擾至
若尊賢下士温温乎其容秩秩乎儀動遵矩矱
言必忠信有古人之遺風焉由是廟堂嘉其能
改調吳縣蓋欲用利噐于蟠根錯節展其效耳
今士夫大為邑人抒去思之情詩以贈之吾友
陶君德潤知之深走書以序引見屬凡所稱道
皆予曩聞于人人者吁賢勞無前加以無倦其
治效當不止長洲吳縣而巳將繼美長沙公八
州之大吾言斯足徵矣
贈醫士吳中行序
僕老吳下常怪其俗之陋尚鬼而多惑嗜利而
輕義欲得卓越之士不為習俗所移者相與語
道蓋寥寥耳一日友人趙君執中書来曰去年
春彛舉家病疫垂髫之兒蒲伏薪水適錢塘世
醫吳中行来閔余故交過門視疾謂二親巳不
可療彛則藥而愈矣時族姻比閭方煽乎妖巫
之妄疫鬼之害跡不及門獨中行曁里人陳希
玄日一二至扶持而薬之饘粥以飲之彛得不
死未幾吾親果相繼而殁中行又力為之㐮事
閱數年月彛念蔑以報厥德姑償薬資中行拒
而不受今里中士大夫皆賦詩以美中行請為
之序焉僕閱書起敬恨未識其人耳既而識之
且聆語言知學問之博識趣之高不特醫業而
精又嘗得劍術之妙達官貴人多用薦辟然骯
髒不苟合不屑就卷而懷之泊如也惟讀書窮
理愈進愈力假醫薬以寓吾心之仁而濟物焉
若中行者可謂不淪胥于尚鬼之俗而惑者也
亦可謂能舍利而取義者也亦可謂卓越不俗
而造道者也斯人也昔吾願見而不可得今既
得之可不楽道其善以勵其俗哉吁麟角鳳觜
世不多見孰謂世無麟鳳與識麟鳳者知其待
時而出不久將有日僕等又當刮目以俟
送梅知州序
予嘗觀古之為政者惟能以廉律身則心清而
理明身正而道行故周官以六廉計羣吏之治
自漢而下史稱廉吏者其政皆卓卓矧予西溪
梅公生質英敏加以學問之力廉介絶人初倅
崑山聲聞于時遂陞同知州事在州六年門無
私謁較諸楊伯起却故人之遺羊興祖辭府丞
之餉范史雲之塵甑馮元叔之齊馬無以異也
當其&KR0681;事之日時與同僚相可否同僚曰公廉
而能所可否非私也當從之無戾焉御胥吏防
其奸欺窘如束&KR0668;胥吏曰公廉而正所窘束非
苛也當謹之無違焉至辨獄訟均租庸用刑罸
以齊其民民則曰公廉而明刑罸非暴也當服
之無犯焉是故佐是川之久道日益行政日益
修品秩加而名日益著焉耳今知吳江寔為州
長而位乎同僚之上其御吏其治民又非前日
佐貳比惟仍以一廉處之則所謂心清而理明
身正而道行可必矣吁庖丁觧牛刃有餘地蓋
得其肯綮之要也若夫以廉律身豈非為政之
要乎雖然克終之戒君子慎之某辱公為布衣
交于其行敢以君子所慎者告之為臨别贈
送費知州秩滿詩集序
東平費侯為崑山之五年二月初吉侯得代時
毘陵謝某適寓是州聞州人頌之曰公昔下車
時方擾攘民用蕩柝老弱餓莩餘或行伍勞来
之乃復土著以耕以桑以生産而租賦然猶惧
不能安其業也頼公之明為能識民情而燭吏
欺使民得盡其欲悪吏不敢並緣而為奸媸媸
之民間有訟于庭者侯必先誨之諄諄焉如父
兄之于子弟良師友之于弟子䧟于誣則為之
直其枉而不避困于役則為之節其力而不窮
至其有罪施以刑罸亦未嘗無哀矜之意焉是
州地方二百里其民咸得安土而粒食者侯之
惠也又曰學校久廢侯振厲之尊育賢才文教
蔚興黌宇輪奐視昔有加而閭閻委巷絃誦偕
作使之駸駸乎為禮義之俗者侯之功也子聞
而嘉之既而道海虞適無錫過長洲茂苑周遊
乎淞江太湖之上士大夫凡與談崑山費侯咸
稱譽如州人之言其能詩之士各賦詩以贈之
予則即其所聞以序編首
書畫舫燕集序
古之人凡樂其高尚者必寓意詩酒花竹山水
之間與之遊者蓋亦楽其楽焉若我玉山隐君
其亦可謂高尚者乎君生長世家一旦盡去其
少年豪華之習結草堂玉山中蒔花種竹日與
山僧羽人布衣韋帶之士以遊以居達官貴人
未嘗一見其面徵車之来則踰垣閉門甚于叚
泄不知者或&KR1018;以迂怪君聞之自若也至正庚
子秋愚隐師携祺上人過之語道相契日坐至
夜分乃巳一旦君置酒書畫舫主賓凡八人其
七人皆善飲獨遇隐師性不嗜酒亦欣然為勸
酬嗢噱各盡其歡既醉以對酒當歌人生幾何
兩語䦰韵賦詩時秋高雨晴芙蓉金菊之花照
映池島悦人心目而咏歌有不能巳者故分韵
之外復有倡和之什焉夫愚隐一至留數日非
惟主人留客之勤而客亦眷乎山水花竹之間
而忘其去則所謂楽其樂也諸詩寫燕集之娱
園池之勝俻矣予復引而申之以識歲月
梅隐山房詩集序
昔人有言天下無真楽随所遇而得者乃真楽
也今吾以珏上人觀之其信然乎往上人遊諸
方參菩提逹摩西来之意名山勝境長年忘歸
不知者意其江湖之楽耳既而歸錫谷影不出
出山涉獵羣典適興賦詩怡然自得又若移其
楽于山林文史矣至正癸夘春愚隐師主禅月
道場召為記室上人以佛法淑同袍之士以詞
章接縉紳士大夫人皆楽其道之行焉閱數月
謝事當路者或薦舉之孰不曰以珏之才之美
宜其繼美黃龍益弘斯道殊不知上人之来特
以答愚隐師相知而巳餘非其志也于是飄然
别去渡吳江過崑山東瀕于海頋荒江寂寞之
濱僧廬幽閴梅花環繞境與心會乃寓缾錫題
其所居之室曰梅隐山房蒲團木榻晏如也定
起之時曳履梅下或欣然猶迦葉視拈花而喜
而人不知也吁東吳巨刹楼閣相望鐘鼓之聲
相聞苟從當路之薦置身蕭爽孰不為之楽哉
今若此其楽蓋自得之有難以語之人者欤諸
君懷上人者為之賦梅隐詩一卷俾不肖題其
簡首予不敏姑以平昔所知者道其梗㮣云
送理上人歸天台飬親序
予避地吳下聞宗元師之名者數年及與之遊
則知名不虚得方以見晚為恨師乃念親老于
家言歸覲省且欲築室于先人之墓祠佛飬親
以酧㒺極予聞而嘉之因請諸縉紳歌詩以贈
其行或曰子逢掖者又嘗著書辨老佛之惑矣
彼浮屠者既與之遊又從而譽之何哉予曰不
然予交浮屠亦各有所取焉往在京口以清苦
交了翁即在金陵以文詞交訢公後于杭交古
鼎銘公以其端謹而誠慤也今于吳交愚隐智
公悦堂顔公一以其有濟人之仁一以其有事
親之孝也其他或學或行或趣識高遠未嘗無
所取焉今宗元有了翁之清又心乎顔公之心
可不敬乎吁當此兵戈之秋道路梗澁頃步千
里有能披荆榛冐矢石梯山航海勇往而不頋
者皆功名之士貨利之人求其如宗元之行蓋
少矣夫宗元于蘇湖諸大藂林所至安隐且有
虚主席以待之者師皆辭焉誠使結廬以守松
楸之地持缽以盡菽水之歡可謂釋門之曾閔
矣彼織蒲如陳睦州者寕得專美于昔乎諸君
子然予言既贈之詩予乃述所以致敬宗元之
意弁于篇首
為徑山顔長老送丁州判序
予聞古之任人者為官擇人未嘗為人擇官故
量材授任不遽更易必使久于其職而得以考
其績焉今丁君克明為崑山州判官洗心奉公
孜孜厥職凡州長發號施令必相與可否然不
負乖刺惟是之從至如出郊勞農河防繕修警
邏之役靡不殚其力焉秩甫滿公府復命判嘉
定州事可謂委任之專有古者為官擇人之遺
意也以君之才游任厥職是猶駕輕車就熟路
不遺餘力凡昔之所以澤此民者其必澤彼民
矣等而上之佐郡國貳憲省將無適而不可大
噐晚成其可量哉某以久處鄉邦故知公為詳
于其行書此為别并為嘉定州人之賀云
送陳允貞序
士君子負有用之才必得善識者擇而取之然
後能適其用耳譬之木檀之可以為車楛之可
以為矢桐之可以為琴瑟𣏌柳之可以為桮棬
楩楠豫章之可以為明堂棟柱材雖良能自致
其用乎至正乙巳王命江浙分省參政周公開
望亭河為固國計公知允貞為能幹濟使董其
役允貞方以吳江州吏目秩滿而歸承命之重
義不敢辭于是殚志盡力宣勞王事召畚&KR1257;數
十萬人為之計工程限期日不疾不徐民用子
来兩月之間事功乃集河長四十里北接&KR1193;湖
南通&KR1193;渠又東注于震澤吳人視之猶金湯然
則若允貞者可謂有可用之才矣又得善識者
擇而取之斯適其用矣今允貞赴塩場幕官吾
知其才足以有為也塩法之弊多于牛毛各部
細民蓋有望于良有司也久矣惟允貞盡其才
之用焉
為智長老送蘇縣尹序
至正丙午春予方過上海卓錫于寂寞之濱適
縣令蘇君彦祥秩滿而去士大夫祖帳都門外
田夫野老遮道請留或膝行而前脱君之靴先
後數四不啻攀轅而卧轍也予嘗揖父老而問
之曰蘇君何以得若等之心而此哉父老曰我
賢令廉明公正材幹絶人三年之間凡可以康
濟吾民者知無不為且精于法律小大之事處
决如流吏畏民服租賦非不重也頼除去宿弊
而無横歛之毒徭役非不夥也以差次民力而
無不均之苦至若謹庠序明教化置礼楽之噐
以嚴祭祀增社學之設以廣文教凡祠廟之在
祀典者皆修舉廢墜䴡牲之碑所在正立街衢
橋梁舉邑完好又曰縣瀕巨海江流交接風濤
洪肆險悪萬状禦人者往往出没其中過者病
之令乃相地之利由縣治西南開大港接新涇
口延袤幾四十里墟邑相望雞犬之聲相聞昔
之畏境今為康莊風帆雨檝晝夜不休縣之人
不忘所自因以蘇港名之予聞而嘆曰令賢乎
哉此蓋千萬世之遺澤也秦之白渠常之孟瀆
杭之蘇堤蓋此類耳予復何言特以前所聞父
老之語序而送之以抒邑人去思之意云
送鄧宜之還鄊序
昔二疏為東宮師傅告老而歸當時祖帳之設
黃金之贈太史氏悉書之或曰以二公之賢尊
為師傳區區贈送奚足美哉是不然此蓋美其
還鄉之楽非以為師傅之榮也夫鄉里人之所
難忘也若班定遠馬伏波皆絶世之雄立功異
域名聞天下猶且願生入玉門關及追述少游
平生之語况餘人乎蓋狐正首丘魂魄之思沛
皆出乎本然之天也今宜之鄧君假舘張侯羣
弟子服勤盡禮講貫之暇主賓燕洽閱寒暑十
有二十載如一朝夕然鄉土之念常縈于懷束
書言還舘人留弗能止其父子昆弟乃翕然餽
贐又相率諸友人贈詩且屬予為之序焉某與
君鄉人也親戚也知君之心者也因謂之曰君
之行有班馬之所無者方諸二䟽雖榮名贈送
之不同而鄉里之楽則一耳苐慚余滯留徒知
君之楽而莫能與之楽其楽也君歸凡故人之
有見問者幸為我謝之
多稼亭燕集詩序
洪武十年春上巳前之一日郡守番禺張侯置
酒多稼亭聚僚佐洎縫掖之士十有三人相與
訪前修遺跡尚交而挹其美焉環視四郊烟鉏
雨耕乃喜而言曰嘉我良民殆不負牧守卲農
之意欤旁睨黌舍衿佩雲集又曰嘉我諸生其
不負國家修文之教欤至若滆浦環于前三山
屏于後雲霞竹樹千態萬状&KR0770;然為天開畫圖
快人心目侯于是舉酒属客臨流賦詩蓋其興
之所適情之所寓有不啻蘭亭禊事之娛而巳
沂雩風詠殆庶幾焉吾儕亦得以楽其楽也坐
客詩凡若干篇侯以龜巣老生謝某為客之右
因命為之序云
代董知縣送同僚尹主簿序
洪武四年冬余備員為武進令與縣丞陳德廣
相繼而至時山東尹公明善為簿數月同寅之
初嘗相謂曰吾三人之為是邑也其猶同舟共
濟乎余嘗聞操舟之術舵者主之然必以篙者
櫓者橈者檝者深以竿者締以矴者桅檣而帆
者然後江海可濟也有其具蔑其人其能濟乎
雖有其人而不僇力以事其事亦未有能濟者
也今明善&KR0681;事久為之甚勤可謂善操舟者矣
自是同志恊力康濟邑民事無不理兩朞之餘
寔無愧于操舟之喻也六年冬明善以銓考增
秩余與丞及其代官張奉先祖帳而别明善復
舉前說以勵吾人余曰是言也豈特是邑所宜
則之凡為雄州劇郡以及方伯藩府皆當以是
為心則無適而不可也古之善相天下者若傅
說之賢其主猶以作楫命之况餘人乎明善之
行吾請以前所言者筆諸縑素為臨别贈縣丞
江隂人名某主簿澤州人名某余則鰲溪董某
贈醫士張恒齋序
夫良醫之用薬如良將之用兵知彼知己百戰
百勝非偶然也且人之有疾必係于五臟六府
殊不易知也苟曰飲上池之水而能然乎了然
于心目之間非吾之所知也必也目其色耳其
音語焉而推其詳脉焉而究其藴如是而後可
謂知彼矣彼疾既知又當所用之薬必中厥疾
如戰必克乃所謂醫之良猶將之良也恒齋張
公世居儀真以醫名家今提領常州惠民薬局
事郡人往往負危疾詣公公可否之其曰可者
皆如期而愈猶龜卜燭照而數計之也蓋公自
蚤歲䆒心于儒者之學以明物理軒岐以下數
千載醫薬之書莫不探賾索隐觸處洞然未嘗
出詭秘一言以自神其術也近吾友丁以道之
子搆疾而危羣醫縮首公診而薬之其病如春
冰而釋其人如枯荄而生以道德之且言曰郡
人蒙是恩者衆矣安得太史氏為作佳傳焜煌
簡策耶吁余嘗以恒齋之學論之將来必醫及
國家躋斯民于泰和之域秉史筆者當大書特
書傳之無窮也奚患無聞乎
送陳尚言歸會稽序
會稽陳尚言以其從兄為常州府幕長銜父命
來視之常之士友因得時與之遊而東郭謝某
獨深有敬焉者尚言方妙年自持如老成人凡
相見時往往論古今忠孝事世俗之談未嘗一
出諸口也洪武六年八月之吉言别于余前兩
月方盛暑余嘗見束装其兄固留之至是宜其
掛秋風之帆矣或謂尚言之欲亟其歸者厭吾
邦之陋而楽其故國山川之勝也余請詰之子
之歸將窮探禹穴搜竒索隐而求神秘之文乎
將幽尋雲門與山僧林叟相期遊適乎將蘭亭
觴咏鏡湖第宅踵昔人之高躅乎夫以數日所
知尚言者觀之吾知其不為是也必矣子之歸
朝耕夜讀搰搰乎為飬親計將使紫岩山中復
見董召南以孝義稱孝感之誠天降厥家世有
韓退之又當雄詞大篇以播其遺芬矣尚言聆
余言笑而不答後五日某命兒子木筆之聊藉
手為臨别贈某延陵人時年七十有八自號龜
巢老人云
贈寫生玉泉子序
玉泉子本常郡&KR1432;亭侯之裔六世祖居金壇地
因人姓是為蔣庄月鍳翁其父也玉泉以胸涵
冰壺目烱岩電得乃翁寫照之傳甲寅春我郡
侯孫公請為紀顔因過余為傳老醜坐客有言
寫照自頋愷之始者余曰不然昔庖羲氏畫卦
而人文肇開曰書曰畫蓋推輪于此矣余嘗觀
六書如天之日月星辰人之耳目口鼻物之山
水花木魚鳥其文類皆象形然則象形而畫其
義一也黃帝尭舜垂衣裳而山龍華䖝之属施
諸五采作繪一語登載典册繪畫之事著矣殷
高宗審象求賢而得傅說吾意寫照之原本此
欤至炎漢兩君圖功臣于麟閣雲臺之上與青
史鉄劵並著勲業自是而畫之名世者滔滔也
若晉之愷之乃其一耳然今人寫真以形似玉
泉則併其神氣意趣得之見于毫素非汎汎作
繪者可同日語况平昔于所見之人但曾半面
雖即世之後亦能想像而䫉之至有使其子孫
下拜號呼宛然如見其親此又得乃翁不傳之
妙而能人之所難能者也吁使玉泉生于有商
必能為君貌夢中之賢人矣當今郡公開國圖
象凌烟徵車胡為其未至耶月鍳翁年垂九袠
博物稽古玉泉請以予辨客之語質之而翁苟
以為然亦必以輪扁不能喻其子者然予論玉
泉者矣
送祖心上人省親序
學佛氏而不忘師父之恩知君命之重而弗敢
渝是為良浮圖吾當與之遊贈以言而嘉之是
亦與人為善也蘭陵銘上人本四明宦族蚤失
恃元末時乃翁爲江西省幕僚随繼母侍翁居
官邅時擾攘江右失守省署移福建乃翁以王
事赴北俾其子往錢塘鞠于從父繼而世變從
父家毁于兵歲且&KR2384;飢流離蘇常間時貴遊子
弟多失身上人獨能涉歷艱險不農工不丐&KR0674;
不服賈負販而趋利慕大雄氏空寂之教可超
脱物累遂祝髮從浮圖師東谷升公而學焉禅
林矩矱蹈履惟謹其父子不相知者十有一年
然一念之孝根于其心嘗礼佛默禱得一日之
飬以盡烏鳥之情志願足矣洪武甲寅春父来
金陵知翁無恙且有弟在膝下以奉朝夕上人
喜不勝于是告其師亟往覲省以余昔嘗以君
親之道語之請别于余且言曰銘之行雖為吾
親誠不敢畔吾師而負國朝度僧之命而返吾
初服也織蒲之飬或庶幾焉余曰然如上人者
處困之日不失其身居泰之時不易其心誠可
謂良浮圖矣撫其弟安其親使人稱為禅林之
子騫吾無間然矣彼人面而獍心者聞上人之
風能無愧乎能無警乎是歲四月之吉謝某序
贈錢隐居序
二月之吉余方據槁梧坐澹泊齋友人嚴子敬
過余而言曰去年冬某嘗患背疽状如覆盆視
疾者皆寒心焉隣有隐君子錢氏志道甫者獨
曰無傷也薬可愈也既而用薬一如其言某嘗
奉幣以償裹薬之資志道乃固辤弗受敢請贊
一辭以著其美亦以示不忘也余聞之仰而嘆
曰夫疽發于背者危疾也古之人智謀如范增
才勇如姜牙皆為所害志道能療斯疾豈易哉
余還鄉五年聞鄉人之譽志道者藉藉今吾以
子敬之言益信且志道蚤讀書好結客竒方妙
術故多得之雖常以薬活而不以醫名家其可
謂隐德弗耀者欤不謀利不計功亦可謂好義
者欤釀美酒以娛客蓄善薬以與人吾知志道
之心即蘇長公之心也世之鄙吝如斛斯者其
妻以百錢市薬猶以為恨况與人乎聞志道之
風薄俗可敦矣吁昔人為一卒吮疽尚登簡册
如志道之賢安知無太史氏爲作佳傳耶
送太古禅師住持祥符序
釋門先覺之士以能荷大雄法者爲象爲龍理
固然矣求其七德五文之偹和鳴而翔集所至
而羣從惟鳳爲然兹又不可以象龍槩論也今
吾以太古徽公觀之其僧中之鳳也欤公早歲
入雙徑寂照師之室韞德抱道蔚乎其文猶鳳
毛也旣而主常之文明蘇之秀峰踞猊座說法
微密妙音聞者悦懌是猶鳳鳴朝陽也去此數
年而陵谷變改故鄉来歸不啻如鳳翔赤霄覧
德輝而下視津里如丹穴飲太湖如醴泉以靈
山古法幢之顛仆往扶植之瓦礫之地將為瑶
圃灌莽之卉將為琅玕使七十二峰之境皆為
岐陽而把茅插竹皆阿閣也彼門翕然而從者
四衆之外衣冠紛集復有宗雷陶謝軰從遠公
為外方遊故藂林旦評緇素輿論咸謂公為僧
中之鳳無間然者慎勿諉枳棘非梧所棲而姑
為桑下之宿也公之行郡邑士大夫咸稱羡而
送之龜巣老人乃為之歌曰鳳兮鳳兮一飛羣
随覧德之輝載鳴瓊枝唯其時弓
送郡守孫侯秩滿序
人恒言郡縣之職愛民為先殊不知善為郡縣
者必先能馭其吏而後愛民之政得行焉若我
常州府孫侯其可謂善為郡者欤侯濟南人奉
朝命由起居注出守以舊聞小吏多蠧政下車
之初即汰之擇之量材用之又從而戒飭之閤
六曹操如束&KR0668;公勤廉謹身為率先民有不理
於邑赴愬廷下侯之聽之惟一二僚属與聞焉
吏無敢庭立睥睨者至于抱案牘署决惴惴焉
惟恐或毫髮悞舞文之弊蓋絶無之故善政得
以行善教得以施一郡四邑之民咸被其澤視
古良二千石無愧焉耳今也以秩滿赴京人皆
謂侯能愛民治有成績余曰侯能馭吏乃深得
為治之要故特為叙述將使為郡縣者聞之取
以為法太史氏采錄為法于後人非徒為我侯
頌美而巳
送金希賢上京序
太學為賢士之關尚矣洪武七年冬朝命下府
州縣學以諸生勝冠者赴國學歷練衿佩之士
星聚雲集猗欤盛哉常之武進縣金生希賢由
縣學赴命請别于余且徵贈言余曰幼學壮行
古今一致上之人將使之仕仕乃行其學也士
君子欲其仕學俱優卒有成效惟勤者能之尼
山大聖忘寝廢食顔閔不能曾日三省若是者
皆學之勤乎周公相國待旦而起陶士行在州
而運甓巫馬期為邑而戴星是仕之勤也吁聖
賢猶爾况學者乎蓋士之學與仕也猶農夫之
治田也彼農之勤者其耕也深其耨也熟其樹
藝也必以時既藝矣乃耘乃耔乃藨乃萒旱則
為之灌溉澇則為之决塞沾手塗足搰搰乎斯
湏不能休故其苗之興也勃然其稼芄芃然其
寔則栗栗然也及其穫也視惰農之收則倍蓰
什伯之不同為士而勤其功名爵禄如豊收之
農可必也生往拜國子先生曁諸公鉅卿請以
是質之苟然吾言生其勉乎哉
送葉以恭赴京序
士不以窮逹論也耕莘窮也逹而阿衡版築窮
也達而霖雨漁釣窮也達而鷹揚之三賢者苟
不逢其時則泰然終其身道之行不行非所計
也番禺葉以恭以卓犖之才爲張渚批騐所官
凡九年日與貿貿焉負販逐利者較什一之征
此道行之日乎然以恭公乃心勤乃事皦皦乎
九年如一日其道未嘗不行也蓋以恭以前人
詩書之澤渗漉肌骨眎貪墨&KR0945;嫉者不啻如赫
腐之鴟慕氊之螘耳班資崇庳非所論也余老
滆濱聞以恭才名久矣今赴調京師適荆溪故
人許克敬過余談以恭之賢且相與論古今窮
達士俾余筆之持以贈别亦曰堅以恭之志云
送陳長史秩滿序
古人之以言贈行者尚矣然其言或規戒焉或
勸勉焉不頌德不美才噐不揄揚聲名眎後世
立言有不同耳若老𣆀于孔子之行曰無多言
無多事如斯而巳夫聖人豈無可頌美者乎蓋
稱頌之辭無益于行有道之士所不爲也余嘗
於學軒陳公暇日商略古今清議及此相與嘆
息今公爲常州府經歷得代如京師士大夫爲
詩爲文以頌其五年贊畫之美者衆矣余請以
古人一事忠告而期望焉昔趙忠獻以半部論
語决大政卒成相業人到于今稱之吁時有古
今道無古今居今之世行古之道是亦古人也
况公之家學青氊一經淵源有自誠能慎終如
初仕學俱進則何施而不可何往而不逹哉幸
毋謂老生常談而忽之吾將見世之稱忠献者
爲公之稱矣
送劉文可序
洪武九年冬吾友沈子英書來曰文可劉公南
雄佳士也爲磨勘司掾属凡若干月所閱案牘
疵類畢舉雖毫髮無遺焉今也書滿而榮歸也
以其吏事之精心目之明雅敬重之求一言爲
臨别贈余曰傳不云乎胸中正則眸子瞭焉吾
雖未識文可視子英之所稱道文可之心可知
矣吾嘗以鏡觀之百鍊之銅瑩若秋水其所照
者物無遁形一日蒙以塵垢光乃&KR0621;昧塵垢愈
積&KR0621;昧愈甚而至于一物無所見矣詩曰靡不
有初鮮克有終故君子慎之夫以文可之心無
私欲之蔽猶鏡之不塵垢也案牘之謬誰能隐
乎雖然百鍊之銅能照人之面而巳不能照人
之肝胆能燭目前之物而巳不能燭天下古今
萬事之理奚足以儗文可方寸之鏡乎文可持
此鏡以涉臺閣慎終如始光輝日新將来聖天
子取人為鑑則必置諸左右以輔昭明之治吾
與子英軰又當相率以賀之并自賀其言之不
誣也是歲十有二月厶日毘陵龜巣老人謝厶
書
送孫太守奔喪歸濟南序代魏同知作
洪武丙辰閏九月既望濟南孫侯厶毘陵守之
五年聞母夫人即世撤甘棠之說動風木之悲
既而涕雪具訃告月日上聞將衰絰而歸邦人
愛公不啻如召父杜母聞公觧印綬即相率林
立戟門外翕然而言曰閭閻之氓頼賢侯守宣
皇上德化政無煩苛使得力耕稼供賦税以植
其業以畜其妻子非吾民所能為也教學校之
教頼修舉廢墜使得明教化育人才以展其用
非多士能自致也又曰賢守以廉律身馭吏如
束&KR0668;秉法如懸衡一洗貪墨舞文之弊至筦鑰
之細犴狴之煩租庸商征之属咸得其肯綮而
游刃焉郡統四邑若網在綱綱無不舉目亦随
之奈何斯言殆欲卧施轍而留也時余忝佐貳
聆州人之言若此然論公之才之美又豈苞屦
臺笠者所能盡哉公嘗言斷机之訓吾親猶孟
母也止酒之戒猶陶母也曰清曰謹為時著稱
又豈非崔母之淑玄暐乎吁非母之賢不能淑
子之身非子之孝不能如母之志移孝為忠必
不負聖天子承宣之寄他日大用豈易量哉
今觀士大夫贈言凡若干篇余以州人之言頗
詳且寔因摭之以叙編首云是月厶日同知常
州府事厶郡厶書
續毘陵志序
昔人謂九州之誌言九州所有土地所生風氣
乃宣也郡志之作本諸此乎毘陵為古名郡其
山川土田風俗名物之属登載舊志尚班班可
攷然由元初而至于今百有餘年曾無紀述之
者誠曠典也洪武十年春中憲大夫張度&KR0681;政
之初以朝廷命天下郡邑纂修志書于是會
聚耆宿之士稽古訂今博采見聞撰次成帙凡
一十卷中間無類䟽混不能無之至若前代闕
文則不能妄為之說然時有異同事有沿革因
是編而求之亦可以摡見矣是年歲在丁巳夏
五之吉郡人謝應芳序
贈儒醫徐士方序
予方據槁梧玩庭草生意里人萬仲珍過予曰
比鎰遘寒疾謁二醫皆危之于是邀徐卿士方
眎之乃談笑間授薬剋期而愈頋鎰蔑以報厥
德丐先生為之贈言示弗忘也予曰嘻仲珍何
相見之晚耶士方由早歲嗜學涉獵經史若六
氣七情之病乎人五薬十全之係乎醫者巳博
通既而以父祖所傳軒岐之書金匱石函諸家
之方論旁參曲究以會其極且嘗賦遠遊得四
方賢師友淵源之懿故其遇疾也如庖丁觧牛
得其肯綮恢恢乎刃有餘地是豈膚淺蒙昧者
可同日語哉惟其厚重簡默猶連城之璧混乎
碔砆微卞和固莫能辨也老子曰大辯若訥大
巧若拙士方其近之雖然吾知士方之才不局
於是而巳必也為時而出康濟斯民卓然為醫
國之士斯不負所學也責沈之文吾尚當為仲
珍為之洪武十年歲次丁巳六月厶日謝厶撰
併書
贈刊字闞士淵詩序
曰稽古文字由竹簡以来世之欲傳久而不朽
者其惟勒諸金石乎然苟非專其藝而精之敬
其事而謹之則所勒有無足傳者矣今觀荆溪
闞士淵之勒石也一點一畫敬謹之至殆若默
契程伯子作字甚敬之意字書八法秋毫無遺
是以吾郡守番禺張公特賞識之中書史舍人
靖可盧舍人公武亦皆稱美無間然吁士淵之
敬謹如此豈局于一藝之微而巳哉昔人有言
能敬必有德使士淵遇知臼季其必薦之如缺
耨也抑予又有說焉昔者安民山知敬司馬公
能從容一言于勒碑之頃登載史册流芳無窮
其傳世又豈在鉄筆珉之外乎予嘗嘉士淵之
能贈以長句今郡中諸士大夫之作者交相揄
揚詩若干首且俾予爲之叙焉
送王主簿克禮還江隂序
人有恒言曰州縣爲民父母蓋州縣之職爲最
近民撫之字之宜以父母之心爲心愛其民如
愛子也然所謂愛者豈其姑息而巳哉使其服
役于公則如服勤于親授之事而責其成功不
棘不艱不虐不苛如是者皆父母愛子之心即
君子愷悌之心也古稱召父杜母者其心蓋如
是耳以今觀之江隂縣主簿王公克禮其庶幾
乎洪武戊辰春奉令役邑人數千陶于常州府
東簿董之與武進無錫之民夾運渠而陶之其
眉薪芻手埏埴朝夕說簿之賢者矻矻不絶口
隣邑之人亦甚稱譽予因往視之其紀律非不
嚴也程督非不謹也鞭笞捶撻非不施設也唯
其慈威並行寬猛相濟過之小者宥之情可閔
者恤之力不逮者濟之豈弟之心常藹然于紀
律程督鞭笞之間故蚩蚩之甿感其德忘其勞
不自覺其聲之出乎喙也予于是從而賢之與
之語曰夫縣之簿丞佐其令為一邑之父母也
郡之佐貳佐其守為一郡之父母也公卿大夫
臺閣守監百執事是皆輔佐天子為億兆之父
母也今也簿將歷階而升曰令曰守曰公卿輔
佐百執事咸有日矣苟不以民遠而忘宦成而
怠則輿人之誦太史之筆當並傳于時豈召父
杜母所能專美彼虐其子而廪焚井溺者抑亦
薰其善而良焉斯民之幸也簿嘗然予言請佩
服今其行故書以贈之
送周叔文序
古之生子者設弧矢以射四方欲其有四方志
也然其親欲子為之者豈不能盡然哉但立志
不凡君子貴之近代曺武穆試周之日左取干
戈右持爼豆天生淑質志在文武其後出入將
相為一代名臣非偶然而致也今觀會稽戚先
生為叔文贈言謂叔文早甚聪慧且好學尤喜
讀尚書每開卷則竟日終夕寝食俱廢不啻口
芻豢而耳箾韶也夫書道政事叔文喜之其志
可知然筮仕以来屡涉險阻特事親以孝行聞
或疑其聲之不焯焯也是大不然夫爵有崇卑
職有大小能盡厥職斯為足稱姑以目前言之
河泊三載洗手奉公所職恢恢乎如庖丁觧牛
刃有餘地使其親不以尸素憂豆區之楽于鍾
鼎使叔文為京兆則平反之政日娛其親又何
患無焯焯之聲乎吁丈夫之志有非或人之所
知也先軰嘗說善觀花者見根撥而知花品之
上下予於叔文敢窃比之
贈滄洲生詩序
延陵隠君子薛仲弘氏以英妙之年能洒脱紈
綺氣習絶跡京洛塵土讀種樹書結忘形交與
臺笠扉屨者伍所居三山湖東南寂寞之濱流
水一湾漚沙半席每讀杜少陵吾道付滄洲之
句欣欣然若有所得故自號曰滄洲生弘之曰
蓬萊十洲學仙者誇以示人且去弱水三萬之
隔其荒唐繆愆而不足信也明矣唐有瀛洲命
十八學士居之其地位清絶尊崇顯榮固不易
得然一旦牝晨汚衊之辱有不能免者是亦非
所願也眷兹滄洲有四時天與之楽焉春水觀
魚荷風清暑扣月舷而歌披雲蓑而釣是皆楽
之得乎天同乎人亘古今而不窮者尚何覬覦
哉龜巣老人聞其言而嘉之與之交而遺之詩
曰楽彼滄洲宅爾素侯某水某丘以釣以游洲
之西東三山芙蓉惟北維南魚莊鶴林風清月
明我揚其舲滄浪有歌或濯其纓不鐘不鼓不
鼎不爼優哉游哉尚友千古
送遆知縣父還鄉序
世俗所謂慈父者以其有姑息之愛無相夷之
悪而巳自秦人慈子耆利借鋤德色習以成俗
恬不為怪于兹有年矣當此之時有能卓然教
其子而不淪于俗習者其父之賢為何如哉濬
川遆公以其子為武進令不遠四千里而來愛
之若欲置諸膝教之則提其耳然不三月而亟
去子欲留飬而不可得余以大耄之年獲半面
于鄊飲席間從而勸留之公曰吾兒以一介之
微蒙朝廷錄用長于兹邑若穉孺以負烏獲
之任也必先謹乃身公乃心殚乃力規行矩步
以稱厥職如此則上不負聖天子拔擢之重
恩下不辜斯世斯民之望榮其身以慰其親吾
雖衣敝緼袍猶狐貉也啜菽飲水猶八珍也吾
既語吾兒吾兒能佩服吾言則吾歸吾廬何異
朝夕侍側以享其禄飬之娱乎吁聆公之言覘
公之志蓋楽乎歸而不可留也于是酌之酒而
賀之曰令有美政民必頌之余將採歌謠之詞
筆諸簡牘附黃耳平安之信以報公也
送趙縣丞奔母喪序
洪武庚申秋朝命以昌邑所舉趙賢良為武
進丞在邑多善政明年夏五奔母喪而歸士民
攀恋有不忍别者丞慟哭而謂之曰比吾父來
視予諄諄然以律身居官之法命之且云母氏
之訓戒尤多丞之父歸將以安吾母也烏知未
能以豆區之餘為甘旨一日之奉而吾遽至于
此言未既嗚咽頓踣民亦涕泣而不能留某于
是知其母夫人之賢不减崔玄暐之母也然玄
暐遵母訓而清謹為世所稱使賢母之名流芳
百世非孝而能之乎今丞之孝于母也豈止被
衰麻居倚廬不酒肉琴瑟三年而巳哉必也居
則飬生喪死以事其親出則移孝為忠以事其
君曰清曰謹終始一致㒺俾崔侍郎專美于前
則其母之死猶無死也而可以為孝矣雖然父
天之尊巍然在上慎勿哀毁踰禮以貽親憂此
又不可不知也
贈黃有文序
昔聖人垂衣裳以治天下至五色作服則尊卑
貴賤之秩章章矣後世于五采之外加之以金
此又極其盛而文之然禮法之制惟在上者得
全于服御之属近代以空王老君之尊儗諸王
者乃亦得之餘則有禁是故以飾金為藝亦鲜
而易弛焉常郡黃有文早孤受業厥祖丁時之
艱藝用弗售有文能不弛其業而益精之時既
平大江南北數百里凡釋老氏之家交相薦用
殆無虚日洪武壬戌春郡城圓通院住山釋壽
公作梵宇規矩置法藏命有文䞉施五采縻金
而飾之有文若深諳乾毒之教莊嚴相好咸適
其宜皆至若轉藏之神皆金為甲胄威武僇力
如風轉篷俛俯之間光明焜煌&KR0770;然為金色界
使觀者興起其轉悪為善之意吾嘗聞瞿曇有
言畫沙童子戲以成佛若然則有文之功亦豈
少哉由是釋門老緇及方外能文之士多贈言
以嘉其能夀公乃属余序其事如此余于是窃
有感焉六藝之教禮楽為先今儒門子弟什廢
八九其大者不知金聲玉振為聖學之始終條
理其次不能以金匱石室之書發為文章黼黻
治道甚者金根繆易傳笑四方視有文能世其
業寕無愧乎使有文之為藝以彼易此必大有
可觀者矣惜哉
贈醫士高彦述序
洪武壬戌夏友人詹伯遠書來曰先軰葛氏方
山翁以善治傷寒獨步江表高公明德為外甥
而受其業青出于藍故當時人謂有秘傳焉今
其子彦述業復如之比年以来人之抱危疾以
頼全活者紛紛也如吾家累亦屡病屡薬效若
響應厥德有未易忘者丐先生為之著述㒺俾
越人專美于昔予曰嘻方山翁予早歲親炙多
聆語言每云素問一經言簡理奥張長沙論傷
寒傳變搃若干萬言其要在經之爇病一篇六
百四十九字而巳人能明是經之理則終身用
之有不能盡者以是觀之則家庭授受豈外是
乎夫彦述之可敬者能象賢以承家學志不自
滿外無藻飾不誇張以炫其竒妙不圭角以長
其聲價嘿嘿乎不易其操謙謙乎不矜其能遇
病則以理燭之如法以治之如由基善射發皆
中的觀者或驚異而神之耳吾知其父子所得
於葛氏者大經大法如此而巳無所異聞也窃
嘗以儒者之學譬之論語之書孰不誦讀趙忠
獻以是書半部相其君以救天下當是時遘五
季之厲羣黎凋瘵頼以蘇息何嘗于二十篇之
外别有所傳授乎他日太史氐采予言而筆之
庶以見彦述之學源遠流清且一洗俗論秘傳
之陋垂芳簡册追配古人亦何慊乎哉
贈崑山醫士王彦德詩序
世傳秦越人之醫獨步當代在諸國則随其俗
之所重者醫之或小兒或老人婦女變更以售
其術蓋其心出乎聲利之外而人不察也予嘗
以事少之一日至崑山友人徐彦智謂予曰醫
師王先生彦德專科為小兒醫其學有過人者
厶兩兒患痘瘡甚危觀者束手邀彦德薬之乃
指日而愈酬之幣固辭且曰凡故舊皆不為市
利交况契愛如彦智乎由是邑之士人咸賦詩
以頌其美丐巢翁為之序焉人恒言醫之難莫
難于小兒蓋稚騃之幼年利害有不明言語不
通疾則易為顛躓猶草木之萌易摧折也吾知
彦德方寸之天不蔽于欲一以理之明推治衆
疾而疾無不治者擴而充之非所難也特專科
以世其家耳雖然昔者淇有王豹而人善謳高
唐有綿駒而俗善歌今崑邑之有彦德博學如
此尚論如此風聲氣習動蕩一方久之則蘭鮑
俱化餘波之及薰我晉鄙老夫修野史又當牽
聫得書以兹書為張本
松菴圖詩序
洪武甲子春厶以鄒忠公遺文見邑宰河南彭
公伯常因觀四栢賦宰謂予曰子知劉司諫之
愛松亦如忠公愛栢乎司諫本東原世家今居
光州光山縣從祖之故第山有美松心甚愛之
號曰松菴比遇知聖天子擢官諫垣謇謇諤
諤多禆治道天子嘉之聲溢中外然乃以松
菴自號也予由是繪山間之松松間之菴求能
詩者咏之以寓夫激昂之意敢請子為之序焉
厶辭不獲雖未識司諫之面以其愛松之心推
之可以知其人矣夫松之為物芄芃其直猶人
之挺拔也鬱鬱其盛猶人之𢡟德也貫四時歷
冰雪猶大丈夫之貞節雅操也凛乎趙清献之
鉄面堅乎宋廣平之鉄心殆無過焉卓哉若人
深相契合不以山林臺閣之殊而異其素愛之
心也昔之人或喜聽其松風或欲巣于雲松或
哦之中庭之中或撫之東籬之東是皆愛之于
心而所以爲愛者不同吾知司諫之愛在歲寒
後彫佩孔訓于厥躬吁山花澗草紛紛然望秋
而先零者寕不有愧于十八公乎今毘陵士友
詩凡若干篇皆想像光山而賦之一旦欽命承
恩命賜歸莵裘蒼髯白髮相與歲寒又當别爲
咏歌持去爲松菴壽
贈義士池德澄序
昔元曆未終人方酣富貴汲汲乎進取德澄先
大父秋蟾先生慕老氏之學脱屣家事飄然為
外遊德澄篤于親撰杖履從之足跡遍南土名
山勝景多逢異人往往得薬術方技以授其孫
旣而陵谷變遷先生亦從此逝矣德澄今家居
東郭混淆闤闠然而喜玄談尚高致綽有祖風
頻年復遠遊以適其志趣所聞所見益以廣矣
夫以薬術之妙觀之信乎有異人之傳矣同里
劉文忠負伯牛之疾者屡醫弗痊幾瀕于危一
旦蒙德澄療之指日而愈酬之幣不納文忠德
之需予言以紀其美予曰嘻神農氏嘗百草為
醫藥以濟天下後世蓋以天地生物之心為心
也近代以来或假是以邀厚利否則咈然怒望
望然去眎其困苦而天閼者弗恤也可勝嘆哉
德澄矯薄俗仗義如此予故以義士名之農皇
大聖人在天之靈必隂隲以成厥德以博施其
義于人人之報之有不止如黃雀白龜而巳也
龜巣老人謝厶撰時洪武十有七年歲在甲子
秋日
送唐用彰序
周公相成周作禮制大司徒以三物教人即其
賢者能者賓興之取士之法蔑以加矣近代以
來科目雖多亦彷彿成周之意而已但士之為
學于聖人心學之旨有昩焉故或賢或否如魚
目之混&KR0784;珠者有也姑以一二言之漢之董仲
舒公孫丞相同出于賢良方正者而弘有曲學
阿世之謬唐之韓吏部愈柳刺史宗元同出于
博學宏詞也而宗元有薰附權要之辱至宋三
百年文盛之日凡居台輔必用碩儒如司馬温
公光王荆公安石張公商英等皆進士而丞相
也若王張之属其學無不精敏絶人豈有不知
聖人之心學者乎蓋徒知之不能行之則與不
知無以異矣洪武甲子秋邑人唐用彰以府學
弟子中選鄊闈明年乙丑春二月赴春官大比
需言于予予喜其孝弟稱于家謙德著于旦評
才華蔚茂而學益修其大用于明時也必矣請
以聖人心術之要曰慎獨曰思無邪曰精一執
中三復而申告惟用彰真知力行兩輪並進則
先軰賢者之勲庸事業或我亦可為賀不惟上
之有以行致君澤民之心而下有以遂顯親揚
名之願亦可見不以老生常談忽之也
二十四孝讃序
人生兩間以天降之衷為秉彛之性故能参于
三才有感斯應為萬物之最靈者也夫孝為乃
性中之一事然立身之本莫大于斯故尼山大
聖人與高弟弟子反覆問答著為大經奈何聖
代彌遠風俗寖衰秦漢以来耰鋤德色箕箒評
語者滔滔也甚者至于人其形獍其心可撫膺
切齒流涕而痛哭者也今觀郡人王逹善所讃
二十四孝裒為一編其間言孝感之事什有八
九且以孝經冠于編首蓋取孝通神明一語推
而廣之欲使人欣羡而勉于企及于名教豈小
𥙷哉或謂重華聖孝千古一人豈宜與泛泛者
類講是固然矣吁逹善之意蓋欲攬太陽與月
星並照容光焜焜無幽不明老夫儗非其倫辭
不逹意宜君子無求偹焉
贈王仲文序
洪武乙巳秋横山大林菴主真公性存過予曰
厶重搆菴廬作觀世音菩薩伽山一會上則五
雲縹緲佛現全身凡菩薩之衣冠纓絡靈岩寳
地種種相好咸用金飾工人王仲文且能運巧
思僇力以成其美今其行丐先生一言譽之予
曰嘗聞瞿曇師有云以畫為佛以沙為塔皆能
成道此蓋以因果立說開方便門使衆生由是
而入大乘之道自漢以来其法寖盛塔廟像設
若繪者繡者&KR0866;金玉石者泥塑木雕者從而出
焉今性存能以佛之心為心引人為善莊嚴梵
相豈徒美觀蓋欲具瞻者起恭敬心好楽心篤
信力行登無上道非因果而巳宜乎同袍之士
及曹随向化之人風行草偃如此其盛也性存
然予言筆之為仲文臨别贈十四卷終
