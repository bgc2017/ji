龜巢藁卷之十一
詞
驀山溪(遣悶至正丙申歲作)
無端湯武弔伐功成了賺盡幾英雄動不動東
征西討七篇書後強辨竟無人他兩箇至誠心
到&KR1284;無分曉髑髅滿地天也還知道誰觧&KR1966;
銀河教净洗乾坤是好山妻笑我長夜飯牛歌
這一曲少人聽徒自傷懷抱
沁園春(丁酉春寓堠山錢氏寫懷)
冷笑班超要覓封侯棄了毛錐看今来古往虛
名何用朝荣夕悴浮世堪悲老我衣冠傍人籬
落頼有平生鉄硯隨西莊上對溪山如畫鷗鷺
忘機相逢喜得新知更不用黃金鑄子期把
胸中磊磈時時澆酒眼前光景處處題詩輕帽
簮花柔茵藉草時復樽前一笑嬉沉酣後任南
山石爛東海塵飛
滿庭芳
玉雪梨渦錦雲桃扇紫簫雙鳳和鳴觥船初棹
烟繞博山青最喜清和天氣綠隂静梅雨初晴
高齋裡馬融書帳風捲絳紗輕華年纔幾許
培風健翮曾試修程偶歸来林下閒聽松聲笑
道葵花似我芳心在向日長傾黃河水如今重
看朝暮還清
沁水曲
四海烟塵一櫂風波經行路難幸兒孫滿眼布
帆無恙夫妻白首青鏡猶團笠澤西頭碧山東
畔又與梅花共歲寒新年好有茅柴村酒薺菜
春盤傍人莫笑儒酸巳爛熟思之不要官任
伏波強健驅馳鞍馬磻溪遭遇棄擲漁竿霜滿
朝鞾雷鳴衙鼓何似農家睡得安閒寺裡喚山
童把&KR0678;野老交歡
自和
雪壓新年花開想遲鶯来甚難喜杯有屠蘇春
風灔灔盤有苜蓿朝日團團六十年来尋常交
際江海鷗盟搃不寒移家處每涉園成趣居谷
名盤忘情世味辛酸但吟得新詩勝得官儘
教我仾頭三間矮屋從他高步百尺危竿白首
無成蒼生應笑不是當年老謝安且琴書裡消
磨晩景受用清歡
又和
竹與梅花偃蹇冰霜堪稱二難我依梅傍竹借
人茅舍吟風弄月坐箇蒲團梅樣精神竹般標
致遮莫清癯未是寒柴門外一湖春水似拍銀
盤昔人恨橘多酸我只笑青松也拜官每醉
時仾唱滄浪一曲閒時高卧紅日三竿兒軰来
前老夫說與梅要新枝竹問安餘無事只粗茶
淡飯儘有餘歡
蘇武慢
蘭雪衣衿芝雲冠佩咳唾成珠玉芳草萋迷蓬
莱杳渺皎皎白駒空谷濯髮滄洲怡顏芳樹問
天生湖海元龍豪氣肯令消縮君不見二陸
聯芳三蘇接武聲動九重黃屋天上碧桃日邊
紅杏真足快人心目拂䄂東膠出門西笑莫恋
故園松菊看濁河流水重清齊唱太平遺曲
滿江紅
怪&KR1284;春風要將我舡兒翻覆行囊裡是羣賢相
贈𢾗篇珠玉江上青山吹欲倒湖中白浪高如
屋幸年来阮籍慣途窮無心哭歸去也瓶無
粟吟嘯處居無竹看造物怎生安頓老夫盤谷
第四橋邊寒食夜水村相伴沙鷗宿問客懷都
有幾多愁三千斛
一剪梅
一色蒼然兩阿翁年也相同月也相同六年湖
海共飄蓬烟也溟濛雨也溟濛移家今住葑
門東朝也相從暮也相從何當歸隐舊山中桃
也春風李也春風
風入松(寄朱原道為生日賀)
梅花折去一枝春人在太湖濱天生襟度容江
海每開樽坐客如雲此日醉看蓬矢吾兒應吐
華茵湖光山色净無塵魚鳥搃情親姑蘇城
上遥相望見湖山如見伊人綠髮年華全盛白
眉聲譽方新
風入松
歲寒心事舊相知相别去年時如今重覩春風
面比年時消瘦些兒天上玉堂何在人間金鼎
頻移風塵不染素羅衣脉脉倚柴扉桃根桃
葉争春媚儘教他濃抹胭脂老我揚州何遜壠
頭誰為題詩
沁園春
脫屦紅塵移在碧山娑羅樹邊有兩兒冠帶眼
前騰踏諸孫文采膝下聯翩石几㷊香冰甌滌
筆重註羲經得異傳餘無事但觀雲默坐聽雨
高眠龜巢幸與相連飲湖水清如飲菊泉問
絳人甲子今四百皇家鍾乳何用三千銀艾忘
情玉枝無汗一味清閑足引年昇平也看天恩
賜帛雪髮垂肩
金縷衣(袁叔度新居)
卜宅椒園裡響丁丁風斤月斧杏梁飛起&KR1141;戶
青紅烟樹綠焜燿碧山隣里雞共犬也知輪美
燕子飛来堂下舞砧輕盈掌上人堪喜更可愛
新桃李長洲水接淞江水好秋風鱸魚蓴菜
葑田菰采豔屋神仙羅綺楚舞吳歌娛晩景肉
臺盤春筍奉甘旨五馬貴未足擬
西江月
老大無人青眼凄凉奈爾黃花秋来杯酌斷流
霞兀對青山如畫梦裡去尋東老覺来欲喚
西家山童若說未能賖報道點茶来也
風入松
青龍地暖土酥香産玉似崑岡可憐不入瑶池
宴到冰壺風味凄凉忽憶故園時序春盤春酒
羔羊青絲生菜韮芽黃銀&KR0866;染紅霜桃花人
面柔荑手酒微酣犀箸頻將鞍鼓一聲驚散六
年地老天荒
西江月
綠樹雲林窈窕青苔石磴萦紆兩人林下曳長
裾應是山中巢許空谷似聞樵斧危橋不渡
徵車誰来為我借茅廬来與白雲同住
南鄕子
四野接平蕪一曲清溪似畫圖燕子日長溪舘
静菰蒲風洒軒&KR1141;暑氣無林叟話樵蘇相送
東橋日巳晡啼鳥不知人禁酒葫蘆教我那處
沽
摸魚子(早春作)
看東風柳摇金縷精神頓美如許獨憐老我雙
蓬髩無復少年張緒桃葉渡任山水清妍可奈
非吾土借人茅屋但有客相過清茶淡話間與
論今古傷心處客去卧聽鼙鼓看花渾在烟
霧姑蘇臺榭笙歌散麋鹿又如前度誰恁悮教
無限蒼生命堕顛厓苦蒹葭洲渚頼有箇扁舟
三竿釣竹相伴閑鷗鷺
水調歌韵中秋言懷
戰骨縞如雪月色淡中秋照我三千白髮都是
亂離愁猶喜淞江西畔張緒門前楊柳堪係釣
舟有酒適間情何用上南楼擐金甲馳鉄馬
任封侯青鞋布襪且將吾道付滄洲老桂秋香
未了明日明年重看此曲為誰謳長揖二三子
煩為覓菟裘
憶王孫
銅駝淚&KR0668;翠苔茵落地花如堕玉人可是東君
不惜春問花孫海變桑田幾度新
齊雲一炬起紅烟頃刻烟銷事巳遷折戟沉沙
月爛然船問祈連安得河清億萬年
水調歌韵
秋色净如洗南極瑞光多秦柱山中隐者弧矢
掛烟蘿野老敲門看竹珍重主人留客呼酒瀉
金荷為問春秋多少笑道明年六十勲業蹉跎
萬羊禄千駟馬待如何洛陽城市又看荆棘
卧銅駝且喜階庭玉樹五色鵷雛俱好把此琴
瑟和一曲華胥引雙鬢雪兒歌
洪武九年秋余卜居干墩嘗作水調歌今
也人事乖違欲還故土故𣸪和前韵以
述其情并以留别吳下諸友時十三年
六月初也
牙齒豁来久老氣尚横秋買得歸耕黃犢兒軰
幸無愁相近六龍城下只在三家村裡結屋如
小舟倚樹覧山色且免賦登楼看官爵都不
似醉鄊侯里翁閒話便同學士坐瀛洲寄語東
吳朋友乘興能来滆浦&KR0712;舟聽漁謳無酒不湏
慮觧我破貂裘
滿庭芳
塵拂風生薰爐烟梟劇談天上人間馮夷擊鼓
白鳳舞崑山驚倒五陵年少聽三老口角鳴湍
江南好梅前菊後天氣帶微寒客来雖話别重
歌舊曲不是陽關笑閒雲似我時去時還最喜
烽烟盡熄青天净一鏡團團重来也尋盟鷗鷺
訪竹問平安
點絳唇(初度作)
七十年前抱麟虛負雙親夢一襟空洞生世曾
何用老我東門瓜也無心去種松醪甕瀉如
鉛汞時與漁樵共
海上歸来鬢毛枯似經霜草薄田些少茒屋園
池小三子犁鉏三婦供蘋藻村居好兔園遺
藁是我傳家寶
弧矢虚懸舉杯聊適棲遲意明朝冬至有酒還
沉醉堪笑神仙要作長生計人間世金烏西
墜難把長䋲繫
老眼猶明著書未了餘生債客来休怪淡飯黃
虀菜踏雪觀梅清興依然在南門外夜来尋
戴扶醉䭾驢背
點檢龜巢素琴絃斷餘何有夫妻白首相敬如
賓友三四兒孫五色斑斕䄂梅花酒為翁稱
夀羅拜爺娘後
沁園春
時問黃花過了重陽如何始開為客中陶令逢
他初度尊前杜舉要我相陪十日秋香百年晚
景一笑今朝酒莫推風光好正凉生沆瀣净洗
氛埃胸中華嶽崔嵬下筆處長江滾滾来且
折花簮帽劇談清事傳杯看劍聊適幽懷健翮
低雲修鱗蹭蹬人道公非百里才還知否那黃
河清也白日悠哉
水調歌頭
六載遠相憶一日似三秋别後雪添蓬髩著述
遣窮愁幾度欲尋安道溪上片帆飛去興盡復
回舟明月出東海隐躍見瓊楼喚龍伯擊鱓
鼓舞陽侯何時杯酒重歌蘆葉舊汀洲多謝寄
来雙鯉白雪陽春𢾗曲為我和巴謳什襲付兒
軰好學製弓裘
南樓令夀陳縣丞
赤手拔鯨牙長安早看花春風百里裛桑麻柳
色宮袍銀束帶親受賜玉泉家鱓鼓報朝衙
桑弓掛綠蛇拜雙親杯捧流霞只恐哦松哦未
了天上去又乘槎
八聲甘州為友人贈醫士
喚嫦娥白兔下蟾宫玉杵搗玄霜自㷊蘭古鼎
心融靈素默契岐黃不假殘膏賸馥時俗共傳
方用我上池水遍洗膏肓家住六龍城裡有
舊家風月三徑蒼莨更一林新種紅杏㬉生香
問年来活人多少輾然微笑說尋常誰能為寫
成佳傳汗竹流芳
滿庭芳(夏五雨&KR1141;言懷)
十里橫山一湾流水東洲蕞尔孤村移来田舍
山水對衡門老我無能為矣犁鉏事付與兒孫
湖田上黃梅雨足蛙鼓聲喧親朋三四老鬚
眉雪白言笑春温每擕手相過清事閑論坐把
山光水色茅柴酒傾倒匏樽章臺路馬啼塵土
不到紫苔痕
又和(寄江叔廉)
雞犬相聞溪山如畫梅花只在前村逍遥杖履
不過翟公門前度春風巳老對芳草還憶王孫
長安市看花人去車馬争喧向来東海上水
南水北如石如温念鷗冷詩盟何日重論老我
蓬蒿三徑開懷抱頼有琴樽公知否蕭齋雨漏
四壁篆書痕
菩薩蠻七夕作
鋒稜磨盡方藏老懷羞對天孫說風葉動清商
依稀似九章飄蕭雙鬢雪卧看湾湾月月缺
有時圓人無再少年
水調歌頭(再和前韵)
青白阮生眼皮裡有陽秋誰信近来懷抱汨汨
泥窮愁昨夜僧房聽雨如在瀟湘夜泊欹枕卧
孤舟無復少年日觧佩醉秦楼更休說爛羊
尉爛羊侯三山湖上如今田舍住東洲傾洞十
年金革蓬勃一襟塵土白雪向誰謳濯足傍雲
水披我老羊裘
水調歌頭(代陳氏謝徐彦銘)
玉杵搗靈藥丹鼎養芙蓉城市山林小隐家住
驛橋東况是南州高裔更飲上池真液冰雪烱
心胸醫國手初試在處起疲癃種隂德方寸
地繼頥翁活人多少滿林新植杏花紅遮莫南
山石爛又復瀛洲水淺都付笑談中刮目看塵
表黃鵠駕天風
沁園春(寄張希尹兼簡劉小齋張熙載)
憶昨秋風送書畫舡過楊柳洲把錦嚢傾倒燈
花共喜棹歌歸去詩草仍留坐榻高懸家童偶
語此客尋常頗見不襟懷好比子猷尋戴别樣
風流别来一日似三秋且喜花時可勝遊要
尋山問水春申故國賦詩釃酒季子高丘醉帽
簮花吟茵藉草莫笑疎狂老未休同来也有堂
前舊燕江上盟鷗
點絳唇
往古来今何人不道閑居好忙多閑少應被青
山笑蒲柳衰顔我獨驚秋早茅齋小幾番掀
倒風雨都&KR0668;了
風入松
孤舟浪打石尤風霹靂浪聲中布帆喜得歸無
恙繫長橋閑似漁蓬蛟渚如今寂寂鷗波依舊
溶溶秋花開到雁来紅金菊對芙蓉一襟磊
磈都澆去飲紅灰如飲黃封睡到日高三丈從
他衙鼓逢逢
點絳唇
彩翼雙鳬寄来一幅天機錦純綿絶品將意何
勤恁歲晚空山不怕冰霜凛西風緊便添袍
緼被德吾無隐
八聲甘州
記年時東走避風塵隨處覓桃源偶相逢一笑
堠山西畔喬木参天百尺元龍楼上下榻許高
眠鼓我匏巴瑟魚鳥欣然每日春風池舘有
竹林諸阮醉䄂聯翩要簮花捧研常挾兩飛仙
又安知桑田變海竟飄零老去雪盈顛綈袍外
故人餘意肝胆雕鐫
滿庭芳三闋
神仙有無安居華屋即是蓬壺榴花也學紅裙
舞燕雀相呼水晶盤饌供麟脯珊瑚鈎簾捲蝦
鬚吹龍笛擊鼍鼓年年初度長日盡歡娛風
流醉翁𥚹舞䄂窈窕歌童琵琶要與知音共
換羽移宮玉蓮杯將酒供金蔗盌歸厨凍歡聲
哄年年醉中岸幘藕花風横山翠屏藏龍古
井走馬長汀四時花竹多風景勝似丹青好兒
郎天生寕馨好時節日見昇平氛埃净年年夀
星光照望雲亭
水龍吟
舊家金谷園林盡随海變桑田了一湾流水一
林脩竹菟裘將老瀟洒軒&KR1141;波光隐映筆床茶
灶但谿無六逸林無諸阮相與論懷抱不用
滄洲洗耳聽風前此君清嘯黃金臺上儘教塵
士騁車争道魚鳥情親漁樵邂逅不時談笑看
古来行路難行真個是閑居好
賀勝朝
吳淞舊雨相隣住喜復来今雨那時因遇十年
艱險劍頭炊黍
滿江紅
舊約尋梅蹉跎過小春時節忽隴頭人至一枝
先折喜見春風顔色好縞衣不受緇塵湼把十
年湖海舊相知從頭說三江上滄洲雪千墩
下珠林月似許詢支遁搃皆清絶重看青山携
素手此情方觧相思結待漏湖水泮柳風輕孤
舟發
沁園春
笠澤東頭翠竹漁莊滄洲釣舡看三江雲浪烟
波如畫一篷風月隨處留連巨口鱸魚團臍螃
蟹坐飲蓬&KR1141;醉即眠蒹葭畔不收笭箵意若忘
筌向来四海戈鋋好戰艦都成赤壁烟笑痴
兒航海空尋蓬島漁郎失路漫說桃源鷗社盟
寒歌烟水寥寥𢾗百年玄真子有家傳舊曲重
扣吾舷
鵲橋仙
青年去了青衫破了舊日青氊無了一時清興
未能除說與故人知道春花春好秋花秋好
每日看花尤好人生沽酒買花錢消得杖頭多
少
一剪梅
崑岡火烈去年時玉也灰飛石也灰飛鶴長鳬
短搃休題善有天知悪有天知今年快活保
妻兒歌也相宜舞也相宜揮金如土醉如泥休
負佳期莫負佳期
又
東風吹醒老梅枝南也芳菲北也芳菲月明半
夜五更時笛也争吹角也争吹青松澗&KR1284;獨
離竒寒也誰知暖也誰知老夫聊為一歔欷梅
也題詩松也題詩
又
一天和氣盎春暉桃也芳菲李也芳菲若教風
打雨淋漓紅也塵泥白也塵泥花前把酒插
花枝欹也相宜舞也相宜鶴長鳬短搃休提長
也天知短也天知
江城子
去年今日瀉天瓢水滔滔斷藍橋阻我羣仙鵉
鶴赴蟠桃獨有商羊偏喜雨跳且舞上山椒
今年南極見丹霄射金蕉瑞光摇澆去胸中磊
塊儘酕醄莫厭琵琶弹舊曲長聽取鬱輪袍
龜巢藁卷之十一終
