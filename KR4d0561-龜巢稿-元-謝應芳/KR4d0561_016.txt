龜巢藁卷之十六
啓
訟伯父墳地上縣宰啓
掩骼埋胔古今之制其仁如天過家上塚者子
孫之情伊誰無地頋丘壟之失所寔風化之有
傷瀝血寸丹陳情尺素切念厶痛懷伯父曩歷
兵戈死雖正狐首之丘時未集鴻飛之澤啓手
啓足幸能四體之全歸若釜若堂詎信百年之
難保蓋自陵谷變遷之後以致家門摧敗之餘
失此故茔属諸姻黨誰其主之展我甥兮此一
錯在乎當時故陸沉至于今日渭陽之舅既無
見念之秦龜隂之田那復肯還于魯然豈料人
面獸心之軰乃謀爲兔葵燕麥之場雷厲風飛
宰木頓空于斤斧日侵月削佳城亦壊于犁鉏
殆將見暴骨之寒又何異鞭屍之慘三尺之法
不畏匹夫之勇莫當向来不平之鳴屡致逢彼
之怒闘狠不頋輕性命于鴻毛匍匐而歸飽尊
拳于雞肋是可忍孰不可忍如之何末如之何
徒憎蒿里之悲每動窮途之哭既無面于江東
父老復何顔于地下祖宗日月不照之盆弗堪
長覆天水違行之訟可惮终凶頼典章有禁地
之條其情理寔滔天之罪仰惟公道俯察愚衷
恭惟厶官讀萬卷書為百里宰冰其清玉其白
絃之直稱之平寬猛適中剛柔相濟數月有撫
字征科之績四郊無呌囂墮突之憂休休焉其
有容皜皜乎不可尚聲蜚臺閣恩迓絲綸如厶
者受㕓為民閉門歛跡亦久被卓魯之化烏敢
虞芮之争但悲夫九原之人𣣔掩以一坏之土
願施善政垂戒悪人使知見舅如母之親勿為
敗俗亂常之事復此牛眠之地仍為馬鬛之封
想去家舊鶴重歸看銜土慈烏畢集凡春秋拜
埽之日皆存亾感激之時上窮碧落下黃泉為
雪幽冥之恥生當隕首死結草弗判斷之恩痛
切之私敷宣㒺旣
上于尚書啓(么名傳字受道號止齋延祐乙邜科進士)
不封萬戶侯願識韓荆州常切慕謫仙之志手
把一封書上有皇甫字輙敢扣昌黎之門問胡
為今日之來曰專為古人之事與其進也適我
願兮嘗謂傳道不絶者先民之功没世不忘者
後人之義若道鄉鄒忠公之墓近在城隂有了
翁陳先生之銘流傳天下孰謂此一丘之土盡
廢于八世之孫鄉鄰忍于瓜分翁仲随以蕪没
故諸生為之太息于當路鳴其不平頼二侯以
公道主盟不半載而佳城復舊築思亭而薦蘋
藻立華表以樹松楸苟非紀載之詳尚慮耕鉏
之患立羊公一片石大書名世之言如季子十
字昭示尊賢之意雖不咎于既往庶有𥙷于將
來求之與之完矣美矣恭惟厶官老成前軰文
章鉅公三千字禮樂縦横在早歲修名揭日九
萬里扶搖直上至晚年直氣凌雲典文衡則慎
于稱停秉史筆則嚴于褒貶霞雲一&KR0676;將歸老
于長洲茂苑之間霖雨八荒將拜命于安車蒲
輪之召斯言非佞輿望所期厶曩客新安聞公
舊政復紫陽之闕里大振儒風勒黃絹之好辭
有光吾道諒弗忘乎素志必重念于斯文惟大
賢無不容則小子庶有造于以紀前言往行于
以發潜德幽光當令梓里之間永若桐鄉之愛
鏘如韶鈞蔚如虎豹雄文照耀于九京明則禮
樂幽則鬼神妙理昭彰于千古存亾有感敷叙
莫殚
贄見余用中先生求作辨惑編序啓
狂簡斐成章辨諸家之邪說品題作佳士必當
代之儒宗夫瓣香敬為南豊蓋學者仰如北斗
與其進也適我願兮嘗謂璞玉雖竒非和氏則
山中之石琴材固美無中郎則㸑下之灰太玄
經有覆醬之&KR1018;公羊傳有賣餅之辱古猶如此
今豈不然𣣔立言圖不朽之傳必取正于有道
之士嗟今陋俗舍正路而弗由集古遺言廻狂
瀾于旣倒可奈一齊而衆楚猶如皆醉而獨醒
驚人之鳥一鳴怪雪之犬羣吠願君斵堊為我
折衷或衮褒一字之榮則價倍千金之重馮豊
霳寄寥廓久矣馳情抉雲漢分天章豈辭揮手
綱維吾道黼黻斯文兹蓋伏遇厶官文章鉅公
典型前軰詞場較藝視五色之目不迷鄉國興
賢使三代之風復振躬行古道歴踐華途每為
政邑郡之間常蜚英臺閣之上歸從彭澤舊家
北固江山教若河汾隐居南徐城市戸外之屦
常滿門前之轍何多雖云遂莵裘之營必復有
蒲輪之召如厶旨俯慚後進仰慕先知尊其所
聞行其所知愧未造高明正大之域博我以文
約我以禮誓弗忘仰鑚瞻忽之誠景慕有餘編
揣摩㒺旣
贄見李晉仲提舉求啓
思忠公傳道之賢為裒遺事辨邪說誣民之枉
乃集前言持布鼓于雷門分天章于雲漢恭惟
厶官儒林麟角學海龍門鍾山草堂之英靈雪
竹霜松之標致懶折腰于彭澤早賦歸來聊濯
足于滄浪亦云自取皜皜乎不可尚巳休休乎
其有容焉然吾道頼以綱維而儒林視為儀表
尚持藻鍳以主文衡名動京師栢府之薦章交
上官居翰苑蒲輪之召命將臨先生自此升學
者仰如斗厶吳中晩進白下漫遊自憐如明月
暗投誰復念陽春寡和汲汲有登龍之願拳拳
慕倚馬之文方往依劉以圖御李(𣣔因劉尭輔見公乃于劉)
(處偶得識面)低頭拜東野適因邂逅之間瓣香為南
豊得展&KR0907;勤之敬敢持兩帙謹用三薰長年坐
井&KR1284;觀天此日詣程門立雪倘賜五行之覧必
蒙一字之褒登山采玉入海求珠捆載乃酬其
素志製芰為衣紉蘭為偑激昂正頼其清風
贄見楊廉夫提舉求序思賢錄啓
兩䄂春風作洛下書生之咏滿船明月過關西
夫子之門問胡為今日之來曰端為古人之事
窃有請也能無從乎伏念〇生延陵季子之邦
頗知禮譲復道鄉鄒公之墓當效馳驅樂民俗
之還淳喜士風之近古思賢有錄味道無厭紀
前言往行之二三發潜德幽光之萬一自藏燕
石誰售雞林恐公羊遭賣餅之&KR1018;使太玄有覆
醬之辱願借春秋之筆特為月旦之評得一序
以冠塵編若千金而加弊帚庶傳不朽有𥙷將
來非惟先哲之有光真乃後學之多幸兹蓋伏
遇厶官乾坤清氣風雲壮懷走馬看長安花早
歲似唐人得意割雞為百里宰居官如言子愛
人以文章政事之俱優宜天下國家之大用尚
淹筦庫未展經綸乂皆知大噐晚成我乃獲景
星快覩題鸚鵡賦巳多年傳䴡則遺音到鳳凰
池將不日遂平生高志倚湏瓜代入覲楓宸如
厶者敢不長遡下風永懷高誼聞所聞見所見
真如到神仙十二楼之間步亦步趋亦趋或可
在弟子三千人之列其諸欣慕㒺旣敷宣
䞇見張用中教授啓
黃魯直謁蘇東坡因述依松之志禰正平過孔
北海乃蒙薦鶚之辭蓋同氣以相求必當仁而
不譲敢持尺牘特造丈凾恭惟厶官海内儒宗
江西詩派往歲為馬尚書賓客當時有虞學士
品題謂鵬程萬里横飛期鳳池十年可到道出
羲皇才過屈宋何鄭公猶在于廣文上規姚姒
下逮莊騷若韓子獨尋于墜緒先覺覺後已立
立人四方之學者來歸一鼓而斯文作氣博求
地利開玄武湖以廣澤物之功善育人才置治
事齋而兼水利之意聲蜚臺閣恩迓絲綸如厶
者生長吳中栖遲白下頋窮居而獨善恐没世
以無聞著辨編惑闢近世之異端邪說作思賢
錄發前修之潜德幽光𣣔煩斵郢人之斤輙敢
弄班門之斧平居抱膝仰太山北斗之高此日
承顔覩鳳皇景星之快天其或者道之行欤得
華衮一字之褒增敝帚千金之價品題作佳士
何慚奏白雪遺音吹嘘上清冥或可借春風餘
力
答陳天倪謝薦師啓
見賢而舉者古先之制悪敢言功昜子而教者
夙昔之心幸逢知已豈意與互鄉之進亦勞賦
小山之招恩斯勤斯至矣盡矣恭惟容齋先生
玄玄衆妙休休有容身雖領䄂宗門學則淵源
吾道小楼明月勝元龍百尺之豪高枕白雲待
丹鳳九重之詔有前人風烈為後學範模如厶
者與緇黃交能青白眼獨喜子墨名儒行非他
人虎質羊皮通家随三十年責善難一二計兹
荷愛烏之及特厪遺鯉之書曲憐覓梨棗之免
特命入芝蘭之室從明復受春秋之業看希夷
畫太極之圖熊魚何幸乎兼得犬馬當知其所
報道院迎仙書堂隐相增爽氣于西山隣家乞
火小窗分燈藹餘光于東壁銘心有感筆舌奚
殚
謝監察御史火公舉茂異啓
天朝重耳目之官寔居清要風憲擢山林之士
非市私恩蓋竹頭木屑有可之時而茅拔茹連
乃必然之理敢因竒遇庸布謝言窃念厶家本
吳中客兹江左以芰荷為衣秋蘭為佩訪鍾山
之英草堂之靈作山川司馬壮遊負湖海元龍
豪氣自憐骯髒誰問飄零瞻烏蒼栢之間歌鳳
古臺之下幸逢騘馬蒙試雕蟲叩大小從容之
鳴以盡其聲收輪囷離竒之材而為之噐使李
白立階前地如毛遂脱嚢中錐得之若驚觀者
如堵兹蓋伏遇厶官身居臺閣腹中詩書凛凛
乎動搖山岳之威惓惓乎樂育菁莪之意植公
門之桃李蓄相籠之葠苓昔中州草木知名今
南國衣冠俱化三省十道俱聞鉄面之威一日
九遷將拜玉音之召風塵一埽霖雨八荒如厶
者敢不恒念品題益加修省行日用常行之道
讀生平未讀之書雖蒲柳之質望秋先零而薑
桂之性到老愈辣惴惴焉出門下誓不忘一瓣
之香耿耿者在胸中當自愛千金之帚
代羽士上廉訪僉事啓
上士無争奉先師之明訓監主自盗奈公論之
難容故鳴鼓而攻之若同室而闘者窃念厶李
老君弟子住焦真人道場小小山林設住持之
主席區區金帛有交代之成規比因樽節年多
致有羡餘日積被前職鼠偷狗窃使空山鶴怨
猿驚當市攫金衆所共見匹夫懷璧罪寔難逃
巳嘗赴愬于有司且復陳詞于教所始則強項
不屈终乃搖尾乞憐遂以當仁不譲之心聽其
用和為貴之說乃償薄産以𥙷亾金未幾背插
血之盟又復為紾臂之奪用朝三暮四之術專
務貪婪逞人一已百之能肆為欺㒺楚弓得失
秦鏡咨度勞六轡之驅馳廉法廉辨廉善廉能
按百官之能否明月靡遺罅隙清風一埽塵埃
睠兹寂寞之濱亦在照臨之下豺狼歛跡草木
知春激濁揚清既憲綱之振肅舉直錯枉宜公
道之昭彰或移北山之文或賜南山之判戒無
厭溪&KR0676;之欲征悖入府庫之財庶有𥙷于將来
更無煩于訟牒思之弗措辨之弗措願亟持全
璧之歸得之若驚失之若驚當永守青氊之物
謝崑山梅州判舉鄉善啓
儒雅闡大猷漢室之興復見品題作佳士荆州
之識為榮矧蒙下采于菲葑豈作不言之桃李
寸丹有感尺素具陳厶官佐理神州賢勞王事
虚心待物明于滄海之珠美德含輝粹若崑岡
之玉有賢守與承流宣化在寮寀則同寅協恭
切切斯民惓惓吾道冰霜並㓗風月平分南山
之判不移北闕之心長戀二千石不如逢掖下
士尤勤九萬里直上扶摇前程甚遠吾言非佞
輿望所期厶久客東吳遠迯兵燹功名蹭蹬昔
為竹上之鮎身世飄零今作無枝之鵲偶尔宿
贊公土室&KR0770;然逯梅仙市門聽高山流水以知
音驚明月夜光以投暗說項不輙薦禰有書駕
言采泮水之芹何異繼廪人之粟驥千里未甘
伏櫪鳥一鳴或可驚人翺翔道義之林涵泳詩
書之澤鄉之善士國之善士尚期自下以升高
知惟春秋罪惟春秋勿謂有名而無寔
賀陶教授啓
鄭廣文才過屈宋坐一氊而司業相憐胡安定
教授蘇湖置二齋而太學為法升高自下振古
如兹恭惟厶官胸襟貯萬卷書文章揮五色筆
頻年花縣絃歌之化大行今日薇垣贊畫之才
方展王公大人以青眼相頋縉紳先生以白眉
見稱兹泛綠以依紅將腰金而曳紫一節既全
其清白百憂當念乎羣黎願為龍伯高勿效杜
季良恪守祖傳之家法近舍皇甫湜遠取白居
昜當求用世之人才跂予望之自此升矣厶遠
迯兵燹久客勾吳秋菊寒泉祠甫里見尊賢之
義長洲茂苑頌鄉校勒輿人之言巳知和白雪
之詞但未覩景星之象由村落以來城府見軍
民多困飢寒敢用條陳以效芹獻于以開難發
之口于以推不忍之心區區非釣夫虚名懇懇
必求其寔效蒼生顛厓受辛苦隔羣仙天上清
高大芘廣厦俱歡顔願比屋眼前突兀
代謝沈太守啓
一輪明月清輝今照蘇州萬里長風素志乃如
宗慤念先人遺澤挈孤子于長途知幸自天感
恩無地恭惟厶官乾坤清氣風雲壮懷既不忘
向日之誠且深識随時之義往年烏府冠峩廌
角之威此日黃堂庭蔑鼠牙之訟退食則斑衣
以娛父母傳家則黃卷以授免孫鞭不施蒲庄
先種柳豈弟咸稱召杜勲名必到蕭曺三江五
湖之風謠政聲藹藹四海八荒之霖雨輿望懸
懸遺愛甘棠流芳汗竹如厶者仰依公庇勉讀
父書既巳承薦鶚之章當不負愛烏之及俻参
苓于薬籠作桃李于公門庶竭駑材以圖豹變
父為大夫子為士頼提携發軔之初車如流水
馬如龍願追逐後塵之末其為報效㒺既敷陳
上沈太守啓
太叔為鄭大夫始從寬而终猛不疑謁暴公子
先言威而後恩惟大海不擇細流故他山可以
攻玉請以田夫野老之語陳于大人君子之前
切以厶近寓吳江偶經荒浦聞近日有鼠窃狗
偷之軰各都如蜂屯蟻聚之多始則穿窬终為
強禦忽忽乎神出鬼没累累然晝伏夜行星月
光中窺商賈他鄉之客烟波深處伺妻孥迯難
之人或如斫嚴顔之頭或如斷孤免之臂横屍
洲渚流血泥沙遺臭衝天銜哀入地掩鼻而過
者多矣垂泣而道者誰欤鄉鄰惧而不言州縣
置之不問致令滋蔓轉肆兇頑目之所覩者如
此其多耳之未聞者尤為不少新鬼煩冤舊鬼
哭痛恨難忘他生未卜此生休衷情誰訴惟當
路發神明之政為斯民雪冥漠之冤三尺法申
明紀律五色棒埽除羣醜寬猛相濟不勞用苻
澤之兵恩威並行何待持繡衣之斧一雷既振
百蟄俱驚恭惟厶官俊傑識時精忠貫日清冰
出萬&KR0676;此往年烏府威聲明月照蘇州乃今日
虎丘嘉話甘棠樹聽召伯之頌老萊衣照蘇堂
上之親愛民若拙于征科下士能勤于吐握五
花馬金章紫綬方被殊恩六柳庄綠水青山未
容高興政湏治最以候登庸如厶者幸獲承顔
甚慚饒舌聞而來見而去仰山斗之彌高道以
政齊以刑看民風之丕變
上梅知州陸同知啓
莨莠下除必有傷于嘉榖盗賊不息寕無害于
良民目前事可為寒心林下人敢云饒舌俯慚
卑陋上凟高明切以厶為客松陵&KR0712;舟荒浦聞
近日有鼠窃狗偷之軰在各鄊如蜂屯蟻聚之
多或穿墉以踰垣或發匱以胠箧或牵去春耕
之犢或移人夜泊之舟或劫行商嚢槖為之席
&KR1032;或因迯難妻孥與之偕亾或如斫嚴顔之頭
或若斷孤兒之臂慘慘星月見遭毒手渺渺烟
波逸去凶身濺血菰蒲伏屍洲渚漂流于五都
十都之境臭腐于六月七月之時里正不敢言
恐煩撿覆鄉隣寂無語惧有干連致使跳梁轉
加延蔓天隂地&KR0668;但聞冤鬼之聲水遠山遥渾
是愁人之景悪貫既满禁網难迯今有司獲盗
窈之徒宜因事䆒凶強之黨幸母姑息凾賜施
行轟雷霆于掩耳之先照日月于覆盆之下追
三窟兔湏旁求曲徑之蹤殺兩頭蛇方能免後
人之患餘罪戾之輕者加徒役而遠焉庶令涇
渭殊流不致薰蕕同噐蓋治非常之盗必加以
非常之刑雪痛怨于黃泉聽歌謠于綠野恭惟
厶官同心同德無黨無偏閭閻蒙撫字之恩案
牘絶煩苛之弊訟庭如水印匣生塵明月清風
暫尔居淞江太湖之上高牙大纛翩然到蘭臺
鳳閣之間人皆仰之自此升矣如厶者言雖僣
越事寔昭彰祗緣以兔死狐悲未免較鶴長鳬
短溺猶已溺望明公擴仁愛之心刑期無刑變
悪党為仁良之俗幽明有感贊美奚殚
代上江浙丞相求蔭叙啓
上書伏光範門韓愈以布衣自進斗酒酌新豊
市馬周于逆旅誰知仰止三台素非一日惟吐
哺握髮以下士敢披肝瀝胆以陳情切念厶生
毘陵錫谷之墟客吳郡長洲之滸早年勤苦頗
讀父書連歲孤寒且罹兵燹竄妻孥于荆棘揮
涕泗于蓼莪學弓為箕學冶為裘尚頼傳家之
業在無父何怙無母何恃孰憐遊子之歸遲望
西日之長安歎南風之不競鬱鬱居此遑遑何
之芰為衣蓉為裳苐慚没世而無聞有負先人
之遺澤𣣔求蔭叙願借恩光雖云無麟角鳳觜
之竒亦庶幾竹頭木屑之用持衡留藻鑑天書
適降于九重随水上龍門巨浪可乘于三汲鯤
鯢變化鵷鷺翺翔兹蓋伏遇厶官簡在帝心股
肱王室保江浙數州之地障東南半壁之天以
和静鎮國家量同文靖有忠勲塞天地爵比汾
陽公門之桃李欣榮薬籠之参苓並蓄五風十
雨頻年見隂陽調爕之功寸地尺天指日復疆
里廣輪之舊恩加衮舃銘在鼎彛如厶者幸獲
瞻依宜蒙拔擢大木為杗細木為桷良工得國
用之宜南山有臺北山有萊君子致太平之樂
永言報效盡力馳驅
賀上海石縣尹啓
郎官應列宿方照臨滄海之秋鴻毛遇順風乃
奮起青雲之日敬陳賀語兼進忠言嘗觀時有
盛衰道無今古為國者必以人民為夲有司者
必以父母為心擾攘雖值于難時撫字合由乎
古道簡編所載矩矱具存曰既庶既富而教之
曰足食足兵而信矣曰孝弟可盡尭舜之道曰
忠信可撻秦楚之兵惟教化能結其心斯奮發
以盡其力小而一邑大則九州是道為農桑學
校之原其事乃錢穀兵刑之属苟一日而必葺
斯三年而有成倘不鄙常談老生洵可謂知言
君子厶官心存愷悌氣禀高明先世稱萬石君
其道義傳家之久今官為百里宰蓋居功名發
&KR3006;之初以胸中所藴之詩書為目下可行之政
事征科不廢撫字尤勤春風藹田野如春民無
愁歎明月照閭門似水吏絶喧囂釜魚之聲譽
巳聞堂鱣之禎祥必應行書上考佇見高遷厶
幸属故知喜聞新政彼客燕皆能賀履豈窮猿
反不投林東入海西去秦儗𣣔依棲于贊老昔
無𥜗今五袴願同歌詠于吳儂
諸士友陳言陸同知誣枉事啓
排難觧紛窃慕古人之高義舉直錯枉宜蒙當
道之公心芻蕘有言葑菲可采切見&KR0628;江州同
知陸公厶職居佐貳政出循良三載守官一廉
如水自許以赤心報國人皆知洗手奉公豈意
權豪乃加排䧟以兵戍干有司之政以文移行
無妄之灾舁一夫病死身屍勒其子巧生詞訟
聚衆擁停屍之地環若重圍當官逼忤作之人
傷皆誣驗強梁若此毒害顯然越官職以横行
違憲章而不頋各州縣聞之而丧胆諸士民覩
此以寒心赫然恣逞其兇威甚矣有傷于治體
是可忍也尚何言哉仰惟上相之賢明俯察本
官之冤枉照覆盆之日月即見昭彰遏平地之
風波毋令䧟溺如厶等與夲官初無私愛且隔
隣封聞一州有頼其主張知百姓多蒙其恩惠
昔頌德于三江五湖之上今稱冤于萬口一辭
之間其言至公而無私所願抑強而扶弱直為
壮曲為老當明曲直之情危而持顛而扶庶免
顛危之辱宜加采擇特賜施行
上量田徐孟二公啓
立國以經界為先當盡革其中之弊生民以稼
穡為夲方能供在上之需惟任用之得人乃公
勤而稱職𣣔陳梗㮣敢效芹誠嘗謂朝廷革命
之初才俊為時而出凡所以體國經野皆可以
忠君愛民况皇家付尺度之公要農畝定租庸
之法甲是乙非者固當分辨鶴長鳬短者尤宜
折衷為前代除毒歛之蛇免後人為涸轍之鮒
此當務之為急其任非輕但至公而無私所行
必逹厶官同心同德無黨無偏志如百鍊之鋼
下為徺指事若重調之瑟能用改絃雖寸田尺
宅皆入版圖而賸水殘山猶蒙紀錄田野既揚
其聲譽銓衡必錄其勤勞同升諸公一臺二妙
厶生夲常郡寓此吳鄉如去邠而居岐敢因徐
而見孟願求荒圃學為老農春雨一犁駕烏犍
而東作青雲萬里看黃鵠之雙飛
上王知府啓
玉門關兩鬢秋霜歸来晚景金牛臺一輪明月
喜挹清輝人皆作未暮之春我𣣔快争先之覩
騎竹失随于童子杖藜敢謁于宵人既獲披雲
亦言獻曝嘗謂農桑者民生之本學校者風化
之原其在有司亶為急務睠此常郡即古延陵
二十年兵革以來𢾗百里人烟𣣔絶犁鉏不作
絃誦無聞大田皆變為荆榛泮宫亦燬為瓦礫
今天下全歸于大統而郡中方集其遺氓如谷
寒而鄒律重嘘若絃斷而麟膠再續民何以勸
惟恤民則民乃力農學何以興惟重士則士皆
志學嚴一鼓而作氣必三年而有成田野闢而
賦税增教化行而習俗美上以副聖天子明詔
之意下以著賢邦侯善治之功斯文黼黻乎皇
猷舉世甄陶于清化渤海郡勸農龔遂復見于
今成都府興學文翁㒺專于昔苟二端之並舉
則百廢之具興幸無謂先生常談真可與古人
同傳厶官三槐世胄五馬恩榮金莖露之澄清
玉壺冰之㓗白有民人有社稷雅稱弘才為保
障為繭絲會能兼美飽夙學于胸次急前務于
目前報主赤心待士青眼吐握行周公之禮謙
德彌光循良希漢吏之賢芳名不朽如厶幸然
歸魯得此依劉三十年辛勤有廬𣣔訓城南之
子千萬間突兀廣厦願蒙庇天下之賢頌禱有
餘敷宣㒺既
謝孫大雅惠詩文啓
寄壮甫題草堂舉世頌高公之句送李愿歸盤
谷至今傳韓子之文故詞章誠有可嘉則名譽
皆為不朽感承傑作敬叙謝言厶生長延陵夲
同鄉土喬居吳郡俱避風塵既聲迹之相聞且
音問之不絶千萬人之前常承說項十五年之
内惟欠識荆嘗結巢為蓮葉之龜來詩甚美至
還家若華表之鶴得序尤佳頋予生非李杜之
儔視所作乃高韓之比陽春寡和明月暗投巾
箱謹于珍藏棐几時乎圭復想丰采于氛埃之
外見肺肝于文字之間投桃報璚兹抒倩于尺
素如葭倚玉别請教于丈凾厶官以申浦之澄
清鍾于姿禀以君山之蒼古發于文章馳驅莊
騷出入佛老鳴教鐸東吳者久投朝簮北海之
濱枕流漱石而有祖風弄月吟風而忘世慮山
中曆日看黃揚厄閏之年天上春風待紅杏倚
雲之日如厶者素慚孤陋雅愛交遊味六經如
嗜膏梁親三益便成膠&KR0238;江東暮雲之酒願與
論文山隂雪夜之舟尚期乘興雷門持鼓郢匠
揮斤
謝張雲門作詩序啓
魯直獻東坡二詩蓋𣣔見瞻依之志士安叙左
冲三賦方能無非議之詞蓋當世鴻儒乃後學
之龜鑑寸丹方感尺素具陳伏念厶田野草莽
山林樗櫟不揣鉛刀之鈍常持鉄硯之堅鮎上
竹竿往歲之功名可笑龜巢蓮葉近年之身世
如浮八九家寂寞江村三千丈蕭騷白髮出言
爛熟作字迂疎寤疑辨惑以成編懷古思賢而
有錄頽然詩癖忘乃途窮時抱膝為梁父吟或
掩鼻作洛生詠對明月清風而思玄度藴高山
流水以待鍾期持鼓雷門探珠&KR0784;頷得警策片
言而為幸豈舂容大篇之敢望珠璧暗投璚瑶
非報不識面而知肺腑可謂神交如寫容而見
精神珍藏手筆披雲未遂仰斗弥高恭惟厶官
四海儒宗一門科第為時而出不勝烏鳥之情
謝病而歸非為鱸魚之美以東山吳之山水為
西漢之文章托古意于焦桐播遺芳于藂桂風
月襟懷江湖雅氣本磊落之竒才泉石膏肓烟
霞痼疾享優游之清福道則高矣人皆仰之如
厶者敢不佩服斯文勉旃尔力幣甚千金之帚
榮哉一字之褒廢䋲墨不為拙工灼見用春秋
之筆經品題便作佳士惟恐孤月旦之評瞻望
依依臨書草草
儗與金壇縣告索尹氏寄書啓
賣金買書自是平生之志刻舟求劔難忘眷恋
之情雖吳霜巳白其頭顱惟秦鏡能明其肝胆
敬持尺素用寫寸丹念厶避地曩年泛湖連日
移舟至尹干橋下依乃姻家藏書如孔氏壁中
扄諸奥室物其多矣人皆見之三十年賤迹飄
蓬數百卷常懷汗竹豈知瓜葛乃變薰蕕以諸
史之青編昜兩牵之黃犢餘存簡牘悉入巾箱
屡云還合浦之珠竟不返連城之璧朝經暮史
𣣔重對于聖賢甲是乙非合辨明于官府是可
忍孰不可忍求之與抑與之與惟當道之至公
庶斯文之不墜聽其言也適我願兮厶官承恩
九重出宰百里乃冰其清乃玉其白如絃之直
如鏡之明以識時俊傑之才了積年繁劇之事
戴星出入雙鳬暫止于金沙摶風扶摇孤鳳必
巢于阿閣厶遠來鄰邑如倚大山鶴溪水天影
涵秋比琴堂之清澈米家船虹光貫日載書簏
以還歸
儗謝常州府官啓
曾参以同姓殺人其母嘗投杼而走黔昜非在
家遘疾厥子乃驚心而歸奈何事出于鄰封甚
至弊生于夲邑幸大府能為辨析今微言合用
敷陳切念厶乙老窮居苦守株于横峴丁男遠
出因負米于荆溪叠叠乎縣帖拘追纍纍乎里
人被執始自三月三修禊之日皂隷登門遂令
八十八老耄之年倉皇赴縣換名字如雲翻雨
覆動文移則雷厲風飛䧟阱𣣔成網羅交設南
阮貧北阮富姓雖同而産業不同東家丘西家
愚人有異而鄉閭亦異故奔訴甘棠之下蒙戒
懲刻木之徒號咷徹乎二天枉屈為之一雪伏
遇厶官等同宣聖化並著仁聲召父杜母之慈
祥春濡秋露礬弟梅兄之清白月映冰壺閭閻
響擊壌之歌城郭寢擊柝之聲行書上考佇俟
高遷如厶者父子知恩鄉隣感德覆蕉藏鹿夲
無夢于前時緣木求魚免受灾于後日報當啣
結力效馳驅
上周縣尹請祭頋將軍啓
孔北海表鄭公鄉人皆起敬文潞公題明道墓
學者知歸蓋追敬于儒先寔有禆于風化敢持
尺牘用徹琴堂厶老不趋時心猶好古覧中吳
之勝㮣訪前代之名賢笠澤西頭皇天蕩烟波
相接葑門東畔頋將軍丘壟猶存藂祠倚馬鬛
之封荒蘚没龜趺之石每經斯地常念斯人生
為吳相之孫死有元公之謚華亭二陸初齊名
得三俊之稱白羽一麾獨仗義平六州之亂晉
史俻書其勲業吳儂尚保其祠茔但每歲之烝
嘗欠有司之籩豆不揣效豊干饒舌敢云煩陶
令折腰蘋蘩失薦于鬼神桑梓愈加其恭敬此
非違道以干譽幸不以人而廢言恭惟厶官以
董賈之才為卓魯之政乃冰其清乃玉其白如
絃之直如鏡之明見義勇為當仁不譲有民人
有社稷國家委任之隆教禮樂教詩書流化承
宣之急行書上考竚見高遷厶飄泊長洲蕭條
短褐投老二天之下知名兩月之間其言至公
而無私其事似緩而寔急生芻一束其人如玉
望喬仙雙舄之鳬寒鴉數點流水孤村弔華表
十年之鶴
干陳敬初先生作懷古錄序啓
懷賢千古聊綴緝夫前言借重一辭庶流傳于
後世窃有請也能無從乎睠我楚狂久客吳中
過鳳凰嶺頋彦先之墓有感而傷傾鸚鵡杯李
太白之詩長歌而擊節甚矣疾薰蕕同噐忍乎
随桃李不言豆籩既請于有司丹青乃新其遺
廟屏除妖塜祭埽佳城縉紳皆為之歌咏樵牧
則嚴于禁約載嘘藜𦦨用寫蒲編于以發潜德
之光于以紀廢興之事過雷門持布鼓敢曳長
裾抉雲分天章煩揮健筆厶官居玉堂之署人
慕登瀛紬石室之書自當名世為士林冠冤演
王國經綸目短曺劉汗流籍湜大鵬九萬里扶
搖直上之秋黃河三千年會見重清之日前程
遠大吾道光榮厶不揣迂疎尚希題品書八篇
因窮而著初不效于古人賦三都得叙而傳誠
有望于今日
代上饒參政啓
叔向知鬷蔑因聞堂下之言毛遂從平原乃脱
囊中之穎既古人有如此者豈今日獨不然乎
切厶幼讀父書從遊都邑聞所聞見所見囿先
生長者之鈞陶步亦步趋亦趋習王公大人之
規矩辭親日下奉檄浙東干戈擾攘者閱五六
年鞍馬馳驅者知幾千里及區區益升斗之禄
又紛紛服州縣之勞栖枳棘于慈溪望蓬萊于
滄海旣失怙恃遂用來歸兄弟飄零状若喪家
之狗功名蹭蹬誰憐失水之魚然此膝不屈于
常人而其志敢忘于斯世家徒四壁壮氣横秋
但知讀書以聖賢為師未嘗出門與流俗為伍
高山流水頼有知音明月夜光忍令投暗鷙鶚
之書既作鯤鯨之化何疑惟大匠無可棄之材
宜小子有相依之志葠苓薬籠桃李公門恭惟
厶官俊傑識時耿介拔俗隴雲可悦巳常似山
中宰相之閑仁風載揚今復慰天下蒼生之望
胸次烱玉壺冰露文章垂金薤琳琅借箸而籌
入則告嘉謀于公府累茵而坐出則參大政于
薇垣已立立人先覺覺後行吾道于干戈之際
救斯民于塗炭之中幾千仞廬山衆人所仰五
百年名世非公而誰如厶者慕藺許年依劉今
日襪綫之才雖短葑菲之采不遺朝取一人暮
取一人莫非荷提撕之力待以國士報以國士
當不忘感激之恩輕凟崇嚴重加悚息
上張太尉啓
蘇轍上韓太尉書所願覩賢人光耀馬周寓常
中郎舘即能以時務條陳不揣下愚敢希前軰
敬以惜軍愛民之事陳于王公大人之前聞斯
行之時則可矣嘗謂有民有社湏當畫策以治
安足食足兵乃可運籌而征討准今酌古發政
施仁苟𣣔展心上之經綸必先察有司之利病
勿求近效宜作遠圖開荒田則爲富國之原設
屯田則爲守邊之計除民瘼則免誅求之苦積
軍儲則無匱之之憂廣塩榷之法則遠近流通
恤軍士之家則存亾感激凡兹六事盡在一時
日月雖明固難照覆盆之地風雨不動願蒙庇
廣厦之天布以新條革除舊弊惟其愛民如子
必不以人廢言詢我芻蕘教人稼穡昜其田薄
其税民力方紓居有倉行有粮兵威自振幸無
吝一舉手一投足之力更勿辭三握髮三吐哺
之勤庶士夫得進其忠言而軍民免令其失所
恭惟太尉相君英雄蓋世度量容舟以崧高維
岳之英靈為海納百川之襟度興利除害更張
漢瑟之絃革故鼎新重作禹書之貢西鄙之烟
塵去遠東吳之風俗還淳見諸生如見大賓保
斯民若保赤子天上天下咸知向日之忱江北
江南共仰福星之照名垂竹帛勲在鼎彛厶十
載風塵一篷烟雨辟地居淞江之滸憂天如𣏌
國之人功名雖負于素志窮困尚憐于黔首或
有一得何忍三緘知我春秋罪我春秋𣣔救顛
崖之辛苦待以國士報以國士终當範我之馳
驅俯竭葵傾仰希藻鑑
賀蔡教授到任啓
建學立師夲三代之良法化民成俗即二南之
遺風夫以世衰而道微其必人存而政舉喜聆
木鐸敢進芻言睠此崑山舞丹崖之鳳石沛然
婁水接蒼海之鯨波以山川如是之竒况人物
由來之盛紛紛顯宦比比高門豪如劉龍洲而
寓焉賢若李樂菴以居此適值近年之兵革遂
忘舊日之衣冠城郭是而人民非禮義廢而政
教失幸鄉校之不毁今學宫之苟完有司奔走
于豆籩多士趋蹌于礼樂但龍蛇之混雜有鳬
鶴之短長中也餋不中才也養不才政頼鈞陶
之力仁者謂之仁知者謂之知豈無區别之心
惟自今秦鏡之明更不致齊竽之濫大杗小桷
匠氏固無棄才貴玉賤䃉識者自能定價嚴一
鼓以作氣必三年而有成恭惟厶官心醉六經
眼空四海杏花氊上重來鼓焦尾之琴荷蕢門
前試聽擊有心之磬胸次烱玉壺冰露文章垂
金薤琳琅曩嘗居淮海維揚人共仰太山北斗
能不失前賢規矩真可爲後學範模苜蓿闌干
且莫厭一官之冷菁莪長育當挽回吾道之春
立登要津八居翰苑如厶者蹉蛇仕路流落他
鄉不能看長安之花乃亦采泮池之藻聞所聞
見所見星鳳見覩而快哉步亦步趋亦趋蘭鮑
久居而化矣
為王叔才通吳伯善啓
魯連為觧紛而出斯為天下之竒陳平能宰社
而均終作朝中之相苟有為于今日亦何異于
古人今一見之窃有請也恭惟厶官河山清氣
丘&KR0676;閒情雖爵禄不入其心惟孝友是亦為政
車乘下澤称鄉里之善人楼卧上床夲湖海之
豪氣律吕鳴朝陽之鳳階庭舞荀氏之龍惟其
博古通今所以出類拔萃有文舉座上之客而
開樽常满聞鬷明堂下之言而執手相知近者
悦遠者來親疎無間剛不吐柔不茹好悪惟公
藏噐待時在邦必逹厶許年慕藺此日識荆深
知有長者之風輙敢訴不平之事曩令猶子勉
作塩商同客嘉禾王吉父與成交昜親書片楮
孔方兄俱付撿收不料堕其計中從此置諸度
外屡約屡爽轉富轉貧但知堆满屋之金不肯
返連城之璧况視予之流落尤縦意而欺凌獸
心忍負于朋儕狡窟乃居于仁里望公秦鏡照
我覆盆能扶顛以持危必舉直而錯枉風行草
偃水到渠成是猶觧戰國之紛何異宰鄉人之
社道之礼樂示之好悪豚魚必感而相孚失之
東隅收之桑榆犬馬當知其有報心有所憤書
不盡言
為王叔才訴神文
亘古亘今人世有難明之事誰曲誰直鬼神能
灼見其情雖聪明正直之有司必禍福吉凶之
有報請陳始末用徹幽明切念厶至正十有五
年作檇李異鄉之客統鈔三百餘錠買吳江同
姓之塩託在契交信從期約立文憑之一紙比
重諾之千金豈其反面無情從此掉頭不頋彼
已跨腰錢之鶴我乃求緣木之魚日往月來馴
致遷延之久雲翻雨覆不勝變詐之多故連年
空打白厓至今日竞成烏有交情既絶礼貌全
無本來似鮑叔相知每去如魯侯不遇彼因積
富致鹺物之如山我則固窮避兵戈而失路不
念流離之苦轉加欺㒺之心日月不照于覆盆
風雨自安于廣厦昔伊過我待為席上之珍今
我求伊視若眼中之刺是可忍孰不可忍如之
何末如之何既告于隣里鄉黨之間當質諸上
下神祗之右吾言若謬甘受天誅彼語如誣當
受遭隂譴願洋洋之如在降濯濯之厥靈有感
必通如響斯應舉直錯枉必湏天理昭彰福善
禍滛庶使人心畏服
上周郎中陳言五事啓
李白識韓荆州雖萬戶之封非其所願鬷明見
鄭叔向惟一言之善得以相人今區區慕足下
之賢敢切切論目前之事上以禆國家之清化
下以慰郡縣之蒼生遠視𣣔明迩言可察兹蓋
伏遇厶官乾坤清氣風雲壮懷向坐黃堂著蒲
鞭之善政今遷畫省冠蓮幕之諸賓有撥亂反
正之才盡扶顛持危之力心不忘乎向日義不
失于随時英聲蜚九重之天遺愛溢三吳之地
和氣挽回于寒谷恩光照及于覆盆見多士如
見大賓保斯民若保赤子能興利以除害不吐
剛而茹柔史編當紀其循良鈞軸政湏其贊畫
門墙羅列好多陪桃李之春鼎鼐調和有大用
塩梅之日更勤吐握以廣咨詢如厶者甫里索
居太山高仰折桂之功名蹭蹬衡門之心迹栖
遲雖讀書以聖賢為師但出門則農圃為伍東
隣西舍痛遭毒歛之蛇南枝北風多作無依之
鵲太息愁怨之聲常聞于田里呌囂墮突之吏
每見于鄉鄰况軍儲不積則時有借糴之憂而
官俸太輕則必有侵漁之患此皆係百姓之休
戚疇能出一言以發揚惟大人肻念乎羣黎故
小子敢輸其忠赤非甚高難行之事非荒唐謬
悠之談是曰是非曰非尚從公論聞所聞見所
見奚敢飾詞宜改絃而更張勿刓印而弗予他
有剥床而請者别當借箸以籌之溺猶已溺飢
猶已飢斯謂愛民之術仁見爲仁知見爲知初
無私已之謀饒舌云云優容幸幸謹奉啓併以
所言五事開具詣省幕以聞伏惟台慈鍳念
一開荒田
夫民之有田猶魚之有水也魚無水則枯而
死民無田則飢而斃原民之情豈不𣣔治田
以養其生哉今長洲縣崑山州等處水深圍
田積荒歲久無錫常熟等殘破地面荆棘連
天其各處流移之民餬口四方而無卓錐之
地是皆𣣔業耕以飬生者也但所慮者犁鉏
纔舉即有征科廬舍未完便當差役是以寕
受艱辛且迯租賦寕甘窮餓不還鄉土每歲
雖蒙官司招諭復業及委官勸農不為不至
而民之所慮如此遂成虚名况各處低田圍
岸久壊非一時可以修築積水甚深非一時
可以車戽必湏隔年料理以俟春耕田家作
苦筆舌難盡如蒙呈逹省府行下各州縣踏
勘荒田數目參酌至元年間燕參政開荒舊
例聽令諸人請佃每年不過若干初年官不
徵粮私無租課應干雜役俱得優免次年公
私半徵三年成熟然後全徵如此則人皆為
飬生之謀而不惮工力之費年間官粮
數增國家享無窮之利矣開此荒田官民兩
便
一除民瘼
為政以恤民為先若夫民瘼未除而謂能恤
之者謬矣然今之民瘼未昜枚舉姑以前月
切近者言之如崑山州等處去年旱澇相兼
高田則禾苗枯槁低田則積水㳽漫各都里
正及佃戶細民經官告状俱有堪信顯不期
騐灾官吏不行詣田踏視從寔免征止坐各
州縣衙門及諸寺觀逼令鄉胥里正一㮣伏
熟繼後部粮官吏騐數納征其細民棄業迯
亾十去八九但將各處里正絣扒弔打責限
陪比破家蕩産终不能足幸蒙上司體察將
里正人等發下所属州縣乃得䟽放立案擬
于粮内帶征若今歲秋粮之時果于里正名
下追征其里正百孔千瘡奚暇再剜其肉以
𥙷于兹必着落原佃之人一同部内上下交
征决致失所况連年兵革擾攘差科繁重里
正人等俱各消乏誠不能以一歲之所收辦
兩年之租賦縦使捶楚之下求而得之甚非
國家愛民之意亦非諸大臣恤民之政也如
蒙言諸省府移文郡邑從寬免征庶使里正
之家免于破蕩力田之衆不致逋迯非惟今
歲秋粮易于辦集而亦免下歲荒廢其田矣
除此民瘼斯民幸甚
一抑豪強
貧富不等借貸有之舊制民間私債月息三
分年月雖多不過一夲一利而巳誠良法也
近年以來其宦豪富強之家乘人之急取利
過倍少有逋欠凌虐百端或于借貸之時勒
令併利作夲虚立文約明取三分寔收過倍
之數或有還欠利息倒換文憑利上生利或
寬收窄放更昜斗斛或左右邀求減尅分例
其舉逋還債之人阨于窮苦吞聲忍氣噤不
敢語良為可閔上年幸而官府知之出榜禁
約但久弊不能頓除如蒙申明舊制定立罪
名嚴加禁治庶使權豪嗜利之徒畏惧憲刑
毋蹈前非抑強扶弱公道幸甚
一積軍儲
為國之要足食足兵然兵固不可無食而用
也但頻年水澇歲無全收如無錫常熟等處
殘破之餘田地抛荒租粮减數今國家軍儲
之用常恐不敷况凡有賞勞俱用米粟動以
數百千石為無益之費至于青黃不接軍人
有缺食之憂百姓有借粮之患窃嘗觀之有
司採辦米如珠璣濫賞嬴餘粟如塵土此理
暁然人所共見今後宜從省府移文禀知太
尉遇有功賞從公斟酌或加以多爵之榮或
犒之金銀等物樽節米粮以偹飢荒如此則
倉廪之積日增月羡漕運可供軍儲可給而
民無和糴預借之患矣多積軍儲公私便益
一增俸禄
張官置吏夲以治民黜陟幽明𣣔其稱職然
必湏俸禄足以養廉然後考其臧否而黜陟
之庶可使之無憾矣今府州司縣之職最為
繁難大小官吏之俸類皆鮮少仰事俯育寕
免索心洗手奉公誠不昜得其間以貪汚黜
罷者固不足惜而清貧廉介禄不償勞者上
之人當軫念之如蒙建言夲省告之太尉以
官吏俸給之數酌古凖今量加增益如此則
居官者可以絶貪墨之心而百姓無侵漁之
患矣傳曰忠信重禄所以勸士俸禄之增公
道幸甚
賀偰知府到任啓
騎竹羣童争先遠迓杖藜一老敢進常談或可
比乎芻蕘庶無棄于菅蒯嘗謂州縣作民父母
詩書為世範模必湏酌古凖今乃能承流宣化
蟠根錯節毋令挫利噐之鋒流水高山正𣣔奏
朱絃之曲夫御吏治民之要惟正巳格物為先
吏或奸欺民多疾苦但鄉無呌囂隳突之吏則
田無太息愁恨之民照日月于覆盆轟雷霆于
蟄戶寬猛相濟恩威並行省刑馴致于無刑聽
訟當期于無訟魯中牟之雅化官至司徒黃穎
川之循良薦爲丞相苟有爲于今日亦何異于
古人恭惟厶官屡世簮纓一門科第金薤琳琅
之文采玉壺冰露之襟懷花縣相傳藹仁聲于
荒服蒲鞭不用布德澤于疲甿下車纔一月之
間比屋皆二天之喜皜皜乎不可尚恢恢乎其
有餘鷦鷯之巣一枝本非素志鳳凰之翔千里
方進修程跂予望之自此升矣厶素嘗仰斗近
獲披雲過蒙禮貌謙謙喜聽政聲藉藉芘寒有
頼獻曝何慚三十年黃河一清坐待太平之日
九萬里摶風直上佇看大用之秋有猷有為善
頌善禱
龜巢藁卷之十六终
