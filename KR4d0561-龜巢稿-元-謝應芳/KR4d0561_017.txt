龜巢藁卷之十七
啓
蕭答張納聘啓
松堅晚節梅占春魁恭惟厶官起居有常動静
多福厶幸扳華閥獲締孚盟敬憑一紙之書用
效七㐮之報祗詞申燕且嚴鱗甲更冀順平之
序加調甘旨之羞予日望之自此升矣厶出使
展埋輪之志閥閱殊高封侯由給餉之功源流
巳遠幸二姓之合好占八世之莫京令侄精習
讀書拾芥之功名必取孫女粗勤織絍采蘋之
法度能循荷葑菲之不遺俾葭莩之有倚兹承
奠雁喜近乘龍苐慚奩具之蕭條莫稱洞房之
張設幣帛筐篚之厚意拜而受之男女家室之
大倫永為好也
答請期啓
合歡尋月老之盟將偕鴛偶涓吉訂星翁之曆
乃遣魚書既承黃絹之好辭敢謂綠窗之難嫁
曰迎鸞于桃李春風之日尚許從容𣣔奠雁于
松桓歲寒之時何勞鄭重蓋篤婚姻之好惟崇
道義之文迨其吉迨其今敬聞命矣宜其家宜
其室適我願兮
賀闞信卿生日(壽八十三月初一日生)
生申令辰二月後初交三月比彭高夀十分中
纔是一分子孫克肖而俱賢歲月方來而未艾
敬將薄禮仰祝修齡非熊非羆夢必形于西伯
如岡如阜夀將比于南山申賀率然丙融幸甚
張回鄒定姻三幅啓
綠野春明畫堂日永厶官百靈交相多福駢臻
厶遥望隣封近通姻譜仰辱問名之礼敬酧交
好之書心馳燕居首陳魚素敢冀對乳燕青春
之景而加調紫駝翠釡之珍愛助一枕勤惓三
祝厶昔南軒以道鄉可愛曾為䟦甘泉之銘今
東泊與時干相聞且喜接隣封之境惟先世斯
文舊契宜後人此日新姻令嗣筆豔春葩力勤
儒業侄女燈明夜績志在女紅幸有良媒乃成
佳偶採下體葑菲之外將厚意筐篚之間受言
藏之永為好也投我以桃報之以李正三春桃
李之時丈夫有室女子有家乃百歲室家之願
有懷依倚無任欣榮
陳彦謙府史满歸惠錢舜舉畫遣礼荅賀
發&KR3006;修程十載試蕭曹刀筆還家遠惠一綫遣
頋陸丹青愧予龍鍾失此燕賀想萊子斑衣之
樂勝買臣晝錦之榮不腆送芹切希笑粲插茱
萸遍兄弟于胥樂兮投木桃報璚瑶我無是也
娶婦拜祖先致語
伏以有夫婦而後有父子大矣人倫故齋戒以
告鬼神重乎婚禮幸及時以成家室敢即刻以
覲祖宗參酌時宜兼從古制既不忘于報夲乃
可復而合歡濯濯厥靈降藍橋之仙鵲宅洋洋
如在坐花燭之璚筵伏願先世垂恩新人蒙福
有是父有是子一門天爵之榮宜其室宜其家
百世雲孫之盛
合卺致語
窃以礼言合卺自古有之俗曰交杯其來尚矣
于結髮百年之始合開顔一飲之歡孔雀屏中
選當年竟成伉&KR1275;鴛鴦杯同傾此日豈不歡娛
伏願孝順庭幃諧和琴瑟新妆不俗朝朝畫張
敞之眉敬對如賓日日舉孟光之案詩曰花燭
春輝照洞房藍橋仙偶飲璚漿開花結子三千
歲人與蟠桃夀搃長
拜舅姑致語
伏以男女居室之願喜得及時父母舅姑之尊
先當行礼𣣔居敬以行簡乃酌古而凖今試看
花燭煇煌何異桃源會聚拜舅姑而及舅姑之
宗族拜親戚以分親戚之尊卑各致殷勤咸加
恭敬伏願夫夫婦婦同心和順于六親子子孫
孫一氣流傳于百世
趙與蕭請期啓
嘉會合禮尋月老之姻盟内事用柔訂星翁之
日曆納幣于小春良月之吉御輪于大寒信宿
之先是用成行必蒙允諾歲月日時無昜迨其
吉兮男女居室大倫永為好也寸芹修敬一粲
為榮
趙與蕭聘啓
蘭陵之蕭衣冠素盛石橋之趙門戶今寒月老
書其姓名雲孫知為僥倖令孫女鍾禮郝法乃
天生真淑之姿厶男周誥殷盤方日誦聖賢之
訓曩中牽絲之選時為佩韘之童數年粗喜其
長成六禮豈容于缺略男女之際婚姻之始父
母之命區區幣帛之將媒妁之言永永室家之
好
蕭答陶納幣啓
十月小春一年好景恭惟厶官起居惟適福禄
是宜厶舊日相知新婚可喜辱子雲之華札效
星女之報章躬問晏居首陳鱗幅其必對畫閣
紅爐之景而加調紫駝翠釜之羞善保儒珍早
登仕版厶讀五柳先生之傳何慕清高八葉宰
相之家俯愧寥落夙昔友一鄉之善婚姻占八
世之昌令嗣誦詩讀書克修儒業孫女治絲執
絮方習女工既叶鳳占將成鴛偶辱錦繡之贈
如此之璚瑶之報奈何受言藏之永為好也兄
弟子猶子愛芝蘭玉樹之芳父母心為心喜松
栢女蘿之施
王答鮮于定婚啓
菊存晩節梅近小春恭惟厶官森衛百靈起居
多禄厶因親雖舊結好惟新来書粲四六之文
復状致再三之敬寅恭上問未竟下忱其必順
風霜氣候之清而加飬玉屑丰神之秀佇看鶚
薦即奮鵬程宋相以福星族望殊高晉人以
岩電見稱風流何在詎圖僥倖乃締婚姻令嗣
能讀父書功名必取孫女勉遵姆教工巧何能
既赤绳繫足之有緣當舉案齊眉之永好一誠
相體六禮何繁笑折黃花答今日殷勤之贈寄
言紅葉待他年伉&KR0770;之諧
張與巢求贅親啓
交倩至舊真如鮑叔相知姻事從權𣣔效秦人
出贅兹蓋天作之合亦云時措之宜欲以幣交
未蒙金諾先此行成于月老便湏㳙吉于星翁
所恃久要母嫌欲速就爾居就爾宿送劉郎暫
入天台從如雨從如雲看韓姞終歸蹶里献芹
可愧鍳茹為榮
王與巢定婚啓
楓錦裁紅荷衣換綠恭惟厶官考槃阿澗詒福
岡陵厶密邇鄭鄉喜諧齊偶爰發鹿皮之幣敢
脩魚腹之書上詞履祥初嚴蒙吉對去燕來鴻
之景進烹龍炰鳳之羞前迓恩榮下無頌禱〇
洗耳流水千古高風拄頬西山一時佳致雲孫
幸甚月老書之令侄女養在深閨兼俻德容之
美小孫男出就外傅粗知礼義之方亦云如鳳
求凰詎謂食魚必鯉問名伊始合好維新男女
居室大倫願言諧老幣帛筐篚將意幸冀包荒
薄侑寸芹别陳尺楮
王與符定婚啓
風露雙清水天兼净恭惟厶官于時處處降福
穰穰〇雖滆花封沗居莩党敢奉尺書之敬仰
干丈席之尊既諏茵鼎有嚴簡書當桂子餘香
之秋得棣萼相輝之樂請稽月令善保天和〇
樂施恩多尚書令遺風可仰太平榮在文中子
正學誰傳過攀閥閱之高乃合婚姻之好令侄
女閨室毓秀粹然四德兼全侄孫燈火相習勉
𡭗一經粗曉所幸中東床坦腹之選豈非藉赤
䋲繋足之緣問名通魚腹書將意遣鹿皮幣薄
乎云爾歸斯受之夫婦有室父母心信前言之
不謬婚娶論財夷虜道知道誼之不然
請期啓
婚姻無六禮之繁寔欽高誼唯諾若千金之重
足見真情行成既託于冰言㳙吉乃稽于星曆
儗三月中旬之始合百年佳偶之歡想周南梅
摽有詩看陳村杏花堪畫得及時也適我願兮
承顔當合卺乙期敢云燕喜將意表折梅之敬
尚冀包荒欣忭有餘敷陳㒺旣
王聘巢啓
男女擇德聖賢之訓昭然婚姻以時父母之心
同爾願言合好庶勉愆期令女四德兼全天生
淑質小孫一丁粗識日習遺經念厥祖之暮年
宜此孫之早娶幸蒙金諾恩賜玉成敢將奠雁
之儀就訂迎鵉之約後觴九日星在戶星在天
御輪三周從如雲從如雨
請巢氏父母送鵉二首
男室女家喜畢大倫之事山殽野蔌可無小酌
之歡敢望高車肻過衡宇相邀愧泥濘勿辭送
仙子乘鸞高誼薄雲天所願得嘉賓式燕許
年聞林下之風喜成姻婭後夜聽鐙前之雨願
叙團圞仰屈魚軒寵臨蝸居之子宜家宜室必
加敬戒之辭騎從如雲如雨將見爛盈之美
請符氏父母送鵉二首
居室大倫喜佳期之在邇婚姻良會宜此夕之
爲歡掃羅雀門迎衛鵉從烹葵邀上客甚有愧
于荒凉随柳過前川必不辭于光賁嫁織女
于河西依稀渡鵲&KR1113;姮娥于月下縹緲乘鵉跂
予望之窃有請也燕爾如兄如弟適當姻礼之
初象服如山如河快覩母儀之盛
蕭聘張啓
張良為功臣與蕭何同稱人傑張禹有愛女嫁
蕭咸而得近君既兩家先世如斯宜百世姻聯
于此令愛毓閨房之秀能采蘋蘩小侄當門戶
之勞頗知稼穡僥倖中牽絲妙選因循欠納幣
常儀𣣔調羔以奉慈幃奈乏人以主中饋礼慚
遲慢事幸速成雖無雙璧之將巳拜百金之諾
今日聘明日娶即迎鵉從之歸五世昌八世京
永叶鳳占之吉
侄娶請親翁啓
吾弟惟一息幸畢婚姻女子願有家必蒙往送
望公車騎光我階庭挹丹桂之香風玩清秋之
明月花燭洞房之喜相與欣欣竹林步兵之遺
不妨衮衮
張答鄒請上客啓
兩小無嫌蒙養喜成夫婦一尊重與太平宜會
婚姻伏辱寵招夲當趋赴藉手乏荆釵之飾何
顔覩花燭之輝男有室女有家且遂齊眉之願
膏我車秣我馬别圖會面之期
童婚三載喜合卺之有期王母肆筵辱貽書之
見召唯慚蓮髩合拜蘭姿奈老態之龍鍾久無
心于燕樂梨花夜月對繍佛以長齋花燭春風
想金屏而多喜
代王孟學荅張希良賀乃父置妾劄子
一婢赤脚家君每謂包羞雙魚素書使方乃蒙
言賀適逢早出難擬暮歸僣開三印之封景見
八珍之貺夲無禀命合用繳回奈雨淋滂沱之
未休恐星使往來之多累弗辭躐等遂用拜嘉
今日目前甚愧璚瑶之匪報他時膝下當言珠
璧之暗投
賀置夀噐劄子
鼎新夀噐比銀镂之黃腸珍重安居喜玉板之
無汗惟賢逹預謀身後宜歡娛益享目前是用
送芹敢希笑粲賦詩自輓君應有陶令佳章荷
鍤相随誰不慕劉伶高見
王文甫嘗卧疾諸親友探問醫禱礼意甚
勤疾愈欲置酒叙謝未遑也至是設盛
席招之凡十有七人各書以請
請蕭岩桂
歌偪仄行念隣民之久别作真率會慕前軰之
遺風儗兹廿一日清晨舉我二三年缺典踏雪
沽酒敲冰煮茶思向來采薪之憂難得此盍簮
之喜白髮三千丈相看若圖畫之竒金釵十二
行但愧欠笙歌之盛
請蕭舜卿
曩歲負薪之憂屡厪存問今日折梅之信敢有
相期卜大寒一日之先作小酌三杯之欵願陪
談笑併謝扶持奴白飯馬青芻聊盡少陵之意
膾金薤羔玉糁真如坡老之詩
請吳雲從
讀床頭昜屡蒙存問冰廬稱飲中仙每羨隐居
雪&KR0676;斗酒將謀于小席尺書預奉以邀相待蓂
莢四葉之新如蟠桃一花之會志於道據於德
勿云冠佩之殊和其光同其塵聊共壼觴之樂
請趙師吕
往年問疾屡荷殷勤晚景安居寕忘感激開小
閣會數人之客至大寒先一日之期沽酒謝玉
川先生下榻待南州高士折梅逢驛使寄信報
幽谷之春看竹到貧家母吝踏前村之雪
請姜紫霞
向來問病曾勞得得相過老去投閑願聆玄玄
高論將社酒一杯之舉待堯蓂四莢之新亟掃
蝸居祗迎鸐駕陶陸同社幸無麯蘖之嫌孔李
通家况在葭莩之末
請張伯啓
曩辱問平安之竹念我顛危迩来對索笑之梅
思君契闊速客先大寒一日呼兒辦小酌三杯
敢用坐邀幸無他却頗嘗見此客不談麈生風
頋安所得酒乎隣酤踏雪
請陳嘉會
往日負膏肓之疾多荷扶持連年懷肺腑之親
無由會集當此嘉平之月適為閒暇之時敢謀
廿一日泥飯之歡何異三千年河清之會願窃
有請惠然肻來摘我園中𬞞盤飣初無異品爲
此席上客襟懷皆喜相知
請月仲承
昔擁衾聞闘螘之聲曾勞下問今對酒如長鯨
之吸願與高談擬大寒一日之先望清早羣賢
之集螘浮仍䗶聊索笑于梅花騎氣如虹必增
輝蓬蓽
請䔥定卿
故舊不棄曩勞問疾于吾廬潦倒餘生合罄謝
言于姻黨在嘉平後旬而先一日儗延留上客
以共三杯酌言酬之窃有請也有客過茅宇跫
然空谷之音携酒遊芝山乘此剡溪之興
請陳君惠
人生幾何汨汩塵勞之事歲聿云莫區區儗飲
之謀待堯階換四莢之&KR1396;望庱亭來五花之馬
爐煨芋栗瓮瀉茅柴一簞食一豆羔聊奉笑談
之樂三握髮三吐哺豈辭迎肅之勞
請翁深甫
疾病相扶持常懷往事故舊則不棄可無謝言
敢于後甲三日之期聊為知己一杯之飲願窃
有請賁然来思瞻彼牛臺郄騎攬瑶金之轡過
兹蝸舍長鯨吸薬玉之舡
請姜用佐
有患有身曾荷扶持之賜相親相近豈忘感偑
之情欲謝殷勤久成稽緩廿一日專邀大旆三
五杯聊奉清談地罏煨酒煖如湯仍浮臘味金
城土酥净如練試簇春盤
請周華甫
卧痾三載之先曾勞請禱話舊片時之欵屡欲
邀迎奈何日出事生至如此江空歲晩先大寒
之一日集佳客之數人對月歌竹枝當盡留連
之意摶拳握松子願陪少俊之歡
請陳君傑
饋薬感康子之意懷不盡忘置醴敬穆生之賢
願窃有請大寒之前一日小席之飲片時誦陋
室銘望高軒過灰香芋栗菲然盤飣之微人立
梅花忘却緼袍之冷
請張從傑
有患有身往歲幾成枯朽是父是子當時多荷
扶持奈相逢傾蓋為難遂久失舉杯稱謝先大
寒之一夕請小酌之三杯田家拊缶之歌嗚嗚
共發故人綈袍之意戀戀相看
請陳仲祥
曩歲負薪之憂叠承書問今日折梅之信專用
邀迎先一日于大寒會諸賓于小席煩君騎從
過我蝸居觥籌衆賓之歡聊復爾耳綈袍故人
之意何日忘之
請陳伯將
老無能為每有索居之嘆歲聿云莫可無良會
之歡先大寒一日之期辦小酌三杯之欵願窃
有請惠然肻來注玉傾銀笑田家之老瓦搖金
織翠邀才子之高軒
賀符君彦遇恩劄子
平地風波偶罹人禍覆盆日月喜獲天恩惟正
直荷天之休使横逆如冰之釋厶有懷燕賀無
奈龍鍾敢將芹曝之儀少助竹林之宴呌囂東
西隳突南北笑前時悍吏之來觥籌交錯起坐
喧譁想今日醉翁之樂
王與金定姻三幅啓
四月惟夏南風之薰恭唯厶官起居
多福厶素聞華胄新締莩盟敢于六禮之初輙
上一箋之敬寅恭事上申敬如前所冀順清
和之時而加調甘旨之饍行&KR0574;芝檢即上蒲輪
厶秺侯珥貂之孫猶能世顯葉令飛鳬之舃豈
乏家傳媒妁殷勤婚姻繾綣令孫天生淑質兼
全四德之稱小孫日誦陳編方盡三餘之力得
佳偶之諧若此爲大父之樂何如禮宜問名幣
以將意玉郎嬌客勿戲嘲東坡之詩金缕綉𥜗
想富若樂天之語
新親賀冬至劄子
鳳鳴占八世之昌婚姻締好犧畫見一陽之復
時序更新循乃常儀賀兹佳節恭惟厶官道随
陽長德與年高烱烱然若清冰英標拔俗温温
乎如愛日和氣接人方沾賜帛之恩將見安車
之召厶傾心仰斗轉眼書雲寄殷勤聊折梅花
諧伉&KR1275;將尋瓜葛日迎修晷喜添紅線之工月
閏來春儗講青廬之禮
新親賀七夕劄子二首
瓜果庭前望鵲橋之仙偶芙蓉江上尋鴛侣之
嘉盟因景物以興懷具礼文而修好恭惟厶官
黃山毓秀綠野居閒立志清高欲追蹤于巢父
無心机巧豈邀福于天孫其初延露浥之餘必
遠召天書之至厶謀身甚拙曬腹無書卜兒曹
鸞鏡之圓看合子蛛絲之喜献芹可愧笑粲為
榮華屋神仙想穿鍼于良夜洞房花燭宜合卺
于明年
月老檢書久定婚姻之約天孫分巧豈無免女
之情敢循彛儀以賀佳節恭惟厶官令名揭日
壮氣横秋縹緲十二楼正宜恭阮亭之錦拍塞
五千卷又兼晒隆腹之書舉頭睹銀漢祥光拭
目進青雲高步厶俛慚蹇拙仰慕清高以瓜果
之時羞問梧桐之秋信薄乎云爾歸斯受之當
此時占喜蛛絲儗来歲往迎鵉從机杼織作毋
勞唫草堂之詩黼黻文章但願遂柳州之禱
新親賀端午劄子
訂月下書幸締朱陳之好賀天中節合循荆楚
之風景物来前禮文敢後恭惟厶官身其蕭爽
居則清高月旦有評比南州之高士日長無事
卧北忩之清風九節蒲聊用引年三年艾殊堪
濟世獨醒咸羡多福鼎来厶舉目葵榴馳情瓜
葛雖所献非雪羅風葛或可留付霧閣雲憲星
眷起居雷同問訊角黍逹昌歜遥知盡華燭之
歡兔絲偕女蘿續當有佳期之約
納采道日劄子
伐柯以斧言當納采之時差榖有書喜得用柔
之日雖居敬以行簡亦酌古而凖今待季春更
六英之蓂效野老献一芹之禮伏祈無責必賜
&KR0694;荒鶯語丁寕報金谷東風之信鵉籹次第看
玉臺明鏡之圓
問名道日劄子
月老檢書幸自天而作合星翁視曆敢擇日以
尋盟後中秋八日之期結佳偶百年之好窃有
請也能無從乎献芹聊效野人題葉試看流水
男女之際婚姻之始礼合盡于殷勤父母之命
媒妁之言願早諧于伉&KR1275;
袁與陸三幅啓
綠野春明畫堂晝永恭惟厶官考槃在澗增福
如川厶沗在舊交喜成新好敬致鹿皮之幣敢
陳魚腹之書躬問燕居首陳魚素尚冀對朱
雀烏衣之景更加調紫駝翠釡之珍引養引恬
善頌善禱累世傳象山之學共仰高風無人
問牛渚之舟有慚明月鳳占既叶鴛偶期諧令
愛毓秀閨房生乃全于四德小免服勤門戶學
則悞于三餘荷葑菲之不遺俾絲蘿之為好薄
言納采厚望&KR0694;荒春水桃花江上遣長湏致鯉
秋風桂子月中迎仙女乘鵉
鄒與陸聘啓
甫里世居門望偉鬱林之右道鄉家學師傳夲
伊洛之源藉冰語以聫姻寔雲礽其多幸丁寕
鶯語催促鵉妝令愛夙奉母儀禮巳嫻于内則
愚男勉承父訓書頗讀于中庸頋惟在飄泊之
餘願早遂團圞之樂六禮之文雖簡雙親之意
寔殷厪冀&KR0694;荒毋嫌欲速迨今迨吉當歌梅摽
之詩宜室宜家喜對桃花之景送芹可愧笑粲
為榮
新親賀冬至劄子
八世莫京幸隂隲鳳占之吉七日來復喜陽生
犧畫之初婚姻方重于交歡節序合先于稱賀
禮雖效芹羔之献物乃如葭灰之輕餘皆削去
繁文昔己感承嘉命既書雲物便約星期香閤
日長看刺綉新添之綫梅櫩春早遣過門親迎
之車
朱答李取男帖贅姻劄子
厶揆辰珠滴檐花翠摇門柳恭惟厶官考槃其
在阿在澗介福則如岡如陵厶依仁居鄭公之
鄉枌榆甚近贅子效秦人之俗瓜葛維新荷不
鄙西家之愚乃獲中東床之選首蒙厚礼爰締
嘉盟月下老既辱來前春帖子謹當納上題詩
桐葉足知流水之多情寄語桃花將續仙源之
盛事厶伏望翠蓬星眷戬榖日增倘有委令毋
吝攽曉
社舉聘章
用黨庠術序之良規學開鄉社求蒙養聖功之
成效職在師儒頼琴堂爲擇範模使編戶得從
規矩文風聿盛化雨俱霑恭惟厶官學有淵源
眼空淮海一斑窺見早遊風紀之詞千仞翺翔
遠避烟塵之境適張公爲江海之客知伯牙有
山水之音將欲修鶚薦之書先請坐臯比之席
姑鳴教鐸以俟徵車厶願雲龍以相随覩星鳳
而爲快敬將聘幣亟往招旌設絳帳于張林采
青衿于鄭校與潔與進勿謂互鄉難與之言于
勤于思即若國子先生之誨
代朱弘道請張子安昆仲啓
别多會少居常諷咏于停雲時和歲豊欲聚笑
談于终日邀上客一杯之欵在中秋三日之先
舉匏樽丹桂花前候蘭棹白蘋洲畔難兄難弟
必能與吾弟偕行明月明年更約似今年同賞
臨書率尔望賜惠然
親家賀冬至劄子
新婚交締占八世之莫京寒暑荐更喜一陽之
來復佳期在邇候問宜先恭惟厶官韞玉儒林
濯纓芳浦高標絶俗烱若清冰和氣接人温如
愛日蓋鍾以湖山之秀而得夫詩礼之傳棠棣
聫輝才華益著書雲紀事坐評魯史之詳賦雪
成名行赴梁園之召厶弟兄舊愛免女新歡眷
言尋合好之盟微礼作踐更之慶念因親致親
者久矣視居簡行簡而恕之葭灰飛緹室之時
且酧佳節花燭盟洞房之夕姑待初春謹此申
聞伏希丙在
新婿整容致語
昔年占鳳皆云家世之昌今日乘龍果見門闌
之喜繼桃源之盛事留花燭之良宵魚水交歡
燕雀相賀厶人胸藏錦繍口吐珠璣種玉有緣
聘婦投其雙璧籝金既富傳家兼以一經將畫
他張敞之眉先整我潘安之貌秋水為神玉為
骨人謂無雙芙蓉如面柳如眉天生一對敢陳
蕪語用讃華姻詩曰一雙新偶錦鴛鴦百歲和
諧翠鳳凰最喜天姿如傅粉不湏湯餅試何郎
伏願結髮惟新齊眉永好夫夫婦婦常調琴瑟
之音子子孫孫克紹箕裘之業
新婦整容致語
天孫配鵲橋之仙相依銀漢秦女得鳳蕭之偶
並樂瑶臺蓋居室人之大倫而婚姻世之重禮
既諧鳳卜宜趣鸞臺厶人珠箔銀屏綉𥜗金縷
梅花點額作夀陽宫樣之竒桃葉宜人有周南
國風之美眼横秋水眉歛春山香閣移步步金
蓮合卺出纖纖玉笋不施脂粉夲來如月裡姮
娥若論清真尤勝似人間西子欣逢好合敢頌
輿言詩曰媒妁殷勤不負人花燭今照洞房春
紅絲隔幔牵情合羅帶同心結好新伏願夫倡
婦随天長地久五男二女享盛福于高堂四德
三從著香名于彤管
新親遣使請上客致語
兩姓為婚永結朱陳之好千里命駕當如嵇吕
之交持來雙鯉之書請送乘鸞之女柳筵盛設
花燭邀迎厶官喬木世家耆英人物美矣育閨
中秀愛之如掌上珍綉褥金屏李監宅門闌之
喜瑶簮珠履孟嘗君賓客之多既當年擇對東
床宜此日送行南浦金勒馬嘶芳草楼船燕簇
飛花明月随人满路春風從如雲從如雨之子
于歸星在天星在戶嘉賓式燕
請期劄子
曩中雀屏孫謀以為幸事今觀鳳曆親迎而有
良辰越流觴三日之期請合卺百年之好燈花
有約梅摽及時投以李投以桃用請期之常禮
宜其家宜其室締諧老之佳盟專此申聞諒惟
丙在
請男上客
五日季春兩家合好烹葵邀上客因舊親以結
新親杖藜立芳洲望早酌而娛晩酌
請女上客
祓禊三日婚姻百年織女渡銀河鵲橋懽諧星
偶王母會瑶池燕衎早駕雲車
李回徐再婚聘啓
因親致親之好從古流傳舊婿新婿之詩正宜
重詠魚腹聿来其書尺鸞膠將用以續絃令侄
醫緩齊名以聪明旁通儒術小女姊嬃同氣乃
殷勤粗習女工齊眉之案雖新坦腹之床不昜
自天作合如月仍圓琴瑟鐘鼓之樂故多幣帛
筐篚之將何勝前日受今日受不妨聘礼之
舊雨來今雨来重見迓輪之喜回芹菲薄副楮
條之
答請期劄子
婚姻憑月老之言幸成佳偶聘娶考星翁之曆
喜有良辰催花雨正此連綿五朵雲遽然飛堕
敬聞命矣迨其吉兮男女居室大倫古今所重
歲月日時無昜
答納幣三幅啓
花朝餘景桃雨方晴恭惟厶官天相閒居日&KR0574;
盛福厶僣扳華閱幸締莩盟輙回魚尺之書專
問燕居之敬〇祗詞燕申巳嚴魚甲尚冀對芳
菲之景而加調甘旨之羞善保安閑式副頌禱
〇一舍相望皆住鶴溪之滸二姓合好永諧魚
水之歡載笑載言迨今迨吉厶人案頭燈火殷
勤黃卷之間而厶女針觜衣裳寂寞綠&KR1141;之下
荷不遺于葑菲斯可擬于松蘿納幣今朝結䄜
有日桃花灼灼喜婚姻如此其宜瓜&KR1705;綿綿看
嗣續將來之盛回儀菲薄副剡條之
納幣啓(張知府子聘盧推官女)
文武才之並稱夙欽華胄齊魯論之蒹&KR0688;甚愧
微宗知心夲出于同鄉愛子乃求其佳偶鄰封
伊邇姻好維新令愛四德俱全自是閨房之秀
長男一經粗習尚湏燈火之工雀屏幸中于前
時雁幣宜陳于此日星翁涓吉月老行成承筐
之意既將合卺之期可待鉄瓮城山花夾道似
入桃源金斗門官柳長街將迎鵉從寸芹菲甚
副楮條之
賀娶弟婦劄子
令弟號河東之鳳生有竒材仙娥乘月下之鵉
來為佳偶礼成合卺喜溢連枝想洞房花燭以
歡娛送野老芹羔而慶賀塤箎交作一家藹和
氣之春琴瑟和鳴百歲永齊眉之好薄言申控
厚望丙融
兄督厥家重乃友于之義弟宜其室合兹宴𡭗
之歡鳳卜有靈鴒原多喜厶人胸襟量闊洪如
萬頃之波手足倩親常共對床之雨稱二難于
月旦行六禮于婚姻厶忝在莩親敬將芹献想
鴻雁之行有喜受燕雀之賀無嫌翠舞珠歌花
燭夜懽諧伉&KR1275;金昆玉季桃源洞盛集神仙俛
樽巵小酌式相好矣請無却之
瑣瑣之姻納婿欲叙團圞親親之長來賓誠為
光飾再三申敬千萬寵臨
祖為孫娶請親家狀
抱孫至有室之年寔為僥倖送女見宜家之好
共樂團圞花燭將迎慈裾寵賁
祖母娶孫婦請親家母状
孫娶而倚門龍鍾亦笑女行而結帨鵉從將臨
願覩蘭姿請移蓮步
萬答蔣問名三幅啓
天將嚴肅月乃嘉平恭惟厶官台侯動止多福
厶交蒙舊愛姻締新盟承書粲駢麗之文荅簡
致殷勤之意〇前陳候問上徹覧觀尚加調紫
駝翠釜之珍以安處畫閣紅爐之樂蒲輪有召
梓里增榮山随蔣姓大宗久著于圖經庄用
萬名先世亦稱于鄉國荷天相平居而交契宜
冰人相語以聫姻令孫誦詩讀書承祖風之淳
謹小女治絲執絮遵姆訓之工勤吉從鳳占喜
成鵉偶擇德之初心既遂問名之彛礼何多受
言藏之永為好也竹開三徑相望如倚玉之榮
梅贈一枝聊仰作報璚之敬
請新親家翁状
愛女甚于男人皆羡安昌之比見我有此客否
孰云文靖之榮請式宴以交歡望御鵉而光賁
請新親家母状
降月府之姮娥佳期在邇宴瑶池之王母良會
維新立侯蓬門望移蓮步
謝免粮表
兩浙奉蠲租之詔恩意天寬羣黎懷結草之心
歡聲雷動睠斯民而得此寔亘古而無之欽惟
〇〇〇德合乾坤明同日月由生知安行之
聖巍巍成功以博施濟衆之心洋洋育物干戈
既戢禮樂聿新普天率土慶以來歸甘露卿雲
而其呈瑞臣厶等叨居劇郡幸遇明時遥瞻丹
闕之光仰效華封之祝一曰壽二曰富龜疇之
景福無疆千斯倉萬斯箱農畮之豊年多慶
中宫箋
德配一人聖政有内庭之助恩霑兩浙公租免
編戶之征臣庶均歡古今希遇欽惟〇〇
禕衣合則垂懿範于宫闈彤管紀功示母儀于
邦國厚同坤載夀與天齊臣出守微邦恩蒙大
幸家給人足喜關睢麟趾之化行時和歲豊俟
龍馬龜圖之瑞出
東宫箋
主噐參萬幾之政日用三朝綸音蠲兩浙之租
恩沾庶姓欽惟〇震長居儲離明協照
星辰河岳煌煌氣象之新車服旌旗奕奕威儀
之盛夷夏咸悦春秋鼎來臣等藩守至微輿告
上謝農餘粟女餘布樂謳歌朝覲之歸書同文
行同倫統侯甸要荒之服
聖節賀表
皇天錫羡篤生聖哲之姿化日舒長馴致雍熙
之治春秋鼎盛夷夏咸歡欽惟〇〇〇德配
二儀量包六合立綱陳紀同天下之車書偃武
修文舞階前之干羽蠲租賦以紓為民者之力
增俸禄以養為官者之廉庶績其凝彛倫攸叙
(臣)等叨居郡守陪列朝班黎献為帝臣粤有唐
萬邦之衆夀富多男子敢效華封人三祝之誠
千秋節賀表
誕彌厥月先重陽五日之期時乂惟天繼洪祚
萬年之衆永隆邦邦夲大惬輿情欽惟〇〇
〇以孝以仁惟明惟允鶴駕雞鳴而問安龍行
虎步于太平乾坤篤祐丕承寶緒益衍瑶圖(臣)
等微若草茅誠同葵藿望神樞之電徺夀祝儲
宫願化國之日長恩霑寰宇
冬至表
龍飛御九日之師尊居丹扆犧畫騐一陽之復
律應黃鍾愛日舒長普天蒙慶欽惟〇〇〇
乾坤合德日月同明度越古今同武功而平四
海制作礼樂敷文德以教兆民當亞歲之令辰
納應時之洪福臣等忝居小邑阻賀大廷干羽
兩階想天顔之有喜衣裳萬國仰雲日之餘情
中宫箋
陽生葭琯天時妙斡于玄机懽藹椒闈日晷新
添于紅線掖庭和樂寰宇清寕欽惟〇〇
夀與天齊德同坤厚萬乘至尊之賓敬雅重禕
衣六宫内則之教修尚勤玄紞再逢令節益介
繁禧(臣)等微若草茅誠同葵藿履長今日宫中
奏式燕之娛習美成風天下頼關睢之化
東宫箋
七日來復陽生緹室之灰八表依歸位鎮東宫
之久欣逢令旦茂輯嘉禧欽惟〇〇〇天生
聪明日新成德能仰承于聖訓用参贊其皇猷
眎金鏡以納忠義崇風紀奉玉巵而上夀恩重
天倫邦夲益隆輿情允惬(臣)等叨居下邑賀語
前陳夙興視膳而問安更有書雲之喜賢佐保
躬而傳道尚論愛日之誠
正旦表
普天率土幅員歸一統之初献歲發春正朔屇
三朝之始時調玉燭喜溢瑶墀欽惟〇〇〇
聖德乾剛神功震赫蕩蕩乎如天之大人所難
名昭昭乎如日之升物無不照履始和之吉月
嚮洪福之萬年臣等忝牧邑民阻趋廷賀鳳曆
頒春于天下化及華夷獸樽置酒于殿南前樂
聞忠讜
中宫箋
四時成歲&KR2384;逢泰道之春亨萬物資生寔仰坤
儀之盛春回寰宇歡藹掖庭欽惟〇〇〇位
正禕衣功盛玄綩風教天下關雎正始之音朝
夕宫中卷耳求賢之志履端有喜介福宜多(臣)
領邑羈縻望闕稱賀紫宸配德新年布澤如春
彤管流芳億夀與天同載
東宫箋
正月之吉始和輿情共悦維天之命不巳嗣服
益隆春藹青宫祚延蒼籙欽惟〇〇〇長爲
主噐允應貞符親傳精一之心淵源聖學參决
萬幾之政黼黻皇猷迎新茂對于良辰端夲繼
承其大業(臣)等叨居縣邑阻賀宫庭鳳曆頒春
