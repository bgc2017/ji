龜巢藁卷之二十
祭文
祭姚吉甫文
嗚呼物之不齊誰其主之齒去角存從古如兹
如公之生夀富且寕不冺其胤百福具并奈何
狂飈蘭摧桂折乃舘二甥以繼其絶苟非逹觀
拂鬱奚堪公能釋然優游燕酣凡我親朋時相
往來有客必醉春風滿懷𢾗日之間𢾗往問疾
留連眷頋其情益密卜云其凶醫獲微功方疑
蓍龜遽爾而終嗚呼蒼天知乎不知伯道無兒
千古之悲所可慰者女能奉母歲時烝嘗亦猶
有後凡我親戚忍言長違奠此杯斝涕泗沾衣
代王文甫祭兄文
嗟嗟我兄少歴﨑嶇相我先子經營厥家自失
所怙顛危誰扶繄我與兄左枝右梧我室苟完
兄力其痡嗚呼哀哉兄於斯世閱七十年天賦
其醇朴而不鐫故此家事我其勉旃尺布斗粟
曾無間言所可喜者兄其息肩幸有二雛能奉
周旋日飲無何皥皡其天意此安佚夀或可延
奈何既衰屡疾屡痊絶粒信宿晞露溘然嗚呼
哀哉誰無兄弟我獨孤苦頋二雏者視予猶父
我嘗勖之以纉先緒矢心以辭酸淚如雨
代祭子文
嗚呼天降禍于我家何其酷耶我生勞勞髮已
垂白冀汝冡子仰事俯育以纉先緒汝年既長
頗涉世故與汝諸弟左枝右梧我經爾緯我作
爾述知稼穑之艱難未嘗敢慢而敢逸也維汝
多病常貽我憂去歲仲冬幾致弗救厥疾既愈
我心則喜然未嘗假以詞色寔慮汝因疾之餘
弛而弗張馴致怠荒故也正月之吉我適錢塘
别方兩旬訃音忽至將信將疑屡泣屡止意汝
暴疾氣或絶而復蘇聲或喑而再語匍匐来歸
汝簣巳易汝棺巳歛無從見汝之面矣可不痛
哉可不痛哉嗚呼彼蒼者天我罪何居人或釋
之子淵之天顔路何辜信乎脩短之有𢾗耶天
道之茫茫耶不然何乃使汝不得其夀也嗚呼
汝子汝女嫡庶五人女嫁其一子皆未婚汝何
忍置之不頋耶食指之衆賦役之重又何忍老
父無息肩之日耶死而有知汝必念我于冥冥
之中而我之所以念汝者將何時而已耶嗚呼
痛哉我築之室汝弗與居汝蓄之噐用以祭汝
今卜日祔葬汝祖茔之側撰此飲食與之永訣
汝妻汝孥哀慟欲絶
代王氏祭叔父文
嗚呼痛哉我叔父春秋七十有二年始于承家
中於克家終於成家其劬瘁艱苦非諸幼所能
盡知也但見完美之室風雨不動衡從其畮阡
陌相連男有室而女有家水乘舟而陸乘馬非
叔父積累之功何以得此哉至如目能識丁皆
叔父延師之力也行不犯義皆叔父提耳之訓
也一家之間緦服何㸑以叔父之恩無偏情無
私嗃嗃之威嚴不可犯故能齊其不齊以致其
齊耳嗚呼痛哉庭訓之言萬萬千千今不能盡
述矣如南塾篝燈東軒奉茗嘗屡進厶等於前
而語之曰我兄弟自生至死未嘗有䦧墻之日
也老我夫婦自少至老無牝晨之患也隣不争
畔帑無私蓄許人以諾不食其言鈎距不知掊
克不能汝等亦能如是乎凡此𢾗事反復告戒
知幾朝夕今其巳矣斯言不可得而聞矣而厶
等為之子為之侄為之孫者可不追念貽謀而
踐其成法乎否則為叔父之辱親朋之&KR1018;鄊里
之笑天地間之罪人也嗚呼痛哉去年先人皆
謂叔父矍鑠其夀未艾也孰意數月之頃視則
眊焉聽則聵焉筋力索焉方病而紅寇入室病
愈而租吏打門百憂感心二䜿成而厶等猶
以醫薬可恃而不惧也詎意遽至是耶嗚呼痛
哉教育之恩固不能報其萬一但速葬以遵治
命如此永别之悲五内加割泣血一酬惟以告
哀嗚呼痛哉尚饗
代周華甫祭伯文
昔我先人早棄諸孤所恃兩伯其一復殂巋然
獨存山澤之癯憐我兄弟教之友于雖異厥居
有無相湏撫之愛之與子不殊奉承周旋匪朝
伊晡階庭之間言笑怡懌小過弗責曲禮弗拘
叱咤之聲㒺及僕夫鄉稱善人久矣不誣年踰
八秩健飯為娛詎意一疾竟若摧枯由兹而往
誨言則無疑難誰質顛危誰扶寕不使我哀號
痛呼伯兮伯兮死不復蘇薄陳簠簋清酒一壺
收淚永訣靈其鍳諸
代祭吳間間真人文
玄元之學世遠言湮不有先覺孰貽後人伊昔
上卿道契世皇手持玄珠光明四方吾師繼之
山鳴谷應弘道累朝維清維寕帝錫之爵羽節
霓旌邈乎高風崆峒廣成出入西垣在帝左右
黼黻皇猷厥功亦懋名日益重德日益尊世則
頼之以棟玄門豈不懷歸怡雲舊隴勇退弗獲
祗承天寵間間之情聖皇所知大書
所思奎畫煥然寶翫無斁瓊舘逍遥
以永朝夕胡厭斯世遽遊鬱羅哀聞九重傷如
之何我諸葛翁嗣法之孫如牛馬走忝為後昆
䑛鼎而僊雞犬弗及寓哀兹觴無任於悒
為亮西山祭光祖庭文
生必有死斯理焯焯况我釋氏以滅為楽獨于
交情寔不能無若我與君忘之可乎昔在光孝
親如葭莩承平異處患難相扶故山丘墟避地
東吳未幾言還如蚿如夔銅馬西来猛于䝟貐
再涉大江九人與俱披榛門道體無完膚既脱
虎口猶虞畏途我二人者始終持扶白茒宵征
狐嘷鬼哭磧沙遇舊廼衣廼舖萍聚雲散連年
海隅每一握手猶論毒痡維暮之秋以予起躄
爰繼我師踞天惠室與君相依鐘鼓朝夕平居
論道風飛電激方期進修各殚其力君遽云亾
必楽扵寂我失良友是用悽惻溪毛之薦諒維
来格
祭沈仁齋文
天道何茫茫耶顔氏之永仁不永其年柳跖之
暴夀何以延豈有生之初氣禀其偏乎抑蜉蝣
朝暮蟪蛄春秋一皆聽其自然乎如君之生洵
美且都鄉閭共稱吉人之徒蚤歲失怙藐焉而
孤仰事俛育綽乎有餘若騏驥之夙駕且能範
乎馳驅每遊四方以廣其居安知信宿之先方
歸覲省一别之後遽疾而殂嗚呼哀哉倚門之
母其望懸懸垂髻兩兒其泣漣漣鴒原永嘆鵉
鏡莫圓德哉若人何辜于天如厶等葭莩之親
情猶骨肉既不及匍匐而往救徒號呼而頓足
旅櫬未歸横山埋玉頋彭殤之不齊信斯理之
難燭漬緜以詞酸淚盈掬
為葛子寕祭父文
嗚呼天乎人孰無父獨不假我父之年遽止是
耶在昔家居仰事俯育以大父遺業之重隻力
負荷常惧弗克所楽者惟琴惟書是吟詠而巳
餘無所嗜好也嗃嗃之聲弗及犬馬姻族閭里
咸薰其良善人之稱無間然者數年以来遭時
艱棘流離異鄉食指百餘頼父全活亦豈易為
然耶嗚呼痛哉時之避難者妻孥啼號或委溝
&KR0676;我父則旁求治生之術使母與厶等無凍餒
之憂也時之人居無室廬或冐風雨我父則納
交仗義之士使母與厶等得居處之安也至若
族有孤寒之胤家有臧獲之衆亦莫不愛之如
骨肉然搢紳之士多與莫逆葭莩之親相與依
倚但不肖孤不能幹蠱負義方之訓為多然我
父之慈訓未嘗不勤勤也今也一疾遽尔大故
頋厶等為孤為婺者真若喪家之狗失水之魚
矣嗚呼蒼天其無知乎如其有知視孤婺之悲
若此而不為之憗遺乎然而悲則悲矣猶有可
慰乎冥冥中者我母以栢舟自誓將星冠羽服
以終其身厶雖愚不肖既於父有風木之憾幸
母之存寕不服勤奉飬以慰我父乎矢心陳詞
惟以告哀惟吾父念之願以父之靈隂相厥後
代祭表嫂文
維靈之生錢橋望族嬪我表兄閨門睦睦頼有
内助以生以育暨肥其家且飬以福吾兄強仕
朔南宦遊嫂居於家家政克脩男齠而嬉女幼
而柔以母可恃父弗為憂頃因喪亂家毁于兵
吳往越還千惧百驚寓兹吳門待時之清念我
胤子可教而成以女許嫁親親相仍儗古朱陳
卜世莫京雖居異鄕客舍聯梦嫂嘗有言兒女
鍾情必娶必嫁此心乃寕適予親喪連服絰縗
子未可醮礼文亦虧惟嫂之言艱難共知戮力
同心教子擇師眷我婦子朝斯夕斯一味之珍
食必共之方期將来嫁娶有時安知一疾遽尔
而萎聞者愕然慘怛歔欷况我骨肉胡寕不悲
最可悲者兒號女啼而今而後煢煢何依死而
無知棄之如遺如其有知忍此别離我婦我子
其慟亦宜天命奈何彭殤不齊傷哉永訣漬綿
以詞
代祭弟婦文
嗟我兄弟遭時艱危兵燼其廬星散其人使汝
妯娌等不能同家而處共㸑而食於今凡六十
年矣然吾弟頼汝之力以巾以櫛以絲以枲以
鞠其子女常得以慰我心焉鄉也吾弟與而避
地浙左我夫婦每念汝婉娈之姿跋涉山川漂
搖風雨多有可憂者焉幸而言還得同居長洲
茂苑間者𢾗月我乃就食于無錫矣又使汝妯
娌乍聚而散百里之間相望相憶而不能𢾗相
見也近方喜汝子暫贅而歸其妻將有拜姑之
日矣又喜汝女擇配得人亦將有舘甥之時矣
滿謂時將小康仍居故鄉少長咸萃搆一畮之
宫犁二頃之田歲時酒飯于先人之墓則我妻
與汝復得相率以事蘋蘩矣𢾗日之前方聞安
信片紙之上忽来訃音使舉家相頋失色始而
疑焉終而信焉莫不為擗踊而長號也嗚呼痛
哉天胡不仁奪吾弟之内助者耶地胡不仁奪
吾侄之所恃者耶苟曰非天也非地也以汝之
徽柔淑慎乃何為夭閼如此哉自今以往雖不
知故鄉之願能遂與否其或遂焉亦不得與汝
一日同也生死之間此憾何極雖然天降喪亂
代祭趙師吕文
公之生也七十有六年時有盛衰事有得失境
有順逆物有欣戚公其處之操履如一其少也
以簮纓之裔而無爵禄之念其壮也以陶猗之
富而無奢靡之習及其年之老成尤儉素而篤
寔為鄉里之善人不闘智而用力横逆之来唾
面弗拭蓋明夫舌存齒亡之理而得乎全身遠
害之術每論平生禍福靡常鵉膠之絃三斷而
三續鳳穴之雛或存而或亾銀杯羽化付之渺
茫知有命之在天忘鳬鶴之短長維箕維裘授
子及孫閒居别第翟公之門清風茗椀沉水罏
薰日怡情于晝書絶無心于世紛視不義之富
貴如太空之浮雲獨念先世欲勵後昆託祠事
于老佛之廬属喪具于葭莩之親視死如歸餘
何足云或謂公之可憾者燕子楼化為劫灰科
斗壁飄為風塵殊不知公之逹觀藐如堕甑未
嘗怨天而尤人也今也人遭亂離多殞鋒鏑横
屍四野鳥鳶之食公乃得全體之歸掩佳城之
室廻視前日之死于非命者安能企其萬一乎
厶等親親尊尊道義交結涉江以送其喪雪涕
以臨其穴一觴之酬千古永别公知不知我語
無極嗚咽尚餐
代張希良祭王文甫文
公之一生磊磊落落操心至公俯仰無怍出辭
必信不事鐫鑿人或狙詐言諄聽藐家庭之間
一呼百作奔走服勤㒺敢乖錯及交親朋春風
笑謔恩誼有餘礼文則略患難相救扶顛濟弱
鄉里庇庥恩尤不薄或飢而餔或病而薬或輔
其仁或紏其悪周恤貧寠不輕唯諾頻年時危
所在跖蹻鄉人愛之歛袵如昨施德有報理亦
昭灼我曹多幸松蘿附托凡諸甥舘必席賓幕
從容語言欵洽杯酌别不忍去期必如約今公
巳矣失我矩薙枉者誰矯懵者誰覺窳者誰範
觚者誰削誰指其迷誰斷其堊静言思之相視
錯愕掩𬒮拭涕薦此泂酌
為周縣尹祭頋元公文
盛德之士使人後千載而興起者其信然乎猗
欤元公才兼文武其文也世稱三俊為當代之
儒宗其武也羽扇一麾走六州之豺虎醉非嗜
酒免禍驕主醒非沽名赤心自許抗䟽𥙷衮職
之闕擇賢進邦國之輔史不一書勲業昭著世
徒知思蓴而歸者之為高而不知採蕨南山之
言先入乎其肺腑故公之殁特為公鼓琴而悲
慟哭而去也睠兹長洲寔公鄉土桑梓之宫墓
有祠宇何物地靈混此室處斥而去之陳我簋
簠悵烟塵之滿眼懷清風之白羽惟公有神以
福黎庶
為周尹立碑祭元公文
昔典午氏碑表有禁勒石公墳勲業昭甚事傳
信史石亾何時走尹兹邑永言懷思載葺祠宇
籩豆具陳祀神有詩刻諸堅珉峴首之碑令人
堕淚吳人于公亦復何異惟公有靈隂隲吳人
克武克文無愧先民
代姜周佐祭姨夫王仲德文
君之老姑為我叔母而我女兄獲奉箕帚我弟
於姨復得其偶如古朱陳婚姻世守先人嘗言
君性醇厚人或顛危君力能救我親雖亾斯語
不朽如不肖者公亦弗陋有過必規有善必誘
眷我弟兄無一或否公年半百閒居静守閨門
之内肅若賓友忘情軒冕適意杯酒獨奈今年
避寇奔走挈家於舟虎兕傍吼千驚百憂窘束
如杻一女鍾愛疾莫能救羣盗稍息歸卧南牖
襁褓之珠復碎于手公之痛心如割如剖痛猶
未定厥疾新遘嗟哉若人天胡不祐今公之殁
命也誰咎凡我私親倚仗何有尤憐女兄孤燈
白首撫膺長號淚&KR0668;雙䄂
為王孟學祭母文
蚤歲失怙惟母焉依母其視之猶掌中珠未寒
而衣未飢而飱左提右挈頋之復之夙夜檢束
惟恐不能自立以保其身以承其家以承大父
母及諸父之訓諄諄之言不一而足每于舅姑
之側視其色有不豫然者退則惴惴檢其不及
既自檢束又詢之二雛曰爾於大父母之志或
有違乎事或有怠乎抑不能謹飭以貽其憂乎
母之欣戚係乎兒之有過無過未嘗一日忘乎
懷也仰事俯育婺居而憂勤者十年男室女家
志願方畢然于祭祀賓客之奉身先中饋亦未
嘗一日之或懈也嗚呼痛哉兒以母之康強而
年未艾烏鳥之情方圖萬一庸詎知一疾而不
起耶臨絶之言謂死無憾特以弗克終飬舅姑
為慊是則吾母之孝于舅姑者為何如哉宜乎
舅姑之痛不翅如父母嗚呼風木之悲兒將奈
何惟當追念母訓兄兄弟弟各勉成立律身成
家竭力以奉承諸父以飬大父母之志尺布斗
粟昆弟共之不敢有毫髮欺隐若有所否者是
忘其親忘其親則不孝之罪上通乎天雖吾母
之慈有不可得而宥者惟母有神尚克相之庶
踐其言以慰母靈
為陳彦直祭外姑文
嗟我外姑德不可滅孤燈十年柏舟高節為婦
而孝為姑而慈林下之風鄉稱姆儀如諤與謙
材俱碌碌婿于名門蒹葭倚玉每詣甥舘升堂
起居必詢女家諸兄何如或堕優逸勉之克勤
防微杜漸忠言屡聞或坐孱弱戒之自立扶顛
持危惟恐不及比嬰微疴時在床席我来候問
仍飲而食眷頋之間無異于常及女来歸語猶
琅琅一日之間遽成永别卑尊戚䟽故皆痛切
曰婿與女感恩如前豈不哀思泣涕漣漣幸有
賢嗣篤親如母夔蚿相憐義當久永死而有知
知予之悲一觴敬酬靈之格思
代吳伯亨祭外舅張守齋文
嗚呼惟我婦翁鄉之善士不鄙庸愚妻以其子
既妻其子恩義兼至念我先君夙昔交契今也
孤煢遭家殄瘁勖女内助庶弗顛躓每詣甥舘
言提其耳翁經州閭必過敝止綜理厥家以綱
以紀親之愛之視子無二别無幾何聞疾以痞
女舟歸寕夜渡淞水訃音歘来驚使躃地匍匐
及門翁巳長逝我服雖緦我哭不偯矧為女者
其痛曷巳㓗此一觴進饌靈几永言哀思翁其
鍳諸
代金子俊祭錢仲居文
嗟嗟仲居其止於斯福善禍淫天胡我斯父為
善人君亦如之非義弗取非善弗為曰儉曰勤
俛焉孜孜業日益廣家日益肥十數年間遭時
艱危賦歛之蛇毒人骨肌君安其親茹荼如飴
弟則友愛室家其宜是皆深淳親親之推眷我
姻戚肝胆相知温温其容抑抑其儀莫可忘者
顛危扶持僉曰若翁澤流未涯厚培其根必茂
其枝詎意一疾遽尔而萎禍福之柄誰其倒持
於乎蒼天天閼若兹厶等念乃疇昔胡寕不悲
矧如雙親遺孤與婺其痛之鉅庸曷已時我舂
不相我淚沾衣言采溪毛薦此一巵嗟嗟仲居
庶或格之
代張伯仁等祭父文
於乎痛哉樹欲静而風不停子欲養而親不存
哀哀諸孤所以痛裂乎其内也仰惟父天覆我
兒女男室女家志願俱畢且復為之樹産業立
根本使各得衍其餘澤焉苐所恨者我父之生
過於勤勞六十九年日用矻矻未嘗得一餉之
優游也矧逢艱時子或受圍于城者親雖野處
心常危之或行役于遠者親雖家居心寔随之
餘在侍旁親若可楽然憂患則為之料理征徭
則為之區策亦未嘗忘於懷也至如鶴長鳬短
物不能齊又豈能不拂我親之意哉今也兒無
所瞻女亦何怙菽水之歡不復可得是雖五内
之裂亦徒然耳厶等與弟等但黽勉㐮事以我
親索嗜佛學視身為幻敬以茶毘之法奉之遵
治命也輀車在門翌日永訣菲焉一奠吐此哀
衷
祭先墓文
於乎陵谷之變知係乎時惟情所鍾不能不悲
昔我先壟松大十圍今皆宿莽荒烟盡迷不思
言者佳城或墮或幸而存塚眠狐狸曰不肖孤
避兵海涯九死一生如鳥無枝十有六年豈不
懷歸回首鄉關道阻且危丹陽之東吳門之西
方𢾗百里野無黔黎我兄我姨塜亦靡遺我父
與母夢或見之既寤而嘆涕泗交頥今我冡子
携厥妻兒歸耕舊田丘壟是依餘口猶十未能
同歸歸何不能生理未治旅食異鄉破研日随
尚頼遺澤歸或有期載耕載穫烝嘗于兹或樹
松楸如前盛時嗟我祖禰知乎不知拜伏墓下
拭淚陳詞
代張伯仁祭黃景先文
近年耆英晨星霜木婁人視公崑山片玉公之
為人生有噐局遭時迍邅如玉韞匱搢紳之文
㒺不刮目公之處家仰事俯育陸賈之槖兒女
均蓄彼徑此緯同一机軸公之居鄉春風穆穆
凡與之遊惟善是勖烈高風遐迩咸服于我
姻黨眷義尤篤念無後人墜緒誰續以孫贅居
我女蒙福哀我親喪觸暑匍匐弔之唁之沃酬
之辱比予之謝留連欵曲别方兩旬書往而復
豈意公亾疾不徑宿予聞訃音哀淚盈掬奈役
于官如薪&KR0668;束送不執紼罪奚可贖公或我知
矜我碌碌束芻之奠鍳此心曲
祭大雲講主文
師之高年七十有九以湼槃而論之復傷之何
有人之所以哀我師者我知之矣一大藏教淹
貫胸中如魯靈光天台之宗今也砥柱摧折隤
波洶洶同袍之士其誰適從三周七喻化導羣
迷随所住處桃李成蹊今也野狐長嘷彌天蒺
藜信從之衆疇將依歸吾黨固嘗有月旦之評
曰善與人交僧中之晏嬰也度不可量方外之
黃生也其愛客則孔融而衣緇其滑稽則方朔
而釋名也觀其詩則見其心之平淡而無牛鬼
蛇神之怪觀其畫則知其興之清逸而出乎山
&KR0552;水仙之外若是者豈非大雄氏所謂無罣碍
者乎抑亦所謂得游戲三昧者乎是則吾党平
昔之所敬愛而今日之所以為誄也彼千駟萬
鍾而死者欲使吾黨贊一詞而不可得而况為
之沃酹乎言采絲蒓淞江之曲懷哉若人薦此
寒渌
祭柴處士文
近年耆英晨星落落剗刓為方誰其矩矱惟公
渾厚不琱不鎸如玉在璞如珠在淵寄跡隴畮
絶意圭組為龐德公不入城府以善為楽襟抱
生春為馬少遊鄉稱善人高堂眉案如賓如友
梁鴻孟光無此白首幹蠱有子三鳳翩翩源深
流衍理固宜然昔我先君深敬於公所以敬者
古人之風先君云亾公来慟哭弔死問生重禮
之辱由兹而来陵谷變遷干戈所至流血成川
公之居安其福孔厚年過七十亶為希有予聞
訃音義合匍匐吏呼石壕去不可得言采溪蘋
薦此一觴公其鍳之我泗沾裳
代柴子祭父文
父生三子女亦如之長飬婚嫁恩義維均以恭
出贅愛念尤篤定省雖疎音問不絶每歸侍旁
奉親飲食分甘食之親同穉孺豈惟食之誨言
諄諄惟惧孱弱弗克樹立撫恤諸孫欣欣色康
兒所喜者親在健飲兵戈擾攘十五六年幸無
險波以及我親微痾月餘靡神弗宗恭役于官
如墮膠&KR0238;間嘗請告歸侍湯薬父曰亟去公家
事數兒能了官父心乃安别方數日聞病小愈
豈其淹忽永訣終天風木之悲尚何忍言嗚呼
哀哉我親之死人皆哀之姻戚之哀思親義也
鄉鄰朋舊哀善人也我兄我姊我妻我孥其痛
如荼五内崩裂㒺極之恩奈弗克報所不敢忘
各慎其身黽勉成之無忝所生尚頼遺澤垂𥙿
後人
祭蕭處士文
蘭陵望族竹帛著稱高年過于伏生儉德同于
晏嬰自罹喪亂多遘迍邅萬死一生脱性命于
虎口三吳百粤寄身跡於狼烟覩姑蘇之麋鹿
重遊念北山之猿鶴相望言歸故里欲正首邱
頋親故鮮有子遺喜父子獨能無恙安居未幾
怪事忽生呌閽救無辜之孫霜飛六月奉命復
慗遺之老風動四方蓋埋劍之氣冲于斗牛故
覆盆之光照于日月遂尔貽謀之念灼然隂隲
之符骨肉聚于目前滫&KR1329;供于膝下得正斃而
全四體應含笑而赴九原蹇予劣材荷公知已
自青年而蒙舘榖至白首無異金蘭又如王趙
之交亦有陳雷之義今皆巳矣可不痛哉老淚
淋浪持束芻以效孺子儀容彷彿撫絲桐而呼
彦光即此微忱伏惟尚饗
代祭錢鼎卿文
吳越世家焜煌史册公為雲礽蔓延遺澤昔在
妙年青雲氣格弗屑於時丘園自適風流文采
聲亦藉藉晚罹兵燹稍涉艱戹三江五湖浮家
泛宅歸帆無恙佳兒連璧廼疆廼理薙乃榛棘
莵裘鶴渚谿流環碧公其優游素願斯獲邀朋
呼酒看花岸幘賓明往来冠蓋絡繹滫&KR1329;之供
子盡厥職自春徂冬頗湏薬石厥足蹣跚心仍
夷懌所懌者子服勤無斁宜其泰然瞑目中夕
頋惟厶等攸居咫尺匪親伊故心皆莫逆今也
云亾如失肘腋緬懷德容傷心如刺鄉飲之歡
無復共席薄言采藻薦此窀穸惟公鍳之有如
平昔
又代兩甥及甥婿作
昔人有言見舅如母此蓋由親親而推之乃常
情之所有如我舅翁其親愛於甥及甥女之夫
者尤恩深而義厚厥恩維何煦濡撫摩眎弱孱
而為扶植者支一木于幾傾之厦屹砥柱于頽
波厥義維何切磋刮劘念昏愚而為牖之者鑿
渾沌之七竅投阿膠于濁河然則翁之為舅氏
而愛其甥者視餘人為何如嗚呼痛哉軟脚之
疾醫云無傷謂翁健飯全愈可望如厶等朝夕
承奉于埋固當奈公私之服役磨旋蟻之犇忙
故不得服役于左右&KR0757;几而執床又安知一夕
甘寝而遂亾耶嗚呼痛哉聞訃而疑蒲伏救之
救不可得徒哭而悲念生平之恩義雖欲報而
無期一酧永訣涕泗沾衣
武進縣學起講堂祝文
維洪武五年四月二十日丁酉常州府武進縣
承務郎知縣董厶從仕郎縣丞陳厶將士郎主
簿尹厶謹以釋菜之奠敢昭告于大成至聖文
宣王曰夫學以明倫尚矣凡為學宫必先乎講
習之地使學者登降揖譲咸有儀度朝斯夕斯
以明人倫之道斯堂之所以亟其成也而厶等
共勉厥職以副朝家興學之意尚惟神聖於斯
文有以相之
縣學諸生祭陶兄文
天道何茫茫耶跖暴而夀顔仁而天蘭摧桂折
樗檪合抱是皆必有其說蹇余昩而莫之暁耳
吾友陶兄如玉在璞鍾厥愛于雙親求良工而
雕琢既賣金以買書復徙居而近學惟吾兄心
父母之心故能孜孜厥修類如麟之角也吾党
碌碌辱交連年竊隣燭之餘光亦效顰而勉旃
方期吾兄馳騁乎詩書之林游泳乎道義之淵
又安知車方駕而覆轍弓始張而斷弦也耶嗟
哉彼蒼誰薄誰厚賦命不齊吾將誰咎惟没世
而有稱斯可謂不朽彼區區與草木同腐者雖
龜鶴之年而亦何足取哉嗟嗟友兄其止于斯
其心孔哀其友亦悲一慟永訣漬綿以詞
武進縣學移先聖祝文
廟貌之設人所具瞻所以尊聖賢寓祗敬也棟
宇朽腐惧將壓焉不敬不尊責何可逃今將一
殿兩廡撤而新之汛埽鮎堂舁置神像聖靈洋
洋無適不存具瞻之敬蓋自若也工僝事集神
其相之
祭胡秀才文
公之父兄為我友朋公之子孫吾與師生公嘗
以父執遇我謙謙乎奉承翼翼乎將迎席必置
醴途不並行我步我趋視為規䋲然吾亦愛之
重之與之語言未嘗不肝胆相傾也嗚呼人孰
無死有未死之前為子係者或不能如親之志
親没之後或墜其基業是皆不能無憾于幽明
也惟公不然孝友之行父兄素稱曰子曰孫起
廢兩具别第新築良田歲登可以供粢盛奉輸
征恤孤煢鄉里稱少游之善犁鉏帶常林之經
死而有知豈不含笑于九原子嗚呼昔我與公
俱避甲兵公亾我存無復合併每想見之于墻
見之於羔今也以一勺之行潦表四世之交情
睇彼吳東遊魂杳冥我將假巫陽之詞以招之
曰太湖之隂風濤震驚魂兮来歸歸我毘陵父
兄之坵隴相望子孫之箕裘遹成念此土桐鄉
之愛念老夫束芻之誠魂兮来歸天風冷冷
祭朱黃二友文
嗚呼兩駒並駕兮同一蹷兩輪並進弓成覆轍
秋氣肅以戕物兮羌蘭摧而挂折鳬鶴斷而可
悲兮何短長之足說嗚呼天乎
祭徑山長老顔悦堂文
福慧俱足惟佛稱首能具而微世亦希有如吾
悦翁是希有者德尊一代聲溢藂社早被殊渥
著金伽黎所在說法四衆皈依晚坐南屏雷鳴
鐘鼓雨華西湖魚龍起舞丞相授經化伏羣魔
凌霄絶頂砥柱頽波慧以知幾福以歸休崑岡
之陽為師莵裘師方退藏陵谷變改兀如嬾融
得大自在我昔避兵識師東林忘形儒墨結交
以心時有旦評師稱孝禅吾其敬之僧中子騫
九流百家問無不知吾其愛之僧中子期師之
于予亦敬且愛片言可親如拾珠貝我歸故鄉
師贐其别歲時音問往来不絶前年孟冬丈室
信宿白雪陽春𢋫和舊曲寂滅樂矣師固云然
故我思故交中心悁悁擷茗陽羡㪺泉錫山詞
以抒情塔鈴吾言
夫祭妻文
嗚呼誰無夫婦琴瑟相友惟汝與我憂患白首
粤自世變家燬于兵扶老携幼蝶血交征具區
之山龍馬留跡羝觸肉籬幾中鋒鏑載歸故邑
遭歲薦飢裙無完布釵遺折蓍而于舅姑菽水
朝夕生事死葬與我僇力𤇺烟滿眼人皆岻巇
頼而内助非義不為我檐耒耜而躬井臼長育
二雏庶亦肯構所居三徙非效孟母全身遠害
以避豺虎内外服勤乃成此堂舁疾来居庶安
且吉而飲而食而言琅琅辭絶而逝悲風滿室
六十四年不失婦道雖逢百罹卒獲夀考嗟我
父子痛心如割骨肉恩愛祭此契闊歲時烝嘗
誰為薦羞我暑誰葛我寒誰裘風雨孤燈室與
誰處齊眉之案誰為重舉宅兆斯卜祔而姑嫜
一酧永訣我淚其滂
兩祖祝文
維洪武九年歲在丙辰七月初四日不孝曾孫
厶等敢昭告于厶官之靈伏念厶兒子木不幸
逢豸冠之怒無辜屯鳳陽之田骨肉生離肝腸
痛割以卑悃陳詞于烏府蒙大臣請命于丹墀
欽承釋放之恩幸獲来歸之喜雖風憲紀綱公
道之力卓然行之非天地祖宗隂隲之靈何以
得此天無以報祖何可忘謹以𬞞菓酒饌之儀
用陳菲薦謹告
考妣祝文
伏念厶兒子木屯田臨濠如落䧟阱而厶原其
罪状揆諸刑書為父者有可救之理于是扶&KR0629;
觸熱赴臺陳訴幸而臺官垂憐轉而上聞玉音
俞允放歸養親此恩固不敢忘也然厶思之苟
非早歲蒙父母教訓之力則暗于義理昧於法
律視其子可援而不能奮身以為之則為父之
道有所未盡今也頼親訓于昔年脱子難于今
日恩其可忘乎况乎上之人所以矜恤所以釋
放使得仰事俛育而骨肉完聚者非天與祖宗
有以相之不能也嗚呼天無以報矣豺獺之敬
聊表於親至如父子受辱有玷先世其出于不
幸而非係乎不義而致者惟天惟祖宗尚或宥
之
外舅姑祝文
伏念厶兒子木比遭禍而屯田今蒙恩而歸里
親戚骨肉重獲團栾其為外祖父母者死而有
知其必哀憐眷頋而隂相之也推情揆理義不
能忘
三兄祝文
惟吾長兄有幹蠱之才而不得其夀由是而家
人失節門祚陵替幽冥之中不能無憾也必矣
然而幸存一息以嗣烝嘗如木識丁兄必愛之
不啻若已子耳頃罹竒禍屯種濠梁豈不爲之
悲愍哉今蒙國恩歸奉菽水又豈不爲之隂祐
乎生而孝友死必不殊區區哀思詞莫能既
惟吾三兄深嗜佛學早絶伉&KR1275;誓不與同室而
生同穴而死也早育二子長令出贅幼爲沙門
兄則超然自謂在家出家矣避兵之日緇流與
俱杳不知其所終此固兄之素願也然而厶佩
服儒訓雅愛人倫念同氣不宜冺絶命子林以
奉烝嘗今以木屯田而歸如獲再生如脱鼎鑊
吾兄以佛之心為心亦必為之慈悲也
惟吾四兄未壮而克家將娶而即世父母悲悼
終身不忘諒吾兄于父母之子若孫亦不忘也
如木者幸脱屯種故歸耕故壠以飬其親以畜
其妻子兄之喜為何如哉兄無後命吾子森嗣
之以承祭祀尚期垂𥙿使得與木等鼎峙而峙
立也
姊及姊夫祭文
嗚呼賢姊之生愛弟深至視弟之子已子無異
木之屯田姊必憂恚今令還家必喜而慰閔予
暮年遭時不利父子汚辱有玷先世所自釋者
中心無愧微姊復生孰語于是嗟而子孫俱死
疫癘歲時禴嘗頼女承繼我今摧頽百事俱廢
念姊之心獨爾弗替姊夫善人義同昆季庶幾
来格鍳此微意
代祭母舅文
昔人有言見舅如母今吾不見舅氏者閱四五
年又何異別吾親之久乎瞻彼陽山追懷乱離
脱萬死于虎口幸重逢于盛世然而陵谷变遷
各天一方舅甥之情惟天其知遭險人之排䧟
茗参商而東西方鴻飛于魚網奮病翮而来歸
聞舅疾而往問涉雨露之塗泥承訃音于中道
乃蒲伏而星馳顛崖之苦蒺藜之悲皆不能與
舅氏細數而陳之釋此憾者將何時耶言采溪
蘋薦此泂酌哀歌渭陽涕淚交落知乎不知神
在冥漠
代任仲文祭妻祖文
翁於女孫親愛所鍾愛及其夫情亦與同既玉
其成加以磨礱藻雖不才感恩之隆服勤左右
黽勉厥躬歡然菽水庭幃春融金澤之濱瓢湖
之東居凡三徙天風轉篷今年夏秋巨浸如洚
賦歛之蛇毒于射工避地蘭陵請謀吾翁去危
就安翁樂其從瞻彼横山滄海駐蓬將營莵裘
一畝之宫月有旬日往来憧憧豈其微疾薬石
㒺功我方抱持滫瀡之供語音未絶瞑目而終
嗟我夫婦遭罹禍凶倚若泰山山頽倚空頼有
大母同此哀恫棺以黃楊衣衾重重忍兹永訣
涕泗沾胸三寵而醊以寫愚衷
祭朱仲起文
生於吳東殁于西州七十四年陶朱之疇其生
也有一㕓而弗處樂浮家以優游有二子而離
居各專力于箕裘其殁也繼室厚衣衾之具過
百倍于黔婁女孫得藁砧之良㐮大事而能周
視世之生不聊生死不得其死者迥乎其不侔
又何憾首邱之正與否耶厶等或忝微姻會晤
無幾或傾蓋于東洲之濱或結隣于横山之阯
聞哭聲而蒲伏徒往救而弗起兔死狐悲矧吾
人耳一觴敬酧用歌蒿里
代楊彦澤祭妻祖文
昔在童丱聞翁厚德邑之名門視為矜式遭時
變故挈家中吳人多覆轍翁行坦途陶朱之装
㒺有遺失食指百餘乃保終吉陵谷既遷言歸
故邱橋梓相湏聿成莵裘非德之積曷云能爾
隂隲自天灼見斯理如厶不才誤蒙采菲以孫
妻之撫愛莫比每至甥舘誨言諄諄俯育之德
盎然如春及翁卧疴或輟或作往来問安眷頋
如昨七十八年如旦而莫視諸夭閼寔有餘祐
所可悲者永别終天女孫歸寕誰其眷憐厶于
羔墻思亦㒺極薦此溪蘋凍淚沾臆
祭鄒忠公墓文
公遊程門游楊比肩慎獨之學首得其傳孝于
事親如曾如騫移孝為忠厥德兼全𥙷衮之闕
蒲伏涕漣數惇六罪羣邪凛然奈何城狐威福
得專推落䧟阱炎風瘴烟忤物固爾精誠動天
遐陬峻嶺感應有泉處困而亨斯文䆒研既釋
論孟復觧韋編羲文姬孔羔墻見焉蔽日雲開
暫脱迍邅再寵再辱愈磨愈堅明月之珠霾光
九淵鳳穴有雏赤霄翩翩暴白先志誣衊悉蠲
德薰晉鄙垂四百年顯忠有祠奉嘗有田由宋
而元有司豆籩度守是邦追慕昔賢詢諸遺黎
知公故阡增土鬣封起碑之顛樵牧有禁溪山
連延何以奠之秋菊寒泉仰止高風服膺拳拳
尚饗
代曹子夀祭陳氏親母文
惟靈生衣冠之茂族作佳配于穎川相夫子以
無違寔四德之兼全出鳳雏于丹穴昭采翮之
翩翩熊丸之教有法掌珠之愛弗偏予是以有
東床之選蓋亦慕北堂之賢方鳳占之叶吉結
朱陳之姻㜕何飄風之不情折萱花于歘然葭
莩黯乎其失色朝露若為之涕漣念九泉之
永訣酒三寵于柩前靈洋洋其如在鍳此意之
勤拳
代陳煥章祭母文
嗚呼三子早孤皇皇疇依頼有慈親恩斯勤斯
非徒飬之而又有以教之視我三子掌珠之惜
遭時艱危基業蕩析萬死一生幸逃鋒鏑徙兹
滆濱苟焉休息其不滿于吾親之心者一子一
孫介胄而殁居侍旁者但供其菽水習史業者
常離于朝夕每勞乎倚門之望鮮能遂板輿之
適所幸時康方安厥居孰謂微疾遽然云殂方
巫醫之並用竟永棄其諸孤嗚呼痛哉而今而
後雖日用三牲之飬而我親無復為之娛矣一
抔之土無復窆于吳矣徒感傷于風木愧返哺
之慈烏奉觴永訣肝腸若刳
代祭陳母文
生長勾吳秀鍾林屋有林下風四德之淑随世
变遷家此溪曲鄉稱姆儀嶶音馥郁熊丸教子
峙若鼎足伯為督家仲則戎服季也刀筆搢紳
刮目甘軟之供如食厚禄斑衣諸子森如立竹
春藹慈闈家用雍睦夀踰稀年殁有餘福季歸
自公撫棺慟哭烏烏之情悲乃風木里不卷歌
弔者接躅厶等姆儀之敬義當蒲伏言采溪毛
薦此&KR0812;醁肹蠁有靈眎同芻束
又代李一泉等作
孟母以斷机教子成其子爲亞聖陶母以剪髮
待賓致其子有大名世之爲人母者苟能有其
遺風則其子亦必有可稱者矣若吾陳母其遺
風伊何教子之功不鮮待賓之礼亦多昭哉彼
蒼降福洋洋八十指子孫之盛七十三夀考之
長東隣西舍愛同六親簞食豆羔饗如八珍爲
一境之母儀誠四德之淑人倏尔云殁孰不酸
辛時無張林孰德弗碑劉向不作立傳者誰我
酹此巵我陳此辞亦庶乎薤露之悲彤管之貽
也欤
祭萬氏子文
人與萬物一氣所鍾何乾坤之爲父母有賦予
之不同顔路之子聖師之賢胡不永其年耶柳
季之兄凶熖赫烈胡不使短折耶美牛山之木
而厄于牛羊戕于斧斤彼樗檪之不才乃夀而
輪囷故梟囚鳳刖足麒麟若吾甥之淳朴孝敬
而夭者皆莫曉乎混淪厶等忍痛雪涕敢一問
乎大鈞天雖不言聞必酸辛持杯酒以弔窮泉
之幽魂亦以慰高堂之老親親乎親乎慎勿為
卜商氏之喪明徒貽誚于聖人嗚呼彼蒼聞乎
不聞
祭沈氏女文
維洪武十二年十一月初八日老姨公携其子
以酒肉祭于姨孫女沈氏之靈曰汝之父與吾
子為弟吾之孫嘗中選汝之父之雀屏今也如
寶鏡之破于未照玉簮之折于未成嗚呼傷矣
哉吾父子之情傷矣哉吾父子之情
又
厶年月日老姨婆與姑娘等以酒果家饌奠于
時娘柩前嗚呼痛哉汝之生也母亾于七歲之
初使汝不得蒙其撫養汝之死也父殁于千里
之外汝不能與之訣别未笄而善事繼母久病
而不弛女紅是皆可哀可憐而可憾者嗟哉彼
蒼何彭何殤骨肉之悲寓此一觴
代任仲文祭外祖文
翁于外孫恩德俱厚三孫之中藻為最幼惟其
幼也特恐愚陋其愛尤深加之訓誘翁自中年
無心組綬湖山秋九風月杯酒幽花秀竹蒲石
清繆翁于其間婆娑白首陵谷之变干戈日久
危而復安頼天之祐八十八年可謂遐夀為鄉
善人其德亦𢡟甥孫紛然日在左右藻則出贅
翁為擇偶桑梓連隂聲聞雞狗犁鉏畎畝復客
桐江數月宿留廢禮百端辤莫能䆒比聞訃音
痛心如剖匍匐而歸豈云敢後以病莫前徒抱
哀疚瓢湖之水難洗厥咎翁其閔之庶或原宥
雪涕陳情薦此簞豆
為曹元度祭姑夫鄒挂堂文
昔魯義姑抱姪遺子恩難兩絶義重如此公篤
於親如姑之情撫字其姪同乎所生念厶昆弟
稚孺而孤適逢亂離干戈九邱垂涸之鱗蒙激
滄波無依之鵲乃栖瓊柯恩以蓄之義以淑之
威儀言語教且勖之人皆蒺藜我則祍席居吳
吳數年如一朝夕陵谷变遷公還故鄉厶亦里
居烜以餘光咄彼青蝇竟涴白璧投界遐荒混
淆瓦䃯咸謂貂蝉將出兜鍳天定勝人無悔無
尤夫何不弔乃涉重坎訃音之来痛割肝膽丈
夫馬草死不頋身唯其骨肉極切悲辛巫陽之
招魂其来歸桂子秋風高堂繐帷知恩㒺酧義
蔑以報見公羔墙淚滿懷抱義魯之義姑我姑
之夫書以厚俗疇兹董狐
祭徐逹卿文
往昔避兵衆依於仁纍纍乎喪家之狗躍躍乎
脱網之麕公之視予騶虞麒麟煖蘭湯而濯足
下懸榻而重茵舘婦子於别室撫臧獲而所親
不以俗有數未而炊者以玉其粒不以時有析
骸而㸑者以桂其薪或戚或䟽恩惠俱臻長筵
燕集礼意殷勤是故人皆以和氣氤氲喜色津
津忘憂于板蕩之秋湛樂于熙臺之春殆若古
桃源之避秦也别公數年滄海飛壁干戈阻絶
公殁不聞迨歸里而聞之日羈縶于世紛欲一
酹橋玄之墓閱數歲而因循窈嘗論之世衰俗
薄徇利忘義者十之八九公乃磊磊落落猶獨
寉之在羣雞然一飯之報吾志弗信抑亦有愧
于古人瞻彼膠山如隔雨塵舉匏樽以澆墳上
之土頌遺愛而云云酸風撼林嗚呼孔賓
為陳以貞祭王母文
昔在故里婦德著稱鍾禮郝法容儀具并暨孀
居之一紀羌玉㓗而冰清今居蘭城母儀之懿
奉檄有孫盡歡甘旨奉重闈之慈訓謹&KR0894;持于
胥吏故凡葭莩之親桑梓之供莫不愛之敬之
尊仰乎林下之風也楽善之性出乎天賦口不
絶西佛之名如渴飲于甘露其心愈慈其法髮
半素諸兒女之通家每升堂而拜母起居問安
匪朝伊暮方鞠月之下旬捧夀觴于初度安知
彼蒼災祥並臻賢孫有鶚書之薦而大母則病
入於膏肓巫薬㒺功遽尔云亾正所謂賀者在
門弔者在閭變夷懌為䀌傷矣衰絰之孫擗踊
哭泣吐令伯之哀衷人皆為之嗚咽不有彤管
孰紀高節采滆浦之寒藻薦郫筒之香雪拭淚
陳辤千載之别
祭崑山張伯仁文
洪武之初傾蓋如故買宅買隣日益清頋于時
蘇城楼櫓灰飛公脱䧟阱欣然而歸人之所稱
百鷙一鶚有猷有為抑強扶弱我所見者厚葬
其父故舊不遺保障鄉土數載之交視同懿親
爲公所憂里多荆榛縛虎而縦反遭其齧鵂鶹
夜啼興妖作孽室雖有繼卒以無嗣播遷臨濠
日以毁棄女之嫁者遽失其良而壻承家池魚
並殃公在異鄉寸心千里骨肉傷殘痛何可巳
一紀之别老我于家每聞竒禍爲公怨嗟蒼天
蒼天斯人何辜困厄摧折乃至此乎客来今春
謂公蒙恩難兄難弟同歸故園予欲賀之恨臂
不飛以詩言情不勝瞻依安知隔歲公巳物故
集師書来我淚如雨追念疇昔肝膽相知天各
一方徒云坐馳面不復晤魂其可招悲歌些辤
酹此一瓢
生日祀考妣祝文
父母生不肖八十六年矣不肖雖不能為賢人
君子為世矜式然未嘗敢為小人之不臧也雖
不富不貴不能顯榮其親亦未嘗飢寒失節以
辱先也長太平之時則微樹其業遭乱離之日
而不殱于兵夫妻諧老煖衣飽食蚤眠晏起不
憂不慮以安以娛是皆天地之大恩父母之遺
澤也蒙天地父母之恩澤其可忘乎其可忘乎
所願者子子孫孫中外和睦瓜瓞蔓延荆棘不
生使不肖夫婦如是安娛以盡天年不久床褥
全歸天遺體尚頼天地父母之靈有以隂相之
始生之日釃酒以告
冬至祀外舅姑祝文
嗚呼悲哉仁而無後斯理之變而又遭世之大
遭變也三子八孫靡有噍類所遺之業盡属他
人頋為女為婿者耄無能為竟不能為立後人
以為似續以承祭祀每一思之慚色而巳扼腕
而巳嘆息流涕而巳惟兹一陽薦此蘋藻蘋藻
匪薦薦以此心靈之鍳之閔其不能以宥厥辜
祭唐親家母文
德為母儀五十九年見而知者㒺不稱賢昔我
冡子多幸自天雀屏中選以女&KR1275;焉主我中饋
毫忽㒺愆母教之淑豈容忘筌昔在鄉里絲蘿
纏綿今居毘陵同居一㕓姻婭之情益加於先
母在床褥久弗能痊曰女曰壻常侍榻前我来
問安飲食流連今也云亾骨肉棄捐為子壻者
公務所愆羈旅金陵未能言還女以慈育月輪
未圓棺弗能憑縗麻涕漣垂髫末孫其哀亦然
我念疇昔淚如迸泉有菲蘋藻供陳几筵靈其
如在鍳此惓惓
代王仲孚祭表伯母文
昔居故里家為比隣綿綿瓜瓞如朱如陳今兹
異鄉亦復如舊通家往還情以日益厚靈以沉痾
一載之餘匪朝伊夕俟詢起居若我婦子均蒙
眷頋食必分甘骨肉相處孚方馳驅信宿而歸
靈乃即世幽明永違匍匐往救巳不可得陳此
薄奠涕淚沾臆
祭王君夀文
昔在西塾廿有餘年公之父叔坐於講氊愛我
敬我如骨肉然公于此時雁行聯翩敬以父執
禮意勤拳規行矩步靡不勉旃厥後一别陵谷
變遷公守故邱我落梅邊萬死一生脱身戈鋋
我東来歸公喜自悲喜獲再見悲歷艱危冠玉
之美殘為瘡痍楼臺廣居化為茅茨衣不紋綉
緼袍為宜食忘八珍啜菽如飴樹菊軒階杖履
棲遲幹蠱有子蔚乎孫枝楽事以酒餘皆弗治
佳哉蔗境為鄉白眉我嘗鼓琴滆浦之湄連城
娄宿細論昔時負笈之孫服受我詩自兹以来
别多會稀花朝月夕每有所思去年莫春尺書
載馳緣有義事要公共為安知踰月遽然其萎
偶出西關路聞葬期彼祖輓者舟欲同移眸子
眵昏行且尼之送不執紼奠莫奉巵烈塘之東
徬徨涕淚還家數日晝夜忸怩緬維前賢絮酒
千里嗟今之人跬步或弛朋友道喪恬不為恥
擷此溪毛陳詞尺紙物薄情深公必鍳止
祭妻文
嗚呼悲哉靈年八十以微疾不兩日而亾人皆
謂天錫之福子孫滿堂衣衾而歛瘞之高岡并
餘一紀家居楽康既葬而隣里騷然紛捉軍而
驚惶使㐮事之日而遇之則悪乎有數百之人
祭奠于北堂縞衣而送喪也未幾而季子森為
人謀䧟嫁禍其身我扶&KR0629;而赴救詣郡邑而具
陳刀筆之吏欺天妄人妄移文于崑邑欲玉石
之俱焚頼公道之不冺如屈蠖之得伸雪埋而
歸父子悲辛以今思之六十年之伉&KR1275;常居安
而欣欣雖世變之秋避兵海濱亦未嘗遭此不
仁信乎我細君有可福之善蒙隂相于大鈞也
耶卒哭之祭遂致目眚死而有知必不我嗔吾
知母之慈子必哀憐其遘迍奈何死生幽明之
分兒哭之慟我亦沾巾嗚呼悲哉
祭張溝南先生文
維洪武十六年月日同郡老友謝蘭謹遣孫塏
以清酌庶羞之奠致祭于故心友溝南先生之
靈曰嗚呼近年耆英晨星落落公在鄉邦雞羣
獨鶴詩三百篇精華咀嚼吐而為文光輝焯焯
粤自早歲蜚聲臺閣遭時多艱屡進屡郤歸来
故山雲卧一&KR0676;洪武更化羣髦進趨克嶷有子
首應而湏手持直筆追蹤董狐如晳有参飬志
而娛寶樹遽折悲風呌呼公無怨尤曰命矣夫
中郎之女傳業于家丙申莫春郡志有作時我
與云同秉筆削甲可乙否語皆良薬别来𢾗載
心交如昨愛及吾兒義尤不薄前年過我新秋
夜凉中庭夜坐月白如霜劇談千古把酒淋浪
興盡而去東方未明去年夏五我兒云亾公為
墓銘九原有光弔我唁我喻以大方斗城之別
譙門夕陽自冬徂春人多讃揚優哉游哉新居
草堂幽花秀石池島蒼莨不徒玩物世慮俱忘
頋我潦倒理宜溘先安知矍鑠乃在我前四月
九日訃音忽傳无妄之灾網罹正纏葬不克送
酒不漬綿每一思之淚如迸泉病目昏盲舉步
欲顛塏持瓣香拜于靈筵鮑叔知我鍳此勤惓
姪婦祭姨母文
昔侍姨母東吳避兵我姑繾綣諸婦奉承及歸
桑梓半舍之隔歲時候問眷焉如昔今我娣姒
等哭姑之淚未乾而又哭姨母而永違母乎母
乎見我姑于地下其能說諸婦之哀思乎溪蘋
霜薦此一觴阿翁倀倀作此祭章
代常信孚祭親家母文
曩予之家幹蠱乏人賢郎贅居蒙飬而姻維時
魚軒雲從祁祁繄我婦子獲瞻母儀事雖從權
悉如所願舉室歡然親親眷眷去年合巹蒙餽
茝蘭愛子及婦恩出肺肝頋予東床每歸問安
慈愛之深尚蒙垂訓所可喜者起居楽康予嘗
詣門亦得升堂别来未幾聞有隐憂豈意成疾
竟弗能瘳訃音忽至婦子匍匐泣血呼天救不
可得我来柩前奠此束芻區區哀忱靈其鍳之
代木森冬至祭母文
嗚呼痛哉每年冬至齋宿祀先母率諸婦供具
酒食今也中饋或有缺失誰懇懇而勖之耶每
年冬至賀客過門母語諸婦治具迎接今也礼
意或有懈怠誰諄諄而命之耶一味之甘誰分
諸幼耶糗餌之属誰饟之鄰里耶是則目擊序
而追感者如此至若子孫之有室皆吾母擇配
而為之子之婦孫之婦其婦工有未善者皆吾
母教而成之平居之日甘旨裘葛之奉則吾母
弗求其偹温凊定省之礼或有疾則終日終夜
木之濠梁屯種森之滕州被劫林之客死新鄭
吾母為之廢寝忘食晝夜憂思痛哭幾致喪明
慈愛之情言莫能盡如此之恩又皆在劬勞㒺
極之外今子之死者固不能報其生而存者將
以報其萬一耶母兮母兮無復見兮寫此哀衷
矢弗諼于遠弓
祝亾子文
洪武十六年十一月二十一日老父命汝弟森
持思賢錄一簿置汝靈几酹之酒而祝之曰往
歲板刻辨惑編既成汝嘗執書立吾前而言曰
不圖今日遂二十年之願欲矣汝于此時喜容
可掬吾知吾兒推心父腹繼而摘藁尤喜成速
携二書新鄭之行不兩期而瞑目今老父偶逢
于知已又為刻思賢之錄此汝之所寫者稍撙
節其簡牘工數月而就緒吾巳盲其雙目摩挲
紙夲無復能讀嗚呼誰念其為之不易寶之如
玉耶誰為其喜而傳之士友道治丐乎道鄉先
生之膏馥耶悲哉吾兒身不可贖置此書于靈
几猶掛劍于宰木頋觸屏之子若孫絃將斷而
復續睹物思人淚沾汗竹
代東洲黃氏祭母舅文
嗚呼見舅如母念母不忘舅復厭世豈不永傷
若吾舅甥世居邑里如鳥同林鷇育棲止版圖
之繆牽連伏辜天恩汪&KR1070;姑緩其罸脱網之
魚赬尾發發七里八岡水溢溝澮載欣載奔過
我歴塊蒼髮黧面泥土裳衣忘乃劬勞負疚而
歸賀者在門退不旋踵弔者之来乃哭而慟如
至親洎諸姻婭痛不可忍涕淚交瀉將来休
戚無復相知俯&KR0377;肝胆酹此一巵
祭賀彦銘文
南華有言曰上夀百歲中夀八十下夀六十一
月之間得開口而笑者或四五日而不能及也
况遭世之岌岌乎如公之生垂及中夀喬木故
家不為不茂遇陵谷之变遷若摧枯而拉朽坐
衣冠于塗炭脱性命于虎口元龍之豪氣雖衰
丹穴之鳳雏方雊俄陸海之風波沉鉄船而莫
救有竹林之小阮尚枝梧于左右五六年憂患
之中能一笑如南華所言者亦烏有也嗚呼哀
哉凡我親舊居同里閭困蒺藜于世变之日煦
涸轍于濡沫之餘犁鋤乎荆棘之埸屋廬乎瓦
礫之區若夔蚿之相憐不戚施而籧篨吉凶慶
弔出入起居或叙情于杯酒澆磊落而欷歔今
也云亾痛當何如奠椒漿于三寵墮清淚如鮫
殊悲風愁雲送乃輭車
代陳彦高祭妺文
嗟我先世錫山故鄉曰朱曰陳閥閱相當乃以
我妺嬪朱之良為婦而賢孝於姑嫜陵谷一變
雲萍四方念我兵餘如龜六藏聿来依稀鄰里
分光爾居再遷半舍相望手足之情眷眷相弗
忘常念我甥来我渭陽我兒念姑安問亦常焉
知微疾遽𡭗云亾朱陳六親㒺不痛傷况予潦
倒孤雁遑遑憑棺飲泣奠此壺漿
祭妻兄文
大哉天之所以爲天兮宰萬物而幽玄雖陵谷
而變改兮恒福善而弗愆觀若人之始終兮蒙
隂隲于彼蒼避戎馬于勾吳兮涉畏境如康莊
聚原鴒以救急兮作歸雁之同行舍故土之荒
穢兮樹豊業于暨陽托家政于仲氏弓日娛客
以壺觴肆優游于桑榆之景兮家有餘慶蹇予
早歲有室兮得名門之女弟頼昆季之眷頋兮
于今四歲紀睠小阮亦僥倖弓辱妻以其弟之
子悵東西之相望兮多契闊而會少比問安而
抵家兮喜棣萼之俱好孰謂别無兩月弓聞訃
音而絶倒慘予室中之人兮姑與姪其同悲徒
匍匐而莫救兮淚滂沱而沾衣奠椒漿而永别
兮叙生平而陳詞
除服祭母文(二月十四為兒子木等作)
齊衰母服也三年之喪猶卒哭而再祥禫而除
其服者古之制也然劬勞重恩㒺克有報孝思
之心有不能随服而除者也於是撤靈幃于斯
寝奉神主于祠堂歲時烝嘗寓不忘之意也不
忘者何敬與愛也凡吾親之所敬者敬之所愛
者愛之則親之死猶無死也苟忘其親則親之
故舊或䟽如途人親之子孫交悪為仇敵也以
若所為是不孝也觀夫孝之至者通神明不孝
者必獲戾于神也過庭之訓諄諄有年勉而行
之請質諸母之靈也矢心陳詞終身戒也
遷祖考神主祝文
嘗聞祠堂之制當設四龕以祝四世之親不肖
幼年在父兄之側失記高祖考官稱高祖妣姓
氏故曩于兵後重立神主由曾祖及禰而巳虚
設第一龕于兹數載今因亾妻終喪其子木等
奉母主入祠敢請遷曾祖居第一龕曰祖曰禰
從而遷之以第四龕安奉其母任氏候應芳之
殁然後改題高曾祖禰稱號也不肖違失禮制
不能無罪惟尊靈恕之
寒食祭曾祖墓祝文
素頼先世德澤未冺瓜瓞遺蔓幸繼烝嘗時維
禁烟随俗展墓匪云報本庶不敢忘伏惟尚饗
祭祖禰墓祝文
墓祭非古也以應芳不肖不克歸里不能以時
省掃常愧于心每念寒食展拜墓下豺獺之意
庶幾萬一常冀先澤垂𥙿後人有永弗替
墓祭母弟祝文
寒食墓祭雖徇俗禮為子孫者哀墓省掃亦庶
幾豺獺報之意焉惟慈母賢弟魂魄有靈必蒙
歆格
墓祭先兄祝文
父母遺體夲有三兄仲兄避世不知所終伯兄
季兄並窆于此時維寒食祭掃荒邱手足之情
庶乎不忘
娶孫婦祭祖祝文
維洪武十八年歲次乙丑三月初四日乙丑孝
曾孫應芳等以孫男塤于初五日丙寅吉辰娶
夲縣安豊南鄉吕氏女為妻敢招告于厶官曰
娶婦三月而廟見者古婚禮也近代之制以日
代月各有義焉應芳輙敢參酌古今從宜從俗
儗於翼日親迎婦初入門先當拜謁先世以見
不敢忘本之意然後祗見舅姑及詣姻眷自兹
以往庶得奉承宗祀蔓延嗣續尚頼遺澤垂𥙿
弗替謹以清羞酌庶羞前期祗薦謹告
祭徐仲清文
嗚呼九流百家玉石混錯公隐于醫常之一鶚
黃岐之書孰云不知公得其要探玄索微如古
兵法時用出竒博議宏辨吐屑霏霏蜚英早年
鄉評衆推紫燕歷塊非駘可希遭時艱危挈家
勾吳薬石之靈孚及豚魚長蛇當路報亦銜珠
以之事親厚飬為娛春風杏林名聲載途所不
忘者首邱如狐大明開天四海一家父母之邦
青氊故廬徵車聿至乃赴清都醫國之忠老莫
能輸謁告而還子孫怡懌蜂房合戶哺雀羣烏
混迹市塵懸我薬壺衞生之仁施于州閭佳哉
蔗境餘人所無衣冠敬共鬚眉皓如應芳沗交
四世于此公有佳兒愛我中子同業於儒同出
而仕惟命不由一生一死公恤其孤與諸孫齒
誘掖激昂誨言提耳老我墻東相望咫尺頻年
喪明跬步千里時蒙問信或餽薬餌心親迹疎
匪負知己今公榼棺事皆定矣我末能然望風
長喟束芻授孫往奠靈几玉雪之姿羔墻宛尔
載歌薤露商飈歘起願言從遊脱屣滓泥存順
没寕庶幾無愧
遷葬三兄祝文
元歷垂盡時盗之槌頷珠斷臂釧無處無之嗟
我三兄荒郊廢塚雖有後人漫不省視與無人
同薪者芻者爲樵牧埸而犁鉏者日侵月削又
將爲禾黍區矣應芳以同氣之迹是可忍乎今
重製二凾遷瘞祖壟東南隅以祔大父母父母
及諸父之側並封如前蔭以竹木歲時洒飯庶
得享而侑食焉惟兄有靈安兹幽宅
諸親友祭曹子夀文
古之人有言兔死狐悲物傷其類况人爲物靈
居同里閭有瓜葛之親朋友之義者乎又况子
夀之為人善與人交而有春風和氣者呼居常
往来杯酒為禮或有時而合歡雪襟懷之凝滯
奈何轑釡之聲瓶罍之恥往往鮮克遂其意也
欷歔忼慨音猶在耳一月之餘痿而弗起属纊
未定而榼棺訃音裁至而發靷東方載明虆梩
亟奄于横山之趾凡我親朋惆悵而巳其為骨
肉至親者又何忍而至于若是耶溪毛泂酌亟
奠靈几遂成永違䫙而有泚
祭唐仲傑文
公之子吾子之門弟子也吾之孫公以小友呼
之過愛而忘其齒也垣雖失怙如飲食數載慶
弔吉凶且能惓惓乎盡其禮也今公之没胥靡
也哉古人月明千里再歌些調魂弓歸只寓永
傷于匏樽一酹乎落花流水
祭劉德祥親家文
人皆謂公有通濟之才設施之方且識見之長
何終始之乖張吾嘗比公為江河之舟視舶而
微非葦而抗能重載而遠適可周流于四方或
長河順流懸帆巨檣一日千里快若飛黃或大
江水逆石尤風狂釘石系䌫随波低昂或脱難
於盤渦或經險于吕梁或候潮而逗遛或阻水
而徬徨安知一夕怒濤舂撞盲飈簸揚遂顛覆
于鮫鱓之鄉嗚呼哀哉六十四年安危變遷以
資禀之高明知有命之在天不尤不怨處之泰
然鄉之旦評前後可甄有可稱于後者何異乎
青史之傳嗚呼哀哉如厶者昔在東關隣比相
依承公以鍾愛之女為吾孫阿塏之妻雖别多
而會少獲通家而往来每黃耳之有信知告老
而有期儗祖孫之同迓呼麯生以洗泥訃音忽
至招魂来歸塏也哭婦翁于四千里之外奈此
願之乖違兩兒扶持奠此一巵文以抒瓜葛之
情詩以寫薤露之悲公知不知我泗沾衣
生日祀先祝文
厶之生斯世也九十一年每念劬勞㒺克有報
也然視不明聽不聪而猶有可覩之物可聞之
聲肢體雖頽猶能杖而行几而坐也方寸之天
不蔽于私義理昭著而能燭物是皆生我教我
者之大恩也先世之恩雖不能報寔末忘乎心
也况夫左右服勞飲食裘葛内外有人老老幼
幼頗知義方非祖考垂𥙿之力焉能得如是之
楽也自今以往天年未盡喘息未絶皆感戴之
日也家饋殽羞先用祭享亦庶乎豺獺之報本
也欤
代席彦適祭徐子思文
旦必有暮死生奈何或玉關之不入或薤露之
有歌或馬草褁于異域或魚腹葬于泪羅是皆
卓犖之士去鄉井捐首邱而忘其考槃之阿也
今公之没類乎古人論公平昔良可悲辛其家
居也克肖而翁持身以儉約勤苦待人以和氣
春風其戸役也羈縻長安夢方尋于失鹿事乃
畢于蓋棺嗚呼三子䁀峙峙乃公餗銜哀服勤
惟恐顛覆雖匍匐而莫救望鍾山而慟哭東床
佳婿淚亦盈掬如厶既忝姻婭且居鄉曲愲愲
乎叶力同心董征輸之萬斛覩丹旐之来歸極
感愴于心目蓉湖采蘋薦此&KR0812;醁
武進縣學立先賢祠祭文
昔之人以鄭公之賢而名其鄉以荀淑之子而
里名高陽蓋地因人勝使山川人物皆爲之有
光今夫三先生之産兹邑也道學之傳淵源二
程發揮道妙有功遺經劾當國以滔天之罪而
貝錦乃成諫至尊以正始之道而逆鱗敢攖觀
夫感應之泉醉客之語則忠義之至通乎神明
若夫由大魁而演綸參大政而憂國者位雖不
同同乎一誠輔崇寕之初政知秦蔡之非賢俄
梁木之俱壊徒流芳于汗青量皆可以為天下
之師表百世之儀型豈特為鄉里之榮哉厶等
叨蒙國恩社民之寄以先生祠諸學宫是亦祭
于社之遺意詵詵諸生駿奔粢盛如將見之於
墙於羔沾德薰于晉鄙何以異乎師承我將見
金鍾之䜟復靈劍之文聿興
謝莊曾祖墓清明祝文
厶嘗聞先世開封渡江蕃盛東西謝莊地因人
姓三百年来陵谷變遷自高而上故隴茫然睠
兹哀邱鬱鬱如許即彼強侵為外禦侮非松非
楸幽篁翳之弗樵弗牧周垣衞之寒食清明聿
来省掃追遠者心妥此蘩藻尚享
新河口祖墓祝文
邱墓之祭禮無所考然俗礼以清明祭掃其来
尚矣苟于此以盡其誠亦庶乎豺獺報夲之意
幽明雖殊有感斯應所謂洋洋如在者將見諸
羔墙見諸堂封斧封馬鬛封也厶等雖不肖尚
期垂𥙿以衍餘澤繼述弗替尚享
先考忌日祝文
父母之恩人皆㒺極惟我父之鍾愛于某也既
生之又能擇師而教之使日就琢磨黽勉樹立
雖不克奮馳驅取青紫以華其身以顯其親以
澤其後人然此身頼訓育之力不姦不邪不淪
胥于俗陋之習於先世無甚忝辱子若孫則矯
枉就正識之無于農圃之間我則杖履所至晏
然棲息無飢無憂是皆吾親之遺澤未冺也此
恩此德之死不忘惟兹忌辰祗陳泂酌以鳴其
感悰恭請顯妣石人氏安人同賜假享謹告
代丁學古祀先文
奉先思孝聖賢之訓甚明事死如生祖考之靈
可格焚香代鬱鬯之灌秉燭為庭燎之光雖無
鐘鼓鏗鏘惟是豆籩奔走志意追思于齋戒客
儀如見之羔墻蘋蘩蕰藻之菜靈筵可薦参苓
薑桂之物相籠親傳谷陵兩變于當年城郭一
㕓于今日如䋲祖武勉讀父書豚魚或昩于交
孚時加修省豺獺粗知于報夲歲奉烝嘗伏願
濯濯厥靈洋洋如在灾不生禍不作正頼乎厦
屋帡幪居之安資之深何異乎門閭高大根深
蒂固地久天長
初進酒
生不封侯賜酒泉無人死作酒中仙一杯初進
葡蔔醁且喜家庭有象賢苾苾芬芬一豆羔丹
衷寸許若葵傾我宗我祖應歡喜自惜厨無轑
釜聲
再進酒饌
銀燭生花再舉觴滿堂渾是鬱金香愁多莫問
人間世年少多為地下郎不識駝峰翠釜烹羔
名錦帶亦虚稱一杯骨董如芹献五味調和意
盡誠
三進酒饌
孤兒碌碌混泥塵華胄遥遥出搢紳百拜勉循
三献禮一年祗薦四時新廟堂調鼎用塩梅四
海蒼生笑口開我手幸無窮鬼捩折旋三献奉
羔杯
進饅頭
籠餅炊来玉屑香貽牟喜得歲豊穰賢如脱粟
晏平仲應笑縮葱侯侍郎
送靈致語
切以欲表孝忱勉循俗禮焚楮錢以代幣意在
殷勤酹桂酒以送靈魂歸寥廓下情不勝感愴
之至
代祭曹子毅大使文
萬物之靈莫靈于人然人所以異于物者秉彛
方寸之天不私而公不偽而真也惟靈身無毁
傷不辱其親口無萋斐亦近乎仁不汲汲于肥
家不戚戚于謀身西園鬻爵乘時取名東陵種
瓜避時辤榮是皆過不吝改而復其天真至若
愛女而嫁不贅婿而效秦視其弟之子猶子意
終老以歡欣非明理而能之乎彼昧於理而不
能然者寕不泚䫙于泉下貽誚于鄉鄰厶等親
舊交接敬恭相承悵幽冥之永别感涕泗而欷
歔輭車發靷奠此束芻
子祭父文(代犇牛陳明遠兄弟作)
哀哀父母生我劬勞欲報之德昊天㒺極此尼
山聖人删詩三百存此言爲萬世之訓也凡爲
人子者親親之心其可忘耶况厶厶之痛親尤
有甚于常人者元曆之末兵戈數年委棄桑梓
流離異鄉其生也不能盡菽水之歡其没也不
能永宅兆之安陵谷之變邱壟之失仰愧俛怍
無可奈何于兹又隔一宇宙矣今也倣昔人衣
冠之葬葬以木主巫陽些歌魂兮来歸于以寓
安厝之禮于以表追遠之心非敢謂報親之萬
一也嗚呼哀哉嗚呼痛哉
代祭姊丈何子潤文
猗欤吾姊得配君子梁鴻孟光隐德可比睠我
弟昆骨肉無異賓朋之交或臧或否坦率忤物
豈無微纇嗚呼蒼天禍福倚伏乃著戎衣往役
安陸折柳郡城别淚盈掬十年夢寐每念衷曲
黃耳書歸殷勤齒數路越四千親愛益篤尚聞
矍鑠慰我毣毣安知訃音遽云瞑目生還玉關
無復可卜嗚呼蒼天何怨何尤嗟嗟我嬃舉案
無由兩地共哭痛心如抽爰命巫陽招魂道周
香雪一觥薦此蘋羞魂兮魂兮来歸首邱
代祭金親家文(金以運粮遼東巨船五十餘隻官吏役夫千餘回途)
(遭風覆舟而溺)
嗚呼平地風波陸沉者多航海而没奈貝母何
魚腹葬兮渺茫散精靈兮八荒巫陽啣哀兮籲
穹蒼白雲悠弓歸故鄉大矣哉尾閭無&KR1284;渤澥
無邊非精衞之石可填豈彭咸之居可遷魂弓
来歸閭井依然雙親具保其妻子一弟服勤而
力田逍遥徜徉何異乎生前厶等葭莩之親鄉
曲之情援溺之手㒺措將迎之意宜傾言采溪
毛薦此一觥
代吕輔之祭湯母文
惟靈春秋八十有七年林下高風鄉稱姆儀耳
聪目明老而弗衰盡三從之道全四德之歸其
早歲之事非詳所知請以晚年所見而知者頌
之男婚女嫁各得其時愛其男及其婦則能盡
其慈親其女及其婿則無偏無私凡諸卑幼愛
亦如之視姻眷如骨肉待隣里無陵夷故其病
也人皆扶持其殁也人皆涕洟而今而後侍奉
無期區區酌東洲之水擷横山之薇于以見親
親之情于以表恋恋之悲靈其不昩鍳此哀詞
祭重外甥女周氏文
維洪武二十四年十一月日龜巢老人謝舅翁
携子及孫以清酌庶羞祭汝重外甥周氏娘子
告之曰人不幸遇世變而俘于兵如風雨落花
藩溷泥塗鮮或不汚汝乃釋係累以配二千石
之子宜其家而悦于舅姑此不幸中之幸非人
之所能圖也至如一念之孝念母孀居廿餘年
抱歸寕之願百餘舍涉艱關之途德哉良人能
與之俱服齊衰以終其喪脱簮珥以恤其家睠
我東翁母嘗託孤亦𣣔報之以璚琚凡如此類
竹帛可書然則昔之所幸者抑亦有感于天而
天賜之扶輿也今也一疾斯湏朝露溘然鬛封
象服慈親田墓弟良人之悲有未葬之親未笄
之女汝何忍乎舍旃我意汝視斯世斯身履冰
臨淵玉石俱焚萬萬千千保遺體之全歸餘無
憾于九泉寥寥旌善亭令名誰為傳嗚呼蒼天
代曹原度祭黃仲噐文
公長原内厶為忘年交年雖不同身同澤臞韋
杜桑麻叔牙夷吾舊雨有時而契闊今雨有時
招呼往往来来曾不計其誰數而誰䟽也夫以
公之晩歲言之一子出贅鼓盆自娛或蒼頭而
詩卷或長鬚而酒壺或載月剡溪之舟或踏雪
覇橋之驢尋梅看竹清逸如故人謂公為荷蓧
荷蕢之徒嗚呼公之闔棺之日厶客東吳不救
喪于匍匐不送葬于泥塗每一思之涕泗沾裾
酌彼潢潦薦此束芻
謝莊墓祭祝文
開封舊家軒冕烈塘随龍渡江奄宅兹土豈無
佳城海水尋田敬惟高堂祖封巋然清明祭掃
豺獺遺意尚期垂𥙿有永弗替
烈塘墓祭祝文
人夲乎祖猶物之天化育之恩疇能盡然維曾
大父瓜瓞蔓延幽殯宫宅此平原左三從祖
吾祖右偏兩伯遷祔壁仍連五封十靈餘皆
茫然天荒地老陵谷變遷尚頼遺澤箕裘勉旃
清明省掃薦此蘋蘩霜露之變永矢弗諼
横山墓祭祝文
哀哉慈親寂寞九泉我弟與侄亦遽溘然言之
痛心有不能忘夫親在則晨昏定省親殁則春
秋祭祀寒食上塜陳此饛簋雖不足報其劬勞
庶循乎世俗之禮為吾親吾弟及其子念之
代孫垣祭邵姨夫文
嗚呼先人在時吾姨丈以肺腑之親往来之頻
不遠三舍有如比隣至不幸殁于鄭校歸葬横
山而姨丈弔之祭之無異乎平昔礼意之殷勤
也數年之間姨丈不祿吾兄則桂折秋風時垣
又失脚危途路迷而車覆母[婺-矛+牙]居子戎服母東
吳子西蜀廻視六親皆茫然置之而弗告今也
幸服役而過家哀詞一幅酸淚一掬吐母子之
真情于此来之一慟哭也樽無醇酹豆無旨蓄
聲容藹然鍳此衷曲
新河口祖坟上祭奠祝文
維洪武十六年歲次癸丑二月初九日孝孫厶
敢昭告于祖考妣伯父母父母祖父母父母從
父母九位尊靈曰墓祭本非礼欲子孫于雨露
之春不忘厥祖從俗祭掃以寓孝思尚冀遺澤
使後人繼繼䋲䋲有永弗替謹以清酌庶羞祗
薦歲事謹告
謝莊曾祖坟上築墻祭奠祝文
維年月日孝曾孫厶以目昏不能遠来躬拜墓
下謹遣玄孫厶等代行敬昭告于曾祖考妣二
位之靈曰人本乎祖恩極如天祖世雖遠天不
可忘眷此故土殯宫猶存繚以周垣以禦樵牧
清明省掃歲修祀事尚期垂𥙿悠遠無斁謹告
寒食祭妻墓祝文
余生與細君偕老君年七十有九吾齒長于君
者兩年以予之潦倒而君稍強健也孰謂君先
棄予而逝也君骨肉之窆于此倏焉兩旬視時
艱虞恨不能相從泉下以安其居惟兹寒食携
子孫徇俗祭掃以寓哀思尚饗
寒食祭子墓祝文
墓藏而骨豈祭所乎然而之遺言有曰歸祔先
茔子孫姻戚歲時洒麥飯于松楸之下志願足
矣今兹寒食扶我携幼設祭墦間以踐而之言
如而之祭志抑亦表長幼骨肉之情吾子有靈
尚飲食之
代祭胡隐君文
惟靈世居東吳笠澤之濱厭處卑&KR0668;于兹卜鄰
同井為鄉垂五十春維桑與梓寑為婚&KR0666;待人
以恭儉以律身二子克肖構穫維勤貽厥諸孫
佔畢其呻老福婆娑笻杖幅巾如厶等同一里
閈往来侁侁以翁年高而尊而親翁雖不飲席
必同茵笑語相狎翁弗我嗔春風童顔喜色津
津意其夀考籛鏗之倫何物二竪瘨我吉人我
来問安翁語諄諄别不旋踵哭聲遽聞追念疇
昔涕泗沾巾當此窀穸束芻具陳出門一慟悲
風愁雲
張彦寔哀詞
歲丁亥之仲冬丹陽張君彦寔遘厲瘧疾不五
而逝其友人謝應芳為哭之慟且嘆曰噫君自
少倜儻多知謀尚氣節能仗大義平居論時事
言若湧泉故搢紳多噐之其憂人之憂楽人之
楽亦庶幾杜季良之流欤苐峭直不容人過遇
強梗𣣔鉏去之用是或歛怨焉后至元間邑大
姓與令有隙且與君不相能因媒蘖其短詣部
使者愬之謂君嘗為人納賄部使者初不能察
稍加淫刑𣣔強服焉令恐噤不復辨君受挫辱
屡數日終不忍加誣于令若是者非仗義能之
乎至正初里有横逆君疾之一日乃自殘其幼
搆大獄以陷君之季子聞者股栗君處之𥙿然
詣郡邑雪理卒能脱其子之械以械之他如姻
舊及凡與之遊者顛則扶之危則持之若是者
又不可一二數但惜乎負竒崛之氣時不見用
終於此而巳嗚呼吾彦寔之死可不為之哀乎
然而象賢有人君又能擇其最肖似者為仲氏
之後使先世之業並立弗墜然則彦寔之死猶
無死也奚哀為雖然哀者人情也禮曰哭死而
哀非為生者也予與君素相知而氣質且相類
狐兔之悲疇克自巳故為之辭以寫其哀云
天胡為兮生楩楠搆大厦兮無不堪匠石不遇
兮老雲岩天胡為兮生龍媒塩車困兮骹骨埋
名駒汗血兮陵風埃折瑶華兮山之阿望美人
兮不我過我心傷悲兮淚滂沱
夀上人哀詞
浮屠夀道傳蘇人也年三十攖暴疾不終日而
逝其親戚師友以及鄉里之人咸哀之予之哀
則又有已私焉我聞道傳為兒童時既棄家學
浮屠越數歲慕徑山古鼎師化風往事之為入
室弟子未幾師命典教藏聲譽蔚然巳而振錫
遊諸方參禅門老宿聞見日益廣操履日益堅
被緇衣茹蒿芹泊如也一日念親老無他侍飬
飄然来歸朝夕奉滫&KR1329;以答頋復之恩又築室
西林閉門讀天竺書且旁通百家會其歸趣閱
五六年矻矻不少暇庸詎知遽至于斯耶吁夫
以道傳之聪敏勤苦早歲入徑山之室典教藏
巳卓犖不羣使歷階而升足為藂林師表道傳
乃退然自守而卒無聞也飬親而不得終其志
力學而未能發乎文辭以黼黻斯道此衆人所
共惜而哀者也予于道傳初無葭莩之親鄉里
之嫟喪亂之際傾蓋如舊舘焉以安其居榖焉
以盡其禮愛之敬之二載猶一日視親戚鄉里
殆有過焉以今思之可不重為之哀乎或謂彼
佛以寂滅為樂而道傳深究厥旨必楽于逝焉
奚哀為予曰不然吾今哀道傳者情也其楽與
否非所論也夫情動于中而辭出焉辭而哀之
亦以示不忘云
大鈞賦物兮物胡不齊深谷蘭摧兮蕕生道周
良農服田兮祈榖有秋禾方秀寔兮賊以螟蛑
嗚呼哀哉伊人好脩天其渺茫兮我將誰尤
哀鶴辭
至正八年秋盗夜入我友諸葛用中之家殺其
鶴于後圃巳而盗被執詰之盗吐其寔當其穴
墻之時鶴長鳴警之既穴而入鶴奮翮而前若
將力禦焉故遇害用中于是惋惜流涕褁之席
坎而埋之縣文學汪君以敬為作瘞鶴銘進士
王君伯恂又為之誄然則鶴之死可無憾矣然
予于是重有感焉夫物性能警盗者狗也非鶴
也警盗而鳴亦巳異矣禦盗而死不亦義乎人
為物靈求其舍生取義者尤不易得况禽鳥乎
葛之鶴其可謂義鶴也巳矣故哀之以辭其辭
曰鶴兮鶴兮瘞彼高岡不鳥其形心人之良鶴
之斃兮殉于義兮骨朽名存猶無死兮
龜巢藁卷之二十終
