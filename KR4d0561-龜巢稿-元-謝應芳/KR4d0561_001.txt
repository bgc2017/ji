龜巢藁卷之一賦類
弔豫讓賦(併序)
予讀史遷刺客傳閔豫讓亦厠於荆軻之列
也故作賦以弔之
嗟忠臣與義士兮何正氣之烈烈匪死生而抑
志兮豈存亡以改節仰豫子之炳炳兮復故主
之所讎感知己以滅身兮雖九死其何尤欲潛
名以匿姓兮乃絶蹤而滅迹爰漆身而吞炭兮
雖家人而不識前詐刑以塗厠兮後伏橋而褰
衣雖匕首之不利兮惟趙孟之不忘彼友不諒
厥志兮哀其生之自苦曰汝才而臣之兮必近
幸而釋汝計何逞而不行兮欲何求而不遂胡
戕形以毁質兮乃前䟦而後疐伊賢哲之確志
兮固始終而不渝既指生以爲誓兮肯中道而
攺途身雖朽而無怨兮義不可以暫離聲雖喑
而不頋兮行不可以少虧信所爲之孔艱兮忘
所謀之不長將愧人臣之不忠兮遑恤予身之
見傷苟委質而求殺兮乃吾心之已貳仇不足
以報趙兮德不信于酬志念智氏之知己兮廼
國士而遇予忽反君以事讎兮殆犬豕之弗如
嗟夫子之言行兮與日月而争光遡千載之遼
遼兮紛郁郁其遺芳何太史之不可考信兮列
彼名于刺客夫豈碌碌之燕荆兮豈區區之軹
聶士有沽譽而作善兮有邀利以行義苟有為
而為之兮雖似真而寔偽彼知瑶之既殱兮及
智宗之既夷夫子之身無所託兮夫子之心為
可知乃抗節而效死兮豈攘名而踏利彼太史
之載筆兮胡不彰而反盖自古孰不有死兮貴
委命之得所諒夫子非匹夫之勇兮宜君子之
所與雖笑貎之不可得兮氣凜凛其猶生撫遺
史而歌吊兮表夫子之忠貞亂曰松柏之剛有
時折兮金石之堅有時裂兮維忠惟義效斯竭
兮匪頋匪慮終吾節兮烈烈豫子勇且决兮獲
正而斃復何說兮不有君子疇發越兮千古萬
古祗刺客兮
復賦
隂陽消長之理無往不返盖一闔而一闢者也
夫斡流推旋無端無始此天道之所以立也當
其玉衡建子金鐘調律而微陽之脉已騐葭灰
於緹室也夫剥窮上而反下則其象已具于食
碩果之不食而七日之始旋盖其幾動于日至
之日也吾嘗觀雷在地中之象而得其說夫雷
陽也地陰也壮陰閉於九野而潜陽昭于窮泉
則造化之至理生生而不息者也且萬物既老
于坤而萌芽于復盖惧春生之不蕃故以飬以
藏之甚密也然必自掩身而齋戒禁嗜慾于聲
色于以待陰陽之初定存萬感于一寂也况乎
無疾無咎而利有攸往寔幸聖人幸君子之道
長于是乎陽扶而陰抑者也然則復其見天地
之心微至誠者亦孰得而識也且天地理之復
固有其常而人心之復亦不可逆故夫悪極必
善亂極必寧柔極必剛晦極必明盖以天生斯
人靈于萬物者也若夫迷而未遠乃能遄返則
若醉而得醒夢之得覺譬如夜氣之清不受乎
旦晝之牿也信能獲其萌于隐微之際則朝乾
夕惕以全君子修身之大節也凛乎其頻復之
厲裕乎其休復之吉也卓乎其獨復之勇厚乎
其敦復之實也赧乎其迷復之凶必自強而不
自孽者也夫惟顔子其殆庶幾因從事于克復
而得善則服膺而弗失者也盖其明以察幾剛
以致决故優優乎入聖人之室也彼聖此愚均
是人耳增予心之恧也君子則齊其心而不敢
放則善端綿綿而不絶也然則欲遏人欲而反
天理亦唯謹獨之念而幾微之不忽也
斥鷃賦
維二氣之妙凝播庶類于羣生嗟斥鷃之至微
亦禀氣而載形其薄質之輕儇無華采之煥明
味不登于鼎姐羽不用于旗旌既無虞于罘網
又何慮于弋矰于是庭除之際藩籬之下匪乘
而遊繄匹而處决然而躍蹌然而起物莫能害
樂得其所匪荣菑繄匪薄榛莽苟可投迹鼓翼
斯舉匪陋麻菽匪羡稷黍苟可充食俯沬斯取
夫其委命而足順理而安欲無所縱樂無所盤
不用賄而致焚不藏珍以取患不飾身以賈禍
不懷音而見殘静若守而有待動若倦而知還
雖形微而處僻任此生之自然彼其魯雞之闘
胡鷹之勢介距在身絛鏇在體鸚鵡能言而入
籠孔雀飾外而受制或産絶垠或生遐裔傷伉
儷之相違哀母子之偕逝縱僥存而倖免亦貌
慘而容悴豈非形色之瓌材質之偉為世所用
為人所貴諒處身之不智終有累于斯世且夫
滄溟之鵬醢瓮之雞均一天地復奚累為萬品
一區要與之齊維兹斥鷃亦適其宜何重何輕
何高何卑小夫之辨又焉能知大人逹觀夫復
奚疑
承露盤賦
粤古漢武乾龍御天身都富貴心慕神仙動出
塵之遐想訪妙道之真傳覬長生而久視與松
喬而相後先也爾乃氣類翕從精神感召秘方
畢進至人胥造授異術之玄機論延年之至寶
匪玉其芝匪瑶其草采乾坤之精爽庶可臻于
夀考于是烹蜀道之美銅襍麗水之良金既噓
霆而煽電亦穴陽而治陰築柏梁之崇臺卓天
表而嶔崟諒弥高而弥峻非可計于丈尋觀其
矻若雲峯壮如砥柱表斷鰲以立極縣驤龍而
行雨窃造化之工巧有鬼神之呵護尔乃抗以
仙掌冐以金盤詫飈輪之閃閃驚圜規之桓桓
騁怪誕于羣姓馳雄偉于千官至人進曰奇功
既成吾事巳濟願舉玉趾臨幸其地于是天子
乃潄正陽含朝霞屏萬幾之思慮絶九重之紛
華迨夫夜澹氣冲雲銷月皓㴻靈湑于重霄降
鮮英于清灝泫泫如飴霏霏如膏不頼乎金丹
之鍊不屑乎玄霜之搗盖自然之嘉瑞真可以
後天而不老遂乃屑蜚璚和溥珠靈腋飲麄穢
除神漿未擬醴泉焉如却五味以謝六塵又奚
啻石髓之醍醐也既而形超埃壒體若羽翼趋
火不焦沉渊不濡浩兮如禦寇之御風栩兮如
蒙莊之化蝶盖夙昔之願以遂而求仙之能事
畢矣嗟乎吾觀漢武惑于方士既受誣于文成
復見欺于五利信荒唐之邪說殆無異于嬴政
之世彼其内嗜聲色外窮甲兵任貪天而黷貨
用酷吏而滛刑恣盤遊而無度極土木之經营
朝苦心而焦思夕疲神而&KR0629;精縱飛仙之有藥
復何可以長生觀其建元初政赫赫明明罷黜
百氏表章六經彌綸治道網羅羣英信一代之
英主能持盈而守成使其慎厥始終進乎誠明
不玩于物不恣于情泊乎其無為澹乎其太清
則不必餐玉瀣擢金英處方壺登蓬瀛自可以
保真而養静享無疆之遐齡是故至聖無欲存
順沒寕使漢武欲效唐虞之治胡不刻斯盤于
九字之湯銘
禦寒賦
有北鄰客訪于南隣主人曰四序相催暑往寒
来天時既变人事亦攺風霜高㓗冰雪皚皚敢
問諸子將何以禦之哉主人對曰吾用吾計卿
用卿策請子先陳吾為子說客曰雄楼傑閣深
閨邃房綺&KR1141;不啓畫閣初粧紅爐獸炭煦若陽
春此予所居之處也主人曰予也桑樞竹牖且
塞且墐穴地作爐火惟煨燼客曰九醖之設八
珍之列炙鶉臇雁炮羔臑鱉聚物夭美咄嗟而
獲此吾所食之味也主人曰予也蹲鴟可煨桑
落可傾一罌之雲復有茗烹客曰狐貉之裘綺
紈之服襺以文繡飾以金碧舍舊服新随意所
適此吾衣服之費也主人曰予也帛以為襦卉
以為袴且縫且紉復著以絮客曰重屏既列邃
幕且張鎮帷以犀展罽在床錦衾綉褥爛其有
光粉白黛綠笑言芬芳此吾寝息之安也主人
曰予也布衾如雪紙帳如雲縞綦茹藘聊樂吾
貧客哂然而笑曰予居養之異服御非常禦此
隆冬猶未足當若子之謂其亦疎矣主人曰噫
是何言之謬也盈天地間林林而生富兮則濁
窶兮斯清分定之故孰敢云争子亦為我而不
得我欲效子而不能胥樂其有何疎之稱且吾
居之而安不計乎室廬之華陋服之而煖不較
乎裳衣之麄細嗜之而飽不察乎飲食之精糲
寝之而寕不論乎衾禂之鮮敝凡可卒歲何庸
侈麗矧予所謂天和者而子固不足與于此子
其行焉無汙吾耳客于是茫然自失默然無語
汗面芒背懷慙而去
閒居賦
夫何予性之耿介兮與時俗之寡諧築室居于
幽僻兮離喧囂與氛埃繄前修之可慕兮矧古
道之可追何皇皇而無所止兮乃慮往而营来
羌行止之有時兮信用舍之有遇視富貴如浮
雲兮豈馳名而䳱利朝吾游于道囿兮夕吾憩
于藝圃思衡門之栖遲兮慕考槃之窮處依灌
木以結宇兮引清泉以為池樹脩竹娟娟兮滋
幽蘭之猗猗與禽魚而相處兮同欣欣而忘机
既撫松以長嘯兮復臨流而詠詩列左圖而右
史兮置前琴而後碁春吾蚕以為衣兮秋吾穫
以忘飢雖遯世而不吾知兮唯昭質其無虧信
鵉鵠不可以矰弋兮豈麒麟之可羈分宜雞鶩
之飱兮任駑馬之交馳延漁樵以論交兮美田
廬以自適既不怨而不尤兮又何喪而何得嗟
萬鍾之厚祿兮暨駟馬之軒車徒睽争而交攫
兮紛緫緫兮焉如亦孰知信之可立兮孰知義
之可服刓其方以為圓兮操其直以為曲彼恬
然以為榮兮此赧然以為辱諒薰蕕而不相入
兮寧抱予之真獨謇予豈獨好異兮欲索居而
離羣厭流俗之靡靡兮誠不能和光而同塵景
顔氏之屡空兮乃樂天而知命仰仲憲之蓬桑
兮曰唯貧而非病彼前哲之𢡟行兮羌與道而
同符何愚人之汨汨兮愴乎其若囚拘羞潘岳
之䛕佞兮拜車塵于途側何亦賦此閒居兮乃
論士之巧拙雖千載之遼遼兮慨有感于予衷
苟非拔俗而高蹈兮亦何予之能同亂曰時與
我兮相違審夫命兮何疑憂人之憂兮羌者有
時樂吾之樂兮知者其誰
肺石賦
昔聖人之御世兮貴上下之情通羌一視以同
仁兮曾不廢于困窮民有長以司平兮或榷衡
之失中繄窮民之有愬兮阻天關之九重非設
法以偕其進兮嗟皇皇其曷從爰置石于王都
兮其色肺肝之與同使民立乎其上兮得吐露
其情衷心纍纍乎三日兮斯可見其哀恫士師
從而聽其决兮私一毫之靡容信尺蠖之久曲
兮睹大明之當空脱辛苦于顛崖兮躋春臺之
融融乃歸罪于其長兮激凛凛之清風以春生
秋殺之道並行兮誰膏澤之敢壅睠兹石之在
他山兮亦惟玉之可攻孰徵求于岩穴兮乃佐
治而有功曰厚重而不可轉兮疑自天而来降
薄京口之狼石兮聚當世之梟雄圖殁都之華
石兮徒媚主于深宫笑佛廬之盤陀石兮坐枯
禅以談空彼支磯之神怪兮適欺世之盲聾是
皆不足以儗倫兮徒雕琢而磨礱惟嘉石之可
配兮並見錄于周公惟皇元之有道兮過成周
之治隆俗麟趾之信厚兮由上令而下恭畫衣
冠而不犯兮將比屋之可封無一夫之不獲兮
雖肺石其奚庸皥皥乎不知帝力之何有兮民
於變于時雍
四靈賦(浙江鄉試)
聖王御極至治維新修文偃武蹈德詠仁被聲
教于四表畢梯航而来臣發陽春之厚澤布大
造之洪恩何隐不顯何憂不欣何疾不瘳何屈
不信士鄊道而游藝賈去偽而鬻真工務業于
堅朴農務力于耕耘極中和之至德致嘉祥之
玄珍維龜維龍維鳳維麟應時畢至以彰聖神
乃詠厥事以燿于黎民夫麟之為物其形不類
匪麋匪鹿匪虎匪兕廼肉其角乃圓其趾不羣
居而旅處不䧟穽而罹罟音既中于鐘律行復
合于規矩生草不踐微䖝不履原其德性吁嗟
仁矣朝陽之鳳稟質中行九苞表瑞六德儲祥
晨遊紫霧夕飲玄霜發文采之粲粲動和鳴之
鏘鏘臨寥廓而高峙凌雲霄而遠翔俾烟霏之
閟色與日月而騰光覧德輝而来下羌出處之
有常介族之長元龜寔先十朋之重五色之全
下夷平而法地上規隆而象天或萬年而升木
或千祀而束苓順隂陽以呼吸重藏景曜于重
泉斷休咎以滋惑明吉凶于未然信穹壤之奇
物能鈎深而造玄懿矣神龍有威有稜鉅細脩
短伸屈降升千变萬化杳不可憑張鱗鬛之参
差挺頭角之峥嶸既雲行而雨施復嘘風而吸
霆或躍于淵或遊在崗擬物狀以有體忽神化
而無形聞之斯懾覩之斯驚盖曠代而罕值寔
有國之嘉禎予嘗稽之傳記考之六經四物孔
異有彰厥名若夫羲皇之世唐虞之廷姒禹之
代姬昌之京或以成太昊之紀官或以聽簫韶
之九成或以負洛書之大範或以應關雎之化
行惟随時而隐見故王者以為祥休之徵矧兹
昭代聖聖相承與勲華而比德眇漢唐之所稱
海嶽之精藪澤之英何祥不産何異不呈宜羽
毛與鱗介搃符合于文明謇予沐浴盛化歌詠
太平躬雖處于蓬室心獨向于皇扃覩兹竒瑞
欲默不能敬綴詞以成賦仍名之曰四靈
酒賦
有客有客一醉一醒邂逅相遇欵我柴荆醉則
高其曠逸醒則矜其典型劇談雄辨舌搖風霆
於是醒者睨醉客而視之曰若不聞乎禹悪旨
酒夏德其昌紂為糟丘殷祚滅亡何物狂藥毒
人肝腸甘之者必酗中之者必傷化祥慈為凶
險變沉静為滛荒語言龐雜氣勢鴞張或罵將
軍之坐或登節度之堂床或吐丞相之茵或牽
美人之裳或翹足沐猴之舞或俛首羣豖之場
微酒之故胡然而狂甚而雙親之養不頋七尺
之軀亦忘腐脅而斃遺臭無疆酒之害人也如
此若何不痛絶而謹為之防乎醉者曰是何言
哉是何言哉吾聞上古窪樽三代罍爵苟聖賢
之不飲何杯棬之有作書稱麯蘖禮酌鄊飲之
儀献酬交錯若近代之飲者皆磊磊而落落晉
之八逹非酒何以逃亂世之誅唐之八仙非酒
何以脱微官之縛酒之于人其德不薄變怒為
喜轉憂為樂釋憤氣之怨争發鈍口之談謔故
故暢飲吾之師不飲客之悪獨醒之原懷沙寂
寞啜茶之仝血染鋒鍔然則酒何負于人哉爾
獨未知其趣而遽薄之也詞未既余乃從而释
之曰止止二子之說各倚一偏請折其衷子其
聽旃往古来今酒不可無祭祀賓客日用之需
但用之者豊不可縱儉不可拘縱失之湎拘失
之愚愚乃人所鄙湎為酒之罪酒以成禮威儀
秩如酒以合歡怡怡愉愉夫如是又安得喪于
而德害于而軀亡于而國敗于而家乎二客于
是蹶然而起負墻而立請誦惟酒無量不及亂
之語庶無過與不及
龜巢藁卷之一終
