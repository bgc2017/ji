龜巢藁卷之三詩
養竹成大林
養竹成大林頻年竹生孫美竹非不多悪竹亦
已繁羣奴為洗之往哉聆我言美者慎勿傷悪
者必去根勿虞爾斧缺勿憚爾力煩宿莽蕩無
餘清風仍滿園
樹頭鴉䳎鳴
樹頭鴉䳎鳴農人起芸苗問之爾何忙良田莠
驕驕去年耘較遲草蔓人力寡稂莠非不除卒
以害吾稼吾聞農人語猛省天下事養虎常害
人玩寇亦如此
移家金壇尹干橋奉寄俞用中先生
辟地金壇縣懷人鉄甕城戰塵今滿眼憂國豈
忘情北固山無恙中&KR0893;水最清卜居何處好爲
我主鷗盟
大父卒宋末葬烈塘之東墓松合抱者數百
株一旦爲鄉豪伐去郡縣弗能禁愬之分
省亦莫敢誰何應芳痛憤于家形于夢寐
至正十六年二月廿六日也
當年掃松寒食朝紙錢挂之松樹腰今年無樹
堪挂紙冡頭插竹風蕭蕭孤兒抱怨吞聲哭躑
躅歸來臥茅屋夜深忽夢蒼髯翁手足褁創頭
髮秃告言淮襄荆楚間羣兇殺人連數年名門
世胄皆赤族楩楠豫章何足憐吾方欲問天下
事雞鳴夢破心如醉髯翁恐是十八公天耶人
耶誰降凶
五噫歌
大明何爲而翳兮噫大凶胡爲而裂兮噫觸邪
之廌角胡折兮噫祥麟在郊足亦刖兮噫天乎
遺黎豈至是而底滅兮噫
憶兄
平生愛緇侣逃難亦與俱骨月不相頋安危竟
何如銅馬從南來殺人血成渠一炬灰萬室九
原槌含珠懷哉鶺鴒原何時蓬蓽廬横山絶高
處獨立眇愁予
三五七言
角蛇啼翼虎飛百年鳳雏環五色鵷雏饑盲風
怪雨已連月青天白日寧無時
歲莫獨歸
浩浩北風吹戰塵還鄉無復見鄉人四郊荒草
斜陽外一樹寒梅野水濱偶有新詩題甲子忽
驚初度過庚寅僧廬夜宿明朝别默念莪蒿淚
滿巾
西膠山雪晴(罷吳家渡築城之役寫呈無錫州尹遂蒙)
一夜雪深二尺強石人墮指冰蚕僵猶喜金烏
兩翅凍不折天明飛出海上之扶桑老夫晨起
膠山下風景看來渾是畫連山萬頃玉爲田隔
水數家銀作舍田中築城團義兵日高未飯饑
腸鳴黃泥凍地硬如鉄白柄短鉏鏗有聲不辭
受寒飢但恐虧工程將軍踏雪來點兵萬夫鵠
立顫且驚馬前壮士五色棒棒頭性命鴻毛輕
予生悔不習兵法雪夜擒吳書奏捷客櫩抱膝
漫悲謌奈爾義兵寒苦何
丁亥歲旦徐達卿席上作
主人飲客椒花酒笑語春風口角生久雨忽晴
人共喜又聞周鄭欲尋盟
元夕寓田舍有感
憶得去年王正月錢塘風雪正頻繁馬周獨酌
新豐市韓愈三書光範門喪亂不霑新雨露饑
寒今憶舊田園堠山西畔孤村裡借屋篝燈過
上元
贈錢夢弼
連雲第宅堠山西喬木森森與屋齊萬國熊羆
方血戰一林鵉鳳自幽栖東風池舘春如畫長
日笙歌醉似泥吐酒錦茵容野客新年十日九
招擕
丹陽陳天倪及其弟剛中犇牛陳心遠等
諸羽士避兵洞庭山寄此代簡
洞庭林屋聚羣仙問訊曾逢賣橘舡湖上白魚
多滿尺山中朱果不論錢仙家犬吠雲連屋澤
國龍吟月滿天辟榖有方煩寄我吾將多與世
人傳
陳大翁過堠山客舍情話連日追悼母氏
使應芳情見乎詞(宋常州通判之子翁名師可字伯大)
外家親戚惟翁在相見猶能話阿&KR2890;三夜客窗
同寂寞兩年兵火各流離可憐今雨窮途客誰
識前朝郡倅兒前世青氊零落盡行囊留得數
篇詩
寒食前聞鄉信口占
鄰舍驚呼避蝮蛇老妻嗔怒唾烏鴉誰知昨夜
三更雨又送春風一度花寒食清明人上塜夕
陽芳草客思家愁來復遶青山去何處壚亭酒
可賖
訪孟伯堅周履道不遇
班馬文章駕並馳雲龍追逐去何之門前流水
垂楊柳屋上青山呌子規三月又逢修禊日一
觴還憶太平時可憐潦倒無家客滿目風塵兩
鬢絲
刺促行次履道韵
刺促何刺促江上秋風破茅屋誰憐杜少陵長
歌之哀甚于哭故山可望不可歸髑髏臺高春
草綠浮雲滓日竟誰洗烈火連天勢難撲三農
不復把犁鉏風雨荷戈城上宿於乎人生有子
作征夫不如返哺林間烏
題春林雨意圖
前山後山雲氣濃欲雨不雨天無風記得去年
初夏裡此時舡過滆湖東
懷周履道(六韵)
平生多朋遊窮途見交態每歌杕杜詩重念伐
木廢孰謂新相知情如舊親愛手書辱殷勤授
餐慰行邁老我無爲執德心未艾秋風自搖落
松栢歲寒在
狗寨謠
往聞淮西軍食人狗亦有寨屯如軍是時江南
幸無事尚謂傳者言非真安知吾鄉今亦爾地
方百里皆荆榛三村兩村犬成羣見人如見東
郭兔跳踉大噉猛于虎坡陀高踞聲狺狺路旁
青草堆白骨天外飛鳶銜斷筋征夫早去胆欲
落冤鬼夜哭情難伸可憐性命葬饞腹往往多
是鄉民向來喪家狗絶食遺骸或與狐狸分
乘時爲暴至若此此事千古同悲辛寢皮食肉
不可得張牙弄爪何由馴虞廷九官分厥職益
必掌火山澤焚犬乎犬乎胡不革爾心全爾身
主爾主鄰爾鄰搖尾乞食仍相親毋使犬砦之
名天下聞
夀玉山人(十六韵)
黃梅雨歇南風清綠槐如雲隂滿庭胡髯雪白
雙眼明長日細字箋龍經有時忽著道士服騎
鶴三天奏符籙天上神仙知姓名人間富貴羞
馳逐翁年已耄何矍鑠姮娥應授長生藥我來
避地方卜鄰翁與談天甚爲樂酒邊却笑磻溪
翁吾年與同心不同鷹揚未若漁釣好周家自
有羣羆熊平生毛穎與親炙老去麯生尤莫逆
白鷗之盟君勿渝門外紅塵一千尺
八月十六日顛沛中見頋玉山蒙置酒嘉
樹軒相與劇談痛飲懽如平生且有來
夕草堂之約既醉而别賦此以贈
來往東吳三十年吳人多示好詩篇片言堂下
知鬷蔑一笑樽前夀魯連嘉樹連雲秋不老桂
花如雪月仍圓烽烟已隔重湖水且爲交懽理
素絃
留别頋玉山將往杭州卜居(二十韵)
垂白遭多難倉黃走四方吳人今入貢越寇復
侵疆百戰山河破三邊草木荒軍容皆赫赫徒
御亦揚揚舉士思投筆農人習臂槍誰令紀綱
壊未改瑟琴張卓爾文章伯平生錦綉腸琹書
曾不廢軒冕迥相忘愛客坐常滿耽詩夜亦忙
登龍嗟潦倒鳳鳥亦翺翔說項口不輟留髠興
甚長百篇詩倡和屢舞酒淋浪老驥羞跧伏饑
鷹欲遠揚憂天如杞國辟地卜錢塘丞相聞新
詔除官平舊章覆蕉曾有夢腐草或先光蕭颯
雙蓬髩漂搖一葦杭第慚金自躍何以玉能藏
海底珊瑚赤松根琥珀香明朝重回首嘉樹鬱
蒼蒼
贈道傳上人
偶識廬山遠山莊借屋居撥雲分臘酒踏雪送
寒蔬門俯溪光迥窗含野色虚相過兩不厭燈
火案頭書
送蔡伯昇辟兵澱山依故人
典衣沽酒磧沙頭送客携家訪舊遊虎窟携來
桃竹杖鷗波蕩去木蘭舟黃楊偶戹今年閏老
菊重逢九日秋覓得桃源堪辟世結鄰當與老
莵裘
陳湖夜泊
平湖清水清如鏡照見潘郎兩鬢斑帶箭飛來
何處雁一聲哀怨入雲間
訪澱山因自明習無學二禪老
西風滿帆天所假扁舟過湖快如馬欲尋漁父
問桃源因訪高僧遇蘭若南能北秀兩魁竒翠
竹黃花搃瀟洒相逢握手問流落試爲從頭略
傾寫生居揚子大江濱老我延陵力田者羣兇
西來火三月四境更無茅一把鄉鄰死戰血漂
杵妻子生擒肉爲鮓随波幸若魚漏網失窟驚
如㕙在野山中碧松堪療饑池上白蓮宜結社
笑語同行有髮僧數見不辭禪板打
懷玉山隱君并簡其子國衡
錦翮鵷雏海上回無端鷗鷺失驚猜青山靜對
機心息好客相過笑口開魚躍冰池堪入饌蛆
浮臘瓮足持杯官軍赴敵忙如蟻奈爾重門掩
綠苔
懷袁子英
疇昔尋君竹浦西芭蕉月上姓名題别來歲晚
相留戀行到窮途孰指迷兩髩風霜秋颯颯一
蓬烟雨晝凄凄遥憐冠盖高陽里長伴山翁醉
似泥
懷諸葛用中
每憶君家書畫舡夢魂飛繞太湖邊干戈滿地
無休日萍梗他鄉又一年西北天高烟霧隔東
南海闊水雲連何當覓得蓬萊路相與從遊采
藥仙
至正丁酉冬玉山燕客芝雲堂適有時貴
自海上來以黃甘遺之玉山乃分餉坐
客且曰吳中以連年擾攘無之今有之
諸君子不容無詩故有是作
青巾西來人食肉逃難西采采黃獨上書不伏
光範門忍饑寧負將軍腹玉山燕客客滿堂香
柑新帶永嘉霜分金四坐照人面潄玉三嚥清
詩腸山中椰瓢大如斗吳姬劈來薦春酒酒酣
遥指洞庭山爲問木奴曾貢不頻年兩浙阻戈
兵黃甘陸吉不相過此時共享此佳果胡不取
醉花前歌漢廷傳柑還賜宴應念江南久征戰
聖恩有詔悉蠲租可奈數州人已無
贈鎦元臣何士安二省郎
冬十二月一雨滂婁江水高三尺強翩翩使者
傳令急肅肅官軍赴敵忙日出山頭雲氣白春
回海上柳枝黃捷書明日報樞府連璧少年增
寵光
錢夢弼移舟過姜里後三日予往見之適
夢弼卧病庚子正月賦此為别
堠山之别苦倉猝甫里相逢說亂離喜見新年
正王月重瞻舊日漢官儀酒杯不惜金魚換藥
杵何勞玉兔持借問董家雞共犬有無祥瑞似
前時
漫興十一首
甫里水東頭垂蘿繋客舟客心清似水吟鬢白
于鷗詞賦知無用干戈苦未休蓬窗三日雨農
事憶西疇(其一)
五十不富貴蹉跎又六年新愁添寉髮故國暗
狼烟白帽看雲坐青燈聽雨眠痴兒書懶讀翻
笑腹便便(其二)
吳地方千里齊民搃荷戈人生無可奈天運竟
如何米市黃金賤沙場白骨多故山時一望老
眼淚懸河(其三)
伐木燒官炭中林霹靂飛窮猿無可擇飛鵲更
何依野雨生稊稗山風長蕨薇兒曺能采拾猶
足慰年饑(其四)
吳女何多巧吳趋作楚聲市㕓方易肆朱粉復
傾城壓酒桃花塢弹筝細柳营將軍正年少相
頋苦為情(其五)
闔閭城下柳誰種綠隂成樹繋浮江馬枝遷出
谷鶯我朝方用武僧寺搃屯兵猶喜湖田熟街
頭米價平(其六)
田舍方東作州家要義兵瀕湖團水寨&KR1263;石甃
山城柳暗春烟煖芹香潤雨晴荷鉏歸未得布
榖為誰鳴(其七)
盡道從軍好封侯甚不難羽書頻報捷相府即
除官北鄙烟塵遠東風雨雪寒腐儒人共笑白
首鹿皮冠(其八)
赫赫千夫長搖搖四櫓舡舡輕如躍馬寇退欲
歸田蓑笠松江上犁鉏榖雨前只愁邊報急生
計又茫然(其九)
太湖三百里流血水雲腥戰鼓有時歇漁歌無
處聽飄零孤雁白惨淡遠山青題橘音書斷令
人憶洞庭(其十)
近聞哀痛詔使者又江東兵革何時息車書四
海同落梅春雨後芳草夕陽中俛仰長流涕窮
途一老翁(其十一)
頋國衡萬戸席上與乃翁及元樸長老𢾗
客把酒賦詩各成七言四韵
客來寒食清明日每日春風醉玉山綵筆醉題
鸚鵡賦寶香頻爇鷓鴣班簾前脩竹翠欲滴池
上小桃紅更殷按得錦箏新製曲隔花黃鳥共
間關
宿夀上人山房再和金西白長老韵
春來淮楚兵方息今夜村莊犬亦寧分得梅邊
半窗月借看松下兩函經屋山風颺茶烟白江
浦雲連樹葉青來往風流似支許獨慚吟鬢已
星星
訪積善寺貴上人適與旌德寺學無為明
月庭相集四人年皆五十有六酒邊聯
句共成一律既而又各和一首
四人二百廿四歲(逋翁)一日酒傾三百杯(月庭)
醉裡不知浮世狹(無為)吟邊但覺好懷開(應芳)
春雲冉冉連江樹(逋翁)晴雪紛紛落野梅(無為)
邂逅相逢離亂日(月庭)布帆無恙亦隹哉(應芳)
四人二百廿四歲野老浮家僧渡杯共喜江湖
春水靜適逢西北莫雲開神仙換骨元無藥宰
相調羹自有梅昔酒正須終日醉醉鄉佳處亦
悠哉
送梅州判之崑山
百戰歸來佐一州貂蟬從此出兜鍪山城近海
金湯固市舶通番食貨稠下馬正逢梅子雨勸
農須趁麥花秋薦賢不負尚書意治最功成秩
更優
端午日瑞光寺西白長老方丈作
藕花池上端陽日菖歜香浮玉藥舡可喜山僧
能好客長容野老醉逃禪連宵雨漲三江水當
午雲開一鏡天醉倚浮屠望鄉國横山依舊暗
烽烟
對雨書懷
書生得句百憂忘更喜新知共一方醫士為焚
賖藥券(彦文指夀)十年鄉國
烟塵暗五月江村風雨涼不用弱流三萬里地
無豺虎即仙鄉
次韵贈管伯齡
風塵連四海身世同一漚斯文幸未喪同類猶
相求蜉蝣果何物敢作撼樹謀諸公新亭淚可
笑學楚囚我無西園金孰問東家丘嗟爾一片
玉産此崑山州天門九重深献納亦末由江村
茅屋雨湖田稻花秋門外車有轍窗前水長流
時無華子魚幼安誰與儔濯足弄雲水商歌興
悠悠胸蟠五色線唾視萬戶侯針芥適相遇珠
璧驚暗投酒杯接殷勤詩盟結綢繆千金享敝
帚猶曰不易酬新知如故交一笑忘百憂停杯
問蒼天干戈幾時休金風雖乍起火雲未全收
谿橋柳隂清繋我三日舟掺執不忍别相期重
來遊
甫里先生
有田二頃可無官况復時危行路難丹鳳徒勞
啣詔下白鷗自放出闌看春從頋渚随茶灶月
向淞江伴釣竿舊宅不知何處是浮屠樓閣倚
高寒
次韵袁子英過吳江兼簡琦龍門
孤城當澤國潮撼勢如浮挂杖尋僧寺長橋係
客舟江寒楓葉落湖暝蝮蛇遊寄語龍門客詩
盟莫負鷗
江上女和子英韵
妾生吳江上阿爺最鍾情十五嫁夫婿紅顔如
舜英别來各天涯所共惟月明妾守江上宅夫
戍邊頭城江上畏行露邊頭防斫營一朝義當
盡性命鴻毛輕死願化葵藿兩兩心同傾
送頋玉山遊東南諸山
我愛向子平婚嫁畢兒女平生掌上珠棄置若
敝屣百事不挂眼五嶽縱遐武朝與麋鹿遊暮
與泉石伍泉石本無情所喜絶塵土松風出林
磵笙瑟音調古但聞幽鳥鳴猶勝俗人語咄彼
貪墨徒躋蹬炤金塢遺臭千萬年其禍皆自賈
吾知子平心夙昔慕巢許矧兹風雨秋摧蘭折
蘅杜往哉山水窟幽期赴緇侣觧纓濯滄浪苕
花八風舞老我病江沱臨風為延佇
和頋仲英金粟塜燕集詩
我昔過北印立馬山之隈為問壠頭樹皆云後
人栽生前樽酒誰不有無人到此自對青山開
屋堆黃金五侯貴難免白骨生蒼苔最憐吉士
或狂折有如㸑下蕉桐材玉山先生逹觀者胸
次不着閑悲哀清秋携客墳上飲麯車載酒山
童推大笑胥魂乘白馬深慚鯀魄化黃熊墓名
自製身自挽視身不啻輕如埃鵉翔鳳翥玉箸
篆虎踞龍蟠金粟堆鶴羣三繞喜樹舞龜巢並
載豐碑來長吟復短吟此興何高哉秋風無情
摧萬物芙蓉亦老胭脂腮笑言他年翁仲共寂
寞何如此時賓客相追陪功名絶愁根富貴脫
禍胎百年能幾日一日能幾杯從此秉燭長夜
飲猶恐四蛇二鼠忙相催主人爛醉客亦醉絶
倒不頋旁人咍北望中州數千里人家盡作邱
前灰髑髏委江郊多是賢與才忍饑自作首陽
鬼獨醒誰念湘江纍神仙初無不死藥方士浪
說尋蓬菜君不見無邊之海白淼淼無名之山
青巍巍長鯨嘘吸成風雷徐氏一去何曾回
玉山以予欲徙居淞江之東設席書畫舡
邀袁子英陸元庠恢上人用江東日暮
雲分韵賦詩以餞予得江字用以留别
浮家野老雙目厖捩拕欲渡吳淞江東將入海
釣濤龍玉山山中别老龐西池之屋如舽艭左
圖右史堆滿窗燈花搖搖落銀釭葡萄灔灔傾
玉缸四簷白雲雨飛流淙若列媧石銀河洚主
人長歌客按腔翕然鐘鼓相擊撞酒酣捉筆如
長杠千軍可掃鼎可扛諸公大才齊楚邦騷壇
將軍霖麾幢客來投筆乞受降乃辱贈以白璧
雙明朝短纜&KR0795;舊樁馮夷前驅鼓逄逄海濱懷
人倚石矼書筒時寄黃耳尨
來龜軒詩(玉山作為頋君)
維歲之初兵閧邑我鐍其扃以辟以徙今我
來思室有爾龜我墉弗穿尔從何來委蛇委蛇
爰曳其尾來龜之祥云何不喜我戶伊威我牖
蠨蛸嗟我婦子亦孔之勞尔其泥途我室我家
豈不尔思以名其廬瞻彼池水有蒲有蓮尔居
尔游宜永其年
袁子英偕宗别傳過天慧庄因獲晤言夜
話之餘口占以贈
短髮蕭蕭雪滿簪老禪方丈挂瑶琹月明每憶
許玄度歲晚同來支道林四海干戈猶在眼百
年軒冕搃無心梅花玉立西窗下相伴哦詩到
夜深
子英之玉山頋隱君今于同里法喜寺樓
居日抄佛書至午而止餘暇則吟咏不
輟雖親舊來訪亦不往答焉余因子英
復去作此代簡
客來喜得平安信蕭寺樓居日掩扃湖近浪搖
窗影白地偏苔没履痕青羣賢方結蓮花社小
楷猶抄貝葉經歲晚扁舟過甫里好尋漁父過
寒汀
送照元明住白馬寺
老梅飛去迹猶靈七十二峯湖上青已喜黃龍
新說法無勞白馬遠䭾經六時花雨狻猊座五
色雲開翡翠屏携取寒泉同煮茗予將歲晚過
禪扃
冬至日陪高太守坐愚隱山房讀易有感
一殼渾沌破二氣從此分消長固有時爕理亦
在人云何數年内濁亂暗楚氛維時當嚴冬祫
衣煖如春中林竹抽萌花開雪紛紛隂極陽復
生踐長喜兹晨蒲團踞禪榻芸窗對爐薰筌蹄
謝支許羹墻見羲文嗒然我忘吾萬事何足云
人日懷管伯齡及杜泉玉昆仲定一山上
人
吳淞江頭春水生美人不來舟自横一年又過
牛羊日四海豈忘鷗鷺盟管寕白帽傲軒冕杜
陵名家多弟兄結社香山僧更好野老何緣與
姓名
劉景儀寓崑山永懷寺除日作三十韵見
貽時予客薦嚴丈次韵答之兼贈兩山
主人
遭亂心如醉偷生鬢已華一年看又過幾度發
長嗟淮海浮羣馬荆蛮闘兩蛇妖氣渾不散殺
機轉相加倦客誰相頋高僧意孔嘉燒香談般
若倚樹聽楞伽文風月三生石文章五色霞階
前時剗草坐上或拈花我下南能榻君居北秀
家麄豪笑俗子歌舞擁高娃重繫纏頭錦頻敲
拍板牙何如宗有道樂此寂無譁法喜常親炙
塵心亦变華濟河求巨筏出宅問三車兵火西
來盛神京北望賖憂天同杞國賦雪擬劉义西
寺齋鐘應孤城戍鼓撾朋遊欣密迩世務那紛
拏衮衮華軒鶴喧喧晚樹鴉餘生知有幾學步
恐成差故國歸心切烽烟滿眼遮衣冠無噍類
戈戟亂如麻不識蓬萊路那逢博望槎憤秦思
蹈海悲楚欲還沙竊比君臣蟻誰憐喜怒蛙桃
符驚節換萍迹寄天涯君憶蘇堤柳予懷楊羡
茶吟篇聊侣和醉筆半欹斜此意方相得前言
匪敢誇尚期金百鍊永保玉無瑕
聞頋玉山芝雲堂火而所藏之書俱焚恐
其不能為懷寄詩釋之
誰將藜熖觸羣書腹笥便便自有餘得失永須
論塞馬平安聊復問池魚草堂留客仍投轄香
經尋詩可曳裾别院海棠春滿眼重來燕子喜
何如
和玉山初夏言懷二首
聞君久約東林老林下棲遲避俗塵蓮社不妨
陶令醉韭葅誰信庾郎貧蘇湖渺渺田皆水淮
楚茫茫草没人春去百花先自落五更風雨况
相因
四海風塵渾未息一時天道豈無知待看雨散
雲收日依舊山青水綠時死欲便埋童荷鍤生
能自挽手裁詩道今風致清如許行路相傳口
似碑
再用韵寄悅堂長老
松雪孤標孰與倫烟霞一室靜無塵清談每日
能留我自說平生不患貧城郭含輝山藴玉階
除聽法石如人曇花不逐春紅老信與東風别
有因
老虎兒孫到鳳池聲名曾徹九重知鶴書天上
頒恩日猊坐山中說法時寸草不忘慈母報白
華無愧古人詩春秋直筆黃夫子曾為東林著
二碑
踏車歌
吳田水深三尺許搃是去年秋莫雨勸農使者
催春畊田甲頻撾水車鼓江村破屋能幾家家
家婦姑俱踏車蓬飛兩鬢赤雙脚亦有兒女雙
髻丫淞江太湖愁滿眼白汗沾衣足生趼車輪
轆轆羊角轉水波翻翻龍舌卷春來十日九不
晴怕聞鵓鳩呼雨聲滂沱纔禆片時久辛苦又
加三日程當家豈無夫與子打魚日糴去城市
城中禁米難出關田上忍飢還戽水四郊未種
圍田榖三邊已運官倉粟安得木牛為木龍運
水疾于牛足陸西林日落田婦歸隤岸白烟魚
虎飛詩翁獨立長太息何處青山有蕨薇
和陶菊庄郊行二首
崑山春暖玉生烟滬瀆潮平水接天行到滄洲
人寂寂坐看青荇葉田田
十年四海暗烽烟五柳先生醉樂天芳草夕陽
江上路獨憐春水滿間田
梅子玉判官勸農過客舍口占以贈
婁江之南一萬家葑田水深忙踏車喜有春禽
鳴布榖幸無夜雨漲桃花州倅勸農頻出郭野
航牽纜小如瓜白鷗也自知人意引領相望立
釣槎
觀浴佛有感
銀盤水浴紫金身白髮禪和拜跪頻周孔豈無
初度日諸生誰為薦蘩蘋
和頋玉山重構釣月軒
龍戰虎爭無了日他年誰是復誰非諸公圖像
凌烟閣此老逃名釣月磯新雨一池荷葉長南
風四月楝花飛我來喜聽滄浪曲欲挽遊絲繋
落暉
夏夜作
五年兄弟各西東兄在今年七十翁戎馬此時
猶塞路羈鴻何處或傷弓對床夜坐空階雨擁
被秋吟破屋風夢裡不知身是客覺來愁絶泪
沾胸
陪梅州判智長老石教授陳惟兄夀上人
等遊姜公墩小酌梅以杜子美興來今
日盡君歡分韵予得日字
白雨洗炎熱清風洒瑟瑟梅仙約幽尋邀我杖
藜出同遊得名緇飄然興俱逸移舟泊釣渚看
竹過僧室行行陟高邱苔溪樹隂密崑山含玉
潤巋然如卓筆羣峰太湖上雄勢爭崒嵂江中
早潮回風急去帆疾梅仙最多喜播種農事畢
青苗匝吳田芳草眠繭栗斯民久塗炭天意諒
深恤兵餘幸豐年一飽百憂失懽然各有慶雙
榼酒盡吃安知艱虞世得此閒暇日幽情寫絲
桐餘懷聊短述
次韵贈虚中講主
三友高論久寂寞一鼔雷音號令嚴正法眼明
岩下電玄機味若水中塩池蓮玉立天開鏡庭
竹金聲風捲簾大地政須沾化雨蹄涔寧許老
龍潛
六月廿二日愚隱和上以詩留别往磧沙
寺以寓缾鍚其詩末句云一聲短笛滄
浪莫收拾絲綸下釣臺予次韵二首送
之既而懷磧沙諸公復就韵代簡
一曲滄浪歌未了滿舡明月賦歸來俗塵自暗
人間世不著纖毫惹鏡臺
白髮道人無住著磧沙湖上去還來湖深六月
天風冷花雨吹香般若臺(愚叟長老右二首送)
誌公刀尺傳家久舡子絲綸罷釣來一鏡湖光
照樓閣坐看明月映高臺
瀕湖金刹清涼境冠盖時時聽法來刮目試看
天下士幾人胸次有樓臺(剛中長老右二首寄)
長歌白雪無人和近喜碧雲禪老來龍女献珠
烟水國馮夷擊鼓雨花臺
一牛鳴地長相憶頼有尺書時往來白馬山中
人獨遠孤雲落日在琹臺(舟兼懷照元明右二首寄閑野)
連日顛風吹海立幾時飛錫過湖來絶憐湖上
林泉好六月清風似五臺(寄益以道)
劫灰烟銷江總宅斷蓬風轉海濱來干戈未息
衣冠老誰築黃金聘士臺(寄江叔廉)
寄趙君綽
舊家公子老儒冠詩卷梅花共歲寒湖上月明
携客飲樓前山色枕書看十年四海風塵暗久
旱三湖水澤乾滿目天雲秋後熟敢題尺牘問
平安
送扇贈趙執中
送子扇一搧呼兒書八分相望湖上宅只隔隴
頭雲南國多秋熱西風有楚氛庭幃清枕席持
此奉殷勤
寄天章上人兼簡陶菊庄
東林花雨滿衣巾文采風流有若人留客看山
常滿座開軒臨水迥無塵娟娟烏鵲橋邊月灔
灔葡萄甕裡春朝夕往來陶博士應拈醉筆賦
詩頻
簡西白長老
高情每向詩中見怪事今于病裡聞舡去逆風
牽纜去葦花飛雪暗江濆雁來南國邊聲遠鴉
集西林野色曛笑佛袈裟歸檇李秋風塵土自
紛紛
贈費克明知州
崑山之石白如玉婁江之水涅不緇試持山水
比州牧厥德清白同于斯吳儂賴公父母慈遭
時艱危蒙撫綏盡令賣刀買牛犢不失與國充
耘耔訟庭無人辨雀角圜扉空鎻生蛛絲獨憐
沃土重租賦瘡痍不忍加鞭笞早騎羸馬戴星
出晚踏明月歸來遲紛紛公務日不暇烱烱此
心天弗欺每延多士談禮樂頓覺喜色浮鬚眉
菁莪方育泮林雨岐麥當茂冰霜時未擬文翁
能化蜀已過魯山無紫芝蜚名籍籍動藩府將
徹九重天子知
夏五聞吳門湯君說以書見寄既而茫然
九月末因馬吉卿來甫里詢知君說仍
居閒詩以代簡
不見故人逾六載曾聞書札寄多時浮沉江上
知何許淪落天涯有所思老驥未應甘伏櫪驚
烏可是别無枝欲過竹所尋袁粲每望山隂憶
戴逵策策秋風桐葉盡凄凄寒雨菊花遲幽懷
每日如中酒世事頻年似奕碁一笑相逢期未
得邊塵眼滿鬢如絲
送愚隠長老主萬夀寺
戎馬廢六籍三乘亦多魔中流矻砥柱猶能障
頽波吾師雪卧久王公礼為模說法繼禪月珠
林雨曼陀弘開甘露門諸根並漸摩一鼔氣復
作天龍衞烟蘿秋空雲霧開佛日光輝多
題林泉雅趣圖贈杜玉泉
泉翁愛山如愛客到處好山皆莫逆脚根不涴
京洛塵面紋長帶煙霞色奚童抱琹翁曳履長
日山中看山水萬松清籟響如絃滿地白雪吹
不起桂風蘿月秋復春野花幽鳥情相親巢由
相去數千年黃綺以來能幾人山顛水涯風物
美都在我翁詩卷裡莊周夢蝶蝶夢周覽是圖
者同天游
寄屈時中諸友
白蠡塘南烟水村伊人辟世若桃源家家雞黍
留賓客夜夜熊丸教子孫慈竹叢深冬笋出野
梅根暖早花繁扁舟一夕乘清興我亦來敲月
下門
逢鄉僧昱東明
他鄉逢着故鄉人叙舊情如骨肉親猶喜吾兄
存兩子俱從釋氏究三身煩君為寄平安信道
我今居寂寞濱何日浮杯來甫里寒汀燈火話
酸辛
梅子玉董版築于杭城别去日久區區思
懷作此以寄
錢塘江上石頭城鍤畚如雲杵雨聲兩袖西風
騎馬立五更殘月聽雞鳴銀缾犒酒平章喜金
鼔還州父老迎力盡東南非一日政須遺愛撫
孤煢
奉寄楊鉄崖先生
光範門前三上書先生曾為發長吁画橋楊柳
藏書屋鉄笛梅花落酒壺偶遇故人論北海相
思一夜夢西湖由來海内誇長句問寄浮家野
老無
寄題悅堂長老城南小隱絶句五首
為愛城南水竹幽高人結屋近滄洲南園十畆
蹲鴟熟足擬人間萬戶侯
門前流水與江通屋上青山與画同文武衣冠
來聽法紺園長繋玉花驄
象龍入室動成行燕雀随人亦自忙白髮老禪
揮玉麈袈裟猶帶御爐香
屋頭新植青松樹池上重栽白藕花元亮孤舟
靈運屐不妨來與共煙霞
客來多是一宿覺我亦幸有三生緣扁舟過門
清夜裡烏几燒香繡佛前
題淵明采菊圖
一官棄如屣三徑今來歸言采東籬菊如彼西
山薇秫田未熟壼無酒白衣携來恰重九今年
不識是何年且爲黃花開笑口非無小窗膝可
容花前一笑樽已空衰顔得酒借春色霜染樹
頭秋葉紅先生之貧人共惜先生之心人莫識
大厦難將一木支逃入醉鄉聊自適
玉山邀至同里法喜寺飲别是夕酒醒夢
回宿雨初霽月明可喜即景賦詩兼寫
送别之意
風吹雨脚斷月到天心明孤鶴有清夢荒雞非
悪聲南浦明朝别西湖幾日程棹歌人正苦莫
上石頭城
寄愚隠長老
别後逢人說北山吳門第一古禪關江湖缾錫
多依倚文武衣冠悉往還鉄騎解鞍祇樹下金
魚換酒雨花間最憐丈室雙童子捧茗燒香不
暫閑
寄虎丘居中長老
初春舡過百花洲不謁閭丘謁虎丘古徑入門
蒼蘚合新城繞樹翠山嵐遊方每學僧行脚聽
法當随石點頭更覓西菴修竹裡寒泉一酌薦
前修
和玉山排悶
寒窗誦君詩字字黃絹婦嗟君遭屯邅蛇虎嚇
前後毅然能忍性不矯亦不揉黃金本何物一
任化烏有胸中耿耿在依舊冲牛斗大兒萬戶
侯金印已懸肘小兒未強仕詩禮方授受兩娥
遽奔月星橋吠天狗更憐鳳臺女先亦辭父母
君能悟空幻視世等塵垢哦詩作游戲一日凡
幾首開樽飲詞客錦綉從醉嘔愛賢眼常青垂
老髮仍黝逆境雖滿前百戰喜不負憧憧彼貧
夫富貴爭進取力強可拔山勢熱可炙手美新
皆揚雄託孤誰杵臼龍為堅白論衍事雌黃口
何如玉山人不失素所守愚也比方臯識馬忘
牝牡傾盖即相知論文誠耐久歲寒松柏心先
零愧蒲柳鄊來九折坂此日一杯酒豪吟鬼神
泣醉筆蛟蛇走萬事付忘言太山同培塿
焦任道欲過夀上人山庄并與僕相見前
期以詩相貽傳和之邀僕同賦
舊說君家有墨庄新詩今見墨雲香閑來林下
尋緇侣當為墻頭喚索郎邊境日來西寇近滄
江歲晏北風涼先生素識融公嬾莫怪而今不
下床
再和韵寄趙彦深
平原公子午橋庄草木當年雨露香桂樹不嫌
招隠士桃花應喜識漁郎錦茵醉酒冬宵煖水
檻垂綸夏月涼我亦欲招横玉去為君三弄據
胡床
次韵寄杜玉泉昆仲
授書不逢黃石公采藥不遇龐眉翁杜陵名家
好賓客客裾來曳梅花風德哉若人氣冲融渙
然釋我心怔冲張燈為展風月宴坐客搃開冰
雪容火螢熒煌吐星斗金鰲贔屭移方蓬高年
垂及絳縣老合歡要策青州功唾壺玉缺擊如
意臂鞲珠脫携謌童航船浪翻翠袖&KR0668;笑絶如
舉驪山烽紫雲一曲歌未了陽烏飛出扶桑東
明朝仲氏復迎客百花潭邊收釣筒長魚斫膾
白于雪葡萄新釀青如空高堂坐擁肉屏煖寒
士無復鳴秋蛩溪山相映色俱喜塤箎迭奏情
無窮老夫生長近吳下所恨白首方遊從頻年
坐我塗炭苦此日置身仙子宫已令沉湎恣為
樂尚論古人客折衷賦歸既無田種秫獨醒敢
誇衣集蓉啣杯樂聖非易得良辰美景真難逢
論交不以車笠異忘形且喜禖期同咄彼貪夫
逐名利何異糞壤蜣螂䖝蛮爭觸戰更堪笑要
于蝸角稱蚕叢邊隅風塵莽浩浩天門烟霧深
重重世云酒為知己飲可不罄尔琉璃鍾扁舟
往還渡吳淞泗橋且喜春潮通興來徑去造竹
所碧灣樹下維孤篷祗慚詩債償未了毛穎爲
我長匆匆此詩聊紀前日事此韵乃和前年冬
分柑細君與說項眉案坐對如梁鴻
碧雲山房分韵得簷字
古寺雲林静春宵風雨兼阿師如惠遠有酒醑
陶潛海味分苔脯園蔬摘韮尖金蕉傳四座銀
竹瀉層檐談辨情相洽醺酣意轉欣燭長紅未
盡缾罄綠頻添小令皆毛舉新題各口占酒懷
雖曠蕩詩律自清嚴浪雪翻茶鼎香烟繞竹簾
偶論蝸國戰因笑楚人鉗老去甘藏拙閑來得
養恬青松知此意相對一掀髯
雨夜懷朱澤民
一天風雨夜漫漫獨為先生發永歎杜甫數椽
茅屋破鄭虔三絶坐寒氊鶯花紫禁回頭夢烟
樹青山抱膝看最憶舊遊諸閣老别來零落漢
衣冠
和邹弘道諸公遊磧沙寺
錢塘形勝接蘇湖風物于今入戰圖獨尔磧沙
仍似舊諸公杯酒不相孤遠山雲歛千峰出幽
樹春來百鳥呼白髮老僧盤膝坐笑看車馬陟
危途
次韵寄路以道
笑將簪紱棄如泥出郭移家住水西芳草喜人
車轍少遠山齊我屋簷低門前古樹慈烏集梁
上新巢乳燕飛更喜東橋僧舍好桃花多似武
陵溪
送居南山還嘉禾
檇李亭前水接天楊侯曾此洗龍泉道傍已伐
將軍樹湖上今題書畫舡滄海揚塵知幾度黃
楊厄閏又今年因君與說戈干苦相送臨𡵨一
愴然
題李白月下泛舟圖
青蠅觸起脫靴時飛燕嗔人鳳亦疑杯酒佯狂
江海上此心惟有月明知
七月二日過益上人問疾因過路以道山
人家飲酒樂甚詩以謝之
新秋去謁病維摩因與山人醉薜蘿頭戴鶡冠
堪入畫手鳴漁鼔更能歌竹邊亭子清風細壁
上詩篇好客多從此往來溪路熟扁舟乘興數
相過
和梅同知遷秩二首
我愛朱絲絃其音淡如平為人滌邪穢妙理通
神明良工繋錦瑟選練亦已精移柱喜更張白
雲風冷泠
我愛青銅鏡炯如秋月圓為人别妍媸毫髮俱
了然纖塵不受汙光輝人共憐政須重拂拭玉
臺更高懸
窈窕誰家女和卜思賢韵
窈窕誰家女依稀慕璚樹向來適良人門戶比
房杜今年遘疾難飄零太行路風雨道滂沱不
失春態度珠簾十二樓燕子忍辭去合歡會有
時無勞嘆遲莫
次韵寄呈謝杭州
金湯險據鳳凰山日月遥瞻虎豹關每見題詩
懷故舊也知為政有餘閑慈幃一飯雙魚美衙
鼔三搥五馬還細說平章親更喜黃金横帶綵
衣班
中秋日玉山頋仲瑛邀翟明府份陸良貴
仁秦文仲約等十人飲金粟上酒酣賦
詩各成一首
憶昔避戎馬放櫂來北山相逢適中秋展席解
愁顔安知復今夕喜讌集羣賢烽烟雖未息眼
底喜不見華月出松杪靈飈散天香主稱死便
埋荷鍤童在傍酒酣各哦詩其樂勝鐘鼓柱頭
老令威為作八風舞人生不飲酒杯盂空匶前
寥寥𢾗千載孰與劉伶賢
贈章彦復省掾
相約覧秋色松江來小舟留人十日雨洗耳百
花洲祖逖鞭方著張良箸欲籌吾廬吾自愛霜
菊晚香幽
偕愚隠長老重過玉山草堂次文中韵
中秋醉眠金粟堆重陽又捧菊花杯欲從南郭
隐几卧為約北山禪老來松下低頭拜竒石竹
邊随意坐蒼苔林風磵月足佳趣安知世有黃
金臺
簡嘉興天寕寺西白長老
五月中旬喜報書客來兼得問何如天花亂雨
袈裟地祗樹重栽瓦礫墟風月三生情分在烟
波百里信音疎高秋且喜吳田熟說法開堂響
木魚
玉山席上分韵得對字
勞生紛如蟻出没兹大塊達人獨超然逍遥物
之外秋高天氣清喜此良燕會蹇予顦顇客亦
忝文詩軰黃花有佳色青山若賓對飲者醉如
泥不飲亦慶快卓彼浮屠師入俗無罣碍笑指
空中雲非觸亦非背絶倒草堂翁東壁珊瑚碎
輓華亭吕輔之(横溪居士諱良佐號)
屢却&KR0697;車不赴官黃金多用恤饑寒銘槐西墅
雲林屋釣竹前溪雪浪灘王烈能平鄉里訟龐
公獨遺子孫安只今海内文章伯多憶賓筵禮
𢾗寬
寄郭羲仲
霜骨稜稜七尺軀昂然獨鶴睨羣雏門前問字
人携酒舶上求詩客送珠山色隔溪雲縹緲梅
花繞屋雪糢糊别來歲晚遥相憶愁絶荒郊夜
月孤
題玉山移舟月夜過客舍忽聞側室之訃
即留别一首而去别後韵和以訂重來
之約
畫舡月下過江村客舍荒涼笑語溫忽報綠珠
飛堕地輕如玉斗碎鴻門蘭臺久絶行雲夢蒿
里聊傾酧月樽携客東橋重問竹柴門當為掃
苔痕
代簡牛彦伊
客來為報平安信知在長洲茂苑間借榻眠雲
僧舍静舉杯邀月客窗寒無家且喜身長健玩
世何妨髮已班三度梅花曾寄否思君長倚馬
鞍山
題王景逸所藏瘦馬圖
將軍百戰自封侯老病誰憐玉腕騮皮肉瘦來
渾見骨精神滅盡只垂頭長鳴落日青山下獨
立西風白草秋猶勝駱駝三萬匹都随戰士死
炎州
寄張彦復
蘭省歸來日未斜閉門塵静似山家教兒楷字
謄書藳遺客生絹寫墨花太伯祠前人走馬姑
蘇城上樹棲鴉知君觸處多懷古忍聽吳趋唱
小娃
和馬吉卿韵寄開天啟長老
西望天峰百餘里高僧何日共遊居談禪丈室
揮松麈塵&KR1231;長扁聽木魚萬&KR0676;秋聲饑虎嘯一
池雲氣老龍嘘更尋香徑靈岩下與子聊乘下
澤車
贈趙善良
清江濯足坐中洲自喜身如不繫舟槐國功名
前日夢玉京孤負少年遊每邀田父同雞黍已
學山人製鹿裘醉後劇談今古事面如頳玉語
如流
贈華子強父子
晚涼池舘藕花洲郎罷呼兒放綵舟老膝尚容
文度坐佳賓多與阿戎遊長腰米飯猶珍饌五
色萊衣勝綺裘莫笑東家人誶語由來涇渭不
同流
答盛彦英
愛君楓落吳江句有客相期放剡舟滿眼雞䖝
從得失忘形鵬鷃共遨遊秋来江上鱸堪鮓歲
晚山中貉可裘如此幽居良不悪比隣况復有
詩流
答惠上人
鍊得身形癯如鶴江湖杯渡捷于舟湖邊舊宅
適歸隱吳下諸山今卧遊學道已知磚作鏡上
詩更悟冶為裘曺劉沈謝何淪落風月平分支
遁流
答崔彦麟
老夫衰懶慙無學年少才華羡李舟好覓靈槎
天上去莫攀仙桂月中遊踞床我欲來吹笛換
酒君當為解裘早喜今年秋至早涼生六月火
西流
自述
少年學士俱瀛洲老大浮家惟葉舟每憐古調
少人聽幸得新知如舊遊四海風塵桃竹杖十
年霜雪木棉裘迩來同飲太湖水最喜白鷗非俗
流
過吳江三高祠
三高祠前秋水波客來弔古悲且歌季鷹魯望
桑梓敬蠡也籩豆理則那生為越人身向越百
計吞吳吳乃滅直憂烏喙將無情兔死狗烹肝
腦裂飄然携家湖海遊捧心人與同扁舟越人
誇功鑄金像于吳孰曰非仇讎行裝重寶久弥
厚清高之風絶何有奉嘗堪笑木腸兒忍覩荒
臺麋鹿走江風蕭蕭楓葉寒扣舷折我青琅玕
靈胥怒挾海潮起殷若雷鳴過雪灘
寄偰知州兼簡蔡教授
使君心似婁江水霜落秋高清復清田野但知
畊穫喜閭閻不識呌囂聲背山舘舍雲連屋通
海漕渠潮入城公退應尋蔡文學投壺置酒適
閒情
病中夢徐伯樞戴時中見過既而伯樞惠
詩次韵答之
病來呼酒當神楼又得牽絲作釣鈎堪笑生為
窮谷叟何妨死作醉鄉侯四壁西風茅屋冷一
簾疎雨桂花秋山童淨掃門前路數日頻迎李
郭舟
中秋日觀朱道明自壽之詩次韵言懷并
紀燕集
兵戈驅廹十餘年此夕珠歌翠舞間出瓮葡萄
杯灔灔盤鈴傀儡錦班班達人不惜千金費浮
世能逢幾日閑月裡嫦娥應笑我也將華髮對
嬌鬟
追和侯良齋秋懷四首
寸絲欲補袞龍衣歲月蹉跎素願違身老江湖
心未已夢遊京洛覺還非蕭蕭木落青山瘦浩
浩西風曰雁稀慚愧太湖清似鏡照人雙鬢短
垂絲
出入都無騎從随杖藜于我頗相宜詩成每得
江山助酒病還將麯糵醫杜甫眼前茅屋在陶
潜心事菊花知朝來兩袖西風泪遥為鄉人洒
籬
世事無涯生有涯逍遥誰得似南華龜巢近傍
三江水鷗侣平分半席沙稚子學書收柿葉老妻
添絮採蘆花客來且共藜床坐莫說金張許史
家
垂蘿曲磴轉攀緣挑酒笻枝不挂錢白石路傍
如虎踞青松磵&KR1284;作龍眠一杯且咏重陽日二
頃何須負郭田風景不殊陵谷異丹心雪髮兩
堪憐
六柳庄為沈太守作
彭澤五株柳清風千載餘頋予心乃心修名難
與俱所以樹六柳于焉結吾廬門前有流水樹
下堪釣魚我柳已成隂豈不懷歸兮人生一趋
舍世事紛萬殊善學柳下惠風雨慎攸居繼跡
子陶子亦曰姑徐徐誰其知此心南山默如愚
九月八日朱原道席上作
主人預燕重陽客我老重逢癸夘年醉把黃花
簪席帽笑携紅袖棹觥舡洞庭山色軒窗外震
澤波光几席間不用登臨勞騎從恍如蓬島羣
醉羣仙
為吳中行題画
老樹骨立偃蹇秋山氣勢崔嵬閑却一江風月
扁舟釣罷歸來
次韵答班仲英
客僧留客古禪宫湯茗爐薰對菊叢佛法不随
塵世变鄉心猶與故人同一林紅樹含疎雨半
壁青天截斷虹早晚相尋東海上扁舟相贈落
潮風
題春江獨釣圖
江碧山青雨過時輕烟漠漠樹離離白頭吕望
鷹揚去獨釣滄洲是阿誰
過崑山王御史墓(宣和進士第紹興初上宋御史王褒字彦先登)
(野堂所著有春秋集傳等書行于世墓疏論十弊切中時病後告老居崑山逸)
(友人殷孝章以其事索書故有是作在州南久廢之餘賴知州偰公復之)
先生逸野堂何在仰止崑山有所思麟史立言
三傳外廌冠遺直中興時一坏難朽孤忠骨十
弊猶存蹇諤辭過客下車翁仲立共看重樹墓
前碑
簡金君玉
峩峩洞庭山宛在水中央山風西北來微帶橘
柚香吾友山中居一别今十霜題橘宜有書鴻
雁日南来翔老懷多感慨烟火生肺腸作詩報
君知湖山迥相望
聞杜玉泉臥疾以詩代簡
聞君臥讀床頭易世事更新恐未知一國山林
包錦綉五湖烟水照旌旗天寒日暮人相憶冬
至陽生歲又移江柳鵝黃春艸綠幽尋當不負
前期
次韵沈啟之宴飲
栢酒春三日梅花信有風赴君雞黍約醉我鹿
皮翁凍雪山頭白晴雲海上紅天高不可問吾
道未應窮
贈慶别駕
台州别駕不之官烟水孤村共歲寒偶有濁醪
留晚酌旋挑生菜簇春盤三年鄰里通家好四
海兵戈行路難且喜門前金色柳東風堪作画
圖看
送人妾為妮
燕子樓中别綺疏象王宫裡學真如秋波獨注
蓮花漏春筍頻翻貝葉書十二雲峰無復夢三
千沙界本來虚散花天女長圍繞觀色觀空樂
有餘
路義道見訪示詩言懷予次韵一首
書畫舡來城郭外客窗春在雨雲中一違談笑
經年久又得壺觴此日同江水照人清似鏡山
頭戴雪白如翁新詩属和題青竹几杖相随許
阿戎
次鄭啓南縣丞出郊
出郭問農事哦詩思不羣犁鉏江上雨桑麥隴
頭雲馴雉行相逐雄鳩語更聞野翁相勞苦飛
蓋倚晴曛
上元夜賦雪
此夕何夕風作威急雪打我白板扉大如鵠鶴
小鷗鷺乘風作陣横空飛老夫起坐驚且喜窗
隙壁罅皆珠璣鄰家兒女時未寢看與燈月爭
光輝夜深人静燈燭滅密掩姮娥爛銀闕恍如
太極未分時混沌之天無日月須臾忽聽簷竹
折驚動老夫方寸鉄直憂壓倒湖上山連我龜
巢化魚鱉老龜縮頸牛衣中夜長如歲心冲冲
鄰家雞嗸三催曉發燭龍飛出扶桑東口啣火
珠光燄紅萬國一照春融融客懷愁與雪俱釋
青山依舊撑虚空
吳門訪路義道和古詩二首
客來上元夜筠軒照晴雪對雪飲流霞敲冰煑
團月誦君詩數篇忘我衣百結一笑看梅花餘
事不復說
其二
新年到城市憂思喜一雪復覩漢官儀仍書王
正月蘇州古名郡刺史得元結老我愚溪翁無
勞捕蛇說
贈楊君濟縣丞
我思崑山鉏白雲高軒訪我麋鹿羣我今長洲
釣明月君復過此寂寞濱感君相知式相好與
君談笑開懷抱坐分半席白鷗沙滿目青山淨
如掃社公雨晴春風作悪村北村南杏花落勸
農來往杏花村雞犬不驚田舍樂君歸哦松坐
松隂我舟更入菰蒲深釣鈎無餌勿語人但說
烟波無處尋
寄蕭舜卿兼簡虎丘寧居中長老時蕭年
八十三矣
愛尔鄰居虎丘寺劍池磐石好林泉一門父子
頭如雪十載兵戈命在天故國青山還歴歴春
風芳草有芊芊生公會有招賢意我亦来從種
白蓮
達至善自錢塘過訪會徐伯樞昆仲諸友
小酌以少陵春日鶯啼脩竹裡分韵得
日字
兼旬苦隂雨階蘚青入室良朋遠方來一笑百
憂失闊别十載餘艱虞難盡述喜聞戎馬間猶
得用儒術間關脫虎口壮志曾不屈歸來西湖
上飲水獨食蜜吳中舊親知生存百無一龜巢
酒盈樽聊以永今日兩兒聆話言諸孫亦繞膝
殷勤問生理為我長太息干戈紛滿眼世事暗
如漆願言慎所之于焉保貞吉
雪舟詩為王照磨作
雪中傲吏乘孤舟千載復見王子猷吾知君欲
記高興君聽我言當點頭男兒胸中有兵甲筆
&KR1284;滔滔水三峽正須擊檝誓中流雪外蓬婆爭
蹴踏長驅夜入懸瓠城指麾鵝鴨混軍聲生擒
逆豎取金印江梅却尋鷗鷺盟
和沈啓之早春書懷
水光山色淨無塵滿眼東風景物新繭栗犢眠
芳草地木蘭舡繫綠楊津莫嫌頭上髼鬆雪且
盡杯中㶑灔春鶴自乘軒鳥自好滄洲鷗鷺與
情親
簡錢仁山
一榻青苔對雪五湖春水流斯欲遣長湏覓酒
先拈秃筆題詩
二月七日和徐伯樞排悶一首
人生百年能幾何有酒快酌金叵羅已有蓬髩
點蒼雪莫待桑田变白波東風花外鵲聲喜落
日城頭烏尾訛君詩到手客在坐擊節聽我玲
瓏歌
伯樞以啟之韵作詩見贈復答一首
蕭齋孤坐席凝塵喜得君詩字字新四海交遊
期管鮑一家兄弟比椿津多情燕子重來日絶
色桃花不負春愧我少年書劍在白頭無復報
君親
贈星術王逵夫
虞廷命官非不多曆象必先羲曁和羲和年去
數千載名與列宿俱嵯峨先生本學羲和氏聊
尔談星隱吳市二十八宿緯五經上係天時下
人事先生為人推吉凶一天星斗羅心胸河圖
洛書造化窟妙理貫徹精靈通齋居垂簾坐終
日金鴨野蘭烟縷碧客車載酒來問情先生舌
端飛霹靂每將忠孝語臣子不惜忠言逆人耳
天降灾祥本在人人能轉移天亦喜君不宋君
三善言熒惑退三舍天人果相孚大咎亦可謝
又不見韓退之命在斗牛坐在箕遭讒受謗能
自知怡然高咏三星詩吾儕此理或未析請從
先生考星曆
和郜彦清州判莫春寓僧舍三首
治最功成解印歸春風綠髮未應稀如何拄笏
禪床下閑看孤雲倦鳥飛
沈水香銷午篆烟僧房聊借石床眠多羅樹上
頻伽語絶勝天津聽杜鵑
篋藏湘帙沁雲香手閱金經掩竹房門外不知
春早晚綠隂滿地日初長
雨中寄友
春風冷凄凄烟雨晝溟溟相望隔重湖幽事頗
關情頼有小吳牋可以寫心聲心聲寫難盡况
無雁南征出門泥没膝恨不生羽翎隔窗兩黃
鳥花問語嚶嚶頽然枕書卧一榻莓苔青
龜巢藁卷之三終
