龜巢藁卷之六
詩
雪巢為馬仲良賦
馬鞍山高𢾗千尺考槃之所環大澤梅花為屋
雪為巢&KR1141;戶玲瓏室虚白諸公衮衮登雲梯若
人奚獨能幽棲澹然素志絶華藻要令朴俗還
標枝藍關策馬官遠謫居延牧羝氊盡囓何如
雪飲樂巢居更與党家風味别梨雲無夢清如
許膝上兒郎賦冰柱此生此樂慎勿移聽取龜
巢老人語
次韵答許西溪
憶昔送别黃花秋烏紗破帽霜滿頭别来作詩
屡問訊夢中載酒時遨遊兵戈同歷二十載鵂
鶹夜啼雲靄靄全家老穉幸迯生又閱桑田变
滄海啓榮之樂今有餘勿謂比榮年不如峴山
一望三太息㐮陽耆舊晨星疎
次韵自述
百年有限恥求仙𢾗口無飢頼薄田菰米熟来
連日雨菊花開到小春天方從易外窮羲畫無
復詩中泥鄭箋客至酒杯時一舉開籠放鶴舞
蹁蹮
送婁主簿赴京考績
吳霜如雪點征衣匹馬之京小隷随鵉棘特書
良史筆鳳臺重覧謫仙詩天開景運崇文治年
少多才際盛時野老送行無贐物梅花折去臘
前枝
寄張以誠二首
入城一度一相尋為愛論詩識趣深歲晏杜門
寒不出折梅要寄隴頭吟
蘭陵市上厭囂塵藥杵聲中樂隐倫兒軰荷鉏
今日去一枝添種杏林春
雪舟棹歌(併序)
湖南潘公珍仲寶自號雪舟以耆艾之年監
税江隂縣洪武戊辰冬赴京考績語予曰
今將告老于朝得旨則扁舟載雪而歸矣
雪舟之興盖與山隂王子猷有不同耳吁
昔者陸公紀官滿鬱林歸舟載石使當苞
苴有物則又焉用是石為哉公之雪舟意
蓋如此若夫鴟夷子皮之舟装江重寶復
窃取傾國之尤物随之汚衊五湖遺臭千
古其視夫載雪與石者不啻霄壌今雪舟
之歸雖未可必然其志氣高㓗如此雖在
市朝亦必為清白吏是亦不歸之歸也予
嘉之故為作雪舟棹歌三章以道其樂云
歌曰
載雪兮孤舟帆江風兮中流蘭橈歸兮無恙吾
將老兮滄洲
再歌曰剖肉兮藏珠抱玉兮求沽悵斯人兮非
吾徒尋鷗盟兮結樵蘇
三歌曰舟搖搖兮江水長五老玉立兮遥相望
觧吾纓兮濯湖湘樂吾之樂兮未渠央
送王主簿赴京考績
三年一枝此鵉棘一息萬里方鵬程長安西日
舉頭近匹馬北行風色清朝廷考績垂令典臺
閣交薦蜚英聲隣封野老頭雪白也折梅花作
送行
雪岩詩為江隂李縣丞作
瞻彼雪岩太行之隂玉樹瓊林&KR0655;滓弗侵雪岩
峩峩岩有薜蘿有美君子居岩之阿峩峩雪岩
薜蘿如昔時止時行不泥其迹雪白而清岩静
而深曷其似之君子之心始終一節謂予不信
有如岩雪
寄希物先楚蘭江二禅老
優缽花開五百年連枝香徹九重天恩承雨露
移金刹語帶烟霞澈玉泉虎踞龍蟠多古迹燕
来鴻去是新年老夫懶着遊山屐空仰崔嵬夕
照邊
過烈塘祖墓里人牧羊于壟上以詩呈郡
邑
鳳橋之西烈塘東我祖我禰馬鬛封向来松栢
蟠蒼龍灰飛烟滅丘前風十年天造開鴻濛恩
沾萬國生育同壟頭萌蘖春蒙茸藤枝棘花襍
青紅牛羊斧斤集如蠭一年一度一掃空白頭
遺孤抱哀恫麾之不去欺龍鍾無階上天訴天
翁吞聲躑躅淚滿胸府公頼渤海龔琴堂長貳
明且聪令行如風偃蒿蓬樵夫牧人乃絶蹤將
来宰木蔽幽宫九泉感戴恩無窮嗚呼九原感
戴恩無窮
懷成都監倉趙中執三首
擲去任公舊釣竿龍墀拜命即之官丈夫志在
功名外蜀道行来自不難
七千里外芙蓉城四五月間鶗鴂聲月俸支来
賸沽酒莫遣閑愁取次生
公餘訪古碧雞祠宫柳野梅皆可詩我欲見詩
知雅興如何黃耳到家遲
寄熊元修
五湖三泖一癯仙心骨俱清地更偏睡鴨燒香
書屋裡閑鷗結社釣磯邊絶憐芳草無塵土又
喜黃楊閱閏年熱客不来清晝永南山相對兩
悠然
晚香亭為蔣公勉作
維莫之春百草不芳惟菊有花晚節之香君子
儗之金玉其相顒顒卬卬氣凌風霜回視春葩
綺羅靚妆及兹冷秋掃跡窮荒菊也特立澹乎
坤党我佩尔紉我帶尔纕厥德之馨匪食其英
亭有三徑里有柴桑亭亦有池永同南陽宜尔
父子眉夀無疆矧有佳客駱盧王楊高堂起居
階庭趋蹌玩物適意其樂洋洋鄙人作歌以侑
稱觴
題龔景良傍梅書舍
南昌山水非不佳卜鄰直𣣔傍梅花花開歲晚
香滿屋清致不减林逋家三間茅宇大如斗四
壁圖書襍蝌蚪腹笥便便不自多汗竹之編長
在手有時門外雪三尺羣籟無聲人絶迹梅花
立雪似游揚不作桃哀憔悴色春風滿面笑相
看知我鉄心同歲寒他日移居玉堂署應有品
題稱二難洛陽牡丹春比屋日夜沉酣拂絲竹
何當聆我讀書聲亦若聞韶觧忘肉
次韵答毛雲莊併簡大希先生
吾聞天台之山冠東南蔚有清氣非雲嵐山高
一萬八千丈石頭毛髮青毵毵鍾靈仙釋踵相
接求為世用疇能堪不知三綱九法是何物浪
說千岩萬&KR0676;能窮探雲莊先生隐君子非仙非
釋棲苔龕胸中冰滿壺頭上雪一簮羲皇以来
書盡讀熱官不要詩仍湛草堂侣有北山鶴菊
泉飲比南陽潭清風日掃三徑竹寒霜歲熟千
頭柑齊名子陳子不受功名酣坐談風月只松
麈卧遊山澤非桃驂老夫恨臂不羽翼翩然飛
去時相参四壁同馬卿一禈如阮咸猶喜盤飡
菜有二十七生世年踰八十三忘机頗覺室生
白造道尚𣣔青于藍向来行路如棘澁今乃茹
荼如薺甘小山老叢桂滄江倚枯柟愛君傑作
神氣壮睠我孤陋顔色慚蘭陵府主蓮幕客皆
云此詩壓倒方雲菴赤手鯨牙力可拔薰人雞
舌香微含餘波及我老孤研清入腑肺蠲㷊惔
一朝怪事出幕府口不忍語非三緘令威到家
兮能自談
常郡經歴鄭履玄禮吾友天台陳太希之
門人到任𢾗月家人至而玄禮病疫而
沒寡妻稚子遑遑無歸予作二詩以哀
輓之
盲風歘起怪禽呼吹折琅玗樹一枝何事天公
渾不𬋩生年多賦道旁樗
琅玕樹折鳳巣傾胆落鵷雏抱母鳴𣣔故國𣣔
歸雙羽弱哀哀啼作杜鵑聲
延陵野老歌送張太守
延陵野老巾滿霜送侯入朝歌道傍歌中不觧
說循良但云三載安農桑官無煩苛歲豊穣飢
有菽粟寒衣裳我侯興學扶綱常授經諸生踵
陳襄一鼓士氣弛而張劍井亦復騰輝光訟庭
春来莎草長風行四邑方泱泱九重天語星使
將五馬夜趣天官装黎明馬出金斗坊羣氓猶
挽青絲韁銓衡郡才進岩廊將見列郡皆龔黃
連步拾級登廟廊佩鳴珩璜謹趋蹌掖垣紫薇
花自香甘棠之愛民弗忘大江東流青海洋洋
我思悠悠未渠央
寄吕教諭覓惠山泉
木屐上山老無力茶鐺覓泉猶累人目光直射
九龍角胸次欲浣三斛塵冰符分竹果如約石
床焦桐堪作薪君當知我鄙肉食一瓢不厭平
生貧
寄袁子英
横山東望崑山遠江水西来海水連每辱手書
論著述猶如面晤奉周旋微陽喜復飛葭管大
有重書汗竹編若問老夫兒女事曾孫又抱小
春前
謝余提學摘藁序
虚譽何人說草玄雄文為我冠蒲編諸公共羡
金聲擲兒軰争誇石刻傳篛裡小團陽羡月缾
封新汲惠山泉故鄊風土殊蕭瑟聊作梅花寄
海邊
輓吳母嚴氏
賢母無復見孤兒痛奈何絳紗空幔在彤史闕
文多林竹冬猶笋㕓氓巷不歌蹇予妻若子垂
涕憶婁佗
代王尚綗輓吳母
澱山湖上避兵時總角曾聞阿母慈霜埜不教
兒子出冰池竟得鯉魚知生前冠冕升堂拜死
後芬芳婦德碑愧我不才俱靡及抽毫遥寫些
辭悲
次韵賈教授莫春言懷
琴有徽音劍有光惜㦲江海老張蒼且將濁酒
供瓢飲何必明珠用斗量壇杏作花紅樹暖泮
芹抽葉翠波香鰲山遥在天東北時復瞻雲首
一昂
寄萊陽縣丞蘇偉正
觸熱訪而翁萊陽書適至而翁釋離憂吾劑慰
馳系青雲發軔初甘雨随車沛旱歲竟豊穣天
意更汪&KR1070;㕓氓九衢舞海市百靈喜魁然英妙
年際此太平世蹇予八十翁懷人二千里哦松
公務餘食蘗珍味比魏公百韵詩仕學有遺軌
錢孝女詩
斷臂恥受汚剜目示守節斷髮割耳鼻亦截忍
棄夫家甘毁滅嗟㦲錢氏女孝心亦如之剟肉
于股療阿㜷想當持刀入手時精誠默感天翁
知百靈撝呼走神醫肉乃化作藥石糜溲際淋
液腹除癖如以湯泉澆雪釋&KR2890;無呻吟女弗戚
鄰翁里媪皆嘆息予生慕忠孝老去仍惓惓每
見返哺烏如甫拜杜鵑願言屏䲭鴞不與同戴
天竹林寒笋冰池鯉澤中堇萊籬根米天其垂
恩錫孝子董狐盡為書青史
和江隂鄭教諭登楼
為愛山居好每登楼上頭一氊渾不冷有酒更
何愁歲月江流急人生泡影浮興来歌舞罷倚
檻看天不
次韵荅陳推官
珍重新詩遺華於翠織成立秋天侣洗連日雨
頻傾大府羣英集清朝列爵荣正湏匡濟力膏
澤被蒼生
和陳推官過余公祠(士安慶路總管守城公諱闕字庭心元進)
(忠臣廟謚忠宣公死洪武初勅建元)
砥柱廻瀾屹吕梁安知誰武復誰湯六年守戰
孤臣死一代文章萬丈光草木荒城威肅肅丹
青遺廟貎陽陽悲歌沃酧知何日北斗持来挹
酒漿
殷孝伯輓詞
憶昔羈旅中片言識鬷篾十載忘年交兵戈正
騷屑知子早卓越春秋參五傳窮
源見澄徹經維時陵谷
变遵飬卧岩穴洪武更化初鋒車聘高㓗辞勞
忤當路一命萬里徹志違烏鳥飬淚忍啼鵑血
咸陽火方燼教雨沃餘烈奐輪周孔廟駿奔豆
籩設庭生書帶草青青比蘭茁孤雲日在望縮
地恨無訣遄歸一覲省亟去兩踰月老夫獲晤
語清風濯煩熱著述亦已多討論心愈切安知
一叠歌竟作千古别招魂頼遺孤魂歸母垂絶
於乎世之人賦命何優劣或厭飫八珍子獨茹
冰雪或稳步康莊子獨蹊杌&KR1150;行行止于斯矩
步踵先哲崑山雲氣慘婁江水聲咽誰為有道
碑修名罔磨滅
哭盧知州(諱熊字公武)
朿帛三徵出薜蘿雲階步武正逶迤飄風動地
湏臾靜奈爾琅玕遽折何
雪手灉流理繭絲一襟華藻竟何施秋風夜月
華亭鶴又作悲聲似昔時
送浦良之安陸府代父從軍
秋風凉秋夜長往哉讀父書超然出戎行詩書
元帥古来有搢紳先生今汝望
寄徐伯樞縣丞
逐客多㷊晝錦衣謫仙書喜得夜郎居古来白
雪詞難和此去青山志不違洗馬池邊楊柳樹
卧龍岡上豆苗肥獨憐棣萼秋蕭瑟又見西風
旅雁飛
某巢居病瘧有客自青山門外来者語予
曰賢太守過道鄉佳城以弔以酧且為
之扶植仆碑添土舊封又將築周垣而
護之殘山剰水皆有德色某聞之喜不
覺其疾頓愈起坐午&KR1141;老硯濡墨筆是
詩以記盛事洪武十年歲在七月十日
也
世有文潞公乃立明道表明道表不立斯文尚
幽渺時有孔北海乃稱通德門通德門不稱大
儒曷推尊古人今人同此心當風正欲披其襟
嗟予巢家子騶子傳道龍門天下士一朝扣天
關獨立批龍鱗祗恐綠衣黃裳悮人主安知炎
烟瘴雨危其身萬里投荒挺霜竹歸来青山竟
埋玉迄今二百九十年陵谷幾番經变遷折角
麒麟卧荆棘復見薄侯駐熊軾鬛封添得烏銜
土頽碑扶起龜趺石先生九京知不知名在人
間益輝赫孔北海文潞公今人古人將毋同青
天高高不可問白楊為我呌西風
題夜潮圖
昔余夜醉錢塘酒看潮八月中秋後銀山湧出
海門来潮聲殷若雷霆吼此圖之作知幾年當
時景物皆依然雲山兩岸淡籠月雪浪一江高
拍天一觀頓覺毛髮立再觀祇恐衣裳&KR0668;扁舟
漁子任掀舞别渚鷗鳬自翔集奔騰澎湃無足
驚人間平地風波生乘桴尼父果浮海從遊我
亦跨長鯨
郭府判惠佛面竹杖盖以佛状而名之矧
夫節有交互之異旁生兩枝末復為一
視他杖殊不同詩以謝之
頎然此君生越裳化身無乃是空王生来丈六
紫金相復現太乙青藜光孫枝並出比能秀老
節交錯成文章只恐化龍飛入海尚煩垂念瞽
倀倀
呈府官求刊思賢錄
忠公神遊白玉京鳳皇無復朝陽鳴寥寥二百
九十載其文况忍成漂零某也束髮頗嗜學四
方掇拾手不停珠聯璧合綴方册字字句句含
芳馨向来避地東入海挟書幾落長平坑還家
暗投科斗璧何異寶劍埋豊城郡公宣化重名
教斯文要俾晦復明顛呼鉄筆寫堅冰彷彿中
郎鎸石經螢&KR1141;雪案人快覩妙語炳如懸日星
顯忠不湏庵忠鄒無用亭牽裾蒲伏想儀刑&KR0770;
然見我鄉先生
題徐良夫畊漁軒
我本耕漁人喜子與同志子居中吳山水窟比
我延陵更佳致太湖三萬六千頃七十二峯連
紫翠山皆可畊水可漁無復紛紜嬰世累朋遊
日接慎威儀酣酒賦詩時適意客来遺我金蘭
集&KR0770;然承顔依玉立因以今人思古人與客評
論重於邑輟畊莘野赴阿衡後人嘵嘵疑割烹
擲去漁竿佐周武鷹揚之勞亦良苦當今盛時
伊吕多幽棲正宜安薜蘿山中小草或浪出千
慮鮮能無一失願言飬高持素志百鍊不改堅
如金相過未儗聆蛩音寄言時復相規箴
生日口號二首
餘生重作太平民雪色霖袍皂葛巾兒業經鉏
能飬志家居瓢飲不憂貧屋頭個個慈烏喜階
下翩翩舞鶴馴此日誰為湯餅客孟光相對鬢
如銀
秋菊春蘭各有時頽然老我一書痴脚跟不識
青雲路頭髮空成白雪絲怕醉有時曾止酒遣
閑無日不吟詩旁人若問今年幾八十年前五
歲兒
送聪上人
蘇州有即常州有今雨来時舊雨来鉄限門前
人立雪寶華堂上鼓鳴雷九州禹貢包時橘十
里吳王醉處梅請與淡翁論古意老夫朝暮亦
浮杯
送僧歸四明省母
同根花萼兩枝連甘輭能供老阿&KR2890;不用睦州
蒲織屦睦州因得賦歸遲
吳霜如雪滿袈裟正月闌珊可到家别有一般
清淨供高堂說法向摩耶
送鄭教諭進表之京
束氊黌舍跨征鞍奉表朝家慶履端虎拜三呼
稱萬夀龍顔一笑宴千官酌来天上葡萄酒洗
去胸中苜蓿盤官樣文章新製作老夫刮目待
歸看
過天寕寺閱行中和尚澹居稿知其邃于
易學兼長于詩故寄此
西来祖業繼箕裘旁入儒林託泳游二雅什中
歌矩度九師注外易傳流松堪受記皆摩頂石
觧知音亦點頭逸興飄飄誰足儗白雲飛度楚
江秋
次韵陳推官元旦作
東風楊柳驛橋邊香雪沽来斗十千早飲屠蘇
還舊俗遥瞻閶闔賀新年萬方人樂昇平世五
色雲開咫尺天廟廊噐成今未晚着鞭姑譲祖
生先
正月十四日代簡招鄉中親友
上元之前日將午相邀諸公聚環堵山瓢持作
鸚鵡杯畦𬞞擷取龍根脯兩兒粛容衣䄡䄡老
夫鶴立梅花檐照天蠟燭夜有月勿謂寒舍無
燈相棄嫌
寄管伯齡兼簡陶呈甫
前年詩寫心聲去此日人来口信通一自初交
經世变兩無相笑坐文窮崑山冰柱軒&KR1141;外笠
澤烟波賦咏中更憶南隣龍頂竹曾留東走鹿
皮翁
張伯仁兄弟濠梁蒙恩還鄉
客行二月初三日詩到千墩寄二難且喜江南
春氣早不聞濠上雨聲寒花時多釀醿酴酒芳
舘重修芍藥欄往事真成塞翁馬正湏招集笑
相看
簡伯仁里中親友七人
臨濠人歸去年夏故園花開今兩春看花把酒
應共樂訪竹題詩毋厭頻紅塵車馬跡不到滄
洲魚鳥人相親老夫遥望德相聚乘興幾回車
欲巾
聞趙鵬南免官還家作此代簡併以孝女
傳求詩兼寄毛世延熊元修
水村先生冰雪姿一襟清氣溢為詩不同不異
頗竒崛步趋李白仍委蛇夜郎歸来脱塵屣濯
足淞江太湖水雞壇有盟知弗渝書或浮沉况
杭葦衰年萬事皆遺忘咏歌之樂殊未央請覌
側陋出純孝援筆為揚蘭蕙芳毛公世業詩三
百白華𥙷亾求必獲更煩漚社語間叟定有隋
珠照方册
舊冬十二月初四日次子林赴京初九日
入覲十三日授開封新鄭縣學教諭即
日之任時雨雪連𢾗日寒甚眷焉于懷
久而不釋
兒别雙親到日邊承恩徑著遠遊鞭一千里外
汴梁路十二月中冰雪天楊震未期堂有鱣鄭
虔何愧坐無氊只今偃武修文日正欲鵉膠續
斷絃
服霞道人歌
服霞道人本仙骨隐居琴川山水窟朝看鼎食
暮鼎烹富貴于人果何物道人忘世味祗服山
中霞却青精棄胡麻八珍視同泥與沙扶桑飛
出金老鴉氤氲五色搏精華呴嘘呼吸間入腹
皆河車手持九霞觴頭戴三朵花松風為作洞
仙曲絶勝金谷鳴筝琶一經不學乃無術麻姑
送酒徒相誇吾服吾霞吾自足安知世有萬羊
禄夷齊餓死良可憐留得清名傳汗竹秦人採
藥尋蓬山好兒好女無復還漢宫空設承露盤
銅仙為之淚汍瀾玄霜本非霜絳雪亦非雪請
從服霞道人逍遥遊指點空同授真訣
貽五牧劉永真
昔賢五牧家何在今爾幽棲地甚偏種秫歲供
彭澤酒煮茶時汲惠山泉錦鳩呼婦雨聲歇丹
杏作花春正妍堪笑老夫頭似雪興来尋戴過
前川
雲牧詩為楊同知賦
廬陵美山川穹林古喬木雲栖三十年遵飬卑
自牧静言求放心雞犬常在目朅来陟雲衢半
剖桃符竹牧民如牧羊四郊春草綠豊年羊茁
壮亦有飽眠犢豈無敗羣者其藩或輕觸約之
鞭用蒲所履繼前躅置身埒青雲岳牧聯佩玉
佐主牧天下庶類頼蕃育雲牧𢡟厥功吾言此
芹曝
王叔明雲峯圖
王郎多學畫最工筆法似舅松雪翁松雪之書
妙天下以書為畫妙亦同想當洒墨成雲峯豪
氣壓倒陳元龍層巔崒嵂摩蒼穹咫尺可論千
萬重嵐光翠滴天無風若有微籟鳴杉松此時
此畫誰復有我為此甥懷此舅
秋林讀書圖
春風不著長安鞭秋林讀書年復年百篇蝌蚪
自為寶三足蟾蜍誰與憐目光爛爛走金電口
角冷冷飛玉泉老我東家兔園册尚分隣燭教
曾玄
題村田樂圖
老人村老瓦盆常作雞豚社不識州縣門阿翁
醉倒阿婆笑膝上吚鴉弄乳孫
六月八日得次子詩併書久旱高田未秧
是夕連雨三日喜而和之
新鄭書来劍井邊方將隂石捶荆鞭雷霆夜坐
三更雨江海寒生六月天不惜空囊沽綠螘從
教破屋&KR0668;青氊北&KR1141;風響蕭蕭竹如聽南薰奏
五絃
去冬送鄭教諭如京詩為天寕聦公沉滯
至今年六月轉託發還故作此併元詩
寄鄭
一詩代折送行柳半年竟堕無何鄉祗應沽酒
謝不敏尚謂道術能相忘高堂談經多士集澄
江濯纓清晝長為問㐮陽兩耆舊歌鳳曾無說
楚狂
寄謝楊純夫兼簡陳高士
客来飲客北海樽客去送客東陵門不嫌褦襶
留信宿各出肝胆聆話言三日雨救赤地旱百
川水作黃河奔賦詩為别併志喜兼簡太丘賢
祖孫
聞袁子英著書作詩寄之
我所思兮耕學翁壮年氣欲吞白虹眼看陵谷
一变改此心乃與寒灰同硯田筆耒耨經史不
稼不穡勤于農我衷我彛得所飬錫類且欲来
羣蒙恭惟玄聖草六籍為世大法垂無窮楊墨
溺人甚洪水孟氏距之成禹功秦以申商漢黃
老六朝接跡淪虚空緇黃愈出愈荒誕冠冕鞠
躬趋下風韓歐問生𢾗百載鳳鳴朝陽羣羽從
中間洛建繼洙泗卓彼二子能折衝雄詞至今
凛生氣宜從孔道追遺蹤東將入海乘艨艟長
江大河無遏壅老夫獨恨雙眼矇不與観日扶
桑東
贈衡隐居
我昔母年垂九十帶經犁鉏粗供㣛伊今有母
八十餘孝飬之聲動鄉邑堂前曄曄忘憂花屋
頭翩翩返哺鴉林宗若識茅季偉薦書定徹天
王家
題漁人扳&KR0699;圖
大横峴東芙蓉湖水村高樹屹兩枝漁郎曳&KR0699;
坐樹下短衣緇撮赤髭鬚此圖無乃貎此景東
鄰西舍皆菰蒲吾嘗過此看春水桃花雨晴春
日晡漁郎含笑語厥子鱖魚肥似松江鱸街頭
米貴魚亦貴賣魚日糴供家脯只愁水面重租
課風飛健卒頻追呼逋租畢輸榜捶脱前村有
酒仍湏沽猶勝禄食致竒禍坐受鈇鉞連妻孥
夜来湖上好明月醉吹蘆笛歌嗚嗚人生之樂
有如此此身安用紆青紫漁郎漁郎知我乎我
亦烟波老釣徒
溪居垂釣圖
磻溪老父興西周釣竿擲棄鷹揚秋富春先生
赴東漢羊裘幾被朝衣換人生出處各有時如
魚飲水魚自知釣鈎無餌釣清泚若人彷彿玄
真子好山滿眼青孱顔清風綠樹滄洲湾悠然
意態極瀟洒豈是尋常釣魚者浮波之龜如出
洛漁郎睨之龜弗却買卜覓錢人正多七十二
鑚人將奈何不如且曳泥塗尾相伴幽人弄烟
水細看元在畫圖中多言莫笑痴獃翁
管伯齡惠詩併和詩故復次前韵答
芙蓉湖照横山影蓬藋門開曲徑通半載目昏
渾不出一經頭白未能窮論交半是漁樵者訪
舊多于夢寐中說與故人能信否頽然黃鵠化
鳬翁
維揚王有恒避亂居東吳三十餘年所至
寓舍以聽雨篷名之多學能琴而善飲
醉則鼓琴自娛故自號曰醉琴然鄉土
之思亦嘗于琴發之予盖相聞而未之
識也吾友釋仲翔傳書為求二詩遂為
之賦聽雨篷
昔年家住揚州市雨聲不入絃歌耳居吳聽雨
三十年客舍如篷卧篷底篷&KR1141;晝瞑雲抹&KR0238;滴
滴點點疎復密絶似瀟湘夜泊時半襟風波想
蕭瑟有時聲急如建瓴有時珠玉聲琮玎屋山
使作柂楼倚兩耳洗来心骨清心骨之清豈不
好一點鄉心忘未了天中玉樹無雙花夢魂日
夜長飛遶只今二十四橋月依舊玉簫聲不絶
一帆送風到瓜州聽雨孤篷聲又絶
醉琴
張顛草書常醉揮以頭濡墨愈神竒醉琴之妙
亦應爾穎師乃為徵吾詩琴中佳趣知者誰麯
生為我同襟期千鍾百斛追古聖五音六律洞
玄機一襟宇宙春熙熙七絃冰霜風颸颸得之
於心應於手如魚飲水非人知鈞天廣樂醉鄉
境悉以所樂鳴金徽高臺自傾池自廢雍門枉
爲田文悲我歌醉琴行持贈醉琴叟小春多釀
梅花酒我来與君酌大斗濯足滄浪太湖口聽
醉琴爲醉友
海萍爲詢無言&KR0688;主作
大海多風波浮萍蔑根蒂嗟爾海上萍似我人
間世前身楊白花幸不堕泥滓化生江漢間朝
宗随衆水出没幾沙劫全此清净體所以無住
着默契宗乘旨芥子納湏彌吾知同妙理
輓王氏祖母
母在重闈鶴髮垂孫為能吏鶚書馳二三百里
去鄉國七十五年稱母儀李密陳情方有表張
林紀德未成碑斗城昨夜西風急吹折萱花帶
雨枝
次韵酬陸子文見贈
故鄉不願錦衣歸亦不願入承明廬願言結交
天下士腹有五車今古書還家十年空兩手釣
竿之外餘何有白雪如雲横滿山薜蘿三間大
於斗浪川雙鯉来新吟詩中意與秋俱清雄豪
氣敵劉夢得喜無郊島窮愁聲嗟哉風雅久不
續老我山林成朽木金盤秋露玉壺冰洗去胸
中塵一斛覓官應笑明河篇托物可儗石鼎聯
先生識趣出塵表鞭策後進追前賢東望吳門
長太息舊俗繁華復因襲太湖三萬六千頃七
十二峯湖水側何日携將麯秀才登臨共醉姑
蘇臺眼前一事特可喜湖山清氣鍾羣才先生
薦胡不起濯髮滄洲弄烟水遥遥裔出華亭侯
甫里高風更無比只今奕葉多流芳東床嬌客
名尤香呼兒整我遊山屐早晚去從潘孟陽
次韵答集講主二首
欲尋石上三生約姑待梅邊十月春結社東林
無奈遠寄書南雁豈辭頻平生頼得詩書力朋
軰多如骨肉親元伯九泉呼不起儗將雞黍淚
沾巾
千墩南浦水廻環一颿西風路不難骯髒曾於
堂上坐綈袍能禦客中寒可憐學劍身今老祗
有湛書興未闌傳語心知𢾗君子小春来借早
梅看
風波詞
家住横山古澗阿孰知平地有風波一壺爲濟
中流急可奈無金報爾何
洪武十六年夏五余寓崑山延福菴蒙李
無逸冒雨見訪且邀午酌以尋二十年
交好之盟席中聞余茂本通政談玉峯
志&KR0866;版無逸能力為之高義可喜别後
作此詩以贊其美併致謝意云
老夫著書雪滿顛秃筆掃盡松煤烟書成無人
為傳刻明珠暗投三十年玉峯有志今雕鐫公
乃下榻邀羣賢魯魚亥豕盡滌濯銀鈎鉄畫森
戈鋋婁江風物靡不載一邑快覩人争先知公
高風雅量振頽俗令名當與書俱傳澱山湖邊
五畮宅芙蓉錦城耕稌田多情念我久離别風
雨遠來書畫舡開樽竹舘話夙昔屋角雨聲飛
瀑泉爛烹鶂肉軟炊黍時憐老鼠令相便草堂
之資送杜甫遥知破屋窺青天别来東望澱山
月再盈再虧今復弦鵷雏出穴皆五色門墻桃
李春俱妍無由縮地共携手寄詩併送思賢編
自輓
齷齪龜巢翁飄蕭烏角巾干戈二十載幸爾全
其身平生得三樂此去棄六親青山為我宅白
雲為我隣寄聲&KR1180;相知毋勞為酸辛
生為無用人死作無名鬼生死天地間區區等
螻蟻商人自忍飢楚人從赴水長鑱付兒曺持
以字妻子將來事無涯且免閧吾耳
輓張溝南
故人家住江之隂江城草堂花竹深蚶杯喜作
真率飲鳳管不殊韶濩音中郎有女可傳業萬
事無復縈吾心於乎一歌兮一悽愴白璧如今
窆黃壌
故人墓在君山下黃絹碑辭更親寫風流不减
賀知章軒昂有如稽叔夜秋風蕭瑟宿草青過
客知名多下馬於乎再歌兮再思之誰能為我
追騎箕
故人生来天骨竒抱才不試清名垂山隂道士
遺寶墨雞林賈人傳舊詩寒家夜夜屋梁月顔
色宛然前别時於乎三歌兮三太息歌聲未斷
還相憶
次韵答子才去秋見寄(海縣石浦人子才名朴上)
懷哉博物張茂先淞江太湖烟水連舊藏篇翰
合雙璧新發熖光驚四筵菊花不&KR0668;重陽雨汗
竹應書大有年教子一經還自讀林居幽趣相
依然
感年
咄彼新豊折臂翁偷生年與我相同世無兵革
真難遇家有經鋤未是窮兒子冷官成覆水老
妻春夢逐飄風獨憐未畢全歸願兩目昏盲耳
更聾
天有眼
風波起平地胥溺無可援荆棘生大途頃步不
得前清朝赫赫嚴紀律汚吏婪婪弄刀筆翻雲
覆雨妙若神白日青天暗如&KR0238;天有眼視必明
何忍覩此世人之不平轟雷尚擊黨碑碎炎霜
豈不飛闤扄惜哉延陵好州邑呌囂之聲雜號
泣龔黃卓魯幾時来觧我閭閻倒懸急
天有耳
腹中或有劔對面難隄防笑中或藏刀轉頭多
中傷人形獸心險莫測擠人火坑猶下石東隣
西舍苦牽連爺娘妻子多狼籍天有耳聽必聪
何忍聞此世人之不公恢恢天網或汝漏百靈
未必皆痴聾嗟哉尼父無復見冶長非罪誰能
辯况有䜛夫口鑠金將謂盖高人聽遠
寄野居處士
春風有花随處看不勞快馬走長安春山有藥
皆可采何用楼船渡東海老生常談人所忽門
巷蕭條青馬没野居隐者獨知言乃曰與我心
同然垂簾丹室清如水賣卜君平絶相似得錢
沽酒長滿壺談笑樂與親朋俱金谷飛蛟暫時
聚静遠何如野居趣匣藏三尺古吳鈎幸無龍
光驚斗牛焦桐絃絶挂空壁洗心只用床頭易
忘年之交三十春於我義同雷與陳千墩别来
耳目疾兀如朽株門不出六經家業愧無傳教
兒只讀原道篇有懷欲得語同志東飛恨不生
雙翅牛鬼蛇神雖孔多青天白日奈人何願言
正己斥邪說始終一念堅如鉄寸膏欲澄千丈
潭厥功有無宜莫論
和任義甫重陽絶句三首
西風拂我菊花筵霜落蒲萄酒瓮前弓勁馬肥
烟瘴歇雲南將士正開邊
題糕醉筆吐天花風景蕭條興亦嘉多少玉門
關外客故鄊一望一咨嗟
休官陶令果何聊不赴江州太守招天上無人
能送酒浮雲空作白衣飄
九日志喜
黃花無雨笑相看青女初霜未覺寒天下徧氓
增負版雲南征士觧歸鞍市沽斗酒錢三百鄰
送桮羔物九般最喜呌囂聲不到来朝雞犬得
平安
題松溪釣魚圖
看花不躍長安馬濯髮滄洲結鷗社千岩萬&KR0676;
一絲風豈是尋常釣魚者月滿船水滿川月在
水中光不&KR0668;人于舡上坐青天魚乎魚乎自悠
然只今吾亦忘吾筌
大林庵主真公往宜興參弘辨禅師回途
跌傷其膝卧疾久之作此問訊
石頭路上悟玄機跌破泥丸一笑歸從此不湏
盤膝坐卧看来往白雲飛
天界藏主銘祖心歸常州府護國院信至
龜巢作此代簡
偶著青鞋出薜蘿竟参白足坐盤陀龍蟠虎踞
江山好燕去鴻来歲月多言别石城歸舊隐笑
將磚鏡為重磨松枝東長烟霞喜我亦滄洲舞
釣蓑
題高士觀松圖
賢哉陶元亮休官撫孤松之人坐松隂高興將
無同楚楚烟霞裾澹然冰雪容安知洛陽道車
馬正憧憧
尹泰春玉峯舊隐圖
春風夢破邯郸枕三徑歸来埽白雲藏壁家書
還自讀排衙縣鼓不相聞内交林&KR0676;蒼髥叟比
德冰霜抱節君熱客不来心似水滿庭空翠落
紛紛
王仲昭挽歌詞
千墩之隂湓浦曲鬱鬱葱葱烟樹綠五陵豪氣
適消亾此地人稱小金谷中有琅玕玉一株枝
葉扶疎鵉鳳宿鵂鶹夜飛木上啼九頭血汚玲
瓏玉飛廉怒從天上来東走扶桑西若木埽除
妖物靡孑遺玉株亦拔移荒服八千里外雲南
地烟瘴偏方魑魅俗道經七譯路幽險澤有神
龍悪薰觸洪浪掀天霹靂飛幾作湘纍葬魚腹
丹旐歸来窆鄊土華屋高丘生死足纕麻痛泣
桑梓悲淚痕多似湘江竹嗟我東西南北人愛
爾瑰竒曾刮目鄕無旦評勿為少令名在我思
賢錄嗚呼青山紅塔道鄊墳誰復相期薦秋菊
贈醫師張有成
嗟哉延陵古城郭舊家喬木秋蕭索先生眉夀
氣如春借問平居果何樂笑言吾樂得於天燕
饗不勞鐘鼓作一從無夢見周公青緗五經束
高閣便便老腹只醫書頗學掛人賣藥藥嚢得
錢儘沽酒兒舞斑衣我杯勺有時出郭看青山
手策笻枝曳&KR0621;屩揚子江頭滆河口晞髮滄洲
吟杜若歸来一曲焦尾桐今古閑愁搃忘却老
夫喜聞心與同以言相贈仍相約東門之東劔
井西蘿屋𢾗椽雲一&KR0676;肯為尋山𢾗見過樵飲
漁歌良不悪人生百年能有幾但見花開與花
落世傳仙人上天騎白鶴荒唐繆悠言不怍請
從先生持筆削
贈吕克明
馬鞍之山玉嶙峋氣所鍾者德潤身古人已矣
不可遇今人多躡青雲去中有一人冰雪姿青
雲垂趐歸故枝老夫識面三四載但見才華發
光彩去年訪舊山水鄊乃聞孝行非尋常兢兢
持身親所喜為親不惜殘肢體親存盡懽喪盡
哀哀號淚&KR0668;三年縗嗟哉天質美如彼移家恨
不居同里歸来細與吾兒說撿身自謂誰優劣
綿駒處齊齊善歌東瞻玉峯奈遠何
寄耕學袁先生
新歲又人日故人無嗣音𢾗詩曾倡和半載孰
浮沉笠澤鷗盟在蕉隍鹿夢尋吾今洗吾耳聽
此絶絃琴
自和感年前韵
軒軒黃鵠化鳬翁老態如今变亦同幾度出門
邅鬼哭一生徒壁坐詩窮埽松先壠清明日杭
葦官河舶趠風春怨忍聞啼蜀魄旁人為我喜
痴聾
逸菴詩代膠山徐伯樞作
士學而仕猶力於農三時服勤乃逸于冬當勤
之時以稼以穡鹵莽滅裂報施勿忒未勞而逸
君子所憎勞而不逸君子不能於昭令典致仕
有期一日必葺罔敢或随時之至矣銜恩遄歸
逸于而菴亦孔之宜其容施遲其行逶迤含哺
鼓腹樂乎雍熙莊曰大塊逸我以老是用作歌
以為頌禱
清澹子詩
世味尚醲郁清澹獨有水寡慾飬吾心汪汪亦
如彼朵頥良可羞菜根有餘美凡為君子交當
知肉食鄙
題趙典史家藏聪聞極所畫水仙
有人晏坐風泉室水仙之花照佛日冰鷗滌筆
為傳神不着&KR0655;塵浣清質山礬是弟梅是兄澹
翁品題非過情紅蓮幕静簿書暇時一覧觀心
眼明
題松菴圖
吾聞張子房漢家初封萬戶侯便從赤松方外
遊又聞陶隐居華陽高住三層楼尚愛松風聽
不休從遊松子或假託請聽松聲真可樂古人
今人同此心老去棲遲必岩&KR0676;白髮左司諫赤
心天子知君恩飬老歸草木增光輝今觀畫史
貌清致想像為作松庵詩青山崔嵬青松離竒
三間薜蘿屋四壁莓苔衣前营燕雀来賀喜中
林猿鶴還相依山中服食何所有松根茯苓大
如斗松拂輕于白玉麈松醪香似黃封酒座有
嘉賓樽不空每日共澆談笑口不言不笑默相
契平生久要蒼髥叟向来百卉腓且衰偃蹇不
受冰雪欺尼山聖者無復起歲寒後凋誰品題
春風牡丹洛陽市華屋金盤闘奢靡車馬遊觀
人似蟻但說姚家之黃魏家紫那知松菴之清
樂如此
送任義甫之京
放却滄洲老釣竿送將圖籍上長安朝霞爛爛
日初出熱客紛紛路未乾七里八岡鳩杖去三
山二水鳳臺看薰風觧愠今猶古舞䄂歸来語
所&KR0794;
辛彬甫自京城回過東洲田舍極言曾覲
天顔之善舉酒送别詩以賀之
一百十五一版圖兩三箇月兩赴都親承天語
拜闕下喜得風帆歸海隅到家且聽華亭鶴斫
鱠旋買松江鱸鄊人為作軟脚局衆樂不妨如
大酺
悼護國寺昇東谷和尚
憶昔桑田变海時法幢扶起歲仍飢諸方乞食
供緇侣十載開堂响白槌香火石龕獅子像紗
籠塵壁老夫詩客来今雨重留宿誰向東園折
露葵
六月初一日亾室初度感愴而作
白髮三千丈齊眉六十年今朝煮湯餅㸑婢亦
澘然
六月望自潞城回東洲書目前二事以示
親知庶聞者或有感焉
緹萦贖父謁天子聶嫈痛弟哭死屍親親義重
不頋身千載流芳著青史今人豈無骨肉親冷
眼視同行路人朝家旌善作亭子誘我薄俗令
還淳吾詩相勸匪相訐不信汝曺之心真是鉄
次韵錢彦學見寄七首
頻年歸計果何如九龍之山駒谷虚山中流泉
若有語遲子續修鴻漸書
三十年来山上山詩名流落五湖間歸尋鈯斧
南泉老隴有白雲相伴閒
萍水相逢記昔年馬鞍山下屡周旋羊裘不脱
漁竿老彷彿嚴光也自賢
一榜三魁我舊都如今文盛說中吳詩窮不用
論郊島風雅揚揚有大涂
梁谿如鏡照羣峯勝地生才淑氣鍾想像鶡冠
人未老金莖露洗玉芙蓉
桑柘東風呌伯勞犁鉏南畝課兒曺一枝樂與
鷦鷯並阿閣那知有鳳巣
春秋九十是明年禮樂三千夙志衰訪戴未能
移剡棹和陶猶欲繼坡詩
題天葩雲液軒
識馬不湏論牝牡相人但欲知賢否我愛天葩
雲液軒中人賢在一真無矯揉戴星出入公務
勞退食從容樂詩酒紫毫之筆吐天葩得意如
看長安花白螺之杯瀉雲液破悶絶勝陽羡茶
謫仙九京不復作斗酒百篇誰共樂藍田哦松
人亦好座無杜康殊落寞我詩我酒興不孤風
月溪山皆畫圖胸中磊塊盡澆去方寸烱如冰
一壺愚聞孔公醉决事勝人醒孔公何人哉希
之即齊名斯言請為座右銘酒德有頌政有聲
詩聲更作音鈞鳴
夀任義甫(十月十日)
曾看青海变桑田又歷黃楊厄閏年抱膝面山
西牖下科頭背日午簷前中郎有女能傳業僕
射無兒不怨天八十春秋雙足健隣人喚作地
行仙
次韵彭知縣以公事如宜興過滆湖作
百川水溢東流急天風捲雲如捲席雄鳩呼雌
鼓晴翼且喜人無滛雨疾官船掛帆出湖去乘
風破浪無衝激舟人笑指一足鳥也作竛竮退
飛鷁山無猛獸水無蛟陽羡往来人絡繹蓬&KR1141;
挂笏看青山佳句&KR0866;成忘旰食令乎令乎匪遊
逸聊為湖山窮眼力滆湖飛渡不崇朝東滙沙
湖又深入彼疆此界犬牙地概用朝家律三尺
人言行路古来難範我馳驅自無失寄言勒移
署椽筆分我餘光照隣壁
懷吳中衡心友
老去多蒙故舊憐客来喜得信音傳書能教子
醫傳業居欲依仁宅屡遷赤米白塩瀕海地青
萍綠綺博山烟曾聞靈素多增註好擬詩家作
鄭箋
代簡張子才
遐想張梨谷相望吳野居馬鞍長在望魚尺久
無書七日陽来復三年月閏餘芸邊生意動君
子喜何如
王有恒秋初貽書約回途過訪尋假館之
盟故作此于丁堰姜氏迓之
舊雨曾来今復来故人懷抱亦佳㦲黃楊樹厄
三年閏緹室葭飛六管灰文有熖光皆李杜情
如膠&KR0238;即陳雷燈花有約鷗盟在莫負柴門埽
綠苔
龜巢藁卷之六終
