龜巢藁卷之八
詩
寄徐伯樞
東膠山人不出村南州高士之裔孫十年曾作
蝼蟻夢四壁祇有莓苔痕松分女蘿𥙷茅屋磵
引乳泉澆藥園别来幾度屋梁月顔色宛然清
且温
寄丹陽孫秀民
翩翩白雁秋風凉紛紛白蘋秋水香官河兩堰
隔三舍旅次一違今十霜菱芡練湖秋大熟莓
苔劍井夜無光故人知我老痴不年似伏生書
盡忘
懷京口俞伯鎮
鉄甕新城舊隐居江山勝槩畫圖如五條街口
多輿馬萬卷書中老蠧魚道合不妨鄊土異情
親可奈信音䟽杜鵑花與人俱好珍重題詩一
寄予
洪武乙丑秋新鄭縣學以通經薦吾孫塏
移文本縣徵赴吏部塏于六經有望洋
之嘆且欲辭而不可得予以孔孟之書
列乎九經塏嘗受業故臨别示此𢾗語
勖之
猗與古聖賢遺言存簡編孝經及論語孟子書
七篇載道繼六經煌煌日星懸斯文覺斯民于
有五百年汝生家辟兵九經失青氊借書二三
策教汝朝暮間大哉孔孟學曾以管窺天還鄊
願卒業奈汝多屯邅朅来誰薦鶚通經乃虚傳
往哉詣春官從寔吐肺肝絲麻雜菅蒯博采豈
舍旃天恩朝惠寬茅拔茹或連立身報君親慎
勿違聖言
送楊景子以通經薦舉之京
亭亭青玉桐孤生秀林中雨露得所飬歲月亦
已深良工拔竒才献作羲皇琴繫以朱絲絃鼓
之丹鳳吟八風宣九垓令人格非心鄭衛化韶
濩太和無古今吾將洗吾耳朝夕聆遺音
和景子韵冬至
隐隐鐘聲出景陽楊生望闕賀朝忙勲名有日
印如斗舞蹈今朝靴滿霜咫尺天顔春色喜輪
囷雲物瑞光長賜錢張晏宸恩厚一舉真堪累
十觴
冬至後五日承郡齋文會翼日賢長史置
醴欵洽且有贈言次韵奉酬并謝不敏
文章太守誰同樂幕府賓僚如李郭坎蛙誰信
有竒逢鼓吹敢随東海若枯腸喜得酒一澆枵
腹毋勞篾三縛獨憐澗&KR1284;老孤松春風膏雨徒
優渥
初度作
重光之冬湯餅作客孟光相對頭俱白吾兒樵
雪晚歸来担頭還帶詩三百詩歌熾艾夀觴舉
呼寉階前舞瑶翮安知此後境多乖五載家門
毁雙璧行年今與伏生同兀若枯枝雪霜厄樵
兒遺孤主黔簿四千里外勞相憶我昔蹉跎四
方志每見桑弧有慚色願言膏雨發孫枝先世
衣纓復輝赫皇天于余賦亦厚才散如樗夀如
櫟高語言聲耳尚聞黑白分明眼猶識四肢百
骸筋力微頭容與心依舊直呴嘘素不學松喬
逆理偷生正何益曺横山下青松宅含笑全歸
待朝夕山缾乳酒如蜜甜笭箵寒魚鮮可食家
僮荷鍤且勿忙為我插花且吹笛自今每日從
歡伯龜巢甕天適吾適斷送予生真上策
卧雲歌為華景彰作
我昔所喜青雲人雲梯登登上星辰餘如風花
落藩溷伊人可仰不可親只今老我成枯朽愛
爾岩棲卧雲叟白雲一壑𢾗千畝且無租稅論
升斗悠悠我如雲寂寂雲伴我雲出岫吾心初
無洞門鎖一榻偃仰得自如兩膝屈伸無不可
布為被非難能我被以雲如白綾木為枕我未
曾以雲枕頭時曲肱床無上下亦無客别有意
氣非陳登飛鳶跕跕自炎海夜寉繐帳清于水
佳哉叟之所樂者如彼今人古人誰可擬華陽
陶隐居投簮謝朝市山中作相心未閑剛道怡
雲豈無愧華山陳處士大笑脱塵屣鳳凰銜書
空往来熟睡雲臺終不起願言學陳母學陶此
身長與雲逍遥萬松嶺上老禪衲形服雖異同
清高况有煎茶好泉水活火煎来味無比詩腸
搜出烟霞語不異不同人共喜老夫耄矣少筋
力尚欲去着遊山屐細啜月團雲滿甌分卧石
床雲半席幽懷為我一宵傾免使相望兩相憶
郡侯以蘭行年九十以詩見贈敬次韵歷
叙平生以鳴謝臆
延陵野老家業儒舊壁頗有先人書童年愚鈍
不努力涉獵五經多缺如二十而冠三十娶取
友必端無佞諛春秋四十五十餘髮猶未白顔
猶朱才如襪線不知恥光範門前曾自譽六七
八十成潦倒興来尚欲歌吳趋今年九十常晝
寢誰敢效尤扳宰予雲山萬叠作圖畫松風一
壑鳴笙竽雙眸漸昏耳漸聵面壁寂寞如僧居
焉知府公特尚齒贈以大篇明月珠老夫得之
感勤渠雀躍拜起不用扶合室稚老俱歡虞
十一月廿七日得塏口信以詩志喜并記
塏前臨别祝規之意
賣橘人從采石還口傳家信報平安路經湖北
雖云遠天近雲南不甚寒佐令謹持三尺法尊
君長秉寸心丹驛橋臨别丁寕語應念貽謀作
鏡看
自和同前詩于次年正月十三日寄黔陽
四千里外之官去百丈牽江舸艦安新沐恩波
從日下舊家門地不冰寒洗心正在詩書澤換
骨毋勞内外丹新歲僕歸正二月家書細寫阿
翁看
簡陳子章先生
身不封萬戶侯眼不識千金裘深衣幅巾避戈
矛往年零落崑山州兵餘還鄊理西疇臺笠播
種襏襫收今將盖棺萬事休但欲服飾如前修
先生舊衣巾暫尔可借不縫人合古制素願吾
乃酬飄然長裾泉下遊藍縷免致先人羞生前
相往来二老亦風流
横山歌夀萬拙齋
横山之巔青入雲冠冕一邑無與倫山南風景
最佳處隐居豈是尋常人此山鍾英三百載素
封不乏青氊在向来吳下避烟塵恨不移山東
入海還山喜得無崩騫種玉舊田耕紫烟雲屏
正設後堂後空翠直灑前塋前觀雲每日烏皮
几灌園有時龍井水人家雞犬寂無聲宛若桃
源畫圖裡山中羽人王八百昔日仙宫今佛宅
丹砂未必駐童顔把酒看山真上策山乎山乎
德不孤靜而夀者山為徒美哉山禽知此意石
榴枝上呼提壺我歌横山歌未了拙齋為我開
懷抱移宫換羽作新聲彈入琵琶歌更好百斛
葡萄為傾倒
屢年作小詞或詩為萬拙齋夀癸亥夏五
十日予以鄊人嫁禍兒軰往崑山救之
時有詩曰
予懷紫髯翁新作綠埜堂常年初度日嘉賓四
筵張虚左待老夫酌我九醖觴甥孫舞鴝鵒絲
竹鳴鳳凰情與酒俱深飲量非洋汪今雨獨不
至應憐走他鄊峩峩馬鞍山絶頂遥相望横山
一髮青滆浦四目黃想像祝眉夀有如賦高堂
留别永懷寺長老暨袁子英余茂本通政
歸吳十載前一宿永懷寺龍鍾今兩来鹿苑廢
如此佳尔山中人法幢扶欲起清風方丈室白
日靜如水門迎高詞客問我来何自忘形亦忘
年相見即相契坐啜趙州茶並隐維摩几爐薰
清我心乳供便老齒鈎簾看玉峯山色亦為喜
新知多邂逅咳唾珠玉美白首莫逆交獨有子
袁子德星聚叢林草木亦&KR1661;&KR1661;我思古先軰支
許或可儗兼旬𢾗相過倡和不知幾庭前石榴
花半落蒼苔地長揖謝山靈歸𬒮沾空翠
陳德廣知事以自夀之詩見示予以其災
字韵險不和乃效唐人和意以夀之故
落句如此云
哦松未了除官去随例放閑恩更多父子一經
傳有自桑蓬初度樂如何門栽彭澤先生柳籠
飬山隂道士鵝最喜孟光眉案舉捧觴嬌女把
香羅
德廣喜予詩和韵見貽予復荅之即三月
二十一日繁霜之異于頷聯書之非虚
語也
繭紙寫来詩句好雞林傳去古人多花開三月
春如許霜落五更寒奈何留客正湏沽綠螘引
年何必餌金鵝六街車馬紛馳逐自喜蕭齋雀
可羅
次韵荅華以愚見寄
九隴山東舊宅邊一瓢齋裡曲肱眠賢如栗里
陶元亮閑似香山白樂天倡和正湏歌白雪丹
青何必繪凌烟竹林諸阮多才俊文會何時共
酒船
哀詩
鉄船海上遠移家金斗城中境最佳我昔頻来
桃竹杖公方新種木蘭花書因教子時常買酒
欲娛賓夜亦賖春夢一場随蝶化老夫三嘆立
鷗沙
東西家
東家賣兒哭幽咽西家鬻妻含淚别形容搃覺
瘦如柴肝胆那能硬如鉄低田水没欠秋租今
年夏租麥更無妻兒舍我莫怨呼我亦忍飢朝
暮殂
重午日小酌
青年自是好遊者白首始知行路難一寸芳心
徒似鉄𢾗莖秃髮不勝冠匏樽偶有菖蒲酒菰
黍香于苜蓿盤莫笑貧居輕速客餘生能得幾
團圞
五月望日寄江隂陳庠仲
一别半年久相望百里間陽春知寡和落月見
清顔釃酒澄江上題詩小石湾龍鍾還念我時
復夢追攀
同日寄袁仲徵
申浦水東頭悠然客馬周焦桐絃白雪芳草席
滄洲昨夜三更雨今朝五月秋有懷飛不去烟
樹鬱相繆
曹文質自金壇来云費延年教諭傳語且
知告老而歸閑居可喜因作此詩代簡
我思故人松栢顔客来寄聲蓬藋間鮎堂&KR0688;學
竟將老鳩杖拜恩今樂閑清風枕簟五柳宅白
雲圖画三茅山雪舟未得見安道乘興豈無詩
往還
鄭朝宗教諭以予去冬初度自夀之詩次
韵見貽予復和而贈之
憶昔予為廣陵客兩頰丹砂眼青白蕃禧觀裡
看瓊花坐列羣英杯飲百無何陵谷忽变改塌
然歛我扶搖翮此花天下更無雙毒手誰焚夜
光璧先公舊物廣文氊家傳喜得無艱厄抱琴
来坐杏花壇洋洋古操令人憶青氊坐久琴愈
清君山草木皆愉色老夫今春辱佳句轉眼炎
曦又隆赫郢斤非不妙彫鎪奈何吾衰腐如櫟
生平甚愧性聱齖老去偏懷舊知識孤舟野渡
豈長閑一壺會有千金直合歡杯酒細論文恨
不能飛見三益江流南滙春申浦海門東入陽
侯宅河魨江鮆闘鮮新苜蓿之盤自朝夕黌舍
安如廟堂坐脱粟甘于鍾鼎食睠我郊居樂亦
然朝聽樵歌暮漁笛忘機相與白鷗眠送窮不
效昌黎伯假令秋至轉飢寒亦不題詩寄高適
賢哉子淵可矜式陋巷安貧載方策
六月初八日雨晴懷毛伯尚
去年五月凉如秋今年六月寒颼颼重隂晝瞑
雨連日田家復恐沉西疇朝来日出温風起歲
不薦飢人共喜貧家四壁屋漏痕彷彿篆書千
百字忽憶山中人讀書兩眉白能負仲由米曾
漂高鳳麥高堂飬親侍親側我衣斑爛親喜色
有如諸父竹林遊彈琴咏詩樽爼席人生此樂
古人少今乃熊魚兩兼得老夫每問書帶草鄊
里小兒渾不識但道墨硯池水漲苔衣碧池水
香思若人兮不能忘長林豐草春茫茫青松磵
&KR1284;含冰霜鯉魚不随白石爛鳳鳥有時鳴朝陽
停雲之詩歌未足玄蟬為我聲相續
哀詩
鶴長鳬短搃非悲聽我山陽笛一吹黃耳再無
前日信丹心獨有上天知送行南浦成長别歸
卧東山悞有期吾老未教僮荷鍤劉伶應笑阿
翁痴
讀大誥作巷歌二首
天語諄諄禍福靈風飛雷厲鬼神驚聽掛書牛
角田頭讀且喜農夫也識丁
其二
一天風雨洗塵昏日月恩光及覆盆雞犬不驚
田舍樂呌囂人不到鄊村
贈陳棲雲
鶴溪之水滆浦分一湾繚繞梅花村窮冬萬木
凍欲死此花巋若靈光存清如西山采薇孤竹
子白于華陽洞口嶺頭雲隐居者誰希夷後人
持一編種樹書戴一幅漉酒巾有時醉飲肱作
枕有時不醉百事理可與孔公同出羣青鞋布
襪駿奔走今年早春朝至尊紅雲殿前三舞䄂
歸来滿腹懷絲綸能為公家勤編氓租斛足萬
計雞犬不驚安老親短檠燈火讀大誥喜色夜
夜燈花新甌窭滿篝秫田熟歲釀百榼酴醿春
親朋簮盍坐常滿湖鮮日擊豐饔飱胸中不着
愁半點雲夢八九能鯨吞東隣西舍静如水夜
無催科人打門安居樂土有如此何異武陵人
說桃花源老𣆀戒止足願言尊所聞濁水膠可
澄清鏡塵乃昏秋風挂席一相見此意吾將三
復論
贈周彦美
象賢有子付青氊家住城西綠水邊門柳𢾗株
同舊日公租萬斛喜豊年試聽濯足滄浪曲應
笑燃臍郿塢烟朝夕酒杯長在手優游身作飲
中仙
簡王尚絅
不笑皤然&KR1180;九流牽車服賈思悠悠醉吟人老
香山社詩到雞林價重否
贈詹伯遠
西北風高寒露零牽蘿𥙷屋揵柴荆看雲長日
烏皮几夜夜教兒讀孝經
示孫塏
龍門一躍去年秋徑着青袍赴遠遊半部魯論
堪輔世政湏忠藎繼前修
其二
黔陽江水不勝清喜得居官濯爾纓秦鏡照人
肝胆見邑民盡在鏡中行
其三
黑頭勲業志方雄黃耳書歸見面同斷織机中
垂白母抱孫時復倚門東
其四
春雨秋風歲又寒翁年近百足蹣跚横山菽粟
東洲水多在行&KR0810;樂考槃
初冬感懷令垣書所居屋壁
在昔陵谷變海上十五霜歸棲失故隣乃落劍
井傍百指薙荆棘耰鉏破天荒東洲釣月磯横
山樵牧場一葦去復来十月新稻嘗携幼入寢
門凄然北風凉吾兒婦婺居吾孫官遠方筠籠
鶴何之盆菊花自黃跛倚赤藤杖終日徒倀倀
初度蔑以為樂杜撰古樂府三章而令諸
孫誦之老夫聽之比之輓歌者歌蒿薤
于柩前豈不樂哉
龜巢老人忘食貧歲時強欲娛賓親賣琴沽酒
作生日蹲䲭爛蒸鮭菜新承歡幸有斑衣人君
不見古人云酒杯不到劉伶墳杯行莫厭頻
其二
龜巢老人貎不揚觸邪之性如神羊生憎巫覡
煽妖妄疾視𣆀竺隳綱常耄無能為龜六藏滄
浪曲窈窕章有時擊節呼兩郎男兒當自強
其三
龜巢老人年紀多雞皮鶴髮背槖駞金丹自古
無足信鉄硯如今亦不磨坐待盖棺歸薜蘿舂
有相巷有歌此時不樂成蹉跎殘生有幾何
樵海歌為秦文仲先生作
出山志云遠樵海名非夸老夫素相知高風真
可嘉早年欲伐廣寒桂增月清輝燭天地又欲
會稽雲夢伐箭竹人無戰闘遭鋒鏃汗青六經
天下讀此志適蹉蛇陵谷俄變改青山樵侣集
如雲一笑飄然東入海任公舊日釣魚處樵屋
相隣鮫室住扶桑若木有餘薪且喜路無荆棘
慮水&KR1284;珊瑚樹亦多尤物不堪開眼覷樵担弛
樵斧歇濯足滄洲弄明月興来擊節和龍吟唱
我海樵歌一闋也不學負薪讀書朱買臣也不
識卧薪嘗胆是何人白螺為杯大如斗青苔席
地軟如茵有時獨酌爛醉枕柯斧睡到日高三
丈猶醺醺夢魂不到長安市長安市上多羈旅
米珠薪桂莫能賖多少伯桃寒餓死孰知海樵
之樂有如此
寄溧水開福寺長老源别流
客有溧陽雲水僧相逢曾得問南能九重日月
恩光近一壑烟霞道氣增龜紐肘懸新賜印麈
談語續舊傳燈别来老病常相憶欲覓金篦刮
兩瞢
悼徐孟銘
讀盡軒岐上古書憣然讀律應時需一官再調
炎州幕二豎交攻瘴海隅頼有故人收白骨歸
来鄉國瘞黃壚杏林花落紛如雨何樹哀啼五
尺孤
臘月十六日夜篝燈作兩書言不盡意夜
半後欹枕對月口占言懷命兒軰錄上
耕學伯齡元修三先生南澗海萍二&KR0688;
主清真一鍊師暨諸吟友
照天蠟燭徒明月縮地神仙是子虚九十一年
殘臘盡二三百里故人疎詩成唐律傾懷抱書
託吳儂問起居老我形容多變改依然貧似馬
相如
任義甫生日作絶句四首以鰥居無子貧
病為憾予乃以理釋之誠如吾言則不
必怨天尤人而處之泰然矣
兄有遺孤骨肉親庭階玉樹一株春駿奔籩豆
非無主傳襲箕裘未是貧池有紅鱗堪入饌杯
浮綠螘可留人年高已過磻溪老每日懽娛莫
厭頻
贈蔣居士
全家欲學老龐禪木榻蒲團夜不眠誰信室中
靈照女出門先上渡頭船
贈袁居士
羔墙欲見老瞿曇貝葉書中日夜參布襪棕鞋
門不出一盂𬞞食勝肥甘
正月既望予奉陪邑長貳置鄊先生之祠
于學釋菜而歸兒軰謂故人楊澤臞過
訪臨别作長短句貽之予因口占以記
喜聞邑有絃歌宰哦松之丞更文采翕然敬我
鄊先生祠置學宫儼如在區區後學尊前賢駿
奔執籩忘耄年深衣幅巾拜祠下燈月交光星
滿天扶&KR0629;歸来語鄊曲此事真能厚風俗安知
好客過柴門載殽問字成虚辱吾兒不識冰玉
壺但言此客從前無醉墨淋漓洒白雪沂雩興
與曾為徒老夫此興亦不淺尚怯落梅風剪剪
少頃一百五日来蘭臯蕙畮光風轉三山湖頭
舴艋舟百花莊上逍遥遊朝陽碧樹自鳴鳳湖
海詩盟尋白鷗平生頗恨少知己晚有竒逢寕
不喜朱絃重繫焦尾桐請為鍾期奏流水
水田歌歌農務也郡縣之政租賦為急然
農乃租賦之所自出可不急乎首言三
山書所見也一府四縣意在其中當道
父母官念之芻蕘有詢更當面陳其詳
以偹采擇
三山湖頭白水田頽岸不修年復年田家豈不
憂卒歲十室九空人索然飢腸雷鳴狀如鵠春
来怕聞啼布榖願言州縣父母官喻令蚿足憐
䕫足古云民事不可緩桃花雨晴春正暖文移
動若風有聲畚鍤如雲集不斷三農畎畮合羣
力四邑溪山增喜色麟史重書大有年官無負
租民足食龔黃卓魯政績成一日九遷皆上卿
天子萬壽黃河清聽我老農歌太平
無錫舁佛像由暨陽而来鳴鑼鼓樹旗盖
儀從僣侈家至以禍福惑人取粟布無
算東洲任耆老沮之巫不遜被毆且以
杖搪木偶幾躓而後去隣莊有王氏者
撻而逐之予聞而喜乃力病援筆書此
以美任併異其義理之勇云
梁公毁淫祠真是霹靂手胡公能打鬼近代亦
希有區區辨惑編或有蒙醬瓿潦倒東家丘忽
爾發哮吼老拳毆妖巫拄杖擠木偶西隣一壯
夫怒挺擊羣醜捐袍偃旗盖脫網兔疾走時予
病中聞病去什八九勖哉尔東家内省宜勿疚
報本理所崇毋落豺獺後一正勝百邪昔賢同
不朽
題打毬圖
擊鞠流風自李唐官家占作狀元郎科場廢盡
毬場在芳草凄凄幾夕陽
清明後一日邂逅薦福寺長老源公話舊
論詩意甚相得明日作此詩代簡留别
貧如南阮甘投老喜得西枝近贊公白足有僧
聽說法江梅無閣坐觀空詩成芳草斜陽外道
在殘山剰水中一笑相忘今古意清明時節舞
雩風
沈德麟母哀詩
怪&KR1284;吳霜二月繁一朝摧折北堂萱母儀表表
真堪畫吾軰區區豈易言斷織機中多教子分
甘膝下並呼孫慈顔最有難言處獨立蒼茫日
暮門
洪武丁夘年詣烈塘祖墳祭掃恐朝暮即
世子孫不知所葬者為誰且追念墓松
在昔為邑里諸宰木之冠感愴寫情并
圖葬穴以示兩子及孫使識之以永其
孝思其詩曰
百年兩度桑田變三世十阡蒿里同華表前時
曾駐寉長松何日再蟠龍情鍾寒食蘋蘩外淚
洒春暉草莽中老我客鄊歸不得空勞杜宇喚
誰儂
次韵答江隂鄭教諭見寄
楊子江南山水竒杏花壇上晝隂遲魯魚&KR1344;豕
讎經史江鮆河魨閱歲時兩邑相望三舍地九
年凢寄𢾗篇詩恨無縮地仙人術把酒論文醉
不辭
葉道士遊仙詞
海變兮揚塵折若木兮風斤繄拗拗兮寓世仍
猨寉兮同羣冠切雲兮霞佩雜三秀兮蕭艾從
喧囂兮萬籟聊遊戲兮方之外混混兮和光忽
蟬蛻兮㘭堂凌虚空兮鑠渺茫一瞬息兮三千
霜吾不知其果何適兮祗死守乎康莊
輓萬拙齋
曹横山下萬家莊喬木隂隂夏亦凉法曲琵琶
彈鋏撥高堂窈窕捧瓊漿素衣忽被青蝇汚赤
手幾遭猛虎傷賀客未還来弔客老夫雙淚洒
淋浪
閏六月廿九日飄風動地自黎明掘起破
屋拔樹衆皆驚懼至夜方息次早余追
念疇昔憮然作歌
三家村裡老詩翁獨木橋邊一釣蓬敗壘曾聞
屯狗寨荒湫猶說是龍宫勢傾東海前年雨力
撼南山昨日風可笑生来誇壯胆兩番如阮哭
途窮
葛節婦
葛節婦家住崑山陽芳年二十良人亡呱呱兩
兒泣蘭房一在襁褓乳口黃塵昏破鏡無復覷
孤燈相伴慰凄凉霜風自冷木自落辟纑不知
秋夜長重門深閉四壁立縗麻淚&KR0668;三年喪惟
時率土皆戰場疇能訓兒知義方熊丸在篋螢
在囊呼兒乂手立侍旁魯論二十篇孝經十八
章阿母授讀聲琅琅母不姑息兒能自強從師
不出鄭公鄉腹笥有書牙頰香朝夕悦親萱草
堂母今年踰五十霜菽水可&KR0794;時且康觀風使
者恐未知邑有野史揚芬芳玉峯父老来比德
衛共姜我言共姜無此兩兒郎哲哉此母非尋
常盍亦作歌與史相激昂
寄清真觀提點余復作
祖餞昔年詩最好客来今雨話玄都步虚壇上
三花樹讀易&KR1141;前九節蒲恬飬氣同龜息静清
修形寉容似鶴形癯儒林老友袁徵士曾道區
區折簡無
代簡吳中衡
一夢今年一去年兩番相見兩相隣牽蘿𥙷屋
仍徒壁賣藥修琴又斷絃滆浦夕陽紅樹下淞
江秋水白鷗邊何當載酒乘秋興来往風流似
雪船
寄題詹伯遠蘿屋
大車方檻檻小隱自寥寥門掩牽蘿屋溪懸挂
樹瓢一從滄海變屢却小山招滆浦居相近城
闉路匪遥洗心常玩易忘肉似聞韶苔徑春風
掃瓜田夏雨澆姓名編令甲蹤跡混漁樵蝌蚪
藏書種蟾蜍作研僚訓兒燈火夜飲客歲時朝
清白真能守緇黃不妄交苟焉田野樂老此聖
明朝寄語青雲士巢由不見堯
雪中遣興
横山寉髮翁小巷龜頭舍一爐置中央四壁塗
縫罅晨粥食近午晝戶閉如夜舉足手扶杖縮
頸頭蒙帕拔木飄風静宜麥大雪下公家租賦
畢農圃犁鉏暇沽酒黃公壚分肉陳平社有時
聚親戚談謔弄杯斝有時呼子孫舞蹈歌風雅
舊竹幸平安孤松正瀟洒一笑謝梅花騷無𥙷
亾者
贈張鍊師(名善淵)
我昔諦觀韓子詩春秋書法風雅辭九流百家
蘭鮑雜直筆褒貶非無之嵩山道士姓張氏大
篇舂容獨稱美嘉乃丹衷献赤墀欲撻羌夷安
晉鄙天顔咫尺千里同母氏連環來夢中忠孝
並存方寸地翩然歸袖舞春風淵今同姓復同
道親愛又與同懷抱靈修未得一品題蕭葹竟
混金光草嗟予學韓年近百吟骨冰清頭雪白
内交豈無黃與緇轉首多成兩塵隔淵乎淵乎
識道理潮州老僧差可儗敬留衣山靈起舞烟
霞喜
悼大林庵主日公
三光掣斷駕三車一笑今朝喜到家方外旦評
喧衆口淤泥藕出白蓮花
熊耳峯頭有客歸相逢還着舊禪衣五山十刹
都傳語莫遣閑雲出岫飛
憶昔雲林訪舊遊空堂六月靜如秋㷊香坐說
西來意門外青山亦點頭
一住横山二十年山中木石盡通禪老夫載雪
重來日誰折梅花送上船
輓無錫王
門無車馬送迎忙身混泥塗寵辱忘涴火有時
持鼠布濯纓何異在滄浪九龍山中下青丘葑
雙鯉池中碧草香生子賢如黃叔度牛醫千載
共流芳
感事二首
草暗日欲落山廻路轉賖叔敖呼不起誰擊兩
頭蛇
蹊田牛奪去立仗馬令肥安得春秋筆公然决
是非
邀舒文允小酌
春秋連兩年喜事忽今日佳期一百五有菜二
十七呼孫貰酒尊速客聚圭蓽風廻落花舞雲
開遠山出鷸蚌自相持雞䖝誰得失鄉無月旦
評世乏春秋筆長揖謝知己永言保貞吉
題秦仲暘雨竹
湘山之陽湘水隂鷓鴣聲中雨涔涔此君一别
知幾載别後桑田變滄海客来今雨重相看歲
寒風節依然在餘事不許多感慨
送徐士方之登州黃縣學教諭
世態趋炎素所憎校官應喜冷如冰絲桐聲續
龜山操膏火光分海市燈大釣六鰲將有兆高
堂三鱣豈無徵寄書黃耳還家日莫惜題詩貺
剡藤
觀音柳
肉髻珠纓自在身何緣化作柳中人三眠未足
風扶起似怯春寒翠黛顰
羅漢松
余子素拙詩至詠物則其拙尤甚故昨效諸
公賦觀音柳俗陋可笑今又羅漢松可配
前題再用出醜盖欲求刻畫無塩變悪為
美勿徒笑其醜云
十八羅漢十八公身前身後將毋同一行九里
西湖應供誰家去雪中
次韵答鄭玄齡見寄
青年肥遯方求志白首貧交獨念予開徑掃花
僮起早敲門看竹客来疎匣藏神物蛟龍劍架
插古文蝌蚪書風雨一春門不出門前車馬自
紛如
宿僧房澹泊齋
鐘鳴雨楼風滿天金猊吐盡旃香檀誰知林下
一宿覺我有石上三生緣
懷郡城諸友
余生篤親友平居𢾗相過老去筋力疲此心尚
如故年年二三月晴暖入城府舞雩童冠俱所
樂随所遇安知今年春十日九風雨甚疑媧石
漏無石可修𥙷一榻高堂眠四壁蝸篆古床頭
丹茵出青苔洒庭戶羣芳狼籍盡来牟半紅腐
我耳未全聾聽之亦良苦頼有二三子時復供
樽爼或歌竹枝詞或賦梧桐句鏗鏘迭倡和所
樂勝鐘鼓歸舟挂晴帆快若馳馬去圓天炯青
銅新渌漲南浦候門童推奔滄洲舞漚鷺峩峩
屋上山歷歷山上樹白石喜不爛且無泥滓汚
不見黃初平散卧羊無𢾗尸坐對烟霞神交憶
支許何時松葉酒薜蘿德星聚瞻彼片雲内援
毫抒情愫
賀太平寺&KR0688;主
生公坐擁點頭石野老来聽焦尾琴祗樹獨園
春又夏雜花千界古猶今壁無畫水傳竒跡塔
有風鈴作妙音安得刮除雙眼膜時倍杖錫一
追尋
感興(前四句後旬日始足成之四月初九日自城中抵家得)
兩目眵昏耳又聾僅存方寸古秦銅忘机自得
親鷗侣含弩從教伏射工百越溪山詩枕上四
時風月酒杯中惜春無奈春狼籍頻遣蒼頭掃
落紅
端午日懷古
五月五日追前賢九歌九章鳴素絃蛟人應泣
魚腹葬龍伯合贈龜毛氊招魂感舊痛梁壊反
騷美新圖瓦全楚天盡處卧遊去艤舟酹月羅
江邊
西塘詩爲郭彝倫作
具區東北三十里家住西塘水之涘滄洲不浣
軟紅塵一境波光照&KR1141;几西塘本無風物竒有
功于民民稱之旱田霑溉𢾗百頃苗無稿死年
無飢非湫非壑非瀚渤不為蛟螭作窠窟輕舟
往来快如馬撥棹人如執鞭卒東隣西舍雜漁
樵朝出暮歸歌且謠白紅荷葉紫菱芡&KR0841;苕蘋
蓼蒲蘆茭高齋讀書歲年久鍼經一編常在手
客来問疾或問竒拄杖挂錢船載酒人生有此
林塘幽不妨未老先菟裘地因人勝從此始千
古萬古芳名流
端午後雨阻過詹氏蘿屋即事賦絶句二
首代簡
風打船頭挽不前船回雨點大如拳請看六日
蟾無用且得爬沙手脚全
瀕溪𢾗家風景幽溪流過門東轉頭黃梅雨少
麥大熟賣布輸官不用憂
人面獸懲元悪也悪不可縱天不可欺故
作二詩以懲之
人面獸長七尺人衣冠人飲食面有七竅皆人
形猛獸之人心莫測生来害物固不少羣居猶
自藏牙瓜一朝忽欲咬殺人豺麛熊文皆驚倒
其二
人面獸聽吾語一人受害一家苦爺娘妻子令
失所殘忍胡為至如許人言汝性多隂毒中汝
毒者悦汝目快汝腹汝心方饜足嗚呼馮婦或
再生獸乎獸乎勿横行恢恢天網布八絃莫道
網疎可漏天聾盲
追悼諸葛用中(舉子業學琴袁子方先生諱端幼年能寫大字既習)
(門之)
楊子江南疇曩日吕蒙城裡一文星科場早試
程朱易玄學旁參道德經愚與通家心甚赤賢
能知己眼常青草生書帶人家喜竹作詩筒使
不停着處溪山朝載酒有時雪月夜揚舲卜隣
晚欲從王翰分席尤加敬管寕一旦陵谷驚變
改十年兵火苦飄零扣門幾語風敲竹泛宅長
如雨打萍天上玉楼俄有召月宫娥藥竟無靈
細君冠佩全貞節先世箕裘祝寕馨名溢東吳
滄海國魂歸北固白雲屏兩家相去百餘里一
老今踰九十齡聯句每懷吟石鼎聽琴頻夢坐
分亭柱題應有能言鶴儗踏秋風去一聽
寄鄧秉文二首
曹横山下聱叟吕蒙城中放翁何夕舉杯邀月
中秋鼓枻乘風
鉄柱硉矹二老璿霄沆瀣三更絶口不談時事
掀髯聊叙平生
寄陳彰遠明遠兄弟
金牛臺下帶經鉏長鋏無聲食有魚兄弟五人
雙璧在箕裘三世一㕓居中秋明月最端正長
夜浮雲或卷舒覓得丹梯上天去同將物理問
何如
寄辛至善
青年即着遠遊鞭白首仍居小市㕓寂寞蓬蒿
三徑在辛勤父子一經傳奔牛堰下水到海射
虎亭西山插天我欲抱琴尋戴去中秋相近月
將圓
寄清微觀周石泉
塵揚滄海廿餘齡幽舘翬飛壓庱亭風埽劫灰
南土樂天開圖畫北山青丹砂九轉龍蟠鼎玉
漏三更寉聽經諸葛仙翁呼不起正湏金石播
遺馨
三笑圖
蕳寂先生五柳翁襟期適與遠師同過橋相送
忘相别千古風流一笑中
風雲雷雨畫四首
芸芸萬物生蘧廬盎盎元氣槖籥吁偃禾拔木
有未會請君細讀金縢書
漠漠閑雲淡淡容不為蒼狗未從龍直湏霖雨
功成後依舊還山伴赤松
金電光中霹靂飛殘臣胆落震驚時雲收雨散
青天出能聽無聲有阿誰
誰挽銀河沃太空思沾赤地洗爞爞隂陽爕理
天家喜都在丹青筆意中
野雲歌為王元一羽士作
山中之雲歛蹤跡空谷深藏伴泉石從龍之雲
雷電俱四方行雨勞馳驅飄然一片雲在野看
来最是悠悠者或舒或卷無朝夕南北東西随
所適道人含笑松下坐我即是雲雲即我
買臣讀書圖
噫予會稽守素行何卓絶采樵工或餘誦讀聲
不輟青柴担頭春赤脚林下雪富貴知有時妻
子從改節高風一如此後世誰可埒吾將訪遺
蹤更得探禹穴
薦福寺紅梅詩
紅梅閣事見毘陵志等書庚溪詩話載程致
道詩有春風日浩蕩醉色回冰肌之句元
末兵燬今夲山釋源公竺淵恢復舊刹重
植兹花丐予詩記之
紅梅閣下梅花樹陵谷變時風拔去堯峯老禪
歸故山覓得孤根栽舊處年年春到花節時一
株玉出臙脂雪春風笑面歲寒心光塵混融風
韻别老禪道眼忘妍醜品題假我扶犁手黃州
定慧海棠花可與齊名傳不朽月香水影象王
宫雜花世界將毋同幾度拈花有人笑吾將請
問瞿曇翁
源竺淵以道西傳等和予詩亦蒙見贈予
因復次韵酬之
支許論交世所欽昌黎亦聽穎師琴深山大澤
多遺逸明月清風無古今閣下梅花桃杏色庭
前松栢海潮音寫容代有丹青筆電目誰能一
照青
獨孤公檜詩
唐獨孤憲公爲常州刺史時有手植之檜今
見諸郡志等書元末樹毁于兵至此二十
餘年爲州民者宜再植以寓思賢之意况
周有鍊師爲松菊主者乎率尔口占呈乞
諸縉紳先生更唱迭和相與贊成亦庶乎
厚風俗云
憶年十五六好古尊前賢初聞獨孤檜快覩曾
争先蒼然一株枿舊根皴皮錯節枝葉蕃適逢
夜雨半身&KR0668;疑是往年甘露痕孔明廟前栢相
似乃在陳司徒廟之後園向来陵谷忽變改化
作劫灰飛入海神焦鬼爛救不得桐鄊自此無
光彩幸存一曲欄杆石題公姓氏留遺跡石苔
斕斑土花碧相伴銅駝卧荆棘予從海上避兵
歸幾度摩挲長太息懷哉古之人好賢意無窮
咏甘棠愛召伯賦菉竹美武公憲公此樹堪比
隆後人寕不仰高風玄都道士桃千樹一檜區
區豈難錯龍鍾野老及羣英亦愧因循坐遲暮
檜乎檜乎重培植風枝相樛霜幹直邦人具瞻
仰遺德見樹猶如見顔色六百二十五年如一
日
題牽牛圖為丁學古作
不放桃林不飲池牧童牽去意如何南山石爛
今非昔寗戚無勞扣角歌
題鷺鷥便面(為丁學古作)
潦倒滄洲客蕭條白鷺詩牧之呼不起此意少
人知
出門
老去多懷舊興来時坐馳出門窮鬼笑罄室故
人知野飯新菰米詩囊古竹枝諸孫溪上别矻
矻問歸期
題僧房澹泊軒
我愛澹泊軒山居城市中雲分半間許雨溜四
壁同風林金石聲道人冰雪容澹然味無味泊
然空不空露坐點頭石雪立摩頂松吾徒幸相
與吾道喜不窮一笑兩忘言落花舞廻風
江山漁樂圖
𢾗口妻兒網一張船為家舍水為鄊江南江北
山如画欸乃聲中送夕陽
崑山王有恒以詩書附常州天寧寺長老
寶公問予近况作詩荅之併索諸友賦
重植獨孤公檜詩
客從笠澤来常郡書到横山問老夫哭子哭孫
家已破賣書賣劍酒還沽千墩每入龜巢夢十
月應開獸炭爐支許舊遊煩寄語肯題唐檜和
巴歈
黃林屋許贈皂布不至戲作此索之
嚴霜倒蓮葉龜巢寒縮首欲褁緇布巾并簏瓦
盆酒此酒今已熟此巾曾製否抱膝梁父吟炙
背坐南牖老况知音誰横林隐叟
贈天寧寶滄海
臨濟雲礽幾代孫猊床說法象龍奔庭前銀杏
西来意陌上銅駝東郭門四海共沾新雨露一
舟能泝古淵源留衣人遠衣何在别有伽黎遺
後昆
悼城西周彦美(二首)
七十六年事梨花夢裡春家傳三代禮身作兩
朝人負郭田園樂連雲第宅新
麒麟
三槐堂上客最青春吐酒常憐我奕碁多
勝人竟作白頭新釃酒橋玄墓澘
然為泣麟
龜巢藁卷之八終
