白石山房逸藁卷上
明張丁撰
郊禋慶成分得霄字四十韻
宋太史濂序(附)
皇帝自登大寶主百神即有事於昊天上帝以仁祖
淳皇帝配神作主於今五載弗懈益恭粤洪武壬子
冬十一月辛酉日長至復遘其時前期丙辰上御奉
天殿集臣工於庭告以誓命戊午出宿齋宮有司汜
掃反土鄉為田燭各戒具脩㒺敢弗肅及期行事百
辟卿士後先駿奔牲牷肥腯圭幣温緻器用質雅酒
齊苾芬樂舞具奏升禋上聞皇心内外質文兩盡上
帝居歆福祿攸降既竣事禮部尚書陶凱工部尚書
黃肅工部侍郎牛諒晉府參軍熊鼎磨勘司令吳雲
兵部郎中劉崧工部主事周子諒秘書監丞陶誼晉
府錄事張孟兼吳府錄事吳從善咸謂皇帝升中於
天國之大典幸際熙明與於執豆籩之列不可無篇
什以紀慶成昭示萬世遂以唐詩星臨萬戸動月傍
九霄多為韻各賦詩一章而属濓序之濓聞郊社之
禮始於有虞氏至周大脩秦漢以來寖涉不經且惑
於六天六帝之說莫之適從君國子民者亦罕能躬
嚴祀事往往遣大臣攝之肆惟皇上一據禮經而洗
千古之陋每歲親升泰壇昭事上帝恪恭寅畏有赫
其臨隂斂陽舒降甘風雨覃及寰宇物無疵癘行見
鳳凰降而龜龍假矣聲歌之發兹非其時乎昔者周
人之誦所謂昊天有成命者郊祀天地也思文者后
稷配天也二詩詞氣奥密卒未能曉然非卜商之序
揚其宏綱後世何自而明之羣公之什優柔而雅馴
整肅而泰豫足以美盛德形容而告於神明善言詩
者謂其有得詩人之微旨所可愧者濓非卜商之識
僣序作者之意君子其謂斯何雖然一代之成憲後
王之所取法者其大槩亦頗著見於間云是歲十有
二月甲戌朔金華宋濓謹序
后德緜昌歷天心翊聖朝邊塵初滌蕩雲漢已光昭削
僣功尤烈來王化愈遥金陵誇地險玉燭羡時調甘露
諸祥集嘉禾兩岐天升中酬昊帝殷薦配神堯五稔明
禋肅千官縟禮饒歲將纏赤奮斗正指玄枵大報儀應
飭長迎意更邵澤宮申誓命宣室禀章條法鼓雞人呌
巾車太僕要祝融驅汜埽太乙引招搖矗矗旌常建祁
祁旟旆飄三輿尊木輅八騄重華聊貔虎揚璇蓋神仙
捧玉雕清飈傳警蹕紫陌覘冲鞗爾乃登壇履因之寀
殿超衮衣披日月皮弁映星杓薌合羣供焫鸞刀衆啟
膋貴誠呈繭栗尚質薦陶匏圭璧繽紛奠尊罍襍沓標
大糦承黍稷廣樂備雲韶孤竹璚笙麗空桑錦瑟嘹九
成看舞翟六變聽懸毊祝已將明信巫還告腯臕文真
情並至儀果物俱遼聖慮尤旡射臣心總不佻焄蒿神
自凛肸蠁祉靡料烈祖咸蒸衎羣神徧悦嗂德馨瀰紫
府仁饗徹丹霄天既齋明假人因頌祝囂百昌歌日彩
萬夀禱松喬景福穰穰降神休叠叠徼祥光凝輦轂恊
氣靄鑾鑣順備尤磅礴清寧更泬寥尊親懷血氣作睹
罄英翹嘉瑞麟遊藪雝喈鳳叶簫九圍精意塞重譯雅
聲招允矣三靈荅悠哉百沴消愚臣叨相禮諧尹繼𢋫
謠
夜坐國學玉兔泉聯句
宋太史濓序(附)
洪武五年秋九月十又五日日入酉予與仲子璲過
張錄事孟兼於成均秉燭對夜孟兼方命侍史汲玉
兔泉瀹茗俄熊參軍鼎劉職方崧周虞部子諒皆集
相與談詩至惬心處輒抵掌笑譁呂太常仲善聞之
亦驩然來會既啜茗已孟兼出新造玉兔泉銘諷之
且曰今夕何夕勝友如雲不可無以為娛請舉泉聯
詩何如衆皆曰然予年有一日之長俾題其首句餘
則以次而續鬭竒據勝閧閧弗能休至二鼓詩成各
擁衾枕榻逮鷄再號風雨凄迷僕夫載塗官事有程
皆不告而散予亦騎驢去朝天矣明日孟兼將屬梓遂
作小楷繋詩於銘左徵予為之引於戲人事聚散如
風中飛矢其回旋飄泊曷嘗有一定之蹤今幸得與
二三君子岸幘咏詩輾然一笑豈非天哉然此七人
之中楚産者大半獨予父子與孟兼居越西相距僅
半舍他時或後先投簮而歸支九節笻訪孟兼白石
山房溯泳諸賢立霄漢上欲一見不可得取此卷閱
之恍如聚首成均時寧不有慰於寂寥之鄉也耶孟
兼子諒皆以字名熊君字伯穎劉君字子高予則南
宫散吏金華宋濓也
成均地何靈聖澤資灌沃(濓)兔奔兆竒徵井泄廢新斸
(鼎)自非三窟深孰湛一川綠(孟兼)儲精本從金生色絶
勝玉(子諒)霜毛蘸寒飲雪毳翻夜浴(崧)釀冽補酒經沐
丹騐仙籙(仲善)杵㫪蟾窟弃珠噴鱣堂觸(璲)字月生隂
精觀天漏晴旭(濓)冰澄毛骨竪鑑徹鬚眉燭(鼎)㕙名徒
自竒繪行穢難贖(孟兼)雖涵東郭狡難洗上蔡辱(子諒)
引滿瓶未羸探幽綆頻續(崧)流罌滲銀牀出竇濺瓊粟
(仲善)醉沃目暈花凍汲指連瘃(璲)濡毫乃目潤照影從
人欲(濓)光沈天上魄祥啟地中躅(鼎)摛辭挹餘清盟薦
侑嘉告(子諒)劍刺非貳師池移豈身毒(孟兼)燕支愧浮
陳鹽鹵鄙富蜀(崧)不動疑窪雪頻移風笑纛(仲善)天光
一眼開雲影片鱗束(璲)劇燕覺瘮瘭蹶足想彳亍(濓)觱
沸虎爪跑㪺吸猿臂跼(鼎)潔士濯纓冠濁卒卸刀襡子
(諒)情當昴君降夜或井霜督(孟兼)誰知鍾阜分脉與伊
洛屬(崧)錫名爾固嘉戰句吾何局(仲善)聯將指鼎比疾
勝擊鉢促(璲)驚風落燈燼斜月墜簷曲靈源詎能窮短
詠聊可錄(濓)
題義門
(丁)嘗因潜溪先生發交扵前太常博士鄭君仲舒仲舒
之文閎通博大汪洋無溪然一裁於理嘗語(丁)以為文
之道必根忠孝性情之實而發然後可傳傳斯永久時
(丁)初知為文仲舒一見竒之許以有成(丁)兹受知聖天
子致榮膴累顯官於丈焉頼歸省邱隴道經義門謁仲
舒之廬而宿焉仲舒間示(丁)義門詩卷皆宇内鉅公名
文(丁)反覆詳玩赧焉瞠乎其後乃聖天子澄清海甸廣
勵學宫弘宣教鐸亟取君家義範垂示來兹綸恩指日
下矣(丁)賦短歌書之末簡顧(丁)言何足為義門重庶(丁)
名得藉義門以貽不朽爾里人張丁孟兼拜手書
孝不遺厥親義不辭君役克全兹兩端稔足久雍睦世
俗習澆漓君家仍朴遫世俗尚浮屠君家尊儒宿文章
夙擅名道義素積蓄覃恩表閭門用是敦頽俗末學勉
追隨步趨恐不足漫作短歌行聊以將頌祝
寄桃源鄭徵士
予往山中時賦詩寄桃源鄭徵士有云桑麻别境仍雞
犬曉夜空山自鶴猿今來江左每懷舊趣而不可得乃
以二句析之為韻賦古體十四首首六句覓便寄之且
以表予之思云爾
桑字
我思桃源山林谷春晝長雲生岩石静花落泉水香笑
我不歸客何年返耕桑
麻字
何年返耕桑與子種桃花山中尋白鹿石上看紅霞竟
日得辭后相從飯胡麻
别字
相從飯胡麻已與塵事絶致身在烟霞此心比冰雪便
當賦歸來共話經年别
境字
共話經年别令人發深省悠悠感飄蓬戀戀依鄉井漫
爾結茅屋遁跡桃源境
仍字
遁跡桃源境日對青崚嶒澗響驚夜雨雲寒沍春冰况
此人事絶沈憂豈相仍
雞字
沈憂豈相仍浩然樂幽棲山空夜花落木密春鳥啼我
厭朝市居攬衣起聞雞
犬字
攬衣起聞雞寤寐恒展轉懷親念已頻覲主顔覺靦欲
尋舊籬落聽吠山家犬
曉字
聽吠山家犬烟霞故深窈上拂穹宇高下俯人寰小泠
然風露涼落月林開曉
夜字
落月林開曉白雲散幽舍翩翩笙鶴回井井神仙下中
有好修人浩歌美清夜
空字
浩歌美清夜翩翩挾天風采芹碧澗底看奕青雲中洞
口有霜瀑飛流落晴空
山字
飛流落晴空青雲上可攀念子冰雪姿媿我塵土顔長
歌采芝曲白雲滿前山
自字
白雲滿前山杳杳入蒼翠風清鶴在林夜静月墮地惟
有屋下泉汨汨來何自
鶴字
汨汨來何自泉鳴晝寂寞春暖澗草生鳥弄林花落山
人盍歸來為伴林間鶴
猿字
為伴林間鶴松老枝葉繁石爛不復覺丹成竟㤀言幽
響亦何處雲蘿自啼猿
送童良仲歸蘭谿
嘗讀登科記猶憶庚子年君名乃亞魁衆口爭稱傳豈
惟宗黨重亦為閭里賢授官得要地尚爾客幽燕音書
或間至途路動逾千不謂兵革起陵谷成變遷南北遂
阻隔相望各一天我思曷怏睹心若搖旌懸君世居蘭
谿我家浦水邊相去固甚邇雞犬聲相連胡為萬里别
不啻參商然人生出處異會晤實因緣去年朔方平君
挈家南還相逢逆旅中把手話纏綿江城寒雨歇泥淖
窮巷偏促席竟及夕剪燭夜忘眠或於風雪際圍爐擁
青氊哦詩出險語欲壓石鼎聯君才十倍丕顧我何能
先譬諸觕糲女效顰媿妖妍又如低飛鳥斂翮避鷹鸇
此情膠漆投此義金石堅還返僅半載慰藉肯弃捐興
言久居此浩然鄉思牽今日既得請促装買歸船功名
非吾事身世圖生全故山有敝廬讀書可終焉昔有釣
遊處西郊及東阡鄰翁縦談謔歲時羅酒筵非學高尚
隐實且脱憂煎聞之使我驚我亦思林泉我生素狂瞽
竊祿徒備員幾欲乞歸養日夕心乾乾念君挽莫留告
别一何遄探囊竟何有憐剩三百錢沽酒勸君飲為君
寫拳拳蒸雨急如洗薰風爽微肩到家可計程定及秋
月圓
送鄭叔車還鄉
蘇太史平仲序(附)
浦江義門鄭君仲舒北仕於燕二十有餘年不聞問
亦且十年仲舒之子叔車居常皇皇如也王師既下
燕叔車即告行於尊長往迎方燕之下也凡在仕籍
者徙而處之汴京者有之徙而處之兩淮者有之挾
而致之南京者有之而蹤跡仲舒之所之言人人殊
或言南京或言兩淮或言汴京又或言於時仲舒已
解官不在行間仍留燕也然言之南京者十五六從
者惑於所之叔車曰古人之尋其親也無方而獲見
焉者多矣况我父有方乎燕也汴也淮也南京也吾
無不之焉則吾父當無不見焉又奚惑乃行行次京
口遣從者走南京訪焉比從者至於南京則仲舒之
於南京也二日矣方卧病逆旅從者以告叔車叔車
兼程而至仲舒見而悲悲而喜喜而不知病之去體
也内交於仲舒之士僉曰仲舒幸哉有子如此真無
忝義門子弟哉余竊以為叔車之來子職也而其事
則殆有隂隲之者使叔車竟絶江如淮如汴如燕不
先之以從者如南京至不至從何而知之先之以從
者矣使仲舒之至也後一二日則叔車亦且如淮如
汴如燕矣叔車行萬里外而仲舒客南京卧病而愁
居左右就養將仰之誰哉今仲舒甫息肩弛擔而從
者遄至乃若期然叔車遂得共為子職仲舒享其養
而安焉此非人也天也明年春仲舒謀歸拜其先人
墓勿克命叔車代之行張孟兼氏與叔車居同邑且
親喜其能子也為詩以餞之率諸縉紳和之而屬余
序之
晚秋氣始肅遠客早知寒登艫越重河長路浩漫漫鄭
君去故國水宿更風飱因兹搆沈綿伏枕在江干昔年
仕朝簮濟濟儀鵷鸞有子長階庭娟娟秀芝蘭兵壓隔
溫凊恨不生羽翰流言日紛起念之熱肺肝燕山尚冰
霰汴水猶波瀾既憂滫瀡闕復恐衣裳單未知親定所
豈悼行路難願學朱夀昌歷訪遍川蠻望雲朝屢悵見
月宵永歎睽違十五載夢寐何時安一旦遇中途兩恨
共相看阿兒悲且喜揾淚不能乾阿父病隨愈傾倒為
汝歡細詢盡故舊相語夜向闌幾人亂離後骨肉能爾
完况乃四十指舉族無一殘會當返故里高堂舞斑斕
因事尚留滯遣子先往觀急歸報尊長庶使衆心寬忝
予同鄉邑羡伊子職殫移忠諒由孝踵美登王官荆花
既燁燁桂樹亦團團好將丹一寸書入青琅玕
送鄭仲宗聽宣
客裏論心緒山中有隠居每聽深竹雨還釣碧川魚翻
笑歸難得多緣計不疎好將天上語子細報鄉閭
咏茶(金華之茶産於龍門者為最佳龍門宋太史讀書處也)
佳品龍門産先春長碧芽瀹泉分玉乳烙火試雲花沁
入詩脾瘦香清夢境賒相如故病渴飲啜轉風華
過梅節悠故宅
梅溪尚可作吾亦溯微湍力罷千金括謀迴萬乘鑾孤
忠殉社稷亂石葬衣冠依約曾棲處楓邱血尚丹
登聚寶山分韻得春字
蹤跡憐身拙登臨縱目頻江山如好客花烏故餘春落
落行藏異悠悠歲月新數莖初白髮朝夕為思親
西洲曲
送郎下西洲畏儂不回顧恨煞浪頭風轉向烟中樹烟
樹冷茫茫風来吹斷腸贈我雙環鐲不如置道傍
金華洞天
洞天萬仞落空翠神仙何年上青霄蛟龍已去荒窟宅
雞犬無聞遺井瓢冰湍灑灑暗猶落巖雪陰陰春不銷
我欲乘風問生術林間黃精深雨苖
北山草堂
草堂面面近嶙峋白石蒼苔不染塵澗瀑倒吹千嶂雨
山花遲發半巖春雲封竹戸常無徑僧到斜陽可結隣
松下茯苓今已老那堪車馬悞閒身
題鞠隐堂卷
玉雪為顔白髮鮮兒孫滿眼見曾玄彩衣獻夀三春酒
黃菊當期九月筵天上蟠桃今已熟堂隂萱草故争妍
丹青觧寫名門德留取家聲奕世傳
展聞人先生墓
聞人先生孟兼受業先師也往拜墓側詩以哀之
免魄何年掩少微裵回馬鬣涕頻揮十年燈火人何在
一代文章事已非衰草含烟天漠漠空林落葉雨霏霏
傷情更有山陽笛吹徹梅花未忍歸
秋興
白露盈盈上碧枝蒹葭正老月明時危樓獨倚聽歌細
静榻孤眠琢句遲歷亂松棲烏夢幻縱橫楓落鹿蹤迷
琅玕戞玉千竿外疑有高人住水湄
都中贈風鑑僧
祖師相法此心通西笑長安只向東自我作災還作福
與人言孝復言忠看得定時原不定悟来空處轉非空
八識田中橫七尺大家歸認主人翁
漫興
梨花半開夜雨催無奈李花如雪堆門前美人不見來
東風楊柳吹千迴
青驄驕嘶金鞿銜美人二月裁春衫江頭麥秀青漸漸
西湖放船開錦帆
楊柳詞
柳色青青柳葉齊送君江上朔雲低妾似柳條全繋恨
君如柳絮逐東西
槎得鵝兒嫩欲黃輕寒初試怯羅裳柔條不禁隨風舞
薄恨猶能繋妾腸
賦得可憐人度可憐宵
燈花剔瘦鬢上蟬梭雞雨聲泣紅綿瓦盆盛水渴如漆
垂額不照鴉紋玄青奩無脂陂陀小單衾著膝看霜曉
飢蟲食粉化蛾飛芙蓉盡乾春燕少去年買塢種楊柳
春去采芝秋縛帚荒烟碾塵高似樹蠐螬樸墨入馬口
空條漸老月漸稀月時空有雨灑衣花房遣夢化為蜜
醒時不見蝴蝶飛三更食蜜如食澱寒鴉孤棲不穿線
鬼母輕搖蜀國絃外孫慵貼邯鄲絹天河水决弓聲催
漏板銅銷冷如箭香軿叠綠垂花鈴乙夜采蘭燒至丁
忽剪茱萸作秋宛懶從鏡裏留星星龜甲無心老紅暈
橫取金蠶報雙鬢鵝黃不度(闕)上風蠟淚新痕為誰盡
補牛尾八闋樂歌辭
葛天氏之世人民康乂樂由此興始教三人操牛尾投
足而歌八闋攷吕氏春秋頗載八闋之名然而樂辭不
傳後世間有擬作率以今辭敷古題雖多昌明之氣終
鮮邃穆之風乃按其時代以補為歌辭
一曰載氏
彼民之初生兮靡慝彼熙載兮不知不識彼一人兮操
要會以立極
二曰玄鳥
鴯之來民迎禖矣鴯之歸民財阜矣相甲歷以制宜之
子兮勤施
三曰遂草木
而萌肇茁而彙彌稷乃攘乃剔蕃其質中我宫室中我
琴瑟
四曰奮五榖
種之嘉播乃畬(叶音賖)出而作趙其鎛倉斯千祝百年乃
昭率育乃遊鼓腹
五曰敬天常
聿康回自神兮彼天折其柱維民彛俶亂兮疇日監而
在兹迺維其斁(叶音妬)迺安其度
六曰達地功
若掘大象兮調太鴻乘精拱默兮耳目内通維率九寰
以承流兮順軌從風亮天工兮一人斯隆
七曰依地德
彼奠而靡隳兮惟厚取財而勿匱兮惟百耕者餘餼宿
隴首俾我不武法其隂德
八曰總萬物之極
睠羣生氣莫閼芸萬百一何轕應不求兮聚必奪紹物
開智兮一物胥逹
白石山房逸藁卷上
