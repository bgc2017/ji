跋張孟兼白石山房詩卷
義門鄭淵
古人未嘗欲隠也其忠不行然後放情肆志於烟霞
泉石間蓋不得已也同邑張君孟兼築室白石山中
為讀書之地其志豈欲隠哉蓋欲養其所學以適當
世之用耳方今明良相逢千載一時孟兼負其所學
幡然而起亦既施教成均主事祠曹幼學壮行之志
將于是而展焉行見道德文章衣被後學上承聖天
子之寵光是則白石山房將藉之而有餘榮其視指
終南為捷徑者皆見棄於吾孟兼孰得孰失當必有
辨之者矣
