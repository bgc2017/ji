紫巖詩選卷二宋于石撰
元吳師道選
歌行長短篇
紫薇翁歌
(予家之東二十里有紫薇岩劉公孝標隠居講道之地竊慕其為人因作此歌)
一掬之泉可湘可沿一拳之石可潄可眠其動也以天
萬壑之風不琴而絃兩山之雲不爐而烟其静也以天
前鐘後鼎左瓢右簞何榮何辱孰愚孰賢先生笑而不
言
野田黃雀行
鳴不擇上林栖不依華屋雄飛各呼雌翩翩自相逐渴
飲野田水飢啄野田粟一飲一啄能幾何慎勿遠飛投
網羅君不見金籠老鸚鵡向人空作閑言語
美人一章寄徐秉國
有美人兮天一方弭絳節兮擷瓊芳瑶環瑜珥鏘琳琅
修竹蕭蕭翠袖長芝宫芙館椒為堂青瑣窗戶白玉床
一笑滿酌天瓢漿簸弄驪龍明月光欲往從之路茫茫
愛而不見空彷徨安得騎麟鞭鳳凰飛霞翩翩高頡頏
白雲縹緲遥相望憑誰寄取雙瓊璫
贈星命松坡
昌黎之生月南斗牛奮其角箕張口坡翁宿直斗牛箕
自謂文似昌黎叟顧予命亦坐磨蝎碌碌浪隨二公後
文章學問愧前修有口但知能飲酒松坡磊落湖海人
為我掉舌談星辰蛟龍蟠屈終變化君子憂道寧憂貧
夜半狂吟踏破甕結柳為車窮莫送掀髯一笑問松坡
文如二子今何用
浪吟
十載驅馳翰墨場翩翩霞佩高頡頏賦窺賈馬搜班揚
詩崇晉漢卑齊梁斯文未喪道未亡欲尋墜緒何茫茫
蕭騷裋褐凄風霜匣中蛟龍吼干將男兒有志行四方
安用把筆工文章掀髯長嘯俛大荒殘烟落日塵沙黃
紛紛蟻穴争侯王邯鄲一夢炊黃粱斷鶴續鳬誰短長
世間萬事俱亡羊何如長歌歸故鄉古松流水遶石床
濁酒一壺琴一張卧聽孺子歌滄浪
贈王法官
石作人言豕人立或嘯其梁闞其室道人叱咤鞭雷公
馭風騎氣行虛空赤手縛鬼如縛虎畫地為牢通鬼語
登壇攝將如有神問其姓字皆忠臣生不求生以害仁
死猶赫赫濯厥靈百鬼啖盡何足恤吾獨因之三太息
關雲長張睢陽凜然大節死不屈至今日月猶爭光荆
州一失不復得江淮保障誰之力欲為漢唐開太平老
天胡不留斯人
續金銅仙人辭漢歌
(魏明帝遣宮官西取長安漢武帝承露盤置洛陽仙人臨載乃澘然泣下俄而盤折銅人重遂)
(不能致唐李長吉賦金銅仙人辭漢歌辭未能達意因作後歌以廣之)
漢皇銳意求神仙神仙之效何茫然蓬萊弱水不可到
且立宫中承露盤饑飡玉屑不堪飽誰謂有方能却老
人生修短數在天多慾未必能延年秋風吹老茂陵樹
年年空滴金莖露建章宫闕随烟塵塊然屹立惟銅人
宫官西来果何意一朝辭漢將歸魏吁嗟銅人如有知
口不能言惟淚垂自從曹氏盜神噐父子相傳巳三世
漢宫故物無一存汝獨猶能感舊恩凄然照影臨渭水
一折銅人扶不起寧為棄物委道傍不忍漂泊離故鄉
迢迢東望洛城路回首長安愁日暮長安繁華非昔時
洛陽寥落誰復悲漢魏興亡何日了長見銅人卧秋草
(以下闕)
坐忘言八珍犀筯不如一飽苜蓿盤高車駟馬不如杖
屨行花邊一身自適心乃安人生誰能滿百年富貴蟻
穴一夢覺利名蝸角兩觸蠻得之何榮失何辱萬物飄
忽風中烟不如眼前一杯酒憑高舒嘯天地寬
答吳子真
子居金華山之東我居金華山之西東西相望二百里
半面未識心相知扳條採榮遠莫致夢中往往或見之
子持一卷易我携一篇詩此詩此易世不識與子共作
千年期前乎千載事巳矣後乎千載誰是非握手論心
語未了松風萬壑寒生衣山深夢斷不可覓落花耿耿
寒梅枝起視金華萬山頂惟有白雲來去飛
偶成
長劍不入英雄手勁氣摩空拂牛斗埋光鏟采今幾年
匣中忽作蛟龍吼古琴不入時人耳斷絃掛壁塵埃久
桐尾半作㸑下焦高山流水今安有自笑長不滿七尺
役役徒為牛馬走學劍學琴兩無用肯以窮困移所守
孔顔非厄盗跖非夀西子非妍無鹽非醜一時榮辱閑
過眼千古是非空掛口何如長歌歸去來萬事無心一
杯酒
答諸公遊山作(用前韻)
金華山巔一揮手俯視塵寰仰星斗閑雲滿地白鶴飛
積雪暗天蒼兕吼北山周回七百里名著洞天非不久
世人未識山中樂問我山中何所有舊傳叱石化羊眠
亦有耕田驅鹿走大士浴缾今尚在孝標書堂誰與守
翩然東訪赤松子何須辟榖能延夀出門一笑天地寬
齪齪徒為兒女醜君不見東坡遊赤壁東望武昌西夏
口江山風月兩依然誰能與客携魚酒
答諸友(再用前韻)
之子詞場無敵手騎麟翳鳳集北斗藉藉人間月旦評
滔滔筆下風濤吼方摶扶搖九萬里可速則速久則久
文章何止擬相如政事亦堪脩冉有回首落日烟塵昏
滿眼風寒沙石走老天應未喪斯文君子固宜知所守
刀以銛而缺硯以鈍而夀名高多謗毁女妒無妍醜乃
知明哲可保身安用嚅唲浪開口悠然一笑對南山壁
上有琴樽有酒
夜燒松明火次韻黃養正
銀爐熾炭麒麟紅銷金帳煖熏籠烘㸑下有蠟可代薪
笑我夜寒痴坐然枯松貧冨貴賤何不公安能排雲呌
呼天九重空憐爾松生抱有用材不遇匠石梁棟施帡
幪盤根錯節屹立凍不死凜凜勁氣猶足排嚴冬顛崕
峭壁人跡絶閑雲流水相冥濛胡為明不能保身丁丁
斧斤山其童鶉衣百結縮如蝟地爐擁膝便可閑從容
當年𣙜油幸不嚴汝禁餘用尚及斯民窮陽和無聲入
骨髓不知夜雪沒屋霜横空但見濛濛香霧靄四壁紅
煇紫熖明窗櫳禦寒何必裘蒙茸盎然一室回春風何
當散作一天煖坐令四海盡在春風中
祈雨
六月不雨至七月草木脆乾石欲裂方士畫符如畫鴉
呵叱風伯鞭雷車九天雲垂海水立驕陽化為雨三日
萬口競誇方士靈彼亦自謂吾符神誰知水旱皆天數
貪天之功天所惡吾心修德可弭灾大抵雨從心上來
桑林自責天乃雨豈在區區用方士
次韻趙九翁
風雪騎驢窮鄭五良史武陵忝厥祖文章千古推賀白
餘子碌碌何足數西風客路一相逄笑聣平蕪共懷古
神遊千載渺襟期不學時籹競媚嫵翩然一鶚迅秋空
縱横健筆凌鸚鵡愧我栖栖一釣翁胯下寧甘少年侮
兩鬢風霜颯短褐把酒長歌話愁苦君留不住我亦歸
楓林葉落津頭鼓劍光錯落耿青燈夜半聞鷄與君舞
幾回欲寄别後書鴈飛不過衡陽浦樹隂黯黯江東雲
柳色依依渭城雨人生相會不可期去住真如萍散聚
我在金華北山北茅屋三間雲一塢君在濲江西港西
種秫有田瓜有圃我不能往君不來凄凄風雨誰為主
何當共作子長遊南浮沅湘北齊魯不然赤壁弔東坡
高攀栖鵑登蚪虎放浪形骸期汗漫霽月一襟春萬宇
逍遥容與澹忘歸弭節江臯采芳杜狂吟曾點舞雩風
一笑渠儂行凉踽
梁父吟
(諸葛孔明好梁父吟深不滿齊相二桃殺士之事辭氣慷慨可以想見其人於戲天若祚漢孔)
(明不死天下事未可知吾於此重不滿焉)
建安天下如潰瓜一榻之外非吾家黃屋飄颻定何許
龍為魚兮鼠為虎老瞞持力敢欺天朵頥漢鼎方垂涎
紫髯將軍一攘臂控荆引越三千里慷慨山東大耳兒
南飛烏鵲棲無枝草廬一語君臣契目中久巳無吳魏
堂堂大義凜不磨靈關劍閣爭嵯峨昨夜西南一星落
六尺之孤竟誰托渭水旌旗歸故都江上空存八陣圖
抱膝長歌出師表古柏蒼蒼為誰老
姑惡
村南村北麥花老姑惡聲聲啼不了有姑不養反怨姑
至今為爾傷風教噫君雖不仁臣當忠父雖不慈子當
孝
贈姚星士
姚生年来如我貧瀾翻口舌談星辰凄風落日低黃塵
客路相逄眼為青草鞋生翼杖生鱗一笑索我詩贈行
我詩何足為重輕歷象妙處須推尋相國之生孕昴精
客星動搖歸富春天不祚漢星墜營泰階或坼中台星
大抵人事關天文試算天下英雄今幾人
巳夘寒食
今年客路逄寒食村落無烟春寂寂荒塜纍纍人不識
芳草凄凄吐花碧麥飯一盂酒一滴哀哀兒女春衫濕
我過其傍因太息有墳可酹何須泣干戈滿地邊雲黑
路傍多少征人骨
追和東坡次蔡郎中遊湖韻
昔年著脚窮深幽藕花十里烟波秋騎驢踏月楊柳市
買舟聽雨菰蒲洲酒樓倚天沸歌管繁華轉眼如雲浮
山川悠悠尚如昨歲月匆匆不可留君不見錢唐江上
潮早潮生兮晩潮落滔滔東去何時休
西湖荷花有感
我昔扁舟泛湖去四望荷花浩無數誰家畫舫倚紅籹
笑聲迥入花深處笙歌凄咽水雲寒花色似嫌脂粉汚
夜深人静月明中方識荷花有真趣水天倒浸碧琉璃
淨質芳姿澹相顧亭亭翠盖擁羣仙輕風微顫凌波步
酒暈潮紅淺渥唇膚如凝脂腰束素一捻香骨薄裁冰
半破芳心嬌泣露湖光花氣滿衣襟月落波寒浸香霧
恍然人在蕊珠宫便欲移家臨水住回首落日低黃塵
十年不到湖山路花開花落幾秋風湖上青山自如故
琴寥歌
(柯山鄭君德彛家藏唐雷霄二琴不彈而掛之壁其師徐子觀取昌黎二操以銘之其將傳青)
(霞子之燈者與)
壁乎琴兮不彈心乎道兮忘言操履霜兮猗蘭忠與孝
兮兩全松風兮澗泉琴無絃兮有絃青霞兮柯仙道不
傳兮有傳
有虎行
有虎有虎山之巔怒目炯炯當晝眠百獸畏伏不敢前
憑林一吼秋風寒昨日鄰家婦哀哀哭其子叩頭呌天
天不語或曰梟食母犬吠主含沙射影毒欲死封豕長
蛇肆侵侮如此紛紛何獨虎虎哉虎哉爾何知磨牙搖
尾争奔馳妖狐猶將假爾威豈知彊者易弱盛必衰北
平將軍怒欲飛彎弓遠掛扶桑枝嗟爾有力何由施吾
見食汝肉而寢汝皮倚劍睨天三太息弱肉彊食今何
時麒麟騶虞亦物耳嗚呼吾不得而一見之
張德裕盤谷隠居
盤谷四面環青山晴嵐暖翠浮雲烟盤谷之阻多幽泉
湛然深碧蛟螭蟠中有華屋貯神仙猿鳥不驚犬不喧
竹侵行逕松碍簷人疑無路堪攀緣忽聞讀書聲琅然
始信别是壺中天翩然振屐登其巔仰林俯壑天地寬
桑麻盡處開平川千帆來往無時閑旁有一葉漁翁船
出沒紅蓼黃蘆邊呼之來泊岩下灣就船買魚歸烹鮮
煮茗有泉秫有田問之世事笑不言家藏黃石書一編
安用李愿歸來篇我欲前峰卜數椽幅巾杖屨行其間
目送歸鴻揮五絃閑窗静聽松風眠
田家婦
村南村北麥欲枯桑麻隂隂滿路隅炊黍田頭行餉夫
餅爐未熟兒呱呱鴨頭長幭短布襦平生未識鉛與朱
彈筝不用如羅敷懷金不願逄秋胡眼前富貴何足娱
一身飽煖自有餘茅簷笑語寒燈孤夜舂曉織奉舅姑
對雪
頑雲怙勢吞燭龍一夜老盡江上峰驂鸞駕鶴下瑶闕
羽衣森列飛行空玉虯夭矯振鱗甲獵獵怒戰誰争鋒
銀河剪刻紛弄巧姑射縹緲来無蹤半開半落花繞樹
無根無蒂絮因風造物幻出不可測萬變歸我一慨中
重裘何富負薪何窮烹茶何儉飲羔何豐天意茫茫無
問處人事悠悠定何許豐年固知雪可喜貧民不以雪
為瑞安得見睍消凝隂寒崕草木皆生春
同韻傚歐蘇體
草廬抱膝方卧龍獰飇撼戶雲埋峰凍鵲依依飛堕地
飢鷹側翅低盤空豈知水官夜鏖戰鞭虯笞鳳驅前鋒
茫茫萬里混一色遠近高下俱迷蹤松標特立凛生氣
竹腰不折凌高風長江一派清不泯浩浩獨行天地中
小民祈寒易咨怨君子守道惟固窮有雪無雪兩不問
仁耕義耨無歉豐君不見閉門無人僵卧處任渠門外
深丈許窮則當與凡民異達則當為國之瑞何當爕理
司化鈞坐令寒谷回陽春
紫巖詩選卷二
