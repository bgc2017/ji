知稼翁集跋
沃嘗見昌黎伯叙張中丞傳攻責張許二家子弟不能
通知父志以至史家不為許遠立傳而雷萬春事已失
首尾竊為仕宦功名史家不及知所託為千百年計者
門生故吏與之撰述耳門生故吏亾意斯作為兒亦無
所託則湮沒無聞也固宜先君考功再舉擢上管官不
過郎曹安得門下士沃所以求狀丐銘為不可緩者誠
有感昌黎之一語也雖埋石幽壤陵谷難遷而石之隱
祕初不可覩孰若以未乾之墨寄之紙上傳十為百傳
百為千乎先君在時號知稼翁文成輒為人取去故笥
所存塗乙之餘纔十一卷沃於暇日泣而次之名之曰
知稼翁集已刊于家塾今復刊于邵陽郡齋而求序於
年家父執者成先志也柳柳州以垂絶之時抵書於劉
夢得曰我不幸死以遺稿累故人此先君之意沃所不
能言也使地下聞之當喜身後無封禪書慶元二年丙
辰蜡月哉生覇嗣子朝散大夫權知邵州軍州兼管内
勸農營田事兼㳂邊溪洞都巡檢使兼提舉義勇民兵
借紫沃謹書
知稼翁集目載文獻通考及八閩通志更宋元之變無
存者嘉靖辛夘主政敬甫公刻監簿四如公集其序慨
知稼集不可見矣丙午歲先司空任翰撰司徒君辨公
任文選有陜中謁選人持是集贄冊有御印蓋前朝祕
府流落人間者得之喜從天墜與先考百叩交慶乙夘
考以宫洗謫倅衡州刻於衡壬戌倭變板復燬乃就榕
城陳環江公索回一部崇翰等謄較多年邇姪孫鳴俊
自會稽寄俸四金遂圖命梓竊念吾宗唐宋來著作載
郡乘者凡二十五種今存惟御史公及公監簿公集耳
語曰文字可愛祖宗文字尤可愛苟後人知愛(闕)傳
未艾也役竣謹告之先靈尚一慰焉董役則姪泰兒胤
星天啓乙丑長至不肖世孫崇翰頓首誌
