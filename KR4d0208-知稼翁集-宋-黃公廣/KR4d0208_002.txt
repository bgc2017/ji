知稼翁集卷下宋黃公度撰
詩
將赴高要官守書懷
古來仕路多機穽我復情田少町畦回首壯圖猶拾瀋
驚心往事屢吹韲不因昏嫁那能許此去聲名敢厭低
但使安閒更強健何妨流落在塗泥
題瘦牛嶺
自笑年來為食謀扶擕百指過南州時平四野皆青草
此地何曾解瘦牛
中秋西江上(六言)
月色今宵萬里笛聲何處孤舟世事堪驚流水鄉心不
忍登樓
賀劉使君(仿)
于門為國産英賢淮海鍾靈五百年松竹千尋森氣節
江湖萬頃渺情田白頭未握封侯印皂蓋猶分刺史天
俗變農桑皆犢佩家傳愷悌只蒲鞭歛容不動史曹畏
清坐無言上意宣四野歡聲豐歲裏西山爽氣夀杯前
籬邊陶菊千苞折階下堯蓂一葉鮮香火祝公三入後
却來平地作飛僊
南來苦熱戲作二首
農夫烈日夏畦耕僊家九轉丹竈成阿奴投燭婢飜羔
飛蛾赴熖雞遭烹湯為池兮火為城未如三伏南州行
大旱赤地金將流火炎崑岡玉石休六月王師萬貔貅
叢坐氊帳襲重裘鄰人延燒已焦頭未如三伏行南州
方帥務德(滋)生朝三首(有序)
一陽來復潛回葭琯之春和氣致祥果恊桑弧之
瑞事關廊廟喜動乾坤恭惟某官天上麒麟人
間鸑鷟千齡際會氣鍾嶽瀆之靈萬口謳謠算
祝椿松之永某奉令承教之日淺受知被遇之
恩深爰屆誕辰阻稱夀斝美武公之德如圭璧
願賡淇澳之詩俾魯侯之夀若岡陵敢效閟宫
之頌繁蕪上瀆戰越交心
一氣潛回萬物春星躔降昴嶽生申釣臺今古風流在
梅嶺東西雨露均再擁朱轓專節制久虛清禁待經綸
衮衣莫訝公歸晩要使遐荒識鳳麟
一别帝城今幾秋憂時不復為身謀枌榆故國三千里
桃李新陰四十州談笑折衝無鼠輩平生推轂盡清流
急湏整頓乾坤了鳴玉槐庭要黑頭
高門餘慶自綿綿唾手功名不作難况是胸中絶畦町
更於筆下富波瀾家傳元老謀猷壯人樂將軍禮數寬
香火祝公千百夀姓名高並斗星寒
和謝單推宋卿(普)惠詩
逃空每喜足音聞之子相逢真可人知友無非大父行
求君湏向古人倫蠻烟傾蓋情如故蜀蠒題詩墨尚新
文采風流百不俗更餘筆力挽千鈞
寄題方機宜稚川(洪)恕齋
恕齋且袖經綸手他日能容吏吐茵四壁琴書供宴坐
一言佩服要終身襟懷但令有餘地刀筆從教不若人
想得清尊及閒暇賓僚相對面生春
官舍閒居
朝市競紛華山林甘寂寞要之其間各有趣飛鳥冲天
魚縱壑我本麋鹿&KR1086;誤被簮紳縛男婚女嫁苦逼人薄
宦天涯失身落似吏非吏兮似隱非隱謂強不強兮謂
弱不弱五斗紅腐可以療飢一室琴書可以自樂負暄
捫虱度清晝未覺嶺南官况惡
謝傳參議彦濟(雱)惠笋用山谷韻
北方九月霜賓盤無生菜嶺南信地暖窮冬竹萌賣君
念庾郎貧蠒栗供庖宰中有歲寒&KR1086;真時久不壞前身
渭川侯千畆償宿債珍可配天花賤不數石芥早薤與
晚菘奴僕望賓介文園酒渴餘想不厭姑嘬預恐吹作
竹明日東風噫急湏驅兒童傾筐擕采采
桂陽宰胡達信(水孚)同年見贈三首次韻
場屋聲名識子初氣呑楊孔况其餘十年流落猶州縣
千里往來祗簡書卧雨餐風從鞅掌昂霄聳壑正權輿
割雞久屈屠牛手洗眼天涯看詔除
誰能了了學痴兒身世從教事事違百不如人丼鷁退
朅來此地看鳶飛低徊共受微官縛早晩要須三徑歸
頼有故人相慰薦霏霏玉屑坐生輝
萬事人人咨伯始他年文采動詞場軒墀喜色回天眄
鞍馬青春照地光社燕賓鴻催日月喬松翠竹飽風霜
丈夫勲業莫嫌晩良驥由來老更驤
題綠陰堂
萬里炎荒一草亭微官挽我落南溟誰栽古木圍空翠
為翦卑枝納遠青風雨半天秋縮瑟江湖滿地客伶俜
日長吏散無公事欹枕看書門晝扄
和鄭邦達主簿(元之)五絶
斗粟折腰真鄙夫且圖一飽似侏儒淵明欲賦歸來引
未免絃歌預計謨
望重東京憲與香自憐忝祖寸無長高天厚地容螻蟻
乞與江湖作漫郎
長倩抱關真碌碌仲升吐策但平平頭顱四十已自揣
空負林宗裁鑒明
風&KR1086;𦕈𦕈志堂堂詩句驚人易數長高士行看三府辟
可容枳棘困仇香
邂逅天涯一破顔緇塵染素客途艱休將俗眼輕游子
無數珠璣咳唾間
賀陸鹽允濟二首
商飇送喜滿華軒喬嶽鍾靈積慶門天上台星對南極
人間佳節是中元一時閩越看前輩千載機雲見遠孫
香火祝公如衛武他年勲業照乾坤
大手聊分八使車腰叢六印益紆徐圜扉鞠草刑無濫
萬竈熬波國有儲航棧蠻琛紛絡繹權衡選路不﨑嶇
蒼生久鬱為霖望早晩徵書下玉除
題潮陽石塔寺
投檄真成出瘴鄉籃輿漸喜到僧坊長風觧事吹江雨
乞與行人五月凉
與方稚川
南來厭見跕飛鳶之子相逢意凛然未用天涯嘆淪落
要知幕府盛才賢清譚霏屑論交地疉鼓喧江送别筵
帆腹漸肥人漸遠離愁長在夕陽邊
與洪景伯(适)
快筆三江倒宏材太室須平生閱人久所識似君無嶺
海非長策乾坤頼壯圖殷勤將夀斝邂逅即亨衢老驥
心猶在飢鷹寒易呼何時殿門外握手話江湖
題師吳堂
夫子賢堯舜老彭嘗竊比郯子及師襄下問曾不恥河
汾一書生自謂聖復起西京投閣士敢與孟軻齒古人
取名廉後人取名侈誰知今人中復見古君子方君帥
南越千載少倫擬燕居榜師吳一謙具四美隱之經石
門得名一杯水伯始萬事優可但清而已官曹服公德
廉仁革貪鄙民俗陶公化淳厚勝姦宄蠻獠畏公威折
箠制千里老猾憚公明束手敢干紀三城有餘力一堂
仍舊址裘帶自清閒賓僚多燕喜惟昔開元相勲業照
青史胸蟠活國計試手曾向此我公廊廟具勞外亦久
矣尺一趣歸裝高蹈廣平軌
題七星巖
天上何時落斗星化為巨石羅翠屛洞拆三义盤空曲
壁立萬仞穿青冥客尋舊路不知處龍去千載猶聞腥
欲訪僊子問真訣巖扃寂寂水泠泠
赴南恩道間和楊體南(延禧)三首
再歲大江濱了無功可程行行看絶塞錄錄更專城不
作安巢鳥應慚出谷鶯頼同草元手時抱一經横
身任東西南北居心安到處即吾廬窮途俗眼休相薄
沮洳焉知無大魚
白鷗應怪舊盟寒斗粟低佪真強顔更度桑乾隔并土
不堪回首舊家山
邵監(本)擕詩相訪用集中閒居韻為謝
知君琢句用功深屹立長城不受侵紙上雲烟驚老眼
筆端風雨起予心萬里初逢談衮衮一尊相對樹陰陰
斯文入手豈易得况復逃空喜足音
再用韻書懷
行行漸入瘴鄉深官事從人笑我侵越俎代庖真有媿
逢場作戲本無心賓僚暇日一杯酒杖屨西園十畆陰
政爾無能落閒處且從猿鳥覓知音
西園二首
清樾纔十畆炎陬别一天華堂依怪石老木插飛烟長
夏絶無暑乘風幾欲僊心閒境自勝底處覓林泉
意得壺觴外心清杖屨間簿書休吏早花鳥向人閑舊
隱在何許倦遊殊未還天涯頼有此退食一開顔
和邵觀復(本)見贈
詩才千丈清且嵬筆力萬牛挽不回平生用心有根抵
丱角指南得天才江西波瀾浩如海一派流落天南垓
久謂升堂胔已嚌可是持鼓門過雷詩能窮人豈其理
人窮乃工於詩爾不妨俗眼自清白第恐獠音無正始
俛首誰能兄孔方高談直欲妻法喜眼高未伏下孔楊
渠肯碌碌數餘子我無寸長班俊髦狐裘之傍羞縕袍
所得虛名真畫餠朅來窮海試鉛刀書生習氣掃未盡
畫諾閉門思和陶錐處囊中穎立見君欲逃名何可逃
君家故侯青門東人物於今有祖風落拓一官姑吏隱
敏捷千首追詩翁何者蹄涔留尺鯉未辦斗水活蛟龍
丈夫功業不嫌晚政恐夫君甘養蒙
西園招陳彦招同飲
稻粱未飽且紛紛鴻鵠低佪雞鶩羣萬里歸心閩嶠月
十年旅夢瘴溪雲隣諳好事頻賖酒家不全貧肯賣文
未用天涯嘆離索一尊滿意說桑枌
再用韻
斗粟驅人墮世紛卯申鳬鶩動成羣桁楊閒卧吏休日
尊俎清譚士集雲久矣蠻荒真下策信哉鄒魯號多文
酒酣預約雞豚社會見婆娑故國枌
鑷白
昨夜庭梧滿意凉秋風不貸鬢邊霜等閒鑷白了時節
書策縱橫日上廊
秋城晩望
斷續悲笳起麗譙冥冥晩色四山椒隔江人散虛分米
十里津喧蜑趁潮夕照含山心悄愴西風動地鬢飄蕭
低頭自笑微官縛東望滄溟歸路遥
秋旱祈雨
萬頃膏腴欲坼龜禱祠曾不補毫釐朝廷無事政刑簡
天地何心嶺海飢絶徼難逢霖雨手隱憂先到老農眉
誰能鞭策卧龍起乞與滂沱一解頥
賀鄭漕三首
當年畫省與成均聯璧看君親弟晜清世幾人兼五福
白頭相對備三尊朝班猶識尚書履時論同推通德門
早晚芝函趣歸騎要令勲業照乾坤
天子欲寬南顧憂繡衣曾是舊人求山川不改元風采
父老能言昔政猷襦褲疲民應枕奠紀綱新度覺錢流
生靈一種同天地雨露何偏十四州
東京望重兩儒先經術傳家幾百年𣲖别九僊緜慶胄
運逢千載毓真賢鼎槐未即登三事社櫟何知託二天
夀考祝公如衛武願賡淇澳入詩篇
體南先生戒途有日惠詩為别三復黯然和韻
奉送言不逮情
可但兒曹學未成鄙心蔓草要鋤耕勞君窮海坐賓館
為我文壇作主盟苜蓿闌干朝飯薄圖書跌蕩夜譚清
便擕琴劍東歸得信有人間桑梓情
摶沙聚散苦匆匆歲晚山寒吾道東萬木飄蕭催客老
一官去住任天公情知今夕芳尊倒魂斷長亭返照紅
却喜到家春正好蠻烟洗盡見華風
和章守(元振)三詠
華堂存繪事昭代得儀刑迹與莓苔古名争蘭茝馨清
風無遠近喬木未彫零今日斵泥手依然瘦鶴形
右包公堂
千里有餘刃一堂聊賞心庭虛延遠吹簷敞受繁陰休
吏簾初下忘懷機自沉人間足塵土無路到清襟
右清心堂
飛樓跨危堞雲霧曉披披形勝供臨眺公餘來燕宜江
橫睥睨闊山入綺疏竒風月本無價君侯况有詩
右披雲樓
次韻弟師白(庚)至日及弄璋之什二首
時序鄉心破烟波眼力催城頭烏信喜海上鴈書來一
别壺山月三看庾嶺梅天涯椒桂酒淚墮伯仁杯
未辦謀生學計然紛紛又落海西偏癡心政爾了官事
坐嘯何能作散僊霜雪半頭明鏡裏江湖歸夢野鷗前
入懷雙鯉詩材健醒眼三珠喜氣全處處看雲眠白日
時時舉酒望青天想應留客煮湯餠弱柳犀錢細細穿
立春日有感
三見春歸人未歸天涯依舊賦春詩一官得失不相補
萬事乘除只自知年去年來供屈指嶺南嶺北入支頥
柳眉桃臉競時節難遣東風染鬢絲
春思
紅入西園早青歸平野多日長花欲睡風軟幕微波萬
戶茅柴酒一聲欸乃歌天涯春漫好無奈客愁何
對瓶花獨酌
紅紅白白兩銅瓶軟飽相看眼倍明臠肉自能知鼎味
底尋酒海與花城
恩平燈夕憶上都舊遊呈座客
千尺鰲山面紫宸豪華曾見夾城春至今魂夢鈞天奏
投老宦遊窮海濱隨分尊罍奉佳客記時燈火照嚴闉
年來大覺歡情減聊與風光作主人
方斛石菖蒲
勺水回環含淺清寸莖蒼翠冠峥嶸扁舟浮玉山前過
想見江湖萬里情
石博山
誰琢翠嵐如許工晴巒洶湧欲穿空一塵不動心齋處
寸縷初飛鼻孔通
章運幹(才邵)和綠隂堂用韻為謝
工拙相懸幾驛亭敢將沮洳敵東溟百年事契心先許
千里神交眼倍青嗜酒楊雄官拓落耽詩杜甫瘦伶俜
何時握筆論今古經苦勞君一啓扄
自恩平還題嵩臺宋隆館二絶
四山如畫古端州州在西江欲盡頭漫道江山解留客
老夫歸思甚東流
松菊壺山手自栽二年羈宦客嵩臺無端却被東風誤
又作恩平一夢回
洪景盧(邁)賦素馨有遐陬不遇賞拔之嘆戲作
反之
不入東風桃李羣結根遠在瘴江濆眼看南國添春色
天遣餘波及寶薰淡泊直疑梅失素清幽欲與蕙争芬
上林託足雖無地猶有香名萬里聞
和宋永兄圍棋青字韻因成五絶
翻劫解圍心有兵謀生政要眼雙青已收鵝陣烏巢幕
未放鷹揚鷗滿汀
塊然木石本無情底事紛紛如許争天遣人間作仇敵
只緣黑白太分明
一勝一負乃常事七縱七擒真妙機九械難窺墨翟守
六竒終破白登圍
哲匠觀旁嘿若喑銜枚勇士用功深管中窺豹誰家子
技癢時時不自禁
千里歸來兩鬢絲清風永日對枯棋紅塵萬事不到眼
此樂勿容兒輩知
送陳景明(誠之)尚書赴召四首
物望唐姚宋才名漢董晁力陳治安策親際聖明朝讜
議禆宸極高文燦斗杓鵬程九萬里一舉接扶搖
鼎軸今虛席憂勤軫我皇蒼生思起謝丹詔急徵黃風
欲回三代恩難私一方願公攄遠業吾道倍輝光
鴈塔相先後麟臺數往還至今清夜夢時共早朝班歲
月棲遲裏雲泥指顧間天涯瞻馬首喜氣動衰顔
薄宦跕鳶城歸來夢乍驚壯圖空老大朴學誤平生有
客嘲楊子無人薦禰衡鹽車逢伯樂作意一長鳴
次韻林梅卿尚書新塘之什
翬翼東西勢欲翔高懷卜築白雲鄉蝦鬚半捲山排闥
屬玉雙飛水拍塘天上功名身未老年來邱壑意何長
萬間廣厦須公辦政恐徵書下建章
乙亥歲除漁梁村
年來似覺道途熟老去空更歲月頻爆竹一聲鄉夢破
殘燈永夜客愁新雲容山意商量雪柳眼桃腮領略春
想得在家小兒女地爐相對說行人
僊霞道中
村村翁嫗賀年華不道行人亦念家可是浮名能挽我
杖藜元日度僊霞
次師白弟元日韻
且看時事愜心期莫為流年作許悲足慰羈愁緣鴈序
恐無竒策對龍墀梅粧已覺香全減柳線相將綠四垂
臘雪漸消春又到人間底事不潜移
次李元泰(宇)見贈韻
未遣枯桐逐竈煤君今收拾到微才東山謝傅為時起
前度劉郎何處來自喜餘年瞻日表恐無竒策上雲臺
尊前不用悲流落懷抱相逢且好開
别陳景明二首
董晁大策無今古曾據龍頭拜未央天府帶頒腰覺重
露門茗賜齒餘香麻詞一掃千言就玉節三持萬里強
自是中朝人第一更將威信憺要荒
冕旒目送出延英鼓吹江喧引去程三夏日遲心自急
百年恩重命還輕賈胡久矣傳詩句蠻長依然識姓名
丹鼎刀圭應有在願隨雞犬上蓬瀛
輓樂全宋丈二首
吾道初彫喪斯文竟老成一經貽子訓萬石擅家聲棠
棣春陰重芝蘭晩節榮餘芳知未冺奕世有簮纓
嘆息高人逝儀形繪事傳耆年餘八十遺行滿三千朱
紱沾新命蒼松鬱故阡春風笳吹咽桃李亦淒然
輓朱師禹母二首
安室全貞操刑家藹令儀乘龍推快壻幹蠱有馨兒未
遂林烏報俄纏風樹悲汗青他日傳不媿栢舟詩
孝養空懷橘嚴規想斷機影留生日面棺掩嫁時衣萱
室言猶在蘭陔事已非九原行楚挽桃李慘春暉
輓方有成教授
生平勁節朱絲直老去清規玉斗寒卜築空存新第宅
典刑不見舊衣冠百年世事隨風燭二紀才名獨冷官
謝砌餘芳知未泯森森兒姪長芝蘭
輓林惠州深父二首
吾道初彫喪名公竟典刑牧民沾漢璽詔子有韋經阻
奉金鑾對虛埋石槨銘登門人已往遺範儼丹青
昭代輕辭禄高堂久擊鮮慶餘黃雀報夢契白雞年酹
酒生芻外歸魂宿草邊傷生耆舊盡執紼涕澘然
輓張直講聖行二首
末學知歸㝢先生有典刑家貧丼半菽身後只羣經尊
俎言猶在瓊瑰夢已靈林宗負全節無媿冡中銘
故老復誰在此邦嗟至今文章千古事忠孝一生心客
散門庭寂塵留几杖深莆人頌遺愛南望淚橫襟
輓蔡公南别駕二首
膴政漸遐俗清風律懦夫人憐埋玉樹誰復奠生芻賦
夀無三甲傳家有二雛經綸才不展身世一長吁
往歲從新幕逢君入瘴鄉但知期白首誰意熟黃粱星
屛塵埃合銘旌道路長幾經遺愛地清淚濕甘棠
輓歐陽夫人許氏二首
斷機貽子訓截髮具賓盤異數行開邑他鄉忽蓋棺薤
歌春日晚萱樹北堂寒蕭瑟青門道萊衣淚不亁
曹範梅峯下安輿晉水傍百年虧上夀五鼎富前喪鸞
鑑塵初合龍龕木已蒼平生足陰德親受伯仁觴
輓方仲及(時)簽判二首
才華早歲妙中州惠愛長存瘴嶺頭陳迹他年循吏傳
遺文何日茂陵求平生業履一經在投老功名萬事休
惟有巋然峴山石往來涕淚不勝流
年來羣盜滿南區百指間關返舊廬杖屨不辭還往數
尊罍猶想笑譚餘音容忽忽成千古身世悠悠竟六如
脩短窮通一無恨可憐經濟盡邱墟
輓蔡子應(樞)郎中二首
德齒周元老風流漢二䟽千鍾兒輩事三徑野人居獨
行他年傳生涯幾卷書東山終不起天意竟何如
襲慶名臣胄棲身世隱堂憂時多鯁論疾惡見剛腸髣
髴商楹奠淒涼漢署香老成無復見雨泣路人傷
輓顧德將(汝美)别駕
襟懷淵海浩難量仕路恩威見弛張劇邑蒲鞭閑累月
潢池血劍肅如霜朱門絶迹心常泰銀艾橫腰鬢未蒼
學不康時年半百可憐天道竟茫茫
輓吳君與(公誠)大夫
吳侯大雅&KR1086;妙齡飽經術場屋早蜚聲囊錐穎立出擕
書走帝閽一第頷髭摘夷途騁駿步霄漢刷健翮胷中
萬餘卷未試二三策誰知廊廟具反任州縣責官小不
自卑直道酬平昔愛民如愛子憂國如憂室愷悌疲俗
蘇廉介貪夫律至今遺愛地籍籍數嘉績松菊動歸思
塵埃辭吏役挂冠神武門高卧楊雄宅追念平生為秋
毫一無失桎梏謝軒冕膏肓嗜水石十載州府間不見
龐公迹萬事同甑破百年過箭疾嗚呼老成人忽忽就
窀穸豐碑存衆口餘慶有佳息於公雖無憾豈不為時
惜作詩遣哀情詩成轉悽惻
輓方宋賢(于寶)四絶(方曾以獻書賜爵)
少年挾策上皇都晚歲論功向石渠猶憶微才在天祿
鉛丹曾為校遺書
千年忠孝歸圖畫百卷風騷動冕旒一尉南州成底事
可憐夜壑遽移舟
管輅相無壬甲夀鄭玄夢告巳辰年收書恨未齊東觀
作記虛傳上九天
平生好尚流俗表無數交遊氣槩中未覺門前車轍少
阿戎清賞有渾風
輓陳夫人卓氏二首
貴不改舊習老猶遵幼儀安貧偕隱者急義勝男兒餘
潤河九里寧馨桂一枝秋毫有遺恨石窌剖封遲
蘋藻潔羞遺訓在芝蘭奕葉慶源賖何人誄德須千字
他日塜傍應萬家秋風摧謝忘憂草古木悲啼反哺鴉
猶憶升堂初拜跪依然象服儼笄珈
輓林聞遠
曾向文闈屈壯圖羞將華髮傍戎車平生自致千金産
投老相辜一卷書有子克家追羯末何人會葬盡嚴徐
青天白日佳城閉宰木蕭蕭繐帳虛
輓趙若愚母
孟母鄰兮陶母賓祥麟威鳳各才名早持容德嬪天族
誰信艱勤老我生雙鶴跰躚來弔客一牛贔屭得佳城
人間毫髮有遺恨五桂纔看一桂榮
輓十一伯奉議(諱卷)四首
弓冶傳家學才名觀國賓譚經至白首投老漫青綸北
去曾乘險南歸益自珍要知超悟處縹帙有離塵
邱壑性所樂詩書老自娛譚惟聽兩部貧不種千奴歲
月柯間蟻功名水上鳬平生五車讀留得付諸孤
有子皆麟鳳承家頼一䕫朝班通籍日綸誥錫封時堂
上蘭羞罷人間風樹悲生榮死不朽猶恨未期頥
往者更聲律公兮獨老成餘波及猶子作賦得虛名瘴
海三年别靈巖一夢驚歸來訪遺跡心折涕縱橫
奏議
上殿劄子
臣聞洪範曰惟辟作福惟辟作威臣而有作福作威則
害于而家凶于而國蓋慶賞刑威人主之大柄也柄下
移則主道不尊天下之患有不可勝言者恭惟皇帝陛
下體堯舜之聰明法禹湯之恭儉虛懷以招徠俊乂屈
已以愛䘏黎元比年以來干戈偃息農畆屢豐海内無
事高拱以責成功而大臣任私上辜委寄爵賞以愛憎
為高下刑罰以喜怒為重輕陛下務全體貌曲意優容
羣臣畏禍莫敢一言天下之人但知一相之重莫知君
父之尊乃者天啓宸衷奮發剛健思與中外多士一新
庶政甚盛舉也臣願陛下收還威柄躬勤萬幾毋偏聽
毋獨任凡爵祿廢置生殺予奪命政府大臣更相可否
求合於道如或議論不同許各以己見次第敷奏然後
自以聖意斷而行之天下幸甚取進止
第二劄子
國家之患莫大於以言為諱以言為諱則政事之闕失
刑賞之過差大臣之專恣下民之疾苦皆壅遏而不聞
國之不危者幸也臣嘗觀自古貽此患者皆由其君愎
諫遂非逞威喜佞故其下無敢言今日之事則不然陛
下寬仁大度容納忠讜臨御三十年未嘗罪一言者雖
唐虞三代聖帝明王不過如是然天下敢言之氣摧沮
殆盡良由用事之臣挾謗訕之律以鉗天下之口爾夫
秉筆之士立言措意類不能逃疑似之迹今自朝廷百
官下至草萊一介試集其所為文於數篇中掎摭其語
必可附於謗訕之律是此一律可以盡羅天下之士而
寘之罪惟權臣所欲為耳古者設官監謗立法止謗者
皆非治世之事故舜立誹謗之木成周盛時士傳言庶
人謗唐虞三代不畏人謗已蓋其中無歉惟恐天下不
一指其失也臣愚伏望陛下寬謗訕之禁下求言之詔
使人曉然知前日以言語獲罪者皆非聖明之本心自
可日聞嘉言感召和氣實萬世太平之基
邢孝揚覆謚議
爵位可以苟得刑辱可以幸免惟名終易謚美惡不可
得而私公以名家為國懿戚不沉酣於聲色少服儒紳
而與諸生角藝於成均不酖毒於宴安兩銜國命以副
大臣宣威於絶域其奉身而退也棲心内典視富貴如
儻來其易簀而終也貽訓後昆以死生為晝夜公之出
處可謂無媿謚之忠靖其誰曰不宜
書
上陳尚書
物之可喜者人以為虛名而不知實用之所從出也鳳
凰麒麟殆不如馬牛之可轡絡而用也然二物不出於
草造僅存之世必人蓄滋殖治道晏粲而後見焉故一
麟鳳不知其幾百億馬牛也隋珠趙璧無補於飢寒然
得是而貿易之與斗尺物較多寡何啻山淵之塵涓也
小兒聚戲晬者摶黍齠者攫金性愈開而智愈明事愈
異而喜愈大故農喜年豐商喜貨售綴文者喜得機雲
之句求名者喜挂許郭之口孝者喜得親忠者喜得君
氣槩者喜知巳交游者喜得朋為天下計者喜得非常
之人嗚呼喜至於是極矣麟鳳不足以為瑞珠璧不足
以為寶是喜也千百世而一逢歟舜之歌曰股肱喜哉
孟子曰舜以不得禹臯陶為已憂不得為憂則得之為
喜可知非特臣喜得君而君亦喜得臣也君臣交相喜
政事以成社稷以固禮樂以興要荒以服四方萬里喜
氣不可涯涘農喜於田商喜於肆士喜於學官吏喜於
朝禽獸魚鳥不知此喜而人為之喜山川鬼神不見其
喜而人想其喜某束髮讀書遐思喜極之事不意垂老
乃親目之休哉休哉方今朝廷清明邊境寧謐無可憂
之事故亦有可喜之迹不幸台星掩耀黼座焦心驛騎
南飛旌車北指閣下道德之重謨謀之富聲名之洋溢
想其登文陛覲天顔雲龍魚水不足狀其喜也我天子
喜得其人天下為我天子喜得其人而為已喜得其欲
故有公喜有私喜公私本無異合天下之私則公也某
也公喜與人同而私喜與人異歲在甲子天子不以某
為愚不肖寘諸儒館某不自喜而喜與閣下接茵憑親
謦咳獲識天下非常人爾後雲泥遼絶南北阻脩乃者
閣下班秩西清分憂南顧高牙大纛輝映蓬蓽某不為
閣下喜而自喜疎遠未見棄於左右是二喜也疑私也
然詢之儕類詢之道路詢之田父野老婦人女子其喜
有甚焉者則某之喜為不私矣噫喜之極則愛之至愛
之至則必有所獻焉今閣下之名第高出諸儒之右閣
下之文章膾炙天下之口聰敏過人學問高古今其行
也天下孰敢仰視然古之人有不以名第不以文章椎
魯朴直而能了天下之大事書曰如有一个臣斷斷猗
無他技其心休休焉其如有容人之有技若已有之人
之彦聖其心好之不啻如自其口出是能容之以保我
子孫黎民由是觀之自賢非難賢賢為難哉某在南荒
側聞諸搢紳先生論今時人物曰古之所謂大臣者其
心休休焉陳某之謂矣夫心不休休骨肉有不相容苟
休休焉天下皆吾度内也休休之語千百年來無人當
之東坡先生常以許霍光司馬溫公繼以許盧懷慎而
諸搢紳先生復以許閣下以霍之無學盧之不敏其能
有容猶見稱於後世况閣下之才而不自衒敏而不自
矜其又在盧霍之上矣以閣下之名望而以此心行之
日復一日若無有厭倦蒼生蠢蠢皆有望於閣下矣自
始聞天書踴躍不自勝瞻企台光俯伏道左足屢抃而
口欲謠情不能已輙以毫楮抒中心之所欲㐲惟少寓
目焉冐犯威尊下情皇愧之至
表
代謝御書表
聖經惇史炳若丹青寶翰宸章刻之金石出九重之副
本為列郡之珍蔵跽誦再三欣榮倍萬恭惟皇帝陛下
日新盛德天縱多能粹然洪深敏達之資輔以緝熙光
明之學寰區底定烜赫帝王之極功廣内燕閒游息藝
文之餘事心筆俱正古今所稀豈宋武之足多略文皇
而不數兼八體以遒勁述四書而發揮非惟為儒者之
榮於以見聖人之意臣幸生盛旦假守偏州識無魚魯
之分躬被龍光之賜在天成象粲奎壁以相輝與世作
程等乾坤而不朽
代賀冊皇后表
王假有家聿求於内助天作之合允屬於元妃㳙糓旦
以備儀即長秋而正位事關宗社喜溢寰區臣某誠歡
誠忭頓首頓首臣歷觀古先賢聖之君必有淑慎柔嘉
之配虞興媯汭夏啓塗山有娀之肇商邦太姒之隆周
室故葛覃言后妃之本而關睢為王化之基載在史編
永貽壼則恭惟皇帝陛下離明繼照乾健偕行將刑寡
妻以御家邦思得淑女以配君子爰求懿德進統宸闈
正六宫之表儀大一人之輔佐禮行太室侑成祼饗之
共色養東朝助致寢興之問徽音克嗣陰教益脩推廣
至仁男女得及時之願感召和氣陰陽無失序之愆臣
職守遐方躬聞盛事情雖極於鰲抃身尚阻於鵷行已
協周詩化天下以順婦願同堯祝使聖人之多男
啓
謝葉帥薦舉
從事南州已逭曠官之責剡章北闕重勤推轂之私譽
實過情喜不逾媿竊惟上臣報國莫先以人志士殺身
每為知巳惟授受盡由於公議則選掄多獲於真才仰
無負於所期俯不愆其素守自時厥後茲風莫存在上
者既無意於作成在下者乃枉已而求售故寒陋不以
衒鬻為恥而王公常以簡貴自高每懷自獻之羞未有
不求而獲競趨勢利閧如市道之相求鉤致聲名用之
公家而無補儻非凛高義操此至公則何以坐還千古
醇厚之風頓格一時習俗之弊力推後進靡俟先容伏
念某天與冥頑人誰比數徒守菑畬之訓恐隳弓冶之
傳豈意凉能偶塵高第名重而於實難副論高而與世
多違俯仰一官侵尋七稔心期事業初謬意於古人力
盡米鹽幾失身於俗吏尚幸私心所懷者梗槩平生自
信者行藏不肯妄求不為苟合不借名卿之勢援不資
譚士之游揚敢圖不肖之名誤徹長者之聽匪由介紹
自獲眷憐始至門闌一瞻履幕尊俎接恩懃之宴齒牙
蒙特達之知辱以褒辭轉之宸鑒斯前輩盛德之事公
允蹈之在至愚極陋之姿望不及此茲蓋某官以忠致
主以道覺民以文章作世程以人物為己任知中才不
常有必磨礱誘掖而使之成念小善不可遺故提擕汲
引而與之進遂令謭薄亦預品題某敢不恪守初心誓
堅晚節雖未能圖國士之報庶不終為小人之歸
謝館職
税鞅南州初離冗調讐書東觀誤玷清流辭恐近名受
慙非據竊惟治道之隆替常繫人才之盛衰苟養於閒
暇之時而須其成則至於緩急之際而收其用故皇朝
大開儒館列承明著作之庭遴選時髦典圖籍藝文之
事一無吏責每號英游非獨究簡編之斷殘抑將待器
業之成就或以淹該而持從槖或以詞藻而代王言或
經術淵源而師表諸生或識度宏遠而參陪大政凢
旋登於要路率多由於此途矧夫睿聖中興典章大備
追述祖宗養賢之制式符堯舜稽古之心珍館一新掩
天禄石渠之壯麗遺書盡獲軼開元正觀之盛多自非
博物洽聞宏才偉議苦心識子雲之竒字強記誦安世
之亡書則何以接蓬萊方丈之游紬金匱石室之祕如
某者趨時獨拙賦分最竒鈍遲無倚馬之才涉獵乏夢
熊之對少壯努力初欲無媿於古人長大苦飢豈敢有
意乎當世徒以家聲之墜地要須儒術以謀身不圖蕞
爾之才乃中褎然之舉一行作吏百不如人自决科雖
閱於八年而莅事纔更於二考汲汲干斗升之祿區區
為口腹之謀忽被優遷實踰素望人皆歆豔目曰登瀛
之榮已獨凌兢心懷臨谷之懼重念寒門之先世蓋嘗
厠迹於英躔坐復青氊慚無歆向父子之學自量素業
難居傅班伯仲之間何取孤蹤亦陪俊軌茲蓋伏遇某
官股肱元聖羽翼斯文雖巍巍勲業之無前尚切切人
物之為意提擕晩進不遺下體之菲葑收拾寸長盡種
盈門之桃李遂令頑陋亦預甄陶某敢不奮發遠圖溫
尋舊習力死而後已之學讀生而未見之書誓竭微軀
仰酬洪造雖大臣務得人而報國不容謝私然志士為
知己而殺身豈敢忘德
謝宫祠
騰憲府之章分甘永棄拜祠庭之命忽被優恩退自省
循重增兢畏伏念某受才朴拙奮迹單微頃緣絺繪之
文遂預搢紳之列粤從筮仕即辱甄收捧檄南州久參
幕畫讐書東觀濫厠英游皆鈞衡特達之知非左右游
譚之助自憐無取必負所期果風波之橫生難調衆口
雖鉛槧之無補敢有他腸所幸大賢之容人不以一眚
而掩德縱排毀之端靡所不至而記憐之意終未少衰
尚俾罪軀獲沾祠廪無官守無言責日尋故國之交遊
不耕穫不菑畬坐享全家之飽暖夫何幸會有此便安
樞密相公道濟生靈量包宇宙立巍巍之勲業猶汲汲
於人材待物以寬持心近厚已聞比屋之擊壤寧忍一
夫之向隅憐其迂疎雖未能表見於當世察其寡特必
不至立異於他門未忍棄捐旋加湔濯某敢不退安閑
散追訟愆尤間香火之餘陰理耕桑之舊業寓意琴書
之内全身麋鹿之羣殘齒衰骸萬一未填於溝壑枯根
敗枿庶幾或産於菌芝
答王守(辟章)
三載鄰封舊親德宇一麾鄉部行被仁風未脩桑梓之
恭先辱緘縢之問撫躬增媿與衆交欣某官全德難名
巨材不器貌雖温而言則厲氣極大而志愈謙議論有
君子長者之風望實聳搢紳先生之觀文章獨步繼鳳
閣之三人簮紱相傳擅龍門於一世粤從壯齒自致要
津登承明著作之庭紬金匱石室之祕猶欲盡觀其底
蘊故須歷試以事功爰錫命於楓宸俾分憂於莆郡矧
惟茲土昔號樂郊地雖瘠鹵而民力耕桑俗雖顓蒙而
家傳詩禮不勞游刅即躋奠枕之安佇聽賜環入膺前
席之問某久睽色笑尚辱記憐自分竒窮已甘邦有道
之貧賤何期幸會獲事州主人之仁賢感與媿幷意非
言盡道途跋履歲律峥嶸願言旌旆之亟求式慰閭閻
之久俟
謝授肇慶倅
恭承朝命俾佐郡條坎壈孤蹤荷鈞衡之平施瀾翻薦
口頼根柢之先容感極涕零媿深汗溢伏念某乾坤長
物湖海微生不能力穡以活妻孥妄意讀書而干祿位
蚤緣末技獲際昌期本無藉甚之聲偶玷褎然之舉初
從幕府依紅蓮淥水之游繼入蓬山紬金匱石室之秘
親承咳唾屢接茵憑自憐素志之粗酬人謂青雲之可
必名重而於實不副命乖而與世多違一辱泥塗五移
歲籥託身餘潤如行霧露之中回首舊遊若在雲天之
上不圖流落尚軫記憐寘之偏州寵以别乘非特起故
將軍之廢且令任半刺史之權豈無夤緣致茲忝冐茲
蓋㐲遇樞密宫使侍讀真忠遇主斯道覺民高文儼作
世程衆技好若已有知全瑜不易得必磨礱而使之成
謂累敗未可捐故拂拭而與之進眷言及此感幸何窮
某敢不祗畏簡書服勤官守鞭驅十駕庶幾免俗吏之
歸矢竭孤生萬一圖國士之報
謝舉陞陟
承乏南州數載絶緘縢之問剡章北闕一言甚黼黻之
榮譽實過情喜不逾媿竊以人才之用不用繋於公道
之行不行其行也惟賢知賢付以耳目之所不及其用
也以類求類舉其腹心之所嘗知惟其不務文具徇流
俗以市私恩然後能進真賢得實廉以稱上旨顧斯道
寥寥久矣逮今日稍稍見之伏念某生而賦頑鈍之姿
學不通古今之變名重而於實不副命乖而與世多違
初雖妄意古人謂功名可唾手而取終乃甘心俗吏以
歲月為致身之資實自取之夫何言者然而私心所存
者義命平生自許者行藏不敢枉尺而直尋獨耿耿者
尚在以至跋前而疐後亦休休然其心自非高義過人
冲襟絶俗乂安肯借以齒牙之重達之旒纊之前茲蓋
㐲遇某官體上臣之事君思天下之善士下交不凟謙
謙得君子之終久要不忘戀戀有故人之意而某舊學
荒落壯心蹉跎必無鶱騰之竒以副特達之遇粗知守
法庶可酬恩
肇慶韓(黯)交代
叨奉上恩攝丞郡政人品最下初無籍甚之聲稱天幸
良多獲繼賢者之軌躅趨風有日進記通名某官地望
高華天資警敏趣操自拔於流俗學問不媿於古人受
才如璞玉渾金莫名其器遇事有盤根錯節益見其能
宜闊步於要津豈淹翔於外服蓋欲備嘗於險阻以為
大用之權輿某不能力穡以活妻孥妄意讀書以立門
戶俯仰寸祿蹉跎壯心顧吏才素號空疎而官守適相
先後涉筆占位敢自謂半刺史之權賸馥殘膏庶幾聞
舊令尹之政
肇慶劉守(仿)
誤被宸恩攝丞郡政空疎無取深慙小子之斐然幸會
何多獲事大夫之賢者知聯事合治之無補喜承顔接
辭之有期某官清白傳家文章華國儒雅餙吏愷悌宜
民以從容適時之才而周旋當世之務使馬如羊使金
如粟難移張奐之心賣刀買犢賣劍買牛一新渤海之
俗久以賢勞而分憂千里佇觀課最而入為三公某天
賦冥頑人誰比數雖素無一日之雅行將有二天之依
官類魏舒固嘗襆被才非仲舉敢覬題輿東壁分輝儻
獲在照臨之下南薰假翰庶幾無瘝曠之虞
又
三年散地叨奉真祠一旦誤恩俾丞郡政知聯事合治
之無補幸承顔接辭之有期某官世濟忠嘉才全經緯
望實聳搢紳先生之觀議論有君子長者之風當羽儀
於中朝乃蕃宣於外屛蓋九重不忽於幽遠故一麾借
重於老成共仰承流宣勞來還定安集之意佇觀入覲
奏康樂和親安平之書某奮迹單微受才朴拙學不知
變每與世而背馳仕專為貧初無心於擇地何知蹇步
獲並英遊分我餘光行將出照臨之下因人成事庶幾
無瘝曠之虞春律向中黃堂多暇願益珍於調護以上
體於眷懷
上鄧鹽(文饒)
恭承朝命叨贊郡條流落孤蹤益遠長安之日夤緣大
庇幸依刺史之天揣分難堪捫胷增愧㐲念某清時棄
物僻壤腐儒生而賦頑鈍之姿學不知古今之變偶緣
章句誤玷簮紳初嘗妄意古人謂功名可唾手而取終
乃甘心俗吏仰斗升為餬口之資雖䟦前疐後之可憐
亦流行坎止而無媿竊惟高要密邇雄都在昔人號跕
鳶之鄉卑薄殊甚於今日乃潛龍之地授受不虛何取
非才輙參别乘某官剛直養氣仁厚存心立朝之大節
可觀出使之威聲彌聳通達國體期天下之澄清旌别
人才蘊胸中之涇渭凡在照臨之下舉懷榮幸之私某
猥以庸虛夙蒙知奬念昔居於輦轂嘗屢接於茵憑夢
寐舊遊若倚層霄而躡步&KR0636;濡餘潤常疑清露之霑軀
期夙夜於公家庇初終之德宇
賀林諫議梅卿(大鼐)
顯承詔綍擢長諫垣知朝廷公議所歸作士夫敢言之
氣有識相慶不謀同辭竊以禁從之班於今最貴諫争
之任自古為難惟德大則一日九遷而人無異言苟望
重則垂紳搢笏而上無違德是以千秋拜相由寤意之一
言魏鄭立朝自致主於無過蓋任賢享天下之福惟大
人格君心之非自匪真才曷膺妙選恭惟某官門下道
全經緯學究淵源氣極大而志愈謙貌雖溫而言則厲
奮由直道一人心知其精忠動合至公四海想聞其風
采衆咸謂當今之世大有為舍公其誰果若人言立登
要路必將展盡底蘊維持紀綱力行平昔之言大慰遐
邇之望獻其否以成其可綽有古名臣之風以斯道而
覺斯民蔚然真宰相之器願已久矣行將見之不佞某
猥以庸虛舊蒙知奬初聞成命喜觀賢路之亨自幸微
軀將有化鈞之託
回四會宰陳亮功
襆被造官姑借一同之重交印眎事行聞三異之成黨
友增歡閻閭相慶恭惟某官挺生名閥綿歷仕途得處
已之重周有宜民之愷悌尚懷墨綬來邑嵩臺毋嗟期
會之徒勞政仰寬隆之誕布雖魯城絃誦尚有頼於言
游而建武旌車恐先求於卓茂佇膺眷渥俯厭輿情某
夙忝懿親偶同王事馳一介之未暇辱雙緘之見貽感
媿於中宣寫難盡
謝惠生日詩
辱佳篇之下逮慶賤子之始生誦熊羆占夢之詩前無
作者興父母劬勞之念寧不慨然感與媿并意非言盡
回譚解元(惟寅)
偶備數董棘闈之政督有司程藻思之文雖袖手噤頤
無所可否而騈珠儷玉亦預榮觀寵餉珍函罙深牢佩
某人儒林杞梓學海鯤鵬摛黃絹之妙詞還青氊之舊
物百發百中已收穿葉之功一飛一鳴竚看冲天之舉
迎黃憲(應南)
伏審顯膺宸渥薦擁使華增重繡衣之榮坐復青氊之
舊帲幪所逮鼓舞攸同恭惟某官望重搢紳才全經緯
出處有古人之節文章為後學之宗鼓篋膠庠作一時
之領袖峩冠豸府正萬世之紀綱衆欣賢路之方亨公
乃急流而勇退出持憲節徧歷遐方按三千屬之祥刑
拯四十州之弊俗鞠黃沙於茂草豈惟三木之生塵收
赤子於潢池殆見五兵之不佩未容暖席行見賜環某
猥以庸虛夙蒙知奬昔效官於輦轂獲接迹於茵憑回
首舊遊彷彿頳霞之表託身餘潤依稀碧霧之中
賀方帥務德移福州
光奉璽書就移玉節從民望也一新閩嶠之風我公歸
兮漸近長安之日庇庥所逮鼓舞攸同恭惟某官世濟
忠嘉才全經緯清規絶俗而得渾厚端方之體德量過
人而有沉深機警之謀說禮敦詩易蠻獠四十州之俗
輕裘緩帶得貔貅百萬衆之心懋著聲猷彌隆眷注繄
三山之奥壤控百粤之上游簮組蟬聯舟車輻輳當八
郡兵民之寄皆一時卿相之才勞申伯式是南邦已聞
報政命君陳尹此東夏行見賜環某夙荷眷憐獨高夷
等曾忝部封之屬吏又為里落之編氓託蔭居多馳辭
敢後簡書可畏禮未展於鳬趍竿牘代言情有同於燕
賀瞻依之愫敷叙奚殫
權南恩謝諸司
貳政星巖深慙尸素攝官龜嶺誤辱眷知問途而鄉井
益遙拂印而面顔有靦某學不知道仕專為貧人每憐
其疐後跋前已自安於流行坎止老驥伏櫪空壯志之
猶存窮猿投林欲擇木而何暇惟恩平之小壘在南海
之一隅吏姦黠而民困侵牟地荒遠而人多鄙薄風俗
彫甚儲峙蕭然顧於此時濫假長民之寄恐不終日即
貽知己之羞更頼餘輝以圖後效茲蓋伏遇某官最深
憂國務在得人方攬轡慨然澄清其推轂無非寒畯遂
令頑鈍亦預品題某敢不恪守官箴勤䘏民隱效昔人
一日之居必葺庶窮海積年之弊可除越尊俎而代庖
人雖出位背君子之訓賣刀劍而買牛犢儻用心有循
吏之風
賀陳帥季任(桷)
疏恩北闕擁節南州輟九重侍從之清班付一路兵民
之重寄帡幪所逮鼓舞斯同某官學究淵源氣全剛大
出處有古人之節文章為後進之宗發策决科早登名
於異等昂霄聳壑旋接武於清途芸閣磨鉛螭頭簮筆
典朕三禮而居秩宗之任召魯諸生而修綿蕞之儀衆
欣賢路之方亨公乃急流而勇退智恬交養譽處彌休
内外多所踐更名實加於上下大江千里得李勣賢於
長城細札十行命申伯式是南土眷茲嶺表控彼蠻陬
封圻雖遠於中州事權實甲於他郡出盧奐為太守豈
曰左遷召宋璟以尚書行將大用某攝承支郡忝辱年
家敢圖幸會之來乃在庇庥之下效官有守不獲負努
矢以前驅趨慶無階輙敢馳緘函而寓意
迎鄭漕才仲(鬲)
顯被宸恩奉十行之漢札肅將使指馳六轡於周原邸
報初傳輿情交慶某官德方以大器博而閎紉蕙握蘭
早見知於當宁登車攬轡久宣力於外臺出處多所踐
更名實加於上下眷惟東廣控彼南荒封圻雖遠於中
州委注不侔於他路于以銓衡於百吏何止饋餉於六
師帝曰疇咨人惟求舊坐獲青氊之故物復畀繡衣之
重權耆舊十年謳吟猶在江山千里風采依然佇奏課
於木牛即召還於金馬某接居鄰壤厠迹提封敢言半
面之知幸託二天之庇(聯同前)
回黃高州(德初)
誤膺臺檄暫守郡符越尊俎而代庖深慚出位如蒹葭
之倚玉幸託餘輝方喜同千里之休乃先辱一介之使
某官望隆士表才號吏師藹然奕世之忠嘉優有致君
之事業蜚英騰茂才名獨擅者四十年宣化承流能事
最推於二千石屬睿主久懷於幽遠故遐方借重於老
成與其歛大惠而施一州孰若告嘉猷而澤四海久聞
報政即見追鋒某里閈晚生乾坤長物昔恨馬牛之不
及今欣雞犬之相聞儻不廢於親仁善鄰庶獲沾於殘
膏賸馥爵縻吏鞅雖未聆咳唾於几席之間輿頌口碑
已屢采歌謠於阡陌之上
賀陸漳州(渙)
光膺宸命榮領郡符疏滌利源久乘軺於南國統持方
面遽握節於東州慶君子之逢時見烝民之蒙福竊以
太平作郡莫急於撫綏良吏存心惟先於寬恕茲朝廷
所以重老成之士而黔黎因之多休息之期矧閩嶠之
遐藩眷臨漳之奥壤人情簡古土物豐穰尤宜藴藉之
儒以布中和之治恭惟某官器能通博學問淵微視十
四州之職而已處於雍容諒二千石之尊而不勞於聲
色佇期報政行屬登台某夙忝下僚欣聞盛事媿莫陪
於賀客徒企仰於恩閎
回梁文學(作心)
親承聖問高擢儒科青衿知稽古之榮梓里見破荒之
事士風增重公論攸歸新恩先輩懿德弸中高文行遠
粹矣崑山之片玉燦然滄海之遺珠負百發百中之才
振一飛一鳴之舉刈其蔞楚雖無南宫新進之功收之
桑榆乃得大器晚成之效某偶承官乏獲際榮歸過煩
左顧之勤申貺長牋之重惟知嚴佩曷究名言
賀林高州交印
伏審洗篆臨民褰帷問俗蕞然小壘實甚邇於鄰封首
被餘波敢不馳於尺牘某官器函方大德秉粹明優為
華國之文章綽有致君之事業橋門萬計早擅雋聲江
海一麾再煩妙手蓋清朝德澤欲曁蠻陬故宿學師儒
姑借君重與其歛大惠以幸千里孰若盡嘉謀而告九
重恐孔席之未溫即周行而誕寘某乾坤長物桑梓晚
生已閱瓜時尚茲匏繫旌旗夾道且幸接名理於函丈
之間雞犬相聞行當問教條於封圻之上
罷任謝黃憲
一官拓落毫釐無補於公家三歲終更頂踵盡由於恩
地登門莫及解組知歸伏念某本無寸長偶竊薄宦磨
鉛東觀初不習為吏之方捧檄偏州乃出於為貧之計
﨑嶇兩郡首尾四年久閱瓜期幸逃官謗顧微軀之罪
戾疵疾猶自知之非當路之終始矜憐難乎免矣茲蓋
伏遇某官寬慈接下忠恕待人迄全流落之蹤俾遂飛
沉之適鄉關在望預想故人平生之歡溝壑未捐尚冀
異時驅策之下
謝參政
持版佐州久負空餐之媿及瓜還里偶逃曠職之誅生
成皆自於化甄俯仰益慙於恩地伏念某禀生固陋逢
世休明簸揚而得糠前猥塵科甲跛蹩而蒙寸進頻冒
鈞除頃從幕府之歸擢預書林之選横恩既過公議何逃
猶曲荷於保全俾退安於閒散一違熒座十換年圭灑
掃真祠已負取三百囷之誚翺翔半刺尚令分二千石
之權州無瘴嶺之氛邸有固陵之舊幸哉藏拙甚矣叨
榮屬當交泰之朝方極包荒之量德明光於上下公既
祗歡聲教暨於朔南民亦易治雖勤夙夜莫效涓埃銜
恩浹於肌膚揣已輕於毛髮某官仁漸夷夏勲塞天淵
開廣厦之萬間幷容多士轉鴻鈞之一氣鼓舞羣生眷
此孤蹤最為舊物顧窮途其向晚捨公府以焉歸疲馬
戀軒惟不忘於舊德枯魚在轍實深望於餘波
賀章鹽(元振)
光膺宸命就易使華邸報初傳輿情胥慶竊以國家根
本全頼於東南財貨源流莫先於鹽鐵惟邀利生弊多
起於少年儇薄之徒而奉公便民必得於長者寬厚之
士朝廷所以有今日之命黔黎庶幾歌二天之恩恭惟
某官器宇宏深學問溫粹不以嶺海之陋而遐宣於主
德不以聞望之重而迭守於外藩因民情之素諳宜天
書之加貺起二千石總十四州雖賢者處外猶處巾在
人望愈久而愈重諒由旦夕即正鈞衡某夙忝同僚欣
聞盛事媿莫陪於賀客徒企仰於台閎
考功謝沈參(該)
右某今月某日准告授前件職事者十年去國方稅鞅
於遐陬一札賜環遽分曹於選部生成恩厚感激涕零
㐲念某縫掖陋儒搢紳衰緒問祈招而莫對每深媿於
淺聞讀爾雅而未詳亦何名於勤學偶奉三年之詔猥
先多士之嗚自憐素志之粗酬人謂青雲之可必逮終
更於泉幕爰備數於蓬山觀黃香未見之書濫陪俊躅
負李廣不侯之相卒致煩言尚有賴於至仁終未捐於
一𤯝漸加湔袚不忍困窮灑掃真祠取三百[門@里]而有靦
翺翔半刺佐二千石以無聞不圖姓名誤徹旒纊承秋
毫之帝力覲咫尺之天威宣室趨班無復少年之賈誼
元都訪舊共驚前度之劉郎矧文昌為喉舌之司而郎
吏應星辰之列屬鼎新於百度方彙進於羣英千里江
湖多少何關於乘鴈一時臺閣網羅亦到於沙鷗豈無
夤緣致此僥冐茲蓋㐲遇某官以伊周之業自任以堯
舜其君為心將立太平之基大開衆正之路念使功不
若使過試提擕而許以自新謂守道必能守官儻激昂
而收其來效致斯朽斷忝被青黃某敢不天賦勉攄歲
寒堅勵剪蹄涉草庶不為小人之歸刷羽飼花敢忘報
國士之遇
謝湯樞(思退)
潜藩貳政幸脱瘴氛細札賜環遽叨清選顧卵翼之恩
原覺毫髮之命輕伏念某賦性疎愚奮身寒苦粗守菑
畬之訓不隳弓冶之傳學無仲舒之淵源亦射漢庭之
策官類子雲之拓落曾讐天禄之書短綆難汲於深淵
蹇步濫陪於俊軌果由非據自速煩言一落泥塗五移
歲閏接茵憑於東觀恍如醉夢之中望履幕於西樞直
在雲天之上雖憔悴飄零之可厭乃終始記憐而不衰
猥以賤名達之上聽俾差池乎雲術承咫尺之天顔宣
室席勤豈復當年之賈誼玄都桃滿共驚前度之劉郎
矧文昌為喉舌之司而郎吏應星辰之列方屬臺綱具
舉正逢國棟咸掄乘鴈烟波寧係江湖之多少孤鷗蹤
跡亦塵廊廟之網羅詎乏先容頓躋非望茲蓋伏遇某
官以忠致主以道覺民以文章作世程以人物為巳任
念秦帥猶堪使過從寬典而許以維新謂虞人實能守
官破常資而期其來效遂令孱陋亦與甄陶某敢不恪
守初心誓堅晚節駑駘自策庶不終於小人肝膽長銘
敢忘酬乎國士
謝陳内翰(誠之)
右某伏准照牒舉某自代者恩發宸衷職司翰苑履至
榮而求避引亡似以為辭莫副褒稱惟增祗惕伏念某
昩淵源之學賦魯鈍之姿衆望不歸未審以何為雅枯
文無幾况敢求所謂高但以鴈塔題名偶相先後鰲山
校籍屢奉周旋乃令塵土之蹤得挂齒牙之議拔沉淪
以達聖明之聽推鄙朴以簉才傑之流雖松柏之枝每
欲引致於蘿蔦而鶚鵰之翼安可拔傅於鳲鳩恭惟某
官名壓人寰學通聖奥以羣才為巳任以直道結主知
欲追堯舜之隆吾身親見雖效益垂之遜帝曰汝諧密
參禁中之謀少出袖間之手以六經為諸儒倡俾萬姓
咸大王言諭巴蜀之迷遐方率服下山東之泣氛氣潜
消某已辱知憐敢忘激勉束身以附參术芝桂之末拭
目以觀典謨訓誥之文三復寵章固已羞慚於公議庶
幾肄業尚堪收拾於他年
記
興化軍重建軍學記
閩蜀相望各在西南一隅而習俗好尚實有東州齊魯
遺風蜀由漢以來號為文物善地閩又其最後顯者莆
之為郡蓋百有七十餘年咸平初始有詔立學中更三
舍歲貢之法生徒日滋有司病其隘乃斥而大之未五
十年腐蠧漫漶摧壓略盡紹興十有九年永嘉徐居士
龍來居師席始至慨然欲改作一日進諸生告以今國
家稽古禮賢崇飾學校之意復白其狀于部使者鮑公
延祖得金錢一千三百萬以明年冬十一月始事閱月
六告成舊學廟屋中峙旁置諸生之館今茲東廟西學
俾祗祠肄業異焉凢廟學之制細大畢具廟之前有崇
閣以閟御書後有廣堂以繪三禮名物學之中庭礱石
瀦水約諸侯頖宫之度又設縣學于廟之東偏傳以廪
藏庖湢為屋凡四百八十間復其餘為教官治舍非特
制度宏偉雄冠一時而規畫有理雖百世不能改旣乃
合三縣生員筮日迎賓陳僎介百拜飲酒而落之相與
求文於某以識其成某曰昔吾夫子一旅人耳千歲之
下享王者號獨處巍巍之宫而無媿者以斯文所託也
吾徒食息學校當求其不畔於吾夫子者則羣居於此
亦庶乎其無媿矣新而敝敝而更循環之理今之一新
烏知久而不復敝乎吾將以徐君行於已者遺人行於
今者遺於後其可也西京文翁稱為循吏其治蜀也知
有所本能使蜀人至今思之下眎趙張龔黃輩平盜賊
理訟獄課農桑未免為俗吏乃知一時之功利不足以
當萬世之教化徐君樂吾閩之習俗而思古人所以及
物者既能成就如此猶以居冷官力難使人為不足設
其勢可以自為如文翁詎可量哉左承議郎新差通判
肇慶軍府主管學事兼管内勸農事借緋黃某記
序
送同年林嘉言(孔彰)序
昔晏子論梁丘據謂和與同異吾夫子亦曰君子和而
不同嗚呼同之不可也審矣余謂同雖與和異而和未
始不出於同酸鹹苦甘辛雖不同而同謂之味孰能捨
五味而和羹宫商角徵羽雖不同而同謂之音孰能捨
五音而和樂以是知和而同易不同而和難近世以來
同而不和者有矣未見不同而和者也長樂林嘉言筮
仕溫陵余與之周旋者一年凡平日之議論設施如石
投水莫余或逆人或疑其同余曰固也余與嘉言皆閩
人其居同鄉家世以儒顯其習同業以戊午歲俱捷於
南宫為同年越三載俱佐汪公幕為同官易曰同聲相
應同氣相求余二人乃聲氣之同異夫梁邱據之同也
嘉言處已謙待人恕遇事謹為文簡而工班班然廊廟
之&KR1086;見者已得於眉宇間異時得志吾君兼善天下推
所以與余同者與人則廉藺交遜平勃交歡之事余知
其優為之矣余因其罷官北歸書所以與余同者以與
之别今茲一别噫不知復幾何時而又同歟
送鄭少齊赴官嚴州序
東南多文士西北饒武夫風聲氣俗從古則然閩於江
右文風尤盛莆於七閩又其最盛處也士非以科第進
者同時輩往往嗤鄙之滎陽少齊家於閩之莆陽號為
巨族世以儒顯遭時多艱乃能慨然投筆以介胄起家
余甚壯之且又嘉其善達時變然猶未能盡愜流俗耳
目雖少齊亦未能以自信初調官新定足將進而趦趄
者屢矣戒途有日告别於余猶以是為慊然余因憶天
聖問王文安公擢進士第一人狄武襄公亦以是年厠
足行伍其後同登政事堂為一代偉人今天下多故比
之仁祖朝大不相侔余所好尚又與時世背馳固不敢
以昔人自期足下以妙年筮仕適朝廷右武之日其人
品地望與狄公萬萬相遼唾掌功名未可量也公其勉
之
送汪守懷忠(待舉)序
中興十有八載邊候不警寰宇乂寧吏稱職民樂業明
天子猶慮夫幽遠之民有不蒙其澤者爰命三衢汪公
以銅虎符典司莆陽分憂寄也公天資溫良吏事明敏
律已嚴待人恕褰帷之日知其俗之可以柔治於是鞭
朴不施惟務德化省徭薄賦與民休息每坐黃堂與吏
民語熙熙愉愉如恐傷之未朞月邦人大化父戒其子
兄詔其弟率相約不至訟庭耕夫蠶婦服勤田里飢而
食寒而衣終歲不見吏迹越二年冬政成言歸於朝邦
人父老無路借寇相與攀轅卧轍者不知其幾輩僕竊
謂公之器業如金鍾大鏞皆清廟具游刃千里其槐鼎
之濫觴乎夷途快足詎可縶耶然公之此行亦豈遽忘
情於莆人哉國朝故事二千石辭見天子皆臨軒遣勞
蓋以重師帥之任而欲知民之休戚也矧主上方徹旒
剔纊急聞讜言公歸膺前席之問其為我捐不急鬼神
之事而陳治安之策俾鼎魚穴蟻盡為王民僕將與海
濱赤子同被公之遺愛矣壺山木落夀溪水凝祖帳塞
路青霄在目凡我二三君子執手於岐者請偕賦九罭
之章以為善頌取東人欲其留西人欲其歸之義云
跋
跋林襃世子字說
三世業儒鮮有不貴達者况積善之家乎溫陵林襃世
九牧裔也緝文種德殆餘百年獨未能燀赫厥聲以丕
顯乃祖今襃世諸子嶷嶷然皆令器學殖筆耕困且益
堅如良農服田不以水旱輟異時整襟獵纓以文章瑞
朝廷者其斯人歟莆陽黃某紹興癸亥長至日讀溫彦
基所為襃世五子字說因書
行狀
潁川太夫人卓氏行狀
夫人卓氏父某隐居壺山以財雄夫人少失父母諸昆
擇配以繼室於陳公某家素富而能安陳氏之貧事姑
孝而謹事夫義而順處娣姒和而有禮遇親戚敬而有
恩此其天資自若無施不可者性好施鄉戚有貧匱者
至傾槖不顧夫人之歸也陳氏先有子周卿夫人生二
子曰正卿曰俊卿飲食衣服無絲毫厚薄他人見之不
謂陳氏有異母子陳公早卒夫人閉門婺居二十四年
督諸子學雖所居近市不以貧故令趨利晚年俊卿果
以甲科登第鄉人雖服其子之積學而尤多夫人之能
教也子旣貴夫人勤内治如昔絲枲之事不廢於老子
婦恐以勤致疾時諫止之答曰我自樂此不以為疲亦
吾職也俊卿以夫人年高再求官於鄰郡便地就養初
為平海軍觀察推官次教授南外宗子紹興二十年十
月奉板輿自南邸還里夫人以十一月十六日終於正
寢享年七十有一一女適進士吳檀孫男女凡十五人
曾孫男女七人將以二十一年九月某日葬於某里某
山之某原俊卿使來求狀某與俊卿為同年進士在泉
幕又為同僚升堂跪拜夫人者數矣識其行實詳且熟
義不敢辭
青詞
設醮青詞
薄宦三年幸逃瘝曠闔門百指皆獲安全物論無他里
居如故順實由於天助福豈自於已求敢罄微誠粗酬
夙願爰以始生之日式陳昭答之儀又况某將戒嚴程
遠趨魏闕俯仰斗升之禄驅馳名利之場世路艱危方
為妻子門戶之計江山重阻豈無盜賊水火之虞終冀
聰明曲垂降鑒動獲蓋高之眷不罹無妄之灾論報無
階仰觀有跼
赴官設醮青詞
體雖高聽甚卑天實司禍福殺生之柄作乎下應於上
人敢忘恐懼脩省之思爰禱於上下神祇用披其肝膽
情愫伏念某早緣家學濫取世科多竊天下之虛名無
補公家之實效愚且自用每與世以背馳仕專為貧初
無心於擇地得官高要投迹南荒瘴癘侵人風煙橫路
涉山川而冐險阻餘四十程挈老幼以仰斗升幾二百指
非賴高穹之眷佑敢圖盡室之安全某是用稽首投誠
矢心自誓酌貪泉而操愈廉慎處炎陬而身自清涼仗
忠信為蠻貊之行虛舟涉世庶正直為神明之助全璧
還家
祝祭文
權南恩謁夫子廟
某不佞以天子之命監郡高要越朞月部使者眷恩平
缺守檄某攝承旣治事之三日率諸生展奠致誠某深
惟夫子不陋九夷乘田委吏必躬必親矧今右文之朝
遐荒遠裔化為闕里而某辱在民上以司牧之其敢鄙
夷其民以怠厥職先訓有曰其身正不令而行某雖不
敏請事斯語
焚告文
某生二十有一年而先君亡旣九年而塵點科第又七
年陞位於朝越明年上有事於郊邱疏恩四海踵故事
預朝列者皆有追封之典蓋不獨以為親榮抑亦盡人
子之報心也今茲一命序進兩秩此皆先君平生力所
能致而不屑為者曾未足以為榮某之有此爵祿又皆
憑藉先君遺德餘休亦曷敢以是為報天其或者昭先
君之令德俾某未隕越於下惟是不敢替厥義訓以貽
先君羞此某之志也其亦先君之望乎雖然今日之命
君命也不敢不告
代吕守祭趙丞相(挺之)夫人遷葬
惟夫人生稟淑質作配丞相恭儉孝義令聞令望中原
蕪梗未返而殂殯於他鄉金陵之墟子持從槖卜居晉
水扶迎輀車不遠千里牛山宅兆水清山幽魂其永依
風木搖秋有食在豆有酒盈巵魂兮不昩庶幾享茲
代吕守祭趙倅(棣)文
嗚呼子春燕趙之英間關萬里而半刺於桐城惜乎不
得盡子春之才遽與鬼物而為鄰昔我來茲有聯事之
契今我來茲忽涕泗之零吾所以哭子春者故人之情
所以為子春而哭者以此邦之民聞之去冬草寇狂梗
羽書倏至一城心悸而骨驚惟子春義氣奮發先甲胄
之士而一行雖此寇因公而少沮而公因此以病纏於
身今四境已息子春乃隨逝川而東傾邦人識與不識
皆知扣膺痛哭而况吾故人吾聞自古聖賢死而有益
於國雖死猶生故聖賢不以生死動心但恐其生死之
無名又聞子春之且終也神定氣平自以為得死不為
兒女之悲鳴然而後事茫然無家可歸無山可墳子春
曾不蹙頞吾以是知胷中所蘊與古人而為倫想其英
靈不與草木俱腐而蕩為灰塵薄奠斗酒其能歆予之
誠
詞
點絳唇
汪彦章(藻)出守泉南移知宣城内不自得乃
賦詞云新月娟娟夜寒江淨山含斗起來搔
首梅影横窗瘦好箇霜天閒却傳杯手君知
否亂鴉啼後歸思濃如酒公時在泉南簽幕
依韻作此送之又有送汪内翰移鎮宣城長
篇見集中比有能改齋漫錄載汪在翰苑婁
致言者嘗作點絳唇云云最末句曉鵶啼後
歸夢濃如酒或問曰歸夢濃如酒何以在曉
鵶啼後汪曰無奈這一隊畜生何不惟事失
其實而改竄二字殊乖本義
嫩綠嬌紅砌成别恨千千斗短亭回首不是緣春瘦
一曲陽關杯送纖纖手還知否鳳池歸後無路陪尊酒
千秋歲
賀莆守汪懷忠(待舉)生日汪報政將歸因以
送之
鬱葱佳氣天降麒麟瑞回首處江城外一麾遺愛在萬
口歡聲沸人乍遠危樓目斷天無際五馬徘徊地春
色隨歸旆夀水綠壺山翠風輕香篆直日暖歌喉脆椒
觴舉人人盡祝千秋歲
菩薩蠻
公時在泉幕有懷汪彦章而作以當路多忌
故託玉人以見意
高樓目斷南來翼玉人依舊無消息愁緒促眉端不隨
衣帶寬萋萋天外草何處春歸早無語凭闌干竹聲
生暮寒
青玉案
公之初登第也趙丞相鼎延見欵密别後以
書來往秦益公聞而憾之及泉幕任滿始以
故事除祕書省正字雅知非當路意故自初
赴調躊躇不進寓意此詞道過分水嶺復題
詩云誰知不作多時别又題崇安驛詩云睡
美生憎曉色催皆此意也既而罷歸離臨安
有詞云湖上送殘春已負别時歸約則公之
去就蓋蚤定矣
鄰雞不管離懷苦又還是催人去回首高城音信阻霜
橋月館水村烟市總是思君處裛殘别袖燕支雨漫
留得愁千縷欲倩歸鴻分付與鴻飛不住倚闌無語獨
立長天暮
卜算子
公赴召命道過延平郡讌有歌妓追誦舊事
即席賦此
寒透小窗紗漏斷人初醒翡翠屛間拾落釵背立殘缸
影欲去更踟蹰離恨終難整隴首流泉不忍聞月落
雙溪泠
好事近
公到闕除祕書省正字未幾言者迎合秦益
公意騰章于上謂公嘗貽書臺官欲著私史
以謗時政蓋公之在泉幕也嘗有啓賀李侍
御文會云雖莫陪賓客後塵為大夏之賀固
將續山林野史記朝陽之鳴因是罷歸將離
臨安作此詞所謂故園桃李蓋指二侍兒也
湖上送殘春已負别時歸約好在故園桃李為誰開誰
落還家應是荔支天浮蟻要人酌莫把舞裙歌扇便
等閑抛却
菩薩蠻
公罷歸抵家賦此詞先是公有二侍兒曰倩
倩曰眄眄在五羊時嘗出以侑觴洪丞相景
伯(适)為眼兒媚詞云瀛仙好客過當時錦幌
出蛾眉體輕飛燕歌欺樊素壓盡芳菲花前
一盻嫣然媚灔灔舉金巵斷腸狂客只愁徑
醉銀漏催歸倩倩先公而卒四印居士有悼
侍兒倩倩詩其一曰蘭質蕙心何所在風魂
雲魄去難招子規呌斷黃昏月疑是佳人恨
未消其二曰含怨銜辛情脉脉家人強遣試
春衫也知不作堅牢玉秪向人間三十三四
印於公為兄行名泳字宋永徽廟時以童子
召見賜五經及第官止郢州通守
眉尖早識愁滋味嬌羞未解論心事試問憶人不無言
但點頭嗔人歸不早故把金杯惱醉看舞時腰還如
舊日嬌
卜算子(别士季弟之官)
公之仲弟童士季其字也以紹興戊午同榜
乙科及第有和章云不忍更回頭别淚多於
雨肺腑相看四十秋奚止朝朝暮暮何事值
花時又是匆匆去過了陽關更向西總是思
兄處
薄宦各東西往事隨風雨先自離歌不忍聞又何况春
將暮愁共落花多人逐征鴻去君向瀟湘我向秦後
會知何處
眼兒媚(梅詞二首和傅參議韻)
公時為高要倅傅參議彦濟(雱)寓居五羊嘗
遣示梅詞公依韻和之初公以任滿赴調道
過分水嶺有詩云嗚咽泉流萬仞峯斷腸從
此各西東誰知不作多時别依舊相逢滄海
中及公遭謗歸莆趙丞相鼎先已謫居潮陽
讒者傅會其說謂公此詩指趙而言將不久
復偕還中都也秦益公愈怒至以嶺南荒惡
之地處之此詞蓋以自況也
一枝雪裏泠光浮空自許清流如今憮悴蠻烟瘴雨誰
肯尋搜昔年曾共孤芳醉争插玉釵頭天涯幸有惜
花人在杯酒相酬
朝中措
幽香泠豔綴疎枝横影卧霜溪清楚渾如姑射孤高
勝似東籬歲寒風味浮花盡處密雪飛時不比三
春桃李芳菲急在人知
又(雪梅二首賀方帥生朝并序)
方務德(滋)時帥廣東以啓謝云俾爾黃髮欲
三壽之作朋遺我綠琴顧雙金之何報嘗邀
公至五羊特為開讌令洪丞相适作樂語有
云雲外神仙何拘弱水海隅老穉始識魁星
又寄調臨江仙以侑觴云北斗南頭雲送喜人
間快覩魁星向來平步到蓬瀛如何天上
客來佐海邊城方伯娱賓香作穗風隨歌扇
涼生且須灔灔引瑶觥十年遲鳳沼萬里寄
鵬程及高要倅滿權帥置酒令洪内相景盧
(邁)作樂語有云三山宫闕早窺雲外之遊五
嶺鶯花行送日邊之去小駐南州之别乘肯
臨東道之初筵時二洪迭居帥幕下
元冥司柄雪敷南畆之豐登庾嶺生輝梅報東君
之消息當一陽之來復慶維嶽之降神某官節瑩
冰霜家傳清白遐荒草木之細皆知威名調和鼎
鼐之功終歸妙手願乘穀旦即奉芝函某望棨戟
以趨風適桑蓬之紀瑞自惟弱植方霑雨露之深
恩強綴蕪辭仰祝椿松之遐算敢蘄采矚第切兢
惶
屑瑶飄絮滿層空人在廣寒宫已覺樓臺改觀漸看桃
李春融一城和氣賓筵不夜舞態回風正是為霖手
叚南來先做年豐
一剪梅
泠艷幽香冰玉姿占斷孤高壓盡芳菲東君先暖向南
枝要使天涯管領春歸不受人間鶯蝶知長是年年
雪約霜期嫣然一笑百花遲調鼎行看結子黃時
滿庭芳
公自高要倅攝恩平郡有西園乃退食游息
之地先嘗賦詩其一曰清樾纔十畆炎陬别
一天華堂依怪石老木插飛烟長夏絶無暑
乘風幾欲仙心間境自勝底處覓林泉其二
曰意得壺觴外心清杖屨間簿書休吏早花
鳥向人閒舊隱在何許倦遊殊未還天涯賴
有此退食一開顔和者甚多
一徑又分三亭鼎峙小園别是清幽曲欄低檻春色四
時留怪石參差卧虎長松偃蹇拏虬携笻晚風來萬里
泠撼一天秋優游銷永晝琴尊左右賓主風流且偷
閒不妨身在南州故國歸帆隱隱西崑往事悠悠都休
問金釵十二滿酌聽輕謳
浣溪沙(時在西園偶成)
風送清香過短墻烟籠晚色近脩篁夕陽樓外角聲
長欲去還留無限思輕勻淡抹不成粧一尊相對月
生凉
滿庭芳
高要太守章元振重九日為生朝公以此詞
賀之并序公嘗有賀章守三詠所謂包公堂
清心堂披雲樓詩見集中
熊羆入夢當重九之佳辰賢哲間生符半千之休
運弧桑紀瑞籬菊泛金輙敢取草木之微以上配
君子之德雖詞無作者之妙而意得詩人之遺式
殫卑悰仰祝遐壽
楓嶺搖丹梧階飄泠一天風露驚秋數叢籬下滴滴曉
香浮不趁桃紅李白堪匹配梅淡蘭幽孤芳晚狂蜂戱
蝶長負歲寒愁年年重九日龍山高會彭澤清流向
尊前一笑未覺淹留況有甘滋玉鉉佳名算合在金甌
功成後夕英飽餌相伴赤松游
公既南歸適秦益公薨於是大魁張九成劉
章王佐趙逵等以次除召公在一輩中最久
最滯故首被命登對便殿言中時病上喜勞
問再三面除尚書考功員外郎朝論美其親
擢知眷奬之渥繼見朝夕亡何公得疾卒于
位享年四十八吁吁痛哉在時號知稼翁因
以名集凡十一卷先已命工鋟木而此詞近
方摉拾未得其半姑錄而藏之以傳後裔謹
毋逸墜云淳熙十六年重五日男朝散郎權
通判撫州兼管内勸農營田事賜緋魚袋沃
謹擇手識于卷末
知稼翁集卷下
