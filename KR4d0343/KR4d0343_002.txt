矩山存稿卷二宋徐經孫撰
講章
崇政殿經筵尚書講議(九月初一日進講)
乃命羲和欽若昊天歷象日月星辰敬授人時
此總命羲和歷象欽天之事歷者紀數之書即洪
範之歷數所以紀星辰運行之常象者占天之器
即舜典之璣衡所以占星辰常變之運
分命羲仲宅嵎夷曰暘谷(止)鳥獸氄毛(音冗音毳)
此分命四子之事二仲二叔分掌四時分宅四嵎
所以測日景考中星定中氣授民時驗物化也
帝曰咨汝羲暨和(止)庶績咸熙
此又總命羲和以歸餘置閏之事故更端以重命
之允信釐治蓋信此四時之序釐治百官使其功
績熙廣接續有成而無玩愒之患也
臣聞有帝王稽古之學有諸儒傳註之學稽古所以考
古人經世之大業傳註所以釋古書垂世之大義古今
諸儒之說備矣臣不敢援引以瀆天聽敢以帝王經世
之大業為陛下言之臣觀堯典此章凡三節其總命羲
和也有以見合天人為一致故昊天之若必欲其欽人
時之授必欲其敬以心法為治法已非後世星翁歷史
之所能與蓋苟無欽敬之意以行之則必至于昏迷天
象而玩日星之變異妨奪農時不知稼穡之艱難不敬
乎天時是不欽乎天也邇者星虛殷秋其日丙寅太史
占候風來自乾實為人多相掠之兆應在吳分當思根
本摇動之憂臣願陛下毋以歷為步占之常而忘帝堯
欽敬之意則臣今日所講說者非紙上之虛言矣其分
命四子也有以見當堯之時日星軌度時和歲豐不惟
斯民有以全其耕鑿飲食出作入息之樂而在郊在藪
一毛一羽之微亦有以遂其乳化氄毛之性何其盛哉
臣睹陛下比歲邊陲之民死于兵革内地之民死于水
旱雖有父母妻子之屬不得以相保反不如隆古跂行
喙息之安其生者為可痛也其再命羲和置閏之事也
則必信日月歲時以釐百工而熙庶績以見當時之人
率作興事惜隂愛日於三百六旬之内蓋無一日一時
之或敢玩愒也臣觀是時君則日行其道臣則日孜其
思三載而攷之而至七十載之久巍巍乎其成功也如
此今陛下臨御以來視堯之在位已七之三矣方以允
釐之歲月而空擲于更化以緝熙之光隂而徒勞於革
弊實為陛下惜之臣願繼今以往上下勤恤皆以堯命
羲和之意自勉一日欽敬則一日之功一歲欽敬則一
歲之功兢兢而行孜孜而思百工以釐庶績以熙則會
天萬年之歷視堯之置歷數時可無數矣
九月初十日進講
太宗太平興國八年上謂宰相曰民訴水旱即檢覆立
遣上道猶恐後時頗聞使者間或逗遛不發州縣慮科
斂違時日行鞭笞民亦俟檢覆驗實若此稽緩豈朕勤
恤之意乎自今遣使檢覆灾旱量其地之遠近事之大
小立限以遣之雍熙二年上謂宰相執政曰國家以百
姓為本百姓以食為命故知儲蓄最為急務昨江南灾
旱甚亟遣使賑貸果無流亡盜賊之患若無積粟何以
救之(並見續資治通鑑長編)臣嘗聞天灾流行國家代有朝廷仁
政所貴及時以此知堯湯不能免水旱之灾而天下未
始有捐瘠之民者要必有以達其仁也如使蓄積不先
時而具賑恤不及時而行則博施濟衆子惠困窮堯湯
雖有此心天下未必被其澤矣恭惟太宗皇帝上承藝
祖龍興之業下貽神孫燕翼之謀所以億萬年而有永
者皆於安民一念得之聖謨洋洋真萬世之矩矱也夫
以水旱之灾無不聞而檢覆惟恐後時賑貸惟恐其不
急所以民不至于流亡而無盜賊之患三代而下以盜
賊而亡其國者未始不以水旱之故民饑無以恤之耳
其或知所以恤之則又聞之後時檢束於藁秸已空之
後而無以驗其實賑貸於流亡莫止之餘而無以全其
生於是死者固絶更生之望而生者又萌等死之心盜賊
之患卒至於不可收拾也臣聞今歲如浙東西湖南北七
閩二廣多以旱告如天台栝蒼永嘉三郡與夫潭之湘
鄉寧鄉安化諸邑又皆大水陵谷變遷民生蕩析可為
哀痛臣比者進講之次恭承聖問台處等郡水旱之灾
仰見留意民瘼四方有故莫不上徹聖聰臣時奏乞及
時賑貸又蒙玉旨諭以速下施行臣知陛下此心即太
宗皇帝之心也斯民何幸然側聽旬餘未見施行臣竊
惟今日外有窺伺之奸内有水旱相仍之患則人心根
本之地不可不思所以堅凝而維持之也臣願明詔大
臣檢舉見今州縣水旱去處會監司郡守選差清廉官
吏即與檢攷仍急行賑濟之實或就發常平義倉之儲
或特發豐儲樁積之米以活飢民毋使其至於流亡至
於盜賊則太平雍熙之治復見于今日矣則天下幸甚
九月十一日進講
帝曰疇咨若時登庸放齊曰胤子朱啟明帝曰吁嚚訟
可乎
此一章欲求賢者進用之而放齊薦非其人
帝曰疇咨若予采(止)靜言庸違象恭滔天
此一章欲求賢者論其事而驩兜薦非其人
臣聞帝王之治莫大於得人帝王之德莫大於知人當
堯之時黎民雍而萬邦和百工釐而庶績熙一人端拱
于黃屋法宫之邃若可以為無事矣而帝王之心則未
然也方且歴訪在廷若時登庸有咨若予采有咨羣龍
並用未始自足而一賢在野惟恐或失何其急于得人
也及觀放齊以朱薦帝則知其嚚訟不可用驩兜以共
工薦帝則知其靜言不可用薦揚之辭方出于口而吁
疑之頃如見其肝又何其明于知人也蓋聰明之德光
於天下不惟事幾潜伏民瘼隠微皆有以真知灼見而
天下賢愚不肖之分亦皆如日月之明而容光照焉如
水鑑之靜而鬚眉燭焉故凡智愚之繆其用言行之不
相副者皆不能逃于片言之下此所以獨推官人之能
而何憂乎驩兜何畏乎巧言令色孔壬也如使其徒以
得人為急而無以知之則朱可以啟明欺如後世之利
口捷給者用矣共工可以僝工欺如後世之小才徒辨
者用矣知人云乎哉陛下神聖廣運堯之德也親賢之
急堯之心也忠邪有辨堯之明也亦堯之文也天下雖
大枉直莫欺共兜巨奸斥絶久矣然豈無好辨而喜勝
者靜言而庸違者尚當有以審察而分别之邪禹曰知
人則哲惟帝其難臣敢陳帝堯知人之道以為責難之
恭
九月十三日進講
帝曰咨四岳湯湯洪水方割(止)帝曰往欽哉九載績用
弗成
臣竊謂洪水大患也咨岳博謀也僉謀之公舉而所薦
者鯀此諸儒之所同惑也以方命圮族固不逃於帝曰
咈哉之疑而試可乃已又不能不徇于岳曰异哉之嘆
此諸儒之所惑也臣嘗思之蓋岳之所薦非驩兜共工
比洪水之割方為害於蕩襄之餘下民其咨思俾乂於
浩浩滔天之際顧瞻當時有能之可使者惟鯀而已故
岳不得已而力薦之堯不得已而姑試之堯豈徒曰試
之云乎哉欽之一字乃所以藥其疾而玉其成也鯀之
病在於方命圯族耳命者天理之自然惟敬者能順之
族者物類之同然惟敬者能安之今鯀也不順其命乃
至于方而逆汩陳斁倫非方命歟不安其類乃至于毁
而圮悻直自用非圮族歟是背之也堯以欽命之鯀以
忽棄之故雖九載之勞而弗克績於成也子禹嗣興祇
台厥德而先有于往欽哉之意行其無事而無蹈方命
圮族之愆故能濬澮距川決川距海而成大功於八年
之頃嗟乎同此一水患也鯀以忽心而績用弗成禹以
敬心而地平天成盡臣道可不敬哉抑臣讀書至此而
有感焉以堯朝之清明一咨登庸而得朱再咨予采而
得共工三咨治水而得鯀九德咸事羣龍并用之時豈
應有此自後世言之掩覆之可也而史氏錄為古法孔
子定之以為篇首者蓋所以見天下未嘗無小人小人
未嘗無朋比而皆不足以累帝堯知人之明則堯之盡
君道者又可見於此矣嗚呼盛哉
九月十九日進講
帝曰咨四岳朕在位七十載(止)嬪于虞帝曰欽哉
臣聞脩身乃齊家之本家齊乃國治之基父堯子舜古
今盛事而求其所以相授受者乃不過脩身齊家得之
有如師錫之言方發予聞之語已隨以此見大舜雖在
側陋之中而玄德無不上聞帝堯雖居黃屋之邃而天
聽無不下徹以聖遇聖固應爾也然帝俞之而問之豈
非欲因此而審其德歟今岳之薦舜也不稱其濬哲不
稱其文明不稱其温恭允塞故獨舉其難事之親與不
恭之弟舜處其間上友下順使之進于善不至姦以此
為薦舜之原而已至于堯之試舜也則又未試以五典
未試以百揆未試以賓門納麓方且驗之閨門觀其儀
法及舜能以理降其驕貴之心使之行潙水之汭則又
以欽哉美之以此為試舜之實而已嗚呼大學言治國
平天下必以脩身齊家為首孟子推天下國家之本亦
以在家在身言之蓋未有身不脩而能齊其家者未有
家既齊而國不可治天下不可平也堯典一篇始敘堯
治終述舜禪而其于脩身治國平天下之序惟此一說
蓋克明峻德堯之天下不難平矣嗚呼堯平時用功之
序如此故於舜之孝欽兩盡而知其身之脩於舜之克
諧釐降而知其家之齊于是而授以天下可不謂天下
得人乎百篇帝王之軌範堯典百篇之冠冕子思孟子
所論之次序盡此而已後之欲治國平天下者盍於是
究心焉
矩山存稿卷二
