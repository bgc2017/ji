羅鄂州小集卷一宋羅願撰
頌
帝統
紹興三十二年六月上以太上命恭履帝位臣願親覩
盛事又少學于史氏讀前世封禪典引正符之篇考其
時非有挺然絶德獨其臣子文力至到猶能開闔其詞
義傳以訓詁用震眩來世臣今作帝統一篇文雖不足
事則過之位下不敢僣陳敬藏于家其詞曰
於維民主參合天地乾坤始陳而震已出帝赫胥尊盧
其事蔑得而聞矣即封禪之家前哲所紀盖七十有二
孔纘遺典獨斷自陶唐氏以下豈不以脫屣九五引聖
自繼巍巍蕩蕩古無與二者哉然在位七十迫於大耄
環顧岳牧莫釋厥負師用以舜錫恊兹予聞猶使美典
揆事賓門納麓九男侍外二女侍内詢事考言越三十
餘載乃始稱天援歴俾陟元后不其遴歟迨重華再傳
率循堯志文命以降乃父子相繼雖有虞賓在位化率
群后之美歴世弗選亶推為上公奏咸舞章展其旂常
黃收純衣&KR0686;車白馬以備一代之祀明五德之叙而已
大物屢移不歸故統閱十歲者再姬顛嬴蹶前世建國
無在者劉氏以庶姓援旗仗劍為民請命自任厥力經
營五載以濟皇極議者猶尋繹氏姓推考荒絶上纂堯
帝數千載之遺緒雖天命循環盛德宜爾然人事報施
何其爽耶由斯而言帝者域中之顯號位者聖人之大
寳彼膺其號居其寳者莫不欲貽謀垂統世為太祖有
運極而弗捨孰功成而先去故曰重寄不反盛德不辭
威覆一世仁義從之是以帝者官天下施則不歸王者
家天下百世不衰創業之主覩茲成事亦且量時度力
踵襲近代孰能高舉遠引蹈上世難行之軌况已施而
無報孰為勸哉我宋氏之履御承唐迄周當此之時豪
智並騖德不足以相有天文隔闊於上嶽瀆離絶於下
天將窮其否以啓聖哲使沙陀之種羞冕慚黻日夜踧
踖乎天以求真主而藝祖出焉因軍民之心合夷夏之
願順天革命市不易肆荆楚嶺蜀吳越江南奕世據土
圖王號覇之國順者禮遣負固力服然後三光四鎮復
通為一其受命宏矣其為烈大矣抑人有言親莫親於
父子故能則思教得則思與矧所階之貴所就之富收
五代八姓十有四君之墜緒合十分九裂之天下安榮
未盡享勞苦未盡息禀命哲母推功聖弟寥寥千載法
堯舜之事以垂式萬世功德信美矣列聖繼之乃卒伐
河東告成岱宗典禮隆乎三王生齒溢乎振古守位字
人以徯天命暨太上遭時之艱奮其威德以為祖宗復
故物弓矢纔戢爼豆畢陳中興三十六載未嘗一日暇
逸功既成矣時既至矣乃復推帝業所由援七世正統
春秋五十有五從容退處以觀聖嗣之明德命下之日
聞者莫不鼓舞咸知神聖之相與絶人萬億雖神器大
寳一朝可付十世必復付無吝情受無愧色留無嫌久
報無移德俾我太宗之志獲明于二百載之後偉哉一
代之德相為表裏蔑以加矣功成不居至隆也度德而
處至公也列聖待時至忠也復歸其統至信也明稱昭
穆至順也是以四海之内丕應徯志以推遜者尚其仁
以報復者尊其誼武者壮其决知者是其計一正君而
天下定矣於是丞相魯公以降稽首稱曰陛下至仁昭
事哲父以承太上之隆指今說尚書者皆言古無舜典
唯堯一典紀將遜之事謹徽克從之文乃踵嬪虞欽哉
之下巍巍百聖一堯首之明不可再矣惟宋受命之君
度越前古用天下遜已配堯帝兹太上又申之盖自堯
舜至藝祖至太上遠或數千載曠不一見近或再更百
歲而迭興推降聖之符者乃斷歲以五百亦不盡聖哲
之歷天人之際矣不勝太上之德于堯有光鴻名上夀
法皆應得宜撰日鏤册敬上尊號曰光堯夀聖以明示
千古無所與遜且詔侍臣能言者推考藝祖之洪烈書
以為一策即今見事又書以為一策與上世堯典為三
垂之無極天子曰俞哉既親上名號併論藝祖太宗之
德為宋二典又誦之曰
蕩蕩洪覆唯堯方之孰德如堯而又光之惟聖同天其
心不私其選不遲其予不疑曷戚曷䟽唯德之貽有宋
受命越自皇武力兼四方劬勞以不處乃智厥弟而舍
其子世甪伯考為宋世太祖列聖篤其慶天命是聽時
惟太上能圖天之命選世至七復遇厥聖還之于宸極
大統以正前聖授受豈報是圖後有作者同規共模有
施弗虛有忱弗愉祖孫繩繩不愆于初取物于寓有得
有否天下大矣託焉可久彼唐之堯或謂弗慈匪堯不
慈其施不歸世復有堯為堯之為嗟堯與堯世不兼有
光堯之舉百聖拱手猗歟休哉陛下今者惟當考舜世
故事務循堯道逹聰明守法度選遺俊戒面從欽隣敬
民畏天愛日成九功施九德平九州以綏受命咸宜之
福子孫千億與天無極天人之意將在今矣
辭
寄遠辭
過黎陽而遂西兮煩嘉友之臨餞道躊躇而屢顧兮忽
背馳而不可挽幸介弟之勤我兮守權輿其益堅人情
豈其惡逸兮慮我脩塗之易倦粲高原與平隰兮冰雪
凛其同踐山負石以當逕兮泥飛屐以相濺喜招招以
卬步兮又風濤之交戰幾四載之皆乘兮初不悟其已
遠亦既降乎廬阜兮縣尹告以舟辦謀不主於雲夢兮
果若大江之為限分渚陸之異遵兮弟亦曰予將返試
往閱於千帆兮前車近其當鑒挾忠信以臨深兮猶一
覘而色變愛我者於是而委去兮吾然後知所恃之惟
天寧戒懼之遂忘兮託命於南公之雞犬捨親戚與墳
墓兮初豈以易芻豢抑甚珍其所懷兮每欲棄置而未
忍行四方以經營兮膂力猶幸其可勉荆又用武之國
兮庶幾少施乎吾辯至天性之燥濕兮盖終身陋巷而
不厭非將老無聞之為病兮且安往而不樂其貧賤獨
夫人之信此兮跂予望之而不之見秋蘭何時其可致
兮聊以報乎足繭
賦
鸚鵡洲賦
登黃鶴之高樓兮欣徙倚而四顧何南望而獨愁兮有
正平之遺處指垂堂而示戒兮何足以知君子之度方
黨禁之既觧兮凛凛清議其尚存無罪而戮一介兮衆
必争起而譟讙士猶恃此而不恐兮時亦直情而徑行
寧知嗾夫妄庸兮使之魚肉而甘心稽建安之事勢兮
魏甚菀而漢枯每不忍其綴旒兮思忠憤之稍攄惟不
擇其所發兮遂至於顛沛而闊䟽當其觧衣而慢侮兮
坐皆驚悸而失箸吾謂死於漁陽之摻檛兮何預乎鸚
鵡之一賦使英雄初無殺心兮雖頗困苦而終赦惟此
客以授我兮宜相與尸祝之不暇兵在頸而追救兮奈
何以此欺天下萬一僥倖而脫身兮終亦無以自全北
海仗正而孥戮兮德祖以俊而銜冤三人者盖一體兮
必且唇亡而齒寒嗟繁城之佐命兮非不巧於自營挈
四百之基祚兮與一身孰為重輕來者滔滔如江水兮
方攘臂而議先生詆文華為浮薄兮至或以比乎盆成
苟吾言之獲信兮猶足以吐千古之不平
鸚鵡洲後賦
乾道六年端規道鄂如荆既感鸚鵡洲之事遇有以禰
處士比盆成者遂慨然為賦願覽而繼之其詞曰日吾
送兄湓浦兮背長江而旋反覽弔禰之新詞兮惜吾行
之不遠漢數極而招盗兮睨龜鼎而欲移中不快而輙
殺兮羌甚果而不疑時猶有所畏縮兮懼天下之見議
嫁惡名於餘子兮盖自以為得計委孝章於孫氏兮曰
不能救猶有辭楊公並列而見收兮可退託於不知嘻
量人其何淺兮謂一世即此而可欺於正平尤不揜兮
盖顯然遺之以危方三州之傳客兮知欲免其良難念
譛人者之不然兮每投畀而獲安豺虎有所不噬兮有
北變其貪殘揆處士之所至兮寔覽輝之翔鸞縱不知
其亦已兮獨不可以少寬何所遇之一律兮争攘臂而
衝冠子猶不能得之於父兮忍絶其交游之極歡卒首
難而快敵兮嗟曾獨無肺肝均斗筲其何誅兮吾將申
詰夫曹瞞噫人固有一死兮庶沒世而遺榮生既輕棄
其身兮死又吝與之名諷路粹以奏孔兮併追詆其平
生絶天道蔑孔顏兮果誰咮為此鳴必隕滅其猶未厭
兮乃今知忮心之&KR0579;於五兵意良史為可恃兮略浮謗
而存高情攷終篇其何戾兮紛呼號裸罵而相并因繁
城臣子之所記兮又奚以異夫臺中之評儻遂信而弗
思兮毋怪夫列之盆成頼北海之緒言兮配史魚之亮
正捨斯人其誰信兮吾將按以為程嘉南州之博衍兮
萃終古之英豪賈不遇而賦鵩兮屈既逐而為騷風流
遠以莫嗣兮江漢日以滔滔迨先生之繼往兮想驂駕
而遊遨精神烱然不沒兮起風雅而相高方逍遥於寥
廓兮夫豈知俗議之徒勞
鳳賦
有物於此窮高處遠而眎聽在人舉動闊疎萬里若隣
汎覽天下察暴與仁威儀皇皇文采錯陳百姓延頸願
得以為賓天下無之則俗薄有之則化醇堯禹之功待
之而後信外臣不敏敢咨詢之公曰此夫彼衮載律以
自喜者歟形可繪而不可致者與閱歲千百不一當其
意者與凡類其形而聖人其智者與凌崑崙而不頓經
弱水而不溺處則一二動則萬億無道先去有道不匿
以正歷紀以名官職以調廟樂以書帝籍夫是之謂鳳
德
古詩
送新安守陳郎中赴闕
淛水帶天邑於今如澗瀍言從發源處直到行闕前史
君儀曹郎省闈早周旋一行領輔郡奏課十郡先是時
新雨餘縱䌫驚號蟬長河無六月觧帶風中眠烏羽動
林莽馬門納雲烟村村老農出寒女一笑嫣共談兩歲
樂米糧不論錢今日見使君使君正當年還能持節來
莫作長棄捐再拜不可留鼓聲催發船嗟我寄枌社弟
兄辱知憐宦遊適四方從公倘非難農人寔懷土欲見
無由緣唯因足襦袴長說史君賢
題賢女鋪(在南康縣南)
許嫁女始字昔人良所欽此身有所屬安得強委禽嗟
哉乃翁愚棄盟欲重尋死生還復合世謂遂初心誰知
彼寒女義烈動芳襟頃來已一慙厚愧方在今正性不
負物臨流殞千金我來弔藂祠目眩寒潭深凄凉一川
上行客聞知音
梁寺丞見示過嶺新作
凌晨登欝孤南走韶陽道封疆有申畫山川本懷抱公
行度塞嶺殘雪故未掃高情無南北反謂兹山小頃來
我嘗游亦覺山媚好前賢困遠謫我輩得幽討兩崖瞻
欲眩數樹攀且繞想公哦新詩千騎轉林杪衙冠候顔
色約束軍聲悄韶陽古名郡四十專城早重華已千歲
蒼石在雲表魚龍舞幽壑遺韻盖可攷以兹供撫玩或
可薦夀考公餘亦時飲未用絶芳醥行行布恩惠正直
神所保
送贑州守施司諫奉祠歸吳興
去國二千里叱馭良已勤到官一百日啜菽念所欣史
君豈常流早歲承華勛螭首有故步天香帶餘熏時清
省諫紙符竹亦再分屬者寇雖除遺民尚驚塵公來鈐
江右喜氣感三軍下擔見施設果蘇彫瘵群天姿夙已
高况復勇所聞屬縣但期約訟庭無放紛村團不識吏
處處飽羹芹生女戒勿怒减輸勸其耘惠術頗次第歸
心已鄉枌小子謬從師頗嘗侍朝曛從容進逄掖慘澹
立紅裙中坐要娛客所陳金石文行装遂如此何以充
棟棼人事與天意嗟予豈須云來擕諫坡雨去開崆山
雲多公能摧剛聖慮已策勲行藏吾有命所願不忘君
送辛殿撰自江西提刑移京西漕
峨峨鬱孤臺下有十萬家喧呼隘城闕戀此明使車憶
公初來時狂狡嘯以譁主將失節度玉音為咨嗟一朝
出明郎繡衣對高牙持斧自天下荒山走矛义光騰將
星魄枉矢失驚蛇氛霧果盡廓十州再桑麻恩令撰中
祕天筆有褒嘉辛氏世多賢一姓古所誇太史善箴闕
伊川知辭華誰歟立軍門杖節來要遮亦有救折檻叩
頭當殿衙英風雜文武公獨可肩差佩玦善斷割揮毫
絶紛葩時時有縱舍惠利亦巳遐京西故畿甸傍塞聞
悲笳明時資餽餫豈减漢褒斜勿云易使耳重地控荆
巴三節苹一握眷心良有加古來居此人愛國肯雄誇
羊祜保至信陶公戒其奢安邊有成略此道未全賖公
今有才氣功名安可涯願低湖海豪磨礱益無瑕凌州
果何晩猶有髮如鴉
和汪伯虞求酒
君不見菊潭之水飲可仙酒旗五星空在天此江縠紋
更奇絶投以麴米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰予此樂
未知之獨愛為瓶居井湄因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽臥墻壁
鹿鳴燕禮成貽觧元諸友并呈通判寺簿兄及
衆同官五首
天意欲為雨川雲出相望明時攬俊乂所立固無方少
小諷二南美此江漢鄉猥當興能職首闢較藝場群儒
悅寬簡浩蕩出文章方觀縱壑魚忽作摶風翔此去升
禮闈旋當對殿廊忠言動明主家國有輝光
二
鹿鳴首宵雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琴庶使峩冠者洋洋動其心願言觧
子褐結綬貫華簪真心有相感千載豈殊今
三
昔在馮當世起家冠倫魁天衢躍群龍轉見絶足才馳
譽塞四海致身近三台凄凉城東宅歲晩就蒿萊古來
用武地編簡委塵埃每見儒冠喜况逢賢路開祝君如
馮公决科亦崔嵬終身可師法正復在軻回
四
任子衆所許一鳴居上頭王高兩縣來選拔皆其尤里
行張可貴月書蘇屢優向來丁與虞頗從别駕游嗟我
愛群才不間薪與槱既為得者喜豈㤀欲旁搜鼓篋五
百家要皆儒者流相期作鄒魯過是我何求
五
士有未就駕郡守身勸之君觀漢詔中有此勤懇詞由
來賢俊人出處每委蛇譬彼未嫁女深閨秀容姿施衿
有所適婉孌終自持漢俗尚如此前世當可知勉哉策
名者不但好爵縻君臣有明義行矣方自兹惟當秉高
節長副此心期
酬任察推惠石耳之作(&KR0008;)
班嗣不借書劉棻真好事慙君輟漢簡畀我充口耳胡
為有牽聮蒼石乃遭刵平生任公子百犗供釣餌坐令
天壤間厭此江海味君今效清癯我更覺軟美挾書擬
從游夢到沙頭市
酬寺簿勸農追和淵明見貽
江漢之會中具五民見異而遷乃喪厥真相彼樊山我
行所因有閒其壤問彼居人方時清明家自為稷其藪
其浸其動其植孰為使民有田不穡亦惟蒲魚恃此鮮
食歲運周回景躔西陸帝籍重開天顏逾穆耕事將起
毋荒遊逐凡我農官戒民宜宿戒民伊何美成在久譬
彼射侯則求其耦驅率慵墮轉緣南畆數耘疾收在而
心手農亦有書匪藏金匱盍耕如莘盍饁如冀桑蔭清
好濁醪日至已勤而食則無所愧勿謂此州遠連邊鄙
我疆西北盡其四履風雨順時日星循軌屢豐作頌以
致歸美
鄂州勸農
國有四民各分一職農次於士盖尊稼穡日出當作日
入乃息用天分地以足衣食菖葉初生於是始耕務限
既入農事轉急禾當播種乘雨接濕高田大豆榆莢為
候三月區處油麻穄黍時當警竊圖葺墻宇蠶沙麥種
四月收貯開渠决竇以待暴雨月建在午秧苗入土女
工織作三伏炎暑七月芟草燒治荒田大麥小麥上戊
社前禾欲上場九月塗倉緝績布縷十月多霜冬至埋
榖預試五種不宜者輕宜者則重臘月糞地治碓雕桑
脩治農器向春則忙四時之務展轉相尋既有常產當
有常心雞豚兼蓄棗栗成林我念此州土多冐占紛紛
剗請擾擾定驗雨澤空過失天之時生意不發失地之
脂身力不出枉墮四肢於私無益於官亦虧耕既不深
難行根脉耘既不勤衆草之宅糞若不施榖不精澤收
若不速風雨狼籍若能開墾處處良田若能灌溉歲歲
豐年古來開畎廣尺深尺長畎三條於中種植漸鋤隴
草爬土畎中苗根日深耐旱與風又有區種與畎不同
方深六寸種禾一藂七寸一區勻如碁局區收三升畎
號百斛用力既到所收亦多比之漫撒效驗如何凡苗
之長全在糞壌器欲巧便牛湏肥健其或無牛以人牽
犁彼此換工惟在心齊游手浮墮譏笑父祖一時之逸
終身之苦稍識文字莫弄官方暫然得理不可為常勸
爾保身孝謹無辱勸爾居家省儉常足兄弟同心勿營
私曲年豐感謝休厭米穀官租未送莫嘗酒肉不尋閒
事門戸清肅粗然不闕教子習讀漸入士類光庇宗族
歲時禮節親隣往復孫曾濟濟所謂受福古有茅容雞
供母饌自將野菜與客同飯張氏九世同居相愛官家
親問寫忍以對郄公貧餒甥姪孤遺飯藏兩頰以活兩
兒王丹在鄉親行農野多載酒肴勸賞勤者前賢所為
可以為師美哉農者國之良民直道本業必養其親姦
未必富拙未必貧地道無窮天有冬春筋力在巳日用
日新俯仰求人莫如求身
近體詩
望梅亭(南安軍未至庾嶺有亭名望梅兄端翔權軍事時所作)
節物重陽後風烟庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一傍南州
送邕州吳使君
題輿纔赴日邊程便擁油幢鎮列城地望素高唐五管
人才今似漢三明時清市駿非無意歲晏逄花好寄聲
太學英名湖海氣此行持論要平平
日涉園次韻五首
虛静堂
華堂清曠隔喧卑戸外春殘綠滿枝好鳥窺簷時下啄
有人燕坐獨支頥
息齋
世間誰號最閒忙強健收身意自凉春去掃花時汲井
客來剪韭旋炊粱
丹桂軒
丹枝近歲出深宫合向嚴宸伴晩楓珍重幽軒無俗物
月中根墢日邊紅
茶巖
巖下纔經昨夜雷風爐瓦鼎一時來便將槐火煎嵓溜
聽作松風萬壑廻
木瓜塢
山中果樹略扶疎炎帝經中未盡書聞道木瓜紅勝頰
露枝雲葉綴華琚
奉寄交代通守王兄兼簡胡君二首
籍甚王文度同儕意自親方舟能送我别駕苦勞人屬
縣應如律山田向食新荷花開幾許老子舊凝神
二
有客纔相識乖離又許時不愁蓬轉遠獨恨盖傾遲卑
薄江南地青冥歲晩期宦遊妨意氣直恐負君詩
題汪氏尊巳堂
華屋成來有幾年名因耆舊里中傳未容極口論臧否
正欲虛心到聖賢室有圖書人自好門多車馬地還偏
邕州健筆人争誦姓字從今到日邊
次韻楚覺先見贈
奏事何能補帝聰流年早已付天公舊聞雙劍淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應久在籠
聞寺簿燕客因以酒蟹送似有詩見及次韻
冠盖追隨寂寞濱絶甘寬我未閒身古來把酒持螯者
便作風流一世人
此物湖鄉價不論帶糟聊遣薦芳樽夢魂忽去浮清霅
喚撥漁舟傍馬門
酬寺簿錄示胡康侯戒明仲治郡遺訓
别駕游心到古初時將前軰警公餘異時治行傳青史
名字牽聮倘得書
奉酬李叔勤知縣覓抹莉花栽長句
郫令風流太史家早知抹莉有奇葩生嫌衆色空塵滓
遍閱餘香見等差多謝珠璣來坐右好將根墢到天涯
蜀江紅紫紛披後初看東南第一花
次韻酬通判劉兄岳陽樓見懷二首
蓄納深無際憑臨勢易高青春關氣象白日散風濤有
野張軒樂何人續楚騷古來川浸在閒却漢隂橰
二
魚龍掀舞後渺莽記空庭地帶三苗闊山傳二女靈客
懷光水月詩筆妙丹青少作揚雄悔惟思草一經
次韻和子澄春祠先聖律詩
質明帨洗動輕漪禮殿巍巍百世師伏几親瞻古人象
陪祠頗雜漢官儀詩書自可謀元帥爼豆何妨示小兒
春服詠歸千古意只今童冠可無詩
春社禮成借用寺簿釋奠詩韻呈諸同官
素餐深覺愧漣漪后稷勾龍實吏師平土至今猶有頼
配天在昔盖多儀操豚底用勤巫祝餉黍行看媚婦兒
海内和平頌聲作登歌還有載芟詩
福州趙侍郎開城西古湖以溉田既成冀得致
政丞相福公一臨於是有唱和之篇
湖邊飛盖欲誰同治行人思舊弱翁行樂未饒溱水女
詠歸應有舞雩童閩山影浸烟雲動滄海潮連浦溆空
欲識元侯䟽鑿意君王勤儉正卑宫
二
南方春早凍先融荷臿趨時小異同要使齊民知水利
亦如前哲變文風四時鏡净登臨美萬頃雲垂灌溉通
嗟我一麾江漢上慨然歆嘆似南豐
歌
水調歌頭中秋和施司諫
秋宇净如水月鏡不安臺欝孤高處張樂語笑晩氛埃
簷外白毫千丈坐上銀河萬斛心鏡兩佳哉俯仰共清
絶底處着風雷問天公邀月殊愧凡才婆娑人世羞見
蓬鬢漾金罍來歲公歸何處照耀彩衣簮槖禁直且休
催一曲庾江上千古繼韶陔
羅鄂州小集卷一
