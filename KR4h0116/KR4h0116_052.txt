吳都文粹續集卷五十二明錢榖撰
詩詞
送陸全卿浙江憲副伊策
金紫遥瞻故里還佩環纔出殿中間臺端章疏開丹悃
柱下風霜凜舊顔鳳鳥一時真可瑞葭莩先世尚容攀
長才擬副為霖望豈學閒雲只戀山
雨泛長蕩夜歸閶門二絶句
一舟長蕩衝烟雨山光樹色空濛裏驚人白鷺過前灘
枯葦搖風浸寒水
釣橋通郭俯清流月照朱簾捲畫樓醉裏笙歌喧夜市
千家燈火似揚州
拜查山先塋熊從行
京華游宦蹟淹留回首吳門是故丘先世本源懷水木
幾年魂夢繞松楸酒澆宿土山將寂碑翳寒烟草自秋
穉子成名重拜掃鄉村父老記行騶
閶門楊柳枝三首
館娃宫外弄春柔露葉如顰不奈秋往事搃隨歌舞散
雨餘明月照枝頭
一樹鶯聲破曉烟濃隂晝滿畫樓前長條莫遣風霜折
留繫儂家浪子船
憔悴街頭車馬塵輕盈非復向時春幾回偷眼東風裏
看取中年勇退人(夏御史德乾年及五十告病歸居閶門外)
謝楊儀部
儀部人中英篇章溢竒氣虞敦與周彝居然存古制時
時獲寓目不覺心自醉摩壘堅莫犯引退三舍避未及
始仕年封章俄致仕從容進退間士固各有志紛彼齷
齪徒焉能識胸次在昔負高才亦頗遭時忌下筆不一
言推奬逮五世後有知子雲家聲重關繫麗藻堪華國
胡為置閒地狗監尚有人文園豈容滯
官軍平海寇
二沙環巨浸數里出填淤(填音田填淤出秦鑿渠下)險艱曠人跡寇
賊萃攸居蒲盧望無際鮮鱗繁可漁專利不知厭力本
陋菑畬凌波恣殺掠黨類日淪胥奕世濟凶惡逋逃百
年餘犯順速厥戾虐燄肆狂嘘奉辭行天罰豈遑惜軍
儲簡徒除戎器艅艎耀千旟疾雷破山岳天網頓不疎
昔為横海鯨今為鼎中魚巢穴于以空根蔓于以除顯
戮懲淫慝九土同晏如服獠圖善治履霜謹其初
蘇武慢(蘇臺懷古)
物換人非千年俯仰伯業竟歸何處寶劍埋精銅棺斂
魄墓上氣銷金虎抉目忠魂捧心妖態身後化為塵土
嘆人間陳迹茫茫零落斷碑平楚空剰取麋鹿荒臺
蘼蕪廢苑曾貯當時歌舞紅樓夜月畫舫春風還逐太
平簫鼓五湖烟景那有人爭自在漁翁領取醉來時一
曲滄浪不管是非今古
念奴嬌(風雪遊虎丘)
同雲羃野飛鳥盡千里遥空垂雪幾度曾遊誰信道不
似今番竒絶山削瑶峯路穿瓊樹此景分明别萬羣舞
鶴梅花堪並高㓗一兩踏凍芒鞵窮幽極險歴盡水
晶宫闕憑仗酒兵添氣力鏖戰風威凜冽收拾滿懷乾
坤清氣不向旁人說明朝短棹剡溪高興重發
與二弟泛舟游吳氏東莊因寄匏翁
文林
緣城畛流水榆柳綠蔭門艤船信登陟忽得吳公園小
亭面高岡蘿徑隠可捫青山出墻頭白雲宿籬根歌鶯
滯池曲游魚戲波渾繁景當首夏過雨氣微温老我獨
已樂偕有弟與昆清唱散林木起行歴郊原日斜亂人
影眷戀忘歸轅水木余夙好况兹故情敦故人方宦達
樂事誰與論室邇人則遐相忘黯銷魂出處各有會一
笑覆餘尊
戊午春將赴温州楊君謙禮部邀餞于虎丘同
集者為沈啟南韓克贊二老幅巾杖藜韓君從
子夀椿與朱性甫青袍方巾唐子畏徐昌國則
皆舉子巾服而予與君謙獨紗帽相對會凡八
人而人各為侣適四類不襍
鳥歌當離筵東風逼微雨會合飲中仙兩兩各相侣二
老行紆徐二妙足高舉儒袍聯尊生紗烏對賓主酒半
散林壑尋詩鏤肝腑詞峯挽落暉酣戰走旁午冥搜隘
八極光熖互吞吐珠璣落吾手拾襲誰敢侮悠悠大塊
内何物不參伍嗟余獨行邁棄斥無所與
喜桑民懌至自吳門
奔走卑官歲再更江湖偏重别離情逢君怒罵為知已
顧我摧頽負此生細雨燈花消午夢青山詩思繞孤城
自慚不是臨卭令潦倒安能重長卿
舊研寄宗嚴
壬辰歲予試禮部杜用嘉以小端研相贈其唇有竅
可以引繩携持自銘其隂為余廷對之兆是歲果忝
進士携研入對大廷及今丁未又十六年矣宗嚴弟
復試禮部遂以付之并寄此詩期廷對之後轉以付
宗質云
短硯稜稜紫玉膚杜陵投贈手親刳曾携對策朝金闕
還擬傳家代玉符兄弟登庸輸及爾子孫發軔計同吾
殷勤付去傳臚後轉與三郎入仕途
江浦道中憶吳中故人
回首江南思欲迷夢中談笑故人違不辭行役青山笑
但怪傳呼白鳥飛世態昔經多事悟官情今入暮年微
何當載酒横塘路扶醉村家看月歸
還家十韻
中外驅馳二十年暫依桑梓息塵緣豈無薄祿終非計
幸喜還家莫問田歲久先廬從敝甚水邊喬木故依然
過從喜有貧親戚檢理尤存舊簡編千載秋風三徑菊
一篙春水五湖船飯抄雲子長腰米羹煮銀絲縮項鯿
繞屋溪聲林下樂滿忩花影日高眠晩于世味駸駸淡
静覺閒居事事賢作計已逃多辱外收功能及未衰前
只應今夜西齋夢不到紅雲北斗邊
邢長洲見顧贈詩次韻奉答
寂寞城居恰似村一溪新漲護寒雲空嗟葵藿心如炙
常佩芝蘭手自薰滿地江湖期我老大家風月許誰分
歸來未遣門羅雀車馬時時枉使君
荷花蕩夜歸次吳水部德徵韻
采芳日暮未言歸處處村家揜杼機水漫蓮洲愁路斷
月明沙渚覺鷗飛高歌小海風波急回首横塘煙火微
蘭棹屢移尊屢倒不知露下已霑衣
陪李瑞卿太守登玄墓
旁湖高閣千山繞映寺長松一徑分偏喜故人來燕集
都教宿雨洗塵氛江湖汗漫年俱老冠盖從容酒半醺
看遍梅花又歸去不知何曰重論文
滸墅别李子陽莫歸有感
野墅沈沈更漏絶美人去去隔山隂輕橈蕩月波光碎
春樹連雲夜色深萬里秋風黃鵠舉五湖烟水白鷗沈
乾坤此際元無礙出處從容各有心
送吕都憲
幾年宦海挹光塵今日離筵得暫親天地酒杯還舊約
江湖舟楫正通津何人可寄安危事聖主方求社稷臣
見說長安春爛漫江南猶有抱饑民
赴温留别停雲館
書館不能别凝情撫曲闌心知為樂淺祗覺去家難水
石性終在菊松盟又寒殷勤向兒子好護碧琅玕
金華道中憶君謙
遠别輕千里經行歴萬山思君終夕坐出守幾時還隄
柳吹花盡谿雲過雨閒南峯著書處夢裏更躋攀
憶石田
回首未千里相思猶十年遠情收短札近事夢離筵忽
忽頭都白悠悠心更玄兒曹能活計家事好抛捐溪面
浮林圃山頭壘石田與君偶符合來此了前緣
京邸秋日懷歸
京國流塵撲馬黃西風都敝客衣裳漫聯班列非通籍
悔獵科名去故鄉愁外亂雲秋渺渺夢中山色夜蒼蒼
遥知寂寞南忩下叢菊無人只自芳
次韻石田理墳二首
春雲撩亂石横斜鑿破乾坤氣一窪早脱鷄羣方傲世
老思蟬蜕更為家羣山奠玉看新鬛孤鶩悲空送斷霞
封禪無書生自挽幾年齊物誦南華
吾拾吾形委石厓此民此日入無懷青山同穴于飛願
白首何心造化偕退覺獨閒忘世味老應自慰任時乖
知君辛苦如君志為殉從將筆札埋
用韻送宗儒進士還吳張泰
燕南莎草入秋黃都下閨人搗練裳客計蹉跎將問寢
主恩珍重許還鄉安危遠慮知君素淺薄愁顔愧我蒼
晝錦相逢耆舊减江湖何處擇年芳
宗儒有永嘉之行往餞客樓奉贈長句
此來曾並暮江帆一宦看君再向南尊酒乾坤懷往路
扁舟吳越謝征驂月中馴鶴孤標遠天下廉泉此味甘
左掖星郎元近御東家詩景豈成躭城樓海色寬秋望
水寺鐘聲節夜談公暇未妨書裏醉道存何惜府中參
幽厓白日羣情喜明府青春百事諳見說蛟龍能大小
隔年雲雨起江潭
混堂沈周
混堂鳴版日初紅懷垢人人向此中君子欲修除祓事
小夫翻習裸裎風未能㓗已嗟先亂亦復隨波惜衆同
慚德應多難澣濯不容便論水無功
次韻天全翁雪湖賞梅十二咏
台垣賜老荷君王山上籃輿湖上航如此湖山晝遊地
梅花開遍客還鄉
少在城中多在鄉尋梅猶抵候朝忙新詩似與梅相約
詩到成時梅恰香
不是春愁鶴髮翁風流人物義熙中遥知觴咏清游處
小筆湖山似欠儂
重巒叠叠水彎彎雪舫尋春醉未還因省玉堂為客夜
如今不是夢中山
綠尊沽酒出春城春日尋梅湖上行聞道衝風又衝雪
旁人不識醉翁情
一代文章百代名鼎司綸閣已忘情近來熟理農桑計
似謫江南作稼卿
湖上尋詩舟去穏尊前賞雪酒行遲優游正是居東日
自遣春風人不知
梅撲玉缸春酒開雪湖山水共徘徊風流舊属林君復
人道先生是再來
泛雪吳航勝月槎深深杯色照銀沙寒梅鍾得平生愛
重是江南第一花
玉樹瑶山畫裏看乾坤不似酒壺寬醉來草聖三千紙
漫使人驚索幼安
清游不放酒杯空雪共梅花落酒中玉帶朱衣有仙骨
畫船更在水晶宫
黃帽歸舟且莫催雪山留客好銜杯梅花况是堪題咏
今夜春城判不回
憫禾
薄禾今兹計狼籍尚栖畆借問胡為爾先時已罹咎五
月風雨大潢潦卑莫受田穉俯就沒濁浪扼其首排濯
潏蕩間性命存亦苟天日赫赫出水熱烹羣醜二日色
已變三日虀在臼我時往撈觀覬活從中剖心存根巳
撥欲弃難解手欲拯卒何及愴食内若疚掘土窒滲塍
倩車仰鄰佑督戽靡日夜救死豈容久併力役老少足
絸筋亦糾水面青針芒稍出九死後氣力與生意委頓
類産婦一一補傷爛行行十八九過時強經營安望如
常茂事多于悔禍始竒終變偶七月尋遭風弱本被拗
揉折處氣當沮虛房但含滫間或見成穗秃稭臥敗箒
何能畢公租亦莫彀飢口對此發長咨細雨浹昏酉枵
腹不堪鼓併欲歌止酒
割稻
我家低田水没肚五男割稻凍慄股勞勞似共雨爭奪
稻芽漸向鎌頭吐蓬蓬纂纂綴青針稻既生芽米應腐
腐餘割得尚歡喜計利當存十之五小家伶仃止夫婦
稻爛水深無力取口中之食眼中飽忍見穗頭沈著土
波間粒粒付魚雁一年生計空辛苦但憂兩口不聊生
未暇徵租慮官府老翁坐對沈竈哭婆亦號咷向空釡
雲昏月黑忘關門隔壁咆哮一聲虎
理墳二首
官竹園頭春曰斜手開新土漸成窪觀生似寄誰非客
視死如歸此是家白髮暫存餘電露青山長臥有烟霞
慰勞自假閒詩酒且弄年華與物華
卜墳已喜傍雲厓未老先曾有是懷鶴表虚名待誰錄
狐丘宿約與妻偕百年齋裏參諸妄一鍤泥邊打早乖
免向君王乞骸骨自山生長自山埋
寄宗儒
碧雲渺渺一江分聞道滁山盡屬君愛是醉翁亭最好
每思游燕讀遺文
阻雨雙娥僧舍與宗儒夜話
十宿僧房春未晴故人為我踏泥行老隨年去詩成感
話引杯長酒在情鈴語報風聲落落燭枝銷䟦火熒熒
浮生蹤跡真鴻雪何况于今有宦程
聞宗儒除温州喜而有作
青陽布區宇庶品樂化工亦聞剖符竹起子高臥中臥
者固自高恐世卑黃龔功名要人立生才天自庸會至
亦何辭達懷乘時通雙旌及行日奔走來野翁
聞温州消息奉寄
白叟黃童擁道周提封百里候華輈國人皆好真難事
山水重臨是舊游康樂篇章動高興希文襟抱憶先憂
故園野老偏相慰喜極深思漫倚樓
喜宗儒寺丞令弟宗嚴春試得雋
吕㦂
淶水尊翁慶澤深九原真遂高門心春塘好夢酒連日
香土馬輕花滿簮且置元兄說西抹况聞季弟亦南金
家聲如此官何物為作丞哉不負吟
題畫送文太僕宗儒還吳杜堇
南國分司品位清歐陽人望是先生封章激烈公卿畏
納諫如流聖主明隨柳傍花吟興遠敝車羸馬去途輕
春寒病起還相送二十年前過愛情
送吳汝器下第歸吳江王鏊
羊家裙上墨如新兄弟才名自昔均(其兄汝礪新第進士)二鳥出
為南國瑞一枝回羨曲江春戰場有作還推子當局多
迷莫笑人笠澤湖邊平望里且將書卷伴絲綸
送楊尚絅楊名甫毛貞甫陸全卿四進士歸省
朱書樺燭夜縱横忽見篇章眼獨明暗裏投珠人莫顧
空中懸鑑我何情相逢一笑平生友此去重來幾日程
路指婁江東下急夷亭斜日莫潮生(右尚絅)
南宫筆勢見翩翩固也平生意豈然不伐子甘為孟後
虚名我自愧盧前杏花燕市春隨馬楓葉錢塘夜泊船
舊日和凝今老矣登庸衣鉢尚須傳(右名甫)
接官長傍驛邊河來往君家較獨多已向交情知鮑叔
豈因筆勢誤東坡還家未覺關河遠感舊無如歲月何
南望吳門君獨去西風落木洞庭波(右貞甫)
文章一見一回妍玉樹分明在眼前記得陸機年二十
親看賈誼策三千杏花燕月人俱遠楓葉吳霜思獨懸
南去河流乾欲斷關津先放綵衣船(右全卿)
送趙栗夫歸省吳江
秋入吳江一葉飛歸來游子著朝衣鄉人始識文章貴
仕路休嫌定省稀寶帶橋邊舟汎汛白雲司裏樹依依
路經震澤人應問太史周南胡不歸
送僧歸洞庭
好古多游寺懷山喜見僧此來成北道好去問南能施
飯逢谿濾函經被雨騰誰同西崦裏竹屋夜深燈
送蔡進之還洞庭
夢魂長繞太湖邊折柳官亭又一年家世西來峰縹緲
客心東去水潺湲林間詩社誰為長吳下鄉音我亦便
撩亂烟花遇寒食東風胥口喚行船
送姪寵
遠别憂不忘病别憂其那病也在汝身痛也仍在我道
途歴﨑嶇風濤恣軒簸欲留諒不能欲去夫豈可起居
飲食間安得盡帖妥出入戒垂堂旦暮親藥裹安心是
良方坡老語非左我生本衰遲我命亦轗軻子行從此
歸我去幾時果霜天笠澤帆夜月楓橋火故鄉風土宜
見此病亦頗到家平安書早寄北來舸
送秉之還吳
不見倏七年相見只三月不知三月後又作幾時别别
離苦多會苦少風雨蕭蕭竹忩曉自笑閒官日日忙夜
短情長談未了我生迂僻寡朋儔坡云海内一子由只
今子由又欲去何以慰我平生愁子今去矣我何有為
置湖濱田十畆下栽禾黍上木奴菱芡荷花繞前後讀
書稍暇來朝班我却歸臥湖山間
吳禹疇副使使便還吳江覲省
重明瞻麗正弘治建初元聖作羣方覩星流使節奔費
蒙頒道里便喜過家門晝日方三接寒暄豈一言趨庭
嘗獨立加飯為平反王事真無暇親恩亦未諼銀魚羞
笠澤彩鷁動湘沅石建裙方滌王延被未温法冠驚豸
立官誥訝鸞鶱鄉里恩光滿人生樂事繁&KR1052;羹莫留戀
候吏待行軒
送韓勛(都憲孫)
先公老去我猶及鐡面長身碧眼棱海内安危真可倚
軍中韓范復誰能精忠已見回枯竹竒事曾聞斷大藤
昭代象賢多不薄獨無雨露到雲仍
送周院判原巳還任南京得杲字
前年送君城東亭今年送君城南道年年長作送行人
每見君歸被君惱君生何好只好詩捆載東歸搃詩草
玉延半舫最留連共月菴前亦傾倒醉中勸我不如歸
只道金陵山水好人生出處誰得知世路東西難自保
難自保雲冥冥日杲杲
顧氏三辰堂
顧野王家學有傳一經休說漢韋賢風雲慣得從龍便
嶺嶠爭夸覩鳳先天上星躔真有數吳中讖語不其然
高堂要見三為四屈指從今又幾年
朱天昭始第進士主予家至明年移居西鄰因
索賦
兩年不厭草堂低頗愛晨昏出入齊長日經過無主客
秪今相見有東西濁醪尚可墻頭過歸院那愁柳下迷
廏馬似知人意思臨岐回首再三嘶
送錢正術還姑蘇
西館橋邊竹隐居昔年曾受異人書不知官爵惟求子
可自塵埃早識予忽地相逢還宛若再煩推看定何如
韓蘇搃被虚名誤試問三星是也無
送周進士炯還常熟省親(同年近仁子)
南宫此日謬持衡一見高文眼為明正喜故人能有子
忽聞遠别得無情名因實起何妨早理會心傳不厭精
此去海虞誰復見讀書長日掩柴荆
送盛進士應期歸娶吳中
終生文彩棄繻辰建業秋風擢桂新闕下杏花還屬子
召南桃葉正宜人上章許得天顔笑奠雁光生故里春
大小登科俱入手高堂况有黑頭親
送仲山之任廣東參政
十年盡送南歸人今日誰知還送君歸來寂寂揜關臥
無語目睇南飛雲與君相從亦云久對語真如飲醇酒
朱絃疏越音有餘明水著鹽味多有君才于我真得師
簿書堆裏還題詩詩詞鬱硉古鼎器字法瘦勁枯藤枝
嶺南此去無多路目極燕山天盡處青山杳杳不見人
秋雁飛來復飛去政成幾時召還闕還對共月菴前月
贈楊君謙(時君謙有歸志)
夙懷抱悄獨行與世多忤京華二十年壯志遂遲暮悠
悠深巷中盡日斷來屨楊子獨何為逝言遠相顧移家
濁溝上破屋終不去人問何以然無乃以吾故朝過講
道玄暮過話情素君慕哀駘它我思王叔度相見各忺
然誰能詰其故我欲永從君君且為我住無為忽去兹雲
山恣高翥蓬蒿仲蔚宅依然還魂處
一雲
亂石槎枒幾折旋畏途歴盡是平川高林細點催詩雨
深屋方塘悟道泉僧為知名如舊識地疑曾到豈前緣
萬竿修竹蒼烟外欲借琅玕紀歲年
洞庭新居成
歸來築室洞庭原十二峯巒正繞門五畆漸成投老計
三台誰信野人言郊原便自為鄰里水木猶知向本源
莫笑吾廬吾自愛檐間燕雀日喧喧
過故狀元施宗銘墳
後生何敢望餘芬斗酒還過董相墳行指岡巒低偃月
(公葬偃月岡)坐疑文彩上成雲兩山已雪將軍耻(郡志舊傳東西洞庭)
(皆將軍始居之故兩山無文士)四海猶傳制策文賈誼天年人莫恨孔
光張禹亦徒云
吳文定公輓詞
四海文章伯三朝侍從臣世方遲至理天遽奪斯人冲
漠高難問煩冤臆少伸道從元末獻文向國初純東里
淵源近天全授受真正音驚鸑鷟恢網漏麒麟累躓名
逾起先登氣益振聲華當翰苑德義重儒紳格律維冲
澹言詞自雅馴時流皆自鄶古制或先秦書法顔公逼
詩篇杜老鄰綸音騰涣汗碑版照嶙峋講向東朝切規
從後殿諄從容天仄聽仁義日前陳内外同瞻岳賢愚
但飲醇汪洋從混濁堅白謝緇磷自不驚榮辱何緣睹
笑嗔吳山從此重燕谷鎮長春在古無蘇子於今有伯
淳閒情多落莫要路每逡廵見說年頻引俄嗟歲在辰
九重恩絶等八座望殊倫尚未酬公議寕須秉國鈞公
身今可贖我分昔尤親先後官曹接卑高契誼勻上陵
行並馬待漏坐聯茵倡和辭盈帙招邀醉洽旬看花常
入夜玩月或侵晨送我清風埭期公震澤濱疏聞心獨
苦書至澤猶新豈謂終天别空含兩地辛玉亭盟已散
板屋蹟俱陳盛德難為繪高風不可冺儒林誰作傳誰
刻隴頭珉
過子畏别業
十月心齋戒未開偷閒先訪戴逵來清溪詰曲頻回棹
矮屋空明淺送杯生計城東三畆菜吟懷墻角一株梅
棟梁榱桷都收盡此地何緣有佚材
送尤宗陽進士之京
南宫昔日謬持衡(叶)筆勢曾驚古戰場今日林間還送
别九霄一鶚看南翔
吳中世德紀延之喜見春風入彀時莫怪崔公多自說
美莊三百在于斯
送吳縣簿董仁之任鄞丞
自頃權奸偷國柄一時在位貪相競剥民膏血輸權門
廉耻掃地寧復存誰知小官之中乃有吳縣簿守法廉
平獨如故三年佐縣民愛深視金如土民如金每言吳
人窮到骨為此朘削吾何心吳縣簿真難得我欲言之
顧非職一朝擢官向寧波嗚呼奈此吳民何
予伏林下睹閭閻之疾苦憫征求之繁多而傷
循吏之難得也每以為恨癸酉六月客有過予
盛稱海虞胡令之政者為賦詩
有客談胡令炎歊座上清吳儂咸感德漢吏不求名正
自催科拙無如折獄平懷哉不可借送子若為情
贈錢元抑
詩裏休誇五字城一生文字學西京馬蹄蹀躞東風裏
踏遍燕南幾十程
天平范氏墳
衰年不减登臨興福地靈山搜欲罄城西諸峯吾所嘉
就中尤愛天平勝亭亭一盖荷蒼冥儼若端人人自敬
獅山奔伏象山迴支硎秦臺皆退聽横山當面横作屛
背湧蓮花互相映林林萬石相拄撐倚插斗天欹不定
蹲如虎豹奮攫噬鶱如鵬鯨恣豪横勇如武士力贔屓
秀如女子色娟靚我來敬拜太史墳松栢隂森趨一徑
忽瞻萬笏森向天真氣噴薄凛猶勁乃思范公立朝時
正色危言拄邪佞兹山固合生兹人崧岳降賢尼孕聖
吳山第一稱天平宋家第一稱文正高風千古允作合
仰止巖巖續前咏
與謝憲副德温遊陽山箭缺至半山寺而止因
賦此
箭缺攙天知幾重半山聊復憩吾慵孤臣何處埋幽憤
(夫差殺公孫勝于此)高閣閒來坐晏舂深院潺湲鳴剖竹懸厓矹
硉偃長松迴船又過楓橋去臥聽寒山寺裏鐘
喜玄敬少卿致仕
似我歸來亦未遲夫君得謝又先之清朝况是懸高位
白社多緣赴夙期到處溪山同載酒故園風物儘裁詩
一場好夢今朝覺却任旁人道是癡
四月九日與弟秉之進之過通安橋顧氏莊因
偕玄敬登陽山絶頂
陽山高哉幾千丈箭缺遥瞻在天上一朝置我箭缺旁
坐覺諸山皆退讓太湖汀瀅平于杯夫椒包山近相望
山腰鳥道何盤盤十步九折行且嘆昌黎正逄衡岳霽
太白休歌蜀道難夫差悔悟苦不早公孫白骨纏芳草
子胥伯嚭兩丘墟天地茫茫人易老劃然長嘯來悲風
一杯敬酹浮丘公何時借我綠玉杖從此拄過扶桑東
詩成西日下山去回視山椒但烟霧
次韻沈方伯良臣為予七十之夀沈與予同生
于庚午又同在郡今同致仕
黃髮歸來共理田食貧終不羨逢年泮宫燈火憐相並
秘閣功名媿獨先紅藥花翻分陜路白鷗沙占太湖邊
年來太極當吳分莫怪鄉人擬二仙
贈葉廵按忠
鄱陽漏網觸奔鯨南國烽烟徹夜明江上貔貅雄遠戍
浙西士女賴長城鑄山久訝吳王濞斷&KR0008;誰憐郭子横
見說臺端峻風采草間狐兔不須驚
送王守會試
雙珠出南國光耀珊瑚枝一入天府選一嗟滄海遺連
城搃無價韞匱亦有時雁行先後耳去去勿復疑
送毛百朋之北京應舉
幾年白下避車塵此去爭誇脱穎新桂子已傳蟾府種
杏花還醉曲江春題名早覺光生里捧檄懸知喜為親
八月南來鴻雁便音書寄我莫嫌頻
送大行人柯君使畢還閩中省親
予竊伏草野無復當世之望忽承九重遣使銜命下
賁丘園此三代養老引年之盛禮也斯禮也不見于
天下久矣顧予何人而際其盛君使既竣便道歸拜
太夫人于堂感激之餘無以為報因賦詩贈之
天王出震萬方新草莽還能念老臣誥賜紫泥銜鳳觜
服裁文綺損魚鱗未嫌五馬歸朝趣且喜雙魚入饌頻
衰病自憐無補報寸忠還仗達楓宸
送盛斯徵都憲廵撫江南
鴻都兵後望來蘇江左來旬此大夫入夜災星方退舍
訖明甘雨又隨車風棱舊仰搴帷外河潤新傳視篆初
文肅家聲真不負尚能把筆為君書
奉送都堂韓公南征皇甫信
秉鉞出神京麾旄動太白百蠻烽火生五嶺兵戈積遐
荒屬聖慮始計降邊策揚舲盡炎海耀德敷周澤塗塈
被文命力畊易袵革禽聲悦山谿草色榮江磧疆場無
重憂銘彝有弘績歸來笑伏波何為久勞役
奉送三原王公徵拜冢宰二首
矯矯人中龍飛躍當明時邦楨視羽翰隆棟帝所師三
宣既邁臯一德乃同伊濟物性所任弘化及餘遺譬彼
青陽發萬象含其輝秉鞭妙經綸赫赫康世夷垂紳佑
隆理導主居無為
皇明闢昌運宿德登要津寰區滌洪爐化理成陶鈞久
膺濟川任具瞻在斯民論道展調爕申章極敷陳鄙薄
值眷顧魚目謬承珍臨岐不能别惻惻傷我神清宵動
飛眺仰首惟北辰
病起登道山亭
杖藜扶我上幽亭萬物經心感慨生城郭巳非吳越事
江山不改古今情雨餘碧草連天色風送黃鸝隔樹聲
眺罷忽驚歸去晩馬蹄催趁月華明
和仲山東吳懷古
圖伯人亡不紀年荒臺寂寂草含烟錦帆想像寒涇上
響屧虚無野寺邊水漲石池涵寶劍雨銷香徑落金鈿
故城斜抱忠臣廟夜夜流光燭上天
楊柳枝詞五首過吳王故宫作
憶昔長條更短條漫將春色試多嬌齊雲樓上三千寵
也向東風學舞腰
青絲裊裊拂輕塵翠輦曾經此問津一自闔閭埋虎後
淡烟疎雨幾番春
金色含烟拂畫橋曾隨輕吹舞宫腰只今道上無人問
惟有寒鴉伴寂寥
八千歌舞棹闌洲翠拂雲鬟金鳳頭人面只今何處去
淡烟深樹亂鶯流
千古豪華事巳休暗風斜雨幾春秋惟應煬帝宫前種
同帶吳王一片愁
簡啟南
老去相如苦病纏絳紗籠燭不成眠故人相近如相遠
黃耳空教到石田
寄薛朝英
與君為别意重重談笑依然夢裏逢此夜病身驚起坐
小忩風雨隔林鐘
送濟之
多少交游君最親明朝又欲與君分澘然洒淚西風裏
不為悲秋祗為君
吳江懷舊
舟次吳江重感傷吳江江上樹蒼蒼夜深獨有娟娟月
曾照山人舊草堂
和答緝熙先生
新詩裁寄故人收句有金聲墨欲流為想撚鬚安字處
一天凉月坐高樓
逆旅京華歲月深枕邊愁聽𢷬寒砧不知閶闔城頭客
亦有砧聲𢷬客心
長劍隨身客異鄉留連詩酒易星霜舊時門下多桃李
還傍春風數仞墻
送文宗儒太僕還南寺李東陽
豐山東面琅邪北官寺臨山枕溪側泉甘石冷花樹香
幻出春花與秋色東吳才子洋州裔情比琅邪長數尺
錦囊繡句壓騷人玉麈雄談驚座客誰令散地容渠懶
儘有餘才供世劇十年溷跡走風塵三載高飛未云極
問君何曹似是馬丞不負君人自惜知君自抱憂國心
豈為承平倦芻櫪南方一匹累數金方且按圖為驥索
州官縣吏盡日輸營下老兵曾未識書生經濟須實用
誰為吾民苦區畫聞君獻納有嘉言肯避旁人嗔越職
朝聞吏部書上攷耻以徵催買資格嗟予竊祿今無能
誤向雲霄問泉石
寄馬抑之同年(馬號清癡又號華髮山人養病居蘇州)
不見山人又幾時浮雲流水杳難期頭顱自白非因老
心事全清却未癡賀監有船多載酒浪仙無寺不題詩
祗因閒却經綸手獨向空江把釣絲
韓都憲公雍輓詩
早騎驄馬出烏臺萬里風雲亦壯哉嶺海威名天下重
廟廊謨筭古人才寧知晩節終泉石豈合英魂閟草萊
京國少年思識面楚歌聲斷使人哀
長洲朱氏孝門銘(并序)
長洲朱孝子顥字景南父病癰親為吮滌父喪當盛
暑負土成墳哀痛摧裂致有馴烏之異有司上其事
詔旌為孝行之門參政祝惟清有傳其孫存理上京
師因予友吳吏部原博以請于予比去吳公為速予
不置存理素不予識嘗訪予族祖雲陽府君遺文手
錄見寄予感其義且重吳請作孝門銘以遺之銘曰
惟周舊都有宅有表匪徒美觀惟善是寶惟六行有教
其先在孝有屋可封仁厚之效惟今南畿實古豐鎬其
孝伊何粤有遺老生有致養死有遺報哀感行路信及
禽鳥匪人則然騐彼天道孝門煌煌天子有詔其德孔
燿惟後人是傚
井井亭銘(有序)
蘇之天平山白雲泉世傳為吳中第一水山半有井
味極清冽盖其支派也井舊有亭歲既久亭井俱廢
弘治庚申封翰林編修吳君仲恒命工治井且伐石
為亭于是過者游者渴可飲倦可憩皆享君之利不
厭也南京工部侍郎徐公甫名其亭曰井井君既卒
葬于山麓其子編修一鵬請予銘刻之亭中銘曰
有山出雲為雨于天其在地也則為井泉鑿而泓之于
山之根不滓而襍不淤而渾仰涵星辰俯鑑毫髮維泉
之飲用之不竭有闌護之有亭覆之維名隆隆井實受
之歲久泉湮亭亦云陊有惠封君曰是在我浚深發洪
否極終通上為帡幪外廊中空滌煩捄暍仁者之功凡
厥往來載罌載綆既庇其險亦酌其泂錫名孔嘉義取
諸井君之去矣逝者如斯郡守之助鄉人之思有子斯
才澤道以施為江為河奚井之為維家有堂維國有楨
為棟為梁矧惟彼亭來者勖哉視我兹銘
贈徐禎卿李夢陽
獨處忽不懌攬衣循東廂樹木何修修春風起飄揚我
友駕在門告言適江湘倉皇挈玉壺迢遥臨河陽顧瞻
兩飛鳬並戲水中央翩翩厲羽翮鳴聲一何長奈何游
客子一别永相望時澤亮有周天命固有常薄終義所
劣别離庸詎傷懿彼回路贈慷慨申此章
姑蘇臺送李推官士允
少年何官騎白馬秋日經過古臺下回瞻遠慮意慽促
下馬行歌淚盈把猗嗟築此誰為臺千年弃土猶崔嵬
屧廊館娃瓦礫積美人白骨生青苔枯蒿蟲吟莽䬃䬃
飛雲呌雁雙徘徊當時金屋玉起樓豈謂臺成麝鹿游
寶鈿黃金裹瑟瑟雨時濯出樵人收李生豪士扶風儔
悲歌久抱留連憂世家各談日一過獨廢吳越傷春秋
復思鴟夷氣益奮怒目每送長濤流抉眼東門事已往
兹臺再過君休上日暝烟波湖水深范歸恐有同行槳
相逢行贈表永之
清晨客叩門投我一書札開緘錦雲爛鏗然玉相戞問
客何方來新下黃金臺揚鞭指河洛迴旆陵高崖選珍
綴琪草探美收璵瑰路逢赤松子並舉收氛埃道同心
乃冥神投誼難乖古人重良契豈必聲影偕行行報嘉
績貢此明堂材
南陽宅訪徐禎卿
東閣能留第南人暫亦居琴書遷臥内騎馬到堂除殘
樹喧巢鵲微風走壁魚追思秉鈞日冠盖爛盈閭
顧子謫全州
楚城悲遠望君去更悠悠十月逢南雁章江况北流寒
沙帶宿莽霜月下孤舟明發湘東路應添弔客愁
其二
蒼梧遺舜蹟白雲秋氣愁君得人文地相逢是此州山
連夜郎密瘴入桂林收獨有思親淚非緣逐客流
寄王子蘇州
三十烏臺使投冠竟黑頭田園是故里江海有新舟把
酒看鴻舉開忩面虎丘不須慨今古吾伴鹿麋游
其二
獨立望南天秋高月會圓此時一尊酒憶爾隔嬋娟並
馬遊燕日孤舟去越年斷腸今萬里心折暮江前
其三
舊交多鬼錄吾子獨仙郎幸自饒強健何心說廟廊稻
輸吳郡白橘足洞庭黃飽飯教兒女攤書日溝床
聞吳郡黃山人將遊五岳寄贈
昨報三吳客將尋五岳遊薜蘿應製服春水正宜舟二
室雲中峻三花烟外浮住居吾近邇先肯到嵩丘
其二
天柱峯頭雪蓮花頂畔雲朗吟惟李白獨往更黃昏婚
嫁今應畢藜鞋有幸分共躋恒岱遍歸著五遊文
别徐子禎卿得江字
我愛南州徐孺子明瑶美璧世無雙新從北極看南極
便自吳江下楚江日落鷓鴣啼廟口水清斑竹映船忩
禰衡王粲皆黃土千載何人復此邦
追舊寄徐子
憶昔逢君雪滿途遥憐為客向江湖看碑定憶羊開府
作賦先投楚大夫日黑魚龍豗夢澤草青麋鹿上姑蘇
空揮玉軫思流水不得驊騮見過都
寄徐子
徐子南遊涉洞庭楚江風浪眼冥冥朅來振玉朝天子
忽漫傳書到客心訪戴難移剡溪棹問竒曾過子雲亭
烟沙水國催春發楊柳愁邊却盡春
哭徐博士二十韻
乾坤風色暮江漢哭斯人棘寺翻飛日文園久病身數
竒官竟左才大命須貧放浪原違癖羈淹祗為親赤城
終羽節璧水暫儒紳鵰鶚偏垂翮鯨鯢不縱鱗回殂豈
道薄屈憤轉時屯藥石魂能返蛇龍讖亦真楚狂嗟鳳
鳥魯叟泣麒麟邂逅京華始風雲氣象新簉鵷陪玉筍
倚馬接華茵宅燕南陽月花吟東部春回頭成夙昔開
眼漸風塵妻子今誰托文章後益振王喬跨雁鵠傅說
化星辰松栢邱墳崛灰沙劍舄陳閶門寒擊甕吳水痛
沈珍宿草扁舟阻生芻絮酒伸碑非蔡邕愧誄豈仲宣
倫獨把延陵劍吞聲淚滿巾
寄徐編修縉
題詩傳語玉堂賓想像鳴鞭散紫宸玩弄門前金騕褭
宛如天上石麒麟徒誇中論流人世實有新詩泣鬼神
密勿願先諧大軸漁樵久巳屬閒身
送程生兼寄姑蘇五岳黃山人
壓枝梅杏纍纍碧照眼櫻桃的的紅舟楫大江無晝夜
路岐初夏有西東淹留欲暮林間日行坐惟便竹下風
秋水一帆湖海上為傳雙鯉到吳中
寄顧台州
巾山何似峴山游雲島長和海色幽定有兒童笑山簡
君今孰與鄭台州
怪爾分符坐赤城東南遥見海霞生梅開莫寄西來使
春到煩求碧玉精
贈黃秀才省曾見訪顧璘
養痾伏園廬秉耒顧微養藝苑嘅荒落賓階緬虚曠黃
生大雅流金玉振高響念我來何遥澄江進吳舫霞裾
泛秋塵羽爵洽朝餉披襟神皆融析疑道彌廣繾綣淹
旬留契合終古賞臨岐重解携竚立增惋悵
答徐昌榖博士
前年共飲燕京酒高樓雪花三尺厚酣歌徹夜驚四隣
世事浮沈果何有一為法吏少書來心結愁雲慘不開
昨傳學省移新籍坐嘯空齋日幾回
劍池歌送李司法赴蘇州
干將乃是金天精爪髮墮爐神劍成龜文縵理踴高價
駿馬千騎三都城盤魚騰光壯士死闔閭耻作吳公子
鳬雁長埋白虎峰蛟龍竟化寒池水池水泠泠百丈深
春花覆水紅香沈池頭歌舞日歡賞地下誰識君王心
君王已去河山改千年符竹紛光彩畫戟紅旌綺句飛
章白風流至今在使君才俊傾梁園登朝執法臨吳門
秦鏡光明照人膽漢網疎闊流餘恩青春多暇應出遊
劍池正對齊雲樓不厭橋東老居士時來散髮共扁舟
寄吳縣楊尹
滿目循良事賢侯即古人彈琴變民俗飛舄出風塵棠
樹千家頌桃花百歲春枳栖難久滯天上待持鈞
宴守溪相國園亭
黃閣辭榮早丹丘托興遥蓉池窺海島芝館踏烟霄臥
處蒼生望憂餘素髮飄當筵心盡醉秋爽詎能銷
其二
窈窕平泉宅清華獨樂園煙霞深晩景花竹靄春温招
隠臨叢桂懷仙倚洞門自慚塵土質聊爾奉琴尊
陸子潜子遠携酒過宿贈一首
二陸吾邦彥携壺問草亭醇醪雨中醉寒燭夜深青寶
氣騰雙璧人倫贍六經坐餘玄論洽傾耳為君聽
答徐昌榖博士
舊愛張廷尉今知鄭廣文高情疎法網麗藻播詞芬臺
省爾何戀交情殊有聞南樓望明月一倍惜離羣
吳門懷古
南眺荒原思惘然闔閭城古淡蒼烟吳宫已没彈絲處
胥渚猶傷賜劍年渺渺晴湖浮遠岫萋萋春草下平田
長洲廢苑那堪問落日祗餘麋鹿眠
答徐昌榖
十年書札阻交親忽枉篇章轉愧人何日行臺堪倒屣
殊方離恨久傷神楊雄總畏才難敵王翰還要晩共隣
肺病一春抛酒盞問竒虚負故園春
臥病寄錢元抑
潘岳愁多病不禁南樓高枕獨長吟懷人更度西風節
望遠徒傷故國心芳草捲簾空暮色亂山回首正秋隂
遥憐積雨凋新稼歲計應資賣賦金
遊故相守溪公園亭(見中舍君新栽花木)
丞相園亭舊數來平泉花木後重栽武陵桃苑逶迤轉
太華蓮峯綽約開月出衆賓俱酩酊雲移高閣更徘徊
門墻惠澤思無盡踏遍三槐樹下苔
文徵仲翰苑約游西湖不至次韻奉嘲
懷君不見動經年有約猶慳訪戴船草閣自含懸榻愧
蓮舟終少聽歌緣徒聞避俗稱高士未必尋幽損大賢
落日依闌空佇立海山千點淡蒼烟
送客歸吳
草際日華淡水邊雲意間翩翩五陵客騎馬入秋山
贈文徵仲
志士厲清節夫君狷者流舉足惟大道邪徑焉肯由田
仁甫弱冠却賻矜清修元城寡内欲亦自既壯秋揜面
過行女閉門拒王侯天然冰玉操不與思慮謀師資吾
黨少少長咸低頭五車聚腹笥發咏崇温柔鮮雲淡
華澤美玉辭雕鎪待詔入金馬玩世存薄游脱冠挂
神武遂返蓴鱸舟頥神擊罄室放歌埋劍丘掉筆弄圖
畫盡揜松雪儔乃驚鐡石腸遺韻仍綢繆伯陽信龍物
變化不可求
贈蔡九逵
文章有神秀譬彼造物宰變發雲霞章煥為日星采自
非研精人妙解詎能逮糟粕莽成苴瘡疣祗增痗蔡君
事鑚攻搦管四十載攀危屢登天會極已歸海謂兹燿
爛間乃有黯者在玄珠得罔象至味失鼎鼐翻然恣揮
灑塗轍忽爾改天機互奔湊神化絶需待有靈驅萬象
無色備五采遂使郊島徒搃獲刻薄罪蹇予離羣久索
居亦荒猥日誦林屋編充然慰饑餒
贈蘇州節推陳君天祐赴任
星文高執法地望切專城司馬家風峻王畿宦籍榮吳
都包海闊震澤際天清此去懸霜月偏臨萬戶明
江南樂八首代内作徐禎卿
生長在江南不愛江北往家在閶門西門垂雙柳樹
陽春二月時桃李花參差寄言諸姊妹莫遣惡風吹
還鄉信自樂望近轉於邑阿母見兒歸定自持儂泣
野鳬生雛時乃在河沚中可憐生羽翼各自戀菰叢
橘生江上洲過江化為枳情性本非殊風土不相似
人言江南薄江南信自樂采桑作蠶絲羅綺任儂著
與郎計水程三月定到家庭中赤芍藥爛漫齊著花
江南道里長荆襄在何處聞郎昨夜語五月瀟湘去
贈錢元抑(題小像)
錢郎毛髮鬈且䰄秀骨插鬢蒼厓開驊騮黯黯有竒氣
一蹴萬里空長埃今之畫工不可數畫馬無過曾韓武
吳生落魄筆有神不求貌馬求貌人英物由來豈殊相
麟鳳聖賢俱絶倫却恨丹青損真趣獨事玄毫拂紈素
生象蠕蠕指間出大巧無乃遭神怒故人三歲不相見
開圖忽訝錢郎面小兒八歲快目睛問之咥然呼姓名
嗚呼畫馬雖工只畫形風雲道路俱冥冥豈知錢郎貌
如此馮馮大腹儲滄溟高蹄昔蹶未可輕今日近前凡
馬驚吳江之湄浙之涘我行于南從此始掉頭不見眼
中人寂莫行歌向湘水
王敬止御史始竄海南繼移永嘉今自燕中迎
其親就養
朱厓昔長竄連州始量移借問東甌土何如南海湄霞
標建台嶽桃源帶武夷雁山榮桂樹象浦合珠漪玉氊
非一族海錯被珍竒金盤湛碧露(酒名)黃柑滿綠枝歡此
三春日復愜暮秋時鳴琴坐高館撫景幸華池迎輿侍
潘令進酒舞萊兒顧以今時笑還愴昔朝離豐澤亨雷
雨瑶草變芳蕤永嘉多懋宰建德易絃絲昔慕文翁化
(文宗儒昔宰永嘉有聲)今蒙葉尹慈長沙非遠謫宣室契前思光
華冀一接胡越詎能追河東欲有獻及此汾隂祠
答顧郎中華玉
昔居長安西今居長安北蓬門臥病秋潦繁十日不出
生荆棘牽泥匍匐入學宫馬瘦翻愁足無力慵疏頗被
諸生譏虚名何用時人識京師賣文賤于土饑腸不救
虀鹽食去年作吏在法曹月俸送官空署職牀頭一甕
不滿儲囊裏無錢作估值歸來困頓不得醉兒女荒凉
婦歎息今年調官去懊惱苦笑先生祿太嗇釡中粟少
作糜薄白椀盛來映膚色丈夫但免溝壑辱日飲藜藿
勝羊肉平生富貴亦何有羸軀幸自弛畊牧但願時豐
民物安官府清廉盜賊伏人人鼓腹厭粱菽先生雖病
甘苜蓿一朝雷雨濯亨衢坐中諸公執中軸先生翛然
卷懷退茆齋歸向南山卜
登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虚無烟火下方襍昏明時態殊境起自
生樂疲心忽重蘇因傷人世子擾擾即長途
秋日過故尚書吳公池館
平泉舊時里秋日水亭開苑樹澗隂合魚梁山照來野
人臨逸釣公子進新醅興盡何須謝垂鞭醉即回
其二
不見尚書履階隂空綠苔菊花三徑在棗熟衆禽來蹟
為憐幽駐圖因好事開秋風懸劍處落日首重回
送友人還吳
陽月隨陽鳥遥從塞上來北人江北望不見隴頭梅坐
下楊朱淚吟為莊舄哀聊傳數行札千里送君回
送盛斯徵赴長沙
昔愁越嶲千峯仄轉入巴渝萬里賒豈料聖恩憐賈誼
猶煩佐郡出長沙蠻中瘴遠三湘水江畔春逢十月花
遥聽岳陽樓上笛可能回首憶京華
唐生將卜築桃花之塢謀家無資貽書見讓寄
此以解嘲
予昔攀白日虹蜺干紫庭浮沈帝座側無人知歲星側
侍公車無所歡聊騎天馬出長安南下蒼江浮七澤還
携謝客弄波瀾青蜺中開秀廬岳瀑布洒入千峯寒冥
冥仙氣貫南斗直欲凌身燒大丹迴裾西拂巫山浦浩
蕩歡心間雲雨歸來欲奏楚王書漢主上林方好武黃
金不遇心自吁白璧無媒翻見侮昨日結交燕少年酣
歌擊筑市中眠正逢天子失顔色奪俸經時無酒錢入
門百結鷫鸘盡笑立文君明鏡前却思舊日高陽侣黃
公酒壚何處邊天下綈袍誰不憐郄卿未具山中槖何
人為買剡溪田唐伯虎真俠客十年與爾青雲交傾心
置腹無所惜擊我劍拂君纓請歌鸚鵡篇為奏朱絲繩
胡為擾擾蒼蠅之惡聲我今蹭蹬尚如此嗟爾悠悠世
上名
寄華玉
去歲君為薊門客燕山雪暗秦雲白馬上相逢脱紫貂
朝回沽酒城南陌燕山此日雪紛紛祗見秦雲不見君
高天白雁南飛盡千里相思那得聞
寄子容
芳月高堂晏辭君楚水遊那知臨歲晩猶此對滄洲津
煖空雲度江明霽雪浮新詩仍自惜何以慰離憂
登吳城晩眺
墟市依依半夕陽憑君指點說興亡河山滿眼孤臣恨
天地愁人傀儡場野鹿繞臺烟没草城烏啼夜月含霜
繁華搃識豐年樂猶自臨風涕兩行
過故宫六首(即偽周遺址)
自畏時譏掩口吟文章曾說築黃金江山不作千年計
枉費英雄萬里心
城外旌旂蔽日塵賓筵歌酒自逡廵小兒未有平淮捷
慚愧圍碁晉室臣(士誠建賓筵館延名士鄭元祐輩游戲文墨國城臨破猶揮洒不輟)
誰使宫城坐陸沈倉庾食盡亦難禁綺羅一把咸陽火
猶是豪雄慷慨心(時圍久城中食盡李司徒伯昇使人輸情于王師于是大將軍徐達引軍)
(破城入先是士誠與妻約曰設事不濟輒聚宫自焚士誠見縛即使人縱火人盡焚死)
擾擾干戈誰解紛吾能談笑却三軍江山贏盡將何用
銷得荒郊數尺墳
感慨當時壯士心不圖行客一沾衿千年劉項元同死
垓下何須嘆楚音
木葉蕭蕭朝市平空教才子賦蕪城百年銷盡繁華夢
唯有寒蛩泣月明
次韻石田登姑蘇臺
墟城帶山色感慨幾經游路闇牛羊夕臺空蔓草秋忠
何辭佞死國竟與恩休忍說干戈事銷魂萬古愁
再咏
秋風古城曲落日送清哀吳越今如此忠䜛安在哉江
流背寒郭山色弔荒臺不見懸門眦空餘血濺苔
其二
危樓何代譙晩日倚岑寥多病仍傷古悲歌獨聽樵恨
緘花下骨怒想月中潮忠魄憑誰吊臨風誦楚騷
其三
孤城猶突兀往事已茫然青草干戈後荒祠豕鹿前雲
遮雙目恨山接五湖船零落爭蝸夢興亡共可憐
其四
危機豈在明釁釀巳深成劍石真吳寇娃宫有越兵奢
淫亡自取孤憤死難平愁殺城南樹昏鴉未息爭
游資慶寺
啼禽聲斷野花疏一徑桑麻到淨居松偃重門分兩院
竹開别徑有精廬茶炊竈火薪銜鶴飯洗雲波鉢繞魚
慚示山僧塵土面靈珠何日拔泥淤
歸自松陵
十里風帆日未斜江城春晩見桃花深深門巷無人過
燕子還隨客到家
上林郡侯(思銘)
寶册軒墀親付託句吳土宇古提封腰間左佩緋魚貴
戶外分排畫戟重漢牧循良無峻法唐租平緩不傷農
甘棠今日稱慈父驄馬當年號鐡容奏牘匡時多苦樂
文章勝敵有偏鋒暫成遠郡三秋滯堪禦長城萬里衝
報捷薦書驚擾擾願遲仁澤慰喁喁相逢舊齒曾聞說
要與君王少借龔
贈唐居士
閒居㗳㗳醉嗚嗚轉覺微情與世疏貧剰毹氈猶養鹿
(伯虎時畜一鹿)病抛魚肉久甘蔬一龕碧火蒲圑夜十畆黃柑
酒瓿車此事若成須報我莵裘隨分著吾廬
懷邢處士參
梨花分月一枝明吟著君詩繞樹行聞說里門多下馬
若為人世可逃名寂寥風雨眠僧舍談笑杯盤餟豆羹
數畆山田是吾志與君終歲飯香秔
讀劉秀才詩
秀才名嘉胤字協中夙有文才與余未及見而卒
雪白劉郎縞絹裙難將湯餅騐傳聞凄凉絶筆登樓咏
(協中嘗題唐伯虎樓壁云云是後遂病卒)流落誰家弔墓文(又有弔范墓文一篇盖悼宋臣)
(范成大也今無可訪)半世苦心惟此在百年評口欲何云寺門秋
葉寒相擁下馬曾看陌上墳
懷伯虎
寒忩燈火張生夢京洛風塵季子金兩地相思各明月
關山書尺幾銷沈
寄朱隠君性甫
自笑千金惜已捐陶然知命且隨緣暌疎故舊家家酒
狼籍圖書處處船布被夜寒孫抱足柴門雪滿客無氊
陸游草草真成放千首新詩六十年
簡伯虎
麻紙功名笑浪傳如今袖裏了塵緣交朋零落看書札
花月蕭條問酒錢數里青山騎犢醉一牀黃葉擁秋眠
心期兀兀成幽病誰與高人辦草㕓
寄楊儀曹君謙
古道重看薦士篇糠粃合在簸揚前絫絫貧賤遭人唾
草草心懷難紙傳四海贈襦誰謝眺百年酹酒感楊玄
清才江左今無數試一題詩孰後先
過故宫二首
那有文章充上賓會稽頭白老絫臣當時揮洒臨歌處
空使冥冥仰絶塵(士誠慕楊維禎之名嘗欲客之楊于席上賦詩江南歲歲烽烟起塞北年)
(年御酒來如此烽烟如此酒老夫懷抱幾時開竟不能屈)
合眼左車難論勇百年心事本相同殿前怒賜丁公死
始識規模漢祖雄(士誠見太祖瞑日膝坐太祖即命斬李伯昇以示士誠)
長至日重拜文温州畫像
平生袍笏宛如存蕭瑟登堂破淚㾗尹父共憐中洛夭
漢阡何處百年魂江山易起英雄恨談笑難酬國士恩
寥落一編遺事在(公仲子徵明失温州遺事一卷)幾回摩撫揜黃昏
吳都文粹續集卷五十二
