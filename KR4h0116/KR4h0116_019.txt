吳都文粹續集卷十九明錢榖撰
山
吳山賦(并序)失名
舊志嘗載晉名人左太沖所作吳都賦雖極其鋪張
雄麗要非情實其次賦松江者三復有震澤太湖分
湖等作近間莫學錄景周又賦石湖而于山賦特缺
愚嘗憶少時與友遊天平而賦之矣兹不揣蕪陋併
效為吳山虎丘洞庭三賦以補之其詞語鄙俚氣勢
靡弱所謂俳不俳文不文僅雕蟲篆刻之不遠烏敢
望情形乎詞詞合乎理可觀可法而不失騷人詩人
之軌度哉然而非所有而妄道之罪庶乎可免耳
江南勝景中吳奥區羣山羅列巃嵸逶迤或遠或近或
崇或卑試登高而四顧紛總總而離離爰偏詣而歴覽
竟秩秩而差差稜角脈絡之峭厲詎琢鏤之雕巧紀堂
椒岊之嵁崿可聯綴而增埤嶕嶢特拔為翠壁丹&KR0008;之
㟞嵼嵂崒岟&KR3596;乃碧岑紫巖之阽危肆巑岏而偃蹇豈
造作之多態忽飄簸而起伏奚變幻之無涯上凌層霄
空青聳而嵐漠漠横布曠野濃綠染而烟霏霏玳簪翠
翹綰髻鬟于金鏡斑劍雕戈排牙爪于彤墀肖舞鸞兮
蕩雁類伏鵠而蹲鴟猿猱攫挐兮駭藪郊之豹兕蛟蜃
蟺蜒兮走海堧之象犀閃似旌旄幔訝張幄窪疑盆臼
銳詫立錐執臨莊之士笏抹騁豔之蛾眉浮曉天之沆
瀣開秋水之芙蕖如獻如擎如覆如椎若寢若揭若摶
若僛或俛若想或閒若癡或向似步或倚若疲或跂然
如望或凝然若思或端矣而容正或醉乎而弁欹&KR0008;兮
若章榯晰兮若姣姬日將晴兮似喜天將慘兮若悲狀
豈尋常可容指擬勢逾百億莫殫言詞惟萬安之崟嶜
(萬安山名也一名陽山在郡西北最高)矗千丈于乾維作一郡之鉅鎮育
靈物而躨跜(躨跜龍動皃山趾繆氏常産白龍立祠以祀載在祀典由龍能興雨以滋稼)時
化甘澍以甦夏畦管與墡嶺(東北有管山白墡嶺)拱于艮方彭洎
陽抱(西北有彭山陽抱山)接于西陲甑兮霧蒸籠兮雞栖(北有甑山雞籠)
(山皆以形名之)此為吳山之宗主其他圌嚴温顧象福爬蹠等
類(其北有嚴山圌山温山顧山東西有象山即福壽山爬石嶺并南北二瓜山)皆有附麗也
由是犬之餓(陽山之南有賀九嶺人訛呼為餓狗嶺)鳳之飛(有鳳現嶺)聳碧蓮
之娟葩(花山也上有池開千葉蓮故名)呈玉井之芳姿腰窏停沼滉漾
琉璃(是謂之天池)千瓣萏吐弗涅淤泥載之真經可考(老子枕中)
(記云池生千葉蓮服之通神)服之羽化可期鹿走乎疃(鹿山也在華山之南)龍
飲乎堤(龍池山也)攅&KR2338;㠑簇嵒齬錦峰擺乎步障(錦峰山也其石皆紫)
(赤故名)玉遮拗乎晴霓(玉遮山也)虞雍國歷藏雲仍之秀特(宋雍)
(國虞公孫夷簡曾成夫皆居遮山)鄭兵部蒙表金畫之光輝(尚書鄭起潛居錦峯)
(山致政歸時理宗書二大字寵之)若乃鄧尉聚塢銅坑蟠螭(四山也皆在光福之)
(西)切臨澤匯津液沁滋(山皆近太湖)浪濤激其跟麓栽植遍
于址埤(其山多出果品)朱櫻銀杏之裹樹林檎楊梅之壓枝杏
桃粉李之結橙柑金橘之垂居民藉以貿易行商販而
奔趨中有玄墓異境萬峰叢圍(光福有玄墓山鄉人稱為萬峯者景幽甲于吳)
萃聚景象棲息梵緇殿廊燦金杉櫟蔽翬面波光之接
天拂嵐翠之濕衣類天童之與雪竇陋開先之在匡廬
勝槩壓乎江左清幽擅乎浙西真蓬萊之仙島賁人世
之所希周吕繁乎工匠(玄墓東南有吕山南有周山皆梓人墁人髹工之所居甚衆)
法華覆乎鉢盂(法華山名又名塢鉢山)乃夫穹窿駊駥(穹窿山名最高大)
峻逼秦餘(陽山一名秦餘杭山惟此可與為匹)巒叠五英(山一層謂之一英)嶺伸
兩波壘師岩于冢巔(其山平頂上有國師岩)噴法雨于翠微(半山出泉)
(謂之法雨)磽䂚代赭素産石脂(是山産赤石脂古赤松子居此食而仙去)赤松服
之以成仙買臣樵此而讀書(漢朱買臣實隠此負薪讀書)遂獻策于
漢廷守本郡之會稽(初吳為會稽郡至後漢始改名吳郡)其顯融也無比
故鄉衣錦而歸何終殞于信讒啟仕途之歔欷&KR1132;嵼而
巙砐峨而㟎(㟎山相連也兹山右支迤邐而南數里至香山)徑采香兮倩宫嬪
之纖手(香山也下有採香徑)廟祀胥兮報直諫之忠壘(胥山有伍大夫廟)
倍城縈紆半舍隇䧅傍浸湖口背繫以胥(山下之湖曰胥湖湖所入)
(之港曰胥口)迤東則屼&KR0008;而&KR2250;岵屺而岨(石山戴土曰横以下横山頗大皆石)
(之戴土者也)薦福楞伽寶積姑蘇(四山相連薦福為大初總名之為横山)荒臺
廢址何草莽之寂寞歌樓舞榭僅狸貉之憑依但見七
峰嶻嶪(薦福山有土峯七最高)五塢崔嵬(山有五塢曰白雲丹霞修竹叢桂飛泉又名五)
(塢山今云九龍)修竹飛泉之查上藍古刹之迴細荈佳瓜兮馥
美(是山出茗及瓜尤甘美名曰薦福瓜)鞠柏稚檜兮葳蕤(五塢内生側柏叢檜甚蒼翠婆)
(娑人多買以種玩)叢桂香飄嶧表丹霞晴護磵隈昔有朱侍中
張曹掾皆竁而瘞之(吳朱桓晉張翰)繼有廣陵王節度使亦兆
而記之(吳越錢元璙及其子文奉墓並在薦福山塢中裔孫公著撰碑)陸雲公顧野王
宅峙其朱明(山南葬處名陸墓山野王墳在楞伽山南)鄭太尉富司徒窆穿
于感慈(宋文肅鄭戡與學士葉清臣二葬俱在寳華山司徒富嚴墓在感慈塢至今有石麟傾在澗)
寶華花園(二山名也)前後連贅青霞鴨踏左右繫纚(吳山東有青霞)
(塢薦福西有鴨踏嶺)吳山道院人往焚修者必上已重陽之取競
(薦福之東峯號吳山上有真武祠吳人每于三月三日九月九日往焚香者如市)上方神廟民
來祭賽者雖寒暑旦夕之無違(楞伽山一名上方山有神祠人來祭禱者自春)
(徂冬無風雨旦暮之間)行春橋畔之泊樓船紫微村裏之舁肩輿
(二處焚香者皆泊舟之行春橋雇肩輿穿出紫微村而登山)白雲散隴弘景玩而情
悅緋桃滿谷晨肇入而路迷(白雲名見前注吳山南有桃花塢)巉巉普
陀于巖頂(楞伽山東北有普陀巖前石池甚竒)&KR0008;&KR0008;茶磨兮水湄(茶磨山也以三)
(面皆水又名茶磨嶼)箕踞湖澨(薦福諸山初名為踞湖山)最為嵰嶮擬夫郡障
衛乎坤維(已上横諸山皆在郡西南)背抵黃岡之擁(黃山也)儼然筆格
之施(黃山似筆格亦名筆格山)有灌邑之鶴阜(何山初名鶴阜灌邑其地名也)有鈴
索之狻猊(獅子山也鈴索其左右之小山)中突靈巖(靈巖吳山之高有名者)儡硌
而嶨(儡硌大石也山多大石曰嶨)嶙峮匪畸景優當世名重昔時慨
霸王之創業即館娃之故基屧廊悄而莫紆蓮步琴臺
冷而孰鼓朱絲花罨西施之洞粉凝香水之谿井沼瑩
滑(山上有吳王八角井并石沼)倒涵象緯殿閣鱗眴雄構厜㕒石鼓
設兮喑由世泰石馬趿兮望如人騎(石鼓鳴即有兵石馬望之如人騎)
其切附者則嶁岵(山也)白華(山也)博士野芝(二塢名亦山也)其遠接
者金井(塢名)岐禾(嶺名)官貞(二山名)雅宜(山名)&KR2671;村研璞(㠛村山所出研)
(石)文房所資趾有宋將之墓王封乎蘄御題佐命元勲
文載中興巨碑(至今穹碑題云中興佐命定策元勲之碑)榮聖朝之祀典表
激勵之常彝生氣猶存英風凛如更有天平(吳山竒而名者)秀
質美姿為吳之望出類而竒棖臬撐娑竭之闕(山竪二大陡石)
(謂之龍門)蟾蜍(石名)卧釣魚(石名)之磯溜穿綫縷(山有一線泉)石剜梁
楣(有大小二石屋)峰飛來兮匪彝(山有飛來峰)湖照徹兮無疵(山質有巨)
(石圓而西向謂之照湖鏡)亭亭峭崿兮卓筆磊磊嶔崟兮累棋(衆石磥砢)
(如棋布列)白雲一泉甘洌如飴酌之可滌乎塵襟濯之可淨
乎冠緌評水味為第一笑桑苧如偶遺挽秦臺(山名)羊腸
(嶺名)以肘腋援仰天(山名)金赤(二山名)為凥肢豁兮谽谺岰兮
甌臾天台罕儷興公難形容于作賦終南堪匹韓伯盍
次序而成詩仰鄉哲之廟貌拜忠烈之威儀繁綿遠之仍
裔見義澤之永垂其憂樂先後乎天下而道學授受于
横渠此魏公為第一流人物而實鍾秀萃美之于兹夫
豈區區陂陀之為嶅瑣瑣&KR1132;嵼之為巋者哉座椅支硎
(其北之山)南峯(支硎山之别名)委蛇㠌崖為室道林所居寒泉標踰
文之字(有泉瀉壑其傍磐石上鐫寒泉二大字文許甚遒勁相傳顔魯公書)碧琳縈走磵
之綏(碧琳亦其山泉名)馴牯倚岫兮㸷突兀之首(牛頭峯)神駿陟
磴兮印蹀躞之蹄(山有馬跡石)篠蕩蔽洑薜蘿沿溪巘闢兩
肩兮聱屼而通行(山有石門)亭放雙鶴兮翩翻而凌虚(支公有放)
(鶴亭其址猶存)中峰北峯皆列戟而輻輳報恩高景(二山名)總潑
黛而淋漓秦國妥靈兮綽楔猶在(宋太師秦國公魏鶴山墓在高景山西金)
(盆塢至今石牌樓柱并墓田碑尚存)樂圃歸玄兮土饅弗頹(宋樂圃先生朱長文墓在)
(天峯寺傍)雖云靜定而樵牧之來噪(支硎北有定山)固號斜偃而棧
&KR0008;之靡隳(高景山南有斜偃嶺)是為山之連屬者至此而止矣厥
亥隅之徐侯桓桓而拱(近望亭有徐侯山)其寅方之白石齒齒
而齊(滸墅北有白石山)郡北數里孤竦于平疇者為虎邱之佳
致而擅名于嶮巇焉匪詫梵宫寶塔之瓌麗穹樓傑閣
之光輝灌木掩映幽徑倭遲曰惟岣嶁(山頂曰嶁)原瘞闔
閭利器三千魚腸盤郢巨闕扁諸皆在所殉洎汞海銀
鳬致使金氣發精結成於菟非彪非羆其名以隨至今
兩厓嶄絶清波漣漪最肆怪詭號為劍池其他生公臺
千人座試劍石陸羽泉養鶴磵短簿祠風景不一而足
豈出于人為皆由于天巧屢經墨客之品題隠于此者
何求何點顧越史德義尹和靖紀其事者王珣謝舉顔
真卿白居易蘇東坡王元之播之銘賦猶詳勒之金石
無虧有好事者言今之所聞于實不及若見虎丘其實
乃逾又有言不抗雲而無藏影異疎林而匪土培一月
一遊以數則匪觀是言也既為昔之所愛詎特今之可
怡所以當韶華豔冶紅紫芳菲舞粉蝶鳴黃鸝但見泛
舟鼓枻槳榼載攜雜簫鼓奏塤篪麝蘭飄香綺羅曳裾
逐隊以遨拉伴以嬉殆無虚日亦弗少間于隂雨而炎
曦也此皆在於平壤及有㢲位尹張之堬(有尹山張林山皆在郡東)
(南堬塚也為周臣尹吉甫昔守張玄之所葬地也)若在太湖中者洞庭林屋金
鐸莫釐(此湖中四山為尤大者)綽著靈跡共七十有二羌不能悉
舉乎枚嗟夫山之為言宣也含澤布氣而調神山者産
也寶藏風雨之於斯豈特列屏而具瞻良克阜民而造
禧况陽起于西北其餘皆為之委支漫衍五六十里之
遥何異羣馬之馳而城郭正當其會聚坦然得置夫平
夷所以屢出乎人物觀之嵩岳之降申甫魯丘之孕宣
尼其注意于育賢不然奚古今甲科之冠曾左驗其石
之移(舊志穹窿山石移狀元定來歸宋穹窿山石移城中黃由冠甲科今弘治六年八月十八日蜀山蝦)
(蟇石移九年城中出狀元朱希周良驗)詎但為仁者所樂愛者所玩賦之
以詞可傳登之以屐未徧師故愚欲道之而猶悱述之
而莫揄弗憚博議之所鄙績學之所嗤聊捃摭乎覼縷
以祈裁正于深知
天平山賦(與友遊而作)
危乎竒哉山之有天平也粤自上升下凝餘滓中停遂
成厥形邈不知其幾千萬齡也但有土殷而石蒼倚空
而撐漢渟沖和之萃氣作句吳之偉觀其勢脈則戢湊
而盤維其位置則負艮而面離椅藉乎支硎盆盥乎天
池暱靈巖于前郊朋穹窿于右陲薦福之嶺九叠疑甲
屏之列具區之波萬頃訝冰鑑之施芙蓉浸兮軃潤簮
笏拱兮參差浮紫金之沆瀣兮掀獰飇以簸蕩綰青螺
之髻鬟兮沐膏雨而淋漓語其嵂崒兮逼東魯之鳬繹
詫其挺拔兮儕西蜀之峨眉居兮邃奥造兮逶迤詎容
凡俗之所闖豈許瞀矇之所知撰地志者闕載修山經
者罔遺非養高肥遯絶粒茹芝者烏能幽夐以宅之微
遐覽冥搜違世通真者何肯逍遥以遊之蒙以素懷宿
想旦望宵興買彼輕航拉我友生時春光以明媚矧鳥
鳴兮嚶嚶指兹山以為遨爰團辭兮以敘其所經抵岸
命僕駕輿挈觥始逗樵子之途遂投化人之城岑樓傑
閣碧甃朱甍象犀迭乎隠現鐘鼓訇而交鳴老衲出迓
茗甌式陳逸興孰禦□然偕登陟其麓盼古松百尺偃
若華蓋凌其岡覩飛流一派縈若綫帶石聳龜兮蟾蜍
之傍峯卓筆兮飛來之外援樛木之藤藟衝經堂之烟
靄半山有亭白雲其名泉出其上名同乎亭憩之煩慮
可袪酌之塵緣可清古人多于是兮駐行跡吾儕益于
是兮揚心聲去此則有蜿蜒之扃嶻嶪巉崿夸娥之力
莫舉巨靈之斧曾斵湛青天之半痕擘孤雲之兩角鯨
濤澒洞使人心愕去此則自大小石屋剏由鬼工廣砆
覆宇貞珉啓窗蝕壁落之菭蘚填圖幀之青紅于焉蔭
息移時從容出則境益險誕步漸陟峭羣巒層巘鬭竒
獻巧如虯如龍如虎如豹或縱或却或卧或矯伏者若
拜突者若走纖者劍鋩洼者瓦臼欹者醉弁呀者噱口
偃若曝鼈翼若搏鷲恣眸子之瞭然得出無而入有動
乎動靜乎靜詭乎詭正乎正擁頭陀于猊牀迸蓮花于
玉井千態萬狀靡可言罄上則攝衣齊于丹梯紆屐齒
于飛磴琪樹發兮葱蒨澗葩敷兮娟靚乃載躋兮載扳
務欲殫兮兹辰之興驚鴻翔而脫兔奔共直抵于照湖
之鏡至此則去天一握而為山之絶頂胥脫巾兮坦腹
肆箕踞兮坐訊迴鸞雝雝兮垂唱踆烏翩翩兮弄影呼
長風兮倏來挹飛霞兮何迥羨六合兮無疵賀萬衆兮
齊奣坤輿綿兮夷曠乾旋健兮斡運顧吾生之渺然立
兩間之末命肯免汗簡之捐徒被嶐嵸之哂陋牛山之
沾衣亦微悁之耿耿有蒙告曰其趾西被翼祠巋然是
宋之范老而憂樂為天下先扶仁植義延四百年實吾
鄉之先正為蓋世之大賢厥神棲于此恍容與而留連
惟相距僅伊邇當會領而勉旃率客肅容凝望而往拜
焉噫醯雞弗足以言海夏蟲莫可以語冰苟察識之匪
枉通抑鬱之累情瞻公遺像兮已信抱負之忠貞慕公
往烈兮當服德量之恢弘若說之築巖兮山固由公而
致譽若嵩之誕甫兮公亦由山而孕靈彼有曠百世而
相感者雖頑懦兮廉立苟不能彷彿其萬一寧不愧邦
之後生奚必仍羽人于丹丘睎不死之福庭捨瑶草騰
璇冥脫屣委蛻為不踐實而取躓彼荆榛之鄙抑未布
忱而冀醉宴乎蓬瀛之榮者哉咸洗盞起壽而哀樂交
并退而要各考其所就庶幾無負于斯行
遊山記周必大
五月丁亥早范至能顔休文相別于閶門外唐致遠聯
舟繞城望姑蘇館而過八里至横塘又數里至横山又
數里過木瀆遂至靈巖院至能走价送董香松黃新茶
其簡云來日登天平須扳援至遠公亭及諸石屏處白
雲泉名在水品其色凝白蓋乳泉也張又新以虎丘視
松江在第三第六而下此泉未知如何試一别之向壽
老欲作亭泉上及别築遠公亭寺石上山路傍有石龜
形極似向亦有名近無知者忠烈廟具有文正已下畫
像挂壁謁之丙辰早升小車過天平下嶺甚峻約數里
至白雲寺圖經云唐寶歷二年置在縣西南二十五里
本遠錄公道場今為范文正公功德院文正父祖葬山
下寺有白樂天蘇子美王君玉蔣希魯詩刻欲同致遠
登山而脚力頓疲難之然思至能簡中語遺恨他年遂
奮衣右轉而上酌白雲泉甚白而甘躡石磴至卓筆峰
峯高數丈截然立雙石之上附致者甚隍杌疑其將墜
餘如屏如矗或插或倚備極竒怪行十六七里石愈衆而
力愈憊乃循左徑訪石屋三面壁立覆以二大石少休
其中下至小石屋一石覆之又下至飛來峰高二丈上
銳下侈微附磐石前臨屋谷兹其異也又東下遠公菴
一名望湖臺正直寺後又下至五丈石亦閣石上次至
頭陀巖有蓋斜蔽之次至龜石脊勢隠起名不虚得此
山大抵皆石也瑰形詭狀可喜可愕今日適疲倦又當
暑不能窮其巔然郡人能至予之所至者寡矣况遊客
乎歸寺欲拜文正及四子畫像坐待魚鑰移時乃至明
日乃文正忌辰也
遊天平山記柯九思
中吳之西天平山為之長實為吳鎮原隰環之河江絡
之其上多怪石如斵冰如琱木或立或僵或如介夫或
如奔馬不可名狀其木多松檜有泉出焉曰白雲之泉
瀉于蒼厓激于巨石注于絶澗聲如鳴玉其味甘冽是
山也范魏公之祠在焉其祠用中牢魏公吳人有施于
鄉黨德義至厚既死而不沒故鉅公名卿高人韻士經
由是邦莫不肅拜祠下顧瞻遺像而仰其休風夫玉藴
石而山輝珠藏淵而川媚况德義所加丘陵林麓有不
增其高而發其耀乎故兹山之勝抑亦以其人重也至
元再元之歲冬十有二月江浙行省參政富珠哩公徵
拜翰林侍講學士于是郡守濟南張公亦拜吏部尚書
趨朝有日適相遇也班荆語舊偕遊是山謁魏公之像
臨白雲之泉翰林各賦詩七言四韻九思等屬而和之
新除教授紹興路儒學范文英靜翁魏公八世孫也主
奉祠事奉觴為壽而請曰翰林擅詞宗于當代尚書被
遺愛于中吳雅道允叶嘉會難逢不載以文何以示後
請為之記將刻諸祠翰林以命九思固辭不獲因道先
生遺德山林勝槩而附以兹游之歲月焉翰林名翀字
子翬尚書名某字淵仲同遊者平江路總管府判官楊
時舉思明推官王大有廷秀經歷王諫仲正知事巴圖
彦實儒學教授蔣伯昇進之玄明通道虚一先生趙嗣
祺住持白雲寺沙門淨標為文者奎章閣學士院參書
文林郎柯九思
遊天平山記高啟
至正二十二年九月九日積霜既霽顥氣澄肅予與同
志之友以登高之盟不可寒也迺治饌載醪相與指天
平山而遊焉山距城西南西南水行三十里至則捨舟
就輿徑平林淺塢間傍竹石叢翳有泉伏而不見作泠
泠琴筑聲皆欣然停輿聽久之而去至白雲寺謁魏公
祠憩遠公菴然後由其麓徂&KR0891;以上山多怪石若卧若
立若搏若噬蟠挐撐拄不可名狀復有泉出亂石間曰
白雲泉綫脈縈絡下墜于沼舉瓢酌嘗味極甘冷泉上
有亭名與泉同草木秀潤可蔭可息過此則峯迴磴盤
十步一折委曲而上至于龍門兩厓並峙若合而通窄
險深黑過者側足其上有石屋二大可坐十人小可坐
六七人皆石穴空洞廣石覆之如屋焉既入則凜然若
將壓者遂相引以去至此蓋始及山之半焉乃復離朋
散伍競逐幽勝登者坐者哦者嘯者憊而喘者恐而咷
者怡然若有樂者悵然俛仰感慨者有悲者雖所遇不
同然莫不皆有得也子居前益上覺石益怪徑益狹山
之景益竒而余之力益以憊矣顧後者不予繼乃獨褰
裳奮武窮山之高而止焉其上始平曠坦石為池拂石
以坐則山之雲浮浮天之風漻漻太湖之水渺乎其悠
悠予超乎若舉泊乎若休然後知山之不負于兹遊也
既而欲下失其故路樹隠石蔽愈索愈迷遂困于荒茒
叢篠之間時日欲暮大風忽來洞谷吟嘯鳥獸鳴吼予
心恐俯下疾呼有樵者聞之遂相導以出至白雲亭復
與同遊者會衆莫不尤予好竒之過而余亦笑其恇怯
頹敗不能得兹山之絶勝也于是汎酒樂飲將半予啟
言于衆曰今天下沸蕩十年之間諸侯不能保其國大
夫士不能保其家奔走離散于四方者多矣而我與諸
君蒙在上之力得安于田里撫佳節之來臨登名山以
眺覽舉觴一醉豈易得哉然恐盛衰之不常離合之難
保也請書之石明年將復來使得有所考焉
與范文正薦白雲泉書陳純臣
粤自剖判融結其中傑然高嶽巨浸不待標異固已聳
動人耳目不幸出于窮幽之地必有名世君子發揮善
價所以會稽平湖非賀知章不顯丹陽舊井非劉伯初
不振惟胥臺古郡不三十里有山曰天平山山有泉曰
白雲山高而深泉潔而清倘逍遥中人覽寂寞外景忽
焉而來洒然忘懷碾北苑之一旂煑并州之新火可以
醉陸羽之心激盧仝之思然後知康谷之靈惠山之英
不足多尚天寶中白樂天出守吾鄉愛貴清泚以小詩
詠題後之作者以樂天托諷雖遠而有未盡是使品第
泉目者寂寂無聞蒙莊有云重言十七今言而十有七
為天下之信非閣下而誰歟恭惟閣下性得泉之醇才
猶泉之睿仁秉泉之健智體泉之動竭是四難鍾于一
德又豈吝陽春之辭以發揮善價純臣先人松檟寘彼
一隅歲時往還嘗愧文辭窘澀不足為來今之信倘閣
下一𠻳牙齒之末擘牒發詠樂天如在當斂策避道不
任拳拳之誠
登天平山頂范成大
翠屏無路強扳緣我與枯藤各半仙不敢高聲天闕近
人間漠漠但寒烟
重遊
舊遊彷彿記三年轟飲題詩夜滿山山上白雲應解笑
又將塵土涴朱顔
再遊天平有懷舊事且得卓庵之處呈夀老方
丈
訪舊光隂二十年殘僧相對兩依然木蘭巳老無花發
石竹依前有麝眠萬戶直須龜手藥一龕何用買山錢
從今半座須分我共說昏昏一覺禪
遊天平山高啟
入山旭光迎出山月明送十里松杉風吹醒塵土夢兹
山凡幾到題字遍巖洞陽厓樹冬榮隂谷泉夏凍怪石
立誰扶靈草生豈種白雲蓊然來諸峯欲浮動高鶻有
危棲幽禽無俗哢凌蘚知履滑披嵐覺裘重常登最上
巔遠見湖影空漁樵渡溪孤烏鵲歸來衆還尋老僧居
隔竹聽清誦慰我躋扳勞為設茶笋供幾年歷憂歡造
物若揶弄迷途遠山林遲暮堪自訟難追謝公遊空發
阮生慟身今解組紱明時愧無用閒持九節笻尋討事
狂縱石屋秋可眠山猿許分共
同前倪瓚
天平爛漫遊三日林下狂吟石上眠浩蕩春風芳草綠
梅花雪滿白雲泉
同前楊基
細雨茸茸濕楝花南風樹樹熟枇杷徐行不記山深淺
一路鶯啼送到家
留天平范氏莊韓奕
好遊忘六月隨處况相留苗槁石田廢蟬聲山寺秋解
衣修竹下濯足石池頭為問高僧輩何人得自由
宿天平白雲精舍張適
蟲鳴葉響悲秋思露氣風聲送夜凉自是神清苦無寐
翻疑僧境漏偏長
重遊天平山伊乘
羣峯秀拔亂雲開二十年前記我來路入青松無導騎
山中猿鳥莫驚猜
登天平山
幾度天平遊未登最上頭一身初辭宦海内兩脚再與
山靈謀吳中自昔稱山水竒峰併在兹山裏朵朵芙蓉
秋岸生亭亭鸞鵠晴空峙仰天大放胸襟開何須弔古
重興哀石獸荒烟卧荆棘龍門白晝藏風雷九十春光
正明媚况值太平無一事蠟屐追隨麛鹿羣清尊笑傲
鶯花醉下山力憊宿禪扃十年塵夢今始醒山之雲英
英山之泉泠泠雲我可玩兮泉吾可聽歸來凖欲繼幽
賞歲晚長鑱尋茯苓
滿庭芳(雨後遊天平諸峯)徐有貞
水長新波山横爽氣朝來宿雨初晴動人清興紫翠眼
中明天也教吾快活要遊處便與完成最好是一峰送
過又見一峯迎有舟中絃管車前鼓吹隨飲隨行路
傍人覷了還笑還驚道是神仙神仙來也不道是个老
儒生知誰解浮沈綠野裴度晩年情
遊天平山
范公書屋巳蕭然春暮來遊倍可憐江雨暖飄花下路
白雲寒瀉岫中泉振衣獨上千峯表引轡徐迴萬木邊
為待功成身退日應求一畝種瓜田
遊天平王鏊
春風撩我作山行畫舫西來半日程怪石插天欹欲墮
冷泉和月滴無聲登臨不盡吳中勝憂樂誰關范老情
晩立龍門最高處始知身世與天平
重遊
濯纓重向白雲泉曲磴幽林詰屈穿駁落殘碑猶可讀
坡陀巨石自堪眠俯臨人世三千界仰見龍門尺五天
此地頻來殊有意肯教憂樂負前賢
登天平絶頂周忱
來往姑蘇已十秋西山今日始來遊躋攀不復辭衰病
直到中峰最上頭
陪天全遊城西諸山劉珏
琴臺石屋恣躋攀上相襟懷豈等閒一路兒童皆拍手
幾人風雨亦登山乳泉分入茶罏内瑶草收來藥籠間
直把天平作盤谷烟霞高卧不知還
天平山蔡羽
有峯天然竒發彩自融結椅梓交秀森隂潭歷清徹及
兹宴暇辰獲奉親眤轍遊遵坡陀阪爰叩衍奥垤緬瞻
范相祠道迥風烈烈斯人義千古豈惟一世傑形疲心
益強眼明晝飛雪願言謝衣冠樵蘇寄巖穴
重遊
采綠南山暮乘霞北塢朝石闌迴碧磵銀磴到丹霄香
饌出修竹晴光動遠條平生瞻望處今日坐岧嶤
天平山王寵
萬嶺遥蹲伏天平勢自雄翠屏藏洞穴紫霧蕩虚空戈
戟龍門拱風雲鳥道通蒼蒼殊不極長此鎮吳中
遊天平山白雲泉謝縉
白雲泉上白雲亭京國歸來喜重登欲試坐間誰老健
酒酣先上最高層
天平山白雲泉范仲淹
靈泉在天半狂波不能侵神蛟穴其中渴虎不敢臨隠
照涵秋碧泓然一勺深游潤騰雲飛散作三日霖天造
豈無意神化安可尋挹之如醍醐盡得清涼心聞之異
絲竹不含哀樂音月好羣籟息涓涓度前林子晉罷雲
笙伯牙收玉琴徘徊不擬去復發滄浪吟乃云堯湯歲
盈盈長若今萬里江海源千秋松桂隂兹焉如有價北
斗量黃金
白雲泉錢藻
白雲巖靜最深隈泉溜泓容石竇開宿霧不生澄曉月
殘風輕颺蟄寒雷源從天漢星邊落流自鰲峰海上回
莫謂無心自奔注曾隨霖雨下山來
同前范成大
龍頭高啄𠻳飛流玉醴甘渾乳氣浮捫腹煮泉烹鬭胯
真成騎鶴上揚州
同前高啟
白雲不為雨散在清泉流泉氣復成雲山中同一秋巖
前石竇幽寒處雲自長浮泉自注潛龍未起出深泓渴
鳥時來下高樹雲應無心飛上天泉亦不肯隨奔川老
僧愛此不復下山去卧雲飲泉終歲年
天平山周南老
天平翠嶻嶪高與霄漢齊星辰手可摘磴道飛中梯偉
石聳竒秀巖屋藏幽棲溶溶白雲深流泉瑩玻璃絶頂
照湖影光眩眼欲迷我當極遐覽杖屨窮攀躋
白雲泉
出山為白雲在山為甘泉顧兹白雲深有此清且涓石
乳流蒼竇秋碧涵青天乃知氣所鍾靈澤襲九淵水昇
即變態彌亘層厓巔散作三日霖造化伊誰權
一線泉(在山中)范成大
二十三年再入山此山與我有前緣時人不用憐衰病
天與月房一線泉
華蓋松俞焯
次近勾陳第六星一株相似色冥冥能眠獅子山前路
難比龍門石上形此十八公非草草後三千歲獨青青
來遊未怕遭風雨不用秦封請勒銘
蟾蜍石楊基
神蟇月中來化作千年石曾吞玉杵霜清露時時滴
卓筆峰周南老
東巖立孤峯上銳如卓筆林表露青岑偉然脫穎出蒼
烟潤生花墨光洒淳漆應知定遠投飛來風雨疾遥指
研山石雲錦燦緗帙筆下魏公祠忠勲紀勞述
大小石屋高啟
雙厓立幽關一洞開深宇青嶂近為鄰白露閒作主不
受杜陵風可避河朔暑華棟幾回新渠渠獨千古
同前張羽
山根攅棟宇簷梲勢峻嶒卻許誰來住閒雲共老僧
照湖鏡上有巨石圓而面湖者楊基
圑團山上石下照太湖影如何一鑑中三萬六千頃
天平山龍口泉徐有貞
一口清泉湛湛流巖前閒度幾春秋風雲會有相從日
霖雨君看遍九州
五丈石高啟
勢危撐月墮影瘦倚雲平彷彿華峰井蓮花一半生
雨中過雞籠
春雲晻靄澗奔渾風雨行人過一村得似山家深竹裏
乳鳩啼午未開門
寄琦元璞顧悳輝
雞籠山下野人家破曉寫詩邀品茶秋風過樹落紅葉
夜雨滿溪流白沙
雞籠山在天平之東乃其支嶺也
金山杜庠
闔閭城外翠微間揚子江心白浪灣踏破芒鞋蹤跡遍
始知人世兩金山
同前王鏊
石徑纔窮忽又通重重臺閣半浮空一林蒼翠瀟湘雨
萬頃青黃𥝧稏風鈴語上方雲氣白詩題壞壁蘚痕紅
未留玉帶空歸去慚愧山僧問長公
金山寺避暑望雨作戲效玉川子體
楊循吉
山中日日望雨至立向山頭看雨氣今朝且喜雨果來
隂雨成片當天墜雲之來兮竒且特有如推山至遮盡
半天黑黑雲上有白雲行白白黑黑兮重復輕不知黑
雲是風白是雨白雲多處先沾注雲中雨脚略可觀數
條當天大如柱此雲光自北方起汗漫只謂太湖中來
返頭看忽然風自東向來却把西方之雲盡吹散衆人
觀者都言苦復苦日日望雨又不雨幸得一片雲推來
自天北須臾變作大雲有黑亦有白令人覯之恐怖生
若要作雨不如此不得雨未至兮雷先鳴驚人不須用
多只一聲魈肝鬼膽在何處世上亦有奸人立不住樹
頭蕭蕭風作閙如今却是雨真到吾且閉門高坐看汝
落落到三日五日也不惡
金山寺蔡羽
西寺躡雲去東林觸雨來車前青樹合橋口碧流迴香
飯松花早巖房竹葉開磵霞隨屐起飛去護山杯
同前王寵
山雨疎疎點藤花滿寺門天香披畫室靈影湛清尊磴
接丹臺古碑殘綠字存可憐春草意早晚遲王孫
金山亦天平之支壠也初名茶塢山晉宋間鑿石得
金易今名頂上磐石有坎闊三尺許長二丈餘深不
可測水瑩綠大旱不涸人稱為天山腰有石横偃于
兩厓人行其下其趾有育王墖方石池文殊菴在焉
東有牛眠崦逶邐五六里直抵大河
赤山舊事楊基
舊向溪南看蓺麻竹扛兜子一肩斜秧苗尚短仍含穀
荷葉才高巳上花蠶屋柘烟朝焙繭鵲爐沈火晝薰茶
而今風雨成抛絶卧聽西園兩部蛙
赤山漫興
松梢吹粉落衣裳躑躅花開竹笋長可是山中朝洗藥
一渠春水茯苓香
懷赤山舊業
東林攜策處南垞釋耕時一徑都緣石諸泉盡到池靜
憐松響續涼愛竹隂移盛世容歸隠毋令解組遲
其二
漸與世紛遠自然塵慮消沼隨碧溪水徑渡綠隂橋岐
路迷還識孤村近却遥閒身任來往不為野人招
赤山在秦臺山南羊腸嶺之南長可數里土石多赭
色洪武中詩人楊基家其下
重九日行營壽藏之地范成大
家山隨處可行楸荷鍤攜壺似醉劉總有千年鐵門限
終須一箇土饅頭三輪世界猶灰劫四大形骸強首邱
螻蟻烏鳶何厚薄臨風拊掌菊花秋
得壽藏于先隴之傍
密邇松楸地一隅會心何必問青烏亢宗雖愧鎮周子
沒世尚從先大夫京兆漢阡賢問望邢山鄭冢儉規模
家庭遺訓焄蒿在不學邠鄉畫古圖
仰天山在赤山之東近天平舊名馬鞍山宋范文穆
公成大營墓于此以近天平山慕范文正為人故改
今名傍有覺嚴寺為文穆奉祠之所今廢
靈巖袁易
緒風散林薄洩霧開巖扃兹晨愜清穆曠懷延杳冥九
折度峻壁微行窮絶陘夫差昔戾止鏘鏘駐和鈴華旗
一以建繽紛朝百靈花飄磴道白松入禪關青吳娃煽
方處越甲蔽長坰千秋魂魄歸過市涕亦零嗚呼重華
後格鬭何由寧秦宫委蔓草漢闕流寒螢惟應金仙姿
空山屹亭亭摩尼耀八極象教垂千齡
遊靈巖二首周伯琦
丹梯百尺到松林連抱庭杉歲月深永巷廊虚曾響屧
荒岡臺古不聞琴蛾眉傾國悲生樂塵尾談空後視今
山下良田川似箭一區那得老雲岑
重遊已隔十三春纖綠嬌黃幾度新白髮無情添世態
青山有約待詩人菜花間麥畦搊錦薜荔縈藤樹簇鱗
香徑斜陽啼杜宇舟迴圓月挂城闉
同前高啟
閒上青臺望下方漁村樵塢盡蒼蒼傾城人遠苔生徑
歸寺僧稀葉滿廊雲散池邊留塔影雨來閣外失湖光
廢興皆幻何須問獨自吟詩送夕陽
同前楊基
單艫集羣英席窄坐每盍烟横半掩寺木落全見墖斜
流出渠分曲徑轉溪合村粧妍醜並野話悲笑雜童操
吳音聞僧作梵偈答霜苔滑難躋露棘朽易拉磴紆螘
緣樹扉敞蝸啟闔娛賓列五豆禮佛過三帀晴厓暝憂
雨秋洞寒疑臘窗扳盜果猿簷入避鸇鴿掬池萍沾袖
憩石蘚涴衲琴心荒臺弄屧響迴廊踏值險屢思笻得
竒即傾榼感深怒鬚磔愁極衰髩䬃華年倏川融雅量
慚海納嘯歌交欷歔雄辨互激發禪寂虚無曇道祖清
靜蓋喧囂蝸鬭蠻變幻雀化蛤狂遊類飲酎薄宦避嚼
蠟終當謝塵鞅掃屋分坐榻
水龍吟徐有貞
佳麗地是吾鄉看西山更比東山好有罨樓臺金碧巖
扉彷彿十洲三島却也有風流安石清真逸少向西施
洞口望湖亭畔對雲影天光上下相涵相照似寶鏡裏
翠蛾烟掃粧曉且登臨且談笑眼前事幾多堪弔香徑
蹤消屧廊聲窅麋鹿還遊未了也莫管吳越興亡為他
煩惱是非顛倒歎宦海風波幾人歸早得在家中老遇
酒美花新歌清舞妙儘開懷抱又何須較短量長此生
心應自有天知道醉呼童更進餘杯便拚得到三更乘
月迴仙棹
靈巖山伊乘
未愜登臨興兼懷悵望心洞遊環珮遠寺揜薜蘿深吳
越有興廢湖山自古今松風臺上起猶似韻清琴
紀遊靈巖(有序)吳寬
靈巖為吳故宫自唐以來詩人題詠甚多而吳人歲
必往遊故范文穆公詩有不到靈巖即虎丘之句予
少時猶見山下有石碑曰第一宫後寺既壞而山復
遭石工之厄遊者益少弘治丁已三月予將北上與
文宗儒輩匆匆一行時主僧方戒鑿石種松滿山予
喜兹山之復興也賦詩紀之
千載吳宫瞰瀆川重巡蹊徑意茫然青山亦有興衰日
白髮空懷少壯年巨石鑿殘憐匠斧平湖浮動愛漁船
主僧手種松杉徧擬待成林更坐禪
同前
三十年來續舊遊莫春時節水西頭前朝古跡終難滅
半日浮生得自由鳥下林間雙白羽山横湖上兩青漚
笛聲忽自琴臺起落日都忘滯綵舟
靈巖玩月王鏊
浮雲過盡碧天高把酒層峯氣倍豪明月一年當此夜
曠懷千古屬吾曹瓊樓玉宇身親到香徑琴臺首獨搔
天柱峯頭那似此淋漓醉墨涴宫袍
靈巖懷古
夫差伯業今何在香徑琴臺鹿自遊天際青山還故國
夜深明月有荒邱濤聲不盡英雄恨草色猶含粉黛羞
莫為吳宫多悵望今來古往總悠悠
靈巖山
天末遥瞻塔影層今朝攜酒試同登吳中信是佳山水
人世依然感廢興草滿琴臺微有字鳥鳴禪院寂無僧
懸厓斧鑿紛如雪何處題詩記我曾
登靈巖蔡羽
車前綠草暗遥空山上殘霞積石紅但問袈裟幾時滅
不須重歎舊行宫
繡嶺岧嶤上碧天山河圍繞幾重烟雙池紅藻胭脂冷
常與遊人看月圓
登靈巖絶頂二首王寵
鳳刹翔天外龍宫倚日邊君王罷歌舞我輩自山川翠
壁琴臺傍丹楓石洞懸紛紛見麛鹿怳惚梵輪前
氣肅秋如洗山高興不羣太湖紅浴日林屋翠蒸雲河
漢杯中瀉荆蠻掌上分下方鐘磬晚半嶺隔氤氲
靈巖袁袠
君王歌舞地樵牧使人哀土木遺危刹丹青委廢臺草
當香徑合花傍鹿場開且盡登臨興山河望裏來
龍門高啟
龍門何崢嶸此地表竒蹟山分兩厓青天豁一罅白知
非禹功鑿想是鬼手擘長為風雨關開闔自朝夕深含
未吐雲對峙不崩石日光寒易傾苔色隂更積只疑過
此内别與人境隔始窺巳幽深漸入尤險窄暗中把危
藤蜿蜒欲驚魄僧留看古刻敲火照絶壁晚聞松聲號
洶若波浪激不知神魚飛到此誰點額我當謁真龍天
門謬通籍何必更區區求為李膺客
同前周南老
兩崖屹相向中扃啟空廓玄關若天開神孕非禹鑿飛
磴盤絶壁巉巗翠如削險隘不容乘幽深未須鑰我嘗
振衣過幾見神魚躍變化隨風雲俯愧求伸蠖
登龍門次盧師陳王鏊
飛步凌虚碧嶂腰雙扶贔屭逼層霄嵌中祗恐蜿蜒蟄
缺處猶存霹靂焦擘訝巨靈雄氣力峙瞻元禮峻風標
知君頭角嶄然久只候秋風八月潮
飛來峯高啟
風吹峨眉雲來依此山住我來不敢登只恐還飛去
卓筆峰
雲來初似墨雁過還成字千載只書空山靈恨何事
研池周南老
城西研石山山泓研池水隂靄玄雲生誰曾滌龍尾烟
光漾晴碧墨花凝暮紫松滋染蛾綠濡漬毛錐子請成
書七反揮毫雲落紙研枯池水乾不雪讐父恥
靈巖山在天平山之南一名石鼓山山椒有石鼓鳴
則有兵禍又名研石山山連&KR2671;村産石可為研故名
又有石馬望如人騎館娃宫在焉西施洞響屧廊香
水溪吳王井皆其跡也其詳互見古跡山巔有琴臺
刻字猶存又有研池玩花池山頂别有石池相傳生
葵蒓今不復見靈巖在焉近燬惟一墖存耳
經玉遮山吳寬
見山不識山借問山中人玉遮亦深秀翠色聳嶙峋肩
輿繞其趾面面松杉新峯巒稍回伏穹窿復呈身細草
被長岸盛夏無埃塵乘間即行樂願作兹山賓
雨中過玉遮山二首高啟
松頭急風迴飛雨不到面何處豁清愁千山一人見
尋鐘入蒼茫一磵復一崦落葉去方深山扉雨中掩
玉遮山在陽山之南横川如屏今但呼為遮山舊志
為查山
雅宜山倪瓉
雅宜山舊名娜如山蓋虞道園所命然未若娜如之
名近古也因為竹枝歌二首
娜如山頭松柏青闔閭城外短長亭來山未久入城去
駐馬回看雲錦屏
娜如山頭日欲西採香徑裏竹雞啼南朝千古繁華地
麛鹿蒿萊望眼迷
雅宜山在玉遮之東本名雅兒唐青州刺史張濟女
雅兒葬此吳語兒為倪因譌為宜或云虞集改今名
傍有小山曰&KR0034;茹初名箬時近時居民掘地得唐元
和十九年金氏墓志云葬于&KR0034;茹山陽始知其譌或
云即雅宜山
遊玄墓山記蔡羽
鄧尉之山長不知其幾里負其勝而名吳中者得玄墓
之萬峯寺甲戌三月十五里僧谿滿崇禮主玄墓之遊
乃從白馬磵出穹窿南面泥行田中未遠而林木起平
野甚適忽從深林入澗道木葉蒙密日光無所漏泉行
樹頭鳥鳴穴中林路斜覆媒引乃通俄從澗道登高山
忽若開霽三里一墟五里一村烟火相望還視故道如
在淵底始易綌以褶尋易褶以綌如是者屢屢行幾二
十里僅見鄧尉出于烟際乍歛乍長忽又盤結如青髻
立霧中萬峯寺藏焉求其道左入右出陟其岡外高内
深巖巧而巒秀峯迴而谷長長松蔽日仰不見天白雲
平鋪俯不見地殿屋如烏飛厓間即之心恐客有愛僎
上人方丈者飯焉從方丈望太湖如在門中包山烟浮
如落几格客曰是所謂十洲三島也玄墓實以此勝於
戲余包山人也生長太湖中不自知其不凡乃從玄墓
望包山人皆以為不凡凡不凡在我顧不自愛哉飯巳
僎導客從諸院或高視物表或潛行澗中或脩竹數十
百畝蔭坐終日而不思去天黑不逮歸還湢于方丈宿
于維摩榻明日繞光福登虎山橋由海雲看茶屏返自
官橋則出于穹窿之背矣
遊玄墓諸山記袁袠
吳之山惟玄墓最僻而亦最竒面湖而險隩丹厓翠閣
望之如屏背鄧尉而來法華障其前銅坑青支迤邐其
左游龍界其右岡連嶺屬詭狀異觀相傳郁泰玄葬此
故山以名山之竒經唐宋不顯自萬峯和尚披萊鑿石
脩乘其下故山亦名萬峰其陽有萬峰塔院過此則有
中井井故萬峯所掘于山為中渟泓觱沸飲之如雪山
多美箭薈蔚厓巘間級石而上得浩公房湖閣望中縹
緲峯益軒而法華益卑楓林橘岫丹塗綺錯閣下多高
松風起則谷嘯水涌聲聞數十里宴碧照軒宿新院而
軒院皆面湖望中如浩公房湖閣惟益&KR0886;崒也其尤竒
則在絶頂一登則洞庭諸山悉陷伏浮于湖而湖波遂
混茫蕩為一色不知其所窮山之麓有竒石甚詭麗在
盧橘下勢欲飛動兹山之竒晨則觀日出夕則凌倒影
而四時皆可居自東崦入四面皆山望鄧尉鬱鬱巳有
武陵山隂之想緣溪主虎山橋橋亦在亂山中而六水
繞出其下波聫震澤映帶不巳趨玄墓者必自兹始而
竒亦略相及是故詳記之
舟中望鄧尉山鄭元祐
卧枕船舷詩思清望中渾恐是蓬瀛橋横水木巳秋色
寺倚雲峰更晩晴翠羽濕飛如見避紅香染嫋似相迎
依稀似近誅茅屋雞犬林蘿隠隠聲
鄧尉山倪瓚
雲卧雨聲集庭樹䬃以秋身同孤飛鶴心若不繫舟燕
俎登松菌匏尊㪺澗流蘭芳日彫瘁吾生行歸休不作
螻蟻夢遊神鳳麟洲青山淡相對白髮忽滿頭仙去雲
冉冉鳳鳴竹翛翛諒哉伐木詩鳥嚶尚相求居吳二十
載未及兹山遊君才如鮑謝摛詞亦云優懽然愛敬客
能不為爾留桑土夙所徹戶牖何綢繆地無車馬塵路
轉巖穴幽既晴引飛屩回望林間樓
和韻張適
城西佳山水不到倏兩秋偶離城外跡遠汎雲中舟况
得共良儔放歌蕩中流登眺誓非極兹行弗云休落葉
下空渚征鴻度遥洲咫尺接幽巒仙人屋上頭逍遥伺
我至環珮風翛翛境勝恍超世愒此復何求扳蘿躡飛
嶠窮探恣清遊未工康樂吟巳發劇孟憂樵翁欲邀返
白雲奈相留琴尊亦眷戀猿鶴復綢繆既窮竟日樂庶
愜平生幽夕陽逐鳥歸殘鐘斷烟樓
過鄧尉山二首楊基
隨意扶笻入遠林紫藤花落逕苔深山中莫道無音樂
一片鶯聲在綠隂
浮雲載山山欲動清水煮茶清午夢綠萍風起恰開帆
數聲啼鳥來相送
遊玄墓金問
昔年湖上極躋攀萬壑千峰紫翠間風便有時聞梵唄
雲深無處覓禪關鹿鳴過午花隂合鶴夢經秋艸色斑
何日相尋重著屐放舟依舊到前灣
重遊玄墓韓雍
湖山如此世希有况是秋高烟霧空老我重遊尋舊景
入門何處覓清公天開圖畫滄浪裏人望樓臺錦繡中
苦憶陶朱心未遂羞看短棹駕長風
與駱蘄州驥沈石田周馬清癡愈同遊玄墓夜
宿萬峰精舍因成十二韻徐有貞
山水為我癖平生不厭遊每迂康樂屐時泛米家舟石
磴穿雲遠林扉入洞幽問途從野老結社集緇流自喜
逢清世誰能免白頭夢空千代事吟破五湖秋嗜酒憐
彭澤參禪悟趙州徑開招二仲亭構擬三休畫與天機
會詩將險韻酬蠡應羞霸越良也幸封留邀月聊停盞
臨風獨倚樓求仙閒即是何必問羅浮
玄墓山紀遊張靈
寄跡吳山欲奮身心源地境兩無塵石衝細雨飛輕雪
沙繡層臺布軟裀迂性不妨村僕怪野懷曾受老僧珍
明朝更擬捐城府雲嶺烟巒自有春
玄墓名山久注思少攜閒伴是春時隔窗湖水坐不起
塞路梅花行轉遲清福可教何日領閒情曾有幾人知
漫收形勝歸村館夢裏烟霞亦自追
遊玄墓和韻劉珏
梵宇西峯下乘閒作勝遊朱陳慚結好李郭喜同舟歲
稔家家樂村深事事幽鹿迎仙旆上花逐羽觴流星宿
瞻箕尾丹青得虎頭酒腸寬似海官况澹如秋閣邃藏
諸佛山明麗一州結巢懷李白還俗笑湯休己幸此身
健聊將清興酬入雲疑世隔阻雨是天留醉卧三生石
豪吟百尺樓推窗看溟渤新月挂閻浮
玄墓楊循吉
尋山行數里自欲展微勞回望太湖闊仰梯青磴高松
聲洗塵耳雲氣襲綈袍何不來歸隠浮生甘二毛
登玄墓王寵
天鑿東南山秀出芙容片萬峰入雲端鳥道懸一線竹
色照人衣桃花映人面烟嵐暗松杉采翠飛宫殿金磬
忽泠然鳥背明于電忘却靈巖巔怪底江山變憑虚神
欲飛久坐心猶戰老僧具袈裟指點諸山遍法華掌上
螺太湖天上練鸞鳳勢迴翔驪龍珠隠見我欲解儒冠
塵纓苦羈纏况復春花開千林落香霰何當投此山寧
問蘿衣賤
次履吉登玄墓湯珍
霽色麗春光雲霞落成片嵯峩萬峰山澗道絶飛線異
艸未知名珍禽初識面行遵狐兔跡却入青蓮殿返照
漾平湖紅光走金電屹然雙洞庭對壘陣不變諸峯七
十二列戟欲相戰天開西南隅顧覽略巳遍春花笑碧
桃春服明白練飄飄赤雨輕冉冉紫霞見逍遥凌太虚
灑落失塵纏孤磬響松間天花散如霰俯視萬家墟陡
覺下土賤
鄧尉避暑袁袠
入山澄世慮攀閣避炎氛林響湖含雨忩隂殿出雲棋
枰圍竹靜壺矢隔花聞吾願依清淨長年絶茹暈
盧熊武功訪余溪上翌日遊七寶泉同遊者鈕
安仲文楊大本景和王諶之常各賦詩分韻終
日為樂用杜少陵泥融飛燕子沙煖睡鴛鴦之
句摘平聲為韻因賦五絶句徐達左
雪消山路躡晴泥七寶泉頭倒接䍦芝草琅玕吾所愛
何年卜築近前溪
百鳥喧鳴春意同清流搖漾日融融連山十里梅花雪
酒興濃時句轉工
散策行春陟翠微吟朋簮盍興遄飛一尊酒近梅邊倒
日墮虞淵未肯歸
雨過梅村好物華泉流清淺露寒沙閒時歡會須行樂
攜酒重尋野老家
泉頭酌酒興飛揚十里梅花送遠香雪點客衣飄蛺蝶
風迴野棹起鴛鴦
同諸友七寶泉燕集二首王汝玉
磴轉青苔斷泉歸綠竇深擷芳遵澗曲列席就蘿隂野
迥寒雲徹山昏夕照沈酒酣情未極延賞洽幽心
與子乖違後年華幾度更寧知在兹夕忽復敘幽情山
月含秋影風泉急遠聲相看吟坐久中抱有餘清
寄七寶泉嶼上人李應禎
鄧尉山中七寶泉勝遊回首忽經年近聞新結泉頭屋
他日重來借榻眠
湖上昔年經月留尋詩載酒作清遊青林曲逕最深處
白馬精藍居上頭酒伴常時思顧况詩僧今復說湯休
憑師問訊梅花樹待我投閒卧石樓
遊鄧尉山煮七寶泉蔡羽
玉音丁丁竹外聞璿淵清空出樹根脂光栗栗寒辟塵
冰壺越宿長無痕碧山無雞犬車馬不到邨支公三昧
火自閉桑下門東風西落巖畔花煎聲忽轉羊腸車建
州紫磁金叵羅錢塘新揀龍井茶瓊液津津流馬牙相
如有文渴陸羽無宦情相逢開士家七椀同日傾茶爐
若過銅坑去石上長罌好自盛
七寶泉王寵
七寶在空翠谷口桃花流諸天香雨散百道白虹浮華
頂通海脈空中鳴天球雪噴石鍾乳練挂銀河秋甘于
白獺髓清如赤龍湫隂山落寒氣二月思貂裘漸令神
思爽坐使沈痾瘳攜來雙玉瓶酌以黃金甌雲英入兩
腋漸覺風颼颼長歌賦歸來去向瑶池頭
和韻湯珍
月斧斵山骨列壑出清流既如月鏡懸又似太白浮金
精食寶甃鐵色惟琳球泓澄自寒暑盈溢無春秋舉手
凌白日攀厓弄靈湫隂寒落空翠濕我紫綺裘泉石我
膏肓此疾真難瘳山僧頗解事汲取供茶甌芳鮮坐洒
沃松風響颼颼塵襟一以滌返策曹溪頭
七寶泉王鏊
嵌巖滴玲瓏七寶甃完月幽亭泉上頭暗道曲通穴剖
竹走長蛇晝夜鳴潏潏煎無三昧手渴有七盌啜寒能
醒心神澄可鑒毛髮桑苧行不到品第誰為別埋沒向
空山惻此行道暍
七寶泉謝縉
鄧尉山中七寶泉味如沆瀣色如天半泓清淺無窮脈
一線長流不記年刳竹引歸香積内試茶烹近白雲邊
我來酒渴仍秋熱潄盡餘酣就石眠
遊玄墓山伊乘
酒船曉發官橋路行背玉遮首玄墓(首式救反趨向也)眼前風
物及春遊雲外藤蘿接高步緬思鬱老開山時神輸鬼
運非人為架壑梯巖失險阻朱甍碧瓦相參差河源西
道流不泄側沈半影崑崙缺日輪月郭爭吐呑暮靄朝
霏互明滅波心遠近羅諸峰瑰竒似為觀者容素練平
鋪三萬頃飛落七十二朵金芙蓉振衣千仞無塵土指
點盤桓煩地主草樹汀洲亂帆楫蛟龍窟宅傳鐘鼓古
今作者多風流或在靈巖或虎丘安得于斯同倡酬山
鳥語留人山花笑迎客長安富兒空有錢好景四時難
買得遭逢無以答升平衰鈍何堪近利名飽看湖光與
山色醉和漁人歌濯纓
玄墓書事方太吉
最愛青山藏白足雪花松影照清癯銅盤供石當香案
竹筧通泉到淨厨却中野人春睡穏可堪工部夜吟孤
十年載作梅花夢欲汎扁舟到五湖
玄墓伍餘福
千峰盤錯太湖空曲曲禪房有路通到此儘多投足處
謀生何必買山銅寒梅歷雪僧俱老寶劍臨風客自雄
十載一遊如昨夢夕陽猶記問漁翁
夏日登玄墓陸俸
百里尋幽去路長千峰蒼翠接林光太湖浪捲羣蛟舞
六月烟生萬竹涼龍藏護雲金界淨天花飛雨客裾香
斜陽更訪高僧跡松影泉聲繞石牀
登玄墓顧聞
春日開玄境桃花然翠微山雲衣外捲湖鳥鏡中飛對
雨禪房靜談經客慮稀諸天已昏黑吾意憺忘歸
登玄墓山皇甫涍
西林最幽處迴合度長巒鏡閣來天色山楹動曉寒當
杯挹秋色臨澤問仙壇想接浮丘馭時從松際看
吳都文粹續集卷十九
