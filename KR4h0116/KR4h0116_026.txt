吳都文粹續集卷二十六明錢榖撰
題畫
題畫二絶鄭允端
點點青山翠欲流短蓑漁子坐扁舟荒村五月凉如水
茅屋扶疎艸樹秋
青松望極是桃花去去仙源路不賖便好解衣衝水過
洞中午飯熟胡麻
題畫
誰寫江南景風烟萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
太湖(以下俱竒遊圖詩)馮大受
東南天盡五湖開萬點蒼山鏡裏迴縹緲峰頭明月上
懸知一望是蓬萊
姑蘇臺
吳宫花柳是荒丘臺下惟聞麋鹿遊芳艸青青烟水綠
春風總入闔閭愁
虎丘
寂寂荒臺樹色昏吳王宫闕杳無存月明劍氣還來往
留得干將化後魂
天池
此地湖山是倒懸翻於山上滙清泉更分華嶽峰頭色
一朵峰如太乙蓮
天平
青山繚繞白雲圍似笏千峰擁翠微仙仗一經岩岫過
飛霞片片逐人歸
靈巖
一山青靄日溶溶翠柳隨烟漾碧空紅雨落殘春畫暖
舊花重發館娃宫
玄墓
湖外青山湖上看振衣時覺兩眸寬攜笻徧拾金閶景
玄墓山頭亦大觀
支硎
蒼崖翠幹碧參差樹色嵐光兩鬭竒只有生公壇下石
至今猶似點頭時
虞山
拂水岩頭錦作屏瑶壇朱敞日初明朝看爽氣千峰紫
黃鶴飛來翠羽輕
題施雅山所藏宋漢國端孝大長公主所題桂
花便面手卷後(有序)
虞堪
宋端孝公主理宗女也其所自題桂花詩便面以碧
紗為襯所折桂淡然與月輝映自是宫製絶俗可知
而東廬王野叟(名琦字德玉)所識有云在武林時與故舊
劉仲鼎邂逅茶話因及楊中齋駙馬事出此製以見
遺乃是吾冡婦之母之筆也藏於篋笥三十六年而
外孫施宜之其先有兄弟並登科者有雙桂堂尚在
堂扁與扇合誠可以再為後來者䜟故装成卷筆其
顛末併製桂香詞於後以予焉且曰貴主題此時猶
未出閣天上清芬世間何有則知前輩寳重之如此
至隆山平先生賦之有滿身風露不知寒之句尤極
悽惋使人一讀無限感慨今雅山處士亦既老矣所
寳外家遺物又幾五十年自謂雖獲夜光每棄弗顧
而獨護此卷如新不忍去手時時出以示人諷詠不
輟其風韻又可知矣間屬堪賦之惟前代閨門舊物
固是罕得然相傳之久殆百有餘年而不出兩家當
時遺老又能詳記其事使更千百載足以起人之興
懷於無窮若雅山之寳此其意亦有在乎於是追次
其韻反而歸之宜之為雅山處士字云
一一方諸鏡樣團金壺霑墨豈無端萬年枝上天香盡
遺恨青天碧海寒
其二
誰復風流鬭鳳團天人丰骨想毫端楚吟翻泣銅仙淚
共灑秋風玉井寒
其三
天水雙雙桂影團喜符佳䜟上眉端外家風采今猶在
長嘯空山鶴髮寒
麗人行(題玉山所藏周昉畫)楊維楨
楊白花飛愁殺人美人如華不勝春錦韉䭾起雙鳳縷
黃門挾飛五花雲白石雷霆夾城道樂遊園裏春正好
就中小姨最嬌強雌雄雙飛觀者惱瑤池鬭草碧雲移
艸青艸歇春不知黃裙有恨隨春水椒房青蠅何處起
君不見翠羽颼颼悵一空東方蝃蝀纏紫宫(蝃蝀一作螮蝀)
題玉山所藏唐人呈馬圖張翥
天育驥子初長成廄官引轡將進呈頭如戍削兩耳聳
青絲絡腦屹不動君王一顧生光輝黃帕巳蓋銀鞍歸
當時四十餘萬匹此馬權竒當第一曹將軍畫老有神
龍眠居士尤得真兩家翰墨今巳矣今之筆跡無乃似
黃門宿衛森羽儀遺事可按開元時古來良馬多泛駕
振鬛長鳴思御者君不見材士不可羈寧可呈身如此
馬
題趙千里金碧山水(玉山所藏)張天英
天上白雲滿空谷樹下三間兩間屋玄晏先生不出門
自檢殘書手中讀醉翁斜着紫綸巾過水呼童御黃犢
犢背之樂不可言王孫寫入冰綃幅君不見戎車萬戰
場秦皇失其鹿笑殺當時園綺翁白頭去揖隆凖公
子昂蘭梅為玉山題張翥
佩纕零落墨香存瑤瑟空彈夜月魂一自江南芳草歇
風流誰繼楚王孫
為玉山題子昂墨竹
竹裏疎花的的開凍香和雪冷蒼苔天寒日暮無人見
只有雙峰特地來
子昂畫馬
君不見漢家將軍求善馬戰骨縱橫血流野歸來作歌
薦宗廟寧悲鬼哭宛城下何如聖代德所懷入獻磊落
皆龍媒右牽者誰鬈且偲萬里知自流沙來眼光照鏡
蹄腕促老奚識性仍善牧時廵之外遊幸稀飽秣原頭
春苜蓿吳興學士藝絶倫妙處不減曹將軍只今有馬
無此筆誰與寫之傳世人為君甘作駑駘羣
題玉山所藏魏國夫人趙管墨竹(夫人自寫坡詩於後自京)
(師寄於仲光)
龍香暖脱青螺靨麝劑光凝生漆點玉臺近曉畫眉殘
紫硯新磨玄兔染一枝戲寫碧嬋娟冷雨欲飛粘濕烟
雲忩霧閣春窈窕恍如移置苕溪邊苕溪緜緜秋水隔
遠眼京塵渺相憶微綃一點冰雪生弱蕙幽蘭少顔色
書中曾有衛夫人畫裏如何崇德君林下丰神原散朗
尚從墨妙見天真
題管夫人竹與玉山同賦于立
烟消湘月明露下湘波冷翛然林下風吹折琅玕影
同題顧悳輝
鳳毛輕染碧池春寫作琅玕紙上真試看腕中百斛力
前身應是李夫人
題玉山錢舜舉畫五柳莊張天英
飛泉屋後銀河懸孤松屋上蒼龍眠四山無數白雲出
好柳五樹當門前葛巾丈人步其下悠然别有山中天
内人吹篴詞(為顧仲瑛題盛子昭畫)楊維楨
天寳年來教春坊紫雲製曲吹寧王美人何處竊九漏
耳譜亦解傳伊凉鵾絃轉斷黃金軸獨據胡床弄橫玉
冶情忽逐野鶯飛十指紅蠶迷起伏御溝水暖浴鵁鶄
天地久無征戰聲芙蓉楊柳自搖落豈識黃雲邊塞情
西樓今夜月色午内人思仙望河鼓白日蕭條鳳不來
井梧風動神烏語
内人剖瓜詞(為顧仲瑛題盛子昭畫)
轆轤索褪垂金井水殿風來晚花靜美人睡起袒蟬紗
照見臂釵紅肉影荔子漿酸搖左車阿母新進朱陵瓜
侍女手浴井花冷水冰(去聲)金盤擎掌窊鸞刀未破圓玉
斗斗破紅冰驚落手玉郎渴甚故相嘲可忍食殘團月
凹
李息齋竹為玉山題張翥
竹上千年恨未消湘臯滿踞正迢迢冷烟疎雨無窮恨
欲為騷魂賦大招
予舊為顧長卿作梅竹圖明日其弟仲瑛於姚
君子章席上索題遂成口號柯九思
晴雪噤梅蕊春風裊竹枝美人應失笑記得捲簾時
題柯敬仲為玉山山人畫竹楊維楨
五雲閣吏天上還玉山草堂人正閒自將賜筆寫龍影
落日風動江南山
題從子倫寫生芍藥於玉山柯九思
九十春光事巳非飜階紅藥尚天機畫工點染成生色
說與東君作待歸
桃源春曉圖為玉山題張翥
流水空山幾度春白雲隔斷世間塵桃花一放漁舟入
不是秦人是晉人
題玉山所藏淵明歸來圖吳克恭
陶令昔去官當世豈知賢杖藜柴桑里汎舟即斜川春
風五柳隂秋日秫盈田歲釀杯中物佳辰奉賓筵觴來
各有趣斟酌罄交歡為生豈易老藉此一欣然咄哉羲
皇人既遠身名全
題東山圖玉山同賦于立
不起謝安石其如天下何向來遊賞地芳草落花多
同題顧悳輝
江左風流第一人東山歌舞日紛紜當時不為蒼生起
司馬山河總白雲
題玉山所藏畫水仙卷書違秘書後
袁華
窈窕楚皋女委蛇佩陸離臨風倚翠袖乘月靡雲旗含
嚬默延佇怊悵失佳期涉江采璚芳將以慰所思
題玉山所藏水仙畫達兼善
翠羽靈旗候洛津凌波微步韈生塵可憐金屋重門掩
只有陳王夢阿甄
題吳山顧玉山一笑三生圖釋來復
虎頭應是再來人畫史丹青貌未真一笑溪山如識我
三生風月異前身空傳華表歸遼鶴誰向昆明問劫塵
吳下艸堂今寂寞獨憐花鳥泣餘春
題琵琶仕女圖(註云以下二作亦題玉山所藏)宗本先
江水東流月滿船江風吹怨入冰絃何如銀燭秋堂夜
一曲新聲值萬錢
題墨竹
可人家住篔簹谷明月清風十萬竿一自玉山相見後
滿庭清影夢高寒
題吳性存所藏趙仲穆竹枝雙蝶圖與玉山同
賦張翥
滿叢鮮碧露團香院落春紅過野芳蛺蝶一生花裏活
飛來還戀竹風凉
同題顧德輝
閣道春風度湘簾夜月初多情雙蛺蝶也解逐羊車
吳克明知嘉定為題馬圖吳寬
吳卿别我吳門去手把橫圖索題句開圖見馬如見人
逸氣稜稜八尺身圉人騎度燕河水萬里長風生兩耳
歸來飽餤玉山禾吳門草青奈爾何
題孔昭畫吳寬
盧鴻艸堂今有無吳中峕見謝翁圖松風澗水書聲合
林下高人不可呼
題子善所藏畫張翥
江閣空明宿雨殘青山如洗隔簾看神仙不記天台路
萬壑千峰暮色寒
題盧侯所藏畫册張著
露滴天香酒力微風迴秋影動秋衣夜深盡醉霓裳曲
忘却驂鸞月裏歸(右幽人賞桂)
露濕銀床海月低冰絃寫怨小忩西西鄰止有臨川客
莫作秋風烏夜啼(右琴月雙清)
花暝深宫畫漏遲隔花羅襪步委蛇春愁如海誰相問
得似黃鸝盡語時(右春畫聞鶯)
題黃筌畫竹鶴圖(并序)吕誠
黃筌畫竹鶴圖巳入能品余鶴亭舊有此圖心甚惜
之散落他室今數十年矣忽扵鄉友處復見之喜嘆
無巳然尤物自為脛翼而能傲兀人世不與歲月同
化亦一竒哉因賦此重為覽古者一慨云
蜀人黃筌寫竹鶴數百年前一竒作玄裳縞衣意閒暇
老氣崢嶸重林壑挺挺玉立雙琅玕枝葉扶疎鐵鈎絡
憶昔鶴亭有此本鳥散烟銷久冥寞今朝忽見喜絶倒
老目摩挲殊不惡千年令盛安在哉舊物都非况城郭
世間此圖亦希有重襲尤宜置縑槖高堂夜懸明月中
應有仙音下寥廓
為開元道士題倪雲林畫徐賁
聞說仙翁去採真山中草木幾回春開元堂上重來客
猶是當年問道人
姚少師所藏八駿圖曾棨
周家八馬如飛電夙昔傳聞今始見銳耳雙分秋竹批
拳毛一片桃花旋肉騣疊聳高崔嵬權竒知此真龍媒
霜蹄試踏層冰裂駿尾欲掉長飈迴瑤池宴罷歸來早
絡月羈金照京鎬紫鞚飛旹逐落花雕鞍解處眠芳艸
由來駿骨健且馴弄影驕嘶不動塵有時渴飲天津水
五色照見波粼粼圉官騎來難久駐飲向春流最深處
珠銜寳勒不敢疎直恐飛騰化龍去古來善畫韋與韓
此畫豈同凡馬看人間造次不可得苜蓿秋深烟雨寒
題乳犬圖為金公鼎賦沈潛
花下茸茸細草中羣眠未許識雌雄待看長大平原上
一獵秋風狡兔空
題沈孟淵所藏王叔明墨竹劉溥
雲漢昭回舞鳳雛海波清淺露珊瑚清風萬古吹不盡
錦瑟無聲彈鷓鴣
題劉主事廷美所藏墨竹二首
愛看亭亭碧玉光畫船來往水雲鄊幽林到處森如束
只此長梢保雪霜
繡幄連雲護牡丹玉杯誰問碧琅玕露香飄盡檀心老
獨占清風護歲寒
終南進士行為劉廷美賦
長空糊雲夜風起不分成羣跳狂鬼倒提三尺黃河冰
血洒蓮花舞秋水飛螢負火明月羞櫟窠影黑啼鵂鶹
綠袍烏帽逞行事磔腦刳腸天亦愁中有巨妖誅未得
盍駕飈輪驅霹靂如何袖手便忘機回首東方又生白
王舜耕山水為繆行人檏題倪濓
烟嵐萬壑吐復吞雨過汛漲溪流渾埜橋山店夜初曉
香靄不辨東西村嘉樹蒼蒼迷近遠白雲滚滚銀濤捲
苔封古道闃無人未放曦輪上孫巘舜耕王翁八十餘
眼前能看細字書醉揮老筆元氣俱風景似是圖匡廬
多君長才擅專對好山覽遍芙蓉翠看畫駪駪憶曉行
詩成正攬皇華轡
為李貞伯題朱寅仲小畫吳寬
春半扁舟過太湖洞庭著雨翠糢糊惟應舊日同遊者
愛此朱郎水墨圖
題黃應龍藏巨然廬山圖文徵明
筠陽文學倦官職十年歸來四壁立探囊大笑得片紙
不啻瓊球加什襲攜來示我俾品評謂是名僧巨然筆
渙跡漓蹤那辨真白閒雙印還堪識古篆依稀贑州字
先宋流傳非一日要知源委出珍藏未論誰何定名跡
墨渝紙弊神自存老筆嶙皴况超逸岡巒迤邐蒙密樹
浦溆縈紆帶村室盤盤細路繞山椒斜引魚梁更東出
途窮山盡得幽居穹宫傑構臨清渠仙邪佛邪定何處
彷彿勝境如匡廬還從文學問何如大笑謂我言非虚
自言遠遊真不俗曾見廬山真面目五老之峰披白袍
玉虹萬丈峕飛瀑某邱某壑皆舊遊展卷晴忩眼猶熟
秖今老倦到無由對此時時作卧遊慙余裹足不出戶
聞君此語心悠悠高懷咫尺巳千里眼中殊覺欠扁舟
郭忠恕雪霽江行圖(附跋)程敏政
蜀山曉起雪大晴蜀江早有商船行前縴百丈後催舵
欲動不動難為情兩舷相依若兄弟雪後風清江水平
古來川貨甲天下舟中百物皆充盈一舟繫尾大扵瓦
蕩漾不敢相先爭有時遇險即分載主者自解操竒贏
長年三老各司職翹首疑聞呼嘯聲紛紛遠樹霧中出
點點玉峰天外明櫂郎呼凍相偶語隔岸恐是夷陵城
大灘小灘難悉數自出兩川今幾程嗟哉遠道亦良苦
鹽井有戒何相輕披圖一見肌上慄凜然朔氣生簷楹
摩挲久之意乃定何人方寸勞經營素縑半幅不盈尺
云是東都狂郭生宣和天子愛書畫親與印識題其名
一朝桑海忽遭變内局委棄隨榛荆郭生惟餘比干畫
猶幸不燬南來兵奎章學士子山子獻納曾傾葵藿誠
爾來二百有餘歲屈指春秋凡幾更不知此本尚在否
撫卷益覺心怦怦石田沈君最博雅重購所得人皆驚
裝潢完好無璺裂入手坐見增光榮郭生斯圖乃其一
餘者往往皆精英題詩有暇或臨掃復以丹青吳下鳴
聞君家住湖水側青山古木相迴縈何時倚櫂一尋訪
君當倒屣來相迎翩然坐我竹忩下石鼎細呼春茗烹
揮童開奩取卷軸甲唐乙宋聊相評旁人定誚太古癖
塵襟且擬冰壺清却愁玩物犯祖戒未敢先輸他日盟
啟南此畫題者巳多不容復贅獨記在宋元史局時
嘗見巙子山進郭忠恕比干圖事題者偶未之及爰
緝成篇聞啟南家多藏古畫法書甚欲一觀之因復
自念啜茶觀畫皆先世所遜謝未諳者不覺惕然為
之中沮更俟商㩁云
郭忠恕雪霽江行圖(沈啟南藏)吳寬
路出三峽風颼颼江天雪霽宜行舟水枯灧澦高突兀
木葉落盡俱東流艨艟相聯蔽江下半空結構如危樓
兩舷之間可走馬主入恐是王益州獨嫌百物具篷底
如何不設戈與矛後繫一舟亦千斛什器滿載餘&KR0008;甌
青簾翠幕互掩映綵純錦纜紛綢繆玉爐頻爇沉香火
寒氣不到珊瑚鈎篙工舵師禁無語指落層冰誰為收
安得挽以百牯牛代汝僕夫力且休人生得意在富貴
鄉里小兒驚宦遊望中隠隠連遠洲深樹落照哀猿愁
日將暮矣泊何處萬里幾轉青山陬狂仙畫筆窮冥搜
圖外意思令人求陶翁願棄五斗米未肯折腰從督郵
飄然輕颺孤舟去惟有葛巾猶在頭高哉斯人誰與儔
嗚呼高哉斯人誰與儔
高克明溪上雪意圖
(此圖劉僉憲得之任太僕今歸沈啓南後有天全跋克明宋仁宗時人題曰臣克明上進)
赤脚真人龍鳳姿俯視藝苑時游嬉良工待詔金門裏
高生前身應畫師含毫吮墨立良久自言臣是唐王維
平生胸中無一物獨有山水能容之郭熙成名乃新進
(高宗有詩云克明已死道寧逝郭熙後有新成名)范寬得意纔並馳丹青競巧
稱院體後來不比宣和時密竹千岡松萬壑蒼翠峰巒
白湖樂岸旁桂楫何處移磵曲茅堂是誰縛行人暮歸
天漠漠遙望前村愁雪落船頭一老獨閒暇詩思分明
入廖廓劉侯朝回過燕市亦復愛畫入骨髓偶從太僕
得此圖每一開之心輒喜天全仙翁惜題字評品數行
而巳矣翁今巳逝侯亦亡兩洞庭荒渺湖水(翁嘗自稱大洞庭主)
(人而僉憲家有小洞庭故云)石田多才從後起况有佳兒好文字只
今此物欣有託賦詩獨慙前人耳宋社久巳屋宋畫如
有神劉侯地下勿長歎楚弓得失皆吾人
題海虞錢氏藏王均章虞山圖
(均章名珪號中陽老人生元盛時年未四十棄官歸隠虞山之下慕丹術尤邃於醫所著)
(有泰定養生主論等書年逾九十而卒見吳思菴記)
扁舟昆湖去憶向虞山還當時廹日暮未得窮躋攀至
今三短章寂寥不重刪安知六載後依然見兹山諒無
愚公愚頼有頑仙頑頑仙隠居處深林置柴關丹竈火
常伏藥闌苖載芟高情付縑素丹青色斑斑並山卧平
野隠然不成環逶迤亦甚遠攢蹙何其慳咫尺見百里
羣峰互垂鬟飛鳥歸易没浮雲出偏閒拂水最竒麗空
岩故漩澴天風或稍定石壁仍潺潺仙宫對佛寺妙境
非人寰獨憐仲雍墓誰為剪榛管短棹載書卷浩歌水
雲間彷彿歸菴翁往來寳岩灣
題治平寺琬上人所藏巨然山寺圖追次虞道
園先生韻
疎林逗晩照際水扄柴關中有方丈室翠納千重山山
路多白雲滃然隔塵寰倚笻望崷崪展席聽潺湲願邀
巨然老置我水石間忘歸飽清暉從此終日閒層巒結
暝色不逐樵夫還
題趙仲穆馬圖(李世賢藏)
王孫畫馬兼畫人氣足神全色不均一人汲水來飲馬
一馬欲飲將騰身二馬俯首嚙芻藁一人按榭睨櫪皂
天閑不待秋高肥一馬不渴二馬飽朔方用兵萬騎馳
三馬並立如不知
題世賢太史扇程敏政
浦上南風急漁舟破浪還不知離岸遠時見樹頭山
題沈氏所藏石田臨小米大姚江圖
文徵明
長洲沈氏所藏小米真跡成化間有假中官勢取之
者石田為追摹此圖
春雲沉空山有無眼前見此姚江圖圖窮爛漫得題字
照人百顆驪龍珠平生雅識敷文書紹興歲月仍不誣
豈知尤物能媒禍繭紙蘭亭巳非故石翁信是學行人
能使邯鄲還故步憶昔憸人賄為囿黷財更假狂閹手
千里珍竒歸撿括故家舊物那容守沈氏藏兹二百年
一時掣去心茫然誰言物聚必有散手澤相關常累嘆
未能一笑付忘弓且喜百年還舊觀豈余鈍眼錯顔標
抵掌真成孫叔敖區區不獨形模在更存風骨驪黃外
一時點筆迥通神得非小米是前身從來藝事關人品
敢謂今人非古人
又題敬所藏仲穆馬圖文徵明
犖犖才情與世疎等閒零落傍江湖不應泛駕終難用
閒看王孫駿馬圖
為懋上人題畫二絶徐禎卿
渺渺洞庭秋水闊輕舟搖動碧琉璃松林不隔東西望
楓葉寒塘露酒旗
布衣藤杖稱芒鞋貪看青山偶獨來心與白雲原不礙
長天一鶴忽飛回
題文丈衡山所藏趙子昂馬王寵
神馬來從渥洼窟王孫貌得真龍骨天池洗出霹靂聲
恍惚似與蛟龍爭奚官厮飬不敢近騰驤蹴踏久乃定
朱衣輕拂炤紫雲五花隠起生龍文黃帕高封碧玉鞍
紫絲未挂千金勒九重一笑獨當御天閑萬馬無顔色
我聞漢武騋龍媒又聞唐家獅子花常思此物在天上
何乃匹素開風沙驊騮自是萬里足豈應流落天之涯
嗚呼天地變化兮雲霧晦冥吾知此馬之為龍兮終當
飛入扵滄溟
余表兄段山大參以自在居士墨竹俾予題詩
歸有光
奉常余之外高祖儒雅風流絶近古少年侍直承明廬
重瞳屢回加慰拊玉堂無事只寫竹影落縑緗生風雨
翠葉蒼筠滿人間凌海越嶂爭購取吾家寳藏三大軸
其一今在尚書府二幅翻飛入島夷人物化去不可睹
吾兄安得此尺素千緡不吝售海賈盛夏張之紫薇省
凉氣歘忽週堂廡劃然北壁開戶牖雨勢欲滴風披舞
此時靜坐亦何有滿眼不復見塵土湘妃帝子對之泣
藐姑神人誰與伍吾兄好畫識畫意余方潦倒困蓬戶
墨竹昔稱李夫人湖州孟端皆堪譜高人自有千載名
世上兒子何足數作詩題竹非為竹俯仰自覺吾心苦
東坡先生豈浪語知吾之兄惟老可
題水仙圖劉鉉
山中有幽花姿容都且閒水仙之名本洞府何時移出
來人間密葉垂垂冷愈碧烟霏作團曉來積綠羅捲帶
未周圍蒼玉簪長巳盈尺齊紈魯縞綴繁英微風迴雪
飄輕盈湘靈玩月珮環墮神女戲水驪珠明江天搖落
冰霜裏開共梅兄與礬弟欲集芳聲厭&KR0581;蘭肯逐穠華
效桃李上人慧性奪仙機毫端幻化多神竒生絹聯幅
寫數本彷彿仙子盟瑤池或持金杯倒醽醁或着黃裳
面如玉或向雲邊下素鸞或向山頭乘白鹿天然巧相
各有為不是爭妍效凡俗門徒得此久珍藏間持索我
題詩章我今習靜媿饒舌披圖坐對渾相忘道心由來
本空照有言那如不言妙茶餘捲軸客出門獨對南山
成一笑
夏仲昭竹為劉中孚題
亭亭何處出幽姿渭北湘南未足竒青鎖門邊深得地
玉欄干外最相宜種分原自蓬萊島影落多臨太液池
一寸虚心常自潔百年貞節豈能移欲為笻杖隨龍化
定作簫韶致鳳儀好對雲霄看挺拔莫因風雨笑離披
芳同老圃含霜菊節比中庭向日葵猶記斑留堯女淚
不慚歌入武公詩偶緣客館披圖處空說家園食笋時
幸際聖明無隠逸誰於林下結幽期
題畫茉莉吳子孝
瓊蕊南中秀竒香世外偏過時君不採惆悵越江邊
王禄之畫梅花
大湖東畔梅千樹昔我懷之即歸去枝枝疎瘦老槎牙
墨色根柯如鐵鑄素枝澹蕊交紛綸物外異香天所付人
間花卉不敢先天上曼陀差可伍霜巾冰帨襍瓊旄玉
蓋瑤旂障珠組丰姿綽約臨姑射衣佩輕盈凌洛浦騷
人題名苦難工疎影暗香非妙句千古知心獨少陵欲
亂鄉愁傷歲暮楊生筆墨頗擅場石湖先生猶未許寫
生貴在得風神心與天遊天所與偶從便面見形容德
似玉人非浪語冰雪侵陵氣益伸嫵媚李桃那足數強
項令公節不屈鐵面端公色偏毅謂君何必貌孤芳須
記廣平題作賦鐵肝石心表幽貞調鼎廟堂方識味
范蠡歸五湖圖溥光
功遂名成泛五湖知幾千古擅良圖向教勾踐堪同樂
不識先生肯退無
徐彦明白蓮詩卷沈石田畫金赤松題
顧璘
珍圖白蓮何皎然盈縑風露臨秋鮮丹青豈同俗匠伍
貞素獨與幽情便璚瑤滿池琢不碎翠葉兩重欹仍顛
盛開欲落比雲散乍疎復密如星聯何不放筆鋪十頃
中間蕩漾吳姬船嬌歌艷曲互酬答冰肌玉面矜嬋娟
風流領袖自石田好事遺之歸攝泉赤松郢倡復絶世
後來和者難為前我欲西湖招勝侣金樽美酒斗十千
林逋宅前放舟去六橋曲曲相回旋古人今人畫如此
安得夀命金石堅人間富貴草頭露不須錦瑟調朱絃
與君雪藕擘蓮子共唱新詩湖上眠
周臣為余寫水墨山水大障徐子仁特賞其妙
因口占謝之
崢嶸華岳三神峰移置草堂雲霧濃泉飛樹挺氣生動
羽人彷彿中林逢周生作此特神妙髯仙見之欲狂叫
眼中失却梅花翁人間豈乏鍾期老
題荔枝白練圖王叔承
練尾低紅紫玉枝閩南仙色麗相輝却思妃子調鸚鵡
笑擘輕紅弄雪衣
題畫馬道衍
身被五色雲才超冀北羣莫教空老去須借霍將軍
題秋寺晩晴圖
猿將朔吹哀雲帶溪流駛相送獨歸僧蕭蕭夕陽寺
題許由棄瓢圖
獨坐雲深處迢迢遠市朝若知身是累應不棄山瓢
題獨釣
天高日華明江清水光動何事尚垂釣不入非熊夢
題畫
小小板橋樵路深深茅屋人家竹塢夕陽微雨桃源春
暖多花
題菊花
三徑歸來巳就荒茆齋觴咏足徜徉籬邊更有琅玕樹
不使秋英獨傲霜
題雪梅雙鷺圖
孤山山下雪茫茫雪裏寒梅巳早芳雙鷺飛來花底立
却憐同色不同香
題菜花
雨餘盈圃嫩還柔小摘調羹玉糝浮不識此中滋味好
東坡焉肯友元修
題畫景隆
橫斜疎影浸漣漪天際初升月半規孰謂林逋仙去遠
暗香依舊似當時
水仙障歌鄭允端
我有一疋好素絹畫出江南無數山筆法豈但李營丘
直擬遠過楊契丹良工好手不能遇此畫森然能布置
層巒疊翠擁復開怪石長松儼相對板橋茆屋林之隈
瀑流激石聲如雷恍然坐我匡廬下便覺胸次無凡埃
此身但向閨中老自恨無由致蓬島布韈青鞋負此生
長對畫圖空懊惱
題周臣畫顧璘
石壁烟霏夏氣清水光人影靜分明綸巾羽扇者誰子
來共沙頭賦濯纓
衡山襍畫
巖壑飛塵絶孤亭壓水雲偶來乘野興非是厭人羣
其二
雨霽春潮闊扁舟坐不還放情親白鳥覓句贈青山
題徵仲雲山
江聲喧草閣雨氣濕楓林雲外青螺影匡廬幾許深
吳中山水歌姚綬
吳中佳山水布置卷軸間吾舟煥虹月披展情高閒自
非石田胸中有邱壑安得粉墨相耀霍盤雲絶巘碧玉
寒搖天長波素綃薄蘼蕪蒹葭被洲渚楊柳芙蓉此邨
落弄舟釣侶秪綸竿騎馬何人自城郭平橋可度客策
蹇徐徐來昔人孟浩然夙負清詩才疎林高低出翠瓦
夏屋渠渠付摹寫解鞍相留定盤薄到此誰為局束者
蘇臺凌空築不易風撼笙歌落平地刲羊椎牛夜達旦
簷花撲酒春無睡一朝臺傾走麋鹿西施載去何年復
不如此山此水此畫圖遊客見即償詩逋劉君會當買
屐兼買棹合使登山臨水之樂無日無余與石田久同
調淡蕩多為俗一笑金壺汁是龍香墨寫時不受人促
廹君不見五日一山十日水杜老知人乃如此
沈周畫雞為陸浩夀其母魯鐸
露立蘐花底鳴當興櫛時北堂延曉色愛日正遲遲
陳太學月甫送沈周畫雷思霈
本朝畫手誰第一超逸無過吳沈生後來作者文同謝
彷彿前代關與荆貪看遠岫似雲起獨立斜陽待月升
勞君贈我蓬池閣置之邱壑輕榮名
次韵題石田先生摹王大癡山水小障
徐禎卿
大癡千載秘石叟戲能傳意到機隨手詩成骨欲仙風
烟黃葉景水墨白頭緣展玩今何處蒼江落日邊
題石田畫上有文徵仲詩
柳繫漁舠吹笛子徵君風味誰堪比親題數句感山陽
二絶兼稱文太史
許章甫以周服卿畫松贈眉公命予作詩
葛一龍
長松歴落青氤氲垂隂之下多芳芬古石盤根潄香瀑
壓枝閣日日不曛岩壑丰神自表表人間桃李何紛紛
有時蒙茸挂僧衲有時綽約來仙裙峨嵋雪色太山雨
九際雷聲七嶺雲白雲不出山清風惟為君寒齋靜抱
月明卧松子打忩誰共聞
題白氏畫竹
髯郎好竹好神仙收拾清風自賣錢白紙小忩茅屋底
夜吹蕭颯曉生烟
和韵題石田墨杏花徐禎卿
春工束手散花遲二月嬌紅未入枝城草欲攙詩客句
故輸新碧映雕旗
題徵明墨竹次韵
深掩精廬且息忙幽庭春晚百花香竹忩閒對疎疎雨
戲寫新枝直過墻
題扇三首
橋通綠水家家舫門掩清秋處處山住向此中貧亦好
却無人肯羨清閒
渺渺洞庭秋水闊扁舟搖動碧琉璃松陵不隔東西望
楓葉寒塘露酒旗
濕重溪雲壓綠楊寂寥深閉雨中堂閒庭盡日無行跡
鳥下平苔啄破蒼
題徵明戲效元暉小景
文技元非千載計江湖卷册幾漂萍元暉槁骨知何在
頼是開圖見典型
題海棠扇
春風吹下胭脂淚散作妖花一樹丹可奈五更清夢短
杜鵑聲歇雨絲寒
夏仲昭畫竹顧璘
石瀨涓涓水風篁裊裊枝塵途貪見畫草閣夢題詩枕
簟横秋薄樽罍過月遲蒼林殊可老朱紱果何為
美人圖葛一龍
無聊聊復掩輕羅花學含顰月肖蛾替入畫圖終是貌
繹將愁緒強成歌生烟送綠春天遠艷水埋香畫雨過
芳信不通簾半揭喃喃雙燕語何多
薛姬小影歌和俞羨長范汭
俞生曾言薛家兒筵前醉舞花一枝思之不得心眷眷
有歌曾擬歡聞變鶴市東邊虎阜西停橈隔浦驚相見
密語旁人聽轉微斜倚方牀掩團扇圑扇輕盈貌女郎
是邪非邪太婉孌蘋末風扶江月高倒翻波影長於練
沉沉寒漏夜何其醉起挑燈注目時清矑坐上還相肖
嫚靨圖中更不疑是誰解作幻人術圖中坐上分身出
魁星圖徐禎卿
披雲靜夜觀七星繁珠煌煌赤色殷祥形斗合發天彩
芒角下掃昌人文邇來日光照吳分英儒碩學爭奮迅
擬向承明獻此圖併為吾皇頌文運
題牧牛圖上少宰震澤王公盧雍
芳草芊芊春雨餘平原飽卧正安如明公入相隂陽理
問喘何煩特駐車
受牧勤求牧與芻牛肥自喜事無餘長歌白日何人聽
一卷清風角上書
題郭次父得收石田松有序沈明臣
郭次父王大父仙舟公七十時石田沈先生齒巳八
十一高矣手寫喬松圖為夀上系四十字乃弘治丁
卯歲當是時隨輒失去乃今隆慶改元歲亦丁卯蓋
六十年扵兹矣次父得是畫於揚州裝池宛然舊家
物也事故不竒甚耶懸之草堂相對悲喜蓋沈先生
常德仙舟公云命臣記事遂有此篇
石田先生豪雋士高誼少年郭公子兩人結交無嫌猜
歴盡歲寒俱皓齒郭公自號仙舟君七十香名滿人耳
石田老翁年更強手寫徂崍把相視上有新詩金石聲
筆力墨氣殊縱橫兩人自比後凋節直幹並起雙龍精
高堂忽驚風雨走一時賓客皆回首翠色猶疑撲酒缸
寒聲即欲生襟袖偷兒何物解爭竒一落江湖甲子移
揚州大賈侈至寳持售阿孫驚欲倒傾囊不問幾何錢
但買得歸便云好六十年來還故物歲星合度仍丁卯
世間何事無離合樂昌之鏡唐宫葉塞翁歸馬客何疑
劍水飛龍君莫懾
為王元美題沈啟南畫春山欲雨圖即席醉中
作
東風吹暖海氣惡黑雲擁山白雲薄眼前疊嶂埋峰頭
水北高林穿日脚鵓鳩亂啼花亂飛溪漲濃嵐雨將作
欲來不來天半昏似將混沌疑乾坤推移不識上帝意
猛虎如排閶闔門九閽不扣玉女泣天吳播蕩江湖立
電母權傾霹靂遲但見烟霏草頭濕芙蓉山前茅屋低
東陽老子開剡溪筆端欲奪造化力倏忽雨氣生淋漓
詩成繪了巳寥廓天高地下還清濁花明樹綠呼酒來
怪無客至相酬酢百年遺墨塵眼空神物今歸王長公
長公兄弟把相示醉後揮毫姓偶同
沈周墨牡丹即次周韻許榖
入春紅紫開不斷春深更得名花看考功園中品最多
贈我向來分一半小臺種成今廿載歲吐千花足竒玩
遮護常愁風雨狂喧嚷任教蜂蝶亂我觀此圖善寫生
紙上雙枝何爛漫此翁灑墨偏動人西蜀趙昌應不換
胸中巧思知幾重圖裏春光鋪一段君來索題花正開
一笑揮毫飲無算
題著色牡丹圖
詞人拈綵筆寫出洛陽花葉似含朝雨花疑簇晩霞繒
中看國色圖裏見天葩試問黃筌後何人是作家
黃淳父宅觀沈啟南嵐容川色圖是法董北苑
及僧巨然梅花道人者為沈畫第一
王叔承
茆堂酒色垂半酣杯邊忽自開川嵐國朝畫品我吳勝
妙亦不過沈啟南此幅却師董北苑梅花道士然瞿曇
云是平生第一作即余所見無二三當時此老亦自重
小字歴歴詳其端不知畫後幾十載筆氣氤氲不肯乾
點染無他只水墨淺深若有千重盤徘徊歎息日欲晩
夕陽紫翠生欄干有時白雲過天際便覺烟雨蕭蕭寒
乃知神物參造化氣候每在圖間看坐久相忘興相迫
呼童竟索東山屐飛飛小艇欲渡余樹裏人家恍招客
俄思去歲武夷遊三十二峰翻故蹟百金終不賣價與
古畫均古畫世傳少當為後世珍傳來臨本徒效顰輞
川石刻逾失真幾人目見古人筆所以學畫難其人非
如文詞好梨梓字有刀石能傳神祝生字帖徐生詩沈
也丹青高一時三絶云亡老成盡中興似爾頭髮絲飲
君酒洗君耳出門總畫圖入屋惟山水平川可釣嵐可
樵謾為兹文嗟後死
題沈石田楚山圖熊明遇
楚岫千峰照遠碧一江風雨一江晴松根抱嶺龍鱗老
石脚吞潮虎眼清芳草自隨流水意斜陽不隔斷雲情
仙人黃鶴久騎去吹笛船頭何處聲
題黃太史水村圖董嗣成
曲水荒村郭外居隔雲林樹半蕭疎漁翁收拾漁竿去
拄杖青山暮雨餘
題耕牧圖鄭允端
幽人薄世味耕牧山之隂自抱村埜姿常懷畎畆心行
行南山歌落落梁父吟挂書牛角上揮鋤瓦中金飽飰
黃昏後力田春雨深四體勤樹藝三生悟浮沉巢父世
高尚德公人所欽伊人去巳遠高風邈難尋撫卷空嘆
息俯仰成古今
題秋胡戲妻卷鄭允端
婉彼魯姬姜出採林下桑遠人何處來下馬古道傍黃
金致微言少年為貴郎婦人秉素心鐵石填衷腸豈為
物所移古井波瀾揚謂謝道傍子請歌行路章
山鬼篇題錢叔寳所摹鍾馗移家圖
沈明臣
鬼妻鬼妾鬼糗粻鬼婢鬼僕鬼蓋藏鬼兒鬼女鬼槖囊
鬼車鬼獸鬼篋箱鬼形鬼貌鬼腹腸鬼哭鬼笑鬼跳梁
鬼語唧唧鬼胆張魑魅魍魎魈與殤髑髏虚耗孤與尫
結束負戴何所將别營鬼窟還鬼方吾聞度索之山近
扶桑海外更有酆都王汝既去之弗汝禳急急如律令
皇皇老馗欽欽勅帝章不用三尺投八荒人鬼異國兩
相當汝疆汝域汝徜祥汝逍遥兮樂無央送汝還兮路
茫茫旭日陡挂天蒼蒼
題畫菊芙蓉吳子孝
水邊纔見木芙蓉籬下湘英又幾叢歲晩無窮秋色美
可憐桃李只春風
吳都文粹續集卷二十六
