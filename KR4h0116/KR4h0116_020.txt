吳都文粹續集卷二十明錢榖撰
山
虎丘山賦
繇金閶以北返兮越山塘之七里盼浩袤于平疇兮倏奰
屭之崛起儼員嶠而可即兮僅隔乎一水維南迤以入門
兮躡仄磴而逡廵冒叢鬱之玄蔭兮莓蒳澾而積茵度嶺
抵廣硎兮綽可坐夫千人指崛屼之堂封兮於焉弔古曰
闔閭之靈竁兮乃在其下粤瘞之三日兮何來乎踞虎由
王之好劍兮繫乎衷情殉三千之夥兮扁諸魚腸之異名
鏤銀鳬以泛汞海兮遂上發乎金精故結於菟而皎白兮
猶帶西方之色訝靈物之迸騰兮劃兩厓而壁立作延平
之龍兮躍蚴蟉之千尺通海眼之津津兮渟以為池浸寒
碧而瑩徹兮滉而漣漪可潤渴吻兮濯化衣之緇西有陸
羽泉兮乃甓甃之方井嘗品為第三兮味曾莫之並時汲
以試茗兮牽轆轤之修綆東有石池兮號生公之講臺澄
濎濙以周帀兮中擁乎崔嵬謂磥砢皆點頭兮殆妄傳
其誕哉前有揮巨闕者劈盤陀之齊裂湛憨憨之清冷
兮恒不漲而不竭祠以祀短簿兮由其舊營之別業厥
後有磵兮遁仙曩占以養鶴登軒則小吳兮示姑蘇于
掌握凭樓以望海兮渺蓬瀛于遼廓得勝景之過半兮
在可中之孤亭所謂接應之不暇兮置物象于丹青欲
實三絶之譽兮須崇巔之一登陟五臺以環眺兮萃羣
山之滿目遠浮蛾眉之淡掃兮近滴螺黛之可掬肆舒
嘯于千頃雲兮湖蕩極瀰漫而漾綠構梵宫殿閣之雄
傑兮梯巖架壑之崢嶸聳浮圖于璇霄兮響机簷馬之
錚錚奞(音迅又音雖)翬飛之鸞鵠兮金碧綵繢之晶熒旁花
木之深幽兮曲徑通而寥閴颺禪榻之鬢絲兮香烟裊
乎經室囂坌因而斂蹤兮奚庸袪乎塵拂若此之靜閒
兮漠不知其幾處挾耄以夷猶兮洗煩慮聞所聞而來
兮得見所見而去羌遊者之衆兮交冗襟而纚連拉儕
伴之什伍兮紛魚貫而蟬聫寡約拏夫沙棠兮奢侈駕
乎樓船摐鉦鼓以鍧闐兮奏絃管之淒切絢綺羅之璀
粲兮列珍饌之整潔瀉鴟榼之彤霞兮氣氤氲而凛冽
兼夫柔淑而㛹娟兮騁刻飾而靚妝嫚豔冶而閒都兮
耀珠翠于釵梁式徘徊而容與兮飄褕絏之蘭香宜春
陽之趁競兮閒有取乎秋清當炎寒而逮至兮亦靡阻
乎隂冥曾弗少感于懷兮率蚩蚩而醉醒嗟古之人不
可得而見奈世遠莫值兮激光隙于流電賴紀載之猶
存兮豈弗可徵于傳漢清遠之詩兮迥簡古而拔俗梁
野王之敘兮良膾炙乎口讀王内史之銘固瞻兮謝太
守之賦則獨歷唐白傅之屢遊兮劉禹錫題之不同酬
陸乃尚權輿兮詞翰傑出乎魯公佳致誇用誨洎德裕
兮唱和由襲美而龜蒙其他靡可悉數兮逮趙宋為尤
盛禹偁堯佐之律絶兮近體特重夫文正舜欽伯玉之
長篇兮東坡吐摩尼之照乘其他長文寔備諸詠兮與
子厚之律咸嘉王紳孫覿而何麒兮摛詞各爛乎天葩
程俱方深共擬選兮抵元匪啻數十之鳴家我朝文獻
之踔厲兮讓太史高之開先吉安楊少傅之撰記兮擅
史筆之如椽累集幾數百首兮四韻迭推夫大年爰勒
諸珉兮或昭之于册輝奪貝錦兮聲諧匏石揆後來繼
作兮猶未艾而暫息怪幽獨之慌惑兮曷鬼神而吟之
傷悲愉悦踰廿稔之遐兮始足一句之竒皆山中之故
事兮宜後人之所知後人之可知兮盍亦鑑夫前修昔
有居而志隠兮則廬江之何求洎其弟點胤兮立心操
行之皆優及寓此而淑郵兮為伊洛和靖先生道學出
乎程門兮表吾儒之儀形闢書院以授受兮講述闡乎
聖經羨流風之未泯兮高山于焉而仰止法休德以服
膺兮侑途蹈夫遺軌豈尋常之事幾要始終究竟乎至
理乃作歌曰邱山之殷殷上抗浮雲兮邱山之亹亹(音門)
(山繼斷水處)弗見哲人兮信賢哲之可見由此心之不殊兮
心苟求之彌篤即與伊人俱兮脫恣夫賞適而罔覺其
故兮若棄商鼎而寳康瓠兮昧識孔履而闖武庫兮告
樂遊于吾子兮覬内走之狂鄙兮毋般誚以為詡兮
試劍石賦王寵
石在虎丘道傍云吳王鑄劍成而試之或云秦始皇
掘得吳殉劍而試之兹兩存其義云
赤菫之精耶溪之英伉儷剪爪百鍊始成太陽五金寄
氣托靈龜文縵理價重連城其鍔瑩冰其鋒凝霜脊挾
霆威鐔流電光赬烏揚輝慧雞刷芒斂以鵜膏磨以粤
硎走蚴蟉于娑竭飛夭矯于旋冥十步去一人千里不
留行惟時皆順理之事當晦其迹而國有逆理之謀則
見其形故無道則去有道則呈也就爾長一國者用之
盍斫長頸之宿仇可刎佞舌之宰嚭夫何反賜乎忠臣
是倒持而莫知所以乃自絶夫至德之開國致伯業之
就圮俾若君天下者得之宜斬臂鷹之禁術當誅指鹿
之閹豎夫何反加乎令子是逆施以亂夫人紀乃自傾
百二之山河致鮑腥之不已妄肆一時之暴空遺萬年
之恥於乎青天可倚白雲可決雖有利器兮那克任其
剛烈博浪之挫未明靈姑之辱莫雪彼盤陀有何辜兮
徑劈之齊裂徒裝駕乎猛鷙曾未剪除乎妖孽想當時
破嶪嶭震訇剨號罔兩于巖扃飛大電之列缺駭海山
之巨靈迸丹丘之鬼血故于歷世之千祀猶存雲根之
兩截蝕苔蘚之青蒼示&KR2368;磷之瞥屑使後人之來觀訝
靈蹤之未滅顧世事之若兹爰長歎而欲咽
遊虎丘賦楊循吉
汎清溪之浩蕩依茂樹之隂森觴循環而緩轉句搜索
而長吟山巍巍以在目風瀟瀟而滿襟歎人生之難偶
嗟白日之易沈知江湖之無味思丘壑之可尋藤垂樹
以蛇挂草沒岸而腰深應空巖于響屐答幽澗于鳴琴
願逍遥而至暮忽輕動于歸心
虎丘山序顧愷之
吳城西北有虎丘山者含真藏古體虚窮玄隠嶙陵堆
之中望形不出常阜至乃嵒㟧絶于華峰(闕)
虎丘山序顧野王
夫少室作鎮以峻極而標竒太華神掌以削成而稱貴
若兹山者高不概雲深無藏影卑非培塿淺異疎林秀
壁數尋被蘭杜于苔蘚椿枝十仞挂藤葛于懸蘿曲磵
潺湲修篁蔭映路若絶而復通石將頹而更綴抑巨麗
之名山信大吳之勝壤若乃九功六義之興依永和聲
之製志由興作情以詞宣形言諧于韶夏成文暢于鐘
律由來尚矣未有登高能賦而韜斐麗之章入谷忘歸
而忽鏗鏘之節故總轡齊鑣競雕蟲于山水雲合霧集
爭歌頌于林泉于時風清邃谷景麗修巒蘭佩堪紉胡
繩可索林花翻洒乍飄颺于蘭臯山禽囀響時弄聲于
喬木班草班荆坐磻石之上濯纓濯足就滄浪之水傾
縹甆而酌旨酒剪綠葉而賦新詩肅爾若與三徑齊蹤
鎗然以共九成偕韻盛矣哉聊述時事寄之翰墨
虎丘山紀略王珣
山大勢四面周嶺南則是山徑兩面壁立交林上合蹊
路下通升降窈窕亦不卒至(闕)
與沈炯書陳張種
虎丘山者吳岳之神秀者也雖復峻極異于九天隠磷
殊于太一襟帶城傍獨超衆嶺控繞川澤顧絶羣岑若
其峯厓刻削窮造化之瑰詭絶磵杳冥若鬼神之彷彿
珍木靈草茂瓊枝與碧葉飛禽走獸必負義而膺仁是
以歷代高賢輕舉栖托梵臺雲起寶刹星懸自非玉牒
開祥金精藴耀豈其神怪若此者乎
答書沈炯
若乃三江五湖洞庭巨麗寫長洲之茂苑登九曲之層
臺山高水深雲蒸霧吐其中之秀異者寔虎丘之靈阜
焉冬桂夏柏長蘿脩竹靈源秘洞轉側超絶遠澗深厓
交羅戶穴
從永陽王遊虎丘山詩張正見
滄波壯鬱島洛邑壯崇芒未若兹山麗岹嶢擅水鄉地
靈侔少室塗艱像太行重巖標虎踞九曲峻羊腸溜深
澗無底風幽谷自涼寶沈餘王氣劍隠絶星光白雲多
異影丹桂有叢香遠看銀臺聳洞塔襍山莊瑞草生金
地天花照石梁
遊虎丘二首王鏊
年來偪仄緣何事咫尺溪山到未能郭外清遊還送客
林間軟語忽逢僧空庭石在頭寧點溪壑龍亡氣尚騰
不必懸厓留姓字古苔埋沒幾人曾
出城便愛小嵯峨濯足還來碧澗阿飛磴未躋先慘慄
斷碑欲認更摩挲溪山有待登臨久今古無窮感慨多
我比樂天官更適十年一到意如何
奉陪石田先生登覽虎丘楊循吉
中年棄予組丘壑固夙心窮探雖未暇邇勝或可尋睠
兹西郭表平陸起孤岑水石多秀麗委曲抱幽深丹砂
炳雙峽翠罽暗千林何但遊人樂翔泳皆魚禽攝膽靈
淵瞰流目高閣吟况奉鹿門屨玄言承滿襟撫已良自
足終老復何歆
游虎丘和姚侍御
闔閭城外虎丘山半日工夫往可還粉牖起船横水次
布袍便體混人間石池對闢泉長定寶樹爭開蕊欲殷
邂逅禪僧見趺坐世途逾覺倦躋攀
虎丘閒泛與伯虎同賦
名巖佳麗冠吳州永日逍遥榜綵舟菡萏含嬌呈水面
蔦蘿垂蔭覆人頭寂谷玄蟬藏影嘒長阿蒼狖領羣遊
翠幌金尊何限樂欣逢絶詠媿難酬
仲夏三十日奉陪弘農楊禮部丹陽都隠君虎
丘泛舟作詩一首唐寅
朱明麗景屬炎州蘭橈桂楫遂娛遊逐蔭追飇暫容與
回波轉藻若夷猶日承綺扇釵光發山入仙杯酒氣柔
幸奉瑶麾論所願皓首期言伏此丘
遊虎丘和錢學士韻劉珏
仙人騎鶴下瀛洲短簿祠前作勝遊山閣高寒簾捲暮
海天空闊雁來秋洞中棋為消閒著石上詩因弔古留
翫水尋山雖可樂紫泥只恐召韓休
遊虎丘伊乘
舟行山在眼到門山忽失去郭近七里攀磴窮百尺巖
姿互明晦潭影窅深黑步倦松暫憩醉眠草堪席不逢
鑄劍人猶覩試劍石臺殿半空起雞犬下方隔經聲雜
梵唄禪定悟空寂晉唐歷刦多劉白不世出閒劇固殊
調登覽各有適重來預作期昨遊宛能憶了性未有因
寓形何苦役依此憺忘歸于焉永終日
虎丘同王元勲韻
凌虚閣勢俯千門在野春光過二分極目天長隨去鳥
盪胸山近欲生雲豪華誰復矜門地圖志猶看載舊聞
何幸與君成老大相從林下息塵紛
春盡虎丘蔡羽
日日憂花謝開門綠已齊煖舒雲外服靜轉樹中梯泉
古近丹井山空聞碧雞年年春易去列籍俯迴溪
春日虎丘
名山正與官城近遊女朝朝朝佛壇桃花隔竹飛紅雨
游絲牽粉入雕闌金尊落日江南遠瓊井流香法水寬
我欲著經流歲晩生公明月逼人寒
夏日虎丘
新開石閣紫芝香遥見松杉隠碧房竹裏鶯啼方日午
山頭人坐喜泉涼傳來貝葉繙經古掃得苔花鬭茗長
直北數川當檻白晚來帆影轉微茫
秋日虎丘陪顧台州二首
石壁開青道烟霄結紫閭霜凝秋壑秀人立曉闌虚屢
滅雲邊雁傳聞花外車台州才曠達客思亦蕭疎
日落歌不已江南滿目烟霜危沙葉紫鳥映浦花鮮屐
齒臨虚磴茶爐覓冷泉生公月未起思借上方眠
觀郡守胡公所開虎丘新跡顧璘
胡公絶代才宰物有精識剖符鎮全吳揮霍破餘力公
庭寂無事惠化浹疆域虎丘古名阜標榜歷千億豈乏
巖壑姿往往厭偪仄公來登層巔四顧生壯色海岳氣
蒼茫曠然吐胸臆剖垣發蒙蔽芟穢出佳植洞庭七十
峯歷歷移坐側古人總合愧神鬼難秘嗇華構嵌青巘
面埶各有得匪惟拓形勝實以表名德竒文掞精靈光
映斗南北古篆蛟螭蟠穹厓示深刻裁成演心神丕變
昭政式煜煜千載名永以重吾國
遊虎丘二首
畫舫疎簾雨溪門落木秋黃花仍對酒白髮兩登樓古
井泉香發荒池劍氣浮驅馳吾已懶誰共老兹丘
故園初入望嘉客且同盟倚檻觀秋稼吟詩對晩晴浦
寒鴻雁起天暝水雲横急管休催發悲歌正有情
陪鄭劉二戶部徐翰林遊虎丘胡纘宗
看山夏日長清茗坐山堂駟馬金閨彦蠻箋玉署香石
開泉自出虎伏劍空藏鼓棹隨明月盈盈物外鄉
與客登虎丘
崇丘夏日涼竹石映空堂樓迥山俱集溪虚寺欲藏詞
人奏大雅孺子歌滄浪無那南風迅荷花棹遠將
夜登虎丘
秉燭登虎丘八月星漢流牙璋迎萬戶皂蓋引諸侯溪
轉迴雲霧池虚動斗牛佛燈忽千點玄塔水中浮
陪王侍御登虎丘次韻二首
春花爛漫照山梯乳燕飛飛自掠泥庭上月華猶繞座
池中劍氣欲沖霓三江鶴近招能集十島雲多望不迷
驄馬行空風日暖翩翩寶塔望天躋
清泉白日照吳門駐馬停杯日未曛塔影青圍江左樹
殿光紅映海東雲靈池窈窈能留客明月娟娟欲傍君
詩罷聞歌掃花座遷喬春鳥語初勤
與客登虎丘望姑蘇臺率然作
天上姑蘇繫虎丘迢迢一水傍空流海雲盤鶴庭前起
紅樹圍山塔外浮寶劍空餘吳苑草荒臺猶是越姬樓
青天斗酒李白醉落日孤帆謝客游
再入虎丘
聯檣入虎丘又是一年秋海月盈盈起江雲嫋嫋流
虎丘次韻
虎丘水竹繁二月風花冷歸去月凌溪姑蘇動高影
登虎丘千頃雲閣
秋日坐虎丘海鶴盤孤影上有月一方下有雲千頃
與湯子重遊虎丘王寵
武陵不在遠人事故相違雀舫多君興鶯花日夕稀翠
憐平水樹紅指麗人衣江山與歌舞一見一魂飛
虎丘作
平楚江湖漏炎方霖雨繁排雲攀古磴倒景嘯飛軒靈
氣通丹穴天風弄綵幡清虚自無暑吾道賁丘樊
劍池
伏檻觀竒壑輕身搏翠屏山虚雲裊裊石鬭水泠泠錯
落金鳬影翺翔鐵鳳翎風胡去已久神劍泣精靈
酌陸羽泉
曾甘惠麓水今酌虎丘泉石乳疑飡玉茶經似草玄登
臨悲代謝著作總留傳挾醉下山閣千林落日懸
雪中遊虎丘袁袠
瑞雪從空下名山入望來珠林紛玉樹寶地起瓊臺絮
雜回風舞花迎淑氣開剡溪滯幽賞日暮且徘徊
雨中遊虎丘
愛春常恐盡冒雨亦來遊北郭摇蘭槳山塘近虎丘樹
林攒寺密澗水雜花流日暮憑高閣千峰嵐氣浮
陪孟僉事望之登虎丘山孫太初
停舟倚暮色開醆對江濆山迥朱薨出鐘鳴碧殿聞林
花交野岸石壁動春雲落日狂歌客登臨興不羣
偶遊虎丘二首皇甫涍
返照開重閣游人在翠微石闌延暝色烟樹帶春暉卜
築容長往安禪喜獨歸白雲吾託慕兹地揜山扉
來遊每披豁春亂百城烟雪霽催帆席花深到谷泉雲
霞通一徑鐘磬發諸天坐醉山僧酒浮生祗自憐
登虎丘作
每到丘中寺偏令思惘然登臨千古後容與一樽前鐘
梵空烟度樓臺衆壑連惟予獨往意留賞白雲天
首夏雨後登虎丘
信此登臨美華林洞壑藏隂霞收嶼亂暮雨入溪長象
外得吾好丘中宜坐忘藤厓遍幽磬歸徑靄蒼蒼
虎丘懷舊郡公胡中丞
勝地名賢會風流在此山時乘紫霞賞高詠翠微間合
舫烟霄下褰帷士女攀懷哉羊叔子一往竟無還
虎丘唐宋元暨我國朝題詠甚多有山志在故不錄
陽山高啟
我登此山巔不知此山高但覺羣山總在下坐撫其頂
同兒曹又見太湖動我前洶湧三十萬頃烟波濤長風
吹人度層障不用仙翁赤城杖峯迴秋礙海鶻飛日出
夜聽天雞唱中有一泉長不枯乃是蜿蜒神物之所都
老藤隂森洞府黑樹上不敢留棲烏常年禱雨車來此
投金符靈旂風轉白日晦馬鬛一滴霑三吳巖巒蒼蒼
境多異樵子尋常不曾至探幽歷險未得歸忽聽鐘來
澗西寺此時望青冥脫略塵世情白雲冉冉足下起如
欲載我昇天行古來名賢總何有唯有此山長不朽欲
呼明月海上來照把長生一杯酒浮丘醉枕肱洪厓笑
開口天風吹落浩歌聲地上行人盡回首
同前周南老
高出衆山上獨有秦餘杭雲烟度林麓青翠摩穹蒼中
有神龍湫以時司雨暘夫差昔夜匿于焉絶餱粮三呼
輒三應道窮愈傽偟公孫言可徵山靈為摧傷
望陽山王鏊
青谿欲盡轉逶迤卧對陽山舟自移聞有高人何處在
白雲紅葉影離離
陽山一名秦餘杭山一名萬安在城西北三十里高
八百五十餘丈逶迤二十餘里以其背隂面陽故曰
陽亦云四飛以四面視之勢若飛動也大峯一十五
而箭缺為絶頂(相傳秦皇射于此故其下有射瀆)戰國策越王以散
卒三千禽夫差于干隧今萬安山有遂山即其地也
穹窿山陳徵
綠水青山今再遊杜鵑花發雨初收猿聲妤在千章木
雲氣深藏萬丈樓麋鹿近人來古磵麒麟無主卧荒邱
吏情益愧成羈紲西望太湖烟際頭
同前黃漢卿
何處春山好物華穹窿山下古烟霞出林澗水作清語
上樹藤枝開紫花久住老僧如避世初來塵客懶還家
一尊醉倒東風裏更覓沙鍋穀雨茶
同前楊基
昨日出遊今日還登臨未盡湖東山紫藤花落高樹下
翠羽鳥鳴深竹閒泉渟峻石淨可掬磴倚絶壁危難攀
人生跬步即天險不獨瞿塘與劍關
同前吳寬
我聞吳中喭陽山高抵穹窿半壯哉拔地五千仞始羨
吳中有寺觀銅坑鄧尉作屏扆天平靈巖當几案其間
法華與雅宜水邊横亘如長岸何人著山經宜作吳山
冠但嫌地勢高山家每憂旱舟行半日青已了却被濃
雲忽遮斷水田路轉二三里依舊諸峯青歷亂人云山
頂百畝平合結茒廬倚霄漢龍門勝迹未遑遊坐向船
頭先飽看
遊穹窿山王鏊
十年林下無羈絆吳水吳山飽探玩穹窿至近高且險
欲至靡由輒興嘆喜聞地主有嘉招春服初成雜童冠
畫船載酒出胥口略綽湖稍旋抵岸民淳地僻客至稀
老少相扶出門看吳山種香徑尚存歲歲採香多女伴
我聞且欲登香山雨脚忽來行渙散明朝雨勢止復作
世路隂晴那可算文侯豈失虞人期勇往前行賴明斷
籃輿前行那復辭迤邐青山開四畔前山雲接後山雲
似是山靈顯竒觀嶔﨑犖崅路登登山腹盤迴轉危棧
諸峰一望皆下風始信陽山纔抵半買臣駁落讀書臺
曾是樵夫終佐漢丈夫出處會有時不計當年愚婦訕
清泉一脈甘且寒肝肺塵埃得湔浣山頭咫尺不得升
甘被同行譏老愞兹行雖勝興未厭斜日歸途幾留盼
回頭一笑謝地主他日重來殊未宴
晩入穹窿山楊循吉
曲曲脩途入徑深已嗟天晩暗生隂誰知輿上方回首
衆谷日光方閃金
穹窿山比陽山尤高五湖賦云穹窿紆曲蓋此山實
峻而深形如釵股吳地志兩嶺相趨名曰銅嶺越絶
書為古赤松子取赤石脂處又神仙傳赤須子豐人
秦穆公魚史也食柏實石脂絶穀後往吳山升仙去
即此山也山高而頂平方廣可百畝中壘石為龕名
國師菴半山有泉名法雨四時流不絶下注灌田山
東嶺下有磐石高廣丈許相傳朱買臣讀書其上後
人號為讀書臺穹窿寺在焉其北有紫藤隖百丈泉
海雲菴西址有白馬寺
華山道中范成大
過午層隂未肯開煖寒村店竹芻灰蕭蕭林響棠梨戰
晩恐陽山有雨來
華山高啟
羣山瞰笠澤次第記曾到兹峯最靈竒獨失有遺懊故
人總時彦休沐偶得告林壑軫遠情招攜誓同造出郭
縱鞍輿入谷并牙纛時當寒冬晨嵐霧恣披冒幽幽霜
泉微卷卷風葉燥尋溪見人烟問嶺知佛號意行恐迷
誤遠托樵子導雲門不為關地僻夜無盜居僧作蠻音
揖杖喜迎勞客來豈先知定有山鬼報方池開層巔旱
歲貯深潦清暉蕩空明萬影鏡中倒雨壁削古屏風林
舞高翿龜巢宜列坐苔淨不用掃浮杯逐流葉宛轉繞
涯隩雪餘波更澄照鬢脫烏帽青蓮可服食傳記在仙
誥松鳴古壇虚泉滴幽洞奥嶙峋岡頭石突起類爭暴
緬懷融結初天巧亦多耗探深識後返升險戒前躁谷
猨晚應飢澗鳥寒不噪欲歸更留憩禪榻近茶竈詩歌
叢桂篇琴奏猗蘭操樂哉此嘉遊去浴似高蹈及春幸
重來芹藻應可芼何須效羊公登峴發嗟悼世路獨強
馳有力漫如奡富貴不可求盍亦從所好斯理苟未宜
山水解相傲微言倘或能勿為俗士道
天池
靈峯可度難昔聞枕中書天池在其巔每出青芙蕖湛
如玉女盆雲影含夕虚人靜時飲鹿水寒不生魚我來
屬始春石壁烟霞舒灔灔月出後泠泠雪消餘再汎知
神清一酌欣慮除何當逐流花遂造仙人居
陪臨川公遊天池
騎馬尋幽度嶺遲老僧不識使君誰門開紅葉林閒寺
泉浸青山石上池殘果已收猿食少枯松欲折鶴巢危
壁閒不用題名字無限蒼苔沒舊碑
天池周南老
泉流出山巔平地聚深洼昔聞父老言曾出青蓮花地
靈可度難真隠宜仙家澄泓沁晴碧清溪明白沙山僧
不好雅鑿佛臨水涯以金布厓石徒為兒女誇
紀遊天池(有序)吳寬
予與李世賢文宗儒諸公徧游西山晩至天池有老
僧三人皆垂白髮數寸見客相視&KR0787;眙其一人明日
持卷造予家索詩自言不入城者二十餘年矣憐其
意懇既為題二絶句復賦此以紀之
怪石巉然鐵削成寺前仍有一泓清山深遊客來應嬾
林密居僧見若驚瘦骨能支猿鶴老長顱不剃雪霜明
將詩何用真堪惜二十餘年復入城
游天池和仲山韻王鏊
小輿詰曲穿雲岑愛此巃嵸萬石林迴溪倒挂松樹老
絶嶂半染蓮花深尋幽偶值此日暇訪古正愜平生心
天池小立戒歸去夜來風雨聞龍吟
游天池山沈周
佛國有池峯頂見樓臺倒影入沄沄源通汞海石中發
氣接銀河天上分抱子龍君吟夜雨洗頭玉女動春雲
詩腸一沃便歸去過嶺微鐘西日曛
天池皇甫涍
何處東林寺尋鐘石徑幽雲藏春竹暗路入晩山稠含
磵蠻烟下澄泓空翠浮塵纓愧鷗鳥一為洗心留
登天池贈毛中丞胡纘宗
龍翔鳳舞石縈迴山仄池平雲去來閶闔天空萬笏出
洞庭日暖千蓮開花峯影墮門前水玉殿光乘寺後臺
一曲丹丘留百代兩朝紫誥燭三台
天池王賓
藏在山間更不流倒涵空象只如秋碧蓮花朵開時節
誰化仙人去遠遊
同前王璉
清池空山坳止水玻璃淨雲衣汎晴漣天影涵空鏡龍
歸海氣寒鳥度烟光暝銀漢此雲通仙槎去非迥
石屋
鑿石甃圜菴結構因巖谷危梁琢堅珉濕楚裁寒玉梵
相終無壞明燈自相續掘斷青山根白雲常在屋
石鼓
石鼓從何來宛似岐陽璞具相若天成由來匪人鑿雨
蘚上重輪天花蔭頑郭定出時有聲逢逢殷山角
石鼓王賓
那似岐周有篆銘雨淋青處土花生山靈休遣音聲起
零落吳儂厭見兵
由南峰入天池楊循吉
入谷也須緣磵道乘高忽又度南岑參差石勢雲行細
寂寞禪關樹鎖深春日綺羅偏映水江南櫻笋自成林
十年不到天池寺南北峯頭費遠尋
支硎山放鶴亭范成大
石關門外古亭基樹老藤枯野徑微放鶴道人今不見
故應人與鶴俱飛
馬跡石
跨馬凌空亦快哉龍腰鶴背漫徘徊遊人欲識仙蹤處
自覓蒼厓白墖來
支硎山中楊循吉
初春好風日命侣共來遊泉噴雪花冷鳥含蠻語柔怪
峯藏僻院平野入高樓總為尋山主何妨此獨留
登支硎山樓徐禎卿
谷寺憐幽密兹樓表麗觀烟雲連壑動竹樹入門寒獨
往迷前徑憑高遲所歡時聞有清磬遥出暮雲端
遊支硎諸山回漫興吳一鵬
好山是處一登臨醉裏詩成醒後吟婚嫁尚多兒女債
利名無復市朝心江鱸入饌秋方淺庭鶴隨行歲巳深
遊衍日長筋力倦憨眠時就碧桐隂
支硎山王寵
支硎特峻秀平地插芙蓉面面開霞壁層層折劍峰白
鷴巢野竹蒼鼠戲長松遠憶道林輩低頭禮數峰
寒泉高啟
遠落叢峰閒平流磐石上月照欲成潭風吹不生浪聲
兼寒葉下色映秋苔漲野客照羸顔曾來倚笻杖
同前周南老
道周有磐石如砥平而廣山泉流石上清泚挹西爽涓
涓潄甘寒湛湛瀉淵響支公留馬跡于焉稅歸鞅山以
支硎名宜取磐石像高逸清且幽泉能慰懷想
放鶴亭王賓
生身高潔自仙材可使樊籠裏面來人在夕陽闌畔望
肯從塵外再飛回
南峯王鏊
石罅中閒度板輿南峯來叩故人居(君謙嘗居此)高齋闃閉
松雲外絶棧危分鳥道餘豈謂山僧成泄柳却疑野老
是長沮朝來地主如相問但看芭蕉葉上書
赴南峯舟中楊循吉
四月園林梅子肥遥遥蘭槳弄晴暉抱愁自適尋山興
避俗聊穿高士衣野水鏡空雲倒入晴嵐翠重鳥迷歸
巖房芝地將千仞到此應知不用機
南峯蔡羽
支硎巖石秀偏詫乍遊人玉闕旋輿險丹梯折膝頻琅
玕聲雜珮苔蘚蜕松鱗城郭已新夏巖花猶帶春
送楊儀部入南峯
解組能輕世尋山為著書巖房舊卜築霞舄日虚徐佳
麗望殊遠高明興自疎無心伴禪寂但仰子雲居
南峯王寵
四月鶯花去重遊似逗春磴危青靄濕郊霽綠苗勻表
石天為闕凌霄地阻塵秋毫臨萬象高處太傷神
尋支山作皇甫涍
不盡春山路隨人溪水幽石門在烟外蘿徑登雲丘谷
口懸清磬我心閒白鷗支公燕坐處日暮寒泉流
中峰南峯展眺
松色引天路禪門幽靄重嶜崟領一室窈窕迴雙峰巖
溜亂游語溪花澄道容每欽支許輩而悵雲泉蹤悟賞
復蘿月坐聞南林鐘
南峯往北峯王寵
南北峯相直中蟠萬石林諸天飛采翠衆壑異晴隂竟
日烟霞拂長風虎豹吟此身飛鳥外散落步虚音
觀音山白居易
好是清涼地都無繫絆身晩晴宜野寺秋景屬閒人淨
石堪敷坐寒泉可濯巾自慚衰髩上猶帶郡庭塵
遊南峯寺葉夢得
澤國鍾下流有山獨西南標竒錯明眼夙昔多窮探腹
背眩金碧鐘魚半精藍支郎放鶴地妙解無餘談高木
氣未炎綠隂正清酣我懶倦登陟兹行詫猶堪幽尋雖
云初佳處默已諳久欲謝塵滓往同彌勒龕平生術九
九晩識前三三才也實可人窮年玩烟嵐胸中有定水
萬境潛包含嚴霜掃赬紫老榦餘楩楠噉蔗要自佳食
荼亦云甘坐斷方丈室天花雨毿毿笑我窘世網何如
老眠蠶我今已解縛真理早自躭但恐愛山意多求尚
成貪願借待月嶺重開頑石菴偃松久傲兀碧琳故澄
涵言尋覺菴路更欲從徧參
支硎山在隆池山東北以晉支遁嘗居此而山多平
石故名(按玉篇吳有臨硎吳都賦亦云古號臨硎又按續圖支硎一名報恩山以昔有報恩寺也)
山有石室寒泉遁詩云石室可蔽身寒泉濯温手相
傳遁冬居石室夏隠别峯也泉上刻紫巖居士虞廷
臣書寒泉二字徑丈又有放鶴亭馬跡石以遁得名
山有南峯寺及中峰北峰二院北峯宣德間移于雞
窠嶺中峯在寒泉上又名楞伽院南峯一名天峯即
唐支山院也有碧琳泉待月嶺南池新泉馬坡(本名飬馬)
(坡諺云馬婆泉者誤也)坡南有石門乃三巨石直上干霄西連
危峯東臨絶壑中猶棖臬然又有牛頭峯在寺門之
下東址有觀音寺故又云觀音山
高景山泉亭范成大
峯頭揮手笑紅塵天入雙眸洗翳昏萬里西風熟秔稻
白雲堆裏著黃雲
自天平嶺過高景菴
卓筆峯前樹作團天平嶺上石成關綠隂帀地無人過
落日秋蟬滿四山
高景山夜歸
伊軋籃輿草露間夜涼月暗走孱顔忽逢陂水明如鏡
照見沈沈倒影山
高景菴讀舊題有感
莓苔風雨舊詩留十七年前髩未秋巖桂拂雲篁竹拱
樹猶如此一搔頭
過高景山拜謁魏鶴山遺像吳一鵬
巍然祠墓尚高峯時有雲仍為掃松俎豆正隆唐祀典
衣冠無愧漢儒宗空山夜靜猶聞鶴怪樹年深已化龍
仰止丰神生恨晩九原安得起相從
高景山在定山年山北三里自天平來漫衍數里至
此而止越絶作高頸山其西麓對花覺林厓谷盤拱
處曰金盆隖宋鶴山魏公墓在焉其南為斜偃嶺
飛泉隖高啟
山空響更遠雨過流還急餘沫洒迴風一林紅樹濕
修竹隖
色映溪沈沈秋雲在夕隂無限楚山意鶴鳴風滿林
丹霞隖
遥聞丹霞隖中有飡霞者絳彩發朝朝還同赤城下
白雲隖
雲開見山家雲合失山路聞語知有人欲尋巳迷誤
芳桂隖
欲攀淮南樹人去山寂寞嫋嫋涼風生疎花月中落
飛泉隖周南老
層崖瀉流瀑泓渟貯寒冽乘風曳銀練激湍霏玉屑飛
珮聲玎玲揚霓影列缺澗底咽春冰松梢墮暗雪相看
頓清洒時能潄甘潔隂生朱夏寒冷然滌煩熱
修竹隖
隂森如渭川玉潤寒碧鮮林深積重翠風過鳴繁絃勁
色凌霜露高標拂雲烟愛此抱節君不受相拘攣終日
淡凝佇瀟洒壺中天再詠淇澳詩清景能留連
丹霞隖
侵晨挹初暘丹輝粲綺麗朱烟炫羣峯絳津澄曉霽飄
颻紫霓旌嵯峩錦紋髻照映靈穴閒翳薈青林際九苞
鸞鳳文五采麒麟罽掇之胡可飡逸蹤久忘世
白雲隖
谷深多白雲盤礴西山西觸石起青嶂垂天覆蒼溪芳
林靄朝潤叢竹含晩淒擘絮縈秋練帶日横晴霓悠悠
親舍望冉冉巖穴棲白衣忽蒼狗變化胡可齊
芳桂隖
林隖藏幽芳叢桂圑蒼玉子落明月中香生流磵曲風
前墮粟金雨餘明淨綠伍以荃蘭幽愧彼桃李俗中有
道人居清名紀仙籙為花歌古香對酒不忍觸
自横山歸洞庭王鏊
漠漠輕風不滿帆小船載酒舳艫銜陶朱事業今安在
皮陸才情兩不凡白鳥斜飛驚鼓吹青山倒影動松杉
却憐范老江湖上猶自憂譏與畏讒
横山在姑蘇山東隋書十道志云山四面皆横故名
又名踞湖以山臨太湖若箕踞也錢氏葬忠獻王元
璙于此建寺其趾曰薦福因又稱薦福山山有五隖
故又名五隖山後人又以堪輿家言稱九龍隖山中
舊有朱桓陸雲公顧野王墓續圖經云此山鎮郡西
南臨湖控越實吳時要地隋遷都于横山亦以是為
屏蔽云
堯峰戴良
巳從&KR0008;泉游復向堯峰去堯峯渺何所塵俗不知處披
拂強追尋疲薾窘凌遽息喘倚莫松濟勝犯零露積石
擁古溪飛嵐護遥樹仰觀天宇垂俯睨河流注石湖尚
波瀾洞庭但烟霧遊子多悲懷觸景增遠慕微迹既漂
泊流年復遲暮半生僅一來百齡能幾度回駕悵難渰
又復首前路
堯峰觀朝雨袁袠
山中多幽事幽事殊可悅飛雨黯以暮朝光互明滅崇
林嵐氣昏密徑樵采絶紛吾慕嘉遯兹山亦寂蔑澗水
當階鳴岡巒依戶列寡欲謝所牽冀與智者悅
堯峰山十二詠
半峰亭
連峯翠岧嶤孤亭半峯上山下雲起時翻向平高望
清暉軒
樹杪見風帆正對南湖水山月流清暉來照軒窗裏
碧玉沼
泠泠碧玉沼青萍鋪水面風吹萍葉開水底魚皆見
觀音巖
複磴轉危巖寂寥古龍象空林人跡稀但聞清磬響
白龍洞
隂洞山之阿谽谺石勢逼還疑蟄龍起雲霧閉深黑
多景巖
應接無閒暇日與賞心遇惟應山中人解識山中趣
寳雲井
古甃浸寒泉稚子時時汲迎晨入翠微嵐氣浸衣濕
偃蓋松
高松若車蓋偃蹇北山隈不蒙匠石顧詎識明堂材
鐵塔
雁墖蔽浮雲縹緲人天外風鈴鳴四檐獨往聞幽籟
妙高峰
逶迤羣峰首躋攀興何已曠然心自開盡此邱壑美
東齋
楓葉紛紛落荒徑無人掃萬念杳虚寂閒門閉秋草
西隠
朝坐東齋幽夕宿西齋靜跏趺對佛燈沈沈清夜永
同前王寵
半峰亭
孤亭倚翠微青青四山抱期與鹿皮翁石上餐瑶草
清暉軒
康樂戀清暉徘徊碧霞裏而我愛名山學道終已矣
碧玉沼
山中百道磵噴薄落金池倒見芙蓉碧洋洋堪療飢
觀音巖
攀巖采石髓躡磴訪金仙繞壑香花滿祗疑兜率天
白龍洞
白龍卧巖洞霧雨長冥冥或化白衣老空山來聽經
多景巖
羣峰翔龍鳳效竒多景巖道人勞應接長日倚松杉
寳雲井
月照前山寒夜半汲深井鏘然古銅瓶盡投千尋綆
偃蓋松
蒼松偃巖苔屈曲如盤龍有時風雨來天上聞笙鏞
鐵塔
鐵墖翔雲表飛從海上來玲瓏七寶碎面面毫光開
妙高峰
獨立峯之巔羣山伏在下遨遊青天中雲螭為我駕
東齋
旭日散高齋離離檀越影焚香對寶册古院蒼苔靜
西隠
結庵西巖中落日丹霞爛羣闇將夕隂紫翠交凌亂
再遊上方范成大
僧共老花俱在客將春雁同回范叔一寒如此劉郎前
度曾來
早春遊南山楊循吉
游思經營兩日前過暄深畏雨遮天啟明下地親張具
隔宿抛緡預買船霽景望來欣已動佳朋接到冗俱捐
雙摇疾櫓青皮裂四拄明窗碧漢填負北入橋村巳僻
投南遵渚路微偏成行梅柳將春妬吐氣禽蟲得暖翾
淺浪刺篙篷濺水濕薪炊黍柁縈烟摩空寳塔超雲立
湧地螺峰走馬連茶磨高存玉堆大石湖晴動鏡光圓
先朝錫翰亭猶護古相營居宅巳遷竹轎候人喧守岸
農黎觀客靜依阡僧房臨港舟堪抵佛閣依巖石共肩
豆實不離牆下笋杯漿原取澗中泉梵書在手因挑讀
道榻逢軀即借眠却顧城闉須返棹欲辭賓客獨參禪
林巒自幻關心事身世從來是業緣又逐濁風歸市郭
各扶殘醉别溪筵還家秉燭吟詩句境物捫心尚歷然
陪郡守林公遊山二首
綠瘦南山正杪秋嘉招欣奉旆旌游烟開湖水臨飛觀
樹簇松陵見遠洲近壤風光堪醉杜環滁林壑己名歐
使君仁政何從見老稚欣欣擁道周
絡緯喓喓鳴草閒漸看水鏡起東山寒旻下露沾衣濕
野燎燃松照地丹蕙帳空兮方自笑峴臺登後更誰攀
穆生未必堪優禮又踏仙舟醉醴還
上方姚廣孝
蓮宫據山杪岧嶤去天咫風香花雨新僧在白雲裏幽
沈樹樂靜蕭散烟中起人登石路迷依依緣澗水
遊上方和錢學士韻皇甫信
酒邊竹樹晴猶濕湖上杉松晚更明獨立巖扉傷往事
謾磨臺石記來名微微遠水涵雲影落落長松隔鳥聲
一嘯空林下山去小窗風月夢魂清
上方
載詩攜酒到山中冉冉楓林落葉紅斜倚石巖思舊跡
數聲啼鳥隔林東
同彭宣之上方西澗流觴蔡羽
峭壁連峯開碧壇遊人于此解衣寬千松架日巖房秀
百道飛泉午殿寒香土不須如意遣炎天還有白蓮看
要求慧遠流觴處直枕藤蘿好恣歡
題上方望湖亭壁楊循吉
湖山開妙境當暑更多風萬頃涵亭下幾帆馳鏡中讓
年僧過我極目鳥横空獨酌無人伴衰顔聊自紅
與王履約履吉文壽承休承袁補之永之六賢
上方山玩月顧璘
幽懷怡清夜興言陟穹窿寒景自憭慄况兹山磵中明
月出海嵎浮雲淨遥空二八輪正滿桂影虚玲瓏河漢
近人瀉衣袂多烈風俯窺震澤外一氣涵鴻濛憑空意
惝怳酒酣興彌雄浩歌楞伽巖響振馮夷宫山川閱今
昔代謝焉可窮今兹歡樂趣往者誰復同吳越且黃土
安問陶朱公不如林壑閒偃仰息微躬神超形無閡道
合契有終彷彿絶塵境高舉凌烟虹
暮雨登上方
暮踏孤峰雨蒼茫下界分平湖鋪大野高閣挂行雲霜
氣明楓葉天寒叫雁羣擬投僧舍宿清梵夜堪聞
登上方
上方塔廟倚孱顔千尺懸厓手自攀村村黃葉寺邊寺
處處白雲山外山車馬趣城塵泱漭烟霞鋪地錦斕斑
東南勝槩秋如畫勝得山翁倒載還
上方月夜與段子辛王寵
棄世吾慕嚴薄遊君類邴賞心歡笑同烟駕肅塵屏游
衍倦平臯遐思集秋嶺頹陽隠半規纖御曜圓景稍稍
林霏交沈沈谷神靜仰攀星七襄俯弄波千頃歌翻雲
外音舞動天中影野曠羇鴻號露下棲鶴警巖岑已嶇
崟吟嘯復孤永疑從靈圃游燕此華胥境若枝巳堪折
雲裝爾須整遣彼弱喪情消摇任所秉
月夜登上方絶頂
五湖湧青蓮削出千丈壁空中構室殿珠光相蕩射明
月海上來照見半山赤千秋似竦動鳥獸夜辟易飛馳
入中天萬里掃空碧吳越何茫茫俯視一氣白身列星
辰閒絶頂布瑶席舉杯酌銀河誤觸支機石回首招王
喬吾亦成羽翮
其二
吳山直牛斗豈必五岳竒飛睇入青天虎視東南陲海
水涌吾旁太湖化為池波光蕩寳月萬頃堆琉璃魚龍
百處現吞吐珠陸離歌嘯生雄風草木四山披腰佩碧
落圖手掣蚩尤旗遨遊五城上極宴不知疲
其三
大道無端倪人世如蟻蝨泠然馭風行天路非阡術望
舒稍西傾東海巳吐日山川兩照耀金波中蕩潏仙人
夜行遊巖坐汎寶瑟吐故餐晨霞乘露采芝木巉巉金
庭山中有煉藥室却笑尚子平寧須㛰嫁畢
其四
乾坤一銀海萬境羣動滅狂殺王子猷疑是山隂雪披
襟當雄風酒後覺耳熱山精忽夜嘯谷響厓竹裂惝怳
非人閒身世如陟絶結束昇天行星斗為珮玦倒窺山
河影嵯峨鏡中列始知飛仙人五岳視邱垤紫霧何濛
濛入口皆玉屑幾時丹砂成白日翔鸞節
上方觀月出歌
南州溽暑醉不醒思卧倒景窺滄溟葛裙兩髻跨白鹿
直上東山行翠屏翠屏迢迢幾百尺一幅平湖月東出
驪龍弄珠吐復吞横抹萬里玄雲屯劃然一躍忽千仞
青天掃蕩縣金盆巖鳴谷應海水湧星河射人森欲動
翠旗金支交盪摩貝闕銀宫光澒洞茫茫塵世愁我心
便欲蛻却蜩蟬形蓬萊方丈在何許驂鸞馭鶴多仙靈
四筵賓客為起舞禰衡特善漁陽鼓人生反覆何足憑
龍或為蛇鼠變虎清風明月鎮常在山川似與人相待
勸君滿飲吸金波河横月落奈君何
望湖亭
寶塔孤撐日華亭迥冠山禹功饒震澤吳服揜荆蠻今
古悲歌裏乾坤落照間雄風高處急莫放酒杯閒
陪大中丞金陵顧公玩月上方山
袁袠
詰旦趨廣渡昏暮陟崇岡川原氣候改林麓鬱蒼蒼隂
霞冠陽阿密徑阻修梁樵采歸以絶游豫樂未央翫往
嘉遯儔遂謠叢桂章霜楓麗丹雘秋色紛難詳飛月出
層霄泫露沾衣裳列筵面澄湖肆眺臨遐荒不醉諒無
歸遡風騰羽觴令德暢徽音示我以周行悅賢喻飢渴
覯止承寵光各勉日新志豈弟神所康
八月十四夜待月上方
憑高臨寶地選勝陟丹丘海湧金輪出風驅彩霧收素
娥懸鏡照神女弄珠游彷彿登緱嶺簫笙滿十洲
春日上方皇甫涍
芳野尋幽勝春山度翠微裊風溪篠亂搖日谷泉飛洞
壑流虚籟烟波靜落暉不聞孫子嘯空望白雲歸
春日侍諸父宴上方八韻
一往驚蓬髩今來就竹林歸閒偶春服歡賞在雲岑負
杖將奚適澄湖試共臨端倪遥莫辨巘崿會相尋薜茘
連窗暗桃花隔岸深鳥飛殘雨霽鐘散晩霞隂信愜尊
中趣聊成谷口吟因書謝當路丘壑本予心
上方流雲亭
翠微亭榭倚湖光脩竹檀欒隠上方趺坐白雲誰與晤
遥心飛鳥共滄浪
冬暮上方書事
湖岸稍澄霽諸峯連暮暉漾舟靄汀曲幽意生翠微天
路望逾邈松門期獨歸鐘聲白雲盡樵采寒山稀烟景
自多適年華那遽非
上方晚興
清溪轉幽棹晩與名山期石几雲低隠巖窗竹礙窺晴
開花雨際林靜鳥鳴時莫問金門策淹留方在兹
重遊上方
西津不假問溪路到雲林一徑緣花入疎鐘隔嶺深頻
來增往慨惜去戀餘隂迢遞春蘿月空違遊子心
觀音巖陳基
補陀原是海中山誰遣移來此地安巖下碧潭常浸月
雲根瑶草不知寒波涵南國秋千頃景薄西山日半竿
為問此行詩幾首一時收拾與人看
觀音巖訪楚石和尚袁袠
聞有高僧住翠微雨中來訪白雲扉空山落葉無人跡
但聽泉聲百道飛
楞伽山一名上方山在吳山東北其頂有浮圖五通
廟其下東南麓有丁家山唐人丁公著父喪負土作
冢故名北為寶積山寶積寺在焉其北為吳王郊臺
東北為荼磨嶼以其三面臨水故云嶼俗云磨盤山
東南麓為補陀巖巖前石池深峻陡絶石梁跨其上
兩厓壁立蘿木交映特為竒勝
登寶華諸山袁袠
夙有登臨興春游愜賞心山盤數嶺盡寺轉萬松深樹
古同僧臘泉多雜梵音仙津何處問即此可投簪
三月十三日晩霽與日宣侃上人循吳山麓徐
行看杏花作王寵
漠漠春隂睡思慵興來扶策過前峯日斜更倚風篁磴
試望誰家花正穠
宿雨初收麗晩霞江烟淡淡薄籠沙山家翠壁圑春色
野客敲門看杏花
家叔攜酒横塘餞别晚登吳山皇甫涍
香刹隠巖曲烟蘿一徑懸那堪風景處共此別離筵度
嶺雲木異浮空島嶼連花穠三月酒春漫五湖天勝托
邱中好詩裁塘上篇終期謝塵紱歸賞竹林前
寶華吳山俱在楞伽山之西南
白石山王賓
山前民有顧元新來與南朝抵北人戰敗不降兵數百
一齊投在太湖濱
白石山在滸墅北越絶書云故為胥女山春申君初
封吳更今名宋末顧五二山前民家子為宋起兵拒
朔方軍結壘望亭隖設溪上
自横塘過黃山吳寬
范詩云東風已綠南溪水更染溪南萬柳條
溪南萬柳綠成灣先隴頻年抵暮還遥望松楸常洒淚
石湖詩裏過黃山
黃山皇甫涍
兹山亦幽勝横亘西南天一徑聊步趾諸峯猶眼前湖
波浩無際雲日爭相鮮霞鶴粲霄色松風清磵泉芳菲
亂空翠靡迤浮春烟迥瞰塔寺古下窺樓堞妍近尋侈
遐討投跡期忘年未事登名岳俄然意已宣一
黃山在茶磨山北四里胥塘之北諸峯高下相連俗
稱筆格山隋志載王世充破劉元進坑其衆于黃亭
澗疑即此山其西山之半有二石洞深可三四丈俗
名虎洞
登獅山徐有貞
麥黃天氣爽如秋乘興聊為岝㟧遊香徑踏花來洞口
小舟送酒過溪頭横塘樹色連龍隖茂苑烟光接虎丘
絶勝竹林觴詠處即今誰數晉風流
岝㟧山在金山東俗稱獅子山以形名一名鶴阜又
名笮雄吳地記云王僚葬此山傍有思益寺
和伯氏過何山懷二何之作皇甫涍
靈山徵往跡居士葬何年哀壑蒼烟斷空林落日懸禪
關二隠地花落五雲天共盡悲千古凄涼夜鶴旋
其二
生時同隠操埋玉復兹巒野寺春常寂泉臺月共寒法
筵疑雨散留塚酹花殘不覺青山暮悠悠遡夕湍
何山在獅山北一里其地舊名鶴邑墟故山名鶴阜
因梁隠士何求何點葬此改今名其坡有資福寺(范志)
(以岝㟧山為鶴阜山)巳上四山與諸山不相連
香山范成大
採香徑裏木蘭舟嚼蕊吹芳爛漫遊落日青山都好在
桑閒蕎麥滿芳洲
香山與穹窿連屬南趾近太湖為胥口吳地記云吳
王種香于此遣美人采之故其下有采香徑
光福山遊記吳寬
成化十四年五月光福徐翁用莊邀予為西山之遊予
諾之然不忍獨遊也則為書招史明古乙酉明古來自
吳江丙戌發舟胥門西過横塘由木瀆斜橋折而北行
經靈巖讀宋韓蘄王墓碑前望穹窿晩乃至光福首過
徐氏用莊喜客至見其子玭其孫天穎更召其里隠士
徐孟祥同導予步虎山橋橋南登擅勝亭還飲其家夜
宿來青堂丁亥緣玉遮入蒸山謁武功墓循北麓觀眠
松遂泛下崦入銅坑還泊虎山橋戊午遊鄧尉山飲七
寶泉入玄墓寺憩奉慈菴登鳳岡而還已巳過海雲院
觀連理山茶讀虞道園百丈泉遺墨已乃別去晡時至
胥門明古還吳江予入城是遊也歷四日舟行六十里
輿行四十里總得詩三十首悉錄歸用莊備山中故事
龜峰勝槩記朱存理
吳有光福山者一名龜山距縣西南七十餘里相傳梁
九真太守顧氏之家山又傳為野王宅山有寺後據岡
阜前臨林墅古殿修廊環抱林木蔚為古叢林也中有
銅觀音像水旱祈禱屢有靈應載諸名人碑刻并見朱
樂圃圖經續記可攷殿右有方丈壁閒寘唐進士顧在
鎔詩刻後有墨沼亦云野王物沼水墨色如出染渠中
蓋其遺跡歟方丈西從石磴而上有浮圖七級聳出一
峰之上即所謂龜峯也今年夏予來避暑山中登其絶
頂迴望天平靈巖諸山如在几席雖吾目短不能遠眺
是日也風清雨霽微日生涼而能豁然一瞬于軒檻之
外波光鏡淨雲帆風鳶渺在天際洞庭東西兩峰涌出
太湖之心若青螺然殆不可摸擬其形似也寺建蕭梁
時日就傾圮寺僧普照首發私願辛勤修復崇臺層宇
煥然如新予方修郡志成凡山川寺院悉經紀載厓鐫
野刻又嘗備錄蓋吾好遊之心老而猶在普照請言然
龜峯雖多竒勝而未有記之者長者光臨必有以發吾
山中靈秀之秘烏乎靈秀之秘必得磊落瑰竒之士標
品纂述然後能發露于世顧氏豈其人哉竊幸一覽其
勝自不能已于有言矧普照之請甚勤姑書是為記正
德戊辰六月既望
光福山吳寬
昔年曾學登山法縱步不憂山石滑舍輿徑上鳳頭岡
趁此深風當晚發遠山朝士抱牙笏近山美人盤鬒髮
我身如在巨海中青浪低昂出復沒山下人家起市㕓
家家炊烟起曲突梅林屋宇遥復見一似野鳥巢木末
山僧見山如等閒翻怪羣山競排闥偶憑高閣發長笑
笑我胡為躡石鉢夕陽滿目波洋洋西望平湖更空闊
水靈為我報水仙預設清泠供酒渴吳人非不好登山
一宿山中便愁絶扁舟連夜泊湖口舟子長篙未須刺
懶遊已矣斯人駭狂遊不學前輩達若耶雲門在於越
何必青鞋共布韈
長山楊基
隨意扶笻入遠林紫藤花落徑苔深山中莫道無音樂
一片鶯聲在綠隂
龜峯在鄧尉山東北光福寺在焉又有長山亦附屬
鄧尉山
遊西山記杜瓊
郡城之西多名山山之隠士曰徐拙翁年踰八十強健
不衰閒來城中與予相好殊甚其外孫鄭懷敏表姪祖
用和交予亦然而華彦謀朱宗廣徐元吉輩又予舊識
也而未能一造其第于心恒缺然乃正統庚申九月八
日得附戒軒王夢熊之舟與湯至善共載是日早發閶
門繚城濠而南抵胥門橋折而西行經横塘由價川餉
午于舟中目覽羣山與二子道平生不輟至善又能瀹
佳茗飲予既至光福登岸日未夕夢熊引予首謁徐元
吉次謁顧孟洪次詣亡友徐可勤宅其子曰立美丰儀
以父執相待甚謹予且愴且喜既又識徐孟祥孟祥有
竒才吾儕當避路者夢熊歸家至善亦有事夢熊令其
倩張佚導予由光福山徒步一里許有人烟處曰於里
過此不遠則有洗心亭可憩又緩步二里許有喬木高
恒佚曰此宗廣之居扣其老僕云主遠出俄宗廣歸乃
大呼而入以來予為慶具饌晩酌追敘同門好論及卅
年前事歷歷如指掌宗廣性剛正鄉人酷信淫祀宗廣
酷惡之是夕余少飲惟佚進數觥至夜分就寢明日天
未明拙翁巳至宗廣出轎二乘與翁同辭去天色將雨
山林皆在烟雲中心殊不樂翁指示曰此即新豐山祖
氏居也此即萬安山吾之居也途不遠矣既抵用和而
天色開霽用和出迓予未返余入其外門門徑瀟洒與
宗廣之居不類傍一室黝堊其中尤可愛右壁有夢熊
竹予乃寫松于左以相之并詩如上用和歸而喜躍余
戲謂曰涴若粉素矣揮洒未竟而饌出肴核鮮潔與城
府販鬻者殊飲畢與翁登轎小徑從畎畝中行時禾稻
將收黃雲萬頃田野擔攜餽遺者絡繹男子在田童子
騎牛出小兒釣于水際桑柘茅茨閒一老嫗黃髮而瞽
者以手摩一婦人肩背嬉嬉然語笑真樂土也畎畝之
徑將盡循山之趾入松檜中松檜既盡轉而復然行未
遠則萬安山矣瓦屋翼然倚山而構喬松大榆列布門
徑下轎而入高門相角啟翁曰此鄭氏居也懷敏已出
矣乃拜翁于堂既觀其家廟之嚴潔子姓之淳謹其子
亦白首矣茗飲間出所藏圖書以歷覽之覽畢引入小
軒有春官黃養正書樂善之額壁有謝葵丘王司訓先
生題志啟窗牖則山嵐壓簷斜光逗戶殆非人間世也
窗下有石舟舟可貯水浸崑山石其中石山有檜長二
尺許本如拇指大翁云已三十年矣其具饌與用和之
具不少異而家釀醇醲則過之翁舉酒飲予予不能引
滿用和與佚皆不敢辭酒酣翁與予過山麓觀其壽藏
予求別翁曰九日不可不登高翁先予而上振策摳衣
作矍鑠之狀既至嶺倚策而立不勝其喘息矣西望具
區波濤皆黃白色天光湛碧山色深青五帆之&KR0008;若一
葉小舉目之頃其趣無窮嶺上之松微風薄之韻如笙
竽琴瑟然用和俾予佇聽曰此天籟也其造化自然之
妙乎翁舉杖指極嶺曰吾復能登是矣予笑而不言既
下嶺入小菴屋宇因山高下為之壘石為臺編竹為扃
菴有二僧其老者年可七十餘白顛黎面齒半脱落猶
能誦經偈邀坐啜茶出復登轎謁彦謀彦謀司征在公
其少子某迎留夜宿予歸興不可遏某則大張筵于堂
作樂以侑食予酣且飽特享其多儀而已既辭與蓊别
用和欲從予予止之某欲以騎送予以不善御辭遂復
命轎佚乘馬馬騰躍佚不能控遂馳而先予則緩其去
不二三里復循昨暮之途細覽羣峯之勝時斜日在山
山色青紫光福塔廟倚山而峙山乃南鳳皇山之支人
言兹山如龜形曳尾于後後有虎山橋橋極壯麗皆礲
黿山之石為偃月形三洞其下橋之北有岡上有岳神
祠殿宇與寺相照映金碧翬飛而寺之前後民居競鱗
次其景之勝非圖畫之可貌將至寺所佚巳候予久矣
入寺中夢熊至善來會同觀顧野王墨池池水常黑色
主僧本明具蔬飯客畢設榻于方丈之西序予欲留詩
寺中值其夜誦不巳竟不能成而寐明日丑刻則又聞
扣鐘考鼓而誦蓋寺僧祝釐之常規也世云山寺日高
僧未起何不然邪辭僧早還佚復相送戀戀不已佚青
年嗜學沐其外舅之化從予執弟子禮無少懈良可嘉
也既而仍與二子還由全塘踵謁耕周先生扣性理之
學重開茅塞而返夢熊謂予曰古人山行皆有記述子
盍記之予惟是行也既伸報施之勤且識幽隠之趣而
弔古探竒增吾聞見登高望遠擴吾心胸至若高年有
德之可尊後進有才之可畏野無警惕呻吟之虞而有
豐年太平之樂非惟有樂于吾心而已誠不可以無志
非敢比擬于作者
吳都文粹續集卷二十
