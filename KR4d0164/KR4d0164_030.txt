相山集卷三十宋王之道撰
附錄
加贈少師王之道勑
士有抱負器業砥名勵行自見於世而用之未盡者乃
秉義方以訓其子今登元樞重我本兵之地則褒崇之
典追報其親盖亦理之宜而事之稱也大中大夫知樞
密院事兼參知政事廬江郡開國侯食邑一千二百戶
食實封三百戶王藺故父任朝奉大夫贈太子太師之
道學博而文贍材全而識明蚤收儒科寖階膴仕兩持
使節風采猶存孰遏長塗位不配德克生賢佐始大爾
門進亞公師爰頒命綍官品增峻用詔無窮可特贈少
師
贈故太師王公神道碑
淳熙十有六年正月夀皇聖帝將遜于位以今端眀殿
學士通奉大夫提舉臨安府洞霄宫王公藺自禮部尚
贈衛國夫人妣施氏累贈福國夫人公幼穎悟八歲通
一經弱冠貢辟雍與兄之義弟之深同登宣和六年進
士第搢紳榮之榜其所居堂曰三桂時太平久用事者
開邊隙公知必亂對策極言考官惡其直寘之下列靖
康初調和州歴陽丞縣有大圩積雨將敗皆豪家所占
請於官欲增埂郡檄公督役公呼諸豪諭之曰爾圩爾
修將責之誰鞭其不率者皆争出夫得數千人捍水而
圩全歲乃大熟郡以為能俾攝令烏江甫視事御營使
劉光世檄言大軍且至令具芻糧視倉庫無銖粒里豪
素服恩信不移晷得錢七十萬米三千斛事定悉以償
之或謂軍興科借不必償公曰信不可去也民相信何
憂匱乏宣撫司檄清野期以三日責軍令状公曰敵未
至而先困吾民可乎譴吾自當之即書以授使者令民
安堵如故不踰旬清野之議亦寝以循資丐罷奉二親
還鄉率族黨保胡避山使其弟之深守之公以兵法部
其丁壮轉戰於外且誘鄉民運粟於山能致一石者與
其半故糧不乏山西有毛公寨李伸圍之急公以精卒
從間道出不意大破之寨人德公拔寨與公合伸恥其
敗攻益力會伸破張琪據濡須城遣鍾乂以十餘萬衆
來攻語寨人曰為我請王縣丞來否則必屠爾寨公料
衆寡不敵將挺身說賊諭其衆曰彼圍益急吾勢益孤
生路絶矣伸雖麤悍聞頗知書可以誠動幸而聽則免
禍縱見殺猶愈於束手待斃也衆感泣争止公公曰吾
以一身救數萬老幼何畏死即以數十騎出見乂乂與
衆賊大驚曰公何勇耶我來無他蓋以公得衆心欲以
郡城相委而去爾公辭不可乂以矛擁公馬而東日且
暮遂入城而張琪復振與伸戰伸敗走琪劫公過荻港
令招誘胡避之衆公以計脱歸時所在盜賊蠭起殺人
如麻獨在胡避者皆得免未幾丁母憂鎮撫使趙霖以
便宜起公攝鄉郡公拊摩瘡痍招集流冗境内帖然有
偽為皇姪奉徽宗詔領大元帥者移檄州郡公引雋不
疑辨戾園事抵鎮撫司擒送行在所果得其姦霖以公
守胡避功聞於朝改承奉郎就差充鎮撫司參謀官都
督府築滁州瓦梁堰為小北海以備敵委公往視公言
捨江淮天設之險而積水於敵所不經之地徒擾民費
財爾遂不復築含山當合肥往來之衝有狼為害又委
公驅除公齋戒入境悉屏迹人以比宋均渡虎韓愈徙
鱷云丁父憂服除通判滁州時方議和公移書吏部魏
公矼諫議曾公統言辱國非便又上䟽陳敵有可勝者
五且繳所與二公書大忤宰相秦檜意責監南雄州溪
塘鎮鹽税會赦不果行異議者率得重譴公遂絶意仕
進卜居相山之下自號相山居士以詩酒自娛凡二十
年檜死起知信陽軍紹興三十一年至郡眀年北亮敗
盟詔沿邊為守備公䟽言應敵之策不報建康都統乞
拘沿江舟船毋泊北岸轉運司以朝旨移郡公奏拘老
小則失人心禁商旅則走官課大將措置乖謬貽敵笑
侮鄂州都統乞團結西湖北保甲遇征行許充本軍鄉
道公復言統帥所謂鄉道是欲驅百姓為先鋒耳朝廷
是公言事俱寝除就湖北提舉常平茶鹽或言辰沅靖
三州洞丁習武藝宜募二千人順流赴建康詔提刑司
具舟楫公時兼憲事得符驚曰敵未平豈可復搖遠人
心奏罷之湖北十四郡常平積粟三十八萬而在鼎州
者十五萬陳腐幾半詔以餉荆鄂軍公曰徒費輦運而
愈耗折乞留以為旱備未幾鼎州大旱公遂發廪以平
糴價取腐壊欠折之數請於朝而蠲除之歲稔和糴以
補其舊而官吏得逃責百姓免流殍二十年積弊悉去
前提舉張公震語人曰王公所為是吾前日睥睨而不
敢為者攝鼎州有僧崇一居桃源以妖惑衆公召致獄
民争言僧有神術治之將不利公弗聽獄具流筠州卒
無能為乃大詘服荆帥乞調鼎澧岳鄉兵之半同守禦
公遺帥書言鄉兵本以護鄉井豈堪裹甲赴敵况三郡
水旱相仍安可騷動帥服其言而止除湖南轉運判官
郴寇李金竊發諸司蒙蔽不以聞公至攝帥事乞兵於
朝賊偶歸巢穴憲遽奏賊就招撫朝廷信之追還所遣
兵人情憂懼公檄憲賊若果降當詣郴公参若自去自
來後必為患檄未至郴而賊作憲懼罪即報當路以賊
之再發檄於公参之一語言者不察劾公罷已而朝廷
知其非憲與二郡守俱鐫責公前枉盡白而竟不復出
矣遂以朝奉大夫致仕公為人質直剛勁尚風節平居
恂恂氣和而色温至臨大事區處剖决多出人意表遇
人患難雖讎隙亦極力拯之不顧家有無壮歲入仕遭
時多故慨然欲以功名自奮數上書陳利害忠義激烈
聽者竦然又以策干丞相趙公鼎張公浚吕公頥浩參
政李公光盖以數公可與共功業者其在歴陽料杜充
之必敗和州之必變皆如其言和議既成而公廢脱守
邊郡持使節當壽皇厲精之初可以有為而公已老亦
命也夫以乾道五年六月朔日終於家公之將終也忽
語其子曰吾衰久無夢疇昔之夜夢帝召我而命之曰
以爾有功當禄其後吾年七十七死何憾捐館數日有
白氣如練止舍中人以為異云以其年十月甲申葬於
郡城北三十里長岡之原胡避遺民存者尚衆扶老携
幼遮哭於道喪車至不得前配魯國夫人孫氏先公四
十二年卒子十人蘩奉議郎簽書武岡郡判官蘧廸功
郎郢州長壽尉皆後公卒邁承直郎監蘄州蘄口鎮著
廸功郎監西京嶽廟&KR2283;朝奉郎通判廬州次即樞密使
也茹承務郎萊承議郎前知池州貴池縣芾荀未仕女
六人適承議郎趙善治承議郎徐一䕫文林郎許棟從
事郎張漢卿通直郎万俟侃幼疾廢孫男二十人孫女
十九人曾孫七人有文集三十卷蔵於家嗚呼讀其書
可以見公之學考其始終大節可以知公之心觀其子
孫繁衍盛大又可證天之報施為不誣也銘曰
著姓維王出自太原唐季避亂𣲖分河南自河徂淮累
世乃顯視彼淮水知其源遠烈烈太師以文起家與其
伯仲聯登雋科粤自少年志出人上議論偉然風節豪
壮始仕邑佐逢時棘艱父母之邦毁于寇殘鳩集遺黎
依險自保耰鋤棘矜以抗羣盗盗環四境莫嬰其鋒稚
耋數萬寄命于公誰謂書生有謀有勇云誰厄之弗究
其用活人之功上帝所知不耀其躬而後之貽是生樞
臣為國碩輔維垣一品以賁其墓長岡之原公墓在焉
植碑勒銘垂千萬年
