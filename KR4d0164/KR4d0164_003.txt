相山集卷三宋王之道撰
五言古詩
癸酉閠十二月朔旦入夜雪復作静言歲歉斯
人艱食展轉不能寐強沃一杯徑醉因成此詩
宿雁驚江渚餓彪嘯林丘不知雪如許但怪風颼飀起
看堂前柳枯梢戞鳴球安得萬家春解我飢寒憂旋支
折脚鐺移燈視床頭發蒙餘半缾聊温三四甌鳴腸時
一沃曲身漸和柔遥應原野間錦衾覆釐麰農夫庤錢
鎛指日望有秋願言開同雲東郊從春游
再用前韻謝潘夀卿見和二首
小人南郭綦君子東家丘相從濡湏塢雪案風颼飀眼
界眩兜綿耳根鬨鳴球何妨具杯酌一笑寬百憂不見
劉帶花逢愁但搖頭時來看崔盧姓名覆金甌我願霽
晨霜栗烈還温柔黃金著高柳綠浪翻來麰要令扶犁
兒力田遂逢秋飽食奚所湏鼓腹同天游
新詩清絶俗想見胷中丘飛泉落高峰風聲助颼飀又
如清廟中河圖見天球不惟竦觀瞻玩之可忘憂是行
何處來楚尾連吳頭一杯聊效芹大似勝茶甌賡我喜
雪章詞情和且柔久旱民苦飢重憐來與麰勃焉來争
春富哉麰向秋吾君德無邊今與和氣游
再用前韻謝張濟之見和
我欲訪蓬萊長笑挹浮丘此身插兩翼泠然御颼飀樓
臺聳瓊瑶草木叢珠球周旋於其間不知塵世憂願言
久未遂俛仰今白頭茅齋夜飛雪碎玉敲風甌平生鐡
石腸化作繞指柔年飢百無贏接新待來麰君才似鵰
鶚脩翎正横秋沖天在不日入侍巖廊游
四面山午飯澡雪塵土往太湖二首
白沙浥夜雨蒼松弄朝日清風滿行路駸駸馬蹄疾溪
聲静如潄嵐翠濃欲滴我豈山中僧前身飽游歷
重門掩松篁傑閣戞霄漢溪流水晶軟石棧雲母粲清
游不可失微勞敢言憚斜陽無相催我欲濯塵汗
次韻徐伯源九日閒居追和淵明
閒居遇重九對酒懷陶生陶生不可見愛此重九名清
霜肅時令天宇增高明依依遠山色隠隠賓鴻聲泛酒
黃金花人言可延齡嗟予不解飲酒到從之傾嫣然木
芙蓉搖風倚東榮雖無窈窕歌自足娛吾情鼓琴復何
為年來泯虧成
追和東坡喜雪用王覿韻
長安一夜雪酒價湧朝市何人獨耐寒翛然立庭砌盈
盈竹間梅靚粧欲誰媚冰肌與玉骨似不勝風袂豐年
貴三白麟鳳敢稱瑞要令輿論協庶遂我心慰春回在
朝夕枯荄動和氣尤憐麥蓋錦秀發功必倍憂葵亦何
為度日同度歲不如擁百城陶然六經醉
對雪二首再用前韻
同雲晝暗空孤城早休市行人失道路賀客擁階砌翻
縞語亦工飛絮思争媚飄飄何所似想見六銖袂盈尺
信為大三白乃成瑞梅花不畏寒點綴若相慰高吟撚
凍鬚詩社頗增氣薰然一杯酒神速功力倍來麰被餘
潤預可占有歲便當呼老農潑醅取沉醉
我笑袁司徒閉戸雪中市高眠罷炊㸑冰榻對瑶砌豈
如王孝伯鶴氅鬭清媚隨風楊柳花縱横撲襟袂冬温
犯春令破白已為瑞何妨盈地尺萬井共歡慰草木含
餘滋山川欝佳氣清寒入詩骨敢問酒價倍日月同過
鳥燔烈又興歲老大不足悲吾今但心醉
書懷示周少隠右司
我生動多艱一笑不易得朅來坐逆旅俯仰空太息吾
人當代秀文章擅華國分擕十四載復此見顏色怱怱
未及欵歸程忽云逼願君因索塗為我指南北金門與
玉堂努力事登陟閒將咫尺書因風寄相憶
因納上人寄題望江張氏春暉亭詩
青青原上草初生殆毫芒邇來没蓬蒿似有三尺強春
暉主發生萬物資餘光遲遲雖不暴萋萋自能長條風
與糓雨其功固難量予嘗優劣之豈得相軰行大哉發生
恩欲報不可償東野古純孝作詩本肝腸懷親感春暉
義見遊子章凱風亦遠矣此道何茫茫惟餘東野詩千
古遥相望張公雷江人鷄羣鶴昂昂冰魚與冬笋志慕
孟與王結廬守松楸至行稱淮鄉我不識君面因詩得
其詳
一經堂為王亦顔題
我生非我有天地暫委形諦觀子若孫相值如浮萍崔
昭與李兼甚矣愚不靈積錢遺芸窟轉手還星星何如
散籯金人遺以一經韋賢不可作高風看典型公家世
植德蘭玉滋芳馨三鱣偶墮砌伯魚初過庭明明有聖
訓言之爾其聽退而學詩禮齋扉晝長扄矻矻對月牖
孜孜守風櫺冬映孫子雪夜聚車公螢有時聞誦詩流
泉韻泠泠懸知睟見面巖電仍雙熒行當擢賢科發策
驚天廷致君此其術何獨取紫青
苦雨呈蘄守徐次公
涉春苦滛雨連綿過梅夏西來二十日終朝走泥溠林
霏欲開戸簷溜又淙夜勢如黃河翻聲若滄海瀉頽垣
就崩摧敗屋遂傾卸垂成麥傷潦將老蠶病柘那知困
羈旅正恐害耕稼痛哉兵火餘人物久凋謝瘡痍索撫
養嵬𤨏煩教化方推中牟恭復獲潁川覇是行良不惡
漸美同噉蔗况承雙魚書敢緩千里駕平生慕山水尋
勝每偷暇何妨見君子大厭顧榮炙一舉欣兩得重趼
輕百舍登臨興何窮吟詠樂無價猿鶴互酬對雲煙競
邀迓巖松升龍矯溪橋斷虹跨尚恨阻豐隆未果訪姑
射湏煩叚文昌一出補天罅
告春亭詩為江寧令荀晉仲作
淵明晉高士從官非所好當時令彭澤為米聊寄傲公
田三百畆一稔足炊䤖明年春二月農以仲春告為言
當舉趾西疇雨如膏雨後春日遲不寒亦不暴欣欣木
争榮民析肯居隩感此萬物時吾年廹衰眊餘生復幾
許遑遑近顛倒翩然賦歸去豈為折腰躁兄也今淵明
強盛當遠到學問窮古始文章配盤誥十年宰兩邑五
月政三報去冬得兄書憐我加慰勞仁言暖於帛失喜
至舞蹈其間何所云作亭縣之奥為農榜告春此意在
勸導我欲求子詩併以示倪耄春作苟盡力秋成可無
禱先當起疲瘵次用振凋耗别來忽九載觸緒增戀嫪
塞命敢不勉一笑一杯犒
次韻同年蔡仲平察院遊西湖
朝日不受霧晴光似暉暉忽然快我心清風為解圍坐
見九里松旌幢碧相依天竺了在望上有祥雲微西湖
一千頃圓荷覆青衣輕舟競遊覽往往俗客稀幸及新
雨霽欣逢露初晞水光與山色高低映郊畿佳哉氣葱
鬱觀闕何巍巍誰云門庭遠咫尺永天威諸公萃俊傑
高論玉麈揮載酒旨且多不醉無庸歸餘歡到獻酢灔
灔雙鴛飛新詩爛錦段想見勞心機顧我雖百拙續貂
重相違明年若重來種種當如幾
和秦夀之喜雨
雲峰擁稜層不動若頑石追凉困無所何當日云夕揮
箑汗如流欲卧莫安席雲頭從北來微風動䟱荻滂沱
一尺雨旱魃驚辟易巾屨獲暫御尊酒容復覓誰憐貧
長卿空洞家四壁熬熬爐炭中萬物同一息明朝槁苗
興農畆歌帝力
秋日訪程元明喜雨而作
去年夏六月我來自臨安滂沲一夜雨原隰俱瀰漫俛
仰忽再秋秋旱畎澮亁嘉榖槁垂盡萬口空長歎我從
相山來朝雲起㠝岏油然遍寰宇半道濡征鞍亭午至
君家簷聲落驚湍詰旦視大田青青巳堪看會見百室
盈陋巷飽一簞何獨解君憂我心其少寬襲芳富卉木
秋炎苦摧殘柯葉頓欣榮秀色良可餐速宜置尊酒一
洗儒生酸我雖不解飲醒狂佐君歡
和天寧因上人韻送僧用懿住桐城金繩山
老松如蛟龍秋來露鱗甲雷霆昨夜雨奮迅以時發道
人粲可流出世雨相法至今獅子吼狐兔尚驚怛金繩
小金山突兀一峰拔桐城舊知音相招遺書札世情強
輕重祖道無廣狹天寧有佳句鐘磬鬭鏗戞嗟予丘壑
姿晩歲麋鹿狎屬和良不工前詩萬鈞壓
送延上人歸雲峰
去年出山時飛雪正撩亂慇懃大洪老呵筆寫真贊為
言化菩薩持鉢江北岸欲將說禪相醒彼瞌睡漢别來
能幾日漚滅冰且泮似聞妙湛師接踵還舊觀公歸勿
惆悵生死同夜旦幸有囊中金了此一重案
送遵禪者
阿遵我輩人相從十年舊行肥形愈瘠身貧道常富厥
初為天衣持鉢化淮右袖擕維衛錄訪我過蓬陋若言
法華山有象金所就其來自西土隠現不可究我時嘗
記之爾耳亦聊復誰令慈悲師鏤板播疎謬向來天衣
遊追隨遍巖竇高談屢絶倒寢食廢宵晝歸歟又同舟
半道過濠夀是行寄先塋一再獲邂逅清霜殞羣木凄
勁搗衣候翩然不我留雲山挺高秀
次韻慧上人見寄
别來六改歲想遍江南山江南二百州雲水相往還秦
望冠吳越嵯峨俯塵寰法華在其側參差擁高鬟幽花
自芬芳好鳥時緍蠻傳聞發夢寐登覽忘劬艱去年謁
老聰默坐焚金顏忽然獅子吼頓覺醒冥頑子今從之
游舊習湏夷刪人人自有分既悟不我慳請看釣魚翁
滿船載魴鰥
用東坡三峽橋韻贈源上人
解衣振林霏欹枕聽簷溜飢腸欲雷鳴病耳忽牛鬭自
嗟兵火餘十載困淮右﨑嶇窮水石邂逅遍巖竇山遊
雜麋鹿野處狎猿&KR0008;那知膏粱肥但覺蔬筍瘦寶林吾
北鄰晨夕鐘鼓奏疎篁玉森列樛木弓半彀來為聖人
祝歌唄發清晝歸餘雨脚稀溪流静如潄
和韋蘇州遊靈岩山寺韻呈言上人
我老懶成癖貪此林泉幽誰令吳中來兩月乘江流闔
門十日雨不得歷虎丘讀子靈岩詩還復令我愁想見
韋左司擁騎當年遊山中雨新霽綠樹鳴鶯稠乘興自
不惡金風颯清秋
游白雲山海會寺
龍舒富山水白雲又其角七峰互回環仰見天一握古
木森建幢蒼藤大張幄初疑翠黛掃頗類青玉琢飛泉
何處來其勢自天落舂撞吼雷霆激射紛雪雹田家承下流
伐石競耕鑿搖風麥初齊泛水秧尚弱怳若桃花源誤
入不容却況有古道場碧瓦照丹雘樓臺鎻煙霞松杉
聚猿鶴我來孟夏初征衫汗如濯行行不知勞梯雲上
青廓入門寂無人幽鳥自相樂登堂趙州出此意亦不
惡徐徐叩其端善巧萬金藥銷除愛欲惱澡浣塵土濁
山神似相留入夜雨還作明朝出山去欲去更盤礴何
當賦歸來寄傲酬素約
題三祖山
觀山不憚遠有癖老增劇是行廹王事所過飛鳥疾路
傍四五祖不得着脚歷朝來所幹集我願容自適衝寒
走海會嘯吟遂終日眷言三祖山經從阻良覿僧果知
我意飯僕濟行色﨑嶇五十里入山及未昃山頭殘雪
在青瑶點微白殷勤承老禪傾蓋同莫逆為言住此山
予寶始今日欲以扶我衰不鄙昔輕策捫蘿助探討躡
石共登陟羣峰聳遥翠一水漲深碧行行何所喜兩脚
有餘力歸來飽香積清淡更過昔
五祖山
我生事幽討塵埃良獨難朅來舒蘄游登臨每長歎如
何勝絶境佛屋多所安大哉慈悲力神功助劖刓住處
未易言小道亦可觀五祖古名刹樓臺倚㠝岏﨑嶇六
七里縈紆三百盤懸崖擢青士夾道羅蒼官飛泉響環
玦幽芳馥沉檀我來及新霽千峰碧玉攅忽聞杞犬吠
旋覺壺天寬水聲擢午暑嵐氣生晚寒心目快開豁腰
脚嗟蹣跚看雲更搘笻披風少凭欄欲營五畆宮它年
寄衰殘試煩問祖師莫作非意干
贈浮屠有則
我老不能詩其窮類詩人多謝二三子強以窮相親師
從何方來過聽誤失真袖擕諸公詩丐我踵後塵顧我
雖不能欲辭恐師嗔勉作數句偈拙惡慚無倫
題澄上人頥庵
我生困語言老大猶棲遲咄哉一言失雖悔何能追常
欲說向人到口還忸怩不如静中坐此理吾所知春風
入城郭古寺花開時廣庭積雨過紅紫初紛披偶逢頥
庵人強丐頥庵詩是庵清而虚底事名為頥南陵有徐
子頃嘗吏於斯作字妙羲獻學易深坎離慎言與節飲
卦象不可欺君看命名意往往只在兹
追和游謝氏山亭贈賢上人
春旱久不雨既雨風日清桑麻被膏潤往往争欣榮花
鳥發詩思湖山歡野情駕言南畆遊遂有西塔行雲光
欝在望地僻路亦生賢公方外交别來鶯再鳴相逢話
疇昔茗椀喜屢傾多謝二三子壺漿競邀迎
黃梅東禪寺
南晉今黃梅東禪舊青蓮曹溪竟何許龍朔知幾年我
聞二祖師屬袂兹褊&KR1862;片言道有契千古衣相傳栽松
與舂磑為此一大緣朝追固若廹夜度亦大遄邇来五
百載兵火數變遷惟餘墜腰石繩竅徒空穿堂堂吳生
畫筆法世所賢絹素雖朽蠧丹青尚依然嗟予二三子
平生慕真詮來游獲瞻仰投老當周旋獨恨走俗狀明
朝又加鞭臨池更徘徊圓荷汎漪漣
題智果寺
呂侯妙章句珠玉走隣境想當落筆時豪邁不淹頃智
果古精舍松篁轉岡嶺幽人所盤礴俗客作遠屏春雲
忽解剥林日光炯炯門迎有高僧烏用賦渴井開緘讀
數過令我發深省老來習懶放萬事廢不整猶憐閒中
趣日月頗增永何當遂浮家百口具舴艋不見六一翁
夢寐在清潁人生會如意歲晚果得請
菩提院
菩提古精舍兵餘但茅茨我行勌午暑少憩容奴炊山
僧老無子養蠶如養兒奈何煮白蠒廼欲繅青絲燕泥
固可惡覆巢似非宜不聞兩足尊頂鵲安無隳我亦學
佛者言之為興悲作詩書壁間以為浮屠規
黃頓琅玕山永福院
我從明光來十里得永福山中何所有離離見疎竹前
人目琅玕用意良不俗誰能對此君蔬飯賤粱肉
成相院
山前羅萬松邀我行數里不知幽人居但愛亂峰峙新
晴翠似潑乍熱汗如洗幸獲聽潺湲何妨濯清泚
弔魏敏功贈住庵通老
一别異生死三年能幾時埋玉不可見拱木徒興悲通
老奉香火坐閱歲月移圓顱點飛霜夷曠真吾師
和因老游水寨府治東軒二首
市井從東州水竹自西府我來與公偕槃礴日欹午從
容河底魚樂哉得其所此意與誰論相看默無語
買山荷疊錢照天水開府幽花有餘香誰復為賈午勝
句湏斯人清遊更何所臨深未能還我欲作危語
題崇因院信上人宿雲軒
秋聲入高梧暝色上疎竹南山攏青螺過巳淨如沐悠
然孤飛雲窈窕轉林麓自疑歸去晩意欲窗下宿道人
等虚空去來斷追逐雲來不吾拒雲去不吾速相從一
息頃便覺静緣熟何以照我心老蟾掛枯木
宿彰教寺
過市欲投宿穢隘非所安人言五里餘有寺潔且寬驅
駑犯泥淖敢憚風雨寒稻塍與兔逕縈紆度千盤衣裘
被沾濕脚膝加蹣跚因思聖人語後獲當先難壯哉古
道場翬飛映層巒秀色藹松檜清香馥芝蘭我心大有
得豈惟厭遊觀行行勿躊躇霽日升雲端
贈六安文殊亮老
予是行按蓼館於文殊獲與亮老欵坐上邂逅會
勝葆公請談三夕而二師苦於病惱皆有高舉遠
引之興故作是詩勉之丁丑夏四月辛亥
我從東蓼來水竹遂幽討﨑嶇至於六獲見文殊老文
殊方外友僧門素稱寶平生首肯處可嗣布禪皓寤寐
思棒喝邂逅得傾倒何妨萃高人坐上識吾葆會勝索
枝撑得師恨不早勉為雲山留未可止中道
贈僧辨端
南僧如竹&KR1239;在處即成林雖去常人髮不異常人心邈
哉端上人所得趣向深雲泉香火裏日夕長苦吟為我
有時名踏雪來相尋相尋緣底事論詩復鳴琴我是折
腰吏衣帶塵土侵何以謝吾師恨無虞師金
送尚老之江西
豫章翠巖因老以書來招前無為報恩尚老於其
行也作詩送之
道人野鶴姿昂昂在鷄羣誰能戀場粟俯仰勞骸筋飄
然欲何之駐目西山雲西山甲南昌雄勝天下聞翠巖
為之冠有客許見分旋酌秀溪月煮茗特勸君寄言翠
巖老吾將謝紛紜尚有鼻端堊湏煩為揮斤
贈浮屠勤上人
灋勤道人吾畏友也作别十二年為國清持鉢來
歸過敝廬見其坐禪窮晝夜至廢寢食歎其不可
跂及故作是讃
隔宿不問道此語幼所聞汨没塵土中歲晩方得君學
道戒怠惰成功在精勤勤哉勤道者取名不徒云别來
十二秋東遊遍温鄞持呪動至暮坐禪常達昕寸隂古
所惜君今惜餘分兢兢窮晝夜直欲忘齋薰軒昂冲天
鶴那容混鷄羣我老懶成癖見君但歡欣茅齋無一物
坐對栢子焚忽然捨我去翩若風中雲
龍門呈心老
千山倚天高一徑穿雲斜忽然見樓閣知是佛子家蒼
松老不死夭矯如龍蛇霜皮自鱗皴風梢互槎牙幽花
似薝蔔清絶不可加過庭送好音異哉碧鴒伽我來不
忍去一步三咨嗟終當解冠裳從師卧煙霞
國清化人示寒山
師從天台來示我一集詩開編未及讀涕淚巳交頥紛
紛世間人迷妄覺者誰浮沉苦海中欲出無端涯寒山
與拾得旁觀為興悲作詩三百篇勸戒仍嘲嗤覺此未
覺者當下成牟尼此意亦良厚柰何人罕知師持國清
鉢欲救雲堂飢贈言亦安用聊以報所貽
奉送果上人住開先寺
我昔遊成均年少心猶童倒床即甘寢寧問達與窮精
爽忽飛越夢到廬山中廬山最佳處二林占西東開先
在其間泉石清而雄分明我所記古刹磨碑豐長銜似
持節覺來夢還空俛仰殆三絶蹭蹬老更癃貴賤等夢
爾覺夢一理同持節何足道得時可三公說夢乃夢語
笑殺懶散翁翁今往開先憑何警盲聾將此一轉語截
斷雙石谼源源自何來其去何所終
次韻因老見贈
扁舟歷陽來訪君得少息登堂默無語見者稱目擊去
年糝江上羣盜羅劔戟君時濡湏游入山笑相揖肩擔
祖師禪問答揮即栗豈惟警聾瞶亦足慰岑寂春容褪
丹青雨意鋪水墨定將儻赴感澄霽自端的麥秋數日
間飢腸頗貪得兵餘敝廬盡何獨空四壁維摩幸無恙
胡避有新室白雲夲無心能歸定能出巋然三傑峰況
是舊相識我有半仙丹和劑等菖术為言山中人蟠桃
已成實
