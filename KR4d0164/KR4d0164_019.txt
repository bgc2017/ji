相山集卷十九宋王之道撰
制
擬宏詞試觀文殿學士提舉醴泉觀兼侍讀特
授護國軍節度使開府儀同三司江淮荆㐮路
安撫大使制
圖舊德以分顧憂爰及祠庭之䆳總元戎而任經略具
膺帥閫之崇肆舉徽章式昭異數近輟論思之益往勞
鎮撫之良視儀三槐宣威四路誕揚出綍咸告在庭具
官某道大格天才周補衮作股肱耳目備見其有翼有
馮敷心腹腎腸灼知其惟和惟一頃解政機之劇暫從
真館之遊謂德行可用切磋故得通班於書殿謂言謀
宜資啓沃故令兼秩於經筵雖愜予心猶違衆望惟江
淮扼青徐之走集而荆襄制川陜之犇衝素號通津舊
為近甸欲藉折衝而却敵宜即連衡而合從是用大纛
高牙肅齋旄於蒲坂桓圭衮冕參禮節於鼎司冀效藩
宣規恢疆宇於戲李靖總軍西海有頼於文武之兼資
裴度護國北門無踰乎始終之全德勉祗厥命茂隆乃
勲可
擬宏詞試少保鎮南軍節度使充兩浙東路安
撫大使兼知紹興軍府事授少傅鎮南静江軍
節度使充江南東路安撫大使兼知建康軍府
事兼管内營田大使兼行宫留守加食邑實封
制
分帥閫以蔽江莫易蕃宣之舊守留都而司鑰尤高撫
御之良眷我孤卿為時屏翰肆升華於亞傅爰徙鎮於
大邦載加節鉞之權用壯藩維之勢誕揚顯册孚告治
朝具官某器遠而識明道隆而德博開物成務素高經
世之才尊主庇民果大格天之業久服勞於百揆逮均
逸於十連經營四方昭若召公之洪烈頥指諸將赫然
郭令之遺風惟建業之繁雄實臨流之都會股肱淮海
襟帶荆襄自觀省以南廵念嘗駐蹕寬憂勤之西顧宜
重陪京嘉予寅亮之英倬彼威懷之績是用進陞棘位
增益齋旄仍專洪井之征誅兼制桂林之師旅併領兵
屯之蓄申敦圭食之豐付爾保釐張吾經略於戲信謹
有託玆蕭何專屬於關中文武足稱故寇恂可任於河
内往欽乃事無愧前人可
擬除趙參政制
國以任賢使能為盛尤急於中外艱難之時士以尊主
庇民為功當見於上下因循之日肆朕嗣服遭家靡寧
險阻八年若涉大水而罔知攸濟焦勞庶事如措積薪
而姑以為安念得扶顛持危之材助成興衰撥亂之志
我有耆德今告治朝俾參决於萬幾冀作孚於四海具
官某聲猷卓犖器識沉深至大至剛浩然孟子之氣令
儀令色翼乎山甫之心入踐樞庭出更帥閫藜藿為之
不採草木亦皆知名謂當補闕拾遺不可一日而去朝是用
濟繁治劇期以貳公而宏化於戲惟爾進退繫於重輕
爾其同德同心致予於治予亦作威作福與爾咸休往
告遠猷勉追前哲
擬宏詞試觀文殿學士江南西路安撫大使授
永興軍節度使開府儀同三司都督川陜荆襄
軍馬事制
門下敷求賢哲協濟艱虞式是南邦既懋蕃宣之績寬
予西顧方圖保定之功爰因祕殿之華用拜齋壇之峻
權分帥閫像視鼎司往無憚於一行佇有聞於數路誕
揚渙號孚告治朝具官某器識高眀才猷俊偉時惟輕
重強者畏而忠者懷身任安危上不疑而朝不忌確乎
社稷之衛美矣邦家之光自解鈞衡遂臨藩屏一日不
見已勤當宁之思四國是皇良切折衝之望是用寵錫
六旌於殽函之奥壤榮參三事於衮繡之鉅公川陜以
東荆襄而北頥指諸將張皇六師俾大振於國威期永
清於寇略於戲會同有繹朕當内修而外攘文武兼資
爾其出將而入相勉服厥命益隆乃勲可
表
擬范相免明堂陪位謝表
詔命待祠禮敢稽於俟駕恩從告病義良愧於執籩顧
螻蟻以何知致乾坤而介意(中謝)伏念臣早以樗散待
罪鈞衡晚緣駑痾乞身圭蓽閒散既久懶慢相成端委
何能素甘心於一壑支離未死猶竊食於三鍾屬當宗
祀之期獲預辟公之召念采薪而不給奚薦牡以能勝
奏逹九重方懼防風之戮詞頒一札豈意孟軻之容此
蓋伏遇皇帝陛下德厚寬仁道宏忠恕去苛解撓躋四
海於平康利物愛人憐一夫之疹疾且父兄之於子弟
施既如此則股肱之於元首報當若何喘息餘生或未
先於朝露馳驅晚節期少報於春暉
擬宰相賀眀堂禮成表
孝逹諸侯舉饗親之盛典歡均四表廣宥罪之深仁允
為宗社之休宜效臣鄰之慶(中謝)臣聞魚麗備禮斯可
告於神明鳬鷖守成遂獲安於祖考重惟今日之艱棘
不若當時之治平自非天實相之物其多矣攘夷狄以
去外侮之患任賢能以成中興之功亦當能崇黃帝之
合宫講周公之宗祀俾我將我享不專美於前王致來
燕來寧益紹隆於丕祚恭惟皇帝陛下常德立武深略
緯文時敏厥修雖夙興夜寐而匪懈日新其德使吏稱
民安而不知永言維則之思莫重因嚴之教精意以享
爰修配帝之誠至神遂通果見得天之效臣等職當輔
弼德乏肅雝駿奔以執豆籩有慚顯相作解而施雷雨
實頼熙成
代趙聖用鎮撫謝放罪表
按屬郡之姦違本期除害因故人之營救飜謂復讎獄
用折於片言罪方虞於萬坐拜恩知幸感涕無從(中謝)
竊以事孰重於欺君刑莫加於謀上一之為甚猶當寘
於斧鉞之誅二者而兼豈能逃其洿瀦之罪是故在朝
廷有上下之分法禁告論也而涉乎此則得言在閨門
有父子之親法當容隠也而至於兹則聽告豈容誣偽
妄凟宸聰姑欲淪胥冀逃已禍伏念臣千無一得尺乏
寸長肆法駕之東廵逮金人之南渡偶緣分鎮遂隸兩
州間道之官僅脫虎狼之口瀕湖抗賊屢流蛟鱷之涎
間關百罹參差九死馘餔肝之巨寇執問鼎之凶酋血
氣既衰精神已敝力小任重因嘗乞身而再三志大心
勞尚意立功之萬一是貪眷遇不即退歸屬承寬恤之
文用按貪殘之政竊希何武庶幾服罪而露章已愧范
滂能使望風而解印豈圖怙勢大肆興訛笞榜吏民劫
持上下造謗書之一篋投訟牒於九重譛愬既行凶邪
得騁適蘇章來二天之庇致曾參陷三至之辜雖雷霆
忽震則驚併付虎冠之治而日月容光必照終明雀角
之冤獲從縲紲之餘復齒縉紳之列兹蓋伏遇皇帝陛
下用心若鑑施仁如天與四海而為春重一夫之獨泣
望霓得雨將槁頓蘇謂臣戚乃自貽方責以激薄律貪
理宜無赦察臣情為可憫逮論其寧僣無濫忍及非辜
臣敢不仰佩至仁益堅晚節死而後已冀有得於桑榆
敏以行之庶不慚於犬馬
代秦德久峽州到任謝表
分符東蓼往嘗竊於一行紆紱西陵今復叨於再命望
實踰於愚分感彌激於懦衷榮幸已多愧慚並積(中謝)
伏念臣鄧林樸遫冀野駑駘材無取於寸長力不勝於
十駕偶緣世賞濫厠官聯當兹綜覈名實之朝乃臣投
置閒散之日蓋以承流宣化方資師帥之良豈容竊禄
備員獲在子男之列此蓋伏遇皇帝陛下道大亦大德
明惟明不顯亦臨同周文之所以聖無為而治得虞舜
之急親賢遂令菅蒯之微得備樵薪之末臣敢不欽承
德意撫育黎元肯徒耗於太倉冀酬造化儻未煩於司
敗誓竭麋捐
信陽到任謝表
為官擇吏尤高共理之良揣分量能實冒分符之寵已
諧入境遂視章程向以報君奉行德意臣(中謝)竊以申
為小郡地號極邊人物荒殘山川蕭索曩接中都之奥
壤分隸京西今為並塞之孤城割歸湖北邑雖有二戶
不盈千顧緜薄以無堪誤膺委寄何設施之可效庶盡
拊綏伏念臣起自犁鋤進由庠序當政和之樂育隸業
賢關屬季孟之同升聯名仕籍周旋三紀齟齬百罹蓋
由疎拙失於周身加以愚直動至忤物攙說利害逆料
是非方得倅於南譙固嘗妄言而取降官之貶繼員丞
於東蓼又復因人而為對吏之行積其愆尤久合誅殛
尚頼聖恩之寬大未即棄捐敢期晚景之侵尋更叨拭
擢玆蓋伏遇皇帝陛下道大亦大德眀惟眀乃聖乃神
本帝堯之獨智克勤克儉兼夏禹之成能知人則能官
人救物故無棄物致兹樸&KR0554;獲備薪蒸臣敢不思致其
身冀行所學但使政平訟理何敢求名庶幾近悅遠來
自然樂業
代賈漕茂德賀表
天啓升平之運長發其祥時歌降永之年誕彌厥月華
夷增氣岳瀆效歡(中賀)竊以聖王修之國修之家修之
身以致海寓之寧大德得其名得其禄得其夀以慰生
靈之望審龜圖之罔極驗鳳歴之無窮恭惟皇帝陛下
道邁湯文仁齊堯舜省刑薄税躋萬姓於春臺偃武修
文措八荒於夀域由中及外若臣與民對流虹繞電之
辰注拱極望雲之日臣濫將使指阻繫淮堧獸舞無從
徒想鈞天之奏葵傾有幸欣逢化日之長
代王亦顔江東轉運判官謝表
持節西淮罪止虞於瘝曠飛騶江左恩復冐於寵榮德
薄位高感深涕隕(中謝)伏念臣鹽車下駟社櫟散才曾無
十駕之可稱豈有寸長之足取誤蒙拭擢洊被使令言
遠有光敢憚載馳而咨度見知則說遽先四牡之來歸
自北而南去閒就劇夫何易地濫及非才此蓋伏遇皇
帝陛下聖邁周文功躋夏禹照同日月見思齊之不顯
亦臨治格平成得虞書之無遠弗届常善救物因能任
官遂令棫樸之微獲備槱薪之末臣敢不永懷靡及專
意肅將致一道之澄清雖其所短布九重之德澤則或
庶幾
提舉湖北常平茶鹽到任謝表
分憂顧於邊城方虞汰斥遣諏訽於本路曷副使令命
朝出於巖廊光夕生於原隰退量緜力從激懦衷竊臣
賦性不靈謀身更拙决科入仕垂及四十年行法涖官
僅書六七考皆由愚惷自取悔尤投閒置散分之宜久
矣山林之適承流宣化民之帥幸哉州縣之勞黽勉一
期拊摩千里效蔑聞於共理寵忽拜於皇華矧國家斂
散之權與山海懋遷之利視饑穰而為出入賑濟吾民
排商賈而制低昂阜通邦貨欲膺是選必擇其人夫何
妄庸有此僥倖兹蓋伏遇皇帝陛下常德立武深略緯
文功邁宣王攘戎狄而復境土治符世祖眀政體而攬
權綱方並建於羣材以共圖於大業憐臣嘗廢放兩紀
而不改其操付臣以澄清一道而俾效其愚自憐草芥
之微乃辱乾坤之造戴恩若此圖報謂何臣敢不祗服
訓詞肅將使事周爰咨度寧辭六轡之馳驅功如見知
願奉三年之計最
湖南運判謝到任表
司倉湖北責僅免於曠瘝將漕湘南恩復叨於委寄任
非所稱懼弗克堪臣(中謝)伏念臣學術迂疎人材冗散
自獻書於眀主因獲罪於權臣久安丘壑之閒念絶軒
裳之望晚從拂拭洊被使令分符何補於邊城攬轡就
乘於使驛食君之禄敢言避事以偷安當官而行必欲
去姦而革弊常恐怨憎之積毁而遂致罪戾豈期禮樂
之加寵而遠有光華矧此湘江下臨鄂渚九州數十縣
悉隸按澄三軍百萬屯咸資餽餉非刺舉不回則何以
率吏治非幹施有術則何以贍邊儲遴簡通才庶堪煩
使不圖僥倖猥及孱庸兹蓋伏遇皇帝陛下因能任官
循名責實内而公卿侍從之選儒必用真外而帥守監
司之除功須已試憐臣雖窮且老而益堅益壯知臣既
愚且直而守道守官特渙綸言俾更龍節臣敢不黽勉
從事夙夜在公歌載馳載驅之篇俯究使臣之諏度去
不均不安之患仰遵聖訓之丁寧積毫髮之微勞答乾
坤之大施
擬沈必先尚書鎮江到任謝表
江湖遠去方安置散之宜綸綍下頒忽被分憂之寄恩
踰涯分愧溢心顔(中謝)伏念臣才不逮人性多忤物蓋
平日素疾姦佞故當職輙忘權豪所言患不知豈敢為
妻子之計若死誠有補是甘報君父之恩犬馬一心鷹
鸇累歲獨頼容光之照獲全屈軼之生俾從麋鹿之羣
乃其所志付以股肱之寄豈曰當然兹蓋伏遇皇帝陛
下湯德日新堯仁天覆任賢使能以濟中興之治選徒
差馬以成外攘之功念臣固嘗效忠於補闕拾遺謂臣
必能盡力於承流宣化一夫不獲庶臻鴻鴈之安四征
弗庭方起雲霓之望
代葉少藴左丞謝建康府安撫并廬夀宣撫使
表
竄身藪澤方念咎於桑榆授鉞江淮忽拜恩於綸綍功
難補過愧不勝榮(中謝)竊以刺史之奉六條首除強暴
漢安之遣八使專選威名或持斧以戢奸或埋輪以懲
惡或褰帷而人為之震慄或攬轡而志在於澄清悉能
致盜賊詣營而乞降豈但使守令望風而解去眷兹新
命創自本朝望欲重於列城故非前世浩穰之地則不
置聲欲先於羣寇故非近時輔弼之臣則不除惟建業
之繁雄實臨流之都會面横赤壁背負烏江州分淮海
之區星直斗牛之次肇三方之鼎峙更六代之龍興舟
車所通衣冠攸集在宣池寄股肱之郡於廬夀亦唇齒
之邦肆法駕之東廵逮金人之南渡川原遍赤草木皆
腥今將舉郡邑而一新且復扶邦家於再造驅攘蜂蠆
撫養瘡痍興仆植僵折衝厭難授以一方之巨屏俾為
萬里之長城必能慰安民情庶幾稱職誠欲布宣德意
要在任賢伏念臣智不足以周身才未至于聞道衆人
欲殺事難辨於竊鈇累聖優容理或伸於伏劔常恐鑠金
之謗積成銷骨之冤豈圖眷知擢寘樞近當姦臣之跋
扈有乖明哲以自全洎元惡之殱夷遂至糾彈而共棄
尚幸覆盆之照偶逃擢髮之誅丘壑三年干戈九死僅
存餘息獲見中興十國為連敢希元帥一麾出守遂鎮
名藩此蓋伏遇皇帝陛下與物為春配天其澤赦過宥
罪盡從雷雨之施藏疾納汙大廓山川之度用人惟已
因能任官起臣於寂寞之濱處臣以繁劇之職責其後
效以蓋前愆臣敢不夙夜在公黽勉從事願同猛獸保
藜藿於深山不使眀時致豺狼於當道
擬張德遠謝大資宫觀表
五年分閫功無尺寸之微一日還朝罪有丘山之重恩
實踰於始望榮莫蓋於前羞感涕無從捐軀曷報(中謝)
臣聞臣子有二不擇之戒在愛親與事君春秋有五不
韙之誅貴度德與量力有戾斯語不逃常刑伏念臣起
身布韋致位樞筦豈有蚍蜉之援先為紹介特由乾坤
之造所自陶鎔頃緣驕敵之南侵上軫淵衷而西顧載
惟川陜截然參井之隅其在國家隐若股肱之勢宜為
外援共弭内陵知臣於梁益當念鄉枌謂臣在朝廷正
司兵柄爾其振軍聲於萬里之外無憚一行予亦措邦
本於九鼎之安有聞再造承命奮發擁麾載馳自忘力
小任重之虞孰恤意廣材疎之誚俄淹歲月靡效涓塵
臂雖怒於螳蜋技已窮於鼯鼠積其誤國久合殺身敢
意眷憐尚從寬貸畀内祠之真禄陞祕殿之崇資俾養
駑痾用安樗散此蓋伏遇皇帝陛下至仁天覆大德海
涵原其初心取一日用力之善以兹異數掩九載弗成
之愆正復自謀無以踰此枕流潄石儻未泯於明時誓
水指松庶有期於來效
擬張德遠落大資依舊宫觀表
恩隆寵極罪大謫輕雖鐫秘殿之華尚假内祠之逸省
窮心痗拜命涕零(中謝)伏念臣頃以謬庸誤膺委寄徇
一時之急義當勇於捨生督萬里之征事莫難於料敵
顧在當日敢辭此行徒以智小謀大不能推賢遜能以
吝權至於日往月來遂成屈力殫貨而誤國死有餘責
生之在君此蓋伏遇皇帝陛下推成湯之寬仁體仲尼
之忠恕方務風雷其號令而與天下更始謂宜雨露其
膏澤以致帝命惟新聊示小懲用彰至德震風忽及方
知厦屋之休寸草何知願效春暉之報
擬賈眀叔復顯謨閣待制表
盛德有容盡釋積年之譴微生何幸更叨三字之榮服
寳訓乎裕陵躐華資於延閣拜恩涕隕省過魂驚(中謝)
伏念臣智不足以周身心但知於愛國謂邦有司直不
可持禄養交以同衆人而地當敢言自宜眀目張膽以
報天子性既疾惡志務去邪故其論駮糾彈不復畏忌
顧望出於狂瞽既無獻可之謀責以愆違斯有黜幽之
典三危兩竄萬死一生交遊為下石之擠賓客競引繩
之逐屬彗星之告異獲湔除於姦黨之中逮元圭之霈
恩遂叙復於散官之列四十年之畎畝一萬里之朝廷
蕭條蟠木之容零落蚍蜉之援分甘丘壑望絶雲天何
期斷梗之殘年有此登瀛之異數枌榆改觀蒲柳增輝
此蓋伏遇皇帝陛下聖無常心天從人欲銳意社稷中
興之業敷求祖宗近侍之臣方將與四海而為春豈復
忍一夫之失所念父有争子猶或保於令名則國有忠
賢必能禆於至治忘其犯顔攖鱗之大罪錄其輸心露
情之小忠寵之綸綍之恩還以圖書之府臣敢不勉追
老馬冀問路於將來竊比翳桑誓扶輪於未死
代和州天申節賀表
五百歲而聖人出長發其祥十二年而歲星周誕彌厥
月適際流虹之旦用修拊髀之歡恭惟皇帝陛下睿知
有臨神武不殺允矣中興之主卓然上夀之資月之恒
而日之升克眀其德雷不一而風不再耆定爾功治基
太平福熙純嘏天所助者僕景命於萬年人皆仰之得
歡心於四海某職縻守土目極望雲獻夀九重莫厠儀
韶之鳳輸誠千里徒傾向日之葵
擬辛侍御遷中丞謝表
備位雜端曾微報稱進官獨坐更冐寵榮豈容不諱之
朝久玷敢言之地莫聞一得少補四聰(中謝)伏以朝廷
之所頼以治者在官僚官僚之所由以肅者在綱紀唐
分三院漢置一臺中丞則專佐大夫以糾正百官御史
則更直朝堂以推彈雜事在龍朔嘗有司憲之號至文
眀復更肅政之名苟非其人為不任職必得剛正如狄
仁傑以眀王立本之罪蹇諤若韋思謙以直張仁禕之
冤庶能抨劾姦邪掃清朋比使善人勸而滛人懼致強
者畏而忠者懷伏念臣心固暗於是非職莫分於賢否
平日素乏特立獨行之操當職又無揚清激濁之稱僅
同羝羊之觸藩籬敢比猛獸之保藜藿楊㻛之不屈於
恐脅實頼神明温造之遂獲於甄陞敢期眷奬此蓋伏
遇皇帝陛下追法上古紹開中興欲來骨鯁之言共濟
艱難之業每寬風憲為霽天威聽無憚於攖鱗報亦思
於張膽臣敢不仕以行義進思盡忠知無不為當效鷹
鸇之奮直者先禍更全螻蟻之生
擬沈必先除吏部尚書謝表
方從散地起為千里之師敢冀誤恩復作六官之長省
躬有靦拜命靡遑(中謝)伏念臣受才凡庸禀性疎直夙
荷聖神之眷久汙清切之班昨長銓衡竊有晞於裴馬
迨糜歲月曾無補於絲毫旋遂劾歸獲逃罪戾方切前
羞之負豈膺舊物之還此蓋伏遇皇帝陛下躬上聖聰
明之資開中興熙洽之運虚心俊傑銳意事功嘉與芻蕘力
致萬邦之治欲令凋瘵獲比三代之隆致一介以不遺
豈寸長而可取臣敢不循名責實推賢逹能勉遵毛玠
之公庶幾報政敢比山濤之職自作品題
擬翟巽謝除内翰表
蔭松藉草方安琳館之閒曳組鳴珂復拜玉堂之命遂
使桑榆之景再瞻日月之光榮幸天多愧慚山積(中謝)
伏念臣賦才凡下禀性庸愚居懷隐甫之剛常守展禽
之介言惟古是動與時乖半世宦遊二十年之持槖一
時行輩六七人之秉鈞固知汰礫不容於在前敢謂積
薪或得而居上肆樗散之無用屬駑痾之有加抗疏歸
來恰值干戈之擾杖藜逃去重增丘壑之迂間關百罹
參差萬死幸危惙之少間喜廢壊之將興誓畢此生請
歌再造申君臣之善頌快江湖之鄙心野興何濃正欲
和風於南郭宸恩未替更令視草於北門此蓋伏遇皇
帝陛下並建英豪明揚側陋期大來於儒雅以同濟於
艱難謂王之言也如絲臣之和也若響欲得封敖痛在
朕躬之語當求陸贄號為内相之才念臣嘗在翰林初
本無過憐臣久居畎畆不遽遐遺特寵新除俾還舊物
臣敢不強勉學問以冀淹該發為訓辭庶臻深厚粉飾
一王之法追還三代之風蓮燭夜歸密奉不傳之旨金
鑾晝掩徧觀未見之書内竭疎庸仰酬眷倚
擬趙元鎮參政辭新除第一表
臣聞任重大者不可使小力持謀險艱者慎無與淺識
計或用失其當則上何以副仰成之望若處非其宜則
下豈能逃曠廢之譏為責匪輕所繫不淺故君必度德
以授之位而臣當量力以效其官豈容謏聞獲預大政
(中謝)伏念臣智僅同於爝火才不越於斗筲自知甚眀
位早踰於涯分人言可畏勢莫幸於寵榮况當外侮之
侵陵方務中興而克復盍求張仲以成吉甫之憲邦自
有姚崇安用懷慎之伴食此蓋伏遇皇帝陛下勵精圖
治至誠與賢謂臣往在樞庭雖無尺寸功而不見其過
念臣來自藩屏固嘗二三任而遂憫其勞致兹誤恩出
於獨斷苟貪眷遇理必至於顛隮冀遂保全命特從於
追寢所有恩命未敢祗受
擬趙元鎮參政辭新除第二表
屭贔任隆乃俾蚊䖟之負穹窿聽邇當聞蠅蚋之聲顧
帝意之云吁亦愚誠之未至苟幸從私於萬一安能避
凟於再三(中謝)臣聞德進則朝廷尊而臣無素德賢用
則邦家立而臣實非賢徒以駑痾久膺器使念主憂臣
辱艱難非避事之時致日往月來倥傯積罔功之罪謂
宜誅殛更冐寵榮雖聖眷之有加奈師言之不厭伏望皇
帝陛下重憐舊物特寢新除任賢使能允濟周室之美
投閒置散俾從韓愈之宜儻未冺於餘生冀有酬於異
日
擬趙元鎮謝新除表
綸言下逮俾贊洪鈞鷃願上陳莫回渙汗且方以效一
官為過分豈敢期超八座以疏恩固避無從兢惶曷處
(中謝)臣聞濟一時之務者要須一時之勝為千歲之計
者斯有千歲之傳况今日參知政事之名乃前代左右
丞轄之任實同令僕獲在倚毗當得不撓不回如魏元
成庶能矯拂趨競盍求之才之烈若劉思道期以明振
綱維可使疎庸亦蒙識擢此蓋伏遇皇帝陛下鼎新庶
政圖任舊人禮重築臺姑欲先於郭隗功成補衮冀遂
得於樊侯不由紹介之一言必欲斷遷於三事智小謀
大何禆日月之明責重命輕願殫犬馬之力
