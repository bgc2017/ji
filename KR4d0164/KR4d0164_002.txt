相山集卷二宋王之道撰
五言古詩
次韓子雲白蓮韻
金縷不相稱紈素新裁衣坐令時世粧屏跡從招揮施
粉定太白增分却成肥須知冰雪肌秋月揚明輝來從
姑射山一洗百念非何煩障青綾高談解郎圍亭亭翠
盖中老眼省見稀搖風自披拂照水相因依傍觀慎無
前恐犯丞相威不如太華巔食藕家翠微
追和元微之春餘遣興示王覺民
物態有榮悴時令互消長墮身名利場魚鳥在羅網豈
無金屈巵聽此石方響殘花日晴隂落絮風下上春事
雖已闌餘芳尚堪賞我有臨溪亭疎櫺為君敞青青小
荷錢雅與水相養狂吟醉題壁縱步懶扶杖仰止李謫
仙筆端走羣象九原不可作夜夢見精爽栖栖亦固矣
君子坦蕩蕩相期醉酴醿偕來衆無鞅
九江解舟順風追和張文潛
朝來轉西風天巧借吾便解維湓江口去若絃上箭水
光漾朝曦過浪掣驚電周旋謝神貺冠坐敢不變斯須
走四驛俛仰驀二縣誰知久留滯一旦乃適願吾聞信
由中溪毛可羞薦咄哉和氏璞底事待三獻亨否自有
時時亨百無譴雷聲在淵默若訥故大辨千巖與萬壑
左右供几硯落帆風亦止璧月熨江練
花洞
浮渡竟何處欲游未能游夢寐金谷巖神往形獨留異
哉城市中芳菲自春秋長紅雜團綠結成巖穴幽
怡顔堂
人生無百年半被憂患苦其間開口笑一月僅四五誰
能盻庭柯怡然見眉宇積財不得用真是守錢虜
蒸紅亭
桃源果何處溪流出殘紅忽然見桃花灼灼搖春風蒸
成日邊霞高吟思無窮
史佐才讀書堂
我聞輪人扁妙解書中義當其聽讀書默識聖人意忽
然釋椎鑿有問發兹秘雖云聖人語糟粕豈精粹齊侯
詰其說無說當致死請以斵輪觀固入要非易不徐仍
不疾心手在相契是中有數存非言所能既扁也亦何
人所得乃至此固知斯道在天下本無二觀君榜斯堂
令我端拜議想見堂中書填箱溢巾笥縱橫三萬卷一
覧悉能記左右逢其原下筆不能綴我昔攝東城君時
尚童穉如聞侍先公往矣江之涘﨑嶇三十載於此忽
相值出示諸公詩圭璧爛庭瑞君家依水竹亭臺繚幽
䆳作堂於其間讀書乃其事嗜好與人殊可以見君志
明年冠羣英先正秘書字
題王亦顔清心閣
湖光浩無際遠與列岫并風澄烟霧開炯若鏡面平高
人對萬變寸田常默耕擾擾亦何為豈容方寸攖有時
鑒湖光愛其静而明那知水是物心清物還清徘徊不
忍去傑閣指顧成閣成何所喜畫棟連朱甍大江西南
來羣山東北橫江山不待招宛轉趨簷楹諏度多暇日
登臨有餘情論文一樽酒對客手自傾酒闌復徜徉觀
書弄潁泓使人之意消鄙吝何由萌嗟予頑鈍姿栖栖
亦勞生從今事疏瀹永守清心盟
追和韋蘇州詩呈周守敦義(并序)
癸亥五月兀坐逆旅中讀韋蘇州郡齋雨中與諸
文士燕集詩玩味兵衛森畫戟宴寢凝清香之句
不能自已輙用韻書呈敦義知府舍人年兄以丐
䋲削
江城五月雨千里荷花香清風吹葛衣鈴齋有餘凉日
晏吏卒散槐隂掃高堂歸來欲偃仰歎息不敢康設醴
致佳客論交到相忘高文如大烹未慣染指嘗何當侍
函文獲賦蔓草章君方扶搖摶我獨蓬蒿翔生平一
壑美未見北海洋願言承至教雖老當自強
寄題魯如晦需堂
魯僖有賢裔家在吳江東宏詞與奥學浩渺江無窮魁
然棟梁姿久困荆棘中抱能未施邦殆與張籍同人皆
盲於心我目昏不矇而君乃勇退奉祠環堵宫築圃號
通隠花竹羅青紅郡山湧其前湖光湛冲瀜日哦松菊
間志氣驕王公客來醉需堂飲食霑奴童嗟予老且倦
齒豁仍頭童田蕪未能歸慚愧通隠翁
題李夢發知足齋
荀卿重無禍老氏貴不辱不辱非暫榮無禍乃長福咄
哉名利場甚矣身世梏得侯方丏公懷金未忘玉經營
蛾赴火犇走蝇嗜肉方當從後摶寧復念前覆李斯悲
黃犬揚雄誚丹轂二者倘胥失萬此亦何足是理甚易
知允蹈君所獨使人之意銷豈止我心服不貪子罕寶
屬厭女寬腹庶幾聞高風將遂變流俗
夏日雨霽郊行次韻劉春卿
皇天久不雨既雨晴亦好食已得從容偕行石城道桑
麻光似潑山林淨如澡蒼苔長綠髮嫩竹搖翠葆離離
實攅椅䔩䔩花褪棗風梢水中蒲烟葉湖外草新秧良
可喜勃然見興槁老農競耘耔出作恨不早誰家列午
餉蔬筍雜鮮薧田頭立婦子柳下坐翁媪寧能擇豐甘
放筯等一掃旁觀猶快意想見慰傾倒嗟予少力穯自
取宦遊惱何當賦歸來鬚髮巳華皓
次韻陳勉仲登羣山觀
十年放江湖親朋益疎散不知跬步間游覽有竒觀因
君寄新詩心目益悽斷東城俯荻洲下有魚鳥亂想見
江南山終日對書案小立笻杖倚兀坐葛巾岸高情渺
雲外竑議涉唐漢嗟予衰且老兒軰逼婚冠豈復敢言
詩觀詩重增歎舂容來大軸玩味起頑懦窮愁欲誰知
富貴當自斷探虎愧吕蒙思鱸抗張翰别來能幾時鬢
髮暗凋換養成杜甫懶甘作元結漫何當遂拂衣疲馬
解韁絆卜隣大期東擕酒日相看
題龍舒天祚宫玉虹亭
山祇不愛寶傾寫白玉霙秋陽正炎赫噴薄爭清明我
疑石韜玉白虹貫巖泓源源自何來萬古風雷聲
聞蟬和彦時兄
浮光我家尉近處惟高安嘗欲為親擇敢作非意干憶
昔從東來飛雪凌羈單青春不可挽明月裁齊紈三釡
竟何地一囊今屢殚我有醉翁吟試從徽外彈古人骨
已朽知音果哉難攣拳抱枝蟬未露先號寒緬想江南
山瓊梳碧成攅僧窗開南薰俯仰天地寬詩成有佳句
往往勝得官
贈筆工柳之庠
我昔丞歴陽好筆得柳生維時習治久羣盜方縱橫生
售數毛穎一一簡擇精作字可人意為我供筆耕不知
二十年天下乃復平爾貧技不售我困功無成布衫負
篛笠羸然過柴荆我老廢讀書無意游管城千錢與斗
米聊爾餉此行歸家飽妻子一笑嘲彭亨
送彦立兄遊太學以恩袍草色動為韻
鼠腊要非玉箎聲偶先塤窮通一生事早晚焉足論行
行欲何之闊步登金門有意韓淮隂報讎如報恩
西風曉飛霜獵獵吹征袍丁寧顧婢語肯效兒女曹舉
鞭問長安詩海今誰豪我欲從之遊痛飲歌離騷
文章我家勃人喚腹為藁隨行載中書所至得揮掃新
詩如秋月皎皎清更好惠連有佳夢池塘遍春草
梅花破朝寒似欲壯行色駸駸小驪駒回首便數驛一
鶚在雲路鷙鳥空累百從令馬賓王不是新豐客
君子贈以言古人重相送大梁在何許我心欲飛動兄
才如青錢萬選仍萬中行矣喜冬晴北方地多凍
題璋老清閟軒
予暇日過吉祥愛其竹徘徊不忍去長老璋公方
葺小室丐名於予因誦退之筍添南階竹日日成
清閟之語取清閟二字以名之後五年歲在壬申
三月既望璋訪予索詩不辭為賦此詩
典午接曹氏其風扇浮虚當時波浪從高談乃其餘竹
誠松栢流一日不可無子猷為此語千古誰能渝堂堂
韓退之議論荀揚徒詠竹美清閟長篇載諸書吉祥在
無為隠若西南隅我来過梅雨新竹環精廬風梢弄蒼
筤日影穿扶疎高標挺直節勁特凌萬夫道人謂予言
吾方葺吾居公其為吾名要令與實符清閟退之詠是
軒良不孤何當對此君搜吟更躊躇
和魯如晦喜雨
我本山中人當暑玩泉石高吟清風朝長嘯明月夕前
年徙江城舴艋劣容席是時暑雨過黃流没青荻城中
無置錐僦舍至三易邇来成小築風月得相覓執熱想
飛瀑白練掛蒼壁頓從釡甑中令我獲蘇息尤憐昨夜
雨洒濯有餘力
假山
幽人愛九華胷臆富岩竇疊石談笑頃忩間列遠岫一
拳儻興雲其功等高秀君看負山者盍亦備兹寇
柳徑
我笑陶彭澤門栽五株柳柳成復自號清隂亦何有豈
如兩分行一徑入花藪白氊春盡時青障雨晴後
古松
老松如蛟龍氣奪百萬軍根蟠蒼崖石梢拂青天雲山
神護野火地主訶樵斤魁然棟梁材為之獻吾君
白蓮池
白蓮如玉人高潔謝脂澤圓荷作翠盖掩映秋水碧小
亭日相對無言倚輕策
種橘
或言千樹橘貴可比封君先生種橘意此計何足云珍
絶色香味解酲有餘勲
次韻王山甫春日出郊探梅
倚竹有佳人天寒玉肌温永懷經年别及此春日暄幽
閒誰與娱依依映丘樊計臺二三友才高工撥繁幕府
公事退聫鑣出郊原城南富卉木勝處陳家園東風發
萌芽柳眼暗若昏昨宵一陣雨清爽到乾坤植杖芳草
徑繫馬枯桑根觀梅不忍去錯爼羅金樽主人笑揖客
徘徊倚朱門指麾羣兒輩薪水相撫存隣婦抹紅粧来
覘攀籬援酒酣詩思逸筆力華旗搴薑鹽芼蕪菁絶勝
瓠葉幡蕭然出塵姿飄飄欲騰掀桃李分當避蜂蝶那
敢喧誰能移將歸栽培擁高垣要令百種花俯伏争趨
犇不煩頻出游正恐嘲短轅太簇初應律飛霙尚翩翩
何妨醉瑶舟大嚼供炮燔手撚一枝春吟笑窮曛暾可
憐廊廟具沉滯三家村和羹似不晩作詩與招魂
對雪和子厚弟四首
凍雲不成雨巧作白玉霙寒光僣曉色報我東忩明起
来撥殘灰煖酒手自傾多謝麴居士於人殊有情
前村不多地坐覺阻且長梅花應已開鼻觀来清香天
公愛衰朽古木敲鳴璫僵僕巧耐寒冰柱生承漿
青腰夜種玉不見稠與稀將軍欲何往滹沱正流澌軟
火燒黃精我爾寧苦飢行行復行行舌在請勿疑
瑶林我家風銀色佛世界泠泠一川水淙玉潄寒瀨敲
冰往得魚撥凍自挑菜山居果如此冷暖任交態
和沈元吉與唐用崔乞菊
黃花如幽人别來心念之邂逅適我願詎可無一辭緬
懷東籬游舊與西風期乞我三百株爛醉風前杯休文
有佳裔咳唾成新詩把玩乞菊章頗愧前篇非寄言崔
藍田捨之復誰貽
和魏桐城題三瀑泉贈湯洞卿
犇霆響空山飛連掛絶壁毛髮忽森竪精神共英特平
生丘壑姿至此意頗適何必遊九華龍眠自尤物
雨雹碎晴峰珠璣瀉石壁勢增九軍勇氣壓百夫特先
生我輩人一見願自適壯哉三瀑泉表表塵外物
題雙峰磨院瀑布
烈日冰雪皎淡烟玉虹明誰云真珠簾要之亦強名我
來少躊躇一洗塵埃清便欲覓千斛為壓歸裝輕
予紹興三十二年夏四月三日行部至山中時
月上人方入山十有八日旋披荆棘立數椽以
居其徒明年改元隆興夏六月二日再過山而
堂室粗備且於雲母泉側創為茅亭使往来觀
者得以駐足而酌甘誠可嘉也時巴陵尉臨川
李克仁高密劉孝傑華容尉權三衢徐二譽在
焉子&KR0034;侍行
去年入山時孟夏暑猶薄来觀雲母泉隂崖坐盤礴老
禪披荆榛經營始興作山空斤斧響丁丁振林壑俛仰
恰周星炎赫若凌薄昨朝發岳陽東風怒還惡驚濤送
輕舟十里沙頭落投凉不待曉肩輿上磽确僧徒笑相
迎此意安可却高亭蔭白茅羣峰峙青廓偕行二三子
臨泉一杯酌呼僮㵸石鼎煮湯旋和藥誰令俗士駕急
去能不怍因成數句語聊發後来噱
