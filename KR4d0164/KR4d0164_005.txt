相山集卷五宋王之道撰
七言古詩
送趙仲達
仲達比在蘄州教授彦逢弟處訓猶子&KR0034;去年來
赴運屬徐季功之請朝夕與兒輩薳蕸相討論老
拙間得奉談麈今當東還來索鄙句窮愁無好語
勉強塞其請成古詩十四韻奉送且簡莫德裕
人生邂逅非偶耳一面豈容輕愠喜白首如新傾盖歡
誰解乘閒究斯理君家江南我江北南北相望殆千里
惠寵顧我端有由衰滯不應能致此為言前歲在金沙
幽討窮探徧山水論文獲與阿逢游賸馥殘膏丐猶子
是行來赴徐卿召昨日扁舟方戾止阿逢聞是公僧彌
予乃阿逢門下士知公閒放今杜門所舍與公殊密邇
何妨旦夕侍杖屨執經仍與諸郎齒過從彈指見周星
入室芝蘭被蕸薳須知四海皆兄弟高義似君誰可比
徐卿報政趣歸朝畫鷁高檣艤江涘明朝車騎遂東還
有便時時遺雙鯉
贈李廷吉知縣
慶源王公所至視吏民如家人人安樂之東坡先
生有詩云青衫半作霜葉枯視民如兒吏如奴吏
民莫作長官看我是識字耕田夫盖為慶源作也
李無為與予昧平生方到官之初境内大旱曾不
三日而雨遠邇霑足予固疑其有以致之已而訪
之民間盡能言其拊循矜恤之政咸以為當世未
見其比者故因求之古人得王慶源于東坡詩中
輒次其韻奉寄庶幾異時以備史官之採擇云紹
興壬子
李侯入境憐焦枯指麾屏翳如家奴坐令大旱變霖雨
一時凋瘵歌巖夫我思東坡不可見夜諷新詩還撚鬚
慶源老人骨巳朽愛民似子當今無稻田上下水聲接
農家凖擬相攜壺南鄰敗屋欹欲倒君來往往人争扶
流離復合燕相賀向人競欲嘲解襦吏民莫怪吾面瘠
耄倪艱食方饑癯政聲不必家置喙自然和氣成歡呼
何當相聚飲一斗高吟大笑臨卭壚
次韻秦壽之雷江阻風
君之是行亦不惡到處名山得佳作江神好事欲援例
横起狂風捲帆脚要求詩句須少駐故戲舟師令暫泊
雷江正在淮南岸萬頃黃蘆映青廓不知眼界闊多少
但見炊煙耿墟落歸心浩浩孰撩動歸夢忡忡予忖度
怒濤底事強留滯清夜無眠屢驚愕遡游初冀日千里
今比驅車反成錯人生離合自有數誰謂江神能見謔
新詩入筆走驊騮犇逸絶塵那可却何妨有酒發妙思
坐對陶泓自斟酌韻嚴語險屬和難顧我才慳子非虐
曉解糝潭追和張文潜白沙阻風
江上驚風夜穿屋扁舟正艤沙頭宿燈寒屢剔短檠青
酒暖孤斟老盆綠更闌艇子催人起泥汊而今趁朝市
披衣踉蹡出馬門凌波逐浪來江豚鳴櫓嘔啞濺飛雨
静聽依稀似人語月城百里指顧中只好張帆使風去
和李似矩馬圖歌次韻
畫工妙處稱毛羽我欲論功第先兔不知心手會天機
象管紛紛誰比數寥寥千載一曹霸墨妙于今傳二馬
龔生重馬輕尺璧蔑視韓韋復何者爾來一顧遇孫陽
奔走侯門日無暇一匹騰驤一匹嘶先生愛駿非愛竒
有如霓裳第三疊按圖知拍逢王維新詩邁絶今老杜
作經未必多馬蹄先生馳騁金馬裏口角雌黃即公是
欲知早晚定登庸步武風雲起平地偉哉驊騮世英物
一日早行三萬里
應資深康樂園四詠
溪頭柳色春無際溪水浮天一張紙東君戲草康樂園
旋入夭桃與繁李亂花無數不知名往往倚檻窺前楹
有時酒惡吐欲死先生來約花間行
露梢戞戞敲鳴玉雲葉差差傳新綠亭前十頃碧琉璃
過雨荷花淨如浴客來不迎君莫嗔我有清風如故人
先生午醉睡正熟長須倒盡床頭春
不知眼界幾多闊隠隠青山在天末湖光釀就琥珀濃
應助先生恣澆潑西風搖落黃花秋江城有蟹供拍浮
人如淵明亦不惡肯使臨賦成悠悠
誰人獨釣江南雪雪滿江南鳥飛絶先生對雪望江南
嗅認梅花忍寒折癡雲捲盡清月流小舟横卧南池頭
子猷乘興欲何往歸歟莫為伊人留
華亭風月堂避暑
予自無為來獲與趙應之市舶親友相從於海上
而吳伯和司理素昧平生一見蒙傾盖暇日三人
避暑風月堂邂逅王壽茂主簿并鍾幹二公碁酒
終晷樂可知也輒成古風以丐撫掌一笑
大哉天休何穹窿惟王配天居域中東西南北乃四裔
盛德可使車書同吾皇中興繼商武小雅不復歌車攻
年來幽障滅烽燧梯航萬里來夷戎華亭瀕海古巖邑
商民填委百貨通雕題交趾在何許但見巨艦浮蒼龍
國家懷遠固有道緩征薄稅垂無窮名官市舶司置長
往往所任多名公洪侯才望在人右暫此出使良忡忡
使臺雄勝壓湖水飛橋百尺如垂虹作堂枕水傍風月
想見浩氣盤高空我來五月過滛雨炎雲烈日方爞爞
登臨不獨眼界豁一洗煩暑清心胷偕行相遇二三子
吳趙與我并王鍾高談亹亹到莫逆圍碁把酒還從容
輕風拂拂動襟袖明月炯炯窺簾櫳湖光十頃碧上下
身世怳在玻瓈宫何人倚檻正横笛數聲裂石開雲峯
忽然琵琶又繼作罄此百榼誰能供夜闌歸去不成寢
卧聽湖外鳴豐隆
次韻因老胡避遊
新詩滚滚江流東一瀉萬里誰能窮平生清峭不近俗
雪山突兀江頭峯相逢一笑莫相避自古高人苦難致
涪翁骨冷喚不醒且向新詩求筆勢君於涪翁真後身
有同次律前身僧語言直下見理窟何須辛苦從張凴
對君令我思秋菊三月褒山如一宿君看玉局感秋吟
嘆息流光豈予獨
送管養正長歌
餞别宜有酒我無一杯潄君口送行當以贐我無一
物藉我手與君意氣真相知君嘗謂予可言詩獨有
詩句堪送别欲賦復止空嗟咨送君胡為三歎息文酒
從今失三益干戈日尋雅道衰吾徒一别真可惜問君
四海無家歸飄然此去將何之答云南陽善城守屢以
孤壘攘重圍我今欲往誠有以主帥好賢同邑里輜車
儻許載病翁長策猶能靖多壘騏驥君看伏櫪姿髮雖
種種心不衰胷中之竒老未吐忍死山谷甘寒飢君不
見元龍豪氣真磊落卧見許生自旁若時危康濟乃丈
夫問舍求田匪餘樂又不見越石夜半聞雞鳴披衣起
舞賀友生風塵澒洞四海亂英雄攘臂收功名古人相
期盖如此豈效世間兒女子出門惘惘色可憐君亦為
之殊可鄙壯君此語膽忽張羣憂散盡增激昂西風獵
獵天落霜千山凋林松檜蒼寒菊始花黃且香高空無
雲老鵰翔登山臨水秋興長行人欲行送者傷我獨不
復傷知君壯志殊未央為君援筆寫長句一洗古今離
别腸
冬不雪春苦雨外臺為民心惻檄郡請禱於法
輪應感尊者悉獲靈貺曾不終日教授有詩以
發揚盛美郡人相山居士聞而悦之勉次其韻
誰令一日如三秋仁人方念淮南州斯民忍饑望麰麥
積雨又有傷殘憂冬温土燥生春瘴半夜風聲來枕上
曉看飛雪欲堆簷白馬參差攅玉嶂(白馬山名)年饑高下藝
麥多暴如山阜汸如河那知雪欲苦滛潦兩岐半吐翻
隨波欣聞萬事一言了使者勤民坐待曉指麾郡將率
官僚出郭共迎羅漢禱由來天意每因人況自至誠宜
感神明朝披霧走烏轡晴光杲杲清無塵回頭菽粟賤
如水醉飽田間摩腹觜周行四海不齎糧可但攜壺餉
鄰里出遊遂繼文昌謠追鋒行赴公車招快將劉晏幹
排手衮衣入相禆唐堯廣文才氣邁燕許分教芹宫從
少駐政德穏步玉筍班好尾輶軒上天去
次韻孫興宗秋懷
秋山赫赫明丹楓秋天隠隠分玄鴻不知眼界闊多少
九華突兀撑晴空嗟予老病百事懶誰能強勉追兒童
讀書既苦齒多豁屬文益覺心如蓬年來衰甚更齟齬
乘舟賣麵皆遭風茫茫有類墮雲海躊躇四顧迷西東
感君賦秋肯寄我開緘反覆歌三終如痿忽起盲忽視
角力未易分雌雄寒鄕冰雪正凝沍暖回愛日何烘烘
驚濤巨浸浩無際安流利涉輸艨艟蓽門圭竇僅容膝
規模敢擬阿房宫生平未慣新斧鑿斲削便許從共工
偉哉歐梅兩黃鵠逃名詩酒俱稱翁余生顧後八十載
賢愚雖異襟期同知君尚友取前哲言之聊復輸丹衷
何為規規事騷雅乃欲索我章句中舂容大軸爛錦繡
令人一覩情融融清新嫵麗似鮑謝豈徒奥學稱淹通
人能平地覆一簣不輟會致邱山崇披雲俛仰三百日
相逢底事常怱怱去年江上識君處鑿冰初見陽冲冲
分攜不覺秋又晚向來旱氣方藴隆君如鎮西我淝水
我往無事還何功而君被檄試多士攷覈曲盡權衡公
作詩惡用求好語好語正自添詩窮有時嗣響姑趁韻
兹意祇欲安微躬争如閉門絶慶弔著書遠繼吾家充
静言培塿亦何罪不韙正坐睎衡嵩茅齋雨過風露肅
青燈夜諷賡秋蟲更闌耿耿不成寐卧聽江城鳴畫筒
上元後漕幕同僚二十八人會飲於西湖登千
佛閣運幹趙漁樵希聖以坡詩七言絶句分韻
得陌字
福星臺畔依紅客厭踏紅塵穿紫陌湧金門外泛蘭舟
兩岸融融春水拍隔浦笙歌寄幽思向陽花柳饒春色
六橋突兀披丹青千佛森羅眩金碧登臨肯作懷古愁
志在雲臺書竹帛須臾飲散晚風號却掃陰霾生桂魄
含山令尹章邦基即其所居剜山得石嵌空乃
作堂於其上而目之曰玉璧窟求詩諸公予不
識邦基而與其姪無為簿濟之游濟之索詩故
為賦之
我聞美玉地所秘出為世用自有時譬猶景星與慶雲
千載往往一見之君家玉璧豈無說鑿山得石夸瑰竒
豈惟蒼翠實相似温潤清越璠璵姿細看高廣類墻壁
以璧名之故其宜剜劖不巳石無盡此窟未易窺藩籬
作堂正在佳絶處下視海岳如城池錢塘雪浪湧澎湃
天竺煙岫紛參差君于其間日成趣長篇短句揮蛟螭
乃知地靈不愛寶要令景物求新詩顧我與君無半面
牽帥阿咸難固辭沽哉沽哉吾與玉它年相見期相知
