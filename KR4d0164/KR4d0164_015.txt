相山集卷十五宋王之道撰
七言絶句
冬日出郊二首
覆塊青青麥欲齊田家籬落柘岡西歲饑冬暖聊相補
抉藕歸來餉萊妻
一鞭乘興上山頭雨脚隨風濕破裘冬日有情還可愛
忽開雲霧見林丘
七夕苦旱望雨
田禾吐白將就槁野草垂黃幾欲燃來日天孫嫁河鼓
洗車今喜有夤緣
游毛公洞六首
說詩人去想雲車千古青巖倚碧虚訓詁未容端拜議
一言聊復問關雎
旋披荆棘入山來洞口晴煙翳不開試問真人竟何處
他年相就謁蓬萊
湏信桃源路易迷野人遥指過山西由來石室非仙窟
漫向雲中覓舊蹊
山前踴躍見樵人欲問神仙更問津指點長柯向東去
不知銀穴又非真
徘徊銀穴送斜暉散遣長鬚上翠微青鳥似知予意確
故傳仙語傍人飛
偶因青鳥遂幽尋翠壁蒼崖白日隂三扣石扉人不識
滿山松竹自悲吟
題太湖驛竹軒
粉節儲霜競出籬我來猶及筍生時清風一榻君休問
明月半窗予自知
過水南題范諫議書室
函丈當年貯卧龍笑談曾記一尊同幅巾已起草廬在
寂寞溪山空晩風
題德章山
叢玕潑黛千峰色急雨犇霆萬壑聲莫訝祖師來入夢
秖應知我欲山行
過含山郵亭和子厚弟壁間韻三首
犯暑籃輿趁曉耕東風迎面葛衣輕過山繚繞湖邊路
楊柳隂中帶月行
透雲斜日影朦朧樹杪依微少女風景物重來正無恙
為君收拾向詩中
開窗如見碧油幢新竹春來過屋長漸近柴桑舊家路
清風來報稻花香
吳興舟中有作
一水濡湏百里間舉頭遥見水西山微波不動又終日
安得扁舟送我還
春日偶成
短垣新雨上銀泥柳外幽花咫尺迷獨喜流鶯解人意
一聲聲傍綠窗啼
春日書事呈歴陽縣蘇仁仲八首
籃輿兀醉出東門賴有官舟為解紛流馬木牛今已矣
其餘兒軰說三分
芳草池塘處處佳竹籬茅屋野人家清明過了桃花盡
頗覺春容屬菜花
似是東風惱客心淹留行色故相禁扁舟正在江南岸
又擾浮雲作暮隂
情似長江流不斷亊如芳草剗還生此身何苦浮名絆
正擬花時取次行
公餘槐柳轉斜日吏散鳥雀來空庭康成書帶可人意
坐見茸茸相對青
學似卿家宜有法人如我軰豈無情新詩早自推心服
幽會知誰付目成
猛風吹雨暮江頭煙草微茫一片愁雙鯉不來無處問
欲尋歸路轉悠悠
子美不應花解惱次公何必酒而狂知君頗負風流債
安得司空慣竊香
過叚寨二首
隨行知有筆如椽不礙冥搜借榻眠酒醉詩成還上馬
秋蛇春蚓任人傳
嫩綠夭紅照眼明物華春事暗相驚提壺不飲勸誰飲
正在竹叢深處鳴
經過合寨弔孟氏故居二首
藤梢棘刺失朱門空想當年載酒樽天色重增行客恨
東風吹雨濕黃昏
行過春泥沒馬深幾聲幽鳥囀喬林感時恨别愁無那
賴有清樽慰此心
晩憩聞雷
湖外山光入座來水晶宫闕翠屏開纖纖細落催花雨
隱隱輕鳴啟蟄雷
含山驛中
日暖風輕晝睡餘海棠嬌褪玉肌膚楊花也似知人意
來趁飛紅入座隅
鳴山驛夜雨
夜來風雨曉還晴沙路無泥快早行鳥語花容春自好
有生何處不安生
夜聞風雨
狂風横雨忽來鳴半夜長亭客夢驚想見海門春漲急
犇軍百萬聽潮聲
丘城道中
翠巘中間白水邊野梅官柳似當年正看遶樹下殘日
便覺前村生晩煙
出合肥北門二首
淮水東來没踝無只今南北斷修塗東風却與人心别
布暖吹生徧八區
斷垣甃石新修疊折戟埋沙舊戰場闤闠凋零煨燼裏
春風生草沒牛羊
烏江道中聞杜鵑有感
麻葉蓬蓬小麥肥楊花風裏杜鵑啼故園尚阻歸來賦
慚愧東坡雨一犁
竹城道中
一溪清水浸餘霞風裏歸鴻字脚斜今夜不知何處宿
路廽山崦兩三家
下閣道中
小橋流水數家村春入川原日自暾馬上不知嵐氣重
誤驚征袖濕啼痕
西門道中聞人售田
走利奔權幾日休歸來還復郭南游直饒心計姦如鬼
終恐輸他善自謀
題大泉寺
六峯環翠繞金藍下馬初嘗一酌甘久旱喜看雲氣浹
晩風吹雨過江南
題南巢地藏寺
蚊觜生花夜更長睡鄉蝴蝶正悠颺山僧不恤秋眠熟
連打鐘聲到枕旁
題大龍寺
萬松邀我上崔嵬入寺山屏次第開無說欲知真說法
松聲還送出山來
題宿松薤山寺
小驛隳頹不見容著鞭東走梵王宫怪禽落日休相恐
五里松篁一徑通
題許市接待院壁
一簷冬日送清温䟱竹蕭蕭覆短垣來就老僧同曝背
不妨危坐默無言
題許市施水坊
夢斷蓬窗特地愁卧聞溪水嚙舡頭夜航又逐東風去
重歎因人此滯留
宿大泉遇雨
予每遠適行日不雨歸日雨必作故常苦之是役
也以幹往肥上時秋旱連數月嘉榖盡矣而二麥
未得入土民心憂蹙何翅倒懸當曉發月城晩抵
大泉山方弛擔與主僧語而山中出雲湏臾四合
入夜遂雨予聞之喜不自知蓋非為一已設也紹
興二十四年秋九月壬子
我行常苦雨相隨旱甚民心若倒垂坐久雲容膚寸合
願同焦槁被甘滋
題苦竹寺海棠洞三首
翠袖朱脣一笑開依風無力競相隈陽城豈是僧家物
端恐齊奴步障來
隔夜西風為辦嚴掃除氛曀出晴天正逢翠幄張青綺
應念朱脣拂紫綿
一徑封苔知雨足貳車行縣昔時遷對花啜茗思春日
拂拭新詩益悵然
題崇因院清軒
予政和八年秋九月自冶父還軒車託宿是刹時
積雨初霽夜月飛霜溪光炯然如水晶環繞殿閣
令人毛髮森竪神思清發乃得一絶書之壁後三
十七年復經此覓前所題既就堙滅因主僧乞詩
復為書之
肥松瘦竹古招提軒檻重遊識舊題清意不曾吟得盡
夜來明月浸寒溪
法雲寺和湯立賢留題
寺占湖邊數畆山杖藜偷得一朝閒昨朝恰别居巢長
又喜新詩在壁間
題大善寺
絮帽曳絲雲帶雨瓊梳環髻水圍山江村五月黃梅過
十里人煙渺莽間
題華嚴院澤上人西韻軒用前韻
疎簾如霧隱窗紗虹影青紅雨脚斜坐久清風起何處
一盆昌歜映葵花
和彦立兄贈信上人
鼎社年來得志閒一杯聊復效逃禪新詩莫漫驚流俗
恐被旁人唤皎然
贈浮屠道本二首
道本自歴陽廣教與六僧偕來以天申節受具足
戒於當塗之萬夀寺戒壇能誦吾兄彦時所題二
詩故其歸也用韻以贈之
暑雨初晴江上村藕花無數午風温梁山正帖淮南岸
到得精藍日未昏
一去禪關忽五春異鄉驚見眼終清問師參學今何解
雲在青天水在缾
和因上人四首
拍天湖水亂蛙鳴雨脚隨風潑細塵翠幄不開楊柳晩
紅雲初坐海棠春
茭葑彌天眼界幽澆愁應辦酒如油坐憐漁父機心勝
萬頃春苗不下鷗
水雲深處見人煙桑柘鳴鳩似可憐却怪銀泥環四壁
由來春雨上蝸涎
荼䕷花底照衰顔風送餘香到酒間春色他年尚無恙
紅裙來繼謝東山
和天衣聰老五首
師去無為十五年重來猿鶴亦忻然此生不負今朝祝
冀結龍華會裏緣
老懷歸去幾何年吳越宗風久寂然聞說近來獅子吼
應將驢脚問生緣
法華靈應著當年今古何曾有間然不見後身房次律
却因和璞記前緣
達磨東來不記年一燈然處百燈然願從清淨求明了
應喜晨齋學省緣
綠楊芳草自年年人老逢春重喟然六入儻能除舊習
三乘端許結新緣
再用韻贈湖塘來上人二首
望外荆榛蔽輞川我來何必為逃喧亂餘村疃雞豚盡
秋到江湖藻荇繁
湖水瀰瀰浸綠苔湖邊衰柳兩三栽游魚得意潜還躍
幽鳥多情去復來
山西莊舍贈信上人和彦時兄四首
十里西疇路半砠短轅無力困瘏痡支笻預作淵明具
甕有烏程不用沽
四壁蕭然犬自馴年來食粥甑生塵相逢未暇寒温語
請效參寥作故人
一枝清瘦早梅春風味高如郭泰巾襟袖歸來香未歇
要將佳句屬詩人
寒鴉成陣下遥村冰合回塘鏡一番㶁㶁溪流響何處
亂山無數不知源
贈道上人
道人知我過山來旋掃蓬門對水開惟有温菘薦樽爼
一畦疎綠隱蒿萊
和道可
卧雨春頭到地長清風一榻借微凉碁聲驚斷高僧夢
起撥爐中未過香
和彦逢弟簡相山古上人二首
相山風物似斜川岑寂那知市井喧歲旱但傷禾穗槁
秋饑猶喜栗皺繁
蒿艾深迷古徑苔荒凉菊塢與松栽稻田正似人無幾
賴有高僧伴我來
送浮屠善慧
雲濤霜巘正崢嶸夢裏清游覺尚驚師到西湖如得句
不妨頻寄老書生
送心上人
西城畦稼卧黃雲似說千門許見分驢載馬䭾應不厭
一&KR1237;牙齒正湏君
春日訪道上人
隴麥如煙水滿塘路邊桃李問柔桑道人不作淵明調
笑碾新茶看瑞香
贈桐林老僧
繞屋青桐碧玉椽坐來巖石起雲煙過門竟日奔馳者
應羡山僧去道邊
贈林山善相老榮師
至哉擇術妙難論邂逅何妨丐一言我已無心求富貴
餘生歸命給孤園
回峯寺和浮屠坦然韻
晝睡醒來日過中山光入座水函空綠楊堤外荷花富
招致清香賴有風
和彦時兄贈覺上人化燈
江上相逢試問津杖藜來作化燈行欲知照破無明窟
佛殿熒熒一點明
和僧廣實三首
曾向高安見大愚迢迢一路徹天衢而今到處無些事
困睡饑餐得自如
聞說年來貧更甚生涯和地與錐無通身是手承誰力
方信常人實若虛
動容俱見古人情千里歸來得我驚七載何曾有離别
水中明月本相親
題德章山親公塔
憑陵風雨上崔嵬一見親公病眼開似是前生師弟子
兩年今日入山來
過廣德宿開元寺上人房
滿城花草鬭欣榮嫩綠夭紅照眼明會有禪房通野色
解鞍聊復憩予行
書來上人房
十里清風水拍天老僧齋罷抱頭眠丹楹畫棟看摧壓
好為僧伽作勝緣
書源上人壁
丹楓黃槲壯秋容詰曲僧房一徑通塔似道人飛白筆
開窗還見倚晴空
題德山涓老無句堂
峯頭示衆合如何一棒由來已自多空去空回還信否
至今疑殺那人訶
送浮屠宗立東遊二首
立上人禪林杞梓法窟棟梁數千里往見天衣十
五年坐參庭柏爾來半口吸乾溟渤一拳打破虛
空真得和錐也無豈不成大丈夫哉是行來自湖
湘訪予相山將復觀潮浙東予聞而快之故作是
詩以贈
撫掌相逢一笑同自言參學百無功蜜甜忘却十年苦
雷吼嚇成三日聾
西走漫償行脚債南游聊勘坐禪翁不知色力能強健
又復觀潮過浙東
贈蔡道人
寳蓋山前蔡道人十年學佛頗安貧似聞親見天衣老
為改今名作惠新
贈羽流韓洞章
韓生畫馬有家法胷中驊騮不可計酒酣試作姜子牙
怳若當年釣清渭
