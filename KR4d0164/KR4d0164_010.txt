相山集卷十宋王之道撰
七言律詩
和周少隠實錄院對竹三首
夫子文章僕命騷高標寧若歲寒凋慣看雄辯朝揮麈
想見清吟夜度韶老去荷君頻折簡時來容我尚同寮
區區長倩何為者不樂平原意本朝
老來鬚鬢白刁騷猶喜丹心未遽凋秋賦肯甘同宋玉
晝眠聊復繼邊韶翩翩幽鳥隨風屐炯炯寒燈伴夜寮
多謝故人珠玉寄水雲堆裏望天朝
窗寒疎竹共蕭騷可笑圓荷着露凋實錄成書輝日月
奉常新樂奏咸韶佳篇千里來青𤨏好夢連宵到綺寮
湖海固應聊爾耳佇看丹詔下公朝
和韻寄董令升舍人
曾將燕石報瓊華别後哦詩愧莫涯空腹但看長柄械
緩行何用短轅車神馳鄧步彌天葑夢入朋谿夾徑花
何日天台尋藥去女仙迎笑飯胡麻
和余元明時元明邀余同李次元夜飲
坐中強半是同年頼有斯人席更圓跨馬未須貪遠道
舉觴聊復望青天枯荷折葦三墪路明月清風百丈船
俯仰便成陳迹恨湏知此集不論錢
避寇糝潭登李彦修延秀閣
王師千里下邦畿三月宜新對敵圍江上扁舟隨處是
煙中華屋轉頭非逢人借問何時定有客來傳二聖歸
已辦笭箵學元結卜隣猶冀不相違
和因上人午睡韻
多謝高人問起居惠然相過共秋蔬栖栖衆且疑夫子
碌碌誰知效阿奴老去睡鄉還積欠君來詩社責新逋
便便一覺南忩午短簟方牀意不疎
歴陽寄定城尉彦逢弟
故園鵯鵊久催耕休戀公田秫與秔别恨久隨黃耳去
歸心應望白雲生干戈叢裏三書考春夏交來幾閉城
我亦藍田負丞者相從何日賦淵明
和蕭山臨川亭壁間留題韻
水外峯巒碧四環雨多門徑蘚苔斑滯留又及炊新粟
歡喜何當見舊山招隠有詩來霅上倦游無夢到雲間
西興十里秋潮晚坐數扁舟帶月還
和彦逢弟春日即事
楊花如雪菜花黃路出初郊正日長喜對新詩醒病眼
會逢膏雨沃驕陽過僧竹院茶爭美酌客山堂酒倍香
常恨抗塵仍走俗不知身在水雲鄉
和陳勉仲春日偶成二首
帷幄何人正坐籌匈奴輕漢索懷柔回鑾未覩迎天駟
勸穡還驚出土牛雨過池塘新漲綠春歸原野霽煙浮
中興自古湏羣策更願君王慎厥猷
江表歸來得自由舊鄉能復到温柔辭源已見流三峽
筆力當期挽萬牛白日忍從黃霧塞青天那復黑雲浮
掃除驕寇還強漢會有忠良告遠猷
春日偶成
餘生今赴邇英朝似說䕫龍許續貂枯枿遂承新雨露
蒼鷹應識舊雲霄廢興湏信關時命勞逸誰能問貫條
十載山林勞夢寐五更天仗聽簫韶
春日次韻張叔元
遲日輕風過雨天草青南陌欲生烟江湖節物登王鮪
村落歸心起杜鵑已辦尋芳游野寺何當修褉泛溪船
路逢少婦携籠去為說蠶兒向雨眠
和秦夀之中秋翫月三首
一樽芳酒起沉烟絶勝紅裙擁後前山色水光相上下
月華秋氣共清圓佳時令我思韓愈好夢逢君想惠連
老大不知追逐樂却因妍唱惜流年
湖光無際接雲烟舉酒登臨夕照前坐送落霞還杳靄
倚看明月上高圓清談浩渺河源注麗句縱横繡叚連
歸去鳳池知不日山城岑寂記今年
腸斷江城斂暮烟一聲清笛短亭前揚舲共喜風初轉
戲綵當期月正圓水落雙溪和石出霜餘疊嶂與雲連
令人暗想昭亭路屈指歸來又四年
和張彦智中秋對月
萬里青天霽色開嫦娥駕玉上雲來樓中勝飲八仙聚
物外清談三語該空翠水光争滉漾漏聲鐘韻共徘徊
秋盤應愛金櫻好紅抺佳人醉裏腮
和高守無隠官閒即事
老去空悲樂事稀百年渾醉幾多巵雖貧頼有舊栽竹
縱嬾未容全廢詩碧草望迷烟漠漠黃梅看熟雨垂垂
莫嫌蕪纇晚相凂欲換邦君白雪詞
誰憐村落笑歌稀全把茶甌當酒巵枯槁又經三月雨
窮愁聊付一篇詩窗間遠岫青千疊樓外長天碧四垂
何日獲陪文字飲欲翻妍唱入新詞
和胡德輝增明軒
釣魚聊復效詹何肯向青山較少多身世自憐巢幕燕
利名誰鑒撲燈蛾風前逸氣舒長笛酒裏清愁到短歌
安得梧桐來鸑鷟一鳴千古繼卷阿
寄奉符大有叔
血氣侵凌不復豪往來欹倒似乘濤寧知嬾過嵇中散
亦有詩如謝法曹舊藁只堪供醬瓿故人相贈有綈袍
兖州賓主同風味惡句煩公更一薅
和曾式古
式古省幹當高使君守濡湏日實為幕中之賓罷
既踰年而兵餉有積下供給錢數百千未請欲以
為歸資情見乎詞成唐律三章以示同寮僕偶獲
觀焉韻險不能盡和姑和首章以當贈言
白雲飛處見層巔回首風檣去若仙舊隠已鋤三徑菊
新吟聊愬一嚢錢春歸沂水還相樂秋到盱江盛有年
更着綵衣歌且舞高堂侍瀝奉周旋
和何希淵韻
敢負交游素所期自憐衰滯使君疑向来兵火亦何久
此去功名應未遲詩似清風宜我慰心如白水欲誰欺
扁舟儻赴相從約江北江南笑有辭
和孔純老歸自屬邑三首
純老通判歸自外邑聞守將宿有擕妓郊勞之約
途中以詩督之且蒙不鄙示予謹次韻一笑
行縣歸来賦陟岡青梅應快一樽嘗詩成妙墨揮張聖
酒到高歌發楚狂夾道野花圍步障兩行官妓簇橋梁
嗟予貧悴跧蓬蓽不及郊迎笑舉觴
往来隂雨恰彌旬滑滑那堪鳥語頻行色可無三日霽
旅懷應付萬家春欣聞郊勞開瑶席想見車旋入錦茵
何幸詩筒時寄我慰懷湏信有詩人
詩濤難放筆頭乾歸及初晴素魄圓善譽敢論當世比
佳萹應任老夫傳凌雲列岫堆螺髻出水新荷點翠鈿
報政還朝知不晚追隨能復記當年
和梁宏父二首
時來談笑取侯封清曠寧容雅志從上聖急賢齊舜禹
羣公引類邁䕫龍非材似我十圍櫟有用如君千丈松
邂逅相逢辱傾盖能令瓦釜配黃鐘
功名須向壯年收顧我摧頽已白頭節晚獨存松柏勁
歲寒還見雪霜浮老將耄及從人笑醉欲眠時遣客休
眼力尚能觀細字詩筒經卷且優游
走筆和孔純老催詩債次韻
閉門對客總言詩淹速由人敢預期思若湧泉誇往哲
文如翻水擅當時年成定見爭稱善月鍊懸知鬭出竒
疾似枚臯何足道漢朝終貴長卿遲(魯直云閉門索句陳無已對客吟詩)
(秦少遊年成見左思月鍊乃許洞)
避寇姥山
山前湖水抱烟村湖外山光隠若存泛宅浮家聊自託
蔭松藉草欲誰論物情魚沬真堪笑世事槐安不在言
回首故園煨燼裏歸歟猶勝傍人門
和鄒進士
望外青山便到家馮讙何患出無車坐逢石鼎應聯句
箧有龍潭敢鬭茶樽酒幾時同竹葉功名終日鑒菱花
君看一雨蘇羣槁所至人心樂否耶
和丁景仁三叉河留題贈李仲山
飄零雙鬢已星星萬里江湖寄此身山擁青螺初洗雨
水浮蒼壁似圍春别來興廢同千古此去榮枯會一新
葭薍彌天草如積寬予猶頼有斯人
弟子厚自相山徙居湖塘又復一月矣距外除
只數日間光景漂流徒成感慨讀新詩興不能
已輒和韻
相逢休訪楚江萍我老無能一壯丁卜宅又驚三浹日
御琴空感再周星新愁夘酒心先醉氣怯春寒夢易醒
却喜故山遥在眼舉頭時見竹青青
和李難老
半生場屋弄朱衣猶喜春來破白歸同軰交游惟我拙
一時人物似君稀風神要在山庭峻辭吐初疑鋸屑飛
州縣未應淹驥足釣名誰羡子陵磯
和張公儀
醉中行草綰秋蛇十載風櫺憶舊家朋舊亂多從鬼錄
詩書閒益富生涯稻塍綠合迷秧馬沙嘴潮回下釣車
歸去西疇新雨足飯秔應不羡胡麻
和趙積中
入室芝蘭氣不殊逢君還憶見君初梅花正喜春懸鳳
藿葉俄同夏鱠魚下榻舊聞看孺子負荆誰復謝相如
艱難正詘平戎策及早東游叩帝居
和江和仲
把讀新詩憶舊家深村羸犢短轅車年豐野老常携酒
客至幽禽自喚茶亂後所存惟五柳老來無意約山花
相逢何必曾相識乘興時來過此耶
和張元禮
元禮以蘧著&KR0034;三子下第未歸有詩寬予因用韻
勉諸子非獨為下第者設也庚辰清明後一日
力學三年看有成龍蛇蟠蟄冀存身一杯餞别初迎臘
千里歸來欲送春愛日光隂宜共惜及時德業要争新
吾家叢桂風流在速取高科慰老親
和閭必志見寄韻
老矣詩才欠壮觀羡君閒燕富清歡染羹早厭誇黿指
食肉應宜謝馬肝送客篇章堪寄遠論文杯勺自驅寒
扁舟近過池頭否百丈西南水欲乾
和陳勉仲二首
人似平原字亦顔詩成長在笑談間試看落筆雲烟疾
難放搖春草木閒美俗未容窺製錦勸耕聊得伴行山
慚將鄭腊酬荆璞無怪年時債未還
相逢憐我太衰顔冰雪精神照座間霽日有情茶乳合
春風無力柳絲閒肯從逋客來三徑秪恐佳人賦二山
舊說毛公今見否似聞新向玉京還
和魏定父被檄還無為
定父通判被檄來歸旦夕當還安豐距重陽不數
日方兹戲綵而遽爾言去想不能無戀戀因觀所
和因格非佳句歎服别來詩格超邁不能自已次
韻
雨脚廉纖日脚微秋隂猶暗北山陲莫言巖壑都無用
湏信風雲會有期邂逅醉鄊還自適周旋詩社好相規
黃華又報重陽近想見遲遲去魯時
和孔純老按屬邑二首
高車西去忽踰旬坐想登臨得句頻楊柳隂交山徑晚
酴醾香滿驛亭春吟餘掃壁時揮翰醉裏投牀任吐茵
聞說歸來歡喜甚故人相遇是詩人
楊柳依依半掩扉新晴疎影弄斜睴好花覓句忍輕負
幽鳥勸沽良重違閒愛青苔緣砌上静看蝴蝶撲忩飛
雨多不覺蕪菁過又喜盤中筍蕨肥
和許端夫兄弟二首時端夫出守當塗
燈火當年記馬行一時人物玩垂裳舊游亂後半蕪没
新貴邇來多罪亡我有塤箎相應和君同蘭玉競芬芳
高文已見含元賦不用研思古戰場
相喜何湏日寄聲如君無處不知名縱觀妙墨雲烟動
想見新詩欬唾成帶雪山川增綺麗向春梅柳自欣榮
好將十詠圖歸去穏步花甎繼李程
和袁望回
千古風流憶孔明老龍高卧志存身強陪簮紱更三聖
安坐江湖又四春便合癡狂稱逹者誰能窮悴作騷人
一杯聊復從公醉要見予言總是真
過鄧步和張叔元見贈韻
獨舸東來夏日長歸裝從此益生光卧雲禾穗珠成實
傾露荷花麝被嚢逸世才猷金騕褭逼人風味木蘭堂
常疑正始遺音絶把讀新詩遠壇場
夜泊官牌夾口大風追和陳去非歲晚感懷
咿喔鄰鷄夜向闌曉風驕挾曉霜寒吹燈強取殘書讀
撥火重尋遠信看綠蟻已應浮臘甕青絲行復送春盤
旅懷欲倩高鴻寄憑仗新詩付筆端
和張序臣合肥驛中詩
槖臯何處合肥東知有詩翁杖履中魯會一時歸寂寞
吳吟千載發清雄湖山照碧朦朧日鞍馬欺寒料峭風
春入花梢人易感莫教房闥歎飛蓬
長至和魏公逹
半夜迎長坐候明眼看初日屋山平詩豪不共年俱長
鬢雪惟應老自生得酒人情何太喜犯寒春色不多争
老農相慶無它語盡道冬晴好趁耕
和孔純老送司法吳德聲
舞腰逥雪奏伊凉餞設鈴齊舉别觴如子固宜傾坐客
顧予何計挽征艎交情舊喜推東道歸夢先應到北堂
花柳枝頭春已閙佇觀超擢寘周行
和方景南參議見贈
向來疎率任天真此去扶持護善鄰只恐磨磚難作鏡
已知行水戒推輪簞瓢本是吾家物軒冕寧容我軰人
多謝諸公共推轂欣欣寒谷暗生春
和彦時兄韻
立馬山前問酒家山峯森列兩溪斜扶疎新竹聽流水
天矯古松看霽霞遠目自能供覓句枯腸終不柰搜茶
一杯湯餅東窗晚危坐清吟對月華
用李夢發韻
夢逥詩思不勝清卧聽幽禽兩囀更窗角界金分月色
山腰鳴玉潄溪聲欲行且住心還適久雨新晴眼倍明
莫為浮名廢真賞較來何重亦何輕
梅隠亭
無慮無營得自如亂紅狼籍綠隂初莫貪視盜誅鋤術
輕換齊民種蒔書風物最憐清且好賓朋那患數斯疎
高談亹亹還終晷坐覺庭花影上裾
麗澤堂
焚香讀易欲何求只恐西鄰未識丘千里交遊思命駕
一龕燈火喜逢秋胷中雲夢應無筭天上風雷得遍搜
莫向明時老巖壑伊周元不羡巢由
能賦臺
萬頃玻瓈水浸空臺前佳色詠難窮倚欄人在烟霞外
落筆詩成笑語中屬句畏慚非孟子供歡端合有車公
解將能否分優劣過眼昭然向與雄
代人上叚拂參政
玉牒書成已六年東游曾記此周旋千齡令慶亨嘉會
二府新分造化權咫尺雲天依日月斯湏霖雨浹山川
應憐汨沒塵埃者白髮青衫走道邊
