東皋錄卷中
明釋妙聲撰
懷淨土偈序
昔廬山遠法師與入社羣賢著念佛三昧詩行於世近
世樝庵嚴教主作懷淨土詩為七言四韻雖非為詩而
作而情辭悽婉往往有佳句可誦爾後作者非一篇什
益多盖有不可勝錄者矣然騖高者弗切徇俗者近俚
鮮克當乎人心識者病焉吳之東宏其教者曰無隠法
師自罷講淨信即冥神西域行業純白人從而化製懷
淨土偈四十篇述其志以勸觀其出入經論比物連類
直而信質而盡盖樝庵之流亞也且夫淨土之教本乎
心心與佛如境借智合則生佛土成佛道也何有自天
台發明其旨而四明繼之造修之法粲然大備凡欲從
事於斯者舍此其無術矣無隠天台氏之學者也故其
精詣浩博如此嗟夫吾徒之為文所以宣寄大化而善
世云爾無事乎華靡之辭也世遠道衰學者倍其師說
託焉以自放假之以為高絺章繢句若專以其業者無
當於道無得於己無益於物則亦何樂而為之也哉嗚
呼無惑乎吾道之弗振也無隠盖有見於此者矣於是
獨探原本具訓以警其有功於名教者乎無隠俾為序
引為之三復而題其端云
贈斯道成序
上人居東海之濱通内外學喜從賢者遊與余遇於具
區之上徵言以為贈余語之曰子亦嘗觀夫水乎余嘗
自具區遵湖而南放于東澨登垂虹俯洞庭以臨三江
見汪濊停蓄震蕩噴薄彌望數萬頃包絡三州浩然巨
浸乃慨然太息以為天下之水莫此若也及北浮大江
泝天險極吳楚之交其潮汐迅悍猋馳霆擊神造鬼設
瞬息數千里莫測源委於是目眩心掉赧焉自愧其見
之晚也後觀乎東海見江漢百谷之會日月星辰之所
出入浩浩湯湯與天地混徒望洋而歎敞罔自失曰嗟
夫水有至於是者乎向之所見若蹄涔耳杯水耳何足
以語天下之壯觀哉夫吾聖人之道猶大海也諸子百
氏猶江若湖也人有學聖人之道遺其大者遠者而安
於小成是猶習江湖之流而不知海之大全其敖然自
足也宜哉孟子曰觀於海者難為水遊於聖人之門者
難為言信夫今吾子富於春秋有志於聖人之道譬諸
水焉固己絶江湖之流而侵尋乎海矣果能力學篤行
而弗措吾見其入聖賢之域不難也東海淨信之堂有
曰章法師宏台衡之學彼上人者善觀水者也善言聖
人者也子以吾言訊之為何如也
送煥書記序
書記古者聘問通好往來之辭後世以為職文翰者之
目唐用之藩府韓子所謂通敏閎辨兼人之才者也吾
氏以文害道學者弗之尚然經論之富未嘗不由乎文
也夫言以達志文以載道言而不文其行也不遠矣故
大方廣衆必設掌書記一人所以敷暢道妙黼黻宗教
内則歲時伏臘之會外與縉紳四鄰交凡文詞之事皆
属焉亦良難矣道既降而文益勝人尤以是為美名而
樂趨之求無愧於斯者亦或寡矣行中仁公住虎丘從
遊者多俊秀之士最後署書記而得煥無文者焉盖主
人既賢其所與者必賢亦其理然也煥蚤從士瞻標公
司内記於靈巖二公皆東南叢林之望以煥之穎悟明
敏而得賢師友若是所造既已深矣而又以為未也又
將縱觀四方以博其趣而來求言以為贈噫余亦有愧
於斯者也今老矣獨喜子之成猶駸駸乎不已甚矣子
之好學也夫是則通敏閎辨兼人者將在於子矣雖然
此非吾道之至也苟即辭以明其理道果外是乎哉子
行矣正車於途慎其所操其寧有不至也耶
三吳漁唱集序
古者詠歌謠咢之辭多出於草野所以寫其悲憂愉佚
之情著其俗尚美惡之故詩之國風是已若夫宗廟朝
廷則公卿大夫之述作雅頌在焉自采詩之官廢而詩
道息然發乎性情者今猶古也故齊謳楚歌吳歈越吟
遇事而變雜然並興盖有不可勝紀者矣詩道曷嘗息
哉三吳漁唱集者鄭君伯仁之詩也伯仁懷抱利器未
得施用以其所藴悉發為詩宜有憤懟怨刺而和平清
適方退託於漁樵非得於詩者不能也伯仁越人也而
繫於吳非忘本也盖觸物引興有不能自已者况吳越
之同風哉伯仁家為東南名儒其過庭之學有自來異
時用之朝廷鳴國家之盛者不在斯人乎於是為三吳
漁唱集序
三友圖詩序
會稽吳景賢善取友其行四方遇有合焉者輒與遊弗
置嘗得時賢所畫松竹蘭三物蒼古可愛因玩之無斁
命曰三友求能賦者詠歌之既而授簡於余俾引其首
焉夫君子之取友顧何取於草木之微乎古之取友者
於一鄉於一國於天下猶以為未也又尚友古之人古
人遠矣求之於今而未足也又取諸物之似者而友之
盖友者所以成德也苟可以比德焉雖草木之微在所
不棄之三者所以獲友於君子也且夫松之為物也勁
正獨立善建不拔不為寒暑而少變竹則秉德有恒以
虛受益有堅貞匪石之節若蘭也幽潔自持無俟於外
而苾芬不可掩是故君子無不愛之賢之或從而君公
之其為世所重如此夫勁正不拔非直與秉德有恒非
諒與幽潔苾芬非多聞與是足為益者之道矣宜景賢
樂之而弗釋也景賢嘗長長洲幕廉慎敏事吳人懷之
異時德愈修友道日廣而得行其志庸非三者之助乎
諸君之賦所謂與人為善盖莫非聖賢之徒也可無述
哉
思上人遊方詩後序
夫聖人之為教也其心則同而其迹或異以性本一故
不得不同也以情糾紛故不得不異也善學者於其心
不泥其迹於其同不崇其異道之行也惡有彼此之間
哉自大教東漸天下化成古今縉紳先生學士大夫類
多知其說者匪徒知之亦允蹈之匪允蹈之亦能言之
今觀其書往往能極玄理之奥合一貫之旨其言足以
善民俗助治教所謂並行而不悖者不可誣也獨韓歐
氏迷迹而好異醜詞巧辨肆為排詆既無傷於日月之
明而又無益於其教徒使後世好名之徒竊其說以為
口實豈非盛德之累乎嗚呼何弗思之甚耶然二子始
乖而終合信乎心之未嘗不同也吳郡思古先上人業
天台氏之學至正間將行四方遂昌鄭先生首為序率
一時名士賦詩以送之多和平之音無異同之辨文雅
粲然殊可觀也然古先竟未行而職教者留主長洲文
殊寺數年人從而化者甚衆今乃棄去翛然山水間虚
已以遊與物無忤如不繫之舟如行空之雲何可羈也
古先從余遊甚久以道義相悅以講習相樂而未嘗以
文字見託也間持此卷相示以請因得寓目焉余既高
古先之行而又樂羣賢之同也故援筆為後序云
周玄初禱雨詩序
常熟致道觀鶴林周君玄初有道術能劾治鬼物及祠
祭禳禬吳人多信之洪武二年夏大旱邑人士相與起
君禜雨不崇朝雨連大㴻歲遂有秋邑人愈尊信其術
乃求吾徒之能言者賦詩以贈之而謁余序且道玄初
之言曰夫天人之分固懸絶矣吾以眇然之身寄其間
而能感而吾應召而吾從無不如志者惟此心焉耳盖
天即理也神而明之存乎其人苟以心契理理合於天
將無施不可獨雨乎哉凡吾動作麾斥以示吾用者盖
將駭常人耳目以神吾術耳然所以致雨者不在彼而
在此也余聞其言曰噫此吾家惟心之旨也玄初何自
而得之哉夫得其小者猶若此况其大者乎信乎道無
二致也余嘗過黃泥之坂入丹霞館見其壇宇閴寂梧
竹森映若化人之居意必有人焉俄而脩然長身峩冠
縞衣出見客即玄初也挹其言果有道者為賦來鶴亭
詩而去今十五年矣及得左轄周公所為鶴林先生傳
而讀之益知其傳授端緒師友淵源有自而世方以禁
架之術多君者豈知玄初哉此吾徒樂道其善而頌聲
作焉由是以知吾聖人盡心知性窮神極化之妙無所
不在推其緒餘而所霑丐者亦多矣故題其首簡而申
余意焉詩凡如干篇
送為上人序
西域諸國皆知事佛惟高昌為至自王公以下多削染
為僧方其盛時以道德智術為有國者所尊信足為吾
教之重者比比有焉善為上人本其國人世為顯宦由
其父為常熟監州而為吳産自幼厭紈綺之習慨然有
志於方外今年二十餘而氣質渾厚猶有北方承平世
家故態信乎其為受道之器者矣受業西山之天池獨
恨無良師友以相激厲將遊四方而博求之而來乞言
為先容噫以上人原委之懿資質之美問學之勤孰不
樂告以善道又何藉於聾瞽之言乎行哉行哉毋因循
毋苟且毋怠惰必究其心之所欲得而後已則他日為
所尊信而為吾教之重者吾於上人其有望焉
送義上人序
洪武三年春詔吳郡西白禪師住京師天界寺時議者
以為教門得人四方英俊之士聞其風者争集於堂下
禪師以為佛之道大而多容故來者輒不拒於是若吾
義上人者亦得在弟子之列是年秋余被召至京師館
於天界而義方司其藏事翺翔乎廣衆中雖老於遊參
者莫能尚也余驚喜且歎古人云士别三日當刮目相
待况余與義有踰年之别乎於是又知禪師之道化人
速感人深也如此義既代將為四方遊踵門屢以言為
請余與義有鄉里之好焉有故舊之情焉今其行雖不
吾告猶將貺之况其請之勤耶凡為吾學者務三而已
曰戒曰定曰慧學雖有三道則一也以戒為墉以定為
宇以慧為門守其墉安其宇闢其門道在是矣且禪師
禪學位望皆當今之冠而又知遇天子朝夕承顧問慨
然以吾道自任盖學者之龍門教門之木鐸也道莫邇
乎此矣子將求諸遠不亦異乎子姑安之勉以卒業使
真如法味日漸月漬淨智妙明渙其大通則余之喜歎
詎若今日乎余行亟不能盡所言然亦止乎爾而已以
是為贈
小山序
昔淮南王安招致賓客蘇飛李尚等八公之徒分造詞
賦或稱大山或稱小山說者以為若詩之有大小雅焉
竊意小山者盖著書者之自號或其嘗所遊處人因而
稱之若梁何氏兄弟偕隠於會稽人稱胤為大山點為
小山云爾其詞非有音節部分之别與雅不倫或恐未
然也然招隠之篇詞致高古文章家尚之具區之北涯
曰木履浦積水之隂有培塿焉其高可隠也棄於荒烟
町畽之間未始有過而問焉者友生丘國華顧而樂之
春朝秋夕每釣遊其處人亦稱為小山云國華喜為詩
盖欲以是自見於世其亦茲丘之遭也與且具區之傍
豈無高山大澤足以遊目騁懷以成其趣者而取舍乃
如此豈意之所適興之所寄初不限於大小遠近也哉
夫比興之作詞旨音調雖有古今之異然感乎物發乎
情則今猶古也古猶今也國華才敏好學苟業之不己
則其詞當益修將與小山俱傳罔俾淮南專美於前無
疑也遂為序之以遺後之好事者
停雲軒詩序
夫君子未有不須友以成者麗澤之樂切偲之益盖不
可一日而離也離則思思則詠歌形焉詠歌既形則凡
物之感於中者皆足以寄情而宣意此風人託物之旨
而陶淵明所以有停雲之賦也余嘗謂是詩興寄高遠
感慨之深見於言外非止思友而已此當與知者道也
隴西李伯高信義人也事親之暇方汲汲於求友於是
榜其燕集之軒曰停雲盖取陶詩也陶之詩舉世能誦
之陶之心則識者或寡矣伯高慕陶其亦知陶之心乎
抑將取以文其外者也余聞伯高遜敏好學誦詩讀書
尚友古人其知陶之心者哉夫得古人之心者其行必
合於古苟合於古則取友之道其庶幾乎停雲之名其
有聞於世也必矣錢唐吳君既為之記從而詠歌著於
篇者凡若干人伯高請文冠其首余樂伯高能順乎親
而獲友之多也故序之采詩者將有取於斯焉
繆氏族譜序
古者因生以賜姓胙土以命氏因以為族所以表世德
報有功使其子孫百世而不紊先王之澤厚矣後世風
俗日薄宗法又廢加以喪亂相尋疆宇分裂世系之次
昭穆之序混淆散軼不可復考至有服未盡而已為塗
人盖由氏族之學不講譜牒不修故也可勝歎哉夫惟
受姓之初由一人而分也受形之始由一氣而禪續也
以至於今則茫乎忽焉而昧其受或者妄引名族欲自
表於世其誣祖之罪大矣嗟夫木則有本也水則有源
也人而弗究其所自豈君子之道哉此姓氏不可不知
譜牒不可不修也繆氏得姓未見於傳記或謂秦繆公
之後以謚為氏繆與穆同而音亦同其殆是也然漢儒
林傳有申公弟子繆生釋者音謬豈自為兩姓耶抑釋
者之誤也當俟博古者辨之繆氏之孫曰爟字公陽世
居淮之通州宋季避兵來吳事既定或歸或留留者占
籍崑山而其族益富庶蕃衍至公陽為四世以家乘未
立汲汲焉惟失墜是懼乃斷自其可知者為譜而傳焉
其不可知者固弗能強也噫為人子孫而能惓惓於先
世不亦君子之道乎公陽蚤從名師問學篤本而好文
能言其十二府君而下世有隠德至其父仲理君好尚
儒雅仕雖未達而德益厚吾聞百年之計莫先於德德
愈積而其後愈大是則繆氏之興其在公陽之身乎余
晚得公陽為方外友見命為序為書如右他則備乎自
序云
送喜上人序
日本國在瀛海中去中州不知幾萬里自漢以來昉見
於傳記其人與中國衣服飲食不同言語不通然嘗聞
其風氣渾厚有文物禮樂凡所以治其國者略如中朝
之制豈所謂東方君子之國也與雖其知尊中國貢獻
朝聘或至或不但羈縻而已惟吾聖人之教尊事甚至
緇布之士來學於中國者頂背相望學成而歸國主貴
臣而下延禮施予異於他等其尊德樂道如此故來者
若是其多也余所識者雖衆或一見輒散去惟笑雲喜
上人者相從稍久是以益得詢其故實焉而其來也適
當中國多故東南靈山名川宏法之場鞠為椔翳前輩
為當世師表者往往物故其在者笑雲亦時得而參决
焉若四明夢堂噩公楚石琦公皆厚於上人為作歌詞
以贈盖警策之言也上人天資穎悟為學甚力禪悦之
暇頗讀内外書恬澹專寂卓然不羣其與之偕者盖亦
鮮儷焉既卒出世之業緬懷菽水之養遂將振錫于邁
翩然東歸語余曰後會未可期能無一言以慰道途之
思乎余與笑雲學雖異門其道一也道既一則所以告
者豈復有異於子之所聞者乎然於子之行也竊有感
焉昔在唐季五代之際吾天台一家之書散亡略盡玄
響幾絶吳越忠懿王遣使航海以重幣購之其書復完
故四明尊者得專中興之號今微言之緒殆將復絶而
聞其書具在子之歸也為我訪焉噫中國失法求之四
裔其亦重有感也夫其亦重有感也夫
送顧秀才遠遊序
吳為山水之國地沃衍而民物夥自晉以來衣冠之族
多家焉其風流文獻之懿迨今不乏然其俗樂土重遷
而遊者甚少在孔子時能北學於中國者惟子游一人
耳盖自古而然矣近世為國者疏忌南士而遊者加少
其季也所在兵興土宇割裂遊道遂塞今區域日廣舟
車甫通於是懷才抱器之士將復有四方之志者矣顧
君德常其人也德常居震澤之陽開門授書學者林立
慨然悲世俗之隘守其所聞不肯汎觀而博取也乃束
書策治遊具告别於常所來往將泝大江過京口觀光
於國都涉淮泗凌洪河極齊魯之交放乎東海仿佯而
歸徵言以為贈余曰壯哉遊也足以雪吾俗固陋之恥
矣雖然君之遊也將挾其所有遊公卿以成其名乎將
有竒謀異術希世用事以求富貴利達者乎抑將以堯
舜之道要人主以康濟斯民乎將覽觀山川交結賢俊
以發其文章乎君將奚取德常曰不非為是也吾聞河
洛天地之中聖哲所化而魯則吾聖人父母之邦也意
洙泗之間流風遺澤猶有存者詩書禮樂之傳風氣民
俗之厚旁求博采耳濡目染庶幾有得焉為是行也曰
善夫君之遊也行哉行哉吾於君將賀不暇豈復有惜
别之意乎遂抗手而别
送臻上人西遊序
會稽山水名天下由晉以來羣賢所遊集也若吾氏則
支道林竺法潛帛道猷輩其所與遊則謝安石王逸少
許玄度之流其高尚之風名理之談雅遊之好皆極一
時之選以今望之若神人然故竒蹤閟跡往往而在他
郡鮮儷焉爾後聞望才傑之士代有其人今雖前輩淪
喪而後來之秀方蟬聯未已亦由古人風聲氣習有所
感發非獨山川之美然也曩月屋梁公在能仁時有臻
上人天岸者實侍瓶錫遂為入室高弟今月屋已矣猶
惓惓不置欲張其師之道其風義如此亦非今人所恒
有也今將遊京師乃來乞言以為贐夫善遊觀者必之
乎通都大邑然後足以盡天下之竒觀矧惟神京佳麗
巍巍翼翼為四方歸則今善世禪師季潭公以道德文
學為吾教宗盟麟象雜遝萃為淵藪子之往也若登乎
昆侖玄圃之墟左右采瞩無適非玉又何求而弗獲哉
若是則會稽當今人物之論將有在矣余既老且病無
復有意於世務瘖默自養而喜子之遊得其道也故強
授此簡為别
衍道原送行詩後序
昔在至正初石湖衍道原善為詩一時知名士無不與
之遊而尤為今翰林危公太樸先輩覺隠誠公所推許
有碧山堂詩集若干卷吳郡山水近治可遊者惟石湖
為最山自西羣奔而來遇石湖而止夫山川之氣扶輿
磅礴鬱積而不泄則秀潤清淑必鍾乎人道原生其間
氣質既美加以問學遍讀内外書資以論著而獨長於
詩博采漢魏以降而以杜少陵為宗取喻託興得風人
之旨故其詩清麗幽茂而皆可傳也嘗以僧省堂選主
嘉禾德藏寺才辯聞望傾於一時惜未究其學而歿歿
時年四十三嗚呼使天假之年其所可傳詎止若是也
耶吾聞位不充其德者其後必大今其孫金西白以英
才偉學克纂厥世詔居京師天界寺蒞天下僧盟焜燿
莫比流慶之澤可誣也哉道原之赴德藏也諸公咸賦
詩送之皆軼於兵僅得遂昌鄭先生而下數篇西白懼
遂淪墜既加編緝乃授簡俾引其首余長道原一歲有
先世交契之好其就外學也盖嘗同師迨學出世之道
也而又同教講習問辨其相資也深出處周旋其相知
也盡盖有師友之道焉而道原自得為多故余雖後死
而終莫能過之也嗟夫自道原之亡詩法益變江山良
是而人事盡非矣今余且老居僻處獨慨念疇昔欲與
道原上下其論則邈乎遠哉不可復得徒抱無涯之思
而已獨喜道原有孫而惓惓於先世之遺如此有古人
之道也故不辭而序之
危學士贈渭上人詩序
始石湖衍道原與臨川危先生為方外友盖以文字相
知而未嘗相見也先生歴官於朝為名法從為賢執政
而道原之歿久矣洪武革命先生歸江南始克序道原
所著碧山堂集者嗚呼人生合并之難也類如此雖然
士固有曠古而相親並世而不相遇者矣而古今一時
也交際一心也其精神會通復有愈於目擊而面晤者
豈古所謂神交也與若歐陽之於惠勤蘇子之於參寥
輩方之於今事雖懸絶而風義之感猶一日也石湖山
水為吳中偉觀昔范文穆公樂而居之因自號石湖居
士至今釣遊之跡猶約略可考士大夫之過吳者必一
至焉而先生則因碧山集而概見好勝者寧無憾於斯
乎方承平時楞伽諸寺竒勝相角鼓鐘相聞才俊之出
其間者以道原為首能繼其逸響者金白庵心覺原也
今又得渭湜菴者焉信乎山川氣脉未嘗斷也湜菴自
秦淮之歸吳也先生賦近體詩送之詩言高僧者謂道
原也執政家者謂文穆也方外之好先生盖屢致意焉
湜菴表是詩見命為序余被召至京師得與先生聚旬
日而道原則余莫逆之友也故不辭而序之俯仰今昔
為之一嘅
宦游序
傳曰仕而優則學學而優則仕未學而入仕則傷錦之
刺興既仕而棄學則素餐之譏至顧何取乎宦游之樂
哉雖然一張一弛文武之道也士大夫捐親戚去墳墓
隨牒遠方簿書期會之暇亦將游目騁懷以舒其煩鬱
升高望遠以達其視聽觀風問俗以參其治績然後志
以是得政以是成於是有山水之適燕游之好託之賦
詠流傳四方使人有所欣慕而興感則庶幾乎宦游之
樂也哉不然則山川能說登高能賦可以為大夫者豈
無其人乎横金巡簡張君秉彛世家平原氣岸雄偉有
遠大之器事親從兄有孝弟之行蘭州帥聞其賢辟置
幕府再以人才薦召至京師授是職既至謂人曰吾去
家數千里蒙恩至此懼無以塞責而是州素稱文獻之
邦流風遺澤猶有存者吾得受教於君子矣欲表為宦
游求羣賢詠歌之何如皆曰善乃請序以告焉余聞張
君初筮仕即將命四方車轍馬跡遍於西北而未嘗至
乎江南也今蘇在天子畿内實古甸服民憚法易使巡
檢職專任重以巡邏為事則凡境内山川險易民物情
偽將家至戶曉無不周知而備嘗加以天資高明敏於
從政竭忠盡力以報其上暇則從容問辨以增益其所
未至他日於縣於郡於侍從之列所以為治者出其藴
素舉而措之將自今始此則宦游之效也所謂仕優而
學者不其然歟夫樂道人之善君子之志也可無言乎
詩云惠而好我示我周行余請為張君誦之
送遠復元東游序
淛水東七州四明號為三佛之地三佛者謂鄮隂佛真
身設利羅戒香寺瘂女為古維衛佛并長汀契此曰慈
氏為三也其瑞應昭著光靈赫然震耀於天下者非偶
然也說者謂四明東負大海山川靈長風氣和會民易
從善庶幾乎東方君子之國故聖賢過化靈迹為多豈
其然乎由今觀之則莫如補怛洛迦為最著然不與三
者並列何哉盖茲山據海岸孤絶磅礴萬象觀音氏以
如幻三摩鉢提溥應羣有聲論宣明靡間遐邇固不可
局於一方論也矧惟南湖實法智尊者祖廷大教重光
之地一家教觀之所自出猶縫掖搢紳之闕里也為其
學者不一躋其堂而噬其胾豈為知本者哉此余及復
元遠公是以有東遊之役也復元宗法智之道遍通内
外書制行甚高又濟之以無倦今罷講天竺方將觀乎
會通以致其道廣覽博取以益其學此其志豈區區安
其固陋嶷然自足者比哉昔在泰定間余侍先佛心居
南湖於時尚幼事雖目擊而無得於觀感盖五十餘年
於茲矣今復元之行也則徒然歆艷而弗利攸往其命
也夫然余於復元竊有望矣去南城一牛鳴而近吾先
佛心之遺塔在焉霜露之感匪朝伊夕撢討之暇幸為
省其徑檆階草能無恙不當時父兄猶有存者為我謝
焉
送超藏主序
超上人既謝天竺中峯司藏事將遊觀乎江海之上來
以言為請余嘗悲好遊之士類脅於外誘其能尊德樂
義而囂囂者固善矣而猶有待乎人知若夫周流四方
覽觀山川極天下鉅麗之觀將上下馳騁以昌其文詞
抑末矣吾徒之遊則舉異於是無上菩提修厥自我而
决擇在人世固有先我而覺者吾將往從之故有於立
談之間觀感之際樂其所欲得者夫如是雖其人在遐
陬異域萬里之外猶將委質而受命焉况其邇者乎今
前輩斯盡師友道喪其存而足徵者僅在吳越吳則上
人桑梓之邦也既皆得而事之矣今將適諸越越之碩
師尤不易一二數資其見聞得以周悉而互辨則何患
乎德之不立道之不明也哉雖然古人有云務外遊不
如務内觀夫務外遊者有待樂内觀者無方上人其慎
諸博覽而約取即物以明真無徒事乎世俗之遊也則
幾矣吾老且病無復有所適方愧獨處此上人他日歸
當過我東皋之上出其所有相與共商確之則余也亦
與有得焉豈非幸與敢以為贈
玉林序
吳江琪禪者持錢唐錢君思復所著玉林宇序將求羣
賢詠歌之請文為介余曰無是為也豈無内教之足樂
哉今夫龍藏金匱所秘貫華祗夜之属大小所攝動以
萬計其鋪張鴻烈敷暢玄奥金石之相宣珠璧之交映
未嘗不合乎比興之文也然其所載皆真乘實印葩華
之詞靡曼之音弗在也今吾子有取於玉則志近乎正
而非世俗之所尚矣夫玉之貴於天下者以德不以物
君子無故玉不去身匪事華飾盖以比德焉吾聞仙聖
所居宫室服玩悉以玉至於生植之物草曰瑤草樹曰
琪樹林曰玉林非止為佩為璲為環玦圭瓚而已玉之
用也如此則能賦者託物引喻形之詠歌以勗爾德者
必有其道子何得於玉之多也其為東方之美醫無閭
之産也必矣詩云言念君子温其如玉吾將有望乎爾
送法上人序
傳曰君子學以致其道致者極至之云也則夫學焉者
當篤志問辨致知力行以求其至不若是非學也今夫
百工方技之流聞有善藝猶不遠而求之况君子之學
所以成已成物者可不知所務哉佛之學以心為宗將
以盡性命之奥達死生之變生一切心以復清淨妙明
之本尤當精思遐覽真參實叩以極其至固有得一言
足以充夫終身之願欲者此有志之士所以老於行而
弗止也寶夀法上人妙年秀發氣質凝然有受道之器
其大父信菴公以宿德隆望為禪者宗上人温恭朝夕
於視聽言動之間得所觀感者多矣洪武乙夘始發軔
而東首登北山行中禪師一見異之立署以掌僧事觀
其贈言所以期之者遠且大矣而上人欿然曾不以是
為慊將行四方以畢其志踵門以言為請上人入有父
師之教出受宗工之知其所藉者厚矣執此以往其進
之易也孰禦哉今雖道散師廢深山穹林之幽豈無長
往而不返者乎上人勉之其有遇也歸以質諸二師而
卒業焉所謂致其道者豈不在是行乎余與信菴有同
年之好眎上人猶子也於其請故不讓而言之
麋孝子刺血書經序
夫親莫甚於父母愛莫切於肌膚貴莫越於至道今有
捨所愛求所貴而有益於其所親者雖愚者亦將為之
况賢者乎盖孝根於心人之所同也使有可以致其孝
宜無所不至又何愛乎尺寸之膚哉古之聖人慮夫後
世不繇其道將毁傷滅絶而不顧故著於經謂全而生
之全而歸之以為孝而又曰毁不滅性則亦示乎其旨
矣毁而不滅其性可不謂孝乎昔元德秀李觀喪其親
皆嘗刺肌血繪佛像書佛經以資冥福史氏書之元李
為唐之儒英文行有過人者使不合於道其肯為之乎
作史者其肯取之乎吾佛之道廣大悉備使人原始返
終知所以生推因尋果知所以死盖人物之化固有虛
靈不昧者存焉非佛之道孰能升濟而至於善道乎為
人子者欲致其親於善道則舍佛而焉求此佛之為教
而史氏有取焉或者不察騁其私智欲刊萬世勸勵之
典可乎吳人麋友信喪父痛念無以自效方居憂即投
誠於佛劙指血手書妙法華經近七萬言祈以導神明
超淨域以報其劬勞者嗚呼孝矣哉盖季世孝道崩壊
至有服衰絰而佚樂自若外託不敢毁傷之戒罷精神
於聲色而不䘏茲惑之甚者也聞麋氏之行其有不惕
然而興感者乎麋字敬章篤志於道盖有得於佛者也
故述之以附於元李之後以俟纂錄者有采焉
王居士閱藏經序
蘇人王居士本道來言曰某生年幾五旬矣碌碌混於
流俗今始知佛法之妙雖悔頗晚而願學焉嘗以為在
則人亡則書佛雖云遠而其書具在庶可挹流尋源而
至於道乎遂取佛所說大藏之經齋居繙閱冀將脱去
凡濁而趣乎清淨之域然佛意宏奥章句微密而未易
窺測者願有以教之於是為之言曰佛本無言而所以
言者將導迷而至悟也悟不自悟必由言說由是經論
之文生焉其自西徂東至唐開元錄為五千四十八卷
其後歴代譯者尚多有之其在天竺而未至者尤不可
勝計是為一大藏教其間有權有實有頓有漸有大小
偏圓有了義有不了義精粗鴻纖罔不畢載得其小者
則遷善遠惡得其大者則歸元復性譬如飲海隨量取
之而海初無損益也然真如寂滅之理心路俱絶而况
語言文字乎哉故曰修多羅教如標月指若復見月了
知所標畢竟非月然亦未始舍指而求月也要由不離
語言文字之間而達乎自性本有之妙不即不離道在
其中此佛之所以教也本道勉之若夫如來一代設教
次第始終修證之旨更僕未易盡也尚當為君言之
招隠軒記
昔淮南小山賦招隠士說者以為託意以招屈原今觀
其詞似非為原設者特指意音節皆原於楚故說者云
爾夫以八公之徒之才固當用於朝廷之上而顧為陪
臣漢之公卿皆武夫崛起而賢者用未盡其才故自道
其湮鬱無聊之意若將有聞於上者其後孝武遂興文
學而賢才輩出矣此招隠之賦也與余嘗愛其高古幽
潔自漢以來為文章宗無不喜誦而樂道由是以知古
人英詞妙語在天地間如元氣流行要自不冺故能行
遠也如此教上人西言居虞山之隂開軒東榮署曰招
隠環植以桂且書其詞於壁甚矣其好古也夫教方外
士也其於世宜泊然無所累顧何取乎八公之詞盖悲
夫好榮之士溺利禄而忘返雖顛覆繼踵而曾弗悟不
知深山之幽叢桂之傍可以保身而全真意將招之來
游以極夫攀援詠歌之樂盖反招之義也因其求記為
作招隠辭使之歌之庶幾有翩翩然來者乎
山蒼蒼兮白雲石磊磊兮水粼粼余室兮其下桂隂隂
兮承宇羌獨居兮自娛友廓落兮孰吾與哀斯人兮孔
壬溺利欲兮喪厥心禍福倚伏兮古今一軌前車既覆
後車弗止胡不歸兮委紛濁養恬淡兮憩寂寞攀桂枝
兮永言反淳樸兮道為鄰超鴻濛兮保真宅飡至和兮
服無斁
拈花室記
育王藏主笑菴顔公歸休於松陵海雲寺題其室曰拈
華室而徵文為記維昔我佛迦文之將息化也在靈鷲
拈花以示衆衆無知者惟大弟子迦葉氏破顔微笑說
者以為傳禪之始笑菴禪者也將以泝其宗原之所自
出以求單傳見性之旨此名室之意也或曰聖人授受
豈細事也宜明白洞達深切告戒猶恐傳者之或差也
若堯舜禹允執厥中之詞至今誦之今乃託物用意微
啟其端使之揣摩以表傳道使微迦葉領解其卒無傳
者耶其故何哉盖佛之道本於無言而亦未嘗無言也
是故浩乎山海之積不足多寂乎淵默不為少恒欲學
者不離語言文字而達無言之妙此其所以教也然必
極賢甚聖之才乃足以受無言之道迦葉於佛具體而
微况在法華已承記莂故拈華之際一笑而領焯然無
疑豈假諄諄然命之乎噫自非以聖繼聖其孰能與
於此是則拈花示意其旨微矣夫佛之道在身為律在
口為教在心為禪用則有三其實一也其曰因戒生定
因定生慧慧獨不能成戒定乎達摩之來單明禪學謂
之教外别傳自其說行三學於是乎始判後世學者不
深惟佛祖之意一而三之互有抵牾猶復置議其間弗
達之過也笑菴之居是室也禪與律交修定與慧相養
淡然無營以極其趣况當江湖之會洞庭垂虹如在几
案方秋高氣清焚香燕坐收視忘聽則心境渾融真性
冥寂於斯時也華本不有拈復何人是當别有得於拈
花之外者余將造焉又當相與一笑
福夀院記
佛以性為宗以神道設教而化成天下惟其無為也而
後能大有為自國都郡邑名山大川至於江湖嶺海之
表幽深險阻之區莫不崇其祀尊其教所以為天子夀
國而祐民者盖有其道矣故其宫廬門垣之制林園壇
幢之奉惟其力之所能而莫之禁理固然也以其有為
也故隨世起滅廢興相尋於無窮以其無為也雖廢興
相尋而卒不可得而冺者是以適丁壊空消委之餘方
且感慕興起若陳溪福夀院者其一也院之成也其泉
布粟帛之施出於覺齋王君而所以成則楚岡禪師宗
玉之善導也初楚岡自閩來遊吳至崑山主王氏王君
悅其道遂延而居之既而病其湫隘不足以有容復斥
别業地以廣其址稍勸衆施改作堂室表以門廡若爨
湢庫庾之属以次咸秩楚岡曰吾法有所為凡以為衆
也况陳溪為四方學道往來之衝烟包雨笠無所爰止
如更為十方使有所歸宿不亦善夫王君然之别築僧
堂以待來者又施田以益其食設佛菩薩天神之像鐘
磬幡盖之飾瓜華橙香之供法所宜有者悉具然皆去
奢即儉化刓為樸務從簡約裁足稱事朝誦夕梵禪律
並修於是儼然為一禪林矣經始於至正廿一年以廿
三年十月告成乃謀刻石以著成績傳示永久而以其
辭属焉吾聞楚岡深於禪學制行清苦有古人之風不
屑為人師而人自宗之王君好施樂善出於天性屏去
華靡求道甚切是皆可書者也是院也非王君無以立
非楚岡無以化相待以濟相須以成故其易也如此夫
記者豈徒識歲月營繕而已固將所以垂儆戒也則凡
居於斯食於斯者毋惑外誘毋恬于佚以求乎佛建宗
設教之本精思玄覽内外交致庶幾無為以極夫忘言
自得之妙原始敦本以無忘王君之德則福夀之傳雖
欲弗永久惡得弗永久乎是為記
北山堂記
蘇以山名州其山多在西環州之邑而吳江絶無山焉
好事者或名其室以寓愛山之意而實未嘗見山也妙
智寺中山正公姑擇亢爽作堂於湖隂面湖而宇於是
一覽而盡得西山之勝署曰北山堂志所見也每梵放
之暇則與其属若賓客登焉開戶而望遠則高青斷碧
慘淡依約而可指名近則晴霏空翠飄搖浮游而可俯
拾平湖滉瀁與相吞吐澒洞歘吸乍陽倏隂可喜可玩
可悲可愕争效奇獻秀於一堂之上而來遊者或倚檻
而歌或操牘而賦或晏坐以思各適其適憺而忘返盖
一方之奇觀吾人之至樂也衆咸曰是不可無述也使
來速文余與中山善知其志之所存試即其堂而言之
若西山者吾嘗遊焉其長林曲塢負岡緣澗往往有民
生聚其間與漁樵之舍高下雜處雲霞花竹蔽虧映帶
樂哉閬風縣圃之居也盖嘗問其人則舉莫知其所以
美也徒熙熙攘攘為利往來而已余因歎性本之妙一
汨於利欲則日用罔覺操存之效立乎物表則無所不
見是猶在山者不知山惟置身於其外者能知之若中
山者其知山也歟中山賢而且才而又樂於教育今其
嗣曰致遠文行清淑克纘先緒其為斯堂也盖將體物
以見志即事以明理觀夫山川流峙烟雲卷舒風雨霜
露之霑被草木飛泳之動植無適而非道也豈徒崇飾
游觀務山水之樂者哉傳曰知者樂水仁者樂山中山
有焉余將登斯堂賦小雅之篇咏歌有萊以樂得賢之
盛孰謂茲邑無山也哉
溪雲山居記
有為全真之學者曰陳仲孚氏仿其衣冠瓢笠之制若
自放於方之外者家在石湖當山水佳處而别築室於
楞伽峯下開戶東鄉字之曰溪雲山居環樹檆桂梧檟
之属幽花美箭復相經緯以碧山為屏白雲為籬籬之
外近與人境接入其門則清曠幽閴超然若排埃壒而
出天外洒然如執熱而濯清泉也仲孚雖從其教而無
枯槁絶物之偏日與名人士游從其間以撫花竹觀魚
鳥譚咏為笑樂豈所謂託焉以逃者耶盖嘗翫夫溪泉
之流行山雲之舒卷磅礴而若有得焉者因以自號亦
以表其山居云余每高其趣屢往過焉仲孚曰子盍為
我志之夫心扃虚明不物於物則凡天地間摩蕩膠葛
禪續往復無一物不契吾心之妙者匪特溪雲而已君
因夫已得而益充其量勉所未至以精求其本淵乎其
静曠乎其適將釋累遺形與造物者游於無何之表視
世之溺利欲而不返者何如哉是在可書也若夫全真
之道當有知其說者為仲孚言之山居成五年洪武乙
夘夏五佛者某記
定軒記
吾友費允常之宅近市賓至無觴詠之所乃闢前楹而
軒之以置席焉四方士友及他賓客之造門者踵相接
也將迎揖讓殆無虚日門墉之外則販夫駔儈之徒與
凡往來者肩摩而袂属井賦之輸箕歛之興則強胥悍
傭&KR1127;呶隳突至夜分乃已其軒也如此而題曰定軒客
有疑者曰異哉允常之名軒也不幾於謔乎且吾聞之
定者安静不遷之謂也吾意允常當閉門謝客危坐終
日如朽株止淵泊然無事乎當世乃稱是名焉今吾觀
其日不暇給而自表若是得無欺我乎哉乃相與質諸
東皋子東皋子曰允常之題軒也奚病夫心無天游則
六鑿攘之而不足志有素定則萬變處之而有餘今夫
事物日交於吾前如絲棼如羹沸吾應之不忒彼觸之
不亂者素定故也昔孔文舉在北海為袁譚所攻飛矢
雨集而憑几讀書論議不輟諸葛孔明與強敵對壘而
羽扇綸巾從容指揮而整暇非志素定疇能若是乎子
徒知無猷無營以為定而不知傖囊酬酢不害其為定
也允常之題軒也奚病客憮然而退他日見允常為誦
其言言未卒允常大喜曰微夫子孰能發吾名軒之意
也哉謹聞命矣請書為記可乎東皋子曰諾遂筆之
蓮花室記
夫草木之可愛者衆矣而蓮之為花獨異乎羣卉亭亭
焉不可狎而玩也皜皜焉不可淤而汙也故愛者未必
知知者未必盡惟佛也則藉之為用寄之為言行而為
履坐而為牀結為雲散為雨居處游息無不與之俱豈
但集之為裳葺之為盖而已其說法也又取以喻其書
盖以其處於水而不著於水本於土而不留於土自疏
濯淤泥之中而超遙埃壒之外開合同體花實同時深
有合於所說之妙夫其書數萬言而一花足以盡之其
有以也哉彼襲芳香之娛託吟咏之適者未足以語此
也沙門異成即普潤法師翻譯之堂築室而居日誦是
經不輟於口連環紬繹盖將終身焉而樂斯室之成也
求文以為記佛以言為教而本於無言以念為修而至
於無念寂而恒照照而恒寂於以復乎明静之體而極
夫實際者也然則居是室讀是經者當神會默契自得
於言象之表豈徒玩其花頌其言而已也昔智者國師
由是而得道方其誦時見靈山高會儼然未散克纂玄
緒為佛者宗誠篤信開朗其於此非苟知之亦允蹈之
者也故書以告夫未達者焉
普賢堂記
佛之道智與行而已發乎智成乎行其在法華文殊對
揚所以昭其智也普賢戾止所以表其行也智以始之
行以終之而能事於是乎畢矣惟普賢氏立大行示大
修顯大証俾夫學者冥達諦本歸乎元極宏贊之功可
謂至矣後千五百年而得天台智者大師妙契心要纘
服厥緒爰立止觀以明大道乃著法華三昧儀具列修
證儀注理觀周密微妙用垂大訓凡欲澡雪垢濁排遣
惑累優入聖域者舍此莫可求佛之方美矣盡矣無復
有加焉此普賢氏之冥化其得專祠也宜哉沙門傳教
作普賢堂於虞山之陽以奉斯事然時方多艱未遑宏
構草創簡略具體而微先是同盟之士合四十人恒於
獻歲發春爰集私室用為祈年而啟處弗虔品式制度
有愆舊章於是相率以勸度地薦賄遂成斯堂教嘗游
於余託為記述夫道在力行以求其至古人所設豈徒
空言他時施者益勸堂宇益闢當務期大全究竟極詣
母安小成以自畫則斯言也其足徵乎堂經始於至正
廿三年越明年乃成又明年天台氏學者某記
小隠軒記
隠者所以全身也全身將以存其道也盖吾身者任道
之器身不遑䘏道惡乎存夫君子抱道蓄德固欲施之
人非獨善而已也時之不可道之不行則有含章鏟采
韜景滅跡自放於山澤長往而不返是知隠者盖有不
得已焉耳苟行止進退皆合於道當於義將無適不可
山林即朝市也朝市亦山林也則隠者豈有小大之辨
哉吾徒之學尤汲汲以利物為務恒懼有不被吾仁者
故有不擇地而處不待時而行者矣道上人來西有志
於學能自拔於流俗嘗掌靈隠僧事衆皆悅之争願與
之交而士林之英亦喜與之遊也居吳山寂照院即西
南而軒之冊其眉曰小隠几席之外惟圖書缾錫而已
蕭然無他物誦習其間若與世相忘者余愛是軒簡樸
而幽潔雖乏高明爽塏而深静閴寂不聞人聲有叢桂
在旁甚偃蹇每至輒留連澹而忘歸道因請文為記吾
觀道之為人其才足以顯白於世况今法運潛興諸方
叢席殆將復見往昔之盛職教者方求賢自輔高位廣
衆其俯可拾非久居此者是則小隠者得不為大顯之
資乎若夫風和氣清樹隂在戶賓朋滿座攀援桂枝倡
酬詠歌以適一時文雅之樂余雖不敏尚當為君賦之
野望軒記
凡為游觀者則必搜奇抉勝蠲翳濁就清曠殫月廢日
而後成得於此必遺於彼鮮克有兼者焉若夫不越戶
不徙席不登高臨深而萬象畢陳意態呈露莫能遁逃
者其惟兹軒也與軒在具區之上洚溪之隂仲謨謀上
人之别墅也軒之南東暨西皆平疇沃野人烟墟落遠
近隠見水泉阡陌交貫聯絡浮青盪白膠葛下上田夫
漁子帶笭箵而負襏襫岸耕水擉謠咢逓發樵童牧豎
歗歌躑躅與相應和居人過客來往旁午軒之深廣僅
倍尋又三面皆牖疏明洞達圖史之外可容數人每鈎
簾而坐清暉秀色溢於几席邇可攬結遠盡無際晦明
朝夕各極其趣景物之變日新而無窮信游觀之具美
者也上人讀内外書喜賦詠故來者率文雅之士以余
嘗為茲軒之客也乞文以志之昔禆諶謀於野則獲於
邑則不豈愚智之相絶哉盖視遠則志明氣舒則神和
故慮由是得謀用是臧則居是軒者將磅礴萬物内外
交養匪特游觀之樂而已夫一軒之微固無足記者而
其效如此是安可不書以貽後之好事者焉余始見有
吳興魏文敏公所題扁聞今不復存軒亦再建云
友竹軒記
陳留謝聘之儒者也性嗜竹故居多竹名其軒曰友竹
軒而徵文為記夫友者友其德也友其德不於其人於
其物豈有說乎昔衛武公年九十有五猶進修不已詩
人美而歌之其詩曰瞻彼淇澳菉竹猗猗又曰菉竹青
青菉竹如簀其引興高遠遣辭有序何其善形容君子
之德乎哉衛地固多竹非武公不足以友之竹雖美非
詩人不足以言之意當是時舉衛國所有皆事我者也
惟竹也可與友其在於今見猗猗青青者則思武公焉
思武公而不見得見似人者寧無空谷跫然之喜乎謝
君種學績文樂道行義盖嘗出為安丘令輒自免歸其
居是軒也日以問學自修講習為事暇則顧瞻詠歌如
在淇澳善學衛武者莫君若也使年齊衛武其德業盛
著可量也哉乃欲余為之記余何足以知之矧於君無
一日之雅徒南望澄湖之上雲林之間有竹如櫛有人
如玉余又安得而見之哉他日當因此君上謁獲陞斯
軒尚論友道參益者之列余雖老矣尚未晚也記則以
俟能者
菊田隠居記
詩言立我烝民昜稱耒耜之利書曰厥田上下夫田為
生民粒食之本尚矣未聞蓺菊而田也蓺菊而田盖出
於逸民畸士放浪山澤離羣而獨處取草木之芳潔以
苾芬其口體故有餐落英汎湛醪託物喻意若將遯世
而忘返者之為耳惡有隴畆耕耨之事哉松陵黃伯庸
菊田隠居其亦是類也夫或曰伯庸善事親得子道甚
嘗聞南陽山谷中地多菊有泉流其間委為潭其人飲
者多夀考伯庸之為盖庶幾南陽之夀以悅其親者此
殆是也然余聞伯庸事親之暇躭味經史閉門授徒以
為養方將秉仁義之耒耜而耕乎六經之菑畬是穮是
蓘是穫是積以富其有又將施諸人人不特修之家庭
而已是不亦伯庸菊田之素志矣乎伯庸徵余記於是
乎書
思本堂記
隴西李尚德更其居室高明而爽塏既完矣題其堂曰
思本而求文為記余乃為之言曰夫形生之初本一人
之身也似續之傳本一氣之分也本之深者其末茂德
之厚者其流遠此必然之理也盍亦觀夫水與木乎木
之蒼然拔地而特立柯葉暢達凌風雨而伏光景彌久
而益大水之滔滔汨汨晝夜不止及其至也深廣莫測
何以能若是哉由有本而然也君子思其本益自修而
衍其澤其有不興者哉然其思也當自近者始近者吾
親之謂也吾之有身本於吾親自吾親至於吾祖遠而
至乎高曾之所自出又推之以及其宗族一人之身一
氣之分者則孝弟仁愛之心寧有已乎此思本之致也
尚德好賢樂義方為朝廷任漕餫之寄事集而民弗擾
暇則事親教子克盡其道是堂之成豈無美名可為榮
觀者乎而汲汲焉以思本表之此其志盖可知矣歲時
伏臘宗族賓客之集於斯堂也絃歌具陳籩豆在列長
幼有序夀觴既舉慈顔豫和獻酬交錯盡歡而退此天
下之至樂而不恒有者也於斯時也能不以是自佚而
惟祖德是念可謂善思其本者矣尚誡其子若孫世守
其德以毋忘其名堂之意不亦偉乎詩云永言孝思孝
思維則吾將於李氏見之
松雪窩記
余友廉獨清以書來為儒林盛彦英求記其所謂松雪
窩者余聞古人之居室也中正靖深冠婚賓祭之所在
者曰堂高明虛敞朋友講習詠歌之所託者曰軒藏修
曰齋宴私曰閤游目曰觀與夫廇寢奥窔之属皆所以
違寒暑休四體適性情而已未聞以窩而名居者也釋
文者曰窩穴居也竊意若史漢匈奴傳所謂區脫之類
是已然彼為候望者設而非游息之所也惟昔邵子在
洛自富鄭公司馬温公而下醵錢買宅以舍之乃自號
曰安樂窩門生故人欲致其來者亦作行窩以要之凡
十有二家考諸紀詠可見其為當時所慕如此則以窩
名居自邵子始也邵子抱道足學逢時明康不詘其志
深居簡出玩心神明其令聞令望於今不衰儒者之表
也夫古人一言一動足為後世法况其所履者乎是則
彦英之為盖有所受者矣彦英吳之大家也世有隠德
至彦英清操彌厲浮湛里俗不自表襮嘗别稱儒林耕
叟一時文人若番昜周公遂昌鄭公鐵厓楊公皆喜與
游而樂道之高居榮觀乃所固有皆斥棄不取而退託
於尋丈之室三尺之几六尺之牀頽乎其間頌詩讀書
求古人之志其可尚也夫余嘗觀其命名之意盖有在
矣夫松者羣木之長也蒼然高寒閱歲時而不變雪者
天下之至潔也一萬象混垢濁而不汙物之高潔豈復
有加於此哉君子儀其高則卓然而能立鑑其潔則皭
然而不滓盖假外以養其内者也彦英其亦有得於此
否乎以此復於獨清而書以為盛氏松雪窩記
于氏祠堂記
墓祭非古也其禮以義起者與禮緣於人情則夫墓者
吾親體魄之所在也於是焉求之孰不可哉雖然此猶
為游方之内者言也吾徒宗出世之學當諭其親於道
生以志養殘以道濟使死而不亡者去沈塞而升高明
孝莫大於是矣吳江西鄙于氏有諱安者於今為五世
祖有子六人其季為僧於妙智寺名益光受田二十畆
於烏程之矯字圩既菴其上以修祀事其歿也則瘞骨
焉至正間兵興田為有司所奪菴亦毁僅存其竁宗子
德桂房有孫僧曰致遠與從弟僧思義復建祠堂於族
居之近立木主祀五世府君而下别割田以給之願得
記俾久遠佛之教以孝為至道其慈仁所覃自吾親至
於途人之親自吾世極於既往之世視之一也視之一
宜無所不愛况一氣之禪續者哉此吾徒所當盡心焉
者二師可謂知所本矣夫為人子者孰無是心哉是則
永久非待乎記之有無也遠字復元業天台氏之學有
文行世嘗主天竺之永夀寺云
行春橋記
洪武戊午歲春三月重建行春橋成設大會以落之邦
人士暨道俗會者數千人先是宋淳祐間徑山淮海禪
師實來行橋有文在石於是仍請今徑山以中禪師行
橋以修故事人謂相距百三十有餘年猶一日也既事
衆請揭其概示諸來者按狀洪武七年四月橋壊公私
大沮計無所出盖橋當郡西南孔道又山水回合為吳
中竒觀據要領勝橋不可一日廢也明年優婆塞正宗
方事經始懼弗克終乃以属長洲僧善成成傾誠勸募
寒暑匪懈由是人孚其化泉布粟米之施日至乃大鳩
工發材悉撒而新之取石必堅傭工必良植枋必密以
深以為石湖乃具區之委至是束為澄淵湍流剽疾喜
與石鬭弗若是不足以支久也役且半會將作有大營
繕盡括匠氏以去役幾中止秀州人錢玄濟素習橋事
機智便巧并善礱斵泅深履險易甚平地來未朞月而
遂以完告橋之脩廣制度一仍其舊而堅緻過之見者
驚喜以為天實有相之道焉夫橋梁有司之事也使諗
於有司則必賦於民民將觀望抵捂其能弗擾而集乎
就令弗擾而集也則取具苦窳又可冀其堅久耶佛以
慈悲宏濟利天下而橋梁居八福田之一鼓其善以勸
而人樂趣之故無煩官厲民而卒潰於成也然歲丁連
侵百賈騰踊劬躬盡悴猶閱三歲更三手而後成抑何
其難也二三子之勤亦已至矣來者思其成之不易尚
毋忘嗣葺以永其利哉可無述乎
青來軒記
扶風馬彦英居具區東澨開軒而西鄉顔曰青來取臨
川王文公詩語也公昔罷相居金陵築室白下門外與
楊德逢為鄰暇日過德逢題其壁有兩山排闥送青來之
句至今雋永人口公因選唐詩盡得諸家體製其絶句
力追唐人議者猶謂與唐人尚隔一關然其身處廊廟
而丘壑之志始終不渝出語若與書生寒畯相角略無
綺紈華靡故態為世所取也宜哉吳以山水為國而松
陵實據湖江之會垂虹截然界其左具區汪然注其右
洞庭兩山崒然起乎其間澄波萬頃與相澒洞浮青淡
綠震蕩開合曉夕而百變大抵民居官舍膠葛下上於
山光水影中不啻排闥之青護田之綠而已盖天下之
壯觀也今蕞爾之軒寄乎其上自非喜幽尋而樂勝選
者孰能有是哉彦英遯世樂道好從賢者遊將朝夕茲
軒嘯歌觴詠窮山水之樂誦臨川之詩求古人與之友
亦可尚也然吾嘗聞善游者務内觀毋徒弊弊然以徇
其外也哉是為記
偃松軒記
廣信趙君率初為吳丞觀風具區之上語余曰吾讀書
處有松盤礴而偃蹇蒼寒古色凜然有離人獨立不可
狎之狀盖先世所植也吾愛之甚築室其傍因題曰偃
松軒子為我記之余嘗謂寓意於物者物不能為吾累
山川草木風雲月露摩盪流峙往過來續皆足以樂吾
情性之正而草木生植華茂尤易觀感故君子取以自
近而其趣則有不同者焉若屈原於蘭蕙淮南於桂樹
王猷之竹陶潛之松菊皆樂之不厭形於詠歌此數子
者豈留連於一草一木之微以玩其華也哉其興寄之
遠名言之妙未易與俗人言也况松之為物貫四時凌
冰雪有受命不遷之操培養深而歴年久明堂總章之
材於是焉出君子之志擬諸形容得無似之乎此偃松
所名軒也與嘗聞廣信山水之秀甲於江東世有文獻
君家其間自高曾以來常雄於鄉讀書從政宜有原本
其來吳當兵草甫定徭賦煩劇文移旁午君從容談笑
而曹務輒辦累於物者能如是乎矧今仕優而學將見
德周才全為世大用異時澤被生民功成名遂退休是
軒以全夫寓物自得之樂余雖老矣尚期登君之軒撫
君之松道舊故為一笑是為偃松軒記可乎君曰可遂
退而書之
善慶菴記
佛之道本於無為而建立度門以施其教者必有其地
是故叢林幢刹之盛遍於區夏而莫之天閼者也然竊
觀古今上下千數百年之間所以成壊廢興者則未嘗
不由乎人焉善慶菴在郡城之北六里湖涇之上始於
宋紹興年間古刻圖牒皆軼而莫考其可見者元泰定
丙寅有嗣芳師者實中興之至正丁酉燬於兵癸夘主
僧處林與其孫善來同心戮力不憚勞勩以起廢為已
任未幾悉復其舊丙午又燬於兵片瓦尺椽無存者自
是草葺以居國朝洪武十二年已未乃始大有營繕奉
佛有堂棲僧有廬賓至有所門垣爨湢皆足稱事燈香
幡盖鐘磬梵唄大抵視前有加焉望之鬱然成一方之
具體者矣林公别號茂苑晚年篤志於道若法華彌陀
金剛般若諸經皆誦至一藏年八十餘乃卒來號仲行
功敏任事前後作興其功居多故能有成也如此吾觀
善慶興仆起滅於數十年間而終成於祖孫二人之手
非偶然也况當是時所至宏法之場一廢而不能復者
有之而善慶浡興於消靡隕穫之餘抑又可謂難矣所
謂成壊廢興存乎人者豈虚也哉今仲行而下手度之
孫三人曰普圓正宗紹隆皆謹厚好修善繼其業者也
後之來者皆以二人之心為心則善慶之傳庸有已乎
易傳曰積善之家必有餘慶斯言其有徵矣
海萍記
天地之間物莫大於海莫小於萍以萍而寄於海猶泰
華一塵太倉一粟耳然大亦一物也小亦一物也相與
並居天地間孰知其為大孰知其為小將先海而後萍
乎抑先萍而後海乎盖不可致詰也洎乎下上相摩物
我相傾強弱相陵是非相乘而小大形焉小大既形則
品類萬殊雖巧歷莫能舉其數矣博物者曰楊花入水
化為萍是知萍物之化者也方其未化也隨風東西飄
搖浮游無所根蒂其既化也與波上下聚散開合靡有
底止人之生也寓形宇内有異於是萍寄於海者乎死
此生彼倏起忽滅千變萬化未始有極有異於是萍梏
於化者乎夫善觀物者不物於物故能成其物齊小大
一彼此惟有道者能之余友詢無言以海萍自號而欲
余為記余與無言佛者也試以吾言諗之盖嘗聞之世
間所謂極其大而無限量者虛空是也而我心之量復
包虚空而有之虚空生我心猶一漚之生於海也漚滅
而空亡則萬有俱喪而况海與萍乎海與萍不可得而
有子欲以自表而余復記之無乃不可乎雖然此理也
有事焉無言深契道本妙體空有方將以幻修幻則是
也庸何傷故為記之豈無聞海萍之名而寤者乎
桃源小隠記
昔晉人記桃源謂秦人避亂率妻子邑人來居此初無
神仙之言也今武陵為内郡山川風物猶昔惡睹所謂
桃源者盖當是時秦政雖虐而遐荒之域以遠而獲免
窮山浚谷猶可生聚民樂歸之耕田鑿井長子老身衣
食無仰乎外遂絶不與世相接者尚多有之自晉以降
利盡山澤寸地尺土無遺者顧安所得武陵之桃乎是
故好事者相傳以為仙云是後弗屑為世用者往往託
此自表今遺跡猶可概見海虞山在琴川上游去北郭
不能百步當其左脇有曰桃源洞者其亦昔人之遺也
與而徐君彦宏之先隴在焉彦宏因築室其傍題曰桃
源小隠謁余為之記徐氏世為海虞望族自贈同知餘
姚州事諱巖起府君以來而家益大方其盛時一門衣
冠文物室廬園池之勝甲於他族面山有堂曰致爽堂
前花石森植一時名公卿與夫四方游士過從琴詠之
樂殆無虚日家塾有師絃誦弗輟子弟就學者盖彬彬
焉亦云盛矣至彦宏之身值世改物故家舊族無復存
者而彦宏於其間消遙自得猶有異時承平故態方且
尚友昔人而追其隠此其心無累於物而能與世上下
其家教使然也問學之功可誣也哉彦宏既居桃源日
有詩書講習之樂山水魚鳥之適澹然自足無求於世
固無愧乎武陵之人然孰若舉一世而桃源之故曰隠
在我不在物昔人山林市朝之論不亦陋乎是則桃源
之隠彦宏為之小又孰為之大哉余嘗為致爽坐上之
客今老矣獲見其子孫之賢不失舊物故尚論其世而
樂書之徐君名洪彦宏其字也
浮玉軒記
周官揚州其浸五湖今太湖是也議者謂上稟咸池五
車之氣故一水五名道家以為仙家浮玉之北堂其言
雖不經然名山大川能出雲雨以澤生民者必有神靈
司之自古有天下者莫不尊祀考詩書可見已今夫具
區之澤澶漫數萬頃襟帶三州為衆水所都黿鼉蛟龍
之所窟宅秔稌貨財之所生殖與夫鳬雁魚鱉蒲荷菰
葦菱芡之饒其美利在人盖不可勝計自吳東南數郡
之水皆其支流别派脉絡聯貫衍迤磅礴然後朝宗于
海盖天下之極觀也包山之幽林屋洞在焉松江之墟
甘泉祠在焉其為列仙之館豈虚語哉若鴟夷子皮固
嘗用人之國功大名遂而能脱屣天刑扁舟不返意其
精爽寧與草木同腐烟波超忽風帆雨櫂尚想往來於
其間則浮玉之堂庸非斯人之徒之所託乎然環湖而
居者相属也無不樂其清暉勝賞而未暇悉其原故浮
玉之名未白於世湖之北涯徐生升居之始軒東榮為
賓至之所問名於余余因字曰浮玉升乃請文為記夫
具區之大固未易論試即今軒而言之東則湖江之交
萬景所會而垂虹跨其上人烟墟落高下隠見北則崇
山横陳倒影在下空明盪摩滉瀁天碧其狀也如此而
曰浮玉玉非浮者也直假物以喻焉耳當漚波不驚萬
頃一色如登崑崙之墟懸黎夜光符彩溢目或風起水
涌濤聲澎湃又如張樂洞庭之野五音並作宫商相應
此非浮玉則何以名之哉升頗好事樂善每賓朋來集
開戶而望則向之所陳者舉無遯形酒酣嘯歌恍疑鴟
夷天隨輩聚精會神相與酬酢於俎豆之間不但把袂
浮丘拍肩洪厓而已或謂浮玉絶景也非一軒足以表
之者昔賀知章歸會稽詔賜鑑湖剡川一曲其風物亦
美矣然領其勝者亦曰山隂一茅宇耳古今人雖懸絶
不同其山水之娛遊適之趣一也登是軒也豈無有慨
於斯乎故為記之以與來者共焉
玉峯書隠記
昔漢之東觀學者稱為道家蓬萊山言其經籍之多也
所謂羣玉之山號為冊府者乎今崑山據乎東海世稱
羣玉峯友人吕君克明讀書其間因題其所居曰玉峯
書隠於乎何其名居之善且協也夫書者聖賢載道之
器也學者欲求聖賢之道舍書其何以哉然必篤志問
辨精思紬繹而後庶可幾也而隠之云者高舉遠引之
為爾彼其志無所事乎斯世方取諸物以自見盖將託
焉以逃者也書則道之所存也而非託焉以逃者也庸
可隠乎竊嘗思之所謂隠者非獨遁藏為隠也盖有潛
心之義焉吾聞克明之居是居也沈潛乎詩書六藝之
學諸子百氏之書固已采擷其精醇咀嚌其芳腴上下
古今牢籠物態發為文詞以應來者之求而取名當世
矣方將大究聖賢之藴以修諸已而淑諸人不得行於
今必有聞於後此克明之志也是則玉峯之隠得不為
章顯遠大之資乎克明俾余記故為之書
友桂軒記
友桂軒者謝君彦明讀書學文之所也彦明天分甚高
好古文六藝之學釋老百家之書亦靡不觀善博覽強
記甫弱冠已知名薦紳間諸公亟交口延譽而彦明不
自畫猶極撢討肆力為文詞會科目既廢得專意古學
每下筆輒以古為師法馳騁上下稍有不合者弗出也
獨恨居窮鄉下邑無良師友又有親在堂不忍遠去左
右以尚友古人為未足則取諸物以寄其遐思焉庭有
古桂特異他植意甚樂之日諷詠其下心領目擊精神
會通有直諒多聞之道焉遂以名其軒云余嘗與彦明
消遙乎軒上相與商確雅道共歎古人文章之妙彦明
曰子於文亦有異聞乎余曰余佛者無事乎文然生當
盛時及見前代文章大家諸老頗接其餘論其言曰昔
唐子西有云六經以後便有司馬遷六經不可學故學
文當學司馬遷又曰學司馬遷當自班固始後以其言
而竊窺之若夫秦漢則去古未遠王澤未熄故其文非
後世可及自爾以來代有作者而莫盛於唐宋然視秦
漢則有間矣自訓詁之學行而古文遂微近世文運中
興制作尤盛其間卓然振古豪傑之才無讓於昔而牽
於時尚不得不靡而從之此其文終有愧於古也與抑
又聞之古人論立言者謂漢不如秦秦不如周世愈降
而愈下時勢則然也今之論者往往守其師說好是今
非古而吹求其失不亦過乎古語有之家有敝帚享之
千金斯不自見之患也因誦所聞而遂及此非論文也
至於軒之所以名則又聞之曰古人鄉無君子則與雲
山為友里無君子則與松柏為友坐無君子則與琴瑟
為友今夫仰觀俯察於天地之間山川動植風雲月露
孰非吾友獨桂乎哉而桂也産於南州實稟炎德堅貞
而不渝含章而時發有文明之象焉彦明盖有取於是
也乎若夫擬諸形容與夫攀援詠歌之適則有諸君子
之文若詩在不敢勦說而瀆告之也
故古庭法師行業記
古先碩師智足以知諸佛立教之本言足以達羣經指
意之奥隨順物宜而異其施初無彼此宗途之辨也後
世學者弗能觀其會通以崇其道顧乃專門各家務為
角立甚至相詆訾吁此道之所以衰也與若夫生當叔
世卓然不惑於流俗不泥其師說取諸異同參會融貫
得古人宏法之心者其惟古庭法師乎師名善學古庭
其號也生吳郡馬氏年十二出家於大覺寺十七得度
為僧明年從林屋清公受華嚴於光福無所得又明年
聞曹溪寶覺蘭公有人望往依焉公授與法界觀門并
玄文要旨師受習盡通其義蘭公慎許可獨謂門人曰
學闍黎名實相副吾道其在是乎自爾咨叩益力凡賢
首一家疏鈔若華嚴圓覺楞嚴起信諸部微辭奥義極
深研究晝夜忘倦由是深入法界壼閾作十玄門賦示
圓宗大旨人争傳寫之時有說華嚴以應觀法界性為
十界差别事以惟心造為真如理者師聞之曰真如生
滅倒置錯亂一至於此至正甲申遂貳寶覺師講繼為
報恩第一座會宣政院請師開法崑山薦福當路者欲
令出門下師賦曹溪水四章以拒之甫二年即棄去庚
寅衆復起師主陽山大慈學者愈衆每示衆曰吾蚤通
法華累入法華三昧昔長水問道於琅耶又從靈光受
學靈光天台教人也古人為法乃爾吾徒專守一門可
乎國朝洪武二年己酉光福人合道俗備威儀書幣請
師居之光福為銅像觀音道場師既至施者翕然三年
寺僧以輸賦違約當徙贑州有司以師素不與事欲為
剖析無行吏卒亦敬師有道相戒勿犯而師以前業不
可逭漠然無辨是年夏與僧徒六人偕往抵池陽馬當
山示疾歿於寓所聞者無不惜之師道貎癯甚若不勝
衣而戒檢清白善讓三業未嘗斯須放肆閒居獨處三
衣不去體經書不釋手嘗與同學原澄以大乘同别之
義互相質難為法華問答數條又嘗主修法華期懴撰
法華隨品贊三十篇辨正教門關鍵有錄雜著詩文有
集皆傳於學者師生前朝大德十一年丁未歿於洪武
三年庚戌自生之年距是得年六十四門人處仁法慧
懼師行業將遂散失乃請啟宗佑公撰次行事欲刻諸
石啟宗與師雅相親愛最為知師者其言可傳信凡今
所記載皆啟宗所論定假筆於余者欲示其公也嗚呼
古庭要為奇偉卓絶不可泯滅者其傳無疑也或謂師
遇難不善自解紛者噫夫至人利物以身徇道夷險一
致其肯趨利避害以自全乎若師之事乃法運之厄於
師何有故備列之
興福寺重修塔記
常熟為縣即虞山而治焉治之東有崇教興福寺宋建
炎間文用禪師開山所建也初禪師善宫宅地形之術
暇日以其說相(闕)而言曰茲邑之居右高而左下失賓
主之辨宜於蒼龍左角作浮圖以鎮之言於縣令李公
闓之李善其說乃除沮洳大築厥址而塔其上僅六成
而師歿咸淳間有淵塔主者悉撒遺搆更建今塔其高
九級時日觀温公為製化疏遠近響應財施雲委遂落
其成上施露盤表以金刹周設欄楯金碧丹雘下上煥
映巍巍然為一方之巨觀者矣人皆謂淵公即用禪師
之後身也爾後縣升為州風氣益完民物富庶盖實有
隂相之道焉閱歲寖久觚棱檐梠日就頽陊識者懼焉
國朝洪武八年寺僧淨慧大合衆施而興修之十六年
癸亥工始訖功舊觀既復來瞻來依人用嘉歎乃求書
其事以示永久昔晉沙門曇彦與許詢同建塔於越城
未就而詢亡至梁岳陽王蕭詧來鎮越彦猶在乃告之
曰許玄度來何莫昔日浮圖今如故詧恍然悟其前身
今紹興應天塔是也由此言之則淵公為用禪師後身
無疑也又安知今慧公非淵公之後身乎來者尚有感
於斯文也哉
東臯錄卷中
