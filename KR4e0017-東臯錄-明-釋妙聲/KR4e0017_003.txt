東臯錄卷下
明釋妙聲撰
海上人觀音示夢述
夫夢生於思思本於心心者神明之舍而夢者神明之
交也周禮六夢其一曰正夢謂無所感而自夢餘則属
思思有邪正則夢有吉凶而占夢之法其來尚矣吾聖
人無謀之應無往不在而詠思之切者恒庶幾見之精
爽之交發於夢寐靈異之徵盖必有先焉者記曰清明
在躬志氣如神嗜欲將至有開必先是之謂也長山寺
沙門法海素奉觀音大士惟謹乃至正十九年庚子八
月十五日乙夜夢一婦人來謁若有所求者視其右無
臂明日以事至聚塢行湖濱見波中有物浮沈而來初
不以為意已而漸近抵沙際迫而視之乃觀音大士旃
檀像也而折其右肱因省昔夢遂再拜奉迎以歸購善
擬形容者補而完之塗以黃金復别製冠纓雜珮宴坐
巖壑間肖補怛洛迦海水出巖下上作帝青色頻伽軍
持善財之属咸備韋䭾摩利支翊衛左右金碧煥發儼
然如生凡瞻拜者莫不踊躍歡喜而又哀慕傾動而歎
其異也吾聞觀音氏從聞入道故能無聞而無所不聞
而海深於梵學以音聲為佛事者其脗合也宜哉或曰
自經亂離剥廬毁像者衆矣而大士獨眷眷於海者如
是何耶余應之曰子不見夫月乎夫月之在水清濁畢
照清者見濁者不豈月之性然哉水有取之也故至人
示化隨感而應時出光景以警惑者之耳目豈數數然
以此為事也哉况古今應騐不一而足好事者既編著
成錄矣子獨不聞乎或者唯而退海求記其事遂為述
之以俟采錄者焉海字中山云
妙智寺碑
吳江西洚妙智寺建始於唐開成五年會昌之廢久不
克復名既軼於郡乘又今石刻無存者故事實無所稽
考所可知者宋有僧廬於舊址一傳而得智雅而中興
焉寶覺圓通法濟法師道公上疏徽廟論復佛教事以
言剴切去國名重當世至南渡復尊事之因率衆具禮
請為開山第一祖妙智遂為名刹紹興初年也雅公度
弟子四人子徽子岑絶弗嗣子耑子嵩析為四派又支
分為十一而星居焉淳祐間太古齊公傳次住持能大
其業有孫曰毒菴親既通禪學兼博究外書特稱該贍
下及雪忩明亦皆善繼者也元至元初孫厓謙以宏天
台教知名遐邇鄉化而寺益有聞矣自時厥後世方承
平尊隆像教而寺亦隨盛信菴諴在山常各以私田百
畆來施而常住山最久尤傾意營繕若三門庫院垣廡
涂術之属咸一新之首座同菴全立金剛神為門衛於
是穹堂邃宇華幢像設黝堊藻繪靡不完好鐘鼓歌唄
之宣帑庾供億之裕隠然為一大方之家云至正丁酉
洊罹兵燹舊宇無遺者時德菴迪住山勸分首座一山
定施米五百石為倡衆協從之及合他施建大雄寶殿
規制雄麗視昔有加丙午又燬於兵國朝洪武二年住
山雲溪雨構庫庾及爨室繼雨而主者南軒凱力圖恢
復中山正乃首建觀音大士殿殿有堂高明宏敞像大
士於中傍列天神龍鬼侍衛之倫嚴奉如式十六年春
谷年為住山作庫院餘雖未備而可大之業固可見矣
衆乃相與言曰吾寺古刹也及今無所登載則將又如
前之不足徵也乃來謁辭余請授顯者則又曰聞昔北
澗禪師嘗有記今無知者如得文補其亡以修故事不
亦可乎余竊觀妙智為寺上下數百年間廢興相尋其
興也輒有才智敏達之士為之先焉至於今猶代有其
人盖其地風氣完固而清曠稱佛所居天人合符有相
之道其永久而弗替也宜哉乃為據事直書具文見意
貽諸來者復繫以詩曰
具區之南洚水之西泉甘土良神靈所棲昔在有唐爰
有賢者考圖相攸作我攸宇古刻弗傳邈無聞知在宋
中業有智雅師維智雅師法胤伊始其在於今皆其孫
子乃基乃堂乃寢乃室作而弗居以授有德有德維何
曰惟道公敢批逆鱗大亢其宗思陵尊之陟降帝所聿
來開山為第一祖赫赫我祖聞于四方亦既戾止道是
用光厥後多賢世濟其美智禪交修實紹實似逢時清
明像教是崇華構蠖濩鬱何隆隆曰諴曰常各以田施
瓜華之奉日益以備物盛而毁菑變相仍不有廢也將
何以興誰其興之曰雨曰凱際今昌時成大願海奕奕
新殿奠于北墉作者誰歟曰正之功此方真教從聞而
入於穆大士其道允迪乃睟其容乃正其宫福此下民
祐于家邦道藉人宏真由俗顯念茲玄祖其則不遠其
則不遠後者之師言始自今百世承之
故慧辯普聞法師塔銘
昔慧光慈忍法師天泉和尚主教吳下垂五十年四方
學者輻凑鱗集於時王公貴臣學士大夫及他宗異學
莫不順風鄉化法席之盛未之有也得其法者雖衆知
名者數人若夫位尊望重光明盛大者惟吾慧辯普聞
法師而已師諱祖偁字曰章晚號用拙翁蘇之常熟張
氏子也年十二出家福山大慈寺聰敏秀發絶出其儕
類凡真乘密印及外書經史過目輒憶不忘十七祝髮
進具戒初謁慧光於北禪一見器之即令入室未幾俾
掌僧事已而東游至四明時我菴無公住延慶石室瑛
公居育王皆待以忘年友過會稽安陽韓公明善為文
贈之詞林諸公交相延譽名振一時既首衆報慈又為
上天竺第一座出世住郡城永定教寺說法為慧光嗣
遷崑山廣孝嘉定淨信國朝洪武二年善世院移文升
住上天竺以高僧選留京師瓦官寺有旨就天界禪寺
升座為衆說法聞者傾服上數召入禁中問佛法大意
師奏對詳允稱旨勅止宿翰林院以備顧問師雖榮被
殊睠視之漠如也八年秋得旨還山先是營别業於蘇
城東偏曰安隠既歸緇素向慕者益衆十二年八月十
二日示疾臨終不及他事惟力疾念佛而化春秋七十
一夏五十四茶毘日送者咸聞異香火作五采火滅其
骨亦成五色孫道參德完洎四衆收合餘燼即安隠起
塔如西禮門人得法者覺斯純妙等數人師之為學也
一家所傳教觀諸師章疏微詞奥旨必精撢極究不暢
達弗止為學者講授明白簡要不泥章句聽者忘倦至
於博覽強記人亦鮮及凡古今紀載山川人物唐宋以
來前言往行對客援引亹亹不休以是知名縉紳間在
京師尤為今翰林承旨宋公濓侍講危公素所知又善
任權智干城像教在廣孝淨信時值彫攰之餘帑藏赤
立賦役如蝟而能處之泰如上竺為江南宗刹衆號難
齊而能隨機攝伏衆藉以安嗚呼師可謂内外真俗兼
濟者矣其徒綴緝遺事請為塔銘余長師一歲相知為
最深而師志節堅忍故晚年所到為不可及身後之託
其可辭乎遂因其言而詮次之惟存實錄盡削虚美故
無其文銘曰
於赫皇明尊崇像教妙選鴻碩誕敷玄奥維時慧辯具
大辯才對揚明廷帝曰休哉一家所傳有教有觀統宗
會元道合一貫師於其間蚤克有聞高視一時卓爾不
羣四坐道場匪徐匪棘式際昌時遂臻夫極迨茲歸與
承命自天世方具瞻胡不永年哲人云亡四衆疇止惟
留摩尼照此濁水福城之東安隠之原倬彼靈塔為章
梵園厥徒烝烝刻此貞石我銘用昭保之無斁
雪齋銘
清河張善夫圖其居曰雪齋者求文詞以侈之其鋪張
雪齋之義備矣昔杭有僧曰無擇居西湖凡軒前草樹
竹石皆淫之以蜃恒若雪集狀蘇文忠公過之以為事
雖類兒嬉而勝還可愛為題曰雪齋後守彭城又作詩
遺之秦少游為記由是雪齋之名聞於世士大夫過杭
而不一至焉則以為恨夫一齋之微而名至於今弗衰
者繇蘇公品題與秦之文故也今張氏之居羣賢之文
實在庸詎知今之雪齋非昔之雪齋也與余於善夫未
之云識因羣賢之文而知善夫為佳士也為製銘曰
玄隂鬱積陽欲茁絪緼旁魄不得洩元精上浮化為雪
天地渾沌若未割消落萬汙歸一潔有人長身古鬚鬛
神游素始超浩刦以白為室表裏㫼皭然中居滓弗泥
闔廬有扉書常閉彈琴詠詩聊卒歲慎毋於人隳爾節
敬修銘
敬之義訓釋者雖多皆不若學庸之慎獨詩之毋貳爾
心與夫不愧屋漏之深切著明也天台講者德完字敬
修留心内外學進修不已兢兢業業恒恐失其命字之
意因演其義而為之銘曰
敬修之要存乎厥心戒謹恐懼何往弗欽相在爾室雖
極幽深勿貳勿欺上帝汝臨坐不愧席寢不慚衾日慎
一日式昭德音於穆西聖誕揚玄風一哉心乎曰此是
任客卿子墨敢告於司箴
松泉銘
松與泉天下古今所常有者也常則不書此何以書志
美也其志美者何盖君子有所取焉爾君子有所取焉
者奈何以其近道也何言乎近道松之生氣亢金石百
折而不撓有似乎君子秉德有恒也原泉混混晝夜而
不息有似乎君子進學有本也雖然松或材而斧斤至
焉泉或豬而魚鱉生焉其性則移而弗克全乎天矣惟
深山窮谷人蹟所不到無向者之患而幽人畸士朝夕
與俱樂之而不厭而後能遂其性此雖所託或異殆亦
有數存乎其間也余所志者静菴寧公居南岳數年日
與二物者游因自號曰松泉隠者山中人宜之甚樂之
甚今雖棄去猶隨所寓揭之以自表眎其志初無累於
物合所謂澹而不厭者為之銘曰
彼高者松彼深者泉氣函太和道合自然高而弗夷深
而勿窒敦本養原各臻其極道之云遠吾誰與隣爰取
諸物以全吾真有静者寧來居南岳儀其高深寄此冲
漠心由境遷有萬其趣物各付物吾心晏如松泉泠泠
風露浩浩水流花開山高月小
清涼泉銘
瞻彼吳山有井新渫載冽載寒乃甘乃潔其德有常其
用靡竭善利萬物逝濯執熱勿羸其瓶勿幕其繘功垂
永古並受厥福
跋管夫人所書金剛經
故魏國趙文敏公書法妙天下一翁二季奕世載美何
其盛哉而公夫人管氏亦善書豈天以翰墨之懿鍾此
一門耶今觀夫人所書金剛般若公為圖變相於卷首
卷不盈咫用筆殊草草而曲盡其妙珪璋交映真希世
之寶也昔王逸少初學書於衛夫人後自名家則趙氏
之學有自來矣初余在海虞繆仲素家獲見此經時慧
日雪忩明日以他畫易之後以授高太尉納璘高亡散
落人間而瓊上人得之瓊以求識遂併疏其所由來於
左繆以上則余未及知也凡觀是經者當究佛理以盡
真原尋書跡以求往行毋徒為美玩可也
趙魏公書四十二章經跋
佛教東被四十二章為漢初經雖辭意簡古而一大藏
教實基於此或謂騰蘭始來當首出大乘諸部而顧先
是經何哉盖當是時無大受之器不欲以非常之事駭
常人耳目故且由漸入觀時設教盖聖人利物之冥權
其二師善誘之術也與松雪翁平生書經甚多兵興以
來存十一於千百耳此卷乃早年所書楷法精密尤所
寶愛吳郡如瓊上人祕諸篋衍不輕示人乃出以求識
余方應召自京師還跋涉良苦伏讀至聲名顯著身已
故矣譬如燒香人雖聞香香自燼矣三復愧歎怳然自
失謹識於下方
跋石室和尚應生傳後
育王石室禪師既示寂而有安南之事昔淳熙間四明
沃生由般若力生日本為國主背有銘曰大宋沃承璋
沃未暇論也而禪師究最上乘佩南宗密印為一代師
表又能以文字廣第一義諦其道著矣况得先徵於垂
盡之際亦既知懼而求解於佛然猶不免况其他乎吾
聞至人應化恒出入羣生之中同其類而隨導之禪師
豈其人乎不然則凡學佛而昧於斯者能無畏哉洪武
乙夘十月十五日與述古道讀白蓮虚中和尚所著石
室翁應生傳有慨於中謹識於左
跋中峯和尚帖
右普應國師中峯和尚手書一通姑蘇善士劉季德所
藏者也初季德父椿有喪子之戚乃手寫佛經施國師
以資冥福且祈再生復為父子國師攝其施此其報帖
也已而季德生生時有徵騐人皆能言之夫前後身之
說書於傳記者不一而足今亦往往有之耳目所接不
誣也古人謂死者歸也骨肉歸復於土魂氣則無不之
也此知其一耳夫孰知人之死也形雖凘盡而其神未
嘗亡也死此生彼幹流旋轉變化起滅往復無際此理
之常無足怪者易傳謂精氣為物游魂為變者是也或
者弗察指為誕妄彼冥然罔覺者固無與乎此而聰明
才傑之士豈有不達此而得為大人君子乎所以曲為
之說者欲崇其教耳若夫安其所習毁所不見則亦蔽
而已矣書中稱張文定者樂全先生安道也大蘇公者
贈太師文忠公子瞻也二公皆宋之大儒盖嘗書經為
親愛之冥導近世趙文敏公子昂亦書般若圓覺薦其
室魏國夫人及子由亮是知古今賢公卿大夫未嘗不
留意此道此通人之量固或者所不識也國師此書不
著年月而有卧病巖穴之言其在延祐至治間天目所
遺者乎至治癸亥則國師入寂矣季德閒居樂道恬於
名利而好從吾徒游咨諏善道信乎其為再來人也此
書宜加保藏傳諸子孫世守其德必有興起者矣
仲愚字說
夫學以致其道非智莫能盡也或謂道非聰明才智所
及惟愚者庶幾得之殆非也彼有道者内秉明哲而外
同於物示若無有非實然也故善任智者恒若不得已
耳不得已故事立而已不勞焉所謂行其所無事者也
豈若淺文夫然哉役自私之智持小有之才以求衒於
世身且不遑恤何有於道乎故孔子稱回也如愚又謂
寗武子之愚為不可及老子曰君子盛德容貎若愚是
皆睿而愚者也然為學之方魯者必篤愚者必慤惟篤
與慤則近道矣若夫安其固陋而自謂得道者直妄人
耳如上人從余游年富氣銳方有志於道余懼其智而
弗能愚也為字曰仲愚又為說如此
敬齋說
敬之義大矣自古聖賢所以成已而成物者曷嘗不繇
乎是考之詩書曰懋敬厥德曰敬天之休曰於緝熙敬
止易之敬以直内禮之毋不敬皆其事也學者事親修
身應事遇物所當致力而盡心者故君子之於敬也如
飢渴之於食飲也盖不可斯須而忘忘則易慢之心入
矣傳曰敬德之聚也能敬有德是知敬者德之所由生
也可不慎與汝南周景安以敬名齋而來徵其說余聞
景安以孝弟立身以恪恭事佛如向所陳盖有為景安
言之者已余佛者當以吾言而申告之佛之教本乎心
凡言一心者敬之旨也成乎静凡言禪寂者敬之緼也
夫欲上求下化自度而度人者莫先於此故又合悲智
而言之謂之兩田喻之如田者以其能邁種德敏生福
也夫佛為法王光昭天下湛然無為巍乎尊高以三界
之大物無定心應不一方明則有天人幽則有鬼神以
天之尊嚴而猶敬匪懈而况於人乎况於鬼神乎是故
敬之不足而咏歎之咏歎之不足而又香華纓珞服御
以將之盖佛者真如之理也至極之果也證其理臻其
果不若是不足以有得也或曰佛宜敬固然矣然佛獨
無所敬乎曰佛之所以佛者以其能敬焉耳佛之敬詎
易言哉觀其因本遍事羣佛極其智力之所能經於曩
刦不可以數計資之深積之厚至以無量功德智慧成
其身巍巍然為有生之宗者豈無所本而然哉故曰敬
人者人恒敬之信夫景安其勉之
葉津傳
葉津以廢舉為業世居包山之東麓蚤商淮楚間所至
交結其豪雋由是知名伍中頗讀書好從學者游聞說
古今治亂成敗輒憶不忘晚歸鄉里益樹橘自資以財
相雄長而好施樂善自其先世然也性剛直不能容人
短鄉里既愛而又憚之元之將亡也所在豪傑並起淮
張據吳會今天子駐蹕金陵遣樞簽廖公董舟師伐之
師且至山之民倉卒惶擾不知所為津曰毋恐即舟抵
湖口伏軍門上謁說以王者弔伐意廖大喜與之酒即
下令軍士毋入山山以無事至正十三年也後六年張
兵襲長興弗克守將大發兵追之夜薄山疑有伏縱兵
大掠驅擄男女甚衆哭聲震動津又引同志詣守將哀
泣以請守將為歸其俘之半時津子及孫亦在擄中許
還其子津泣且言子弱懼不能自全宗祏之重在孫願
質子而歸孫守義而從之鄉人德之或有所賂遺一毫
無所取人莫不服其義云津長不踰中人今年五十餘
眉鬚郁然論事猶慷慨可喜
論曰魯仲連有云所貴為士者為人排難解紛亂而無
取也即有取是商賈之事也津商賈人也而不為商賈
之行見義勇為有古人之風可尚也夫
雲法師像贊
旁行之書自西徂東不有象胥其言曷通猗與法師為
時宗工精思紬繹華梵同風俾惑作明專此顯功在宋
七葉帝出乎震名揚於朝錫號普潤四方遐仰獨操法
印東自扶桑西極流沙南盡朱厓北暨幽都人通其學
家有其書嗟余小子遙接玄胄肅拜靈象惕焉内疚式
瞻手澤尚蔭遺構於昭在上或躍左右隂翊王度佑啟
我後
東坡先生像贊
岷山峩峩江水所出鍾為異人生此王國秉帝杼機黼
黻萬物其文如粟帛之有用其言猶河漢之無極若夫
紫微玉堂璚厓赤壁閱富貴於春夢等榮名於戲劇忠
君之志雖困愈堅浩然之氣至死不屈至其臨絶荅維
&KR0008;之語此尤非數子之所能及也
七佛偈贊
古先覺皇數逾萬億繼世承統其傳有七如世七廟於
以觀德自近及遠匪豐于昵佛有前後道無今古以心
授受無事晤語有偈相傳用表厥緒雖逸於經其傳亦
溥海雲之居左江右湖斯文在茲龍鬼來趨光照大千
如摩尼珠稽首作誦永矢弗渝
士瞻標禪師像贊
氣吞曹劉志摩雲霄傳佛法印俾人逍遙佛智之子太
中之弟淵源所自無忝厥世山第一峯人第一流眼空
湖海長揖王侯青松之下磐石之上得大自在千歲寶
掌
陳長民往生傳贊
卓哉陳君信道不惑游心澹泊送想遐域彼域之遐邈
乎遙遙精一内融一念坐超既告諸子有訓有誡從容
有言斂袵于邁石湖之濆其水沄沄我求其人卓哉陳
君
天台大師像為啟宗和尚贊
自佛之東聖遠言湮不有睿哲孰開我人睿哲維何曰
維智者載造圓宗光昭天下乃張八教乃敷五時雙宏
定慧兼善毘尼網羅百家折衷空有爰立止觀以明授
受彩眉重瞳天挺奇姿作如來使為帝者師道繼往聖
位隣極覺不可度思矧可名貎惟余小子忝綴斯宗莫
飡法味徒仰慈頌峩峩赤城命家作古天高日煇萬物
咸睹陟降在上相我覺皇佑啟後人百世不忘
又為妙叔玄贊
東土小釋迦陳隋兩國師集諸宗之大成立一代之宏
規即文字而詮解脱兼定慧以善毘尼傳之萬世而不
謬質諸天地而無疑所謂等覺與妙覺與不可得而思
議者也
高雲巖齒舌不壊贊
圓方流形莫靈於人精粗萬殊孰不有身凡厥有身則
囿於數曾不百年化為臭腐當其化時見者睨之匪惟
途人骨肉且違孰知神奇不與物化升為高明示其遺
者考其所從實由厥心枯槁之餘乃玉乃金猗與禪師
叔世儀表潛德密行維躬允蹈彼堅者齒彼柔者舌燎
之方揚無壊無爇渢渢其聲濯濯其靈道與神會浩養
所成嗚呼爾徒宜鑒於茲豈惟爾徒四方其訓之
别源同法師真贊
淵乎其光晬乎其容居今而行古彪外而弸中語溪之
陽海虞之東濛濛化雨浩浩慈風雙溪元孫如菴的嗣
淵源家學實紹實似位不充德慶有餘祉愈大之傳在
其孫子
祭瀚北海文
何玄綱之解紐兮悲吾道之垂秋羣峯搖落而變色兮
哀吾人之逢尤豈過盛其必毁兮抑馴致之有由惟若
人之謇謇兮每慷慨而懷憂寧溘死而先逝兮弗忍見
吾圉之虔劉指蒼天以為正兮遂隕身乎洪流嗚呼哀
哉兮逢時弗康蕭艾怒長兮蘭蘅為之不芳何若人之
弗淑兮竟罹其殃所亡者微兮所存者長乘風上征兮
覲我覺皇歴千古兮其名孔彰采蘋藻兮奠桂漿懷高
誼兮何日而忘
祭觀海巖文
昔在圓照道濟天下據師子巖鍛鍊學者師表之嚴道
德之尊周旋弼諧必有其人其人維何實惟我公既勤
且久綽有其風耳提心授克紹克似如日照壁如水傳
器法幢云仆衆將疇依載瞻海雲如見國師四十五年
道則在是四方鄉風爰依爰止雖無老成尚有典型寥
寥江漢落落辰星陵谷變遷喜公猶在圓照之傳學者
允賴我生盖晚弗識國師前言往行於此求之鳥鳴之
朝風雨之夕言談亹亹開我胸臆近遭喪亂間者闊焉
江湖渺邈音信誰傳公今已矣我命如綫一死一生交
情乃見公多賢嗣我亦有孫尚期繼好道義存存澄湖
東西相望一水其人則遠有泪如洗
祭楚石和尚文
寂照之道盛行東南孰究孰承其後多賢惟公之生奮
自鄞水獨佩祖印高視一世五坐道場始終弗渝法施
霈然具有成書今茲之秋同集闕下忝與論思未展閒
暇倚公多才庶幾有成玄風弗競慧日俄傾江湖渺然
前輩淪喪又弱一个吾將安放嗚呼哀哉死生之際真
偽乃見視公之歸其言克踐其言克踐聞于當扆萬人
來會同悼齊喜秦淮之隂長干之原將事茶毘已戒行
軒今當永訣敢陳厥辭昭昭寂光庶來聽之
祭謀仲謨文
朋友道喪淳風陸沈自古已然匪今斯今勢傾利合燠
附寒侵不有古者孰啟我襟表表仲謀惟義是任匪石
匪席乃玉乃金我老且病退休湖隂靡忘伊始而有遐
心舊雨數來寒盟屢尋惠而好我每接華音閱歲既久
投分逾深君有茂才為時所欽撢珍教海游刃詞林嵯
峩峭拔郁鬱蕭森逼人咄咄視我駸駸近雖遘疾不廢
嘯吟遂茲彌留馴致不斟嗚呼哀哉
良用貞禪師紹興天章吳郡諸山疏
吳越同風於以修兩浙一家之好教禪合轍盖將闢專
門異戶之偏書稱立賢無方易貴同人于野某智禪兼
暢名實相孚密用宏機允也龍翔法雨高風遠度居然
魏國諸孫盖嘗涉教觀之津涯又復秉文章之機杼方
將論薦忽覩横翔因棋說法空想遠公修褉賦詩政須
支遁彼固有得吾誰與遊黃絹色絲肯争較於智謀之
末青鞋布襪期相從於山水之間勿遐爾心尚敦舊好
印空巖黃龍吳郡諸山疏
黃龍在大江之西叢林尊顯人物生中州以北氣質敦
龐矧惟像教之有光於粲天章之下賁恭聞制可宜肅
遐征某閥閱故家金閨華彦見中峯服為弟子勇裂冠
裳登雙徑定其師承平分牀座賜號因宰臣之論薦贈
詩經翰苑之品題此行甚榮吾黨胥慶表獨立兮山之
上雲氣溶溶望美人兮天一方余懷渺渺毋分吳楚共
贊唐虞
招古心報恩諸山疏
百足之蟲不僵扶之者衆一閧之市立評學豈無師要
須得古人之心方可救今時之弊傍求俊又共樹斯宗
某以道自娛懷才未試青鞋布襪北遊欲盡東南翡翠
蘭苕文采與相上下况接交遊之廣益資聞見之多念
報佛恩當宏法施送君南浦借蒲帆一日之風坐我北
忩剪吳松半江之水力追古道少慰齊盟
津覺海崇法江湖疏
師以傳道名位豈較於崇庳學不負人志氣當期於遠
大况際公堂之選彌增祖席之光君今此行人皆曰善
某英姿特立禪學宏深渺法海之津涯辯才無盡與洞
庭之秋色氣勢相高是真寂照之佳兒及見諸方之元
老試從鴻漸將睹鵬鶱霜滿家林應念橘中之樂雪飄
屋壁當思樹下之居善保令名以崇法道
誠則明南禪吳郡諸山疏
僧伽由淮泗揚靈浮圖如故鍚邑與蘇杭接境風俗攸
同顧州牧為法求賢而我輩寧辭推轂今何時也汝其
往哉某自誠而明因戒生定向滄江簸弄明月久矣忘
機俯洞庭笑傲垂虹超然獨往况已攝心香於雙峩之
石又嘗司龍鑰於五髻之峯既得單傳何慚專席孤舟
明日毘陵道回首白雲裹茗來尋第二泉同心如水
懷以仁雪竇法眷疏
登陸則有四明天台人才競爽佳山而得虎邱雪竇心
迹雙清有如此幾人哉兼之者乃公也某道傳西印名
動南州自松源的有師承是何家世視廣慈實為大父
無忝諸孫大同鴻祐既演上乘錦鏡珠林重開玄奥元
方難兄季方難弟孰敢争先伯氏吹塤仲氏吹箎尚期
相應況接兩浙一家之好奚辭三江九堰之勞吾以吾
仁慰彼三佛陀地卿用卿法庶幾二甘露門師道有光
吾儕允賴
瀚北海靈巖諸山疏
佛法入中國與國運同其盛衰叢林有主人視人才以
為輕重道之行莫非命也事至此當何為哉喜得茲良
共隆斯道某名聲藉甚器宇凝然見異人得異書比諸
方所傳自别有是父生是子入北山一語相投進司祕
蔵之靈編日獲薦紳之延譽況在法華窮探玄賾何妨
智積復現神通五葉堂前夜雨總消千古夢百花深處
春風又見一僧歸同氣相求惟鄰是卜
閒野舟雙塔諸山疏
口吞諸佛目視雲霄度生之心何切近舍皇甫遠求居
易知人之鑑實難慎簡其寮是誠在我某法喜嫡嗣虎
巖諸孫讀出師表悟得文章嘗思山泉發揮玄旨重修
水品猶帶鄕談乃瞻雙塔之靈區舊是五山之捷徑自
此陞矣吾將望焉野渡無人舟自横才全兼濟滄江萬
古流不盡力障狂瀾會晤有期同盟胥慶
逸閒叟高麗吳郡諸山疏
終南述法界觀大啟玄宗圭峯著禪源詮未深本教不
愧惟郭有道安可謂秦無人會而通之賴有此耳(某)皭
然不滓大而多容普光明並駕齊驅芳塵猶在高句麗
入朝問道香幣仍將嘉禾之座席未温相府之禮羅遄
下道尊獨步論協輿情淹速之度自有其時古昔之事
復見今日始信道風遐暢争期法雨來蘇建閣蔵書有
待義天僧統隔江招手遥禮清凉國師既接蘇杭無分
楚越
雲谷法師上竺江湖疏
黃河決崑崙而東注水會其元天台兼定慧而䨥宏道
臻於極自非得一代人才之選何以居中朝師法之尊
彼方封已以自私賴此達人而大觀允符物論簡在帝
心某道重王臣化行吳越文如圓岳詞如休已可追配
於古人教有辦臻禪有璉嵩將復見於今日盖剡源之
五世疑南屏之再來擕香烟自天上來歸操玄印據白
雲深處盡十方通為化境會九流同入圓宗梧桐生而
鳳凰鳴世其昌矣日月出而爝火息人皆仰之歡動三
宗力扶末運
新伸銘承天山門疏
歷數開端式際盛明之運玄綱解紐當求宏濟之才斯
文得人則興吾門待公而大某楚東人望濟北宗英下
筆萬言孰敢相為伯仲齊名三隠共瞻獨步東南道能
移吳越之風人謂得江山之助吹回蠱濫的有師承天
上歸來佳氣溢䨥峩之表古人可作風光在長水之西
八柱承天萬年稱夀
瑩仲默中峯諸山疏
道林愛吳越山川靈蹤具在廣智為東南師表法嗣何
多瞻彼中峯蔚為名刹慨想古人之遠致宜留隠者之
盤旋爰得斯人往補其處某神襟淵默道義精深見龍
河吹起布毛知非柳絮拈象管高歌楚些寫遍蘭英盖
嘗細繙五竺之書又復分坐雙峩之石翰墨特其餘事
風流亦足名家對虛空解講法華掃盤陁去尋馬迹蘭
若去天三百尺懷哉昔人宿麥連雲有萬家欣茲樂歲
試君初武壯我宗猷
心覺原天台惠衆江湖疏
一代之才則必為一代用矣天下之寶固當與天下共
之況乎託輔車於兩浙之間豈宜割鴻溝於一堂之上
毋分爾界乃合至公盖同舟何患乎異心而拔茅方欣
於連茹(某)妙明季子寂照文孫筆端自有摩尼恒雨七
寶室内惟聞薝蔔不嗅餘香才足以斧藻宗猷道足以
干城像季勝幢既建重席何慚與其施法雨於一方孰
若暢仁風於萬里天台四萬八千丈盡在提封我輩東
西南北人將從問道
曰章法師上竺江湖疏
負天下之才名可當重寄友一國之善士尚論古人傳
佛心印豈細事哉修我友盟所深望也某海月辨才之
流亞慧光圓悟之重來嘗對御以談玄彈指喧殿迨敷
文而載道肆筆成書萬流仰海而會同片玉在山而皆
潤以雷鳴夏若歲有秋尚期乘白雲而遊帝鄕毋忘見
明月而思故國允矣東南之師表再造圓宗隠然教法
之長城一匡像運願宏法施副我深期
因本初法師卧佛京城諸山疏
京師天下之本佛事會同雜華賢首之宗法門方廣茲
欲宏宣其教是用建爾為師欽若皇猷慎徽玄典(某)如
木有本游物之初小試松陵塵刹重重無礙高談性海
事理十十俱融與其采蕨於西山孰若雨花於大邑無
念爾祖歸榮故鄕法鼓其鏜卧佛亦當起立宗綱云弛
吾人尚忍安眠式副我懷聿修乃職
慧敏機保寧方外交疏
五經之表復自有人何往非道三乘之書皆為善世不
愧相師自非會其大同曷以臻乎玄奥達是道者吾將
與之某妙喜八世之孫蘆菴克家之子器資明敏蚤空
百氏之筌罤筆陣縱横自出一家之機杼山澤固多竒
士京華又得新知盖嘗尸醉李之名藍況復挹龍河之
餘潤勤宣佛命丕贊天朝鳳凰鳴于高岡來儀何晚白
鷺中分二水化境如新請秉犀麾當留玉帶
真本原夀寧江湖疏
焚疏鈔以倍宗承殊非妙論即文字而詮解脱始曰通
才盖教禪初本一源而孔墨亦相為用夙懷古道今得
斯人(某)學有餘師體兼衆善早登講肆以辨才表往聖
之微後修禪那由静慮發羣言之奥墨妙最工於波磔
梵流曲盡其紆餘南宗之密印其在茲乎北方之學者
未或先也依隨正轉道與時行載歌來莫之辭浮圖如
故永結歲寒之好道術相忘勸動三江五湖毋分此彊
爾界
開天啟景德吳郡諸山疏
姑蘇之與檇李若東西家教門之論人才僅一二數苟
或滯斯人於空谷何以興吾道於南方期收共濟之功
尚篤同人之好(某)風神玉立藻思春敷瑰異之文渌水
芙蓉何其麗也邁往之氣陂澤菰蒲庸可隠乎江山風
月争集於毫端棒喝雷霆總歸於掌握況此鴛湖之勝
久須象馭之來起九淵之神龍俾滂沱矣隔千里兮明
月思贊襄哉其始自今言歸于好
澤用霖昌國衍慶三宗諸山疏
兼定慧以善毘尼當慕古人之道剖藩籬而去封植始
覩大方之家況今汎鉅海之全潮足以會羣流之歸趣
僉言惟允吾道遂東(某)受業碧山之堂育材白菴之室
父子自相師友確有淵源江山助發文章咸資黼黻秀
玉峯親承密印鳳凰山既建華幢方期拾瑶草於滃洲
又擬借華嚴於龍蔵乘長風破巨浪如登方丈蓬萊對
明月思故鄕應在姑蘇檇李共隆佛運丕贊天朝
心覺原崇明奉聖山門疏
日將旦而海霞升方仰文明之治玉在山而草木潤由
資漸染之功是以叢林居必擇師古人時然行道(某)兼
通華梵淹貫古今下筆不休以文章而為佛事重席無
愧隨語默而立宗風道行吳越之間名擅東南之美願
開法要少慰遐思宛在水中央去蓬萊而近只高為天
一柱障波瀾而東之天子萬年法輪三轉
謹信菴會稽普潤江湖疏
古者進賢猶拾級高必自卑今之用人如積薪後來居
上不有老成之士孰張欲墜之宗忽驚書幣之遠將大
慰吾儕之徯望某名實相稱齒德俱尊夜雨讀傳燈寫
雪竇千厓飛瀑一氣轉大蔵流北山萬古清風遍遊前
朝諸老之門及見大方叢林之盛清節照映一世白業
追配古人鴻一之道既有所傳沃州之山相去不遠勿
嫌地陿且破天荒探禹穴得竒書莫學中郎論衡之秘
對洞庭賦招隠豈無小山叢桂之思吳越相望人天胥
命
燈明極積慶諸山疏
石有玉草有蘭識者須善於甄别耕問奴織問婢業焉
當付其專政矧於傳佛之家胡可非人而授方茲圖任
果得才賢某學富雜華英分檇李蚤遊龜塔遂司綱紀
之多儀得法潙州可謂淵源之有自固知積善而有餘
慶益信行道而無定方非徒誇鄕里之榮將以演華嚴
之大吳淞之水萬頃我欲從之梧桐之葉十三歲云閏
矣勤宣唐譯丕贊堯年
原竺淵江隂廣福東城諸山疏
國家崇尚佛乘屢陳清祀教門樂與賢者其暢玄宗庶
幾辰告於遠猷於以對揚于明帝疇咨於衆今得其人
某禪思淵深儀形山立向堯峯重開梵刹法道大行拂
斷碑忽悟前身題名宛在黎獻普沾於化雨蘇常争挹
其高風實為松源六世之孫可接禪悦一家之統寶雲
井既書成績夫容城久佇來儀誦澄江如練之詩洗空
萬象目大海全潮之體總會羣源毋負所褒往修厥職
行德嚴法師卧佛山門疏
華嚴法界之海由北開宗吳郡大方之家具瞻在我必
得斯文之大老庶幾足張於吾軍人物於今而復有誰
浮圖如故而來何暮某徧繙三蔵博綜九流原本甚高
得法於寶覺尊者事理無礙判教如清凉國師嘆司馬
不見招提疑長水復來檇李既奉宣室鬼神之問彌增
西林道德之光應不一方施無盡蔵況宗刹之簡版遄
至而寶珠之光燄方新二十重華蔵不動而遊毫端具
現八萬歲金輪應期而出天下同書虚左以迎望塵而
拜
圭復菴天平方外交疏
春秋責備固知賢者之才難真俗兼資庶見通人之用
廣思得宏中之士結為方外之遊今一見之某等服矣
某顒顒令望落落竒才左畫方右畫圓卓爾神機之穎
悟甘受和白受采淵乎雅量之多容分金墩略露光芒
白雲泉政須題品掃空竽濫獨振金聲范公虛席以請
浮山則吾豈敢東林沽酒以招陶令於道何妨載仰龍
門來參玉板
楨大用觀音方外交疏
道林之馬跡猶存空思神駿小山之桂樹何在聊寄攀
援自非當今人物之英曷繼古昔高僧之躅欣逢此老
殊慰我心某目視雲霄胷蟠邱壑建法幢於檇李盖承
州牧之招邀挂飛錫於龍門尤得鄉人之信化方抱白
雲而高卧又擕明月以偕行既秉化機宜宣大用得時
行道毋忘戴笠乘車他日尋遊來聽因棋說法願求轉
語了取無生
道無言江隂廣福常州諸山疏
佛法與王化相遠邇遂荒日本之東常州視吳郡為比
隣況接江隂之近既宣風於絶域宜廣福於羣黎爰締
斯盟共隆古道(某)禪月寧馨之子長洲清淑之英頑石
點頭親受佛性無情之說龍河啟鑰借觀人間未讀之
書盖嘗乘博望之槎於以宣同文之化君亦勞止人其
舍諸城郭是而人民非夫容何在洞庭波兮木葉下花
雨其濛相見有期同心伊始
宣蔵主秀峯諸山疏
形而上者之謂道道藉人宏適於用者之謂才才羞自
薦忝執司盟之柄職思遺逸之憂猗若人兮翩其來只
某受業入法流水歴試在雙峩峯祕蔵森嚴管鑰非君
不可傳家玄奥典型在昔猶存信乎非智不禪是以逢
化則止佛智風規於今未冺吾宗故事有待重修濯足
洞庭而望八荒高情獨往回首姑蘇而無百里尺素難
忘善繼其宗同歸于好
其顯宗長興廣福江湖疏
水清則物秀固知笠澤之多賢德厚者流光咸謂天巖
之有後茂延厥世無競惟人自非得具字之傳何以任
斯文之寄式觀選日殊慰我心某人品甚高風裁何遠
班資歴試在乎上下兩竺之間兄弟孔懷出於元季二
難之右況乃同時而並化又將連茹而彙征菰蒲中有
斯人哉梧桐生維其時矣勝幢高建賢於萬里長城道
術相忘共此一天明月載敦舊好彌顯今宗
昭明遠安言大寧江湖疏
慈雲為一代龍門所出無非麟鳳曇諦乃六朝僧寶其
遺壓此池臺況居苕水之上游密邇衞公之祠廟懷昔
賢於今如在微斯人吾誰與遊某名契梵天才兼鮑照
由司賓而司懴常在靈山了非假而非空從容中道無
忝名家之子宜為學者之師伯吹塤仲吹箎何其盛也
草有蘭木有杞曷不韡哉金鐘玉磬可托遺音鄣曲桃
城亦為佳處匪遠伊近曷歸乎來汀洲采白蘋妙絶江
南之唱霅晝能清秀善宏佛隴之宗淑慎爾儀往敷來
教
東臯錄卷下
