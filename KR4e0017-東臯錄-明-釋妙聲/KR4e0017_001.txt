東臯錄卷上
明釋妙聲撰
飛鯨樓詩
崇樓言言上下太清鳴鐘在懸飛鯨是名在昔先民制
器尚形取類相感用谹其聲此方真教由聞而入誕敷
法音昭我玄極假物以鳴與世作則震驚大千羣響俄
息維此積善靈僧之宫爰作斯樓警昏啟蒙侯誰尸之
曰沙門惠公胡潰于成矢誓在躬瞻彼飛樓峙于東海
華䲔在兹蒲牢震駭苦輪乃軔音場無礙於千萬年迷
者永頼
圭復菴貧樂齋
貧非樂也樂惟道義匪哲弗居孰云細事室如懸磬俯
仰無愧終身欣然何憂何懼矧伊吾人宗自西方一飯
候晷三宿於桑彼上人者如珪如璋肆求懿德其居允
臧載瞻其居有琴有書亦有嘉賓來與我娛草衣藜羹
屢空晏如從吾所好有樂只且往有鐘鼎弗慎弗守彼
有榮觀弗圖弗究淪胥以亡亦孔之醜我作是詩以詠
座右
蒲菴
循彼南澗言採其蒲采之何為&KR0949;瀡是圖彼蒲之良利
用為屨載緝載紬如蓺稷黍我思古人惟睦之陳克用
是道甚宜其親我行四方十年於今母寔有命余何弗
欽乃築我居於越之野悠悠我思朝夕於楚亂離孔憮
山川邈悠豈不懷歸水無行舟爰有清泉在居之側既
浸既灌蒲葉嶷嶷蒲葉嶷嶷蒲生日多母氏燕喜我勞
其何
藏暉齋詩(并序)
昔先佛心嘗得徐兢所篆藏暉齋三大字於諸箧衍
後薦經離亂圖籍皆散失而是書獨無恙洪武更伏
歲辛亥孫德瓛住石湖楞伽之上方取以扁所居室一
時知名士形之賦咏蔵暉之名遂聞于世盖吳中山水
以楞伽為勝而藏暉又在楞伽絶頂盡臨眺之美宜乎
其有聞也自遭世變凡法書珍玩流落何限而是書獨存
庸非天閟吾家舊物以章佛心之德耶不然何波頽風
靡之餘而獨能夀若是也哉瓛聯其詩文為一卷請叙
其事追仰先德不勝感慨謹紀實于左并述詩以示之
兢名見宋史盖南渡後人嘗奉使高麗作高麗圖經三
十卷併識諸此詩曰
易貴含章詩稱養晦進德以愚明道若昧瞻彼曜靈運
無停機匪息於淵害恒其暉君子則之以恬養志出處
語嘿弗愆於義繼我顯祖庶免以之或升或潛允也其
時其時維何像季師表駿奔東南於今有耀世殊事往
手澤尚存天相斯文佑我後人於乎小子思繩厥武丕
若詒謀無念爾祖無念爾祖淑慎其躬爰作是詩式銘
爾胷
擬秋胡
來者靡居逝者其奈何來者靡居逝者其奈何歲短意
長樂少哀多遺世獨立豈無其他哀我人斯營營則那
歌以言之逝者其奈何
瞻彼西山松栢何蒼蒼瞻彼西山松栢何蒼蒼所謂伊
人在天一方至道在茲懷之靡忘豈不欲往道阻且長
歌以言之松栢何蒼蒼
彼瑤者臺赫赫何人居彼瑤者臺赫赫何人居朝競紛
華夕已為墟鬼神害盈乃喪厥家昔為所羡今可長吁
歌以言之赫赫何人居
送湯漕使赴省
冉冉歲云暮蕭蕭班馬鳴蓐食俟明發走赴公家程江
南足秔稌我倉今既盈中吳開饟臺轉海趨神京國用
食為本均輸寄非輕上計選才彥君今及此行堂堂紫
薇垣冠佩羅羣英願言慎詞令專對貴盡誠江湖渺空
闊冰霰浩縱橫豈不念逸樂王事靡皇寕諼草日已長
春蘭亦向榮當思倚門望庶盡君子情
和感遇并雜詩
悲風抎黃桑茇舍依樲棘歲歉兒苦飢家貧母猶織寒
窗秉機杼卒歲不成匹里胥夜蹋門叫怒催絍織蹇余
晚歸田耕不如神力一飯愧其人安敢自皇息
胡雁乘朔風矯矯厲羽翼江南稻粱地異彼陰山北所
憂弋者篡繒繳在尋尺奈何隨陽侣自剪排風翮豈知
經羅網復懼膏鼎鬲本不飛冥冥于今悔何益
有虞昔南狩死葬蒼梧山帝子泣幽怨至今竹斑斑重
華骨已朽淳樸何時還我欲往從之洞庭汨孱顔夢寐
奠靈𤨏懷椒候其間安得御風去揮手謝人寰
美利在於人翕張隨所如上焉有好者天下將同趣宣
尼常罕言防源知在初魏罃問利國孟子亦回車沛公
田舍夫蕭何刀筆胥提劍入咸陽僅收其圖書謀生誡
止足制用自可餘橫流竟莫返舉世無寕居
西山一何高草樹鬱樽樽仙靈此焉宅尚有秦遺民我
欲躡丹梯引手捫青天天高迥無極欲上嗟無因令天
若可上世上那有人
喬木豈無枝高山亦有岑嚶鳴尚求友我獨無知音沉
歎和氏璧掩抑嵇生琴誰令抱奇蘊惻惻多苦心
題歸去來圖
奮身報韓仇决策扶漢鼎有懷千載上慷慨心獨領家
貧值時變樂道事幽屏賦詩聊自娱去縣不待請高風
振六合名與日月並朗詠歸去篇猶疑見烟艇
題滄浪醉眠圖
沄沄此河水水渾不見底水渾猶自可水深將沒汝舟
楫無根柢風波無時休不如高堂上飲酒可忘憂
賦槐市送人之越
日出槐市東送客槐市西橋邊綵舟發城上夜烏啼葉
密春雲合花黃秋雨迷賦詩譽嘉樹長憶若耶溪
雨
密雲遂崇朝飛雨洒高閣蕭瑟傍松檐委迤帶烟郭坐
來池水滿吟罷林花落已知禾黍秋不奈衣裳薄
貞壽堂
翼翼貞夀堂肅肅賢者居堂上鶴髮母霓裳而霞裾貞
節四十年夀今八袠餘斯堂得嘉名請試陳厥初母也
實氏吳番有先人廬良人溘先露生計亦淪胥誓言賦
栢舟那復詠關雎志存楊氏祀靡暇䘏其諸大兒甫六
朞小纔五月餘辛勤立門戶寤寐課詩書嶄然見頭角
藉甚多名譽伯為邑大夫仲隨李輕車綵衣日就養樹
諼滿庭除兄弟進甘旨夫人御板輿令德兼夀考此樂
復何如瞻彼堂之陰嘉樹鬱扶疎上有雙鳳雛和鳴自
紆徐爵位日以高禄養日以舒生封有令典厚積待吹
嘘煌煌太史筆照映百車渠桓楹俯流水過者式其廬
題分金墩次唐元微之韻
吾慕管與鮑結交忘賤貧惜哉以君霸功烈猶陪臣分
金念其賢多取詎妨真凡今交游者願以此義陳弔古
訪遺迹岑邱委荒榛躊躇不能去佇立望夫人
七夕
七夕已復至徂暑適云消候蟲依砌響梧桐帶露飄雙
星限河漢孤月麗層霄歘吸仰靈氣徘徊望斗杓獨嗟
天路永空悲清夜遙南飛有烏鵲惆悵不成橋
述古道雪齋
黃岡有雪堂西湖有雪齋勝選不在雪其人賢且佳蘇
公天下士與世寡所諧愛此林下趣品題自吾儕風流
吾家述好古獨興懷南游得成印况與秦文偕神交契
冥漠尚友遺形骸積雪遍大野流水鳴空階湛妙信可
樂勿愧食無鮭
樗軒
彼樗實散木三年踰十尋形質雖偃蹇柯葉自蕭森物
生各有適小大在所任敢期當世用聊致東溪陰清風
樹下至和我邱中琴羣鳥亦萃止懷人遺好音各遂天
地性庶當君子心培根在封植種德務華深逍遙樂其
下永願辭朝簪
荷花詠
彼澤有嘉植淤泥擢朱華宛在水中央塵土無由加秀
色一何麗幽氣静以遐羣魚戲其下遊蜂亦來過而愛
君子心獨立終非他我欲集為裳佩之以揭車臨波託
文鰩遺彼帝子家采蓮者誰子日暮發清歌歌長路且
迥使我一咨嗟
易安軒
豐屋雖萬間所託在尋尺南窗極低小亦足容我膝知
止庶不殆適性聊自佚邈哉古之人瞻彼江上宅桑麻
被墟曲榆柳蔭溝術有子學書史有田藝黍稷於焉悦
親戚且以御賓客赫赫通侯居榮觀亘阡陌持盈諒弗
戒百鬼瞰其室永懷栗里翁曠達有清識欣賞方在兹
庶用警晨夕
黃葵
庭樹鵜鴂鳴衆芳迹如掃愛此承露杯揚英向晴昊黃
中本通理静退合天道所懷秉明德非獨顔色好陶潛
愛佳菊歸去苦不蚤三徑已就荒壺觴亦傾倒邈哉千
載上異代同襟抱攬彼草木微於焉托幽討
送沈行恕
挾策事行邁言往五湖濱陰風結山岳落葉滿河津之
子忽已遠我懷將焉陳志士惜白日行客念蕭晨况兹
艱難際奪我心所親中情苟不移在遠猶比隣毋為離
别苦庶以道自珍
送心覺原之天台
煌煌西方教神化敷四海自從永平來東漸已千載玄
風被遐邈佛日垂光彩法運雖中微亢龍終靡悔豈惟
其數然無乃彼相罪諸公極扶持戮力净氛靄百足信
不僵浡興如有待維君富才藝嗜道甚飢餒感激赴前
途力行知非殆丹邱鬱峨峨白石何磊磊山川亦良是
塔廟今猶在世道若翻覆主維藉玄宰欲樹大法幢當
著忍辱鎧吾教得璉嵩禪林有元凱君名日已起我髮
行當改安得赴遠遊相從拾蘭茝
水仙詠
百草秋盡死孤花麗巗阿芳心太皎潔歲事坐蹉跎微
月步遙夜輕風生素波懷人豈無意路遠欲如何
純煦軒
出日何杲杲照我牀上書陽和被萬物豈惟在吾廬夜
氣資息養天光發靈虚蚤起當匪懈願言慎其初
蘭雪齋
階前春雪埋階下幽蘭生蘭芳雪正消流水循除鳴馨
香既飄越月露浩已盈長想讀書處散帙有餘清
邨居圖
東村有隱者素髮颯垂領几上種樹書門前釣魚艇秔
稌風露深葭菼天水永雲飛洞庭小花落春戶静懷哉
古逸民披圖發孤咏
漁隱
青山當&KR0657;頭流水在&KR0657;下披襟獨揮車鷗鷺與同社我
本避世人初非漁釣者得魚亦不賣有酒聊自寫百年
如過鳥萬物猶一馬與世久相忘胡為不予舍
仙山圖
芙容插青天天近可倚杵樓觀栖曾厓日月出其下地
無凡草木人是靈仙侣蒼龍守重關皓鶴戲玄渚璚林
何蕭森瑤草亦蕃廡天人道固殊肹蠁自今古卑高雖
遼絶臨制足官府吾聞崑崙顛其上有縣圃此圖無乃
是兹理詎無取
松石室
松生厓石間其勢不两大松根與石鬭摩軋發奇怪文
章世所驚風氣日以壞椎剥斧斤餘俱傷而並敗情文
困追琢至道在稊稗上人禪者流獨往脱天械燕坐一
室中心游大千界松風與石瀨蕭瑟雜滂湃物我澹相
忘靈虚絶纖介瞻彼五髻峰峭拔出天外長松將秀石
出入妨(去)而隘日與二者俱消搖一何快逝將從君遊
吾衰怯行邁
漉酒圖
棄官賦歸來田家酒初熟脱我頭上巾漉此杯中綠獨
漉復獨漉漉多酒還濁酒濁猶自可世濁多返覆桑枯
柳亦衰但有松與菊田父晚相過相與話墟曲共醉茅
檐下此生亦以足
静寄軒
深居一室静獨坐羣動息涉世諒無營照空欣有得風
吹松上雨花落澗底石當期永日閒共此喧中寂
心覺原宜晚軒
青山多故情慰我齒髮莫愛此泉上軒深諧静中趣孤
雲赴遠壑落日在高樹牛羊下來盡鳥雀歸飛屢境勝
欣有得形忘澹無慮消搖步前楹曠望一延佇懷哉未
歸客微徑草多露
蕃王禮佛圖
維西列萬國有土此有人孰是無繼立而能治其民佛
化大無外萬有入彌綸衣冠雜誕譎莫不悉來賓東方
九州地文治亦相因豈知五經表各自叙彛倫斥鷃譏
南運舜英疑大椿擴充固有道一視歸同仁
送方禪者
巖巖秦餘杭天作何大壯孤峯有蘭若夐絶厓石上去
天纔一握陟險仍萬狀雲霞或相依猨鳥不敢傍天花
落幽戶松吹飄梵放上人禪家流勇往志所尚伽趺縛
禪寂抖擻謝塵坱境静道易親理得形自喪繙經悟空
假繕性了真妄拂衣入烟蘿飛屩度層嶂徒令世上人
矯首一長望
湯時中寄樵
英英湘中彦寄迹吳山樵山深土泉美厥植多喬夭逝
將樂嘉遯詎欲肩芻蕘冰雪歲云莫荃蘅化為蕭詩書
道林藪採穫日以饒逍遙杏壇上絃誦自朝朝春風曾
點瑟秋水許由瓢幸遂邱壑志不受弓旌招
玉鶴焚香
白玉刻為鶴鶴背可焚蘭朱火若螢聚青烟隨燼殘孚
尹自旁達氤氲相控揣如聞九臯唳翻勝博山安娱客
白日晚奉君清夜闌誰將别鵠操和我廣陵散
耕雲軒
呼龍耕白雲開畦種瑤草一犂春雨足萬頃晴苗好伊
人静者徒中歲頗好道神仙遺服食採掇事烹擣色如
青精飯大比安期棗食之生羽翰後天而終老
李氏慈竹軒
慈竹生堂階下有諼草花花竹美相映親年樂無涯秀
色上春服清蔭延蕭齋馴烏飛緲緲鳴鳳聲喈喈微風
度瑤瑟密筍供珍鮭霜根隨地長令德與年偕此物良
足貴君家識可懷
題虞侍講書白太傅八漸偈(七言古詩)
香山居士八漸偈青城先生隸古書金薤琳瑯殊可愛
文章官閥總相如白雲開士成都客同是青城故鄉陌
天藻亭深翰墨香法雲地古天花白白雲悠悠去不返
橘樹彫傷坐成晚滿把空懷明月珠招魂誰洒雕胡飯
古人事佛今人非二老風流今古稀大勝潮陽韓刺史
晚因聞道却留衣
題高尚書九江暑雨圖
尚書畫山山巃嵸九江秀色開森茸况當五月暑雨交
雲氣滃勃川光動五峯削出青如蓮綠樹彷佛聞&KR1640;猨
猶瞻謝眺青山宅不見米家書畫船何人見門面山立
頭上烏紗翠痕濕誰唤山東李謫仙來觀瀑布三千尺
于今戈戟亂如麻使我披圖一永嗟欲買沃洲歸共隠
江山如此屬誰家
贈四明粥書單生
古人讀書手自寫今人藏書充屋椽牙籖插架不解讀
何異愚翁工守錢單生持書入我室竹光落牀亂緗帙
居貧不能常得書為我借觀留數日昔在鄞江識單生
于今白髮老于行明年倘有江船賣我欲從君覓論衡
栢子庭畫松障歌
高堂誰畫青松障越栢下筆開殊狀小枝交錯鐡不如
大枝森竦劍相向筆驅元氣天為泣龍擘海水神俱王
滄江風雨六月來白日雷霆九天上想當飛墨縱揮洒
應遣酣歌助悲壯于時畫者亦有人栢也用意實豪放
猶憶海虞山裏時往往見我索題詩豪縑到手不暇擇
爛漫圖寫寕復辭只今風流已冥寞使我見之增歎愕
况當木落秋氣悲撫事哀吟忽如昨烏乎柏兮那復見
蕭瑟凄風動寥廓蕭瑟凄風動寥廓應有松子僧前落
題岳陽樓圖
岳陽城南天下稀飛樓雉堞相因依雲連天闕象緯近
水滿瀟湘鴻雁飛洞庭始波木葉赤元氣混茫天地白
蛟龍出吟霧雨愁腸斷江南未歸客何人置酒樓两楹
定是昔年滕子京可憐風流已冥漠猶有文章遺令名
君山翠黛秋可掃湘君歸來雲縹緲空向人間對畫圖
十二螺鬟夢中繞
采蘭堂
去年采蘭蘭葉長今年采蘭蘭葉短秉芳欲寄路漫漫
國香零落風吹斷蓮花峯下采蘭堂永懷焦鏡不能忘
上人開窗面山坐山水含暉吟謝郎三生誤落夫差國
翠結瓊琚香不息目斷王孫遊未歸江南春草連天碧
劾飛廉
飛廉事紂僨厥宗何自上天司八風嘘枯吹生在掌握
竊弄神柄貪天功四月五月旱大甚天地翕赫方蟲蟲
原田莓莓赤如燎種不入土啼老農雨師鞭霆走羣龍
玄雲四合零雨濛胡為吹雲使消爍更鼓烈燄翻長空
斯民焦勞亦何罪得不哀怨號蒼穹天雖處高聽甚聰
汝敢迷罔斧爾躬天誅將加不可逭殛死大荒誰汝恫
龍掛
白龍下天欲行雨赤日卷水江中央銀河東傾浪波接
劍影倒射雲旗揚下民方憂涸轍鮒上帝許借天瓢漿
龍來勸爾一杯酒平地水深三尺強
寒食省墓示諸姪
汀柳青黃野花白村巷家家作寒食暖風吹盡紙錢灰
淚落春烟收不得村西町疃溪灣路長記門前白楊樹
廿年不見泉下人有酒空澆樹邊土人言賢者有子孫
我家兄弟今具存生兒莫斷詩書種繼爾長原忠孝門
飲綠軒
禦兒溪水綠於酒泂酌未須勞綆缶夜㪺明月光入懷
朝洗落花香在手一瓢解盡全潮味萬斛倒瀉縣河口
共坐層軒冰雪生向來煩熱今何有
題乘槎圖
秋風駕洪濤靈槎中蕩搖恍如乘船天上坐帝青九萬
無纖毫黃姑織女長相見歸來空記當時面至今海與
銀河通何因再得相從容
題墨竹水仙
美人獨立瀟湘浦嫋嫋秋風生北渚手把琅玕江水深
香璚泣露愁痕古我有所思在空谷翠袖娟娟倚寒綠
雲斷蒼梧殊未來月明長照魚鱗屋
題商德符山水
左山畫山延祐初山如何其佳有餘飛泉高挂白蝃蝀
奇峯爛發青芙蕖直疑三周華不注又似北岳醫無閭
嗟哉好手不復得藏去貴比英瓊琚
題王弘邀淵明圖
江州刺史何為者載酒邀我廬山下乃翁在山不在酒
邂逅寕辭為君寫遠公招之不肯留平生誰省王江州
門前五柳至今在江邊桑樹水空流
題畫馬
真龍矯矯空大羣奚官牽來氣若雲黃金骨法頗清俊
畫者似是曹將軍駑駘高驤飽芻粟白駒轅下傷局促
方今相者多舉肥莫畫權奇須畫肉
畫師胷中有全馬三馬斯須生筆下中有一匹玉花驄
似是西來大宛者不羣不食意氣豪羞與二馬同凡槽
使我見畫三太息于今誰是九方臯
皎皎白馬白於練首如渴烏目如電天閑麒麟人不見
畫師為我開生面圉人牽浴定昆池落花滿地驕不嘶
青絲絡頭無一丈挽住萬里崑崙蹄
前朝王孫善畫馬筆跡不在曹韓下君看榻上玉花驄
風骨權奇絶蕭洒却憶至元全盛時四十萬匹皆吾師
崇天門下宣入貢大僕牽來親見之李君愛馬人莫比
意氣相期論萬里千金買得真驊騮蚤晚騎之見天子
贈駱自然(代人作)
駱生家在錢塘住正近曲江蘇小墓生來無目最善音
自小學歌今獨步憶昔太平開樂府新聲傳得宫中譜
摩訶兜勒西域來子夜吳歌自風土一聲悲壯梁塵飛
二聲激烈行雲低三聲四聲山石裂魑魅夜走猩猩啼
我來江上忽相見聽我履聲如識面殷勤道我攻詞章
吾今衰也何由羡落花遊絲春寂寂來前再拜當筵立
為我揚袂歌一行滿堂聞之皆動色我本東西南北人
如今天地盡風塵勞生觸事易成感使我泣下霑衣巾
駱生駱生吾已老往事悠悠勿復道已將身世等浮雲
莫把新詞故相惱掩琴罷坐求我歌我歌哀樂何其多
人生百年能幾何駱兮駱兮奈爾何
有客
有客有客伊吾廬新除南臺行大夫天子許騎内廏馬
百二十騎來東吳東吳驛傳稱過客館人致餼官僚趨
來者宣驕居者傲賓主不復論歡娛固將横榻表獨坐
何意剥牀仍及膚吾聞相見有儐价揖讓登降禮頗殊
舊云三公禮數絶事不豫講寧非愚王綱淪胥廢風紀
箠楚横加哀僕奴名藩豈無知禮者虧損國體非良圖
花殤
去年高秋洞庭客贈我两株木芍藥手植東臯未浹旬
紺芽怒長紉英坼今年春深花滿枝嘘霞弄日相因依
紅簇火城丞相至錦翻晴晝買臣歸當階矜持顔色好
使我行吟被渠惱看去還期到子孫歸來聊以娱吾老
那知零落委泥沙雨壓雲愁共嘆嗟柳色鶯聲雖復在
遊蜂戲蝶落誰家飄香墜粉無人拾遊夢妖魂歸不得
種樹空思郭槖駞寂莫因悲洛陽陌草堂獨坐見秋風
彌信吾家談色空安得人間名畫手倩渠移入畫圖中
世夀堂歌
君不見南陽菊水流浩浩飲之令人長夀考又不見青
城枸杞龍蛇形其人往往多長生乃知草木有靈氣能
與短世制頹齡君看張家世夀堂奕世載德應夀昌山
川清暉近交映高曾白髮遙相望堂中老仙年九十雲
霧衣裳冰玉質把筆猶堪細字書上馬不用旁人掖門
前肅肅來軒車堂上列坐講唐虞心將造物寄遊衍道
與行雲時卷舒問君何由乃能爾玉立揚休有令子買
臣富貴已專城魯侯歸來還燕喜流根之澤深無期既
有孫子能書詩人間共愛德星聚天上寕無太史知彼
美堂兮深且古彼美人兮才甚武願持斯道夀國脈萬
歲千秋奉明主
新墳行
南山崔嵬青入雲將軍取山新作墳方春迫民就工役
路上白日無行人西家舊墳雙石馬一日驅來華表下
東家翁仲今尚存一朝移來在墓門葬期日薄云最吉
雞鳴而作夜不息新墳已成舊墳毁舊鬼銜冤新鬼喜
新墳舊墳無了期南山崔嵬青不移
送演藏主歸淛東
豫章老禪天下士今既無雙古誰比十年不見怨飛鴻
幾度相思隔江水前年有書到空谷放在牀頭百回讀
至今散帙眼忽明時復看雲思相續上人新自淛東來
曾侍生公說法臺洼水本生天馬種鄧林還出豫章材
春雨相逢又相别明日扁舟異吳越君到雙峰問我時
為言舌在頭如雪
題碧山草堂圖送喜笑雲
中國有碧山扶桑有碧山碧山碧山隨處有是何人合
栖其間上人何年辭海嶠每望白雲東向笑松枝西指
月蒼凉歲晚天寒翠蛟叫有佛處不得住草堂更在雲
深處碧山縣知不負吾一錫凌空窅然去
送僧歸日東
萬里求師踰絶海齒髮漸非心不改東土山川異昔遊
中朝師法今猶在故山弟子憶歸期摩挲西指蒼松枝
南宗密印已親授莫道大唐國裏無禪師
張仲和放白龜
有龜有龜白玉質遵養時晦逢時出形軀雖小甚有神
豈是吾人袖中物清流為國蓮為宫朝夕下上復西東
廟堂巾笥閟朽骨豈若曳尾於塗中張公放之殊不意
涉波直與長川逝三十年間事反覆公今夀考身無事
君不見以龜搘牀足南方老人夀千歲
落花歎
朝見紅白花莫見青葱樹不愁花落總如泥但惜人生
不如故滋蘭公子江南客再拜東皇留不得九州塵土
浩茫茫付與楊花作春色東溪野花自忘機坐對落花
吟夕暉猶聞葉上黃鸝語不信東家蝴蝶飛
閻驤雲壑圖
白雲冉冉生幽壑烟草芊眠春漠漠繞屋檆櫧一萬章
排雲瀑布千尋落我家住在三江口山水娛人不知久
空翠常霑几上書江花每落杯中酒主爵郎中非畫師
有孫曰驤仍似之君家渾東那有此應寫江南寄所師
次韻懷譚訥夫
吳山巖巖界空碧湖水春深好顔色芳草連天百鳥飛
獨憐王孫歸未得驥垂兩耳愁空山駑駘高居十二閑
黃鵠一去不顧返肯與雞鶩留人寰落花冥冥闇南浦
山水清暉浩無主先生豈不懷故都舉世溷濁何須數
渚有蘭兮江有蘺我思君兮來何時一春兩度夢中見
是耶非耶空爾思
寬上人雲泉
白雲在天白於鶴下映流泉相噴薄松上盈盈不盡浮
厓根決決無時落善利萬物得深潤還斂神功返冥漠
傾湫倒岳意何如莫教濕却加沙角
題徐氏東園灌夫卷
我愛南州徐孺子灌園日在青山裏手種緣溪千樹桃
落花出洞隨流水隴上輟耕仍讀書日斜猶是帶經鋤
紫芝如掌誰能得黃獨為糧自足儲我欲相從拾瑤草
洞庭始波春渺渺寄書為問東園公勿復悠悠橘中老
贈履生(有序)
鞮履之用尚矣名既非一制亦異度後世損益不稽於
古惟華靡簡便是尚今其名物漫不可考烏乎豈獨履
也哉彼東郭之無底領軍之一屋又可資一噱也吾家
衣履自有制度章式如律曰富羅曰亟縛屣皆今之履
今或踰禮廢法蓋習俗使然耳有識者所當戒也若高
僧惠琳著屐升殿惠休一鞋三十年吾取馬履生王德
華常從吾徒遊為人修整頗有方外意趣所至優待輒
加常工一等故賦此與之
吾行四方今老矣青鞋歸來或無底孺子可教來進履
富羅加絇穏稱趾上山下山免去齒錫飛相從日千里
惡用上公赤几几未能免俗聊復爾吉貝裁成亟縛屣
東臯與爾同生死
龍河
軒轅騎龍上天去潛邸化作青蓮宫芙蓉杳映師子坐
龍髯拔墮烏號弓世雄梵相開滿月帝釋寳網生虚空
觚稜影落大江水金刹旛飄楚澤風相攸將作領大匠
說法開山由太中豐碑矻立太湖石鴻文託載青城公
金陵王氣方來復西方象教彌尊崇矞雲五色帝居近
天樂六時華雨濛禪林東南今第一四海麟象聿來同
懷人日月去如矢嗟我軒車來自東宿留少為十日住
鋪寫擬費三年功六朝往事不可問自登高閣送冥鴻
鍾山
大江之南多名山鍾山秀出乎其間神龍蜿蜒露脊鬛
長䲔贔屭饒斕斑上走怪石之揭&KR1625;下有流水之潺湲
禪宫據會制甚古帝闕密邇恩常頒虛空闌楯寳公塔
松竹儲胥圓悟關天生賢懿扶象教地設險峻防神姦
雲車風馬來萬里象齒明珠奔百蠻山川靈氣自融結
玄運往復猶循環朅來說法奉明詔那有道德開天顔
齋宫延問漏十刻杞菊賜饌襯百鍰兹山纔留四五日
探討未得須臾間草堂之靈應怪我移文勿遽吾將還
對雪
青天璚林九萬里朔風吹花如剪水謝家女子強多才
却道柳絮因風起凍雀無食愁奈何紇干山頭寒更多
穆王八駿在何許千古空傳黃竹歌
題趙承旨畫中峰蓮花吟圖
老禪宴坐紅氍毹心如蓮花不著水信口試作蓮花吟
聲落九州烟雨裏吳興學士開新圖集賢待制大字書
天生三老仍並世邂逅一笑山如廬清河先生好事者
題封遠寄草庵下草庵老禪之子孫白璧明珠喜盈把
嗚呼九原不可作蓮花如今亦冥漠踞湖山頂望江南
青天飛來雙白鶴
題空同外史傳
空同外史天上來手把璚編相與開雄文妙畫兩殊絶
翰林父子真天才玉堂清切何蕭爽晝静不聞鈴索響
獨許仙人王子喬緱山笙鶴時來往大篇短章不一書
錦囊滿盛明月珠雨中十日讀不盡世上十年應更無
空同之山在何處白雲流水迷歸路翰林先生今廣成
千二百年同此住
為陳仲孚題薛公遠墨竹
前朝畫竹誰第一尚書高公妙無敵近世多宗李集賢
房山真蹟那能得澹園學李殊逼真柳州半刺題銜新
鵝山之虛况多竹畫品近來應入神東臯溪傍草堂小
羅池廟前春雨早三十里外見似人玉立長身照枯槁
石湖今有太邱陳孤竹春陰生子孫清風高節在封植
知有王猷來欵門
王有恒聽雨篷
江南雨多春漠漠籧篨中寬可淹泊坐聽蕭瑟復琮琤
若在洞庭張廣樂木蘭之楫青翰舟斜風細雨不須憂
筆牀茶竈便終日知我獨有滄浪鷗廿年攜書去鄉國
蕪城草深歸未得援筆時作廣陵散魚龍出聽天吳泣
江湖適意無前期身如行雲隨所之平山堂上看春色
還憶江南聽雨時
行路難
天地無有邊日月茫無涯人於其間號最靈胡乃不學
坐自乖飢食費稷黍衣被絲與麻古今一事皆不省何
異木石插齒牙生者還復然死者其奈何萬萬千千盡
如此令我起坐久歎嗟
仙家近題劉阮圖
白雲滿地迷行路溪流百折無由渡水上見胡麻有人
雙浣紗仙家知己近失喜驚相問洞口碧桃開郎君何
處來
山中樂為沈東林題畫
山中樂白雲瑤草黃金藥黃金藥流霞片片共君斟酌
東林道士清如鶴高情逸興將誰託將誰託陶潛松菊
謝鯤邱壑
送端上人遊江西
大江之西風氣殊山川脈絡連衡巫豫章傑出斗牛墟
作鎮楚越開雄都九江匡廬最&KR0886;崒五老離立朝香爐
遠公自是天下士道德高風形畫圖馬駒踏人應奇䜟
禪源流注四海隅靈蹤尚留窣堵石濁水如見摩尼珠
無為上人東海客駿氣不受人招呼聿來求我欲贈語
浮杯徑渡彭蠡湖我生塊獨處空谷欲往不可心煩紆
子當努力事撢討莫學凡子安甌臾秋風初見洞庭鴈
落月更聽楓橋烏行哉行哉慎勿疎向來人物何代無
次韻題南嶽圖
陽羨山中春鳥鳴百花競發千峰晴白雲生處是南嶽
古木寒泉空復情洞庭相望波浩浩欲往不識山陰道
為問南歸玉局翁買田築室吾將老
夀綵堂歌
春羅作衫花纂纂衫袖宜長帶宜緩朝朝日日在親前
祇恐身長衣又短君家有堂人不如堂上有琴仍有書
花開酒熟意多暇賓客滿座争歡娛况復親年猶未老
黃髮相期同夀考故衣既敝又改為年年剪羅縫舞衣
題老馬圖(五言律)
老棄東郊道空思冀北羣蕭條千里足錯莫五花文苜
蓿秋風遠䕷蕪落日曛太平無一事愁殺故將軍
題周景遠破山寺詩卷
暫輟詞垣重南來牧遠黎風流半刺史雅澹五言詩柿
葉霜中寺梅花雪後池自公多暇日題贈付湯師
病起薔薇甚開
薔薇好顔色結架傍琴臺微雨夜來過今朝花盡開祇
應深待我也復可憐才且以永今日獨咏亦悠哉
送韋道寕
閩粤無諸國東連瘴海濱去從持斧客聊慰倚門人夜
宿桄榔雨朝行躑躅春知君清節苦莫厭庾郎貧
送張彦冲之京
天上青冥闊君門白日開侍臣班馬賦經術董劉才仙
館徵賢入公車待詔來愧無青玉案送爾黃金臺
送劉尹大來
縣道臨湖口人才得夘金江流思擊楫山雨坐鳴琴爾
父能為政吳人誦至今非君美無度何以嗣徽音
送錢掾之浙閫
元帥敦詩禮東曹得俊良何愁鳶跕跕已息陳堂堂借
箸無遺策飛文動四方庾公情更好應共據胡牀
題黃子久山水
黃公東海客能畫逼荆關意盡崎嶇外情深溟涬間猨
啼明月峽木落浩亹山谷口蘿烟暝騎䲔獨未還
題蔣子厚竹居
緣溪竹陣齊中有草堂低對酒碧雲合懷人幽鳥啼筍
添門屢改葉密徑都迷亦有羊求輩時來共杖藜
和薛生早秋見寄
雨洗秋容澹江含霧氣深候蟲依井徑歸燕拂檐陰庾
信江南賦靈均澤畔吟正愁聞古調諷誦重兼金
凉風起蘋末落葉洒衣裳物色悲行客乾坤入戰場參
軍髯尚短太尉足何香忽聽吟梁甫懷人意甚長
楊花咏
飛飛辭古柳冉冉媚晴空愛爾白於雪况乎兼以風遊
絲相上下戲蝶或西東終然太輕薄飄轉委泥中
龍興白雲禪師挽詞
振錫朝天去歸來獨掩扉翰林曾頌橘刺史亦留衣行
道空陳迹遺言可表微重來法雲地猶想雨華飛
蟲網繙經室苔侵影塔扉坐空塵點刦拂斷六銖衣蜀
道關山迥支公緒業微祇應湖上月長見白雲飛
慧日無夢禪師挽詞
先世勲名舊逃禪德業稱弟兄雙白璧風雨一青燈樓
閣華雲結虛空塔影層不慚甘露滅曾許傳高僧
水定茂仲實挽詞
吾道何衰甚斯人亦已焉永懷流水奏空抱白雲篇春
樹閒齋静秋風瘦影懸平生數行淚併落莫燈前
海印橫經地相承得俊才天花閒自落講帙病猶開生
死人間世虚空刦外臺願車應載轄頭白待歸來
平嶮厓挽詞
說法歸來後冥心味道真人天戶外屨花雨定中身白
首全高節清貧到古人江湖久無泪為爾一霑巾
盟鷗軒
客有忘機者開軒命白鷗同心如此水有約共滄洲爾
性何其静吾生亦若浮自今期歲晚風雨亦相求
樹諼堂
為愛樹諼堂看花樂未央阿彌今老大稚子已成行秀
色宜春服微香近夀觴永言純孝者封植豈能忘
煮雪齋
禪客嗜春茶銅瓶煮雪花掃從松上落坐向竹邊誇水
品應重錄天真孰等差中泠豈不美終是混泥沙
雨中觀荷
濯濯雨中荷粼粼花底波銅盤寫珠露雲錦落銀河泉
客卷衣泣湘靈鼓瑟歌鷗翻兼鷺浴情致奈君何
廬山圖
送客出山去迢遙步長松過溪聞嘯虎笑語答疎鐘白
日倏已晚清風殊未終九江遺秀色悵望香爐峯
次韻高尚樸初歸草堂
亂定吾猶在庭花草自榮憂時雙鬢白去國一身輕墟
落人烟少關河野燹明田園半蕪沒無力倩人耕
京回次韻沈生
行見桐花發歸當芍藥開路從天上去人自日邊來說
法勞羣聽承恩愧不才乍辭鳷鵲觀猶憶鳳凰臺
次韻魏守題韓園
名園新雨後禪館百花中苔徑縈紆入蘿龕窈窕通磬
聲金殿月旛影日壇風良牧留深眷因兹悟色空
賞静軒
雲竹澹相於深宜静者居香飄晨梵合花落莫禪餘坐
有高閒客牀留止觀書一身仍擾擾何處問吾廬
送人省親
政爾相從樂胡然賦式微言思倚閭望夢逐白雲飛蟋
蟀依苔井蠨蛸在板扉贈君五色綫歸補老萊衣
次韻答伍公年二首
濁世佳公子前朝舊相門公侯今必復文雅道彌尊落
日鄉心遠春風海氣昏閉門三日雨吟罷共誰論
解印辭河曲攜家近碧山栖遲連草閣來往隔松關見
我殊同調逢人只強顔相知仍恨晚談笑竟忘還
奉上袁侍講伯長二首(七言律)
東南文獻復何人一代鴻文制作新華蓋星辰天密邇
翰林風月地偏親夜分蓮炬歸鼇署曉拂爐烟侍玉宸
奕葉流光知未冺鳳毛能世掌絲綸
於越山川賜履餘樞廷勲業重璠璵承家舊學三冬史
閱世遺編萬卷書古調欲從更錦瑟高軒曾過賦華裾
文章自昔論原本擬就司衡問所如
附袁文清公答詩二首
翠越經院多高人碧窗點翰五采新天機不受梁燕
語逸興直與江鷗親羨君解衣浣流水愧我束帶陪
紫宸屈指當今人物論從此有約同垂綸
至人天隠樂有餘良玉不願為雕璵昂昂盤石大士
相杳杳歸鴈旁行書白蓮解結碧雲坐綠蕉不羨青
蔥裾道人翻經悟空假始信塵世歸真如
送鋸上人之京
江南初春雪載塗送爾作賓於皇都冀北遂空羣騕褭
海東生此真珊瑚中朝自古有師法開士只今多大夫
萬言草奏明光裏陰翊王度如唐虞
湯氏義居
旌墨新題戶有眉吳人争咏脊令詩君臣善貯丹砂藥
兄弟相怡白髮期春巷燕栖交午木曉庭鶯囀合歡枝
流傳美化君家始比屋連封見盛時
次韻趙尚書小瀛洲(省署軒名)
鼇海晴分五色霞鳳池多隠列仙家黃封勅送宫壺酒
青鳥偷銜御苑花雲閣春陰迎步輦月明秋影動歸槎
君王舊聽尚書履回首銀瓶隔絳紗
楊鐡崖書畫船亭
圖書滿船秋近河虹月夜貫滄江波周秦碑刻最近古
崔蔡文章安足多韋侯東壁玉花馬房相西亭雪色鵝
先生愛玩不歸去援琴時作越人歌
次韻送張員外調選江西
御筆新除戶部郎舊承驄馬向炎方風生使節占星象
雲映朝陽下鳳凰把酒匡廬邀五老賦詩江閣繼三王
九重虛佇思前席歸聽宫鶯繞建章
江水春深蕩客衣皇華西去馬騑騑銓衡自任南曹重
斧繡猶兼直指威下榻定留徐孺子臨江長憶謝玄暉
從容歸接鵷行舊諫疏頻煩達紫微
送王都事之閩閫
閩粤山川奠海縻將軍分閫鎮邊陲幕中賓客三公掾
樓下風雲五丈旗夾浦茘枝巢翠羽滿庭榕葉囀黃鸝
願將聖主憂勤意說與東南父老知
送鄒弘道回江西
秋風嫋嫋錦帆開畫省仙郎此日回江表价藩雄楚粤
幕中詞客重鄒枚妙年莫負從軍樂多難端須濟世才
高閣卷簾看莫雨賦成不似仲宣哀
題焦元尚山水
淮陽先生愛畫山下筆萬里須臾間既開金刹倚寥廓
亦有綠樹臨潺湲竹間鳥啼春雨歇洞口花落晴雲閒
知君高志在邱壑著我溪橋相往還
送韋通寧
繡衣使者愛清才江表秋風一鶚來曾掌圖書登策府
又陪驄馬入蘭臺幕中婉畫須時出坐上青樽為客開
况是會稽山水好題詩應上小蓬萊
送李德基之越
四明狂客今安在誰識山東李謫仙綵筆遍題吳苑樹
錦袍初上剡溪船早茶入貢還分賜春筍登盤不論錢
况是糾司公事少好山隨處有詩篇
遣興次張翰林韻
漢主憂勤减膳頻誰令天下尚黃巾近聞李廣軍威振
復道張騫使節新天意未忘清廟祀羣雄休犯屬車塵
史臣擬草河清頌還屬詞林第一人
秋興
溪上凉風吹早秋長空澹澹水東流芙蓉露泣吳宫怨
苜蓿烟連漢苑愁貢賦未全通上國王師近報下西州
關山萬里同明月徧照詩人自白頭
喜晴偶題
今年陰多寒未回二月尚復雪皚皚朝來始覺春意動
溪上忽見桃花開東家蝶歸苦不早江南草深還可哀
中原消息久已斷昔時英雄安在哉
謝惠橘
洞庭嘉實正離離滿樹黃金欲采遲香比陸郎懷去後
霜如韋守寄來時開嘗宜想千林晚包貢空含萬里悲
江漢風塵愁路絶食新聊得一開眉
次韻遊石湖五首
闔閭城西佳氣深青天翡翠斵千岑臺荒不見麋鹿迹
日落空聞樵牧音吳王宫殿絶壁下隋朝城郭清湖陰
登高弔古意不盡惟有沙鷗知我心
楞伽山如九疊屏何年截取匡廬青方同楚客賦招隠
不學詩人吟采苓僧蹊盡種苾芻草梵夾徧寫多羅經
諸天只在雨花外音樂六時來窈冥
黃山高人之所居金沙花明白石渠無錢愛養方外客
有口懶讀人間書采來青菌總堪食種得黃精還可儲
郭西十里不一到題詩為問今何如
近聞移居湖水頭蘭若下瞰滄波流獼猴夜偷錫杖去
鷗鳥日傍闌干浮揚州月照五湖白洞庭木落三山秋
相望只隔半江水安得贈之雙佩鈎
豫章禪伯最能詩定水匡牀面曲池騕褭來從西極道
鳳凰借得上林枝曇花不比人間色天女元非世俗姿
忽把璚瑰驚十載淛江東望慰深思
寄才叔能
愛爾文章今擅場天孫飄墮錦機張海東若道無奇士
僧中何為有此郎櫻桃新薦憶相别橘子初黃煩寄將
䨥曹湖邊讀書處向來弟子總升堂
龍興寺思橘軒
橘子熟時天雨霜翰林曾宿贊公房只今縱有黃金實
安得登之白玉堂作頌向來悲楚客題書何處覓韋郎
孝思喜有文孫在猶解開軒詠不忘
贈譚訥夫
江南專制屬元臣共喜羣賢拜命新多難政須弘濟士
字民當用讀書人東風庭院鶯花曉白日衣裳錦繡春
臺閣欲求三語掾非君誰可繼清塵
贈袁仲章
吳江城郭太湖東鄉郡新除用武功班秩政同唐六品
世家曾拜漢三公一簾紅雨清明候百囀黃鸝綠樹風
知爾本無軒冕意見人渾與舊時同
七夕
天孫不嫁惜娉婷此夕新粧翡翠軿銀漢浪傳烏鵲影
錦機飄下鳳凰翎張生槎動秋應返柳子文成夢未醒
老矣不争兒女巧敢將詞筆累仙靈
過石湖懷心覺原
湖波搖曳木蘭舟山翠霑衣濕不收浩蕩羣漚回白日
虛空一塔傲清秋早春曾過松間寺此日空瞻鶴外樓
最愛參寥好詩句風蒲藕葉滿汀洲
送人遊越
二月雨多春水生放船去作越中行沙鷗見慣渾相識
野鶴逢將亦不驚禹穴桃花千洞曉若耶楊柳一川明
江山信美非吾土况聽長松杜宇聲
書吳尹張德常恤民詩卷
閒居林下聽風謠争誦郎官惠愛饒勸課不教遺赤土
苛征無復到青苗獄詞善用春秋斷鳬舄宜從朔望朝
應有文章書政績吳山高處刻瓊瑤
雙鳳清遠堂
因讀朱桓清遠記知有祇園清遠堂華雲時到五天竺
梧月曾栖雙鳳凰曲檻彈棋春晝永疎簾散帙午風凉
欲題好句渾難覓除是高僧俗姓湯
謀仲謨挽詞次謝彦明韻
靈輀拂曉出門時忍聽長歌薤露詩地下修文知浪語
天宫說法忘歸期燕窺舊幕疑空榻魚泳新荷樂故池
靈運向來曾入社一篇哀挽有餘悲
贈王主簿
簿領劭農出郭西桑麻原隰綠陰齊吟殘三月桃花雨
蹋遍千村燕子泥陶令喜尋廬岳社杜陵甘老浣花溪
欲知思愛深多少處處春風布穀啼
東臯晚望
江虹截雨雨脚斷秋色盡在西南陲洞庭若在五湖外
長空洗出雙蛾眉占城稻熟歲字埧日及花開田姥籬
杉根倚杖日將夕寒風落木牛羊來
苦雨懷東臯草堂寄如仲愚
四月淫雨寒悽迷邊軍夜歸聞鼓鼙大麥漂流小麥黑
富家歎息貧家啼書囊留滯北山北草堂故在西枝西
焚香掃地早閉戶莫遣加沙沾燕泥
過袁仲章
短櫂相將采白蘋落花如雨正霑巾為懷公子金蘭契
更愛郎君玉樹新菜把每供煩地主酒杯先酌敬鄉人
却愁候吏催行馬春水無由接釣緡
送陶元庸之越
吳越山川一水分總戎今屬李將軍旌旗影動黿鼉窟
鼓角聲連虎豹羣徼外遐荒來送欵幕中賓客總能文
想君禹穴題詩處長向姑蘇望白雲
次韻開元石鉢
磨礱圭角象天圓佛手親持不計年乞食屢經祇樹下
降龍因落滬川邊懸時寒映當窗竹洗次遙分卓錫泉
神物護持希世寳故遭刦火至今傳
題郭義仲詩集
每誦新裁樂府詞歴觀羣制副深期蘭苕翡翠春風後
碧海珊瑚夜月時吳下篇章誰最好杜陵才力晚尤奇
何由一鼓滄江柁春水相從詠竹枝
次韻竺隠和尚朝京二首
赴召共承宣室問還山同罷紫宸朝誓扶佛日行黃道
敢望皇恩下赤霄長江東去濤逾險大火西流氣尚驕
歸去自期唐懶瓚功名總付霍嫖姚
紫陌朝天候曉凉加沙何事造鵷行玉杯㶑灩行椒酒
金盌清凉送蔗漿西掖梧桐秋更碧内園仙果露猶香
客星漸散江湖遠萬里重瞻佛日光
發金陵
大船浮江江水清中流蕩槳鴐鵝鳴楚雲無情自西去
吳山不斷來相迎坐依北斗近人白卧見河漢當空橫
舟中有客且勿語聽我竹枝歌月明
次韻答沈行恕京回之作
客舍春寒樹影稀青山迎我入王畿雲開雉堞瞻金榜
日射龍章識衮衣御果近從仙苑賜天花多傍講筵飛
聖恩特許兼旬住攜得香烟滿袖歸
次韻張叔平
有香難返九泉魂升濟惟馮化佛尊望拜略同郊祀禮
祝詞親出内廷門緇黃兼唱唐風盛王霸相參漢制存
斂福錫民精意享西來紫氣滿乾坤
京華雖好只懷歸生怕緇塵化素衣因覽山川尋古迹
莫占星象動天威水深不惜浮杯渡髮短何勞待日晞
解道江南佳麗地詩家今有謝玄暉
次韻道行可清明雨
風雨蕭蕭夜向晨清明都付寂寥濱吹殘野外無窮柳
消盡江南大半春臨水桃花還有浪銜泥燕子不生塵
匡牀坐穏渾慵起賴得同人語笑頻
寄上竺日章和尚(時在京師)
年踰七十歎衰翁足不良行耳又聾無復白間聽夜雨
每因黃落識秋風有時百步三回坐何日孤燈一笑同
想見朝回多論述天花飛落研池中
贈曾明府士章
茂宰題詩寄草亭遠煩白鶴下青冥彩毫落紙留鴻爪
貝錦當窗織鳳翎百里仁風隨化雨兩章秋月映華星
林僧溪友争傳寫擬向青山共勒銘
次韻虎丘
有客題詩海涌峯高懷渺渺託冥鴻勾吳伯業荒烟外
梵塔觚稜杳靄中石坐千人庭可月劍埋三尺水還風
目前無限登臨意古木蒼藤叫郭公
次韻寄徑山以中和尚
山川樓觀總邱墟雙徑還成化佛居四海重修輿地志
羣龍仍護梵天書野猨供筆詩成後玉女焚香定起餘
大覺昔承天子詔解知山體本如如
東南地望絶尊榮國一重來更有情一院秋風薝蔔老
滿山春雨苾芻生它方弟子來傳法上國公卿盡慕名
隨處花雲圍燕坐予生自愧老于行
次張士行草堂韻
西枝草堂西復西山回谷轉路多迷蜜蜂出戶櫻桃發
桑葚連村布穀啼自起開門留野鶴誰能立馬候朝雞
經時不到雲深處雉子將雛鹿有麛
古香堂
古香堂中古仙栢手種桂樹今蒼蒼遠分靈種自月窟
静愛天香來帝傍嘉賓列坐綠承宇稚子讀書花滿牀
唐諸王孫在何許且對小山歌斷章
沈氏積善堂
翰林賓客散如雲積善於今喜有君背郭堂成因舊扁
傳家書在足前聞屋頭雨過烏尤好池上風清鶴不羣
我亦袁公門下客題詩三歎感斯文
送僧歸日東(排律)
碧海蓬萊外扶桑日本東居然成絶域久矣染華風王
化能柔遠遐琛亦會同佛書龍藏古梵夾象胥通問道
來飛錫浮生若轉蓬中朝師法在厚往聖恩隆歸羨翩
翩鶴吟瞻肅肅鴻片帆惟就日萬里若遊空洗盌鮫人
室焚香海若宫將迎煩國主感歎聚隣翁告别行何遽
題詩愧未工懸知音信絶徒望海霞紅
吳中行野人居
見說幽居好分明在眼中人家溪左右風俗瀼西東静
者柴門僻村墟草徑通往來迷町疃物色認梧桐柳汊
容書舫蘆洲隠釣筒留人菰米飯邀鴨竹枝弓疇昔遊
觀盛名藩禮遇隆談兵資遠略說劍動羣公歎息知幾
蚤歸休克令終養生兼蒔藥高興託冥鴻悵望江湖迥
栖遲我輩同詩成渾想像于以咏高風
次韻鄭明德題畫
披圖渾似武夷山坐我青溪九曲間萬頃白雲迷草閣
一雙玄鶴守松關西峰隠者時相過東海仙翁去不還
霜後橘林金錯落雨餘苔石錦斒斕登高體物猶能賦
傍險誅茅亦可攀何待白頭空歎息便須赤脚弄潺湲
吳宫四時詞(絶句)
柳色闇閶門霓旌拂曉雲湖邊采香罷就閱水犀軍
何處堪銷夏龍舟過洞庭誰歌采蓮曲江上越山青
金井落梧桐茱萸繞殿紅君王愛秋色多在館娃宫
宫闕夜如何風飄宛轉歌更闌銀燭滅落月在江波
題畫
落日赤雲西青山照大溪草堂松樹下坐聽鵓鳩啼
一曲江南弄山長楚水遙江邊楊柳樹誰繫木蘭橈
雲氣曉蒼茫秋深草木黃霓旍下南浦云是楚襄王
江水去悠悠籧篨抱莫愁白頭垂釣者疑是渭濱叟
塞北多冰雪江南足稻梁相求應同類莫近艾如張
帝子下北渚江寒愁不歸空遺一卷石拂斷六銖衣
百鳥共春風相呼樂意同不知緣底事爾作白頭翁
有鳥名脊令在原飛且鳴人皆有兄弟惟爾獨多情
白鷺白於雪于飛在洲渚誰言我最閒正爾心獨苦
題紅梅墨梅
妙德清凉地春風駐歲華茵陳三獻酒玉色絢晨霞
玉雪本清真無端染客塵祇應溪上月照我意生身
東臯雜興
三高祠西湖水東浦口水與長橋通人言此中可避世
來結茅齋如已公
茅齋政在溪水西水邊楊柳拂人低溪童蕩漾唱歌過
驚起月中烏夜啼
江雨霏霏梅子黃田家盡室治田忙青裙攜餉誰家婦
赤脚踏車傍舍郎
踞湖山南湖上村古跡往往至今存若道土風不好義
何得此有分金墩
夫椒風卷太湖波勾踐兵來踏浪過野老不知亡國恨
至今猶唱越人歌
吳王避暑在山陰水殿風生白苧吟埜草荒烟那復識
空留遺恨到如今
館娃宫殿鎖烟霏曲徑香消草露晞疑是春魂猶未滅
寺門花落雉朝飛
范蠡功成愛五湖空烟猶想曉篷孤從知烏喙難同樂
不待君王賜屬鏤
蚤起開軒看洞庭天河新染玉痕青釣絲拂著琅玕樹
拾得烟中翡翠翎
吳江夜泊
月照門前蘆荻花繫舟不省是誰家一雙白鷺忽飛去
水上有人彈琵琶
吳山曉行
草露泠泠著屐行野橋村巷不知名長庚如李天將曙
始聽荒雞第一聲
寄崔宗文
閒齋春樹晚陰移舊雨曾來獨爾思錄事官清常俸薄
多時不送草堂貲
寄賈吉甫
垂虹亭下白鷗波十里香風散芰荷見說掾曹公事簡
晚凉攜酒聽漁歌
次韻答友人
却掃溪西舊草堂秋風落葉滿藜牀石田租重齋儲少
乞我家傳辟穀方
為許克謙題畫
江漢蕭條落木秋疎篁相倚小山幽知君肥遯非充隠
方信人間有許由
雜題畫
目極江南有所思餘(闕)風雨落花時錢郎應恨春歸盡
獨倚東風寫折枝(錢舜舉折枝)
隴上輟耕春雨餘牧兒黑色短裙裾只疑李密歸田去
牛角胡為不挂書(牧牛圖)
帝子南征竟不還墨雲零落九疑山偶因碧草牽春夢
得到瀟湘二水間(墨蘭)
飛錫來從日本東受齋因過海王宫坐中貌得珊瑚樹
猶帶蓬萊水殿風(日東僧竹石)
憶昔涪南獻茘枝美人宫裏一開眉勞民輕結當時怨
看畫深令後代悲(茘枝)
尚書天上早知名長憶君王聽履聲回首白雲山萬疊
蒼梧何處最關情(高房山山水)
鳳毛新沐翠毿毿春近瀛洲雨氣酣晚下紫微歸思切
長身獨立望江南(同上竹)
五馬浮江一化龍瑯琊王業藉諸公江南春草年年長
若箇能追萬里風(五馬圖)
何人畫此好頭赤絶勝天廏玉連錢龍媒散落在何處
苜蓿秋風生暮烟(闕)
此馬真從西域來圉人高鼻復于思將軍新受征南鉞
藉爾追風百戰才(闕)
故國江山入莫秋烟波留與後人愁古今不預興亡事
只有滄浪獨釣舟(李唐山水)
五馬南來王氣空石城江水動秋風客兒豈是忘機者
欲向東林結遠公(廬山圖)
夢入梨雲路不分幽香多在定中聞起來寫得橫窗影
寄與山中滿谷雲(表上人梅)
羅含宅前春水生一柱觀頭黃鳥鳴吳船多上荆門路
我欲因之萬里行(楚山圖)
春水微生雪乍融偶然行過御溝東倚風三弄昭華琯
憑仗飛花莫惱公(闕)
海棠枝上聚么禽相逐相呼樂意深偷入太倉時一飽
豈知鳴鶴在東林(海棠偷倉)
漢家新得蒲梢馬賜與韓嫣大出遊綠樹黃鸝忽驚起
金丸飛落殿西頭(挾彈圖)
越栢畫松松露骨老龍怒拔靈湫立天池一夜飛霹靂
月落庭空影千尺(子庭松栢)
孔明廟前江水深千載尚見栢森森越僧西行不到蜀
何以寫得青銅陰(闕)
答彌仲綸
寳地珠林隠白沙曾隨行客過柴車遙想故人開梵處
毿毿花雨落加裟
江東紙價近能高詞客春來興倍豪老去才情渾短盡
空勞雪繭到東臯
與陶生
我有青山一片霞倩君為我製加沙明朝天上講經去
吹落滿身優鉢華
寄竺隠和上
兩街都錄有司存共喜吾家得辨臻輔教有書勤獻納
洗光佛日荷堯仁
白雲丹井經行處龍護生公夜講臺還憶兩山羣弟子
松枝西指望歸來
寄夫璞和尚
對御經筵日日開香雲長繞雨花臺百官殿上齊彈指
再見天台智者來
六十餘州舊化風流傳今復到江東龍盤虎踞京華地
聖主重興佛隴宗
東臯錄卷上
