淡然軒集别集類五(明)
提要
(臣)等謹案淡然軒集八卷明余繼登撰繼登
字世用交河人萬歷丁丑進士官至禮部尚
書謚文恪是集分奏疏二卷序記三卷誌銘
及雜文二卷詩一卷繼登卒後其友人馮琦
選而刻之繼登當神宗朝以災異屢見上疏
極陳一切誅求開採之害民者又請神宗躬
郊廟冊元子停礦税撤中使時將討播州楊
應龍因請罷四川礦税以佐兵食復上言近
者天地人皆不和怨毒凝結臣子不能感動
君父故天地人皆以非常之變警悟陛下不
可恬不為意云云語皆切中時弊其疏具載
此集中詩文則應酬之作未免失于刊削然
大抵平正淳實無萬歷中佻薄之習亦尚不
失典型也乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
