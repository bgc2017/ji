淡然軒集卷六
明余繼登撰
誌銘
明通奉大夫光禄寺卿少洲馮公墓誌銘
莊皇帝之壬申歲三月二十又一日光禄寺卿致仕少
洲馮公卒子子臨輩以其年十一月二十日葬公于堯
山之原越十五年公仲孫琦官太史始以公仲兄海浮
先生狀來請銘登謝不敏而重違太史之命乃按狀誌
而銘之狀稱馮氏之先世為青臨朐人高祖思忠徙家
遼左自遼左復歸於青則公父憲副公始也憲副公有
丈夫子五人四登科第竝以文章政事擅名於時東海
馮氏遂有聲稱於天下公諱惟訥字汝言别號少洲正
德癸酉憲副公為蕭令生公於蕭公生有竒質風神秀
徹既長開敏沉毅辨悟絶倫名起齊魯間一試輒受廪
領嘉靖甲午鄉薦登戊戌進士庚子除宜興令宜興多
大猾持吏短長善逋賦有逋至數十年者公至刺諸猾
摶擊之按籍而攝逋者逋賦大集以數萬計輸之郡郡
守大竒之謂令纔弱冠耳乃老吏不如邑中咸惴惴無
敢以少年易公者矣公嘗督諸生就試江隂廵江使者
某以其間行縣至邑陽怒不候已而隂有所覬公若為
弗聞也者弗應也使者愈怒摭它事中公調魏令會邊
警沓至烽火徹郊關畿南震恐公計久遠調經費為城
雙井鎮以備之未幾遷蒲守魏人擁車下不得發乃為
更定牧馬法而去蒲劇州多宗室紛遝難治公治之甚
容與暇嘗晉博士弟子俾執經問難為剖疑義士爭奮
勵舉於鄉者視昔三倍之乙巳晉丞維揚攝守事揚當
孔道繄公是頼而公尋以外艱歸服闋補松江遷南京
戶部員外郎郎中壬子丁内艱復補北駕部出為陜西
僉事分廵隴右兼督學政在鎮五年武備文教種種毖
飭邊圉無事陞河南右參議分守河北壬戌擢浙江提
學副使公念兩浙士風為海内嚆矢廣布條教以示左
質右文之意士習翕然咸歸於正癸亥陞山西右參政
即自其省為按察使公既秉憲一以彊明裁之吏民見
者語次尋繹皆得其隂伏凜然無所受私三晉號曰神
君丙寅陞陜西右布政使秦中多豪強馳騖閭閻錮屯
田之利令籍不得稽公乃以法按其豪大搜諸伏田得
萬餘頃事聞受白金文綺之賜戊辰轉江西左布政使
藩司總錢榖日入以巨萬計吏弊蝟集公為立抽名驗
收之法額外無毫髮餘羨宿弊頓袪江右歲輸諸瓷器
及它經費甚夥皆當出於民又吏緣為奸公私困耗公
乃議令民畆出一錢以給諸務而諸絶簿書盜財物者
率以輕重受刑遠近稱便焉辛未入覲闕下精覈下吏
能否無所依違天官郎亟稱之曰諸方伯考覈言事鑿
然有執不存兩可者獨馮伯也是歲諸方伯去位者過
半公名益起縉紳大夫咸以公輔期之而公請老之志
堅不可挽矣䟽上天子惜之特進光祿寺卿予致仕云
既歸始搆室墾田習静遠囂為終老計而天不愸遺不
踰年逝矣公天性孝友歴官所至皆奉太夫人以行即
倥偬夜歸必徐候戶外問寢食然後退其奔喪也徒跣
數千里外柴毁逾禮兄弟之間自相師友友愛備至教
育諸孤無異所生以至宗戚閭黨緩急皆以時周之咸
得其歡心交遊遍天下悉當世聞人相與考德問業各
取所長然性嚴重不可干以私仕宦三十餘年圖書詩
卷外無長物無疆外之交束脩之饋督浙學時大學士
袁公遣官致書謝而不發其介如此幼服庭訓用廉平
為理所至吏民畏而愛之在魏有德政碑在蒲在隴右
咸有去思碑在江右則士大夫嘆服謂二百年所未見
若小民又人人肖像於室飲食必祝矣公雖精于吏治
而雅志如儒生生平嗜書無所不讀每政暇即手一卷
不置博涉而深思閎積而約取發為文章温醇爾雅古
詩取則建安近體在天寶大歷之間所著有風雅廣逸
楚辭旁註選詩約註漢魏六朝詩紀文獻通考纂要唐
音翼杜律删註馮光祿詩集若干卷行於世公祖諱振
父即憲副公諱裕竝以公貴累贈通奉大夫陜西布政
使司右布政使祖母李氏母伏氏竝累贈夫人配熊氏
四川右布政使祐之孫累贈夫人先公卒繼魏氏肥鄉
縣令升之孫累封夫人子三長子臨縣庠生娶李氏光
祿卿用敬女次子蒙縣庠生早卒娶張氏凌川縣簿鑑
女繼娶劉氏衡府引禮仲進女次子節府庠生娶劉氏
庠生生儒女繼娶趙氏天祐女女二長適漢中府同知
李尹耕之子一本次適衛輝府知府李用和之子延綬
子臨熊出餘俱側出孫男二長珣臨出縣庠生娶張氏
庠生燦女次瑋蒙出聘庠生周杜女孫女四長臨出適
開封府知府宋伯華之子庠生繩武餘尚幼俱蒙出曾
孫一銓曾孫女一俱珣出史登曰立功立言古今勝事
志士杰人畢力而思趨者也然徇俗之士往往不顧才
質之有限官無崇卑必蘄卓詭業無工拙必蘄表炫至
強役其心以争兼能之勝&KR0008;&KR0008;然用力日勞所至日詘
公少通仕籍循資累級數十年始長藩司而一旦棄去
如脱屣結髮攻文詞凌厲作者而冲雅和平無一切瓌
竒競勝之氣舉世所共豔羨者一不入其心故操之無
所強而出之常有餘不求聲而名我隨不務勝而人我
歸可謂有道者矣是宜銘銘曰祠于閭碑于衢是至德
之孚而寔公之麤風雅既瘉爰示之模是不朽之圖而
寔公之餘生與道俱殁與化徂堯山之墟有阡而訏過
之者趨曰明光祿大夫
慶府右長史棘亭王公墓誌銘
棘亭王公以慶府右長史致仕歸歸二年而卒卒三十
年而公子大理左丞世揚以侍御馬公狀謁繼登請銘
公墓道之石繼登梓里後學又與大理君同奉軒對誼
不敢辭謹按狀志而銘之狀稱王氏之先本山右人其
先世有諱貴者自山右徙居廣平之李排營村遂為廣
平人貴生柔柔生玘玘生友友生臣臣攻文章有大志
竟以諸生齎志而殁娶于張有二子次即公也諱允武
字殿邦别號棘亭公生而敏惠才質過人長厲志讀其
父書為文儁朗多奇氣既隸學官每試輒冠其曹性嚴
重不與羣曹伍即其曹亦帖然咸服之顧數試數不售
晩乃以明經入太學嘉靖庚戌謁選銓曹除江西南康
府通判南康地故瘠薄而俗善逋賦每郡吏督賦者至
黠者輒醵金錢前為夀一入其賄即噤不敢復有所問
以故賦恒逋多者或至八年公廉直不受私謁既視事
前行金者徘徊門下不敢入公乃召諸逋者按緩急為
期日而遣之諸黠凛凛以次輸賦無敢後期者部使者
奇其能疏聞于朝為下璽書褒予之會守缺即以公攝
守事時粤西狼兵入内地剿倭者所過横甚百姓患苦
之以次當至南康郡人甚恐公乃預為檄檄其渠率曰
以爾剿倭奈何乃自為倭今與爾約餽餉不時罪在有
司餽餉時而爾横如故惟爾罪三尺法具在吾知用吾
法耳率己前聞公名既得檄頗懼而戢其下公亦勑屬
邑為具以待竟過南康無敢縱者郡瀕湖盜賊之所出
没舊有遊徼船若干艘歲時繕治郡任其費而主者任
其勞守備某匿其費而責繕治于郡公持不可某恚甚
譖公于巡撫都御史都御史怒公廢格為停公月俸公
乃徐條故事暨所為侵匿狀上之都御史内媿公卒褒
公治行為江右第一饒萬年令某以朘削機兵月糧為
機兵所訟讞者受賕右令而重繩諸訟者衆兵怒遂㰱
血以叛饒郡戒嚴時直指徐公方行部至饒倉卒無以
為計適公以它務至徐公喜曰王别駕來事其濟乎即
令公停它務而撫亂兵諸亂兵聞公來亦相戒無動王
公治我吾屬當無患矣前讞者謁公為地公不應既繩
諸亂首而令亦論如法衆心始安直指益奇公即以公
署萬年事公更約束嚴稽覈省一切煩費鹽米瑣屑一
取給于南康壯兵某訟其隊之長而所株連甚衆公心
察其冤為争之御史竟反其成獄萬年民為歌以誦之
詳見翰編浮梁金公所為去思碑中公治萬年凡六月以
考績赴闕下民攀留不可得則相與圖公像尸祝之公
既以最聞名益起復移公景德鎮董陶事公愈孤立行
一意自貢額外諸造為滛巧以賂遺權貴人者槩從禁
絶歲省工費數千百緍景德人德公如德父母浮梁尉
某以巡徼至鎮而縱其徼卒有所剽取于民民不勝忿
鼓譟圍尉將甘心焉尉恐避匿公署中公為尉慰民民
乃解散去庚申陞兩淮鹽運司副使公日講求利弊擇
通商惠民便利國家者佐其長次第舉行之或有諷公
為囊槖計者公峻詞以謝其人慙而退都御史鄢某以
嚴相私人得總海内鹽政大以賂聞鹽政壊亂淮商黃
某鳩金數萬將逆諸境上公廉得其實亟置諸法淮揚
鹽賦甲天下都御史視為外府比至無所得大恨公會
公遷慶府右長史猶未釋恨嗾所厚善御史伺公隙無
所得竟以老落公職致仕時年五十七耳公既歸杜門
謝客布袍蔬食無異寒士又踰年壬戌秋七月三十日
以疾卒距生弘治甲子十月二十三日得年五十有九
初配都氏嘉靖某年隨公游太學卒于旅舍贈宜人繼
趙氏能以勤儉佐公廉者今封太宜人子男二長對揚
娶胡氏都出次某即大理君娶某氏封孺人女一萬秀
適醫官龐朴俱趙出孫男四三省三樂三槐三聘俱邑
諸生孫女二人古人有言廉吏可為也而不可為夫廉
者任氣多亢厲不能忍人難與共理其不然者又無能
引當否至耗廢官事此安可為也公歴官所至常祿外
毫不以自汚非賓客不御酒肉騶從敝陋不治郡人見
前導不問而知為公也豈不廉然無務凌人常有以自
下者蔽人之過且調護之甚厚推其廉平人不忍欺故
能片詞而銷兵民之變此非可以口舌争也仕而俎豆
于郡殁而俎豆于鄉有由然矣嗚呼若公者廉而可為
者耶是宜銘銘曰廉于財或短于才公才恢恢以剸以
裁如郤斯開廉于身或以矜人公則恂恂若芒若芚飲
人以醇世競于貪貪以趨炎而公獨廉以廉見嚴故終
仕而淹淹公之位不能淹公之世是生哲嗣為時廉吏以繼
公志摭公遺迹銘之貞石納于幽宅俾子孫承藉世其清白
明資德大夫南京兵部尚書贈太子少保晉菴戴
公暨配田夫人穆夫人合葬墓誌銘
萬歷丙戌秋前資德大夫南京兵部尚書晉菴戴公卒
於家守臣以聞天子為悼惜詔太宰予贈宗伯予祭司
空子葬于是贈太子少保祭二壇遣官營葬如令甲公
子太僕丞紹科軰將以歲戊子四月二十日藏葬事而
以納言李公狀來徵誌若銘按狀公諱才字子需别號
晉菴其先景州人五世祖曰榮者當文皇帝時以富民
徙實滄州遂為滄州人榮生慶慶生宣宣生臣俱以公
貴贈資政大夫都察院右都御史兼兵部右侍郎宣配
馮臣配蕭俱夫人戴自徙居以來世孝弟力田為德于
閭而發祥于公公生而穎異沉静始就外傅即端重如
成人年十二試于郡郡守姚江吳公大奇之曰此公輔
器也聲籍籍起嘉靖癸卯舉于鄉明年甲辰成進士授
行人巳酉擢戶科給事中庚戌之秋京師戒嚴時事
起倉卒軍需匱乏大司農請一切加諸道賦公抗言今
畿輔山陜諸郡連歲苦募兵市馬甚勞費矣而復議增
馬江南諸郡每先期輸納料銀又豫輸機兵民快一歲
已皆目前權宜之計而復議增賦是竭澤而漁以重困
吾民也部議竟格不行已巡視光祿糾覈伏蠧條為四
事上之歲省大官金錢十二壬子轉史科右癸丑轉本
科左以内艱歸服闋補工科左尋陞兵科都公以倭夷
猖獗閩廣用兵無虚歲乃疏陳三事曰亟勦滅慎防守
馭客兵言言中窽下所司行之公之在諫垣也毋務以
鷹擊毛舉為名高然數引當否恥趨和承意久之陞南
京太僕寺少卿公亦無少望循行郡國精心牧政踰年
以外艱歸服除陞都察院右僉都御史巡撫甘肅甘肅
新用兵無見車騎即羸卒乘亭障者半菽不給公至撫
其瘡痍而乳哺之首為請帑餉墾荒田興水利乃次苐
簡兵將習擊技飭烽堠敵至輒遭創去而紅柳林鎗竿
嶺之捷甘鎮向未嘗有也敵既數不利遠去則以其間
建學明教振廢省刑種種具撫甘議中公撫甘五年斬
首捕獲數十百人修築墩牆以千百計招徠降口若干
奪獲羊馬器械無筭而公亦以積勞晉副都御史巡撫
陜西五郡父老及諸番夷卧轍攀留有謌者誦者感而
泣下者肖像而尸祝者於戲此足以知公矣公甫至陜
有秋防之役即移鎮原州儲芻粻守要害比及瓜期既
撤防套敵兵忽入延綏殺總兵郭江執副總兵時鑾以去
科臣列失事狀詞連公夫敵所出入定邊瓦楂諸路非
公所轄地言者誤及公耳公不自明也詔公歸就覈明
年隆慶丁夘公事大白仍以原官巡撫河南三月入為
大理卿己巳陞刑部右侍郎尋轉左公再為法官持法
平亭所定買休賣休諸律著為令庚午八月宣大總鎮
臣以諜者言東西諸番當大舉入寇京師戒嚴莊皇帝
飭大司馬修戰守具詔諸鎮整兵待援乃起前都御史
帶川劉公守通州提督援兵而改公戶部左侍郎兼都
察院左僉都御史督理餉事公言敵情叵測徵發貴豫
請令密雲諸處司計之臣悉心經畫益廣儲蓄俾應援
兵馬在所關支如取諸寄此與輦輜重而追勞軍者功
相倍也既而敵偵我有備旋解散去然天子益心重公
遂以其年冬陞都察院右都御史兼兵部右侍郎總督
陜西三邊軍務公三涖陜益熟其地利弊某帥勇某吏
賢亟露章薦之某帥貪殘若選懦不任事某吏墨亟劾
罷之某費冗亟節之某餉宜增亟增之某屯田鹽法可
以佐軍需者亟議之某路番衆所窺伺亟檄鎮兵防禦
之某城隍墩臺可修浚者亟以時繕治之而其大者曰
永安堡堡在靖虜之北中衛之南曰裴家川者腴田可
萬頃民苦乏不得田作公為相度地形築牆建堡疏于
朝更今名且請以固原守備某督兵營田以苑馬寺少
卿兼僉事某移靖虜整飭兵餉而秦隴之間屹然成巨
鎮矣會俺酋欵關乞貢市莊皇帝採議臣言報可而河
套吉能者俺酋枝屬也援例以請下羣臣議公言東西
各為雄長授職宜均通貢宜隨俺酋進入為便若互市
則陜西重鎮既不可招之内地甘肅番回開市已久又
不宜令強敵混入以滋禍階惟延寧二鎮頗為近邊然
闌出之禁甚嚴亦不宜因市啓釁互市第可行之宣大
不可槩陜西也有旨切責公公卒主延寧二市且疏改
延綏市于紅山闇門之外復寧夏清水營舊厰以備不
虞乞樁朋馬價以充市本列卒環市以攝衆心故遠人愛
如冬日而畏如怒霆竟公在事無敢一譁于市者天子
亦以酬功之典進公兵部尚書兼都察院右副都御史
總督如故兩歲中又陞俸者一白金文綺之錫六今上
念公久勞邊事乃命以原官掌南京都察院事未抵任
改南刑部又改兵部參贊機務公按江防緩急為飭兵
卒部署方略巡鹽御史某奏改浦子口五衛隸御史節
制公言南畿各衛分列六營以藩籬根本統領則以内
外守備巡視則以科道其來已久一旦改隸御史使堂
堂六師下同郡伍非建制意也事遂寢蓋公習掌故持
大體伉厲守高時方倚以為重而公以繼妣劉夫人之
憂歸矣狀言方公争互市時或諷公第開四市如貴人
指延賞可立竢公正色曰市之利害籌之熟矣徇下而
謾上便身圖而不計國是有臣如此將焉用之謝絶其
人去公既去鎮喜事者卒開甘肅之市令番部交惡為
國家生一邊隙蓋十餘年而公之言竟成左劵云嗟夫
天下有任事之臣有喜事之臣喜事者機圓志銳見利
而不見害故嘗試暴施卒之利一而害百任事者老成
持重審較利害每却顧重發故多利而少害若公者所
謂任事者非耶公家居久督撫臺省交章而推轂公者
六七公大都言公經濟長才不宜久棄林壑而公顧以
老無意于世往歲西人内訌主上厪西顧憂未始不念
公言效而公逝矣惜哉公長身嶽立望者知為正人君
子居常恂恂飲人以和至當大事決大議則天動星迴
而公不可奪也性至孝居喪柴毁過禮甘恬澹薄嗜慾
仕宦四十年自奉甚約終其身無世俗聲色之好闔門
養重無一語撓守牧權亦無尺一走長安道中輿論高之
先是太僕君念公老謀歸侍食飲公貽書止之曰勉修
職業老人善飯無恙勿以為念一日坐齋中室無人忽
布几焚香嘿有所禱俄呼四縑充犒左右驚入問故不
答又某姓者夢羽旄鼓吹𨗳從甚都公乘肩輿出翌日
遂卒易簀時惟言生無益縣官死勿請卹而已時萬歷
丙戌九月二十五日也距生正德甲戌十一月十有三
日得年七十有三配田氏佐公起諸生供養姑舅得其
歡心篝燈侍公夜讀比公貴身膺綸命而勤儉益甚獨
好施内外姻族以及臧獲無弗戴德者事具維揚陳公
堯誌中先公三十五年卒卒于嘉靖壬子十二月初三
日距生正德甲戌年八月初一日得年三十有九累贈
夫人繼穆氏凝重婉嬺事繼姑劉能先意承志撫太僕
君如已出公馳驅王事而無内顧憂者亦以内德茂也
先公十四年卒卒于萬歷癸酉九月三十日距生嘉靖
甲午年五月十六日得年四十累封夫人兩夫人之卒
尚在淺土今將祔公于城東祖塋之次合葬焉官所營
兆也子男二長即太僕君娶于常贈孺人繼張封孺人田
出次紹庭娶于劉穆出女四田出者適生員張繼周吏
部主事王顯仁側張出者適舉人張惟曜儒士馬惟斷
孫男三世懋世愈科出世悳庭出孫女三俱科出銘曰
古之大臣謀不先身動不徇人維社稷是計用康乂民
蓋嘉隆之際若戴公者庶古大臣之倫矯矯戴公質有
其文爰自瑣垣暨于開府柔亦不茹剛亦不吐上帝
曰咨維遠人弗靖蹂我疆圉女其予撫女式遏亂略以
保釐西土公八載于征蹇蹇匪躬四方來同及彼番戎
莫不率從帝用是大賚念茲戎功嗚呼生而顯庸殁而
追崇匪私公以惠允德克終公之好逑嫓德儷美先公
而歸以身蓐螘東城之原鬱鬱佳里以庇爾孫子百千
萬紀
明行人司行人贈承德郎兵部主事芹泉馮公暨
配蔣太安人墓誌銘
芹泉馮公諱惟重字汝威貴州副使閭山公仲子也馮
氏之先青州臨朐人洪武初有思忠者徙實遼左之廣
寧閭山公既顯念生子當置齊魯禮義之鄉况家本齊
也因携其五丈夫子復歸臨朐卜居郡城家焉公生而
敏慧十歲能文有雋譽方居遼時已為廣寧諸生既徙
家即復為郡諸生郡諸生聞公名競走問業公人人為
剖析疑義無弗滿意去者閭山公官留都公從而南講
業青溪一時名公如許石城邢雉山輩與公遊者皆遜
謝以為不及名益日起嘉靖甲午舉于鄉歸從家醼時
廣寧苦兵閭山公顧念先人丘壠臨食而嗟謂諸子誰
其展視者公請行間關烽火中逾月始得達竟芟荆蔓
築垣立石而還戊戌舉進士授行人會肅皇南狩簡命
公往告湖湘湖湘暑濕盛夏癉熱公日夜馳驅風雨罷
勞不少休至廬而病疽發于背同年張公董公來視疾
謂公宜急歸就醫藥勿令卒有不可諱以憂子父母公
毅然曰使臣不任及于踣頓廢天子成命死不償責懷
首丘而虧死職之義滋貽吾父母憂耳疾且亟猶思經
營役事遂卒于廬狀稱公豐頥修幹望之儼然雖整峻
自持不失尺寸而真率洞夷不為崕岸嶄嶻之行工詩
善書才睥睨一世而意嘗有以自下者是皆不宜死胡
遽死也公既死而蔣太安人以節顯蔣太安人者故清
河令蔣公女也初蔣公讀公文奇之既見公矩步便旋
益大喜謂此真快壻遂以太安人歸公歸逾月而閭山
公將南遷獨難太安人曰吾方謀歸故鄉獨奈何令新
婦長去其鄉土太安人顧無難色急装為行于是歸計
遂決公之行役也太安人留守官邸生今憲副君子履
遣使馳報公未至而公卒矣太安人聞訃一慟而絶絶
而復蘇蘇而顧視憲副公羸然襁褓也復大慟曰嗟乎
死易耳如生者何又何以慰死者吾其為死者撫生者
令死者復生生者不媿以明吾志耳乃勉就食飲携憲
副以歸閭山公廉吏家無餘貲而公之使也又一切饋
遺謝不受比喪還發槖中裝蕭然無有也太安人乃斥
簪珥藏葬事至自操作以給饘粥日撫憲副君而泣稍
長遣就外傅歸則躬秉機杼伴夜讀一燈熒熒母子形
影相吊也憲副君成進士太安人喜且泣諭之曰若大
父若父以清節顯吾與若幾不能自存而卒再世官者
若大父若父所遺也若毋以宦時忘吾與若幾不能自
存時則毋忘若大父若父所為矣憲副君泣受教故自
令方城入為職方出備兵雲中兢兢以廉平為理則太
安人之教云太安人性簡重自少無所紛華既稱未亡
人服食益自貶損與家人語未始不稱先君而繼以泣
也憲副君既上書闕下言母守節狀詔旌其門衆方賀
有令名太安人獨泣曰夫子不幸吾忍而就此吾獨何
心忍以夫子之不幸為吾名乎憲副君為職方得贈父
如其官太宜人如今封製法服以進太安人服之望闕
謝輒却不再御及孫琦官太史以使過里中從憲副君
拜堂下起率孫曾前為夀太安人喜為一舉觴已而慘
然不懌曰惜哉不使若父見也言與泣俱蓋黃鵠之悲
四十年如一日焉公生于弘治十七年正月七日卒于
嘉靖十八年十月二十八日享年三十有六太安人生
于弘治十六年十二月二十八日卒于萬歷十年十月
五日享年八十有一父即閭山公裕祖振竝以公弟惟
訥貴贈布政使妣皆為夫人子即今整飭易州兵備山
西按察司副使子履娶宋氏封恭人女二一適石太守
繼芳一適石茂才茂元孫二長琦右春坊右諭德兼翰
林院侍講娶姜氏封孺人次珂聘李氏孫女三許聘張
元豸遲一梧蔣弘胤曾孫女一俱幼憲副君以太安人
卒之明年正月二十二日啓公兆合葬而以太守宋公
狀來乞銘予謂方公盛時兄弟四人俱以文章科第擅
名海内公獨未究其用以死死數十年而公子憲副君以
才名為衆所推轂行將秉鉞建旄議功名于世而公孫
太史氏方且執經㫋厦負鼎鉉之望此公諸兄弟所未
有也或言太安人有餘于年故能辛苦立門戶長子孫
蓋天之報太安人如此嗚呼太安人之餘于年正天之
報公所不足于年者也是為銘銘曰謂天有知乎公乃
死謂天無知乎太安人乃不死公其死矣太安人可以
無死太安人不死公可以死嗚呼公有子子復有子昌
公之緒百千萬祀公乎太安人死而不死
明奉政大夫寧國府同知中里崔公墓誌銘
中里崔公諱良貴字德卿安平人也安平故博陵地博
陵崔氏有聲于往代明興居邑西黃城里者謂之黃城
崔氏八世祖有文明者生岡為岢嵐學正岡生徵徵生
翺翺生輔輔生儒儒生仲誠號河濱即公父也崔自學
正以來世有隠德為鄉里所推重邑大夫或賓之學宫
以至于公生而穎秀少從其伯父學即能厲志誦讀伯
父喜曰此吾家千里駒也年十四補邑諸生學博李君
奇之念其貧數却其餽遺且以歲時資給焉邑令王公
有所善閩人吳生者以博學著稱來省令令為立校舍
俾正講席選諸生高等通經術者受業其中公與焉學
日益進每試輒冠其曹而數困于有司乃奮發曰夫士
也安有不博極載籍而能取高第者乎于是下帷專精
經學旁及子史百家以至禆官星歷無所不闚嘉靖甲
子舉于鄉再試春官不第時公大父母父母並春秋高
而公又貧至不能具甘旨因嘆曰俟河之清人夀幾何
乃投牒銓曹得永夀諭永夀山邑俗薄于藝文先博士
率倚席不談朋徒媮怠公至為聚徒衆陳敦學之宜諸
抱墳策來就業者彬彬始盛既而視篆武功適有修城
之役公為量功命日平板榦程土物越月城成不愆于
素又為定婚姻之禮曠然一變其俗適督學曾公過武
功課諸生談說經義無稱者公從旁代說甚悉曾喜曰
說書不當如是耶因命公主正學書院公益以奬進人
材為志日次其程品而劘其德業曾公雅重公時倚公
以校文之役所成全為多故一時麗正學者咸争自祓
濯號稱多才歲庚午公分校留都士所甄錄又獨多才
公名益起遂以其年冬陞國子助教尋以病請告歸既
還職值今上臨雍受金衣之賜公在太學數年能以精
勤舉職丁丑陞戶部四川司主事監督草場草場歲報
納數多商人擅為弊藪往往結猾胥與共為奸主者或
不及知即知又格于中貴人為地不能問公視事首汰
胥役骫法者塞諸弊竇干請者懷刺不敢入諸商凛凛
無得虚入以牟利由是怨聲嘵嘵至為飛語以恐喝公
公曰吾求不溺吾職安得復卹吾私乎比終事行一意
如故司農卿以公廉難干以私推擇公𣙜清源關税公
既行怨者恨公不置嗾其鄉人某給事疏公前督草場
時受賄有跡有詔覈實以聞覈者言崔某實以嚴賈怨
給事所指無事實然猶調公外任得衛輝通判主督賦
公益自奮約已奉公舊所稱常例咸謝絶之文諸邑田
一禀於至公大搜伏匿郡人懾服署輝縣事值歲旱公
精心祈禱為民請命澍雨輒應人以為至誠所致又二
載陞寧國府同知會守缺以公攝守事一切公費悉為
條記毫不入私槖癸未入計旌下吏能否酌去留錙銖
不爽大吏某以私忿將甘心某令公持不可竟賴以全
其介如此隣郡有大俠某前後二千石不能制操江吕
都御史檄公治之立伏其辜公雖輔法而行然折獄平
恕時稱無枉部使者以為能諸司理所讞有不當者即
改屬公公一一湔滌之無所顧于時大江以南稱賢郡
丞者首推公而共事者皆目攝之矣乙酉秋公入賀萬
夀聖節又滿一考當報政會病留滯都門前攝公者于
丙戌計吏時摭它事中公主爵吏素知公賢止鐫公二
秩而公遂拂衣歸無意于世矣方公之病也予省公旅
舍公言予病如斯惟有去耳予謂公心事磊落敡歴已
久衆方信嚮公何遽圖歸計公曰如命何蓋公精于命
數者未幾卒如公言則人之成敗利鈍豈不有命哉公
生于嘉靖丁酉八月十二日卒于萬歷庚寅某月某日
享年五十有四父河濱翁仲誠以公貴加封承德郎戶
部四川清吏司主事母王氏封太安人配王氏封安人
子二長敏增廣生娶庠生王嘉臣女次敬附學生娶庠
生彭居安女孫男三廣旭廣昕廣旦俱敏出孫女三二敏
出一敬出公天性孝友禄入雖薄常傾囊以周其昆季自奉
則食無重味室無侍姬既歸日伏在牀褥猶時課二子
于學或召所善故人與對飲為歌詩相娛樂自少至老
手不釋卷所著有仕餘稿中里遺草方公之家食也教
授里中四方士從之遊後多去為達官狀公者太常王
公亦其一也公二子將以公卒之明年某月某日葬公
子某處而以公治命請銘于予予與公同舉于鄉知公
頗詳謹按狀志之而系以銘銘曰處己若愚抱璞以居
處世若迂擇地以趨家不必腴而志不逾仕不必膴而
行不汚是之謂君子儒而異于世之夸毗者歟
明贈中憲大夫大理寺右少卿青崗傅公墓誌
銘
萬歷癸巳春少司宼仁泉傅公以其先大夫中憲公狀
請予志而銘之蓋中憲公生二十有五年而殁殁之日
猶處士也殁後數十年始以司寇公貴累贈中憲大夫
大理寺右少卿故稱中憲公云司寇為侍御時督畿輔
學政適當路者欲汰海内士如永嘉故事令嚴甚而公
不為動試士如故繇是郡國督學使者咸以公為式即
有一二媚子欲奉意旨希寵榮者亦羞縮而不敢肆予
心壯之乃今有命何敢辭按狀傅氏之先當唐季世有
樞者為臨江教授始卜居清江之石頭七傳而生雱宋
政和八年進士以工部侍郎充和金通問使授朝奉郎
尚書考功員外郎又五傳而生棻建炎間為高安丞遂
占籍易俗鄉之珠湖世多文學之士載在郡乘又十三
傳而生偉洪偉洪生孔川孔川生崇聖崇聖生成號青
崗翁娶於漆而生公公諱舜字汝華别號紹崗公幼而
聰穎其族伯郡丞公嘗試以對句即應聲作對語語輒
驚人郡丞公大奇之比就塾師受章句即奮志佔畢至
夜分不寐父母以公賦質孱弱每憐而誡之不欲竟其
業會漆孺人善病病則日夕侍湯藥奉起居必安而後
己緣是輟業又縣有繇次及青崗公公聞之曰吾即少
幸識握筭奈何當吾身而勤吾父吾奚賴焉即挺身代
往轉輸吳城時族叔敖朋役以疾歸公兼理其事既竣
役解槖中羨金分之無私藏焉其質行如此從伯質早
卒三子幼不任管鑰以付其僕僕有黠者匿其籍而盜
鬻其田田鬻而稅存公廉得其狀發其奸僕乃懾服公
復校其産而籍錄之諸僕遂縮趾不敢肆三孤成立公
之力也公内行修飭事諸父昆弟恭謹孝友情意篤摯
而少年負奇不難以其身為人解紛排難舅氏漆翁其
人長者為宗人所陵搆公曰我在而人皆藉吾舅可視
其魚肉之乎即往居間衆素知公曲聽其請事乃釋聞
族人里人有空乏者輒請於中憲公各以緩急周䘏之
有貸子錢者量力所能辦假予之未嘗以無為解諸所
假予者又薄其息而緩其入以是人皆嚮之司寇公言
生也晚不幸不睹公之行事其得於傳述者僅僅若此
意若重自傷者嗟乎睹一斑而知豹即前所云為德于
閭者足以知公矣公卧病三月不起乃執劉恭人手以
兩尊人弱子為託而卒時嘉靖巳丑秋八月也生在弘
治乙丑四月十八日配劉旌表節婦以司寇公貴累封
太恭人自有誌子一即司寇公萬歷乙丑進士歴官刑
部右侍郎娶廖處士啓熙女封孺人贈恭人繼娶胡通
判汝融女封恭人女一貞仲適來蘇劉孟仲栢舟之操
不愧其母孫男四鉉縣學生娶庠生吳一性女釗縣學
生娶吳汝振女繼娶胡顯楚女鈳娶文通判似韓女釴國
子生娶劉廷用女繼娶吳知府一惺女故大宗伯文端
公孫也孫女三菊貞適敖訓導鏜子庠生淺常貞適王
僉憲許之子庠生淑俱廖出金貞字陳侍御邦科子某
胡出曾孫慶鉉子甘鈳子聘陳主事良材女曾孫女潔
貞史氏曰書載傳巖之叟為時霖雨有功于生民甚大
珠湖之傅豈其苖裔耶何千餘年而代有聞人也以中
憲公之賢假令資適逢世當必有表見者即涉世不長
而跡其行誼亦可以長世矣太恭人撫五月孤竟底成
立又能誦其先人之義以訓誨之俾守遺範著功名于
當代積德于六十年之前而食報於六十年之後若左
劵然修之于鄉其德乃長人可不務修德哉萬歴巳丑
九月卜葬公於烟霞祖塋先是太恭人之卒司宼公為
疏請于朝得並予祭至是司寇公請告歸始欲備闡幽
之典乃始為志而銘之銘曰人亦有言唯義盡齒斯言
而信公胡以夭死人亦有言唯德及世斯言不信公乃
昌其嗣嗚呼齒所寄也嗣所庇也盡其齒弗及其世毋
寧嗣也公之嗣人為時名臣寵命三申賁公之窀是不
死者存而何必于其身
明奉政大夫南京刑部郎中豐溪閔君墓誌銘
蓋正嘉間吾郡以仕宦顯於時者任原閔氏為最著自
予通籍己不及見閔氏之顯者獨于稠人中識豐溪君
君儀貌閒雅進退不失尺寸前問之知為水東先生子
也心竊自念古稱世祿之家鮮克由禮不盡然哉既而
君移官留都又移疾家居荏苒數載而君以訃聞矣異
哉予雖不深知君然以所睹君之外豈遽若是已哉又
越歲君之子鑑介同年友張選部以狀來請銘按狀閔
氏之先上海人由上海徙家任丘自宗禮始宗禮生彝
彝生琦琦生定定生槐楷楷官南京禮部尚書琦定皆
贈尚書琦配王定配卞皆贈太夫人槐舉弘治乙丑進
士官按察副使以子煦貴贈通議大夫兵部侍郎配顔
氏封太淑人煦即水東先生君之父也累官資政大夫
刑部尚書配李夫人以嘉靖壬寅五月十四日生君諱
陞字思充别號豐溪君生而朗慧始就外傅即勤于誦
習衆咸以大器期之會水東先生巡撫山西時有斬首
捕虜功詔進一階予世賞即以君受廕時君年十有四
耳君雖就廕而誦習不輟博覽載籍尤工書法為時所
重隆慶辛未除後軍都督府都事五府惟後府號為煩
劇君名家子習今昔之故凡一切門衛之關防符驗之
稽發文移之考覈若其所素習者日以精力佐其長事
無停閣壬申督餉于邊便省其兩尊人萬歴甲戌晉右
軍都督府經歴聞其母李夫人病即以病自免歸日侍
食飲嘗湯藥踰年夫人卒哀毁骨立喪葬如禮既禫除
當赴闕念水東先生春秋高依依不忍離子舍乃疏請
終養陪杖屨晨昏温清者又三年而水東先生卒方先
生之疾也君每夜祈天願以身代比卒哀毁如喪李夫
人時人服其孝壬午服闋復除後軍都督府蓋君先佐
後府有聲故主爵者以幕篆畀之君益為釐奸剔蠧積
弊一清君雖一意效職然念其先大夫尚藁葬乃從闕
下上書以請上嘉其有邊功予䘏典如制于是君乞恩
歸啓李夫人之兆合葬焉丙戌正月晉宗人府經歴四
月晉南京刑部廣東司員外郎明年丁亥晉四川司郎
中南中諸曹多稱閒局獨爽鳩之屬主讞獄或時治爰
書君所受讞咸輔法而行不任已喜怒為重輕不徇人
愛憎為出入一時稱明允焉南土卑濕入夏癉熱君北
人久居為所中遂以疾乞休庚寅春疾復作忽召鑑等
語之曰吾生平無以踰人但謙慎廉勤不忝先人耳若
軰勉之毋堕家聲也諸子異其言然謂君方壯年又素
健可期勿藥而君竟不起矣是年七月廿八日也距生
得年四十有九娶謝氏都御史淮女贈孺人先卒繼李
氏參政玳女封孺人子男五銓官生娶馮氏知縣治孫
女早卒鑑廪生娶屈氏都給事中伸孫女繼王氏監生
良翰女欽娶韓氏同知塏女俱謝孺人出銑聘田氏參
政樂女李孺人出鑾側室李氏出女三長適通判胡思
恭子庠生守寅次適舉人于登龍子知章俱謝孺人出
次字前兵部尚書郭公乾孫茂然李孺人出孫男二洛
濟俱銓出狀稱君恬淡寡嗜欲自少不親聲妓與人讌
飲未嘗及于沉酣于族人之貧者能以緩急周之有紛
輒為之解故其卒也遠近親疎無不悼惜嗟夫以君之
才行豈不能自致青雲而所得乃僅僅若此如天道何
然鑑也多才而諸子競爽則天之報君者尚未艾也鑑
等將以壬辰二月某日葬君于勑建祖塋之次予為志
其大而系以銘曰祿以世乎君乃仕仕浮于祿乎視君
履位弗當才胡以止夀弗配德胡以死公侯之後復其
始不于君乎于君子
茂才槐徵王生墓誌銘
王生卒其父鶴程君走書於予圖所為不朽生者嗟乎
嗟乎予方冀待生以不朽而生乃待予以不朽哉悲哉
蓋每想像生生平而泪淫淫交睫筆閣而不得下也悲
哉悲哉造物者何以生生又何以死生哉生之先為饒
陽著姓奕世載德以至於今其先有名讓者得遺金於
路擕以適市大呼里巷中卒得其人歸之人服其義祖
文學舉嘉靖庚子鄉薦令延津清介方嚴有惠政延人
俎豆於學宫官行太僕丞父即鶴程君命嘉靖甲子與
予同舉於鄉者剛毅有其父風生幼時祖太僕公竒之
曰此子神情雅亮當是後來之儁因名曰亮芳字以槐
徵蓋取王氏槐堂之意也萬歷戊寅鶴程為生求婚於
予予許以次女字之時生纔八齡耳歲丙戌予女歸生
生亦時時過予舍擇言而發擇地而蹈粹衷雅致有先
民之矩焉久而察之即造次未見其有疾言遽色者予
心異之戊子試有司為博士弟子庚寅鶴程遣生來受
學於貞復楊先生由是恒止予宦舍每自楊先生所來
輙充然若有得者日坐斗室中手一編伊吾不輟予嘗
謂生流水不腐戶樞不朽久坐久視皆能傷人非所以
疏鬯形神而導引和氣也生頷之然亦飽食後散步中
庭而止其沉静如此生家饒裕而自奉甚簡澹食無兼
味衣不重帛一切聲色不入其心質任自然無所矯飾
性至孝母李卧病閱歲生日侍起居奉湯藥寒暑無倦
容比卒朝夕哭奠號踊數絶寒猶寢苫嘔血不已思慕
之極至默禱於母期以夢寐相見而自屏於静室以俟
聞者悲傷其志焉生資性聰敏為文多奇氣而居嘗恂
恂意有以自下者接人以禮遇臧獲有恩即宗人至桀
傲者亦望之而内愧折服也語曰天道與善人以生行
事所謂善人非耶乃素彊無疾一疾而逝遂不可捄藥
所舉三子相繼而夭今所存者兩弱女耳嗟乎既促其
生又絶其世天之報施何如哉痛哉痛哉生生於隆慶
辛未五月十有五日卒於萬歴壬辰十月六日得年二
十有一耳卒之日識與不識無弗流涕即村婦羽流亦
且有憑棺而哭者嗚呼此可以知生矣鶴程將以癸巳
歲三月十五日葬生於祖塋之次因誌其槩而系以銘
銘曰謂仁不匱而祖良吏謂才必試而生國器豈造物
兮忌完胡大命之奄至吁嗟乎倏來若寄倏去若棄閴
閴重泉千秋永閟俾也不亡太史之誌
潼川守橋南胡公暨配周宜人墓誌銘
潼川守橋南胡公以嘉靖戊午卒于官後十年隆慶丁
夘而公子應辰舉于鄉至十五年萬歷壬申始卜地于
馮家岡蕆葬事明年癸未應辰舉進士官戶部主事滿
考贈公為奉直大夫配周為宜人既而應辰由戶部晉
四川按察司副使乃手參伯吳公明卿狀請志公暨宜
人墓而銘之憲副君予禮闈所舉士也誼不得辭按狀
公諱希瑗字子翼别號橋南其先世有烈者仕元為襄
陽守占籍通城之白馬鄉後由通城徙居大冶自夀二
始夀二生道貴道貴生守高守高生文瓉文瓉生玉堂
玉堂生遠是為公父東泉公胡氏世隠于農自東泉公
始業儒以儒名娶于孫而生公公生而美丰儀穎異秀
發比就塾師日記常數百言邑有宜山令周公者見而
竒之許字以女即周宜人也周公有人倫鑒公以此喜
自負益肆力于學為文有竒氣補邑諸生每試輒冠其
曹名大起嘉靖丁酉舉于鄉明年試南宫不第去游太
學諸海内名士交驩公者咸自引以為弗及即公自視
亦不出諸名士下也歸而愈自奮周宜人復從臾之乃
深入白雉山中携其弟常州公希寅與宜人弟憲副公
大烈以經術相授受無間寒暑比兩公先後得雋而公
猶不第壬子當計偕東泉公語之曰若第也不至今日
至今日不第命也若不能俟若命又安能俟吾年乎公跪
受教明年癸丑復不第乃投牒銓曹授四川巴州知州公
為具冠服謀奉兩尊人就養宦舍比歸而東泉公已先逝
矣公大慟曰兒所以隠忍徼一命者謂何而翁弗逮也號
而絶絶而甦哀毁骨立人服其孝服闋補四川潼川州潼
川地衝而土磽民貧甚苦供應公曰吾安能瘠吾民以稱
過使客也厨傳廪餼一從節縮民甚便之俗故善訟吏緣
爰書為奸利公列兩造于庭片語輒得其隠情是非立決
吏抱牘受成事無能上下其手黠民懷訟牒徘徊公門
不敢入訟為之清州有鹽井鹽有税課富者擅其井而
匿其課貧者井已前廢無所得課課歲以逋公里設一
長俾按里而稽井按井而賦課逋課乃集時重建三殿
采木使者期會甚嚴有謀伐孔廟前數百年大木以應
令者公持不可擇胥吏有幹局者董其役廟木不毁而
所得材木較比邑獨先御史某者罷家居勢張甚諸豪
奴怙勢凌轢其鄉撓守牧權公察其尤黠者䋲以法無
所假借諸奴遂戢公在潼川踰歲其善政不可殫述其
槩如此兩臺使者交薦其賢期大用而公病病三月而
卒卒之日州人為罷市巷哭涕泣送輿襯還此足以知
公矣周本宦族宜人祖父皆仕宦于時其歸公也資送
頗饒宜人顧淡泊無所紛華若素居約然者性柔惠處
諸姒間下逮臧獲無尊卑少長各得其宜公上春官遊
成均讀書山中宜人潔醴精饌以奉其兩尊人能順適
其意如公之在側也即公亦謂吾有婦在猶吾在兩尊人
側也其一意本業不以家累分其念則宜人之力多矣宜
人既以身任子婦之事又諸所舉子女皆躬親乳哺之勞
積瘁成疴遂疾作乃謀為公置副室公不許第廣延醫
藥竟不起先公三年卒公生于正德癸酉卒嘉靖戊午
得年四十有六宜人生正德丙子卒嘉靖乙夘得年四
十子男五人賓廪生娶尹氏曹氏繼汪氏廪早卒定娶
許氏宸即憲副君今更名應辰娶袁氏封安人寀廪生
娶黃氏女四一適尹榛餘殤孫男四允淳定出允忠允慤
寀出同祖應辰出孫女十人向露劉子楨吳正經尹士
翹向日鳴蕭世聘李勝薦其婿也餘尚幼銘曰學也而
時不能待祿也而親不能待仕也而身不能待噫嘻胡
公其真不能待耶抑將有所待耶有子而昌先德用光
三十年後雙玉偕藏噫嘻此公之所為有待者耶
南京刑部尚書行菴陳公誌銘
大司寇陳公諱其學字某别號行菴登州蓬萊人也陳
之先為寧國宣城人其五世祖靖獻公迪當建文時為
太子少保禮部尚書靖難兵起抗節不屈與其配管夫
人并六子七孫同日死幼子珠生甫五月乳母芮潜置
溝中得免至八歲為怨家所訐文皇帝特宥其死詔戍
撫寧尋徙登州遂為登州人又三傳而生鼎即公父大
竹公也登弘治乙丑進士為給事中以疏劾權璫繫詔
獄嘉靖初用言官起家累官應天府尹廉介剛正所至
有聲稱以公貴贈都御史母某氏贈夫人公生有異質
博聞強記為文切理一剷浮靡之習嘉靖某年舉于鄉
甲辰成進士授行人諸士或廣交修名公獨沉静自守
閉門不事趨謁太宰許公松臯嘗語人此君悻直大有
乃父風節丁未選湖廣道監察御史糾彈不避權貴緹
帥陸炳倚勢作威縱諸校乘塗繹騷道路以目至自立
錢法禁民間錢不得行民為罷市又使其私人徐某結
京山侯元專擅鹽利以撓鹺政人無敢言者公數其罪
亟攻之有詔下徐某獄而責炳元各對狀事雖得釋而
權奸凛然敬憚之戊申巡按兩淮鹽法兩淮鹽利甲天
下弊竇百出公廉得其窽要為四事上之悉報可公在
維揚職以内無言不行職以外無事不言如請增通泰
之堰清過淮之税减餘鹽之價值禁江滁之私販種種
皆一時實政而總兵李某縱容羣盜則有疏奉御王某
騷擾驛逓則有疏于吕梁二洪夫則疏其額設之濫于
河漕二大臣則疏其遷轉之非詔皆允之庚戌陞陜西
按察司僉事鎮慶陽復陞榆林參議敵人憚公威名歛不
敢縱公亦嚴為之備五載秋防邊境無事而所繕修邊
堡兩鎮賴之某年陞兵備肅州副使時哈密諸夷倡亂
公躬擐甲胄出嘉峪關三百里直抵燉煌防其猖獗邊
關恃以無虞陞本省參政守花馬池秋防者三無飲馬
之寇其為敵所懾服若此尋陞山西按察使晉左僉都
御史巡撫大同是年適諳達烏紳入犯左衛公督將軍
劉漢等親冐矢石并授方略斬首捕獲甚多遂遁去癸
亥陞右副都御史巡撫陜西適北兵入中部洛川等處
公督參將孟鸞大敗之斬首百餘人先是韓藩初建歲祿
纔六萬而宗室日繁漸增至十二萬歲額不及其半積
逋至六十萬至是奉國將軍融燸等百四十人至會城
大譟公不為動徐檄藩司借帑金四萬七千分給之又
疏請留贓罰鹽鈔年例課税諸銀以賑其急并列其狀
得旨悉如公議而廢融燸為庶人既而融燸不受詔逐
逮者且執平凉知府祈天叙毆之百姓恇擾競言諸王
子反卒之不動聲色戢亂而正法者公之力也某年以
本官總督南京糧儲公條上三事皆切漕務至請本折
兼收民尤以為便尋陞戶部右侍郎兵部左侍郎總督
陜西軍務以考績陞右都御史兼兵部左侍郎總督如
故敵兵大舉入花馬池等處號二十萬公提兵禦之斬獲
三百七十餘人會别部偏將有亡失士馬者詞連公公
歸待勘事既白即以原官總督宣大諸軍務適丘富等
入犯宏賜堡公督趙總兵迎戰敗之斬首一百七十有
八議者以公久歴封疆乃詔理京營戎政復陞南京刑
部尚書以積勞三上疏乞罷政上憫其勞特予致仕公
自藩臬至制府身不離塞垣先後擒獲至九百有竒招
降二千三百餘人奪獲馬牛器械甚衆修完墩臺凡二
千四百餘座繕修濠牆凡八十四里又五萬四千餘丈
修築營舍凡六千餘間加一品俸廕子姪各一人賜金
幣者九聲聞敵國名在海隅而退歸田里絶口不言兵
事門巷蕭然課耕課讀之外無一切聲色之奉若初未
嘗顯貴者耕入有餘則倡族人剏大忠祠以祀靖獻京
兆兩公其又餘則市學田以周士清風篤行望廬者式
焉兩臺使者薦剡無虚歲天子嘉之予月米特賜詔存
問萬歷二十一年正月十日以疾終于正寢距其生某
年得年八十有竒配王氏封夫人先公卒子一人登庚
午舉人真定府棗強縣知縣娶梁氏封孺人孫男九夢
琛官生娶王氏夢瑋庠生娶郭氏夢璁夢珍夢琦夢璡
夢瓏夢璟夢珩咸業儒孫女四諸所嫁娶皆名家先王
夫人之卒也已詔司空營葬公訃聞天子悼惜俞宗伯
請命合葬致祭如例仍贈謚恭靖哀榮之典終始有加
焉人豋將以某年月日開王夫人之壙庀喪事而手公
行狀俾予志之予與公素昧生平而高山在前久切仰
止敬廣詢故老博採故實志其大者如此而系之以銘
銘曰矯矯靖獻壯節凌虚一死自誓百口為屠天遺其
胤帝憫其孤再遷海上以備執殳公侯之後必復其初
亦越三世陳宗以訏直哉京兆舍命不渝司寇繼之益
弘令圖猗歟司寇蹈道而趨守高似拙直已若迂峩峩
冠豸觸彼城狐風生白簡勇伏青蒲于藩于臬載馳載
驅望高分陜功著防胡獲醜執訊玁狁于除一月三捷
王愾用紓崇墉言言邊陲宴如公不言勞歛而若無維
帝念功晉理戎樞爰正八座于彼留都人期秉軸公志
懸車東山歸卧奚以自娛朝耕暮讀左圖右書醇源既
竭維醨則酺疇哉邊臣身不處腴疇其若公家無贏餘
疇哉世宦衆不苦漁誰其若公為德于閭先民矩矱後
世楷模哲人其萎天子悼吁易名營兆皇恩載敷寂寂
玄堂妥公之軀史氏有銘用比鐘鐻以闡豐功以敦薄
夫
葉夢林暨配常合葬誌銘
嘉靖之初德郡洞菴葉先生以進士為名諫議而吾邑
中水常先生亦以進士為侍御史兩先生舉同籍仕同
朝相得至驩也諫議有子夢林公者今陽城令敬愿父
也生而穎異年十四即補博士弟子有聲稱諫議最憐
愛之而是時侍御長女亦以婉嬺貞静為戚黨所重諫
議為夢林公委禽焉是為常孺人公固名家子乎而雅
自歛飭躬素士之業聞常富於財心不謂善比孺人歸
服御簡淡無所紛華始喜曰此真吾婦也公性沉重居
室無惰容與常孺人相敬如賓事諫議及母張備極孝
養遇疾病相與調湯餌浣厠牏或共禱於天祈以身代
以是危疾輒安比先後殁執喪哀戚甚悼歛葬如禮人
服其孝公一兄四庶弟兄殁遺兩孤姪事寡嫂謹撫二
孤如所生各隨其質而成立之與諸弟極友愛每以歲
時相聚會飲食笑語懽洽彌日名其會曰天倫而孺人
為具醪糒豐儉適宜且處諸娌姒間人人得其懽心無
後言公處已莊而遇人恭謹意常有以自下者故與物
無忤即下至臧獲不加譙呵曰彼亦人子也公既久躓
有司而陽城令兄弟試輒利公進而語之曰夫立身行
道揚名以顯父母孝之大也吾葉自上世以功名顯至
予而中衰命也夫孺子勉之是當續若祖矣乃謝去舉
子業鑰鍵綱紀之司一委諸常孺人兀坐一室發古今
載籍讀之遇格言懿訓即書揭於壁久之壁皆滿而常
孺人亦樂聞古孝婦貞女之行以自淑及陽城令舉進
士公喜曰是竟予志已晚年冲夷閒曠慕陶靖節之為
人其所作夢林漫稿亦略似之陽城令奉庭訓治邑多
惠愛幾滿一考行且有恩命逮公而公不逮矣疾且革
執孺人手若永訣者孺人先抱微恙公既卒哀痛特甚
越三日亦卒公生於嘉靖三年五月二十日卒於萬歷
二十三年十二月十六日孺人生於嘉靖三年六月十
五日卒於萬歷二十三年十二月二十日享年俱七十
有二子敬愿即陽城令萬歷壬辰進士娶曾氏陜西苑
馬寺少卿鑑女繼石氏黃州知事岱女程氏江西右布
政使珤女堵氏處士一松女敬思廩生娶王氏武安簿
宷女女三一適庠生張近思一適趙守基一適鴻臚序
班丁庚薦孫女五敬愿生者一許聘庠生趙見熊敬思
生者四長適庠生李之盛次適瞿胤榮其二尚幼敬愿
軰將以萬歷二十五年某月某日合葬公夫婦於州南
祖塋之次而以方伯静泉程公狀來請銘程公舉嘉靖
壬辰進士耆年碩德海内無兩所言當不妄予謹按狀
誌其略而繫之以銘曰父為大諫青瑣趨于繇高第宰
名都維公齠年讀父書居豐履約恬以愉内行謹備稱
醇儒亦有淑配名家姝如賓之敬老不渝生也同室死
同徂玄堂鬱鬱風氣殊雙玉偕藏妥其居我銘於石詞
匪䛕昭德闡幽為世模
嘉議大夫巡撫山西都察院右副都御史臨江李
公墓誌銘
大中丞臨江李公卒之明年其子重光軰以公弟西江
公所為狀詣予言先大夫仕宦幾三十年其治行在人
耳目卒以微文詿吏議至不得徼䘏死之典為地下光
榮惟先生誌而銘之先大夫死且不朽予辱交公兄弟
不敢辭公諱采菲字君采别號臨江其先江西新喻人
永樂中有戍瀋陽中屯衛者遂家於河間高祖榮榮生
瓊瓊生平定知州銳瓊銳俱以公伯父參戎公貴贈昭
勇將軍都指揮僉事瓊配張銳配高董俱淑人銳兩子
長即參戎公某次涵即公父也公生而警敏十歲能屬
文總角為弟子員明年廪於庠嘉靖辛酉舉鄉試第八
人與其祖銳先後辛酉同名第又同人咸異之乙丑成
進士授行人丙寅冊封德藩隆慶丁夘齎莊皇帝即位
詔於留都江右及廣之東西戊辰今上為太子復齎詔
於畿之南山之西車轍幾半天下于餽遺無所受事竣
丁内艱庚午服闋選四川道監察御史辛未清戎關中
萬歷甲戌巡按西域所至俱以風裁稱而在粤尤表節
義興學校不獨用威嚴也丁丑掌河南道大計外吏汰
斥惟精既乃陞陜西副使分巡河西河西地隣敵公所
為安邊固圉計者甚備戊寅陞山西行太僕寺卿兼整
飭寧武兵備踰年以外艱歸公之行也兩地人皆遮道
泣留其得人如此壬午起甘肅行太僕寺卿未幾陞山
西布政司參政分守冀南道越四日改冀北時款議久
疆事刓敝公為積芻餉簡卒乘常若有意外緩急之虞
者從容愉愉邊境無事屢荷金幣之賜乙酉以積勞陞
按察使視事如故丙戌陞本省右布政使戊子晉左布
政使巳丑以考最得贈其祖父如其官祖妣妣皆夫人
即以其年陞都察院右副都御史巡撫山西公在晉久
於閭閻疾苦長吏賢不肖邊關隘塞夷情向背如燭照
數計故諸所措注無弗當機宜協輿情者先是礦徒張
守清聚衆豪里中公恐其久而獷悍也編其衆而什伍
之會大璫祀五臺者有所要求於張意弗&KR0034;歸為上言
守清作奸狀上間以語輔臣聞者因劾公縱寇殃民詔
公歸公歸而代者捕守清于獄訐之無事實竟死獄中
又二年行邊者復言公撫晉時曾以公帑充私遺坐是
落公職夫撫臣握兵柄力可以制強敵顧難一礦徒哉
第撫臣以撫為職者也業已撫之而復殱之此喜事之
臣公不為也至於以境外之交束修之饋為公罪則其
罪益薄矣蓋事有所不可已而罪有所欲加勢有所必
至而謗無所與分公亦安之而已公家居日惟教耕教
讀一觴一詠以自適若初未嘗顯仕者又數載而卒是
乙未八月二十四日也距生嘉靖癸未三月二十八日
得年六十有三配趙氏累封夫人子男四重光娶段氏
諸生承光女重慶庠生娶伏氏安陽簿士毅女重熙庠
生娶王氏萬泉令藎臣女重華庠生娶朱氏廬州司理
世祿女先公卒孫男一人道基重光出孫女八人重光
輩將以丙申年某月某日葬公于新卜之阡予既志其
略而復微著其事於銘銘曰李氏之先出自江右北遷
於瀛遂稱華胄李起戎籍後興於文誰其興者曰平定
君平定有子仍奮厥武桓桓參戎闞如虓虎至公兄弟
益振厥宗巍科接武公則其龍筮仕太行敷宣王命暨
冠惠文能平其政清戎秦徼按部粤方繡斧所指春雨
秋霜丁丑之春大計吏治公覈羣品衆受成事遂為怨
府遂為禍梯一麾而出分憲河西延鄜之區是循是拊
餉盈于庾士騰于伍既遷寧武則以冏卿備兵兵飭考
牧牧成再起僕臣于彼張掖世需公才乃晉參伯兩冀
之任維公宜之兩冀之民惟公綏之酬公之庸進公于
位秩長憲臺宦仍朔地終畀公晉以慰晉人右轄左轄
錫命重申三載承宣曰民父母升華中丞保釐西土人
望方繫煩言載興為市之虎為樊之蝇公曰噫嘻惟有
歸耳以微罪行臣願足矣優游容與樂彼林泉欣欣易
簀終其天年公生矯矯長身玉立人言台鼎需次以入
撫臣尊貴未究公才方期論定遽返泉臺鬱鬱佳城于
瀛之野我銘公石俟知公者
明太子太保平江伯贈少保謚武靖萬峰陳公墓
誌銘
萬峰陳公卒之明年其子胤徵暨長孫啓嗣以太原守
徐君維楫所為狀來請銘狀稱陳氏之先系出有虞自
胡公封陳以國為姓陳公子入齊遂雄山東六朝時有
入金陵者復為金陵人後從金陵遷濡須塢又卜葬神
龍鄉大蜀山之陽故又為合肥人始祖瑄以功封奉天
翊運宣力武臣特進榮祿大夫柱國平江伯卒贈平江
侯謚恭襄五傳至太保兼太子太傅贈太傅謚武襄公
圭即公父也娶張夫人而生公公生而英邁不羣自武
襄鎮粤即随侍行間習兵事及地里險易聲望蔚起嘉
靖乙夘襲祖爵丙辰僉書後軍都督府事戊午管禁兵
侍直庚申充總兵官鎮守兩廣時逆賊張璉偽稱號所
至攻城屠邑殺掠甚慘三省繹騷公會提督張都御史
臬調發漢達兵及諸土目十餘萬約江西南贛福建三
巡撫兵為掎角躬擐甲胄親抵賊巢前後擒斬璉等一
萬四千三百八十名級獲賊屬一千九百奪回被虜男
婦八百八十招降一萬五千餘人得偽飛龍傳國之寶
一器械馬牛甚衆露布歲凡十二上肅皇帝嘉之賜白
金文綺晉太子太保廕一子錦衣百戶公用兵務在明
號令嚴法紀使人不敢犯有土兵強市人物者即馘以
徇土酋凛凛至斬其兵以謝過乃已賊既平議者謂近
賊之民陽順隂逆不除之無以善後公力持不可議乃
寢所全活凡數萬人是時倭勢張甚諸將遇者往往不
戰而潰公先所擒斬倭至七百七十餘名顆倭畏之比
兵行度嶺倭有前據嶺者衆謂此殘寇也勝之不武不
勝且損威公曰吾提大兵盪巨寇顧避小醜不擊耶麾
其兵進距嶺一舍止令諸軍蓐食接戰倭偵知為宵遁
去隆慶庚午僉左軍都督府事旋提督神機營時營制
新定公請置協理立備兵所為區畫甚悉未幾復充總
兵官提督漕運鎮守淮安萬歷甲戌掌前軍都督府事
方公之鎮粤討賊也深入山箐為瘴癘所中遂患痺疾
每舉發至廢朝謁因請假調理又十年以疾終于正寢
是戊戌八月二十七日也距生嘉靖壬辰三月二十四
日得年六十有七訃聞天子為輟朝治喪葬予祭十五
壇贈少保謚武靖蓋備典也公性孝每公退必先詣張
太夫人問起居始就私室凡賜予及歲祿租入悉以歸
太夫人室無私藏待諸弟妹親族恩義篤至俟公舉火
者至數百人元配崔夫人駙馬都尉京山侯元女繼柴
夫人太醫院吏目英女子十四人胤兆勲衛娶張氏英
國公溶女繼吳氏恭順侯繼爵女崔出先公卒胤徵錦
衣衛指揮僉事娶李氏安國公偉女胤嘉娶孫氏恩榮
官清女胤芳娶柳氏安遠侯震女俱柴出胤望胤暐胤
美胤光胤大胤豐胤隆胤禧胤祉胤吉俱側室出女十
一人寧晉伯劉應元錦衣衛百戶徐維揚成山伯勲衛
王允廉錦衣衛千戶黃時謙錦衣衛百戶王椿順天府
生員王懋賞真人應襲張顯祖其壻也餘未字孫男五
人啓嗣襲封平江伯啓奕兆出啓善啓慶啓德徵出女
孫十四人孫壻則新寧伯勲衛譚懋勛武定侯勲衛郭
應麒錦衣衛千戶蔣紹周慶都伯子杜惟孝寧遠伯仲
孫李懋忠餘尚幼胤徵輩將以某年某月某日歸葬應
天府欽賜大寧山祖塋之側啓崔夫人兆合葬予為叙
其大者而系以銘銘曰陳自恭襄起江東開土肇建平
江封聯蟬奕葉稱亢宗公也紹之業彌隆桓桓武略如
彲熊入典禁旅出總戎創倭滅寇成膚功捷書飛奏愜
宸衷駢蕃三錫酬其庸俾公灌輸佐司農長河巨艦泛
秋風千倉萬庾靡弗充維公所至咸靖共蠻烟瘴雨瘁
厥躬十年抱疴頥天冲優游返真歸太空天子聞之為
悼恫贈賵易名恩始終大寧賜域形穹窿官與營之祁
連同史臣載筆銘公宫千秋萬䙫無終窮
明文林郎河南道監察御史南濱陳君墓誌
銘
陳君諱登雲字從龍别號南濱順德府之唐山縣人萬
歷丙子舉於鄉明年丁丑成進士與予同籍予始識君
於儔人中見其論議慷慨有烈丈夫風謂此少年英氣
耳徐叩其中則古今善敗犂然畢具下筆滚滚數千言
可立就問何以能爾君曰吾少病痞百療㒺效為家大
人憂竊自念痞者否也可以通否惟窮理乎因下帷日
發諸載籍讀之更無他念蓋二載而病如失遂有今日
予笑曰固不聞書能療疾君既以此治身矣今漸服官
可以此治人乎君亦笑曰吾志也誓必不負予壯其言
戊寅除鄢陵令君至鄢見細民苦於豪強文法舞於奸
吏冗費無節賦役不均田野荒蕪學校頽廢河水為患
流亡載塗嘆曰此一邑之病也首黜積役數十人捕所
謂五虎者置之法躬履畎畝度境内田為三等賦役以
是為差變大班坐月為會銀歲所省以若干計令訟者
得以墾田贖罪所墾歲百餘頃為建屋宇置器具牛種
以招復業者來者既衆復教以種植桑榆以益其生業
洪溝青泥諸河為扶溝所壅歲溢為災即力争於部使
者卒令隣封毋得壅激而河患頓息斥俸餘捐贖鍰新
學宫給學田興除之外一意以教化為務詳見繪德吟
仁編及政事紀略中癸未拜監察御史君為御史初按
遼左次按晉後按中州按遼時適當大閱上罷遣大臣
以屬君君為悉心稽覈條上安邊十事而其所特疏者
在議賞功之典大略言首功之賞給發不時貧軍不能
枵腹以待不得不鬻之富人富人挾其貲以冐功累級
多貴至參遊者此其人力不能禦敵智不能謀敵而冒
濫名器混淆體統役占軍士糜費俸給邊鎮之蠧無大
於此在晉在中州值歲大饑晉人猶以木皮草根雜土
為食中州則父食子夫食妻以人肉為市以鴈糞為糧
矣君皇皇然為請蠲請賑請弛山澤之禁請借留都之
儲天子手其疏惻然動念為發帑金數十萬以至宫闈
寮宷咸捐貲捐俸佐之而君亦自清贖金得萬三千為
郡邑糴本至今為豫人利蓋遼左之冐功如人有痼疾
牢不可破而晉與中州則譬人病尫羸奄奄待盡非急
扶其元氣不可復生故君先其要者如此若夫約己率
屬激濁揚清則君丰裁嘗有餘勇不能殫紀焉矣君居
西臺先後侍經筵監會試主計吏筦京畿壯懷直氣霜
肅風行有觸必言有言必盡如疏論陸冡宰羅宗伯徐
冏卿胡都諫鄭戚畹多人所不肯言不敢言者無所避
忌予謂君立朝以正直忠厚為本茲不太甚乎君曰不
見吾冠乎觸邪吾職也若事關宗社禍伏隠微吾知而
不言則吾痞將復作死矣豈必機穽之間斧鉞之下能
死人哉君獨立行一意大率若此信陽王太史素不識
君見其祈天永命疏嗟嗟嘆賞謂為隆萬以來名臣奏
章第一忌君者争欲甘心於君而主上明聖竟無微譴
加君者君幾滿九載推少京兆廷尉丞俱不報君度不
為世所容即以假自劾歸君所居當孔道行李往來慕
君名多就問者君雖抱疾猶喜肅客每語及時事意有
所不可輒不勝憤至強起坐榻上語刺刺不能休以是
病轉增予嘗貽書戒之謂身既隠矣自宜杜門謝客不
當復問理亂黜陟事君是之而不能從也病劇猶口占
云一死寧堪惜終懷世道憂謗從直上起官恥曲中求
因索竹葉茶啜其半以其半酧地曰天下事盡付此杯
中矣遂卒是萬歷丁酉六月二十五日也距其生嘉靖
庚戌七月二十八日得年四十有八耳君嚴於飭吏治
而厚於恤民隠急於崇節義而勇於折奸雄使竟其用
則其敢為敢當之才不回不撓之氣將大有所樹立而
有志未就竟鬱鬱以死蓋君之少也痞在一身通塞之
權自已操之故塞者能通而君病已君之仕也痞在世
道通塞之權不自已操故塞者卒不能通而君病死柱
石王君狀君謂君憂國憂民死而後已信哉君性孝友
聞太公訃水漿不入口者三日哭泣幾至喪明事太孺
人能先意承志陳之先本柏鄉人張姓其姑有適陳氏
者無子以太公為子遂從今姓君既通籍言於太公請
歸其宗太公以受陳父恩不許君不敢復言乃搆祠堂
一區置祭田二百畝擇近屬二人主祀事又割腴田百
畝贍其族以報陳復置田三百畝付工本牛隻銀百以
報張匾其堂曰景范蓋慕文正公而思效之也至其所
置義倉置學田置義塜種種厚施不可枚舉嗚呼君豈
一於謇諤者哉君父志大封文林郎鄢陵縣知縣母施
氏封太孺人配張氏封孺人子二誥廪生娶柏鄉魏上
舍大用女司馬槐川公之孫女也詔娶内丘庠生喬國
英女女二俱夭孫女一許聘南宫周太守友程子某誥
輩將以歲己亥某月某日葬君於泜水之陽而以狀來
請銘予謹抆泪為誌其大者而系以銘曰矯矯陳君雄
才邁衆性惟伉直心則空洞志厲鷹鸇政成鸞鳳鸞鳳
伊何加惠窮民視彼痌瘝不啻切身冬日比愛乳哺稱
仁鷹鸇伊何澄清攬轡有輪斯埋無器可忌白簡生風
烏臺樹幟世尚媕阿疑君若刻讀君之疏孰不動色太
史有評可稱遺直上競貪殘下苦彫瘵以拊以循繄君
是賴小民有編何慚遺愛道之將行君痞乃痊道之將
廢君命弗延於人何尤行止惟天自君大還時政日秕
使君而在徒益其痞吁嗟陳君可以死矣
陜西布政使司左布政使雲田寗公墓誌銘
寗公卒其子元桂以大司馬懷棘王公狀來請銘予與
公同舉進士同宦於朝公齒少於予而一旦溘焉已矣
反覆公狀蓋泫然隕涕焉公諱化龍字文明别號雲田
保定新安人祖志本父節俱以公貴贈封中大夫山西
布政使司右參政祖母龐張母吳俱淑人公生五歲始
能言比就外傅一意問學十一能文十四補弟子員十
八廪於庠萬歷丙子舉於鄉丁丑第進士戊寅授中書
舍人已卯册封周藩辛巳以考最封其兩尊人壬午陞
工部都水司員外郎視慈寧宫養心殿諸工程夙夜勤
事有上方膳醴之賜旋以大慶恩加封其尊人如其官
甲申督理京城街道卽以其年𣙜税荆州公至荆主在
禁奸節費通商惠民比得代課無溢額槖無私裝荆之
人士為詩歌以頌之丁亥督修胡良巨馬二橋日與中
貴人處調停節縮不激不随工竣賜白金文綺晉虞衡
司郎中加俸一級公主虞衡一切規畫厝注誠心為質
為大司空所倚辦聲稱藉甚己丑陞山西按察司副使
備兵赤城赤城密邇邊疆青巴圖安圖諸部環其外而
史車二夷處其内為邊陲重地公為明約束嚴號令懲
偷惰之習清虚耗之蠧凡所經理悉綢繆大計謂龍門
要衡獨石隔遠禆將一人難於兼制白於部使者增參
將一人分守其地庚寅史車二部逸出塞議者紛紛遂
至易置諸將吏乃移公潼關公無幾微見於詞色卽候
代猶日督將士嚴兵保境若寇至者未幾史酋率所部
寇龍門公督游擊杭大才與戰於唐子衝擒酋女所捕
擄斬獲甚衆詳見督撫䟽中公旣至潼關念關地據黃
河上游控制三省秦之襟喉急以暇日塹山堙谷練兵
積餉關若益雄而盜賊屏息壬辰陞山西布政司右參
政理屯糧覈逋負滿三載陞陜西按察使適當計吏其
臧否一裁以至公盟於神誓不欲以愛憎為毁譽戊戌
陞山西右布政使己亥陞陜西左布政使以便歸省抵
家而疾作遂卒時己亥年又四月四日也距生嘉靖己
酉十二月一日得年五十有一耳公小心勤慎所至以
精勤舉職敡歷藩臬不越秦晉熟知其民風吏弊邊事
敵情使其不死卽當秉中丞之節以大造於彼民也而
公不逮矣惜哉先配王氏累贈淑人繼楊氏累封淑人
子元桂生員娶楊氏元材殤女二一適戸部尚書高公
燿子某其一殤元桂將以其年十二月某日葬公於邑
西三臺之原啟王淑人兆合窆焉予為志其略而系以
銘曰宦非不逹厥施未究年不稱天未為公壽胡賦之
良胡折之驟胡是厚積而乃儉受三臺之原鬱然靈秀
以妥公神以昌公後
明交河簿秋潭孔先生墓誌銘
先生諱宏緜字某别號秋潭宣聖七十三代孫也父廪
生承布母某以正德己卯十二月初七日生先生始就
外傅儼如成人稍長一意攻舉子業居常不見有媟䙝
之容聲稱藉甚顧數試數不利久乃以明經貢闕下游
太學太學諸士皆嚴重先生多樂與交者隆慶壬申投
牒銓曹除吾邑簿簿為河設其分署在邑東五十里泊
頭鎮河運之濱故自行河外一切錢榖刑名事皆不得
與舊官是地者厭其閒曹往往取民間細事訊之責其
贖鍰又鎮在往昔猶有商賈貿易歲輸郡税者數百金
皆簿司徵納而徵收之際率多取其羨金以為常然非
其職矣先生蒞事日惟以河為務春勤修築秋謹隄防
閒則閉門習静不越俎以自潤諸淺夫役故有例金悉
謝絶之人服其清邑志謂其噐宇清雅内行修潔不受
民詞不取商貨不受常例蓋實錄也然性端方不能為
媕阿之態邑令某喜人䛕已謂先生亢恨之遂以大計
落職一時士民譁然為之不平先生歸年日益長家日
益貧至不能繼饔飱予每為宦東土者道其廉亦間有
賙之者不數數然也然先生處困而亨猶日手一編以
終其身云先生卒於萬歷戊戌十二月廿五日春秋八
十配王氏繼顔氏再繼王氏子聞博娶張氏聞貫娶某
氏皆先卒女一適歲貢生王雲鵬孫貞憲娶孟氏貞惠
生員娶任氏貞慤娶孟氏曾孫男尚賓一尚幼貞憲等
將以卒之明年四月某日葬先生於祖塋之次而以其
遺言走京師徵予為銘予讀其書而悲之為志其概復
系以銘曰潭之水清以潔秋之潭清且洌吁嗟乎先生
之號實先生之節世人巧宦先生守拙洙泗之裔其流
自别吁嗟乎水可飲蔬可啜先生之名不可滅
撫治鄖陽都察院右僉都御史蒲汀姜公墓誌銘
中丞姜公諱璧字完卿别號蒲汀順天文安人世以孝
弟力田為德於里里長老言此其後當有興者及公生
而馴謹長而篤學以三禮起家領隆慶庚午鄉薦明年
辛未成進士卽以其年令樂安萬歷丁丑入為河南道
監察御史戊寅出按兩淮鹽法旣報命以外艱歸癸未
服闋出按中州以疾歸丙戌起原官廵視京營戎政復
廵視京畿兼掌河南道事大計羣吏公在西臺先後十
三年始進大理右丞尋轉左晉左右少卿辛卯春晉僉
都御史撫治鄖陽壬辰秋有言公速化者詔改公留都
公以太夫人老不復出又三年疾卒於正寢是萬歷丙
申七月三十日也距生嘉靖庚子二月一日得年五十
有七初樂安有大俠王彦飛者聚黨橫里中操赤白丸
報讐以睚眦殺人它令莫敢問備兵使者行縣索之弗
能得公至召諸賊曹語之曰若軰受賕縱奸辠當死能
縳王自贖當貸若辠衆恐願自效卽共為具飲王中酒
伏健兒急縳之公度已得王又虞有道劫者預勅尉率
徼卒逆之劫者猝遇尉悉駭走遂逮彦飛至庭論旣具
立斃獄中而為教散遣其曹悉勿問衆咸凛凛在邑五
載威惠大著詳見去思碑中其按淮上也主在杜干請
剔積蠧富商倚請託為奸利者無所容其私奸商張國
用劉威軰各以輕重伏罪時淮揚饑奸民以其間競為
私鑄錢法大阻商販不通百姓嗷嗷幾釀大亂公檄所
司禁私鑄而亟發金錢萬餘倉粟數千賑之始以事聞
所全活甚衆於時黃水入淮淮大溢總河大臣與撫臣
相掣肘而有司行河者率委之倅貳又有議罷范公舊
隄勿修而别開支河者公䟽言倅貳權輕不如專任守
令大臣事權不一難責成功宜罷總河以其事歸撫臣
便又河口外高内下開支河則引倒流之潮闢私販之
路不若修范公廢堤使内水不出外水不入外不損鹽
竈之地内不傷耕植之田䟽凡數百言皆鑿鑿可行者
部覆如公言後事竣有白金之賚中州宗室最衆而禄
最不給或有言宜開宗學以恤貧宗者下有司議悍宗
㯛樒軰指是為宗正&KR0008;㮮罪鳩其黨羣擊之因聚衆稱
亂人情洶洶公時方在道聞之卽疾馳入大梁捕其謀
主袁東魯數人令武卒列伍備非常始䟽陳其狀有詔
辠首惡而釋其黨中州宴然公嘗言治大猾宜緩急則
謀洩而昜脱平大衆宜急緩則黨固而難安真名言也
河南贖鍰歲額四千後漸倍之公曰此膏脂也非刑罰
嚴峻何至是卒䟽如舊額睢陳東連曹徐西接亳潁故
設有兵廵道弹壓盜賊久而罷至是有議復者公言增
官則增費若改清軍道兼屯鹽而以屯鹽道移駐睢陳
則事專而費省議雖寢識者是之公之主大計也䟽言
五事曰急先務精考覈禁營餽懲貪酷慎委署雖未盡
用其言而無私毁譽無徇造請時服其公矣開府鄖陽
當恇擾之後推誠布公寬之如理亂䋲而不欲操之如
束濕薪地方方賴公敉寧而公中口語歸矣公旣歸猶
有蹤跡公撫鄖時事者見一切鍰金皆儲以待餉議者
始息公事旣白念太夫人春秋高堅不復出實欲承歡
膝下以娛其餘年乃公卒而太夫人猶無恙也公之卒
也太夫人傷之踰月亦卒嗚呼痛哉公豐儀偉貌鬚髯
如張望之者以嚴見憚而中無城府飲人以和蓋油然
其可親也不如其貌公嘗誦伯淳言掇拾短長以希直
名有所不能蓋終身以為則焉父師吕封河南道監察
御史前母董贈太孺人母劉封太孺人配王氏卽狀公
者王少參夢巖妹子四䋲武國子生娶王氏揚武廪生
娶王氏俱按察使緘孫女經武娶馬氏參政允登女俱
王出允武聘楊氏憲副應中女側張出女五一適井郡
丞濟博子國子生拱極一適王大尹惟幾子舉人陞一
適郭都事可楨男庠生茂勳一適紀憲副誡孫生員于
彛俱王出一許聘緘孫元翰張出孫男五長銓䋲武出
聘誡曾孫女次鎬鏞揚武出鎬聘杜僉憲允繼女次鏜
鐸經武出孫女五尚幼䋲武軰將以二十六年二月二
十九日葬公於祖塋予為次公之生平誌之而系之以
銘曰古人言治奉職循理何必鷹擊乃稱豸史夸者死
職深文巧詆烈士徇名沾沾自喜公之為令父母孔邇
執簡西臺開府南紀所至輕平務持大體不競不絿毋
隨毋詭毋或骫法以縱厥宄毋或洗垢以索厥痏公不
陵人人乃公毁人之毁公公運之否以公厚積儉受乃
爾於人何尤天固若此鬱鬱佳城公焉寧止太史有銘
公其無死
贈懷遠將軍後泉王君墓誌銘
王君後泉卒之明年其子國正略述君生平求銘君墓
道之石君予郡人國正又予武闈所舉士不能辭按狀
君諱宗威字子重後泉其别號也其先吳常熟人有忠
者從高皇帝於行間以功陞正千戸後隸籍於河間瀋
陽中屯衛之前所忠生瑁瑁生銓銓生大海大海生機
機生椿椿生燡娶於張生二子長卽君也自君高祖以
下世襲其職咸有能聲而産漸落寞君氣禀剛方任事
幾四十年生事益减而介然不易性孝友弱冠失怙事
母曲盡色養鄉里稱之少孤廢學恒以此為恨督其子
於學國正遂舉辛卯鄉試第一壬辰舉武進士授指揮同
知把總烏龍溝君就養子舍以疾歸終於正寢卒之日
但云吾家世清貧有兒幸成立其令以清白持身勿負
國恩也語不及他是萬歷二十四年三月十四日也距
生嘉靖十年五月廿三日得年六十有六初授武德將
軍以子貴進懷遠將軍配崔氏繼黃氏子二長卽國正
今為舊州守備娶程氏次國祚娶劉氏女一適千戸曹
世勲俱黃出孫男五紹元維元綸元緒元胤元孫女一
國正將以二十五年八月二十二日葬君於祖塋之次
予為志其大凡而三嘆息焉士大夫博極載籍名能文
者視武胄為麤人之極致然往往利令智昏官以賂敗
辱其身及其子孫者不少矣君目不知書而能以貧苦
自將儉於身克昌厥後豈獨武夫卽文士有厚愧哉是
宜銘銘曰世之武弁借言使貪貪人罔極嗜利若甘徒
令世秩敗於貪婪君之戶侯傳之先世居官守法罔敢
或替以暨於君自守彌勵操其清白以啟嗣人能俾世
業愈遠愈振美哉君子慎勿厭貧哲嗣矯矯堅持清操
懷遠貤榮食貧之報我銘君石為貪者告
明錦衣衛戶侯連山王公墓誌銘
連山王公卒其子朝英軰以鄉進士胡君狀來請銘按
狀王氏之先世為應天江寧人有政者當高皇帝時累
功至宣府左衛正千戸遂為宣府人政生順順生謙謙
生鳳鳳生琳俱世其爵琳生紀紀生鐸卽公父也母孫
氏生子三公其季也諱元春字文明别號連山公生有
慧質聰敏嗜書為博士弟子文多竒氣有聲黌校間籍
甚王氏世以武顕而公父隠於賈治産積居與時逐視
諸賈人最為饒益嘉靖中歲苦兵帑藏告匱大司農計
令諸富民出粟以佐軍興無應者公父慨然曰國家方
用兵吾以為有力者當從事行間富者當輸財如此而
後事可濟也乃捐貲以佐軍費久之益厭薄賈道挾公
走京師入粟為錦衣戶侯而公亦入太學得交海内知
名士相與問業名益起顧以數竒數試數不利錦衣公
卒仲兄鴻臚公秉家政公益得肆力於學未幾鴻臚公
亦卒公以身拮据門戶頗廢業會恭妃誕生皇長子以
覃恩授公錦衣衛百戸公嘆曰士固有志今已矣豈非
命哉始輟業博覽稗官小說習音律或與鄉先生結社
為詩以自娛以消其卓犖雄竒之氣狀又稱公事親孝
能以色養病為侍藥為請禱目不交睫衣不觧帶没而
哀毁柴瘠人咸稱之公卽久益富而不矜誇勢能之榮
好行其德數散所積與貧交䟽昆弟服藥而效卽按方
製劑施之人人見野有暴骨卽為立義冡埋胔掩骼聞
民間痘為厲卽修神祠以祈福祐其趨人之急振人之
困類豪俠者而範身矩矱少或踰檢卽終夜不能安寢
其謹畏又若此公素健偶病痰治療罔效遂卒時萬歷
戊戌正月二十五日也距生嘉靖已亥四月十一日得
年六十配楊氏封安人先公卒子三長朝英保安州廪
生娶胡氏舉人守譲妹繼都氏次朝擕娶潘氏舉人大
綸女繼周氏長治丞萬金女次朝彦娶景氏四川副使
嵩女俱楊安人出女二長適遊擊李同子繼祖楊出次
聘總兵董一元子用賢側室戴出孫男五長道正餘俱
幼朝英軰將以其年七月十有三日啟安人之兆合葬
焉而予為之志其槩如此因系以銘曰公幼業儒志在
公車卒業太學才傑相於荷天之寵拜命金吾有志未
竟詩酒是娛富不自雄為德於閭非禮勿履擇地而趨
公之嗣子能讀父書意公食報其在斯與鬱鬱佳兆帝
城之隅百千斯年公妥其居
封工部主事龍川公墓誌銘
封工部主事龍川先生姓易氏諱經文字濟甫世為河
間之肅寧人先生大父晟父琚皆隠處弗耀然世有質
行人稱長者琚三子長卽先生先生生而天性孝友稍
成立兩尊人老二弟幼弱家益素俯仰咸倚辦先生先
生又業儒計無所為養者乃開鄉塾抗顔嚴規條訓誨
里中弟子藉其修脯以供甘膬給飦粥又屢值歲祲脫
粟之食日或不繼至損張安人衣釧佐之先生猶旦暮
持一編與諸生相劘切晏如也先生博學彊記為文一
禀於濓洛關閩之說雅不欲獵異釣竒以趨時好故每
試有司輙不售卽不售而先生志愈銳學愈力曁先生
有子登瀛成進士官虞部郎迎養子舍而先生猶守博
士籍習故業孜孜不輟曰吾不欲以兒子貴貴我也又
閱歲先生得風疾手足少廢始喟然嘆曰吾卒阨至此
乎吾無如吾命何乃輟業受今封日進虞部君戒之曰
吾荷國恩無以報汝勉之吾性廿食貧毋以廼翁故敗
官常也虞部君奉命惟謹故兢兢守三尺數載如一日
云先生與張安人相敬如賓先生疾安人日侍湯藥不
少懈萬歷甲申冬安人卒先生意忽忽不樂比歸襄安
人葬事不數月先生不起矣時乙酉年十月十六日也
距其生正德辛已六月一日得壽六十有五先生有丈
夫子四人長登雲蚤卒次卽虞部君登瀛次登高武學
生次登仕邑諸生孫男七知簡能亨健通從孫女二先
生卒之明年登瀛等將以二月十九日啟張安人之兆
合葬焉而以狀來徵銘狀稱先生真率坦夷與人交油
油然無崖岸嶄截之態而行履皭然不為非義自少及
壯曾一距奔女再距嫠婦獨抱魯男子之行鄉人至今
誦之嗚呼先生其有隠德者耶固宜其子孫之振振盛
也是宜銘銘曰先生于于行與道俱貌則若癯中則甚
腴芒如醇如玄覽條除世好者竽弗貶以趨美色可娛
而志弗渝抱一若迂守貞若愚於戲此先民之芳矩而
世之醇儒也歟
鳳翔令王君墓誌銘
王君諱命字欽甫别號鶴程真定饒陽人嘉靖甲子與
予同舉於鄉然而未識也萬歷丁丑予讀中秘書始識
君於長安見君壯懷慷慨有烈丈夫之風焉明年君求
予次女為子婦予以地里遼遠未應而同年劉君兩峯
輩關說百端至卧予寓所要之不得已許其請自是會
君愈數愈悉其為人君負氣自豪意不可一世予謂君
君子知天下之不可上也而下之時舉禮自卑尊人之
道砭君君始不謂然而後乃折服也君善飲飲如長鯨
之吸川大白數十可立盡予謂君爛腸之藥胡可常也
久之而君亦不復雄飲矣君家頗裕而自奉甚簡淡然
亦恡不以施人予謂君損有餘以補不足天之道也行
道有福君深有味於予言漸損貲以周其鄉人若君者
可與並為仁者也丙戌春予女歸君之子王生亮芳未
幾君遣生來予宦舍從學於貞復楊先生生聰明沉静
日兀坐一室讀書之外無所嗜好予笑謂君此千里駒
也當不至如君久淹公車矣戊子生入為博士弟子踰
年君繼配李孺人卒娶趙氏女為妾趙慧而善媚既蠱
君遂恃寵無忌間竊君所藏金賂諸臧獲既久而中外
臧獲無非為趙者生懼傷君意不敢以告但乘間言古
云朽木不可為柱卑人不可為主父何不立繼也君頷
之旋以語趙趙大恚恨始厚賂諸臧獲為魘鎮符不效
則市毒置食中以毒生與予女予女食少但病卧得不
死生食多病遂甚不能言然猶能於床褥間頓首指口
求飲趙禁不與飲遂死既死而君不悟也趙喜得計益
以厚賂潜納他人彌月子為子而君不悟也君弟順菴
君為君備道其事而君猶不悟也比趙死前事悉露檢
視藏金悉歸烏有蓋君始悟而悔恨已無及矣先是君
舉三孫皆相繼夭至是遂無嗣君才高既不售亦無意
仕進會有言惟積德可以育子惟仕宦可以積德者君
欣然投牒銓曹除鳳翔令因搜其家餘金槖而之官比
履任一主於節愛盡减諸供應不以煩民直指行部至
僅具廪餼且自言邑民貧甚令不能加賦以飾厨傳令
當罷去直指大駴既而廉君治狀語諸守巡曰令古人
吾儕當共調護之俾行其志君以此益展意自信邑之
驛騎每為往來者所倍取或倍索其直折辱之君乃置
籍於座右按牒而給竟無敢多索一馬者歲所省凡若
干金郡邑歲時公宴舊皆倚辦里甲猾胥因而乾没其
中君省見年諸役悉令歸農而計費授直平市之民所
省復若干金公用器具一切出入司之者不敢問時苦
賠累君白於守自掌其籍計籍以出計籍以入終歲不
損一物所省復若干金而站糧之新𣲖丁力之加𣲖者
悉從豁除矣兩造具君但判其曲直不科贖鍰薪俸所
入别貯之日詢民之耕不能具牛種織不能具機杼者
貧不能婚嫁者逋官租久繫不能償者咸以多寡周給
之俾各安其生業邑有尼以妖滛敗俗君為逐之出境
而詢問風俗表揚貞節禮敬士夫作新學校以端導民
之路邑之審編舊必浹月既竣而告者紛紜以為常君
裹糧躬歴諸郊隨民所聚以次審之八日而畢民不費
一錢無不歡然服其公者郡東雍水所注每暴漲行旅
阻絶君出槖中金辦材鳩工旦暮往督之未兩月而石
梁成詳見剏橋碑中大都君視民如子稍有痛癢即思
為爬搔之撫摩之視官事如家事靡利弗興靡害弗除
薄於為身而勞于為民苦于厚下而儉于奉上蓋三載
如一日關以西語循良者必舉君為高第戊戌入計即
騎乘皆自其家備之蕭然僕隸數人而已既而鐫君秩
一等陜之藩臬士人皆錯愕從役為之號泣予詣君問
故君曰吾不能善事上官負罪實多大人長者時或見
原獨恤刑使者移檄治衣費可五十餘金吾妄意使者
奉命恤民非以剥民也未有以應不意其不大人長者
也今牒具在疏言於朝當與兩敗矣然寧人傷我吾無
傷人吾實以拮据病困緣是得歸幸矣予聞而喜曰君
心如是當有佳兒君既歸竟不能遣諸胷中意忽忽不
樂疾遂作予聞遺書慰君曰君勿以功名介意夫利澤
及人之謂功聲聞長世之謂名此兩者君已得之於鳳
民無庸介介也比書至而疾已篤至八月六日遂卒距
其生嘉靖癸巳享年六十有六耳傷哉予聞君家食時
滹沱大溢水没城城不浸者數版饒民皇皇無以為計
有婦人呼於市曰必王春元祭之時饒有兩王春元問
主名指曰君也君聞殺牲為文登城望祭祭畢而水落
迄不為災或以問故婦曰渠東斗星也翼日復問其婦
懵然不復憶矣人咸異之又君治鳳時秋禾正茂忽有
蟲如蠶而微小色正黑緣苖食之徧四境皆然百姓奔
告君祈君極救君即為文率衆禱于神詰朝而蟲跡如
掃竟亦莫知所往鳳士民為圖頌之君嘗以治邑勞瘁
成危病醫藥罔效夜夢梓潼神告之曰服補心丹乃愈
覺以語醫醫言非對症藥已之既復夢如前即和而服
之遂愈嗟乎精能感神而不免惑於一婦誠至格昆蟲
而不能稱過使客豈非命耶君父文學舉嘉靖庚子鄉
薦令延津有惠政民至今尸祝之母胡孺人先配李氏
繼李氏子一即予壻亮芳娶予次女女二一適翟縣簿
子生員復初一適李縣簿子生員一翰先君卒孫男三
皆先君夭孫女二君之疾也君姪亮芬日侍湯藥兹將
以其年十月十八日葬君而以易參伯狀來請銘予為
抆泪志其略而系以銘曰君先大夫作宰延津大有惠
澤洽于延民穆兮廟貌崇祀方新君世其學家聲益振
行務修潔心秉真醇高標特植杰士之倫筮仕疲邑覃
布深仁室無魚懸野有雉馴夙夜况瘁民爾忘身民之
怙之如慕慈親彼人惎哉乃逢其嗔西子匪妍隋珠匪
珍徒令循吏齎志沉淪嗚呼人世石火輕塵富貴有極
孰能千春君今已矣不愧蒼旻甘棠遺愛爰有貞珉我
銘君石告彼譛人
贈觀城縣知縣友溪王公暨配張孺人誌銘
贈觀城王公卒於嘉靖四十一年卒二十餘年始以仲
子應霖考最贈今官又十餘年而公配張孺人卒時應
霖已入為戶部郎中而季子應期亦以進士令尉氏于
是二子謀于某年月日啟公之兆以孺人合葬而以公
壻都御史姜公狀請誌與銘按狀王氏文安故姓世居
邑西之孫存舖七世祖敬賢生彦禮彦禮贅於相公庄
某氏遂移家居焉彦禮生珣珣生原以孝行稱自有傳
原生甫全即公父也以正德九年某月某日而生公諱
宗寶字國重别號友溪性端謹幼如成人不妄笑語長
而蒼顔修髯望之知為長者家頗饒裕然自奉簡淡獨
好予樂施出於天性宗族多賴以舉火者壬子歲饑出
粟百餘石賑其鄉人庚申再饑再賑如前縣令為表其
門曰隂德學博徐宗堯者清謹士也以遷秩去至不能
具資斧凂公為貸子錢二十金竟出息代償之蓋好行
其德類如此庚戌敵入近畿邑令温君欲繕城隍為守
禦計而檄公董其事公為量日程工度功與費日行諸
築者而抶其不率者三尹某因役興意欲有所侵漁公
執不可比竣事費以大省役不後時而人無于思之歌
咸憚其執且服其才云公嘗語人自吾先世以行誼著
聞而數傳以來無顯者吾視諸子才其將興吾宗乎乃
為擇良師督之學時都御史方困諸生中公見而竒之
曰世安有如生而長困阨者乎即延與諸子共研席時
時資給其費竟以女歸之張孺人素嫻姆訓貞静有婦
德及笄歸公事姑趙及繼姑劉能承順無違咸得其歡
心公有所欲施或時不給不難斥簮珥以佐其意即諸
子就外傅孺人實從臾之公既卒孺人進諸子誨之曰
毋以汝父故廢汝學一切家務吾當拮据為汝任之汝
輩能稍自樹立吾將藉手以報汝父於地下諸子跪受
教争自淬礪兄弟竝舉高科為循吏俾没者存者被其
榮光享有禄養皆孺人力也孺人之疾也仲子適以督
餉過家率諸兄弟暨孫曾男女環列榻前視湯藥躬含
歛者數十人嗚呼此積德之報亦希覯哉公生卒已前
具享年五十有二孺人生正德十三年某月某日卒萬
歷二十二年某月某日享年八十有三子男四應雲冠
帶把總官娶趙氏應霖庚辰進士戶部山東司郎中娶
紀氏繼娶時氏應期己丑進士河南尉氏縣知縣娶羅
氐應兆武生娶邢氏女四長適省祭官裴松次適姜公
璧即狀公者卒未進士廵撫鄖陽右僉都御史次適武
生紀銖次適邑廪生張邦治孫男七體乾軍門效勞官
體恒體升武生應雲出笏國子生策邑庠生應霖出箴
邑庠生應期出簡應兆出孫女十人曾孫男六人曾孫
女十二人聘字不具述銘曰相庄之王為德于鄉厥修
既良厥祚乃長婦也壽康子孫繁昌煜煜龍章以闡幽
光鬱彼玄堂此焉偕臧太史有志没世不忘
封承德郎戶部主事方公墓誌銘
封戶部主事方公卒其子僉憲君端既葬公於邑南原
祖塋之次暨入都乃手一狀授其同年友登曰端生而
愚直不善徇世善忤世兩官遐荒又以嚴命不遑寧子
舍以至親老不及養没不及訣端得為子哉而猶人哉
幸子誌而銘之庶幾不朽者以少紓人子終天之恨予
憐其志許之狀稱固始之方所從來久遠矣唐末自固
始徙閩之莆田入國朝自閩復還固始者則其祖指揮
使勝也五傳而至貢士贈戶部郎中完完三子仕進士
都轉運使仲舉人伸諸生即公父也母范孺人夢有金
甲神人冉冉至其室者紅光隨之覺而生公公諱志充
字某别號某以端貴封今官公幼孤從其伯父轉運公
學日記數百言試以聯對口占響應無窮者如聲徹九
天歸北鴈啼殘午夜度南鵑月印中天風雨信鳳翔千
仞帝王徵兄弟奏塤箎君臣作徵角皆非童稚語其聰
穎若此轉運公大奇之曰而父宜第以夭其天年不及
第竟其志者在孺子乎公益自負下帷發憤無暇晷為
弟子員有聲黌校中然為文自出意見不欲局曲守經生
言且意氣激烈出於天性讀史至秦丞相檜戟手大詈
言我當武穆時必擁兵長驅復兩京還二帝安肯俛首
班師受制於賊臣偶督學使者試武穆論即奮筆言檜
者宋之賊臣天之順子也武穆者宋之忠臣天之逆子
也其議論種種類是以此屢上有司屢不第晩始得廪
於庠公雖不售而愈益發舒人有過必面折之又不能
忍不平之事有詹某者為群盜主邑人畏而避之公直
白於令君按治如法賈禄輩若干人法不當重坐為吏
所故入不能自理公為昭雪之卒從末减邑有舊軍戶
絶而尺籍存者歲苦勾攝以公陳其害得减其額河北
民有乞灑糧於河之南者撫臺主其議公上十策極言
不可狀議遂寢公故倜儻而内行醇備事孀母以色養
至九十齡如一日推負郭田與其弟姊妹有嫁而貧者
夭者生為之養殁為之葬撫其遺孤而教之成立族人
有貧不能自食者出粟周之歲以為常公不自殖生出
子母錢擇善賈者使逐什一之利而時入其息以供施
予曾以倍直市危貢士居後危卒公給之棺復迎入故
居而殯之公力健能投石超距嘗遇盜發即奮長矛鳩
衆逐之盜駭走終公之世無敢竊發其鄉者鄉人德之
嚮其利者至為生祠祀公部使移檄奬予先後無虚歲
歲已夘公以明經需次將貢闕下時端為行人會以
大慶恩當貤封公非公志也讓不欲居或有勸之者乃
就封嘆曰大丈夫不能資適逢世議功名於時而顧因
兒子以為榮榮亦辱矣其立志如此嗟夫以公之志令
得出入禁闥何難以諫死職不然而當疆場一面馬革
裹尸其素所蓄積也又不然而膺民社之司亦必能抑
強扶弱俾百姓安於田里而無嘆息愁苦之聲乃令泯
泯汶汶以老胡以生之又胡以抑之僉憲君習於庭訓
居官愛植節即百折不易古云是父是子不誣矣公生
於正德十一年二月十八日卒於萬歷二十三年二月
十二日享年七十有九配熊孺人有婦德詳具别志子
二靖鴻臚寺序班次端即僉憲君今起官廣東孫四一
魁靖出一元一寧一清俱端出一元邑諸生銘曰文如
豹兮力如虎睥睨一世凌千古壯志未伸氣未吐吁嗟
所就竟如許越有仲子擴其緒慷慨恥與喁喁伍天其
以是篤公祜南原佳城封若斧千秋萬&KR1124;於此處後有
知公眎斯語
淡然軒集卷六
