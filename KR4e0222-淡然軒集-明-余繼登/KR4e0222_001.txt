淡然軒集卷一
明余繼登撰
䟽
修史䟽一
為纂修正史事臣惟正史之體紀表傳志悉備紀志以
載國家之政典但稽考於朝廷即可備史臣之纂述列
傳以載一代之人物必博訪於四海乃可協衆人之公
評伏蒙皇上先允輔臣陳于陛之請勑諭儒臣纂修夲朝
正史以垂啓佑又允輔臣王鍚爵等之議行令郡國購
求海内典籍以備纂修德意甚盛臣以庸愚濫厠副總
裁之末自二十二年八月内開局以來日與諸臣在館
繙閱中秘副錄搜求故實將以次輯為志表帝紀等書
無容别議惟是自開國以至於今二百餘年間祖宗道
化之隆國家人才之盛應運而興光映後先其應載列
傳者不可勝數矣苐人衆則其勢必渙時久則其事易湮
若全憑秘錄之隠括則志其略未志其詳欲兼採野記
之紀聞多傳其疑非傳其信苟非聞見之博安能紀述
之公伏乞勑下禮部移文直隸並各省提學官轉行所
屬各府州縣地方其有碩輔名卿德業彰著者首先輯
錄此外有立朝大節生平卓行表表在人耳目者不拘
官秩崇卑一併收采至於名儒良吏孝子貞婦與夫隠
逸方伎之流可備紀載者逐一查訪或詳錄其家乘或
博詢之鄉評務要明白開具當時行事實跡編成書冊
送部備考若有生不齒於時歿無聞於後者不許徇情
濫褒致淆公論定為期限載入考成庶臣等得以藉手
次第編摩不至躭延歲時虚縻廪餼矣奉聖旨禮部知
道
修史䟽二
為俯循職掌敬陳修史一二未定事宜伏候聖裁以昭
大信以光大典事臣惟代之有史攟摭故實偹載册書明示將
來用垂法戒非一人之書而天下之公也非一時之書
而萬世之公也故是非虚實之間子不得私諸其父臣
不得私諸其君而後可以言公今諸臣奉命纂修首先
帝紀行且就草矣臣竊即帝紀而言有不可不自為一
紀者有可不必為紀者不可不自為一紀者建文君是
已可不必為紀者恭穆獻皇帝是已夫建文之號當復
諸臣詳言之皇上已允行之矣然附載太祖高皇帝紀
之末終覺未妥臣嘗考閱實錄思成祖所以改建文五
年為三十五年者盖緣即位之初欲以子繼父為名不欲
以叔繼姪為名故為是權宜之舉耳非有明詔革除之
也乃後修史者不逹聖祖之意遂於建文元年以後書
其年而削其號並削其行事之跡故此數年間獨紀靖
難事而不紀所靖之難為何事若有所曲諱者今幸已
復其號似當搜羅故牒採集傳聞詳載當時所用之人
所行之事别為少帝之紀是是非非明白無隠則靖難
之兵有名聖祖之心益白夫以聖祖所不自諱所不必
諱者而臣子乃欲強為之諱非以天奉聖祖也且事須
有實直道難枉今野史所記已多失真若不及今明為
之紀令後世以久憤之心信傳疑之語則史臣之失職
不足惜如聖祖何臣謂不可不自為一紀者此也至獻
皇帝積德累仁篤生神聖遂垂萬世不拔之基然其發
祥之長亦不過如德懿熙仁四祖止耳四祖不紀而獨
為獻皇帝立紀豈惟臣子之心不安即皇上之心亦必
不安豈惟皇上恐獻皇帝在天之靈亦且有踧踖不自
安者矣况紀號獻皇帝而所書者乃弘治正德之年紀
名為帝而所載者乃藩王之事皇上以為於義於例當
耶否耶且自古由藩封入繼大統者非一人試考史書
未見有為其祖父作帝紀者彼非不能紀不欲以私害
公耳臣竊以為四祖事只宜附見於太祖高皇帝紀之
前獻皇帝事只宜附見於世宗肅皇帝紀之前或别起
一例亦宜與列聖帝紀有别庶使名實不紊體裁不淆
不然以獻皇帝之子孫臣庶欲紀則紀矣如天下後世
之公議何臣誠不忍使萬世之下有非議聖朝者謂可
不必紀者此也凡此皆非臣下所敢擅定者伏乞勑下
輔臣會同總裁纂修諸臣商議允當上請聖明裁决行
令載筆之臣有所遵守天下後世頌皇上之至公無私
如天如地真有高出尋常萬萬者而於正史為益光矣
捐俸以資賑濟䟽
臣等近接邸報見九卿大臣辭俸助賑荷蒙皇上俯從
其奏且明諭五品以下不許辭臣等竊思人臣之立朝
也若詔禄計官固分厚薄至同憂共念何間崇卑况以
勢所不及而言四品以上俸資雖厚豈能遍數州數郡
之民以勢所可及而言五品以下禄入雖微亦可活匹
夫匹婦之命值此甚災之日又當極匱之時皇上憂民
且為旰食宫闈憫旱皆已助貲凡在臣工敢安常禄且
臣等職居禁近既未嘗歷郡邑睹艱難情狀而繪鄭監
門之圖官守閒曹又無能親職事得黾勉勤勞而效富
青州之策執經累歲啟沃無由待詔頻年優游何補即
無事猶當奪禄豈詘時乃可素餐因此不自揣量願捐
俸薪以佐㳙滴伏乞聖慈勑下該部淮照在京堂上官
一體辭捐則臣等愚心不愧愚分少安矣奉聖旨准捐
俸戸部知道
捐俸助工䟽
兹遇皇居鼎新工力浩大閣部諸臣各䟽捐俸以濟工
役臣職列閒曹久叨歲俸在無事之日尚且深愧素餐
豈興役之時乃敢坐安常禄即較大臣之俸不無厚薄
而原臣子之心何分彼此願照例捐俸一年少資工費
宦跡靡定安敢遠及歲時禄入有常竊欲少輸㳙滴伏
乞聖慈特勑戸部將該支俸銀扣解工部收貯應用以
見臣子不敢安常之義不忘趨事之忱奉聖旨戸部知
道
火災䟽一
為遇災修省恭請聖明臨御講筵並獻愚忠以備採擇
以回天意事兹者乾清宫災臣伏睹皇上明降手札思
愆咎之未盡深引過以自責是皇上警懼悔悟之心至
真至切數年以來臣下所欲得之於皇上所不能必得
之於皇上者而天出災變以感動之矣夫皇上英明果
毅具堯舜之資近乃不樂讜言似未擴其舍已從人之
度者特聖心偶未之悟耳一旦翻然猛省惕然覺悟必
不敢復以莫違之成心忽難諶之天意是舍舊圖新之
大機也昔人有言臺諫所不敢言者講臣得言之臣待
罪講幄叨糜廩禄平時既無能啟沃主心遇變又不能
陳說悃欵不惟負皇上抑且負天故敢少竭其愚臣講
臣也猶憶供事之初皇上時御經筵非寒暑不輟日御
講筵非風雨不免因竊自思以皇上至神至聖豈二三
儒紳片時講誦即能有補於萬一而皇上留心問學如
此者毋亦謂親宦官宮妾不如接賢士大夫之雍容處
秘殿深宫不如居廣厦細旃之歛飭躭醉飽醲鮮不如
味聖賢理義之雋永樂聲色諛佞不如聞格言法語之
砭箴乎是故自古人君講讀日勤則志氣日清而處事
咸得其當講讀日懈則志氣日隳而處事多失其平皇
上何不反躬自思以今昔而並觀之也昔講讀時昧爽
臨朝者陛下也今歲不一御矣夫人君象日日一日不
照臨人且駭異十日而不見日將翹首東望不勝抑鬱
無聊之思為人臣子而終歲不一睹天顏其瞻天仰日
之心當何如者此猶其小者耳下不見上則所為上交
者不得不憑章奏而章奏又有時而不行上不接下則
所為下交者不得不憑批答而批答又有時而不下苟
有煬竈之奸中扃外閉如國事何知皇上在御必無此
事儻聖子神孫中剛明稍有不及皇上者而引今日為
故事則權不旁落政即下移是皇上作法也豈以明聖
而慮不及此也昔講讀時遇旱步禱者陛下也今不一
至郊矣夫郊祀不親已非古人昭事之意豈有目睹天
心譴怒至於焚燬宸居震驚聖躬視旱災為孰切者猶
然不一詣郊壇深陳自怨自艾之誠以祈天佑而僅止
於遣官恭代豈以代者之恭即能謝天譴而冋天怒乎
未可必也此時而不親郊更無望親郊時矣昔講讀時
時享齋居者陛下也今不一入廟矣臣竊度之方被災
時皇上所望於九廟神靈之保護者豈不甚切而九廟
神靈所為默佑於冥冥之中者豈不甚力幸無事矣乃
惜咫尺之勞不躬詣祖考之前一申報謝豈惟皇上之
心不能自安即列祖在廟之靈不能不望於皇上也昔
講讀時推心以委大臣坦懷以任羣臣而今不然矣中
有所主輔臣不能申其說意有所移九卿無能捄其敗
言疑其私人疑其黨大寮既因之而虚位庶官亦因之
以另推自古未有堂陛隔絶如此其甚者也夫皇上養
士二十四年於兹矣豈生於今者盡懷私植黨而無一
可信可倚者乎亦薄於視士矣夫國家事如人一身血
脉有所不周則必有壅閼痿痺之患今上蓄疑以待下
下懷疑以事上至令腹心之臣惶惑而不敢斷耳目手
足之臣逡巡而莫知所措陛下誰與治天下乎非所以
示一體之誼成泰交之風也昔講讀時起用建言之臣
優容直諫之士而今不然矣言官而言既怒其言而顯
斥之不言又怒其不言而槩斥之當事者斥不當事者
亦斥用者既斥斥者不許復用故兩月來無敢以言進
者其心豈真以朝無闕政可遂相安於無言不過畏陛
下之積怒不敢言耳夫不言極易事耳然人臣之利非
社稷之福也今修省之日正不諱之時臣恐在朝之臣
爭欲發憤懣效忠誠而言未必悉當詞未必悉婉皇上
儻復厭其煩怒其激則諫道從此遂塞而陛下之善念
阻矣惟陛下辨言之公私以為從違因以辨人之公私
以為用舍不可槩以為言耳而槩視之也昔講讀時亦
曾懲一二宦寺而罰止遠遣罪不株連今何如矣疑心
一生視左右盡若可怒怒心一起視左右盡皆可刑鞭
朴之惨滿前徵逮之使載道夫此輩豈不欲委曲承順
少得皇上之懽心其逆聖意而被嚴譴者攝於威也夫
攝之以威則愈不及而愈見其難堪寬之以情自無不
及而自見其可恕惟皇上布大德赦小過治有罪釋無
辜使人不懼死孰不感恩當死而生感恩必甚由是肘
腋&KR0591;御其愛戴皇上當有甚於皇上之自愛者矣陛下
亦何憚而不為此也凡此皆行事之偶失而其原皆起
於聖志之未清其本皆由於聖學之久廢故臣惓惓以
勤講讀為修省之要務也然臣不獨言之惟望皇上行
之且亟行之夫聞之而能行行之而能亟於行是真能
悔悟者也人情初悟初悔皆能奮勵而漸久漸怠不免
忽忘故臣願陛下之亟行之也昔秦穆覇國之君漢武
多慾之主而秦誓之書輪臺之詔載之經史為後世美
談皇上儻不以臣言為迂而力行之則天下萬世頌明
天子者為禹為湯而高出秦穆漢武之上矣
火災䟽二
為感時效忠敬陳致災之由伏乞聖明省覽改圖以消
天變事兹者乾清宫災聖德謙冲引咎自責羣臣仰體
聖心備陳修省之要矣臣復何言臣備員講幄執經而
事陛下每覽經書所載古昔帝王即當太平無事之日
而戰兢惕厲恒如天之無親而民之罔懷者何若是其
凛凛也盖知君者天之子也君雖尊常當畏天天者民
之天也民雖微常能動天故曰小心翼翼昭事上帝又
曰天視自我民視天聽自我民聽今歲一執珪璧事上
帝而陛下不親也天授陛下以大位而歲時虛之不一
御也第諉之曰調攝夫果調攝也明明在上必自知之
不然天無怒乎先後進言諸臣皆天生賢才為世用者
陛下槩以為私而斥之且禁錮之矣恐間有忠肝義膽
憂治危明之士抑鬱而無所告不免仰天而歎也歲額
歲增孰非民力有司請損之而不可得不得不厚歛以
充之嚴刑以迫之彼窮因之民鬻妻鬻子而無所告不
免仰天而嘆也左右&KR0591;御一逆聖意動加鞭朴鞭朴不
已必致死亡彼當垂死亡之時而無所告不免仰天而
嘆也罸奸懲惡法何可廢彼其株連漫引之衆誣服於
拷訊之下而無所告不免仰天而歎也天以天下臣民
付之陛下乃監觀四方日聞嘆息愁苦之聲天無怒乎
天之怒陛下不以言其儆戒陛下亦不以言時出敵國
外患以譴告之而陛下不悟也又出水旱盜賊以譴告
之而陛下又不悟也於是舉紫宸太微皇上萬萬年所
深居靜攝優游逸豫之地一旦付之烈熖之中天之怒
亦甚而其仁愛亦切矣伏願陛下敬天之怒體仁愛之
心惕然思翻然悔悟急下罪已之詔深陳既往之愆改
絃解網與天下更始則不俟崇朝而臣庶騰懽帝天悦
豫两間交泰和氣薰蒸變災為祥其事甚易而其效甚
速也今宸居既燬行且鼎新陛下不以此時收拾人心
遽欲糜其財而勞其力恐易動之勢成而難諶之天復
有大可畏者矣皇上聖神當自明知而臣猶敢喋喋者
亦講誦陳說職掌當如此耳
火災自陳䟽
為因災省咎自陳不職乞賜罷斥以回天變事兹者昊
天威怒宸居蕩焚皇上自引咎愆臣寮各陳瘝曠况如
臣者猥以謭陋洊沐寵榮八載講帷廿年清秩雖從
諸臣之後屢陳勸講之章而天聽彌高清光愈遠執經
而待志欲效夫㳙埃倚席不談功何禆於尺寸且行能
淺薄不堪領䄂詞林兼學術空疎安望總裁史局素食
真慚廪禄赤紱實玷班行深知策足之不前自分乞身
之已後希賜罷免用戒疎庸豈惟深荷皇恩亦可少答
天譴奉聖旨余繼登着照舊供職吏部知道
患病疏一
為患病不能供職乞恩放還以便調理事臣以一介草
茅荷蒙皇上簡置詞林晉侍講幄以至今官二十有一
年矣臣雖至愚極陋亦思竭㳙埃之力以仰答天地之
仁臣之志也緣臣七八歲時父母連喪兄長先亡將養
無人飲食失節以是平生善病壯年尚可支持四十以
後病即委頓每延醫診視謂臣氣血两虚病不在肢體
間當早屏居攝治不治將深臣竊意不然故數年來每
遇病疾瘡瘍但註籍服藥痊可即出未敢言去自今年
春復病内傷飲食減少臣猶自忽略謂可幸無事至三
月三十日忽爾頭目眩痛手足酸軟痰壅胸膈两肋如
割復延醫診視皆言是元氣久虚痰火綢結表裏皆邪
觸處悉病茲欲東補西攻無此妙劑惟有謝事歸田從
容補養元氣或萬有一分之愈臣始悔臣過於自信不
早聽良醫之言以至狼狽如此也然無及矣夫人疾痛
則呼天呼父母臣早失父母陛下天也是以不得不哀
鳴於陛下之前况臣職厠講筵非養病之地佐司邦禮
非養病之官若使床褥呻吟尚縻廪禄則臣心愈不安
而臣病愈深危亡可旦夕見也伏希天恩憐憫廣開好
生之德即放生還早就醫藥倘延一日之生即皇上一
日之賜也奉聖旨余繼登係日講官著在任調理供職
吏部知道
患病䟽二
為患病益深調理無效再懇天恩放還以延殘喘事臣
先以病乞歸奉聖旨余繼登係日講官著在任調理供職
吏部知道欽此臣伏睹綸音感極而泣即強自奮勵延醫
治藥比常加倍服食期在必愈豈知脾胃久弱藥餌難
調服藥既頻脾胃益弱始猶不能運化湯粥今併不能
運化藥劑矣臣始嘆欲強者心不能強者命不得已再
乞憐於君父之前臣資雖蠢愚性非懶惰自入仕以至
於今二十餘年間未嘗告假一日告病一日以偷安里
中豈以今官階漸崇職任漸大又有修史諸務顧欲托
病以求安豈人情哉况臣歷正三品俸幾二年二個月
苟可勉強支持需以歲月或得徼皇上之寵命為祖父
之光榮為人臣子孰無是心而臣亦不能待也此又豈
人情哉陛下可以諒臣之病苦矣臣伏枕氣結詞不能
逹千祈萬懇惟望皇上慈悲憐憫早賜生還而已臣即
不能報陛下愿臣子子孫孫嵩祝聖壽於無疆也奉聖
旨余繼登着遵前旨調理供職吏部知道
恭慰䟽
萬歷二十四年七月十三日臣等伏聞仁聖懿安康靜
皇太后崩逝大小臣民無不哀痛號呼情如喪妣矧皇
上至孝因心合萬國以奉長樂之懽二十餘年矣一旦
違養其悲痛又當何如者恭惟皇上一身宗社臣民之
主所係至重又况靜攝之時豈宜哀傷之過伏望仰遵
遺詔少抑聖情以慰海内之心以成天子之孝臣等下
情無任惓惓奉聖旨覽奏慰知道了禮部知道
自陳䟽
為奉職無狀乞賜罷黜以警曠官事臣一介草茅待罪
禮曹逓病逓起碌碌無所短長已一年餘矣頃以科場
之事臣部儀制司郎中張世才為科臣指摘雖科臣忠
厚䟽中明言左右堂不及知若為臣開罪者但臣備員
堂官豈可盡諉曰此尚書郎中事而與已全不干涉乎
彼時不敢有言者懼涉庇護之嫌且以是非聽部院以
處分聽朝廷耳今世才已蒙聖恩薄示調罰矣如臣獨
靦顏以無罪無事自居豈人臣難進易退之義哉夫人
或可以恕臣而臣則不可以自恕况同部而不與其事
同事而不與其罰均之無可解者伏望皇上擴天地之
量寬雷霆之威將臣特賜罷免以為苟禄曠職不善調
停者之戒别選賢能以佐邦禮臣雖竄身田里養疴林
泉皆皇上之極恩而微臣之厚幸也奉聖旨余繼登着
照舊供職吏部知道
謝羊酒鈔錠䟽
為恭謝天恩事萬歷二十六年四月日伏蒙聖恩以臣
三年考滿欽遣御前答應牌子李虎齎賜原封鈔二千
貫羊一隻酒十瓶到臣私寓臣謹焚香望闕叩頭祗領
訖伏念臣章句凡儒草茅賤士遭逢聖主叨厠詞林執
經講帷何有沃心之益備員卿佐深慚典禮之司虛縻
未效一籌荏苒已驚三載自丼幽黜敢望明恩乃荷聖
慈特加寵鍚發内庭之鏹楮勤中使以傳頒醇醪分玉府
之珍肥羜出大官之畜儒紳增重蓬戸生光敢不竭駑
力於㳙埃仰以答鴻仁於天地奉聖旨覽奏謝知道了
禮部知道
覆謚法䟽
為觸事陳言懇乞聖明採納以明公論以定國是事祠
祭清吏司案呈奉本部送禮科抄出京畿道監察御史
喬璧星題臣不佞待罪西臺十有三載緘口咋舌非不
可悠悠待遷顧臣言官以言為職者也持禄需次臣實
耻之屬者一二時事義激於衷輒敢不揣黭劣敬為我
皇上陳之試垂聽焉一議謚法夫謚以易名最號鉅典
二百年來清議韙之故有謚在百年之後者有在數十
年之後者有倖獲而數罷者皇明臣謚類鈔可鏡已邇
來人心不古毁譽失真彬彬實副盛名者雖十九乎然
亦有阿附江陵而謚者矣有春部多疵而謚者矣近有
行事差可其心孔艱而謚者矣又有謚與人不相符合
者矣諸如此類更僕難數要之姸媸溷淆褒貶錯亂何
以風宇内而勸來許耶謂宜勑下禮部除世遠論定者
無用别議外將二十年以來獲謚諸臣開造書册送九
卿科道衙門矢心天日逐一評品親註某也應謚某也
應奪某也應改某也遺漏應補各臚列實蹟封送該部
類奏恭候皇上予奪務俾真正純白之士胥被華衮之
榮而負慝作偽之徒不得售其欺世盜名之計誅奸雄
於既往勸生者於方來鼓舞世道之一大機括也臣愚
謬謂謚法之當議者如此等因奉聖旨該部看了來說
欽此又該禮科署科事左給事中羅棟等題為循職掌
采公評摘舉缺謚名臣以彰幽隠以昭激勸事臣等伏
惟公諭著而後國典重羣議定而後臣鑒明我國家磨
礪臣工意至深矣生也高下其官品有爵以馭幸死也
軒輊其人品有謚以易名爵有時窮而謚無時窮故謚
為至重爵猶可奸而謚不可奸故謚為至公謚者行之
迹也大行受大名細行受細名非獨以彰往昔亦將以
勸來兹據大明會典内一欵大臣應得謚而遺漏者不
論遠近許科道官從公舉奏近該京畿道御史喬璧星
條議謚法大約感時觸事見易名之典重故不厭精詳
追慕前修見盖棺之論定無嫌博取皇上勑下部議寮
采参訂於下而是非不謬聖明獨斷於上而與奪無私
在斯一舉矣惟議謚關禮科職掌安敢無言臺臣議舉
其近者臣等請併及其遠者謹以故老之所傳說史乘
之所紀載有勛績最茂品格最高昭昭在人口吻間者
二人兵部尚書兼右都御史伍文定太子太保兵部尚
書毛伯温是也文定少喜談兵長多竒節當宸濠發難
之日倡義先登遂傾其巢穴挺身奮擊立盡其鯨鯢戰
不逾時而元惡就擒社稷幾危而復安文定之功伐萬
世猶憑之矣伯温聲著西臺名留全楚當交趾作孽之
秋餘勇可賈深入其險阻先聲所讋遂易其狡心兵不
血刅而酋長乞降荒服已擕而復附伯温之威名四裔
亦畏之也考其當年文定與王守仁實共死生伯温與
韓雍可稱伯仲今守仁得諡文成韓雍得謚襄毅二臣
寂寂獨至今未補竊以為折衝禦侮甲胄有勞之謚法
當亟議矣學問甚正出處甚明彰彰在人耳目間者二
人吏部左侍郎張元禎南京刑部右侍郎吳悌是也元
禎識洞本源接濓洛關閩之正脉動成爻象陳禹湯文
武之訏謨雅受知於孝廟獨不合於宰臣入仕垂五十
年在朝僅九閱歲士大夫想望其風采比於祥麟瑞鳳
非虚譽也吳悌接統象山遡淵源於立大玩易涑水妙
進退於觀時由循吏而抗節西臺避權貴而屏居里第
入仕三十餘年閒居二十餘載士君子評論其氣象擬
於嶽峙淵澄非過情也考其當年元禎與羅倫共相規
切吴悌與羅洪先妙解静修今羅倫得謚文莊洪先得
謚文恭二臣亦寂寂至今未補竊以為勤學好問避遠
不義之謚法當亟議矣其他若都御史魯穆希心玄曠
羔羊之節久而不渝兵部尚書郭宗臯敦尚風節薑桂
之性老而愈烈僉都御史楊繼宗天植忠孝尤確守四
知之家法大理寺卿夏時正學成恬澹乃超慕孤山之
高蹤刑部尚書李遷歷宦途四十年而家無長物禮部
侍郎田一儁居詞林二十載而人無間言大理寺卿陳
恪之清修絶俗尚寶司卿孟秋之高潔邁羣中允郭希
顏以忠諫殺身庶吉士鄒智以直言貶職御史劉臺之
執持風紀中允張元忭之不愧科名以上諸臣合於例
而應得謚者或循例議補格於例而不得謚者或破格
議與似亦未可靳也夫明興二百四十年以來海宇為
一天下如此其廣也而臣等所舉甚狹俊乂在列人才
如此其多也而臣等所舉甚寡豈其責備太過而故以
褊淺狹隘之心靳名賢華衮之榮哉亦為知識有限不
敢以揣摩疑似之見輕國家命名之典也大抵知人實
難而定謚尤難之難舉生平之行業總括於一二字之
間以一時之議論流被於千百世之遠可不慎與不然
則俄而議與又俄而議奪若吳時來之已事雖快人心
亦傷國體不若慎重自今日之為得也皇上量同天地
明並日月伏乞勑下禮部以臣等聞見所已真者與採
取所未備者仍照臺臣之議開具書冊分送九卿科道
等官博加咨訪必羣議盡恊如權衡尺度之分明衆口
具調如醎淡甘苦之齊一然後議覆上請施行則功德
既已湮沒者倏然著迹於千古聲名既已澌滅者煜然
生色於九原豈獨為昔日之諸臣榮乃實為今日之諸
臣勸也於世道未必無關繫矣等因奉聖旨謚法乃國
家激勸大典以彰前賢以勵後進以定萬世之公論這
所奏着禮部從公看議訪實具奏以憑裁奪亦有謚之
美惡未當其人查來俱改正行欽此欽遵通抄到部送
司案呈到部看得朝廷立謚法以助刑賞之所不及其
來久矣古人嚴於懲惡故名曰幽厲即孝子慈孫不能
改焉其後則善惡並謚瑕瑜不掩如鄭羲之謚文靈蕭
瑀之謚貞褊非善者謚而惡者不謚也夫善謚以善惡
謚以惡故人不敢借公典而儌私恩流弊至今賢者予
謚不肖者不復予謚故人存倖得之心競肆鑚求之計
以致易名之典不足為礪世之資今二臣先後具奏或
明指其人或暗指其人或主於予或主於奪無非集思
布公之意第以一二字而槩一人之生平以一二人而
評四海之人品聞見未廣妍媸易淆有私其所好好而
不知其惡者有私其所惡惡而不知其美者又有中無
定見隨人口吻以為短長者心各有主喙各争鳴使非
盡付之公評何以能調乎衆口合無依二臣所奏恭候
命下容臣等將萬歷元年至今凡諸臣已得謚者盡行
查出開寫文冊分送九卿詹翰科道諸臣令其虚心詳
議若應謚而未謚者除科臣羅棟所䟽姓名開具分送
外其餘人衆難於徧查者果諸臣有真知灼見不妨明
白開列如某當謚即明書行事如何公正心術如何粹
白某不當謚亦明書行事如何謬戾心術如何奸邪只
許指實條具勿拘對偶勿用浮詞勿以私好而過為褒
奬勿以私惡而過為議評勿如矮人觀場而隨聲附和
候通送到部類集具奏某官應予即明註係某官所議
至應奪者亦然統候聖明裁奪儻所議不當日後被人
指摘得實者將原議官一併議處庶予一人而衆皆知
榮奪一人而衆皆知辱賢奸不淆於身後勸懲可禆於
將來矣再照議謚係本部職掌類奏係言官條陳伏奉
明旨着禮部從公看議訪實具奏以憑裁奪夫類奏則
不須看議看議則不專類奏應類應看竟當何從予奪
所關嫌怨易起更乞聖明酌定先下臣等遵奉施行奉
聖旨依擬行令九卿等官虚心詳議應謚的准與補謚
若已謚的果於羣議不協方許改正追奪毋得過於苛
求以傷朝廷錫予之典其議謚類奏係你部裏職掌以
後還照舊行
請補禮卿䟽一
為禮卿久缺懇乞聖明亟賜簡用以重邦禮事臣惟國
家設置六卿分曹而治均不可缺而禮部所司則朝廷
之典禮藩府之名封諸司之文移四裔之朝貢由至重
至鉅以暨至繁至𤨏無日無之一日缺人則一日廢事
非代庖者所能獨勝也自本部尚書范謙於二十五年
十月内病故至今幾九月矣廷推上請未蒙點用然猶
有署部事左侍郎劉楚先與臣二人辦理尚且支持為
難今楚先又奉欽依回籍閒住止臣一人在部臣識既
庸愚才復短淺且年來多病氣血耗傷又當日撰講章
恭進睿覽即使勉強驅策不免支東遺西顧此失彼臣
今不早言坐待部務廢弛彼時陛下罪臣亦已晩矣况
廷推諸臣皆在朝在野資深望重之賢伏乞皇上念禮
曹非缺官之地宗伯非久缺之官欽點一員掌管部事
庶倡率有人諸司振飭庶事不至停閣而典禮以次舉
行矣
請補禮卿䟽二
為部務繁重攝理非宜再懇聖明簡用正卿以重典禮
事臣竊惟國之有禮猶墻之有幹也部之有尚書猶衣
之有領也不植其幹則無所約束而禮不立不振其領
則無所提挈而禮不行故自古帝王及我祖宗即至聖
至神亦未有能廢秩宗之官者誠重之也今本部缺尚
書幾一年矣當臣初署印時即具䟽以請未蒙批發竊
意皇上自有聖裁當無俟臣下之煩凟者乃兩經會推
伏候至今未得欽命臣實惶懼臣至愚極陋素望輕微
又自去年三月患病至於六月血氣耗傷形容憔悴夫
望輕則上下有所未孚病久則精神有所不及日復一
日漸恐廢閣且查舊例禮部尚書未有兼講讀者非不
欲兼以其有章奏之查覆文移之裁決事至繁鉅勢不
能兼也夫尚書不能兼講讀之事臣待罪講讀當日撰講
章進呈御覽而顧能兼攝尚書之事乎故署印可暫必
不可久也况四裔使臣其以進賀入貢至者歲時相望
遠人不知聖意所在但見終年竟歲缺尚書不補將妄
意堂堂天朝無一人堪為宗伯者傳之四方豈不辱朝
廷而羞天下之士夫耶伏乞天恩亟點尚書主管部事
庶司官有倡率之人事務無廢弛之弊朝廷收會通之
效愚臣免瘝曠之愆
考察自陳䟽
為自陳不職乞賜罷斥以重計典事萬歷二十七年復
當大計羣吏臣備員卿貮例當自陳伏念臣草茅寒賤
遭遇聖明待罪講帷循資而至今職分量久已逾矣竊
自惟學術空疎才識短淺不堪佐禮况堪代庖此人人
所共知也疾病牽纏氣血耗損形容憔悴手足重遲此
人人所共見也臣之不職無能逃於衆人之耳目况能
逃於日月之照臨哉是臣曠職最甚幽黜最宜伏乞天
恩特賜罷免以明臣愚瘝官之罪以示清朝計吏之公
臣即歸老林泉苟延殘喘皆皇上恩德也奉聖旨余繼
登直講署禮學行素優著照舊供職不准辭吏部知道
覆雷火䟽
為廵視事祠祭清吏司案呈奉本部送内府抄出兵科
等衙門左給事中等官桂有根等題臣等本日黎明同
赴慈慶宫點閘工程接得燕山前衛指揮僉事于大朝
手本禀稱本月二十八日晩刻落雨太廟内雷擊槐樹
火光直出本監員役用水灑滅等情到臣臣等親到被
擊樹下看驗樹上火燃形跡及地下灰木數塊是的臣
等奉命廵視皇城則禁垣以内事體均當舉奏竊意今
春多方乏雨麥秋早稿我皇上竭誠祈禱雨澤皇意肫
肫為民百官萬姓莫不感激誦德乃比日隂雲聚散不
時膏雨將沛未普昨晩電光閃爍雷聲迅烈且擊破太
廟内大樹一株就中火起則雷霆之所震動九廟之靈
將必悚然不寧我皇上驚聞之際亦必有惕然軫念者
矣第雷火起自玄冥臣等何敢以恍惚之說上煩聖聽
盖嘗得之古籍有云隂陽和而後雨澤降天人孚而後
隂陽調皇上臨御以來敬天法祖何所不極兹者雨暘
愆期雷霆迅發可徒委於氣數之適然而不思以修省
圖回也乎臣意慶賞刑威總關天心而匹夫匹婦均屬
天鑒我皇上聰明睿知儻乘萬幾之暇穆然深思求所
以整肅綱紀登庸衆正休養元元則聖明上格天眷自
是雨暘時若年榖順成國家有道之長端在是矣伏惟
聖衷裁察等因奉聖旨太廟雷火擊樹上天仁愛示警
朕心深切惕然遣官告祭奉安及修省事宜便着擇日
具儀來奏禮部知道欽此欽遵抄出到部送司案呈到
部伏念臣等典禮之臣奉職無狀不能叶和神人致雷
火示警祖廟震驚聖心兢惕罪在臣等復何敢逃除祭
告奉安擇日另行具題外其合行修省事宜相應照例
題請恭候命下嚴行各衙門大小臣工痛加修省自本
月十三日為始各青衣角帶於本衙門辦事停刑禁屠
俱三日本部仍行文南京禮部令其傳諭諸司各修職
業共圖消弭臣等竊惟修省有文有實而弭災以實不
以文彼青衣辦事停刑禁屠修省之文也請以修省之
實為皇上陳之易曰雷出地奮豫先王以作樂崇德殷
薦之上帝以配祖考故天子主天地宗廟之祀此禮之
至重者我皇上不親郊廟積有歲時矣每常遣代諉以
靜攝九重深密靜攝與否臣下不得而知祖考鑒臨知
之必真果常攝而常代也宜無不可者不然祖考之神
寧無望於陛下乎合無今次恭請聖駕親詣太廟祭告
以慰安祖考之靈此修省之實也祖宗之心欲聖子神
孫本支繁盛故定為十六歲成婚之期遵行至今未之
敢越今皇長子睿齡十八已越期矣選婚一事於二十
六年十二月既已告之祖考乃遣官候旨日久未報祖
宗之神寧無望於陛下乎伏乞特遣中使選擇淑女以
備演習禮儀舉行吉典此又修省之實也天下者祖宗
百戰所辛苦經營之天下也人民者祖宗二百餘年所
培養生息之人民也民安則天下安天下安則祖宗之
心安近來奸民妄窺朝廷時獻礦税皇上戒之以勿擾
而此輩不能勿擾非樂於擾民也不擾民則無所得利
且恐伏欺罔之誅耳今海内蕭條民窮徹骨椎骨吸髓
何能久堪乃撫按言之而不聽科道言之而不聽大小
諸臣言之而不聽各䟽言之而不聽合䟽言之而不聽
至引祖制以折人言祖宗時豈無礦課然有則開無則
止不以累民亦豈無税課然税有處課有額不許𤨏及
民間常用之物往牒可稽也若信亡頼之小人違士大
夫之公議使祖宗之人民恇擾而不寧祖宗之天下危
殆而不安祖宗之神能無望於陛下乎今三春亢旱四
海飢荒皇上焦勞祈禱而丼霖未渥怒霆先震天與祖
宗之意可知己伏乞明詔大臣條上恤民事宜奏請聖
裁稍布寬大之恩用甦閭閻之困以明示我皇上遇災
思咎畏天畏祖宗之意安民安天下之心此又修省之
實也夫霆怒氣也火兵象也人怨於下天怒於上循理
度勢必有窮苦之民弄兵於潢池之中者民情既渙聯
屬甚難禍亂已形收拾不易此時而猶泄泄然循修省
之彌文欲以應變而回天豈可得哉奉聖旨是奏内事
關朕躬的己知道了祭告奉安暫遣官恭代你每大小
臣工各要恪修本等職業實心匡濟時艱共圖消弭以
回天意毋得徒飾虛文
皇長子婚禮䟽一
為大禮踰期未奉俞旨敬竭悃誠再申懇請事臣等因
皇長子年已長成例當舉行冠婚大禮於二十四年十
一月内循職掌按故事具䟽上請伏俯候旨未敢聒激
至踰三月乃敢於二十五年二月内復申前請至今候
旨又踰月矣夫使事在可已臣等雖至愚昧何敢仰凟
聖聽顧禮有不容不舉而時有不可再遲者此皇上所
明知也皇上神聖於國家典故無不覽閱亦曾見祖宗
時有皇長子年十六歲而不冠者乎不選婚者乎臣等
職司典禮若復緘默不言儻皇上責臣等以何不敦請
致令過時之罪臣等即百口亦無以自解矣因此不避
煩𤨏齋沭申請伏乞皇上萬幾之暇少賜省覽或特降
玉音或將前䟽批發令臣等遵奉擇日舉行上以慰九
廟神靈之望下以順四海臣民之心臣等不勝惓惓懇
祈之至䟽上不報
皇長子婚禮䟽二
為仰遵明諭俯循職掌懇乞聖明早選淑女以備舉行
婚禮事臣等於本年五月十六日伏覩聖諭内閣覽卿
等所奏俱已悉知皇長子言及冠婚祖宗禮制天倫親
情朕豈不欲早得傳行但念皇長子素禀清弱所以遲
緩者正要培養豐厚誠愛重之意今春至夏朕屡召皇
長子暨諸皇子問察習學之功見皇長子氣質比與去
歲漸加充實且書倣對句頗有進益朕甚嘉悦皇長子
欲先行三加冠禮次及冊立選婚朕思今未正名封而
行加冠之禮冠服不便前已有旨况二宮不日落成待
煥然一新行此大典庶嘉禮有所天下傳聞以便臣民
具瞻若其束髮之冠湏待選有婚儀擇日冠巾與婚笄
同行此亦舊制也諭卿等知之欽此臣等莊誦綸音罔
不舉手加額踴躍嘆服仰見我皇上天性至愛睿慮周
詳慶宸居之落成在邇大禮之舉行有日矣臣等伏思
冊立冠婚典最弘鉅一切儀章猶可從容備辦惟是選
婚一節則非旦夕可就者盖民間女子年近十五多已
婚配如都城遴選未必相當須博求於比直河南山東
諸處差遣往返動經數月習&KR0570;禮節又歴多時及今圖
之猶慮延緩儻不預選一旦兩宮告成有誤吉期皇上
責典禮之臣何不早請臣等即百口無以自解者用是
罄竭悃誠齋沐上請伏乞聖慈允俞亟賜差官選擇務
得賢淑以光大典至於合用冠服儀伏等物亦乞勑各
該衙門先期造辦俟兩宮既竣方新九重壯麗之觀而
三禮並行式慰四表臣民之望則主器得人國本永固
和氣畢萃於庭闈喜頌交驩於海宇其為宗社無疆之
福莫大於此矣奉聖旨知道了
皇長子婚禮䟽三
為選婚奉旨未荷允行仰懇聖慈蚤賜遣官以求淑德
以光大禮事先該臣等於七月内題為仰遵明諭俯循
職掌懇乞聖明蚤選淑女以備舉行婚禮事奉聖旨知
道了欽此臣等竊念思出慈父命由大君皇上既知禮
之必不可復遲時之必不可復緩自將特降諭旨不俟
臣下喋喋矣乃幾及三月未蒙傳示皇上萬幾雖煩必
不遺忘至此無亦以典禮重大必待敦請再三然後行
之以示慎重之意耶夫二宫落成行此大典聖諭宣布
昭如日星近見工科都給事中韓學信題為大工繁鉅
工程不宜延緩懇乞立限責成以圖節省以肅禁近事
該工部覆奉聖旨是着内外總理提督等官上緊催儧
毋得故為延緩冒費錢粮欽此竊料在工諸臣既奉嚴
旨孰敢不夙夜從事仰副聖心是大工之成已可計日
乃選婚之事尚未差官自今及春為時幾何臣恐勢將
無及已臣繼登自知誠不足以格主言不能以動天故
两請簡用尚書庶藉德望之臣可效贊襄之力而稽延
日久會推無期若有所待而自諉有所諉而不言此人
臣不忠之罪臣不敢也故敢罄竭愚悃仰祈天聽臣等
典禮之臣以行為職不但以言為職故不但望皇上知
之實望皇上行之伏乞恩命蚤賜允行博求淑質用備
嘉耦使輪奐聿新之日聖駕還御之時即首舉冊立冠
婚諸大吉禮則宫闈之樂事併於一時而臣民之懽聲
騰於四海矣臣等曷勝激切屏營稽首頓首千祈萬懇
之至䟽上不報
皇長子婚禮䟽四
為欽奉聖諭事萬歷二十六年十一月二十七日臣等
於文華門接出聖諭朕惟冊立分封東宫及諸親王此
乃祖宗訓章大典嫡庶長幼一定自有次序緣因皇長
子禀質清弱氣體未充况皇后年在妙冲又屡遭不諱
大難故不得已遲緩少俟耳非有别意亂危家國昨者
大行皇妣之服已滿雖無三殿其二宮不日落成皇長
子齡已過期體已充足爾該部便具選婚舊儀來看其
冊立並加冠禮少候二宫落成之日行朕又思三皇子
五皇子六皇子七皇子俱已長成若再少待恐又費一
番事不若亦於二宮完日一並加冠分封庶免煩擾内
皇三子皇五子年歲稍長待分封之日可着出閣講書
親近儒臣朝夕訓誨以開蒙塞禮部知道欽此欽遵臣
等隨查大明會典大明集禮諸書但載皇太子納采問
名以後諸儀其選婚舊儀未經開載竊惟納采等六禮
俟選有淑女之後容臣等開注上請今先將選婚合行
事宜酌議開列恭候聖裁計開一請聖諭一道曉諭官
民人等有女子年十四至十六容貌端莊性資純美者
報名在官以俟選擇一行欽天監選擇遣官選婚吉期
一先期遣官以皇長子選婚告奉先殿行翰林院撰告
文光禄寺備祭品如儀一請欽遣司禮監官二員給與
勑書二道以便行事一本部遵奉聖諭出榜張掛京城
内外官民之家先將淑女花名報官待選次咨都察院
轉行直隸八府並河南山東南京鳳陽淮安徐州等處
地方官預將淑女報官以待遣官次第選擇一各處選
中淑女令其父母伴送到京所在有司給與應付脚力
一各官開送到日本部照例題請欽命司禮監官赴諸
王館選擇一諸王館選中女子恭候命下備查各父母
身家有無違礙具揭報部轉送司禮監查照仍行欽天
監擇吉具題進内看選恭候欽定命下施行一行各該
衙門先期備辦婚禮合用物料奉旨是其選淑女着在
裏八府及南京河南山東刷選其鳳陽淮安徐州免其
刷選
皇長子婚禮䟽五
為欽奉聖諭事先該臣等開具皇長子選婚事宜上請
奉聖旨是其選淑女着在裏八府及南京河南山東刷
選其鳳陽淮安徐州免其刷選欽此已經出榜曉諭及
通行各該衙門欽遵外今據欽天監手本開稱擇到本
年十二月十三日卯時遣官祭告奉先殿十六日午時
遣官前去選擇等因前來所有原奉欽依欽遣司禮監
官二員伏乞欽定給與勑書二道分投前去各該地方
選擇緣係欽奉聖諭事理未敢擅便謹題請旨奉旨刷
選淑女自着在京城内外及裏八府差官刷選南京河
南山東罷寫勑與他
皇長子婚禮䟽六
為欽奉聖諭事先該臣等於萬歷二十六年十二月初
九日題請欽遣司禮監官刷選淑女奉聖旨刷選淑女
自着在京城内外及裏八府差官刷選南京河南山東
罷寫勑與他欽此欽遵臣等即通行曉諭移咨都察院
轉行五城御史及裏八府令將官民之家逐一用心體
訪以副皇上慎重大禮之意今據中兵馬等司開報各
淑女名氏造册呈送到部料八府淑女亦應節次報官
伏乞欽命司禮監官二員先自京城次及裏八府分投
選擇緣係欽奉聖諭事理臣等未敢擅便謹題請旨奉
旨京城淑女少待裏八府報到之日一併差官刷選
皇長子婚禮䟽七
為欽奉聖諭事先該臣等於本年二月初八日題請欽
遣司禮監官將五城報到淑女先行刷選次及裏八府
等因奉聖旨京城淑女少待裏八府報到之日一併差
官刷選欽此已經劄行各府將報名在官淑女造册開
報前來以憑題請差官前往選擇續據真定府於本年
三月初五日呈報淑女一十八名順德府於本月初七
日呈報淑女二十四名大名府於本月初九日呈報淑
女三十七名順天府於本月十四日呈報淑女一百四
十七名保定府於本月二十一日呈報淑女一百七名
永平府於本月二十二日呈報淑女十五名河間府於
本月三十日呈報淑女二十八名廣平府於四月初十
日呈報淑女三十一名各文冊俱已到部相應題請伏
乞欽遣司禮監官領勑前來將五城及裏八府報名淑
女一併選擇務得淑賢以光大禮緣係欽奉聖諭事理
臣等未敢擅便謹題請旨不報
皇長子婚禮䟽八
為選婚候旨日久未報懇乞聖明蚤賜遣官以昭大信
以釋羣疑事臣等因淑女報名在部两次題請遣官未
奉明旨大小臣工不能無疑多向臣言欲各具䟽催請
者臣等伏念我皇上方以憂旱祈禱焦思動火若復章
奏紛紛不無煩擾不若臣等循職掌虔誠申懇我皇上
至聖至明知時之不可再遲禮之不可再緩必有毅然
允行者矣况我祖宗家法以十五歲選婚十六歲成婚
非無謂也盖以人年十六則情竇日開防閑日難是以
即欲保愛其體尤欲曲體其情故立此一定之制俾聖
子神孫萬世遵行而不越耳皇長子睿齡今已十八越
期亦二載矣皇上天性至愛與列聖同符可獨深愛之
而不深體之耶况人主舉事不但仰法乎前尚當顧慮
其後今諸皇子已漸長成以次當婚矣不知至期將從
十六成婚之舊制乎抑十八尚爾延緩如今日乎欲如
舊制情恐有難於或異欲如今日勢恐有難於盡同不
知皇上於清夜燕間之暇亦曾念及於此否也今士庶
之家睹其子之成立即至貧窶者猶思稱貸以遂其室
家之情為嗣續之計父母之心不約而同豈以我皇上
見皇長子之氣體日充而不思蚤得佳婦以遂關雎之
願以衍麟趾之祥也况及今刷選得人猶須按舊制演
習禮儀非數月不能閑熟比及閑熟两宫已告成矣此
時若再稽遲豈不有悮明諭三禮並行之期臣等典禮
之臣何所逃罪且在冊淑女嫁既不敢選又無期不無
喁喁仰望之心今連日風霾雨澤欲降而不降天心欲
回而未回皆是屯膏之象伏望皇上斷自宸衷特遣中
使及時選擇上以完國家吉慶之典下以釋臣民猜疑
之心臣等曷勝惓惓祈懇之至二十七年閠四月十七
日上二十日傳奉聖諭昨禮部奏京城並裏八府報到
淑女京城的着司禮監太監宋坤八府着司禮監監官
邵從仁各供事該部知道
皇長子婚禮䟽九
為遵明諭循職掌懇乞申飭督理諸臣早完大工以舉
大禮事萬歷二十六年十一月二十七日臣等於文華
門接出聖諭朕惟冊立分封東宫及諸親王此乃祖宗
訓章大典嫡庶長幼一定自有次序緣因皇長子稟質
清弱氣體未充况皇后年在妙沖又屢遭不諱大難故
不得已遲緩少俟耳非有别意亂危國家昨者大行皇
妣之服已滿雖無三殿其二宫不日落成皇長子齡已
過期體已充足爾該部便具選婚舊儀來看其册立並
加冠禮少候二宮落成之日行朕又思三皇子五皇子
六皇子七皇子俱已長成若再少待恐又費一番事不
若亦於二宫完日一並加冠分封庶免煩擾内皇三子
皇五子年歲稍長待分封之日可着出閣講書親近儒
臣朝夕訓誨以開蒙塞禮部知道欽此臣等恭繹綸音
於二宮落成而曰不日非謂以歲月期也於皇長子而
曰齡已過期亦非謂可以歲月待也乃自奉諭之後又
一年矣淑女之選已欽定矣臣等每隨諸臣閱視工程
見两宫雖有次第尚須修飾今天氣漸寒若再耽延又
待明春則二宫之落成豈但不日而皇長子之年齡益
復過期何以慰我皇上明旨所云少待之心乎伏乞嚴
諭在工諸臣上緊督理催造使工程早完一日則我皇
上早還御一日早行冊立之禮以培宗社之安早舉婚
媾之儀以衍本支之慶且諸皇子早得分封各具冠服
隨皇長子趨拜於前此宫闈極歡極樂之盛事而普天
臣民同歡同樂之至願也䟽入不報
辭尚書䟽
為異常恩命自揣難勝懇乞聖慈俯容辭免以安愚分
以重邦禮事本月初十日該吏部題為南北大僚多
缺會推候旨日久懇乞聖明亟賜點用以全國體以圖
治安事奉聖旨陳蕖陞戸部尚書余繼登陞禮部尚書
趙煥改南京吏部尚書郝杰改南京兵部尚書参贊機
務寫勑與他葉向高陞南京禮部右侍郎臧惟一陞南
京兵部右侍郎未點的另推來欽此臣繼登不勝感激
不勝惶懼伏念臣窮鄉下士弱植淺衷學術原自空疎
性資又復迂拙荷蒙皇上拔置講帷十有一年矣空懷
犬馬之心毫無啓沃之益曠官奚補竊禄足羞不意我
皇上以两年不輕授人之宗伯而舉以畀臣豈以臣尚
堪驅策冀效鉛刀一割之用乎臣近年以來氣血因多
病而日耗精神緣久病而日衰特以承乏署事未敢乞
身勉強目前已慮不支冒進崇階益復難任况同推諸
臣以資則先於臣以望則重於臣而臣獨以寡昧之才
得之能自安乎且宗伯班高南省主典神人今天災地
震人變物妖踵報叠至人神怨恫禮樂廢壊風俗薄惡
教化陵夷此何等時而可以不肖之臣肩三禮之任哉
臣聞德薄而位高者危力小而任重者仆與其既危既
仆然後從陛下乞有罪之身孰若知止知足蚤自控辭
於君父之前也伏乞皇上俯鑒愚衷收回成命俾臣仍
以舊職勉效馳驅庶上不傷陛下知人之明下亦遂愚
臣審已之素臣曷勝惓切仰祈之至奉聖旨卿器重學
醇講帷著績簡司邦禮出自朕衷宜遵成命供職不准
辭吏部知道
淡然軒集卷一
