淡然軒集卷八
明余繼登撰
詩
送邢小槐戸部
寒蟬吟落葉凉秋忽已徂鴻鴈紛南飛游子懷故廬如
何我故人嚴裝方戒塗憶昔結殷勤與子兩相於披心
見情愫慷慨意有餘何以喻綢繆譬彼雙飛鳬天風起
蘋末同心而異趨一鳬厲羽翰翺翔向天隅一鳬悲其
羣翹首相鳴呼豈無盈樽酒遲子以須臾對之不能飲
涕下沾我裾會合知有時柰此音徽疎千里若比鄰斯
言安得如願言加餐食努力恢良圖上以報天子下以
慰離居
獨酌
花下倒新篘明月來相對醉忘花影重却疑月影碎
壽米坤泉戸侯七十米二子伯舉武進士仲舉進
士
秦隴推名族燕京領佽非家貧緣愛客宦薄為知機曠
達今誰竝壽年古亦稀仙郎文武彦榆景自光輝
壽少司徒王見峯公七十公原以終養家居者
葵藿原傾日桑榆轉慕親祗緣寸草意早乞老萊身靜
久忘簪紱情恬愛角巾朝端曾讓德閭里盡歸仁參伯
誇難弟中丞有嗣人無營神自王不競性彌醇駿譽推
三達鶴齡始七旬莫言今白髮遂爾厭紅塵世事多新
態君王憶舊臣應知虛鼎席佇見下蒲輪致主心仍壯
匡時道益振東山高卧起曳履上星辰
瀛洲亭對雨
五月苦炎熱瀛洲亭亦然千林忽過雨雙溜看飛泉萍
翠無停梗荷珠不定圓新凉生坐席庭草盡堪憐
短歌送廉菴之狄道
少年與君友君氣薄青雲胸藏六甲術書著五千文壯
年慕君義與君結婚姻君志不得遂坎坷難具陳近日
共君醉燕市知君磊落猶如此晩拜一官狄道丞西去
鄉關數千里前年敵騎入臨洮殺氣慘淡陣雲高鬼火
燐燐遍原野至今談者猶魂銷惟君聞之氣轉豪壯懷
直欲凌雲霄請纓寧肯讓終子大將或恐非嫖姚送君
行飲君酒丈夫金印須懸肘馬頭皂蓋且輝光腰下吳
鉤正鳴吼飲君酒贈君詩一語一杯君莫辭金城迢迢
在何處日行日遠遙相思相思但望關山月猶似長安
對酒時
讀史(二首)
王孫昔未遇垂釣在江干腰下鹿盧劍夜夜衝星寒朝
受丞相知暮登大將壇壇上隆凖公回席願交歡嗟哉
絳灌徒怒髮自衝冠拔城始授邑捕寇方拜官譬彼南
溟翼萬里振羽翰枋榆有斥鷃搶地但仰觀世事良若
斯志士空長嘆
公孫年六十猶是孝廉身射策偶見收遂為侍從臣主
愛詐亦忠赫赫侯平津長孺不解事區區論積薪淮陽
久不調壯志竟沉淪空令千載下為爾泪沾巾
哭泊陽王丈(六絶)
君是當年王子喬忽乘鸞鶴上雲霄蓬壺自有神仙侣
空為英魂賦大招
湛湛清心玉不如姓名蚤已薦賢書可憐九待公車詔
依舊青衫未破除
與君偕計上燕臺裘馬縱横亦壯哉君志未酬今已矣
壎篪獨奏不勝哀
樓成白玉白嵯峨欲借修文君柰何回首鄉園頻灑淚
故人零落已無多
怪君日日拚沉醉只愛沉酣不愛醒今日澆君君醉否
悲風吹雨晝冥冥
白馬青袍事事新君家兄弟更無倫那堪一夜西風惡
鴻鴈行中少二人(君仲弟先君數月卒)
上巳日崔侍御招飲東郊同劉太常涉河游覽時
李太僕王給諫病不能從侍御索詩戲成二十
韻
三月天正和良辰當上已有客期修禊招擕幾知己連
轡出東郊頓覺異城市高亭何巋然磐石下碨礧野曠
天欲低雨過林如洗極目衆峯青入座羣芳紫林鳥驚
窺人睍睆良可喜春光倏強半好景能復幾當杯且莫
辭不見王與李感此三嘆息浮白更酌醴欲濟無方舟
肩輿涉河水水上敞高軒孤峙河之涘軒側聞流泉可
以潄醉齒何處送行人笙歌亂人耳行者君自行止者
吾仍止去住亦何常悲歡竟誰是游覽未終竟斜陽已
移晷策馬悵還歸高興殊未巳停杯問主人何日重來
此
山中
遥望西山岑白雲日歸去驅馬向山中不見雲宿處
游荷花池(二絶)
一雨過荷池池花嬌於女莫便輕折却或恐作人語
白鷺白於銀獨立池荷下風吹葉乍翻疑是弄珠者
贈用韞
以予送子意知子别予心嘿嘿兩無語黃鸝鳴上林數
日不見君疑似經年别忽道别經年相思渾欲結行雲
豈不駛何如車上輪征輪已不見猶自望行塵予歌皇
華章子咏停雲什問子來時期何似行時急
甘紫亭侍御買妾戲贈(二首)
明珠買麗質光映使君家試問閨中貌何如檻外花無
慚金是字偏稱玉為珈寵極無人妬良宵自破瓜
才子近乘鸞深閨比合歡醉憐眉月映舞愛髩雲殘倦
倚鴛鴦枕嬌扶獬豸冠喜聞夫壻道昨夜夢徵蘭
魏見泉中丞寄詩見懷書此奉答
懷人西望隔天涯喜得緘書慰所思紙上韜鈐方叔略
(公寄有撫晉事宜)扇頭珠玉惠連詩羡君指畫消烽燧顧我蹉
跎感歲時心事慚為知已道年來雙髩欲成絲
夏日病中得家信(二首)
近得南來信園林已就荒有星猶是客無日不思鄉簷
樹夏偏茂茅軒午正凉何能生羽翼一枕卧羲皇
日日說歸去蹉跎直至今宦情諳始淡鄉思病逾深不
羡桓生馬寧須疏傅金一樽堪自適花下可長吟
許少薇奉常請告歸壽尊人賦贈
東陽有逸老雅尚在沉冥狂詠曾譏鳳貧帷每聚螢瓢
聲猶厭聒鼠味肯知腥憤發窮三傳謀貽但一經仙郎
真漢俊高步涉虞廷起草推長策伏蒲犯怒霆奉常酬
壯績朝宁仰儀刑豈敢薄鴻路其如戀鯉庭陳情頻抗
疏予告喜揚舲子以卿為月親看壽是星椿萱榮暮景
岡阜祝遐齡莖掌擕金露華筵倒玉瓶齊年俱鶴髮雙
杖竝鳩形誥下鸞新紫符來烏自青循陔思久渴舞綵
意方寧菰米秋偏美蓴羹晩更馨君侯誇養志明主待
祈靈海内況多事能容愛獨醒
送鄭大夫晉明備兵川南
岷峨西南一片石巉巖久與人寰隔洛瀘潏泊萬仞流
嵐煙瘴雨紛相射漢家丞相曾廓清至今梟獍猶充斥
兩川幕府稱驕兵一夫裂眦爭脫幘驅逐大將如嬰兒
妖氛黯澹天無色縱横漫說釡魚游跳梁尚懼荓蜂螫
滅寇虛言壯士規借籌還仗書生力大夫胸中富碩畫
司馬署中聲甚籍朝來受詔明光宫慷慨夕出長安陌
春明門外羅祖席大夫此行何赫奕腰下雕弧月一彎
袖中寶劍霜三尺馬蹄踏徧棧雲黃嶺猿啼徹江天白
虎符應令魑魅愁神羊坐使豺狼辟吁嗟乎巴人夷女
盈路側滿眼瘡痍盡蒼赤標柱休言漢將功理繩且效
龔生策何時刀劍易犢牛頓見干戈易麻麥
戲柬劉效忠兵憲
當年意氣請長纓笑領銅符徼外行朔漠烽烟朝入塞
漢家都護夜談兵荒城日映旌旗色古戍風傳刁斗聲
回首空閨人寂寞流黃機上月華明
宫怨
屏帷向月夜窗幽坐對星河黯自愁獨有齊紈伴寂寞
凉風又到殿西頭
送寗雲田往荆州
青絲雙控五花驄遥指荆南意氣雄兩岸曉煙迷遠樹
片帆落日掛晴空雲連吳會千山合水入巴江一派通
君去正逢秋色好仲宣樓在月明中
送丁勺原侍御左遷潞安司理(二首)
樽酒論心日憐君意氣賖一麾辭漢闕五月向天涯匹
馬孤城暮荒村落日斜賈生餘涕淚空自灑長沙
春明門外路去去復盤桓不是悲行役其如吾道難風
塵雙客髩道路一征鞍獨有青龍鋏時時馬上彈
題沈節婦卷侍御欽華大母也
矗矗山上石青青石上松托根既以異貞幹凌蒼穹不
隨春色榮肯隨秋風靡春去秋來自歲年年年勁節常
如此吁嗟乎沈母之操無乃是結髮事良人夙夜奉姑
嫜燦燦紅羅襦上結雙鴛鴦殷勤不惜理蘋藻此生自
分能偕老人事從來錯迕多連理摧殘何太蚤上有垂
白親下有呱呱子嗟哉夫子心九原應不死夫君死兮
何敢生夫心不死何敢死朝供菽水暮和丸一旦紅顔
為君毁有兒作賦能凌雲自言持此報夫君平原未竟
生前志長吉忽修地下文獨撫遺孫心最苦指點遺經
泪如雨凉月娟娟照素幃嚴霜片片棲寒杼黃鵠歌成
倍慘然夜夜愁聞綠樹鵑幽谷倏回白日照璽書贏得
君王憐六十年前相永訣記得托孤言更切兒今有子
已高騫鵠立中朝稱俊傑豸服歸來稱壽觴北堂大母
年方耋赭然顔上丹猶是盈盈雙眼血皭然心上冰飛
作蕭蕭雙鬢雪三春桃李競妍華後彫惟有貞松節吁
嗟乎石可泐松可折沈母之名不可滅
紀夢(萬歷丙戌六月初九日夢中所得句不知何謂漫錄于此)
相望潮水闊相思潮水深相思不相見愁殺望潮心
十月一日
滿天霜露下平蕪纍纍荒墳入望孤一陌紙錢空墮泪
寒衣知到九泉無
春日郊遊
連騎出郊甸翛然林壑間開樽依綠樹移坐對青山晴
色當杯墮孤雲與意閒塵襟聊自適薄暮更忘還
題費國聘市隠園(四首)
避寵辭燕市為園在漢陰剪茅旋結屋種竹已成林泉
石生幽興琴樽愜隠心風塵吾愧汝空自說知音
大隠在城市清幽獨羡君鑿池堪受月架棟欲棲雲冠
掛神羊影身藏霧豹文偶諳心所好不是為離羣
幽意誰能識閒門且自扄荒涼仲蔚圃寂寞子雲亭以
爾心能遠因之地亦靈騷人時問字太史漫占星
十年丼澹泊三畝隔讙呶宦拙難招隠文成半解嘲才
名高漢署心事足衡茅前代稱禽向憐予獨繫匏
九日柬用韞
為問梁園客其如佳節何繁花當戸好秋色向人多忽
動龍山興高吟藍水歌倘君能汗漫載酒欲相過
陸敬承有臺曰來爽暇日登之漫賦(四首)
登君來爽臺直北見宫樹春條敷其華韡韡團朝露秋
風撼霜柯零落非其故倏忽陰陽移榮悴猶朝暮人命
良若斯胡為苦馳騖不如飲君酒豁然抒情愫志士愛
修名達人貴真趣
登君來爽臺東望平津宅高門臨交衢軒車填廣陌大
命忽以徂寥落非疇昔芳樹摧為薪空庭惟鳥跡盛衰
更何常華豪竟奚益不如飲君酒長歌浮大白世事難
具陳壯士腕空搤
登君來爽臺南望長安道車馬何紛紛輦路無宿草懷
璧意自衒彈鋏食難飽名利無終極紅顔鬱枯稿攘攘
競歲時凄凄傷懷抱不如飲君酒與君共傾倒一醉空
百憂當生以為寶
登君來爽臺西望西山岑飛泉流陰壑初日照陽林岩
棲者誰子容與山之潯蟬蛻遺世累放志獨高吟我欲
往從之雲谿阻且深不如飲君酒洗盞更復斟古人有
遺言金門堪陸沉
寄李汝培太僕(四首)
悵别春明路忽驚歲月除龍門何日御鴈字近來疎慷
慨汲公疏寂寥楊子居巫咸憑借問天意竟何如
西去風塵惡南歸道路賖主恩憐太傅不遣到長沙江
上秋濤水瓊臺春日花知君能自適無夢到京華
自是天難問誰云宦易工紅顔辭露冕白日卧秋風暫
跨揚州鶴聊閒鮑氏驄君身非阮籍肯復泣途窮
君已將身隠誰能為國謀投珠悲按劍積羽詫沉舟莫
嘆塞翁馬恐驚海上鷗難兄有令弟相對可忘憂
贈道士
玉皇香案吏貌古帶煙霞世上應無住壺中别有家掃
松烹白石和露煮黃芽絶勝風塵客依依老歲華
楊公亮出參閩藩歌以送之
楊公亮磊磊落落偉丈夫修眉大顙仍虎鬚一日千里
名家駒胸中奇字幾千卷片言落紙紛明珠三十挾筴
上公車賦成咄咄淩子虛平明簪筆直金馬午夜燃藜
校石渠昂藏難入今人格骯髒不受時名趨自向人間
丼匏落懶從天上借吹嘘吁嗟楊生亦太迂生也工瑟
世好竽世人何賢生何愚漢庭誰復憐才子風塵直向
天一隅青絲雙挽白玉壺送君醉君三百觚酒酣慷慨
歌烏烏浮雲黯淡天糢糊欲行且復留須臾勸君更勿
賦歸歟有舌尚存亦足矣有腰不折胡為乎男兒墮地
蓬桑弧南北東西惟所如况君有手龍可屠春霖一灑
七閩蘇流波不返白日徂容易白髮生頭顱試乘六傳
清炎海猶勝扁舟老鑑湖吁嗟乎若雌若黃何時無為
牛為馬從人呼安知此行非良圖豫章之材廊廟需竟
看還子承明廬
李夫人
魂耶夢耶迫而察之恍忽兮其不可即
近耶遠耶予實要汝奚徘徊其若疑
泣耶訴耶胡不前令予心其轉悲
休洗紅
休洗紅洗紅紅不鮮休棄妾棄妾妾堪憐妾命薄如水
嫁得游俠子游子夜夜游不歸賤妾獨上流黃機織成
袨服與郎着殷勤願得郎心樂郎心不樂妾安託
長歌行
舞腰細歌聲長調緩聞激羽音飛繞畫梁玳瑁席翡翠
妝斗轉銀河樂未央
短歌行
洗大白歌短歌歌短調更促樂極哀轉多白日暮朱顔
皤曦輪不迴君柰何
送蕭以台使秦兼歸省
君家仲氏昔校文躡履曾凌華嶽雲華山道士久雲卧
月明彷彿挹清芬君今持節秦中去此去經行華嶽路
白社原分大國茅青驄遥度長安樹華下王生心相知
燕市曾為華嶽期擕手應知能汗漫振衣寧復畏嶔巇
玉女盆頭香霧緲仙人掌上祥煙繞崒嵂誰誇衆嶽雄
顧瞻頓覺三秦小羡君兄弟真壯游洞天福地足夷猶
應有新詩紀勝蹟風雨夜夜山靈愁金馬嗟予久寂寞
關門虛負王生約自憐斥鷃本卑棲何以大鵬游寥廓
太華削成勢獨尊諸峯羅列似兒孫遥望鄉關杳何在
漢江親舍白雲屯十丈蓮花如船藕昔日靈根今在否
君擕幾片為親夀令親夀比華山久
臨高臺
臨高臺高臺高嶔岑前臨大道俯瞰長林誰其築者千
黃金我來眺望惻焉傷心西不見樂毅南不見劇辛但
見浮雲蔽白日日華黯淡為之陰長空誰布雲為陣我
欲問天不可問怒拭寶劍拂塵埃劃然一吷陰雲開
送蕭桃源(二首)
君才寧一尉飄泊此微官為吏折腰苦逢人強項難誰
憐轅下駿真是棘中鸞别後桃源路春風走馬看
黃河天上至淮甸此浮沉怒浪羣峯小驚濤大壑陰此
行聊荷鍤漫道解鳴琴何日宣房曲長歌嗣漢音
午日夢公亮
自向樽前别纔于夢裏逢嗟君歸海嶠忽已届天中舊
俗看懸艾浮生嘆轉蓬長安當令節惆悵憶揚雄
君馬黃
君馬黃臣馬青二馬交馳君馬停臣騎青馬間以驪逐
電横行向安西為君臣呼韓破郅支斬樓蘭滅龜兹十年
踏遍陰山雪萬里歸來汗流血馬上將軍成大功閒飽
苜蓿嘶秋風
送張洪陽宗伯請告還公有閒雲館蓋舊業也(六首)
去住原無繫行藏意獨真乞身歸白社揮手謝紅塵濟
世慵為楫涉江聊采蘋秋風張翰興端不為鱸蓴
抱疴甘澗壑久客厭承明叢桂宜招隠滄浪好濯纓雲
光簷際落山色座中清何限雲山意堪輕世上名
世事何須問真心但不違閒雲如有約此日幸同歸薜
茘裁初服鳬鷗共釣磯故鄉風物好轉覺宦情微
選勝章江側聊開仲蔚園煙籠南浦樹日永北堂萱倚
檻風生戶當樽月滿軒幽期誰與共野老共忘言
直氣千秋壯高風百世師此行真獨往何日是前期蘿
逕堪龍卧梧岡想鳳儀莫將報國志容易逐年衰
世買燕王駿公焚學士魚物情今若此天意竟何如歲
月青陽逝年華白髮疎空令芸閣吏寂寞賦閒居
陳肖平擢守大名且得長孫短言贈行兼以志喜
(二首)
邢臺今輔郡此去况專城人望使君至當如澶水清何
心縈紫綬雅志在蒼生肯讓循良傳獨高漢吏名
為郡恩光重充閭樂事繁人方思杜母君喜抱蘭孫五
馬原稱駿一毛亦是鵷于公有德政應大里中門
題栢溪沈翁畫竹大宗伯龍江公尊人也
嫋嫋淇園竹青青歲寒後世上繁花豈不妍此君真與
栢為友栢溪老翁標格奇愛竹愛栢仍愛溪溪邊栢下
一壺酒醉墨寫出琅玕枝琅玕枝墨花落一竿兩竿勢
如削瀟洒團欒何太工神品不與凡竹同風雨一夜化
龍去隨翁直上蓬萊峯長留數莖化不得至今日日生
清風清宵明月當軒墮寒影逼人侵四座凉颸颯颯入
簾間隠几靜聽聲珊珊渭川千畝轉覺俗只此數竿看
亦足怪來宗伯徹骨清朝回對之豁心目尚書省近太
微垣天邊雨露滋靈根邇來生意潑潑發春深或恐長
龍孫
贈王四槐憲長(四首)
北風烈烈聲怒號寒天滿目飛蓬蒿健兒皸瘃馬蝟毛
書生那有封侯骨都護休言出塞勞
歲暮陰雲黯欲奔黃沙漲天白日昏天關虎豹如雲屯
莫言長别辭金闕且喜生還入玉門
男兒出身常事邊何如歸種洛陽田寶刀卸却但高眠
且喜手中銀不律羞殺跨下鐵連錢
寒風吹折薊門柳勸君但盡杯中酒赤膽空言大如斗
向來枉費張君舌此去好閉陳生口
方擴甫至涿鹿聞貴陽之命不及一晤而去書此
道悵惘之懷
黔嶺盤江客路長君才豈合老風霜上書北闕忠為膽
驅馬南天瘴是鄉銅柱何時標粤地竹符此日走蠻王
相逢咫尺還相别離恨應隨到夜郎
奉送少司空李棠翁老師之金陵(四首)
留都吳建業常伯古司空禮樂歸宗匠經綸屬國工曉
雲隨去馬秋月聽征鴻時有懷君夢清宵入漢宫
衆望歸台鼎王言作朕虞積薪嗟自漢乘傳且游吳勝
可探三島閒堪賦兩都秣陵餘王氣懷古見雄圖
去去辭金馬行行向石頭臺高曾宿鳳官古舊名鳩南
北皆榮遇江山足壯游獨令桃李士日夜望仙舟
昔校陪京士曾看吳苑花今參玄武部還泛大江槎世
路疲行役風塵老歲華栖筠原重望日下看宣麻
送史應之給事使汴(二首)
暫輟明光草遥分大國桐雙旌來日下四牡向天中寳
劍含秋水金函耀彩虹梁園如有賦枚叔未為工
去矣游何壯嵩墟本帝京河山千古勝帶礪萬年盟芳
草迷周澤祥雲擁汴城夷門久寂寞何處問侯生
送方戸部之金陵(二首)
十月燕山道瀟瀟風正寒故人從此去偃蹇寄微官世
事憑誰論天涯好自寬相看惟涕泪聊爾勸加餐
官是度支吏人稱畫省郎此行非落莫吾道足徜徉地
勝當龍虎臺高有鳳凰知君能汗漫賦就莫相忘
費國聘入賀還蜀(二首)
别久情偏洽歡多别轉難風塵堪墮泪霜露好加餐路
入蠶叢杳山當鳥道盤錦官千萬里何處望長安
吾黨論英妙惟君意氣雄入朝歌讌鎬獻夀競呼嵩名
以游燕大文從諭蜀工憐才明主意遲爾建章宫
重修乾清宫奉慈駕還御制題
閶闔重新接紫微九重天子奉慈闈雲連畫棟開金殿
日射雕楹敞玉扉仙鳥翩翻迎綵仗爐煙繚繞上霞衣
遥知定省承歡處夀曜弧南映曉輝
過燕子磯
燕子磯頭山色幽燕子磯前江水流磯上老僧無一事
年年此地看行舟
登鳳凰臺臺上有石甚竒前為陳光祿移去竟沉
江中
李白游白下曾為鳳臺吟鳳去幾千載臺名直至今我
來登此臺秋色亦已深高臺久荒涼古木尚陰森但對
驄馬客不聞彩鳳音游覽未終竟斜日下高岑好雨從
西來涼氣襲我襟臺上有奇石聞向江中沉利令石可
移惻焉感予心
恭題玄兔卷應制
玄霜搗就化仙姿躍躍今看在圃時喜向天門標上瑞
還從月窟應昌期精涵水德由來異色借煙光覺更竒
染素知逾千歲質披圖擬薦萬年枝
恭題大閱圖應制
我皇神聖能繩祖威靈赫奕超千古嶺表烽銷瀚海清
猶自憂危思耀武三月三日天氣和五雲高捧翠華過
地動轟雷奔鐵騎麗天晴日照金戈轅門此際軍威震
伐鼓鳴鉦聞遠近七校爭誇貔虎姿十干正演龍蛇陣
縱横叱咤逞豪雄角射當場技盡工健兒慣使千斤弩
俠少能開六石弓健兒俠少紛馳逐夾道旁觀俱讋服
冠軍原不讓嫖姚扛鼎何須羡賁育桓桓赳赳壯皇威
妙略英風播九圍久聞關塞鐃歌唱坐見邊庭羽檄稀
太平日日謀桑土戰士人人沾雨露天下雖安未可忘
吾王一豫真為度只今將卒如雲屯禦敵年年更苦辛
九邊願普投醪惠萬載常歌挾纊仁
恭題畫鹿應制
匹練開仙籞良工賦象竒甡甡看逸態麌麌見靈姿太
液泉明處長楊木茂時試觀町疃迹知是戀恩私
玄圃深鍾瑞宜春舊擅名異毫畱墨潤黝質照人明飲
渫形何適眠荃性不驚宛然靈囿裏神物表休禎
曾見白環異仍畱寶繪傳錫名徵百祿閱世已千年苹
野娱嘉客蓬山伴列仙銜花金令爽獻夀傍琳筵
本是仙家畜今歸冊府藏冰紈呈寶籙星毳散瑶光晴
樹紛供翠秋芝細吐芳上林無羽獵羣友任徜徉
送盧東麓祠部廷杖為民南還
燕山雪花大如手層冰欲裂陰風吼車輪摧折馬不前
盧郎此日東南走盧郎爾去莫銷魂爾力猶能叩天閽
幽谷不回白日照星辰亂落紅塵昏紅塵昏浮雲馳嗟
哉世事竟堪疑精誠自分山可移山鬼竊笑精靈窺漢
庭不聞賈生痛澤畔誰憐屈子悲盧郎盧郎爾何為上
帝待爾以不死爾歸且韜胸中竒慎勿狂歌嘆五噫
吳太華憲僉買燕姬赴蜀賦贈(二首)
燕姬年十五弱質不勝春得侍吳郎寢何言宋氏隣舞
餘嬌欲盡粧罷態逾新行路應相問兒家疑姓秦
别母辭鄉國躊躇誰忍分愁看桃葉渡泪點石榴裙月
貌嬌夫壻風流屬使君若經巫峽路或恐化行雲
游崇真觀
偶來游玉宇不為覓金丹塵世紛挐苦人生休暇難聊
同羽客話暫卸侍臣冠石竇流泉出泠泠入座寒
有感
皇都色未曙車馬已喧闐俠客紛擕彈妖姬慣數錢王
侯羅甲第戚里鬭繁絃不似股肱郡蕭條絶暮煙
過江陵故宅
高門餘故宅荒逕但新蘿巷僻無車馬庭空散綺羅樹
殘微有葉池淺不生荷富貴皆塵土豪華那足多
病中
病多偏易懶獨坐漫躊躇即死不稱夭倘生真是餘一
身原自幻萬相總成虛何事拚微命依依老校書
長門怨
長門寂寂不勝春忍聽君恩處處新亦有黃金堪買賦
羞將寵愛託詞臣
村居
寂寞村齋裡春深日覺遲藥殘呼僕劚背倦倩兒捶戶
外鳥啼樹井邊犬護籬地幽無客至閒檢杜公詩
長信宫
可憐長信已春回總是無人花亦開莫道天街常寂寞
入簾猶喜燕飛來
聞蟬(二首)
高槐遥借隔林青樹裏鳴蟬乍可聽記得年年當此日
一般流響過閒庭
午夜枝頭時飲露斜陽葉底慣吟風兒童最愛聲清切
愁殺悲秋白髮翁
自君之出矣
自君之出矣羅幔為誰熏忍見博山上蛛絲結網文
恭題百子圖應制
宫中多樂事百子競歡趨知是燕禖應欣看龍種殊人
人階下玉隊隊掌中珠共訝冰為骨還疑玉作膚嬌癡
原不妬遊戲總堪娛約臂黃金串纏身錦繡襦螽斯徵
瑞慶麟趾叶禎符長信渾無事閒聽歌鳳雛
夀徐封君翰檢端銘之父
憶昔年當齠齔時與君諸弟相遊嬉君時文章光陸離
淩雲有賦衆所竒投分未登孺子榻論交已受季方知
三十餘年疾如駛予髮種種已如此君今頭顱可知矣
聞君年開六袠餘骨格清竒鶴不如教兒已作鳳池客
擕室同向鹿門居君今不樂將安須春花發繁紅秋樽
湛芳綠鳩杖雙擕靈夀笻紫簫共度長生曲何必懷金
紆紫謁帝廬又何必求仙問道訪茅屋如此五年願亦
足
送高儀部謫中部令
聊沽燕市酒送子向延安南省名逾重西人膽欲寒一
鳴成斥馬百里暫棲鸞但保丹心在無嗟行路難
元夕送常廉菴北上
浮名驅子去慷慨向瑶京寶月照離思春星伴客程綠
樽聊共醉青眼定誰明自愧楊中侍無能薦長卿
送寗雲田備兵獨石
中朝節使行邊日猶是單于欵塞年劍氣夜寒青海月
笳聲秋斷赤城煙北門尺堠遥連晉上谷層關迥抱燕
聞說漢庭論保障黃金雀印待君懸
夀何封君
罷郡歸來二十年採芝劚藥老林泉斑衣亦是山中相
野服真成河上仙馴鶴時看陪杖履冥鴻久已破雲煙
嵩峯尚有王喬在明月應來證太玄
送易君選守兖州
驂驔寶馬逐風塵喜報除書歲歲新北闕雙符分紫綬
東方千騎擁朱輪人從水部知何遜帝為名邦借寇恂
有日黃金飛漢詔看君露冕自行春
望夷門(二絶)
驅車上夷門懷古三嘆息可憐虛左賓獨有竊符策
朱亥誠勇士俠氣淩秋雲何事袖中椎不椎秦將軍
賦得雙塔寺
寳塔參差插帝都琳宫對聳玉浮圖慈雲擁處輪疑轉
明月懸時影不孤白馬雙雙來異域黃金叠叠起靈樞
莫言久已成灰劫猶有胡僧夜拜膜
送徐肖及請告南還
去年我别君河橋樽酒醉斜曛今年君别我古道雙旌
紛婀娜歡會何少别離多把袂相看淚交墮君厭承明
廬翻然賦閒居歸雲一萬片片片隨君車白雲親舍知
不遠游子天涯今始返十年曳裾亦已遲一旦抽簪未
為晚與君交結與君親仲氏吹篪伯氏塤羊質笑我終
難達龍性知君不易馴長安華轂者誰子儘教繁盛常
如此豈無肝膽向人傾世路悠悠幾知已君嗤腐鼠腥
高步入青冥頓覺客游惡能使客心醒亦知富貴等朝
露可柰兄弟如晨星世間萬事無不了白日紅顔空自
老君辭榮祿何其早莖露調來丼旨清&KR0008;鞵踏破雲林
曉送君行為君道君歸預把山石掃有日尋君易水濱
十日平原共傾倒
送慈谿潘學博
薄宦向何處東南甬水邊春風開綘帳寒色上青氊博
士原潘岳諸生得鄭虔廣文官舍靜明月好談玄
夀石介峯母太夫人時介峯新有操江之命
鳳誥翟䄖出漢庭慈雲冉冉護輜軿金仙原註長生籙
寳婺今連執法星春色喜看萱草綠東風頻想茘枝青
中丞新領吳門節大有江魚薦醁&KR0812;
送許靜峯備兵清源
古人勖明德今人惜離居離居豈不惜明德良足圖烈
風吹征衣送君城南隅君行向清源坐擁雙熊車清源
何壯哉交交名利途帆檣下大河車馬紛長衢厨傳日
豐盈田野日荒蕪昔予疲行役過此長太吁對食不能
餐單車屏前驅今豈異昔時民或益以瘉憲府自崇䆳
安能顧田廬誰為灑春霖一使勞者蘇君負彩鳳姿况
握竹虎符行當念窮黎寧復甘華腴先哲有遺言示我
以良謨詩人戒戎作大易謹衣袽君行慎勉旃于以慰
區區
遇齋毅庵文所小飲敝居遇齋能談玄修賦贈
天涯宦跡許誰親且喜開樽對故人浮白尚餘年少興
談玄欲駐老來身須知塵世生原幻莫道丹經訣是真
今日與君聊盡醉仙家幾見有詞臣
劉效忠再起備兵陽和
不有唐馮在誰論魏尚功君才堪秉鉞此去復臨戎塵
淨龍城月煙消狐塞風亦知燕頷相未合老隆中
送張端叔大參之大梁(四首)
何意明光客驅車出薊門漢庭誰補闕梁地爾參藩中
外皆王事風塵總聖恩寸心期不負此去更奚論
河橋三月暮春色曉氤氳黃鳥方求友青樽却送君魂
銷燕市酒心折太行雲兄弟飄零甚天涯忍更分
無以贈行役看君空泪垂向來惟令德此後但相思古
道存交誼深情悵别離連床風雨夜何日是前期
蒼茫望不極天上落黃河君向中原去應從此地過孤
身真浪跡九曲盡風波莫仗懷忠信艱危世路多
夀陳太常母夫人
青青堂上萱鬱鬱堂前桂萱兮正芬蒕桂生何蔽芾秋
風生桂枝馨香為國瑞托根在天墀雨露時其霈雙承
雨露恩持以獻堂背雨露日以繁萱花日以蔚孤根比
大椿挺挺八千歲
朱太史養淳冊封周藩
昔予祗行役驅車向中原中原饑饉餘氛祲日以煩白
骨亂如麻黯然銷神魂朱門鬱蕭條哀哀諸王孫君今
復持節翩翩過夷門不知周遺民今有幾家存况今旱
為虐五月黃塵昏知君負經濟雅志念黎元當其授簡
時應為廢朝飱莫以董賈筆虛負鄒枚言願賡雲漢篇
歸來達至尊
元日飲用韞宅遇雪兼赴劉工部之約(四絶)
子雲拙可嗤佳節甘蕭索喜得同心人相招共相樂
故人交如蘭故人酒為薏交深酒更佳何妨為君醉
醉來興太狂六博閒笑語風雪解畱人門外深幾許
踏雪覓劉郎相看成一笑不如王子猷空返剡溪櫂
寄友人魯生同原(四首)
獨愛同原子昂藏一丈夫蚤迯博士籍急返步兵厨六
袠身方健百年事易徂鸘裘何用惜好付酒家胡
不受儒冠誤知君意頗真心能識故我名已讓他人謝
傅登山屐陶公漉酒中只今吾愧汝碌碌尚風塵
生事今何若棲遲林壑間有時或藥圃無日不禪關謀
任巢鳩拙身同野鶴閒已堪稱大隠何用覓商山
試問清狂興年來更有無花前曾索飲醉後更呼盧惟
我論交態從人詫酒徒何時重把袂肯使社盟孤
鄒南臯給事之金陵(二首)
萬里投荒後孤忠自許時君恩猶未報直道竟誰移諫
艸匡生疏封章賈傅詞倘能存國是敢惜此身危
牢落風塵裏艱危此一官薊門春色暮白下法星寒何
意時名大翻悲吾道難逐臣雙涕泪不為别離彈
夀俞進士父
六十龐眉叟雅如陳太丘閒情看畏壘生事獨滄洲自
是形疑鶴何須杖有鳩君家鄰海嶠歲歲自添籌
君有謝家玉新彈漢吏冠一經今若此百歲總為懽涉
屐江天闊開樽雲水寬自應常駐世何事問還丹
寄敖嘉猷
近得山中使遥傳錦字書云披萊子服肯問蔣生廬菽
水貧非病鶯花樂不虛安仁躭寂寞一意賦閒居
送黃層城先生還蜀李座師壻也(二首)
翩翩黃叔度瀟洒絶塵襟自是風流况兼之蘭蕙心標
清疑片玉價重愧雙金無柰别離急相思錦水深
君年方弱冠萬里事游燕去矣乘龍客飄然跨鳳旋壯
懷淩北冀歸興落西川别後如相憶春風待着鞭
送張伯任都諫閱視
開城古雍州漢家朝那地迢迢控番夷可斷匈奴臂一
從和議成關門久不閉無復念軍興祗聞增歲幣壯士
卧干戈邊城罷烽燧豈不息戰爭難免銷精銳藩籬不
復施邊人日窺伺去年戎馬來縱横太淩厲酸風捲寒
雲三軍同日斃所過無雞豚哀哉肆吞噬天子頻西顧
疆吏盡更置君從掖垣中叩閽數言事刺刺悉邊情一
一當上意藉爾青𤨏賢出作行邊使行視昔戰場白骨
尚委棄四野無人煙那能不隕涕誓將廓兵氛何以壯
軍勢君其賈餘勇時方待高議好上金城略永垂秦川
利丼學汲公戅寧顧漢庭忌國論寄通塞仕途隨險易
得君借前籌膚公奏今歲
送王孝甫大理閱視延綏(二首)
黃金裝寶劍白羽借兵符知爾多邊略終能贊廟謨榆
關空築塞鐵騎不捐軀試問延州將嫖姚今有無
自昔成和議于今二十秋祇聞增市馬誰復問椎牛月
色臨關迥笳聲入暮愁君行看塞上何處有貔貅
何克齋侍御謫武昌
何君生人秀意氣本豪宕通達類賈誼伉直似劉向排
雲叩天閽一日章三上鳴馬輒見斥安得復立仗謫宦
向三湘猶勝居一障君王自明聖小臣罪當放但願袞
無闕無令竈有煬自合走踆踆敢云心怏怏春日春明
門開筵設祖帳武昌形勝地此行遊亦壯近聞饑饉餘
民物半凋喪君到若行春應為心悽愴監門圖流民兹
事誰能量志士戀禁闥達人多慨慷直木忌先伐願君
慎所向
范太史冊封
承明使者漢仙郎金簡遥浮漢署香蘭社分茅開胙遠
蘿河如帶指盟長隴雲曉動旌旂色磧月宵生劍佩光
聞道邊庭資保障好將德意結賢王
顧實甫宫贊予告南還
五月下潞河輕帆渡淮水如何蓴鱸思不待秋風起
勸君一杯酒聊以永今夕明日見雲停天涯望行跡
折柳聽啼鶯鶯聲坐來歇酒罷慘無歡孤舟向天末
君來何太遲君歸何太早祇恐再見君容易各衰老
相如慣消渴常此乞閒身好擕金掌露歸醉玉山春
解驂日已暮歸舟夜半昏舟中聞吳語疑是到閶門
豈不欲留君留君君不住翻羡檣上烏日得逐君去
君真無罣礙我自愧塵俗誓將結芒鞵從君踏盤谷
田夫謠送馬瑞河父母之霑益
田夫無外事惟有佃其田腰鎌與荷鋤兩兩相比肩偶
爾理田器相擕向市㕓忽聞城市言官長近已遷行當
舍我去不復久留連倉忙到縣門車馬已駢闐驚愕語
同軰兹事良已然自從官長來于今五六年年年納租
後家家飽粥饘雞犬夜不驚村舍常安眠積穀為我賑
逋賦為我蠲時有三老來化誨為我宣兒童各長成恩
德及&KR1103;㾓信是田家樂賴得官長賢自謂長若斯閭里
得生全今去欲何之惝怳心若煎去從官長去不知何
時還來時不預料囊無送劉錢徒爾卧轅下相將車牽
牽聞說官長去行行向南滇滇南萬餘里道路太綿延
中復經巫峽崯﨑摩蒼天况當五月時赤日赫如燀田
夫有圓笠不敢獻君前但願加餐食以慰心拳拳尚來
福吾民勿此長棄捐僕夫早嚴駕五馬何翩翩雲樹隔
行蹤有淚如迸泉
送楊貞復宫洗請告南還貞復聞乃弟之變
十年強半卧林丘又向君王乞書游六月炎蒸愁客路
一帆煙雨送行舟鴒原夢斷悲青草鵻栩吟成嘆白頭
萬里瞻雲情自切承明肯為故人留
魏懋忠開府晉中
當年直諫幾人存此日偏承明主恩開府北來熊作軾
大藩西去鴈為門青萍曉拂霜全落赤羽朝飛檄正繁
千里塞垣歸保障一身多病更休論
婉兒怨戲為敬承作(八絶)
粧成泣秋風含情泪如雨不信妖艷姿空房翻獨處
揮泪問新人雙蛾今幾許何事郎憐新新人能越語
新人能越語舊人能燕歌燕歌音調悲宛轉叶雲和
不惜玉交枝勸君金叵羅君恩别處新賤妾當如何
皎皎河漢側離離秋月影揚輝出海嶠流光照金井
捲簾望月色月斜知夜永夜月為誰明幽懷自耿耿
幽懷自耿耿愁思鬱不發長嘆倚屏帷坐見雙星没
紅顔能幾時歲月去倏忽有寵莫令極寵極愛將歇
放歌
余雲衢汝亦堂堂七尺軀二十脫穎薦鄉書三十挾筴
上公車玉堂金馬此何地容汝久玷承明廬從汝執經
已三載天子不肯臨石渠吁嗟乎汝既無封侯骨拜相
鬚汝又不能投筆遠擊西月氐請纓生縳左單于漫言
虎可繡龍可屠屠龍繡虎竟何益况汝冥頑一技無逐
隊隨行成底事羞作昂藏一丈夫汝不見海上駼轅下
駒一旦受君牧與芻為君萬里爭馳驅少府金錢原膏
血太倉粟米煩徵輸念汝何功敢竊食十六年來真如
鼯如此素餐神所忌去夏一病幾長徂即今不死亦借
住鬢髮衰殘成朽株汝今不去將安需豈合中朝偶權
貴好歸田畔逐樵漁衛河之滸茅可誅且營菟裘為汝
居貴何須誇趙孟富何須羡陶朱過眼富貴總石火從
今且自脱樊笯三家市裏堪沽酒五畝園中可荷鋤免
使短才汚齒頰肯教烏帽笑頭顱諸公自是時稷契懶
人但放歌唐虞歸去乎歸去乎不然天厭人亦厭臨崖
勒馬將焉如
飲張質卿太僕宅和質卿韻(二首)
七載君高卧頻年我夢思雲霄今再合樽酒得相隨故
態醉仍見深情恒不疑傳來白雪調非是四愁詩
百年能幾别一别動經時此會真當醉那能常若兹興
緣諸子發衰自二毛知慚愧賡高唱君言盡色絲
和敖嘉猷雨中仍用質卿韻(二首)
經旬雨不絕兀坐鬱愁思溜斷聲方歇雲來陣復隨沼
深容我瀨天漏令人疑何事君高興揮毫猶賦詩
身衰逢亂日官冷是閒時行止今難定干戈復若兹壯
懷逐歲盡歸夢有誰知雨共窮愁泪瀟瀟擬散絲
和敖嘉猷夜坐仍用質卿韻(二首)
暝色歸庭樹蟬聲逗客思澹雲行欲盡明月坐相隨肉
食慚何補珠投暗自疑君恩無可報深愧素餐詩
炎蒸愁夏日獨愛夜凉時聞有閬風苑泠然當若兹閒
身孤鶴伴秋意草蟲知久坐生情思援琴理廢絲
夏日張質卿招飲有詩見示次韻奉答
故人良讌會懽樂愜素心所以衝炎熱連騎相追尋滿
斟不能辭感君情意深酒酣發雄談琅然金石音人生
有離合譬彼晴與陰會合不盡懽離後思難任
聞警(四首)
烽火傳西夏干戈又早秋已聞百萬盡未解九重憂戰
血腥原草笳聲咽戍樓賈生餘涕泪獨向塞垣流
輸輓千羣至年年說餉師魂飛直北羽心折海東麾六
郡良家子三河俠少兒匆匆煩召募祈父亦何為
權總周連帥爵懸漢徹侯瘡痍猶未復征戰幾時休已
仗上方劍須梟回紇頭王師今老矣空抱杞人憂
天兵疲塞外敵騎滿秦中已歴夏秋月能無尺寸功前
軍誰破虜大將只和戎何日妖星落捷書報漢宫
曾直卿敖嘉猷張質卿馮用韞過小齋夜坐質卿
有詩見示次韻奉答
久雨清煩暑新凉入小齋偶然逢上客相與話幽懷酒
換東西市泥深前後街且堪留一醉談笑雜齊諧
敖嘉猷以詩索飲次韻招之
君如時問字不憚往來頻斗酒家藏久園蔬市取新正
堪同酩酊無復嘆沉淪聚散吾生事那能長比隣
代敬承悲婉兒
日長命何促秋霜殞修嫮嬿婉方及辰幽明忽異路以
兹去倏忽翻恨來遲暮花落不重榮佳人難再遇亦知
粉黛姿原非金石固無奈死别離泉臺永不寤誰能召
冥魂一為話情愫獨立盻庭柯無言怨芳樹
袁太史封楚藩
為銜恩命出明光驛路迢迢向武昌禮樂共瞻周太史
聲名曾冠漢賢良楚筵酒設黃金縷郢曲吟成白雪章
何事錦雲隨地落乘流知欲賦瀟湘
敖嘉猷以詩招飲次韻奉答
景物悲搖落凉風又報秋偶逢仙客召同散旅人愁綠
潑皆新釀白頭總舊遊殷勤莫惜醉明月在西樓
又次嘉猷韻
逢君不惜醉非是酒腸寬屈指憐吾黨晨星漸漸殘有
懷聊共適相慰且加餐追憶當年别能無此日懽
嘉猷賦得明月過齋頭次韻
以我相思渴對君懷抱傾十年惟此夜萬籟復秋聲况
有齋頭月照人冠上纓此時不共醉憂國浪如酲
七月七日八日敬承用韞招飲時敬承將有留院
之行同諸丈賦(二首)
當日追懽處依然花滿亭只今惟七子河畔看雙星月
色浮樽白林光入座青興來渾欲醉誰忍獨為醒
秋風隨步屧樽酒日相親祗以離情惡翻令懽會頻暫
留惟促席不忍是征輪借問長江水何如天漢津
和用韞七夕(五絶)
歲歲天孫此合懽月明雙照淚痕乾深情已自託雲雨
翻向靈禽借羽翰
秋淨雲霄冷絳河黃姑織女夜相過鵲橋渺渺平如掌
不似人間風浪多
露冷天高榆影秋&KR0655;&KR0655;新月上簾鉤無端雲漢看牛斗
添作深閨一夜愁
星橋雲擁彩鸞歸莫遣龍梭罷夜機聞道西征諸將士
秋風猶着舊時衣
斗轉天街夜漸深從他男女自穿針拙人懶乞人間巧
且向良宵醉二參
九日同魏懋忠馮用韞登顯靈宫玉皇閣(三首)
祈靈漢帝有仙壇閬苑秋陰碧殿寒宦海幾人同對酒
天涯九日此憑欄黃金臺向荒城沒白玉珂從古陌看
回首紅塵悲莽蕩紫雲深處欲驂鸞
瓊宫故是仙家地佳節相招此共遊古木蕭蕭松露冷
長空片片海雲秋風塵忽老陶潛菊樽酒聊登庾亮樓
秩散正宜同汗漫何妨落日更淹留
玉皇高閣俯人寰畫棟丹梯靜可攀雙闕參差連漢殿
千峯迢遞接燕關樓頭秋色當杯墮檻外晴雲入座閒
松菊故園何處是蕭條三徑未能還
彭太史冊封便道歸省
騑騑四牡詠皇華河朔逶迤驛路賖已自西清分使節
還從南斗度仙槎金函啣鳳疑青鳥綵袖擕雲映紫霞
怪得高堂人並健彭年原自是君家
唐太史封鄭藩
青門柳色散晴烟太史風流擁節年恩詔曉從三殿出
使星高傍兩河懸虎牢狐嶺開懷句豹袖羔裘憶鄭賢
到處王侯應授簡詩成不讓栢梁篇
七夕
新月依稀夜向闌女牛此夕若為懽人間謾道相逢易
天上猶然會合難河水盈盈情脉脉機聲軋軋露漙漙
可憐何限别離者遥望仙橋掩淚看
送張質卿太僕(二首)
北風吹大陸此去躡層冰忽斷羣中鴈其如棘上蠅别
筵頻勸酒深夜共挑燈仕路從來惡﨑嶇真可憎
驄馬經行處曾清海上氛人猶談往蹟名乃掛彈文心
事憑蒼昊閒情付白雲送君無限意聊與醉斜曛
劉柱翁雙夀
廿載人高大隠名鹿門紫氣映東瀛靈萱特並莊椿茂
玉樹雙聯竇桂榮伯氏南宫行曳履仲方北闕正持衡
金陵江鯉仙莖露併入瓊筵佐夀觥
陳南濱侍御奉母南還
浮雲西北馳越鳥東南飛壯士各有懷何為常依依况
有白髮親日夕望庭闈陳情叩天閽君恩許暫歸板輿
親扶將滿路生光輝到日敞華堂開燕及芳菲春風發
朱英照君舞時衣君良悦情意其奈心知違嗟我同門
友漸看雲會稀今復惜君别何以效涓微處士忌磽磽
願君聊息機珍重報國身努力奉春暉
送馮用韞學士歸省
君王方問道學士乃寧親綠野看雲近黃金結綬新更
緣瞻岵意得慰倚閭人綵服皆宫錦猶餘漢苑春
壯年能解綬拜命即辭榮盛事歸橋梓私心憶弟兄傳
符明主賜樽酒故人情别後長安道應增鳴鴈聲
自與君為友知君真可師亦慚非遠志謬欲託深期握
手忍分去停杯悵别離無由生羽翼相望但相思
知君非久别無柰亦分違從此風期阻漸看雲會稀南
鄰想高士東壁望餘暉莫向碧山去依依戀舞衣
送王太初之金陵
匹馬西風出禁閭皇恩新拜大鴻臚有官何必中丞節
無地不堪君子居南北那非明主賜往來可柰故人疎
秣陵舊蹟時登眺慷慨應傷六代餘
芝陽丈候補都門賦贈
孤臣來絶徼久客滯長安酒典鷫鸘服塵生獬豸冠途
窮感嘅易金盡結交難惟有匣中劍西風洒泪彈
芝陽被謗後撫臣疏其有功于滇仍乞補滇以酬
其績乃竟得鬱林書此為别
凄凉傷歲暮飄泊又春初裘敝因除目骨銷是謗書莫
緣臣節苦便與世情疏迢遞蒼梧道新恩未可虛
夀蓋吏部母
高堂為夀日游子在京華豈不榮鸞誥誰其侍鳳珈見
萱即憶母陟屺倍思家遥望稱觴處白雲映紫霞
山行
初晴山路滑澗水正泠泠秋老樹多紫雨餘巒倍青參
差高下寺迤邐短長亭村酒不能醉寒風吹更醒
送王伯楨參晉藩
世事真堪噱王生又外藩浮沉原宦跡陟黜總君恩霄
漢天誰問風塵道自存所憐白首别黯矣各銷魂
得續橋社長書寄贈(二首)
相離當歲晩相憶又秋初聞鴈悲游宦懷人念索居客
情無復道清興近何如自是嵇康懶年來音信疎
近得緘來信憐君生事閒楸枰敲落月桐韻志高山舊
帖臨池補新詩閉戶刪堪嗟為客者碌碌鬢毛斑
題江長信霧靈山圖
玄武之精化為石墮地幻作霧靈山去地不知幾千仞
巉巗砐砢絶人寰中有廣硎之水黑峪之關天為薊門
設屏蔽不令邊人飲馬于其間誰哉當關胡乃失守藁
厭人血谿量人首妖氛慘淡塞垣墟敵騎憑陵壯士走
一戰深慚正正旗三捷敢欺明明后西臺御史李汝培
鐵面皂囊何雄哉封書暮入明光殿戰地朝看驄馬來
江君故是埋輪者乘驄直抵關山下空壁蕭條餘釡鬵
藏尸縱横遍原野怒氣勃勃起神羊寒威凛凛入彈章
至今六月山頭雪猶是當年簡上霜於戲江君誰貌汝
豸冠繡服猛如虎只今東有倭西有虜潢池處處鳴桴
鼓願君攬轡一澄清掃盡欃槍報明主
贈唐憲副母夫人夀
君家慈親世難得白髮蕭蕭仍健食江鷗海鶴比精神
霞帔雲冠照顔色有子今為外臺臣黃金為帶朱為輪
已向虞廷稱萬夀還從孟母祝千春
送劉效忠巡撫延綏(四首)
開府須人傑維垣屬列卿符分竹虎去軾擁畫熊行號
令嚴刁斗威名變旆旌羡君還自愧白首竟儒生
宦是劉生拙崇階亦漸躋廿年淹塞北千騎向延西小
范誰堪並大名君與齊丈夫多遠略早晚破回奚
誰云邊塞地城郭近來空聞道延州將猶稱列郡雄此
行期破敵慎勿但和戎好使麟臺上書君第一功
青油明虎帳紫塞控龍庭漢馬嘶卿月邊人識將星英
雄頭未白事業簡須青莫道書生老猶堪一勒銘
五十口號(二首)
五十今朝是凄凉感歲時浮榮仗馬似生事蠧魚知老
覺年來甚病惟歸去宜主恩慚未報容易鬢成絲
初度逢搖落庭柯葉正飛歲華已不待心事復多違久
宦慚金馬應還理石磯生平何者是敢道去年非
逐婦行送陳從龍侍御
莫逐婦逐婦令婦悲試問婦何悲妾亦有所悲不緣寳
悵閒鴛枕不愁艷質妬蛾眉妾有一寸丹日織五丈素
織作不辭勞何事君不顧君不顧兮妾無緣妾無緣兮
妾何言當初擬與同生死寧知棄擲今如此妾豈願學
隨風花妾豈願作覆盆水隨風花逐水流覆盆水不再
收妾意與君相綢繆何無何有為君求君不悟兮妾心
憂出君門沾妾臆欲行不行長嘆息莫言去婦無顔色
倘君尚欲當窗織應知去後能相憶
送常對水(二首)
三十年前曾聚螢與君清夜坐談經蹉跎愧我頭先白
濩落看君綬始青此會且拚酩酊醉明朝何處短長亭
天涯朋舊憐星散厭對驪歌不忍聽
太原亦是先王地質樸猶餘太古風君去好擕循吏傳
政成寧讓晉陽公桑麻處處深山裏絃誦家家明月中
何日仙鳬飛漢室都人應避五花驄
甲午元日憶用韞
他日逢元日開樽我對君此時吾謝客翻怪爾離羣懶
醉長安酒空瞻海嶠雲弟兄寥落甚嗒矣坐宵分
王伯楨入都志喜
世間萬事難具陳伯楨乃作外臺臣仰天大笑去不顧
抛却金紫如埃塵吾輩亦是奇男子肯令行止由他人
世間萬事誰能保伯楨復走長安道囊中白簡久糢糊
腰下黃金尚美好光陰去去如流水六七年來復如是
當日英雄安在哉空令姓字汙人齒路人共指關西子
七尺骯髒猶如此春花正發玄都觀暮雲空鎻平津里
伯楨與君别來久窮交醉汝一杯酒胸中磊塊能澆否
陶令當年懶折腰陳生有日終開口飲君酒為君歌所
得漫言比仲多西夏豺狼雖授首北海魚龍未偃波中
原白骨莽相望赤子恐弄池潢戈丈夫報國須少壯問
君意氣今如何
戲柬用韞
問君山中何者好君言無事常却掃朝看小婦理新粧
暮督侍兒尋舊草有時舞綵奉親懽頻沾餘瀝醉更闌
錦帳酣眠不覺曙何能清夢到長安
純之丈以予十六年官六品貽詩見笑次韻解嘲
宦久成衰相官閒趁病身方慚趙氏璧敢嘆漢家薪愚
拙應輸我才名實讓人浮榮今已足有志在垂綸
夀譚中丞母
慈母丸熊舊仙郎符虎新去持開府節歸慰倚門人榴
火當樽艷荷香入酒醇添籌從漢沔獻祝指峨岷早逐
潘家馭休回王子輪願將稱夀意散作錦江春
客有說予學禪者戲答
不諳貝葉編且傾竹葉酒醉中有真趣真言吾何有
聞四槐丈至
纔憑尺素慰相思忽報輶軒已在兹握手乍看疑是夢
論心久語却成悲君才豈合長林壑此意聊將付酒巵
南北于今多戰伐即看明主問非彲
連日同四槐丈飲沈御史園有感
昨日看花花滿枝今朝花已半離披因憐聚散渾如此
始信衰榮亦若斯令節正當三月候相逢况是七年時
共君痛飲不沉醉即使重來未有期
夜月同伯楨飲直卿宅兼訂會期
弟兄三十輩今得幾人存偶逐冏卿騎同傾學士樽人
占星聚里吾喜月當軒此後經旬約期君不負言
題李納言萱庭日永卷
滄洲縹緲接青冥中有仙家萱為庭庭前一夜春風起
春日曈曨照階戺森森萱葉何青葱裊裊萱花吐金紫
共道此花應有神託根日與松芝隣松柯如石芝如菌
芝為顔色松為身可比崑崙老桃樹一度花開三千春
送莊太史冊封
楚客才名天下聞封茅直向粤南分千年帶礪歸宗子
萬里鶯花屬使君獨秀峯含桐葉色七星岩動劍鋒紋
壯遊處處堪乘興賦就應淩五嶺雲
寄王清泉刺史
故人多遠識早已宦情微林壑但寥落酒樽無是非心
輕五馬貴人羡一鴻歸予亦風塵倦秋來思振衣
五憶詩
魯應紹
應紹忘年友憐君老一經興酣時卜夜談劇每移星昔
詫玄言白今嗟墳草青望廬思笑語雙泪為君零
王公招
旅邸相逢日開樽尚自親誰知生别後遂作死離人疾
病工為祟文章竟誤身故園臺榭盡零落不勝春
常子仁
子仁吾黨彦雅志在公車詞賦金同擲丰標玉不如龍
年忽冉冉鶴夢竟蘧蘧幸有佳兒在猶能讀父書
克孝
吾宗老伯氏今世葛天民有酒即拚醉無財不厭貧可
憐泉壤下猶是孝廉身諸子近蕭索相看更愴神
克敬
最憐克敬弟戅直無它腸不戀儒為籍却躭酒是鄉醉
能消日月病乃入膏肓誰復為吾益思之倍慘傷
淡然軒集卷八
