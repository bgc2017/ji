介菴詞
宋趙彦端撰
醉蓬萊(梅)
向蓬萊雲渺姑射山深有春長好香滿枝南笑人間驚
早試問寒柯鏤冰裁玉費化工多少東閤詩成西湖夢
覺幾番清曉好是羅幃麝溫屏煗却恨煙村雨愁風
惱一一清芬為東君傾倒待得明年翠隂青子蔭鳳皇
池沼更把陽和從頭付與繁花芳草
滿江紅(荼䕷)
千種繁春春巳去翩然無迹誰信道荼䕷枝上静中收
得曉鏡洗粧非粉白晩衣弄舞餘衫碧粲寶鈿珠珥不
勝持濃隂夕金翦度還堪惜霜蝶睡無從覓知多少
清夢釀成冰骨天女散花無酒聖仙人種玉慚香德悵
攀條記得鬢絲青東風客
又(餞前政盧光祖赴鼎州幕席上作)
津鼓鼕鼕三老醉知誰留得都不記琵琶洲畔草青江
碧桃李春風吹不斷煙霞秋興清無極悵樽前桂子有
餘香曾相識殘雨晝初涼夕高燭爛新醅白長歌斷
歡意不如愁色父老能尋循吏傳關河暫枉諸侯客待
日邊一紙詔黃飛勝相憶
又(汪秘監席上作)
賜被&KR1898;爐曾同見官槐重綠時歸看綺疏叠嶂楚腰翻
曲君過蓬山輕歲月我懷廬阜分符竹道别離待得再
歸來人應俗春欲動醅初熟追一笑森三玉且相看
青眼共裁紅燭小語人家閒意態淺寒都下新装束念
平生和雨醉東風從今足
水調歌頭(秀州坐上作)
秋色忽如許風露皎如空平生青鬢餘地老與故人同
憶得鱸魚來後雜以洞庭新橘月墮酒杯中賓客可人
意歌舞轉春風坐間玉花底扇又從容從容更好無
奈多病已衰翁頼有主人風味識我少年狂態乞與酒
顔紅一醉曉鴉起流水任西東
又(為夀)
淦水定何許樓外滿晴嵐落霞蜚鳥無際新酒為誰甘
聞道居鄰玉笥下有芝田琳苑光景照江南巳轉丹砂
九應降素雲三憶疇昔翻舞袖縱劇談玉壺傾倒香
霧黃菊釀紅柑好在當時明月只有爐&KR1898;一縷緘寄可
同參賸肯南遊不逢海試窮探
瑞鶴仙(為夀)
記河梁折柳問畫堂樂事燕鴻難偶十年漫回首但亭
亭紫盖差差南斗傳聞小有種桃花親煩素手怪歸來
道骨仙風縹緲迥然非舊清晝江南如畫紫菊冬前
翠橙霜後扁舟渡口佳客至奉名酒喚青鸞起舞雲窗
月檻一曲山明水秀笑相看玉海别來淺如故否
又(餞交代沈公雅臺山寺作繼作朝中措)
攬垂楊細折有别情遺愛與君都說文茵帶琱軛是行
春來處去年阡陌柔桑半葉轉風光輕颺秀麥正人家
共約耕相借牛社相留客清絶溪山猶記脱帽吟風
倚樓招月東君何事將春至放春歇道從今江上一花
一柳皆想油幢瑞節縦離愁瘦減腰圍帶金正曄
朝中措
山礬風味更梨花清白競春華試問西園清夜何如山
崦人家楚東千嶂吳江一棹雲路非賒惟有相思兩
地可憐淡月朝霞
又
燒燈巳過禁烟前春信遞相傳柳暗乍迷津霧花暄欲
照江天天涯賓主相逢老矣一笑歡然晩歲許同廬
社西風不買吳船
又(東風亭初成)
長松擎月與天通霜葉亂驚鴻露炯乍疑杯&KR1527;雲生似
覺衣重江南勝處青環楚嶂紅半溪楓倦客會應歸
去一亭長枕寒空
又
幾枝笻竹半烟雲鐘鼓醉中聞千點好山餘思一灣流
水能分多情皓月栖輪夜午光動風文看取清閒賓
主猶勝富貴封君
又(路彦豐生日)
新涼溪閣暮山重水月共空濛九轉不湏塵外三峯只
在壺中他年盛業雲間可望林下難逢記取薌林岩
洞何如干越秋風
又
西城烟霧一重重瀟洒便秋風巧妒玉人裝髻無如禁
鑰難通新聲窈𦕈怨傳楚些嬌並吳宫夜久三星為
粲皓蛾寧為君容
新荷葉
欲暑還涼如春有意重歸春若歸來任他鶯老花飛輕
雷澹雨似晩風欺得單衣簷聲驚醉起来新綠成圍
回首分攜光風冉冉菲菲曾幾何時故山疑夢還非鳴
琹再撫將清恨都入金徽永懷橋下繫船溪柳依依
又
雨細梅黃去年雙燕還歸多少繁紅盡随蝶舞蜂飛隂
濃綠暗正麥秋猶衣羅衣香凝沉水雅宜簾幕重圍
繡扇仍攜花枝塵染芳菲遥想當時故交往往人非
天涯再見悅情話景仰清徽可人懷抱晩期蓮社相
依
又(秀州作)
玉井冰壺人間有此清秋笑語雍容令從庭戶初修迎
風待月香凝處四捲簾鉤月波竒觀未饒當日南樓
聞說三吳江湖從古風流況有雙轓舊譜黃閣青油金
甌屢啓應難解久為人留天池波灧可憐蘋滿汀洲
看花回(張守生日)
注目正江湖浩蕩烟雲離屬美人衣蘭佩玉澹秋水凝
神陽春翻曲烹鮮坐嘯清淨五千言自足横劍氣南斗
光中浩然一醉引雙鹿回雁未歸書未續夢草處舊
芳重綠誰憶瀟湘歲晩為喚起長風吹飛黃鵠功名異
時圮上家傳謝寵辱待封留拜公堂下授我長生籙
又(為夀居東岩龐藴士也)
愛日報疎梅動意春前呼得畫棟曉開壽域度百和温
馨霜華無力斑衣翠袖人面年年照酒色環四座璧月
瓊枝恍然江縣擬鄉國聞道撫東岩舊迹又殊勝謝
家清逸知與桃花笑了定何似青鳥層城消息他年妙
高峯上優曇會堪折擁輕軒未妨遊戲看取朱輪十
芰荷香(席上用韻送程德遠罷金谿)
燕初歸正春陰暗淡客意淒迷玉觴無味晩花雨退凝
脂多情細柳對沈腰渾不勝衣垂别袖忍見離披江南
陌上強半紅飛樂事從今一夢縱錦囊空在金椀誰
揮舞裙歌扇故應閒瑣幽閨練江詩就算檥舟寧不相
思腸斷莫訴離杯青雲路穩白首心期
垂絲釣(干越亭路彦捷置酒同别富南叔)
短篷醉艤江南秋意如水露草星明風柳絲委危檻倚
為故人宴喜歡無幾念青鞵紫綺論詩載酒猶勝心
記雙鯉倦游晩矣雲路非吾事湖海從君意沙雁起記
夜闌隠几
又
莫愁有信全勝春夢無準篆縷欲銷衣粉堪認殘夢醒
枕夜涼滿鬢想香逕正垂垂美蔭晩花在否朱闌誰
與同凭斷雲怨冷青鳥無憑問紅葉翻成恨三五近試
預占破鏡
謁金門(題扇)
朱檻曲粧淺鬢雲吹綠半尺鵝溪涼意足手香霑柄玉
午夢已驚難續說與翠梧修竹蓬海路遙天六六乘
鸞何處逐
又
勞顧曲燕妒雅羞衣綠魯酒不能無味足小杯空薦玉
只願此歡常續莫序水邊絲竹明日朝參同趁六猶
期歸騎逐
又
休相憶明夜遠如今日樓外綠烟村羃羃花飛如許急
柳岸晩來船集波底斜陽紅溼送盡去雲成獨立酒
醒愁又入
又
春已半繡綠新紅如換燕子還來簾幕畔閒愁天不管
翠被曲屏香滿花葉彩牋人遠鵲喜蛛絲都未判連
環空約腕
又
春不盡處處與情相趁誰道劉郎家恁近一年花不問
雙剪畫羅春勝今夜月圓如鏡怎得酒闌心易定試
將金液鎮
又
春似繡不是别離時候滴盡黃昏殘刻漏月高花影晝
好在畫屏金獸深瑣粉窗蘭牖溪水南來堪問否幾
時離渡口
又
朱戶密鎮鎖一庭春日畫幕黃簾芳草碧遊蜂初未識
脆管么絃無力青子綠隂如織花滿深宫無路入舊
遊渾記得
又
春意密不受人間風日一曲清歌雲莫碧樽前今夜識
醉客倦吟無力滯夢停愁相織只道桃源難再入有
人還問得
柳梢青(生日)
衰翁自謫堪笑忘了山林閒適一歲花黃一秋酒綠一
番頭白浮生似醉如客問底事歸來未得但願長年
故人相與春朝秋夕
又(庚寅生日鉛山作)
巵言日出天上漫試人間無術一笑歸來身如蟬蜕首
如龜縮年年白酒黃花共願我光風霽月不道道人
駸駸老去如何消得
又
酴醿過也酴醿過後無花堪折只有垂楊垂楊却作絮
驚行色海棠半在如無又争倩薔薇戀得除是東風
隨君歸問玉堂消息
好事近(乘風亭作)
君莫厭江鄉也有茂林修竹竹外有些亭榭置酒樽棋
局棋神酒聖各成歡歡長更燒燭寄語故人鵬鷃任
傾金圍玉
又(送林主簿)
君到共黃花君去早梅將發君不待梅歸去問與誰同
折白頭潘令一年秋有酒恨無客莫忘道山堂上話
清音風月
又(盧僉判席上)
草草復囱囱相見也還相憶記取夢魂詩思似水光山
色清音堂下一扁舟誰主又誰客休厭一杯相勸看
梅梢將白
又(晩集後圜)
尋得一枝春驚動小園花月把酒放歌添燭看連林争
發從今日日有花開野水釀春碧舊日愛閒陶令作
江南狂客
又(白雲亭)
風露入新亭看盡楚天秋色行到暮霞明處有金華僊
刻孤城喬木墮荒涼白雲帶溪碧喚取小舟同醉話
江湖歸日
又(蠟梅)
一種歲前春誰辨額黃腮白風意只吟羣木與此花修
别此花佳處似佳人高情帶詩格君與歲寒相許有
芳心難結
又
朱戶閉東風春在小紅纖雪門外未寒猶㬉怪有花堪
折梨花菊蘂不相饒嬌黃帶輕白莫厭醉歌相惱是
中原鄉客
又
日日念江東何有舊人重說二妙一時相遇怪樽前頭
白山城無物為君歡薄酒待寒月草草數歌休笑似
主人衰拙
點絳唇(路德友席上作)
山水鄉中豈知還有中原笑醉歌傾倒記得昇平調
舊日年光試把華燈照心情好有些懷抱擬向梅花道
又
一點青陽早梅初識春風面暖回瓊管斗自東方轉
白馬青袍莫作銅駝戀看宫線但長相見愛日如人願
又
護雨烘晴紫雲縹緲來深院晚寒誰見紅杏梢頭怨
絶代佳人萬里沈香殿光風轉夢餘千片猶恨相逢淺
又
秋入闌干亭亭波面虹千丈一聲漁唱畫箇三高樣
江上風波更泛吴松浪寒潮漲石魚酒舫漫叟知何向
又(題西隱)
好在蒼苔摩挲遺恨風還雨一涼相與片月生新浦
天外離居為我蓀橈舉山如許故人來否歲晩鱸堪煮
秦樓月(詠瑞香)
香䔩蔌小山叢桂烘温玉烘温玉酒愁花暗沈腰如束
煩君&KR1233;與陽春曲為君細拂衾羅馥衾羅馥一春幽
夢與君相續
又
梅綴雪雪綴梅花肌膚愜肌膚愜豐姿濃態瑩如玉色
歲寒期約無相缺祥花不减晴空月晴空月依前消
瘦還共清絶
阮郎歸
歲寒堂下兩株梅商量先後開春前日遶一千回花來
春又來冰可斷玉堪裁寒空無暖埃為君翻動臘前
醅酒醒香滿懷
又
一春種得牡丹成那知君遽行東君也自沒心情夜來
風雨聲追間闊數清明不應歌渭城只愁河畔草青
青却須離緒生
又(餘干留别人家)
三年何許競芳辰君家千樹春如今欲去復逡巡好花
留住人紅蘂亂綠陰勻綵雲新又新只因小闋記情
親動君梁上塵
減字木蘭花(贈摘阮者)
四絃續續山水依然關塞足天上新聲謫墮人間得自
名清歌宛轉彈向指間依舊見滿眼春風不覺黃梅
細雨中
又
綠隂紅雨暗淡衣裳花下舞花月佳時舞破東風第幾
枝一杯相屬從灺樽前三四燭酒盡花闌京洛風流
仔細看
又
一年歌舞還是花黃樽綠處雨横風多比似年時恨若
何簾深酒暖細雨斜風渾不管只有黃花欲近佳人
鬢畔鴉
又
送人南浦日日客亭風又雨相見如何梅子枝頭春已
多真成别去酒病明朝知幾許淋損宫袍都是人人
醉後嬌
又
屈亭湘浦怨盡朝雲還暮雨知是誰何賦得清愁爾許
多愛來慵去此意生平成浪許著盡茸袍想見江梅
雪後嬌
又
亂雲縈浦做雪不成還是雨知我為何一笑仍添一恨
多不須歸去琥珀杯深能幾許草色如袍記取從今
舞處嬌
鵲橋仙
來時夾道紅羅步障已換青絲翠羽春愁元自逐春來
却不肯隨春歸去千觴美酒十分幽事歸到只愁風
雨憑誰傳語牡丹花為做取東君些主
又(正月廿三日秀雅堂作)
江梅仙去蠟梅風化只有緗梅呈秀不知春在阿誰邊
試與問青青楊柳小園幽事中都風味鬭草分香如
舊東風莫漫送扁舟為管取輕寒羅袖
又(送路勉道赴長樂)
留花翠幕添香紅袖常恨情長春淺南風吹酒玉虹翻
便忍聽離絃聲斷乘鸞寶扇凌波微步好在清池涼
館直饒書與茘枝來問纖手誰傳冰盌
又(紅白二色蓮)
藕花塘上無塵無暑灧灧一池秋韻綠羅寶蓋碧瓊竿
翠浪裏亭亭月影一家姊妹兩般梳洗濃淡施朱傅
粉夜深風露逼人寒問誰在牙牀酒醒
菩薩蠻(同飲晁伯如家席上和韓旡咎韻)
雪中梅艷風前竹詩緣漸與情緣熟醉眼眩成花惱伊
生臉霞巫雲將楚雨只恐翻然去我有合歡杯為君
聊挽回
又
雨聲不斷垂簷竹清歌喚起清眠熟洞戸有餘花同傾
細細霞酒行如過雨雨盡風吹去吹去復盈杯一春
能幾回
又
繡羅裙上雙鴛帶年年長繫春心在梅子别時青如今
渾已成美人書幅幅中有連環玉不是只催歸要情
無斷時
又
倚闌閒撚生綃扇新涼庭戶微風轉疎雨斷簷聲淡雲
開晩晴蔗漿寒浸齒枕簟清如水相憶不勝愁月來
簾上鈎
又(集句)
青春背我堂堂去桃花亂落如紅雨是妾斷腸時芳心
空自持相思君助取脈脈如牛女天遠莫江遲今宵
歸不歸
蝶戀花(贈别趙邦才席上作)
堂外溪橋楊柳畔滿樹東風更著流鶯喚時節清明寒
暖半秦筝欲妒歌珠貫一寸離腸無可斷舊管新收
盡記雙帷卷賴得今年春較晚送人猶有餘紅亂
又
雪裏珠衣寒未動雪後清寒驚損幽帷夢風撼海牛簾
幕重畫簷冰筯如流汞一穗香雲佳客共溜溜金槽
政爾新詞送酒戲詩䰗忘百中燭間有箇人非衆
琴調相思引(臨别餘千席上作)
拂拂輕隂雨麴塵小庭深幕墮嬌雲好花無幾猶是洛
陽春燕語似知懷舊主水生只解送行人可堪詩墨
和淚漬羅巾
又
曾躡姑蘇城上臺好山知有好人來幾回徙倚月裏莫
雲開閒倚和風千步柳倦臨殘雪一枝梅暖香高燭
翻動道人灰
杏花天
風韶雨潤催花候歎無限年年常有桃蹊杏陌相期久
一為東君試手囱囱去那人信否襟淚漬粉香依舊
單衣煮酒重來後好與看承人瘦
又
當時衆裏聞新曲拚一醉移舟換燭清波快送千帆幅
十里披烟泛玉誰知度春寒夜獨常寄恨花闌漏促
西風渡口蓮堪東一枕新涼會足
浣溪沙(題扇)
冰練新裁月見羞墨花飛作淡雲浮宜歌宜笑不妨秋
約腕半籠衫草碧洗粧初失黛蛾愁嫩涼輕暑奈風
流
又
過雨園林綠漸濃晩霞明處莫雲重小橋東畔再相逢
睡起未添雙鬢綠汗融微退小粧紅幾多心事不言
中
又
菊已開時梅未通似寒如煖意融融情親語妙一杯中
歌舞欲來須更理林泉有樂政須同好詩多味酒無
功
又
渺渺東風泛酒船月華為地酒為川春于紅藥更留連
雲路功名方步步草廬松竹自年年他時人說二疏
賢
又
花下憑看月下迎避人私語臉霞生畫堂紅燭意盈盈
病酒一春愁與睡倚闌終日雨還晴強移心緒作清
明
又(辛夘會黃運屬席上作)
人意歌聲欲度春春容温煖勝於人勸君一醉酒如澠
梅子枝頭應有恨柳花風底不堪嚬蓋公堂下淨無
塵
虞美人(九月飲乘風亭故基)
烟空磴盡長松語佳處遺基古道人乘月又乘風未用
秋衣沈水換薰籠兩峯千澗依稀是想像詩翁醉莫
驚青蕊後時開笑倒江南陶令未歸來
又
凌虛風馬來無迹水淨山光出松間孤鶴睡殘更喚起
緱簫飛去與雲平新亭聊共豐年悦一醉中秋月江
山擬作畫圖臨樂府翻成終勝寫無聲
又(罷官嘉禾張忠甫諸公置酒舟中作)
蘭畦梅逕香雲繞長恨相從少相從雖少却情親不道
相從頻後是行人行人未去猶清瘦想見相分後書
來梅子定嘗新記取江東日暮雨還雲
南鄉子(同韓子東飲汪德召新樓)
風露晩珊珊洛下湘中接珮環急把一杯相勞苦雲端
只恐冰肌亦自寒二客共闌干瀲瀲鯨波吸未乾待
得月華移十丈乘歡更上層樓極處看
又
濃綠暗芳洲春事都隨芍藥休風雨只貪梅子熟颼颼
却送行人一夜秋新月幸如鈎二五還催玉鑑浮一
段離愁溪樣遠悠悠只是溪流淺似愁
又(集句)
窗戶映朝光花氣渾如百和香即遣花飛深造次茫茫
曲渚飄成錦一張相憶莫相忘並蒂芙蓉本自雙草
色連雲人去住堪傷海上尖峯似劍鋩
畫堂春(飲趙淵卿容光堂)
倡條繁蔕綠層層解衫扶醉同登暝雲無樹亦崚嶒紅
袖深憑病思去春饒睡醉魂因酒思冰夜涼星斗挂
修甍歌盡香凝
又
滿城風雨近重陽夾衫清潤生香好辭賡盡楚天長喚
得花黃客勝不知門陋酒新如趁春狂故人相見等
相忘一語千觴
滴滴金(送路彦捷赴儀真)
澄溪暝度輕澌白對平湖澹烟隔我與征鴻共行人更
張燈留客東園半是餘花迹料仙帆到時發若倚江
樓望清淮為殷勤鄉國
青玉案(贈勉道琵琶人)
當年萬里龍沙路載多少離愁去冷壓層簾雲不度芙
蓉雙帶垂楊嬌髻絃索初調處花凝玉立東風莫曾
記江邊麗人句異縣相逢能幾許多情誰料琵琶洲畔
同醉清明雨
沙塞子
春水綠波南浦漸理棹行人欲去黯消魂柳上輕烟花
梢微雨長亭放&KR0678;無計住但芳草迷人去路忍回頭
斷雲殘日長安何處
臨江仙(和洪景盧送行韻)
憶著舊山歸去樂松筠歲晚參天老來慵似柳三眠從
教官府冷甘作地行仙青瑣紫微追昨夢扁舟已具
猶憐有情如酒月如川為君忘飲病更擬索茶煎
又(席上次元明韻)
潦水似譏酒淺秋雲如妒蟾明幽人聞雁若聞鶯更長
端有意菊晚近無情詩學笑中偷換燭花醉裏頻傾
羅衣迥立可憐生五湖雖好在客意欲登瀛
鷓鴣天(白鷺亭作)
天外秋雲四散飛波間風艇一時歸他年淮水東邊月
猶為登臨替落暉誇客勝數星稀晩寒拂拂動秋衣
酒行不盡清光意輸與漁舟睡釣磯
又(送王漕侍郎奏事)
渺渺東風拂畫船不堪臨雨落花前清歌只擬留春住
好語頻聞有詔傳秦望月鏡湖天養成英氣自當年
兩山總是經行處獻納雍容定幾篇
又(為韓漕无咎壽)
憶醉君家倚翠屏年年相喜鬢毛青誰知緩步從天下
猶許清彈此地聽揮羽扇寫鵝經使星何似老人星
幾時一試薰風手今日桐隂又滿庭
清平樂(建安泛舟作)
新寒一段變盡人間暖說與羣花花不管只有江梅情
亂江梅也似山人山人到老梅親斗擻衣冠氣象百
般歸去精神
又(席上贈人思花菴作閨)
桃根桃葉一樹芳相接春到江南三二月迷損東家蝴
蝶殷勤踏取青陽風前花正低昂與我同心支子報
君百結丁香
眼兒媚(建安作)
儂家風物似山家梅老鬢絲華幾回記得攀翻琪樹醉
帽欹斜冷香不斷春千里歸路本非賒有人郤道使
君猶健看徧餘花
永遇樂(陪程金谿躍馬用其韻)
杜曲桑麻灞橋風雪歸夢無路馬健凌秋人閒玩日聊
用寬遲莫搖搖羽扇翩翩鳬舄勝處恍疑仙去笑相看
風林露草古來有誰知趣黃公壚下山隂亭畔歲月
著鞭如騖出塞功名入關游說紙上俱難據論詩說劍
尊前風味天巧却容人覷問少陵酣歌拓戟為誰獻賦
訴衷情(雨中會飲賞梅燒燭花杪)
洗粧僛舞傍清樽霏雨澹黃昏殷勤與花為地燒燭助
微温松半嶺竹當門憶山村明朝酒醒桃李漫山心
事誰論
又
江梅初試兩三花人意竟年華春工未敢輕放深院擁
吴娃翻酒戲醉人家舊生涯而今且趁便面斜陽莫
照紅紗
千秋歲
杏花風下獨立春寒夜微雨度疎星挂暉暉濃艷出嫋
嫋繁枝亞朱檻倚輕羅醉裏添還卸寂寞情猶乍悵
望驂鸞駕衣褪玉香欺麝一花拚一醉杯重憑誰把春
去也重簾翠幕人如畫
風入松(杏花)
傳聞天上有星榆歴歴誰居淡烟莫擁紅雲暖春寒乍
有還無作態似深仍淺多情要密還疎移樽環坐足
相娱醉影憑扶江南歸到雖憐晩猶勝不見踟躇儘拚
綠隂青子憑肩攜手如初
茶瓶兒(上元)
澹月華燈春夜送東風柳烟梅麝寶釵宫髻連嬌馬似
記得帝鄉游冶悦親戚之情話況溪山坐中如畫凌
波微步人歸也看酒醒鳳鸞誰跨
祝英臺近(春恨)
獸金寒簾玉潤梅雪印苔絮春意如人易散苦難聚幾
多絲竹深情池塘幽夢猶倚賴與春同住舊遊處誰
喚别浦仙帆風前問征路烟雨連江吹恨正無數莫教
紫燕歸來彩雲開後空悵望主人輕去
五綵結同心(為淵卿夀)
人間塵斷雨外風回涼波自泛仙槎非郭還非壄閒鶯
燕時傍笑語清佳銅壺花漏長如線金鋪碎香煗簷牙
誰知道東園五畆種成國艷天葩主人漢家龍種正
翩翩迥立雪紵烏紗歌舞承平舊圍紅袖詩興自寫春
華未知三斗朝天去何似鴻寶丹砂且一醉朱顔相慶
共看玉井浮花
瑞鷓鴣(為嬸夀)
芙蓉池館一重重留得黃花壽斝中春到小春如有信
日臨良月正相同芝蘭美應瑤階瑞蘋藻香吹翠沼
風此夜隔牆聞鳳管人間元自勝蟾宫
月中桂(送杜仲微赴闕)
露醑無情送長歌未終已醉離别何如莫雨釀一襟涼
潤來留佳客好山侵座碧勝昨夜疎星淡月君欲翩然
去人間底許員嶠問帆席詩情病非疇昔賴親朋對
影且慰良夕風流雨散定幾回腸斷能禁頭白為君煩
素手薦碧藕輕絲細雪去去江南路猶應水雲秋共色
滿庭芳(道中憶錢塘舊遊)
雲暖萍漪雨香蘭逕西湖二月初時兩山十里錦繡照
金羈柳外闌干相望弄東風倚遍斜暉朋遊好亂紅堆
裏一飲百篇詩三年江上夢青衫風日白紵塵泥聽
幾聲黃鳥粤樹閩溪長是春朝多病今年更添得相思
須歸去倦遊滋味猶有个人知
水龍吟
春溪漠漠如空望中只與新愁去何知尚有烟間餘怨
洛津閒賦已瘦難豐久離重見好春如許念海棠未老
荼䕷欲吐且莫恨風嫌雨休問無情水驛載幽懷小
橈輕艣君看睡起平階柳絮入門花霧才盡無竒客殘
如埽一樽誰舉悵行雲斷後祗應夢裏有澄江句
如夢令(酥花)
鴛瓦初凝霜粟冰笋旋裁春玉巧思化東風喚省蕊紅
枝綠清淑清淑會有蜂棲蝶宿
又
嫩柳眉梢輕蹙細草烟凝堪掬争似小桃穠酒入香肌
紅玉清馥清馥不覺花闌漏促
蕊珠閒
浦雲融梅風斷碧水無情輕度有嬌黃上林梢向春欲
舞綠烟迷晝淺寒欺莫不勝小樓凝佇倦遊處故人
相見易阻花事從今堪數片帆無恙好在一篙新雨醉
袍宫錦畫羅金縷莫教恨傳幽句
念奴嬌
雨斜風横正詩人閒倦淮山清絶彈壓秋光江萬頃只
欠凌波羅襪好事幽人怜予止酒著意温瓊雪翠帷低
卷怪來飛墮初月涼夜華宇無塵舞裙香漸暖錦茵
聲闋不分金蓮隨步步誰遣芙蓉争發賴得高情湘歌
洛賦稱作西風客為君留住不然飄去雲闕
憶少年
逢春如酒逢花如露逢人如玉東風送寒去蔚温温香
縠海上三山元似粟試招來共藏金屋與君醉千歲
看人間新綠
思佳客令
天似水秋到芙蓉如亂綺芙蓉意與黃花倚歴歴黃
花矜酒美清露委山間有箇閒人喜
惜分飛(送江鳴玉歸烏墪)
相與十年親且舊一笑天涯㩦手霜際寒雲逗去年情
味君思否遠水無情冰不就好在樽前眉岫腸斷東
南秀淡烟疎月梅花候
絳都春(别張子儀)
平生相遇算未有笑語閩山佳處舊日文章如今風味
渾如許眼前都是蓬萊路但莫道有人曾住異時天上
風流種種待君如故此自君家舊物看九萬清風為
君掀舉舉上青雲却憶梅花如舊否故人衰病今無緒
只種得梅花盈圃待君一過山家共斟露醑
小重山
春日歸來如許長不知償此意幾何觴老人臨酒興猶
狂溪山主終不道山王一雨罷耕桑平生歡喜處是
吾鄉與君花底共風光春莫笑花不似人香
隔浦蓮
西風吹斷蘿草來度芙蓉老座上人誰在晨參疎影相
照幽館寒意早簷聲小玉山拚醉倒秋屏曉相㩦勝
處黃花香滿烏帽如今將見璧月瓊枝空好準擬新歌
待見了不道些兒心事還惱
賀聖朝
一江風月同君住了不知秋去賞心亭下過帆如馬墮
楓如雨相將莫問興亡事舉離觴誰訴垂楊指點但
歸來有温柔佳處
念奴嬌(建安餞交代沈公雅)
棠隂綠遍正金菊芙蓉争放時節滿路歌謠民五袴底
事逢車催發結綵成門攀轅卧轍何計留連得故園花
柳盡成顦顇難說今夜祖席郵亭主人來日已是朝
天客旌旆囱囱從此去去賞南湖風月眷戀無因笑啼
不敢那忍傷輕别瀛洲難駐一杯聊送行色
點絳唇(途中逢管倅)
顦顇天涯故人相遇情如故别離何遽忍唱陽關句
我是行人更送行人去愁無據寒蟬鳴處回首斜陽莫
轉調踏沙行(路宜人生日)
宿雨纔收餘寒尚力牡丹將綻也近寒食人間好景算
仙家也惜因循盡掃斷蓬萊跡舊日天涯如今咫尺
一月五番相共歡集些兒夀酒且莫留半滴一百二十
箇好生日
瑞鶴仙
氣佳哉夀域正曉松呈翠早梅施白良辰值良月看景
星朝覩洗空霜潔珍圖瑞牒仰天心鍾在俊傑向人間
化作如膏甘雨莫放春歇堪憶三吳樂事畫戟凝香
舞衣回雪風流勝絶樽中酒坐中客問今年何事騎鯨
南去久矣湘楓下葉早歸來應取千齡鳳池舊列
看花回
端有恨留春無計花飛何速檻外青青翠竹鎮高節凌
雲清隂常足春寒風袂帶雨穿窗如利鏃催處處燕巧
鶯慵幾聲鈎輈叫雲木看波面垂楊蘸綠最好是風
流烟沐隂重熏簾未捲正泛乳新芽香飄清馥新詩惠
我開卷醒然欣再讀歎詞章過人華麗擲地勝如金玉
好事近
一沮寄江干十載山青水碧山水大無餘意有故情難
識故情難識有誰知衣殘更頭白别後是人安穩只
楚吳行客
賀聖朝
河陽桃李開無數待成春歸去小園幾月忽驚飛恨主
人難駐雛鶯乳燕愁悲語道留君不住願君隨處作
東風與羣花為主
浣溪沙(張宜興生日)
花縣雙鳬縹緲仙家庭椿樹正蒼然斑衣舉酒大人前
嫋嫋涼風供扇枕悠悠飛露溼叢萱醉扶黃髮弄曾
玄
又
水到桐江鏡樣清有人還似水清明樽前無語更盈盈
翠袖舞衫何日了白頭歸去幾時成老來猶有惜花
情
菩薩蠻
佩環解處粧初了翠娥玉面金鈿小萼綠本仙家天香
誰似他芳心真耐久度月長相守歲晩未能忘相期
雲水鄉
眼兒媚(王漕赴介菴賞梅)
黃昏小宴史君家梅粉試春華暗香素蕊横枝疎影月
淡風斜更燒紅燭枝頭挂粉蠟鬭香奢元宵近也小
園先試火樹銀花
江城子(上張帥)
春風旗鼓石頭城急麾兵斬長鯨緩帶輕裘乘勝討蠻
荆螘聚蜂屯三十萬争面縛向行營舳艫千里大江
横凱歌聲犬羊驚尊俎風流談笑酒徐傾北望旄頭今
已滅河漢淡兩台星
西江月(為夀)
搗玉揚珠萬戶膴眉高髻千峰佳辰請夀黑頭公老稚
扶擕歡動借問優游黃綺何如強健䕫龍觥船一棹
百分空澆潑胸中雲夢
千秋歲(外姑生日)
柏舟高躅晩歲宜遐福門戶壯疎湯沐青袍圍白髮瑞
錦纏犀軸仙桂長交柯却映蟠桃熟縹緲長生曲入
破笙簫逐香霧薄菲華屋玉鈎涼月挂水麝秋蕖馥千
萬夀酒中倒卧南山綠
虞美人
斷蟬高柳斜陽處池閣絲絲雨綠檀珍簟卷猩紅屈曲
杏花蝴蝶小屏風春山疊疊秋波慢收拾殘針綫又
成嬌困倚檀郎無事更抛蓮子打鴛鴦
又(劉帥生日)
疎梅淡月年年好春意今年早迎長時節近佳辰看取
衮衣黃髮畫麒麟酒中倒卧南山綠起舞人如玉風
流椿樹可憐生長與柳枝桃葉共青青
瑞鷓鴣
榴花五月眼邊明角簟流冰午夢清江上扁舟停畫漿
雲間一笑濯塵纓主人杯酒留連意倦客關河去住
情都付郵亭今日水伴人東去到江城
豆葉黃
粉牆丹柱柳絲中簾箔輕明花影重午醉醒來一面風
綠蔥蔥幾顆櫻桃葉底紅
念奴嬌(中秋)
姮娥萬古算清光常共山清水綠我欲蓬萊風露頂眇
視寰瀛一粟㩦手羣仙廣寒遊戲玉砌琉璃屋歸來一
笑葛陂還訪騎竹此夕縱飲清歡吸寒輝萬丈快如
飛瀑傾倒銀河斟斗杓莫問人間榮辱獨倚闌干浩歌
長嘯驚墮雲飛鵠亂呼蟾兔搗霜為駐顔玉
水調歌頭
山色望中好秋氣一番晴連峰疊巘極目高下與雲平
三洞沈沈何處(玉清洞在溪水中)隠映一溪烟樹倒影碧波清
喚起驂鸞客丹竈夜光横簾半捲風不動月初明佳
人為我垂手悽怨理秦筝千載虹橋新路依約幔亭歌
舞一醉話浮生但得樽盈酒莫問世間名
臨江仙(賞芙蓉)
十載長安桃李夢年來鏡淨塵空忽傳綵筆小牋紅滿
懷秋思傾倒為芙蓉莫恨霜濃開較晩樽前元有春
風酣嬌肯為别人容試㩦銀燭斜照綠波中
喜遷鶯
登山臨水正桂嶺瘴開蘋洲風起玄鶴高翔蒼鷹遠擊
白鷺欲飛還止江上澄波似練沙際行人如蟻目斷處
見遙峰蹙翠殘霞浮綺千里關塞遠雁陣不來猶把
闌干倚數疊悲笳一行征旆城郭幾番成毁白㙮前朝
寢陵青嶂故都營壘念往事但寒烟滿目秋蟬盈耳
鷓鴣天(羊城舊名京口天下最號都會風軒月館艷姬角妓倍於他所人以羣仙目之因列)
(十名於後各賦一闋)
蕭秀
有女青春正及笄蕊宫仙子下瑤池簫吹弄玉登樓月
絃撥昭君未嫁時雲體態柳腰肢綺羅活計強偎隨
天教謫入羣花苑占得東風第一枝
蕭瑩
花動儀容玉潤顔温柔嫋娜趁幽閒盈盈醉眼横秋水
淡淡蛾眉抹遠山膏雨霽曉風寒一枝紅杏拆朱闌
天台迥失劉郎路因憶前緣到世間
歐懿
月晃金篦雲膩梳素娥何事下天衢翩翩舞袖穿花蝶
宛轉歌喉貫索珠簾翡翠枕珊瑚錦衾冰簟水紋鋪
春光九十羊城景百紫千紅總不如
桑雅
雲暗青絲玉瑩冠笑生百媚入眉端春深芍藥和烟拆
秋曉芙蓉破露看星眼俊月眉灣舞狂花影上闌干
醉來直駕仙鸞去不到銀河到廣寒
劉雅
醉撚花枝舞翠翹十分春色賦妖嬈千金笑裏争檀板
一搦纖圍間舞腰行也媚坐也嬌乍離銀闕下青霄
檀郎若問芳笄記二月和風弄柳條
歐倩
梅粉新粧間玉容夀陽人在水晶宫浴殘雨洗梨花白
舞轉風搖菡萏紅雲枕席月簾櫳金爐香噴鳳幃中
凡材縱有凌雲格肯學文君一旦蹤
文秀
綽約嬌波二八春幾時飄謫下紅塵桃源寂寂啼春鳥
蓬島沈沈鎖莫雲丹臉嫩黛眉新肯將朱粉汚天真
楊妃不似才卿貌也得君王寵愛勤
王婉
未有年光好破瓜綠珠嬌小翠環了清肌瑩骨能香玉
艷質英姿解語花釵插鳳髻堆鴉舞腰春柳受風斜
有時馬上人争看擘破紅窗新絳紗
楊蘭
兩兩青螺綰額傍彩雲齊會下巫陽俱飛蛺蝶元相逐
並蒂芙蓉本自雙翻綵袖舞霓裳點風飛絮恣輕狂
花神只恐留難住早晩承恩入未央
吴玉
拂拂深帷起暗塵清歌緩響自回春月和燈市雲間墮
人對梅花雪後新杯掌露舞衣雲酒慵微覺翠鬟傾
洞房不厭陽臺雨乞與游人弄晩晴
總詠
一簇神仙會見竒漫誇蘇小與西施憐輕鏤月為歌扇
喜薄裁雲作舞衣牙板脆玉音齊落霞天外雁行低
看看各得風流侣回首乘鸞舊路歸
介菴詞
