鐔津集卷三宋釋契嵩撰
輔教編下
孝論(并叙一十三篇)
叙曰夫孝諸教皆尊之而佛教殊尊也雖然其說不甚
著明於天下蓋亦吾徒不能張之而吾嘗慨然甚媿念
七齡之時吾先子方啓手足即命之出家稍長諸兄以
孺子可教將奪其志獨吾母曰此父命不可易也逮攝
衣將訪道於四方族人留之亦吾母曰汝已從佛務其
道宜也豈以愛滯汝汝其行矣嗚呼生我父母也育我
父母也吾母又成我之道也昊天罔極何以報其大德
自去故鄉凡二十七載未始不欲南還墳隴脩法為父
母之冥贊猶不果然辛卯其年自以弘法嬰難而明年
鄉邑亦嬰於大盗吾父母之墳廬得不為其剽暴望之
漣然泣下又明年會事益有所感遂著孝論一十二章
示其心也其發明吾聖人大孝之奥理密意會夫儒者
之說殆亦盡矣吾徒之後學亦可以視之也
明孝章第一
二三子祝髮方事於吾道逮其父母命之以佛子辭而
不往吾嘗語之曰佛子情可正而親不可遺也子亦聞
吾先聖人其始振也為大戒即曰孝名為戒蓋以孝而
為戒之端也子與戒而欲亡孝非戒也夫孝也者大戒
之所先也戒也者衆善之所以生也為善微戒善何生
邪為戒微孝戒何自邪故經曰使我疾成於無上正真
之道者由孝德也
孝本章第二
天下之有為者莫盛於生也吾資父母以生故先於父
母也天下之明德者莫善於教也吾資師以教故先於
師也天下之妙事者莫妙於道也吾資道以用故先於
道也夫道也者神用之本也師也者教誥之本也父母
也者形生之本也是三夲者天下之大本也白刃可冒
也飲食可無也此不可忘也吾之前聖也後聖也其成
道樹教未始不先此三本者也大戒曰孝順父母師僧
孝順至道之法不其然哉不其然哉
原孝章第三
孝有可見也有不可見也不可見者孝之理也可見者
孝之行也理也者孝之所以出也行也者孝之所以形
容也脩其形容而其中不脩則事父母不篤惠人不誠
脩其中而形容亦脩豈惟事父母而惠人是亦振天地
而感鬼神也天地與孝同理也鬼神與孝同靈也故天
地鬼神不可以不孝求不可以詐孝欺佛曰孝順至道
之法儒曰夫孝置之而塞乎天地溥之而横乎四海施
之後世而無朝夕故曰夫孝天之經也地之義也民之
行也至哉大矣孝之為道也夫是故吾之聖人欲人為
善也必先誠其性而然後發諸其行也孝行者養親之
謂也行不以誠則其養有時而匱也夫以誠而孝之其
事親也全其惠人䘏物也均孝也者效也誠也者成也
成者成其道也效者效其孝也為孝而無效非孝也為
誠而無成非誠也是故聖人之孝以誠為貴也儒不曰
乎君子誠之為貴
評孝章第四
聖人以精神乘變化而交為人畜更古今混然茫乎而
世俗未始自覺故其視今牛羊唯恐其是昔之父母精
神之所來也故戒於殺不使暴一微物篤於懷親也諭
今父母則必於其道唯恐其更生而陷神乎異類也故
其追父母於既往則逮乎七世為父母慮其未然則逮
乎更生雖譎然駭世而在道然也天下苟以其不殺勸
則好生惡殺之訓猶可以移風易俗也天下苟以其陷
神為父母慮猶可以廣乎孝子慎終追遠之心也况其
於變化而得其實者也校夫世之謂孝者局一世而闇
玄覽求於人而不求於神是不為遠而孰為遠乎是不
為大而孰為大乎經曰應生孝順心愛護一切衆生斯
之謂也
必孝章第五
聖人之道以善為用聖人之善以孝為端為善而不先
其端無善也為道而不在其用無道也用所以驗道也
端所以行善也行善而其善未行乎父母能溥善乎驗
道而不見其道之溥善能為道乎是故聖人之為道也
無所不善聖人之為善也未始遺親親也者形生之大
本也人道之大恩也唯大聖人為能重其大本也報其
大恩也今夫天下之為道者孰與於聖人夫聖人之道
大臻巍巍乎獨尊於人天不可得而生也不可得而死
也及其應物示同乎天人尚必順乎人道而不敢忘其
母之既死不敢拒其父之見命故方其成道之初而登
天先以其道諭其母氏三月復歸乎世應命還其故國
示父於道而其國皆化逮其喪父也而聖人躬與諸釋
負其棺以趨葬聖人可謂與人道而大順也今夫方為
其徒於聖人則晩路末學耳乃欲不務為孝謂我出家
專道則吾豈敢也是豈見出家之心乎夫出家者將以
道而溥善也溥善而不善其父母豈曰道邪不唯不見
其心抑亦孤於聖人之法也經謂父母與一生補處菩
薩等故當承事供養故律教其弟子得减衣鉢之資而
養其父母父母之正信者可恣與之其無信者可稍與
之有所訓也矣
廣孝章第六
天下以儒為孝而不以佛為孝曰既孝矣又何以加焉
嘻是見儒而未見佛也佛也極焉以儒守之以佛廣之
以儒人之以佛神之孝其至且大矣水固趨下也洫而
决之其所至不亦速乎火固炎上也嘘而鼓之其所舉
不亦遠乎元德秀唐之賢人也喪其母哀甚不能自效
刺肌瀝血繪佛之像書佛之經而史氏稱之李觀唐之
聞人也居父之憂刺血寫金剛般若布諸其人以資其
父之冥遽有竒香發其舍郁然連日及之其隣夫善固
有其大者也固有其小者也夫道固有其淺者也固有
其奥者也奥道妙乎死生變化也大善徹乎天地神明
也佛之善其大善者乎佛之道其奥道者乎君子必志
其大者奥者焉語不曰乎多聞擇其善者而從之
戒孝章第七
五戒始一曰不殺次二曰不盗次三曰不邪淫次四曰
不妄言次五曰不飲酒夫不殺仁也不盗義也不邪淫
禮也不飲酒智也不妄言信也是以五者脩則成其人顯
其親不亦孝乎是五者有一不脩則棄其身辱其親不
亦不孝乎夫五戒有孝之蘊而世俗不睹忽之而未始
諒也故天下福不臻而孝不勸也大戒曰孝名為戒蓋
存乎此也今夫天下欲福不若篤孝篤孝不若脩戒戒
也者大聖人之正勝法也以清淨意守之其福若取諸
左右也儒者其禮豈不曰我戰則克祭則受福蓋得其
道矣其詩豈不曰愷悌君子求福不回是皆言以其正
也夫世之正者猶然况其出世之正者乎
孝出章第八
孝出於善而人皆有善心不以佛道廣之則為善不大
而為孝小也佛之為道也視人之親猶已之親也衞物
之生猶已之生也故其為善則昆蟲悉懷為孝則鬼神
皆勸資其孝而處世則與世和平而亡忿爭也資其善
而出世則與世大慈而勸其世也是故君子之務道不
可不辨也君子之務善不可無品也中庸曰苟不至德
至道不凝焉如此之謂也
德報章第九
養不足以報父母而聖人以德報之德不足以逹父母
而聖人以道達之道也者非世之所謂道也妙神眀出
死生聖人之至道者也德也者非世之所謂德也備萬
善被幽被明聖人之至德者也儒不曰乎君子之所謂
孝者先意承志諭父母於道參直養者也安能為孝乎
曰君子之所謂孝也國人稱願然曰幸哉有子如此所
謂孝也已雖然蓋意同而義異也夫天下之報恩者吾
聖人可謂至報恩者也天下之為孝者吾聖人可謂純
孝者也經曰不如以三尊之教度其一世二親書曰黍
稷非馨明德惟馨不其然哉不其然哉吾從聖人之後
而其德不脩其道不明吾徒負父母而媿於聖人也夫
孝略章第十
善天下道為大顯其親德為優告則不得其道德不告
則得道而成德是故聖人輒遁於山林逮其以道而返
也德被乎上下而天下稱之曰有子若此尊其父母曰
大聖人之父母也聖人可謂略始而圖終善行權也古
之君子有所為而如此者吳泰伯其人也必大志可以
張大義必大潔可以持大正聖人推勝德於人天顯至
正於九嚮故聖人之法不顧乎世嗣古之君子有所為
而如此者伯夷叔齊其人也道固尊於人故道雖在子
而父母可以拜之冠義近之矣禮曰已冠而字之成人
之道也見於母母拜之俗固本於真其真已脩則雖僧
可以與王侯抗禮也而武事近之矣禮曰介者不拜為
其拜而蓌拜也不拜重節也母拜重禮也禮節而先王
猶重之大道烏可不重乎俗曰聖人無父固哉小人之
好毁也彼眊然而豈見聖人為孝之深渺也哉
孝行章第十一
道紀事其母也母游必以身荷之或與之助而道紀必
曰吾母非君母也其形骸之累乃吾事也烏可以勞君
邪是可謂篤於親也慧能始鬻薪以養其母將從師患
無以為母儲殆欲為傭以取資及還而其母已殂慨不
得以道見之遂寺其家以善之終亦歸死於是也故曰
葉落歸根能公至人也豈測其異德猶示人而不忘其
本也道丕會其世之亂乃負母逃於華陰山中丐食以
為養父死於事而丕往求其遺骸既至而亂骨不辨道
丕即祝之遽有髑髏躍至其前蓋其父之骸也道丕可
謂全孝也智蔵古僧之勁直者也事師恭於事父師没
則心喪三年也常超事師中禮及其没也奉之如存故
燕人美其孝悌焉故律制佛子必减其衣盂之資以養
父母也然此諸公不遺其親於聖人之意得之矣智藏
常超謹於奉師蓋亦合於其起教之大戒者也可法也
矣
終孝章第十二
父母之喪亦哀縗絰則非其所宜以僧服大布可也凡
處必與俗之子異位過斂則以時往其家送葬或扶或
導三年必心喪靜居脩我法贊父母之冥過喪期唯父
母忌日孟秋之既望必營齋講誦如蘭盆法是可謂孝
之終也昔者天竺之古皇先生居父之喪則肅容立其
喪之前如以心喪而略其哭踊也大聖人也夫及其送
之或舁或導大聖人也夫目犍連喪母哭之慟致饋於
鬼神目犍連亦聖人也尚不能冺情吾徒其欲無情邪
故佛子在父母之喪哀慕可如目犍連也心喪可酌大
聖人也居師之喪必如喪其父母而十師之喪期則有
隆殺也唯禀法得戒之師心喪三年可也法雲在父母
之憂哀慕殊甚飲食不入口累日法雲古之高僧也慧
約殆至人乎其父母垂死與訣皆號泣若不能自存然
喪制哭泣雖我教略之蓋欲其冺愛惡而趣清淨也苟
愛惡未忘遊心於物臨喪而弗哀亦人之安忍也故泥
洹之時其衆撫膺大呌而血現若波羅奢華蓋其不忍
也律宗曰不展哀苦者亦道俗之同恥也吾徒臨喪可
不哀乎
壇經贊(稱經者自後人尊其法而非六祖之意也今從其舊不敢改易亦可謂經則論)
(在其本經下卷之末)
贊者告也發經而溥告也壇經者至人之所以宣其心
也何心邪佛所傳之妙心也大哉心乎資始變化而清
淨常若凡然聖然幽然顯然無所處而不自得之聖言
乎明凡言乎昧昧也者變也明也者復也變復雖殊而
妙心一也始釋迦文佛以是而傳之大龜氏大龜氏相
傳之三十三世者傳諸大鑒(六祖諡號大鑒禪師)大鑒傳之而益
傳也說之者抑亦多端固有名同而實異者也固有義
多而心一者也曰血肉心者曰緣慮心者曰集起心者
曰堅實心者若心所之心益多也是所謂名同而實異
者也曰真如心者曰生滅心者曰煩惱心者曰菩提心
者脩多羅其類此者殆不可勝數是所謂義多而心一
者也義有覺義有不覺義心有真心有妄心皆所以别
其正心也方壇經之所謂心者亦義之覺義心之實心
也昔者聖人之將隠也乃命乎龜氏教外以傳法之要
意其人滯迹而忘返固欲後世者提本而正末也故湼
槃曰我有無上正法悉巳付囑摩訶迦葉矣天之道存
乎易地之道存乎簡聖人之道存乎要要也者至妙之
謂也聖人之道以要則為法界門之樞機為無量義之
所會為大乘之椎輪法華豈不曰當知是妙法諸佛之
秘要華嚴豈不曰以少方便疾成菩提要乎其於聖人
之道利而大矣哉是故壇經之宗尊其心要也心乎若
眀若冥若空若靈若寂若惺有物乎無物乎謂之一物
固彌於萬物謂之萬物固統於一物一物猶萬物也萬
物猶一物也此謂可思議也及其不可思也不可議也
天下謂之玄解謂之神會謂之絶待謂之默體謂之冥
通一皆離之遣之遣之又遣亦烏能至之微其果然獨
得與夫至人之相似者孰能諒乎推而廣之則無往不
可也探而裁之則無所不當也施於證性則所見至親
施於脩心則所詣至正施於崇德辨惑則真妄易顯施
於出世則佛道速成施於救世則塵勞易歇此壇經之
宗所以旁行天下而不厭彼謂即心即佛淺者何其不
知量也以折錐探地而淺地以屋漏窺天而小天豈天
地之然耶然百家者雖苟勝之弗如也而至人通而貫
之合乎羣經斷可見矣至人變而通之非預名字不可
測也故其顯說之有倫有義密說之無首無尾天機利
者得其深天機鈍者得其淺可擬乎可議乎不得巳况
之則圓頓教也最上乘也如來之清淨禪也菩薩藏之
正宗也論者謂之玄學不亦詳乎天下謂之宗門不亦
宜乎壇經曰定慧為本者趣道之始也定也者靜也慧
也者明也明以觀之靜以安之安其心可以體心也觀
其道可以語道也一行三昧者法界一相之謂也謂萬
善雖殊皆正於一行者也無相為體者尊大戒也無念
為宗者尊大定也無住為本者尊大慧也夫戒定慧者
三乘之達道也夫妙心者戒定慧之大資也以一妙心
而統乎三法故曰大也無相戒者戒其必正覺也四弘
願者願度度苦也願斷斷集也願學學道也願成成寂
滅也滅無所滅故無所不斷也道無所道故無所不度
也無相懴者懴非所懴也三歸戒者歸其一也一也者
三寳之所以出也說摩訶般若者謂其心之至中也般
若也者聖人之方便也聖人之大智也固能寂之明之
權之實之天下以其寂可以泯衆惡也天下以其明可
以集衆善也天下以其權可以大有為也天下以其實
可以大無為也至矣哉般若也聖人之道非夫般若不
明也不成也天下之務非夫般若不宜也不當也至人
之為以般若振不亦遠乎我法為上上根人說者宜之
也輕物重用則不勝大方小授則過也從來默傳分付
者密說之謂也密也者非不言而闇證也真而密之也
不解此法而輒謗毁謂百劫千生斷佛種性者防天下
亡其心也偉乎壇經之作也其本正其迹效其因真其
果不謬前聖也後聖也如此起之如此示之如此復之
浩然沛乎若大川之注也若虚空之通也若日月之明
也若形影之無礙也若鴻漸之有序也妙而得之之謂
本推而用之之謂迹以其非始者始之之謂因以其非
成者成之之謂果果不異乎因謂之正果也因不異乎
果謂之正因也迹必顧乎本謂之大用也本必顧乎迹
謂之大乘也乘也者聖人之喻道也用也者聖人之起
教也夫聖人之道莫至乎心聖人之教莫至乎脩調神
入道莫至乎一相止觀軌善成德莫至乎一行三昧資
一切戒莫至乎無相正一切定莫至乎無念通一切智
莫至乎無住生善滅惡莫至乎無相戒篤道推德莫至
乎四弘願善觀過莫至乎無相懴正所趣莫至乎三歸
戒正大體裁大用莫至乎大般若發大信務大道莫至
乎大志天下之窮理盡性莫至乎默傳欲心無過莫善
乎不謗定慧為始道之基也一行三昧德之端也無念
之宗解脱之謂也無住之本般若之謂也無相之體法
身之謂也無相戒戒之最也四弘願願之極也無相懴
懴之至也三歸戒真所歸也摩訶智慧聖凡之大範也
為上上根人說直說也默傳傳之至也戒謗戒之當也
夫妙心者非脩所成也非證所明也本成也本明也以
迷明者復明所以證也以背成者復成所以脩也以非
脩而脩之故曰正脩也以非明而明之故曰正證也至
人暗然不見其威儀而成德為行藹如也至人頽然若
無所持而道顯於天下也蓋以正脩而脩之也以正證
而證之也於此乃曰罔脩罔證罔因罔果穿鑿叢脞競
為其說謬乎至人之意焉噫放戒定慧而必趨乎混茫
之空則吾末如之何也甚乎含識溺心而浮識識與業
相乘循諸嚮而未始息也象之形之人與物偕生紛然
乎天地之間可勝數邪得其形於人者固萬萬之一耳
人而能覺幾其鮮矣聖人懷此雖以名義發之而天下
猶有所不明者也聖人救此雖以多方治之而天下猶
有所不醒者也賢者以智亂不肖者以愚壅平平之人
以無記惽及其感物而發喜之怒之哀之樂之益蔽者
萬端曖然若夜行而不知所至其承於聖人之言則計
之博之若蒙霧而望遠謂有也謂無也謂非有也謂非
無也謂亦有也謂亦無也以不見而却蔽固終身而不
得其審焉海所以在水也魚龍死生在海而不見乎水
道所以在心也其人終日說道而不見乎心悲夫心固
微妙幽遠難明難湊其如此也矣聖人既隱天下百世
雖以書傳而莫得其明驗故壇經之宗舉乃直示其心
而天下方知即正乎性命也若排雲霧而頓見太清若
登太山而所視廓如也王氏以方乎世書曰齊一變至
於魯魯一變至於道斯言近之矣湼槃曰始從鹿野苑
終至跋提河中間五十年未曾說一字者示法非文字
也防以文字而求其所謂也曰依法不依人者以法真
而人假也曰依義不依語者以義實而語假也曰依智
而不依識者以智至而識妄也曰依了義經不依不了
義經者以了義經盡理也而菩薩所謂即是宣說大湼
槃者謂自說與經同也聖人所謂四人出世(即四依也)護持
正法應當證知者應當證知故至人推本以證其末也
自說與經同故至人說經如經也依義依了義經故至
人顯說而合義也合經也依法依智故至人密說變之
通之而不苟滯也示法非文字故至人之宗尚乎默傳
也聖人如春淘淘而發之也至人如秋濯濯而成之也
聖人命之而至人效之也至人固聖人之門之竒德殊
勲者也夫至人者始起於微自謂不識世俗文字及其
成至也方一席之說而顯道救世與乎大聖人之云為
者若合符契也固其玄德上智生而知之將自表其法
而示其不識乎死殆四百年法流四海而不息帝王者
聖賢者更三十世求其道而益敬非至乎大聖人之所
至天且厭之久矣烏能若此也予固豈盡其道幸蚊蝱
飲海亦預其味敢稽首布之以遺後學者也
真諦無聖論
真諦者何極妙絶待之謂也聖人者何神智有為之謂
也有為則以言乎權絶待則以詣乎實實之所以全心
而泯迹權之所以攝末而趨本然則真諦也者豈容擬
議於其間哉聊試寓言以明其蘊耳夫真諦者羣生之
元心也衆聖之實際也如也非如也非非如也隱羣心
而不昧現聖賢而不曜神明不能測巧歷不能窮故經
有曰第一真諦無成無得言其體而存之則清淨空廓
聖凡泯然言其照而用之則彌綸萬有鼓舞羣動然則
體而存之若其本乎照而用之似其末乎當其心冥於
至本也默乎清淨而絶聖棄智是亦宜爾所謂第一義
諦廓然空寂無有聖人孰為繆乎而秦人以為太甚逕
庭不近人情若無聖人而知無者誰歟是亦未諭其微
旨也若夫聖凡知覺者真諦之影響妄心之攀緣耳存
乎影響即凝滯於名數以乎攀緣則眩惑於分别是則
非聖而聖而聖人所以大聖無知而知其真知所以徧
知昔人有問於昔人曰云何是第一義諦應曰廓然無
聖問者或曰對朕者誰應曰不識然斯人也非昧聖而
固不識也蓋不欲人以形言而求乎真諦者也而問人
不悟乃復云云刻舟求劔遠亦遠矣以指摽月其指所
以在月以言諭道其言所以在道顧言而不顧其道非
知道也眎指而不眎其月非識月也所以至人常妙悟
於言象之表而獨得於形骸之外淨名默爾而文殊稱
善空生以無說而說天帝以無聞而聞其不然乎
鐔津集卷三
