鐔津集卷二十宋釋契嵩撰
古律詩共六十首
三高僧詩(并叙)
唐僧皎然靈徹道標以道稱於吳越故諺美之曰
霅之晝能清秀越之澈如冰雪杭之標摩雲霄吾
聞風而慕其人因諺所謂遂為詩三章以廣其意
也
霅之晝能清秀
晝公文章清𣸪秀天與其能不可闘僧攻文什自古有
出拔須尊晝為首造化雖移神不遷晝公作詩心亦然
上跨騷雅下沈宋俊思縱橫道自全禪伯修文(修或揮字)豈
徒爾誘引人心通佛理搢紳先生魯公輩早躡清游慕
方外斯人已殁斯言在護法當應垂萬代
越之澈如冰雪
澈公之清如冰雪高僧筆墨與人别三十能詩名巳出
名在詩流心在律不殊惠遠殊惠休皎然未合誰與儔
白雲蕭散何悠悠忽入關中訪包李孤清難立衆所沮
到底無移中蜚語木秀於林風必摧澈公懷德成禍胎
古人巳往不復歎為爾為詩遺後來
杭之標摩雲霄
標師之高摩雲霄在德豈在於泬寥一庵嶺底寄幽獨
抗迹蕭然不入俗有時虛陟層崖眺不聞其語聞清嘯
當時陸羽事幽討曾入青雲預聞道取雨救旱驅神龍
此與人間事豈同冥機感異心之苗此公所以稱道標
送章表民秘書
一日夫子來山陲來言去别將何之清塵舊尉亦皆至
(時周感之同來)鮮車輕珮光陸離入門顧我顔色好林下把袂
相追隨笑傲恣肆意氣豪舉首不覺白日欹拂榻乃留
嵓宇宿紙衾蒲席誠可嗤不計豐約但適美唯唯無語
相拒違是時春和二月半永夜耿耿輕寒微高談交發
雅興合如瓶注泉争淋漓湏臾促席命言志直吐胷臆
撝淳詞人心不同有如面平生各自有所為表民卒然
趨席端曰吾有志人不知末俗淺近烏足語含哺未吐
長嗟咨少從先生學經典不探枝葉窮根基帝王之道
斷可識殷盤周誥無復疑古今事業貴適用文意述作
湏有規豈類童稚空琢刻畫餅不能療朝饑十五孜孜
事文字磨礱筆硯精神罷長篇大軸浩無數慷慨但欲
扶政治前年補吏來浙右局務冗俗不可窺傾懷欲效
王覇略騏驥捕鼠非宜宜錢唐大府多達官品秩相較
我最卑孟軻獨負浩然氣誰能斂袂長低眉丈夫所重
以道進青雲萬里湏自馳咄嗟顧我胡為者甘以門廕
為身資遂為謝病遠引去遽與簮組相差池膠西董生
苟可慕下帷克苦窮書詩閒居落莫多感激所感時政
生瑕疵賤臣抱節私自效作書萬字投丹墀天閽深岩
在西北引領一望雲𩅰𩅰德音畢竟不下報漫陳肝膽
空涕洟嗟嗟吾生時命謬不遇當時甘佚遺龍蛇之蟄
尺蠖屈萬物不時湏自怡我家田園在南國亦有溪山
名武夷泉甘壤黑堪稼穡歸與老農事鎡基余與感之
聞此語精神飛動驚支頥深謀遠慮不可測滄溟無底
天無涯閶闔門前無限客摩肩踏足争前詞暖衣飽食
恣氣豔幾軰卓犖能如斯請君更前與君語何必輕沮
煩孜孜嘉榖冬收槿朝發衆物榮茂有疾遲不聞伊尹
五干湯堯舜之道方得施賢傑輕身重天下豈使汲汲
營其私况當夷狄侮中國蹂踐二鄙翻地皮將軍誅討
苦未尅百萬師老勞旌旗凶年樂歲復間作風雨霜雪
猶不時天子勤政不暇食亦待才能相補裨廟堂之上
有君子聦眀豈肯饒臯䕫執秉公道尊大匠裁度杞梓
寧参差愛君為人性疎達不以其教交相訾臨風明月
千里别祝詞豈憚傾肝脾俗人好毁寡樂善嘉名清節
慎莫虧朝廷若問平津策賢良苐一非君誰
古意(五首)
風吹一點雲散漫為春雨洒余松栢林青葱枝可取持
此歲寒操手中空楚楚幽谷無人來日暮意誰與
二
君莫笑支許寂寞非愚懵君莫輕嵇阮山林有清興人
生徒百歲樂少憂還剰萬事漫短長無如使道勝爾非
傲世士高蹈釣名稱但謝區中緣甘心棲石磴澄空白
日飛世事終無應不如省爾誠自言還自贈
三
雲中見雙鳥高飛揭日月毛羽賁文章翺翔異鷹鶻翛
然邈千里竟不顧林樾春風漫飄颺勁翮更超忽陌上
遊俠子窺爾徒倉卒雖有金彈丸睥睨不敢發因知竒
異資自保長超越回視黃雀羣胡為戀塵𡋯
四
堪笑浮雲高凌虛翳日星(凌虛或作扶搖)寧作蘭蕙幽草中自
芳馨自足乃天分未需爾虛靈掩翳之所惡胡為久亭
亭古來曠達士浪跡多晦暝山林惜長往藏用亦藏形
愚谷不可及窅然還自寧嗟余亦羡此岑寂養頽齡
五
窮品偶真叟授我一卷書深林值幽人遺我斧與鋤斧
鋤亦奚為教養材與蔬荒穢必須剪使之藹自如授書
欲胡為教爾心與軀學必先正己自治乃及餘此意有
嘉訓佩之未始除如何悠悠人自謬欲是渠相習成薄
俗尠德懷籧篨吾裁此俚語憑君為傳諸
游龍山訪道士李仙師
日出野曠明肅然訪道生杳渺湖外去散誕雲邊行秋
高天宇淨脫葉飛縱横乘風度林嶺轉覺衣屨輕時聞
縹緲間微飈傳鶴聲知與仙家近逸思冷然清湏臾轉
幽谷紫府芝田平仙童走脚報松子來門迎接袂語且
笑所歡非俗情丹臉人未老道貌天己成開筵羅玉粒
盤餐饈紫英綢繆似交舊洒落懷抱傾薄暮忍云去徘
徊倚山楹欲有重尋約還憂變高名
感遇九首
海水晦夜清秋色涵蓬壺有叟雙龍公鐵網羅珊瑚風
雲浩容與悵恨何所圖欲問天上人可換明月無
仙人白玉京去去何縹緲瓊樓十二層玲瓏汎雲表銀
湟月為波萬頃即池沼秋來宫殿光逗落人間曉空際
時澄明烟霞眇青鳥可見不可到所思空杳杳
悠哉揚執戟識遠才絶竒初提草玄筆頗為人所嗤卓
卓孔孟道謝爾平嶮巇玉鑑含幽光千載方葳蕤寄語
曠懷士未達休嗟咨心期道自貴俗態勢焉隨青山保
長往白日貞可窺高標謝松栢孤芳操弗移
天威不到處干戈動邊鄙將軍奮威猛英雄勢随起紛
紛出榆關肅肅秋色裏白馬冒黃雲清霜厲嚴旨少壯
羽林兒務能莫多喜好武匪君心用兵不得已寄言飛
將軍妙略應無比志在報君恩豈為黃金死丈夫身許
國慷慨當如此寧教太史書輕笑魯連子
蒼茫天地間流光一何遽曾聞太古人未見曦輪駐才
沈崦嵫雲還上浮桑樹山色愁裡暝天形夢中曙安知
穆天子龍馬神為御萬里速乘風又向瑶臺去超遥侣
神仙此理當何故不向堯年長永使人間住
冠盖何處客凌雲意氣驕旦旦趨雙闕衝衝過渭橋金
珂雲外響畫燭月中燒縹緲行天路升騰在玉霄如何
區宇内頓與人間遥長拂羅裳去明光殿下朝一俯復
一仰榮多憂亦饒白髮領邊長朱顔鏡裏凋豈知松檜
下幽人長寂寥萬事淡無慮恣卧時長謠浩蕩天地間
孰問羲黃堯臨風一清嘯胡為王子喬
空虛澄遠煙霽色含秋景思君每盤桓駐目千峰頂(駐目)
(或作獨往)明月初團圞可照美人影美人來不來雲霞渺林
嶺
林栢地之靈草莽亦同茂願得區域中人心復純素蒼
梧會稽隂罔復有陵墓六合無知音青山有歸路人生
惜朱顔賢照長相顧昨夜露華臺誰不怨秋暮
悠然嚴子陵遠大寥廓器故人貴為君白駒要不至耽
閑戀渌潭高超弄芳餌青山汎白雲萬古寄高意侯覇
不知道初亦嫌傲志何事卑王侯其心越天地因悲婁
護輩胡為附權勢流游絳灌間折節蹁蹮例皇皇古皇
道勞生自拘繫不如歸去來乘風拂長袂
懷越中兼示山隂諸明士
厭見人境喧清游憶靈越東南千萬山浮青滿寥沉從
來鑑中景形勝人間絶月湛換鵝溪雲起藏書穴客子
若飄蓬遽與故人別尺素未及通芳草已云歇所悲行
路難俯仰損名節鳴鴈欲東飛寄語謝明月
早秋吟
山家昨夜房櫳冷梧桐一葉飄金井長天如水净藏雲
明月含暉變秋景桂枝花拆風飄飄誰在高樓吹玉簫
人間不見槎升漢天上將看鵲作橋年少征人在何處
白露霑衣未歸去海畔今無漂母家江南誰與王孫遇
徘徊月下空長吟吾徒自古難知音欲上高臺問明月
明月何不照人心
羣賢宿山賦得暮雲嵓下宿
微風静林杪紅日下嵓阿明月出已滿白雲歸未多高
應伴猿鶴深不暗松蘿若弗為霖去其如旱歲何
浙江晩望
暮色看無際秋空水混天片帆飛鳥外新月落潮邊隔
越山形小吞吳地勢偏幾人來往老早晩渡頭船
題徑山寺
翠拔羣山外連天勢未休雲迷飛鳥道雨出古龍湫僧
在深雲定香和杳靄浮人間游不到臺殿自清秋
郎侍郎致仕
平時獨高謝道勝欲韜光白髮辭明主青山戀故鄕藥
畦容鶴到吟徑恐雲藏更愛禪林卧時來拂石牀
山中早梅
亭亭映晩景皎皎出林端小圃連雲淡孤芳冒雪寒人
間殊未見物外最先看但欲方瓊玉寧將勝牡丹
汎若耶溪
越水乘春泛船窗掩又開好山㳂岸去驟雨落花來岸
影樵人渡歌聲浣女回滄浪無限意日暮更悠哉
書毛有章園亭
愛此園林好重來花木滋游人醉不去幽鳥語無時烟
郭連芳草春湖泛渌池松篁非俗韻游子漫相期
山亭晩春
山庭晩來静林石自巉嵒犬去吠人語花飛恣鳥銜晴
烟熏茂草煦日藹高杉更喜團圓月清光下碧巖
自贈
静坐還看竹閒行亦合樵道心應有在生事合無憀客
去清談少年來白髮饒漫將支遁筆閒且賦逍遥
夏日無雨
山中苦無雨日日望雲霓小暑𣸪大暑深溪成淺溪泉
枯連井底地熱亢蔬畦無以問天意空思水鳥啼(俗謂水鳥)
(啼則天下雨焉)
歲暮書懷
朔風適變寒曉日將含煦南國殊未還東山歲云暮浮
生奄忽往芳顔安得駐寄謝人世間紛華尤可悟
山中早行
前山經夜雨獨往步春泥天岸日將出田家雞更啼孤
烟行處起曠野望中低猶喜逢樵客相將過數溪
湖上晩歸
人間薄游罷歸興尋舊隠春岸行未窮夕陽看欲盡嵐
光山際淡天影水邊近自憐幽趣真清吟更長引
季春寄友生
湖上無烟晝人間寒食時隂晴春易變花月候難齊未
畏青蛙亂先愁紫蕨衰雲山向漸熱相訪勿應遲
寄懷泐潭山月禪師
聞道安禪處深蘿杳隔溪清猿定中發幽鳥坐邊栖雲
影朝晡别山峯遠近齊不知誰問法雪夜立江西
送客還北闕道中作
北郭送陽子日斜歸舊居路泥侵曉潤晦月逼春餘桑
柘雨中綠人烟關外疎依然見風俗歸興混樵漁
次韻無訾赴承天再命
載命還高讓知君所趣深青山當隠處白髮欲栖心更
俟逢梅雨何妨過虎林潺湲合澗水六月足清音
山舍晩歸
薄暮還精廬徐行無所並日入月還清山空水更静彷
彿聞疎鐘翛然在西嶺寄語高世流來兹謝塵境
讀書
讀書老何為更讀聊遮眼此意雖䓁閒高情寄無限錯
磨千古心翻覆幾忘飯不知白雲去春静山中晩
送盧隠士歸廬山
世事如循環是非終莫盡羡爾歸深山任他譏小隠黃
鵠舉已高白雲去非近天籟歸寂寞何峰弄清軫
還南屏山即事
歲晩歸來石室寒松蘿岑寂自盤桓但知林下一年過
不見人間萬事難招隠有詩題石記解嘲無說與時看
此心已共空生合身似浮雲不必觀
入石壁山
身似浮雲年似流人間擾攘只宜休老來已習青蘿子
隠去應追白道猷直入亂山寧計路定看落葉始知秋
他時谷口人相遇莫問裁詩謝五侯
山中自怡謝所知
萬事随宜勿強攀暫過朝市即歸山勞生未必浮名好
稱性應湏到處閒都似夢中休問影只堪吟裏更怡顔
襄陽道者寧知爾猿鶴蕭然石室間
寄承天元老
清散年來事益閒不論林下與人間禪心至了非喧静
默客何妨更往還竒石清軒增勝趣流泉碧座照衰顔
支形脫略時機甚應笑歸來别買山
誡題(因事)
高吟遠矚倚雲梯往事經心盡可題道德二萹徒自辯
是非一馬豈能齊暉山真玉傷驚火失水靈蛇畏在泥
寄語冥鴻上天去凌雲羽翼莫思低
元日
暗裏春催曙色明百雞迎曉報新聲宿寒尚在龍蛇蟄
歲歷初傳日月迎蓂葉四時今始發梅花一旦占先榮
山家也祝堯天夀漫學牛山報太平
著書罷思南還復會客自番禺來因賦此詩
平昔著書今粗畢南還終欲隠羅浮初春况遇故鄕子
終夜更誇滄海遊但貴羊城風物好豈辭梅嶺路歧脩
應湏相與葛洪輩抗迹山林送白頭
冷泉獨賞寄冲晦上人
南風掠波溪水滿山中幽人來洗浣獨立溪傍清興欵
更愛泉流芳草短平生幽討貴蕭散世道紛紜何足筭
人間五月夏雲煩相約歸來君莫緩
遣興三絶
逸興應須傚皎然此生瀟洒老詩禪何妨剩得驚人句
詠徧江山一萬萹
吾道陵遲事事訛而今無計遏頽波徇人玩法成流俗
但泣金書柰爾何
去年聊駐江頭寺今寄林僧嵒下扃莫謂此身無定迹
人生都類一浮萍
書南山六和寺
青葱玉樹接溪岑臺閣凌虛地布金行到白雲重疊處
水聲松韻淡人心
寒食日雨中
漠漠行雲晴復隂野花垂濕晩沉沉游人莫怨天多雨
况在東臯春已深
早起
天窗月過星疎渺檐際冥分雲窈窕山家深處勿雞啼
時有寒鵶來報曉
對喜鵲
静卧時驚鵲喜多湏臾果有故人過山中明度還無事
問爾綿蠻更語麽
寄晤冲晦
年老相看眼倍青念君詩思苦勞形人間更有無窮感
好把禪關護性靈
洗筆
古人信文字字字從此出天下心不欺爾亦有隂隲濯
之遺孺子念兹未應失
遊大慈山書晝上人壁
谷裏侵雲寺尋幽到深處春過寒花開人來啼鳥去豈
期草庵客日暮此相遇
清溪
勿謂清溪清長如鏡初洗湏防苟容物汙爾清到底
潭津集卷二十
