鐔津集卷十三宋釋契嵩撰
叙(九篇)
送潯陽姚駕部叙
駕部姚公將之潯陽(亦謂潯州)道過鷰(鷰乃余卿)潜子欲因其從
者致信吾伯氏李主簿姚公不以其賢自高乃更遺書
累紙盛稱潜子善用六經之筆著書發揮其法以正乎
二教之學者謂雖古之大禪鉅師未有如潜子之全也
其廣且博也此姚公汲引人為善欲使其至至耳潜子
無謂豈果若是耶雖然潜子初著原教書其心誠為彼
執文習理者也(執文儒者習理釋者習以俗語以諭其法此姚公來書云)二者皆蔽
道而不自發明適欲救此耳其書既出雖四方稍傳而
文者徒玩吾文不文者不辨吾道亦復不見潜子所趨
之至潜子孤無有徒與講求尚皇皇憂其道之未詳於
人也潜子之道生靈之大本天下為善之至也苟其本
不明其至未審天下之人欲其所歸也何之行道之士
安忍而不為惻然邪故潜子嘗不避流俗嗤笑乃以其
書而求通於天子宰相賢士大夫者蓋為斯也然搢紳
先生之徒知潜子如是之心者幾人乎姚公乃謂我所
得之法如此也所為之志又如此引古之高僧鉅師相
與較之又如此也是豈不為之知已乎相知之深乎姚
公始以大臣薦自布衣徒步不由常科而直擢入官其
文章才業卓卓過人可知今來出潯潯故南方也潜子
南人習知其山川風俗頗詳姑為公言之嶺外自邕管
之東潮陽之西桂林之南合浦之北環數千里國家政
教所被即其霜露雪霰霑洽巳繁瘴癘之氣消伏不發
秀民瑞物日出其風土日美香木桂林寶花琦菓(寶花琦菓)
(南人舊稱)殊名異品聮芳接茂而四時不絶若梧若藤若容
若潯凡此數郡者皆帶江五戴山山尤佳江尤清有神
仙洞府有佛氏樓觀村郭相望而人烟縹緲朝暾夕陽
當天地澄霽則其氣象清淑如張畫圖然其俗質其人
淳寡争訟而浸知嚮方吾知姚公治此民也則其仁義
之化易行臨此景也則其清明之志益得姚公心通又
能以大道自勝潜子輔教之說亦頼之而益傳也待公
趨詔北還當與數得此道者其人之幾何耶道途上下
舟車之勞公宜自適自慎
送郭公甫朝奉詩叙
郭子喜潜子之道欲資之以正其脩辭立誠潜子可當
耶郭子搢紳先生之徒乃獨能揭然跂乎高世之風可
重可媿吾說不足以相資也然郭子俊爽天才逸發少
年則能作歌聲累千百言其氣不衰而軆平淡韻致高
古格力優贍多多愈切含萬象於筆端動乎則辭句驚
出而無窮與坐客聽其自誦雖千言必記語韻清暢若
出金石使人驚動而好之雖梅聖俞章表民以為李太
白復生以詩張之四海九州學輩未識郭子者何限朝
廷公卿孰嘗覩郭子如此之盛耶夫龜龍麟鳳其亦偉
竒之物也使其汩於泥塗委於荆枳則君子之所惜吾
恐郭子盡是紆餘誕謾遂與世浮沉因别故賦詩以祝
之
白石鑿鑿藴爾美璞君子道晦君子斯樂幽蘭猗猗振
爾芳姿淑人不顯淑人不虧惟是方寸為爾之本違之
物搖窮之物亂靜之收之默默悶悶熟水泚泚兮可潄
可滌熟山亭亭(或作寥寥)兮可休可適胡歉屏居胡羡首迪
送王仲寧秘丞謌叙
去年詔秘省王侯往宰扶風縣王侯以父喪在淺土請
俟封樹而後趨官朝廷佳其有子道從之復告曰禮畢
當聽命於闕下於時錢塘士人慕王侯官有能名相與
議曰扶風秦地也方為戎狄驚動豈宜往之天子不知
以王侯來惠我邦識者非之曰此常人之情非知賢之
謂也夫王侯賢而有器識讀書探文武之道發慷慨立
大節方當國家舉大刑將誅去兇醜以條理太平之治
是必奮然以效其才能詎肯碌碌從衆人苟避艱難幸
宴安於靜地或曰朝廷以王侯久屈於冗局且發其賢
將受之顯官乎辛巳歲隆暑中果自新定來將趨京道
出錢塘潜子因歌議者之意以為别歌曰
賢豪之志兮脫略不羈高厲遠邁兮俗豈易知倜儻大
節兮臨事不移安實敗名兮君子恥為天闕蒼蒼兮宫
殿參差王侯藴志兮將發胸中之竒秦海浩蕩兮隴樹
依依王侯之往兮决去莫辭惠彼一邑兮起民之疲亦
將德彼兮清秦之陲當妖氛廓兮景運增熙功名相將
兮千載葳蕤
送周感之入京詩叙
感之以父喪罷官即錢塘僦屋而居三年雖無擔石之
儲泊如也未嘗踵權豪之門以聲其窮接交游以誠不
以其才故與其交故士大夫而下逮閭巷之人識與不
識皆賢其為人然此未足為知感之者也夫行巳自信
其道不妄與人辯者至於窮達不踰其節義此亦君子
之常道耳蓋流俗輕悍不能守之宜其歸美於感之耶
如感之仁義出於其天性讀書為學識度明遠論古今
禮樂刑政指其當否無有不是者使其得志行於一州
一邑以至天下國家必能政教惠百姓令人無怨望豈
止自信而固窮為賢耶蒙與感之相知為最深嘗慨無
力以張之今春服闕復調官京師蒙亦將返廬阜惜其
為别且遠因作詩以散眷戀之思云
與君游兮我心日休與君别兮我心日憂君之去兮春
水湯湯青霄九重兮雲闕蒼茫氣望豪華兮接翼翺翔
懷德孤進兮人誰與揚米貴如玉兮薪若桂枝京國久
留兮曷為所資江南五月兮瑶草蘺蘺早歸來兮慰此
相思
送周公濟詩叙
潜子昔在潯陽公濟丱年方師吾友周叔智務學而沈
詳言不妄發與諸生絶不類潜子常謂叔智曰潯陽江
山氣象清淑宜鍾於其人在此諸生周氏之子疑其得
之矣余觀其學有所成及潜子去潯陽十有餘年果聞
公濟以進士陞第其後又聞以賢監司李公之舉得宰
建德不一載而道路傳為賢令去秋以事來杭乃權錢
塘遂得往還山中見其治民少以吏術而多用仁義視
事敬而勤行已端而廉與人交久而益敬未逾月而杭
人翕然稱之潜子竊喜幸吾前言之驗矣然稱之叔智
有道之士也平生最好以仁義進人而激勵其風俗悵
其早亡不見公濟今所樹立雖然公濟來資自得豈謂
不肖假其賢師善𨗳之所助耶會潜子始以傳道為志
所藴未伸公濟不平力為吾振之其誠且勤雖古之慷
慨之士不過是也將别蒙意甚感之乃為詩以贈其行
詩曰
秀氣鬱兮在若人之躬吾昔覩之兮卓異羣不同驗治
迹兮今也炳融慨爾師兮不覿乎君子之風方别離兮
江涘趨雙闕兮千里帝座煌煌兮君門嚴深勉自進兮
勿使陸沉
送周感之秘書南還叙
杭去交廣陸出江南驛堠五六千里轉大海得飄風舟
日行千里否則留他島動彌年月故南人來吴常以此
為艱余客錢塘已見二春矣視南之來者幾希庚辰之
三月有客以周尉告余曰尉臨封人也子盍見之乎余
一旦詣其門會其出歸悒悒頗不自得越數日尉果騎
從求余所居而來入室與語鄉曲事歴歴燭耳目發平
生如故舊言亹亹而不能休襟抱軒豁見其為人有大
體及暮引去余乃異之謂識者曰尉以文詞奮誓言非
由進士得官不為也嘗四舉屈於有司而不變其心及
得之未始以所官遠於家而讓君命由京師如故鄉迎
其親而來錢唐道且萬里不以禄薄未甚有力為勞處
官過廉雖水必欲買夫士患無節也不患不立苟朝臨
事而夕失其所守喔咿戚施苟容不暇當所利則爭不
利則辭去鄉邑未百里則終日慊然作兒女態又何望
盛名能迹赫赫然照天下後世若尉者也持其節行始
終一如不亦真慷慨大丈夫哉吾聞古老傳言南方全
陽有得其氣正者必剛健中正而聰明余於尉皆南人
也獨性怯暗鈍無一善以自發藥其性又不能騫然高
謝與物磅礴乎一世視尉能不愧其所生耶因以發故
鄉之情豈莊周所謂去人滋遠而思人滋深乎
送林野夫秀才歸潮陽叙
世稱潮陽多君子而林氏最盛余初謁野夫先父田曹
於杭觀其寬明淳粹力行古道為政不齷齪飾吏事乃
信稱者之不妄美也及會范陽盧元伯語野夫仲父曰
巽先生者生而知學六經探百氏悉能極深研幾聖人
之道卓然自得以謂易者備三極之道聖人之藴也獨
病揚雄氏雖欲明之而玄也未至因著草範將以大明
易道之終始也又謂興王者禮樂為大復著禮樂書以
示帝王治政之始本為儒不汲汲於富貴而高節遠邁
追古聖賢之風教余又益信林氏之盛也有在矣是時
田曹秩滿將趨闕下而元伯南還余亦東適會稽越是
二年余復來杭且聞田曹寢疾於京師有至於漸趨三
年野夫果扶行櫬歸葬故地乘舟吳江而來他日余往
弔之焉野夫伯仲皆悲戚癯瘠殆不勝其哀及戒行事
且謂余曰子盍歌以贈我歸余因思林氏於潮陽為最
盛歌何以盡其美不若詞而布之吾聞天生賢者故以
代天工使輔相天地之道是賢者宜壽且顯於位可也
則顔淵夭伯牛疾孟軻轗軻荀況揚雄落莫於時賈誼
董仲舒數輩相望而不幸不知運物者反何意邪如南
安田曹之仁其弟之智識明德不二十未既大施而卒
皆早世雖明哲之士聞之孰不為之惑哉或者謂林氏
之壽不在其躬而在其子孫乎聞野夫刃取股肉以問
其父欲其病愈終不如志君子謂之純孝也野夫苟能
率其伯仲履田曺之仁孝同志巽先生之學則林之壽
其將有在篤實光輝益大乎後元伯亦有道者也於野
夫為姻婭苟與之營勵名節則林氏之盛美豈止煥於
潮陽與今日將輝耀乎天下後世也矣
送梵才吉師還天台謌叙
夫為佛者脩出世之道因以清淨自守與俗不接非以
其教道推於世勸於人豈宜逐逐與於世間游乎梵才
大師少以詩鳴於京師晩歸天台益勤吾道一朝思以
佛事以勸搢紳先生之徒前年來浙西淮甸間所遇卿
大夫有名聲於人者皆樂從其事不翅百數此非精誠
篤志推尊於聖人真教道妙何能得仁賢君子如是之
多耶嗟乎吾人有出入乎權豪之門趨進乎勢利之塗
德不能發人之信疑然而莫告毁焉而不辨喔唯突譎
相與以佛為戲幸其顔色假其事勢以苟利乎一身趨
死不顧教道者彼聞師之風宜何為心哉吾偉乎吉師
之所為故歌以贈其歸歌曰若人之來兮賢俊將迎若
人之歸兮勝事告成春色佳兮春風輕擥雲䄂兮趨遥
征台山凌虛兮氣象淑清宜真賞適兮休顧浮名彼循
利忘道兮流俗時情既亡吾徒兮何足與評
送真法師歸廬山叙
余去潯陽五年而法師真公自廬山來會於錢唐聞其
始至且喜且驚師曾不顧宰相所待拂衣去濠入山中
誓終其身不踐俗境此胡為而來哉及相與語始知其
謀為佛塔非以常事而移其志也余在潯陽嘗與周叔
智評人物以師潔清能以其道訓學者叔智頗以重語
相推故與吾洎郭叔寶裴長言數造其門迭為歌詩以
揚其美師亦忻然相得今出數千里復與之會迨將半
載接其言益文其道益親契義篤厚百倍於初也秋之
八月而真師以所謀事集命拏舟欲行杭人敬慕稽首
告留者甚勤終亦引去不顧余游四方獨去潯陽戀戀
若懷父母之國而不能忘蓋以其有仁賢君子篤實誠
信於交游用道德而相侵潤又以匡廬奠其左嶄崒高
拔其氣象窅然深幽使人翫之有高天下之志今真師
復歸焉余牽於事不得偕往惟浩然之思益紛於胷中
因師為我謝潯陽君子窮達榮悴勞吾之形謀慮得喪
萬端勞吾之心人生適如一夢焉何長與物磅礴乎世
此宜深探佛道澄汰其神明真師其引道者宜命之游
可也
鐔津集卷十三
