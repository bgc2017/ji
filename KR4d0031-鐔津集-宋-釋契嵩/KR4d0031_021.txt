鐔津集卷二十一宋釋契嵩撰
此與楊公濟晤冲䀲山游唱和詩(自有序見前序錄中)今緫
編于此貴後賢披覽以見一時文會之清勝焉
歲暮值雪山齋焚香獨坐命童取雪烹茗因思柳
絮随風起之句遂取謝道藴傳讀之見其神情散
朗故有林下風氣益發幽興乃為詩兼簡居士公
濟彼上人冲晦
東山沙門契嵩上
簷外驚風幽鳥歸窗間獨坐事還稀初看歷日新年近
喜見山林驟雪飛但憶故人能有詠寧懷久客此無衣
鮑昭湯老能乘興城郭何如在翠微
章安楊蟠次韻
零落東山老佛師古來獨往似君稀雪邊氣候春將破
林下神情句欲飛後日當尋慧遠社何人更贈大顛衣
一萹感發渾閒事湏脫青衫動少微
錢湖艸堂沙門惟晤次韻上
雪滿西山春未歸泉聲凍咽鳥聲稀静觀眼境人間渺
驅逐詩魔天外飛一飽每將松作飯大寒重換紙為衣
我憐詩是君家事更約論心極細微
約冲晦宿東山禪寺精舍先寄蟠
上人合動林間興吾恨衰遲學謝安納屐操笻那有限
吹雲落雨漫無端先憑報信春枝破預想分題雪屋寒
林下不諳人世苦笑將雙鬢與君看
次韻和詶契嵩
襄陽習子不貪官欲友幽人擬道安冒雪履霜臨歲杪
攀蘿挽翠到雲端初論浮世慚年老久對清規苦夜寒
空感知音何以報但誇山水富君看
將訪永安東山禪師先寄惟晤
庵在千株松桂下更無塵事到夫君高蹤罕過呼猿澗
静思唯看抱石雲日暮坐間禽影集雪晴岸畔路形分
揚雄約我須投宿月裏禪餘怯論文
次韻和詶契嵩
歲晩隂沈天宇昏宗雷訪我更㩦君相期石屋宜投宿
獨憩山茨學卧雲雪映窗櫺人已静風吟燈影夜初分
自憐惠永多閒散強接清言媿不文
宿永安方丈書呈東山禪師蟠
千年道在高僧傳未論詩人更有評曾著文章原大道
獨推性命濟羣生白雲已鎻山間寺流水空傳世上名
林遠不聞鐘磬作五更幽鳥轉春聲
次韻和詶契嵩
詩豪何遜宿嵒扄品格高卑徹曉評未省窗前無月到
唯驚席上有風生郄超年少偏高隠莊子才雄不近名
明日君歸草堂去莫將平叔擬虛聲
次韻奉和惟晤
道安獨繼襄陽踵詩好慵窺霅晝評竹屋數間經幾載
草衣三事傲平生縱陪林下收孤迹難學人間走大名
燈火已殘談未倦曉風斜雨打窗聲
嘉公濟冲晦見訪契嵩
數曲青溪山數重山深日暮已鳴鐘忽聞行客門前語
來覓幽人林下蹤初接風流殊歴落更張燈火倍迎逢
不湏便去疑無待已有黃粮在宿舂
次韻和詶蟠
數百招提隠亂峰蒼茫豈復辨君鐘春含未得黃鸝報
路轉唯尋白鹿蹤庵在月邊長不鎻興來天外忽相逢
山人莫笑衣冠客亦有鴻來待賃舂
次韻和詶惟晤
白雲蒼海一重重傍舍遥聞隔塢鐘月上更無人語閙
雪深空認虎行蹤詩書共喜燈前論茗果翻疑夢裡逢
脫麈高談無限樂煴爐寒擁日高舂
遊靈隠遇雨呈普慈及二詩翁蟠
山老未容山客去故將雲陣鎻山門雨催晚色凝諸嶺
雷送春聲落後村今夜青林妨月上故人白首把詩論
來朝山水終瀰汎策杖相隨討澗源
次韻和詶契嵩
暮雲將雨苦紛紛看雨攜君倚寺門飛鳥驚雷歸後塢
落梅流水出前村名山當爾何湏去勝事而今更好論
况有禪翁通妙理徘徊重欵扣真源
次韻和詶惟晤
雨洗羣山秀色分一笻雙屐到松門天邊雲散争歸洞
島外樵還各占村久著青袍心巳厭相看白首事休論
請君細問黃梅老當信禪河别有源
同公濟冲晦宿靈隠夜晴契嵩
不睡還烹北苑茶寒風落盡適來花夜深雨過山形出
天静雲空月色佳且喜僧窗晴似晝莫論人世事如麻
况陪支許皆能賦豈厭留詩在碧紗
次韻和詶蟠
山風亦會山人意卷盡天紛掃雪花明月當樓情已興
碧雲落紙句還佳霜威忽霽應通物仙侣相便合姓麻
羣動已消林木響卧看星斗隔窗紗
次韻和詶惟晤
戰退睡魔重酌茗再披文卷眩生花喜逢長夜身雖健
勉和新詩興未佳風細猿聲清似梵月明杉影密如麻
臘寒燈炷飛蛾滅何必殷勤護薄紗
早過天竺呈明智及同遊二老蟠
雨夜靈峰卧竹床平明屐齒到雲堂門前雨過新溪滿
石上風回舊草香山抱鐘聲圓不散雪鋪瓦面冷無光
理公莫怪詩相惱今日偕行緫姓湯
次韻和詶契嵩
澗北夜依禪舍宿峰南今訪講師堂初行松路愛清曉
及過石橋聞異香日色煖烘諸壑淨晴嵐翠潑幾峰光
道標尚客何高趣更飲吾曺栢葉湯
次韻和詶惟晤
曉過翻經臺下寺與君同謁祖師堂庭前紫桂葉頻脫
石上紅梅花正香出洞隂雲分遠影挂松寒日漏清光
謝公勸飯湏無讓不許非時薦茗湯
南澗傍遊戲呈公濟冲晦契嵩
相引朝來碧澗傍山林雪盡水流長未應驚鳥下苔岸
先共觀魚跨石梁日淡沙寒鷗自聚歲闌春入草含芳
鮑昭湯老湏同詠何必人間萬事忙
次韻和詶蟠
澗南一嘯清風發林下重來白日長雲遠石深連鷲嶺
水寒沙淺似魚梁漫因野老詢前事閒伴幽人擷衆芳
更欲窮源情未已知君嗔我索歸忙
次韻和詶惟晤
撥雲過得南隴去流水激濺一澗長磐石誰堆補缺岸
老松自倒成危梁沙禽呼雌頻呌噪山藥吐色常芬芳
臘去春歸山愈好喜君共無塵事忙
遊天竺上寺呈東山仲靈冲晦蟠
入林巳忻猿鳥樂共傲浮生勝大還身外是非雲不繋
社中留戀雨相關籃輿寂寞媿彭澤拄杖風流肖德山
寄語葛洪嵒下水莫流清夢落人間
次韻和詶契嵩
共訪迢遥深塢寺仍随野老賣樵還鳥栖已定人方到
暮色雖濃門未關今宿嵒房休問法來朝臘屐重登山
平生勝友殊難會莫厭相㩦寂寞間
次韻和詶惟晤
天寒雨細日將暮泥滑誰禁策馬還砂穴吐泉鳴决决
竹叢歸鳥語關關聊睎謝客湏穿屐莫羡支公獨買山
方外論交情未淺願陪投老白雲間
同公濟冲晦遊天竺兼簡呈
伯周禪老契嵩
愛此蕭然松塢深詩流邀我此相尋蒼茫寒日纔開霧
靉靆濃雲又結隂安石放懷還劇賞皎然乘興合清吟
主人勤駐禪扉宿况值梅香正滿林
次韻和詶蟠
不問猿崖鳥道深擕笻著屐伴君尋山中桂子驚寒夜
雪後梅花逼歲隂欲住更逢青眼顧相看湏盡白頭吟
他年若讀高僧傳未放湯休與道林
次韻和詶惟晤
平昔詩禪友契深更來人外事幽尋雨餘澗壑流寒響
歲晏檉杉老翠隂袒跣不妨陶令醉風流多傚洛生吟
山翁解榻延清賞未放前賢勝竹林
宿天竺再贈東山禪師與冲晦蟠
仲靈述作慙知已冲晦萹章竊賞音勝侣俱恬山水樂
神交已過雪霜深燈前自笑平生事雨後重論一夜心
相檢莫教詩間斷更闌同聽夜猿吟
次韻奉和契嵩
沈侯才雋冠儒林詩語驚人金玉音學海平生慙我淺
詞源今日羡君深強睎老格湏張膽喜聽清言更洗心
賡唱苟能容累句漫陪梁甫續高吟
次韻奉和惟晤
燈火青熒雲塢寺清猿呌斷有餘音檻梅雪白春風近
山雨盆傾澗水深背世迹憐高鳥迹結交心契老松心
詶君秀句無新語徒攪詩腸徹曙吟
宿天竺寺賦聞泉呈二老蟠
我有泉中興平生愛水經山空時决决夜静轉泠泠暗
脉來湍急清聲出混冥月寒風不響高枕與君聽
同賦聞泉契嵩
歲晏林間宿初聞况夜晴漱寒醒客夢飛響應山鳴深
澗松風静幽人石室清誰人能為我寫此入琴聲
同賦聞泉惟晤
澗泉吾所好山舍寂無喧春脉生雲底夜聲來枕前風
休不動竹月上未啼猿石上鳴逾急冷然清夢魂
送公濟冲晦出山兼簡駐泊所諸公索和奉寄
李思文契嵩
幾日山遊霰雪稀相隨野老亦忘機始憐洞裏雲堪臥
又憶人間歲杪歸夜落梅花應滿路風含春色自吹衣
憑君為語王孫道音信終湏寄鳥飛
次韻奉詶蟠
臘後東風掃翠微同看芳柳破鋒機三宵聽水都無夢
四日登山未肯歸野老且憑雲送客家人應笑雨霑衣
君詩兼簡佳公子只恐囊傾一夜飛
次韻奉和惟晤
招擕綠野村邊去累日青山曠世機惜向永安蘭若别
還經靈隠渡頭歸雲峰積雪迷樵徑石罅新泉濺客衣
詩會末由陪帝戚心随雲鳥入城飛
遊山歸遇雨呈仲靈冲晦蟠
九里松門雪過時籃輿裊裊礙松枝雨留宿客還斜落
風送行人亦倒吹華表忽驚黃鶴反耳中猶帶白猿悲
來朝弗著登山屐可避君呼謝客兒
次韻和詶契嵩
嚴維靈澈出山時避雨曾聞礙木枝歲杪霜寒何足畏
管中春色已堪吹風含鐘韻凝還散水結溪聲咽又悲
闘草野遊君莫笑初平元是牧羊兒
次韻奉和詶惟晤
興高未肯輟清詩捨轎重扶櫛栗枝松栢青肥春雨洗
烟雲輕健澗風吹樵歸後塢連聲唱鹿過前溪失隊悲
莫道還家甘寂默陶潜自有五男兒
山中回憶東山老蟠
山游興發特尋君屐齒笻枝繞四鄰峰北看雲忘世務
澗南聽水得天真名高寂寞存僧史林下風流似晉人
何日枇杷苦笋熟却遊未减去年春(君去年有苦笋上枇杷熟之句)
次韻奉詶契嵩
君事逍遥入亂雲與君躡屐遍溪鄰林間聽鳥聞偏好
烟際觀山見匪真澗水只能忙送客岩花不解久留人
樂天更有龍門約勝會應湏趁早春
連得公濟出山道中見示二篇鄙思枯涸奉和
不暇且乞罷唱契嵩
詩萹留落野人窗又得虞卿璧一雙怪似蛟龍出古水
清如日月浸秋江𢋫吟何止夸山澤變雅終湏繫國邦
為報詩家驍將道雪闌休唱已心降
次韻奉詶蟠
幾夕論詩坐石牎憐君百首妙無雙勾牽野興侵孤月
惱亂詞源湧大江數紙忽然來竺嶺千年猶可照吳邦
相思未免還相挑莫竪旗旛却詐降
出山至中塗寄永安禪師惟晤
松行未盡却回頭寒雨霶𩃱巳漸收望海閣邊雲繚繞
行春橋下水奔流山庵驟别高談遠城寺將歸滿面羞
湏傚著書同說法悠悠人事漫拘囚
次韻和詶契嵩
忽憶山中人白頭歲闌喜看雪初收詩萹見賞皆高興
謝客相随非俗流却有嵓雲供夜卧況無土食備晨羞
愛君吟詠殊堪聽金玉聲音勝楚囚
公濟冲晦出山次日奉寄契嵩
孫綽曾陪支遁遊千年人謂兩風流羡君慕此乘雙屐
結侣還來共一丘衣冷雪霜猶未去興高雲月肯甘收
耽詩重道皆無比應敵當時萬戶侯
次韻奉詶蟠
猿聲未落鳥聲愁笱發花開澗水流還對春風驚節物
漫思野老傍林丘古人得道多深隠賢守知名貴早收
林下頻過君莫怪自看骨相匪封侯
次韻奉詶惟晤
今日追懷昨日遊二君乘興似奔流遠尋幽壑行拖屐
累到深雲卧枕丘崖竹蕭疎晴影亂塢梅零落晩香收
會湏重訪藤州老更約高才沈隠侯
次韻奉和契嵩
樂天已與廣宣遊更出風塵外俗流酒聖盡能非畢卓
詩仙皆欲接浮丘(聞公濟與冲晦遊斷此葷酒多随其奉戒)萹章逸處江山
動筆硯閒時雲雨收况有聲名俱籍甚並飛南北動王
侯
歲暮還西塢寄公濟無𧦬契嵩
乘興溪邊去仍從林下歸梅香帶春信日色煖人衣白
髮思還遠清流遇更稀野禽寧會意相顧向柴扉(日色暖人)
(衣或云日暮入人衣)
次韻奉和蟠
聞說西庵好藤州恐不歸延年松可食避世草堪衣山
塢雪應壊林端梅亦稀猶憐二禪老佳句及城扉
次韻奉詶𧦬元
野步溪流静源深興未歸晩禽栖雪竹殘霰洒禪衣放
意天涯遠狂吟人落稀詩成寄吾侣清氣動林扉
次韻奉和惟晤
白髮東山老青林西塢歸聽猿時駐錫厲水自褰衣高
論才難敵孤蹤行亦稀慚君寄樵採佳句出嵓扉
寄東山禪師蟠
高卧西林月孤閒獨見君杖蔾探澗水欹枕看山雲鹿
過何人見猿啼只自聞篇章知幾首寄我莫辭勤
次韻奉詶契嵩
翛然林下隠吾道異夫君習忍如幽草觀身類片雲人
情無意染鶴唳有時聞謝客詩懷寄憐君此興勤
蟠雪夜登湧金樓遠望西山憶仲靈洒然有邁
世之風因思山隂王徽之雪夜獨酌四望皎然
徘徊詠左太冲招隠詩忽憶戴逵扁舟乘興余
恨未能遂往聊寄此詩
家占西湖島上雲雪光月色更冰魂興來爛漫投空老
(投或作心)詩罷蒼茫眼正昏晉國衣冠何處覓梁朝殿閣儼
猶存思君不及山隂夜遥望青松聽雪猿
次韻奉詶契嵩
瞑色隂森雪和雲故人當此動吟魂烟凝火冷萬家静
水色山光竟夜昏興發晉賢前古遠詩傳蕭寺邇今存
春歸嵓壑多芳樹漫欲邀君同聽猿
寄勉冲晦速和拙什蟠
冲晦僧儒詩者豪尤憐賴汝壯方袍一千萹興時無敵
三十年功格最高白髮逢春今更勇清吟徹老莫辭勞
何朝始肯將珠玉却報仙人換木桃
次韻奉詶惟晤
杜門誰復念吾曹老畏春寒擁毳袍懶慢從來徒自笑
唱詶今更怯君高曾無道譽喧喧播厭把肝脾苦苦勞
佳句忽來催野句譬將凡果逼仙桃
新歲連雨不止因寄公濟兼簡維晦禪丈暨賢
令強公契嵩
寒郊纔喜歲華新景物隂隂又一旬雲帶天低垂壓野
雨蔵春晝暗迷人寧愁燈火妨明月却嘆詩家惜令辰
陶令而今臥江國倚樓吟望更誰親
次韻和詶蟠
林扉厭聽雨聲頻為惜春風只九旬裛擈山花將放杏
侵尋歲月已過人何時好去遊南澗每夜空來望北辰
愁坐更無車馬客獨憐詩筆謾相親
竊觀仲靈久雨詩且道余與公濟吟從之意輙
次韻奉和至
詩興勾牽日日新年光初破雨彌旬舊遊已得新工部
佳句今逢休上人(仲靈文章大手非特休比此比以詩言耳)雲外馳心關水
石江邊搔首望星辰泥深未愛尋山屐誰與西庵杖屨
親
重次元韻至
吟思那知歲月新初鸎啼雨早經旬娟娟野竹通寒水
洗洗江梅冷照人鷲嶺並遊勞夢寐虎溪一笑尚參辰
千金襃字形篇尾迹未相同意已親
又次韻奉寄強令契嵩
冉冉流年年歷新仲春春日未盈旬何為萬里青雲士
來問雙峰白髮人詩思雅驚含老格風神清爽惜芳辰
况聞傲令陶元亮臘屐湏來與我親
重次韻奉詶至
千年支許事如新欲寄前遊漫歴旬雨帶黑雲遮俗客
猿呼飛鳥伴幽人從容劇論知何日感激佳篇慰此辰
四海聲光非鑿齒道安名重若為親
鐔津集卷二十一
