北郭集卷之一
樂府(詞吟)吴郡徐賁幼文著
古别離
淸晨戒嚴裝送别河之干北風塞上起黃沙浩漫漫冰
雪日以繁徒旅日以寒不悲道路遠所愁衣裳單徒行
義不可徒使摧心肝流光信奔馳君歸有時待但惜少
年去坐令顔色改
上留田
羽翼偏不能飛上留田車輪單安可馳上留田有弟有
弟寒且飢上留田為其兄者知不知上留田父母既沒
鞠者為誰上留田
五襍組
五襍組機上絲往復還盤中棋不獲已人别離
五襍組園中花往復還陌上車不獲已人無家
行路難
桃李不冬發寧識霜雪威丈夫不出門安知道路危渡
河恐傾覆登山苦嶮巘假問何乃爾言有名利羈名利
孰不志命繫造化為請君勿躁進藏器且待時
巫山高
巫山峯十二一一向陽臺聞說君王夢曾逢神女來樹
色悽離恨猿響抱餘哀至今雲雨裏徒使後人猜
邯鄲才人嫁為厮養卒婦
妾夲邯鄲富家女學得詩書絶歌舞小時恩例選入宫
天顔一顧生春風崇臺往來十五載玉容無復桃花紅
君王寵新盛開宴還同賤妾初時見君邊銀燭照華筵
妾處秋螢閉深院當時自喜才名人如今始信詩書貧
辭君去嫁厮養卒不怨君王怨妾身
車遥遥送張都事
車遥遥馬騤騤車馬聮翩來君行獨驅馳北風吹城暗
摧土黃榆霜多寒入鼓車徒過關鷄未啼木葉千山夜
如雨丈夫立志期有成何辭辛苦關山行
折楊柳
人言折柳愁我言折柳好倘向柳邊行識君去時道
名都一何綺
名都誇綺麗千門爭向開射熊舊闢舘迎鳳新築臺畫
轂金吾過駿馬玉璫來縱横九衢裏日日逐塵埃
神絃曲
靈風颭旗日光黑燈影半明斜照壁湘筠颯颯泣慘悽
翠裙香帶蘭葉齊跳梁綘鼠舞碧鷄神鴉飛出寒烟啼
紙錢嘯火高懸樹千輪萬騎登天去
神絃别曲
桂葉吹香楚花雨十二離鵉夢中語綠蛾紺髮團作雲
高軿夜降巫山女金爐蕙氣烈火濃畫簾羅幕春重重
翠樽進酒樂未終衆巫笑起鼓鼕鼕燭光倒射椒花紅
從軍行
裝刀不用金立身不在文昨日破邯鄲歸來論功勲君
王更部位官属馮將軍
别離曲
山風吹霜榆葉老城鴉傳聲天欲曉征徒出門駕行裝
斗杓倒懸月無光我停露車客停馬荒烟蕭蕭暗平野
一杯濁酒且湏傾九月垂楊不堪把歌聲感激絃聲繁
坐上醉人争咲喧相逢相别皆草草心事如絲向誰道
新嫁娘效王建
隣里争來賀三朝禮數頻只是羞擡眼識郎猶未真
五索效韓偓
爲性好梳褁料鬢更均腮手把百神鏡千回自照來可
憐手無力從郎索鏡臺
昨日下河橋多被行人見花稀無處藏見我新粧面一
向不禁羞從郎索羅扇
幾回畏春寒不向庭中走杏花都落盡雨長春苔厚我
欲掃落花從郎索鸞帚
琵琶性裏好曲調手中便一朝絃断盡欲接却無緣待
彈不可得從郎索新絃
閑將紅色絲結取承露囊一面芙蓉花一面雙鴛鴦不
藏鍼與線從郎索麝香
新曲效温庭筠
深宫漏永閉靑春象床玉枕綉爲䄄虹梁日出照明錦
流蘇風動墮香塵鴛鴦帳裏承恩重睡起鬟斜綠雲擁
艷舞濃歌女伴誇芳容嬌態君王寵好風美景綺窗前
佳節良辰信可憐點腮試拭花梢粉畫眉還用麝臍烟
寶釵壓髩犀梳映幾度調粧看不定雙鳳雕成白玉臺
四龍蟠作黃金鏡粧成只是自焚香絳唇紅靨間明璫
歛笑藏羞向窗坐時理銀箏更炙簧内家花柳春風早
桃園杏圃聞黃鳥花鳥撩人可觧禁多歡多樂年年好
一從少小擅風流日來歡御鳳凰樓侍奉君王無所願
上祝萬歲又千秋
切切重切切贈普仲淵
切切重切切相逢復相别君行車有輪我車去無因千
里更萬里宛轉車輪裏關山路嶮巇行速寕行遲
塞上曲
十五見天子十八領邊兵曾將一羽箭嬴得射鵰名
新絃曲
絃頭響淸人愛憐曲多彈雜難爲絃一寬一緊調復亂
卻把新絃一齊换新絃換上等要聽舊絃換下誰來看
舊絃舊絃莫謾悲新絃還當有舊時
采蓮曲
采蓮莫采多采多莖傷手手傷有時好傷我池中藕
蠶婦詞
采桑復采桑采桑未盈筐今年小姑嫁蠶多獨自忙
三婦詞
大婦能刺綉中婦觧藏鈎小婦知音樂纖手彈箜篌上
客且安坐風光無日休
幽蘭曲
幽蘭不是尋常草長葉叢叢紫花小幾見東風夢裏來
綠豔烟濃紅日曉瑣窗護春春意暖宛轉淸香吹不断
美人昨夜度瑶琴白雪新消楚江滿
湘妃曲
蠻娘唱怨鮫房黑冰瑟嘈嘈機罷織寒濃翠薄妬蟬衫
烟梧風竹斕斒色鳳聲天遠有誰聞雙蛾黛影愁不分
楚山九點秋未老淚花染盡瀟湘雲
靑樓曲
綺綉列中堂羅扇映穠粧鈿花新樣製釵梁出意長藏
香詒荀令笑指調周郎不應妙歌舞舊得事平陽
洛陽陌
君家天津南我家孟津北都因看花來相逢不相識
靑靑水中蒲
靑靑水中蒲織作團團扇不肯贈傍人自掩春風面
道逢鎦武威
昨夜看燈歸道逢鎦武威將燈調人咲連手挽羅衣引
上東城路邀我他家去都無女伴隨嬌羞不成怒郎心
莫亂想想著直湏媒蘭衾胡敢御一夜坐堆堆
龍門有孤桐
龍門有孤桐斵爲三尺琴良材不易得軫玉而徽金冷
冷七絃間一彈淸我心要知在自適奚必求知音
將軍行
朝出飛狐塞暮返雲中營提擕燕代卒意氣恣縱横屢
奉天子詔萬里得專征霜風寶刀利曉日炫朱明弯弧
白象斵重鎧文犀成虜騎不敢向三邊盡知名裨校擁
纛前都護随鑣行首功不足計當為誇擒生
猛虎行
爾虎從何來據住三义口昨日啖東家猪今日噬西家
狗山中百獸不敢鳴白楊黃竹隂風生隣家少年憑意
氣彎弓掛箭廵山行夜深月黑候虎出明朝荒草餘白
骨
擊筑行和高季廸韻同張記室憲賦
和君擊筑吟請君側耳聽不是更容貎誰能知姓名主
人莫稱善坐客何須驚酒酣欲罷奏壯心難自平
短歌行贈杜君寅
白日雖苦短萬里落復生人生自有限難極歡愛情愚
者謀在食知者志在名愚智各有求誰能免經營秋花
容易老秋葉難再榮對酒心已醉酌酒淚先傾我非不
能遣柰此愁相縈君亦失意人請吟短歌行短短意自
長展轉歌不停
遊仙詞
浮遊虛空界蕭洒飛雲臺靈光照八景真氣凌三台日
出東皇降月生西母來絳玉裝書笈文螺製酒杯長歌
忽俛首溟渤揚黃埃
賈客行
賈客船中貨如積朝在江南暮江北平生産業寄風波
姓名不入州司籍船頭賽神巫唱歌舉酒再拜酹江波
紙錢百垜不知數黃金但願如其多須臾神去風亦息
全家散福歡無極相期盡說莫種田種田歲歲多徭役
靑絲白馬歌
銀鞍白馬靑絲韁容顔花艷少年郎有時繫馬垂楊樹
逐翠尋香入花去
對鏡詞
蓮壺漏轉銅龍泣露壓香塵玉階濕欲理殘粧喚鏡來
恰在石榴花下立犀梳未整寶釵偏綠鬟嬌&KR4182;芙蓉烟
孤鸞飛入月中去離愁脉脉空嬋娟
宫中夏夜詞
&KR0765;露下蓮池雲廊夜步時小鬟痴欲睡頻說斗杓移
扶南曲辭歌
紅日映高樹晴光入綺䟽鈿屏開八字銀鑰啓雙魚美
人曉粧罷流鶯春語初中使簾前立直待上金輿
長歌復短歌四章
長歌長短歌短百歲人生那得滿昔不樂今何如少年
焉用多讀書枽樞甕牖為窮儒
短歌短長歌長男兒有足行四方鞍在馬輪在車請君
莫言道路賖安能局束長在家
長歌停短歌起春風吹入行人耳壯年少老日多人生
有志莫蹉跎致君堯舜當如何
短歌歇長歌續百年碌碌復碌碌交者多知者少取次
論心皆草草志士棲遲眼中老
田家行
谿南種田溪北住屋東栽枽屋西樹阿翁八十不出戶
長男踏車婦織布大女送飯小絡紗幼男放牛未還家
年年納得官家足篋有餘布甑有粟田家古來多苦辛
飽暖各自全一身我願子孫親畎畝終身不識離鄉苦
農父謠送顧明府由吳邑陞常熟
我家茆屋臨官道前種桑麻後梨棗年年力作不違時
人有餘粮牛有草官長下車今五年老身不到州縣前
鄉無吏胥門戶靜家家盡稱官長賢大男入郭買田具
始知官長移官去來時憶向官道迎今日去時須送行
攀轅欲留留不止我民愴惶彼民喜殷勤再拜官道傍
願飲三江一杯水
漁父篇贈瞿敬夫
君夲烟波一釣徒載得全家入五湖耽詩每笑唐高士
致産能輕越大夫往來不向州城住朝泊西岩夜東渚
筆床茶竈何用將篷底惟留釣魚具第四橋頭春水多
朝朝暮暮自經過綠蓑常帶桃花雨白槳頻翻荇葉波
春風秋月年年好銅斗歌中鬢華老閑愁捴在醉中消
樂事從教行處少但取魚來不論遲黃梁綠竹手親炊
飽時把釣醒時唱世事於君定不知
柳短短送陳舜道
柳短短春江滿蘭渚雪融香東風釀春暖山長水更遥
浩蕩木蘭橈蘭橈向何處送君行南昌去離愁落日烟
中樹
白蘋花送王汝器
白蘋花綠蘼草南風吹碧波五月湘江道行人勸酒離
緒多棹女棹郎歌棹歌黃鸝啼時風景好大堤日落柰
君何君今去不可留山疊疊水悠悠
明月篇贈章子向
商飈拂絳河圓月溢金波澄隂斜映桐池近爽氣遥連
桂渚多穿櫳窺帳虚塵淨鍳帷照牅芳香冷翫賞何人
倚畫欄瑶華翠羽流空影含情抱琴為調絃絃中新曲
重堪憐不見嫦娥空歲歲漫思湘女自年年天上人間
秋浩浩此時此景誰家好陳王園内咏初成庾令樓中
醉欲倒松醪椒醑滿金杯嘉客良朋逐夜來當筵光彩
聊供覽不須催駕上瑶臺
聽烏詞為陳惟允賦
烏烏烏鳴相呼朝飼雛晚飼雛昨日飼雛雛尚小今日
雛飛烏已老老烏長日不出飛衆雛反飼啣食歸飛飛
不離君家屋夜後還來屋頭宿屋中主人千萬情見烏
得飼不敢驚願歸見親學烏飼軒不名烏人不媿
愛日吟為孫希範賦
讀書從教寸晷移照鏡不怕朱顏衰阿翁垂白年有限
只恐烏飛去難返人生在世誰無親亂來各自迯一身
十家父子九離散似君團圞能幾人白日可買金可得
使翁壽長應不惜
望雲詞為貝公遠賦
朝望雲悠悠暮望雲漠漠望雲雲不盡思親雙淚落迢
迢親舍東海濱但見白雲不見親得親身安年不老還
家雖遲心亦好
蓼莪吟為朱公路作
昨日春雨好莪葉青青小今日秋霜飛靑青盡枯槁秋
霜春雨各有時兩丸東西寧少遲兒今得官親不在滿
地寒蒿不堪採
歲晚行贈習尚鏞駕部
苦哉歲晚西風悲美人不來寒鴈啼十年裘馬走南北
秃髮已白歸無期悠悠世事春前草淺碧嬌濃豈終好
長路崢嶸駑馬勞坐覺今晨色枯槁海内英雄今幾人
逢時吐氣干青雲當前勸酒君莫逆但願四海生陽春
君不見昨夜天邊孤鳳鳴老夫伏枕雙涕泠
梅花清夢辭與貝廷琚博士同賦
愁雲淡淡搖碧空瑣窗虚掩閑微風芳魂欲迷疎影亂
滿庭細月香溟濛夜景沉沉春漠漠翠禽啼春春不覺
水澁銅龍漏轉遲霜華暗妬青綾薄惱情横玉泣小鸞
畫屏殘燭圍素寒起来重覓舊遊處曉烟十二空闌干
海雪詞與唐處敬題
搏桑亭亭塵帖帖三山曲連屏樣疊馮夷竊得鮫人綃
巧裁六花不用刀瓊芳攪空夜迷影神挾剛風去俄頃
馬䘖骨戰泣貝宫咸池凍合烏愁冷回首烟生九點青
冰車飛輪天上行下看荒月斜照城鼓角未醒鷄無聲
雷雨護嬰詞
少婦抱兒行且遲雷雨路中忽遇之兒驚欲啼手護兒
道傍逆旅固可依君不見王凝妻
北郭集卷之一
翠削芙蓉倚碧霄&KR0777;空霞磴度飛軺絶壁金銀雙闕迥
澄空鐘磬萬山岧天門過雨嵐光合日觀標霞海色遥
穹碑讀罷占遺跡欲共元暉問泬㵳
