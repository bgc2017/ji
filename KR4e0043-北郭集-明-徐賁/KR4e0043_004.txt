北郭集卷之四
七言古體吳郡徐賁幼文著
丙午中秋與余左司王山人高記室同過張文
學宅看月
商飈吹秋天如藍出戸圓月生東南衆星次第歛芒角
獨有桂影垂毿毿澄光無私照應徧不間汚澤兼清潭
冰輪軋軋上銀漢玉龍左右駕兩驂須臾當天蟾魄正
八表洞視明相涵自憐下界苦廹塞未得變化同書蟫
遥思海上看更好水氣顥顥雲無曇鮫人機室仰虚炤
綃絲薄袖抽冰蚕孕珠老蚌躍波出吸納華采爭呀&KR1766;
山河大地影倒入嗟此尺璧何由含曾聞月乃七寳合
坳處修補須斤鏨又聞姮娥竊靈藥直欲不死眞貪婪
如此怪事各有說理或有之幽莫探化橋擲杖夲幻戲
兹事何故推難諳分明以術誑人主不即加罪誠痴憨
今宵貴家盛開宴奔走席上羅女男清弦脆筦樂正作
金尊玉斝情方酣羈愁誰念獨㞐者家無隙地惟書龕
南隣庭院未為廣較之我處殊差堪便携濁酒扣門去
肴核瑣細毋煩擔移床露坐共邀月更呼故友來清談
諸君豪邁總名士長材落落皆楩柟詞鋒出硎賭快利
鈍斧寧敢膺長鐔胸奇每能斡造化語峭似可欺岩嵌
我今結托豈偶爾内切自喜忘其慙當歌且用脱邊幅
買酒奚問墮珥簮為君起舞明月下兩䄂拂鬢風䰐鬖
佳節於人旣不惡暢懷痛飲心所甘緣知樂景不易遇
匪曰嗜好成滛耽此月一去又一載坐看直待鷄號三
夜坐次高季廸
夜燈耿耿風帷低雨葉似秋寒更凄城遠擊柝慘難齊
抱中幼子悄悲啼不知情思向誰是獨坐閑房憶故妻
連理木為何坰賦
松陽之山如游龍粤羅浮原獨巃嵸有墳峩峩樹且封
誰其葬者楚國公楚公系同正獻宗煌煌炎宋祠業鴻
若子洎孫俱登庸德澤綿衍何其隆至垌七世慶未窮
坰也孝義被厥躬秪率黨序相睦雍上以承祀弗墜躬
下以奉親能婉容昊天不愸降鞠訩羣醜戲兵儕螘蜂
民居悉毁郊甸空毋也奄忽時適逢葬地㒺差吉與凶
倉皇原傍鑿幽宫禮弗克俻誠怱怱明年又復殂乃翁
五内摧裂號彼穹相原石塘氣鬱葱僉曰合選母也從
坰以體魄安其中而更發露寔所恫歲丙午春時雨豐
連理木生元氣鍾巨幹開合敷枝葼廿又四尺為其崇
望如車蓋儼童童山靈撝訶護芳穠禎竒孰云非化工
於戲孝感天地通暴祥表瑞無以充乃於兹木昭孝衷
眉山記語具始終鄉人頌美萬口同我聞其事愧愚蒙
作詩聊以俻采風
題鎦生柳莊
碧山綠水轉逶迤君家住處宛相宜春風繞屋楊柳樹
為君爭發豔陽時豔陽時節風光早萬葉千絲向人好
何如遺恨武昌門難同送别長安道拂烟照水更多情
枝間百轉有啼鶯嬌傾趙女筵前舞思入燕姬笛裏聲
白花撩亂波搖蕩密影芳隂自來往坐邀釣侣把長竿
行倩菱童棹孤榜記取前時親手栽絲絲葉葉費春裁
願得傍人莫輕折歲歲年年春自來
贈巾工李澹齋
十年奔走風塵裏短髮翛翛被雙耳百回櫛沐向朝陽
千度爬搔照秋水歲華冉冉逼我來相對雖悲亦還喜
翻思離亂眼中人如此頭顱能有幾乃知髩絲增老醜
逢人自覺吾形滓吾聞李翁觧作巾百錢買褁聊復爾
舊藏白&KR3539;不易得古製平頭差可擬臨風見影頗自整
只有羈人脱蓬累李翁李翁遺世者蕭然一屋吳興市
全家但食賣巾錢能以此技代耘耔我因作詩貽李翁
願翁子孫守翁技我今亦是織屨人同與徜徉沒餘齒
題葛仙翁移家圖
典午中衰亂人紀諸藩構隙兵戈裏江左名賢各有圖
先生抱朴徵不起先生好學得異書九丹妙得玄中理
紫髯綠髮丰姿秀蕭然自是烟霞士當時入洛不論功
榮利棄之如弊屣求丹願作勾漏令便挈全家度交趾
南行適逢鄧廣州一留羅浮遂終此壇上時看藥竈光
井中猶是丹砂水暫將勁翮戢鷦鷃躡景追風豈能已
先生丹成骨已仙獨見文章在青史龍眠居士真好奇
貌作新啚宛相似先生自騎黃鹿行僮僕提携子姪侍
藥瓢茶磨家具足前驅牛騾後厖豕乃知粉墨幻人化
斡淡點綴無不美今日玉堂雪初霽展卷令我心神喜
特為題詩繼後塵再拜高風仰千祀
贈崔孝子
洪洞山前震鼙鼓東家被殺西家虜崔郎逃兵山更深
手引諸兒背䭾母須臾兵急行恐遲月昏霜滑山嶮巇
大兒牽衣小兒哭心在護母寧戀兒倉皇棄兒巔岩裏
永割慈情知必死明朝隣里忽抱還全家相看盡驚喜
我知此事由衷情不有神護安能生兒今拜父孫拜母
一家團欒居樂土
晚歸
樵風度溪波蕩影水葉圓圓綠浮荇白沙路遠雲花靜
小艇爭先野鶴歸竹外依微衆山暝
瑶芳樓
高楼春多風日妍瑣窗璚闌縈素烟水晶簾捲香散席
瑶芳吹入琴中絃美人手度陽春曲水意山情斷還續
三山鸞鶴夜飛來佩環搖曳玲瓏玉琴聲宛轉響春空
滿樓白月梨花風
次韻王止仲見寄并東郡諸友
少年不用悲秋蓬致身豈但儒冠中壯心非干要夸世
平生直欲圖成功枉將空言恣幽討徒采衆說相芟礱
全功獨取遼城箭大言誰信扶桑弓亦當殺虜白登道
寧復献賦甘泉宫英雄不作等閑事神仙自托浮遊蹤
求名未解吐辨舌養壽莫必生方瞳微生自有造化繫
皇輿已喜車書通按圖孰能索神駿抱璞未易逢良工
散材遭焚固無用蟠根為噐須先容以兹嘆息委鈍質
匪云隱逸矜高風安時從此甘蕷藿傲世詎敢厭韭䓗
衰榮來往培草木得失互有憐鷄䖝龐公到老終食力
欒布賤時曾賣傭狂歌每增慷慨意濁酒一洗芥蔕胸
學書未必醉乃聖賦詩何待工為窮屢當求益懷故友
獨恨作客來新豐明珠羞與魚目混美玉亦藉山石攻
仁山道學麗白日少陵文采明秋虹又知席師學淸淨
可貴衍衲脩真空藥師老成飽兵學安石俊徤夸文雄
王家筆法到幼子高君奇句欺三紅相思寧問異遠近
結交尚頼全始終將來大噐君軰是嗟此亂世吾難逢
明朝束書過湖去放船鼓舵松陵東
次韻楊孟載觀芍藥作
輕隂釀綠寒猶薄龜甲䟽簾映朱閣美人偏有惜花心
新水銀瓶送紅藥當階惟恐流塵汚纖手籠春為花護
一捻芳容飽弄嬌胭脂細結玲瓏露綵貼單屏襯碧綃
微風纔動見花搖香凝膩粉肌全濕影豔方諸臉半潮
高枝開滿低枝捲翠檻移來隨步輦濃染如分織女機
巧裁佀出宫娥剪花情最重是何人應有鴛鴦帳裏身
不用傳心題綺字踏歌當為喚真真
題明皇夜遊圖
花萼樓前烟漠漠君王睡重無人覺别宫漏點戀寒宵
閑卻梨園太平樂雲龍十二秋扶搖靑藜化作黃金橋
翡翠門屏桂枝影素娥羽帶香風飄優黃共記霓裳舞
歸來換盡人間譜梧桐擊碎教妖環蜀山夢戰漁陽鼓
月軒
蟾蜍飛去老不死淸光夜湧滄波起桂花露濕泣古香
廣寒一色鋪秋水洞房深開雲母屏夢騎白鳳遊靑冥
冰輪碾碎山河影姮娥含羞舞不整竊得靈丹玉兔愁
歸卧芙蓉碧烟冷
翠竹黃花二仕女圖
蘿屋綿烟歛微夕錦瑟罷彈機罷織寒濃翠薄妬蟬衫
竹色搖風競疎碧鳳聲天遠誰能聞綠蛾黛影愁不分
楚山九點昨宵夢淚花染盡瀟湘雲
翠衫輕薄裁新蟬琅玕獻碧爭秋妍愁縈翠黛向誰是
望中九點芙蓉烟泪簇霜㾗紫雲淺曉色初凝寒意軟
賣珠小婢未還家倚風獨看黃菊花
西山爽氣樓
錢塘西湖吾舊遊每遊只爲湖山留欲將勝槩入登覽
泉石瑣瑣何煩求古來英雄遠莫見往事寂寞誰復收
知君平生好奇觀結樓却在西湖頭山南山北競蕭爽
四時佳氣常如秋平波直與天上下衆峰不共雲沉浮
此邦富庶甲西浙湖山宴賞無時休紛紛盡日逐歌舞
安知中有萬古愁丈夫不作少年事與君買醉登兹樓
十二月廿一日尋梅到西塢留題山家
昨日看泉到山北石路巉岩苦攀陟尋源未窮力已疲
百步無多幾停息今朝尋梅到西塢野曠霜晴好風日
兩株却傍山家開柴門蓊菀連叢棘老樵出迎頗觧事
掃石坐我吟其側疎花冷蕊自逞妍不放寒香洗胸臆
何郎久没杜陵老好句獨有林逋得花雖無情弗與較
嗟我懷抱花寧識明當携酒此問春東風應念重來客
吕山人將來遊蜀山因賦詩以要之
草堂窈窕亂山空流雲啼鳥路西東薜蘿烟杳靑林入
芰荷雨滿碧谿通穠花芳月時時有花月金樽長汎酒
蜀山苕水近相連南風蕩漾木蘭船閑陪釣侣蘆洲外
屢覓樵童松障前樵童釣侣行相識吳語蠻歌自朝夕
夢魂不觧齊門竿懷抱都隨謝家屐山中風景獨君知
結隣誰肯作幽期淮南桂樹秋搖落更為重吟招隱詩
鵲軒為王孝子作
金華山人王孝子自來生長金華里阿母初生孝子時
鳴鵲飛來樹頭止子生日長母日徤每聽鵲聲心輒喜
鵲聲在樹母在堂孝子晨昏具甘旨願言阿母享遐齡
鵲聲喳喳長在耳阿母生子願子賢子今作官東海涘
一朝母逝鵲不來回首家鄉隔山水鵲不來兮其柰何
母子恩情那得已天高地深恨無託作軒名鵲良有以
我亦飄零未歸客父母早殁失怙恃十年空守骨肉凾
有淚不入黃泉底故山非無一抔土長路風塵阻戎壘
聞君孝行未識君為記詩章持送似
送主簿王儀中之華亭
山風吹霜溪葉老鼓笳欲斷天未曉行人出門鷄亂啼
北斗倒懸月在西我停露車客駐馬荒烟瀟瀟暗平野
一杯濁酒且須傾九月垂楊不堪把歌聲感激絃聲繁
座上醉人爭笑喧相逢相别皆草草心事紛紜向誰道
送許監事北遊
楊葉差差花簇簇離筵小宴春江曲金壺酒氣暖融香
鶯簧初起鵾絃續絃聲未停君欲行晴烟濛羃搖雙旌
平原細草塵不動馬蹄聲軟朱輪輕回飈吹斷東西陌
蝶駭蜂愁日含夕歸來醉卧玉堂春夢裏雲飛苧山碧
中秋夜淮河舟中看月懷張羽
長淮浪平風暫息萬里雲消楚天碧東方月出海門寬
浩浩淸河黯無色楼船伐鼓順下流今夕何夕當中秋
金䋲轉影素華滿卸帆且作須臾留夜深人家市聲定
我獨高吟衆船聽思奪梁園席上才氣壓南樓座中興
百年此夜不多好人世浮雲何足道雖有鄉心自感傷
能無樽酒相傾倒人間淸景不可并杯當暫輟歌亦停
翻思年年看月伴如今落落如晨星此懷此念誰能識
苕水東頭靜居客為渠寫作看月詩西方擬附南飛翼
皆山樓
昔聞仙人好樓居君來偶作樓居主軒窗虛明不受塵
獨有靑山作環堵五湖風景供朝夕萬壑烟雲自晴雨
殘岡斷隴走百折凭高一望無遺覩嗟余零落當壯年
每到登臨即懷土眼中何處是神州落日秋風暗榛莽
春隂應秦王令(時在山西)
雲花鱗鱗山漠漠重城平障芳隂薄膩雨輕吹飛復停
勾引東風到簾幕草滋微濕沾芳塵隴頭不見尋花人
桃英梅萼同懊惱水紋滿漲金河春柳絲暝濛烟不醒
轆轤暫輟銀瓶綆新鶯未換谷中聲遊蜂竟失闌前影
丁香百結蕉有心綃屏六曲春沉沉香抽翠縷火長續
餘寒撲錦籠朱琴江南春好多芳樹林園半是看花處
明朝重整小紅車風光滿路行春去
楊孟載畫竹
江南看竹不為罕水郭山村常種滿東里千竿繞佛亭
西隣萬本連書館密葉分隂小閣深斜枝度影虛簾短
蕭疎夜月翠羽凉搖曳南風鳥聲暖嗟余好竹處處遊
徑造豈减王猷誕湘江淇水無不到嶰谷柯亭亦嘗欵
人間音律性所好收作鸞笙與鳳管或裁文籜製小冠
時尋新笋供淸饌朝行竹下暮仍往自謂竹緣終不斷
朅來并州苦寒地沙土撲面心煩懣寧無塞草共山花
惟覺麄疎俗吾眼胸中塵氣久已積對此汾河詎能澣
君心飽有渭川思揮洒風烟意閑散封圖遠送邀我題
措語苦澁顔何赧
秋江送别圖為顧員外賦
大江落日秋浩浩沙柳全消荇花老鴈聲先送客情飛
酒力仍將别愁掃一程一水一烟波前程方長後程杳
二喬觀書圖
孫郎武略周郎智相逢便結君臣義丰姿聫璧照江東
都與喬公作佳壻喬公雖在流離中門闌喜色雙乘龍
大喬娉婷小喬媚秋波並蔕開芙蓉身嫁英雄知大節
日把詩書自怡悦不學分香歌舞兒銅臺夜泣西陵月
遊雲巖歸次韻荅余唐卿左司見寄(此當在前因後得故附此)
我生何異車無軸誰云載得連城玉樗散元知非世材甘與途
人同碌欲歸林壑無隐貲漫風塵有邪幅高閑亦在人自致
貧賤徔教天不錄晨偶作阜行憑仗登臨釋煩促晴光忽
動噪群鳥暑氣微銷芘繁木一泉一石恐後賞尋徧西岡與東
麓緣迥更上峯頂塔物像歷歷供吾目陂田平望千頃雲城郭
回看萬家屋山僧留我駐歸駕斜景欲斷烟霞績自憐興盡終
當返身世非關有羈束君詩俄爾到茅齋滿把驪珠慰幽獨人
生樂境本無定古来萬事誰能足待君公暇再一遊重為題名
勒巗谷北郭集卷之四
