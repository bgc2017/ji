北郭集卷之二
五言古體吳郡徐賁幼文著
雜詩六首
雄京據咸陽百二連山河丹樓與翠舘宫闕高峩峩天
中王氣集物象正熙和淸晨會軒盖劍佩鳴相磨侍中
複道上相國九逵過侯王各建邸甍棟如星羅千金交
趙客雙璧聘秦娥榮貴倫許史功業崇參何勉彼蓬蓽
士壯志無蹉跎
崔嵬南國山上有百尺松挺然為良材枝葉欎蘢葱附
根一何高雨露濯以蒙岩巒互參錯危石當其衝匠者
徒覬覦欲取無繇從所以千載間得免斧鑿攻孰云樗
散木天年獨能終
吉士篤古道狡人飾虛情撝謙信寡過當任戒持盈叔
世俗多變結交諒匪輕聖主建廣業尚須多士成矧兹
下愚質安可捐交盟竒計固云昧前籌愧無能立身三
十年豈不志功名屢聞走韓魏亦欲接群英反側吾所
慮守已嘆孤惸誰能斷金義相與濟危傾
木橘何纍纍列生湘水湄年多逾茂盛土地之所宜美
人渡江去分種淮山陲一旦變為枳遂令木性移勉旃
君子操無為他人隳
飛鴻度衡湘遊戲寒江潯携群復挈侣浩蕩同浮沉一
鴻忽失意矰繳乃見侵衆鴻不忍去徘徊發哀音悲風
何所惡積水而又深欲渡那不得徒存恤鴻心
扶桑靡由登六龍信難挽我何不量力欲使白日返短
景苦相廹歲節忽成晚䖝蟄念在春木落命歸本循環
理固然天道豈云遠
讀史(三首)
周衰麒麟出漢末黃河淸見之非其時徒有嘉瑞名古
道既緬邈企慕惟空情茫茫千祀上此義聖所明
堂坳不容杯渤澥納百川大小何乃殊其量使之然鄙
人噐易盈德士心廣淵美哉黃叔度千古稱其賢
魯連天下士氣凌七國雄能令一箭書坐收遼城功秦
軍苟不卻高名亦成空當時受黃金遂與常人同所以
有志士千古欽遺風
芟草
草生何離離没我園中路每行又復止念我荷鋤去對
此空嘆息無由展幽步芟夷匪力殫沾裳畏晨露沾裳
既不可此意向誰語棄置獨歸來且當息吾慮
次韻高士敏
魯連天下士倜儻好壯遊價直千里駒自非駑駘儔豫
讓稱國士殺身本無求人生豈不惜義在恩與讐吾也
慕前賢所愧失進脩黃金散還至白日去莫留持心諒
難許知已不易投詎無三寸舌空有一弊裘耻隨鄉里
兒紛紛兢伊優去從李輕車托身欲終謀高名動群雄
壯氣横九秋寶刀晝夜鳴逢人敢輕抽日高出蒲壘日
入還莎丘邊風萬里來霜寒草颼颼歸懸白鵲旗斬得
名王頭洗兵崤關雪飲馬黃河流天子不得見蹉跎反
成憂日同博徒醉聊觧平生愁一擲百萬錢一飲連千
籌丈夫志不遂有若疾未瘳時往如覆水在地誰能收
何當謝塵鞅終焉事巢由
妙蓮禪院與王守敬燕
適從郡齋暇遂就中林約閑房夏景淸冲懷付琴酌衆
樹綠已稠時見餘花落池容泛斜影禽響喧幽薄佳朋
自難并况值良辰樂
題兩伍張氏墓表後
古道遠難復澆風俗易便庸人但碌碌志士獨不然荆
楚尚事武寧論儒為妍企彼良伯仲委心惟簡編行義
弗少虧塤箎日相宣仕途並榮踐藝圃從周旋光華灼
邦懋裔嗣承家賢斯人竟𬗟邈儀容隔重泉芳蘭閟永
夜宰木俱遺阡孰云天無知福善兹可鐫
舟行崑山懷陳惟寅山人
𥻘𥻘渡斜渚宛宛漾晴川日入風逾駚舉棹屢洄㳂荇
花拆還歛漪文斷更聯畔人歸負耒漁郎行扣舷煙巒
各閟態霞嶂獨逞妍睇近固流迅瞩遠乃遲延羈懷欣
暫息離思愴仍緣安得偕吟侶覩爾瑶華篇
卧佛宣講師經院贈李道人得處字
來尋講院僧遂到看經處疎雲翳凉霄竹色映逾暮入
深鳥驚喧廽飈落高樹喜逢方外友遂適林中趣瞻詠
更徘徊偶然忘去住
題虞山人家南軒(勝伯)
榮名衆所慕隱趣良寡知君子苟明此意美神自怡伊
人習嘉遯遠與塵世離崇軒結新搆深静抱林池高荷
既豐溽密竹更逶迤靈禽夕下渚凉飈晨汎漪肴觴置
前席談燕無休時祛喧信成美為樂詎非宜來惟動情
欵寄爽恒在斯
陪潘右丞燕集
輕颸變新燠疎雲釀微晴幸接芳時燕歡承嘉會情筵
花始開杏谷鳥未聞鶯不盡杯中意更復駐前楹
八月十五夜飲王擴相川别業得動字
風高海雲收月出天字空今夕寒暑均適與諸君共懽
深坐忘永契合飲易痛露螢寒不飛水鳥夜停哢山精
各潛匿銀蟾忽飛動亭亭廣寒桂不知何年種我欲問
姮娥素鵉無由控佳節屢變更壯心久悾恫人生非仙
骨有樂當自縱惜無桓伊笛為爾作三弄
喜方張二山人見過
伊余積淵抱鬱鬱寡歡心披卷即追故撫景又悲今頼
兹二三友携挈遥相尋閱畊涉南畝属望踰前林草木
發佳色禽鳥相和音雖乏珍肴具淸酤聊可斟豈惟事
言咲亦得弄書琴泠然郢中曲婉乎洛下吟微此良宴
會離索信難任
懷陽山射瀆徐隱君行正
繁星麗遥漢薄露下秋旻仰瞻南飛鳥局束嘆此身鬱
鬱耿中悄惻惻抱長貧流念故舊間矧是同宗親理歡
竟無繇恨離還有因托棲北山表絶跡東江津靑琴徒
屢奏白雪亦寡聞空持蘭與貝誰為致殷勤
哀故樞密西夏邁公
邁公西夏英價重雙白珙早年氣骨爽已覩毛髮聳讀
書敏前哲下筆脫荒茸鰲頭報奇捷書上天賜寵初為
錄事長政治不憚冗德孚島民服勢屈苖獠恐奸邪循
軌轍肯使駕馬覂粤洞蠻失調盜起蝟毛氄時公守團
練士來若泉湧儲材無大小寧論梁與栱餽餉藉民給
車輛再三軵非關威力加雅望素承奉大旗建高義所
指無不竦行安牧溪變坐息暨陽詾餘民地旋復降虜
道爭擁東州冠百越倚公丘山重世乏大將才今見儒
者勇兩府鶚交飛陞轉檄屢捧孰知孽臣謀隂黨互從
臾倉皇朱亥椎禍及不旋踵天將昌群醜壞此長城鞏
一軍失光彩衆庶盡擗踊獨幸子獲存拭目茂先種姓
名空竹帛勲業付丘隴嵳峩會稽山碑石立孤塜英風
朝夕興落落松栢拱我來弔遺烈淚下不可壅
喜潘牧胡布見過
麥候野氣和鶯時綠隂靜餘紅墜仍罥飛翠鳴還並歡
承竹林賢情暢蘭亭詠湘雲簾上看郢雪琴中聽遠地
偶來居塵事因兹屏
過荷葉浦
𥻘𥻘水溶春淡淡煙銷午不見唱歌人空來荷葉浦無
處寄相思停舟采芳杜
題銅塢後山石
山行興未窮復登白雲嶠石上識曾遊墨花破孤峭隣
僧尚未見知有幽人到
燕余左司宅
初晴麗前楹輕寒沍幽院酒氣菊邊聞鑪霏竹間見禮
秩俱澹忘情交自深眷嘉會在永期閑歡足淸宴
題陳允中山居圖
昔年為客處看圖懷故山今日還山住儼然圖畫間泉
來繞蘭逕月出對花關應知農事畢高坐有餘閑
池上晚立
芳草湛微漣高柳駐餘景喧喧林鳥繁藹藹墟煙迥幽
情卒難惬因兹立俄頃
衍上人蕭然齋
高林洒繁露閑齋自翛然俄聞一葉墜應我琴中絃野
水寒欲淺遥岑秋更妍淸晨理㭝罷窗扉靄餘烟
七夕有雨
錦機織初罷鵲橋駕始成每是經年别寧辭冐雨行雲
帔從教濕月殿不須明但盡相逢意無語别來情
松路山岩圖
青溪入花源流水春溶溶趣深屢廻轉溪上森群峯參
差樓觀間縹緲神仙蹤閑陪羽客行時與樵人逢疎蘿
映崖瀑薄雲蔭岩松孤鶴偶徘徊衆樹恒芳濃踐茲非
徒遊要當盡從容固乏丹泉術終期此相從
獅子林竹下偶詠
客來竹林下時聞澗中琴經房在幽竹庭戶皆春隂孤
吟遂忘返烟景生逾深
巨峯林舘圖
林峯散芳氣泉木搖空濛雲房三十六窈渺烟霞中羽
人晞髮罷日出千花紅長吟招碧鳳小舞令靑童融心
醉玄液逍遥凌八風
題齋前蕉石呂志學嘗題此故落句及之
芭蕉倚孤石粲然共幽姿南風一披拂綠葉相參差新
苞曉初觧凉隂午正宜無由寫閑思對此詠君詩
惜嬰圖
佳兒逢吉日内人開慶筵蘭獻庭前瑞桂降月中仙長
眉春與秀重瞳秋向妍客聞啼亦喜母看浴更憐擲玉
礲為果貽金鑄作錢武攬華弓小文持湘管圓舊知熊
入夢還徵鳳集肩積世寧無德傳家今有賢
何較理閣上觀梅
新搆奐崇閣宿植發高梅的的循闌起矯矯逐簷來孤
枝偶斜轉繁花俄驟開向日光浮袂凌風香繞杯平看
信璚圃俯玩訝瑶臺法曺自能詠留題愧菲才
錢彦周軒前梧竹
種分嶧山表本移沅水隂風枝和奏籥霜葉應鳴琴池
承色逾净窗當蔭更深緗花委夏井文實助春林何曾
務直幹秪欲抱虚心君念記清隱余將期遠尋
悼胡氏妹
絲蘿既難附蕙蘭寧易親每稽通淑問那忘結素姻淚
餘巾上粉䰟棲帳底塵窗花始愁旦墓鳥亦悲春欲邀
千古月照此九原人
題竹亭
斬伐來渭水結搆比黃岡雨氣森遥席蘚色翳空梁焚
香碧雲合掃塵蒼雪香虛心絶外有抱節此中蔵
劍池(在&KR0849;丘)
闔閭試劍處靈泉湛澄靜苔花漬餘血石色帶古礦空
山秋氣寒幽林夜光冷月明樹交壁人靜霜折綆古懷
且當置淸景庶足領
箭涇(靈岩山前)
清谿無縈廻西望渺何極岸直形如剡波迅勢如射飛
鷗訝流羽亂雨疑鳴鏑天狼不敢渡澤兕應當匿我志
弧矢間一覽如中的
題南窗
南窗對高樹中夏綠以枝偶然倚窗坐值此涼風時我
非傲世者寄身聊在兹有酒但盡醉餘事非所知
中秋廣福院對月貽戴尚文主簿
秋色靜香臺冰輪雲漢開粲粲瑶華堕皎皎夜光來桂
露穠棲席蓮香滿灔杯自欣陪咲咏更與駐徘徊
月潭泉上偶詠
長林行未竟群峯俄聳靑高石棲霞氣圓影抱月形鸎
聲當聽轉蘿花逐援零更欲採靈藴終將測窈冥
寄方山人借道書
神文越幽爽夙心允見傳未沐啟玄秘至使昧瑶編微
痾固期愈頽齡或可延妙理脫深悟靈淵曳五烟
沈校書宅燕集
初夏未知暑凉風覺微淸殞池俄駭籜囀枝屢聞鶯新
蒲綠漸匝餘花韻猶呈有此玉尊酒可使景傷情
張文學席上詠燈鏡麈尾(各一首)
曲屏啓雲母華燈繪洛神帶新看剪綺花明識鏤銀光
淡楹間月烟融閣裏春紅熒照多處憐有按歌人
質鎔藉金冶托影待珠鉛蔵將綉囊護臨向玉臺懸全
明物自照半掩體仍圓應當頻摩拂誰得避媸妍
山䴥誰&KR1184;尾繽紛縵長纓微拂塵應卻頻揮風屢生野
性知慕潔素手喜便輕相將恒在握逢人幸資評
詠屏送周伯陽
巧餙辭雲母啚畫比晴天密防宜便坐連張須廣筵月
臨皎乃隱風當駛亦旋望處憑移障只恐見離船
題桂燭芳上人古香臺
花擅秋時盛根自月中分浥露何須折因風不待聞茗
瀹承芳氣蘭爇讓幽芬心淸歸妙悟今古奚足云
獅子林池上觀魚
微微林景凉悄悄池魚出欲去戲仍戀乍深驚遂逸行
循曲島幽聚傍新荷密不有濠梁興誰能坐終日
松江道中
計程行苦遲望堠到知漸桃寒紅待折䕷暖綠成染潮
中蟹柵鳴烟際漁扉掩在路即多愁毋勞問夷險
慰杜二寅
天地一大環日月行其間人生禀造化在世間得閑走
者無鰭鬛泳者無羽翰萬物各任性運動合自然君子
貴聞道何必多苦顔蜀道雖崢嶸不度何險艱世事雖
欹傾處順何憂患請君聽我言君且收潺湲
眠雲軒
飄飄度丹檻冉冉棲瑶席拂衣疊輕素映帷變微碧氤
氲晝多隂浩蕩春無跡偃體恒自便寓情諒還適
晚步
雨餘夏氣淸烟聚園齋暮紅萱宿困蝶綠橘垂新螙艷
情杯裏融幽意琴中度蕭散且未寢遂適前度趣
寧真道舘
林舘極高爽微風生夏凉長席敷花豔空壇飄蕙香簷
蛛忽墜網園蜂尚棲房臨尊復延咏因茲消日長
窗前梅
名園無襍卉幽窗對高梅晴豔微流席寒香暗繞杯的
皪花間雪參差枝上苔歲歲春風首瞻咏此徘徊
尹明府吳越兩山亭
長江接海門一水限吳越兩山鬱相對峯巒各羅列勁
勢爭吐吞蒸嵐互出没尹君好遊觀結亭山水窟闌干
出層巔細路縈百折崩石絡垂蘿老樹着棲鶻平生登
臨興盡為山水發不知嘗膽人此地幾征伐至今兩山
雲來往似奔突嗟予客江海所歴多奇絶何當上斯亭
長歌吊遺烈
寄高士敏
霜楊漸摧綠汀霞猶駐紅寒節鬱易感惆悵此時中團
沙止棲鵠驚飈迅冥鴻啓扉見殞葉循澗惜幽叢懷人
積瞻思咫尺何由同寧知登覧處結盟愈無窮
曉過震澤
遥天散晨華疎星歛微采鳥聲出林繁木葉過霜改荒
村幾家存平湖衆流匯鴟夷邈無蹤空煩艤舟待
贈毛鍊師環隠
造化固無盡周流行不息無端亦無倪萬古一太極道
在隱見間動靜各有適人心秉至靈神用妙莫測不知
毛有道環中竟何得
西園看花燕集
暫輟南齋卷因就西園酌日臨花氣暄柳絆晴絲弱芳
樽浥桂芬華筵藹蘭焯煩襟鬱易舒秩禮歡仍略以兹
恊素懷庶可踐嘉約
篬筤軒
小軒閟幽寂廻闌碧筠護寒色晴裊池垂梢曉縈露隂
凝訝烟積籟起知飈度瑟瑟含夕清蕭蕭淡秋素不有
虚心人何由同歲暮
懷李三莊
籬寒菊未拆墻隂草易衰棲禽深避雨遊魚暗分漪幽
居自多感况此阻良期雖非間川岳芳晨悵離思
詠風
微微來綺陌悄悄通青瑣汎池蹴鱗文翻露隕珠顆遊
絲飄宛轉舞䄂吹婀娜拂絃淸響流度林殘萼堕聞鈴
屢不眠候旌因久坐
悼亡
月虧還再盈花殘有時芳之人逝不返胡寕不悲傷音
容去未遠恍愡如在傍居外意在室還家始驚亡兒生
纔及月撫字憑誰將夜寒飢欲啼起坐但徬徨服御存
舊製箧笥棲餘香欲覽復棄置涕下沾衣裳
菜薖爲永嘉余唐卿右司賦
遠辭華盖居來卜山隂宅乍到俗未諳久住地旋闢屋
廬尚朴純楹桷謝雕飾高營踞山跗深甃逗泉脉簷將
狼尾苫門用鼠筦織缺垣唯補蘿圮砌緫蒙虉編籬限
邇隣樹枿表殊埸本來是野性豈是耽地僻學圃欲擬
樊爲功敢侔稷寧惜勞外形自甘食餘力耕鋤限兒課
灌漑當僕役破塊何畇畇陳噐亦畟畟駕許俗士回屐
向隣翁借筐筥織湘材鍬鍤鑄棠液卓钁鷹觜利負簔
蝟毛磔俯仰疲桔橰沾洒漬襏襫循畦行策鑱偃林卧
欹石䥥披欲芟丘刈削竟驅礫值阜即為坡遇凹就成
洫堤崩防密葭竇隙拒亂棘地同農畒計區學井田畫
長畛縱復横曲渠廣還窄接流引餘淸疎沼匯深碧架
桁秋實垂籬落夏蔓羃雨露加膏腴糞土發磽瘠識種
題褁蔵辨類分行植蒔法常按譜候時即看曆蕨芽拳
握紫薑拇駢赤兩合憐蘮蒘叢生愛銚芅初迸蟄
雷新薹長春雀弁萒葉峩馬帚茾莖直蔩繁微瓞綿
瓠老枯瓣拆芍苖卷龍鬚藥幹擁牛膝黃獨雪晴收紫
藄露晞摘隂階茂菧苨下田豐菲蒠捲輪木耳垂攅刺
菱角射秋茄采更稀夜韭剪仍殖芝芳凝海瓊茭鬱點
池墨枸杞香可醪竹熟堪腊石皮被柔藫土酥膾肥
菂細蓴入饌鱸鮮蒌襍羔鯽荼苦蘗與儔菘脆冰為敵
菌櫨西蜀致苜蓿大宛得長縈荇帶流亂簇蔯絲繹芹
效野人獻瓜為天子副(判也音愊)决明纔一方萵苣連數席
璚縻慰渴心玉延起羸疾蕈毒咲非喜芥辛泣詎戚盤
根芋埋壤脱穎筍穿壁擷香憐雞蘇折甘嗜燕麥粟腐
切方圭乳餅斵圓璧孕子㯶受刳贅聃石被馘兔目淘
夏槐鹿角芼臘炙菁托諸葛呼巢以元修斥(二菜名諸葛元脩)
莧褒蔡守淸薇怨周節逆邪蒿義所攘穢荽理堪啞薄
利嘉拔葵省謗惡遺薏窮餐虀酸黃儉啖薤留白閑情
付田園生意仰膏澤莢齊翠疑剪甲拆綠訝擘掩冉烟
際姿䓗蒨雨餘色始掇惜滓染載滌畏䖝螫新薦或在
籩薄湘亦須鬲求久漸投醝致爽遽沃醷不須僚友送
敬向先聖釋對屠誇大嚼燕客忻小摘柈羞不過三甕
菹當飫百未能著蔬經安敢踰食籍旨蓄足山厨素供
過香積用兹卒歲年庶得勤朝夕賓魏徐見厭厄陳顔
自懌㓗畚士恥汚造橋盗懷恤抱甕忿設機授書誚求
益(徵嚴光事用侯君房)縱馬因致憂吞蛭遂亡謫萬錢柳復乞片
金華還擲仕知呂姪妄居味鄭人識枕肱仲尼樂傷指
范宣阨鼎臑固云嘉食簞亦足適敷淡分所安堪味欲
易極毋因口體累遂使愆民德
北郭集卷之二
跋
徐布政幼文其先亦蜀人由毘陵徙吳門以卜居城北望齊門
外故集以北郭爲名此集爲企翺所編刻於成化二十三年丁
未蓋在刻眉菴集之後靜居集之前行格同式所鈐印記亦正
相同分卷爲十前有成化丙午吳興閔珪序末有張習自跋按
文淵閣著錄本爲六卷所據乃陳邦瞻重刊本提要謂其前後
無序跋非習所編之舊式知企翶原本二百年前已爲罕覯矣
考呂敏跋幼文惠山圖云幼文所製樂府詩文若干卷籤題悟
澈集今已不可得未審企翺編集時曾見及否耶又李日華六
硯齋三筆錄幼文泰山紀游三詩雄奇高渾雅近唐音今檢集
中乃無此詩然則幼文所作散佚不存者正多矣昔人評明初
四家詩言幼文詞彩遒麗風神淒朗才不及高楊張而蹈規中
矩亦自善用其短然余觀其晉冀紀行詩十四章筆力堅勁法
度謹嚴力矯元季綺靡之習竹垞謂其詩法砉然森有紀律長
篇險韻極其慰怗頗有類皮陸者余深以爲知言竊謂幼文所
作上宜與季迪雁行下視楊張或猶勝之世之論者得毋以余
爲鄕人左袒耶丙子閏月蜀南傅增湘識
