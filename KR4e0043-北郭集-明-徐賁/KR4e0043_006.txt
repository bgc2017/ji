北郭集卷之六
五言律吳郡徐賁幼文著
泛碧浪湖(在湖州南門外)
邀客泛流槎開樽對渚沙苧袍沾杏雨蘭棹撥蘋花積
水添湖滿遥山抱郭斜閑情遂幽賞聊用荅年華
遊浮玉山(在碧浪湖中次韻)
浮玉山前路樓船泊渚沙蘋香風際草杏色雨前花閑
鳥兼湖净遊絲趁岸斜不因来此處那得賞春華
晚過西崦費氏別業贈明天目長老
烟光暗墟落澗道入層層不訪中林士那逢西崦僧山
厨將具黍隣屋為分燈自覺行来倦清談遽弗勝
一身
一身經喪亂此地獲偷安羽檄今朝急征鼙幾夜寒遠
峯明或近新月淡如殘雖有樽中酒離懷不自寬
宿彭閣
溪流處處通舟出野橋東小閣雲停雨閒門竹掩風僧
迎先問候客至只談空不道經離亂淸溪得此同
晚行南懷陳文度
離思滿荒烟行行只自憐吟成流水次望斷遠鷗邊葉
戀經寒樹星催欲夜天懷君無數里渾似隔山川
夜行東湖
葭菼連湖道新寒夜更清波摇星失影風過鴈流聲估
舶依村宿畸人傍水行棹歌何處起杳渺不勝情
山舘喜黃校理莫先軰見過
為客荒齋夜相過喜見君酒杯令僕進厨火向隣分歸
計貧難定愁言醉可聞無由免流落歸卧故山雲
蜀山書舍圖
山水幽深處閑居此地曾傍花春宴客看竹午逢僧雲
樹尋新咏岩巒憶舊登兵塵今間阻對畫思難勝
己酉八月十七日夜泛碧浪湖泊浮玉山對月
呈席上諸公
水月共秋妍山椒夜泊船人来黃葉浦漁宿白鷗天聞
唱風瀾外持杯露影前自從經喪亂誰得此留連
期萬僉憲杜進士徐校理遊張林山
東風半寥落遊賞已蹉跎春色邀人醉歡情待妓歌花
愁經雨少鶯語在山多預作明朝約寧辭載酒過
贈山中隱者
居久辭簮紱蕭然世外心壷盛師授藥囊積自燒金長
嘯千峯表閑行百澗潯猶嫌樵牧到更欲住雲深
寄道場長老渭清遠
逍遥佛境居性相自如如說法神龍衞傳經寶象輿乳
花香積供貝葉𣑽天書一自遊方後春来出寺疎
蓮花涇莊
洲渚綠縈逥菱荷面面𨳩路從花外過山向柳間来鳴
鷺驚廻舫遊魚仰酧杯同為城郭裏此地絶塵埃
閑居
遠徑兼山水閑居得野情踰垣驚竄鹿出樹見啼鶯藥
圃泉邊闢瓜田雨裏耕喜無冠冕志因得少逢迎
題周伯陽所居
山深獨置家地帶竹林斜花盡纔收蜜烟生正焙茶客
来門放屦樵出路鳴車不但成高隱營生亦有涯
題趙道士山居
閑心與世忘遠住白雲鄕種玉旋𨳩地藏丹别置房禽
魚各有樂椒桂本同芳已謝来轅久從教徑路荒
山中琴興
岩上露初霽旭日照高林古澗雲蘿窈孤亭松桂深鳴
琴始成調流水復同音為問山中客誰知静者心
黃山人梓里
山中多豫章門巷綠成行晴日花明夏南風葉汎凉密
隂同岸祀遠色並畦桑望望林泉處居家有草堂
登東林塔
孤峯元絶漢層塔更凌空輪相超三界鈴音韻八風烟
蘿登巳盡雲水望何窮自喜身強健来居杳靄中
馮山人湖上別業
宅近南湖口青山盡在門田卑嘗冐水鄰少不成村住
久諳農事躭閑悟道言如君避地者今有幾家存
荅胡勉秀才
採蘭不可度悵望莫江皐湖勢歸還疾鳶聲飛尚高曲
憐琴上怨人憶酒中豪莫謂天涯遠題詩豈惮勞
思親亭
孤亭碧澗潯長日此登臨每到看雲處都成憶母心壽
萱春自綠慈竹夏多隂不為閑瞻咏惟歌遊子吟
送湯伯貞之京
暁日轉城鴉驅馳陌上車身雖居道路心已戀京華隴
樹蕭蕭葉河流混混沙到時春爛漫開遍上林花
送思上人
一瓶與一錫遊越復遊吳到寺長逢舊看山每過湖飯
緣随處有法意本来無南地多猿鳥還驚𣑽語殊
詠鷗得苗字
下上及流潮尋盟不待招群飛分嶼色獨宿隱蒲苗晴
影沉江小春聲泛渚遥自嗟江海客短髮共蕭蕭
送張文學
芳筵趣新餞商琯默秋聲淡淡川星沒遥遥海鴈征維
舟延客景看路計歸程以此遲留意聊將暢別情
詠妓
出閣初含笑臨筵復理粧蘭膏分鬢綠蕊粉間眉黃掩
扇羞嗔小褰衣舞恨長不知坐中客若箇是盧郎
贈虚中上人
歸去東林寺行循曲澗流餘燈因佛在宿飯為猿留竹
屋烟迎夕菱池雨送秋還參衆師舊一一話曾遊
送江教諭
湖海相知少風塵送客初歸愁江雨積別意柳條疎楓
落迎船葉鱸香出水魚吳興尚文物吾道近何如
送烏程馮明府
夙負親人術初當出宰年青山依縣郭春雨傍湖田鳥
下鳴琴後花飛判筆前民風非復古重作諭蒙篇
濯清軒
春草綠芳洲清江遶舍流芹香低渚燕波影媚沙鷗風
帶初聞笛花藏罷釣舟滄浪千古意何處問巢由
霅上逄董莊(董吳城北郭故鄰)
五月苕溪道南風暑氣新偶當為客日翻比在鄕親醉
酒橋邊市驅車陌上塵行藏不湏問同是布衣人
賦得廣文舍贈李文學
地與齋宫接門臨泮水𨳩廣文騎馬到司業送錢来芹
向春時采槐多亂後栽無氊不湏嘆相遇且&KR0742;杯
悼陸廷臣
溪舘相逢日荒山獨吊時文章傳舊業泉石負幽期反
隕慈親淚空遺幼女悲交游今滿眼題墓欲煩誰
楊進士載酒亭卷
亭基久蕪沒湖上幾斜曛舊夢通魚鳥餘情付水雲客
過曾問字詩罷憶書裙待得重歸隱春風此訪君
秋晚次高推官韻
溪楼成晚眺沙浦粲孤霞值節長為客逢人即話家荒
山惟去鳥落木見棲鴉莫謾嗟零落吾生豈繫瓜
送客
津亭鳴鼓罷行色柳先知酒到聽歌歇詩因戀別遲亂
山投驛晚疋馬扣門時草檄軍中事多因載筆随
立秋夜同社書記李逸人寓宿分韻得霜字
今夕秋風至相逢酒一觴身雖俱在客情得是同鄕密
竹先驚雨輕梧不待霜那知千里外復此話連床
秦淮客舍除夕呈大兄
兄弟喜連床燈前話故鄕年随窗雪盡夜入酒杯長暫
得歡情合都將客况忘何如共歸去爛醉北城傍
戊申正月試筆
佳氣麗層城龍河溢暁清市橋緹騎集巷陌寶車行柳
上春多思蘭心雪有情風光看更好底事客愁生
次韻楊孟載感故園池閣(四首)
草閣𨳩清暁鈎簾爽氣通綠蒲藏藥褁文荇縛詩筒盥
手纔臨澗梳頭得面風此時應待暇行繞碧梧桐
草閣𨳩清晝官閑過客多枕材便磵石酒具給池荷蕉
長宜聽雨萍交不見波此時情爛漫歌詠復如何
草閣開清晚凉生自有期菊因風始護竹待雨方移妓
進調成瑟童收奕罷棋此時杯酒裏明月是相知
草閣𨳩清夜垂垂星斗零水蒲藏白小露草宿蜻蜓文
梓裁憑几生綃畫卧屏此時凉似水看子拾流螢
茅堂
茅堂近曲岡門巷草莱長病刀晨㫪怯詩情午睡妨相
過皆故友忘却在他鄕炎夏愁卑濕時時理藥囊
獨坐懷鄕中友人
獨坐荒山暮相親是酒杯人從鄕裏别秋在客中来倦
鳥湏臾去幽花次第開離心自多感不為歲時催
挽郭秉心都事
謫居欣與識死別忽成悲客舘存虛位行&KR0809;只舊詩鄕
人收骨葬舘僕報家知惆悵平生淚因君更復垂
趙曹莫三助教留宿南齋
南齋凉意足夜景滿柴關隣友將茶送山人酌酒還星
垂雲影外螢出桂隂間相值艱難日諸君豈易閑
次韻别方員外
暫来因復去不得久相同身在匆匆裏年過衮衮中吟
斜寒寺日望斷暮天鴻料我還山後相思只向東
送潘士謙歸廬州省親
微名雖不偶且得奉慈親為客逢多難還鄕有幾人鳬
鷖江郭雨桑棗楚郊春此去尋閭里俱非舊識隣
賦荷送陳進士啓
團團初貼水苒苒漸盈塘微動知魚戲斜披見鷺藏幅
裁巾學製筩泛酒移香折得同青盖貽君障夕陽
賦陌上車送穆德敬
徒旅候鷄鳴驅車陌上行盖當寒樹隱鐸應曉風清軋
軋趍前坂遥遥計後程双輪日千轉未足比離情
送王員外歸太原省墓
聖主頒恩寵郎官賜誥還人瞻新騎從馬識舊家山古
墓原花裏高墳隴樹間遥知心戀闕夜夜夢朝班
送曾伯滋赴西河將幕
上將初分閫儒官觧習兵風旗春獵野雪帳夜歸營洮
水從岷下祁山入壠平知公能載筆草檄報邊聲
送澄上人南遊
雲水三千里江湖二十年春風投海國落日上吳船木
鉢家家飯蒲團處處禪石橋元有路只在暮鐘邊
送朱知事
惆悵官亭酒如何送客頻水烟漁市晚花氣野橋春小
騎行沙健輕衫映柳新尊前莫催别明日異鄕人
送王越
客鄕還送客况是暮春時雨濕花飛重川長鳥度遲酒
尊歌後歇帆影望中移惆悵東風絮飄零不受吹
别楊三兄弟
憐君好兄弟留宿喜相親鄰寺鐘聞早風窗燭剪頻共
傾今夜酒同是異鄕人莫謂相知少交情久見真
荅山西楊孟載憲副
小雨晩晴天新凉𣣔早眠緣慳杯酒裏愁入鬢絲邊北
地先聞鴈西林巳罷蟬懸知相憶處千里共婵娟
歲晚
客途逢歲晚落日倦登臨阻絶山川恨艱難父子心江
吞吳地盡天入楚雲深近報王師捷悲懽不自禁
題得飛雲送劉提司勝
天闊浮雲遠因風捲白衣流隂兼水淨寒影度江微不
受歌聲遏先將别思飛飄揚随去馬今夕定何依
逢俠客
由来燕趙士意氣負平生買妓千金醉平戎一劒行君
王曾錫寵賓客盡知名今日㣣邪道相逢重結盟
五言排律
題王材東里草堂
移家遂成隱結屋澗東隈野客分茶送隣舟載鶴来雲
埋琴薦冷風捲壁衣𨳩晚餉磯頭飯秋吟竹下杯余生
慕幽賞到此每遲回
送人之吳江
垂虹橋下路此地隔江湖沙樹應多橘寒魚半是鱸風
將菱唱遠舟帶夕陽孤離別琴三疊悲歡酒一壷不堪
憶君處烟雨滿秋蕪
送趙克常歸楚
避地吳門久還鄕楚郡遥𨳩田仍負耒賣藥每携瓢夢
逐歸雲度心同去旆迢到依魚市住飲赴里人招海色
霞生島江聲雨送潮不堪先隴上松栢半蕭條
賦得石井贈虎丘蟾書記
来欵生公室因尋陸羽泉虚泓雲液淨隂甃土花圓竹
引歸香積瓶分供法筵虎跑晴見跡龍伏暖浮涎錫影
孤亭日茶香小竈烟師心如定水應悟趙州禪
賦鉢送僧道衍
舊日天王獻初因佛祖傳藏龍元有法乞米但随緣不
受蕭郎擊寧求魏后憐托歸村口寺洗傍石根泉此去
留香積當參飽飯禅
訪衍上人不值次壁間韻
僧院深無地清幽慰客心衆山同晚色孤墅肅秋隂托
興詩頻賦論情酒罷斟開簾知樹杪過竹是溪潯雲静
明遥望猿哀續短吟秋風空返棹偶此記登臨
送張明府
每喜論文久那堪又送行壷深淹别酒歌短促離程水
驛孤臨渡寒山半隱城潮生知海近木落見秋淸明旦
車塵下應看父老迎
送王主簿
路從苕水去萬壑更千岩孤驛愁將別離杯惜重&KR0742;鶯
聲賡妓曲柳色學朝衫烟淡緣汀草風將向浦帆明朝
憶君處江上雨
賦橡斗林韻得車字送朱別駕
栩林前代植苐宅昔人居高蔭猶臨野幽叢獨芘墟花
開當夏密子&KR0827;過林疎探處惟来鳥收時得賦狙雲霄
千尺近雨露百年餘偶為登臨到因懷别駕車
陪牛進士馮明府宿遂初庵得心字
山中因訪古方外遂幽尋曲逕緣逥澗高標出亂岑舍
舟留北渚借屐過東林野色兼寒色雲隂助夕隂烟波
皆客意猿鳥共閑心風引虚林磬泉流别院琴褰帷蘿
蔓入掃壁土苔侵花韻空禪性松聲學梵音翻經仍用
貝布地不須金小舞階前鶴微鳴柳外禽鴉昏争亂集
蛩冷罷孤吟樹影分僯屋秋聲急暮砧平蕪供眺望密
雨值登臨景勝驅塵想形忘浃素襟几筵寒閣静燈燭
夜窗深旨蓄僧𨳩供芳醪客自斟黃柑来野市紫蠏出
溪潯契合元非舊情親已獨欽知師甘寂静愧我嘆浮
沉明日天涯去何時重盍簮
北郭集卷之六
