北郭集卷之十
七言絶句吳郡徐賁幼文著
將往吳興徐行正以詩見送奉荅(二首)
自喜吟身得自由長尋酒伴與詩儔閑雲流水平生意
何處山中不可留
春前便作訪君期春後纔来信是遲又復别君湖上去
重来應是綠隂時
謝吕山人殊長老送別江南
我自東行君自回清江小艇逐風開今宵雪屋懸燈坐
還復臨樽待我来
次韻别王止仲(二首)
一度看花一度春東風又過楚江津如何綠水橋頭酒
不醉陽關曲裏人
風風雨雨暗消春楊柳官橋夜掩津不是子規啼欲倦
扁舟知有未歸人
次蜀山別韓文學同杜校書記李逸人莊
夕陽野渡人歸後山舘南風客到初可恨同来不同去
煩君為寄故鄕書
次韻張文學見招
落葉柴扉晝不開小牋相寄手親裁遥知着屐空山裏
蘿逕孤琴候我来
送吕山人
湖天浩浩白雲秋鷗鷺飛邊有去舟行到湖東回首處
春山記取是同遊
送張甘白還吳北郭
桃花飛盡柳花飛三月江南尚臘衣為問東湖雲共鳥
春風此度送人歸
送吕管勾
客情沙柳共依依隔浦遥山向夕微送别偶當花落後
傷心元不為春歸
山齋圖
秋水柴門竹外𨳩階前片石是琴臺山中幾夜風連雨
明日還應借屐来
西爽樓圖贈王主簿
幾度登臨托遠思楼中山色意中詩西風又復来看畫
却憶扁舟送別時
雙溪僧舍聞鶯
綠隂到處有黃鸝僧院山深客聽遲獨恨春風容易老
聽時不及在花時
紫菊
東籬嬌豔奪朱濃淺白深黃盡斂容只有魏家顔色似
春風秋露不相從
過南垞赴黃德讓招
風暗沙村晚漸平相邀應得遂閑情南塘水滿人来少
疎雨寒波一舸行
春日報吴城諸友
小屋林深曲磵幽鳥情花思兩悠悠風光滿眼春如許
那得君来此地遊
始聞新蝉
芳草斜陽步遶池孤蝉忽呌發高枝去年憶在南山驛
千樹南風亂噪時
四月一日夢孟載自榮陽歸覺後因寄
昨宵兩度夢君歸相見匆匆語亦稀聞說歸来秣陵住
未知此信是還非
端午日折榴花與允升幼女鸞鸞
猩血叢叢簇絳裙一枝雨裏手親分自知老眼無煩照
乞與鸞鸞插鬢雲
病後行樂至池上
連朝卧病少閑情乍到池邊任意行未信空山人寂寞
綠隂何處不聞鶯
過南山
亂峯幽石遶周逥竹閣蕭然對澗開不與青山有緣者
誰能着屐此中来
允中留宿山齋已而復往令弟允升宅明日賦
詩謝之
別来懷抱事多因草草尊前未易陳既擬相留又還去
也終不佀弟兄親
題會仙圖
春風十二燕瑶臺曾與群仙一見来別後空山流水裏
不知幾度碧桃𨳩
泛南湖有咏
沙樹汀蒲綠雨新湖波摇蕩白鷗春不湏更覓桃源去
已是人間避世人
自南塢還蜀山途中有作
行盡千山更有山此身幾日在山間桃花野水溶溶去
鷗鳥汀雲冉冉還
空木
老樹依依澗水隈荒岩春少只蒼苔不知過往山中客
誰為傷心吊賦来
過吴氏宅觀梅
荒園火後遍蒿莱頼有梅花一樹開秪恐明朝零落盡
春風無復此中来
贈惠上人
高樹空林日下遲歸雲冉冉鳥差差知師看盡閑風景
瑶席山中獨坐時
題山果幽禽
秋果垂垂壓樹低一枝斜出覆荒溪幸無童竪来樵摘
容得山中野鳥棲
暮春
楝花零落暁溪津節物無情不戀人二十四風看巳盡
等閑傷酒過青春
題林下焼笋
石火初敲竹下来長鑱手自斵荒苔為收殘籜焼新笋
更薦春泉茗一杯
雨中聞黃鸝
高樹重重覆酒臺黃鸝飛遶不驚猜暖風晴日尋常到
誰為多情雨亦来
宿水西客舘呈二陳助教
野性從前與世違那堪習懶又多時忽来郭裏聞鍾鼓
始信山中卧起遲
贈明月因長老
少留髭髮伴蒼顔爛漫高情詩酒問自是諸天&KR0794;喜象
世緣不盡未還山
上菁山尋王張二山人不值
此日尋君竟不逄閑行直到最高峯歸時已是斜陽後
惆悵荒山寺裏鐘
寄佺講師
荒村古寺無人到獨愛軒窗水次𨳩池上風光看不盡
蓮香纔過桂香来
陳允中以病不赴約獨還因贈
遠路知君抱病還高才雖屈喜身閑相尋正值重陽日
爛醉秋風九里山
山中留別張静居
訪水尋雲幾日閑君仍留此我先還到家巳是斜陽後
身在東湖却望山
山行
千嶂松風百嶂雲春山行遍此尋君林園花盡逄人少
頼有鶯聲到處聞
過山中廢寺
一榻高懸綠嶂前窗扉掩映碧蘿烟登臨未免傷懷抱
閑與山僧說世緣
送趙卿之杭州
何處歌聲怨別離夕陽亭上送君時南風似為行人惜
欲使扁舟逆上遲
送張景則歸天台
淛江東去有名山路遶天台雁宕間我未得遊空悵望
是君鄕里喜君還
聞鴈寄郡城諸公
風餘殘燭伴離思幾度懷歸謾作期寂寞鴈聲山舘夜
故人誰念獨聽時
三月廿三日重到蜀山
已荒蕪花自妍重尋隣舊說兵前此山多少人曾住
泉石應同我有緣
舟中聞笛與張文學同賦
何處漁汀晚棹回笛聲似爲水雲哀相逢莫怪頻垂淚
曾向梁園聽曲来
暁發秀州
路出雙湖烟樹東舟行長是雨兼風夢回重有離家恨
惆悵春寒此夜中
無錫道中
溪林晴葉下風遲山色迎人佀有期十四年前曾住此
湛公宅裏釣泉時
與丘克莊晚立瓜洲望京口諸山
津頭船發暮潮酣楚水吴山思不堪歷問青山是何處
却從江北望江南
閠七月十五日夜作
河帶疎星淡不流露華蛩響逼新秋柝聲纔罷砧聲起
總是居人也自愁
堤邊柳
天寒憶得度江瀕此日重来客意新惆悵霜餘一株柳
蕭疎元不為行人
泊楊子橋
秋風楊子橋頭路秋水官船泊未𨳩此處定知鄕里近
江南山色望中来
揚州
竹西亭下路迢迢騎鶴仙人不可招秋草秋烟滿城郭
月明何處夢吹簫
揚州僧舍見花有感
風逓穠香到水涯幾株桃李映門斜侯家園圃多荒廢
不是僧房不見花
新亭送宣别駕
清尊別酒此相同歌斷新亭柳下風惆悵歸愁與離思
因君併得過江東
居龍河寺懷高季迪(二首)
與君長辦酒家錢共結山盟與水緣今夜重思舊遊處
一龕閑坐佛燈前
竹下幽泉細細流寺間人去暮烟愁獨憐千里来京客
腸断龍河寺裏秋
九月十七日聞鴈寄董莊
晚意秋隂兩不分渚蘆沙竹護寒雲鴈聲客裏誰先聽
愁絶惟應我共君
冬至
盡知陽復閗迎新我獨無家嘆此身兒女一從埋沒後
眼中骨肉是何人
除夜
客舍無人更寂寥聲傳爆竹隔林遥幾多時節何堪恨
送却流年是此宵
次韻楊孟載夢歸
夢歸纔喜覺還悲長說歸期未有期莫怪燈前重垂淚
一千里外對眠時
聽笛
雨映涼天晚更新笛聲隱約在東隣眼中多少飄零者
誰是梁園曲裏人
笛裏新翻曲譜新餘聲掩抑散遥隣聽来我最思鄕切
不獨山陽作賦人
送頋謹中還吴
埜店風花傍客飛尊前長是淚沾衣相逢相别俱零落
君向江南我未歸
送陳知縣赴寧遠
七十人中曾擢桂四千里外獨之官已知遊宦非常別
不用匆匆惜去難
送方給事中
南風花滿荔枝林路出湖山百嶂深惟有白雲長在眼
三千里遠寄歸心
送山西謝員外題楊憲副詩後
故人来誦故人詩千里秋風致遠思回首太行何處是
亂山紅葉鴈来時
送葉知縣
黃葦丹楓葉落時水雲漠漠鴈来遲秋風長是身為客
已自傷心况別離
題蔣習之春歸得意圖
簮笔親當白玉墀天顏有喜獨能知歸来疋馬花盈路
正是春風得意時
贈客
君歌掩抑有餘情我欲酬君唱未成不向江湖諳寂寞
如何知有斷腸聲
題畫有感(上有高楊張王諸友詩)
幽禽相對弄芳春嫩竹分稍露葉新偶看畫圖懷故舊
眼前無幾白頭人
㯽榔蔞葉當呼茶(一云非本詩)
遶門龍眼樹森然香蠟時来海外舡木&KR1231;蒲葵已成俗
紅蕉丹荔不論錢
過庾嶺
盤盤危磴費攀躋烟瘴連雲去漸迷可是行人行不得
青山到處鷓鴣啼
寓舍燕
燕子飛来日幾遭又從窗外立花梢分明探得人心意
方敢㗸泥𥙷舊巢
渡彭蠡至星子灣
水天空闊片帆征風穏波平也自驚鎮日取程纔近岸
廬山五老又来迎
沅湘道中
落日荒烟野水濱鷓鴣啼處有行人東風記取沅湘道
蘭葉蘭花一路春
宿五溪聞舟中客歌
楓葉林邊有泊舟夜深風雨總成秋年来自是頻為客
一度聽歌一度愁
徐溝道中与陳叔謙相失明日因寄
齊得庭中假寐時馬蹄南北遂參差信知會合緣非偶
有意相尋竟失期
聮句
怪石
同杜二進士寅至正戊戌過琴川福山曹太
雲宅見庭下所壘而作
隂陽始分判凝結為山骨(杜)本為后土精自是元氣核
(徐)拔地生嶄岩凌空起峍屼(杜)罅深耻蟻封洞窈致龍
窟(徐)蘿懸身被衣苔生頂垂髮(杜)孤標&KR0770;立人廉鋒駭
奔卒(徐)瘦質秋愈清秀姿春更發(杜)秦王鞭不行熊渠
射寧沒(徐)醉倚覺神爽戲登恐足蹶(杜)䟽紋粲餘霞圓
竇隱寒月(徐)初移嵐尚凝久置泉巳竭(杜)子孫保欎林
翁仲非魏闕(徐)磨礱去磁礪斵削辭剞劂(杜)渦存宿雨
妍勢奪夏雲突(徐)透使流螢穿聳待飛鳥歇(杜)礦性禀
堅貞峭形謝肥腯(徐)膚縐若含皴足斷如受刖(杜)藏匱
識者嗤韞玉凡士佚(徐)求哀托吴夢下拜誚米謁(杜)不
動應有神無言詎云訥(徐)竒巧宛成峯玲瓏難作碣(杜)
敲擊喜鏗鍧持撑懼臲卼(徐)高宜掛吟猿危可着棲鶻
(杜)謾疑夜星隕復訝晴烟㶿(徐)山靈悄憑依木怪匿恍
愡(杜)倚松枕荒階映竹倒幽樾(徐)矯尔狀欲伸呀然氣
若&KR0938;(社)授書何荒唐支機亦芒芴(徐)寧許埃壒汚肯作
泥塗汨(杜)汝其愛護之戒言慎母忽(徐)
北郭集卷之十
