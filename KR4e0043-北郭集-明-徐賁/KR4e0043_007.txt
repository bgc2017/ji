北郭集卷之七
七言律吳郡徐賁幼文著
寄周記室履道
湖波遥帶夕陽低想得君家住更西隔岸衆山晴稍出
當門幽鳥晚猶啼酒緣客裏偏能飲詩到愁邊只謾題
欲倩歸雲寄離思如何却向望中迷
次高二季迪留別韻(婁江東舘)
柴門村徑帶溪橋来往因君豈惮遥淺水不波仍漾漾
疎林無雨自蕭蕭檣留夕照人將別江作新寒酒易消
明日秋風重悵望還將離思託歸潮
送張山人還天平
幾欲求田負舊盟羡君西崦草堂成每緣種橘多𨳩地
獨為修琴始到城黃葉巳先霜降落白雲長在雨餘生
龍門林屋無多遠此去尋幽莫計程
晚過廣福精舍訪傳上人
水隂山色晚依微松映襌房竹映扉幽鳥不緣留客語
閑僧方自施經歸移来片石安茶器兮得孤雲𥙷衲衣
杖屦不嫌頻過共道心久與世相違
贈醫士吕彦倫和王原吉韻
橘花開處杏隂青百草吹香覺地靈貧士願留賖藥劵
故人思讀衞生經玄霜玉臼晴猶&KR0668;華月丹房夜不扄
張緒苦吟仍病肺乞和熊膽護脩齡
送馬敬常縣丞(得南字)
樓倚層城擁翠嵐登高送別思那堪䨇溪到郡同流北
千嶂連關盡向南澹澹水隂雲度渚䔥蕭荷響雨鳴潭
尋常不醉臨岐酒今日因君飲易酣
待董彦正文學次王守敬主簿韻
旅舘江湖苦往來那堪時節併相催雪當臘盡寒纔見
梅在春前凍未開野客過期空具黍山童不語訝停杯
相思獨坐寒齋晩禁得邊城鼓角哀
許將軍墓
鄉人傳有漢將軍南郭橋邊是故墳印出土中存舊字
碑殘火後失全文旗&KR1032;虎牙空落木劔埋龍氣只寒雲
當時祕器多榮賜功業于今恨不聞
病中寄北郭諸友
病中長日唯思睡家僻因憐寢舍幽山暗園林多夏蝶
樹荒城郭少晴鳩藥囊臥具聊重整酒債詩緣得暫休
却憶故人居咫尺可能相過慰深愁
送金子肅
客中相見客中憐江海知名記十年歸路正當歸鴈後
送君却在送春前迢迢烟水分行棹浩浩鶯花共别筵
自信&KR0685;生足遊賞看山重約豈無緣
夜坐次張士行太常韻
練衣入夜更蕭騷草暗閑階露漸凋青鳥音書雲外至
素娥環珮月中搖醉来猶記題羅扇夢去曾教听玉簫
獨坐無端思往事秋風客舘正寥寥
荅高季廸期遊雲岩
山中風景綠隂時但淂閑行莫恨遲啼鳥猶能知勸酒
餘花應是待題詩且將盡日酬登覧况值頻年在亂離
晴雨明朝那可定故人何用預相期
丁未六月廿八夜作
西風作雨又仍休臥起園齋夜更幽天黑露華凉不下
雲疎河影淡還流隂蟲齊響渾忘夏落葉頻飄預報秋
亂後俄驚時節異却將何計為消憂
瓊姬墓
舘娃官裡已堪愁况是泉臺閟小丘月冷寶奩無復曉
地室玉鴈不知秋蘿間舊屋僧来住竹下新亭客過遊
不有佳名留郡志誰能識此為停舟
同高季廸過東丘蘭若訪吕志學
路入斜塘始泊舟喜同故友訪東丘知君暫寓當幽寺
念我纔歸自遠州水外高帆沙浦月烟中餘稻墓田秋
臨尊何用多悲感今日相看尚黑頭
送袁伯貞之湖廣
尋常送別自堪憐君去那能不悵然客路有蘭知楚地
驛亭多雨憶吴天離鴻一一風檣外寒水程程雪嶂前
後夜相思千里隔江鄉梅柳是新年
過俞幻闇故㞐
水南別業遠無隣我獨重来是故人經榻香燈非舊火
禅房花木自新春傳心曾嗣高僧法画影空留居士身
&KR1254;滅不知何可樂凡情未免為沾巾
過姚大臨寓所
客居龍井古庄前兵後人家幾變迁亂世昔来求避地
故鄕今想賦歸田曾邀霽月看花夜憶別春風禁酒年
此日重過誰候我寒烟衰草却留連
南園廢宅
桂堂傾圯藕池枯舊&KR4173;新移路轉迂射圃春風誰走馬
歌臺夜月自啼烏看花尚有閑人到索酒今無醉客呼
多少侯家盡消廢如何来此獨踟蹰
張叔芳南澗草堂
浴鵠灣頭舊隱居五峰秀色在庭除山田曾種仙家玉
石室猶蔵外史書雨足澗聲春瀝&KR0377;風平柳影月疎疎
百年文物惟君在結搆重来是亂餘
鄭靜思少監山莊
祕書觧綬還山日移得全家住白雲閑裡樵漁教子習
老耒藥茗頼僧分双巖樹合千層綠百嶂霞明五色文
此去石橋原不遠鐘聲只在座中聞
寄衍斯道上人
已知出世萬緣空誰謂詩窮道亦窮双履徧行黃葉雨
三衣獨坐碧蘿風荒山泉石皆兵後古室香煙自定中
愧我遠歸千里客投閒未得與師同
次韻荅陳文度
亂餘得返故鄕居正謂光生腐草餘閔已欲憑誰作賦
絶交寕許我為書行看殘菊知身老坐對寒鴉愧鬢疎
准擬求田成隱計天於此意可教如
病中寄高季迪
一榻高眠薜荔間閉門瘦减鏡中顔亂来難免心多慮
病久番令萝淂閑疎雨林花春落競斜風巢燕晚飛還
藥爐應候呼兒煮此外升沉緫不關
錢氏池園燕集得春字
幸存萬死一吟身燕賞良時豈厭頻開到㨂花風乍暖
啼殘桑扈雨辤春清樽偏觧欹愁客短髮空慙對故人
經此亂離今得見論情便覺轉相親
陳允中亂後歸故隴管居見寄奉荅
萬事由来信有天癯儒只合住林泉蔵書自搆山中屋
束帶仍耕墓下田但對老農談亦好何湏漂母識為賢
壮年未斷人間世且盡平生嫁娶緣
訪馮信卿縣令
来覓幽蹤野水邊荒村樹裡起新烟梨花蕭寺哦詩處
春水平湖把酒前念我身經遷逐在喜君家值亂離全
當時悵望天涯外今日翻思始惘然
次韻金子粛卜居
君家茅屋去村西地接湖渠水上畦黃菊遍生風掩戸
綠萱新長雪消泥酒香門客船中送詩好隣僧院裏題
誰道亂離無樂土此鄊還自有安棲
次韻荅馮信卿見寄
自愧才疎老澗濱此身非是避風塵長貧為讀𬞞經熟
多病應同藥褁親僧惠竹枝輕作杖客分荷葉小裁巾
故人眼底惟君在深喜書耒問我頻
寄酈尚德王汝器
塵世閑身遂兩違扁舟應是入城稀看花雨裏宜高屐
穫稻霜餘或短衣玄鳥年年依屋住白鷗日日遶門飛
尋君不用重相問梅子林西竹下扉
哭韓景華教諭
命終萬事亦徒然辛苦微名五十年頭白尚嗟弹有鋏
家貧信是坐無氊梨花寒食新墳上楊葉秋風舊宅前
兩處經過皆草草一杯未得酹重泉
送王守敬歸淮南
大江北望渺煙波君及歸時柰別何詩卷自添新賦咏
客程還歷舊經過芰荷浦裏人家少魚米鄉中估舶多
謾有一尊相對飲秋風又起棹郎歌
㳄韻高季迪喜予北歸相訪江渚之作
客裏頻思大樹村歸来還喜舊情存十年夢寐憑詩寄
千里風霜藉酒論江上衣裳冬倍冷竹間窗戶晝猶昏
從今會別非遐遠不學梅花易斷魂
遊張林山在甫里
偶為尋花到竹西兩山雲氣接高低午煙僧舍林塘窗
春野人家草樹齊水鶴晴時行麥壠園蜂暖處識蘭畦
自憐遠地歸来後纔是登臨便感悽
双頭菊為周孟瞻昆仲賦
籬落花開並蒂黃相依不是競秋光情親共冐重陽雨
志傲同凌十月霜莫道寒英為獨秀湏知晚節有聯芳
譜中異品誰能及只合題名作棣棠
寄渭僧清遠
自喜幽㞐接上方風煙野墅共相望禅邊梅老知僧臘
經裏蓮芳悟性香石為弹琴曾作薦屋緣蔵茗別開房
日長何處堪消暑欲借山中竹下凉
山閣夜坐
山閣巖巖俯下方望来暝色向蒼茫岡巒暗失高低勢
星斗平垂遠近光棲鳥鳴雞絰火亂疎松修竹引流長
相期白日重登此要及春時覧衆芳
樂善庵訪張山人不遇
欲使餘生得遂閒重来林下扣禅關惟聞澗鳥時鳴澗
却訝山人復出山雨草漸荒幽徑裏風泉仍響古松間
自將吟咏酬終日拚取扁舟載月還
浩師房別李伯章
君今初到我將還離合都從一夕間草草歡情燈下酒
悠悠去夢月中山秋堂鐘静催禅定寒榻香来伴客閑
莫怪相逢論行樂壮年無幾鬢成斑
送珣楚山還廣濟
一来說法衆皈依雲水無心又復歸處處逢僧留半偈
時時禮佛備三衣齋筵赴徧人緣喜净業修多世熊違
雞罩山前明月夜家徒相候啓禅扉
寄蔣道士
雲鶴飄然去莫親還家猶似異鄉貧巳知靜樂軒中夢
無復玄都觀裡春綠簡盡編吟後稿朱符長佩病餘身
近聞劍跡投岩壑終作人間避世人
送重衲住武康楊庵
和王功業太常書額賜禅宮表墓墟香炷四時同佛供
松風百嶂有僧居鼔鐘聲隱高秋外樓閣名存劫火餘
此去封禺山色遠佇看一錫度空虛
崑山道中
鴻鴈天寒儔侣稀秋風遠客獨思歸碧山盡處雲相續
白水明邊鷺自飛漠漠蘆花迷望眼䔥蕭荷葉慘征衣
此行頼共知心語一棹夷猶竟落暉
登崑山次易九成諸友韻
故舊相違西復東登臨偶得此時同鐘聲響落松隂外
帆影来從海氣中山鬼洞寒銷劫火石僧龕古閉香風
可憐節届重陽近斜日秒明萬葉紅
次韻高翰林啓喜予見過之作
相逢巳似恨来遲况是秋風欲盡時念我身便林下服
喜君家冨篋中詩清江杳杳曾行路黃柳䔥蕭舊折枝
無限尊前雲共鳥應知此處感離思
和楊儀曹基舟次邵白懷寄
了無得失歎雞蟲南北驅馳數載中奉使子諳天遠近
居閑我識瀤西東畫船湖渚高郵驛茅屋江鄕短褐風
何日歸来譲王里雲山談咲一尊同
道場山寺
景物凄凉異昔年佛宫草樹暗荒烟千盤日色峰頭轉
百道泉聲石上懸覺鳥有時酬客語慈雲何處伴僧禅
莫言樓閣成空想地勝山靈亦變遷
重遊道場
路入千峰石磴危經臺香閣但餘基僧從離亂居山少
客為登臨出寺遲伏乕已無岩下錫放魚空有竹邊池
曾聞至治承平日簫鼓春風過六時
送彭伯忻僉憲赴河南題画
載筆同趨侍從班曾將翰墨動龍顔綉衣又向河南
去玉節新從海上還千里舟航通洛水中原文物上夷
山當時不得相追餞謾寄離情畫軸間
贈隱者次毛伯譲韻
歸隱柴桑計已成行歌曳履作商聲朝廷有詔徵遺逸
刺史無人識姓名山鳥下階窺飲器野猿移石寘棋枰
西風茅屋年年捲惟有黃花不世情
贈趙安道
偶爲行春此訪君山圍野墅宿晴雲藥田鶴守畊相候
隣屋茶香飲見分林下看花多是杏溪潯拾草始知芸
每聞拚醉消長日誰復来題白練裙
春宫詞
沉沉別院語流鶯驚斷春風夢裏情坐試舞衣因力倦
起臨粧鏡覺愁生餘香細拂芙蓉帳小燕頻窺翡翠旌
不意中官傳喚急待朝得與殿頭行
藏春軒
溪上幽居小逕斜柳垣長日護春華時時清燕無非酒
處處閑行總是花自有軒窗留景物肯教蜂蝶過隣家
桃情杏思渾忘却回首東風不用嗟
題胡玄素畫山居圖
幾度尋幽到澗阿荒谿峻嶺入烟蘿白雲九曲人家少
黃葉千林虎跡多試茗就當泉上飲看花湏向酒邊歌
相逄重憶山中客獨對新圖奈別何
九月十六日陳逸人旭訪余蜀山中明日將還
武唐因賦此送别(仲昇)
門掩荒山萬木空獨憐遠客此相同黃花興减重陽後
白髮愁多暮雨中雙劍不緣悲異國一杯未易醉西風
明朝離思知何處秋水遥天有去鴻
寄王校書止仲
他鄊每憶故鄕雲此日還山又憶君菊老豈堪秋後采
猿啼猶佀客中聞風帆漁艇行無次野水寒烟去莫分
不是題詩不相寄孤鴻也自念離群
園隱圖送方以常
曾聞學圃成高隱今日携書是宦遊隔屋尚通分溜筧
傍溪空覓看花舟菘葵盡作隣僧供芋栗還憑野老收
後夜月明江上夢應随歸鶴到林丘
題宋參政記事狀後
江湖𨳩老七朝臣聖主臨軒属問頻殿陛屡曾聽曳
履都門誰復継埋輪拜官南省推功舊被寵東宫賜翰
新豈料賢郞歸第日上尊空酹九原塵
送王架閣南歸(惟賢)
蘭橈暫駐酒停斟隔浦誰歌送別吟歸鴈不随南去客
飛雲猶載北来心野梅官柳愁相映暮雨春江思共深
想得慈親倚門久逄山逄水莫登臨
白塔懷古
荒山欲逐鳳飛騫誰構浮屠壓寢園土厚尚封南渡骨
月明不照北歸魂海門有路双龍去沙磧無潮萬馬屯
莫向秋風重悵望𣑽王宫殿易黃昏
江西途中寄吴城北郭王李諸友
雨晴沙渚片帆𨳩葭菼飛花鴈呌哀千里有情思北郭
半年無夢落南臺山遮故國層層出雲押長江片片来
可是宦途吟思惡強憑尺牘凂清才
題彭江
遠水殘陽落釣舟遠村漸見野烟收菱歌歸浦家家夕
楊葉驚風樹樹秋昨日夢非今日夢他鄕愁是故鄕愁
自憐久負山中桂每向江湖憶舊丘
登廣州城樓
五嶺南来瘴海深秋風榕葉尚隂隂安期一去家遺舄
陸賈重来槖有金門限虎頭潮上下城𨳩鴈翅客登臨
清時不用頻興感萬里惟存向闕心
送日本僧
萬里扶桑曉色微海天空闊去人稀木杯不用随潮度
金策惟應向日飛去路猶飡中土飯到家重着故鄕衣
國人應問如来法帶取西天貝葉歸
荅故人楊憲副孟載
憶在并州喜合并别来兩見歲華更自知詩裏閑情少
頓覺樽前老態生桑棗誰家非樂土雲沙何處是邊城
懷君幾度頻登覧寒日千山雪正晴
北郭集卷之七
