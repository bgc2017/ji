詩人玉屑卷八宋魏慶之撰
煅煉
總論
詩最難事也吾於他文不至蹇澁惟作詩甚苦悲吟累
日僅能成篇初讀時未見可羞處姑置之明日取讀瑕
疵百出輙復悲吟累日反復改正比之前時稍稍有加
焉復數日取出讀之疵病復出凡如此數四方敢示人
然終不能竒李賀毋責賀曰是兒必欲嘔出心乃巳非
過論也今之君子動輒千百言略不經意其可貴哉(唐)
(子西語錄)
煉字
作詩在於煉字如老杜飛星過水白落月動沙虚是煉
中間一字地折江帆隠天清木葉聞是煉末後一字酬
李都督早春詩云紅入桃花嫰青歸柳葉新若非入與
歸二字則與兒童之詩何異(葛常之)
煉格
煉句不如煉字煉字不如煉意煉意不如煉格以聲律
為竅物象為骨意格為髓(金針格)
煉意
世俗所謂樂天金針集殊鄙淺然其中有可取者鍊句
不如鍊意非老於文學不能道此又云鍊字不如鍊句
則未安也好句要須好字(詩眼)
煉韻
陳君節字明信言煉句不如煉韻余以為若只覓好韻
則失於首尾不相貫穿(王直方詩話)
旬鍛月煉
唐人雖小詩必極工而後巳所謂旬鍛月煉信非虛言
小說崔護題城南詩其始曰去年今日此門中人面桃
花相映紅人面不知何處去桃花依舊笑春風後以其
意未完語未工改第三句云人面秪今何處在盖唐人
工詩大率如此雖有兩今字不恤也取語意為主耳(筆談)
句中有眼
汪彦章移守臨川曾吉甫以詩迓之云白玉堂中曾草
詔水晶宫裏近題詩先以示子蒼子蒼為改兩字云白
玉堂深曾草詔水晶宫冷近題詩迥然與前不侔盖句
中有眼也古人煉字只於眼上煉盖五字詩以第三字
為眼七字詩以第五字為眼也
詩貴造微
小律詩雖末技之工不造微不足以名家唐人皆盡一
生之業為之至於字字皆鍊得之甚艱但患觀者滅裂
不見其工耳若景意縱完一讀便盡此類最易為人激
賞乃詩之折楊黃華也譬若三館楷書不可謂不精麗
求其佳處到無一筆此病最難為醫也(筆談)
求其疵而去之
詩在與人商論求其疵而去之等閒一字放過則不可
殆近法家難以言恕矣故謂之詩律東坡云敢將詩律
闘深嚴予亦云詩律傷嚴近寡恩大凡立意之初必有
難易二塗學者不能強所為往往捨難而趨易文章罕
工每坐此也作詩自有穏當字第思之未到耳(唐子西語錄)
剰一字
皎然以詩名於唐有僧袖詩謁之然指其御溝詩云此
波涵聖澤波字未穏當改僧怫然作色而去僧亦能詩
者也皎然度其去必復來乃取筆作中字掌中握之以
待僧果復來云欲更為中字如何然展手示之遂定交
要當如此乃是又郡閣雅言云王貞白唐末大播詩名
御溝為卷首云一𣲖御溝水綠槐相蔭清此波涵帝澤
無處濯塵纓鳥道來雖遠龍池到自平朝宗心本切願
向急流傾自謂冠絶無瑕呈僧貫休休公曰此甚好只
是剩一字貞白揚袂而去休公曰此公思敏取筆書中
字掌中逡廵貞白回忻然曰巳得一字云此中涵帝澤
休公將掌中示之二說不同未知孰是(同上)
老杜
桃花細逐楊花落黃鳥時兼白鳥飛李商老云嘗見徐
師川說一士大夫家有老杜墨迹其初云桃花欲共楊
花語自以淡墨改三字乃知古人字不厭改也不然何
以有日鍜月煉之語(漫叟詩話)
陵陽謂少陵改詩
賦詩十首不若改詩一首少陵有新詩改罷自長吟之
句雖少陵之才亦須改定(室中語)
樂天
冷齋夜話云白樂天每作詩令一老嫗解之問曰解否
嫗曰解則錄之不解則又復易之故唐末之詩近於鄙
俚又張文潜云世以樂天詩為得於容易而耒嘗於洛
中一士人家見白公詩草數紙點竄塗抹及其成篇殆
與初作不侔苕溪漁隠曰樂天詩雖涉淺近不至盡如
冷齋所云余舊嘗於一小說中曾見此說心不然之惠
洪乃取而載之詩話是豈不思詩至於老嫗解烏得成
詩也哉余故以文潛所言正其謬耳
皮日休
百煉為字千煉成句
歐公
老杜云新詩改罷自長吟文字頻改工夫自出近世歐
公作文先貼於壁時加竄定有終篇不留一字者魯直
長年多改定前作此可見大略如宗室挽詩云天網恢
中夏賓筵禁列侯後乃改云屬舉左官律不通宗室侯
此工夫自不同矣(吕氏童蒙訓)
東坡
東坡作蝸牛詩云中弱不勝觸外堅聊自郛升高不知
疲竟作粘壁枯後改云腥涎不滿殼聊足以自濡升高
不知回竟作粘壁枯余以為改者勝(王直方詩話)
清詩要淘煉乃得鉛中銀(坡詩)
山谷
魯直嘲小德有學語春鶯囀書窗秋鴈斜後改曰學語
囀春鳥塗窗行暮鴉以是詩文不厭改也(東臯雜錄)
山谷與余詩云百葉緗桃苦惱人又云欲作短歌憑阿
素丁寧誇與落花風其後改苦惱作觸撥改歌作章改
丁寧作緩歌余以為詩不厭多改(王直方詩話)
荆公
王駕晴景云雨前初見花間葉雨後兼無葉裏花蛺蝶
飛來過墻去應疑春色在鄰家此唐百家詩選中詩也
余因閱荆公臨川集亦有此詩云雨前不見花間葉雨
後全無葉底花蜂蝶紛紛過墻去却疑春色在鄰家百
家詩選是荆公所選想愛此詩因為改正七字遂使一
篇語工而意足了無鑱斧之迹真削鐻手也(漁隠)
王平甫
嶺下保昌縣沙水村進士徐信言東坡北歸時過其書齋
煑茗題壁又書一帖云嘗見王平甫自負其甘露寺詩平
地風煙飛白鳥半山雲木卷蒼藤余應之曰精神全在卷
字上但恨飛字不稱耳平甫沉吟久之請余易余遂易之
以横字平甫歎服大抵作詩當日煆月煉非欲誇竒闘異
要當淘汰出合用字此建中靖國元年正月五日甲子玉
局老書而趙德麟以為陳知默詩東坡必不誤矣(遺珠)
王仲至
王仲至召至館中試罷作一絶題於壁云古木森森白
玉堂長年來此試文章日斜奏賦長楊罷閑拂塵埃看
畫牆舊云奏罷長楊賦亦荆公所改(王直方詩話)
韓子蒼
公嘗賦送宜黃丞周表卿詩云昔年束帶侍明光曾見
揮毫對御床將為驊騮巳騰踏不知鵰鶚尚摧藏官居
四合峯巒綠驛路千林橘柚黃莫戀鄉關留不去漢廷今
重甲科郎表卿既行久之乃改對字作照字盖子瞻送孫
勉詩云君為淮南秀文采照金殿注云君嘗攷中進士第
一人也改峯巒綠為峯巒雨橘柚黃為橘柚霜改莫戀鄉
關留不去作莫為艱難歸故里益見其工又題辛仲及闘
牛圖詩云好事誰如公子賢斷縑求買不論錢後改云千
金買畫亦欣然亦於卷中斷取舊詩别題(室中語)
詩不可不改余在龍安道中嘗作五言詩其初云雨時
萬木翳雨後羣山開後改為未雨萬木翳既雨羣山開
與其初大段不同(室中語)
論用工之過
天下事有意為之輒不能盡妙而文章尤然文章之間
詩尤然世乃有日煅月煉之說此所以用功者雖多而
名家者終少也晩唐諸人議論雖淺俚然亦有暗合者
但不能守之耳所謂盡日覓不得有時還自來者使所
見果到此則采菊東籬下悠然見南山之句有何不可
為惟徒能言之此禪家所謂語到而實無見處也往往
有好句當面蹉過若吟成一箇字撚斷數莖鬚不知何
處合費許多辛苦正恐雖撚盡鬚不過能作藥杵聲中
搗殘夢茶鐺影裏煑孤燈句耳人之相去固不遠哉(蔡)
(寬夫詩話)
㳂襲
誠齋論㳂襲
句有偶似古人者亦有述之者杜子美武侯廟詩云映
階碧草自春色隔葉黃鸝空好音此何遜行孫氏陵云
山鶯空樹響壠月自秋暉也杜云薄雲岩際宿孤月浪
中翻此庾信白雲岩際出清月波中上也出上二字勝
矣隂鏗云鶯隨入戸樹花逐下山風杜云月明垂葉露
雲逐渡溪風又云水流行地日江入度山雲此一聮勝
庾信云永韜三尺劔長捲一戎衣杜云風塵三尺劔社
稷一戎衣亦勝庾矣南朝蘇子卿梅詩云秪言花是雪
不悟有香來介甫云遥知不是雪為有暗香來述者不
及作者陸龜蒙云慇懃與解丁香結從放繁枝散誕春
介甫云慇懃與解丁香結放出枝頭自在春作者不及
述者
誠齋論淵明子美無巳詩相似
淵明子美無巳三人作九日詩大概相似子美云竹葉
於人既無分菊花從此不須開此淵明所謂塵爵恥虛
罍寒華徒自榮也無巳云人事自生今日意寒花秪作
去年香此淵明所謂日月依辰舉俗愛其名也
誠齋論東坡介甫詩流麗相似
東坡云春宵一刻直千金花有清香月有隂歌管樓臺
聲細細鞦&KR0008;院落夜沉沉介甫云金爐香盡漏聲殘剪
剪輕風陣陣寒春色惱人眠不得月移花影上欄干二
詩流麗相似然亦有甲乙
東坡
歐公自揚州移汝州作西湖詩云綠芰紅蓮畫舸浮使
君那復憶楊州都將二十四橋月換得西湖十頃秋後
東坡復自汝移揚作詩曰二十四橋亦何有換此十頃
玻璃風用歐公詩也(侯鯖錄)
陵陽論山谷
一日因坐客論魯直詩體致新巧自作格轍次客舉魯
直題子瞻伯時畫竹石牛圖詩云石吾甚愛之勿使牛
礪角牛礪角尚可牛鬭殘我竹如此體製甚新公徐云
獨漉水中泥水濁不見月不見月尚可水深行人没盖
是李白獨漉篇也(室中語)
誠齋論山谷詩
山谷集中有絶句云草色青青柳色黃桃花零落杏花
香春風不解吹愁去春日偏能惹恨長此唐人賈至詩
也特改五字耳(賈云桃花歴亂杏垂香又不為吹愁又惹夢長)
山谷取唐人詩
唐朱晝喜陳懿老至詩云一别一千日一日十二憶苦
心旡閑時今日見玉色廼知山谷五更歸夢三百日一
日思親十二時之句取此(復齋漫錄)
山谷倣歐公詩
永叔送原甫出守永興詩云酌君以荆州魚枕之蕉贈
君以宣城鼠鬚之管酒如長虹飲滄海筆若駿馬馳平
坂黃魯直送王郎詩云酌君以蒲城桑落之酒泛君以
湘纍秋菊之英贈君以黟川點漆之墨送君以陽關墮
淚之聲酒澆胷中之磊塊菊制短世之頹齡墨以傳千
古文章之印歌以寫從來兄弟之情近時學者以謂此
格獨魯直為之殊不知永叔巳先有也(漁隠)
簡齋
鄭谷蜀中海棠詩一首前一云穠麗最宜新着雨妖嬈
全在半開時然歐公以鄭詩為格卑近世陳去非嘗用
鄭意賦海棠云海棠默默要詩催日暮紫綿旡數開欲
識此花竒絶處明朝有雨試重來雖本鄭意便覺方力
相去不侔矣山谷亦有紫綿揉色海棠開之句(復齋漫錄)
吳可
韓子蒼喜吳可小詩東風可是閑來往時送江梅一陣
香殊不知張芸叟荼䕷詩云晚風亦自知人意時去時
來管送香吳取此耳(復齋漫錄)
同機軸
老杜雨詩云紫崖奔處黑白鳥去邊明而江碧鳥逾白
山青花欲燃之句似之贈王侍御云曉鶯工送淚秋月
解傷神而感時花濺淚恨别鳥驚心之句似之殆是同
一機軸也(葛常之)
有家法
杜審言子美之祖也則天時以詩擅名與宋之問相唱
和其詩有綰霧青條弱牽風紫蔓長寄與洛城風月道
明年春色倍還人之句若子美林花帶雨臙脂落水荇
牽風翠帶長又云傳語風光共流轉暫時相賞莫相違
雖不襲取其意而語脉盖有家法矣(塵史)
暗合子美
王元之本學白樂天詩在商州嘗賦春日雜興云兩株
桃杏映籬斜裝點商州副使家何事春風容不得和鶯
吹折數枝花其子嘉祐云老杜嘗有恰似春風相欺得
夜來吹折數枝花之句語頗相似因請易之元之忻然
曰吾詩精詣遂能暗合子美耶更為詩曰本與樂天為
後進敢期杜甫是前身卒不復易(蔡寬夫詩話)
模寫東坡
西清詩話記其父蔡元長喜周邦彦祝夀詩化行禹貢
山川外人在周公禮樂中乃模寫東坡藏春塢詩年抛
造物甄陶外春在先生杖屨中(復齋)
承襲其意
燕燕于飛差池其羽之子于歸遠送于野瞻望弗及泣
涕如雨此辭可泣鬼神矣張子野長短句云眼力不知
人遠上溪橋東坡送子由詩云登高回首陂壠隔惟見
烏帽出復沒皆遠紹其意(許彦周詩話)
用其意
范季隨曰僕嘗往外邑迎婦故公有詩見寄云萬里投
殊俗餘生老一丘常憐之子秀能慰此生愁只欲連牆
住胡為下邑留黃塵詩思盡乞與四山秋孫内翰見謂
曰此詩卒章豈用詩思人間盡今將秋景求之意耶(室)
(中語)
取其意
晁元忠西歸詩安得龍山潮駕回安河水水從樓前來
中有美人淚韓子蒼取其意以代葛亞卿作詩云君往
江濱起畫樓妾居海角送潮頭潮中有妾相思淚流到
樓前更不流唐孫叔向有經昭應温泉詩云一道泉回
繞御溝先皇曾向此中遊雖然水是無情物也到宫前
咽不流子蒼末句又用孫語也(復齋漫錄)
意同辭異
天街小雨潤如酥草色遥看近却無最是一年春好處
絶勝煙柳滿皇都此退之早春詩也荷盡巳無擎雨盖
菊殘惟有傲霜枝一年好處君須記正是橙黃橘綠時
此子瞻初冬詩也二詩意同而辭殊皆曲盡其妙(漁隠)
辭同意異
予初喜杜紫微南山與秋色氣勢兩相高語巳乃知出
於老杜千崖秋氣高盖一語領略盡秋色也然二家言
嵓崖間秋氣耳猶未及江天水國氣象宏闊處一日雨
後過太湖泊舟洞庭山下乃得句云木落洞庭秋或云
此蹈襲楓落吳江冷語第變冷為秋則氣象自不同彼
記時耳是安知秋色之高盡在洞庭裏許乎此淵源自
楚騷中來九歌云洞庭波兮木葉下其陶寫物象宏放
如此詩可以易言哉(休齋)
即舊為新
庾信宇文盛墓誌銘云受圖黃石不無師表之心學劔
白猿遂得風雲之志牧之題李西平宅詩云受圖黃石
老學劔白猿翁亦即舊為新之一端也(潘子真詩話)
摹擬
許昌西湖展江夢成宋元憲留題云鑿開魚鳥㤀情地
展盡江湖極目天之句皆以謂曠古未有此語然本於
五代馬殷據潭州時建明月圃命幕客徐仲雅賦詩云
鑿開青帝春風圃移下姮娥夜月樓用古句摹擬詞人
類如此但有勝與否耳(西清詩話)
剽竊
余舊見顔持約所畫淡墨杏花題小詩於後仍題持約
二字意謂此詩必持約所作比因閱唐宋類詩方知是
羅隠作乃持約竊之耳詩云暖氣潛催次第春梅花巳
謝杏花新半開半落閒園裏何異榮枯世上人古之詩
人如王維猶竊李嘉祐水田飛白鷺夏木囀黃鸝僧惠
崇為其徒所嘲云河分岡勢司空曙春入燒痕劉長卿
不是師兄多犯古古人詩句犯師兄皆可軒渠一笑也
(漁隠)
相襲
公嘗有詩送李節夫云治聲臨穎復臨川籍甚臨江巳
預傳僕曰正似王介甫同官同齒復同科朋友婚姻分
最多公笑曰偶爾(室中語)
一日因論詩珪粹中曰魯直清江引渾家醉着蓬底眠
舟在寒沙夜潮落說盡漁父快活公曰醉着二字是用
韓偓漁翁醉着無人喚(室中語)
一日有坐客問公曰全用古人一句可乎公曰然如杜
少陵詩云使君自有婦而無車馬喧之類是也(室中語)
襲全句
東坡送人守嘉州古詩其中云峨眉山月半輪秋影入
平羌江水流謫仙此語誰解道請君見月時登樓上兩
句全是李謫仙詩故繼之以謫仙此語誰解道請君見
月時登樓之句此格本出於李謫仙其詩云解道澄江
淨如練令人還憶謝元暉盖澄江淨如練即元暉全句
也後人襲用此格愈變愈工(漁隠)
依仿太甚
東坡作藏春塢詩有年抛造物甄陶外春在先生杖屨
中而少游作俞充哀詞乃云風生使者旌旄上春在將
軍爼豆中余以為依仿太甚(王直方詩話)
屋下架屋
南方浮圖能詩者多士大夫鮮有汲引多汩沒不顯福
州僧有詩百餘篇其中佳句如虹收千嶂雨潮展半江
天不减古人也苕溪漁隠曰此一聮乃體李義山虹收
青嶂雨鳥沒夕陽天所謂屋下架屋者非不經人道語
不足貴也(古今詩話)
着力大過
開簾風動竹疑是故人來與徘徊花上月空度可憐宵
此兩聮雖唐人小說其實佳句也鄭谷詩睡輕可忍風
敲竹飲散那堪月在花盖與此同然論其格力適堪揭
酒家壁與為市人書扇耳天下事每患自以為工處着
力太過何但詩也(石林詩話)
不約而合
退之心訝愁來惟貯火眼知别後自添花臨川云髮為
感傷無翠葆眼從瞻望有元花又久欽江摠文才妙自
歎虞翻骨相屯又云久諳郭璞言多驗老比顔含意更
疎韓我今罪重無歸望直去長安路八千永叔今日始
知予罪大夷陵此去更三千柳十年顦顇到秦京誰料
今為嶺外行王十年江海别常輕豈料今隨寡婦行柳
直以疎慵招物議休將文字趁時名王直以文章歸潤
色未應風月負登臨柳十一年前南渡客四千里外北
歸人又一身去國六千里萬死投荒十二年蘇七千里
外二毛人十八灘頭一葉身又五更歸夢三千里一日
思親十二時皆不約而合句法使然故也(䂬溪)
古人亦有所祖
樊宗師墓銘云惟古於詞必巳出(云云)後皆指前公相
襲真是如此子虛大人賦全倣遠遊而屈子心事非相
如所可窺識故氣象自别淵明歸去來辭千古絶唱亦
是祖歸田賦意此類甚多只如退之平淮西碑全是尚
書句法秋懷詩全是選詩體(漫塘錄)
祖習不足道
江淹擬湯惠休詩日暮碧雲合佳人殊未來古今以為
佳句然謝靈運圓景皂巳滿佳人猶未適謝元暉春草
秋更綠公子未西歸即是此意嘗怪兩漢間所作騷文
初未嘗有新語直是句句規模屈宋但換字不同耳至
晉宋以後詩人之辭其弊亦然若是雖工亦何足道盖
當時祖習共以為然故未有譏之者耳
述者工於作者
詩惡蹈襲古人之意亦有襲而愈工若出於巳者盖思
之愈精則造語愈深也魏人章䟽云福不盈身禍將溢
世韓愈則曰歡華不滿眼咎責塞兩儀李華弔古戰場
曰其存其沒家莫聞知人或有言將信將疑睊睊心目
寢寐見之陳陶則曰可憐無定河邊骨猶是春閨夢裏
人盖工於前也(隠居語錄)
述者不及作者
梅堯臣贈鄰居詩有云壁隙透燈光籬根分井口徐鉉
亦有喜李少保卜鄰云井泉分地脉砧杵共秋聲此句
尤閒遠也(同上)玉林云按唐于鶴有題鄰居詩云蒸梨
常共竈澆薤亦同渠二公之詩盖本乎此
不㳂襲
太白云解道澄江靜如練令人還憶謝元暉至魯直則
云憑誰說與謝元暉休道澄江靜如練王文海云鳥鳴
山更幽至介甫則曰茅簷相對坐終日一鳥不鳴山更
幽皆反其意而用之盖不欲㳂襲之耳(漁隠)
不蹈襲
太白俠客行云事了拂衣去深藏身與名元微之俠客
行云俠客不怕死怕在事不成事成不肯藏姓名二公
寓意不同(復齋漫錄)
陵陽云目前景物自古及今不知凡經幾人道今人一
下筆要不蹈襲故有終篇無一字可解者盖欲新而反
不可曉耳(室中語)
奪胎換骨
摠說
山谷言詩意無窮而人才有限以有限之才追無窮之
意雖淵明少陵不得工也不易其意而造其語謂之換
骨法規摹其意而形容之謂之奪胎法如鄭谷詩自緣
今日人心别未必秋香一夜衰此意甚佳而病在氣不
長西漢文章雄深雅健其氣長故也曾子固曰詩當使
人一覽語盡却意有餘乃古人用心處荆公菊詩曰千
花百卉彫零後始見閒人把一枝東坡曰萬事到頭都
是夢休休明日黃花蝶也愁又李翰林曰鳥飛不盡暮
天碧又曰青天盡處沒孤鴻其病如前所論山谷逹觀
臺詩曰瘦藤拄到風煙上乞與遊人眼豁開不知眼界
闊多少白鳥去盡青天回凡此之類皆換骨法也顧况
詩曰一别二十年人堪幾回別其詩簡緩而意精確荆
公與故人詩曰一日君家把酒杯六年波浪與塵埃不
知烏石岡頭路到老相尋得幾回樂天詩臨風抄秋樹
對酒長年身醉貌如霜葉雖紅不是春東坡詩兒童悞
喜朱顔在一笑那知是酒紅凡此之類皆奪胎法也(冷齋)
(夜話)
誠齋論奪胎換骨
有用古人句律而不用其句意者庾信月詩云渡河光
不濕杜云入河蟾不沒唐人云因過竹院逢僧話又得
浮生半日閒坡云慇勤昨夜三更雨又得浮生一日凉
杜夢李白云落月滿屋梁猶疑照顔色山谷簟詩云落
日映江波依稀比顔色退之云如何連曉語秪是說家
鄉吕居仁云如何今夜雨秪是滳芭蕉此皆以故為新
奪胎換骨
白道猷曰連峯數千里脩林帶平津茅茨隠不見雞鳴
知有人後秦少遊云菰蒲深處疑無地忽有人家笑語
聲僧道潛云隔林彷彿聞機杼知有人家在翠微其源
乃出於道猷而更加鍛鍊亦可謂善奪胎者也(庚溪)
意同辭異
鄭毅夫云夜來過嶺忽聞雨今日滿溪俱是花語意清
絶頃在澄江見一詩云坐見茅齋一葉秋小山叢桂鳥
聲幽不知疊嶂夜來雨清曉石楠花亂流狀霽後景物
語不凡也或云司馬才叔作詩選載在何正平詩中(同上)
當有别意
杜陵謁玄元廟其一聮云五聖聮龍衮千官列鴈行盖
紀吳道子廟中所畫者徽宗嘗製哲廟挽詞用此意作
一聮云北極聮龍衮西風拆鴈行亦以鴈行對龍衮然
語意中的其親切過於本詩兹不謂之奪胎可乎不然
則徒用前人之語殊不足貴蘇子美云峽束滄淵深貯
月巖排紅樹巧裝秋非不佳也然正用杜陵峽束滄江
起巖排石樹圓之句耳語雖工而無別意(藝苑雌黃)
點化
尤更精巧
詩選云朱喬年絶句春風吹起籜龍兒戢戢滿山人未
知急喚蒼頭斸煙雨明朝吹作碧参差盖前人有詠筍
云急忙且喫莫踟蹰一夜南風變成竹喬年點化乃爾
精巧余觀魯直巳先有此句從斌老乞苦笋云煩君更
致蒼玉束明日風雨皆成竹前詩並蹈襲魯直也(漁隠)
玉林云按白樂天笋詩云且喫莫踟蹰南風吹作竹亦
襲此語耳
用古人意
詩家有換骨法謂用古人意而點化之使加工也李白
詩云白髮三千丈緣愁似箇長荆公點化之則云繰成
白髮三千丈劉禹錫云遥望洞庭湖面水白銀盤裏一
青螺山谷點化之云可惜不當湖水面銀山堆裏看青
山孔稚圭白苧歌云山虛鐘響徹山谷點化之云山空
響筦絃盧仝詩云草石是親情山谷點化之云小山作
友朋香草當姬妾學詩者不可不知此
精彩數倍
山谷黔南十絶七篇全用樂天花下對酒渭川舊居東
城尋春西樓委順竹窗等詩餘三篇用其詩略點化而
巳葉少藴云詩人點化前作正如李光弼將郭子儀之
軍重經號令精彩數倍此語誠然(韻語陽秋)
點化古語
徐陵鴛鴦賦云山雞映水那相得孤鸞照鏡不成䨇天
下真成長會合無勝比翼兩鴛鴦黃魯直題畫睡鴨曰
山雞照影空自愛孤鸞舞鏡不作䨇天下真成長會合
兩鳬相倚睡秋江全用徐陵語點化之末句尤工(隨筆)
句優於古
吳僧錢塘白塔院詩到江吳地盡隔岸越山多陳後山
詩話鄙其語不文曰是分界堠子耳及後山在錢塘仍
有句云語音隨地改吳越到江分此如李光弼用郭子
儀旗幟士卒而號令所及精采皆變者也(程素之攷古編)
詩人玉屑卷八
