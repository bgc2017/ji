詩人玉屑卷十九宋魏慶之撰
中興諸賢(誠齋品藻中興以後詩見第二卷詩評類)
誠齋白石之評
楊誠齋序千巖摘藁云余嘗論近世之詩人若范石湖
之清新尤梁溪之平淡陸放翁之敷腴蕭千巖之工緻
皆余之所畏者姜白石詩藁自序云尤延之先生為余
言近世士人喜宗江西温潤有如范至能者乎痛快有
如楊廷秀者乎高古如蕭東夫俊逸如陸務觀是皆自
出機軸亶有可觀者又奚以江西為觀二公推許想見
當時騷雅之盛建安大歴風斯在下矣(趙威伯詩餘話)
周益公
周益公兄乘成居士周子中生於乙巳益公丙午誠齋
丁未郡人劉訥敏叔寫為三老圖益公題詩云同辭宦
路返鄉閭兩驌驦中間以駑前後顧瞻羞倚玉支干引
從偶連珠三人不必邀明月九老何妨續畫圖從漢二
疏唐尹後相親相近此應無誠齋題二絶云旦奭行間
著季眞黃冠不合附青雲二南風裏君知麽添個委蛇
退食人劉郎寫照妙通神三老圖成又一新只道老韓
同傳好被人指點也愁人益公形容甚工誠齋謙遜自
處眞一時盛事云(餘話)
曾茶山
唐人詩喜以兩句道一事曾茶山詩中多用此體如界
從江北路重到竹西亭若無三日雨那復一年秋似知
重九日故放兩三花次第繙經集呼兒理在亡又得清
新句如聞謦欬音如何萬家縣不見一枝梅此格亦甚
省力也(王林中與詩話補遺)
曾文清謝路憲送蠏詩從來嘆賞内黃侯風味尊前第
一流只合蹣跚赴湯鼎不須辛苦上糟邱内黃侯三字
甚新(餘話)
曾文清云山谷以竹夫人為竹奴余亦名脚婆為錫奴
戲作絶句霧帳桃笙晝寢餘此君那可一朝無秋來冷
落同班扇歲晩温柔是錫奴(餘話)
陸放翁
嘉泰壬戌九月陸放翁夢一故人相語曰我為蓮花博
士鏡湖新置官也我且去矣君能暫為之乎月得酒千
壺亦不惡也遂以詩記之曰白首歸修汗簡書每因囊
粟歎侏儒不知月給千壺酒得似蓮花博士無又夢到
萬頃荷華中有詩云天風無際路茫茫老作花王風露
郎只把千樽為月俸為嫌銅臭雜花香此事甚新奇可
入詩料(趙章泉梅課)
東坡謂晨飲為澆書李黃門謂午睡為攤飯陸務觀嘗
有絶句云澆書滿挹浮蛆瓮攤飯橫眠夢蝶牀莫笑山
翁見機晚也勝朝士一生忙(餘話)
陸放翁詩本於茶山故趙仲白題曾文清公詩集云清
於月出初三夜澹似湯烹第一泉咄咄逼人門弟子劒
南已見一燈傳劒南謂放翁也然茶山之學亦出於韓
子蒼三家句律大㮣相似至放翁則加豪矣近歲又有
學唐人詩而實用陸之法度者其間亦多酷似處徧參
諸家之詩者當自知之(玉林)
劉忠肅勸駕詩
十載湘江守重來白髮垂初無下車教再賦食革詩天
闊摶鵬翼春融長桂枝功名倘來事大節要須持此劉
忠肅公(珙)帥潭日勸駕詩也斷章可見前脩勉厲後學
之意比近世一例以倫魁相期者遠矣(玉林)
韋齋先生
韋齋先生自為兒童時出語已驚人及去場屋始放意
為詩文其詩初亦不事彫飾而天然秀發格力閒暇超
然有出塵之趣(晦庵)
病翁
病翁少時所作聞箏詩規摹意態全是學文選樂府諸
篇不雜近世俗體故其氣韻高古而音節華暢一時流
輩少能及之其詩曰月高夜鳴箏聲從綺忩來隨風更
迢遞縈雲暫徘徊餘音若可玩繁弦互相催不見理箏
人遥知心所懷寧悲舊寵弃豈念新期乖含情鬱不發
寄曲宣餘哀一彈飛霜零再撫流光頹每恨聽者稀銀
甲生浮埃幽幽孤鳳吟衆鳥聲難諧盛年嗟不偶况乃
容華衰道同符片諾志異勞事媒栖栖牆東客亦抱凌
雲才(晦庵)
楊誠齋
六言絶句如王摩詰桃紅復含夜雨及王荆公楊柳鳴
蜩綠暗二詩最為警絶後難繼者近世惟楊誠齋醉歸
一章月在荔枝梢上人行豆蔲花間但覺胷吞碧海不
知身落南蠻雄健富麗殆將及之(玉林)
天下未嘗無對東坡以章質夫寄酒不至作詩云豈意
青州六從事化為烏有一先生或以綠研寄楊誠齋為
人以栢木簡換去誠齋用此意作詩謝云如何綠玉含
風面化作青銅溜雨枝二事可為奇對亦善用坡詩也
(玉林)
晦庵先生與誠齋吟詠甚多然頗好戲謔劉約之丞廬
陵過誠齋語及晦庵足疾誠齋因贈約之詩云忠顯聞
孫定不虛西樞猶子固應殊鸞停梧上遺風在鶩進松
間得句無䞉有老農歌贊府未多薦墨送清都晦庵若
問誠齋叟上下千峯不用扶晦翁後視詩笑云我疾猶
在足誠齋疾在口耳(柳溪呂炎近錄)
康伯可
康伯可(與之)紹興間過清江遊慧力寺題二詩於松風
亭其一云天涯芳草盡綠路傍柳絮爭飛啼鳥一聲春
晚落花滿地人歸其二云江上濃隂曉未開瘦笻支我
上蒼苔春寒前日已去盡今日又從何處來(餘話)
康與之在高宗朝以詩章應制與左璫狎適睿思殿有
徽祖御畫特為卓絶上時持玩以起羹牆之悲璫下直
竊攜至家而康適來留之飲因出示之康紿璫入取殽
核輒書一絶于上曰玉輦宸遊事已空尚餘奎藻繪春
風年年花鳥無窮恨盡在蒼梧夕照中璫見之大駭然
無可奈何明日伺間扣頭請死上大怒亟取視之天威
頓霽一慟而已(餘話)
姜堯章
姜堯章(䕫)居苕溪與白石洞天為隣潘轉翁字之曰白
石道人且畀以詩曰人間官爵似摴蒱采到枯松亦大
夫白石道人新拜號斷無繳駁任稱呼堯章報以長句
其詞云南山仙人何所食夜夜山中煑白石世人喚作
白石仙一生費齒不費錢仙人食罷腹便便七十二峯
生肺肝眞租只在南山南我欲從之不憚遠無方煑石
何由軟佳名錫我何敢辭但愁自此長苦饑囊中只有
轉庵詩便當掬水三嚥之(餘話)
敖器之
慶元間韓侂胄用事貶趙忠定公于永州次衡陽泊古
酃一夕而死敖器之(陶孫)時處上庠以詩哭之曰左手
旋乾右轉坤羣邪嫉正竟流言狼胡無地歸姬旦魚腹
終天痛屈原一死固知公不免孤忠賴有史長存九原
若遇韓忠獻休說渠家末世孫(餘話)
趙章泉
趙章泉哭蔡西山云鵑呌春林復遞詩鴈回霜月忽傳
悲蘭枯蕙死迷三楚雨暗雲昏礙九嶷早歲力辭公府
檄暮年名與黨人碑嗚呼季子延陵墓不待鑱辭行可
知蓋晦庵書西山墓碣云嗚呼有宋蔡季通父之墓效
夫子書延陵季子之墓也當時哭詩推此篇為冠(柳溪)
韓澗泉
甲申秋澗泉韓仲止有三詩其一云近城人語雜深山
人語少重露滴煙嵐野水見魚鳥稻梁豐稔外耕鑿願
温飽所以桃源人不與外人道其二云往來是日月變
動是寒暑伏臘雖不周爾且對妻子遥知風塵表萬象
互呑吐所以鹿門人江左不得取其三云少壯既奚為
老矣復難強紫芝未必仙採之亦可餉耆耄八九十道
可無俯仰所以商山人辭漢寧復往蓋絶筆之作戴石
屏哭詩所謂凄凉絶筆篇可竝史書傳者此也章泉先
生䟦云周漢歴歴上下秦侯王將相史疊陳辱斯榮斯
仁不仁桃源鹿門商山人南磵遠孫澗之濱所以三人
入呻吟桃源本是耕稼民鹿門商山抱經綸一世雖屈
九原伸所以絶筆於獲麟我之擬賦非厥倫威公語我
淚沾巾兩公之詩英妙高絶眞可以並傳千古然而寄
大音於穴寥之表存至味於淡泊之中非具眼者不能
識也(玉林)
歐陽伯威
廬陵歐陽伯威(鈇)少與周益公同場屋連戰不利遂篤
意於詩誠齋嘗摘其警句抄之如西風五更雨南雁數
行書詩成夔子國人在仲宣樓細雨雙飛鷺寒蓑獨釣
船夢回千里外燈轉一窗深誰知花過半纔與酒相尋
故人驚會面新恨說從頭天上張公子雲間陸士龍月
白玄猿哭更殘絡緯悲語離遽如許話舊復何時巷南
巷北人招飲一雨一晴花耐看有客過門湖海士隔籬
呼酒咄嗟間夢回金馬玉堂上文在冰甌雪椀中青山
如故情非故芳草喚愁詩遣愁擾擾征人相顧語蕭蕭
落木不勝秋風色似傳花信到夕陽微放柳梢晴千里
歸來人事改十年猶幸此身存絶句四首戀樹殘紅濕
不飛楊花雪落水生衣年來百念成灰冷無語送春春
自歸桑麻得雨更青葱芍藥留春結晚紅怪得鳥聲如
許好此身還在亂山中為憐紅杏卧枝斜看到斜陽送
亂鴉又是一春窮不死天教留眼看鶯花蓬忩卧聽疎
疎雨却似芭蕉夜半聲煙浪蔽天天倚蓋略容一點白
鷗明公跋云鳥啼花落欣然會心處酌大白嚥伯威詩
欲馭風騎氣也(餘話)
餘話載歐陽伯威摘句尚有遺者其五言古體遊禾山
寺云愛山如愛酒畏暑如畏虎出門尋舊遊缺月四更
吐名二子云先君以官貧我仍遺以安但願兩兒健扶
持一翁孱何須待門生悠然柴桑間和人云更闌待月
華風露寒欲僵論文云讀書豈為官病暑云心清時自
暑其七言古體卜居云此生老矣益飄零湯餅來年又
何所是身如寓敢求安更著小軒名以寓憑誰呌閽與
帝語有客多艱乃如許水花為客啼紅雨遊愚堂云聞
說名園尚脩竹花壓頹垣笋穿屋雨痕半掩壁間詩饑
鼠跳梁狐晝啼前人已為後人笑後人更使誰人悲全
盛幾時奈衰何古來興廢何其多和伍武仲云未知一
歲於此水幾回照影慙栖栖失身竟墮管城計錯路不
為田舍兒此皆措詞之精絶誠齋所拈出者不知趙公
何為刪之也豈别有意耶(玉林)
曾景建
蔡西山貶道州曾景建寄詩云四海朱夫子徵君獨典
刑青雲伯夷傳白首太元經有客憐孤憤無人問獨醒
瑶琴空寳匣絃斷不堪聽晦庵跋有云景建詩甚佳顧
老拙不足以當之(柳溪)
曾景建作文公先生挽詞皇天開太極庚戌聖賢生六
籍文將絶千年道復明淵源羅仲素師友李延平遶舍
閩溪急潺湲洛水聲蓋夫子與文公皆生於庚戌故也
然惟文公當之無愧若他人則擬非其倫如世人作達
官挽章例用夢奠兩楹者皆非也(玉林)
馬古洲
古洲馬莊父嘗賦烏林詞云荆州兒曹不足恃何物老
瞞欺一世兵書浪讀十三篇不料烏林出奇計隆凖雲
孫驅伏龍紫髯強援要江東戈船植羽蔽寒日雪浪崩
崖驚晚風行間一卒如兒戲持火絶江人不意灰銷漢
賊終老心功入喬家少年壻君不見華容道旁春草生
魂銷不聽車馬聲哀猿夜啼霜月冷空餘野燐沙邊明
辭意精深不減張籍王建之樂府惜世無知者錄以遺
後人共評之(玉林)
吳明老
西風颯颯動長林斗酒沽來伴月斟慷慨未應憂裋褐
悲歌元不為秋砧誰云塞馬年年健自是君門浩浩深
世祖神丰似高帝楚囚珍重莫沾襟吳明老之詩也明
老建陽人剛介有志操詩文雖不純意趣亦殊可采(小)
(園解后錄)
蕭千岩黃白石
蕭千岩立春詩云半夜新春入管城平明銅雀綠苔生
浮澌把斷東風路訴與青州借援兵黃白石雪詩云瑶
林中有翳桑兒鼎貴生涯不救饑願縮天人散花手放
渠奔走趁晨炊白石學於千岩此二詩未易伯仲也(玉林)
孫花翁
孫花翁嘗賦所見云疊却霞綃上醮衣女童髽髻綠楊
垂重調峨黛為眉淺再試弓鞋舉步遲紫府煙花鶯喚
醒仙房雲雨鶴通知簾低紅杏春風暖清夢曾應見舊
師蓋為女冠還俗而作其屬思佳處殆不減唐人也(玉林)
孫南叟
麻姑山瀑布泉兩派而下灌溉甚博豐城孫南叟(伯温)
為南城簿嘗遊賦古風云九關守不嚴失却兩玉龍塵
世著不得忽來此山中雷霆白晝間冰雪詩人胷天公
不汝尤為人作年豐甚有江西體(餘話)
蕭梅坡
誠齋跋蕭梅坡詩卷云西昌有客學南昌衣鉢眞傳快
閣旁坡底詩人梅底醉花為句子蘂為章想應踏月枝
枝瘦贈我盈編字字香若畫江西後宗派不愁擒賊不
擒王周益公和云詩句驚人日以昌巍科只待賦阿旁
源深元自流三峽榦老今誰敵豫章肯向香山尋白傳
(自謂也)曾從江夏學黃香漢庭結綬君家事休羨彈冠貢
與王(坡詩云妙語有黃香正指山谷君姓字又與蕭育適同)徐竹隱和云知君得
法自南昌作舍何須問道旁二老未嘗輕許可兩詩固
已為平章胷橫雲岫無窮意語帶梅坡不盡香政乏綺
紈相嫵媚不妨風氣似諸王君名彥毓其西湖雜詠云
花心亭上坐滿眼是湖光只為便幽趣能來倚夕陽水
邊春寺靜柳下小舟藏不待清明近鶯花已自忙其梁
家渡云遠水環沙翠作灣紅塵飛不入青山凉風一枕
秋宵夢夢遶千岩萬壑間其清明日早出太平門云江
頭楊柳暗藏鴉江上鵝兒浴淺沙早起一風如此惡路
傍落盡拆桐花嘗鼎一臠其旨可知况有三老為之印
可乎(玉林)
劉伯寵
劉褒伯寵武夷之文士詩筆甚工嘗宦于朝以臺評而
歸有句云去日春蠶吐素絲歸時秋菊剝金衣沙鷗不
入鴛鴻侣依舊滄浪遶釣磯怨而不怒之辭也(柳溪)
游伯莊
游儀伯莊長平之勝士早遊京師自北方縱覽名山已
而浮洞庭歸隱武溪之上過武昌時有題黃鶴樓詩膾
炙人口游默齋嘗書寘南樓游受齋漕湖北日復為之
刻石其詩云長川巨浪拍天浮城郭相望萬景投漢水
北呑雲夢入蜀江西帶洞庭流角聲交送千家月野色
中分兩岸秋黃鶴樓前人不見却尋鸚鵡過汀洲(柳溪)
劉改之
梅和勝(執禮)未第時家極貧雪中以詩謁里宰云有令
可干難閉戶無人堪訪懶移舟近世劉改之(過)詠雪詩
云功名有分平吳易貧賤無交訪戴難句法亦相似(玉林)
趙南塘
趙南塘題三山黃瀛父擬陶集云閩士工雕篆陶翁暇
討論暇之一字蓋他人不能到處惟用工於詩者知之
趙天樂
趙天樂冷泉夜坐詩云樓鐘晴更響池水夜如深後改
更為聽改如為觀病起詩云朝客偶知承送藥野僧相
保為持經後改承作親改為作密二聯改此四字精神
頓異眞如光弼入子儀軍矣(玉林)
天樂送眞玉堂詩云每於言事際便作去朝心用唐人
林寬語也(林寬送惠補闕云長因抗疏日便作去朝心)寄趙昌父詩云憶就
江樓别雪晴江月圓用無可語也(無可同劉升宿云臆就西池宿月圓松竹)
(深)贈孔道士詩云生來還姓孔何不戴儒冠用姚合語
也(姚合贈傅山人云悲君還姓傅獨不夢高宗)寳冠寺詩云流來橋下水半
是洞中雲用于武陵語也(武陵贈王隱人云飛來南浦水半是華山雲)瓜廬
詩云野水多於地春山半是雲亦用姚合語也(姚合送宋愼言)
(云驛路多連水州城半在雲)此類甚多姑舉一二蓋讀唐詩既多下
筆自然相似非蹈襲也其間又有青於藍者識者自能
辨之(玉林)
天樂詩黃梅時節家家雨青草池塘處處蛙約客不來
過夜半閑敲棋子落燈花意雖腐而語新(柳溪)
東臯子
倪壽峯云詩和則歡適雄則偉麗新則清挍遠則閒暇
東臯子詩小園無事日徘徊頻報家人送酒來(歡適也)惜
樹不磨脩月斧愛花須築避風臺(偉麗也)引些渠水添池
滿移箇柴門傍竹開(清拔也)多謝有情雙白鷺暫時飛去
又飛迴(閑暇也)備是四體一篇足矣况鶴鳴子和清唳方
徹九臯耶東臯子字敏才戴石屏之先君子平生好吟
而詩之存者惟此一篇與人行躑躅紅邊路日落秭歸
啼處山一聯而已故壽峯謂其一篇足矣而清徹九臯
蓋謂石屏方以詩鳴云(玉林)
戴石屏
嚴子陵釣臺題詠尚矣天台戴式之(復古)一絶云萬事
無心一釣竿三公不換此江山平生恨識劉文叔惹起
虛名滿世間亦新奇可喜(餘話)
天台山與鴈山鄰只隔中間一片雲一片雲邊不相識
三千里外却逢君人謂石屏此詩視唐人無愧(柳溪)
東坡嘗謂柳子厚漁翁夜傍西嵓宿一篇後兩句雖無
亦可余謂戴石屏達觀一詩雖無前四句亦可只云一
心似水惟平好萬事如棋不著高王謝功名有遺恨爭
如劉阮醉陶陶自是一佳絶句也(玉林)
趙嬾庵為戴石屏選詩百餘篇南塘稱其識精到其間
白紵歌最古雅今世難得此作云雪為緯玉為經一織
三滌手織成一片冰清如夷齊可以為衣陟彼西山于
以采薇語簡意深所謂一不為少(玉林)
趙章泉先生云學詩者莫不以杜為師然能如師者鮮
矣句或有似之而篇之全似者絶難得陳後山寄外舅
郭大夫巴蜀通歸使妻孥且定居深知報消息不忍問
何如身健何妨遠情親未肯疎功名欺老病淚盡數行
書此陳之全篇似杜者也戴式之亦有思家用陳韻云
湖海三年客妻孥四壁居饑寒應不免疾病又何如日
夜思歸切平生作計疎愁來仍酒醒不忍讀家書此式
之全篇似陳者也趙蹈中所選乃不在數何耶(玉林)
高九萬
唐劉言史觀繩伎一篇末聯云坐中還有沾巾者曾見
先皇初教時蓋謂元宗遺樂近時高九萬賦觀恩陵御
製墨本絶句正用此意詩云淡黃越紙打殘碑盡是先
皇御製詩白髮内人和淚看為曾親見寫詩時(玉林)
高菊磵杜小山
高菊磵山行即事主人一笑先呼酒勸客三杯便當茶
杜小山詩釀雪不成微有雨被風吹散却為晴皆直述
其事意脉貫通前輩所謂作文字如寫家書殆謂是歟
(玉林)
杜小山
杜小山詩尋常一樣窗前月纔有梅花便不同蘇召叟
詩人家一樣垂楊柳種在宫牆自不同二聯一意任斯
庵詩了無公事鈎簾坐一樹冬青落細花趙紫芝詩滿
地綠苔看不見細花如雪落冬青意亦相似不知孰先
孰後其優劣必有能辨之者(玉林)
劉後村
劉後村嘗言古樂府惟李賀最工余觀後村有齊人少
翁招魂歌云夜月抱秋衾支枕玉鸞小艷骨泣紅蕪茂
陵三十老卧聞秦王女兒吹鳳簫淚入星河翻鵲橋素
娥剗襪跨玉兔回望桂宫一點霧粉紅小蝶没柳煙白
茅老仙方瞳圓尋愁不見入香髓露花點衣碧成水又
趙昭儀春浴行花奴一雙鬢垂耳綠繩夜汲露桃蘂青
桂寒煙濕不飛玉龍呵暖紅薇水翠靴踏雲雲帖妥燕
釵微卸香絲鬌小蓮夾擁眞天人紅梅犯雪欹一朵鸞
錦屏風畫水月鵁鶄抱頸唼蘭葉劉郎散盡金餅歸笑
引香綃護癡蝶又東阿王紀夢行月青露紫翠衾白相
思一夜貫地脈帝遣纖阿控綠鸞崑崙低小海如席曲
房小幄雙杏坡玉鳬吐麝熏錦窠軟香蕙雨裙釵濕紫
雲三尺生紅鞾金蟾吞漏不入咽柔情一點薔薇血海
山重結千年期碧桃小核生孫枝陳王此恨屏山知此
三篇絶類長吉其間精妙處恐賀集中亦不多見也(玉林)
李莊簡
李莊簡公(光)詩清絶可愛越州雙鴈道中一絶云晚潮
落盡水涓涓柳老秧齊過禁煙十里人家雞犬靜竹扉
斜護掩蠶眠後在政府與秦檜議論不合為中司所擊
送籐州安置差密院使臣伴送公戲贈之云日日孤村
對落暉蠻煙深處忍分離追攀重見蔡明遠贖罪難逢
郭子儀南渡每憂鳶共墮北轅應許鴈相隨馬蹄慣踏
關山路他日重來又送誰亦婉而有深意(餘話)
王武臣
王武臣(度)豫章新吳人吟詩有警句如雲生坐來石風
掩讀殘書危紅賖晚景漲綠上平沙鴉分供餘食鴿亂
著殘棋樵斧和雲斫漁蓑帶雪披皆清奇可誦張紫微
謝艮齋極稱賞之(餘話)
黃景說
周益公休致白石黃景說賀以古風云相公能辭一品
官不能辭他九轉丹相公能郤萬鍾粟不能郤他長生
籙潭潭之居移氣體新年七十兒童似朝明見客步如
飛窗下時時看細字高車得似垂車榮巍冠何如掛冠
清深衣獨樂眞天人誰其友之聃與彭(餘話)
徐思叔
明妃曲古今作者多矣近時徐思叔(得之)所賦一篇亦
為時人膾炙其詞云妾生豈願為胡婦失信寧當累明
主已傷畫史忍欺君莫忍君王更欺虜琵琶却解將心
語一曲纔終恨何所朦朧胡霧染宫花淚眼橫波時自
雨專房更倚黃金賂多少專房棄如土寧從别去得深
嚬一步思君一回顧胡山不隔思歸路只把琵琶寫辛
苦君不見有言不食古高辛生女無嫌嫁盤瓠高辛事
出後漢書(餘話)
黃小園
趙章泉為先人賦山居詩云何謂雪名寮應同立積腰
要為膏以潤不作睍而消園小鋤斯食書多腹不&KR1102;青
雲附能顯况乃白雲招青雲蓋用遷史伯夷叔齊得夫
子而名益章事人所能識惟末句難曉故章泉自注云
白雲謂方遠庵伯謨(玉林)
林楚良賦先人小園詩多少名園錢甃地金鈴撼雀護
千花君家無此奢豪事七尺慈孫導母車使事而不為
事所使佳句也劉溪翁亦甚稱其工(玉林)
馮雙溪
雙溪馮熙之有送劉篁㟳絶句云來似孤雲出岫閑去
如高月耿難攀若為化作脩脩竹長伴先生篁㟳山辭
意灑落送别之作少能及之其自賦交游風月樓詩有
一溪流水一溪月八面疎櫺八面風詩流膾炙以為秀
傑之句(玉林)
左經臣
許少伊被召左經臣追送至白沙不及作詩云短棹無
尋處嚴城欲閉門水邊人獨自沙上月黃昏此二十字
可謂道盡惜别之情矣至今讀之使人黯然銷魂也(玉林)
劉溪翁
劉溪翁(淮)題韓府詩云寳蓮山下韓家府鬱鬱沉沉深
幾許主人飛頭去和虜綠戶玄牆鎖風雨九世卿家一
朝覆太師之誅魏公辱後車不信有前車突兀眼前看
此屋趙章泉跋之云何人詠出韓家府是我建陽劉叔
通盡道唐人工樂府罕能褒貶似渠工又云誰詠韓家
府建陽劉叔通是為聞以戒斯可謂之風妄矣彼侂胄
哀哉吾魏公向來歌頌者豈但劇秦雄蓋作於嘉定初
年也(玉林)
游塘林
塘林游子蒙有絶句云黃陵廟前湘水春春煙愁殺渡
湘人人隨歸雁去無迹水遠山長歌又新蓋全用唐人
李遠詩遠之詩云黃陵廟前莎草春黃陵女兒舊裙新
輕舟小棹唱歌去水遠山長愁殺人初不嫌其蹈襲也
雖王荆公亦然唐皇甫冉問李二司直云門外水流何
處天邊樹遶誰家山絶東西多少朝朝幾度雲遮此蓋
用屈原天問體也荆公勘會賀蘭山主云賀蘭山上幾
株松南北東西共幾峯貿得住來今幾日尋常誰與坐
從容全用其意此體甚新詩話中未有拈出者因併及
之(玉林)
方北山
方北山(豐之)紹興名士也有絶句云舍人早定江西派
句法須將活處參參取陵陽正法眼寒花承露落毿毿
舍人即呂居仁陵陽正法眼即韓子蒼夜泊寧陵一詩
也(玉林)
危逢吉
柴與之(中行)嘉定間仕于朝與時宰議論不合出守章
貢危逢吉(稹)以詩送云力為君王乞得州補天未了石
還收人才自係國輕重吾道亦關公去留殿角纔辭槐
影日船頭便轉荻花秋競誇祖帳都門外誰識眉攢杜
甫愁(餘話)
裘元量
裘元量(萬頃)豫章人性恬退不樂仕以薦者召為司直
在朝嘗賦歸興云新築書堂壁未乾馬蹄催我上長安
兒時秪道為官好老去方知行路難千里關山千里念
一番風雨一番寒何如靜坐茅齋下翠竹蒼梧子細看
遂乞歸(餘話)
趙伯林
予曾伯祖(伯琳)官止右選平生喜為詩嘗賦五月菊有
云為嫌陶令醉來伴屈原醒之句人所傳誦(餘話)
王從周
王從周(鎬)吉之永豐人仕至忠州守喜為詩亦有警句
早行云髮爽帶風梳齒疎和月潄觀橋寓樓云避喧那
厭雨宜睡不思茶將雨云雲學催詩黑風仍作誦清望
嶽云未知眞是嶽秪見半為雲紹師覓詩云凍雪寒梅
雙屐蠟澄江明月一竿絲送潘文叔云催租例擾潘邠
老付麥誰憐石曼卿出舂陵云山色兩間供步障松隂
半畝當郵亭上何尚書云籍通上界神仙府身現甘泉
侍從臣移竹後雨絶句洗紅窣窣烏蓲雨落紫颼颼皂
角風掛起北窗聊問訊新移來竹定惺鬆(餘話)
劉良佐
劉良佐(應時)四明人平生用力為詩見稱於范石湖誠
齋亦喜其寂寞黃昏愁弔影雪窗怕上短檠燈睡魔正
與詩魔戰窗外一聲婆餅焦之句陸放翁跋其集云如
頗識造物意長容我輩閒日晏猶便睡犬鳴知有人世
事不復問舊書時一看一夜催花雨數家臨水村青山
空解供眼界濁酒不能澆别愁覓句忍饑貧亦樂鈔書
得趣老何傷雖前輩以詩鳴者何以加焉(餘話)
鄒應可
豫章鄒應可(定)有詩名誠齋誌其墓云其詩句法目徐
師川上遡魯直以趨少陵戶牖嘗過杜工部祠賦云疇
昔哦詩憶耒陽兹因捧檄過祠堂一生忠義孤吟裏千
載凄凉古道旁自是風霜侵病骨非干牛酒涴詩腸明
朝解纜秋江上問訊先生一瓣香(餘話)
武允蹈
武允蹈字德由高安人連蹇場屋刻意於詩日鍜月鍊
時出新句如露萱鉗宿蝶風木撼鳴鳩屋頭風過鴈燈
背月移窗霜林五色錦煙渡一縈絲午簟展風供睡課
夜窗扃雨辦詩逋眼昏書字不著紙耳重聽言常問人
皆警策可味其集雷竹溪序之(餘話)
黃岩老
居鄉如處子居官如戰士處子常畏人戰士惟有死兒
曹書諸紳勿謂平平耳此白石黃岩老詩可謂至言(餘話)
陳覺民
陳覺民宰建陽嘗喜靖安山水暇日與名勝登覽賦詩
有曰却憶當時江處士能言秋色露人家靖安寺在邑
西十里乃江為故居江詩云山形圍澤國秋色露人家
又云何當尋舊隱泉石好生涯蓋殿院陳公洙詩云處
士亡來二百年舊居牢落變祗園詩名長伴江山在冤
氣欲摩星斗昏(處士生五代間王氏據閩日遇讒而死)臺榭幾人留好句
(昔人留題寺經洪水今無存者)漁樵何處問曾孫舊時泉石生涯地日
暮寒雲遶寺門(柳溪)
葉水心論唐詩與嚴滄浪異
葉水心誌徐山民墓云山民有詩數百琢思尤奇皆橫
絶歘起冰懸雪跨使讀者變踔憀慄肯首吟嘆不自已
然無異語皆人所知也人不能道爾蓋魏晉名家多發
興高遠之言少驗物切近之實及沈約謝眺永明體出
士爭效之初猶甚艱或僅得一偶句便已名世矣夫束
字十餘五色彰施而律呂相應豈易工哉善為是者取
成於心寄妍於物融會一法含受萬象狶苓桔梗時而
為帝無不按節赴之君尊臣卑賓順主穆如丸投區矢
破的此唐人之精也然厭之者謂其纖碎而害道淫肆
而亂雅至於庭設九奏廣袖大舞而反以浮響疑宫商
布縷謬組繡則失其所以為詩矣然則發今人未悟之
機回百年已廢之學使後之言唐詩者自君始不亦詞
人墨卿之一快也今按水心所謂騐物切近四字於唐
詩無遺論矣然與嚴滄浪之說相反故錄於此與詩流
商略之(玉林)
壁間詩
先君嘗於逆旅間錄一詩云山行險而脩老我驂且羸
獨驅六月暑躡此千仞梯世故不貸人牽去復挽歸茗
盌參世味甘苦常相持白雲抱溪石令人心愧之豈無
跌座處逸固不療饑大呌天上人凉風為吹衣蓋學簡
齋詩法者莫知為何人作也(玉林)
諸賢絶句
中興以來詩人絶句載於江湖集者未論此外如黃白
石棃嶺遇雨黑風吹雨又黃昏雞犬數聲何處村身在
嶺雲飛處濕不關别淚濺成痕黃榖城梅花詩玉簫吹
徹北樓寒野月崢嶸動萬山一夜霜清不成夢起來春
意滿人間秋日詩曉日初浮萬里暉西風搖蕩送秋歸
冥鴻直上三千丈社燕春鶯不敢飛于去非春晚詩舍
南舍北草萋萋原上行人路欲迷已是春寒仍禁火楝
花風急子規啼劉遂初閣皂山詩春山靈草百花香誰
識仙家日月長滿院莓苔綠隂匝棋聲何處隔宮牆路
德章盱眙旅舍詩道傍草屋兩三家見客擂麻旋點茶
漸近中原語音好不知淮水是天涯游寒岩釣磯詩竹
裏茅茨竹外溪粼粼白石護漁磯想應日日來垂釣石
上蓑衣不帶歸與近世喻汝楫征夫詩白骨茫茫散不
收朔風吹雪度瓜州殘陽欲落未落處照盡行人今古
愁嚴坦叔兵火後還鄉詩萬屋煙消餘塔身還家何處
訪情親舊時巷陌今難認却問新移來住人嚴滄浪酬
友人詩湘江南去少人行瘴雨蠻煙白草生誰念梁園
舊詞客桄榔樹下獨聞鶯此數詩雖體製不同然匠意
琢句皆精絶非苟作者(玉林)
葉靖逸岳王墳詩
岳王之死天下冤之墳在西湖之傍人多題詠獨葉靖
逸一詩甚佳公之孫珂守武昌日以此詩嘗致遺於靖
逸焉詩云萬古知心只老天英雄堪恨亦堪憐如公少
緩須臾死此輩安能九十年漠漠凝塵空偃月堂堂遺
像在凌煙早知埋骨西湖路學取鴟夷理釣船(柳溪)
高菊磵(九萬)
忠言歴歴未曾行盡載圖書出帝城餘子但知才可忌
先生當以去為榮門闌竹石關心久部曲溪山照眼明
長嘯歸歟莫惆悵浙江風定自潮平右菊磵送方巖先
生以諫去國時人以為其詩不下劉改之送王侍郎歸
天台詩云(柳溪)
龍洲道人
劉(遇)改之送王簡卿歸天台欲數人才難倒指有如公
者莫東歸班行失士國輕重道路不言心是非載酒青
山隨處飲談詩玉麈為誰揮歸期趁得東風早莫放梅
花一片飛千巖萬壑天台路一日分為兩日程事可語
人酬對易面無慙色去留輕放開筆下閑風月收歛胷
中舊甲兵世事看來忙不得百年到手是功名辛稼軒
簡云夜來見示送王簡卿詩偉甚眞所謂横空盤硬語
妥帖力排奡者也健羨健羨(柳溪)
詩人玉屑卷十九
