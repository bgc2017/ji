詩人玉屑卷二宋魏慶之撰
詩評(第三)
誠齋品藻中興以来諸賢詩
自隆興以來以詩名家者林謙之范至能陸務觀尤延之蕭
東父近時後進有張鎡功父趙蕃昌父劉翰武子黃景
說巖老徐似道淵子項安世平甫鞏豐仲至姜䕫堯章
徐賀恭仲汪經仲權前五人皆有詩集傳世謙之常稱
重其友万翥次雲詩云秋明河漢外月近斗牛旁延之
有云去年江南荒趁逐過江北江北不可住江南歸未
得有寄友人云胷中襞積千般事到得相逢一語無又
台州秩滿而歸云送客漸稀城漸遠歸塗應减兩三程
東夫飲酒云信脚到太古一登岳陽樓不作蒼茫去真成
浪蕩遊三年夜郎客一拕洞庭秋得句鷺飛處看山天
盡頭猶嫌未竒絶更上岳陽樓又荒村三月不肉味併
與瓜茄倚閣休造物於人相補報問天賖得一山秋至
能有云月從雪後皆竒夜天到梅邊别有春功父云斷
橋斜取路古寺未關門絶似晚唐人詠金林禽花云梨
花風骨杏花粧黃薔薇云已從槐借葉更染菊為裳寫
物之工如此余歸自金陵功父送末章云何時重来桂
隠軒為我醉倒春風前看人喚作詩中仙看人喚作飲
中仙此詩超然矣昌父云紅葉連邨雨黃花獨徑秋詩
窮真得瘦酒薄不禁愁武子云自鋤明月種梅花又云
吹入征鴻數字秋淵子云煖分煨芋火明借績麻燈又
客路二千零五十向人猶自說歸耕平甫題釣臺醉中
偶爾閒伸脚便被劉郎賣作名恭仲云碎斫生柴爛煑
詩又有姚宋佐輔之一絶句云梅花得月太清生月到
梅花越樣明梅月蕭疎兩竒絶有人踏月繞花行僧顯
萬亦能詩萬松嶺上一間屋老僧半間雲半間三更雲
去作行雨回頭方羡老僧閒又梅詩探枝春色牆頭朵
闌入風光竹外梢又河横星斗三更後月過梧桐一丈
高又有龐右甫者使敵過汴京云蒼龍觀闕東風外黃
道星辰北斗邊月照九衢平似水健兒吹笛内門前
誠齋題品諸楊詩
吾族前輩諱存字正叟諱朴字元素諱杞字元卿諱輔
世字昌英皆能詩元卿年十八第進士其叔正叟賀之
云月中丹桂輸先手鏡裏朱顔正後生吾鄉民俗稻未
熟摘而蒸之舂以為米其飯絶香元素有詩云和露摘
殘雲淺碧帶香炊出玉輕黃余先太中貧常作小茅屋
三間而未有門扉扵元卿求一扉元卿以絶句送至云
三間茅屋獨家邨風雨蕭蕭可斷魂舊日相如猶有壁
如今無壁更無門昌英有絶句云碧玉寒塘瑩不流紅
蕖影裏立沙鷗便當不作南溪看當得西湖十里秋
梧州詩人瀘溪先生安福王民瞻名廷珪弱冠貢入京
師太學已有詩名有絶句云江水磨銅鏡面寒釣魚人
在蓼花灣回頭貪看新月上不覺竹竿流下灘紹興間
宰相秦檜力主和戎之議鄉先生胡邦衡名銓時為編
修官上書乞斬檜謫新州民瞻送行詩一封朝上九重
關是日清都虎豹寒百辟動容觀奏議幾人回首愧朝
班名高北斗星辰上身落南州瘴海間不待百年公議
定漢廷行召賈生還大厦原非一木支要將獨力拄傾
危癡兒不了公家事男子要為天下竒當日姦䛕皆膽
落平生忠義祗心知端能飽喫新州飯在處江山足護
持有歐陽安永上飛語告之除名竄辰州孝宗登極召
為國子監簿以老請奉祠除直敷文閣宮觀
誠齋評李杜蘇黃詩體
問余何意棲碧山笑而不答心自閒桃花流水窅然去
别有天地非人間又相隨遥遥訪赤城三十六曲水回
縈一溪初入千花明萬壑度盡松風聲此李太白詩體
也麒麟圖畫鴻鴈行紫極出入黃金印又白摧朽骨龍
虎死黑入太隂雷雨垂又指揮能事回天地訓練強兵
動鬼神又路經灔澦雙蓬鬢天入滄浪一釣舟此杜子
美詩體也明月易低人易散歸來呼酒更重看又當其
下筆風雨快筆所未到氣已吞又醉中不覺度千山夜
聞梅香失醉眠又李白畫像西望太白横峨岷眼高四
海空無人大兒汾陽中令君小兒天台坐忘身平生不
識高將軍手涴吾足乃敢嗔此東坡詩體也風光錯綜
天經緯草木文章帝杼機又澗松無心古鬚鬛天球不
瑑中粹温又兒呼不蘇驢失脚猶恐醒來有新作此山
谷詩體也
誠齋評為詩隠蓄發露之異
太史公曰國風好色而不淫小雅怨誹而不亂左氏傳
曰春秋之稱微而顯志而晦婉而成章盡而不汙此詩
與春秋紀事之妙也近世詞人閒情之靡如伯有所賦
趙武所不得聞者有過之無不及焉是得謂好色而不
淫乎惟晏叔原云落花人獨立微雨燕雙飛可謂好色
而不淫矣唐人長門怨云珊瑚枕上千行淚不是思君
是恨君是得為怨誹而不亂乎惟劉長卿云月來深殿
早春到後宮遲可謂怨誹而不亂矣近世陳克詠李伯
時畫寧王進史圖云汗簡不知天上事至尊新納夀王
妃是得為微為晦為婉為不汙穢乎惟李義山云侍宴
歸來更漏永薛王沉醉夀王醒可謂微婉顯晦盡而不
汙矣
以畫為真以真為畫
杜蜀山水圖云沱水流中座岷山赴此堂白波吹粉壁
青嶂插彫梁此以畫為真也曾吉父云斷崖韋偃樹小
雨郭熙山此以真為畫也
臞翁詩評
因暇日與弟姪輩評古今諸名人詩魏武帝如幽燕老
將氣韻沉雄曹子建如三河少年風流自賞鮑眀遠如
饑鷹獨出竒矯無前謝康樂如東海揚帆風日流麗陶
彭澤如絳雲在霄舒卷自如王右丞如秋水芙蕖倚風
自笑韋蘇州如園客獨繭暗合音徽孟浩然如洞庭始
波木葉微脫杜牧之如銅丸走坂駿馬注坡白樂天如
山東父老課農桑言言皆實元微之如李龜年說天寳
遺事貌悴而神不傷劉夢得如鏤冰雕瓊流光自照李
太白如劉安雞犬遺響白雲覈其歸存恍無定處韓退
之如嚢沙背水惟韓信獨能李長吉如武帝承露盤無
補多慾孟東野如埋泉斷劒卧壑寒松張籍如優工行
鄉飲醻獻秩如時有詼氣柳子厚如高秋獨眺霽晚孤
吹李義山如百寳流蘇千絲鐡網綺密瓌妍要非適用
本朝蘇東坡如屈注天潢倒連滄海變眩百怪終歸雄
渾歐公如四瑚八璉止可施之宗廟荆公如鄧艾縋兵
入蜀要以嶮絶為功山谷如陶宏景祗詔入宫析理談
元而松風之夢故在梅聖俞如關河放溜瞬息無聲秦
少游如時女步春終傷婉弱後山如九臯獨唳深林孤
芳冲寂自妍不求賞識韓子蒼如梨園按樂排比得倫
吕居仁如散聖安禪自能竒逸其他作者未易殫陳獨
唐杜工部如周公製作後世莫能擬議
滄浪詩評
大歴以前分眀别是一副言語晚唐分眀别是一副言
語本朝諸公分明别是一副言語如此見得方許具一
隻眼盛唐人有似粗而非粗處盛唐人有似拙而非
拙處五言絶句衆唐人是一樣少陵是一樣韓退之
是一樣王荆公是一樣本朝諸公是一樣盛唐人詩
亦有一二濫觴晚唐者晚唐人詩亦有一二可入盛唐
者要當論其大槩耳唐人與本朝人詩未論工拙直
是氣象不同唐人命題言語亦自不同雜古人之集
而觀之不必見詩望其題引而知其為唐人今人矣大
歴之詩高者尚未失盛唐下者漸入晚唐矣晚唐之下
者亦墮野狐外道鬼窟中或問唐詩何以勝我朝唐
人以詩取士故多專門之學我朝之詩所以不及也
詩有詞理意興南朝人尚詞而病於理本朝人尚理而
病於意興唐人尚意興而理在其中漢魏之詩詞理意
興無跡可尋漢魏古詩氣象混沌難以句摘晉以還
方有佳句如陶淵明採菊東籬下悠然見南山謝靈運
池塘生春草之句謝所以不及陶者康樂之詩精工淵
眀之詩質而自然耳謝靈運無一字不佳黃初之後惟
阮籍詠懷之作極為高古有建安風骨晉人舍陶淵
明阮嗣宗外惟左太冲高出一時陸士衡獨在諸公之
下顔不如鮑鮑不如謝文中子獨取顔非也建安之
作全在氣象不可尋枝摘葉靈運之詩已是徹首尾成
對句矣是以不及建安也謝眺之詩已有全篇似唐
人者當觀其集方知之戎昱在盛唐為最下已濫觴
晚唐矣戎昱之詩有絶似晚唐者權德輿之詩卻有絶
似盛唐者權德輿或有似韋蘇州劉長卿處顧况
詩多在元白之上稍有盛唐風骨處冷朝陽在大歴
才子中最為下馬戴在晚唐諸人之上劉滄吕温
亦勝諸人李瀕不全是晚唐間有似劉隨州處陳
陶之詩在晚唐人中最無可觀薛逢最淺俗大歴以
後吾所深取者李長吉柳子厚劉言史權德輿李涉李
益耳大歴後劉夢得之絶句張籍王建之樂府吾所
深取耳李杜二公正不當優劣太白有一二妙處子
美不能道子美有一二妙處太白不能作子美不能
為太白之飄逸太白不能為子美之沉鬱太白夢遊
天姥吟遠别離等子美不能道子美北征兵車行垂老
别䓁太白不能作論詩以李杜為凖挾天子以令諸侯
也少陵詩法如孫吳李白詩法如李廣少陵如節
制之師李杜數公如金翅擘海香象渡河下視郊島
輩直蛩吟草間耳觀太白詩者要識真太白處太白
天才豪逸語多率然而成者學者於每篇中要識其安
身立命處可也少陵詩憲章漢魏而取材於六朝至
其自得之妙則前輩所謂集大成者也人言太白仙才
長吉鬼才不然太白天仙之詞長吉鬼仙之詞耳高
岑之詩悲壯讀之使人感慨孟郊之詩刻苦讀之使人
不懽玉川之怪長吉之瑰詭天地間自欠此體不得
韓退之琴操極高古正是本色非唐諸賢所及釋皎
然之詩在唐諸僧之上(唐詩僧有法震法照無可護國靈一清江不特無本齊已貫休)
(也)集句惟荆公最長胡笳十八拍混然天成絶無痕
跡如蔡文姬肝肺間流出擬古惟江文通最長擬淵
明似淵明擬康樂似康樂擬左思似左思擬郭璞似郭
璞獨擬李都尉一首不似西漢耳雖謝康樂擬鄴中
諸子之詩亦氣象不類至於劉玄休擬行行重行行等
篇鮑眀遠代君子有所思之作仍是其自體耳和韻最
害人詩古人酬唱不次韻此風始盛於元白皮陸而本
朝諸賢乃以此而鬭工遂至往復有八九和者孟郊
之詩憔悴枯槁其氣局促不伸退之許之如此何耶詩
道本正大孟郊自為之艱阻耳孟浩然諸公之詩諷
味之久有金石宫商之聲唐人七言律詩當以崔灝
黃鶴樓為第一唐人好詩多是征戍遷謫行旅離别之
作往往尤能感動人意蘇子卿詩幸有弦歌曲可以
喻中懷請為遊子吟泛泛一何悲絲竹厲清聲慷慨有
餘哀長歌正激烈中心愴以摧欲展清商曲念子不能
歸今人觀之必以為一篇重複之甚豈特如蘭膏絲竹
弦歌之語耶古詩正不當以此論也十九首青青河
畔草鬱鬱園中柳盈盈樓上女皎皎當窗牖娥娥紅粉
粧纖纖出素手一連六句皆用疊字在首今人必以為
句法重複之甚古詩正不當以此論也任昉哭范僕
射詩一首中凡兩用生字韻三用情字韻夫子值狂生
千齡萬恨生猶是兩義猶我故人情生死一交情欲以
遣離情三字皆同一意天厨禁臠謂平韻可重押若或
平或仄韻則不可彼以八仙歌言之耳何見之陋耶
詩話謂東坡兩耳字韻二耳義不同故可重押亦非也
劉公幹贈五官中郎將詩昔我從元后整駕至南鄉
過彼豐沛都與君共翺翔元后盖指曹操至南鄉謂伐
劉表之時豐沛都喻操譙郡也王仲宣從軍詩云籌策
運帷幄一由我聖君聖君亦指操也又曰竊慕負鼎翁
願厲朽鈍姿是欲效伊尹負鼎干湯以伐夏也是時漢
帝尚存而二子之言如此一曰元后一曰聖君正與荀
彧比曹操為高光同科春秋誅心之法二子其何逃古
人贈答多相勉之詞蘇子卿云願君崇令德隨時愛景
光李少卿云努力崇明德皓首以為期劉公幹云勉哉
修令德北面自寵珍杜子美云君若登台輔臨危莫愛
身往往此意高達夫贈王徹云吾知十年後季子多黃
金金何足道又甚於以名位期人者此達夫偶然漏逗
處也
詩體(上)
風雅頌既亡一變而為離騷再變而為西漢五言三變
而為歌行雜體四變而為沈宋律詩五言起於李陵蘇
武(或云枚乘)七言起於漢武柏梁四言起於漢楚王傅韋孟
六言起於漢司農谷永三言起於晉夏侯湛九言起於
高貴鄉公以時而論則有
建安體(漢末年號曹子建父子及鄴中七子之詩)
黃初體(魏年號與建安相接其體一也)
正始體(魏年號嵇阮諸公之詩)
太康體(晉年號左思潘岳二張三陸諸公之詩)
元嘉體(宋年號顔鮑謝諸公之詩)
永明體(齊年號齊諸公之詩)
齊梁體(通兩朝而言之)
南北朝體(通魏周而言之與齊梁體一也)
唐初體(唐初猶襲陳隋之體)
盛唐體(景雲以後開元天寳諸公之詩)
大歴體(大歴十才子之詩)
元和體(元白諸公)
晚唐體本朝體(通前後而言之)
元祐體(蘇黃陳諸公)
江西宗𣲖體(山谷為之宗)
以人而論則有蘇李體(李陵蘇武也)
曹劉體(子建公幹也)
陶體(淵眀也)
謝體(靈運也)
徐庾體(徐陵庾信也)
沈宋體(佺期之問也)
陳拾遺體(陳子昂也)
王楊盧駱體(王勃揚炯盧照鄰駱賓王也)
張曲江體(始興文獻公九齡也)
少陵體太白體高達夫體(高常侍適也)
孟浩然體岑嘉州體(岑參也)
王右丞體(王維也)
韋蘇州體(韋應物也)
韓昌黎體柳子厚體韋柳體(蘇州與儀合言之)
李長吉體李商隠體(即西崑體也)
盧仝體白樂天體元白體(微之樂天其體一也)
杜牧之體張籍王建體(謂樂府之體同也)
賈浪仙體孟東野體杜荀鶴體東坡體山谷體后山體
(后山本學杜其語之似者但數篇他或似而不全又)
(其他則本其自體耳)
王荆公體(公絶句最高其詩得意處高出蘇黃陳之上)
(而與唐人尚隔一關)
邵康節體陳簡齋體(陳去非與義也亦江西之𣲖而小異)
楊誠齋體(其初學半山后山最後亦學絶句於唐人已)
(而盡棄諸家之作而别出機杼盖其自序如此)
又有所謂選體(選詩時代不同體製隨異今人例用五)
(言古詩為選體)
柏梁體(漢武帝與羣臣共賦七言每句韻後人謂此體)
(為柏梁)
玉臺體(玉臺集乃徐陵所序漢魏六朝之詩皆有之或)
(者但謂纖豔者為玉臺體其實不然)
西崑體(即李商隠體然兼温庭筠及本朝楊劉諸公而)
(名之也)
香奩體(韓渥之詩有裾裙脂粉之語有香奩集)
宫體(梁簡文傷於輕靡時號宫體)
又有古詩有近體(即律詩也)
有絶句有雜言有三五七言(自三言而終以七言隋鄭)
(世翼有此詩)
有半五六言(晉傅休奕鴻雁生塞北之篇是也)
有一字至七字(唐張南丈雪月花草等篇是也又隋人)
(應詔有三十字詩凡三句七言一句九言不足為法)
(故不列於此也)
有三句之歌(高祖大風歌是也古華山畿二十五首各)
(三句之詞其他古人詩多如此者)
有兩句之歌(荆卿易水歌是也又古詩青騘白馬共戲)
(樂女兒子之類皆兩句之詞)
有一句之歌(漢書抱鼓不平董少年一句之歌也又漢)
(童謠千乘萬騎上北邙梁童謠青絲白馬夀陽來皆)
(一句也)
有口號(或四句或八句)
有歌行(古有鞠歌行放歌行長歌行短歌行又有單以)
(歌名者單以行名者不可枚述)
有樂府(漢武帝定郊祀立樂府採齊楚趙魏之聲以入)
(樂府以其音調可被於絃歌也樂府俱備諸體兼統)
(衆名也)
有楚詞(屈宋以下傚楚詞體者皆謂之楚詞)
有琴操(古有水仙操辛德源所作别鶴操高陵牧子所作)
曰謠(沈炯有獨酌謠王昌齡有箜篌謠穆天子之傳有)
(白雲謠也)
曰吟(古詞有隴頭吟樂府有梁父吟相如有白頭吟)
曰詞(選有漢武秋風詞樂府有木蘭詞)
曰引(古曲有霹靂引走馬引飛龍引)
曰詠(選有五君詠唐儲光羲有羣鴟詠)
曰曲(古有大堤曲梁簡文有烏栖曲)
曰篇(選有名都篇京洛篇白馬篇)
曰唱(魏眀帝有氣出唱)
曰弄(古樂府有江南弄)
曰長調曰短調有四聲有八病(四聲設於周顒八病嚴)
(於沈約)
又有以嘆名者(古詞有楚妃嘆明君嘆)
以怨名者(文選有四怨樂府有獨處怨)
以樂名者(齊武帝有估家樂朱臧質有石城樂)
以别名者(杜子美有無家别垂老别新婚别也)
以思名者(太白有静夜思)
有全篇雙聲疊韻者(東坡經字韻詩是也)
有全篇字皆平聲者(天隨子夏日詩四十字皆平聲又)
(有一句全平聲一句全仄聲)
有全篇字皆仄聲者(梅聖俞酌酒與婦飲之詩是也)
有律詩上下句雙用韻者(第一句第三五七句押一仄)
(韻第二句第四第六句押一平韻唐章碣有此體不)
(足為法謾列於此以備其體耳又有四句平入之體)
(四句仄入之體無關詩道今皆不取)
有轆轤韻者(雙入雙出)
有進退韻者(一進一退)
有古詩一韻兩用者(文選曹子建美女篇用兩難字謝)
(康樂述祖德詩用兩人字其後多有之)
有古詩一韻三用者(文選任彦昇哭范僕射詩三用情)
(字也)
有古詩三韻六七用者(古焦仲卿妻詩是也)
有古詩重用二十許韻者(焦仲卿妻詩是也)
有古詩旁取六七許韻者(韓退之此日足可惜篇是也)
(凡雜用東冬江陽庚青六韻歐陽公謂退之遇寬韻)
(則故旁入他韻非也此乃用古韻耳於焦韻自見之)
有古詩全不押韻者(古採蓮曲是也)
有律詩至百五十韻者(少陵有古韻律詩白樂天亦有)
(之而本朝王黃州有百五十韻五言律)
有律詩止三韻者(唐人有六句五言律如李益詩漢家)
(今上郡秦塞古長城有日雲常慘無風沙自驚當今)
(天子聖不戰四夷平是也)
有律詩徹首尾對者(少陵多此體不可㮣舉)
有律詩徹首尾不對者(盛唐諸公有此體如孟浩然詩)
(掛席東南望青山水國遥軸轤争利涉来往接風潮)
(問我今何適天台訪石橋坐看霞色晚疑是石城標)
(又水國無邊際之篇)(又李太白牛渚西江夜之篇)
(皆文從字順音韻鏗鏘八句皆無對偶)
有後章字接前章者(選曹子建贈白馬王彪之詩是也)
有四句通者(如少陵神女峯娟妙昭君宅有無曲留眀)
(怨惜夢盡失歡娛是也)
有絶句折腰者有八句折腰者有擬古有連句有集句
有分題(古人分題或各賦一物如云送某人分題得某)
(物也亦曰探題)
有分韻有用韻有和韻有借韻(如押四支韻可借八微)
(或十二齊一韻也)
有協韻(楚詞及選詩多用協韻)
有今韻有古韻(如韓退之此日足可惜詩用古韻也盖)
(選詩多如此)
有古律(陳子昂及盛唐諸公多此體)
有今律有頷聮有發端有落句(結句也)
有十字對(劉眘虚滄浪千萬里日夜一孤舟)
有十字句(常建曲徑通幽處禪房花木深等是也)
有十四字對(劉長卿江客不堪頻北望塞鴻何事又南)
(飛是也)
有十四字句(崔顥黃鶴一去不復返白雲千載空悠悠)
(太白鸚鵡西飛隴山去芳洲之樹何青青是也)
有扇對(又謂之隔句對如鄭都官昔年共照松溪影松)
(折荒碑僧已無今日還思錦城事雪銷花謝夢何如)
(等是也盖以第一句對第三句第二句對第四句)
有借對(孟浩然厨人具雞黍稚子摘楊梅太白水舂雲)
(母碓風掃石楠花少陵竹葉於人既無分菊花從此)
(不須開言之者有是也)
有就對者(又曰當句有對如少陵小院迴廊春寂寂浴)
(鳬飛鷺晚悠悠李嘉祐孤雲獨鳥川光暮萬井千山)
(一氣秋是也前輩於文亦多此體如王勃龍光射牛)
(斗之墟徐孺下陳蕃之榻乃就句對也)
論雜體則有風人(上句述一語下句釋其義如古子夜)
(歌讀曲歌之類多用此體)
藁砧(古樂府藁砧今何在山上復安山何日大刀頭破)
(鏡飛上天)
五雜爼(見樂府)
兩頭纖纖(亦見樂府)
盤中(玉臺集蘇伯玉妻作寫之盤中屈曲成文也)
廻文(起於竇滔之妻織錦以寄其夫也)
反覆(舉一字而誦皆成句無不押韻反覆成文也李公)
(詩格有此二十字詩)
離合(字相拆合成文孔融漁父屈節之詩是也)
雖不關詩道之重輕其體製亦古至於建除(鮑眀遠有)
建(除詩詩每句首冠以建除平滿等字其詩雖佳盖)
(鮑本工詩非因建除之體而佳也)
字謎人名卦名數名藥名州名之詩只成戲論不足為
法也
(又有六甲十屬之類及藏頭歇後等體今皆削之近)
(世有李公詩格泛而不備惠洪天厨禁臠最為誤人)
(今此卷有旁參二書者蓋其是處不可易也)
詩體(下)
總論
古人文章自應律度未嘗以音韻為主自沈約增崇韻
學其論文則曰欲使宫羽相變低昂殊節若前有浮聲
則後須切響一篇之内音韻盡殊兩句之中輕重悉異
妙逹此旨始可言文自後浮巧之語體製漸多如傍犯
蹉對假對雙聲疊韻之類詩又有正格偏格類例極多
故有三十四格十九圖四聲八病之類今略有數條如
徐陵云陪遊馺娑騁纖腰於結風長樂鴛鴦奏新聲於
度曲又云厭長樂之疎鐘勞中宫之緩箭雖兩長樂義
不同不為重複此為傍犯如九歌云蕙殽蒸兮蘭芳奠
桂酒兮椒漿蒸蕙殽對奠桂酒今倒用之謂之蹉對又
自朱耶之狼狽致赤子之流離不唯赤對朱耶對子兼
狼狽流離乃獸名對鳥名又如厨人具雞黍稚子摘楊
梅以雞對楊如此之類皆為假對如幾家村草裏吹唱
隔江聞幾家村草吹唱隔江皆雙聲如月影侵簪冷江
光逼履清侵簪逼履皆疊韻詩第二字側入謂之正格
如鳳歷軒轅紀龍飛四十春之類第二字平入謂之偏
格如四更山吐月殘夜水明樓之類唐名輩詩多用正
格如杜甫詩用偏格者十無二三(筆談)
江左體
引韻便失粘既失粘則若不拘聲律然其對偶特精則
謂之骨含蘇李體浣花流水水西頭主人為卜林塘幽
已知出郭少塵事更有澄江銷客愁無數蜻蜓齊上下
一雙鸂䳵對沉浮東行萬里堪乘興須向山隂上小舟
(杜子美卜居)
蜂腰體
頷聮亦無對偶然是十字叙一事而意貫上二句及頸
聮方對偶分明謂之蜂腰格言若已斷而復續也下第
唯空嚢如何住帝鄉杏園啼百舌誰醉在花傍淚落故
山遠病來春草長知音逢豈易孤棹負三湘(賈島下第詩)
隔句體
破題與頷聮便作隔句對若施之於賦則曰幾思静話
對夜雨之禪床未得重逢照秋燈於影室也幾思聞静
話夜雨對禪床未得重相見秋燈照影堂孤雲終負約
薄宦轉堪傷夢遶長松榻遥焚一炷香(鄭谷弔僧詩)
偷春體
其法頷聮雖不拘對偶疑非聲律然破題已的對矣謂
之偷春格言如梅花偷春色而先開也無家對寒食有
淚如金波斫却月中桂清光應更多仳離放紅蘂想像
嚬青娥牛女漫愁思秋期猶渡河(杜子美寒食月詩)
折腰體
謂中失粘而意不斷渭城朝雨裛輕塵客舍青青柳色
新勸君更盡一杯酒西出陽關無故人(王維贈别)
絶絃體
其語似斷絃而意存如絃絶而其意終在也燕鴻去後
湖天遠欲寄知音問水居七歲弄竿今八十錦鱗吞釣
不吞書(僧謙寄遠)
五仄體
晏元獻守汝隂梅聖俞往見之將行公置酒潁河上因
言古人章句中全用平聲製字穏帖如枯桑知天風是
也恨未見側字詩聖俞既引舟遂作五仄體寄公云月
出斷岸口影照别舸背且獨與婦飲頗勝俗客對月漸
上我席瞑色亦稍退豈必在秉燭此景已可愛(西清詩話)
回文體
謂倒讀亦成詩也潮隨暗浪雪山傾遠浦漁舟釣月明
橋對寺門松逕小巷當泉眼石波清迢迢遠樹江天曉
靄靄紅霞晚日晴遥望四山雲接水碧峰千點數鷗輕
(東坡題金山寺)
五句法
此格即事遣興可作如題物贈送之類則不可用曲江
蕭條秋氣高芰荷枯折隨風濤遊子空嗟垂二毛白石
素沙亦相蕩哀鴻獨呌求其曹(杜子美)即事非今亦非
古長歌激烈梢林莽比屋豪華固難數吾人甘作心似
灰弟姪何傷淚如雨(杜子美)
六句法
此法但可放言遣興不可寄贈杜子美云烈士惡多門
小人自同調名利苟可取殺身傍權要何當官曺清爾
輩堪一笑山谷云三公未白首十輩擁朱輪只有人看
好何益百年身但願身無事清樽對故人
促句法
止於兩體三句一換韻或平聲或側聲皆可江南秋色
推煩暑夜来一枕芭蕉雨家在江南白鷗浦一生未歸
鬢如織傷心日暮楓葉赤偶然得句應題壁蘆花如
雪洒扁舟正是滄江蘭杜秋忽然驚起散沙鷗平生生
計如轉蓬一身長在百憂中鱸魚正美負秋風
平頭換韻法
東坡作太白贊云天人幾何同一漚謫仙非謫乃其遊
揮斥八極隘九州化為兩鳥鳴相酬一鳴一止三千秋
開元有道為少留縻之不得矧肯求東望太白横峨岷
眼高四海空無人大兒汾陽中令君小兒天台坐忘身
平生不識高將軍手涴吾足矧敢嗔作詩一笑君應聞
一韻七句方換韻又是平聲其法不得雙殺雙殺者不
得此法也(禁臠)
促句換韻法
魯直觀伯時畫馬詩云儀鸞供帳饕蝨行翰林濕薪爆
竹聲風簾官燭淚縱横木穿石槃未渠透坐窗不遨令
人瘦貧馬百囓逢一豆眼明見此玉花驄徑思着鞭隨
詩翁城西野眺尋小紅此格禁臠謂之促句換韻其法
三句一換韻三疊而止此格甚新人罕用之余嘗以此
格為鄙句云青玻瓈色瑩長空爛銀盤挂屋山東晚凉
徐度一襟風天分風月相管領對之技癢誰能忍吟哦
自恨詩才窘掃寬露坐發興新浮蛆琰琰抛青春不妨
舉醆成三人(漁隠)
拗句
魯直換字對句法如只今滿坐且尊酒後夜此堂空月
明清談落筆一萬字白眼舉觴三百杯田中誰問不納
履坐上適來何處蠅鞦韆門巷火新改桑柘田園春向
分忽乘舟去值花雨寄得書来應麥秋其法於當下平
字處以仄字易之欲其氣挺然不羣前此未有人作此
體獨魯直變之苕溪漁隠曰此體本出於老杜如寵光
蕙葉與多碧點注桃花舒小紅一雙白魚不受釣三寸
黃甘猶自青外江三峽且相接斗酒新詩終日疎負鹽
出井此溪女打鼓發舡何郡郎沙上草閣柳新暗城邊
野池蓮欲紅似此體甚多聊舉此數聮非獨魯直變之
也今俗謂之拗句者是也(禁臠)
七言變體
律詩之作用字平側世固有定體衆共守之然不若時
用變體如兵之出竒變化無窮以驚世駭目如老杜詩
云竹裏行厨洗玉盤花邊立馬簇金鞍非關使者徵求
急自識將軍禮數寬百年地闢柴門迥五月江深草閣
寒看弄漁舟移白日老農何有罄交歡此七言律詩之
變體也(漁隠)
絶句變體
韋蘇州云南望青山滿禁闈曉陪鴛鷺正差池共愛朝
來何處雪蓬萊宮裏拂松枝老杜云山瓶乳酒下青雲
氣味濃香幸見分鳴鞭走送憐漁父洗盞開嘗對馬軍
此絶句律詩之變體也(同上)
第三句失粘
七言律詩至第三句便失粘落平側亦别是一體唐人
用此甚多但今人少用耳如老杜云搖落深知宋玉悲
風流儒雅亦吾師悵望千秋一灑淚蕭條異代不同時
江山故宅空文藻雲雨荒臺豈夢思最是楚宫俱冺滅
舟人指點到今疑嚴武云漫向江頭把釣竿懶眠沙草
愛風湍莫倚善題鸚鵡賦何須不着鵕䴊冠腹中書籍
幽時曬肘後醫方静處看興發會能馳駿馬終須重到
使君灘韋應物云夾水蒼山路向東東南山豁大河通
寒樹依微遠天外夕陽明滅亂流中孤村幾歲臨伊岸
一雁初晴下朔風為報洛橋遊宦侣扁舟不繫與心同
此三詩起頭用側聲故第三句亦用側聲
八句仄入格
唐末蜀川有唐求放曠疎逸方外人也吟詩有所得即
將槀撚為丸投入瓢中後卧病投瓢於江曰兹文苟不
沉没得之者方知吾苦心耳瓢至新渠江有識者曰此
唐山人詩瓢也接得十纔二三題鄭處士隠居曰不信
最清曠及来愁已空數點石泉雨一溪霜葉風業在有
山處道成無事中酌盡一杯酒老夫顔亦紅(古今詩話)
進退格
鄭谷與僧齊已黃損等共定今體詩格云凡詩用韻有
數格一曰葫蘆一曰轆轤一曰進退葫蘆韻者先二後
四轆轤韻者雙出雙入進退韻者一進一退失此則繆
矣余按倦遊錄載唐介為臺官廷䟽宰相之失仁廟怒
謫英州别駕朝中士大夫以詩送行者頗衆獨李師中
待制一篇為人傳誦詩曰孤忠自許衆不與獨立敢言
人所難去國一身輕似葉高名千古重於山並游英俊
顔何厚未死姦䛕骨已寒天為吾君扶社稷肯教夫子
不生還此正所謂進退韻格也按韻略難字第二十五
山字第二十七寒字又在二十五而還字又在二十七
一進一退誠合體格豈率爾而為之哉近閱冷齋夜話
載當時唐李對答語言乃以此詩為落韻詩盖渠伊不
見鄭谷所定詩格有進退之說而妄為云云也(湘素雜記)
子蒼於五言八句近體詩亦用此格其詩云盗賊猶如
此蒼生困未蘇今年起安石不用哭包胥子去朝行在
人應問老夫髭鬚衰白盡瘦地日擕鉏盖蘇夫在十虞
字韻胥鉏在九魚字韻
平側各押韻
唐末有章竭者乃以八句詩平側各有一韻如東南路
盡吳江畔正是窮愁暮雨天鷗鷺不嫌斜兩岸波濤欺
得送風船偶逢島寺停帆看深羡漁翁下釣眠今古若
論英達筭鴟夷高興固無邊自號變體此尤可怪者也
(蔡寬夫詩話)
雙聲疊韻
南史謝莊傳曰王元謨問莊何者為雙聲何者為疊韻
答曰互護為雙聲磝碻為疊韻某按古人以四聲為切
韻紐以雙聲疊韻必以五音為定盖謂東方喉聲為木
音西方舌聲為金音南方齒聲為火音北方唇聲為水
音中央牙聲為土音也雙聲者同音而不同韻也疊韻
者同音而又同韻也互護同為唇音而二字不同韻故
謂之雙聲磝碻同為牙音而二字又同韻故謂之疊韻
若彷彿熠燿騏驥慷慨吚喔霡霂皆雙聲也若侏儒童
蒙崆峒巃嵸螳蜋滴瀝皆疊韻也按李羣玉詩曰方穿
詰曲﨑嶇路又聽鈎輈格磔聲詰曲﨑嶇乃雙聲也鈎
輈格磔乃疊韻也(學林新編)
東坡作吃語詩江干高居堅關扃耕犍躬駕角掛經孤
航繫舸菰茭隔笳鼓過軍雞狗驚解襟顧景各箕踞擊
劒高歌幾舉觥荆笄供膾愧攪聒乾鍋更戞甘瓜羹(漫)
(叟詩話)
扇對法(此與前隔句體同)
律詩有扇對格第一與第三句對第二與第四句對如
杜少陵哭台州司戶蘇少監詩云得罪台州去時危棄
碩儒移官蓬閣後榖貴殁前夫東坡和鬱孤臺詩云解
后陪車馬尋芳謝眺洲凄凉望鄉國得句仲宣樓又唐
人絶句亦用此格如去年花下留連飲暖日夭桃鶯亂
啼今日江邊容易别淡煙衰草馬頻嘶之類是也(漁隠)
蹉對法
僧惠洪冷齋夜話載介甫詩云春殘葉密花枝少睡起
茶多酒盞疎多字當作親世俗傳寫之誤洪之意盖欲
以少對密以疎對親予作荆南教官與江朝宗匯者同
僚偶論及此江云惠洪多妄誕殊不曉古人詩格此一
聮以密字對疎以多字對少正交股用之所謂蹉對法
也(藝苑雌黃)
離合體(前雖不取此特存其大略耳)
藥名詩起自陳亞非也東漢已有離合體至唐始著藥
名之號如張籍答鄱陽客詩云江臯歲暮相逢地黃葉
霜前半夏枝子夜吟詩向松桂心中萬事豈君知是也
(西清詩話)
禽言詩當如藥名詩用其名字隠入詩句中造語穏貼
無異尋常詩乃為造微入妙如藥名詩云四海無遠志
一溪甘遂心遠志甘遂二藥名也禽言詩云喚起窗全
曙催歸日未西喚起催歸二禽名也梅聖俞禽言詩如
泥滑滑苦竹岡之句皆善造語者也(漁隠)
人名
荆公詩有老景春可惜無花可留得莫嫌柳渾青終恨
李太白之句以古人姓名藏句中盖以文為戱或者謂
前無此體自公始見之余讀權德輿集其一篇云藩宣
秉戎寄衡石崇勢位言紀信不留弛張良自愧樵蘇則
為惬瓜李斯可畏不顧榮宦尊每陳農畆利家林類巖
巘負郭躬歛積忌滿寵生嫌養蒙恬勝利疎鐘皓月曉
晚景丹霞異澗谷永不變山梁冀無累論自王符肇學
得展禽志從此直不疑支離疎世事則權德輿已嘗為
此體乃知古今文章之變殆無遺藴德輿在唐不以詩
名然詞亦雅暢此篇雖主意在别立體然不失為佳製
也(石林詩話)
藥名
嘗見近世作藥名詩或未工要當字則正用意須假借
如日側栢隂斜是也若側身直上天門東風月前湖夜
湖東二字即非正用孔毅夫有詩云鄙性嘗山野尤甘
草舍中鈎簾隂卷栢障壁坐防風客土依雲實流泉架
木通行當歸老矣已逼白頭翁又此地龍舒國池隍獸
血餘木香多野橘石乳最宜魚古瓦松杉冷旱天麻麥
疎題詩非杜若牋膩粉難書(漫叟詩話)
詩人玉屑卷二
