詩人玉屑卷六宋魏慶之撰
命意
摠說
凡為詩當使挹之而源不窮咀之而味愈長(隠居詩)
詩當使一覽無遺語盡而意不窮(曾子固)
以意為主
魏文帝曰文以意為主以氣為輔以詞為衛
先意義後文詞
詩以意義為主文詞次之意深義高雖文詞平易自是
竒作世人見古人語句平易倣傚之而不得其意義便
入鄙野可笑(劉貢甫詩話)
老杜劔閣詩云吾將罪真宰意欲剗疊嶂與太白搥碎
黃鶴樓剗却君山好語亦何異然劔閣詩意在削平僣
竊尊崇王室凛凛有義氣搥碎剗却之語但一味豪放
了故昔人論文字以意為主(䂬溪詩話)
古詩之意
詩者不可言語求而得必將觀其意焉故其譏刺是人
也不言其所為之惡而言其爵位之尊車服之美而民
疾之以見其不堪也君子偕老副笄六珈赫赫師尹民
具爾瞻是也其頌美是人也不言其所為之善而言其
容貌之盛冠佩之華而民安之以見其無愧也緇衣之
宜兮敝予又改為兮服其命服朱芾斯皇是也(東坡)
詩之為言率皆樂而不滛憂而不困怨而不怒哀而不
愁如綠衣傷巳之詩也其言不過曰我思古人俾無訧
兮擊鼓怨上之詩也其言不過曰土國城漕我獨南行
至軍旅數起大夫久役止曰自詒伊阻行役無期度思
其危難以風焉不過曰苟無飢渴而巳至於言天下之
事美盛德之形容固不言而可知其與憂愁思慮之作
孰能優游不廹也孔子所以有取焉(謝顯道說)
晦庵論詩有兩重
陳文蔚說詩先生曰謂公不曉文義則不得只是不見
那好處如昔人賦梅云疎影横斜水清淺暗香浮動月
黃昏這十四字誰人不曉得然而前輩直恁地稱嘆說
他形容得好是如何這箇便是難說湏要自得他言外
之意湏是看得他物事有精神方好若看得有精神自
是活動有意思跳擲呌喚自然不知手之舞之足之蹈
之這个有兩重曉得文義是一重識得意思好處是一
重
有渾然意思
江西之詩自山谷一變至楊廷秀又再變遂至今日越
要巧越醜差楊大年輩文字雖要巧然巧中自有渾然
意思便巧也使得不覺歐公早漸漸要說出然歐公詩
自好所以喜梅聖俞詩盖枯淡之中自有意思歐公最
喜朝士送行兩句云曉日都門道微凉苑樹秋又深喜
常建兩句云曲徑通幽處禪房花木深自言平生要學
不得今人都不識此意只是要鬭事使難字便謂之好
文字(晦庵)
誠齋論句外之意
詩有句中無其辭而句外有其意者巷伯之詩蘇公刺
暴公之譛巳而曰二人同行誰為此禍杜云遣人向市
賖香杭喚婦出房親自饌上言其力貧故曰賖下言其
無使令故曰親又東歸貧路自覺難欲别上馬身無力
上有相干之意而不言下有戀别之意而不忍又朋酒
日歡會老夫今始知嘲其獨遺巳而不招也又夏日不
赴而云野雪興難乘此不言熱而反言之也唐人云葛
溪漫淬干將劔却是猿聲斷客腸又釣臺如今亦有垂
綸者自是江魚賣得錢唐人長門怨錯把黃金買詞賦
相如自是薄情人崔道融云如今却羨相如富獨有人
間四壁居
陵陽謂湏先命意
凡作詩湏命終篇之意切勿以先得一句一聮因而成
章如此則意不多屬然古人亦不免如此如述懷即事
之類皆先成詩而後命題者也(室中語)
思而得之
古人為詩貴於意在言外使人思而得之故言之者無罪
聞之者足以戒也近世詩人惟杜子美最得詩人之體如
國破山河在城春草木深感時花濺淚恨别鳥驚心山河
在明無餘物矣草木深明無人矣花鳥平時可娛之物見
之而泣聞之而恐則時可知矣他皆類此不可徧舉(迂叟)
不帶聲色
王維書事云輕隂閣小雨深院晝慵開坐看蒼苔色欲
上人衣來舒王云若耶溪上踏莓苔興盡張帆載酒廻
汀草岸花渾不見青山無數逐人來兩詩皆含不盡之
意子由謂之不帶聲色
意在言外
聖俞嘗語余曰詩家雖率意造語亦難若意新語工得
前人所未道者斯為善也必能状難寫之景如在目前
含不盡之意見於言外然後為至賈島云竹籠拾山果
瓦瓶擔石泉姚合云馬隨山鹿放人逐野禽棲等是山
邑荒僻官况蕭條不如縣古槐根出官清馬骨高為工
余曰工者如是狀難寫之景含不盡之意何詩為然聖
俞曰作者得於心覽者會以意若嚴維柳塘春水漫花
塢夕陽遲則天容時態融和駘蕩豈不在目前乎又如
温庭筠鷄聲茅店月人迹板橋霜賈島怪禽啼曠野落
日恐行人則道路辛苦羈旅愁思豈不見於言外乎(金)
(陵語錄)
冷於陂水淡於秋遠陌初窮到渡頭頼是丹青不能畫
畫成應遣一生愁右行色詩故待制司馬公所作也公
諱池是生丞相温公梅聖俞嘗言詩之工者寫難狀之
景如在目前含不盡之意見於言外此詩有焉
有不盡之意
鮑當孤鴈云更無聲接續空有影相隨孤則孤矣豈若
子美孤鴈不飲啄飛鳴猶念羣誰憐一片影相失萬里
雲含不盡之意乎(老杜補遺)
宫詞云監宫引出暫開門隨例雖朝不是恩銀鑰却收
金鎻合月明花落又黃昏斷句極佳意在言外而幽怨
之情自見不待明言之也詩貴乎如此若使一覽而意
盡亦何足道哉(漁隠)
詩要有野意
人之為詩要有野意盖詩非文不腴非質不枯能始腴
而終枯無中邊之殊意味自長風人以來得野意者惟
淵明耳如太白之豪放樂天之淺陋至於郊寒島瘦去
之益遠予嘗欲作野意亭以居一日題山石云山花有
空相江月多清暉野意寫不盡微吟浩忘歸人多與之
吾終恐其不似也(休齋詩話)
狀索寞之意
淇川人楊萬畢字通一梧桐夜雨詩云千里暮雲山巳
黑一燈孤館酒初醒索寞之意盡於此(詩史)
立意深遠
李義山錦瑟詩云錦瑟無端五十絃一絃一柱思華年
莊生曉夢迷蝴蝶望帝春心託杜鵑滄海月明珠有淚
藍田日暖玉生煙此情可待成追憶只是當時巳惘然
山谷道人讀此詩殊不曉其意後以問東坡東坡云此
出古今樂志云錦瑟之為器也其絃五十其柱如之其
聲也適怨清和案李詩莊生曉夢迷蝴蝶適也望帝春
心託杜鵑怨也滄海月明珠有淚清也藍田日暖玉生
煙和也一篇之中曲盡其意史稱其瑰邁竒古信然(細)
(素雜記)
用意精深
贈同遊詩喚起忩全曙催歸日未西無心花裏鳥更與
盡情啼山谷曰吾兒時每哦此詩而了不解其意自謫
峽川吾年五十八矣時春晚憶此詩方悟之喚起催歸
二鳥名若虛設故人不覺耳古人於小詩用意精深如
此况其大者乎催歸子規鳥也喚起聲如絡緯圓轉清
亮偏於春曉鳴亦謂之春喚(冷齋)昇按此詩喚起催歸
固是二鳥名然題曰贈同遊者實有微意盖忩巳全曙
鳥方喚起何其遲也日猶未西鳥巳催歸何其蚤也豈
二鳥無心不知同遊者之意乎更與我盡情而啼早喚
起而遲催歸也
句中命意
詩有一篇命意有句中命意如老杜上韋見素詩布置
如此是一篇命意也至其道遲遲不忍去之意則曰尚
憐終南山回首清渭濱其道欲與見素别則曰常擬報
一飯况懷辭大臣此句中命意也盖如此然後頓挫高
雅(詩眼)
語新意妙
退之征蜀聮句云始去杏飛蜂及歸柳嘶&KR1578;語新意妙
詩曰昔我往矣楊柳依依今我來思雨雪霏霏記時也
苕溪漁隠曰山谷亦有去時魚上冰歸來燕哺兒之句
(雪浪齋日記)
措意
陳克子高作贈别詩云淚眼生憎好天色離腸偏觸病
心情雖韓偓温庭筠未嘗措意至此(許彦周詩話)
含意
陳無巳云山谷最愛舒王扶輿度陽熖窈窕一川花謂
包含數箇意(王直方詩話)
委曲
司空圖唐末竟能全節自守其詩有綠樹連村暗黃花
入麥稀誠可貴重又云四座賓朋兵亂後一川風月笛
聲中句法雖可及而意甚委曲(許彦周詩話)
說愁意
予絶喜李頎詩云遠客坐長夜雨聲孤寺秋請量東海
水看取淺深愁盖作客涉遠適當窮秋暮投孤村古寺
中夜不能寐起坐悽惻而聞簷外雨聲其為一時襟抱
不言可知而此兩句十字中盡其意態海水喻愁非過
語也(隨筆)
用意太過
東坡跋李端叔詩卷云暫借好詩消永夜每逢佳處輒
參禪盖端叔詩用意太過參禪之語所以警之云
東坡工於命意
東坡和貧士詩云夷齊耻周粟高歌誦虞軒祿産彼何
人能致綺與園古來避世士死灰或餘煙末路益可羞
朱墨手自研淵明初亦仕絃歌本誠言不樂乃徑歸視
世嗟獨賢此詩言夷齊自信其去雖武王周召不能挽
之使留若四皓自信其進雖禄産之聘亦為之出盖古
人無心於功名信道而進退舉天下萬世之是非不能
回奪伯夷之非武王綺園之從祿産自合為世所笑不
當有名偶然聖賢辨論之於後乃信於天下非其始望
故其名之傳如死灰之餘煙也後世君子既不能以道
進退又不能忘世俗之毁譽多作文以自明其出處如
答客難解嘲之類皆是也故曰朱墨手自研韓退之亦
云朱丹自磨研若淵明初亦仕絃歌本誠言盖無心於
名雖晉末亦仕合於綺園之出其去也亦不待以微罪
行不樂乃徑歸合於夷齊之去其事雖小其不為功名
累其進退盖相似使其易地未必不追蹤二子也東坡
作文工於命意必超然獨立於衆人之上非如昔人稱
淵明以退為高耳故又發明如此(詩眼)
意脉貫通
打起黃鶯兒莫教枝上啼啼時驚妾夢不得到遼西此
唐人詩也人問詩法於韓公子蒼子蒼令參此詩以為
法汴水日馳三百里扁舟東下更開帆旦辭杞國風微
北夜泊寧陵月正南老樹挾霜鳴窣窣寒花承露落毿
毿茫然不悟身何處水色天光共蔚藍此韓子蒼詩也
人問詩法於吕公居仁居仁令參此詩以為法後之學
詩者熟讀此二篇思過半矣(小園解后錄)
唐人嘗詠十日菊自緣今日人心别未必秋香一夜衰
世以為工盖不隨物而盡如酒盞此時湏在手菊花明
日便愁人自覺氣不長東坡亦云休休明日黃花蝶也
愁也然雖變其語終有此過豈在謫所遇時感慨不覺
發是語乎予寓吳江值重九有鬢緣心事隨時改依舊
在天涯多情惟有籬邊黃菊到處能華詩人讀之凄然
以為有含憤意(休齋)
造語
誠齋論造語法
初學詩者湏用古人好語或兩字或三字如山谷猩猩
毛筆平生幾兩屐身後五車書平生二字出論語身後
二字晉張翰云使我有身後名幾兩屐阮孚語五車書
莊子言惠施此四句乃四處合來又春風春雨花經眼
江北江南水拍天春風春雨江北江南詩家常用杜云
且看欲盡花經眼退之云海氣昏昏水拍天此以四字
合三字入口便成詩句不至生硬要誦詩之多擇字之
精始乎摘用久而自出肺腑縱横出沒用亦可不用亦
可
陵陽論荆公造語
劉威有詩云遥知楊柳是門處似隔芙蕖無路通意勝
而語不勝王介甫用其意而易其語曰漫漫芙蕖難覓
路蕭蕭楊柳獨知門(室中語)
陵陽論用禪語
古人作詩多用方言今人作詩復用禪語盖是厭塵舊
而欲新好也(室中語)
語要警策
陸士衡文賦云立片言以居要乃一篇之警策此要論
也文章無警策則不足以傳世盖不能竦動世人如老
杜及唐人諸詩無不如此但晉宋間人專致力於此故
失於綺靡而無高古氣味老杜詩云語不驚人死不休
所謂驚人語即警策也(童蒙訓)
忌用工太過
詩語大忌用工太過盖鍊句勝則意必不足語工而意
不足則格力必弱此自然之理也紅稻啄餘鸚鵡粒碧
梧棲老鳳凰枝可謂精切而在其集中本非佳處不若
暫止飛烏將數子頻來語燕定新巢為天然自在其用
事若宓子彈琴邑宰日終軍棄繻英妙時雖字字皆本
出處然比今日朝廷湏汲黯中原將帥憶廉頗雖無出
處一字而語意自到故知造語用事雖同出一人之手
而優劣自異信乎詩之難也(蔡寬夫詩話)
語不可熟
韓子蒼言作詩不可太熟亦湏令生近人論文一味忌
語生往往不佳東坡作聚遠樓詩本合用青山綠水對
野草閒花此二字太熟故易以雲山煙水此深知詩病
者予然後知陳旡已所謂寧拙毋巧寧朴旡華寧粗旡
弱寧僻旡俗之語為可信(復齋漫錄)
點石化金
王君玉謂人曰詩家不妨間用俗語尤見工夫雪止未
消者俗謂之待伴嘗有雪詩待伴不禁鴛瓦冷羞明常
怯玉鈎斜待伴羞明皆俗語而採拾入句了無㾗類此
點瓦礫為黃金手也余謂非特此為然東坡亦有之避
謗詩尋醫畏病酒入務又云風來震澤帆初飽雨入松
江水漸肥尋醫入務風飽水肥皆俗語也又南人以飲
酒為軟飽北人以晝寢為黑甜故東坡云三杯軟飽後
一枕黑甜餘此亦用俗語也(西清詩話)
簡妙
唐人有詩云山僧不解數甲子一葉落知天下秋及觀
元亮詩云雖無紀歴志四時自成歲便覺唐人費力如
桃源記言尚不知有漢無論魏晉可見造語之簡妙盖
晉人工造語而元亮其尤也(唐子西語錄)
綺靡
温庭筠湖隂曲警句云吳波不動楚山碧花壓欄干春
晝長庭筠工於造語極為綺靡花間集可見矣更漏子
一詞尤佳其詞云玉鑪香紅蠟淚偏照畫堂秋思眉翠
薄鬢雲殘夜長衾枕寒梧桐樹三更雨不道離情正苦
一葉葉一聲聲空階滴到明(漁隠)
詠物詩造語
詠物詩不待分明說盡只髣髴形容便見妙處如魯直
酴醿詩云露濕何郎試湯餅日烘荀令炷爐香義山雨
詩云摵摵度瓜園依依傍水軒此不待說雨自然知是
雨也後來陳旡巳諸人多用此體(吕氏童蒙訓)
東坡詩云賦詩必此詩定知非詩人此或一道也魯直
作詠物詩曲當其理如猩猩筆詩平生幾兩屐身後五
車書其必此詩哉(同上)
作不經人道語
盛次仲孔平仲同在館中雪夜論詩平仲曰當作不經
人道語曰斜拖闕角龍千丈澹抹牆腰月半稜坐客皆
稱竒絶次仲曰此句甚佳惜其未大乃曰看來天地不
知夜飛入園林總是春平仲乃服其工
句中眼
唐詩有曰長因送人處憶得别家時又曰舊國别多日
故人無少年而荆公東坡用其意作古今不經人道語
荆公詩曰木末北山煙苒苒草根南澗水泠泠繰成白
雪桑重綠割盡黃雲稻正青東坡曰春畦雨過羅紈膩
夏壠風來餅餌香如華嚴經舉果知因譬如蓮花方其
吐花而果具蘂中造語之工至於荆公山谷東坡盡古
今之變荆公江月轉空為白晝嶺雲分瞑作黃昏又曰
一水護田將綠遶兩山排闥送青來東坡海棠詩曰只
恐夜深花睡去高燒銀燭照紅粧又曰我擕此石歸袖
中有東海山谷曰此詩謂之句中眼學者不知此妙韻
終不勝(冷齋夜詁)
筆力高妙
沙草則衆人所謂水邊林下之物所與遊處者牛羊鷗
鳥耳而荆公造而為語曰眠分黃犢草坐占白鷗沙其
筆力高妙殆若天成凡貧賤則語言不為人所敬信歲
寒則無如松竹魯直造而為語曰語言少味無阿堵冰
雪相看有此君其語便韻(禁臠)
務去陳言
有一士人携詩相示首篇第一句云十月寒者余曰君
亦讀老杜詩觀其用月字乎其曰二月巳風濤則記風
流之蚤也曰因驚四月雨聲寒五月江深草閣寒盖不
當寒五月風寒冷佛骨六月風日冷盖不當冷今朝臘
月春意動盖未當有春意雖不盡如此如三月桃花浪
八月秋高風怒濤閏八月初吉十月江平穏之類皆不
繫月則不足以實錄一時之事若十月之寒境無所發
明又不足記錄退之謂惟陳言之務去者非必塵俗之
言止為無益之語耳然吾輩文字如十月寒者多矣方
當共以為戒也(詩眼)
下字
誠齋論用字
詩有實字而善用之者以實為虛杜云弟子貧原憲諸
生老伏虔老字盖用趙充國請行上老之
有用文語為詩句者尤工杜云侍臣雙宋玉戰策兩穰
苴盖用如六五帝四三王
陵陽論下字之法
僕嘗請益曰下字之法當如何公曰正如奕棋三百六
十路都有好着顧臨時如何耳僕復請曰有二字同意
而用此字則穏用彼字則不穏豈率於平仄聲律乎公
曰固有二字一意而聲且同可用此而不可用彼者選
詩云庭臯木葉下雲中辨烟樹還可作庭臯樹葉下雲
中辨烟木至此唯可默曉未易言傳耳(室中語)
陵陽論下字
因謁公公云巳同路公弼作詩送令伯叔器(名垍)於案
間取以相示曰雒邑風流餘此老故家文獻有諸孫可
為紀實内有句云船擁清溪尚一樽僕曰船擁清溪擁
字有所自不公曰何故獨問擁字僕曰盖不曾見人用
耳公曰李白送陶將軍詩將軍出使擁樓船非一船也
響字
潘邠老云七言詩第五字要響如返照入江翻后壁歸
雲擁樹失山村翻字失字是響字也五言詩第三字要
響如圓荷浮小葉細麥落輕花浮字落字是響字也所
謂響者致力處也予竊以為字字當活活則字字自響
(吕氏童蒙訓)
一字師
蕭楚才知漂陽縣張乖崖作牧一日召食見公几案有
一絶云獨恨太平無一事江南閒殺老尚書蕭改恨作
幸字公出視藁曰誰改吾詩左右以實對蕭曰與公全
身公功高位重姦人側目之秋且天下一統公獨恨太
平何也公曰蕭弟一字之師也
又
鄭谷在袁州齊巳携詩詣之有早梅詩云前村深雪裏
昨夜數枝開谷曰數枝非早也未若一枝齊巳不覺下
拜自是士林以谷為一字師(陶岳五代補)
改一字
璧門金闕倚天開五見宫花落古槐明日扁舟滄海去
却將雲氣望蓬萊此劉貢甫詩也自館中出知曹州時
作舊云雲裏荆公改作雲氣(王直方詩話)
一字用意
錢内翰希白晝景詩云䨇蜂上簾額獨鵲裊庭柯裊一
字最其所用意處然韋蘇州聽鶯曲有時斷續聽不了
飛去花枝猶裊裊巳落第二矣(復齋漫錄)
一字之工
詩句以一字為工自然穎異不凡如靈丹一粒點鐵成
金也浩然云微雲淡河漢疎雨滴梧桐上句之工在一
淡字下句之工在一滴字若非此兩字亦烏得為佳句
也哉如陳舍人從易偶得杜集舊本文多脱誤至送蔡
都尉云身輕一鳥其下脱一字陳公因與數客各用一
字補之或云疾或云落或云起或云下莫能定其後得
一善本乃是身輕一鳥過陳公歎服余謂陳公所補四
字不工而老杜一過字為工也如鍾山語錄云瞑色赴
春愁下得赴字最好若下起字便是小兒語也無人覺
來往下得覺字大好足見吟詩要一兩字功夫觀此則
知余之所論非鑿空而言也(漁隠)
妙在一字
李太白詩吳姬壓酒喚客嘗見新酒初熟江南風物之
美工在壓字老杜畫馬詩戲拈秃筆掃驊騮初無意於
畫偶然天成工在拈字柳詩汲井漱寒齒工在汲字工
部又有所喜用字如修竹不受暑野航恰受兩三人吹
面受和風輕燕受風斜受字皆入妙老坡尤愛輕燕受
風斜以謂燕迎風低飛乍前乍却非受字不能形容也
至於能事不受相促廹莫受二毛侵雖不及前句警策
要自穏偃爾(詩眼)
歐陽公下字
歐陽永叔詞云堤上遊人逐畫船拍堤春水四垂天綠
楊樓上出鞦韆此等語皆絶妙只一出字是後人着意
道不到處(侯鯖錄)
東坡下字
東坡作病鶴詩嘗寫三尺長脛瘦&KR2399;闕其一字使任德
翁輩下之凡數字東坡徐出其藁盖閣字也此字既出
儼然如見病鶴矣東坡詩叙事言簡而意盡惠州有潭
潭有潛蛟人未之信也虎飲水其上蛟尾而食之俄而
浮骨水上人方知之東坡以十字道盡云潛鱗有饑蛟
掉尾取渴虎言渴則知虎以飲水而召灾言飢則蛟食
其肉矣(唐子西語錄)
善用俗字
數物以个謂食為喫甚近鄙俗獨杜子美善用之云峽
口驚猿聞一个兩个黃鸝鳴翠柳却遶井桐添个个臨
岐意頗切對酒不能喫樓頭喫酒樓下卧梅熟許同朱
老喫蓋篇中大槩竒特可以映帶之也
忌重疊字
白樂天寄劉夢得詩有嘆蚤白無兒之句劉贈詩曰莫
嗟華髮與無兒却是人間久遠期雪裏高山頭白蚤海
中仙菓子生遲于公必有高門慶謝守何煩曉鏡悲幸
免如斯分非淺祝君長詠夢熊詩注云高山本高於門
使之高二字意殊古之詩流曉此唐人忌重疊用字者
甚多東坡一詩有兩耳字韻亦曰義不同(三山老人語)
倒一字語乃徤
王仲至召試館中試罷作一絶題云古木森森白玉堂長
年來此試文章日斜奏罷長楊賦閒拂塵埃看畫牆荆公
見之甚歎愛為改作奏賦長楊罷且云詩家語如此乃健
下字人不能到
霄漢瞻佳士泥塗任此身只一任字即人不到處自衆
人必曰嘆曰愧獨無心任之所謂視如浮雲不易其介
者也繼云秋天正搖落回首大江濱大知並觀傲睨天
地汪汪萬頃奚足云哉
下雙字極難
詩下雙字極難須使七言五言之間除去五字三字外
精神興致全見於兩言方為工妙唐人記水田飛白鷺
夏木囀黃鸝為李嘉祐詩摩詰竊取之非也此兩句好
處正在添漠漠隂隂四字此乃摩詰為嘉祐點化以自
見其妙如李光弼將郭子儀軍一號令之精彩數倍不
然嘉祐本句但是詠景耳人皆可到要之當令如老杜
無邊落木蕭蕭下不盡長江衮衮來與江天漠漠鳥雙
去風雨時時龍一吟等乃為超絶近世王荆公新霜浦
溆綿綿白薄晩林巒往往青與蘇子瞻浥浥爐香初泛
夜離離花影欲搖春此可以追配前作也(石林詩話)
詩人玉屑卷六
