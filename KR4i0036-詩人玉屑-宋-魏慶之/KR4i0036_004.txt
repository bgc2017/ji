詩人玉屑卷四宋魏慶之撰
風騷句法
五言
萬象入壺(上接下下連上)
野曠天低樹江清月近人石梁高瀉月樵路細侵雲
重輪倒影(上下接連)
落日下平楚孤煙生洞庭波光搖海月星影入城樓
新月驚鼇(上接下)
金波麗鳷鵲玉繩低建章曉雲僧衲潤殘月客帆眀
衣衮乘龍(下連上)
卷幔來風遠移床得月多水㴠天影闊山拔地形高
真人御風(高步清虚)
白露眀河影清風淡月華露彩方泛灔月華始徘徊
常娥奔月(脫棄塵凡)
看竹雲垂地尋僧雪滿舡鑿池寒月入掃地白雲生
公眀布卦(推究物情)
馬倦時啣草人疲數望城犬迎曾宿客鵶護落巢兒
東方占鵲(精窮物理)
芹泥隨燕嘴花粉上蜂鬚魚爛緣吞餌蛾燋為撲燈
陶壁飛梭(雷電交馳)
江聲秋入寺雨氣夜侵樓雪埋寒樹短雲壓夜城低
碧海求珠(採摭故實)
舜耕餘草木禹鑿舊山川卿月升金掌王春度玉墀
華林擷芳(搜捕事迹)
山藏伯禹穴城壓伍胥濤鷗眠陶令醉鶴唳屈原醒
閒雲惹碧(人逐景)
石縫銜枯草查根漬古苔林迸穿籬筍藤飄落水花
遊絲拖翠(景逐人)
石角鈎衣破藤枝刺眼新步壑風吹面看松露滴身
怪石籠雲(物對景)
春波何恨綠白鳥自由飛夕寒山翠重秋静雁行高
晚山銜日(景對物)
寒禽栖古柳破月入微雲曉来山鳥閙雨過杏花稀
風轉斷蓬(寄迹)
高鳥黃雲暮寒蟬碧樹秋十暑岷山葛三霜楚戶砧
鱗處涸轍(窮命)
萬事已黃髮殘生隨白鷗不㸑井晨凍無衣床夜寒
龍吟虎嘯(飛動)
野雲低度水簷雨細隨風亂雲低薄暮急雪舞回風
鶴盤鳳翥(變動)
林花掃更落徑草踏還生泉聲到池盡山色上樓多
枕石潄流(抱道)
貌將松共瘦心與竹俱空雨中耕白水雲外斸青山
拂塵破暗(修行)
觸風香損印霑雨磬生衣瓶殘秦地水錫入晉山雲
月浸梨梢(眀白)
蘿月掛眀鏡松風鳴夜絃小蓮娃欲語幽筍稚相擕
泉飛雲竇(清爽)
露館濤驚枕空庭月伴琴雪殘僧掃石風動鶴歸松
獨鳥投林(幽居)
門静眠山鹿階閒立水禽秋草閒三徑寒塘獨一家
孤鴻出塞(旅情)
客愁連蟋蟀亭古帶蒹葭鳥聲非故國春色是他山
曉粧呵鏡(晦眀)
水暗蒹葭霧月眀楊柳風綠水明秋日青山隔暮雲
夜筵滅燭
池光不受月野氣欲沉山雪深迷郢路雲暗失陽臺
文豹隠霧(安時)
尋泉上山遠看笋出林遟紙窗眀覺曉布被暖知春
靈龜曳尾(守分)
風落收松子天寒割蜜房草閣平春水柴門掩夕陽
絶壁垂藤(攀仰)
鳥道挂疎雨人家殘夕陽遠水静林色微雲生夕陽
佩印還鄉(喜悅)
罷扇風生竹移床月過庭乘舟泊山寺着履過漁家
江南芳信(春)
柳色煙中遠鶯聲雨後新風輕粉蝶喜花暖蜜蜂喧
河朔劇飲(夏)
乳燕並頭語紅葵相對開清風醒病骨快雨破煩心
宋玉生悲秋
晚花惟有菊寒葉已無蟬氣爽衣裳健風疎砧杵鳴
袁安高卧(冬)
凍缾粘住礎宿火熖爐灰凍泉依細石晴雪落長松
啓眀戒旦(早)
林殘數枝月髮冷一梳風路眀殘月在山静宿雲收
長庚告昏(晚)
疎鐘吟落照歸路指平蕪牛羊歸徑險鳥雀聚枝深
蜀錦舒空(晝)
風暖鳥聲碎日高花影重窺魚光照鶴洗鉢影搖僧
承露擎虛(夜)
露竹偷燈影煙松護月眀微雲淡河漢疎雨滴梧桐
珠樹敲風(風)
慢隨雲葉動高逐桂枝生幽澗迷松韻閒窗動竹聲
寶髻簮花(花)
紫蠟粘為帶紅酥點作蕤落時猶自舞掃後更聞香
寒梅欺雪(雪)
宿浦人迷徑歸林鳥失巢客帆迷古渡蕃帳隠平沙
澄江浸月(月)
影開金鏡滿輪抱玉壺清流處水花急吐時雲葉鮮
一氣飛灰
青門弄煙柳紫閣舞雲松白髮千莖雪丹心一寸灰
二劒凌空
池綠苔猶少林黃柳尚疎拔青松直上鋪碧水平流
三星共色
晚菓紅低樹秋苔綠遍牆古壇青草合往事白雲空
四瑞效靈
鴨頭新綠水鴈齒小紅橋柳庭垂綠穗蓮浦落紅衣
五色捧筆
石苔縈棹綠山菓拂舟紅浪花吹更白嵐色染還青
麟角表瑞
虎嘯夜林動鼉鳴秋澗寒燕静銜泥處蜂喧抱蘂回
老蚌含珠
宫鶯嬌欲醉簷燕語還飛隨風收野蜜尋麝採生香
荆山鑄鼎
破海鯨波息登山豹霧開柱穿蜂溜蜜棧缺燕添巢
商嶺採芝
小池兼鶴静古木帶蟬秋將軍分虎竹戰士卧龍沙
連珠散彩
醉上山翁馬寒歌寗戚牛寒草煙藏虎高松月照鵬
衆星環極(繼體守文)
北斗承三獻南風入五絃冕旒當翠殿幢戟滿彤庭
彗氣横天(除舊布新)
業定商周鼎功包天地爐風塵三尺劒社稷一戎衣
芟除荆棘(禁暴)
箭飛瓊羽合旗動火雲張鼎魚猶假息穴蟻欲何逃
蕩滌烟塵(禦戎)
落日黃雲動隂風白草翻邊月隨弓影胡霜拂劒花
王民鼓腹(謳歌)
湛露浮堯酒薰風起舜歌漢典方寬律周官正採詩
白鶴棲松(高尚)
石壁藤為路山窗雲作扉水痕侵岸柳山翠借厨煙
玄蟬飲露(清㓗)
白石磨樵斧青竿理釣絲籬下黃花菊邱中白雪琴
鷦鷯巢林(隨分)
酒熟憑花勸詩成倩鳥吟無竹栽蘆看思山疊石為
精衛填海(辛苦)
藻密行舟澁灣多轉檝頻棧懸斜閉石橋斷却尋溪
雷公拭劒(晶熒)
木落寒郊迥煙開疊嶂眀沙眀連浦月帆白滿舡霜
蓮女遺簪(棄置)
寶劒依塵席隂符寄藥囊雨拖金鏁甲苔卧綠沉槍
眀鑑張空(追感)
古殿吳花草深宫晉綺羅行人問宫殿耕者得珠璣
竹敲寒夢(悽愴)
寶筝横塞雁怨笛落江梅風葉亂辭木雪猿清呌山
火浣重燒(始終)
皂鵰寒始急天馬老能行落日心猶壯秋風病欲蘇
隴水分流(向背)
巢許山林志䕫龍廊廟珍白日依山盡黃河入海流
揮毫染素(入畫)
鷺巢横卧柳猿飲倒垂藤千峰隨雨暗一逕入雲斜
炫紫奪朱(逼真)
拂黛月生指理鬟雲滿梳雙眸剪秋水十指剥春葱
麋鹿相親(山林)
亂籐遮石壁絶澗護雲林籬落生孫竹門庭上女蘿
梟鸞同處(憎愛)
惜花愁夜雨病酒怨春鶯惜蜂收蜜少嫌蠧曝書頻
洞庭搖櫓(雙句有聲)
霜猿啼曉夢巖鳥和秋吟秋風吹渭水落葉滿長安
蟾輪輾空(雙句無聲)
孤舟依岸静獨鳥向人閒流年川暗度往事月空眀
天仙搖珮(上句有聲)
興闌啼鳥喚坐久落花多山虛風落石樓静月侵門
阿香挽車(下句有聲)
音書秋鴈斷機杼夜蛩催澄潭寫度鳥空嶺應鳴猿
鶯囀喬林(先聞後見)
海風吹不斷江月照還空林晩鳥争樹園春蝶護花
鴈陣驚寒(先見後聞)
塔影挂青漢鐘聲和白雲晴虹橋影出秋雁櫓聲来
金鱗躍浪(雙句俱動)
浴鳬含藻戱驚鷺帶魚飛鏡好鸞空舞簾疎燕誤飛
秋水㴠虛(雙句俱静)
竹裏柴扉掩庭前鳥雀行蕭散煙霞晩凄清天地秋
香斷金猊(先動後静)
笙歌歸院落燈火下樓臺衆鳥高飛盡孤雲獨去閒
高僧出定(先静後動)
野花寒更發山月瞑還來秋盡蟲聲急夜深山雨重
竹影掃塵(動中有静)
聽錫樵停斧窺禪鳥立槎雲穿搗藥屋雪壓釣魚舡
潭底遊犀(静中有動)
古木花猶發荒臺雨尚懸庭閒花自落門閉水空流
飛鳥度池(動中有静静中有動)
日出衆鳥散山瞑孤猿吟風轉雲頭歛煙消水面開
齊學楚語(借聲)
關河一棲旅楊柳十東風卷簾黃葉下鎻印子規啼
句欲得健
壯節初題柱生涯獨轉蓬獨鶴歸何晩昏鴉已滿枝
字欲得清
月生初學扇雲細不成衣粉牆猶竹色虛閣自松聲
意欲得圓
霄漢愁高鳥泥沙困老龍草枯鷹眼疾雪盡馬蹄輕
格欲得高
花枝臨太液燕語入披香無瑕勝玉美至㓗過冰清
聲律為竅
别來頭併白相見眼終青花濃春寺静竹細野池幽
物象為骨
雷霆驅號令星斗煥文章露濃金掌重天近玉繩低
意格為髓
勲業頻看鏡行藏獨倚樓感時花濺淚恨别鳥驚心
諧會五音清便宛轉宫商迭奏金石相宣謂之
聲律摹寫景象巧奪天真探索幽微妙與神會
謂之物象苟無意與格以主之才雖華藻辭雖
雄贍皆無取也要在意圓格高纖穠俱備句老
而字不俗理深而意不雜才縱而氣不怒言簡
而事不晦如此之作方入風騷
七言
百川歸海(朝會)
九天閶闔開宫殿萬國衣冠拜冕旒
香飄合殿春風轉花覆千官淑景移
雙龍輔日(掖庭)
清洛曉光鋪碧簟上陽霜葉剪紅綃
金鑪香動螭頭暗玉佩聲来雉尾高
鴛鷺成行(侍從)
鰲頭忽憶黃金闕鳳背還吹碧玉簫
毫端蕙露滋仙草琴上薰風入禁松
錦繡相鮮(富貴)
簾箔垂珠光不夜林花剪綵景長新
紅珠斗帳櫻桃熟金尾屏風孔雀開
鵬翼摩天(雄健)
陳兵劒閣山將動飲馬珠江水不流
汴水波濤喧鼓角隋堤楊柳拂旌旗
鶚翥秋碧(遒勁)
擘開華嶽連天色放出黃河到海聲
插天螮蝀玉腰闊跨海鯨鯢金背高
般輸運斤(精巧)
樽當霞綺輕初散棹拂荷珠碎却圓
林花着雨胭脂落水荇牽風翠帶長
逸少揮毫(物象)
魚吹細浪搖歌扇燕蹴飛花落舞筵
樹頭蜂抱花鬚落池面魚吹柳絮行
洛神凌波(映帶)
煙開翠扇清風曉水泛紅衣白露秋
靈胥引水清穿市神禹分山翠入簾
文君織錦(富豔)
觸散柳絲廻玉勒約開蓮葉上蘭舟
絲飄弱柳平橋晚雪點寒梅小院春
文虹垂天(精彩)
細水浮花歸别澗斷雲含雨入孤村
江月轉空為白晝嶺雲分瞑與黃昏
紫電掃巖(炫轉)
春入水光成嫰碧日勻花色變鮮紅
殘日花間浮暖豔斷雲樓外卷輕隂
玉壺含冰(洞徹)
千里好山雲乍歛一樓眀月雨初晴
野色更無山隔斷天光直與水相通
古鏡重磨(晦眀)
饑鳳羽毛寒不鎩卧龍頭角老方高
驥雖老去壯心在鶴縱病來仙骨清
遼鶴思歸(感懷)
殊方日落玄猿哭舊國霜前白雁來
疎燈自照孤帆宿新月猶懸雙杵鳴
晴鷗點岸(閒静)
掛冠傲吏垂綸坐絶粒高僧擁衲眠
老鶴巢邊松最古毒龍潛處水偏清
珷玞象玉(比並)
草螢有耀終非火荷露雖圓豈是珠
滿砌荆花鋪紫毯隔牆榆莢撒青錢
玉葉飄空(變態)
黃蜂衙退海潮上白蟻戰酣山雨來
鶯驚鳳輦穿花去魚畏龍顔上釣遲
篆香裊碧(着莫)
流水帶花穿巷陌夕陽和樹入簾櫳
拂石坐来衫䄂冷踏花歸去馬蹄香
芳洲拾翠(引用)
杯酒英雄君與操文章微婉我知邱
詩成白也知無敵花落虞兮可奈何
行雲度月(隠見)
嘉樹倚樓青𤨏暗晩雲藏雨碧山寒
風吹藥蔓迷樵徑水暗蘆花失釣舡
貧女理粧(隨分)
好鳥迎春歌後院飛花送酒舞前簷
飛來白鷺即佳客相對好花如美人
晚霞成綺(相似)
蜃散雲收破樓閣虹殘水照斷橋梁
魚下碧潭當鏡躍鳥還青嶂拂屏飛
晴雲駐彩(容色)
睡融春日揉金縷狂發秋霞顫翠翹
皓齒乍分寒玉細黛眉輕蹙遠山微
唾成珠玉(辤藻)
翰林風月三千首吏部文章二百年
詩篇落處風雲動筆力停時造化閑
妙入丹青(模寫)
水隔澹煙疎柳寺路經微雨落花村
雲藏島外啼猿樹竹鎻橋邊賣酒家
穏步康莊(平易)
睫在眼前長不見道非身外更何求
無可奈何花落去似曾相識燕歸来
長嘯雲煙(高致)
青山有雪諳松性碧落無雲稱鶴心
共閒作伴無如鶴與老相隨秖有琴
霞襯赤城(神仙)
來時一見蟠桃熟别後三驚碧海乾
六甲風雷藏寶籙一壺天地雜靈砂
雲集金田(禪律)
秋水静於僧眼碧晩山濃似佛頭青
瓶添澗水盛將月衲挂松枝惹得雲
藕折輕絲(飄蕩)
閒聽鶯語移時立思逐楊花觸處飛
紅粉尚留香羃羃碧雲初斷信沉沉
梅損瓠犀(情味)
花邊馬嚼金銜去樓上人垂玉筯看
窗殘花月人何處簾捲春風燕復来
女夷鼓歌(春景)
柳絲嬝嬝風繰出草縷茸茸雨剪齊
梅無驛使飄零盡草怨王孫取次生
祝融御轡(夏景)
園林換葉梅初熟池館無人燕學飛
綠香熨齒冰盤菓清冷侵肌水殿風
蓐收執矩(秋景)
林間煖酒燒紅葉石上題詩掃綠苔
風荷老葉蕭疎綠水蓼殘花寂寞紅
元冥乘坎(冬景)
雨被北風吹作雪水愁東海亦成冰
冰堅九曲河聲斷雪擁千峯嶽色低
碧落吹蕭(上句有聲)
風引漏聲來枕上月移花影到窗前
睡輕可忍風敲竹飲散那堪月在花
清江鼓瑟(下句有聲)
蒼苔路熟僧歸寺紅葉聲乾鹿在林
一溪晩綠浮鸂䳵萬樹春紅呌杜鵑
散耀垂文(雙句可觀)
千竿碧立依林竹一點黃飛透樹鶯
粉蝶圍飛花轉影彩鴛雙泳水生文
鏗金戞玉(雙句有聞)
羌管一聲何處曲流鶯百囀最高枝
深秋簾幕千家雨落日樓臺一笛風
歸雲入洞(先動後靜)
野蒿自發空臨水江燕初歸不見人
綠竹挂衣凉處歇清風展簞困時眠
蟄蟲應雷(先靜後動)
放魚池涸蛙爭聚栖燕梁空雀自喧
簾箔可垂嫌隔燕釣竿慵把恐驚魚
綠樹吟鶯(景對物)
巢燕養雛渾去盡江花結子已無多
樂意相關禽對語生香不斷樹交花
彩禽入鑑(物對景)
映階碧草自春色隔葉黃鸝空好音
寺隔江聲秋月上樓依野色夕禽邊
龍吟雲起(比附對)
夜棲少共鷄爭樹曉浴先饒鳳占池(鶴)
若非琥珀休為枕不是琉璃莫作屏(簞)
虎嘯風生(比類對)
初分隆凖山河秀乍點重瞳日月眀(畫)
翼薄乍舒宫女鬢蛻輕全解羽人尸(蟬)
蘭艾同畦(愛憎對)
蛇蝎性靈生便毒蕙蘭根異死猶香
風却有情偏動竹雨渾無頼不饒花
鳥獸先知(巢穴對)
湘潭雲盡暮山出巴蜀雪消春水來
雷霆入地建溪險星斗逼人梨嶺高
葛籐相連(疊韻對)
解凍池塘風淅瀝迎秋郊野月嬋娟
鸂䳵刷毛花蕩漾鷺鷥拳足雪離披
鄧艾稱名(疊語對)
雲頭灔灔開金餅水面沉沉卧彩虹
青春背我堂堂去白髮欺人故故生
詩人玉屑卷四
