詩人玉屑卷七宋魏慶之撰
用事
三易
沈隠侯曰文章當從三易易見事一也易識事二也易
讀誦三也邢子才曰沈侯文章用事不使人覺若胷臆
語祖孝徵曰沈詩云崖傾護石髓此豈用事耶昇按坡
詩神山一合五百年風吹石髓堅如鐵乃嵇康王烈事
則崖傾石髓非不用事也
詩不貴用事
夫屬詞比事乃為通談吟詠情性何貴用事思君如流
水既是即目高臺多悲風亦唯所見清晨登隴首尤無
故實明月照積雪詎出經史古今勝語多非補假皆由
直尋大明泰始中文章殆同書抄邇來作者浸以成俗
遂乃句無虛語語無虛字拘攣補衲蠧文巳甚(詩品)
不可有意用事
天下書雖不可不讀然謹不可有意於用事(却掃編)
使事不為事使
荆公嘗云詩家病使事太多盖皆取其與題合者類之
如此乃是編事雖工何益若能自出巳意借事以相發
明變態錯出則用事雖多亦何所妨故公詩如董生只
被公羊惑豈信捐書一語真桔橰俯仰何妨事抱甕區
區著此身之類皆意與本處不類此真所謂使事也
安祿山之亂哥舒翰與賊將崔乾祐戰潼關見黃旗軍
數百隊官軍以為賊賊以為官軍相持久之忽不知所
在是日昭陵奏陵内前石馬皆汗流子美詩所謂玉衣
晨自舉鐵馬汗常趨盖記此事也李晟平朱泚李義山
作詩復引用之云天教李令心如日可待昭陵石馬來
此雖一等用事然義山但知推美西平不知於昭陵似
不當耳乃知詩家使事難若子美所謂不為事使者也
(蔡寬夫詩話)
反其意而用之
文人用故事有直用其事者有反其意而用之者李義
山詩可憐半夜虛前席不問蒼生問鬼神雖說賈誼然
反其意而用之矣林和靖詩茂陵他日求遺藁猶喜曾
無封禪書雖說相如亦反其意而用之矣直用其事人
皆能之反其意而用之者非學業高人超越尋常拘攣
之見不規規然蹈襲前人陳迹者何以臻此(藝苑雌黃)
放翁仕於蜀海棠詩最多其間一絶尤精妙云蜀地名
花擅古今一枝氣可壓千林譏評更到無香處當恨人
言太刻深此前軰所謂翻案法盖反其意而用之也(小)
(園解后錄)昇案黃白石作雪詩云說道羞明却不羞日
光玉潔共飛浮天人胷次明如洗肯似人間只暗投盖
世謂雪之夜落為羞明此反其語而用之與用海棠無
香事如出一律尤覺清新
用事要無迹
杜少陵云作詩用事要如禪家語水中着鹽飲水乃知
鹽味此說詩家秘要藏也如五更鼓角聲悲壯三峽星
河影動搖人徒見凌轢造化之工不知乃用事也禰衡
傳撾漁陽&KR0757;聲悲壯漢武故事星辰動搖東方朔謂民
勞之應則善用事者如繫風捕影豈有迹耶(西清詩話)
事如巳出天然渾厚
江鄰幾善為詩清淡有古風蘇子美坐進奏院謫官後
死吳中江作詩云郡邸獄冤誰與辨臯橋客死世同悲
用事甚精嘗有古作云五十踐衰境加我在明年論者
謂人莫不用事能令事如巳出天然渾厚乃可言詩
用其事而隠其語
蕭文奐能書善畫於扇上圖山水咫尺之内便覺萬里
為遥老杜戱題山水圖云尤工遠勢古莫比咫尺應湏
論萬里乍讀似非用事如男兒既介胄長揖别上官用
介胄之士不拜婦人在軍中兵氣恐不揚用軍中豈有
女子乎皆用其事而隠其語
作詩湏飽其材料
李商隠詩好積故實如喜雪詩班扇慵裁素曹衣詎比
麻鵝歸逸少宅鶴滿令威家又洛水妃虚妬姑山客謾
誇聮辭雖許謝和曲本慙巴一篇中用事者十七八以
是知凡作者湏飽材料傳稱任昉用事過多屬辭不得
流便余謂昉詩所以不能傾沈約者乃才有限非事多
之過坡集有全篇用事者如賀人生子自欝葱佳氣夜
充閭喜見徐卿第二雛至我亦從來識英物試教啼看
定何如戲張子野買妾自錦里先生自笑狂身長九尺
鬢眉蒼至平生謬作安昌客略遣彭宣到後堂句句用
事曷嘗不流便哉
兩句用一事
律詩有一對通用一事者更尋佳樹傳莫忘角弓詩乃
左傳韓宣子聘魯嘗賦角弓及譽嘉樹魯人請封植以
無忘角弓介甫久諳郭璞言多驗老比顔含意更疎乃
景純為顔含筮含曰年在天位在人修巳而天不與命
也守道不回性也自有性命無勞蓍龜(䂬溪)
用自巳詩為故事
用自巳詩為故事湏作詩多者乃有之太白云滄浪吾
有曲相子棹歌聲樂天湏知菊酒登高會從此多無二
十場明年云去秋共數登高會又被今年减一場過栗
里云昔嘗詠遺風著為十六篇盖居渭上醖熱獨飲曾
效淵明體為十六篇又贈微之云昔我十年前曾與君
相識曾將秋竹竿比君孤且直盖舊詩云有節秋竹竿
也坡赴黃州過春風嶺有絶句後詩云去年今日關山
路細雨梅花正斷魂至海外又云春風嶺下淮南村昔
年梅花曾斷魂又云柯邱海棠吾有詩獨笑深林誰敢
侮又有竹詩云吾詩固云爾可使食無肉(䂬溪)
用其意用其語
有意用事有語用事李義山海外徒聞更九州其意則
用楊妃在蓬萊山其語則用鄒子云九州之外更有九
州如此然後深穏健麗
妙於用事
元祐中元夕上御樓觀燈有御製詩時王禹玉蔡持正
為左右相持正叩禹玉云應制上元詩如何使故事禹
玉曰鰲山鳳輦外不可使章子厚笑曰此誰不知後兩
日登對上獨賞禹玉詩云妙於使事詩云雪消華月滿
僊臺萬燭當樓寶扇開䨇鳳雲中扶輦下六鰲海上駕
山來鎬京春酒沾周宴汾水秋風陋漢才一曲昇平人
盡樂君王又進紫霞杯是夕以高麗進樂又添一杯(侯)
(鯖錄)
不拘故常
韋應物詩云心同野鶴與塵遠詩似冰壺徹底清又送
人詩冰壺見底未為清少年如玉有詩名此可謂用事
之法盖不拘故常也(黃常明詩話)
用事天然
東坡最善用事既顯而易讀又切當若招持服人遊湖
不赴云頗憶呼盧袁彦道難邀罵坐灌將軍柳氏求書
答云君家自有元和脚莫厭家雞更問人天然竒特(漫)
(叟詩話)
用事清切
東坡和李公擇詩云弊裘羸馬古河濱野闊天低糝玉
塵自笑飡氈典屬國來看換酒謫仙人為蘇李也用事
親切如此它人不及也
用事的當
東坡自揚州召還郊禮後有次韻蔣穎叔錢穆甫從駕
景靈宫二詩一云歸來病鶴記城闉舊踏松枝雨露新
半白不羞垂領雪軟紅猶戀屬車塵雨收九陌豐登後
日麗三元下降辰粗識君王為民意不才何以助精禋
王仲至和之末云誰知第七車中客天遣歸來助慶禋
坡稱歎久之盖漢倪寬川人自揚州太守召來坡亦川
人自揚州太守召來漢武帝郊禮回至渭橋上見一婦
人洗乳於渭水上帝遣問之婦人曰第七車中客知我
也上使使問是倪寬寬奏曰天上長乳星祭祀不潔即
見帝𢥠然坡時為尚書亦乘車在駕前(藜藿野人詩話)
用事精確
夏文莊守安州莒公兄弟尚在布衣文莊異待之命作
落花詩莒公一聮云漢臯佩冷臨江失金谷樓危倒地
香子京一聮云將飛更作回風舞巳落猶成半面粧余
觀南史宋元帝妃徐氏無容質不見禮以帝眇一目知
帝將至必為半面粧以待此半面粧所從出也若回風
舞無出處則對偶偏枯不為佳句殊不知乃出李賀詩
云花臺欲暮春辭去落花起作回風舞前輩用事必有
來處又精確如此誠可為法也(漁隠)
余襄公有落花詩云金谷巳空新步障馬嵬徒見舊香
囊可亞二宋(三山老人語錄)
諺云去家千里勿食蘿摩枸杞山谷嘗賦道院枸杞詩
云去家尚勿食出家安用許時同賦者服其用事精確
(漫叟詩話)
用事精密
魯直善用事若正爾填塞故實舊謂之點鬼簿今謂之
牽絆死屍如詠猩猩毛筆詩云平生幾兩屐身後五車
書又云管城子無食肉相孔方兄有絶交書精妙穏密
不可加矣當以此語反三隅也(類苑)
荆公送吳仲庶待制守潭詩云自古楚有材醽醁多美
酒不知樽前客更得賈生否賈誼初為吳公召置門下
後謫死長沙其用事之精可以為法(王直方詩話)
叙事詳盡
熙寧元年有司言日當食四月朔上為撤膳避正殿時
方微雨明日不見日食百官入賀是日有皇子之慶蔡
持正為樞副獻詩前四句曰昨夜薰風入舜韶君王端
御正衙朝陽輝已得前星助隂沴潜隨夜雨消其叙四
月一日避正殿皇子慶誕雲隂不見日食四句盡之當
時旡能過之者(筆錄)
用人名
前輩譏作詩多用古人名姓謂之點鬼簿其語雖然如
此亦在用之如何耳不可執以為定論也如山谷種竹
云程嬰杵臼立孤難伯夷叔齊食薇瘦接花云雍也本
犁子仲由元鄙人此雖多用善於比喻何害其為好句
也(漁隠)
用經史中語
大率詩語出入經史自然有力然湏是看多做多使自
家機杼風骨先立然後使得經史中全語作一體也如
是自出語弱却使經史中全語則頭尾不相勾副如兩
村夫&KR1053;一枝畫梁自覺經史中語在人眼中不入看也
(漫齋語錄)
皆用古語
荆公賦梅花云肌冰綽約如姑射膚雪參差是玉真莊
子曰藐姑射之山有神人居焉肌膚若冰雪綽約若處
子樂天長恨歌曰中有一人字玉真雪膚花貌參差似
兩句皆用古語但易一如字爾(東平雜錄)
一字不苟
熙寧初張掞以二府初成作詩賀荆公公和曰功落蕭
規慙漢第恩從隗始詫燕臺以示陸農師農師曰蕭規
曹隨高帝論功蕭何第一皆摭故實而請從隗始初無
恩字公笑曰子善問也韓退之闘雞聮句感恩慙隗始
若無據豈當對功字也乃知前人以用事一字偏枯為
倒置眉目反易巾裳盖謹之如此苕溪漁隠曰荆公春
日絶句云春風過柳綠如繰晴日蒸紅出小桃余嘗疑
蒸紅必有所據後讀退之桃源圖詩云種桃處處惟開
花川原遠近蒸紅霞盖出此也(西清詩話)
不可牽彊
詩之用事不可牽彊必至於不得不用而後用之則事
辭為一莫見其安排闘湊之迹蘇子瞻嘗作人挽詩云
豈意日斜庚子後忽驚歲在巳辰年此乃天生作對不
假人力(石林詩話)
不可牽出處
蘇子瞻嘗兩用孔稚圭鳴蛙事如水底笙歌蛙兩部山
中奴隸橘千頭雖以笙歌易鼓吹不礙其意同至巳遣
亂蛙成兩部更邀明月作三人則成兩部不知謂何物
亦是歇後盖用事寧與出處語小異而意同不可盡牽
出處語而意不顯也(石林詩話)
晦翁詩
先生言阿骨打初破遼國勇銳無敵及既下遼席卷其
子女而北肆意蠱惑行未至其國而死因笑謂趙昌父
曰頃年於吕季克處見一畫卷畫主將與燕姬並轡而
語季克苦求詩某勉為之賦未兩句云却是燕姬解迎
敵不教行到殺胡林正用阿骨打事也(此詩首兩句云傳聞姑覲欲南)
(侵愁殺窮邊猛將心)
誠齋論用經語
詩句固難用經語然善用者不勝其韻李師中云夜如
何其斗欲落歲云莫矣天無晴又山如仁者靜風似聖
之清又詩成白也知無敵花落虞兮可奈何
誠齋論用事以俗為雅
有用法家吏文語為詩句者所謂以俗為雅坡云避謗
詩尋醫畏病酒入務如前卷僧顯萬探支闌入亦此類
也
誠齋論使事法
詩家借用古人語而不用其意最為妙法如山谷猩猩
毛筆是也猩猩喜着屐故用阮孚事其毛作筆用之抄
書故用惠施事二事皆借人以詠物初非猩猩毛筆事
也左傳云深山大澤實生龍蛇而山谷中秋月詩云寒
藤老本被光景深山大澤皆龍蛇周禮考工記車人盖
圜以象天軫方以象地而山谷云丈夫要弘毅天地為
盖軫孟子云武成取二三策而山谷稱東坡云平生五
車書未吐二三策
陵陽論用事
使事要事自我使不可反為事使僕曰如公太乙圖詩
不是峯頭十丈花世間那得蓮如許當如是耶公徐曰
事可使即使不湏強使耳(室中語)
誤用事
唐人以詩為專門之學雖名世善用故事者或未免少
誤如王摩詰詩衛青不敗由天幸李廣無功緣數竒不
敗由天幸乃霍去病非衛青也去病傳云其軍嘗先大
將軍軍亦有天幸未嘗困絶意有大將軍字誤指去病
作衛青耳李太白山隂道士如相訪為寫黃庭換白鵝
乃道德經非黃庭也逸少嘗寫黃庭經與王脩故二事
相紊杜牧之尤不勝數前輩每云用事雖了在心目間
亦當就時討閱則記牢而不誤端名言也(西清詩話)
古今詩話美方諤上廣守詩鰐去溪潭韓吏部珠還合
補孟嘗君不知珠還合浦乃後漢孟嘗不可以孟嘗君
遷就也(復齋漫錄)
失事實
杜牧華清宫詩云長安回望繡成堆山頂千門次第開
一騎紅塵妃子笑無人知道荔支來尤膾炙人口據唐
紀明皇以十月幸驪山至春即還宫是未嘗六月在驪
山也然荔枝盛暑方熟詞意雖美而失事實(遯齋閒覽)
用事失照管
荆公桃源行云望夷宫中鹿為馬秦人半死長城下指
鹿為馬乃二世事而長城之役乃始皇也又指鹿事不
在望夷宫中荆公此詩追配古人惜乎用事失照管為
可恨耳(高齋詩話)
用事未盡善
摩詰山中送别詩云山中相送罷日暮掩柴扉春草年
年綠王孫歸不歸盖用楚詞王孫遊兮不歸春草生兮
萋萋此善用事也余舊記一小詞不知誰人作云楊柳
青青着地垂楊花漫漫攪天飛柳條折盡花吹盡借問
行人歸不歸古樂府有折楊柳云曲城攀折處惟言久
别離又云攀折思為贈心期别路長又云曲中無别意
併是為相思皆言折楊柳以寄相思之意不言其歸則
前詩用事為未盡善也(漁隠)
用事重疊
韓熙載云風柳搖搖無定枝陽臺雲雨夢中歸他年蓬
島音塵絶留取樽前舊舞衣此詩既言陽臺又言蓬島
何用事重疊如此詩載小說稱為佳句余謂疵病如此
殆非佳句也
率爾用事
古人作詩引用故實或不原其美惡但以一時中的而
巳如李端於郭曖席上賦詩其警句云新開金埒教調
馬舊賜銅山許鑄錢乃比鄧通耳既非令人又非美事
何足筭哉凡用故事多以事淺語熟更不思䆒率爾用
之往往有誤(西齋話紀)
壓韻
工於押韻
寇萊公延僧惠崇於池亭分題為詩公採得池上柳青
字韻崇探得池鷺明字韻自午至晡崇忽點頭曰得之
矣此篇功在明字凡五壓不倒公曰試口占曰雨歇方
塘溢遲回不復驚暴翎沙日暖引步島風清照水千尋
迥棲煙一點明主人池上鳳見爾憶蓬瀛公笑曰吾柳
之功在青字而四壓不倒不如且巳(古今詩話)
巧於押韻
作詩押韻是一巧中秋夜月詩押尖字數首之後一婦
人云蚌胎光透殼犀角暈盈尖(許彦周詩話)
古今詩用韻
謂字有通作他聲押韻者泛引詩及文選古詩為證殊
不知蔡寬夫詩話嘗云秦漢以前字書未備既多假借
而音無反切平側皆通用自齊梁後既拘以四聲又限
以音韻故士率以偶儷聲病為工然則字通作他聲押
韻於古詩則可若於律詩誠不當如此余謂裴虔餘之
詩落韻又本此耳(學林新編)
落韻
裴虔餘云滿額鵝黃金縷衣翠翹浮動玉釵垂從教水
濺羅襦濕疑是巫山行雨歸廣韻集韻韻略垂與歸皆
不同韻此詩為落韻矣(漁隠)
不可強押韻
前史稱王筠善押強韻固是詩家要處然人貪於捉對
用事者往往多有趁韻之失退之筆力雄贍務以詞采
憑陵一時故間亦不免此患如和席八絳闕銀河曉東
風古掖春詩終篇皆叙西垣事然其一聮云傍砌看紅
藥廵池詠白蘋事除柳惲外别無出處若是用此則於
前後詩意無相干且趁蘋字韻而巳然則人亦有事非
當用而罏錘驅駕若出自然者杜子美收東京詩以櫻
桃對杖杜薦櫻桃事初若不類及其云賞因歌杕杜歸
及薦櫻桃則渾然天成略不見率強之迹如此乃為工
耳(蔡寬夫詩話)
古詩不拘韻
世俗相傳古詩不必拘於用韻余謂不然如杜少陵早
發射洪縣南途中作及字韻詩皆用緝字一韻未嘗用
外韻也及觀東坡與陳季常汁字韻一篇詩而用六韻
殊與老杜異其他側韻詩多如此以其名重當世無敢
訾議至荆公則無是弊矣其得子固書因寄以及字韻
詩其一篇中押數韻亦止用緝字一韻他皆類此正與
老杜合苕溪漁隠曰黃朝英之言非也老杜側韻詩何
嘗不用外韻如戱呈元二十一曹長未字韻一篇詩而
用五韻南池谷字韻一篇詩而用四韻客堂蜀字韻一
篇詩而用三韻此特舉其二三耳其他如此者甚衆今
若以一篇詩偶不用外韻遂為定格則老杜何以謂之
能兼衆體也黃既不細考老杜諸詩又且輕議東坡尤
為可笑六一居士云韓退之工於用韻其得韻寬則波
瀾横溢泛入傍韻乍還乍離出入回合殆不可拘以常
格如此日足可惜之類是也得韻窄則不復傍出而因
難以見巧愈險愈竒如病中贈張十八之類是也譬夫
善馭良馬者通衢廣陌縱横馳逐惟意所之至於水曲
蟻封疾徐中節而不蹉跌乃天下之至工也且退之於
用韻猶能如此孰謂老杜反不能之是又非黃所能知
也(細素雜記)
重押韻
退之詩好押狹韻累句以示工而不知重疊用韻之為
病也䨇鳥詩押兩頭字杏花詩押兩花字苕溪漁隠曰
讀皇甫湜公安園池詩亦押兩閑字日夜不得閑君子
不可閑盖退之好重疊用韻以盡巳之詩意不恤其為
病也(孔毅夫雜記)
杜子美飲中八仙歌曰知章騎馬似乘船又天子呼來
不上船一曰眼花落井水底眠又長安市上酒家眠一
曰汝陽三斗始朝天又舉觴白眼望青天一曰皎如玉
樹臨風前又曰蘇晉長齋繡佛前又曰脱帽露頂王公
前此歌三十二句而押二船字二眠字二天字三前字
近時論詩者曰此歌一首是八段不嫌於重用韻也某
按子美此歌以飲中八仙歌五字為題則是一歌也此
歌首尾於船字韻中押未嘗移别韻則非分為八段盖
子美古律詩重用韻者亦多况於歌乎如園人送瓜詩
曰沈浮亂冰玉愛惜如芝草又曰園人非故侯種此何
草草一篇押二草字也上後園山脚詩曰蓐收困用事
元冥蔚彊梁又曰登高欲有往蕩析川無梁一篇押二
梁字也北征詩曰維時遇艱虞朝野少暇日又曰老夫
情懷惡嘔泄卧數日一篇押二日字也䕫府詠懷詩曰
雖云隔禮數不敢墜周旋又曰淡交隨聚散澤國遶回
旋一篇押二旋字也贈李八秘書詩曰事殊迎代邸喜
異賞朱虛又曰風煙巫峽遠臺榭楚宫虛一篇押二虛
字也贈李邕詩曰放逐早聮翩低垂困炎厲又曰哀贈
竟蕭條恩波延揭厲一篇押二厲字也贈汝陽王詩曰
自多親棣萼誰敢問山陵又曰鴻寶全寧秘丹梯庶可
陵一篇押二陵字也喜薛璩岑參遷官詩曰栖遲分半
菽浩蕩逐浮萍又曰仰思調玉燭誰定握青萍一篇押
二萍字也寄賈岳州嚴巴州兩閣老詩曰討胡愁李廣
奉使待張騫又曰如公盡雄雋志必在騰騫一篇押二
騫字也子美詩如此類甚多雖然子美非剏意為此者
盖有所本也按文選載古詩曰晨風懷苦心蟋蟀傷局
促又曰音響一何悲絃急知柱促一篇押二促字也曹
子建美女篇曰明珠交玉體珊瑚間木難又曰佳人慕
高義求賢良獨難一篇押二難字也謝靈運述祖德詩
曰段生蕃魏國展季救魯人又曰外物辭所賞勵志故
絶人一篇押二人字也又南圃詩曰樵隠俱在山由來
事不同又曰賞心不可忘妙善冀皆同一篇押二同字
也又初去郡詩曰或可優貪競豈足稱逹生又曰畢娶
類尚子薄遊似邴生一篇押二生字陸士衡擬古詩曰
此思亦何思思君徽與音又曰驚飇褰反信歸雲難寄
音一篇押二音字又豫章行曰汎舟清川渚遥望高山
隂又曰寄世將幾何日昃無停隂一篇押二隂字阮嗣
宗詠懷詩曰何當行路子磬折忘所歸又曰黃鵠游四
海中路將安歸一篇押二歸字江淹雜體詩曰韓公淪
賣藥梅生隠市門又曰太平多懽娛飛盖東都門一篇
押二門字王仲宣從軍詩曰連舫踰萬艘帶甲千萬人
又曰我有素餐責誠愧伐檀人一篇押二人字古人詩
自有體格杜子美亦傚古人之作耳韓退之贈張籍詩
一篇押二更字二陽字又岳陽樓别竇司直詩押二向
字又李花詩押二花字又䨇鳥詩押二州字二頭字二
秋字二休字又和盧郎中送槃谷子詩押二行字又示
爽詩押二愁字又义魚詩押二銷字寄孟郊詩押二奥
字此日足可惜詩押二光字白樂天渭村退居詩押二
房字夢遊春詩押二行字寄元微之詩押二夷字出守
杭州路次藍溪詩押二水字遊悟真寺詩押二槃字其
餘詩人如此疊用韻者甚多不可具舉意到即押耳奚
獨於飲中八仙歌而致怪耶子瞻送江公著詩曰忽憶
釣臺歸洗耳又曰亦念人生行樂耳自注曰二耳義不
同故得重用盖子瞻自不必注
和韻工妙
東坡和柳子玉岡字韻詩至七篇云屢把鉛刀齒步光
更遭華衮照龐凉乃用曹子建七啓兮步光之劔華藻
繁縟及左傳龐凉冬殺事雖第一韻人所更易而七篇
未嘗改又貫穿精絶如此(黃常明詩話)
為韻所牽
寰宇記載西施事云施其姓也是時有東施家西施家
故李太白詩自古有秀色西施與東鄰而東坡代人贈
別乃云絳蠟燒殘玉斝飛離歌唱徹萬行啼他年一舸
鴟夷去記取儂家舊姓西豈為韻所牽耶(丹鵷集)
屬對
六對
唐上官儀曰詩有六對一曰正名對天地日月是也二
曰同類對花葉草芽是也三曰連珠對蕭蕭赫赫是也
四曰䨇聲對黃槐綠柳是也五曰疊韻對彷徨放曠是
也六曰䨇擬對春樹秋池是也又曰詩有八對一曰
的名對送酒東南去迎琴西北來是也二曰異類對風
織池間樹虫穿草上文是也三曰䨇聲對秋露香佳菊
春風馥麗蘭是也四曰疊韻對放蕩千般意遷延一个
心是也五曰聮綿對殘河若帶初月如眉是也六曰䨇
擬對議月眉欺月論花頰勝花是也七曰回文對情新
因意得意得逐情新是也八曰隔句對相思復相憶夜
夜淚沾衣空歎復空泣朝朝君未歸是也(詩苑類格)
誠齋稱木天金地之對
廬陵村落地名何山有金地寺壁間有廬陵丞某人留
題云今朝憩息來金地何日翺翔到木天觀者歎其的
對後美中再入館職唱和云見說木天猶突兀暫時金
地亦清閒是時南渡之後駐蹕臨安百司官寺未立暫
寓一僧舍為秘書省而汴京本省猶未毁美中此聮朝
士歎其親切
陵陽謂對偶不必拘繩墨
嘗與公論對偶如剛腸欺竹葉衰鬢怯菱花以鏡名對
酒名雖為親切至如杜子美云竹葉於人既無分菊花
從此不湏開直以菊花對竹葉便蕭散不為繩墨所窘
公曰枸杞因吾有雞栖奈汝何盖借枸杞以對雞栖冬
温蚊蚋在人遠鳬鴨亂人遠如鳬鴨然又直以字對而
不對意此皆例子不可不知子瞻岐亭詩云洗盞酌鵝
黃磨刀切熊白是用例者也
巧對
荆公詩草深留翠碧花遠没黃鸝人只知翠碧黃鸝為
精切不知是四色也又以武邱對文鷁殺青對生白苦
吟對甘飲飛瓊對弄玉世皆不及其工小村以錦字對
琴心荆公以帶眼對琴心謝夷季以鏡約對琴心亦荆
公為最精切近時洪駒父以青奴對黃妳黃妳出金樓
子青奴山谷所名也予讀國史補得銀鹿後以對子建
集中金瓠濕螢出李長吉集乾鵲出西京雜記予以濕
螢對乾鵲又王存以河魚對海鳥人以為工(雪浪齊日記)
屬對精切
潘子真為予言晉公詩綠楊垂手舞黃鳥緩聲歌樂府
有大垂手小垂手前緩聲後緩聲故予用之其屬對律
切如此(洪駒父詩話)
對偶親切
帝與九齡雖吉夢山呼萬歲是虛聲此樂天作開成大
行挽詞對事親切少有其比也(王直方詩話)
銖兩不差
晩唐詩句尚切對然氣韻甚卑鄭棨山居云童子病歸
去鹿麑寒入來自謂銖兩輕重不差有人作梅花詩云
強半瘦因前夜雪數枝愁向曉來天對屬雖偏亦有佳
處(詩史)
無斧鑿㾗
文之所以貴對偶者謂出於自然非假於牽強也潘子
真詩話記禹玉元豐間以錢一萬酒二壺餉吕夢得夢
得作啓謝之有白水真人青州從事禹玉歎賞為其切
題東坡得章質夫書遺酒六瓶書至而酒亡因作詩寄
之云豈意青州六從事化為烏有一先生二句渾然一
意無斧鑿㾗更覺有功(復齋謾錄)
一字不苟
晉公自朱崖内徙浮光清逸尚幼侍曾祖母夀安縣君
歸寧陶商翁其族姪也亦自義郴來晉公一日循江湄
散步見舟行戱為語曰舟移水面曲令諸甥對之陶應
聲云雲過山眉展予以謂水實有面眉以况山虛實不
等當作雲過山腰細規模雖出一時不甚超卓然前輩
屬詞之切教導後生亦自有方(潘子真詩話)
老杜對偶
天闚象緯逼雲卧衣裳冷先生詩該衆美者不惟近體
嚴於屬對至於古風句對者亦然觀此詩可見矣近人
論詩多以不必屬對為高古何耶(少陵詩正異)
不可參以異代
荆公詩用法甚嚴尤精於對偶嘗云用漢人語止可以
漢人語對若參以異代語便不相類如一水護田將綠
遶兩山排闥送青來之類皆漢人語也此法惟公用之
不覺拘窘卑凡如周顒宅作阿蘭若婁約身歸窣堵波
皆以梵語對梵語亦此類嘗有人面稱公詩自喜田園
歸五柳最嫌尸祝擾庚桑之句以為的對公笑曰君但
知柳對桑為的然庚亦自是數盖以十千數之也(石林詩話)
佳對
杜詩有自天題處濕當暑着來清自天當暑乃全語也
東坡詩云公獨未知其趣耳臣今時復一中之可謂青
出於藍苕溪漁隠曰東坡此詩戲徐君猷孟亨之皆不
飲酒不止天生此對其全篇用事親切尤為可喜詩云
孟嘉嗜酒桓温笑徐邈狂言孟德疑公獨未知其趣耳
臣今時復一中之風流自有高人識通介寧隨薄俗移
二子有靈應撫掌吾孫還有獨醒時皆徐孟二人事也
又王直方詩話載蔡寬夫天啓為太學博士和人治字
韻詩有先生萬古名何用博士三年冗不治與此相類
亦佳對也(漫叟詩話)
的對
唐許渾題孫處士居云高歌懷地肺遠賦憶天台極為
的對真誥曰金陵者洞墟之膏腴勾曲之地肺注云其
地肥故曰膏腴水至則浮故曰地肺(餘話)
竒對
對句法人不過以事以意出處備具謂之妙荆公曰平
昔離愁寬帶眼迄今歸思滿琴心又曰欲寄荒寒無善
畫頼傳悲壯有能琴不若東坡竒特如曰見說騎鯨遊
汗漫亦曾捫虱話辛酸又曰龍驤萬斛不敢過漁舟一
葉從掀舞以鯨為虱對龍驤為漁舟對大小氣熖之不
等其意若玩世謂之秀傑之氣終不可沒
借對
沈佺期回波詞云姓名雖蒙齒錄袍笏未換牙緋杜子
美詩飲子頻通汗懷君想報珠以飲子對懷君亦齒錄
牙緋之比也(東坡)
荆公和人詩以庚桑對五柳黃耇日對白雞年(漫叟詩話)
根非生下土葉不墜秋風五峯高不下萬木幾經秋以
下對秋盖夏字聲同也因尋樵子徑偶到葛洪家殘春
紅藥在終日子規啼以子對紅以紅對子皆假其色也
閑聽一夜雨更對栢巖僧住山今十載明日又遷居以
一對栢以十對遷假其數也(禁臠)
詩家有假對本非用意盖造語適到因以用之若杜子
美本無丹竈術那免白頭翁韓退之眼穿長訝雙魚斷
耳熱何辭數爵頻丹對白爵對魚皆偶然相值立意下
句初不在此而晩唐諸人遂立以為格賈島卷簾黃葉
落開戸子規啼崔峒因尋樵子徑偶到葛洪家為例以
為假對勝的對謂之高手所謂癡人面前不得說夢也
(蔡寬夫詩話)
不可泥對
荆公云凡人作詩不可泥於對屬如歐陽公作泥滑滑
云畫簾隂隂隔宫燭禁漏杳杳深千門千字不可以對
宫字若當時作朱門雖可以對而句力便弱耳(王直方)
退之古詩故避屬對
退之作古詩有故避屬對者如淮之水舒舒楚山且叢
叢是也(唐子西語錄)
詩人玉屑卷七
