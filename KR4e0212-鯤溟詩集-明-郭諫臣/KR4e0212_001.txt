鯤溟詩集卷一
明郭諫臣撰
春日遊天池山和天水胡公韻
天半孤峰削出竒蓮花倒影入天池晴雲暖護池邊竹
芳草春深石上碑霞彩盪空山欲動松隂滿地日初移
仙源坐久渾忘倦莫怪遊人歸去遲
長蕩舟行
蘆葦煙消兩岸青湖光浩蕩水雲平晴波遠弄青山色
綠柳新添黃鳥聲濁酒貰來緣有約殘英落盡自無情
西山此去偏多興薇蕨離離遶澗生
送從兄宗義戍龍里
萬水千山行路難落花啼鳥靜中看長途有客頻回首
故國無人獨倚闌荒戍城邊騏驥老夕陽江上鶺鴒寒
白雲南去蠻鄉近笑倚吳鈎天地寬
仲夏寄覺海玘公
不見旻公久時時憶草堂修篁環徑密幽草徧山長絶
壁雲疑墮奔流水自忙依依舊遊處相約在重陽
英氣歌
男兒挺生天地間英雄激烈如邱山養育成就在磨礪
間關百折胡厚顔巾幗之遺不足恥綠林之輩不足死
會須一忍在萬全方是英雄好男子君不見應侯昔為
魏相客青蠅白壁遭讒賊拉脅折齒佯死餘使車猥載
來秦國立談勇略萬乘傾相權赫赫諸侯驚仇人亡命
終授首故人聊惜綈袍情又不見王孫昔日未遇時淮
隂年少爭相欺俛首俯伏出胯下一市嗤笑無能為誰
知事漢擒楚猴油幢虎帳臨淮流百辱仍將中尉報一
飯豈惜千金酬丈夫落落心千古悻悻小輩何足數乃
知能屈始能伸古來如此非獨我
春日山房有客過訪因留宿别
芳林日出翠煙消無限春心寄柳條紅雨池塘遊蝶醉
綠隂庭院語鶯嬌半忩殘月論文夜一枕微醺中酒朝
感爾相過又相别青青酒旆映河橋
春日睡起
杏花庭院晝遲遲睡起初驚燕語時遍倚曲闌無限思
游絲閒駐海棠枝
雨中新柳
弱柳絲絲帶雨垂隔忩淡掃素娥眉等閑莫向河橋折
一縷常懸萬里思
想山中新茶
酒渴時思茗一杯玉川風味許相陪金芽欲吐無消息
驚破江南昨夜雷
山忩雨夜話舊
不到西山久空門閉綠苔喜從燈下語疑是夢中來舊
雨三年别新詩五夜裁老僧新釀熟對客一尊開
春日訪友雪阻不果
故人連卧病久不共高歌欲訪寒梅信其如雨雪何蹇
驢無處覓短櫂數能過試檢吟囊裏新詩積幾多
春日與客同飲江亭
春風攜客上江亭萬頃波光洗眼明雲樹遙從天外落
風帆如在鏡中行夜深不厭頻催句興到還應數舉觥
指點蓬瀛那可見掀髯長嘯大江横
飛絮詞
楊花如雪舞晴空飄泊隨風恰似儂願化浮萍逐流水
與君千里或相逢
天街步月口占
天街露冷思難禁對月空懸萬里心故國此時方搗練
滿庭梧影夜深沉
睡起
客舍蕭條日正長綠忩夢破黃鸝語分明身在故鄉遊
枕上思親淚如雨
自儀眞舟行大江
水拍春空一鏡明畫船風捲片帆輕金山雲護江心寺
鐵瓮天低京口城兩岸樹搖煙浪闊中流日照海潮平
晚來忽聽傳呼語知有江南津吏迎
夜抵九江
譙鼓已三更孤舟載月明風霜千里客星漢九江城水
淨飛帆影天空落鴈聲暗思高卧者潦倒夢初驚
早春日新喻道中
雨洗川原一望新宦遊風物易傷神閒花似笑忙歸客
新燕還尋舊主人遠樹妝成天外景飛花流出洞中春
滿懷佳况應難遣典却春衣莫論貧
山中聞子規
草深山徑馬行遲兩岸豐林叫子規行客驟聞心獨慘
無端忽起故園思
永新道中
亂山高下幾重重歴徧巉巖出險中平地起雲疑是嶂
夕陽射雨漸成虹飛泉百道奔寒澗高塔千尋插遠空
堪歎薄遊無定迹馬蹄終日自西東
送别故友歸吳中
童稚論交三十年君今落魄困儒冠薄遊空慕林宗義
逆旅誰知范叔寒江闊孤舟行樹杪天空一雁落雲端
相逢不久又相别今夜月明何處看
正月十一途中念家君初度偶成
宦遊終日馬蹄忙偶見梅花憶故鄉春酒熟時歸未得
一樽誰與進高堂
舟中曉起
兩岸桃花夾水流一樽時醉木蘭舟多情最是三春夢
夜夜遙從故國遊
新月
新月如弓曲未平清光照我入孤城當空桂影渾疑見
繞路松隂解送行三五漸從今夜滿尋常還是故鄉明
無端忽被微雲掩誰識嫦娥一片情
瑞州公館月夜有懷
柳梢新月照孤城花氣薰人入夜清遙想閨中春寂寞
有人對月漫含情
登廬山凌虛閣
高閣玲瓏倚太虛恍然身若在蓬壺開忩夜欲捫牛斗
俯檻時看走兔烏林外天花凝寳樹簷前仙靄擁香爐
憑高極目秋天遠漢水湘山半有無
九日江州諸公相約登高不果
木落天高秋氣清黃花開滿九江城無緣得遂登高興
空負江州刺史情
樂平道中秋晚
山行林末見殘曛暝色催人漸不分幾點亂鴉歸暮堞
一行征鴈叫秋雲煙高野燒連空起風急樵歌隔隴聞
終日馳驅車馬道薄遊多愧北山文
自樂平過德興縣道經梅巖洞停輿入遊内有龍
耳臥龜石鹿石燕仙田覆船諸物因賦二律
山行逢野叟引我入仙源龍耳浮雲氣龜文雜蘚痕闢
來多歲月别置一乾坤去後重回首煙霞鎖洞門
紆曲空山道深藏古洞天鶴巢千歲樹龍滴四時泉無
復燒丹竈空餘種玉田掛冠來此隠儘可學延年
鄱湖舟中翫月
千里鄱湖一櫂過冰輪倒影湧金波客中對景生佳况
醉後臨流發浩歌坐愛清輝浮玉宇遙看素練引銀河
廣寒夜静無人到辜負嬋娟柰爾何
春日分宜縣喜遇楊少府南歸
去值潯陽月歸當秀水春相看今日面猶是隔年人高
閣聊同眺清尊不厭頻别離情萬種驚見二毛新
七夕舟次楊村
燕闕天高暮雨收青錢沽酒醉蘭舟蓼花曲岸迴殘照
禾黍西風動早秋三載空成南國夢一官還向上林游
遙思今夜吳門月幾處穿針閱女牛
九日同省中諸友遊天壇道院
雨餘秋色滿金臺九日聊因選勝來紫陌馬行苔徑滑
仙源犬吠竹門開登高幾負茱萸約對客頻傾竹葉杯
既醉迴瞻天闕近九重佳氣鬱三台
天街月夜
天街月色似中秋水接長空上下浮遙憶故園那可見
一聲寒雁過南樓
雨後自都門赴昌平途中覽勝漫賦
秋郊晨出雨初晴馬首燕山入漢清紫塞北臨千里磧
玉河南遶九重城漢家陵寢風雲護昭代山河日月明
晩向昌平一回首騰騰王氣擁神京
晩發昌平望京師
祀罷諸陵逐曉回遙瞻旭日照金臺香輪旋輾平沙軟
仙旆晴披宿霧開秋色先從邊塞老山光還遶帝城來
一官願效山公啓三賦慚非杜甫才
省中秋晚即事
斜日薄西山幽齋夢初醒忩虚隙照明室靜爐煙冷老
圃帶秋容疎林淹暮景省中出每遲松落空階影
送辛黃二民部同年奉使江浙監兊
朝罷金門夜已闌行行使節向江干身離禁苑香初散
手捧天書墨未乾明月孤舟人並往福星一路衆爭看
東南民力君知否好為蒼生着意寬
早春日朝賀穆宗即位
王氣絪緼照紫薇明堂重見漢官儀雲移仙仗趨丹陛
風送爐香下玉墀日色旋臨鳷鵲觀春光先到鳳凰池
太平天子開新歴應遣皇華四牡馳
春晚省中書感簡許司封同年
東風撲面動微和春服初成試越羅城背暖消殘雪盡
林梢晴帶夕陽多眼前物態看來變鏡裏光隂老去何
肯謝榮名似君少扁舟湖上傲煙波
與銓省諸公觀潄玉泉流觴酣飲
四山環列翠雲屏坐對清泉醉欲醒詩就香山追洛社
觴飛曲水續蘭亭仙源晝永花逾白輦路春深草自青
盛世風光莫虚度閒中華髮漸星星
觀永陵工作
新作陵園枕薊門衆山來勢自崑崙也知月窟羣龍偃
驚見天衢萬馬奔王氣騰霄微復見峰嵐映日吐還呑
司空欲倣前朝制光武遺謀今尚存
春日左闕門宴罷閒坐掖舍即事
宴罷宫門午漏遲掖垣花發萬年枝晴窗燕語黃金屋
春水鷗眠碧玉池麗日垂輝薰細草東風無力曳游絲
微臣幸際清平世願播陽和及海涯
春日恭送世宗梓宫赴山陵
帝子乘龍去鼎湖空餘仙馭出皇都沙堤雨灑千官淚
松壑風傳萬姓呼徒有燕姬悲甲館恨無方朔問蓬壺
追思四十年來事只少東封按赤符
自都門北望永陵有感
破曉辭金殿衝寒出玉京中天日漸午西嶺雪初晴雲
護園陵迥沙鋪輦路平先朝舊臣子哀感不勝情
昌平州道中
歲晚昌平道肩輿百里程天臨赤縣近雪擁玉河平紫
塞燕山路黃花漢將營壯哉此形勝坐遣萬方清
曉發昌平州
州據西山勝門臨北闕尊關河千里鎮煙火萬家邨積
雪容猶慘初陽景漸温平生請纓志還擬扣天閽
端陽前一日省中即事
梅天雨初霽煙景尚依稀曲檻搖新綠高簷送落暉吏
從宫漏散鳥向御林歸來日滄江上龍舟競欲飛
端陽後一日同省中諸丈遊陳戚畹别墅
自憐詩骨懶朝參乞假登臨喜盍簪綠樹團隂多映水
青山入曉半浮嵐坐中冠蓋人爭羨物外煙霞性所耽
對景渾忘身是客依稀風物似江南
喜甥韓進士存良入館選
郎君早歲即知名十載風塵祇自驚綵筆昔看稱獨步
玉堂今喜冠羣英九重天向詞壇近五色雲從相國生
少小同遊幸同宦一緘聊展渭陽情
夏日同省中諸丈遊鄭氏山莊
谷口人何在空餘别業存幽窗多鳥迹芳徑半苔痕掃
石供棋局催花送酒樽投間此佳會暫遠市朝喧
贈别王工部年丈改授南曹
送君南去鳳凰臺江上秋風待客來雲樹暮連青嶂遠
渚花寒映錦帆開六朝舊蹟千年在萬里長江一帶迴
莫謂留都近閒散先皇曾此屈羣材
秋晚有懷吳中故人
向晚長安道秋風思故人十年鷄肋味終日馬蹄塵目
送天邊鳥心懸湖上蓴山中舊相識安得更相親
茅山道中喜晴
積雨初收曙色分三山如畫斂輕雲花殘紫陌聞鶯語
草長青郊走鹿羣本擬登臨同謝傅還期齋宿禮茅君
華陽洞口神仙宅霞彩常成五色文
七夕
今夕何夕火西流處處穿針閱女牛銀燭光搖書幌冷
碧梧影落帝城秋疎愚欲乞天孫巧迂遠空懷杞國憂
坐久宴然清不寐絳河如練近南樓
過徐相國舊宅有感
相國門前鞍馬稀古槐斜帶夕陽微蟬聲滿樹秋風早
寂寞朱簾燕雀飛
贈别李侍御謫廬州
漢世風裁說李膺看花曾伴曲江行一朝誤落城狐計
千古應傳驄馬名淮海秋添遷客思廬江水似使君清
休因去國違初志天子垂衣本聖明
秋日都門送别有感
為送南歸客翻憐北駐人白雲凝望遠華髮共愁新落
日湖南橘秋風江上蓴何時返初服吾亦任吾眞
送董太僕歸省華亭
十年抗節戍蠻荒仗劒歸來鬢未蒼赤膽朝天時共矚
錦衣歸晝里生光秋高淮海鴻飛遠月滿華亭鶴唳長
知向故園晨省處好將萊綵慰高堂
重陽日與諸省丈都門晚集
帝里逢佳節冠裳續勝遊登高千古事清賞片時秋雨
後金英綻杯中玉液浮醉餘扶上馬明月在簾鈎
月夜醉歸漫興
雨過天街夜氣清醉看明月逐人行更傳宫闕銅壺漏
風送關山玉笛聲逆旅長年淹宦跡故鄉終日計歸程
扁舟未遂江湖興蓴菜鱸魚空復情
潞河舟中夜坐二首
夜泊潞河驛朔風時送寒濤聲走沙磧月色映江干獨
酌意何遠高吟興未闌南歸歲云暮白髮擬承歡
暫解朝簪去還乘官舫行長風催客去孤月向人明行
跡隨蓬轉歸心逐鴈征皇恩容乞假無復用陳情
楊村夜泊
維舟楊柳渡沙白亘長天犬吠孤村月烏啼落木煙微
名眞物外清賞足樽前秉燭還深坐宵分尚未眠
曉發天津舟中有感
篷窗簾影弄朝暉晨起遲遲懶著衣老去不知筋力改
閒來時覺鬢毛稀望中煙樹鄉心遠到處風波宦况微
擬向五湖尋舊業蕭然松竹待人歸
静海道中晩眺
向晚滄洲道舟行落照邊殘霞寒映水衰柳暮連天風
静布帆捲潮平錦纜牽客途可乘興沽酒用青錢
流河道中阻風
阻風蘆葦岸獨坐自通宵沙近寒聞鴈溪深夜落潮林
昏煙景翳波湧月光搖客路瀕危險令人魂暗消
晚發興濟縣
蘭舟經海縣薄暮喜微風草帶寒煙白川迎落照紅殘
雲歸遠戍孤鳥沒晴空無限東歸思憑欄一望中
夜泊安林
路出安林晚煙生野渡昏挑燈拈彩筆待月舉蘭樽帙
散蠧魚走船驚宿鷺喧客心歸轉急飛夢到家園
德州夜坐達旦
倚櫂雄州夜欲闌燈前重整鵕䴊冠星垂碧落懸珠綴
月委澄波走玉盤鷄唱忽傳更漏盡烏啼驚拂曉霜寒
客心日夜東歸急對景翻嫌行路難
武城懷古
昔賢曾試宰茲地尚絃歌俗帶遺風古城臨流水多琴
堂虚夜月祠屋長春蘿未暇薦蘋藻其如仰止何
臨清晚眺
地據京南勝州臨濟北雄河山齊魯舊風俗古今同煙
柳連天碧霜楓夾岸紅到來維短櫂沽酒夕陽中
開河驛夜坐
秋深仗劒出京華此夕經行汶水涯柳下酒香停客櫂
渡頭燈白近漁家天高風送溪聲遠夜久簾垂月影斜
醉後欲眠還起坐忍聽哀雁落寒沙
舟中夜雨
輕舟依野渡短褐坐深更千里鄉關思孤燈夜雨聲酒
衝愁未散詩與夢俱清翻憶朝參日泥塗倩馬行
留城懷古
夜泊古留城河流接漢清昔人不可作兹地只留名祠
帶寒煙色庭多落葉聲功成輕萬戶千載仰高情
阻淺境山夜坐
百里彭城道舟行滯淺沙波涵珠斗動樹帶絳河斜興
到杯浮白更深燭吐花歸途已過半潦倒憶京華
暮抵境山
風帆飛驛路野燒動寒原霧翳林光黑煙籠水氣昏遠
天收落景新月露微痕沙岸停橈處時聞鷄犬喧
曉發徐州
曉發彭城驛舟迎水拍隄天連淮樹遠帆拂楚雲低雁
向平沙起鷄從夾岸啼江鄉行漸遠雅思欲幽棲
經韓信舊城
淮隂城久廢千載憶王孫古木愁雲起荒原落日昏路
埋荆棘底碑雜蘚苔痕一飯曾圖報能忘返哺恩
夜抵江都
路入維揚郡江空星漢遙漁邨寒映火荻岸夜聞潮雲
斂瓜洲樹月明揚子橋自來歌舞地無復似前朝
自江都晚抵儀眞
孤槎薄暮向江城千里江流一鏡平沙岸樹搖寒月影
篷忩風送夜濤聲坐翻芸葉移時久閒剪燈花達曙明
三載離鄉今漸邇漫勞終日訃歸程
江上阻風口占
東風吹浪拍船頭江上寒雲繫客愁路近家山歸未得
夢魂先已到長洲
早行渡江
畫舸風生錦纜開江光遙向日邊來煙消遠岸漁歌起
水浸長天雁影迴滄海潮平没洲渚金山雲出護樓臺
南來風景依然在祇歎年華鏡裏催
嘉禾道中
篷窗隠几夢初殘座上青山帶雨看幾處葦塘鳴翡翠
誰家竹塢長琅玕煙林日落千村暮水國風生五月寒
強欲披裘任疎懶扁舟長往弄漁竿
舟次鳳凰山對月有感
鳳凰山下繫孤舟坐愛冰輪湧碧流雨過柳塘涼入夜
風生荻渚景疑秋鬢華老去知難再心赤年來愧未酬
十載風霜淹宦轍凄涼風木使人愁
月夜飲養翁相公山館
黃閣辭榮早青山結社新不嫌車馬寂轉與鹿麋親入
戶雲千頃開窗月一輪蘭樽頻勸飲吐握意何眞
月夜泊千墩
楊柳洲邊夜泊船月光如水散青天江村潮長諸溪滿
林壑風生萬籟傳桑落杯乾猶強坐梅花帳冷不成眠
良宵如此成虚度獨向篷窗檢舊編
舟行三江口占
萬頃滄浪映遠空布帆斜掛夕陽紅秋來每動江湖興
擬著荷衣伴釣翁
華蕩晚渡
湖上冥冥落景催沙明石淨水縈洄殘霞飛映漁舟小
蘆荻花中蕩槳來
竹梧書舍曉起
紅日三竿睡起遲幽棲原與性相宜滿庭落葉秋深後
遶屋寒花興到時短褐漫同逋客散濁醪擬赴野人期
一辭京國歸桑梓理亂經年總不知
夜泊方橋
橋偃秋波闊舟依夕岸斜香秔搗村杵亂竹護漁家霜
後楓酣葉樽前燭吐花江湖足乘興無復憶京華
曉發梁谿
曉來風雨暗梁谿客子舟行路欲迷蘆岸近沙頻下雁
漁村隔水遠聞雞蕭蕭落木連天暝渺渺寒煙拂地低
自笑百年渾似寄萍蹤一任自東西
舟中苦雨
水國偏多雨篷窗日日隂江聲隨白浪煙景翳青林漁
父茅茨濕鮫人窟宅深豐凶關國計對此獨沈吟
曉發奣子浦
策馬微行白下過歡迎無奈故人何玉堂學士風流劇
蘭省仙郎逸興多千炬高懸明月夜一樽同醉白雲阿
别來幾度思君處閒對澄江發浩歌
寒食早行嘉禾道中
半窗殘月送雞聲畫舸輕帆趁曉行楊柳溪橋煙未散
杏花邨落雨初晴路逢寒食成虚度坐對春山憶舊盟
自笑狂夫眞潦倒每因風物倍多情
長橋月夜
江城暮雨歇與客坐孤舟月照蘭樽夜風生荻岸秋空
懷千古事因羨五湖遊烈士今何在長橋水自流
夏日訪舊過太倉舟中對月獨酌
蘭舟載琴鶴遠赴故人期碧海潮來疾青天月到遲波
光簾外動樹影座間移獨酌娛清夜寧愁鬢欲絲
送王司業同年北上三絶
江上西風動客旌故人相對眼俱青一杯贈别休辭醉
世路於今畏獨醒
望中秋色滿吳鄉君去燕雲路渺茫别後倘承宣室問
好將民困達君王
雨過江城白苧秋行看仙客赴瀛洲平津延納君侯事
不似相如已倦遊
雨後獨坐漫興二絶
西風吹雨動微寒隠几香消午夢殘聞說江湖可乘興
扁舟散髮弄漁竿
修竹千竿滿架書山忩無事稱閒居由他世路風波惡
獨掩柴扉日晏如
晚過楓橋
落日楓橋路船忩暮雨昏秋萍擁沙觜霜葉墜籬根山
寺炊煙起江邨宿鳥喧臨風思往事獨坐暗消魂
秋日閒居書感
柴扉終日掩苔徑少人過中夜涼風發空階落葉多感
時休浩歎對酒且高歌百歲浮生計渾如一擲梭
舟過胥門書感
旭日晴堪愛寒山青不收城臨伍相廟水落百花洲恥
作依人鳥甘為浪跡鷗有懷千古恨空羨五湖遊
晚過華蕩
歲晚江鄉路風生畫鷁輕坐看山色遠行愛練光明落
日孤帆影寒沙一雁聲歸途趁明月不必憚宵征
太宜人卧病兼程夜歸
何事促歸心孤舟入夜深霜飛北堂冷日薄西山隂坐
久時長嘯愁來還獨吟每思斷機訓不覺淚沾襟
平望阻風
風色晚來靜湖光時漸嘉遠山銜落日隔水映殘霞驛
路船爭聚江橋酒易賖漁樵堪白首空復戀京華
暮雪
江天日暮雪漫漫四野風生玉宇寒幾處柴門煙火寂
有人僵臥似袁安
雪後
雪後山川景倍嘉東郊初日弄煙霞幽人策蹇來相訪
為道寒梅己放花
春日與諸親友同過靈殿寺觀梅
古寺梅花發開樽引興長賓朋盡嵇阮臺殿自齊梁疎
影虚禪榻清芬洒客裳數杯沈醉後渾欲泛慈航
落梅
二月江村見落梅風飄花瓣玉成堆無端醉臥山窗下
時有香魂入夢來
春日閒居方子靜過訪
夫君久約在梅花過訪茅堂日未斜野店柳長懸酒旆
水邨船泊近漁家十年親舊渾如故一旦歡迎興未賖
少壯同遊今皓首忍將衰鬢客天涯
江邨春暮
三月江邨路韶華已暮春水光晴弄日花氣暖宜人燕
啄香芹去魚翻碧藻新間居與花鳥日日自相親
嘗新茶
雷震山原百草長金芽摘得未盈筐窗前鼎沸松風暖
座上杯浮穀雨香對案總堪清客夢入脣猶足沁詩腸
九重聞為求賢渴應擬星馳達上方
春日方司訓過訪
故人頻枉駕相對意俱忘門掩青春暮庭間白晝長日
蒸花氣重風落燕泥香更擬通宵飲陶然入醉鄉
春朝即事
為愛連宵月朝來起較遲呼童煮新茗對客了殘棋花
落清明後鳩鳴穀雨時初歸雙燕子似與主人期
晚過陽城湖
放櫂過湖曲波淹落照紅柳煙低度水麥浪遠搖空暝
色孤篷底閒情一望中舟行時遣興沽酒問漁翁
端陽日對雨小坐
江郭逢端午軒忩風雨涼呼童收藥裹與客醉蒲觴入
座榴花媚侵衣艾葉香追思當日事賜扇沐恩光
夏日臥病村居
幽棲仍臥病終日掩柴扉竹圃鶯啼倦苔階客到稀松
風清入幕梅雨細沾衣向晚諸僮僕西郊種豆歸
秋日寄高大參省丈
當年銓署並為郎此日天涯各一方鴈度吳江秋色遠
思君不見斷人腸
夏日胥江送客
載酒餉行客江城水拍堤鳩呼山雨急龍出澗雲迷舟
向天涯去帆從樹杪移自憐嬰世網不得遂幽棲
贈别張郡理應召北上
英妙終軍蚤棄繻吳中佐郡日懸魚秋風祖道仙蹤遠
滿路棠隂拂使車
贈别張明府二絶
三載羈栖枳棘叢徵書遠下建章宫雙鳬飛向雲霄去
花縣春來祇自紅
長洲苑外動征車去後琴堂月色虚他日懷君無可問
試從江水覓雙魚
獨酌
扁舟移海曲獨酌坐篷窗地僻人行少天高鶴去雙櫂
歌聞别浦帆影落清江俯檻時長嘯雄心未肯降
途中七夕
七夕今宵是時將溽暑收人間青女月天上白榆秋金
井梧飄葉銀河月墜鈎吳城方乞巧幾處倚南樓
紫薇花為風雨所傷
庭花爛漫十旬紅絶勝春英二月中底事夜來風雨惡
胭脂零落粉牆東
秋晩過城南别業
不到城南久秋風動草堂空階梧墜葉别院桂生香鳥
跡侵書牖蛛絲遶屋梁水亭清晏處隨意引壺觴
十四夜與方司訓金進士臨水翫月
翫月秋將半銜杯夜欲分瑤臺凝湛露碧落斂微雲魄
湧中流影輝成五色文主人先客醉談笑未全聞
北寺中秋夜感舊
憶昔曾從此地遊月明如水正中秋雲消塔影當空落
風送天香滿院流一瞬忽驚同輩少重來猶喜舊僧留
當年風景依然在湖海馳驅欲白頭
贈别宗給舍同年二首
話别移孤櫂江鄉秋色深風帆行客思杯酒故人心波
漾殘霞影山銜落日隂醉餘將綠綺誰復是知音
仙客去京華歸期正及瓜天高温省樹秋老禁園花擬
向青蒲伏寧為白筆誇頗思同志者潦倒在天涯
東樓曉起
小樓人靜夜冥冥庭樹秋高玉露零獨臥鴛衾偏覺冷
半忩殘月酒初醒
送丁明府同年之任陽信
江湖秋水闊載酒餉丁鴻客去青天外帆飛落照中琴
堂吟夜月花縣領春風别後思東魯絃歌處處同
月下復抵婁城燈下獨酌
長嘯篷窗興頗濃燈前獨酌自從容寒潮向晩迴青海
皓月通宵挂玉峰風度疎林聲淅淅煙籠衰柳影重重
夜深鼓角城邊起醉夢虚疑長樂鐘
贈别馮進士之任海陽
江鄉水遶闔閭城歲晩憐君嶺外行萬里風塵緣五斗
一帆煙雨動雙旌路經梅嶺花爭發秋向琴堂月正明
聞說潮陽近滄海鱷魚應避使君清
曉渡漕湖
隂雨三冬後湖田一望平風生帆勢疾日出浪花明野
鶴摩霄迥沙鷗狎水輕篷窗獨凝眺坐覺晏然清
雨忩與客夜話
一局殘棋夜未央寒忩風雨客聯牀靜聽簷溜和愁滴
閒剔燈花引話長村巷煙昏鴉滿樹湖田水汎雁無梁
何人肯倡蠲租議躍馬馳封入建章
曉起與客同汎琴川
蚤起乘殘月相攜有故人共登青雀舫遠過白鷗津海
色侵窗曙霜華拂袂新坐忘軒冕慮落魄任吾眞
鯤溟詩集卷一
