鯤溟詩集别集類五(明)
提要
(臣)等謹案鯤溟詩集四卷明郭諫臣撰諫臣
字子忠長洲人嘉靖壬戌進士官至江西參
政初為袁州推官時憤嚴氏亂政乃密籍嚴
世蕃奸逆不道事因御史林潤上之世蕃遂
伏法及轉吏部主事遷員外郎數上書論列
時事語多切直又與張居正忤乃有江西之
命甫三月即自劾歸其生平抗直不愧其名
與字而其詩乃婉約閒雅有范成大陸游之
遺雖十首以外不免語意略同如高仲武之
論劉長卿者然當太倉歷城主持壇坫之時
能毅然不隨風氣而轉亦足見其孤介矣是
集為其子元望所編凡詩六百七十一首又
附奏疏二篇集中無與王世貞唱和詩故世
貞作序謂交久而幾失之復稱其詞咸調暢
清麗句穏而字安不露蹊徑而近體尤渢渢
可詠蓋亦重其為人不以門戶之異為嫌也
世貞謂其詩可千餘首此集不知誰所刊定
其亦出世貞之手歟初刻于萬歷中此本為
其五世孫鸞重刊而陳鵬年為校定云乾隆
四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
