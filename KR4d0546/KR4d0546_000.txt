詠物詩别集類四(元)
提要
(臣)等謹案詠物詩一卷元謝宗可撰宗可自
稱金陵人其始末無考相傳為元人故顧嗣
立元百家詩選錄是編于戊集之末亦不知
其當何代也昔屈原頌橘荀況賦蠶詠物之
作萌芽于是然特賦家流耳漢武之天馬班
固之白雉寳鼎亦皆因事抒文非主于刻畫
一物其托物寄懷見于詩篇者蔡邕詠庭前
石榴其始見也沿及六朝此風漸盛王融謝
朓至以唱和相高而大致多主于隸事唐宋
兩朝則作者蔚起不可以屈指計矣其特出
者杜甫之比興深微蘇軾黃庭堅之譬喻奇
巧皆挺出衆流其餘則唐尚形容宋參議論
而寄情寓諷旁見側出于其中其大較也中
間如雍鷺鷥崔鴛鴦鄭鷓鴣各以摹寫之工
得名當世而宋代謝蝴蝶等遂一題衍至百
首但以得句相誇不必緣情而作于是别岐
為詩家小品而詠物之變極矣宗可此編凡
一百六首皆七言律詩如不詠燕蝶而詠睡
燕蝶不詠雁鶯而詠雁字鶯梭其標題皆纖
仄蓋沿雍陶諸人之波而彌趨新巧瞿宗吉
歸田詩話曰謝宗可百詠詩世多傳誦除走
馬燈蓮葉舟混堂睡燕數篇難得全首佳者
其說信然四詩亦非出高作顧嗣立錄其四
十首又摘其警句二十聯其中如筆陣之怒
捲龍蛇雲霧泣長驅風雨鬼神驚則傷于麤
豪螳螂簪之髩雪冷侵霜斧落髮雲低壓翠
裳空則傷于凑砌亦未可言工緻特以格調
雖卑才思尚艷詩教廣大宜無所不有元人
舊帙姑存之備一體耳歸田詩話又曰曩見
邱彦能誦宗可賣花聲詩一首百詠中不載
蓋性既喜此一格則隨事成吟非作此一集
而絶筆彦能所誦殆出于此集既成之後歟
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
