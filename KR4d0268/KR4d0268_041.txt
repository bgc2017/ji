渭南文集卷第四十一
山隂陸游務觀
祭文
皇太后靈駕發引祭文
風御上賓玉衣永閟生堯鈎弋尚懷帝武之
祥從禹會稽遽奉寑園之卜母慈罔極坤載
無疆方同軌之畢來悵東朝之已遠然而艱
難契闊歸慰聖主問安之誠夀考康寧躬
享先后莫致之福陰功陽德上際下蟠歴
䆳古而罕聞知聖心之無憾臣藩維有守愴
慕徒深目斷栢城神馳霎御敢修饋奠之禮
少致攀號之心
祭梁右相文
人之生世如雲之出于山川雲不自用用之
者天降為甘澤散為豐年抑有時而弗用則
輪囷磅礴或卷或舒以自適於野水之涯荒
山之巔彼雲無心豈有用舍之異出處之偏
哉公之在朝道大材全不為世變不為物遷
顯相廟郊華衮金蟬太平之功溢于簡編謝
病而歸大節愈堅從容邇英抗議慨然曰我
非尭舜之道不敢以陳於前孰謂萬鍾之禄
不足顧留遂委之而僊乎抑公之學得聖所
傳視生死為一區等華屋於荒阡乎又豈如
雲之旣散廓然太虚則前日用舍初不足以
為愚賢乎酒不盈觴肉不揜豆獨區區之詞
寫其肺肝者公豈捐之乎
祭龔參政文
某官劒南公在廊廟書從驛來如奉色笑哀
窮悼屈忘其不肖歲戊戌春某辱號召歸未
及都公歿荒徼山川阻脩萬里孤旐官事有
守不遑往吊寓哀一觴公乎來釂
祭魯國太夫人文
嗚呼昔先太師遯世懷寳播慶于家生我元
老維少傅公秉德逢辰長養成就則繄夫人
少傅在朝衮衣繡裳帝錫夫人御醴宸章少
傅在藩豹尾玉節帝錫夫人兼金重帛僉曰
盛哉其榮則多夫人曰嘻其報伊何帝虚元
弼方屬少傅于時夫人以疾即路煌煌安輿
少傅實從天祐德人華其初終(某)受恩門闌
義均子姓晚偕婦息升堂修敬萬里羇宦忽
承哀音東望永懷碎裂寸心送車轔轔傾動
鄕䣊隕涕羞奠形留神往
祭王侍御令人文
惟靈生自大家來嬪德門象服有燁姊媵如
雲相我御史克勤藻蘋諸子甚材頎然薦紳
世所願懷孰如夫人惟是孤生實忝外姻萬
里焉依如在鄕鄰遭此不淑慘然酸辛蓴鯽
之微侑以斯文
祭祝永康文
嗟我與公萬里羇單人孰知之所恃者天庶
幾白首相從鄕關追談梁益把酒笑歡云胡
不淑一病莫還遺孤孑立未逮冠婚謂天可
恃公宜百年玉裂竹折喟其永歎公守導江
齧蘖飲泉凜凛色詞請謁莫干人或謗嘲公
守益堅雖昔君子終此實難云持此歸何憾
九泉公喪之東丹旐翩然我病莫興撫枕涕
澘矢辭羞奠尚慰營魂
祭劉樞密文
嗚呼公乎有文有武有仁有智立朝無助以
直自遂聲氣不動而折萬里之衝從容一言
而決盈庭之議蓋人所難公之所易仰天俯
地一念不愧秋毫未安寢食忘味輕失富貴
而重朋友之責自屈達尊而伸白屋之士蓋
人之所忽公之所畏昔歲癸未某始去國見
公西省凛然正色顧雖不肖竊師公直流落
得歸公與有力舟過金陵公疾已亟命之不
淑旋聞易簀祭不及時實負盛德尚想平生
出涕横臆
祭蔣中丞夫人文
維靈出由德閥克配儒先從容圖史之規肅
敬蘋蘩之薦是生耆哲來瑞眀時大邦開賜
沐之封列鼎極循陔之養奄聞不淑靡究遐
齡窀穸有期川途云邈雖莫綴千車之盛顧
敢稽一酹之恭仰冀靈魂俯歆誠意
祭趙提刑文
惟靈早以茂異起膺簡求逢時休眀為國夀
雋建牙淮服擁節王畿方期來朝遽以疾諗
掛冠決去共高静退之風易簀亟聞何勝殄
瘁之感某早託通家之好晚逢攬轡之行揮
麈軒昂恍如昨日拊棺摧痛莫喻孤懷敢陳
一奠之恭少叙九京之訣
祭勤首座文
我之與公義則師友情骨肉也相從十年談
道賦詩蓺松菊也别雖數月使來自東書相
續也比獨怪公書詞諄諄若予屬也嗟哉巳
矣頎然野鶴尚在目也卵塔告成欲往不果
身桎梏也上愧道義下負交情淚可掬也龍
文之茗沉水之薰薦甘馥也懷舊之心有如
丘山此一粟也
祭許辰州文
惟靈美操懿行達識英辭筆陣掃千人軍早
擢太常之第胷中吞九雲夢耻裁光範之書
抱沉英之歎者十年分共理之憂者兩郡人
之不淑生也有涯旅館招䰟一朝今古孤舟
反葬萬里風濤豈知故里之交遽作夜臺之
别䰟兮未遠鑒此哀誠嗚呼哀哉
祭韓旡咎尚書文
兄之初載甚躓而艱逢亂客吳萬里孤騫文
方日衰蕩為狂瀾組織纖弱各自謂賢士睨
莫救兄勇而前陋巷一室日旰禾饘誦書鼓
琴志操益堅落筆天成不事雕鐫如先秦書
氣充力全壯年相從顧憫我孱曰是有志許
以周旋我自蜀歸兄典三銓邂逅都門挈手
歡然兄牧東陽我走閩山曠不相值今五六
年我病早衰顧未及泉兄之夀康一朝先顛
餉酒踵門乃酹柩前嗟嗟造物孰尸此權豈
其好惡亦與俗遷微官有守喪車莫攀蓴鯽
之奠叙訣終天
祭胡監丞文
惟公文學足以發身政事足以宜民人則不
合何罪于神乃者起家往守宜春臨别慨然
握手江津曾未逾月乃以訃聞舟載銘旐返
其鄕枌臺省衮衮公獨逡巡室家嘻嘻公獨
悲辛我雖晚交甚知公真適苦骭瘍奠弗及
親尚想平生寓哀斯文
祭丘運使母夫人文
昔先大夫懷寳里閭没世不耀乃以其孤屬
之夫人道德是詔故河圖公文學政事望在
廊廟榮養五鼎眉夀百年其德彌劭高識超
然朱門畫戟視若蓬藋再入都城曾未温席
翩其歸旐方歲之惡公私交病冀寬賦調而
河圖公遽以憂歸道路相弔我登門闌情均
甥姪宜送宅兆官守所縻矢辭傷悲薦此清
醥
祭曾原伯大卿文
惟靈淵乎似道敏而好學韋編鐡硯雪䆫螢
几不足以言其勤冢書壁簡銅牆鬼炊不足
以名其博文辭典奥論議超卓不使直承眀
之庭猶當置諸天禄之閣時方越拘攣以用
人公奚彼之不若而乃老於惠文之冠弗預
甘泉之橐痛結慈闈悲纏華萼凡閭巷之故
交想話言之如昨聞訃相吊摧然涕落羞一
醊以祖行冀九原之可作
祭大姪文
汝實先少傅之長孫岳州使君之嫡子早
列仕籍垂五十年夫婦二人更相為命嶺海
萬里淪謝不還收骨於灰燼之中蔵槥於松
楸之次煩冤痛酷霣涕何言歿而有靈歆此
薄醊
祭十郎文
自汝不幸早世將二十年乃克祔葬于先
少師魯國夫人瑩兆之南岡距汝母令人墓
尤邇汝而不泯豈不得所願哉感念疇昔悲
痛何言
祭朱元晦侍講文
某有捐百身起九原之心有傾長河注東海
之淚路脩齒耄神往形留公歿不亡尚其來
饗
祭方伯謨文
予與伯謨别於武夷予五十有五齒髮未衰
伯謨蓋方壯耳頋後日猶長未知别之悲也
俯仰二十有一年卒不相遇而伯謨遂捨我
而何之乎予年垂八十如朝露之將晞與伯
謨别尚復幾時生也相遇猶不可必死遊地
下果可期乎予言之及兹涕不可止伯謨尚
能有知也乎
祭張季長大卿文
於虖世之定交有如某與季長者乎一産岷
下一家山陰邂逅南鄭異體同心有善相勉
闕遺相箴公醉巴歌我病越吟大笑劇談坐
客皆瘖公旣造朝衆彦所欽我南入蜀九折
嶔崟公以憂歸我亦陸沉久乃相遇垂涕霑
襟宿好未遠舊盟復尋駕言造公公巳來臨
我倡公和如鼓瑟琴送我東歸握手江潯欲
行復尼頓足噫喑是實古道乃見于今公還
為卿華路駸駸我方畏䜛潜恐不深公去我
召如商與參渺邈天涯一書萬金我自史闈
進長書林迫老亟退突不暇黔亦嘗挽公力
微弗任比乃聞公請投華簮旋又聞訃天乎
難諶玉樹永閟壟栢巳森何時復聞正始遺
音漬酒絮中不及手斟英魂如生豈忘來歆
於虖哀哉
祭周益公文
某紹興庚辰始至行在見公于途欣然傾
蓋得居連墻日接嘉話每一相從脱帽褫帶
從容笑語輸寫肝肺鄰家借酒小圃鉏菜熒
熒青燈瘦影相對西湖吊古並轡共載賦詩
屬文頗極竒怪淡交如水久而不壞各謂知
心絶出流軰別二十年公位鼎鼐我方西遊
荷戈窮塞歸得臺郎旋又坐廢公亦策免久
處于外見不可期使我形瘵斯文日卑公則
崧岱士昏于智公則蓍蔡公老不衰雷霆百
代每得手書字細如芥癡兒騃女問及瑣碎
孰謂一病良醫莫差赴告鼎來震動海内奔
赴不遑涕泗澎湃豈無蓴鯽致此薄酹辭則
匪工聊寄悲慨
哀詞
尤延之尚書哀辭
帝藝祖之初造兮紀號建隆煥乎文章兮躡
揖遜之遐蹤詔册施於朝廷兮萬里雷風灝
灝噩噩兮始掃五季之雕蟲閱世三傳兮車
書大同黃麾繡仗兮駕言東封繼七十二后
於䆳古兮勒崇垂鴻吾宋之文抗漢唐而出
其上兮震耀無窮柳張穆尹歐王曾蘇名世
而間出兮巍如華嵩雖宣和之蠱弊與建炎
之軍戎文不少衰兮殷殷霳霳太平之象兮
與六龍而俱東余自梁益歸吳兮愴故人之
莫逄後生成市兮摘裂剽掠以為工遇尤公
於都城兮文氣如虹落筆縱横兮獨殿諸公
晚乃契遇兮北扉南宫塗改雅頌兮蹈躪軻
雄余久擯於世俗兮公顧一見而改容相期
江湖兮斗粟共舂別五歲兮晦顯靡同書一
再兮奄其告終於虖哀哉孰抗衣而復公兮
呼伯延甫於長空孰誦些以招公兮使之捨
四方而歸徠乎郢中孰酹荒丘兮露草霜蓬
孰闖虚堂兮寒燈夜蛩文辭益衰兮竒服龍
葺天不憗遺兮黼黻火龍嗟局淺之一律兮
彼寧辨夫瓦釡黃鍾話言莫聽兮孰知我衷
患難方殷兮孰恤我躬焄蒿不返兮吾黨孰
宗死而有知兮惟公之從
沈子夀母趙夫人哀詞
嗚呼人孰無母母孰無子母以夀終子克終
養亦可紓無窮之悲矣維吾子壽自初遭囏
晝夜號泣匪淚伊血羸乎莫支陞堂弔祭者
不忍聞其聲得書赴告者不忍觀其辭子夀
蓋曰不孝孤少罹閔凶父喪母嫠無壟可耕
母子相依及遊太學母客京師冬兮母寒晝
兮母飢飢無一囊之粟寒無一襲之衣不孝
孤雖食于學官羹䏑在前歎息而麾撫所讀
書而與之誓曰編絶則輯字渝則補寧死於
書傍不敢畏難苟止以負吾母之慈如是十
年幸賜第于太常歸而拜母相持以泣淚盡
目萎母前子後告于先墓庶幾吾父聞之而
寬其九泉之思也於虖此子夀之既言而其
未言者蓋可推矣奉身以道義發身以書詩
文章傳於不朽節行全而無虧士患無志不
患無位士患無才不患無恃子壽之志所以
事親者蓋其所以事君子壽之才頋猶屈而
未施親則日遠時節奉祀如將見之一言一
行足以顯揚吾親者苟有怠忽是以吾親爲
歿而亡知也子夀之令名與天壤同弊則親
實與焉刻誄千字置守萬家蓋不足進於斯
也子夀之存於胷中而未言者予得陳之非
獨慰吾子夀蓋以爲天下孝子之詒哀哉
渭南文集卷第四十一
