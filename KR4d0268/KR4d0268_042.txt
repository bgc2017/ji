渭南文集卷第四十二
山隂陸游務觀
天彭牡丹譜
花品序第一
牡丹在中州洛陽爲第一在蜀天彭爲第一
天彭之花皆不詳其所自出土人云曩時永
寧院有僧種花最盛俗謂之牡丹院春時賞
花者多集于此其後花稍衰人亦不復至崇
寧中州民宋氏張氏蔡氏宣和中石子灘楊
氏皆嘗買洛中新花以歸自是洛花散於人
間花戸始盛皆以接花爲業大家好事者皆
竭其力以養花而天彭之花遂冠兩川今惟
三井李氏劉村母氏城中蘇氏城西李氏花
特盛又有餘力治亭館以故最得名至花戸
連畛相望莫得而姓氏也天彭三邑皆有花
惟城西沙橋上下花尤超絶由沙橋至堋口
崇寧之間亦多佳品自城東抵濛陽則絶少
矣大抵花品近百種然著者不過四十而紅
花最多紫花黃花白花各不過數品碧花一
二而巳今自狀元紅至歐碧以類次第之所
未詳者姑列其名於後以待好事者
狀元紅祥雲紹興春
燕脂樓金腰樓玉腰樓
雙頭紅富貴紅一尺紅
鹿胎紅文公紅政和春
醉西施迎日紅彩霞
疊羅勝疊羅瑞露蟬
乾花大千葉小千葉
右二十一品紅花
紫繡毬乾道紫潑墨紫
葛巾紫福嚴紫
右五品紫花
禁苑黃慶雲黃青心黃
黃氣毬
右四品黃花
玉樓子劉師哥玉覆盂
右三品白花
歐碧
右碧花
轉枝紅朝霞紅灑金紅
瑞雲紅夀陽紅探春毬
米囊紅福勝紅油紅
青絲紅紅鵝毛粉鵝毛
石榴紅洗粧紅蹙金毬
間綠樓銀絲樓六對蟬
洛陽春海芙容膩玉紅
内人嬌朝天紫陳州紫
袁家紫御衣紫靳黃
玉抱肚勝瓊白玉盤
碧玉盤界金樓樓子紅
右三十三品未詳
花釋名第二
洛花見紀於歐陽公者天彭往往有之此不
載載其著於天彭者彭人謂花之多葉者京
花單葉者川花近歲尤賤川花賣不復售花
之舊栽曰祖花其新接頭有一春兩春者花
少而富至三春則花稍多及成樹花雖益繁
而花葉減矣狀元紅者重葉深紅花其色與
鞓紅潜緋相類而天姿富貴彭人以冠花品
多葉者謂之第一架葉少而色稍淺者謂之
第二架以其高出衆花之上故名狀元紅或
曰舊制進士第一人即賜茜袍此花如其色
故以名之祥雲者千葉淺紅花妖艷多態而
花葉最多花戸王氏謂此花如朵雲狀故謂
之祥雲紹興春者祥雲子花也色淡佇而花
尤富大者徑尺紹興中始傳大抵花戸多種
花子以觀其變不獨祥雲耳燕脂樓者深淺
相間如燕脂染成重跌累萼狀如樓觀色淺
者出於新繁勾氏色深者出於花戶宋氏又
有一種色稍下獨勾氏花爲冠金腰樓玉腰
樓皆粉紅花而起樓子黃白間之如金玉色
與燕脂樓同類雙頭紅者並蒂駢萼色尤鮮
明出於花戶宋氏始祕不傳有謝主簿者始
得其種今花戶往往有之然養之得地則歲
歲皆雙不爾則間年矣此花之絶異者也富
貴紅者其花葉圓正而厚色若新染未乾者
他花皆落獨此抱枝而槁亦花之異者一尺
紅者深紅頗近紫色花面大幾尺故以一尺
名之鹿胎紅者鶴領紅子花色紅微帶黃上
有白點如鹿胎極化工之妙歐陽公花品有
鹿胎花者乃紫花與此頗異文公紅者出於
西京潞公園亦花之麗者其種傳蜀中遂以
文公名之政和春者淺粉紅花有絲頭政和
中始出醉西施者粉白花中間紅暈狀如酡
顔迎日紅者與醉西施同類淺紅花中特出
深紅花開最早而妖麗奪目故以迎日名之
彩霞者其色光麗爛然如霞疊羅者中間瑣
碎如疊羅紋勝疊羅者差大於疊羅此三品
皆以形而名之瑞露蟬亦粉紅花中抽碧心
如合蟬狀乾花者粉紅花而分蟬旋轉其花
亦富大千葉小千葉皆粉紅花之傑者大千
葉無碎花小千葉則花萼瑣碎故以大小别
之此二十一品皆紅花之著者也紫繡毬一
名新紫花蓋魏花之別品也其花葉圓正如
繡毬狀亦有起樓者爲天彭紫花之冠乾道
紫色稍淡而暈紅出未十年潑墨紫者新紫
花之子花也單葉深黑如墨歐公記有葉底
紫近之葛巾紫花圓正而富麗如世人所戴
葛巾狀福嚴紫亦重葉紫花其葉少於紫繡
毬莫詳所以得名按歐公所紀有玉版白出
於福嚴院土人云此花亦自西京來謂之舊
紫花豈亦出於福嚴耶禁苑黃蓋姚黃之别
品也其花閑淡高秀可亞姚黃慶雲黃花葉
重複郁然輪囷以故得名青心黃者其花心
正青一本花往往有兩品或正圓如毬或層
起成樓子亦異矣黃氣毬者淡黃檀心花葉
圓正向背相承敷腴可愛玉樓子者白花起
樓高標逸韻自然是風塵外物劉師哥者白
花帶微紅多至數百葉纖妍可愛莫知何以
得名玉覆盂者一名玉炊餅蓋圓頭白花也
碧花止一品名曰歐碧其花淺碧而開最晚
獨出歐氏故以姓著大抵洛中舊品獨以姚
魏爲冠天彭則紅花以狀元紅爲第一紫花
以紫繡毬爲第一黃花以禁苑黃爲第一白
花以玉樓子爲第一然花戶歲益培接新特
間出將不特此而巳好事者尚屢書之
風俗記第三
天彭號小西京以其俗好花有京洛之遺風
大家至千本花時自太守而下往往即花盛
處張飲帟幕車馬歌吹相屬最盛於清明寒
食時在寒食前者謂之火前花其開稍久火
後花則易落最喜隂晴相半時謂之養花天
栽接剶治各有其法謂之弄花其俗有弄花
一年看花十日之語故大家例惜花可就觀
不敢輕翦蓋翦花則次年花絶少惟花戸則
多植花以侔利雙頭紅初出時一本花取直
至三十千祥雲初出亦直七八千今尚兩千
州家歲常以花餉諸臺及旁郡蠟蔕筠籃旁
午于道予客成都六年歲常得餉然率不能
絶佳淳熙丁酉歲成都帥以善價私售於花
戶得數百苞馳騎取之至成都露猶未晞其
大徑尺夜宴西樓下燭熖與花相映發影搖
酒中繁麗動人嗟乎天彭之花要不可望洛
中而其盛巳如此使異時復兩京王公將相
築園第以相誇尚予幸得與觀焉其動蕩心
目又宜何如也明年正月十日山隂陸游書
致語
天申節致語三
得吾道而上爲皇方探真詮之妙有天下而
尊歸父適當孝治之隆肆均湛露之恩用侈
流虹之瑞恭惟皇帝陛下德高䆳古澤被
緜區神武應期三紀撫紹開之運希夷玩志
兆民傾愛戴之誠爰輯上儀式彰華旦山呼
萬歲驩已浹於神人花覆千官慶臾同於中
外臣獲預梨園之法部遥瞻鳳闕於丹霄敢
采民謠恭陳口號
宫殿紅雲捧紫皇河清電繞擁休祥壺中常
占青春在物外方知浩劫長晝立龍旗風不
動曉開瓊笈遠飄香堯年豈特封人祝動地
驩聲遍萬方
又
樞電效祥丕顯生商之旦需雲示惠肆均在
鎬之恩喜溢鵷鸞光生爼豆伏惟皇帝陛
下聖神廣運垂拱無爲躬堯舜之性仁致成
康之刑措克肖其德天惟申命用休非求于
民人皆同心以戴號令雷風之鼓舞文章日
月之昭明侈甲觀之昌期䟽瑶池之廣宴
山呼萬歲花覆千官㶑灧上樽味挹金莖之
露悠颺法曲聲留玉宇之雲臣等生值聖時
身參樂府敢緣歸美之義賡載太平之詩
廣殿遥聞警蹕音觚稜曉色尚沉沉半空瑞
靄爐香馥一點紅雲黼座深夷夏驩聲歸羽
舞乾坤和氣入薰琴欲知聖德齊堯舜遡闕
争傾萬國心
又
有王者興應繞電流虹之瑞使聖人夀實敷
天率土之心欣逢震夙之期恭致厖鴻之祝
伏惟皇帝陛下聦明稽古歴數在躬聖澤
上際而下蟠睿化東漸而西被追景德祥符
之治萬㝢丕平御紫宸垂拱之朝四夷入貢
爰錫需雲之宴用均湛露之恩(臣)等端遇清
時遥瞻丹闕聽虞帝簫韶之奏同極驩情綴
漢家樂府之詩敢陳薄技
嘉會千齡豈易逢珮聲俱集未央宫九重鳳
闕曈曨日百尺龍旗掩苒風竒瑞屢書圖諜
上太平長在詠歌中區區擊壤雖無取意與
生民既醉同
徐稚山給事慶八十樂語
伏以就第而賜安車爰及常珍之歲爲酒以
介眉夀宜伸善頌之誠恭惟致政龍學給事
東省近臣西清宿望體鍾和氣生元祐之盛
時道合聖君贊隆興之初政抗議每先於諸
老遺榮靡頋於萬鍾雖容疎傅之歸行見謝
公之起至若籯金比訓庭玉生輝出將使指
之榮入奉色難之養膺兹全福屬我耆英維
降嶽之嘉辰當發春之令月廟堂舊弼紆華
衮以臨觴臺閣名卿煥繡衣而在席式歌且
舞㑭熾而昌上對台顔敢陳口號
欲知主聖本臣忠傾盡嘉謨沃舜聦同載
方如周吕尚安車不數漢申公日烘盎盎花
光暖獨映鱗鱗酒浪紅白首同朝各強健莫
辤爛醉答春風
致語二
伏以碧油紅旆有嚴幕府之容琱爼華觴用
飾輿情之喜恭惟某官西清禁從東省名臣
據古守經凛北斗泰山之望黜浮崇雅粲銘
鍾篆鼎之辤行表縉紳言書簡冊雖弗容然
後見君子頋未起何以慰蒼生適兹謀帥之
辰誰處耆英之右佩麟符而就鎮猶屈經綸
穿豹尾以還朝佇聞趣召某官爰申宴樂式
奉笑談士民踴躍而仰瞻將吏奔馳而即事
諧金石鏗鏘之奏盛魚龍曼衍之觀上對台
階敢陳口號
曾立蛾眉禁省班至今風采照金鑾縱横筆
陣千人廢浩蕩辭源萬頃寬洛紙煙雲紛態
度照人冰玉峙高寒從容坐嘯香凝寢說與
賓僚拭目觀
又
西顥司辰素商紀節㳙日初開於莫府肆筵
式奉於皇華恭惟某官節槩清眞風規簡亮
過眼不再盡讀五車之書落筆可驚早冠萬
人之舅文久傳於後學名疑覩於昔賢凛臺
栢之生風煥使星之下燭繡衣持斧威聲方
肅於列城豹尾属車趣召行參於法從某官
爰開燕豆𣢾奉談犀畫棟珠簾納九秋之爽
氣金樽玉酒醉一道之歡聲仰對台階敢陳
口號
涼月參差白露漙請看賓主罄清歡麟符玉
節交相映鳳竹鸞絲殊未闌百榖方登倉庾
足七州無事里閭安樽前莫惜山頽玉四者
能兼自古難
渭南文集卷第四十二
