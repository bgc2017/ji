渭南文集卷第二十六
山隂陸游務觀
跋
真廟賜馮侍中詩
某家舊藏孝嚴殿繪像先正侍中馮公在
焉冠劒偉然與太行黃河氣象相埒每稽首
歎曰侍中輔相兩朝更天下大變而社稷
尊安夷狄讋服鉏耰萬里無犬吠之警有以
也夫晚待罪新定公之孫頎出示章聖皇
帝賜詩又以想見一時盛事恨不生其時俯
伏沙隄旁窺望風采云
高宗聖政草
某被命修光堯皇帝聖政草刱凢例網羅
放逸雖寝食間未嘗置也然不敢以槀留私
篋暇日偶追記得此命兒輩錄之隆興二年
十月一日左通直郎通判鎮江軍府事陸(某)
記
高宗賜趙延康御書
右知金壇縣趙君師㦛錄高宗賜其大父
延康公書及延康移偽楚書共為一編以示
史官陸(某某)曰延康在宣和靖康間聲望風
来震曜一時及守宛丘百戰禦狂虜卒全其
城視唐代張巡許遠顔真卿皆過之來朝行
在高皇蓋欲以左轄命之議者謂宗室輔
政非故事遂止方公之南徙也謝表有云臣
本支百世侍從三朝又云堅壁以保近畿
慨前功之俱廢登壇而陪盛禮懷曩遇以自
憐讀者悲之(某)又嘗於公從孫師嚴有翼家
見公建炎奏議槀一編皆人所至難言者不
知此槀皆在鑑堂集中否或可訪於有翼院
中以𥙷逸遺敢併以告嘉泰癸亥歲三月丙
申臣(某)謹識
高皇御書二
臣(某)少時與胡尚書之子𣏌同學於雲門山
中見高皇帝賜尚書御題扇曰文物多
師古朝庭半老儒蓋黃體也與此一手詔絶
相類後數年蒙收召得面天顔距今四十
四年矣伏讀霣涕不知所云嘉泰癸亥五月
一日史官臣陸(某)謹題
又
臣(某)伏覩高皇帝御天下幾三十年進用
諫官御史皆出聖選故往往躐至相輔其不
合者猶為侍從乃去如施公財任遺補即出
守小郡蓋無幾人則其犯顔咈指不橈於權
倖可以想見而上之知人受盡言有仁祖用
范仲淹唐介之風矣惜乎施公遽逝去不及
召用於虖悲夫開禧乙丑九月一日故史官
陸某謹書
今上皇帝賜包道成御書崇道庵
額
開禧某年某月甲子皇帝親御翰墨書崇
道庵三字賜妙行先生臣包道成以示故史
官臣陸(某)將刻之石具載歲月及被賜之由
示天下後世臣(某)竊聞臣道成實晉陵人少
學黃老之說以劬身濟衆為事寓跡都城三
十餘年築堂以居凡以黃冠褐衣至者靡不
館之往來千人蓋嘗有神僊異人混於衆中
道成獨默識之而不言會稽光孝觀故名乾
明天聖間章獻明肅皇后遣中使築之久
壊不葺道成談笑復其舊凡都城橋梁道路
皆力治之費至緡錢百餘萬建東嶽廟具山
上旣成又即其傍築室以奉真武左江右湖
氣象雄麗而道院屹立於廡外鍾磬步虚之
聲在雲霄間都人為之心駭神竦於是皇
帝聞而異之故有扁榜之賜臣(某)犬馬之年
駸駸九十獲在聖主仁夀域中且嘗獲紬
繹三朝金匱石室之藏今雖篤老猶幸未
病廢得以紀稀闊盛事豈非幸哉開禧二年
歲在丙寅三月某日太中大夫充寳謨閣待
制致仕山陰縣開國子食邑五百戶賜紫金
魚袋臣陸(某)抺死稽首再拜謹書
跋尹耘師書劉随州集
傭書人韓文持束紙支頭而睡偶取視之劉
随州集也乃以百錢易之手加装禠紹興二
十五年正月八日陸某記
尹耘師耕鄉里前輩與九伯父及先君游此
集蓋其手抄云紹熙元年七月望某再跋
跋唐御覽詩
右唐御覽詩一卷凢三十人二百八十九首
元和學士令狐楚所集也按盧綸墓碑云元
和中章武皇帝命侍臣采詩第名家得三百
一十篇公之章句奏御者居十之一今御覽
所載綸詩正三十二篇所謂居十之一者也
據此則御覽為唐舊書不疑然碑云三百一
十篇而此纔二百八十九首蓋散逸多矣姑
挍定訛謬以俟完本御覽一名唐新詩一名
選集一名元和御覽云紹興乙亥十一月八
日吳郡陸(某)記
跋文武兩朝獻替記
學者當以經綸天下自期此書不可不見也
但傳本繆誤幾不容讀以它書尋繹之十得
四五云紹興丙子臘日務觀題
跋杲禪師蒙泉銘
右妙喜禪師為良上人所作蒙泉銘一首往
予嘗晨過鄭禹功博士坐有僧焉予年少氣
豪直據上坐時方大雪寒甚因從禹功索酒
連引徑醉禹功指僧語予曰此妙喜也予亦
不辤謝方說詩論兵旁若無人妙喜遂去其
後數年予老於憂患志氣摧落念昔之狂痛
自悔責然猶冀一見作禮懴悔孰知此老遂
棄世而去耶雖然良公蓋一世明眼衲子不
知予當時是即今是試為下一轉語隆興改
元十一月五月笠澤漁隠陸某書
跋修心鑑
右高祖太傅公修心鑑一篇初公生七年
家貧未就學忽自作詩有神仙語觀者驚焉
晚自號朝隠子嘗退朝見異人行空中足去
地三尺許邀與俱歸則古仙人嵩山栖真施
先生肩吾也因受鍊丹辟榖之術尸解而去
然其術祕不傳今惟此書尚存某既刻版傳
世并以七歲吟及自贊附卷末庶幾篤志方
外之士讀之有所發焉亦公之遺意也隆興
二年七月二日元孫某謹書
跋邵公濟詩
先子入蜀時與邵子文遇於長安同遊興慶
池有詩倡酬相得驩甚夜讀公濟詩超然高
逸恨未嘗得講世舊與文盟也乾道元年五
月十八日笠澤漁隠陸(某)書
跋坐忘論
司馬子微師體玄先生潘師正體玄師昇玄
先生王遠知昇玄師貞白先生華陽隠居陶
弘景故體玄語子微曰吾得陶隠居正一法
逮汝四世矣乾道二年天慶節借玉隆蔵室
本傳漁隠子手記
跋查元章書
李份事士大夫謹以故得書帖多不可數然
閟其書至不敢與他札偕蔵者元章吏部一
人而已份一吏耳知敬元章如此豈知元章
仕於朝既不容去而居幕府又不容自引於
數千里外赤甲白塩之間乃少安嗚呼亦可
歎也夫丙戌上元後三日漁隠書
跋高象先金丹歌
右玉隆萬夀觀本序言有注解而不傳亦不
知序者為何人也丙戌二月八日務觀書
又
國初有高象先淳化中為三司戶部副使少
從戚同文學與宗度許驤陳象輿郭成範王
礪滕涉齊名不言其所終亦不知其鄉里恐
即比人然序言名先字象先又似别一人神
仙隠顯不可必知聊記之耳辛亥炊熟日書
跋天隠子
最後易簡漸門二說非天隠子本語他日錄
本當去之丙戌三月中休傳本於玉隆萬夀
宫漁隠
東坡先生以為天隠子真司馬子微所著也
傳本後二十五年紹熙庚戌冬至日書
跋造化權輿
先楚公著埤雅多引是書然未之見也乾道
三年孟夏十八日傳自玉隆藏室甫里陸某
謹題
跋老子道德古文
右漢嚴君平著道德經指歸古文此經自唐
開元以來獨傳明皇帝所解故諸家盡廢今
世惟此本及貞觀中太史令傅奕所校者尚
傳而學者亦罕見也予求之踰二十年乃盡
得之玉笈藏道書二千卷以此為首漁隠陸
(某)題乾道二年十月十日
跋卍菴語
乾道庚寅十月入蜀舟過公安二聖見祖珠
長老得此書珠自言南平軍人得法於卍菴
云
跋武威先生語錄
豐清敏公為中執法論事上前曰司馬光
吕公著皆忠賢何為引赦復官赦當及有罪
耳無罪何赦也徽祖曰光等變先帝法
度非罪乎清敏公頓首曰誠當變無可罪者
方元符建中間衆正畢集於朝天下喁喁
相望太平清敏公與陳忠肅公俱極諫官御
史之選而所以言則有婉直之異吾先大
父楚公每以為二公之論皆不可廢蓋忠肅
似孟子說齊而清敏似伯夷諫周其歸一也
今觀武威先生之論又甚似清敏百世之下
志士仁人得此書讀之當有太息流涕者矣
乾道七年立秋日山陰陸某書
跋關著作行記
著作關公出使硤中風采峻甚仕者人人震
慄莫敢仰視(某)以孤生起罪籍萬里佐州淺
闇滯拙自期且汰去而關公獨厚遇之舉酒
賦詩談臺閣舊事忘其位之重也公免歸之
明年(某)以事至卧龍山咸平寺長老惠璉言
公往有行記今將刻之石因屬(某)書其末(某)
曰方關公之門可炙手時此書伏不出今公
歸卧青城山中賓客解散形勢一變而璉方
刻其書為不朽計嗟乎足以愧士大夫矣乾
道七年七月七日左奉議郎通判䕫州軍州
主管學事陸(某)謹識
跋司馬子微餌松菊法
乾道初予見異人於豫章西山得司馬子微
餌松菊法文字古奥非妄庸所能附託八年
又得别本於蜀青城山之丈人觀齋戒手校
傳之同志十二月六日笠澤漁翁陸務觀書
于玉華樓
跋周茂叔通書
濓谿之生也世但以佳士許之耳既死蒲左
轄作誌黃太史作詩其稱述亦不過如此向
使無二程先生後世豈知濓谿爲大儒傳聖
人之道者耶以此知士之埋没無聞者何可
勝計乾道壬辰十二月十五日成都驛南牎
書
跋岑嘉州詩集
予自少時絶好岑嘉州詩往在山中每醉歸
倚胡牀睡輙令兒曹誦之至酒醒或睡熟乃
已嘗以為太白子美之後一人而已今年自
唐安别駕來攝犍為既畫公像齋壁又雜取
世所傳公遺詩八十餘篇刻之以傳知詩律
者不獨備此邦故事亦平生素意也乾道癸
巳八月三日山陰陸(某)務觀題
跋二賢像
右孟貞曜歐陽率更二像皆唐人筆墨北湖
者吳則禮子傅也無悔者劉燾無言也最後
實先君會稽公茶山先生曾文清公書萬
里羈旅不自意全撫卷流涕乾道九年九月
既望刻石置漢嘉月榭上山陰陸某識
跋山谷先生三榮集
予集黃帖得贈元師及王周彦三詩甚愛之
有黃淑者家三榮見而笑曰紹興中再刻本
也舊石方黨禁時已磨毁矣乃出此卷曰是
舊石本其筆力精勁蓋如此因錄藏之淳熙
之元二月二日務觀書
跋硯錄香法
硯錄舊有本而亡之香法蓋未之見師房者
濟南衛昂也娶婆娑先生崔德符女晚官巴
硤死焉乾道辛夘冬予得此編於巫山縣師
房手鈔也已腐敗不可讀乃錄藏之後三年
淳熙之元二月三十日蜀州漱玉南牎務觀
書
跋唐修撰手簡
(某)之曾外大父質肅唐公守并州故給事中
吕公實為幕客質肅為人方嚴少許可或面
折人臨川王和甫同時在幕中每言見唐公
退輙汗滿握然遇吕公特歡他客莫敢望也
淳熙元年(某)在蜀州得質肅仲子修撰公與
給事手帖讀之蓋元祐初修撰使河北給事
為御史時也書論黃河市易辭指激烈無一
語及其私與世俗責報父客至有違言者何
其遠哉修撰字君益元祐中建議棄渠陽城
紹聖初坐貶團練副使元符建中之間起守
許昌方治事得報召蔡京撫案憤咤即日疽
發背卒(某)不及拜公而先夫人為言公大節
如此敢併記之以遺給事之孫教授君云七
月二十三日山陰陸某謹書
跋蔡君謨帖
近歲蘇黃米芾書盛行前輩如李西臺宋宣
獻蔡君謨蘇才翁兄弟書皆廢此兩軸君謨
真行草隷皆備石在仙井可寳也淳熙元年
九月八日蜀州手装
跋瘞鶴銘
瘞鶴銘予親至焦山摹之止有此耳殘璋斷
玦當以真為貴豈在多耶淳熙之元九月一
日蜀州重装
跋西崑酬唱集
通直郎張玠河陽人吕汲公家外甥藏書甚
富
淳熙二年正月八日夜讀此集燈架忽仆壊
書時傳畢方一日豈歐尹諸人亦有靈耶記
之為異時一笑
跋歴代陵名
三榮守送來近世士大夫所至喜刻書版而
略不校讎錯本書散滿天下更誤學者不如
不刻之愈也可以一歎淳熙乙未立冬可齋
書
跋温庭筠詩集
先君舊藏此集以華清宮詩冠篇首其中有
早行詩所謂雞聲茅店月人跡板橋霜者久
巳墜失得此集於蜀中則不復見早行詩矣
感歎不能自巳淳熙丙申重陽日(某)識
跋王君儀待制易說
王公易學雖出於葆光張先生然得於心者
多矣建炎間胡騎在錢塘明越俱陷王公端
居於嚴曰虜决不至此且狼狽而歸自此窮
天地不復渡江矣其妙於易數蓋如此淳熙
丁酉元日山隂陸某書于錦官閣下
跋崔正言所書書法要訣
德符詩名一代書則未之見也觀此編中字
瘦健有神采亦類其詩乃知前輩未易以一
技名也戊戌重午務觀書
跋後山居士詩話
談叢詩話皆可疑談叢尚恐少時所作詩話
決非也意者後山嘗有詩話而亡之妄人竊
其名為此書耳後山二子豐登登過江為會
稽曹官李鄴降虜登亦被驅以北悲夫淳熙
戊戌十月二十四日可齋
跋佛智與升老書
此一編佛智禪師與其法子寒巖升公書也
議論超卓殆非世儒所及三復歎仰淳熙己
亥三月九日建安雙清堂書
跋古栢圖
此圖吾家舊藏予居成都七年屢至漢昭烈
惠陵此栢在陵旁廟中忠武侯室之南所謂
先主武侯同閟宫者與此略無小異則畫工
亦當時名手也淳熙六年龍集己亥六月一
日陸某識
渭南文集卷第二十六
