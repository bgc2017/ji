渭南文集卷第五
山隂陸游務觀
狀
天申節進奉銀狀
效頌祝於萬年適逢盛際備貢輸於九牧敢
竭微誠前件銀祗率典章獲參包篚大庭旅
百愧非梯山航海之深神嶽呼三但切就日
望雲之意
辤免賜出身狀
準尚書省劄子奉聖旨賜進士出身者孤
遠小臣比蒙召對從容移刻褒稱訓諭至
于再三仰惟天地父母之恩固當誓死圖報
惟是科名之賜近歲以來少有此比不試而
與尤為異恩揣分量材實難沗冒欲望敷奏
特賜追寢以安冗散之分
二
近蒙恩賜進士出身嘗具狀乞行追寢以
謂科名之賜近歲以來少有此比不試而與
尤為異恩揣分量村實難忝冒今月六日准
尚書省劄子奉聖旨不許辤免螻螘至微
曲煩申諭雷霆在上其敢飾辭然義有未安
若不自列強顔冒寵獲罪愈大蓋特賜科名
雖有故事必得非常之人乃副非常之舉甚
非所以重儒科杜倖門也重念(某)一介疎賤
行能亡取比蒙召對面加訓奬退而感激至
於涕泗今者但使獲安冗散之分以效尺寸
之勞則於上報主恩不敢憚死
條對狀
准今月六日詔書節文令侍從臺諫取當
今弊事悉意以聞退率其屬極言毋諱臣恭
依詔旨條具下項
一有國之法當防其微人(臣)之戒尤在於偪異
姓封王偪之尤者也蓋封王始於漢初天下
未定權宜之制然韓彭英盧皆以此敗漢亦
幾至大亂遂與群臣盟曰非劉氏不王後世
懲創其失魏晉隋唐皆起草昧有天下豈無
功臣止於公侯而已國初趙普有社稷大功
亦未嘗生加王爵也唐將封王始於安祿山
而本朝則始於童貫此豈可法而比年以來
寖以為常識者莫不憂之欲乞聖慈明詔
有司自今非宗室外家雖實有勲勞毋得輙
加王爵藏之金匱副在有司永為甲令實
宗社無疆之福
一伏見比來朝廷間遣小臣幹辦于外既銜專
命又無統屬造作威福矜詫事權在所騷然
理有必致如措置酒坊招捕海賊未有毫髮
成效而擾害之事已饜滿聞聽則此事害多
利少可以無疑若以輕君命失國體言之則
雖有厚利亦不可行(臣)謂如此二事之類止
當專委戶部長貳轉運司及安撫使提點刑
獄措畫如其不職自有典憲誠不足一一上
煩聖慮昔祖宗置走馬承受本欲便於
奏報耳而小人恃勢日增歲長及改稱廉訪
使者則監司帥守反出其下敗亂四方危及
社稷實走馬承受之末流也可不危哉此事
乞陛下與輔臣長慮遠計亟行廢罷若止
如近日改易其人及令聽安撫使節制之類
根本未除終必為害若朝廷或有大事勢
湏遣使即乞於廷臣中遴選材望庶幾不負
任使不啓弊端實天下之幸
一自古有國設官分職非獨下不得僣上上亦
不得侵下所以正名分也公師之官將相之
位人㠯之至貴天子所尊禮非百官有司比
也方宣和間王黼以太宰而行應奉司蔡攸
以三孤而直保和殿紊亂之事遂為禍萌中
興以来所宜痛革而頃者遂有以師傅而領
殿前都指揮使者天下固已怪矣近復有以
太尉而領閤門事者閤門古之中㳙太尉服
章班列蓋視二府瀆亂名器莫此為甚欲乞
聖慈詔輔(臣)議之例加訂正著為定制亦革
弊所當先也
一伏覩詔書委監司條具部内知州治行仰
見陛下撫恤百姓欲使各安田里之意然
(臣)竊謂惟賢乃可以知賢而無瑕者乃可以
議人不審今之監司皆已賢乎若猶未也旦
夕臧否來上而按行黜陟無乃未可乎雖使
諫官御史劾奏其不當者然人之識見自有
分限若本無才智又無學術乃使品藻賢否
而劾其不當是猶強盲者使察秋毫而責其
不見也(臣)欲望聖慈令三省具諸路監司
姓名精加討論其不足當委寄者例皆別與
差遣選有才智學術之士代之則前日之詔
不為空文既一清監司之選又審知郡守之
政實今日先務也
一伏覩律文罪雖甚重不過處斬蓋以身首異
處自是極刑懲惡之方何以加此五季多故
以常法為不足於是始於法外特置凌遲一
條肌肉已盡而氣息未絶肝心聮絡而視聽
猶存感傷至和虧損仁政實非聖世所宜
遵也議者習熟見聞以為當然乃謂如支解
人者非凌遲無以報之(臣)謂不然若支解人
者必報以凌遲則盜賊蓋有滅人之族者矣
蓋有發人之丘墓者矣則亦將滅其族發其
丘墓以報之乎國家之法奈何必欲稱盜
賊之殘忍哉若謂斬首不足禁姦則(臣)亦有
以折之昔三代以來用肉刑而隋唐之法杖
背當時必以謂非肉刑杖背不足禁姦矣及
漢文帝唐太宗一日除之而犯法者乃益稀
少幾致刑措仁之為效如此其昭昭也欲望
聖慈特命有司除凌遲之刑以明陛下至
仁之心以增國家太平之福(臣)不勝至願
一(臣)恭以陛下仁心惻怛聖澤深廣四方
萬里之遠昆蟲草木之微生成長養惟恐或
傷近者天下奏獄雖盜賊姦蠧罪狀已明一
毫可寬悉蒙原減豈有無辜就刑而不加恤
者(臣)是以不量疎賤敢昧死有請夫宦侍之
臣自古所有然晚唐以來始進養子童幼何
罪横罹刀鋸古制宫刑之慘纔下大辟一等
是雖顯有負犯猶在所矜而况於童幼乎向
使宿衞不足供奉闕人暫開禁防尚爲有說
今道路之言咸謂員已倍冗司局皆溢而日
增歲加未聞限止誠恐非陛下愛人恤物
蕃育群生之意也(臣)伏覩太祖皇帝開寶
四年詔内侍官年三十無養父聽養一子并
以名上宣徽院違者抵死真宗皇帝咸平
中復申前詔仁宗皇帝嘉祐四年又詔入
内内侍省權罷進養子三聖詔令炳如丹
青遵而行之實在陛下且方今聖政日新
入無苑囿之觀出無逸遊之好諸軍無承受
諸路無走馬中人所領不過兩宮掃除之職
而已顧久弛成憲以從其私干犯至和虧損
仁政(臣)雖甚愚猶知其不可也伏惟聖慈
少留聽焉
一自古盜賊之興若止因水旱饑饉廹於寒餓
嘯聚攻劫則措置有方便可撫定必不能大
為朝廷之憂惟是妖幻邪人平時誑惑良
民結連素定待時發則其為害而未易可測
伏緣此色人處處皆有淮南謂之二禬子兩
浙謂之牟尼教江東謂之四果江西謂之金
剛禪福建謂之明教揭諦齋之類名號不一
明教尤甚至有秀才吏人軍兵亦相傳習其
神號曰明使又有肉佛骨佛血佛等號白衣
烏帽所在成社偽經妖像至於刻版流布假
借政和中道官程若清等為校勘福州知州
黃裳為監雕以祭祖考為引鬼永絶血食以
溺為法水用以沐浴其他妖濫未易槩舉燒
乳香則乳香為之貴食菌蕈則菌蕈為之貴
更相結習有同膠漆萬一竊發可為寒心漢
之張角晉之孫恩近歲之方臘皆是類也欲
乞朝廷戒敕監司守臣常切覺察有犯于
有司者必正典刑毋得以習不根經教之文
例行闊略仍多張曉示見今傳習者限一月
聽齎經像衣帽赴官自首與原其罪限滿重
立賞許人告捕其經文印版令州縣根尋曰
下焚毁仍立法凢為人圖畫妖像及傳寫刊
印明教等妖妄經文者並從徒一年論罪庶
可隂消異時竊發之患
奏筠州反坐百姓陳彦通訴人吏
冒役狀
(臣)近因民間詞訴勘會到本路筠州百姓陳
彦通因訴事夾帶稱高安縣押錄陳諒經兩
次徒杖罪斷罷不含冒役事其本州於淳熙
六年十月内以為陳彦通所論冒役不實遂
引用乾道六年八月二日臣僚陳請妄訴冒
役科反坐刑名仍引在法諸州縣公人曾因
犯罪勒停(及未該收叙者謂於法不該收叙)放罷編配再行
投募充役者許人告諸州縣收叙公人於令
格有違者徒二年公人依法不該收敘而隱
落過犯或改易姓名別行投募者准此將百
姓陳彦通决脊杖十三(臣)竊詳反坐之法本
謂如告人放火而實不曾放火告人殺人而
實不曾殺人誣謟善良情理重害故反其所
坐然有司亦不敢即行多具情法奏取聖
裁今愚民無知方其為姦胥猾吏之所屈抑
中懷冤憤訴之於官但聞(某)人曾以罪勒罷
又有許告指揮則遂於狀内夾帶冒役之語
村野小民何由身入官府親見案牘小有差
誤亦當末减以通下情縱使州郡欲治其虛
妄驀越之類亦自有見行條法笞四十至杖
八十極矣與反坐之法有何干涉若一言及
吏人冒役便可捃摭置之徒罪則百姓被苦
豈復敢訴吏何其幸民何其不幸也自昔善
為政者莫不嚴於馭吏厚於愛民今乃反之
事屬倒置兼見今諸處冒役吏人雖究見是
實亦不過從杖罪科斷罷役而已未有即置
之徒罪者豈有百姓訴吏人冒役却决脊杖
之理(臣)本欲即按治筠州官吏又緣有上件
乾道六年八月二日(臣)僚陳請到指揮顯見
因此陳請致得州郡憑藉用法深刻(臣)蒙恩
遣使一路出自聖知拔擢苟有所見不敢
隱默欲望聖慈更賜詳酌如以(臣)所奏為
然即乞特降睿旨寢罷乾道六年八月二日
因臣僚陳情所降指揮庶使百姓不致枉
被深重刑責且下情獲通胥吏稍有畏憚天
下幸甚
除寶謨閤待制舉曾黯自代狀
凖令侍從授告訖限三日内舉官一員充自
代者右(臣)伏覩從政郎緫領淮東軍馬錢糧
所凖備差遣曾黯克承家學早取世科操行
可稱文詞有法臣實不如舉以自代
辤免轉太中大夫狀
中大夫充寶謨閣待制提舉江州太平興國
宮陸(某)狀奏(臣)以修進兩朝實錄今月二
十三日伏準告命授(臣)太中大夫依前充
寶謨閣待制提舉江州太平興國宫者序進
一階雖循故事擢登四品實出殊私勞薄賞
醲人微恩重而况(臣)遭逢頗異涉歴寖深四
朝嘗綴於廷紳八十更持於從槖惟寵光之
永絶庶視息之少延敢控愚衷冀回鴻進
薦舉人材狀
太中大夫充寶謨閣待制致仕(臣)陸(某)近承
紹興府牒備承尚書吏部待准都省劄子奉
聖旨節文令前侍從各舉人材三兩人(臣)為
已致仕累年竊慮與在外侍從見任藩郡及
宮觀人事體不同遂具申審今淮都省劄子
照得寶謨閣待制致仕俞澂薦舉萬夢實等
訖劄送(臣)照會者(臣)切見宣教郎知臨安府
臨安縣鞏豐材識超卓文辭宏贍從政郎前
隨州州學教授王田學問淹貫議論開敏以
上並可備文字之職文林郎監潭州南嶽廟
趙蕃力學好修杜門自守入仕以來惟就祠
祿今已數任若將終身或蒙朝廷稍如識
拔足以為靜退之勸抑躁競之風於聖時
不為無補如或不如所舉甘坐責罰
渭南文集卷第五
