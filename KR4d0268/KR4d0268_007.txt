渭南文集卷第七
山隂陸游務觀
啓
謝曾侍郎啓
結綬彈冠既過尋常之望懷鉛抱槧獲輸尺
寸之長永言邜翼之恩忽焉涕淚之集伏念
某讀書有限與世無緣吟梁甫於草廬倒天
吳於短褐借助於金張許史既家世之不為
從事於米鹽簿書又生平之未學一昨奔馳
薄官流落殊方土風頓異於中州宿疾遽侵
於壯歲食有鼃蛇之異醫無鍼石之良凜然
懷性命之憂不暇計飢寒之迫毁車殺馬逝
從此以徑歸賣劒買牛分餘生之永已豈謂
始終之不棄俯憐緩急之誰投出泥塗而濯
清風披泉扃而起白骨稱於天下曰知己頋
豈在於他門雖使古人而復生亦難勝於此
賜兹蓋伏遇(某)官盡心知性惟道集虚氣塞
天地之間辭編詩書之策授業解惑務廣先
師之傳揚善進賢用為聖主之報廣則或至
於雜恕則不責其全是致庸虚亦汙題品然
而仰觀明公之勇退每蹈前哲之難能超軼
絶塵優游卒歲雖賢愚之甚遠頋師慕之敢
忘誓當力戒它岐益堅素守禍福有命豈其
或置於胸中名節儻全是則不辱於門下終
期末路可復斯言
刪定官供職謝啓
拔茅以征冒處清流之末及瓜而往曾無累
月之淹恩重如山感深至骨伏以刑措不用
邈矣成康之隆法家者流肆于秦漢之際以
吏為師而先王之澤熄以律為書而聖人之
道微是以鄙夫深文而不知還儒者高談而
靡適用惟我國家之制克合古今之宜置
局而緫以弼臣拔材而列之官屬必有遠關
盛衰之法以授有司故非深逹體要之人不
預此選豈容懵甚亦在數中兹蓋伏遇(某)官
學極誠明才全經緯道樞善應萬變不外於
吾心仁風遠翔庶物悉陶於和氣矜憐墜緒
收拾遺材致兹流落之餘被此生成之賜(某)
敢不討尋廢忘激勵懦庸念彼三尺法安出
哉要必通於古誼否則一嶽吏所决耳尚奚
取於諸生冀收毫髮之勞庶逃俯仰之媿
賀黃樞密啓
恭審顯膺制書進貳樞府威望之重宗社
所憑天其相有永之圖日以冀中興之治竊
以朝廷之政屬在帷幄之臣方無事之時雍
容坐談則夫人而皆可應一旦之變酬酢曲
當非有道者不能歷觀昔人蓋鮮全美王導
之襟量而學不至德裕之術略而器未優故
晉卒安於江東唐莫追於正觀有志之士太
息於斯恭惟(某)官心正意誠任重道遠躬卓
行於苟且自恕之俗推絶學於散缺不全之
經凜然一家之言發乎千載之閟加之博極
墳史得興亡治亂之由綜練典章識㳂革始
終之際氣足以懾姦慝明足以察忽微其在
掖垣惟公議是達其侍經幄惟王道是陳果
由師錫之同入緫本兵之寄然而方時多故
為計實難夷狄鴟張肆猖狂不遜之語邊障
狼頋懷震擾弗寧之心東有淮江之衝西有
楚蜀之塞降附踵至人心雖歸而強弱尚殊
踊躍請行士氣雖揚而勝負未决堅壁保境
則曷尉后來之望闢國復土則又有兵連之
虞竊惟明公素已處此(某)頃聯官屬獲侍燕
居每妄發其戅愚輒誤蒙於許可雖輟食竊
憂於謀夏而荷戈莫效於防秋敢誓糜捐以
待驅策
除編修官謝丞相啓
揆才無似得祿已優不知何取於聖時頋
使輙塵於清選既難稱塞但有慚惶伏念(某)
學術空疎文詞朴拙頃遊場屋未能絶出於
原夫久返山林但欲追酬於款乃至於手編
簡冊身綴鵷鸞豈惟忘魏闕之心固已息邯
鄲之夢敢圖一旦輒越稠人與聞國典之
權輿猥備樞廷之掾史此蓋伏遇(某)官斯民
先覺盛世元臣亮天以格物之誠化俗用修
身之道雖江海至廣固無待於細流念燕雀
兼容亦何傷於大厦故令濫進以廣旁求然
而(某)天賦甚窮自量尤審層臺起於累土雖
深知奬拔之心浮屠成於合尖冀終遂迃愚
之分敢忘惕勵用對陶成
謝參政啓
揆才無似得祿已優不知何取於聖時頋使
輙塵於清選既難稱塞但有慚惶伏念(某)至
拙無能下愚不肖分章析句於蓬樞甕牖之
下學但慕於俚儒娛憂紓悲於山巔水涯之
旁文不供於世用比坐啼號之迫浪為衣食
之謀投檄無緣強顔可笑橘踰淮而為枳竊
自慨然泥出并而作塵望胡及此手編簡冊
身綴鵷鸞筆研重尋氛埃一洗兹蓋伏遇(某)
官至仁無間大德有容文兼衆作而不以窮
人識高一代而樂於成物雖江海至廣本無
待於細流念燕雀兼容亦何傷於大厦致兹
久困遂得少通然而(某)天賦甚窮自量尤審
層臺起於累土雖深知奬拔之心浮屠成於
合尖冀終遂迃愚之分敢忘惕勵用對陶成
謝賜出身啟
明廷錫對晨趍甲帳之嚴親札疏恩暮拜丙
科之寵感深涕隕媿極汗流竊以國家取
士之方固非一路學者進身之始又惡多岐
故祖宗非私於俊造之科而公卿罕出
於選舉之外至膺特詔尤號異人頌詩足以
配絃歌則梅堯臣出於皇祐文章足以垂竹
帛則王安國起於熙寧或友朋借譽而不以
為私或兄弟當塗而莫之或議厥繇至當故
可無慙如某者才樸拙而無竒學迃疎而寡
要自悲薄命久擯名場敢謂一朝遂叨賜第
門外之袍立鵠恍記少時詔中之字如鴉猶
疑夢事兹蓋伏遇(某)官股肱王室領袖儒林
以謂設一目之羅蓋非得爵之道至於售千
金之骨抑明市駿之心寧借妄庸以風四方
不忍拘攣而廢一士(某)敢不討尋舊學企慕
前修儒者之弊勞而無功誓少求於實效
聖君所行即是故事將時得於遺材敢仰賀
公道之興非獨叙私情之謝
答人賀賜第啓
比對明廷猥塵特舉兩章控避莫回天地之
恩一紙來臨復拜友朋之賜未知稱塞積有
慙惶伏念某才本迃疎識尤淺暗頃遊場屋
首犯貴權既憎糠播之偶前復惡瓦樞之輒
巧訟劉蕡之下第空辱公言與李賀而爭名
幾成竒禍敢期末路復齒清流晨趍甲帳之
嚴暮拜丙科之寵此蓋伏遇(某)官學窮游夏
文嫓卿雲槐花黃而並遊每記帝城之舊茘
子丹而共醉未忘閩嶺之歡特假溢言俾膺
異選千名記佛雖叨學者之光榮一日看花
寧復少年之意氣但懷感佩未易敷陳
賀張都督啓
恭審誕膺冊書首冠樞府運籌决帷幄之勝
遂定廟謨假鉞督中外之軍仍專閫寄傳聞
所逮欣抃惟均恭惟(某)官降命應期自天生
德許國本事親之孝化民用克已之仁早際
聖神徧居將相書虞淵取日之績恍若古人
詠東山零雨之詩適當初政屬邊𤇺之尚警
煩幕府之親臨元黃之篚爭歸赤白之嚢幾
息果洊膺於徽數用卒究於宏規仰惟列
聖之恩實被中原之俗耕田鑿井舉皆涵養
之餘寸地尺天莫匪照臨之舊豈無必取之
長筭要在熟講而緩行頋非明公誰任斯事
不惟衆人引頸以歸責固亦當宁虛心而仰
成(某)獲預執鞭欣聞出綍斗以南仁傑而已
知德望之素尊陜以東周公主之宜勲名之
益犬雖不敢紀殊尤於竹帛尚或能被一二
於弦歌冒瀆之深震惶無措
問候洪緫領啓
借勢於王公大人夙懷志願侍坐於先生長
者適有夤緣仰偉度之兼容撫孤蹤而知幸
伏念(某)至愚不肖甚拙無能一官初迫於飢
寒百慮更成於疾疢綴鴛鷺會朝之列自傷
勌鶴之摧頽望魚龍變化之塗獨類寒龜之
藏縮比求祠廟歸掃丘墳猶出佐於近藩實
大踰於素望始終徼倖進退慚惶恭惟(某)官
材擅國華德推世美崇論谹議質諸鬼神而
不疑大冊高文編之詩書而無愧歴風波並
起之嶮挺金石可開之誠雍容回翔而愈高
康濟之資排擯斥疎而彌積邇遐之望天將
降於大任上惟圖於舊人荷從橐於西清方
俟論思之益擁使旜於北固猶煩道德之威
(某)竊覬須臾欽承約束快威鳳景星之覩幸
孰過焉辱高山流水之知儻其自此
答鈐轄啓
列屬樞廷自不安於清選佐州京峴猶誤被
於明恩方修候問之恭已拜緘縢之賜情文
甚寵感愧兼深伏惟(某)官胄出山西書傳圯
上綠沉金鎻雖勇略之無前緩帶輕裘亦風
流而自命兹膺帝眷暫緫兵符遂容顦顇之
餘獲厠遊從之末春容方麗戎幕多間冀加
衞於寢興用大符於頌禱
問候葉通判啓
列屬樞廷自不安於清選佐州京峴猶誤被
於明恩敢謂窮途獲親耆德恭惟(某)官性資
直諒學術淵源愷悌宜民固已高於治績忠
誠許國曾未究於遠猷行膺召節之嚴趣上
禁途之峻雖仰觀翔翥鳳凰方覽於德輝然
猶幸須臾虎鼠同稱於相屬春容方麗燕寢
多間冀調興止之宜用副傾依之素
答吳提宮啓
伏蒙講修拜禮惠示函書温乎其容若加親
粲然有文以相接雖快景星之覩終慙明月
之投伏惟(某)官華國英材通家舊好未嘗少
貶於公卿勢位之地頋乃獨厚於江湖憔悴
之人賣劒買牛念即歸於農畝乘車戴笠尚
永記於交盟
賀葉提刑啓
伏審顯奉璽書改臨畿服坐于廟朝而施利
澤雖尚鬱於遠猷送以禮樂而有光華實寖
隆於睿眷傳聞之始開慰實深恭惟某官學
造宮庭行尊防範閎議兩朝之望高文百
世之師入踐掖垣有斧藻聖謨之益出乘使
傳有宣道王意之勞周旋百為終始一節鳳
凰之翔千仞雖瞻仰詠歎之實同虎豹之守
九關終排擯斥疎而莫進竊惟大任之降將
啟非常之元必使備歴於阻難所以終成其
器業今者承邊鄙宿兵之後加夏秋積潦之
餘疾癘相熏流逋未止憂軫上煩於宵旰撫
摩方屬於忠賢伏聞親奉尺一之書下慰億
兆之望坐席未暖握節遽行蓋將訪灾沴之
由施寬平之政挈之溝壑之内厝諸衽席之
安老稚聚觀感涕相屬迨及嘉猷之告宜膺
共政之求(某)久去門墻寖疎牋牘摳衣函丈
每懷問道之誠負弩前驅即下望塵之拜其
爲欣抃未易敷陳
賀呂知府啓
恭審光膺中詔洊畀左符恊于師言出自上
意凢在部封之内舉同抃舞之情共惟(某)官
襟量恢閎文詞卓偉飛書走檄名早震於華
夷仗節擁旄功每書於竹帛比屬邊𤇺之靜
力辤宮鑰之嚴雖北闕之書至于屢上然東
山之志寧許遽從果被睿知復膺重寄仁風
穆若方回比屋之春威望凜然先破臣姦之
膽(某)自欣末路得附餘光不汝疵瑕固荷包
荒之度令公喜怒敢招越分之尤惟殫惕勵
之誠用對眷知之舊
上陳安撫啓
佐州北固麥甫及於再嘗易地南昌瓜未期
而先代雖千里困奔馳之役幸一官託覆護
之私伏念(某)孤學背時褊心忤物方牽聯而
少進已恐懼而遽歸偶充振鷺之廷自知非
稱不失屠羊之肆其又奚言比自列於私嫌
遂再汗於除目始終徼倖俯仰慚惶恭惟(某)
官道極誠明器函康濟閎議兩朝之望高
名百世之師經術淵源造大學中庸之妙文
章簡古在先秦兩漢之間久以臺省之英出
試蕃宣之績雖弗容而君子乃見公初無欣
戚之殊然必進而朝廷始尊國實繫安危之
重佇聞休命大慰衆心(某)再掃餘塵增光末
路頋才能之有限加疾疢之未平先生琴瑟
書冊在前願卒門人之業小子洒掃應對則
可敢晞別駕之功
上史運使啓
佐州北固麥甫及於再嘗易地南昌瓜未期
而先伐雖千里困道途之役幸一官在部封
之中伏念(某)學本小知器非遠用昨侵尋於
薄宦偶比數於諸公除目雖頻不出百僚之
底駭機忽發首居一網之中謂宜永放於窮
閻猶得出丞於近郡復緣私請更冒明恩超
超空凡馬之群實非能辦默默反屠羊之肆
其又奚言僥倖非常慚惶莫諭恭惟某官英
姿山立大度淵渟不媿於天而不怍於人卓
矣誠身之學有考於前而有驗於後大哉致
主之言頋自信之甚明雖不容而何病使事
有指姑少試於澄清治具畢張要終煩於經
濟(某)小舟已具漫刺將前雖多病懷歸徒費
噓枯之力然至仁逮下實寬束濕之憂
渭南文集卷第七
