渭南文集卷第六
山隂陵游務觀
啓
謝解啓
倦遊場屋分已歸耕首置賢書出於過聽得
非其分榮不蓋慚伏念(某)行已迂疎禀資窮
薄生逢聖代豈願老於漁樵性嗜古文了不
通於世俗因息四方之志專為一壑之謀比
遊都城適睹明詔復踴躍而自獻信習氣之
難除内負初心外慙舊友然而廢放已久盡
忘科舉之章程得失既輕頗有山林之氣象
譬之進昌歜於玉食陳侏儒於燕朝方以怪
而見珍故雖樸而不廢恭惟(某)官行為世表
經為人師早學長安識子雲之竒字晩遊吳
會得中郎之異書心術正而無邪文章簡而
有法憤彫蟲之積弊疑草野之可收遂致庸
虚輒先豪俊自知不稱敢辤同進之争名所
懼流言竊謂主司之好異其為愧悚實倍尋
常
賀台州曾直閣啓
恭審寵辤使節移鎮便藩上待老成惟恐弗
當其意士聞靜退自消競進之心凢有識知
誰不驩喜恭惟(某)官淵乎似道清而有容古
學名家鬱為諸儒之領袖高文擅世坐還兩
漢之風流早踐清華屢當要劇民依愷悌之
政吏畏道德之威不言而令己行寡欲而人
自化好直無矯枉之過為善無近名之嫌歴
考平生追配古人而奚愧中更俗吏益知儒
者之有功比由真館之宴間起奉外臺之委
寄翔而後集汎然敢辤子房避三萬戸之封
曼容至六百石而去當宁為之太息舉朝仰
其高風故擇名邦示優耆德然而公議所屬
久安實難第恐賜環之來弗容坐席之暖(某)
早嘗問道晚益受知春服方成悵又違於師
範郡齋猶冷冀深衞於生經
賀曾祕監啓
恭審趣登文陛進冠蘭臺簡冊光華孰謂太
平之無象薦紳歎息共欣大老之來歸誠爲
中外之榮觀非復門闌之私慶竊嘗聞諸耆
舊昔在祖宗朝有道德魁偉之(臣)士鄙
刑名功利之學政術既斥夫卑陋國勢自極
於尊安豈惟右文飾治之方是亦折衝消萌
之要至於主盟儒道典領書林必求名勝之
宗尤極清華之選不圖近歲蝢異前規老吏
亦驚兹豈膏梁之地遺編何罪至遭鋒鏑之
腥廷範之汙清流哥奴之非時望較之於此
誠何足言天未墜於斯文上眷求於舊德恭
惟(某)官文貴乎道氣合於神學稽古以知天
心集虚而應物舊聞入洛之盛事疑於古人
追數過江之諸賢屹然獨在雖身居湖海之
遠而名滿覆載之間友化人而遊帝居頋肯
復求於外物登太山而小天下蓋嘗俯陋於
諸儒昨者法宫决事之初起於琳館燕居之
際力歸使節自乞守符觀其勇退於急流真
若無意於斯世迫功名之不赦凜風節之愈
高姑復領袖館閣之遊行即几杖廟堂之上
(某)自惟幸會最辱知憐識度關之雲距今十
載從浴沂之樂終後諸生孤蹤愈遠於師門
精意空馳於夢想
賀謝提舉啓
伏審顯膺帝制起擁使華雖輿論歉然謂未
究大賢之蘊然用人如此誰不知公道之行
恭惟(某)官躬真獨簡貴之資蘊篤實誠明之
學早並遊於洛下晚獨步於江東談笑多聞
文章爾雅履常應變雖與時而偕行據古守
經蓋絶世而獨立風采聞於天下勞烈簡于
上心自去清班久安真館付功名於昨夢若
無意然頋富貴之迫人恐不免耳迨法宫之
决事付便郡以優賢曾未踰年已聞報政入
膺三接之寵出臨千里之畿明詔始傳吾黨
相慶以謂名流之施設當有前軰之規摹班
超之策平平陽城之考下下至於俗吏乃求
竒功所願一洗簿書之塵庶幾少稱臺閣之
望此自明公之所及豈須賤子之具陳冒瀆
之深慚惶無措
賀禮部曾侍郎啓
恭審顯奉制書進司邦禮所養既厚萬鍾亦
何足言衆望所歸九遷猶以為緩惟是老成
之用式昭至治之符凢有識知誰不驩喜竊
考六官之制本皆三代之餘惟宗伯之清華
極近(臣)之遴選誠使此地常得其人則朝廷
日尊自弭未形之患論議守正亦折羣邪之
萌一昨多艱寖忘大體刑名錢穀獨號劇曹
文物典常僅同虛器蓋道由時而升降官以
人而重輕苟凢材非據於其間則舊章何恃
而不廢孰謂斯文之幸復聞公議之伸恭惟
(某)官直哉惟清淵乎似道心至虛而善應名
弗求而愈高紬繹六經推明上世之絶學度
越兩漢追配先秦之古文早並遊於洛中晚
獨步於江左人誦其德家有其書使少貶於
諸公已亟升於華貫頋久幽而彌厲凜自信
之不回上屢興見晚之嗟公猶懷勇退之志
勉收功業於無復意之後起踐富貴於不得
已之餘黃髮皤然德容穆若昔者慶曆之盛
側席而致衆賢元祐之初加璧而聘諸老今
兹盛事可謂無慙然猶漸進於省中未足大
慰於天下竊謂德齒之貴宜登師保之崇入
則几杖三雍之間出則卷繡百工之上使勲
貴歛社畏楊綰之清朝野洗心化毛公之儉
紀話言於竹帛肖形像於丹青垂之無窮然
後爲稱(某)頃陶善誘嘗辱異知雖借勢於王
公大人非迂愚之敢及惟侍坐於先生長者
尚夢寐之不忘逖聞編紼之傳獨阻門闌之
慶仰懷曩遇不勝下情
賀辛給事啓
恭審光奉制書就升鉅鎮用人惟已上方詢
事而考言知我其天公豈枉尋而直尺世不
容而何病道有命而後行雖殿藩猶屈於經
綸然親擢益知於眷注縉紳頌歎道路驩欣
伏聞先王相我後人上天為生賢佐若時大
任之降將啓非常之元故必雍容回翔以養
其康濟之才排擯斥疎以積夫邇遐之望遺
之險囏以勵其志待之耆老以全其能周公
居東歸相成王之善治謝傅高卧晚為江表
之宗(臣)勲名卒至於偉然物理殆非於偶爾
恭惟某官氣守剛大性資方嚴其在朝廷有
金玉王度之益其位嶽牧有股肱帝室之勞
指朋黨於蔽蒙膠漆之時發姦蠧於潜伏機
牙之始庭叱義府面折公孫可否一語而不
移利害十年而後驗人服其識家誦其言皓
首來朝方共推於宿望丹心自信寧少貶於
諸公洗鄙夫患失之風增善類敢言之氣俯
仰無媿進退兩高不可誣者忠邪之情不可
揜者是非之實出守未幾見思已深惟是謀
帥之難孰先舊德之舉然而方政機之虚席
宜召節之在途開慰斯民始自今日(某)迂愚
不肖窮薄多竒雖道德初心之已非猶節義
大閑之可勉側聞休命深激儒衷輙忘奏記
之狂蓋出執鞭之慕仰祈閎量曲貸嚴誅
答福州察推啓
識面卜鄰固常懷於鄙志杜門掃軌殊未接
於英游於此相逢慨然永歎恭惟(某)官城南
舊望江左名流高韻照人清言絶俗過眼不
再真讀五車之書落筆可驚倒流三峽之水
豈有如公之人物猶令隨牒於海邦政恐驛
召之行弗容席暖之久(某)奔馳斗粟流落二
年久親柱後之惠文高束牀頭之周易政湏
名理之語一洗簿書之塵
賀何正言除左司諫啓
恭聞親詔登用大賢以白首魁偉之(臣)膺明
時諫諍之任善類相慶公道遂行竊以逆指
犯顔人疑於甚難而君子謂之易盛朝治世
衆安於無事而識者以爲憂然非身居獻替
之官與夫素著中外之望雖抱此識何自而
言邈乎太平之難逢考之前史而可見以正
人遺聖主實惟祖宗敷佑之心而公議在
朝廷豈非廟社無疆之福恭惟(某)官心潜
百聖學貫羣經老成之風師表一世直養之
氣充塞兩儀立朝寬大而持平論事雍容而
守正虛舟觸物此自信其無心恕髮衝冠彼
安知夫有體居多聖政之助始明儒者之功
非獨誠偽不可以欺要之忠邪久而自判上
眷既厚人望又歸遂當登四輔之聮豈久置
七人之列(某)頃以樸學嘗預諸生雖在泥塗
猶是門闌之舊物竟無名第亦竊場屋之虚
聲敢俟明公勲業之成勉繼輿人歌頌之作
不足為報姑盡此心
賀湯丞相啓
恭審顯膺典冊進冠公台廷告未終搢紳相
慶郵傳所及夷夏歸心煥君臣嘉會之逢侈
廟社無疆之福恭惟(某)官民之先覺國之宗
(臣)精義探繫表之微英辭鼓天下之動至誠
貫日歴萬變而志意愈堅屹立如山决大事
而喜愠不見一昨力辤重任之降屈居次輔
之聮三年有成九功惟叙方當詔令之誕布
孰測謀謨之所從凢有大政事之慰斯民咸
曰右丞相之告于上雖家置一喙以頌德士
予千金而示恩竊揆其情未至於此蓋廟堂
之寄代天而理物帷幄之筭經遠而折衝平
居用小大之材欲其披肝膽以自盡一旦付
疆場之事欲其捐性命而不辤自非有以素
服衆心則將誰與共濟大業晉文側席於子
玉回紇下拜於汾陽王商以忠謇立朝則單
于不敢仰視平津以媕娿充位則淮南謂若
發蒙自昔論世之盛衰莫如置相之當否譬
猶震風凌雨之動地夏屋愈安鴻流巨浸之
稽天方舟獨濟人望所屬國體自尊今者大
明弼亮之勲正席辯章之任守文致理將見
隆古極治之時應變制宜必有仁人無敵之
勇聖主以此屬元輔學者以此望真儒行或
使之天所命也(某)猥以孤遠辱在記憐如其
少逭衣食之憂猶能頌中興之盛德必也遂
老江湖之外亦自號太平之幸民窮達皆出
於恩私生死不忘於報稱
除刪定官謝丞相啓
收置鈞陶固已踰於素望責功鉛槧仍俾效
其寸長神觀頓還塵埃一洗欲叙丹衷之感
不知危涕之横伏念(某)獨學寡聞倦遊不遂
瀾翻記誦愧口耳之徒勞跌宕文辭頋雕蟲
而自笑低回久矣感歎悽然使有一人之見
知亦勝終身之不遇然而稟資至薄與世寡
諧在鄉閭則里胥亭長之所叱訶仕州縣則
書佐鈴下之所蹈藉聲名湮晦衣食空無方
所向而輒窮已分甘於永棄侵尋末路邂逅
殊私招之於衆人鄙遠之餘挈之於半世浮
沉之後既賞音於一旦又誦句於諸公豈料
前史之美談乃獲此身之親見兹蓋伏遇(某)
官斯民先覺吾道宗師大學誠明上下同流
於天地至仁溥博遠近一視於華夷和氣行
禮樂之間治道出政刑之外惟公故無所不
取惟大故無所不容訖令頑鈍之資亦預甄
收之數重念(某)家世儒學非有旂常鍾鼎之
勲交友漁樵又無金張許史之助特緣薄技
獲齒諸生形頋影以知歸口語心而誓報死
而後已天實臨之
謝内翰啓
來自遠方驟參要局知其愛閑而多病故為
湔俗吏之塵勇於悼屈而哀窮故使汙清流
之末繄禁近吹嘘之過蒙廟堂選拔之優俯
仰以思媿懼交至伏念(某)讀書有限識字不
多歲月供簿領之勞衣食奪山林之志窮雖
已甚狂不自懲性本懦孱輙妄希於骨骾仕
由資蔭乃深惡於膏粱坐此湮阨而莫收未
忍依違而少貶比遊輦轂久困氛埃望見車
騎之雍容傳誦文章之閎麗不勝慕鄉求備
使令門墻纔許其一登聲價已增於十倍夫
富貴外物惟事賢可謂至榮父子雖親然相
知猶或不盡曾是疎遠至孤之迹又無瓌竒
可喜之能不自省其何繇乃遽叨於斯遇非
常之幸從古罕聞此蓋伏遇(某)官自明而誠
養氣以直行著四方之防範文專一代之統
盟勤於教人務傳聖師之道廣於求士用報
睿主之知豈謂孤生亦蒙至意稱於天下曰
知已誰復閒然雖使古人而復生未易當此
惟誓堅於名節庶不辱於恩私
謝諫議啓
來自遠方驟參要局因書生鉛槧之業使效
尺寸之長脫俗吏簿領之煩曲從疎野之性
儻非恩舊每賜揄揚自頋缺然何以得此伏
念(某)讀書有限識字不多歲月供道路之勞
衣食奪山林之志窮雖已甚狂不自懲材本
懦庸輒妄希於骨骾仕由資蔭乃深嫉於膏
粱衆惡所叢孤生餘幾自頃並遊於場屋亦
嘗辱遇於宗師徒竊虚聲莫醻真賞一斥遂
甘於蹭蹬殘年絶望於騫騰此在常情所宜
顯棄豈謂并容之度未移宿昔之私既許瞻
君子盛德之容淵乎似道又使知大人接物
之際歡然有恩訖致庸虚誤蒙甄錄此蓋伏
遇(某)官養氣以直自誠而明大學中庸發揮
千歲之旨生民清廟主盟一代之文吾道由
此而復傳善人有恃而不恐施及區區之舊
物不忘眷眷之深情求粗稱於門墻惟益堅
於名節死而後已天實臨之
渭南文集卷第六
