渭南文集卷第八
山隂陸游務觀
啓
答發解進士啓
都騎來臨方快景星之先覩雄文授䞇更慙
明月之暗投蔵去為榮幸甚過望伏惟解元
先輩材高衆雋學富三餘將鴻漸於天廷姑
龍驤於學海豈圖羇宦適與榮觀萬里摶風
莫測雲程之遠一第溷子行聞桂籍之傳欣
佩兼懷敷宣罔既
答廖主簿發解啓
都騎來臨方快景星之先覩雄文授䞇更慙
明月之暗投藏去為榮幸甚過望伏惟(某)官
文高藝圃行著鄉評雖數竒如李廣之封猶
強飯有廉頗之志賈勇千人之敵策勲百戰
之餘豈意羇遊與觀盛事故將軍羡妄校尉
知久鬱於壯圖新天子用老舍人宜即膺於
顯擢其為贊喜莫究占言
上二府乞宮祠啓
白首而困下吏久安佐郡之卑黃冠而歸故
鄉輙冀奉祠之樂恃廊廟并容之度忘江湖
遠屏之蹤敬布忱誠仰干造化伏念(某)讀書
有限與世無緣歲月供簿領之勞衣食奪山
林之志拊心自悼頋影知慚儻少逭於飢寒
誓永投於閑散頃以牽聯而少進惕然恐懼
而弗寧亟辤振鷺之廷徑返屠羊之肆優游
食足敢陳楚些之窮衰疾土思但抱越吟之
苦伏望(某)官因材授任與物為春察其愚無
所能乏細木侏儒之用哀其窮不自活捐太
倉紅腐之餘特假閑官使安晚節棄竇憲如
孤雛死鼠寧足矜憐譬杜牧以白骨遊魂少
加恤養某謹當收身末路沒齒窮山玩仙聖
之微言樂唐虞之盛化杜門掃軌固莫望於
功名却粒茹芝冀粗成於道術雖無以報猶
不辱知
賀吏部陳侍郎啓
恭審顯膺帝睠進貳天官成命甫行群情交
慶若用人每皆如此則公論寧復間然竊以
自昔撫運而有邦孰不好賢而願治然賢能
之進常齟齬而不合治安之會亦稀闊而難
遭京房事漢則見謂小忠孔子去魯則自以
微罪有志之士太息於斯方今主上嗣無疆
之慶基恢有為之遠略思求人傑俾代天工
當饋歎無蕭曹共傳斯訓耻君不及堯舜今
得其人采四海之公言寘六卿之要地將期
共政以責奮庸恭惟某官道大而氣剛才全
而業鉅方登臺閣則已挺然稱輔相之器及
試岳牧則又卓尔著藩垣之勞福及京師名
震天下使能少貶久已趣還頋乃周旋四鎮
之間淹歴五年之久積排擯斥疎而莫置殆
艱難險阻之備更道之將興理不輕畀豈惟
論思獻納陳萬世之策遂將經綸康濟致三
代之隆(某)早出門墻晩依幕府誨言在耳盛
德銘心駕下澤之車雖已安於微分磨浯溪
之石尚擬頌於中興
賀莆陽陳右相啓
恭審廷颺大號位冠群公識者咨嗟益信道
行之有命聞而興起共知天定之勝人(某)嘗
因故老之言竊考昭陵之治乾坤大度固
兼容而罔間日月之照實無隠而弗臨小人
雖有倖進而善類常多詖論亦或抵巇而公
議終勝故士氣婁折而復振邦朋既久而自
消諤諤昌言天下誦道輔仲淹之直巍巍成
績史臣書韓琦富弼之賢固嘗端拜於遺風
豈意親逢於盛旦恭惟(某)官名蓋當代材高
古人瑰偉之器足以遺大而投艱精微之學
足以任重而道遠方孤論折群邪之銳蓋一
身爲衆正之宗徇國忘家惟天知我論去草
者絶其本宜無失於事機及驅龍而放之菹
果不動於聲氣卓矣回天之力孰曰山拔之
難積此茂勛降時大任豈獨明公視嘉祐之
良弼初無間然亦惟聖主享仁祖之治
功殆其自此(某)孤遠一介違離累年登李膺
之舟恍如昨夢遊公孫之閤尚覬兹時敢誓
糜捐以待驅策
謝王宣撫啓
杜門自屏誤膺物色之求開府有嚴更辱招
延之指銜恩刻骨流涕交頤伏念某獨學寡
聞倦遊不遂瀾飜誦說愧口耳之徒勞跌宕
文辭頋雕蟲而自笑頃預朋來之列適逢聖
作之辰玉音親錫於儒科奎翰特嘉於樸學
曾未乾於詔墨已亟遠於周行病骨支離邅
塗顛沛駑馬空思於十駕沉舟坐閱於千帆
方所向而輒窮已分甘於永棄侵尋末路邂
逅賞音招之於衆人鄙遠之餘挈之於半世
竒窮之後夫富貴外物唯事賢可謂至榮父
子雖親然相知猶或不盡曾是疏遠至孤之
迹又無瓌竒可喜之能不知何由坐竊殊遇
稱於天下曰知已誰或間然雖使古人而復
生未易當此此蓋伏遇(某)官民之先覺國之
宗臣精義探繫表之微英辭鼔海内之動至
誠貫日踐危機而志意愈堅屹立如山決大
事而喜愠不見雖裴相請行於淮右然蕭公
宜在於關中姑訖外庸即登魁柄凡一時之
薦寵極多士之光華豈謂迂疎亦加采錄(某)
敢不急裝俟命碎首為期運筆颯颯而草軍
書才雖盡矣持被刺刺而語婢子心亦鄙之
尚力著於微勞庶少伸於壯志
通判䕫州謝政府啓
貧不自支食粥已踰於數月幸非望及彈冠
忽佐於名州孰知罪戾之餘猶在憫憐之數
銜恩曷報撫已知慙伏念某少也畸人長而
獨學好莊周齊物之說樂以忘憂讀嵇康養
生之篇慨然有志秉心不固涉世寖深兒女
忽其滿前藜藿至於併日屢求吏隱冀代躬
耕亦嘗辱記其姓名固欲稍畀之衣食費元
化密移之力不知幾何悼孤生一飽之艱迺
至如此卒叨薄祿實謂殊私此蓋伏遇(某)官
黼黻帝猷權衡國論開公孫之東閣共欣多
士之彙征解晏子之左驂不忍一夫之獨廢
召來和氣力致隆平惟是魚復之故城雖號
烏蠻之絶塞乃如别駕實類閑官況惸惸方
起於徒中宜凜凜過虞於意外固弗敢視馬
曹而不問亦每當占紙尾而謹書豈有功勞
能自表見念昔並遊於英俊頗嘗抒思於文
辭既嗟氣力之甚卑復恨見聞之不廣今將
窮江湖萬里之嶮歴吳楚舊都之雄山巔水
涯極詭異之觀廢宮故墟弔興廢之迹動心
忍性庶幾或進於豪分娛憂紓悲亦當勉見
於言語儻粗傳於後世猶少答於深知過此
以還未知所措
謝洪丞相啓
薄技效官曾是青袍之朝士明恩起廢更為
朱綬之山人雖莫與於鴻鈞猶竊陶於盛化
敢修尺牘敬布寸心伏念(某)丞學孤生輟耕
漫仕頃輸勞於鉛槧嘗厠迹於紳緌再歲京
華每有鳬鴈少多之歎一時士類或為草木
臭味之同因遭衆口之鑠金孰信淡交之如
水訖由寬貸得遂退蔵幸未抵於投荒乃復
汚於除吏兹蓋伏遇(某)官應期降命同德格
天以淵源之學潤色皇猷以直大之氣折衝
世變彛鼎方書於偉績濤瀾忽起於畏塗際
嘉會之風雲將開平治畀凶人於豺虎亟正
讒誣乃頋近藩暫勞卧護鋤耰競勸流逋已
見於四歸弦誦相聞風俗殆期於一變俯念
編珉之賤嘗居部吏之間假之餘光使不終
廢而(某)自安隱約久困沉緜和堯民擊壤之
歌徒欣末路刻唐士齊天之頌尚俟他時
上王宣撫啓
薄命邅回阻並遊於簪履丹誠精確猶結戀
於門墻敢辤蹈萬死於不測之途所冀明寸
心於受知之地伏念某禀資凡陋承學空疎
雖肝膽輪囷常慕昔賢之大節迺齒牙零落
猶為天下之窮人撫劒悲歌臨書浩歎每感
歲時之易失不知涕泗之横流昨屬元臣暫
臨西鄙獲厠油幕衆賢之後實輕玉關萬里
之行奮厲欲前駑馬方思於十駕羇窮未憗
沉舟又閱於千帆傷弱植之易搖悼鴻鈞之
難報心危欲折髮白無餘如輸勞效命之有
期頋隕首穴胷而何憾兹從剡曲來次夔關
雖未覘於光躔已少紓於志願此蓋伏遇某
官應期降命生德自天器宇魁閎鍾太行黃
河溫厚之氣文章鉅麗有慶曆嘉祐太平之
風取人不棄於小材論事每全於大體念兹
虛薄奚足矜憐然遭遇異知業已被扆前之
薦使走趍遠郡豈不為門下之羞儻回曩昔
之恩俾叨分寸之進窮子見父可量悲喜之
懷白骨成人盡出生全之賜過此以往未知
所裁
謝晁運使啓(發舉狀救火後)
事出權宜弗及先言而後救恩加慰藉乃煩
並蓄而兼收甫定驚魂已横感涕伏念(某)灰
心賤士焦尾餘生學纔比於聚螢智莫階於
束縕偶緣羇官獲託餘光別駕治中已負曠
瘝之責祝融回祿更慙備禦之疎方炎官熟
屬之鼎來實杯水輿薪之弗救煙埃蔽日綆
缶交塗鬱攸遽駭於黔廬倉卒僅知於顧府
焦頭爛額本資衆力之同露蓋暴衣至屈使
華之重惟當治罪寧可論功此蓋伏遇(某)官
造道精深宅心誠敬曲記熒熒之迹特收赫
赫之威憐巢燕之幾焚脫池魚於必死弗用
玉瓚方勤人事之修等與牛車俾離火宅之
怖(某)敢不仰思難稱俯愧無勞深念客言更
謹徙薪之戒廣儲水器常如濡幕之時過此
以還未知所措
謝夔路監司列薦啓
意象纍然揣分方安於下吏寵光異甚交章
遽上於公車莫測何由但知難稱伏念(某)久
嬰瞀病見謂散材偶從諸老先生之遊粗得
前言往行之略可咨今事少年誤竊於虚名
力洗陳言晚節方慚於大學一來楚硤再閱
王春惟體重於藩方故職均於曹掾占名惟
謹幸逃有蠏之嘲竊祿甚微屢起無魚之歎
豈期僉論驟及孤蹤遂令枯槁之餘漸有敷
榮之望此蓋伏遇(某)官器函魁磊議極崇谹
雖持秋霜夏日之嚴每廓滄海洪河之量大
呼相和或容醉吏之狂重聽何傷曲恕聾丞
之老雖深知其無用亦並采而不遺(某)敢不
強恕求仁質直好義庶幾夙夜或免小人之
歸猶有鬼神尚圖國士之報
答薛參議啓
伏審光奉制書來參戎幕山川信美久嗟人
物之寂寥車騎甚都一聳吏民之瞻視極知
趣召之在邇猶幸小留而後東恭惟某官器
度清真風規高亮驥行千里騰驤本結於主
知虎拒九關排斥遂收於朝蹟惟是雄豪之
氣寓於鉅麗之文南弔沉湘西賡諭蜀頋臥
龍之遺磧有化鶴之故城雖左官共歎於滯
淹然絶景政煩於彈壓某久疎麈尾之誨喜
聞鷁首之來聯遠遊之詩固莫追於大手續
郊居之賦猶小異於庸人
答衞司戸啓
彈冠巫硤早欽三語之賢捩柂蜀江首拜尺
書之寵情文兩厚感怍兼深伏惟(某)官自立
脩名蚤收上第千人所見共推高明練達之
才一座盡傾行接醖藉雍容之論豈獨有光
於吾黨固將增重於此州至於痛懲文法之
疎一振廉隅之壞非俗吏所爲也微君子其
能乎願疾其驅用諧所冀
與何蜀州啓
漂流萬里可知已老之頭顱贊貳一城復得
本來之面目將就脂車之役敢稽削牘之恭
伏念(某)小智自私大惑莫解自收朝蹟久困
宦遊冒別駕治中者三州假軍諮祭酒者數
月老驥伏櫪雖未歇於壯心逆風撑船終不
離於舊處忘栖栖之可笑復挈挈以此來共
惟(某)官曠度清真高標峻潔體道自得有見
於參倚之間受氣至剛不移於毁譽之際頋
公言之允穆知追詔之方行敢意窮途猥塵
上佐然(某)比緣多病深願少閑歲計之有餘
當守平生之素志治行其無事更歸長者之
餘風
答交代楊通判啟
瓜戍及期幸仁賢之為代萍蹤無定悵候問
之未遑敢謂勞謙特先榮翰伏惟(某)官淵乎
似道直哉惟清風致雖高不廢應酬於衆務
文詞甚麗要皆原本於六經所宜問津於黃
扉青瑣之間何至涉筆於赤甲白鹽之下即
聞號召遂陟清華(某)猥以陳人偶叨末契道
途迫遽僅能占報於記曹舟艑軻峩弗獲往
迎於市暨歸依之素敷敘奚殫
與趙都大啓
洊被臺移攝陪幕辯方剡章而俟報輒懷檄
以徑前迫於竒窮作此頑鈍冒世俗之所憫
笑賴門下以為依歸伏念某下愚無知大惑
不解罪宜永斥朝蹟已收者十年身困遠遊
車轍幾環於萬里比官巴硤旋客塞垣歲月
不知其再周形影相顧而自悼支離病骨無
毁而亦消羇旅危魂雖招而未返念惸惸之
安往復挈挈以此來豈忘慚羞實恃矜惻老
馬已甘於伏櫪敢望長途窮猿方切於投林
況依茂蔭斯蓋伏遇某官資函英達學蘊淵
源早奮竒謀蓋處囊而立見晚更劇任真游
刃以無前寶儲直中禁之嚴玉節寄西陲之
重曲憐狂簡自致漂流每假借於餘談為經
營其一飽致兹小憩盡出大恩某敢不痛洗
昨非姑休疲役松陵笠澤雖賖故國之歸期
錦江草堂聊竊老師之補處
渭南文集卷第八
