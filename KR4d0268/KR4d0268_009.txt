渭南文集卷第九
山隂陸游務觀
啓
與成都張閣學啓
薄遊萬里最為天下之窮攝守一官猥與幕
中之辯將携孥而就食敢削牘以告行伏念
某下愚難移大惑莫解光隂晼晩已逾不惑
之年簿領沉迷猶在無聞之地嗟征途之可
厭捨舊館而疇依為晏平仲執鞭既云素願
就謝仁祖乞食寧復自疑兹承行省之移遣
備大藩之屬雖剡章之未報輙懷檄以徑前
冒行世俗之譏訶實恃門闌之知奬老馬已
甘於伏櫪敢望長途窮猿方切於投林况依
茂蔭恭惟某官學函經濟洞極誠明秉心無
邪不媿於俯仰之際體道自得有見於參倚
之間學倡諸儒惠加多士雖困窮之自取亦
提挈而不遺照隠察微每能得之濠上哀窮
悼屈幾若推之溝中施及孤生亦叨異顧某
敢不暫休疲役痛洗昨非陪蓮幕之英遊雖
知遲暮居草堂之補處尚竊光華
答勾簡州啓
近被臺移来陪幕辯以海内孤寒之迹假天
涯獨冷之官但虞譏訶誰肯慰藉忽奉華牋
之況豈勝末路之榮伏念(某)性資冥頑問學
衰廢留落殊方者累歲竒窮舉世而一人雖
夢寐思歸類澤國春生之鴈而巾瓶無定如
雲堂旦過之僧比叨閫屬之招實過野人之
分方剡章而待報忽捧檄以徑前久矣倦遊
幸兹小憩此蓋伏遇某官風猷凝粹志節清
真念倀倀浪迹之安歸假亹亹餘談而借助
遂容萍梗暫息道途惟此意之甚恩實衰俗
之創見而(某)自侵晩境久歇壯心理剡曲之
歸舟方從此日卜浣花之絶境敢傚先賢
與蜀州同官啓
去國十年飽作江湖之夢佐州萬里又寬溝
壑之憂伏惟(某)官材術清通風猷凝粹雖小
試尚淹於遠業而盛名已著於僉言俯念孤
蹤方厄黃楊之閏特詒妙翰俾生枯枿之春
靖言留落之餘曷副吹噓之意感慚交集敷
叙奚殫
賀薛安撫兼制置啓
恭審璽封綠底疏恩遥下於霄宸幕建碧油
開府全臨於井絡周邦咸喜舊觀復還民望
息肩之期士知託命之所竊以江淮駐蹕勝
人在天定之時梁益宿兵擊首有尾應之勢
儻事權之少削則脉絡之不通宜得股肱之
良用增臂指之重至於旁連荆豫外撫戎蠻
亭障騫騰東軼巴渝之阻關河重複西當秦
隴之衝蓋有應變於立談之間豈容禀令於
千里之外維時詔旨實契事機恭惟(某)官淵
博有傳方嚴不撓谹言崇議卓爲百世之師
傑作雄辭散落四夷之遠入則首處六官之
長出而遍膺十乘之華進用雖速而人猶恨
其滯淹位望愈崇而心益持於挹損涵湖海
胷懷之大負廟堂器業之優將究顯庸果膺
隆委關中既留蕭丞相上遂寬西顧之憂江
左自有管夷吾人共望中興之盛而况絲綸
之命適前弧矢之期維嶽降神而生申丕應
風雲之會夢帝賚弼而得說遄觀衮繡之歸
(某)去國十年佐州萬里縛袴服弓刀之役雖
恨迫於衰遲曳裾陪簮履之塵尚欣承於間
燕歸依之至敷繹奚殫
與李運使啓
伏審抗章力請優詔曲從雖暫勞諭蜀之行
然益見回天之力恭惟某官致知格物學道
愛人親承西洛之正傳獨殿中朝之諸老至
於盤礴遊戲之翰墨嬉笑怒罵之文章過黃
初而有餘嗟正始之復見飛騰捷路耻煩狗
監之吹噓散落遐荒寧付鷄林之鑑裁比下
九天之號召已傾四海之觀瞻不俟駕行命
義雖存於大戒可以理奪忠孝果得而兩全
方帥閫之猶虛以計司而兼莅仰惟臺省清
華之宿望加以山林高逸之雅懷一琴一龜
預想鈴齋之静三熏三沐尚陪藥市之遊過
此以還未知所措
上鄭宣撫啟
伏審顯膺大號出董成師自陜以西咸舞歌
於德化從天而下即震疊於威靈豈惟䮧海
玉關馳奏捷之音將見博士議郎上策勲之
典士心闓懌國勢尊安竊以當今秦蜀之權
重無與比中原祖宗之地久猶未歸既
天定而勝人宜王明之受福非得太行黃河
山川所鍾之傑誰復慶曆嘉祐華夏太平之
基先王克相後人上帝為生賢佐雖遠猷辰
告暫違帳殿之深嚴然大臣暑行式慰轅門
之徯望復河關其自此知龜筮之悉從恭惟
(某)官氣壓群公才周萬務識若蓍龜之先見
論如山嶽之不搖湖海襟懷正在大床之獨
卧廟堂風采未妨一壑之初心兹輟近司来
恢遠略弼臣同德何難運帷幄之籌真儒為
邦寧止學爼豆之事已慶登壇而授鉞遄觀
推轂而出師先天下而深憂方遠同於文正
即軍中而大拜豈專美於熙寧(某)流落無歸
棲遲可歎青衫去國十載于兹白首佐州一
人而已顧尚賒於委骨猶復覬於伸眉仰跂
光躔雖阻服弓刀之役鋪張勲業或能助金
石之傳過此以還未知所措
賀葉樞密啓
恭審顯膺明詔進貳鴻樞道大材全固視功
名為餘事任隆位重蓋倚精神之折衝衆志
交孚太平可冀伏聞今昔有不移之形勢華
夷有一定之士疆故彼不可越燕薊而南侵
猶我不能跨遼碣而北守堯舜尚無冠帶百
蠻之理天地豈忍羶腥諸夏之區又况以
本朝積累而當荒陋崛起之小夷以陛下
神武而討衰弱僅存之孱虜重以軍民之憤
切加之廟祏之威靈當一震於雷霆宜坐
消於氛祲夫何玩寇久使逋誅九聖故都
視同棄屣兩河近地進若登天莫宣方叔之
壯猷更類棘門之兒戲坐殫民力孰奮士心
上方撫髀而喟然公宜出身而任此恭惟(某)
官負沈雄邁往之略躬英發絶人之姿撫卷
慨慷夙有四方之大志立朝開濟晩收九牧
之重名果副簡求肆當柄任以元龍湖海之
氣參子房帷幄之籌北斗以南一人誰其倫
儗長安之西萬里行矣清夷某識面莫先託
身最早側聽延登之渥自悲淪落之餘雖意
氣摧藏非復雕鶚離風塵之望然飢寒蹙迫
猶懷駑馬戀棧豆之思敢敬布於微誠覬少
回於曩睠
除制司參議官謝趙都大啟
攝郡壘之左符已逾素望備賓僚之右席復
玷明恩雖可知己老之頭顱猶幸得本来
之面目伏念某下愚不肖至拙無能陪蓬嶠
之後塵最為薄命省桃源之昨夢恍若前身
泛然不繫之舟莫知稅駕之地豈圖末路更
汚除書蓋將問道質疑求備老聃之役豈獨
襞牋染翰預賡嚴武之詩樂哉斯行幸甚過
望兹蓋伏遇某官學窺聖域望冠時髦根於
高明用以忠恕執詩書之正印司翰墨之衆
盟富貴不驕有偉周宗之百世誠明自得屢
班漢詔之六條方當日有九遷之榮何難身
兼數器之地施及萍蓬之孤迹亦叨俎豆於
群英但不稱之是虞豈辱知之敢望已遵臺
檄即發山城紀文饒戎幕之談當從兹日窺
逸少蘭亭之帖或在暮春過此以還未知所
措
賀葉丞相啓
恭審誕告大廷延登真相永惟夷夏戴宋
之舊思見太平時則祖宗在天之靈為
生賢佐海内幸甚國勢巋然(某)少從史氏之
遊粗習星官之說去歲之杪垂象有開太微
紫垣忽一新於景氣神州赤縣捋&KR0906;復於提
封曾未閱時遽聞休命昭哉天人精祲之際
見於君臣會遇之初恭惟某官鍾河嶽英靈
之姿應乾坤開泰之運器函魁碩論極崇谹
萬卷讀書盡是經綸之藴十年遇主獨高康
濟之功比遄井絡之歸式贊斗樞之重俄進
陪於大政果首建於永圖股肱良哉耻君不
及堯舜期月可也致治庶幾成康方將修未
央長樂之故宫築馬邑鴈門之絶塞興植禮
樂於僵仆之後整齊法制於搶攘之餘威憺
殊鄰玉輦受渭橋之謁治偕䆳古金泥增岱
嶽之封然後遨遊謝傅之東山偃息蕭何之
甲第委成功而不處享眉壽於無窮(某)遠寄
殊方久孤隆眷驥老伏櫪知難效命於馳驅
狐死首丘但儗祈哀於造化
賀龔參政啓
恭審光膺明詔進貳政機為治不難其道顧
何如耳用人若此吾國其庶幾乎傳聞四方
驩喜一意(某)聞公論未嘗盡廢常恐不在於
朝廷小人豈必無材惟患與聞於國事誠使
元臣大老守紀綱而不紊近習外戚保冨貴
而有終政一出於廟堂權弗移於貴倖豈獨
坐消於外侮固將馴致於太平孰成伊尹格
天之功其在孟子敬王之學恭惟(某)官材負
超軼器局恢閎造道深故能泛應而不窮進
身正故敢盡言而無諱建久安之勢成長治
之業已收效於立談開衆正之路塞群枉之
門曾不勞於變色薦紳相賀史册有光然而
仁人先天下而憂重矣自任賢者備春秋之
責艱哉克終(某)十年獨荷於異知萬里敢虚
於忠告輒因尺牘罄寫寸誠未死殊方或見
丕天之偉績猶期末路終為盛世之幸民
答交代陳太丞啟
撫銅人而歎息方感舊遊拾竹馬之棄遺偶
叨新命曾馳書之未暇愧飛翰之鼎来恭帷
某官鴻漸賢關鳳儀朝著傑作紀永和之會
邈矣風流清言繼正始之音超然名勝初叱
乘軺之馭已勤側席之思峻陟容臺&KR0906;階清
禁(某)自憐末路獲踵後塵君遣使而有光華
即載驅於原野匠誨人而以規矩尚竊望於
門墻
與錢運使啟
犇走九年僅補州麾之選来歸萬里遽叨使
傳之華踰分已多置慚無所伏念某禀資甚
陋賦命多艱跌宕文辭本是書生之常態蹉
跎名官獨為天下之畸人比由西蜀之歸獲
俟東華之對進趍梗野占奏空疎謂擯斥之
是宜豈超逾之敢望此盖伏遇(某)官道參聖
域學擅經郛愛惜人材每隂借之餘論維持
公道尤深憫於窮途致此妄庸亦叨臨遣某
服膺已久擁篲有期大匠之規矩可師方日
親於函丈小夫之竿牘自見姑少述於萬分
答南劎守林少卿啟
比解邊城猥叨使傳頋惸惸之寡助宜挈挈
而亟行揣分已踰置慚靡所伏念某百罹薄
命九折窮途跌蕩文辭已困諸生之小技沉
迷簿領又無俗吏之能聲乃者来歸頽然遲
暮進趍梗野占奏空疎宜居擯斥之科敢辱
光華之命兹蓋伏遇(某)官道該聖藴學擅經
郛獨倡諸儒躬伊尹天民之先覺興憐末路
念正元朝士之無多致此妄庸亦叨臨遣(某)
方圖馳問已辱詒書墨妙筆精雖喜窺於近
製頭童齒豁更自感於殘年
與建寧蘇給事啟
奔走九年僅補州麾之選来歸萬里遽叨使
傳之華忝冒過優慙惶莫喻伏念(某)多竒薄
命孑立孤生小智自私守紙上區區之糟粕
大惑不解蹈人間洶洶之風波比由隴蜀之
歸獲奉宣溫之對撲學不足以恭承清問蕪
辭不足以罄寫丹衷謂擯斥之是宜何超踰
之敢望此蓋伏遇(某)官材高而善下道峻而
兼容哀元祐之黨家今其餘幾數紹興之朝
士久矣無多曲借餘光少伸末路某逖違燕
語喜望提封大匠之規矩可師方亟趨於凾
丈小夫之竿牘自見姑少述於萬分
與本路郡守啟
比奉宸綸躐乘使傳方懼誤恩之及敢勤流
問之先伏念某潦倒寒生沉迷薄官曲江禁
柳早旅食於京華東閣官梅晩狂吟於蜀道
偶然不死復此来歸豈期憔悴之餘亦玷光
華之選此蓋伏遇某官天資甚茂朝望素高
俯憐萍梗之孤蹤每借齒牙之餘論遂令留
落忽有超逾(某)弛擔云初登門尚阻川途悠
邈敢辭叱馭之行風度清眞先想疑香之地
福建謝史丞相啟
大鈞播物萬化悉付之無心小已便私一官
獲從於所欲可謂難遭之會空懷莫報之恩
伏念(某)早出門闌嘗塵班綴士於知巳寧無
管鮑之情人之多言誣為牛李之黨既逡巡
而自引因委棄而莫收晩參戎幕之遊始被
邊州之寄知者希則我貴矣何嫌流俗之見
排加之罪其無詞乎至以虛名而被劾甫周
歲律復畀守符曾未綰於印章已遽膺於號
召行能亡取資望尚輕便朝纔畢於對揚使
指遂叨於臨遣此蓋伏遇某官兩朝元老
千載眞儒以道德性命訓迪人材以禮義廉
耻維持國勢哀窮悼屈如伐木故舊之不遺
懷昔感今異積薪後来之居上遂容孱瑣猶
被甄收某敢不歛散視豐凶之宜阜通去農
末之病觀近臣以其所主期無負於深知非
俗吏之所能為或粗施於素學過此以往未
