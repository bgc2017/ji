渭南文集卷第二十四
山隂陸游務觀
䟽
法雲寺建觀音蔵殿䟽
補落伽之道場蓁蕪已久修多羅之妙典函
匭僅存先師每志於經營四衆亦思於協助
天時默定佛事將成伏望巨公大人居士長
者深戒著鞭之後共合浮圖之尖庶得萬瓦
鱗差脩梁虹舉紺容輝日梵唄陵雲結難值
之勝因作無窮之壯觀
開元寺重建三門䟽
巍然古刹實居大府之喉衿卓爾高閎復為
一寺之眉目歴數百載極祗園之盛乃七十
年猶劫火之殘伏望大發積藏亟成鉅麗粲
髹丹於久廢偉扁榜之一新雨霽塵清碧瓦
勢凌於霄漢霧開日出金鋪光射於康莊還
壯觀於承平垂美名於不朽
安隱寺修鍾樓䟽
金鍾大鏞蓋以聲為佛事雄樓傑閣宛在水
之中央歴歲既深須人乃復敢徧投於信士
祈同結於勝緣浮翠流丹儻復還於鉅麗撞
昏擊曉實大警於沉冥
重脩光孝觀䟽
天覆地載之間飲啄皆由於道蔭跂行喙息
之類涵濡悉荷於國恩豈獨忠義之心人人
具有抑亦生成之賜物物皆同永惟光孝之
道場實薦徽皇之飈御神祠佛刹尚營繕
之相望琳館珍臺豈脩崇之可後某等叨恩
冠褐庀職宫庭敢忘夙夜之勤冀復規模之
舊既侈先朝之遺迹遂新大府之榮觀
圓通寺建僧堂䟽
如來香飯取時已遣化人開士鉢單展處又
須得所營兹華屋延我勝流念非極棟宇之
功何以稱龍象之衆木魚哮吼千僧閣也在
下風露柱證明九梁星直須退步
重建大善寺䟽
劫火之壊大千雖云有數長者之施億萬要
豈無時儻阿練若獲了太緣則窣堵波亦還
舊觀可謂非常之舉惟須不退之心
道像五藏䟽
道雖與貌固非耳目口鼻之施天本無心尚
何肝膽肺腸之有既云肖像蓋亦同人願共
發於信心不須疑着庶亟成於盛事垂示無
窮
鷲峰寺重建三門䟽
建寺年深築門役鉅雖不下禪牀相接用此
何為然倒騎佛殿出來少它不得伏望念古
阿蘭若之勝地結檀波羅密之大緣或備土
木甎甓之材或施黝堊髹丹之費初發心處
已有諸聖證眀一落筆時自然大地震動
重修大慶寺䟽
佛出本為一大緣初無差别越城昔有六尼
寺五已丘墟惟大慶之名藍實故唐之遺址
兹蒙賢牧命復舊規方廣募於衆財冀亟成
於偉觀魔王魔民魔女盡空蜂蟻之區法鼓
法炬法幢一新龍象之衆儻承金諾敢請冰
銜
福州請仁王堅老疏
勇退急流雖具衲子參尋之眼旁觀袖手要
非邦人嚮慕之誠爰擇名藍往迎高士(某)人
芙蓉正派真歇諸孫默觀已得於本心自重
每輕於外物不合則去蹈儒士之難能知我
者希得老氏之所貴付越山於昨夢聽石嶺
之儻來野鶴溪雲豈有去留之迹齋魚粥鼓
一隨宿昔之緣
福州請九峰圓老䟽
閙籃裏入頭不妨奇特懸崖邊撒手只要承
當須遇作家方了此事某人參臨濟正法眼
得補陀大辯才雖則跛跛挈挈走諸方不認
昭昭靈靈作自己伏請如雲出岫似月印潭
放下鉢袋衣囊打起齋魚粥鼓直到佛祖不
知處猶是半塗且向父母未生前試道一句
福州請聖泉穎老䟽
少室玄機陽岐正脉最端的處只要言下承
當有多少人盡向面前蹉過某人談鋒峻峭
心地圜眀當初向竹篦子頭偶然築著磕著
而今踞寳華王座選甚胡來漢來便須拈起
鉗鎚打開窠臼以鐵酸豏普供大衆與木上
座同演宗風鍾鼓鏗鍧旛幢炳煥豈惟流輩
知不由兔徑之高要使師翁發撞破煙樓之
歎
能仁請昕老䟽
視世如菴摩勒果雖外物之本輕說法如優
曇鉢華要應時而出現久已名行於海内豈
容身隠於雲根敬虛金布之園往致空飛之
錫(某)人材高龍象辯震雷霆潛閩嶺者十年
遇寒巖而一笑始初歎賞眀䆫下特地安排
最後慇懃鉢帒子親自分付幸念先師之遺
語亟為故人而遠來要傳無盡燈當觀第一
義
雍熙請最老䟽
山隂道中萬壑水依舊潺湲雲門寺裏一爐
香久成寂寞忽於旁邑得此高人某人立雪
飽參隔江大悟通威音以前消息蹋毗盧向
上機關血指汗顔諸方不供一笑摶風擊水
萬里始自今朝豈惟續且庵家傳更喜得可
齋道伴
鄉士請妙相講主䟽
雜華設教猶日照山大士應緣如雲出岫(某)
人英姿邁往雋辯絶倫早集布金之園久造
笑雲之室伏望俯從衆志來繼道埸且要於
談笑間取上方香積之飯然後以神通力成
夜摩覩史之宫
千秋觀修造䟽
一曲澄胡千秋古觀瓊樓玉宇正須月斧之
修蘂笈琅凾未極雲章之奉至於傑閣翬飛
於天半長橋虹卧於波心皆擬繕營用成勝
絶况丞相肇新於真館與邦人仰禱於帝齡
諸方到處只解抱不哭孩兒好漢出來須會
打無麵餺飥舉起一枝拂子勘破四海禪和
某人心地超然談鋒儁甚最初遊歴倒却門
前刹竿末後承當分付先師鉢袋十年涵養
一旦闡揚請木上座作先馳枮鐵酸豏施大
衆鯨鍾鼉鼓無非塗毒家風蘿月谿雲盡是
放翁供養
雍熙請錫老䟽
瞿唐峽㶑澦堆萬里不生寸草若耶谿雲門
寺三人即是叢林要看雲居錫上座點檢諸
方須與宣城陸大夫激揚此事(某)人得來孤
峻用處縱横巍巍堂堂灑灑落落半月嵓戴
起篢子好泉亭脱下草鞵水宿山行平日只
成露布刀耕火種從今别是生涯
求僧䟽
掀禪床拗柱杖雖屬具眼厮兒搭袈裟展鉢
盂却要護身符子伏望尊官長者達士通人
共燃續慧命燈不惜判虛空筆起難遭想結
雲山棲隱雖從金門羽客之遊冠珮焚修尚
欠白水真人之力敢輸微懇仰叩高閎伏望
推博施之心植衆妙之本仙槎乞得支機石
既遇有緣天風飄下步虚聲是為報德
成都大聖慈寺念經院僧法慧為
行者雷印定求度牒䟽
拈華會上正法眼雖是自眀剗草殿前護身
符少伊不得故鄉踰八千里路空手要七十
萬錢欲辦大緣莫嫌俗氣從此鉢盂兩度濕
受賜不貲忽然平地一聲雷酬恩有在
雍熙請倫老䟽
脩竹茂林久作蘭亭之客青鞵布韈忽尋秦
望之盟此有宿因寧容力避某人渡河香象
䟦浪長鯨初得法於室中耳聾三日晩抽身
於林下壁觀九年道價雖高世緣未契方公
言之共歎亦勝地之將興百草頭祖師本來
知見一毫端寳刹今日神通但辦肯心必無
難事
梁氏子求僧䟽
名家有千里駒本意折一枝桂忽厭魯章甫
擬著僧伽黎可謂人英堪承佛種長者若能
成就放翁為作證眀
孫餘慶求披戴䟽
孤雲野鶴山林自屬閑身布襪青鞵巾褐本
來外物伏念心久游於塵外迹尚寄於人間
傅翕雖然頭戴道冠王恭終要身披鶴氅直
須白水真人力共了青谿道士緣
陶山菴行者求化度牒䟽
昔於如來所發心蓋非一世今以比丘身得
度夫豈小緣况貞白先生昇僊之區實文昌
左轄植福之地遍投信施庶獲圓成七條九
條二十五條儻無魔障一佛二佛百千億佛
當共證明
傅妙龢求僧䟽
四十劫前記作佛巳定出家百尺竿頭坐底
人正須進步兹述慺慺之請敬趨赫赫之門
伏望王公大臣長者居士揮雲煙於紙上運
財寳於庫中出現優鉢曇花成就僧伽黎相
十方諸佛同聲讚可謂勝緣一日鉢盂兩度
開敢忘大施
葉可忻求僧䟽
七寳布施作福止屬有為一人發心歸源方
名大事非頼賢豪之助曷弘清淨之緣所冀
見聞各懷喜捨續佛壽命成苾芻不壞之身
為國焚修效芥石無疆之祝
祝文
鎮江謁諸廟文
某以隆興改元夏五月癸巳自西府掾出佐
京口眀年春二月己卯至郡洪惟上恩不
可量數敢不夙夜祗惕圖稱所蒙區區之心
神其監之
祭富池神文
某去國八年浮家萬里徒慕古人之大節每
遭天下之至窮登攬江山裵徊祠宇丸原孰
起孤涕無從雖薄奠之不豐冀英魂之來舉
福建謁諸廟文
某聞聦明正直神之所以為神也靖共爾位
好是正直吏之所以事神也一戾于此神且
殛之其何福之敢望某蒙恩出使一道告至
之始祗慄于祠下
福州城隍昭利東嶽廟祈雨文(代)
閩之風俗祭祀報祈比他郡國最謹以故祠
廟之盛甲於四方斧斤丹堊靡有遺巧重門
傑閣煥然相望則神之所以福其人者亦宜
與他郡國異而自夏訖秋驕陽為害水泉淺
涸草木焦卷多稼彌野將茂而槁夫幽顯之
際雖遠然豈有享其奉而不恤其害者惟神
聦明宜動心焉
福州謝雨文(代)
吏受命天子牧養百姓神受命上帝保衞一
方其責則均然而祠宇貌像孰與府寺之雄
犧牲醪幣孰與廩餼之厚巫覡尸祝孰與官
屬之盛吏隋政紕無以格豐年之祥不自責
而望神宜拒而弗享矣區區之禱曾未信宿
雲興東山之麓雨被千里之内雷發而不怒
風行而不疾祁祁霡霡如哺如乳起視四野
莫不霑足愁歎之聲變為歡謠嗚呼吏之愧
于神多矣酒冽牲肥樂歌送迎匪報也以識
吏之愧也
福州凖赦禱諸廟文(代)
乙未詔書慈寧殿服藥敷大宥于四方分命
郡國禱山川神示之在典祀者惟神受職欽
承上意
福州歐冶池龍鯶溪河口五龍祈
雨祝文(代)
繚垣閟宇瀦水灌木窈然而幽隂者龍之神
也升天御雲濟世澤物霈然而成功者龍之
仁者也聰明正直有禱必應者又其所以食
于民也歷時不雨粢盛將害則龍亦何心視
民之窮如越人之視秦也變化呼吸轉灾為
豐在龍之力其易如指之屈伸也犧牲醪幣
吏之所以報龍者其敢怠而弗親也
福州閩王閩忠懿王祈雨祝文(代)
維神之生禦灾捍患有功德於此邦之人沒
而祀之非獨父老子弟不忘神之功德意者
神亦眷眷於此邦没而不已也歴時不雨稼
穡將害吏雖不言神其忍安視弗捄耶雖然
敢不以告
嚴州謁諸廟文
新定為郡地陿民貧而回禄馮夷數見譴告
巿邑蕭然至今未復(某)蒙恩來守是邦宜
知所報如或黷貨以厲民滛刑以飾怒事燕
遊以廢政納請謁以橈法是宜即罪于有神
死不敢悔使其能粗踐今兹之言則神亦宜
哀矜之調節雨暘驅逐癘疫使與吏民仰戴
明神之休牲酒鼓歌以時來報豈不幽顯各
得其職哉
謁大成殿文
(某)聞之夫子曰言不忠信行不篤敬雖州里
行乎哉(某)家世山隂被命來守不三舍而至
殆與古之仕於其國者無以異然一於忠敬
有所不力則吏與民且合其智詐澆浮以欺
其守豈不殆哉視事之始𣢾謁先聖先師非
獨以令甲也敢告夙夜祗懼之意
謁社稷神文
(某)蒙上恩來守新定邦雖小有社稷焉其
敢不恪以獲戾于神敬以到郡之三日周視
壇壝
嚴州秋祭祝文
秋有祀國之典也筮日之良爰舉祀事牲酒
樂歌靡敢不飭惟爾有神來格來歆惠我吏
民神亦永饗典祀
嚴州祈雨祝文
新定為郡介于谿山之間雨暘少愆輙能病
稼戊申水溢方禱于神會未再旬復以旱告
吏政無以格隂陽之和而惟神之瀆羣趨廟
庭僕僕亟拜神固不以吏罪而棄斯民吏獨
無愧於神乎尚力厥事以蓋兹媿神其監臨
之
二
甲辰詔旨以閔雨命郡守致禱惟神受職
欽承上命
三
某被命來守幸及終更不敢以去郡有期
怠荒厥事屏逐暴吏慰安疲民稽于幽明儻
逭咎責而嘉穀方秀時雨未渥維神正直宜
監于兹敢列忱辭恭俟嘉澤
嚴州馬目山祈雨祝文
維神有祠兹山尚矣唐刺史韓泰以禱雨獲
應載新廟貌今又四百餘年而未列命祀無
以慰父老祝史之心今兹旱勢已極某雖愚
蒙恩假守得以專達于朝敢與爾神期
以三日甘澤霑足槁苗復興當列奏乞封以
侈神之威靈顧以守郡不獲親行謹遣廸功
郎建德縣主簿汪仲儀即事祠下而(某)帥郡
僚望拜于軍門傴以俟命
又
考於圖志得神之威靈而致禱焉既累日矣
誠弗能格雖間得小雨地不及濡塵不及歛
而赫日復出矣然父老之言以為比夕雲物
多起神之祠傍意者神哀憫斯民終有以活
之也敢復以請慺慺之誠神尚鑒之
嚴州祈晴祝文
雨勢未止溪流暴溢民廬官寺倉庫獄戶皆
有意外之憂惟神聽相亟俾開霽約束漲水
以時返壑(某)與吏民其敢忘報
嚴州謝雪祝文
四時冬為元英閭里毋虞於癘疫平地尺為
大雪麥禾預卜於豐穰敢忘薄薦之陳少答
明神之賜尚祈孚佑永保安寧
嚴州久雪祈晴祝文
雪雖嘉瑞過則為灾春氣未和民屢告病郡
政乖刺惟神之歸尚祈興哀以卒大賜牲酒
之報其敢弗虔
嚴州廣濟廟祈雨祝文
不雨且再旬矣井泉涸竭𬞞菽告病閭巷講
救焚之備郡庭决爭汲之訟秋陽益熾疾癘
將作吏雖愚猶知恐懼豈神之聰明而忘之
乎出雲興雨以一洗之神之德於斯民豈有
既哉
嚴州謝雨祝文
比承詔旨致禱靈祠果遂感通沛然甘澤
敢㳙吉日祗報靈休
嚴州戊申謝蠶麥祝文
乃者蠶老而未繭麥秋而未穫天作霪雨將
害于成惟神降康隂沴消弭牲登于爼酒湛
于觴維以薦誠匪敢言報
渭南文集卷第二十四
