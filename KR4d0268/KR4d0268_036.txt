渭南文集卷第三十六
山隂陸游務觀
墓誌銘
吕從事夫人方氏墓誌銘
維申國吕氏自五代至宋歴十二聖常有
顯人忠孝文武克肖先世㛰&KR0666;多大家名胄
婦姑相傳以德先後相勉以義富貴不驕汰
雖甚貧喪祭猶守其舊養上撫下恩意曲盡
雖寓陋巷環堵之屋鄰里敬化服之猶在京
師故第時於虖盛哉從事郎諱大同之夫人
方氏嚴州桐廬人曾大父楷尚書駕部員外
郎大父蒙朝散郎尚書屯田員外郎父元矩
朝散郎知建州建州之歿夫人尚幼事母已
為宗黨所稱年二十有一來歸生一男一女
而從事不禄夫人能篤禮孝義哀死字孤為
子求師擇友日夜進其業而教其女以婦事
皆訖于成不幸得年不長四十有九而卒於
淳熙三年祖平猶未仕也及祖平通朝籍以
宗祀恩贈從事通直郎夫人亦追封孺人故
祖平每言輒霣涕曰祖平不天不得以斗升
之禄養吾親視斯世尚何聊惟圖所以慰親
於九原者在墓隧之文乎遂來告某於山隂
澤中曰願有述(某)亦早失先親與吾子之憾
無異也行年八十每思之殆欲忘生則吾子
之悲哀(某)實能深知之其敢愛一日之勞不
以成吾子之悲乎初從事葬于信州上饒縣
明遠鄕之德源山以潦水齧墓趾改卜于舊
墓少東二百步實慶元二年十二月庚申而
夫人初沒時祖平窶不能以匶祔從事墓乃
即婺州武義縣明招山祖墓之旁葬焉自改
葬從事諏日奉夫人歸祔而筮未得吉祖平
於是為承議郎知興化軍仙遊縣事女嫁朝
請郎添差通判鎮江府曾棐孫男樗年孫女
萊孫銘曰
維吕世世有令德繄女父母皆得職
夫人熏陶成厥質行則尊矣夀胡嗇
歸匶同穴慰存殁先刻此銘俟卜吉
夫人陳氏墓誌銘
紹熙慶元之間予以故史官屏居鏡湖上有
東陽進士吕友德自太學來與予遊問學論
議文辭皆有源流而衣冠進趨甚偉予固異
之訪於東陽人則曰是清潭吕君紹義之子
吕君蓋賢有德而其配陳夫人又賢生三子
孟則友德仲定夫季友之孟固竒士仲季亦
有聲學校場屋間能稱其兄者也自是友德
不閱歲必一過予過必見其進予老病謝客
無貴賤多不能接獨友德來欣然倒屣不知
疾痛之在體也歲戊午十月壬午忽墨其衰
絰叩予門哭且言母夫人不幸以八月戊子
歿矣得年六十有五卜用十二月壬申葬于
孝順鄕蟠谷之原以其家君之命徵銘於予
予方病亦不勝悲不敢以病為解乃按從事
郎陳君黼狀序次為銘夫人與吕君同邑人
曾大父懿大父嚴父子淵皆鄕長者夫人幼
孤女功不待教而能稍長佐其母經紀家事
如成人大父猶無恙竒之為擇所歸得吕君
既嫁事舅姑以孝聞女妹適人傾其嫁時橐
裝無少靳積勤儉以裕財隆祭享以盡孝厚
振施以立義吕氏之興夫人之助為多處事
明果雖吕君有不能回者諸子獻疑亦堅守
初意不為變曰後當如是及事定一如夫人
言人人歎服其後吕氏家益康大第千礎堂
寢尤宏麗而夫人頋自挹損齊居玩道即東
偏汛掃一室蕭然如老釋之廬或終日不出
閾如是歴十餘年吕君與諸子婁勸其歸堂
中皆不可然絲枲鍼縷之事至老猶自力暇
日勉諸子以學授諸婦以家事諄諄不惰雖
古賢婦殆無以加不幸一日不疾而卧醫藥
至皆却之曰吾固無疾也已而遂不復語諸
子方就試馳歸省疾頷之而已神宇泰定超
然就蜕及有司以友德名上禮部報至夫人
不及見矣可哀也已夫人三女嫁吳一䕫徐
僑徐鼐皆良士孫男四人銘曰
山盤水紆龜食簭從吉日壬申宅是
幽宫表表三子奮繇書詩維夫人之
賢有以基之
承議張君墓誌銘
君諱錤字深父年三十有八慶元三年十一
月壬辰病卒以四年九月庚申孤(某)葬君于
臨安府西湖佛首山之原因其伯父寺丞功
父鎡以君之友太學内舍生陳公道原狀請
銘予與功父交二十年信重其言而陳君所
叙文亦甚美可考據遂與為銘君家秦之三
陽曾大父安民靖難功臣太師靖江寧武靜
海軍節度使清河郡王追封循王謚忠烈配
饗高宗皇帝廟庭大父諱子厚左武大夫
康州刺史帶御器械贈少傅考諱宗元通議
大夫敷文閣待制贈少師君幼而穎異強記
好學少師遇郊祀恩任為承事郎稍長主管
建昌軍仙都觀遭少師憂未除而母夫人繼
卒君執喪累年毁瘠幾不可識族人以不勝
喪為憂共諭勉之始稍自抑然終喪猶羸甚
歴兩浙轉運司明州造船場簽書安豐軍判
官廳公事江淮荆淛福建廣南路都大提點
坑冶鑄錢司檢踏宫監緫領淮西江東軍馬
錢糧所太平惠民局積官承議郎君之為船
場人或唁其非勲閥所宜處君謝之曰景迂
晁以道先生所嘗為也吾處之懼弗稱敢薄
之耶訖代去不以卑冗怠其事自守以下皆
歎譽之晚官藥局尤號間冷顧無所施其才
又素簡儉遠聲色獨以書自娛時屬文辭見
志然未嘗妄出以示人所居帷屏壁門皆有
銘以自警戒其文尤高沒後始或見之皆驚
其才服其識以為使未死得享中夀其所至
詎可量哉孰謂不幸年止於此君嘗以進士
試禮部見黜不以懟有司亦遂不復踐場屋
諸公貴人多知之然仕常從銓與寒士並進
至終其身其靜退乃天性娶楊氏太師和王
存中之孫繼室以潘氏少保安慶軍節度使
邵之孫皆封孺人子男一人渥將仕郎有賢
稱女一人與孫伯東皆幼銘曰
君家勲德奕世傳圖像麟閣侍甘泉
佳哉公子何翩翩才當用世不永年
有美樂石可磨鐫百世之下知此賢
朝奉大夫石公墓誌銘
公諱繼曾字興宗周武王之弟康叔封於衛
五世生靖伯邑于石是為石氏之始祖而會
稽新昌之石實自青之樂陵南徙距公二十
三世其詳見於世譜左朝議大夫累贈正奉
大夫諱端中朝散大夫大理正出為福建路
參議諱邦哲迪功郎温州平陽縣主簿累贈
朝奉大夫諱祖仁公之三代也公幼穎異入
家塾日誦千言過目不再寺正築堂名博古
藏書二萬卷每撫公歎曰吾是書以遺尔無
恨矣客至侍左右進退應對唯謹客悚然不
敢童子視之曰石氏興未艾也朝議捐館舍
時公尚未生遺言吾致仕得任子恩當以予
適曾孫公既生補明州文學調黃州黃陂縣
尉以便養親監潭州南嶽廟歴臨安縣新城
縣主簿楚州司理參軍監行在編估打套局
門監建康府戶部贍軍西酒庫知饒州德興
縣兩浙轉運司主管文字提轄行在文思院
未及造朝以疾卒于家享年五十有八自迪
功郎十遷至朝奉大夫公事親孝執喪如禮
毁瘠幾不可識除喪久之乃復居官守家法
以廉自勵俸入可以受可以無受必辤餽贐
可以取可以無取必却徇公而忘私約已而
裕物捐利而篤義為主簿新城時謹簿書抳
吏姦以善其職聞移於潛丞邑民讙於境上
曰奈何奪我主簿久乃涕泣辤去在楚州治
獄尤詳明屬縣尉一日獲盜十軰意且得醲
賞同僚為言君雖恕然不可縱盜公正色對
曰盜誠不可縱罪亦不可入囚辭亦不可不
盡同僚退相顧曰尉賞不諧矣然憚其正不
敢復言獄成真盜財伍人餘破械遣去部使
者趙公思尤賢公一路有疑獄滯訟輒以委
公公治之無遺察雖受罰者皆稱其平德興
壯縣俗喜負氣健鬪而終訟公始下車歎曰
是不可以柱後惠文治也於是為政一本於
教化有兄弟宗族爭訟者輒對之泣下多感
愧而去俗為一變繕治學宫聚經史豐饍羞
尊延耆老而賓友其秀民又創小學以誘進
其童子誦書之聲聞於行路會科詔下德興
與薦送者二十有三人比他邑為最盛縣之
遠郊貧民憚多子或不能全公舉行胎養之
令置保伍以察之甚悉而盜攘因不得輒發
其政大抵類此郡以上聞勢孤無為援者不
報還朝從吏部得兩淛漕司屬官公澹然無
滯留色浙江西陵渡舊設官護舟檝歲久不
復擇人其弊叢出歲有覆溺公建言請各命
文臣一員察其懃惰以為陞黜且渡舟一置
備舟二以翼之雖有惡風怒濤可無大害江
之津官舊為築舍數十區為待渡之所後輒
廢往來有暴衣露蓋之患公亦請以官廢屋
復之事有施行者皆至今為利而議者惜其
不盡用也公雖以任子入仕然志在繼世科
嘗貢禮部不合有司退而力學著書比卒遺
藳可次第者數十卷多可行世娶郭氏封安
人先公一歲卒丈夫子三曰正大正誼正權
皆舉進士而正大亦嘗至禮部女子子九已
嫁者五鄕貢進士郭溪修職郎新邵武軍司
戶參軍趙善騋從政郎新隆興府府學教授
王益之國學進士孫之淵國學進士劉敏文
其壻也諸孤將以卒之明年慶元六年正月
丙午葬于山隂縣謝墅之原以安人祔前葬
來請銘銘曰
噫大夫秀而文學自強仕有聞秩中
郎返蒿焄我作銘賁其墳後百世仰
遺芬
方伯謩墓誌銘
伯謩甫姓方氏名士繇一名伯休莆陽人曾
大父會事徽宗皇帝出入榮顯顯謨閣待
制贈少師大父昭左朝請大夫嘗入尚書省
為駕部郎中父豐之右迪功郎監建州豐國
監中書舍人吕公居仁著作郎何公晉之皆
屈年軰與之遊紹興間有名士方德亨者是
也予嘗序其文今行於世伯謩甫所自出曰
兵部尚書吕公安老尚書以臨大節不橈死
淮西之難載在國史伯謩甫遭父憂時財十
二歲從太夫人依外家居邵武軍執喪巳能
無違禮而事太夫人及庶祖母以孝謹稱入
小學與它童子從師授經既退意不滿為朋
儕剖析義理師聞之悚然自失既冠遊鄕校
試婁在高等聞侍講朱公元晦倡道學於建
安往從之朱公之徒數百千人伯謩甫年尚
少而學甚敏不數年稱高第因徙家從之於
崇安五夫籍谿之上所㠯熏陶器質涵養德
業磨礲浸漬以至以廣大高明者蓋朱公作
成之妙而伯謩甫有以受之也伯謩甫既見
朱公既厭科舉之習久之遂自廢不為進士
專以傳道為後學師六經皆通尤長於易亦
頗好老子嘗歎曰老子之言蓋有所激者生
於衰周不得不然世或黜之以為申韓慘刻
原於道德亦過矣又曰釋氏固夷也至於立
志堅決吾亦有取焉其博學兼取不以百家
之駮揜所長如此亦足見其資之寬裕忠厚
與世俗異也伯謩甫晚得脾弱之疾春夏之
交輒作不能食者彌月乃已慶元五年夏病
如常歲至五月庚申忽命家人為之緫髮既
畢取鏡自照正冠危坐而歿得年五十有二
娶黃氏曹氏男女各三男曰丕曰立曰平女
嫁張崟劉學稼幼未行明年卜葬于武夷山
石門寺之原六月丕書來請銘其辭指甚哀
予雖老病昏眊亦重違孝子之意且伯謩甫
之賢固願有所述遂不敢辤初德亨之文豪
邁警絶人莫能追及而伯謩甫之作則閑澹
簡遠有一倡三歎之音世莫能優劣之也工
於書自篆籕分隷行草諸體皆極其妙又能
講其時世之變與圜方腴瘠之法聽之終日
忘倦遺槀數百篇與它著書甚衆丕等方輯
之未成好方技治疾有奇驗能逆決生死著
傷寒括要亦未成嘗謂予曰士貧惟賣藥可
為然子孫繼為之有怠且欺則不免害人不
若不為之愈也大抵伯謩甫多才藝所能輒
過人其思慮精詣又若此然在伯謩甫皆不
足言故不詳著銘曰
方氏三徙而不出閩君從朱公始為
建人武夷山麓鬱有封樹車過必式
曰是為伯謩甫之墓
留夫人墓誌銘
慶元六年十月余之友信安徐𢋫赴告其母
夫人之喪于山隂澤中曰賡不天早失先人
先人無他子賡於母氏相恃為命稍長娶婦
韓賡出游獲從一時知名士學問母氏與婦
韓治家事以待賡歸賡雖游不敢甚遠母氏
夀而康間有小疾則馳歸省到家往往已愈
母氏見賡所與諸公論議辨質文章則大喜
曰使汝嘗在吾傍詎有是哉今年六月賡客
都下得報母氏有疾賡即日歸行二日而遭
大變至家已無及矣俯仰天地豈能生存大
事未終不敢致毁惟是幽隧之銘敢請于執
事賡忍死以須執事忍却乎按狀夫人姓留
氏常山之馬尫人曾大父唐大父永父師古
世為儒夫人適西安人徐君諱國潤徐君一
鄉善士其卒也故尚書謝公諤狀其行而内
相洪公邁誌其葬不知徐君者以二公許與
可信其賢夫人資端重色莊言厲然遇慢已
者輒退自省曰吾其有以致之舅姑御家嚴
夫人左右無違嫁女妹凢已嫁時服飾糚澤
無所惜與先後處自始逮終歡如一日凡徐
君行事見稱於族黨閭里者多夫人相之而
賡之學識卓然聞於世者抑又夫人教誨之
力也是可以得銘矣夫人享年七十生丈夫
子一賡也女子子三知武當縣劉錧新知樂
安縣劉璹前監太平縣稅韓朴其甥也孫男
曰魯孫女長適進士翁時敏餘二尚處卒之
歲某月某日葬于清平鄉官&KR2455;山祔徐君之
墓銘曰
三代益遠世廢女史豈無淑人曾莫
之紀埋玉于泉孰知貞堅我文尚傳
夫人與焉
渭南文卷集第三十六
