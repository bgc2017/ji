貞素齋集卷三
元舒頔撰
辨
石印辨
郡志載油潭石印方平有文其出沒係縣令廉否宋蘇
潁濱崔正言宰邑時嘗一見後沉於沙世竒其說而傳
之予嘗怪而疑之戊戌春三月縣令理君天章亦喜其
事拉予往觀以究其實比至目其狀癡焉頑精横臥溪
滸長五六尺許高如其半其色若鐵皆積小石以成磊
磈錯崿無甚竒者則郡志與傳皆誣甚矣人之好怪也
嗟夫自天地即有此石有是縣然後有令令之貪廉者
不知其幾無乃蘇崔廉而起石之靈耶抑石素靈知令
之貪廉而為之出沒耶石其有靈繼蘇崔者果無其人
乎世有石知貪廉而時其出沒則人不若甚矣寧不愧
乎其好怪而昧夫理又復符其說而筆之於志識者詎
庸信唐柳柳州記零陵石鍾乳刺史貪戾邦人病且紿
刺史明潔穴人以乳復告彼以紿而此以誣偶合一機
耳今有人聲譽洋洋在上海内稱頌不置口洎見不副
於實者往往若是豈惟石哉且豐其祿巍巍在位去兹
不遠矣予將火圖經燬其石絶其誣使後之人無復疑
碑
蘇文定公祠碑
吾邑之西隅有亭曰翠眉不知其何人作也前則二小
山對出自亭而望嫵然如眉地勢平衍林木蓊蔚元豐
末蘇文定公為縣愛其幽清時往遊焉賦詩其上公去
而邑人思之即亭為祠中更黨籍禁錮之餘重以寇攘
之厄井邑蕩然公之遺翰了無在者紹興中飾縣廨一
堂名曰景蘇後令曹訓核刊公在績溪所為詩三十六
篇於石而摹公像於亭歲月寖久棟宇弗支淳熙十年
公曾孫秘閣修撰諤為江東路轉運副使按行邑中來
拜祠下出俸錢付縣吏修之經久亦頽矣至前江淮太
守高昌達理瑪實哩侯天章當艱危之際出處未嘗關
於心來宰吾邑下車初詢父老曰吏斯土者孰賢僉曰
眉山蘇公子由為吾邑之賢令也次日謁於祠嘆感其
剥落輒出俸泉固將及之召頔作文以為之記又明年
厥土告曰祠已成矣闢亭為四楹得家廟本别繪公像
於中前為軒楹以面兩山後為舍以待遊者以公之愛
其處規制仍舊不敢侈也夫公之名滿天下而文章誦
於四夷功烈論議具載信史豈須記而後傳蓋績谿在
岩邑間公之為令僅以半載而邑人至今乃不能忘則
其道德所加必有樂施而民信者矣雖然公之對制策
當仁宗朝已有敢言之氣而幾見黜於有司驅馳州縣
不得用於臺閣者踰二十年迨東坡先生以詩得罪公
亦坐貶於筠州起而來績谿則既五十矣自是始還曾
不數年任言責司翰墨以翼政路而登門下者則向之
忌嫉於公而蹭蹬不偶者未足為公嘆也昔公自蜀入
京師縱觀河山之雄宫闕之壯上書韓太尉實自比司
焉遷欲求天下之竒聞壯觀以激發其志氣顧以一縣
之微一亭之小耳目所寓未厭而樂之何哉公嘗有言
曰天下之樂無窮而以適意為悦方其得意萬物無以
易之其斯之謂歟今理侯之政惓惓慕公詢民之思以
志於公所遊之地則績谿者殆公之桐鄉也故頔摭民
之謠以為祠神之章俾歲時酬公而歌焉其辭曰公之
居兮岷峨西懷欒城兮家貝茨翠眉之山兮何足以嬉
公之來兮崑崙丘大江注兮九河流翠眉之水兮何足
以遊嗟公遊於天壤兮等於浮漚擾擾萬類兮是惟蜉
蝣撫兹百里兮曾何異於九州剖折獄訟兮亦吾廟謀
不為此棄兮詎為彼留金閨兮玉堂調神鼎兮輔巖廊
朝臨乳水兮暮栖海康榮枯貴賤兮公以為常藐祠庭
兮山之左杉千章兮竹萬箇公之去來兮世莫可期慘
雲車兮斯人是思元至正戊戌冬十月癸酉日記
三賢堂碑
大明洪武紀元四夷卒服中夏來貢遠邇咸期於治然
匪教莫輔於是禮宣聖廟如常禮始創太史徽國文公
朱先生祠公生時婺源居有井白氣上騰者數日故生
而神靈穎悟聰敏特異能言時韋齋先生指上曰天也
復問在上何物先生竒之幼從羣兒戲畫八卦沙上以
指示之少長厲志聖賢之學年十九中進士第主泉州
同安簿累遷知靜江潭州轉兵部拜直寳煥文閣侍講
致仕華文閣待制明年七十有一卒贈中大夫自登第
仕外九任立朝僅四十日嗚呼道其難行也夫理宗寳
慶三年贈太師追封信國公紹定改今封諡曰文外氏
祝居紫陽故得專祠杞績獨闕祀前令兹邑者欲作復
輟弗克而就厥志人事不齊士氣&KR1727;默適湘中歐囦來
蒞政嘅言興舉乃摭舊學遺址去縣踰百步許以是年
四月治建堂立像惟肖以門弟子黃公幹蔡公元定配
經營齋廡及門甃石於墀級階於庭垣墉庖湢丹艧塗
堊外内完美禮飽於經術者為弟子師復構文會亭於
後為師友講肄游息之所面陽位亢窗牖明豁山光雲
影飛動欄楹間為一邑壯觀諸士躍然曰文教興乎令
知所本乎嗟乎道之在天下如水之在地中斯道無乎
不在日用動靜語默之間無非道也三代已降周公孔
子出斯道始著秦燔詩書道幾於熄漢興董仲舒云道
之大原出於天當時倡為似是近世儒先方回以為天
出於道學者善之先生繼周程張邵諸君子擴聖賢未
發之蘊奥纘百世之絶學六經四書仁義道德之說子
史百家傳志譔述之言莫不竭其心殫其慮剔抉刮劘
窮天地事物之理測鬼神造化之機判古今得失之由
論議卓然為百世師所謂衣被生靈羽翊斯道扶持世
教先生之功為多大有關於風化也且夫邑有闕典而
令不知舉責民鄙夷而不可化是大不然苟不教而責
其不化夫豈民之罪也哉祠成蠲以秋仲舍菜諸生感
令之興舉咸願刻石以頌余亦嘉令從道尚賢於法宜
書然則為忠為孝以之相期於諸生也同寅縣丞邢惓
典史蔣原禮贊其成功云
重建登源廟碑
登源廟者越國汪公之神之祠也公生而岐嶷美髭髯
好武事以勇俠聞叔父寶觀為隋將深器之當隋之季
也天下大亂高祖起太原受命有唐公秉山川之雄提
三尺奮不顧身柄六郡屈萬衆旂道旄指悉聽號令武
德三年庚辰潛遺其弟宣城長吏鐵佛走長安申欵誠
明年九月甲子奉表歸唐高祖以制褒之曰汪華往因
離亂保處州鄉鎮安靜一隅以待寧晏識機慕化遠送
欵誠宜從褒寵授以方牧可使持節總管歙宣杭陸婺
饒六州諸軍士歙州刺史上柱國越國公食邑三千戸
貞觀二年入覲授左衞白渠府總軍十七年改忠將軍
行右衞積福庫折衝都尉明年太宗征遼遷九成宫留
守駕還偉其功二十三年薨於長安享年六十有四永
徽三年歸葬歙之雲郎山按是實公四世祖叔舉字鵬
遠宋武帝大明間為軍司馬年九十八卒葬登嶺白楊
坑鵬遠生泰泰生勲明勲明生僧瑩陳文帝天祐初為
海寧令遷郡長史而公生焉嗚呼公負忠勇之氣保塗
炭之民識天命之歸達君臣之義仁知兼該威惠並至
宜其沒而為神廟食百世以祛疾癘以福我民可謂靈
也矣宋累追封至昭忠廣神仁武神英聖王廟錫忠烈
改封昭忠廣仁武烈靈顯王廟之廢興不知其幾復燬
於至正壬辰之亂我朝龍興奄有海隅凡名山大川忠
臣烈士祀典實嚴神乃復唐舊封洪武八年許之長葛
唐侯由弘州來令吾邑甫期政修民化邑以善治稱越
明年夏秋之交績歙俱旱侯即虔告祠下甘澍輒應是
年獨境内大稔民咸曰耿耿神之賜也侯所以致哉未
幾奉旨凡祀典神祗廟宇或敝廢咸一新之侯乃蠲潔
謁祠下致敬環視高下莽焉丘墟遂惻然審諸耆老曰
廟燬久不治則甿祈日慢禎祥弗降為神羞於是無遠
邇咸相與剪榛翳畚瓦礫度材惟竒命工惟良卜日惟
吉衆手並作殿視舊規宏敞壯麗翬飛翼然丹堊煥然
像貌巍然羣峯拱於前一水環其下林木蓊鬱閟幽獻
竒真神明之居也庶可揭虔妥靈况水旱疾疫有禱必
應生養休息皆蒙廕庥歴唐迄今七百餘歲綿綿蒸嘗
是孰使之然耶保障六郡民不知兵功孰大焉奉籍受
命埽除姦凶忠孰大焉經曰仁者必有勇又曰未有義
而後其君者神兼有之昔周穆王得八駿西廵樂而忘
歸徐偃王有朱弓赤矢之瑞四方諸侯賓貢者三十六
國其後偃王不忍鬭其民北走彭城武原山百姓從之
者萬餘家偃王卒鑿石為室以祀至今香火不絶漢祖
之興吳王芮以功封長沙光武之起公孫隗囂矜已飾
知卒至土崩南越尉陀奉詔稱臣黃屋左纛俱廟食百
世與公之於唐功烈同其赫弈當時之民祠而祀之者
惟恐弗及况我績邑實神明桑梓之邦而登源又丘陵
之勝者乎宜其邦人思之愈久而愈不忘也綠照亭在
廟之東俯瞰潭洞虛敞高明修藤古木遊鱗可觀適足
以滌煩慮絶塵想侯皆新之創始於是十一月辛巳明
年四月工既訖士民大享於庭欣然曰穹哉惟休乃相
與請文以勒諸石唐侯名昊字彦昭主簿高彦誠北平
人
雲臺遷地重建碑
雲臺觀者方外之士所創之居也肇於唐永泰初其故
址在縣南七里每旦望邑大夫必至憚往返之勞也宋
寳慶三年改遷于邑之西翠眉亭之左蓋取便於近也
朝廷錫額今百餘年羽流二三徒而其教寖微相地者
以為龍山無氣八風不停而致若是作興之士再欲改
創而卒無其所嘗以為恨皇帝即位十有一年當至正
辛卯河南宼變明年三月渡江四月突入徽境燬予邑
而斯觀巋然獨存梁棟崢嶸窗戸零落四顧蕭然觀者
一嘅而已又明年春二月克復縣治道士王虛中端愿
而嚮道絶茹飲律守是恪予嘗嘉之一日稽首於予曰
觀之不興則其道幾絶即欲遷創擇艱吉良願檀越以
秀野之地布施之予歎而應曰夫秀野則頔之太祖母
與太伯祖宋授忠義檢法千乙公之墓在焉又豈敢棄
而為子方外之居清虚之道場乎虚中請不已迹其心
亦拳拳然於是以西偏之隙地充之廣凡若干丈袤如
廣甲午五月乃辟其地剪其荆榛撤其舊而遷之三清
居正中為屋凡三楹北居真武殿亦為屋三楹工之計
凡三千九百二十緡之費凡三千八百有竒外為山門
三楹若垣墉若廊若方丈庖湢將次為之嗟夫以方外
之士廩無儋石之積囊乏分銖之資一旦成就若此豈
易易哉予孔子徒也以仁義道德之說淑諸人老氏之
所謂道德者云非吾所謂道德也憫其教之將湮乃施
以是而俾輯之非求福田利益也求福田利益而施之
其如仁義何後之為其徒者思其創之艱能繼其業而
興則予家之地亦相傳於無窮也虛中法名椿永授集
賢院檄云
曹溪菴碑
凡山水勝概幽寂不與俗混而得名者一切為佛刹菴
宇所有予年壯浪跡東南凡竒絶勝概幽寂深窈佳山
水莫不注意登覽寄情其問北歸老田里追憶舊遊殆
不可復若曹溪菴雖不甚宏敞亦山之小勝者歟曩歲
老屋數掾不蔽風日壬辰燬於兵榛莽不治荒穢尤甚
舒太湖(今安慶路)善知識程善因辟地處據住持辟草萊薙
荆棘為門為堂凡十數楹左泡右湢整然不紊若有為
者之為額曰曹溪蘭若修清淨身作如來供日趺坐一
榻誦華嚴數卷究竟身心航濟彼岸較絶内騖外視規
戒若虚語者不侔初曹氏族盛曰南坡厚積而薄施名
所居之村曰曹村菴曰曹溪立祖禰木主其中歲時祭
祀奉先思孝禮也因其姓而演其教宇焉而彰其功德
人德而祀其香火世殊事異夢幻泡影殆不我誣今曰
蘭若釋氏以為閒靜處世有託閒靜而混汚濁絶葷酒
而不㤀嗜慾者於善知識匪若也雖然太湖為淮西名
邑司空二山祖道場在是故人多慕嚮佛氏峩巾大袖
頂包手錫走名山師焉而不髠善也孑然渡江由宣之
績處患而擇幽勝搆故址而新是圖聳觀瞻於一鄉異
乎近世學者之為也梁天監初僧智樂之韶之曹溪聞
其水香掬嘗其味云此水上流有勝地去此百七十年
當有無上法寶演教六祖禪師出果如其言雖然地分
遠邇而曹溪之名則一後之人念其勤儉嗣而葺之俾
燈燈相續亦將如智樂所云則善之勤也庶無負
跋
跋相溪圖後
歸附初省臺缺吏用取諸有司吾鄉以三人貢子原胡
氏其一焉初吏御史臺凡三載發建寧典興化幕律身
處事以平易聞閱三十月閩省理問所缺從事聞有守
俾攝焉屬邑簿贓敗鞫實罷復眯其文匿其過而復其
任事覺御史以失錯黜何其幸耶昔三人同貢其二或
僇或屯俱以惡受禍子原平昔以善著厥聲以小失黜
豈非天相善人哉然贊畫興化予雖不獲見今觀贈行
詩及相溪圖其友誼交情概可見矣雖然子原遊歴東
西十餘稔言辭之不遷禮貌之不易恂恂然平易人也
嗟乎今之登仕版者官無崇卑一或小失非僇則屯極
而不分賢愚一致可哀也夫子原處邑末寮復攝理司
從事能保厥身而歸囊橐蕭然覘其所守可見較之他
人榮幸多矣暇日提披是圖如見相溪之友然則相溪
之民寧不為子原思乎
跋汪杏山北遊詩集
詩豈易言哉古人於詩凡憂思愉逸悲傷愁嘆怨憤鬱
悒懷感恐懼不平於中必形諸歌咏所以宣其和洩其
思成其音者也暇日仁齋汪君攜其三世叔祖杏山先
生北遊集出示繇大江之東渡淮濟入黃河歴青兖達
於燕冀其城郭之華侈江山之壯麗宫闕之雄竒人物
之都會遍觀歴覽士君子一出偉矣哉然予味其詩皆
鬱悒不平語嗟乎先生林泉丘壑之意深而風雲湖海
之志澹如也授郡文學歸以將仕終僅存此集惜其無
傳焉仁齋志之示諸雲仍於以見一代之文物也
跋白雲文集後
作文固難古文尤難不效古雖工無益於道文所以載
道志於斯道斯其所以為難漢之時司馬遷揚雄班固
劉向皆擅古文體製高辭氣益充然者也至唐韓柳文
體三變以去古未遠故其氣渾然迨夫宋理學而明文
不逮古多矣此又關乎氣數然也吾友仲實唐君實學
懿行自南校官歸罹世變故隱居於城南文有白雲集
關鍵理志雄偉雅健飄飄然有凌雲之風至其論議浩
渙若長江大河滔滔汨汨莫知所止蓋熟於文然也先
府君長孺先生嘗昇南軒書院時頔嘗資講習歸老以
鄉校致事文章學問為時所宗仲實蓋得其家傳云所
謂充然渾然者當不在漢唐下詩尤高華縟清潤有臺
閣風度昔仲實嘗賓烏古遜左丞館訓其子弟左丞公
好賢下士時公卿士出其門者甚多所居所見迥與人
異文非難由其昧所見不得所傳斯為難也予與仲實
世忝斯文好年稍長而學不及惜不得朝夕求益徒兀
兀老山林下辱示文集情不能忘敬書以歸
跋百馬圖内三牛
勇於戰者必以馬力於田者必以牛今馬百而牛僅三
豈以戰居多而力田者嘗少與亦知世將用戰而然與
抑畫師當時吮毫運意殆以是與抑所謂風馬牛不相
及者與非予所知也俟夫知者予將叩兩端而問焉
跋竹洲胡君行述後
夫士之立身行道期無愧而已前廬州路儒學教授鄉
先生竹洲胡君粹德碩行建事便人曩教鄉邑相地創
學擇師訓生徒後師浮梁教充廩稍之不給構黌宇之
將墜葺敝補罅歸民田之久訟者餘百畝教有方而養
不輟先生可謂急先務矣至於施藥濟衆辟途築堤惠
於人者尤博當羣凶擾擾險難中而彼不為害也意造
物者陰相之天假之年其事業又有可觀者惜廬州之
命下而遽已焉可悲也夫先生沒垂三十年當大定丙
寅邑士坤翁汪君哀其德之泯而無聞也始述行實櫝
於家至正辛卯先生之孫樟得行述於坤翁之從姪疇
書篋中嗚呼先生之出處昭於前晦於後而後明於今
日蓋天之未喪斯文也抑其立身行道無愧而至然也
先生葬富龍山之杉木塢樟為鑿池聚流以蓄其氣術
家所謂風水者昔杜羔失其先隴詢諸父老罔知者館
浮屠氏悲泣追慕忽覩柱烟煤中彷彿有字拂視之乃
父遺書云吾子孫欲求吾墓當於梁家問之遂訊梁果
得其處予觀子茂訪遺書而得其祖之行述豈偶然哉
館於巨室資筆耕以營其祖隴事雖與羔異而孝敬追
慕之心亦可謂厪矣予與子茂世忝姻好稔知其詳故
歴叙其始末俾乞銘於當道立言之君子以賁其幽而
垂無窮焉
文
績溪縣上梁文(辛亥八月十日庚寅)
伏以新安乃文公講學之地乳水亦潁濱過化之鄉道
德可尊才名尤重矧絃歌之聲藹百里况政教之惠留
一方顧梁棟之摧頽奈訟獄之繁劇爰因舊址復構良
材共惟令尹仲良鄭侯視篆之初謀以易蠧朽治民之
道務以施循良適當豐稔之秋又值太平之日堅剛取
夫大木經之營之簡樸合夫古規完矣美矣非壯麗無
以敵山川之勝非宏敞無以表子男之邦西挹翠眉時
覽羣峯之秀拔東瞻石鏡常懷黎庶之窮愁羨武城小
試於牛刀效單父雅彈於琴操用度廣而不煩民力工
役重而匪奪農時革故鼎新協和僚佐截長續短補答
編甿爰架脩梁輒伸善頌
梁之東搏桑旭日照曈曈久聞兵革三邊靜共喜車書
四海同
梁之西禾黍秋風眼界迷小邑絃歌風俗美賢臣法令
古難齊
梁之南琴堂深靜坐潭潭事簡吏閒民樂業小停僚佐
共清談
梁之北從今願展飛騰翼年登豐稔樂四方人慶昇平
歌萬國
梁之上高挹雲山數萬丈反風吹滅虎渡河又見雙鳬
遠相訪
梁之下山川一帶堪圖畫文風日振俗風淳士類彬彬
詫游夏
伏願上梁之後天地清寧人材俊傑風調雨順家家鼓
腹含飴海宴河清處處修文偃武賴一人而有慶祝萬
壽以無疆普降禎祥咸霑吉福
虎入市文
適有客過予曰近虎入市何耶夫虎狼陰類也晝則隱
山林遁巖壑惟恐人之為己害暮則處幽僻惟村落是
窺求飫其餒亦其性然曩歲村落間或有之市井未聞
也苟一至焉莫不異而怪且驚也世俗變移虎狼白晝
入市若虚焉攫犬豕牛羊復為人傷亦時耶奚其怪噫
子所言者獸怪也抑知夫人怪有甚於斯者乎罔矜窮
困虐斂荼毒教弛禮廢斯文其將喪乎斯其有甚於虎
狼者乎客不答感而哀之遂退
南山虎文
南山之虎黃質黑章白額與彪豹伍巡深山大澤中惟
獸是食冬夏之交草木黃落得以肆志從欲猛莫斯盛
藏深林伏衰草飽則眠饑乃出磨牙鼔唇掉尾而奮威
咆哮嘯風於廣莫之野噫可畏也哉然樵夫豎子或於
山蹊谷澗之際忽爾見之則胆落心喪莫知所以而虎
欲伺而食之幸而免者乃潛蹤間道以歸諸父兄相與
聚謀計張機畫阱去猛獸而為人除害是心亦良矣彼
虎何知也怛然如平昔時一日諸父集鄉里之壯者強
者有技藝者又羣聚而告之曰南山之虎與彪豹食獸
殆盡必伺人而食之里之童稚朝暮而牧樵得不為彼
見見必被牙爪寧復有全軀耶於是鄉里善其說謀為
機阱伏矢石於幽僻執鎗刀以尋其窟穴四合以圍之
羣虎豹皆驚起莫能遁有中矢石者有墜機落阱者皆
殺之迨無遺類矣且食其肉寢其皮而鄉里寧矣悲夫
物以類聚物之情也今之人深謀而懷毒有甚於斯始
於害人而終為人害理之必然者由其見之不明悟之
不蚤悟也因覩其事述為文以戒夫殘暴者
代作祭鄭知縣文(公名仲良代其子永夀作)
追念先考自干戈擾攘出軍旅中涉獵艱險凡二十餘
年遂丞武寧閱二考有聲復移宰績邑循循治民無疾
言遽色及苛虐用刑遭時事之紛紜託形氣於杳冥嗚
呼哀哉去家千里孤苦零丁上有伯氏白髮鬅鬙下有
女兄皆髫齓而娗娗孰知夫祿可以得名而不足以保
身孰知夫勢可以及人而天不假以脩齡嗚呼哀哉
痛裂肝腸兮老幼不寧舉目無親兮風霜慘人望下蔡
兮雲凴凴渺大江兮揚舲刲肥牲兮薦芳馨子女羅列
兮哭前庭雲車霧駕兮來魂靈嗚呼尚饗
祭表兄戴仲德歸壙文
我母汝姑汝父我舅中表弟兄如足如手幼同筆硯兄
獨挺秀比長異途兄獨守舅田園是娛日酣醇酒親友
過從禮意彌厚天不假年踰五十壽嫂氏克勤家業益
就遭時亂離殁於兄後雙厝北莊十餘年久兹當歸藏
山明水秀有子有孫貲産日茂頔等異姓兄弟親誼實
厚聊陳薄奠辭愧鄙陋魂其有知鶴駕雲岫嗚呼尚饗
祭方道夫文(代吳祐作)
某不幸早歲喪父孤苦零丁内無兄弟孑然獨處若無
所依况家貧無期功之親相為引援所幸者賴外舅念
某出自儒素以衣冠微族見稱於時於是招贅于門年
未及冠朝夕與外姑撫育訓誨樹立門戸至於成人比
長俾遂室家骨肉之親半子之分迨癸卯生繼宗在襁
抱中外舅指此兒曰汝舅臥病在牀對姊氏云倘生男
可與我為後不幸汝舅卒汝果生男遂名繼宗立為後
庶無違我兒前言無使汝舅無後也言之嗚咽動心又
云吾族應繼者無其人縱有之族遠不吾肖也田圜物
業付汝夫婦掌管繼宗長大敦師教誨俾其有成立即
吾孫也汝無忘我言我老矣僅有一弟賢夫顧自有田
廬諒不為我師汝母與外姑可同居朝夕奉養惟孝吾
暝目可無憾矣其言凛凛在耳兢兢不敢忘今年春外
甥嬰疾旬餘戚戚憂念設不諱將如之何幸而無恙私
竊自喜所慮者門戸之大税糧之重科差之繁非外舅
隻力莫能支嗚呼天其祐善人乎其不祐善人乎四月
八日疾復遘視以為常亦未嘗服藥飲食之奉淡如也
翼日吐瀉並作家人亦不經意俄頃長逝矣嗚呼哀哉
追念外舅自幼以辟薦董府事歴歴倉庾筦庫中經喪
亂幾墮惡少手幸而得脱嘗云世事甫定老於田園無
復他求矣憂於心者惟女與外孫繼後一事耳嗚呼天
其果從人願乎外舅辛勤起家至於豐裕平生涉獵世
故甚繁奉於身者甚薄交於人者寡儔謀於世故者未
嘗不為之用意年踰耳順鄉里稱之曰善人亦善矣嗚
呼外舅之料於前者莫鑒其脱計於後者天其從之乎
祐與外姑均抱無涯之恨者此也佳城已遷術者以為
未吉暫菆乎後圃庸俟卜吉再遷窀穸兹陳薄薦少罄
微忱躃踊哀送以奠安夜壑云爾
祭先妣安人戴氏文
壽而没於太平之世衣衾棺槨之備也必矣適遭亂離
之時雖有踰七望八之壽而衣衾與棺槨之粗備而不
華為人子者得不為之極哀而深痛耶吾母之生也以
儉勤起家以和睦處衆不矜不耀畏威保守故家恒給
而事無遺也壬辰夏四月寇至邑挈家上坑口依親弟
故瑞卿未幾接踵而來罄所有而攘之吾母憂且驚寅
夜去三十都泊外舅許氏以諸表弟之可托寄又慮頑
獷勢未靖安遂如十四都栖梧桐坑迤邐上竺岑之金
洲止周榮甫家山深地險將謂難可逃而禍可避彼時
吾母挈諸媳諸孫及吾兄弟凡二十餘人登崇涉險不
杖不扶徒步而趨筋力尚強健愁鬱患難忘身心之為
勞也頔雖私喜日夕兢兢於懷况四方蜂起人心煌惶
身將無所依焉如此者半載事勢稍寧回四小都莊暫
息風翼而憩萍蹤明年羣宼如初避地人四散逃走吾
母一如平常時未嘗以乏肩輿而告勞嗚呼痛哉迨至
丙申二月洞猺卒至時寇據吾郡猖獗猺怯捕屯駐水
渦僅七八千餘人恣殺人擄牛羊婦女絲帛之物時俱
苧干莫之避衆驚懼以貨通於猺老幼間道出頔與弟
遠遜以牛及家之所有賂五七惡少得脱負母至葉山
時雨雪未止泥濘且畏怯步進復却顧潛高山小松樹
下衣濕天寒戰慄不已又無深林巨壑為之掩蔽覆幬
遂為寇所獲吾兄弟皆被縶吾母哀以告得免頔與弟
遠遜裸而洗身中鎗者六七幾至殞命賴天地神明祖
宗陰靈之庇免墮危難復縛至小莊以撿括未盡發而
遺之苟全殘喘當此之時母哭不見子子哭不見母哀
痛籲天奈何奈何誰謂吾母子復存而活耶度不可居
也頃如十三都抵上塘胡家勢又未寧入大鄣山宿胡
子坑幾三月未嘗知鹽與肉味風飡露宿飽常少而饑
常多暮竄而朝奔憂有餘而喜不足天之相吾母者與
之以壽而不與之以福及其老也與之以勞而不與之
以逸傷哉痛哉丁酉秋七月澒洞復如初壬辰多事避
楊溪坑半月雖免勞驚之患澹泊之况戰兢之懷何曾
朝夕安也談星者云吾母壽望八袠之上私竊自喜意
吾母復見太平而遂一日之樂是天不負吾兄弟也夫
何不耄而衰不疾而萎使吾兄弟失望苦痛至於此極
耶今年七月廿三日頔以事出邑母倚門而祝曰汝宜
早歸恒目送之言猶在耳二十七日訊來報母伏枕而
粥食少進不知感何疾亟歸以奉湯藥卧而未起見曰
吾兒來矣縣中事靜否對曰無事即喜憂門内之媳與
孫也憂往來車馬之擾攘也情緒不閒每每若是時則
精神恍惚語言不如常時計將安施遂禱於神告於天
則如談星者所云吾妹自楊村來視疾感熱證僅兩旬
旅櫬而歸其痛䀌為何如八月十三日也又七日吾母
亦長逝矣豈期天下相數止於斯而奪吾母吾妹之速
耶痛哉痛哉嗚呼棺雖具而無槨衣衾備而不華吾知
其不悦於心也必矣連城甲兵頻年不息憂思勞苦萬
緒千端甘旨之奉未嘗一日適口吾知其不樂於懷也
審矣哀哀父母生我劬勞鞠育之恩昊天罔極生也何
酬沒也何報九泉之下永隔音容杳杳冥冥莫聞莫覩
兹當七七設祭如儀䰟其有知耶其無知耶尚享
祭張仲敬入壙文(仲敬諱慎葬松塘代其子英才作)
維洪武二年十二月二十一日壬午孝男張梓謹以牲
殽庶羞之奠百拜祭致於先考文宣教張公之柩嗚呼
哀哉兮遭時不祥痛父之不幸兮倏焉告亡嘆家業之
陵替兮父伯先喪煢攘孑立兮干戈擾□何詩書之澤
兮遽罹此殃哀皇天之不仁兮中情孔傷奉母兮北堂
澹疏食兮韜光籌策莫措兮安貧守常浮菆淺土兮寸
心皇皇歲月荏苒兮幾星霜兹卜吉兮崇塘青山盤盤
兮龍驤生氣結兮鸞鳳廻翔水流子癸兮環抱明堂月
吉兮時良魂魄安厝兮千秋永藏養生送死兮子道克
襄百靈呵護兮川流源長陰福子孫兮百世其昌肴核
雜陳兮奠椒漿
貞素齋集卷三
