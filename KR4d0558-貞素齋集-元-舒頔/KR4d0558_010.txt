貞素齋集附錄卷二
北莊遺稿
北莊先生諱遠字仲脩可菴先生諱遜字士謙我
祖貞素先生之弟也先生以詩聞名家二公嘗從
之論議得其源流一時倡和花萼相輝貞素先生
嘗為之圖其樂可知已可菴先生雖得入府縣志
列之隱逸然皆未有傳也復採一二附之錄後庶
幾一時盛事可以並傳不朽云八世孫孔昭謹誌
北莊遺稿
贊兄貞素小像
偉哉貞素金玉遐心言根理致學自天成屢濟時艱三
闡文教忠孝遺模古今人表
次貞素兄遊石照韻
青碧石如削妍媸鑑靡阿光浮春雨洗昏動暮雲磨高
尚人難見分明世不多山靈謹呵護遥睇為長歌
幽居次唐仲實韻
杏樹高於屋榴花矮近簷疎簾風細細開戶月纖纖機
息鷗常狎朋來鵲屢占忘懷無爾汝瓶内酒須添
輓旌德元真觀道士王雲友
嶺上雲為友窗前水是心遽遊方外去安用世間尋閬
苑清風迥函關紫氣深只如酣醉夢長是夜沉沉
莊居述懷二絶
花如鋪錦柳如綿落日空山哭杜鵑癡客不知塵世事
顛厓長伴白雲眠
春山青潑雨初收人倚衡門獨自愁路上相逢荆棘(闕)
酸風吹袂淚交流
聞鶯
鶯語如簧囀清曉飛来飛去青林繞舌端便巧似訴人
巧語世間曾不少
早行和弟可庵
月落霜林烏乍啼風生驛路馬頻嘶柴門犬吠天將曙
知有人家住隔溪
二
雞鳴野店整雕鞍路漸分明出亂山記得少年因中酒
一竿紅日倚歌鬟
上母壽
願祝堂上老慈親八百甲子如其人王正降誕值榖日
孫子稱賀當新春白髮垂垂照盞斝紅顔粲粲輝庭筠
冰魚寒筍愧奉養五色斒斕如鳳麟
貞素兄以龐公傳示讀感而賦此
龐公伉儷隴頭耕爵禄由來敝屣輕秦相范雎寧免辱
漢臣疏廣已辭榮門栽五柳諸郎懶手植三槐二子成
富貴從知天已定願培隂德任餘生
幽事
樹繞重門盡日隂倚風時聽蛻蟬吟采松釀酒開除事
畫紙圍棋消遣心親舊殊方音邈邈兵戈滿地夜沈沈
眼前得失君休問家住雲窩深復深
兄建小園草堂落成次韻
卜築南園喜落成種花移竹傍檐楹方池水暖魚遊藻
高棟泥香燕護營佳客過門陪杜酒諸孫執業對韓檠
居貧未可思熊掌樂道何妨咀菜羹
秋日郊行
陰霾掃淨山歴歴晴谷迴轉泉涓涓羣雀噪風世欲幻
一狐嘯日天為旋祥光垂情閔下土秋色着意開平川
我老英雄一掬淚夜深洒向虚窗前
雨後一律呈貞素老兄
吾兄寫字似寫畫大筆如椽不厭提六法妙知前古意
八分時為上人題雨餘盈池出日落山靈隔樹科斗啼
最喜高年更康健笻枝不用采霜藜
可菴搜枯集
自贊
可菴可菴處世夐别勢利不趨棲遲守拙雖無善可稱
亦無惡可說愧何補於事功誠有忝於前烈
五言詩
交山圖
岸巾褦襶子舉世罕知心却與山為友抱琴時一尋
題畫馬
冀北風霜肅江南烟雨肥騰驤盡龍種豈肯受金羈
和許知縣織婦吟
錦織並蒂花花成漫停梭停梭復細看人與花如何明
月照中天敗葉鳴寒柯誰知恩愛心翻成離恨多
二
雙星照短牖孤月懸高枝仰睇星月明對此令人悲手
持并州刀為君裁寒衣不忍密密縫此心君應知
山中
我愛山中好翛然樂有餘荒徑從不掃溪淺足堪漁汲
井旋烹茗閉門還讀書雖云市朝好吾亦愛吾廬
和黃友仁見寄
珍重淳原客新詩寄故人交情多繾綣時倦一酸辛西
嶺山如畫南樓月似銀何時一尊酒同醉岸烏巾
誕日和貞素兄韻
陽和回地底春信到枝南玄酒味方淡羲文義細參青
燈空自照白髮漫盈簪寸草春暉意年年此日慙
李謫仙
召對金鑾殿榮膺白玉堂氣吞高力士眼識郭汾王醉
骨生疑蛻詩名死更香何由見顔色落月照空梁
和蔡原英暮春雜詠
處處鵑聲急春光大半非綠扶官柳暗紅點岸花飛竹
塢消殘靄柴門掩落暉高人尋友罷獨抱一琴歸
二
十日九風雨春來有許陰氣騰三島瞑綠漲一江深苔
匝痕猶濕花垂力不禁遥憐杜陵老麻麥正關心
和人韻
山水有真趣琴書得自由歌詩哦字眼沽酒過牆頭南
國黃花景西風白雁秋何人發幽興吹笛倚江樓
題度洪富嶺道中
踏破瓊瑶路行穿翡翠岑光摇鰲背穩跡印獸蹄深冰
瑩奩開鏡泉凝玉墜簪野梅香徹骨三嗅動微吟
七言詩
題百馬圖
詔許平戎罷戰還征鞍初卸汗初乾從今歸牧華山後
只許丹青畫裏看
和曹從善見寄
雨餘山霽草痕青徹夜灘聲作雨聲起坐東軒清不寐
開窗邀月傍雲聽
二
一年好景半隂晴欲向東風訴不平幸有青青門外柳
牽縈詩思自多情
題副使蔣仁本索烏巾紗
一幅依稀暎白頭黃花見我不須羞憑誰巧製抹眉樣
收拾吟翁兩鬢秋
題虚中王君紙扇所畫竹石
珊珊挺立兩三竿為愛清風不厭看只恐乘鸞仙子下
夜深吹斷玉簫寒
道中
雨來雲裏山頭低雨收雲束山腰齊眼前好景吟不得
天風泠泠馬頻嘶
高尚書春曉圖
萬壑青涵春遠近千秋曉濕翠模糊尚書胸次何瀟洒
寫出匡廬一段圖
餞博士朱大同赴京就試
峩峩萬仞紫陽山仰止彌高不可攀孔席未能三月暖
祖鞭又覲五雲間八珍分錫瓊林宴羣珮趨陪玉筍班
敷奏九重承顧問定應家學動龍顔
戊戌立秋夜紀夢
戊戌七月立秋夜清夢忽然到江濱儒冠只有攀鱗士
戎服尤多射虎臣分題依稀蟾窟曉侍宴彷彿龍樓春
覺來展轉耿不寐涼月照窗懷故人
和方彦默教諭思親憶鄉
誰家搗練鳴秋砧偏感春暉寸草心白髮倚閭日又暮
青衫受業更將深城頭烏啼月照樹天外鴻歸霜滿林
寒齋獨坐誰是伴青燈相對空長吟
送丘克明副使休官歸湖南
二孤高枕大江流天入蒼茫日夜浮帆影遠連巴蜀曉
櫓聲清入洞庭秋菊松雅興同元亮泉石幽盟慕許由
别後相思梅正發月明千里倚江樓
偶成有感
少年一笑拚千金騎馬看花遊上林飄飄兩袖香風發
鈞天彷彿聞仙音回頭往事清夢裏滚滚年光付流水
安得壯士挽銀河愿言為把紅塵洗
余舊藏朱大同侍郎墨菊友仁黃兄展玩之餘感
歎哀悼不已遂賦詩以挽敬步韻以復情見乎
辭(朱擢禮部侍郎遭厄惜哉)
根本東籬不用培霜葩幻向筆端來藝林遊戲遺香墨
宦海聲名等燼灰風韻尚憐存晚節韶華空憶占秋魁
披圖細玩仍珍襲獨對西風倍感哀
心遠軒為郡城汪仲遠賦
結屋城東地自偏南山日見意悠然籬邊採菊仍賖酒
壁上懸琴不用絃滿地荒苔童不掃一庭落葉客猶眠
有時倒屣迎高士却怪山林在市㕓
題戴叔珮碧霞軒
占得翬山一片雲卜居自愛遠塵氛一天曉絢千機錦
半席晴摛五采文菽水娛親春正永篝燈課子夜將分
箇中好景難描處孤鶩齊飛帶夕曛
江亭秋霽圖為黃友仁題
萬頃波光煙飄緲風䬃秋聲生木杪隔江彷彿是江南
一帶遠山青未了何人獨引小溪僮來訪幽亭玩易翁
亭下扁舟纜莫解磯頭昨夜多顛風
和謝宗可霜華花霧塵詩韻
宿酒禁持夢乍醒隂隂芳樹鳥無聲輕籠翠色溶溶曉
漸復紅香淡淡晴誤避茶烟跧老鶴慣藏柳影咽嬌鶯
東風却怕花神怪卷起霏微幕不成
餞許知縣秩滿赴省(時有復三考之文至)
珍重三年月旦評今朝解組覲宸京政書上考推公論
詔許重來荷聖恩春滿皇都鶯囀早風清官路馬蹄輕
東門别酒不須醉指日兒童竹馬迎
題翬嶺(分題許宰解任赴京)
金削芙蓉傍五雲躋攀手可摘星辰風霜威肅峯巒曉
雨露恩深草木春百折縈紆通鳥道一泓澄澈瞰龍津
從今闊步最高處身近蓬萊天上人
和曹從善見寄
壯志凌雲憶少年幾多高木看鶯遷君能操守冰霜潔
我老心徒鐵石堅世態炎涼無古道人生會合有良緣
誰知病起山中客白髮瀟瀟只自憐
二
暖日暄風散晦冥園花巷柳媚新晴蹇予潦倒心猶赤
感子殷勤俗眼青短髮豈因衝怒竪枯腸時作不平鳴
夜來雨過空山後翠撲嵐光入戶明
三
一曲歌殘樂未終韶華何事苦匆匆雲來雲去元無定
花落花開總是空詩夢已歸窗草翠酒痕猶借臉文紅
華陽山下遺衰草却喜斯文道未窮
過旌德華陽寺文天關上人留飲貞素兄賦詩遂
次韻
星辰落落無多士頭雪班班有幾僧遠水霞明紅片片
亂山雲護碧層層幽懷止許琴三操勝景時容屐一登
寄語山鄰莫驚怪題詩刻竹記來曾
九日辱邑令歐本泉見招登高靈山
絶頂行行莫厭遲酒情詩思兩相宜百年行樂可無酒
九日醉餘還賦詩楓嶺霜乾紅冉冉苔磯水漾綠差差
風流不減龍山興賸插黃花帽半敧
再過鎮江有感
京口重來二十年江山景物自依然烟横鐵甕城千疊
潮落金山石一拳昔借青燈分講席今慚白髮泛征船
腰纏曾跨揚州鶴醉壓吳姬舞袖偏
題溪山環秀手卷為黃友仁賦
卜築城東孰與儔八窗面面擅清幽穿花流水夕陽亂
出岫閒雲爽氣浮坐石醉呼天外鶴凭闌閒對渡頭鷗
知君揭攬多清致空羨人間有五侯
餞黃克敬應賢良舉賦
祖澤汪汪陂量宏聞孫襟度玉壺清閉門自樂甘顔巷
徵檄行催覲帝京朝雨浥塵關樹暗春風迎棹浪花輕
九重慶際風雲會萬國光瞻日月明帽插宫花香泥泥
班陪玉筍珮琤琤京都故舊如相問為說年來老力耕
子周倡和貞素兄佳什見寄因次其韻
澗谷深深圖畫開依稀潭第等蓬萊雨餘遠岫青凝黛
水漲平池綠潑醅語舊西窗燒絳蠟吟情東閣動寒梅
杜陵已喜千間庇司馬應憐四壁頽下榻每應高士至
抱琴時有故人來采芝不獨商山老亦有韜光輔世材
八駿圖
君不見鎬京周穆王馳騁八駿遊八荒瑶池宴罷歸來
晚脱羈縱逸交騰驤又不見燕昭千金求駿馬朽骨售
之亦償價方今歸牧華山陽却把丹青作圖畫戴公妙
筆絶世竒功與造化爭錙銖披圖三歎無人識只有當
年伯樂王良知
重九日
去年登高靈山顛新詩醉寫秋風前金杯酒泛紫萸滑
烏紗帽插黃花側今年瀟瀟坐風雨回首往事心茫然
青山當戶為故友白髮兄弟羅酒筵丹楓染霜明秋色
白雁叫雲横暮天醉窮老眼浩無際賸欲乘風遊八埏
題秋江圖為黃友仁賦
老樹槎牙石巃嵸隔岸人家紫烟重長江蒼茫日夜浮
天塹西來雲影動駕風上水誰家船片帆高颺孤雲邊
林下伊誰褦襶子抱琴應訪草堂仙毫端遠勢莫能比
巴陵洞庭秋水裏莫是當年顧虎頭寫出滄洲千萬里
詞
感皇恩述懷
疎雨滴清秋洗殘流火爽動涼颷透簾幕寒蛩吟徹誰
道小鳥蕭索青鐙相伴我情依約螢照更殘烏啼月
落悲壯山城數聲角漫漫長夜扣角長歌方覺人生能
有幾須行樂
臨江仙(偶成)
銀燭光摇秋夜永一天涼浸詩脾鳴蟲唧唧漏遲遲半
生春夢裏彷彿是耶非萬事破除惟有酒當歌不飲
何如人生七十古來稀休爭強與弱行樂是便宜
滿江紅(小莊有感)
歲晚江空更風雪連朝情惡門緊閉清寒奰屭重重簾
幕老屋數椽聊掩庇山田幾畆多磽角嘆前村喬木碧
參天今凋落三杯酒還堪樂一局棋尤難着任功名
蓋世到頭都錯世事宛如春夢短人情恰似秋雲薄對
青燈感慨話興亡今猶昨
水調歌頭壽貞素兄
稀年古來少何况又逾三雙瞳炯炯凝碧白髮更盈簪
剛把殘冬留住先借新春四日拚醉倚晴酣榮悴付定
命艱險任經諳舞斑衣沽臘醖典春衫觥籌兄弟交
錯同是鬢鬖鬖自喜衣冠奕世未墜詩書如線此外更
何慚笑問梅花信春已到枝南
木蘭花慢壽貞素兄
怪夜來南極祥光炯炯中天恰先借新春暫留殘臘為
度稀年弟兄垂垂白髮願年年輝暎漾樓前尊酒光摇
旭日爐燻細裊輕烟詩書一脈繼青氊五世喜家傳
憶京口横經天台振鐸往事悠然回頭十年如夢看園
花灼灼幾春妍爭似蒼蒼松柏歲寒同保貞堅
文
祭貞素兄終七文
嗚呼痛哉吾兄之生禀性梗植砥節礪行慷慨樸質皓
首窮經挑燈繼日密遊江湖縉紳器識振鐸池陽文聲
赫奕再教京口黌舍陋窄學無恒産齋無講席薄禄養
廉郡庠仰給禮殿卑隘載新是闢文教大興名譽藉藉
咫尺天台雲深霧隔嗚呼痛哉我昔與兄累遭兵革扶
母逃避被寇縛執母遺山中子遭擄搤兄弟累累厲言
罵賊白刃加頸略無憂色母憂子亡子憂母失兩地憂
懸天意憐格賊乃解縳遂免鋒鏑子母相見且喜且泣
不墮惡少吾家隂德嗚呼痛哉嗟嗟吾兄簡淡尚古和
而不流安貧樂處誅茅結廬聊蔽風雨扁曰貞素為讀
書所講明道義探賾經史兄弟怡愉詩酒容與開門授
徒程通章梓嗚呼痛哉歲在丁巳時維九月羣編誌書
兄嬰微疾兄弗果行弟往編集書未成編病報危急函
歸省問相見悦懌從容顧問講論紬繹迨其厥明翛然
簀易嗚呼痛哉兄之壽享七旬四齡一子一女孫男二
人孫聰匪魯筆硯時親吾家文脈將見黽黽興言至此
暗傷我神嗚呼寒雪兮依依隂風兮慘悽義重手足兮
同氣連枝痛裂肝腸兮涕泗漣洏薄陳素奠兮聊表孝
思哀有盡兮思無窮時尚饗
貞素齋集附錄卷二
