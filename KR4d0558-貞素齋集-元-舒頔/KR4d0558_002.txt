貞素齋集卷二
元舒頔撰
序
石鏡詩序
吳元年丁未允升朱先生自翰林致事歸明年改元洪
武冬十一月先生以他事過邑適通判夏侯偕六安鄭
士恒邑令歐德淵相與觀石鏡時倉卒未暇賦去寧國
以此詩寄頔代書之庚戌十二月先生以疾不起余屢
欲書而寺僅創茅一間塗塈未完而欲題無處遂命悟
上人製此帙僭為序其端復搜訪前後名士大夫題詠
附於帙以便觀覽夫名山水待人而增重若峴山之墮
淚采石之蛾眉良以是與嚮使主寺者好事則詩不既
多乎兵燹零落難復記存僅得一二附於後豈惟增重
於兹山亦不失信於友朋之一端也
送戴山長之清忠書院序
清忠書院者不知為何人而設也曰清曰忠表而出之
概可見其為人矣聖門三千之中未嘗以是輕許人今
書院在松江華亭夫松江為浙右名府其間多名人仙
子居之若鴻漸令威昭昭在人耳目者也吾友戴君仲
庸受紫微垣檄俾職山長夫山長職專而事一無牽制
之患仲庸負跌宕不羈之才蚤歲浪遊湖海間所遇王
公大人皆朝廷重臣為一時知己交今翰林承旨埜里
公其故人也昔居浙東帥閫仲庸過訪公常舉為右職
耻而不就又十餘年公復以茂才舉始遂初志仲庸常
曰短裾窄袖從事於鞍馬間君子不為也嗟夫故人以
貴顯之重名位之隆猶眷眷不忘於布衣久屈之士其
交情為何如且今之為教官者其途有二科舉茂才而
已然而坐明倫堂上與諸生講論斯道周旋禮樂者吾
未見其人若仲庸之才之德實稱斯舉慶吾道之得人
也雖然非翰林公之知人莫克斯舉非丞相之知翰林
公之用人莫遂所願是則二公相須而成吾仲庸也仲
庸詎敢怠厥事以負二公之心哉南風其熏綠綺再鼓
士友喜曰可以出而仕矣於是舒子引觴而告曰君去
雲間與諸生講暇為我訪諸華表復有昔時學仙者乎
他日歸也茶經肯惠予否清忠夲末無忘見示仲庸亦
喜而辭曰敬受命
石印詩序
頔嘗謂物之瑞往往時與人相應時之應大而人之應
專氣之相感類之相符有固然者一日父老告於予曰
邑南七里潭曰油潭石曰石印汨沒沙磧泥潦中有年
矣春大雨泥沙四淨石乃獻竒斯何祥也頔撫然曰斯
所謂人之應哉縣令理侯開治之始廉明剛正幾七閱
月民安於政教則瑞之應殆謂斯也間以語侯侯怪而
問焉乃率父老集邑之士及載酒饌披荆榛剪蕪穢盤
旋於途紆廻於溪策馬即石而觀焉狀若蹲虎小石錯
崿若積若累四虚中隙屹立於溪溪水清香環繞洄洑
林木蓊鬱豐草茸蓐於是坐而觀愕然相顧而歎息曰
郡志載石印令廉乃見否則隱前之見崔正吉為令徵
黃門舍人其次蘇子由擢侍郎又其次張仲紀拜中書
右轄今之見於我理侯不尤有徵哉惜出非其時未見
天下太平耳是日也風日清美二麥告成侯與士友合
飲罄歡以歸喜其瑞而慶侯之廉也各賦詩紀其事侯
名答里麻識理字天章高昌人
溪山環秀序
黃氏友仁好修士為弟子師市居性不愛喧閙擇夫幽
僻東溪之上築一室以聚其徒扁曰溪山環秀事親樂
道起居與適一日袖卷過余請文以張之予謂天地之
秀或胚胎於溪山之間而山川之秀鍾而為人人禀其
秀為萬物之靈具衆理應萬事溪山之秀固以盡得之
矣余謂友仁坐一室得溪山之秀朝吟暮誦莫若得人
之秀為佳拔其尤者而授之以三墳五典道之以禮樂
刑政幼而學之為一邑之秀壯而行之秀當甲於天下
豈特一室專夫秀哉然則秀之義亦大矣予之得夫天
地之秀者如是所以期夫友仁者亦如是友仁學不厭
而行有恒必有得也書以勉之
朱萬戸勦宼序
處大事立大功昭昭於時不屈不撓為生民除禍為國
家宣力非其謀謨忠義素蘊積於胸中不汨於物欲者
不可也今守禦績邑克用朱侯文武兼濟優才德而長
政事為時傑然者至正乙未冬宼復據黟私窺我大藩
侯總兵嚴陵泝淳安駐札於威平常窺宼多寡時兵不
滿千計乃出竒待士卒以信其進也以詐兵書云兵不
厭詐侯得是法故屢出屢中丙申四月新安克之寇大
敗直抵休陽及黟斬首數千級其用武也不在周魯下
丞相嘉之陞萬夫長守績鄉有章清者險惡販夫集寇
黨未潰侯默察狀並其從厠六人即擒而戮諸市民不
驚而餘惡皆潰民乃歌曰侯來守邑咸蒙其德率衆歸
寧首為殺賊先總兵威平民有姚壽四者一園丁耳有
膂力因捕宼獲微功府設建德簿乃陰與宼通侯覺鞫
訊情實戮其黨二十一人由是兵大進雖然侯平昔立
心處事往往若是嗟夫忠義可以貫日月可以動天地
可以破山岳可以感鬼神彼區區販夫園丁欺心罔上
務虐民以肥其家忠義詎可欺耶予嘗讀唐史見處存
義遷武義節度使每病國難未夷語輒流涕軍中多處
存義愈為之用素善李克用遣使諭士共平京師王鐸
差興復功以勤王舉義處存義為第一收城破賊李克
用為第一今觀侯之功業兼二子誠有為於當時者初
侯侍今上皇帝出入禁闥十有餘年忠義之氣凛不可
犯授金符爵土錫翼徽泰千夫長當四方無事則横槊
賦詩雅歌投壺有古名將風其進兵也隊伍棋布乘其
虚出其不測計其必勝則勝也果是皆忠義所至不汨
於物欲故也噫我國家得如侯百軰分布天下何宼之
不可去何禍之不可除耶吾儕小子目擊乃事庸是緝
為菲辭俾民誦之無忘他日必有史官書之以昭侯忠
義對揚天子休命
胡氏族譜序
予過龍山之陽岸幘臨風而歎曰昔之彬彬衣冠故老
今無一人焉昔之渠渠華屋甲第今皆荆棘焉昔之朗
朗絃誦聲振林木今何寥闃焉感慨疇昔恍然一夢忽
内弟之姪燫手執家譜一通甚鉅懇欵甚勤禮貌甚莊
進而告曰先生讀書著文名聲昭昭湖海間敢請一言
以華吾宗予辭不敏按譜胡氏始自青州濮陽縣板橋
村意其東晉渡江時也常侍公不書名爵亦當時侍從
之官歲久而湮沒與遷於績之龍山為始祖為著姓子
孫蕃衍充實迨今二十二世矣宋之興衣冠之士登仕
版者班班可考元之盛耕讀不輟見稱於時而家益豐
至正壬辰天下大亂詩書之澤蕩然幾無遺類矣嗚呼
豈謂吾内姓尚存斯譜耶得見諸老於譜系間斯幸矣
衣冠之族禮儀之風後之子孫苟能振起繼其先世斯
可矣予觀潯陽陳氏自唐迄宋至於元朝累旌表其家
凡二十餘世猶同居共㸑及聞浦江鄭氏今亦十五六
世未嘗分異讀書嚴謹有家法昔人云就其如舜者去
其不如舜者余老矣於胡氏尚有望焉
羣英詩會序
詩之不興也久矣自三百篇以下漢魏李唐諸大家各
以詩鳴時迨夫宋其聲寖微及我元之興也其音大而
跨乎漢而超乎魏軼乎李唐之上猗歟盛哉傳曰詩言
志又云詩可以興鯉趨而過庭則曰學詩乎然則詩其
可不興乎興於詩禮斯立矣吾鄉諸友遭羣凶攘竊之
餘而復形諸咏歌發其鏗鏘之音宣其湮鬱之氣和其
性情之美或登高臨深或良辰美景或悲憂愉逸一於
詩是寄詩其將興乎然而詩之義有六比興賦風雅頌
是已詩之格有四清竒古怪是已此舉其大略耳予謂
詩之病亦有六澁晦俗陋淺腐是已而詩之要有二圓
活工緻是已噫詩豈易言哉舍是數者而欲組織為工
雕琢為竒吾未見其可也自今厥後凡詠物工於律他無
所拘詩成繕寫成編請延先達以考其工拙諸友當勇
進一頭地雖未敢與漢唐李魏齊驅並駕亦不在衆人
下矣因目其編曰羣英詩會夫誰曰不可
夏守謙詩集序
詩始於三百十一篇孔子刪而正之所以示政教觀民
風世降俗偷去古益遠而詩之義不明世之學詩者以
組織為工以綺麗為美相矜竒尚異而詩之意益昧夫
詩豈易言哉晉魏以降音律猶有可觀迨李唐家體有
盛晚之殊舍杜陵奚取焉近代有所謂臺閣山林江湖
之詩然臺閣諸老有非唐人所可及者如予所識金陵
夏君守謙溫然有容蔚然有文遭亂之世挈家西東如
風木之翼燕山李君彦高相友善出處與俱會予山中
出示平昔倡和詩一帙有和平冲澹之意無組織綺麗
之弊處流離顛沛之中凡窮愁哀怨艱難險阻一於詩
是寄其勤於用心亦杜陵之意與後之觀民風務政教
者必有采於兹三復是編敬書以復
松桂山房序
夫松産於穹巖幽壑上干雲霄下蔽巨澗凌風霜虐雪
雹不以肥瘠而易其色不以寒暑而剉其節類士之有
守與古桂託根蟾窟影拂列宿雪霜不得侵雨露不藉
潤婆娑低昂與夫太陰者相為明晦類士之高邁與二
者物之堅貞勁直故有道之士於斯有取焉星源方君
彦默介乃行厲乃操飄飄然有凌雲之志結屋於棠谷
先府君之别墅扁曰松桂山房耕讀自適志存養母蓋
敦尚古道寄松桂以逃名者今太守閻公儀以隱士薦
申於禮部出故山汎大江遊乎舊都觀鍾陵王氣覽天
下豪傑士區區升斗焉能為君凂哉昔太史公周遊四
方歴覧山川風士人物不如是不足以發其隱幽洩其
情思則向所謂堅貞勁直終閟而不揚唐韋微表為御
史嘗云一班一級不見滋味將為菊松主人無愧元亮
君往哉歸而孝養之志不移余亦曰無愧松桂也進退
之際惟君審處
時賢詠物詩序
作詩固難詠物為尤難意貴乎含蓄事貴乎櫽括妥貼
迨乎不蹈襲不塵俗不堆積斯為善矣而又欲句圓而
意新格高而語壯如斯數者可與言詩矣然非才兼識
備氣局過人者莫能造此友人遯齋余君暇日選名公
大夫士善於狀物櫽括妥貼者凡三百餘首題曰時賢
詠物皆縝密而工緻且無半點塵俗搜羅裒集芟蕪剔
蠧其用心勤且公矣似非老手安能如是矧後生晚進
螢窗雪案之餘誠能用心於此櫽括含蓄發鏗鏘於金
石變塵腐為清新將不在人後矣若夫寬閒寂寞更倡
迭和或洩其竒怪或吐其精嚴謂非是編之功吾不信
也予愛其選之精集之廣故序其端為詩家楷式
林泉歸隱後序
悦中王君與余同年月先於予亦以肩隨之蚤歲同筆
硯比長悦中試吏於宣予以菲才去南紀結知公卿大
夫校士職冷上秋浦之南徐遊天台不相見者輒一二
十年壬辰世變後十有三年邂逅郡城一見予薄德以
氣自負時悦中典休陽邑幕又十年會於萬山堂年各
七十矣髭鬢皓然恍若隔世且悲且喜不圖為世用世
亦非我用矣握手出肺肝語未竟復示以詩卷乃休陽
秩滿時士友繪林泉歸隠圖賦詩以贈以筆其旋也序
與詩皆能道其實而辭益壯予曰噫夫士而隱見稱於
後世淵明是也乃知時者隱而仕見誚北山周顒是也
此乃不知時者隱而仕名亦不起若李勃魏野之徒今
未見其人雖然典幕微職也掌六曹案牘其輕重出入
可否當書决從典幕始其職不為不重予與悦中出處
雖不同蒼顔白髮與夫心事未始少異兹退處林泉日
抱孫娛嬉以琴書自適以玩夫世之攘攘其樂殆過於
予子曰克禮辟府吏予雖未覿面聞其人溫然有儀知
其為善君子也嗟夫世之享厚祿居大官貿貿焉據高
位而不知退罔知民恤辱身喪家豈不大有惡於我悦
中哉悦中居有司以清素自持家無餘貲人多賢之先
大父曰本脩先生世居嚴陵嘗典教郡庠因家焉然則
一丘一壑予他日叩山靈豈容專美悦中一笑
漫遊子序
淛江之東有聞人焉蘊籍如王右軍吟咏若謝靈運文
章似陸士衡幼讀書有大智嘗語人曰大丈夫生斯世
當週遊天下歴覽山川人物與夫靈異古迹遐壤幽怪
驚心悅目莫不悉觀畢覩然後貫穿事物之理融會天
人之趣不如是不足以有為也是故不登泰華不知夫
高且尊焉不涉江海不知夫深且險焉不跡夫通都大
邑不知華侈而繁盛焉不履夫燕趙齊魯楚魏之郊不
知夫土之廣生殖之繁焉夫如是生斯世也奚負所謂
聞人吾郡通判劉侯昭父其人也號漫遊子讀書三十
年天子即位之明年邦國以理干羽以陳於是朝廷以明
經選士侯首膺是選擢忻州同知夫仕祿在行其道爾
行其道所以行其志也今居一官守一職幾敗乃事者
何可勝數若侯之蘊藉吟咏可肩王謝而文章政事殆
過之况居鄰禹穴一舉而歴覽燕趙之墟涉黃河觀泰
華以攄其素志亦大矣夫漫遊殆非虚語侯為人抗直
而不阿政明而能斷有詩數十卷清潤可掬將行於世
云
雲臺觀燕集序
昔人稱良辰美景賞心樂事是謂四美余謂景之美者
莫如秋花之美者莫如菊夫秋氣最清花得氣之清所
以為尤美也春夏之花衆人所愛淵明愛菊亦愛其氣
之清者與予家舊藏菊譜凡三百餘種今所見者百中
一二耳世經離亂人家所植雖一二亦罕有况好事者
不多見重予一嘅雲臺道士王虛中植菊二十餘本誠
罕有僅見者至九日菊次第開風僝雨僽弗獲往觀邑
大夫許君由衷嘗慕觀焉屬以事亦弗果越十又六日
天氣晴朗道士過予曰花既開不可不一觀許君造焉
予與之俱花之大而竒者曰醉楊妃猩猩紅曰錦雲紅
御袍黃玉版白之類繽紛錯雜亭亭挺立若午天之雲
若宫機之錦炫燿絢目不可悉名狀少焉肴核既陳醆
斝序行流而驩驩而賦則一時清興似不减於龍山予
曰噫花之愛豈淵明所獨哉淵明遭叔世知晉室之不
可支知祿仕之不可久在官八十二日假督郵而去賦
歸去来以自况其高蹈清絶千載之下一人而已觀其
詩冲澹雅潔夐出塵表固自成一家雖沈劉鮑謝未易
窺其籓籬嗟夫花非異於昔也時有遷變而人品獨殊
耳今有人焉雅潔如之冲澹如之唾視利祿亦如之何
古人之不若耶然則所謂四美百年之内幾度相逢如
淵明者又幾何人今辰獲陪邑大夫與諸公會燕而樂
樂而能賦兹非幸與預燕者邑校方彦默府史何仲明
序之者邑人舒頔也
贈星者房景星序
天地閉固霜風慘悽有客竦肩揚袂謁余衡門長揖而
進曰某家淮南崇明郡房姓景星字乃陰陽家者流祖
父自來今流數世於星也發躔度之妙於數也闡河洛
之祕於五行也而徐子平之玄旨尤究心焉凡來問吉
凶禍福一皆竒中以是名湖海間士大夫以是加敬焉
予聞而偉之進而告之曰夫自伏羲畫八卦而吉凶生
焉大撓造甲子而五行著焉隸首作算數而禍福生焉
厥後紛紜雜說不可勝數漢司馬季主卜於長安宋忠
賈誼遊於肆辨論天地日月之運陰陽吉凶之本武帝
聚會占家問之某月日可取婦乎五行家曰可堪輿家
曰不可建除家曰不吉叢辰家曰大凶歷家曰小凶天
人家曰小吉太乙家曰大吉辯論不决帝令避死忌以
五行為主今總而名曰五行五行之說自此始景星妙
年家傳有自矧慕季主之論參諸家之祕究河洛之旨
於術也奚但若斯而已耶太史志而著之故非淺能小
數之可及也抑不知今之辯論者有如宋忠賈誼者乎
祖父之術抑嘗造其微乎俟予暇日相與講明之姑以
是復之
送旌德縣達嚕噶齊赫斯公秩滿序
旌德屬宣古邑也居萬山中去郡幾二百里土饒民殷
昔稱易治凡監兹邑者率皆國族與夫色目廉慎有才
之人至正癸巳秋令西夏赫斯公來為邑長下車初遭
時多難甲胄未嘗去體一食之頃戰兢是持日思夫靖
安之道而未得迨甲午冬欽承詔旨差税更免三年惠
至渥也而四方未寧兵革不息供給之繁科斂之重尤
甚於昔明年和買軍需公惻然念民之窮困乃杜姦倖
縮浮費俾富實之家蓄䇢幹筋角皮革之屬供給其用
而貧者不與焉守禦關隘則召募好義之士招集壯丁
若沙城若上涇動以萬計府委督是役秋毫無犯由是
寇不入境民賴以安凡訟於庭者辨其曲直審其是非
彼欺於心誑於官者辭窮色厲則責以罪而戒夫衆以
警夫將來彼或當罪限信符以攝之吏胥弗獲肆其奸
於是庭無留訟民亦莫敢輕犯乙未秋八月郡失守公
獨守縣治與民約曰宼至誓死戰背順者誅民咸畏之
總兵者聞公宣力遂陞為本路治中夫治中古之别駕
也職居佐貳與太守可否行事其職亦不為不重以監
邑而陞别駕民社之寄何如耶漢龔遂為渤海太守宣
帝召見謂遂曰渤海廢亂卿何以息盜遂曰海瀕遐遠
民困於饑寒而吏不恤故使陛下赤子弄兵於潢池中
公之治邑愛民如子去而民思之不忘郡失守而公堅
志不退彼聞風而遁者寧不少愧今秩滿比旋行將羽
儀於天朝也其盜賊之未息生民之窮困上召見之將
如遂對乎民日望之相期於乂安也
贈江真卿遷調序
霜風沍寒萬木帚立予方憂時多艱幽思退處友人江
君真卿翩翩而來飄飄其裾濯濯其神過予衡門之下
為之言曰某吏兹邑遭時多事凡軍需供給訟牒追會
與夫工役之繁科斂之重出於民奉於官官不知勞民
無愁嘆之聲則吏之責殆盡然而猶復兢業自持惟恐
怠厥事以辱厥志今將逾考而告遷愿請一言以壯之
予進而語之曰今之位郎官祿二千石皆吏也豈特夫
司縣而已哉視其循酷何如爾然績溪小邑也真卿才
用磊落挾簿書佐邑長令剸繁理劇若庖丁解牛遇肯
綮而後止耳予昔浪遊金陵錢唐諸大邑友夫名公鉅
卿究其所歴或門閥或以貴胄或起身司縣間求平公
無私惟法是守者千百中一二人焉以貨敗繢迺事毒
於民以矯一時者何可勝紀今聖天子大一統而以御
天下若臺若省靡間南北登俊傑於樞要擢賢良於顯
途可謂盛矣然而人才未盡見設施法度未盡見公正
豈守職奉法者未盡致理與抑人才未盡舉用與何時
事之多艱也貞卿年妙而質美多才而風流自縣而州
由州而郡上而臺省何適而不可貞卿慎之勉之以副
予相期之意系以詩曰車書混一垂百年東南人物還
翩翩邇來臺省體聖意置諸清要能多賢大才或遺小
才棄公道一出靡後先勿謂州縣徒勞爾由階而升孰
非然公廉慎慤勤佩服雲路萬里蚤着鞭人生適意在
富貴名譽留與身後傳寒風刮面雪滿天有術安得寧
戈鋌相期德業宜勉㫋丈夫立志當彌堅
贈卜筮畢斗南序
海寧畢斗南性質直尚友誼以卜筮鳴於時凡占吉凶
禍福者踵其門如市騐人休咎如執左券毫髮不差抑
何神耶晉隗炤善卜易臨終語其妻曰五年後有詔使
姓龔者至俾蓍而得金後果如其言斗南之卜將如炤
乎抑亦通易之玄而預知吉凶乎又能通變使人不犯
其凶乎門如市談者夸焉宜哉由是家益饒有雙溪讀
易齋予為作篆時焚香默坐玩其辭窺陰陽消長之理
斷其占知吉凶禍福之機亦善矣夫予聞嚴君平賣卜
成都日止百錢自足下簾讀老子將無同乎斗南發一
笑
送楊子成歸錢塘序
錢塘為東南大都會湖山之勝槪闤闠之靡侈島嶼外
國珍竒詭異之物莫不於是焉集可謂甲於天下矣然
而習俗之巧而儇亦非他處所可及者予昔謁選薇垣
客開元宫與客泛舟湖上過南高峯訪前朝遺跡俯江
樓觀海門潮勢亦天下一竒見齊衰者未嘗不傷悼而
嗟嘆之及歸復睹其盛飾庖饌嬉笑如尋常人噫習俗
之儇抑至斯耶五代之風尚流於今耶晉阮籍負才放
曠居重哀廢禮何曾責之雖然干戈擾攘後足跡不至
者今亦廿載餘不有變而復於古者乎余耄杜門謝世
事忽沈良卿告予曰吾友楊迪丁父艱將歸錢塘予因
有感而道焉不知錢塘習俗猶如昔乎侈靡之猶如昔
乎予不得而知也子成丰姿爽澤吏績邑不幸以父憂
去將不蹈陋俗襲頽風混於衆耶今聖主方以孝治天
下歸而訪諸父老其以余言為然否遂書以為送行序
送胡兼善之南京聽調序
郭山為乳水之雄諸山之宗見於郡志其山聳拔崚嶮
支分天目源匯於錢塘其扶輿清淑之氣又皆蜿蜒融
結鍾而為人由是英俊整潔之才多出其間乃自世經
喪亂陵谷變遷向之喬木故家詩書遺澤悉陵替荒落
至子孫無遺類者有之嗚呼扶輿清淑之氣理自可恒
孰知夫世運之變有時而息者與若吾鄉胡生兼善禀
清淑之氣英偉整潔况為人磊落不羈自幼好學美資
質聰敏有度量俾其得良師友相與琢磨洗滌以薰其
善其進未易量也由此觀之生息之理殆未可窮詰矣
予觀其人豈久汨沉於司縣者哉五年吏部符下凡歴
郡邑俸日月滿悉以名上聽調於四方明年春時雨乍
霽寒風轉和於是同列者咸戒行李出乎北門昔同遊
者觴以餞之予乃酌以酒而祝之曰生去京師其尚書
侍郎皆負才德著聞望為天子所推重言貌之際惟謹
再祝曰處朋友卑以自牧毋倨容毋狂以恣其非毋以
便安為身謀三祝曰處公事如家勿私於其人以汙其
身以辱其親勿以卑而喪厥志是行也予知其必有合
矣生復奉觴謝曰願從先生是訓朝夕服膺以毋忘是
戒
戴氏族譜序
余讀孔子世家知聖人出於宋其祖弗父何及正考父
佐戴武宣公知戴氏自宋出時與聖人同夫聖人以仁
義道德之說遊齊魯楚衞之郊時君不能用退而修詩
書禮樂天下後世則之戴之族或顯或隱散處四方而
名彰彰在人耳目夫豈偶然哉今以績溪言之自前山
忠公而來有曰愷者宋紹興三年授承信郎監壽春府
酒税六年除保義郎權僉書忠正軍節度七年調成忠
節度權通判夀春府兼管内勸農營田事九年遷武略
大夫轉武顯大夫有曰泳者登嘉定十六年進士第同
蔣重珍榜授修職郎主饒州浮梁簿厥後支分𣲖衍子
姓日繁徙於饒於婺於旌德於涇縣於休寧於婺源者
皆是也或因時而變遷或隨寓而占籍其源蓋於績溪
之新榮鄕前山里猗歟盛哉曰六一公諱璚字玉甫頔
之外祖父也頔髫稚時聞外祖云吾族居績溪清白相
承詩禮之聲弗墜時家雖甚殷外祖守儒素厭紛華而
博學尚友好接賓客喜談論凡聞望重於時者過自鄉
里未嘗不延接贐以禮壽八十有三譜之首序平章鄉
林廉公榮祿所作次德建錄事俞晫元明所述其他則
未暇記也壬辰世變舊譜不存而所抄亦為丙丁所奪
尚能記憶大略嗚呼外祖用心於譜系可謂謹矣夫譜
者不過記宗𣲖之親疎别支流之遠近然自吾祖以來
至於吾身推之一氣相傳則何親疎遠近之有讀蘇老
泉族譜序可以感發興起後之子孫思先世之貽謀繼
古人之芳䠱比其富且貴焉無媿也貧且賤焉無愧也
亢宗保族豈以自外至者為榮辱哉十五世孫曰元達
㩦譜徵予文予於戴為外家禮有緦麻之親重其族繁
衍而昌大因述所聞於昔者緝而為序尚蘄勉諸
章氏族譜序
君子修身必本於孝孝莫大於敬親自吾親推而至於
高曾同此一氣下而及乎曾玄傳此一氣也傳曰身也
者親之枝也敢不敬乎自高曾至於吾身幾世矣由吾
身而及乎曾玄又不知幾世矣傳愈久支愈遠厥宗紀
系此家譜所由作也爰自壬辰兵戈騷擾譜之存者有
幾予每思至此太息不已適表姪章子明袖出家譜一
編丐予弁首簡其容貌甚恭其禮意甚勤其懇請甚確
顧予耄且悖筆硯廢已久然子明之祖母予從姑也義
不容辭案章之先齊太公支孫封鄣其後以國為氏云
去邑為章子孫因之唐季康州刺史及居浦城五代間
枝葉繁盛太傅仔鈞洎夫人練氏陰功碩德載培載植
用昌厥後故慶歷名相嘉佑元魁彬彬輩出南渡時倉
部員外郎遷昌化亦多顯者翃之子槱樵詡之孫鑄鑑
皆相繼登第翃主徽州婺源簿槱主信州玉山簿樵知
處州櫄通議大夫鑑通奉大夫爵錢塘縣開國伯鑄福
建轉運使淳淮東總領所幹辦官祖康平江府軍諮祭
酒祖邵知浦江縣頎之桐陵縣主簿運之從仕郎運之
往來父兄宦邸道過瀛愛其山水清勝因置田莊謂昌
化為浙東最僻靜處有勢則易以興無人則難於守銳
志遷瀛川奠家焉且以信義結鄉人鄉人無老幼貴賤
咸仰其為丞相苖裔指其居則曰丞相之第也指其墓
則曰此丞相家之墓也最為鄉人所尊重今幾世矣流
風遺韻猶有存者豈非祖宗之積德有漸而致然歟傳
曰積善之家必有餘慶今觀之章氏詎不信然耶雖然
人禀天地之中以生賢不肖異類雖聖人亦未如何子
明之父寧國路同知父麟公兄旌德尉子良皆學博行
醇有古循吏風方將斂其為郡邑者施於家然則兹譜
也豈徒作哉記曰霜露既降有悽愴之心雨露既濡有
怵惕之心子明於家譜拳拳不忘迨知孝之本歟若
夫家世之興隆雲仍之顯達又在後之人所積何如勉
爾子孫以副所期敬之哉
北門張氏族譜序
夫祖宗之為孫子計者有官爵則思榮其身而昌其家
有恒産則思厚其積而豪其鄉此人心之所同無足怪
者及其世代綿邈子孫蕃衍然後有賢愚貧賤富貴之
殊萬有不齊此理之常亦無足怪者今有人焉思其祖
宗之勤儉幸其家世之不墜纂其譜系續其支𣲖以符
祖宗之心者曾幾何人一日婣友德成告余曰張先世
由歙之左汊徙績今九世在目幾二百年矣至正壬辰
大綱不振兵戈四起棄我室廬遯於巖谷詩書之澤幾
廢先世譜系逸遺靡存兹欲重修則失其本末不能悉
記欲他尋外宗則非夲支的𣲖不敢妄為丘隴之所存
瓜瓞之所繫年遠而支益蕃屢欲過左汊諸族是訪以
徵所從來屬以事不果姑自九世祖始由所知者輯而
為譜雖云闕略暫俾子孫知其大概竢足其全某與先
生忝姻婭敢以序請辭弗獲按張氏黃帝第五青陽生
揮為弓正觀弧星始制弓矢立祀弧星遂以為氏後世
散處四方或榮或悴皆不可考一世祖和隱居讀書三
世祖諱寘號拙翁宋授江東提刑韓寀宋登仕郎秘書
省點教官四世祖恢魁漕貢進士恬字安道元有天下
版圖歸職方氏率民來歸攝本邑令轉鉛山建德二縣
尹曰旂號方山習書廣德路文學五世祖騰光宋補太
學生鑅字孟洪授江陰州文學教弟錝字孟堅内則頔
之從姑也質而文皆深衣大帶表表為鄉里矜式德成
之伯父諱滄字彦清叔父諱潤字彦溫棣萼聯芳魁梧
有容儀皆厚積為鄉里仰諱濬字彦深德成之先君子
也磊落不羈里有不平事輒往從是焉然則余於諸伯
仲間忝異姓兄弟之好寧無言乎况為邑望族自先世
來以儒業進者前後相望綿綿延延不絶如縷豈天降
善於儒門如是其久且遠乎抑儒之業可以袤延後嗣
衍而蕃耶及余所見亦四五世矣由喪亂後今又二十
餘年尚擾擾靡寧成德迺嘅然思念祖宗餘緒恐久而
失其傳也自一世祖始至於八九世凢墳墓之在某鄉
某原某山某嚮及生沒之年月與夫或隱或仕悉書之
若子若孫娶某氏聘某氏亦書之區分𣲖别裒於一集
俾後之雲仍粲然可觀德成之用心亦謹矣由左汊家
乳水聚族一門屈指九世不為不遠詵詵繩繩不為不
蕃張氏之族可謂盛矣嗟乎詩書一脉雖百世不可廢
後之子孫思夫祖宗創業思貽祖宗令名秋霜春雨焄
蒿悽愴之心寧不勃然有感思繼先世者乎斯可謂孝
矣老泉云觀吾祖宗之譜孝敬之心油然而生韓魏公
云謹家牒而不忘乎先塋者孝之大也唐張公藝同居
合㸑亦九世千載之下高其義宗家之事宜致思焉余
耄矣張氏之門昌其家而榮其後天假之年容或見之
讀余之序亦必有感發而興起者矣尚其勉旃
貞素齋集卷二
