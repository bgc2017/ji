貞素齋集别集類四(元)
提要
(臣)等謹按貞素齋集八卷又北莊遺稿一
卷元舒頔撰頔字道原績溪人至元丁丑
江東憲使辟為貴池教諭秩滿調丹徒
至正庚寅轉台州路儒學正以道梗不赴歸
隠山中明興屢召不出名所居曰貞素齋著
自守之志也所著有古淡稿華陽集今皆不
傳此本乃嘉靖中其曾孫旭元孫孔昭等所
輯績溪知縣遂寧趙春所刊其文章頗有法
律詩則縱横排宕不尚纖巧織組之習七言
古體尤為擅場卷首有頔自序及自作小傳
均以陶潛自比而其文乃多頌明功德蓋元
綱失馭海水羣飛有德者興人歸天與原無
所容其怨尤特遺老孤臣義存故主自抱其
區區之志耳頔不忘舊國之恩為出處之正
不掩新朝之美亦是非之公固未可與劇秦
美新一例而論矣附錄一卷載俞希魯唐仲
實等所作銘記數篇北莊遺稿一卷則頔弟
遠遜遺詩亦孔昭等所採入今併仍其舊錄
之焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
貞素齋集序
予早歲浪遊湖海間所作益多求其合於體者盖寡因
其寡而嘗致極思焉自壬辰寇變家藏譜畫書籍與所
作舊藳蕩然無遺雖居離亂中艱難險阻千情萬狀獨
於詩未嘗忘情復盈數帙自題曰古澹華陽藳貞素齋
文集不過紀其所歷所見為異時話柄四五年間妖孽
未除兵革未息出處未寧東奔西竄又復零落當饑寒
鬱悒不堪於懷發而哀怨憤切之語關於民風系於世
事槩見於辭雖無匡救之直而忠愛之意惓惓然一飯
不忘然則三百篇不作則治亂風刺之義不幾於息乎
予之所作雖未合於體契於道或者有闕於時設未盡
善尚俟夫後之知音者訂正云洪武辛亥冬十月六日
華陽逸者舒頔道原甫序
貞素齋集自傳
華陽山中有一老翁年踰七十浩鬚烱瞳自號貞素先
生性直率守信不阿亦無驕矜之色王公大人見之坦
如也喜為文章人求記述則欣然援筆未嘗以事辭稱
人之善必本於父兄師友又喜咏歌或古風長律取意
而足不蹈襲不求竒務在理勝三為教官遭時搶攘遂
退處教授私塾所居曰貞素齋齋之前植花木數本四
時紅白相繼環以湘竹良辰美景邀親朋叙談話有酒
酌數行不強人不過飲蔬殽隨所有陶陶然油油然不
計家之有無素性如此風清晝閑或篆隸數章意與筆
悟則快然自得雖不逮斯繇然時人亦莫之解步星者
云當及渭叟自謂死生有命豈敢必其說富貴非吾愿
靖節翁與予異世而同志者贊曰
無拔俗才無軼世志為鄉里所恥守貧樂道靡驕靡傲
惟古則是蹈田不及頃荒頓大半欲與富室等何不量
之甚耶嗟呼詩書之澤至於五傳子孫賢愚一付於天
儒衣儒冠將不繼乎先予於是有憾焉
