老圃集卷下宋洪芻撰
七言律
和郭功甫題客館韻
容膝柴門覺易安數椽喜枕寺東山雁飛不到吾来此
燕亦知歸客未還夢斷霜鐘年欲晏愁聽蠻鼓鬢先班
自公退食門長掩未必鄰僧似我閑
翠嵓道人蒔貓頭竹生大筍十餘調護甚謹為
予從者髠盜殆盡戲作長句觧嘲
觸藩大筍闖猫頭竊屨真成從者□山鹿恰看逢角觧
籜龍端有剖胎憂因供蒲塞桑門饌殊勝渭川千戸侯
飜恐癡兒癡黠半為君淨盡破除休
歸自西山至黃梔港口
衝雨穿雲愁去路歸雲閣雨路還通七層涌塔瞻天際
三徑吾廬在眼中港轉黃梔横野艇里空白社漫春風
青山送我寧辭遠流水隨人亦欲東
次山谷韻
妙峯宛在水中央上有莊嚴清淨坊壊衣盤礴蝸牛角
法窟窈冥師子床萬象森羅一拳石千頃汪洋百谷王
不減乘槎到牛女擬取支機問下方
寳石峥嶸佛所廬經宿何年下清都海市樓臺湧金碧
木落牖戶眀江湖千波舂撞有崩態萬棟凌壓無完膚
巨鼇冠山勿驚走欲尋高處垂眀珠
陪陳使君宴南山亭
曉露無塵夜雨收日光穿漏趁公遊煙花淡蕩連三里
雲樹低迷羃一州岡轉卧龍春色老氣横野馬夕陽愁
林間新火眀雙炬歌舞南山最上頭
次杜公韻
杜郎得飽肥如瓠怪我秋来太瘦生時輩不應推翰墨
論文時許過柴荆朋交結綬非能事身世靈丹豈易成
幽徑新凉約微步晚風含樹有蟬聲
次韻李商老見懷之什
一日思君劇九秋平生問事賈長頭郵傳頗怪詩来晚
技癢遥憐筆不休王孫莫問投書渚芳草空迷谷鹿洲
望斷西山山盡處雲居何處只空愁
次韻閱道見貽之句
獨来深樹初啼鳥幾處高枝已嘒蟬坐久每將碁作隠
晝長還覺日如年醉鄉彭澤陶元亮句法襄陽孟浩然
聚散悲歡皆夢幻南柯同寄曲肱眠
次李元亮韻
邂逅何曾十日飲乖離細數七年遲鄼侯廟下相逢處
揚子橋頭握别時猶喜夫君誦新作自憐衰病豈能詩
平生流水高山意綠綺朱絃付子期
次李少微韻
紫芝眉宇久不見朅来老眼快雙眀春光駘蕩遽如許
詩骨崢嶸太瘦生書蠧研埃無復理鳥啼花落亦關情
客兒起我風騷興敢與羊何並得名
次顧子美韻
幕府優游兼吏隠華陽真逸詎應慚定知爽氣供行路
怪有新詩成立談晚日碧雲人未至西風紅樹我何堪
幽懷疎豁憑佳詠飫德餐和飽且酣
次韻謝無逸送謝幼槃
康樂風流鴻雁行眼中文物敢雌黃相逢草草来何暮
索去匆匆作底忙尚卧東山高謝傅亦憐白首老馮唐
只應飲酒稱名士不用離騷詠九章
題雙桂亭
燕賀翬飛稱虎符銀鈎蠆尾映金鋪訟亭留得棠隂在
月窟遙憐桂影孤故郡每懸高士榻新居兼愛丈人烏
雕磨才思無佳語可許江山借助無
將至潁上
賣馬得錢買舟去抛擲紅塵泛綠波梨栗登盤黃菊晚
江淮放艇白鷗多霜飛鴻雁有底急月眀烏鵲奈愁何
女兒浦口渺何處且向女郎臺下過
次韻和成道人山中即事二首
香城高絶剰春寒桃李青青一破顔俗子車塵隨水遠
野僧心事與雲閑花從風雨飄零去寺在煙霄縹緲間
往日尋源到幽處至今猶復夢潺潺
沙白澄江江上山帶青百里染層巒欲尋邱壑何當往
擬掛塵冠不復彈邂逅三春還徑去軒渠一笑有餘歡
郢人妙質應猶在政爾揮斤斲鼻端
同蘇伯固遊東山寺
五里来尋祇樹園寒蟬嘒嘒葉紛紛田間壊衲僧收稻
天外竒峯山作雲半榻華胥聊共寄一盂香積許同分
迎人返照不無意送客殘鐘猶自聞
遊東禪寺
聞說巖隈閟寳坊後車無客自徜徉人如冬日熏肌暖
句與宫梅觸鼻香隨蝶未容尋枕上觀魚且喜得濠梁
夢魂飛過水東去落日寒山一帶長
野迥亭高眼倍眀悠悠芳草古今情酒兼賢聖醒還醉
風有雌雄雨復晴嫩綠連天誰與染殘紅擲地自無聲
岡回溪轉藏嵓寺歸路蕭蕭聽馬鳴
又陪陳使君遊東禪寺
暉暉麗日旆悠悠千騎班春古寺幽篆破高青知野火
點殘横綠掠沙鷗微行曲折如羊坂亂石崢嶸似虎邱
暮靄餘霞趣歸興溪魚林鳥自遲留
城裏芳菲盡破除更携賓從出東郛桃憑苦雨收紅糝
李借風光耀雪珠碧水横隄春澹沲石門弭盖步踟蹰
細看名字蒼崖畔點檢而今半在無
雪
越犬舊聞冬吠雪閩天今見雪中梅朔風掃蕩宿霾盡
苦霧驅除霽色開情共酒杯渾欲淺心隨爐炭欲成灰
我来正落黃茅後茅未黃時儻得回
何君挽詞
萬里空悲赤壁秋九原遽有白楊愁鳳毛並作人間瑞
玉潤俱從地下游已躍龍津隨化劒難憑夜壑覓藏舟
遙知會葬車千兩苦雨蕭蕭迸淚流
宴城上亭呈閱道
山圍水遶思悠哉暫向登臨勝處来密坐已霑神女雨
歸軒更借阿香雷笙歌入耳眉還舞鄕縣牽情首重回
敏捷隨時豈無興君賢揚子我慙枚
晚宴南禪寺呈使君疊前韻
隔年暫到鶯將老此日重陪燕始来雲傍熊軒飛好雨
山移鼉鼓作輕雷踏青女伴春衫濕浮白賓筵舞袖回
可是元暉方在郡尊前能賦媿鄒枚
七夕前二夕同二僧追凉寺門
高樓傑閣對岧嶤滴露流螢夜寂寥剥啄叩門知有興
從容拂榻慰無聊殿藏北斗惟看柄松礙南山不見椒
乘月儻能同步履杖藜逐我莫辭遙
同師川商老追凉徐賢亭
抖擻三年異域塵還將衰鬢照湖淪田田亂葉如迎客
潑潑跳魚似畏人機事已忘来白鳥雄風暫起在青蘋
九原埋玉雖千載追想高懷迹未陳
送師川還龍舒
灊嶽西山各滯留江頭相遇話神州送君歸去還為客
破涕成歡轉復愁眀日東湖人已散朝雲南浦水空流
郎官好在能乘興凖擬歸騘踏素秋
送李仲特
賓客願見韓荆州部曲猶思郭細侯可是孔鸞垂塌翼
行看騏驥踏長楸謝公已蠟登山屐范蠡難維泛海舟
當復睽離還惜别山中猶得從公遊
冬日遊宣巖
殺雞為黍見交情步屨扶藜向此行剖竹取泉来滴瀝
䟽巖剔藪到崢嶸一綸涵碧磻溪釣千穗垂黃谷口耕
白水青山應笑我抗塵走俗媿平生
次友遊宣巖韻
攀躋来借一枝笻幽討深行極半峯路側似逢居士屩
歲寒空老大夫松林間突兀森蹲虎門外坡陀偃卧龍
引水作簾真酷似㳙㳙初不異秋冬
謝楊崇送酒并口味
剥啄扣門驚晝夢逕知酒客寄新詩官醅濃潑鴨頭綠
雕俎香蒸牛尾狸黃雀披綿為誰好青州從事與君期
真成爛醉頽然卧兔走烏飛了不知
再用前韻答李商老
江南暮春鶯亂飛平章風物憶邱遲蒼苔寂歴荒三徑
綠樹扶疎又一時漢隂丈人少機事草堂先生能寄詩
交親咫尺不相見汗漫九垓那可期
新樓
聞說新樓冠舊名國人縦觀一城傾層甍迥出晴空外
美景還將樂事并潭底魚龍驚倒影梁間燕雀賀前楹
他年秋夜堪乘興小坐匡床待月生
次元禮題余詩卷後韻
異域三秋百感生愁腸一日九回縈每聽足音聊粲笑
暫教覓句觧憂酲從来魯衞如兄弟頗覺何劉謾舅甥
勝處欣然真得計文窮詩瘦祗空名
次韻徐師川喜余来還之作
謫去暫經牛斗分歸来重賦豫章行鴒原悽斷手足戚
隴水悲傷甥舅情半世問津今老大一邱散髮得生平
長卿句法鋒難犯隠若蒙公萬里城
次曾元禮韻
卧龍山下阿蘭若漠漠烟城楚水西肯共扶笻同散步
来尋負郭慰卑棲曲肱睡稳門常掩促膝談深日已低
他日相過如卜晝南窗就我共羹藜
席上次張法曺韻
山城臘月盛江梅底用花奴羯鼓催密炬暗隨殘漏盡
冰肌巧鬪一枝開已聞珠貫停檀板未許葱根近玉杯
多謝主人能卜晝幽花未落更重来
寄楊崇索酒
重九遥思楊執戟菊花滿地漫龍沙欲作山中醉千日
不送蒲州酒一車秋至苦吟如促織書成滿紙似昏鴉
蜀江儻有南来鯉莫寄盧仝七椀茶
宿翠巖寺呈馬彦若徐師川
不到翠巖如許久朅来聊復破春愁已聞高士徐孺子
更約平生馬少游夢裏鐘聲驚客枕静中玉子落紋楸
非關風雨留連我要作山間十日留
萬松亭用蘇黃舊韻
夾道蒼官似異時峩峩冠劒想秦儀雲垂車盖尋前路
風作濤聲入舊枝故作虬龍驚俗眼不妨霜雪弄妍姿
難追急景遼天鶴無復當年校尉詩
聞東湖上荷花盛開畏觸熱未得往
五賢祠下古城隅一昔来遊儼畫圖傳道荷花映荷葉
只今東湖連北湖想見波間浮屬玉誰撑艇子入菰蒲
欲將鼻觀偷香去火傘炎官不貸吾
示子
太學何蕃久不歸十年甘旨誤庭闈休辭客路三千遠
須念人生七十稀腰下雖無蘇子印箧中幸有老莱衣
歸期定約春前後免使高堂賦式微
還張閱道文編
只今天下張公子邂逅論文得琢磨顧我筆端無綺麗
愛君胷次粲星羅囁嚅元白何勞壓卓犖曹劉不啻過
魚目碔砆空自愧敢將光價敵隋和
題雲居寺詩
雙澗遠輸功德水四山深閟法王家曲肱聊寄吉祥卧
緩帶来嘗安樂茶亦有同行木上座初無引路鹿啣花
孤峰頂上却歸去回首冥冥雲霧遮
寄贈王允歎
楚俗禨祥古所尤迎神簫鼓沸香湫真成娶婦諛河伯
亦有韓生笑沐猴毁校可無東里子斬巫誰是左黃州
詎知恤緯非嫠事白屋何妨肉食謀
潘子真用慳字韻勸香城人葺陳陶書堂因和
之
一宿層城飯香積六年清鏡改朱顔陳陶仙去書堂壊
羅幕塵生春晝閑每向山頭望城裏直疑天上非人間
可能分我尋常地抺月批風想不慳
泠泠野水翛翛寺矗矗高峰疊疊巒閑伴禽魚宜石友
静聞山水奏清彈難招靈觀追陳跡好在湯休接古歡
開士未應文士後病夫端欲避三端
呈潘延之丈
黑頭異日掛冠歸親植杉松見百圍閑過一生從古少
兼全五福似公稀手抄萬卷筆猶健身倚孤笻行若飛
寄語輕鷗莫驚顧南州高士已忘機
呈彦章
塞翁失馬吾何有濠上觀魚每自慙探袖空漫禰衡刺
叩門徑就阿戎談但思濁酒同元亮底用清談學仲堪
回首世間皆苦累蟻封蝸角戰方酣
次韻和南山即事呈使君
鳥啼花落奈春何謾道春光特地多不見餳簫寒食後
暫陪觴詠惠風和竹衫争醉豐年日瓦鼓仍聞載路歌
五馬来嘶莫愁雨滿堂冠弁共峩峩
再用前韻呈閱道
抱關擊柝何為哉田園將蕪歸去来雄辯接公如豁霧
清狂誚我作顛雷(顛如雷見南史)朋歡巳許膠投漆光價無容
賜望回欲整羸師聊一戰知君豈復事鄒枚
次韻和人詠雙葉蓮
花盡紅銷子結房並垂荷葉是何祥風吹嫋嫋能浮盖
雨打田田更發香盪槳可無雙舴艋照波不羡兩鴛鴦
怪来下客詩濤涌知有騷人為濫觴
飲汪彦章池閣見龍掛
避暑追凉許近尋君家池閣爽煩襟密雲不雨龍掛尾
落葉辭風蟬噪林許遠清灣淨如拭沒多紅芰意能深
圍棋爭道未得去遮莫城頭西日沉
次韻閱道見貽
地偏袖舞長沙窄心遠胷通夢澤寬遽失比隣秋屋静
稍親燈火夜窗寒乘雲妙在思黃鶴寫韻遥知有彩鸞
四海弟兄傾意氣鴻妻莱婦有餘歡
贈張道聖
曲江忠藎藹前修晚歲差池恨未休鼻祖聲名高嶺海
耳孫詩禮尚風流眼中韶石還家夢客裏西山脫葉秋
示我開元餘翰墨懷賢撫事却成愁
同師川至李氏涵虚閣
闌暑追凉得佳處筍輿乘興入蒿蓬乍停西嶺三秋雨
得借東湖一曲風江上帆檣来雉堞波間荷芰沒鳬翁
後車孺子賢孫在弔古徘徊返照紅
人日
偶逢人日強裁詩身在異鄉多所思天氣暖如寒食後
桃花酷似暮春時溪毛入饌光浮筯雲子新炊滑溜匙
㪷酒百錢能得醉儻尋佳處一伸眉
五言絶句
悠然齋
可到羲皇上不離方丈間初無盈把菊盡日對南山
六言絶句
臨川即事
峴臺著色山水南湖罨畫池塘欲買浮家泛宅箇中端
坐迷藏
覓句翻經靈運臨池學書右軍誰知麻源三谷頓有一
雙玉人
廟有魯公遺像堂餘玉茗高華零落銀鈎欲折摩挲螭
首興嗟
七言絶句
次陳使君韻三首
釀雨濃雲鬱不開絳英素蘂半蒼苔不因皂盖班春去
誰喚青衫老吏来
循吏三年借寇君賓筵春事一番新中山自可銷千日
河朔寧湏泥十旬
暖日和風似酒醺提壺鳥語苦淹人傳聞已有瓜時代
誰與東山管轄春
道中即事八首
五日塵沙十日泥杜鵑苦勸不如歸暫来還去雲相似
我亦無心出岫飛
十年不踏關山道千里来尋長短亭煙水照人頭欲白
雲峯見我眼猶青
兜羅輸柳幾多緜獨繭抽絲颺遠天買斷殘春是榆荚
亂抛無數沈郎錢
筍輿沙路裌衣輕小雨斑斑落又晴三月盡頭穿嶺去
萬松隂裏踏莎行
春風嶺上春風顛杜鵑花下啼杜鵑花開花落春事晚
歸歟當及秋風前
萬里將雛西北飛江淮倒景弄差池雲天空闊稻粱少
却羡鷦鷯巢一枝
穿雲高入雙峰寺投壁難追四祖禪香積喜逢蒲塞饌
拂床聊寄吉祥眼
三月東風池上頭魚龍漫沒戲仙舟我来稅駕亦未晚
後乘儻追公子遊
偶成
翻經靈運推不去愛酒淵眀挽不来無復種蓮人作社
空餘寫影佛成臺
戲酒官
吏部甕間應爛醉淵眀籬下祗空杯徑湏道士常持滿
拉取青州從事来
次韻和張掾新泉三絶句
北山石竇冽寒泉森木清隂拱外堧試酌祇園八功德
醍醐灌頂想欣然
水之美者三危露邂逅清甘一勺同兩客携茶煑湯鼎
歸来應御玉川風
山色何如水色幽碁聲不亂葉聲愁斧柯未爛君歸去
白日桑榆不我謀
從璉長老借書
折軸南来書五車韋編具葉映窗紗老禪不用鑚故紙
借與書生遮眼花
䟦橘帖二首
蘇州句法追彭澤九日題詩興有餘可是門生藏橘帖
不勞博物見新書
右軍一字價連城斷簡殘章尚典型坐獲驪珠三十九
絶勝辛苦賺蘭亭
戲余天申
十年不見君如許一日相逢我便傾結綬合為金馬客
裁詩巳至玉谿生
賈誼洛陽推最少相如蜀郡更多才異書且覓金樓子
俊采空歸玉鏡臺
席上口占和使君韻二首
皂盖朱轓駐水濱芳菲雖晚景猶新何妨綺席三千履
不負陽春十二旬
鶯歌蝶舞更紅裙端與東山作主人竹馬兒童扶杖老
爭隨千騎去行春
松棚
先人手種一川松為棟為梁似未中只合茅齋聽驅使
為公六月喚清風
或遺揚州芍藥者用元韻二首
似與風光殿後塵亭亭紅艷遠看人既能障下嫣然笑
移取雷塘十里春
可堪春恨似悲秋把酒驅愁轉益愁飛盡柳花憐逐客
始知春色到汀洲
次韻絶句
子猷愛竹真成癖愛菊淵眀懶是真籬下想通三徑入
林間誰許七賢親
戲答王雍
臨池端欲寫黃庭籠贈鵝羣重有情我亦年来無復殺
不應怪我太憎生
中秋戲趙公子
南國佳人翠自顰西山爽氣我相親只應此夜團團月
偏照寒窗獨宿人
茶花
萬卉千葩畫不如芬芳合比白雲腴應憑巧絶傳神筆
幻出江南沒骨圖
局中即事用壁間韻
老屋疎窗窈窕深鋪松縳竹作清隂數竿風篠天然笑
惟有此君知我心
無人盡日鳥關關只許清風伴我閑縦復思歸歸未得
婆娑詩酒破愁顔
始年四十二首
門換桃符官落拓酒傳婪尾歲侵尋朱顔已逐年華改
祗有胷中不動心
學詩未後高常侍獻賦猶先杜拾遺摘句搜章終底用
求田問舍悔全遲
曾内相以絶句詩還予詩卷和其韻五首
梅生養性来關市賈傅隳官弔汨羅敢過雷門誇布鼓
輙將魚目換隋和
月旦平生精藻鑑短章七字粲星羅銀鈎蠆尾争輝媚
豈減蘭亭叙永和
紫微光燄垂星斗内相詞華麗蜀羅願乞金丹換凡骨
坐令文物壓元和
李膺此世龍門坂得士初非一目羅牛鐸黃鍾或同調
豈無宫徵配鸞和
世味着人濃似酒交情向我薄於羅古今混混東流水
聽取踏歌藍采和
小桃晚發
深深淺淺小桃枝苦被蠻風瘴雨欺莫恨春工開最晚
却應孤艷落還遲
東風不識桃花面惆悵多愁足病身青帝也應憐逐客
小窗故剰一枝春
戲贈僧庵二首
海棠紅映梨花白拄杖芒鞋遶屋簷深樹提壺空好語
無人沽酒送陶潜
風枝雨葉春無賴石徑芳茨晝不開綠竹笋高人未覺
紫荆花謝我重来
