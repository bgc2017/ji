老圃集卷上宋洪芻撰
五言古
蓮華洞答友人
蓮峯聳崔巍在眼昔未到發興空盤紆舒寫屬吟嘯五
老如有情遙岑動清眺新篇下紫霄語我遊歴妙物景
會相忘煙霞領其要坐石掬清流緣雲睨奔峭悠然俛
仰間無心乃同調偕遊會有期山靈勿騰笑
遊泐潭寺
吾聞石門山對峙儼天闢林茂山自青草香澗長碧中
有古招提柱栱煥青赤惟昔馬大士方墳聳遺迹龍象
仰慈顔馬駒䜟前識香火有因緣窗戶坐幽闃瓶錫想
異時雲水飽遊歴飲波浥曹溪法雨被江國大闡選佛
場法戰無兼敵我非山中人暫着登山屐東閣嘲書淫
净境酬詩癖朝涉潺湲溪暮陟崔嵬石敷牀聽犍椎鉢
飯分香積山高日易斜夢短夜分寂禪心頗靈眀俗慮
詎充斥歸歟得短章投筆疥其壁政如抱布鼓豈能飛
霹靂徑須倩阿香轟然聽霆擊忽傳湯休篇風騷共推
激何當從君遊願飛恨無翼
次子字韻呈鄭太玉
斯文不可見猶欣識之子端如逃虚空而聞跫音喜歴
歴海南事細話傾我耳悠悠世上情毁譽私彼已是事
姑置之斯文長巳矣風味契淵明流落逾子美從来直
如絃多作道邊死寄聲柳柳州未用斬曲几
孤鶴行贈楊君
翩翩雲中鶴来自華亭濱裵回久乃集佇立江之濆高
步整霜羽隻影翔秋旻豈無鴻鵠侣俛仰鷄鶩羣啄腥
細流中汝食得無貧況有繒繳虞驚顧何逡廵珠庭響
清唳胎仙舞祥雲胡不矯翮去来儀瑞吾君飢食玉山
禾渴飲瑤池津無言九臯遠鳴隂誰不聞
寄題貫時軒詩
古人憩息地不種凡草木數竿何必多可以慰幽獨忘
憂翫芳草怡顔眄庭柯豈無艷陽節搖落將如何彼美
軒中人澹然對浮雲此君有佳處心期暗相親蕭蕭四
時色目擊道逾妙君看竹得風天然向人笑
因讀梅聖俞六鶴詩或令余别賦之
警露
皎皎蟾桂眀耿耿星斗爛清夢時時驚零露滴霄漢偉
哉仙人騎從来知夜半
顧步
舉趾一何高脩頸宛回顧隻影踉蹡行眷然慕儔侣豈
忘赤霄上盤桓此池籞
理毛
飄飄青田質歛翼在亭臯回此碧玉喙刷我白雪毛顧
影矜羽儀孔翠非其曹
唳天
清唳九臯内抗音薄層雲戛然時一鳴流響驚人羣嗟
哉陸内史華亭無復聞
舞風
歸来丁令威暫别巳千年抽琴奏清角婆娑舞胎仙何
必拊節和御風自泠然
啄食
昂昂兀兀姿朱冠垂素翎首下尻益高裵回我中庭俯
仰鷄鶩羣啄腐復吞腥
同師川過李三十九湖上宅用師川韻
多書唐鄴侯藹藹盛雲來髯公頗好事相過必遲回結
構平湖隂清絶無纖埃數到不知遠君家寬酒杯遶水
信杖屨披靡蓬蒿開遺基訪孺子荒墳弔澹臺誅茅卜
隣並茲願何當諧七松未暇種五柳徑須栽
同陳虚中勸農出郊因遊眀水山寺
深樹鳴鷤䳏紅紫春事休臨川賢假守只今陳太邱駕
言出遠郊班春臨道周亦招素冠士来從朱轓遊晨興
愜勝引適此夜雨收原隰亂高下意行逐前儔荒荒白
水滿鬱鬱稻秧抽舊聞眀水寺宛在嵒之幽石門本無
關鳴禽自相求不有省耕役俗駕来何由老屋隠喬木
野僧事良疇松徑深窈窕軒車紛少留遲回動歸興衝
雨戒摧輈危情極冰淵細路遵塍溝深泥艱涉足竹鷄
為我愁豈憚来往頻清與耳目謀回首謝青山尋盟亦
悠悠
贈倪濤少府
君從淮上来手持阿髯詩塵埃欣拂拭得此帶經倪珠
壁豈投暗按劍有餘悲願保青雲姿勿歎黃綬卑太山
駐翠輦行草封禪儀漢皇儻借問潤色非君誰我非國
僑賢慙負延陵知縞帶敢虚辱贈言當紵衣
次韻和鄭太玉新居
荒塗負崇岡君居在其麓下與佛界連一徑通芻牧高
情慕天隨枵腹茹杞菊數椽負郭居窈窕鑿空谷憶昨
步過君窘步侵兩足聽君亹亹談霏屑落鋸木相依方
在茲凉飈蕩煩燠
宴李氏園亭得慶字韻
我来北斗南兩見回東柄萬斛開府愁四壁文園病誰
知深巷中卉木頗幽夐大梁賢公子携酒賓亦命紅蕤
巳飄零綠綺方輝映豈惟追尋遲亦苦風雨横主賓混
誰何談笑雜嘲評詎知時雨靈但覺中酒聖年豐樂崇
寧詩敵躡長慶況有雷陳交何必宛洛盛律管承飛灰
羲和駐春令日月曾幾何佳辰我所竟芍藥殿餘春想
見晨粧靚一醉觀有餘此集君其更
七言古
題黃稚川雲巢(按豫章續志分寧縣櫻桃洞黃公凖讀書處公凖字稚川雙井)
(人結茒于洞之巔號曰雲巢永樂大典作雅川誤)
雲巢一上十五里中有今世巢居子鷄鳴犬吠白雲裏
不知天際去此幾平生深契鳥巢禪翦茅盖頭萬事巳
宴坐經行飛鳥上人間榮辱不到耳蝸牛兩角竟何為
鷦鷯一枝端自喜我有一㕓落城市章服褁狙聊復爾
武溪未訪桃花源脩江儻問桃花水會取櫻桃洞前路
藜杖扶衰從此始
戲用荆公體呈黃張二君
金華牧羊兒穏坐思悠哉誰人得似張公子鞭笞鸞鳳
終日相追陪長夏無所為壘麴便築糟邱臺古今同一
體吾人甘作心似灰南方瘴癘地鬱蒸何由開永日不
可暮渴心歸去生塵埃人生會合安可常如何不飲令
心哀張公子時相見我能拔爾抑塞磊落之竒才只願
無事常相見有底忙時不肯来
松棚
南山落落千尺松干雲蔽日搖青葱盤根錯節歲月古
龍吟虎嘯號悲風北山文杏中梁棟我材臃腫非世用
脩枝細葉幸有餘赬肩大束那辭送承以高竹青扶疎
置君寬閑之玉除倏如亂雲駐車盖怳似廣庭張拂廬
垂頭塌翼下孔翠張鱗擺鬛来鯨魚穿空入隙清飈吹
疑有萬壑哀聲隨羲和按轡不馳騁炎官火傘將安施
朅来投荒近循海日坐板屋如蒸炊南山蒼官憐我熱
遺我七鬛千孫枝但令脩幹青青多温風烈日如予何
再次洪上人雲巢韻
黃子厭喧求避俗直上孤峯結茅屋欲期汗漫游九垓
俯視塵寰戰蠻觸小山招隠喚不回舊時從事有邊幅
不能投筆學文鴛底用决科似張鷟自賦雲巢自高唱
手握靈蛇嗤魚目由来江夏多可人藍田片片生美玉
要須青山頂上行去伴白雲簷下宿西湖窟穴對華榱
肯把蘭亭比金谷
板屋
西戎板屋詩所錄甌閩萬里同風俗風吟日暴雨所沐
巧匠引繩如觧玉谿民得之亟乘屋既輕且堅尺度足
可憐童我南山木君不見曹瞞鄴下銅雀臺陶土作瓦
何壯哉臺傾基平瓦尚在鑿為大研竒且瓌君不見黃
州使君誇竹樓剖竹俛仰相綢繆琮琤最宜雨中聽擊
考有類鳴琳球銅雀么麽何足摹籜龍燥輕易焚如不
如杉屋夀且姝風雨不動何渠渠嗟予抱釁謫蠻夷如
人體瓌欣解衣數椽破屋亦不惡仰見星宿相參差䲭
鴞作室庇風雨鷦鷯巢林安一枝凌雲大厦鬼所窺衡
門之下可棲遲(黃州有竹樓王元之所作)
次陳州
一水縈回槖駞項百丈遙牽如簸掌鸕鷀捕魚沒復出
鷺鷥行沙俯還仰白雲思我白頭親雙足未到心先往
黃昏繫纜危臺邊飯糗羹藜莫惆悵
五言律
次李少微韻
春風楊柳岸寒食杏花村對月驚生魄思人暗斷魂我
閑無吏考君治有司存又作匆匆别相逢席未温
次韻和王張贈别之作
五言聊贈别二妙送將歸立馬然萁敏争鋒嚙鏃機日
將秋共晩人與雁俱飛去住加餐飯新霜點客衣
次師川韻
與君城北寺取次對床眠坐即棋中隠時逃醉裏禪相
招從白社不擬問青天但有加餐飯無田亦願年
卧痾非傲世背俗信畸人無復少年事偶隨肥馬塵静
便門掃軌懶任草如茵迹滯江山勝心將魚鳥親
次瑛上人懷汪彦章韻
君雖四禪侣自是一詩家白足濯蛟井清風振龍沙虚
室無長物多文富生涯懷人有新作粲粲菖蒲花
次韻師川題余荀龍壁間三首
青鏡磨秋水紅衣退藕花朅来尋五柳端欲問三車濁
酒休論限浮生定有涯比封千戶竹鼓吹一湖蛙
高文腸是錦妙句筆生花松菊開三徑詩書載五車曲
湖鄰賀監複壁笑王涯海若應憐我貽書問井蛙
我来占食指客至卜燈花但祝加餐飯何勞問頰車交
情真莫逆秋興浩無涯姑置人間事紛紛祗鬭蛙
喜雨詩
日日望南山朝隮解我顔雲垂四天外雨灑一林間枯
沼微瀾動旱苗生意還慇懃祝屏翳莫為遠人慳
次師川韻喜雨呈彦章
綠塘深漲雨紅芰静舒花卧上三竿日晴喧兩部蛙老
饕猶善飯水厄怯逢茶擬到新池畔来尋謝客家
登高能共賦好雨故催詩階草卧青軟畦苗垂綠滋夏
深飛燕静秋近候蟲知寄語耽吟客可無新句為
次韻和彦章池上之作二首
官閑發興清水遠覺空眀玉局思無限青蘋風自生魚
荷飜暮色蟬樹帶秋聲雲黑斜陽外遙知雨又晴
水檻凉秋好風林初日眀屛間青嶂合鏡裏白雲生茶
試旗槍色蛙添鼓吹聲瘦笻聊復倚遶水步新晴
題雙林寺
幽谷雙林寺荒郊得遠尋銀鈎遺墨在筆諫慕賢深徙
倚千山晚坐愁三日霖枯棋圍白黑聊復費光隂
潘延之挽詞
肥遁攀巢許幽光燭斗牛長公辭漢世孺子隠南州閉
戶荒三徑紬書綜九流欲尋高士傳端向古人求
次韻和元禮
湖海沙鷗性山林霧豹文龍蛇争起陸羔鴈看成羣玉
石無緇磷芝蘭自苾芬韓康不二價女子會知君
容滕軒
烏隼經行處蝸牛窈窕深會稽雖奉計彭澤自無心禪
寄跏趺坐風披徙倚襟莫言容滕地不廢掉頭吟
送張元幹
自昔張平子愁来賦四愁行看車馬客坐覺歲時流眀
月江山夜候蟲天地秋怪君有底急不肯少遲留
嘲偷兒
長卿惟有壁囊槖自無錢金盡何勞攫墉疎豈待穿未
能抛鼎祿猶復戀青氊梁上休驚墜飢寒亦可憐
書懷
北闕書休上南窗滕易安道肥知戰勝歸約己盟寒委
吏無麟筆迂儒置蝨官所須升斗水肯沃鮒魚亁
又和師川同集章江寺二首
鹿苑江南寺龍沙城北遊脩椽雲自宿返照雨還收禪
麈尋支遁碁枰對奕秋還家真復樂何必遠封侯
興發尋荒徑途窮見寶坊隨宜聊復飽觸處得追凉取
友真濠上懷人向渭陽不嫌茶七碗殊勝酒千觴
口占贈何秀才
何郎閩越英疇昔昧平生邂逅同衾宿夷猶共舸行繁
臺半床夢潁水一篙清俄頃膠投漆難忘此日情
次韻李商老贈李少魏
誅茅遲竹君拂匣見桐孫囊篋深傾倒鐘彛細討論只
今仙李後好事阿髯存不厭敲門客時開炙背軒
題泐潭院
平生麋鹿性名山恣幽尋歴盡嵓壑奥始聞鐘梵音中
多不凋木上有自呼禽許稅俗士駕茲焉聊洗心
再遊泐潭院用前韻
石門久寒盟茲遊得重尋静契祖師妙清聞山水音長
閑羨老衲幽思愧鳴禽可怕移文劾沙鷗知我心
次韻陳使君詠霰雪三首
天幕垂雲合山屏擁雪飛楊公田種玉淵客淚成璣點
綴添梅萼飄零亂羽衣清溪横一葉併載月眀歸
蕭灑宣城守揮毫雪共飛山川映重壁咳唾鬭眀璣佳
氣籠寒谷歡聲抵襲衣霜臺如不踐粉省定須歸
敷床初屑屑入夜故飛飛拭處渾抛粉揉来亂擲璣銀
蟾分玉照雲絮借天衣地席横陳處晨曦未得歸
