







　　欽定四庫全書

　　雲林集巻上

　　明　危素　撰

　　凰之飛(為北庭安魯丁縣丞母譔)

　　凰之飛兮朝陽暉暉彼鳳高翔兮將雛何之畬田有禾
饑不食兮山有惡木夕不棲兮西逝白日兮東流滄波
嗟嗟安母兮傷如之何

　　隴頭水


　　隴頭之水向西流莽莽寒雲艸樹秋水中尚有秦時血
今古征人到此愁

　　贈兒大同甫之龍巖廵檢任

　　青青宜洋栁牡馬何彭彭玉轡錦障泥兒侯向南征兒
侯俊哲姿粲粲東呉精壮志在勛業將為先親榮十歳
學文章十五富六經心涵宇宙表思動江河傾三十辭
社邑萬里㳺燕京微官坐氈冷白髪日以生瀝血奏長
䇿青蠅乃營營踰輪受羈絏駑駘盡騫騰得官漳州去

疾風揚旗旌漳州海之裔經雪瘴癘清磨劍耀白日抨
弓殺長鯨素節凛氷霜威稜走雷霆黎氓盡富庶田里
安芸耕蠻方服仁義坐見治化成賤子託深眷離别寧
無情月色落江水花氣通津亭廣筵集賔客高樓吹玉
笙天空北斗直酒罷鴰鶡鳴王事有期程行邁不遑寕
閩山莽遥遥楚雲浩冥冥昔如骨肉親今則參辰星夙
夜慎眠食莫畏囏難嬰丈夫誓許國豈謂求斗升相期
在千古勉勉惟忠貞


　　懐母

　　季春天多隂往拜慈母墓慟哭長松根聲徹泉下土母
沒兒尚髫兒啼母仍苦兒長母不見歳逺益愁慕白日
向西流滄波自東注凄凄石上雲翳翳谷中樹撫景抱
長恨蒼天莽難愬

　　送張月梅㳺江淛拜袁伯長學士

　　雲林山中三日雨樓上羣峯翠如堵山人十載始歸山
旋葺茅堂種松樹踵門有客何逍遥留之信宿去莫招

囊衣槖糧具舟楫千里一攬錢塘潮東方大海天下無
風雷震盪羣龍趨蓬萊仙人袁大夫因卿為問今何如

　　酬答葉國賔㳺演法觀

　　聱牙細路洞門寒松柏蕭森太乙壇厓坼倒流千歳乳
井空深蓄九還丹温泉觸石隂雲起白露凋林古木攅
我愛登臨發高興賡歌自寫寄君看

　　山堂一首寄一二知己

　　結髪好經籍雅志顓山林静恬屏世慮庶免外物侵舎

東一畞宅宴處神不滛沄沄碧澗流翳翳春雲隂雙厓
氣&KR0886;崒渇日縣嶔崟天景落往沼原泉到來深筠檜净
茸茸藤蘿欝沉沉頗諧曠蕩意濟世寧無心羲農安在
哉周孔不可尋唯將一斛酒坐對南山斟慷慨紫芝田
慘淡梁父唫朋知日疎逺何以相規箴

　　寄山東黄君瑞(君瑞僑番陽嘗有節婦白大娘詩)

　　龍虎山頭送子歸三年不見重相思更無書到金谿縣
空有人傳節婦詩白鳥滄波春𣺌𣺌寒雲落日樹離離

相期錦水江頭醉為報輕車已載脂

　　和毛越見寄黄茆山道中絶句

　　十里黄茆路幾株寒食花雲從山崦沒日向石林斜

　　杭州觀閱武和兒伯范

　　世祖丕圖天廣大外臣雄鎮海門西風高霄漢旌旗動
日射沙營劍㦸齊元帥虎符秋氣肅三軍鱗甲曉塵低
百年禮樂今全盛故國遺民已耄齯

　　送朱尊師


　　上清真人佩瑶環遠逰荆楚何當還月波流空寒似雪
雲氣㧞地高於山去年乗風上京國稽首靈君好顔色
蓬萊坊裏烟霧深昔種蟠桃親手摘忽思舊隱玉隆宫
怪物鎮在深潭中浪濤無聲江漢静兩劍嘘氣如長龍
爾來復作西南去織女廻車引歸路觧纓秋濯洞庭湖
采藥晨餐石鍾乳翩翩飛駟金盤陀芙蓉玉冠高嵯峨
醉中長謡送君發一夜北風吹女蘿

　　寄吳養浩甫吳時以集賢待制代祀南海㑹稽之

神

　　使君白雲錦盤陀際㑹風雲意若何代祀明神崇典禮
尊封四世沐恩波斗樞照夜奎文近仙掌凌空沆瀣多
别去經年尚羈滯相思回首一長歌

　　秋日懐大瀛海吕尊師

　　去年君自信州廻斜日江亭送酒杯猶記别時重有約
秋深日日望君來

　　寄書已到三茅觀四月君歸定得㸔楚水吳山一千里

可無消息報平安

　　送胡平逺之静江䝉古學正

　　至元皇帝初萬國同車書臣有帕克巴制作開洪圖遂
令䝉古語傳誦周海隅張官設學校州邑逹國都盱江
胡學正年少躋宦途之官静江府道遠良自劬况聞令
大父昔乗使者車恩愛尚未磨强梗亦以鋤兹行撫遺
跡感古心鬰紆孟秋西飈厲南邁風氣殊空江落濤波
孤舟當自拏親年雖未老念念庭闈趨康莊御騄耳凡

百慎馳驅

　　餞張天師北上

　　真人衣霞衣絢爛五采章羽旌耀華林縹緲廣樂張曽
空七星明鸞鶴摩天翔金門廓開朗剡剡秋雲颺手攀
榑桑枝晞髪臨東陽白露不可餐靈芝空爾芳誓將清
静學上以禆后皇民風返太樸四海阜以康上天錫純
嘏眉夀無有疆

　　㳺石門寺有懐表兄張伯玉


　　石門金刹欎嵯峨千古楼䑓挿碧波林結春隂萌草木
巖扃水氣吼黿鼉野僧貪供雲生鉢一老埀竿雨滿蓑
膓斷張郎成阻越獨攀蒼竹聽漁歌

　　種菜為霜雪所殺嘆

　　雲林山人窮到骨手種菘菜連中唐栽培深藂照雲水
擷掇翠甲盈傾筐江南仲冬寒氣盛小艸無力排風霜
側聞今嵗榖不熟田里嗟怨吾神傷大車運米填舊債
一穂不在農夫倉農夫辛苦食無粟藝菜正欲充餱糧

上天胡為降殺氣造物驕蹇頽其綱吾君愛民如愛子
憂國感激張平章臣憤貪夫滿郡邑臣願盛世躋虞唐
君不見豪家大戶饜酒肉暖閣無風咽絲竹又不見饑
人破鐺夜煮蕨根粥妻子嗸嗸向天哭

　　後買琴歌(為鄧旭甫作)

　　鄧敦好琴如好色十年買琴不可得南城縣裏客携來
百鎰兼金君不惜竹林踞坐江盈盈臨江三奏龍魚聽
蕭森巖壑秋氣肅洶湧天地霜風清商聲洋洋羽聲苦

月堕寒光君罷撫餘音寄意愁人心别思蒼茫正如許
為余再控白玉絃長謡楚語招飛僊招飛僊安得見獨
立乾坤涙如霰

　　送程朋㳺華葢山

　　吾郡紫𤣥洞程生逺㳺遨别懐不可寫聽我哀弦操兹
山東南勝秀色凌空高細路積霜雪長林帶湍濤天雷
震洶洶飛瀑鳴滔滔文豹晝深伏窮猿夜嗷嘈行行發
猶詠陟險無乃勞昔遶洞空脚天風入衣袍王喬不可

見使我心忉忉余本尚疎放夙志思林臯何當絶埃壒
高舉乗鯨鼇頡頏飛霞珮不必煩圭刀

　　期馮祥文甫不至

　　寒山壓樓三日雨風巻崩雲亞高樹山人無事不下樓
空谷寂寥誰與語平生故人大馮君約之不來歳聿莫
歳聿莫君何之側聞他日撫州去又恐促駕江東歸梅
花千樹化為雪寄贈惟有長相思

　　越桼日祥文來奉贈一首


　　積雲起層巒大雪被長坂季冬天正寒年歳忽其晚悠
悠余夢遥厯厯子當返情親展良覿欲語意無限空堂
耿微燈古木北風亂天聲耳逶迤野水激虚澗朋知罕
相值况子甚清簡昔也期不來長謡發深歎揚揚水中
鱗𣺌渺雲際雁明發坐暌離廻首山川遠

　　㳺翠雲關和吳山人

　　白雲廻繞翠雲關吾軰登臨樂意閒樹拂微烟秋淡淡
港通晴瀑夜潺潺悲風巻地虎坐石黒氣貫天龍在山

老衲平生不迎客避人深入竹林間

　　寄題大瀛海道院

　　明州東海角道院幾年開寶構通丹極瓊林閟玉䑓鍊
形長對竹遣興獨尋梅羽駕乗雲氣瑶壇拜斗魁鳴簫
朝引鳳飛檄夜鞭雷芝艸靈苗潤珊瑚老樹摧滄波馴
白鳥幽窟鏁黄能水怪能言語龍精自往來僊家凌宇
宙弱水截蓬萊漢使㳺空返秦皇去不囘青山褰翠色
赤日漲黄埃望極蒼茫外羡門安在哉


　　送鄭復常歸三山省親

　　嵯嵯麈湖山飄飄紫薇仙十年山中鍊形魄縹緲御氣凌蒼烟采
芝朝入虎窟飲抱月夜就龍宫眠洞天石扇星斗落紫鳳一舉
天風旋君家正在滄海頭十洲三島烟霧幽手持瑶華度海去
白雲亂洒扶桑秋歸來何以為親夀蟠木結實行當求

　　送友人㳺淛

　　常山縣前放船開桐廬江口寄書迴君行不受人間熱
六月海潮如雪來


　　寄題饒氏書樓

　　新城饒氏起樓高樓外青山手可招古樹戰風秋澒澒
亂峯含雨晝蕭蕭窗通石井蛟龍氣棟峙銀河烏鵲橋
嗟我何年一登覽胡牀據月坐吹簫

　　送李常㳺匡山

　　匡廬鬼神聚厓壑擁青紅泉洩二儀動山包數郡雄近
聞桂道士高卧白雲中

　　聞道南康好江城楚國隅天皇化作石彭蠡滙成湖之

子窮幽勝扁舟逸興孤

　　鄧省吾先生挽詩三首

　　噫嗟復噫嗟哀斯鄧先生平生葆貞曜白首稽遺經豈
無當世念冉冉年歳零養真白雲林足迹不到城浩歌
紫芝曲惨淡悲風生泠然竟長往蒼茫隔幽明臨流一
揮涕耿耿難為情

　　席前執經時賤子始髫齔忽忽十年間此意誠繾綣春
風掃石唫華月臨池宴相期在歳晚每别殊思戀悽愁

隔千古安得重相見憂患苦相嬰恐懼負所願恩義曷
能忘懐哉涙如霰

　　春山何英英春江何幽幽日莫山水間無以消我憂朔
風翻銘旌飛雪慘以稠伊人不可見囘首心悠悠囘首
心悠悠載咏商聲謳老竹尚延月藂蘭自作秋荒林夜
來雨惻惻令人愁

　　送桂少孺之㑹昌學正

　　桂公年老才華盛遠作㑹昌州學正㑹昌僻在江西隅

古來地熱不可居居民年來家有井洩盡瘴烟無疾病
長江水碧風不波雙櫓夜發聲如鵞横經伐鼔高堂上
老㓜相携來聽講春秋祭祀黍稷香鐘鏞琴瑟鳴鏘鏘
先王典禮公所秉努力念之埀永臧

　　奉畣孫履常先生見寄

　　閉門無夢到京都自愛雲林水竹居濁酒肯從田父醉
窮鄉自與故人疎天風振樹山厓直海月當樓雪景虚
深憶金陵孫處士遠䝉相寄數行書


　　吕尊師畫三茅觀梅藤為圖號曰二老走筆賦之

　　三茅觀頭老梅樹梅邉更有長藤古誰持此畫江西來
大瀛海中吕道士藤枯一似蛟龍縣梅瘦飽受氷霜纒
柯支不逐浮世換根柢直與扶桑連傳聞茅盈親手植
坐使艸木皆成仙宋朝渡江一百年世人不到呉山巔
豈知二物閱興廢及見渤澥成桑田戰爭揖讓等黄土
展巻血涙何漣漣

　　送朱奚假赴鄉試


　　孟秋西風起駕言颺孤舟羲娥無停馭行客詎能留將
子飲尊酒執手山之幽英英白雲飛靡靡江水流望望
西山陲道路日已脩道路日已脩我懐日悠悠觧颿官
歩門振策滕王樓縣知多士中慷慨陳嘉謀懐忠許報
國况乃素行修勉哉勵貞操無為漫離憂

　　崇山㳺

　　僕生慕宗少文李太白有世外風格思山水之
好繇雲林西行七十里得崇山境甚勝因與鄧

㬜同㳺泰定二年九月也

　　祈仙古觀摩空青手持鐵杖山中行浮丘真人不可見
窈窈萬谷酣秋聲捫蘿直登六七里下頫世間真井底
雷霆震動獵雲硠奕奕靈光夜深起尊師有道虎狼馴
瑶草滿地山如春仙公不歸鶴自語老木夾路龍生鱗
鄧卿顧我三歎息滄海蟠桃幾時得千年虎魄尚可飡
㑹見紅顔生羽&KR2181;

　　兒秀才古劔歌


　　紐鄰元師征蜀川數里殺盡無人烟天開地闢建大國
尚有兵器沉江邉故人西來得班劍感古凄凉涙如綫
土花蝕盡青燐殷光采迸雲埀白練大船載之瞿塘歸
湍濤震棹鞭馮夷瀆鬼縮頭形支離突蛟斬頸血淋漓
江東豪士何年得四坐諸公變神色電光㸌㸌迅雷飛
殺氣㝠㝠兩儀黒欃槍不動邦國寧天王埀拱黄河清
豪曹雖利竟何用徒見青天白日風火生

　　贈查泰宇之閩清主簿任


　　皜日照白馬查公往南荒南荒二千里馬瘦道路長官
役相程期車載十日糧路經龍虎山且住深淨堂諸公
設高㑹四座排金觴繁弦間豪管侍女清歌揚問君行
藏計陳義富且詳為言十四五博學交老蒼少壯志浩
蕩仗劍㳺四方不意晚得仕鬢髪飛秋霜教授古吉州
講論明三綱讀律始親民竟過炎海旁出為縣主簿又
恐案牘忙廬阜青遥遥彭蠡深泱泱豈無田園居亦可
歸耕桑不敢慕高尚匪圖承寵光恭惟古君子氣䫉何

端莊昔在習鑿齒今之漢仇香方當盛平世帝聖輔弼
良四裔息征戰畎畆無旱蝗凡居郡邑職敬戒埀永臧
上當宣德化下欲赤子康公行勿遲留鸞鳳終高翔山
雲白浩浩海月秋茫茫寄書問骨肉毋使失相望鄙夫
江海客年小血氣狂把酒執衣袂贈之紫㳺韁人生貴
交誼自此毋相忘

　　陳物初清暉堂

　　尊師家世華山陳新築高堂古澗浱臨水每同鷗結社

采花閒與鹿為鄰窗通晴旭排高樹簾巻秋風暗緑筠
振屐梯山烟淰淰縛船登瀬石粼粼鳳銜春色頒真誥
龍吐霞光夾羽輪隂洞&KR3290;中雲似塔白厓奔處雪如囷
拂衣蘭草已多碧在眼楸花無數新鐘磬撼林羣鶴唳
丹砂貫井毒蛟馴張公昔者來歸隱陸子前朝此問津
烟雨晦明真若畫山川靈怪豈無神未應芝嶺終辭漢
可是桃源不記秦我欲從今就君住定㸔東海巻黄塵

　　翫菊華有懐孫履常吳仲谷二先生


　　藂生霜中菊九月已交花盈盈照暮色掞掞攅幽葩撫
時憶貞士興懐為咨嗟采芳欲寄之念此山川遐繕性
慕丘壑㳺神到羲媧㗩彼柴桑翁高風邈難加載歌黄
華篇四坐悄不譁

　　送吕尊師墨

　　客忩學帖費秋燈流轉塵沙空復情尚有囊中殘墨在
今年分贈吕先生

　　七月十有一日寓館暫移是夜夢家父有詩云移

書别西舎有夢到雲林樹逺風難至忩虚月入深
生徒能夜讀朋友肯來尋呼得鄰家酒孤斟慰客
心明日用此韻送吕尊師

　　越中開道院種竹已成林遠路詩篇積離筵酒醆深海
潮三萬里月暈一千尋同是殊鄉客何堪送别心

　　五月廿有二日同鄧漸叔儀㬜季昭旭肆父昶㫼
父晚眺以森木亂鳴蟬分韻

　　良朋宴㳺不可失鄧氏諸昆晚同出横槎溪口弄飛泉

桐樹㘭頭㸔落日長山唐突短山青山上十丈蒼雲横
大風振林歸鳥疾枯木壓石殘蟬鳴登高長嘯招晴月
古竹吹凉夜如雪夜如雪秋氲氲溪流無滓山無塵寫
詩聊寄山中人

　　簡方仲永

　　方侯大雅比南金厯仕囏難白髪侵祭祀衣冠存古禮
文章雅頌託遺音故園飛夢春雲莫仙洞題詩碧澗陰
埜客南㳺風雨惡杖藜乗興去相尋


　　和吳尊師龍興紀㳺二十一首(今録其四)

　　早飯榾陂

　　舟泊榾陂驛斫魚餐早飯是行新雨過水落寒沙半櫂
謳方零亂鷗鳥忽驚𣪚笛聲起滄洲又逐驚颷斷

　　過清遠驛

　　雲滿故鄉芳草迷江東江西人别離征船幾日洪都去
清遠驛前聽子規

　　㳺鐵柱觀


　　已從龍興㳺即往鐵柱觀龍精不出奥區囚鴻水奔流
合江漢沉沉古井清如空東方大海長相通千年神劍
不可忽老屋夜夜生雷風

　　泊宫歩門

　　人歸石城邉鳥沒白沙尾秋風凉蕭蕭波静月如洗水
鳬棲不定半夜猶飛起


　　雲林集巻上

