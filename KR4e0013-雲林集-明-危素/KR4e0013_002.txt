







　　欽定四庫全書

　　雲林集巻下

　　明　危素　撰

　　公無渡河

　　提壺公向何方止公勿渡公欲行婦人之言公不信蛟
螭縱横河水黄從公死入河水千載同作河中鬼

　　重慶堂詩(為王時中作)

　　翼翼髙堂臨水之陽誰其作之其氏曰王　髙堂翼翼

既深且謐有直其楹有虚其室　𤣥冠于于厥子來趨
父見其孫亦克愉愉　㫖酒在匜登豆有菹其肴孔多
摶獸網魚　子于父母亦既能孝父詔乃孫繄父是傚

　　其孝伊何古有嘉則敬事皇天以明爾德

　　翼翼六章章四句

　　子規啼

　　子規啼白月低春雲迢迢春水逺芳草遶庭花亂飛子
規啼時征夢苦郎船定發瀟湘浦瀟湘江上風浪多春

晚胡為不歸去子規好去瀟湘啼重來借汝春樹棲

　　山中歌

　　朝牧于林暮釣于溪吾何憂而

　　與鄧叔賔兄弟叔姪以王喬下天壇微月暎皓鸐
分韻送三吴山人㳺龍虎山兼簡江左諸師友

　　蘿風吹蕭蕭筠露净灑灑明霞結晴曦曉色晃相射手
指雙璚英一去青山下迢迢鳳麟洲雲氣浩如瀉寄謝
山中人離情若為寫


　　和答張原相見寄

　　别來兩度得安書猶在仙鄉水竹居年少才華終有合
春寒眠食定何如奏琴深夜難成曲采緑終朝不滿裾
月色四山清窈窈空花千樹落疎疎

　　危坐思君到五更江山東望不勝情雲連仙闕音書逺
竹遶幽居夢寐清山木生涼風洶湧天河無浪月峥嶸
相期蚤獻金門策莫向林泉老此生

　　寄張太乙張時留江淛


　　我曾身着芙蓉裳笞麟㳺遍蓬萊鄉蓬萊仙人留我住
醉枕大石歌瑶章髙秋及上麈湖頂下頫八極天茫茫
石林風烟白日静但有灝氣如飛霜張君獨乗紫鳳凰
我得霞珮驂翺翔星官下謁奏廣樂衆客燕集翻瓊漿
曽樓高空不得寢神颷夜撼金琳琅歸來雲林閉戶坐
忽憶舊事心飛揚竊聞三月之初吉飛車直過東海傍
莫從故鄉嘆禾黍定駕大舶窮扶桑淛山迢迢淛水長
何由寄贈雙明璫


　　春日上高橋阡(延祐戊午)

　　春草如帶長生於阿孃墓不見墓中人但見墓上樹

　　小孤山歌

　　大孤之石衡且橢青青長在湖中卧小孤之石銳以高
峭立淮岸當洪濤滔滔逝水東流去兩石嶣嶤屹天柱
蜀巴之原浩沄沄壮哉此地江海門鴻龎稍見土宇曠
疏鑿方知夏后勤名山大澤神所主過者震驚誰敢侮
云何作廟向江壖搏土娉婷象龍女篙師賈客爾何知

坎坎伐鼔持豚蹄倚篷清坐漁歌起日暮沙禽來去飛

　　過周元公濂溪故宅(延祐中先師留此數月)

　　聖逺已千載繼述良獨難維公出南紀大道剪榛菅濟
世仰莘摯齋心師巷顔知幾寔至要浩浩仁義端故宅
儼斯在素月照溪湍濯濯菡萏枝英英秋露漙恭聞華
盖穸講學留溪灣墜緒久無託令我心慱慱

　　梁國狄文恵公新廟詩

　　大江從西來萬里流湯湯維唐社稷臣勲業載旂常天

子在房陵女后御明堂晨聞牝鷄鳴腥聞溢穹蒼猗公
秉忠義耿耿立廟廊周旋極黽勉論議忽慨慷載御巻
冕歸宗社奕有光豈徒保國祚實欲扶天常雲孫江州
牧(思聖)宫廟薦烝嘗豆籩孔嚴潔絲石載鏗鏘再拜久屏
息低回想忠良作歌勸臣子百代踵遺芳

　　姚文公廬山牧庵

　　昔公參行省于此駐旌旄至今讀書堂名配匡山高秀
草帶烟霧長林振波濤鄙人思高逺勝日欣逰遨緬惟

草昧初朔南擁弓刀公生將相家卓犖稱人豪文塲已
孤騫史筆况載&KR0757;懐公不可見江水徒滔滔

　　留别楊顯民先生

　　我從仁里來信宿復西去驅車何間闗日色已曛莫林
幽閴無人月暗屢疑虎村虛轉迢逓童僕且驚顧柴門
夜篝火今夕共君住况匪味道言蕭條復誰語

　　楊子好道者其人千載心而我抑何幸獲聆金玉音願
為女蘿草託根青松隂今晨忽為别怊悵已難任仰㸔

天宇高俯見江海深安得隨長風化作雙飛禽

　　九月晦夢劉山人

　　長淮千里路念子幾時廻逺夢何因到安書不寄來幽
懐思水竹浪迹困風埃滿目飛雲盡秋聲萬壑哀

　　贈朱元吉賣墨

　　深山閉門二月初白日雨打梅花枯埜夫讀書大石上
粤有一客來吾廬水杭舟檝陸乗車來徴後語行江湖
峩峩石峯起雲氣下&KR1062;古井蛟龍居詎知山人夜燒墨

墨色吹作烟糢糊𤣥光貫天衆星沒艸字滿壁隂風嘘
述文志者奚假文通逹今古良非迂悲哉結繩易書契
剖割元氣疑無餘遭逢盛時當返樸誰復𤨏細稽蟲魚
逺㳺亰師願寄贈謹為皇帝書貞符

　　寄溪香上人

　　山僧吾所敬不見又經春說法青龍出㤀機白鸐馴楚
雲遮别夢江月照吟身遥憶相逢處深林長緑筠

　　東風行


　　余居深山欝欝不樂醉中長歌以東風命篇與
一二知己倡和之時㤗定二年三月

　　東風浩蕩吹江南危子行年二十三長謡空谷天蕩蕩
劔倚白日風潭潭氣高頗怪星象&KR0978;身在豈為饑寒貪
宫中聖人朝萬國臣抱犁銸在山澤終年讀書空自勞
三島求仙豈能得齒牙不&KR0978;心未摧欲奏長策天門開
周公仲尼沒已久麒麟鳳凰去不來世無忠臣與孝子
四海風俗何由廻


　　叔儀送扇

　　撫州竹扇制來新鄧子持歸贈埜人六月江南如此熱
海風一起静黄塵

　　贈員怡然員善琴余與之寓于上清宫

　　我來蓬海堂中宿風露滿空月在竹西秦員老夜撫琴
妙音摠是雲門曲先王作樂音律諧載歌南風阜民財
隂湫𤣥龍衝石裂赤霄鳳鳥從天來千年古調誰能改
一變新聲吁可怪願借琴高赤鯉魚與子騎之入東海

鄧叟時可大寒中見過語余曰余今六十八歳矣
有一子在閩三年無消息顧貧且病無所依倚不
能無求於世余悲之欲濟之槖無一金相對嘆息
追和蘇子贈扶風逆旅詩載之簡軸不以送叟

　　鄧翁老耄食無糧卧病愁多白髪長千里南閩無過燕
五更秋雨亂啼螿年來破屋塵生甑歳莫空山雪似墻
愧我相逢貧到骨悲歌此曲意蒼茫

　　宗叔方逸來邑走筆寄上


　　大醉雲闗後(甲子九月與曽君静㳺翠闗時方逸同行)歸來水竹居由來百
里路難寄半行書水落南山直天空白日虚思君慰幽
獨高誼莫相踈

　　為李仲經賦得古音琴

　　南城李君家有琴越左刻字名古音仲春為鼔越裳操
聴之使我無邪心白日落江生夜色飛雲觸石愁太隂
粤從世衰淳樸散三光動盪相攻戰朝歌北鄙何可聴
軒轅堯舜不復見大元德盛禮樂興天下民風漸丕變

君當身佩雙瓊瑶光天殿上奏雲韶鳳皇雍雍鳴赤霄
五城羣仙定可招吾皇端拱四海治千秋萬歳垂鴻猷

　　答吕尊師香水珠

　　野人頭不巾曠蕩禮數略破㡌久無纓時遇大風落得
君香水珠感此意不惡薫之麝臍馨貫以青絲索細文
疑瑪瑙潤色暎掌握頗煩畨舶載亦費巧匠鑿整冠揖
貴人使我不能樂何當從君㳺高舉謝城郭

　　送王起元之分寧教官任


　　大元設學校于以教萬民吁嗟去古逺世降何沄沄周
孔不可見聖道日以湮儒官竊廪禄法度豈復遵教化
何由宣禮樂亦以淪在藪無鳳凰在郊無麒麟英宗皇
帝時逆氣横乾坤賊子不知父亂臣已忘君臣素憤薄
世膽氣長囷輪念之萬感集血涙射秋旻思見豪傑士
再使民風淳誾誾王教諭我里君子人之官武寧縣挂
席當仲春撞鐘集諸生講論明彛倫況逢堯舜君德澤
周八垠高歌猛虎行慷慨為子陳


　　投簡李仲公甫

　　江東雲錦山積翠脩以峨云有千載士憇彼山之阿考
槃幽澗石結製彼澤荷貞心抱夷澹雅量涵冲和僕也
江西人齒穉侠好多東将浮渤澥北擬窮沙陀尚懐詩
禮趨吾父鬚髪皤生死願相許誓以心靡佗露中葭薍
藂海底珊瑚柯晶光轢塵淖結託古則那載詠伐木篇
亂以采薇歌

　　贈貴溪安魯鼎縣丞


　　聖代恩波洽明時禮樂興萬方無戰伐多士盡飛騰科
第開賢路薌溪得縣丞疲氓沾德澤猾吏懾威稜律令
從兹舉奸兇庻有懲昆蟲無夭札年榖畢豐登百里民
皆化期年政可稱陽春嘘暖氣絶壑潔寒氷問字多山
客求詩半野僧皁鵰風裏射瘦馬雪中乗把劍呼春酒
看書照夜燈新詞題越紙窄袖剪吴綾學問端無負遷
班自此升江西危素氏歌詠愧無能

　　莫冬


　　種稻南谷口㐫歳囷倉虚晚值老農語出口三嘻吁幸
有高亢田種麥給羣需有麥且免憂無麥將焉如

　　昔謂崖谷底其俗異黄農浪迹城府歸却愛淳樸風獵
夫不射鴈云與兄弟同羽毛豈知道天理諒無終

　　徐人歌

　　季子有劍秋水色徐君見之惜不得徐君墓上荒草寒
季子解劍挂樹間一死一生見交誼嗟哉延陵吴季子

　　送呉德謙㳺亰兼問草廬先生起居


　　迢迢驛路客船輕直北闗山是帝京海島夷人皆嚮化
翰林學士入論經雲連朔漠瞻天近秋滿淮河見水清
問訊呉公應好在夜深遥望少微星

　　補遺十四首

　　挽逹兼善

　　大將忠精貫白日諸生攬涕讀哀詞天胡不隕楊行宻
公恨不為張伯儀滿眼陸梁皆小醜甘心一死是男兒
要知汗竹留芳日只在孤舟淺水時


　　題營丘山房

　　太岳流芳裔何年徙贛州殊勲思尚父作室表營丘故
國兵戈後空山艸木秋穆陵闗北路風雪近曽逰

　　送張㓜初之亰

　　振衣鳴玉上青霄銀漢清秋轉斗杓北闕飛龍天杳杳
南雲歸鴈路迢迢朝登華岳風生腋夜飲灤河月入瓢
水竹清虚好真館劉安有賦為相招

　　送章右丞戍廣西


　　文昌橋上紫騮嘶又送將軍戍廣西三省甲兵勞節制
八蠻烟雨入封提琱弓曉射崖雲裂畫角寒吹海月低
已喜皇威清海岱邑封上將拜金泥

　　題三韓沙門玉田花鳥圖

　　畫史幽居得物情毫端春色可憐生高僧已是禪心定
花鳥逢人更不驚

　　南京别王道士

　　秦淮卧病惜春隂訪問深知故舊心千里家鄉漸投老

雲山爛漫許相尋

　　題宋好古墨竹

　　我憶東曹粉署郎琅玕寫就拂雲長秪疑散歩雲林曲
獨聴秋聲待晚凉

　　題趙子昂竹石

　　叢篁偏暎寒雲色古石猶凝碧蘚痕曽是碧瀾堂上月
獨臨苕水照王孫

　　小偈奉簡卧雲室中老師


　　坐禪銘自集雲傳一念還超佛祖前此是菩提真種子
開華成實自年年

　　天目巖前澗水聲絶崖荒逕少人行等閒㑹取楞嚴首
雲散天空月自明

　　九衢塵土盡(一作晝)漫漫瞬息光隂孰控搏師子林中方
入定天花如雨落巖端

　　道人燕坐萬縁空棲鳳亭深一徑通只有庭前柏樹子
無言長日倚東風


　　鄉僧幾載客呉門世味蕭然道義尊等是江湖未歸去
寸心何日與同論(卓峯上人與素同里故附致區區)

　　落拓亰華久未歸山中抛却緑蓑衣閒來描寫虚空看
但說虚空早已非




　　雲林集巻下

