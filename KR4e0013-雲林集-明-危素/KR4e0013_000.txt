







　　欽定四庫全書　　　　　集部六

　　雲林集　　　　　　　　别集類五(明)

　　提要

　　(臣)等謹案雲林集二巻明危素撰皆在元代
所作之詩納延(案納延原本作迺賢今改正)為編次成集
者也素家居臨川相近有雲林山嘗讀書其
上方方壺為作雲林圖陳旅等俱賦詩以紀
其事故集即以是為名朱彞尊曝書亭集有

是書跋稱發雕于後至元三年則彞尊所見
乃元時舊板此本巻帙相符葢猶從原刻抄
傳者特彞尊跋稱前有虞集序而此本所載
乃集贈行序一篇絶與詩集無涉似為後人
所附入觀其靜志居詩話亦稱前有虞集送
行序則已自知其誤而改之矣素于元末負
盛名入明以後其人不為世所重其文亦遂
不復收拾故説學齋集僅存在元之文而此

集亦僅存在元之詩不足盡素之著作然氣
格雄偉風骨遒上足以陵轢一時就詩論詩
要不能不推為元季之作者矣原集共詩七
十六首浙江鮑氏知不足齋本復從他書蒐
採増入補遺十四首較為完備今並仍而録
之焉乾隆四十六年閏五月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀











　　雲林集序

　　臨川危太樸釋書山房將有觀乎江海之上虞集酌酒
送之而為之言曰夫士者有一鄉之士有一國之士有
天下之士一鄉之士一鄉之人有不得而見之者矣況
一國之士乎一國之士一國之人有不得而見之者矣
况天下之士乎環百井之里以為鄉鄉之人多矣列千
里之封以為國一國之境廣矣合萬邦之土以為天下
天下之體大矣而士也以一鄉以一國以天下名其何

以知之乎邵子曰有百人之人有千人之人有萬人之
人非其等乎噫何其不常見也彼所謂天下之士必有
所居之國矣一國之士必有所居之鄉矣以天下之士
一國之士而處乎一鄉焉吾不待去親戚逺墳墓而得
見之不亦幸乎去臨川五百里而近有一人焉清文厲
行立志自信曰范君德機者太樸既得而從之去臨川
二百里而逺又有一人焉經明道立為人師表而曰子
呉子者太樸又得而師之矣是豈非天下之士一國之

士而處乎一鄉者乎而二子者歿世矣宜乎吾子之徬
徨適逺而有所求也吾聞諸孟子曰一鄉之善士斯友
一鄉之善士一國之善士斯友一國之善士天下之善
士斯友天下之善士吾子其行矣登東山則見魯矣登
太山則見天下矣吾子得一鄉之善士而友之則吾子
亦一鄉之善士矣得一國之善士而友之則吾子亦一
國之善士矣得天下之善士而友之則吾子亦天下之
善士矣茍得天下之善士吾請從太樸而為之執御焉

雖然子亦欲子之善與孟子之言又有之矣盖曰以友
天下之善士為未足又尚論古之人頌其詩讀其書不
知其人可乎是固求至善之道也集老且病不足以有
所適徒将頌詩讀書思古人之微以遲子之還可乎至元
三年十月雍虞集序




