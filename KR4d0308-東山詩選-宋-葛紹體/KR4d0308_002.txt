東山詩選卷下宋葛紹體撰
七言絶句
太師汪煥章社日勸農余出湖曲
飛旆行春沐雨天風光一陣雜晴煙麥苖綠潤秧芽嫩
鼓吹聲中卜有年
春勸老農誇歲歲晚飛新燕賀年年鑑湖一棹煙波客
燕舞農歌伴醉眠
春曉散步
書滿曉窗看不暇推書起步略尋閑春酣風日生光怪
不在煙村花柳間
春日即事二首
地僻人稀春日長小池波暖浴鴛鴦閑拈藜杖歸来晚
簾幕風微花氣香
一帶青煙護白溪溪流横截路東西早春晴日自風度
嶺樹數聲春鳥啼
惜春二首
晴日無多雨日多春藏花底暗消磨一年尚有幾春色
花若飄零春奈何
桐角聲中春欲歸一番桃李又空枝楊花好與春將息
莫被東風容易吹
春懷
春衫曾着淚痕斑才到年時怕倚欄何處飛来雙燕子
傍人還欲訴春寒
晚春
過了紅芳又綠隂綠隂多處覺春深東皇自是成功早
取次南風入舜琴
暑雨
連日霏霏濕夕陽洒衣沾席碎聲長暑天不是苦多雨
愛與人間生晚凉
雨夜
風雨無情斷送春牡丹誰與伴黃昏枕書睡去覺来晚
庭鶴一聲驚旅魂
晚晴
風頭雨歇静簷花渡口人稀解釣蓑零落斷雲無處着
滿湖秋水夕陽多
十五夜聽雨
斷續寒聲落晩紅擁爐閑對逗香風醉迷客思醒依舊
不在芭蕉點滴中
城中月夜
霜天如洗月鮮明少醉街南取次行閑聽梅花引吹徹
滿樓槌鼓報初更
九日
不管西風吹帽紗出門閑步夕陽斜平湖水落蒼黃處
一段風煙蘆荻花
九日寄渭南文友
自古吳興山水窟只今杖屨幾人閑懷君九日登臨處
知向何山向道山(何山道場山吳興勝處)
重陽前三日和叔愚縣尉
年年客路即為家多病謀生未有涯料得重陽好風日
自無情緒對黃花
煙雨館立冬前一日
已過重陽種菊花留連秋色帶霜華休言明日朔風起
腸斷天涯人憶家
觀雪
只是尋常雲雨曉歲寒然後見天真人間莫作寒愁想
一片飛來一片春
早起
竹聲枕上報平安曙色依稀隔幌寒風雨滿庭人未起
蛛絲斜挂碎珠團
睡起
西風攪雨十分秋誰駕秋濤汗漫遊日午小窗初睡起
一回魂夢到滄州
有感
過了青梅杏子紅擔頭和雨賣怱怱催人節物如流水
流到東頭更向東
隠几
分明歸去赤城東依約醒来客夢中人静燈昏卷書坐
一窗明月一簾風
夜讀
滿牀書籍夜從容静裏關心舊卧龍燈燼落紅煙縷碧
五更風雨咽疎鐘
病中
病骨稜層閱歲華新凉還入舊窗紗曉來睡覺聽人語
一夜西風折桂花
望家信未至
一封寄去當人日只是元宵近到家何事春分猶未報
夜窗幾度卜燈花
午坐
疎竹牆頭半粉青盆池荷小欠浮萍虚簷槐影日亭午
醉倚欄干鶯喚醒
竹西午坐
檜樹參差翠滿庭甜風愛日透疎櫺倦行静倚湘斑坐
高下書聲得細聽
旱中早起
桔橰聲裏恨難平似訴民勞徹上清料得為霖只今日
滿天風露看雲生
天章橋
畫橋人静度楊花山果溪魚賣酒家淡淡輕煙綠隂淺
一年春色到桑麻
過江心寺
寺帶長江山作圍塔峯相對立漣漪好風吹浪舟行急
正是午潮初長時
山臺
春曉欄干無數山山雲濃淡去來間湖光一片東城外
鷗鷺相親風日寒
題秋風亭
稻鎌影盡雲垂野衣杵聲高月滿空春在萬家歌笑裏
不知亭上有秋風
西湖即景
笑倚東風看畫船晴天如水水如天酒旗高處玉驄急
萬樹垂楊一抹煙
袁宫講飲西湖
重吟坡老芳鮮句飲客西湖半醉中一段風光帶秋色
瘦荷疎柳嫩芙蓉
西湖二首
年年春色客中看不管今年行路難行到西湖春正好
萬重楊柳傍欄干
楊柳芙蓉舊日栽近来堂宇更安排湖光接得全天趣
莫遣遊人鼓吹来
四月八日永嘉盧子高醵西湖
遠近山光濃淡中曉雲零亂越湖東飛來幾點浴佛雨
濕住楊花粘落紅
黃友載酒鑑湖
雲細風柔雨後天兩三飛鷺點晴川小舟穏泛疎簾静
着我閑身坐少年
秋日東湖
荻花風裏桂花浮萬竹生雲翠欲流誰拂半湖新鏡面
飛來煙雨暮天愁
秋夕湖上
雲邊雁影半浮沉一片征帆萬里心水月光涵疑雪夜
小舟乘興欲山隂
偏門湖上
秦陸當年行樂地依然耕釣水雲鄉傷心寂寞東風裏
露草煙花空自香
晩出湖上
雲樹依稀自作行烟波浩渺别為鄉漁人不識閑吟客
撒網鳴榔却鬭忙
夜出湖口
雲連天遠水連雲一片天光欲半昏新月似憐新雁過
伴他孤影落前村
新齋即事
爐煙虚匝上寒屏窗紙吟風帶雨聽欹枕夜深偷酒力
一聲啼鳥夢初醒
遂初東園
晴日暖風渾欲醉遊蜂啼鳥累相關閑來芳徑步幽草
更上高樓看遠山
東園池上
急雨斜風顫曉荷嬌羞花面淚痕多向人欲語竟不語
風雨無情花奈何
猗瀾池上
蒲芽長短草浮沉地傍官河帶竹林風約萍開曉天静
蜻蜓聚立紫荷簪
猗瀾即事
雨餘漲水欲浮空雲影中間着釣筒小棹輕舟往来急
古槐斜日嫩荷風
秋堂東軒
新糊窗紙舊胡牀銅鴨烟昏硯墨香淡翠屏風小瓶亞
芙蓉紅軃菊花黃
遊本覺寺問禪老(號古潭)
入到山房水自清萬竿修竹翠稜稜古潭夜印中天月
悟得無生幾上乘
夜步垂虹
酒市漁村傍太湖卧虹横跨接東吳風雲驚趁魚龍夜
月色天光半有無
浸碧即事
冰壺清淺酒杯深雨閙風荷一陣隂琴調半殘看晉帖
更尋棋局伴秋吟
曹氏寒碧即事
屋頭楊柳綠參差小竹疎花此更宜簾漾水紋閑晝日
早秋風物似春時
小窗棋静一枰空多事蟬聲斷續中過雨凉生醉歸去
不知明日又秋風
錦園晩雨
一圍蜀錦萬花枝紅綠相擕傍酒巵不必夜深來秉燭
滿庭風雨濕臙脂
過西齋
青燈一暈静相看酒敵殘秋夜半寒却怕醒來人獨自
西風索索荻聲乾
韓季默主簿聽雨齋
一片雲隂帶日長落花飛處燕泥香畊畦桑塢年年事
萬點聲中夜對牀
荷渚即景
軒檻空明照野塘閑看漁父濯滄浪相忘一笑一杯酒
荷葉雨聲生晚凉
過秋塘陳老丈
水匝橋横處士家東軒書冊舊生涯秋風滿徑一笻晚
柳未全疎桂欲花
溪上
少立沙頭夕照明柳風吹面酒初醒東臯好雨一犁足
麥半黃時秧半青
夜行浸碧
空明不礙醉中行月暈風生夜幾更籬落無聲水天闊
露荷相倚釣舟横
仲和時齋即事
夾徑花開一丈紅傍池新竹萬枝風閑來笑語忘為客
杯酒淡煙明月中
時齋新植
紅欄一帶樹青青簾幕風輕颺曉晴日轉花隂燕飛去
堂中惟有讀書聲
晨興書所見
等閒日月任西東不管霜風著鬢蓬滿地翻黃銀杏葉
忽驚天地告成功
道中書所見
湖塘隔岸碧相鮮田舍寒炊晚頓煙塞路官軍好身手
路中相喚賣魚船
樂清道中二首
雅淡風光近上元迎神簫鼓自年年客行不趁花燈市
月滿寒江水拍天
前浦歸帆挂夕陽傍船打鼓是漁鄉居人却慣魚蝦賤
茅店晚厨春薺香
義烏道中二首
溪頭石佛泗州身半染鑪煙半路塵兒女一般清净供
蘇溪茶點建溪春
小雨山寒占麥秋溪南溪北水交流桃花又報東風急
雲帶雨來山欲浮
東陽道中二首
麥隴東風半展鬚桃紅柳綠自相於耕犂歇午炊煙起
斷岸溪頭人釣魚
溪頭亭匾佳山水水遶山圍巷陌清晚向酒旗高處泊
畫樓更點亦春聲
諸暨道中五首
寒雨路從巖澗出晴天纔見越山川誰憐昨日經行地
回首蒼茫起暮煙
路分杭越號牌頭行客東西各自謀總是春晴好天氣
野花山鳥亦風流
兩畔綠楊卧碧溪人家一帶綠楊堤門開恰出市行路
山在屋頭誰肯棲
曉煙晴日過楓橋橋面山尖春半嬌一簇誰家嫩楊柳
淡黃襟帶學宫腰
極目田疇似掌平遠山依約畫難成天寬地大空明處
漸近稽山接帝城
姚江舟中
睡覺舟行長半潮暖風晴日媚春郊江邊一帶青林静
輕細鶯聲高柳梢
過曹娥江
依舊臨江鎮廟門參差江樹帶春雲男兒愧死知多少
我欲重招孝女魂
宿磻溪
柟岸祖居今寂寞舊門還向赤山頭夢回淚濕春衫袖
人與赤山相對愁
大丘至黎坑口
重嵐浮動光相射峭壁横斜罅欲開比似雁山多秀發
丰稜那復讓天台
五部嶺
嶺上煙雲作伴行遠山凝綠向誰横醉來睡足茅簷雨
三十六灘春水生
蒼嶺行三首
客自忙忙山自閑有情飛鳥去來間石磯坐久風林静
一派泉聲落半山
翠擁層崖一水分括蒼遥接赤城春觀音城上靈官廟
多少燒香行路人
只將客路當山行自覺春光步步生幾許花開到桃李
東風又趣隴頭耕
晚泊三高亭
不釣鱸魚只釣鼇一絲彈壓幾風濤城西山影蘸空碧
星斗逼人相與高
小憩梵安寺
淺綠深紅映夕嵐子規聲在虎溪南明朝塵土又歸去
長憶來時三月三
唐晦叔方壺
秋日吟邊書傳香弟兄杯酒到虞唐誰知静處工夫大
消得方壺歲月長
題趙獻可撫幹池亭
浸碧虚亭煙水中參差荷渚小橋東露花相對立清曉
閑裏絲桐歌舜風
題韓伯直順齋
路似直弦萬古新平吾方寸是經綸一元静展憑何力
日月序行天地春
盧子高梅巖
倚巖好竹已清絶竹裏梅梢更絶清要看蕭疎影來去
最宜天氣半隂晴
韓仲和南窗
一榻卧雲長至日半爐宿火欲明時年年來此南窗下
不怕風霜容易欺
昌園
昌園梅樹占山林山淺村深煙日昏薄暮東風幾籬落
雪濤隠約萬龍奔
遂初黃友遜齋
藝圃樓高插架書只將遜志力耘鉏堂堂乃祖聲名在
直使人稱兩遂初
題麗句亭
王謝風流盟未寒枝藤杯酒翠微間松花半落春山暮
雲滿一溪春水閑
題新安汪氏心遠亭
来傍蓬萊夜讀書盂山相對是吾廬不妨車馬自來去
一片閑心泊太虛
題天慶觀
淡雲疎雨嫩凉天老柏梢頭挂瘦猿仙殿崔嵬鐘磬響
紙錢灰起祭中元
題戒珠寺竹閣
松雪半梢寒鵲語風敲疎竹度斜陽幽尋有客自來去
静對僧禪一縷香
高文父隠居
岸西城郭岸南村楊柳排空竹駐雲不必青山映門巷
蘆花一帶水平分
鍾慶飲别
日添一線酒壺邊小閣連裝勝去年明夜月生何處有
短帆風定下塘船
贈休齋沈老丈
澉浦東南海面横慣看潮落又潮生嫌渠萬里風波險
心地一生平處行
酒邊風月是詩情平淡精神最老成每愛晉人標韻别
發揮天趣更淵明
贈黃友把酒東臯三首
野水平流一帶斜去來征棹幾年華東風又染山光綠
好拂絲綸釣浪花
風光依約上征帆雲影參差帶遠山野岸水平耕釣足
鏡湖消得一春閑
東風鷺影幾横斜晚日飛來漾雪華好伴閑身春雨裏
一川煙雨落梨花
和袁抱甕
雨滴殘更不忍聽欲尋歸夢夢難成西風起處雁聲急
多少悲秋行客情
元直弟梧坡
東山山下碧梧坡照映朝陽歲月多好是鳳凰棲泊處
一鳴天地起春和
獻可造朝
步步青雲肯憶家西湖春訊到梅花除書一紙飛來日
柳色鶯聲滿後衙
送松臺老丈過黃巖
雖然相去百餘里亦是同棲一片雲君向黃山我孤嶼
思鄉時節定思君
送李好謙縣尉
聞得官期寄短歌官期猶有一年賒如今東越都誇道
花燭重新吏報衙
東歸行李一編書誰料薰風駐鑑湖夜月扁舟憶君處
藕塘紅綠正相扶
送尹惟曉縣尉
三千里外潛江縣馬首東風得意行應買扁舟過廬阜
一江春綠萬山横
寄仲彝縣尉
别後平安未有書秋風客裏定何如西湖縱是芙蓉好
不似山家橙橘初
送高九萬
詩名空滿浙江東身事長嗟似轉蓬正是梅天又離别
相思還在雨聲中
送蔡貫之
君去江東幾日程我來東越漫雲萍客情自是難為别
何况鄉情兼别情
送胡五九丈
長記秋時病作魔頻來看我謝君多只今未别先成夢
夢覺争如既别何
送友人
曾嗟别去作西東今喜重來笑語同來日未多今又去
相思無奈立東風
送槃齋葉敬叔丈
萬里春風柳一堤長條折與記分擕客行却入故鄉去
禹洞龍丘認舊題
送陳平父
長憶楊花歸路春最憐雪玉苦吟身蓬萊風日想依舊
為問細論誰可人(原註韓仲和會友竹房有細論公案)
送陳友
傷春那作送行詩短棹輕帆駐片時煙雨滿村桑柘綠
杜鵑聲裏憶歸期
送戴子安
北固峯前多景樓江山第一占南州單車六月海陵路
看了一番歸去休
未到蓬萊閣上遊梧坡在越自應留秋深燈火夜深話
又擬横飛一鶚秋
懷元直弟
草色苔痕綠滿庭讀書聲向夢中聽濕雲冷雨更愁絶
寂寞旅牀思鶺鴒
見王兼叔上舍壽母
百單二歲尚簪梳珍重酡顔映雪膚天下丹青誰妙手
倩渠描作壽星圖
仲和親迎慈溪
燈火宗盟舊日尋宜家宜室正如今春風蘋藻慈湖上
琴瑟新調太古音
萬卷何如一寸心心涵萬卷自知音聖功不是尋常事
泰華高寒滄海深
題韓季默春山圖
春山一簇帶春雲樓閣高低日欲曛騎馬棹船遊冶客
一天風月自平分
題越人賀韓司戶令子得舉詩卷
一鶚秋風東越初龍門春浪少躊躇客來多說新河過
古柳隂中聞讀書
題四清枕屏
横梅枝下蘭為伴瘦石拳邊竹更長月上小窗人欲静
睡來清入夢魂香
題松竹梅畫扇
扇招三友亦風騷淡墨蕭疎雨露梢不止暑天凉意足
愛他曾耐歲寒交
送芋栗湯升伯教授
上柏山前擘翠紅半筐沿壁掛秋風輕黃肉皺紫皮脫
細入微酣咀嚼中
紫芋霜天到客居秋風應倩野人鋤竹爐細撥輕紅火
煖襯寒窗夜讀書
樹影
樹影參差落晚窗疎疎密密自分張偶然一陣狂風急
顛倒隨風上下狂
莫要隨風上下狂空將閑影傍斜陽斜陽西去還催去
自在虛明一帶窗
槐
槐幄成隂綠正宜青蟲為蠧祗空枝花神巧與換新綠
恰似春風三月時
梅花對飲
半痕霜月曉窗低三兩梅花作伴棲盂飲花邊更風度
石泉湯潑嫩鹽虀
遂初晚飲
書葉翻風傍酒樽庭槐清影蔭黃昏新螢一點南窗下
來約燈花伴夢魂
鶴
丹頂低回疑舞水雪翎高展欲排雲也知爾得閑中趣
較得能閑更幾分
馬喻答惟曉問
振鬛長鳴向遠天輕蹄健步欲争先關山萬里踏飛雪
何似春風御柳邊
嘲蛩
浮沙籬落亂鳴蛩永夜相尋客夢中盡是秋風借餘力
聲聲却似怨秋風
吳友翠玉軒
囂市塵中無此清竹風聲應讀書聲一軒擁翠萬玉瘦
正好着渠難弟兄
