提要
東山詩選二卷别集類三(宋)
(臣)等謹案東山詩選二卷散見永樂大典中
皆題葛元承撰而不著時代爵里今考集中
早發詩云天台今日去步步紫雲鄉又新昌
道中詩云明朝行幾里應近赤城西則當為
天台人矣謝鐸赤城續志載有葛紹體字元
承家於黃巖嘗師事永嘉葉適得其指授趙
希弁讀書附志亦載有葛紹體東山詩文選
十卷則此集即紹體所撰舊本偶題其字耳
惟讀書附志稱詩文選而永樂大典所載乃
有詩無文或文不足錄為編纂者所刪歟希
弁又稱家大酉應繇為之序葉夢鼎䟦其後
及行狀墓誌原附集中今並佚不存其事蹟
則無可考見矣葉適水心集有贈紹體詩云
數年之留能浩浩一日之别還草草念子身
名兩未遂令我衰病無一好又云不愁好龍
龍不下只愁愛玉酬石價大抵殆亦潦倒場
屋之士集中有與趙師秀翁卷酬贈之作故
其詩頗近四靈盖永嘉一𣲖以四靈為宗主
當時風氣如是也厲鶚撰宋詩紀事獨不載
紹體之名知集佚已久今據永樂大典所錄
分體釐訂編為二卷以存其槩紹體所著又
有四書述見于朱彛尊經義考註曰已佚然
有此一集已足以傳紹體矣乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
