全閩詩話卷一
兖州府知府鄭方坤撰
六朝唐五代
郭璞
福州郡城自無諸開建以都冶曰冶城在今府治東北
依山置壘據將軍山甌冶池稱形勝矣晉太康三年既
詔置郡命嚴高治故城高謂故城隘不足以廣聚將移
白田渡嫌非南向圖以咨郭璞璞指其小山阜曰是宜
城城成璞為記曰桑田為海人事更改六旬甲子當見
其害更著重衣周迴重載鄭國歸朝重關為待鳥出木
空千載不昧前有雙眉重施粉黛溪澗水來盡歸於海
主揖其客客住主在穏首東日高山鎮寨本自添金因
成右兌但見蛇影莫如坐亥事過方知知而未會龍山
高山光照其代巧婦能裁得令人愛若解修心得其終
倍市籠放火聚集磊磊有一老翁手把竹䉪重添新宰
在言不在銘曰太康之載遷插甌基四色牢城層巒三
徑洪許南流瑞龍地應其主螺女現對花峰千載不雜
世代興隆諸邦萬古繁盛仁風其城形狀如鸞似鳳勢
氣盤拏遇兵不饉遇荒不掠遇災不染其甲子滿廢而
復興(閩書)
閩郡邑誌書中多載郭璞䜟武夷志載九曲溪頭有晉
郭璞題䜟曰黃岡降勢走飛龍鬱鬱蒼蒼氣象雄兩水
護纏歸洞府諸峯羅立拱辰宫林中猛虎横安跡天外
狻猊對面崇玉珮霞衣千萬衆萬年仙境似空同璞時
詩體便有七律便有晉安惡濫派之七律真可發一噱
諸誌中如此類者甚多編者皆存而不刪不解其故(因樹)
(屋書影)
謝朓
謝朓酬王晉安詩南中榮橘柚寧知鴻鴈飛後人不解
此句之妙晉安即閩泉州也南中榮橘柚即諺云樹蠻
不落葉也寧知鴻鴈飛即諺云鴈飛不到處也樹不凋
鴈不到本是瘴鄉乃以美言之此是隠句之妙(丹&KR1459;錄)
到溉
梁到溉為建安太守任昉與之友以詩贈之求二衫段
云鐵錢兩當一百代易名實為惠當及時無待凉秋日
溉答云予衣本百結閩中徒八蠶假令金如粟詎使廉
夫貪任與到夙相賞好漫有此乞到不答之以物而答
之以詩其風致足尚也按溉以清白自修性又率儉不
好聲色虚室單牀旁無姬侍冠履十年一易朝服或至
穿補百結之云諒非欺友昉之死而其子便流離不振
亦非人可得而衣食者(金罍子)
杜暮秋遣興虚名但蒙寒暄問泛愛不救溝壑辱意諸
侯數賜金耳到溉為建安任昉詩求衫段為惠當及時
無待凉秋日溉亦答以詩予衣本百結閩中徒八蠶何
嘗分惠今悠悠者浪以解衣推食誑人耶(蓉槎蠡記)
江淹
江淹有遊黃蘖山一首蓋江曾為浦城令遊福清之黃
蘖山也湖州杼山西南五里亦有黃蘖山顔魯公作妙
喜寺碑銘以為江淹賦詩之所似未詳審詩中語也江
詩云長望竟何極閩雲連越邊已顯言一閩字矣又云
南州饒竒怪赤縣多靈仙金峰各虧日銅石共臨天是
山有十二峰最高也又云陽岫照鸞采隂谿噴龍泉是
山有龍潭九處也又云殘杌千代木翠廧萬古煙禽嗚
丹壁上猿嘯青崖間是山至今古木隂翳若梁代又不
知何如其蔽虧也又云况我葵藿志松木横眼前此正
淹為令尹時望闕而見也若湖州之黃蘖不過山清水
秀而已與此詩全不合矣浦城縣三國吳曰吳興至唐
始改為浦城按淹本傳宋建平王景素好士淹隨景素
日久後黜淹為建安吳興令即今之建寧浦城令也魯
公誤以吳興為湖州此又是一証(因樹屋書影)
浦城縣泉山頂有泉二派一入建溪一入處州梁江淹
渡泉嶠詩岑崟蔽日月左右信艱哉萬壑共馳騖百谷
爭往來鷹隼既厲翼蛟魚亦曝鰓崩壁迭枕卧嶄石屢
盤迴伏波未能鑿樓船不敢開百年積流水千歲生青
苔行行詎半景予馬以長懷南方天炎火䰟兮可歸來
(閩書)
李白
霍童山之香爐峰乃司馬承禎修煉之處而李太白時
訪之承禎謂其有仙風道骨可與神遊八極之表白詩
云家本紫雲山道風未淪落沉懷丹壑志冲賞歸寂寞
朅來遊閩荒捫步涉禹鑿夤緣泛湖海偃蹇陟廬霍(閩書)
薛令之
薛令之字珍君初居山聞龍吟及第開元中遷右庶子
與賀知章並侍肅宗東宫知章自右庶子遷賓客授秘
書監而令之以右補闕兼侍讀積歲不遷又官次清淡
令之題詩壁間曰明月上團團照見先生盤盤中何所
有苜蓿長闌干飯澁匙難綰羹稀筯易寬只可謀朝夕
何由度歲寒玄宗幸東宫見之索筆題其傍啄木嘴距
長鳳凰毛羽短若嫌松桂寒任逐桑榆暖令之因謝病
徒步歸玄宗聞其貧命有司資其歲賦令之量受而己
肅宗立以舊恩詔而令之已卒因敕其村曰廉村水曰
廉溪著明月先生集(閩書)
唐薛令之居靈谷草堂在福安縣山中嘗聞龍吟之聲
後登神龍二年進士開元中累補左補闕太子侍講即
題明月上團團之詩也(名勝志)
開元中東宫官僚清澹薛令之為左庶子以詩自悼曰
朝日上團團照見先生盤盤中何所有苜蓿長闌干飰
澁匙難綰羹稀筯易寬以此謀朝夕何由保歲寒上幸
東宫因題其旁云若嫌松桂寒任逐桑榆煖令之惶恐
謝病歸每誦此未知為何物偶同宋雪嵓伯仁訪鄭墅
鑰見所種者因得其種葉綠紫色而尖長或丈餘採用
湯焯油炒薑鹽如意羹茹皆可風味本不惡令之何為
厭苦如此東宫官寮當極一時之選而唐世諸賢見於
篇什皆為左遷令之寄興恐不在此上人乃諷以去薄
矣(稗史彙編)
苜蓿一名光風生罽賓國爾雅翼似灰翟今謂之鶴頂
貮師伐宛將種歸中國西京雜記樂游苑中自生玫瑰
樹樹下多苜蓿一名懷風時或謂之光風茂陵人謂之
連枝草長安中有苜蓿園北人極重此味既老則以飼
馬唐廣文嘆有盤中何所有苜蓿長闌干闌干横斜貌
言既老而食之不已為可嘆也漢貴武則以飼馬唐賤
文則以養士一物足以觀世矣(堅瓠集)
太姥山距州東百里而遙高十餘里周遭四十里力牧
錄云黃帝時容成先生嘗栖之王烈蟠桃記堯時有老
母家路旁藍練為業性喜給施有道士就母求漿母飲
以醪道士竒之授以九轉丹砂之法服之七月七日乘
九色龍馬仙去因相傳呼為太母山漢武帝命東方朔
勅天下名山文乃改母為姥唐邑人薛令之詩揚靈窮
海島選勝訪神山鬼斧巧開鑿仙蹤常往還東甌冥漠
外南越渺茫問為問容成子刀圭乞駐顔(閩書)
繆氏子
福安繆家峬山唐時有繆氏子七歲能文開元間以神
童召試賦新月詩初出如弓未上弦分明掛在碧雲邊
時人莫道蛾眉小十五團圓照滿天有竊掘其山者流
出淡血其人遂不顯今又呼為蛾眉山(閩書)
顧况
閩人謂子為囝謂父為郎罷故顧况有哀囝一篇曰囝
生閩方閩吏得之乃絶其陽為臧為獲致金滿屋為髠
為鉗如視草木天道無知我罹其毒神道無知彼受其
福郎罷别囝吾悔生汝及汝既生人勸不舉不從人言
果獲是苦囝别郎罷心摧血下隔地絶天及至黃泉不
得在郎罷前蓋唐世多取閩童為閹奴以進之故况陳
其苦以諷焉(青箱雜記)
予官閩中見其風俗呼父為郎罷呼子為囝顧况有詩
云郎罷别囝囝别郎罷及至黃泉不得在郎罷前乃知
顧况本用此方言也山谷送秦少章往餘杭從蘇公詩
斑衣兒啼真自樂從師學道也不惡但使新年勝故年
即如常在郎罷前唐子西詩兒餒嗔郎罷皆用况語也
(漁隠叢話)
秦系
秦系呈韋蘇州詩云久卧雲間已息機青袍忽著狎鷗
飛詩興到來無一事郡中今有謝元暉系字公緒會稽
人隠泉州南安九日山張建封聞系不可致就加校書
郎自號東海釣客與劉長卿善權德輿曰長卿自以為
五言長城系用偏師攻之矣韋答系云知掩山扉三十
秋魚鬚翠碧滿床頭莫道謝公方在郡五言今日為君
休蓋以五言得名久矣年八十餘歲卒南安人號其峯
為高士峯(全唐詩話)
韋蘇州集載秦系詩自署東海釣客試秘書省校書郎
而詩有久卧雲間已息機青袍忽著狎鷗飛之句蓋系
嘗隠泉州九日山故有東海之號青袍忽着自謂其新
授校書郎爾故韋和詩云知掩山扉二十秋魚鬚翠碧
弄床頭正答其意也或者乃謂青袍翠碧皆為韋發既
失詩意又謂唐刺史不借服色則又誤矣牛叢對宣宗
云臣今服緋是刺史所借而白樂天忠州被召時詩言之
極詳何攷之不審耶(朱子大全集)
黃子野
黃子野字仲唐時候官人也父周行賈於杭州子野年
十三從於杭州其父偶適他郡以子野守舍適王伾微
時覆舟於羅刹江子野行見之奮臂大呼曰能生得人
者予百金於是漁者得伾子野即與以舍中装直百金
其父歸大異之子野曰身得其名乃令父喪贏非考也
遂去為人僕賃主人微聞救伾事義其為人隂倍其償
乃為小賈小賈之息所得常愈於父久之既致蓄蔵以
其半為親甘毳費以其半振貧友昆弟乃折節讀書治
左氏春秋亡何客有勸之仕者子野不答因自悔見知
於人遂變姓名焚毫素耕於方山其後王伾為散騎常
侍使人召之則亡去令福州觀察處置使以物色訪之
得之於陽岐江上有一男子扁舟披蓑獨卧雪中忽扣
舷曰早潮初上海門開漠漠彤雲雪作堆一百六峯都
掩盡不知何處有僧來又歌曰幾日江頭醉不醒滿天
風雪卧滄溟定知酒伴無尋處門外松濤坐獨聽使者
疑其子野遙呼之曰仲無恙乎子野曰唯唯於是遂達
伾之命隨子野至深山中家徒壁立几上獨周易一卷
子野佯喜悅與之約曰旦日雪霽會于傳舍旦日傳舍
長展車待客夕時子野不至使者馳至其家則書幣封
識如故子野已遁去矣(稗史彙編)
歐陽詹
德宗貞元八年是歲壬申兵部侍郎陸贄知貢舉所取
二十二人賈稜為首歐陽詹第三人是榜其後為宰相
者三人王涯李絳崔羣賦題明水詩題御溝新柳(登科記)
歐陽詹字行周泉州晉江人弱冠能屬文天縱浩汗貞
元年登進士第畢關試薄游太原於樂籍中因有所悅
情甚相得及歸乃與之盟曰至都當相迎耳即灑泣而
别仍贈之詩曰驅馬漸覺遠回頭長路塵高城已不見
况復城中人去意既未甘居情諒多辛五原東北晉
千里西南秦一屨不出門一車無停輪流萍與繫瓠
早晩期相親尋除國子四門助教住京籍中者思之
不已經年得疾且甚乃題絶句一首顧謂女弟曰吾
其死矣苟歐陽生使至可以是詩遺之詩曰自從别
後减容光半是思郎半恨郎欲識比來常淚下為奴
驗取紫羅裳絶筆而逝及詹使至女弟如言徑持歸
京具白其事詹啓函見其詩一慟而卒故孟簡賦詩
哭之序曰閩之英惟歐陽生以能文擢第爰始一命
食太學之禄助成均之教有庸績矣我唐貞元年已
卯歲獻書相府論大事風韻清雅詞旨切直會東方
軍興府縣未暇慰薦久之倦遊太原還來帝京卒官
靈臺悲夫生於單貧以徇名故心專勤儉不識聲色
及兹筮仕未知洞房纖腰之為蠱惑初抵太原居大
將軍宴席上有妓北方之尤者屢盼於生生感悦之
留賞累月以為燕婉之樂盡在是矣既而南轅妓請
同行生曰十目所視不可不畏辭焉請待至都而來
迎許之乃去生竟以蹇連不克如約過期命甲遣乘密
往迎妓妓因積望成疾不可為也先夭之夕謂侍兒
曰所歡應訪我當以詩遺之甲至得之以乘空歸授
詩於生生為之痛怨涉旬而生亦殁則韓退之作何
蕃書所謂歐陽詹生者也河南穆玄道訪予嘗嘆息
其事嗚呼鍾愛於男女素共效死何蔽之甚耶大凡
以斷割不為麗色所汨豈若是乎古樂府詩有華山
畿玉臺新詠有廬江小吏更相死或類於此暇日偶
作詩以繼之云有客非北逐驅馬次太原太原有佳
人神艷照行雲座上轉横波流光注夫君夫君意蕩
漾即日相交歡定情非一詞結念誓青山生死不變
易中誠無間言此為太學徒彼屬北府官中夜欲相
從嚴城限軍門白日欲同居君畏仁人聞忽如隴頭
水坐作東西分驚離腸千結滴泪眼雙昏本達京師
迴駕期相追攀宿約始乖阻彼憂已纏綿柔情託
侍兒將詩遺所歡所歡使者來侍兒因復前收淚取遺
寄深誠祈為傳封來贈君子願言慰窮泉使者迴復命
遲遲蓄悲酸詹生喜言施倒屨走迎門長跪聽未畢驚
傷涕漣漣不飲亦不食哀心千百端襟情一夕空精爽
旦日殘哀哉浩然氣潰散歸化元短生雖别離長夜無
阻難雙魂終會合兩劍遂蜿蜒丈夫早通晚巧笑安能
干防身本苦節一去何由還後生莫沉迷沉迷喪其真
(閩川名士傳)
䕫州營妓為喻迪孺扣銅盤歌劉尚書竹枝詞九解尚
有當時含思宛轉之艷他妓者皆不能也迪孺云歐陽
詹為并州妓賦高城已不見况乃城中人詩今其家尚
為妓詹詩本亦尚在妓家䕫州其先必事劉尚書者故
獨能傳當時之聲也(聞見後錄)
梨嶺路通衢之江山厥土宜梨宋楊億談苑云天下水
皆東獨梨嶺水北流入廣信唐歐陽詹詩南北風煙即
異方連峯危棧倚蒼蒼哀猿咽木傍高處誰不沾衣望
故鄉(閩書)
福平山唐林藴先世居此歐陽詹自泉詣莆與藴兄弟
讀書築靈巖精廬亦於此作别墅焉詹客蜀門寄藴詩
村步如延夀川原似福平自註延夀藴别墅福平余别
墅也(閩書)
歐陽詹玩月詩序云月可玩玩月古也謝賦鮑詩眺之
庭前亮之樓中皆玩月也貞元十二年甌閩君子陳可
封游在秦寓於永崇里華陽觀予與鄉人安陽邵楚萇
濟南林藴潁川陳詡亦旅長安秋八月十五夜詣陳之
居修厥玩事月之為玩冬則繁霜太寒夏則蒸雲太熱
雲蔽月霜侵人蔽與侵俱害乎玩秋之於時後夏先冬
八月於秋季始孟終十五於夜又月之中稽於天道
則寒暑均取於月數則蟾兔圓况埃&KR1631;不流太空悠悠
嬋娟徘徊桂華上浮升東林入西樓肌骨與之疎凉神
氣與之清泠四君子悅而相謂曰斯古人所以為玩也
既得古人所玩之意宜襲古人所玩之事作翫月詩云八
月十五夕舊嘉蟾兔光斯從古人好共下今宵堂素魄
皎孤凝芳輝紛四揚徘徊林上頭泛艷天中央皓露助
流華輕風佐浮凉清泠到肌骨潔白盈衣裳惜此苦宜
翫攬之非可將含情顧廣庭願勿沈西方(唐詩紀事)
高蓋山方平如蓋名山也以其有歐陽詹詩亦名詩山
其下有村曰詩村舊傳詹赴舉時母殁里人為葬是山
既歸作詩哀母曰高蓋山前日影微黃昏宿鳥傍林飛
墳前滴酒空垂淚不見叮嚀道早歸明一統志亦載是
詩今按韓文公歐陽生哀辭則於殁時父母具存攷之
永福縣志陳嵩詩也永福縣亦有高蓋山然郡人言詹
子檟故居鄰詩山之下或檟詩歟(閩書)
歐陽詹有詩行於世聞猿云啼猿非有恨行客自多悲
聞笛云不知吹者意何似聽人心卧屏云横琴遮遠洞
舉手出高峰公宇蘆云漁家合得兩三莖公退徐吟思
倍清官滿不將歸舊隠蕭蕭留與後人聽(雅言雜載)
余在白門時編刻歐陽詹集自謂無遺矣偶閱全蜀藝
文志詹有新都行云縹緲空中絲蒙蘢道傍樹翻兹葉
間吹惹彼花上露悠揚絲意去苒蒻花枝住何計脱纏
綿天長春日暮原本所遺尚俟續補(筆精)
林藻
德宗貞元七年是歲辛未刑部侍郎杜黃裳知貢舉所
取二十人尹樞為首林藻第十人是榜其後為宰相者
四人令狐楚竇楚皇甫鑄蕭俛賦題珠還合浦詩題青
雲干吕(登科記)
林藻青雲干吕詩曰應節偏干吕亭亭在紫氛綴霄初
度影捧日已成文結蓋祥光迥為樓翠色分還同起封
上更似出横汾作瑞来蕃國成形表聖君徘徊如有託
誰道比閒雲(唐人試帖)
泗洲嶺舊名折桂唐林藻與弟藴登第過此題詩有而
今折得兩枝桂又向山頭聯影歸之語後有僧自泗上
入關度嶺見水車碓磨嘆息機巧人擬泗洲和尚遂易
是名(閩書)
林藴
林藴仕不稱意縱酒自適多忤時政白居易以詩戒之
曰世上如今重檢身吾儕恃酒似狂人西曹舊日多持
論慎莫吐他丞相茵(閩川名士傳)
陳通方
陳通方登貞元進士第與王播同年播年五十六通方
甚少因期集撫播背曰王老奉贈一第言其日暮途遠
及第同贈官也播恨之後通方丁家艱辛苦萬狀播捷
三科為正郎判鹽鐵通方窮悴求助不甚給之時李虚
中為副使通方以詩求為汲引云應念路傍憔悴翼昔
年喬木幸同遷播不得已薦為江西院官(唐詩紀事)
潘存實
潘存實字鎮之漳浦人初應舉以晨光麗仙掌賦及雙
陸子賦得名元和十三年庾承宣侍郎下試禮耕情田
賦及玉聲如樂詩入格登第初授東宫左庶子累遷戶
部侍郎浦人登第自存實始始存實有用世志覽郭璞
閩城記曰南臺沙合公輔即出自是凡遇自閩來者輒
問南臺江可揭衣未也有孟嘗春申平原信陵四公子
贊載唐文粹其詞曰四人為身萬二千人為耳目四人
為梁萬二千人為榱桷有危可平有死可生豈彼威憑
實惟義爭嗟乎人之家或財不自與心不自是妻不睦
夫父不慈子而况乎萬二千士乎哉恨不覩此(閩書)
黃滔壺公山詩作賦前儒闕冲虚南國先省郎求牧看
野老葺齋眠自注潘郎中存實詩云雙旌放青原吟看
壺公翠又歐陽秬先輩與刺史蘇君書求泉山之圖為
畫屏云壺公之高洛陽之深夢寐所思(全唐詩話)
卲楚萇
卲楚萇字待倫閩縣人貞元十五年試信及豚魚賦行
不由徑詩登第為校書郎時馬侍中燧有木香亭侈麗
楚萇作馬侍中亭子歌述之春木遲遲古香閣窈窕佳
人褰繡幕淋漓玉露滴紫蕤綿蠻黃鳥窺朱萼横漢碧
雲歌處斷滿地花鈿舞時落樹影參差斜入簷風舞淋
漓水晶箔馬以為媿遂毁其亭由是詩名益振(閩書)
陳彦博
陳彦博閩縣人元和四年與謝楚同為廣文生夢至一
官司几案有尺牘如金字者謂明年進士榜見其名在
三十二上二人皆李姓而無楚名明年果如所夢二李
即願行仍叔也又明年楚于尹躬下擢第先是李師道
請贖魏徵宅學士白居易言事關激勸合出朝廷師道
何人敢掠其美憲宗然之其後有司以為試題彦博詩
云阿衡隨逝水池館主他人天意能酬德雲孫喜庇身
生前由直道没後振芳塵雨露承恩日芝蘭故里春勛
庸流奕世光彩映諸鄰共喜昇平代從兹得諫臣(風雅叢談)
周匡物
周匡物字幾本漳州人唐元和十二年王播榜進士及
第時以歌詩著名初周以家貧徒步應舉落魄風塵懷
刺不偶路經錢塘江乏僦船之資久不得濟乃於公館
題詩云萬里茫茫天塹遙秦皇底事不安橋錢塘江口
無錢過又阻西陵兩信潮郡牧出見之乃罪津吏至今
天下津渡尚傳此詩諷誦舟子不敢取舉選人錢自此
始(閩川名士傳)
周匡物題古鏡歌有欲向高臺對曉開不知誰是孤光
主時宰王播見而異之元和十一年播知貢舉匡物進
士及第為漳人登進士之始(閩省通志)
名第山本名天城山唐周匡物讀書此山登第後勅賜
名第以漳人及第自匡物始也又匡物登第一時同擢
者三十三人有贈之詩云元和天子丙申年三十三人
同得僊今漳南五里有名第院記匡物而山又有得僊
亭蓋取贈詩語劉禹錫詩有危亭誰結據山椒名第山
人不可招之句匡物自題云窗外捲簾侵碧落檻前敲
竹響青冥(閩書)
匡物及第後謝座主云一從東越入西秦十度聞鶯不
見春試向崑山投瓦礫便容靈沼洗埃塵悲歡暗負風
雲力感激潛生土木身中夜自將形影語古來吞炭是
何人(唐詩紀事)
林傑
林傑字智周幼而秀異言則成文年六歲請舉童子時
父肅為閩府大將性樂善尤好聚書又妙於手談當時
名公多與之交及有是子益大其門廉使崔侍郎于亟
與遷職鄉人榮之傑五歲父攜行至王仙君覇壇戲問
童子能詩乎傑口占云羽客已登雲路去丹爐草木盡
凋殘不知千載歸何日空使時人掃舊壇父初不謂眇
歲之作遽臻於此羣親益驚異逓相傳諷自此日課所
為未幾盈軸明年遂獻唐中丞唐既伸幅窺吟聳爾駭
嘆命子弟延入學院時會七夕賦乞巧詩傑援筆曰七
夕今宵看碧霄牛郎織女渡河橋家家乞巧望秋月穿
盡紅絲幾百條唐嘆曰真神童耳傑又精於琴棋草隸
俱有天然不煩師授唐因與賓從棋或全局輸者令罩
之勿觸取童子來繼終其事傑必指縦出竒往往反勝
曲盡其妙時謂神助後復業詞賦頗振聲問有仙客入
壺中賦云仙客以變化隨形逍遙放情處於外則一壺
斯在入其中則萬象俱呈飛閣重樓不是人間之狀竒
花異木無非物外之名至九歲謁盧大夫身黎常侍直
無不嘉奬尋就賓廡日在筵宴李侍御遠趙支使格深
所知仰不捨斯須和趙支使詠荔支詩云金盤摘下排
朱顆紅殼開時飲玉漿鄭副使立作竒童傳劉制置潼
為序以貽之至年十七方結束琴書將西邁而徂(唐詩紀事)
林傑五歲與父同遊王仙君壇父曰能詩乎傑曰羽客
已登雲路去丹砂草木盡凋殘不知千歲歸何日空使
時人掃舊壇又同唐中丞作七夕詩曰七夕今宵看碧
霄牽牛織女渡河橋家家乞巧望秋月穿盡紅絲幾萬
條唐公曰真神童也年十歲方秋初忽有雙鶴盤空而
下欣然下階抱得一隻父恐非常令放之鶴升而去是
夕得疾而卒鄭立以詩哭之曰方高未及賈生年何事
孤魂逐逝川螢聚帳中人已去鶴離臺上月空圓(古今詩話)
李德裕
盤陀嶺梁山嶺也叢薄﨑峻盤桓可十里入潮廣道也
嶺有巡檢司在焉漢南越曰蒲葵關唐大中十二載嶺
南節度使楊發詩南盡封陲見好山蒼蒼松桂類商顔
誰憐後夜思鄉處白草黃茅舊漢關按唐李衛公德裕
貶嶺南次漳浦驛詩嵩少心期杳莫攀好山聊復一開
顔明朝便是南荒路更上層樓望故關發移鎮南海道
出漳浦寓止驛樓聞衛公舊題尋訪不得翌日得本於
士人爰飭驛吏更屬其詩發詩蓋次李韵也(閩書)
唐宣宗
夕陽山在同安城南六十里上有遁跡巖真寂寺唐宣
宗居邸時遁跡此巖三載後還京即位勅賜真寂禪寺
云宣宗與黃蘖斷際和尚山中觀瀑聯句蘖先詠云穿
巖越壑不辭勞到底方知出處高宣宗續云溪澗豈能
留得住終歸大海作波濤又詩惟愛禪林秋月空誰能
歸去宿龍宫夜深聞法飱甘露喜在蓮花世界中按唐
宣宗長慶中封光王唐書第稱韜晦未嘗遁跡而唐尉
遲偓作中朝故事載宣宗憲皇少子也皇昆即穆宗也
穆宗敬宗之後文宗武宗相次即位宣皇皆叔父也武
宗初登極深忌焉一日會鞠於禁苑間武宗召上遥覩
瞬目於中官仇士良躍馬向前曰適有旨王可下馬士
良命中官輿出軍中奏曰落馬已不救矣尋請為僧行
游江表間會昌末中人請還京遂即位則其事固有據
矣(閩書)
李頻
唐詩人李頻字德新名列唐書文藝傳才調集所載中
流欲暮見湘烟一篇其作也懿宗時為建州刺史卒見
神梨嶽郡人祠祀之宋紹興中封靈顯忠惠公後加靈
佑善應王再加廣濟王又加福佑威濟信順王明洪武
初改建州刺史之神載在祀典宋真文忠公序其詩今
所傳梨嶽集是也詩人殁而為神未有如頻之昭昭者
(池北偶談)
東溪在府城東南政和門外發源處州松源會松溪政
和之水而下至城東南遶而西合甌寧西溪之水為一
大溪南注延平抵福州入於海唐李頻東溪泛舟詩登
岸還入舟水禽驚笑語晚葉低衆色温雲帶殘暑落日
乘醉歸溪流復幾許(閩書)
梨山上有廟唐李頻刺州時雅好此山公暇時往遊頻
卒官父老相率葬之縣之永洛洲既即此山立廟宗時
雨暘應禱累封靈佑福應威濟信順王元初於學宫作
澤民分靈祠祀之揭佑民作祠樂歌山為鉤曲蔵神宫
拂天雲旗揭靈風云何王陽招之東乘彼赤羆駕文熊
飄然遨遊顧環廱帝裔隊仗王儀容手挾隋矢並和弓
下庭考鼓兼鳴鐘銅梨白雉血在中淋漓酒肴薦和雝
引接我士俱登庸上天翩翩策飛龍(閩書)
唐李頻四皓廟云東西南北人高跡自相親天下已歸
漢山中猶避秦龍樓曾作客鶴氅不稱臣獨有千年後
青青廟木春頻詩寫出四皓心事而頻心事亦自可見
後為建州刺史卒於官民懷其德立廟梨岳至今血食
不絶可謂千年廟木春矣(筆精)
李商隠
義山武夷山詩只得流霞酒一杯空中簫鼓幾時回武
夷洞口生毛竹老盡曾孫更不來按武夷山在今福建
建寧府崇安縣唐地里志為江南東道山屬建州建陽
縣嘗見武夷山志題詠之詩以義山為始考義山平生
蹤跡未至建州不知何為而有是作蓋亦借山詠事也
武夷之山不著上古至漢武帝始列祀典史記封禪書
所謂以乾魚祀武夷君是也漢武蓋好仙者豈詩為武
宗建九天道場築望仙臺觀而發耶空中簫鼓一去不
回老盡曾孫無緣重見仙之不足信也明矣與穆王何
事不重來略同若作題武夷山恐失詩意(李詩箋註)
龍丘途中詩云漢苑殘花别吳江盛夏来惟看萬樹谷
不見一枝開水色饒湘浦灘聲怯建溪淚流迴月上可
得更猨啼按龍丘秦太末縣歷代沿改不一唐貞觀中
復置龍丘縣屬衢州唐書地里志衢州為江南道蓋古
揚州南境本吳地故前首曰吳江盛夏来也龍丘南接
建州故次首曰灘聲怯建溪也中卷有武夷山詩武夷
山在建州愚竊以為義山蹤跡未至觀此二詩豈義山
嘗從衢州而至建州耶本傳未載不可考也(李詩箋註)
陳黯
虎山西北有嶺曰薛嶺嶺南唐陳黯居焉嶺北唐薛令
之自福安徙家於此時號南陳北薛按黯字希儒父贄
通經及第娶妻黃甚賢而生黯獨身而已黯十歲能詩
十三袖詩通謁清源牧其首篇詠河陽花時面豆新愈
牧戲之曰藻才花貌胡不詠歌應聲曰玳瑁應難比斑
犀定不加天嫌未端正滿面與装花由是聲名大振於
州里十七作蘇武謁漢武帝陵廟賦便為作者推伏早
孤事母至孝無意求仕子蔚既冠母氏勉之曰付蔚潘
岳之筵俟爾郄詵之桂方起鄉薦求試貢闈已過不惑
之年矣黯松姿柳態山屹波注語默有程進退可法其
為文章不尚竒而重切理意不偶立而重師古詩篇詞
賦牋檄皆精尤工官試乃會昌乙丑逮咸通乙酉凡十
八舉不第所著有綺蔵集同郡王肱蕭樞同邑林顥漳
浦赫連韜福州陳蔇陳發詹雄皆一時秀士黯名價相
埒而並不遇世嘆其屈(閩書)
薛逄
薛老峯山頂突起向陽峯三字周樸詩薛老峯頭三箇
字須知此與石齊生直教截斷蒼苔色浮世人儕眼始
明薛老薛逄也咸通中為候官令與僧靈觀游創亭其
側人書其峯曰薛老云按逄字陶臣蒲州人會昌進士
有元日田家詩南村晴雪北村梅樹裡茅簾晚盡開蠻
榼出門兒婦去烏飛迎路女郎來想閩中詩也但唐書
本傳未見逄令候官爾(閩書)
施肩吾
泉郡志云東出海門舟行二日程曰彭湖嶼在巨浸中
環島三十六如排衙然昔人多僑寓其上苫茅為廬推
年大者為長不畜妻女耕漁為業牧牛羊散食山谷間
各剺耳為記訟者取决於晉江縣城外貿易歲數十艘
為泉之外府後屢以倭患墟其地或云抗于縣官故墟
之今鄉落屋址尚存唐施肩吾島夷行云腥臊海邊多
鬼市島夷居處無鄉里黑皮年少學採珠手把生犀照
鹹水即其處也今彭湖己設遊兵汛守焉(泉南雜志)
歐陽澥
章正字孝標下第時為燕歸詩留獻庾侍郎承宣小宗
伯得詩展轉吟諷誠恨遺才乃候秋期必當引薦庾果
重秉禮曹孝標來年擢第羣議以為二十八字而致大
科則名路可遵遞相礲礪也其詩曰舊壘危巢泥已落
今年故向社前歸連雲大厦無棲處更傍誰家門戶飛
後五十年來有閩川歐陽澥者四明詹之孫也澥娶婦
經句而辭赴舉抗節不還詩云黃菊離家十四年又云
離家已是夢松年又云落日望鄉處何人知客情自憐
十八年之帝鄕未遇知已也亦為燕詩以獻主司鄭愚
侍郎其詞雖為朝貴稱羨尚未第焉其詩曰翩翩雙燕
畫堂開送古迎今幾萬回長向春秋社前後為誰歸去
為誰来(雲溪友議)
王肱
王肱字用輔晉江人為文好刺譏當世以是累舉不第
嘗著濟状一篇言濁河貫清濟濟詰其凂溷時甚竒之
又有無題古詩一百三十首詞多悽惋(閩省通志)
蕭膺
蕭膺字次元候官人開成進士是歲閩中登第四人朝
士詩云幾人天上爭仙桂一歲閩南折四枝自是號為
文儒之鄉(閩省通志)
陳嘏
陳嘏惠安人唐開成三年進士以詞賦擅名尤工篆隸
宣宗嘗善其所製霓裳羽衣曲以為琬琰之器官終刑
部郎中(閩書)
張拙
張拙秀才因禪月大師指參石霜霜問秀才何姓曰姓
張名拙霜曰覓巧尚不可得拙自何來張忽有省乃呈
偈曰光明寂照徧河沙凡聖含靈共一家一念不生全
體現六根纔動亂雲遮破除煩惱重增病趨向真如亦
是邪隨順世緣無罣礙湼槃生死等空花(五燈會元)
張拙秀才他無籍貫可攷只據呈石霜一偈附列宗門
即以偈論亦是吾輩見解近時衲子作此言句者多如
麻豆拙即寧人於寧何重乎(寒支初集)
柳逄
莆田縣有染家巨富因醉毆兄至高標十木既歸鄉親
為會有柳逄秀才旅遊掇席主人不樂柳生怒而題壁
染人遂與束帛贖其詩詩曰紫綠終朝染因何不識非
莆田竹木貴背負十柴歸(雲溪友議)
黎瓘
崔衮咸通間刺漳州有麻衣黎瓘者南海狂士也遊於
漳衮禮遇之瓘頻於席上喧酗為押衙王剬所惡鄉飲
之日諸賓悉赴客司獨不召瓘瓘作翻韵詩贈崔使君
坐中皆大笑崔使馳騎迓之其詩曰慣向溪邊折柳楊
因循行客到州漳無端偶觸王衙押不得今朝看飲鄉
按刺史崔衮其押衙王剬名俱見開元寺咸通塔中(閩省)
(通志)
柯崇鄭希顔
天復元年杜德祥榜放曹松王希羽劉象柯崇鄭希顔
等及第時上新平内難聞放新進士喜甚詔選中有孤
貧之人宜令以名聞特敕授官故德祥以松等塞詔各
授校正制略曰念爾登科之際當予反正之年宜降異
恩各膺寵命松舒州人希羽歙州人甲子皆七十餘象
京兆人崇希顔閩人皆以詩卷及第亦俱年逾耳順時
號五老榜(摭言)
周朴
朴唐末詩人寓於閩中僧寺假丈室以居不飲酒茹葷
塊然獨處諸僧晨鬻卯食樸亦擕巾盂厠諸僧下畢飯
而退率以為常郡中豪貴設供率施僧錢朴即巡行拱
手各丐一錢有以三數錢與者朴止受其一耳得千錢
以備茶藥之費將盡復然僧徒亦未嘗厭也性喜吟詩
尤尚苦澁每遇景物搜竒披思日旰忘返苟得一聯一
句則忻然自快嘗野逢一負薪者忽持之且厲聲曰我
得之矣樵夫矍然驚駭掣臂棄薪而走遇巡徼卒疑樵
者為偷兒執而訊之朴徐往告卒曰適見負薪因得句
耳卒乃釋之其句云子孫何處閒為客松栢被人伐作
薪彼有一士人以朴僻於詩句欲戲之一日跨驢於路
遇朴在傍士人乃欹帽掩頭吟朴詩云禹力不到處河
聲流向東朴聞之忽遽隨其後且行士但促驢而去略
不回首行數里追及朴告之曰僕詩河聲流向西何得
言流向東士人頷之而已閩中傳以為笑或曰曉来山
烏閙雨過杏花稀亦朴詩也(全唐詩話)
唐之晚年詩人無復李杜豪放之格然亦務以精意相
高如周朴者搆思尤艱每有所得必極其雕琢故時人
稱朴詩月煆季鍊未及成篇已播人口其名重當時如
此而今不復傳矣予少時猶見其集其句有云風暖鳥
聲碎日高花影重又云曉来山鳥閙雨過杏花稀誠佳
句也(六一詩話)
處士周朴有能詩名於唐末歐陽公嘗稱朴詩風暖鳥
聲碎日高花影重之句然此杜荀鶴詩非朴句也見唐
風集公言少時見其集今不復傳又言鄭谷詩號雲臺
編者今亦不行於世然今市肆實有此集二人唐史皆
不為立傳獨朴死巢丘不屈其節自見巢傳中余家有
朴詩百餘篇嘗為之序異日當别加搜訪遺逸為全集
以傳於世(捫蟲新話)
晩唐人詩風暖鳥聲碎日高花影重曉来山鳥閙雨過
杏花稀元人詩布榖呌殘雨杏花開半村皆佳句也然
總不如右丞興闌啼鳥緩坐久落花多自然入妙盛唐
高不可及如此(池北偶談)
唐李嘉祐春思詩清明桑葉少榖雨杏花稀乃悟周朴
詩曉来山鳥閙雨過杏花稀(能改齊漫錄)
周朴詩古陵寒雨絶高鳥夕陽明高情千里外長嘯一
聲初右張為取作主客圖(唐詩紀事)
閩縣薛老峰山頂突起向陽峰三字周朴詩薛老峰頭
三箇字須知此與石齊生直教截斷蒼苔色浮世人才
始眼明薛老薛逢也咸通中為候官令與僧靈觀遊創
庭其側人書其峯曰薛老云偽閩癸卯歲一夕風雨聞
山上如數千人喧噪旦則三字倒立其年閩亡云(樵書初編)
周朴嘗詠蝶云可憐黃雀銜將去從此莊周夢不成至
是為黃巢所殺人以為詩䜟後人于鄰霄臺祀之張浚
帥閩奏請廟額曰剛顯(閩大紀)
陳陶
陶劍浦人居南昌之西山宋齊丘守南昌因有蒲安之
覲乃自詠云中原莫道無麟鳳自是皇家結網疎與水
曹任畹郎中友善寄畹詩云好向明時薦遺逸莫教千
里又靈均江南後主即位知其運祚衰替以修養為事
故詩云乾坤見了文章懶龍虎成来印綬疎嚴尚書宇
鎮豫章遣小妓蓮花者往西山侍陶陶殊不顧妓為詩
曰蓮花為號玉為腮珍重尚書遣妾来處士不生巫峽
夢虚勞神女下陽臺陶答之曰近来詩思清如月老大
心情薄似雲已向昇天得門戶錦衾深愧卓文君(唐詩紀事)
處士陳陶者有逸才歌詩中似負神仙之術或露王覇
之說雖文章之士亦未足憑而以詩見志乃宣父之遺
訓也其詩句云江湖水深淺不足掉鯨尾又云飲冰狼
子瘦思日鷓鴣寒又云中原不是無麟鳳自是皇家結
網疎又云一鼎雄雌金液火十年寒暑鹿麑衣寄與東
流任斑鬢向隅終守鐵梭飛諸如此例不可殫記著癖
書十卷聞其名而未嘗見之(北夢瑣言)
陶唐末自稱布衣開寶中人或見之或云已得仙矣蟬
聲將月短草色與秋長比屋歌黃竹何人撼白榆右張
為取作主客圖(唐詩紀事)
西山産靈藥陶與妻日劚而餌之而二子小字柤梨或
問其優劣答曰味雖不同皆可於口陶有詩云磻溪老
叟無人問閒列柤梨教六韜蓋指二子也(十國春秋)
南唐書陳陶傳陶所遯西山先産藥物數十種陶採而
餌之開寶中嘗見一叟角髮被褐與一老媪貨藥於市
獲錢則市鮓對飲旁若無人既醉行舞而歌曰籃采禾
籃采禾塵世紛紛事更多爭如賣藥沽酒飲歸去深崖
拍手歌或疑為陶夫婦云按此即晚唐詩人陳陶賦一
將功成萬骨枯者觀本傳則知俗繪八仙中之藍采和
豈人名哉以禾為和以籃為藍謬矣(因樹屋書影)
漢賈捐之議罷珠崖疎云父戰死於前子鬭傷於後女
子乘亭障孤兒號於道老母寡婦飲泣巷哭遥設虚祭
想魂乎萬里之外後漢南匃奴傳唐李華弔古戰場文
全用其語意總不若陳陶詩云誓掃匈奴不顧身五千
貂錦喪胡塵可憐無定河邊骨猶是春閨夢裡人一變
而妙真奪胎換骨矣(丹鉛錄)
陳陶詩可憐無定河邊骨猶是春閨夢裡人按無定河
在今青澗縣東六十里南入黃河一名奢延水又名銀
水輿地記唐立銀州東北有無定河即圁水也後人因
潰沙急流深淺無定故更今名又唐陳祐詩無定河邊
暮笛聲赫連臺畔旅人情函關歸路千餘里一夕秋風
白髮生(丹鉛錄)
陶少與水曹任畹相善寓之詩云好向明時薦遺逸莫
教千古弔靈均又自詠云近來世上無徐庶誰向桑麻
識卧龍(十國春秋)
劍浦陳陶唐末隠西山步虚引云小隠山人十洲客莓
苔為衣雙耳白青編為我忽降書暮雨虹蜺一千尺赤
城門閉六丁直曉日已燒東海色朝天半夜聞玉雞星
斗離離礙龍翼竒峭不减李賀(筆精)
陳陶詠竹詩青嵐帚亞思君祖綠潤編多憶蔡邕陳張
君祖竹賦青嵐運帚碧空掃烟蔡邕竹贊云綠潤碧鮮
紺文紫錢(丹鉛錄)
扶桑山有玉雞鳴則金雞鳴而後石雞鳴天下雞皆鳴
所謂天雞也李詩半壁見海日空中聞天雞温庭筠詩
漏轉霞高滄海低玻璃枕上聞天雞俱用天雞耳陳陶
詩朝天半夜聞玉雞星斗離離礙龍翼蓋用玉雞矣詩
人獨無用石雞者毋乃貴玉賤石歟(稗史彙編)
吳公
乾寧石刻在吳塘山唐末有吳公者棄官隠於此山故
山川村落皆以吳名元時有人淘井得石有詩字隠隠
可辨詩云去國投兹土編茅隠舊蹤年年秋水上獨對
數株松字大徑寸筆力遒勁末小書乾寧三年秋吳餘
數字漫滅不可識(閩省通志)
閩王繼鵬
繼鵬元妃梁國夫人李氏同平章事敏之女繼鵬寵春
鷰欲廢夫人内宣徽使參政事葉翹諫曰夫人先帝之
甥聘之以禮奈何以新愛易乎繼鵬不聽翹復上書極
争繼鵬批其疏後曰春色曾看紫陌頭亂紅飛盡不禁
秋人情自厭芳華歇一葉随風落御溝放翹歸永泰梁
國竟廢(金鳳外傳)
韓偓
韓偓天復初入翰林其年冬車駕出幸鳳翔偓有扈從
之功返正初上面許偓為相奏云陛下運契中興當復
用重德鎮風俗臣座主右僕射趙崇可以副陛下是選
乞迴臣之命授崇天下幸甚上嘉歎翌日制用崇暨兵
部侍郎王贊為相時梁太祖在京素聞崇之輕佻贊復
有嫌釁馳入請見於上前具言二公長短上曰趙崇是
偓薦時偓在側梁主叱之偓奏曰臣不敢與大臣爭上
曰韓偓出尋謫官入閩故偓有詩曰手風慵展八行書
眼暗休看九局圖窗裡日光飛野馬案前筠管長蒲盧
謀身拙為安蛇足報國危曾捋虎鬚滿世可能無默識
未知誰擬試齊竽(摭言)
偓於昭宗朝召入院試學士試文五篇萬邦咸寧賦禹
拜昌言詩武臣授東川節度使制答佛䛒國王進貢書
批三功臣讓圖形表(金鑾密記)
朱全忠忌偓貶濮州司馬昭宗執偓手流涕曰左右無
人矣再貶榮經尉徙鄧州司馬哀帝復召為學士還故
官偓不敢入朝挈族来依王審知僑居南安天祐三年
復有前命偓又辭為詩曰豈獨䲭夷解歸去五湖漁艇
且餔糟已而梁簒唐復召亦辭不往龍德三年卒於南
安龍興寺自貶後以甲子歴歴自記所在其詩皆手寫
成帙殁之日家無餘財惟燒殘龍鳳燭一器而已(十國春秋)
偓十歲能詩嘗即席為詩送父友李商隠一坐盡驚富
才情詞靡麗初喜為閨閣詩後遭故遠遁出語依於節
義得詩人之正焉(全唐詩錄)
山谷嘗為予言杜子美雖流離顛沛心未嘗一日不在
本朝故善陳時事句律精深超古作者蓋忠義之氣奮
發而然韓偓貶逐後依王審知其集中所載手風慵展
八行書眼暗休看九局圖忩裏日光飛野馬案頭筠管
長蒲盧謀身拙為安蛇足報國危曾捋虎鬚滿世可能
無默識未知誰擬試齊竽其詞凄楚切而不廹不忘其
君也(潘子真詩話)
偓與吳融同時為詞臣偓忠於唐為朱三面斥貶責不
悔如捋虎鬚之句人未嘗誦似為香奩所掩及朱三簒
弑偓羈旅於閩時王氏割據偓詩文只稱唐朝官職與
淵明稱晉甲子異世同符予讀其集壮其志錄其警聯
於篇内三數篇自述其玉堂遭遇唐季非復承平舊觀
而待詞臣之禮猶然存之以備金鑾記之闕(後村詩話)
韓偓當崔胤朱全忠表裏亂國獨守臣節不變寧不為
相而在翰苑竟忤全忠貶濮州司馬事見本傳所謂報
國危曾捋虎鬚非虚語也(瀛登律髓)
韓致光天復二年隨駕鳳翔冬至夜作不道慘舒無定
分却憂蚊響又成雷是時朱全忠圍岐甚急李茂貞有
連和之意偓之孤忠處此殆知其必一反一覆終無定
在歟此關時事不但詠至節也(瀛奎律髓)
吳融韓偓同時慨嘆兵戈之間詩律精切皆善用事(瀛奎)
(律髓)
唐史偓傳貶濮州後即不甚詳吾家所得偓詩皆以甲
子歴歴自記有天祐二年乙丑在袁州得人賀復除戎
曹依舊承旨詩又有丁卯年聞再除戎曹依前充職詩
蓋兩召皆辭不赴也終身不食梁禄大節與司空表聖
略相等惜乎唐史止書乙丑一召不為少發明之(石林集)
韓偓流寓閩中所作詩僅傳南臺懷古一首云無那離
腸日九迴強舒懷抱立高臺中華地向天邊盡南國雲
從島上來四序有花長見雨一冬無雪却聞雷離宫紫
氣生冠冕試望扶桑病眼開偓卒於閩其子寅亮與鄭
文寶言偓捐館日温陵帥聞其家蔵箱笥頗多而扃鐍
甚固發觀得燒殘龍鳳燭金縷紅巾百餘條蠟泪尚新
巾香猶鬱乃偓為學士日視草金鑾夜還翰苑當時皆
秉燭以送悉蔵之又文寶少游於延平見一老尼亦說
斯事尼乃偓之妾耳第未解偓葬於何所也(筆精)
韓偓詩極清麗有手寫詩百餘篇在其四世孫奕處偓
天復中避地泉州之南安子孫遂家焉慶歴中予過南
安見奕出其手集字極淳勁可愛後詣闕獻之以其忠
臣之裔得司士參軍終於殿中丞予在京師見偓送䛒
光上人詩亦墨跡也與此無異(夢溪筆談)
偓自號玉樵山人所著歌詩頗多其間綺麗得意者數
百篇膾炙人口或樂工配入聲律粉牆椒壁竊詠者不
可勝計行書亦可喜題懷素草書詩云怪石會秋澗寒
藤挂古松若教臨水畔字字恐成龍非潛心字學作語
不能逮此(宣和書譜)
釣龍臺上有盤石越王餘善釣白龍處也又名越王臺
韓偓流寓閩中題詩云無那離腸日九迴強舒懷抱立
高臺中華地向城邊盡外國雲從島上来四序有花常
見雨一冬無雪却聞雷離宫紫氣生冠冕試望扶桑病
眼開(竹忩離錄)
韓偓昭宗時為翰林學士承旨頗與國論為崔胤朱全
忠所不容謫濮州司馬其後復官不敢入朝挈其族依
閩中王審知嘗道沙陽㝢居天王院者歲餘與老僧藴
明善以詩贈之至後唐時邑令張僚為之記叙偓始末
甚詳且述唐末亂離之事頗與唐史合予來沙陽聞之
竊欲一觀而其碑因寺中廢為有力者取去秘不示人
久之始得見其副本感而賦之且錄偓詩卷中傳諸好
事者云偶訪眀公大德贈長句四韻前翰林學士承旨
戶部侍郎知制誥韓偓上寸髮如霜袒右肩倚肩笻竹
貌怡然懸燈深屋夜分坐移榻向陽齋後眠刮膜且揚
三毒諭攝心徐指二宗禪清凉藥分能知否各自胸中
有醴泉詞臣謫去墮天南詩墨從来牓寺簷好事不須
收拾去世間遺集有香奩(李忠定梁溪集)
韓致光吳子華皆唐末詞臣位望通顯雖國蹙主辱而
賦詠唱和不輟存於集者不過流連光景之語如感時
傷事之作絶未之見當時公卿大夫往往皆如此(後邨詩話)
致光昭宗時以翰林承旨謫嶺表道湖南謝人惠含桃
詩云金鑾歲歲長宣賜忍淚看天憶帝都自注云每歲
初進之後先宣賜學士韓子蒼謝人惠茶云白髮前朝
舊史官風爐煮茗暮江寒蒼龍不復從天下拭淚看君
小鳳團意本致光而語益工(復齋漫錄)
予溺章句信有年矣誠知非丈夫所為不能忘情天所
賦也自庚辰辛已之際迄辛丑庚子之間所著歌詩不
啻千首其間以綺麗得意者亦數百篇往往在士大夫
之口或樂工配入聲律粉牆椒壁斜行小字竊詠者不
可勝計大盜入關緗帙都墜遷徙不常厥居求生草莽
之中豈復以吟諷為意或天涯逢舊識或避地遇故人
醉咏之暇時及拙唱自爾鳩輯復得百篇不忍棄捐隨
時編錄遐思宫體未敢稱庾信攻文却誚玉臺何必倩
徐陵作叙粗得捧心之態幸無折齒之慚柳巷青樓未
嘗糠粃金閨繡戸始預風流咀五色之靈芝香生九竅
咽三危之瑞露春動七情如有責其不經亦望以功掩
過翰林學士承旨行尚書戸部侍郎知制誥韓偓序(香奩)
(集自序)
予自辛酉歲戲作無題十四韻故奉常王公相國首於
繼和故内翰吳侍郎融令狐舍人渙閣下劉舍人崇譽
吏部王員外渙相次屬和予因作第二首却寄諸公二
内翰及小天亦再和余復作第三首二内翰亦三和王
公一首王小天二首二學士各三首予又倒押舊韻成
第四首二學士笑謂予曰謹竪降旗何妍如是也遂絶
筆是歲十月末予在内直一旦兵起隨駕西狩文稿咸
棄更無孑遺丙寅年九月在福建寓止有前東都度支
院蘇暐端公挈予淪落詩稿見授中得無題一首因追
味舊作缺亡甚多惟第二第四首彷彿可記其第三首
才得數句而已今亦依次編之以俟他時偶獲全本餘
五人所和不復憶省矣(香奩集無題詩序)
世傳香奩集江南韓熙載所為誤沈存中筆談又謂晉
相和凝所為後貴惡其側艷嫁名於偓亦非也余家有
唐吳融詩一集其中有和韓致光無題三首與香奩集
中無題韻正同而偓序中亦具載其事又予曾在温陵
於偓裔孫駉處見偓親書所作詩一卷雖紙墨昏淡而
字畫宛然其裊娜多情春盡等詩多在卷中此可驗矣
偓富於才情詞致婉麗能道人意外事固非凝所及據
北夢瑣言云凝少年好為小詞令布於汴洛洎作相專
令人收拾焚毁契丹入汴號為曲子相公然則凝雖有
集名香奩與偓同乃浮艷小詞耳安得便以今世所行
香奩集為凝作耶(石林集)
韓偓香奩集百篇皆艷體也沈存中筆談云乃和凝所
作凝後貴悔其少作故嫁名韓偓耳今香奩集有無題
詩序云予辛酉年戲作無題詩十四韻故奉常王公内
翰吳公舍人令狐渙相次屬和是歲十月一旦兵起隨
駕西狩文藁咸棄丙寅歲在福建有蘇暐以稿見授得
無題詩因追詠舊詩缺亡甚多予按唐書韓偓傳偓嘗
與崔嗣定策誅劉季述昭宗反正為功臣與令狐渙同
為中書舍人其後韓全晦等劫帝西幸偓夜追及鄠見
帝慟哭至鳳翔遷兵部侍郎天祐二年挈其族依王審
知而卒以紀運圖攷之辛酉乃昭宗天復元年丙寅乃
哀帝天祐二年其序所謂丙寅歲在福建有蘇暐授其
稿則正依王審知之時也稽之於傳與序無一不合者
則此集韓偓所作無疑而筆談以為和凝嫁名於偓特
未攷其詳耳筆談云偓又有詩百篇在其四世孫奕處
見之豈非舊詩之缺亡者乎(韵語陽秋)
致光筆端甚高唐之將亡與吳融詩律皆全不似晩唐
善用事極忠憤惟香奩之作詞工格卑豈非世事已不
可救姑流連荒亡以紓其憂乎(瀛奎律髓)
香奩之作為韓偓無疑也或以為和凝之作嫁名於韓
劉潛夫誤信之攷諸同時吳融集有依韻唱和者何可
掩哉誨淫之言不以為恥非唐之衰而然乎(瀛奎律髓)
高秀實云元氏艷詩麗而有骨韓偓香奩集麗而無骨
時李端叔意喜韓偓詩誦其序云咀五色之靈芝香生
九竅咽三危之瑞露春動七情秀實云勸不得也勸不
得也(彦周詩話)
韓偓詩窗裏日光飛野馬案頭筠管長蒲盧上句謂窗
隙日影中多見飛塵人猶易解至次句則案頭竹管豈
長蘆葦耶便相顧錯愕按中庸夫政也者蒲盧也舊注
蒲盧是蜾蠃名爾雅云即細腰蜂也蜾蠃取螟蛉納書
案筆管間以泥封之閱數日而化為螺蠃其以之證政
舉者正以言民化之易也是以家語曰天道敏生人道
敏政地道敏樹夫政也者蒲盧也待化而成其著待化
而成四字明明解敏政之譬此夫子自言之且自注之
者自宋人作章句改盧為蘆以蒲葦當之則不惟中庸
家語爾雅毛詩俱不能解即韓冬郎一七字詩亦無解
處矣嗟夫讀經讀詩皆不可無學如此(西河詩話)
香奩集云後魏時相州人作李波小妺歌疑其未備因
補之李波小妹字雍容窄衣短袖蠻錦紅未解有情夢
梁苑何曾自媚妬吳宫誰教牽引知酒味因令悵望成
春慵海棠花前鞦韆畔背人撩鬢道怱怱韓偓所補似
言閨房之意大非其實北史廣平人李波宗族強盛殘
掠不已百姓語云李波小妹字雍容褰裾逐馬如卷蓬
左射右射必叠雙婦女尚如此男子安可逢李安世設
方略誘殺之州内肅然(西溪叢語)
韓偓詩鵝兒唼啑梔黃觜鳳子輕盈膩粉腰不識鳳子
定是何物有問予姑以蝶應之問者依違而己退念蔵
書萬數不能貯心亦病也徐悟乃崔豹古今注耳謂蛺
蝶大者為鳳子(金玉詩話)
子規人但知其為催春歸去之鳥蓋因其聲曰歸去了
故又名思歸鳥而不知亦為先春而鳴之鳥史記歴書
百草奮興姊規先嘷索隠曰子規春氣發動則先出野
澤而鳴是也韓致光春恨詩殘夢依依酒力餘城頭批
頰伴啼烏批頰鳥即鵯頰也催明之鳥(静志居詩話)
唐盧延遜詩樹上諮諏批頰鳥窗間壁剝叩頭蟲王半
山詩翳林窺搏黍藉草聽批頰元人送春詩批頰穿林
呌新綠韓致光春恨詩云殘夢依依酒力餘城頭批頰
伴啼烏平明乍捲西樓幕院靜初聞放轆轤批頰蓋鳥
名但不詳為何形狀耳或曰即鵯頰也催眀之鳥(丹鉛總錄)
韓偓詩云洞門深閉不曾開横卧烏龍作妒媒又云栢
風不動鳥龍睡時有幽禽自喚名又云遙知小閣還斜
照羨殺烏龍臥錦茵祝鎰子權賢良窮探古詩無不貫
通一日問予曰韓致堯詩用烏龍為何事予答白樂天
和元微之夢春游詩云烏龍卧不驚青龍飛相逐當是
犬爾子權曰何所據余戲之曰豈不聞俚語云拜狗作
鳥龍後閱沈汾續仙傳云韋善俊擕一犬號烏龍化為
龍棄之飛昇而去樂天致光詩未必不用此事(槁簡贅筆)
北都使宅舊有過馬廳按唐韓偓詩云外使進鷹初得
按中官過馬不教嘶注云乘馬必中官馭以進謂之過
馬既乘之然後蹀躞嘶鳴也蓋唐時方鎮亦傚之因而
名廳事也(温公詩話)
張邦基墨莊漫錄云婦人之纏足起於近世前世書傳
皆無所自南史齊東昏侯為潘貴妃鑿金為蓮花以帖
地令妃行其上曰此步步生蓮花然亦不言其弓小也
如古樂府玉臺新詠皆六朝詞人纖艷之言類多體狀
美人容色之姝麗及言妝飾之華眉目唇口要支手指
之類無一言稱纏足者如唐之杜牧李白李商隠之輩
作詩多言閨幃之事亦無及之者韓偓香奩集有咏屧
子詩云六寸膚圓光緻緻唐尺短以今較之亦自小也
而不言其弓惟道山新聞云李後主宫嬪窅娘纖麗善
舞後主作金蓮高六尺飾以寶物細帶纓絡蓮中作品
色瑞蓮令窅娘以帛纏脚令纖小屈上作新月狀素襪
舞雲中回旋有凌雲之態唐鎬詩曰蓮中花更好雲裡
月長新因窅娘作也由是人皆效之以纖弓為妙以此
知札脚自五代以來方為之如熙寧元豐以前人猶為
者少近年則人人相效以不為者為恥也(輟耕錄)
婦人纏足不知始自何時或云始於齊東昏則以步步
生蓮一語也然予向年觀唐文皇長孫后繡履圖則與
男子無異又見則天后畫像其芳趺亦不下長孫可見
唐初大抵俱然惟大歴中夏侯審詠被中睡鞋云雲裡
蟾鈎落鳳窠玉郎沉醉也摩挲蓋弓足始見此至杜牧
詩云鈿尺纔量减四分纖纖玉筍裹輕雲又韓偓詩云
六寸膚圓光緻緻唐尺只抵今製七寸則六寸當為今
四寸二分亦弓足之尋常者矣因思此法當始於唐之
中葉今又傳南唐後主為宫婢窅娘作新月樣以為始
於此時似亦未然也(野獲編)
韓致堯詩白玉堂東遙見後令人評泊畫楊妃李子田
云評泊者論貶人是非人也今作評駁者非近諸本或
作斗薄或轉訛陡薄殊無意義萬首絶句本作評泊當
猶近古(池北偶談)
梅聖俞河豚詩云春岸飛楊花永叔謂河豚食楊花則
肥韓偓詩柳絮覆溪魚正肥大抵魚食楊花則肥不必
河豚也(詩話總龜)
韓致光湖南食櫻桃詩云苦笋恐難同象七酩漿無復
瑩蠙珠自注云秦中謂三月為櫻笋時乃知李綽秦中
歲時紀所謂四月十五日自堂厨至百司厨通謂之櫻
笋厨非妄也陳無已春懷詩云老形已具臂膝痛春事
無多櫻笋来(能改齋漫錄)
李賀桃花亂落如紅雨韓偓杏花飄雪小桃紅桃花紅
而長吉以雨比之杏花紅而致堯以雪比之皆可為善
用不拘拘於故常者所以為竒不然則柳雪李月梨雪
桃霞誰不能道(静志居詩話)
杜子美云魚吹細浪搖歌扇李洞云魚搖清影上簾櫳
韓偓云池面魚吹柳絮行此三句皆言魚戲而韓為優
(捫蟲新語)
五七字絶句最少而最難工雖作者亦難得四句全好
者晩唐人與王介甫最工於此如韓偓云昨夜三更雨
臨明一陣寒薔薇花在否側卧卷簾看四句皆好(誠齋詩話)
農圃家風漁樵樂事唐人絶句摹寫精矣余摘十首題
壁間每菜羹豆飯後啜苦茗一杯偃卧松忩竹榻間令
兒童吟誦數過自謂勝如吹竹彈絲今記於此韓偓云
聞說經旬不啓關藥忩誰伴醉開顔夜来雪壓前村竹
剰看溪南幾尺山又云萬里清江萬里天一村桑柘一
村烟漁翁醉著無人喚過午醒來雪滿船長孫佐輔云
獨訪山家歇還涉茅屋斜連隔松葉主人聞語未開門
繞籬野菜飛黃蝶薛能云邵平瓜地接吾廬榖雨乾時
偶自耡昨夜春風欺不在就床吹落讀殘書韋莊云南
隣酒熟愛相招蘸甲傾來綠滿瓢一醉不知三日事任
他童穉作漁樵杜荀鶴云山雨溪風捲釣絲瓦甌篷底
獨斟時醉來睡著無人喚流下前灘也不知陸龜蒙云
雨後沙虚古岸崩漁梁攜入亂雲層歸時月落汀洲暗
認得山家結網燈鄭谷云白頭波上白頭翁家逐船移
浦浦風一尺鱸魚新釣得兒孫吹火荻花中李商隠云
城郭休過識者稀哀猿啼處有柴扉滄江白石漁家路
薄暮歸来雨濕衣張演云鵝湖山下稻梁肥豚柵雞栖
對掩扉桑柘影斜春社散家家扶得醉人歸(鶴林玉露)
松江詩話曰有松棚詩一聯曰採来猶帶煙霞氣月明
滿地金釵細以為佳句恨不見全篇僕謂月照松影但
見參差黑影耳安知其為金釵松葉比之金釵者謂架
上月照暎則可不可謂地上之影也不如曰月明滿架
金釵細此語為得前輩謂韓退之聯句中竹影金瑣碎
之語所謂金瑣碎者非直謂竹影也謂竹間之日影耳
以此驗之益信僕之說為然韓偓詩曰長松夜落釵千
股此語無病李涉詩曰疎林透明月散亂金光滴此正
退之竹影金瑣碎(野客叢書)
詠浴詩初似洗花難抑按終憂沃雪不勝任豈知侍女
簾帷外賸取君王幾餅金按趙后外傳昭儀浴帝竊觀
之令侍女勿言投贈以金一浴賜百餅此詩尚有所諷
謂世之為君者亦惑乎此也(瀛奎律髓)
意有餘而不及於䙝則風懷之作猶之可也書婦人之
言於雅什不已卑乎故香奩之作唯取七言律六首此
詩仙樹有花難問種御香聞氣不知名句佳尾句太猥
(瀛奎律髓)
凡寫迷離之况者止須述景如小窗斜日到芭蕉半床
斜月疎鐘後不言愁而愁自見因思韓致光空樓鴈一
聲遠屏燈半滅已足色悲凉何必又贅眉山正愁絶耶
覺首篇時復見殘燈和煙墜金穗如此結句更自含情
無限(花草蒙拾)
詩有銷魂者三香奩集其一也夫銷魂者即壞心田之
謂也其曰打叠紅箋書恨字與奴方便寄卿卿詩媒詞
逗也其曰但得暫從人繾綣何妨長任月䑃朧踰墻鑽
穴也其曰最是斷腸禁不得殘燈影裡夢初回旦氣梏
亡也其曰欲把禪心銷此病破除纔盡又重生淫惡不
悛也聞之必增益滛邪之念故當以綺語為戒(堅瓠集)
余嘗愛韓致光宫詞云繡裙斜立正銷魂宫女移燈掩
殿門燕子不歸花著雨春風應是怨黃昏(侯鯖錄)
致光醉著絶句云萬里清江萬里天一村花柳一村煙
漁翁醉著無人喚過午醒来雪滿船葛亞卿集句云萬
里清江萬里天一村桑柘一村煙漁翁醉睡醒又睡高
唱夕陽孤島邊前輩集句詩每一句取一家詩今亞卿
全用致光前兩句極為無味又後兩句不是好句不稱
前兩句豈若致光之渾成也杜荀鶴亦有溪興絶句曰
山雨溪風卷釣絲瓦甌篷底獨斟時醉来睡著無人喚
流下前溪也不知語句俱弱亦不若韓致光雅健也(漁隠)
(叢話)
丙戌之冬予初病起深居簡出終日曝背晴簷萬事不
到自以荆公所選唐百家詩反復熟味之雖無豪放之
氣而有修整之功高為不及卑復有餘適中而已荆公
謂欲觀唐人詩觀此足矣詎不然乎集中佳句世所稱
道者不復錄出唯予别所喜者命兒輩筆之以備遺忘
七言六聯韓偓殘春云樹頭蜂抱花鬚落池面魚吹柳
絮行又云細水流花歸别澗斷雲含雨入孤村又訪王
同年村居云門庭野水䙰褷鷺鄰里斷墻咿喔雞吳融
閒望云三點五點映山雨一枝兩枝臨水花許渾山居
云龍歸曉洞雲猶濕麝過春山草自香崔櫓春日云杏
酪漸香鄰舍粥榆煙欲變舊爐灰(漁隠叢話)
閒之為義或曰月到門庭方是閒也古皆從日與閒同
其音稍異耳閒亦人之所難得者杜牧之有云不是閒
人閒不得願為閒客此閒行吳興因建得閒亭余性極
愛閒而閒中不能靜處尋詩問酒灌卉調禽實無閒時
因憶韓致堯有詩云書墻暗記移花日洗瓮先知醖酒
期須信閒人有忙事早來衝雨覓漁師玉山樵人可謂
同調矣(静志居詩話)
閩中壤狹田少山麓皆治為隴畝昔人所謂磳田也喪
亂以来逃亡略盡磳田蕪穢盡矣予寒食登邵武詩話
樓詩有遺令不須仍禁火四郊茅舍久無煙之句及觀
唐韓偓過閩中有千村冷落如寒食不見人煙只見花
之句明張式之撫閩亦有除夜不須燒爆竹四山烽火
照人紅之句千古有同悲也(閩小紀)
飛燕於太液池歌歸風送遠之曲酒酣風起揚袖曰仙
乎仙乎帝令馮無方持后裾帬為之縐唐人艷句餘煖
戀香韀讀之心妒况持湘江六幅耶然宫奴赤鳳早並
温柔鄉竊之(蓉槎蠡說)
徐寅
徐寅字夢昭博學經史尤長於賦乾寕初舉進士試止
戈為武賦有破山加點擬戌無人之句侍郎李懌竒之
擢秘書省正字寅嘗作人生幾何賦四方傳寫長安紙
價為高者三日時朱全忠以梁國兼制四鎮寅投所業
引見間無雲而雨索詩立成一絶全忠大喜一日醉誤
觸諱全忠色變殺其主客寅大懼時全忠竊窺唐祚屢
與李克用相攻時夢淮隂侯授以兵法寅遂作遊大梁
以獻有千年大將感精魄以神交一眼庸奴望英風而
膽落之語大將指韓淮隂一眼庸奴指克用也全忠讀
之大喜令軍士誦之手酬一縑不責前慢及梁祖受襌
再試進士第一梁祖曰是賦人生幾何者耶三皇五帝
不死何歸此語盍改之寅曰臣寧可無官不可改賦遂
拂衣歸梁祖怒削其名(閩書)
九國志載大梁賦云客有得意還鄉遊於大梁遇郊坰
之耆舊問今古之侯王父老曰且說當今休論往古昔
時之功業誰見今日之聲名有覩中一聯云遂使千年
漢將憑吉夢以神符一眼胡奴望英風而膽喪(十國春秋)
寅才思敏絶黃滔為威武節度推官太祖餽以魚會滔
與寅方接談即請寅為謝牋寅殊不經意援筆疾書曰
銜諸斷索纔從羊續懸来列在琱盤便到馮讙食處時
人大稱之有探龍集一卷雅道機要並詩八卷亦曰釣
磯集又有賦五卷其最著者過驪山賦略曰宅彼岡巒
光斯陵闕猶驅六宫以殉葬豈言蔓草之縈結嫌示儉
於當時更窮奢於既殁融銀液雪疏下地之江河帖玉
懸珠皎窮桑之日月嶫嶫層層不騫不崩斯高之喉舌
方滑劉項之雲雷忽興軹道一朝璽獻漢家之主驪山
三月火燒秦帝之陵斬蛇劍賦略曰磨霜礪雲兮熒煌
錯落伊逐鹿之英聖有斬蛇之鋒鍔蓋以麾正乾坤劃
分善惡楚國之奸雄徒爾烹若窮鱗常山之首尾胡為
斷如朽索斯劍也哭白帝之亡符赤帝之昌雖行大義
亦假雄鋩龜文龍藻玉鏤金装世亂將用時清則蔵十
二年兮如我淬七十陣兮摧爾剛空山吞象之蛇豈鈋
蓮鍔大澤銜珠之血不汚星光句踐進西施賦略曰寶
馬騰龍香車碾風迎織女於銀漢聘姮娥於月宫炫燿
雲外喧騰洞中粧成而瑞玉凝彩服麗而朝霞剪紅曉
别越溪暮歸吳苑越慮計失吳嫌進晩歌一聲兮君魄
醉笑百媚兮君心卷坐令佞口因珠翠以興言立遣謀
臣弃洪濤而不返勾踐乃走電驅雷星馳箭摧投醪而
士卒皆醉嘗膽而胸襟洞開虎噬骨碎山崩卵摧楚腰
衛鬢化為鬼鳳閣龍樓燒作灰於是命屠蘇之酒上姑
蘇之臺伊霸業以何去俄英風之聿来御溝水賦略曰
重輪而瑞照紅日五色而光搖彩霞時時而翡翠垂波
飛穿禁柳往往而鴛鴦逐浪銜出宫花他賦多類此(十國)
(春秋)
初太祖從子延彬刺泉州徐寅每同遊賞及陳郯倪曙
等賦詩酣酒為樂凡十餘年常被病求藥物於延彬延
彬答書善自調護亦可自開豁三皇五帝不死何歸蓋
舉寅人生幾何賦語以戲之也賦云七十戰爭如虎豹
竟到烏江三千賓客若鴛鴻難尋珠履又云南陵公子
綠鬢改而華髮生北里豪家昨日歌而今朝哭又云常
聞蕭史王喬長生孰見任是三皇五帝不死何歸寅賦
膾炙人口渤海高元固来言本國得斬蛇劍賦御水溝
及人生幾何賦家家皆以金書列為屏幛其珍重如此
(十國春秋)
延夀溪唐徐正字寅隠此溪有延夀橋橋北有石微露
者寅釣磯也有潭名徐潭亦以寅故寅常作斬蛇及人
生幾何二賦渤海高元固入閩求識之言其國得其二
賦家家以泥金書幛及隠此自賦詩云賦就神都振大
名斬蛇工與樂天爭歸来延夀溪頭住終日無人問一
聲劉克莊溪潭詩有門外青山皆我有從今不必喚徐
潭之句夜夢寅拊背云我昔勝君昔君今勝我今有隆
還有替何必苦相侵良一異也(閩書)
徐寅莆田人乾寧中進士海内多故依王審知嘆曰丈
尺之水安能容萬斛之舟隠居終身其妻字月君有贈
内詩中一聯云神傳尊聖陀羅呪佛授金剛般若經即
此堪偕隠者矣寅有探龍釣磯二集作詩甚多中以東
西南北為題(湧幢小品)
黃巷山唐較書黃璞所居山也璞家在福州人名其居
巷曰黃巷後避黃巢寇徙是山下尚以黃巷名之徐寅
黃較書閒居詩取得驪龍第四珠退依僧寺卜貧居青
山入眼不干禄白髮盈頭猶著書(閩書)
徐寅先輩詩如豐年甲子春無雨良夜庚申夏足眠身
閒不厭常来客年老偏憐最小兒又五言歲計懸僧債
以此知閩人苦貧貸僧而取其息自唐末已然矣(劉后邨集)
予友貢士徐君端衡請䟦其八世祖諱昶雍熙端拱二
誥予既著語於雍熙之後矣因問貢士家譜君曰本徐
彦伯之後彦伯見唐史與蘇味道李嶠崔融同時以文
章擅名彦伯生務天寶末避亂入閩居泉州莆田縣崇
仁里徐村務生在蒙始居延夀又五傳至先輩是為延
夀之徐先輩晩年有歸来延夀溪頭坐終日無人問一
聲之句今釣磯草堂猶存至曾孫以俸薄能廉官卑不
屈為詞臣王黃州所稱蓋徐氏自彦伯後種詩書遺子
孫綿綿不絶貢士於先輩為十一世祖於曺州郡掾為
八世祖詞章似先輩操履似郡掾其淵源所漸遠矣復
書此於端拱誥之後(後村題䟦)
黃滔
黃滔字文江乾寧二年進士除四門博士朱梁移國因
歸閩不復西以監察御史裏行充威武軍節度推官王
審知據有全閩而終其身為節將者滔規正有力焉中
州名士避地於閩者若李絢韓偓王滌崔道融王標夏
侯淑王拯楊承休楊贊圖王倜歸傳懿輩悉主於滔有
泉山秀句集及文集行世洪邁序滔文贍蔚典則策扶
教化詩清淳手潤若與人對語郁郁有貞元長慶風祭
陳林先輩諸文悲愴激越馬嵬館娃景陽水殿諸賦雄
新雋永使人讀之如身生是時目攝其故楊萬里稱滔
詩如聞新鴈一聲初觸夢半白已侵頭餘燈依古壁片
月下滄洲遊東林寺寒三伏雨松偃數朝枝上李補闕
諫草封山藥朝衣施衲僧退居詩青山寒帶雨古木夜
啼猿與韓偓吳融輩並遊未知何人徐行後長者也(閩書)
唐昭宗乾寕二年試進士刑部尚書崔凝下二十五人
放榜後宣詔翰林學士陸扆秘書監馮渥入内各贈衣
一襲副及氊被於武德殿前復試但放十五人自狀頭
張貽範以下重落其六人許再入舉場四人所試再下
不許再入蘇楷其一也故挾此憾至于駁昭宗聖文之
謚崔凝坐貶合州刺史是時國祚如贅疣悍鎮強藩請
隧問鼎之不暇顧惓惓若此其再試也詩賦各兩篇内
良弓獻問賦以太宗問工人木心不正脉理皆邪若何
道理十七字皆取五聲字依輪次以雙周隔句為韵限
三百二十字張貽範等六人訖唐末不復綴榜蓋是時
不糊名一黜之後主司不敢再收拾也有黃滔者是年
及第閩人也九世孫沃為吉州永豐宰刊其遺文初試
覆試凡三賦皆在焉曲直不相入賦以題曲直兩字為
韻釋云邪正殊途各有好惡終篇只押兩韻良弓獻問
賦取五聲次第用各隨聲為賦格於是第一韻尾句云
資國祚之崇崇上平聲也第二韻垂寶祚於綿綿下平
聲也第三韻曾非唯唯上聲也第四韻露其言而粲粲
去聲也而闕入聲一韻賦韻如是前所未有國將亡必
多制亦云可笑矣(容齋四筆)
晩唐士人作律賦多以古事為題寓悲傷之旨如吳融
徐寅諸人是也黃滔字文江亦以此擅名有明皇回駕
經馬嵬坡隔句云日慘風悲到玉顔之死處花愁露泣
認朱臉之啼痕褒雲萬叠斷腸新出於啼猿秦樹千層
比翼不如於飛鳥羽衛參差擁翠華而不發天顔愴恨
覺紅袖以難留神仙表態忽零落以無歸雨露成波已
沾濡而不及六馬歸秦却經過於此地九泉隔越幾悽
惻於平生景陽井云理昧納隍處窮泉而詎得誠乖馭
朽攀素綆以胡顔青銅有恨也從零落於秋風碧浪無
情寧解流傳於夜壑荒凉四面花朝而不見朱顔滴瀝
千尋雨夜而空啼碧溜莫可追尋玉樹之歌聲邈矣最
堪惆悵金瓶之咽處依然館娃宫云花顔縹緲欺樹裡
之春風銀熖熒煌却城頭之曉色恨留山鳥啼百草之
春紅愁寄隴雲鏁四天之暮碧遺堵塵空幾踐羣游之
鹿滄洲月在寧銷怒觸之濤陳皇后因賦復寵云己為
無雨之期空懸夢寐終自凌雲之製能致烟霄秋色云
空三楚之暮天樓中歴歴滿六朝之故地草際悠悠白
日上昇云較美古今列子之乘風固劣論功晝夜姮娥
之奔月非優凡此數十聯皆研確有情致若夫格律之
卑則自當時體如此耳(容齋四筆)
黃滔省試内出白鹿宣示百官詩上瑞何曾乏毛羣表
色難推於五靈少宣示百寮觀形奪場駒潔光交月兔
寒已馴瑤草列孤立雪花團戴豸慚端士抽毫躍史官
貴臣歌詠日皆作白麟看又省試奉詔漲曲江池地脉
寒来淺恩波注後新引將諸派水别貯大都春幽咽疏
通處清泠迸入辰漸平連杏岸旋闊映梅津沙没迷行
徑洲寬恣躍鱗願當舟楫便一附濟川人此題一本無
省試字且云詔字當是試字之悞按唐制登進士後又
有試名奉試前崔曙荆冬倩皆有奉試題是也且此試
不用題韻似特試者况省試二字亦决有誤按此題註
乾符二年在僖宗朝而前内出白鹿題註乾寧二年在
昭宗朝則自乾符至乾寧約二十餘年未有乾符既中
省試而復赴乾寧省試者也此必有一試係制試或奉
試而題誤註作省字耳然不可考矣(唐人試帖)
律有嫌韻謂通韻之疑似者多用之律詩首一句以唐
律四韻首句原不在韻例之内既非奸犯亦非兼用衹
以韻音疑似故及之謂之嫌韻然嫌韻可通而不可轉
如東之嫌冬有黃滔寄楊贊圖學士東堂第一領春風
時怪關西小驥慵王建上張弘靖相公傳封三世盡河
東家占中條第一峰諸詩冬之嫌東有白居易妻初授
邑號誥身弘農舊縣受新封細鈿金泥誥一通皮日休
寄滑州李副使員外兵繞臨淮數十重鐡衣才子正從
公諸詩他韻盡然(古今通韻)
天祐元年翁承贊以右拾遺受詔冊王審知為瑯琊王
賜金紫以行易其鄕名里號曰文秀光賢書錦黃滔贈
以詩有建水閩山無故事長卿嚴助是前身之語梁開
平四年復為閩王冊禮副使滔復贈詩曰衣錦還鄉翻
是客迴車謁帝却為歸(閩書)
囊山形如懸囊僧湼槃隠其下曰囊山院廟階甚為宏
壯外有放生池唐黃滔詩山有重囊勢門開兩徑斜溪
聲寒走澗海色月流沙菴外曾遊虎堂中舊雨花不知
遺䜟地一一落誰家(閩書)
俗傳羅隠出語成䜟著有異跡若羅裳山之畫馬石深
滬之石壁山書字及建安書筒灘所載予初尚未信其
果此羅隠與否及讀楊文敏書筒灘記已稍信之因閱
黃滔贈隠詩三徵不起時賢議九轉終成道者言方知
隠學道修真人也(閩書)
茅鹿門先生晩喜作詩自稱半路修行語多率易次子
國縉登第喜而口占曰堂前正索千金賞門外高懸五
丈旗聞者皆笑然黃滔已先之矣滔放榜詩曰白馬嘶
風三十轡朱門秉燭一千家御試曰九華燈作三條燭
萬乘君懸四首題以古凖今如出一手然則先生未可
笑也(湧幢小品)
翁承贊
承贊字文饒福清人舉唐乾寧三年進士累官右拾遺
戶部員外郎後失節為梁諫議大夫自號狎鷗翁有詩
集一卷見唐書藝文志並晝錦集宏詞前後集共二十
卷俱軼不傳余家收得册封閩王時律詩三十餘首中
多佳句如忩含孤岫影牧卧斷霞隂早凉生戶牖孤月
照關河參差鴈陣天初碧寥落漁家蓼欲紅長江月上
魚翻鬛荒渚人稀獺印蹄松都舊日門人種路是前朝
禪子開誠晚唐作手也(榕隂新檢)
翁承贊唐末為諫議大夫使福州至劍浦見舊識僧亞
栖贈詩云蕭蕭風雨建陽溪溪畔維舟見亞栖一軸新
詩劍潭北十年舊識華山西吟魂惜向江村老空性原
知世路迷應笑乘軺青瑣客此時無暇聽猿啼(鑑戒錄)
出寧越門二里曰横山迤西南為惠澤山一名獨山為
南臺山崇阜屹立俯瞰巨潭臺上可坐百餘人舊記越
王餘善釣得白龍於此遂築臺表瑞臺高四丈週迴三
十六步名釣龍臺今市㕓矣有宋米芾書全閩第一江
山趙汝愚隸古南臺皆刻石上臺西有靈溝廟其地故
名洪溝有隄名新豐市堤唐翁承贊冊封閩王審知還
朝於此餞别承贊詩有登雲樓上方停樂新市堤邊又
舉杯之句(閩書)
俗云槐花黃舉子忙翁承贊詩云雨中粧點望中黃勾
引蟬聲送夕陽憶得當年隨計吏馬蹄終日為君忙乃
知俗語亦有所自也(詩話總龜)
江為
緗素雜記載江南野錄云江為者宋世淹之後先祖仕
於建陽因家焉予觀南史江淹傳淹濟陽考城人宋少
帝時黜為建安吳興令終於梁天監中左衛將軍又吳
均傳云濟陽江洪工屬文為建陽令坐事死竟陵王子
良開西邸招文學洪以美詞藻游焉淹與洪俱出考城
又俱仕齊梁間淹為建安吳興令而後他遷洪為建陽
令而死於建陽疑為之系出於洪非出於淹為工詩如
天形圍澤國秋色露人家之句極膾炙人口少遊江南
有詩云吟登蕭寺栴檀閣醉倚王家玳瑁筵後主見之
曰此人大是富貴家而劉夜坐夏江城等並就傳句法
後以讒死今建陽縣之西七里有靖安寺即為之故居
留題者甚衆惟陳師道洙一篇最佳云處士亡来幾百
年舊居牢落變祗園詩名長伴江山秀冤氣上摩星斗
昏臺榭幾人留雅句漁樵何處問曾孫當時泉石生涯
地日暮雲寒古寺門(藝苑雌黃)
南唐書云江為其先宋人避亂建陽遂為建陽人為有
題白鹿寺詩云吟登蕭寺栴檀閣醉倚王家玳瑁筵元
宗南遷駐於寺見其詩稱美久之為由是放肆自謂俯
拾青紫乃詣金陵求舉屢黜於有司為怏怏不能自己
欲束書亡吳越會同謀者上變按得其狀伏罪予以二書
考之藝苑謂後主見為詩有富貴家之語及為後以讒
死其言悉非是當以南唐書為正也(漁隠叢話)
江為山水障歌云適来一觀山水障萬里江山在其上
遠近猶如二月春咫尺分成百般象一巖嵯峨在雲際
七賢鎮在青松裏潭水澄泓不見波孤帆晃漾張風勢
釣魚老翁無伴侣孑然此地經寒暑灘頭坐久鬢絲垂
手把漁竿不曾舉樹婀娜山崔嵬片雲似去又不去雙
鶴如飛又不飛良工巧匠多分布筆頭寫出江山路垂
柳風吹不動條樵夫負重難移步(聲畫集)
江為岳陽樓詩云倚樓高望極展轉念前途晩葉紅殘
楚秋江碧入吳雲中來鴈急天末去帆孤明月誰同我
悠悠上帝都(唐詩紀事)
江為詩竹影横斜水清淺桂香浮動月黃昏林君復只
改二字為疎影暗香以詠梅遂成千古絶調詩字點化
之妙如丹頭在手瓦礫皆金(紫桃軒雜級)
殘雪未消雙鳳闕新春先入五侯家晩唐張蠙詩也劉
孟熙易殘以霽易新春以春風攘為已作遂以此得名
人或少之然竹影横斜水清淺桂香浮動月黃昏非江
為詩乎林君復易疎暗二字竟成千古名句所云一字
之師與活剝生吞者有别也(靜志居詩話)
王延彬
延彬圭之子忠懿之猶子也圭死襲其父封於泉性多
藝而奢縱日服一巾櫛日易一汗衫能為詩亦好談佛
理詞人禪客謁見多為所沮初圭領兵至泉州舍於開
元寺始生延彬於寺之堂既生而有白雀一棲於堂中
迄延彬之終方失其所在凡三十年仍歲豐稔每發蠻
舶無失墜者人因謂之招寶侍郎朝廷贈延彬雲中節
度使及卒復葬雲臺山迄今閩人謂之雲臺侍中有詩
曰兩衙前後訟堂清軟錦披袍擁鼻行雨後綠苔侵履
迹春深紅杏鎖鶯聲因擕久醖松醪酒自煮新抽竹筍
羹也解為詩也為政儂家何似謝宣城人多誦之(稗史彙編)
徐寅興化軍莆田人以秘書正字歸老鄉里既死節度
使王延彬以詩哭之曰延夀溪頭嘆逝波古今人事半
消磨昔除正字今何在所謂人生能幾何延夀溪寅所
居也(詩史)
泉州開元寺弘則禪師率性簡素不求贏餘稍食亡有
雖王公予膏腴却不納刺史王延彬贈句有莫怪我来
偏禮足蕭宫無箇似吾師之語(閩書)
陳貺
陳貺閩人性淡漠孤貧力學積書至數千卷隠廬山幾
四十年衣食乏絶不以動心有季父為沙門時時頼其
資給苦思於詩得句未成章已播遠近學者多師事焉
元宗以幣致之布裘鹿鞹進止閒肆因獻景陽宫懷古
詩云景陽六朝地運極自依依一會皆同是到頭誰論
非酒濃沈遠慮花好失前機見此尤宜戒正當家國肥
元宗稱善欲授以官貺固不受賜粟帛遣還舊隠卒年
七十(榕海詩話)
貺有詩數百首骨格強梗出於常態(江南野史)
顔仁郁
顔仁郁泉州人仕閩為歸德場長時土荒民散仁郁撫
之一年襁負至二年田萊闢閱三歲而民用足有詩百
篇宛轉回曲歴道人情邑人途歌巷唱之號顔長官詩
其勸農詩曰夜半呼兒趁曉耕羸牛無力漸艱行時人
不識農家苦將謂田中榖自生(十國春秋)
龍尋邑東有顔長官仁郁祠長官五代時能撫循其民
使不見兵革龍尋志所刻詩百篇皆道民疾苦皇皇不
給之狀余生三百年後奉天子命守兹邑首謁祠下因
次韻以寄甘棠之思且使來者知我愛桐鄉之意云(朱繼)
(芳龍尋稿)
林無隠
林鼎字煥文閩人父無隠鼎生於眀州大隠村初刺史
黃晟頗好禮士無隠依之有詩名嘗為詩云雪消二月
江湖闊花發千山道路香知言者以無隠必生貴子鼎
仕吳越果至丞相(吳越備史)
楊鳬
楊鳬字舄之閩人山中云背日流泉生凍早逆風歸鳥
入巢遲(雅言系述)
陳嵩
永福之澄潭山去城六十里五代時陳嵩居此嵩嘗出
遊有辭父墓詩云高蓋山頭日影微野風吹動紙錢飛
墳前滴酒空垂淚不見叮嚀道早歸萬首唐人絶句又
作陳去疾詩按大明一統志載此詩於南安縣高蓋山
下以為歐陽詹所作閱歐陽集無載乃知纂修當有考
也(閩書)
江文蔚
江文蔚建陽人長於詞賦仕南唐拜御史中丞坐劾宰
相貶江州治柴車奉母欣然就道嘗作詩曰屈原若幸
高堂在終不懷沙葬汨羅(尚友錄)
虞臯
羅源虞臯者嘗鬻黃精於市偽閩龍啓中為道士陳守
元所辱故人木當敏者挾之去供以酒肉無倦色一日
謂當敏曰予累公多年矣請過吾廬可乎當敏笑曰爾
安有家臯曰亦有之但拍余肩頃刻可至遂從梅嶺抵
茅山羅喜洞以杖三叩洞門大開洞中玉堂金闕麗人
被珠襦者百數所飲食皆非人世所有居十日而歸送
之洞門衆吹尺八擊玉磬相和而歌曰朝為雄兮夕為
雌天地終盡兮人生幾時歌畢俱散當敏歸至邑乃眀
洪武十二年矣城郭人民皆非昔日遍訪羅源無一木
姓者但西隅半街陳氏尚呼其住屋為木厝裡(嘉話補遺)
詹敦仁
詹敦仁字君澤避亂隠仙遊植德峯下上閩主繼鵬書
累數百言繼鵬召之飲且欲留之命决參軍事敦仁謝
以詩有周粟縱榮寧忍食草廬頻顧漫勞思句強以袍
笏不受已復杜門不出清源節度使留從效再辟之乃
求監小溪場既至請升場為縣未幾舉王直道自代隠
居佛耳山自號清隠(十國春秋)
閩詹敦仁復留從效問劉儼改名龑字音義詩云伏羲
初畫卦蒼氏乃製字點畫有偏傍隂陽貴恊比古者不
嫌名周人始稱諱始諱猶未酷後習轉多忌或援他代
易或變文迴避濫觴久滋蔓傷心日益熾孫休命子名
吳國尊王意[雨單]莔□□僻壾昷&KR2591;㷏異梁復踵已非時
亦迹舊事&KR0008;杰自其一&KR1978;闖是其二鄙哉仉䁈名陋矣
越䵎義大唐有天下武后擁神器私制迄無取古音實
相類□□□囝星□□厓□埊缶圀及瞾□作史難詳
備唐祚值傾危劉龑懷僭偽吁嗟毒蛟輩睥睨飛龍位
龑儼雖同音義體殊乖致廢學媿未弘来問辱不棄竒
字難雄博摛文伏韓智因誦鄙所聞敢布諸下吏從效
得詩大加嘆服(清源文獻志)
劉乙
鳳山安溪縣主山也五代劉乙隠其下乙字子真不知
何許人仕閩為鳳閣舍人後隠是山與周朴詹君澤友
所為詩有掃石雲隨帚耕山鳥傍人之句君澤嘗遣子
琲訪之贈以詩掃石耕山舊子真布衣草履自隨身石
崕壁立題詩處知是當年鳳閣人觀君澤所贈乙詩乙
蓋高士也(閩書)
南安丸日山山麓有寺曰延福晉太康中所剙去山二
里許其移山麓則唐大歴三年寺額歐陽四門所書也
五代劉乙詩曾見畫圖勞健羨如今親見畫猶粗山之
勝故可見矣寺故五十有四宋元豐問合為延福禪寺
云(閩書)
黃子稜
世以考亭稱文公予癸已陪巡過建陽宿麻沙見晦翁
後人所蔵家譜知考亭是黃氏之亭後從徐存永得見
黃詩按五季亂黃端公子稜隨父禮部尚書入閩見建
陽山水秀麗遂家焉子稜詩云青山木笏尚初官未老
金魚是等閒世上幾多名將相門前無此好溪山市樓
晩日紅高下客艇春波綠往還人過小橋頻指點全家
都在畫圖間殁而葬於三桂里子稜乃築亭於半山以
望其考因名曰望考文公居近其地世因以考亭稱之
以地稱人可也以他人之考稱文公於理甚悖然公在日
實無以此稱之者後人誤謬急當改正(閩小紀)
唐末侍御史黃子稜自洛陽寓居建陽東觀山築亭以
望其父之墓曰望考亭因以名里朱文公之父韋齋先
生愛建陽山水未及卜居公築考亭以承先志正取黃
侍御之意後人專以考亭屬文公侍御之名湮矣人過
小橋頻指點全家都在畫圖間侍御詩中句(敬業堂詩註)
鍾謨
鍾謨建安人為李璟奉表於周孫晟遇害獨赦謨為輝
州司馬有詩與州將云翩翩歸盡塞垣鴻隠隠初聞蟄
戶蟲渭北離愁春色裡江南家事戰塵中還同逐客糿
蘭佩誰聽纍囚奏土風多謝賢侯振吾道免令搔首泣
途窮後畫江為界世宗召為衛尉卿放還因作詩以獻
略云三年耀武羣雄伏一日回鑾萬國春南北通歡永
無事謝恩歸去老陪臣世宗悅(談苑)
孟貫
閩嶺孟貫性疎野喜篇章不以名宦為意大諫楊徽之
稱之如寄張山人草堂云掃葉林風後拾薪山雨前(詩史)
周世宗幸廣陵孟貫以詩獻之云不伐有巢樹多移無
主花謂貫曰弔民伐罪何有巢無主之有遂釋褐授官
(江南野錄)
孟浩然詩不才明主棄多病故人疎唐玄宗聞之曰卿
自棄朕朕何嘗棄卿孟貫詩不伐有巢樹多移無主花
周世宗聞之曰朕伐叛弔民何謂有巢無主二子正坐
詩窮所謂轉喉觸諱(漫叟詩話)
王感化
江南李氏樂人王感化建州人隸樂籍建州平入金陵
教坊善為詞時本鄉節制更代餞别感化前獻詩曰旌
旆赴天臺溪山曉色開萬家悲更喜迎佛送如来至金
陵宴苑中有白野鵲李璟令賦詩應聲曰碧雲深洞恣
遊遨天與蘆花作羽毛要識此来棲息處上林瓊樹一
枝高又題怪石凡八句皆用故事但記其一聯云草中
誤認將軍虎山上曾為道士羊(談苑)
緗素雜記云楊文公談苑載伶人王感化少聰敏未嘗
執卷而多識故實口諧捷給滑稽無窮會中主引李繼
勲嚴續二相遊苑中適見繫牛於株枿上令感化賦詩
應聲曰曾遭寗戚鞭敲角幾被田單火燎身獨向斜陽
嚼枯草近来問喘更無人因以譏二相也又中主徙豫
章潯陽遇大風中主不悅命酒獨酌指北岸山問舟人
云𤾂公山愈不懌感化獨前獻詩曰龍舟萬里駕長風
漢武潯陽事正同珍重𤾂公山色好影斜不落夀杯中
中主大悅賜束帛(漁隠叢話)
韋添
偽閩中書吏韋添天字謎云露頭更一日真是艷陽根
(清異錄)
何瓚
何瓚閩人也唐末舉進士及第後唐莊宗為太原節度
使辟為判官莊宗每出征伐留張承業守太原承業卒
瓚代知留守事莊宗即位拜諫議大夫已而求留守北
京瓚與明宗有舊眀宗稱大號召還見於内殿勞問久
之未幾進秩僕射以為西川節度副使是時後蜀高祖
方以副使趙季良為腹心聞瓚代之亟奏留季良遂改
瓚行軍司馬瓚不得已来成都初高祖在北京為馬步
軍都虞侯而瓚留守太原高祖以軍禮事瓚瓚常䋲以
法高祖不樂及瓚為司馬猶勉待之甚厚高祖舉兵罷
瓚司馬置之私第瓚飲恨而死瓚常有蜀城書事詩云
到頭須卜林泉隠自媿無能繼卧龍題詩後十旬遂得
篤疾(十國春秋)
黃夷簡
夷簡閒雅有詩名在錢忠懿王俶幕中陪樽俎二十年
開寶初太祖賜俶開吳鎮越崇文耀武功臣遣夷簡謝
於朝將歸上謂夷簡曰歸語元帥朕已於薰風門外建
離宫規模華壮不减江浙兼賜名禮賢宅以待李煜與
元帥先朝者即賜之夷簡受天語俛首而歸私自籌曰
兹事大難王或果以去就之計見决於我胡以為對迨
歸見俶因不匿盡以天訓授之遂稱疾於安溪别業保
身潛遁夷簡山居詩有宿雨一番蔬甲嫩春山幾焙茗
旗香(玉壺清話)
鄭文寶
鄭工部文寶謫監郢州京山縣稅過信陽軍白馬驛作
絶句郢州工部詩集無之詩云得罪前朝出粉闈五原
功業有誰知年餘放逐無人識白雪關前一望時在京
山又有寒食紆秀上人禪房詩云花時懶看花来訪野
僧家勞師擊新火勸我雨前茶詩篆書刻石多寶寺中
(麈史)
鄭文寶字仲賢南唐近事江表志二書其所作也律詩
多佳句惜其全集不傳郊居云百草千花路斜風細雨
天送枝江秦長官云官嫌容易逹家愛等閒貧送曹緯
云小舟聞笛夜微雨養花天長安别友云杜曲花香濃
似酒㶚陵春色老於人又綠野堂云水暖鳬鷖行哺子
春深桃李卧開花歐陽公亟稱之謂不减王維杜甫(寒夜)
(錄)
西洛故都荒臺廢沼遺迹依然見於詩者多矣惟錢文
僖公一聯最為警絶云日上故陵煙漠漠春歸空苑水
潺潺裴晉公綠野堂在午橋南往時嘗屬張僕射齊賢
家僕射罷相歸洛日與賓客吟宴於其間惟鄭工部文
寶一聯最為警絶云水暖鳬鷖行哺子春深桃李卧開
花人謂不减王維杜甫也錢詩好句尤多而鄭句不惟
當時人莫及雖其集中自及此者亦少(六一詩話)
亭亭畫舸繫寒潭直到行人酒半酣不管烟波與風雨
載將離恨過江南嘗有人客舍壁間見此詩莫知誰作
或云鄭兵部仲賢也然集中無有好事者或填入樂府
仲賢當前輩未貴杜詩時獨知愛尚往往造語警拔但
體小弱多一律可恨耳歐陽文忠公稱其張僕射園中
一聯以為集中少此恐公未嘗見其全編大抵仲賢情
致深婉比當時輩流能不專使事而尤長於絶句如一
夜西風旅鴈秋背身調鏃索征裘關山落盡黃榆葉駐
馬誰家唱石州又江雲薄薄日斜暉江館蕭條獨掩扉
梁燕不知人事改雨中猶作一雙飛若此等類須在王
摩詰伯仲之間劉禹錫杜牧之不足多也(蔡寬夫詩話)
緱氏王子晉昇仙之地有祠在焉鄭工部文寶常題一
絶云秋隂漠漠秋雲輕緱氏山頭月正明帝子西飛仙
馭遠不知何處夜吹笙後晏元獻守洛過見之取白樂
天語書其後云此詩在在處處有神物護持(西清詩話)
予于叢話前集云鄭兵部仲賢鄭工部文寶不知其果
一人耶果二人耶今觀歐陽永叔詩話云鄭工部文寶
於張僕射園吟詩一聯最為警絶云水暖鳬鷖行哺子
春深桃李卧開花蔡寬夫詩話云鄭兵部仲賢歐陽文
忠公稱其張僕射園中一聯以為集中少比即前一聯
詩是也以此考之則文寶仲賢蓋是一人名與字耳但
工部兵部之稱不同西清詩話云緱山王子晉祠詩是
鄭工部文寶題則工部之稱與歐公同但寬夫誤作兵
部耳(漁隠叢話)
予弟姚安太守未菴慥字用能酒邊誦一絶句云亭亭
畫舸繫春潭只待行人酒半酣不管烟波與風雨載將
離恨過江南兄以為何人詩予曰按宋文鑑是張文潛
詩也未菴取草堂詩餘周美成尉遲杯注云唐鄭仲賢
詩予因嘆唐之詩人姓名隠而不傳者何限或文潛愛
而書之遂以為文潛作耳(藝林伐山)
杜甫終於耒陽藁葬之至元和中其孫始改葬於鞏縣
元微之為誌而鄭刑部文寶謫官衡州有經耒陽子美
墓詩豈但為誌而不克遷或已遷而故塜尚存耶(温公詩話)
雷州及海外瓊崖多香木夷民以為槽飼雞犬鄭文寶
詩曰沉檀香植在天涯賤等荆衡水面槎何必為槽飼
雞犬不如煨燼向豪家(談苑)
郢中寺壁有鄭文寶詩親筆寒食訪僧舍云客舍愁經
百五春雨餘溪寺綠無塵金花何處鞦韆鼓粉頰誰家
闘草人水上碧桃流片段梁間歸燕語逡巡高僧不飲
客攜酒来勸先朝放逐臣(詩話總龜)
鄭文寶郊居云百草千花路斜風細雨天重經貶所云
過關已躍摴蒱馬悞喘尤驚顧兔奔洛城云星沈會節
歌鐘早天半上陽烟樹微贈張靈州云越絶曉殘蝴蝶
夢單于秋引畫龍聲長安送别云杜曲花光濃似酒㶚
陵春色老於人送人歸湘中云滿帆西日催行客一夜
東風落楚梅南行云失意慣中遷客酒多年不見侍臣
花棲靈隠寺云舊井霜飄仙界橘雙溪時落海邊鷗送
人知韶州云碧落春風老朱陵古渡頭永熙陵云承露
氣清駒送日觚稜人靜鳥呼風邊上云鬢間相似雪峯
外寂寥烟(詩話總龜)
臨潼縣靈泉觀唐華清宫也自唐迄今題詠不可紀惟
張文定及進士楊正倫詩最佳文定詩云當時不是不
窮奢民樂昇平少嘆嗟姚宋未亡妃子在塵埃那得到
京華正倫詩云休罪明皇與貴妃大都衰盛兩相隨唯
憐一派温泉水不逐人心冷暖移又鄭文寶詩云只見
開元無事久不知貞觀用功深皆為知音所賞(詩話總龜)
全閩詩話卷一
