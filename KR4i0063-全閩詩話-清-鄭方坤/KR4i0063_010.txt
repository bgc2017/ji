全閩詩話卷十
兗州府知府鄭方坤撰
無名氏宫閨
官家子弟
先君舊說嘗隨侍祖父官閩有一官人家子弟秀穎美
風表善作詩詩格似李長吉有一聯云細草行藤路垂
楊席帽風然夭卒又嘗見張去華說一道人能詩一聯
云窗風枯硯滴山雨慢琴絃亦頗幽奇(續明道雜志)
滑稽子
閩滑稽子有好作十七字詩者時久旱太守多方祈禳
而烈景如故作詩曰太守祈雨澤萬民皆喜悅夜半登
高樓好月守聞之怒捕而笞之至十八而止繫之獄又
作詩曰作詩字十七捉來打十八若上萬言書打殺其
妻眇一目送食獄中又作詩云夫壻禁東廂山妻送飰
忙兩人齊下淚三行(小草齋詩話)
無名子
弘治末泉州府學某教授南海人頗立崖岸一日設宴於
明倫堂搬演西廂雜劇翌日有無名子書一聯於學門云
斯文不幸明倫堂上除來南海先生學校無光教授館
中搬出西廂雜劇某出見之赧然自媿故態頓去(堅瓠集)
閩士
閩士有好詩者不用陳語常談寫投梅聖俞答書曰子
詩誠工但未能以故為新以俗為雅爾(後山詩話)
閩清野人
僧惠了行閩清山谷中到一空舍稍憩有一人荷耡來便
向壁卧僧既尋路還他日再往已焚其舍惟砍樹書云
偶與雲水會不與雲水同雲散水流去杳然天地空(谷音)
梅妃
梅妃姓江氏莆田人年九歲能誦二南語父曰我雖女
子期以此為志父奇之名曰采蘋高力士使閩粤選歸
侍明皇大見寵幸妃善屬文淡粧雅服而姿態明秀筆
不可描畫性喜梅所居闌檻悉植數株上榜曰梅亭梅
開賦賞至夜分尚顧戀花下不能去上以其所好戲名
曰梅妃妃有簫蘭梨園梅花鳳笛玻杯剪刀綺窗八賦
會太真楊氏入侍寵愛日奪上無疎意而二人相疾避
路而行上嘗方之英皇議者謂廣狹不類竊笑之太真
忌而智妃性柔緩亡以勝竟為楊氏遷於上陽東宫後
上憶妃夜遣小黃門滅燭密以戲馬召妃至翠華西閣
敘舊愛悲不自勝繼而上失寤侍御驚報曰妃子已届
閣前當奈何上披衣抱妃藏夾幕間太真既至問梅精
安在上曰在東宫太真曰乞宣至今日同浴温泉上曰
此女已放屏無並往也太真語益堅上顧左右不答太
真大怒曰肴核狼籍御榻下有婦人遺舄夜來何人侍
陛下寢歡醉至於日出不視朝陛下可出見羣臣妾止
此閣以俟駕回上媿甚曳衾向屏復寢曰今日有疾不
可臨朝太真怒甚逕歸私第上頃覓妃所在巳為小黃
門送令步歸東宫上怒斬之遺舄並翠鈿命封賜妃妃
謂使者曰上棄我之深乎使者曰上非棄妃誠恐太真
無情耳妃笑曰恐憐我則動肥婢情豈非棄也妃以千
金壽高力士求詞人擬司馬相如為長門賦欲邀上意
力士方奉太真且畏其勢報曰無人解賦妃乃自作樓
東賦略曰玉鑑塵生鳳奩香殄懶蟬鬢之巧梳閒縷衣
之輕練苦寂寞于蕙宫但凝思乎蘭殿信摽落之梅花
隔長門而不見太真聞之訴明皇曰江妃庸賤以庾詞
宣言怨望願賜死上默然會嶺表使歸妃問左右何處
驛使來非梅使耶對曰庶邦貢楊妃果實使來妃悲咽
泣下上在花萼樓會貢使至命封珍珠一斛密賜妃妃
不受以詩付使者曰為我進御前也曰柳葉雙眉久不
描殘粧和淚汚紅綃長門自是無梳洗何必珍珠慰寂
寥上覽詩悵然不樂令樂府以新聲度之號一斛珠曲
名始此也(梅妃傳)
太原王氏
永福創自唐代宗時割福泉建三州之地因年號曰永
泰後避哲宗陵寢諱改名永福在唐新創縣後有邑宰
潘君滿解遺愛在民攀臥祖餞留連累日其夫人王氏
先巳解舟泊五里汰王灘下俟久不至月夜登岸書一
絶於石壁云何事潘郎戀别筵懽情未斷妾心懸汰王
灘下相思處猿呌山山月滿船末署太原王氏書詩蹟
巳漫滅獨太原二字入石至今尚存字方五六寸許邑
人因以名其灘政和陳武祐慮歲久詩亡大書繫以記
文鐫之於石自唐及今流潦巨浸之所漂齧震風凌雨
之所滌蕩不知其幾而墨色爛然如新一婦人望夫之
切精神入石終古不變如此則知至誠之道感鬼神而
裂金石者詎不信然(游宦紀聞)
陳金鳳
端陽日造綵舫數十於西湖每船載宫女二十餘人衣
短衣鼔楫爭先延鈞御大龍舟以觀金鳳作樂遊曲使
宫女同聲歌之曲曰龍舟搖曳東復東采蓮湖上紅更
紅波澹澹水溶溶奴隔荷花路不通又曰西湖南湖鬭
綵舟青蒲紫蓼滿中洲波渺渺水悠悠長奉君王萬歲
遊遊人士女綺繡夾岸雜沓如市(十國春秋)
小吏歸守明弱冠白晳如玉延鈞嬖之日侍禁中夤緣
與金鳳通百工院使李可殷因歸郎以通於金鳳造縷
金五彩九龍帳於長春宫織八龍於帳外而以延鈞為
一龍極其華靡延鈞歡甚益昵歸郎日留宿於内不出
國人歌之曰誰謂九龍帳惟貯一歸郎後李倣盛飾其
妺春燕以進册為賢妃不復御九龍帳矣元夕御大酺
殿觀燈賜宴各賦大酺樂前翰林學士承旨韓偓感長
春宫失寵賦詩曰淚滴珠難盡容殘玉易銷倘隨明月
去莫道夢魂遥延鈞為動念因返駕長春宫(五代詩話)
謝希孟
天聖七年予始遊京師得吾友謝景山景山少以進士
中甲科以善歌詩知名其後又得今舍人宋公所為景
山母夫人之墓銘言夫人好學通經自教其子乃知景
山出於甌閩數千里之外負其藝於大衆之中一賈而
售遂以名知於人者繄其母之賢也今年予自夷陵歸
許昌景山出其女弟希孟所為詩百餘篇然後又知景
山之母不獨成其子之名而又以其餘遺其女也景山
學杜甫杜牧之文以雄健高逸自喜希孟之言尤隠約
深厚守禮而不自放有古幽閒淑女之風非特婦人之
能言者也然景山嘗從今世賢豪者遊故得聞於當時
而希孟不幸為女子莫自章顯於世昔衞莊姜許穆夫
人錄於仲尼而列之國風今有傑然巨人能輕重時人
而取信後世者一為希孟重之其不冺没矣予固力不
足者復何為哉復何為哉希孟嫁進士陳安國卒時年
二十四(六一居士集)
陳述古女
陳述古女適李氏從夫仕晉寧軍判官部使者以小鴈
屏求詩自作黃魯直小楷題其上云紅蓼淡蘆攲曲水
幾雙容與對西風扁舟阻向江鄉去却喜相逢一枕中
曲屏誰畫小瀟湘鴈落秋風蓼半黃雲淡雨疎孤嶼遠
泠泠清夢到高唐(耆舊續聞)
申屠氏
申屠氏宋時長樂人美而艷申屠虔之女也既長慕孟
光之為人名希光十歲屬文讀書一過輒成誦其兄漁
釣海上作詩送之曰生計持竿二十年茫茫此去水連
天往來酒灑臨江廟晝夜燈明過海船霧裏鳴螺分港
釣浪中抛䌫枕霜眠莫辭一棹風波險平地風波更可
憐其父常奇此女不妄許人年二十侯官有董昌以秀
才異等為學官弟子虔既見之學宫遂以希光妻昌希
光臨行作留别詩曰女伴門前望風帆不可留岸鳴蕉
葉雨江醉蓼花秋百歲身為累孤雲世共浮淚隨流水
去一夜到閩州入門絶不復吟食貧作苦晏如也居久
之當靖康二年郡中大豪方六一者虎而冠者也聞希
光美心悅而好之乃使人誣昌隂重罪罪至族六一復
陽為居間得輕比獨昌報殺妻子幸無死因使侍者通
殷勤強委禽焉希光具知其謀謬許之密寄其孤于昌
之友人乃求利匕首懷之以往謂六一曰妾自分身首
異處矣賴君高誼生死而骨肉之妾之餘君之身也敢
不奉承君命但亡人未歸淺土心竊傷之惟君哀憐既
克葬乃成禮六一大喜立使人以禮葬之於是希光偽
為色喜易服入室六一既至即以匕首刺之帳中立死
因復殺其侍者二人至夜中詐謂六一卒病危篤以次
呼其家人家人皆愕卒起不意先後奔入希光皆殺之
盡滅其宗因斬六一頭置囊中馳至董昌墓所以其頭
祭之明旦悉召山下人告之曰吾以此下報董君吾死
不媿魂魄矣遂以衣帶自縊而死(稗史彙編)
孫道絢
孫夫人名道絢號沖虚居士富沙浦城人黃銖之母宫
詞如夢令云翠劈紅蕉影亂日上朱欄一半風自碧空
來吹落歌珠一串不見不見人被簾繡遮斷又咏雪云
悠悠颺颺做盡輕模樣半夜瀟瀟窗外響多在梅邊竹
上朱樓向曉簾開六花片片飛來無奈薰爐烟霧騰騰
扶上金釵二詞堪與李清照頡頏(詞苑叢談)
黃公銖字子厚富沙浦城人與朱文公為交友長於詩
劉潛夫宰建陽刻其穀城集於縣齋黃之母筆力甚高
世南嘗見黃親錄詞稿今載於此云先妣沖虚居士少
聰明穎異絶人于書史無所不讀一過輒成誦年三十
先君捐棄即抱貞節以終平生作為文章詩詞甚富晚
遭回祿煆爇無餘此詞數篇皆膾炙在人口者因訪求
得之適予與景紹主簿兄有好且屢見索敬書以贈紹
興三年中春二十有四日黃銖識景紹則大參鄭公昭
先也其一滴滴金云月光飛入林前屋風策策度庭竹
夜半江城擊柝動寒梢栖宿等閒老去年華促祗有江
梅伴幽獨夢繞夷門舊家山恨驚回難續其二序云力
修寶學賢表宴胡明仲侍郎遣歌姬來乞詞作醉蓬萊
令歌之看鷗翻波濺蘋末風輕水軒消暑雲叠奇峰破
桐隂亭午列岫連環溜泉鳴玉對幅巾芒屨況有清時
風流故人劇談揮麈才冠一時論高兩漢書扇豪蹤吐
鳳辭語晝錦歸來慶長年老母且盡綠尊莫懷歸興聽
扇歌高舉會見登庸泥封詔下促朝天去其三菩薩蠻
闌干六曲天圍碧松風亭下梅初白臘盡見春回寒梢
花又開曲瓊閒不卷沈燎看星轉凝竚小徘徊雲間征
鴈來其四序云葛氏姪女子告歸作少年游送之雨晴
雲歛烟花淡蕩遥山凝碧驅車問征路賞春風南陌正
雨後梨花幽艷白梅匆匆過了寒食歸家漸春暮探酴
醿消息其五序云季温老友歸樵陽人來因以為寄人
寂寞春風夜雨傷離索傷離索老懷無奈淚珠零落故
人一去無期約尺書忽寄西飛鶴西飛鶴故人何在水
村山郭其六醉思仙晚霞紅看山迷暮靄烟暗孤松動
翩翩風袂輕若驚鴻心似鏡鬢如蓬弄清影月明中謾
悲凉歲冉冉蕣華潛改衰容前事銷凝久十年光景匆
匆念雲軒一夢回首春空綵鳳遠玉簫歇寒夜悄悄無
窮嘆黃塵久埋玉斷腸揮淚東風(游宦紀聞)
韓玉父
韓玉父宋南渡時女子也其題漠口舖詩云南行踰萬
山復入武陽路黎明與雞興理髮漠口舖旴江在何所
極目烟水暮生平良自珍羞為浪子婦知君非秋胡強
顏且西去其序云妾本秦人先大父嘗仕於朝因亂遂
家錢塘幼時易安居士教以學詩及筓父母以妻閩上
舍林子建去年林得官歸閩妾傾囊以助其行林許秋
冬間遣騎迎妾久之杳然何其食言耶爰攜女奴自錢
塘而之三山比至林已官旴江矣因而復回延平經由
順昌假道昭武而去嘆客旅之可厭笑人事之多乖因
理髮漠口舖漫題數語於壁云(情史)
李樗妻
忠宣守信陽簽判李樗大夫之室有才藻魏國夫人嘗
與往來有謝魏國詩云朝來瑞靄遍祥虚果見麻姑降
陋居陶令滿籬惟有菊相如四壁但藏書蕭條庭館門
羅雀冷落林盤食欠魚逸後二句(過庭錄)
暨氏女
建安暨氏女子十歲能詩人令賦野花詩云多情樵牧
頻簪髻無主蜂鶯任宿房觀者雖加驚賞而知其後不
保真素竟更數夫流落而終(春渚紀聞)
古田妓
夷堅志云陳筑字夢和莆田人崇寧初登第為福州古
田尉既至官惑一妓周氏周能詩嘗有詩贈筑曰夢和
殘月過樓西月過樓西夢已迷喚起一聲腸斷處落花
枝上鷓鴣啼首句蓋寓筑字也又有春情詩曰瞥然飛
過誰家燕驀地香來甚處花深院日來無個事一瓶春
水自煎茶(漁隠叢話)
建寧妓
姚文公燧為翰林學士承旨日玉堂設宴歌妓羅列中
有一人秀麗閒雅微操閩音公使來前問其履歴初不
以實對叩之再泣而訴曰妾乃建寧人氏真西山之後
也父官朔方時祿薄不足以給侵貸公帑無償遂賣入
娼家流落至此公命之坐仍遣使詣丞相三寶奴請為
落籍丞相素敬公意公欲以侍巾櫛即令教坊除籍公
得報語一小史曰我以此女為汝妻女即以我為父也
史忻然從命京師之人相傳以為盛事云嘉興貝闕嘗
有詩曰斷絲棄道邊何日緣長松墜羽别炎洲不復巢
梧桐昔在至元日六合車書同玉堂盛文士燕集來雍
雍金刀手割鮮酒給葡萄濃坐有一枝春秀色不可雙
娉婷劉碧玉綽約商玲瓏寶釧金雀釵巳覺燕趙空或
聞操南音未解歌北風上客驚且疑姓字初未通問之
慚復泣乃起陳始終妾本建寧女遠出西山翁父母生
妾時謂是金母童梨花鎖院落燕子窺簾櫳迢迢官朔
方位卑食不充侵貸國有刑桎梏加父躬鬻女以自贖
白璧淪泥中秋娘教歌舞屢入明光宫永為娼家婦遂
屬梨園工京華多少年門外嘶青驄不如孟光醜猶得
嫁梁鴻自傷妾薄命失落似秋蓬客聞為三嘆天道何
懵懵遣使白宰相削籍歸舊宗小史十八九勿恨相如
窮配爾執箕帚今夕看乘龍鴛鴦並玉樹鸚鵡開金籠
棄汝桃花扇紅牙不復從提瓮自汲水絺綌自禦冬時
多困轗軻事或忻遭逢安知百尺井忽登羣玉峯借問
為者誰内相姚文公(輟耕錄)
雲谿友議載李翺在潭州席上有妓舞柘枝者顏色憂
悴問知為蘇州韋中丞女殷堯藩當筵贈詩姑蘇太守
青娥女流落長沙舞柘枝云云李乃於賓榻中選士嫁
之輟耕錄載姚燧官翰林學士日玉堂設宴歌妓中一
人秀麗閒雅微操閩音叩之泣而訴曰妾建寧人真西
山之後也遂白丞相三寶奴為落籍嫁小史黃埭嘉興
貝闕有詩記事妾本建寧女遠出西山翁云云此皆好
事者為之媢嫉君子汚衊大賢亦猶南渡小人傾朱晦
翁至有帷薄不修之謗可謂無忌憚之尤者矣友議出
范攄手鄙俚不足道陶宗儀元末名士乃亦爾可怪也
(居易錄)
玉帶
龍麟州先生過福建憲府設宴命官妓小玉帶佐觴酒
半憲使舉杯請曰今日之歡皆玉帶為也願先生酬之
以詩先生其毋辭時先生負海内重名雅畏清議又不
能違憲使之請遂書一絶句云菡萏池邊風滿衣木樨
亭下雨霏霏老夫記得坡仙語病體難禁玉帶圍於是
舉席稱嘆極歡而散蓋前輩既不肯拂人意又不欲失
所守而且用事清切一時風致可想見信非野儒俗士
所能及(輟耕錄)
賈蓬萊
上官守愚者揚州人為奎章閣授經郎時居順天館東
與國史檢討賈虚中為隣賈閩人柯敬仲友也工詩善
畫家藏古琴三張曰瓊瑶音環珮音蓬萊音皆敬仲所
鑒定守愚亦雅好吟咏兼嗜綠綺與賈交遊特厚每休
暇過從詩酒琴棋從容竟日賈無嗣只三女嘗曰吾三
女可比三琴遂取琴名名女焉守愚子粹甚清俊聰敏
生時人送唐文粹一部故小字粹奴年十歲因遣就賈
學賈夫婦愛之如子三女亦兄弟視之呼為粹舍嘗與
其幼女蓬萊同讀書學畫深相愛重賈妻戲之曰使蓬
萊他日得壻如粹舍足矣歸以告守愚曰吾意正然遣
媒往議各已許諾粹二人亦私喜不勝不意賈忽罷歸
姻事竟弗諧後三年守愚出為福州治中始至僦居民
舍得樓三楹而對街一樓尤清雅問之乃賈氏宅也守
愚即日往訪則瓊瑶環珮巳適人惟蓬萊在室亦許婚
林氏矣粹聞之悒怏殊甚蓬萊雖為父母許他姓然亦
非其意知粹至欲一會而無由彼此凝立樓欄相視不
能發語蓬萊一日以白練帕裹象棋子擲粹粹接視上
畫緋桃題一詩曰朱砂顏色瓣重臺曾是劉晨舊看來
只好天臺雲裡種莫教移近俗人栽粹雖美其意然莫
如之何亦畫梅花一枝復以詩曰玉蕊含春揾素羅歲
寒心事諒無他縱令肯作仙郎伴其奈孤山處士何用
綵繩繫琴軫三枚墜之投還蓬萊蓬萊展看悶悶而巳
未踰時適上元節閩俗放燈甚盛男女縱觀粹察賈氏
宅眷必往乃潛伺于其門更深後果有女夫舁轎數乘
而前蓬萊與母三四輩上轎婢妾追隨相續不絶粹尾
其後過十餘街度不得見乃行吟簥旁曰天遣香街静
處逢銀燈影裏見驚鴻綵輿亦似蓬山隔鸞自西飛鶴
自東蓬萊知為粹也欲呼與語而礙於從者亦於轎微
吟曰莫向梅花怨薄情梅花肯負歲寒盟調羹欲問真
消息巳許風流宋廣平粹知是答已梅花之作不覺感
嘆歸念蓬萊之意雖堅而林氏之聘終不可改乃賦鳳
分飛曲詩成無便寄去忽賈遣婢送荔子一盤來粹詭
曰往在都下與蓬萊同學有書數册未取乞以此帖呈
之望早送還婢不疑有他持送蓬萊蓬萊讀之泣乃作
龍劍合曲答之示終身相從之意寫以魚箋密置古文
中付婢綠荷曰粹舍取舊所讀書此是也汝可持還粹
讀之服其才而感其意俄而閩中大疫蓬萊所議林生
竟死賈家婦知粹未婚乃遣人求終好守愚欣然從之
花燭之夕各賦詩志喜時至正十九年已亥二月八日
也粹詩曰海棠開處燕來時折得東風第一枝鴛枕且
酬交頸願魚箋莫賦斷腸詩桃花染帕春先透柳葉舒
眉畫未成不用同心雙結帶新人原是舊相知蓬萊詩
曰與君相見即相憐有分終須到底圓舊女壻為新女
壻惡姻緣化好姻緣秋波淺淺羅幃畔春筍纖纖玉鏡前
天遣赤繩先繫足從今喚作並頭蓮蓬萊有詩集粹序
之名曰絮雪至正壬寅閩城為盜所據城中大姓多避
匿山谷粹亦攜家遁盜蹤跡得之盡戕其一門留蓬萊
一人不殺將以為妻蓬萊知不免紿盜曰我無歸矣願
事將軍雖然俟埋其故夫未晩也盜喜從之同至屍所
拔佩刀為掘一坑掘訖擲刀于地坐于傍曰吾倦矣目
蓬萊使取刀抄土掩之蓬萊即舉刀自刎曰死作一處
無恨盜遽起奪刀巳絶咽矣盜怒曰汝望同穴乎遂埋
蓬萊二十步外使兩塜相望後兩墓之上各生一樹相
向枝連柯抱糾結不可解(剪燈餘話)
徐嗣元女
浦城徐嗣元女至正間青田寇侵縣女為兵所掠作詩
寫懷詩云萬水千山去路賖青鞵踏破幾層沙登山絶
頂重逢嶺渡水尤深又復涯鴈字只傳夫與子魚書難
寄母和爺回頭遥望鄉關處雲下峯前是我家(閩書)
徐彩鸞
徐彩鸞字叔和浦城人適邑士李文景每誦文天祥六
歌為感泣也元末賊寇浦彩鸞從父嗣源逃山谷間賊
欲害之彩鸞曰寧殺我遂得釋語嗣源曰兒死之父必
速去賊拘彩鸞至桂林橋拾炭題壁曰惟有橋下水照
見妾心清遂罵賊投橋下賊出之乘間復投水沒(閩書)
張紅橋
張紅橋閩縣良家女常曰欲得才如李青蓮者事之福
清林鴻投詩稱意遂侍巾櫛鴻有金陵之遊作詞留别
云鍾情太甚人笑我到老也無休歇月露烟雲都是恨
况與玉人離别軟語丁寧柔情婉戀鎔盡肝腸鐵岐亭
把酒水流花謝時節應念翠袖籠香玉壺温酒夜夜銀
屏月蓄喜含嗔多少態海岳誓盟都設此去何之碧雲
春樹晚翠千千叠圖作羇思歸來細與伊說紅橋次韵
答云鳳凰山下恨聲聲玉漏今宵易歇三叠陽關歌未
竟啞啞棲烏催别含怨吞聲兩行清淚漬透千重鐵柔
情一縷不知多少根節還憶浴罷描眉夢回攜手踏碎
花間月漫道胸前懷荳蔻今日總成虚設桃葉津頭莫
愁湖畔遠樹雲烟叠寒燈旅邸熒熒與誰閒說後紅橋
竟以念鴻而死遺稿中有蝶戀花半闋云記得紅橋西
畔路郎馬來時繫在垂楊樹漠漠梨雲和夢度錦屏翠
幕留春住(詞苑叢談)
朱氏
林子羽妻朱氏長於詩詞其勉外詩云玉食叨陪近上
方五雲深處列鵷行經綸樹績從人仰竹帛流芳與世
長待漏衣沾仙掌露趨朝身惹御爐香功成身退歸寧
日一榻清風綠野堂朱氏年十九卒子羽終身不娶按
鴻為員外郎年近四十此詩即為郎時作而朱氏年方
十九豈其繼室耶(閩小紀)
陳若瑛
陳若瑛義門人聘舒郎未嫁舒没陳不食死其日題詩
云有女名若瑛義門陳氏子女紅中饋餘頗亦嫺書史
十九聘舒郎雙璧燦盈貯百年偕老期竟為天所阻妾
身雖未明妾心良巳許豈無展轉匹志奪妾所恥名既
為君婦能不為君死我生尚氣節賦終毛髮竪(閩書)
楊玉英
楊玉英涉獵書史善吟詠年十八父母許適儒流官時
中既聘時中家有事父母遂悔前盟改受黃廬山聘幣
玉英聞之囑其婢曰吾篋有荷包布鞋諸物異日以遺
官官人婢弗悟諾之而巳於是竊入寢室自經死目不
瞑時中聞訃具禮往祭以手掩之遂瞑婢出所欲遺時
中物付父母啓之有詩云崑山一片玉既售與卞和和
足苦被刖玉堅不可磨若再付他人其如平生何(閩書)
潘英奴
永春潘英奴美如仙姝父母擇配未諧同安苗德純販
苧主潘家生美姿容巳娶二年嫌妻貌醜詐言未配英
奴窺之時露半面或全身一日摺紙方寸外包油紙置
飯中苗得之開視有詩曰天生一對兩嫣然司馬文君
宿世緣欲遣中書傳好信幾回未易到君邊是夜潛至
臥邸告以宜遂琴瑟苗魂飛神蕩以求歡合英奴堅拒
曰聘幣未將不可苟就以金指環與生囑曰幸勿爽約
憑此為信禮拜而退苗還出妻欲聘英奴無媒未果遷
延半載父發布鳳陽時沙縣鄧茂七擾亂苗四載不得
歸景泰三年道路始通苗歸抵潘家英奴已嫁林氏矣
苗以貨絲為由訪宿林家英奴潛書鷓鴣天貽生云欲
侍鴛幃奉枕衾誰知薄倖苦相侵移花却向他人主狂
蝶無情莫再尋君負信妾傷心魚沈鴈杳悄無音如今
追憶前時話剰得潸然淚滿襟苗見之鬱鬱而歸及再
娶姚氏容貌更不如前妻想念益深友人為作指環篇
以譏之曰金指環金指環看汝徒辛酸猶記相攜處羅
帶結同歡態濃語巧美無極未行雲雨情先密好懷豁
然開驀地迢親覓撩人嬌思撥不平一團和氣迥春晴
廣寒嫦娥初會遇又如君瑞見鶯鶯自别佳人冰雪面
寤思寐想深相戀千山萬水阻塵紛歸鴻難托張生怨
指環本黃金解贈注意深安知物理多遷變似此堅圓
能倍心因敘指環事勸人夫與婦赤繩繫足親何必輕
抛負苗生本期得芳妍豈知再娶不如前我聞在德不
在色請君讀此指環篇(堅瓠集)
楚雲
楚雲者秦川名妓也自恃才色擇配而偶與武陵申生
歡有伉儷之約無何生以省試還家姬亦逼于父母願
弗克諧追送至鹽田渡牽袂隕涕哀動路人姬為詩贈
生曰仙旆雲裝不忍看一聲去也下床難春歸忽憶花
無主鶯語應憐柳易殘枕上淚痕湘竹冷鏡中人影楚
雲寒因風掩泣還藏笑歌扇何時製合歡生亦答以詩
云茫茫春海渡不及兩情深紅燭相逢淚青衫欲别心
山留愁黛色鶯學子歌音枕上鴛鴦約重來未可尋從
此遂别時人多傳誦之(長溪瑣語)
李氏
李氏雲霄人以詩名其姊大李亦能詩與相唱和也有
汲水書懷二詩汲水詩云汲水佳人立曉風青絲輾盡
轆轤空銀瓶觸破殘粧影零亂桃花滿井紅書懷詩云
門對雲霄碧玉流數聲漁笛一江秋衡陽鴈斷楚天闊
幾度潮來問過舟(閩書)
鄧氏
鄧氏女閩邑竹嶼人萬歷中嫁瓊河鄒氏夫不類女鬱
鬱不自得發為詩詞多幽憤凄怨語居二年竟以怨死
臨終以遺草付其甥人爭傳錄有東園踏青云芍藥叢
邊露氣沈步隨芳草共幽尋桃花薰日紅濃淡柳葉迷
烟翠淺深何處香泥忙社燕誰家晴檻噪時禽悄寒羅
襪渾無力斜倚東風碧樹隂又啼鳥落花春巳暮孤燈殘
漏夜偏長又垂簾阻歸燕開戸入飛花皆有情思(筆精)
林氏
林氏福建人有晚春詩云抛却銀針到小庭遣情無奈
獨傷情高低别院鞦韆影遠近人家笑語聲黃鳥曉寒
藏翠柳綠苔春盡點紅英一年好景仍辜負堪嘆嫦娥
老此生(閩小紀)
徐氏黃氏
宋珏比玉作莆陽二婦傳云徐氏居莆之北關父龐鄉
薦為新安郡丞字澄渚俞氏紈袴兒也合卺之夕傅姆
基之曰郎君當屬對句而就寢徐指二硯屬句曰點點
楊花入硯池近朱者赤近墨者黑俞縮瑟不能成句徐
笑曰何不云雙雙燕子飛簾幕同聲相應同氣相求自
後抱賈大夫之恨時形筆墨其嬸林氏貽書勸勉徐與
之往復纏綿惻愴為人所傳徐卒俞氏子取其著作焚
弃之僅存批點二十一史又悼志賦一首梁鴻王凝妻
諸贊及讀離騷六朝隋唐史論數十篇友人鄭邦衡梓
之以傳黃氏名幼藻字漢宫莆陽塘下人蘇州别駕黃
議之女林儀部啓昌子恭卿婦也姿韵高秀少受業于
宿儒方泰年十三四工聲律通經史所著有柳絮編沈
靜知大節儀部没傾家以事其姑所居不蔽風雨近戚
罕見其面年三十九患心痛誦殘燈無焰影幢幢之句
而瞑生一子名鐘愛東粤山水祝髮名海印亦能詩(静志)
(居詩話)
莆田黃氏名幼藻家蘇州倅公議愛女也幼躭風雅韵
言駢語皆臻妙境世父給諫公謙深加器賞以方謝道
韞名其集曰柳絮編孀居無子佚不傳存者十二首其
詠雨中紅芍藥云晨粧乍點自傾城冉冉風生繡閣清
厭說廣陵春欲暮胭脂和淚雨中傾恨白芍藥不開云
灼灼花開鬭曉紅玉顏寂寞怨東風素粧不理因誰倦
一段春藏粉黛中(筆精續訂)
潘仲徽室
季蘭易安之後明未有其匹者今人最所膾炙則淮安
妓淮草青青一絶耳然亦淺弱閩進士潘仲徽室人寄
夫詩暮雨沈沈不肯休知君今夜宿誰樓遥知楚水吳
山外旅況閨情一樣愁足以伯仲水國蒹葭之什趙仁
甫有二女皆能詩而才情不甚合作(小草齋詩話)
王虞鳳
女郎王虞鳳字儀卿侯官人許嫁林氏萬歷中年十七
卒有罷繡吟一卷春日閒居詩濃隂柳色罩窗紗風送
爐烟一縷斜庭草黃昏隨意綠子規啼上木蘭花春閨
詞融和天氣喜初晴為愛簪花却放針玉枕夢回人寂
寂瑶琴揮罷院沈沈黃鶯戲水穿荷影紫燕銜泥織綠
隂畫靜金爐香欲燼推窗滿地落紅深(榕海詩話)
吳慧鏡
方氏孟式字如耀桐城人山東布政張秉文含之之妻
也志篤詩書備有婦德含之舉萬歷庚戌進士同年生
閩人孫昌裔翁為樞攜家長安邸中孫之婦鄭翁之婦
吳皆諳文墨承平多燕女子從夫宦游者歲時伏臘以
粔籹花勝相貽而三家婦獨以篇詠相往復如耀繪大
士像得慈悲三昧兩家皆藏弃焉崇禎初含之官於閩
兩家婦為如耀刻集皆為其序而翁婦吳序其次集劇
談佛理以為文章現世之佛法能文之人即現世之佛
人善文之心亦現世之佛心金剛離一切相況以無色
界諸天空定所持猶作男子女人相乎其文縱横辨博
殊為閨房吐氣吳名慧鏡翁之女佩玖婦曰蔣玉君皆
與校讐蔣有長歌題其後此吾庚戌榜下一美談也(明詩)
(綜)
陳氏
張利民母陳氏雅躭書史能為五七言歌詩年二十四
夫卒撫孤守節作詩自勖且以誡子曰不亞和熊母能
為斷鼻人又聞雷詩曰空中霹靂聞天語夫在山頭知
不知幼子未能傳故事王裒抱塚亦人兒年三十三以
哀毁卒後利民既成進士自疏其節於朝懷宗詔旌焉
母葬在田中人呼為田中墓(景物攷)
鄧鈴
鄧氏名鈴字德和閩縣人儒士鄭坦妻坦卒刲雙耳自
誓詔旌表其門年八十二萬歷中以嗣子雲鎬貴贈宜
人有風教錄其讀岳鄂王傳詩云英雄誓復舊山河曾
奈奸邪誤國何鐵馬長驅河洛水金牌亟返郾城戈中
原父老空遮訴南渡君臣不恥和五國城頭烟月慘千
年墳樹盡南柯(明詩綜)
林娙
林娙字美君福清人姓王氏父雪窗為番禺尉生美君
於官舍愛而教之以孝經六歲即能通曉年及筓父攜
入覲於長安字林初文以為得壻初文讀書鼔山每有
寄將必佐以詩初文舉於鄉攜上春官下第遂居南京
初文十年不歸先後下吏值萬歷間歲凶美君以女紅
為活教其二子君遷古度備嘗荼苦無怨尤焉詩作後
即焚其稿存者其百一也白門感述二首白門連歲值
饑荒十載良人旅朔方顧影自嗟還自笑妾身贏得是
糟糠生平淡飯與黃虀不道饑荒乏五齊嫁得文人非
薄命人間多少富兒妻咏鳳仙花鳳鳥久不至花枝空
復名何如學葵蕊開即向陽傾(榕海詩話)
林玉衡
林玉衡字似荆福清人林初文孝廉之女倪方伯之孫
廷相妻也幼聰敏喜讀書初文愛而課之七歲時初文
建小樓落成值雪後月命之吟應口即成一絶云梅花
雪月本三清雪白梅香月更明夜半忽登樓上望不知
何處是瑶京長老傳誦皆為驚嘆他詩多不存(静志居詩話)
周玉簫
周玉簫者閩中女子武人方輿之妾也輿建議撫紅夷
忤大帥指繫獄七年遣玉簫玉簫誓死不去輿事解感
憤時事詣闕上書遇國變又數年不得歸玉簫感慕病
殁有詩一百三十篇授其女蕙女蕙刻而傳之玉簫自
言在孩提日好啼哭父母以書帙遥示之即止輿讀書
任俠妻妾皆諳曉書史玉簫一弱女子好談古今節義
事常采古列女懿可法佚可戒者各為詩一篇比于彤
管其于名姬才女瑕疵嗤點者往往嚴酷擊排比于狗
彘詞雖不文君子旌其志焉(静志居詩話)
鄔氏
崇禎戊辰十月予兒起宗奉使入閩宿崇安别司見壁
上題詩云五月天氣佳山行不厭遠他年抱子還彩輿
入何館傍註云丙寅仲夏攜侍兒四五輩赴任嶺南宿
此館中漫題鄙句四明鄔氏書嗚呼婦人嫺於詞翰而
能不妬為夫求子真人情之所最難者天眷有德豈有
不憐而賜之子者哉(冒汝九&KR2989;語)
邵飛飛
邵飛飛福州府人色藝俱絶康熙中耿精忠反有旗下
羅御史者以從軍入閩見而悅之賄媒氏佯為欲娶繼
室其父母得千金許之既嫁隨羅北歸其大婦妒悍以
飛飛配一奴飛飛作薄命詞三十首流傳京師有謀欲
娶之者飛飛旋死附詩曰韋韝仍是紫臺宫馬上琵琶
曲未終嫁得傖夫雙足健報人佳壻好乘龍烟樹關山
幾萬重殘粧零落為誰容如何的的親生女只愛金錢
不愛儂疎風冷雨對銀釭心自酸辛淚自雙高壘愁城
堅似鐵酒兵十萬總難降荻簾日影上遲遲亂綰烏雲
不畫眉羨殺隔隣誰氏女金錢閒擲買胭脂鶼鶼比翼
兩相依文彩蹁躚世所稀不料風濤生洛浦鎩翎又逐
野雞飛自傷薄命更誰如蘭蕙當年竟被耡回首五年
成底事風流好似夢華胥無端遴壻慕金味堪慟雙親
一樣愚寄語故園諸姊妹荆釵裙布好歡娛白雲飄渺
望中迷獨倚南窗掩面啼萬里飄零親念否碧梧不是
鳳凰棲積雨汚泥巳没階行行濕透小弓鞋遥思多少
侯門女指點青鬟對對排騾車陣陣響如雷門外風吹
百尺灰可惜春葱纖似玉自生爐火簇烟煤土屋茅簷
撲面塵可憐觸目也傷神看他赫赫司晨牝端坐華軒
常帶嗔炎天斗室穢難聞蒜蒜葱葱盡日薰記得故園
風景好白羅衫襯石榴裙獅子容他吼獨尊却將奴去
嫁司閽兒郎薄倖真堪恨不記添香枕畔温憶昔雙雙
倚畫欄名花曾對並頭看何期棄置如秋葉忍把琵琶
别調彈哮言狺語侉多般翻道奴儂鴃舌蠻悵望夕陽
芳樹外嬌聲嘹嚦語家山挑燈含淚叠雲箋萬里函封
報可憐為問生身親父母賣兒還剰幾多錢淡淡春山
楚楚腰菱花自對亦魂銷如何願食鶬鶊婦相見誰憐
竟不饒奈爾鳴鳩居鵲巢啄將紅蕊出枝梢堪嗟薄命
愁如織却與詩人作解嘲自悔當初望太高今成明月
水中撈風箏本是無情物莫怪絲絲綫不牢鮫綃染血
蹙雙蛾搔首呼天怎奈何俗子不知人意懶燈前只管
唱秧歌想後思前恨轉加悞人多是浣溪紗既然負却
當年意何必尋春到若耶良宵無奈酒人狂雨怨雲愁
總斷腸一枕難成鄉國夢凄其殘月照空梁丰韵全消
病巳生人人猶道妾傾城郎心何似秋江水一任桃花
逐浪萍蜀魄啼殘不忍聽斷腸最是雨淋鈴紅顏千古
同悽惻我又如斯慟小青豕圈雞棲暑氣蒸嗡嗡滿屋
閙蒼蠅有人水閣珠簾裡猶說今朝熱不勝十里湖西
憶舊遊而今無復汎蘭舟孤山曾弔真娘墓此日相思
泣素秋不須重賦白頭吟入骨憂煎死巳尋贏得芳魂
歸去好一丘黃土百年心柳色依依逐漢南樹猶如此
我何堪輸他隣婦無思慮碗大葵花滿鬢簪北地玄溟
風太嚴滿天飛絮壓茅簷炕頭不是金爐火馬糞如香
細細添褲腿郎襠短短衫金箍頭髻更巉巖教奴依樣
更粧束䰀墮雲鬟道不凡(寄園寄所寄)
延平女子
郵亭旅舍好事者往往贋為巾幗之語書以媚筆以資
過客傳誦多不足信沈公子二聞夜宿垜莊所見延平
女子題壁詩驛亭未遠墨痕猶新小記短章悽惋可誦
惜其依違寡斷閱者不無夫人少商量之嘆也序云妾
閩嶠名家延平著姓十三織素左家賦嬌女之詩二八
結褵新婦獲參軍之配何異莫愁南國早嫁盧家庶幾
弄玉秦樓相逢蕭史方調琴瑟頓起干戈夫死於兵妾
乃被掠含羞辭故里魂銷劍浦之津掩面強登輿腸斷
西陵之路兹當北上永隔南天爰題驛舍數言聊破愁
城百叠嗟夫昔年薰香染翰枌印青編今日滴血濡毫
綃封紅淚秋墳鬼唱哀似峽猿三兩聲青塚魂歸恨擬
胡笳十八拍詩云野燒獵獵北風哀細馬氊車去不回
紫玉青陵悵已矣泉臺當有望鄉臺那堪驛舍又黃昏
樺燭三條照淚痕想像延津沈故劍相期青塚一歸魂
昨夜嚴親入夢來教兒忍死暫徘徊曹瞞死後交情薄
誰把文姬贖得回不道臨時死亦難強為歡笑淚偷彈
同行女伴新梳裹皂帕蒙頭壓繡鞍後書庚申季春延
平張氏題於沂水縣垜莊驛舍(觚賸)
黃淑窕淑畹
莘田二女皆擅詩名長曰淑窕字姒洲次曰淑畹字紉
佩紉佩有題杏花雙燕圖云艷陽天氣試輕衫媚紫嬌
紅正鬭酣記得春明池館靜落花風裡話呢喃夕陽亭
院曲闌東語燕時飛扇底風不管春來與春去雙雙長
在杏花中時人皆稱之(榕隂詩話)
先妣黃太恭人
黃夫人名曇生字護花蕉溪鄭先生妻也父處安公閩
縣諸生沈酣六籍有志當世明末李自成破郡屠縣當
事庸懦無能感激上書言平寇方略召授中書舍人遷
工部營繕司主事憤不得施行棄去遊吳越間時歸鬱
鬱無所試寄情書史時夫人幼日侍几案聽說忠孝事
受經學作詩文温純大雅不為閨閣香豔之句處安公
喜曰是伏生女曹大家流蘇若蘭豈足方哉嘗曰必擇
快壻既見鄭先生遂受聘年二十于歸(九畹古文)
鄭先生令固安期年政平招戚友滯畿下者至署作竟
歲歡拈韻賦詩觥政具舉夫人在梱内亦與羣從子壻
通家子倡和除日夫人剪絹成梅花插胆瓶奉客偶作
小詩諸子競次其韻為夫人壽夫人喜謂鄭先生曰邇
來落拓一官獨此耳(九畹古文)
好施而有次第幼小見兄鐫私印文曰得意金多日贈
人易人為貧識者歎為仁者立達與墨氏兼愛之分也
著作甚富秘不示人惟吳興臧夫人皆綠軒詩西陵林
大家集奉處安公命為序兩家壽梨棗今得膾炙人口
他有存者皆女孫翰蓴所錄櫝而藏之(九畹古文)
先生諱方城字則望石幢其號也有母曰黃太恭人湛
深六籍有伏生女曹大家之目佐蕉溪公勞逸教子琴
堂賦詩帷中答之故先生兄弟績學半由母訓女子子
皆知詩九畹為立傳(省齋自存草)
全閩詩話卷十
