全閩詩話卷七
兖州府知府鄭方坤撰
明
鄭善夫
鄭善夫字繼之閩縣人弘治乙丑進士除戸部主事理
滸墅關正德初逆瑾亂政力告得請築少谷草堂於金
鼇峰作遲清亭以見志焉居六載起改禮部祠祭武皇
南狩與諸曹郎黃鞏等跪闕門泣諫杖闕下尋復乞歸
嘉靖初用薦起南刑部改稽勲郎中好遊名山峻陟冥
搜經時忘返再得請走浙弔孫太初于道場山中畢遊
越山水八月而後返其赴召也便道游武夷深入九曲
絶糧抱病放舟南下抵家而卒年三十九其徒高瀫傅
汝舟為庀棺斂太守汪文盛葬焉有少谷山人集十卷
林尚書貞恒撰福州誌刺少谷詩專倣杜時匪天寶地
遠拾遺以為無病而呻吟以毅皇帝時政觀之視天寶
何如猶曰無病呻吟則為臣子者必將請東封頌巡狩
而後可乎甚矣尚書之傎也顧華玉稱繼之詩氣秀巖
谷雖才韵弗充而古言精思霞映天表黃清甫曰繼之
才故沈鬱去杜為近過為摹倣幾喪其真壽陵之步亦
可稱工奚必邯鄲也合兩家之評觀之繼之之所就為
可知矣(明詩統)
鄭善夫字繼之福州人仕至南京驗封郎中氣秀巖谷
發情聲詩雖才韵未充而古色精言高映霞表飄飄然
有逍遥遠舉之志好遊名山嘗入武夷鴈蕩峻陟冥搜
都忘内顧養疴自遠逡巡郎署樂負高標殆輕人爵時
與衢州方豪同好意泊如矣嘗與予期曰明年海上有
紫氣東來是吾觀化至矣赴官留省中道奄殂吁亦奇
怪也哉贊曰靈運樂遊嵇康慕仙超然驗封千載同然
南海孕靈陽春呈響鵠性鴻情永遺遐想(國寶新編)
鄭善夫嘗雪中遊天臺美髯白晳毛褐筍輿戒從者勿
言姓名人以為神仙盛傳郡中太守顧璘聞之曰此必
吾繼之亟使人邀之善夫答以詩云客有飄飄者閒來
湖海遊雲端尋鴈蕩雪裏過台州白業藏賢達浮槎近
斗牛豐干漫饒舌太守是閭丘(閩小紀)
鄭郎中善夫初不識王儀封廷相作漫興十首中有云
海内談詩王子衡春風坐遍魯諸生後鄭卒王始知之
為位而哭走陳千里致奠為經紀其喪仍刻其遺文文
人之愛名也如此(藝苑巵言)
鄭繼之如冰稜石骨質勁不華又如天寶父老談喪亂
事皆實際時時感慨(藝苑巵言)
予家有鄭善夫批點杜詩其指摘疵纇不遺餘力然實
子美之知已餘子議論雖多直觀場之見耳嘗記其數
則一云詩之妙處正在不必說到盡不必寫到真而其
欲說欲寫者自宛然可想雖可想而又不可道斯得風
人之義杜公往往要到真處盡處所以失之一云長篇
沈著頓挫指事陳情有根節骨格此老杜獨擅之能唐
人皆出其下然詩正不以此為貴但可以為難而已宋
人學之往往以文為詩雅道大壊由杜老起之也一云
杜陵只欲脫去唐人工麗之體而獨占高古蓋意在自
成一家不肯隨場作劇也如孟詩云當杯已入手歌妓
莫停聲便自風度視玉佩仍當歌不啻霄壤矣此詩終
以興致為宗而氣格反為病也善夫之詩本出子美而
其持論如此正子瞻所謂知其所長而又知其敝者也
(焦氏筆乘)
繼之在弘正間不襲李何餘論别開生面好盤硬語往
往氣過其詞雖源出杜陵實有類山谷者集中感時之
作可觀可怨頗不猶人其論詩五言云大哉杜少陵苦
心良在斯末流但呌噪古意漫莫知鳳鳥空中鳴衆禽
反見嗤蓋有獨立不遷之概焉當時孫鄭並稱孫非鄭
敵朱鄭並稱朱亦非鄭匹也(靜志居詩話)
徐子元云少谷師杜殊乏歡悰宛然一生愁也黃清甫
云繼之才故沈鬱去杜為近過為摹倣幾喪其真壽陵
之步亦可稱工奚必邯鄲也謝在杭云鄭繼之一洗鉛
華力追大雅然掊擊百家獨宗少陵呻吟枯寂之語多
而風人比興之義絶譬之時無春而遽秋人未少而先
老才情未肆氣格變衰樂事未陳聲淚俱下此在少陵
為之已非得意之筆況效顰學步者哉(明詩綜)
鄭繼之賦才英邁往往有新語如暝烟分野色山鬼習
人聲馬上琵琶曲流悲入漢宫二作並佳(國雅)
太初少谷兩家詩亦多雜宋人而鑒者莫悟(楊升菴集)
閩人家能佔俾而不甚工詩國初林鴻高廷禮唐泰輩
皆稱能詩號閩南十才子然出楊徐下遠甚無論季迪
其後氣骨崚崚差堪旗鼓中原者僅一鄭善夫耳其詩
雖多摹杜猶是邊徐薛王之亞林尚書貞恒修福志志
善夫云時非天寶地匪拾遺殆無病而呻吟云至以林
釴傅汝舟相伯仲又云釴與善夫頗為鄉論所訾過矣
閩人三百年來僅得一善夫詩即瑕當為掩善夫雖無
奇節不至作文人無行殆非實錄也友人陳玉叔謂數
語却中善夫之病予謂以入詩品則為雅談入傳記則
傷厚道玉叔大以為然林公余早年知巳獨此一叚不
敢傅會此非特為善夫亦為七閩文人吐氣也(藝圃擷餘)
嘉靖癸未廣賊寇閩莆與難者曰王文奎女江口前王
村人方笄被賊掠行至屋後山紿曰吾欲汲江水飲之
約帛束衣投下死順流下海數日屍乘潮回肌體不露
顏色如生曰詹秉直妻黃氏與其姑同為賊獲賊索金
帛箠姑慘楚黃曰願代賊不聽殺姑黃奪賊刀自殺事
聞並賜旌表鄭善夫作苦節行曰下南四郡三郡兵閩
盜此日真縱横安溪莆口備慘毒殺氣上冒天為腥六
師不法無戰情賊過一程移一程兵驕將怯往必敗疆
場之事誰曾經官軍畏賊遠護送民兵不教將何用坐
遣羣羊啖虎口萬姓何辜死無訟前王少女不就擄抽
身抱石沈江水詹家少婦賊殺姑罵賊不屈同姑死我
歌苦節行淚下哽咽悲不止吾輩堂堂七尺軀況作男
兒把天紀清風嶺曹溪渚長使志士哀千古吁嗟乎詹
家少婦前王女曰王原德妻陳氏居王莊寡居有年賊
至盡得王莊諸婦女惟陳抗死房闥中事聞旌表鄭善
夫為作傷哉行曰傷哉乎尚陽之南廣業之里千數茅
茨變賊壘殺人成丘山旬月不見官軍至我思八閩十
七衞太祖以來食盡多少官倉米一朝緩急不得分寸
力惡用飼爾民膏髓膻風吹塵汚詩禮安能一沃滄溟
水傷哉乎壩頭山新渡嶺婦女不行刃加頸新渡嶺壩
頭山黃金滿意婦女還可憐蛾眉七十二竟無一下清
風灘死生在前良獨難傷哉乎前王寡妻獨死房帷間
令人苦憶太古時上有堯舜下皋䕫契敷五教張四維
稷播百穀民忘饑九州分理十二牧天子端拱而無為
四凶既誅戮六合歌雍熙畊者讓畔行讓路重門暴客
從何來嗟彼盜賊豈無民彜犂鋤化兵誰使之傷哉乎
聖主不作吾巳而(閩書)
木蘭陂宋李長者廟迎神之詞曰負鍤兮如雪散金兮
如泥昔斥鹵兮今穰昔董荼兮今飴明鄭善夫詩滄海
未銷錢女恨路人惟誦李侯碑秋江極浦生寒水神至
靈風滿素旗(閩書)
鄭繼之野興詩末云年來混迹漁樵下況有銅鞮伯氏
風按春秋晉叔向其兄銅鞮伯華匿德藏光不與叔向
遊者罕知伯華仲尼稱之曰多聞内植進退兩尊繼之
銅鞮句用伯華事耳向見鄭詩刻本疑其用白銅鞮故
事改曰習氏不惟失作者本意而於題旨句法不相符
矣板本未更因筆而出之以俟知者(筆精)
鄭少谷上泰陵詩云千林松檜鬱相迴永夜風生瀚海
哀萬國昔曾瞻氣象五雲空復護崔嵬古來鳳鳥長難
至天上龍髯定不迴苦憶焚香賜第日報恩真愧濟時
才蓋泰陵乙丑科宫中焚香祝天願得賢才以輔太平
故云(堅瓠集)
李空同于公祠堂記有曰予觀今人論肅愍公事未嘗
不酸鼻流涕焉蓋傷為臣不易云夫事莫大于君出寇
入排遷主戰四者旦夕之勢而存亡之判也乃今人議
則異是或見鮑莊事輒曰夫葵猶能衞其足然獨不思
勇士不忘喪其元乎孟子曰所欲有甚於生者故生而
有所不用也然將軍蠡留侯良功成身退天下兩高焉
此又何也豈所謂計免者非忠貪盛者違智歟而也先
擁太上皇大同城下勒降也大同人登城謝曰賴天地
宗社之靈國有君矣至宣府城下宣府人登城謝曰賴
天地宗社之靈國有君矣至京城下京城人又謝曰賴
天地宗社之靈國有君矣于是公颺言曰豈不聞社稷
為重君為輕斯言也事以之成疑以之生者歟且太子
之易南宫之錮二者有能為公恕者否耶公有不如意
輒撫膺忿曰此一腔血竟灑何地聞其言孰非酸鼻流
涕者而獨咎予也嗚呼傷乎傷乎此段既能明于之功
與心又能推原致禍之由反覆變化文益奇而功益崇
讀之真令人酸鼻也文刺史漫抄以錮南宫易太子為
公之罪余巳辨之矣近時鄭繼之詩又曰雖重獲罪戾
社稷功不小不知何罪戾耶可笑可笑(七修類藁)
高瀫
少谷居鼇峯北從之游者九人鄉黨目為十才子少谷
詩所云一時賢士俱傾蓋滿地萍蹤笑舉杯是也九人
者高二十二宗吕居首傅二木虚次之餘有林九王七
施二其名不得而詳矣宗呂家最貧少谷稱其事母至
孝事兄至悌又稱其甘貧守節安安然人無知者蓋高
傳為鄭門弟子之冠少谷於傅盛誇其文於高則美其
行云(靜志居詩話)
卧龍山有三石圓聳如品字名品者叩之則諸山響應
有翠楚亭來遊者衆題刻甚多明高瀫詩天開翠楚卧
雲根品字中分石字門莫向此中留篆刻古來名氏蝕
苔痕(閩書)
侯官高瀫號霞居子善隸草八分詩畫皆逸品登岳陽
樓殘雨數峯衡嶽曉暮雲孤樹洞庭秋亦有畫意(徹賸八編)
傅汝舟
前丘生詩刻意學少谷子故多崛竒語句如楚樹懸猿
直衡雲帶鴈斜宿雲長抱殿游鶴不歸松野客逢迎少
山僧出入尊白為溟海浪青盡島夷山地濕菰蒲氣風
生鸛鶴毛皆鎚鍊而出不肯猶人生弟汝楫有句云種
桃求漢核食棗想齊花頗饒韵致汝楫字木剡亦有詩
名時號二傅或是鼇峯九人之一乎(静志居詩話)
武夷天心峯在火焰峯右象鼻巖左三峰屈曲毗連如
心字之形又此地深隠為洞天中心嘉靖戊子徽人韓
洞虚鑿荒構屋張真人彦頨扁曰天心傅汝舟詩朝登
三仰峯夕宿天心庵久入名山遊溪徑頗盡諳始知九
曲外復有南山南森邃更險豁深篁倚烟嵐沙田稻翼
翼巖桂花毿毿疎籬隔雞犬朽樹藏蜂蠶(閩書)
繼之同時倡和諸子有傅山人汝舟高山人瀫林侍御
釴許黃門天錫然皆格卑語俚不能自振獨傅差有塵
外之語如松花風送時入口竹杖雲生常滿衣永夜松
風掃星月經旬衾枕傍天河天風驅雲不出洞家鶴拜
客時登堂等語亦自蹀躞可喜黃門青山對面疑無路
黃犢出林知有村管中窺豹耳同時有林太守春澤喜
為詩亦效法繼之林太學世璧稍後語多竒雋早卒(小草)
(齋詩話)
傅生詩淵致蕭散多發之性情其道江湖林壑神仙隠
逸直臻其要妙上下魏晉抗聲於武德天寶之間大歷
而還不論也(少谷集)
傅丁戊山人初家朱紫坊即宋陳忠肅芙蓉園故址也
鄭繼之為題門帖云巷陋過顔老去無心朱紫園名曰
宋秋來有意芙蓉晩歲居桂枝坊有詩云巷隠桂枝堪
偃息家存土窟省經營(筆精)
鐘模石在琅玕巖前圓聳數丈類鐘形舊志云在鼓子
峯後謬矣傅木虚詩石如鐘鼓兩巖開竟分鼓子之一
峯當之蓋為舊說所誤兹從李志正之(武夷山記)
林春澤
侯官林德敷春澤正德申戌進士戶部主事遷員外郎
疏諫南巡出守南安生於成化庚子至萬歷己卯一百
歲劉中丞商御史為建人瑞坊德敷謝詩云翠旗谷口
萬松風喘息猶存一老翁詎意䕫龍黃閣上尚憐園綺
白雲中擎天華表三山壯醉日桑榆百歲紅願借末光
垂晚照康衢朝暮頌華封又四年卒子應亮嘉靖乙未
進士以戸部侍郎侍養年亦八十六卒孫如楚嘉靖乙
丑進士工部侍郎卒年八十二(堅瓠集)
林旗峯公春澤成化庚子生正德甲戌第進士歴官程
番知府隆慶戊辰予方舉子公時八十九矣以詩賀云
天闕桂庭光奕葉歲深瓊樹挺新枝玉壺寒露清如許
玄圃春風(缺)未遲驥足已酬千里步鳳毛定有五雲期
怪來野老巖棲久湯餅筵開總不知其精健乃爾萬歷
十一年歲一百四以微疾卒前數月猶有自嘲之作云
歲月嗟無幾形骸笑不同白眉三寸許青眼一雙朦丘
壑烟霞外詩書夢寐中止餘腔子裏端坐主人翁公冢
嗣少峯應亮戸部亞卿孫碧麓如楚廣東憲副三世科
甲金紫諸羣從英妙夫公之壽巳異而精健且貴顯復
多子孫亦古今鮮儷矣(少洲詩話)
百年上壽世曰徒然然或有過之者侯官林太守德敷
百歲有司為建人瑞坊榮之集中喜玄孫生詩曰傳家
二十有三世老我百年仍四春蓋即于是年卒萬歷癸
未歲也德敷子應亮戸部右侍郎孫如楚工部右侍郎
(靜志居詩話)
公少年與鄭少谷方棠陵張崑崙為詩友應亮則少谷
之壻也有人瑞翁詩十二卷行世(閩小紀)
林秀桂
林秀桂幼有志行父殁事繼母盡孝正德中應貢謁選
時劉瑾有掛號常例秀桂曰以賂進非士也改之南雍
托詠飛雪有狂憑風雨張聲勢亂入庭除任積堆之句
尋行取入選堅辭不赴歸講明易學成就後進浦中論
明經脩行之士以為稱首(閩書)
莊維春
莊維春閩人年十三時父官瓊州維春往省之將抵海
陾作詩曰十里至海路巳絶四面無村人獨行百夢不
能一到此雙親猶自隔蓬瀛後官至豫章太守(小草齋詩話)
鄭逑
閩鄭參知逑年八十四元日夢中作詩云皇極開三統
金丹轉九還雖居人世上却巳出塵寰曉而誦之不知
其解是歲卒(小草齋詩話)
戴大賓
戴大賓字寅仲莆田人八歲遊泮主師指廳上椅屬對
云虎皮褥蓋學士椅即對曰兔毫筆寫狀元坊十三中
鄉試第三正德戊辰年十四探花及第授翰林院編修
無何卒(耳談)
弘治改元莆田迎春戴大賓尚幼父兄抱看有指謂守
曰神童也守以龍飛二字令屬對戴見春牛對曰牛舞
守不然之戴曰百獸率舞牛寧不舞乎守稱善又以虎
皮褥蓋學士椅令對戴曰兔毫筆寫狀元坊守厚賞之
年十三魁天下考科舉時同輩見其年少謂曰小朋友
就要做官做到何官答曰閣老衆戲出對云未老思閣
老應聲曰無才做秀才衆閧笑知反為所傷也(堅瓠集)
海昌董氏二十嫁為朱俊妻三歲夫亡生子鑑甫周歲
董水漿不入口者三日或勸曰子在而殉夫溝瀆之諒
耳乃強起飲食晝夜哭不絶聲聞者憐之莆田戴大賓
弔以詩曰望夫歸夫歸定何時兒啼夫不聞妻哭夫不
知此身不惜化為石汝兒無母當怨誰芳草年年青吁
嗟夫兮歸不歸又云兒勿哭兒哭傷母心汝翁棄汝去
汝母愛汝不敢嗔何日兒當言何日兒當步母養兒兮
苦復苦吁嗟兒兮莫作潘郎負阿母後鑑果能樹立當
道為表其閭曰慈節云(情史)
黃鞏
黃鞏字伯固官武選郎武宗有南巡之命鞏危言極諫
疏方上同舍郎陸震讀之嘉嘆遂附名同入是時吏部
員外郎夏良勝禮部郎中萬潮太常博士陳九川皆有
疏諫嗣後羣臣伏闕者二百餘人武宗怒甚皆杖之以
鞏震與良勝等倡首下鎮撫司嚴治巳鎖項械手足廷
跽之五日正跪時衆曰天子且出鞏曰天子出吾牽裾
死之既三加訊杖坐繫一月除名為民始鞏以職方艱
居其弟謂鞏此時縣官北狩人心危疑兄且無仕鞏題
其書室曰茅屋石田為生太拙鴟夷馬革自許何愚至
是遺弟詩曰不用汝謀方至此須知我道固當然歸杜
門著書貸米留客日中未爨晏如也嘉靖改元起大理
寺丞疏辨大禮反覆千餘言尋病卒(閩書)
方邦望
表民與郭澄卿皆喜為詩林文恪謂郭學杜而短於才
方學孟而學不足以充之鄉曲之言不阿所好可使掌
邦國之志矣(靜志居詩話)
蔡景榕
蔡景榕者寧德縣諸生也頗能詩嘉靖辛酉五月倭破
縣城擄之歸至海西道薩摩州麑塢郡髠其首奴使之
困苦備極求死不得閱兩月賞與肥前州商得錢八千
文而去至八月朔隨往松源山南林寺寺老僧俊可異
而詢之景榕書大明秀才示之僧因試以芙蓉詩景榕
援筆立就曰風來翠蓋動露滴霞杯濃不與春芳競秋
江獨逞容僧乃留之寺中命錄書經典及太平記倭國
玉篇等書逾年景榕求歸甚切僧與衆議欲妻之且給
以田景榕題鴈詩于便面曰金風蕭瑟碧天秋淺水平
沙亦暫遊萬里青霄終一去野鳬無計漫相留僧知其
意不復強之然倭頻年入寇無便可歸癸亥春乃潛命
畜髮甲子秋有漳州通番舶至懇於僧得附歸聞於官
仍復書後以歲薦官至隨州廣文(長溪瑣語)
王履吉
養老新書云松蘂去赤皮嫩白者蜜漬之略燒令蜜透
勿太熟極香脆吳興劉司空麟自弁山寄王履吉松英
藥餌履吉謝以詩云坦林晝永團松蓋弁壑春英長藥
苗寄我遠從丹洞口報君惟有白雲謠(小草齋詩話)
林澄
林澄字太清侯官人年十七與同里戴貴共學館於戴
之西軒一日購得佳書期貴分錄澄匝旬猶未卒業而
貴五日巳繕寫成帙且點畫媚人澄心異之徵其故貴
曰予女弟伯璘素閒翰墨為我分其任故速成耳時生
未議聘而女亦未字人因隂有所屬第不敢白之父母
一日適貴他往女刺繡簾中窺生容顏韶秀相目成者
久之生歸西軒情不自禁乃題一詩於團扇之上云目
似秋波鬢似雲繡簾深處見紅裙東風嫋嫋吹香氣夢
裏猶聞百和薰女有侍兒名壽娘者頗解事值他故之
西軒見生所題扇因攜示女女見詩知生屬意有在乃
密賦古詩一章命壽娘寄生云妾本葑菲姿青春誰為
主欲結箕帚緣嚴親猶未許憐君正少年胸中富經史
相逢荷目成愁緒千萬縷咫尺隔重簾脈脈不得語願
君盟勿渝早諧鸞鳳侣莫學楚襄王夢中合雲雨自後
書札往還無間晨夕上元之夜女至西軒赴生期約雞
鳴而别且訂偕老之期生因賦詩云四隣歌吹玉釭紅
始信藍橋有路通無賴汝南雞唱曉驚回魂夢各西東
女亦有詩云風透紗窗月影寒髩雲撩亂晚粧殘胸前
羅帶無顏色盡是相思淚染斑蹤跡由是益密家人莫
之覺也中秋之夕生復會女於繡房枕席綢繆極其款
曲漏下四鼓甫畢餘歡而貴之家奴貴郎隂知其事持
斧突入意有所挾而生急奔出不謂觸斧遽殞女見生
氣絶乃取羅帕自經雙手抱生屍而死兩家父母聞之
無不嗟悼簡其篋得詩數十首皆情至之語不忍讀竟
焚之女兄貴素與生深交議為合葬因殯於東郊清貴
里題曰雙鴛塚云時有文士吳子明為之銘曰璧碎珠
沈蘭摧玉折生願同衾死期共穴塚號鴛鴦魂為蝴蝶
華山畿英臺墓連理枝合歡樹古有之今再遇時正德
三年事也(情史)
伍晏
清流伍晏弘治中貢為廣文能詩如草根蛙鼓吹花底
鳥笙歌閒階秋埽葉荒徑晚挑蔬隔寺聞僧磬微燈認
釣舟又漁滄廟云漁滄之下潭水流漁滄之上雲悠悠
行雲流水自今古荒城故壘行人愁龍為蛇兮鼠為虎
腥毛臭骨皆塵土遊魂寂魄無所歸時傍寒蛩泣秋雨
俱清雋可喜(筆精)
詹洧
詹洧字仕潤德化人仕高要縣丞與王慎中講學晚歲
造詣有得于天機流動無入不自得之趣嘗為予先子
作洗心精舍詩高人巳把塵心洗精舍乾坤儘廓開唯
有一真含泰宇更無二念擾靈臺碧空雲散青天淨銀
漢宵深寶月來浩浩淵淵神莫測冰清玉潔絶纖埃讀
其詩知其有得於道也(閩書)
林紀
林粤山紀善畫工詩官石城令歸與先君鄰居論交最
密常賦二律詩寄先君于京邸云花屏一别幾經秋錦
里長懷舊日遊邨碓溪流春月急野亭路接古雲幽虚
名自笑身為累往事徒驚髩是愁吾道看君高誼在暮
烟回首思悠悠自憐野性生來僻愛住溪山斷俗氛林
下一笻穿鳥出沙邊半舫與鷗分野僧久别詩還寄鄰
老頻過酒又醺目送征鴻度天碧悠悠巖際有歸雲遺
稿散逸二詩曾書扇頭予至今寶藏之(筆精)
魏時敏
余閱燈市有魏竹溪詩多雋永可味佚其半得之郭聖
僕合璧焉初不知竹溪何人也載讀其序言則家學憲
未軒先生筆乃知竹溪名時敏少游鄉校以才辟為邑
從事治文書之暇不輟翰墨或揮毫作山水而尤篤于
詩謁選銓曹冢宰尹公試以詩有簡拔自慚非漢吏威
儀今喜誦周官之句深加器賞超除無錫丞復除桃源
丞所至皆有題詠致政里居薦紳學士多與酬唱年八
十餘未嘗一日廢吟事其五言若寄吳太守孤燈殘夜
夢千里故人心送林郎中致仕烟雲新世態花竹舊郊
居其七言若懷江湖故人千里宦情星拱北百年人事
水流東秋日病起黃花籬落家家酒白鴈江天處處砧
寄余汝盛閒吟有客知何遜獨酌無人識馬周尤為學
憲擊節余所賞者五絶亭小貯琴聲池清蘸花影曉日
上窗紗幽人夢初醒(體息軒)露濕一庭苔鴉啼長門樹寂
寞對孤螢飛入昭陽去(長門怨)雪裏青山茅屋雨中芳草
溪橋野艇空横古渡滄江自落寒潮野水渾通籬落川
源綠繞桑麻雲裡數聲雞犬山深更有人家流水半沈
石脚浮嵐半抹山腰閒却小亭孤棹幽人遠上雲霄(俱題)
(畫)歲晚行尋溪上春風遥憶隴頭何處一聲長笛月明
醉倚南樓(詠梅)七絶郎去西湖莫賦詩詩情到處誤歸期
妾心一似湖中藕不斷長絲與短絲(竹枝詞)短籬疎雨正
離披淡白深紅朵朵宜自計老年才思減重陽過後不
題詩(賞菊)郎駕扁舟泛五湖不知湖水幾時枯願郎早過
黃陵廟苦竹叢邊聽鷓鴣去日栽松一尺強如今已見
倚雲長不知萬里關山夜清夢曾無到故鄉别後衡門
鎮不開年年春雨長莓苔東風似欲添離恨故引雙飛
燕子來(俱閨思)聞說沙場雪未乾移師又欲破樓蘭憑誰
為借東風力吹轉三邊地不寒(征婦怨)社鼓聲喧送酒杯
春風落盡一庭梅不知白首狂吟客醉飲屠蘇更幾回
(殘年)煬帝宫前春巳深含烟帶雨自隂隂柳條縱有三千
丈難繫離人一寸心嫩葉柔條拂短簷鶯啼燕語曉風
恬傷春無計留春住怕見飛花不捲簾(折楊柳)五律孤館
涼風發長天白鴈過旅懷秋易斷鄉思夜偏多野曠雲
連樹江寒月浸波不知楊子宅秋興近如何(秋夜懷楊大使)梅
花送殘臘草色報新年客夢雞聲裡鄉心鴈影邊髮隨
時事改酒為故人延却憶滄江上蘆花隠釣船(除夜)最喜
投閒日蓴鱸正及秋鐘聲林下寺燈影水邊樓老去仍
青眼吟多易白頭還思為客處梧雨滴鄉愁(和王文偉)巖風
吹野樹溪雨浸山田自汲烹茶水誰供買酒錢苦吟方
得句多病只貪眠不管人間事清閒過歲年(除夕宿大雲院)清
貧終不厭未老亦宜休楊柳閶門曉蒹葭笠澤秋園蔬
乘雨種林果帶霜收感慨應懷古題詩上虎丘(寄姑蘇劉欽謨)
風雨越江邊郵亭對夜眠鄉心孤島迥客思一燈懸論
舊懷他日談詩記往年離魂將别夢幾度到臨川尋幽
臨絶壑春望倚晴闌舉世情皆薄謀生道更難雲邊雙
闕迥林下一官寒自笑卑栖意塵冠未敢彈(寄周鶴洲太守)七
律久旱村園豆麥焦鑿池引水灌田苗籬疎野竹横窗
戸潮滿春帆礙浦橋酌酒不愁無苜蓿揮毫深喜有芭
蕉人生適意應如此莫怪淵明懶折腰(寄余汝盛)斷鴈聲寒
隴日昏畫船撾鼓入孤村燈前感舊無書札枕上思親
有夢魂短髮尚紆新宦牒好懷都負舊琴樽題詩却憶
山莊下風雨瀟瀟晝掩門(琴川道中)鴛帳留春上錦文高堂
賓客賀新婚穠華似玉生蘭砌衰落如花棄草根薄命
漫垂今日淚愁顏猶憶舊時恩班姬紈扇秋風早滿院
蒼苔獨閉門(去婦詞)林屋虚寒半掩扉野情偏稱綠荷衣
柳風乍起燕雛軟梅雨初晴荔子肥歲月無情催客老
溪山有意待君歸浮沈世事何須問好整絲綸問釣磯
(夏日寄高尊卿州守)香閨頻蹙遠山眉不似昭君出嫁時有恨染
斑湘浦竹多情讀罷峴山碑殘春故國難為别撫景新
亭空對垂蓋世英雄亦如此楚歌聲斷益堪悲橋成織
女斂雙眉雨灑人間七夕時書寄邊鴻持舊節劍留孤
塚對殘碑鮫人雙袖因珠濕和氏千行有玉垂笑殺步
兵狂太甚窮途回首不勝悲(效李商隠咏淚)使節遥臨嶺海西
桄榔椰葉暗春溪連村禾黍沈雲綠繞廓桑麻似掌齊
夜月滿城無吠犬晨烟隨處有鳴雞太平氣象多吟咏
喜雨亭前取次題(寄黃文大化州)萬事無心酒一瓢庭前積雪
待春消嵇康箕踞真成癖陶令歸來懶折腰看竹熟知
旁舍近尋詩生怕出城遥紛紛裘馬紅塵裡忙聽鐘聲
趁早朝(懶菴)栗里柴桑秋正深歸舟尤喜遂初心閒情都
付籬邊菊佳趣唯留壁上琴紅葉客來長不掃白衣人
去自成吟一從蓮社攢眉後直向山中醉到今(題淵明歸五柳)
(圖)塞鴈驚寒下浦沙故人千里未還家暮年詩酒醫愁
藥浮世功名過眼花白屋漫栽高士柳青門嬾種故侯
瓜日長社散歸來晚倚杖行吟送落霞林泉深處臥烟
霞流水寒雲八九家江客帆檣懸網罟野人籬落帶桑
麻案頭墨蹟兒臨帖燈下車聲婦絡紗待到春風二三
月石爐敲火試新茶(殘年書事)他警句甚多不能殫述再抽
一二以示同好如殘歷愁中盡流年夢裡過客思秋聞
鴈鄉心夜聽潮林深芳樹合磵轉夜泉分流泉分古澗
荒蘚上殘碑門掩花空落人閒鳥不知石壁苔侵字松
杉鳥護林山花嚲綠髩月鏡暈青天有田皆種秫無竹
不當樓身病仍躭酒家貧易廢詩梅開人别久書寄鴈
來遲江沙粘野艇樓月照秋琴交情貧後見鄉夢客邊
多天空孤鳥没江闊遠帆來野色低青嶂亭隂壓翠苔
世途輕白髮交態重黃金帶雨隨孤艇穿林翳晚鐘川
雲沈野色溪雨亂泉聲書帶從為草荷衣不受塵曉日
黃泥坂春風綠草坡(畫牛)俗塵隨事減詩價少時無徑竹
籠烟翠池荷戰雨喧野水帆歸浦秋山燒隔林小杓連
雲汲方缾帶月盛(蟹井)旗翻曉帳雲連塞角奏寒譙月滿
樓(送都使)雨餘一水當溪落嵐淨千峰入戶低(松門書院)催我
年光惟曉屋擾人離思是秋砧雙杵搗殘千里夢一尊
傾盡百年心(秋日偶成)雉扇影分雙闕下羊車聲度百花中
啼鳥無情過别苑飛花有意到深宫(無題)林隠曉嵐山半
出湖添秋雨水平鋪(西湖)茶竈曉烟籠野色硯池秋雨洗
溪聲(南寺)白酒熟時留客醉黃花開晚待詩催世事無憑
蕉覆鹿禪心巳作絮沾泥(送僧)數點遥峰天地外一聲長
笛海山秋(幽居)一樽酒盡空明月千里書來見古人(寫懷)南
畝躬耕非管樂北窗高臥即羲皇(冬蒼草堂)江上有詩楓落
早籬東無酒菊開遲(寄黃儼仁)南畝雨添耕後草西齋塵掩
讀殘書看竹有詩留野寺尋梅無路到溪橋(輓林從韶)庭梅
破雪回殘夢林鳥啼春怨落暉酒杯此别憑誰共吟社
它生得再回(輓吳拙戒方伯)皆婉轉切情新越可喜其為名卿
虚左引之入林不虚也(黃氏增訂筆精)
林登桂
近有吳韋卿者以老抱關學杜詩積草幾千餘首而於
潛尉林登桂休官後亦稱詩其詠瓶菊云霜枝分折後
猶貯半瓶秋色自籬間出香從几上流差堪娛衆目寧
許插盈頭一勺涵餘潤能存數日幽梅都尉園看竹云
人去秦臺竹尚青四時疑有彩雲停霜中節凜孤臣操
地下根分貴主靈三徑隂森連舊闕半溪烟雨暗荒亭
孫枝為染虹橋血化碧竿頭似有腥二詩為余鑒賞即
未堪鴈行竹溪亦見莆功曹中之不乏人耳(黃氏增訂筆精)
張嘉猷
福建張獻叔嘉猷為龍泉教諭王御史應箕亦同鄉人
巡按至處州張欲王以出格之禮相待而王反甚倨王
合槩府縣學官而試之張不得巳勉強就試王以秋江
曉齋命題張落句云芙蓉最是無情物又向前溪作晚
隂王覽之大怒痛恨入骨蓋王之未遇時其母改節適
人前溪故張辱之也次日對衆官漫然嗔罵將别一教
官重責十五下而張亦竟署最下考左遷其所作如獨
憐芳草别共醉菊花杯坐席流花氣征鞍拂柳絲可謂
俊雅性嗜酒有晉人風致(閩書)
江騰鯨
江騰鯨建陽人署教即墨轉銅陵府推官萊州府通判
為人恬介不邀上官詞色官暇輒稱詩灑墨曰不敢以
區區俗吏荒廢吾心也其論詩法曰詩寫性情天竅發
而萬籟生有不得而自知者一近色相詩而俳優一著
烟火詩而土木一苦思索詩而酖毒一假剽竊詩而穿
窬(閩書)
康太和
嘉靖初莆田有逸老會皆鄉邦之望都憲林茂達年七
十五憲副吳希由逸士林嘉績俱年六十七御史林季
瓊知縣宋元翰俱年六十五憲副林有年年六十四侍
郎鄭岳年六十三侍郎林富寺丞李廷梧亦幾六十有
逸老詩集行於世隆慶已巳有耆老會太守鄭弼年七
十八少參雍瀾年七十七太守陳敘年七十六運使林
汝永年七十五主事柯維騏年七十四太守林允宗年
七十二尚書康太和年七十一太和賦詩云故里重開
耆老會七人五百二十三後尚書林雲同年六十九亦
與斯會真太平盛事也(筆精)
洪朝選
同安洪侍郎朝選贈侍郎鄭世威詩我昔懷古人夢寐
想見之行行半海内如何所見希偉哉陶元亮讀書誦
其詩斯人何真樸千古見光儀當其饑寒迫出仕良云
宜及至恥折腰歸去復奚疑雅性本躭酒舉杯不復辭
若還不得酒吟哦亦自怡去留曾不恡心事固易知淳
風邈不作高駕亦難追安知千載後公也嗣音徽長翮
戛宇宙昂然孤鶴姿又如松與柏衆卉伏以卑往昔涖
大藩高論固葳蕤自知不諧俗歸臥一茅茨性亦嗜醇
酒杯至不停揮酒酣大筆落屹屹森戟旗時來通塞異
脫履登君墀抗章復蹇諤立論亦恢奇今歲得賜歸還
向江海湄昔如雲無心今如鳥倦飛宛然兩陶公千載
結襟期(閩書)
陳震
陳啓東震諭學寧德嘗作詩述閩人常談云蠻音鴂舌
語胡塗雨落翻將禍斷呼誰信撻佻原是要怎知詐講
却云誣(吳人稱說謊也)長公仔販南瓜賣李剉(屋也猶言李家也)門書
老酒沽昨聽隣家罵新婦聲聲明白喚貍奴(其罵聲云貌貌即貓)
(呌聲如吳人云杜貨也)閩人聞之亦為絶倒(石田雜記)
陳安
嘉靖初建州士人陳安性嗜酒落魄不羈好吟詠嘗作
戒酒詩云門前冷落故人疎日日銜杯世事無寄語東
風林下鳥春來切莫喚提壺(筆精)
陳瓚
閩中陳成玉瓚善謔友人周行可續絃謔以詩云十分
春色海棠開雲雨漫天暗裡來可是東君勤愛惜烟蓑
乘夜護花臺行可多鬚故嘲之云(堅瓠集)
林燫
林燫作閩中三公詩一為開府張公岳開府元凱倫特
達廟廊器代工感熙明濟世懷深志直道諒難容險阻
方歴試長驅百萬師深入不毛地鬼方難巳夷魏闕戀
空積霧雨晦遐陬前軍大星墜青編勛業崇赤縣經綸
秘千載峴山碑行道空垂淚一為太宰李公默太宰風
塵表盛名自弱冠揮麈吐清言登壇弄柔翰振羽覽德
輝高舉凌霄漢既懷人倫識復負經濟幹蛾眉不見容
貝錦紛為患凄涼梁獄書惻愴東門嘆啓事有遺規皇
猷無共贊精忠諒若存耿耿南箕煥一為司馬張公經
司馬文武才磊落萬夫望平生覽穰苴笑談在帷帳雲
擾亂江東據鞍一何壯未寒息壤盟巳速中山謗哀哉
誰為明功高不相讓鶴唳寧復聞弓藏空惆悵三軍氣
喑噆海嶠戈相向千秋麟閣勲終記青冥上(閩書)
閩縣林燫天寧寺塔寺古傳因塔莊嚴禮上方高標出
雲漢浩劫記隋唐縹緲聞清梵虚空散妙香直疑多寶
湧時現佛珠光(帝京景物略)
朱汶
朱汶號碧潭以名家子少從父薄遊歴覽名勝退而學
詩躭酒自放屋壁戸牖題墨皆滿貧不自謀家人誚之
曰何物可憎徒涴牆戸曾不可食取筆硯投擲之汶不
變也一日郡守出教訪所謂朱詩人碧潭者吏人持教
喧問市中久乃知為汶至門強汶入謁汶衣褐衣穿袖
而長裾闊步趨府守下與為禮汶無所不敢當其所居
西郊僻處守獨出訪之數椽欹傾植竹撐拄坐守其下
突烟晝濕旋拾櫧葉煨火燒筍煑茗以飲守皂隸忍饑
詬罵門外汶若不聞於是泉人乃知有朱詩人(閩書)
江一鯉
江一鯉號草塘家本武胄倜儻跌宕喜談孫吳豪氣逼
人盡傾一座既與朱汶干宗亮等為詩格調清越音節
鏘然有室數椽有園一區方塘半畝雜植花果蔬薤薹
笠短褐攜鋤抱甕園無樊牆佳實離離盜不忍竊知為
高人所樹也好天良日挾策引觴詠歌倘佯其下每得
句躍然自喜客至摘柑剝棗烹葵剖柿延款之性嗜酒
或置酒招之造飲輒盡未嘗向人語貧有所求假(閩書)
陳鷗
陳鷗號忘機與邑中朱汶江一鯉朱梧干宗亮結詩社
為五子王慎中序其詩謂五子者各有奇節怪行既無
所用于時而一力于此呌呼唱和以為極歡旁觀皆笑
為狂謬甚或加指斥五子獨喜自得不顧也鷗少而無
妻黃克晦為作海翁圖系之詩曰我悲我兄世不知年
當十八巳無妃而今七十待阿誰(閩書)
王鑛
王鑛字公范閩縣人嘉靖甲午舉人官思明府同知有
冶山拙稿其送大行謝驛梅使琉球詩云使節分星象
仙舟捧御函絲綸宣海嶽天地極東南服荷殊恩賜才
推絶域堪遠人胥樂附異俗乃能諳父老相如檄詩書
陸賈談徵牢宵踰十館穀日過三牛馬風何隔金銀氣
不貪兩階遐格舜九扈乍聞郯專對名非黍周咨迹豈
慚歸航應載石赴闕及傳柑國體從兹振兵威不自戡
梅花洋信近延竚慰朋簪(明詩綜)
陳蕃為樂安太守郡人周璆高潔士也前後郡守招之
不至惟蕃能致之為置一榻去則懸之今人止用徐孺
子事而鮮及周璆閩中王郡丞鐄有詩云南州只說徐
高士能使陳蕃下榻時北海更憐周隠者不將懸榻使
人知(堅瓠集)
陳謹
嘉靖癸丑狀元陳謹號環江授翰林修撰左遷惠州府
推官終右春坊右中允早卒所著詩文稿軼弗傳天啓
丙寅夏日偶翻舊帙得先生手書詩一紙貽先大令者
先大令與先生契厚蠧蝕之餘字跡尚可辨恐日久湮
滅謹識於後贈林心泉紀績大羅云南滇波靜陣雲微
暫假行旌閱戰圍殺氣隨風傍戍戟霜威凝霧護戎衣
鯨鯢忽報吳江盡狐兔今看越嶺稀投筆勲名成指顧
燕然莫數羽書飛幕府軍聲動太微笑談尊俎破重圍
功勞細紀新編簡汗血環汚舊鐵衣怪洞妖氛須盡掃
窮山水火未全稀沈冤惟仗留冰鑑霜節爭傳雨露飛
同林心泉憲伯赴蒼梧舟行即事嶺海投荒賦式微得
從仙侣解愁圍舟經水寺聞僧磬簾放溪風上客衣對
奕坐忘春雨濕論文閒望暮雲稀酒闌未盡相思話兩
地征帆共晚飛天涯景物轉霏微多病應寬舊帶圍按
劍知誰憐夜璧彈冠空自愧宫衣烟深野圃花容老日
暗郊原樹影稀獨羨嚶鳴枝上鳥不因春去更分飛題
小金山控海樓次毛東塘韻為愛層樓高控海少維征
棹步苔坡虚窗隔水塵難到芳草傍花景自多雨過不
妨遊屐興風清應送扣舷歌回瞻蘇老臺前像涕淚春
添兩岸波粤南蜃氣嘘滄海遠結樓臺駕水坡晝靜簷
飛紅雨亂日遲幔捲白雲多孤峯突起潮頭幛好鳥長
調樹杪歌凭几凝眸天地闊不知人世有風波登羅浮
山悠悠歸棹度東洲獨上羅浮作勝遊征旆曉飛千嶂
露振衣涼動一山秋蓬萊積翠侵禪閣錦繡生花映石
樓借問仙蹤何處覓採芝遥指白雲頭青霞洞新創明
覺樓登眺洞門蘿薜鎖青霞樓閣新看近築沙謫吏遠
尋蘇老跡探奇應訪葛仙家藥槽丹竈留真勝晴日和
風為我賖如意好峯俱著眼仰天長嘯興無涯遊天華
宫值雨天華佳勝近如何乘興登攀載酒過古帝宫前
空蔓草諸賢祠裏巳新蘿鶴鳴清漢傳風遠龍起澄潭
帶雨多四望雙流懸絶澗滿前郊野借餘波(筆精)
謝杰
吾鄉謝大司農杰宿雲窩有詩云刀圭有分仙緣熟雞
犬無聲午夢閒佳句也(筆精)
鄭憲
明長樂鄭憲未第時館于大姓家東家之親以作宦自
京還主召飲鄭與焉定位首宦鄭次之將登席宦虚讓
鄭鄭毅然就之宦頗愠酒數巡宦指壁間畫曰先生高
才請各賦一絶鄭題楊太真圖曰龍顏回首顧紅顏醉
臥東風上馬難不是侍兒扶不起只因恩愛重如山圖
乃太真醉臥於地二宫娥扶之不勝明皇顧笑之狀故
詩云然次題朱買臣採樵讀書詩曰一擔荆薪一束書
且行且讀樂何如擔頭自有經綸策堪笑糟糠妾婦愚
又題韓淮隂乞食漂母詩曰乞丐當時事本虚英雄未
遇古誰無臨題恨殺丹青手不畫登壇拜將圖一座
稱善宦乃愧(堅瓠集)
王慎中
王遵巖與弟少卿惟中書來書所問作詩豈容易談
第一要有學問次亦要才力不弱吾向贈宋仲石詩
如起句洛陽橋外路萬里指長安今贈唐婁江如帝
心嘉勞來戶口不虚增結句如相送情無已寧因感
遺肝莫倚鸞鳳志今當作鷙鷹皆不容易得然知之
者少矣舊歲與方洲游山詩句句俱是風格不涉陳
套不守言筌然方洲亦未解其妙也如取路非高足
入山力復餘畏影在城市聊兹息茂隂此等起語如
堪嗟二畝半促促邑中居明歸應復望惆悵使顔衰
此等結句總是唐人中翻來都是史漢文氣一字一
句都健吾詩自覺於古人合處不如文文則有全篇
合或有過之者詩則不能如此然今人窺我門戶則
猶未耳(閩書)
漳州開元寺智海禪師法力高勝來開堂泉州半嶺王
慎中贈詩二章峻絶高峰透步難黃龍三問是巖關繡
鴛呈出針紋隱駿馬自驚鞭影間生如靈樹契冥符貶
剝諸方沒破除自笑欲談詞忽喪江州鈍置老尚書
(閩書)
劉淵材憾曾子固不能詩予嘗見宋人所輯唐宋八家
詩韻則子固與焉不得謂非詩家矣評明人詩者不及
王道思然道思五古文理精密足以嗣響顔謝而論者
輒言文勝於詩非知音識曲者也(静志居詩話)
李漢號東甲仕桐鄉訓𨗳王慎中贈漢詩東甲先生愛
静便辭官正及未衰年忘機不賭圍棋墅好飲多開種
秫田每誇妙得閒中坐更詫無如醉後眠子夜絃歌娛
客處一春風雨養花天紅英漸委蒼苔上白雪來侵綠
髩邊世態無端爭夢裡人生何事勝樽前品可知矣
(閩書)
柯維騏
柯希齋維騏自登第後即疏病歸削跡公門二三同年
若李太宰默吳太宰鵬徐閣老階並不通書丁夘聞科
舉交薦有詩云落落閒身多病餘乞歸實自肅皇初生
來奈有雲林癖交絶全無政府書著述何功叨薦剡行
藏巳老合懸車木蘭孤艇烟波裏免負馴鷗與狎魚(莆陽)
(志)
蔡一槐
晉江蔡公沙塘年六歲往姑夫家看燈姑夫試以對曰
元宵燈火滿街衢即應聲曰大地文章連斗柄後十四
中鄉試填榜矣主考慮早達不成令器故不以題名而
猶令赴宴次科十七始中(耳談)
王佐
王佐初知睢州值河決竭力捍禦擢南戸部員外郎中
以忤大司農出為兩淮運同為人剛介家甚清白屏居
年八十三矣睢人請於督學祀之名宦不知其尚在適
移文至令徐待贈之詩曰白頭如越世赤子未忘慈百
畝家無羨千秋食有餘亦竟以其年卒(閩書)
黃釧
福安黃后谷釧字珍夫舉嘉靖丁酉鄉薦為溫州郡丞
丙辰倭寇溫州將兵拒戰乘勝直進孤軍無援遂大潰
賊脅之降叱之索之金復叱之賊怒支解寸斬之年四
十七詔贈右參議祠祀之弇州王元美為作衣冠墓志
先生能詩有墮樵錄野望云連朝微雨恰新晴沙草含
風軟綠平碧水畫船歸棹去夕陽烟樹一痕清又云竹
松疎護兩三家流水浮香帶落花樵笛數聲烟漠漠隔
溪人散夕陽斜曉行云誰家流水石橋邊蕎麥花開白
滿田日出柴門人未起嵐雲飛滿小樓前先生無子猶
子嗣之蔭太學生(筆精)
王世貞輓詩云刲後杲卿空有舌哭回弘演巳無肝從
教一蹶星同殞留得孤忠璧自完(閩書)
周石梁
蘇東坡與朱鄂州書云昨武昌王殿直天麟見過言鄂
岳間田野小人例只養二男一女過此則殺之尤諱養
女以故民多鰥夫女初生輒以冷水浸殺之其父母不
忍率閉目背面以手按之水盆中吚嚶良久乃死此風
天下有數處閩之建陽崇安尤甚雖富家亦養二女為
極莆田周石梁戒殺女歌云虎狼性至惡猶知有父子
人為萬物靈奈何不如彼生男與生女懷抱一而已生
男則收養生女顧不舉我聞殺女時其苦狀難比胞血
尚淋漓有口不能語吚嚶水盆中良久乃得死吁嗟父
母心殘忍一至此我因勸吾民毋輕殺其女荆釵與裙
布未必能貧汝隨分而嫁娶男女兩得所此歌播民間
萬姓當記取(堅瓠集)
陳昂
白雲先生陳昂者福建莆田黃石街人也所居所至人
皆不知何許人自隠於詩性命以之獨與馬公子用昭
善先生詩所謂自天亡我友者即其人也莆田中倭城
破領妻子奔豫章織草屨為日不給繼之以卜汎彭蠡
憩匡廬山已入楚由江陵入蜀附僧舟傭爨以往至亦
輒傭於僧遂徧歴三峽劍門之勝登峨嵋焉所傭僧輒
死返自蜀寓江陵松滋公安巴陵諸處至金陵姚太守
稍客之給居食久之姚太守亦死無所依賣卜秦淮或
自牓片紙于扉為人傭作詩文巷中人有小小慶弔持
百錢斗米與之隨所求以應無則又賣卜或雜以織屨
而林古度與其兄楙者閩人寓居金陵一日過其門見
所牓片紙于扉突入其室問知為莆田人頗述其平生
一扉之内席牀缶竈敗紙退筆錯處其中檢其詩誦之
是時古度雖年少頗曉其大意稱之每稱其一首輒反
面向壁流涕嗚咽至於失聲其後每過其門輒袖餅餌
食之輒喜復出其詩泣如前居數年竟窮以死其子倉
皇出覓棺衣舁之中野古度兄弟急走索其集無所得
得手書五言今體一帙其自序略云昂壯夫時尤嗜五
言苐家貧無多古書得王右丞即誦讀右丞得杜工部
即誦讀工部間取其所中規中矩者時或一周旋之又
時或一折旋之含筆腐毫研精殫思今觀其五言律七
百首則先生所學所得盡此數言矣其云末一卷為排
律亦不存謝兆申云有集十六卷在江浦族人家論曰
近有徐渭宋登春皆以窮而顯晦於詩然未有如昂之
窮者也予嘗默思公織屨賣卜傭爨傭書時胸中皆作
何想其視世人紛紛藉藉過乎其前者眼中皆以為何
物求其意象所在而不得吾友張慎言曰自今入市門
見賣菜傭皆宜物色之恐有如白雲先生其人者甚矣
有激乎其言之也(静志居詩話)
陳第
陳第字季立連江人為學官弟子教授清漳生徒雲集
俞都督大猷召致幕下教以古今兵法南北戰守方略
盡得其指要勸以武功自見曰子當為名將非一書生
也為言於譚襄毅綸譚一見亦奇之曰俞戚之流亞也
起家京營出守古北歴游擊將軍居薊鎮者十年薊鎮
自隆慶初譚戚為督鎮修舉戎政邊塵不聳十有五年
而季立為譚所知又與戚論兵抵掌相得慨然有長驅
遠略之志巳而俞死戚罷邊事隤廢督府私人行賈塞
下侵冒互市金錢季立力持之督府恚將中以文法歎
曰吾投筆從戎頭鬚盡白思傾洒一腔熱血為國家定
封疆大計而今不可為矣吾仍為老書生耳遂拂袖歸
里角巾蕭寺徧閱佛藏入羅浮游西樵弔宋故宫於崖
山窮蒼梧桂林諸勝聞焦狀元弱侯老而好學裹糧來
白門離經析疑扣擊累年弱侯嘆服以為弗如撰著甚
富毛詩古音考其一也巳復遊嵩山而返久之乃卒季
立不得繼俞戚之後登壇為名將卒為名儒以終其學
通五經尤長於詩易論兵學論文章皆鑿鑿有根據萬
歷辛亥年七十有一彙其四言五言古詩為一帙命曰
寄心集感古之作其在萬歷中年儲危政黷之時乎昔
人有言千載而下難以情測也(静志居詩話)
一齋投筆從軍受知於譚襄毅俞武襄戚武毅三公江
陵既没論者謂武毅不宜於北徙之嶺南一齋作塞外
燒荒行有云年年至後罷防賊出塞燒荒灤水北枯根
朽草縱火焚來春突騎饑無食又云隆慶二載譚戚來
文武調和費心力從前弊政頓掃除臺城兵器重修飭
迄今一十五年間閭閻雞犬獲寧息譚今巳死戚復南
邊境危疑慮叵測患難易共安樂難念之壯士摧顏色
論者不引今昔觀紛紛搜摘臣滋惑又送戚都護絶句
云轅門遺愛滿幽燕不見烽烟十六年誰把旌麾移嶺
表黃童白叟哭天邊誦其詩扼腕於封疆之事深矣一
齋儲書最富予嘗游閩臨發林秀才侗持其後人所輯
世善堂書目求售燈下閱之見唐五代遺書琳瑯滿目
如披靈威唐述之藏多平生所未見不覺狂喜秀才許
至連江代購逾年得報書則巳散佚徒有惋惜而巳(靜志)
(居詩話)
季立繼戚俞之後為名將卒為名儒有寄心集行世咏
懷云火用在得薪才用在識真隨宜作蟄躍龍德乃全
身(徹賸八編)
朱梧
朱梧字子琴晉江人長文學好為詩自序其詩曰梧也
少好詩既領薦三走南宫不售思脫去筆墨蹊徑就職
為博士猖狂恣肆喜怒愉快一於是詩雖有瑕釁不屑
彌縫稍遷楚令遽罹廢黜嗚呼梧之不達詩窮之矣雖
然梧之不窮詩達之也梧見今人見棄於時則輒憤愠
怨尤下者娛財作荒梧之廢也無饑寒俛仰之憂人事
奔趨之擾謝絶過從杜門却掃每遭時或林泉魚鳥之
適田夫野父之儔出數言紀之長篇短章惟所欲為又
性不喜俗人堆積蠧編於東軒北窗之下日與數千載
間騷人文士為伍光景滿前應接不暇追念隸博士時
好而不能專為造士司政教時專焉不能入今則專而
且入死生不足奪況窮達乎梧所畏王遵巖氏見梧贈
詩十篇復梧曰奧意險語殆搜神臟而破鬼膽何但仰
參黃陳直將上闖韓孟眼中何意見此奇特嗚呼搜神
破鬼未也奇特然哉遵巖於文章少許可彼其視一世
能言之士直若瓦礫蛙蟬而許梧若此偽也非真也據
以為信梧其顧長康哉然有觀梧出處憂樂之際者則
詩果窮梧者耶果窮梧也寧詩窮梧毋梧窮詩(閩書)
陳鳴鶴
黃讓者粵長樂儒生也嘉靖時父墓為山賊所發質其
骨以責贖讓罄產贖而葬之乃募壯士百餘人從督府
討賊二子啓愚啓魯死之讓出奇計斬賊首二百人降
者一千七百有奇賊既滅推其功於諸校竟不受賞而
去時閩陳奎以參政監軍知其事奎弟鳴鶴為作詩紀
之云五湖東烟塵起蘆嘯一聲天欲圯七十九堡春草
深流血轔淪成海水椎埋相遍富人墳白骨纍纍幾千
里黃生本是縫掖儒投筆武噪張虬鬚盡將田宅結年
少軍門借箸談隂符登峰履刃質賊壘雪恥豈顧千金
軀二男戰死顆不蔽生也搴旗戰愈厲日落沙飛陣色
昏鯨寇千羣一時殪幕府論功數未奇鵲印封侯非所
計軍吏雖有言黃生保貞素怨毒既巳酬荷衣守墳墓
定知貧賤樂富貴禍尤伏綠林奴輩利吾財先隴陳屍
子遭戮君不見鴟夷革浮入吳江怨潮汐山田數畝屋
數椽衡門終歲無塵跡黃生黃生真丈夫匣中長劍雙
龍魄(小草齋詩話)
鄭堂
閩鄭堂字汝昂者太守珞之子為諸生有詩文名而性
滑稽自號雪樵山人郡守喪妻將斂而目不瞑堂自贊
能祝之即高吟曰夫人一貌玉無瑕四十年來髩未華
何事臨終含淚眼恐教兒子著蘆花吟訖而瞑守厚禮
之時正德改元守一日於西湖游宴堂故衝其前導守
怒之曰作一詩可釋汝命紙筆堂即書數苦字守大笑
曰汝今始知苦乎堂即足成之曰苦苦苦苦苦苦天上
皇晏駕未經年江山草木皆垂淚太守西湖看畫船守
亟遣之至今閩人言作戲謔詩者動曰鄭堂也(閩小紀)
三山鄭汝昂善詩且多滑稽貧甚一親知令廣東鄭寄
之詩曰三尺兒童事未諳饑來強扯我襴衫老妻牽住
輕輕語爹正修書去嶺南其人得詩一笑因厚贈之按
青瑣集有張球獻吕許公一絶云近日厨中乏短供兒
童啼哭飯籮空内人低語向兒道爺有新詩謁相公鄭
之詩固有本矣(閩小紀)
三山士人鄭堂有逸才好譏謔有老人寫真乞題堂索
飲題之曰精神炯炯老貌堂堂烏巾白髮龜鶴呈祥數
年有讀之者曰此四語横讀則精老烏龜也老人毁之
有隸卒乞門聯堂書其左曰英雄右曰豪傑其人大喜
具饌飲乞足成之堂書之曰英雄手執苗竹片豪傑頭
簪野雉毛其人悔恨後以詼謔黜儒為吏口占曰生員
黜罷去充吏不怨他人只怨自絲絛員領都一般只是
頭巾添兩翅聞者絶倒嘗為州長書門聯云架有春風
筆門無暮夜金州長喜大加禮敬(駒隂冗記)
鄭堂能詩捷於占對武廟初荒遊無度人人有社稷之
危閩僻於一隅鎮撫藩臬諸公日逐燕遊略無介意時
元夕大爇鼇山燈堂題一聯云鼇山北聳今宵樂聖駕
南巡何日還諸當事因感思曰書生有國家之慮吾儕
尚不省乎遂屏跡不出(高齋筆記)
劉駟
宗道講學遠師北溪其闢釋老甚嚴目佛為泥厮集中
有同安嘆云噫嘻吁紫陽之化衰家家阿彌儒也墨衣
墨也墨衣滿城遊遨誰我知不如歸也不如歸又游天
蓋寺詩云若無僧寺塔直是一唐虞斯亦能言距楊墨
者巳(靜志居詩話)
林萬潮
林萬潮字養晦莆田人嘉靖戊戌進士司理寧波補贑
州年三十八卒於官萬潮有奇思奏記臺使者手自削
牘牘多古文詞其命椽作書通諸故人憑几口占各有
意致故與唐公順之游而因得以交於羅文恭洪先其
没也文恭為銘墓所著有贑州集七歲時作聞鼔詩誰
擊堂前鼔如聞出地雷梅花猶未發全仗數聲催集中
如半山斜日含青壑萬里晴空度白雲一帆淮浦晴雲
細三月黃河春水多世人賞之(閩書)
黃天全
黃天全字全之棄縫掖而從戚少保繼光汪司馬道昆
游一意修古語司馬曰惟王者黃屋左纛玉食衮衣僣
擬者為不臣端章甫路車鑾和此亦人臣盛節矣夫六
經聖者事也沿屈左兩司馬而為騷賦史傳此亦吾人
之端章甫鑾和也全之所為詩獨工五言古司馬序之
曰燕也石巴也瑟牙也琴直以一音取重全之五言古
詩一唱三嘆廣樂畢陳弗加此矣(閩書)
胡江
夏桂洲白鷗園改賜陶真人閩人胡江題云相公御賜
是何年又見真人築墓田行過鄰家乞新火竹籬茅舍
只依然(堅瓠集)
田一儁
田一儁無題詩兩朝勲業列旗常連正台階十五霜功
格皇天誰可比只應前世有空桑為江陵奪情發也又
春日偶感詩兩夜東風作意吹桃紅李白冠當時多情
却恨春光少底事同林隔一枝似指張懋脩嗣脩兄弟
若云曷少渠家一探花云爾情見乎詞(國史唯疑)
延平田一儁蓮花菴避暑人天獨步滌煩襟鐘磬偏能
入客心石澗泉鳴晴亦雨松堂烟遶午常隂寒絃細向
風前聽冷簟翻疑月下侵却怪當年飲河朔不來此地
避招尋(帝京景物略)
鄭鏜
百舌鳥名閩鄭鏜題詩云生來學得百般聲長向枝頭
弄五更只恐春隨流水去綠隂深處聽蟬鳴閩鄭鵬題
云追逐黃鶯上苑遊穿花度柳亦風流於今巳是朱明
景莫弄東風巧舌頭二詩必有所刺而作(堅瓠集)
陳圖南莫知所出有漁人舉網得物甚巨裹以紫衣如
肉毬狀攜以還家溉釡爇薪將烹食之暨水初熱俄雷
電繞室大震漁人惶駭取出擲地衣裂兒生乃從漁人
姓陳名摶後藝祖召至闕問天下始終事摶對曰一汴
二杭三閩四廣再問對曰非臣之所知也明鄭鏜題詩
曰驢背無心大笑還壺中有藥臥空山三閩四廣英雄
恨都付先生一夢間(羣談採餘)
王繼皋
三伏日洗象錦衣衞官以旗鼓迎象出順承門浴響閘
象次第入於河也則蒼山之頹也額耳昂回鼻舒糾吸
嘘出水面矯矯有蛟龍之勢象奴挽索據脊時時出没
其髻觀者兩岸各萬衆面首如鱗次貝編焉然浴之不
能須臾象奴輒調御令起云浴久則相雌雄相雌雄則
狂福州王繼皋六月九日宣武門外看洗象詩十韻舞
獸蒙恩澤炎蒸湯沐施金吾開衞仗玉殿輟朝儀旗鼓
壕池漲喧闐男女窺沈浮山起伏嘘吸雨紛絲垂首欣
先浴前蹤戀久嬉驚波魚杳杳遠影燕遲遲兩岸人如
壁連鑣官共隨齒妨泥内石身避水中坻薄澣馴人意
潛涵伏火時載歸毛骨悚跪上萬年巵(帝京景物略)
詹仰庇
清水巖有來憩亭宋嘉定中令趙彥侯鑿池引泉公暇
則攜琴遊息於此明邑人詹仰庇詩面擁琪林翳耳喧
玉髓鳴一時天幾色半榻鳥千聲(閩書)
謝祖
謝祖字繩夫長樂之江田人名家子嗜酒落魄歲暮有
所逋負縣令韓公紹繫之從獄中上詩二首韓大驚釋
而禮焉詩曰陳情淚血叩蒼天事去人非四十年祖父
乞骸沾帝祿兒孫落魄負官錢身長寄食丁猶斂田巳
飛沙賦未蠲安得于公開活路此心一寸是龍泉又長
夜漫漫夢不成譙樓禁鼓已三聲星河暗透西窗穴鈴
柝寒生北斗城短褐不堪深淺雪單衾難度短長更何
年早了公門賦一把鋤犁一卷經(閩小紀)
范鹿
徐文長逸藁有詩云南海大夫歐泉州處士尤泥中雙
綠髩詩伴兩蒼頭自注尤山人侍者范鹿能詩不減歐
楨伯之僕惜其稿不得見也(靜志居詩話)
莆田尤宗謙有青衣范生能彈琴吹簫亦學為詩王弇
州調之詩云瑶琴罷鼔紫蕭來手草新詩阿濫堆除却
數行僮約外還應事事勝方回(筆精)
林鳳儀
閩林九成先生名鳳儀舉孝廉作令歸落魄不羈詩興
甚豪嘗浪游謁一故人故人曰知君能詩時聞彈棉花
聲因指為題九成援筆立就云聲聲何處響丁東想在
秦樓燕市中休問孤絃無古調輕彈白雪捲春風軟隨
蜀錦宜宫製暗度金針趁夜工縱舊莫令抛擲易綈袍
憐取故人窮令大喜因厚贈之(小草齋詩話)
九成復有寄臨安妓詩云曾上高峰喚不聞尺書隨便
寄慇懃夢從建水月中去袖自錢塘雪裡分金谷歌聲
隨逝水石榴裙影逐行雲鶯花久負西湖約縮地功成
再見君(小草齋詩話)
王世懋
南山隈有霹靂巖宋元祐間白晝迅雷一聲劃開巖洞
中有丹竈丹井其旁一石名烏鼻石明嘉靖中徐中行
子與為汀守宗臣子相以臬帥行郡相與飲酒賦詩此
中傳為佳蹟王世懋詩選地偏多物外情捫碑忽著故
人名千秋霹靂開丹竈四面芙蓉出化城其二絳帳南
過五百灘不煩絲竹有清歡金鼇對湧丹樓出石燕斜
侵玉洞寒(閩書)
宗臣
廣陵宗子相為閩督學歲餘卒於官僚屬生儒赴弔於
靈几上得遺詩三首云四海相逢盡臥龍龍江夜夜採
芙蓉我今先跨晴虹去遲爾崆峒第一峰又一謫人間
四十年青山萬里隔蒼烟於今更返華陽洞千樹桃花
待舉鞭又長嘯一聲歸去來玉龍高駕綵雲迴獨留明
月詩千首萬里寒光燭上臺(閩小紀)
林世璧
嘉靖間閩龔大司成用卿招諸賓客及其壻林世璧同
游鼓山風日恬朗分韻賦詩坐客皆逡巡遜讓林時巳
醉奮筆題詩略不停思文藻横逸公及諸客讀之至眼
中滄海小衣上白雲多之句擊節嘆曰吾不及也遂不
復題林詩至今尚在壁間寺僧寶惜墨色如新最後徐
孝廉惟和讀之有詩云閒尋老衲叩禪堂墨蹟淋漓滿
上方一自題詩人去後白雲滄海兩茫茫蓋引林語也
(閩小紀)
鼓山在福州城外饒有風景遊者必有詩予以不及游
每與土人道鼓山詩句相傳寺牆有林世璧題詩甚佳
世璧本龔大司成女夫是日召宴賓客分韻題詩世璧
詩先成衆遂閣筆今其長律多韻中猶有眼中滄海小
衣上白雲多諸句膾炙人口其後徐舉人惟和讀之書
其後曰閒尋老衲叩禪堂墨蹟淋漓滿上方一自題詩
人去後白雲滄海兩茫茫白雲滄海正用世璧語也一
客述其事一客笑曰題詩人固佳評詩者尤佳近有一
仕宦客按部到此題七律曰烏喙銜鼓鎮山門又一曰
我來皋比擁雙騶一輕薄少年續書曰烏喙(音灰)能鎮寺
虎皮(音被)可持騶請毁三尋壁遮君半面羞大噱而罷(西河)
(詩話)
世傳林天瑞鼔山詩眼中滄海小衣上白雲多然亦尋
常語耳故不及惟和松際窺人孤嶂月山中留客半床
雲也天瑞詩尚有佳者如咏月云玉露清初墜天河迥
欲流誰憐今夜月還似去年秋影逐寒雲起光緣暮杵
留關山千萬里偏照漢家樓秋宫詞云碧山涼月澹悠
悠獨上高樓望女牛昨夜西風何處起宫中無樹不知
秋儼然青蓮少伯語也七言歌行如擣衣篇尤精謹有
法度惜其游於酒人故不能篇篇盡美(小草齋詩話)
韓退之詩阿買不識字頗知書八分詩成使之寫亦足
張吾軍或以阿買為韓擇木非也擇木與蔡有鄰顧文
學皆善八分書受知於明皇並直供侍而擇木師蔡邕
法風流閒媚號伯喈中興明皇師之嘗書彩箋以賜張
說今閩林世璧乃尚書林公廷㭿之孫以左書扇寄詩
與予有曾無阿買書之句故疑而著之(閩書)
周如塤
周所諧名如塤莆處士也足跡不出戶庭苦吟弗輟未
嘗妄與顯者遊里中鄉紳學士罕識其面故其為詩綽
有林壑之致自作田家吟云不識市朝車馬喧殘簔弱
笠老田園柴門去郭無多路野竹臨流自一村春雨桑
麻終歲足清時雞犬數家存兒孫牧畜南山下為道須
防猛虎繁可以見其逸韻矣他如風生極浦潮常白霜
冷空林草變衰萬里寒山横積雪半汀衰草隠斜陽百
花潭上漁竿在五柳門前鶴徑荒因嫌城市非吾土却
傍漁家作比鄰牆壓花枝妨客過泥深苔徑喚人扶等
句全無烟火食氣(筆精)
韓夢雲
福清諸生韓夢雲嘉靖甲子過石湖山見遺骼掩之其
夜夢一麗人自稱王秋英字澹容楚人也元至正間隨
父之任遇寇石湖山投崖而死今感掩骼之恩願諧伉
儷自是數日一至詩詞甚多明年寒食夢雲攜雞黍奠
其墓秋英出見韓作瀟湘逢故人慢一闋云春光將暮
見嫩柳拖烟嬌花帶霧頃刻間風雨把堂上深恩閨中
遺事鑽火留餳都付却落花飛絮又何心挈榼提壺鬭
草踏青盈路子規啼蝴蝶舞遍南北山頭紙灰綠醑奠
一丘黃土嘆海角飄零湘隂凄楚無主泉扃也能得有
情雞黍畫角聲吹落梅花又帶離愁歸去遂與夢雲同
歸產一子萬歷癸巳年自言緣巳盡揮涕而别(詞苑叢談)
陳籥
吾鄉嘉靖中有陳籥字德音隠士也詩法唐人人無知
者近其孫鴻出遺稿一帙佳句層出如山深僧餉早天
遠鶴歸慵日影沈秋磬松聲響暮山歸心秋轉切遠夢
老難成窗寒葉落後竹響雨來時久客依人懶虚名到
老休行裝衝片雨歸夢落千山栖鴉驚夜火歸鴈過更
樓殊有幽人之致(筆精)
薛欽
薛欽字寅甫懷安人嘉靖甲午舉人太平儒學教諭有
東山集薛君詩頗清越近於皆山樵者曹能始序徐惟
和詩云閩自林膳部後百餘年而得鄭考功又數十年
而得薛博士其推重若是(靜志居詩話)
江仲魚
崇安江仲魚諸生也予從王粹夫識仲魚乙未予之武
夷仲魚導予遊三十六峰仲魚雖經生有碩人之致武
夷諸峰各置書帙筆硯隨意所適留連旬月衣道衣冠
道冠又儼然羽流也仲魚善詩詩不作人間語嘗賦秋
風懷友吟二十餘首皆道侣漁父樵夫與猿鶴而巳風
塵之客不預焉如懷朱漁父云九溪深處似嚴灘渺渺
風塵白眼看葉艇每隨幽嶂出茅房孤掩落花殘芙蓉
衣上雲千片楊柳磯頭月一竿釣罷瓦缾曾共醉滿身
零露不知寒未幾仲魚逝矣年僅三十也每過武夷不
勝山陽之愴(筆精)
何其漁
何樵仲名其漁邵之建寧人也為詩有苦思樵仲死予
哭之詩偶檢其手稿絶句有泠然之韻梅口待渡云野
曠微風起白蘋村居三里若比鄰江干風冷秋山暮立
盡斜陽無渡人碧簫洞云長林籟靜自盤桓松露侵衣
夜未殘三十六峰明月曉碧雲吹破洞簫寒山下買酒
云隔浦漁家傍酒家漁罾掩映酒帘斜探囊恰好供歸
興買得黃魚並杏花(筆精)
林春秀
古田隠士林春秀字子實號雲波性嗜酒躭詩家貧不
能取酒有友鄭鐸多良醖日往飲焉醉後則酒狂不可
禁鄭度其量錫造一壺刻雲波二字至即盛酒飲之三
十年如一日也林詩奇警不凡山居云但住溝西第五
村香秔釀熟少開門家僮祇自為樵牧徑竹憑他長子
孫雨過曉山泉噪澗花生春菜蝶穿園抱琴客到棠梨
下夘酒猶醺藉柳根又云迴巷短垣緣枸杞古塘枯竹
立鵁鶄壁間寫遍籬花影雲裡崩來水碓聲又云野老
眼經門刻字漁郎親見水沈碑鄭歸泉下數年林亦髮
種種矣每讀其詩輒詫與人兩絶也(筆精)
黃鳳翔
萬歷已丑冬至前二日余以叨貳春省將祇事郊壇齋
宿署中是夜與僚長東阿于公富順李公擁榻玄談宵
分乃罷既就枕四壁閴寥鼾睡甚適忽夢有遞刺者予
誰何之則曰于尚書使者也開函睇視弗覩名姓刺中
苐有二語云空山一淚憑誰寄萬古孤雲祇自愁讀竟
遽覺心自駭愕通昔不寐晨起具述以告二公于公乃
訝曰所謂于尚書者非眼中人耶予慚悚無以對少選
浙江上奏椽來呈副封則巡撫中丞傅某所題疏也略
曰伏覩故少保兵部尚書臣于謙當睿皇北狩景帝嗣
統之日内修政事盡瘁竭誠俾九鼎既危而獲安鑾輅
既去而復返忠甚盛也遭萋斐之搆竟死非辜睿皇旋
復悔之聖聖相承後先昭雪贈官賜諡建祠吳山恩華
備矣惟時棅事者弗克將順德意易名肅愍未愜衆心
乞聖明裁改以彰顯勛慰幽魂于公覽疏顧謂予曰夢
徵矣幽明感通一至是耶顧少保公獨見夢於公何也
蓋予嘗陟吳山之陽謁少保祠為詩弔焉良謂有一面
之識乎乃謂二公誦予詩有主聖臣忠語于公嘆曰公
為少保公知已舊矣比疏下于公請改諡曰忠肅天子
俞之於是輿論稱愜謂足妥少保公九京云(異夢記)
李贄
袁小修嘗語予曰卓老多病寡慾妻莊夫人生一女莊
殁後不復近女色其戒行老禪和不復是過也平生痛
惡偽學每入書院講堂峩冠大帶執經請問輒奮袖曰
此時正不如攜歌姬舞女淺斟低唱諸生有挾妓女者
見之或破顏微笑曰也強似與道學先生作伴於是麻
黃之間登壇講學者銜恨次骨遂有宣淫敗俗之謗蟾
蜍擲糞自其口出豈足以汚卓老哉予兄中郎以吳令
謝病歸再起儀部卓老以為理不當復出為詩曰王符
巳著潛夫論為問中郎到也無巳而中郎將抵國門乃
改前句曰黃金臺上思千里為報中郎速戒途其於進
退出處介介如此人知卓老為柳下之不恭不知其為伯
夷之隘也卓老風骨稜稜中燠外冷參求理乘剔膚見
骨迥絶理路出語皆刀劍上事獅子送乳香象絶流直
可與紫柏老人相上下遺山中州集有異人之目吾以
為卓老可以當之錄其詩附於高僧之後傳燈所載旁
出法嗣卓老或其儔歟(閩書)
温陵李贄贈利西秦詩逍遥下北溟迤邐向南征刹刹
標名姓山山記水程回頭十萬里舉目九重城觀國之
光未中天日正明(帝京景物略)
世稱海門先生都不曾聆其作義今日始讀其所為挽
李秃翁詩知真正學道人持論極平眼界極寬憐才極
切其詩曰半成伶俐半糊塗惑亂乾坤膽氣麤惹得世
人爭欲殺眉毛狼籍在囹圄又曰天下聞名李卓吾死
餘白骨暴皇都行人莫向街頭認面目由來此老無有
一字破綻否有一字不墮淚否(梅花草堂集)
葉向高
東林諸子奉福清為倫魁沙汰江河和調水火海内服
其公忠歸田之日蘊藉風流銜左相之窪尊賭東山之
棋墅詩品在山林臺閣之間諸體皆具(静志居詩話)
天主堂在宣武門内東城隅大西洋奉耶蘇教者利瑪竇自
歐羅巴國航海九萬里入中國神宗命給廪賜第此邸福清葉
向高贈西國諸子詩天地信無垠小智安足擬爰有西方人來
自八萬里言慕中華風深契吾儒理著書多格言結交皆賢
士俶詭良不矜熙攘乃所鄙聖化被九埏殊方表同軌拘儒
徒管窺達觀自一視我亦與之游泠然得深旨(帝京景物略)
定陵葬神宗範天合道哲肅敦簡光文章武安仁止孝
顯皇帝葉向高謁陵詩康衢何處不歌謠五十年來荷
帝堯泰運正當熙洽會乾綱獨攬聖明朝風傳天語來
三殿日麗宸章下九霄漫說深宫娛晩歲憂勤睿慮幾
曾消一望陵京氣鬱蔥蕭蕭松栢起悲風長留日月光
元壤更借烟雲護寢宫彷彿翠華馳道裏凄凉清蹕夢
魂中傷心最是攀髯日猶有微臣抱帝弓(日下舊聞)
鄧原岳
吾郡在國初林子羽王孟敭軰以詩名號稱十才子翩
翩然有大雅之音矣其後則有鄭吏部少谷自吏部殁
而稱詩者遂少年來才士蔚起復修明其業而觀察翠
屏鄧公之于喁鼓舞于其間雅道大振海内之求詞人於三山
幾若縣圃之玉鄧林之材乃公尤其連城合抱者也(蒼霞草)
錢王祠在湧金門外進石坊折而為橋又石坊為門有
東坡書表忠觀石刻碑亭正宇奉五王像有新建伯王
守仁順天者存扁鄧原岳詩一畝芳祠即故邱錢王香
火此重留水犀獨擁三千卒裘馬横行十四州畫棟秋風棲鳥雀
青巒夜雨泣松楸英魂不散封疆異山下寒泉空自流(西湖志)
鼓山半巖茶色香風味當為閩中第一不讓虎邱龍井
也雨前者每兩僅十錢其價廉甚鄧原岳詩云雨後新
茶及早收山泉石鼎試磁甌誰知屴崱峯頭産勝却天
池與虎邱一云國朝每歲進貢至楊文敏當國始奏罷
之然近來官取其擾甚於進貢矣(小草齋詩話)
林堯俞
滿井徑五尺餘清泉突出冬夏不竭好事者鑿石欄以
束之水常浮起散漫四溢井旁蒼藤豐草掩映小亭都
人詫為竒勝莆田林堯俞詩寒泉凝碧甃一酌冷人心
素綆無妨短銀牀半欲沉畦渟魚藻入林影鳥巢深偶
值池邊叟悠然似漢隂(日下舊聞)
亡友蒲田林嘉璣字衡者述其從祖文簡公善書法魏
忠賢敦請不與忠賢矯詔命公題扁公大書畏天命三
字題曰禮部尚書某奉旨書時忠賢出餅㗖公云出手
製公以南人不慣食麫辭忠賢方銜之公遽請歸里陛見德陵
謂曰長尚書乃欲歸耶賜之蟒玉以公儀表頎而長也林子
又言公五言律原出右丞誦谿堂集信衡者不我廷也(静志居詩話)
何喬遠
閩中多鳳尾蕉相傳樹之亭中可避火災蕉性宜鐵種者每埋
鐵其下何鏡山前軰詩云欲比麒麟能食鐵真同鳳凰不羣雞
公自注蕉影照日其中梗虚空若無梗然亦竒聞也(閩小紀)
蕃薯萬歷中閩人得之外國瘠土砂礫之地皆可以種用
以支歲有益貧下予嘗作蕃薯頌可以知其概也既又為
之歌曰令珠而如沙人以之彈鵲令金而如泥人以之塗雘
令朱薯而如玉山之禾瑶池之桃人以之為不死之大藥雖
不死藥不足佐五穀吾亦不忍其禾玉山桃瑶池獨從
羽人於丹邱坐視下界之人瘁饑啾啾而不得一嚼(閩書)
蔡復一
同安蔡復一閏六月望立秋集張園玩月時積雨新霽
素練隨風展鮫珠片片虛金精秋欲盛水氣雨之餘照
葉全窺鳥翻波半起魚荷香風斷續杯影亦蕭疎積雨
夕光暗月隨行阻修九分猶是夏一滿始登秋全領素
娥笑新從白帝游徘徊今夜永渺渺獨予愁(帝京景物景)
林章
曹能始云初文才士不欲以庸孝廉是處好為人排難
解紛乃以無心獲罪謝司寇出之縲絏之中適遼海有
警累上書進竒策願身列戎行鍊甲兵備緩急為嫉者
所繩觸憲而死詩如客情似春草無處不堪生無家逢
寺好多病見僧親曉烟常帶雨夜月忽啼禽千山風雨
裏一任子規啼皆絶酸楚(明詩綜)
福唐林春元七歲能詩師召試之適有牧羊者指為題
即應聲曰三百羣中步獨先有時高呌白雲天曾從北
海風霜裏伴過蘇卿十九年又試以對曰風翻白浪舟
難進即答曰雪擁藍關馬不前後舉於鄉更名章字初
文有集行世(小草齋詩話)
林初文嘗在揚子江中青山口覆舟坐皮箱上見有持
紅燈二從前過隨木商救之又嘗夢人贈之以扇上題
茂陵風雨四字自以為不佳後以上書得禍作蛾眉篇
因有茂陵風雨千秋夢揚子波濤一夜悲之句(閩小紀)
閩林初文孝廉古度之父也嘗有送人詩云不趁東風
不待潮渡江十里九停橈不知今夜秦淮水送到揚州
第幾橋以示梅禹金禹金激賞之宣城有老儒丘華林
嘗以詩質禹金但為分句讀而巳見之大恚曰林詩二
十八字正得二十八圈吾詩字數不啻倍之乃不得一
圈耶聞者笑之(漁洋詩話)
林春元才士也桀驁不羈常作蛾眉篇自述其意凡數
千言又有渡江詞云不趁東風不待潮渡江十里九停
橈不知今夜秦淮水送到揚州第幾橋别妓詩云畫槳
夷猶錦纜迴美人東上鳳凰臺朝朝梳洗臨秋水一路
芙蓉不敢開春日詩云春城柳色入東華莫惜驊騮過
酒家記得去年江上别風吹二十四橋花才情楚楚信
自可人子古度亦能詩(小草齋詩話)
陳勲
陳勲字元凱閩縣人魁庚子辛丑鄉會榜歴文學博士
戶部郎謝病歸終日扃戸却掃嘗一至烏石山聞客聲
即走談佳山水心輒動畏客輒不往其友董見龍嘲曰
世皆如子直須以環堵為天地即日月山川皆為空設
矣大笑不為意指庭間花石瓦水盆曰此非吾之五嶽
江湖耶其意趣如此多材善畫妙有詞翰雖不出戶庭
日搰搰筆硯間有以自遣其拈筆造次必擇言不為近
語詩入唐人室字與畫皆精妙人寶貴之見龍評曰讀
其所作如入清溪棹曉月兩山倒影蕩漾于舲楫之下
而空明激射如近如遠其清言瑩骨雅步繩趨不失尺
寸斟酌於古今之間動中倫慮亦似其為人又曰元凱
盛年獨居似王右丞終年焚香默坐寄懷清遠似韋蘇
州然右丞有輞川差足樂元凱貧無一林亭可適卒而
後有紹興之命視之蘇州猶為不遭然其出處語默蕭
然韻致則二子莫之先也(湧幢小品)
全閩詩話卷七
