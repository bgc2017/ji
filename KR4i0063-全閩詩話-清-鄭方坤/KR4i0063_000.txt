全閩詩話詩文評類
提要
(臣)等謹案全閩詩話十二卷
國朝鄭方坤撰方坤字則厚號荔鄉候官人寄
籍建安雍正癸卯進士官至兖州府知府平
生銳意著述著有經稗歷代文抄
本朝文抄
本朝詩抄嶺海文編嶺海叢編讀書劄記杜箋
評本五代詩話四六談柄詩話醍醐古今詞
選蔗尾集却掃齋唱和集諸書而尤邃于詩
是編皆薈萃閩人詩話及他詩之有關于閩
者閩士著名始于唐初薛令之盛于歐陽詹
故六朝以上惟載郭璞謝朓到溉江淹四人
而郭璞地䜟尚引周亮工書影之說辨其出
于依托頗為謹嚴唐以後則彬彬矣凡六朝
唐五代一卷宋元四卷明三卷
國朝一卷附無名氏及宫閨一卷方外一卷神
仙鬼怪襍綴一卷所採諸書計四百三十八
種摭拾繁富未免細大不捐而上下千餘年
間一方文獻犂然有徵舊事遺文多資考証
固亦談萟之淵藪矣乾隆四十五年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
