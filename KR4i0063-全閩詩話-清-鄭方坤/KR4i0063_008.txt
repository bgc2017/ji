全閩詩話卷八
兖州府知府鄭方坤撰
明
曹學佺
明三百年詩凡屢變洪永諸家稱極盛微嫌尚沿元習
迨宣德十子一變而為晚唐成化諸公再變而為宋弘
正間三變而為盛唐嘉靖初八才子四變而為初唐皇
甫兄弟五變而為中唐至七才子已六變矣久之公安
七變而為楊陸所趨卑下竟陵八變而枯槁幽冥風雅
掃地矣獨閩粤風氣始終不易閩自十才子後惟少谷
小變而高傅之外寥寥寡和若曹能始謝在杭徐惟和
輩猶然十才子調也粤自五先生後惟蘭汀小變而歐
楨伯黎維敬區用孺子猶是五先生調也能始與公安
竟陵往還倡和而能皭然不滓尤人所難(静志居詩話)
徐禎卿洞庭葉未下瀟湘秋欲生一篇非太白不能作
千古絶調也曹學佺亦有秦淮送别一篇云疎籬豆花
雨遠水荻蘆烟忽弄月中笛欲開江上船情致殆不減
徐徐五集中有一絶云渺渺太湖秋水闊扁舟搖動碧
琉璃松陵不隔東南望楓落寒塘露酒旗曹一絶可以
相敵新林浦云夾岸人家映柳條玄暉遺跡草蕭蕭曾
為一夜青山客未得無情過板板(池北偶談)
七言律聯句神韻天然古人亦不多見如高季迪白下
有山皆遶郭清明無客不思家楊用修江山平遠難為
畫雲物高寒易得秋曹能始春光白下無多日夜月黃
河第幾灣近人節過白露猶餘熱秋到黃州始解
涼瓜步空江微有樹秣陵天遠不宜秋釋讀徹一
夜花開湖上路半春家在雪中山皆神到不可湊泊
(香祖筆記)
謝在杭云曹能始詩以淺淡情致為工不甚學盛唐然
其送西安太守云長安西望路漫漫泰華峰隂日色寒
長樂故宫秦輦絶未央前殿漢鐘殘月明渭水浮三輔
花滿驪山繡七盤京兆風流誰不羨時從閨閣畫眉看
大歷以來罕見斯語予謂此詩尚非石倉極境在杭學
七子者故獨醉心於此耳(閩小紀)
閩中曹能始在閩末以詩人稱有得家信詩驟驚函半
損幸露語平安時在平遠臺飲次道此各以為佳獨一
客謂露字不如賸字之當大抵平安註函外損餘曰賸
若内露不必巧值此字矣及予歸寓寓客五六人夜坐
飲為述其語衆復稱佳中一客又曰不用兩語不必接
露不屬損賸便拙鑿說詩之各有意見如此(西河)
(詩話)
會城迎春土牛必於閩忠懿王廟前乞土始成曹能
始有迎春詩馬從太守分驂去牛向前王乞土來(閩小紀)
閩中近製墨紗燈精巧異常海争重之之曹能始曾
於杭州逢元夕人家有張此燈者乃邀友人同詠能
始詩云質裂横疑水光生薄似苔憑將彩筆畫認作剪
刀裁鳥向空中度花從鏡裏開細看若無力不畏曉風
催諸子罷唱(筆精)
明萬歷中年以後迄啓禎間無詩惟侯官曹能始宗伯
詩得六朝初唐之格一時名士如吳兆徐桂林古度輩
皆附之然海内宗之者尚少吳梅村所折服惟臨川湯
先生義仍與先生二人而已能始官四川參政與監司
謁撫按必於館中别設一几隸人置書几上對衆一揖
即就几披閱不交一言其孤亢如此晚年大節如江萬
里尤不可及(池北偶談)
葉進卿云能始詩刻意三百篇取材漢魏下及王韋其
旨沈以深其節紆以婉其辭清泠而曠絶其初為衆所
譁久而世稱之朱鬱儀云能始天才典贍研請精深軒
輊三唐吐納漢晉貌境必似造語斯真氣峭以潔而操
調極平意鍜以鍊而摛詞若樸興會所至神情獨往(明詩)
(綜)
有俗僧欲遊鵝湖以卷子徧求諸貴人贈詩閩中能能
始學佺題一絶云性内本無文字障縦躭山水亦支離
我曾一宿鵝湖寺峰頂禪師不要詩(孑菴雜錄)
學佺雅志著述有石倉諸集及天下名勝志十二代詩
選西峰字說皆盛行於世明亡自經死遺有生前一管
筆死後一條繩之句(閩省通志)
友人能始曹君七齡受書千言倒覆對客善答果之敏
逢人解題鳳之義莫不謂干莫有立斷之鋒騏驥有立
至之足髫年得雋忽播芳名綺歲登朝遂膺華譽文章
乃其宿業詞翰為其本來積歲稍深好學彌篤丹鉛黑
槧終日隨身緗帙縹囊無時去手植之八斗曾之書倉
方之爾祖殆無過焉其計部長安也則有薊門之什其
廷尉陪京也則有金陵之集其乞寧親之假也則有芝
社之詠其參紫微之省也則有入蜀之篇詞氣舂容自
然中律才情雅贍蔚爾名家至於山水蕩其性靈丘壑
鼓其幽致每形賦詠輒記練箋山則岱岳匡廬峨眉鴈
宕水則太湖彭蠡灧澦西湖寄興殊深託懷愈遠篇章
日富記撰尤繁騷客至則如歸標雅壇之赤幟緇流從
之若赴固佛國之金湯故交游盡海内之名流隨喜極
震旦之寶刹其丰神也如此其才調也如彼誠吾黨之
俊流清時之偉器也(紅雨樓集)
謝肇淛
謝肇淛字在杭長樂人萬歷壬辰進士除湖州推官量
移東昌遷南京刑兵二部轉工部郎中管河張秋作北
河紀略詳載河流原委及歴代治河利病談河工者考
焉陞雲南參政歴廣西按察使至右布政林若撫曰在
杭詩以年進下菰集司理吳興作也坐論需次真州有
鑾江集移東昌有居東集格調漸工然其詩亦止於此
嘗有寄予詩云曾從紫氣識龍文忽見新詩過所聞老
去自慚牛馬走書來猶問鹿麋羣春城樹色連吳苑夜
雨鴻聲呌海雲荔子輕紅榕葉綠相期同拜武夷君在
小草堂全集中晚年所作聲調宛然不復進矣予觀閩
中詩國初林子羽高廷禮以聲律圓穏為宗厥後風氣
沿襲遂成閩派大抵詩必今體今體必七言磨礲娑盪
如出一手在杭近日閩派之眉目也在杭故服膺王李
巳而醉心於王伯穀風調諧合不染呌囂之習蓋得之
伯穀者為多在杭之後降為蔡元履變閩而之楚變王
李而之鍾譚風雅凌夷閩派從此熸矣(稽古堂集)
在杭格不聳高而詩律極細其持論亦平如于鱗元美
敬美子與伯玉皆所傾心漫興詩云徐陳里閈久相親
鍾李湖湘非我隣丸泥久巳封函谷怕見江東一片塵
徐指孝廉惟和山人興公陳謂文學汝大孝廉幼孺山
人振狂是時景陵派已盛行而在杭能距之又云石倉
衣鉢自韋陶吳越從風赤幟高若問老夫成底事雪山
銀海瀉秋濤此則在杭自任匪淺矣(靜志居詩話)
萬歷已丑予與徐惟和下第過杭州六和塔愛其幽靜
各賦一詩欲題壁間而寺僧號呼奈何浪疥吾壁吾且
取水滌之予笑不復題越三載予拜吳興司李行部至
杭詢之則寺僧懼罪逸去久矣余大笑因復題云雙旌
五馬遶江城驚起山僧合掌迎三載重來渾似夢終軍
原是棄繻生(小草齋詩話)
謝在杭十餘歲時學為詩有人持蘇武牧羊圖者即為
題云沙滿旃裘雪滿天節旄零落海雲邊上林飛鴈來
何晚空牧羝羊十九年(閩小紀)
謝在杭肇淛小草齋詩話殊多憒憒啓發人意處絶少
如云詩境貴虚故仙語勝釋釋語勝儒夫仙語如步虛辭
等最易厭釋語入詩最近雅今乃反之豈非強作解事
者惟所云王右丞律選歌行絶句種種臻妙圖繪音律
獨步一時尤精禪理晚居輞川窮極山水園林之樂唐
三百年詩人僅見此耳如云明詩遠過於宋又云本朝
僅數名家力追上古然刻畫摹擬已不勝其費力矣其
他作者如林上乘雋語人不數篇要其究竟尚不及宋
宋人有實學而本朝多剽竊故也右二條自相矛盾當
以後論為允又云國初詩林鴻高啓尚矣鴻一意盛唐
而啓雜出元白長吉夫鴻之為盛唐贋鼎耳安得與啓
並稱而且語有軒輊此真齊人之知有管晏而巳又云
李西涯樂府野狐外道夫西涯樂府雖變體自是天地
間一種文字弇州晚年尚爾服膺遽斥之為野狐外道
可乎約略駁正數端以例其餘至外篇雜篇以下多載
晚唐五代宋元詩無可采者正與劉後村詩話同耳(香祖)
(筆記)
東坡有吃語詩云故居劍閣隔錦官柑果薑桂交荆菅
奇孤甘掛汲古綆僥覬敢揭金鈎竿巳歸耕稼供藁秸
公貴幹蠱高巾冠更改句格各謇吃姑固狡獪加間關
又戲武昌王居士詩云江干高居堅關扃犍耕躬稼角
掛經篙竿擊舸菰茭隔笳鼓過軍雞狗驚解襟顧景各
箕踞擊劍賡歌幾舉觥荆笄供膾愧攪聒乾鍋更戛甘
瓜羹内覬字當音改繫字當音計愧字當音貴不然當
易此三字予友人舉孝廉口吃惟流音念不正一日雨
中予與徐興公各賦絶句為吃人念不得詩以遺之予
得二首云綠柳龍樓老林蘿嶺路涼露來蓮漏冷兩淚
落劉郎又棃嶺連連路蘭陵累累樓琉璃憐冷落郎輦
懶來留興公得一首云留戀蘭陵令淋漓兩淚流嶺蘿
涼弄籟路柳綠連樓(文海披沙)
在杭題吳興海天閣飛閣接天都珠宫控太湖山光圍
百雉野色入三吳水落琴聲盡雲崩塔勢孤東南多王
氣回首起栖烏徐興公云雲崩塔勢孤句為時人傳誦
鄭翰卿寄詩云翠荇青蒲碧浪湖裁詩對酒憶人無謝
郎近日縱横甚尚有雲崩塔勢孤(堅瓠集)
李本寧云在杭樂府豐約文質適得其中五古贍而不
俳華而不靡七古音節鮮明氣勢沈鬱律詩比耦精嚴
絶句意在筆先韻在言外大都率循古法而中有特造
體無所不備變無所不盡今詩道向衰余將以在杭為
砥柱焉張幼于云在杭蓄藻于建安騰聲于慶歷希躅
于少陵泛駕于長慶兼綜潘陸妙契陶韋其辭婉以麗
其氣雄以健其攄思優以雋其援事典以則其振響和
以平既美才情尤深寄興(明詩綜)
劉邦彥有五夜元宵詩十三夜云近喜元宵雪更晴千
門翠竹結高棚珠簾半捲將團月玉指初調未合笙新
放華燈連九陌舊傳金鑰啓重城少年結伴嬉遊去遮
莫雞聲下五更十四夜云燈光漸比夜來饒人海魚龍
混暮潮月照梅花青瑣闥烟籠楊柳赤欄橋香車過去
抛珠果寶騎重來聽玉簫共約更深歸及早大家明日
看通宵十五夜云一派春聲送管絃九衢燈燭上薰天
風回鼇背星毬亂雲散魚鱗璧月圓逐隊馬翻塵似海
踏歌人盻夜如年歸遲不厲金吾禁爭覓遺簪與墜鈿
十六夜云次第看燈屬舊傳寶箏重按十三絃人心未
必今宵别兔魄還如昨夜圓尚覺繁華誇樂土何須廣
樂聽鈞天追歡莫羨兒童健靜對梅花憶往年十七夜
云繡簾窣地護輕寒明月來遲鳳蠟殘風掃烟花春爛
漫雲沈星斗夜闌珊醉敲馬鐙還家去誰抱龍香隔院
彈試看燒燈如白日鼇山無影海漫漫萬歷已酉予在
閩中與徐興公各有此詩予詩云千枝鳳蠟一時懸共
道元宵勝去年人影漸隨香霧合月輪還讓彩燈圓虹
橋乍起搖星斗錦幛初開試管絃更說閩山香火勝魚
龍百戲列齋筵綵棚高結紫霞標火樹銀花第二宵兔
魄却疑今已滿燈花還比夜來饒翠翹浮月盤龍動玉
勒嘶風寶馬驕士女喧闐春似海更祈圓滿到明朝舞
鳳蟠龍百戲陳寒空如水湧冰輪三千世界團欒夕十
萬人家富貴春碧海有天皆紫霧錦城無地不紅塵行
遊漫道今宵永漏咽銅壺夜又晨銀燭花開月漸遲看
來已減一痕絲莫言燈市將殘夜只當蟾光欲滿時驄
馬壁車尋舊路紅牙檀板變新詞春光一夕都衰謝浪
蝶遊蜂尚未知春色闌珊事漸非賞心誰復惜芳菲敲
闌禁鼓月初上踏遍殘燈人已稀楊柳舞多調綠綺芙
蓉燄少落紅衣六街尚有餘香在拾得遺簪信馬歸徐
興公詩云瑞靄濛濛夜色虚千門萬戸放燈初銀蟾未
滿光猶薄絳蠟新燃跋有餘一曲梅花調玉管六街油
壁試香車星河半落歌聲歇剰有春風拂綺疏向夕燒
燈未盡歡今宵重出九衢看買來玉勒聯鑣度抱得銀
箏促柱彈楚舞三千爭卜夜秦樓十二不知寒高唐乍
醒行雲夢又見東窗日一竿處處鼇山燭影搖春風同
賞可憐宵火龍列挂烟中市寶馬爭穿月下橋金縷齊
翻遊女曲紅樓高弄玉郎簫香塵擾擾雞聲急陌上行
人拾翠翹鳳燭燒多淚漸灰漏聲催出月輪來金吾不
比前宵弛寶扇還同昨夜開再撥檀槽和紫霧重移蓮
步踏香埃人心不厭燈殘夕歌舞猶尋百尺臺九陌猶
然挂九枝嫦娥來看寶燈遲堂前玉斝無心醉花裡瑶
笙不耐吹遊子淒涼愁永夜美人惆悵惜芳時魚龍百
戲銀花合又是春風隔歲期(小草齋詩話)
蘇東坡云無事此靜坐一日是兩日若活七十年便是
百四十可謂得靜之理矣近來任達者更之曰無事此
游戲一日是三日若活七十年便是二百一其語雖達
然恐不能勝蘇語也予有躭書之癖常悔早年玩愒日
月近者痛自刻厲又戲演前語云無事常讀書一日是
四日若活七十年便二百八十然恐名根未除又是一
重魔障但性之所近各適其適(文海披沙)
謝在杭小影一幀予得見於鼇峰坊薛士玉家豐頥隆
凖粹容充悅姬人桃葉就其所執之卷而舒之流觀盻
睞翩若燕翔童子煮茶石鼎沸聲與松籟互答蓋曾鯨
所寫也考公居東集有雪夜寄侍兒詩又有壬寅元日
寄桃葉侍兒詩又有客中夢桃葉侍兒詩鑾江集中又
有六憶詩寄桃葉侍兒又代答詩則公之繾綣於桃葉
者深矣同時徐惟和有侍兒名紫玉見幔亭集(榕隂詩話)
在杭小草齋遊燕下菰居東鑾江諸集而外有五雜組
文海披沙西吳枝乘滇略百粵風土記支提山志長溪
瑣語薛士玉悉以贈予薛妻是其玄孫故能道其家世
今皆微落板亦散亡矣手抄文集及所輯郡國職林諸
攷尚在士玉家(榕隂詩話)
貞吉王孫過餘干詩云餘汗城頭雲泊天琵琶洲下水
如弦推篷理詠隨州句落日平沙似往年謝在杭宿弋
陽云羣峰迴合俯清溪寂寞荒城古渡西惟有女牆秋
月在只今猶照夜烏啼二詩皆用劉隨州句略無痕迹
余近過弋陽亦效顰云俯憶文房舊日題餘干水落弋
陽溪平沙渺渺孤城在朝暮猶聞山鳥啼(筆精)
徐熥
徐熥字惟和父㭿以易學名家仕永寧令熥數上公車
不第與其弟&KR0958;肆力詩歌諸體並擅所著幔亭集二十
卷又歴選閩中諸先輩詩十二卷名晉安風雅(閩書)
晉安風雅凡十二卷自洪永迄萬歷總二百六十餘人
凡例云閩得什六侯官長樂各得什一懷福共得什一
古田永福連江僅得什一若羅源閩清則風氣未開或
有待也序謂不論窮達顯晦皆因詩采拾至於野狐外
道格律稍畔者雖有梁竇之權不敢濫厠片語為雅道
蟊賊(榕隂詩話)
惟和力以唐人為圭臬七絶原本王江寧聲諧調暢情
至之語誦之蕩氣迴腸(靜志居詩話)
月仙者武林名妓也戊子冬閩縣徐惟和北上過而眷
之越數夕予至妓詢徐孝廉不去口翊歲下第復過竟
諧繾綣徐作詩云匆匆相見未分明别後逢人便寄聲
萬里歸期看乳燕一春心事付流鶯柳枝猶記當年曲
豈蔻難消此夜情搗盡玄霜三萬杵夢中還見舊雲英
越三年上計復過其地則月仙死矣(小草齋詩話)
徐&KR0958;與鄧道協簡足下謂僕藏生荔枝於巨竹中至冬
春不變神其說啓後世之惑此非僕之臆說也三山元
宵最盛而神廟中各出珍奇生荔留至春時往往目擊
之家兄元夕詞有云閩山廟裏賽靈神水陸珍羞滿案
陳最愛鮮紅盤上果荔枝如錦色猶新此一證也足下
居與閩山最近試詢之鄉長老則知吾言之不誣矣(荔枝)
(譜)
吾郡中似當以徐惟和為冠其才情聲調足伯仲高季
迪所微憾者古體稍不及耳鄧汝高喜為雄聲其源蓋
出歴下陳幼孺工麗婉至却自中晚得來三者皆巨擘
也皆相次夭折悲夫(小草齋詩話)
徐惟和有友鄭君大豪爽滑稽喜遊山水嘗至武夷折
筍峰峰有三梯鄭登其一懼而下恐為衆笑乃令從者
細記景物歸而詫曰吾登折筍矣詰之一一不謬又數
年惟和復至武夷宿折筍峰有詩懷君大云幾人白首
困塵氛垂老看山獨有君莫道年高筋力少芒鞋曾踏
一梯雲君大見詩大恚曰道人負我道人負我蓋當時
深囑道人勿泄其事至是見一梯之語疑為得其情也
具言所以聞者皆為絶倒(小草齋詩話)
筆叢謂唐人骰子近方寸凡四點當加緋者或嵌相思
子其中温庭筠詩云玲瓏骰子安紅豆入骨相思知也
無相思子即今紅豆也愚按嶺南閩海有相思木歲久
結子色紅如豆大故名相思子每一樹結子數斛非即
紅豆也惟和兄子夜歌云紅豆落深坑到底相思子亦
沿襲温語之誤(筆精)
朱竹古無所本起於明初宋仲温有一卷不知何人筆
高季迪題水龍吟云淇園丹鳳飛來幾時留得參差翼
簫聲吹斷綵雲忽墮碧雲猶隔想是湘靈淚彈多處血
痕都積看蕭疎瘦影隔簾欲動應是落花狼籍莫道清
高也俗再相逢子猷還惜此君未老歲寒猶有少年顏
色誰把珊瑚和烟換去琅玕千尺細看來不是天工却
是那春風筆此卷舊為王太史家物徐惟和收得之珍
若重寶自題其後云根如頳虬髯葉如丹鳳尾有時截
作釣魚竿珊瑚亂拂桃花水有時擲杖化為龍白日青
天赤鱗起能將紅霧變蒼烟產在朱明幾洞天須臾絳
節生彤管只向松間滴露研(詞苑叢談)
國初唐肅題陶穀郵亭圖云紫鳳檀槽綠髮娼玉堂見
慣可尋常作歌未必腸能斷明日聽歌更斷腸先兄惟
和曾題秦弱蘭一首足為陶學士解嘲莫笑郵亭一夜
春此身原巳落風塵韓家亦有如花女枕畔衣裳著向
人(筆精)
徐&KR0958;
錢遵王云興公博學工文善隸書萬歷間與曹能始狎
主閩中詞盟後進皆稱興公詩派南損齋云興公聚書
至數萬卷所居鼇峰麓客從竹間入環堵蕭然而牙籖
四圍縹緗之富卿侯不能敵也其攷據精覈詩自樂府
歌行及近體無所不備(明詩綜)
嚴儀卿論詩謂詩有别才非關學也其言似是而實非
不學牆面安能作詩自公安竟陵派行空疎者得以藉
口果爾則少陵何苦讀書破萬卷乎興公藏書甚富近
已散佚予嘗見其遺籍大半點墨施鉛或題其端或跋
其尾好學若是故其詩典雅清穏屏去粗浮淺俚之習
與惟和足稱二難以此知興觀羣怨必學者而後工今
有稱詩者問以七略四部茫然如墮雲霧顧好坐壇坫
說詩其亦不自量矣(靜志居詩話)
元人施鈞咏淚云獺髓空勞補舊痕離筵歌罷忽沾巾
半江湘竹斑斑雨三月棃花點點春字濕錦機啼戍婦
珠明綃室泣鮫人琵琶滴到情深處洗盡青衫幾掬塵
林方懋和云傾天東注欲成河千載湘筠怨未磨易水
寒風人遠去西州斜日客重過痕添玉筯消紅頰濕透
羅襦掩翠蛾最是潯陽醉司馬琵琶聽後恨偏多予在
請室云有目憐雙瞀桔槔出巳枯多惟堪盥面貴不肯
成珠冷濺階前雨悲翻夜半烏三年麻服血得到故園
無而徐隠君&KR0958;楚雨滴分和氏璞漢風吹上李陵衣句
尤傑出惜不記其全(因樹屋書影)
春申君因李園而進園妺於楚王竟為園所殺唐張祜
詩云薄俗何人議感恩諂容卑跡賴君門春申還道三
千客寂寞無人殺李園杜牧詩烈士思酬國士恩春申
誰與快冤魂三千賓客皆珠履欲使何人殺李園近吳
郡林若撫詩云豫讓心銜國士恩斬衣猶可快冤魂春
申亦有三千客至竟何人死棘門皆未足以定三千客
之罪也園既進妹生子時朱英勸春申殺園不聽且曰
李園弱人也僕又善之未幾死於棘門是春申之計失
矣客何能為徐興公有詩云食客三千盡在門各穿珠
履耀平原冤魂地下多遺恨不許朱英殺李園庶幾為
三千客卸罪(因樹屋書影)
高景倩齋頭啖鑛玉荔枝賦得漢人名謝肇淛詩夏季
布華筵鑛玉陳蕃枝輕黃香四座殷朱浮青絲出井丹
液涼雪竇融凝脂楊盧植上苑桃李廣西陂未若三伏
生微寒朗侵肌吾曹操彩筆揮霍光陸離餘甘寧可忘
向子長相思徐&KR0958;詩江陳萬年種夏景丹顆垂檀欒布
鑛玉香甘始當時千枚乘露摘盆子盛纍纍諦審食其
實核焦延壽宜楊盧植太酢青李尋傷頤綺疏受殘照
林高相蔽虧盤桓譚轉劇三伏湛涼颸(廣羣芳譜)
宋徽宗繪事極精題咏者衆今摘其可采者康與之題
花鳥云玉輦宸遊事巳空尚餘奎藻繪春風年年花鳥
無窮恨盡在蒼梧夕照中成廷珪題白頭翁云梔子紅
時人正愁故宫衰草不勝秋西風吹落青城月啼得山
禽也白頭張來儀題桂枝圖云玉色官瓶出内家天香
濃淡月中葩六宫總愛新涼好不道金風捲翠華汪廣
洋題雙鴛圖云蘆葉青青水滿塘文鴛晴臥落花香不
因羌管驚飛起三十六宫春夢長周仲方題雙燕圖云
江南簾幕重重雨艮嶽河山處處花兩地舊巢傾覆盡
西風萬里入誰家徐興公題墨蘭圖云嫩蘂疎枝寫澤
蘭宣和御墨半凋殘國香莫道蕭條甚北地風霜不耐
寒(小草齋詩話)
趙子昂畫馬題詠亦多而佳者較少惟李文正東陽云
宋家龍種墮燕山猶在秋風十二閑千載畫圖非舊價
任他評品落人間黃方伯澤云黑髮王孫舊宋人汴京
回首已成塵傷心忍見長城飲何事臨池又寫真徐處
士&KR0958;云宋室王孫粉墨工銀鞍玉勒貌花驄天閒十二
真龍種空自驕嘶向北風雖含譏刺而筋骨不露(小草齋詩)
(話)
元季嘗發亞父塚獲寶劍一國初劉玉詩云雲龍山下
路縈迴亞父墳邊戲馬臺寶劍却隨金盌出定知曾教
項莊來近徐興公亦有詩云魚腸三尺氣如虹未遂鴻
門殺沛公神物千年猶欲吼肯教長閉九原中(小草齋詩話)
林丙卿福清人生平倜儻好遊俠邪遇當意揮千金不
顧劉姬鳳臺者年十五有聲教坊貴游爭慕之姬不與
狎一見丙卿歡甚託以終身丙卿破數百金納為妾久
之丙卿遊吳越間道聞姬死慟哭幾絶疾馳抵燕日夜
哀痛刻玉為主提攜不去左右為賦長短句題玉上曰
入時倒郎懷出時對郎面隨郎南北復東西芳草天涯
空繞遍勝寫丹青圖勝妝水月殿玉魄與香魂都在此
一片願作巫山枕畔雲願作盧家梁上燕莫似生前輕
别離教人看作班妃扇歲丁酉丙卿去燕復游西粵僦
舟東下為舟人陳亞三所殺沈其屍於江掠其貲以去
蒼梧林司李丙卿友也半夜忽見婦人稱冤狀因邏卒
嚴捕禦人者卒搜亞三槖得玉主司理大驚窮索餘黨
伏辜求得屍顏面如生肌肉不損觀者異之葉太史傳
其事予為作玉主行燕山幻出蛾眉質翠羽鳴璫金屈
膝就中百萬倚門倡若箇輕盈稱第一傾城少女長劉
家十五妖嬈未破瓜到處名姬羞粉黛一時佳冶避鉛
華櫻脣半啓飄金縷百囀嬌喉鸎乍乳間拂朱絃奏鳳
凰時抛紅豆調鸚鵡對客閒參湖上禪桃花重製蜀中
箋芙蓉學繡相思枕榆莢羞看買笑錢五陵俠客紛無
數爭進千金求一顧妾貌雖同解語花妾心已作沾泥
絮風流閩海說林郎年少曾登游冶場黃金盡買纏頭
錦贏得聲名遍教坊明珠欲換娉婷女金谷園中貯歌
舞滿眼無人荷目成劉姬一見心相許結束歡然出狹
邪九枝銀燭七香車鴛鴦忽比雙飛翼菡萏俄開並蒂
花珊瑚寶玦流蘇帳蜀錦紫絲縈步障占斷春風歲復
年秦箏趙瑟搊相傍可憐行樂在須臾夫壻長游入五
湖膏沐懶施雲鬢亂空床獨守夜燈孤春花秋月無情
去誤妾佳期等閒度婉意柔情孰與伸千愁萬恨憑誰
訴明河耿耿路迢迢望絶音書嘆寂寥紅頰每於愁處
損朱顏多向暗中凋思君不見令人老柳葉雙眉畫慵
掃香魂渺渺落黃泉玉骨纍纍瘞香草人傳消息五湖
西夫壻傷情掩面啼碧沼游魚乖比目雕梁飛燕失雙
栖哀絃絲斷聲難續死别生離成一哭沈思無計表深
情售得連城舊明玉磨礲朗潤復輝光賦得悲哀句短
長中間自鏤芳卿字未下金刀先斷腸錦囊裝貯殷勤
記鎮日重重牢繫臂東西南北但身隨旦夕何曾暫相
離攜向蒼梧萬里游逢人開取淚先流鷓鴣呌月悲長
夜蛤蚧鳴風感素秋江頭忽遇探丸客化作杜鵑歸不
得黃昏野魅泣精靈暮雨遊燐啼怨魄玉主飄零何處
歸芳魂長繞粵江飛夜臺飲恨重相見朽骨含冤事巳
非蒼梧司李眠官閣忽覩仙姬來綽約含怨含顰若有
詞半羞半怯如相託索索隠風毛骨寒分明環珮韵珊
珊漸聽嗚咽聲初遠起視星河病欲殘心知非幻仍非
夢定有幽魂抱深痛綵線縫裾獲赭衣驟看玉主神驚
動由來此物屬林郎刻玉題詩為悼亡珍藏久識依懷
袖流落何因在異鄉傷心細向公庭鞫舊鬼呼哀新鬼
哭始覺孤身入虎牙更悲俠骨填魚腹詎信蛟龍不忍
吞隨波逐浪幾朝昏千秋重閱曹旴事九辨難招屈子
魂吁嗟此事何奇絶名姓從兹播西粵真邀白日照重
泉果有嚴霜飛六月片玉堪將恩遇酬死生肝胆在紅
樓方知白璧能伸恨不獨青萍解報仇(徐興公集)
錢起贈隣居齊六詩云雞聲共林巷燭影隔茅茨于鵠
題隣居云蒸棃常共竈澆薤亦同渠傳履朝尋藥分燈
夜讀書高季迪贈隣友云林近書燈露溪迴酒舫通放
鳬長合隊移竹每分叢傅木虚贈隣人馬水莆云樓迥
常分月牆低不隔花陳軒伯贈隣友云夜泉皆屋後曉
塔共窗中趙仁甫題隣舍云戸外分垂柳牆頭過落花
又徐鎧喜李少保卜隣云井泉分地脈砧杵共秋聲梅
堯臣贈鄰居云籬根分井口壁隙透燈光皆能摹寫真
切者也予與隣友吳元化交最密戲題十韵云草舍相
隣並幽居隔短垣山光齊列屋樹蔭兩遮園碧露篝燈
影香聞壓酒尊花分粘戸片苔長過籬根碩鼠均偷果
驕龍互守門萟蔬先得種蒔竹易移根蛛網牽簷近雞
羣鬭柵繁不窺家室好時聽笑聲喧賽社輪僮僕摶沙
狎子孫杜華與王翰朝夕往來煩(筆精)
落花詩始於二宋漢皋佩冷臨江失金谷樓危到地香
將飛更作迴風舞巳落猶存半面粧誠絶唱也余襄公
云金谷巳空金步障馬嵬徒見舊香囊至國朝作者愈
甚多至三十首矣文徵仲云丹葩漂泊明妃淚綠葉差
池杜牧情沈啓南云錦里門前溪可浣黃陵廟裏鳥還
啼近歲滇中馬弢叔云武陵路别迴漁艇金谷春深落
妓釵影搖團扇愁班女艷逐微波度洛妃山東于文若
云紅樓白日憐珠墜青塚黃昏痛玉埋吾鄉董叔允云
拂地霓裳迴妙舞凌波羅襪冷香魂楚妃腰細難勝雨
漢女身輕合避風建溪魏君屏云馬嵬妃死香猶在垓
下人亡血未乾余少時亦曾賦十首有云麗華魂散胭
脂井關盻香消燕子樓雖皆效法二宋然比興之體亦
自俊麗可傳也(筆精)
徐&KR0958;閒居詩未春豫借看花騎欲雨先徵種樹書足稱
雅致(香泉偶贅)
吾閩劍津山川奇秀多鍾喆人尤溪為劍屬邑岩壑幽
勝水木清華山有九仙靈蹟白鶴銜果墜地食之者辟
穀得仙至今侈為美談啓文黃先生產於其鄉少穎敏
博覽羣書工舉子業隸籍膠庠先後試輒高等屢戰棘
闈雖淹抑而志猶未衰一經庭訓聿啓後昆今歲年週
花甲族黨稱觴為賀趙生十五寫松石圖以致祝予忝
世誼乃為之歌曰吾聞泰山之松高百尺老榦盤挐傍
奇石喬柯映日捲龍鱗素髓經霜凝琥珀丈人介壽比
松齡天陵偃蓋長青青採取脂肪堪服食延年何必羨
椿靈(紅雨樓集)
烏石山有宿猿洞怪石森聳昔有老翁畜一猿每夜輒
宿洞中唐季大築城垣隔此洞於城外宋熙寧中湛郎
中俞棄官歸隠於此程大卿師孟篆書宿猿洞三字於
石徑尺許洞前舊有荔枝樹極佳名曰洞中紅古靈陳
襄贈湛俞詩云此去蓬萊峰頂月夢魂應到荔枝園羅
源林迥詩云荔枝影裏安吟榻菡萏香中繫釣舟國朝
廢為叢塚荔樹已無存矣謝肇淛有句云湛侯當年拂
衣歸卜築喜就城南陲菡萏香風垂釣裏荔枝寒影對
僧時予亦有詩云怪石高於雉堞齊昔人曾此卜幽栖
白楊滿地髑髏出蒼蘚上崖名姓迷夜雨徒聞山鬼哭
秋風不見野猿啼荔枝樹死洞門塞行到此中生慘淒
壁上諸名公題刻具存無人修復良可慨也(筆精)
宋徽宗繪畫題咏者多含譏刺高季迪題畫眉百合圖
云百合無殘六合塵汴京啼鳥怨無人不知風雪龍沙
地還有圖中此樣春又題宣和畫云御翰親題賞畫工
疎枝野鳥怨秋風那知回首宣和殿物色淒涼與畫同
釋宗泐題小鵲圖云落日黃塵五國城中原回首幾含
情巳無過雁傳家信獨有松枝喜鵲鳴又雪江獨棹云
艮嶽秋深百卉腓邊塵吹滿衮龍衣淒涼五國城邊路
得似寒江獨棹歸張璨題墨蘭云御墨淋漓寫楚蘭披
圖却憶政宣間分明一種湘絫怨萬里青城似武關夏
忠靖題墨竹云寶殿無心論治安碧窗著意寫琅玕枝
枝葉葉真瀟洒爭耐金人不愛看又無名氏題石榴云
金風吹綻絳紗囊零落宣和御墨香猶喜樹頭霜露少
南枝有子殿秋光王元美題馬圖云天閑萬里盡權奇
寫出丹青意自悲長白山頭三萬匹可憐龍種一雄嘶
康與之題花鳥云玉輦宸遊事巳空尚餘奎藻繪春風
年年花鳥無窮恨盡在蒼梧夕照中項忠題鸜鵒圖云
五國城邊掩淚時汴梁宫闕了無遺爭如鸜鵒知春意
猶占東風第一枝楊森題草書云艮嶽風清玉几涼閒
將心事學鍾王當時肯草勤民詔不使金人到大梁予
題秋江獨釣圖鏡水無波釣艇閒人間治亂豈相關金
風忽動黃沙暗不見中原萬歲山又題墨蘭圖嫰蕊疎
花寫墨蘭宣和御墨半凋殘國香莫道蕭條甚北地風
霜不耐寒(筆精)
楊鐵厓嘗論四老人者秦皇漢帝之不可迹而招者也
使為子房一呼而至子房之奴不翅也豈足為四老人
哉子房之所呼者老人之贋者也蓋子房一時巧術借
人間四老以動漢廷如優孟之衣冠面目髭髩為叔敖
而出者漢祖驚見以為真而太子之羽翼遂成豈料其
為贋也哉漢廷諸人罔有覺者墮良之計深矣太史公
闕而不錄其知良之所為歟唐李頻題四皓詩云龍樓
曾作客鶴氅不稱臣尊之也予曾游桃源有詩云種得
桃花洞裏居子孫相約事耕鋤采芝笑殺龐眉叟輕出
南山翼漢儲正謂四老人未宜輕出商山不如秦人之
高蹈也(筆精)
國初王澤題宋高宗所書杜詩云江頭宫殿日遲遲朝
退千官默坐時春盡龍沙無鴈度素縑只寫少陵詩高
壁云萬里龍沙信不通江頭虚築上皇宫中興謀略無
心定較得臨池筆法工吾鄉陳參藩全之題高宗鸚鵡
云隴山鸚鵡說還鄉中使傳宣出禁牆漠北有人歸不
得思鄉愁比隴山長予題敗荷鶺鴒圖云游宴湖山啓
御園紹興粉本至今存弟兄急難龍沙北不獨悲鳴痛
在原(筆精)
先曾祖孟麐公
鄭邦祥一名紱字孟麐著述甚富今其家所藏玉蟬菴
散編不過千百中之什一也先生遇不酬才年不符志
早歲即以詩名見推閩俗最重反馬壻娶婦後擇吉日
雙返外家治具甚設卜所以延賓其人者餘兄弟子姓
環而觀新壻所為先生娶於謝謝本著姓妻兄在杭先
生早貴顯矣是日主其事預使傳言曰吾輩文人不可
學世俗新親窠臼請聮名句以光嘉禮先生時年甫十
八慨應曰諾於是豆登既行觴酌既設一人呼韵則一
人操筆墨就主賓前伸紙請書書訖即去循環迭進不
踰晷刻是日所成至八十韵執事者奔走頗以為煩而
主賓之意常若有餘滿堂觀者傳為盛事於是先生遂
與在杭謝公能始曹公惟和興公二徐公主持斯文為
騷壇弁冕口誅筆擊與世之號為眉目者不能無齟齬
謝曹既早達二徐又早謝諸生獨先生尚淹沈黌序竟
陵督學閩南昌言於衆曰吾往南中他無可喜者惟必
將鄭孟麐抑置劣等且痛抶之亦足以豪矣語流聞至
閩先生念弟子員自不宜與學使者抗在杭先生時方
伯粤西遂往依之凡所游歴無不於詩焉發之天啓癸
亥除日韶陽溪上忽得句云五千歸路纔過半四十行
年尚待三語亦無大沈痛而不知其為䜟也先生早年
著述為曹能始先生採入十二代詩選兵燹後此書罕
覯即所譁為盛事若八十韵者亦久巳聲希響絶傳其
軼事如左一謦一欬正可於冠裳劍佩外求之耳(劍虹續稿)
鄭孟麐先生以驚世越俗之才稱謝天池公快壻與武
陵先生鴈行弱冠博極羣書管鏤五色著述最富惜中
道失御未竟令子有二室二銘兩博士承志遜學為時
師表恨遭兵以來柴桑副墨津逮杳然所流傳人間者
片鱗隻羽耳邇來二銘苦心搜求僅得初年所作及嶠
遊草數卷予得借觀其詩皆沈博絶麗在當日諸詞壇
之上所謂嶠南者即武陵能始二公宦游地先生雲屐
所至與之唱和為多此幅予壻孚世轉丐於故家壊簏
中乃先生送謝公以繕部還朝墨蹟也細楷精工點畫
不苟中間剥落尚墜片版先輩名蹟傳遠之難如此非
孝子慈孫永慕神感何以能刮垢磨光傳看奕世乎又
得石倉先生遺筆合為雙美石倉先生遺筆合為乃
以忠節終今二三公共在斯軸恍似當年一堂倡予和
汝時凡得仰觀莫不肅然生敬而况其子子孫孫哉(和敬)
(堂集)
鄭琰
朱小姬名葵其先姑蘇人母夢人以犀釵投其懷感而
孕乃小字犀生四歲父客宛洛間不返母又善病值歲
饑徙之檇李檇李富人王姓者與其母故中表稍周貸
之巳而富人又以貲入京貧益甚母利人金賣為俞家
姬故又名俞葵時年十二玉膚雪理風骨媚人喜閉戸
焚香鼔琴為哀鳳之音聞者淒絶久之入武林閩鄭翰
卿方僑居西湖夏日偕友人陳伯孺坐長隄綠隂中見
小艇載紅粧者知為葵招與語悦之葵亦慕鄭名士遂
與俱歸陳伯孺贈蔡詩云相逢剛道不魂銷抱得雲和
曲未調蓮子有心張靜婉柳枝無力董嬈嬈春風綺閣
流蘇帳夜月高樓碧玉簫莫憶西隣松柏下斷腸只合
在今宵居月餘葵繾綣不捨鄭乃出犀簪為贈葵見之
曰此吾母夢徵也或者其天乎鄭因出重貲聘之葵既
遂遂屏去艷飾親女紅與鄭居吳山之麓且半載值月
妓周麗卿者以他事被逮翰卿與杭守令皆雅交乃以
二絶為之從臾卒得脱詩云不掃蛾眉黯自傷誰憐多
病老徐娘腰支賸有梅花瘦刺史看時也斷腸妾家朱
樓垂柳邊閒人湖上逗春烟使君打鴨渾閒事一夜鴛
鴦飛上天及翰卿攜家入沼溪俞之假父素無賴窺鄭
逆旅乃募惡少數十人邀諸途奪姬歸閉幽室中葵斷
髮矢曰吾寧有死不受辱人卒不敢犯之斡卿鳴之當
道檄下一令君雜治之令曰曩君為他人居間乃有打
鴨驚鴛鴦語不意遂成奇䜟因捕治諸惡少寘之法而
斷葵歸鄭遂判詞云俞氏良婦也麗籍期年願得好逑
而偕老鄭卿才子也傾貲三斛將攜淑女以于歸何期
梟獍之無良幾致鳳鸞之失偶相如滌器臨卭令甚耻
之襄王行雲巫峽夢不虚也凌霄琰氣幸逢合浦之珠
向日葵心堪並章臺之柳鴛鴦諧波面之歡行看比翼
鬼蜮潛水中之影敢復含沙任將一片雲帆攜作八閩
春色蘇長公原自風流祗借數言為三尺韓夫子豈長
貧賤用聯雙璧以百年後十年葵生三子皆韶秀徐興
公寄之詩云秋葉何須倩作媒畫堂紅拂肯憐才滎陽
公子遺鞭過湘浦佳人解珮來繡戸星稠杯合卺王閨
春蚤鏡安臺祇緣十斛明珠換掌上於今有蚌胎蓼菴
高太史曰朱小姬義不辱卒歸鄭生身名俱完即烈丈
夫奚讓焉令君翩翩有斐哉其文之詞也(情史)
福清鄭翰卿琰客於西寧侯邸第晝夢黃衣少年邀至
廡下共飲忽有一麗人至少年起舞歌春遊之曲曰芳
草多情王孫未歸遲我良朋東風吹衣麗人乃作迎風
之舞春春愁之曲曰金衣公子話春愁幾度留春更不
留昨日漫天吹柳絮玉人從此懶登樓飲正歡少年駭
然曰文羌校尉至矣見一人綠袍張目突至前罷席而
寤起視庭中牡丹一花初放有葉蝶繞之則少年也一
螳螂集蕉葉上是為文羌校尉麗人則牡丹花神也是
年西寧侯夢(明詩綜)
張復亨
張陽生者名復亨郡諸生也能詩而名不顯丙午歲始
與予定交一再執臂而陽生遂以疫死年未三十也遺
稿散佚予從友人處拾其北征一集有游西湖云山翠
湖光晝染緋珠宫縹緲晚鐘微僧尋三竺沿隄過鶴認
孤山背水歸橋影亂分公子棹荷香輕著美人衣繁華
不醉飄零客愁聽啼鵑又夕暉又上寧夏黃開府登壇
十載拜西征部落争傳建節名虎竹嚴分秦斥堠狼烟
初斷漢長城蔔萄月上降羌舞苜蓿風寒戰馬鳴幕席
能容前箸借少年原是棄繻生又魚窺法座澄波淨龍
起空山宿雨腥寄食應尋彈鋏侣埋名終託鼓刀屠春
隂香徑宫蕪沒烟斷松橋岸柳疎五言如花開招客至
松老著書成晚晴催積雪殘雨入輕寒雨聲分夜話岸
火對愁眠皆警句也(筆精)
林宗大
林宗大字時中邑諸生也屏居邨落不及城市好吟咏
人無知焉獨與予兄弟交最歡沒後遺稿散落偶得數
首亦自有致送人尉西蜀云百仞高峰入縣門官閒何
處不君恩莫將萬里思家淚落盡巴江一夜猿又范增
墓云鴻門玉玦計難行楚漢雌雄勢巳成何待彭城方
發憤可知亞父亦虚名孤墳不濺英雄淚落日堪傷鸛
雀聲此去赤松應咫尺白雲千載壯留城(筆精)
商家梅
商孟和父令西楚自父任所攜貲入金陵因遊曲中作
秦淮詩二十首甚麗又贈妓詩可憐十二峰頭雨化作
秦淮八月波句或戲改之云可憐幾兩江西錁買得秦
淮一箇波曲中謂在在行者曰波老(露書)
陳价夫陳薦夫
宋韓無咎以紹興甲子寓建安夏大水舉家蕩覆幾危
僅脱杜受言提舉茶事募人拯之作詩自唁云孤城雨
脚暮雲平不覺魚龍自滿庭託命已甘同木偶置身端
亦似羸瓶浮江却羡鴟夷子弄月常憂太白星當日乘
槎便仙去故人應在曲江靈萬歷巳酉夏五月廿五日
建安亦大水城邑漂蕩陳太史五昌陳山人仲湊陳茂
才价夫皆宿驛中夜中倉皇起乘屋梁得免价夫有詩
紀之云歲已酉夏五友人陳伯全攜家遠赴闕取道將
之燕陸行至潭城阻雨遂不前還車暫止宿廨宇隣長
川日入洪水來平地聲潺湲頃刻數丈餘漸沒城東偏
屋舍俱漂蕩垣墻悉摧顛樹杪罥床第梁間跨鞍韀壚
竈雜汚圊蛙黽集危椽浮海苦無筏渡河那得船孰云
巢可營安得藤攀緣所賴洄洑中版柵相勾連攀援稍
獲濟幸不垂蛟涎我來附軿輜薄言同止旃徒懷五嶽
興擬入曾孫筵何期逆陽侯不復會子騫牛馬既莫辨
懷襄竟誰愆人生若浮萍那比金石堅嗟我七尺軀豈
應丘壑填大匏本無用自合全天年夸詡笑河伯望洋
嘆無邊未見北海涯空使面目旋鴟夷汎溟涬伯鯉湮
重泉屈子竟沈湘申徒甘赴淵倚伏每不爽名實何相
懸歴陽化湛湖滄海為桑田至人自不溺大浸徒稽天
風波在平地安得常晏然畏途縱自戒倏忽頻推遷危
哉行路難何必論九埏不如息行役杖策還丘㕓所以
宗少文穨然高枕眠(小草齋詩話)
宋吕雪屋贈陳隠父子有句云人羨杜閒生杜甫天教
蘇頲繼蘇瓌予以庚戌歲得元孫友人陳伯孺贈予云
慙長慙卿終不惡生玄生運總多奇用祖孫父子事皆
切當(筆精)
閩縣陳幼孺孝廉偶之延平謁陸太守志孝其伯父憲
副同年也拒不許見適有楚孝廉李某挾憲臺書來謁
陸倉皇張宴禮甚恭幼孺上以詩云莫作青衫老腐儒
黃堂那許拜階除投來名刺留中久死後年情到底疎
失路鯫生歸去夜同袍嘉客宴回初始知天府聯名籍
不及霜臺薦士書陸大慚時楊叔向為大參駐節延津
聞其詩厚款之結為莫逆(閩小紀)
詩有不用正面故作反筆側筆而題意愈爾沈痛者明
詩如陳薦夫宫詞云雖言逐隊向長門十載何曾識至
尊命薄不教人見妒始知無寵是君恩李至清題五柳
圖云淒慘江城柳萬條淡烟疎雨夜蕭蕭輕柔不似先
生節逢著東風便折腰皆能反題立意自出機杼别見
峭致(香泉偶贅)
陳幼孺工麗宛至却自中晚得來與徐惟和鄧汝高皆
巨擘也相次夭折悲夫(小草齋詩話)
林子真
林生子真讀書烏石山房往返里巷間有一姝素服淡
粧倚門露半面曰徐徐行誰氏郎君耶林愕然猝無可
語行道之人復沓至目招而過之陽顧侍兒言他事侍
兒心知微指志其居歸令復往通殷勤因訪隣嫗知為
張璧娘璧娘者良家女也于歸半歲夫亡璧娘光麗艷
逸妖冶動人里中少年聞其新寡競委禽焉張皆不受
獨竊窺林心悅而好恐不得當也張所居後即山山上
折而數十武即林讀書處張即期以旦日踏青來會時
載酒游者趾相錯張出諸游者薄而觀之林亦混其中
各自引嫌不交一語而歸林鬱鬱不自得乃賦詩云秋
波頻轉瞥檀郎脈脈低徊暗斷腸只為傍人羞不語縞
衣縹緲但聞香張所居粧臺上有複閣枕山麓甚秘是
夕張使侍婢引林匿其中夜靜張篝燈至遂為長夜之
歡平明林從山麓而出如是者累月而張亦時詣林讀
書山房謔浪綢繆無所不至無何林移家臨汀就父公
署臨别之夕不復與言但極歡痛飲而已明日登車徑
去久之張始知林去遠忽忽若有亡又以林去不為一
言感想懊恨遂成沈疴因作詩一章以寄云黃消鵝子
翠消雅簟拂層冰帳九華裙縷褪來腰束素釧金鬆盡
臂纏紗牀前弱態眠新柳枕上迴鬟壓落花不信登牆
人似玉斷腸空盻宋東家林得詩始知其病惟日飲泣
因附書問起居且與為約而張於數日前死矣使者歸
言其狀林失聲投地幾不自勝因作悼亡二絶云有客
何來自越城聞君去伴董雙成相期總在瑶池會不向
人間哭一聲潘岳何須賦悼亡人間無驗返魂香更憐
三載窮途淚猶灑秋風一萬行明年林自臨汀歸閩過
張所居塵網粧樓燕鳴故壘而張巳埋玉西郊矣林自
是不復讀書舊館復賦感舊詩二章曰落梅到地夜無
聲㡘挂空階碎月明徙倚朱闌人不見雙懸清泪聽寒
更梅花歴落奈愁何夢裡朱樓掩淚過記得去年今夜
月美人吹入笛聲多張好音尤善吹簫曾詣林書室倚
梅三弄故林詩及之(情史)
謝皋羽鴻門宴一篇可泣鬼神楊用修極稱之又有楊
廉夫韓仲邨繼作稍不及也予友林子真復擬一首云
翳雲埋空日色黃一龍一蛇閒相將指天有約君莫舞
後入者臣先者王此日鴻門判生死戰場咫尺華筵裏
漢王若失我為擒寶玦無光玉劍起覆巵壯士怒酒醺
芒碭山北愁歸雲一雙玉斗正飛屑漢王間道馳至軍
奇峭可喜不減廉夫仲邨也(筆精)
賦詩不祥人以為䜟驗之良然予友林子真少年有雋
才甲辰暮春晦日諸同社集王永啓塔影園作送春詩
子真有句云花為離愁魂易斷柳當别泪眼難開衆詫
為工不久逝矣(筆精)
林希哲
林希哲宋香詩曰吾莆名果鮮荔枝君謨有譜世所知
陳紫方紅固為貴宋香品彙尤珍奇六月炎歊日正長
累累綠葉垂絳囊薰風微度疎林晚比鄰猶覺聞清香
核上儼若斤斧痕兹事奇怪難評論云是當年巢寇亂
欲伐其枝投爨焚皤皤老嫗以身庇天然幻出斯靈異
至今又歴數百年後人培植常留意(荔枝譜)
吳仲聲
枉寄扇頭佳什泠泠大雅之音再誦香雪新篇趙璧隋
珠燦然驚目如綠野暫看盟獨鶴紫宸還說夢非熊千
聲爆竹催殘臘萬叠烟波滯去身剔罷紅燈愁剪素敲
殘明月怨流黃盤惟苜蓿頻沽酒齋有芙蓉且擁氈可
謂七言長城僕所佩誦不忘者又不獨何穉孝所賞五
言數聯已也(紅雨樓尺牘)
陳言
陳言字于庭善詩長集句評者謂其裁錯揉合匠意經
營若八金在鑪五絲就軸無牽比析湊之狀抱奇不偶
落魄江湖一日過滁上石惟信郡齋商訂風雅吐露胸
中之奇已放舟東下道潯陽望匡廬經采石弔李謫仙
探靈谷牛首奇勝石口占贈之曰西華山人海上來獨
騎黃鶴楚江隈秣陵秋興三千首又駕天風過鳳臺(閩)
(書)
陳仲溱
陳仲溱字惟秦侯官人性拙直寡言笑與人交接言辭
少拂即掩耳而去詩苦求工不愜意不止每出其詩示
人以手按紙手顫口吟人或誦其詩口喃喃與相應和
其自喜如此(明詩綜)
郭天中
聖僕孤情絶照迥出流俗購畜古法書名畫不事生產
專精篆隸之學窮厓斷碑搜訪撫搨閉戸宴搜寢食都
廢故人泰和楊嘉祚守維揚延致聖僕贈遺數千金斥
以買歌姬數人購書畫古物并散給諸貧交緣手而盡
諸姬中有朱玉耶工山水師董北苑李陀那工水仙直
逼趙子固疏窗棐几菜羹疏食談諧既暢出二姬清歌
以娛客或邀高人程孟陽輩流覽點染指授筆法鍾伯
敬贈詩曰姬妾道人侣敦彝貧士家亦實錄也(明詩綜)
莆田郭天中太學石鼓詩鼓非石霣者星文非鼓勒者
銘焚外書刪外經經雅頌書典刑隸秦漢徑睒庭篆龍
鳥藍㳛青臼謝杵舂㪬停嵌辭金波畫零我拜手神之
聽(帝京景物略)
陳衎
陳衎字磐生與徐興公同入曹能始閬風樓詩社而賦
才懦鈍光焰鬱而不舒其自敘比于春草蔓生秋蟲孤
響良亦自得之言(靜志居詩話)
陳遯
陳遯字鴻節閩之侯官人少為諸生忽忽不得志一日
盡發篋衍中應舉文字及所著衣巾燔之逃入越王山
中以釣弋自娛者二年出為村夫子教授復弃去家貧
從人借書口吟手寫窮日繼晷作為歌詩高歌長嘯視
鄉人如無也鄉人益惡之貸富人金為遠遊觀泰山日
出遊嶧陽拜闕里登戲馬臺涉淮渡江抵陪京覽故宫
軒渠自喜謂少陵壯遊莫巳若也過桃葉渡遇曲中諸
姬揄長袂侻薄裝酒闌促坐目眙手握以為果媚已也
命酒極宴流連宿昔槖中裝盡矣還寄食于僧院故人
黎博士贈百金遣遊錫山途中遇何人自稱公安袁小
修穉弟邀與同載夜發篋盜其金亡去益大困臥病于
江上李生家亡友何季穆賞其詩載歸虞山具湯沐視
藥食旬月乃強起季穆偕過予山中賦詩飲酒相樂也
季穆為庀衣裝送之于斷橋痛哭而别自後不復相聞
亦未知其存亾今年忽訪予于虎丘握手道故喜劇而
涕問其年長予二歲耳素髮被領兩目兜眵觀鴻節而
吾衰可知也出其詩則卷帙日益富曹能始為採入十
二代詩選中矣鴻節之詩用物博使事切鍊句穏譬之
于膳烹羊炰鼈右腴割鮮非餖飣之具也譬之于酒縹
清醇酎三釀五齊非糟醨之屬也傳有之學猶殖也誦
詩百篇讀賦千首古學之不講久矣詩可以觀其鴻節
之謂乎鴻節詩能始選者為工五七言今體尤工贈能
始七言長句至八十韵多矣哉古未有也鴻節將行予
為略次其生平與其出游之槩以敘其詩且以為别屬
其歸也以質諸能始(稽古堂集)
康彥登
康彥登字元龍又字孟擔閩縣諸生為人慷慨負氣一
言不合輒拂袖去嘗遊歴邊塞無所遇有朔方游稿年
二十六貧困以死賦詩好自改竄不成篇輒棄去萬歷
間稱七才子彥登其一也(明詩綜)
張松茂
探花王剛中為御史出巡福建尤溪張松茂與隣女金
媚蘭私通被獲到官王見簷前蛛網懸蝶指謂張曰汝
能賦此免罪張即應聲曰只因賦性太顛狂遊徧花叢
覓異香今日誤投羅網裏脫身還藉探花郎王又指竹
簾命金賦之遂吟曰綠筠劈破條條直紅線相連眼眼
奇只為如花成片叚遂令失節致參差王稱賞見二人
供狀俱未議婚即判云佳人才子兩相宜致福端由禍
所基判作夫妻永諧老不勞鑽穴隙相窺人目為王方
便云(醒睡編)
林少白
北史紀楊五伴侣詩最拙惡市日傳寫以售人及唐王
氏見聞所記楊錚秀才故作落韻或醜穢語取人笑玩
裝修卷軸投謁王侯到者無不倒屣雄藩大幕爭馳車
馬迎之竊謂士人無賴作此伎倆餬口真千古罕見近
乃有閩之莆田人林少白者刻稿行京師俚拙之極見
者無不噴飯予幼時曾覩其集記其贈一吳中周山人
者云蘇州城外有虎丘蘇州城内出老周圖畫張張勝
之冕楷書字字叶天球蓋俱取周姓也其後四句則忘
之矣一時公卿貴戚延為上賓乞其咳唾以博歡笑蓋
無日不飽五侯鯖也其自序云予號少白非少家父白
齋也家父不知詩書何足少哉蓋老母夢太白而生予
故號少白以少太白也予疑其詐狂貢媚後聞其人曾
為諸生見斥貧寠無計乃出奇北遊蓋奸人之尤也孰
意楊錚衣鉢直傳此人哉(野獲編)
有一邊道轉御史中丞作除夕詩云幸喜荆妻稱太太
且斟柏酒樂陶陶蓋部民呼有司眷屬惟中丞以上得
呼太太耳故幸而見之歌詠讀者大為絶倒然此特近
于俚鄙耳至若閩人林少白有作即為衆所傳誦如宋
人日出桌八脚之類最多好事故為鏤板書價一旦騰
踴貿者如市蓋人喜得之用為笑資耳亦詩道一惡劫
也(甲乙剰言)
崔世召
槎翁陳梁記曰崔徵仲使君以限字韵箱見貽既立約
之次日為鶴亭載功之始集予寓是役也使君賞幽首
輸俸錢為之同社徐仲陵經理焉皆處士知已也而崔
長君非石暨趙雪舟恰以是日來自閩楊若木恰以是
日來自禾顧霖調恰以是日訪使君于湖上咸集予寓
既飯命舠往謁處士遂攜限字箱試之使君雪舟若木
仲陵各得五言古霖調得七言絶非石得五言絶予得
四言古使君有却似花時媚幽塘進煖航騷臺荒臥柳
萋藻擁寒床之句雪舟有征驂經麓始命屐擬為誰覓
岸呼漁艇鈎鱗過硯池之句若木有壓韵索紆險披荆
憐寢竹之句仲陵有冷岫懷偏洽孤岑筆鬭奇及香滿
雲蒸眼粧蕪雪著眉之句霖調有望舒孤嶺愜玄暉登
臺響結九皋飛之句非石有欲憩先坡美移軒赴鶴汀
之句予有主客雅泛興仰梅叟之句雖倉率一時字有
限制而各如情事亦復勝彥書以記之(韵史)
崔孝廉徵仲貽余新梓問月樓詩中多儁語贈州同王
九皋云笑我無魚歌幸舍憐君有蟹領監州送劉之罘
將軍云射虎功高偏不賞雕龍才老竟如斯贈陶嗣養
云鳥留書法皆成篆龍是文心不用雕贈王藎卿再舉
子云搗盡玄霜原得偶捧來明月本成雙弔謝皋羽云
魂隨宋寢冬青樹墓傍嚴陵古釣磯煅鍊工巧詞壇之
射雕手也(筆精)
宋珏
宋珏字比玉莆田人家世仕宦不屑從鄉里衣冠浮湛
徵逐年三十負笈入太學遊金陵走吳越徧交其賢士
大夫初從人扇頭見程孟陽荔枝酒歌行求七載始識
孟陽遂以兄事之因孟陽以交予長身玉立神情軒舉
開顏談笑不立崖岸其胸中涇渭井如也善八分書規
橅夏承碑蒼老雄健骨格斬然畫出入二米仲圭子久
不名一家而又汎愛施易不自以為能事酒酣歌罷筆
騰墨飛或即席賦詩或當筵染翰書窗涴壁淋漓戲劇
或醒而自謂無以加又或旦而忘其誰作也人以是多
易而親之滯淫旅人默默不自得客死吳門其卒也孟
陽撫之乃瞑而就含予與孟陽欲留葬虞山不果返葬
後十餘年金陵顧夢游入閩哭其墓乞余為文代石以
表之比玉為詩才情爛漫信腕疾書不加持擇詩成亦
不留稿余取其荔枝詞一首以為近古人諷諭之遺今
其遺稿刻于金陵者其里人所掇拾非比玉意也(明詩統)
莆田宋珏字比玉善八分而小詩亦工嘗記其一絶云
來時梅瘦未成花别後垂楊金作芽他日相思如見畫
板橋西望是吾家(漁洋詩話)
予與吳楚友人嘗荔枝酒戲作一詩紀之我有一尊酒
已是隔年藏泥頭雖未開繞屋生幽香日夕遲所歡緘
固不忍嘗夫君自遠來下馬坐我牀遠行應渴饑得無
思瓊漿感此開泥頭盥手稱一觴君問此何酒是名十
八娘暑月辨色起裛露提筠筐梢頭掇繁星樹底敷鞶
囊初卸紫羅襦後脫絳紗裳薌澤異蘭&KR0581;膚理等雪霜
浴之以&KR0812;醁肌骨日清涼一酌袪世慮再酌澆仙腸三
酌風滿腋吹君將翺翔願君且勿翔為君歌短章妾本
水晶毬今成琥珀光無由觀上國老死守炎方茗艼不
成曲惆悵情内傷(荔枝譜)
又與周六郎嘗荔枝酒詩一首釀得荔枝酒泥頭為汝
開香風繞屋散翠色撲罌來擬茗春初芥方花雪後梅
一斟三贊嘆坐看玉山頽(荔枝譜)
又荔酒初熟紀事傳釀瓊漿法丁寧授老妻色純精種
火味辣慎封泥缸面收新漉甕頭驗舊題世間何物比
應與岕茶齊(荔枝譜)
丙寅秋日歸故園噉龍眼有極佳者因隨意作一詩紀
之以示姪孫廷翼諸人今記其一平昔輕旁挺不堪荔
作奴今知奴有等賢蠢亦多途方回及陶峴自比常奴
殊外裹黃金飾中懷白玉膚劈破皆走盤顆顆夜光珠
更憐核似漆湛湛小兒矑龍目與虎目比喻何其愚但
恨荔熟時主在奴不俱安得共盤敦床頭捉刀夫際此
清秋候晶晶空滿盂尼父思伯玉使乎復使乎(荔枝譜)
林尚炅
燕京歌妓劉鳳臺以艷名一時今上丙子宣城沈君與
吾鄉馮開之俱以公車入燕與之遊後沈馮同為子丑
廷會二元而劉委身于閩中福清人林尚炅林本賈人
字丙卿與沈馮二公俱相善至戊子年劉死於燕林方
賈於武林聞訃星馳以北馮以謫居在家為詩送之曰
昔年曾醉美人家却恨花開又落花司馬青衫舊時淚
因風吹不到琵琶其感慨甚深林不以為忤比入都迎
劉嫗厚養之刻玉為主書鳳臺名而題長短句于背曰
入時倒郎懷出時對郎面隨郎南北復東西芳草天涯
空繞徧勝寫丹青圖勝粧水月殿玉魄與香魂都在這
一片願作巫山枕畔雲願作盧家梁上燕莫作生前輕
别離教人看作班姬扇因抱玉主自隨晝則供食夕則
附枕仍攜以賈于四方偶至粤西為劇盜陳亞三等所
戕而沈其尸于江會同邑人亦林姓者為梧州府推官
習聞玉主事適亞三等以他事捕至拷掠不服及搜槖
中得玉主始駭曰此吾里林丙卿物汝何從得之盜始
吐實得林尸于江斂而歸之盜盡伏辜時謂非玉主則
林冤終不白劉蓋得請于冥司以報林始終之誼也林
之姻家葉少宰巳為丙卿傳紀其事而予又聞于林之
姪號經宇者因記其略如此(野獲編)
丁起濬
丁起濬字哲初晉江人萬歷壬辰進士歴官刑部侍郎
歸田以病終為人沈默有幹局崇禎初予有閣訟烏程
藉上寵勢張甚鞫治浙闈事御史郎署莫敢作爰書侍
郎奮筆起草抉摘其原奏凜如秋霜烏程雖咆哮無以
難也及其入相謝病歸遂不復起哲初初不以詩名林
茂之曰亦知哲初有古驛一燈深之句乎相與徘徊吟
咀求得其全什楓落吳江冷古人以五字傳不朽余錄
此詩亦可以酬哲初於九京矣詩云古驛一燈深蕭蕭
車馬臨薄寒添暝色入夜動鄉心戒寢預愁夢喜晴翻
量隂首塗才此夕忽漫話家林(明詩綜)
戴燝
長泰戴方伯燝詞林宗工也題三蘇詞云一門父子三
詞客千古文章四大家極為妥貼(閩小紀)
張于壘
張童子于壘字凱甫龍溪人友人燮字紹和之子也紹
和舉鄉榜以方聞受薦舉號曰徵君童子年七歲賦詩
有明月小池平之句年十四紹和攜之入閩與徐興公
諸賢即席分韵童子倚几立成四坐閣筆巳復侍紹和
徧遊吳越三楚所至皆有詩年二十二而殁紹和以文
章自命所著詩文集凡數百卷予驚怖其浩汗不能錄
也錄童子詩一首使人知紹和有子如古之九齡與玄
者亦因是以存紹和云(稽古堂集)
謝兆申
晉江黃監丞明立序耳伯集稱其喜交異人購異書摭
異聞自墳典丘索經緯流略稗官璅語靡不甄錄交游
既廣槖中裝半以佞佛半以市書有三十乘留僧舍巳
散佚予嘗入閩購其手鈔張伯雨詩與世所傳者迥别
惜乎三十乘者悉蕩為烟塵矣耳伯詩非不銳意法古
奈其辭鬱而不舒蓋耳伯踰嶺游吳首以詩文請業於
劉子威未免問道於盲宜其所就止此學者擇師誠不
可不慎爾(靜志居詩話)
林士造
莆陽林士造字吾宗太守鳴盛子也少年能詩未幾發
狂疾夭死登烏石訪太虚上人云老僧高臥處幽絶到
人稀半榻無長物空山獨掩扉竹疎常漏日苔古欲侵
衣相送斜陽在清風滿翠微游牛首山云野刹半空齋
山深路屢迷經聲參鳥韻塔影印雲梯倚策追前跡磨
厓認舊題諸峰看不極惆悵夕陽西送人之衡陽云依
微草樹接汀洲一葦臨河送遠遊幾處啼猿湘水暮一
行寒鴈洞庭秋霜前古寺疎鐘急雪後空山亂瀑流明
到故人因下榻郡齋無日不淹留惜其稿不傳(因樹屋書影)
何璧
玉長任俠見知於黃陂張濤張後開府遼東將疏薦以
布衣拜大將會罷鎮乃止濤卒入楚哭之遂以病死亦
矜奇之士也寄友詩云士到出山誰不賤術惟游世最
難工足當阮生之泣矣(靜志居詩話)
黃景昉
相君務去陳言專尚新警其近體尤雕繪如侍楚王宴
云隆凖衣冠高帝後夥頥宫闕大江濱登太和絶頂云
天野星躔包兩戒國朝嶽瀆視三公南臺燕集云仙家
閬苑琉璃浦禹貢揚州篠蕩田贈友云少從魯國稱男
子家近茅山得異人壽樊叟云公餘穉子燒松液酒半
材官舞蔗竿集北郭草堂云誰邀玉佩神仙客自唱清
歌菩薩蠻答友云枚叔賦遊梁上苑伏生書重漢西京
寄友云以吾一日長乎爾如此三星粲者何要不作沿
襲語(靜志居詩話)
城隍廟市月朔朢念五日東弼教坊西逮廟墀廡列肆
三里圖籍之曰古今彝鼎之曰商周匜鏡之曰秦漢書
畫之曰唐宋珠寶象玉珍錯綾錦之曰滇粤閩楚吳越
者集市之日族族行而觀者六貿遷者三謁乎廟者一
晉江黃景昉廟市詩黃金百如意但向燕市趨燕市何
所有燕市何所無大寮青琅玕中使錦氍毹呵聲填道
路競過波斯胡波斯坐上頭呼使碧眼奴木客來秦地
鮫人出海隅兼復善拂拭手爪自然殊十榻十氊圍問
君何所需買琴得蛇跗買劍得鹿盧雙玉謂之㲄五㲄
謂之區釵頭金鳳子飾以明月珠仙家高靺鞨石室富
珊瑚珊瑚何離離枝葉自相扶金膏差大國水晶如小
邾是日正三五傾城爭此途如在玉山行不覺白日晡
好物好售主大家各歡娛譬彼燕市中荆卿遇狗屠一
客獨憔悴似復是吾徒探囊無一物手但捋髭鬚終日
空摩挲為彼所揶揄歸來自怨怒自悔身為儒(帝京景物略)
文皇求張三丰愈切而張愈固自匿學道宜秉宿根秦
皇漢武空褰裳濡足況别有所假借求之乎即復嵾嶺
輝煌何足動神仙一盻予嘗過之詩云金碧酬初願龍
池動殺機當年方外客也護首陽薇頗自淡中(國史唯疑)
追維辛巳壬午時沸如蜩螗天子疑於上黨與成乎下
温陵二相同日入政府當遇巷之時正人獲罪如石齋
公禍幾難測東厓先生經筵申救必霽而後巳於是每
不自安不旋踵謝歸所留連往復于本朝之故一切寄
意于單詞寸牘中名曰國史唯疑其文約其旨該顧甚
惜不以示人獨留其副於高雲客氏雲客公之高足弟
子也滄桑之後雲客以授林同人吉人兄弟同人又授
鄭宫允幾亭及予于是三山始有抄本凡四家先是公
林居余小子曾趨侍甌安館累晨夕貽詩有聲名轉大
憂方始文網多繁夢未安之語蓋猶有叠山對客之恨
焉韜光以來更歴二十餘載山川如故夢若隔塵手捧
遺編撫膺四涕(和敬堂集)
黃東崖相國和予寄周芮公先生詩中一聯曰徵書鄭
重眠飱損法曲淒涼涕淚横知已之言讀之感歎(梅村集詩)
(註)
黃文煥
黃文煥字維章永福人天啓乙丑進士為文淹博無涯
涘歴知海陽番禺山陽三縣皆有聲崇禎中召試擢翰
林院編修時黃道周以論楊嗣昌陳新甲得罪逮問詞
連文煥遂與道周同下詔獄獄中箋注楚詞聽直八卷
陶詩析義二卷既釋獄乞身歸里别道周詩云自聞鈎
黨獨行憂痛哭批鱗泪未休欲格君心甘濺血不教漢
祚付清流雷霆怒盡天迴笑生死移時我掉頭今日全
軀同去國莫將厨俊傲林丘(閩省通志)
蔡道憲
江門自序悔後集云悔後者何前日妄作詩今而後悔
也悔後而復有集者何吾但能焚前日之詩今日之作
且輯之以俟後日之再悔也其虚懷可見詩雖音節未
諧而清婉越俗如移竹已抽三尺筍種桃爭發一庭花
又湘水清紫藤花落魚子生皆不失為佳句(靜志居詩話)
莊際昌
際昌雅善談謔風發泉流四座厭心兼通祿命醫藥形
家之書人服其多才尤曠達自築生壙題曰羹玄真息
鐫詩其傍曰百年忙半逝四大本歸虚竟年五十二亦
詩䜟也(閩書)
張利民
張利民字能因侯官人崇禎庚辰進士除桐城知縣擢
戸科給事中晚披緇入山自稱田中和尚有野衲詩略
先生牽絲之日值張獻忠來攻危同纍卵而以忠義激
勸將士執所佩刀斬白雞以血灑地曰諸公有二心者
視彼又折矢誓曰利民今日藉諸公力堅守有功不以
上聞者有如此矢將士咸感泣獻忠百計攻之不克賴
黃得功援師至城以獲全宰邑三年治行推天下第一
當其墨守無暇作詩詩多行遯後作情辭悽戾惜其未
醇(靜志居詩話)
林汝元
林汝元閩王粹夫家青衣錫山俞汝成輯盛明百家詩
錄青衣一人南海李英也曹能始十二代詩集更益以
二人扶溝李佸内鄉馬來如余錄詩綜又益一人閩林
汝元也聞閩中青衣善詩者不止汝元尚有陳香初陳
竹逸鄭蘭子三人未詳其名(靜志居詩話)
林汝元者閩王粹夫家青衣也工書善為詩其溪行云
雪壓梅花破霜侵楓葉稀林間黃犢臥沙際白鷗飛水
急灘聲亂溪迴樹影微前峰新月吐樵採踏歌歸别家
云悵别不能歡他鄉出戶間欲游千里遠難計幾時還
宿是雲邊店行經雪裡山悠悠溪上水雙泪共潺湲送
人云落木亂蕭蕭休嗟去路遥馬經山縣市舟趁海門
潮楓葉含霜醉梅花破雪嬌不禁離别泪頻逐朔風飄
京口夜泊云隠隠漁歌隔岸聽娟娟新月照中泠江南
風景今宵始回首瓜州一抹青塞下曲云廿年征戰事
沙場一劍歸來兩鬢霜未博封侯君莫笑邊塵生骨幾
還鄉洪江夜泊云潮迴沙白夕陽天錦水江邊獨繫船
新月一輪秋色淡美人雙立玉樓前他如棃花連嶂白
桃雨落溪紅佛燈明滅夜香供有無時落葉錢塘渡新
梅歙縣城青羊投洞去玄鶴遶壇回斷橋餘積雪古道
半飛沙風敲疎竹渾疑雨雪壓寒梅不辨花古廟丹楓
過客路空山黃葉定僧禪日暮亂維南浦楫夜深長聽
隔山鐘綠柳青驄沽酒肆紅粧畫槳採蓮舟幾欲青而
壓藍矣惜未經陶鑄而為巨賈所羅代為典記得意之
語半為他人掩取無何而卒(小草齋詩話)
陳香初陳竹逸鄭蘭子
閩陳香初陳竹逸鄭蘭子皆許生青衣俱能詩香初送
客澄江楓葉老斷岸菊花低竹逸村居古墓棃花鸜鵒
雨荒原麥穗鷓鴣天蘭子村居月明黃葉路花隠赤欄
橋皆楚楚有致因樹屋書影云尤喜蘭子曠地夕陽多
之句謂其壓倒二陳(榕隂詩話)
懷林
李卓吾侍者懷林甚穎慧病中作詩數首袁小修隨筆
載其一絶云哀告太陽光且莫急如梭我有禪未參念
佛尚不多亦可念也(堅瓠集)
黃虞龍
黃監丞居中子虞龍字俞言少負逸才作落花水中鴈
字詩各數十首長老嘆異未及艾而卒嗜酒及書作書
酒詩云我自呼書傖君當恕酒人池上酌君酒山中讀
我書蟹佐持螯酒牛供挂角書安得中山千日酒載來
惠子五車書杯中有聖方中酒天上無仙不讀書亦可
想見其風致也(閩省通志)
李世熊
元仲鏤錯見長澄濾不足昔人謂陸士衡胸中書太多
能痛割捨乃佳元仲亦犯此症句若幽栖云浮雲揮袖
起明月入懷多病中作云懷人惟故鬼作客在家鄉則
灑然可誦也(靜志居詩話)
曾異撰
鐵佛殿在開元寺東下有古井偽閩時為藏經院括銅
億萬觔鑄辟支佛像高數丈御史黃滔有記明曾異撰
榜其楹曰古佛由來皆鐵漢凡夫但說是金身(閩省通志)
黃道周
詞臣無言責居無咎無譽之地需次待遷而巳迨石齋
先生入翰苑與上虞同年倪文貞公俱自任天下之重
崇正去邪盡忠補過引裾折檻九死不迴先生詩所云
親從霹靂推車過又得滂沱自在春蓋實錄也及退而
講學於杭則大滌洞天於閩則蓬萊峽少長咸集遐邇
具來監史主賓琴瑟鐘磬庶幾濓洛之遺風焉先生璣
象之學詞義深奥後生或昧其指歸詩才亦未免蹖駮
要其光焰不啻萬丈也曲周路皓月過銅山弔先生詩
云道德公自重文章公自深若夫軍旅事似非公所任
用違其才此百世所惋惜者(靜志居詩話)
漳州黃道周京師物繁蒼蠅為最爰伸樊棘别成小言
何來遽集此相扇爾繁徒赤豆分餘鬼皂衣散短儒寒
香驅不誡炙熱合羣呼終日煩搔洗依呵祇路隅詎解
四方語偏知有醜情愠於看瑣瑣逢彼動營營不復顧
人面何須通姓名針頭腥氣在狗苟自昆兄稱文白鳥
氏守義玄駒家楚服爾何有英聲卿自嘉尋羶從入幕
選鼻坐高衙拔劒無須怒幽隂蝎虎义(帝京景物略)
黃石齋先生蔡夫人名潤石字玉卿工書法與先生逼
似康熙庚辰春得其楷書律詩一卷楷法稍雜分隸題
云偶寄夏太守時山中聞警崇禎丙子秋八月蔡氏玉
卿書於石養山中詩多崇禎中魔道語蓋先生作也(居易)
(錄)
近見漳浦先生律詩多用比興寓意深渺但其中使事
多僻用意過晦氣格不類盛唐反似李義山錦瑟一詩
又未審得比興之正否也以愚度之覺律體必兼比興
始深渾變化而自杜以外求之古人合者殊少(澹寧堂集)
黃石齋先生貽先中允公詩二章其一章云心可知無
怨途窮未倒行隂晴隨小鳥毒苦共蒼生故事經開眼
留人别點睛江河終日計豈有不澄清又一章云癯遯
無清嘯通途得雅舂舊冠誰合度扁帶若為容蹙國看
玄兔遊師恣赤松驚心非一事旦晚又秋蛩(香草齋詩話)
陳鴻
侯官陳鴻字叔度家貧無人物色之能始石倉園在洪
塘中有淼閣集諸同人為詩叔度有一山在水次終日
有泉聲句能始嘆賞為之延譽因即以石倉為居停名
其詩曰秋室篇取李長吉秋室之中無俗聲也丙戌之
變能始殉節叔度年七十二不能自存以貧病死無子
不能葬戊子予入閩時客以其詩來予悲其蒿露謂客
曰予任其葬子任其詩因助以金凂諸生徐存永董其
事先是莆田布衣趙十五名璧亦工詩善作畫所謂枯
木竹石類閩人珍之然性孤僻不多為人作惟山房寺
壁則淋漓潑墨與叔度先後死亦不能葬存永因舉十
五之棺與叔度合墓於小西湖之側予為書碑曰明詩
人陳叔度趙十五合墓客刻叔度集予為之序板式精
好傳之南中莫不知閩有陳叔度矣十五不多為詩無
傳者(因樹屋書影)
胡上琛
胡上琛字席公閩縣人年十六襲廕都指揮使嘗過易
水賦懷古詩云一死酬知已丈夫非所難至今過易水
遺恨悞燕丹明亡上琛與妾劉氏易服北向再拜作詩
有孝既存宗忠惟盡職欲求死所於斯為得數語其妾
亦題壁云嚴粧朝大士大士亦低眉死忠君得所殉節
妾安辭上琛時年三十七妾甫二十並端坐飲藥死(閩省)
(通志)
徐尚卿
徐尚卿南平人萬歷戊午舉人崇禎間守劍州甫涖任
獻寇突至尚卿謀守禦兵僅五十有奇賊渡河破昭化
請援不至尚卿以鹽庫諸務分屬領之而繫印左肘曰
此君命也存亡與共親登陴督士民守禦矢石俱盡城
陷乃北面再拜曰臣力竭矣以血書襟帶云孤城不可
守仗節死君恩鼠竄豈無計殊羞衾影存自經於城樓
上賊入戒勿毁其衣冠(閩省通志)
丁之賢
何梅選綏安兩布衣集其一為丁之賢字德峰崇禎中
流寇起西北布衣挾策入都門客南司空邸第思欲獻
書闕下言兵事會司空罷官歸秦中挾布衣與俱書不
果上布衣至秦中則固請於司空厚為資裝齎十日糧
短衣匹馬循賀蘭山出長城訪求古戰陣營壘日與朔
方豪傑畫沙聚米釃酒横槊為擣賊巢之計謀甫合而
李自成陷西安破潼關明社遂以亡布衣念家有老母
脫身南下有王將軍者建牙汀州聞布衣名招致幕下
復稍稍資給之贈以一婢小字海蠻生一子未幾王將
軍别調去布衣偕海蠻窮老無所聊賴僦屋城東桃花
溪上客至樵蘇不爨清談而巳家貧不能具紙筆所為
詩多草書歷日背上字漫漶不可識認没後邑令秋浦
檀光熿為斂而葬之書其碑曰詩人丁布衣之墓之賢
在秦中時曾刻詩百餘首五言若林壑秋摧葉江鄉夜
聚航(夜泊儀真)平沙含月迥遠火雜星明(曉度沙苑)河流當晉曲
山勢出秦平(登潼關城樓)七言若潼關東抱成金陡灞水西
來作御溝(西京懷古)皆清峭刻露餘可誦者亦希(榕隂詩話)
朱國漢
朱國漢字為章晚號獨星居士少孤事母以孝聞崇禎
甲申變聞狂走登故越王臺址北向號慟累日夜不休
悉焚棄其素業託於賈人以自晦歴吳越涉荆豫往來
燕趙齊魯郊與僮僕傭儈共甘苦權子母所至遇古忠
臣名賢祠廟墟墓掬石泉摘山花俯伏拜奠歌詩憑弔
有騷人之遺意五言若烽火夷陵道冰霜息壤城(荆門道上)
綠蒲畬客飲紅葉女郎樵(新羅道中)鋤芝沿鹿去拾橡伴狙
歸(田居秋興)七言若無情漳水流何極垂死奸雄意可憐(銅雀)
(臺故址)烟霞滅没三山外江海蒼茫一氣中(金山晚眺)九秋鴈
帶斜陽雨一路鴉啼濁浪河(寓樓)皆極鍛鍊(榕隂詩話)
陳侍御
閩中陳侍御典南畿學政甚得士心正德間以諫去國
諸生皆作詩送之獨朱良有詩最為傳誦其詩云春風
露冕出郊原落日停驂望國門抗疏要談天下事謫官
應過海南村湯湯江漢羇人淚納納乾坤聖主恩歴試
古來名節士為言身屈道尤尊識者以為不下李師中
送唐御史也(堅瓠集)
趙教諭
惠安歐知縣與泉學趙教諭飲酒知縣將教諭姓氏為
聯云趙先生飲酒一走便消教諭亦將知縣姓答云歐
大尹徵糧合區全欠(堅瓠集)
薛太守
福清薛生為予言乃祖刺吳淞一孝廉以文呈閱置之
案上批其牘曰醋醋蓋以其酸甚也是孝廉明年亦及
第作詩寄之曰寄語淞江賢太守於今二醋已酸牙乃
祖隨投刻以去嗟夫齒歲升沈豈能意度尊前往日隨
地排場玉堂脆薄之嘲渴睡殘燈之戲一時惡語結怨
終身巳自古而然矣(仁恕堂筆記)
陳御史王參政
延平府上九里黯淡灘有神廟極靈舟人到此作福此
灘下水最險陳御史會試時過此詩云黯淡灘兮黯淡
灘上時容易下時難吾儕本是龍門客見此波濤膽亦
寒王參政詩云不去燒香獻楮錢應知廟裏有神仙人
間莫作虧心事黯淡灘頭醉倒眠(示我周行)
全閩詩話卷八
