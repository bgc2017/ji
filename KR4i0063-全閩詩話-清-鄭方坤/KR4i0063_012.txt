全閩詩話卷十二
兗州府知府鄭方坤撰
神仙鬼怪雜綴
武夷君
武夷君地官也相傳於八月十五日大會村人於武夷
山上置幔亭化虹橋通山下村人既往是日太極玉皇
太姥魏真人武夷君三座空中告呼村人為曾孫汝等
若男若女呼至乃命鼔師張安陵等作樂行酒令歌師
彭令昭唱人間可哀之曲其詞曰天上人間兮會合疎
稀日落西山兮夕鳥飛歸百年一餉兮志與願違天宫
咫尺兮恨不相隨(武夷山記)
莊君平
福有道人嘗見老叟同室歲餘告之曰吾莊君平也取
一書授之天明叟出不歸視其書皆修身度世之說今
但記其語云事業與功名不直一杯水(夷堅志)
西乾廟神
宋葉堯蓂建溪人未第時乞靈於西乾夢王者賜詩云
十日隂沈雨皇都喜乍晴浪平龍角穏風細馬蹄輕後
南宫放榜之日久雨乍晴果擢高第(小草齋詩話)
九龍道士
宋濟龍王廟在鐵石洞口名九龍宋蔡襄守泉州時有
布衣投謁自稱寧化九龍道士頃忽不見取刺觀之得
詩一首遠遠青青叠叠峯峯峯真宰讀書翁半空冷落
高宗雨一洞淒涼吉甫風溪隠豹眠寒霧露井凋鳳宿
舊梧桐九龍山下英雄氣盡屬君王宇宙中明年襄過
謁廟亦答以詩宋時清流尚屬寧化故謂寧化九龍道
士也(閩書)
青衣童
宋王諮諮弟誥並讀書福平山諮誥俱擢第諮尉古田
誥令歸善當兄弟讀書是間時忽有青衣童指階前桂
云試同梅福尋真隠聊為東坡問故居後言皆驗盖古
田山梅福嘗隠之而惠州東坡謫居在焉歸善惠屬也(閩書)
回仙
回仙巖在招賢里一石突起高數十丈下創佛室有僧
名秀者嘗見一道人來遊啖以筍朗吟畢以手畫石作
回仙巖三字而去其詩云天風扶我上崔嵬此是登臨
第二回長嘯一聲山谷應山靈知是道人來(羅源縣志)
惠應廟神
邵武惠應廟神初封佑民公建中靖國元年建陽江屯
里亦立祠事之士人江衍謁祠下夜夢往溪南之神宇
聞歌聲閽者止之曰公與夫人方坐白雲障下調按新
詞汝勿遽進少選神命呼衍問曰汝得此詞否衍恐懼
謝曰世間那復可聞神曰此黃鐘之錦纏絆也乃誦其
詞曰屈曲新隄占斷滿村佳氣畫簷兩行連雲際亂山
叠翠水回環岸邊樓閣金碧遥相倚柳隂低艷映花光
美好昇平為誰初起大都風物只由人舊時荒壘今日
香烟地衍驚覺即錄而傳之然無有能歌者(異聞總錄)
九鯉湖山
江西舒修撰芬孝廉時詣祠謁夢五宿無有題壁間去
曰千里尋真意自虔五宵無夢見無緣神仙不識人間
事歸去揮毫作狀元至莒溪假寐中夢一叟酬之曰千
里尋真未作虔五宵無夢豈無緣神仙不洩人間事歸
去揮毫作狀元(閩書)
鄧朴予里人家陽邏嘗祈夢於九鯉仙夢人吟曰蝴蝶
花叢戲功名在竹間不省所謂已中正德丁夘鄉試簡
公霄者邑令也之鄂城阻雪過其家鄧避不出公銜之
後公以大中丞節鎮浙省而鄧方倅其屬郡九月菊盛
開蝴蝶滿廨宇郡守張席集諸僚方訝候暖而軍門牒
下乃部民訟鄧詞也竹間簡也方悟夢語即日挂冠(耳談)
箕仙
箕仙之卜不知起於何時自唐宋以來即有紫姑之說
矣今以箕召仙者里巫俗師即士人亦或能之大率其
初皆本於游戲幻惑以欺俗人而行之既久似亦有物
憑焉蓋游鬼因而附之吉凶禍福間有奇中即作者亦
不知其所以然也余友人鄭翰卿最工此戲萬歷庚寅
辛夘間吾郡瘟疫大作家家奉祀五聖甚嚴鄭知其妄
也乃詐箕降言陳真君奉上帝勅命專管瘟部諸神令
即立廟於五聖之側不時文書下城隍及五聖愚民翕
然崇奉請卜無虚日適閩獄失囚召箕書曰天網固難
漏人寰安可逃石牛逢鐵馬此地可尋牢無何果於石
牛驛鐵馬舖中得之名遂大譟遠近祈禳雲集時有同
事數人皆余友也余笑問之諸君亦自詫不知其何以
中也洎數年諸君倦於應酬術漸不靈矣然里中兒至
今不知其偽也(閩書)
福州西關外轉華菴壁上有箕仙詩一幅云綠雲出洞
又入洞白鶴上山復下山道人此日歸何處雲自無心
鶴自還字體龍蛇飛動不類人工(閩小紀)
隆慶間閩嶼有求箕仙者書一詩云赤甲依稀稀舊戰
屯斜陽衰草記家村千秋壁灑英雄血萬歲堂開忠義
魂成旅未能慚卷土車書猶喜正中原平生事業全無
補自信身完天地恩問其姓名不答不知其何鬼也(小草)
(齋詩話)
林玠
侯官林廷珪玠天順壬午年二十領鄉薦至成化乙酉
弟廷玉瑭亦領薦同赴會試至鵝湖驛玠得疾瑭扶以
歸甫及門卒其魂鬱不散家人每接之夢寐彷彿聞其
聲迹靈几聞器物或自動乃如紫姑神法置箕布灰于
几箕輒自舉遂令人扶之箕運不休就視則皆詩文也
别父母有句云如今我已終天别何計能酬寸草心别
兄弟云鴻鴈層雲憐隻影池塘芳草憶殘春别妻云寄
言與爾無他說節義冰霜不可虚賦書樓極目云清風
搖動硯池雲飛鴻點破江山影觀蓮云呼童泛飲酒對
此紅芳傾若人巳仙去此花空自馨作文贈序凡七十
餘首家人次以成編自名之曰靜菴遺玉序之有曰玉
之體雖藏于山而其德自弗冺焉蓋以自況也初箕動
成文之時親友臨者毛髮竦豎久之則答問如平生矣
如是年餘乃巳塘後為御史提學南畿語人如此而其
妻守志果不虚冰霜之戒云(雙槐歲抄)
吳師禹
成化中侯官吳師禹結屋吳嶼每月夜載酒呼漁翁十
數輩酣飲高歌至嘉靖間吳巳物故士人張君夀者舟
泊吳嶼忽上流一翁盪漿而歌曰蓼香月白醒時稀潮
去潮來自不知除却醉眠無一事東西南北任風吹君
壽刺舟與語翁曰我吳師禹也邀君壽至其家酒行復
賦詩云世路無媒君莫悲開闌看取牡丹枝姚黃魏紫
俱零落能得春風有幾時夜闌就寢旦覺乃在叢莽中
所賦詩箋觸手成灰矣(明詩綜)
永福溪鬼
侯官唐澞微時泊舟永福溪夜聞二鬼共語一鬼吟詩
曰隨波逐浪滯孤魂白骨沈沙漾水痕幾寸柔腸魚齧
斷不關今夜聽啼猿又一吟曰饑烏隨我棠棃道雨打
風吹棃樹老寒食何人奠一巵髑髏戴土生春草既復
相謂曰明日鐵帽生至當得代矣明日澞候之果有戴
釜濟者澞苦挽之且告之故得止至夜二鬼復語曰今
日鐵帽生乃為唐參政所救奈何唐聞大喜遂請道士
作章度鬼越數日坐齋中彷彿見二人來謝後果官至
參政(閩小紀)
董槐
閩董槐者萬歷間人也能文強記十七而殁父母傷之
甚槐遂形見能為母護湯藥他人間亦見之後殯于里
之龍山墓樹往往蟲齧成字或蟻緣土為字皆成詩句
末必云行仙董郎其詩有云原南原北綠如烟萬囀干
嬌鳥可憐擷得榆錢盈兩袖春風散買自年年又云壠
頭流水樹頭鶯斷續聲低月又明誰道泉扄無曉日陽
臺無比夜臺清又云薜蘿未擬裁衣服躍冶何曾入夢
思螢亂夜空猿鳥寂山前長坐月西移如此甚多後三
年蟻於墳上作董郎升化四字自後絶無詩矣(閩小紀)
莘七娘
莘七娘五代時人從夫征討夫没于明溪鄉七娘葬焉
而即居于明溪七娘死合夫葬人莫之靈也明溪者延
汀接境要道是有巡檢司驛驛左七娘葬處一夕客假
館驛中夜聞吟詩聲甚悲客驚異使反之再誦琅然其
詞曰妾身本是良家女幼習女工及書史笄年父母常
愛憐遂使良人作鴛侣五季亂離多寇盜良人被命事
征討因隨奔逐道途間忽染山氣命喪夭軍令嚴肅行
緊急良人命没難收拾獨將骸骨葬明溪數尺孤墳空
寂寂屈指經今二百年四時絶祀長蕭然未能超脫紅
塵路妾心積恨生雲烟達旦客語隣並書其詞壁間去
自是鄉人構室墓前祀之禱祈響應每有草寇攻掠屢
獲神助宋嘉定中勅封惠利夫人復加福順夫人相傳
六月十一日為神誕自宋元迄今士庶虔恭賽饗毋敢
少懈宋文天祥題廟詩曰百萬貔貅掃虎狼家山萬里
受封疆男兒若不平強敵死愧明溪莘七娘(閩書)
石真妃
羅源紫霄巖有二女神號石真妃靈顯頗著二妃者羅
源徐公里石氏女也姊曰月華妺曰雪英皆有姿色涉
書史五季末處州青巾賊作亂二女被擄義不受辱相
繼投河死宋時林孝子戅孫入山採樵遇二女明粧儼
然肅入其家延茶久之吟咏閒雅月華有百尺潺湲探
禹穴寸心皎潔付陶泓雪英有肉芝勝比蓮花鮓甘露
何如竹葉濃之句謂戅孫曰吾石氏女遭難而死上帝
憫吾貞烈勅吾為火部曜靈真妃吾妺為水部風毒真
妃封此巖為紫霄巖命吾主之俗呼曰石八娘巖是也
君以孝聞今雖貧不久當貴已而相别送出戅孫回望
無復人宇矣(涉異志)
紫姑
元至順辛末間福建廉訪使密蘭沙求仙紫姑降筆云
刀筆相從四十年非非是是萬千千一家富貴千家怨
半世功名百世愆牙笏紫袍今巳矣芒鞋竹杖任悠然
有人問我蓬萊事雲在青山水在天(堅瓠集)
某寺僧母
閩某寺僧某母年老窶無所歸日止于寺之天王廟從
其子乞食其子與約云每食時喚母一聲須母應乃下
食又須日織一草屨如是者三年一日織屨次聞喚云
阿娘來忽隨口出偈云呌一聲來應一聲應的就是本
來人如今不用頻相喚萬丈寒潭徹底清顧謂其子曰
無復須汝粥飯矣遂跏趺而逝(吹景集)
劉妙清
棘隠菴者宋女道人劉妙清所結白玉蟾記丹樞先生
結廬五曲之奥扄戶絶粒有女道人來訴所以求道之
狀遂歴試以恬淡清苦復語以風俗惡薄又言居巖谷
之難女道人答曰糲粒可以糜敝紈可以衣藜藿可以
餐榾柮可以煨但欲覓片地可以安茅茨無使雨我頭
無使霜我肌父母未生前寒暑何所思枯骨既火後無
復可訴饑山中巳如此辨道亦所宜俄而道果成鸞鶴
滿空飛先生笑曰入道之易如窮猿投林叛道之易如
游魚躍涯汝能終始吾何幸焉於是亦作數椽附先生
之廬名曰棘隠蓋取何仙姑幽居山林間荆棘隠此身
之句(武夷山志)
洪聖保
將軍巖在瀨溪上宋洪氏女名聖保者居之聖保和同
志頌曰一箇巖龕萬物周塵中擾擾到無由儂家儘有
居山意問著依前隔數州聖保居巖十餘載年五十於
惠安龍泉出家布衣一食或絶粒逾年皇祐季冬鄉人
夜深聞音樂聲次早潔髮更衣而卒(閩書)
夢中宫女
福州士人李慎言字希古嘗夢至一處水殿中觀宫女
戲毬山陽蔡繩為之傳敘其事甚詳有抛毬曲十餘詞
皆清麗今獨記兩闋(夢溪筆談)
予少從李慎言希古學自言昔夢中至一宫殿有儀衞
中數百妓抛毬人唱一詩覺而記得三首云侍宴黃昏
未肯休玉階夜色月如流朝來自覺承恩最笑倩傍人
認繡毬又云隋家宫殿鎖清秋曾見嬋娟颺繡毬金鑰
玉簫俱寂寂一天明月照高樓又云堪恨隋家幾帝王
舞裀揉盡繡鴛鴦如今重到抛毬處不是金爐舊日香
(侯鯖錄)
董芸香
辛酉之歲十月既朢予與諸客游玉華洞酒既酣藉草
而臥夢入一莎徑行可百步許見一華表朱榜金書曰
瑶華洞天予憶是必真仙之居因蹤而入見宫殿一所
金碧熒煌制度閒麗兩觀迥絶而門扄閉不可得入沈
吟一絶云翠微臺殿濕紅雲五粒高松寄鶴羣銀鑰巳
扄苔蘚合不知何處寄茅君乃沿西墉而行墉外有流
水一帶夾岸植奇花美竹極清可鑒毛髮又多白石青
蒲有一女奴青衣紺裳雙鬟翠蛾據石磯而澣予方諦
視女奴輟澣斂衣拜曰子非林郎耶妾之女郎待子久
矣幸毋惜一往顧妾當為子通刺予驚愕唯唯女奴從
一便門而入少頃出曰女郎倩妾請肅客予踵其武而
入路經後苑奇卉異木皆人世所無過冷然御風之館
道華萼葆光之樓至怡神亭亭西偏有天葩軒軒中碼
碯石几上有紫雲端硯一方兔毫筆二枝玄圭一笏宣
和灑金粉箋數幅書集一册顏曰霞光集女奴曰子姑
止此予拱竢斯須女奴掖一女年可二八冠翠雲之冠
衣霞綃之衣姿容端麗精彩炫燿向予再拜予答禮巳
延坐於西席女坐東席女奴以白玉甌饋茶味極清芬
茶罷予因前席請曰塵凡下士厠跡瑶宫敢請仙真姓
字女曰妾之嚴父瑶華洞主葆素真君董其姓處點其
字妾乃第三女小字芸香也嚴君階列地仙職司文衡
凡文人才子詩文佳者皆錄於霞光集以備上帝觀覽
妾嘗觀君之詩數十首其一鳥鏡天淨萬花潭雨香與
檄雨古壇暝禮星寒殿開之句尤為嚴君之所稱賞是
以知君姓字頃者嚴君巡視武夷洞天未歸既荷見遇
願求雅作乃令女奴研墨捧筆以俟予謙讓殊久乃揮
翰書曰白玉仙源隔紫霞人間有路入瑶華絳囊倘示
餐松訣長向天壇掃落花女子覽詩笑曰佳則佳矣然
子方以文章宦達揚名於世辟穀之事俟時至方可議
耳乃援筆而和若不搆思而詩立就曰天葩芳艷絢雲
霞自愧才非萼綠華待得塵緣收拾盡鳳笙同奏碧桃
花予覽畢忽聞鐃吹之音閽者報曰真君歸矣女子辭
謝而逝予返出戶猶墜萬仞之淵而覺向視諸客猶枕
藉未起予默識其事而不敢洩既罷會夜宿耕禮軒追
賦是事云赤欄鳥道掛雲烟寤入瑶華小洞天塵念一
萌仙境閉桃花流水自年年翌日避客閒遊先跡履夢
中所行之徑宛然如故但阻一潭深不可測旁皆石徑
巉巖陟不可攀緣潭中有赬鯉數尾浮沈自若予曰古
人尺素因鯉而傳得非天假其便耶乃製一詩投之淵
曰曾入瑶華洞裏來天葩軒檻絶纖埃玉笙未奏青鸞
曲山下碧桃空自開忽有雙魚銜箋而入如吹黍久見
一蠟上浮有詩云天葩小院敞銀屏鵲散天河逗客星
欲識别來幽思苦晚峯長想黛眉青予覽畢精神惚惚
如失尋所得蠟箋乃一黃葉字亦尋滅緩步怏怏而歸
(鳴盛集)
王秋英
嘉靖中福清諸生韓夢雲過石湖山見遺骸哀而掩之
是夜宿藍田書舍一麗人斂袵拜燈下曰妾王秋英字
澹容楚人也父德育元至正間以兵曹郎參軍入閩妾
從父之官遇寇投厓死荷君子厚德惠及骼胔是亦宿
世緣也遂定情焉生一子曰鶴算萬歷癸已言塵緣巳
盡揮淚而别詩曰兩年歡會夢魂中聚散人間似轉蓬
歲月無情催去燕關河有信寄來鴻劍沈延浦光終合
瑟鼓湘靈調自工他日扁舟尋舊約夕陽疎影楚雲東
(明詩綜)
韓生所遇女子曰王秋英能詩長篇短詠落筆數千言
皆臻理致其詠某貞婦詩曰芳心未可輕行露高節何
須怨凱風其憶生云洞裏仙人路不遥洞庭烟雨晝瀟
瀟莫教吹笛城頭閣尚有銷魂烏鵲橋莫訝鴛鸞會有
緣桃花結子已千年塵心不釋藍橋路信是蓬萊有謫
仙朝暮雲驂閩楚關青鸞信不斷塵寰乍逢仙侣抛桃
打笑我清波照霧鬟諸篇為人所誦生始命賦萬鳥鳴
春即成四律今便以名集計十餘卷(耳談)
莆田女鬼
萬歷初莆田有王太守良臣者築園亭郊外且傾圯矣
崇禎中邑諸生梁鼎鐘假為學舍有女夜至自稱太守
女鼎鐘與之定情逾三年一夕别去作詩以贈生曰側
側復力力與君長嘆息出入自苦愁單情還相憶(明詩綜)
荔支神
福建官譚微之元符末出郊見一園荔支垂熟微之採
食少憩樹下朦朧中夢至一室美人盛服出迎攜手而
入飲間吟云妾身原在粤閩間六月南州始薦盤肉嫩
色嬌丹鳳髓皮枯稜澀紫雞冠咽殘風味清心渴嚼破
天漿沁齒寒却憶當年妃子笑紅塵一騎過長安(廣異記)
鶉怪
蔡元長京既貴享用侈靡喜食鶉每預畜養之烹殺過
當一夕夢鶉數千訴於前其一前致詞云食君廩中粟
作君羹中肉一羹數百命下箸猶未足羹肉何足論生
死猶轉轂勸君宜勿食禍福相倚伏觀此可為饕餮而
暴天物之戒(庚溪詩話)
論語疏公冶長辨鳥語唶唶嘖嘖白蓮水邊有車覆粟
車脚淪泥犢車折角收之不盡相呼共啄蔡京嗜鶉烹
殺過當一夕夢數千鶉訴於前一鶉前致詞食君廩中
粟作君羹中肉一羹數百命下箸猶未足羹肉何足論
生死猶轉轂怪哉雀能四言鶉能五古似欲以詩專家
者(榕槎蠡說)
妖鼠
成化二年長樂士人陳豐獨坐山齋梁上二鼠相鬭忽
墜為二老翁長可五六寸對坐劇飲聲如小兒既而有
二女子歌舞勸酬其歌詞云天地小如喉紅輪自吞吐
多少世間人都被紅輪誤又歌曰去去去此間不是留
儂處儂住三十三天天外天玉皇為儂養兒女酒既闌
乃合為一大鼠向士人作拱揖狀而去(静志居詩話)
仙壇䜟
蕭梁有王霸者王氏遠祖也居福州怡山為道士常云
吾子孫當王于此方乃為䜟瘞壇下光啓中爛柯道士
徐玄景劚地獲其詞曰樹枯不用伐壇壊不須結不滿
一千年自有系孫列又曰後來是三王潮水蕩禍殃巖
逢二乍間未免有銷亡子孫依吾道代代封閩疆解者
以潮水蕩禍殃謂潮除禍患開基業也巖逢二乍間謂
陳巖逢潮未幾而亡也代代封閩疆謂潮與審知兩世
也(十國春秋)
上藍䜟
洪州上藍院和尚失其名精於術數所言輒驗常於唐
末著䜟云石榴花發石榴開蓋暗伏晉漢之姓也再言
石榴者明享祚不過二世也王審知齋供豫章問國休
咎和尚以十字回報云不怕羊入屋只怕錢入腹時楊
行密方盛常有併吞東南之志審知嘆曰腹者福也得
非福州之患不在行密而在錢氏乎至延羲之亂江南
來伐兩浙乘之福州果為錢氏所有(全唐詩紀)
湼槃䜟
湼槃唐末人名文炬福州黃氏子生時火裏開蓮既長
出家口吐異光發言成䜟歴歴如券嘗曰生吾前者非
聖人生吾後者非聖人吾去世六十年後當有無邊身
菩薩來治此國聽吾偈曰小月走爍爍千落及萬落處
處鳳離穴家家種葵藿又為人語莆中事曰吾所居地
不動干戈又曰烏石山前官職綿綿又曰白湖腰欲斷
莆陽朱紫半水遶壺公山此時大好看後人解其語云
小月走者趙也爍爍火德王也鳳離穴藩鎮散也種葵
藿人耕耘也無邊身廣大也莆陽比事世言藝祖自無
邊身菩薩以誓願救來世者未有所出當俟尋討彼未
見䜟言也藝祖登極以建隆庚申去其示滅於唐光化
戊午蓋年六十二也五季雲擾莆不及兵留從效陳洪
進先後歸順民用安堵故言不動干戈也烏石山前官
職綿綿者九大姓居山下也白湖腰欲斷者熙寧時斷
水為橋也水遶壺公山者李宏築木蘭陂成也凡湼槃
䜟驗皆此類也(閩書)
黃公度興化人既為大魁郡人同登第者幾三十人予
一日於江路茶肆小憩繼一士人坐側因揖之且詢其
鄉里云興化落第人也予因謂之曰仙里既今歲出大
魁而登科之數復甲天下是可慶也其人嘆息曰昔黃
湼槃有䜟語云拆了屋換了椽朝京門外出狀元初徐
鐸振夫作魁時改建此門近軍為變城門焚毁太守復
新四門而此門尤增崇麗黃居門外區市中而左右六
人同遇雖一時盛事亦皆前定非人力所能較也(春渚紀聞)
留從效䜟
閩王氏亡國留從效繼領留務雖稱藩南唐實雄據一
隅先是妙應大師黃湼槃有䜟云先打南後打北留取
清源作佛國後清源果有干戈之擾為從效姓名之應
又留坡人陳智廣者中和初居九座山不茹葷所言禍
福必驗留從效待之甚厚常有䜟云卯下田力交連井
中坐二十年從效果據泉州如其言而後滅(全唐詩紀)
山海諺
閩中諺山上麞海下鯧又方言山食鷓鴣麞海食馬鮫
鯧盖兼美(閩書)
橘黃諺
莆田諺曰橘子黃醫師藏(明詩綜)
陸建州謠
陸長源字詠之吳人諧易無威儀而清白自將其刺史
建州民歌之曰陸員外今我州郡我州郡泰令我戸口
裕令我活計大陸使君陸使君令我家不分令我馬成
羣令我稻滿囷後為汝州刺史送車二乘曰吾祖罷魏
州有車一乘圖書半之吾媿不及先人矣(閩書)
閩王謠
光啓中陳巖為福建觀察使童謠曰潮水來山嚴没潮
水去矢口出其後王潮果代巖而審知襲位乃其應也
時又有謠曰騎馬來騎馬去蓋光啓丙午國亡之應也
王審知治城城有錢文惡之命剗去而其文愈明又有
謠曰風吹楊葉鼓山下不得錢來兵不罷後福州軍校
李仁福殺帥自立而歸款於金陵既而又叛李璟璟攻
之仁福又求救於錢塘比錢塘兵至而江南圍解獲其
將楊匡業乃其應也(青箱雜記)
潑菜謠
蔡京童貫用事當時謠曰打破筒潑了菜便是人間好
世界(宋稗類鈔)
蘿蔔精謠
蔡侍郎準少時常有二人見於馬前百方禳禬不能遣
慶歷二年生京而一人不見又二年生卞乃俱滅元符
末都城童謠云家中兩個蘿蔔精撞著潭州海藏神至
崇寧中賣餞餡又有一包菜之語其事皆驗而京於靖
康初貶死長沙豈潭州海藏亦驗於此耶(閩省通志)
團社謠
元至正十七年正月諸鄉各起團社吞併田土民怨有
謠云吾儂生長莆山曲三尺茅簷四尺屋大男終歲食
無鹽老婦蒸藜淚盈掬阿郎辛苦學弄兵年年販鹽南
海濱擔頭有鹽兵一束羣行大隊驚四隣邇來紅巾掠
州縣沃野平民不知戰賢哉太守死作灰勇矣林僧命
如線林僧一戰功業單策馬東走來莆山山人躑躅喜
相遇邀我鄰社東南旋我鄰我社輕死士苦竹長鎗兼
丈五自我行劫出社來社甲吹螺整行伍時維癸巳夏
五月暍暑微民正愁絶螺聲隠隠入郭門白旆央央下
林樾饑兒寡婦常諮諮老弱奔走趨道隅&KR1175;鶬翻羽動
天哭虎豹掉尾何時需空城一炬灰燼後車蓋歸來仍
白授阿娘垢面迎相公西鄰椎牛換新酒酒酣拍掌浩
浩歌天地雖大如吾何女兒朝餐饜粱肉走卒出市陳
干戈市人纍纍喪家狗路上相逢盡纏首儒巾驚駭迎
先鋒小兒號哭畏郎吼老翁再拜乞見憐自從亂後無
一錢舍人官買雞豕盡有田未種蠶未眠先鋒拔刀倍
嗔怒縛得老翁出門去妻兒哭泣投社官願獲生全拜
君賜社官點頭兒始懽年來錢鈔交莫慳爾田倘入莆
社籍爾屋老稚從居安我田我廬不足惜應當門戶誰
出入生男願作社中吏生女願作先鋒妾胡然太府亶
不聰有書輒上莆社公柏臺主人任刀筆札札按覆皆
相同向來壊地方萬里比屋豪華皆武士五侯同封不
足誇一家十輪未為易匹夫勢轉千乘強驅役百姓如
驅羊編民貢稅入私室小大驅合無邊方手提文印緣
衣者饑食無魚出無馬流離安集無定期蓬蒿獵獵荒
城下道旁遺老問行人泰安有社民未貧行人蹙額皆
相語我聞公社吏更仁前年泰安掠城邑未曾入城先
報捷前師失利後師奔一市横屍更稠叠至今大厦環
州宫一門公相皆弟兄豺狼盤踞食人肉一叱一咤風
雲生我聞有命不敢告俯首未言膽先破老翁聞此雙
淚垂風雨洗天何日到(福寧州志)
築城謠
至正二十一年十月泰安社築城是時凡橋道墳墓盡
毁掘莫敢誰何民作謠傷之云袁君袁君誠兒嬉東山
之下築城池掘人塚石叠牆塹占民田土開營基欲謀
於此肧霸業井蛙尊大情何癡役民荷鍤任犁穴無骸
不露堪歔欷前人盡辭長夜室天隂露冷涼楸悲山中
獨存袁氏墓若堂之封何巍巍又見若坊若夏屋芙蓉
築城芳菲飛無歸之鬼欲託處游目一見動所思鬼靈
相率語其下主人肅入安便宜衆鬼夜深苦啼哭主人
慰勉甘其詞惟桑與梓焉有舊顛危自合相扶持兒孫
祭掃同爾享佳城爽塏同爾歸且敘平生受苦語又奚
深夜啼悲為衆鬼致詞恤久遠天地循環何所期城池
恐為他人得他人又嫌牆塹卑發號令民更增築吾家
巳破牆無基恐人掘石及君墓嗟予與君俱無依(福寧州志)
開田謠
至正二十四年開王埕田令人四方射矢所及悉為社
田民怨有謠云山巍巍兮無麥原白麫細粉常盈盈林
森森兮無桑柘錦繡綾羅色相亞出門見嶺不見江案
前羅列皆鱸魴兒童吼閧南山下剰逐牛羊與驢馬山
妻嘻笑臨堂前滿頭珠翠垂翩翩自言獲功始三載勝
如仕宦數十年但願魁寇未殄滅與我增財廣買山間
田(福寧州志)
提學謠
嘉興譚昌言為福建提學人有投私書者概不發試竣
題數行裹原書復之閩人語云來一封去兩封以為不
信視郵筒(明詩綜)
南平民頌
真寶蒙古人由崇安主簿擢政和達魯花赤改調南平
政和人集其政績曰泰和善政錄既至南平民為歌曰
真彝齋早不來田棄稼穡家棄孩天之復從民欲彜齋
下車悍吏逐風雨適時歲成熟彜齋真寶號也後官至
監察御史(閩書)
刻石頌
蔡真元延祐中任興化尹士民刻石頌之曰游洋山水
高且清蔡侯作宰稱神明不貪以昩如壺冰不反以側
如衡平田野以闢學校興盜賊以息獄訟清棹楔謂何
先民旌義廩謂何窮餓矜磨崖有石我鐫銘彼來嗣者
監典刑(閩書)
石壁篆文
唐開元中漳泉二州分疆界不均互訟於臺制使不能
斷迨數年辭理紛亂終莫之决於是州官焚香告於天
地山川以祈神應俄雷雨大至霹靂一聲崖壁中裂所
競之地拓為一逕高千尺深僅五里因為古道壁中有
古篆六行二十四字皆廣數尺雖約此為界人終莫識
貞元初流人李協辯之曰漳泉兩州分地太平永安龍
溪山高氣清千年不惑萬古作程所云永安龍溪者兩
郡界首鄉名也(太平廣記)
永福石篆
右在福州永泰縣觀音院後山上世俗多傳以為僊篆
太常博士黃孝立閩人也嘗為予言其山無名上多頑
石無復鐫刻之蹟如人以手指畫泥而成文文隨圓石
之形環布之如車輪循環莫知其首尾又言孝立嘗至
廣州見南蕃人以夷法事天日夕焚香拜金書字號為
天篆者正類此然不能曉也今人亦有以道家之言譯
之者曰勤道守三一中有不死術亦莫知其是非也(集古)
(錄)
于山石字
九仙山麓居民嘗淘井出石一片廣踰尺縱尺五六寸
有文九行云我有一莊園寄在于山邊于山九道士呼
名為九仙輒然來相賀磊老自相傳李公來戰日此無
二一物只有一積金寄在于山莊不在中山中只在隴
西郡我住東西城莊在于山下有人若不信但看碑中
話只看于山松于山金出現不在路旁只在中隴西拾
得無分張時人莫笑金泥師拾得金泥也有富語多鄙
俚又有一石末有太和二年字文云吾年乙丑金圍一
片寄在山前在山左臂不歸庚申須歸乙未留傳子孫
衣錦次第時人見碑吾今在世按太和乃晉廢帝年號
碑語不可解字跡婉秀似晉人風度(林來齋金石考)
縣治石銘
宋慶歷四年秘書丞張緯出宰莆田再新縣中堂其基
太高不與他室等治之使平得石銘長五尺闊如之按
之無刊鏤痕乃墨蹟也其文曰石敢當鎮百鬼壓災殃
官吏福百姓康風教盛禮樂張唐大歷五年四月十日
縣令鄭押字記並有石符二枚具存自唐大歷五年至
宋慶歷四年墨蹟如新亦一奇事也(青瑣集)
熊博古塚銘
熊博為建州刺史寓治建陽嘗乘舟江上見山岸崩囓
處有棺將墜博使人往視之則有銘焉其詞曰筮卦吉
龜卦凶三十年後洪水衝欲陷不陷被藤縛欲落不落
被沙閣五百年後遇熊博博感嘆為移葬他里後仕至
工部尚書(湧幢小品)
沈彬壙銘
沈彬同安人嘗指葬穴於長泰縣恭順里曷山之旁以
示家人後開壙有漆燈一盞以石為臺壙頭有銅牌篆
文云佳城今巳開雖開不葬埋漆燈猶未滅留待沈彬
來後有狀元沈晦者即其苗裔也(古今詩話)
韓熙載妻墓銘
大觀初有危氏葬於西塔山踰月雨過視墳側有痕掘
之得銀杯二銅水缶及鏡一又得埋銘石其文曰琅琊
王氏女江南熙載妻丙申閏七月葬在石城西云按熙
載北海人南唐時為中書侍郎有才氣多藝能談笑風
流為當時冠然少年疎傲老忽細謹畜妓四十輩縱其
與客雜居曰以自汙避禍後主短其少檢貶右庶子分
司東都乃盡斥諸妓後主喜留為秘書監俄復故官欲
遂大用之而去妓悉還今未知熙載妻是姓王與否豈
在四十餘人之列者乎(夷堅志)
罾浦坊
罾浦坊地名河東初郡人有詩曰疑是分開混沌初奔
奇走秀兩相於等閒開圃多栽竹行到人家盡讀書宴
飲直嘗千戶酒盤餐惟候兩潮魚九華峯頂真仙宅罾
浦坊中出輔車(閩書)
高蓋山
高蓋為閩中佳山雖左僻名勝往往遠從游覽吟題甚
富有一聯云雲幄護壇仙世界水簾遮室佛家風時人
賞之以為能點出山中眼目云(游宦紀聞)
南浦
南浦以江淹名舊志載詩一首甚佳不知何人所作詩
曰南浦春流漲綠波溶溶漾漾浴鷗多銷魂尚記江淹
賦碧草青苔送别何(浦城縣志)
逃奴嶺
政和有逃奴嶺縣志云嶺名不知何義舊傳詩云憶昔
炎劉法網疎季生當醢却傭逋至今猶號逃奴嶺簇簇
人家誰姓朱蓋不知其義而借用季布事今按建安志
梅福煉丹響山其徒陳先生嘗竊食之福怒持劍逐先
生先生逃入浮玉洞乃捨之今洞名逃奴意陳先生經
斯嶺矣(閩書)
分水驛
夢筆驛乃江淹舊居有題絶句云一宵短夢驚流俗千
載高名掛里閭遂使晚生矜此意癡眠不讀半行書又
有書建州崇安分水驛一絶云江南三月巳聞蟬麥熟
梅黃繭作綿料得故園烟雨裏輕寒猶作養花天詩有
風人遺意惜不知作者姓氏也(堅瓠集)
沙溪
興化沙溪驛有詩題壁云沙溪祇是舊沙溪今日重來
路欲迷獨有暮鴉知我意白雲深處盡情啼(座右編)
臨江軍驛舍
紹聖中有人過臨江軍驛舍題二詩不書姓名時貶東
坡毁上清宫碑令蔡京别撰詩云李白當年謫夜郎中
原不復漢文章納官贖罪何人在壯士悲歌淚兩行又
云晉公功業冠皇唐吏部文章日月光千載斷碑人膾
炙不知世有叚文昌(侯鯖錄)
上元張燈
上元有燈毬燃燈弛門禁自唐先天始本州准假例三
日舊例官府及在城乾元萬歲大中慶城神光仁王諸
大刹皆掛燈毬蓮花燈百花燈琉璃屏及列置盆燎惟
左右二院燈各三或五並徑丈餘簇百花其上燈䗶燭
十餘炬對結綵樓爭靡鬭艷又為紙偶人作緣竿履索
飛龍舞獅之像縱士民觀賞朱門華族設看位東西衙
廊外通衢大路比屋臨觀仍弛門禁遠鄉下邑來者通
夕不絶有綵山州向譙門設立巍峩突兀中架棚臺集
俳優娼妓大合樂其上渡江後停寢紹興元年張丞相
浚為帥復作自是不廢有觀燈舊例太守以三日會監
司命僚屬招郡寄居者置酒臨賞既夕太守以燈炬千
百郡妓雜戲迎往一大刹中以覽勝州人士庶却立跂
望排衆爭觀為樂本州司理方孝能詩街頭如晝火山
紅酒面生鱗錦障風佳客醉醒春色裡新粧歌舞月明
中(淳熙三山志)
建灘
海寧查侍讀嗣瑮同梅定九朱字綠張青雨過建灘作
詩曲盡形險今錄其八首初登清流船船小防内首一
龕不盈丈兀兀坐夘酉及經火燒灘灘淺尚堪受此地
昔嶮峽山根蟠地厚傳聞用火攻石爛洩水口一線鑿
凶門乖龍渴逾吼榕城百水驛硉矹十八九直宜捨舟
楫復事馬牛走一笑謝長年毁車吾巳久似罄衆灘石
力聚堆一門寧知跬步間溪轉石愈繁大者各磊落五
嶽分位尊小者尤縱横八陣連雲屯此方昔割據局促
開乾坤霸氣鬱未消石勢猶併吞撫兹一長嘆恃暴安
足存積隂埋幽壑灣澴萬古黑形氣所軋成變幻謝繩
墨位置喻人工並非造化力欲以五字詩竭意作鐫刻
有如草間虎屢射鏃不没安得煉石手叱汝變五色石
勢逞雄傑欲遣水鬱盤水從排空來鐵梢不可攔有時
千百丈掣電飛雲端有時五三折陡起尺咫間兩怒各
未平白晝蛟龍搏舟子力難恃應變須神完倒䌫挽逆
篙如作壁上觀決計在針鋒脫險過彈丸水亦自相鬭
直立高於屋我舟擲水底低受浪不足如逢吞舟魚突
過滿魚腹驚雷雜風雨眩轉失耳目一躍出重圍天晴
山水綠山形乍開豁灘怒似少息蕩槳聊咿啞夷猶弛
腕力我亦覽幽賞微吟意稍適有石聲砉然忽破船底
入水面石可防水中石難測君子慎履坦索塗須擿埴
造舟爾何人斷木如紙薄常恐遭魚龍未足當一攫豈
知逢擊觸善受賴柔弱百折付一招繞指霹靂作彎環
象運鼻屈曲蛇赴壑招招真吾友性命卬汝託下水例
買米上水例買鹽買米利無幾買鹽贏倍添利多非汝
福官府禁最嚴貪心溺不戢終恐罹髠鉗往來各有欲
輕取巳不廉擇利莫若輕米賤汝勿嫌(榕隂詩話)
閩中寺
建州山水奇秀剏寺落落相望偽唐建安寺三百五十
一建陽二百五十二浦城一百七十八崇安八十五松
溪四十一關隸五十二僅千區杜牧江南絶句云南朝
四百八十寺謂是金陵(詩話總龜)
銀倀
朱元芳族人家閩邵汀山峪中得窖金銀器歸忽忽穢
甚不可禁且小口時有瘛厥長老云是流賊窖金時常
困苦一人至求死不得約之曰為我守窖否其人應許
復苦之如是數四應許閉之窖中遇金者祭度而後可
朱氏如教上章曰汝為賊守久當我得此金度汝命巳
而穢淨病巳朱氏用富有中表周氏遇此度之終不能
得也反其金窖中昔聞虎倀兹為作銀倀詩死仇為仇
守倀爾何其愚試語穴金人此術定何如(寄園寄所寄)
鳳咮硯
東坡鳳咮古硯銘云帝規武夷作茶囿山為孤鳳翔且
嗅下集芝田啄瓊玖玉乳金沙散虚竇殘璋斷璧澤而
黝治為書硯美無有至珍驚世初莫售黑眉黃眼争妍
陋蘇子一見名鳳咮坐令龍尾羞牛後余至富沙按其
地里武夷在富沙之西隸崇安縣去城二十餘里北苑
乃龍焙每歲造貢茶之處即與武夷相去遠甚其言帝
規武夷作茶囿者非也想當時傳聞不審又以武夷山
為鳳凰山故有山為孤鳳翔且嗅之句其實北苑茶山
乃名鳳凰山也北苑土色膏腴山宜植茶石殊少亦頑
燥非硯材余屢至北苑詢之土人初未嘗以此石為硯
方悟東坡為人所誤耳若劍浦黯淡灘有一種石黑眉
黃眼自舊人以為硯余意鳳味硯必此灘之石然亦與
武夷相去遠矣(漁隠叢話)
北苑茶冠天下歲貢龍鳳團然不得鳳凰山咮潭水則
不成潭中石蒼黑堅緻如玉以為硯與筆墨宜世初莫
知也熙寧中太原王頥始發其妙吾兄子瞻始名之然
石性薄厚者不及寸最後得此長博豐碩蓋石之傑子
瞻方為易傳日效於前與有功焉銘曰陶土塗鑿崖石
玄之蠧穎之賊涵清泉閟重谷聲如銅色如鐵性滑堅
善凝墨棄不取長嘆息招伏羲揖西伯發秘藏與有力
非相待誰為出(欒城集)
天冠千佛
支提山華嚴寺去霍童二十里寺前有五龍潭禱雨神
應按華嚴經東南有處名山號曰支提從昔以來諸菩
薩衆於中止住現有菩薩名曰天冠與其眷屬諸菩薩
衆一千人俱常在其中而演說法山在霍童萬山中週
迴數十里茂林蔽日古木生斑四面拱翠絶無烟火東
聯高蓋山西接那羅延窟南入化成林界北距紫芝峯
常有祥雲覆其頂時夜放光現未常有經云天下有五
法界天地水風火兹為天界云宋大梁王平國詩羣峯
翠擁古禪關夾道松篁五月寒欲識天冠真隠處白雲
架頂鎖金壇主簿陸游詩高明每慣習鑿齒巨眼適逢
支道林共語不知紅燭短對床空嘆白雲深現前鐘鼔
何曾隠匝地毫光不用尋欲識天冠真面目鳥啼猿嘯
總知音(閩書)
石船
石船山在洛陽江頂奇石横插山巔形類船然令葉春
及詩石船高駕碧山頭似畏風波急暮流十二時中平
地起問君何事不堪愁又木蘭為楫桂為橈南接端明
學士橋我自虚舟人不識海門風雨日瀟瀟令錚錚強
項蓋自感而作(惠安縣志)
漁榔
馬嶺又名甲嶺宋偽學禁起晦菴朱子過泰寧宿是地
小均李氏遺琴一張為書恂如二大字以去琴之隂有
鐫刻首横漁榔二字下分兩行書之曰襏襫夫須蕭然
萬物之表槁項黃馘闖然一葦之杭與鷗鸕而物化發
山水之天光潛鱗出聽是謂漁榔後歴數家傳以為寶
(閩書)
荔枝
閩士赴科臨川人赴調會京師旗亭各舉鄉產閩士曰
我土荔枝真壓枝天子釘坐真人天下安有並駕者撫
人不識荔枝之未腊者故盛主楊梅閩士不忿遂成喧
競旁有滑稽子徐為一絶云閩誇玉女含香雪吳美星
郎駕火雲草木無情爭底事青明經對赤參軍(貴耳集)
金釵雙捧玉纖纖星宿光芒動滿奩解笑詩人誇博物
祇知紅果味酸甜曾子固荔枝詩也白樂天荔枝詩曰
津液甘酸如醴酪杜子美詩云紅顆甜酸秖自知故前
詩譏二公也政和初閩中貢連珠者移植禁中次年結
實不減土出道君御製詩云玉液乍凝仙掌露絳紗初
脫水晶丸蓋體物之工矣時羣臣皆應制焉(墨莊漫錄)
柚
柚大而麤柑橘中最下品也福延間多有之花亦奇大
三月間開香氣甚郁余嘗有詩云最好南平三月景滿
城微雨柚花香(閩部疏)
壑源茶
蘇黃二公皆有詩稱道壑源茶蓋壑源與北苑為隣山
阜相接纔二里餘其味甘香特在諸私焙之上東坡和
曹輔寄壑源試焙新芽詩云仙山靈雨濕行雲洗遍香
肌粉未勻明月來投玉川子清風吹破武林春要知玉
雪心腸好不是膏油首面新戲作小詩君一笑從來佳
茗似佳人山谷謝送碾賜壑源揀茶詩云矞雲從龍小
蒼璧元豐至今人未識壑源包貢第一春緗奩碾香供
玉食睿思殿東金井欄甘露薦椀天開顏橋山事嚴庀
百局補衮諸公省中宿中人傳賜夜未央雨露恩光照
宫燭左丞似是李元禮好事風流有涇渭肯憐天祿校
書郎親敕家庭遣分似春風飽識大官羊不慣腐儒湯
餅腸搜攪十年燈火讀令我胸中書傳香巳戒應門老
馬走客來問字莫載酒文昌雜錄云庫部林郎中說建
州上春採茶時茶園人無數擊鼔聲聞數里然一園中
才間壟茶品已相遠又况山園之異耶(漁隠叢話)
芽茶槍旗
凡芽茶數品最上曰小芽如雀舌鷹爪以其勁直纖銳
故號芽茶次曰中芽乃一芽帶一葉者號一槍一旗次
曰紫芽一芽帶兩葉者號兩旗一槍其帶三葉四葉者
皆老矣芽茶早春極少景德中建守周絳為補茶經言
芽茶只作早春馳奏萬乘嘗之可矣故一槍一旗纔號
芽茶最為挺特王金陵送人長閩詩云新茗齋中試一
旗謂揀芽也(北苑貢茶錄)
進茶
陸羽茶經裴汶茶述皆不載建品唐末然後北苑出焉
宋開寶間始命造龍團以别庶品厥後丁晉公漕閩乃
載之茶錄蔡忠惠又造小龍團以進東坡詩云武夷溪
邊粟粒芽前丁後蔡相籠加吾君所乏豈此物致養口
體何陋耶茶之為物滌昏雪滯於務學勤政未必無助
其與進荔枝桃花者不同然充類至義則亦宦官宫妾
之愛君也忠惠直道高名與范歐相亞而進茶一事乃
儕晉公君子之舉措可不謹哉(鶴林玉露)
世言團茶始於丁晉公前此未有也慶歷中蔡君謨為
福建漕使更製小團以充歲貢元豐初年建州又製密
雲龍以獻其品高於小團而製益精矣曾文昭詩云莆
陽學士蓬萊仙製成月團飛上天又云密雲新樣真可
喜名出元豐聖天子論者謂君謨學行政事高出一世
獨貢茶一事比於宦官宫妾之愛君而閩人勞費於茶
貽禍無窮蘇長公亦以進茶譏君謨有前丁後蔡之言
云(堅瓠集)
協韻
四方聲音不同形於詩歌往往多礙其來久矣如北方
以行作形故列子直以太行山為太形又如居姬與以
高俄等音古今文士皆作協韻雖釋文亦然禮記何居
注云居音姬列子何姬却注云音居其他詩文與以吕
累之類尤多近世士大夫頗笑閩人作賦協韻云天道
如何仰之彌高殊不知蘇子由蜀人也文集第一卷嚴
碑長韻磨訛高豪何曹荷戈亦相間而用云(二老堂詩話)
四方之音有訛者則一韻盡訛如閩人訛高字則謂高
為歌謂勞為羅秦人訛青字則謂青為萋謂經為稽蜀
人訛登字則一韻皆合口吳人訛魚字則一韻皆開口
他倣此中原惟洛陽得天地之中語音最正然謂絃為
玄謂玄為絃謂犬為遣謂遣為犬之類亦是不少(老學菴筆)
(記)
紅酒
酒之種類多矣有以綠為貴者白樂天所謂傾如竹葉
盈尊綠是也有以黃為貴者老杜所謂鵝兒黃似酒是
也有以白為貴者樂天所謂玉液黃金巵是也有以碧
為貴者老杜所謂重碧酤新酒是也有以紅為貴者李
賀所謂小槽酒滴真珠紅是也今閩廣間所釀酒謂之
紅酒其色殆類胭脂酉陽雜俎載賈&KR2010;家蒼頭能别水
常乘小艇於黃河中以瓠&KR0146;接河源水以釀酒經宿色
如絳名為崑崙觴是又紅酒之尤也(韻語陽秋)
酒帘
王達以祠部外郎知福州尚氣自矜福唐有當壚老媪
嘗釀美酒士人多飲其家有舉子謂曰吾能與媪致十
數千媪信乎媪曰倘能之敢不奉教因俾媪市布為一
酒帘題其上曰下臨廣陌三條闊斜倚危樓百尺高又
謂曰太守若出呵道者必令媪卸酒帘但佯若不聞俟
太守行馬至帘下即出卸之如見責稽緩即推以事故
謝罪而已必問上酒帘詩句何人題寫但云某嘗聞飲
酒者好誦此二句言是酒望子詩媪遂託善書者題於
酒旗上自此酒售數倍王果大喜呼媪至府與錢五千
酒一斛曰賜汝作酒本詩乃王咏酒旗詩也平生最為
得意(稗史彙編)
清流船
錢塘吳中林廷華以中書舍人通守興化數年去職僑
居蕭寺穿穴賈孔著二禮疑義數十卷其集有龍山歐
冶金鼇見山南臺皆在閩時作也清流船十首云五篙
何處賦招招一片雲帆近大橋生怕横山溪水急開船
趁得午時潮(横山橋溪水東下船必乘潮而西乃得濟)篷如半月壓船舷只
許侏儒自在眠桅脚開窗方尺五居然小有洞中天荒
村破曉一雞鳴朝日山頭漸次明不似惜花春起早擁
衾徐聽戛鍋聲(天明爨者戛鍋舟人乃起)不為和羹佐傅巖何曾忘
味有蘇髯上游玉粒成觔換水口關頭爭食鹽(上游鹽價甚昂)
(舟人多私載覓利水口設關巡查許貯食鹽五十觔)如戟如刀千萬峯羊腸鳥道
水溶溶鐵梢公自誇能事不怕崚嶒石有鋒花豬肥肉
玉如昉還買河魚一尺強菡萏灘高明日過晚來先獻
九龍王(舟人專祀九龍王蓋九龍灘神)鐵脚層冰未覺寒百錢水袴費
艱難赤身不怕陽侯怪笑踏波濤過淺灘(水袴長不滿尺入水穿之)
村醪無過壓茅柴秫米朝蒸甕晚開一飯便浮三大白
餔糟不待漉巾來樵蘇水畔一舟横留得青山客不爭
柯斧滿林誰是主白雲深處聽丁丁上水艱難千里多
柴枝米粒易消磨今朝到岸都歡喜小武當山一笑過
(山在浦城縣南榕隂詩話)
鐵佛殿石&KR2567;
福州開元寺在城中小山上而寺包於山所謂三山見
三山藏者此一藏山也其山名芝山又名欏山相傳以
本山欏木為寺因山有怪鑄鐵佛鎮之又名鐵佛殿殿
後香積有大石&KR2567;長二丈横二尺強高三尺勒以字云
僧有餘等十人回何宅法事錢七貫蕨山弟子倪先與
室王四孃捨五貫勸緣僧以慈捨二貫霖化二貫同造
石&KR2567;及棧尾澗永安厨下作緣大觀二年五月日題按
大觀宋徽宗年號此亦五六百年舊物且題字亦甚古
其所云回法事錢者即西廂所云回施者也勸緣僧即
募緣僧也化者抄化也特不知棧尾澗是何物或曰棧
即筧可承水者間以石為之因承水之末故曰尾水然
不可考矣時見者多題詩壁間有五絶頗佳曰蓮磵銷
紅字苔錢洗碧流不虞香積下尚有石綱留然惜無姓
字(西河詩話)
通應子魚
莆陽通應子魚名著天下蓋其地有通應侯廟廟前有
港港中魚最佳今人必求其大可容印者謂之通印子
魚故荆公亦有詩云長魚俎上通三印此傳聞之訛者
(遯齋閒覽)
魚通印之語本出於王荆公送張兵部知福州詩長魚
俎上通三印之句蓋以福州瀕海多魚其大如此初不
指言為子魚也東坡始以通印子魚對披綿黃雀乃借
子字與黃字為假對耳山谷所云子魚通印蠔破山蓋
承而用之陳正敏遯齋閒覽云其地有通應廟廟前港
中子魚最佳王初寮詩通印子魚鹽透白正采其說郡
人黃處權云興化子魚去城五十里地名迎仙者為上
所產之處土名謂之子魚潭而巳初無通應港之名有
天神祠賜額曰顯應乃遯齋所指之廟者亦非通應也
潭傍又有小祠一間卑陋之甚農家以祠田神好事欲
實遯齋之說遂粉刷一扁妄標曰通應廟側題五小字
曰元祐某年立此尤可笑且用神廟封額以名土物他
處未嘗有也(容齋四筆)
韓子蒼謝泉州連使君寄子魚絶句驛騎持書自海傍
開籃剰喜子魚香紅螺紫蛤俱羞避獨許渠儂近酒觴
子魚味鹽止可噉水飯若作酒品之物殊無風味子蒼
之言誤矣(漁隠叢話)
光餅
榕城市有光餅相傳為戚繼光行軍時所作中林有詩
云餅師曉爇紅爐炭光餅羅羅出火熯初疑穿破沈郎
錢(餅有孔如錢黃色)還如壓扁韓嫣彈聞昔南唐戚將軍禦倭
遠走東海岸三軍千里裹糧來徵發往往悞朝爨特作
此餅散軍中一串隨身掛鎧釬干戈衝斥任鯨吞臨陣
含餔和血汗身經百戰兵不饑士氣激發倍驍悍以此
克奏保障功東南半壁推屏翰將軍去今二百年餅式
依然傳里閈此餅因冒將軍名婦䜿知名日相喚我生
太平不知兵出謀不翅肉食漢朝來市得數十枚一時
恣啖早過半朵頥最喜得真味入座無事求鹽蒜有時
為客添肥甘裹食呼童割膴胖飽餐閒聽餅家謳鼔腹
遊行樂無算走筆書成光餅歌饌經補作新公案(榕隂詩話)
全閩詩話卷十二
