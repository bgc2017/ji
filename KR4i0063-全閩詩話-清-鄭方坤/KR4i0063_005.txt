全閩詩話卷五
兖州府知府鄭方坤撰
宋元
阮元齡
乾道元年寧德大旱官民禱而不應漳灣仕人阮元齡
撰愬旱魃文齋禱龍湫大雨三日乃止是夕元齡夢黃
衣使者來曰上帝命取愬魃文君請促裝元齡覺悟乃
起齋沐錄其文而焚之明日遂卒年三十五其文曰吁
咄哉酷魃肆虐多歴時所恒暘烈熇炖燥灼煦譬堪輿
大於一高俎窮極萬一羅致罙弆(音舉藏也)百億魃屬悉持
巨炬燹笈爍毛箇籚皴&KR0008;(箇末五切籚米古切皴音胥火烈也)風伯□怨
(□音篆怨音戀不靡也)&KR0008;厥貪汚(&KR0008;音籚助也)動塸&KR0008;堁(音課塵也)出入胥
&KR0034;(音舉)㷰雲疾雷震赫時暑九泉焦而揚塵蘋荇燎而成
□(音舉乾菜也)流泉石之淵淵窘蛟龍而就肗(音汝魚不鮮也)粢盛
夷於蒿艾糠粃彌於稷黍民&KR0034;而顛(&KR0034;音覽愁也)物妥而脯
(妥音俵落也)倒懸不足以喻其急啗荼不足以擬其苦乃刲
羊乃㿿醑(㿿音亞杯也)乃鳴螺乃敤鼓(敤音凂擊也)乃登崇丘而
臨吉土巫咸抑揚歌間降汝汝魃百億於時處處濟濟
衣冠盤辟俯傴亦有竒章彰我肺腑汝醉而歌汝樂而
語巫咸受辭曰為我語我語諸甫無病斯旱無徒斯楚
吾將倒天潢而下流吾將擊滄海而下&KR0034;(音濡雨也)吾將瀉
積石之源吾將決常山之渚遲吾須臾百美俱舉人皆
汝然歡聲噳噳閱日涉旬俯伏以佇石燕不飛商羊不
舞縱一瓢會不入意杼咄哉酷魃俟吾之舉嗟魃汝來無
念爾祖在昔帝乙孔仁宣王孔武戒五事而嘉應未符
奉圭璧而寧莫我許春秋二百四十二年屢書不雨歴
漢涉唐其間循良之吏聰明之主憂民重糓小心詡詡
乃祖□然悍如蛟蜛名聲不詳談者孰數少而乳汝小
子凶緒遭逢聖明宜規宜矩如何不悛尤深鉏䥏(音語)計
汝之辜當膏鉞斧我骨不凡行跨飛霧叩之帝閽再拜
覼縷帝哀下民寧不震怒諒勅六丁撮汝驍鼠汝於斯
時雖悔何補言未及既有一旱豎犴然而來剖析今古
曰子儒者也言胡妄吐洪範之書如日之午恒暘之罰
由僭之取方今上自朝廷下至郡府細及黔民遠逮戎
虜或專威福或司衡&KR0008;(音汝)倡優之飾㺄&KR0008;楚楚凡庶之
居侈於禁御乖天之和以來斯阻於我何辜而蒙我啞
(音塢)淫巫不信又何足與肯彼之言疑我騰怚子殆未明
耶主人未及應雲霧滃然而去(閩書)
林宋偉
林宋偉字力叟永福人在太學時袁公爕無罪而與羣
小同被蘖言去國士論不平宋偉送袁詩有云韓非老
子還同傳乞與時人仔細看之句詩出名震輦下(閩書)
嘉定間北人交攻廷臣有以和戰守三策為言者謂戰
為上策守為中策和為下策是時胡榘侍郎耑主和議
會入朝時四明袁爕侍郎與胡公廷爭專主戰守議仍
以笏擊胡公額遂下侍從臺諫集議後袁公以此辭歸
太學諸生三百五十四人作詩以送袁公曰天眷頻年
惜掛冠誰令今日遠長安舉幡莫遂諸生願祖帳應歌
行路難去草豈知因害稼彈烏何事更驚鸞韓非老子
還同傳馮仗時人品藻看今江東倉使狀元公甫即其
子也(白獺髓)
曾從龍
曾參預從龍赴省時館於衢之順溪題一絶云紅照西
沈暫解鞍偶然假館豈求安新豐獨酌誰為侣坐對窗
前竹一竿(娛書堂詩話)
林叔弓
張乂延平人少負才入太學有聲為率性齋長既又為
時中齋長其人眇小而好作為動以苛禮律諸生同舍
多不平之莆田林叔弓亦輕浮之士也於是以其名字
作詩賦各一首嘲之其警聯云身材短小欠曹交六尺
之長腹内空虚乏劉又一點之墨詩警句云中分爻兩
段風使十横斜文上元無分人前強出些曲盡形容之
妙聞者絶倒又私試舜闢四門賦云想帝女下嬪大展親
家之禮諒商均不肖幾成太子之遊天子之堂九尺云
假令晏子來朝莫窺其面縱使曹交入見僅露其頭顔
淵具體而微賦云博我以文約我以禮望之儼然遒與
之貌天與之形眇乎小耳亦皆叔弓之所為也(齊東野語)
李東
李東字子賢綱族孫也受學朱文公既登第簿廬陵秩
滿周必大餞以詩云地跨江南秀氣兼玉成界尺直方
廉西曹久處習鑿齒高士惟知孫子嚴(閩書)
劉裒
伯寵武夷文士嘗宦於朝以臺評而歸有句云去日春
蠶吐素絲歸時秋菊剝金衣沙鷗不入鴛鴻侣依舊滄
浪遶釣磯怨而不怒之詞也(詩人玉屑)
馬子嚴
子嚴字莊父號古洲建安人烏林行云荆州兒曹不足
恃何物老瞞欺一世兵書浪語十三篇不料烏林出竒
計隆凖雲孫驅伏龍紫髯強援要江東戈船植羽蔽寒
日雪浪崩崖驚晚風行間一卒如兒戲持火絶江人不
意灰銷漢賊終老心功入喬家少年壻君不見華容道
旁春草生魂銷不聽車馬聲哀猿夜啼霜月冷空餘野
燐沙邊明詩人玉屑謂此詩詞意精深不減張王樂府
惜世無知者錄遺後人共評之(宋詩紀事)
宋馬子嚴宿仙霞嶺詩云月影自催人起早泉聲不許
客眠安摹寫真切余家在閩北上往來必由斯嶺輒賞
此句不置白玉蟾集亦載此首未知孰是(筆精)
建安馬子嚴莊父博涉經史工詩文尤長於詞有閨思
鷓鴣天云睡鴨徘徊烟縷長日高春困不成粧步欹草
色金蓮潤撚斷花鬚玉笋香輕洛浦笑巫陽錦衣親織
寄檀郎兒家閉戶藏春色戲蝶游蜂不敢狂(堅瓠集)
陳讜
莆陽陳讜文人也刻金字於靈壁石以壽韓侂胄至稱
曰我王韓敗遂為言者所彈陳留題吳山三茅觀梅亭
句云竹密不知雲欲雨山高盡見水朝宗繼是猶未有
和者(四朝聞見錄)
劉清夫
劉清夫字靜甫建陽人詩學與劉子寰齊名尤長樂府
所作多入中興選中居麻沙嘗至武夷有詠梅念奴嬌
一詞云亂山深處見寒梅一朵皎然如雪的礫姸姿羞
半吐斜映小忩幽絶玉染香腮酥凝冷艷客態天然别
故人雖遠對花誰肯輕折疑是姑射神仙幔亭宴罷迤
邐停瑤節愛此溪山供嘯咏飽玩洞天風月萬石叢中
百花頭上誰與爭高潔穠桃豔李不須連夜催發(武夷山志)
真德秀
王梅溪守泉會邑宰勉以詩曰九重天子愛民深令尹
宜懷惻隠心今日黃堂一杯酒使君端為庶民斟真西
山帥長沙宴十二邑宰於湘江亭作詩曰從來官吏與
斯民本是同胞一體親既以脂膏供爾禄須知痛癢切
吾身此邦素號唐朝古我輩當如漢吏循今日湘亭一
杯酒便吹散作十分春二詩真有萬物一體之意今日
令尹與邑宰會飲可亦有此懷抱否(知新錄)
陳子長韔守瑞陽用刑甚峻西山真公勉以詩曰粉省
郎官出把麾故人何以贈箴規孔門仁恕真心法漢史
循良乃吏師聽訟莫嫌刀似筆愛民終見口成碑玉麟
夜語如相問為說如今兩鬢絲與諛悅者異矣(隨隠漫錄)
陳子文好賑施浦城貴糴而子文賤糶之真文忠為作
勸糶詩陽和二月春草木皆生意那知田野間斯人極
憔悴殷勤問由來父老各長喟富室不憐貧千倉盡封
閉只圖價日高弗念民已敝去年值饑荒自恨無噍類
幸哉活至今且復遇荒歲庶幾一餉樂養育謝天地豈
期新春來米穀更翔貴况又絶市無縱有濕且碎何由
充饑腸何由飽孥累恨不死荒年免復見憂畏我聞父
老言痛切貫心肺行行至平洲境象殊頓異白粲玉不
如一升纔十四問誰長者家作此利益事父老合掌言
子文姓陳氏起家本儒生疇昔樂賑施憶昨難食時巨
室爭謀利米斗三百餘獨收七十二三都數千口受彼
更生惠開庫質敝衣假此賑貧匱取本不取息所活豈
勝計我曹非此翁久作溝中胔吁嗟薄俗中乃有此高
義吾邦賢使君愛民均幼穉一聞平糶家褒賞無不至
或與旌門閭或與錫金幣獨有潁川翁寵光未之被故
作行路謠庶徹鈴齋䆳且俾殖利徒聞風默知媿(閩書)
真西山帥長沙郡人為立生祠一夕有大書一詩於壁
間者其詞云舉世知公不愛名湘人苦欲置丹青西天
又出一活佛南極添成兩壽星幾百年方鍾間氣八千
春願祝修齡不須更作生祠記四海蒼生口是銘(鶴林玉露)
真文忠負一時重望端平更化人徯其來若元祐之洓
水翁也是時楮輕物貴民生頗艱意謂真儒一用必有
建明轉移之間立可致治於是民間為之語曰若欲百
物賤直待真直院及童馬入朝敷陳之際首以尊崇道
學正心誠意為第一義繼而復以大學衍義進愚民無
知乃以其所言為不切於時務復以俚語足前句云喫
了西湖水打了一鍋麵市井小兒囂然誦之(癸辛雜識)
文章正宗初萌芽西山先生以詩歌一門屬予編類且
約以世教民彜為主如仙釋閨情宫怨之類皆勿取予
取漢武帝秋風辭西山曰文中子亦以此辭為悔心之
萌豈其然乎意不欲收其嚴如此然所謂攜佳人兮不
能忘之語蓋指公卿羣臣之扈從者似非為後宫設凡
子所取而西山去之者大半又增入陶詩甚多如三謝
之類多不入(後村詩話)
龍州劉改之詩云退一步行安樂法道三個好喜歡緣
真西山喜誦之蓋好侫惡直人之常情直言賈禍在昔
不免故萬事道好不特司馬德操為然即夫子亦有危
行言孫之說真西山喜誦亦有感而然也(知新錄)
王邁
實之莆人登甲科甚有文名落魄不羈為正字日因輪
對及故相擅權理宗宣諭曰姑置衛王之事邁即抗聲
曰陛下一則曰衛王二則曰衛王何容保之至耶上怒
不答徑轉御屏曰此狂生也邁後歸里自稱勅賜狂生
嘗有詩云未知死所先期死自笑狂生老更狂又賦沁
園春云狂如此更狂狂不已押赴瓊崖(齊東野語)
月峰山上有大仙巖歲旱禱之宋傅誠築月山書院其
下王邁詩山下聞書聲勝似聽絲竹山中嚼書味勝似
飽梁肉絲竹無趣空有音粱肉悅口不悅心月山主人
真好事積書連屋床横琴直面青天垂闊野滿懷月色
娛良夜羣兒誦書鸞鶴鳴卧而聽之神思清人間樂事
天所惜月山之樂為第一我看羣兒箇箇竒腰斤行斫
月中枝伊渠來作月山客未肯輕和月山詩(閩書)
洪天錫
近世敢言之士雖間有之然能終始一節明目張膽言
人之所難者絶無而僅有曰温陵洪君天錫君疇一人
而已公在閩閫日嘗書桃符云平生要識瓊崖面到此
當堅鐡石心蓋其剛勁之氣未嘗一日少沮也(齊東野語)
潘牥
潘牥字庭堅落筆不凡有鐔津懷舊詞云怕見倚闌干
閣下溪聲閣外山空有舊時山共水前歡暮雨朝雲去
不還想是躡飛鸞月下時時認珮環月又漸低霜又下
更闌折得梅花獨自看(後邨詩話)
庭堅才高氣勁讀書五行俱下終身不忘作文未嘗起
草尤長於古樂府年六七歲時嘗和人詩云竹纔生便
直梅到死猶香識者已知其不永其論巴陵一疏至今
人能論之以此終身坎壈焉劉潛志其墓云公論如元
氣兮入人之肝脾有一時之榮辱兮有千載之是非昔
在有周兮觀孟津之師於叩馬之諫兮曰扶而去之彼
八百國之同兮不能正一士之異嗚呼此所謂世教兮
所謂民彜正謂此也(齊東野語)
潘庭堅題嶽麓寺道鄉臺曰坡仙不謫黃黃應無雪堂
道鄕不如新此臺無道鄉青山非其人山靈能頡頏一
落名勝手境與人俱香悲吟倚空寂臨眺生慨慷道鄉
不可作承君不可忘(困學紀聞)
馬光祖知高郵軍適值管軍官榮全率衆叛據城縱軍
劫掠與同黨王安等飲宴有妓毛惜惜不服趨侍全痛
責之惜惜云妾雖賤妓不曾服侍反臣全遂斬之秋崖
方岳作義娼傳閫臣以聞特封英烈夫人潘庭堅詩云
淮海艷姬毛惜惜蛾眉有此萬人英恨無七首學秦女
向使裹頭真杲卿玉骨花顔城下土冰魂雪魄史間名
古今無限腰金者歌舞筵中過一生(知新錄)
宋趙汝談直玉堂詩云宫井城鴉欲動時春猿夢斷北
山移攬衣擬草歸田賦猶是金蓮燭半枝潘牥陪祀詩
云玉天無滓月光寒霽色分明在露盤一夜九重全不
寐時教中使捲簾看雋永有味不似宋格(筆精)
徐範
宋三山徐範字彜甫慶元中與楊宏中劾韓侂胄編管
遠方禁錮志乘及綱鑑稱為六君子然未傳能詩也嘗
登太行山云茫茫遠樹隔烟霏獵獵西風振客衣山雨
未晴嵐氣濕溪流欲盡水聲微回車廟古丹青老碗子
城荒草木稀珍重狄公千載意馬頭重見白雲飛範登
嘉定進士通判澤州官終朝奉大夫實不肖族祖也詩
所傳者僅此耳見河南通志(筆精)
廖衡
廖衡順昌人六歲能屬文縣尉催租見之命吟雨中山
茶有淚多陳后愁離殿浴出楊妃困倚闌之句尉喜甚
尉湖外人時方得家書復出駢語洞庭消息寄來遲衡
應聲曰巫峽夢魂歸去早尉大竒之名聞郡守檄縣禮
遣至試以詩迎題立就婉麗可喜即赴鄉舉主司得其
文置在第三守私易之自是絶意功名終老林壑(閩書)
林洪
泉南林洪字龍發號可山肄業杭泮粗有詩名理宗朝
上書言事自稱和靖七世孫冒杭貫取鄉薦刊中興以
來諸公詩號大雅復古集亦以已作附於後時有無名
子作詩嘲之曰和靖當年不娶妻只留一鶴一童兒可
山認作孤山種正是瓜皮撘李皮蓋俗語以強認親族
者為瓜皮撘李樹云(梅磵詩話)
林可山稱和靖七世孫不知和靖不娶已見梅聖俞序
中矣姜石帚嘲之曰和靖當年不娶妻因何七世有孫
兒若非鶴種並梅種定是瓜皮撘李皮石帚之詩特甚
於郭崇韜李環之撾戒之(隨隠漫錄)
向游武夷六曲訪止止師偶雪天得一兔無庖人可製
師云山間只用薄批酒醬椒料沃之以風爐安座上用
水少半銚候湯響一杯後各分以筯令自筴入湯擺熟
啖之乃隨宜各以計供之因用其法不獨易行且有團
欒暖熱之樂越五六年來京師乃復於楊泳齋伯昺席
上見此恍然去武夷如隔一世楊勲家嗜古學而清苦
者宜安此山林之趣因作詩云浪湧晴江雪風翻晚照
霞日憶山中味多忘貴客家(山家清供)
蓮花中嫩房截底剜穰留其孔以酒漿香料和魚塊實
其内仍以底坐甑内蒸熟或中外塗以蜜出楪用漁父
三鮮供之向在季春坊席上曾受此供得詩云錦瓣金
房織幾重遊魚何事得相容湧身既入花房去好似華
池獨化龍季大喜送端硯一枚龍墨五笏(山家清供)
敖陶孫
陶孫字器之一字臞翁福清人淳熙庚子鄉薦第一慶
元已未登進士主通州海門縣簿教授漳州辟酒所幹
官改廣東轉運司主管文字用薦改簽書平海軍節度
判官兼内外宗正簿轉奉議郎主管華州西嶽卒年七
十四所與遊趙汝讜楊長儒李韶林公遇劉克莊皆一
時知名之士有臞翁詩二卷(南宋詩選)
初朱文公在經筵以耆艾難立講除外祠先生送篇有
曰當年靈壽杖只合扶孔光趙丞相謫死先生為甲寅
行以哀之語不涉權臣也或為律詩托先生以行京尹
承望風旨急遽捕先生微服變姓名去當是時先生少
壯忠憤鳴號於都邑衆大之區幾不免矣卒幸免既退
既老呫嗶於寂寞之濱隻字半句不易為人致然先生
名益重託先生以行者益衆而江湖集出焉會有詔毁
集先生卒不免嗚呼前世以言語得罪者多矣種豆觀
桃往哲深戒至本朝列聖好文憐才騷人雅士往往以
文墨受知簡齋放翁詩嘗驗矣先生之詩主乎忠孝不
主乎刺議送朱哀趙之作發於性情義理之正顧藏稿
不輕出真詩未為先生福而贋詩乃為先生禍鳴呼悲
夫(劉後村集)
先生起寒苦涉憂患明練世務居官多可書而談者目
以名儒自有載籍以來悉記覽亂籖叢書搜硏抄纂竒
字粤義穿抉呈露諸文皆有竒骨可行世傳遠而人獨
誦其詩(劉後村集)
趙忠定既以議者之言去國善類多力爭而逐韓平原
之權遂張公議譁然日有懸書北闕下者捕莫知主名
太學生敖器之陶孫亦有詩其間曰左手旋乾右轉坤
羣公相扇動流言狼胡無地歸姬旦魚腹終天痛屈原
一死固知公所欠孤忠賴有史長存九原若遇韓忠獻
休說渠家末代孫一時都下競傳既乃知其出於器之
平原聞之亦不之罪也器之後登進士第今猶在選調
中(桯史)
桯史謂趙忠定既以人言投荒善類多力争被逐而韓
侂胄之權遂張公議譁然謗書日懸闕下雖加疏捕莫
得其名太學生敖器之亦有詩末云九原若遇韓忠獻
休道渠家末代孫蓋侂胄乃韓忠獻琦曾孫也一時都
下競為傳寫侂胄雖知出器之手亦不之罪器之後登進
士按器之成是詩墨未乾而壁已輿去器之恐易服逃
去變姓名侂胄逐始成進士此云侂胄不之罪未之考
也器之閩人(因樹屋書影)
慶元初韓侂胄既逐趙忠定太學諸生敖陶孫賦詩于
三元樓云云方書於樓之木壁壁已不復存陶孫知捕
者至急更行酒者衣持煖酒具下捕者與交臂問敖上
舍在否對以若問太學秀才耶飲方酣陶孫亟亡命歸
走閩後登乙丑第(四朝聞見錄)
寶紹間中興江湖集出劉潛夫詩云不是未三能跋扈
只緣鄭五欠經綸又云東風謬掌花權柄却忌孤高不
主張敖器之詩云梧桐秋雨何王府楊柳春風彼相橋
曾景建詩云九十日晴春景少一千年事亂時多當國
者見而惡之並行貶斥(鶴林玉露)
寶慶元年轉奉議郎賜緋魚袋主管華州西嶽廟年七
十二矣異時交游類當世聞人至是旁落將盡又少娶
崑山沈氏嚴之如賓奉祠之年適甫悼亡室無妾媵躬
執炊爨稍有俸錢買田二畦築室一區深居簡出客至
從戶内搖手謝絶之所與往還同里林公遇連江李韶
莆田劉克莊二三君子而已間有佔俾則之寂寞之野
時謂金璧易求其片言難致也然詩名益重托者益衆
故江湖集出而有詔毁之矣卒年七十四合沈氏葬祔
東臯先塋劉文定題曰臞菴敖先生墓其銘議郎之秩
華山之廟既嗇於少復奪之老卓哉臞翁疇昔自號揭
之碑顔以配貞曜今遺文真者僅僅一二大都善名理
而世則多其言詩云(閩書)
閒暇日與弟姪輩評古人諸名人詩魏武帝如幽燕老
將氣韻沈雄曹子建如三河少年風流自賞鮑明遠如
饑鷹獨立竒矯無前謝康樂如東海楊帆風日流麗陶
彭澤如絳雲在霄舒卷自如王右丞如秋水芙蕖倚風
自笑韋蘇州如園客獨繭暗合音徽孟浩然如洞庭始
波木葉微脫杜牧之如銅丸走坂駿馬注坡白樂天如
山東父老課農桑事言言皆著實元微之如李龜年說
天寶遺事貌悴而神不傷劉夢得如鏤冰雕瓊流光自
照李太白如劉安雞犬遺響白雲覈其歸存恍無定處
韓退之如囊沙背水惟韓信獨能李長吉如武帝食露
盤無補多慾孟東野如埋泉斷劍卧壑寒松張籍如優
工行鄉飲時有詼氣柳子厚如高秋獨眺霽晚孤吹李
義山如百寶流蘇千絲鐡網綺密環妍要非自然本朝
蘇東坡如屈注天潢倒連滄海變眩百怪終歸雄渾歐
公如四瑚八璉正可施之宗廟荆公如鄧艾縋兵入蜀
要以險絶為功山谷如陶弘景祗詔入官析理談玄而
松風之夢故在梅聖俞如關河放溜瞬息無聲秦少游
如侍女步春終傷婉弱後山如九臯獨唳深林孤芳沖
寂自姸不求識賞韓子蒼如梨園按樂排比得倫吕居
仁如散聖安禪自然竒逸其他作者未易殫陳獨唐杜
工部如周公制作後世莫能擬議此評子姪得之為多
外自寫兩紙其一以遺莆陽劉潛夫其一以遺同舍朱
仁叔二公皆知詩者且其語亹亹逼人故為之書嘉定
八年夏至後二日長樂敖陶孫(宋人小集)
宋季敖陶孫字器之嘗作詩譏韓侂胄坐斥著有詩評
自漢魏至宋皆隨人譬喻楊用修引入丹鋸錄題曰孫
器之評詩不知為敖姓誤為姓孫也敖實閩之福清人
今後裔繁盛(因樹屋書影)
升菴外集載孫器之評詩一則而稱定陶孫器之夏振
叔云按其人姓敖名陶孫而器之其字也楊誤以敖陶
為地而改敖為定以合郡邑之名與誤認劉德升為劉
景升索幼安為管幼安者同一可笑(因樹屋書影)
敖陶孫器之臞翁集古詩歌行頗有盛時江西風氣其
詩評尤為談萟家所推引(居易錄)
林興宗
宋嘉定寶祐間叛將李全駐兵山東之山陽驕悍難制
戕許國逐姚翀殺命士苟夢玉杜耒士大夫視山陽不
啻如蛇鄉虎落時莆人林興宗景復授法曹以往時論
壯之安晚鄭公在瑣闥餞行有詩云淮海轅門立竒士
要看左袒為劉時蓋勉其盡節也景復到任後改淮安
令辛夘春全破通泰犯揚州為王師掩擊殪城下其妻
楊姑姑懼朝廷必討遂掃衆盡俘執南官北去景復羈
囚山東凡十年挺節無所汙安晚餞詩可無負矣信菴
趙公遣問物色損金貲得之以反縣國印與告身俱存
趙公奏乞旌擢以勸盡節者朝廷錄用官至曲江守景
復北地詩云最是北來詩料少地寒難得見梅花形容
變盡頭如雪不改當時一寸心江湖間多稱之(梅磵詩話)
劉淮
韓侂胄居太廟三茅之旁後山為閱古堂為閱古泉舊
名青衣有青衣童兒見泉上故名為流觴曲水泉自青衣
下注於池凡有十二折旁砌以瑪瑙泉流而下瀦于閱
古堂渾涵數畝有桃坡十有二級夜宴則殿巖用紅燈
數百出於桃坡之後以燭之其雲巖之最竒者曰雲岫
侂胄居之既久歲累月積剔竒抉勝窈窕渟深疑為洞
天福地之居不類其為在天衢咫尺舊皆寧壽觀中地
也韓敗有旨盡給還寧壽復為禁地建陽劉淮賦詩云
寶蓮山下韓家府鬱鬱沈沈深幾許主人飛頭去和戎
綠戶雕牆鎖風雨九世卿家一朝覆太師之誅魏公辱
後車不信有前車突兀眼前看此屋(四朝聞見錄)
劉克莊
劉克莊字潛夫莆陽人後村其號學於真西山以蔭入
仕除潮倅遷建陽令移仙都嘗詠落梅有東君謬掌花
權柄却忌孤高不主張讒者箋其詩以示柄臣由此閒
廢十載因有病後訪梅絶句云夢得因桃却左遷長源
為柳忤當權幸然不識桃並柳也被梅花累十年初趙
紫芝徐道暉諸人擺落近世詩律斂情約性因狹出竒
合於唐人時謂四靈體格後村年甚少刻琢精麗與之
並驅已而厭之謂諸人極力馳驟纔望見賈島姚合之
藩而已欲息唐律專造古體趙南塘曰不然言意深淺
存人胸懷不繫體格若氣象廣大雖唐律不害為黃鐘
大吕否則手操雲和而驚飈駭電猶隠隠絃撥間也後
村感其言而止然自是思益新句愈工涉歴老練布置
闊遠論者謂江西苦於麗而冗莆陽得其法而能瘦能
淡能不拘對又能變化而活動蓋雖會衆作而自為一
家者也(宋詩鈔小傳)
陸夫人之賢略似予妻世間悍婦不死乃使二婦死耶
覽卷凄然繫以小詩一夕死生異百年甘苦同孤身操
井臼愁殺老梁鴻(後村題䟦陸氏墓誌)
司馬温公王荆公曾南豐最推尊揚雄以為不在孟軻
下至朱文公作通鑑綱目乃始正其附王莽之罪書莽
大夫揚雄死莽之行如狗彘三尺童子知惡之雄肯附
之乎劇秦美新不過言孫以免禍耳然既受其爵禄則
是甘為之臣僕矣獨得辭莽大夫之名乎文公此筆與
春秋爭光麟當再出也劉潛夫詩云執戟浮沈計未疎
無端著論美新都區區所得能多少枉被人書莽大夫
予謂名義所在豈當計所得之多少若以所得之少枉
被惡名為恨則三公之位萬鐘之粟所得倘多可以甘
受惡名而為之乎此詩頗礙義理予不可以不辨(鶴林玉露)
徐仲車謂尊官重禄人之所好也安肯曰吾不才吾辱
其位甚者亡人之國危人之天下不顧也鄭綮可謂知
其量矣後村詩謂未必朱三能跋扈祗因鄭五欠經綸
朱温之簒崔柳諸人之罪也於鄭綮何譏焉(困學紀聞)
後村劉克莊絶句云新剃闍黎頂尚青滿村聽講法華
經那知世有彌天釋萬衲如雲座下聽謂小道易惑衆
而不知有大道也又云刮膜良方直萬金國醫曾費一
生心誰知髽髻攜籃者也有盲人問善鍼謂精藝難成
而小藝亦可售也又云黃童白叟往來忙負鼓盲翁正
作場死後是非誰管得滿村聽說蔡中郎亦可感嘆云
(歸田詩話)
劉後村詩云興亡畢竟緣何事專罪清談恐未公此名
言也(稗史彙編)
寶慶間李知孝為言官與曾極景建有隙每欲尋釁以
報之適極有春詩云九十日春晴景少百千年事亂時
多刊之江湖集中因復改劉子翬汴京紀事一聯為極
詩云秋雨梧桐皇子宅春風楊柳相公橋及劉潛夫黃
巢戰場詩云未必朱三能跋扈都緣鄭五欠經綸遂皆
指為謗訕押歸聽讀同時被累者如敖陶孫周文璞趙
師秀及刊詩陳起皆不得免焉由是江湖以詩為諱者
兩年(齊東野語)
或謂作詩使事必用六朝已上為古此語亦拘墟不足
信要之唐宋事須選擇用之不失古雅乃可如劉後村
詩專用本朝故實畢竟欠雅如鍊句豈非林處士鬻書
莫是穆參軍艱虞夷甫方謀窟老嬾堯夫少出窩未愛
潘郎呼作友便教米老拜為兄山房惜未從公擇書局
聞曾擬道原立志如歐母生兒似富公野人只識羹芹
美相國安知食筍甘事先白𫝊求閒後銜似温公約史
年公閒去伴种司諫我懶思尋靖長官清於坡老遊杭
市儉似乖厓在劍州軍皆歌范老民各像乖厓賈董竒
才無地立歐蘇精鑒與人同安知李廌揮門外不覺劉
幾入彀中此類數十聯皆宋事也後見後村四六亦然
(池北偶談)
范曄作東漢史為方士立傳如左慈之事妖怪特甚君
子所不道而乃大書特書之何其陋也曹子建辨道論
曰世有方士吾王悉所招致甘陵有甘始廬江有左慈
陽城有郄儉善辟榖悉號數百歲所以集之魏國者誠
恐此人挾姦究以欺衆行妖惡以惑民豈復欲觀神仙
於瀛洲求安期於邊海釋金輅而顧雲輿棄文驥而求
飛龍哉子建此論其識過范瞱遠矣漢武帝刻意求仙
至以愛女妻方士可謂顛倒之極末年乃忽悔悟曰世
豈有仙者節食服藥差可少病耳此論却甚確近時劉
潛夫詩云但間方士騰空去不見童男入海回無藥能
令炎帝在有人曾哭老𣆀來(鶴林玉露)
嘉定辛已三月金人圍黃州黃州守何大節字中立召
僚佐告之曰城危矣而救不至諸君多有親老且非守
土之臣可以死可以無死乃各予以差出之檄使為去
計自取郡印佩之誓以死守一夕輿兵忽奔告曰城陷
矣擁之登車纔出門金兵已紛集大節竟自沈於江未
一月又陷蘄州守李誠之字茂卿手殺其妻子奴婢然
後自殺官屬多死之朝廷褒贈誠之且為立廟而寧宗
帝紀書大節棄城遁二人皆出太學劉潛夫詩云淮堧
便合營雙廟太學今方出二儒又云世俗今猶疑許遠
君王原未識真卿蓋為中立解嘲然等死耳茂卿果決
是以全節中立遲懦是以敗名忠臣義士可以鑒矣(鶴林)
(玉露)
近時豫章嘗於孺子亭前賣酒劉潛夫題詩云孺子亭
前插酒旗游人那解薦江蘺白鷗欲下還飛起曾見當
年解榻時帥聞之亟令住賣嘉定間臨安西湖上三賢
堂亦賣酒太學士人題詩云和靖東坡白樂天幾年秋
菊薦寒泉如今往事都休問且為官司趁酒錢府尹聞
之亦愧而止(鶴林玉露)
後村詩自萇弘至劉蕡為十臣尹伯竒至唐寧王為十
子伯夷至司空圖為十節許由至汾亭釣者為十隠荀
卿至王通為十儒孟之反至劉琨為十勇廣成子至孫
思邈為十仙瞿曇至誌公為十釋衛姜至廬江小吏妻
為十婦召南媵至柳家婢為十妾毛遂至周戴為十豪
鬼谷子至蒯通為十辨墨翟至李衛公為十智韓起至
桑維翰為十貪尹氏至馮道為十憸巷伯至張承業為
十嬖神農至韓伯休為十醫巫咸至袁天綱為十卜項
槖至阿買為十穉漆室女至靈照為十女各五言四句
寄意而已其臚列未當也(湧幢小品)
劉克莊詠落梅東君謬掌花權柄却忌孤高不主張讒
者箋其詩以示柄臣由此閒廢十載集中有贈陳起詩
陳侯生長繁華地却以芸香自沭薰鍊句豈非林處士
鬻書莫是穆參軍雨簷兀坐忘春去雪案清談至夜分
何日我閒君閉肆扁舟同泛北山雲陳即刊江湖集以
售與劉同坐罪者(南宋雜事詩注)
紹定庚寅春汀寇入譙趙守竄殿司禆將胡斌領弱卒
二百巷戰矢盡力拆易雙鐡鞭所殺尤衆死焉坐執雙
鞭屢日不僵民賴其力多獲竄免守臣王埜聞於朝贈
武節大夫賜廟額忠勇劉後村詩云士各全軀命惟侯
視死輕張巡鬚盡怒先軫面如生短刃猶梟寇空弮尚
背城新祠簫鼓盛人敬此神明(隨隠漫錄)
予涉世齟齬每誦歐公平生名節為後生描畫略盡之
言輒為慨然晚逐於朝交游皆棹臂去惟湯伯紀寄詩
云唐朝空自貴宏詞科目何嘗得退之掌制徒聞誇子
厚殘編僅見命敦詩堪嗟實錄無先傳太息淮西有後
碑寄語莆田紫微老文章蓋世例如斯余固不足以當
此詩然在西掖草制七十不止一首伯紀未之見爾(後村)
(詩話)
劉原父與永叔相友善然原父常言好箇歐九可惜不
讀書仁宗嘗問宰執劉敞何如魏公極稱其才歐對曰
劉敞文亦未佳其博雅足重也二公似以名高相失後
村江西道中詩云每嘲介甫行新法常恨歐公不讀書
浩嘆諸劉今已矣路傍喬木日蕭疎(池北偶談)
宋真德秀建陽縣賑糶倉記曰建陽縣自諸侯用始置
倉藏米幾四千石市直翔則糶平則止民歌舞之未幾
而大弊寶慶元年劉侯克莊實來覈舊藏不能五之一
乃斥經費之餘財凡三于餘緡為糴本迄明年秋積米
凡四千斛有竒懼來者莫之繼書其倉之兩扉曰聊為
吾民留飯盌豈無來者續心燈(斯文正統)
翁靈舒有詩名劉後村贈以詩有云徧問諸郎皆冠帶
自言别業可漁樵(尚友錄)
陳簡齋目疾詩云不怪參軍騎瞎馬但妨中散送飛鴻
曾茶山齒脱詩云政恐麴生真作祟可成髯部頓成疎
又云落勢今年殊未已衹應從此並無餘范石湖耳鳴
詩云牛蟻誰知牀下闘雞蠅任向夢中鳴劉後村髮脫
詩云論為城旦寧非怒度作沙彌亦自佳穉子笑翁簮
栢葉侍兒諱老匣菱花種種老態備矣(小草齋詩話)
金陵後湖西南洲有郭璞墓四周皆水浪齧苔侵不可
復辨宋劉後村詩云先生精數學卜穴未應疎因捋虎
鬚死還尋魚腹居如何師鬼谷却去友靈胥此理憑誰
詰人方葬寶書蓋笑璞擇地之不審也(小草齋詩話)
予少時有落梅詩為李定舒亶輩箋註幾陷罪罟後見
梅花輒怕見畫梅花亦怕然不能不為補之作跋小兒
觀儺又愛又怕予於梅花亦然(後村題䟦)
寶慶初史彌遠廢立之際錢唐書肄陳起宗之能詩凡
江湖詩人皆與之善宗之刊江湖集以售劉潛夫南岳
稿與焉宗之詩有云秋雨梧桐皇子府春風楊柳相公
橋哀濟邸而誚彌遠本改劉屏山詩句也或嫁為敖臞
庵器之所作言者併潛夫梅詩論列劈江湖集板二人
皆坐罪於是詔禁士大夫作詩如孫花翁季蕃之徒改
業為長短句紹定癸已彌遠死詩禁始開潛夫為病後
訪梅絶句云夢得因桃却左遷長源為柳忤當權幸然
不識桃並柳却被梅花累十年又云一言半句致魁台
前有沂公後簡齋自是君詩無警策梅花窮殺幾人來
又云春信分明到草廬呼兒沽酒買溪魚從前弄月嘲
風罪即日金雞已赦除時潛夫廢閒恰十年矣其詩格
本卑晚而漸進如原詩飄如遷客來過嶺墜似騷人去
赴湘枝疎似被金刀剪片細疑經玉杵殘二聯皆費粧
點氣骨甚弱如憶真州梅園詩次韻方孚若瀑上種梅
窗龐之韻至於十首今無可選後集梅絶句至百首謂
之百梅如方烏山澄孫諸人各和至百首頗不無贅而
亦有竒者唯此可備梅花大公案也(瀛奎律髓)
劉後村集趙禮部和予梅詩十絶送林錄參韻雜之萬
如詩中殆不可辨别課一詩以謝更無一點涴鉛華狀
出冰枝糝玉葩十絶頓令儂北面萬如元住子東家自
羞貧女釵邊朵難傍宫人額上花縱使北風如鐡勁未
妨雪月照槎牙按禮部當是趙時煥寓居泉州林錄参
當是林觀後四句有所諷自羞貧女釵邊朵言詩之淡
者難傍宫人額上花言詩之艷者北風雪月二句以喻
夫臨患難而不可奪也然後村詩未為全淡蓋出處之
際亦似未然萬如居士李縝字伯玉李雲龕之子朱文
公作墓誌稱其有文十卷梅百詠寓泉州後村初為石
塘林同林合賦梅花百絶未知有萬如詩後見之乃謂
萬如詩如漢宫洞簫梨園羯鼓用事精切下字清新音
節流麗有二宋王仲至晏叔原之風惜其太脂粉視陳
簡齋便自邈然後村又自謂所賦如樵歌牧唱姸詞巧
思不及李遠甚即此詩五六意也然以予觀之梅花詩
清瘦瀟灑近年莫如尤延之雖楊誠齋陸放翁亦頗浮
肥矣後村之言良是其詩未臻乎粤地也(瀛奎律髓)
後村遊淨居菴詩不來陪客語應恐壊禪心母處歸全
少師邊悟已深云云為人之女離其母不顧而屈從老
尼果何所悟耶不來陪客恐壞禪心如此則見所欲而
此心亂耶讀此詩為婦人出家者之戒後村殆弄筆頭
學晚唐詩詩似唐人而語意鑿脫予故備論之(瀛奎律髓)
後村劉公名克莊字潛夫此老將及老馬老妓詩其少
作也見南嶽第一稿著題本難措手後村初學晚唐既
知名丞相鄭清之奏賜進士出身賈似道當國仕至尚
書端明詩文諛鄭及賈已甚晚節詩欲學放翁才終不
逮對偶巧而氣格卑惟老妓詩題差易故傳者多今具
如左籍中歌舞昔馳聲憔悴猶存態與情愛說舊官當
日寵偏呼狎客少時名薄鬟已脫梳難就半被常空睡
不成却羡隣姬門戶熱隔牆張燭到天明此詩八句語
意俱工然亦䙝矣(瀛奎律髓)
初但選老將至老吏七首今加以老奴老妾老兵三首
足為十首予嘗謂後村詩其病有三曰巧曰冗曰俗而
格卑不與焉此三詩可見矣金瘡常有些兒痛俗也樂
器全抛曲譜生俗也曾陪太尉斟還唱猶記司空眼與
聲冗也自從毁齒初成券直至長鬚尚不冠巧也又每
人名單是一字尤不可法(瀛奎律髓)
白樂天陳簡齋之目張文潛曾茶山之齒范石湖之耳
加以後村髮秃詩可發一笑然後村詩不及諸公(瀛奎律髓)
寶祐六年戊午後村年七十二元日第二首末句卧聞
兒女誇翁健詩句年光一樣新是年四月程訥齋罷相
丁大全繼之危亂始此自鄭清之殁吳潛謝方叔董槐
併為五相並不能用後村賈似道入乃招致之為尚書
端明而歸景定四年癸亥正旦予寓行在所聞劉朔齋
與後村在朝論詩後村年已七十七矣今忽復二十年
(瀛奎律髓)
後邨詩欠變格寒食漢寢唐陵無麥飯山蹊野徑有梨
花一聯殆近前輩句法(瀛登律髓)
上巳詩山隂修竹水邊麗人一聯亞于趙昌父紹定五
年壬辰詩後村年四十六閒居莆中所以言俊遊亦恐
是前身皆思舊事也(瀛奎律髓)
淳祐十二年壬子有九日詩去年辛亥後村在朝為秘
書監直玉堂九月十日宣鎖有六絶句其冬鄭丞相清
之卒去國恰近一年家居之樂亦何至村酤草塞瓶乎
周益公四六有云朝趨鳳闕綰五組之光華夕侣漁舟
披一簔之襤縷文人之言例過實也尾句却笑痴人妄
分别何曾未必勝劉伶猶不能忘情於榮進者(瀛奎律髓)
理宗聖學高明尤工於文周漢國公主薨誌銘詔楊平
齋撰挽詩以劉後村為第一詩曰孝謹親顔悅温恭婦
德修鵲橋方紀節鸞扇忽驚秋魯筆王姬卒湘絃帝子
愁願言寬聖抱况返蕊宫遊賜館恩通内妃塋詔卜隣
來應是仙佛去尚戀君親望送龍綃濕封崇鶴表新不
能秉彤管羞媿作詞臣(庶齋老學叢談)
劉後村詠十老謂老僧老道老農老醫老巫老吏老妓
老儒老將老馬也老吏詩云少諳刀筆老尤工舊貫新
條問便通闘智固應雄鶩輩論年亦合作狙公孫魁明
有堪瞞處包老嚴猶在套中祇恐閻羅難抹過鐡鞭他
日鬼臀紅此詩痛快鐡鞭打鬼臀乃章子厚語移以用
之老吏奸譎亦足以寒其膽也(堅瓠集)
東坡守杭元夕獨行入僧室了無燈火留詩有不把琉
璃閒照佛之句清於坡老遊杭市劉後村句也(柳漁詩鈔)
古人詠貓絶句甚多而用意各别黃山谷乞貓詩云秋
來鼠輩欺貓死窺甕翻盆攪夜眠聞道貍奴將數子買
魚穿柳聘銜蟬喻小人得志冀用君子之意劉子亨云
口角風來薄荷香綠隂庭院醉斜陽向人只作猙獰勢
不管黃昏鼠輩忙語涉訕刺劉潛夫云古人養客乏車
魚今爾何功客不如食有溪魚眠有毯忍教鼠嚙案頭
書語稍含蓄而督責亦露陸務觀云裹鹽迎得小貍奴
盡護山房萬卷書慚愧家貧策勲薄寒無氊毯食無魚
庶乎厚施薄責而報者自愧惟劉伯温云碧眼烏圓食
有魚仰看蝴蝶坐階除春風漾漾吹花影一任人間鼠
化鴽真豁達含容法禁不施而奸宄自化信乎王佐才
也(委巷叢談)
王實之邁莆陽人丁丑第四人及第劉後村賀啓云聲
名早著不數黃香之無雙科目小低猶壓杜牧之第五
元化孕此五百年之間氣同輩立於九萬里之下風又
云朱雲折檻諸公慚請劍之言陽子哭庭千載壯裂麻
之語一葉身輕何去之勇五丁力盡而挽不回有謫仙
人駿馬名姬之風無杜少陵冷炙殘杯之態麗人歌陶
秀實郵亭之曲好事繪韓熙載夜宴之圖擁通德而著
書命便了以沽酒又贈之詞云天壤王郎數人物方今第
一談笑裡風霆驚座雲烟生筆落落元龍湖海氣琅
琅董相天人策問如何十載尚征衫諸侯客其重之如
此(詞苑叢談)
隆興間魏勝戰死淮隂孝宗追惜之一日諭近臣曰人
才取用而後見使魏勝不因邊釁何以見其才如李廣
在文帝時是以不用使生高帝時必將有大功矣其後
放翁贈劉改之曰李廣不生楚漢間封侯萬戶宜其難
蓋用阜陵語也改之大喜以為善名我異時劉潛夫作
沁園春曲云使李將軍遇高皇帝萬戶侯何足道哉又
祖放翁之語也(齊東野語)
生子當如孫仲謀句稼軒用之南鄉子後村用之沁園
春不許第三人吞剝(詞統)
閻古古在濟南有詩云四圍松竹山當面一望樓臺水
半城雖本白太傅燈火萬家樓四面星河一道水中央
實難甲乙也劉後村亦云地占百弓全是水樓無一面
不當山予少時在濟南亦有句云郭邊萬戶皆臨水雪
後千峯半入城今前集不載(池北偶談)
錢塘公歴官華膴後房無巾櫛之侍壬申五月孑焉失
儷其時年未五十也索處之際時有吟詠以遣悲懷命
其集曰獨旦蓋有感於予美亡此誰與獨旦之詩取以
自矢將守是以終身焉吁今田舍之子尚以多收易婦
朝拜官而夕買妾世俗相習以為宜然亦有外託方雅
之名内多邪侈之行者求如公之重倫守義確乎不奪
於聲色其孰能之以故進可以辦國退不難束身而詩
之工其餘事矣或曰李玉溪韓致堯之徒將不得以稱
詩耶予觀玉溪自述云夙聞妙喻常在道場可使國人
共保展禽酒肆無疑阮籍劉後邨讀金鑾密記有云小
窗細讀金鑾記始信香奩别屬人韓李諸君豈真聲色
之徒耶誦其詩而不考其人其不惑於浮薄之論者鮮
矣(雄雉齋文鈔)
江鉌
江鉌字貴叔崇安人聰敏絶人十歲應童子科賦並蒂
梅詩聞者嘆賞紹定中與兄鎔再舉於鄉後受業魏了
翁遂高卧廬山講明正學嘗賦隋隄柳詩云錦纜龍舟
萬里來醉鄉繁盛忽塵埃空遺兩岸千株柳雨葉風花
作恨媒(閩書)
陳璣
陳璣字介行永春人學問該貫尤長於詩信筆立成出
人意表嘗有讀易詩云從此不除窗外草要觀天地發
生心又曰須信生生是真易疎籬依舊竹生孫(閩書)
留元剛
泉之紫帽山有高人嘗作梅花湯餅供初浸白梅檀香
末水和麫作餛飩皮每一叠用五出鐡鑿如梅花樣者
鑿取之侯煮熟乃過於雞清汁内每客上二百餘花可
想一食亦不忘梅後留玉堂元剛亦有詩恍如孤山下
飛玉浮西湖(山家清供)
潘用中
嘉熙丁酉福建潘用中隨父候差於京邸潘喜笛每父
出必於邸樓凭欄吹之隔牆一樓相距二丈許畫欄綺
窗朱簾翠幕一女子聞笛聲垂簾窺望久之或揭簾露
半面潘問主人知為黃府女孫若是月餘潘與太學彭
上舍聯輿出郊值黃府十數轎春游歸路窄過時相挨
其第五轎乃其女孫也轎窗皆半推四目相視不遠尺
餘潘神思飛揚若有所失作詩云誰教窄路恰相逢脉
脉靈犀一點通最恨無情芳草路匿蘭含蕙各西東暮
歸吹笛時月明見女捲簾凭欄潘朗誦前詩數過適父
歸遂寢黃府館賓晏仲舉建寧人也潘明往訪邀歸邸
樓縱飲横笛見女復垂簾潘因曰對望誰家樓也晏曰
即吾館寓所窺主人女孫幼從吾父學聰明俊爽且工
詩詞潘愈動念晏去女復揭簾半露潘醉狂取胡桃擲
去女用帕子裹桃復擲來帕子上有詩云欄杆閒倚日
偏長短笛無情苦斷腸安得身如輕燕子隨風容易到
君旁潘亦用帕子題詩裹胡桃復擲去云一曲臨風值
萬金如何難買玉人心君如解得相如意比似金徽更
恨深女復以帕題詩裹胡桃擲來擲不及樓墜於簷下
潘急下樓取之為店婦所拾矣潘以情告懇求得之帕
上詩云自從聞笛苦匆匆魄散魂飛似夢中最恨粉牆
高幾許蓬萊弱水隔千重遂令店婦往道殷勤女厚遺
婦囑勿泄且曰若諧酬更不薄未幾潘父遷去與鄉人
同邸潘忽忽不樂厭厭成病展轉兩月不愈一日語彭
上舍曰吾其殆哉吾病非藥石所能愈乃告以故曰即
某日郊遊所遇者也彭告之父父憂之既而店婦訪至
潘寓曰自官人遷後女病垂死母於枕中得帕究知其
故今願以女適君如何潘不敢諾未幾晏仲舉至具道
父母真意適彭亦至遂語潘父竟偕伉儷奩具巨萬焉
前詩喧傳都下達於禁中理宗以為竒遇時潘與黃皆
年十六也(剪燈新話)
劉濟
劉濟字應徐有詩名嘗題趙必漣梅花莊云莊後莊前
千萬枝元方題扁季方詩何當把酒對花樹坐到參横
月落時有日行辨明德辨行世(閩書)
章才邵
章才邵性喜賦詩嘗題嚴子陵釣臺云短棹夷猶七里
灘人亡依舊水光寒漢家名節君知否盡在先生一釣
竿時以為佳作(建寧府志)
林喬
林喬泉州人頗有記問初游京庠淳祐丙午宗學時芹齋
與太學禔身齋爭妓魏華喬挾府學諸僕為助遂成
大閧押往信州聽讀因與時貴游從賡唱放浪狎邪題
詩於茶肆云斗州無頓閒身處時向梅花走一遭士論
薄之(癸辛雜識)
彭巖肖
彭巖肖嗜學不倦詩文窺韓杜戶庭搯肝劌腎無一字
輕綴縣尹楊補植清獻梅命賦云清獻堂前樹無枝可
著春豈知三百載復有種花人慶元中領鄉薦前輩咸
以老成禮之(閩書)
朱復之
建人朱復之字幾仲多材藝為詩有思致初夏云忽聽
夏禽三五弄新紅突過石榴枝秋日云紅蕖老去羞明
鏡推讓朱榮上蓼梢視趙紫芝一樹木犀供夜雨清香
移在菊花枝之句尤覺工緻(後村詩話)
趙庚夫
趙庚夫字仲白居莆田舉進士不第以宗子取應得右
選不得志而殁其平生志業無所洩一寓於詩遇廣座
稠賓張宴命題諸人方嚬呻營度庚夫飛筆滿軸神色
自得也其詩既多自刪取五百首哀藏之既没劉克莊
擇百篇為山中集屬趙以夫序而傳焉今其可見者如
鶴食從妻給花窠課子耡絶糧緣買硯止酒為躭書佳
句也(閩書)
仲白于古體寓其高遠于大篇發其精博于短章窮其
要妙(劉後村䟦)
趙仲白歲除即事詩連夜縫紉辦今朝杵臼頻買花簮
穉女送米贈窮隣宦薄惟名在年華與歲新桃符新句
好恐動往來人方萬里云趙仲白寓居興化軍趙紫芝
為晚唐詩仲白亞之末句太自矜(瀛奎律髓)
紹興末曾茶山卜居於越得禹迹寺東偏空舍十許間
居之手種竹盈庭日讀書賦詩其中公平生清約不營
尺寸之産所至寓僧舍蕭然不蔽風雨公詩有曰手自
栽培千箇竹身常枕藉一床書蓋寓居時所賦也公年
雖高吟咏猶不輟莆田趙仲白讀公詩集有詩云茶山
八十二癯仙千首新詩手自編吟到瘴烟因避寇貴登
從橐只棲禪新於月出初三夜淡比湯煎第一泉咄咄
逼人門弟子劍南已見祖燈傳蓋山隂陸務觀實從公
學詩陸有劍南集行世故末句及之(梅磵詩話)
戴復古
戴復古字式之紹定中任邵武軍學教授有學行工詩
與郡人嚴粲嚴羽相善有别邵武諸故人詩白髮亂紛
紛鄉心逐海雲此行堪一哭無復見諸君老馬尋歸路
孤鴻戀舊羣酒闌何處笛今夜不堪聞(閩書)
陳日照
安南國王陳日照者本福州長樂邑人姓名為謝升卿
少有大志不屑為舉子業間為歌詩有云池魚便作鯤
鵬化燕雀安知鴻鵠心類多不羈語好與博徒豪俠游
屢竊其家所有以資妄用遂失愛其父其叔乃獨異之
每加回護會其家有燕集羅列器皿頗盛至夜悉席卷
而去往依族人之仕湖湘者至半途呼渡舟子所須未
滿毆之中其要害舟遽離岸謝立津頭以俟聞人言舟
子已殂因變姓名逃去至衡為人所捕適主者亦閩人
遂隂縱之至永州久之無聊授生徒自給永守林岊亦
同里頗善遇之居無何有邕州永平寨巡檢過永一見
竒之遂挾以南寨居邕宜間與交趾隣近境有棄地數
百里每慱易則其國貴人皆出為市國相乃王之壻有
女亦從而來見謝美少年悅之因請以歸令試舉人謝
居首選因納為壻其王無子以國事授相相又昏老遂
以屬壻以此得國焉自後屢遣人至閩訪其家或以為
事不可料不宜與之通竟以歲久難以訪問返命焉其
事得之陳惟善僉樞云(齊東野語)
翁邁
翁邁字和沖崇安人年十二為郡舉首邑侯歐陽竦試
而竒之郡守元暕以其穉齡不甚加禮且叩所讀何書
邁曰近講相鼠之詩暕異其言尚意其詞采未逮及宴
鹿鳴乃遣小妓索詩邁賦云年方十三四嬌羞嬾舉頭
舞餘駒皎皎歌罷鹿呦呦近座香先噴持杯玉更柔高
唐人去遠誰與話風流守火稱賞(閩書)
魏几
魏几字天隨從林光朝以克已復禮問光朝曰五湖明
月因以穎悟賦丹霞夾明月有半白在梨花之句人以
半白梨花郎目之(閩書)
陳垓
陳漫翁監轉般倉與鎮江守喬平章爭一事平章乞回
避漫翁得嶽祠吏持牒索回文漫翁就書一絶云硯乾
筆秃墨糊塗半夜敲門送省符擲得么么監嶽廟恰如
輸了選官圖(吹劍圖)
鄭寀
福安福源山下有穆洋宋鄭寀所居寀嘗侍理宗因言
其居在北山築有澄菴理宗御書北山澄菴賜之時有
分縣之請擇韓陽坂為治所論未定宷因獻詩韓陽風
景世間無堪與王維作畫圖四顧羅山朝虎井一條帶
小繞龜湖形如丹鳳飛銜印勢似蒼龍卧吐珠此處不
堪為縣治更於何處拜皇都理宗許之因題扇賜答曰
秋思太華峯頭雪晴憶巫山一片雲去國歸來猶未得
詩篇遙贈北山君韓陽坂即今縣治也(閩書)
陳經
陳經字叔綸知福清縣首務教化歴官循州知欽封二
州工詩文一時文士若趙汝讜敖陶孫危稹傅伯成皆
推服之威惠廟建通仙樓衆屬經記經對客援筆以丈
夫當廟食仙人好樓居為發端楊長孺帥廣得其封州
軫民訓兵二詩謝之曰一封無已帖兩首樂天詩(閩書)
李杜
李杜字元白自號棗坡志尚恬退常與劉後村唱和其
詩警句有曰眼花天易曉足繭路偏長又曰蠟屐齒消
因雨久朱簾額動覺風來又曰轎角拂簷冰溜斷車轅
碾路雪泥分一時誦之(閩書)
楊珂
楊珂長泰人自號竹溪胸懷灑落倘佯林壑有夜泛西
湖詩明月欺人醉不知夜深偷入讀書幃好將松戶牢
關鎖留此春光莫放歸(閩書)
留碩
宋留碩字季膺丞相正之子也官南恩州勸農詩云春
風勾引出郊行小隊迢迢草路平自笑田蕪不歸去三
千里外勸人耕(筆精)
林駉
林駉寧德人清修苦學景炎元年以易魁鄉薦江古心
漕江西駉謁之試之曰盍以一而至十為賦破乎應聲
曰四後五六一先二三七八九而至十偶竒位而揲参
古心稱賞著書授徒隣境爭迎師之(閩書)
丘葵
丘葵字吉甫居海嶼中因自號釣磯有魏秀才者逸其
名隠浯江之上葵贈詩二章其一屋茅蕭索泣寒䖝獨
自吟詩學已工敗葉能令溝水黑亂雲不放夕陽紅半
生辛苦空儒服一歲蹉跎又朔風不意窮鄉有竒事暮
春得拜席門翁其二月淡蓬門掩候蟲窮通底解問天
工茶烹粟面紛紛白燈吐花心灼灼紅屡改新吟添硯
水密糊舊稿護窗風相逢莫道龐公老覽鏡先慚似老
翁其人有太上隠者之風不可使冺冺也(閩書)
邑人張曰益訪釣磯故居記略同遵海而南巨島錯列
小嶝於諸島若浮漚而丘釣磯先生産其上因是以有
名萬歴壬子夏予約友往訪之舟及懸崖之下見白沙
數武有泉出沙石間酌而飲之爽發於口更攝衣緣崖
上從西南行里許㠎嶸多石或峭或圓如珠如璧沙有
蒼然出者天與方石周二尺許琢為弈局中一道鐫萬
機分子路一局笑顔回十字已遭斵没獨萬機分及回
字完明可摹而且甚工蓋先生手筆(閩書)
陳公榮
陳公榮長樂人初遊太學景炎元年同子宗傳族子老
成募兵勤王蒲壽庚作亂泉州幼帝舟自泉趨潮逾年
張世傑會師討壽庚公榮兵赴之老成戰没詔贈御史
臺簡法公榮挽老成詩曰邊城將星落浩蕩烟塵黃我
亦在陣行生死未可量涕滂感永訣激烈摧肝腸昔爾
仗雄劍志在清八荒神武埒頗牧竒計如平良遇賊奮
英果逐殺何其強氣數乘人事竟向鋒刃僵忠魂薄日
月耿耿萬古光雖云獲死所國恥猶未忘便應作厲鬼
仇讐罄殺傷詞悲壯可讀也(閩書)
林同
子真性純孝父寒齋病左右侍湯藥至不忍入州應舉
嘗赴胄試自里抵家得詩一卷十之九皆思親之言年
未四十慨然罷舉志尤潔非躬耕不食植梅百株日哦
其下(後邨題䟦)
徐經孫
宋淳熙三山志閩中寺始晉太康之紀因終晉世益二
寺而巳越二百載齊之寺一梁之寺十七陳之寺十三
隋之寺三唐自高祖至文宗二百二十二年寺三十九
至宣宗四十一懿宗一百二僖宗五十六昭宗十八殫
窮土木絢寫宫省極天下之侈矣王氏有閩更加營繕
增寺二百六十七費耗過之自屬吳越首尾三十七年
建寺亦二百二十一入宋頽風弊習侵入骨髓富民翁
媪傾施貲産以立院宇者無限蓋慶歴中通至千六百
二十五所云宋末安撫徐經孫福州即景詩潮田種稻
重收榖道路逢人半是僧城裡三山千簇寺夜間七塔
百枚燈閩中舊寺之多可以想見(閩書)
翁卷
宋翁卷黃蘖山詩天下兩黃蘖此中山是真碑看前代
刻僧值故鄉人一宿禪房雨經時客路塵將行更曕禮
十二祖師身卷永嘉人詩言僧值故鄉人謂天臺僧也
(閩書)
文天祥
百辟巖在福寧境宋少帝航海入閩集勤王師於此文
天祥自鎮江亡歸追至則少帝已入復州矣故天祥長
溪道中詩有宫殿扄春仗衣冠鎖月游傷心今北府遺
恨古東洲之句今按名巖百辟猶舜至上虞今有地名
百官也(閩書)
李瓘
度宗戊辰龍飛狀元興化陳文龍同郡李瓘太學貫道
齋上舍係第三甲正奏名於唱名之後乞以本身官致
仕恩例盡以回贈父母上書畢辭先聖及三魁同舍出
錢塘門脱綠袍挂於門之上泛舟而去時三魁同舍皆
送别瓘有詩云人言學古須入官我謂學易而官難平
生透出夢覺關本來面目祗儒酸吾親不俟若為懽不
如歸去卧林間殿前三策罄忠肝多謝皇恩天地寬戲
衫䣃了白衣還扁舟飛過子陵灘前修亦有逋與摶聖
世許之俱寬閒何物种放太厚顔山鬼移文伐其姦此
行無復出閩山休音息影谷之盤今朝釀酒酹雩壇便
向錢塘門挂冠(古杭雜記)
謝翺
謝翺字皋羽慕屈平託遠遊乃號晞髮子福之長溪人
文丞相開府延平翺以布衣諮議參軍丞相卒亡匿所
至輒感哭挾酒登浙江子陵釣臺設丞相主亭隅再拜
號哭以竹如意擊石歌曰魂朝往兮何極暮歸來兮關
水黑化為朱鳥兮有咮焉食歌畢竹石俱碎詳西臺慟
哭記欲為文冢瘞之臺南後往來杭睦間與方韶卿鳳
吳子善思齊等厚乙未以肺疾死囑妻劉以文與骨授
之方有許劍錄其會友之所名汐社取晚而信也每執
筆遐思身與天地俱忘語人曰用志不紛鬼神將避之
古詩頡頏昌谷近體則卓鍊沈著非長吉所及也(晞髮集鈔)
臯父性耿介不以貧累人所居産薪若炭率秋暮載至
杭易米卒歲少裕則資遊江海訪前代故實著宋史補
唐詩人無傳者三十餘篇傳近世隠逸數篇歲甲午與
杭人鄧牧相遇會稽結為方外友牧因為言杭大都會
文士輩出予知若干人盍往見之旬日别去逮牧歸杭
君已挈家錢塘江上所從遊皆前所聞者其信好學也
乙未秋牧薄游山水間君病篤望牧不至懷以詩曰謝
豹花開桑葉齊戴勝芊生草藥肥九鎖山人歸未歸蓋
絶筆於此(鄧牧謝臯羽傳略)
謝翺冬青引註冬青樹山南陲九日靈禽居上枝知君
種年星在尾根到九泉護龍髓恒星書隕夜不見七度
山南與鬼戰願君此心無所移此樹終有開花時山南
金粟見離離白衣人拜樹下起靈禽啄粟枝上飛第一
句第二句蘭亭山在越城之南有天章寺即冬青所識
之地張兼云遺骸瘞蘭亭山後種冬青樹為識鄭元祐
云林霽山得高孝兩朝骨為兩函貯之歸葬於東嘉按
霽山詩水到蘭亭轉嗚咽不知真帖落誰家則已明言
葬蘭亭矣元祐既載其詩乃不深維其義何其粗也第
三句冬青之上有鳥來巢以記異也知者唐玉潛詩遙
遙翠蓋萬年枝上有鳳巢下龍穴其記事同也謂之鳳
謂之靈禽不敢以凡鳥斥言之九日者皋羽過越臺而
哭之之時也第四句尾在析木之次謂葬年是戊寅也
發陵之年羅靈卿云戊寅十二月十二日孟兼亦同之
而貝瓊穆陵行以為至元二十一年周密以為二十二
年八月則是甲申乙酉也陶九成謂元下江南丙子至
乙酉立國十載法制已明安得有發陵事雖辨其非乙
酉然無確據何不以是詩為證也况臯羽作此在丙戌
若是乙酉則相去不及一年其事方新不如此為追憶
之詞矣第五句龍髓即六陵之骨也王修竹造石函六
刻紀年一字為號高孝兩陵則霽山所收餘四陵玉潛
與諸人分任之章祖程曰餘骸棄草莽中霽山以草囊
拾取又聞理宗顱骨為北軍投湖水中購之漁者而得
之盛以二函則是霽山所云雙匣猶傳竺國經者一匣
為諸陵棄骨一匣為理宗之顱與鄭元祐云高孝兩朝
骨者相背觀後穆陵之骼得自北平則祖程之說為謬
第六句第七句此言收骨之艱難也恒星晝隕言發陵
在晝夜不見者諸人夜往覓骨不能即得七度鬼戰者
凡經七夜或七歴險事也第八句第九句開花時猶鄭
思肖望陳宜中從占城至也第十句蘭亭山後葬處其
地多桂知者霽山詩有金粟堆前幾吠鴉可證九日桂
猶未謝故云見離離杜詩金粟堆前松栢裡謂明皇泰
陵在金粟山也故即以金粟堆為陵寢之名第十一句
第十二句此臯羽自叙與玉潛同拜陵下之景拜起而
靈禽飛也宋陵收骨事山隂王脩竹英孫所為而唐玉
潛林霽山為之先後蓋修竹富而好客玉潛霽山皆在
其門張孟兼所謂享諸少年造六石函皆脩竹事也鄭
元祐所謂背竹籮為丐者章祖程所謂草囊采藥則玉
潛霽山事也其後知玉潛者以其事實之玉潛知霽山者
以其事實之霽山因時忌諱故私記有異同耳若原其
本末則修竹在霽山玉潛之上其時同事不止二人霽
山集中有鄭朴翁而楊維楨云楊璉真伽發陵事翺春
隂移冥轉之功則臯羽亦在其中也(閩書)
臯羽江上别友詩云相看仍慟哭欲學晉諸賢戍近風
鳴柝江空雨送船朔雲侵别色南雪憶歸年擬共耡青
木無為俗事牽(西臺慟哭記註)
福唐黃坤五語予晞髮集近世行本多遺漏曾抄畜二
十餘首皆刻板所無予聞之心往恨其不攜行笈得一
見也從子愚中自苕上潘氏抄得晞髮近稿一帙為發
狂喜原集古詩大半此多近體屈蟠沈鬱吐茹竒艷皆
世所未覩豈即黃春坊所謂歟然黃云二十餘首而此
篇有五十首數既不合且此著晞髮道人近稿當是末
年未定殘草别為一卷流傳人間又非刻本零星遺漏
比也然則黃氏二十餘首又不知何詩矣惜春坊云亡
不得一質證之此帙附天地間集十餘首即臯羽所編
當時諸公詩也按本傳有二卷此亦不完書潘氏藏本
為陸子傳手蹟有題識子傳名師道吳人(晞髮近藁鈔)
謝臯羽晞髮集詩皆精緻竒峭有唐人風未可例於宋
視之也予尤愛其鴻門宴一篇天雲屬地汗流宇杯影
龍蛇分漢楚楚人起舞本為楚中有楚人為漢舞鸊鵜
淬光雌不語楚國孤臣泣俘虜君看楚舞如楚何楚舞
未終聞楚歌此詩雖使李賀復生亦當心服李賀集中
亦有鴻門宴一篇不及此遠甚可謂青出於藍矣元楊
廉夫樂府力追李賀亦有此篇愈不及皋羽矣其他如
短歌行秦淮没日如没鶻白波搖空濕弦月舟人倚棹
商聲發洞庭脫木如脱髮建業水云太白入月魚腦减
武昌城頭鼓紞紞海上曲云水花生雲起如葑神龍下
宿藕絲孔明河篇云牽牛夜入明河道淚滴相思作秋
草婺女神頭玩月華星君冡上無啼鳥俠客吳歌云潮
動西風吹杜荆離歌日夜斗西傾似飛廟下蛇含草青
拭吳鈎入匣鳴效孟郊體云牽牛秋正中海白夜疑曙
野風吹空巢波濤在孤樹律詩如驛花殘楚水烽火到
交州夜氣浮秋井隂花冷碧田山鬼下茅屋野雞啼苧
蘿戍近風鳴柝江空雨送船隣逋燈下索鄉夢戍邊回
柴關當太白藥氣近樵青暗光珠母徙秋影石花消下
方聞夕磬南斗掛秋河雖未足望開元天寶之蕭牆而
可以據長慶寶歴之上座矣集多臯羽手抄濕字多作
溼蓋從古字溼之省史子堅隸格載漢碑有此字觀者
弗識或改為沄非(丹鉛錄)
謝皋羽為宋末詩人之冠其學李賀歌詩入其室而不
蹈其語比之楊鐡崖蓋十倍矣小絶句如牽牛秋正中
海白夜疑曙野風吹空巢波濤在孤樹絶妙可傳郊島
不能過也(丹鉛錄)
元詩所以一變乎宋者謝皋羽之功也明詩所以知宗
夫唐者高廷禮之功也(小草齋詩話)
天地間集一卷宋謝翺皋羽編自文信國及家鉉翁文
及翁謝疊山鄭協柴望徐直方何新之王仲素謝鑰陸
壡何天定王曼之范協吳子文韓竹坡林景怡凡十七
人詩僅二十首按宋文憲公作臯羽傳天地間集五卷
此太寥寥即臯羽之友如吳思齊翁登仇遠之屬皆無
一字當是不完之書也附晞髮道人近集一卷詩四十
八首刻畫晚唐酸澁無足錄惟山帶去年雪春來何處
峰一聯差佳豈才盡耶抑刪去之詩而後人摭拾之者
耶(居易錄)
晞髮集吳山謁祠詩吳山坊頂戴高祠禁地凄涼江水
悲却是北人題記壁迤南耆舊獨無詩(南宋雜事詩注)
鄭思肖
鄭所南先生福州連江人宋太學上舍應博學宏詞科
剛介有立志會天兵南叩闕上疏犯新禁衆爭目之由
是遂變今名曰肖曰南義不忘趙北面他姓也隠居吳
下一室蕭然坐必南向歲時伏臘望南野哭而再拜乃
返人莫識焉誓不與朔客交往或於朋友座上見有語
音異者便引去人咸知其狷潔亦弗為怪工畫墨蘭不
妄與人邑宰求之不得聞先生有田三十畝因脅以賦
役取先生怒曰頭可砟蘭不可畫嘗自寫一㢧長丈餘
高可五寸許天真爛漫超出物表題云純是君子絶無
小人深山之中以天為春過齊子芳之書塾云此世但
除君父外不曾别受一人恩寒菊云禦寒不藉水為命
去國自同金鑄心其忠肝義膽於此可見晚年究竟性
命之學以壽終(輟耕錄)
所南詩云不知今日月但夢宋山川又題寒菊詩寧可
枝頭抱香死不曾吹落北風中吳人好事者為鍥其所
為錦錢集者行於世(閩書)
宋既亡鄭所南改名思肖隠居長洲之承天寺終身不
娶時時向南慟哭爰作心史沈於寺之狼山房井中歴
四百餘年至崇禎戊寅仲冬僧濬眢井而其書始出鐡
函重匱錮以堊灰啓之則楮墨猶新有咸淳大義中興
等集久久書及雜文其夏駕湖晚步詩云豈獨吳王事
可憐人生回首總凄然空嗟落日猶如夢不記東風幾
換年寶駕跡消前古地菱歌聲斷晚來船如今城郭多
遷變茅屋荒頽草積烟春日登臨詩云城頭啼鳥隔花
鳴城外遊人傍水行遙認孤帆何處去柳塘烟重不分
明春詞云春氣暄妍御夾紗玉釵雙裊綠雲斜倚闌看
遍庭前樹盡是枝頭結子花懷友云今日尊前忽憶君
為憐秋事又平分坐來凝睇西風久過盡天邊數片雲
春日遊承天寺云野梅香軟雨初晴來此閒聽笑語聲
不管少年人老去春風歲歲闔閭城閨怨云畫眉夫壻
客遊梁獨理瑤琴山水長莫上翠樓憑檻望陌頭無數
碧垂揚睡覺有云千古英雄人不見一樓風雨夢初回
空中變化觀龍見世上凄涼誤鳳來又鳳凰身宇宙
麋鹿性山林天下皆秋雨山中自夕陽等句其感慨一
寓之於詩又有隠居謠曰布衣暖菜羹香詩書滋味長
(堅瓠集)
所南性嗜詩題蘭云玉佩清風挽不回暮雲長合楚王
臺青春好在幽花裏招得香從筆硯來(梧溪集)
鄭思肖侍父來吳素不娶孑然一身念念不忘君如過
徐子方書塾不知今日月但夢宋山川題菊云寧可枝
頭抱香死不曾吹落北風中精墨蘭自更祚後為蘭不
畫土根無所憑藉或問其故則云地為人奪去汝不知
耶趙孟頫才名重當世思肖惡其受元聘遂與之絶孟
頫數往候之終不得見臨終囑其友唐東嶼曰思肖死
矣煩為書一牌位當云大宋不忠不孝鄭思肖語訖而
絶年七十八宋社既墟適意緇黃自稱三外野人嘗著
大無工十空經一卷空字去工而加十宋字也寓為大
宋經自題其後云臣思肖嘔血三斗作此後當有巨眼
識之(姑蘇志)
蔣粹翁
九蓬山其最高峰葱翠雄峙者龍馬峰也宋末太學生
蔣粹翁先世家此山之下舍側有龍潭所養牝馬入潭
而浴生駒焉龍首馬身狀如河圖父老語之曰此馬與
龍媾瑞物也昔仲尼筆削六經而麒麟出今晦翁表章
四書而龍馬生蓋其應乎粹翁先世聞之甚喜養馬殊
謹後牧放林中竟失所在粹翁詩有千載聖人閩海出
喜看龍馬亦騰驤之句(閩書)
倪文一
倪文一字元芳福安人咸淳間由進士知清流縣元兵
南下遂隠居山林世祖徵之不起嘗作詩曰編籬已種
淵明菊鑿沼還栽茂叔蓮後以壽終(尚友錄)
鄭伯淵
鄭伯淵號秋浦急公好義邑青衿半出其門咸淳六年
邑大旱伯淵年七十餘徒步至福源潭為民祈禱翌日
大雨如注明年又旱亦如之邑有三溪歲久壅塞伯淵
捐金發粟協衆力復之居民感其德有詩曰十里清溪
流活水連村綠稼有甘霖羅川野叟千年史秋浦先生
一片心(閩書)
蒲壽&KR0882;
宋季益廣二王從福州行都航海幸泉州駐驆港口守
臣蒲壽庚距城不納壽庚武人寡謀其計皆其兄夀&KR0882;
所籌畫壽&KR0882;仕宋知吉州逆計宋事已去辭不赴壽庚
迎降及殱淮兵誅宗室皆&KR0882;隂謀部署决策既定佯著
黃冠野服入法石山下自稱處士示不臣二姓之意而
密畀壽庚以蠟丸裹降表命善水者由水門潛出納款
於唆都既而元以壽庚歸附之功授官平章開平章省
于泉州富貴冠一時壽&KR0882;亦居甲第一日有二書生踵
門自云從潮州來求謁處士閽人以處士方書寢弗為
白生曰願得紙筆書姓名俟覺敢煩一投閽人取紙筆
遂各賦詩一首詩曰梅花落地點蒼苔天意商量要入
梅蛺蝶不知春去也雙雙飛過粉牆來劍戟紛紜扶主
日山林寂寞閉門時水聲禽語皆時事莫道山翁總不
知書畢不著姓名拂袖而去壽&KR0882;既覺閽人以詩進惶
汗失措大恚不早白遂遣人四出追之竟不復見(弘治通志)
蒲壽&KR0882;宋咸淳七年知蒲州性儉約於民一毫無所取
建曾井汲水二缾置座右人頌曰曾氏井泉千古冽蒲
侯心事一般清(尚友錄)
陳普
普字尚德寧德人居石堂山下淳熙間朱紫陽嘗過石
堂異其風土曰後數十年此中當出儒者普生淳祐甲
辰鷓鴣百數繞屋七歲時坐田間有白鷺飛止有士人
戲語之曰汝能賦一詩乎應聲曰我在這邊坐爾在那
里歇青天無片雲飛下數點雪士人竒之(元詩三集)
陳普古田女詩序吾州近郭五六縣土風悉如老杜所
賦䕫州而郭尤甚每慚無以答四海兄弟之詰問一日
來古田見傍縣一二十里内於插秧時亦如之以為三
時惟此時最忙不可不為夫子之助也其說則甚善而
其事則未可愚以為不如其已也皆吾人也作詩以道
之幸其一聽作華夏人豈不足以美吾東南一隅哉詩
云昔年過饒州一事獨希差清川俗婦人以晝不以夜
上流濯垢膩下流汲歸舍供佛與事尊共用如啗蔗朝
昏賣魚蝦晴雨親耕稼樵採與負戴咸與夫並駕流汗
浴豈非失禮事可訝我時適逆旅一見為汗下欲言不
可得况敢加譏罵靜惟天下事無邊可悲咤一從文王
没聲教不踰華巴兜與閩粤至今愧華夏男不耕稼穡
女不專桑柘内外悉如男遇合多自嫁雲山恣歌謠湯
池任騰藉插花作牙儈城市稱雄霸梳頭半列肆笑語
皆機詐新竒弄濃粧會合持物價愚夫與庸奴低頭受
淩跨吾閩自如此他方我何暇福州縣十三予幸窮崖
下十里近郭縣此俗獨未化一日來古田拔秧適初夏
青裙半絞札水泥和撥迓事事亦不惡位分無假借三
王二帝年人倫密無罅冀方古當塗豐水今滻㶚見惡
如豺狼嗜禮如膾炙固無期桑中亦無舞臺榭一國皆
若狂一年惟有蜡盛年事耕織斑白可休暇習見宜如
常驟異良以乍勸君但勤饁兹事宜永謝倘能用吾言
雞豚願同社又李良玉見賡有此風久矣是乃方伯連
帥之職吾輩且當從俗之說再用前韻北人見颶風掀
箥嗟真差君子逢不若白畫成黑夜日月同一天寧復
殊次舍禮義無乖夷悦心悉如蔗披沙欲出金惡莠為
害稼朝歌與勝母賢者同回駕中為去偏倚庸但無怪
訝安敢亢亢方却無伈伈下禮不慮咈違義不恤怒罵
恭惟秦漢前禮樂止河華七閩底處所目不覩韶夏食
才美馬甲衣僅知檿柘應無鴈幣聘寧識棗修嫁歴漢
晉至唐談口無可藉令孜與思勖畏作貂璫霸第從常
衮來始識不逆詐珠玉滿面前猶或迷光價一二百年
來驊騮漸知跨述古與介夫各有詩書暇晦翁黃勉齋
遂以教天下昔時蠻隸國今作齊魯化沂風藹暮春弦
誦殷長夏蹡蹡多規行穆穆親衡迓方喜地無偏又喜
才不借獨餘男女俗缺漏留微罅未能秣駒漢頗礙雪
驢㶚有心即知禮有口皆思炙男女既冠笄屋宇仍臺
榭朝夕曉凊温春秋能社蜡溱洧秉蕳遊此日何可假
禮自標枝來心無傾蓋乍風流與衣冠猶當軼王謝田
漁非女事詩以告同社(閩書)
唐書宦官楊思勗羅州石城人田令孜蜀人也而宋陳
石堂普皆以為福州人七閩轉海即洙泗僅有令孜與
思勗令人不忍讀史書不勝林壑溪山辱此石堂詠閩
中詩也按唐時諸道進私白閩中為盛坐是閩多閹杜
宣猷來福建為觀察使每寒食遣吏分祭其先壟時謂
宣猷為敕賜墓戶然則思勗令孜大抵然矣私白者閹
兒也(閩書)
真山民
偶于陳幼儒案上檢破册一帙糜爛醯難前後俱損失
不存姓氏幼孺云此册得之邵武仁壽寺僧寮中多佳
句如蜂王衙早晚燕子社春秋烟碧柳出色燒青山返
魂白沙難認月黃葉易為霜棠醉風扶起柳眠鶯喚醒
檻低簷礙月窗破紙吟風與鷗分渚泊邀月共船眠窗
月燈昏見巖泉雨歇聞花影掃不去草根鋤又生風竹
有聲畫石泉無操琴許猿分野果留鶴守雲林水清明
白鷺花落失青苔飛花遊蕩子古木老成人途窮身是
累痛定語猶悲葉新林掛綠花落地生香蕉葉卷舒雨
鳩聲問答春七言如雲開遠嶂碧千疊雨過落花紅半
溪塵書邀我共高閣濁酒勸人歸故鄉碑因藤蔓無完
字城為田侵失舊基氣增浙左霜威勁面帶終南山色
寒書猶能看未為老詩亦莫吟方是閒寬著庭除貪貯
月少栽竹樹要看山廊下蝸粘沿砌蘚佛前蜂戀插瓶
花青山隔絶市朝面白髮消磨豪傑心雕鏤花柳春無
迹沐浴山川雨有恩花影忽生知月到竹梢輕響覺風
來皆自創新意雖有酸饀氣亦可喜向不知誰作近讀
元人詩中有真山民一卷即此詩也山民西山先生裔
(筆精)
熊禾
道源堂在建陽宋乾道中朱子建熊禾詩伊洛何年此
道南道源堂上意誰參古文夫子遺經六建學文公精
舍三落落此生徒苦志悠悠吾道豈空談是邦頼有賢
師帥扶植斯文首晦菴(閩省通志)
先生之論詩曰靈均之騷靖節子美之詩痛憤憂切皆
自其肺肝流出故可傳也不然雖嘔心冥思極其雕鎪
冺冺何益先生言此蓋已得詩之本原矣(元詩選)
劉濩
劉濩字聲之三山人嘗以經學教授錢塘鄜州劉師魯
與交最久殁後門人瞿士弘集其遺文師魯為序其首
金華黃侍講晉卿跋其後曰聲之同時輩流人物凋落
殆盡士弘得師魯以為聲之不朽之託獨惜其所纂錄
殊有未備以僕所藏聲之遺墨校之集所不載者五七
言古律詩猶有十二首輒書而歸之俾置卷中僕所不
及知者固不止此也嘗與聲之爐亭夜話贈詩有云昭
代尊經術先生尚布衣晉卿之推服先生者至矣(元詩三選)
洪巖虎洪希文
希文字汝質莆田人其父巖虎號吾圃宋貢士為興化
教諭希文其次子也巖虎與坐萬山中朝晡盂飯燒芋
咬菜相倡和無愠色巖虎有集曰軒渠希文因自號續
軒渠集巖虎卒嗣為鄕先生郡之名族争致西席郡庠
聘為訓導大賓延請無虚歲卒時年八十有五以生平
攷之當生於前至元壬午卒於至正丙午實與元代相
終始郡人林以順謂其詩得意處皆自肺腑流出至於
造語鍊字之法頗費工夫易隠卓器之曰吾圃試校游
洋翁季枕邊談詩以僧敲未敢一言定鳥過曾安幾字
來之句授之夜卧三鼓聞書聲云有子定知吾事足貧
家頗覺此聲佳志喜云甫譏失學難為比琰見趨庭喜
可知所謂是父是子自成一家機軸者也(元詩選)
汝質集中警句如題靈巖廣化寺云佳句不隨飛鳥盡
名山可想屬僧多守歲云沈香已帶寅前氣臘酒初聞
子後香水仙花云月明夜色玉連鎖露冷秋莖金屈巵
夏政齋權府再舉留莆郡鎮守云作賦重遊前赤壁題
詩一笑再玄都雪髭云功名不建頭顱老日月如馳髀
肉生幽居云舊書餘草風搜遍好樹開花月送來官築
城垣起衆墳石云凄其死者無歸路羞與讎人共戴天
皆自成一家機軸酷肖其父所謂以似以續是也(元詩選䟦)
方瀾
方瀾字叔淵莆陽人隠居吳中自少時不娶閉門讀書
訓徒以自給後至元已夘卒年七十有七平日喜吟咏
然不苟作友人樊士寬錄其五言詩若干首其詩句如
咏樂天云以詩為佛事隨地學山居臨平道中云煖容
時借酒寒力曉欺綿梅花云香能占夜月春不棄茅檐
夜雨云萬緒集雙鬢百年堪幾愁皆從苦吟得之朱澤
民曰壯年厭世紛歲暮少知已即其人亦可知也(元詩選)
翁某
至元間宋文丞相有子出為郡教授行數驛而卒人皆
作詩以悼之閩人翁某一聯云地下修文同父子人間
讀史各君臣獨為絶唱(輟耕錄)
黃鎮成
黃鎮成字元鎮弱冠即慨然以聖賢道學自勵學者號
存齋先生至正間築室城南名南田耕舍作詩寫懷曰
白日不停馭頽波竟東馳忽忽年歲改念此將安歸我
欲驅車行太行路嶮巘我欲駕方舟滄海無津涯豈不
顧行邁出門慎所之有田南山下可以供盛粢中廬在
中田可以談書詩上探羲皇際下及商周時賢聖尚淪
落微生亦何疑懷哉羨門子千載以為期部使者相繼
論薦授江西儒學提舉不應以壽終所著有尚書通攷
周易通義中庸章旨性理發蒙秋聲集(閩書)
元黃鎮成元鎮秋聲集四卷予愛其秋風詩云秋風淅
淅生庭柯蕭蕭木落洞庭波紅樹夕陽蟬噪急白蘋秋
水鴈來多王孫不歸怨芳草山鬼欲啼牽女蘿蒹葭蒼
蒼白露下望美人兮將奈何又李仲明秋山小景云家
住夕陽三峽口人行秋雨二崤間不知何處真堪畫移
得柴門對楚山五曲精廬云歌棹曾窮九曲源精廬迢
遞隠屏前閒尋五曲樵溪上三十六峰秋滿船甚有風
調按謚法通攷鎮成邵武人至正間諡貞文處士(居易錄)
越王臺在邵武城東北世傳越王游獵之所樵牧者時
得古瓦皆羅紋鴈翅扣之鏗如金石元黃鎮成詩北平
山上越王城獵騎如雲此駐兵瓦礫不隨塵土化市㕓
空逐海田更鴻泥雪點深無跡鴈翅羅紋碎有聲訪古
獨來舒望眼萬峰浮翠入空明其下古烏阪城在焉蕭
子開建安記越王築六城以拒漢烏阪其一也郡人名
其地曰故縣(閩書)
鄭鏗字子聲攻詩尤善於畫鏗死黃鎮成有詩懷之云
能畫能詩鄭廣文丹成揮手謝塵氛不知笙鶴遊何處
留得瀟湘一片雲(閩書)
元季詞人輩出而邵武有黃鎮成詩多竒警秋聲集十
卷佳句叠出如王孫不歸怨芳草山鬼欲啼牽女蘿銕
檄召雷秋雨足瑤壇謁帝夜雲高遊山采藥辭家早掃
石看雲出洞遲青山盡處海門闊紅日上來天宇低花
竹一家巢絶頂烟塵九點認齊州潮來估客船歸市月
上人家水浸空惜梨棗朽腐尠有覩其全篇者(筆精)
楊載
虞伯生先生集楊仲弘先生載同在亰日楊先生每言
伯生不能作詩虞先生載酒請問作詩之法楊先生酒
既酣盡為傾倒虞先生遂超悟其理繼有詩送袁伯長
先生桷扈駕上都以所作詩介他人質諸楊先生先生
曰此詩非虞伯生不能也或曰先生嘗謂伯生不能作
詩何以有此曰伯生學問高余曾授以作詩法餘莫能
及又以詣趙魏公孟頫詩中有山連閣道晨留輦野散
周廬夜屬槖之句公曰美則美矣若改山為天野為星
則尤美虞先生深服之故國朝之詩稱虞趙楊范揭焉
范即德機先生梈揭即曼碩先生傒斯也嘗有問於虞
先生曰仲弘詩如何先生曰仲弘詩如百戰健兒德機
詩如何曰德機詩如唐臨晉帖曼碩詩如何曰曼碩詩
如美女簮花先生詩如何笑曰虞集乃漢庭老吏蓋先
生未免自負公論以為然(輟耕錄)
初吳興趙魏公孟頫在翰林得仲弘所為文極推重之
由是文名隠然動京師凡所撰述人多傳誦史稱其文
章一以氣為主而其詩尤有法度自其詩出一洗宋季
之陋云臨江范亨父序其詩曰仲弘天禀曠達氣象弘
朗開口論議直視千古每大衆廣集占紙命辭敖睨横
放盡意所止衆方拘拘已獨坦坦衆方紆餘己獨馳駿
馬之長坂而無留行要一代之傑作也(元詩選)
楊仲弘載一日遊鳳凰山過宋大内獨步微吟尋香問
玉泫然興感至披香閣址拾得玉牌一事上有鐫詞云
内人曉起怯春寒輕揭珠簾看牡丹一把柳絲收不得
和風搭在玉闌干楊為之憮然(堅瓠集)
仲弘詩前輩以宗陽宫望月一首為絶唱詩云老君臺
上涼如水坐看冰輪轉二更大地山河微有影九天風
露寂無聲蛟龍並起承金榜鸞鳳雙飛載玉笙不信弱
流三萬里此身今夕到蓬瀛(元詩選)
中興中字去聲杜詩漢家新數中興年楊仲弘詩一代
人才頗中興此字概無平聲中酒中字平聲如氣味如
中酒濁賢清聖時中之皆平聲此字概無平聲近人用
二字往往交誤(池北偶談)
祖浩然
祖浩然浦城人至元二十年建安政和有黃華之亂浩
然母為官軍所擄去之廿有八年母寄信曰在河南問
來人不能名其地於是浩然之生三十有三年矣亟告
父往求之往復奔走幾遍河南諸州卒得之唐州境上
奉以來歸楊載以其事與朱壽昌大相類為之求詩以
傳之揭徯斯詩浦城孝子身姓祖自憐性命如糞土生
才五歲遭亂離有母更被官軍虜零丁二十八春秋母
縱得生何處求天地茫茫明月恨江山漠漠白雲愁忽
得母書驚母在看書未盡淚先流書云流落河南縣河
南蹋遍無由見唐州境上忽相逢白髮蕭蕭霜滿面誰
知喜極情轉悲旁人更問初别時千生萬死到今日始
為母子東南歸(閩書)
連文鳳
元至正間浦江吳清翁渭有月泉吟社預於丙戌小春
月望命題至正月望收卷用好紙楷書謄副聘謝翺為
考官三月三日揭曉收二千七百三十五卷選中二百
八十名首名羅公福吟社中人詩限五七言律刻至六
十名止皆有詩賞者也第一名公服羅一縑七文筆五
帖墨五笏餘遞差詩以春日田園雜興為題公福詩云
老我無心出市朝東風林壑自逍遙一犂好雨秧初種
幾道寒泉藥旋澆放犢曉登雲外壠聽鶯時立柳邊橋
池塘見說生新草已許吟魂入夢招李西涯懷麓堂詩
話亦載此事言此集未及見予家有藏本因錄出之然
佳句甚多不獨公福也公福本姓連名文鳳吾閩人字
伯正號應山偽名羅公福集中皆不著的名(筆精)
送詩賞小劄羅公福云伏以月泉舊社久盟湖海之交
春日新題賸寫田園之興得周南而正始可冀北之空
羣執事振響武林舒翹文苑種秧澆藥已朝市之無心
放犢聽鶯更池塘之入夢杼機自别冠冕為宜某心所
甚欣手之不釋詩成奪錦誦珠玉者扇然禮以為羅媿
瓊瑤則多矣餘如玄穎並致篚筐(月泉社刻)
劉邊
劉邊字近道建安人與同邑虞韶虞廷碩毛直方四人
齊名所著有自家意思集及讀史摭言若干卷月泉吟
社分賦春日田園雜興詩近道有句云耕鋤曉雨有餘
地應接東風無暇時吳清翁極賞嘆之(元詩三集)
彭炳
彭炳字元亮崇安人留心經學詩倣陶柳喜與海内豪
傑遊歴齊秦至都下聞昌平隠者何得之名遂往謁焉
由是知名駙馬烏谷孫事以師禮至正中徵為端本堂
說書不就有集一卷如明河夜無聲茅亭四檐月璧樹
落秋子風吹白雲起之句真不減柴桑愚溪品致也(元詩)
(三集)
楊稷
楊稷字宗璉好古慕學隠居不仕至正間邑庠缺官令
強聘攝學事以義理行誼為教所著有田家樂歌人能
誦之其詩曰田家樂田家樂樂在堯天事耕鑿大兒北
隴種白雲小兒南澗飲黃犢婦姑談笑課蠶桑深夜寒
機響茅屋(閩書)
林清
三山林清者諭德誌之祖也避元不仕匿姓名隠居山
寺太守一日入寺中見清儀表不羣問曰能詩乎曰能
即以八音為題清應聲曰金紫何曾一掛懷石田茅屋
自天開絲竿釣月江頭住竹杖桃雲嶺上來匏實曉收
栽藥圃土花春長讀書臺革除一點浮雲慮木筆題詩
酒數杯太守驚異因與往來無間一夕忽論海濱人物
因曰若林清者雄才碩德惜未見其人林不覺嘆息守
曰君殆林清耶林曰若清者公安得見之此吾所以有
感也明日再往訪之已不知所之矣(閩小紀)
陳楠老
陳楠老政和人至元元年以鄉貢進士授涵江書院山
長轉雲莊書院山長至正間棄官歸嘗過萬竹菴題詩
曰青山迴望合萬竹淨娟娟寶殿晴光冷瑤階翠色妍
龍吟明月夜鶴舞早秋天坐聽涼風發軒櫺響澗泉(閩書)
陳旅
元揚州陳新甫生日出紅玉杯飲客莆田陳衆仲旅賦
詩云崑崙東阿含海日石中玉子如日赤神工夜發昆
吾刀剜作雙杯盛酒喫蟠桃初開緱母家丹露滴入芙
蓉花廣陵公子酒如海年年顔色襯朝霞(堅瓠集)
盧琦
塗嶺在觀音山北元時有要束木者為嶺巡檢遷莆田
尉邑人盧琦贈之詩曰將軍有英氣負劍遊南荒曾陪
繡衣客經踏烏臺霜戎閫拔才雋奔走殊勿遑屬時臨
漳郡羣盜方獗猖匹馬汗如雨戰袍北風涼奮身良間
關許國誠慨慷茂績固當酬小試焉足償菱溪枉車轍
司警驛道傍莅政肅初令頹綱日更張月靜鼯鼠驚山
暝狐鬼藏編戶復溪事在在樂歲康所居傍林塢訟簡
白晝長鄰家稻田肥子舍芸編香優游有旨趣於焉度
年光夕露集野草秋風在垂楊解装欲何之作尉壺山
陽莆民喜公至夾道相迎將泉人惜公去所懷未渠央
民俗豈不殊善化端有方願言頌政謠毋庸咏離章他
日登要津萬里誰能量觀是詩也豈非儀封夷門之流
歟(閩書)
壺山一名蓬壺嘗出土兵元尹盧琦詩匹馬重尋蓬鳥
路東風二月柳花香曉風滿笠人耕隴夜雨孤燈客卧
床(永春縣志)
泉州惠安盧圭齋名琦字希韓登元至正進士令永春
改寧德所著有圭齋詩集歲久弗傳近惠安莊戶部徵
甫蒐而梓之誤入鴈門薩天錫詩六十餘首薩詩世有
傳本較者一時未之攷耳亟當釐正不然恐後世以圭
齋為齊丘之盜化書也盧詩自佳如嵐氣滿林晴亦雨
溪聲近驛夜如秋潮生遠浦孤帆小雨過蒼崖古木寒
小橋跨澗村舂急老樹吹花野店香暮雲松徑僧歸寺
夜雨蓬窗客在船門掩落花春去後夢回殘月酒醒時
梧葉幾番深夜雨梅花一樹短籬霜清典可詠元詩多
纖弱若圭齋者實有唐調者也(筆精)
宋介夫
宋香陳紫所從出核有斧㾗予驗之實然樹在宋氏宗
祠後至正戊戌六月宋介夫遺百顆與盧希翰並搨蔡
公詩墨一紙不和蔡韻有多情故舊偏憐我一種甘香
更可人宋祖芳名傳不滅蔡公妙跡玩猶新之句亦刻
於石永樂以後樹漸枯死今其世孫宋比玉烏山屋傍
尚有一樹大數十圍樹腹已空可坐四五人相傳是其
孫枝云(閩遊志)
王翰
王翰字用文先世本齊人没於西夏元初從下江淮以
領兵千戶鎮廬州家焉翰年十六襲父官領所部有能
名省府交薦除廬州府治中改福州路尋以同知升理
問官綜理永福羅源二縣擢福建江西行省郎中平章
陳有定據守全閩留居幕府敬且憚之表授潮州路總
管督兼循梅惠三州陳氏敗浮海抵交古界不果屏居
永福之觀獵山自號友石山人蘀冠卉服葛履繩帶與
樵童牧豎田夫漁父雜處如是者十年辟書再至嘆曰
女豈可更適人哉時長子偁纔九歲屬其友人吳海且
賦詩見志云昔在潮陽我欲死宗嗣如絲我無子彼時
我死作忠臣覆祀絶宗良可恥今年辟書親到門丁男
屋下三人存寸刃在手顧不惜一死却了君親恩遂自
引决年四十六時明洪武戊午之二月也用文將家子
有古烈士風晚年隠忍林壑尤以詩自娛廬陵陳仲述
謂皆心聲之應而非苟然炫葩組華者比遺稿即其子
偁所掇拾偁永樂中為簡討以能詩名(元詩選)
陳有定
有定既據有閩中地陳友諒方國珍等來攻悉力拒敵
屢立戰功時大都道絶歲遣貢舶由海道取登萊以達
元主嘉之戊申明將湯和兵逼延平以書諭降有定大
會諸將殺使者取血置酒中慷慨飲之誓以死報明兵
夾水而陣戰不利乘城死守城破坐省堂按劍仰藥天
大雷雨復甦及送京師瞑目就銅馬而死臨没有詩云
失勢非人事重圍戟似林乾坤今已老不死舊臣心子
宗海聞父被執泣曰父為忠臣子豈不能為孝子耶遂
自將樂來同赴京師就死(閩省通志)
陳有定元末倡義勤王太祖恨其不歸附置之重辟高
岱王世貞郭造卿嘉其忠各為立傳有定據閩有功於
閩閩郡志皆出林宗伯司空二公之手林氏世沐國恩
自不宜為有定作傳得數君紀之實不冺其忠義耳有
定雖起行伍而亦能詩送趙將軍云縱横薄海内不愴
别離顔幾載飄零意秋風一劍寒及被收之後作詩云
失勢非人事重圍戟似林乾坤今已老不死舊臣心(筆精)
有定以農家子起傭伍目不知書及據八郡數招致文
學知名士如閩縣鄭定廬州王翰之屬留置幕下麤涉
文史習為五字小詩皆有意理(明史稿)
元至正末陳有定據閩入寧德過栖雲忠烈祠入謁叩
已當為天子神懸箕書詩云將軍何事訪山家火冷爐
灰漫煮茶若問聖明吾豈敢只能療病與驅邪有定不
懌而去(長溪瑣語)
全閩詩話卷五
