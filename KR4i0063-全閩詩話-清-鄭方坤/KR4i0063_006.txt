全閩詩話卷六
兖州府知府鄭方坤撰
明
張以寧
張以寧學士奉使安南御製詩送之至則其國王陳日
煃卒其世子日堅遣陪臣阮亮求詔璽以寧不許曰此
吉禮非凶事也且既易世矣當以奉聞因留居洱江俾
人往諭之安南世子遂復遣陪臣杜順卿來告訃太祖
喜以寧稱任使親為祭文遣吏部主事林唐臣翰林編
修王廉往祭安南王復御製詩八章並璽書褒賜之稱
其控忠貞之氣奮守節之剛又安南人以揖為禮以寧
始教之稽首長跽璽書並以能化殊俗美之北還道卒
詔有司返柩其家所在致祭給歲祿恤妻子以寧亮直
通敏廉謹自將臨終口詹曰覆身惟有黔婁被垂槖都
無陸賈金有翠屏集行世(閩書)
承旨重峰送别詩云君家重峰下我家大溪頭君家門
前水我家門前流摹倣太白可稱合作李方伯楨題雙
燕圖寄人詩云君家吟溪北我家郡北西君家梁間燕
我家梁間棲周尚書忱送人詩云我家白沙渚君家桐
江頭我家門前水亦向桐江流當皆從此出可知是作
膾炙當時(靜志居詩話)
大河以北之水多從直沽入海此即古者九河入海之
處地勢卑下遇霖潦直與海平昔人嘗欲因其填淤置
稻田以足賦今府境諸水類以直沽為壑張以寧直沽
詩野濼天低水人家時兩三鴈聲連漠北魚味勝江南
雪擁蘆芽短寒禁柳眼緘持竿吾欲往拙宦爾何堪(日下)
(舊聞)
張以寧題爛柯山圖詩云人說仙家日月遲仙家日月
轉堪悲誰將百歲人間事只換山中一局棋(堯山堂外紀)
張以寧以元學士入明嘗過焦磯廟題詩壁上云碧殿
紅櫺翠浪間江風縹緲動烟鬟神雞不逐雲中去啼殺
清秋月滿山後再過之有人改其末句云神雞忍逐他
人去羞殺清秋月滿山以寧大慚遂刮去其詩(小草齋詩話)
張以寧志道元泰定進士仕國子祭酒洪武間由薦舉
復為學士素有文名遺詩二卷宋濓劉三吾陳璉為之
敘宋稱其豐腴而不流於叢冗雄削而不失於麄厲清
圓而不涉於浮巧委蛇而不病於細碎為一代之奇作
劉稱其節制似柳宏放似韓蘇醺經飫史吞吐百代為
一代之完音陳稱其雄健沈鬱者可追漢魏清婉俊逸
者足配盛唐今觀集中果亦不類常調宜表出之以示
來學(詞林人物考)
淮西閫帥夏貴以至元丙子附明授中書左丞至已夘
薨有弔以詩曰自古誰不死惜君遲四年問君今日死
何似四年前元學士古田張以寧以洪武二年徵為原
官四年卒與夏貴略相似(筆精)
國初詩派西江則鎦泰和崧閩中則張古田志道泰和
以雅正標宗古田以雄麗樹幟江西之派中降而歸東
里步趨臺閣其流也卑冗而不振閩中之派旁出而宗
膳部規模唐音其流也膚弱而無理予錄二公之詩竊
有嘆焉江閩之士其亦有當於吾言乎(明詩綜)
藍仁
網巾之制相傳明孝陵微行見之於神樂觀遂取其式
頒行天下冠禮加此以為成人三百年未之改然題咏
者寡獨藍靜之有三詩其一詩賦網巾白頭難掩雪霜
蹤纖手穿成絡索同映帶暮年微矍鑠遮藏秋色久髼
鬆牽絲祇訝蛛臨戸覽鏡翻愁鶴在籠便與黃花相見
好不愁破帽落西風其二詩謝劉蘭室見惠而作一云
故人於我最相親分惠青絲作網巾鏡裏形容加束縛
眼中綱目細條陳少遮白髮安垂老轉襯烏紗障俗塵
更與籜冠藜杖稱世間還有葛天民一云故人念我鬢
毛疎結網裁巾寄敝廬白雪盈簪收巳盡烏紗著紙畫
難如門臨寒水頻看鏡籬掩秋蓬不用梳昨日客來應
怪問衰容欲變少年餘(靜志居詩話)
靜之昆仲切磨塤篪迭奏和平雅澹詞意融怡語不雕
鎪氣無脂粉出乎性情之正而有太平之風惜其不列
承明著作浮湛閭里傲睨林泉有達士之襟懷無騷人
之哀怨即屢更患難而心恒裕如要其所作皆治世之
音也(明詩綜)
二藍學文於武夷杜清碧學詩於四明任松卿其體格
專法唐人間入中晚蓋十子之先閩中詩派實其昆友
倡之藍澗仕而藍山隠其戲題絶句云朝野文章自不
同壤歌何敢敵黃鐘山林别有鈞天奏長在松風澗水
中然其述懷詩云無才甘下位有識笑庸人又云何事
漁磯棄空煩鵲印隨又有甲寅仲冬攝官詩題則靜之
亦不終於山林者也集有蔣易張榘二序易字師文自
號橘山真逸嘗選皇元風雅榘字孟方自號雲松樵者
靜之贈詩云文宗曾子固篆逼李陽冰惜其著作罕傳
矣(靜志居詩話)
藍靜之紙帳詩云數幅秋藤拂地齊匡牀閒對竹爐低
山中一枕梅花月不識雞聲送馬蹄(筆精)
二藍集閩人無知者何氏閩書藍仁有藍山集藍智有
藍澗集竹垞嘗輯入詩綜中以為十子之先閩中詩派
實其昆友倡之集本合刻吳明經焯嘗於吳門買得藍
山集是洪武時刊有蔣易張榘二序與竹垞言脗合而
藍澗究不可購徐惟和輯風雅時二藍闕焉則此集之
亡久矣(榕隂詩話)
藍智
武夷藍明之名智永樂中辟為廣西僉憲與兄布衣靜
之齊名詩詞俊逸雅有唐風嘗見其書銅雀臺瓦詩於
建陽友人處可泣鬼神詩云曹瞞騁志吞劉社銅雀臺
高瞰中夏徒知扼腕有臥龍豈料垂涎已司馬萬里河
山尚出師九原魂魄歸何時清秋風雨滿陵樹落日笙
歌空繐帷翠蛾紅袖恩情絶廢塚荒臺狐兔穴空餘片
瓦落人間千載姦雄磨未滅(筆精)
夏秦
嘉靖中泉紳莊用賓于石鼓神廟東旁設主以祀其鄉
先正之賢者曰夏秦曰蔡居陽率鄉人行鄉約其中約
規甚嚴至於桃李垂街田疇被畝人和盜絶一時為盛
夏秦字西仲元季進士不知何許人避亂居此郡守胡
器與部使者多造其廬洪武十六年召至京師以老乞
歸簞瓢屢空處之晏如有送郡守詩離筵對芳草去路
遶青山日暮雙旌遠邦人拭淚看時稱為二十顆真珠
用賓奉祀之日為文以祭曰幸隻字之見貽雖兼金而
莫擬(閩書)
瞿莊
出寧越門二里曰横山迤西南為南臺山崇阜屹立俯
瞰巨潭閩王無諸廟在焉廟循漢制王西坐夫人東坐
洪武十年布政使葉茂禱雨有應以聞中書下禮官議
從神故封稱漢閩越王之神右參政瞿莊為文刻石系
之詩曰炎荒之隅閩海濱赫熛照耀光郁分維王奕葉
神禹孫首驅虎豹鋤荆榛殿此荒服保黎民斡旋機軸
轉化鈞謳歌來歸赤帝尊鐵騎汗血趨崑崙手扶烈日
開冥昏彤弓玈矢昭殊勲草木衣被生陽春漸磨風教
俗以淳秀民挺拔宜人文甘棠蔽芾森若雲翼翼遺廟
今尚存歲時報祀羅酒罇手薦薰鬱香苾芬翕張造化
參乾坤神靈赫若搏桑暾(閩書)
林廷綱
林廷綱洪武初承太祖親擢吏科給事中寵遇日隆嘗
侍游江間殿太祖首唱詩二句曰江間小殿與雲齊梁
上新添燕子泥公承旨足成之曰雉扇曉開紅日近龍
衣春濕彩雲低旌旗影裡貔貅息斧鉞門前騏驥嘶簪
筆詩成同拜舞太平天子賜新題又承旨作春江漁父
圖親題於殿壁間曰浩蕩乾坤一釣徒絲綸終日倚菰
蒲桃花浪暖魚堪膾桑柘春深酒可酤歲月不知蓬髩
改江湖真與世情疎熊羆不入君王兆四海於今重帝
謨後賜名恒忠(閩小紀)
夏太和
夏太和字伯陽福清人洪武中舉明經任本縣訓導陞
南國子監助教侍講經筵太祖喜曰真老儒士也因乞
骸骨賜詩以榮其歸詩云千林掃作一番黃只有芙蓉
獨自芳喚作拒霜名未稱思量却是最宜霜(閩省通志)
莊希俊
國初有莊希俊者閩人生元季不仕聖祖龍興辟倅臨
洮擢濟南太守有擊壤集一卷其詠牡丹云亭臺幽處
鎖芳菲一捻春姿百寳圍色借丹砂連曉瑩肌生紅玉
藹晴暉風飄香入玻璃酒露潤光添錦繡幃每殢遊人
歸興晚接䍦倒著步蟾輝繞屋清隂玉樹連春深花笑
雨餘天紅潮醉臉施輕粉綠慘愁蛾掃翠烟合榭天香
風細細半窗鸞影月娟娟清平一曲稀人和且向樽前
問絳仙獨掃蒼苔坐錦叢金尊綠酒蘸輕紅鶴翎濕露
梳晴日蝶翅黏香趁曉風粉黛藏羞綃帳裡丹青難寫
素屏中醉來捲幔窺明鏡似約仙娥在月宫半酣夘酒
醉斜曛綽約宫粧自不羣膏雨弄晴新賜浴薰風煦暖
暗飄芬錦襠珠佩垂腰衱玉葉瓊枝壓髩雲麗質厭隨
桃李列殿春獨舞絳羅裙詠紅梅云綺雲散綵篆烟斜
萬象光中雨寳花碧玉明珠天女珮青樓珠箔美人家
蘭堂夜暖流蘇帳蓬府春生伏火砂回首桃溪顏色早
巳隨流水泛殘霞夜來微雨浥芳叢洗淨鉛華笑靨紅
飛觀簾開迎海日廣庭鸞舞落天風霓裳光動歌聲裡
繡被香溫醉夢中坐久忽驚清露冷恍疑身在蕊珠宫
膏雨收晴布暖曛芳姿步出萬花羣鳳冠高簇看新艷
雞舌初含吐異芬羅襪輕塵凌洛浦歌臺緩響遏卿雲
可憐飛燕嬌無力莫遣東風蕩繡裙又灞橋風雪一絶
六花飛壓帽簷低十里西風楊柳堤詩興不知何處去
蹇驢空過灞橋西又題漁樵問答云漁翁繫船清溪濱
樵夫息肩臨水瀕欣然抵掌坐磐石苦樂何妨同討論
漁翁問樵長所苦朝去暮來冒風雨層巒絶壁難躋攀
幽徑荒林足豺虎何如一葉隨中流風清月白涼颼颼
瓦甌蓬底動春酌去去來來長自由樵夫答云誰所慍
雨笠烟簔足風韵曉來腰斧入山林晚去舒遲忘遠近
行行且誦復歌歌暮去朝來樂更多擔柴入市換春酒
醉來和月眠春坡樵夫復問漁翁苦窄窄孤篷無定宇
風波旦夕相喧豗短棹長篙那得主何如林下長嬉遊
或薪或棫忘春秋時來即作會稽守命薄從教空白頭
漁翁答言余所樂蓼岸蘋洲隨意泊女兒浦口日初長
新婦磯頭潮未落齁齁一枕篷底眠醒來猶在蘆花邊
人間若訪玄真子何異隨流覓水仙兩言問答皆云爾
苦樂平分忘彼此相攜一笑暮雲横坎遇流行隨所止
詩皆清麗直抒胸臆亦足傳也(黃氏增訂筆精)
黃麟
黃麟字伯厚莆田人以文學薦對大廷稱旨賜第一人
授翰林應奉冬至祀圜丘御製門聯云大明日月光天
德洪武山河壯帝居麟佯狂踢仆之上怒麟奏曰此陳
後主句天朝效之不既羞乎上曰爾便易之麟口占曰
乾坤一統歸洪武日月雙輪照大明上稱善一日亂髮
敝冠以朝上命械繫之麟應聲曰髮亂冠不正頭中蟣
蝨多若能皆剃盡願唱太平歌上解其意宥之命作京
城曉望詩麟即奏曰清晨獨上鳳凰臺極目乾坤氣壯
哉萬里江流連海闊五湖樓閣倚天開金門鐘響千官
擁玉筍班分萬馬回聖主無為崇治化衣冠濟濟總英
才上大喜賜帽帶紵絲不受拜疏乞歸從之(閩書)
鄭文華
鄭文華國初以薦辟為廣東僉事題齋自勵曰一貧未
必饑寒死百病皆因飽煖生(閩書)
俞應則
趙宋第十六飛龍元朝降封瀛國公元君召公尚公主
時承錫宴明光宫酒酣伸手扒金柱化為龍爪驚天容
元君含笑語羣臣鳳雛寧與凡禽同侍臣獻謀將見除
公主泣淚沾酥胸幸脫虎口走方外易名合尊沙漠中
是時明宗在沙漠締交合尊情頗濃合尊之妻夜生子
明宗隔帳聞笙鏞乞歸行宫養為嗣皇考崩時年甫童
元君降詔移南海五年乃歸居九重憶昔宋祖受周禪
仁義綽有三代風至今兒孫主沙漠吁嗟趙氏何其隆
此詩舊錄於鄉人趙指揮問其所從來云得之上虞布
衣素鉉未知何人作也後於王元真學正家見福建閩
縣志書始知為閩人俞應則所作若其事則備載錢塘
瞿宗吉歸田詩話及袁忠徹臺符外藁然忠徹以此為
虞伯生作則非也玩味詩中至兒孫主沙漠之句似言
元君避歸朔漠後事應則其國初人歟記此以俟知者
(稗史彙編)
王褘
王褘字子充官起居注忤旨出判漳嘗作漳南十詠詩
曰漳水南邊郡閩鄉到此窮地偏冬少雪海近夜多風
百粤山川屬三吳景物同昔賢遺化在千載紫陽翁此
地多烟瘴時清喜漸除阻山猶賊盜並海盡鹽魚田稻
春秋種園薑伏臘需不才叨郡倅廩祿頗贏餘奢儉仍
民俗纖華亦土工杯盤簫鼓裏燈火綺羅中茉莉頭圍
白檳榔口嚼紅良宵上元節紈扇巳搖風近歲兵戎後
民風亦稍衰番船收港入畬酒入城遲綠暗桄榔樹青
懸橄欖枝薰風荔子熟舊數老楊妃可是閩南徼陽多
氣候先麥收正月盡茶摘上元前綠筍供春饌黃蕉入
夏筵南風吾所適久住亦相便文物如鄒魯斯言信不
誣科名唐進士道學宋先儒祠宇依山曲遺書布海隅
風流今孰繼林子亦其徒是處方言别漳南覺更強兒
童皆喚囝男女總稱儂不雨猶穿屐因暄盡佩香人人
牙子紫都為嚼檳榔山秀英靈聚溪清爽氣開水晶疑
石髓月彩耀珠胎珉紫裁為硯犀花解作杯最憐沙上
草顔色在根荄試上南樓望羇愁覺易消兩溪遥合港
大海暗通潮白露垂青野丹霞映碧霄夢神曾獻吉日
暮不堪招郡署經年久吾來為一新重門森畫戟别駕
儼朱輪榕葉軒隂晚梅花閣氣春祇憐去國遠為政愧
能循(閩書)
丁顯
洪武乙丑會試命翰林待詔朱善前助教聶鉉為考試
官取中式四百七十二人黃子澄第一練子寧次之皆
監生也第三名花綸乃浙江新解首及殿試有司奏綸
第一子寧次之子澄又次之先一夕上夢殿前一鐵巨
釘綴白絲數縷悠颺日下覺以語左右莫知其為何祥
及拆狀元卷乃花綸也上嗛其不叶夢取第二人為首
巳而得丁顯卷姓名與夢相符遂擢為狀元顯時年二
十八子寧次之綸又次之三人皆拜修撰而第二甲馬
京齊麟為編修吳文及三甲蔡福南為檢討子澄抑置
三甲為翰林庶吉士久之亦授修撰云或傳童謠曰黃
練花花練黃上惡其語以綸及子澄年少高科故抑之
也顯字彥偉建陽人德業文章無聞焉嘗得其題蘭窗
詩云公子善居室猗蘭蔚東窗素榮浥輕露冷風振芬
芳流玩引日夕恍若臨沅湘豈不艷桃李懿兹王者香
況逢同心友結佩森翺翔嘉名既云錫詠言列篇章持
謝二三子德馨尚無忘顯後獲譴歸終於修撰(雙槐歲抄)
張顯宗
張顯宗進士及第建文時為祭酒靖難後既歸附矣尋
以嘗募兵江西謫戍興州永樂五年起為交趾左布政
使七年卒官水東日記載張顯宗狀元及第時高皇夢
雙絲墜地後為祭酒陞工部右侍郎往江西起義兵不
知所終寧化令懷集人陳統以為顯宗之卒因被召而
仰藥發疽而交趾之行又以從征而往蓋攷其家乘及
日記遺事云然而稱顯宗江西募兵之舉此時有千萬
人吾往之氣被謫交州從征交南所以忍死間關不就
匹夫之諒者其志有在至於新命甫加遽爾即世似夷
齊之恥周粟清流人戸部郎鄧向榮亦稱顯宗蒙難正
志箕疇以明首陽苦節周鼎以尊今攷顯宗洪武二十
四年及第第二人非狀元也交趾布政使與從征交南
卒於官下與仰藥發疽國載家乘未知孰的苐顯宗有
交趾夜坐偶成詩云天外蟾光透短櫺寒氊獨坐適幽
情園林花木多開落寰宇英雄幾謝榮莽操懿温猶有
跡蕭曹房杜祇存名鑒觀往事渾如許何用紛紛智力
爭令陳統稱顯宗遺文詞氣温醇典雅不露圭角而獨
微見其意於夜坐之聯此充養有道之士予以為此詩
無論服官從征皆涉於訕蒙召仰藥豈詩禍歟姑志以
待尚論者(閩書)
林鴻
林鴻字子羽福清人洪武初以人材薦授將樂縣儒學
訓導歴禮部員外郎性脫落不善仕年未四十自免歸
閩中善詩者數十才子鴻為之冠十才子者閩鄭定侯
官王褒唐泰長樂高棅王恭陳亮永福王偁及鴻弟子
周玄黃玄時人目為二玄者也鴻之論詩大指謂漢魏
骨氣雖雄而菁華不足晉祖玄虚宋尚條暢齊梁以下
但務春華少秋實惟唐作者可謂大成然貞觀尚習故
陋神龍漸變常調開元天寳間聲律大備學者當以是
為楷式閩人言詩者率本之鴻(曝書亭集)
林子羽以薦至京師應試賦龍池春曉詩名動京師既
歸家從者如雲毘陵浦舍人源聞其名往見之鴻不出
使弟子周玄黃玄往見之問其來意曰欲為詩耳因出
所作二玄讀之至雲邊路遶巴山色樹裏河流漢水聲
驚曰此吾家詩也因白鴻出見之定交而去(閩小紀)
閩南林鴻師法盛唐唐臨晉帖殆逼真矣惜唯得其貌
耳時若危德華名高子羽格調秀峻唐泰高棅周玄王
恭俱清雅又任道不知何許人亦秀俊(詩話)
林子羽鳴盛集專學唐袁凱在野集專學杜蓋皆極力
摹擬不但字面句法並其題目亦效之開卷驟視宛若
舊本然細味之求其流出肺腑卓爾有立者指不能一
再屈也宣德間有晏鐸者選本朝詩亦名鳴盛詩集其
第一首林子羽應制曰堤柳欲眠鶯喚起宫花乍落鳥
銜來蓋非林最得意者則其他所選可知(懷麓堂詩話)
唐有舞馬祿山使舞不就而戮之昭宗時又有猿賜以
緋衣謂之猴部頭朱温既篡引坐側猿急擲號裂衣温
叱殺之此世皆知也若宋亡崖山時有白鷳見幼主崩
哀鳴躑躅竟墜水死元有駕象太祖登極不肯拜跪竟
死殳下國初林子羽有義象行弘治間張庭實有白鷳
歌嗚呼可以人而不如鳥與舞馬駕象緋猿乎其義象
行云有象有象來大都大江欲渡心咨且誘之既渡獻
天子拜跪不與衆象俱象奴勸之拜怒鼻觸象奴賜酒
不肯飲浦之亦不餔屹然十日受饑渴俛首垂淚憤且
吁天子命殺之衆官束手不敢屠侍衞傳宣呼壯士披
甲各執丈二殳象戰久不克兵捷象乃殂憶昔君王每
巡幸象當法駕行天衢珊瑚錯落明月珠被服美錦紅
氍毹紫泥函封載玉璽萬樂爭擁羣龍趨玉璽歸沙漠
龍亦歸鼎湖所以老象心南來誓死骨為枯嗟爾食祿
人空負七尺軀高高白玉堂赫赫黃金符伊昔軒冕今
泥塗嗟爾食祿人不若飯豆芻象何潔爾何汚天子垂
衣治萬世俾全象德行天誅嗚呼象兮古所無嗚呼象
兮古所無(稗史彙編)
閩中十子子羽稱巨擘焉而循行矩步無鷹揚虎視之
姿此猶翡翠蘭苕方塘曲渚非不美觀未足與量江海
之大(靜志居詩話)
鍾伯敬評林鴻經綺岫故宫詩云此等歌行妙在與盛
唐酷肖而其不甚妙處亦在與盛唐酷肖當其未肖也
求其肖及其肖又當脫其肖肖與不肖之間詩之道過
半矣芬謂此可為近人好言盛唐者作一指南夫詩各
有性情興會以勉強規摹古人古人未必似也而巳之
性情興會已失矣吾不知未有盛唐之先而漢魏而風
騷古人其從何規摹之乃竟不可磨滅耶夫亦可以悟
矣(香泉偶贅)
堤柳欲眠鶯喚起宫花未落鳥銜來一聯謂林非最得
意則可其氣韵終是高超不得抑之也(說詩樂趣)
林員外諸體皆工五律尤勝置唐錢劉間不復辨别七
言如珠林霽雪明山殿玉澗飛流帶苑牆氣色高華風
骨遒爽(詩藪)
林子羽鳴盛集廬陵劉子高序其詩窺陳拾遺之閫奥
駸駸開元之盛風吳興倪桓又擬為大歷十子以今觀
之在國初真足名一家矣(詞林人物考)
林鴻寓郡城洪武中薦授訓導超拜膳部員外郎嘗為
僧吟白蓮云淡月瑶池夜微風太華隂翠翻擎露蓋玉
冷墜波簪一洗有為法應同不染身誰能招惠遠結社
向東林又贈行脚僧云朝衡暮復嵩那識白雲蹤度磧
逢馴象浮河抗毒龍衲經何限雪山過幾多峰年老無
筋力方懷故國松閩當國初詩法尚沿宋元之故至鴻
始以唐人音調倡鳴鄉黨遂為一時風雅之宗同時如
唐泰黃濟周玄黃玄鄭定高廷禮王恭林敏吳海林伯
璟鄭迪王偁諸人羽翼先後丕然變其文風於此一鄉
開來之功亦不可冺云(少洲詩話)
子羽詩文一洗元人纖弱之習為開國宗派第一萬歷
初袁太守景從馬參軍用船同選十才子詩雖復精勤
不無罣漏如人分滄海色江轉白雲痕山鐘知寺遠海
月憶家貧落日扁舟去秋風萬里心重關逢雪度走馬
見星移郢樹侵吳近淮流入海長古柳垂春蔓沙河急
暮流三軍隨虎竹萬里度龍沙古戍兵成壘春湟雪作
花谿橋寒吐月驛樹晚藏烟關雲遮越斷海雨入吳深
皆五言佳境何以去之又七言如雲邊夜犬鳴沙驛海
上寒山出郡城殘烟野戍聞寒笛落日楓林見驛梅南
粤雲來螺浦白東甌天接虎門蒼蘇小門前人散後灞
陵橋上燕來時江田未熟晴蕪曉館樹新涼夕鳥喧淮
邊落木南天盡江上寒雲北鴈飛寒山月落青楓晚野
戍霜空白鴈晴疎砧舊館空江上遠火人家積雨中亂
山背水孤城晚獨樹臨關一葉秋如此蒼辣警策豈全
首精力更有不及之處亦在所刪何也蓋作文易選文
難作者遇倦則不作人人能之選者未免牽強耳故多
疎略害事也(槎上老舌)
林員外子羽才思藻麗如遊魚潛水翔鳶薄天高下各
適性情五言如燈影秋雲裏書聲晚磬中有似塔影挂
清漢鐘聲扣白雲信不在大歷下也(國雅)
林子羽曉起空庭寂無人衣上有殘月塞上逢故人出
塞難為客逢君似到家江心亭江心絶島晴浮出雨外
孤雲濕倦飛送僧衲經鴈蕩千峯雪定入峨眉半夜鐘
(徹賸八篇)
高棅
高棅字彦恢長樂人永樂初自布衣召入翰林為待詔
更名廷禮别號漫士久之遷典籍性善飲喜談謔工書
畫尤專於詩嘗采唐人所作以體類從依世次定品目
初唐為正始盛唐為正宗為大家為名家為羽翼中唐
為接武晚唐為正變為餘響方外異人等為傍流書成
曰唐詩品彙凡九十卷拾遺十卷又擇其尤合格者為
唐詩正聲十二卷論者謂其詩音節可觀神理未足然
棅之言曰予夙躭詩恒欲窺唐人之藩籬首踵其域如
墜終南萬叠間茫然弗知其所往然後左攀右涉晨躋
夕覽下上登頓進退周旋歷數十年厥中僻蹊通莊高
門邃室歷歷可指數蓋其學之專如是終明之世館閣
宗之(曝書亭集)
廷禮擬唐如薛稷鍾紹京之雙鈎終下真蹟一等五古
若長空一飛鴈落日千里至夜色不映水微風忽吹裳
銜杯雙樹間百里見海色飛雨一峰來微雲度疎竹不
失唐人遺韵(静志居詩話)
廷禮博學能文工書晝尤長於詩所輯有唐詩品彙其
序言有唐三百年詩體備美矣興於始成於中流於變
侈於終竊不自揆偶心前哲摭採羣英載觀諸家選本
詳略不侔立意造論各該一端惟近代襄城楊伯謙唐
音集頗能别體製之終始審音律之正變然而李杜大
家不錄岑劉古調僅存張籍王建許渾李商隠律詩載
諸正音高適王昌齡五言稍見遺響每一披讀未嘗不
嘆息於斯由是遠覽窮搜審詳取捨分體從類定其品
目别其始終正變各立序論以弁其端爰自貞觀至天
祐通得六百二十人凡詩五千七百六十九首總題曰
唐詩品彙學詩者要當以數十百篇之詩隠其姓名知
其孰初盛孰中孰晚何者為王楊盧駱何者為沈宋何
者為陳拾遺何者為李杜何者為孟儲二王高岑常劉
韋柳何者為韓李張王元白郊島辨盡諸家剖晰毫芒
方是作者(閩書)
高棅曰今試以數十百篇之詩隠其姓名以示學者須
要識得何者為初唐何者為盛唐何者為中唐為晚唐
又何者為王楊盧駱又何者為沈宋又何者為陳拾遺
又何為李杜又何為孟為儲為二王為高岑為常劉韋
柳為韓李張王為元白郊島之製辨盡諸家剖晰毫芒
方是作者此英雄大言欺人爾鴻運升降雖天不能齊
聲氣變趨雖聖不能挽醇醨巧拙得世道之關濃淡偏
全定人品之概足矣倘索瘢於垢雖神手豈無旁落之
倪若披沙求金即末代亦有掩古之筆安能銖量寸較
以紙上陳言遽欲定三百年之人物哉試以此語還質
之棅棅亦未必遽了了也(小草齋詩話)
宋元論唐詩不甚分初盛中晚故三體鼓吹等集率詳
中晚而略初盛覽之憒憒楊仲弘唐音始稍區别有正
音有餘響然猶未暢其說間有舛謬迨高廷禮品彙出
而所謂正始正宗大家名家羽翼接武正變餘響皆井
然矣獨七言古詩以李太白為正宗杜子美為大家王
摩詰高達夫李東川為名家則非是三家者皆當為正
宗李杜均之為大家岑嘉州而下為名家則確然不可
易矣(香祖筆記)
五言古詩漢魏而下其響絶矣六朝至初唐祇可謂之
半格又曰近體作者本自曉分品者亦能區别高棅選
唐詩正聲首以五言古詩而其所取如陳子昂故人江
北去楊柳春風生李太白去國登兹樓懷歸傷暮秋劉
眘虚滄溟千萬里日夜一孤舟崔曙空色不映水秋聲
多在山皆律也而謂之古詩可乎譬之新寡之文君屢
醮之夏姬美則美矣謂之初笄室女則不可於此有盲
妁取損礶而充完璧以白練而為黃花苟有孱壻必售
其欺高棅之選誠盲妁也近見蘇刻本某公之序乃謂
正聲其格渾其選嚴噫是其孱壻乎(丹鉛總錄)
高廷禮棅少與同郡陳亮王恭為布衣交著詩數百篇
號曰嘯臺集洪武初入翰林為待詔遷典籍著詩數卷
號曰木天集為人惇厚有至性事親以孝聞善與人交
無新故賢愚一也其為山水畫極工客從廷禮求之輒
自戲曰令我作無聲詩耶以此稱廷禮有二絶云(玉堂叢語)
林真士長樂人工山水與高棅友善棅題真士畫云楚
雲天外數峰青春水桃花滿洞庭落日樓臺明鏡裡欲
停瑶瑟候湘靈(閩書)
劉有源永樂中為長樂簿翰林典籍高棅贈以詩有云
此邦訟少自無為惟侯之德能撫綏臨民不忍鞭笞苦
判筆無容人吏欺公餘時復開仙館坐對白雲心共遠
首石泉聲送酒涼當山秋色當忩晚落日琴臺聽奏絃
清風松下唱酬篇諸公且以同坐嘯百里何妨枉大賢
其才韻可見也(閩書)
高漫士摹米南宫方方壺妙絶一時李文正初賞識之
曰異日當為名家在翰苑二十年求者日至酬應無遺
嘗自題所圖有興酣不自惜之句(悦生近語)
王偁
孟揚平生氣節高勁議論英發文章偉博書法遒妙學
士解大紳嘗稱其人品在蘇長公之列文亦相類至於
詩則凌轢盛唐使眉山見之未必不避竈而煬也所著
有虚舟集至今海内重之(詞林人物考)
吉水解學士縉天質甚美為文不屬草頃刻數千言不
難一時才名甚譟時杭有王洪希範吳有王燧汝玉閩
有王偁孟揚常有王達達善皆官翰林四人者詞翰流
麗孟揚嘗謂希範曰解學士名聞海内吾四人者足以
撐柱東南半壁識者謂為知言(懸笥瑣探)
孟揚才名與解大紳相伍其獲罪亦同然詩格華整遠
勝學士聞當日有明詩選惜無從見之(靜志居詩話)
王恭
王恭字安中寓居長樂採樵行歌自號皆山樵者文廟
時修永樂大典鄭定高廷禮交薦之強起至京年六十
餘矣同郡王偁戲謂曰君無以會稽章綬故來耶恭答
曰山中斧柯幸自無恙大典成試詩高第授翰林典籍
不就歸益徜徉丘壑足跡殆遍有詩數十卷廬陵解縉
稱其布衣蕭然不慕榮寵強起決去若朝陽孤鳳(閩書)
林衡者云皆山善得中唐之韻如渭水寒流秦塞晚灞
陵殘雨漢原秋他鄉見月長為客别路逢霜半在船鳥
外明河秋一葉天涯涼月夜千峰雲歸獨樹天邊小雪
罷孤峰鳥外青驛館夜殘明堠火市樓霜曉度寒砧椶
櫚葉上驚新雨砧杵聲中憶故園幾處移家驚落葉十
年歸夢在孤舟家臨故苑長洲樹鐘度寒山半夜船帆
飛楚水舟中飯夢繞淮山樹裏行均有大歷十子遺音
(明詩綜)
袁景文以白燕詩得名然如月明湘水初無影雪滿梁
園尚未歸翻不若琴川時大本之珠簾十二中間捲玉
翦一雙高下飛也顧光遠以白鴈詩得名然如錦瑟夜
調冰作柱玉關曉度雪侵衣亦不若王安中之夜雨蘆
花看不定夕陽楓樹見初飛也安中整練不及子羽而
風華跌宕多縹緲之音固似勝之(静志居詩話)
元鄧善之題淵明像云詩中甲子春秋筆籬下黃花雨
露秋便向斜川頻載酒風光不似義熙時又貢泰父詩
云竹杖芒鞵白鹿裘山中甲子幾春秋呼童檢點門前
柳莫放飛花過石頭明閩王典籍恭詩云束帶何須見
督郵寧辭五斗便歸休秋風幾度黃花酒醉看飛鴻過
石頭彭學士華詩云解組歸來雪髩飄呼童滴露寫前
朝丁寧莫取江頭水恐是金陵一夜潮沈石田詩云典
午山河已莫支先生歸去自嫌遲寄奴小草連天綠剛
剩黃花一兩籬五詩皆有韻致(堅瓠集)
鄧定
國初鄧布衣定題昭君出獵圖云傳呼莫射南飛鴈欲
寄平安到漢家一時傳詠以為絶唱然元陸子方昭君
詞云勸君莫射南飛鴈欲寄思鄉萬里書巳先道之矣
按子方詩又云誰知塞外風塵貌不似昭陽殿裡人則
東方虬詩單于浪驚喜無復舊時容已先之矣信哉詩
不蹈襲之為難也(小草齋詩話)
林枝
林枝字昌達閩縣人號古平山人有效顰集自十才子
外能詩而不與其列者有趙迪景哲林紹淳裕鄭文霖
汝衆林敏漢孟陳本叔固及枝也昌達集不傳徐興公
家有老儒手錄明初詩今歸林鹿原予借觀錄之寄彭
韞玉詩云空齋牢落事寥寥荏苒年光逝水消憶得當
時分袂處柳花如雪過江橋(靜志居詩話)
黃玄
林子羽倡風雅於八閩從之游者頗衆而獨矜許二玄
為入室弟子其贈玄之詩云予也夙穎悟十五始知文
冥心三十年尋源頗知津探奇始有得服膺如獲珍逝
將覺後生庶以酧先民青衿二十徒達者惟黃玄持此
欲有授二玄乃其人然二子詩太荏弱句續字凑不能
成家似非孟揚漫士皆山之伍南皮李氏稱二子詩託
興悠遠殊不爾也(靜志居詩話)
周玄
周玄字又玄一字微之閩縣人永樂初以文學徵授禮
部員外郎其詩瓌奇悲壯嘗賦揭天謠論者以為不減
李賀初遊長樂令蒼頭肩書數千卷止高廷禮家别去
盡棄其書曰在吾腹中矣所著有宜秋集(閩省通志)
王孟揚挽微之詩未嘗言其無嗣而趙景哲哭微之詩
云可恨傳家無令子空憐許國有孤忠又云幽薊一官
成永訣東甌三載慕清風則微之無後而卒於官矣惜
夫(鼇峯集)
鍾明德
閩縣人邵京實字仲堅務學而尚隠洪永間名宿若葉
鉞林玉鍾耆德明德任宗仁林延孫吳忠皆為道誼交
有過從即相與唱和為樂詞皆清雅遺稿散逸弗傳明
德為京實題山居十六詠僅存山屏秋月詩云浩歌起
舞不成眠清寒入骨疑欲仙山風吹夜露華滴一聲孤
鶴秋連天赤石暮霞詩云巖前昔日仙人家仙人結廬
煉丹砂火光照石石為赤祇今暮暮流紅霞巫頂飛雲
詩云白雲飛去山色深白雲飛歸山色隂時來時去自
今古山亦無語雲無心有人結廬古巫頂白石支頭卧
雲影清宵雲起隨飛龍行雨歸來人未醒(弘治通志)
方用晦
方用晦莆田人善詩學醫於蜀人虞仲文其察病治不
治率一言決莆中名能醫者皆廢自號杏翁所著有杏
林肘後方傷寒書脈理精微書傳世用晦詩如哭郭維
楨山人破屋瀛洲上清貧獨可憐書存無子讀詩好有
僧傳葬卜中元夜墳臨北漈邊窮交共白首莫贈買山
錢凄斷可誦也(閩書)
楊榮
閩有貧生客京師饑寒瀕死然頗善丹青不能售一錢
因以兩幅獻於楊文敏公榮公題其上而還之詩云誰
家老屋枕溪濆十里青山半是雲此處更無塵跡到祇
應啼鳥隔花聞其二云小橋流水漾晴沙策杖歸來日
未斜昨夜東風花落盡一林高樹鎖烟霞明日張此畫
於市價遂湧起人爭延致因而饒裕(閩小紀)
東楊詩頗温麗上擬西楊不及下視南楊有餘(靜志居詩話)
趙迪
錢遵王云俞憲百家詩以迪為山人徐庸湖海耆英集
載迪元夕應制詩徐泰皇明風雅云宜陽人官吏部侍
郎未詳孰是然景哲非山人明矣(明詩綜)
景哲五古學唐人而得其丰韵二玄遠遜之不知當日
何以不列十子之目遵王據二徐氏辯景哲非山人其
實不然福州林孝廉佶獲徐興公所藏鈔本鳴秋集有
景泰五年迪仲子壯後序中云先人值時多故投老林
泉而同時閩人鄭閻公望鄭關公啓郭厪敬夫均有輓
鳴秋山人詩則宜陽人官吏部侍郎賦元夕應制詩者
自是别一人矣壯懷安人中宣德十年鄉試官南海知
縣具載閩省賢書(靜志居詩話)
趙迪字景哲閩縣人工水墨山水師法二米王恭題其
畫云濡毫不見米南宫墨客猶傳寳晉風應有離情何
處著盡隨殘雨上青楓可以知其風旨矣(閩畫記)
趙山人景哲郭椽史子章興洽情真並是逸才趙如殘
雨挂空江作又飛花香度樓前月作亦佳甚(國雅)
鳴秋先生系出宋室林尚默為序未嘗談及讀其寫懷
詩有云衣冠有恨先王後家世應從南渡來則先生誠
天水之裔苐未攷何王之後耳再讀鄭公望輓鳴秋詩
有白湖小隠入雲間之句則先生又隠居白湖其子姓
今未知誰是也(鼇峯集)
黃澤
黃旂山名澤字敷仲閩之侯官人永樂辛夘以詩魁省
闈壬辰成進士超拜河南參政擢浙江左轄以憂去再
奪情前後在浙十餘年奏罷無徵米百三十六萬石七
冶課銀九萬兩劾罷貪守令五十七人竟為其黨所中
逐之去時正統六年也亡何土木變起大盜充斥而公
先憂之計驗歸田後一意著述時與文人韻士頡頏唱
酬其詩間雜俚語雖未脫宋元習氣然清揚瀟散婉而
多風不作窮愁拂鬱語今錄其五言古幽居發長嘆嘆
彼東隣姬芳年得佳壻跬步無暌離光隂(缺)逝水雲鬢今
成絲良人没沙漠訃聞如不知開窗拂鸞鏡染黛描雙
眉自矜新寵盛却笑傍人癡古來漆室女何事傾(缺)葵
我廬旂山陽我墓旂山麓薄田百畝餘亦足供饘粥有
廬可庇棲有墓足埋玉人生百年身譬彼高堂燭聖人
恒戒盈達士貴知勖嗟嗟旂山翁永言保清福五言律
雨歇夕陽斜孤舟掛落霞城頭聞戍角海口見人家衰
鬢驚秋葉歸心逐暮鴉今宵何處泊棹月入蘆花(直沽晚渡)
臨安多沃土宜麥復宜蠶塔影錢王墓鐘聲淨土菴吳
衣輕白苧越果重黃柑父老何為者官亭候使驂(臨安即景)
扁舟上石灘沙淺水痕乾白首忘機久清時謝病難篷
窗孤月暝鄉夢五更殘明發常山道霜風拂面寒(塔溪夜泊)
臺閣雲霄上蒼蒼日鑒臨莫張虞氏網須辨漢郎金臣
道如弦直君恩若海深南歸返初服永遂老農心(出獄)風
塵遊歴久天與老來閒去國長憂國還山少出山人烟
秋水外釣艇夕陽間不是無交接雲深戸自關(歸自紹興)七
言律鼇峯雪霽喜春和仙佩翩翩候晚過玉宇無雲留
璧月星橋有路上銀河九重閶闔喧簫鼔十二街衢度
綺羅深荷幸生堯舜世年年侍宴沐恩波(戊戌元夕)江水微
茫漾綠波花前勸酒唱離歌郎心似水東流急妾貌如
花奈别何孤棹斜陽郎去遠重門細雨妾愁多封侯早
佩黃金印百歲光隂一織梭(惜别)帝城漏盡禁鐘清玉珮
瑲瑲進列卿風捲龍旂開鹵簿雲隨鳳輦出蓬瀛班分
銀燭移花影樂奏仙韶繞仗聲侍宴丹霄歸獨後垂鞭
紫陌馬蹄輕(早朝)無諸城外雨初收江柳依依暫繫舟上
國風雲憐遠别故山花木憶同遊簾垂畫省晨開閣門
掩孤村夕倚樓返棹重來尋舊好一樽相候碧溪頭(别友)
天風吹袂上層臺雲外湖山次第開帆影暝垂孤鳥没
秋聲遥帶暮潮來玩花池涸餘衰柳響屧廊空半綠苔
寂寞不須傷往事登臨且醉菊花杯(九日登靈岩山)水落蘇堤
見斷橋栖霞嶺下駐蘭橈東西兩樹悲風起南北諸陵
王氣消遺廟殘碑春寂寂卧麟芳草雨瀟瀟古今多少
登臨恨半付江雲半海潮(岳王廟)龍躍雲飛幸有期託交
況在布衣時九重詔向桐江起五夜星從御榻移碧海
天空鴻去遠彤庭春晚鳳歸遲如今寂寞荒臺上烟雨
冥濛濕釣絲(嚴先生祠)遠山迢遞上青霄回首吳城路轉遥
十載功名勞夢寐半生蹤跡媿漁樵蒼苔古道連危棧
曲澗流嘶擁斷橋明出棃關歸興動隔溪喜見木蘭橈
(自浙回閩)客懷寥落嘆離居況復他鄉遇歲除積水連天帆
影没平蕪飛雪鴈行疎何須凍筆題愁劄未必浮雲蔽
太虚霄漢春來多雨露九重應見鳳銜書(淮陽除夕)柴門雨
過稻花香獨步松隂趁晚涼上疏謫來憐賈誼辭封歸
去想張良山中有豹藏深霧渭曲何人釣夕陽昏黑莫
行林外路淋漓草露濕衣裳(雨後晚步)屴崱峯高紫翠深閒
隨飛錫到雲林橋邊草露霑行屐磵外松風度梵音霄
漢昔勞青嶂夢烟霞今遂白頭心忘形共了三生約蓮
社相過日抱琴(遊鼓山寺)落職南歸逸興多倚雲閒唱伐檀
歌新開池館移松菊舊隠巖扉剪薜蘿細雨半坡黃犢
草清風一棹白鷗波林泉隔斷紅塵夢不識春城有綺
羅(山莊即事)誰搗霜藤換絳紗更將凍墨洒寒花剡溪人去
芳魂斷庾嶺春歸别夢賖欹枕醉疑雲蕩漾擁衾吟愛
月横斜清風不逐豪華盡流落山林處士家(梅花紙帳)一氣
初分水最先龍湫源出此山巔塘開太液池邊石波漾
滄溟鏡底天濕漲溶溶紅杏雨晴生淡淡綠蕪烟品題
今入歐蘇筆長得清名在簡編(石塘春波)禹會諸侯在會稽
何緣隣境得玄圭松烟浥露薰龍腦花氣凝香入麝臍
半笏穹隆從地起一峯突兀與天齊羣英接武青雲上
俯視衡嵩㟝嶁低(雙墨鍾英)衰軀漸覺病來侵炎溽蒸人更
不禁解渴每思冰在澗閉門還怯暑銷金涼飄落葉疑
秋早月滿虚堂喜夜深四海蒼生共憔悴濟時誰解作
甘霖(病中苦熱)石仙潭下買荒原林麓周圍十畝園竹塢疎
籬新院落桃花流水舊溪源青山對酒晴移席綠樹垂
隂晝掩門浮世纖塵飛不到此中此意自忘言(山居)十二
天閑閬苑西奚官調護異狻猊冰刀不剪青絲尾月斧
曾修碧玉蹄陪直每知依仗立向人多是隔花嘶幾回
賜浴龍池上一道芳塵過御堤(三[騣-凶+(鬯-匕)]圖)叠嶂迢遥擁畫屏
凌雲寳刹耀丹青長廊人設松花供丈室僧翻貝葉經
夜永禪燈光耿耿春深祗樹影亭亭隨緣且了三生約
不管流年兩鬢星(瞿曇古刹)新種南園玉一叢半含粉籜半
搖風數聲戛戛龍吟水片影翩翩鳳下空獨伴蒼松霜
後綠肯依繁杏日邊紅白頭野老歌淇澳清節相依保
始終(顧侍御翠竹園)七言絶門巷蕭條白髮新古來憂道不憂
貧一尊獨向東籬坐却愛黃花似故人(初冬病起)七言歌行
炎精沈赤龍死五陵松柏號秋雨鑾輿幸許謀已成天
下紛紛各為主先生自是人中豪頡頑管樂輕孫曹雲
窩久蟄一朝起三軍奔走隨旌旄間關隴蜀忘勞瘁欲
掃妖氛剪吳魏五丈隂霾暗將星江流不盡當年淚凜
凜英魂今有無錦城冷落故宫蕪汗青千載芳名在塵
世空驚八陣圖(題諸葛武侯像)南溟息上人深居絶塵想鋤雲
種青松松隨白雲長禪心何悠悠開樓坐閒敞微風天
上來木末動清響初疑琴聲絃上起非角非商亦非徵
又疑山陽鐵笛聲嗚嗚雙蛟夜泣寒潭水清如玄都仙
人騎鸞上玉京疾如長江風帆日走三千里疾而徐廢
庭涼夜吹笙竽芭蕉卷綠雨聲碎池荷瀉露驚游魚疏
而數九皋月冷聞孤鶴蕭蕭黃葉階下飛簌簌風泉澗
邊落隂晴風雨聲隨變老衲聽之渾不厭俗耳昏聾豈
解聞塵眸茫昧何由見騑騑四牡皇華使公餘偶向名
山去松下逢人問所之相邀直到雲深處琳宫寳刹何
崔嵬高樓百仞雲中開徂徠秀色滿窗戶虬枝戛戛鳴
春雷須臾坐定風轉息萬籟無聲山寂寂上人索我聽
松詩醉墨淋漓掃樓壁詩成相對巳忘言松月娟娟松
露滴(題息上人聽松樓)金門朝啓初日紅珊珊環珮搖春風宰
臣稽首上邊報綸音煥發徵才雄賢侯自是三槐裔文
武全才冠當世品士論兵邁古風搴旗斬將多奇計清
晨受脤辭帝京百官出餞金陵城龍旗高拂野天迥鼉
鼓長擊江湖平樓船六月來南楚雞犬不驚民晏堵虬
髯劍士氣成虹碧眼材官力如虎交城到日瘴烟收馬
箠投江江不流伐謀悉聽將軍令敵愾深紆聖主憂旬
宣有道風行草殱厥渠魁慎天討散財發粟拔沈微耄
倪共慶來蘇早九重注意在遺黎露布應將大筆題請
看漢代麒麟閣為問元勲孰與齊(上征夷王將軍)括蒼之山凌
紫烟石門丹洞遥相連飛湍千尺瀉寒玉晴峯萬葉開
青蓮何人甲第山之麓鳳舞龍飛長在目暮靄朝雲繞
座浮高梧疎竹依窗綠公餘對此塵慮消輕裘緩帶風
飄飄芸香積案書千卷花影當簾酒一瓢君不見謝安
石瀟洒東山恣登歴又不見康樂侯政成好入山中遊
將軍愛山不出戸借此翠色供吟眸笑予亦有林泉癖
海内名山徧行跡明當振珮上蓬萊浩蕩天風送飛舄
括山青遥相憶(題余將軍惜翠軒)我志在遺安卜築得前嶼門
巷隔塵囂靜中有真趣别築亭臺大宅西閒時登眺拂
烟霓臺江遠樹雲邊斷屴崱晴峯鳥外低鳳岡春雨莓
苔綠旗壠秋雲長在目南風小圃荔枝紅香露平疇晚
禾熟沙浦寒流漾碧潮樟林斜日度歸樵漁樵不作簪
纓夢蹤跡何由到市朝石林昏青嶂曉鶴在雲松魚在
沼白髮柴門長子孫江湖故舊歸來少喬木蒼蒼舊縉
紳諸郎守道莫憂貧牀頭萬卷遺書在期爾清修繼古
人(題前嶼莊)沙上蠏何横行爪甲纖利雙睛明江湖取食日
巳飽香膏凝雪光熒熒自矜老大無驚駭豈料秋容暗
中改易牙調味喜清新玉甕橙虀竟成醢巍巍廊廟姿
竊權蔽光彩君不見沙上蠏(沙上蠏)君不見河陽地煖桃
花紅繁英著雨餘空叢又不見湘江蘋蓼含秋色一夕
微霜竟蕭瑟浮艷紛紛不耐看曾似孤芳雪中白石根
鐵幹冰玉胎皴皮半裂封莓苔暗香浮動風前度疎影
横斜月下來列仙雜沓朝丹闕羽蓋霓旌起超忽醉乘
鶴馭下瑶臺無數遺珠落香雪山澤癯宫苑腴照水懸
巖體總殊楊王筆意久寂寞當塗太守今有無羨君家
住西湖西萬頃湖光映書屋氣接孤山一脈春眼空浮
世千鐘粟豈料功名自有期十年薇省髩成絲老天堅
爾青青實金鼎和羹想未遲(題梅花)松頭鶴高且清縞衣
玄裳朱頂明林空月冷萬籟息仰天引頸而長鳴長鳴
飛入青雲表俯視鵾鵬一毫渺鸞臺鳳閣春沈沈不重
仙禽重凡鳥瑶池有水亦有芝不飲不啄心如癡飄然
直返故巢去白雲却訝歸來遲新巢漸多松最密此鳴
彼和甘岑寂諸雛長大毛骨奇儀表天朝還有日(白鶴歌)
漁翁家住青溪上生來不帶封侯相早年結得白鷗盟
梗跡萍蹤甘蕩漾桃花源頭春水生執篙童子船邊撑
綸竿在手隨所適眼中萬事鴻毛輕江村亥日人為市
聒耳煩囂算微利蒲帆半幅西復東似厭炎塵上衣袂
新蓴長葉鱸漸肥瓦缸酒熟銜杯時推篷見月如有待
傍舟何事歸來遲同雲作霰風飄忽披簔獨釣寒江雪
直鈎無餌那得魚坐對空山笑衰拙滄浪濁滄浪清濁
斯濯足清濯纓桐江一絲扶九鼎至今青史流芳聲(漁父)
(詞)君不見花與柳嫩綠嬌紅隨處有無情惟解賞芳菲
誰信芳菲易衰朽又不見松竹梅玉幹瓊枝產深谷幽
人擬結歲寒盟移種庭前蔭書屋嚴冬草木皆零落三
樹蒼蒼宛如昨我心相配金石堅甘抱長材老丘壑九
重恩下徵賢詔萬里青雲豁長嘯濟時事業須早為廟
廊未可輕年少(題歲寒三友)公以直道被讒一去不復廢居
三十年不忘憂國其清風勁節所謂薑桂老猶辣者鄧
汝高閩中正聲徐惟和晉安風雅概末之及豈遺集久
湮不獲寓目耶余特為表出以志高山之仰云(黃氏增訂筆精)
馬鐸
狀元馬鐸少時夢中有語之者曰雨打無聲鼓子花不
省所謂後與同邑林誌同舉進士誌高才鄉會皆第一
殿試時忽夢馬踏其首以是怏怏爭於上前上曰朕有
一對對佳者狀元也曰風吹不響鈴兒草馬即對以夢
語而誌思竭不能於是得賜狀元(禆史彙編)
長樂舊有首石山鳴出大魁十羊成市狀元來之䜟至
永樂壬辰其山大鳴適三寳太監駐軍十洋街人物輳
集如市其年邑人馬鐸狀元及第戊戌首石又鳴邑人
李騏狀元及第(稗史彙編)
林震
林震字起龍福建長泰人性質穎悟幼有大志讀書九
龍山見宋陳堯叟詩云人生五馬貴山有九龍游之句
遂續云極品何榮貴須先占狀頭及長每開卷輒曰尼
父韋編三絶豈可少間學問該博果狀元及第(狀元圖考)
鄭居貞
鄭居貞河南左參政永樂初坐與方孝孺友善論死方
孝之為漢中教授也居貞作鳳雛行贈之曰翩翩紫鳳
雛羽翮備五彩徘徊千仞翔餘音散江海於是覽德輝
濟濟鏘環佩天門何嵳峩羣山久相待晨沐晞朝陽夜
息飲沆瀣如何復西飛去去秦關外岐山諒匪遥啄食
良自愛終當巢阿閣庶以鳴昭代右坐黨死者七人劉
瑞王高鄭公智鄭居貞林嘉柔黃希範廖鏞夫君子以
同道為朋古固有恥不與其黨者居貞諸公不廢君臣
之義又全朋友之交不亦烈丈夫哉(羣談採餘)
林真
林真字汝實號木菴莆田人遷居閩縣永樂乙酉舉人
以薦選庶吉士侍書經筵出知慈溪江寧宜興三縣有
越王臺一首屠龍人去幾時歸空有高臺對夕暉回首
舊時歌舞地年年春草鷓鴣飛(明詩綜)
林謹夫
閩忠懿王及夫人任氏初葬於閩縣靈岫鄉鳳池山後
唐長興三年改葬永福山今蓮花峰是也宣德四年有
屯軍三十人盜發王塚壙門甚堅鑿上角一孔以巨繩
腰一人先下忽中絶呼之不應衆愕然乃以松脂燃火
照壙中用長梯魚貫而入見先入者死矣壙制廣如屋
前祀王像几列五供罏瓶燭臺皆以金玉為之後寢紅
棺二王與夫人也隨將器物珍寳盜出死者之妻夢其
夫泣告發塚時先入被大蛇咬死欲分盜物一半其妻
以夢告羣盜不肯控於管屯百戶王傑傑受賂不問又
控於懷安縣典史朱玉得其金鐲玉帶又不問復控於
憲司副使李素僉事鄒穆窮治其事捕盜繫獄典史大
怖以為匿帝王物欲自縊或教以自首乃以金鐲玉帶
呈官郡諸生王琨者稱王後裔當領所盜物有司未之
信閱其家譜壙中物悉載焉按譜追物物畢出堂上懸
王畫像方面大耳巨目弓鼻紫面修髯儼然可畏有水
碗瑩如金色不識為何寳召回回人辨之曰此玻璃鏡
也壙中盜物藏庫以十之一併畫像與王琨領回王墓
官為修治時庫役鄭浩督工為予言親見壙中懸棺推
之即動棺蓋為盜所開隨即封固墳前石人石獸製極
工巧嗟嘆久之乃為詩曰蓮花之峯高入雲巍峩下有
前王墳松圍翁仲如相語草暗麒麟似出羣當時卜築
嗟埋玉春色開殘紅躑躅曉雨初晴呌鷓鴣寒烟欲掩
遊麋鹿惜昔朱連兩搆兇層城如昨霸圖空故宫總付
蒼茫外羨道都歸寂寞中寢園秘器期千古宣德初年
發行伍金罏瓈椀落人間玉帶真容歸御府吾聞發者
三十人一人墜死其妻嗔互相告首殞囹圄無人得脫
王憾伸所幸官司即修繕舊時塋域皆安奠富沙派出
來中州蘋藻時思致明薦惟王秀挺英雄姿保障東西
建鼔旗軍中王氣誠非偶五百年來德政碑古松老樹
多遺愛濯濯英靈宛如在後來勿學屯田軍踏破苔花
慎勿再(如齋類稿)
盛福
盛福字伯祈長溪人宣德間任上虞訓導服闋赴闕上
親試端陽閱武詩福援筆立就云藝苑天開紫禁中聖
皇親閱武臣功追風駿馬騰金電繞日驤龍絢綵虹毬
擊半空星錯落楊穿百步氣豪雄百年際此昇平日天
保賡歌四海同大稱旨擢國子學錄仍降勅褒奬(長溪瑣語)
林㙱
林方伯㙱由粤西左藩歸省適太夫人臥病躬侍湯藥
甫六日棄世人以為孝誠所感免喪後遂不出曰三江
漁隠吾素志也乃約桐山陳貢士文厚僉憲文用仙居
學諭葉茂才時乘扁舟載酒為秋江泛月之遊倡和有
詩成集視世態榮辱升沈漠如也所居之南築圃鑿池
環植花木以供清吟構堂乎中匾曰乃逸亭曰志正曰
二樂曰天心水面予敬訪公一造其所公留夜飲笙歌
達旦猶未停聲也(林文安公集)
陳週
陳週字仲昌嗜學問通春秋好為詩所居石潭之上種
竹萬箇結廬栖隠嘗倚竹而歌曰脩竹兮青青中虚兮
外直素節兮貞姿寒暑兮一色泠冷風兮朝夕余舍之
兮焉適(閩書)
朱永崇
朱永崇黃石牆頭人壽百歲子良仁八十六良德八十
八姪良善八十五良典八十六孫廷佐八十九廷鳳八
十五曾孫子翼八十六子源八十八崇自為聯句云眼
前白髮皆孫子門外青松是故人姪孫宏謹八十七謹
子宜獻九十六宜清八十三邦光九十九光子時和和
子藩卿俱八十二卿子登雲雲子子咸俱八十三郡守
朱衮扁邦光之堂曰五世同春曾姪孫子錫七十八錫
長子光騰七十九次子光遠八十一應奎八十三應舉
八十周翰八十二應春士鎮俱幾八十今地名壽鄉云
(興化郡誌)
吳稔
吳稔字時耕嘗賦廬山瀑布詩有入雲聲作雨映地色
涵秋之句初試鄉闈不利中年被薦為訓導以母老不
就晚築草菴蒔菊千餘本花時招致名流賞玩窮日因
以菊泉自號(閩書)
朱坻
政和之蓮花峯下有護國禪院宋朱松尉縣父退林公
森來就養卒官舍時方臘亂道梗權厝院西廡外後竟
葬焉其八世孫坻有謁墓詩鬱鬱佳城二百年一番瞻
拜一潸然種松來借僧家路薦藻猶收縣尉田春水池
塘添驟雨夕陽巖樹抹横烟芒鞋竹杖無人識深媿絃
歌失舊傳(閩省通志)
田頊
桃水嶺縈迴可五十里自嶺址至巔凡三叠皆數百丈
迴視數十里中川原隠隠溝塍棋布如在雲霄間邑人
田頊詩丹溪嶺頭流水濺濺上有石蹊盤雲造天嶺頭
流水㶁㶁西下祁寒晨登凍顏為赭高山多風刮膚裂
脣斧冰作麋指詘不伸熊蝟窟棲鳥鵲林號馬瘏不前
客行奈何(尤溪縣志)
林文
葉孟禎惠安人永樂丁酉舉人司訓高州念親老陳情
乞歸省隨改授泉州朝夕子舍備盡孝養邑有陳御史
者横甚鄉里苦之公上書陳狀御史坐削籍惠安人皆
德之莆田林太史文有送歸省詩後四句云江燕迎人
語山雲傍馬飛到家歡侍日應著老萊衣(湧幢小品)
陳真晟
陳白沙贈陳布衣先生詩云千載武夷峯伊誰事幽討
垂老赴江山懷賢薦蘋藻多謝泉南翁神交願傾倒聊
將一瓣香寄向君懷抱其跋云泉南陳布衣先生者其
學以子朱子為宗予嘗聞陳蒙菴及周進士梁石粗得
其大致而恨不能與接今年秋予過江西訪張廷祥内
翰乃知先生曩歲亦常有意於不肖值予在京師行至
潮弗果今因鄉友余習之之官莆田賦此詩贈之蓋特
借以寓景仰之思云耳先生殁白沙寄詩輓之云武夷
為約後垂死又三年明月羅浮外高樓鎮海前獨疑何
面目相望此山川忽報龍巖訃乘春欲理船末云拙詩
一章奉煩龍巖掌教致之布衣陳先生柩前以表哀悼
之忱布衣先生予雅敬慕久矣是歲有書約余遊武夷
冀得一會今弗及矣可勝悼哉(陳布衣集後)
郭厪
郭厪字敬夫福州人有鏡湖清唱徐興公云敬夫吾鄉
隠君子百年來罕有知者其題青舖嶺絶句云家林想
在空濛外一帶螺江隠翠微又有門前湖白與山青分
攜空過白湖亭之句其所居當在白湖螺浦之間與趙
景哲相隣並也(明詩綜)
姚銑
姚銑字孟聲宣德初授刑科給事中正統間遷兵科都
給事中扈從北征死土木之難銑儀貌端偉器局夷曠
入仕歴二十餘年傔傔遷一級竟卒王事方其急時寄
家人詩云許國丹心今日盡輸忠白骨幾時還(閩書)
王佐
王佐宫詞芙蓉帳冷減容光愁倚熏籠嬾著床寒氣逼
人眠不得鐘聲催月下迴廊按是詩載廷用集中侯官
曹能始十二代詩采之游用之夢蕉詩話謂南寧伯毛
舜臣留守南都灑埽舊内見别院牆壁多舊宫人題詠
年久剝落不可辨識其一署曰媚蘭仙子書即此詩末
二句也當出好事者傅會不然裕陵定都北京之後康
陵未南巡以前安有宫人以廷用詩書之南内壁乎(靜志)
(居詩話)
丁暉策
丁暉策宋知幾之裔也博洽經史正統間為兇渠所獲
劫之為主簿曰不從刃上汝頭矣暉策為詩曰我祖知
幾特奏名區區也解苦窮經青雲路杳身難到白刃芒
寒膽乍驚地下修文知有分兵中主簿愧無能高堂老
母無人養懇向麾前丐一生賊笑釋之(閩書)
沈源
沈源授南御史時留都諸勲貴怙寵恣行源點視團操
一繩以三尺諸勲貴不能堪因交疏詆坐貶盧氏令至
縣政教盛行當道特薦大用而源卒矣源博極羣書製
作甚富然少傳於世其自詠詩有云明月滿船無薏苡
清風一擔有圖書恬澹簡遠可概見也(閩書)
王申
王申建陽人有才而輕薄鄉人游必舉連生二女作湯
餅王必與席至于三慚不招客王贈詩曰數年生女必
相邀今席如何不見招但願君家常弄瓦弄來弄去弄
成窰(笑史)
周瑩
周瑩字次玉有文名坦夷不拘世故正統中進士歴撫
州知府歸閒居三十年莆之詩學自瑩振之年四十時
作擬放歸詩云二十居官四十歸急流勇退世應稀投
閒故里蘭紉佩戲綵高堂錦製衣林下新開延客館水
邊豫拂釣魚磯是非不管人間事長弄扁舟看鶴飛(閩書)
陳㷆
陳㷆字文厚領成化鄉薦才豪氣逸脫略世故上公車
不偶輒斷家累去義溪十里營桐山而居蕭然一榻嘯
歌酣適善行草書其詩有叩竹聲寒天地秋拂鬚目送
滄江晚之句(閩省通志)
徐岳
金雞嶺有興慶寺成化間有徐氏子名岳年七歲從其
父與客遊寺客戲題詩命岳和之岳即題云松菊寒仍
秀梅花冷更香夜來三尺雪清曉玉為堂又云風雨惜
春殘閒庭獨閉關白雲飛去盡還我舊青山客嘆服亟
自刮所題岳所題壁間書亦蒼勁有法至今尚存(閩書)
賴世隆
九龍灘上下二十餘里每過一灘兩岸石峽如闕水中
石高可數丈如龍横截其間屈曲如之玄乘舟直下一
似墜天稍失手即百能不救凡舟至此須沽酒市牲拜
禱龍王舟人更取竹編篛葉裏船頭以拒浪倩本土最
能者為之攔護然後敢下耆舊傳聞宋元時舟楫不通元
陳有定始鑿以運汀糧然張籍寄元汀州詩有為郡暫
辭雙鳳闕全家遠過九龍灘之句則唐時已行舟矣明
成化十八年令凌寀冬時募工鑿去惡石灘勢少殺然
中有十八灘終為險迅故俗云九龍十八灘邑人賴世
隆詩九龍之險無與比江淮河海風波爾豈如此水怪
石多朝夕無風波自起天劈地闢幾春秋何人作俑先
泛舟畏途一開不可塞至今來往行人愁憶昨乘槎秋
壑竭清流挽至龍頭歇朝來減載覓擔夫舟中無物輕
如葉舵頭夾起護波篷左右絆索俱新椶舵師不敢自
放去又尋本土人梢龍宰牲酌酒龍王廟拜禱龍王求
好筶祭罷潛身急上船相戒舟人勿言笑一篙撐入碧
潭心中流喝采呼神明遥觀龍下浪花滚喧天萬壑春
雷鳴青山兩岸開圖畫銀河一道當中瀉槎牙古木遮
雲霄天日無光晝如夜峽口初過第一龍禹門三汲高
更雄船從天上跌落地回頭白雪翻晴空第二龍中長
且大狂瀾駭浪奔澎湃梢呼舵應疾若飛生死須臾不
停待三龍纔過四龍迎滿船浪入舟人驚欲求小路逃
性命倚天石壁難飛騰五龍曲折憂回柁六龍峻瀨防
危禍亂濤勢合如山束船行水底鑽將過嶺下擔夫已
過磯息肩岸上待多時行近溪村日將反停橈裝載具
午炊暫時蘇息難久駐龍上梢公别我去急流數里至
七龍俗傳魘怪留神蹤莫言此龍易與爾前後覆溺在
眼中八龍崎嶇尤可畏浪高石大難迴避九龍出峽到
安沙船内人人皆賀喜維舟上岸扣溪隣典衣沽酒如
更生斜陽無事同暢飲夢魂半夜猶頻驚起來篷上觀
山色龍裡月沈雲氣黑所經歴歴皆可陳悔奉親軀臨
不測(閩書)
王勝
正統間福建都司王勝博學能文廉介自持出巡則齎
食自隨人呼為菜王一日有千戶奉白金不受命造亭
衞北名却金明年勝到亭題曰每因性褊遭彈劾四十
年過不動心匣内惟存三尺劍囊中肯受四知金平生
節操何曾改半點秋毫孰敢侵今對此亭堪駐馬仰天
無媿發長吟時海道副使李顒曰孔子忍渴盜泉之水
曾子迴車勝母之閭惡其名也暮夜金不受義也何必
求聞於人因題云懷金相送獨能辭高構華亭照路岐
不比當年胡刺史平生清節畏人知(堅瓠集)
岳正
岳季方以閣臣出為興化太守城中有水自西來堰而
滙之立石為記題小西湖三字遒勁有韻媚曹石者因
騰謗書彭惠安郡人也力明無他僅得致仕公薨几上
一紙飛下中有一絶句云年來為戀小西湖塵世飄飄
一幻軀日下雲生扶拄杖天邊露滴掛冰壺宛然手筆
其子亟入公舊書室見硯有墨汁筆潤如新(湧憧小品)
岳文肅正知興化鑿小西湖賦詩有林巒清似滴城郭
隠如無句書生林照戒石工留似字勿刻工以照言告
公公親詣問故照謝徐曰似與如未免合掌更以欲字
何如公撫掌大喜再拜謝之贈以束帛(名勝志)
柯潛
芝山峭石巑岏草樹蓊鬱為海濱勝處山巔舊有菴曰
萬松學士柯潛嘗讀書於此潛重遊詩眼底皆親舊相
邀訪白雲好山看不了名酒飲都醺晴旭移花影輕鷗
獲水紋莫談人世事詩思正紛紛(閩書)
彭韶
彭公以左僉都御史巡視浙江兼理鹽法憐亭戶之苦
繪八圖上進各系以詩雖未盡工然有元次山舂陵示
官吏二詩風骨若臨江詞一篇慷慨激烈信足以起頑
懦其云後來姦佞儒巧言自粉飾叩頭乞餘生毋乃非
直筆蓋指修實錄者而言攷高皇帝實錄一修於建文
元年五月至三年十二月書成再修於靖難後至永樂
元年六月書成迨九年復修至十六年五月書成文皇
帝實錄修自洪熙元年五月至宣德五年正月書成四
次纂修總裁楊東里一人均與焉即如書傳會選許觀
景清實預纂修之列今刊本猶書其名而實錄去之則
建文諸臣在洪武中嘉言懿行概從刪削而顛倒其是
非可知巳彭公所指斥殆為東里言之乎(靜志居詩話)
陳音
陳太常音在京師酷貧所居與顧侍郎清相比常於牆
上作輪竿以便投詩名曰詩鈎詞林傳為佳話(莆陽志)
陳少卿音文學士也用心於内而於外多愚態弘治間
與李西涯諸名公最善嘗傳神而衣服非制凂西涯贊
之李曰其容甚肖其鬢甚齊其貌則是其衣則非必須
蓬其鬢更其衣陳師召之像庶幾雖然中之美不在於
外之威歟贊雖近謔而有至理存焉(七修類稿)
西涯嘗得良馬以贈師召師召騎入朝歸至門成詩二
章怪而還其馬西涯問故師召曰吾舊所乘馬朝回必
成六詩今馬止成二詩非良也西涯笑曰馬以善走為
良此固非良耶師召唯唯復騎而去(堅瓠集)
莆田陳師召音號媿齋有盲馬售錢六百李西涯諗之
以詩戲曰六百青蚨十里才忍將筋骨付塵埃驚魂已
脫池邊險往事無勞塞上猜(師召已連失二馬)斗酒杜陵堪再
醉千金郭隗幸重來知公自是忘機者一笑能令萬事
該(堅瓠集)
白雲觀元大極宫故墟出西便門一里觀中塑丘真人
像白晳無鬚眉都人正月十九日致酹祠下謂之燕九
節莆田陳音重九白雲觀詩長春宫殿鎖寒烟駐馬斜
陽古樹邊白鶴不歸人影外黃花仍發酒杯前龍山峴
石參軍帽藍水寒山子美篇聚散幾回時序别令人對
此一茫然(帝京景物略)
鄭紀
尚書無詩名然如古塹斜連江樹没饑烏低傍野人飛
橋頭雨歇溪初溜天際雲收山漸多亦自琅然可誦(靜志)
(居詩話)
小孤嶼上有程氏八老堂尚書鄭紀贊珠江之濆叟八
人棣萼聯輝六百春葛天無懷渾噩民寄跡烟霞心隠
淪結社銜杯迭主賓壎篪唱酬樂天真謳歌熙皞沐皇
仁觀風採俗獻帝闉(閩書)
林瀚
文安公父元美中永樂辛丑進士仕至撫州守以循良
聞公有子九人康懿文僖官皆至尚書諸孫為尚書者
復二人其他階大夫郎者不數焉門閥可云盛矣公嫻
於制舉藝吾鄉姚處士澣裒集明一代時文三百八十
家特推公為之首詩不耐深思然一門濟濟儒雅風流
不特三世五尚書有集而巳(靜志居詩話)
平山宋少帝航海時駐兵於此以其崎嶇鏟而平之林
瀚平山懷古詩翠輦金輿載恨遊豈緣南越覓丹丘鐘
聲落日孤村寺海色西風萬里舟王氣銷沈天地老沙
塵溟漠古今愁傷心最是濓江水還繞行宫麓下流有
九曲山有薰風隴南華峯蓬萊橋錦繡谷逍遥臺俱有
篆隸石刻甚佳(閩書)
三山林亨大得第四男李西涯用舊韻賀之云莫謂三
山道路賖人間仙果不論瓜筵前會客犀錢散醉裏題
詩蠟炬斜三鳳豈須誇薛氏八龍今已半荀家他時細
說熊羆夢夜榻流連到幾茶(堅瓠集)
林廷模林煜
少府秋江公廷模長史小江公煜兩江宦跡所至綽有
賢聲父子相繼生於宦族自束髮固已漸陶於菁華漱
潤乎芳澤加以懸車既早山林日長益得肆力於詞章
究觀作者之意今觀其詩思高興遠其氣韻藹然而和
平其才藻斐然而色澤秋江之題東溪如閒垂嚴子釣
晴放米家船渡江如晴沙明鳥跡腥水帶蛟涎寄百鍊
如半榻白雲垂紙帳一簾香雪落崖梅小江之題病僧
如榻留雲共宿身與鶴同癯話别如歸騎衝寒雪閒心
夢野田述懷如紅樹影中閒聽鳥白雲堆裡偶逢僧皆
五七言佳境於閒淡平易中而時出其精鍊奇警之韵
譬之王謝子弟貴遊簡遠時吐清言翩翩然氣韻自别
也(王懋復三幻集)
昔屈原賦離騷托漁父之詞以自況終之以滄浪之詠
莊生寓言於漁父重以苦心勞形為戒蓋遺形骸超物
累榮華得失不攖其心惟漁者得之故古之達人每寄
意焉今觀兩江之詩有曰美人在遠道舉世無知音青
天一輪月照我平生心曰夜窗蕉葉雨秋岸蓼花風此
其襟懷風致似非瑣瑣然苦心而勞形者又曰樽酒斜
陽閒放棹斷磯春水靜垂綸則與漁父之意何異(羣談採餘)
林廷玉
林都憲廷玉咏酒詞云米明王原掌奇門印麯將軍會
擺迷魂陣水郎中穏坐雲安鎮柴令公傳示蘭陵信祭
遵壺矢威李白蠻書令那愁城攻破難逃命詼諧可喜
也公善擘窠書口山勝處多存手蹟有詩集行世(筆精)
周濓溪為廣南提刑廣人因於西湖創濓溪書院前種
白蓮扁曰愛蓮其前為提學廳事後池漸淤塞林廷玉
為廣督學令人佃地植禾以取稅焉有無名子題詩壁
上云當日紅蕖蘸碧波薰風時節一來過於今景色非
前度誰道先生又愛禾林公見之大笑亟命植蓮建亭
云(小草齋詩話)
洪武間張彥倫有咏愁詩警策可誦來何容易去何遲
半在胸中半在眉門掩落花春去後窗含殘月酒醒時
濃如野外連天草亂似空中惹地絲除却五侯歌舞地
人間無處不相隨又成化中侯官林粹夫廷玉有咏愁
塞鴻秋詞云妒離情輾轉相迱逗惹羇懷來往閒交搆
對菱花怕照容顏瘦數歸鴻難展眉峯皺秋風葉落時
夜雨燈昏候那其間淚濕香羅袖(堅瓠集)
林粹夫醉中戲作清江引慨世曰世上人心真個歹牽
鬼街頭賣與了白尚書瞞過陳員外漢鍾離看見通不
倸没嘴葫蘆就地滚好歹休相問花粧扮戲棚紙做盛
錢囤陳摶華山閒打盹春花正紅春酒美多少蟠桃會
休做看財奴枉著金銀累死到黃泉纔是悔勝水名山
和我好每日相尋討人情上苑花世事襄陽砲霎時間
虛飄飄都過了(堅瓠集)
林廷玉挑燈杖詩云檠椀常存竹木莖餘功時或賴扶
傾却憐形體纖還短能使光芒暗復明天上長庚原有
焰人間太乙又騰精心燈聞說無明滅何用區區得擅
名(堯山堂外紀)
吳鏘
侯官吳仲和鏘舉成化甲辰進士宰揭陽流寇陷治謫
南海衞幕時陳白沙唱道東南往叩之適送一閫帥出
遂投刺陳以其衞幕也竟拒之仲和大書廳壁云考亭
亭下蹟荒蕪野鳥庭中獨自呼欲向白沙問真處越人
曾笑楚人愚復見壁間懸漁父晒網圖又題一絶云扁
舟一葉抵天涯罷釣歸來晒晚霞莫道水邨兒女拙也
曾梳洗插金花書畢而去白沙見詩悵恨追之不及(堅瓠)
(集)
趙珤
趙珤字德用宋宗懿王德昭後也成化初領鄉薦第一
明年第進士授官刑曹同考會試擢廣東提學僉事卒
於官嘗登厓山見張弘範勒石紀滅宋年月題詩其後
曰觸目警心憶往事乾坤回首不勝悲鐫功勒石張弘
範不道原來是漢兒時人稱之珤既尚氣節又名知文
其同考會試得謝文正公遷卷薦置選首以郎故為翰
林諸公所壓而珤批謝卷曰狀元拜相必此人也(閩書)
崔昌
閩寧德崔用吉昌知河源縣甫三年求歸作詩曰此心
原不為官縻當道云胡不允辭貪餌游魚隨釣去知還
倦鳥傍巢飛除兇幸喜韜戈甲拯溺還須緩蠒絲幾度
欲歸歸未得故園松菊繫遐思尋以憂歸不起林居二
十年未嘗以私干人時頗稱之(駒隂冗)
林聰
正統間杭教授陳某年長而髮鮮矣時方伯艾英最為
多鬚乃舊知也艾故以一事籠絡之教授乘氣進司與
講艾乃謾曰陳教授數莖細髮無髻可施陳隨口應曰
艾方伯一臉鬍髯何須如此又成化間司馬陜西楊鼎
一日與司寇福建林聰會坐林戲曰胡兒十歲能騎馬
蓋楊多鬚而年少之故楊答曰癩子三年不似人林在
位已久而閩地有癩也(七修類稿)
李默
嘉靖辛亥有無名子揭詩於朝堂曰侍郎一載擢天官
蠟等超陞固有緣屬下晚生門簿寫部前嚴示衆人看
曾嗔厨役捶三十為謝當塗借八千反覆小人逢敵手
始援終陷勢應然(堅瓠集)
周瑛
周瑛字梁石莆田人成化已丑進士仕至四川布政使
有翠渠類稿林雨可云先生奇語奇情出之簡易嘗自
題稿云老去歸平淡時人或未知當為定評(明詩綜)
履霜操母兮兒憎父兮兒怒跼蹐天地㦧不知其故父
在高堂兒在郊圻曩興履霜踵血淋漓荷衣不煖楟食
不飽不即捐溝壑念我父母父本兒愛母本兒憐一朝
放逐實兒之愆維鳥有鷇維蟲有臝父兮母兮其或歸
我羅子應云韓子履霜操覺伯奇有怨怒之氣未免害
義若翠渠作一篇之内吉甫惑於後妻之失既不可掩
伯奇傷已自訟不敢怨怒而覬父母自省之意亦明詞
婉意切足補韓子之失與拘幽操並讀可謂一忠一孝
也矣(明詩綜)
鄭蒲澗
閩鄭蒲澗有三禽言詩云快快插禾清明穀雨天氣和
田中水滿未可插轉眼便是人催科快快插禾子歸子
歸胡不歸田園既蕪屋成灰遲遲吾行當訴誰王門抱
瑟不如抱竽吹鬚髮改筋力衰不歸不歸更何為提葫
蘆沽美酒三百青銅何處有桃花落盡杏花殘十分春
色今無九縱遇採樵人勒馬空迴首況又多年失孟光
一斗誰為藏之久休聽提壺休飲酒殊警策可誦(堅瓠集)
林俊
楊應寧云見素詩宗子美晚乃出入黃山谷陳無已間
初視之若有隠澁語久而咀嚼悠然有餘味焉王元美
云林待用如太湖中頑石非不具微致無乃癡重(明詩綜)
正德中見素林公俊以右都御史命平蜀寇未幾即乞
休時閹宦與佞倖用事故也空同李夢陽以詩寄公云
錦水啼鶯起巴山春望微干戈滿眼急江漢一身歸花
送琴書色霜留斧鉞威所傷豺虎亂公也惜鷗機諸葛
能安蜀穰苴本善兵向來優詔起翻作急流行老益丹
心壯憂堆白髮驚祇憐川父老涕泣挽歸旌二詩摹寫
公盡矣(稗史彙編)
林藴唐末就試試合浦還珠賦思之未得忽假寐有人
告之曰何不云珠去勿珠還也覺而異之即用其語遂
登第後見素林公俊有族父康為廉州二守見素以詩
寄之曰破荒詞賦落人間水異川精兩媿顏今日雲仍
居此地祇令珠去勿珠還蓋用前事云(閩小紀)
莆田林待用俊聞宸濠反即範錫為佛郎機銃式並火
藥方遣人間道遺王伯安書至王巳擒濠因作佛郎機
行有云佛郎機誰所為截取比干腸裹以鴟夷皮老臣
忠憤寄所洩震驚百里賊膽披(堅瓠集)
鄭昭
鄭昭字養晦閩之惠安人系出莆朱氏襲母姓以子苑
馬卿一龍封主事贈中憲大夫所著小園抱甕錄有蠧
木賦何穉孝司空刻之文徵矣予錄其桃源行云當年
父老苦秦苛扶攜去種武陵桃種桃父老死巳久只有
兒孫食土毛後來漁者因迷路忽入桃源驚指顧殷勤
相訊果云何從此諄諄各言故我為先世避秦來種桃
自活山之隈世世但知桃有實年年不問今何時花開
葉落長如此地析天分豈所知漁人為道秦不久鹿因
為馬死劉手炎精尋蝕復重光四百餘年有九有三龍
鼎峙難久居五馬渡江晉室餘紛紛戎馬彌寰宇我要
避秦曷去諸一聞此語共愀然自是人間别有天既脫
秦人狼虎口又免漢魏幾倒懸爾今遠來可共處倘若
辭歸勿浪語此中奇隠六百年未許外人來遊此漁郎
謂我有妻兒不得久留遂去之一行一顧一表識去後
重來失路岐世人便作神仙道神仙蹤跡豈人到古來
避世深谷中豈獨商山有四皓吁嗟世變日異常在處
無非爭奪場不是深居何有鄉胡能不見網羅傷手植
園竹云嗟我先人舊卜居四圍未有一枝竹鷦鷯巢林
鼹飲河環堵蓬蒿豈問俗邇來學古手移栽甫及二年
笋抽玉咫尺琅玕迸地穿須臾不覺仞有六居然孫子
傍母生孫子自高母自却一年勝似一年高四時無改
幽軒綠孤風凜凜迫古人夷齊不食周家粟西晉七賢
願卜隣李唐六逸思改築嗟予無事時玩之日食何須
更有肉此身雖瘦道自清敢望對之仍大嚼森森君子
立園東安得異時鸞鳳宿古人以竹比兒孫我今作歌
歌淇澳二詩清真簡遠超然塵壒之外課子及孫有處
世寧須辭爵祿立身全賴有詩書之句今孫又煥以名
進士官瑣闥能世其家云(黃氏增訂筆精)
黃仲昭
僉事以詞臣建言宜有巖巖氣象而詩特和易近人其
謫居寫懷也有云一片歸心留不住非因故國有蓴鱸
其歸田雜詠也有云悔殺昔年成底事紅塵鞭馬聽朝
鐘其淡於世味也可見巳初自號未軒羅彝正謂曰君
之未予知之吾道未至於孔孟吾功未至於伊周吾民
未至於唐虞君之未也若士未大夫大夫未公卿則衆
人之未也晚居下皋築俱樂亭更號退巖居士云(靜志居詩)
(話)
永樂六年太常博士劉履節奉命正祀典謂文天祥忠
於宋室而燕市乃其死節之所請祠祀從之祠堂三楹
前為門又前為大門祠之西為懷忠會館江右士夫歲
時聚會於此以祭公者也宣德四年保定李庸為府尹
重拓其祠信國所著有日錄吟嘯集指南錄集杜詩並
刊板祠中黃仲昭謁祠詩故宫芳草泣銅人滄海樓船
是紫宸赤手欲擎西墜日丹心誓掃北來塵山河萬里
雙垂淚廟宇千年獨愴神翹首燕山知幾仞至今高節
共嶙峋(日下舊聞)
徐貞一
政和徐貞一號玄虚子能詩嘗過仙霞關關吏訝其異
服執之貞一瞪目不答吏繫之郵亭迨夜紿守者出袖
中出大筆書二絶於壁云一劍凌空海色秋玉皇賜宴
紫虚樓醉來跨鶴須彌頂指點培塿見十洲碧殿歌傳
阿濫堆玉笙吹徹海桃開仰天一嘯江風發笑接白雲
歸去來乘夜遁去晨起盛傳仙人至關走看墨跡不絶
於道(筆精)
余伯宜
余伯宜建寧人幼善屬文尤工詩綠隂移席就黃鳥隔
簾聞半山雲遏磬深竹雨留禽翠低垂雨竹綠碎受風
蕉皆其警句(閩書)
余鎡
余鎡以貢入太學奏南雍賦其咏韓信詩云可憐千古
英雄將生死都歸兩婦人(閩書)
傅凱
南安傅行人凱方使夷域謁夢九鯉湖問出使事有孺
子歌曰青草流沙六六灣默識之比至夷王設宴請曰
小國有一對語請天使屬之曰黃河躍浪三三曲傅即
舉夢語應聲夷王驚服久之蓋中國黃河九曲而夷域
有流沙三十六灣彼自謂知吾華之勝而吾乃悉彼疆
界之詳用是悚讋(異林)
許天錫
黃門奉使安南却其贐賦詩云菁茅又喜重包貢薏苡
何須滿載歸比歸劉瑾疑其金多不知其不受餽也黃
門之死瑾矯詔逮問潛遣人殺之而撰府志者或謂其
自經或謂是夜尚草疏皆謬當以世宗實錄為正鄭少
谷詩云風流不見許黃門遺字丹青閣上存却留詩句
車盤驛黃犢青山何處村盖黃門過車盤驛曾題詩壁
間有青山對面疑無路黃犢出林知有村之句為時所
稱謝在杭亦有詩紀其事(静志居詩話)
許黃門正德中奉使安南于僧寮中得枯木一片狀若
山峰黃門厚酬主僧攜歸閩中自刻詩云萬年木精化
青年瘦骨不朽沈江洲江洲水急魚龍湫神物始出隨
迴流玲瓏崒嵂誰能鎪山僧得之溪峒酋蠻荒僻遠絶
賞鑒木爾韜晦誰怨尤洞江先生好事者邂逅願脫千
金裘古今琴材出爨下拔爾幸免為人槱風厓雨谷偕
我老無復夢想仍丹丘歲久流落士夫家巳百年不知
寶惜棄之泥滓予友高景倩博物好古見而賞識
遂乞以歸洗刷塵垢置之齋中名其齋木山同
社俱有詩紀其事然竟不知何木也金陵姚允
初觀察海南得一石如木有枝云出之海中予
曾見之(筆精)
陳琛
先生反身自檢少不慊志痛自刻責或為之箴或為之
誡朝夕觀省嘗誦孟子三自反之言謂其英氣太露終
不如顔子淵程伯淳之氣象深厚尤為可愛故其詩曰
春風面目對人好秋水心情到處安英氣有些還害事
銘盤朝夕願希顔又曰未能一日勤三省每到中宵念
百非何物厭甘翻作苦幾時戰勝得心肥又作誡曰斯
人亦人我何埃塵尤物為媒斵喪吾真若不猛克俯仰
愧怍一戰而勝夢寐亦樂(門人事述)
吳尚書東湖廷舉於陳紫峰為前輩以道義意氣㤀
年相友一日上疏乞歸而猶掌部篆先生以詩諷之
此去看花猶半吐何人完筆肯遲留東湖公亦傾心相
咨自述其所以不即行之故而曰知己寥寥誰可告去
處惟先生道明德立於生交雖淺而愛則深教曰宜速
生不日行矣教曰宜遲生如諸老言便候朝報也(蔡存微事)
(實)
張岳
襄惠初釋褐與林希元陳琛談理學時目為泉州三狂
始以言禮忤永嘉繼忤貴溪分宜幸以功名終文治武
功所至登績詩其餘技然如宛宛西飛日餘光照我裳
江空流日華白石光凌亂理深物有悟興極感相因幽
篁迷舊蹊回磴拒飛轍微風萬里隂落日半江烟非熟
精文選理者不能作也(静志居詩話)
龍泉山北有員常院院東北麓大石上石痕濃淡隠
隠成山字怪偉可喜也張岳詩突兀石痕古蒼茫字畫
分千秋誰辨此我輩發竒聞(閩書)
張經
襄愍死非其罪郡志冤之國史白之東吳錢氏以為東
南之論殊不然傳聞異詞不可不覈以予所聞趙文華
病篤命禱其平生所陷六人襄愍其一則文華已心悔
其誣且與楊忠愍同日死於市公論亦可定矣其詩特
清婉無拔劍横槊氣(靜志居詩話)
閩張大司經懸車日久忽有倭亂起公總督公行止未
決聞里人能以箕召仙者命卜之神良久不至忽然箕
旋轉如風食頃乃止大書曰吾關雲長也留詩曰萬里
縱横事已空戰袍裂盡血猶紅夜來空有思鄉夢雨暗
關河路不通書畢而去公殊惡之然逼於朝命遂出破
賊後果為趙文華所譛棄市(閩小紀)
都城黃金臺出朝陽門循壕而南至東南角巋然一土
阜是也日薄崦嵫茫茫落落弔古之士登斯臺者輒低
徊睠顧有千秋之想張半洲詩燕王本意築金臺祇謂
能收濟世才何事荆軻終遠去空憐樂毅不歸來平沙
古嶂河山在落日鳴琴草木哀三輔雲晴瞻北極九重
宫闕自天開(日下舊聞)
林希元
林希元作面皮薄歌其題曰利見齋分巡自稱面皮薄
不會做無廉恥事深契予心歌以自慰人生莫得面皮
薄皮薄一事做不著心頭纔有半分虧十分面赤害羞
辱官中不曾持一文歸來稱貸無所獲常時或可強支
持凶年無錢那得穀宗姻知我别稱貸為我所累多怨
讟始信厚皮之人百做美為馬為牛皆不避歸來金銀
滿箱篋腴田美宅任意置凶年土荒田宅賤此時仍獲
萬倍利相爾面皮太薄人苦樂何啻差萬里如今欲作
厚皮人富貴榮華可立致只為面皮生定不可易欲作
令人復羞死不如且留一個名好與後人上青史見齋
見齋當世之人面皮幾尺厚何爾與我獨相似(閩書)
林景清
林景清閩縣人成化已亥冬以鄉貢北上歸過金陵院
妓楊玉香年十五色藝絶羣喜讀書不與俗偶獨居一
室貴游慕之即千金不肯破顏姊曰邵三亦一時之秀
景清與之狎飲于瑶華之館因題詩曰門巷深沈隔市
喧湘簾影裡篆浮烟人間自有瑶華館何必還尋弱水
船又曰朱翠行行間碧簪羅裙淺淡映春衫空傳大令
歌桃葉爭似花前倚邵三明日玉香偶過見之擊節嘆
賞援筆續曰一曲霓裳奏不成強來别院聽瑶笙開簾
覺道春風暖滿壁淋漓白雪聲題甫畢適景清至投筆
而去景清一見魂銷堅持邵三而問三曰吾妺也彼且
簡對不偶詩書自娛未易動也景清強之乃與同至其
居穴壁潛窺玉香方倚床竚立若有所思頃之命侍兒
取琵琶作數曲景清情不自禁歸館寄以詩曰倚牀何
事斂雙蛾一曲琵琶帶恨歌我是江州舊司馬青衫染
得淚痕多玉香答之曰銷盡爐香獨掩門琵琶聲斷月
黃昏愁心正恐花相笑不敢花前拭淚痕明日景清以
邵三為介盛飾訪之一見交歡恨相知之晚也景清詩
曰高髻盤雲壓翠翹春風並立海棠嬌銀箏象板花前
醉疑是東吳大小喬玉香詩曰前身儂是許飛瓊女伴
相攜下玉京解佩江干贈交甫畫屏涼夜共吹笙夜既
闌邵三避酒先歸景清留宿軒中則玉香真處子也景
清詩曰十五盈盈窈窕娘背人燈下卸紅粧春風吹入
芙蓉帳一朵花枝壓衆芳玉香詩曰行雨行雲待楚王
從前錯怪野鴛鴦守宫落盡鮮紅色明日低頭出洞房
居數月景清將歸玉香流涕曰妾雖娼家身常不染顧
以陋質幸侍清光今君當歸勢不得從但誓潔身以待
令此軒無他人之迹君異日幸一過妾也景清感其意
與之引臂約盟期不相負遂以一清名其軒賦鷓鴣天
一闋留别曰八字嬌蛾恨不開陽臺今作望夫臺月方
好處人相别潮未平時僕巳催聽囑付莫疑猜蓬壺有
路去還來毶毶一樹垂絲柳休傍他人門戶栽玉香亦
以鷓鴣天答之曰郎是閩南第一流胸蟠星斗氣横秋
新詞宛轉歌纔畢又逐征鴻下碧樓開錦䌫上蘭舟見
郎歡喜别郎憂妾心正似長江水晝夜隨郎到福州景
清遂訣别歸閩音信不通者六年至乙已冬景清復攜
書北上舟泊白沙忽於月中見一女子獨行沙上迫視
之乃玉香也且驚且喜問所從來玉香曰自君别後天
各一方魚水懸情懷思日切是以買舟南下期續舊好
不意於此邂逅耳景清喜出望外遂與聯臂登舟細敘
疇昔景清詩曰無意尋春恰遇春一回見面一回新枕
邊細說分離後夜夜相思入夢頻玉香詩曰鴈杳魚沈
各一天為君終日淚潸然孤篷今夜烟波外重訴琵琶
了宿緣吟畢悲啼不能自止天將曙遂不復見景清疑
懼累日及至金陵首訪一清軒門館寂然惟邵三縞素
出迎泣謂景清曰自君去後妹閉門謝客或有強之萬
死自誓竟以思君之故遂成沈疾一月之前死矣景清
聞之大駭入臨其喪拊棺號慟是夜獨宿軒中吟詩曰
往事凄涼似夢中香奩人去玉臺空傷心最是秦淮月
還對深閨燭影紅因徘徊不寐惘惘間見玉香從帳中
出唏嘘良久亦吟曰天上人間路不通花鈿無主畫樓
空從前為雨為雲處總是襄王曉夢中景清不覺失聲
呼之遂隠隠而没云(情史)
全閩詩話卷六
