海岱會集卷十二
七言絶句
早梅黃卿
香飄瓊萼一時新斜月溶溶雪夜春若向花中較風節
祗應箕潁伴高人
柳枝詞
罩水如烟萬葉重倚風飛絮曉茸茸莫教吹落長河去
化作浮萍無定蹤
又
畫簾風動影絲絲曳綠搖金晝景遲睡起倚闌看蛺蝶
鶯聲只在最高枝
前題馮裕
溪柳青青拂碧空小舟一棹曙烟空楊花陣陣西飛去
黃鳥聲聲似夢中
又
柳溪隂裡亂鳴蜩載酒相過坐石橋日暮青山歸鳥盡
主人倚柱漫吹簫
又
陌上楊柳碧參差江上蘭橈倚暮時長歌觧䌫不知處
月冷烟空愁夢思
又
楊花冉冉遂征鞍旌旆悠悠去不還一夜香魂化飛絮
随風萬里到長安
又
嫩葉柔條媚早春朱顔青鬢更相親年年條葉從攀折
飛絮飄飄不近人
前題黃卿
園榭依依烟靄垂習腰纔熟較新眉多情枝上金衣鳥
啼到朱簾欲夕時
又
欲比新楊笑臉開聞歌折柳罷金杯芰荷堤上常如簇
移向長亭亭下栽
前題劉淵甫
御水河堤見柳條退黃添綠媚仍嬌自言態度渾相似
不信君王惱細腰
牧牛石存禮
牧牛何心相牛經只愛年年草色青向晚不知春雨濕
東風吹笠過西坰
醉樵歌
寒山影裡唱歌頻短服長鑱自析薪市入蘭陵惟換酒
醉歸翻笑獨醒人
冬笋陳經
犢角嶄嶄入饌珍嚴冬頗訝發生新龍孫地底通幽蟄
隔歲先偷碧海春
秋懷石存禮
鼓角城頭起一更鬱蒸消盡覺凉生飛螢入竹秋光淡
老鶴巢松夜氣清
又
瓦爐栢子細烟消閒讀禪經破寂寥風細月高人已静
隔忩疎竹夜蕭蕭
又
溪上芙蓉映醉顔悲秋宋玉鬢成斑無情最是東流水
暗逐年光去不還
前題馮裕
海上梧桐一葉飄瀛洲風色共瀟瀟仙人何處吹笙去
老鶴蹁躚白玉橋
又
風捲烟雲幾萬重東溟漠漠静魚龍曉來獨跨華亭鶴
飛過蓬莱第幾峯
又
秋風溪上芙蓉花溪邊女兒來浣紗顔色相輝都不語
暮雲渺渺隔天涯
前題劉澄甫
露下風高旅雁回霜空木落菊花開長門自閉傷秋月
那得黃金買賦來
又
蘭階玉露百花殘桂殿金風一夜寒珍重齊紈秋再熱
主恩爭得等閒看
又
長信空階螢火流昭陽碧殿月華浮寒鴉聲斷君王寵
獨抱雲和恩不休
又
秋光淡蕩暗雲平露滴宫槐風滿庭青鳥不來仙駕杳
紫臺長望酒初醒
又
遠塞疎蕪逢暮秋深閨寂寂對窮愁黃花開處堪回首
白雁來時獨倚樓
又
梧桐朝隕玉欄前絡緯宵啼金井邊孤燈耿耿燼欲滅
新月娟娟人未眠
前題陳經
金井梧桐高入雲數聲秋葉堕紛紛獨憐長信宫中道
簾外黃昏不忍聞
又
深院空階秋氣清驚心物候眼邊明輕烟漠漠鳥雙去
零露瀟瀟鶴一鳴
又
雲卧巢栖滄海隈扶桑朝日望蓬莱樓臺蜃氣烟霄外
雙闕疑瞻五鳳迴
又
海燕窺人巧自謀棲身高入五雲樓爭知社日辭巢去
故壘蕭蕭風雨秋
前題黃卿
幽賞獨消夜景清紫薇零露鵲枝輕分明桂魄懸虚碧
似雨兼風樹樹聲
前題劉淵甫
秋到旋添黃葉徑風吹偏冷白雲居半生貧病甘疎拙
不怪朋遊不寄書
苦雨石存禮
夜忩風雨送高秋一枕簷聲萬壑流可是銅壺添海水
麗樵不報五更籌
又
自是悲秋怕見秋喜看大火未西流如何幾陣芭蕉雨
又作南忩一夜愁
又
新秋一雨苦傷神徹夜空階滴到晨機杼有聲連蟋蟀
畫圖無夢上麒麟
又
随身長物書千卷閱世高風釣一緡報說西疇差可喜
青黃野色望中勻
前題馮裕
山村十日霏霏雨高下田原綠水平一帶農家多寂寞
炊烟時見起孤城
又
風雨瀟瀟一月餘前疇稉稻半為魚可憐海上騷人苦
不得斜陽照濕書
海岱會集卷十二
