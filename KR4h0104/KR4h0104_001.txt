海岱會集卷一
古樂府
君馬黃馮裕
君馬黃我馬駰馬不同色人一心前年聯鑣洛陽陌今
年共踏洋溪雪
前題劉澄甫
君馬黃臣馬白君馬日立赤墀中臣馬行當雪山磧玉
勒嘶秋風琱弓抱明月十二閑中雲錦花三千里外寒
風沙香閨紅顔泣成血邊城白骨多如麻交河北流無
青草年年走馬交河道
有所思黃卿
有所思思無狂獨居扄戶意何飄揚五岳伊邇崑丘渺
茫愚公移山河伯望洋出入作息歲時田桑控馬以綏
止水芳塘蛛絲在簷蠶絲在房人生無羽翼思遠徒徬
徨
戰城南馮裕
前歲戰在雲中今歲戰在遼東玉林塞南穹廬滿廣寧
城邊人烟空年年春草腓更綠不知征戰何時窮將軍
枕戈黃龍戍天子旰食甘泉宫憶昔犁庭絶漠北焉支
祁連入中國邇來牧馬漸南侵河外三城收未得朝出
戰暮忘歸别新婚遠庭闈忠臣義士心所希但願黃金
印似斗寧辭白骨甘如飴
巫山高黃卿
巫山高邈難量望望隔雲夢江漢有舟楫山深不可窮
珍璧與丹砂穴深虎豹叢田居有牖步有笻無泛洪波
兮無登奇峰
蝶蝶行劉澄甫
春風蝶翩翩春社燕來舞相逢東園中參差桃李樹銜
之哺新雛香魂託誰怙秋深蝶亦稀秋社燕忽去得失
無可問惆悵寒江雨
前緩聲歌
疾趨無穩步猛槳無安流風禽難比翼湍鱗難縱遊人
生適意耳何為苦淹留帳中越女歌席上楚妃歎婉婉
燕姬柔裊裊秦娥粲白日忽巳匿華鐙猶未息懽極將
奈何悲來淚霑臆
前題劉淵甫
高弦無細響急水無迴波息我忿悁心聽彼從容歌宛
曲蘭室幽柔軟春風和舒徐稱皓齒轉換隨輕羅有短
更有長非少仍非多淒清舞自憐斷續今如何雖嘆霧
中花難比燈上蛾常使樂有時一任朱顔酡
董逃行劉澄甫
一尺布千里草兒童謠非不早長樂火郿塢灾天之道
往復來允之墜邕之獄終於盡有榮辱一董滅一董生
去長安營許京四寇去仲英挫五馬來孟德破魏公錫
晉公繼作者誰了不異福中禍禍中福反掌間真倚伏
前題劉淵甫
杞人無事懷憂坦平之地生丘補衮有具皆休都邑偶
爾綴旒衣冠豈但含羞
鳴雞犬吠家家往時爭競浮華火消沙散如麻狂風振
樹驚鴉兵鈐入手堪嗟
廣廊大厦森然倚憑氣焰薰天燕歌趙舞輕綫一朝事
業變遷追思快日豐年
穿石斷榦因循納基絶胎正人往來却似避秦覆車之
戒猶新禍兮與福為隣
榮枯徒令我傷須知本固根強移山之術空忙幾見終
日飛霜何如守分安常
西門行馮裕
浮雲日夜行流水赴東海人生能幾何容髮忽巳改釃
酒炙肥羊瓠葉亦可采及時召良朋不樂復何待
前題黃卿
出西門望雲之岑碩人在何許言念勞我心(一解)採藍
葉薦白華擷去不盈把欲濟河無涯(二解)路逢游冶子
招我以螺觥芳醇羅嘉爼欲留還不能(三解)我行絇屧
山塗阻渴下掬泉清且深上有梧桐如銅青欲取繫絲
徽黃金(四解)居常嫌擾擾浮世何所營願言慎服食綿
綿學無生(五解)
前題楊應奎
索居思沉鬱西門聊躑躅顧景開逸懷尋樂散幽獨汨
汨陌上塵湛湛溝中綠長嘯登危峯濯纓臨碧流臂鷹
走黃犬繫馬醉青樓但知樂意洽寧復幾時休醇醪味
本甘肥牛炙亦美呼我所歡人解我心中譺不醉莫來
歸厭厭猶不巳人生七十稀所患常千百惜隂各有為
勞勞自成拍焚膏繼日晷兀兀髮巳白洪厓與浮丘欣
欣難枯槁白日生羽翰紅顔常不老睠此血肉軀安得
復年少死生既有命富貴必由天黃金能聚散日月易
推遷財虜不解事空為人所憐
東門行馮裕
戚戚困故里衣食不自謀拔劍欲出門妻子苦遮留云
不願富貴但願相對貧豈知男兒志四海區區離别何
足論
前題黃卿
出東門茫茫夾巷通衢孰指適市㕓多隱語目視流波
笑相測(一解)持粟易農器器少兵械多南山有鐵可採
無冶鐵奈何(二解)爾賈不我告實但會誕黠可知方不
用矩圓不用規酒酺不及止何為(三解)欲飴得蘗汲水
成冰彼人笑傲予歸以平險阻密林悵何高深馬駕緩
行猱輕以升(四解)
對酒馮裕
對酒欲歌咏冬廬暮不寒外聞擊壤叟邀賓共蔬盤讀
歌秋竹曲願賡甘棠篇叟謝止飲和曲良難三農隱憂
孰與為歡冬鮮霰雪恒晴而暵遺蝗伏壠宿麥垂乾願
言潔酒供醴紛拜龍祠雲壇今此下民災孽風伯雲師
豈其俯顧豫安余敢同無憂之華屋綺紈
又
對酒歌豐年年豐實堪樂東家釀新黍西舍儲舊酪南
隣鸚鵡杯北里鸕鷀杓時有杜康來且共淵明酌傾銀
而注玉何如瓦與礫烹羊及炙牛爭似藜與藿倉箱喜
盈收場圃多刈穫晝無捕蛇役夜少豪吏索頒白遂安
飽黎黑免飢虐天子甚聖明宰府兼廟略草夭木巳喬
鳶飛魚自躍但寡旱蝗灾聊爾紆民瘼
碣石篇黃卿
碣石復出陟彼壮觀羣山半沉澥渤浮天日光湧蕩鯨
鼇晏眠艦艘游汎渺渺澄漣海不揚波維國之正越裳
肅慎來貢雍雍秦橋漢廟堙沒蕪墟彼碩垂釣悠哉樂
且
前題劉淵甫
東臨碣石觀海如天深自有底寬亦有邊桂樹匿隂扶
桑出陽千變萬化海水如常
東海碣石觀海利多海賈貪求輕視風波利同害同藏
珍匿寳螭龍有珠得之更好
東海碣石觀海歎生一旦成田有時結冰積之歸墟泄
之尾閭欲保終身養之在初
東海碣石觀海深奥古稱達人想不輕蹈海不揚波明
時建功壮年不勵白首難成
滿歌行馮裕
百憂集我懷清酒滿金罍春風忽又到桃李參差開一
飲一盡醉不用主人催古來稱逹道惟有漆園叟朝菌
齊大椿況復論好醜悠悠天地間盡是無何有
前題劉澄甫
傾樽對歌人生幾何日邁月征樂少愁多天缺西北地
漏東南盈虛消息矧爾人間磐石可透井溜可穿固亦
人力漸摩使然簣土成丘涓滴成河積寡為衆匪由其
他舜禹在位巢許棲巖周公鴟徙接輿鳳鶱彭耼為夭
顔冉為壽求仁得仁修短何咎生者如寄死者如休樂
天知命而復何憂
前題黃卿
處世將擇安波翻山峻事故多端甘貧白首進退知難
仰天見星昏聚曉殘空懷不平髮怒衝冠忽忽非少壮
富貴不可求擊膺隱形巢父忘愁吾將為賓復稱許由
哲人逝矣將誰與儔趨炎惡涼遽爾飛騰重義輕利從
善如登毁譽在人中心兢兢泰否有時君子循常(闕)
想多傷董生下帷法彼修藏疏老散金任彼徜
徉可行可止切戒沽名嘆惜佳辰酒味歌聲無尤無怨
何辱何榮俯仰之間遣興舒情當風秉燭碌碌虛勞樂
不可極會見霜毛天長地久恬養為高
公無渡河劉澄甫
公乎公乎河水瀧瀧中有蛟龍得人則喜我心&KR0885;&KR0885;公
乎公乎河水悠悠下有神&KR0034;嚙人至骨我心愀愀公乎
公乎爾之游矣載沉載浮我之憂矣無梁無舟公乎公
乎腰錢胥溺利害綢繆剖珠自藏吾將何尤
獨漉篇
獨漉獨漉駟馬丹轂時運苟去馬斃車仆桃李不言下
自成蹊烏鳥莫辨誰知雄雌猛虎負隅徒搏何為蝮蛇
入手解腕巳遲富貴可得執鞭當前貧賤可離脱屣何
難禍福靡定無乃自求怨天尤人君子不由陳母知廢
陵母知興俟命居易智者無名
前題黃卿
獨漉陂澤行潦漲渾波渾何傷客行無津翩翩白鷺泳
水不濡逐鶖逐獺無為爾虞确确者石河流滌之有美
一人其介如斯誰探古穴獲璧冠玉願言珍藏千金莫
贖豹虎近郭嬉遊縷縷壯士不刺磨劍何為暮雨魑魅
嘯見其吻雷轟霆擊吁為韲粉
善哉行劉澄甫
作偽日拙作德日休為善常樂為惡常憂禍福無端真
若循環有酒不飲空復長嘆上山采芝偶逢安期與棗
似瓜其甘如飴入海求仙忽見偓佺惠藥一粒其色如
丹自知歲短將可奈何慚無魯陽舉手揮戈日東月西
素髮參差親友在門且慰須臾
君子行馮裕
岐路異燕越素絲基玄黃君子慎顛末志士思鍼芒辭
輦恐嫌疑震主憂危亡鸞鳳化鴟鶚屠繒為侯王天道
尚反覆人事殊難量遺金豈足辨還牛仍自明磨刀不
見損砥石兩相傷啖服欲求飽身斃還為殃聖人絶思
慮元化直茫茫
飲馬長城窟行劉澄甫
飲馬長城窟城邊多白骨征馬嘶不前戰士愁難越秦
皇築紫塞萬里空流血漢祖圍白登三軍困飢渴馬邑
夜蕭條龍沙風慘慄十去七不還一札九嘆息男兒誇
健少婦女哭嗚咽凱歌何時唱旄頭何日滅善守在四
方王者無奇烈
前題黃卿
平溪清見底泛泛雙鴛鴦中流見羣鷺啄啄相頡頏佳
人呼征鴈嘹唳發三邊君子佐戎幕偏師逐右賢門前
風起塵塞上風揚沙昔時柳飛絮今時雪作花白草獸
駭奔中有龍種馬八尺蹄如銀駉駉不知價捉馬獻天
廏願君離塞下
前題劉淵甫
長城築枯骨城下決寒流飲馬泉水深閉目遠天愁流
水何時竭苦戰何年休鞍上珊瑚鞭手中金絡頭風沙
慘漫漫鴻鴈鳴啾啾欲得家鄉書肯念征人不敢繫兒
女思止因父母憂丁寧閨中婦善為甘旨謀生當歸故
園死當葬故丘
艷歌行劉澄甫
兩兩雲中鶴雙雙池上雁朝飛洞庭湄夕止天山畔奮
翮共雲霄唼藻同燕婉良匹影不孤宕子情欲斷雖寄
白頭吟自愛黃金館尺素書竟絶長門賦空歎本效孟
光潔不學文君粲心貞道苟合萬里即閭閈幽懷寫金
石憯然卧江漢
前題黃卿
菀莞水邊樹茁條壘石間孀嫗攜兩女逶迤上壠墦亂
葉前迷路潦水跬步難貴家車如屋呼可共載還長娃
低粉頸仲娃發赬顔阿母謂勿嗔徐行車自前健禽嚇
青鳥義鶻不可干
相逢行馮裕
生死識交情貧賤見交態白頭尚如新青眼即傾蓋班
荆信難值斷金義可會荆杞堂隅中胡越形骸外金蘭
心與同鷄黍期若待雨落復為雲恩深反成害重淵等
艱深九疑紛向背久要變須臾戈矛生眦睚高論廣絶
交朋從惇舊愛
苦寒行劉澄甫
西北度燕然屹崛何盤桓峩峩千里雪漠漠萬重煙積
水滿溪澗枯樹被岡巒悲風起巔末白日沉虞淵飢鼯
叫空壕猛虎藏深巖貂裘不覺暖挾纊曾知寒將軍喜
候封戰士多苦顔長城埋白骨窮廬擁青氊塞馬鳴不
息高鳥飛不還平生征戍勞寤寐誰與宣難哉苦寒行
聞之尚心酸
前題黃卿
都城怯冬候邊城寒復寒九邊同凜冽雲中冷且艱萬
卒圍城下睊睊鬱愁嘆逆豎戕主帥豺狠據重關相臣
按劍怒猛將亟登壇露野相枕藉半菽風中餐白登雪
霶集桑乾層冰堅又聞長征人呵手繫征鞍左隊泣墮
指右伍傷凍顔苦寒何足慰僵屍那忍看幸逢明主恩
挾纊誓相安條風扇和燠不戰凱歌還
前題劉淵甫
北風初涼雨雪初飛居家蕭蕭遠涉何依天下皆寒獨
念遄征慘肌裂膚東山之行腹無宿飽身無重襖朝起
見星夜眠在草披有狐裘坐有熊席爾心則安寧復我
恤
怨歌行馮裕
巴江浮月色巫山横露光孤鳥鳴如訴啼猿聲更長遠
客撫七絃欲調不成章臣有逐萬里子有朝履霜桑梓
空悵望江漢浩無梁巧言滅烈火浸潤傾高堂楚士多
幽恨屈子摧肝腸漢武誅江充後時良可傷虞舜放共
驩頌聲流無疆
浮萍篇
相彼萍兮生澤中兮或聚或散隨天風兮相彼萍兮生
中河兮或近或遠隨風波兮相彼萍兮生内池兮或西
或東無不宜兮
前題黃卿
秋水見浮萍隨波何菁菁華不借黃壤葉不附菰菱萍
生無根蔕男兒重横行浮雲不可挽紫騮驕欲騰入山
縛貔虎蹈海斬鯢鯨浮萍蔽波面下有百尺鱣萍流入
江海藻泛金沙灘借問萍與藻附托何偶然健步自千
里不羨生羽翰逹人志遠覽長路何足嘆
前題楊應奎
木生有根花有萼嗟爾飄萍無所托幸因雨滋不免風
吹倏來忽去安穩難期霰分密布空隨時彼行何行止
何止人生聚散皆如此眼見水上萍更思萍下水
猛虎行黃卿
獵不避猛虎窟漁不近潛蛟湫潛蛟豈不躍烈夫多懷
憂登高眺霽景所思杳崑丘總轡歴險阻飲馬江河洲
長風吹纓組洪波淬吳鈎晝不求粱肉暮不要侣儔鵾
鵬運渤海榆枋棲鷽鳩寥廓何畏阻硜硜那與謀乞藥
駐容色曦和當相留三復入虎穴慷慨終有酬
天馬歌馮裕
猗龍種之蹻蹻兮淩奫澤之淼淼兮失天閑之騕褭兮
負河圖兮文明銜赤文兮舜之禎矯首長鳴兮雄風生
纖阿逖兮伯樂逝兮按圖索華鞿珂兮歸有德
妾薄命
妾本良家子嫁與游俠兒燕好能幾何郎心忽自移紅
樓美清夜空閨愁夢思起視天漢斜新月如愁眉粧鏡
空在匣麗服空在椸有時惟古歡惠然開重帷離心安
可同悁悁倚前楣盛年巳見捐況乃薄暮時三復白頭
吟緘愁將告誰
前題黃卿
團團明月上清輝射羅帷春園百禽集花卉舒榮滋風
歛聞絃管履跡不能移箜篌手巳澁蟢子空來依尋丈
踰千里韶光無還期巫嫗相女貴骨法非蛾眉玉貌豈
相遠承恩分妍媸婚嫁誰不擇出門那可知連波去不
遠王宋悲復悲齊有化蟬女衛有谷風詩耕莫苦風雨
游莫苦路岐青松無改色誰望連理枝
前題楊應奎
光隂易逝難留暫登畫閣重樓流蘇帳暖香浮藹若陽
春綢繆華筵錦席相酬稱壽舞獻婆娑塞曲明謳齊歌
觥籌交錯蹉跎開懷盡歡顔酡醲酣飽飫合和周折禮
度容與舉止疎暢沉魚狂態暗生絶裾法語束縛安居
紅顔可悦禮裁操觚挈榼摧頽弱質纖體縈迴金珠雜
遝往來目驚心悸難媒黛銷綠減朱顔新聲轉風麗娟
氣噴椒蘭間關雜進比西並班婉孌愛惜意慳開樽致
歡驕奢祗恐酒數難加興闌客子還家答言杯盤猶賒
美女篇劉澄甫
燕趙富美女窈窕多清揚麗質無粉澤冶容勝蘭芳盈
盈桃李姿裊裊芙蓉裳細履珠翠飾高簪玳瑁光白如
玉環潔輕若飛燕翔湘妃不可覩巫女詎能忘魚見為
之逝鳥見為之藏明妃度關塞西子傾家邦色荒永垂
戒閒情常自防
飛龍篇馮裕
仙人駕飛龍飄飄遊太空俯視世間人醯鷄喧甕中一
覽遍八荒税駕在崆峒雲巘何巍巍澗水何淙淙玄鶴
沖天飛仙桃蒸霞紅我欲訪大道趨風託仙童仙童感
我誠引我瑶華宫拱立日巳斜仙人開雙瞳授我一束
書期我扶桑東稽首拜受之漸覺心神融孜孜三十年
大道隔鴻濛願謝人間事再訪青牛翁
前題劉澄甫
軒轅鼎湖騎飛龍雲軿象御浮煙空花顔月貌爭相從
股肱耳目誰與同紛紛攀髯咸墮弓兩兩玉女偕金童
銀闕嵳峩扶桑東洞天隱約蓬萊中拍手放浪山崆峒
潛身頤養芙蓉宫白雲飄颻真難逢黃金銷灼不可鎔
千秋萬歲傳無窮九還七返如捕風錦文綠字苔蘚封
石函玉笈神鬼工紫皇邀我遊鴻濛叩之不語心忡忡
前題黃卿
遠遊采芝露冷林谷玉女跨鶴仙童騎鹿羽士在前飄
飄丹鵠趨進謁之期我辟穀赤幢雙𨗳層城在目石英
芳蒨玉膏滲漉言有大藥貯之海屋靈符三緘慶雲垂
覆我無盈心粒丹自足霜華少黑老色少沃逍遥常居
消中情毒焉能霞霄寥廓幽獨
白馬篇馮裕
長安有名將白馬何翩翩俯身馳大漠一劍當三邊萬
竈如雲屯青天明月懸一鼓破月氐再鼓擒左賢單于
聞之驚旃裘夜幾遷瀚海不揚波勒功在燕然榮名耀
青史嫖姚應共傳
前題劉澄甫
白馬躍飛龍騰驤萬里行霜蹄蹴烟霞玉勒繞玲瓏背
上鵰羽箭腰間烏號弓盤雲落霜鶚映日下冥鴻巳麗
驃驍陣還堪左校衝單于單騎壘子儀五花驄九塞無
彊敵六郡推才雄轉戰葱嶺道捷報甘泉宫捐軀赴國
難慷慨平羌戎平生意氣在誓勒燕然功
前題楊應奎
白馬出冀北雕鞍覆錦茵皎皎西洛道蕭蕭清渭津馬
驕鳴不止借問馬上人寳劍銛且博弩弓逾六鈞馬粟
巳傾斛人飲亦將醺羽檄流星過邊烽報煙塵虎旅皆
騰趫烈士豈逡巡驅去忽長嘯涼風薄黃雲追奔志慷
慨樹功非希恩揚揚錦綺者列乘給翔麟換騎果下馬
探賞桃李春白馬冏如雪白駒亦如銀乘駒入空谷生
芻樂無垠
燕歌行
蒹葭蒼蒼露為霜梧桐飄飄金井牀絡緯啾啾蜩蟬傷
玄燕寂寂白雁翔客子遥遥萬里行美人獨坐悲流黃
秦川織錦非七襄陌上采桑不盈筐深閨煢煢思如狂
參杓斗柄夜縱横展詩續歌暫徜徉歌罷嗚咽悲中腸
安得君為明月光流影一照妾屋梁披衣疊股坐待明
耿耿銀漢永相望
前題黃卿
槐街冠蓋何翩翩華堂晴晝玳瑁筵絃管笳吹沸喧闐
玉盤瓊斝紛花鈿中席酬勸嬉留連雄談琅琅同稱賢
千金然諾白日懸肝膽意氣直如弦羲和急轡逝虞淵
野薪風烈空浮煙聲名相軋臨要權貨利錐刀誰讓先
炎日涼颸變眼前彎弓落石更可憐吁嗟傾覆自昔然
前題劉淵甫
楊柳落葉金垂絲鳥來鳥散聲音移他鄉應役復幾時
去何容易歸何遲夢中寄書伸别離緘愁結恨那得知
朝登暮涉心力疲回頭迷望悲天涯衣裳破碎無完肌
篋中舊帛將付誰舅姑巳老諸子癡草生壠畝難耘耔
終歲作苦難自持使妾不暇修容儀寬恩有日辭荒陲
踐更算賦敢違期辰横參暗空相窺風吹月照長相思
上留田行
孩提餅乳相怡怡上留田壯年䦧鬭怨阿誰上留田棠
棣零籜根柯離上留田野中啼號隣翁悲上留田歸家
美酒妻與兒上留田諸兒齒壮將若為上留田
海岱會集卷一
