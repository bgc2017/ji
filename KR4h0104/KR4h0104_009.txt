海岱會集卷九
五言排律
登廣固舊城懷古陳經
下馬尋孤壘登高俯舊城龍岡盤地險雉堞與雲平東
望滄溟會西瞻泰嶽迎四山屏亂立一澗帶相縈十二
侔秦郡膏腴儗漢京封疆仍晉服巡狩尚堯名蔚蔚林
臯接油油禾黍成斷崖蒼蘚合絶壁紫烟横野鹿驚人
過村鷄出樹鳴川陵互變易冠蓋幾枯榮闤闠夷丘隴
人家伴牧耕霸圖何寂寞凄惻不勝情
七夕日會集隠山方丈海亭酒味欠佳酤以代
之馮裕
上界三天外嘉辰七夕秋瑞光凝漢渚靈匹會牽牛白
帝新涼入清高舊暑收尊携江夏酒話共遠公遊社擬
開蓮集杯疑渡海浮座中聯俊彦方外得清幽誦偈猿
求聽談經鬼亦愁鴨罏騰紫篆龍鉢注黃流不見齊從
事翻逢魯督郵既興歡伯歎復重麹生憂缾榼深蒙恥
茶瓜亦起羞目懸張掖使吻渴醉鄉侯村舍金魚換山
門玉帶留雲安春可贖桑落遠堪謀綠螘分壚畔青蚨
觧杖頭洗厨重辦饋移席更相酬院竹飄竽籟曇花送
酒籌曠懷傾北海高義重南州雲水超真悟乾坤豁醉
眸家鷄輸野雉座客漫夷猶
人日逢春劉澄甫
七日人皆得三陽氣始新縷金傳舊俗盤菜送比鄰暮
景逢晴旦幽居喜正晨薄寒疑嶙峭輕煖透逡巡栢葉
消殘雪蘆灰起細塵梅粧還貴豔柑釀逐清貧陟覺天
時泰俄瞻地脉伸名花紅翦勝柔草綠抽茵餅餌甘粗
糲衣冠媿縉紳仙樓春縹緲漢殿晝嶙峋朝謁希疎出
羅幡賜予頻條風紆禁籞冰凍暗江津北海多岑寂東
郊接隠淪琴香誰逸興歲月此閒身早起勤為拙宵眠
懶近真青山開化育白屋掩柴筠杜老愁須破坡翁意
自親雲翹翻袖舞彩帳揭華闉嘯傲牛呼馬招搖斗指
寅年年讀書舍應共太平民
送陳東渚北上
五鳳司喉舌三齊表縉紳銀臺仍筦鑰畫省舊臣鄰日
近彤樓影香飄紫閣塵斗邊黃紙下山畔白雲屯閥閱
移忠孝交親盡主賓松筠堅氣節冰雪飽精神暫得襜
帷駐行當要路津何妨隐金馬正值走蒲輪青鎖經遊
慣黃扉出納頻龍墀通密勿楓陛聽絲綸接武䕫龍踵
分憂丙魏身衮衣明日月錫服繡麒麟豈望彈冠慶還
瞻結綬新忝予白髮友羡爾紫薇臣蓮社盟猶在鷄壇
誼已伸琴香消暑酷金石托情真乘醉吟花下投閒釣
水濱風烟重離别書札慰沉淪
海岱會集卷九
