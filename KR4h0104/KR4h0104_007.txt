海岱會集卷七
五言律詩
東郊石存禮
為愛東郊好笻枝伴獨行花香能醉蝶柳色欲迷鶯但
得青春在何妨白髮生斜陽紅盡處一片暮山横
前題馮裕
散步東郊外春深景物繁高低楊柳岸紅白杏花邨海
氣分陽彩山容减燒痕方思谷口客移杖過柴門
前題黃卿
出郊常是嬾學曠近為真潤野當膏雨聞鶯偶仲春入
村須住步隔水共招人但恐桃源失尋遊豈厭頻
謁倉頡墓楊應奎
雨粟書初兆結繩風漸移巧因鳥跡出象應馬圖垂制
作今逾麗儀型古莫追翻思文勝日托始有餘悲
海燕馮裕
秋返烏衣國春來玉水隄興衰殘照裏王謝畫梁西曉
幕參差過晴絲掩映低宫中曾第一應憶上林棲
前題陳經
適至從何處來巢白玉堂芹香眠翠羽花暖伴鶯簧入
幕甘棲托冲霄任頡頏有時秋氣逼亦復返江鄉
雷劉澄甫
殷殷南山動轟轟北極回卧龍能自奮甘雨尚須催酷
暑聲應掃妖氛震欲開九天流解澤先向海邦來
桂花石存禮
雲階有叢桂枝幹蛟龍翔天霽開金粟秋高對玉觴燕
山傳勝事蟾窟散餘香欲倩騷人筆重書招隱章
漏屋馮裕
茅屋幾時雨棲遲欲斷魂青苔縈土壁流水出柴門懶
隱烏皮几愁開綠酒尊晚來聊一望四野尚雲屯
上大雲寺石存禮
山險疑無路縈迴一徑通鐘聲瀑布外塔影夕陽中忩
出茶烟白爐分松火紅禪房招隱處清話幾人同
前題劉澄甫
寺隱青雲杪門當碧石隈自開西磵菊誰翦北山莱細
雨曇花落危巖烏徑回上方清梵宇人世隔塵埃
前題陳經
披徑尋祗苑盤空躡白雲山門通上界石室藹清氛夜
鉢看龍蜕秋巖識鹿羣還聞飄桂粟花雨共紛紛
秋日有懷藍北泉馮裕
昔年騘馬過山郭有光輝對酒邀明月尋詩歴翠微夜
深還共坐春到便言歸好謝南征雁銜書向北飛
前題陳經
仙境懸東海高人憶北泉地鄰蓬島日宅近蜃樓烟秋
水蒹葭遠霜空鴻雁偏乘槎會何日藉草一談玄
重脩富公遺愛亭
古廟千年圯靈臺不日成雲浮新棟宇苔洗舊碑銘惠
澤存先哲儀型媿後生可憐仰止地徒有漫遊情
又
丞相祠堂舊今朝勝槩增冠裳秋水集羅綺暮雲層清
醖薰蘭瀉芳肴雜桂蒸何人懷古意惻愴意難勝
晁錯受經圖楊應奎
經自伏生授言從玉女傳秦灰方冷後孔壁未開先文
武存方策唐虞在簡編何人圖盛事仰止媿前賢
牧牛石存禮
有客西臯下力田還讀書東風春野綠朔雪夜忩虚芳
草眠黃犢香芸走白魚倪寬千載後誰伴帶經鋤
前題馮裕
爾牛來濕濕牧事付村童細草三春雨疎煙一笛風寢
訛青野外陟降夕陽中共喜維魚夢年年屢報豐
夜坐石存禮
空齋伴獨客寂寞似僧家爐冷頻燒葉燈昏不結花夜
長思往事歲晚惜年華不寐推忩坐茅簷月未斜
前題馮裕
永夜南軒坐依稀到夜分星晨旋北極河漢度流雲皓
首栖蓬蓽孤忠想曝芹寒階聽鶴唳疑對玉宸君
前題
短燭頻移刻良宵不問更坐疑天籟息興與月華清晴
漢星如减風林鳥誤驚那知車馬客緣底尚西征
前題陳經
金壺傾漏緩烏几倦更長數息疑禪定齋心學坐忘裘
温貂續短爐冷鴨添香問夜移衾枕山城月轉廊
聞柝劉澄甫
月明人語寂霜落柝聲寒斷續齋鈴雜清幽戍角殘金
吾傳夜警玉漏送更闌羈旅愁無奈關城卧未安
前題陳經
霜風吹夜柝明月戍樓初閣迥連雲響山寒應谷虚嚴
更疑漢署禁直誤周廬滄海孤城夕遥天憶帝居
春寒
東皇初布澤北海尚多寒凍水纔分谷光風未轉瀾榆
添新改火貂戀舊彈冠會見芳菲意融融獨倚闌
人日野眺石存禮
七日逢人好頻年望眼賖塞雲晴度雁城日曉翻鴉澌
下先春水梅開隔歲花居閒何所事端坐誦南華
早起馮裕
山居常早起幽興曉全濃步屧披春草開簾度曉鐘亭
亭留月色黯黯見山峯樵唱忽過徑朝暉透檻松
前題劉澄甫
在家無俗事早起意何如種樹滿荒徑移花向近閭閒
愁苦不寐短髮倦頻梳預約南溪老侵晨學釣魚
前題陳經
為惜韶光好尋芳欲及晨鏡中猶未老塵外且閒身晞
髮扶桑日披襟滄海春熙熙觀物候拂曙五雲新
又
春睡何曾著荒園幽事知斷雲饒種竹壘石曲通池招
客嘗新酒科頭改舊詩適時惟老圃自笑學樊遲
山行過僧菴不入石存禮
曉起誰同步尋幽思不羣逢僧看竹去吹笛隔林聞山
勢浮雲合溪流野水分徘徊歸晚逕樹影月紛紛
前題陳經
蘿逕盤青靄松門隠碧岑野雲看不極禪榻倦重尋樹
斷浮幢影巖虚落磬音何須支遁話已覺净塵心
元夕聞讀書聲馮裕
淑氣回新律風光轉上元千枝花照夜萬戶月當門城
角人家過書聲草屋繁杖藜聊佇立指點示兒孫
海岱會集卷七
