海岱會集卷二
古樂府
鞠歌行馮裕
荆山産良璞中有寳玉英卞氏偶得之兩獻楚王庭前
後蔽讒言哀哉懷與平祗聞鑠黃金不知毁連城懷璧
固其罪獻玉仍被刑抱璞空山下嗚嗚日悲鳴涕盡繼
以血寸心始得明足斷難再續封侯亦虛名寄語後世
人衒玉難為情
前題黃卿
時雨足光風飄芝蘭深谷芳且高鳥同色馬同毛笛竹
臨爨桐半焦嘘如露叱如飇金珠過海誰為橋功可擬
時難遭謗書貝錦何譊譊桂為檝柏為橈浪平風順何
逍遥
豫章行馮裕
豫章出深山亭亭一何長深根蟠重淵修榦摩穹蒼匠
石持斧斤致之京洛旁棟隆豈不美生以才自傷何如
南山櫟根榦常相將
前題劉澄甫
出處本無定隱顯難俱宣禍福起轉轂是非明蓋棺神
禹禪虞舜祀夏垂永年傅說夢高宗法祖應配天揚雄
乃頌莽樂毅遂辭燕李斯諫逐客田文愛養賢堂奥生
戈矛杯酒釋兵權萬事多錯忤倚伏理循環
門有車馬客行馮裕
客從金陵來倒履走相迎把袂上高堂共坐話平生訪
舊半凋謝一語心一驚憶在少年日良會羅羣英看花
長干去載酒秦淮行别年僅十載落落如晨星惆悵將
如何千里江雲横
前題劉淵甫
出門見遠客試問來何方風塵悴顔色行李惟擔囊相
延入我室酌酒未盈觴忽忽歎遠别俯首兩徬徨世態
豈一端片言安得詳辨容異老少感舊多存亡朝是夕
仍非尺短寸反長世情若蕉鹿出門皆羊腸不能順流
俗何不歸故鄉門巷尚如昔桑棗巳成行光隂無回期
人命同朝霜親舊每相見丘隴幸未荒去就兩決絶名
譽徒虛彰
折楊柳
手攀楊柳枝上馬别親友父母願榮顯妻孥爾何有富
貴一朝得豈謂日復久黃金炊玉竭白璧馬自售季子
裘巳敝買臣婦不守平生意氣在肯令此言負再整青
雲冠仍啟談天口致身霄漢上功名稷契右白晝忽歸
來黑頭曳紫綬誰憐貧賤交旦夕成老醜
放歌行劉淵甫
冰蠶不知寒火鼠寧識春物性安所習志士曾因循鳳
歌避塵世龍躍升天津三聘往草野一顧傾渭濱即圖
國士報肯虛明主恩短服謝韋布華組挂朝紳戚姻待
舉爨賓客喜乘輪志滿氣亦揚滿前皆交親人自敬長
史賓主徒殷勤
東武吟石存禮
古有豪俊士混跡蓬蒿中劍耻一人敵射學千鈞弓獵
手應石虎釣竿拂飛熊時違困文史壮志喜從戎赴募
燕頷相麾下猿臂公西報玉門捷北勒隂山功張騫既
巳老李廣卒難逢謝職困郵吏帶酒過新豐客散亭障
暮囊罄杯盤空西山景將歇東武歌徒雄
出自薊北門行劉澄甫
幽薊饒霜雪先秋即凛冽風土尚獷悍征徒各雄傑捐
生乃其常不啻荆與聶計斬單于首誓飲匈奴血泥封
玉門關馬躪龍堆缺朝聽漁陽鼓夕望燕山月憑高瞰
狼胥乘危探虎穴陣冷鳥不下河冰骨欲折羽林本孤
忠中郎弊旌節歸來圖麒麟生平重閥閱
前題黃卿
薊門連亭障北望白草腓堯封遺溝洫秦塞何纍纍征
馬飽苜蓿干旌映珂鞿鐃吹風轉急狼烟騰復微生飲
鸊鵜血戈劍瑩生輝撩揭男兒健相逐誇戎衣行行聞
野哭言寇掠且歸挺身出大漠武士爭追隨誓射天狼
落寧言貔虎威問我馳驅志庇民奠邊陲首功報幕府
將為刀筆欺桓桓烈士恨犒爵竟何為
空城雀馮裕
空城雀空城雀蓬蒿仰而棲藜藿俛而啄黃口易探取
短墻非所託腥臊豈足薦鸞刀彈射時復遭兒曹雀乎
雀乎將奈何鳳翔千仞無虞羅
行路難石存禮
行路難路多岐青天白日光照地出門相背東西馳憶
昔貧賤時兩情如膠漆共言生死不相違握手披肝誓
天日君今得意成大勲金章封侯蒙主恩一朝富貴誰
能及翻笑傍人百憂集平生金玉安足論對面不肯下
車揖世事悠悠寧可期芳春花木秋易衰冰霜歲寒不
改色却羨南山松柏枝
前題黃卿
歌莫歌塞下曲吹莫愛胡笳長古溪沙埃白草仆隂山
苦霧連大荒健士馳驅幽閨泣容華何如筋力強丈夫
骨相分茅土隂符弧矢空昂藏蔡澤頰舌一朝貴白頭
飛將事戎行
團扇郎石存禮
團扇團且潔人言似明月明月恐不如長圓未曾缺
前題馮裕
贈扇不贈鞭畏行千里道對月與搖風郎亦知多少
又
人言秋葉扇入篋更為珍我亦收綵縷明年紉復新
前題劉淵甫
步階無纖塵出袖半遮面一日幾回看即與郎相見
前題楊應奎
秋風歇團扇郎心中道變慇懃度歲寒夏來還相見
碧玉歌馮裕
春風桃始華碧玉入王家金杯深綠酒麗日明朝霞
前題劉澄甫
碧玉破瓜時鬒髮纔覆額朱顔奪夭桃黛眉學新月
又
碧玉破瓜時即誦白頭吟千金學歌舞一笑傾郎心
古别離石存禮
北風吹征帆飄飄西南馳山川聿修阻霜露忽淒其顧
我遠行邁豈不念歲時歲時豈不念簡書良在兹翩彼
晨飛鴻翺翔亦何之感我同袍友慼慼懷仳離仳離雖
可懷觴酒當載時願言崇令德金石以為期
前題馮裕
良人將遠涉離别在斯須褰裳問歸期涕淚揮階塗去
住各長嘆莫忘舊歡娛人生有離合譬彼天邊月三五
清輝滿虧缺亦倏忽月虧行復圓人歸看白髮
前題黃卿
江南送别處芙蓉遍池塘江北送别處青楓夾垂楊折
條不折萼相對惜幽香閨中懷征戍臨岐餞舶商江樓
高十仞登眺渺蒼蒼孔翠出嶺巘西驥入漢疆舊侣亦
慨戀何況阻彼良名都理征轡迢迢道路長道長何足
惜薄言添襦裳今别愁在貌古别鬱中腸四座且停詠
離弦弛莫張願吹簫與笛招鳳還梧岡
晉白紵舞歌馮裕
越姬白紵鮮如霜朅來裁作舞衣裳青春宛轉耀日光
中庭翩翩白鳳凰四郊無事和風揚大官卓午瓊筵張
有酒百壺清且香君臣同心方樂康高歌妙舞殊未央
人生少壯焉能常
前題黃卿
名苑風和紅粉飄瑶席繡茵落翠翹燕箏趙瑟按秦簫
齊著白紵解綺綃輕袂宛轉舞翛翛躧步躍履折楚腰
對蹲轉盼離復招鴛鴦翩躚雲影搖吳蜀混一海澄清
徵歌選調咏太平江南白紵機杼精皎皎霜練致洛城
有美春服製初成絢麗未知鶴羽輕簪紱高會傳金觥
願主福壽山嶽并
野田有雀行石存禮
十畝之間雀啾啾止蒿集萊鳴相酬遠川遥陌路孔修
原田茫茫禾黍稠秋來古樹風颼颼夕陽慘淡沉西丘
羣飛羣下不相求銜穗食穀安無憂南有樛木在芳洲
雌雄廹暮共依投咄哉兹禽多詭謀性行佻巧孰與儔
非羅非丸致無由草竊奸宄將何尤吁嗟此鳥毋久留
願汝化蛤湮東流
齊謳行劉澄甫
齊國善諷謠齊女能謳歌臨淄佳麗地貴富侯王多營
丘據形勝十二當山河迤邐瑯琊饒膏腴即墨奢漁鹽
並秔稻海錯紛交加浮磬有遺音孤桐挺陽坡檿桑中
琴瑟綌絺勝綺羅桓公敬仲父威王烹東阿田單走燕
騎魯連卻秦戈天道豈常泰人事或坎軻君相胥汨沒
霸業終蹉跎逹士解止足去去將如何
前題黃卿
齊瑟調素越簫管自伶倫舜胄傳韶樂師摯正雅音季
札精賞鑒綿駒何足云爽鳩肇茅土尚父治維新青陽
條風起萬化先受春産殖兼海陸充牣腴且珍澥渤深
無際岱宗崇入雲洪河界右址肅慎直東隣疆域何膴
膴形勝當西秦輔周表列國一匡濟生民稷下萃文史
爼豆饗耆賓高風魯連倡義烈王蠋敦俗尚輕千駟風
韻流千春
關山月馮裕
關山月皎潔如清霜連營接幕夕流光流光猶得照故
園征人見月徒傷魂四時弦望如流去可惜韶華暗中
度深閨少年兩别離還如嬋娟缺半規缺半規三五來
復圓一身遠戍何時旋
前題劉淵甫
關山月關山月萬里清光有圓缺宵從溟渤出微茫曉
向崦嵫看皎潔玉門迢遞交河長鴻雁南飛素書絶機
中錦字織不成隴上征袍泣流血山高行未還月冷身
猶單香閨惜瘦影戰地增苦顔雕弓明漢壘鐵馬度蕭
關長安樓上客把酒愛高寒
臨高臺馮裕
寒雲起天末獨自上高臺塞鴈東南行淅淅西風來昔
我同心友渺渺湘江隈淩空望湘江秋老芙蓉開
前題劉澄甫
臨高臺水渌芙蓉開文茵繡轂坐瑶席鳳笙龍管吹落
梅北瞰銅雀館春風階草短南眺臨春閣夜雨江花落
東上鳷鵲觀西對蒲萄宫關樹重叠綠山櫻寂寞紅新
豐遠接青雲起長安甲第朱門裏舞榭鳴鐘日欲西佳
人取醉典羅衣雕簷繡柱盤龍虎豪客探鈎月卓午兩
兩鴛雛水面飛蕭蕭螢火窗前度景物不可留幽懷向
誰訴憶昔咸京繁盛時可憐東洛並芳菲只今桃李皆
無主何處牛羊仆墓碑高臺高臺不可上章華柏梁塵
土障
前題黃卿
臨高臺俯檻前有芳桂芳以樛河水浮槎望如舟蒼鶚
雲起翩以遊持丸擊鶚祈我親壽千秋依中流
洛陽道劉淵甫
洛陽昔全盛輳集競繁華歌鐘連九陌樓臺接萬家御
水年年柳名園處處花嬌豔固絶倫相逢日又斜地形
控襟喉雄圖匪矜誇盛衰雖無端變動先萌芽世事隨
轉燭晚路如奔車人物偶蕭條感念長咨嗟
海岱會集卷二
