海岱會集卷三
五言古詩
黃金臺馮裕
燕山高嵳峩燕士多悲歌昭王黃金臺矯矯青雲阿屈
身思致士禮意為網羅樂毅與劇辛千里皆相過意氣
成風雲談笑開山河一朝失英主勲業如流波黃金不
改色衆口一何多二城乃反覆一簣竟蹉跎悠悠國士
心遺恨當如何
詠懷
世路何嶮巇散步亦不展人生能幾時白日忽巳晚我
欲騎赤虯陟彼蓬萊巘醉來問麻姑滄溟今深淺
前題
樲棘花如粟相近紅槿籬采采不可贈可贈不可持桑
柘墻下植松桂山中移物理自有分堅貞勝華滋掃場
留粟粒為恐野鳥飢並生大塊中飲啄將同歸
前題
虞人養麑鹿童子養雛鸎飲啄非不厚豈適羽毛情林
卧玩空翠墟落謝經營霞舒炫幽澹谿靜轉琮琤軒冕
忽枉顧掃徑啟柴扄但禁犬出吠不知鷗巳驚始返志
自定諒盡歲寒盟
前題劉澄甫
百襲寳燕石千金學屠龍其如敝帚價還知康瓠功時
違貴者賤勢重拙者工西陂泛舟楫東臯事春農俯仰
尚自得讀書日從容巳謝簿領勞頗守山林窮溪前蔭
灌木屋後樹青松白鷗忽下來正堪對海翁
又
枯桐在錦囊藏之三千春白玉間瑶珍黃金斵朱紋月
明一披拂悠然散埃塵有價不能售猶如隣女貧顔色
豈不好絃歌非不新彼方惑嫫母徒使江妃嚬棄擲鼎
作瓠鄭重艾為芸世事豈足道長歌激青雲
前題黃卿
南山杳青靄平野望岧嶤上有梧千尺離奇鬱干霄高
鳥凌風下結構十圍巢飲啄靜自足煙露養羽毛晴晦
誰豫定漣漚時自消玄髮夜中變晨起空我勞
又
羽人攜玉管題我白雲居雲水自夙願今兹急菑畬東
借養蠶譜西借相牛書聞占風雨好所願豈在餘野兕
不厭食耕牛不厭癯逸豫復焜燿嘖嘖與我殊
前題楊應奎
青樓臨流水水流何濺濺上有愁思婦中有萬里船欲
寄相思信捩柁捷如烟抱琴歌一曲知音有誰憐曲罷
不忍續淚下如流泉夫婿樂新歡何時理斷絃
又
湯湯黃河水來自崑崘山萬折始東下迅流逐驚湍日
夜奔赴海何時復西還龍門豈不險砥柱豈不艱泛泛
中流楫遡洄良獨難過時終有悔乘勢稱明賢壮士中
夜心感慨傷肺肝
澠水田家馮裕
好雨遍郊原禾麥忽漸長荷鋤勤耘耔新晴風亦爽西
山遠峰青澠水層波響水邊綠樹深黃鸝鳴下上蠶老
絲何長麥熟穗仍兩早晚夏税足村村歌擊壤
又
昨夜秋風清百穀滿原隰短䥥久在手收穫一何亟築
場見蟻穴中心為惻惻茅屋四五間俯仰皆飽食牛犢
下山來黃鷄亦在杙雪飛燒勞薪地爐夜不熄煨酒熱
如湯呼童烹小鯽忽聞催科聲一犬吠籬側
前題劉澄甫
菖葉日巳綠杏花日巳白澠水春茫茫石田灌沙磧曉
聞倉庚聲夜寧安枕席秉耒效躬畊買牛代僕力驅咤
上東阡開墾及南陌水畊火斯耨春種秋及獲泄泄澤
雉雊油油禾黍澤青青桑柘隂潝潝溪流碧婦子饁于
畝老翁嬉于宅辛勤誰為恤豐登差可懌税薄官府清
酒熟鄰友益帝力委不知田家聊自適
又
負郭但有田繞屋多植桑柔條吐新萼蠶蟻如針芒戴
勝幾時降嬾婦弄月璫夜索絞細薄曉斧摧枯楊晝午
蠶正飢日暮桑盈筐穉子哺雛戲隣女知我忙綺羅試
麗服璧玉炫新妝三眠待老食一夕不能忘練成白雪
絲織就黃金裳有珠豈充飽無襦難禦涼田家半苦樂
欲問心茫茫
前題黃卿
楊柳墟落盡斜徑傍鳴湍芳蓀遶蓬蓽高樹出炊烟南
嶺忽微雨樵父扣柴關稚子驅黃犢荆布適葵荃簷前
積藥草桑下縛魚竿開柵放鷄鴨競啄紅&KR1419;灘丁男早
輸税老翁有歡顔夕陽倒濁酒浩歌擊壤篇
又
鄉約咸禮遜坐石叙情親相誇禾黍茂復言子姓淳女
莫改結束男莫厭耕耘麻池通綠水鷗鷺到衡門城郭
燿錦綺機事奕局新芳艷念搖落馳驅有悲辛春秋共
社祀竹筊祈土神上言風雨順下言官長仁俯仰同怡
曠歲晏烹鷄豚
前題劉淵甫
停車入田家坐我澠水傍飲我春甕酒納我槐隂涼杖
屨三兩翁相與談衷腸今年二麥少苦被飛蝗傷鼓鑼
互擊咶捕逐多奔忙近速官家租舊穀先空倉強留絹
在軸欄内幾牛羊休除心内病且救眼前瘡日夜望禾
黍不見禾黍黃入口無飽飯上身惟粗裳貧富有衣食
誰願進公堂樂少苦時多數日思安康
又
田夫不生疾田婦不生妬兒女共嘻笑等閒少嗔怒五
穀半收成四時多雨露身外何憂愁從容度朝暮編荆
慣作扉繞屋更栽樹無事不入城愛向村中住偶爾招
親朋歡顔好相遇正值黃鷄肥園圃伸薄具彼我俱真
率荒涼有佳趣膏腴知難得朴實無他慕自然生善心
終歲惟土務
前題楊應奎
我屋近南山我圃連滄洲田疇時雨足禾黍正油油閒
步看晴野偶然隨海鷗何期柴門下好客為我留盤俎
無兼味瓦缶注黃流一斟復一酌賓主醉沉浮傲然天
壤間坦率更何憂送客出門去北窗風颼颼五柳亦何
人此意堪與儔
又
刈麥復種豆枯槎嫩芽長積雨荒草萊揮鋤去其莽縣
胥催夏税東西號呼響斛麥輸官倉中心獨惘惘夜眠
背始帖粥食亦安爽策杖看山雲野老共來往相與話
桑麻多言今勝曩貧者雖無食禾黍亦可仰歸來頌七
月可以當擊壤
幽居石存禮
幽居近城府而無城府迹耕鑿樂歲時樵木共朝夕鳥
啼芳樹深犬吠村巷僻乘閒或杖屨有酒邀隣客掃石
奠盞斝藉草為茵席陶然忘外求所願非所適
前題馮裕
解綬二十載卜築此屋廬茅茨自翦伐歲月忽居諸石
田八九畝榆柳三五株呼童課耕作植杖聊舒徐閒門
白晝寂村中嘉客疎時有田夫飲曾勞長者車持竿惜
黍禾驅雀登邱墟平生巧智絶但喜子孫愚細酌瓦缶
酒慢摘荒園蔬涼颸動籬落安飽願無餘
前題劉澄甫
我屋對西山青溪臨北牖誰謂羲皇人自學蒙莊叟燕
雀易帡幪鴻鵠爾何有長歌伐木詩輕擊種豆缶行玩
溪上魚坐憩門前柳畦同漢隂灌耕與沮溺耦菽粟足
朝夕圖書忻左右晚年好道術況復厭奔走黃庭朝玉
極白齒緘金口蕭然塵外居税駕得衰朽
前題黃卿
素業出郊坰重揖幽棲廬桑麻宜土脉平疇便耕鋤涉
澗玩清溜引溪滋園蔬雜芳間綠蓧石磴垂蘼蕪白雲
沒巖岫蒼嵐忽有無四時絶氛雜樵木相招呼松葉釀
秫酒野酌斷瓜壺猿鹿狎羔犢白鳥集松梧優游逾臺
榭十畝等江湖
又
夙愛滄洲闊歸來體力康茅茨預綯索薜蘿結垣牆奇
石移當牖修竹植成行靜較養鶴訣博求术苓方宛宛
素志友琴書在隣莊野徑恣迎訪嘯咏對藜牀探賞遍
林壑登頓互扶將慮淡中如腴志寧日晷長門前撫&KR0034;
鷺游衍莫相忘
前題劉淵甫
敞扉隔㕓市過往無塵車旁人多笑僻吾獨守吾廬草
色自青青當門不須鋤出門步先懶延客髮纔梳不沽
簾肆名即同巖穴居何以度歲時賴有古人書陋巷豈
不足高棟空有餘違世甘所終安常獨晏如
又
靜處非寂寞適巳即坦平少識敢絶交似野仍在城隂
隨碧梧密風動松柏聲雖無桃李繁頗覺蓬茅清琴招
舞鶴至道為灌園成巳愧青雲姿多從白石生久卜鄰
翁好不為侯門營門外各有求世路徒縱横
前題楊應奎
卜築當郡城而我居獨幽深巷輪蹄遠小園樹木稠牆
垣甃白石前街臨清流茅屋僅數楹圖書列四周牀上
懸鳴琴古調莫能儔秋風颯然至披襟一坐酬眼前無
長物竹菊三兩疇日午密隂轉散髮詠公劉真樂在讀
書日與聖賢游或時忘盥櫛巾服亦懶求但祝年穀登
非為稻粱謀
與友人野飲馮裕
地僻塵埃淨幽居嘉樹林故人忽相過攜壺就清隂南
溪瀉長湍西山出遠岑野花向我笑山鳥為我吟一觴
間一詠觴盡還自斟相對無雜言蕭然獨鳴琴琴亦不
在絃極目白雲深
前題劉澄甫
山林殘暑退尊罍高晏初不願華屋醉但約野亭沽同
心五六人興至命巾車出郭謝塵鞅列席俯厓隅石榻
坐自叙水閣行相呼開襟對蘿薜登高酌茱萸青山作
屛障綠竹蔭庖厨折荷當杯杓聞鳥吹笙竽翠烹沼沚
菜白煮溪澗魚引滿不用勸日暮歡有餘歎息時易邁
放浪豈常俱細讀止酒詩陶令非區區
前題黃卿
登臨客不速相將步郊原藉草諧嘉會匏樽采薇荃蟲
鳴時序改既雨林芳鮮絳雲卷復舒羣山當目前拾薪
烹鷄黍瓦釡支頽垣遠聞樵牧曲倚和白雲篇物儉跡
自雅志洽物無牽晷移索杖屨中飲戒流連
前題劉淵甫
暮年寡儔匹郊設惟常饌良友對舉觴笑傲非荒晏語
言合倫序巾服隨簡便我生知止足於世無歆羨行吟
寧幾何物態忽催變雜花映瓦缶微風吹酡面北山不
剪萊榮辱空交戰歸去命兒扶就中有真見
止道士伐雲門山石劉澄甫
澤居宜惜水巖居宜愛山天物豈可暴物理固其然道
士遠方來結搆雲門巔钃屋亦奚為而使山石殘開山
不種玉移石匪補天本意事耕稼胡乃專鑱刓碧嶂失
顔色丹崖損巑岏吾將訴真宰願保貞堅全五丁鑿劍
閣巨靈劈華巔道路雖日闢混沌恐不完從兹祝山靈
永為護層巒
三顧圖黃卿
昔人重繪畫解寫高人跡斯圖三雄姿一蛟兩虎貘凌
空蹴山氣面帶憂時色山徑匿車徒中林收戈戟蒼岡
松桂叢衡茅卧龍宅名並渭濱隱才包管樂策奸雄耀
百戰帝胄一何厄渴問渡海津獲假擎天力一顧阻煙
霞再顧虛泉石三顧罄虔恭掃廬愜迎覿坐談定鼎足
慷慨分漢賊驅馳許致身魚水歡莫逆皎皎莘野聘洒
落協真契兩將本迅烈宛宛同尊德魏吳多健夫俛首
鷹犬食歷數有向背漢疆難再闢成敗論豪傑鉛鐵愈
圭璧寥寥曠千載披軸三嘆息
前題劉淵甫
華封拜乘雲崆峒請順風聖帝及明王師士恒相同披
圖想枉顧先主三曲躬疆域久運籌禮貌宜尊崇不然
孔明輩輕舍草廬中志定時有違食少事無窮真才天
固縱炎祚運自終分鼎勢巳去卧龍谷遂空仲達怵遺
烈出師表孤忠本愜高祖墓豈比商山翁興敗難逆料
遺像悲英雄
謝安石遊東山圖劉澄甫
吾生愛山水頗悉登臨興安石何為者獨占東山勝丹
青殊好奇咫尺千里徑石頭若虎踞長江如練靚微茫
煙氣浮杳靄雲霞映但見古寺宇不聞石鐘磬綠樹隱
琴樽紅顔似歌詠彷彿世上仙沉湎酒中聖淡掃華嵓
虛重抹金陵盛陽陂草木光隂厓巒壑瞑狂遊折屐齒
清談麾麈柄遥指廊廟姿豈是山林性九原如可起蒼
生今巳病
初冬宿田舍馮裕
滌場忽孟冬白日壓西谷牛羊飽知還羣鳥投林木余
本田間人合就田家宿主人出相迎白髮被野服空庭
陳耒耜小案無簡牘不復知城市相對話耕牧且喜年
甫登況復酒新熟佐酒有野蔬授餐惟豆粥禮意雖坦
平語言頗諄復村犬夜不驚日高睡猶熟桃源不可尋
時就此茅屋
前題劉澄甫
十月日初吉祭掃歸塋麓山蹊未百里薄晚田舍宿入
門見蒼松夾道滿修竹老翁出欵接童子相追逐黃雲
禾登場白煙草屯屋移席俯寒流開味羅野蔌霜枯蟹
尚肥桑落酒應熟擊鮮收兔罝投竿啟魚簏持杯每勸
酬淳雅甚可掬不覺情意洽但見話言凟諄復戒車徒
殷勤慰僮僕犬吠明月上犢鳴霜檻伏清晨别主人長
嘯出林谷身世浮雲空富貴鳥過目浩歌歸去來田園
遂幽獨
前題劉淵甫
首冬罷田功野夫同棲息履寒趁晴旭茅廬亟修飭留
憩近青山良夜轉閴寂隔溪聞昏鐘床上見促織微月
稍流輝庭階澹生色焚柏煙相縈燒葉竈欲熄短擎讀
南華倦即展茵簀拊枕魂夢安頓覺銷結習鷄鳴各營
趨回首猶佇立
海溢劉澄甫
東方有靈海萬水咸朝宗委輸端不竭歸墟積難窮乾
坤朝夕池日月升沉宫湯旱未云嗇堯水寧聞豐嘉靖
丙申歲十月當孟冬海水忽簸揚夜半聲如鐘浮楂落
碧漢若木捲飛蓬天吳發震怒陽侯爭長雄碣石濺漂
沫鵬翼摶高空側岸走黿鼉遠峰卧蛟龍斯民化魚鱉
劫數嗟遭逢室家盡汨沒妻孥困蒿叢百里俱浩渺村
落無遺蹤營窟尚無托何事共租庸誰能鎖支祈為我
息颶風桑田如可變露禱迴蒼穹
白髮馮裕
去年一莖摘今年數莖白去年顔色好今年顔色老人
生安得長青春喚歌貰酒休辭貧黑頭一白難再烏君
不見秋草枯
前題劉澄甫
人見白髮憂我見白髮喜憂多勲業長喜遂室家邇想
當初白時星星數莖起朝夕頻覽鏡拔鑷以未巳種種
至華巔愛惜復修理返黑頓覺難從白得衰始悠悠思
古人茫茫孰可擬二老歸周王四皓翼太子耼耳度函
谷榮期樂桑梓出處本不同髮白一而巳吾也老無用
所幸尚有齒終賈愧巳多廣受頗知止白髮如有神歲
除謹當祀
前題黃卿
昔我視壯士垂素屢嘆惜晨梳見數莖憮憮憶頒白頭
顱無零霜明鏡點鬒黑日月迅馳馭形質豈金石營營
思無限辛疲兼憂戚大藥未可成鑷拔漫何益知哲諒
同然旨酒娛朝夕
前題劉淵甫
巳知老漸至不謂髮便白深藏亦何為欲變渾無策每
為白髮嘆髮返向我責萬事隨逝波百年如過隙未來
尚足待既往空念昔如雲盛有時似雪竟何益從今復
覽鏡自遣仍自釋中歲巳蹬蹭晚途省奔役
謝僧惠茶
老衲採山華碧茗樹方茁弱荄如剪韭長芽捲雀舌曉
露徐挹潤晴旭暴復潔緘藏香積久持贈意獨切滌鼎
汲冽泉刈薪自煎熱悠然酌瓦鉢渴喉慰甘飶吟哦興
轉豪煩囂遽清澈方外有賞音市飲徒餔啜施金轉恐
俗答贈有薇蕨
冬隂馮裕
玄冬風怒號同雲四野起雪花萬里飛凍合滄溟水玉
樓驚高寒窮簷半生死曝背我無由何以獻天子
過揚子江聞金山寺鐘楊應奎
布帆江上來蒼茫問京口潮隨瓜步上船泊金山右海
門月初出炯炯照高牖澤國煙未滅蕭蕭映枯柳巉巖
嵌招提虛空煥星斗僧去自鳴鐘客來且沽酒悠揚物
外音杳藹雲中叩始疑老龍吟忽訝鯨魚吼老衲起晨
炊漁郎候罟罶鍾陵霜落初姑蘇夜半後翻憶長樂宫
衣裳遂奔走薄業豈足銘虛譽徒爾負明發戒征途天
涯重回首
擬涉江采芙蓉馮裕
涉江采芙蓉芙蓉花正開采之寄美人欲寄平生懷美
人在白雲三年與我乖有恨不能飛日暮登崔嵬
前題黃卿
海州有靈藥兼之華茝芷我願采且擷結束寄知巳道
路修且阻行行隔江水昔君遺素管拂拭常在几朗月
瞻望同停雲空復爾豈無杯酒歡素心良如是
擬明月何皎皎馮裕
明月何皎皎四壁蟲聲悲良人别三秋夜夜夢清輝忽
覺不相見披衣倚雙扉南來雁行多何以音書稀願逐
雙黃鳥凌風奮翅飛
擬古三首
東方有扶桑盤踞幾千里枝葉拂紅日根入滄溟底仙
遊十二洲鶴馭時一止日月忽往來脉脉無終始美人
隔湘江寄我一書緘情意殊委曲字畫復嬋娟藏之懷
袖中時時一披閱人生非金石能堪幾迴别秋風入孤
櫺疎窗見明月
梧桐在朝陽雝雝鳳凰鳴神龍騰碧海靄靄濃雲升上
有堯舜君臯夔列明庭寄語悠悠者洗耳難為名
擬西北有高樓黃卿
北望鬱峻極層閣薄青冥飛甍接山杪簾箔凝明星臺
陛不可躡杳然朱絃聲一鼓涼思起轉奏微霜零倏疑
素女調轉傷扊扅情悠悠度縹緲願言徹泰清音節何
足異感慨極平生終當招鴻鵠翩翩翔滄溟
前題劉澄甫
西北有高樓岌嶪接閶闔森森虎豹維隱隱虬龍窟沉
沉九重深茫茫萬里闊大明麗崇霄浮雲忽闇曶白虹
貫非常欃槍出為孽雖鍊五色石疇能補天闕力開衡
山雲莫解明主惑直道罔不黜俛首三嘆息
擬青青陵上柏黃卿
營營花上蜂栩栩園中蝶浮生巳多勤爾亦競時節日
馭西赴急同願樂耆耋良時坐朗暉不遊空自潔名城
多貴介樓閣何岌嶪寳馬遍坊郭會晏羅醇飶盤桓盡
歲華豈復知愁絶慷慨自無當硜硜哂疎拙
擬今日良宴會
今我何不樂良朋自相招園蔬滌清沼瓦罍開醇醪中
席忽擊筑客起吹洞簫賞音握我手會意豈歌謠遠眺
指仙島仰視杳丹霄誰言羽翰捷踟蹰對蓬蒿
海岱會集卷三
