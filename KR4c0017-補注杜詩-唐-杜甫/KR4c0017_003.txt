補注杜詩卷三宋黃希原本
黃鶴補注
述懷(至德二年作)
(彥輔曰此以下自賊中竄歸鳳翔作晉阮籍嘗作咏懷詩八十餘篇為世所重)補注(鶴曰)
(公以至德元載陷賊今詩云去年潼關破又云今夏得西走當是二年夏拜拾遺後作故又有)
(涕淚受拾遺之句)
去年潼關破(鄭曰潼徒紅切水名出漢廣上有關名潼關)妻子隔絶久(洙曰新玄)
(宗紀天寶十五年安禄山僭號於東京賊將安慶緒犯潼關哥舒翰軍敗退翰至潼關為其帳下火拔歸仁以)
(左右數十騎執之降賊關門不守京師駭河東華隂上洛等皆委城而走上乃謀幸蜀也)補注(希曰公陷)
(賊而妻子在鄜州故云隔絶)今夏草木長(洙曰陶淵明詩孟夏草木長)脱身得西
走(洙曰按新唐書天子幸蜀甫走避三川肅宗立自鄜州羸服奔行在為賊所得至德元年亡走謁帝鳳翔)
麻鞋見天子(蘇曰焦卓見文帝麻鞋烏帽舉動詳正奏對明敏帝呼為高士)衣袖露兩
肘朝廷慜生還(鄭曰慜眉殞切)親故傷老醜涕淚受拾遺(洙曰按新)
(書言甫至德二年亡走鳳翔上謁授右拾遺)補注(鶴曰通典云唐武后垂拱中置左右補闕左右拾遺)
(以掌供奉諷諫開元以來尤為清選又蒯通傳拾遺舉過又見汲黯傳)流離主恩厚柴門
雖得去未忍即開口(趙曰不欲遽違天顔也)寄書問三川不知在
家否(洙曰三川在鄜州按本傳甫寄家三川艱窶彌年孺弱至餓死者)比聞同罹禍殺
戮到雞狗(蘇曰黃巾犯渭上雞犬俱殺戮盡數千里斷絶人烟)補注(希曰通鑑禄山始自京畿)
(部坊至於岐隴皆附之至是西門之外率為敵壘故云)山中漏茅屋誰復依戶牖
摧頽蒼松根地冷骨未朽(蘇曰弔王褒文云西山地冷靈骨未朽秀氣矗然君既長)
(卧復鍾後賢其碑斷裂不見完全)幾人全性命盡室豈相偶嶔岑猛虎
場欝結回我首自寄一封書今已十月後(趙曰十月後非冬之十月)
(也何以明之公往問家屋乃在閏八月初吉耳此詩在閠八月之前所作也)反畏消息來寸
心亦何有漢運初中興生平老躭酒(洙曰魏曹植賦曰若躭於觴酌流情)
(縱佚先王所禁君子所失)沈思歡會處恐作窮獨叟
偪側行(乾元元年作)
(彥輔曰贈畢耀一云&KR0008;&KR0008;行篇中字亦作&KR0008;&KR0008;西征賦駢闐偪側)補注(鶴曰詩云東家)
(蹇驢許借我泥滑不敢騎朝天當是乾元元年為拾遺在京師作)
偪側何偪側(修可曰西京賦駢羅偪側)補注(希曰子虚賦偪側泌郎)我居巷南
子巷北可恨鄰里間十日不一見顔色(洙曰江淹古别離詩願一見顏)
(色不異瓊枝樹)自從官馬送還官行路難行澁如棘(洙曰古樂府有行路)
(難)我貧無乘非無足昔者相遇今不得實不是愛微軀
(一云慵相訪)又非關足無力補注(希曰遇字乃過字梁莊肅家本無實與又二字)徒
步翻愁官長怒此心烱烱君應識(洙曰潘安仁寡婦賦目烱烱而不寢鄭曰)
(炯戶頂切光也)曉來急雨春風顛睡美不聞鐘鼓傳東家蹇驢
許借我(定功曰七諫云駕驢而旡策兮又何路之能極)補注(希曰賈誼弔屈原賦騰駕罷牛驂蹇)
(驢兮師古曰跂也)泥滑不敢騎朝天已令請急會通籍(洙曰令郎丁切)
(一云已令把牒還請假元帝紀通籍注籍者為二尺竹牒記其年紀名字物色縣之宫門省禁相應乃得入也)
(武后時太學生請急后亦省視之)男兒性命絶可憐焉能終日心(一作神)
拳拳(洙曰中庸回之為人也得一善則拳拳服膺弗失之矣注拳拳奉持之貌也)憶君誦詩
神凛然辛夷始花亦(一作又)已落(蘇曰韓文公感春詩辛夷花最高先開辨證云)
(此花江南地暖正月開北地寒二月開初發如筆北人呼為木筆其花最早南人呼爲迎春趙曰本草云正月)
(二月開花既落而無子夏秋復著花言花之開落所以顯人之易老)况我與子非壯年街
頭酒價常苦貴(師曰禄山以來京城蕭索百物踊貴何獨酒乎甫以酒貴為苦傷時之意於此)
(可見)方外酒徒稀醉眠速宜相就飲一㪷恰有三百青銅
錢(洙曰宋鮑昭行路難且願得志數相就牀頭恆有沽酒錢趙曰真宗問近臣唐酒價衆莫能對丁晉公獨)
(曰每㪷三百上問何以知之丁引此詩以對)補注(鶴曰按唐食貨志乾元元年京師酒貴肅宗以粟食)
(方屈原禁民沽酒斯以麥熟如初二年饑復禁酤廣德二年禁天下酤以月收稅建中元年罷之三年復禁酤)
(置釀酒斛收值三千今以公此詩言之斛收三千非特起於建中然則丁晉公知杜詩而不知史也)
北征(至德二年作)
(鮑曰至德二載公自賊竄歸鳳翔謁肅宗授左拾遺時公家在鄜州所在寇多彌年囏窶孺弱)
(至餓死者有墨制許自省視八月之吉公始北征徒步至三川迎妻子故有是詩蘇曰北征詩)
(識君臣之大體忠義之氣與秋色争高可貴也)補注(鶴曰楚辭九懷駕玄螭兮北征詩述)
(在路及到家之事當在羌村後至德二載九月作故云菊垂今秋花)
皇帝二載秋閠八月初吉補注(希曰按唐紀是年閏月甲寅安慶緒寇好畤渭)
(北李光進敗之詩云初吉乃是其月初一日其曰怵惕久未出殆是久得此命而未敢行也)杜子將
北征蒼茫問家室(蘇曰胡混自金陵歸永安蒼茫下馬問里人曰家室何在趙曰皇帝言肅)
(宗也二年言至德二年也自鳳翔歸鄜州此之謂北征也)維時遭艱虞朝野少暇日
顧慙恩私被詔許歸蓬蓽(洙曰時房琯得罪甫上言琯罪細不宜免帝怒詔三司推)
(問甫謝因稱琯宰相子少自樹立有大臣體帝不省錄詔放甫歸鄜省家修可曰傅長虞詩歸身蓬蓽廬)拜
(一作奉)辭詣闕下(一云閻門)怵惕久未出補注(鶴曰漢有熛闕鳳闕東闕北闕)
(故云三輔故事云鳳闕圜又怵惕二字出禮記)雖乏諫諍姿恐君有遺失(炎曰言諫)
(免琯趙曰甫不忍輕去其君恐君又有過舉而欲諫諍之)君誠中興主經緯固密勿
東胡反未已臣甫憤所切(洙曰東胡禄山也憤其亂也)揮涕戀行在
(炎曰天子行幸所在曰行在)補注(希曰漢武帝紀徵詣行在所師古曰天子或在京師或出廵狩不可)
(豫定故言行在所)道途行恍惚(魯曰言心憂也)乾坤含瘡痍憂虞何時
畢靡靡踰阡陌補注(希曰成紀出入阡陌又食貨志商君開阡陌)人煙眇蕭
瑟(洙曰靡靡猶遲遲也詩行邁靡靡蕭瑟言人皆避亂無留居者)所遇多被傷呻吟更
流血回首鳳翔縣旌旗晩明滅(洙曰時肅宗在鳳翔)前登寒山重
屢得飲馬窟(洙曰古樂府有飲馬寒山窟行)邠郊入地底涇水中蕩潏
(洙曰邠州古豳國昔公劉㩀豳其地開元十三年改豳州為邠周禮雍州川曰涇汭)補注(希曰按九域志)
(涇水在涇州而邠州西距涇州才百五十里涇水之所通也故曰中蕩潏)猛虎立我前蒼崖
吼時裂菊垂今秋花石載(一作帶)古車轍青雲動高興幽
事亦可悦山果多瑣細羅生雜橡栗(鄭曰橡徐兩切櫟實也)或紅
如丹砂或黑如點漆(曾曰玉白若截肪黃如蒸栗赤若丹砂黑如點漆)雨露之
所濡甘苦齊結實補注(希曰雨露既濡見禮記)緬思桃源内益歎
身世拙(洙曰桃源秦俗避亂之所)補注(希曰桃源山在鼎州淵明記晉太元中武陵人捕魚忘路)
(忽逄桃林夾岸數百步無復雜果人云秦時避世至此)坡陀望鄜畤(上芳無切下諸市切洙曰)
(鄜畤漢武郊祀之所春秋時白狄之地修可曰前郊祀志秦文公夢黃蛇自天而下屬地其口止於鄜衍文公)
(問吏敦敦曰此上帝之徵君祠之於是作鄜畤用三牲郊祀白帝焉以此考之鄜畤乃文公所作非漢武也)
巖谷互出没我行已水濱我僕猶木末(洙曰木末言猶遠也)鴟鳥
(一作梟)鳴黃桑野鼠拱亂穴夜深經戰(一作中)場寒月照白
骨(蘇曰李隱塞上行云寒月上征壘沙與骨共白胡馬中夜嘶斷腸穹廬客)潼關百萬師往
者散何卒遂令半秦民殘害為異物(洙曰翰以兵二十萬守潼關及其敗)
(也火拔歸仁曰公以二十萬一日覆敗持是安歸遂執以降賊修可曰魏文帝與吳質書元瑜長逝化為異物)
况我墮胡塵及歸盡華髮(洙曰甫先陷賊而亡歸)經年至茅屋妻
子衣百結(蔡曰董先生衣百結)慟哭松聲迴悲泉共幽咽平生所
驕兒顔色白勝雪見耶背面啼垢膩脚不襪(蘇曰徐貴妃幼時隱)
(於庶人家滿身膩垢短衣脚無襪齊皇后見而竒其相以萬金易而育之修可曰沈佺期被彈詩云窮困多垢)
(膩)補注(希曰南史隂子春身服垢汚脚數年一洗)牀前兩小女補綻纔過膝
海圖坼波濤舊繡移曲折天吳及紫鳳(魯曰天吳水神也修可曰木玄)
(虚海賦天吳乍見而髣髴山海經云朝陽之谷有神曰天吳是為水伯虎身人面八手八足八尾青黃色丹穴)
(山有鸑鷟鳳之屬也如鳳五色而多紫趙曰天吳圖所畫之物紫鳳所繡之物也)顛倒在短(一本)
(裋)褐(修可曰當作裋音豎盖傳寫之誤也方言曰關西謂襜䄖短者為短褐前漢貢禹短褐不完師古曰)
(裋謂童豎所著之襦褐毛布也)老夫情懷惡嘔泄卧數日(洙曰一作數日卧嘔泄蘇)
(曰邵平不喜聞是非名利事輒聞即甚惡數日嘔泄古詩是非添嘔泄)那無(一作能)囊中帛
救汝寒凛慄粉黛亦解苞衾綢稍羅列瘦妻面復光癡
女頭自櫛學母無不為曉妝隨手抹移時施朱鉛(洙曰宋玉)
(登徒子好色賦臣東家之子著粉則太白施朱則太赤)狼籍畫眉闊補注(希曰史記淳于)
(髠傳杯盤狼籍)生還對童稚(蘇曰郭攸吾幸生還故鄉喜對幼稚雖死心亦足矣)似欲忘
饑渴問事競挽鬚(蘇曰林喆自回中還鄉兒童輩皆問事爭挽鬚鬢定功曰桓伊撫筝謝安)
(挽其鬚曰使君於此不凡)誰能即嗔喝飜思在賊愁甘受雜亂聒新
歸且慰意生理焉得說至尊尚蒙塵(洙曰僖二十四年傳臧文仲對曰天)
(子蒙塵於外敢不奔問官守)幾日休練卒仰看天色改坐覺妖氣(一作)
(氛)豁(蘇曰張子房曰幾日妖氣開豁天宇明靜)隂風西北來慘澹隨回鶻(洙曰)
(一作胡紇唐書回鶻傳云回紇其先匃奴也元魏時號高車部或曰敕勒訛為臧勒臣于突厥至隋韋紇復叛)
(去自稱回紇回鶻言勇鷙猶鶻然)其王願助順其俗喜馳突(蘇曰張騫曰西羌人)
(俗喜馳馬鬭射)送兵五千人(洙曰時回紇以兵五千助順)補注(鶴曰會要至德二年正月)
(肅宗駕在彭原四月官軍為賊將安守忠所敗於青渠北乃遣中官竇誠使於回鶻令發其兵九月回鶻使太)
(子葉護領蕃兵四千餘人來助討賊遂收東京葉護請且歸靈夏已北取馬收范陽)驅馬一萬匹
此輩少為貴四方服勇决所用皆鷹騰破敵過(一作如)箭
疾(洙曰回紇至隋曰韋紇其人驍彊初無酋長逐水草轉徙善騎射喜盗鈔)聖心頗虛佇時
議氣欲奪(趙曰言主上雖虚心以待其破賊然時議恐畢竟為害所以氣欲奪也)伊洛指
掌收西京不足拔官軍請深入蓄銳伺俱發此舉開青
徐旋瞻略恒碣補注(希曰書太行恒山至于碣石故曰恒碣)昊天積霜露
正氣有肅殺禍轉亡胡歲勢成擒胡月胡命其能久(洙曰)
(史思明傳優相謂胡命盡乎)皇綱未宜絶憶昨狼狽初(定功曰酉陽雜爼云狼狽)
(是兩物前足絶短每行駕兩狼失則不能動故世言乖者為狼狽)事與古先别姦臣競
葅醢(鄭曰葅臻魚切)同惡隨蕩析不聞夏殷衰中自誅褒妲(洙曰)
(褒似妲巳也此言誅楊貴妃也)周漢獲再興宣光果明哲(魯曰周宣王漢光武也)
桓桓陳將軍(洙曰陳將軍玄禮也首謀誅貴妃楊國忠)補注(希曰書牧誓勗哉夫子尚桓桓)
(注桓桓武貌爾雅桓桓威也釋曰嚴猛之貌周頌桓篇桓桓武王)仗鉞奮忠烈(蘇曰汲黯仗鉞)
(宣風奮於忠烈)微爾人盡非于今國猶活(定功曰孫楚為石仲容與孫皓書曰愛民)
(活國道家所尚)凄凉大同殿寂寞白獸闥(洙曰大同白獸皆禁中宫殿名也)補
注(鶴曰會要大和三年十月勑修南内大同殿十三間漢有白虎殿唐高祖名虎故改曰獸)都人望
翠華(洙曰司馬相如曰建翠華之旗)佳氣向金闕(蒼舒曰右按神異經東北大荒中有金闕)
(高百丈上有月明珠徑三丈光照千里中有金階西北入兩闕中名天門)園陵固有神(洙曰園陵)
(天子所葬之處)掃洒數不缺煌煌太宗業樹立甚宏逹
得舍弟消息(乾元元年作)
補注(鶴曰其弟在河南而公西去故云猶有淚成河經天復東注當是乾元元年在華州)
(作)
風吹紫荆樹色與春庭暮花落辭故枝風回反無處(洙曰)
(周景式孝子傳曰古有兄弟忿欲分異出門見三荆同株接葉連隂歎曰木猶欣聚况我而殊哉又田真兄弟)
(欲分其夜庭前三荆便枯兄弟歎之却合樹還榮茂)骨肉恩義重漂泊難相遇猶
有淚成河經天復東注(洙曰世說人問顧長康哭桓宣武之狀如何曰鼻如廣莫風眼)
(如懸河决聲如振雷破山淚如傾河注海)
徒步歸行(至德二載作)
(彥輔曰贈李特進自鳳翔赴許州途經邠州作)補注(鶴曰李特進意是李嗣業詳見至德)
(二年作故有鳳翔千官且飽飯白頭拾遺徒步歸之句)
明公壯年值時危經濟實藉英雄姿(洙曰天下英雄惟操與使君)國
之社稷今若是武定禍亂非公誰(趙曰魏賀拔軌稱宇文泰曰宇文公文足)
(經國武能定亂)鳳翔千官且飽飯衣馬不復能輕肥(曾曰語乘肥馬衣輕)
(裘)青袍朝士最困者白頭拾遺徒步歸(洙曰甫謁上於鳳翔受左拾遺)
人生交契無老少論交何必先同調(洙曰一作論心誰為古今殊異代可)
(同調)妻子山中哭向天須公櫪上追風驃(修可曰崔豹古今注始皇七馬)
(一曰追風廣韻曰馬黃白色曰驃師曰追風驃言李公有驃騎疾可追風逐電甫欲就之一借櫪馬槽也)補
注(鶴曰按李嗣業本傳京兆高陵人因隨高仙芝平勃律加特進禄山反肅宗追之至鳳翔上謁肅宗喜曰)
(卿至賢於數萬衆嗣業忠毅憂國不計居産有宛馬十匹)
玉華宫(至德二載作)
(師曰自此詩以下至羌村乃甫趨鄜路逢所經見兼述抵家情况)補注(鶴曰唐志貞觀)
(二十一年建玉華宫於坊州宜君縣之鳳凰谷會要云二十一年七月十二日造殿曰玉華殿)
(太宗有玉華宫銘公至德二載往鄜時作果州亦有玉華宫九域志云唐神龍中見黃雲赤霧)
(凝然翳前後三日但聞斤斧之聲暨霧散雲歛有宫花出在果州上聞其事賜名玉華宫然非)
(其詩所題者)
溪回松風長(梅曰苻堅墓在此宫前有溪曰醽醁盖取溪色如酒色之碧也溪回言回遠也惟回)
(遠故松風不歇)蒼鼠竄古瓦不知何王殿遺構絶壁下隂房鬼
火青(洙曰許慎云兵死之血為鬼火燐者鬼火之名)補注(希曰九思鬼火號熒熒)壊道哀
湍瀉(洙曰書說築傅岩之野注傳氏之岩在虞虢之界通道所經有澗水瓌道常使胥靡刑人等護此道)
萬籟真笙竽秋色(一作氣)正蕭洒(洙曰莊齊物篇子綦曰汝聞地籟而未聞天籟)
(子游曰地籟則衆竅是巳人籟則比竹是已敢問天籟子綦曰夫吹萬不同而使其自己也)美人為
黃土况乃粉黛假當時侍金輿故物獨石馬(梅曰潘岳美人歸重)
(泉列子粉白黛黑佩環雜芷若蘇曰梁隱過茂林覽遺跡了無故舊碑文考騐往事獨石馬在茂草中)憂
來藉草坐浩歌淚盈把冉冉征途間誰是長年者(洙曰天台)
(賦萋萋之纖草又嗟人生之短期孰長年之能執)
九成宫(至德二載作)
(魯曰武德元年廢麟遊郡置鄜州有九成宫即隋仁壽宫也)補注(鶴曰地理志隋仁壽)
(宫義寧元年廢貞觀五年復置永徽元年曰萬年宫乾封二年復曰九成宫在鳳翔府麟遊縣)
(當是至德二載經鄜州作故詩云天王守太白又曰我行屬時危)
蒼山入百里崖斷如杵臼曾宫憑風迥(一作廻)岌嶪土囊
口(洙曰西京賦狀嵬峩以岌嶪也宋玉風賦夫風起於青蘋之末盛怒於土囊之口)立神扶棟
梁鑿翠開戶牖(敏修曰魯靈光神靈扶其棟宇)其陽産靈芝(蘇曰隋文帝終南山)
(陽石柱上産金花芝十莖)補注(希曰終南在長安而九成宫在麟遊縣蘇引終南山陽産金花芝非當是)
(産九成宫所枕山之陽)其隂宿牛斗(洙曰西都賦其陽則崇山隱天幽林穹谷其隂則冠以九)
(嵕培以甘泉天台賦蔭牛宿以曜舉趙曰以言其高)紛披長松倒揭&KR2083;怪石走(&KR2083;魚)
(列切趙曰洞簫賦若凱風紛披魯靈光殿賦飛陛揭&KR2083;緣雲上)哀猿啼一聲客淚迸林
藪(洙曰宜都山川記曰峽中猿鳴至清諸山谷傳其響泠泠不絶行者歌三聲淚霑衣)補注(希曰古樂)
(府巴東三峽巫峽長猿鳴三聲淚霑衣裳山谷謂但以柳怨之立日和為數疊惜其聲今不傳)荒哉隋
家帝至此今頽朽(洙曰楊素為隋文帝營仁壽宫規構鴻侈文帝怒曰素為吾掊怨天下素)
(懼封倫曰毋恐后至當自免既而果然)向使國不亡焉為巨唐有雖無新
增修尚置官居守補注(鶴曰志云周垣千八百步并置禁苑及府庫官寺等太宗高宗)
(嘗臨幸舊史志云九成宫㧾監一人副監一人丞一人簿一人錄事一人府三人史五人)廵非瑶水
遠(洙曰王元長曲水序夏后兩龍載驅璿臺之上穆滿八駿如舞瑶水之隂言周穆王遊於崑崙山其西王)
(母與晏於瑶池之上)跡是雕牆後(洙曰五子之歌峻宇雕牆)我來屬時危仰望
嗟嘆久天王守太白(洙曰趙充國傳今太白高深入者勝天王天子也守太白待時而進)
(也趙曰守音狩太白山名守之為義言肅宗在鳳翔也)補注(希曰太白山在鳳翔府鄜縣天王謂肅宗)
(也)駐馬更回首
羌村三首(至德二載作)
補注(鶴曰此詩當在至德二載秋至鄜時作)
崢嶸赤雲西(馬曰赤雲西謂返照雲漢皆赤色)補注(希曰雲一作城孔靈符會稽記曰赤)
(城山名色皆赤狀如雲霞今借用也)日脚下平地(洙曰楚辭云載赤雲而陵太清西都賦云嵓峻)
(崷崪金石崢嶸注崢嶸高秀也)柴門鳥雀噪歸客千里至(洙曰歸客一云客子)補
注(希曰陸賈新語乾鵲噪而行人至)妻孥怪我在驚定還拭淚世亂遭
飄蕩生還偶然遂隣人滿牆頭感歎亦歔欷(洙曰歔欷感泣也)
夜闌更秉燭相對如夢寐(蘇曰謂更互秉燭照之恐尚是夢也作更字讀則失其意)
(甚矣師曰相聚與夢想不知其所以此語乃天然混成了無斧鑿㾗耳)
晩歲迫偷生(晁曰晚歲謂暮年也)還家少歡趣嬌兒不離膝畏我
復却去憶昔好追涼(趙曰晉安王薄晚逐涼詩向夕紛暄屏追涼飛觀中)補注(鶴曰)
(後漢仲長統傳濯清水追涼風)故繞池邊樹蕭蕭北風勁撫事煎百慮
(洙曰江淹詩伏枕懷百慮)頼知禾黍收(洙曰禾黍一作黍秫趙曰言黍秫極是盖黍秫所以造酒)
(與下句相應)已覺糟牀注(魯曰糟牀即酒醡也)如今足斟酌且用慰遲
暮(夢符曰離騷經恐佳人之遲暮)
羣鷄正(一作忽)亂呌客至鷄鬭爭(洙曰一云正生)驅鷄上樹木始
聞扣柴荆父老四五人(蘇曰謝眺過鄴中貴交零落有田畯野老四五人慰眺曰道左)
(商旅樵人)問我久遠行手中各有攜傾榼濁復清(洙曰徐邈曰酒清者)
(為聖人濁者為賢人酒頌挈榼提壺)苦辭酒味薄黍地無人耕兵革既未
息兒童盡東征請為父老歌(洙曰漢祖宴父老歌大風)艱難媿深情
歌罷仰天歎四坐淚縱横(師曰時玄宗幸蜀肅宗撫慰之道有所未盡是何父子之)
(恩反不若隣里之深情乎四坐淚下而仰歎深為朝廷歎惜此爾)
新安吏(乾元二年作)
(王深父曰乾元二年郭子儀等九節度之師圍安慶緒于鄴時不立元帥以中官魚朝恩為觀)
(軍容宣慰使師遂潰於城下諸節度各還本鎮子儀保河陽詔留守東都此詩盖哀出兵之役)
(師曰從新安吏以下至無家别乃乾元元年所作肅宗以至德二年改元乾元時九節度使兵)
(圍安慶緒于相州大敗而還朝廷調諸郡兵益急雖次丁盡行秦之謫戍無以加此)補注
(鶴曰新安吏至無家别當是乾元二年作今以無家别五年委溝蹊之句論之禄山以天寶十)
(四載叛至乾元二年乃五年師云乾元元年九節度敗蔡云二年九節度潰于相州按舊史二)
(年三月壬申九節度兵潰新史云師潰于滏水梁權道編在至德二載非蔡興宗年譜却以乾)
(元二年春公留東都有新安吏石壕吏等詩)
客行新安道(洙曰新安地名)補注(鶴曰新安縣名唐屬河南府九域志云有二鄉兹其所以)
(為小縣歟)喧呼聞點兵(洙曰古木蘭詩昨夜見軍帖可汗大點兵)借問新安吏縣
小更無丁府帖(一作符)昨夜(一作日)下次選中男行中男絶
短小何以守王城肥男有母送瘦男獨伶俜(洙曰潘安仁寡婦賦)
(少伶俜而偏孤伶音零俜無成單孤貌修可曰古猛虎行少年惶且怖伶俜到他鄕)白水暮東流
青山猶(一作聞)哭聲莫自使眼枯收汝淚縱横眼枯却見
骨天地終無情我軍取(一作至)相州(洙曰時九節度圍相州而師潰也)日
夕望其平豈意賊難料(蘇曰吳起出兵不可輕戰賊勢難料)歸軍星散營
(趙曰乾元初詔子儀率李光弼等九節度兵二十萬討慶緒于相州圍之慶緒求救子史思明王師不利南潰)
(諸節度引還故公今詩云云)就糧近故壘練卒依舊京補注(希曰通鑑乾元)
(二年二月郭子儀等使圍鄴城築壘再重穿塹二重壅漳水灌之城中自冬至春安慶緒堅守以待史思明人)
(皆以為克在朝夕而諸軍無統帥官軍出即散其營諸軍人馬牛車日有所失樵採甚艱天下饑饉轉餉者為)
(思明殺戮由是諸軍乏食人思自潰三月壬申官軍潰於南)掘壕不到水牧(一作看)馬
役亦輕(洙曰此言子儀保河陽詔留守東都)况乃王師順撫養甚分明送
行勿泣血僕射如父兄(鄭曰郭子儀也)補注(希曰子儀以朔方軍斷河陽橋保東)
(京東京士民驚駭散奔山谷子儀在河陽將謀城守人又驚奔諸將繼至衆及數萬議捐東京退保蒲陜都虞)
(侯張濟曰蒲陜荐饑不如守河陽子儀從之用濟役所部兵築南北兩城而守之子儀至德二載授尚書僕射)
(乾元元年進中書令而此詩第云僕射何也無乃當時人熟于僕射之名故云)
潼關吏(至德二載作)
(王深父曰安禄山反哥舒翰以潼關擊賊翰敗禄山遂陷長安其後又復長安頓增飾餘險此)
(詩盖刺非其人則舉以棄之得其人雖舊險亦足以恃不必衆而持無益也)補注(鶴曰)
(哥舒翰天寶十五載六月潼關失守京師遂陷今詩云修關還備胡當是至德二載收京後詩)
(又云要我下馬行必歸京時作)
士卒何草草築城潼關道大城鐵不如小城萬丈餘(薛曰)
(潤洲圖經城號鐵瓮城吳孫權所築又世說曰若湯池鐵城無可攻之勢)補注(鶴曰潼關在華州華隂縣)
(河水自龍門南流激華山而東故名潼關天寶十四載禄山反詔河西節度使哥舒翰為王太子前鋒兵馬元)
(帥令率衆二十萬守潼關明年六月翰為賊所敗關門不守今復築城故云)借問潼關吏修
關還備胡(修關一作築城)要我下馬行(要於宵切)為我指山隅連雲
列戰格飛鳥不能踰胡來但自守豈復憂西都丈人視
要處窄狹容單車(蘇曰李左車云井陘之道車不得方軌騎不得成列)補注(鶴曰李陵)
(書曰足下昔以單車之使適萬乘之虜又後漢來歙以單車來使單車如驛騎單置一馬)艱難奮長
戟千古用一夫(洙曰匈奴贊厲長戟勁弩之械劍閣銘一人荷戟萬夫趑趄蜀都賦一夫守隘)
(萬夫莫向)哀哉桃林戰百萬化為魚(洙曰武成放牛桃林之野注桃林在華山東西)
(京賦左有崤函重險桃林之塞陸士衡詩眷言懷桑梓無乃化為魚)補注(希曰陜州有桃林府而此乃指)
(潼關之戰當是華山之東者)請囑防關將慎勿學哥舒(洙曰唐哥舒翰突騎施首)
(領哥舒部落之裔也蕃人多以部落稱始以為氏翰至潼關次于靈寶縣之西原與賊交戰官軍南廹險峭北)
(臨黃河因為兇徒所乘王師自相擠排墜于河翰降於賊禄山偽署翰司空諸將光弼等皆為書罪不死節後)
(為安禄山所殺師曰今肅宗既收復兩京儻不更選賢將事之成敗未可知也故甫有慎勿學之句)
石壕吏(乾元二年作)
(王深父曰驅民之丁壯盡置死地而猶急其老弱雖為閭左之戍不堪也嗚呼其時急矣哉)
補注(鶴曰觀急應河陽役之句當是乾元二年九節度之師潰子儀斷河橋以餘衆保東)
(京時作而梁權道編在至德二載非)
暮投石壕村(洙曰石壕地名鄭曰澠池有二崤東壕土崤西為石崤石崤即石壕矣)有吏
夜捉人老翁踰牆走老婦出門看吏呼一何怒婦啼一
何苦聽婦前致詞三男鄴城戍(洙曰江淹飛盖遊鄴城王粲歌舞入鄴城魏都)
(也)補注(希曰按舊史武德元年以魏郡置相州天寶元年改為鄴郡乾元元年復為相州二年而為鄴)
(城孰為舊也)一男附書至(一作到)二男新戰死存者且偷生(呂曰)
(李陵曰陵豈偷生之士)死者長已矣室中更無人所有乳下孫孫
有母未去出入無完裙(洙曰一作孫母未便出見吏無完裙)老嫗力雖衰
(洙曰文穎曰幽州及漢中皆謂嫗為媪)請從吏夜歸急應河陽役(沈曰河陽東都)
(也)猶得偹晨炊(師曰時三節度屯兵於此以禦慶緒兵敗無丁可抽故老嫗請赴河陽之役以)
(供炊㸑而已)夜久語聲絶如聞泣幽咽天明登前途獨與老
翁别
新婚别(乾元二年作)
(王深父曰先王之政新有婚者朞不使政出於刑名則一便衆而已此詩所怨盡其常分而能)
(不忘禮義余是以錄之)補注(鶴曰詩云守邊赴河陽當是乾元二年作)
兔絲附蓬麻引蔓故不長(洙曰古詩與君為新婚兔絲附女蘿詩頍弁蔦與女蘿施)
(于松栢蔦寄生也蘿兔絲松蘿也陸璣疏云今兔絲連草上生黃赤如金合藥兔絲子是也在草曰兔絲在木)
(曰松蘿趙曰兔絲當附松栢而乃附蓬麻為不得其所矣)補注(希曰爾雅唐蒙女蘿兔絲釋曰唐也蒙也)
(女蘿也兔絲也一物而四名本草并以唐蒙為一名吕氏春秋云或謂兔絲無根不屬地茯苓是也抱朴子曰)
(兔絲之草下有茯兔之根内篇亦云)嫁女與征夫不如棄路傍(蘇曰周述生而怪異)
(父曰不如棄置路傍母弗許後文章有名)結髮為妻子(洙曰蘇子卿詩結髮為夫妻恩愛兩不疑)
補注(希曰詩衛風氓緫角之宴毛傳云緫角結髮也又前漢結髮翰墨結髮而戰)席不暖君
牀(洙曰孔席不暇暖蘇曰王簡樓君牀席未暖遽蒙棄逐)暮婚晨告别無乃太怱
忙君行雖不遠守邊赴(一作戍)河陽(洙曰河陽東都也)妾身未分
明何以拜姑嫜(夢符曰前漢廣川王去為幸姬陶望卿作歌曰背尊章熛以忽顔師古曰尊章)
(言舅姑也呂曰陳琳飲馬長城窟行云善事新姑嫜此姑嫜字所出也師古曰姑之夫曰嫜)父母飬
我時日夜令我藏生女有所歸(洙曰婦人謂嫁曰歸)鷄狗(一作犬)亦
得將君今往死地沉痛迫中腸(趙曰鮑昭詩沉痛切中腸)誓欲隨君
去形勢反蒼黃(洙曰北山移文蒼黃飜覆蘇曰韓遂形勢不可欺軍馬蒼黃擊其左右)勿
為新婚念努力事戎行(洙曰古詩努力加餐飯)婦人在軍中兵氣
恐不揚(蒼舒曰前漢李陵與單于戰陵曰士氣少衰而鼓不起者何也軍中豈有女子乎始軍出時關)
(東羣盗妻徙邊者隨軍為卒妻婦大匿軍中陵按得皆劒斬之)自嗟貧家女久致(一作致此)
羅襦裳(鄭曰襦人朱切短衣也)羅襦不復施(洙曰淳于髠云羅襦襟解)對君洗
紅妝仰視百鳥飛大小必䨇翔人事(一作生)多錯迕與君
永相望(無方切趙曰宋玉風賦回穴錯迕注云雜錯交迕也)
垂老别(乾元三年作)
(王深父曰軍興之甚至於老者亦介胄則又甚於閭左之戍矣)補注(鶴曰乾元三年安慶)
(緒為史思明所殺而思明自河南分為四道會于汴自是東京與鄭滑等州相繼䧟没而防守)
(愈急此當是其年冬晩作梁權道編在至德二載非)
四郊(一作方)未寧靜(洙曰曲禮四郊多壘卿大夫之辱也)垂老不得安子孫
陣亡盡(蘇曰衛隆曰吾宗世業儒值此離亂子孫不慣操戈陣亡皆盡)焉用身獨完投
杖出門去同行為辛酸幸有牙齒存所悲骨髓(一作肉)乾
男兒既介胄長揖别上官(洙曰酈食其長揖高祖左思詩長揖歸田廬)老妻
卧路啼歲暮衣裳單孰知是死别且復傷其寒此去必
不歸(蘇曰主父偃此行斷當不復歸矣吾吐詞與物多忤)還聞勸加餐(洙曰古詞上言加餐)
(食)土門壁甚堅杏園度亦難(洙曰史思明傳李光弼出土門收常山郡郭子儀以)
(朔方蕃漢二萬人自土門而至常山軍威遂振趙曰時土門杏園設備以待史思明時思明已殺安慶緒自立)
(為帝矣與天寶十五載潼關既潰之後思明為安禄山攻土門䧟常山時事皆相遠)補注(鶴曰土門縣按)
(舊史土門舊屬宜州貞觀十七年廢咸亨二年又割富平華原蒲城縣宜改為美原屬京兆若顔魯公乾元元)
(年歲次戊戌十月庚申祭伯父濠州刺史云二兄杲卿任常山郡太守忠義憤發首開土門擒斬逆豎唐置鎮)
(州常山郡獲鹿縣有土門關即舊井涇關哥舒翰至土門軍入浴遘疾及李光弼以朔方兵五千出土門東救)
(常山皆在常山之西却非此詩所指者此與杏園俱在長安乾元元年十月郭子儀引兵自杏園濟河南是也)
(公詩多用土門事各不同當以詩意詳之)勢異鄴城下縱死時猶寬補注(希曰)
(鄴下城謂相州以土門壁堅非若九節度之師不半年而潰於相州也)人生有離合豈擇
衰盛(一作老)端憶昔少壯日遲廻竟長歎(洙曰鮑昭詩臨路獨遲廻)萬
國盡征戍(一云東征)烽火被岡巒(洙曰蜀都賦岡巒紏紛鮑昭烽火入咸陽)積屍
草木腥(洙曰晉天文志太陵中一星曰積尸明則死人如山蘇曰衛紹累年兵戈不解積屍徧野草木)
(皆腥狐驕馬肥)流血川原丹(洙曰楊子川谷流人之血原野厭人之肉)何鄉為樂土
(洙曰詩適彼樂土)安敢尚盤桓棄絶蓬室居塌然摧肺肝(洙曰曹植)
(詩哀哉傷肺肝又顧念蓬室士蘇曰張約過金陵回首淚不能止心肝摧折師曰痛念國家急難征戍烽火何)
(鄉不有吾豈能獨安不慮哉不敢盤桓義也塌然傷别仁也詩之意不忘仁與義此甫幾乎風雅之作矣)
無家别(乾元二年作)
(師曰杜詩言無家者盖離别不成家計爾)補注(鶴曰梁權道編在至德二載而詩云永痛)
(長病母五年委溝壑殆謂天寶十四載乙未禄山反時調役至乾元二年己亥為五年又曰賤)
(子因陣敗正指九節度之師潰相州而言)
寂寞天寶後園廬但蒿藜(洙曰喪亂園廬殘破也)我里百(一作萬)餘
家世亂各東西存者無消息死者為(一作委)塵泥(蘇曰梁竦賢愚)
(貴賤一死皆為塵泥造化豈有彼此之異)賤子因陣敗歸來尋舊(一作故)蹊久
行見空巷日瘦氣慘悽(蘇曰王齊累日飢腸慘悽覺瘦)但對狐與狸豎
毛怒我啼(洙曰苦寒行熊羆對我蹲虎豹夾路啼言田里荒蕪人跡罕少惟狐狸爾)四隣何
所有一二老寡妻(洙曰四隣所居之隣近也人多死于征役所居者惟有一二寡婦爾)宿
鳥戀本枝安(一作敢)辭且窮棲(洙曰人情之戀故鄉如宿鳥之戀本枝也雖窮棲且)
(安辭矣)方春獨荷鋤(蘇曰潘勗見陸機曰今天下三分兵戈騷屑吾當獨荷鋤山谷采芝术飬)
(此衰朽不復有意於世間事也)日暮還灌畦縣吏知我至召令習鼓鞞
(洙曰張景陽詩人聞鼓鞞聲)雖從本州役(曾曰盧諶詩肯謂鄉曲譽謬充本州役)内顧
無所攜近行止一身遠去終轉迷家鄉既盪盡(盪徒沆切劉曰)
(謝靈運詩家鄉皆掃盡)遠近理亦齊永痛長病母五年委溝谿生
我不得力(蘇曰陳涉人言父母生我不得力吾試憑三尺逐秦鹿使羣兒洗目看享富貴見函谷碑)
終身兩酸嘶人生無家别何以為蒸黎(洙曰傷不得養父母)
夏日歎(乾元二年作)
補注(鶴曰乾元二年三月丁亥以旱降死罪流以下原之四月壬寅詔減常膳服御舊史)
(又云四月癸亥以久旱徙市雩祀祈雨而梁權道編在至德二載在鳳翔行在授拾遺時作而)
(史不書其年旱觀詩殆與乾元二年事合蔡興宗年譜却以乾元二年華州作)
夏日出東北陵天經中街(洙曰中街黃道之所經也夢符云右按前漢書天文志日)
(有中道月有九行中道者黃道一曰光道光道北至東井去北極近南至牽牛去北極遠東至角西至婁去極)
(中夏至至於東井北近極故晷短立八尺之表而晷景長尺五寸八分冬至牽牛遠極故晷長立八尺之表而)
(晷景長丈三尺一寸四分春秋分日至婁角去極中而晷中立八尺之表而晷景長七尺六分此日去極遠近)
(之差晷景長短之制去極遠近難知要以晷景晷景者所以知日之南北也)朱光徹厚地(趙曰)
(楚辭陽杲杲其朱光)鬱蒸何由開(洙曰晉天文志夏至極起而天運近北而斗去人遠日去人近)
(南天氣至故蒸熱也漢書昴畢為天街應璩書曰處凉臺而有鬱蒸之煩張景陽詩朱光馳北陸)上蒼
久無雷無乃號令乖(洙曰易傳當雷不雷陽德弱也郎顗傳雷者號令其德生養號令殆)
(廢當生而殺則雷反作其時無歲趙曰言君令之不時)雨降不濡物(趙曰言彼相之無澤)良
田起黃埃(蘇曰隋煬帝時大旱任安曰上蒼久不降甘雨良田黃埃勃起)飛鳥苦熱死
池魚涸其泥(洙曰鮑昭苦熱行身熱頭且痛鳥墮魂家歸)萬人尚流冗舉目
唯蒿萊(蘇曰鮑昭賦上古壘望蒿萊盡目力沈曰晉灼曰蒿萊荆棘舉目皆是)至今大河
北盡作虎與豺(洙曰言大河之北民皆饑餓相吞如豺虎也)浩蕩想幽薊(洙曰)
(幽州薊門禄山境也)王師安在哉補注(希曰按史乾元二年三月丁亥以旱降死罪原之流)
(民給復通鑑亦云天下饑饉又九節度圍鄴城諸軍乏食自潰正與詩合)對食不能飡(趙曰蔡琰)
(詩饑當食兮不能食其餘)我心殊未諧眇然貞觀初難與數子偕(洙曰)
(君子以為傷今思古之詩師曰太宗貞觀初米斗三錢行旅不齎房杜王魏之徒皆當時名臣君臣之間諫行)
(言聽遂使膏澤下於民號令一無乖繆故甫傷今思古而欲與數子偕不可得矣)
夏夜歎(乾元二年作)
補注(鶴曰同上年)
永日不可暮(洙曰劉公幹詩永日行游戲)炎蒸毒我(一作中)腸(洙曰言熱自中)
(起故毒我腸也)安得萬里風飄颻吹我裳(蘇曰相如夢仙引云悠悠夢到無何鄉天)
(風飄颻吹我裳洙曰天色久隂滛雨不止潘章曰安得萬里長風掃此隂翳也趙曰陸士衡前緩聲歌云長風)
(萬里舉也)昊天出華月(洙曰劉休玄詩芳年有華月)茂林延疎光仲夏苦
夜短開軒納微凉(洙曰謝靈運詩不怨秋夕長恒苦熱夜短)虛明見纖毫(洙曰)
(陶潛詩夜景湛虚明)羽蟲亦飛揚(蘇曰李靳雜感月華滿院寒飛揚羽蟲亂)物情無巨
細自適固其常(洙曰詩熠燿宵行羽蟲也)念彼荷戈士(洙曰詩候人荷戈與役)
窮年守邊疆何由一洗濯執熱互相望(無方切師曰兵革以來雨暘失)
(序甫苦于旱熱因覩羽蟲夏夜飛揚而適其性乃念彼荷戈之士執熱而不得一濯君天下者不能推好逸惡)
(勞之心與衆共之豈所謂為民父母也哉)竟夕擊刁斗(刁音彫)喧聲連萬方(洙曰)
(李廣傳程不識正部曲行伍營陣擊刁斗至明軍自便孟康曰刁斗以銅作□受一斗晝炊飯食夜擊持行名)
(曰刁斗今在滎陽庫中也西域傳斥堠七百餘人五分夜擊刁斗自守)青紫雖被體(蘇曰韓耀)
(雖青紫被體鐘鼎列前皆非吾所欲也但得衡山一峯嘯卧雲間吾心足矣)補注(鶴曰通鑑云至德二)
(載五月子儀與王思禮合軍於潏西與安守忠戰敗後府庫無積蓄專以官爵賞功及清渠之敗專以官爵收)
(散卒由是應募入軍者一切衣金紫)不如早還鄉(洙曰李白蜀道難云錦城雖云樂不如早還鄉)
北城悲笳發鸛鶴號且翔(洙曰豳詩鸛鳴于垤)補注(希曰公夏在華七月之秦)
(北城指秦而言也鸛鶴言軍士)况復(一作懷)煩促倦激烈思時康(魯曰張茂先詩)
(煩促每有餘蘇子卿詩長歌正激烈)
留花門(至德二載作)
(鮑曰按唐志甘州有留花門山堡東北千里至回鶻衙帳是年廣平王為元帥以朔方吐蕃回)
(紇諸兵討賊公逆知其害故言麥倒桑折辛曰花門既須留原野轉蕭瑟言其為農桑害也趙)
(曰花門即回紇之别名也)補注(鶴曰葉護請留兵沙苑在至德二載十月此詩作于是年)
(花門非回紇之别名唐志中有花門山堡又東北十里至回鶻牙帳故以名之)
北門(一作方)天驕子飽肉氣勇决(洙曰前漢匃奴傳單于遣使遺漢書曰南有大)
(漢北有強胡胡者天之驕子也不為小禮以自煩今欲與漢闓大關取漢女為妻歲給遺酒蘖萬石稷米五千)
(斛雜繒萬匹它如故約則邊不相盗矣又匃奴居北邊君王以下咸食畜肉衣其皮而已)秋高馬肥
健(洙曰趙充國曰秋馬肥變又起矣李廣以臨古北平盛秋師古曰盛秋馬肥健恐虜為寇也)挾矢
射漢月自古以為患(洙曰書戒蠻夷猾夏詩稱戎狄是膺春秋有道守在四夷久矣夷狄)
(之為患也四子講德論夫匃奴者百蠻之最強者也天性蹇驕習俗桀暴業在攻伐事在獵射兒能騎羊走箭)
(飛鏃詩人所歌自古患之如此)詩人厭薄伐(洙曰周懿王時王室遂衰戎狄交侵至懿王曾孫宣)
(王興師命將以征伐之詩人美大其功曰薄伐獫狁至于太原言逐出之)脩德使其來羈縻
固不絶(洙曰語遠人不服則脩文德以來之贊曰其慕義而貢獻則接之以禮讓羈縻不絶使曲在彼)
(蓋聖王制御蠻夷之常道也應邵漢官儀曰馬曰羈牛曰縻言四夷如牛馬之受羈縻也)胡為傾國
至出入暗金闕中原有驅除隱忍用此物(洙曰王莽贊曰聖王之驅)
(除云爾蘇林曰王莽為光武驅除也驅逐蠲除以待聖人也)公主歌黃鵠(洙曰西域傳烏孫使)
(使獻馬願得尚漢公主漢元封中遣江東王建女細君為公主以妻焉公主至其國自治宮室居歲時再與昆)
(莫會置酒飲食以幣帛賜王左右貴人昆莫年老言語不通公主悲愁自為作歌曰我家嫁我兮天一方遠托)
(異國兮烏孫王穹廬為室兮旃為牆以肉為食酪為漿居常土思兮心内傷願為黃鵠兮歸故鄉天子聞而憐)
(之趙曰乾元元年肅宗以幼女寕國公主嫁回紇可汗故云歌黃鵠)補注(希曰高紀女子公主如淳曰天)
(子嫁女諸侯必使諸侯同姓者主之故謂公主師古曰天子不親主婚故謂公主)君王指白日
(洙曰詩大車謂予不信有如皎日皎白也我言之信有如皎然之白日指白日以為誓盟約)連雲屯
左輔百里見積雪(洙曰左輔馮翊郡也趙曰此指言回紇留左輔之為害也)長戟鳥
休飛(蘇曰呂布曰長戟霜戈鳥亦不能飛渡吳人何患之有)哀笳曉幽咽田家最
恐懼麥倒桑枝折(趙曰時殘害麥與桑故田夫懼之)沙苑臨清渭(洙曰沙苑)
(馮翊郡界)補注(希曰沙苑在同州馮翊南十七里又唐志同州雖不言渭水而同與華鄰華隂有漕渠自)
(苑西引渭水可下其臨渭)泉香草豐潔(蘇曰王臻至漾陂愛其泉香草木豐潔遂編茅讀書精通)
(三傳)渡河不用船千騎常撇烈(一云滅没)胡塵踰太行(洙曰太行山名)
雜種抵京室花門既須留原野轉蕭瑟(洙曰丘希範書姬漢舊邦旡取)
(雜種王深父留花門序云肅宗之復兩京藉回紇之師助焉雖幸成功而朝野更被其毒語曰人無遠慮必有)
(近憂以天子之尊推誠仗順集中國之智力滅一狂賊豈有不足哉顧引勍虜入於腹心之地卒不危禍其社)
(禝者僅耳)補注(鶴曰葉護奏以軍中馬少請留其兵於沙苑自歸取馬還為掃除范陽餘孽沙苑在同州)
(同州為京師近輔故前云連雲屯左輔也)
塞蘆子(至德二載作)
(王深父序云徹其西備而爭利於東非所以固國者也)補注(鶴曰蘆子關在延州延昌)
(縣北以備吐蕃今詩云思明割懷衛秀巖西未巳按通鑑至德二載十二月甲子史思明以所)
(部十三郡及兵八萬來降并帥其河東節度使高秀岩亦以所部來降則此詩作於未降之先)
五城何迢迢(洙曰沈存中云延州今有五城說者謂舊有東西二城夾河對立高萬典郡始展南)
(北東三關乃知天寶中有五城謂高始展非也鮑曰唐志延州延昌縣北有蘆子關又夏州注長慶四年節度)
(使李祐築烏延宥州臨塞隂河陶子與塞蘆子蓋五城名也)迢迢隔河水邊兵盡東
征(洙曰文六年知秦之不復東征)城内空荆杞(洙曰阮嗣宗詩堂生荆杞)補注(鶴曰張說)
(嘗為朔方軍節度大使往廵五城措置兵馬說之所治靈州靈與延俱屬關内道按舊史注朔方節度使所管)
(有定遠城西受降城中受降城東受降城及豐安軍靈距延六百里又通鑑云唐自武德以來開拓邊境連西)
(域皆置都督府州縣開元中置朔方隴右河西安西北庭諸節度使以統之歲發山東丁壯為戌卒繒帛為軍)
(資開屯田供糗糧設監牧畜馬牛軍城戍邏萬里相望及禄山反邊兵精銳者皆徵發入援謂之行營所留兵)
(單弱胡虜猶蠶食之然則是詩之作蓋先事而慮也卒召吐蕃之禍蓋由不以此為意)思明割懷
衛(洙曰史思明雜種胡人也天寶十四載隨安祿山反河陽懷衛盡䧟於賊)秀巖西未巳(洙曰)
(高秀巖哥舒翰麾下將也後為思明偽河東節度使降肅宗)補注(希曰高秀巖天寶八載為哥舒翰禆)
(將攻石堡城詳知西事故有意於西也秀巖為祿山守大同唐大同軍防禦使雲州刺史領之唐志大同川及)
(天德為大同城故地在豐州中受降城)迴略大荒來(洙曰山海經曰大荒之中有山名曰大荒)
(之山日月所入是謂大荒之野)崤函蓋虛爾(洙曰項籍贊秦孝公據崤函之固師古曰崤謂崤山)
(今陜縣東二崤是也函谷今桃林縣南洪溜澗是也虚言其無偹禦爾)延州秦北戶關防
猶可倚焉得一萬人疾驅塞蘆子岐有薛大夫旁制山
賊起(岐一作源)補注(鶴曰薛大夫當是御史大夫薛景仙以檢校戸部尚書兼尹鳳翔敗安禄山)
近聞昆戎徒為退三百里(蘇曰蕭詵與衛人戰日退三百里)蘆關扼兩
寇深意實在此誰能呌帝閽胡行速如鬼(洙曰揚雄甘泉賦選巫咸)
(兮呌帝閽時官兵止知東討收復河洛而不知蘆子之可塞公懼有乘隙而起者故有此作)
彭衙行(天寶十五載作)
(彥輔曰左文二年晉侯及秦師戰於彭衙注遏江縣西北有彭城魯曰馮翊郡合陽縣西有彭)
(衙城)補注(鶴曰史記秦文公分清水為白水縣即此地漢為彭衙縣故城在白水縣東北)
(六十里當是天寶十五載適白水後七月聞肅宗即位靈武公赴行在時作故有夜深彭衙道)
(月照白水山句)
憶昔避賊初北走經險艱夜深彭衙道月照白水山補
注(希曰同州馮翊郡有白水縣在州之西北而鄜州亦在州北延州又在鄜之西北不滿七十里皆公所經)
(之途也此詩殆是記初避賊時事非謂歸鄜如此也)盡室久徒步逢人多厚顔(洙曰)
(書五子之歌顔厚有忸怩)參差谷鳥吟(一作鳴)不見遊子還(師曰前年秋七月避)
(賊次年春尚不得還故有此句)癡女飢咬我啼畏猛虎聞懷中掩其口
(蘇曰王莽五歲語尤乖父聞之急掩其口抱於懷中)反側聲愈嗔小兒強觧事故
索苦李餐(強巨兩切)一旬半雷雨泥濘相攀牽(濘乃定切)既無禦
雨(一云禦濕)備徑滑衣又寒有時經(一作最)契闊竟日數里間
野果充糇糧(洙曰詩擊鼓死生契闊詩公劉乃褁糇糧)卑枝成屋椽早行石
上水暮宿天邊烟少留同家窪(烏瓜切)欲出蘆子關故人
有孫宰高義薄曾雲(洙曰陸士衡文高義薄雲天同家窪蘆子關皆地名)補注(鶴曰)
(關在延州延昌縣北公欲往而孫宰延之孫其山川之宰歟)延客巳曛黑(洙曰曛黑薄暮也謝)
(靈運詩朝遊窮曛黑)張燈啓重門煖湯濯我足剪紙招我魂(洙曰宋玉)
(為屈原招魂)從此出妻孥相視涕闌干(洙曰言淚之墮也闌干衆多貌趙曰談藪)
(王元景使梁劉遊綽送之泣下元景無淚謝曰卿勿怪我别後闌干闌干淚不斷之貌)補注(鶴曰漢息)
(夫躬絶命辭云涕泗流兮萑蘭臣瓚曰萑蘭涕泣闌干也又左太冲吳都賦金溢磊砢珠琲闌干五臣注云多)
(也又曹子建善哉行月參横北斗闌干蓋星有闌干若衆多不絶之象所以薛令詩云苜蓿長闌干喻其如星)
(長且多也)衆雛爛漫睡(師曰衆雛指諸子昆弟也)喚起霑盤餐(彥輔曰僖公二十二)
(年晉公子重耳過曹曹大夫僖負羈饋盤飡寘璧焉公子受飡反璧趙曰爛漫言睡之熟也)誓將與
夫子永結為弟昆遂空所坐堂安居奉我歡(師曰惟孫宰尚義以)
(所坐之堂而舘我况復以盤飡禮之加恤故甫誓與之結為兄弟示其親愛之誠不相忘也)誰肯艱
難際豁逹露心肝别來歲月周胡羯仍構患(胡官切)補注
(希曰公以天寶十五載避寇入鄜今云歲月周即是指明年至德二載而言所謂胡羯仍構患謂史思明等引)
(兵共十萬寇太原及安慶緒立使尹子奇歸擅及同羅奚兵十三萬趨睢陽事見通鑑云)何當有翅
翎飛去墮爾前(趙曰胡羯之患蓋指言安慶緒蓋慶緒於正月弑父而襲偽位也公既陷賊而)
(脫身逹行在所故寄此詩感其恩懷其人矣)
義鶻行(乾元元年作)
(彥輔曰感鳥獸猶見義而動也)補注(鶴曰詩云近經潏水湄此事樵夫傳當是乾元元年)
(在長安作)
隂崖有蒼(一作二)鷹養子黑柏巔白蛇登其巢呑噬恣朝
餐(噬一作之)雄飛遠求食雌者鳴辛酸力強不可制黃口無
半存(蘇曰定遠侯過隍中玉門燉煌氐羌掃殄殆盡黃口亦無存者趙曰隂崖出長笛賦惟鍾籠之竒生)
(兮於終南之隂崖朝餐出楚辭胥瓊以朝餐也黃口出家語孔子見羅者所得雀皆黃口也)其父從
西歸(一作來)翻身入長烟斯須領健鶻痛憤寄所宣斗上
捩孤影(鄭曰捩練結切拗捩也)噭哮來九天(鄭曰上古弔切深聲下許交切)脩鱗
脫遠枝巨顙折老拳(時可曰石勒與李陽隣居爭漚麻池日相毆擊及貴乃召陽與酣謔)
(引臂笑曰孤往日厭卿老拳卿亦飽孤毒手)高空得蹭蹬(洙曰海賦蹭蹬波失勢貌)短草
辭蜿蜒折尾能一掉(洙曰江賦揚鬐掉尾左傳尾大不掉)飽腸巳皆穿生
雖滅衆雛死亦垂千年物情有報復快意貴目前補注
(希曰晉同穎人生幾時但當快意)兹實鷙鳥最(洙曰孔融云鷙烏累百不如一鶚)補注
(希曰爾雅鷹醜釋曰說文隼鷙鳥也)急難心炯然(洙曰詩棠棣兄弟急難)功成失所
往用捨何其賢近經潏水湄補注(鶴曰韻釋云潏水在京兆杜陵)此事
樵夫傳飄蕭覺素髮(洙曰潘安仁班鬢彪以承弁素髮飄以垂領)凛欲衝儒
冠(洙曰欲一作烈藺相如怒髮衝冠)人生許與分亦在顧眄間聊為義
鶻行永激壯士肝(蘇曰陸遜時政論曰不以典刑善惡焉能激壯士之肝膽耶)
畫鶻行(至德二年作)
(一作畫鵰)補注(鶴曰肅宗還京公在扈從之列以至德二年十月入長安今云見之高堂)
(是其年作)
高堂見生(一作老)鶻補注(希曰楚辭招魂云翡翠帷幬飾高堂些注云張之高堂以樂君)
颯爽動秋骨初驚無拘攣(洙曰曹褒傳羣寮拘攣猶拘束也潘岳西征賦陋吾人之)
(拘攣)何得立突兀乃知畫師妙巧刮造化窟寫此神俊姿
(洙曰支道林云憐其神俊趙曰李賀云筆補造化天無功蓋出於此)充君眼中物烏鵲滿
樛枝(洙曰詩南有樛木釋文云木下曲曰樛樛下垂也趙曰謝玄暉詩云樛枝聳復低)軒然恐
其出側腦看青霄寧為衆禽没長翮如刀劍人寰可超
越(唐曰舞鶴賦歸人寰之喧卑)乾坤空崢嶸(洙曰鮑明遠歲崢嶸而催暮)粉墨且
蕭瑟緬思(一作想)雲沙際自有烟霧質吾今意何傷顧步
獨紆鬱(洙曰舞鶴賦烟交霧凝若無毛質陸士衡詩紆鬱游子情趙曰劉希夷邊城夢還詩雲沙撲地)
(起烟霧質所以言其真質也)
補注杜詩卷三
