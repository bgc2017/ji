補注杜詩卷十一宋黃希原本
黃鶴補注
杜鵑(大歷元年作)
(洙曰華陽風俗志鳥有杜鵑者其大如鵲而羽鳴聲哀而吻有血土人云春至則鳴聞其初聲)
(者則有離别之苦人皆惡聞之惟田家候其鳴則興農事識者謂此詩上四句非詩乃題下甫)
(自注爾後人誤寫蘇曰或者謂前四句非詩也蓋甫於題下自記杜鵑事後人誤寫之耳或曰)
(正古之謠語豈復以韻為限耶)補注(鶴曰先君嘗謂文君白頭吟詞云郭東亦有樵郭西)
(亦有樵杜公此詩前四句或本此又舊本題注云上皇幸蜀還肅宗用李輔國謀遷之西内上)
(皇悒悒而甫此詩感是而作舊注如此所以編在廣德年間然詩云雲安有杜鵑又云值我病)
(經年則是大歷元年春在雲安作蓋公在雲安與䕫多病所以有老病巫山裏之句若在廣德)
(間則公在梓閬不應言雲安意譏崔旰子琳輩)
西川有杜鵑東川無杜鵑涪南無杜鵑雲安有杜鵑我
昔遊錦城結廬錦水邊(洙曰子美結廬在浣花里)有竹一頃餘喬木
上參天(蘇曰上林苑喬木參天松篁隂合珍禽竒獸自然駢集趙曰曹子建詩荆棘上參天)杜鵑
暮春至哀哀呌其間我見常再拜重是古帝魂(趙曰鮑昭行路)
(難云中有一鳥名杜鵑云是古時蜀帝魂公所用蓋出於此也至若此篇常再拜而重之不能拜而淚下則尊)
(君之意前人所不到)生子百鳥巢百鳥不敢嗔(一作喧)仍為餧其子
(洙曰世說杜鵑養子於百鳥巢百鳥共養其子而不敢犯)禮若奉至尊(洙曰成都記曰杜宇亦曰)
(杜主自天而降稱望帝好稼穡教人務農治郫城亦曰望帝至今蜀人將農者必先祀杜主時荆州人鼈靈死)
(其尸泝流而上至汶山下復生見望帝望帝因以為相號曰開明會巫山壅江人遭洪水開明為鑿通流有大)
(功望帝因以其位禪焉後望帝死其魂化為鳥名曰杜鵑亦曰子規又云子規深春乃有聲曰怨鳥與北之思)
(歸樂都不同也洛京東西多此鳥人以為子規者誠妄矣又云宇禪位于開明升西山隱焉時適三月子規鳥)
(鳴故蜀人悲子規鳥)鴻鴈及羔羊有禮太古前行飛與跪乳識序
又知恩(洙曰晉羊祜鴈賦鳴則相和行則接武前不絶貫後不越序春秋繁露曰凡贄卿用羔羔有角)
(而不用如好仁者執之不鳴殺之不謗類死義者羔飲其母必跪類知禮者故羊之為言猶詳故以為贄趙曰)
(謂成行列而飛所以謂之鴈序也)聖賢吾法則付之後世傳君看禽鳥
情猶解事杜鵑今忽暮春間值我病經年身病不能拜
淚下如迸泉(修可曰劉越石扶風歌據鞍長歎息下淚如流泉)
引水(大歷元年作)
(魯曰夔俗無井皆以竹引山泉而食蟠屈山腹間有至於數百丈者)補注(鶴曰詩云)
(雲安沽水奴僕悲魚復移居心力省當是大歷元年至䕫州作)
月峽瞿塘雲作頂(洙曰庾仲雍荆州記曰巴楚有明月有峽趙曰本朝樂史寰宇記於榆州載)
(明月峽以石穴圓似之故以名)亂石崢嶸俗無井(洙曰楚俗山居負水而食故高者引水雲)
(安無泉尤難得水故云)補注(鶴曰䕫與雲安有鹽井而罕有鑿井汲泉者故公作信行遠修水筒詩云)
(雲端竹筒拆雲表山石碎觸熱藉子修通流與廚會往來四十里荒險崖谷大使其可井安至引泉如是遠也)
雲安沽水奴僕悲魚復移居心力省(洙曰後漢地理志魚復屬巴郡古庸)
(國左傳文十年魚人逐楚師是也修可曰魚復即夔州矣今之倚郭奉節縣乃漢之魚復縣也)補注(希曰)
(雲安唐為夔州屬縣本朝開寶中置雲安軍以縣隸軍通典唐志奉節縣漢魚復縣隋人復故地貞觀二十三)
(年始更名為奉節䕫本魚國故也)白帝城西萬竹蟠接筒引水喉不乾
人生留滯生理難斗水何直百憂寬(洙曰莊子斗升之水活我趙曰盧照)
(隣秋風至詩還思不動行頼此百憂寬)
青絲(廣德二年作)
補注(鶴曰此詩言僕固懷恩之亂當是廣德二年作按史是年八月反通鑑以為二年正)
(月懷恩與河東都將李竭誠潛謀取太原辛雲京殺竭誠懷恩使其子㻛將兵攻之㻛敗之榆)
(次)
青絲白馬誰家子麤豪且逐風塵起(洙曰樂府有白馬篇梁元帝詩宛轉)
(青絲鞚趙曰南史侯景傳初大同中童謠曰青絲白馬壽陽來及景之叛乘白馬青絲以應䜟也師曰謂禄山)
(反)補注(希曰蓋以侯景之比僕固懷恩以懷恩誘吐蕃回紇入寇故曰且逐風塵起黃庭經問誰家子)
(在我身)不聞漢主放妃嬪近靜潼關掃蜂蟻(洙曰誅貴妃也趙曰此公)
(戒約麤豪子之辭師曰哥舒翰為賊所破䧟兩京肅宗鳩義兵收復兩京如掃蜂蟻)補注(希曰肅宗復京)
(師而乾元元年出宫女三千人今代宗歸京師而不聞有此故云通鑑云高暉率麾下三百騎東走至潼關守)
(將李日越擒而殺之在廣德元年此詩作於廣德二年故曰近静)殿前兵馬破汝時十
月即為韲粉期(趙曰告以必破亡之證也蔡曰按通鑑廣德二年吐蕃入長安諸軍亡卒及鄉)
(曲無頼相聚為盗丁已以太子賓客薛景先討之所以有殿前兵馬破汝時之句師曰殿前兵馬乃神策軍天)
(子親征羣盗望風而敗)補注(鶴曰殿前兵馬乃神策軍通鑑云初肅宗以陜西節度使郭英乂領神策)
(軍使内侍魚朝恩監其軍英乂入為僕射朝恩專將之及代宗幸陜朝恩舉在陜兵與神策軍迎扈悉號神策)
(軍天子幸其營及京師平朝恩遂以軍歸禁中自將之然尚未得比北軍至永泰元年僕固懷恩與吐蕃回紇)
(入寇自上六軍屯苑中朝恩以神策軍從而勢寖盛分為左右廂居北軍之右矣懷恩以永泰元年三月死于)
(鳴沙韲粉之語騐矣)未如(洙曰又作知)面縳歸金闕(洙曰欲其歸降天子也左傳克許許)
(子面縛銜璧)萬一皇恩下玉墀(洙曰時降者皆受節鎮河北之患自此起矣趙曰教以悔)
(過歸命庶幾皇恩寬宥之也)
近聞(永泰元年作)
補注(鶴曰梁權道謂永泰元年雲安作觀詩云渭水逶迤白日靜隴山蕭瑟秋雲高蓋言)
(關隴無吐蕃之亂當時永泰元年子儀與回紇定約吐蕃聞之夜引兵遁時作)
近聞犬戎遠遁逃(洙曰說文解字曰赤狄本犬種也故字犬字匈奴聞漢兵大出老弱奔走)
(毆畜産遠遁逃)牧馬不敢侵臨洮(洙曰臨洮郡名也賈誼過秦論胡人不敢南下牧馬蘇曰)
(班超鎮西域醜虜屈膝不敢南向牧馬趙曰今之洮州也)渭水逶迤白日净隴山蕭
瑟秋雲高補注(鶴曰洮州雖是臨洮郡而岷州亦有臨洮皆屬隴右舊史寶應元年十二月䧟)
(臨洮通鑑云廣德元年七月入大震關盡取河西隴右之地京兆有渭南縣華州有渭津關隴山按唐志在渭)
(州西南隴山有六盤關西北五里有吐蕃會盟壇今渭水逶迤與日俱靜隴山蕭瑟其雲自高則可見其無事)
(矣)崆峒五原亦無事北庭數有關中使(洙曰言通和也趙曰突厥通好)
(也或云回紇等不附吐蕃亦遣使中國其說亦是)補注(鶴曰崆峒山占原州岷州五原謂鹽州天寶元)
(年更郡曰五原又五原或亦指關隴而言時吐蕃歸國故曰無事突厥在廣德二年亦嘗寇豐州今云數有關)
(中使殆皆通和矣)似聞贊普更求親舅甥和好應難棄(夢符曰右按唐)
(吐蕃傳其俗謂強雄曰贊丈夫曰普故號君長曰贊普趙曰先帝昔嘗和親以公主嫁贊普矣)補注(鶴曰)
(通鑑與新舊史皆云永泰元年三月庚戌吐蕃請和詔宰臣元載杜鴻漸與蕃使同盟于興唐寺吐蕃傳亦云)
(而皆不載請和之辭意是復來求親而史失書之)
漁陽(廣德元年作)
(彥輔曰時禄山平以雍王适領范陽盧龍節制而不出閤趙曰按通鑑十月以雍王适為天下)
(兵馬元帥舊注以雍王受節制而不出閤非是)補注(鶴曰按史寶應元年八月乙亥魯王)
(适徙封雍王明年廣德元年十月壬申雍王為關内兵馬元帥二年正月為皇太子舊史廣德)
(三年二月巳已朔册天下兵馬元帥尚書令雍王适為皇太子此詩云赫赫雍王都節制當是)
(廣德二年前作梁權道編在永泰元年是年雍王為皇太子已一年王洙以為一作前節制則)
(可以為在永泰元年作却與猛將飄然恐後時本朝不入非高計等句不合)
漁陽突騎猶精銳(鮑曰光武曰吾聞漁陽上谷突騎天下精兵修可曰引漢光武謂馬武曰)
(漁陽上谷突騎欲令將軍將之又引唐六典注蔡邕曰冀州強努幽州突騎天下之精也其說是)補注
(希曰晁錯傳輕車突騎師古曰突騎言其驍銳可用衝突敵人也)赫赫雍王都節制(洙曰)
(都一作前)猛將飄然恐後時本朝不入非高計(洙曰禄山已破而朝廷不)
(能革其積弊復以盧龍授藩鎮故李懷仙朱滔之屬得以䟦扈竟不為朝廷所有也趙曰按編年通載十月雍)
(王适大敗史朝義將以汴州降十一月薛嵩等皆以五州降是歲公在梓聞雍王之勝尚聞河北猶未有入朝)
(者故告諭諸將等飄然而來已為後時而乃不入本朝豈高計乎舊注殊不考核乃云禄山已破而復以盧龍)
(授藩鎮故李懷仙朱滔之屬得以䟦扈非也按朱滔反乃是德宗建中三年李懷光反乃是德宗興元元年以)
(雍王适為雍王遥李懷光為懷仙此皆疑誤學者不可不辨也蘇曰李靖西羌犯塞若不深入虜庭擣其巢穴)
(實非高計)禄山北築雄武城舊防敗走歸其營繫書請問燕
耆舊今日何須十萬兵(洙曰按新書言禄山計天下可取逆謀日熾遂乃築壘范陽北)
(號強武峙兵積穀趙曰此篇上兩句舉往事以懲警之也言禄山初為走計而竟不保耳)
黃河二首(廣德二年作)
(鮑曰黃河北岸海西軍胡人高鼻動成羣謂吐蕃入寇舊注謂禄山非也黃河西岸是吾蜀鄭)
(公軍也謂當狗之戰舊注謂明皇肅宗非也)補注(鶴曰鮑注是當在廣德二年作梁權)
(道編在永泰元年是年與廣德二年米斗皆千錢皆可云欲須供給家無粟然永泰元年八月)
(僕固懷恩及吐蕃回紇党項羌刺渾奴寇邊時公已在雲安意是廣德二年)
黃河北岸海西軍椎鼓鳴鐘天下聞鐵馬長鳴不知數
胡人高鼻動成羣(洙曰禄山之反皆漁陽突騎及所養同羅降奚契丹曳落河井誘置諸蕃)
(皆胡騎也趙曰黃河之北大海之西則河北一帶之州郡也此篇言椎鼓鳴鐘體面如此而使胡人動成羣而)
(來斯乃罪其不能致力於禦之也李陵重報蘇武書云吟嘯成羣聽之不覺淚下)
黃河西岸是吾蜀欲須供給家無粟願驅衆庶戴君王
混一車書棄金玉(洙曰時明皇在蜀肅宗起靈武趙曰此篇憫蜀人困於供給而終之以願)
(君王之無侈靡也如傳云不寶金玉之義)
自平(大歷二年作)
補注(鶴曰按舊史廣德元年十二月甲辰宦官市舶使吕太一逐廣南節度張休縱兵大)
(掠廣州今詩云自平宫中吕太一收珠南海千餘日則詩當作於大歷二年蓋自廣德元年十)
(二月太一方反平之必在二年至大歷二年為三年故曰千餘日也梁權道編在永泰元年與)
(此不合)
自平宫中吕太一收珠南海千餘日(洙曰吕太一代宗時為廣南市舶使)
(逐刺史張休而反蘇曰自平宫中吕太一世莫曉其義而妄者以為唐有自平宫偶讀玄宗實錄有宫中吕太)
(一叛於廣南定功曰宫中當作中官見舊唐史帝紀師曰東坡嘗云讀杜詩不識太一之義及覽拾遺見有吕)
(寧為太一宫使領廣南市舶逐刺史張休而叛乃曉太一非人名官號也)補注(鶴曰石林燕語云宫觀置)
(使自祥符始蓋自王公旦為玉清昭應宫使也元祐間方有太一宫使而師云拾遺有吕寧為太一宫使疑唐)
(末有此官號且史書廣州市舶使吕太一反既曰市舶使不應更以太一官號為稱又凡書反者皆以名不以)
(官此當是名太一舊史云宦官市舶使吕太一則定功曰宫中當作中官為是又考舊史李勉傳勉除江西觀)
(察使賊帥陳莊連䧟江西州縣偏將吕太一武日昇相繼背叛勉與諸道力戰悉攻平之然則為市舶使矣何)
(為又為賊帥之偏將意是太一叛後又從賊帥為亂况武日昇既以名稱則吕太一非以官稱亦明勉在江西)
(當是廣德間隆興石幢載牧守名爵李勉在張鎬之後魏少游之前而少游以大歷二年代去鎬以廣德二年)
(九月卒於江西觀察等使又舊史代宗紀九月辛酉命洪州刺史李勉副知選事則勉是廣德二年九月到江)
(西而平太一必在初到之年今詩云自平宫中吕太一收珠南海千餘日則詩殆作於大歷二年具年公在䕫)
近供生犀翡翠稀(洙曰時太一反賦不上供也)復恐征戍干戈密蠻
溪豪族小動搖世封刺史非時朝(洙曰時溪洞蠻酋歸順者皆世授刺史師)
(曰廣連蠻洞守官不務懷輯則羣蠻相率而叛珠璣犀象翡翠之類所以不來貢也自平吕太一之後節制者)
(得其人是以南海收珠凡三載矣近來供貢稀少復恐鎮守者不能懷柔妄舉兵征誅羣蠻此羣蠻不復來貢)
(矣唐太宗之時應溪蠻來歸者皆封刺史不以時朝不比内諸侯姑務羈縻而已)補注(鶴曰按唐志嶺)
(南道厥貢金銀孔翠犀象而諸州貢翠羽者驩桂交欽四州而已唯驩併犀角貢之自平吕太一之後所供近)
(又稀少蓋以干戈復密蠻豪復搖是時桂州山獠反故也舊史大歷二年九月桂州山獠䧟州城刺史李良遁)
(去新史亦云所以有蠻溪豪族小動搖之句)蓬萊殿裏諸主將才如伏波不
得驕(趙曰言汝輩才如馬伏波可以辦征南之事而輙不得驕悍也師曰太宗時諸將之才率類馬援故)
(不敢驕慢悖命傷今不然昔漢馬援為伏波將軍羣蠻畏服)
除草(大歷元年作)
(洙曰去䕭也蘇曰䕭草蜀中謂之毛䕭毛芒可畏觸之如蜂蠆治風疹以此草點之一身光滑)
(葉背紫者入藥䕭山韮也)補注(鶴曰詳味詩意雖曰喻小人之衆多所宜芟除亦是用除)
(草以寫意故有疾惡信如讎之句以後篇考之當是大歷元年在䕫州作梁權道編在永泰元)
(年雲安詩内)
草有害於人曾何生阻脩(洙曰言草之毒者不必生於阻脩之處雖平夷之地亦有)
(之也)其毒甚蜂蠆(蘇曰以言小人之言行甚於蜂蠆蜂蠆尚可去小人不可去故也趙曰蓋䕭之)
(上皆芒刺觸之能螫人也)其多彌道周(洙曰道周道兩旁也)清晨步前林江色
未散憂芒刺在我眼(洙曰霍光驂乘上内嚴憚之若有芒刺在背蘇曰馬援見諂佞輩如)
(芒刺在眼中)焉能待高秋霜雪一霑凝(洙曰一作衣)蕙葉亦難留
(師曰春以喻賞秋以喻罰焉能待高秋急於去小人也蘭蕙香草以比君子今與䕭草同殺喻政刑無辨善惡)
(莫分)荷鋤先童稚(洙曰陶徵君詩荷鋤稚子倦劉曰先者以身率)日入仍討求(修可)
(曰莊子云日入而息)轉致水中央豈無䨇釣舟(晏曰禮薙人掌殺草有水火之化以)
(釣舟載而致之水此水化也)頑根易滋蔓(洙曰左傳無使滋蔓)敢使依舊邱(師曰)
(小人立黨其黨滋盛敢使依舊邱謂小人不可近也)自兹藩籬曠更覺松竹幽芟
夷不可闕疾惡信如讎(洙曰左傳隱六年周任有言曰為國家者見惡如農夫之務去)
(草焉芟夷蕰崇之絶其本根勿使復殖則善者信矣師曰松竹有操君子自守之象小人既去則君子道)
(長而松竹得遂其生養之性也此篇大有含蓄詳玩之頗有味矣)
客居(大歷元年作)
(趙曰此雲安詩)補注(鶴曰詩云今又降元戎已聞動行軒謂杜鴻漸帥蜀按史大歷元年)
(壬子杜鴻漸為山南西道劒南東西川卭南山西等道副元帥則是詩當在大歷元年春晚欲)
(遷䕫州時作所以有舟子候利涉之句)
客居所居堂前江後山根下塹萬尋岸蒼濤欝飛翻葱
青衆木梢(洙曰沈休文詩林薄杳葱青)邪豎雜石㾗(趙曰沈休文詩傾壁忽邪豎)
子規書夜啼壯士歛精魂(趙曰阮籍詠懷精魂自漂淪)峽開四千里
水合數百源(趙曰千字疑誤豈自渝州明月峽至䕫州西陵峽而下水路有四千里乎)補注
(希曰按峽程記瀘合遂蜀四郡皆峽之郡自蠻江桔柏池導等江至此二百八千里會於峽前次荆門都四百)
(五十灘蜀在西川而瀘在東川水有數百源則其迂回自源徂末未必無四千里也)人虎相半居
相傷終兩存蜀麻久不來吳鹽擁荆門(洙曰蜀人以麻布貿易吳鹽也)
(趙曰以商旅貨易吳鹽不行之故也)西南失大將(鮑曰謂鄭公卒也)商旅自星奔
(洙曰時崔旰殺郭英乂也修可曰劉孝標廣絶交論靡不望影星奔)補注(鶴曰蜀多産麻成都尚載之貢)
(籍吳蜀商旅每以麻鹽為貿易崔旰殺郭英乂蜀中大亂商旅以道阻為之奔散故蜀麻不出峽而吳鹽空擁)
(於荆門也柴門詩亦云風煙渺吳蜀舟楫通鹽麻大扺蜀富於麻而荆多鹽如夔萬等州有鹽監鹽井亦荆州)
(地也)今又降元戎已聞動行軒(洙曰時除杜鴻漸為成都尹)舟子候利
涉亦憑節制尊我在路中央生理不得論(洙曰甫依嚴武武死英乂)
(麄暴不能容旋有崔寧之亂此甫所以進退不能也趙曰公言其欲南下以歸長安到處留滯而未能今尚在)
(半路也舊注云甫欲依嚴武武死英乂不能容大非是)卧愁病脚廢徐步視小園
短畦帶碧草悵望思王孫(洙曰思嚴武也修可曰劉安招隱辭曰王孫遊兮不歸春)
(草生兮萋萋)鳳隨其皇去(鮑曰豈鄭公之夫人亦繼亡也)籬雀暮喧繁(洙曰言賢)
(者亡而小人喧競也時崔寧楊子琳栢正節更來成都蘇曰王符隱居不仕自歎曰鸞鳳思見而不可得籬雀)
(終日喧人耳目何其繁也)覽物想故國(蘇曰王仲宣周覽春物緬想故國花草)十年别
荒村日暮歸幾翼北林空自昏(趙曰上句以譬能歸者幾人下句以譬故居所)
(在徒自昏暗而無有歸棲之翼也)安能覆八溟為君洗乾坤(洙曰時厭亂久矣故)
(甫前有洗兵馬此有洗乾坤之說也)稷契易為力犬戎何足吞(趙曰但得稷契而用)
(之易為力耳彼吐蕃犬戎何足吞乎)儒生老無成(蘇曰孔安國云儒士懦弱到老無成立矣)臣
子憂四籓篋中有舊筆情至時復援(洙曰詩所謂以寫我憂也)
客堂(大歷元年作)
補注(鶴曰詩云栖泊雲安縣消中内相毒又云石暄蕨芽紫渚秀蘆笋綠當是大歷元年)
(春在雲安作梁權道編在永泰元年殆未察是年公尚在成都也)
憶昨離少城(洙曰成都之内城謂之少城趙曰指言成都也蜀都賦云亞以少城接乎其西注云)
(少城小城也在大城西)補注(希曰圖經云秦張儀築少城李膺記在大城西故曰少城)而今異
楚蜀舍舟復深山窅窕一林麓(蘇曰龐說愛山至牛條嘆曰欲得此窅窕林麓)
(採薪種藥足以投老後隱中山果召不起號曰太平逸民隋文帝詔嘉之)栖泊雲安縣(洙曰雲安)
(屬䕫)消中内相毒舊疾甘載來衰年得無足死為殊方鬼
(洙曰李陵書云沒為異域之鬼)頭白免短促(洙曰不為夭也)老馬終望雲南鴈
意在北(洙曰馬望雲鴈意在北以所居非故國此自喻也)别家長兒女欲起慙
筋力(趙曰禮曰老者不以筋力為禮)客堂序節改具物對羈束石暄蕨
芽紫(洙曰謝靈運詩野蕨漸紫苞)渚秀蘆笋綠(洙曰蘆竹笋也楚人謂之荻芽)補注
(鶴曰爾雅釋蕨虌舍人曰蕨一名虌初生無葉詩召南云言采其蕨陸璣䟽云蕨山菜也初生似蒜莖紫黑色)
(又釋蘆云詩衛風碩人云葭菼揭揭陸璣云薍或謂之荻至秋堅成則謂之萑其初生三月中其心挺出其下)
(本大如箸上銳而細其萌為虇江東人呼蘆笋為虇)巴稼(洙曰一作鶯)紛未稀(趙曰舊本作巴)
(鶯非是當作稼劉章云深耕穊種立苖欲疏公言紛未稀則苖猶多耳)徼麥早向熟悠悠
日動江漠漠春辭木臺郎選才俊(趙曰謂省郎也公時為尚書工部員外郎)
(故稱臺郎)自顧亦巳極(洙曰甫先授左拾遺)前輩聲名人(蘇曰張融前輩聲名映照)
(今古)埋沒何所得居然綰章紱(趙曰謂緋魚也)受性本幽獨平生
憩息地必種數竿竹(洙曰王子猷所居必種竹自云不可一日無此君)事業只
濁醪(洙曰恨賦濁醪夕引修可曰李善注恨賦濁醪夕引之下引嵇康與山巨源書曰濁醪一杯彈琴一)
(曲)營葺但草屋上公有記者累奏資薄禄(洙曰嚴武奏甫授劒南参)
(謀)主憂豈濟時身遠彌曠職(洙曰曠職於職事無所親也)補注(希曰主憂)
(一本作生憂書云無曠庶官注曠空也位非其人為空官舊注謂於職事無所親非公之意)循文廟
算正(洙曰循文守文也廟廟堂也算籌算也)獻可天衢直(洙曰左傳獻可替否易何天之)
(衢)尚想趨朝廷毫髮禆社稷形骸今若是進退委行色
(洙曰傷不得行其志耳)
石硯(永泰元年作)
(趙曰平侍御者)補注(鶴曰詩云奉使三峽中當是平持節出使至峽中或是指其至䕫梁)
(權道編在永泰元年雲安詩内)
平公今詩伯(天覺曰伯長也)補注(希曰張植語友人曰二陸乃今詩伯也)秀發吾
所羨奉使三峽中(孫曰瞿塘明月巫峽也)補注(希曰李陵與蘇武書丁年奉使皓首)
(而歸)長嘯得石硯(師曰晉劉琨長嘯却胡騎時峽中亂平侍御持節出使靖其亂長嘯從容不勞)
(智力)巨璞禹鑿餘(洙曰禹開鑿以疏江河趙曰此使鑿字正言石也郭景純賦云巴東之峽夏禹)
(疏鑿是也)異狀君獨見其滑乃波濤其光或雷電聯坳各盡
墨(詠曰坳硯穴也聯坳謂雙穴相並各盡墨謂盡墨力所謂發墨也)多水逓隱見(薖曰謂溫)
(潤出水也)揮洒容數人十手可對面比公頭上冠正質未為
賤(趙曰平公為侍御故云頭上冠者獬冠也獬豸一角獸而能觸邪此所以為正質)當公賦佳
句况得終清宴公含起草姿(洙曰曹子建詩公子愛敬客終宴不知疲起草掌綸)
(紼也)補注(希曰諸葛豐傳願賜清宴太宗時名儒學士時召草制勑未有名號至德後天子召集賢學士)
(於禁中草書詔雖宸翰所揮亦資其檢討謂之視草兹云起草謂自草者)不遠明光殿(洙曰明光)
(殿霍去病借以避暑修可曰漢殿名三秦記曰明光殿以金為戺玉為階元后傳成都侯商嘗病欲避暑從上)
(借明光宫是已)致于丹青地知汝隨顧眄
三韻三篇(永泰元年作)
補注(鶴曰此詩當是永泰元年作蓋以代宗信任元載魚朝恩而士之易節者爭出其門)
(二人在廣德永泰間其權特盛如華原令顧繇言載子伯和等招權受賂則繇坐流錦州如顔)
(真卿言論事不當先白宰相而真卿坐貶峽州别駕魚朝恩勢傾朝野而劉希暹王駕鶴從而)
(佐之以階顯擢故公此詩譏當時輕於趨附者詳味則其意自著師謂末篇指牛李用事官曹)
(混濁恐未必然)
高馬勿唾面(洙曰唾一作捶趙曰當作捶面方有義)長魚無損鱗辱馬馬
毛焦困魚魚有神君看磊落士不肯易其身(洙曰馬魚尚不可輕)
(士有被褐而懷玉者其可輕乎師曰高馬長魚有異於乎類尚不輕况拔萃之士當晦其迹其可以被褐輕賤之)
蕩蕩萬斛船(趙曰釋名曰船二百斛曰舠三百斛曰艇而趙石虎造萬斛之舟今取其大者)
(以比興也)影若揚白虹起檣必椎牛(洙曰椎牛言祭也)挂席集衆功
(趙曰椎牛所以享衆功至於用牛則人徒之衆可見船之大又可知舊注謂以牛祭非是)自非風動
天莫置大水中(洙曰言才大不可小用也趙曰得大風天而後飽其帆也出鮑昭舞鶴賦箕風動)
烈士惡多門(洙曰晉政多門)小人自同調(洙曰以其同而不和也趙曰字出謝)
(靈運誰謂古今殊異代可同調)名利苟可取殺身傍權要何當官曹清
爾輩堪一笑(洙曰譏附權勢以致名位者師曰晉政多門謂政出於不一小人自同調謂小人挾)
(私互相黨同孔子云富而可求也雖執鞭之士吾亦為之如不可求從吾所好名利豈可苟求權要豈可苟附)
(唐玄宗之時牛李用事官曹混濁禄山一武夫而求平章事儻遇英明之主澄汰闒冗則斯輩也直付之一笑)
(耳此詩譏趨炎附勢者)
柴門(大歷元年作)
補注(鶴曰詩云泛舟登瀼西回首望兩崖又云東城乾旱天其氣如焚柴當是大歷元年)
(夏末求居於瀼西時作所以又有蕭瑟灑秋色之句若云是大&KR1318;二年則是年無旱又自瀼西)
(遷居東屯矣)
泛舟登瀼西(洙曰楚俗以山谷間水可涉者為瀼其涉也謂之踏瀼秦俗以堰水為瀼皆謂之瀼)
(趙曰䕫州惟有東瀼溪見水經注瀼東瀼西則水兩傍之名今云登瀼西則舟已泊而登其岸也舊注有踏瀼)
(之說非也)廻首望兩崖(革曰兩崖峽也)東城乾旱天其氣如焚柴(蘇曰)
(言亢旱其熱氣過如焚柴趙曰爾雅云祭天曰燔柴積薪而焚之也)補注(鶴曰按唐五行志永泰二年關)
(内大旱自三月不雨至於六月永泰二年改大歷元年東城指䕫自蜀言之䕫居東也故舊為巴東郡)長
影沒窈窕餘光散唅呀(趙曰唅音憾哺也呀音虚加反張口也而公所用無乃谽谺乎)
(蓋谽谺注云谷中也)大江蟠嵌根(嵌口銜切)歸海成一家(洙曰禹貢九州之水皆入)
(于海趙曰嵌嵓之根也出莊子)下衝割坤軸(洙曰海賦又似地軸挺拔而争回)竦壁攅
鏌鋣(趙曰巫峽之竦蓋如鏌鋣之劒矣)蕭瑟灑秋色氣(洙曰一作氛)昏霾日
車(洙曰日車見前注)峓門自此始(洙曰䕫州為夷門也鄭曰峓以脂切䕫州名)最窄
容浮查禹功翊造化䟽鑿就欹斜(趙曰江賦巴東之峽夏后疏鑿)巨渠
決太古(蘇曰巫峽記巨渠開石决太古之積水)衆水為長蛇(蘇曰赴壑如長蛇蓋本於)
(此矣)風煙渺吳蜀舟檝通鹽麻(洙曰鹽麻見前客居詩注)我今遠遊子
飄轉混泥沙(趙曰江賦或混淪乎泥沙)萬物附本性約身不願奢茅
棟蓋一牀(趙曰沈休文詩茅棟嘯蹲䲭)清池有餘花濁醪與脱粟(洙曰)
(濁醪嵇康事脱粟公孫弘事)在眼無咨嗟山荒人民少地僻日夕佳
(洙曰陶淵明詩山氣日夕佳)貧病(洙曰一作賤)固其常富貴任生涯老於
干戈際宅幸蓬蓽遮石亂上雲氣杉清延月華賞妍又
分外理愜夫何誇(洙曰漢書理得則不怨)足了垂白年(趙曰畢卓拍浮酒船)
(中便足了一生後漢班超書今超年已垂白矣)敢居高士差(師曰差輩也敢以高士為伍)書
此豁平昔廻首猶暮霞
貽華陽柳少府(大歷元年作)
(鄭曰華胡化切)補注(鶴曰華陽唐蜀成都詩云俱客古信州又云南方六七月出入異中)
(原當是大歷元年在䕫州作)
繫馬喬木間(趙曰劉琨詩繫馬長松下)問人野寺門(師曰柳少府居於野寺甫尋訪)
(之故云)柳侯披衣笑(蘇曰苻堅見張育育披衣出喜曰苻堅來矣欣然握手絶倒)見我
顔色溫並坐石堂下(洙曰一云堂下石見别本)俛視大江奔火雲洗
月露(趙曰東坡云火雲無時出未受月露洗蓋出於此)絶壁上朝暾(鄭曰暾他昆切日始)
(出洙曰謝靈運詩早聞夕飇隱晚見朝日暾)補注(希曰山海經云大荒之中暘谷上有扶桑日始出也)
(朝日始出謂之暾楚辭少司命暾將出兮東方注日始出東方其容暾暾而盛貎也)自非曉相訪
觸熱生病根(洙曰觸冐也趙曰晉程曉詩可憐褦襶子觸熱到人家)南方六七月
出入異中原老少多暍死(趙曰熱病謂之暍武王下車而扇暍蘇曰暍許葛切熱貌)
(漢明帝徙河南人實河北老少途中無水暍熱死數百人)汗踰水漿飜(趙曰世說載鍾會鍾毓見)
(魏文毓面有汗帝問曰何以汗對曰競競皇皇汗出如漿也)俊才得之子筋力不辭
煩(趙曰俊才得柳少府所以不辭筋力之煩而往謁也)指揮當世事(師曰自此句以下謂柳生)
(負經綸之志言及國家未寧慷慨悲憂其義氣上排帝閽帝閽天門也觀柳生之義概可與知已者論不可為)
(俗人道也)補注(希曰指揮字見陳平傳)語及戎馬存涕淚濺我裳悲氣
排帝閽(洙曰思玄賦呌帝閽使闢扉兮覿天皇于瓊宫)補注(希曰揚雄甘泉賦亦云選巫咸兮呌)
(帝閽)鬱陶抱長策(洙曰書欝陶乎予心長策良策也有良策而不見用故鬱陶)義仗知
者論吾衰卧江漢但愧識璵璠(洙曰潘正叔云寸晷惟寶豈無璵璠言已之所)
(識止璵璠而已以美柳侯也)文章一小伎於道未為尊(趙曰後漢楊賜傳云造作)
(賦說以蟲篆小伎見寵於時)補注(鶴曰班固幽通賦操末伎猶必然兮選任彦昇作王憲集序昉嘗以)
(筆札見知思以薄伎效德古人以文為伎多矣新史以文為藝亦由此也)起予幸班白因是
託子孫(趙曰起予者商也言柳少府起發予於班白衰老之間因此相見而有子孫可託之幸也)俱
客古信州(洙曰蘷乃古信州也程曰春秋時魚國漢為魚復縣梁隋皆為巴東郡唐初改為信州又)
(為潁州)補注(鶴曰蘷在梁已謂之信州唐武德二年避皇外祖諱改信為潁故曰古信州若止是唐初)
(改為信州不得為古也潁州舊亦謂信州然此詩為蘷州而言)結廬依毁垣相去四五
里徑微山葉繁時危挹佳士况免軍旅喧醉從趙女舞
歌鼓秦人盆(洙曰楊惲書家本秦也能為秦聲婦趙女也雅善鼓瑟酒後耳熱仰天拊缶而呼嗚)
(嗚李斯書隨俗雅化佳冶窈窕趙女不立於側也夫擊曰甕叩缶彈箏拊髀而歌嗚嗚快耳目者真秦之聲也趙)
(古稱燕歌趙舞趙女出李斯傳秦人盆者又如李斯所謂擊甕而叩缶者真秦聲也盆即甕缶之變稱耳而鼓)
(盆則莊子鼓盆而歌舊注妄引楊惲傳為雜矣)子壯顧我傷我驩兼淚㾗餘生
如過鳥故里今空村(趙曰張景陽詩忽如鳥過目師曰柳生年少傷甫衰老甫喜悲相半)
(故云我驩兼淚㢃餘生殘年也過鳥言其疾甫傷故鄉經兵革後唯空村而已此生蹉跎不獲一歸)
同元使君舂陵行(并序大歷二年作)
補注(鶴曰按史次山當代宗立授著作郎久之拜道州刺史西原蠻傳云乾元初西原環)
(古等州殺黃乾曜以餘衆詣桂州降其種落張圍侯等復合兵内寇陷道州邢濟擊平之餘衆復)
(道州元結固守不能下而次山陽華巖銘乃是永泰二年丙午五月作則次山是時在舂陵此)
(詩云漂泊公孫城呼兒具紙筆當是大歷二年在䕫州作題云同元使君舂陵行無義同當作)
(簡序所謂簡知我者簡訛而為同耳)
覽道州元使君(結)舂陵行兼賊退後示官吏作二首
志之曰當天子分憂之地效漢官良吏之目今盗賊
未息知民疾苦得結輩十數公落落然參錯天下為邦
伯萬物吐氣天下少安可待矣不意復見比興體制
微婉頓挫之詞感而有詩增諸卷軸簡知我者不必
寄元
遭亂髮盡(洙曰一作遽)白轉衰病相嬰沉緜盗賊際狼狽江
漢行歎時藥力薄為客羸瘵成(趙曰此言非不進藥以歎時之故憂思奪之其)
(病雖痊而藥力减半也)吾人詩家秀博采世上名粲粲元道州前
聖畏後生(洙曰粲粲言美之盛也史三女為粲論語後生可畏)觀乎舂陵作歘見
俊哲情復覽賊退篇結也實國楨賈誼昔流慟(洙曰賈誼上疏)
(可為慟哭者三)匡衡常引經(洙曰匡衡上䟽陳便宜及朝廷有政議傳經以對)道州憂
黎庶詞氣浩縱横(洙曰道州元結也劉公幹君侯多壯思文雅縱横飛)兩章對秋
月(洙曰一作水)一字偕(洙曰一作皆)華星(趙曰魏文帝詩華星出雲間)致君唐
虞際(洙曰見致君堯舜上注)純朴憶大庭(洙曰大庭氏也蘇曰崔列此方人多純朴吾大)
(庭氏之遺民也師曰賈誼陳治安之策曰可為流涕慟哭者匡衡每朝廷有論義常引經以對道州指元結之)
(守道州志在憂民嘗抗兩章詞氣激於忠義一字不虛設欲致君為堯舜之君使民風純朴如大庭氏故甫比)
(之賈誼與匡衡也)何時降璽書(洙曰前漢循吏傳二千石有治效輙以壐書勉勵焉)用爾
為丹青(趙曰莊子為丹青則藻縟王猷粉飾獄具)獄訟永衰息(洙曰漢禮樂志百姓素朴)
(獄訟衰息也)豈惟偃甲兵悽惻念誅求薄歛近休明補注(鶴曰)
(按史云結拜道州刺史為民營舍給田免徭役流亡歸者萬餘又按結作道州刺史廳壁記云自至此州見井)
(邑邱墟其民幾盡試問其故不覺涕下前政剌史或有貪猥惽弱不分是非但以衣服飲食為事數年之間蒼)
(生蒙以私欲兼之公家驅廹非奸惡彊富殆無存者此公所謂息訟偃兵不以誅求重歛為事亦本舂陵賊退)
(二篇憂及黎庶而云久字亦本作永)乃知正人意不苟飛長纓(洙曰陸士衡詩長纓)
(麗且光趙曰長纓者冠冕之飾以歎其不苟且在冠冕之中也)凉飇振南岳(洙曰南岳衡山也)
之子寵若驚(洙曰老子寵辱若驚)色沮金印大(趙曰周伯仁云今年殺諸賊奴取金)
(印如斗大繫肘)興含滄溟清(洙曰溟一作浪趙曰孺子歌曰滄浪之水清兮可以濯我纓)我
多長卿病(洙曰長卿司馬相如也病渴)日夕思朝廷肺枯渴太甚漂
泊公孫城(洙曰白帝城公孫𫐠所據)呼兒具紙筆(蘇曰陸士衡有客篇有客遠方來過)
(我漏蓬蓽瓦罍酌松醪呼兒具紙筆)隱几臨軒楹作詩呻吟内墨淡字欹
傾感彼危苦辭庶幾知者聽(師曰司馬相如字長卿病渴甫亦有是疾公孫城乃)
(蘷州是時甫客居於此思慕朝廷未嘗一日忘君隱几倚几也呻吟苦痛之聲乃為渴疾所苦字欹傾病中書)
(字横斜也危苦詞謂道州舂陵之作)
寄狄明府(大歷二年作)
補注(鶴曰詩云胡為漂泊岷漢間當是在䕫州作又云不見十年官濟濟當是避亂時相)
(别自天寶戊戌至大歷丁未為十年蓋大歷二年也)
梁公曾孫我姨弟(洙曰狄仁傑封梁國公母之姊妹之子曰姨弟)不見十年官
濟濟大賢之後竟陵遲浩蕩古今同一體比看伯叔四
十人有才無命百寮底(洙曰沉下位也)今者兄弟一百人幾人
卓絶秉周禮(洙曰閔元年齊仲孫湫來省難及還公問魯可取乎對曰猶秉周禮未可動也言猶)
(守先王法度也此詩言兄弟雖多能守梁公之法幾人爾)在汝更用文章為長兄白
眉復天啟(洙曰馬良兄弟五人並有才名鄉里諺曰馬氏五常白眉最長良眉中有白毛因以是為)
(稱)汝門請從曾公說(洙曰梁公也)太后當朝多巧計狄公執
政在末年濁河終不汚清濟(洙曰言獨立於朝不移於衆邪趙曰謝玄暉始出尚)
(書省詩紛紛亂朝日濁河汚清濟)國嗣初將付諸武公獨廷諍守丹陛
(洙曰武后當朝革唐為周欲以武三思為儲貳以問宰相皆莫敢對仁傑獨曰臣每觀天下未厭唐德)禁
中决策詔房陵(洙曰房陵中宗所在)前(洙曰一作滿)朝長老皆流涕(洙曰)
(狄仁傑傳初中宗在房陵而吉頊李昭德皆有匡復讜言則天無復辭意唯仁傑每從容奏對事無不以子母)
(恩情為言則天亦漸省悟召還中宗)太宗社稷一朝正漢官威儀重昭洗
(洙曰后嘗夢䨇陸不勝仁傑對曰䨇陸不勝無子也因進說文皇帝身䧟鋒鏑而有天下以傳子孫陛下因監)
(國掩而有之又欲以三思為後且子母與姑姪孰親若立三思廟不附姑后感悟即日迎中宗復唐社稷漢光)
(武紀人見司隸僚屬皆歡喜不自勝老吏或垂泣曰不圖今日復見漢官威儀)時危始識不世
才(蘇曰楊修謂曹適曰時危始見不世之才如孔文舉輩是也)誰謂荼苦甘如薺(洙曰)
(衛風谷風詩誰謂荼苦其甘如薺)汝曹又宜裂土食身使門戶多旌棨
(洙曰裂土一作列鼎賢者之後宜有土趙曰杜田引唐制節度使就第賜旌節三品以上門立戟後漢匃奴傳)
(注曰有衣之戟曰棨)補注(希曰裂土即武成分土之義謂裂地分國也子虚賦蜺旌注羽毛染以五采綴)
(以縷為旌韓延壽傳棨注幢棨有衣之戟也其衣以赤黑繒為之)胡為飄泊岷漢間干
謁王侯頗歴詆(洙曰詆訐也息夫躬歴詆漢朝公卿)况乃山高水有波秋
風蕭蕭露泥泥(洙曰謝詩凝露方泥泥鄭曰泥奴禮切濃露也)虎之饑下巉嵒
蛟之横出清泚早歸來黃土汚衣眼易眯(歐曰眯莫禮切物入眼中)
(莊子簸糠眯目師曰眯物入眼古詩云昔為掌上珠今為眼中刺)補注(希曰陸機所謂京洛多風塵素)
(衣化為緇之意又元規塵汚人人一作塵士汚人眼中易眯)
寄韓諫議(大歷元年作)
(師曰地理志岳州巴陵郡在岳之陽故曰岳陽有君山洞庭湖湘江韓注以諫議職直言陳天)
(下事代宗不悦貶岳陽注適意遊君山棄人間事將為長往之計甫思之故有此作)補注
(鶴曰詩云今我不樂思岳陽身欲奮飛病在床當是大歷元年在蘷州作公是時抱病詩多言)
(之梁權道以詩云美人娟娟隔秋水謂是其年秋作)
今我不樂思岳陽(洙曰岳陽巴陵也屬湖南)身欲奮飛病在床(洙曰詩静)
(言思之不能奮飛)美人娟娟隔秋水(洙曰詩人以美人比君子故詩有彼美人兮西方之)
(人兮趙曰公時在夔而韓在岳斯為隔秋水矣)補注(希曰楚辭亦多言美人云滿堂兮美人之類是也列)
(女傳趙靈女鼓瑟而歌曰美人熒熒兮類苕之英)濯足洞庭望八荒鴻飛冥冥
日月白(佘曰揚子鴻飛冥冥弋人何慕焉)青楓葉赤天雨霜(洙曰選詩曉霜楓葉)
(丹趙曰鮑昭詩窮秋九月荷葉黃北風驅鴈天雨霜)玉京羣帝集北斗(洙曰玉京帝居也五)
(方各有帝唯北極為至尊夢符曰右按晉天文志北極五星北辰最尊者也北斗七星在太微北七政之樞機)
(隂陽之元本故運乎天中而臨制四方以建四時而均五行人君之象號令之主趙曰羣帝如諸王三公之類)
(以言天上五方之帝三十三天之帝雖稱帝而於大帝為卑故稱羣帝也)或騎麒麟翳鳳凰
(洙曰集仙傳天人降王妙想皆乘麒麟鳳凰龍鶴大鳥是也)芙蓉旌旗煙霧樂(洙曰楚詞)
(搴芙蓉兮木末)影動倒景搖瀟湘(洙曰郊祀志登遐倒景注在日月之上反照故其影倒也)
(趙曰言瀟湘言韓在岳陽也)星宫之君醉瓊漿(洙曰楚詞瑶漿蜜勺實羽觴華酌既陳有)
(瓊漿)羽人稀少不在傍(趙曰楚詞仰羽人於丹邱)似聞昨者赤松子恐
是漢代韓張良昔隨劉氏定長安帷幄未改神慘傷(洙曰)
(張良其先韓人也高祖立蕭相國良乃稱曰家世相韓今以三寸舌為帝者師封萬戶位列侯此布衣之極於)
(良足矣願棄人間事欲從赤松子游耳師古曰赤松子仙人號也神農時為雨師高祖曰運籌帷幄之中决勝)
(千里之外吾不如子房)國家成敗吾豈敢色難腥腐餐楓香(洙曰鮑明)
(遠詩何時與汝曹啄腐共吞腥趙曰神仙傳壺公留費長房於羣虎之中長房不恐又内石室中頭上有大石)
(茅繩懸之諸蛇嚙繩欲斷長房不移公往撫之曰可教矣又命噉穢臭惡非常長房色難之公乃歎而謝遣之)
(曰子不得仙也今以子為地主)周南留滯古莫惜(洙曰太史公留滯周南)南極老
人應壽昌(洙曰春秋元命苞云老人星治平則見見則主壽)美人胡為隔秋水
焉得置之貢玉堂(師曰欲得此美德之人貢之玉堂以輔天子不宜隱於此也)補注
(希曰谷永傳損椒房玉堂之盛寵師古曰玉堂嬖幸之宫又揚雄傳上玉堂晉灼曰黃圖有大王堂小玉堂殿)
(此當是用揚雄傳中字雖然玉堂本出黃庭經所謂玉堂絳宇盡玄宫是也)
課伐木(并序大歷元年作)
補注(鶴曰詩云客居課奴僕今以前篇客居詩考之當是大歷元年夏夔州作)
課隸人伯夷幸秀信行等入谷斬隂木(洙曰冬官輪人為輪斬三)
(材必以時注材在陽則以仲冬斬之在隂則以仲夏斬之此並據山虞云)人日四根止維
條伊枚(洙曰詩終南何有有條有枚)正直挺然晨征暮返委積庭
内我有藩籬是缺是補載伐篠簜(洙曰禹貢揚州篠簜既敷注篠竹箭)
(簜大竹鄭曰篠先了切竹小者簜徒沆切大竹也)伊杖支持則旅次于小安
山有虎知禁若恃爪牙之利必昏黑搪突(鄭曰搪徒郎切突陀沒切)
(觸也)夔人屋壁列(洙曰一作立)樹白萄鏝為墻(鄭曰鏝謨官切杇也)實
以竹示式遏為與虎近混淪乎無良賓客憂(洙曰一作齒)
害馬之徒(洙曰莊子黃帝於襄城下見牧馬童子而問理天下童子曰為天下何異乎牧馬去)
(其害馬者)苟活為幸可嘿息已作詩付宗武誦
長夏無所為客居課奴僕清晨飯其腹持斧入白谷青
冥曾巔後(趙曰張平子南都賦言木有曰攢立叢駢青冥芊眠謝靈運詩築觀基曾巔薖曰曾巔高)
(山也)十里斬隂木(修可曰周禮山虞仲冬斬陽木仲夏斬隂禾鄭玄注陽木生南山隂木生北山)
(蘇曰韓信廟記斬十里隂木鑿五尋巨石也)人肩四根巳亭午下山麓尚聞
丁丁聲(洙曰天台賦羲和亭午詩伐木丁丁)功課日各足蒼皮成委積素
節相照燭藉汝跨小籬當仗(洙曰一作當材)若虛竹空荒咆熊
羆乳獸待人肉(蘇曰廉頗别傳曰乳虎饑怒而待人肉豈有弃於齒牙之間也)不示知
禁情豈唯干戈哭城中賢府主(師曰嘆美夔守也)處貴如白屋
(蘇曰戴憑富貴如歸閭里曰每食列鼎常思黃粱)蕭蕭理體淨(洙曰治道貴清淨)蜂蠆
不敢毒(蘇曰葛稚川與兒出戲誤捉蜂蠆不敢毒螫其父嘉之鄉里皆推重)補注(鶴曰賢府主當)
(是栢都督公嘗為栢都督作謝上表正是初到䕫時表云先之以簡易開之以業產均之以賦歛終之以敦勸)
(嚴禁將士之暴正理淨之意也)虎穴連里閭隄防舊風俗泊舟滄江岸
久客慎所觸舍西崖嶠壯雷雨蔚含蓄墻宇資屢修衰
年怯幽獨爾曹輕執熱(蘇曰杜周兵馬輕執熱而深入已成虜功不可旌賞)為我
忍煩促秋光近青岑季月當泛菊報之以微寒共給酒
一斛(蘇曰徐邈酒一壺餅三事師曰甫泛舟自蜀來泊止於此要當戒慎無觸此禍又况舍西山嶠雄壯)
(含蓄猛獸極多墻壁貴乎修葺是以課隸斬木取竹以為扞禦之備爾輩指信行等冐熱取竹木宜有以勞之)
(泛菊伊邇給酒一斛以報其勞仍以慰餘寒爾)
園人送瓜(趙曰此太平遣官送園中瓜也師曰時柏公守夔遣人送瓜大歷元年)
補注(鶴曰詩云栢公鎮夔國正是公為栢都督作謝上表者大歷元年夏作)
江間雖炎瘴瓜熟亦不早栢公鎮夔國滯務兹一掃(鄭曰)
(栢中丞也)補注(鶴曰以公為夔府栢都督謝上表云察臣劒南區區恐失臣節當是柏貞節如柏茂林則)
(大歴元年二月方為卭南防禦使八月又為邛南節度使不應在夔也滯務兹一掃言新政之敏也)食新
先戰士(洙曰成十年傳桑田巫言晉侯不食新矣逸曰食新嘗新也)共少及溪老(師道)
(曰共少分甘也溪老甫自稱)傾筐蒲鴿青(鴿葛合切師曰青瓜色如蒲鴿蒲鴿狸首皆瓜名也)
滿眼顔色好竹竿接嵌竇(鄭曰嵌丘銜切嵌岩山險也師曰嵌竇岩泉也)引注
來鳥道(師曰鳥道乃飛鳥之道高貌)沉浮亂水玉(洙曰魏文帝浮甘瓜於清泉赤松子)
(服水玉沈曰亂水玉水精也)補注(希曰山海經云堂庭之山多水玉注水精也本草以玻璃為水玉陳)
(藏噐云是千歲冰化為之)愛惜如芝草落刃嚼冰霜開懷慰枯槁許
以秋蔕除(洙曰謝玄暉詩殘翩似秋蔕)仍看小童抱(洙曰一作飽)東陵跡
蕪絶楚漢休征討(洙曰東陵邵平種瓜之地也)園人非故侯種此何
草草(趙曰此兩押草字豈東坡所云兩耳義不同故得重用邪師曰草草辛苦貌)
信行遠修水筒(洙曰引水筒也師曰信行乃童行也大歷元年作)
補注(鶴曰課伐木序證之當是大歷元年在䕫作信行即前所謂隸人伯夷幸秀信行師)
(曰信行乃童行然既與幸秀同謂之隸人兹云清淨僕夫内恐非童行姓譜自有姓信者無乃)
(以不茹葷及清淨為童行耳)
汝性不茹葷清淨僕夫内秉心識本(洙曰一云根)源於事少
滯礙雲端水筒坼林表山石碎(洙曰鮑明遠詩雲端楚山見林表吳岫微)觸
熱藉子修通流與廚會往來四十里荒險崖谷大日曛
驚未飡(洙曰曛黑也)貌赤愧相對浮瓜供老病裂餅嘗所愛
(洙曰何曾傳蒸餅上不坼作十字不食之趙曰公食餅則裂而與之乃常所私愛信行者也故繼以於斯答恭)
(謹)於斯答恭謹足以殊殿最(洙曰文賦考殿最於錙銖注下功曰殿上功曰最)
詎要方士符何假將軍盖(趙曰意是貳師將軍拔刀刺山而飛泉出事但無盖字耳)
行諸直如筆用意﨑嶇外(定功曰直如筆言其有用而不邪曲也故後魏古弼太武)
(嘉其直而有用賜名曰筆以其頭尖又名尖頭奴時人呼之為筆公後改曰弼)
槐葉冷淘(大歷二年作)
補注(鶴曰詩云新麫來近市則公是時不居城郭當是遷居瀼西時作大歷二年故詩又)
(云願隨金騕褭走置錦屠蘇路遠思恐泥興深終不渝獻芹則小小薦藻明區區意公作冷淘)
(以餉人併賦此侑之)
青青高槐葉采掇付中廚(洙曰曹子建豐膳出中廚)新麫來近市汁
滓宛相俱(洙曰以槐葉溲麫為冷淘取其碧鮮可愛)入鼎資過熟加飡愁欲
無碧鮮俱照筯香飯兼苞蘆(蘇曰蜀人呼魚鮓為苞蘆)經齒冷於雪
勸人投比珠願隨金騕褭(洙曰金騕褭馬也趙曰騕褭神馬名盧照隣詩漢朝金騕)
(褭)補注(希曰漢武帝紀更黃金為麟趾褭蹏應劭曰古有駿馬名騕褭赤喙黑身一日行萬五千里也)
走置錦屠蘇(洙曰蜀人元日入香藥漬酒而飲謂之屠蘇修可曰屠蘇屋名或作屠蘇玉篇云屠)
(蘇庵也通俗文屋平曰屠蘇廣韻曰屠蘇草庵又屠蘇酒元日飲之可除瘟氣則屠蘇有二義是詩走置錦屠)
(蘇乃屋也非酒古樂府劉孝威結客少年場行插腰銅匕首障月錦屠蘇)路遠思恐泥(乃計切洙)
(曰語致遠恐泥)興深終不渝獻芹則小小(洙曰野人有美芹而獻於君者)薦藻
明區區(洙曰左傳蘋蘩蕰藻之菜可薦於鬼神可羞於王公)補注(希曰楚元王傳豈為區區之禮)
(哉師古曰區區謂小也說文云芹楚葵也)萬里露寒殿(洙曰上林賦過鳷鵲望露寒露寒漢殿名)
開冰清玉壺(洙曰鮑昭詩清如玉壺冰)君王納凉晩此味亦時須
行官張望補稻畦水歸(大歷二年作)
補注(鶴曰詩云東屯大江北百頃平若桉六月青稻多千畦碧泉亂當是大歷二年公未)
(遷東屯時作是年秋公始自瀼西遷居也)
東屯大江北(洙曰一云枕大江鄭曰屯徒渾切聚也)百頃平若桉(饒曰六尺為步)
(步百為畆畆百為頃)六月青稻多千畦碧泉亂插秧適云已引溜
加漑灌更僕往方塘(洙曰更僕以番次更代使之也劉公幹方塘含白水)决渠當
斷岸(洙曰西都賦决渠降雨趙曰鮑明遠蕪城賦崪若斷岸)公私各地著(洙曰食貨志理)
(民之道地著為本師古六謂安土也著陟略切)補注(希曰張騫傳亦云土著謂有城郭常居不隨畜牧移)
(徙也)浸潤無天旱主守問家臣(洙曰陸韓云庶子及家臣)分明見溪畔
竿竿烱翠羽剡剡生銀漢(趙曰曹植洛神賦云或拾翠羽廣雅云天河謂之天漢亦)
(曰銀漢也師曰剡剡竹末削殺貌)補注(希曰竿竿善本作芊芊翠羽盖喻禾之青秀)鷗鳥鏡
裏來關山雪邊看秋菰成黑米(洙曰菰米彫胡也趙曰鏡裏雪邊皆言畦水之)
(明潔也)精鑿(洙曰一作榖)傳白粲(夢符曰按鄭氏釋詩俾䟽斯稗云米之率糲十粺九鑿八)
(侍御十趙曰精鑿出左傳粢食不鑿音作鑿謂治米使白晁曰傳合也以菰米合白粲炊飯)玉粒足
晨炊紅鮮任霞散(趙曰蘇秦所謂米貴如玉也)終然添旅食作苦期
壯觀(洙曰史韓信傳晨炊蓐食楊惲田家作苦趙曰魏文帝云旅食南館)遺穗及衆多我
倉戒滋蔓(趙曰詩云遺秉滯穗伊寡婦之利師曰利於人而嗇於已之意)
催宗文樹鷄栅(大歷元年作)
補注(鶴曰公以大歷元年暮春自雲安遷居䕫州而此詩云吾衰怯行邁旅次展崩廹又)
(云喧呼山腰宅課奴殺青竹當是大歷元年作山腰宅盖客居也客居詩云客居所居堂前江)
(後山根)
吾衰怯行邁(耒曰遠行曰邁)旅次展崩廹(趙曰易旅卦有旅即次任彦昇辭啟曰不)
(任崩廹之情)愈風傳烏鷄(洙曰本草以烏雌雞治風)秋卵方漫喫(趙曰春卵可以)
(抱育而秋卵充食而已)自春生成者隨母向百翮驅趁制不禁喧
呼山腰宅課奴殺青竹(洙曰楚人以火炙竹去其汗謂之殺青欲其耐久也)終日
憎赤幘(洙曰赤幘雞之有冠趙曰小說載空窑有怪或居之中夜有赤幘而來問其怪類答曰老雄雞)
(也)踏藉盤案翻塞蹊使之隔墻東有隙地可以樹高栅
避熱時來歸問兒所為跡織籠曹其内令入不得擲稀
間可突過觜爪還汚席我寬螻蟻遭彼免狐貉厄應宜
各長幼自此均勍敵籠栅念有修近身見(洙曰一作知)損益
(洙曰言非特制雞而已於近身之事亦可知損益也)明明領處分一一當剖析不
昧風雨晨(洙曰晦明風雨不亂其鳴也)亂離減憂慼(洙曰雞鳴之詩序詩者以為亂)
(世則思君子子美之减憂慼其可見矣)其流則凡鳥其氣心匪石(洙曰以不改其)
(度也)倚頼窮歲晏補注(希曰剖一本作割歲晏一本作晚歲)撥煩去(洙曰一作及)
冰釋(趙曰莊子渙若冰將釋)未似尸鄉翁拘留盖阡陌(洙曰祝雞翁居尸鄉)
(山下養雞百餘輩有名字呼名則種别而至販雞及賣子見列子傳)
園官送菜(并序大歷元年作)
園官送菜把本數日闕矧苦苣馬齒掩乎嘉蔬傷小
人妬害君子莧不足道也比而作詩(趙曰三曰比之義)補注
(鶴曰因園官送苦苣馬齒而傷小人之害君子公盖傷時亦以自傷也題曰園官皆指䕫州公)
(園而言故首云常荷地主恩地主謂太守也當在大歷元年作)
清晨蒙菜把常荷地主恩(趙曰國語越王以會稽三百為范蠡地曰後世有敢侵蠡)
(之地者皇天后土四鄉地主正之)守者愆實數略有其名存苦苣刺如
針馬齒葉亦繁青青嘉蔬色埋沒在中園(洙曰此序所以言小人害)
(君子也趙曰公言所送止苦苣馬齒莧爾而所謂嘉蔬者未嘗摘以相遺也張載登成都白菟樓云原隰植嘉)
(蔬師曰嘉蔬比君子苦苣馬齒比小人言小人掩君子君子不得其所)園吏未足怪世事
固堪論嗚呼戰伐久荆棘暗長原(師曰老子曰大軍之後必有凶年荆棘生)
(焉)乃知苦苣輩傾奪蕙草根(洙曰蕙草薰草也)小人塞道路為
態何喧喧又如馬齒盛氣擁葵荏昏(洙曰葵荏嘉蔬也趙曰苦苣馬齒如)
(小人可知葵荏正以言嘉蔬蕙草雖不可為蔬而要之君子之比師曰蕙草香有君子之象蕙草見奪於苦苣)
(以比君子為小人所勝也小人得志則作態驕淫矜夸靡所不至故云為態何喧喧葵荏嘉蔬又為馬齒昏塞)
(足見小人勢盛君子道消也)補注(希曰葵如戎葵兔葵楚葵蔠葵荏如荏菽桂荏皆嘉種見爾雅也)
點染不易虞(師曰喻君子為小人所汚)絲麻雜羅紈一經器(洙曰一作氣)
物内永挂麤刺㾗(趙曰以苦苣馬齒一經器物所盛則更久遠挂麄刺之㾗然則君子固宜)
(慎所染矣師曰喻國家為小人所敗國者天下之大器也)志士採紫芝放歌避戎軒
(洙曰古有紫芝歌神仙所作趙曰皇甫謐高士傳秦世坑黜儒術四皓作歌曰莫莫高山深谷逶迤曄曄紫芝)
(可以療饑)畦丁負籠至感動百慮端
上後園山脚(大歷二年作)
補注(鶴曰詩云自我登隴首十年經碧岑又云朱夏熱所嬰清旦步北林當是大歷二年)
(夏作按公以乾元二年已亥入隴右大歷二年戊申為十年然二年正月已出峽今首云朱夏)
(則是二年夏無疑詩又云故園暗戎馬謂同華節度使周智光反其年正月郭子儀討之而去)
(年正月吐蕃亦䧟原州也)
朱夏熱所嬰清旦步北林小園背高岡挽葛上崎崟(天覺)
(曰崎崟山也)曠望延駐目飄颻散疎襟潛鱗恨水壯(洙曰水壯則非)
(潛鱗之所居也)去翼依雲深(洙曰盖避難地不可不深遠也趙曰以譬隱淪之士須幽曠深遠而)
(後可)勿謂地無疆(洙曰坤厚載物德合無疆)劣於山有隂(洙曰山北曰隂時喪亂九)
(州分裂孰若山隂之可以避亂也)石榞遍天下(田曰唐穎曰榞音原木名皮可食或云善本止)
(是石原盖平地曰原鄭曰榞實如甘蕉而皮可食沈曰石榞其子如芎藭其皮可以禦饑時天下荒亂小民轉)
(溝壑水陸並載石榞以充飢)水陸兼浮沈(自)我登隴首十年經碧岑劒
門來巫峽薄倚浩至今(洙曰自鳳翔赴同谷由同谷入蜀沿流下峽皆山水鄉也)故
園暗戎馬骨肉失追尋時危無消息老去多歸心志士
惜白日(趙曰古詩志士惜白日)久客藉黃金(洙曰古詩徒有萬里志欲行囊無金)敢
為蘇門嘯庶作梁父吟(洙曰阮籍嘗登蘇門山有真人在焉籍對之長嘯及歸至半嶺)
(間聞劃然有聲若數部鼓吹乃前人嘯也諸葛亮好為梁父吟師曰甫不敢以真人自居但效諸葛躬耕嘯詠)
(而已此謙辭也)
驅豎子摘蒼耳(趙曰蒼耳今所謂羊員菜也在詩則謂之卷耳大歷二年作)
補注(鶴曰豎子即獠奴阿段公以大歷二年遷居赤甲瀼西皆在奉節縣北三十里此詩)
(云江上秋已半林中瘴猶劇又云侵星驅之去爛漫任遠適則非在城郭中語當是大歷二年)
(秋作)
江上秋已分林中瘴猶劇畦丁告勞苦(洙曰畦丁種田者猶今之佃民)
無以供朝夕蓬莠猶不焦野蔬暗泉石卷耳况療風(洙曰)
(見本草)補注(希曰苓耳也形似鼠耳叢生如盤陸璣疏云可煮為茹四月生子如婦人耳璫豳人謂爵)
(耳是)童兒且時摘(洙曰一云童僕先時摘)侵星驅之去爛漫任遠適
放筐亭午際洗剥相蒙羃(趙曰洗其土剝其毛)登床半生熟(趙曰登食)
(床也或作生菜或作熟食)下筯還小益(趙曰小益謂療風也)加點瓜薤間依稀
橘奴跡(洙曰李衡以橘為木奴故江湘有橘奴號)亂世誅求急黎民糠籺窄
(夢符曰按前漢陳平傳或謂平何食而肥若是其嫂疾平不親家生產曰亦食糠覈耳晉灼曰覈一音紇京師)
(人謂麄屑為紇頭)飽食復何心荒哉膏梁客(夢符曰按唐柳芳氏族論曰三世有)
(三公者曰膏梁有令僕者曰華腴)富家厨肉臭戰地骸骨白(洙曰言天下荒亂饑)
(饉薦仍而在位者無救恤之意)寄語惡少年黃金且休擲(洙曰燕太子者得荆軻與)
(之臨池軻以瓦扺鼃太子命捧金以進軻用抵之又進軻曰非為太子愛金乃臂痛爾趙曰梁元帝古意詩中)
(有惡少年技能專自得)
昔遊(大歷元年冬作)
補注(鶴曰詩云景晏楚山深當是在夔州作故公到雲安有南楚詩蓋夔在春秋為魚國)
(後乃屬楚大歷元年冬作)
昔者與高李(高適李白)晚登單父臺(洙曰宓子賤嘗為單父宰鮑曰按唐志單父屬)
(宋州)補注(鶴曰單父古邑隋於縣置戴州貞觀十七年乃廢縣屬宋州本朝為單州治單父與高李同於)
(時在開元二十五年)寒蕪際碣石萬里風雲來(琪曰言其地廣遠也師曰甫昔與高)
(適李白同登是臺眺望山東之地沃野萬里遂叙其地豐富如此自禄山反於山東風俗彫弊傷今不如昔也)
補注(希曰書太行恒山至於碣石注二山連延東北曰碣石唐志河北道其名山曰碣石與高李登單父)
(臺時雖嚴冬宜見寒蕪之遠而不應遠見河北按齊地記渤海東有碣石謂之渤碣河北亦魏渤海地齊地渤)
(碣者在渤海之東爾)桑柘葉如雨飛藿共徘徊(師曰桑柘所養蠶葉潤澤如雨藿乃)
(葵藿人食嘉蔬以藿為賤藿生子隨風飛徘徊盖言蔬菜厭飫有餘故也)清霜大澤凍禽獸
有餘哀是時倉廪實洞逹寰區(洙曰一作宇)開(洙曰此言開元之際也時)
(天下富庶民俗殷阜山澤河隍之賦府庫充積不可勝計)猛士思滅胡(洙曰時任蕃將務邊功)
將帥望三台(洙曰時邊帥有帶平章事者安禄山以求宰相不得而遂反)君王無所
惜駕馭英雄才幽燕盛用武(洙曰時禄山擊契丹無寧歲)供給亦勞
哉吳門轉粟帛泛海陵蓬萊(洙曰時韋堅於望春樓下鑿溝以通漕大置南海珍)
(貨舟尾相銜數十里不絶因作樓觀之)補注(鶴曰吳門即蘇州唐運江淮租賦以給幽燕之師故泛東)
(海以逹之蓬萊蓬萊在東海中故云泛蓬萊)肉食三十萬獵射起黃埃(夢符曰按)
(春秋左傳曰肉食者鄙未能遠謀蘇曰正言虛養肉食之士三十餘萬一朝社稷災變無一夫委身為朝廷者)
隔河憶長眺青歲已摧頽(洙曰肅宗渡河入靈武也)不及少年日無
復故人杯賦詩獨流涕亂世想賢才有能(洙曰一作君能)市駿
骨莫恨少龍媒(洙曰古有市駿馬骨而得駿馬者以喻尊士之似賢則必得真賢)商山
議得失(洙曰四皓也議得失謂安漢太子也)蜀主脱嫌猜(洙曰蜀主劉備也為曹操嫌猜)
吕尚封國邑(洙曰封於營丘號齊)傅說已鹽梅(洙曰作相也師曰以比能用賢也傷)
(今不然)景晏楚山深水鶴去低回(師曰陶潛歸去來辭云鳥倦飛而知還亦此意)
(也)龐公任本性携子卧蒼苔(洙曰龐德公也與妻子隱於鹿門山孟子曰窮則獨)
(善其身逹則兼善天下上之數公皆能乘時以有為者也甫自悲不得其時則莫若效龐公之潔已爾)
補注杜詩卷十一
