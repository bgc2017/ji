補注杜詩卷二十五宋黃希原本
黃鶴補注
送梓州李使君之任(魯曰故陳拾遺射洪人也篇末有云寳應元年作)
補注(鶴曰按公廣德元年有陪李使君泛江陪李梓州四使君登惠義又秋有章梓州橘)
(亭水亭等詩及史云梓州刺史章彝爲嚴武召至成都殺之乃廣德二年則李使君之任乃在)
(寳應元年夏故詩云火雲揮汗日山驛醒心泉是時公在綿州詩又云遇害陳公殞于今蜀道)
(憐君行射洪縣爲我一澘然則是公未訪陳拾遺故宅及到陳拾遺學堂前作也公是年十一)
(月洪至射有詩此二)
籍甚黃丞相能名自潁川(洙曰前漢循吏傳黃覇爲穎川太守咸稱神明治爲天下)
(第一聲名籍甚後爲丞相)近看除刺史(洙曰前漢景帝紀注凡言除除故官就新官也)還喜
得吾賢五馬何時到(洙曰古陌上羅敷行使君從南來五馬立踟躇)雙魚會早
傳(趙曰囑李使君早寄書也古樂府客從遠方來遺我雙鯉魚呼兒烹鯉魚中有尺素書師曰昔王羲之守)
(永嘉庭列五馬此二句言使君幾時到任早寄書達甫)老思笻竹杖冬要錦衾眠
(洙曰一云笻竹柱漢張騫在大夏時見笻竹杖云賈人市之於身毒國漢朱寵爲太尉家貧布被帝聞之賜錦)
(被趙曰公從李使君要此二物也笻竹蜀中所出蜀都賦云笻竹緣嶺注云中實而高節可以作杖錦衾雖是)
(錦被而字出詩錦衾爛兮蜀中有錦故公及之)補注(希曰蜀記云漢張騫奉使尋河源得高節竹植於卭)
(山今緣嶺皆是堪爲杖號曰卭竹杖古詩凜凜歲云暮螻蛄多鳴悲凉風率已厲遊子寒無衣錦衾遺洛浦同)
(袍與我違此用其意也鶴曰戴愷之竹譜卭竹一名扶彦竹記云卭州多生笻竹俗謂之扶老竹又云出卭山)
不作臨岐恨(洙曰陳隂鑑送始興王詩背飛傷客念臨岐憫聖情)惟聽舉最先(洙曰)
(京房舉最當遷注以課最被舉)火雲揮汗日(洙曰淮南子旱雲煙火生趙曰隋盧思道詩火雲赫)
(而四舉史記云臨溜揮汗如雨)山驛醒心泉遇害陳公殞(洙曰子昂後爲縣令段簡)
(收繫憂憤死獄中)于今蜀道憐君行射洪縣爲我一澘然(洙曰射洪)
(屬梓州鄭曰澘然涕流貌)
王閬州筵奉酬十一舅惜别之作(廣德元年作)
補注(鶴曰詩云千崖秋氣高當是廣德元年九月至閬州作時吐蕃黨項與僕固懷恩之)
(亂方殷故有羣盜尚如毛之句)
萬壑樹聲滿(洙曰顧愷之言千巖競秀萬壑爭流)千崖秋氣高(洙曰宋玉曰悲哉秋)
(之爲氣也天高而氣清)浮舟出郡郭别酒寄江濤良會不復久此
生何太勞窮愁但有骨羣盜尚如毛(洙曰窮愁而瘦極也羣盜尚多故如)
(毛)吾舅惜分手使君寒贈袍(洙曰范睢見須賈賈曰范叔一寒如此乃取綈袍以)
(賜之)沙頭暮黃鶴失侣自(一作亦)哀號(趙曰自當以亦爲正言人别而哀黃鶴失)
(侣亦然也)
閬州奉送二十四舅使自京赴任青城(新添)
補注(鶴曰詩云聞道吾喬舄當是其舅爲青城宰青城蜀州之邑也又云涪江醉泛船廣)
(德元年作)
聞道王喬舄名因太史傳如何碧雞使把詔紫微天(定功)
(曰王襃傳曰方士言益州有金馬碧雞之寳可祭祀致也宣帝使襃往祀焉)秦嶺愁回馬涪
江醉泛船(鄭曰秦嶺在秦川)補注(鶴曰唐志秦川有秦嶺縣貞觀十七年省大中二年先收)
(復權隸鳳翔府三年來屬涪江雖出合州而水經云涪江水東南合射江則梓閬皆可言也)青城漫
汚雜吾舅意凄然
放船(廣德元年秋作)
補注(鶴曰詩云送客蒼溪縣又云黃知橘柚來當是廣德元年秋閬州作)
送客蒼溪縣(鮑曰唐志蒼溪屬閬州)補注(希曰蒼溪唐屬閬中舊史志云漢分宕渠置漢)
(昌縣屬巴郡改漢昌爲蒼溪九域志云州西北四十里)山寒雨不開直愁騎馬滑
故作泛舟回(趙曰孟浩然詩爲多山水樂頻作泛舟行)青惜峯巒過黃知橘
柚來(鮑曰言舟行湍移景物如畫雖速而不言速也)江流翠自在坐穩興悠哉
奉待嚴大夫(寳應元年作)
補注(鶴曰此詩皆以爲武廣德二年再鎮成都公待其至故有此作然武是時以黃門侍)
(郎鄭國公出爲成都尹公所與詩有曰嚴中丞嚴大夫嚴侍郎嚴鄭公皆隨武所受官而稱之)
(如是年自閬州將赴草堂途中先寄嚴鄭公是也若是其時作顧曰嚴大夫何耶按舊史武出)
(爲綿州刺史劒南東川節度使兼御史中丞上皇誥以劒南兩川合爲一拜武成都尹兼御史)
(大夫充劒南節度而公上武說旱在寳應元年建巳月則云中丞嚴公節制劒南日奉此說又)
(與史異今觀詩如曰不知旌節隔年回蓋史公上元二年建丑月以武爲成都尹而詩作於寳)
(應元年之正月故云若廣德二年武再鎮蜀乃是二月不應有隔年回之句諸將詩第五首爲)
(武作也詩云主恩前後三持節而通鑑亦云武再鎮劒南則武嘗三鎮蜀趙以寳應元年正月)
(權令兩川都節制爲第一六月專以節制西川阻徐知道反不得進爲第二廣德二年正以兩)
(川合一節度而武以黃門侍郎來爲第三然玄宗以上元元年七月移居西内高力士陳玄禮)
(等阻遷謫上寢不擇豈復更預國事史云爲綿州誥以劒南西川合爲一拜武成都尹者意在)
(乾元二年裴冕爲尹之前是時止是節制也合以此時爲一而寳應元年再尹爲二廣德三年)
(爲兩川節度者爲三此詩是寳應元年作故又云殊方又喜故人來重鎮還須濟世才新史云)
(貶巴州刺史久之遷東川節度上皇合劒南爲一道而不言爲綿州按房琯傳貶巴州在乾元)
(元年六月當是自巴遷綿)
殊方又喜故人來重鎮還須濟世才(洙曰時武再鎮蜀鄭曰重直隴切厚)
(也)常怪偏裨終日待不知旌節隔年回(洙曰偏裨諸將校也旌節麾幢)
(也楊國忠兼領劒南每幸驪山必以旌節前引)補注(希曰左傳云偏師而偏裨又巳見馮奉世傳矣唐職)
(官志天寳中緣邊禦戎之地置八節度使受命之日賜之旌節武爲劒南節度故云)欲辭巴徼啼
鶯合遠下荆門去鷁催(洙曰公自言欲辭蜀而入楚趙曰此言蓋船首畫鷁以驚水怪)
(師曰鷁舟已督舟將行)補注(希曰子虛賦浮文鷁張楫曰水鳥也畫其象於船首淮南子龍舟鷁首天)
(子之乘也)身老時危思會面(洙曰古詩道路阻且長會面安可知)一生襟(洙曰一作)
(懷)抱向誰開(洙曰言人不已知)
奉寄高常侍(洙曰一云寄高三十五大夫永泰元年作)
補注(鶴曰梁權道編在廣德二年閬州作按舊史適代崔光遠爲成都尹西川節度然崔)
(光遠以上元二年建子月卒而建丑月巳除嚴武爲尹則適代光遠爲尹者攝也武來即仍守)
(蜀州史又云代宗即位吐蕃逼京畿適練兵臨吐蕃南境以牽制之師出無功而松維等州爲)
(賊兵所陷以嚴武代還則適爲成都尹在寳應元年夏武歸朝之後而適代還乃在廣德二年)
(三月也史又云代還用爲刑部侍郎轉散騎常侍永泰元年正月卒今題云寄高常侍又詩云)
(今日朝廷須汲黯則適在朝明矣又云天涯春色催遲暮別淚遙添錦水波當是永泰元年正)
(月在成都作若謂在廣德二年春則是時適未出蜀又公未歸成都意作詩未久適已卒)
汶上相逢年頗多(洙曰地理志汶水出泰山萊蕪蜀亦有汶川山西出修可曰魯之汶今在)
(鄆州論語有吾必在汶上之語非蜀之汶川矣)飛騰無那故人何(鄭曰那乃箇切洙曰故人)
(指侍御也趙曰高適與公皆拜拾遺其後高爲散騎常侍則其飛騰明矣)總戎楚蜀應全未
(洙曰爲帥也趙曰總戎大將之事適先除揚州大都督淮南節度使又出爲彭蜀二州刺史蓋言雖總戎於楚)
(蜀而猶未焉尹曰適代崔光遠節度西川又守彭州故云總戎楚蜀應全未者言年未及老也)方駕(洙曰)
(一作價)曹劉不啻過(洙曰方齊也言文才過於曹丕劉楨也不啻猶過多也修可曰方駕並駕)
(也劉孝標廣絶交論曰遒文麗藻方駕曹王注謂曹植王粲此言曹劉乃曹植劉楨非曹丕也)今日朝
廷須汲黯(洙曰漢書汲黯在朝淮南寢謀言黯之材足以折衝千里爾時寇賊充斥朝廷須如汲黯)
(者)中原將帥憶廉頗(洙曰馮唐傳文帝輦過郎署問馮唐曰言李齊之賢唐對曰齊尚不)
(如廉頗李牧之爲將也云云上既聞廉頗李牧爲人迺拊髀曰嗟乎吾獨得廉頗李牧爲將豈憂匈奴哉)天
涯春色催遲暮别淚遙添錦水波(趙曰時高在成都起發赴召故云)
奉寄章十侍御(彦輔曰時初罷梓州刺史東川留後將赴朝廷一云寄梓州張使君)
補注(鶴曰二史皆云嚴武殺梓州刺史章彝則章罷梓州刺史不當更赴朝廷而詩云朝)
(覲從容問幽側勿云江漢有垂綸則又是送其入朝豈非將行時爲武所殺當是廣德二年作)
淮海惟揚一俊人(洙曰禹貢淮海惟揚州耒曰章彝揚州人)金章紫綬照青
春(洙曰百官公卿侯表金印紫綬師古曰漢儀云銀印皆龜鈕其文曰章謂刻曰某官之章孝祥曰青春言)
(年少也)指麾能事回天地(洙曰唐張元素有回天之力能回人主之意也趙曰指麾所能)
(之事雖天地亦可回所以大言之歐曰時段子璋反章討平之故云)訓練強兵動鬼神(趙曰)
(言威力所致然)湘西不得歸關羽(洙曰蜀將關侯先主收江南諸郡乃拜侯爲襄陽太守先)
(主西走益州拜侯董荆州事)河内猶宜借寇恂(洙曰後漢寇恂光武取河内拜恂爲太守)
(行大將軍後穎州盜賊羣起帝曰穎川迫近京師當以時定惟卿能平之即日車駕南征恂從至穎川盜賊悉)
(降而竟不拜郡百姓遮道曰願從陛下復借寇君一年乃留恂鎮撫吏人納餘降也黃曰甫意美章善守東川)
(恐如關寇不得去也)朝覲從容問幽側勿云江漢有(洙曰一作老)垂綸
(晁曰甫自言也)補注(希曰諸侯之見天子曰朝書云羣后肆朝是也天子之見諸侯曰覲書云乃日覲四)
(岳羣牧是也文選沈約恩倖論明揚幽側惟才是與)
將赴荆南寄别李劒州(廣德二年春作)
補注(鶴曰劒州唐爲晉安郡本始州先天二年更名詩云使君高義驅今古寥落三年坐)
(劒州唐刺史其以三年爲任也公寳應元年至廣德二年三月遊綿梓閬其在梓閬屢欲出峽)
(故作此詩以嚴武再鎮成都復往依之此詩當在廣德二年春作故曰春風回首仲宣樓)
使君高義驅今古寥落三年坐劒州但見文翁能化俗
(洙曰前漢循吏傳文翁來爲蜀郡太守仁愛好教化見蜀地僻陋有蠻夷風乃選郡縣小吏開敏有才者張叔)
(等十餘人親自飭厲遣詣京師受業博士數歲蜀生皆成就歸文翁以爲右職又修起學宫於成都市招下縣)
(子弟以爲學官子弟爲除更繇使傳教令出入閨門吏民見而榮之由是大化蜀地學於京師者比齊魯焉至)
(武帝時乃令天下郡國皆立學校官自文翁爲之始文翁終於蜀吏民爲立祠堂祭祀不絶至今巴蜀好文雅)
(文翁之化也)焉知李廣未封侯(洙曰李廣傳初廣與從弟李蔡俱爲郎蔡積功武帝封爲)
(樂安侯廣不得爵邑官不過九卿常與望氣王朔言之朔曰將軍自言豈嘗有恨者乎廣曰吾爲隴西守羌嘗)
(反吾誘降者八百餘人詐而同日殺之至今恨獨此耳朔曰禍莫大於殺巳降此乃將軍不得封侯)路經
灩澦雙蓬鬢天入滄浪一釣舟(趙曰灩澦堆在巫峽之口滄浪則楚漁父所謂)
(滄浪之水也)戎馬相逢更何日春風回首仲宣樓(洙曰荆州有仲宣樓)
(魏志王粲字仲宣年十七司徒辟詔除黃門侍郎以西京擾亂皆不就乃之荆州依劉表遂登江陵城樓作賦)
(云趙曰方當戎馬之亂果何日乎舊注遂謂荆州有仲宣樓非也)
奉寄别馬巴州(彦輔曰時甫除京兆功曹在東川上元二年作)
補注(鶴曰詩云功曹非復漢蕭何按史云流落劒南結廬成都西郭召補京兆功曹不至)
(會嚴武節度劒南東西川往依焉則公除功曹在上元二年冬嚴武節度兩川之前而蔡興宗)
(年譜以爲廣德元年補功曹又云春日有寄馬巴州詩注云時除功曹在東川而本傳與集記)
(作上元間舊譜作永泰年皆誤殊不知舊注乃薛彦輔之言爾舊譜固誤矣而謂本傳有集記)
(爲誤可乎蓋武表公爲節度參謀又在廣德二年秋武再鎮成都時若曰除功曹在元年則武)
(是時尚在京師以公平時屢起故鄉之念何憚不因此而歸舊里惟其召在上元間草堂方成)
(道路多梗而嚴武又來蜀是以不赴王原叔記亦以爲召補功曹以道阻不赴此詩云扁舟繫)
(䌫沙邊久又是在東川作公在浣花未嘗不繫舟也當是上元二年作馬巴州未詳何人意是)
(上元二年死於遂州者)
勳業終(洙曰一作真)歸馬伏波(洙曰謂馬巴州也馬援封伏波將軍少有大志以功名自)
(許)功曹非復漢蕭何(洙曰功曹公自謂也前漢蕭何爲沛王吏掾修可曰劉貢父作詩話)
(稱杜甫云功曹非復漢蕭何按曹參嘗爲功曹非蕭何也王定國云高祖紀何爲主吏孟康注云主吏功曹也)
(貢父之言誤矣二說皆非按吳志虞翻爲孫策功曹策曰孤有征討事未得還府卿復以功曹爲吾蕭何守會)
(稽耳)扁舟繫纜沙邊久南國浮雲水上多(趙曰公欲爲荆楚之行尚留東)
(川故繫纜久而空望南國也此詩蓋公雖除京兆功曹乃有南往之興而不赴矣)獨把漁竿終
遠去難隨馬翼一相過知君未愛春湖色興在驪駒白
玉珂(洙曰前漢儒林傳王式詔除爲博士既至舍中會諸大夫博士共持酒肉勞式博士江公心嫉式謂)
(歌吹生曰歌驪駒式曰聞之於師客歌驪駒主人歌客毋庸歸今日諸君爲主人曰尚早未可也驪駒逸詩見)
(大戴禮客欲去歌之文穎曰其辭云驪駒在門僕夫具存驪駒在路僕夫整駕公言馬巴州不以我欲遊江湖)
(其興在於朝覲見君驪駒白玉珂則早朝騎馬之事古詩驪駒在門珂者馬口中鳴珂也以白玉言之)
泛江(廣德二年作)
補注(鶴曰詩云長日容杯酒深江淨綺羅亂離還奏樂飄泊且聽歌當是廣德二年春在)
(閬州作)
方舟不用楫(趙曰方舟並船也字出爾雅大臨曰隨流也)補注(希曰酈食其傳亦云方舟)
(而下師古曰方併也)極目總無波(洙曰招魂曰目極千里兮傷春心)長日容杯酒
深江淨綺羅(大觀曰言江花色淨如綺羅也)亂離還奏樂飄泊且聽歌
故國流清渭如今花正多
陪王使君晦日泛江就黃家亭子二首(廣德二年作)
補注(鶴曰王使君即王閬州也晦日爲唐令節當是廣德二年正月晦日作)
山豁何時斷江平不肯流稍知花改岸始驗鳥隨舟結
束多紅粉(趙曰古詩娥娥紅粉糚)歡娛恨白頭(蘇曰陳亮曰青春風物雖好歡娛獨)
(恨白頭翁不得馳逐五陵年少)非君愛人客晦日更添愁(洙曰添一作禁蔡伯世曰)
(古以正月盡爲令節曰晦日其說是)
有徑金沙軟無人碧草芳野畦連蛺蝶(趙曰裴子野雲詩栖葉如連蝶)
江檻俯鴛鴦日晚煙花亂風生錦繡香(趙曰言花如錦繡而有香也)
不須吹急管衰老易悲傷
南征(廣德二年春作)
補注(鶴曰詩云春岸桃花水而題曰南征當是廣德二年春在閬州作)
春岸桃花水(洙曰謝靈運詩海鷗戲春岸庾信詩流水桃花色春洲杜若香)雲帆楓樹
林(洙曰阮籍詩湛湛長江水上有楓樹林)偷生長避地(洙曰李陵書曰陵豈偷生之士論語)
(賢者避世其次避地)適遠更霑襟(洙曰王仲宣詩遠身適荆蠻四愁詩側身南望涕沾襟)老
病南征日(洙曰招魂曰洎吾南征趙曰公言其將適楚也)君恩北望心(趙曰公既有功)
(曹之命爲領君恩矣所以北望長安也)補注(鶴曰出處皆荷君恩豈以京兆功曹之命爲領君恩而後)
(北望哉況是時不起功曹巳久)百年歌自苦未見有知音(洙曰古詩人生不滿百常)
(懷千歲憂又云不愁歌者苦但傷知音稀師曰峽人以二月桃花發時春水生謂之桃花水水漲可以下峽甫)
(自蜀南征吳楚故云)
久客(廣德二年作)
補注(鶴曰詩云羈旅知交態淹留見俗情衰顔聊自哂小吏最相輕又云狐狸何足道豺)
(虎正縱横當是廣德二年在閬州莫有相知者故有此作)
羈旅知交態(洙曰鄭當時傳翟公大書其門曰一死一生乃知交情一貧一富乃知交態)淹
留見俗情(蘇曰張遼漂泊淹留始見世俗人情炎凉俯仰皆時世體態仁者必不爲也)衰顔
聊自哂小吏最相輕(蘇曰何晏見梁王王不爲禮晏叱曰小吏何敢侮予)去國哀
王粲(洙曰王仲宣七哀詩西京亂無象豺虎正遘患復棄中國去遠身適荆蠻)傷時哭賈生
(洙曰賈誼上書言時事云可爲痛哭者一可爲流涕者二可爲太息者六)狐狸何足道豺虎
正(洙曰一作亂)縱横(洙曰孟陽七哀詩李葉喪亂起盜賊如豺虎張綱傳豺狼當道安問狐狸趙曰)
(時吐蕃之亂未息也)
春遠(永泰元年作)
補注(鶴曰詩云故鄉歸未得地入亞夫營當是永泰元年春在浣花作時吐蕃雖退而是)
(年二月戊寅黨項羌寇富平富平屬京兆府故諸將營於近畿詩又云春遠獨柴荆謂是年正)
(月已歸溪上梁權道編在廣德二年閬州作與詩多不叶)
肅肅花絮晚菲菲紅素輕(趙曰兩句通義紅以言花素言絮也)日長惟鳥
雀(蘇曰周素山居風暖日長不謝賓客俯簷把琖但聞鳥雀啁啾亦足爲幽人之樂)春遠獨柴
荆(趙曰言無往來之人)數有關中亂何曾劒外清故鄉(洙曰一作園)歸
不得地入亞夫營(趙曰指言長安屯兵乃公之故鄉而爲軍營矣亞夫營在長安文帝時單)
(于入寇亞夫屯軍細柳營)
暮寒(廣德二年作)
補注(鶴曰詩云戍鼓猶長擊當是廣德二年春在閬州作閬與梓利巴劒果州爲鄰時吐)
(蕃新陷松維保三州故戍鼓未靜也)
霧隠平郊樹(洙曰江淹詩千里何蕭條白日隠寒樹趙曰言霧遮掩其樹)風含廣岸
波沉沉春色靜慘慘暮寒多戍鼓猶長擊(趙曰言吐蕃亂今尚防戍)
林鶯遂不歌忽思高宴會朱袖拂雲和(洙曰古詩今日良宴會周禮春)
(官大司樂雲和之琴瑟玄謂雲和空桑龍門皆山名東京賦孤竹之管雲和之瑟趙曰漢祖置酒高會朱袖紅)
(袖也)
雙燕(廣德二年作)
補注(鶴曰詩云旅食驚雙燕又云今秋天地在吾亦離殊方當是廣德二年春在閬州作)
(公有意於出峽未知嚴武再鎮蜀也)
旅食驚雙燕(洙曰一作雙飛燕)銜泥入此堂(洙曰古詩思爲雙飛燕銜泥巢君堂)
補注(希曰爾雅燕燕又名鳦詩云燕燕于飛蓋燕方春時以其匹至故曰于飛以言其雙也)應同
避燥濕(夢符曰左傳子罕曰吾儕小人皆有闔廬以避燥濕寒暑)且復過炎涼養子
風塵際來時道路長(趙曰梁吳均燕詩問余來何遲山川幾紆直)今秋天地
在吾亦離殊方(禹偁曰此詩子美托物以見巳意)
百舌(廣德元年二年間作)
補注(鶴曰詩云重重秖報春而舊次在閬州詩内今未詳爲何年作要不出廣德元年二)
(年也)
百舌來何處重重秖報春知音兼衆語整翮豈多身花
密藏難見(洙曰一云難相見)枝高聽轉新過時如發口君側有
讒人(鮑曰王直方詩話山谷云余讀周書月令反舌有聲讒人在側乃解杜詩過時如發口君側有讒人)
(之句按周書月令乃周公時訓也朝野僉載百舌春轉夏止唯食蚯蚓正月凍開蚓出而來十月蚓藏而往蒼)
(舒曰按吕氏春秋反舌有聲佞人在側十朋曰反舌鳥能反復其舌隨百鳥之鳴)補注(希曰禮記仲夏)
(反舌無聲鄭氏云反舌百舌鳥正義云百舌鳥者蔡云蟲名鼃也今謂之蝦蟇通卦驗曰博勞鳴蝦蟇無聲)
(夙問曰蝦蟇五月得水適當聒人耳何反無聲是以知蝦蟇非反舌反舌鳥春始鳴至五月稍至其聲數轉故)
(名反舌又興州有音聲子云是百舌之類今公此詩云花密藏難見枝高聽轉新益知非蝦蟇矣)
地隅(廣德二年作)
補注(鶴曰詩云江漢山重阻風雲地一隅當是廣德二年閬州作禹貢荆州江漢朝宗于)
(海注二水經此而入海閬州唐屬山南道志云古荆梁二州之域)
江漢山重阻風雲地一隅(洙曰李陵詩風波一失所各在天一隅石曰此句謂其流)
(徙不止於故常之地)年年非故物(趙曰遷徙不常所見非故舊之物)處處是窮途
(洙曰遭亂而道不行爾趙曰顔延年詩窮途能無慟)喪亂秦公子(洙曰謝靈運擬魏公子鄴中詩)
(王粲家本秦川貴公子孫遭亂流寓自傷情多)悲涼楚大夫(洙曰屈原宋玉皆楚大夫)平生
心巳折(洙曰江淹别賦心折骨驚)行路日荒蕪
遊子(廣德二年作)
補注(鶴曰詩云巴蜀愁誰語吳門興杳然當是廣德二年閬中作是時以嚴武再鎮蜀欲)
(往之而尚在閬下峽之意不遂故曰吳門興杳然)
巴蜀愁誰語吳門興杳然(趙曰此篇公欲南下而尚在巴蜀留滯而愁也)九江
春草外(洙曰九江江名見所思詩注)三峽暮帆前(洙曰見忠州三峽内注)厭就
成都(卜洙曰史記嚴君平避世賣卜於成都市中)休爲吏部眠(洙曰晉書畢卓爲吏部郎)
(比舍郎釀熟卓因醉夜至其甕間盜飲之爲掌酒者所縛明旦視之乃畢吏部也趙曰言休爲酒而眠以爲留)
(滯也)蓬萊如可到(洙曰庾信哀江南賦云舟楫路遙星漢非乘槎可上風飇道阻蓬萊無可到之)
(期前漢郊祀志自武宣昭使人入海求蓬萊方丈瀛洲有三神山者在渤海中去人不遠蓋常有到者未至望)
(之如雲及到三神山反居水下水臨之患且至則風引舡而去終莫能至)衰白問羣仙(洙曰世說)
(蓬萊有羣仙及不死之藥)
歸夢(廣德二年作)
補注(鶴曰詩云伐叛巳三朝又云雨急青楓暮雲深黑水遙當是廣德二年閬州作詳見)
(注)
道路時通塞江山日寂寥(趙曰以時當用兵道路或通或塞故江山氣象日月蕭索)
偷生惟一老伐叛已三朝(洙曰明皇肅宗代宗三朝)雨急青楓暮雲
深黑水遙夢歸歸未得(洙曰一云夢魂歸亦得)不用楚辭招(趙曰言南)
(下之景蓋楚地多楓洙曰華陽黑水惟梁州蘇曰班彪雲黃藏黑水雪白認青城趙曰言懷長安也黑水在鄠)
(杜之間去長安爲近師曰楚岸多青楓甫客居荆楚懷想故鄉故云洙曰宋玉哀屈原故作招魂)補注
(鶴曰公詩屢言楓林如曰獨嘆楓香林蓋指閬州南池今在閬又曰雨急青楓暮意是地名所以對黑水按寰)
(宇記巂州越巂縣有黑水云杜甫詩曰雲深黑水遙是也九州要記亦云臺登縣有奴諾川鸚鵡山黑水之間)
(招魂云魂兮歸來故居些今歸未得故云不用楚辭招)
江亭王閬州筵餞蕭遂州(洙曰一云閬州王使君江亭餞蕭遂州)
補注(鶴曰題云王閬州筵而云春色是他鄉則是廣德二年春作)
離亭非舊國(洙曰莊子舊國望之暢然)春色是他鄉老畏歌聲繼(洙曰)
(一作短)愁隨舞曲長二天開(洙曰一作悲)寵餞(洙曰後漢蘇章順帝時遷冀州)
(刺史故人爲清河太守章行郡按其姦贓乃請太守爲設酒殽陳平生之好甚歡太守喜曰人皆有一天我獨)
(有二天章曰今夕蘇孺文與故人飲私恩也明日冀州刺史案事公法也遂舉正其罪)五馬爛生
光(洙曰古陌上羅敷行使君從南來五馬立踟蹰)川路風煙接(洙曰謝玄暉詩馳驛不可接何)
(況隔兩鄉風煙有鳥路江漢無限梁)俱宜下鳳凰(洙曰黃霸爲穎川太守是時鳳凰神爵數集郡)
(國穎川師曰閬與遂皆屬蜀道故云川路風煙接昔蕭史王喬皆神仙人也蕭與秦女跨鳳而去喬亦飛乘雙)
(鳬今云俱宜下鳳凰豈非皆不凡歟)
絶句二首(在成都作)
補注(鶴曰梁權道編在廣德二年閬州作然公歸成都與王侍御詩有猶得見殘春之句)
(而此詩云今春看又過何日是歸年則當在成都作矣)
遲日江山麗春風花草香(趙曰爲春日所照景象佳麗也)泥融飛燕子
沙暖睡鴛鴦
江碧鳥逾白山青花欲然今春看又過何日是歸年
滕王亭子二首(彦輔曰在玉臺觀内王調露中任閬州刺史云一云閬州玉臺觀滕)
(王亭子作王曾典此州)
補注(鶴曰按二史滕王元嬰自夀州刺史移隆州刺史後隆州避玄宗諱改爲閬州亭在)
(玉臺觀故嬰嘗遊憩於此詩云春日鶯啼修竹裏仙家犬吠白雲間又云寂寞春山路君王不)
(復行當是廣德二年春作)
君王臺榭枕巴山補注(希曰閬州古巴子國地所以舊謂之巴西郡故山亦謂之巴山)
(其指雲臺山而言歟述巴志一名天柱山張道陵升仙之山也)萬丈丹梯尚可攀(洙曰謝靈)
(運詩灑步臨丹梯謝玄暉敬亭山詩要欲追竒趣即此淩丹梯)春日鶯啼修竹裏仙家
犬吠白雲間(洙曰神仙傳淮南王丹成上昇雞犬舐其鼎亦仙去今天上有雞鳴犬吠)清江
碧石傷心麗(趙曰追感滕王之歿空餘景在耳)嫩蘂濃花滿目斑人到
于今歌出牧來遊此地不知還
寂寞春山路君王不復行古牆猶竹色虛閣自松聲鳥
雀荒村暮雲霞過客情尚思歌吹入千騎把霓旌(洙曰高唐)
(賦不見其底虛聞松聲又云蜺爲旌翠爲蓋梁孝王傳得賜天子旌旗千乘萬騎吹盡僞切)
玉臺觀二首(滕王造趙曰觀在高處其中有臺號曰玉臺也廣德二年作)
補注(鶴曰九域志云故老相傳云唐刺史滕王嘗於此遊憩此詩當與滕王亭子詩同年)
(作)
中天積翠玉臺(洙曰一作虛)遙上帝高居絳節朝(洙曰列子曰周穆王)
(築臺號曰中天臺樂府歌閶闔觀玉臺注帝之所居修可曰顔延年應詔詩攢素既森靄積翠亦葱芊注松栢)
(重布曰積翠趙曰以臺之高而在道觀故指爲上帝之高居而羣仙絳節所朝之處也)補注(希曰漢禮)
(樂志玉臺觀應劭注云玉臺上帝之所居)遂有馮夷來擊鼓(洙曰曹子建洛神賦馮夷鳴鼔)
(女媧清歌馮夷乃河伯師曰張平子思玄賦注馮夷者弘農華隂潼鄉首里人服八石得水仙爲河伯抱朴子)
(釋鬼篇曰馮夷華隂人以八月上庚日渡河溺水死天帝署爲河伯生羽翰言飛仙也)始知嬴女
善吹簫(洙曰秦本紀大費佐舜是爲伯翳舜賜姓嬴氏列仙傳簫史秦女弄玉之夫也教弄玉吹簫作)
(鳳凰鳴而作鳳凰臺吹其上一旦夫妻隨鳳仙去)江光隠見黿鼉窟(洙曰李華海賦或屑)
(沒於黿鼉之穴)石勢參差烏鵲橋(洙曰淮南子烏鵲填河成橋而渡織女)更有紅
顔生羽翰便應黃髮老漁樵
浩劫因王造(洙曰一作起劫猶世也頭陀碑云功濟塵劫趙曰公言道觀多使道書度人經曰惟)
(有元始浩劫之家師曰劫蓋俗謂塔之一級二級爲一劫二劫子美岳麓道林二寺行亦曰塔劫宫牆壯麗敵)
(若以爲世劫之劫則玉臺乃滕王於高宗調露中任閬州刺史日所造去子美未百年豈可言浩劫因王造乎)
平臺訪古遊(洙曰梁孝王大治宫室爲複道自宫連屬於平臺如淳曰平臺在大梁東北趙曰以)
(梁王平臺比之)綵雲簫史駐(見前詩注)文字魯恭留(洙曰景帝二年魯恭王餘初治)
(宫室壞孔子舊宅以廣其居聞鐘磬琴瑟之聲遂不敢壊復於其壁中得古文經傳云趙曰以魯恭比滕王也)
宫闕通羣帝(洙曰道書云天有羣帝而大帝最尊羣帝五方之帝也)乾坤到十洲
(洙曰道書中有十洲記皆言神仙境土定功曰東方朔十洲記漢武帝既見西王母言說八方巨海之中祖洲)
(瀛洲元洲炎洲長洲鳳麟洲聚屋洲流洲生洲充洲云十洲並是人跡所稀絶處)人傳有笙鶴
時過北山頭(洙曰列仙傳云王子喬周靈王太子晉也好吹笙作鳳鳴遊伊洛間道士浮丘公接)
(上嵩上三十餘年後來於山上告栢良曰告我家七月七日俟我緱氏山頭果乘白鶴駐山頂望之不得到舉)
(手謝時人而去)
渡江(廣德二年作)
補注(鶴曰詩云春江不可渡二月已風濤意是廣德二年公自閬歸成都時作梁權道亦)
(編在是年)
春江不可渡(蘇曰河記曰春江桃花浪漲吾弟舟重不可迅渡恐風浪驚兒女輩)二月已
風濤(洙曰顔延年云春江壯風濤蘭野茂荑英)舟楫欹斜疾(洙曰一作甚)魚龍偃
卧高渚花張素錦汀草亂青袍(趙曰古詩青袍似春草)戲問垂綸
客悠悠見汝曹(洙曰見一作是)
喜雨(永泰元年作)
補注(鶴曰詩云南國旱無雨按史永泰元年自春不雨四月已巳乃雨詩又云巢燕林花)
(皆四月間事當是其年作梁權道編在廣德二年閬州作既渡江詩云春江不可渡二月已風)
(濤爲廣德二年閬州作而此詩云南國旱無雨亦編在廣德二年閬州詩内何不考之甚)
南國旱無雨今朝江出雲(趙曰南國荆楚也安石曰記云山川出雲爲風雨故曰江)
(出雲)入空纔漠漠洒迥已紛紛巢燕高飛盡林花潤色分
晚來聲不絶(洙曰一作更急)應得夜深聞
送韋郎司直歸成都(廣德元年作)
補注(鶴曰詩云别筵花欲暮春日鬢俱蒼又云爲問南溪竹抽梢合過牆則非廣德二年)
(閬州詩蓋其年春暮公已歸成都縱未離閬州亦當巳知嚴武再鎮蜀行往依之而此詩殊無)
(此意疑是廣德元年梓州作梁編亦不考)
竄身來蜀地同病得韋郎(洙曰以避難奔入蜀故言竄身韋亦避難故言同病)天
下兵戈滿江邊歲月長别筵花欲暮春日鬢俱蒼(洙曰一云)
(春鬢色俱蒼)爲問南溪竹(洙曰一云笋)抽梢合過牆(趙曰公自注余草堂在成)
(都西郭則南溪者又草堂傍近之名)
將赴成都草堂途中有作先寄嚴鄭公五首
補注(鶴曰詩云得歸茅屋赴成都真爲文翁再剖符當是廣德二年自閬州歸成都作故)
(曰寄嚴鄭公)
得歸茅屋赴成都(洙曰潘安仁秋興賦偃息不過茅屋茂林之下)真(洙曰一作直)爲
文翁再剖符(洙曰謂嚴再鎮成都也文翁見李劒州詩注剖符分符也漢制符皆有合契當給符)
(者止給一半留一半京師)但使閭閻還揖讓(洙曰循吏傳孝宣興於閭閻師古曰閭里門也)
(閻里中門也)敢論松竹久荒蕪(洙曰陶淵明云田園將蕪胡不歸又曰三徑就荒松菊猶)
(存)魚知丙穴猶來美(洙曰左太沖蜀都賦嘉魚出於丙穴劉淵林注曰丙穴在漢中沔陽)
(縣北有魚穴二所常以三月取之丙地名也任豫益州記曰嘉魚鱗似鰌魚師曰水經曰丙穴出嘉魚常以二)
(月出十月入水泉懸注魚自穴下遠入水穴口向丙故曰丙穴又酉陽雜俎曰丙穴魚食乳水食之甚是温神)
(農本草云嘉魚味甘食之令人肥健悅懌此乳穴中小魚常食乳水所以益人子美稱丙穴魚美其以此歟)
補注(鶴曰寰宇記云夷惜水在嘉州東北五十里源出巂州界中有嘉魚長三尺每年二月隨水而下八)
(月逆水而上蜀都賦嘉魚出於丙穴蓋此也又卭州太邑縣有嘉魚穴其魚秋冬則乘流而出入春夏嚇鰓於)
(巖間時人往往乘之世傳謂之魚穴又萬州梁山縣栢枝山在縣東南十五尋江源記云景穴有嘉魚其味甚)
(美景穴出栢枝山唐諱丙故曰景穴興州順政縣丙水出丙穴穴口闊五六尺去地七八尺泉源垂注有嘉魚)
(常以三月出穴下然則蜀多丙穴而此詩公自閬赴成都有云當是指大邑縣魚穴蓋成都西南至卭州才百)
(五十里耳)酒憶郫筒不用酤(郫賓彌切洙曰成都記曰郫縣因水得名蜀王杜宇所都華陽)
(風俗錄曰郫人刳竹之大者傾春釀於筒閉以藕絲包以蕉葉信宿馨達於竹外然後斷之以獻俗號爲郫筒)
(酒也修可曰郫出大竹土人截以盛酒故號郫筒李商隠詩錦石爲棋子郫筒當酒壺蘇曰山濤治蜀之郫城)
(用筠管釀酴醿作酒浹旬方開香聞百步故蜀人傳其法趙曰言酒不須酤而從嚴公飲耳)五馬舊
曾諳小徑(蘇曰古今風俗通巨士逸少出守永嘉庭列五馬繡鞍金勒出即鞚之)幾回書
札待潛夫(洙曰五馬見餞蕭遂州詩注趙曰後漢王符隠居著書作潛夫論詠曰潛夫甫自比)
其二
處處青江帶白蘋(洙曰白蘋水草也趙曰爾雅萍之大者曰蘋)故園猶得見
殘春(趙曰故園指成都也)雪山斥候無兵馬(洙曰雪山蜀之西山也無兵馬罷三城戍)
(也大覺曰無兵馬言靖亂也)錦里逢迎有主人(洙曰成都記錦里城呼爲錦城公與嚴故)
(德故有主人之說蘇曰王襃歸蜀謂人曰逢迎有賢主人)補注(希曰戰國策燕太子逢迎却行)休怪
兒童延俗客不教鵝鴨惱比鄰(比頻脂切蘇曰魏陸勗居櫟陽性淡正潔嘗見)
(童驅鵝鴨出顧四之曰不曾使惱比鄰客伏其清謹趙曰比鄰者比近之鄰也)習池未覺風流
盡況復荆州賞更新(洙曰晉山簡字季倫永嘉三年出爲征南將軍鎮襄陽于時四方寇)
(亂朝野危懼簡優游惟酒是耽諸習氏荆上豪族有佳園池簡每出戲游多池上飲名曰高陽池洙曰武每訪)
(草堂酣飲賦詠故比之習池之游荆州賞更新言武之來宴賞復無窮也)補注(希曰風流盡見南史張傳)
(斥候見賈誼西域傳誼傳云斥候望烽燧不得卧)
其三
竹寒沙碧浣花溪(洙曰梁益記溪水出湔江居人多造綵牋故號浣花)菱(洙曰一作橘)
刺藤梢咫尺迷補注(希曰橘刺一作菱刺橘頌曾枝剡棘圓果摶兮注剡利也棘橘刺若)
(棘也)過客徑須愁出入居人不自解東西(鄭曰解佳買切曉也以蓬蒿之)
(礙也)書籖藥裹封蛛網(洙曰沈休文詩網蟲垂戸織)野店山橋送馬蹄
肯藉荒庭春草色(洙曰一云新月色天台賦藉萋萋之纖草别賦春草碧色)先判一
飲醉如泥(判普官切洙曰後漢周澤字穉都爲太常清潔循行盡敬宗廟嘗卧疾齋宫其妻哀澤老)
(疾闚問所苦澤大怒以妻子犯齋禁遂收詔獄謝罪當世疑其詭激時入爲之語曰生世不諧作太常妻一歲)
(三百六十日三百五十九日齋一日不齋醉如泥)
其四
常苦沙崩損藥欄也從江檻落風湍新松恨不高千尺
(洙曰魯連子庚方有松縱高千仞無故也)惡竹應須斬萬竿(洙曰去其惡者留其善者)生
理秖憑黃閣老(洙曰黃閣見贈嚴八閣老詩注薖曰言甫生計皆仰於嚴鄭公)衰顔欲
付紫金丹(洙曰神仙有金丸可以延年却老蒼舒曰按樂府歌行定取金丹作幾服能令華表得千)
(年沈曰丹陽抱陽山人大藥證曰煉鉛爲粉化綠爲塵自然伏火去鉛取丹更入華池還源反色再入神室更)
(養火六十日成紫金火丹若人服食化腸爲筋變髓凝骨自然不死)三年奔走空皮骨(蘇曰)
(王剪三年奔走邊鄙老夫但存皮骨誰敢有勞王事)信有人間行路難(洙曰言爲憂患所迫)
(而癯瘠也古詩有行路難)
其五
錦官(洙曰一作館)城西生事微(師曰言土田薄有也)烏皮几在還思歸
(洙曰以烏皮裹几也)昔去爲憂亂兵入今來巳恐鄰人非(洙曰恐經亂離)
(而人物改變)側身天地更懷古(洙曰側身言無所容坡曰張融側身俯仰天地間懷古弔)
(今轉增悽惻)回首風塵甘息機(洙曰息忘也馬援回首往事甘自息機)共說總
戎雲鳥陣(洙曰元帥也雲鳥陣名薛曰按唐獨孤及風后八陣圖記天命聖者以廣戰術俾懸衡于)
(未然察變於倚數握機制勝作爲陣圖田曰太公六韜以車騎分爲鳥雲之陣所謂鳥雲者鳥散而雲飛變化)
(無窮者也)不妨遊子芰荷衣(洙曰北山移文焚芰製裂荷衣趙曰總戎以言嚴公遊子公自)
(謂也)補注(希曰唐人以節度使爲總戎李觀邠寧節度享軍記云仗鉞總戎)
别房太尉墓(廣德二年作)
(彦輔曰閬州太尉名琯常與嚴武等交結貶邠州刺史上元元年爲漢州刺史寳應二年拜刑)
(部尚書在路遇疾廣德元年卒於閬州僧舍年六十七)補注(鶴曰按舊史廣德元年八)
(月四日卒於閬州僧舍而新史云寳應二年召拜刑部尚書道病卒酉陽雜俎云邢和璞居高)
(穎間房琯問邢終身事邢言降魄之處非館非寺病起於魚飡而休於龜兹板其後房公舍閬)
(州刺)(極宫見有治龜兹板者始憶邢之言有頃具魚膾邀房房悟云云按公祭房公文云)
(廣德元年歲次癸卯九月辛丑朔二十二日壬戌其中有云撫墳日落把劒秋高意與八月四)
(日爲合是年公自梓遊閬明年春自閬歸成都而今詩云唯見林花落鶯啼送客聞殆詩作於)
(二年春别其墓而歸成都也)
他鄉復行役駐馬别孤墳近淚無乾土(趙曰言淚多而濕之也)低
空有斷雲對碁陪謝傳(洙曰晉謝安傳安贈太傅初符堅入寇諸將敗走相繼次於淮)
(淝京師震恐加安征討大都督姪謝玄入問計安夷然無懼色玄不敢言乃令張玄重請問遂命駕出墅親朋)
(畢集至夜還指授帥將各當其任玄等既破堅有驛書至安方對客圍碁看書既竟便攝於床上了無喜色碁)
(如故客問之徐啓云小兒遂已破賊既罷還内過戸限心喜甚不覺屐齒折其矯情鎮物如此)把劒覓
徐君(洙曰新序曰延陵季子將西聘晉帶寳劒以過徐君徐君不言而色欲之季子爲有上國之事未獻)
(也然心許之矣使於晉顧返則徐君死於是以劒帶徐君墓樹而去逢原曰謝傅徐君指房太尉也)惟見
林花落鶯啼送客聞
自閬州領妻子却赴蜀山行三首(廣德二年作)
補注(鶴曰詩云不成向南國復作遊西川正是廣德二年春再歸成都依嚴武時作故詩)
(又云汩汩避羣盜悠悠經十年)
汩汩避羣盜悠悠經十年不成向南國(趙曰言自閬而欲南下之計不)
(成)復作遊西川物役水虛照(趙曰言身爲物所役水亦虛徒相照而不得優游覩)
(賞之也)魂傷山寂然我生無倚著(洙曰師古曰地著謂安土也)盡室畏
途邊(趙曰盡室全家也左傳盡室以行莊子畏途者十殺一人則父子兄弟相戒師曰甫初欲遊荆楚今)
(聞嚴武再鎮成都故云不成向南國復作遊西川畏途者言道路盜賊險阻也)
長林偃春色迴(一作首)復意猶迷衫裛翠微潤(洙曰蜀都賦鬱葐蒀)
(以翠微山色之輕飄也趙曰言山中翠微之氣潤裛衣服也)馬銜青草嘶棧(一作逕)懸
斜避石(洙曰棧閣道也)橋斷却尋溪何日兵戈盡飄飄愧老妻
行色遞隠見(洙曰孔子見盜跖回遇柳下惠於魯東門曰車馬有行色得微往見盜跖耶師曰言)
(山環合其身遞隠見也)人烟時有無僕夫穿竹語稚子入雲呼轉
石驚魑魅(洙曰天台賦始經魑魅之途趙曰山中之人以其有魑魅而轉石驚之)抨弓落
狖鼯(洙曰狖猿屬也鼯鼠也荀卿鼯鼠五技而窮蘇曰陸續爲黔江太守官署後多鼯抨弦即驚墮鄭曰)
(抨波耕切訓彈也)補注(希曰爾雅鼯鼠釋曰狀似小狐似蝙蝠肉翅脚短爪長尾三尺許聲如人呼食)
(火烟能從高赴下不能從下上高)真供一笑樂似欲慰窮途
山館(廣德元年作)
補注(鶴曰詩云南國畫多霧北風天正寒當是廣德元年自閬州暫往梓州時作世亂敢)
(求安爲吐蕃陷京師而蜀亦備吐蕃之急也梁權道編在廣德二年途中寄嚴鄭公詩後却於)
(北風天正寒之句不叶蓋二年歸成都乃二三月之交)
南國晝多霧北風天正寒(蘇曰張茂先北風凜烈天色正寒游子不歸吾心如割)
路危行木杪身遠宿雲端(洙曰鮑明遠詩雲端楚山見林表吳岫微)山鬼吹
燈滅厨人語夜闌(趙曰楚辭有山鬼篇此山館乃楚地晉傳玄詩厨人進藿茹有酒不盈杯)
雞鳴問前館世亂敢求安
贈王二十四侍御契四十韻(廣德二年作)
補注(鶴曰詩云一别星橋夜三移斗柄春當是廣德二年春自閬州歸成都時作觀詩所)
(言王蓋成都人)
往往雖相見(蘇曰蘇章曰與子相别往往難得再相見)補注(希曰吳王傳寡人金錢在天下)
(者往往而有師古曰言處處郡國皆有之漢書屢有此字見董仲舒傳咸宣匈奴等傳)飄飄愧此
身不關輕紱冕(洙曰冕冠冕也紱朱紱也皆朝服言此身之不仕非輕禄仕也不得志而巳)
俱是避風塵(洙曰兵氛也竇融拔起風塵之中趙曰公以左拾遺出爲華州功曹而遂自罷官若)
(輕紱冕者但以風塵之警不得不避亂也)一别星橋夜(洙曰華陽記李冰造七星橋上應七星)
三移斗柄春(洙曰公羊隠元年春王正月注春者天地開閉之端斗指東曰春趙曰以志時也斗)
(杓隨時而指於昏指東則爲春三移則三年矣)敗亡非赤壁(洙曰周瑜爲曹公作書與孫權曰昔)
(赤壁之役遭罹疫氣燒船自還以避惡也非周瑜水軍所能挫抑也江陵之守物盡穀殫無所復據徙民還師)
(又非瑜之所能敗也馬曰赤壁近江陵尹曰言潼關之敗兩京遂陷其禍酷烈殆非赤壁之比)奔走爲
黃巾(洙曰漢靈帝中平元年春鉅鹿人張角自稱黃天其部師有三十六萬皆著黃巾同日反叛炎曰黃)
(巾以喻禄山者也)補注(希曰非指禄山指段子璋徐知道返盜賊因之爲亂者也)子去何蕭
灑(洙曰孔德璋北山移文蕭灑出塵之想)余藏異隠淪(洙曰見行歌非隠淪注朋曰甫因奔)
(走避寇遂成隠淪非本志也故曰異隠淪)書成無過鴈(洙曰蘇武傳昭帝即位數年匈奴與漢和)
(親漢求武等匈奴詭言武死後漢使復至匈奴常惠請其守者與俱得夜見漢使具自陳道教使者謂單于言)
(漢天子射上林中得鴈足有繫帛書言武等在某澤中使者大喜如惠語以責單于單于視左右而驚謝漢使)
(曰武等實在范彦龍詩寄書雲中鴈爲我西北飛)衣故有懸鶉(洙曰荀子曰子夏貧衣若懸鶉)
恐懼行裝數(色角切蘇曰王敬恐懼行裝數煩遷挈)伶俜卧疾頻(蘇曰賈瞻伶俜)
(萬里不宜風土頻頻疾作夢符曰伶俜失所貌)曉鶯工迸淚秋月解傷神(洙曰聞鶯)
(而泣見月而傷公之不得志於時可知矣蘇曰王粲觀秋月懷弟妹故里而傷神趙曰春鶯秋月人所賞翫而)
(鶯所工者在於迸人之淚月所解者在於傷人之神則以亂離疾病之所感也)補注(希曰秋月倍傷神乃)
(東坡夫人語今乃引此必非東坡之言也胡元任葛常之嚴敦常諸公皆以爲老杜事實者考之史傳略不見)
(一事閩蜀所刊杜集乂以入注余固知其僞也不敢遽去亦俾後人得以考其僞今復證以此事益可知其僞)
(矣)會面嗟黧黑(洙曰李斯傳二世責問斯曰禹鑿龍門手足腁胝面色黧黑趙曰列子載楊朱)
(之語曰面目黧黑)含悽話苦辛(洙曰陸機慷慨含辛楚古詩坎軻長苦辛)接輿還入
楚(洙曰論語楚狂接輿師曰言甫自蜀適荆衡也)王粲不歸秦(洙曰謝靈運曰王粲家本秦川)
(貴公子孫遭亂流寓自傷情多詩曰整裝辭秦川秣馬赴楚壤趙曰公嘆其不得歸長安故以王粲爲比師曰)
(自喻不得歸故鄉也)錦里殘丹竈(趙曰以景物明煥錯雜如錦故曰錦里别賦云守丹竈而不顧)
花溪得釣綸(洙曰浣花溪見上注詩其釣維何維絲伊緍注緍綸也)消(洙曰一作宵)中
秖自惜(趙曰消中消渴也司馬相如常有消渴病)晚起索誰親(趙曰爲況蕭索無親之者)
(又音求索之索言求誰親我乎亦通以俟明識)伏柱聞周史(洙曰史記周太史儋見秦孝公或曰)
(儋即老子也王康琚詩伯夷竄首陽老耼伏柱史師曰柱史比王公)乘槎似漢臣(洙曰見查上憶)
(張騫詩注趙曰兩句指言王侍御上句以御史之官故用老子比之老子爲周柱下史下句豈王侍御嘗使吐)
(蕃乎别篇有云魂斷使臣鞍查上似張騫)鴛鴻不易狎龍虎未宜馴(趙曰言王侍御)
(如鴛鴻龍虎之莫能狎馴也)客即挂冠至(洙曰葛洪挂冠不仕)交非傾蓋新(洙曰)
(鄒陽傳白頭如新傾蓋如故師曰時公守漠州甫往依之公一見如舊不以甫貧賤爲恥故甫嘆世之勲貴不)
(易親近比之鴛鴻龍虎而有恥於公之傾蓋)由來意氣合直取性情真浪跡
同生死(趙曰言共遭亂離而爲友即同生同死也)無心恥賤貧(洙曰樂窮通也)偶然
存蔗芋(洙曰蜀都賦瓜疇羊區甘蔗辛薑)幸各對松筠(洙曰歲寒之物也)麤飯
依他日(洙曰公孫洪脫粟飯)窮愁怪此辰(洙曰虞卿窮愁)女長裁褐穏男
大卷書勻(趙曰四句通義言麤糲之飯依如他日所以窮愁者繼以男長女大則婚嫁之事迫矣)
漰口江如練(漰普崩切洙曰漰口岷江所經也謝玄暉詩澄江靜如練趙曰此以下言王侍御所)
(居也樂史寰宇記李冰擁江作漰口漰堰在導江縣)蠶崖雪似銀(洙曰蠶崖關名在西山也)名
園當翠巘野棹沒青蘋(洙曰宋玉風賦風生於地起於青蘋之末)屢喜王侯
宅時邀(洙曰一作逢)江海人(趙曰王侯宅普言之而王侍御亦在其中矣江海人公自況也)
追隨不覺晚(洙曰江文通月出照園中冠佩相追隨)欵曲動彌旬但使芝
蘭秀(洙曰謝玄暉少爲叔父安所器重安嘗戒約子弟輩曰子弟亦何豫人事而正欲使其佳諸人莫有)
(言者答曰譬如芝蘭玉樹欲使其生於庭階耳安悅)何須棟宇鄰(趙曰陶淵明答龐參軍四言詩)
(歡心孔洽棟宇惟鄰公居在成都浣花注侍御在導江故有此句)山陽無俗物(洙曰向秀與嵇)
(康爲竹林之游作思舊賦云濟黃河以泛舟兮經山陽之舊居師曰言王門下無俗客也)鄭驛正留
賓(趙曰史記鄭莊爲太子舍人嘗置驛馬於長安諸郊請謝賓客夜以繼日)出入並鞍馬光
輝參(洙曰一作沗)席珍(洙曰儒行儒有席上之珍趙曰鮑明遠云鞍馬光照地)重遊先
主廟(洙曰見謁先主廟注師曰自此句以下甫又傷嚴武之死朋舊彫喪今幸遇王侍御禮待之隆可以)
(駐足)更歴少城闉(洙曰少城張儀城)石鏡通幽魄(洙曰見石鏡詩注)琴臺
隠絳唇(洙曰文君挑琴心事鮑明遠蕪城賦若夫歌堂舞閣之基玉貌絳唇莫不理魂幽石委骨窮塵)
(趙曰蜀王葬其妃徇以石鏡琴臺則司馬相如彈琴之所)送終惟糞土結愛獨荆榛
置酒高林下(師曰自此句以下敘甫之依王也)觀碁積水濱(趙曰此以結上句初)
(以石鏡送終今墓中之人巳糞土矣以琴結夫婦之情今則徒生荆棘矣既往之事爲可弔則置酒觀碁以遣)
(懷耳)區區甘累趼(洙曰謂奔走避難故累趼也趙曰莊子云百舍重趼而不息鄭曰趼古典切)
稍稍息勞筋(蘇曰秦伯犂歸永嘉十餘年謝絶人事杜門著書人勸其仕秦曰邇來漸覺耳目清)
(爽勞筋稍息何再爲耶)網聚粘圓鯽絲繁煮細蓴(洙曰蓴菜也陸雲曰千里蓴美)
(趙曰此又言歸成都之樂也本草云鯽魚合蓴作羹食良)長歌敲柳癭(洙曰柳癭木之節目如疣)
(鄭曰癭於郢切瘤也)小睡凭藤輪(洙曰蒲團也以藤爲之)農月須知課田家
敢忘勤(忘無放切)浮生難去食(洙曰洪範八政一曰食食者萬物之始人之所本)良
會惜清晨(洙曰曹子建名都賦雲散還城邑清晨復來還)列國兵戈暗今王德
教淳安聞除猰㺄(鄭曰上烏八下勇主切獸名修可曰爾雅猰㺄類貙虎牙食人迅走山海)
(經曰少减山有獸狀似牛而赤身人面馬足名曰窫&KR0034;聲如嬰兒則窫&KR0034;自是一獸注引窫&KR0034;證猰㺄非也師)
(曰猰㺄比盜賊當從爾雅說)休作畫麒麟(洙曰見今代麒麟閣注趙曰但以除猰㺄爲心不必)
(志於繪畫麒麟閣上也)洗眼看輕薄(趙曰輕薄言交道之不終者蓋公有激而云)虛懷
任屈伸莫令膠漆地萬古重雷陳(洙曰古詩以膠投漆中誰能别離此後漢)
(陳重與同郡雷義同爲舉辟更相推讓鄉里爲之語曰膠漆自爲堅不如雷與陳趙曰公之望王侍御者至矣)
補注杜詩卷二十五
