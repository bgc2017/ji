補注杜詩卷十六宋黃希原本
黃鶴補注
送顧八分文學適洪吉州(大歷三年作)
補注(鶴曰公在公安嘗使顧書醉歌行於尉廨之壁則是公與顧相遇於公安今顧又適)
(江西故送以此詩詩云遠作辛苦行舟檝無根蔕又云崩騰戎馬際所在移長吏當是大歷三)
(年在公安作是年吐蕃寇邠靈州商州兵馬使劉洽殺刺史殷仲卿幽州兵馬使朱希彩殺節)
(度使李懷仙皆是其年也梁權道編在大歷四年岳州詩内)
中郎石經後八分蓋憔悴(洙曰蔡邕熹平中表求正定六經文字靈帝許之邕乃自)
(書冊于碑使工刻立於太學門外兩京記云貞觀中得邕石經數段邕能八分書)補注(鶴曰臨漢石經)
(與今文不同者殊多石刻在洛陽本在洛宫前御史臺中年久摧散洛人時時得之黃長睿東觀餘論云得其)
(石本論語之末題云書與博士臣左立郎中臣書上臣下皆缺當是著書者姓名或云此即蔡邕書又有一版)
(公羊其末云谿典諫議大夫臣馬日磾臣趙䧕臣劉弘郎中臣張文臣蘇陵臣傅楨雜下谿上缺谿上當是堂)
(謂堂谿典也此蓋鴻都一字石經然經各異手書不皆蔡邕書歐公集古錄云興唐寺石經藏讚皆其作者自)
(書而八分者數家惟蔡有鄰著其姓氏有鄰名重當世杜甫嘗稱之於詩其為阮咸所書小字與三代器銘何)
(異此詩言中郎石經初亦未嘗言邕盡書之雖一字亦可以石經名也漢禮樂志纖微癄瘁之音作師古曰癄)
(瘁謂減縮也公之意亦謂自邕之後八分不多見也)顧侯運鑪錘(鄭曰錘之瑞切鍜也洙曰運鑪)
(錘言能鍛鍊以成一家之書夢符曰右按莊子曰無莊之失其美據梁之失其力黃帝之亡其智皆在鑪錘之)
(間耳)筆力破餘地(蘇曰黃刊見蔡邕八分書曰筆力尚可破餘地)昔在開元中韓
蔡同贔屭(鄭曰上平祕切下虚器切洙曰開元中韓擇木蔡有鄰二人善八分事見李潮八分歌注)
(修可曰張平子西京賦綴以二華巨靈贔屭注贔屭作力之貌)玄宗妙其書是以數子
至御札早流傳揄揚非造次(洙曰明皇師韓擇木嘗於彩牋上八分書賜張說)
三人並入直(洙曰韓蔡顧三人也)恩澤各不二顧於韓蔡内辨眼
工小字分日示諸王鉤深法更祕(洙曰顧文學八分外尤能小字也)文
學與我遊蕭疎外聲利追隨二十載浩蕩長安醉高歌
卿相宅文翰飛省寺視我揚馬間(洙曰視公如揚雄司馬相如)白首
不相弃驊騮入窮巷(蘇曰顔倚訪原憲憲曰驊騮亦肯入窮巷)必脫黃金轡
(趙曰顧君騎驊騮相訪脫黃金轡言其富貴也)一論朋友難遲莫敢失墜古來
事反覆相見横涕泗嚮者玉珂人誰是青雲器(洙曰此事之反)
(覆也言貴者未必賢)才盡傷形體(洙曰一作骸)病渴汙官位(洙曰司馬病渴李尋)
(曰久汙玉堂之署)故舊獨依然時危話顛躓(鄭曰躓音致)我甘多病
老子負憂世志胡為困衣食顔色少稱遂遠作辛苦行
順從衆多意舟檝無根蔕蛟鼉好為祟況兼水賊繁特
戒風飊駛(師曰駛音山吏切疾也)崩騰戎馬際往往殺長吏子于東諸
侯勤勉防縱恣補注(鶴曰洪吉在唐皆隸江南道自長安言之則為東故曰東諸侯洪乃西道採訪)
(使所治故又曰請哀瘡痍深告訴皇華使)邦以民為本魚饑費香餌(趙曰言當厚施予以恤民)
(為本也)請哀瘡痍深告訴皇華使使臣精所擇進德知歷試
惻隠誅求情(洙曰當勤恤民困也)固應賢愚異(洙曰不可一槩為苛急當存賢愚之用心爾)烈
士惡苟得俊傑思自致(趙曰皆以指言顧文學所以責望之深也)贈子猛虎
行出郊載酸鼻(洙曰陸士衡樂府猛虎行渴不飲盜泉水熱不息惡木隂惡木豈無枝志士多)
(苦心此皆勉其自振立也師曰書苑云唐明皇好圖畫工八分章草豐茂英特初張說為麗正殿學士獻詩明)
(皇自於彩牋上八分書讃曰德重和鼎功逾濟川詞林秀發翰苑光鮮所謂御札流傳者此也辨眼言于字中)
(最號明眼者也神農本草云珂貝類大如鰒皮黃黑而骨白以為馬飾生南海勒謂之珂晉阮咸字仲容顔延)
(年五君詠曰仲容青雲器青雲言器之高遠也按齊書江淹夢得五色筆由是文章日新後夢有人稱郭璞取)
(之後為詩絶無美句時人謂之才盡甫謙言巳才巳盡况又病渴豈可汚辱官位是以下文有我甘之語)
上水遣懷(大歷四年作)
補注(鶴曰詩云一紀出西蜀于今向南斗當是大歷四年入潭州時作故曰上水按公以)
(天寶十四載冬避亂離長安自關隴入蜀至大歷三年春出峽故曰一紀非謂在蜀一紀而始)
(出也趙注以為公自乾元二年入蜀至大歷五年離蜀而在楚地恰十二年大非蓋公不是大)
(歷五年出蜀魯訔年譜却以為四年自岳入潭時作)
我衰太平時身病戎馬後蹭蹬多拙為(洙曰蹭蹬失勢貌趙曰潘耀老)
(夫蹭蹬任意拙於主事)安得不皓首驅馳四海内童稚日餬口(洙曰)
(左傳餬其口於四方注餬鬻也)但遇新少年少逢舊親友低顔下邑地
故人知善誘後生血氣豪舉動見老醜(洙曰言少年不相知但以老醜)
(見欺而巳李固曰一日朝會見諸侍中並皆年少更無一宿儒大人可顧問曰誠可歎息也)補注(希曰)
(阮籍詩胡為美少年夕暮成老醜)窮迫挫曩懷常如中風走(鄭曰中陟仲切洙曰)
(傷世態之薄也朱叔元與彭寵書伯通獨中風狂走自捐盛時)一紀出西蜀于今向南
斗(趙曰公自乾元二年入蜀至大歷五年離蜀而在楚地乃南斗之分恰十二年矣)孤舟亂春
華暮齒依蒲柳(洙曰暮齒暮年也顧況曰蒲柳之姿望秋先零言其易衰也)冥冥九
疑葬聖者骨已朽蹉跎陶唐人鞭撻日月久(洙曰陶唐帝堯氏也)
(山海經曰蒼梧之山其中有九疑山舜所葬之處九山相似行者疑惑故名曰九疑)中間屈賈輩
讒毁竟自取鬱悒二悲魂蕭條猶在否(修可曰屈原汨羅之沉賈誼長)
(沙之謫皆眼前楚地之可弔者也)&KR0886;崒清湘石逆行雜林藪篙工密逞
巧(洙曰操舟者矜其能也)氣若酣杯酒歌謳互激越回斡明受授
善知應觸類各藉穎脫手(洙曰穎脱喻敏捷也)古來經濟才何事
獨罕有(趙曰回斡轉其船也相呼相命以求水脈謂之受授善知此者應能觸類以推凡事皆藉鋒穎)
(脫見之手乃能妙絶也欲求經濟天下如操舟之妙何獨罕有乎)蒼蒼衆色晩熊挂玄
蛇吼黃羆在樹顚正為羣虎守(趙曰詩疏曰熊能攀緣上高樹見人則顚倒投)
(地而下也柳子厚作熊說云鹿畏貙貙畏虎虎畏羆觀公詩意以羆在樹而守虎明矣)羸骸將何
適履險顔益厚庶與達者論吞聲混瑕垢
遣遇(大歷四年作)
補注(鶴曰詩云開帆駕洪濤見其為上水而作當是大歷四年春自岳之潭作故又曰春)
(水滿南國若自潭遡流入衡則時皆不合四年五年公雖皆入衡然皆是夏初)
磬折辭主人開帆駕洪濤(洙曰莊子漁父篇夫子曲腰磬折言其恭也饒曰腰曲如)
(磬之折)春水滿南國朱崖雲日高(洙曰朱崖南海地名漢賈捐之罷擊朱崖鄭曰)
(即潭州之丹崖)舟子廢寢食飄風爭所操(洙曰乘風而行也)我行匪利
涉謝爾從者勞石間采蕨女鬻菜(洙曰一作市)輸官曹丈夫
死百役暮返空村號(洙曰譏役歛煩重也)聞見事略同刻剥及錐
刀(趙曰所聞所見皆似此應官曹之誅求也左傳云錐刀之未刻剝及錐刀則非特取其大者雖錐刀之瑣)
(末猶及之也)貴人豈不仁視汝如莠嵩索錢多門戸(洙曰誅求不一)
(也)喪亂紛嗷嗷柰何黠吏徒漁奪成逋逃(洙曰姦黠吏也漁如漁獵)
(然不以法也逋逃走竄也)自喜遂生理花時貰緼袍(洙曰語衣敝緼袍師曰甫覩百)
(姓困於賦役又自喜遂其生理雖遇花時而衣緼絮所甘心不辭也)
解憂(大歷四年作)
補注(鶴曰此詩當是大歷四年自岳入潭時作詩云向來雲濤盤衆力亦不細乃舟行有)
(所阻礙藉衆力牽挽而過若是順流自不勞衆力梁權道亦編在其時)
減米散同舟路難思共濟向來雲濤盤(洙曰雲濤盤灘名極為險阻)
衆力亦不細(趙曰此言雲濤之間盤轉未出乃方言謂之盤灘散米與同舟之人所以謝其用力)
(也舊注言險阻非是)呀坑(洙曰一作帆)瞥眼過(鄭曰呀虚加切趙曰呀坈者淤坈如口之呀開)
(也)飛櫓本無蔕得失瞬息間致遠宜恐泥百慮視安危
分明曩賢計兹理庶可廣拳拳期勿替(師曰雲濤盤至險之灘實藉衆)
(力操舟故得利涉譬患難之際賴衆力扶持故得國安甫之減米亦為國者憂以天下之意也呀坈乃灘口飛)
(櫓無根蔕言至危也)
宿鑿石浦(大歷四年作)
補注(鶴曰詩云仲春江山麗正是大歷四年自岳入潭時宿此遂賦詩蔡興宗年譜云春)
(初發岳陽泛洞庭往潭州尚有春日岳麓山道林二寺行今宿此而云仲春則浦在洞庭之上)
(近於潭矣)
早宿賓從勞仲春江山麗飄風過無時舟檝不敢繫(趙曰)
(莊子曰泛乎若不繫之舟風而不繫則流蕩矣)回塘澹暮色日没衆星嘒缺月
殊未生(洙曰缺殘也)青燈死分翳(洙曰青言無光也)窮途多俊異亂
世少恩惠(趙曰俊異之士在窮途則膏澤不下於民而亂世少蒙其恩惠即非是亂世少恩惠以致)
(俊異之窮舊注非)鄙夫亦放蕩草草頻卒歲斯文憂患餘聖哲
垂彖繫(洙曰聖人作易與民同憂患也其言象皆示於彖繫趙曰易曰作易者其有憂患乎師曰言彖)
(繫之作在仲尼不遇之日自古文士多因憂患中而作文甫是詩之作蓋亦憤懣而有所激耳)
早行(大歷四年作)
補注(鶴曰詩云高帆終日征當是泝流赴湖南時詩又云干戈未揖讓蓋謂隔年九月吐)
(蕃入寇白元光破吐蕃二萬於靈武靈武又奏破六萬也大歷四年作)
歌哭俱在曉行邁有期程孤舟似昨日聞見同一聲飛
鳥數求食潜魚亦獨驚前王作網罟設法害生成(趙曰鳥數)
(出求食所以自飽魚既潜而猶驚所以求活而小民利之網羅其鳥罟罩其魚害物之生成此公反傷前王之)
(設法也易曰作結繩而為網罟以佃以漁)碧藻非不茂高帆終日征干戈未
揖讓崩迫開其情(洙曰以干戈未寧故崩廹而情偽日開也趙曰開放此情懷於終日征行)
(之間也師曰網罟先王所以養民後世反以此而害物賦歛所以平民後世反以此而肆暴碧藻非不茂也征)
(帆終日凌轢所以不能遂性微物尚然況百姓乎)
過津口(大歷四年作)
補注(鶴曰詩云南岳自兹近湘流東逝深當同是大歷四年春作)
南嶽自兹近湘流東逝深(洙曰南岳衡山也湘流湘江也)和風引桂檝
(趙曰梁元帝烏栖曲云沙棠作船桂為檝)春日漲雲岑回道過津口而多楓
樹林(趙曰阮籍詩湛湛長江水上有楓樹林)白魚困密網黃鳥喧嘉音物
微限通塞惻隠仁者心(趙曰物之通塞雖微不足道而仁者於物每惻隠其困塞師曰)
(鳥喧嘉音魚困密網或塞或通亦猶人有幸有不幸此所以惻隠仁者之心也)瓮餘不盡酒膝
有無聲琴聖賢兩寂寞眇眇獨開襟(洙曰傷時無君子故獨開襟而巳)
次空靈岸(大歷四年作)
(鄭曰空靈當作空舲酈道元水經湘水縣有空舲峽十道四番志云湘水空舲灘)補注
(鶴曰雖寰宇記云空舲峡在秭歸縣東百二十五里然後篇云午辭空舲岑夕得花石戍則無)
(容午在歸州而夕至潭州也況首句云沄沄逆素浪則是自岳遡潭甚明若是自䕫下峡則為)
(順流矣當是大歷四年春作潭州自有空靈灘也況詩與題俱為空靈與空舲自不同)
沄沄逆素浪(鄭曰沄音雲)落落展清眺幸有舟檝遲得盡所
歴妙空靈霞石峻補注(希曰湘中記云湘水而綱雖深五六丈見底了了石子如樗蒲)
(矢五色鮮明白沙如霜雪赤岸如朝霞此云霞石蓋亦指岸石如朝霞也)楓栝(洙曰一作枯鄭曰古活切)
(木名)隠奔峭(趙曰謝靈運詩徒旅若奔峭李善注云淮南子曰岸峭者必陀許慎曰陀落也然奔亦落)
(之義)青春猶無私白日亦偏照(洙曰為山嶺障閡故偏照也蘇曰陳嬪妃白日昭然)
(亦有偏照之處)可使營吾居終焉託長嘯(師曰逆素浪言遡流也展清眺言去高峡)
(之阻漸入寬平之鄉栝乃栝栢也奔謂奔流峭謂峯峭白日亦偏照言崗巒互為日所出没甫至此喜其景物)
(佳欲託居焉故曰終焉託長嘯)毒瘴未足憂兵戈滿邊徼嚮者留遺恨
恥為達人誚迴帆覬賞延佳處領其要
宿花石戍(大歷四年作)
(鄭曰鄧慎思云在峽州鳳臺子以謂此詩在潭衡之間作謂在巴峽非也十道志潭州湘潭縣)
(北二十里有錦石區疑花石即錦石)補注(鶴曰按唐地里志潭州有淥口花石二戍又詩)
(云地蒸南風盛春熱西曰暮當是大歷四年春入潭州作無疑詩云誰能扣君門下令減租賦)
(謂其年二月遣御史稅商錢又云山東殘逆氣謂楊子琳反殺䕫州别駕張忠)
午辭空靈岑夕得花石戍(洙曰空靈在歸州花石唐屬陕州鮑曰唐志潭州長沙有)
(花石戍舊注云陜州妄也夢符曰右按歸州圖經空舲峡東西十四里在峡州夷陵縣界水經云江水歴峽東)
(逕宜昌縣之插竈下酈道元曰江之左岸絶崖壁立數百丈飛鳥所不能過棲有一火燼插在崖間望見長數)
(尺父老傳言昔洪水時人泊船岸側以餘燼插之至今在焉)岸疏開闢水(洙曰一作山自白狗)
(峡至空靈山花石皆開闢之峡)木雜今古樹地蒸南風盛春熱西日暮
四序本平分氣候何回互茫茫天造間理亂豈恒數繫
舟盤藤輪杖策古樵路罷人不在村(鄭曰罷音疲洙曰罷人言民困於征)
(役而罷敝不在村謂其不安居也)野圃泉自注柴扉雖蕪没農器尚牢
固山東殘逆氣吳楚守王度(洙曰安史之亂王命之所及者吳楚蜀而已夢符曰)
(右按左傳左史倚相誦祈招之詩曰祈招之愔愔式昭德音思我王度式如玉式如金)誰能扣君門
下令減征賦(洙曰憫下情不上達也師曰下令減征賦言無人以重歛請於君薄賦以恤民也)
早發(大歷四年作)
補注(鶴曰詩云早行篙師怠席掛風不正亦以船上水而言當同是大歷四年作)
有求常百慮斯文亦吾病以兹朋故多窮老驅馳併(趙曰)
(以斯文自任衆所共知而故舊之多自是驅馳頻併)(友)早行篙師怠席挂風不
正(洙曰席張席以為帆也風不正不順也)昔人戒垂堂(洙曰謂千金之子坐不垂堂)今
則奚奔命(修可曰傳云一歲七奔命)濤飜黑蛟躍日出黃霧映(洙曰鮑明)
(遠詩騰沙鬱黃霧飜浪揚白鷗)煩促瘴豈侵頽倚睡未醒(洙曰未一作還鄭曰醒新)
(佞切)僕夫問盥櫛暮顔(洙曰一作朱)靦青鏡(鄭曰靦他典切洙曰暮衰也靦媿也)
(言暮顔衰醜有愧於對鏡也)隨意簪葛巾仰慙林花盛側聞夜來寇
幸喜囊中淨艱危作遠客干請傷直性(洙曰謂有求於人也)薇蕨
餓首陽(洙曰史記伯夷叔齊不食周粟隠於首陽山下采薇蕨而食之遂至餓死也)粟馬資
歴聘(洙曰六國以粟馬資儀秦使之歴聘)賤子欲適從疑悞此二柄(洙曰謂采)
(薇及歴聘也師曰昔夷齊不食周粟餓于首陽蘇秦張儀資六國以歴聘此二柄者一出一處使人疑悞今甫)
(欲適從其一故云賤子欲適從適音的主也)
次晚洲(大歷四年作)
補注(鶴曰詩云棹經垂猿把身在度鳥上當是大歷四年入潭時春漲如此故詩首云坡)
(陁風濤壯又云中原未解兵謂吐蕃去年入寇)
參錯雲石稠(洙曰參錯雲石相互雜然也)坡陁風濤壯(洙曰坡陁泛濫貌風濤風)
(浪也趙曰顔延年詩春江壯風濤)晚洲適知名(梅曰晚洲非素有名因子美而名彰也)秀
色固異狀棹經垂猿把身在度鳥上(洙曰水漲而船所經者高也張所論)
(曰白猿玄豹藏於檽檻何以知其接垂條於千仞則可謂之垂猿矣梁虞騫詩澄潭寫度鳥)擺浪散
帙妨危沙折花當(師曰花當乃花根也)羈離暫愉悅羸老反惆悵
(洙曰暫愉悅次晚洲也反惆悵歎行役也)中原未解兵吾得終疎放(洙曰兵未解而)
(得疎放以不見用於世也)
望嶽(大歷四年作)
補注(鶴曰詩云南嶽配朱鳥又云行邁越瀟湘當是大歷四年初至潭望見遂賦此)
南嶽配朱鳥秩禮自百王(洙曰五月南巡狩至于南嶽衡山釋山又云霍山為南嶽)
(衡之與霍皆一山有兩名南嶽本自以兩山為名而學者多以霍山不得為南嶽又云漢武帝始名之斯不然)
(矣衡山一名霍山言萬物霍而大也趙曰荆州記衡山者五嶽之南嶽秩則尚書咸秩無文之秩秩等也所謂)
(五嶽視三公)補注(希曰大宗伯鄭注五嶽南曰衡又漢武帝嘗移嶽神於天柱山今土人皆呼天柱山)
(為南嶽然此專以衡而言秩禮正舜典所謂望秩於山川何必更引周書注如其秩次望祭之)歘吸領
地靈(洙曰地之百靈顔延年詩邑社摠地靈趙曰江文通雜擬詩歘吸鵾雞悲注云猶俄頃也)鴻洞
半炎方邦家用祀典(趙曰王褒四子講德論洪洞朗天言天地之神光若有相通明朗於)
(天也)在德惟馨香補注(希曰正用書黍稷非馨明德惟馨之語)巡守何寂寥
有虞今則亡(洙曰自戰國縱横而巡守之禮亡矣有虞舜也謂五年一巡守)洎吾隘世
網行邁越瀟湘(趙曰公之所以行邁者以世網隘窄故欲曠懷於江湖之上也)渴日絶
壁出(趙曰難逢日霽以望其峯於日如渴也蓋如渴雨之渴)漾舟清光旁祝融五
峯尊峯峯次低昂紫蓋獨不朝爭長嶫相望(洙曰祝融峰名也朱)
(陵祝融紫蓋石菌芙蓉所謂五峯也爭長言相峙而立有如爭之也趙曰考衡山記有芙蓉峰紫蓋峰石門峰)
(而韓退之詩曰紫蓋連延接天柱石廪騰擲堆祝融則又有天柱峰祝融峰為五峰舊注以朱陵補之非也)
恭聞魏夫人羣仙夾翺翔(洙曰魏夫人神仙也田曰夫人諱華存字賢安晉司徒寄)
(之女也幼純讀書喜神仙其後四仙人降車從鮮盛夫人既與仙者遊盡傳其秘術咸和八年終壽八十二舊)
(說以謂夫人實不死以杖代尸而升天扶桑大帝君授夫人青瓊之板用籙之文治南岳)有時五峰
氣散風如飛霜牽迫限脩途未暇杖崇岡(洙曰言為行邁拘限未暇)
(策杖而登崇岡也)歸來覬命駕沐浴休玉堂三歎問府主曷以
贊我皇牲璧忍衰俗神其思降祥(洙曰吳都賦玉堂對霤石室相距注皆仙)
(人所居又云玉堂府主所居也故有三歎之問謂世亂俗蓐祀典闕不舉欲贊之於是帝崇牲璧則神必降祥)
(於此矣師曰衰亂之俗廢祀典而不舉今甫欲以牲璧禮神庶使岳神贊翊吾君而降福祥矣)
湘江宴餞裴二端公赴道州(大歷四年作)
補注(鶴曰裴虬大歷五年四月已出軍共平臧玠之亂而公亦去潭之衡當是四年夏作)
白日照舟師朱旗散廣川(趙曰楚詞云青春受謝白日照)羣公餞南伯
肅肅秩初筵(洙曰餞謂羣公祖餞也南伯謂道州南邦也詩賓之初筵左右秩秩亦整肅貌)補
注(希曰王制云二百一十國為州州有伯商之州長曰伯虞夏及周皆曰牧一州牧二伯佐之雖非後來郡)
(守之制然公以道為南州之州因曰南伯遂及之)鄙人奉末眷佩服自早年(洙曰)
(謂於裴有親也早年少年也自少已佩服其德矣)義均骨肉地懷抱罄所宣盛
名富事業無取愧高賢不以喪亂嬰保愛金石堅(洙曰言宜)
(以功業著盛名使無愧於高賢無嬰於喪亂以變名節宜保之若金石之固此子美以骨肉之義故其所言及)
(此趙曰高賢指裴端公也保愛謂保身之意舊注非)計拙百竂下氣蘇君子前會
合苦(洙曰又作共)不久哀樂本相纏交遊颯向盡宿昔浩茫
然促觴激百慮掩抑淚潺湲(洙曰重别有所感也)熱雲集曛黑闕
月未生天(洙曰九歌横流涕兮潺湲謝靈運詩朝遊窮曛黑古詩三五明月滿四五蟾兔闕)白
團為我破華燭蟠長煙(夢符曰右按梁元帝燭賦長袖留賓侍華燭燼落燭華明花抽)
(珠漸落珠懸花更生又古樂府三婦豔詩大婦留芳縟中婦對華燭)鴰鶡催明星(鄭曰鴰古活切)
(鶡何葛切蘇曰魏文帝早起戒途至新林聞鴰鶡催天明明星落林表今江湖水邊有之)補注(鶴曰按韻)
(書鴰古活切麋鴰鳥名也鶡何葛切似雉釋云似雞爾雅釋曰字林云鶷鶡似伯勞而小)解袂從此
旋上請減兵甲下請安井田永念病渴老附書遠山巔
(師曰道州南邦也州長曰伯肅肅敬也鄙人甫自稱於裴有末親是以欲其盡懷抱以告之自盛名富事業以)
(下皆戒之之辭宜以功業著盛名使無愧於高賢無以喪亂嬰懷抱保全節操如金石之堅甫之自為計則拙)
(其為道州謀則氣義宏矣故云氣蘇君子前會合苦不久言欲别去樂極而哀繼之也颯衰颯也交遊之侣衰)
(替向盡平昔契舊回首茫然况今促觴行遽寧不感激萬慮而淚落潺湲乎别筵夜熱團扇為之摇破鴰鶡催)
(曙之鳥夜已闌矣始分袂旋歸故甫又以兵甲井田為戒古人謂贈人以言者此也)
題衡山縣文宣王廟新學堂呈陸宰(大歷五年作)
補注(鶴曰衡山唐初隸潭州神龍三年始屬衡州公以大歷五年至衡山當是其年作按)
(禮樂志貞觀四年詔州縣學皆作孔子廟開元二十七年諡文宣王)
旄頭彗紫微無復俎豆事(洙曰旄頭胡星也彗彗星也紫微帝宫也喻祿山亂中原)
(陷長安也世亂俎豆之事不講故云無復也趙曰按晉天文志昴七星天之耳也又為旄頭胡星彗紫微言其)
(犯帝座彗孛在天文志俱為妖星)補注(希曰漢文帝紀注文穎曰孛彗長三星其占略同云云彗星光)
(芒長參參如埽彗大法孛彗多為除舊布新之災)金甲相排蕩青衿一憔悴(洙曰)
(蓋民狃於戰爭不遑學校也)嗚呼巳十年儒服敝于地(洙曰不振也)征夫
不遑息學者淪素志我行洞庭野歘得文翁肆侁侁胄
子行(鄭曰侁疎臻切行貌)若舞風雩至(洙曰文翁為蜀郡守興建學校以教蜀人故風俗大)
(變可比齊魯侁侁整肅貌胄子謂元子以下至卿大夫子弟從學者若舞風雩而至也語曰風乎舞雩趙曰語)
(疏雩者祈雨之祭名使童男女舞之因謂其處為舞雩)周室宜中興孔門未應弃
是以資雅才渙然立新意(洙曰周室借周以喻唐也言唐所以宜中興則孔門豈可)
(弃乎雅才陸宰也新學資之而成爾)衡山雖小邑首唱恢大義(洙曰世亂而衡山能)
(首建學校也)因見縣尹心根源舊宫閟(洙曰詩閟宫頌僖公能復周公之宇也)
講堂非曩構大屋加塗塈(鄭曰塈巨至切仰塗也)補注(鶴曰尚書既勤墉垣)
(惟其塗塈茨注許氣反說文云仰塗也廣雅云塗也馬云堊色一音故愛反)下可容百人墻
隅亦深邃何必三千徒始壓戎馬氣(洙曰言文德足以服遠也)林木
在庭戸密幹疊蒼翠有井朱夏時轆轤凍階戺(鄭曰轆盧谷切)
(轤落胡切圓轉水戺鋤里切砌也)耳聞讀書聲殺伐災髣髴(髴芳未切趙曰聞讀)
(書而樂被殺伐之災在此特覺其髣髴而巳)補注(鶴曰長楊賦從者彷彿骫屬而還師古曰讀曰髣髴)
(則髴未嘗作芳未切)故國延歸望衰顔減愁思南紀收波瀾(洙曰言能)
(以文德易暴亂也趙曰洗波瀾之氛妖)西河共風味(洙曰史記子夏居西河教授為魏文侯師)
(共風味者言人樂其教也)采詩倦跋涉載筆尚可記(趙曰言采詩之官倦跋山涉水)
(之勞而不來采之則史官載筆尚可記陸宰之美也)高歌激宇宙凡百慎失墜(洙曰)
(尚可記一云記竒異師曰青衿謂學士以青緣領也文翁肆指縣學後漢高彪有雅才而訥於言雅才指陸宰)
(塈塗壁也昔僖公修泮宫而服淮夷今陸宰為是學文德自足以懷遠何必三千之徒始壓戎兵氣乎殺伐災)
(髣髴言此邦絃誦之樂兵革之患少也南紀吹波瀾言變其荆楚輕剽之風而恩波廣被也昔子夏居西河教)
(授今陸宰與之同其風使人咀味其教也太師采詩以觀民風今采詩之官倦於跋涉使陸宰德政不聞於上)
(甫尚得以是篇而記其事以備國史之失墜也)
入衡州(大歷五年作)
補注(鶴曰大歷五年公在潭以臧玠之亂遂入衡州故作此詩詩所以云元惡迷是似聚)
(謀泄康莊竟流帳下血大降湖南殃按舊史大歷五年四月湖南都團練使崔瓘為兵馬使臧)
(玠所殺據潭州為亂灃州刺史楊子琳道州刺史裴虬衡州刺史楊濟各出軍討之公以四年)
(春自岳陽至潭如衡畏熱復歸潭今以兵亂再入衡州又有遠歸兒侍側久客幸脫免等句)
兵革自久遠興衰看帝王(趙曰兵革不息徒自歲月之久而興起其衰微自看帝王)
(之舉耳)漢儀甚照耀胡馬何猖狂(趙曰光武為司隸校尉父老見之曰今日復見)
(漢官威儀今言唐法度未改故以比之胡馬追言安史之亂)老將一失律清邊生戰
場(洙曰失律失法律也易曰失律凶)君臣忍瑕垢河岳空金湯(洙曰言避亂出)
(行城池不守也左傳國君含垢瑾瑜匿瑕言有所容也金謂金城湯謂湯池趙曰傳曰國君含垢言君相初含)
(容姦逆不即誅戮故使河岳之地雖是金城湯池而失守如空之也)重鎮如割據(洙曰安史亂後)
(天下裂為藩鎮賦不上供如割據焉)輕權絶紀綱軍州體不一(洙曰各自為政也)
寬猛性所將嗟彼苦節士素於圓鑿方(洙曰九辨云圓鑿而方枘兮吾)
(固知其鉏鋙而難入趙曰苦節指崔瓘也按唐史以士行修謹聞大歷中為湖南觀察使將吏寬弛不奉法少)
(以禮法䋲之)寡妻從為郡兀者安短墻(趙曰言寡妻平日遭擾自從崔太守為郡)
(之後如兀足者安於堵墻之下不復驚動也)凋弊惜邦本(洙曰惜民之凋弊也)哀矜存
事常(趙曰言不妄刑罰哀矜其人)旌麾非其任(洙曰言非其人也)府庫實過
防恕已獨在此多憂增内傷偏禆限酒肉卒伍單衣裳
(洙曰厚自奉養而不恤軍旅也趙曰瓘之修謹既如上所云然於是委以旌麾之任則悉其人防於府庫之費)
(而吝於賜予又以禆將卒伍衣食之不繼則遂以召亂如下文所云也)元惡迷是似聚謀
洩康莊(夢符曰右按爾雅曰五達謂之康六達謂之莊趙曰元惡指臧玠也以兵殺崔瓘遂據潭州)
竟流帳下血大降湖南殃(洙曰代宗時湖南兵馬使臧玠殺其帥崔瓘王國良因之)
(而反)烈火發中夜高煙燋上蒼至今分粟帛殺氣吹沅湘
(鄭曰沅湘二水名沅在象郡湘即湘江)福善理顛倒明徵天莽茫(洙曰九歌令沅)
(湘兮無波趙曰書天道福善禍淫又明徵定保)銷魂避飛鏑累足穿豺狼隠忍
枳棘刺遷延胝腁瘡(洙曰言避亂奔走危窘如穿豺狼間行也心痛悼喪亂如忍棘刺手)
(足胝腁而成瘡)遠歸兒侍側猶乳女在旁久客幸脫免暮年慙
激昂(洙曰幸於免患也)蕭條向水陸汩没隨漁商報主身已老
入朝病見妨悠悠委薄俗鬱鬱回剛腸(洙曰老而不可報主病不可入)
(朝故不免委身薄俗鬱鬱回剛腸而已)參錯走洲渚(洙曰謝靈運詩臨圻阻參錯)舂容
轉林篁片帆在郴岸(鄭曰郴丑林切桂陽縣)通郭前衡陽華表雲
鳥埤(埤賓彌切)名園花草香旗亭壯邑屋烽櫓蟠城隍(趙曰三代)
(世表會旗亭下注市樓也立旗於上故名旗亭選賦抗旗亭之嶢嶭烽櫓者設烽燧於櫓也櫓者城上守禦望)
(樓城隍者城下之壕也)中有古刺史(洙曰言其愛民蒞事如古刺史)盛才冠巖廊
(趙曰武帝制曰舜游巖廊之上文穎注殿下小屋也)扶顛待柱石獨坐飛風霜(趙曰)
(言刺史乃柱石之臣獨坐御史也風霜則御史之任)補注(希曰霍光傳將軍為國柱石師古曰柱者梁下)
(之柱石承柱之礎言大臣負國重任如屋之柱及其石也光武改御史長史復為中丞與尚書令司隸校尉朝)
(會皆專席而坐京師號三獨坐言其專也故孫樵記室新書亦云内榮獨坐公指衡州刺史陽濟道州刺史裴)
(虬而云故公詩稱虬為裴端公稱濟為陽中丞)昨者間瓊樹高談隨羽觴(洙曰公自)
(言得侍刺史如間瓊樹然陸士衡詩羽觴不可筭注羽觴謂其置鳥羽於觴以急飲也余曰晉束晳傳羽觴隨)
(波蓋言觴輕如鳥羽之飛也原叔謂急飲恐非)無論再繾綣已是安蒼黃劇孟
七國畏(洙曰前漢游俠傳劇孟以俠顯吳楚反時條侯為太尉乘傳東討至河南得劇孟喜曰吳楚舉)
(大事而不求劇孟吾知其無能巳天下騷動大將軍得之若為一敵國云)馬卿四賦良(洙曰司馬)
(相如字長卿有子虚上林賦哀二世賦大人賦)門闌蘇生在(洙曰蘇生侍御渙)勇銳白
起強問罪富形勢凱歌懸否臧(趙曰劇孟馬卿以比刺史白起以比蘇渙公自)
(注蘇生侍御渙則渙在崔公潩之幕而其人勇銳故用白起以比其為將)氛埃期必掃蚊蚋
焉能當(趙曰氛埃蚊蚋以比臧玠)橘井舊地宅仙山引舟航(趙曰橘井在郴)
(州神仙傳蘇耽將仙謂其母曰以庭前橘葉神使病者以井水服病即愈仙山則指言蘇耽所仙之山公謀欲)
(往郴故云引舟航也)此行厭暑雨厥土聞清涼(洙曰言親刺史之德而亡炎暑趙曰)
(此指言郴州矣公詩意曰郴州頗涼冷橘井尚凄清舊注所引却是衡州又無比德之意)諸舅剖符
近(趙曰公詩每以崔姓為舅豈剖符為刺史乃崔侍御潩者乎)開緘書札光蘋蘩命
屢及磊落字百行江總外家養(洙曰陳書江總字總持七歲而孤依於外氏聰)
(敏有至性舅吳平光侯蕭勵名重當時多所鍾愛)謝安乘興長(洙曰謝安寓居會稽出則漁弋)
(山水入則言詠屬文無處世意又與孫綽等汎海吟嘯自若放情丘壑每遊賞必以妓女從也)下流匪
珠玉擇木羞鸞凰(洙曰下流自言也言已非珍異然得所託也趙曰公自謙其為人特下流)
(耳非是珠玉之珍也傳曰窮猿投林豈暇擇木公之意自謙其不暇擇木非若鸞鳳非梧桐不棲故羞鸞鳳也)
我師稽叔夜(趙曰公自言其放曠懶散如稽康)世賢張子房(趙曰公自有注以美)
(張勸也)柴荆寄樂土(趙曰言郴州也)鵬路觀翺翔(洙曰寄居樂土當觀刺史為朝)
(廷拔用也趙曰觀則所以指衡州刺史鵬路莊子九萬里者也)
風雨看舟前落花戲為新句(大歷五年作)
(趙曰此全篇言落花)補注(鶴曰公在潭只船居蘇大渙肩輿江浦訪老夫舟檝之語可驗)
(今看舟前落花乃是在潭大歷五年作)
江上人家桃李枝春寒細雨出疎籬影遭碧水潜勾引
(趙曰古樂府薄命篇云艷花勾引落)風妬紅花却倒吹吹花困癲傍舟楫
水光風力俱相怯赤憎輕薄遮人懷(趙曰赤憎方言也遮之為言輒也如)
(遮莫隣雞下五更之遮)珍重分明不來接(洙曰一作折蘇曰劉公幹居鄴下一日桃花爛)
(漫值諸公子進賞久之遂去公幹問僕曰損花乎僕曰無但愛賞而已公幹曰珍重輕薄子不來損折使老夫)
(酒興不空也遂飲花下作放歌行)補注(鶴曰公嘗有生憎柳絮白於綿之句赤憎猶生憎殆皆方言也)
(薛宣傳得為公分明之師古曰分明謂考問使知清白也)濕久飛遲半欲高縈沙惹
草細於毛蜜蜂蝴蝶生情住偷眼蜻蜓避百勞(師曰是時甫在)
(舟中覩江上佳景春風細雨碧水紅花相映帶不勝喜樂因戲為新句以歌詠之雖眼前之事皆可樂然猶有)
(輕薄可憎者但惟珍重謝之分明不來相接以至微物猶能縈涉惹草蜂蝶尚生情性況人而不能無動情乎)
(蜻蜓避百勞百勞惡鳥恐為所害言人豈不如蜻蜓尚能全身遠害乎)補注(鶴曰爾雅云鵙伯勞也釋)
(曰李巡云伯勞一名鵙陳思王惡鳥論云伯勞以五月鳴應陰氣之動陽氣為仁養陰為殘賊殺伯勞蓋殘害)
(之鳥也其聲鵙鵙故以其音名云月令仲夏之月鵙始鳴是也又云春秋傳曰少皡氏以鳥名官伯趙司至伯)
(趙鵙也以夏至來冬至去杜注云伯趙伯勞也此二句亦喻細民側目於賊民之長吏也)
清明(大歷五年作)
補注(鶴曰詩云長沙千人萬人出又云此都好遊湘西寺諸將亦自軍中至當是大歷五)
(年作是時臧玠未亂諸將所以亦事遊賞魯訔年譜亦編在是年)
著處繁華矜是(洙曰又云務足)日長沙千人萬人出渡頭翠柳
豔明眉爭道朱蹄驕囓膝(洙曰朱達平善相馬魏文帝將出取馬入達平曰此馬今)
(日死矣及將乘馬惡香囓帝膝帝使殺之趙曰以朱飾其蹄耳舊注非公蓋使王褒聖主得賢臣頌曰駕囓膝)
(驂乘旦張晏注皆良馬名)補注(希曰孟康云良馬低頭口至膝故曰囓膝亦一說)此都好遊
湘西寺諸將亦自軍中至馬援征行在眼前(洙曰伏波將軍馬援)
(征交趾女子徵側復又擊武陵五溪蠻夷)葛強親近同心事(洙曰葛強山簡愛將也)金
鐙下山紅粉(洙曰一作日)晩牙檣捩柂青樓遠(夢符曰右按廣韻鐙與燈)
(同又魏鯨魚燈賦寫載其形記于金燈又郭景純江賦舳艫相屬萬里連檣埤蒼曰檣帆柱也又相如子虛賦)
(浮文鷁揚旌枻張楫曰枻柂也古樂府劉生詩大路起青樓又古曲青樓臨大道游俠盡淹留趙曰捩柂轉船)
(也青樓則所祓禊之處岸上有之也出古樂府劉生詩紅粉義非當作紅日)古時喪亂皆可
知人世悲歡暫相遣弟姪雖存不得書干戈未息苦離
居逢迎少壯非吾道況乃今朝更祓除(洙曰祓除上巳也束晳曰周公)
(城洛邑因流水以泛觴後人相緣因為盛集趙曰周禮女巫掌歲時祓除盥浴鄭注如今三月三日上已往水)
(上之類唐氣朔大歷五年三月三日清明以清明值上已則祓除之義尤明師曰務足誇多也所謂鬭草者正)
(此意也馬援以比衡州刺史葛強乃山簡愛將以比刺史之部將也張正見採桑詩倡妾不勝愁結束下青樓)
(柂所以正船摇柂曰捩檣尾銳如牙故曰牙檣苦難居謂無定居也甫老大干謁侯門俯仰於人非其本性故)
(曰逢迎少壯非吾道)補注(鶴曰武衛后傳帝祓灞上孟康曰祓除也於灞水上自祓除今三月上巳祓禊)
(也又見後漢志明帝永平二年三月上巳日官民皆潔於東流水上曰洗濯祓除去宿垢灾為大潔潔者言陽)
(氣布暢萬物訖出始潔之矣蔡興宗年譜亦以唐史氣朔考之與趙注同)
岳麓山道林二寺行(大歷五年作)
補注(鶴曰詩云潭府邑中甚純古太守庭中不喧呼今幸樂國養微軀皆以為是大歷四)
(年公初到潭時遊之蔡興宗年譜亦編在是年詳考詩又云暮年且喜經行近春日兼蒙暄暖)
(扶飄然班白身奚適旁此煙霞茅可誅若是四年遊之則必不便如衡矣及其如衡則畏熱還)
(潭當思松道清涼寒生五月當遂誅茅之願何為不復再來意是五月春題此方幸樂國可以)
(養軀而臧玠之亂故不償此意也)
玉泉之南麓山殊(洙曰玉泉地名山足曰麓)道林林壑爭盤紆(修可曰荆)
(州記長沙西岸有麓山其下有精舍宗淵麓山記云足曰麓盖衡山之足趙曰張平子南都賦谿壑錯謬而盤)
(紆)補注(鶴曰嶽麓寺在湘山之西自潭而往必渡湘水公賦清明詩云渡頭翠柳豔明眉蓋謂此也九)
(域志云寺有陶太尉井高唐賦亦云水澹澹而盤紆)寺門高開洞庭野殿脚插入
赤沙湖(洙曰洞庭赤沙皆湖名)五月寒風冷佛骨六時天樂朝香
爐地靈步步雪山草(趙曰楞嚴經云雪山大力白牛食其山中肥膩香草)僧寶人
人滄海珠(洙曰言性圖明而無瑕纇也)塔劫宫墻壯麗敵香厨松道
清涼俱(夢符曰右按梁劉孝威謝東宫賜聖僧餘饌唘曰乳糜香飯素榛糗漿氣馥上天薰流下界)
蓮花(洙曰一作池)交響共命鳥(洙曰釋書有共命鳥二首一身)金榜雙迴三
足烏(洙曰三足烏言寺額金牓有回鸞反鵲之勢也趙曰阿彌陁經極樂國常有迦陵頻迦共命之鳥金)
(榜出神異經西方有宫五色黃門有金榜而銀鏤淮南子日中有踆烏注三足烏也)方丈涉海費
時節玄圃尋河知有無(洙曰天台賦涉海則方丈蓬萊玄圃乃崑崙也張騫贊曰禹本)
(紀言河出崑崙騫窮河源惡覩所謂崑崙者乎)暮年且喜經行近春日兼蒙暄
暖扶飄然班白身奚適旁此煙霞茅可誅(洙曰楚詞誅鉏草茅以全)
(生乎言當暮年欲誅鉏草茅旁此而居也)桃源人家易制度(洙曰桃源秦人避難之地易制)
(度言世更變也趙曰桃源在今鼎州易制度言其宫室朴略所以制度易為也舊注非)橘洲田土
仍膏腴(洙曰橘洲在長沙夢符曰右按襄陽記李衡於武陵龍陽洲上種橘千樹曰千頭木奴師曰武)
(陵圖經云橘洲在龍縣東北五十里二百步周回三十里)補注(鶴曰夢符與師古引武陵橘洲何關於長)
(沙事按張舜民南遷錄記長沙事云橘洲在湘江南北與州城相等又圖經云橘洲在長沙縣周回五里漢地)
(理志為九州膏腴師古曰腹之下肥曰腴故取喻云田蚡傳田園極膏腴師古曰膏腴謂極厚肥之處谷永傳)
(云食膏腴之都)潭府邑中甚淳古太守庭内不喧呼昔遭衰世
皆晦跡今幸樂國養微軀依止老宿亦未晩(洙曰老宿僧之年臘)
(高者)富貴功名焉足圖久為野客尋幽慣細學何顒免興
孤(洙曰見何顒興未忘注)一重一掩吾肺腑山鳥山花吾友于(洙曰)
(一重一掩山也有如吾肺腑然夢符曰衛青曰吾幸得以肺腑待罪行間南史劉湛傳云友于素駕)補注
(希曰劉向傳亦云臣幸得託肺腑師古曰若解謂肺腑相附着猶言心膂一說肺謂斫木之肺札自言於帝室)
(猶肺札附於大木也王莽傳亦云伏自惟念得託肺腑友于二字自見書君陳及論語何必又引南史黃魯直)
(改此句曰山鳥山花共友于易一吾字便覺不逮洪駒甫云謂兄弟為友于者歇後語也杜亦未能免俗何耶)
(魯直其舅亦不免俗也)宋公放逐曾題壁物色分留與(洙曰作待)老夫
(師曰昔宋之問貶經此留題在壁甫至此復得吟詠景物故曰物色分留與老夫)
舟中苦熱遣懷奉呈陽中丞通簡臺省諸公(大歷五年)
(作)
補注(鶴曰詩云媿為湖外客看此戎馬亂中夜混黎甿脫身亦奔竄又詩中備述陽中丞)
(與裴道州諸公共討臧玠甚詳當是大歷五年自潭避亂之衡州時作臺省諸公謂裴虬與李)
(勉皆端公也)
媿為湖外客看此戎馬亂中夜混黎甿脫身亦奔竄(趙曰)
(湖外言洞庭湖之外衡州是也戎馬亂指言臧玠之亂)平生方寸心反掌帳下難
(洙曰謂崔瓘見殺也)嗚呼殺賢良(洙曰按新史瓘為治不煩苛人便安之居澧州二年增戸數萬)
(詔特進五階以寵異政也)不叱白刃散(趙曰舊本反掌蔡伯世本作反當其說是公自言平生有)
(經世之心而反當帳下有上至於賊殺賢良乃不能一叱白刃使散蓋自以為愧矣帳下指臧玠賢良指崔瓘)
(也)吾非丈夫特没齒埋冰炭(夢符曰論語管仲奪伯氏駢邑三百飯疏食没齒無)
(怨言韓子曰冰炭不同器)恥以風病辭胡然泊湘岸入舟雖苦熱垢
膩可溉灌痛彼道邊人形骸改昏旦(洙曰痛彼遇亂而死者)中丞
連帥職(洙曰詩有方伯連帥之職趙曰中丞陽公也舊唐書云衡州刺史陽濟各出兵討臧玠謂連帥)
(乃古之諸侯也)封内權得按身當問罪先縣實諸侯半(洙曰謂陽中丞)
(也封邑半於古諸侯)士卒既輯睦(夢符曰左傳隨武子曰昔歲入陳今兹入鄭民不罷勞居無怨)
(讟而卒乘輯睦事不奸矣)唘行促精悍(師曰言督促精銳強悍之兵以討玠)似聞上游
兵(夢符曰項藉傳古之王者地方千里必居上游注文穎曰居水之上流也游或作流師古曰游即流也)
稍逼長沙館隣好彼克脩天機自明斷(趙曰公自注云陽中丞琳問罪)
(將士皆自澧上達長沙也)補注(鶴曰舊史云臧玠據潭州為亂澧州刺史陽子琳道州刺史裴虬衡州刺)
(史陽濟各出兵討之道州居湘水之上流故曰上游兵澧州屬山南道潭屬淮南道故曰脩隣好趙謂公自注)
(者豈公之自注後人假公以文其說耳)南圖卷雲水北拱戴霄漢美名光
史臣長策何壯觀(田曰南圖蓋莊子鵬飛萬里而圖南事而北極奉星辰舊注謂畫湖南非)
(是趙曰南之所圖謀欲卷盡雲水也北拱所以尊君上也)驅馳數公子咸願同伐叛
聲節哀有餘夫何激衰懦(師曰數公子指澧州刺史楊子琳道州刺史裴虬衡州刺)
(史陽濟共出兵伐玠其英聲節義足以振激衰懦)偏裨表三上鹵莽同一貫(夢符)
(曰前漢馮奉世傳上曰大將軍出必有偏將又何疑焉師曰偏裨副將也表三上謂上章陳臧玠之無罪言崔)
(瓘之減尅軍士率皆鹵莽不明)始謀誰其間迴首增憤惋(趙曰裨將上表而敷陳不)
(明同一貫耳所以問在其間而為始謀者誰徒令我回首憤惋也)宗英李端公(洙曰宗室之英)
(秀也田曰吕温河間元王孝桀贊堂堂河間為唐宗英趙曰端公李勉也勉為御史中丞大歷中出為廣州刺)
(史亦以兵討玠李肇國史補曰御史相呼為端公)守職甚昭煥變通迫脅地謀
畫焉得筭王室不肯微凶徒略無憚此流須卒斬神器
資強幹(夢符曰右按道德經天下神器不可為也為者敗之執者失之又西都賦州郡之豪傑五都之)
(貨殖三選七選充奉陵邑盖以強幹弱枝隆上都而觀萬國也)扣寂豁煩襟皇天照嗟
嘆(師曰言李公不肯令王室之微必斬臧玠以斡正神器亦使兇徒少有憚畏扣寂言以詩發寂默而豁煩)
(悶之懷冀皇天有以知之也)
聶耒陽以僕阻水書致酒肉療饑荒江詩得代懷
興盡本韻至縣呈聶令陸路去方田驛四十里舟
行一日時屬江漲泊于方田
(鄭曰耒陽衡州屬縣)補注(鶴曰耒陽在衡州東南百三十五里公自衡往耒陽阻水泊于)
(方田驛今序云陸路去方田四十里謂去耒陽也又云舟行一日蓋以泝流也聶令致酒肉或)
(以為致牛肉白酒公因飫死為水所漂從而為空墳以欺人主雖史不能辨其非唯韓退之一)
(詩能分明之李觀作補遺傳亦因韓退之有是詩而成耳鶴詳考公此詩其云禮過宰肥羊愁)
(當置清醥則聶所致者未必誠牛肉白酒也詩終云崔師乞巳至澧卒用矜少問罪消息眞開)
(顔憩亭沼則是時方且喜討叛之詩已集而憩於亭沼蓋知兇渠之亡可待序云至縣呈聶令)
(者存至耒陽以與之後人往往以此遂信其為死於耒陽殊不知此後尚有過南岳入洞庭湖)
(詩與登舟適漢陽詩可考也二詩斷不可謂是四年作且聶致酒肉已在五年五月間蓋藏玠)
(以四月庚子反公奔竄至衡又至方田且半旬沮水矣是時肉非可久留無容醉飽在作詩之)
(後若詩前嘗痛飲詩中亦必及之如願以野水添金杯如澠之酒常快意喧呼且盡杯中緣但)
(覺高歌有鬼神等句初未嘗以醉為諱也温公詩話云元和中其孫始改葬於鞏縣元微之為)
(誌今誌乃云祔於偃師鞏與偃師又異矣後世安知又不以為惑)
耒陽馳尺素見訪荒江眇義士烈女家風流吾賢紹(洙曰)
(尺素書也史刺客傳聶政殺韓相自死其姊嫈伏尸哭極哀死政之旁晉楚齊衛聞之皆曰非獨政能也乃其)
(姊亦烈女也)昨見狄相孫許公人倫表(師曰狄相孫指兼謨也南史孔休源為晉)
(安王長史武帝語王曰孔休源人倫儀表當師事之兼謨善人倫風鑒許聶宰以人倫之表言聶才宜在翰林)
(而反屈跡小縣)前期翰林後屈跡縣邑小(洙曰言聶之才宜在翰苑而反屈跡縣邑)
(趙曰蔡伯世本前期作前朝其說是豈聶之父或祖嘗任翰林之職乎)知我礙湍濤(師曰以甫)
(阻水也)半旬獲浩溔(趙曰溔以沼切大水貌謝靈運山居賦吐泉之浩溔)麾下殺元
戎湖邊有飛旐(趙曰即臧玠殺崔瓘也潘安仁賦飛旐飜以唘路)孤舟增鬱鬱
僻路殊悄悄側驚猿猱捷仰羨鸛鶴矯禮過宰肥羊愁
當置清醥(洙曰張平子詩鬱鬱不得志詩憂心悄悄蜀都賦猨&KR0008;騰希而競捷又置酒高堂觴以醥)
(清曺子建詩烹羊宰肥牛言聶以肥羊清醥乃見於禮也鄭曰醥普沼切酒清曰醥修可曰曺子建七唘云乃)
(有春醥酒康狄所營揚雄酒賦云其味有宜城醪醴蒼梧縹清酒也杜詩一本作清縹故兩載之)人非
西喻蜀(洙曰唐蒙通夜郎徵發巴蜀吏卒因軍興法誅其渠帥巴蜀大驚上聞之使相如作檄以責唐)
(蒙因喻巴蜀人非上本意之事也)興在北坑趙(洙曰秦將白起破趙四十餘萬軍遂降秦起悉)
(坑之)方行郴岸靜未話長沙擾(洙曰時臧玠殺崔瓘長沙擾亂也)補注(鶴曰)
(郴州與耒陽皆衡州之東南衡至郴四百餘里郴水入衡公避臧玠之亂初欲往郴依舅氏卒不遂其至方田)
(也蓋泝郴水而上故曰郴岸)崔師乞已至澧卒用矜少(鄭曰澧里第切荆州湖名)
問罪消息眞開顔憩亭沼(洙曰聞崔侍御潩乞師于洪府師已至袁州北楊中丞琳)
(問罪將士皆自澧上達長沙師曰郴岸静謂衡州無恙長沙擾指玠之亂崔潩乞師于洪府師已至袁州北楊)
(子琳將士又自澧州達長沙故甫得以開顔而喜叛徒見擒也)
補注杜詩卷十六
