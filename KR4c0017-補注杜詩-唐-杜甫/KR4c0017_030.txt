補注杜詩卷三十宋黃希原本
黃鶴補注
灧澦(大歷二年作)
補注(鶴曰此詩言水漲故曰灔澦既没孤根深按舊史大歷二年河東河南江浙淮南福)
(建等道五十五州奏水災蜀雖不預宜亦水高當是其年作)
灧澦既没孤根深(洙曰灧澦如馬瞿塘莫下灧澦如象瞿塘莫上此峽人以灔澦為水候也)
(既没則尤漲不可下矣)西來水多愁太隂(洙曰言隂氣太盛也)江天漠漠鳥
雙去風雨時時龍一吟舟人漁子謌迴首(洙曰海賦舟人漁子江賦)
(蘆人漁子)估客胡商淚滿襟(蘇曰南海有烈婦夫戰死行哭水畔胡商賈客見之皆泣下遂)
(投水而死今有廟焉劉非熊作記予親見灧澦)寄語舟航惡年少休翻鹽井橫
(洙曰一作擲鄭曰横戸孟切不以理也)黃金(洙曰蜀都家有鹽井之泉)補注(希曰南史何妃傳楊)
(郎好少年鶴曰昭帝紀發三輔及郡國惡少年屯遼東師古曰惡少年謂無賴子弟也蜀多鹽井而䕫亦有之)
(見前注)
白帝(大歷元年秋作)
補注(鶴曰詩云戎馬不如歸馬逸千家今有百家存當是指崔旰之亂大歷元年秋作)
白帝城中雲出門(趙曰謝靈運詩岩高雲若屯舊作雲出門無義)白帝城下雨
翻盆(洙曰雲行雨施爾翻盆言其勢之暴也)高江急峽雷霆鬭(江為峽所束故波聲)
(若雷霆也)翠(洙曰一作古)木長藤日月昏戎(洙曰一作去)馬不如歸馬
逸千家今有百(洙曰一作十)家存(洙曰言殘敝也)哀哀寡婦誅求盡
慟哭秋原何處村(洙曰時征役並興民死於役故多寡婦也暴賦横斂故多誅求也此言軍)
(旅之際民不聊生如此)
黃草(廣德元年作)
(鄭曰峽中記三峽劍側多黃草生虎豹資之故云)補注(鶴曰詩云聞道松州已被圍按)
(舊史廣德元年十二月吐蕃陷松州維州而今詩云被圍則是作於其年秋是時公在梓閬不)
(應言錦水殆是因兵戈而思成都故云詩又云黃草峽西船不歸赤甲山下行人稀者亦是因)
(山南之亂而言非公在䕫作也舊次非詳見注)
黃草峽西船不歸赤甲山下行人稀(趙曰舊作少人稀惟蔡伯世本作人)
(行稀是黃草峽在涪州峽之西則蜀中矣言水行之船不歸陸行之人稀少此所以致疑道路之梗塞也)秦
中驛使無消息蜀道兵戈有是非(趙曰望秦中之驛使則無消息聞蜀道之)
(兵戈或是或非未敢必料也蔡伯世曰是時蜀中多故冬日詩公自注曰傳聞官軍自圍普遂可見之矣鮑曰)
(崔寧之亂郭英乂犯寧家室寧逐之是也以大義責之則寧以偏禆逐大將非也)補注(鶴曰寰宇記赤)
(甲城在䕫州而黃草峽在涪州涪䕫皆唐山南道乾元元年來填與山南東道防禦使裴茂戰於縠水明年廣)
(德元年山南兵馬使梁崇義以來填誅自鄧州勒衆還襄州殺李昭薛南陽脅制衆心是時䕫涪水陸之道不)
(通故云船不歸行人稀也秦中驛使謂使吐蕃者通鑑寶應元年建寅月吐蕃遣使請和廣德元年四月遣御)
(史大夫李之芳等使於吐蕃為虜所留二年乃得歸故曰無消息蜀道兵戈謂段子璋寶應元年反徐知道乾)
(元元年反鮑注非)萬里秋風吹錦水(洙曰成都記濯錦江秦相張儀所作笮橋東下枕水)
(舊錦里勝基趾由在此水濯錦即鮮明它水不得太原公濬而闢之堅其岸而疎大之澄而陽之水居者以虹)
(橋跨水綵畫相鮮)誰家别淚濕羅衣(蘇曰王洎聞砧詩空閨少婦聽别淚滿羅衣)莫
愁劒閣終堪據(蘇曰姜維曰劒閣堪據實蜀要路之處)聞道松州已被圍
(洙曰松州在西山吐蕃之南鄙也蘇曰梁元帝解松州之圍趙曰勿謂劒閣之險可恃而欲割據雖松州在劒)
(閣之内巳有圍之者矣此所以戒守土之臣也)
吹笛(大歷二年作)
補注(鶴曰詩云胡騎中宵堪北走趙注以為指史朝義按朝義之死在廣德元年正月則)
(梁權道不應編在大歷元年此當是指吐蕃而言按通鑑永泰元年吐蕃與迴紇入寇子儀免)
(胄釋甲投鎗而進迴紇酋長皆下馬羅拜子儀責之云云再成和約吐蕃聞之夜引兵遁去故)
(當在大歷元年作)
吹笛秋山風月清誰家巧作斷腸聲(洙曰鮑明遠離聲斷客情又遊子心)
(腸斷蘇曰阮晟聞笛曰客中月夜聞此聲韻使人腸斷)風飄律吕相和切(洙曰馬融笛賦)
(律吕既和哀聲互降)月傍關山幾處明(洙曰向秀月夜聞笛遂作懷舊賦)胡騎中
宵堪北走(洙曰言笛聲怨切能動鄉思胡人聞之當北走矣師曰晉劉琨為并州刺史常為胡騎所)
(圍琨乘月登樓清嘯賊聞之長嘆中夜吹胡笳則又有流涕嘘欷有懷土之思遂棄圍而去笳胡笛也)武
陵一曲想南征(洙曰王徽之聞桓伊善笛一日相逢於江次謂伊曰聞君善笛請為我一弄伊)
(已貴顯素聞徽之名便為據胡床三弄而去賓主竟不言伊為南征將軍)故園楊柳今搖(一作)
(摧)落何得愁中却盡生(蘇曰桓伊善笛撰折楊柳尤盡巧妙後人不能盡其指訣)
垂白(一云白首作大歷元年秋)
補注(鶴曰詩云垂白馮唐老當是廣德二年為工部員外郎後作又云江喧長少睡樓迥)
(獨移時當是大歷元年秋在䕫州作盖廣德二年秋在嚴公幕中永泰元年秋在雲安皆未嘗)
(樓居唯大歷元年在䕫州居西閣)
垂白馮唐老(洙曰見名慙白首郎注)補注(希曰杜周傳老姊垂白師古曰言白髮下垂也)
清秋宋玉悲(趙曰見宋玉九辯云悲哉秋之為氣也)江喧長少睡樓迥獨
移時多難(乃旦切)身何補無家病不辭(趙曰公攜妻奴入蜀而今云無家豈)
(專以故鄉為家者乎)甘從千日醉(洙曰中山有酒飲者一醉千日元石飲之千日乃醒)未許
七哀詩(師曰曹子建等七哀詩云七哀謂痛而哀義而哀感而哀怨而哀耳目見聞而哀口嘆而哀鼻)
(酸而哀子建謂漢末征役别離婦人哀歎故賦此詩仲宣則哀漢室之亂孟陽則前哀人事之遷變後哀王室)
(之漸亂故其題皆曰七哀)
草閤(大歷二年秋作)
補注(鶴曰草閤當在瀼西東屯間故云柴扉永不關又云泛舟慙小婦乃大歷二年秋作)
草閤臨無地(洙曰頭陀寺碑飛閤逶迤下臨無地)柴扉永不關(洙曰范彦龍有客欵)
(柴扉陶潛門雖設而常關)魚龍迴夜水(洙曰見水落魚龍夜注竊觀水落魚龍夜自是隴右有魚)
(龍川也恐此魚龍非矣田曰正謬云此詩乃䕫州所作曰舊注於下云隴豈可言秦之魚龍川乎按酈道元水經)
(魚龍以秋日為夜龍秋分而降蟄寢於淵故以秋日為夜也)星月動秋山(師曰子美言魚龍夜)
(水魚龍寂寞秋江冷也漢武故事曰東方朔曰星辰動搖民勞之應)久(洙曰一作夕)露晴(洙曰一作)
(清)初濕高雲薄未還泛舟慙小婦飄泊損紅顔
江月(大歷元年作)
補注(鶴曰詩云江月光於水高樓思殺人當是大歷元年在䕫州西閤作)
江月光如水高樓思殺人(思息吏切洙曰庾肩吾月詩樓上徘徊月忩中愁殺人)
天邊長作客老去一霑巾(洙曰見月而感流落也)補注(思去聲與江漢思歸)
(客同作亦當是去聲)玉露團清影(洙曰謝惠連團團滿葉露)銀河没半輪(洙曰公月)
(詩云不隨銀漢落亦伴玉繩横)誰家挑錦字(洙曰别賦織錦曲兮泣已盡迴文詩兮影獨傷注織)
(錦為迴文詩以寄遠)燭滅(洙曰一作滅燭)翠眉嚬(蘇曰鮑明遠古樂府空閨燭初滅撫懷嚬翠眉)
洞房(大歷元年作)
補注(鶴曰自此詩至鬭雞四篇皆因明皇升遐而感傷之案明皇以廣德元年三月葬泰)
(陵今詩云園陵白露中則是廣德元年後作而鬭雞詩云仙遊終一閟女樂久無香則去葬年)
(為遠矣梁權道編在大歷元年恐是)
洞房環珮冷玉殿起秋風(蘇曰楊妃過温湯行云玉殿空掩扉秋風動琪樹昔日繁)
(華事盡逐流波去介甫永叔俱稱絶題趙曰此篇思長安而懷帝闕也楚辭修容修態亘洞房)補注(希曰)
(三輔黃圖有大玉堂小玉堂殿今謂玉殿其本於此)秦地應新月龍池滿舊宫(洙曰)
(興慶宫明皇潛龍之地也有龍池在焉)繫舟今夜遠清漏往時同(洙曰漏聲依舊)
(也)萬里黃山北園陵白露中(洙曰東方朔微行始北至池陽西至黃山晉灼曰宫)
(名在槐里趙曰按傳云唐帝微行而至黃山盖右扶風槐里縣有黃山宫)補注(希曰漢宣帝王后傳合葬)
(杜陵稱東園師古曰雖同塋兆而别為墳王后陵次宣帝陵東故曰東園)
宿昔
(洙曰詠天寶中事也)補注(鶴曰詩云落日畱王母微風倚少兒盖指貴妃與諸姨也)
宿昔青門裏(逸曰青門京城東門)蓬萊仗數移(數色角切逸曰蓬萊殿名)補注
(鶴曰元獨有蓬萊殿盖有蓬萊宫龍朔二年高宗置仗朝會之仗三衛番上分為五仗)花驕迎雜
樹(洙曰天寶中最重木芍藥羣花不可比其貴盛趙曰言雜樹之花則如桃李之屬沈約望春詩春風搖雜)
(樹)龍喜出平池(洙曰柳芳傳信記云天寶中興慶宫小龍常游於宫垣南溝水中)落日
畱王母(洙曰漢武帝内傳云西王母與上元夫人降帝美容貌神仙人也)微風倚少兒
(趙曰王母以言楊貴妃少兒以言妃之諸姨矣少兒則衛少兒也)宫中行樂袐(夢符曰按前漢)
(書周仁為人隂重不泄得幸入卧内於後宫袐戲仁常在旁終無言)少有外人知
能畫
補注(鶴曰詩云能畫毛延夀投壺郭舍人毛與郭皆漢人公托以喻明皇為技巧所移)
能畫毛延夀(洙曰西京雜記杜陵畫工毛延夀善為人形醜好老少必得其真)補注(希曰)
(毛延夀即畫王嬙者昭帝以延夀畫昭君不實遂殺之)投壺郭舍人(洙曰西京雜記武帝時郭)
(舍人善投壺以竹為矢不用棘也能激矢令還一矢百餘反謂之驍言如博之竪於軰中為驍傑也每為武帝)
(投壺輒賜金帛也)每蒙天一笑(修可曰太平御覽載神異傳曰東王公與玉女投壺設而不接)
(天為之笑開口流光今電是也師曰元宗時承平日久驕逸遂生百技皆能感動帝意詩故云云)復似
物皆春補注(希曰一本作復似物初春此二句盖接能畫投壺而言)政化平如水
(洙曰言無偏陂也)皇恩斷若神(洙曰言不可測也)時時用抵戱亦未雜
風塵(洙曰抵戲謂角抵也今兩兩相當角力量其技爾趙曰言至用抵戱而止不甚雜民俗之風塵事也)
補注(鶴曰西域傳作巴渝漫衍海中碭極漫衍魚龍角抵之戲)
鬭雞
(鮑曰東城父老傳云明皇以乙酉生而喜鬭雞兆亂之象也)補注(鶴曰明皇好鬭雞又)
(教舞四百蹄及於梨園自教法曲必盡其妙故詩言鬭雞舞馬女樂而終有寂寞驪山道清秋)
(草木黃之句盖致感傷意也)
鬭雞初賜錦(洙曰楊妃外傳云國忠始以鬭雞供奉趙曰明皇好鬭雞有覃昌者以善養雞蒙寵)
(當時為之歌曰生兒不用識文字鬭雞走馬勝讀書賈家小兒年十三富貴榮華代不如惟此則賜錦可知矣)
(舊所引國忠事皆妄)舞馬既登牀(洙曰既一作解明皇常令教舞四百蹄目之為某家驕其曲謂)
(之傾杯樂奮首鼓尾無不應節又施三層木牀乘馬於上抃轉如飛命壯士舉馬舞於榻上安祿山亂馬散落)
(人間田承嗣得之一日軍中大享馬聞樂而舞承嗣以為妖而殺之)簾下宫人出樓前御
柳(洙曰一作曲)長仙遊終一閟女樂久無香(洙曰謂祿山亂天子出幸女樂)
(流散也趙曰仙遊言明皇上昇矣宜女樂之久無香也)寂寞驪山道清秋草木黃
(洙曰言不復行幸也定功曰傷嘆之也秋風辭曰草木黃落兮雁南飛)
鸚鵡(大歷元年作)
(魯曰一云翦羽注皆是禰衡賦)補注(鶴曰此詩句句含不遇之意公盖託以自况梁權道)
(編在大歷元年䕫州詩内真䕫州所作也)
鸚鵡含愁思聰明憶别離(洙曰禰衡賦性辯而能言才聰明以識機也)翠衿
渾短盡紅嘴謾多知(洙曰紺趾丹嘴綠衣翠衿)未有開籠日(洙曰閉以彫籠)
(剪其翅羽鷦鷯賦鸚鵡慧而入籠)空殘宿舊枝(洙曰想昆山之高峻思鄧林之故枝)世人
憐復損何用羽毛竒(洙曰雖同族於毛羽故殊智而異心)
歴歴(大歷元年作)
補注(鶴曰詩云巫峽西江外又云為郎從白首卧病數秋天當是大歷元年䕫州作)
歴歴開元事分明在眼前(洙曰開元太平之事也)無端賊盜起忽
已歲時遷巫峽西江外(趙曰蜀江從西來故謂之西江)秦城北斗邊為
郎從白首(夢符曰按後漢張衡思元賦尉尨眉而郎潛兮逮三世而遘武注尉謂都尉顔駟也尨蒼)
(雜色也遘遇也漢武故事曰上至郎署見一老郎鬢皓白問何時為郎何其老也對曰臣姓顔名駟以文帝為)
(郎文帝好文而臣好武景帝好老而臣尚少陛下好少臣巳老是以三葉不遇也上感其言擢為會稽都尉趙)
(曰懷長安也長安城謂之北斗城)卧病數秋天
江上(大歷元年作)
補注(鶴曰詩云江上日多雨蕭蕭荆楚秋當是大歷元年䕫州作䕫古荆州之域又後為)
(楚地也)
江上日多雨蕭蕭荆楚秋高風下木葉(洙曰洞庭波兮木葉下)永
夜攬貂裘(洙曰蘇季子不得用而貂裘敝)勲業頻看鏡(洙曰惜其功名未遂而身老也)
(修可曰庾信詠懷詩云匣中取明鏡披圖自照看)行藏獨倚樓(趙曰所以念深矣)時危
思報主衰謝不能休
中夜(大歷二年作)
補注(鶴曰詩云高堂戰伐塵又云胡雛負恩澤盖謂大歷二年吐蕃入寇當於其年詳見)
(注)
中夜江山静危樓望北辰長為萬里客有愧百年身(洙曰)
(鮑明遠争先萬里途各事百年身蘇曰孔融中夜不寐翻覆生計無補於世有愧百年身後之名取羞於子孫)
故國風雲氣(洙曰顔延年故國多喬木空城凝塞雲史記風雲天之客氣者也)高堂戰
伐塵胡雛負恩澤嗟爾太平人(趙曰當時史朝義之亂未除而公興感亂階自)
(祿山也洙曰明皇嘗寵祿山坐於金雞障下肅宗以為言上曰胡有異相吾厭之師曰望北辰言思君也雲從)
(龍風從虎喻君臣會聚子美家京城今客萬里之遠故望風雲之氣有所感傷也)補注(鶴曰公作泛溪)
(詩云落景下高堂作南溪詩云高堂亦明神作䕫州絶句云閬風元圃與蓬萊中有高堂天下無則高堂是西)
(方之地名兹云高堂戰伐塵者乃指吐蕃入寇胡雛當是指吐蕃也唐嘗以公主和親其恩澤不為不厚而吐)
(蕃負恩入寇故云)
江漢(大歷二年作)
補注(鶴曰詩云江漢思歸客又云秋風病欲蘇當是大歷二年䕫州作)
江漢思歸客乾坤一腐儒(余曰古今詩話云楊大年不喜杜詩謂之村夫子有鄉人)
(以杜詩強大年不服因曰公試為我續江漢思歸客一句大年亦為屬對鄉人曰乾坤一腐儒大年似少屈)
片雲天共遠永夜月同孤落日心猶壯秋風病欲蘇古
來存老馬不必取長途(洙曰田子方出見老馬於道而問焉其御曰故公家畜也子方)
(以束帛贖之窮士歸心趙曰韓子曰管仲隰朋從威公伐孤竹迷道管仲曰老馬之智可用也乃放老馬而遂)
(之遂得道焉公之意自比於老馬雖不能取長途而猶可以知道解惑也)
洛陽(大歷元年作)
補注(鶴曰此詩非言洛陽事而題曰洛陽盖其初無題第取首二字而云其前如灧澦至)
(江漢其後如驪山至吾宗皆此類也當在䕫州作大歷元年)
洛陽昔陷没胡馬犯潼關(洙曰祿山先陷東都乘勝犯關趙曰天寶十四)
(載祿山陷東京所謂洛陽也次年遂陷潼關)天子初愁思都人慘别顔清
笳去宫闕翠盖出關山(洙曰幸蜀也)故老仍流涕龍髯幸
再攀(趙曰黃帝鼎既成垂龍胡髯而上迎羣臣從上七十餘人餘小臣不得上乃悉持龍髯)補
注(鶴曰流涕謂二聖還京時士庶涕泣者按舊史帝紀肅宗入長安士庶涕泣拜抃曰不圖今日復見)
(吾君又上皇至自蜀士庶舞抃路側曰不圖今日再見二聖通鑑云上入西京百姓奉迎二十里不絶有)
(泣者)
驪山(大歷元年作)
補注(鶴曰此為明皇升遐追紀當時事而言同是大歷元年作)
驪山絶望幸(洙曰謂不復行幸也)花萼罷登臨(洙曰明皇友愛於上都建花萼相輝)
(之樓為諸王燕集之地)地下無朝燭(洙曰陶潛幽室一已閉千年不復朝劉向傳秦始皇帝葬)
(於驪山之阿下錮三泉上崇山墳石槨為游宫人膏為燈燭水銀為江海黃金為鳬雁趙曰朝音朝覲之朝凡)
(朝在早則秉燭而朝今地幽閟無朝見之燭舊注誤以朝為晨朝失公本意師曰此句言元宗已仙去矣)人
間有賜金(趙曰言王時所賜金有留在人間也)鼎湖龍去遠(洙曰見先帝弓劍遠注)
銀海鴈飛深(趙曰何遜經孫氏陵詩云銀海終無浪金鳬會不飛)萬歲蓬萊日(趙曰)
(句似難解盖言天子如平日平時蓬萊殿中之日懸於殿今則懸在舊羽林中耳羽林謂今守護陵寢者)長
懸舊羽林(洙曰蓬萊殿名也羽林星名漢有羽林軍)補注(鶴曰禮樂志芬樹羽林雲景杳冥師)
(古曰言所樹羽葆其盛若林芬然衆多今言蓬萊殿惟有羽葆而明皇不見耳若以羽林為軍不可言懸)
提封(大歷元年作)
補注(鶴曰時吐蕃之亂雖未甚息而海内舉皆歸心故詩云莫慮犬羊侵同是大歷元年)
(作)
提封漢天下(洙曰東方朔傳提封頃畝師古曰亦謂提舉四方之内搃計其數也)萬國尚
同心(洙曰民未有離德也)借問懸車守何如儉德臨(洙曰懸車束馬言至險也)
(言以險為守莫若守之以儉德也此吳起對魏文以在德不在險以此)時徵俊乂入(洙曰言當)
(搜賢以自輔也)草竊(洙曰一作莫慮)犬羊侵(洙曰犬羊戎狄也)願戒兵猶火恩
加四海深(洙曰言用兵莫若以恩也左傳衆仲曰兵猶火也弗戢將自焚蘇曰陳羣皇恩溥加海岱)
白露(大歷二年作)
補注(鶴曰詩云圃開連石樹船渡入江溪又舊次在䕫州詩内當是大歷二年在瀼西往)
(東屯作)
白露團甘子(洙曰見玉露團清影注)清晨散馬蹄(洙曰鮑明遠附身散馬蹄)圃
開連石樹船渡入江溪憑几看魚樂(洙曰莊子與惠子觀魚於濠梁而羨)
(魚之樂也)逥鞭急(洙曰一作至)鳥棲(洙曰王正長鳥思棲故枝師曰逥鞭急者以日暮鳥棲林)
(也)漸知秋實美幽徑恐多蹊
孟氏(大歷二年作)
補注(鶴曰詩云孟氏好兄弟當是指孟十二倉曺與十四主簿乃大歷二年䕫州作公又)
(有九月一日過孟倉曺主簿亦云來因孝友偏與此詩養親承顔等句合)
孟氏好兄弟養親唯小園(洙曰為園以養親也)承顔胝手足(洙曰禹手)
(足腁胝)坐客強盤飱(洙曰左傳盤飱寘璧)負米力葵外(洙曰子路負米趙曰致力)
(以治葵也)讀書秋樹根補注(希曰南史史攸之言早知窮達有命恨不十年讀書今觀此詩)
(知孟氏兄弟甘於負米力葵之窮不待十年而讀書又賢於攸之遠矣)卜鄰慙近舍訓子
學先門(蘇曰一作誰門先門為孟母訓子擇鄰也)
吾宗(大歷元年作)
(衛倉曹崇簡)補注(鶴曰杜氏出祁姓帝堯裔孫劉累之後在周為唐杜氏成王滅唐以)
(封弟叔虞改封唐氏子孫於杜城故稱唐使君為族弟按世系表崇簡出襄陽房為益州司馬)
(參軍正與公同宗後有寄從孫崇簡詩而今詩又云吾宗老孫子以其非若唐使君之為同族)
(故曰吾宗後詩在大歷二年作則今詩當是元年作)
吾宗老孫子質朴古人風耕鑿安時論衣冠與世同在
家常早起(蘇曰劉崑常早起治蔬圃自力桔槔)憂國願年豐語及君臣際
經書滿腹中(趙曰言凡語論之間及於君臣之際必反覆議論用其腹中之書而證明之也)
第五弟豐獨在江左近三四載寂無消息覓便寄
此二首(大歷元年作)
補注(鶴曰詩云十年朝夕淚衣袖不曾乾按公天寶十五載丙申避亂與諸弟相别至大)
(歷元年丙午為十年當是其年在䕫州作故詩又云楚設關城險)
亂後嗟吾在羈栖見汝難草黃騏驥病(洙曰公以騏驥自託也蘇曰陳)
(睃卧病梁杓過門曰霜勁草黃騏驥病矣駑駘何得快駛盖君子不得時小人自肆也少游一日來問曰細味)
(工部詩皆拾古人句語綴補作詩平穩安帖若神施鬼設腹中幾個國子監耶予喜此談遂援筆記之)沙
晩鶺鴒寒(趙曰詩鶺鴒在原兄弟急難)楚設關城險(洙曰左傳屈桓對齊威曰君若)
(以德綏諸侯誰敢不服君若以力楚國方城以為城漢水以為池注言其險固也)吳吞水府寬
(趙曰吳則江尤至吳而積水之多故云水府寬)十年朝夕淚衣袖不曾乾
聞汝依山寺杭州定越州(趙曰趙正云五弟獨在江左不指名其州則亦傳聞而未)
(審也)風塵淹别日(趙曰兵戈謂之風塵)江漢失(洙曰一作共)清秋(趙曰言我秋時)
(在此而不見其弟為相失也)影著啼猿樹(趙曰公自言所在之處盧照鄰巫山高云莫辨啼猿)
(樹)魂飄結蜃樓(洙曰史海傍蜃氣象樓臺趙曰指言弟豐所在之處故深思之也師曰陳藏器)
(云車螯是大蛤一名蜃能吐氣為樓臺)明年下春水東盡白雲求(趙曰所以成杭)
(定越州之句)
巫峽敝廬奉贈侍御四舅别之澧朗(大歷元年作)
補注(鶴曰侍御舅之澧州朗州也題曰巫峽敝廬而詩云赤眉猶世亂則是在䕫州作時)
(崔旴倡亂有乘時為盜者故云當在大歷元年作)
江城秋日落山鬼閉門中行李淹吾舅(洙曰行李猶行使也)誅茅
問老翁(屈原誅茅)赤眉猶世亂(洙曰光武平赤眉之亂)青眼只途窮(洙曰)
(阮籍善為青白眼以白眼待俗客青眼待佳客)傳語桃源客人今出處同(師曰桃源)
(在澧秦人避亂之所子美以今世之亂竄避荆楚亦與秦人同出處也)
溪上(大歷二年作)
補注(鶴曰詩云峽内淹留客溪邊四五家當是大歷二年秋在瀼西作古苕生迮地一本)
(苕作苔)
峽内淹留客溪邊四五家古苕生迮(洙曰一作濕鄭曰迮側格切迫也)
地秋竹隠疎花塞俗人無井(洙曰峽俗多引泉或負水以自給)山田飯
有沙西江使船至時復問京華(洙曰心未嘗忘王室也蘇曰王粲曰聞江西有)
(使者船至煩問洛陽消耗)
樹間(廣德二年作)
補注(鶴曰詩云岑寂雙甘樹婆娑一院香當是廣德二年在成都府中作)
岑寂雙甘樹(洙曰鮑明遠舞鶴賦去帝鄉之岑寂)婆娑一院香補注(希曰本草)
(唐本注柚皮厚味甘不如橘皮薄味辛而苦酸者名胡甘爾雅釋凡木枝葉婆娑曰芪)交柯低几
杖垂實礙衣裳滿歲如松碧(趙曰言歲寒如松也)同時待菊黃幾
迴霑葉露乘月坐胡床
八月十五日夜月二首(永泰元年作)
補注(鶴曰按史永泰元年八月僕固懷恩及吐蕃迴紇黨項羌渾奴剌寇邊故有刁斗皆)
(催曉之句是時公在雲安故詩又云稍近巫山峽猶銜白帝城梁權道編在大歷元年䕫州詩)
(内然是年八月却無兵戈之擾不應詩又云張弓倚殘魄不獨漢家營後十六夜十七夜二篇)
(非同時作)
滿目飛明鏡歸心折大刀(洙曰古詩藳砧今何在山上復有山何當大刀頭破鏡飛)
(上天謂殘月也趙曰延篤與李文德書煥兮爛兮其滿目是也庾信磨鏡詩明鏡如曉月師曰唐吳兢樂府古)
(題要解藳砧今何在砧砆也問夫何處也山上復有山重山為出字言夫出不在也何當大刀頭刀頭有環問)
(夫何時還也破鏡飛上天言月半缺當還也歸心折大刀盖子美旅泊巫山中秋見月心念還歸耳題云八月)
(十五夜月又言明鏡而不言破鏡即非殘月)轉蓬行地遠(趙曰公自謂也)攀桂仰天
高(趙曰言月中桂也劉安招隱士云攀桂枝兮長淹畱)補注(希曰選曺子建詩轉蓬離本根飄飄隨長)
(風說苑魯哀侯棄國走齊齊侯曰君何年少棄國之早哀侯曰是猶亂蓬惡於本根而發於枝葉秋風一起根)
(且拔矣趙以為公自謂豈非以公之困於遷逐而言乎然則公於詩中亦多用轉蓬字偶於此發公自傷之意)
(耳)水路疑霜雪林棲見羽毛此時瞻白兔直欲數秋毫
(洙曰月中有白兔以其明徹無所不照故可數秋毫矣蘇曰元典秋夜望月坐至中宵人問其久坐典曰仰瞻)
(白兔直欲數其秋毫耳)
稍下巫山峽猶銜白帝城(趙曰稍下猶銜言月也)氣沈全浦暗輪
側半樓明刁斗皆催曉(刁丁聊切洙曰刁斗軍營中以警夜者)補注(鶴曰李廣)
(傳不擊刁斗自衛孟康曰以銅作鐎晝炊飯食夜擊持行夜名曰刁斗)蟾蜍且自傾(洙曰張衡)
(靈憲云夫月者衆隂之精積而成獸象蟾兔)張弓倚殘魄不獨漢家營(洙曰軍營)
(有偃月名趙曰時與吐蕃交兵則張弓於夜皆倚曉月之殘魄不獨漢營為然虜營亦然也)
十六夜翫月(大歷元年作)
補注(鶴曰詩云巴童渾不語半夜有行舟䕫州古巴子國地公有諸葛廟詩云久遊巴子)
(國是也然則此詩當在䕫作大歷元年)
舊挹金波爽(洙曰前漢月穆穆以金波)皆傳玉露秋關山隨地闊(秦曰)
(謂故鄉遠也)補注(希曰公於月詩多用關山字如曰關山空自寒關山同一照與此是也盖本樂府有)
(關山月又王褒詩關山夜月明)河漢近人流(洙曰魏文帝仰看明月光天漢回西流秦曰謂䕫州)
(地高去河漢為近)谷口樵歸唱孤城笛起愁巴童渾不寢半夜
有行舟
十七夜對月(大歷二年作)
補注(鶴曰詩云江村獨老身又云茅齋依橘柚當是大歷二年在瀼西作)
秋月仍圓夜江村獨老身捲簾還照客倚杖更隨人光
射潛蚪動(洙曰謝靈運潛蚪媚幽姿)明翻宿鳥頻(洙曰樂府月明星稀烏鵲南飛趙曰)
(宿鳥字出文選言無定名舊引烏鵲南飛全不相干也)茅齋依橘柚清切露華新
傷秋(大歷二年作)
補注(鶴曰梁權道編在大歷元年䕫州詩内然是年無大兵戈於將軍思汗馬天子尚戎)
(衣之句不協當是二年盖其年九月吐蕃寇靈州邠州京師戒嚴)
林僻來人少補注(希曰林僻一本作村僻)山長去鳥微高秋收畫
扇(洙曰一云藏羽扇班姬詠扇詩常恐秋風至涼飈奪炎熱捐棄箧笥中恩情中道絶)久客掩柴
扉(洙曰范彦龍云有客欵柴扉)懶慢頭時櫛(洙曰稽康書懶與慢相成)艱難帶減
圍(洙曰謝惠連腰帶唯疇昔卜知今是非)將軍思汗馬(洙曰見收京詩注趙曰吐蕃未息)
天子尚戎衣(洙曰見社稷一戎衣詩注)白蔣風飈脆殷檉曉夜稀(洙曰)
(白蔣茭草也殷檉檉柳也鄭曰說文蔣菰也唐雅曰蔣菰其末謂之彫胡殷烏閒切赤黑色檉丑成切爾雅曰)
(檉河柳)補注(希曰爾雅注郭云赤莖小楊陸云皮赤枝葉似松)何年減豺虎似有
故園歸(洙曰王仲宣七哀詩西京亂無象豺虎方搆患南登㶚陵岸回首望長安張孟陽七哀詩季葉)
(喪亂起盜賊如豺虎)
秋峽(大歷二年作)
補注(鶴曰詩云江濤萬古峽肺氣久衰翁又云門巷落丹楓當是大歷二年東屯作)
江濤萬古峽肺氣久衰翁不寐防巴虎全生狎楚童(趙曰)
(言為客於外年老而不敢待雖童稚亦狎熟免其猜忌為害乃所以全生也)衣裳垂素髮(洙曰)
(秋興賦素髮飄以垂領)門巷落丹楓(洙曰謝靈運曉霜楓葉丹)常怪商山老兼
存翊贊功(洙曰四皓也見羽翼思商老注)
秋興八首(大歷元年作)
補注(鶴曰詩云巫山巫峽氣蕭森又云叢菊兩開他日淚孤舟一繫故園心當是大歷元)
(年䕫州作時艤舟以俟出峽自永泰元年至雲安及今為菊兩開也)
玉露凋傷楓樹林(洙曰李密詩金風蕩佳節玉露凋晩林)巫山巫峽氣蕭
森(洙曰張景陽荒楚鬱蕭森)江間波浪兼天湧塞上風雲接地隂叢
菊兩(洙曰一作重)開他日淚(趙曰此句涵蓄盖公於䕫州見菊花者二年矣方叢菊之兩開)
(皆是他日感傷之淚)孤舟一繫故園心寒衣處處催刀尺白帝城
高急暮砧(洙曰郭泰機皎皎白素絲織為寒女衣良工秉刀尺棄我忽如遺)
䕫府孤城落日斜每依北斗望京華(趙曰盖長安上直北斗號北斗城也)
(舊本南斗非)聽猿實下三聲淚(洙曰見雨晴有猿揮淚盡注)奉使虛隨八
月查(洙曰見查上似張騫注)畫省香爐違伏枕(趙曰畫省以粉畫之謂之畫省初學)
(記載應劭漢官儀曰尚書郎入直臺廨中給女侍史二人執香爐燒薰以從入臺違伏枕則違去畫省香爐者)
(以伏枕之故也)山樓粉堞隠悲笳(洙曰堞城堞也粉謂飾以堊土也胡人卷蘆葉吹之以為)
(笳)請看石上藤蘿月已映洲前蘆荻花(趙曰北山移文云秋桂遺風春)
(蘿罷月)
千家山郭静朝暉日日(一作一日)江樓坐翠微(洙曰見熊羆守翠微詩注)
信宿漁人還汎汎(趙曰詩汎汎楊舟)清秋燕子故飛飛(趙曰江總别詩)
(黃鵠飛飛遠)匡衡抗疏功名薄(洙曰匡衡傳有日蝕地震之變上問以政事得失衡遂上)
(疏上悦其言後愛幸寵於皇后太子衡為少傅數上疏陳便宜言多法義上以為任公卿)劉向傳經
心事違(洙曰劉向傳漢初立穀梁春秋召更生受穀梁講論五經於石渠後更名向趙曰公其心事欲)
(如劉向傳經於朝而乃違背不偶也)同學少年多不賤五陵衣馬自輕肥
(夢符曰按文選范彦龍贈張徐州詩田家採樵去薄暮方來歸還聞稚子說有客欵柴扉儐從皆珠玳裘馬悉)
(輕肥軒盖照墟落傳瑞生光輝又劍騎何翩翩長安五陵間蘇曰劉嵩謂兒童曰若曺不見我同學少年皆衣)
(錦食肉若等不力學復何為終身之計耶趙曰西都賦北眺五陵言長陵安陵陽陵茂陵平陵高貴豪傑之家)
(所居)
聞道長安似奕碁(洙曰奕碁互勝負也)百年世事不勝(洙曰一作堪)悲
王侯第宅皆新主(洙曰以喪亂而易主也左太冲濟濟王城内赫赫王侯居)文武衣
冠異昔時(洙曰非故舊也)直北關山金鼓振(洙曰時河北尚用兵也趙曰言䕫州)
(之北用兵乃隴右關輔間也舊本輒云河北尚用兵考之大歷二年豈有此事乎)征西車馬羽
書遲(洙曰征西興於漢代以張遼為征西大將軍也一作馳趙曰西指吐蕃征西者將軍之號也)魚
龍寂寞秋江冷故國平居有所思(秦有魚龍川修可曰草閤秋興詩乃䕫州)
(所作豈可言秦之魚龍川乎按酈道元水經曰魚龍以秋日為夜龍秋分而降蟄寢於淵故以秋日為夜也趙曰)
(言故國平時之事今有所思也)
蓬萊宫闕對南山承露金莖霄漢間(洙曰漢武帝置金露盤西都賦抗仙)
(掌以承露擢雙立之金莖軼埃&KR1881;之混濁鮮顥氣之清英)補注(希曰按地理志云高宗以風痺厭西内湫)
(濕龍朔三年始大興葺曰蓬萊宫南山即志所謂寧民令顔昶入南山水入京大歷元年尹黎幹自南山開漕)
(渠抵景風延喜門以入苑盖京城前直此山也)西望瑤池降王母(洙曰漢武帝内傳七月七)
(日西王母降漢武帝夜忽見天西南如有白雲起俄頃王母至趙曰周穆王觴王母於瑤池之上今云望瑤池)
(則望其自瑤池而降也)東來紫氣滿函關(洙曰老子傳注列仙傳曰關令尹喜者周大夫)
(也善學星宿服精華隠德行仁時人莫知老子西遊喜先見其氣知真人當過侯物色而迹之果得老子亦知)
(其竒為著書與老子俱之流沙之西服巨勝實莫知其所終亦著書九篇名關令子)雲移雉尾開
宫扇(洙曰見雲横雉尾高注趙曰高宗有雊雉之祥服章多用翟羽故有雉尾扇今公言天子雉扇則天)
(子御朝用)日繞龍鱗識聖顔一卧滄江驚歲晩(趙曰公自謂也)幾回
青瑣點朝班(趙曰想望省中諸公之朝也青瑣者漢未央宫中門名)補注(希曰幾回猶言)
(幾時歸也原涉傳至官無幾師古曰無幾言無多時也五行志其幾何師古曰言當幾時也若如舊注以為數)
(則與上句不相屬)
瞿唐峽口曲江頭萬里風烟接素秋(洙曰瞿唐曲江雖南北萬里相遠而)
(秋止一色也)花萼夾城通御氣芙蓉小苑入邊愁(洙曰花萼樓芙蓉園)
(皆長安宫禁故事趙曰花萼明皇樓名芙蓉苑在敦化坊本天子遊幸之地而今乃有邊愁入於其間以紀吐)
(蕃之亂嘗陷京師故也)補注(鶴曰舊史云南内日興慶宫在東内之南隆慶坊自東内達南内有夾城)
(複道西南隅有花萼相輝勤政務本之樓又開元二十年築夾城入芙蓉園)珠簾繡柱圍黃
鶴(洙曰昭陽殿織珠為簾風至則鳴如珩珮之聲趙曰言繡窠作雙鶴圓而用萸線繡為鶴也舊解惑於黃)
(鶴二字便以為黃鶴樓非也)錦纜牙檣起白鷗迴首可憐歌舞地秦
中自古帝王州(洙曰謝元暉鼓吹曲云江南佳麗地金陵帝王州)
昆明池水漢時功武帝旌旗在眼中(洙曰初武帝欲征昆明夷為有滇河)
(乃作池以習水戰因而得名)補注(希曰高宗問許敬宗漢武開昆明池實何年對曰元狩三年將伐昆)
(明實為此池以習戰又寰宇記云宋元嘉二十三年築堤以堰水為池輿地志齊武帝理水軍於此池中號曰)
(昆明池故沈約登覆舟山詩南瞻儲胥舘北眺昆明池)織女機絲虚月夜石鯨鱗
甲動秋風(洙曰西京雜記昆明池刻玉石為鯨每至雷雨鯨常鳴吼鬐尾皆動漢世祭之以祈雨往)
(往有驗西都賦集乎豫章之宇臨乎昆明之池左牽牛織女似雲漢之無涯修可曰西都賦注武帝鑿昆明池)
(於左右作牽牛織女以象天河)波漂菰米沈雲黑(洙曰西京雜記太液池邊皆是彫胡綠節)
(之類菰之有米者長安人謂為彫胡菰之有首者謂之綠節趙曰言菰之多其望之長遠黯黯如雲之黑也)
露冷蓮房墜粉紅(洙曰蓮房蓮花也修可曰蓮房墜粉紅謂蓮實上花葉墜也爾雅荷芙蓉)
(蕖其華菡萏其實蓮其中的郭璞注云蓮謂房也的房中子也以此考之則蓮房非花矣唐本草圖經云菰又)
(謂之茭白歲久者中心生白臺如小兒臂謂之茭手其臺中有黑者謂之茭鬱至後結實乃彫胡米也沉雲黑)
(其茭鬱乎)關塞極天唯鳥道(洙曰言道路多狹所通者鳥道而已沈曰南中地志交趾郡治)
(龍偏縣自興古鳥道四百里)江湖滿地一漁翁(趙曰公自謂也)
昆吾御宿自逶迤(鄭曰晉灼曰昆吾地名有亭顔師古曰御宿苑在長安城南孟東曰諸宫)
(别觀不許人往來上宿皆宿於此故名御宿趙曰昆吾御宿皆地名以長安志考之在萬年縣西)補注
(鶴曰子虚賦琳珉昆吾張揖曰昆吾山名也出善金通鑑云郭子儀引三十騎自御宿川循山而東謂王延昌)
(曰六軍將士逃潰者多在商州今速往收之并發武關防兵數日間北出藍田以向長安吐蕃必潰則御宿川)
(在京兆府之境甚明)紫閤峯隂入渼陂(洙曰一云紫閤峯隂入渼陂昆吾御宿自逶迤鄭曰)
(渼莫彼切今本作漾如亮切非是趙曰紫閤峯終南山之峯名)香稻啄餘鸚鵡粒碧梧
棲老鳳凰枝(洙曰古今詩話云紅飯啄餘鸚鵡粒碧梧棲老鳳凰枝此語反而意竒退之詩云舞)
(鑑鸞窺沼行天馬度橋亦效此理)佳人拾翠春相問(趙曰費昶春郊望美人詩芳郊拾翠)
(人)仙侣同舟晩更移(洙曰李膺郭林宗同舟而濟人望之為仙舟)綵筆昔曾
干氣象白頭吟望苦低垂(洙曰卓文君有白頭吟趙曰公自言其昔日曾攜綵筆題)
(詩干歷其氣象今老矣白頭吟詠而望之其頭苦於低垂)
社日兩篇(大歷元年作)
補注(鶴曰詩云鴛鷺迴金闕誰憐病峽中又云歡娛看絶塞涕淚落秋風當是大歷元年)
(秋社在䕫州作)
九農成德業百祀發光輝報效神如在馨香舊不違(洙曰)
(少皞氏以九扈為九農正共工氏有子曰勾龍能平水土故祀以為社語祭神如神在又左傳云所謂馨香無)
(讒慝也)補注(鶴曰按天寶元年十月九日勑社為九土之尊稷乃五穀之長春祈秋報祀典是尊今秋)
(社故云報效馨香二字本周書非起於左傳也)南翁巴曲醉(蘇曰晉初南隱者自號南翁人莫知)
(來歷因社日至衆會上願聽巴歌乞此一日醉)北鴈塞聲微尚想東方朔詼諧
割肉歸(洙曰東方朔傳伏日詔賜從官肉太官丞日晏不來朔獨拔劍割肉謂其同官曰社日當蚤歸)
(請受賜即懷肉去太官奏之詔朔自責朔曰拔劍割肉一何壯也割之不多又何廉也歸遺細君又何仁也蘇)
(曰此社日詩所載乃是伏日或云誤使事或云大手筆寓意而已鮑曰按十二諸侯年表秦德公二年初作伏)
(祠社磔狗四門則祠社用伏日此詩用伏日事何疑)
陳平亦分肉太史竟論功(洙曰陳平傳里中社平為宰分肉甚均里父老曰善哉陳)
(孺子之為宰平曰嗟呼使平得宰天下亦如此肉矣)今日江南老他時渭北(洙曰一作)
(水)童(洙曰公生於渭北老於江南)歡娛看絶塞涕淚落秋風(趙曰公言流落)
(於此故涕淚在秋風之中落也)鴛鷺迴金闕(洙曰鴛鷺公卿也趙曰金闕天子之闕言公卿之自)
(金闕迴者誰念我也)誰憐病峽中(洙曰公自傷也)
秋野五首(大歷元年作)
補注(鶴曰詩云繫舟蠻井絡卜宅楚村墟當是大歷元年在䕫州作是時賃居瀼西)
秋野日蔬蕪(洙曰謝元暉詩邑里向蕪蔬)寒江動碧虚繫舟蠻井絡
(洙曰蜀都賦岷山之精上為井絡趙曰楚在春秋為蠻夷)卜宅楚村墟(洙曰䕫州楚附庸)棗
熟從人(洙曰一作行)打葵荒欲自(洙曰一作旦)鋤(蘇曰左思曰鋤園葵客間其勤)
(如此左曰去其猶草耳)盤飱老夫食分減及溪魚
易識浮生理難交一物違(洙曰物不可違其性也)水深魚極樂林
茂鳥知歸(洙曰見林茂鳥春歸水深魚知聚詩)吾老甘貧病榮華有是非
(趙曰吾老矣自安於貧病而無他念於榮華非不羨也而有是與非)秋風吹几杖不厭北
(洙曰一作此)山薇(洙曰夷齊隠於首陽山採薇而食之蘇曰殷竦晉宣帝兩徵不起里人勸其仕竦曰)
(老子不厭此山蕨薇君其謂予何人皆服其量)補注(希曰陸機曰薇山菜也莖葉似小豆蔓生味如豆藿)
(亦可食祭祀用之北山猶言北山有萊也)
禮樂攻吾短山林引興長(洙曰稽康書濟類見寬不攻其過又云至為法禮之士所)
(繩疾之如讐又云有入山林而不反之論遊山澤觀魚鳥心甚樂之也)掉頭紗帽側(洙曰莊子)
(在宥篇爵躍掉頭紗帽見管寧紗帽静託)曝背竹書光(洙曰竹書古簡冊也趙曰所謂竹簡之書)
(也暗用郝隆曬腹中書也)風落收松子天寒割蜜房(洙曰蜜房蜂房也趙曰班固終)
(南頌曰蜜房溜其顛)稀疎小紅翠(趙曰言秋華也)駐屐近微香
遠岸秋沙白連山晩照紅(洙曰海賦波如連山)潜鱗輸駭浪(洙曰海賦)
(駭浪暴洒趙曰言魚以深為樂而峽水之深則輸寫駭浪)歸翼會高風(洙曰魏文帝適與高風會)
(修可曰張翰曰如歸翼得高風翺以投林中古詩云翩翩歸鴈翅更得高秋風)砧響家家發(洙曰)
(謝惠連櫩高砧響發楹長杵聲哀)樵聲箇箇同(洙曰峽中樵人常唱大昌歌以弔柳青每聲闕)
(即呼柳青不知所為也)飛霜任青女賜被隔南宫(洙曰淮南子云霜神青女注云)
(青女天神青天玉女主霜雪後漢樂崧嘗直南宫家貧無被帝聞而嘉之詔大官賜尚書郎已下食并給帷被)
(公雖為郎而在外故云隔爾)
身許騏驎畫(洙曰見今代騏驎閤注)年衰鴛鷺羣(洙曰公晚方登朝籍)大江
秋易盛空峽夜多聞徑隠千重石帆畱一片雲兒童解
蠻語(鄭曰解佳買切識也)不必作參軍(洙曰世說郝隆為南蠻參軍上巳日作詩曰娵隅濯)
(清池桓温問何物答曰名魚為娵隅温曰何為作蠻語隆曰千里投公始得一蠻府那得不蠻語也)
詠懷古跡五首(大歷元年作)
補注(鶴曰詩詠三峽五溪與宋玉之宅昭君之墓先主孔明之廟而懷其人當是大歷元)
(年至䕫州後作)
支離東北風塵際(洙曰莊子人間世注云形體支離不全貌蘇曰徐懿老年病體支離漂泊)
(萬里又值西北風塵趙曰言祿山之亂時在賊也)漂泊西南天地間(洙曰漂泊言無定止)
三峽樓臺淹日月(洙曰三峽謂瞿唐巫山黃牛也趙曰䕫之上游則月峽下游則巴峽巫峽)
(此三峽也)補注(鶴曰峽程記云三峽即明月峽巫山峽廣澤峽其有瞿唐灔澦燕子屏風之類皆不在三)
(峽之數何王趙之未思也此云三峽盖指巫山為第三峽非兼明月廣澤而言下篇謂蜀主幸三峽亦此義也)
五溪衣服共雲山(洙曰五溪蠻夷所居馬援所征之地衣服言異制也共雲山言與之雜處)
(夢符曰按後漢武威將軍劉尚擊武陵五溪蠻夷注酈溪道元注水經云武陵有五溪謂雄溪樠溪酉溪潕溪辰)
(悉蠻夷所居皆槃瓠之子孫也今辰州界)羯胡事主終無賴(洙曰祿山負恩也無賴言無所)
(倚賴)詞客哀時且未還(洙曰公自言傷時也)庾信平生最蕭瑟暮年
詩賦動江關(洙曰周書庾信字子山雖位望通顯常有鄉關之思乃作哀江南賦以致其意略云)
(壯士不還寒風蕭瑟)
搖落深知宋玉悲(洙曰宋玉一作為主九辨云悲哉秋之為氣也蕭瑟兮草木搖落而變衰)
(又曰竊獨悲此凛秋)風流儒雅亦吾師(蘇曰江總曰宋玉不惟文章亘絶風流儒雅自可為)
(後生師範)補注(希曰宋玉宅在歸州歸與䕫為鄰公至䕫故有此作)悵望千秋一灑淚
(洙曰謝靈運詩灑淚眺連崗)蕭條異代不同時(洙曰漢文帝見相如上林賦恨不與之同)
(時)江山故宅空文藻(洙曰哀江南賦誅茅宋玉之宅)雲雨荒臺豈夢思
(洙曰為王曾賦陽臺事也趙曰宋玉所言朝雲暮雨託興以言夢中事)最是楚宫俱冺滅
舟人指點到今疑(洙曰疑神女之事也)
羣山萬壑赴荆門生長明妃尚有村(洙曰歸州有昭君村下有香溪俗傳)
(因昭君而草木皆香故曰香溪)一去紫臺連朔漠(洙曰江淹恨賦若夫明妃去時仰天太息)
(紫臺稍遠關山無極摇風忽起白日西匿隴鴈少飛岱雲寡色望君王兮何期終蕪荒於異域)獨留青
冢向黃昏(洙曰昭君墓也夢符曰按圖經昭君臺興山山南二里漢掖庭待詔王嬙字昭君南郡秭)
(歸人舊注云邑人憫昭君不回立臺以祭今有昭君村田曰單于既死子達立昭君謂達曰將為漢將為胡曰)
(為胡於是昭君服毒而死單于舉國葬之胡中多白草而此冢獨青前代詞人多作歌詩以弔之)畫圖
省識春風面環珮空歸月夜魂(蒼舒曰漢元帝宫人頗多嘗令畫工圖之有欲)
(呼者披圖以召故宫人多行賂於畫工王昭君姿容甚麗無所苟求工遂毁其狀後匃奴求美女帝以昭君充)
(行既召見帝悅之而名字已去遂不復留帝怒殺畫工毛延夀)千載琵琶作胡語分明
怨恨曲中論(洙曰昭君初適匃奴在路愁怨遂於馬上彈琵琶以寄其恨至今傳之謂之昭君怨)
(夢符曰釋名推手向前曰琵却手向後曰琶因以為名漢遣烏孫公主念其行道使知音者馬上奏琵琶以慰)
(之)
蜀主窺吳幸三峽崩年亦在永安宫(洙曰劉先主以孫權襲關侯之故東)
(征三吳為將陸訍所破於秭歸步歸魚復改為永安遂卒於永安)補注(鶴曰按蜀志章元三年四月癸)
(已先主殂於永安宫年六十三䕫有其廟故作此以懷之)翠華想像空(洙曰一作寒)山裏
(洙曰翠華軍盖想像猶髣髴趙曰翠華天子之旗也)玉殿虚無野寺中(洙曰山有卧龍寺先)
(主祠在焉)古廟杉松巢水鶴補注(希曰春秋繁露曰鶴水鳥也夜半水立感其生氣則)
(益喜而鳴故曰水鶴)歲時伏臘走村翁(洙曰言民猶祭祀)武侯祠屋長鄰
近一體君臣祭祀同(洙曰公自注云殿今為寺廟在宫東)補注(鶴曰漢魏丙贊君為)
(元首臣為股肱明其一體相待而成也魏徵傳亦云君臣同心是為一體)
諸葛大名垂宇宙(洙曰謂孔明之名垂於天下)宗臣遺像肅清高(洙曰)
(漢以蕭何為宗臣以功業為時所宗尚也言孔明勲烈見於後世者亦可擬蕭何)三分割據紆
籌策(洙曰三分謂魏蜀吳當時孔明多籌策)萬古雲霄一羽毛(洙曰言聲名飛揚獨)
(步萬古)伯仲之間見伊吕(趙曰言孔明在二公之間也魏文帝論傅毅之於班固伯仲之)
(間耳)指揮若定失蕭曹(洙曰謂功垂成而亮薨)福移漢祚難恢復(洙曰)
(天福不可復再)志決身殱軍務勞(洙曰孔明在軍罰二十已上皆親覽)補注(希曰本司)
(馬仲達有食少事煩之嘆也)
送田四弟將軍將䕫州栢中丞命起居江陵節度
陽城郡王衛公幕(大歷元年作)
(洙曰一云䕫府送田將軍赴江陵)補注(鶴曰栢中丞即公為䕫府栢都督謝上表者詳)
(見前注當是大歷元年秋作明年卿二翁權䕫州矣)
離筵罷多酒起地發寒塘回首中丞座(洙曰見周行獨座策注趙曰言田公)
(所起發之地在䕫州寒塘也辭中丞而行猶回首顧戀也御史中丞謂之獨座)馳牋異姓王(洙曰見八)
(哀臨淮王詩注趙曰漢有異姓諸侯王也)燕辭楓樹日(趙曰楚地多楓也)鴈度麥城霜
空醉山翁酒遙憐似葛疆(洙曰葛疆山簡愛將也襄陽童謠曰舉鞭向葛疆何如并州兒)
九月一日過孟十二倉曹十四主簿(大歷二年作)
補注(鶴曰詩云藜杖侵寒露蓬門啓曙烟則孟之所居不在城市按公賦孟氏詩云下隣慙近)
(舍當是大歷二年作)
藜杖侵寒露蓬門啟曙烟力稀經樹歇老困撥書眠秋覺
追隨盡來因孝友偏(趙曰言今來孟氏家因重其兄弟孝友偏篤也)清談見滋味
爾輩可忘年
課小豎鋤斫舍北果林枝蔓荒穢淨訖移牀三首
(洙曰一云秋日閒居)補注(鶴曰詩云背堂資僻遠在野興清深又云寒水光難近秋山響易哀)
(當是大歷二年在瀼西作)
病枕依茅棟荒鉏淨果林背堂資僻遠在野興清深山雉
防求敵(洙曰詩雉鳴求其牡趙曰雉性強而善鬭)江猿應獨吟(趙曰應平聲以鉏斫果林荒穢)
(淨其枝蔓則猿來少應有獨吟而已)洩雲高不去(洙曰見洩雲蒙清寒注)隠几亦無心(洙曰)
(莊子東郭子綦隠几塔然似喪其耦注言心形兩忘也)
衆壑生寒早長林卷霧齊青蟲懸就日朱果落封(洙曰一作伐)泥
(洙曰以泥封其接枝也)薄俗防人面(洙曰人一作狸蘇曰使人面獸心之義舊引左氏人心不同如其面)
(焉止其面之不同於防字無義)全身學馬蹄(洙曰莊子有馬蹄篇言齕草飲水適足其身馬之真性有善治)
(馬者出則馬失真性而不得盡其生也趙曰所謂馬蹄可以踐霜雪毛可以禦風寒齕草飲水翹足而陸此馬之真性也)
吟詩坐迴首隨意葛巾低
籬弱門何向(趙曰言籬觸處損壊門無定向也)沙虚岸只(洙曰一作自)摧日斜魚
更食客散鳥還來寒水光難定秋山響易哀天涯稍曛黑(洙曰)
(謝靈運詩朝遊窮曛黑)倚杖更徘徊(蘇曰陶侃每見山水佳麗之地莫不怡然倚杖徘徊至興罷而已)
峽口二首(大歷元年作)
補注(鶴曰題云峽口當是在䕫州作又云秋氣動衰顔蘆花留客晩當是大歷元年秋作是年栢中)
(中丞為都督公為作謝上表栢嘗送菜則賜金可知故又云諸侯數賜金)
峽口大江間(洙曰一作闊)西南控百蠻(洙曰施黔五溪之蠻也)城欹連粉堞
(鄭曰達恊切城上垣)岸斷更青山開闢當(一作多)天險(洙曰天設之險也言險因開闢而後)
(通爾)防隅一水關(洙曰峽口有關斷以鐵鏁)亂離聞鼓角秋氣動衰顔(趙曰以身)
(逢亂離聞鼓角聲所以感動衰顔也)
時清關失險世亂戟如林去矣英雄事荒哉割據心(洙曰)
(當公孫述劉備之際䕫為要衝趙曰皆以英雄而割據一隅也)蘆花留客晩楓樹坐猿
深疲&KR1170;煩親故(&KR1170;乃結切蘇曰麻緗隠居終南山不仕常有親知見緗緗曰疲&KR1170;之人何煩親)
(故往來存問)諸侯數賜金(數色角切洙曰言多得諸侯贈遺也蒼舒曰主人中丞頻分明俸趙)
(曰公自注云主人栢中丞頻分明俸盖節度古諸侯也因言諸侯所貽之金得稱賜金)補注(希曰漢書)
(食貨志注師古曰諸賜言黃金者皆與之金不言黃者一金與萬錢此用其字)
村雨(廣德二年作)
補注(鶴曰詩云挈帶看朱紱則是公得賜緋未久時作當是廣德二年在草堂作故又云)
(松菊新霑洗茅齋慰遠遊)
雨聲傳兩夜寒事䬃高秋挈(一作攬)帶看朱紱(洙曰公任郎官故朱)
(紱)開箱覩黑裘(洙曰蘇季不得用而貂裘敝黑)世情只益睡(洙曰世態凋敝不可)
(瞻想莫若自隠於睡)盜賊敢忘憂(洙曰所憂者盜賊未平)松菊新霑洗茅齋
慰遠遊
寒雨朝行視園樹(大歷二年作)
補注(鶴曰詩云散騎未知雲閤處啼猿僻在楚山隅當是在䕫州作然謂之視園樹而詩)
(中又言桃李梔子紅椒丹橘黃柑則是瀼西之園也詩必作於大歷二年冬)
柴門雜樹向千株丹橘黃甘此地無(趙曰江南種橘江北成枳則知甘橘)
(惟楚地之所有耳)江上今朝寒雨歇籬中秀(洙曰一作邊新)色畫屏舒
桃蹊李徑年雖故(洙曰李廣贊諺曰桃李不言下自成蹊師古曰蹊為徑道也言桃李以其)
(華實之故非有所召呼而人争歸來往不絶其下自然成徑以喻人懷誠信之人故能潛有所感)梔子
紅椒艷色殊(洙曰一作艷復殊)鏁石藤梢元自落到天松骨見
來枯林香出實垂將盡葉蔕辭枝(洙曰一作柯)不重蘇愛日
恩光榮借貸(洙曰冬日可愛)補注(希曰文選江淹上書吳王借以恩光而愛日則用左傳冬)
(日可愛字也)清霜殺氣得憂虞(洙曰釋云霜者喪也其氣幓毒物皆喪也趙曰仲秋之月)
(殺氣侵盛)衰顔動覓藜牀坐(洙曰管寧家貧坐藜牀欲穿為學不倦)緩步仍須
竹杖扶(洙曰費長房投竹杖於葛陂化龍而去)散騎未知雲閤處啼猿僻
在楚山隅(洙曰潘安仁秋興賦寓直於散騎之省高閤連雲)
偶題(大歷元年作)
補注(鶴曰詩云江峽繞蛟螭當是大歷元年在䕫州時作故又曰聖朝兼盜賊時吐蕃之)
(亂未息也)
文章千古事得失寸心知(趙曰言文章垂不朽之事其得其失盖吾心自知之)作
者皆殊列名聲豈浪垂(洙曰言以文章名必有所長也)騷人嗟不見(洙曰)
(世之言文章者謂文至於齊梁之間變而為風騷矣趙曰指言屈原宋玉也文章之祖起於騷嗟不見則屈宋)
(遠矣)漢道盛於斯(洙曰漢文章深厚有古人之風趙曰言漢有司馬遷相如劉向王褒之屬傷今)
(不復見古人也師曰文章惟漢為渾厚森嚴故曰漢道盛於斯心從弱歲疲)前輩飛騰入餘
波綺麗為(洙曰綺麗騷人之作也趙曰文章至於綺麗乃騷雅之末流故謂之餘波)後賢兼
舊制(洙曰制一作例後之作者兼騷人之體也)歴代各清規(趙曰所謂逓相祖述也)法
自儒家有心從弱歲疲(趙曰公自謂也吾之用心自弱冠時疲苦至今也)永懷
江左逸(洙曰江左晉元帝渡江所都也阮籍之流文多尚逸趙曰江左則嵇阮鮑謝之徒文選多采取)
(焉故公永懷之)多病(洙曰一作謝)鄴中竒(洙曰鄴魏所都文帝好文故作者多尚竒江文通云)
(關西鄴下既已罕同河外江南嶺為異法)補注(希曰詩終其永懷)騄驥皆良馬麒麟
帶好兒(趙曰麒麟之子仍是麒麟故云帶好兒)車輪徒已斵(洙曰莊子威公讀書輪扁)
(以爲聖人之糟粕威公曰寡人讀書輪人安得議乎輪扁曰以臣之事觀之夫斵輪徐則甘而不固疾則苦而)
(不入不徐不疾得之於手應之於心口不能言有數存焉於其間臣不能以喻臣之子臣之子亦不得受之於)
(臣是以行年七十而老斵輪古之人與其不可傳也死矣然則君之所讀者古人之糟粕巳)堂構肯
仍虧(洙曰書曰若考作室既底法厥子乃弗肯堂矧肯構)謾作潜夫論(洙曰後漢王符字節)
(信隠居著書以譏當時失得不欲章顯其名故號曰潜夫論)虚傳幼婦碑(洙曰曹操與楊修讀)
(曹娥碑隂有八字曰黃絹幼婦外孫韲臼修解得操行二十里乃悟云黃絹是色絲色絲絶字也幼婦少女少)
(女妙字也外孫女子女子好字也韲臼之器受辛辤字也言絶妙好辤與楊合操曰有智無智校三十里)緣
情慰漂蕩(洙曰文賦詩緣情而綺靡)抱疾屢遷移經濟慙長策(洙曰言無)
(經濟之才)飛棲假一枝(洙曰鷦鷯賦巢不過一枝左太冲巢林棲一枝可謂達士模)塵沙
傍蜂蠆(鄭曰傍滿浪切近也)江峽繞蛟螭(洙曰蜂蠆蛟螭皆毒物也言避患難不暇耳趙)
(曰言棲托於䕫州之地如此非有譬托)蕭瑟唐虞遠(洙曰沈休文論虞夏以來遺文不覩)聯
翩楚漢危(洙曰江文通雜體詩序夫楚謠漢風既非一體魏製晉造固亦一體趙曰傷戰主之不能)
(安)聖朝兼盜賊(洙曰胡虜為中原之亂也趙曰言前有安史今有吐蕃是也)異俗更
喧卑(洙曰公北人而在南故呼楚人為異俗喧卑囂雜貌)鬱鬱星辰劍(洙曰張華夜登樓望)
(見牛斗間有異氣乃酆城寶劍也)蒼蒼雲雨池(洙曰周瑜傳蛟龍得雲雨恐非池中物革曰此)
(二句子美自喻失其所也如此)兩都開幕府(洙曰兩都東京西京也幕府謂元帥也)補注
(希曰衛青征匃奴絶大漠大克獲帝就拜大將軍於幕中府故曰幕府幕府之名始於此師古曰幕府者以軍)
(幕為義古字通單用耳軍旅無常居止故以帳幕言之廉頗李牧市租皆歸幕府非至衛青始有其號又幕訓)
(大於義乖矣)萬㝢插軍麾(洙曰謂天下用兵也)南海殘銅柱(洙曰馬援勒功銅柱)
(師曰恨無人立功如馬援也)東風避月支(洙曰匃奴傳東胡強而月氏盛師曰言避吐蕃之亂)
(也)音書恨烏鵲(洙曰西京雜記乾雀噪則行人至)號怒怪熊羆(洙曰苦寒行熊)
(羆對我蹲趙曰言䕫州山居之所有也)稼穡分詩興(洙曰役於營生不暇吟詠也)柴荆
學士宜(洙曰習其風俗也)故山迷白閤秋水憶黃陂(洙曰白閤黃陂關中)
(山水趙曰白閤則終南山相附之止皇陂則皇之陂也舊以為黃陂誤也)不敢要佳句(要伊遥切)
愁來賦别離
雨晴(大歷元年作)
補注(鶴曰詩云雨晴山不改晴罷峽如新當是大歷元年䕫州作故又云故國愁眉外也)
(雨晴善本作雨時)
雨晴山不改晴罷峽如新(洙曰言隂晴在雨而不在山也)天路休殊俗
秋江思殺人有猿揮淚盡(洙曰荆州記曰巴東三峽長猿聲中啼至三聲聞者垂淚)
無犬附書頻(趙曰陸機有犬曰黃耳在洛中使附書歸江左也)故國愁眉外長
歌欲損神(蘇曰蔡琰曰故國迢逓回首愁眉之外)
晩晴吳郎見過北舍(大歷元年作)
補注(鶴曰吳郎乃吳司法也公有簡吳郎司法詩又今詩云圃畦新雨潤當是大歷元年)
(秋作)
圃畦新雨潤(洙曰新一作佳)愧子廢鉏來竹杖交頭拄(趙曰費長房投)
(竹杖於葛陂化龍而去)柴扉隔徑開(蘇曰顔延年過陳拱時秋暮拱呼童掃徑開門談論如鮫)
(珠落盤琅琅可愛)欲栖羣鳥亂未去小童催明日重陽酒相迎
自醱醅(洙曰開酒也)
解悶十二首(大歷元年作)
補注(鶴曰詩云一辭故國十經秋又云草閤柴扉星散居當是大歷元年䕫州作)
草閤柴扉星散居(趙曰庾信寒園即事詩寒園星散居師曰䕫地多山少平居人傍山故星)
(散)浪飜江黑雨飛初(洙曰鮑照飜浪揚白鷗)山禽引子哺紅果溪
友(洙曰一作女)得錢留白魚(師曰得錢不論其價知魚賤也)
商胡離别下揚州憶上西(洙曰一作蘭)陵故驛樓為問淮南
米貴賤(蘇曰王褒淮南米價貴賤吾欲東下)老夫乘興欲東流
一辭故國十經秋每見秋瓜憶故丘(洙曰一作侯長安東門瓜絶美趙曰)
(邵平種瓜長安東門也公長安人故有懷鄉之詩)今日南湖采薇蕨何人為覓
鄭瓜(洙曰一作袁)州(洙曰公自注今鄭秘監審師曰瓜州金陵之别號鄭審乃公故人也)
沈范早知何水部(洙曰謂水部郎中薛據沈約范雲見能詩何水部注)曺劉不待
薛郎中(洙曰曺子建劉幹薛璩也趙曰若薛據者恨不與曺子建劉幹同時)獨當省署開
文苑(師曰子美以文章為已任故云)兼泛滄浪學釣翁(趙曰言薛前在省部今在荆南)
(有江湖之樂斯為學釣翁)
李陵蘇武是吾師(洙曰世之言五言詩始於蘇武李陵)孟子論文更不疑
(蘇曰顔延年云李陵蘇武句注可師餘區區輩不足數南子端論文究理惟孟軻之書使人不疑趙曰指孟雲)
(卿也)一飯未曾留俗客(蘇曰陶侃未嘗延俗客)數篇今見古人詩(蘇曰)
(校書郎孟雲卿)
復憶襄陽孟浩然清詩句句盡堪傳即今耆舊無新語
(蘇曰殷湛曰曹劉泯跡文章無宗師親耆舊區區於毫楮間倔竒新語何後生者敢爾為)謾釣槎頭
縮項(洙曰一作頸)鯿(洙曰浩然開元時人詩云梅花殘臘月柳色半春天鳥泊隨陽雁魚藏縮頸鯿)
(又云試垂竹竿釣果得查頭鯿鯿魚也楚人云長有粳米縮頭鯿魚為美味也趙曰言今耆舊之間不復造新)
(語以言鯿魚但謾釣之而已習鑿齒襄陽耆舊傳云漢水中鯿魚甚美禁人捕以槎斷水因謂之槎頭鯿)補
注(鶴曰張敬兒為刺史齊高帝取此魚敬兒作六穗舶置魚而進作書曰奉槎頭縮項鯿一千八百頭孟浩)
(然又有王昌齡詩云領南香味有槎頭)
陶冶性靈存底物(洙曰詩能陶冶情性修可曰梁鍾嶸評阮嗣宗詩無彫蟲之工而詠懷之)
(作可以陶冶靈性幽思)新詩改罷自長吟(蘇曰謝惠連改詩既罷無知音者遇好句自吟)
(而已)熟知二謝將能事(洙曰元暉靈運趙曰公言其稔熟知謝靈運謝惠連將作詩為能事)
頗學隂何苦用心(洙曰梁術云隂鏗何遜文章傑出諸公用心太苦)
不見高人王右丞(鄭曰本注云相國縉)藍田丘壑蔓寒藤(趙曰右丞王維)
(也有别墅在藍田所謂輞川也)最傳秀句寰區滿未絶風流相國能(洙曰)
(唐書王維傳字摩詰開元中擢進士第乾元中轉尚書右丞以詩名盛於時尤長五言詩晚年得宋之問藍田)
(别墅墅在輞口水周於舍下竹洲花塢與道友裴迪浮舟往來彈琴賦詩嘯歌終日嘗聚其田園所為詩號輞)
(川集代宗時弟縉為宰相代宗好文求維文縉編綴得四百餘篇上之)
先帝貴妃俱寂寞荔枝還復入長安(洙曰楊貴妃傳妃嗜荔枝必欲生致)
(之乃置騎傳送數千里味色未變至京師)炎方每續朱櫻獻(趙曰禮記仲夏之月天子以含)
(桃先薦寢廟今云續朱櫻獻則亦南方之所貢也)玉座應悲白露團(洙曰謝元暉詩玉座)
(猶寂寞况乃妾身輕修可曰唐史遺事云乾元初明皇幸蜀回嶺南進荔枝上感念楊妃不覺悲慟)
憶過瀘戎摘荔枝青楓隠映石逶迤京華應見無顔色
紅顆酸甜只自知(洙曰蜀無荔枝惟戎瀘最多盖荔枝常生於嵐瘴之地也師曰瀘戎二州)
(名蜀荔枝譜云廣南及梓䕫之間所出大率早熟肌肉薄其味甘酸其精好者近比閩中之下品戎州圖載郡)
(國志云𤏡人住西夷中多以荔枝為業園植萬株樹收百顆故戎州有荔枝園戸)
翠瓜碧李沈玉甃(洙曰玉甃井也魏文帝書有云浮甘瓜於清泉沈朱李於寒水)赤梨
蒲萄寒露成可憐先不異枝蔓此物娟娟長遠生(趙曰此物)
(言荔枝也可憐先與荔枝不異枝蔓他處所有而此物長於遠地娟娟然生所以歎異之也)
側生野岸及江蒲不熟丹宫滿玉壺(趙曰此篇山谷云亦貢荔枝之汁蜀)
(都賦側生荔枝江蒲則自戎𤏡而下例以畝為蒲今官私契約皆然因以押韻丹宫神仙之宫以比禁苑玉壺)
(珍貴之器以言至尊之奉惟其不熟丹宫而滿玉壺所以求之於遠也)雲壑布衣鮐背死
勞生(洙曰謝師厚云生當作人)重馬翠眉須(洙曰重當作害須一作疎定功曰此一絶亦言)
(荔枝歐陽公本勞人害馬翠眉須蜀都賦有曰笻竹緣嶺菌桂臨崖旁挺龍眼側生荔枝布綠葉之萋萋結朱)
(實之離離按楊貴妃嗜荔枝必欲生置乃置騎曉夜傳至京師色未變馹召至於老死山谷間故曰勞人害馬)
(也翠眉指貴妃也)
復愁十二首(大歷二年作)
(洙曰此詩十二首多感時事而言故無傳信者則闕之以俟有聞)補注(鶴曰此詩當是)
(大歷二年在瀼溪作故詩云巫山猶錦樹又云村船逆上溪時吐蕃寇邠靈京師戒嚴所以又)
(有萬國尚防寇之句)
人煙生處僻(洙曰一云遠處趙曰曹子建千里無人煙)虎跡過新蹄野鶻翻
窺草(蘇曰董卓每視漢獻帝如野鶻之窺深草盖其禽心自視無異也工部作是句深得體法)村船
逆上溪
釣艇收緡盡昏鴉(洙曰一作鷗)接翅稀月生初學扇雲細不
成衣(洙曰初學扇謂未甚圓也不成衣言細也趙曰李義甫詞鏤月成歌扇裁雲作舞衣)
萬國尚防寇故園今若何(蘇曰楊震故園今復如何趙曰故園指長安也)昔歸
相識少早已戰場多
身覺省郎在(趙曰公任工部員外郎故云)家須農事歸年深荒草徑
老恐失柴扉
金絲鏤箭鏃皂尾掣旗竿一自風塵起猶嗟行路難(洙曰)
(金絲箭皂尾旗皆胡服也)
貞觀銅牙弩(田曰南越志云龍川唐時常有銅弩牙流出水皆銀黃彫鏤取之以製弩)開元
錦獸張(趙曰書曰若虞機張則所謂錦獸張者亦弩之物耳)補注(希曰本草陶隠居云即今人所)
(用射者鶴曰申屠嘉傳以林官蹶張如淳曰材官之多力能脚踏強弩張之故曰蹶張律有蹶張士師曰今之)
(弩以手張者曰劈張以足踏者曰蹶張)花門小前(洙曰一作箭)好此物棄沙場
(師曰唐六典注釋名曰弩怒也有弩怒也其柄曰臂似人臂也鉤弦曰牙似牙齒也牙外曰郭為牙之規郭也)
(合名之曰機如門戸樞機開闔有節也父老云盖越至弩營也錦獸張設射侯也花門乃回紇)
胡虜何曾盛干戈不肯休閭閻聽小子談笑覓封侯(趙曰)
(此篇公盖憤生事邀功濫冒榮寵者矣雖閭閻小人亦說取封侯也)補注(鶴曰按通鑑至德專以官爵賞)
(功諸將出征皆給空名告身自開府特進列卿大將軍下至中郎將聽臨事注名其後又聽以信牒受人官爵)
(有至異姓王者及清渠之敗復以官爵收散卒大將軍告身一通纔易一醉應募入軍者一切衣金紫至有朝)
(士僮僕衣金紫稱大官而給賤役者唐自惠琮矯詔令崔希逸擊吐蕃受厚賞自此吐蕃無歲不入寇觀胡虜)
(何曾盛干戈不肯休之句可為喜功生事妄開邊釁者之戒)
今日翔麟馬(夢符曰按唐志翔麟廏名續通典内有飛龍翔麟鳳苑鵷鸞告良六羣等大廏)先
宜駕鼓車(洙曰漢文帝以千里馬駕鼓車)無勞問河北諸將覺(洙曰一云角)
榮華(趙曰言此馬不勞問惟河北諸將角勝於榮華而已)
任轉江淮粟(蘇曰董莋轉江湖淮浙粟以實河北)補注(鶴曰唐自天寶之後輿地半為盜區)
(所賴江湖之地不失猶得藉以為國故史有唐得江淮財用濟中興之語高帝紀故秦苑囿園池今民得田之)
(師古曰養鳥獸曰苑又有垣曰囿)休添苑囿兵由來貔虎士不滿鳳凰
城(趙曰責天下勤王而已不在京城之兵多也)
江上亦秋色火雲終不移(趙曰餘熱猶在也)巫山猶錦樹南國
且黃鸝
每恨陶彭澤無錢對菊花如今九日至自覺酒須賒(洙曰)
(陶潛九日無酒採菊盈把遠望有白衣人擕酒來乃王宏使人送酒至遂醉而歸)
病減詩仍拙吟多意有餘莫看江揔老(洙曰江揔陳後主也陳破歸隨)
(後歸老江南趙曰按江揔傳揔尤工五言律詩)猶被賞時魚(師曰江揔陳後主狎客也陳破歸隨)
(後復歸江南子美以身未歸故鄉故託江揔以自比言揔雖易主得歸猶不若子美流落而有銀魚之賜子美)
(檢校工部朱紱銀魚)
諸將五首(永泰元年作)
補注(鶴曰此詩雖言天寶十四載已來諸將之事而詩云滄海未全歸禹貢薊門何處盡)
(堯封則是史朝義死後河北猶有未歸者又末篇云止憶往時嚴僕射當是武死後作武以永)
(泰元年四月死而公亦以其時去成都故又云錦江春色逐人來巫峽清秋萬壑哀乃永泰元)
(年秋在雲安作)
漢朝陵墓對南山(洙曰張孟陽七哀詩北邙何壘壘高陵有四五借問誰家墳皆云漢世主)
(恭文遥相望原陵鬱膴膴)胡虜千秋尚入關昨日玉魚蒙葬地(洙曰西京)
(雜記長安大明宫宣政殿此殿初就每夜見數騎衣鮮麗遊往其間高宗使巫祝劉明奴王湛然問其所由鬼)
(云我是漢楚王戊太子死葬於此明奴等曰按漢書戊與七國反誅死無後焉得其子葬之此鬼曰我當時入)
(朝以路遠不從坐後病死天子於此葬我漢書自有遺悞耳明奴因宣詔與改葬鬼喜曰我昔日亦是近屬豪)
(貴今在天子宫内出入不安改卜極為幸今在殿東北入地丈餘我死時天子欱我玉魚一雙今猶未朽必以)
(此相送勿見奪也明奴以事奏聞有敕改葬及發掘玉魚宛然見在棺槨之屬朽爛已盡自是遂絶)早時
金盌出人間(洙曰孔氏怪曰盧充家西有崔少府墓一日見一府舍門進見少府與崔小女為婚)
(三日崔曰君可歸女生男當以相還居四年三月三日臨水戲忽見崔氏并少府抱兒還充又與盌并贈詩一)
(首充取兒盌及詩女忽不見充詣市賣盌崔女姨曰我妹之女嫁而亡贈以金盌著棺中田曰補遺云沈炯行)
(經漢武通天臺為表奏之其奏略曰甲帳珠簾一朝零落茂陵玉盌遂出人間今公所言乃茂陵事但金)
(玉異爾舊所引乃女子之事趙曰此激怒諸將也漢朝天子之陵大臣之墓對南山自有千秋之固及胡虜入)
(關不無侵掠也)見愁汗馬西戎逼曾閃朱旗北斗殷(洙曰子美父名集中)
(兩處用皆非是謂吐蕃於河隴陷京師也趙曰前既有胡虜發掘陵墓今又有吐蕃之難諸將不知禦戎長安)
(號北斗城)多少材官守涇渭(洙曰漢材官蹶張皆武臣也)將軍且莫破愁
顔(趙曰為將軍者當以防寇為念且莫破愁顔而為樂也)
韓公本意築三城擬絶天驕拔漢旌(夢符曰按吕温三受降城碑默綴強)
(暴朔方軍總管韓國公張仁愿請築三受降城奪據其地中宗詔許横議不撓於是留及瓜之戍斬姦命之卒)
(六城雷動三城岳立以拂雲祠為中城東西相去各四百里過朝那而北闢斥侯迭望幾二十所損費億萬減)
(兵萬人趙曰漢匃奴傳自稱為天之驕子而回紇匃奴之種也故亦稱天驕)補注(希曰三受降城在唐)
(豐州九原郡按志注景龍三年張仁愿築仁愿於河北築三受降城意欲絶虜路其後返與回紇和親資其兵)
(同討安史公所以致諸君何以答昇平之恨)豈謂盡煩回紇馬翻然遠救朔
方兵(洙曰言築城以備蕃寇而蕃反為唐平難也趙曰至德元年郭子儀以朔方安西回紇等兵討安慶)
(緒其後恃功浸擾中國此公所以嘆也)胡來不覺潼關隘(洙曰謂祿山陷關也趙曰此譏)
(哥舒翰之敗)龍起猶聞晉水清(洙曰謂肅宗起於靈武也趙曰河北者晉地也肅宗龍飛)
(而晉水復清)獨使至尊憂社稷諸君何以答昇平(蘇曰劉毅曰至尊獨)
(憂社稷焦心勞思諸大夫忍食肉端然安居乎)
洛陽宫殿化為烽(洙曰曹子建洛陽何寂寞宫殿盡燒焚)休道秦關百二
重(洙曰張孟陽劍閣銘秦得百二併吞山河趙曰祖出前漢田肯賀上曰陛下治秦中秦形勝之國也帶山)
(阻河持戟百萬秦得百二焉注秦地險固三萬人足當諸侯百萬人)滄海未全歸禹貢薊
門何處覓堯封(洙曰言為盜賊所奄有也趙曰滄海指山東薊門言河北言為盜賊所陷也)
朝廷衮職雖多預天下軍儲不自供(趙曰罪朝廷之臣不能補衮也下言)
(郡國不修貢賦須上求索而後供也)稍喜臨邊王相國(洙曰王縉也文中子折衝樽爼不臨)
(邊)補注(希曰王縉由侍中拜河南副元帥又拜盧龍節度使故此篇首云洛陽宫殿化為烽洛陽唐為)
(河南府為安祿山史思明所破)肯銷金甲事春農(洙曰蔡文姬詩金甲耀日光)
回首扶桑銅柱標(趙曰馬援南征建銅柱標以勒切)冥冥氛祲未全銷
越裳翡翠無消息(洙曰前漢西域傳贊孝武之世覩犀布玳瑁則建朱崖七郡自是之後明)
(珠文甲通犀翠羽之珍盈於後宫師古注云昔周公相成王越裳氏重九譯而獻白雉)南海明珠
久寂寥(洙曰賈琮傳交趾土多珍異産明珠翠羽犀象玳瑁異香美木之屬自出)殊錫曾為
大司馬(洙曰東晉石勒侵阜陵詔加王導大司馬假以黃鉞出討之軍次江陵帝親踐於郊)揔戎
皆插侍中貂(洙曰漢侍中冠武弁大冠亦曰惠文冠加璫附蟬為文師曰子美嘗有自平宫中吕)
(太一南海收珠之句盖吕太一為廣州使舉兵叛故翡翠明珠久不貢朝延說者多引此詩以解太一之事揔)
(戎皆插侍中貂言將師邀功皆居高官也)補注(希曰侍中門下省之長時王縉李光弼諸公皆為之)炎
風朔雪天王地只在忠良翊聖朝(洙曰言天子冒風雪於外所賴者惟忠臣)
(而巳)
錦江春色逐人來(趙曰此篇專言嚴武也公今至䕫初見春焉故云逐人來)巫峽清
秋萬壑哀(洙曰殷仲文詩獨有清秋日能使高興人又爽籟驚幽律哀之叩虚牝)正賴往
時嚴僕射(嚴武)共迎中使望鄉臺(趙曰嚴武鎮蜀辟公為參謀望鄉臺在成都之)
(北時公隨嚴僕射登此臺迎中使也)主恩前後三持節(洙曰按武傳兩鎮蜀一刺綿州)軍
令分明數舉杯西蜀地形天下險安危須仗出羣材(趙曰)
(安危則安其危也公於八哀之言武公來雪山重武公去雪山輕正此意也)
九日五首(闕一首作大歷二年)
補注(鶴曰詩云巫峽蟠江路當是大歷二年在䕫州作按舊史是年九月吐蕃寇邠州靈)
(州京師戒嚴故詩又云佳辰對羣盜)
重陽獨酌(洙曰一云少飲)杯中酒抱病豈(一作起)登江上臺竹葉
於人既無分(洙曰張景陽七命乃有荆南烏程豫北竹葉浮蟻星沸飛華萍接竹葉酒名也)菊
花從此不須開(洙曰荆楚歲時記九日登高飲菊花酒)殊方日落玄猿哭
(洙曰後語宋玉曰子獨不見其玄猿乎)舊國霜前白鴈來(鮑曰筆談北方白雁似鴈而小)
(秋深則來白鴈至則霜降北人謂之霜信)弟妹蕭條各何往干戈衰謝兩相
催(洙曰干戈與衰老相逼也)
舊日重陽日傳杯不放杯即今蓬鬢改但愧菊花開(洙曰)
(愁見節物也)北闕心長戀(洙曰北闕帝都也趙曰不忘君也)西江首獨迴茱
萸賜朝士難得一枝來(洙曰唐制九日賜宴及茱萸)
舊與蘇司業(源明)兼隨鄭廣文(虔)采花香泛泛(洙曰一云簇簇)坐
客醉紛紛野樹歌還倚秋砧醒却聞歡娛兩冥寞(洙曰言蘇)
(鄭俱亡而已又流落也顔延年詩衣冠終冥寞)西北有孤雲(洙曰魏文帝西北有浮雲孝祥曰唐)
(狄仁傑授并州法曹參軍親在河陽仁傑登太行山反顧見白雲孤飛謂左右曰吾親舍其下瞻悵久之雲移)
(乃得去)
故里樊川菊(洙曰樊川在杜曲)登高素滻源(洙曰滻所簡切滻水也)補注(鶴曰)
(十道志樊川即杜陵之鄉漢將軍樊噲食邑於此故曰樊川屬京兆府公之父嘗為奉天令因家焉因自)
(號杜陵今曰故里者以此滻水為長安大川)他時一笑後今日幾人存(洙曰言節)
(物依然而人事更變也)巫峽蟠江路終南對國門繫舟身萬里伏
枕淚雙㾗(洙曰巫峽終南相去萬里於流落之際而又伏枕則羈苦可知矣)為客裁烏
帽從兒具綠樽(洙曰沈休文賓至下塵榻憂來命綠樽)佳辰對(洙曰一作帶)羣
盜愁絶更堪論(洙曰當盜賊充斥道路阻絶於異鄉逢此佳節固多愁蹙也)
九日諸人集于林(大歷元年作)
補注(鶴曰詩云九日明朝是則不應題云九日當曰諸人約九日集于林也詩又云相要)
(舊俗非老夫難早出皆相約之辭梁權道編在大歷元年)
九日明朝是相要舊俗非(洙曰非昔日遊賞之地也)老翁難早出賢
客幸知歸舊采黃花賸(石證切亦作剽梅曰賸有餘也)新梳白髮微謾
看年少樂忍淚已霑衣(蘇曰王子敬昨過嵇公墳忍淚急趨回首不覺霑衣情動於中)
(莫可制止也)
補注杜詩卷三十
