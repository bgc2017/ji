補注杜詩卷十五宋黃希原本
黃鶴補注
憶昔行(大歷三年後作)
補注(鶴曰詩云更討衡陽董鍊師南遊早鼓瀟湘柂當是大歷三年出峽後作權道編在)
(荆南詩内)
憶昔北尋小有洞洪河怒濤過輕舸(加我切洙曰茅君内傳大天之内有)
(玄中之洞三十六所第一王屋山之洞圍萬里名曰小有清虚之天至于廣雅南楚江湘凡船之大者謂之舸)
辛勤不見華蓋君艮岑青輝慘么麽(亡果切劉良曰小也洙曰葛仙翁傳)
(崑崙山一曰玄圃臺一曰華盖仙人所居趙曰公昔遊云昔遊華蓋君深小同宫脚玉棺已上天白日亦寂寞)
(暮升艮岑頂巾几猶未却詳考洞詩之意公遊王屋本欲謁華盖君適值君死也)千崖無人萬
壑靜三步回頭五步坐(修可曰曹公祭橋玄文有曰車過三步李陵别蘇武詩曰轅馬)
(顧悲鳴五步一徬徨)秋山眼冷魂未歸仙賞心違淚交墮(洙曰謝靈運曰)
(賞心樂事四者難并陸機中心若有違趙曰上句言望華蓋君招之而不來也下言欲為仙賞之遊而事與願)
(違所以悲泣也宋玉招魂有魂今歸來)弟子誰依白茅(洙曰一作石)室盧老獨
啟青銅鎻(鄭曰盧遨見淮南子)巾拂香餘搗藥塵階(洙曰一作前)除灰
死燒丹火玄圃滄洲莽空闊(洙曰十洲記曰崑崙山三角一角正于北辰星輝名)
(曰閬風嶺其一角正西曰玄圃臺其一角正西曰崑崙宫修可曰葛仙傳云崑崙一曰玄圃也滄洲十洲之一)
(洲也)金節羽衣飄婀娜(鄭曰婀於可切娜奴可切美也)落日初霞閃餘映
(洙曰以黃金為節鳥羽為衣漢武帝拜欒大為五利將軍使衣羽衣立白茅上受印注以鳥羽為衣取其神仙)
(飛翔之意趙曰王仲宣詩山岡有餘映)倏忽東西無不可(洙曰言其飛翔無所往而不可)
松風磵水聲合時(磵居晏切)青兕黃熊啼向我(洙曰兕如野牛青皮堅厚)
(可以為鎧嶓冢之山其數多)補注(希曰兕似牛青色)徒然咨嗟撫遺跡至今
夢想仍猶左(趙曰公在山中愁寂不堪撫華盖君之遺跡而夢想猶見之也)袐訣隠文
須内教晩歲何功使(洙曰一云收)願果更討(洙曰一云覓)衡陽董
鍊師(洙曰董鍊師神仙也隠於衡陽趙曰以為求仙須得有功行而傳袐訣不見華蓋君矣却思南遊而)
(訪董鍊師也)南游早鼓瀟湘柂(洙曰晉庾闡楊都賦青雀飛艫余皇鼓柂師曰神仙有三)
(十六洞天第一王屋山之洞名曰小有清虚天仙人所居艮岑崑崙東北之岑甫昔遊小有洞不憚辛勤冀遇)
(仙賞時盧道人結茅山下居焉甫謁之訪其仙術昔淮陽王有鴻寳枕中袐訣其文字隠之不以示人故曰袐)
(訣隠文須内教董鍊師隠于衡陽即董京威也)補注(鶴曰道經中有大梵隠語即隠文之類也董鍊師乃)
(昔遊詩所謂董先生者方公遊王屋山時董在東蒙今在衡嶽故云南遊一作南浮如司馬子長浮湘泛沅之)
(浮)
魏將軍歌(大歷二年作)
補注(鶴曰䕫川嘗號臨江軍而此詩云臨江節士安足數徐師川亦云甫自稱臨江節士)
(當是大歷二年作而梁權道編在三年荆南作)
將軍昔著從事衫(鄭曰著陟略切洙曰别駕亦曰治中從事孔恂為别駕從事蘇曰吳起暫)
(卸戰裘學著從事衣衫趙曰初為幕官於元帥府耳)鐵馬馳突重兩銜(洙曰銜銜勒也蘇曰)
(漢靈帝飛黃良駿重銜交轡趙曰馬勒重銜則戰馬之謹也)被堅執銳略西極(洙曰前漢)
(高祖紀朕親被堅執銳師古曰被堅謂甲胄也執銳謂利兵也爾雅西至於邠國謂之西極)崑崙月
窟東嶄巖(鄭曰嶄仕咸切石高峻貌洙曰相如賦嶄岩參差揚雄長揚賦西壓月窟東震日城)君
門羽林萬猛士惡若哮虎子所監(洙曰監領也君門羽林禁旅也漢有羽林)
(軍詩噉如虓虎言其勇也)五年起家列霜戟(彦輔曰門列棨戟也蘇曰楊素起家五年門列)
(棨戟韓休語子曰爾輩豈不見楊將軍乎不數年門列畫戟况爾輩堂堂然獨守蠧簡學組繡對偶比楊將軍)
(遠矣趙曰言將軍驟貴如此)一日過海收風帆(趙曰言將軍遠征而利於速戰)平生
流輩徒蠢蠢長安少年氣欲盡(趙曰觀將軍富貴功名而然矣)魏侯骨
聳精爽緊華嶽風尖見秋隼(趙曰清秋之隼鳥也凡鷙鳥以秋而健所以比之俯)
(曰謝承後漢書竇武上疏曰奉承詔命精爽隕越)補注(希曰左傳昭元年是以有精爽至于神明)星
纏寶校金盤陁(時可曰星纏寶校金盤陀馬裝也顔延年赭白馬賦云具服金組兼飾丹艧寶)
(校星纏縷章霞布注以金組丹雘飾其裝具如星霞之布蒼舒曰按文選張平子東京賦龍輈華轙金鑁鏤錫方)
(釳左纛鈎膺玉鑲注蔡邕曰金鑁者馬冠也高廣各五寸上加三華形在馬髦前鑁切鏤彫飾也當顱刻金為)
(之詩曰鈎膺鏤錫所謂寶校此其具也第尊卑之制殊耳又古樂府白馬金具裝横行遼水旁)夜騎天
駟超天河(洙曰天官書漢中四星曰天駟房一星曰天良旁八星絶漢曰天漢彦輔曰天官書漢中)
(四星曰天駟使此者以言御廐耳)欃槍熒惑不敢動(鄭曰欃初銜切槍楚耕切災星洙曰)
(欃槍妖星熒惑火星不敢動言畏其威也蘇曰司馬仲達曰星拱帝座熒惑欃槍焉敢動)補注(希曰大人)
(賦攬攙搶以為旌兮張揖曰彗星為攙搶師古曰初咸初耕反)翠蕤雲旓相蕩摩(鄭曰旓所)
(交切旌旗旒也洙曰翠蕤雲旓皆旗也相蕩摩舒閑也夢符曰右按文選啟翠華之葳蕤又張平子西都賦棲)
(鳴鳶曳雲旓又子虛賦錯翡翠之葳蕤注徐廣曰錯音措或作錯紛翠蕤)吾為子起歌都護
(洙曰漢遣王吉護匈奴南北兩道故曰都護趙曰古樂府有丁督護歌)酒闌插劍肝膽露
鈎陳蒼蒼玄武暮(洙曰一本云玄武暮隋天文志鈎陳六星在紫宫中故天子殿前亦有鈎)
(陳所以法天也蒼蒼言其明也玄武亦明星也趙曰鈎陳星名玄武闕名安石曰三輔舊事曰未央宫北有玄)
(武闕舊本誤以武字為韻云風玄武極無義理徒誤學者以鈎陳則蒼蒼以玄武則暮言當酒闌插劍之時)
萬歲千秋奉明主(趙曰申言將軍監軍於殿前矣)臨江節士安足數(彦輔)
(曰䕫州號臨江趙曰言將軍乃天子之節士非特臨江王節士而已脩可曰臨江節士史失其名唯古樂府載)
(宋陸厥臨江王節士歌曰節士慷慨髮上衝冠彎弓掛石水長劍竦雲端是也俯曰䕫州號臨江軍甫欲將軍)
(效漢王吉都護蕃漢而臨江節士又安足數甫自稱臨江節士)
北風(大歷元年作)
補注(鶴曰詩云十年殺氣盛當是大歷元年而云洞庭秋欲雪則公大歷三年冬至岳陽)
(詩也梁權道亦編在是年詩内)
北風破南極(洙曰北陰也南陽也北風破南極喻小人道長而見君子道消也)朱鳳日
威(洙曰一作低)垂(洙曰喻君子不得志)洞庭秋欲雪鴻雁將安歸(蘇曰諸葛)
(瑾曰方今南北鼎沸東西兵革不止冥冥之鴻雁吾與汝將安歸趙曰南極所以言楚地北風破南極而朱鳳)
(威垂洞庭秋欲雪而鴻鴈安歸此言值時如此扵是乎失所也威垂無氣象之貌)十年殺氣盛
六合人煙稀(蘇曰劉述曰強秦既衰鹿走中原劉項並起兵戈沸海人煙稀少)補注(希曰)
(相如傳六合之内師古曰天地四方謂之六合)吾慕漢初老時清猶茹芝(蘇曰漢初)
(老四皓之徒也龐德公云時清物阜吾亦茹芝术趙曰自天寶十四年至此十三年矣而云殺氣盛則舉其大)
(數耳商山四皓避秦之亂方漢之初可以出矣而猶茹芝焉則以畏禍之心未能巳也)
客從(大歷四年作)
補注(鶴曰詳觀詩當是大歷四年作梁權道以為大歷三年)
客從南溟來遺我泉客珠珠中有隠字欲辨不成書(趙曰)
(任昉述異記南海鮫人室水居如魚不廢機織其眼泣則出珠鮫人即泉仙也又名泉客)緘之篋笥
久以俟公家須開視化為血哀今徵歛無(趙曰必用泉客珠言其珠)
(從眼泣所出也至於化為血矣猶慮公家之徵斂而無以供之師曰此詩寓意公家徵斂而索其所無有之物)
(詩云俾出童羖是也)補注(鶴曰按史大歷四年三月遣御史稅商錢此詩故託珠以諷徵歛之及于商賈)
(也)
白馬(大歷三年作)
補注(鶴曰詩云近時主將戮中夜商於戰當是大歷三年荆南作)
白馬東北來空鞍雙貫箭可憐馬上郎意氣今誰見近
時主將戮中夜商於戰(洙曰商或作傷蘇曰張儀欺楚王以商扵之地鮑曰商州也舊)
(屬楚楚世家注在今順陽郡南鄉丹水二縣有商城在於水中乃知商扵為商州即張儀欺楚王之地也蔡伯)
(世曰乃潭州詩主將謂崔瓘也東溪先生誤以主將之戮為祿山之亂而又以白非戰馬昔侯景之亂舉軍皆)
(白馬青袍而謂非戰馬可乎趙曰商扵當作傷於按商於山名在虢州與此潭州之亂無相干斷不可取師曰)
(商扵楚地此詩殆為永王璘叛於楚而作故有中夜傷扵戰之句)補注(鶴曰帝王世紀云卨始封于商)
(則今上洛縣亦秦相商君之邑張儀詐以商於之地六百里賂楚即此地唐為商州上洛郡治上洛縣大歷三)
(年二月商州兵馬使劉洽殺其刺史殷仲卿此詩為仲卿作也詩云白馬東北來空鞍雙貫箭可憐馬上郎意)
(氣今誰見馬上郎指仲卿謂仲卿巳死而徒有馬負空鞍也舊注何不考而徒為紛紛之論)喪亂死
多門嗚呼涕如霰(趙曰屈原九歌哀郢篇云涕淫淫其如霰師曰梁簡文帝述霸賦孟夏守)
(節雄風吹甸晚觧纜於鄉津涕淫淫其若霰)
白鳬行(大歷二年作)
補注(鶴曰李巡曰野曰鳬家曰騖又爾雅釋曰水鳥也公以自喻詩云終日忍飢西復東)
(如公在䕫自瀼西而遷東屯師注亦云化為白鳬似老翁傷遲暮也當是大歷二年作)
君不見黃鵠高於五尺童化為白鳬似老翁(洙曰似一作象)故
畦遺穗巳蕩盡天寒歲暮波濤中(洙曰歲一作日此杜公自喻也)鱗介
腥膻素不食終日忍飢西復東魯門鶢鶋亦蹭蹬聞道
於今猶避風(洙曰見八哀詩鄭虔詩注師曰鶢鶋海鳥止於魯東門為避風也喻甫亂依䕫州)
補注(希曰爾雅爰居釋曰爰居海鳥也大如馬駒一名雜縣漢釋曰時琅琊有之)
蠶穀行(大歷三年作)
補注(鶴曰詩云天下郡國向萬城無有一城無甲兵當是大歷三年荆南作去年與其年)
(周智光反吐蕃寇邠靈州京師戒嚴桂州山獠反商州幽州兵馬使並反楊子琳又陷成都亦)
(可謂天下皆用兵也)
天下郡國向萬城無有一城無甲兵(洙曰時盜賊充斥天下皆用兵也)
焉得鑄甲作農器(脩可曰家語載回曰回願得明王聖主輔相之使鑄戟以為農器)一
寸荒田牛得耕牛盡耕田蠶亦成不勞烈士淚滂沱男
穀女絲行復歌(趙曰烈士見平日牛不得耕又蠶無所成則涕淚滂沱今也見牛耕而男榖蠶)
(成而女絲則喜而行歌焉師曰時寇盜滿天下男廢耕女廢織故傷今而思古也)
折檻行(大歷三年作)
補注(鶴曰詩云白馬將軍若雷電當是指崔旰作亂尋為西川節度使大歷三年四月入)
(朝五月又加檢校左散騎常侍未幾又加檢校工部尚書皆杜鴻漸不能除惡從而引之要路)
(當時在廷無一人敢言故有感於朱雲折檻而賦此朱雲傳注云檻軒前欄也賦此詩在荆南)
嗚呼房魏不復見秦王學士時難羨(洙曰房玄齡魏徵也初太宗為秦王)
(既平天下開文學館以待四方之士於是以杜如晦房玄齡並以本官兼弘文館學士圖其形狀且顯爵土命)
(褚遂良為像贊藏之書府號十八學士給五品珍膳分為三番更直宿于閣下預入閣者時人謂之曰登瀛洲)
青襟胄子困泥塗白馬將軍若雷電(洙曰時方貴武而賤文也定功曰魏)
(寵德每戰每陷陣與關羽交戰射羽中額時德常乘白馬羽軍時謂白馬將軍若雷電則言馬之駿驟大意言)
(武人之寵幸故其威勢如此)補注(鶴曰青襟胄子謂國子生胄子二字本出於書而潘岳閑居賦亦云)
(兩學如一右延國胄時方尚武故困泥塗)千載少似朱雲人至今折檻空嶙
峋(洙曰朱雲請尚方斬馬劍以斬佞臣張禹帝怒將雲下欲斬之雲攀檻檻折後欲理檻帝曰勿理故以旌)
(直臣也脩可曰左太冲魏都賦榱題黮&KR0008;階&KR0008;嶙峋注嶙峋高也鄭曰嶙離珍切峋思遵切深崖貌)婁公
不語宋公語尚憶先皇容直臣(洙曰婁師德宋璟也言互以正救為心張嘉貞)
(代璟為相閱堂按見其危言讜議未嘗不大聲歎息也)
朱鳳行(大歷五年作)
補注(鶴曰此詩為衡州刺史陽中丞濟作也大歷五年臧玠殺崔瓘濟攝連帥之職以討)
(賊故託衡山朱鳳以喻之則身長顧求其羣謂率澧州刺史楊子琳道州刺史裴虬廣州刺史)
(李勉同討玠也當是大歷五年師云鳳以喻君子時甫困于荆衡不得其志欲引其類以進澤)
(及下民而為小人之所疾併存之以俟明辨)
君不見瀟湘之山衡山高山巔朱鳳聲嗷嗷(趙曰此篇是託興君)
(子小人甚明朱鳳乃衡山上之物也因其物而有作乃以為興矣韻書云嗷嗷衆口愁也詩哀鳴嗷嗷)側
身長顧求其羣翅垂口噤心甚勞下愍百鳥在羅網黃
雀最小猶難逃願分竹實及螻蟻盡使鴟梟相怒號(洙曰)
(時亂離日久賢者思引其類有為而不可得者也)
惜别行送向卿進奉端午御衣之上都
補注(鶴曰詩云尚書勲業超千古雄鎮荆州繼吾祖裁縫雲霧成御衣拜跪題封賀端午)
(當是大歷三年荆南作)
肅宗昔在靈武城(洙曰祿山之亂肅宗即位靈武)指揮猛將收咸京(趙曰)
(天寳十五年九月裴冕奉皇太子即皇帝位是為肅宗明年九月復京師)向公泣血洒行殿
(洙曰天子在外故曰行殿)佐佑卿相乾坤平(趙曰平乾坤非獨卿相之伍乃向公佐佑之也)
(向卿無所考其名)補注(鶴曰孔光傳領宿衛供養行内師古曰行在所之内中此云行殿乃其義也)
逆胡冥寞隨烟燼(洙曰消滅如隨烟爐也)卿家兄弟功名震麒麟
閣畫鴻鴈行(洙曰言兄弟俱畫像於麒麟閣也)紫極出入黃金印補注
(鶴曰禮記兄弟之齒雁行也以向卿兄弟有功期之畫像麒麟閣出入紫極弃謂巳俱畫也紫極謂北極紫微)
(垣有上相金印謂漢丞相金印紫綬)尚書勲業超千古雄鎮荆州繼吾祖
(洙曰祖謂杜預也趙曰尚書鎮荆州言李之芳也繼吾祖則公自言杜預也預在晉為鎮南大將軍都督荆州)
(諸軍亊師曰尚書指向卿之父珣鎮荆南昔向秀繼杜預節鎮於此故云繼吾祖)補注(鶴曰公以大歷)
(三年至荆南是時衛伯玉為節度尹荆南大歷初加撿校工部尚書故云詳見前注)裁縫雲霧成
御衣拜跪題封賀端午向卿將命寸心赤青山落日江
潮白(趙曰言向卿行歷之景物也)卿到朝廷說老翁漂零巳是滄浪
客(師曰時珣遣子向卿奉端午御衣之上都故有此作滄浪客乃屈原也甫自喻)
醉歌行(大歷三年作)
(洙曰贈公安少府請顧八題壁)補注(鶴曰詩云是日霜風凍七澤烏蠻落照銜赤壁當是)
(大歷三年公至公安時作而梁權道編在天寶十三年詩内若以為在天寶末作則公未嘗至)
(其地無容寫時景如此又公有戲簡顔干少府詩正與此合顧八即顧八分文學名況)
神仙中人不易得(趙曰世說王恭美姿儀嘗披鶴氅裘涉雪而行孟昶見之嘆曰真神仙中)
(人也)顔氏之子才孤標(洙曰顔氏公安少府也)補注(鶴曰神仙中人正以顔氏為尉)
(用之梅福為南昌尉謂之神仙尉又李白贈瑕丘王少府詩亦云飃飃神仙氣公有官亭夕坐戲簡顔十少府)
(詩則顔氏之子盎顔十也)天馬長鳴待駕馭秋鷹整翮當雲霄(洙曰言負)
(駿逸之才以待用也趙曰漢禮樂志天馬來龍之媒)君不見東吳顧文學(洙曰顧况吳人)
君不見西漢杜陵老(洙曰前漢都長安後漢都雒陽長安在雒陽之西故前漢謂之西漢)
(杜公長安杜陵人也)詩家筆勢君不嫌辭翰升堂為君掃(蘇曰王子敬過)
(戴安道草堂飲酣安道求子敬文子敬攘臂大言曰我辭翰雖不如古人與君一掃素壁今山陰草堂碑是也)
(辭翰俱美趙曰公自言詩家之辭與顧君筆勢之翰升顔少府之堂各為之一掃也)是日霜風凍
七澤(洙曰子虛賦楚有七澤蘇曰王子威寒賦霜風沍凍合七澤)烏蠻落照銜赤壁
(洙曰施黔烏蠻之域也赤壁地名周瑜破曹公于赤壁)酒酣耳熱忘頭白(洙曰楊憚曰酒)
(後耳熱仰天撫缶而呼嗚嗚修可曰魏文帝與吳質書曰昔日遊處每至觴酌流行絲竹並奏酒酣耳熱仰面賦)
(詩忽然不自知其樂)感君意氣無所惜(蘇曰鄭球感意氣倜儻醉何所惜)一為歌
行歌主客(洙曰為一本云醉趙曰主則顔少府客則公與顧也師曰歌主客發揚主客之德也)
歲晏行(大歷三年作)
補注(鶴曰詩云去年米貴闕軍食今年米賤大傷農當是大歷三年次岳州作按舊史大)
(歷二年七月甲申減京官職田三分之一充軍糧又十一月乙丑率百官京城士庶出錢以助)
(軍)
歲云暮矣多北風瀟湘洞庭白雲中漁父天寒網罟凍
莫徭射雁鳴桑弓(定功曰隋地理志長沙郡雜有夷蜑名曰莫徭自言其先祖有功常免徭)
(役故以為名)補注(鶴曰漢五行志女童謠曰檿弧箕服師古曰山桑之有點文者木弓曰弧兹云桑弓)
(蓋以檿為之)去年米貴闕軍食今年米賤太傷農(洙曰穀貴則傷民穀)
(賤則傷農)高馬達官厭酒肉此輩杼軸茅茨空(洙曰言在位者不知為政)
(但厭酒肉而已詩大東小東國困於役而曰杼軸其空)補注(鶴曰舊史大歷二年二月郭子儀自河東)
(來朝元載裴冕第五琦黎榦各出錢三十萬置晏扵子儀之第三月魚朝恩晏子儀宰相節度度支使京兆尹)
(扵私第子儀亦置晏于其第田神功晏扵其第時以子儀元臣寇難漸平乃置酒連晏公卿大臣列坐扵席者)
(百人子儀朝恩神功一晏費至十萬貫鳴呼一晏之費至扵如此曾不知民間杼柚之空方且以為蹈舞王化)
(酣酒為樂朝恩神功固不足責而子儀亦復為之惜哉此杜公所以形之詩也)楚人重魚不重
鳥(洙曰一作肉蘇曰風俗通云吳楚之人嗜魚鹽不重禽獸之肉)汝休枉殺南飛鴻補
注(希曰管子桓公曰夫鴻雁春北而秋南不失其時又楚辭雁雝雝而南飛此詩之意亦似王符傳所謂有)
(以貨得雁門太守而皇甫規問卿在郡食雁乎)况聞處處鬻男女割慈忍愛還
租庸(洙曰唐制授人以口分世業田凡授田者丁歲納栗稻謂之租用人之力歲不過二十日不役者日)
(為絹三尺謂之庸時民力困故扵是有鬻男賣女以還租庸調者)往日用錢捉私鑄今
許(洙曰一云來)鉛錫和青銅(洙曰唐制盜鑄者死没其家屬至天寶間盜鑄盆甚雜以鐵錫)
(無復錢形號公鑄者為官爐錢)補注(希曰唐志德宗時江淮多鉛錫錢以銅盪外不盈斤兩銷千錢為銅)
(六斤大抵江淮多惡錢其來巳久不獨德宗時為然如天寳初富商奸人已潛往江淮以良錢一易惡錢五入)
(長安市矣志云德宗時者殆指其甚者而言耳此詩可補史之闕)刻泥為之最易得好
惡不合長相蒙(師曰長相蒙謂上下相蒙蔽無復糾察也)萬國城頭吹畫角
此曲哀怨何時終
夜聞&KR1227;篥(大歷三年作)
(鄭曰&KR1227;必吉切篥力質切)補注(鶴曰詩云夜聞&KR1227;篥滄江上當是大歷二年䕫州作盖公)
(䕫州詩屢云滄江也梁權道編在二年離公安次岳州詩内徒惑扵不見江湖行路難之句詩)
(又云天地干戈滿以是年周智光反吐蕃兩入寇京師戒嚴桂州山獠又反故云)
夜聞&KR1227;篥滄江上衰年側耳情所嚮鄰舟一聽多感傷
塞曲三更歘悲壯(趙曰胡笳有出塞曲入塞曲也)積雪飛霜此夜寒孤
燈急管復風湍君知天地干戈滿(洙曰地一作下)不見江湖行
路難(洙曰湖一作湘師曰樂部曰&KR1227;篥者笳管也卷蘆葉為頭截竹為管出扵胡地制法角音九孔漏聲)
(五音咸備唐編入鹵部名為笳管通典日&KR1227;篥本名悲慄出扵胡中其聲悲東夷有卷桃皮為之者亦出南蠻)
(雜錄云&KR1227;篥者龜兹國樂風湍謂風雜湍水之聲行路難白居易之所作也)
發劉郎浦(大歷三年作)
(鮑曰先主納吳女處也吕溫詩云吳蜀成婚此水潯真珠步障幄黃金誰將一女輕天下欲換)
(劉郎鼎峙心鄭曰在荆州宋曰浦屬峽州甫擬下峽過衡陽有此作)補注(鶴曰按十道志)
(劉郎浦在荆州當是大歷三年往公安時作)
挂帆早發劉郎浦疾風颯颯昏亭午(夢符曰右按江陵圖經劉郎浦在石)
(首縣浦或作伏趙曰自公安縣欲往岳州所經行之處孫曰亭高貌謂日正高也)舟中無日不
沙塵岸上空村盡豺虎(洙曰言多盜賊也趙曰張孟陽云盜賊如豺虎)十日北
風風未迴客行歲晩尤相催白頭厭伴漁人宿黃帽青
鞋歸去來(趙曰雖在江湖厭與漁人為伴乃欲深蔵高隠矣沈曰黃帽乃籜冠青鞋乃芒鞋也)
暮秋枉裴道州手札率爾遣興寄近呈蘇渙侍御
(大歷四年作)
補注(鶴曰裴虬為道州刺史即大歷五年平臧玠者此詩當是大歷四年在潭州作時蘇)
(侍御在潭)
久客多枉友朋書素書一月凡一束(蘇曰王玠避居遠郊一月之中得親)
(知書僅成一束但虛詞寒温而巳空煩眼力使人厭接又倦回答趙曰古詩云客從南方來中有尺素書)虚
名但蒙寒暄問泛愛不救溝壑辱(趙曰晉王献之嘗與兄徽之操之詣謝安)
(三兄多言俗事献之寒暄而巳孟子云志士不忘在溝壑)齒落未是無心人舌存恥
作窮途哭(洙曰張儀從楚相飲相忘璧門下意張儀盜璧共笞掠之妻曰子每讀書游說安得此辱)
(儀曰視吾舌在不妻笑曰舌在儀曰足矣阮籍遇窮途則哭)道州手札適復至紙長
要自三過讀盈把那須滄海珠(夢符曰右按唐書閻立本謂狄人傑曰君可謂)
(滄海遺珠矣趙曰王筠扵書三遇五抄)入懷本倚崑山玉(洙曰言得裴書勝珠之盈把倚)
(裴如崑山玉也蘇曰世說毛曾與夏侯玄共坐時人謂蒹葭倚玉樹也)撥弃潭州百斛酒
(洙曰步兵厨中貯酒數百斛)蕪没瀟岸千株菊使我晝立煩兒孫令
我夜坐費燈燭(洙曰言得書而有所思也趙曰煩兒孫者煩其侍立也)憶子初尉
永嘉去(鄭曰永嘉温州縣)補注(鶴曰公有送裴二尉永嘉詩)紅顔白面花映
肉軍符侯印取豈遲(趙曰軍符則為節度使侯印則封侯矣)補注(希曰文帝紀注)
(應劭曰銅虎符第一至第五國家當發兵遣使者至郡合符符合乃聽受之張晏曰符以代古之珪璋從簡易)
(也師古曰謂郡守為符者謂各分其半右留京師左以與之又按百官表諸侯王金璽凡吏秩比二干石以上)
(皆銀印師古曰古者印璽通言今則尊卑有别又漢儀六百石四百石至二百石以上皆銅印此皆為裴作郡)
(也)紫燕騄耳行甚速(趙曰言初為尉之少年而材之俊逸紫燕文帝良馬列子周穆王駕)
(八駿之馬而左騄耳洙曰言負超逸之才也師曰道州負超逸之才其視軍符侯印取之若其甚速豈困于永)
(嘉一尉乎)聖朝尚飛戰鬭塵濟世宜引英俊人黎元愁痛會
蘇息夷狄跋扈徒逡巡授鉞築壇聞意旨(洙曰晉禮志漢魏故事遣)
(將出征符節即授節鉞於朝堂漢高祖築壇拜韓信聞意首言當與此亊也)頽綱漏網期彌
綸(洙曰勉興滯補廢也)郭欽上書見大計(洙曰干寳著論思郭欽之謨而悮戎狄之有釁)
(御史大夫郭欽言戎狄強獷歷世為患今西北方戎狄許雜居恐百代之後為患宜及平吳之功以復上郡帝不)
劉毅答詔驚羣臣(洙曰晉武帝嘗顧謂劉毅曰朕方漢之何如主對曰桓靈也帝曰朕克已)
(為理方之桓靈不亦甚乎對曰桓靈賣官錢入公府陛下賣官錢入私門以此言則知也)他日更僕
語不淺(洙曰儒行孔子對魯哀公曰遽數之不能終其物悉數之乃留更僕未可終也注僕太僕也君)
(燕朝則正位掌擯相更之者為久將倦故使之相代也)明公論兵氣益振(鄭曰振之人切)
傾壺簫管黑白髮(洙曰黑一作理言得書而愁去白髮再黑)儛劍霜雪吹青
春(洙曰項莊舞劍儛與舞同)宴筵曾語蘇季子後來傑出雲孫比(趙曰)
(蘇季子蘇秦也徐穉傳角立傑出爾雅七世孫曰雲孫故自季子至侍御取其最遠者言之)茅齋定
王城郭門藥物楚老漁商市(趙曰定王城乃潭州漁商市亦潭州之地)市北
肩輿每聯袂補注(鶴曰茅齋謂蘇侍御所居與公同在長沙故每肩輿來聫袂公有為蘇大)
(侍御渙作記異詩序云旅于江側凡是不交州府之客肩輿忽訪老夫舟檝而巳)郭南抱甕亦
隠几(洙曰抱甕見汲井歲榾榾注莊子齊物論南郭子綦隠几而卧)無數將軍西第成
(洙曰衛青傳上為青治第令視之曰匈奴未滅無以家為趙曰後漢馬融為大將軍西第頌頗為正直所羞舊)
(注引衛青治第亊非是)補注(鶴曰北借以喻諸將平安史之亂各矜其功扵京師置大第也漢有東第)
(北第西第皆因其地云如相如傳所謂東第師古曰居帝城之東賜夏侯嬰北第以近北闕也)早作丞
相東山起(洙曰謝安起扵東山也趙曰班固曰山東出相舊注引謝安事非是公亦何拘扵西對東)
(邪)鳥雀苦肥秋粟菽蛟龍欲蟄寒沙水(洙曰鳥雀方得時而蛟龍退蔵)
(甫自喻也蘇曰漢末兵戈蝟起鹿門隠公歎曰秋稔菽粟鳥雀甚肥而鸞鳳何悴焉又鮑宰云鸞鳳棲荆艾蛟)
(龍蟄寒水言小人昇騰君子淹滯不見用也)天下鼓角何時休陣前部曲終
日死(趙曰傷時干戈之未息以引下句激昂二公之致功名也)附書與裴因示蘇此
生已愧須人扶致君堯舜付公等早據要路思捐軀補
注(希曰平原君傳公等錄錄)
奉贈李八丈判官(大歷四年作)
補注(鶴曰詩云秋枯洞庭石風颯長沙柳當是大歷四年在潭州作舊注李八丈名曛)
我丈時英特宗枝神堯後(洙曰神堯唐高祖也)珊瑚市則無(洙曰珊瑚)
(至珍也非市中所有之物)騄驥人得有(趙曰騄耳與騏驥穆天子八駿中有之故曰人得有)早
年見標格秀氣衝星斗(洙曰劍埋扵豐城而氣衝星斗之間言不可掩也)事業
富清機(蘇曰曹顔遠思友詩精義測神奥清機發妙理)官曹正獨守頃來樹嘉
政皆已傳衆口艱難體貴安冗長吾敢取(洙曰言扵艱難之際能脫)
(略細務也蘇曰漢文帝冗長中似人者亦可采取趙曰凡物之剰者為冗長長去聲陸機文賦今言為政本分)
(之外其如物之冗長者吾不取之)區區猶歷試炯炯更持久討論實解
頤操割紛應手(洙曰前漢匡衡曰匡說詩解人頤注使人笑不能止也趙曰莊子得之於心應)
(之扵手)篋書積諷諫宫闕限奔走(趙曰雖有諫書之多積滿朝篋而身則限不能)
(造宫闕也又詩曰駿奔走)入幕未展材(洙曰材一作懷夢符曰右按晉史郄超在桓温幕下謝安)
(在外望見超曰郄生可謂是入幕之賓也)秉鈞孰為偶(洙曰鈞鈞衡也詩秉國之鈞言作相)所
親問淹泊汎愛惜衰朽(趙曰論語汎愛衆如殷仲文云廣筵散汎愛遂以為朋友之呼)
(矣)垂白辭南翁委身希北叟(洙曰馬融傳論得北叟之後福淮南子北叟失馬人)
(皆弔之北叟曰此何詎不為福居數月其馬將駿馬而歸人皆賀之對曰此何詎不為禍家富馬良其子好騎)
(墮而折髀人皆弔之對曰此何詎不為福居數年胡夷大入丁壯者皆控弦而戰塞上之人死者十九此獨以)
(跛之故父子相保也趙曰前漢項籍使范增說項梁云南公稱曰楚雖三戶亡秦必楚注云南公南方之老人)
(也北叟出班固幽通賦云北叟頗識其倚伏則指塞上之翁為北叟也舊注引淮南子遂輙塞上之翁為北叟)
(不知事則用淮南子而塞翁失馬字則班固也)真成窮轍鮒(洙曰轍中之鮒呼莊周求斗水之活)
或似喪家狗(洙曰孔子世家累累如喪家狗)秋枯洞庭石風颯長沙柳
高興激荆衡知音為回首(趙曰水落石出所以為枯也洞庭長沙荆與衡皆相連之)
(地師曰治聞記拂林國出珊瑚生水底大船載鐵網下水取之騏驥騄耳天下之良馬二物不可多得喻李公)
(人所希有曹顔遠思友詩清機發妙理公有機謀故能建立事業又能守官忠正所親言李與杜同出陶唐氏)
(南翁甫自稱言寓居荆南也北叟塞翁也甫委身之窮達希慕乎北叟洞庭長沙皆荆南之地知音為回首言)
(有所思扵李也)
别董頲(大歷三年作)
補注(鶴曰詩云窮冬急風水逆浪開船難盖云董自岳陽泝漢水而之鄧也當在大歷三)
(年作詩又云老夫纜亦解公是時亦有適潭之期矣)
窮冬急風水逆浪開帆難士子甘旨闕不知道里寒(洙曰)
(急扵養父母故不知道里寒)有求彼樂土(洙曰詩適彼樂土)南適小長安(趙曰)
(光武紀注曰小長安故城在今鄧州公今詩言逆浪開帆若在潭州言之逆浪則往衡州而南矣)補注
(鶴曰小長安當是指鄧後云漢陽峴首乃適鄧之所經行也)别我舟檝去覺君衣裳
單素聞趙公節兼盡賓主歡巳結門閭望無令霜雪殘
(趙曰趙公必知鄧州也董以甘旨之闕離母而往鄧故用母主事齊王孫賈之母謂賈曰汝朝出而晩來則吾)
(倚門而望無令霜雪殘則屬其早歸也)老夫纜亦解(蘇曰山濤帖曰子幾日挂席東下老夫得)
(風亦解纜矣人别宜慎重)脱粟朝未餐(夢符曰右按前漢公孫弘傳弘食一肉脱粟飯師古曰才)
(脱粟而巳不精鑿也)飃蕩兵甲際幾時懷抱寬(蘇曰王逸少曰懷祖不來寒食俯至)
(天氣晴明不見容貌使吾幾時寬此懷抱)漢陽頗寧靜(洙曰漢陽軍也在岳陽)峴首試
考槃(鄭曰峴胡典切山名在襄陽縣東十里洙曰詩考槃在澗趙曰峴首在襄州與鄧州相近公因董君)
(之往鄧故語及之)當念著白帽采薇青雲端(洙曰管寧不應州郡之辟嘗著白帽)
(趙曰公嘗有云白帽應須似管寧考之本傳云嘗著皂帽而杜佑通典作白帽豈今國志誤邪采薇則四皓之)
(亊也師曰孝子薦其甘旨董以甘旨有闕急於奉親故不知道里之寒小長安乃武都也明皇幸蜀後改為西)
(京故云小長安或曰胤陽縣有小長安故城在今鄧州南陽郡西漢陽軍在岳陽甫以此地寧靜欲寄居之故)
(云試考槃考槃成其樂也)補注(希曰管寧傳雖云著皂帽而南史和帝紀百姓皆著下屋白紗帽故云又)
(見寄峽州劉使君詩)
奉送魏六丈佑少府之交廣(大歷三年作)
(鄭曰海南郡)補注(鶴曰詩云遇我蒼梧陰按蒼梧山在道州今云隂當在潭岳公大歷)
(四年自岳之潭而今詩又云解帆歲云暮戎馬闇天宇則是三年在岳州作是年八月九月吐)
(蕃寇邠州虛州京師戒嚴故云若四年則無外夷之變)
賢豪贊經綸功成空名垂子孫不振耀(洙曰一云子孫没不振)歴
代皆有之鄭公四葉孫(洙曰鄭公徵也)長大常苦飢(蘇曰安諒長大常苦)
(飢寒負薪拾黍未嘗不帶書暇即誦習後以三傳馳名)衆中見毛骨猶是麒麟兒
(趙曰嵇紹謂其友曰琅邪王毛骨非常殆非人臣之相寶誌見徐陵謂曰此兒天上石麒麟也)磊落正
觀事致君樸直詞(洙曰鄭公在正觀時多所献替新史言犯顔正諫議者謂雖賁育不能遇)
家聲蓋六合行色何其微(洙曰謂佑行色不稱家聲也莊子孔子說盜跖歸遇柳下)
(季曰今者車馬有行色)遇我蒼梧陰(鄭曰舜葬處)忽驚會面稀議論有
餘地公侯來未遲(趙曰蒼梧桂州之地古詩主稱會面難莊子曰刃有餘地)虚思黃
金貴(洙曰一作遺)自笑青雲期(趙曰貴當作遺方在貧困之中故思以黃金饋之青雲期)
(言貴達如在青雲之上自笑其期之遠也)長卿久病渴武帝元同時(洙曰蜀人楊得)
(意為狗監侍上上讀子虚賦而善之曰朕獨不得與此人同時哉得意曰臣邑人司馬相如自言為此賦上驚)
(乃召問相如趙曰此魏佑病而能文不如相如之遇也師曰虚思黃金貴言黃金不足羨也自笑青雲期以卑)
(宦為可哂也甫有渴疾故自比相如相如雖遇武帝官亦不甚顯也)季子黑貂敝得無妻
嫂欺(洙曰蘇季子未用黑貂裘敝又出遊數歲大困而歸兄弟嫂妹妻妾皆竊笑之)尚為諸侯
客獨屈州縣卑南遊炎海甸(趙曰言其為少府也)浩蕩從此辭(洙曰)
(之交廣也師曰炎海即南海甸謂郊甸浩蕩遠貌)窮途仗神道(洙曰正也)世亂輕土
宐(師曰言避亂而輕去鄉土也)解帆歲云暮可與春風歸出入朱門
家華屋刻蛟螭玉食亞王者(洙曰洪範惟辟玉食)樂張遊子悲(趙曰)
(以其為客也)侍婢豔傾城綃綺輕(洙曰一作煙)霧霏掌中琥珀鍾
行酒雙逶迤新歡繼明燭梁棟星辰飛兩情顧盼合珠
碧贈扵斯(夢符曰右按博雅碧瓐玉也司馬相如子虛賦錫碧金銀趙曰言珠碧則交廣之所有也)
上貴見肝膽下貴不相(洙曰一作見)疑心事披寫間氣酣達
(洙曰一云遠)所為錯揮鐵如意莫避珊瑚枝(洙曰石崇傳崇與王愷爭豪武)
(帝每助愷嘗以珊瑚樹賜之高二尺許枝柯扶疏世所罕比愷以示崇崇便以鐵如意擊之應手而碎愷既惋)
(惜崇曰不足恨乃命左右悉取珊瑚樹高三四尺者六七株)始兼(洙曰一作無)逸邁興終
慎賓主儀(趙曰雖氣之豪邁而賓主之儀不可不慎也師曰負此逸興要在慎賓主之儀斯能全其)
(交如甫之扵嚴武不慎其儀幾為武所殺故甫以是戒之)戎馬闇天宇嗚呼生别離
别張十三建封(大歷四年作)
補注(鶴曰詩云相逢長沙亭當是潭州大歷四年作建封嘗為徐州節度朝覲京師賦朝)
(天献夀詩)
嘗讀唐實錄(師曰實錄國史也)國家草昧初(洙曰未治之初也)補注(鶴曰)
(唐藝文志今上實錄二十卷敬播顔胤撰房玄齡監修貞觀實錄四十卷許敬宗撰又有皇帝實錄三十卷公)
(所讀者其此故知草昧時事)劉裴建首議龍見尚躊躇(師曰初高祖鎮太原劉文)
(靜裴寂首建議勸帝舉大事帝猶未允賴秦王贊之遂起兵故曰龍見尚躊躇)秦王撥亂姿一
劒摠兵符(洙曰撥亂謂撥開其亂也漢書撥亂反正漢高祖持三尺劒取天下)汾晉為豐
沛(洙曰汾晉唐公故鄉喻若漢祖之豐沛也)暴隋竟滌除宗臣則廟食(洙曰漢以)
(蕭曹為宗臣子美以裴劉比蕭曹故曰宗臣廟食配享扵廟也)後祀何疏蕪(趙曰以子孫之不顯)
(達也)彭城英雄種宜膺將相圖爾惟外曾孫倜儻汗血駒
(洙曰建封劉文靜外孫也汗血駒天馬種倜儻言其不羇之才)眼中萬少年用意盡崎
嶇(洙曰少年雖衆用意無若建封者)相逢長沙亭(洙曰長沙潭州)乍問緒業餘
(洙曰緒業世緒所業也)乃吾故人子童丱聯居諸揮手洒衰淚仰
看八尺軀内外名家流風神蕩江湖范雲堪結交(洙曰梁書)
(范雲初與高祖遇扵齊竟陵王子良邸又嘗接里閈高祖受禪雲嘗侍讌高祖謂臨川王宏等曰我與范尚書)
(少親善申四海之敬今為天下主此禮既革汝宐代我呼范為兄二王下席拜與雲同車還尚書省時人榮之)
(雲好節尚竒專趣人之急少時與領軍長史王咳善畡亡扵官舍貧無宅居雲乃迎喪還家躬營唅歛)嵇
紹自不孤(洙曰嵇康與山濤結神交康臨誅謂其子紹曰山公在汝不孤矣師曰甫得建封可以囑)
(託其子故曰嵇紹自不孤)擇材征南幕(洙曰杜預為征南將軍)潮落回鯨魚載
感賈生慟(洙曰賈誼弔屈原文彼尋常之汗瀆兮豈能容吞舟之魚横江湖之鱣鯨兮固將制扵螻)
(蟻)復聞樂毅書(洙曰樂毅為燕伐齊燕惠王疑之使騎劫代毅毅畏誅遂降趙惠王遺毅書且)
(謝之毅亦報書焉夏侯玄見其書以為知機合道以禮潮終始趙曰既為幕客而主人不禮之故如鯨魚之去落)
(矣得無激昂慟哭欲有陳於朝廷而又有與主人絶之書乎)主憂急盜賊師老荒京
都(洙曰人君方以盜賊為急憂師久無功故曰老)舊丘復稅駕(趙曰言主憂臣辱之時勉建封)
(之必往無止息於舊丘也)大厦傾宜扶君臣各有分管葛本時須(趙曰)
(管仲於齊諸葛亮扵先主君臣相契皆定分也又勉建封之行矣)雖當霰雪嚴未覺栝
柏枯(洙曰言不以歲寒變易也禹貢杶榦栝柏)高議在雲臺(洙曰見圖畫在雲臺注)嘶
鳴望天衢(趙曰以駿馬比之可以致遠也)羽人掃碧海功業竟何如(洙曰)
(十洲記言蓬萊山在碧海之中水皆碧色故曰碧海言當此之際建功業者如羽人掃碧海難為功爾趙曰羽)
(人神仙也以其飛騰如有羽毛焉楚辭仰羽人扵丹&KR0588;掃碧海以言其無一塵一芥之汚也蓋澄清天下之譬)
(乎以建封為羽人其所望之深矣)
人日寄杜二拾遺(上元二年蜀州刺史高適作)
(趙曰適於肅宗時為李輔國毁短下除太子詹事未幾蜀亂出為彭州刺史又遷蜀州)補
注(鶴曰公大歷五年追酬詩序云往居成都時高任蜀州刺史人日見寄詩自枉詩已十餘)
(年則此合在上元元年作然上元元年人日公未有草堂殆是二年人日作而寄之)
人日題詩寄草堂(洙曰草堂在浣花溪上)遙憐故人思故鄉(洙曰故人)
(謂甫也故鄉謂長安也)柳條弄色不忍見梅花蒲枝空斷腸(洙曰空一)
(作堪)身在南蕃無所預(洙曰南一作遠趙曰南蕃指甫寄居荆楚之地無所預言不預朝政)
(也)心懷百憂復千慮今年人日空相憶明年此日知何
處(洙曰此一作人)一卧東山三十春豈知書劔與風塵(洙曰與一作老)
(風塵言盜賊起也)龍鍾還忝二千石(趙曰龍鍾行不進貌二千石謂其為蜀州刺史也)
愧爾東西南北人(洙曰孔子曰&KR0588;也東西南北之人也則以孔子歷聘比杜公矣趙曰按集)
(甫有詩曰甫也東西南北人故也)
追酬故高蜀州人日見寄(并序年大歷五作)
補注(鶴曰大歷五年正月二十一日臧玠未亂公在潭州此詩當在潭州作故詩云瀟湘)
(水國旁黿鼉)
開文書帙中檢所遺忘因得故高常侍適往居在成
都時高任蜀州刺史人日相憶見寄詩淚洒行間讀
終篇末自枉詩已十餘年莫記存没又六七年矣老
病懷舊生意可知今海内忘形故人獨漢中王瑀與
昭州敬使君超先在愛而不見情見乎辭大歷五年
正月二十一日却追酬高公此作因寄王及敬弟
自蒙蜀州人日作不意清詩久零落今晨散帙眼忽開
迸淚幽吟事如昨(洙曰迸淚言不可制也昨言近如昨日也)嗚呼壯士多慷
慨合沓高名動寥廓歎我悽悽求友篇感君鬱鬱匡時
略(洙曰鬱鬱不伸貌言有匡君之略不得伸也)錦里春光空爛漫瑶墀侍臣
已冥寞(趙曰適為刑部侍郎散騎常侍乃天子玉墀之從臣今追言其死而冥寞也)補注(希曰)
(任豫益州記錦里在州南華陽國志成都萬里橋南岸道西有城故錦宫也命曰錦里瑶墀亦如禮樂志所謂)
(瑶堂師古曰以瑶為飾)瀟湘水國傍黿鼉(趙曰公今和此詩乃在潭州故言潭州景也)
鄠杜秋天失鵰鶚(蘇曰劉向亡父老歎曰鄠邑杜陵何期風霜失扵鵰鶚也)補注(希曰)
(楚人嘗献黿扵鄭靈公蓋水國所常有也嘗食之似鼈而大至百斤體具衆肉詩正義云鼉似蜥蜴四尺長丈)
(餘甲如鎧皮堅可以冒鼓上林賦云擊鴻鼉之鼓爾雅王鳩郭云鵰屬江東呼為鶚鄒陽傳鷙鳥累百不如一)
(鶚孟康曰大鵰也師古曰鶚自大鳥而鷙者耳非鵰也又李廣傳射鵰師古曰大鷙鳥名公嘗進鵰賦云鵰者)
(鷙鳥之殊特擊摶而不可當)東西南北更堪論白首扁舟病獨存(趙曰)
(以答高君東西南北之句且言其扁舟在潭也)補注(希日東西南北用孔子語貨殖傳乃乘扁舟孟康曰)
(持舟也)遥拱北辰纏寇盜(洙曰北辰象帝居時猶為盜據未獲收復)欲傾東海
洗乾坤(洙曰思滌去昏亂也)邊塞西蕃最充斥(洙曰西蕃吐蕃也充斥猶縱横也)
衣冠南渡多崩奔(洙曰南渡避亂也崩奔蒼黃貌趙曰晉元帝渡江而衣冠皆南渡今因借)
(其意)鼓瑟至今悲帝子(洙曰湘妃堯之女也故曰帝子傳言湘靈鼓瑟也趙曰公在潭州故)
(用潭州事以為悲焉)曳裾何處覓王門(洙曰鄒陽傳何王之門不可曳長裾此言愛漢中王)
(而不見也)文章曹植波瀾闊(洙曰曹植陳思王也)服食劉安德業尊(洙曰)
(劉安淮南王與八公著書言服食神仙事也)長笛誰能(洙曰一云鄰家)亂愁思(夢符曰右)
(按後漢馬融傳有雒客舍逆旅吹笛融云京師逾年暫聞甚悲而樂之遂作長笛賦)昭州詞翰與
招魂(洙曰昭州敬使君趙曰嵇康序云鄰人有吹笛者發聲寥亮追思曩昔遊晏之好感音而嘆故作賦)
(云今公追思高蜀州而及之)
蘇大侍御訪江浦賦八韻記異并序(大歷四年作)
補注(鶴曰蘇大侍御渙靜者也至亦記老夫傾倒扵蘇至矣乃詩之序不當以為題合題)
(曰蘇大侍御訪江浦賦八韻記異并序以暮秋枉裴道州手扎率爾遣興寄呈蘇渙詩考之當)
(是大歷四年潭州作而梁權道編在岳州詩内然前詩云定王城郭門肩輿每聫袂等句可知)
(在潭不在岳甚明)
蘇大侍御渙静者也旅於江側不交州府之客人
事多絶久矣肩輿江浦忽訪老夫舟檝已而茶酒
内余請誦近詩肯吟數首才力素壯詞句動人接對
明日憶其湧思雷出書篋几杖之外殷殷留金石聲
賦八韻記異亦記老夫傾倒扵蘇至矣
龐公不浪出(趙曰後漢龐德公居峴山之南未嘗入城府)蘇氏今有之(洙曰言亦)
(不交州府也)再聞誦新作突遇黃初詩(趙曰文帝為魏太子七子從之游皆能詩)
(如謝靈運江文通皆擬其作黃初文帝即位年號也)乾坤幾(洙曰一作泊)反覆揚馬宜
同時(洙曰司馬相如揚雄亦蜀人也師曰言世代變遷而名終不歇可與揚雄相如齊名於當是時也)
今晨清鏡中勝食齋房芝(洙曰元封二年芝生甘泉齋房歌云齋房産草九莖連葉)
(師曰清鏡中指江上勝食齋房芝言咀味蘇渙之詩遇扵靈芝也)余髮喜却變白間生
(洙曰一作添)黑絲(趙曰變白為黑以聞其詩之故)昨夜舟天接(洙曰一作接天)湘娥
簾外悲百靈未敢散(洙曰言百靈聞誦詩而皆來也)風破(洙曰一作波)寒江
遲(趙曰宗慤曰願乘長風破萬里浪)
送重表姪王砅評事使南海(大歷四年作)
(鄭曰砅理罽切水深至心曰砅今作厲)補注(鶴曰詩云番禺親賢領謂李勉為廣州刺)
(史當是大歷四年春岳州作詳見注)
我之曾老姑爾之高祖母爾祖未顯時歸為尚書婦(洙曰)
(新唐書王珪母李氏珪貞觀十年拜禮部尚書修可曰西清詩話云唐王珪微時母李氏嘗云子必貴但未見)
(與汝遊者珪一日引房杜遇之母曰汝貴無疑所載至此質之子美是詩我之曾老姑爾之高祖母則珪母杜)
(氏非李氏也且一婦人識真主扵側微其事甚偉史闕而不錄是詩載之為悉世號詩史信不誣也)隋朝
大業末房杜俱交友(趙曰王珪與房元齡杜如晦同學扵文中子則交友可知矣)長
者來在門荒年自餬口(洙曰陳平門多長者車轍左傳隠十一年餬其口扵四方)家
貧無供給客位但箕帚俄頃羞頗珍寂寥人散後入怪
鬢髮空吁嗟為之久自陳剪髻鬟鬻市充杯酒(洙曰晉陶侃母)
(常剪髮具酒食延賓客)上云天下亂宜與英俊厚向竊窺數公經
綸亦俱有(趙曰王珪與元齡如晦善母李嘗曰兒必貴然未知所與遊者何如人會元齡等過其家)
(李窺大驚曰二客公輔才汝貴無疑)次問最少年虬髯十八九子等成大
名皆因此人手下云風雲合龍虎一吟吼願展丈夫雄
得辭兒女醜秦王時在坐真氣驚戶牖(趙曰秦王太宗也太宗有虬髯)
(易曰雲從龍風從虎馬援曰乃知帝王自有真也)及乎貞觀初尚書踐台斗(洙曰)
(珪貞觀中以侍中輔政)夫人常肩輿上殿稱萬夀(洙曰夫人以命婦預期會也)
六宫師柔順法則化妃后(蘇曰班姬著内訓訓六宫作女箴婦誡化及妃后)補
注(鶴曰三代之制諸侯之婦曰夫人唐外命婦之制文武官一品國公母妻為國夫人三品以上妻為郡夫)
(人王珪貞觀中為侍中唐侍中正二品則其母為郡夫人也通典云古者天子后立六宫三夫人九嬪二十七)
(世婦八十一御妻以聽天下之内治又鄭玄云帝嚳有四妃以象后妃四星唐因隋制皇后之下有貴妃淑妃)
(德妃賢妃)至尊均嫂叔盛事傳不朽鳳雛無凡毛五色非爾
曹(趙曰古有鳳將鶵之曲南史謝超宗作殷淑儀誄帝大嗟賞謂謝莊曰超宗殊有鳳毛)往者胡
作逆乾坤沸嗷嗷(洙曰謂安祿山作亂也)吾客左馮翊爾家同遁
逃(洙曰避亂也)爭奪至徒步塊獨委蓬蒿逗遛熱爾腸十里
却呼號自下所騎馬右持腰間刀左牽紫遊韁飛走使
我高(洙曰公言避亂日輟白馬載我使走免難於危險之中昔鄴下童謠曰青青御路楊白馬紫戎韁)
苟活到今日寸心銘佩牢(洙曰懷輟馬之恩也)亂離又聚散宿昔
恨滔滔水花笑白首(蘇曰阮紹泛西池云白首登畫舡反慮水花笑水花水芝皆蓮也趙)
(曰公言在潭州濱扵江故云)春草隨青袍(洙曰哀江南賦青袍如草趙曰以言王評事往南海)
(也)廷評近要津節制收英髦(趙曰言南海節度使幕中要賢材也)補注(希曰)
(漢宣帝地節三年初扵廷尉置左右平員四人後漢光武省右平唯有左平魏晉以來直謂之廷尉評見六典)
(注唐天寳中緣邊禦戎之地置八節度使得以專制軍事節制之名本扵此故常衮節度使制云統節制之師)
(此言廣南節度使也)北驅漢陽傳南汎上瀧舠(鄭曰瀧力公切又音雙舠都高切洙)
(曰漢陽地名傳傳車也如今之乘驛是矣舠小舟也右按嶺南人名急湍曰瀧趙曰傳郵馬之謂也自漢南而)
(往故曰漢陽傳以有使南海之役故曰上瀧舠師曰傳有十二義漢文帝紀曰關無用傳此符傳也以木為之)
(書符於其上又以一板封之所以為信也傳亦謂之棨或有用繻者終軍所弃是也高祖紀曰乘傳詣洛陽此)
(傳驛之傳也廣韻云南人名湍為瀧又州名在廣南音雙舡三百斛曰舠舠短也江南所為名短而廣安而不)
(傾危也北驅謂自北驅車而來遂從此南泛海泛海而往也)補注(鶴曰先君嘗官郴郴與韶連贛地相)
(接鶴嘗自郴之桂陽之益漿問舟繇贛水之源以達于南安之上游過所謂瀧者凡三盖衆石束隘水自上湍)
(瀉舟師藉羣力逆挽而下士人稱之為龍先君未之見而聞其說故有詩云溪注三瀧險山連五嶺雄案韻書)
(瀧止收在四江内閭江切而扵一東二冬皆不牧則不當如鄭云力公切趙云吕紅切也)家聲肯墜
地利器當秋毫(洙曰肯墜地言能自振立不令委墜虞詡曰不逢錯節盤根何以知為利器也)
番禺親賢領(洙曰縣名屬廣州也趙曰必宗室之子為節度也鄭曰番禺廣州屬縣)補注
(鶴曰九域志廣州有番山禺山山海經云桂林八柱在賁禺東賁禺即番禺按舊史大歷三年十月以京兆尹)
(李勉為廣州刺史充嶺南節度使五年勉猶一出兵共討臧玠則所謂親賢者蓋指勉也)籌運神功
操大夫出盧宋(趙曰廣州節度使清白者四裴迪先李朝隠宋璟及盧奐所以比大夫扵盧宋)
(而又謂出其上也)寶貝休脂膏洞主降接武(趙曰謂廉潔而不汚扵貨利也昔漢)
(孔奮清潔身處膏脂而未嘗自潤降戶江切廣南有溪洞蠻其長謂之洞主禮記曰堂上接武言相繼而降也)
海胡舶千艘(夢符曰右按番禺雜編蕃商遠國運竒貨非舶不可市舶錄劉向曰獨檣舶深五十)
(餘用三木舶深五十餘肘西域以肘為度李虔通俗文曰晉曰舶趙曰舶大舡也舡總名曰艘猶今言幾隻也)
我欲就丹砂跋涉覺身勞(洙曰葛洪聞交趾出丹砂求為句漏令至廣州刺史鄧洪)
(留洪乃止羅浮山鍊丹)安能陷糞土有志乘鯨鼇或驂鸞騰天聊
作鶴鳴皋(洙曰見李白騎鯨魚注别賦駕鶴上漢驂鸞騰天趙曰鯨莫大之魚也鼇巨鼇也師曰宗)
(章羨王砅領此得就丹砂以鍊養故有驂鸞鳴鶴之句)
詠懷二首(大歷四年作)
補注(鶴曰詩云飄颻桂水遊南為祝融客又云風濤上春沙逆行少吉日當是大歷四年)
(春自岳州上潭州時作)
人生貴是男(洙曰莊子榮啓期三樂亦曰人之所貴者男也而予幸得之一樂也)丈夫重
天機(洙曰莊子天機不張注不露也)未達善一身得志行所為(洙曰孟子窮則)
(獨善其身達則兼善天下)嗟余竟轗軻將老逢艱危胡鶵逼神器逆
節同所歸河洛化為血公侯草間啼(洙曰胡鶵安史也逼神器言陷長安)
(也安史亂河洛之間格鬭尤甚故云化為血公卿奔竄故啼扵草間也)西京復陷没翠蓋
蒙塵飛(洙曰吐蕃陷京師天子幸陜故云)補注(希曰河洛既陷而京師亦為祿山所破故曰復)
(陷非謂代宗時再陷扵吐蕃下句云兩宫棄紫微可證若謂代宗陷陜不得謂之兩宫)萬姓悲赤
子兩宫棄紫微(洙曰玄肅二宫也)倏忽向二紀姦雄多是非本
朝再樹立未及貞觀時日給在軍儲上官督有司(洙曰國用)
(尚乏屈不免上下督責也)高賢迫形勢豈暇相扶持疲薾苟懷策棲
屑無所施(洙曰言上下顧忌無所施為也)先王實罪巳愁痛正為兹(洙曰)
(禹湯罪巳漢武哀痛之語皆先王之事也)歲月不我與蹉跎病於斯夜看酆
城氣(洙曰見紫氣衝牛斗注)回首蛟龍池齒髮巳自料意深陳苦
辭(師曰轗軻不得志之貌紫微垣乃帝座也姦雄多是非言祿山敗思明又起也貞觀時米斗三錢行旅不)
(齎糧今國用尚乏上下督責故云未及貞觀時高賢迫形勢言進用者皆以勢援何暇扶持扵甫哉疲薾甫自)
(言衰老雖懷策略何所施設酆城獄有寳劍氣衝牛斗蛟龍得雲雨非是池中物甫自視齒髮豁凋不復若寳)
(劒蛟龍之亨奮也)
邦危壞法則聖遠益愁慕(師曰言祿山紊紀綱聖人巳遠不復見三代之治也)飄
颻桂水遊(鄭曰郴州桂陽水北流入連州桂陽縣在桂水之陽)悵望蒼梧暮(洙曰桂水)
(出會稽禹崩之地蒼梧舜葬之所)補注(鶴曰湘水出靈川之海陽行百里分南北北下曰湘南下曰灕)
(桂州居湘灕分方之地公以湘水自桂州而來故云桂水蒼梧山在道州鄭以為桂陽水而公未嘗至郴王以)
(出會稽而非岳陽所經之道)潛魚不銜鈎走鹿無反顧(洙曰皆避難意夢符曰右)
(按左氏傳古人有言曰鹿死不擇音鋌而走險急何能擇)皦皦幽曠心拳拳異平素
(洙曰亂離之際不得遂其平昔幽曠之心而反拳拳然言屈身以求其全也)衣食相拘閡(鄭曰)
(牛代切外閑也)朋知限流寓風濤上春沙十里侵江樹逆行少
吉日(師曰謂經歷風波之險也)時節立復度井竈任塵埃舟航煩數
具牽纏加老病𤨏細隘俗務萬古一死生胡為足名數
多憂汚桃源拙計泥銅柱(鄭曰泥乃計切師曰昔秦人避亂扵桃花源今我泥扵銅)
(柱山其計甚拙又且多憂得無汚辱扵桃源乎)未辭炎瘴毒擺落跋涉懼虎狼
窺中原焉得所歴住(洙曰盜賊充斥不可為久住計)葛洪及許靖避世
常此路賢愚誠等差自愛各馳騖(師曰葛洪許靖皆避世之士其賢如彼愧)
(吾之愚困扵馳騖洙曰揚雄曰方其有事則聖賢馳騖不足)羸瘠且如何魄奪針灸
屢擁滯僮僕慵稽留篙師怒(洙曰稽留遲滯也篙師舟人也)終當挂帆
席天意難告訴南為祝融客(洙曰祝融峯地多神仙所居鄭曰衡山止有祝融峯)
勉強親杖屨結託老人星羅浮展衰步(師曰祝融司南方茅君内傳曰)
(大天之内有地中之洞天三十六所羅浮之洞周回五百里名曰朱明曜真之天羅浮山記曰羅浮者盖總稱)
(焉二山合體謂之羅浮在增城博羅二縣之境有神仙所居南極星中有老人星)
補注杜詩卷十五
