補注杜詩卷四宋黃希原本
黃鶴補注
瘦馬行(至德二年作)
補注(鶴曰為房琯作當琯敗在至德元年十月今云去歲奔波逐餘寇則是二年作明矣)
(是年琯罷相)
東郊瘦馬使我傷骨骼硉兀如堵牆(骼一作骸洙曰郭璞江賦巨石硉矻)
(以前却禮觀者如堵牆鄭曰硉郎兀切危石也沈曰骨高貌)絆之欲動轉欹側此豈
有意仍騰驤(洙曰西京賦仍奮翅而騰驤)細看六印帶官字(洙曰唐令諸掌)
(牧馬以小官字印印右膊以年辰印印右髀以監名依左右廂印印尾側至二歲起春量強弱漸以飛字印左)
(廂髀膊細馬俱以龍形印印項左官馬賜人者以賜字印配諸軍及充傳送驛者以出字印並印右頰)衆
道三軍遺路傍皮乾剥落雜泥滓毛暗蕭條連雪霜去
歲奔波逐餘寇驊騮不慣不得將士卒多騎内廐馬惆
悵恐是病乘黃(洙曰乘黃古之神馬亦名飛黃皆有角日行萬里淮南子云天下有道飛黃伏)
(皂一云神黃獸名龍翼馬身黃帝乘而登仙)當時歴塊誤一蹶(音厥芻曰王褒聖主得賢)
(臣頌過都越國蹶如歴塊)委弃非汝能周防見人慘澹若哀訴失主
錯莫無晶光補注(希曰鮑昭行路難云今日見我顔色老眼花錯莫與先異)天寒遠
放鴈爲伴(一作侶)日暮不(一作末)收(一作衣)烏啄瘡誰家且養
願終惠(洙曰顔延年頳白馬賦願終惠養隂本枝兮)更試明年春草長(師曰按唐)
(史房琯有宰相器其才亦長於戰時帝命琯將兵與賊戰陳濤斜琯儒者不知兵用春秋車戰法為賊所敗帝)
(怒斥琯爲邠州刺史甫此詩寓意於琯之見棄而朝廷寡恩莫之終惠甫欲再試用之以盡其所長斯可矣故)
(末章有誰家且飬願終惠更試明年春草長之句)
送率府程錄事還鄉(乾元元年作)
(洙曰程攜酒饌相就取别)補注(鶴曰按唐六典太子左右衛率府有錄事參軍二人掌監)
(印發付勾稽以爲隋置唐因之今詩云世梗悲路澁東風吹春冰當是乾元元年在諫省時作)
鄙夫行衰謝(洙曰鄙賤也自稱故曰鄙夫)抱病昏妄集常時往還人
記一不識十程侯晩相遇與語才傑立(洙曰徐稺角立傑出)薰然
耳目開頗覺聰明入千載得鮑叔末契有所及(洙曰管仲與鮑)
(叔爲友)意鍾(一作中)老栢青義動脩蛇蟄(師曰言程公辭官歸鄉如龍蛇之蟄)
(以藏身故其高義可以聳動於人)若人可數見(饒曰語君子哉若人尚德哉若人)慰我
垂白泣(趙曰杜欽傳紀陽侯與欽子業書曰誠哀老姊垂白師古曰垂白者言白髮下垂也)生别
無淹晷百憂復相襲内愧突不黔(洙曰揚雄曰孔席不煖墨突不黔)庶
羞(一云明似)以賙給素絲挈長魚碧酒隨玉粒(蒼舒曰戰國策粒米如玉)
(修可曰碧筒酒以蓮莖得名此言碧酒乃酒之色非碧筒也酒譜曰安期先生與神女會於圜丘酣玄碧之酒)
途窮見交態(洙曰阮籍詩途窮能無慟鄭當時一貧一富廼知交態蘇曰潘遜至漢中見侄英曰)
(今日窮途失適舉目添愁其世態交情可見楊朱之悲使然也)世梗悲路澁(洙曰潘正叔詩世故)
(尚未夷崤函方險澁)東風吹春冰泱漭后土濕(洙曰謝玄暉詩晨光復泱漭師曰禄)
(山反范陽在東故云東風吹春冰冰有兵革之象泱漭后土濕言率土之民皆陷於塗泥也)念君惜
羽翮旣飽更思戢莫作翻雲鶻聞呼向禽急
晦日尋崔戢李封(乾元元年作)
補注(鶴曰晦日謂正月晦日當是乾元元年歸京師時作詳見注)
朝光入甕牖(洙曰賈誼過秦論陳涉甕牖繩樞之子)尸(一作方)寢驚敝裘(洙曰)
(論語鄉黨寢不尸)起行視天宇(黃曰陶淵明詩昭昭天宇闊)春氣漸和柔興
來(一云得興)不暇懶今晨梳我頭出門無所待徒(一作徙)步覺
自由杖藜復恣意(蘇曰林鳳恣意攜杖藜看竹過南溪)免值公與侯晩定
崔李交會心眞罕儔(田曰是時蓋言與崔李定交相會以心不以跡也)每過得
酒傾(一作契鄭曰過古禾切)二宅可淹留喜結仁里懽(趙曰張平子思玄賦)
(匪仁里其焉宅)况因令節求(鶴曰唐以正月朔日為令節至正元五年正月十一日勅自今以後)
(以二月一日為中和節先勅三令節集會今宜以中和節代晦日)李生園欲荒舊(一作有)
竹頗脩脩引客看掃除隨時成獻酬崔侯初筵色巳畏
空樽愁(洙曰孔融曰樽中酒不空)未知天下士至(一作志)性有此不草
芽既青出蜂聲亦煖遊思見農器陳何當甲兵休上古
葛天氏不貽黃屋憂(洙曰屋一作綺上林賦聽葛天氏之歌范蔚宗詩黃屋非堯心師古)
(曰黃屋車上之蓋也皆天子之儀)補注(希曰漢制副車黃屋左纛如金根之制行則從後)至今
阮籍等熟醉為身謀(洙曰籍傳云籍本有濟世志屬魏晉之際天下多故名士少有全者)
(籍由是不與世事遂酣飲為常鍾會數以時事問之欲因其可否而致之罪以酣醉獲免)威鳳高其
翔(一云自高翔時天下大亂賢者退處若威鳳然高其翔而不下全身遠害也宣帝紀威鳳為寶晉灼曰鳳)
(之有威儀者也)長鯨呑九州(洙曰謂盗賊縱横如長鯨之呑幷九州也)地軸為之翻
(洙曰海賦又似地軸拔而爭廻)百川皆亂流當歌欲一放淚下恐莫收
濁醪有妙理(蘇曰王商見于存飲濁酒商笑曰君子何苦好此物耶存曰自有妙理非公所知)
庶用慰沉浮(師曰自古賢者不得志多適意於酒况濁醪之有妙理乎)
雨過蘇端(至德二年作)
(洙曰端置酒)補注(鶴曰詩云妻孥隔軍壘當是至德二年作)
鷄鳴風雨交(洙曰鄭國風風雨凄凄雞鳴喈喈師曰雞鳴思君子之詩寓意思憶蘇端故乘雨而)
(過之)久旱雨亦好補注(鶴曰按舊史至德二年三月癸亥大雨甲戌方止故云)杖藜
入春泥無食起我早(蘇曰夏侯無食不寐使我早起)諸家憶所歴一飯
(一作飽)跡更掃(洙曰言交態之薄也蘇曰邵平曰交態浮薄吾甘自養或有親知家得一飯即掃迹)
(不復再扣門矣世態由此見也)蘇侯得數過(數色角切)歡喜每傾倒也復可
憐人呼兒具梨棗濁醪必在眼盡醉攄懷抱紅稠屋角
花碧委牆隅草親賓絶談謔喧閙慰衰老况蒙霈澤垂
糧粒或自保妻孥隔軍壘撥棄不擬道(趙曰阮籍詠懷一身不自保何)
(說戀妻子今於糧粒或自保之下言妻子隔軍壘亦使此矣撥棄不擬道亦自淵明撥置且莫念之變也師曰)
(天寳十五年甫攜家三川是詩末章云妻孥隔軍壘則知此詩之作在至德二年也)補注(希曰詩樂爾妻)
(孥注云孥子也)
喜晴(至德二年作)
補注(鶴曰以前篇雨過蘇端詩考之當是至德二年此詩作於是年三月甲戌雨止之後)
(梁權道亦編在是年)
皇天久不雨旣雨晴亦佳出郭眺西郊蕭蕭春增華青
熒陵陂麥(洙曰西都賦琳珉青熒莊子外物篇青青之麥生於陵陂)窈窕桃李(一作杏)
花(洙曰曹子建詩容華若桃李詩窈窕淑女)春夏各有實我飢豈無涯干戈
雖横放(鄭曰横戶孟切)慘淡鬭龍蛇甘澤不猶愈且耕今未賖
丈夫則帶甲婦女終在家力難及黍稷得種菜與麻千
載商山芝(洙曰前漢王貢兩龔傳漢興有園公綺里季夏黃公角里先生此四人者當秦之世避而)
(入商雒深山以待天下之定也自高祖聞而召之不至)往者東門瓜(洙曰蕭何傳邵平者乃故)
(秦東陵侯秦破為布衣貧種瓜長安城東瓜美故世謂東陵瓜從邵平始也阮詩昔聞東陵瓜近在青門外趙)
(曰以四皓採芝邵平種瓜皆避秦之亂其道為不可貶也)其人骨已朽(洙曰朽一作滅史記老子)
(曰子所言者其人與骨皆朽也)此道誰疵瑕(洙曰左傳不汝疵瑕)英賢遇轗軻(洙曰)
(古詩坎軻長辛苦楚詞轗軻不遇坎與轗同)遠引蟠泥沙(洙曰賈誼傳鳳縹縹而高逝固自引)
(而遠去揚子龍蟠於泥)顧慙昧所適迴首白日斜(師曰甫自愧昧於所適不能脫)
(身晦迹回首自顧恨年已老矣故云)漢隂有鹿門(洙曰後漢逸民傳漢隂老父桓帝幸竟陵過雲)
(夢臨沔水百姓莫不觀者老父獨耕不輟又龐公襄陽人也居峴山之南未嘗入城府後攜其妻子登鹿門采)
(藥不反襄陽記鹿門山舊名蘇嶺山)補注(希曰漢隂郡為金州而鹿門在襄陽今云漢隂有鹿門何也公)
(第以鹿門在漢水之隂非指漢隂郡而言也)蒼海有雲查(音槎趙曰按張華博物志載舊說天)
(河與海通世有人居海渚者年年八月浮槎去來不失斯人多齎糧乘槎而去奄至一處遥望宮中多織婦見)
(一丈夫牽牛渚次飲之驚問曰何由至此人問此是何處荅曰君還至蜀訪嚴君平則知之後至蜀問君平曰)
(某年月日有客星犯牛宿計年月日正是人到天河時也)焉能學衆口(蘇曰吳芮曰吾焉能學衆)
(兒女口嗜棗栗瓜果耶)咄咄空(一作同)咨嗟(洙曰世說殷中軍被廢在信安終日恒書空作)
(字楊州吏人尋議之竊視唯作咄咄怪事范雲至殿門不得入但云咄咄而已中軍殷浩也)
蘇端薛復筵簡薛華醉歌(天寳十五年作)
補注(鶴曰梁權道云至德二年賊中作然詩中無䧟賊之意似是天寳十五年正月朔日)
(是時方討禄山所以只云惡聞戰鼓悲若京師巳䧟身在城中不應詩中無一語及之豈能快)
(意於酒復簡薛華之詩而自詩歌咏如此詩曰願吹野水添金杯在城南故云)
文章有神交有道端復得之名譽早愛客滿堂盡豪傑
開筵上日(一作月)思芳草(趙曰尚書正月上日孔安國注上日朔日也故玉燭寳典以正)
(月一日為上日)安得健步移遠梅(師曰此詩末章言氣酣日落西風来則知此上日為日出)
(時開筵思芳草嘆無花可賞也故有移遠梅之句)補注(希曰健步即抗步宣紀選伉健善騎射者)亂
插繁花向晴昊千里猶殘舊冰雪百壺且試開懷抱垂
老惡聞戰鼓悲急觴為緩憂心擣(洙曰小弁詩我心憂傷惄焉如擣趙曰謝)
(靈運詩急觴盪幽默)少年努力縱談笑(洙曰樂府少壮不努力老大徒傷悲)補注(希曰)
(光武紀老父指曰努力又崔方進傳努力謂諸生學問)看我形容已枯槁(洙曰漁父篇顔)
(色憔悴形容枯槁)座中薛華善醉歌歌辭自作風格老(蘇曰盧蒙見江)
(揔文歎曰格老詞麗非後生輩所作)近來海内為長句汝與山東李白好
何劉沈謝力未工(洙曰梁何遜八歲能詩賦文章與劉孝綽並見重於世世謂之何劉世祖)
(著編論之云詩多而能者沈約少而能者謝眺何遜又劉孝綽七歲能屬文每作一篇朝成暮遍好事咸誦諷)
(傳寫流聞絶域又沈約傳謝玄暉善為詩任彦昇工於文章約兼而有之然不過也)才兼鮑昭愁
絶倒(洙曰晉衛玠談道平子絶倒修可曰宋景公筆錄曰今人多誤鮑照為鮑昭李商隱詩有肥烹鮑照)
(葵之句昔金陵人得地中石刻作鮑照蓋武后名昭唐人讀昭為照爾鮑昭作鮑明遠)諸生頗盡
新知樂(洙曰少司命云樂莫樂兮新相知)萬事終傷不自保氣酣日落
西風來願吹野水添金杯(蘇曰阮籍與人野飲酒盡興未盡籍曰焉得東風吹野水)
(添此壺使金杯不空耶)如澠之酒常快意(洙曰左傳有酒如澠)亦知窮愁安
在哉忽憶雨時秋井塌古人白骨生青苔如何不飲令
心哀(韓曰陳歈曰古人白骨遍野雨生莓苔在生胡不飲酒)
病後過王倚飲贈歌(天寳十三年作)
補注(鶴曰梁權道雖編在至德二年自行在還長安時作然詩中略不及遭亂而病之意)
(終云但使殘年飽喫飯只願無事長相見蓋傷為時輩所忽按公秋述詩云秋杜子卧病長安)
(旅况多雨當時車馬之客雨不來又云四十無位當是天寶十三年與素知賤子甘貧賤酷見)
(凍餒不足恥之句合耳)
麟角鳳觜世莫識(韓曰喻王倚生非其時世人莫識之)煎膠續絃竒自見
(蒼舒曰右按東方朔十洲記仙家煮鳳啄麟角金煎作膠名之續絃膠一名連金泥此物能連屬弓弩斷絃又)
(斷折之金以膠連使力折繫他處乃斷續處不復斷也)尚看王生抱此懷在於甫
也何由羡且遇王生慰疇昔素知賤子甘貧賤酷見凍
餒不足恥(蘇曰王子淵曰吾守道處凍餒亦不足為恥)補注(希曰檀弓疇昔之夜左太冲詩)
(疇昔覧穰苴)多病沉年苦無健王生怪我顔色惡荅云伏枕
艱難遍瘧癘三秋孰可忍(希曰周禮疾醫皆有癘疾又云秋時有瘧疾語是可忍也)
(孰不可忍也)寒熱百日相交戰頭白眼暗坐有&KR0008;(鄭曰丁尼反皮厚也)
肉黃皮皺命如綫(與線同)惟生哀我未平復為我力致美
肴膳遣人向市賖香粳喚婦出房親自饌長安冬葅酸
且綠金城土酥静如練(蘇曰土酥即今之蘆菔也其種蘭臯金城尤佳魏夫人帖云膾)
(土酥如練秦人呼為地酥能觧麵毒)補注(鶴曰金城乃京兆府屬按唐志景龍二年中宗送金城公)
(主降吐蕃至此改始平為金城至德二年更名興平又蘭州為金城郡五泉縣舊屬金城有金城關土酥雖秦地)
(所出而必是病中所須當從蘇注為是)兼求畜豪(洙曰一作畜豪一作畜豕)且割鮮(洙曰)
(西都賦割鮮野食趙曰金城秦地也有駝金城自能為酥其名土酥老杜身在秦州而食長安之冬葅金城之)
(土酥且求畜豕而割鮮焉非肴饌也魯曰畜豕作畜豪非)密沽斗酒諧終宴(師曰言禮意無)
(盡也)故人情味晚誰似令我手脚輕欲旋老馬為駒揔不
虛(洙曰詩角弓老馬反為駒不顧其後注已老矣而孩童慢之箋云此喻幽王見人反侮慢之遇之如幼稚)
(不自顧念後至年老人之遇已亦將然也)當時得意况深眷但使殘年飽喫
飯只願無事常相見(師曰甫傷年老時輩所忽慨交態刻薄末章遂美王生無事與長相)
(見也)
奉先劉少府新書山水障歌(天寶十四年作)
補注(鶴曰梁權道編在至德二年還京時作公扈從肅宗歸京師時正紛擾劉少府豈應)
(畫山水為障當是先赴奉先日作畫在禄山未反前是天寳十四年故終曰吾獨胡為在泥滓)
(青鞋布韈從兹始不曾言避亂與為拾遺也)
堂上不合生楓樹怪底江山起烟霧聞君掃却赤縣圖
(洙曰史記孟子傳中國名曰赤縣神州趙曰京邑屬縣有赤有畿其浩穣者為赤奉先乃今之蒲城縣也劉少)
(府善畫杜公聞其掃赤縣圖乘興更遣作滄洲之幽趣也)補注(希曰按唐地理志注奉先次赤故蒲城縣)
(開元四年更名隸京兆劉為奉先尉以其邑之山水為障故曰掃却赤縣圖)乘興遣畫滄洲
趣(洙曰謝玄暉詩既懽懷禄情復恊滄洲趣)畫師亦無數好手不可遇(蘇曰戴逵)
(云世之畫者比比皆是但好手者亦難遇)對此融心神知君重毫素(趙曰左太冲招)
(隐前有寒泉井聊可瑩心神又賦云唯毫素之所凝)豈但祁岳與鄭虔(洙曰祁岳鄭虔當世)
(善畫者)筆跡遠過楊契丹得非玄圃裂(洙曰離騷朝發軔於蒼梧夕余至乎)
(玄圃圃在崑崙山所以有仙人居焉)無乃瀟湘翻(洙曰王徵君詩窈藹瀟湘空)悄然坐
我天姥下耳邊已似聞清猿(洙曰天姥山名也謝靈運登臨嶠詩哀猿響南巒又)
(明登天姥岑黃曰吳越郡國志天姥山與括蒼山相連石壁上有字高不可識春月則聞鐘鼓之聲)反思
前夜風雨急乃是滿城鬼神入元氣淋漓障猶濕眞宰
上訴天應泣(趙曰本朝錢希白洞微志云無雲而雨謂之天泣)野亭春還雜花
遠(洙曰丘希範書雜花生樹)漁翁暝踏孤舟立滄浪水深青溟闊欹
岸側島秋毫末不見湘妃鼓瑟時至今斑竹臨江活(夢符)
(曰右按楚詞遠遊草云使湘靈鼔瑟兮令海若舞馮夷張華博物志舜死二妃淚下染竹即斑死為湘水神故)
(曰湘妃)劉侯天機精愛畫入骨髓(十朋曰徐邈云吾見王貴畫入骨髓愛恨吾學)
(不到竒妙處)自有兩兒郎揮灑亦莫比大兒聦明到能添老
樹巔崖裏小兒心孔開貎得山僧及童子(趙曰禰衡曰大兒孔文舉)
(小兒楊德祖)若耶溪(洙曰越溪也)雲門寺(十朋曰南史何胤字子季隐居不仕會稽山多靈)
(異往遊焉居若耶山雲門寺)補注(希曰何胤蓋在為民曹尚書而後辭官隐於此也)吾獨胡
為在泥滓青鞋布韈從此始(蘇曰謝玄暉曰胡為翰墨場屋中没會稽山水竒秀)
(布韈青鞋鶡冠竹杖吾志從此始矣)
湖城東遇孟雲卿復歸劉顥宅宿宴飲散因為醉
歌(乾元元年作)
補注(鶴曰湖城屬虢州詩首句云疾風吹塵暗河縣指河南也當是乾元元年自華遊東)
(都作梁權道以為至德二年歸長安時作非魯訔知之故年譜云冬出潼關東征洛陽道史不)
(載明年春末方歸華)
疾風吹塵暗河縣(洙曰楊給事誄軼我河縣趙曰長門賦天漂漂而疾風)行子隔
手不相見(洙曰管子道途揚塵十步不相見也)湖城城南一開眼駐馬偶
識雲卿面補注(希曰湖城縣唐屬虢州唐志云義寧六年至乾元三年更名天平大歴四年復)
(舊九域志云至河南餘四百里而為鄰郡公乾元元年冬自華東征洛陽故云疾風吹塵暗河縣是年两京已)
(復故下又云驅車復同軌)况非劉顥為地主(趙曰左傳地主致餼言人為地之主也)嬾
迴鞭轡成高宴(蘇曰宋宗昨見王齊遂成高臺之宴清談如玉屑落金盤使人嬾迴鞭轡繼燭)
(飛玉觥)劉侯歎我攜客來置酒張燈促華饌且將款曲終
今夕休語艱難尚酣戰(趙曰淮南子曰魯陽公與韓戰戰酣日暮援戈而麾之日為之)
(反三舍)照室紅爐促曙光縈窗素月垂文練天開地裂長
安陌寒盡春生洛陽殿(洙曰時盗賊充斥而肅宗理兵議收復也趙曰句法使謝惠連)
(云春生鳷鵲樓)豈知驅車復同軌(洙曰書同文車同軌)可惜刻漏隨更箭
(洙曰陸佐公新漏刻銘銅史司刻金徒抱箭)人生會合不可常庭樹鷄鳴淚
如綫(洙曰張衡古别離曲云雞鳴庭樹枝客子振衣起別淚落如線相顧不能止趙曰傳所謂中國不絶)
(如綫)
閿鄕姜七少府設鱠戲贈長歌(乾元元年作)
(閿音聞)補注(鶴曰閿鄕屬虢州即潼關在其邑公乾元元年冬自華州至東都故有東)
(歸貪路自覺難當是其年作而師云言東之三川取妻子梁權道又編在至德二年長安作俱)
(非唯魯訔年譜知之)
姜侯設鱠當嚴冬昨日今日皆天風(趙曰漢高皇言八年太尉入未央宮)
(擊呂產天風大起)河凍鮇漁不易得(一作黃河水漁)鑿冰恐侵河伯宮
饔人受魚鮫人手(洙曰周禮天官内饔饔和也熟食曰饔割烹煎和之稱潘安仁西征賦饔)
(人縷切鑾刀若飛應刃落爼靃靃霏霏)洗魚磨刀魚眼紅補注(希曰史記樊噲曰人)
(為刀爼我為魚肉續世說周玄豹有袁許見王都形若鯉魚難免机刀)無聲細下飛碎(一作)
(素)雪有骨已刴觜春葱(洙曰七啓云纍如疊縠離若散雪輕隨風飛刃不轉切七命云)
(范公之鱗出自九溪頳尾丹腮紫翼青鬐命支離飛霜鍔紅肌綺散素膚雪落觜平聲)偏勸腹腴
愧年少(蒼舒曰按禮記冬右腴鄭氏曰腴腹下也漢書九州膏腴師古曰腹之下肥曰腴)補注
(希曰禮記冬右腴說者謂冬時陽氣下在魚腹凡陽氣所在之處肥美故云腴公其取此又黃魯直云魚腹下)
(肥處燕人膾腥方寸切其腴以獻貴者蓋古風也南史何妃傳楊郎好年少又漢趙堯夫傳)軟炊香
飯(一作粳)緣老翁落碪何曾白紙濕(碪音砧)放筯未覺金盤
空新懽便飽姜侯德(洙曰詩既飽以德)青觴異味情屢極(大臨曰左)
(傳云必嘗異味)東歸貪(一作貧)路自覺難欲别上馬身無力可憐
為人好心事於我見子眞顔色(師曰言姜侯禮貌非偽為也)不恨我
衰子貴時悵望且為今相憶
戲贈閿鄉秦少府短歌(乾元元年作)
(鮑曰唐志閿鄉屬陕郡)補注(鶴曰詩云去年行宮當太白當是乾元元年歸京師時作)
去年行宮當太白(鮑曰謂肅宗駐鳳翔也唐志鳳翔府郿縣有太白也)朝廻君是
同舍客(師曰至德二年甫為拾遺故云朝廻)同心不減骨肉親每語見許
文章伯(洙曰唐文三變王楊為之伯趙曰王充論衡有云文辭之伯魏陳琳與吳張綋書云此間率少)
(於文章易為雄伯)今日時清兩京道(洙曰乾元元年肅宗收復兩京)相逢苦覺
人情好昨夜邀懽樂更無多才依舊能潦倒(洙曰嵇康書知吾潦)
(倒麤疎不切事情晏曰潦倒衰老之貌)
李鄠縣丈人胡馬行(乾元元年作)
(鄭曰鄠扶古切扶風縣名)補注(鶴曰此詩云前年避胡過金牛又云洛道時再清當是乾)
(元元年作)
丈人駿馬名胡騮前年避胡過金牛(洙曰金牛地名余曰昔秦欲伐蜀無)
(路通遣人告蜀王曰秦有金牛其糞成金使蜀迎之蜀王命五丁力士開山取金牛路纔通秦伐蜀取其國因)
(號所開之山曰金牛)補注(希曰言避胡於金牛回見天子於靈州當時天寶十五年又按唐志武德三年)
(以興元府西縣置褒州析利州之綿谷置金牛縣而九域志乃以三泉縣有金牛鎮余注乃揚雄蜀土本記所)
(云三泉本屬興化府)迴鞭却走見天子朝飲漢水暮靈州(洙曰漢水漢江)
(水也在楚地方域靈州靈武郡唐理廻樂縣屬秦北地郡趙曰肅宗即位靈武故廻鞭見天子則自漢水而來)
(靈州)補注(希曰興元府為漢中郡漢水在嘉州)自矜胡騮竒絶代乘出千人
萬人愛一聞說盡急難材(趙曰急難材如劉備之的盧一躍三丈過檀溪以免劉表)
(之追劉牢之馬跳五丈澗以脫慕容垂之逼也)轉益愁向駑駘輩頭上銳耳批
秋竹脚下高蹄削寒玉(梅曰黃伯仁龍馬頌耳如剡筩目象明星)始知神龍
别有種不比俗馬空多肉洛陽大道時再清(趙曰已收復東京矣)
累日喜得俱東行鳳臆龍鬐(一作麟鬐鄭曰渠伊切馬鬛也)未易識(沈曰)
(伯樂相馬經云鳳臆龍鬐言馬胷如鳳馬鬛如龍真良馬也)側身注目長風生(師曰言馬)
(有精神也)
送長孫九侍御赴武威判官(至德二年作)
補注(鶴曰京州武威郡唐屬隴右乃河南節度之所治詩云奪我同官良乃至德二年公)
(為拾遺時)
騘馬新鑿蹄(師曰後漢桓典為御史常乘騘馬時人語曰行行且止避騘馬御史)銀鞍被
來好(洙曰徐敬業汗馬濯銀鞍)繡衣黃白郎(洙曰漢侍御史有繡衣直指持斧捕盗)騎
向交河道(洙曰漢侯應上書車師前國王治交河城河水分流繞城下故號交河唐安西去交河郡)
(七百里)補注(希曰西州為交河郡有交河縣注自縣北八十里有龍泉館又北入谷百三十里經柳谷)
(渡瑩沙嶺百六十里經石會漢戍至北庭都護府城)問君適萬里取别何草草天
子憂凉州嚴程到須早(蘇曰嚴顔為左校曰久不得江左信息爾宜嚴程勉力早到甚)
(妙)去秋羣胡反不得無電掃(馬曰風激電掃)補注(希曰去秋當是指至德元)
(年通鑑吐蕃䧟威戎神武定戎宣威制勝金天天成等軍石堡城百答城雕窠城在鄯廓河等州并䧟兩凉州)
(為節度之所治不可使失故天子憂之正後詩所謂須存武陵威郡之之意也)此行牧遺甿風
俗方再造族父領元戎(洙曰元戎元帥也)補注(鶴曰董賢傳統辟元戎師古曰)
(元戎大衆也族父謂杜鴻漸按本傳至德二年為遷河西節度使在平兩京前今作詩却在已平兩京後故下)
(止云東郊尚烽火)名聲閣中老奪我同官良飃飃按城堡使我
不能餐令我惡懷抱若人才思闊(饒曰若人羡長孫侍御也)溟漲漫
絶島罇前失詩流(蘇曰房炳見嵇康歸山隂曰今日樽前失我詩流)塞上得(一作)
(多)國寳皇天悲送遠(洙曰九辨皇天平分四時竊獨悲此凛秋)雲雨白浩浩
東郊尚烽火朝野色枯槁西極柱亦傾如何正穹昊(洙曰)
(列湯問篇折天柱又云常怒流於西極蘇曰徐貞曰凴君寄語數執事方今天柱傾反穹昊何計以正)
送樊二十三侍御赴漢中判官(至德二年作)
補注(鶴曰當是至德二載肅宗在鳳翔故詩云天子從北來頓兵岐梁下時未復京師又)
(有兩京陷未收之句漢中唐興元府本梁州梁蓋山南西道採訪使之所治)
威弧不能弦(蘇曰司馬遷刳木為弧以威四方然弧不能安弦自發其威安弦者人君子有道不)
(能自彰使彰名者亦人也揚雄河東賦玃天狼之威弧)自爾無寧歲(洙曰易弦木為弧剡木為)
(矢弧矢之利以威天下蓋取諸睽國語姜氏告於公子曰自子之行晉無寧歲師曰玄宗開元初天下富實自)
(謂四方無虞荒縱酒色武備皆弛是不能以弧矢威天下也禄山一旦乘隙而叛自此紛亂略無寧歲)川
谷血横流(洙曰揚子川谷流人之血)豺狼沸相噬(蘇曰崔甫曰干戈未止狼虎相噬)
天子從北來(黃曰言肅宗即位於靈武)長驅振凋敝頓兵岐梁下(洙曰)
(肅宗理兵鳳翔)却跨沙漠裔(師曰沙漠裔指漢中郡謂跨歴楚漢諸州並皆整兵從帝東討)二
京陷未收四極我得制(修可曰爾雅釋地東至於秦遠西至於邠國南至於濮㳂北至)
(於祝栗謂之四極注此四方遠極之國名歐陽曰肅宗以太子稱尊號雖云偏據一方而四極之廣皆為總制)
(何命而不從乎)補注(希曰漢禮樂志四極爰轃師古曰四方極遠之處也爾雅東至秦遠西至邠國南至)
(濮㳂北至祝栗謂之四極)蕭索(一作瑟)漢水清緬通淮湖稅使者紛星
散(洙曰古詩星使日夜馳)王綱尚旒綴(洙曰長發詩為下國綴旒又公羊傳君若贅旒然泰)
(伯曰言其危而欲絶也)南伯從事賢君行立談際(趙曰南伯指言漢中主將也從)
(事指言樊為判官也言南伯與從事俱賢相投在立談間耳)生知七曜歴(洙曰月令命太史司)
(天歴候日月星辰七曜為經二十八宿為紀修可曰北史劉焯博學洽聞如九章算術周髀十曜書莫不覈其)
(本根窮其秘要)手畫三軍勢(洙曰馬援於帝前聚米為山谷指畫形勢開示衆軍所從道徑往來)
(曲折昭然可曉帝曰虜在吾目中矣定功曰張安世子千秋與霍光子禹俱擊烏桓還詔大將軍光問千秋鬭)
(戰方略山川形勢口對兵事畫成地圖無所忘失師曰漢中係荆湖南路南伯言南方諸侯之長從事乃幕府)
(属内官也南伯從事賢謂樊侍御之賢為漢中荆判官謀事有成功只在立談之間可收其功生知七曜手畫)
(三軍蓋知天文與地理也)冰雪淨聦明雷霆走精銳幕府輟諫官朝
廷無此例至尊方旰食(洙曰左傳伍奢曰楚君大夫其旰食乎旰晏也)仗爾布
嘉惠補闕暮徵入柱史晨征憩(注曰老耼為柱下史)補注(鶴曰謂樊以侍)
(御史為判官同御史在殿柱之間亦謂之柱下史秦改為侍御史張蒼自秦時為御史主柱下方書即其任也)
正當艱難時(洙曰天步艱難蘇曰吳起正當艱難之際舉兵深入唯慮糧不繼陷彼逆計更宜度)
(而行之)實籍長久(一作大)計回風吹獨樹(趙曰周王褒送葬詩平原看獨樹皇)
(亭望列亭又庾信詩回風即送師)白日照執袂慟哭蒼烟根山門萬重
閉居人莽牢落遊子方迢遰(音弟)徘徊悲生離(洙曰九章悲莫悲兮)
(生别離)局促老一世(洙曰古詩螅蟀相局促夢符曰前漢灌夫傳上怒内史曰公平生數言魏)
(其武安長短今日廷論局促效轅下駒)陶唐歌遺民(洙曰左傳吳季札聞唐之歌曰思深哉其)
(有陶唐氏之遺民乎)後漢更列(一作别)帝恨無匡復姿(一作資)聊欲從
此逝(洙曰吾亦從此逝矣師曰唐繼堯後故云有陶唐之遺民亦若孟子云其故家遺俗流風善政猶有)
(存者漢承文景之餘澤遭王莽簒奪不失其天下光武因民謳吟思漢遂建中興之業肅宗亦然故云後漢列)
(帝甫自恨當艱難日無匡復之才以佐天子但從此長往山林因勉樊生當努力以贊中興云)
送從弟亞赴安西判官(至德二年作)
(洙曰一云河西鮑曰亞字次公肅宗在靈武上書論當世事擢校書郎杜鴻漸節度河西奏署)
(幕府故云舍弟草中來蒼然請論事)補注(鶴曰詩有須存武威郡之句當是河西判官梁)
(權道編在至德二年鳳翔作按詩云宗廟尚成灰是時京師猶未復也)
南風作秋聲(蘇曰王澄曉來南風漸作秋聲故山杞菊苗吾當從事於斯矣師曰南風生養之風)
(今作秋聲殺氣盛也時禄山反河北二十四郡皆䧟没於賊安得隂陽調和南風作秋聲蓋有田也)殺氣
薄炎熾(洙曰南風作秋聲言當生育而有肅殺聲)盛夏鷹隼擊(洙曰月令立秋之日鷹隼)
(乃擊)時危異人至令弟草中來蒼然請論事詔書引上殿
奮舌動天意(洙曰動天意言君意為之回動也蘇曰李斯奮三寸舌取富貴)兵法五十
家爾腹為篋笥(洙曰兵法見漢藝文志邊韶腹便便五經笥蘇曰張敞聽郝焜說書從容語左)
(右曰萬卷書郝腹為箧笥收貯乎)應對如轉丸(洙曰漢祖從諫若轉圜修可曰開元遺事張九)
(齡每與賓客議論㴞㴞不竭如下坂走丸人服其俊辯)疎通略文字經綸皆新語
(洙曰如屯卦君子以經綸陸賈造新語)足以正神器(蘇曰李斯扶正神器四海懽心)宗廟
尚為灰君臣俱(一作皆)下淚(洙曰九廟為賊所焚也)崆峒地無軸補
注(鶴曰崆峒隴右山名清海即哥舒翰築應龍城處皆河西節度統之說見後注)清海天軒輊
(洙曰言天地未安也鄭曰輊乍利切車後傾曰軒前傾曰輊夢符曰後馬援夫居前不能令人輊居後不能令)
(人軒注軒輊輕車也)西極最瘡痍(趙曰季布傳瘡痍未瘳)連山暗烽燧(彥輔曰唐)
(六典云唐鎮戍烽候所至大約相去三十里其逼邊者築城以致之其放烟一炬二炬三炬四炬者每日初夜)
(舉一炬謂之平安火餘則隨賊多少而為差程曰光武紀修烽炬注云前書音義曰邊方捕警急作土臺臺上)
(作桔橰頭上兜笭以薪草置其中常低之有寇即然火舉之以相告曰烽又多積薪寇至即燔之望其烟曰燧)
(晝則燔燧夜則舉烽)帝曰大布衣(魯曰左傳衛文公大布之衣)藉卿佐元帥坐
看清流沙(洙曰書曰被於流沙)所以子奉使歸當再前席(洙曰文帝前席)
(賈生)適遠非歷試(洙曰舜歴試諸艱)須存武威郡為書長久利孤
峯石戴驛快馬金纏轡黃羊飫不羶蘆酒多還醉踴躍
常人情慘澹苦士志安邊敵何有反正計始遂(洙曰唐書天子)
(反正)補注(希曰漢高祖紀羣臣曰帝起微細撥亂世反之正師古注反還也還之正道)吾聞駕
鼔車(洙曰漢文以千里馬駕鼓車修可曰後漢循吏傳建武十三年異國有獻名馬日行千里詔以馬駕)
(鼓車孝文止卻千里馬無駕鼔車之說)不合用騏驥龍吟迴其頭夾輔待
所致(洙曰左傳夾輔周室)
送韋十六評事充同谷防禦判官(至德二年作)
(洙日安禄山大亂甫與韋宙同陷賊後皆遁歸行在鮑曰註以為宙宙乃舟之子仕宣宗時非)
(此所送人也)補注(鶴曰至德二年作故詩云今歸行在所又云鑾輿駐鳳翔也)
昔没賊中時潛與子同遊今歸行在所(洙曰天子行幸所在曰行在)
王事有去留(洙曰詩王事靡盬)偪側兵馬間(洙曰偪側見上鄭曰偪彼側切廹也)
(亦作逼)主憂急良籌(洙曰史范睢云主憂臣辱)子雖軀幹小(趙曰劉曜詩陳安于)
(壠城安死人謠曰壠城徤兒有陳安軀幹雖小腹中寬)老(一作志)氣横九州補注(希曰)
(北山移文霜氣横秋)挺身艱難際張目視寇讎(修可曰摘用孟子曰視君如寇讎)
朝廷壯其節奉詔令參謀鑾輿駐鳳翔同谷為咽喉(洙曰)
(西都賦乘鑾輿鳳翔府扶風郡同谷郡今成州)西扼弱水道(洙曰禹貢弱水既西孝祥曰十州記)
(云鳳麟洲在西海之中四面有弱水遶之)南鎮枹罕陬(洙曰一作氐羌陬唐安鄉郡河州理枹罕)
(縣枹罕故羌侯邑枹音孚本枹鼓字也)補注(希曰唐志云安昌郡本枹罕郡又有枹罕縣在隴右道與)
(弱水同道所謂大川河洮弱羌休屠之澤也)此邦承平日剽劫吏所羞(洙曰漢地)
(理志推剽掘冡師古曰推殺人而剽劫之也)况乃胡未滅控帶莽悠悠府中
韋使君道足示懷柔令姪才俊茂二美又何求受詞太
白脚(洙曰太白山在武功縣南去長安三百里十朋曰錄異記金星之精墜於終南號為太白其精化為)
(白石狀如美玉常有紫氣覆之泰伯曰地圖記曰太白山甚高上常積雪無草木半山有雲如瀑布則澍雨人)
(常候騐如離畢焉)走馬仇池頭(洙曰成州上禄縣有仇池也晉永嘉末為氐羌文茂所據歐陽)
(曰三秦記曰仇池山上廣百頃平如砥其南北有山路東西懸絶百仞一夫守道萬夫莫向山勢自然有樓櫓)
(却敵之狀上有崗阜泉源史記謂秦得百二之固也馬曰南史武興國本仇池楊難當自立為秦王本朝同州)
(河地乃故地也)補注(希曰後漢書云氐人所居也方百頃四面斗絶其山下石上玉形如覆壺在今成州)
(上禄縣)古色沙土裂(洙曰色一作邑前書音義曰沙土曰漠即今磧也)積隂霜雪
稠(洙曰一作積雪隂雲稠)羌父豪猪靴羌兒青兕裘(趙曰宋玉招魂君王親發)
(兮憚青兕)吹角向月窟(洙曰顔延年歌月毳來賓毳窟也月窟西極長楊賦西壓月窟泰伯曰樂)
(錄曰蚩尤率魑魅與黃帝戰於涿鹿帝乃命吹角為龍鳴以禦之)蒼山旌旆愁鳥驚出
死樹(趙曰吳平為句章州門前忽生一枝青桐樹上有歌謠之聲平惡而斫之平隨軍北虜首尾三年死)
(樹歘自還立於故根上樹巔空中歌曰死樹今更青吳平尋當歸故公詩又曰百年死樹中琴瑟)龍怒
拔老湫(洙曰湫水在涇州界興雲雨土俗亢旱每於此求之相傳云龍之所代也天下山川隈曲有之)
古來無人境今代横戈矛(修可曰孫興公天台賦序卒踐無人之境蘇曰范蠡今日)
(横戈簇矛相持之場皆古來無人之境)傷哉文儒士憤激馳林丘中原正
格鬭(洙曰相抱而殺之曰格蘇曰宋玉見襄王曰方今強秦恣横六邦鼎沸韓魏蜂起中原格鬭不息願)
(王練兵訓士待其不虞王善之趙曰陳林飲馬長城窟行云男兒寕當格鬭死)後會何緣由百
年賦命定豈料沉與浮且復戀良友握手步道周(魯曰詩有)
(杖之杜生於道周釋文周曲也韓詩石也師曰道周即道邊也)論兵遠壑淨亦可縱冥
搜(師曰冥搜即搜吟也)題詩得秀句(蘇曰陸士龍題詩對南山日晩得秀色)札翰時
相投
送李校書二十六韻(乾元元年作)
(鮑曰李舟也國史補言舟好事與妹書曰釋迦生中國設教如周孔周孔生西方設教如釋迦)
(天堂無則巳有則君子生地獄無則巳有則小人入則其人可知公固極稱道)補注(鶴曰)
(按唐宰相世系表李舟字公受為虔州刺史隴西縣男今詩云乾元元年春萬姓始安宅當是)
(其年在諫省時作)
代北有豪鷹(師曰大鷹也)生子毛盡赤(趙曰譬李舟也)渥洼騏驥兒
(一作種趙曰東方朔曰騏驥綠耳天下良馬也)尤異是龍脊(一作虎趙曰爾雅曰騮馬黃脊)李
舟名父子清峻流輩伯人間好妙年不必須白晳(趙曰左昭)
(二十六年冉豎曰有君子白晳鬚)十五富文史十八足賓客十九授校
書二十聲輝(一作燀)赫衆中每一見使我潛動魄自恐二
男兒辛勤養無益(秦曰二子一曰宗文一曰宗武甫既羡李舟自愧子不若故云)乾元
元(一作二)年春萬姓始安宅(洙曰乾元肅宗年號收復京師民始安居蘇曰張湯萬姓)
(蘇息始安厥宅)補注(鶴曰肅宗以至德二年十月癸亥至靈武乾元元年安慶緒將元皓且降免䧟賊州)
(三歲稅天下非租庸無輒役使萬姓安宅當止是元年)舟也衣綵衣(趙曰列女傳老萊子孝養)
(二親著五色綵衣卧地為小兒啼)告我欲遠適倚門固有望歛衽就行
役(洙曰詩父曰嗟予子行役趙曰戰國策齊王孫賈之母謂賈曰汝朝出而晚來則吾倚門而望汝暮出而)
(不還則吾倚閭而望馬曰陶淵明勸農四言云敢不歛衽)南登吟白華(洙曰白華孝子之潔白也)
巳見楚山碧(蘇曰景差至蒲騷見宋玉曰不意重見故人慰此去國戀王之心昨到夢澤喜見楚)
(山之碧眼力頓明今又會故人閉目心足矣)藹藹咸陽都冠蓋日雲積(洙曰張景)
(陽藹藹言氣象咸陽古雍郡也冠蓋士大夫也雲積言其多也)何時太夫人(洙曰文帝紀列侯妻)
(稱夫人列侯死子復為列侯乃得稱太夫人)堂上會親戚(洙曰潘安仁閑居賦太夫人在也)
汝翁草明光(洙曰漢武帝紀太初四年秋起明光宮凡掌制誥文字謂之視草趙曰後漢尚書郎)
(直宿於建禮門奏事明光殿下筆為詔誥出語為誥令在唐則中書舍人也晁曰凡掌制誥必有草故為之起)
(草)補注(鶴曰按世系表則汝翁當是名岑終水部郎中眉州刺史)天子正前席歸期
豈爛漫别意終感激顧我蓬屋姿(洙曰曹子建顧念蓬室士)謬通金
門籍(洙曰謝玄暉出尚書省詩既通金門籍師曰甫為拾遺故云云)小來習性懶晚節
(一作歲)慵轉劇每愁悔吝作如覺天地窄羡君齒髮新行
巳能夕惕(洙曰易乾卦夕惕若厲)臨岐意頗切對酒不能喫(修可曰李)
(陵詩對酒不能酬)迴身視綠野慘澹如荒澤老鴈忍春飢哀號
待枯麥(趙曰漢時謠大麥青青小麥枯)時哉高飛燕絢練新羽翮(洙曰老鴈)
(甫自喻也時燕喻李校書趙曰頳白馬賦云别輩超羣絢練&KR1509;絶注絢練疾也)長雲濕褒斜(洙曰)
(西都賦右界褒斜隴首之險修可曰後漢順帝罷子午道通褒斜路褒斜谷名南谷名褒北谷名斜首尾七百)
(里鄭子真所耕在此谷口斜余遮切)漢水饒巨石補注(希曰魏石門銘云皇魏正始元年漢)
(中獻褒斜地三秦記云褒斜漢中谷禹貢注漢水出於漾漾水東南流為沔水至漢中東流為漢兹同褒斜言)
(之殆是舟往山南云)無令軒車遲(洙曰古詩思君令人老軒車來何遲)衰疾悲宿昔
(師曰甫與舟有宿昔之懽况當老而有此别儻或來遲無以慰衰疾寕免悲思之乎)
洗兵馬(乾元二年作)
(洙曰收京後作)補注(鶴曰此詩當是乾元二年春作末云田家望望惜雨乾蓋二年春無)
(雨也梁權道編在元年恐非)
中興諸將收山東(趙曰山東河北也安禄山反先䧟河北諸郡至二京已復慶緒奔於河北)
(之後史思明等降而諸郡盡復故曰中興)捷書夜報清晝同河廣傳聞一葦
過(洙曰衛詩誰謂河廣一葦杭之)胡危命在破竹中(洙曰晉杜預傳今兵威巳振譬如破)
(竹數節之後迎刃而觧無復著手處也)秪殘鄴城不日得補注(希曰河廣指衛州謂)
(子儀破賊十萬於衛州獲安慶緒弟慶和進攻衛州崔光遠拔魏州是時相州未復所以有不日得之句)獨
任朔方無限功(趙曰指言郭子儀也素為朔方節度使時專任子儀)京師皆騎汗
血馬(趙曰汗血馬出大宛蓋胡馬也皆騎汗血馬以言回紇騎胡馬之多)回紇餧肉蒲萄
宮(沈曰餧肉出張耳傳如以肉餧虎何益則視回紇為虎以言強暴為患也孝祥曰蒲萄宮見景龍文館記)
(云中宮召近臣晏東蒲萄園奏以宮樂謂此園耳)補注(希曰大宛馬皆汗血其先天馬子也又前漢禮)
(樂志天馬歌云霑赤汗又北史遮逸國獻汗血馬又回紇謂至德初葉護太子率兵四千助國討賊葉護入見)
(宴賜加等按唐志注華原縣有蒲萄園宮)巳喜皇恩清海岱(洙曰禹貢海岱惟青州)常
思仙仗過崆峒(洙曰王元長策崆峒有順風之請廣成子在崆峒山黃帝順下風膝行進而問)
(道)三年笛裏關山月(黃曰臨風對月足快人意關山者家鄉所在也)萬國兵前
草木風(修可曰周王褒燕歌行云無復漢地關山月唯有漠北薊城雲蘇曰趙肅萬國兵革振動如雄)
(風之偃草木其悲聲非一)成王功大心轉小(鮑曰乾元元年徙封俶為成王)郭相謀
深古來少(洙曰郭子儀也)司徒清鑒懸明鏡(洙曰言李光弼)尚書氣與
秋天杳(洙曰指言僕固懷恩蘇曰晏子歸謂諸大夫曰司徒氣論杳若秋天明月誰可量其遠近高下)
(趙曰尚書指言王思禮思禮收東京戰數有功遷兵部尚書江子之以為房琯非是劉曰按至德二年琯罷相)
(卒貶邠州刺史舊注作懷恩非是秦曰據本傳復兩京懷恩雖有功止詔加鴻臚卿其後乾元二年方召入為)
(工部尚書今公詩是收復兩京後豈即是懷恩耶)二三豪俊為時出整頓乾坤
濟時了東走無復憶鱸魚(彥輔曰張翰見秋風起乃思吳中蓴羹鱸魚遂命駕東歸)
南飛覺有安巢鳥(洙曰古詩云越鳥巢南枝趙曰曹孟德詩云烏鵲南飛)青春復
隨冠冕入紫禁正耐烟花繞(趙曰乾元元年正月上皇授皇帝以傳國璽此時衣)
(冠併入而定矣故公今詩云紫禁紫宮之禁也蓋以紫微帝座得名)鶴駕通宵鳳輦備(蒼舒)
(曰右按漢宮闕䟽白鶴太子之所居凡人不得輒入魯曰劉向列仙傳云王子喬周靈王太子晉也好吹笙作)
(鳳鳴七月七日於緱氏山頭乘白鶴舉手謝時人而去故後世稱太子之駕曰鶴駕宮曰白鶴禁曰鶴禁)雞
鳴問寢龍樓曉(趙曰文王為世子鷄初鳴至寢門外問内竪之御者曰今日安否何如無已曰)
(文選王融字元長曲水詩序曰儲后睿哲在躬出龍樓而問竪入虎闈而齒胄注龍樓太子之門名也)補
注(希曰成紀出龍樓門張晏曰門樓上有銅龍若白鶴飛廉之為名也)攀龍附鳳勢莫當
天下盡化為侯王(洙曰楊子攀龍鱗附鳳翼時攀附而立功者皆有恩)汝等豈知
蒙帝力(洙曰莊子曰帝力何有於我哉)時來不得誇身強關中既留蕭
丞相(洙曰蕭何餉餽糧道不絶)幕下復用張子房(洙曰高祖曰運籌帷幄之中吾不如)
(子房)張公一生江海客身長九尺鬚眉蒼(蘇曰謂張鎬也蕭嵩薦之曰用)
(則帝王師不用則窮谷一叟耳)徵起適遇風雲會(洙曰二十八將論咸能感會風雲)補
注(希曰陸機江籬曰蒙被風雲會)扶顛始知籌策良(洙曰語顛而不扶)青袍白
馬更何有(定功曰庾信哀江南賦青袍如草白馬如練)後漢今周喜再昌寸
地尺天皆入貢補注(鶴曰法黃庭經寸田尺宅可治生語)竒祥異瑞争來
送不知何國致白環(洙曰丘希範書白環西獻楛矢東來世本曰舜時西王母獻白環及)
(珮)復道諸山得銀甕(洙曰禮運山出器車注器車謂若銀甕用甑)隱士休歌
紫芝曲(安石曰皇甫謐高士傳秦世道滅德消坑黜儒術四皓於是退而作歌曰莫莫高山深谷逶迤)
(曄曄紫芝可以療飢唐虞世遠吾將何歸駟馬高蓋其憂甚大富貴之畏人兮不如貧賤之肆志乃共入商洛)
(隱地肺山)詞人解撰河清頌(歐陽曰鮑昭元嘉中河濟俱清當時以為美瑞昭為河清頌趙)
(曰是歲既收京而於七月黃河三十里清如冰蓋收京之實事也)田家望望惜雨乾補
注(希曰按史乾元二年春旱乃作此詩云耳)布榖處處催春種(洙曰布榖鳴鳩也)淇
上健兒歸莫懶(晁曰時思明餘黨未殄故衛相等州尚留兵屯故有淇上健兒之句)城南
思婦愁多夢(洙曰東山詩婦嘆於室)安得壯士挽天河(洙曰梁沈約詩安得)
(壯士馳奔波蘇曰蜀相劉文静曰方今鼎足宇宙鑊居黎氓烏得五丁壯士挽回天河洗滌天下之甲兵車書)
(一同凶器長不用皇天后土豈不知區區之誠哉孔明賢之)淨洗甲兵長不用(洙曰武王)
(伐紂大雨洗兵)
早秋苦熱堆案相仍(乾元元年作)
補注(鶴曰嵇康與山濤書人間多事堆案盈几按公乾元元年從左拾遺移華州掾故文)
(集有乾元元年華州試進士策問又有乾元元年七月為華州郭使君進滅殘寇形勢圖狀則)
(公秋初在華州明矣而師注魯訔年譜以是詩為二年作梁權道以為元年作詳夜中自足蝎)
(秋後轉多蠅之句殆是指當時譖愬之人必是元年初到華州時作)
七月六日苦炎蒸(師曰至德二載甫自賊竄歸謁帝帝授左拾遺房琯兵敗陳濤斜帝怒甫)
(上䟽論其罪帝貶甫為華州司功即乾元元年也是年七月任華州西北地早寒於七月六日猶苦熱故甫託)
(意以譏羣臣是時賀蘭進明譛琯於帝併及甫甫被逐)對食暫飡還不能(趙曰蔡琰詩曰)
(飢當食兮不能飡)每愁(一云常愁)夜中(一作來)自足(一作皆是)蝎(許竭切趙曰蝎者螫)
(蟲中原有之南中無有韓退之謫南方及其歸也有詩云照壁喜見蝎則每以得歸為念故喜)况乃秋
後轉多蠅束帶發狂欲大呌簿書何急來相仍(洙曰唐書切於)
(簿書期會)南望青松架短壑(趙曰江文通郊遊詩風散松架險)安得赤脚踏
層冰(蘇曰馬融夏夜直館是夕蒸燠倍常如坐甑中謂同舍曰安得披襟赤脚踏隂山之層冰洗滌塵熱)
(也)
立秋後題(乾元二年作)
補注(鶴曰以罷官亦由人知是乾元二年欲棄官時作)
日月不相饒(蘇曰王獻之覧鏡見髮顧兒童曰日月不相饒村野之人二毛俱催矣汝等何不汲)
(汲為學寸隂過而不可復得也)節叙昨夜隔玄蟬無停號秋燕巳如客
(蘇曰張衡旅寓洛納生計無聊有命駕之心顧梁上燕曰秋風已至想如客興斯難久留也)平生獨
往願惆悵年半百補注(鶴曰乾元元年公年四十七今云半百舉成數而言也)罷
官亦由人何事拘形役(洙曰陶淵明歸去來既自以身為形役奚惆悵而獨悲師曰甫)
(此二篇詩作於乾元元年至二年果棄官之秦州)
補注杜詩卷四
