補注杜詩卷二十三宋黃希原本
黃鶴補注
奉和嚴中丞西城晩眺十韻(寶應元年作)
補注(鶴曰題云嚴中丞則是寶應元年作同年有說旱公初中丞嚴公節制劒南日奉此)
(說今詩云廉頗出將頻謂武屢為蜀郡守帥矣又云政簡移風速層城臨媚景絶域望餘春史)
(謂上元二年建丑月以武為成都尹而此詩作於寶應元年之春故云魯訔年譜亦云是年武)
(至成都和此詩)
汲黯匡君切(洙曰前漢汲黯以數切諫不得久留内遷於東海太守武帝曰古有社稷之臣如汲)
(黯近之矣)廉頗出將頻(洙曰史記廉頗趙之良將頻為趙將兵破齊魏)直詞才不世
雄略動如神(洙曰取汲黯之直言廉頗之雄略以美嚴公也)政簡移風速(洙曰史記)
(世家太公至國修政因其俗簡其禮故五月而報政成周公曰政不簡不易民不有近)詩清立意
新(余曰吕氏童蒙訓老杜詩云詩清立意新最是作詩用力處蓋不可循習陳言只規摹舊作也)層城
臨媚(洙曰一作暇)景絶域望餘春(洙曰層城高城也絶域遠域也言蜀與京畿遠絶)
旗尾蛟龍會樓頭鷰雀馴(洙曰禮蛟龍為旗師曰公之德及烏獸也)補注(希曰)
(燕雀且馴在民可知此政簡移風速之證古者信及豚魚化行蝗虎不過如此)地平江動蜀天
闊樹浮秦(趙曰此兩句張大城上所望之遠也)帝念深分閫(洙曰馮唐曰上古王者之)
(遣將也跪而推轂曰閫以内者寡人制之閫以外者將軍制之)軍須遠算緡(洙曰軍須師旅之費)
(也漢武帝元狩四年初算緡錢李旻曰緡絲也以貫錢出算二十也師古曰謂有儲積錢者其緡貫而稅之)
花羅封蛺蝶瑞錦送麒麟(洙曰蛺蝶麒麟羅錦上絲繡也蘇曰漢武時西域獻蛺蝶)
(羅日本國貢麒麟錦十端金花眩人眼目趙曰言嚴公入貢不忘朝廷也)辭第輸高義(洙曰霍去)
(病傳上為治第令視之對曰匈奴未滅無以家為由此上益重愛之)觀圖憶古人(洙曰馬援傳顯)
(宗圖畫建武名臣列將於雲臺以椒房故不及馬援東平王蒼觀圖言於帝曰何故不畫伏波將軍像帝哭而)
(不言)征南多興緒事業闇相親(晉杜預作征南將軍興緒公自為緒以預為祖)
嚴中丞枉駕見過(寶應元年作)
(洙曰嚴自東川除西川勑令兩川都節制一本云嚴黃門枉駕見過)補注(鶴曰按史廣德)
(二年正月令劒南東西川合為一道以黃門侍郎嚴武為節度此詩既曰川合東西而題云嚴)
(中丞何也趙曰公自注云嚴自東川除西川勑令都節制則是未合為一道時故得稱為中丞)
(蓋廣德元年十月武方拜黃門侍郎當是寶應元年權令兩川都節制時作若以一本作嚴黃)
(門為是則廣德二年武再尹成都時公已入其幕府不應詩云扁舟不獨如張翰白帽兼應似)
(管寧)
元戎小隊出郊坰(洙曰詩六月元戎十乘以先啟行注元大也夏后曰鈎車先正也殷曰寅)
(車先疾也周曰元戎先良也爾雅曰邑外謂之郊林外謂之坰)補注(希曰董賢傳統辟元戎師古曰元戎)
(大衆也今觀詩意以武為元戎則詩注為大者乃公所本)問柳尋花到野亭川合東
西瞻使節(洙曰元宗在蜀合東西兩川為一道以武為尹)地分南北任流(洙曰一作)
(孤)萍(趙曰公自言也自蜀望長安則長安為北而蜀為南也)扁舟不獨如張翰(洙曰)
(晉文苑傳張翰字季鷹會稽賀循赴命入洛經吳閶門於船中彈琴翰初不相識乃就循言談便相欽悅翰曰)
(吾亦有事北京便同載即去而不告家人後為齊王曹囧曹掾因見秋風起思蓴鱸遂命駕南歸)白帽
應兼似管寧(洙曰魏青龍中徵命管寧不至居海上常著白帽布襦袴而巳)補注(希曰貨殖)
(傳乃乘扁舟孟康曰特舟也白帽見别董頲詩注)寂寞(洙曰一作今日)江天雲霧裏何
人道有少微星(洙曰隋天文志少微四星在太微西士大夫之位也一名處士明黃則賢士舉)
江畔獨步尋花七絶句(寶應元年作)
補注(鶴曰江畔一本作江上詩云東望少城花滿烟當是在浣花作從舊次為寶應元年)
江上被花惱不徹無處告訴只顛狂走覓南鄰愛酒伴
經旬出飲獨空牀(洙曰斛斯融吾酒徒)補注(希曰公有南鄰詩又有過南鄰朱山人水)
(亭詩而舊注以為斛斯融融即斛斯六官也公有聞斛斯六官未歸詩云歸來省酒眠則又似是酒徒)
稠花亂蘂畏(一作裹)江濱行步欹危實怕春詩酒尚堪驅使
在未須料理白頭人
江深竹静兩三家多事紅花映白花報答春光知有處
應須美酒送生涯
東望少城花滿煙(洙曰梁益記云少城張儀城蒼舒曰按左太冲蜀都賊亞以少城接乎其)
(西市㕓所舍商賈之淵注少城小城也在城西市在其中)百花高樓更可憐補注(希曰)
(百花樓百花潭上之樓也)誰能載酒開金盞(洙曰盞一作鎖揚雄家素貧耆酒人希至其門)
(有好事者載酒從學)喚取佳人舞繡筵
黃師塔前江水東春光懶困倚微風桃花一簇開無主
可愛深紅愛(一作映)淺紅
黃四娘家花滿蹊千朵萬朵壓枝低留連戱蝶時時舞
自在嬌鶯恰恰啼(蘇曰齊魯大臣史失其名黃四娘者獨何人哉因託是詩而不朽)
不是愛花即欲死只恐花盡老相催繁枝容易紛紛落
嫩葉(一作蘂)商量細細開
春水生二絶(上元二年作)
補注(鶴曰詩云門前小灘渾欲平當是在浣花作梁權道編在寶應元年然是年春旱自)
(十月不雨至建夘月而旱年說所由作也當是上元二)
二月六夜春水生(洙曰孫權傳春水方生)門前小灘(一作籬)渾欲平
鸕鷀鸂䳵莫漫喜吾與汝曹俱眼明(趙曰二禽見水生而喜公語之以與)
(汝曹俱眼明則公可謂與物委蛇而同其波矣)
一夜水高二尺強數日不可更禁當南市津頭有船賣
無錢即買繫籬傍
春夜喜雨(上元二年作)
補注(鶴曰詩云花重錦官城則是成都詩梁權道亦編在寶應元年然是年春旱當是上)
(元二年作)
好雨知時節(洙曰洪範休應則時若)當春乃發生(一作及)隨風潛入
夜潤物細無聲(如膏也)野徑雲俱黑江船火獨明曉看經
(一作紅)濕處花重錦官城(洙曰蜀城人以江山明媚錯雜如繡故多呼錦官城)
江頭五詠(彦輔曰王筠有才名沈約重之約於郊居作齋閭請筠作草木十詠書之於壁)
(皆直寫之並不加篇題約曰此詩指物呈形無假題署)補注(鶴曰江頭即前所謂江畔)
(獨步尋花處以是日所見入詠從舊次為寶應元年作五篇皆有意寓當熟味之)
丁香
丁香體柔弱亂結枝猶墊(鄭曰都念切下也)細葉帶浮毛疎花
披素豔深栽小齋後庶近幽人占晩墮蘭麝中休懷粉
身念(洙曰言丁香結實則墮於蘭麝間而有粉身之患也)補注(鶴曰此篇言公見棄遠方漁樵為伍)
(不復更懷末路之榮自貽粉身之患)
麗春
補注(鶴曰此篇言競進者多而公獨流轉遠僻少有知巳者)
百草競春華麗春應最勝少須好顔色多漫枝條剰紛
紛桃李枝處處總能移如何貴此種(洙曰一作稀如可貴重)却怕
有人知
梔子(魯曰漢書曰梔茜園注梔支子也本草曰支子一名木丹晉宫閤名曰華林囿者梔子五)
(株名山志曰樓石山多梔子齊謝眺有牆花梔子樹詩梁簡文帝有詠梔子花詩)補注
(鶴曰此篇言公飽歴風霜雨露而獨見遺於外也佛書為薝蔔花佛說譬如入薝蔔林中惟&KR0008;)
(薝蔔不聞餘香禪月詩云白薝蔔花露滴滴山谷云染梔子花六出雖香不濃郁山梔子花八)
(出一株可香一園)
梔子比衆木人間誠未多於身色有用(洙曰蜀人取梔子色以染帛)
與道氣傷和(梔性絶冷)紅取風霜實(洙曰實經霜則紅)青看雨露柯
無情移得汝貴在映江波
鸂䳵(彦輔曰臨海異物志鸂䳵水鳥毛有五色食短狐其在溪中無毒氣)補注(鶴曰此篇)
(言公失位於外無心孤進雖有留滯之嘆而無搏擊之虞)
故使籠寬織須知動損毛看雲莫悵望失水任呼號六
翮曾經剪(夢符曰按韓詩外傳曰鴻飛千里特六翮耳)孤飛卒未高且無鷹
隼慮留滯莫辭勞(洙曰謝惠連鸂䳵賦㩁羽翮於翩翻又云宛羈畜於籠樊)
花鴨
補注(鶴曰此篇言公以直言受妬而出居於外雖有一飽之適猶以先鳴為戒)
花鴨無泥滓階前(一作中庭)每緩行羽毛知獨立黑白太分
明(洙曰諸葛謂張温其人於清濁太明善惡不分)不覺羣心妬休牽衆眼驚稻
粱霑(一作知)汝在作意莫先鳴
野望(寶應元年作)
補注(鶴曰詩首云西山白雪三城戍南浦清江萬里橋當是在成都作公以寶應元年四)
(月送嚴武至綿州遂入梓州秋歸挈家往梓此詩未去綿時作)
西山白雪三城戍(洙曰按新史高適傳上皇還京復分劒南為兩節度百姓弊於調度而西)
(山三城列戍適上疏論之不納蘇曰西山雪嶺松州蕃界也趙曰舊本作三年非)南浦清江萬
里橋(鄭曰成都第三橋趙曰公草堂在萬里橋西)海内風塵諸弟隔天涯涕
淚一身遙(洙曰寇亂諸弟離散獨公一人入蜀)唯將遲暮供多病未有涓
埃答聖朝跨馬出郊時極目不堪人事日蕭條
官池春鴈(寶應元年作)
補注(鶴曰漢州城西池乃房琯所鑿今曰官池即城西池也公送嚴武至綿道出漢故至)
(官池按九域志成都北至漢不滿百里而漢東北至綿不滿二百里蓋漢在成都綿州之間當)
(是寶應元年五月而今詩云青春欲盡何也)
自古稻粱多不足至今鸂䳵亂為羣且休悵望看春水
更恐歸飛隔暮雲(師曰鴈有序喻兄弟寇亂諸弟離散有阻隔故云歸飛隔暮雲)
青春欲盡急還鄉紫塞寧論尚有霜(洙曰蕪城賦北走紫塞鴈門)翅
在雲天終不遠力微繒繳絶須防(夢符曰按文選班固兩都賦撫鴻罿御繒)
(繳師曰繒繳言以繩繫矢而射之)
水檻遣興二首(寶應元年作)
補注(鶴曰公有水檻在草堂前嘗試水檻詩云茅軒駕巨浪是也此詩云去郭軒楹敞無)
(村眺望賖又云蜀天常夜雨江檻已朝晴又云澄江平少岸則作是詩時方雨而霽當在寶應)
(元年建巳月得雨後前乎此旱也)
去郭軒楹敞無村眺望賖澄江平少岸幽樹晩多花細
雨魚兒出微風鷰子斜城中十萬戶此地兩三家補注
(希曰唐志成都戶十六萬九百五十此云城中十萬戶雖未必及此數亦誇其盛耳)
蜀天常夜雨(尹曰蜀雅州常多隂雨號曰漏天)江檻巳朝晴葉潤林塘
密衣乾枕席清不堪秪老病何得尚浮名淺把涓涓酒
深憑送此生
屏跡二首
用拙存吾道幽居近物情桑麻深雨露燕雀半生成村
鼓時時急漁舟箇箇輕杖藜從白首(趙曰莊子原憲杖藜而應門)心
迹喜雙清(蘇曰阮瑀白首杖藜來往亦鄉里中風流事謝靈運齋中讀書詩曰昔余遊京華未嘗廢)
(坵壑矧乃歸山川心迹雙寂寞梅曰心迹雙清無塵俗氣也)
曉起家何事無營地轉幽竹光團野色舍(一作山)影漾江
流失學從兒懶長貧任婦愁百年渾得醉一月不梳頭
寄題杜二錦江野亭(成都尹嚴武作)
漫向江頭把釣竿懶眠沙草愛風湍莫倚善題鸚鵡賦
(洙曰襧衡為黃祖作鸚鵡賦筆不停綴文不加點)何須不著鵕䴊冠(洙曰佞幸傳孝惠時)
(皆冠鵕䴊冠貝帶傳脂粉化閎籍之屬也鵕䴊鳥名也以羽飾於冠趙曰以子美之才如禰衡而剛直不肯為)
(侍中冠鵕䴊厠佞臣之側)補注(希曰師古云鵕䴊鷩鳥也似山鷄而小冠背毛黃腹下赤項綠色其尾毛)
(紅赤光悉鮮明今俗呼為山雞其實非也)腹中書籍幽時曬(洙曰郝隆七月七日曬腹於庭)
(中人問之曰我曬腹中書)肘復醫方静處看(洙曰葛供傳洪抄金匱藥方一百卷肘後要急)
(方四卷)興發會能馳駿馬終須直到使君灘(洙曰駿一作五)補注
(希曰九域志使君灘在萬州而雲安亦有之)
奉酬嚴公寄題野亭之作(寶應元年作)
補注(鶴曰稱公而不曰鄭公未封鄭也為中丞大夫時作如後篇云中丞嚴公是也詩云)
(枉沐旌麾出城守即前所謂嚴中丞枉駕見過當在寶應元年)
拾遺曾奏數行書(洙曰公曾任左拾遺)懶性從來水竹居奉引濫
騎沙苑馬(洙曰赭白馬賦弭雄姿以奉引公有沙苑馬詩趙曰拾遺掌供奉則騎馬以奉引)幽
棲真釣錦江魚謝安不倦登臨費(洙曰以謝安比嚴公也安寓居會稽與王)
(羲之高陽許詢桑門支遁遊處出則漁弋山水每往臨安山中坐石室臨濟谷放情坵壑然每遊賞處必以妓)
(女從之)阮籍焉知禮法疎(洙曰阮籍性疎懶至為禮法之士疾之如讎焉師曰唐於沙苑)
(置坊監養馬甫為拾遺侍肅宗收復京師奉引者導駕也武數過子美草堂攜酒餽遺頗厚故云謝安不倦登)
(臨費阮籍焉知禮法疎公自釋不著鵕䴊冠之罪也)枉沐(洙曰一作今日)旌麾出城府草
茅無(洙曰一作荒)逕欲教鋤(洙曰卜居賦寧誅鋤草茅以力耕乎)
中丞嚴公雨中垂寄見憶一絶奉答二絶
補注(鶴曰詩云雨映行宫辱贈詩當是寶應元年建己月得雨時作行宫謂明皇嘗幸成)
(都故云)
雨映行宫辱贈詩元戎肯赴野人期(洙曰一云元戎欲動野人知)江
邊老病雖無力強擬晴天理釣絲
何日雨晴雲出溪白沙青石光(洙曰一云洗)無泥只須伐竹
開荒徑拄杖穿花聽馬嘶(洙曰一作鳥啼趙曰側聽嚴公之馬嘶也)
謝嚴中丞送青城山道士乳酒一瓶(寶應元年作)
補注(鶴曰題云嚴中丞則是寶應元年)
山瓶乳酒下青雲氣味濃香幸見分鳴鞭走送憐漁父
(趙曰謝靈運詩鳴鞭適太阿漁父公自謂也)洗盞開嘗對馬軍(洙曰軍州謂馬軍蓋以騎)
(兵送酒趙曰公自注軍州謂驅使騎為馬軍以漁父對馬字為工矣師曰遣馬軍走送乳酒)補注(希曰)
(錦屏山題名有記河南府使馬軍送新酒者漁父亦以避世隐身而言)
嚴公仲夏枉駕草堂攜酒饌(寶應元年作)
(魯曰得寒字一云鄭公枉駕擕饌訪水亭)補注(鶴曰既題云嚴公則是寶應元年嚴未赴)
(召時作按舊史記元年四月庚戌朔十八日丁夘肅宗崩於長生殿是月二十日巳已代宗即)
(位史云代宗即位召武者非即位之日也故五月猶能枉駕草堂若以一云鄭公枉駕擕饌訪)
(水亭為是則此詩不在廣德二年五月即在永泰元年五月作然鄭公廣德二年春再鎮蜀而)
(公以是年春晩歸草堂有猶得見殘春之句而所謂水檻者巳為水損水檻詩云遊子久在外)
(門戶無人持高岸尚為谷何傷浮柱欹則非其年亦明永泰五月嚴公已薨當在寶應元年五)
(月作)
竹裏行厨洗玉盤花邊立馬簇金鞍(蒼舒曰古樂府對酒行金樽清俊滯)
(玉盤亟來親又白馬行白馬黃金鞍蹀躞柳城前又輕薄篇象牀沓繡被玉盤傳騎食)非關使者
徵求急(趙曰莊子載顔閤守陋閭魯君之使者至閤對曰恐聽者謬而遺使者罪不若審之使者還反)
(審之復求之不得矣)自識將軍禮數寬(洙曰稽唐書云阮籍為禮法之士所繩頼大將軍保)
(持之)百年地闢柴門迥五月江深草閤寒看弄漁舟移白
日老農何有罄交歡(趙曰老農公自言也)
嚴公廳宴同詠蜀道畫圖(得空字作寶應元年)
補注(鶴曰題云嚴公廳則是寶應元年作)
日臨公館静畫列地圖雄劒閤星橋北(洙曰華陽記李冰造七星橋上)
(應七星)松州雪嶺東(洙曰西山有松州當吐蕃要衝也趙曰雪嶺在令威州之外冬夏常雪)
華夷山不斷吳蜀水相通興與煙霞會清樽幸不空
奉送嚴公入朝十韻(寶應元年夏作)
補注(鶴曰詩云鼎湖瞻望遠象闕憲章新正謂肅宗晏駕代宗即位又云宫鶯罷囀春乃)
(寶應元年夏作)
鼎湖瞻望遠(趙曰前漢郊祀志黃帝采首山銅鑄鼎於荆山下鼎成龍有垂胡鬚下迎後世因名)
(其處曰鼎湖)象闕憲章新(洙曰陸公佐石闕銘以為象闕之制其來巳遠春秋設舊章之教經)
(禮垂布憲之文)四海猶多難中原憶舊臣與時安反側自昔有
經綸感激張天步(洙曰劉越石詩鄧生何感激千里來相求)從容静塞塵南
圖回羽翮(洙曰莊子夫鵬九萬里而圖南趙曰言嚴公入朝如鵬之圖南也)北極捧星
辰漏鼓還思晝宫鶯罷囀春空留玉帳術(趙曰唐藝文志有玉帳經)
(一卷蓋兵書也)愁殺錦城人(趙曰人思戀之也)閤道通丹地(洙曰禁中謂之彤庭)
(言丹地也張正已豔歌執戟趨丹地)江潭隱白蘋(洙曰柳渾詩汀洲採白蘋趙曰公自言也爾雅)
(曰萍之大者曰蘋也)此生那老蜀不死會歸秦公若登臺輔臨危
莫愛身(洙曰言當殺身成仁)
酬别杜二(新添作嚴武)
獨逢堯典日再覩漢官時未效風霜勁空慙雨露私夜
鍾清萬戶曙漏拂千旗並向殊庭謁俱承别館追斗城
憐舊路渦水惜歸期峰樹還相伴江雲更對垂試回滄
海棹莫妬敬亭詩秪是書應寄無忘酒共持但令心事
在未肯鬢毛衰最悵巴山裏清猿惱夢思
與嚴二歸奉禮别(新添年廣德元作)
補注(鶴曰詩云遥聞盛禮新又云山東羣盗散闕下受降頻當是廣德元年在閬州作故)
(詩又云巴俗自為鄰舊次在嚴公入朝詩後而梁權道從而編在寶應元年非詳見注唐志太)
(常寺奉禮二人掌朝會祭祀君臣之版位漢大鴻臚有治禮郎後齊為奉禮後周為理禮隋又)
(為奉禮唐因之)
别君誰暖眼將老病纏身出涕同斜日臨風看去塵商
歌還入夜巴俗自為隣尚愧微軀在遙聞盛禮新山東
羣盗散闕下受降頻補注(鶴曰山東羣盜謂來瑱自襄陽朝京師分諸將戍福昌南)
(陽瑱誅戍者潰是時薛嵩以四州降張忠志以五州降張獻誠以汴州降李懷仙以幽州降田承嗣以魏州降)
(故云受降頻其降在寶應元年冬廣德元年春)諸將歸應盡題書報旅人
送嚴侍郎到綿州同登杜使君江樓宴(得心字)
補注(鶴曰嚴公寶應元年赴召時未為黃門侍郎其再以黃門侍郎尹成都又薨於官乃)
(題之者誤此詩寶應元年五六月作)
野興每難盡江樓延賞心歸朝送使節落景惜登臨稍
稍煙集渚微微風動襟重船依淺瀨輕鳥度層隂檻峻
背幽谷窗虛交茂林燈光散遠近月彩静高深城擁朝
來客(師曰言滿城擁送侍郎之來)天横醉後參(師曰參西方之宿蜀在西以江樓之高逼)
(於參星)窮途衰謝意苦調短長吟此會共能幾諸孫賢至
今(師曰杜使君乃宗人)不勞朱戸閉自待白河沈(趙曰白河謂銀河也師曰白河)
(沈言天曙不現不勞閉戶坐待白河沈也)
奉濟驛重送嚴公四韻(寶應元年作)
補注(鶴曰奉濟驛在綿州同是寶應元年作)
遠送從此别青山空復情補注(希曰謝元暉詩嬋娟空復情)幾時杯
重把昨夜月同行列郡謳謌惜三朝出入榮(洙曰三朝武仕明皇)
(肅代也)江村獨歸處(一作去)寂寞養殘生
巴西驛亭觀江漲呈竇使君(廣德元年春作)
補注(鶴曰綿州號巴西郡詩云萬井逼舂容則非寶應元年夏作當是廣德元年春自梓)
(州送辛員外暫至綿州時作後有又呈竇使君詩亦云日兼春有暮梁權道以又呈詩為廣德)
(元年作却以此詩并又一首為寶應元年作何不考也)
宿雨南江漲波濤亂遠峰補注(希曰按志蜀有中江北二江而不言南江巴西)
(為綿州今云巴西驛亭觀江漲則所謂南江其岷江歟岷山出茂州而茂與綿為隣)孤亭凌噴薄
(洙曰見直氣森噴薄汪)萬井逼舂容(趙曰記注舂容謂重擊鍾也)霄漢愁高鳥
(黃曰鳥愁言不得其食)泥沙困老龍(蘇曰吳漢老龍失勢暫困泥沙)天邊同客舍
攜我豁心胷
又一首補注(鶴曰與前篇同時作)
轉驚波作怒即恐岸隨流賴有杯中物還同海上鷗(黃曰)
(列子海上人好鷗鳥其父欲取玩之明日之海上鷗鳥舞而不下)關心小剡縣傍眼見
揚州補注(希曰剡溪漢置屬會稽郡而揚州在淮南公觀江漲於巴西驛亭而及此者蓋借以喻水)
(之大也)為接情人飲朝來減片愁
又呈竇使君(廣德元年春作)
補注(鶴曰詩云向晩波微綠又云日兼春有暮皆是言春當是廣德元年春作)
向晩波微綠連空岸脚青日兼春有暮愁與醉無醒漂
泊猶杯酒踟蹰此驛亭相看萬里别同是一浮萍
遣憂(新添年廣德元作)
補注(鶴曰詩云亂離知又甚又云隋氏留宫室焚燒何太頻當是廣德元年吐蕃陷京師)
(時作代宗惟不受諫故程元載輩又從而召亂太常博士柳伉上䟽其詞切直豈虛言哉公至)
(是亦有受諫無今日之句可謂憂國之言也)
亂離知又甚消息苦難真受諫無今日臨危憶古人紛
紛乘白馬攘攘著黃巾隋氏留宫室焚燒何太頻
早花(新添年廣德元作)
補注(鶴曰詩云西京安穩未又云臘月巴江曲當是廣德元年十二月閬州作)
西京安穩未不見一人來補注(鶴曰西京謂長安志云天寶六年曰西京至德)
(二年曰中京上元二年復曰西京肅宗元年曰上都按紀上元二年曰上都志誤此云西京安穏未又云臘月)
(巴江曲為廣德二年十月吐蕃陥京師代宗幸陜十二月至自陜不曰上都而曰西京者循其舊名也)臘
月巴江曲山花已自開盈盈當雪杏豔豔待香梅直苦
風塵暗誰憂客鬢催
巴山(新添年廣德元作)
補注(鶴曰此詩廣德元年十一月公在閬州作閬居巴子國之中故曰巴山前詩所謂臘)
(月巴江曲是也代宗以是年十二月還京而此云乘輿恐未回故知其為十一月作梁權道編)
(在寶應元年非)
巴山遇中使云自陜城來盜賊還奔突乘輿恐未回天
寒邵伯樹地闊望仙臺狼狽風塵裏羣臣安在哉
收京(新添二廣德二年十月作)
補注(鶴曰既題為收京又詩云衣冠却扈從車馬巳還宫則是廣德二年十二月作也)
復道收京邑兼聞殺犬戎衣冠却扈從車馬巳還宫尅
復誠如此扶持在數公莫令回首地慟哭起悲風
巴西聞收京送班司馬入京(新添年廣德二作)
補注(鶴曰巴西指綿州當是廣德二年春公在綿州作故詩云劒外春天遠巴西勑使稀)
(與後篇當合為一隋志上州置司煬帝罷置贊務唐上中下州皆有司馬梁權道編在廣德元)
(年收京後是不攷劒外春天遠之句也)
聞道收宗廟鳴鑾自陜歸傾都看黃屋正殿引朱衣(本中)
(曰黃屋車蓋也)劒外春天遠巴西勑使稀念君經世亂疋馬向
王畿
送司馬入京(新添年廣德二作)
補注(鶴曰與前篇同作後人妄分為二當合為一題曰送班司馬入京二首班司馬意是)
(班宏按舊史云為高適劒南判官累拜大理司直攝監察御史疑誤以司直為司馬也)
羣盗至今日先朝忝從臣歎君能戀主久客羡歸秦黃
閤長司諫丹墀有故人向來論社稷為話涕霑巾
花底(新添春廣德元年作)
補注(鶴曰當在遣憂之前廣德元年春同柳邊在梓州作)
紫萼扶千蘂黃鬚照萬花忽疑行暮雨何事入朝霞恐
是潘安縣堪留衛玠車(蘇曰潘岳為河陽令植桃李花人號曰河陽一縣花衛玠在羣)
(伍中有異所至看者如堵號為璧人常乘白羊車)深知好顔色莫作委泥沙
柳邊(新添春廣德元年作)
補注(鶴曰詩云漢南應老盡當是在梓州作廣德元年春)
只道梅花發那知柳亦新枝枝總到地葉葉自開春紫
燕時翻翼黃鸝不露身漢南應老盡灞上遠愁人
城上(廣德元年作)
補注(鶴曰詩云八駿隨天子羣臣從武皇當是廣德元年十二月閬州作而梁權道編在)
(是年春綿州作徒惑於草滿巴西綠之句而不知代宗未出幸也要之綿閬皆可為巴西詳見)
(注)
草滿巴西綠空城白日長風吹花片片春動水茫茫八
駿隨天子(洙曰王子年拾遺記周穆王巡行天下馭八龍之駿名曰絶地翻羽奔宵超影踰輝超光)
(騰霧挾翼穆王神智遠謀使車轍跡周於四海)羣臣從武皇(趙曰漢武帝初幸汾隂至洛陽寝尋)
(於泰山其所巡幸周萬八千里)遥聞出巡守早晩遍遐荒(趙曰不敢言天子蒙塵姑)
(以巡守微言之師曰禄山亂元宗出幸蜀蜀在巴之西昔周穆王漢武帝皆出巡守以比元宗之西幸也天子)
(諱言出奔特云巡守亦若春秋書天王出狩於河陽是也)補注(鶴曰明皇以天寶十五載六月幸蜀是時)
(公在畿縣無由言草滿巴西綠師注為非至於引春秋以比唐君之出奔正是此詩當是言代宗廣德元年幸)
(陜代宗還京在十二月甲午時已逼歲公未之知也故云春動巴西地暖而草已綠滿亦其當然梁權道以此)
(遽謂是元年春作殊失之)
翫月呈漢中王(寶應元年作)
補注(鶴曰漢中令興元府漢中王名瑀讓皇帝之子乾元二年使回紇回以東率百官馬)
(得罪貶蓬州長史寶應元年公在章梓州水亭與之同會有近屬淮王至之句此詩當同時在)
(梓州作故云江月滿江城也詩又云歸舟應獨行乃瑀自是出峽梁權道亦編在寶應元年)
夜深露氣清江月滿江城浮(洙曰一作游)客轉危坐歸舟應
獨行關山同一照鳥鵲自多驚欲得淮王術風吹暈巳
生(洙曰古詩千里共明月樂府月明星稀鳥鵲南飛淮南子月隨灰而暈闕注云以蘆灰環月缺其一面暈)
(亦隨而闕鄭曰日月傍氣田曰樂府關山月云天寒光轉白風生暈欲生)補注(希曰照或作點嘗見善本)
(如此故東坡有一點明月之詞如淳曰暈讀曰運孟康曰日傍氣圓覺經雲駚月暈)
陪王漢州留杜綿州泛房公西湖(廣德元年作)
補注(鶴曰西湖在漢州即前所謂城西池也當是公廣德元年再至漢州故有此作若以)
(為寶應元年夏到漢時作則詩不應云春池賞不稀又其年杜綿州未去巴西公與嚴武嘗同)
(登樓今至漢州意是受代而之成都故公又有巴西驛亭觀江漲呈竇使君詩及又呈竇使君)
(詩巴西邑即在綿州皆春作也)
舊相恩追後春池賞不稀(洙曰房琯相肅宗以事謫官後為漢州刺史湖琯所鑿也)
闕庭分未到舟檝有光輝䜴化蓴絲熟(洙曰世說王武子前有羊酪指)
(示陸雲雲曰千里蓴羹但未下鹽䜴師曰唐吳筠隱不仕帝賜以湖為扁舟之樂甫雖未蒙朝廷之賜然舟檝)
(亦有光輝矣本草云蓴生水中葉似鳬葵採莖堪啖花黃白子紫色三月至八月莖細如釵股通名為絲蓴)
刀鳴鱠縷飛(趙曰潘安仁西征賦云饔人切縷鑾刀若飛)使君雙皂蓋灘淺
正相依(洙曰漢二千石皂蓋朱幡)
舟前小鵝兒(洙曰漢州城西北角宫池作)補注(鶴曰以舊注當是寶應元年作)
鵝兒黃似酒對酒愛新鵝引頸嗔船逼無行亂鴈多補
注(希曰爾雅注引聘禮云私覿愉愉焉出如舒鴈鄭注云威儀自然而有行列也鵝一名舒鴈羲之愛其宛)
(頸而今乃引頸所以見其嗔也)翅開遭宿雨力小困滄波客散層城暮
狐狸奈若何
得房公池鵝(廣德元年作)
補注(鶴曰房琯上元元年八月為漢州刺史鑿城西池寶應二年四月拜特進刑部尚書)
(在路遇疾八月薨於閬州公有祭文是年改廣德此詩當作於其年拜特進時故有鳳凰池上)
(應回首蓋期之再入也)
房相西池鵝一羣眠沙泛浦白於雲鳳凰池上應迴首
(洙曰見鳳沼接亨衢注)為報籠隨王右軍(師曰王羲之性愛鵝道士常以鵝易其字)
補注杜詩卷二十三
