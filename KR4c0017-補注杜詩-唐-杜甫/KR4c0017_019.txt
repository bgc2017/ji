補注杜詩卷十九宋黃希原本
黃鶴補注
奉留贈集賢院崔于二學士(天寶十一載作)
補注(鶴曰唐百官志集賢殿書院學士直學士侍讀學士修撰掌刊緝經籍凡圖書遺逸)
(賢才隱滯則承旨以求之韋述集賢記注開元五年始有制於東京乾元殿之東廊排寫四庫)
(書六年冬車駕入京始令乾元殿書籍於京大内麗正殿安置十三年改集仙殿為集賢殿改)
(麗正書院為集賢書院以張說徐堅並為集賢學士公以天寶九載獻賦明皇竒之俾待詔集)
(賢召學官試文章然再降恩澤止送隸有司參列選席今詩云青雲猶契闊陵厲不飛翻謬稱)
(三賦在難述二公恩蓋其時作也天寶十一載)
昭代將垂白(洙曰昭代猶明時也)途窮乃呌閽(洙曰公因不第乃獻賦阮籍哭途窮)
(思玄賦呌帝閽)氣衝星象表詞感帝王尊(洙曰公嘗有詩云往年文彩動人主修可)
(曰此言獻三大禮賦也賦獻而上悦之)天老書題目春官驗討論(洙曰春官宗伯)
(趙曰言召試文章所謂集賢學士如堵牆觀我落筆中書堂時也)補注(鶴曰天老指宰相猶云元老堂)
(老東觀記趙喜行太尉事三葉在位為國元老史補云宰相曰堂老按公天寶九載預獻正賦考史云九載制)
(自今告獻太清宫及太廟改為朝獻十載正月壬辰朝獻太清宫癸巳朝享太廟甲午有事于南郊故公為三)
(大禮一朝獻太清宮二朝享太廟三有事于南郊而朝堂太廟賦云壬辰既格于道祖乘輿即以是日致齋于)
(九室則為十載大禮明矣史以為天寶三載呂公年譜又以為十三載何考之不詳雖蔡興宗魯訔年譜以為)
(在十載而梁權道編此詩於十四載亦是以為獻賦在十三載矣此詩當獻賦後待詔集賢院命宰相試文授)
(官時作崔于乃是時考文者也)倚風遺鶂路(鶂倪歷切)隨水到龍門(劉敞曰龍門在)
(封州三秦記魚登者化為龍)竟與蛟螭雜寧(洙曰一作空)無鷰雀喧(洙曰言不)
(能自致霄漢故雜蛟螭也鷰雀喻小人)青雲猶契闊陵厲不飛翻(趙曰公以文采)
(動人主矣意其遂騰踏進用止授河西尉不行改右衛率府兵曹而已此公所以歎也)儒術誠難
起家聲庶已存(洙曰見烜赫舊家聲注)故山多藥物(蘇曰張揩故山幸多藥物)
(足以度流年何必塵埃中踆踆老死乎趙曰故山指襄陽)勝槩憶桃源欲整還鄉旆
長懷禁掖垣(洙曰劉楨贈徐公幹詩誰謂相去遠隔此西掖垣拘限清切禁中情無由宣思子沈)
(心曲長歎不能言趙曰懷崔于二學士也)謬稱三賦在難述二公恩(師曰呌閽言呌)
(天子之門而愬之詞感帝王謂獻三賦而帝悦之也天老乃天子之老指宰相春官禮部也帝命宰相試文章)
(故天老出題目而春官考之倚風遺鶂路隨水到龍門言不登第也公既不第不免與蛟螭混而為鷰雀所笑)
(青雲猶契闊言卑棲而遠于天也儒衛誠難起言為儒冠所誤也禁中有東西兩掖垣乃禁牆也甫既不用遂)
(有歸故山採藥怡養之意故云欲整還鄉旆)
故武衞將軍挽詞三首(天寶九載作)
補註(鶴曰武衛將軍之名起于魏許禇唐職官志左右武衞大將軍各一員將軍各一員)
(掌統領宫禁警衛之法梁權道編在天寶十四載然是年十一月禄山反今詩云嚴警當寒夜)
(又云王者今無戰似非其時今以黃河十月冰之句求諸通鑑謂天寶八載冬永合意將軍是)
(年死詩作于九載公歸奏賦時)
嚴警當寒夜軍前落大星(洙曰晉陽春秋曰有星赤而芒角自東北西南流投于諸)
(葛亮營而亮卒)壯夫思敢決哀詔惜精靈(趙曰思其敢決邁往之氣也)王者
今無戰(洙曰鍾士季檄蜀文王者之師有征無戰)書生巳勒銘(洙曰班孟堅為竇憲德勒)
(燕然山銘秦曰書生公自謂也當為之勒銘)封侯意疎闊編簡為誰青
其二
舞劒過人絶(洙曰高祖紀項莊請以劒舞)鳴弓射獸能(洙曰曹子建詩攬弓健鳴)
(鏑驅上彼南山左挽因右發一縱兩禽連)銛鋒行愜順(趙曰言舞劒之絶也)猛噬失蹻
騰(蹻音穚趙曰言射獸之能也)赤羽千夫膳(修可曰家語赤羽若日白羽若月千夫膳言所)
(膳者千兵也師曰赤雨千夫膳赤雨言落葉也)黃河十月冰横行沙漠外(洙曰所向)
(無前故曰横行)神速至今稱(洙曰&KR2139;彭兵至蜀公孫述以杖擊地曰是何神也)補注(希曰)
(河西有赤水軍李光弼嘗為河西兵馬使充赤水軍使疑赤羽是赤水水訛而為羽赤羽於千夫膳無義書千)
(夫長百夫長注師帥卒帥此言千夫膳謂師徒食於將軍者衆可見其為軍帥漢書樊噲曰臣願得十萬衆横)
(行匈奴中公晚出左掖詩春殿晴曛赤羽旗注以赤鳥羽為旗不言其所本考儀衛志無赤羽旗)
其三
哀挽青門去(洙曰哀挽哀歌也漢書霸城門民間所謂青門)新阡絳水遙路人
紛雨泣(洙曰諸葛亮亡人皆野哭時可曰曹子建作王仲宣誄曰延首歎息雨泣交頤趙曰詩泣涕如)
(雨)補注(希曰三輔黃圖曰長安城東出南頭第一門曰霸城門或曰青門絳水指絳州而言唐志絳属)
(晉州而水則水經所謂澮水出河東絳縣也絳在京兆之東垂六百里置阡於此宜謂之遙也五行志無雲而)
(雨為雨泣)天意颯風飈部曲精仍銳(見部曲異平生注)匈奴氣不驕
(孫云氣不驕言畏其威也)無由覩雄略大樹日蕭蕭(馮異傳諸將並坐論功異常獨)
(屏樹下軍中號曰大樹將軍)
九日藍田崔氏莊(乾元元年作)
補注(鶴曰藍田在京兆東南七十里梁權道編在至德元載陷賊中作魯訔年譜亦然雖)
(公是年自鄜州赴行在為賊所得然在賊營則不應更能遠至藍田又是時兩宫奔竄四海驚)
(擾公豈有興來今日盡君歡之理意是乾元元年為華州司功時至藍田有此作蓋以後篇東)
(山草堂詩知之詳見其詩注公在華州時尚能至東都孰謂不能至藍田華至藍田八十里爾)
老去悲秋強自寬(洙曰宋玉曰悲哉秋之為氣也)興來今日盡君歡羞
將短髮還吹帽(洙曰孟嘉九日為風吹帽)笑倩傍人為正冠(趙曰借李下不)
(正冠也)補注(希曰正其衣冠語自有之何必借此魏陳思王植十歲善屬文太祖嘗視其文曰汝倩人)
(耶跪進曰云云奈何倩人)藍水遠從千澗落(洙曰三秦記曰藍田有洲方三十里其水北流)
(出銅鐵玉石)玉山高並兩峰寒(洙曰前漢地理志藍田山出美玉晏曰玉山與秦山華山)
(峙立故云高並兩峰寒)補注(希曰藍水指南山水而云武德三年嘗祈藍田置玉山縣貞觀三年省則)
(自有玉山也以後詩論之則玉山乃東山)明年此會知誰健(一云在蘇曰阮瞻元日會親友)
(曰人生如風中燭樽酒何必拒其滿不知明年今日再開此會誰是強健)醉(一作再)把茱萸子
細看(夢符曰按西京雜記武帝宫人賈蘭佩茱萸食飲餌菊花酒)
崔氏東山草堂(乾元元年作)
補注(鶴曰詩云何為西莊王給事柴門空閉鎖松筠按舊史王維晚年得宋之問藍田别)
(墅在輞口此云王給事者蓋維為禄山迎置洛陽拘於普施寺後肅宗還京正從偽之罪維以)
(詩及弟縉納官代罪之故得為太子中允庶子中書舍人復拜給事中舊注謂被張通儒禁在)
(東山此時有所嘆息故云然時維未得此别墅詩意謂維有此别墅却再仕朝廷遂令門鎖松)
(筠不如我之放蕩以此論之當同前詩是乾元元年作其復為給事中舊史言之而新史不載)
愛汝玉山草堂靜高秋爽氣相鮮新有時自發鐘磬響
(師曰言無鄰築也)落日更見漁樵人盤剥白鵶谷口栗飯煑青
泥坊底芹(洙曰白鵶谷青泥坊皆地名石曰坊音防即堤邊也)何為西莊王給事
柴門空閉鎖松筠(趙曰唐史鄭虔傳安禄山反遣張通儒却置百官於東都鮑曰王維時被)
(張通儒禁在東山此詩有所嘆息故云)
對雪(天寶十五載作)
補注(鶴曰詩云戰哭多新鬼又云數州消息斷當是天寶十五載梁權道亦編在陷賊中)
(詩内趙次公以為十四載禄山反今歲又陷東京此之謂消息斷)
戰哭(一作國)多(一作苦)新鬼(洙曰見新鬼煩冤舊鬼哭注)愁吟獨老翁亂
雲低薄暮急雪舞回風(洙曰洛神賦若流風之舞回雪)瓢棄樽無緣(杜曰)
(酒亦曰綠酒沈休文云憂來命綠酒)爐存火似紅數州消息斷愁坐正書
空(洙曰時方亂離故數州斷消息殷浩書空作咄咄怪事)
月夜(至德元載作)
補注(鶴曰至德元載八月自鄜州赴行在為賊所得時作故詩云遙憐小兒女未解憶長)
(安至德元載即天寶十五載)
今夜鄜州月閨中只獨看(鄭曰鄜芳無切今陜西路保大軍趙曰公以家避難鄜州)
(秋八月挺身赴朝廷獨轉陷賊中閨中指其家也公在賊中而懷鄜州耳)遙憐小兒女未解
憶長安香霧雲鬟濕清輝玉臂寒何時倚虛幌雙照淚
痕乾(鄭曰幌帷也趙曰江文通擬王徵詩練藥爥虚幌雙照者以言月照其夫妻相會之時也師曰時寇)
(亂甫以家寄鄜州禄山陷都城甫故里焚劫蕩盡虚幌謂無人也)
遣興(至德元載作)
補注(鶴曰詩云天地軍麾滿山河戰角悲儻歸免相失見日敢辭遲當是至德元載陷賊)
(中作)
驥子好男兒(洙曰驥子公子宗武也見宗武生日詩注)前年學語時問知人
客姓誦得老夫詩(洙曰老夫公自謂也)世亂憐渠小家貧仰母慈
(洙曰嵇叔夜母凡鞠育有慈無威)鹿門攜不遂(洙曰龐德公攜妻子入鹿門山隱)鴈足
繫難(洙曰一作無)期(洙曰一云鹿門攜有處鳥道去無期蘇武鴈足繫書事見上)天地軍
麾滿山河戰角悲儻歸免相失見日(洙曰一作爾)敢辭遲
元日寄韋氏妹(至德三載作)
補注(鶴曰詩云京華舊國移謂肅宗行宫在靈是武不見朝正使謂國亂道梗使客不至當)
(至德二載元日時陷賊中公乾元寓居同谷縣作七首)
近聞韋氏妹迎在漢鍾離(洙曰濠州鍾離縣)補注(鶴曰濠州是為鍾離郡唐)
(屬河南道鍾離徐之别封也公乾元中寓居同谷作七首其四云有妹有妹在鍾離良人早歿諸孤癡即此妹)
(也)郎伯殊方鎮京華舊國移(趙曰以禄山之亂而奔移也莊子有舊國舊都望之)
(暢然)春城迴北斗郢樹發南枝(趙曰長安城曰北斗城方春迴於北斗之城乃樹木)
(發南枝於郢地之日以紀元日公在長安而妹在鍾離也鄭曰王彦輔云或云郢字誤卭以意考之當作嶺樹)
(故王公注大庾嶺南南枝落而北枝開)補注(希曰春城疑是秦城如太歲日詩云北斗故臨秦也長安)
(上直北斗而北杓以盛春而迴故云楚辭哀郢云望長楸而太息兮涕其若霰注顧望楚都見其大道長樹悲)
(而太息則郢樹亦不為無所自公之意殆謂秦城巳北斗之迥郢樹已南枝之發而獨不見正使之來所以啼)
(痕垂於滿面也)不見朝正使啼痕滿面垂(趙曰重紀亂離四方之使隔絶故也)補
注(希曰天寶六載十一月勅中書門下奏今後賀正使並取元日隨京官例序立便見此云不見者道路隔)
(絶也)
春望(至德二載作)
補注(鶴曰詩云國破山河在當是至德二載春作梁亦編在此年是時公陷賊中故曰城)
(春草木深)
國破山河在(洙曰劉越石云家國破亡親友凋殘)城春(洙曰一作荒)草木深感
時花濺淚恨别鳥驚心(梅曰花鳥常時可娛之物今覩之濺淚心驚其憂可知)烽
火連三月家書抵萬金(蘇曰王筠久在沙場得家書抵得萬金顔師古曰王筠意思真)
(堪笑却把家書抵萬金趙曰考此作於天寶十五載之正月蓋禄山反於十四載之十一月至此烽火連三月)
(也)補注(鶴曰天寶十五載正月明皇未幸蜀方且命嗣吳王祗季隨李光弼等討安禄山安得謂之國)
(破是時公攜家在奉先五月方入鄜道路未絶書非難達趙注以十四載之十一月至次年正月為三月失於)
(不考當是至德二載三月陷賊營時作三月者直指三月而云)白頭搔更短渾欲不勝
簪(洙曰司馬公曰牂羊墳首三星在罶言不可久古人為詩貴於意在言外使人思而得之故言之者無罪)
(聞之者足以戒也近世詩人唯杜子美最得詩人之體如國破山河在城春草木深明無人矣花鳥平時可娛)
(之物見之而泣聞之而悲則時可知矣他皆類此不可徧舉修可曰鮑照行路難云白髮零落不勝簪)
憶幼子(至德二載作)
(洙曰字驥子時隔絶在鄜州)補注(鶴曰詩云驥子春猶隔鶯歌暖正繁則是公在長安)
(故與之相隔此詩當在至德二載春謂之春猶隔則去年巳隔至春猶未見也)
驥子春猶隔鶯歌暖正繁别離驚節換聰慧與誰論澗
水空山道柴門老樹村(趙曰指言鄜州寄家之所)憶渠愁只睡(一作卧)
炙背俯晴軒(師曰甫作此詩恨不得見也)
一百五日夜對月(至德二載作)
補注(鶴曰荆楚歲時記曰去冬至一百五日即有疾風甚雨謂之寒食據歷合在清明前)
(二日亦有云去冬至一百六日詩云無家對寒食有淚如金波謂身陷賊中而家在鄜州當是)
(至德二載作)
無家對寒食有淚如金波(洙曰前漢歌月穆穆以金波)斫却月中桂
清光應更多(師曰桂所以礙月之光無桂則無所礙形所以為人之累無身則無患矣)仳離
放紅蘂想像嚬青娥(洙曰謝靈運詩想像崑山&KR1086;趙曰詩中谷有蓷有女仳離舊本娥作)
(蛾翠眉之謂也倪曰宋南平王白紵舞曲曰佳人舉袖羅青蛾)牛女漫愁思秋期猶渡
河(洙曰牽牛織女二星世說牛女隔河而居每七夕則渡河而會趙曰因月有感故起牽牛興言二星離而)
(終聚師曰甫對月娥而思妻子矣牛女猶有會之期甫久别家曾牛女之不若也)
大雲寺贊公房二首(本四首二首在前卷至德二載作)
補注(鶴曰以前兩首考之當是至德二年陷賊中時作)
心在水精域(趙曰江總大莊嚴寺碑云光遍水精之域蓋佛寺莊嚴皆以金寶故也)衣霑
春雨時洞門盡徐步深院果幽期(馬曰謝靈運詩平生協幽期師曰甫與贊)
(公有期於洞門徐步以待雖春雨霑衣不為之避)到(一作倒)扉開復閉撞鐘齋及
兹醍醐長發性(洙曰釋氏言聞正法如食醍醐然趙曰陶潛居云佛經稱乳成酪酪成酥酥成)
(醍醐醍醐乃酥酪之精液也覺範曰出說云淳酪養性人無妬心則醍醐之能發性抑可知已)飲食遇
扶衰把臂有多日(洙曰絶交論把臂之英)開懷無愧辭(洙曰開懷言露底裏)
黃鶯度結構(洙曰見新亭結構罷注)紫鴿下罘罳(余曰前漢文帝紀未央宫東闕)
(罘罳災師古曰罘罳謂連闕曲閣也以覆重刻垣墉之處其形罘罳然一曰屏也罘音浮)愚意會所
適花邊行自遲湯休起我病微笑索題詩(洙曰沙門惠休姓湯氏善)
(屬文趙曰僧易思善詩與文以比贊公也)
細軟青絲履光明白㲲巾(鄭曰㲲逹協切毛布也洙曰以白㲲布為巾)深藏
供老宿取用及吾身(洙曰老宿僧之年老而有宿德昔以供老宿之物而奉吾所以言其)
(敬時可曰南史高昌國多草木有草實如繭中絲如細纑名為白㲲國人取織以為布)自顧轉無
趣交情何尚新道林才不世(洙曰支遁字道林有才辯)惠遠德過人
(洙曰高僧惠遠有夙德)雨瀉暮簷竹風吹青(一作春)井芹天隂對圖
畫最覺潤龍鱗(師曰天隂對圖畫言二人相對如畫圖中人也揚子攀龍鱗附鳳翼最覺潤龍)
(鱗言攀附贊公而有所滋潤也)補注(鶴曰貨殖傳荅布皮革千石孟康曰荅布白㲲也師古曰麄厚之布)
(也其價賤故與皮革同其量非白㲲也馬援傳都布單衣注云東觀記云都作荅史記曰荅布前書音義曰荅)
(布白㲲布也漢中王瑀使回紇歸獻白㲲等物本草白㲲草也出高昌國粗者名吉其細名白㲲)
喜聞官軍巳臨賊境二十韻(至德二載作)
補注(鶴曰詩云胡虜潛京縣謂安史本蕃種又云花門騰絶漠謂回紇助討賊收京當是)
(至德二載作詩又云元帥歸龍種司空握豹韜按史至德二載閏八月丁夘廣平王椒為天下)
(兵馬元帥郭子儀副之則此詩九月作蓋是月方與賊戰也詳見注)
胡虜潛京縣(洙曰虜一作騎趙曰至德二載子儀以朔方兵討安慶緒於灃水慶緒奔於陜郡此)
(之謂潛京縣京縣者京師之縣也)官軍擁賊壕(洙曰城壕也)鼎魚猶假息穴
蟻欲何逃(洙曰鼎魚穴蟻言雖假息終不能逃死趙曰南史丘遲與陳伯之書而將軍魚遊於鼎沸)
(之中異苑曰桓謙太元中忽有人皆長寸餘悉被鎧持槊從埳中緣機登竈蔣山道士以沸湯澆所入處寂不)
(復出因掘之有斛許大蟻死在穴中)補注(希曰後漢謝夷吾第五倫擢為督郵使收烏程長按罪夷吾到)
(縣無所驗但望閣伏哭而還白倫曰切以占候知長當死遊魂假息非刑所加不收之倫聽其言至月餘長果)
(暴卒)帳殿羅元冕(洙曰以帳為殿羅元冕言君臣聚集趙曰庾肩吾曲水聯句回川入帳殿元冕)
(卿大夫之服)補注(鶴曰舊史開元十三年十一月景戍至岱宗頓云云壬辰御悵殿受朝賀蓋行幸時)
(以幄帟為殿也唐志尚舍局奉御直長掌殿庭祭祀張設汎掃行幸則設三部帳幕有古帳大帳次帳小次帳)
(小帳凡五等各三部其外則蔽以排城)轅門照白袍(沈曰周禮以車轅為門梁陳慶之所統之)
(兵悉著白袍所向披靡)秦山當警蹕(趙曰肅宗在鳳翔也沈曰前漢出稱警入稱蹕止行人也)
漢苑入旌旄(洙曰言内地漸復趙曰漢苑上林苑也)路濕(一云失)羊腸險雲
横雉尾高(洙曰羊腸坂也在太行天下之險也光武贊金湯失險崔豹古今注高宗有雉雊服章多)
(用翟羽故有雉尾扇趙曰慶緒弑父之年光弼敗其衆於太原郡今杜公所謂羊腸者指太原非太行山也天)
(子所居雲横其上黃帝戰於涿鹿之野上常有雲氣沈曰皇甫謐地書太原北九十里有羊腸)補注(潞州)
(長安縣有廢鳩山漳水出有羊腸坂又太原嵐州有羊腸坂石磴縈回若羊腸焉又後漢鄧訓傳注酈元水經)
(注云汾陽故城積粟所在謂之羊腸倉在晉陽西北石磴縈委若羊腸故以為名今嵐州界羊腸坂是也文選)
(魏武苦寒行羊腸險詰曲車輪為之摧注引漢氏春秋九山曰太行羊腸其山盤行如羊腸在太原晉陽地前)
(漢地理志上黨壺關縣有羊腸坂言委曲如羊腸之盤也然前數郡唐皆在河東路距靈武鳳翔為遠此云羊)
(腸當是指肅宗自靈武攻鳳翔所經之路若羊腸坂之險耳非指太原也爾雅鷸雞郭云即鷸雞長尾走且鳴)
(說文鷸長尾雉走鳴乘轝以尾為防釳著馬頭上舊注謂之扉者非)五原空壁壘(洙曰五丈原地)
(名近長安時賊退敗故壁壘空趙曰長安縣之外有畢原白鹿原少陵原高陽原細柳原正德原謂之五原也)
(舊注謂五丈原非是)補注(鶴曰五原屬鹽州僑治靈州貞觀元年州省縣隸靈州二年復置州天寶元年)
(更郡曰五原謂肅宗即位於靈武今次鳳翔漸可還京所以五原空存壁壘若如趙注則長安有六原矣)八
水散風濤(洙曰關内八水一涇二渭三滻四灞五澤六浩七灃八潏散風濤言寇亂漸平趙曰言風)
(濤止息之意)今日看天意遊魂貸爾曹乞降那更得尚詐莫
徒勞(趙曰賊窘則乞降黠則尚詐今安賊既為官軍所臨欲望如是不可也)元帥歸龍種
司空握豹韜(趙曰以廣平王俶為天下兵馬元帥往收長安是為代宗也以司空郭子儀副之太)
(公六韜有豹韜也)前軍蘇武節(洙曰軍一作旌蘇武至海上杖漢節旌毛盡落言前軍皆守節)
(之士)左將呂虔刀(洙曰晉書呂虔為刺史有佩刀相者曰三公可佩虔乃贈别駕王祥曰苟非其)
(人刀或為害以卿有公輔之量故相與也言左將皆輔相之才)兵氣回飛鳥(趙曰言氣之陵噴可)
(彗飛鳥回也回如回天之回)威聲沒巨鼇(洙曰威聲雄重趙曰巨鼇&KR0146;贔之物威聲所加乃至)
(沒之比狂賊懾服之意)戈鋋開雪色(洙曰東都賦戈鋋彗雲注矛矟也)弓矢向秋
毫(洙曰秋毫言極末也弓矢向言雖微必中)天步艱方盡(洙曰詩天步艱難)時和運
更遭(趙曰選云遭遇嘉運)誰云遺(一作貴)毒螫(洙曰一作蠆西京賦蕩亡秦之毒螫螫行)
(毒也遺無遺也)已是沃腥臊(洙曰如以湯沃去腥臊也)睿想(一作思)丹墀近(趙曰)
(言車駕有可還之勢也)神行羽衞牢(趙曰神行天子之行也羽衞葆羽之衞牢則安而無警也)
花門騰絶漠拓羯渡臨洮(洙曰燕山銘經磧鹵絶大漠石曰臨洮郡名鄭曰十道志)
(洮郡秦漢魏置皆吐谷渾所處)補注(鶴曰花門謂回紇公有留花門是也回紇同朔方安西南蠻大食討)
(安慶緒故言花門又云拓羯者以此通鑑云九月丁亥元帥廣平王俶將朔方等軍及回紇西域之衆十五萬)
(號二十萬發鳳翔壬寅至長安城西陳於香積寺北灃水之東賊衆十萬陳於其北是日斬賊首六萬級)此
輩感恩至羸俘何足操(洙曰言回紇感恩而助順其勇銳所向無前趙曰時用朔方安)
(西回紇等兵花門回紇拓羯安西是也師曰此輩感帝德爭來助唐討賊然賊已係羸不足執也)鋒先
衣染血(洙曰太宗平劉武周躬臨矢石血衊兩袖)騎突劒吹毛(洙曰吹毛言其利也古有)
(吹毛之劒)喜覺都城動悲憐子女號家家賣釵釧只待獻香
醪(洙曰董卓傳呂布殺卓馳賫赦書以令官陛内外士卒皆稱萬歲百姓歌舞於道長安中士女賣其珠玉)
(衣裝市酒肉相慶者填滿街市)補注(希曰鄧訓傳家家為訓立祠)
喜達行在所三首(彦輔曰更始立光武為蕭王悉令罷兵詣行在所蔡邕獨斷曰)
(天子以四海為家謂所居為行在所時子美自京竄至鳳翔)補注(鶴曰漢書言行所巡)
(至猶言行在所平帝紀有在所元狩六年微詣行在所顔注以在以行為二字則是行所在所)
(今云行在所是至德二載夏公自賊營逃至鳳翔行在所時作此詩當在喜官軍巳臨賊境前)
(二至德載作)
西憶岐陽信(洙曰岐陽在鳳翔西左傳成王有岐陽之蒐鄭曰十道志岐陽漢扶風杜陽之地)
無人遂却迴眼穿當落日心死著寒灰(洙曰庚桑楚曰心若死灰别賦)
(骨肉悲而心灰)霧樹行相引(霧一作茂師曰言甫冒霧露奔行在)蓮峰望或(一作忽)
開(洙曰華山有蓮花峰趙曰一作連峰謂華州蓮花峰也非是當以連山為正)所親驚老瘦
辛苦賊中來(洙曰奔走憔悴故所親驚其老瘦漢書師古曰所親素所親任也)
愁思胡笳夕(洙曰言陷賊久厭胡笳也李陵胡笳動兮邊馬鳴沈曰胡笳胡人卷蘆葉吹之一作)
(樂)凄涼漢苑春(趙曰漢苑漢儀注養鳥獸者通名為苑雖春而凄涼言殘敝也)生還今
日事(洙曰後漢班超妹昭上書請超曰丏超餘年一得生還復見闕廷)間道暫時人(洙曰)
(間道言伺間隙之道而行班超從間道至疏勒師曰暫時人言不敢具性命也)司隸章初覩(洙曰)
(更始以光武行司隸校尉人見司隸僚屬皆歡喜不自勝老吏或垂泣曰不圖今日復見漢官威儀由是識者)
(皆屬心焉)南陽氣巳新(洙曰後漢光武紀云望氣者蘇伯阿為王莽使至南陽遙望見舂陵郭唶)
(曰氣佳哉鬱鬱葱葱黃曰此二句指肅宗中興也)喜心翻倒極嗚咽淚沾巾(師曰)
(樂極則哀繼之此詩人抑揚之意)
死去憑誰報歸來始自憐猶瞻太白雪喜遇武功天(洙曰)
(楚詞私自憐兮何極太白山也武功縣名屬鳳翔趙曰太白山在湄縣鳳翔之屬縣也武功在唐不屬鳳翔但)
(近鳳翔爾公詩所以顯言歸行在也沈曰錄異記曰金星之精墜於東南圭峰之西因號為太白其精化為白)
(石狀如美玉常有紫氣覆之)補注(鶴曰太白山在鳳翔天寶八載太白山人李渾言太白山金星洞有)
(帝福夀玉版石記求得之乃封太白山為神應公武功屬京兆公云至鳳翔則喜近京兆漸可以還京師也)
影靜千官裏心蘇七校前(洙曰公入朝鮮當途之交故言影靜心蘇言憂釋而心蘇)
(也前漢刑法志京師有南北軍屯武帝内增七校注中壘屯騎步兵越騎長水射聲虎賁)補注(嚴助傳奉千官)
(之供師古曰千官猶百官也多言之耳)今朝漢社稷新數中興年(洙曰凡王室中)
(否而再興謂之中興如周宣漢光武時唐有安史之亂故云)
得家書(至德二載作)
補注(鶴曰詩云二毛趨帳殿一命侍鑾輿當是至德二載在鳳翔行在作時未往鄜州迎)
(家故又云西郊白露初)
去憑遊客寄(革曰一云休汝騎趙曰言出遊彼處客寄之人)來為附家書今日
知消息他鄉且舊居(趙曰公寄居在鄜已是他鄉故知消息而喜耳)熊兒幸無
恙(洙曰後漢蘇竟傳公君執事無恙爾雅曰恙憂也公孫弘傳何恙不巳師曰熊兒甫小女)補注(鶴曰)
(風俗通云噬蟲曰恙古者人多野宿為恙所嚙故早相見必相勞問曰無恙乎)驥子最憐渠(革曰)
(驥子公之子宗武)臨老羈孤極(革曰謂流離孤苦)傷時會合疎(符曰以時無交)
(舊也)二毛趨帳殿(洙曰二毛言鬢毛二色謂班白也帳殿謂行在以帳為殿左宋公曰君子不禽)
(二毛黃巢之屯八角帳幄皆象宫殿)一命侍鑾輿(洙曰公至行在授左拾遺師曰周有一命再命)
(之士一命言官卑也)北闕妖氛滿(洙曰北闕帝闕也妖氛謂未收復也趙曰時安慶緒方熾)西
郊白露初(洙曰謂肅殺之威漸生)涼風新過鴈秋雨欲生魚(饒曰甫得)
(家書故云新過鴈)農事空山裏眷言終荷鋤(洙曰宋陶潛雜詩種豆商山下草盛)
(豆苗稀晨興理荒穢帶月荷鋤歸倪曰甫欲棄官歸老之意)
奉贈嚴八閣老(鮑曰嚴武也至德初房琯薦為給事中收長安拜京兆尹稱閣老時)
(為給事中師曰臺閣之長謂之閣老)補注(鶴曰按舊史遷給事中在收長安之前令云閣)
(老蓋給事中屬門下省唐開元元年曰黃門省又有給事黃門侍郎故詩云扈聖登黃閣此詩)
(在至德二載作雖武至德初用房琯薦而累遷至給事中則在二載是年公亦為拾遺故又曰)
(官曹可接聯左拾遺屬門下省)
扈聖登黃(一云今日登扈)閣明公獨妙年(洙曰扈扈從也宋忠曰三公黃閣前史無)
(此義禮記士鞸與天子同公侯大夫則異鄭元注士賤與君同不嫌夫朱門洞啟當陽之正色三公之與天子)
(禮秩相亞故黃其閣以示謙不敢比天子疑是漢舊制陳三公之制開黃閣聽事明公相尊美之稱蔡文姬謂)
(曹公曰明公廏有萬馬妙年少年也)補注(鶴曰陳蓋用漢制也漢舊儀丞相聽事閣曰黃閣然則給事中)
(何以得云登黃閣蓋給事中屬門下省其長曰侍中與中書令參總而顓判省事即宰相也給事掌分判省事)
(故得同登黃閣按舊史武在收長安後為京兆少尹兼御史中丞時年三十五則為給事時年三十一也豈非)
(妙年)蛟龍得雲雨(洙曰吳志周瑜傳上疏孫權曰劉備以梟雄之姿而關侯張飛熊虎之將猥割)
(土地以資業恐蛟龍得雲雨終非池中物)鵰鶚在秋天(洙曰秋天鷙鳥擊摶之時也在秋天得其)
(時也)客禮容疎放官曹可(一作許)接聯(師曰甫性疎放雖屬官曹而嚴每以客禮)
(優之)新詩句句好(蘇之王獻之怗云早得新詩披味句句皆好)應任老夫傳(趙曰)
(欲廣傳嚴公之詩句)
留别賈嚴二閣老兩院補闕(洙曰得聞字嚴武賈至按新書公家寓鄜)
(彌年艱窶詔許公自往視)補注(鶴曰唐志垂拱二年置左右補闕二員掌供奉諷諫按公)
(至德二載六月十二日薦岑參狀左補闕乃韋少遊裴薦而賈為中書舍人嚴為給事中此詩)
(乃是年秋往鄜州省家時作詩云一秋常苦雨而舊史苐云三月癸亥大雨至癸酉不止此又)
(可以補史之闕)
田園須暫往(魯曰陶潛歸去來辭田園將蕪胡不歸師曰甫家在鄜詔許公視之故云須暫往)
補注(希曰漢汲黯傳已云隱於田園)戎馬惜離羣(洙曰老子戎馬生於郊禮記離羣索居師)
(曰惜離羣言惜别也)去遠留詩别愁多任酒醺一秋常苦雨今日
始無雲山路晴吹角那堪處處聞(洙曰處處聞言所在有兵)
晚行口號(至德二載作)
補注(鶴曰詩云三川不可到歸路晚山稠當是至德二載往鄜州時作詳見注)
三川不可到(洙曰時三川在賊境左傳周之亡也其三川震注涇渭洛水也趙曰三川鄜州縣名)
(也地理志注華池水黑水洛水所會故謂三川舊注引西州三川却是說長安矣不知其名偶同眩惑學者矣)
補注(鶴曰新舊史志皆以華池黑水洛水會同因名為三川縣縣乃隋置新史云禄山亂天子入蜀甫避)
(走三川肅宗自鄜州羸服欲奔行在為賊所得又云甫家寓鄜彌年艱窶孺弱至餓死因許甫自往省視故有)
(此作)歸路晚山稠(師曰山重疊也)落鴈浮寒水飢烏集戍樓(洙曰戍樓)
(防戍之樓也師曰言兵敗散故烏集之)市朝今日異(蘇曰江總亂後歸金陵過秦淮覽物傍徨)
(長歎市朝人情異於曩日本中曰謂經亂風物變也)喪亂幾時休遠愧梁江總還
家尚黑頭(洙曰江總在陳後主即位授尚書令京城陷入隋後歸老江南)
獨酌成詩(至德二載作)
補注(鶴曰詩云醉裏從為客又云苦被微官縛低頭愧野人當是往鄜州迎家時作)
燈花何太喜(洙曰西京雜記云樊噲問陸賈曰自古人君皆云受命于天有瑞應豈有是乎賈應)
(曰有之夫目瞤得酒食燈花得錢財小既有徵大亦宜然)酒綠正相親(綠一作色)醉裏從
為客(師曰言為客得醉且以寬釋也)詩成覺有神(洙曰如有神助也趙曰禰衡之能文章曰)
(思若有神)兵戈猶在眼儒術豈謀身(師曰言兵戈之際儒道非可圖富貴)苦被
微官縛低頭愧野人(何曰低頭言愧而不能仰視也蘇曰鮑暾放逸傲世不仕士大夫多)
(枉駕過廬不問高下皆平揖未嘗低折人目為後輩卧龍一日部使者謁暾少頃弟昭曰子卑賤如此如何不)
(深雲笑傲作此態豈不愧野人耶)
收京三首(至德二載作)
補注(鶴曰此詩梁權道編在至德二載然第三首又似乾元元年作意二篇非同時作也)
仙仗離丹極(洙曰謂大駕出幸也)妖星照玉除(洙曰晉天文志妖星一曰彗星二曰)
(孛星三曰天棓四曰地槍五曰天欃六曰蚩旗七曰天衝八曰國星九曰昭明十曰司危十一曰天攙慧十二)
(曰五殘十三曰六賊十四曰獄漢十五曰旬始十六曰天鋒十七曰燭星十八曰蓬星十九曰長庚二十曰四)
(填二十一曰地維曹子建曰凝霜依王除除階也西都賦曰玉除彤庭師曰言禄山陷京闕)須為下
殿走(洙曰世說熒惑入斗天子下殿走謂避亂)不可好樓居(洙曰一云得非羣盜起難作九)
(重居史武紀公孫卿曰仙人可見但仙人好樓居於是上令長安作蜚簾桂觀甘泉作延夀觀焉趙曰公以仙)
(人比天子也師曰元宗好神仙故有好樓居之句)暫屈汾陽駕(洙曰莊子堯往見四子藐姑射)
(之山汾水之陽釋文云按汾水出太原)聊飛燕將書(洙曰史記魯仲連傳燕將攻下聊城聊城)
(人或讒之燕將懼誅因保守聊城不敢歸齊田單攻聊城歲餘士卒多死而聊城不下仲連乃為書約之矢射)
(城中遺將將見仲連書泣三日猶豫不能自定喟然歎曰與人刃我寧自刃乃自殺)依然七廟略
(洙曰天子七廟趙曰兵謀謂之廟略蓋謀於七廟之中也師曰謂復立宗廟也)更與萬方初(趙曰)
(與民更始之義)
生意甘衰白天涯正寂寥忽聞哀痛詔又下聖明朝(洙曰)
(漢武帝末年下哀痛之詔)補注(希曰嵇康養生論曰積損成衰從衰得白從白得老鶴曰肅宗至德二載)
(十一月壬申御丹鳳樓下制云早承聖訓嘗讀禮經義切奉先恐不克荷云云十二月戊午朔又御丹鳳門下)
(制大赦此所謂哀痛之詔也)羽翼懷商老(洙曰漢高祖時戚夫人以寵將移動太子呂后用張)
(良計召四皓使侍太子朝高祖見而問之四人各以姓名對上曰煩公調護太子四人趨去上指示戚夫人曰)
(彼羽翼巳成難動矣商山四皓)文思憶帝堯(洙曰堯典放勲欽明文思又曰聰明文思鮑曰乾元)
(元年正月戊寅上皇御宣政殿授皇帝傳國受命寶符公云羽翼懷商老文思憶帝堯謂裴冕杜鴻漸等輔相)
(肅宗猶商山四皓輔漢太子玄宗傳授猶堯授舜也)叨逢罪已日(洙曰罪巳詔也左臧文仲曰禹)
(湯罪已其興也勃馬)霑洒望青霄(蘇曰青園翁曰秦鹿未息四海如斯終日洒淚霑衣仰霄漢而)
(巳師曰今觀肅宗能刻責奮厲猶有所仰望也)
汗馬收宮闕春城鏟賊壕賞應歌枤杜歸及薦櫻桃(洙曰)
(漢蕭何傳未有汗馬之勞詩枤杜勞還役也反而勞之者歸一作福禮記月令仲夏之月羞以含桃先薦寢廟)
(即櫻桃也今所謂朱櫻是也前漢叔孫通傳古者有春嘗果今櫻桃熟可獻願陛下出因取櫻桃獻宗廟上許)
(之鄭曰鏟平也)補注(鶴曰嚴助傳亦曰煩汗馬之勞乎或謂廣平王俶郭子儀與朔方安西回紇諸軍以)
(至德二載九月復京師十月肅宗至自靈武而今詩云春城鏟賊壕歸及薦櫻桃何也意此篇期以三載之事)
(如此不然乃乾元元年作賞應歌枤杜謂應云者未為而當為也元年二月丁未果賞成都靈武扈從功臣三)
(品已上與一子官五品已下與一子出身六品已下量與改轉歸及薦櫻桃謂明年可親享太廟果元年四月)
(九廟成迎神主入新廟上親享九廟是假仲夏薦含桃之義以明親享也)雜虜横戈數功臣
甲第高(洙曰武帝為霍去病治第第宅也甲第甲猶言甲乙之次第謂第一之第田蚡治宅甲謂第)
補注(鶴曰楊盈川碑云匈奴未滅甲第何高按舊史馬璘傳安史大亂之後内臣戎帥競務奢豪亭館第)
(舍力窮乃止璘之第中堂費錢二十萬貫又郭英乂恃富而驕於京城創起甲第窮極奢靡雜虜謂回紇吐蕃)
(諸外夷叛服不常也)萬方頻送喜無乃聖躬勞(師曰此聖主之勲勞人臣不宜貪大)
(功以為已力諷之之辭)
月(至德二載作)
補注(鶴曰詩云干戈知滿地休照國西營當在至德二載作詳見注)
天上秋期近人間月影清入河蟾不沒(洙曰庾肩吾望月詩渡河光不)
(濕)補注(鶴曰肅宗以天寶十五載七月甲子即位於靈武故託言而云秋期靈武唐雖在關内道而魏)
(明帝置靈州初在河北唐志靈州亦云黃河外有豐安等城故以月入河不沒其光喻肅宗入靈武不失其業)
(也)搗藥兔長生(夢符曰按後漢張衡靈憲序曰月者隂宗之精積而成獸象兔隂之類其數耦)
(其後有憑焉羿請不死之藥於西王母姮娥竊之以奔月是為蟾蜍)只益丹心苦能添白
髮明干戈知滿地休照國西營(洙曰時官軍營於國西休照為征夫見月而感)
補注(鶴曰通鑑云至德二載八月王伯倫李椿攻中渭橋殺賊守者千人乘勝至苑門賊有先屯武功者)
(奔歸自是賊不復屯武功矣按武功在長安西北國西營當是指賊營故云休照若官軍陳於長安城西香積)
(寺乃是年九月旋即敗賊而復京師豈虞見月而感)
哭長孫侍御(至德二載作)
補注(鶴曰長孫侍御即後有送長孫九侍御赴武威判官者此詩不言為判官事而言其)
(為詩流與夫才思闊則與此合意是得武威之命未到而死當是至德二載周置御史掌邦國)
(都鄙及萬民之治令以贊冢宰漢因置十五員唐四人)
道為詩書重(孝祥曰人誰不讀書但誦其章句而不明其道不足重也長孫之學獨為可重以其)
(達道故也)名因賦頌雄禮闈曾擢桂憲府舊乘驄(洙曰禮闈禮部所設)
(以取士也郄詵對武帝云臣舉賢良對策為天下第一猶桂林一枝御史所居之署漢謂之御史府亦謂之憲)
(臺唐龍朔中為東宫憲府桓典拜侍御史常乘驄馬)補注(希曰唐初考功試進士開元二十四年徙禮部)
(以春官侍郎主之則長孫權第在開元二十四年之後類要亦云持綱憲府孫樵新書亦言之)流水生
涯盡(趙曰子在川上曰逝者如斯夫宋曰生涯盡言其清貧也)浮雲世事空唯餘舊
臺柏蕭瑟九原中(趙曰漢朱博為御史大夫其府列柏樹常有野烏數千棲宿其上檀弓注)
(卿大夫之墓地在九原)補注(希曰御史臺侍御史廳前有兩柏總章中李元同張仁禕為侍御史所植)
(也杜易簡為之贊云爰有貞柏徙植清堂楚辭蕭瑟兮草木搖落而變衰)
奉送郭中丞兼太僕卿充隴右節度使三十韻
(鮑曰郭英乂也至德三載加隴右節度使傳與詩合)補注(鶴曰舊史言至德初英乂遷隴)
(右節度使兼御史中丞不言兼太僕卿新史言禄山亂拜秦州都督隴右採訪至德二載加隴)
(右節度使不言兼御史中丞與太僕卿公此詩題曰送郭中丞兼太僕卿充隴右節度使殆有)
(補於二史之闕信其為詩史也當是至德二載作唐制中丞二人正四品下太僕寺卿一人從)
(三品卿掌廏牧輦輿之政以中丞而兼卿所以為加恩至德二載作)
詔發山西將(洙曰辛慶忌贊曰山東出相山西出將)秋屯隴右兵(洙曰屯一作營)
(唐書郭英乂傳英乂知運之季子肅宗興師朔野英乂以將門子特見任用趙曰英乂先為秦州都督乃加隴)
(右節度使故公詩云即非山西之出將事鄭曰屯聚也)凄涼餘部曲(趙曰秦州部曲也)燀
赫舊家聲(洙曰謂知運先朝亦為隴右節度使也宋鮑昭東武吟將軍既即世部曲亦空存漢光武)
(紀注大將軍營有五部部下有曲司馬子長報任少卿書曰李陵既生降頽其家聲)鵰鶚乘時去
(師曰言得時則駕也)驊騮顧主鳴(趙曰二句美英乂也師曰言戀王室也忠臣之志不忘於君)
艱難須上策容易即前程(洙曰策策略也容易猶无難也言其功名策略足以自取)
(富貴無難)斜日當軒蓋高(一作歸)風卷旆旌(修可曰夏侯湛禊賦清風捲旆師曰)
(高風八月也)松悲天水冷沙亂雪山清(洙曰天水郡漢武帝元鼎三年置後漢明)
(帝紀祁連山名也即天山一名雪山今名析羅漢山在伊州北沈曰其山至高冬夏有雪故曰雪山)補注
(鶴曰開山圖經云漢陽西南有祁山九域志云亦於秦州云有祁山然公與嚴武詩多言雪山如公來雪山重)
(公去雪山輕皆指西山而言今郭自西山遷隴右故詩首云詔發西山將則雪山似指西山而言蓋天水巳言)
(秦州則雪山乃言西山無疑喻郭在兩鎮而虜皆懷惠不敢擾邊也)和虜猶懷惠(洙曰和和好也)
(惠恩惠也)防邊不敢驚(趙曰指言吐蕃也)古來於異域鎮靜示專征
(洙曰專征請受斧鉞之賜得專征伐)燕薊奔封豕(洙曰薊縣燕之所都昭王在隨申包胥如秦乞)
(師曰吳為封豕長蛇以薦食上國豕之性善突故以喻禄山)周秦觸駭鯨(洙曰按新史禄山之)
(亂英乂授秦州都督隴右採訪使賊將高嵩擁兵入汧隴英乂偽勞之既而伏兵發盡虜其衆駭鯨言若鯨魚)
(之駭難禦也陳琳檄云若駭鯨觸細網言易決也趙曰禄山反幽州陷河北陷東京陷京師此所謂奔突幽薊)
(而觸冒周秦也)中原何慘黷餘孽尚縱横(洙曰文選上慘下黷殘孽餘寇也趙曰禄)
(山既誅慶緒為寇此所謂尚縱横也)箭入昭陽殿(趙曰言禍亂及於宫中也)笳吟細柳
營(洙曰笳者胡人捲蘆葉吹之以作樂也故曰胡笳趙曰細柳周亞夫之營在長安笳吟細柳言胡人之笳)
(乃在漢營也)内人紅袖泣王子白衣行(趙曰言王子避亂白衣而行也)宸極
妖星動(洙曰虞翻别傳曰仰瞻宸極趙曰妖星注見前)園陵殺氣平(洙曰陵一作林)空
餘金椀出(椀一作盌洙曰光武紀赤眉焚西京宫室發掘園陵注園謂山墳金椀出見早時金椀出)
(人間注趙曰漢武事有持金椀賣於市)無復繐帷輕(洙曰魏武帝遺令堂上施六尺牀張繐惟)
(此言賊凌暴園陵也)毁廟天飛雨焚宫火徹明(洙曰項羽入咸陽殺降王子嬰燒其)
(宫室火三月不滅蘇曰周盤龍焚紫翠宫綺羅經火徹明不烕)罘罳朝共落掄桷夜同
傾(洙曰言賊焚毁宗廟及宫室漢書注師古曰罘罳謂連闕曲閣也蒼舒曰按詩方斵是虔注椹謂之虔升)
(景山掄材木取松柏易直者斵而遷之正於椹上以為桷也)三月師逾整羣胡勢就
烹瘡痍親接戰勇決冠垂成(洙曰此言英乂躬冒矢石功冠垂成垂成猶欲成也)
(趙曰此微言英乂之敗而激其再立功也是時英乂戰於武功敗績故有瘡痍之譬且言其功垂成)妙譽
期元宰(趙曰美其可以為相)補注(希曰元宰乃冢宰榖梁所謂王會宰周公於葵丘是也又後漢)
(酈炎絳灌臨衡宰王猛疏曰鼎宰崇重兹者元宰猶謂元侯元弼)殊恩且列卿(趙曰言其兼太)
(僕卿也)幾時回節鉞戮力掃欃槍(上初銜下楚耕切洙曰成十三年傳戮力同心)
(釋文云欃槍妖星也前漢天文志石氏見攙雲如生甘氏不出三月乃生天槍石氏見搶雲如馬甘氏不出三)
(月乃生天欃謝宣遠子房詩鴻門銷薄蝕垓下隕欃槍)圭竇三千士(洙曰儒行儒有蓽門圭竇)
(註門旁窬穿牆為竇如圭僖二十四年秦伯送衞於晉三千人實紀綱之僕)雲梯七十城(洙曰)
(雲梯攻城其高長上與雲齊可依雲而立所以攻敵之城中楚王令公輸作雲梯以攻宋墨子設守宋之備九)
(攻而墨子九却之)恥非齊說客(洙曰酈生嘗為說客漢王使說齊王田廣罷歷下兵淮隂侯乃)
(度兵襲齊齊以酈生賣已遂烹之)甘似魯諸生(洙曰叔孫通傳臣願徵魯諸生與臣弟子共起)
(朝儀趙曰公自言也蓋以謂圭竇之貧士尚有三千而下七十城亦有為雲梯之具者如我曾無說客之談時)
(有諸生之事而巳蓋自責其無補於戰也)通籍微班忝(洙曰此公自言得通朝籍也微班言位下)
(也前漢元帝紀令從官給事官司馬中者得為大父母父母兄弟通籍籍者為三尺竹牒記其年紀名字物色)
(縣之宫門案省相應乃得入也)周行獨坐榮(洙曰詩寘彼周行箋云周之列位也後漢宣秉拜御)
(史中丞與中隸校尉尚書令會同並專席而坐故京師號曰三獨坐時英乂為中丞)隨肩趨漏刻
(蘇曰漢宣帝置行刻漏賜十郡列卿)短髮寄簪纓(寄一作愧)徑欲依劉表(洙曰魏志)
(王粲以西京擾亂皆不就辟乃之荆州依劉表)還疑厭禰衡(洙曰還疑一云能無後漢文苑傳禰)
(衡孔融愛衡材數稱述於曹操操欲見之不肯往操懷忿以其才名不欲殺之送與劉表表先服其才名甚賓)
(禮之後侮慢表表恥不能容以江夏太守黃祖性急躁故送衡與之卒為祖所殺)漸衰那此别
忍淚獨含情(蘇曰劉機含情忍淚夜起薊門)廢邑狐狸語(洙曰襄十四年傳南鄙之)
(田狐狸所居豺狼所嘷)空村虎豹爭(洙曰空村言無居人虎豹爭盜賊縱横故也)人頻
墜塗炭(洙曰仲虺之誥有夏昏德民墜塗炭言民之危險若蹈泥墜火)公豈忘精誠元
帥調新律前軍厭舊京(鮑曰謂廣平王將復京師也)安邊仍扈從(才用)
(切)莫作後功名(洙曰莫作一云無使時代宗為元帥期於收復公勉郭令立功名無後衆人也)
(趙曰新律是師律之律舊京指言長安更云仍扈從則望長安收復而車駕復還也師曰前軍厭舊京言前軍)
(巳收京而鎮壓之尚頼諸將安邊扈駕此勉郭公之辭)
送楊六判官使西蕃(至德二載作)
補注(鶴曰詩云帝京氛祲滿又云送遠秋風落當是至德二載未復京師前是年吐蕃遣)
(使來請討賊且修好肅宗遣給事中南巨川往報聘楊其贊巨川以行者故有慎爾參籌畫之)
(句)
送遠秋風落西征海氣寒帝京氛祲滿(洙曰氛祲不祥之氣言胡塵汚)
(染帝室趙曰往吐蕃度青海故云海氣寒也蓋京師猶未復故曰氛祲滿也)人世别離難(蘇曰)
(季珏人間萬事惟别離最難)絶域遙懷怒和親願結歡勅書憐贊普
(贊普吐蕃王名)兵甲望長安(馬曰望長安言欲入寇)宣命前程急惟良待
士寬子雲清自守今日起為官(洙曰揚子雲仕宦不達寂寞自守起為官以子)
(雲比楊判官也)垂淚方投筆(言以戎事為憂故垂淚投筆如班超投筆而起志在功名)傷時
即據鞍(洙曰馬援傳劉尚深入五溪軍沒馬援因復請行被時年六十二帝愍其老未許之援自請曰臣尚能)
(甲上馬帝令試之援據鞍顧盼示可用)儒衣山鳥怪(蘇曰桑聞再歸中條時春鳥嘐戛聞嘆曰)
(山鳥亦怪我儒衣歸)漢節野童看(趙曰蘇武杖漢節牧羊)邊酒排金盞(一作盌)
夷歌捧玉盤草肥蕃(一作輕)馬健(洙曰胡人至秋則草肥馬健思入寇)雪重
拂廬乾(修可曰拂廬蕃帳名趙曰吐蕃聯毳帳以居號大小拂廬也)慎爾參籌畫從
兹正羽翰(鄭曰何干切羽也)歸來權可取九萬一朝摶(晁曰言當以功)
(名自致遠大黃曰言刷整羽翼飛騰之兆在此時也)
憶弟二首(乾元元年作)
(洙曰時歸在南陸渾莊)補注(鶴曰詩云且喜河南定不問鄴城圍當是乾元元年春作)
(是時公在長安故詩又云東西消息斷謂公在西京而弟在東也)
喪亂聞吾弟飢寒傍濟州(鄭曰水名禹貢有濟河此因水名州)人稀書不
到(葛曰以道路榛梗人稀少而難行)兵在見何由補注(希曰韓信傳然則何由)憶
昨狂催走(洙曰狂催走謂避亂出奔如狂)無時病去憂即今千種恨惟
共水東流(師曰濟屬山東弟居水東故恨與水東流也)
且喜河南定不問鄴城圍(洙曰安慶緒棄東都走也趙曰至至德二載復東京故喜)
(也炎曰鄴城史思明所據)補注(鶴曰至德二載十一月克河南郡縣而相州至乾元二年三月猶未解圍)
(以其弟在濟陽故喜河南之定)百戰今誰在三年望汝歸(洙曰東山周東征也三年)
(而歸三章言其室家之望汝也鮑曰自天寶十四載乙未冬因亂而相别至乾元戊戌是為三春故曰三年望)
(汝)故園花自發(師曰花自發言無主也)春日烏還飛(洙曰言草木禽鳥尚得其)
(所而人遭亂離不得相保爾)斷絶人烟久東西消息稀
得舍弟消息(乾元元年作)
補注(鶴曰詩云亂後誰歸得他鄉勝故鄉為舍弟在他鄉而公在故鄉故云當是乾元元)
(年作)
亂後誰歸得他鄉勝故鄉(蘇曰崔審與友人曰江南兵火全不如舊聞三峽人物富)
(盛况勝故鄉何頻頻發吟思耶趙曰休眀之際則他鄉雖樂不如還家惟亂離則他鄉安處自足居也)直
(洙曰一作昔)為心厄苦久念(洙曰一作得)與存亡(趙曰以弟存亡在念也若主在)
(與在主亡與亡之義)汝書猶在壁汝妾巳辭房(洙曰李陵書生妻去室也)舊犬
知愁恨垂頭傍我牀
鄭駙馬池臺喜遇鄭廣文同飲(至德二載作)
補注(鶴曰詩云燃臍郿隖敗指禄山死則是此詩在至德二載作蓋禄山以是年正月為)
(安慶緒所弑公是時陷賊中而鄭駙馬池臺在河南新安縣不聞公陷賊時至東都豈張敦儒)
(拘諸官於東都時公以陷賊亦暫拘東都故得與鄭虔相遇而同飲詩所以有握節漢臣回之)
(句期禄山死後皆可以全身而歸也梁權道編在乾元元年然至德二載十二月巳定從偽者)
(之罪虔在其中貶台州司戶公在諫省不應乾元元年尚與之同飲為留連之舞又與詩云握)
(節漢臣回不叶再味别離經死地披寫忽登臺之句是公未為拾遺前作無疑)
不謂生戎馬(洙曰老子戎馬生于郊)何知共酒杯燃臍郿隖敗(洙曰)
(董卓傳呂布殺卓使皇甫嵩攻卓弟旻於郿隖殺其母妻男女盡滅其族乃尸卓於市天時始熱卓素充肥脂)
(流於地守尸吏燃火置卓臍中光明達晝師曰此言禄山伏誅也)握節漢臣回(洙曰蘇武杖漢)
(節牧羊起卧操持節毛盡十九年還歸師曰此言鄭自賊歸也)白髮千莖雪丹心一寸
灰(洙曰言為憂患所困而心已無物矣故云一寸灰)别離經死地披寫忽登臺
(師曰披寫言剖懷也)重對秦簫發(見秦女善吹簫注)俱過阮宅來(師曰以虔之疎)
(放比之阮籍也)留連(一作醉留)春夜舞淚落強徘徊(洙曰一云醉連春苑夜舞淚落)
(徘徊)
臘日(至德二載作)
補注(鶴曰詩云還家初散紫宸朝當是至德二載扈從還京師時作嚴延年傳母欲從延)
(年臘師古曰建丑之月為臘祭因會飲若今之蜡節也)
臘日常年暖尚遙今年臘日凍全消侵陵雪色還萱草
(洙曰萱草乃忘憂草今俗云萬年韭霜雪不凋)補注(希曰崔豹古今注曰欲蠲人之憂則贈以丹棘丹棘)
(一名忘憂嵇康養生論從而曰萱草忘憂按詩焉得諼草言樹之背孔氏曰諼訓忘非草名爾雅曰諼忘也後)
(人誤以為萱為諼草至王篇始作藼與萱同王洙謂俗云萬年韭霜雪不凋非萱草何嘗不凋也苐初茁土時)
(往往不畏霜雪耳)漏洩春光有柳條縱酒欲謀良(一作長)夜醉還
家初散紫宸朝(鄭曰紫宸志宣政殿北曰紫宸門内有紫宸殿即内衙正殿)口脂面
藥隨恩澤翠管銀甖下九霄(洙曰唐制臘日宣賜口脂面藥及賜宴趙曰唐制臘)
(日賜面藥翠管銀甖所以盛之也定功曰太平御覽載盧公家範凡臘日上澡豆及頭膏面脂口脂)補注
(鶴曰唐志中尚署令丞臘日獻口脂)
紫宸殿退朝口號(鄭曰長安志宣政殿北曰紫宸門内有紫宸殿即内衙正殿)
補注(鶴曰唐會要云龍朔二年六月七日制蓬萊宫諸門殿亭等名三年四月二十五日)
(始御紫宸殿聽政百寮賀新宫成開元十六年補遺施敬本張烜李銳等謂紫宸殿者漢之前)
(殿周之露寢陛下饗萬國朝諸侯人臣至敬之所是也今詩云宫中每出歸東省當是乾元元)
(年為拾遺時作)
戸外昭容紫袖垂(洙曰唐制昭容正二品係九嬪)雙瞻御座引朝儀(蒼舒)
(曰按唐制天子坐朝宮人引至殿上至天佑二年十二月詔曰宫嬪女職本備内任今後每遇延英坐日只令)
(小黃門祗候引從官人不得出内趙曰應用朝儀二人為引謂之瞻則回瞻也)香飄合殿春風
轉花覆千官淑景移(景一作日師曰淑景淑日也)晝漏聲(一作稀)聞高
閣報(趙曰以閣之高而傳之遠也)天顔有喜近臣知(洙曰言近臣密邇清光)宫
中每出歸東省會送䕫龍集(一作到)鳳池(洙曰䕫龍舜之良臣夔典)
(樂龍納言鳳池荀勖為中書令及罷云奪我鳳凰池趙曰唐制左拾遺領門下省而門下省在東故曰東省)
曲江二首(乾元元年作)
補注(鶴曰按後篇云朝回日日典春衣每日江頭盡醉歸當是乾元元年為拾遺在京師)
(作)
一片花飛減却春(蘇曰丘豫見庭中花落謂友人曰飛此一片減却青春色不趁行樂復待)
(何時耶)風飄萬點正愁人且看欲盡花經眼莫厭傷多酒
入脣江上小堂巢翡翠(蘇曰宋丘蒙為南陽守政善廉愛有翡翠巢於堂庾信詩翡翠)
(本微物知愛巢高堂)花(一作苑)邊高塚卧麒麟(趙曰塚前有石麒麟蓋富貴之家西京雜)
(記云是秦始皇驪山墓上物也今詩言卧則塚荒廢故公落句有感焉)細推物理須行樂
何用浮名絆此身(浮一作榮余曰絆音半馬縶師曰曲江舊時風景頗佳麗為京城勝遊自)
(禄山焚蕩之後無復向時奢華是以堂巢翡翠塚卧麒麟一盛一衰其理不常觀此理則人生不可不行樂矣)
朝回日日典春衣(趙曰王長元古意思淚點春衣)每日江頭盡醉歸(洙曰)
(日出陳遵醉歸)酒債尋常行處有人生七十古來稀(洙曰孫濟權之叔也)
(嗜酒不治産業常醉欠人酒緍人皆笑之濟怡然自若謂人曰尋常行坐處欠人酒債欲貨此緼袍償之古詩)
(云典盡春衣無可奈尋常行處欠人錢古詩人生不滿百常懷千歲憂晝短苦夜長何不秉燭遊)補注
(鶴曰賈誼傳彼尋常之汙瀆兮應劭曰八尺曰尋倍尋為常故以對七十然江南逢李龜年詩云岐王宅裏尋)
(常見崔九堂前幾度聞則又未嘗拘以數對也尋常幾度皆俗語)穿花蛺蝶深深見(一作)
(舞)點水蜻蜓欵欵飛(洙曰一作緩緩趙曰司馬遷云效其欵欵之愚)補注(希曰詩大)
(雅板萹云老夫灌灌毛傳云灌灌猶欵欵也又爾雅懽懽釋亦引板篇毛傳所云又引鄭箋云老夫諫女欵欵)
(然懽懽音義同)傳語風光共流轉暫時相賞莫相違(洙曰馮少憐春日詩)
(傳語春光道先歸何處邊公參用之焉言相與賞翫莫相違戾此豈語同舍耶)
曲江對酒(乾元元年作)
補注(鶴曰詩云懶朝真與世相違又云吏情更覺滄洲遠當是乾元元年為拾遺在京師)
(作)
苑外江頭坐不歸(趙曰苑外者芙蓉苑之外也曲江在苑北)水精春(一作宫)殿
轉霏微(趙曰以水精言春殿蓋狀其清幽也)桃花細逐楊花落(洙曰一云桃花欲共)
(梨花語)黃鳥時兼白鳥飛(蘇曰古倚欄曲云紅雨亂和春雨落白鳥時兼黃鳥飛工部用)
(語有體法復用古人語者以為龜鑑)補注(希曰爾雅曰皇黃鳥郭云黃離留亦名摶黍陸云黃鸝留黃栗)
(黃鶯倉庚商庚鵹黃楚雀其名毛詩綿蠻黃鳥亦是鶯白鳥鷗鷺之類公詩所謂白鳥去邊明江湖多白鳥是)
(也)縱飲久判人共棄(鄭曰判普官切正作拚棄)懶朝真與世相違吏
(一作含)情更覺滄洲遠老大悲傷未拂衣(洙曰謝元暉復叶滄洲趣古樂)
(府老大徒悲傷師曰縱飲久判人共棄甫性放誕與世相忤為人所棄故縱飲懶朝無復顧惜蓋任真如此然)
(為薄宦所繫不遂滄州之期至於老大悲傷不能拂衣而去也滄洲神仙之境)
曲江對雨(乾元元年作)
補注(鶴曰詩云何時詔此金錢會暫醉佳人錦瑟傍當是乾元元年為拾遺在京師時作)
城上春雲覆苑牆江亭晚色靜年(一作天)芳(魯曰沈休文三月三日詩)
(年芳俱在斯)林花著雨燕脂(一作支)落水荇牽風翠帶長(洙曰荇水)
(草也相連而生故曰翠帶)龍武新軍深駐輦芙蓉别殿謾焚香(洙曰開元二十)
(六年析左右羽林軍置左右龍武軍以左右萬騎營隸焉芙蓉城連曲江趙曰言駕深駐曲江不復幸芙蓉苑則别)
(殿焚香為謾耳師曰唐諱虎故改龍虎軍為龍武)補注(鶴曰如舊注則不見新軍別殿之義案志至德二載)
(左右神武兩軍賜名天騎今詩作於次年故曰新軍又志云芙蓉園在京城南内築夾城入園中有殿而曲江)
(又連芙蓉苑駕常遊幸其中亦有殿故曰别殿公詩云江頭宫殿鎖千門是也)何時詔(一作重)此
金錢會暫(一作爛)醉佳人錦瑟傍(蘇曰開元别記明皇與妃子在花萼樓下以金錢遠)
(近為限賽其元擲於地者以金觥為賞今里巷皆效之諺曰卓親趙曰劇談錄載開元中都人遊賞曲江盛於中和上巳)
(節即賜宴臣僚會於山亭賜太常教坊樂推此則賜金錢會者賜金錢為宴也師曰開元天寶遺事内庭妃嬪至春時於)
(禁中結伴擲金錢為戲薛曰按李商隠詩有錦瑟篇其詞曰錦瑟無端五十弦一弦一柱思華年或云是美人名)補
注(鶴曰按貞元九年二月中書門下奏云中和節初賜宴錢給百官宰臣巳下於曲江合宴此賜金錢會也漢惠帝紀)
(二千石錢二萬將軍四十金晉灼曰此言四十金實金也下凡言黃金真金不言黃謂錢也)
早朝大明宫呈兩省寮友(新添)賈至
銀燭朝天紫陌長禁城春色曉蒼蒼千條弱柳垂青鎖
百囀流鶯滿建章劒佩聲隨玉墀步衣冠身染御爐香
共沐恩波鳳池裏朝朝染翰侍君王
和賈至舍人早朝大明宫(乾元元年作)
(洙曰舍人先世掌絲綸鄭曰長安志東内大明宫)補注(鶴曰按舊史京師西有大明興)
(慶宫謂之三内東内有大明宫在西内之東北會要云貞觀八年十月營永安宫九年正月改)
(名大明宫龍朔二年改名蓬萊宫咸享元年二月四日改蓬萊宫為含元殿長安元年復改為)
(大明宫此當是乾元元年諫省作)
五夜漏聲催曉箭(洙曰顔氏家訓云或問一夜何故五更更何所訓答曰漢魏以來謂為甲)
(夜乙夜丙夜丁夜戊夜又云一鼓二鼓三鼓四鼓五鼓亦云一更二更三更四更五更皆以五為節更歷也經)
(也鼓五四更爾趙曰五夜指五更初也師曰箭乃漏箭軍中傳箭以直更五夜謂五鼓天將曉也)補注
(希曰漢儀中黃門持五夜)九重(一作天)春色醉仙桃(洙曰天子之門九重漢武故事西王)
(母齎其桃七枚獻帝帝欲留核種之王母笑曰此桃一千年生一千年結實人夀幾何遂止西王母指東方朔)
(曰仙桃三熟此兒巳三偷師曰凡詩稱春者皆酒也醉仙桃言入朝飲酒其色如春)旌旗日暖龍
蛇動宫殿風微燕雀高(余曰百斛明珠云七言之偉麗者杜子美如此二句後寂寥無)
(聞)朝罷香烟攜滿袖(蘇曰韋賢詩曰御爐香滿袖丞相出朝時)詩成珠玉在
揮毫欲知世掌絲綸美(趙曰賈至曾之子也曾於開元間掌制誥元宗幸屬拜至起居)
(舍人帝曰昔先天誥命乃父為之辭今兹命册乃爾為之兩朝盛典出卿家父子可為繼美矣昱曰記緇衣篇)
(王言如絲其出如綸王言如綸其出如綍)池上於(一作如)今有鳳毛(有一作得時可曰宋)
(謝鳳子超宗有文辭補新安王常侍作王母殷淑儀誄帝大嗟賞謝莊曰超宗殊有鳳毛)
同前(新添)王維
絳幘雞人送曉籌尚衣方進翠雲裘九天閶闔開宫殿
萬國衣冠拜冕旒日影纔臨仙掌動香烟欲傍衮龍浮
朝罷須裁五色詔佩聲歸到鳳池頭
同前(新添)岑參
雞鳴紫陌曙光寒鶯囀皇州春色闌金闕曉鐘開萬戶
玉階仙仗擁千官花迎劒佩星初落柳拂旌旗露未乾
獨有鳳凰池上客陽春一曲和皆難
宣政殿退朝晚出左掖(鄭曰掖夷益切長安志宣政門内有宣政殿殿東有)
(東上閣門西有西上閣門故以掖稱)補注(鶴曰舊史高宗龍翔二年置正殿曰含元含元)
(之後曰宣政宣政左右有中書門下二省公為左拾遺屬門下故曰左掖當是乾元二年春作)
天門日射黃金牓(洙曰崔融詩金牓照晨光銅鈎起夕涼)春殿晴曛赤羽
旗(洙曰以赤鳥羽為旗)宫草微微(一云霏霏)承委佩(洙曰曲禮主佩垂則臣佩委)爐
烟細細駐遊絲(洙曰遊絲蛛絲之遊散者香烟似之)雲近蓬萊常五色雪
殘鳷鵲亦多時(洙曰蓬萊殿名趙曰鳷鵲漢觀名在甘泉宫秦曰謝元暉詩金波麗鳷鵲借漢)
(殿觀名以比當時之禁掖)侍臣緩步歸青瑣(洙曰青瑣門也以青畫戶邊鏤中天子制也)
退食從容出每遲(昱曰羔羊詩自公退食)
題省中壁(乾元元年作)
補注(鶴曰既謂之題省中壁又詩云衮職曾無一字補當是乾元元年為拾遺時作省謂)
(門下省也)
掖垣竹埤梧十尋(趙曰禁掖之垣牆也竹埤當側聲皮靡切國語訟垣不生埤注埤下濕也)
(又音卑)補注(希曰高后紀入未央宫掖門師古曰非正門而在兩旁若人之臂掖也掖垣即此義公在)
(左掖故云十一本作干)洞門對雪(一作霤)常隂隂(師曰董賢傳重殿洞門注洞門謂門)
(之相當也定功曰對雪當作對霤左太冲吳都賦云增岡重阻列真之宇玉堂對霤石室相距蓋是時有鳴鳩)
(乳燕落花游絲之話乃春時非可言雪傳寫之誤耳蘇曰魯直常云唐省中皆青壁畫雪)落花游絲
白日靜(洙曰梁簡文帝春日詩落花隨燕入游絲帶蝶驚)鳴鳩乳燕青春深腐
儒衰晚謬通籍(洙曰黥布傳上置酒對衆折隋何曰腐儒為天下安用腐儒哉通籍見通籍微)
(班沗注)退食遲回違寸心衮職曾無一字補(洙曰詩衮職有闕仲山甫)
(補之注衮君之上服補之善補過也趙曰公前為拾遺故用補衮事)許身愧比雙南金(洙曰)
(古詩美人贈我緣綺琴何以報之雙南金師曰甫自賊歸謁肅宗肅宗授左拾遺得通籍禁省退食遲回違寸)
(心言老年仕宦非其本心況無忠言以補天子無以報君恩之重故云許身愧比雙南金)
春宿左省(乾元元年作)
補注(鶴曰公為左拾遺屬門下省而門下省在東故曰左省乾元元年作)
花隠掖垣暮啾啾棲鳥過星臨萬戶動月傍九霄多不
寢聽金鑰因風想玉珂(丘河切洙曰玉珂鳴珂也蒼舒曰通典老鵰入海為城可截作)
(馬勒謂之珂趙曰公有封事欲上故聽開門且想朝馬鳴珂也)明朝有封事數問夜如
何(趙曰詩夜如何其師曰萬戶指宫中之門也月傍九霄言親近天子也聽金鑰恐天子門開羣臣入朝風)
(傳玉珂之聲故數問夜如何玉珂導者所鳴之珂或云馬非也)補注(鶴曰貞觀三年太宗始於太極殿聽)
(政令文武官各上封事極言得失又唐志補闕拾遺掌供奉諷諫大事廷諍小則上封事今封事欲上而至於)
(數問夜之如何其憂國愛君之意展轉於中視岑參所云自覺諫書稀者為不侔矣)
送翰林張司馬南海勒碑(乾元元年作)
補注(鶴曰唐志翰林無司馬唯王府長史下有司馬一人又元帥府有行軍司馬行軍左)
(右司馬大都督府上下州有司馬今題云翰林張司馬豈非以司馬而居翰林之事按唐韋執)
(誼翰林故事云翰林院者在右銀臺門内麟德殿西重廊之後天下以藝能技術召見者之所)
(處也唐百官志又云翰林院者待詔之所也乘輿所在必有文詞經學之士下至卜醫技術之)
(流皆直於别院今題云勒碑詩云碑到百蠻開其文又是相國巳製則張非文詞經學之士明)
(矣殆鐫工之精者梁權道編在乾元元年亦從舊次耳按南詔傳元宗詔何履光以兵定南詔)
(境立馬援銅柱乃還蓋在天寶七載恐是此時往勒碑其後鮮于仲通楊國忠討之皆敗)
冠冕通南極(趙曰冠冕指言張司馬南極指言南海地)文章落上台(洙曰謂相國製)
(文)詔從三殿去碑到百蠻開(洙曰唐有三殿學士趙曰李翰林志院在麟德殿西)
(廂重廊之後故曰三殿出者言詔自翰林院經三殿而出也舊注云唐有三殿學士何所據而亂立名字耶師)
(曰三殿謂蓬萊拾翠紫微是也學士直院故詔從三殿去)補注(鶴曰阮嗣宗奏記以舍一之德據上台之)
(位又摯盧册隴西王太尉文曰進登上台則上台指宰相而云也李肇云為翰林院在右銀臺門之北第一門)
(東向牓曰翰林之門入門直西為學士院其北為學士院又北為少陽院東臺三殿又公之祖審言有蓬萊三)
(殿侍宴奉勅詠終南山應制則三殿乃殿名當是指此又越王係傳亦云夜入三殿收係又會要云會昌元年)
(六月於三殿造九天道場駕幸三殿高帝紀百粤之兵服虔曰非一種若今言百蠻也鄭吉傳拊循外夷師古)
(曰夷蠻戎狄亦四方之總稱故史傳曰百蠻)野館濃花發春帆細雨來(師曰此言)
(春時之别)不知滄海上天遣幾時迴
晚出左掖(乾元元年作)
補注(鶴曰詩云晝刻傳呼淺春旗簇仗齊當是乾元元年春在諫省作)
晝刻傳呼淺(洙曰新漏刻銘云衞宏載傳呼之節較而未詳)春旗簇仗齊(洙曰春旗)
(羽衞)退朝花底散歸院柳邊迷樓雪融城濕宫雲去殿低
避人焚諫草騎馬欲雞栖(洙曰高士廉每有獻納必焚其藁文選雞登栖而斂翼師)
(曰騎馬出左掖雞欲棲于塒謂日之夕矣)補注(希曰唐馬周焚章表魏陳羣每上封事輒削其藁通鑑云)
(故事宰相午後六刻乃出杜甫奏今太平無事巳時即還第軍國機務皆決於私家今觀此詩不唯至午且至)
(於雞栖雖曰時丁多事自應如此亦裴冕苗晉卿輩知所以懲監也)
曲江陪鄭八丈南史飲(乾元元年作)
補注(鶴曰詩云近侍只今難浪跡當是乾元元年在諫省時作是時未貶華州司功也)
雀啄江頭黃柳花鵁鶄鸂鶒滿晴沙自知白髮非春事
(趙曰春事嬉遊賞翫皆年少之所宜故白髮則非春事矣)且盡芳樽戀物華近侍即
今難浪跡(魯曰近侍謂為拾遺)此身那得更無家丈人才力猶強
健豈傍青門學種瓜(師曰卲平種瓜長安城東門末章勉鄭公出仕未可遽隠)
送賈閣老出汝州(乾元元年)
(鮑曰按紀二年九節度師潰汝州刺史賈至奔於襄鄧而傳不書隠之也紀與詩合)補注
(鶴曰至傳不書出汝州而書出蒲州今考此詩云艱難歸故里雲山紫邏深則至誠守汝州蓋)
(至之父曾河南洛陽人而汝州唐屬河南道與河南又為鄰而紫邏山亦在汝州傳不書史失)
(之其奔襄鄧在乾元二年三月今詩云西掖梧桐樹空留一院隂又云去住損春心則是在元)
(年春作公是時在左掖)
西掖梧桐樹空留一院隂(洙曰喻賈之德猶足庇覆一院也趙曰賈歷中書舍人而)
(省在月華門西故曰西掖)艱難歸故里去住損春心(師曰言奔走之勞而減少年之)
(心也)宫殿青門隔(洙曰青門長安東城門也卲平種瓜青門外隔青門謂賈出汝州)雲山
紫邏深(趙曰王立之云九域圖汝州有紫邏山故云)人生五馬貴莫受二毛
侵(趙曰漢官儀太守五馬蓋天子六馬而諸侯五馬師曰昔王羲之出守永嘉庭列五馬後人皆援為太守)
(事彦輔曰潘岳秋興賦予生三十有二而見二毛斑白也)補注(希曰南齊柳元伯之子五人皆領郡號五)
(馬然趙引漢官儀之說為是彦輔引潘岳賦證二毛然當以左傳語為始)
送鄭十八虔貶台州司戶傷其臨老陷賊之故闕
為面別情見於詩(趙曰按唐史虔以禄山反陷賊偽授虔水部郎中潛以密章達)
(靈武賊平與王維等並囚宣揚然皆善畫崔圓使繪齋壁虔等即祈解於圓卒免死貶台州)
補注(鶴曰按通鑑至德二載十二月崔器呂諲言陷賊官凖律皆應處死李峴云槩以叛)
(法處死恐乖仁恕之道於是上從峴議以六等定罪以三等者流貶虔在次三等之數故正貶)
(台州司戶所以詩云垂死中興時又云蒼惶已就長途往當是至德二載十二月作梁權道編)
(在乾元元年若十二月定罪正月就道則無容闕為面别也至德二年作)
鄭公樗散鬢如絲(洙曰莊子有樗散之材言不合世用)酒後常稱老畫師
(洙曰虔善畫常獻詩畫明皇御批號為三絶)萬里傷心嚴譴日百年垂死中
興時(洙曰時初復京師虔以汙賊貶)蒼惶已就長途往邂逅無端出餞
遲便與先生應永訣九重泉路盡交期(洙曰言結契之期死生不替)
題鄭十八著作虔(乾元元年作)
補注(鶴曰虔以至德二年十二月貶台州而今詩云春深逐客一浮萍當是乾元元年三)
(月作)
台州地闊(一作僻)海冥冥雲水長和島嶼青(洙曰台州鄭貶所)亂
後故人雙别淚春深逐客一浮萍(洙曰以虔貶故稱逐客浮萍言隨流也秦)
(李斯在逐客中上書)酒酣懶舞誰相拽詩罷能吟不復聽第五橋
東流恨水皇陂岸北結愁亭(洙曰第五橋皇陂皆長安郭外送别之地)賈生
對鵩傷王傅(洙曰見地顯愁飛鵩注趙曰以言虔遷謫也)蘇武看羊陷賊庭
(洙曰見握節漢臣迴注趙曰言虔為賊所劫而不附賊也)可念此心懷直道也霑新
國用輕刑(洙曰懷一作常周禮秋官大司寇之職一曰刑新國用輕典)禰衡實恐遭
江夏(洙曰見本卷送郭中丞詩)方朔虛傳是歲星(趙曰神仙傳傳說上據辰尾為宿歲)
(星降為東方朔)窮巷悄然(一云一朝)車馬絶案頭乾死讀書螢(洙曰車胤)
(聚螢讀書)
端午日賜衣(乾元元年作)
補注(鶴曰公乾元元年端午見諫省未出為華州司功宜與宫衣之賜故有此作)
宫衣亦有名(師曰受之當有名也賜之豈可無名賜之無名是濫賞也)端午被恩榮
細葛含風軟香羅疊雪輕補注(鶴曰高紀賈人毋得衣錦繡綺縠絺紵罽師曰)
(絺細葛也香羅疊雪言其色白且輕亦如地理志所謂冰紈師古曰布帛之細其色鮮潔如冰)自天題
處濕(師曰謂賜從天子)當暑著來清意内稱長短(洙曰一云恰稱身長短)
終身荷聖情(一作明師曰言長短皆稱意足見君恩之重)
贈畢四曜(玉臺後集載曜詩二首乾元元年作)
補注(鶴曰公在秦州有賀畢曜除監察詩云與之有故遠喜遷官乃乾元二年作今詩云)
(才大今詩伯家貧苦宦卑同調嗟誰惜論文笑自知則公在長安時贈之當是乾元元年)
才大今詩伯(趙曰詩伯蓋宗師之稱也)家貧苦宦卑饑寒奴僕賤顔
狀老翁為同調嗟誰惜(洙曰謝靈運誰謂古今殊異代可同調師曰同調言才調之同)
論文笑自知流傳江鮑體(江文通鮑明遠)相顧免無兒(洙曰伯道無兒)
(趙曰唐宗嘗曰蘇瓌有子李嶠無兒免無兒言各有子以傳世)
酬孟雲卿(乾元元年作)
補注(鶴曰詩云明朝牽世務揮淚各西東當是乾元元年六月出為華州司功將行時作)
樂極傷頭白更深愛燭紅相逢難衮衮(趙曰衮衮相繼之意字出晉書)
(張華讀史衮衮可聽師曰言際會不得數也)告别莫悤悤(魯曰張芳云悤悤不暇草書)但
恐天河落(洙曰鮑明遠夜移衡漢落劉曰寓意禄山之亂恐朝廷傾陷也)寧辭酒盞空
(趙曰飲盡而空也)明朝牽世務揮淚各西東
奉贈王中允維(乾元元年作)
(鮑曰王維字摩詰累遷給事中禄山反為賊所得禄山素知其才迎至洛陽迫為給事中禄山)
(大宴凝碧池維聞甚悲作詩悼痛賊平下獄以詩聞行在肅宗憐之下遷太子中允)補注
(鶴曰唐志左春坊中允二人掌侍從贊相駁正啓奏維遷中允在至德二載今云一病緣明主)
(三年獨此心當是乾元元年作)
中允聲名久如今契闊深共傳收庾信(趙曰侯景之亂梁簡文帝使庾)
(信率宫中文武千餘人營於朱雀航及景至信以衆奔江陵梁元帝承制除信御史中丞以言王維初以禄山)
(之脅授偽命肅宗憐維釋其死下遷中允)不比得陳琳(洙曰陳琳避難冀州袁紹初使典文章作)
(檄以告劉備言曹公失德不堪依附反譏曹公父子後紹敗曹公得琳愛其才不之責趙曰言王維在賊中禄)
(山大宴梨園樂工皆泣維賦詩痛悼則異乎陳琳矣)一病緣明主三年獨此心窮
愁應有作試誦白頭吟(師曰甫自言得肺疾只緣思君也言在寇庭未嘗以忘於君身)
(雖困辱而此心無變洙曰虞卿窮愁著書白頭吟以人情樂新而厭故蘇曰張跋欲娶妾其妻曰子試誦白頭)
(吟妾當聽之跋慙悚而止)補注(鶴曰舊史云元宗出幸維扈從不及為賊所得維服藥取痢偽稱瘴病新)
(史亦云今曰一病者正以維偽病而言豈公自謂自天寶十五載至乾元元年為三年其戴君之心未嘗有二)
(故終以白頭吟喻其不改節也西京雜記司馬相如將聘茂陵女子為妾卓文君作白頭吟以自絶相如感之)
(乃止其詞云凄凄重凄凄嫁女不須啼願得一心人白頭不相離)
奉陪鄭駙馬韋曲二首(乾元元年春作)
補注(鶴曰鄭駙馬即潛曜韋曲地名在長安公贈韋七贊善詩云杜陵韋曲未央前是也)
(今詩云野寺垂楊裏春畦亂水間又云白髮好禁春當是乾元元年春作)
韋曲花無頼家家惱殺人(趙曰古詩云蕭蕭愁殺人)渌樽須盡日(趙曰)
(沈休文詩憂來命渌樽鄭曰渌龍玉切本作醁美酒也)白髮好禁(一作傷鄭曰禁居吟切勝也)
春石角鈎衣破(沈曰石角石菱角也)藤枝刺眼新(刺七亦切)何時占叢
竹頭戴小烏巾(蘇曰劉岩隠逸不仕常著緇衣小烏巾師曰甫意欲卜居植竹以怡情也)
野寺垂楊裏春畦亂水間美花多映竹好鳥不歸山(曰)
(托言猶在仕途未能拂衣林下)城郭終何事風塵豈駐顔(趙曰言城中多風塵徒催)
(人老耳)誰能共公子薄暮欲俱還(師曰甫意欲與鄭於暮年還政以自養也)
寄左省杜拾遺(新添)岑參
聯步趨丹陛分曹限紫微曉隨天仗入暮惹御香歸白
髮悲花落青雲羨鳥飛聖朝無闕事自覺諫書稀
奉答岑參補闕見贈(乾元元年春作)
補注(鶴曰公至德二載六月十二日同左右拾遺裴薦孟昌浩魏齊&KR1334;左補闕韋少遊薦)
(參為近侍其狀云今諫諍之路大開獻替之臣未備是時參試大理評事攝諫察御史今題云)
(奉答岑參補闕則是薦後除參補闕亦可謂言聽矣詩云冉冉柳條碧娟娟花蘂紅當是乾元)
(元年春作)
窈窕清禁闕罷朝歸不同(師曰岑為補闕屬中書居右署甫為拾遺屬門下居左署)
(故云歸不同)君隨丞相後我往(一作住)日華東(蘇曰郭偲家住日華門東畔趙)
(曰拾遺在百官志皆隸門下省而省在華門之東杜公為左拾遺故云云)補注(鶴曰拾遺左屬門下右屬)
(中書通典所載也當是岑補闕居右署而公居左署故不同不獨公云罷朝歸不同岑亦有分曹限紫微之句)
(紫微指中書而云趙云岑兼官乃隨丞相恐未必然所居既異歸路自應不同其隨丞相之後亦適然耳岑詩)
(云暮惹御香歸則非歸省治事也)冉冉柳枝碧娟娟花蘂紅故人得佳
句獨贈白頭翁
送許八拾遺歸江寧覲省甫昔時嘗客遊此縣
於許生處乞瓦棺寺維摩圖樣志諸篇末(乾元元年作)
補注(鶴曰江寧郡唐為昇州志云至德二載以潤州江寧縣置公開元末嘗遊此許當是)
(二載六月後為拾遺蓋是年六月十二日公同遺補薦岑參時許不預名此詩當是乾元元年)
(作)
詔許辭中禁慈顔赴北堂(洙曰詩馬得諼草言樹之背注北堂也北堂母氏也一云)
(天語辭中禁家榮赴北堂)聖朝新孝理(洙曰以孝理天下)祖席倍輝光(洙曰祖席)
(飲餞也漢祖二疏一云行子倍恩光)内(一作贈)帛擎偏重宫衣著更香淮隂
新夜驛京口渡江航(洙曰淮隂京口皆江南地名鄭曰淮隂楚州京口潤州)春隔
雞人晝(洙曰雞人宫中司曉者言許方歸江寧當隔雞人報曉爾)秋期燕子涼(秋期還也)
賜書誇父老夀酒樂城隍(洙曰一云竹引趨庭曙山添扇枕涼十年過父老幾日賽)
(城隍薛曰按古樂府前有一樽酒主人行夀今日合來者皆令富且貴欲令主人三萬歲終歲不知老為吏當)
(高遷賈市得萬倍桑蠶當大得主人宜子孫)看畫曾饑渴追蹤限(一云恨)淼茫
虎頭金粟影神妙獨難忘(洙曰虎頭維摩相也金粟釋有金粟也修可曰愷之字長)
(康小字虎頭晉陵無錫人多才氣尤工丹青傳寫形勢莫不絶妙曾於瓦棺寺北殿畫維摩詰畫訖光耀月餘)
(日師曰王洙以虎頭為維摩相大誤矣薛曰按王簡栖頭陀寺碑金粟如來儀文殊戾止發迹經曰淨明大士)
(是往古金粟如來)補注(希曰歐陽論藝文類聚引世說顧愷之為虎頭將軍然今世說不載歷代名畫)
(記曰愷之小字虎頭按祖庭事苑十門辨惑論云維摩是金粟如來吉藏法師謂出思惟三昧經自云未見其)
(本今諸經目錄中無此經名何也)
因許八奉寄江寧旻上人(乾元元年作)
補注(鶴曰詩云聞君話我為官在又因許拾遺以寄之當是乾元元年作)
不見旻公三十年封書寄與淚潺湲補注(鶴曰楚辭横流涕兮潺湲)
(詩作於乾元元年戊戌而云不見三十年遡而計之當在開元十七年巳巳然公進三大禮賦表云浪跡於陛)
(下豐草長林實自弱冠之年則其遊吳越乃在開元十九年是年公年二十歲當以表為是)舊來好
事今能否老去新詩誰與(一作為)傳碁局動隨尋(一作幽)澗
竹袈裟憶上泛湖船聞君話我為官在頭白昏昏只醉
眠
至德二載甫自京金光門出道歸鳳翔乾元初從
左拾遺移華州掾與親故别因出此門有悲往事
(乾元元年作)
補注(鶴曰此詩作於乾元元年之六月雖史不載移掾月日而七月巳有代華州郭使君)
(進滅寇狀)
此道昔歸順西郊胡正煩(洙曰公昔自賊中間道歸行在趙曰言其逃賊之行在是)
(為歸順言當歸順時正值胡在西郊爾)至今猶破膽應有未招魂(洙曰言履艱危)
(膽破魂飛也宋玉有招魂文)近得(一作侍)歸京邑移官豈(一作遠)至尊(洙曰)
(言移外官非天子意也)無才日衰老駐馬望千門(趙曰凝望於宫禁徬徨不忍去)
(也師曰甫陷禄山軍中竄歸鳳翔謁肅宗故云歸順後論房琯事移華州司功非出天子之意蓋䜛邪毁傷之)
(也漢武帝宫中有千門萬戶駐馬望千門蓋戀君不忍去也)
寄高三十五詹事(鮑曰高適肅宗竒之除揚州大都督李輔國惡其才下除太子)
(詹事)補注(鶴曰按志太子詹事正四品上詹事秦官掌皇太子宫詹事掌東宫三寺十率)
(府之政令少詹為之貳梁權道編在乾元二年秦州作按新舊史本傳云至德二載永王璘敗)
(李輔國數短於上前左授太子少詹事此詩云兵戈久索居則是為詹事巳久當是乾元元年)
(作)
安穏高詹事兵戈久索居(洙曰蕭索也子夏離羣索居)時來如(一作知)
宦達歲晚莫情疎(魯曰言無隨世態)天上多鴻雁池中足鯉魚
相看過(古禾切)半百不寄一行書(洙曰蘇武繫書雁足古詩呼童烹鯉魚中有尺)
(素書古人言音信多以此二物或謂之鱗羽趙曰劉諭故人各在異方不能寄一行書通關中消息)
路逢襄陽少府入城戲呈楊員外綰(乾元元年作)
(彦輔曰甫赴華州日許寄員外茯苓)補注(鶴曰按綰本傳綰華州華隂人新史不言為員)
(外郎舊史云肅宗即位綰自賊中冒難赴行在除起居舍人知制誥歷司勲員外郎新史務簡)
(而事多遺類如此此詩當是乾元元年作)
寄語楊員外山寒少茯苓(師曰史記龜策傳云茯苓在兔絲之下狀如飛鳥之形新)
(雨已以夜晴兔絲去之即篝燭此地火滅記其處明日乃掘取入地四尺至七尺得矣)歸來稍暄
(一云候和)暖當為斸青冥(鄭曰斸斫也師曰斸以錐刺地也)翻動(一作倒)神仙
窟(洙曰茯苓松脂所化斸之乃得世言華山神仙所居地多茯苓)封題鳥獸形(唐曰茯苓以鳥)
(獸形者為尚)補注(希曰後漢靈帝中平元年郡國生異草備龍蛇鳥獸之形此借用其字)兼將
老藤杖扶汝醉初醒
題鄭縣亭子(乾元元年作)
補注(鶴曰鄭縣隸華州詩云鄭縣亭子澗之濱雲斷岳蓮臨大路當是乾元元年赴華州)
(司功時作)
鄭縣亭子澗之濱戶牖憑高發興新(洙曰言臨高多發新興)雲斷
岳蓮臨大路(一作道趙曰指言蓮花峰也)天晴(一作清)宫柳暗長春(趙曰)
(指言長春宫也在同州朝邑縣皆華山所臨)巢邊野雀羣欺燕花底山蜂遠
趁人更欲題詩滿青竹晚來幽獨恐傷神(洙曰野崔欺燕山蜂趁人)
(皆感時而作故末有幽獨傷神趙曰舊注謂感時而作非也此實道其事而似譏之爾蓋公以論房琯不宜廢)
(帝怒而出之當時無嫉之者)
望岳(乾元元年作)
補注(鶴曰詩云西岳崚嶒竦處尊是為西岳作西岳在華州當是乾元元年赴華州司功)
(時作)
西岳崚嶒(一云稜危)竦處尊(華岳也)諸峰羅立(一作列)似兒孫(洙曰)
(言序列而不敢與岳爭長)安得仙人九節杖拄到玉女洗頭盆(洙曰仙人)
(有九節杖笻杖亦有九節玉女洗頭盆因山形而名蘇曰列仙傳王烈魯授赤城老人九節蒼藤竹杖行地馬)
(不能追三峰記華山云臺上有石盆可容水數斛明瑩如玉俗呼為玉女洗頭盆修可曰集仙錄明星玉女者)
(居華山服玉漿白日昇天中頂白龜其廣數畝高二仞盆其側有梯磴達皆見玉女祠前有五石臼號玉女洗頭)
(秦曰張衡思元賦云載太華兮召洛浦之宓妃即明星玉女也)補注(希曰真誥楊義布蓬萊仙翁拄九節)
(杖而視白龍閬州天目山上亦有玉女池)車箱入谷無歸路(一作回)箭括通天
有一門稍待秋風涼冷後高尋白帝問真源(洙曰白帝西方之帝)
(趙曰言白帝則華岳乃西方之鎮也梁孝儀和昭明太子詩降道訪真源)
至日遣興奉寄北省舊閣老兩院故人二首(乾元元年)
(作)補注(鶴曰詩云去歲兹辰捧御牀謂至德二載至日在近侍也又云孤城此日堪腸)
(斷則在華州也當是乾元元年)
去歲兹辰捧御牀五更三點入(一作出)鵷行(師曰鵷鷺之行喻縉紳之)
(列余曰唐上官儀傳簉羽鴛鷺)補注(鶴曰杜審言守歲侍宴應制詩云季冬除夜接新年帝子王臣捧御)
(筵此用其意與字)欲知趨走傷心地(洙曰此言為華掾趨走參謁郡將也)正想氤
氲滿眼香(洙曰御爐香烟)無路從容陪語笑有時顛倒著衣裳
(趙曰詩東方未明顛倒衣裳師曰言行之遽也)何人錯憶窮愁日愁日愁隨一線
長(洙曰一云日日愁隨一線長歲時記云宫中以紅線量日影至日日影添一線蘇曰唐雜錄謂宫中以女)
(工揆日之長短冬至後日晷漸長比常日增一線之功黃魯直云此說是)
憶昨逍遙供奉班(趙曰唐拾遺掌供奉諷諫)去年今日侍龍顔(洙曰漢高)
(祖隆凖而龍顔)麒麟不動爐烟上(蘇曰漢武時月氏進七寶麒麟爐百和香續絃膠)孔
雀徐開扇影還(鮑曰孝明時南蠻進白孔雀尾扇趙曰以言至日受賀之儀)玉几(一作)
(座)由來天北極朱衣只在殿中間(洙曰周禮王左右玉几孝祥曰言拾遺只)
(在殿中間與侍御史同立所謂立螭頭是也)補注(鶴曰玉几字書亦有之公為拾遺時未賜緋所謂青)
(袍朝士最困者是也又公有送班司馬入京詩云正殿引朱衣當是奉引者唐儀衛志云朝日殿上設黼衣躡)
(席熏爐香案御史大夫領屬官至殿西廡從官朱衣傳呼促百官就班朱衣其此歟)孤城此日堪
腸斷(趙曰公在外不得預朝賀而懷之耳故有腸斷之句)愁對寒雲雪滿山(洙曰舞鶴)
(賦冰塞長河雪滿羣山)
得舍弟消息二首(天寶十五載作)
補注(鶴曰梁權道編此詩在乾元元年華州詩内然詩云兩京三十口殆是在京師作又)
(詩中無言為拾遺移司功之意乃云烽舉新酣戰雖在命如絲等語是夫寶十五載避賊時作)
近有平隂信(鮑曰平隂屬河南郡)遙憐舍弟存側身千里道(洙曰言避)
(賊不得正行)寄食一家村補注(希曰韓信寄食於漂毋)烽舉新酣戰(洙曰)
(烽舉時有寇則舉趙曰淮南子魯陽公與韓戰戰酣日暮援戈而麾之)啼垂舊血痕不知
臨老日招得幾人(一作時)魂
汝懦歸無計(鄭曰懦弱也)吾衰往未期浪傳烏鵲喜(洙曰西京雜記)
(乾鵲噪而行人至)深負鶺鴒詩(洙曰常棣詩鶺鴒在原兄弟急難)生理何顔面
(蘇曰何敬祖生理荒涼家風零替重見故人揣心撫膺夫何顔面)憂端且歲時兩京三
十口雖在命如絲(魯曰言雖不死亦若絲之欲絶可謂至危矣)
寄高適(新添年寶應元作)
補注(鶴曰詩云北闕更新主謂代宗初即位當是寶應元年作是時公在成都而適召還)
(矣故曰南星落故園)
楚隔乾坤遠難招病客魂詩名唯我共世事與誰論北
闕更新主南星落故園定知相見日爛漫倒芳樽
補注杜詩卷十九
