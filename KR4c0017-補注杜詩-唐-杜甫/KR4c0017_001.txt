補注杜詩卷一宋黃希原本
黃鶴補注
奉贈韋左丞丈卄二韻(天寶七載作)
(鮑曰韋濟韋嗣立天寶中授尚書左丞史有傳附嗣立後師云甫為華州司功作此詩辭韋左)
(丞)補注(鶴曰前漢百官志成帝建始四年初置尚書員五人有四丞後漢志左右丞各)
(一人師云是貶華州司功後作則當在乾元元年而梁權道編在天寶十一載師注為非若在)
(乾元元年不應詩中無一語及祿山之亂與夫為拾遺貶司功之意魯訔年譜謂此詩在天寶)
(六載而不知是年濟未拜左丞按舊史天寶七載濟為河南尹遷尚書左丞公以天寶六載詔)
(天下有一藝者赴轂下遂自河南歸應詔而林甫忌人斥已建言乞先下尚書省問遂無一中)
(者公由是退下故詩云主上頃見徵青冥却垂翅當是七載作此詩只陳情當在贈韋左丞丈)
(詩之後)
紈袴不餓死(洙曰前漢班氏叙傳曰王鳳薦班伯宜勸學召見宴昵殿上方鄉學鄭寬中張禹朝)
(夕入說尚書論語於金華殿中詔伯受焉數年金華之業絶出與王許子弟為羣在於綺襦紈袴之間非其好)
(也晉灼曰白綺之襦冰紈之袴也師古曰紈素也綺今之細綾也趙曰丹墀步紈袴之童)儒冠多誤
身(洙曰莊子曰儒者冠圜冠者知天時儒行曰冠章甫之冠前漢酈食其傳沛公不喜儒諸客冠儒冠來者)
(沛公輙解其冠溺其中師曰杜甫生於睿宗先天元年死於代宗大歷五年年五十有九歴睿宗玄宗肅宗代)
(宗凡四朝也天寶十寶年獻三賦玄宗命宰相試以文章授河西尉不行天十四年安祿山亂甫挈家避亂)
(鄜州陷賊中肅宗至德二載脱身歸鳳翔府上謁肅宗肅宗授以左拾遺當是時房琯以宰相總兵與賊戰琯)
(儒者用春秋車戰之法為賊所敗由是得罪甫上疏論琯不宜廢肅宗怒貶甫為華州司功甫既不得志聞李)
(白在山東將為山東之遊遂作此詩辭韋左丞明已無罪而去觀甫嘗有憶李白詩之句何時一樽酒重與細)
(論文蓋謂此行為尋李白故也紈袴貴遊子弟之服餓之義有二絶粒曰餓不食祿亦曰餓若伯夷叔齊餓于)
(首陽采薇而食不食周祿正此餓也當祿山之亂武夫悍卒皆以軍功取封侯其子弟自襁褓至于老死誰有)
(不食祿者獨文儒之士不能擐甲出戰皆寂寥不見用以此誤身者多矣蓋嘆武夫得志傷吾道之不用也)
丈人試靜聽賤子請具陳(洙曰易師貞丈人吉注丈人嚴莊之稱也應璩百一詩避)
(席跪自陳賤子實空虚鮑照東武吟主人且勿喧賤子歌一言趙曰伍子胥謂漁父曰性命屬天今屬丈人師)
(曰丈人指韋左丞又賤子甫自謂也)補注(希曰風俗通曰易師貞丈人非徒取尊老亦須德行先人也又)
(疏廣傳宜從丈人所勸說君師古曰文人嚴莊之稱故親而老者皆稱焉南史謝靈運謂孟顗曰丈人生天當)
(在靈運後成佛當在靈運前)甫昔少年日早充觀國賓(洙曰少一作妙賈誼洛陽)
(年少定功曰沈休文别范安成云平生少年日趙曰易觀國之光利用賓于王彦輔曰杜嘗策名薦書也師曰)
(天寶十三載甫獻三賦召試文章故云)補注(鶴曰按公本傳嘗舉進士不第故壯遊詩云中歲貢舊鄉)
(忤下考功第殆是公嘗預京兆貢舉故云唐初考功員外郎試進士志云開元二十四年以考功郎李昴為舉)
(人詆訶帝以員外郎望輕徙禮部以侍郎主之則公預舉在二十四年之前時方二十餘歲宜自謂少年也師)
(云獻三賦召試則非後言主上頃見徵亦不是言獻賦乃天寶六載詔天下有一藝者赴轂下)讀書破
萬卷下筆如有神(洙曰魏文帝典論云傅武仲下筆不能自休孔文舉表性與道合思若有)
(神蘇軾曰仲舒荅策下筆疑有神助趙曰梁孝元帝之敗焚圖書十四萬卷曰讀書萬卷猶有今日故焚之中)
(着一破字則字着力而新奇矣)補注(希曰北史崔瞻傳不讀五千卷無入此室今謂破萬卷而下筆有神)
(正用此意)賦料揚雄敵詩看子建親(蘇曰揚子雲曰長卿之賦不似從人間來其神)
(化所至即子雲學長卿為賦故雅推服趙曰雄傳嘗好辭賦每擬相如故公於賦則言敵揚雄黃曰曹植字子)
(建善屬文著責躬公讌等詩後人謂天下才共一石子建獨得八斗鍾嶸品子建詩云原出國風卓爾不羣故)
(公於詩言親子建親之者言與之近也彦輔曰杜於詩賦蓋以二人為凖)補注(鶴曰考公進鵰賦表云自)
(七歲所綴詩筆向十四載矣千有餘篇云云臣之述作雖不足以鼓吹六經先鳴諸子至於沉鬱頓挫隨時敏)
(捷而揚雄枚臯之流庶可跂及故此詩亦云賦敵揚雄詩親子建然今所傳詩多是天寶末年亂離之後所作)
(前所謂千有餘篇者今已不可盡見惜哉)李邕求識面(洙曰李邕見文苑傳廣陵江都人父善嘗)
(注文選邕少知名長安李嶠等薦邕詞高行直堪為諫官由是召拜左拾遺玄宗東封獻賦稱旨尤長碑頌中)
(朝衣冠多持金帛往求其文修可曰北齊神武自太原來朝見宋遊道曰常聞其名今日始識其面)王翰
願卜隣(洙曰卜一作為唐文苑傳王翰并州晉陽人少豪蕩不羇發言立意自比侯王日聚英豪從禽)
(擊鼓恣為歡賞文士祖詠杜華嘗在座彦輔曰左傳曰惟隣是卜師曰破萬卷謂識破其理如中庸曰君子之)
(道語大天下莫能載語小天下莫能破大抵人誰不讀書識破其理者寡矣故孔子曰默而識之甫既識破萬)
(卷之理縱横妙用無施不可故下筆之際如有神異漢揚雄嘗作甘泉等賦魏曹子建其兄常欲殺之子建七)
(步成詩甫以揚雄之賦與已相敵體以子建之詩但親近於已是甫以詩才自負謂子建所不若也唐李邕有)
(才名後進想慕求識其面以至道塗聚觀傳其眉目有異唐王翰文士也杜華嘗與遊從華母崔氏云吾聞孟)
(母三徙吾今欲卜居使汝與王翰為隣蓋愛其才故也甫以文章知名當世士大夫皆想慕之故以李邕王翰)
(自比)自謂頗挺出(洙曰一作生彦輔曰一作特)立登要路津(洙曰古詩何不策高)
(足先據要路津)致君堯舜上再使風俗淳(洙曰伊尹致君堯舜又魏杜恕舉明主於)
(唐虞之上)此意竟蕭條行謌非隠淪(洙曰前漢朱買臣家貧好讀書艾薪樵賣以給)
(食擔束薪行且誦書其妻亦負戴相隨數止買臣毋歌謳道中買臣益疾歌妻羞之求去其後買臣獨行歌道)
(中負薪墓間宋顔延年詠嵇中散詩曰立俗迕流議尋山結隠淪謝眺敬亭詩隠淪既已託鮑昭詩孤賤長隠)
(淪趙曰列子載林類年且百歲拾穗行歌張湛注云古之隠者也師曰挺者特也路與津者衝要之所乃人物)
(輻凑之地以譬顯逹也官有清有要清而不要則無權要而不清則拘於俗既清且要乃為美官甫方召試文)
(章以清要自期必謂特出登于要路津豈期授以河西尉故此意寥寂不獲致君與澤民也隠淪者隠逸之士)
(也甫既不見大用辭河西尉又不能隠居林下其貧賤如朱買臣負薪行歌於路必為隠淪之徒所非議矣)
騎驢三十載(洙曰任昉詩結歡三十載生死一交情陶潜閒居三十載彦輔曰後漢獨行傳向相)
(或騎驢入市乞丐於人)旅食京華春(定功曰魏文帝與吳質書旅食南館耳郭璞詩曰京華豪)
(俠春)朝扣富兒門(鄭曰朝陟遙切早也扣去苟切擊也又苦候切義同)暮隨肥馬塵
殘杯與冷炙(洙曰顔氏家訓云唯不可令有稱譽見役勲貴處之下座以取殘杯冷炙之辱戴安)
(道猶遭之况爾曹乎蘇曰吳起嘗嘆曰丈夫兒事未濟甘晦休山林焉能逐浮薄子苟冷炙殘杯焉)到處
潜悲辛(修可曰鮑照野鶴賦對鐘鼓之悲卒師曰驢賤者所乘也得志則乘高車大馬貧賤則跨驢而)
(已昔李白以文章待詔翰林後放逸不檢遂流落不用嘗為華陰令所辱令致對云曾遇龍巾拭吐御手調羹)
(天子殿前尚與吾走馬華陰縣裏不與我騎驢初貴故走馬後貧賤故出騎驢甫既辭河西尉貧在京師自未)
(獻賦之前迨今凡三十年矣獻賦時年四十三京華者言京師乃繁華之地當春月貴遊相追逐繁絃脆管無)
(處不有甫獨旅食于此其寂寞可知故朝扣富兒門投刺求見暮則隨其後塵為當朝士大夫所薄如此殘杯)
(謂甕之餘者香已埋歇柔肉曰炙冷炙謂宿炙也甫既貧賤餬口京師貴遊薄之惟待我以殘杯與冷炙深使)
(人暗地抱辛酸也)主上頃見徵(彦輔曰漢雜事宣帝時蔣蒲與子方召見徵)歘然欲
求伸(洙曰易曰尺蠖之屈以求伸也)青冥却垂翅(蘇曰李斯曰丈夫兒提筆鼓吻取富貴易)
(君舉杯何青冥之翮與鷃共垂翅乎修可曰屈原悲回風云據青冥而攄虹注青冥雲也洙曰後漢馮異傳始)
(雖垂翅回谿終能奮翼澠池)蹭蹬無縱鱗(洙曰王褒聖主得賢臣頌曰沛乎若巨魚縱大壑海)
(賦蹭蹬窮波失勢貌)甚媿丈人厚甚知丈人真(趙曰厚言其相待之厚如後漢云所)
(以慰藉之甚厚真言其懷抱之真如莊子云其為人也真)每於百寮上(尹曰史相國位諸侯王百)
(寮之上)猥誦佳句新(洙曰杜詩云為人性癖耽佳句語不驚人死不休)竊效貢公
喜(洙曰貢公貢禹也前漢王吉傳吉字子陽與貢禹為友世稱王陽在位貢公彈冠言其取舍同也修可曰)
(劉孝標廣絶交論曰王陽登而貢公喜)難甘原憲貧(洙曰仲尼弟子傳原憲在草澤中子貢相)
(衛而結駟連騎排藜藿入窮閻過謝原憲憲攝敝衣冠見子貢子貢耻之曰夫子豈病乎憲曰吾聞之無財者)
(謂之貧學道而不能行謂之病若憲貧也非病也子貢慙而去)焉能心怏怏(洙曰韓信傳信知漢)
(王畏惡其能稱疾不朝由此怨望居常怏怏羞與綘灌等伍周亞夫傳此怏怏非少主臣也趙曰吳越春秋吳)
(王僚之母謂王曰公子光心氣怏怏常有愧恨之色)秪是走踆踆(鄭曰踆七倫反洙曰踆踆行走)
(貌張平子西京賦大雀踆踆)今欲東入海(洙曰語曰乘桴浮于海又曰少師陽擊磬襄入于海)
(趙曰此詩人欲去之意造語如此非真有東海之役也)即將西去秦(洙曰李斯上秦始皇書今)
(乃却賓客以弃諸侯使天下之士退而不敢西向裹足不入秦此所謂藉寇兵而齎盜糧)尚憐終南
山(洙曰周庾信有駕幸終南山詩地理志稱扶風武功縣東有大山古文以為終南左傳昭四年曰荆山終)
(南九州之險是周地之名山鄭曰福地記云其山東接驪山太華西連太白隴山北去長安八十里南入楚塞連)
(蜀東西數百里亦曰中南)回首清渭濱(洙曰呂望垂釣於渭水得玉璜遂為帝師修可曰潘安仁)
(西征賦言長安之境曰南有玄㶚素滻北有清渭濁涇)常擬報一飯(洙曰史記范睢傳睢為將)
(軍散家財物盡以報所嘗困戹者一飯之恩必償睚眦之怨必報李固傳切感古人一飯之報注謂靈輙也孔)
(融一飯之惠必報)况懷辭大臣(趙曰以一飯之恩常欲如靈輙之報宣子况大臣相知不獨一)
(飯耳其去之懷為何如)白鷗波(洙曰一作沒)浩蕩(蘇曰波乃沒字也古詩云沒白鷗之浩蕩)
(若作波字乃上下句不相符信沒字耳宋敏求云鷗不善沒改作波殊不知鷗之滅沒於煙波間最為自然善)
(舊本作沒禽經云鳬善浮鷗善沒當以沒字為是洙曰謝眺詩浩蕩别親知潘岳河陽詩洪流何浩蕩趙曰或)
(取流放之貌離騷云怨靈脩之浩蕩或取曠遠之貌如楚辭曰志浩蕩而傷懷)補注(希曰離騷注云浩猶)
(浩浩蕩猶蕩蕩無思慮也以此二字形容鷗之出沒波間而我之無所繫着自見矣)萬里誰能馴
(洙曰顔延年詠嵇中散詩曰鸞翮有時鎩龍性誰能馴師曰主上謂肅宗也至德二載肅宗見徵徵召也召授)
(左拾遺歘即倏忽歘然如屈蠖久蟄志欲求伸甫當此時將謂得所施為遂上疏論房琯事不期貶華州司功)
(故云青冥却垂翅蹭蹬無縱鱗青冥天也蹭蹬失勢之貌青天可以飛騰今反垂翅巨魚可以縱壑今反蹭蹬)
(蓋傷其得罪也唯韋丈與甫相厚善而知甫為人真率故及于此韋丈愛甫蓋重其詩才每於百寮之上謂於)
(宰相前常稱誦其佳句故有拾遺之擢當此時喜得韋丈推引故效貢公喜得王陽在位也今乃復見貶黜貧)
(賤又如原憲誠使人所難甘矣雖然如是亦安能怏怏於朝廷秪是不免奔走託食於他鄉也踆踆奔走之狀)
(山東瀕海之郡唐都長安長安即秦地甫欲適山東故去云東入海秦地在西甫既適東必離去于西秦故云西)
(秦終南山與渭水皆秦地山水甫將東入海尚眷眷於終南清渭者不忍弃君而去也自古忠臣身在畎畆心)
(不忘君一飯之恩猶擬報之矧嘗食人之祿其忍遽忘乎君詩家獨推重杜甫蓋取其不忘君之意也大臣謂)
(左丞也左丞與甫厚善其判别之情得無懷思乎雖然如是甫之無官守言責其進退綽綽然有餘裕真若鷗)
(在浩蕩之波去來自得誰能馴狎哉王荆公常以波字為沒字其謬甚也鷗善浮沒何必獨言沒耶如前輩諸)
(公因舉杜詩身輕一鳥過之句坐間皆忘過字因共補之或言下或言疾竟不似過字之為渾成也則知沒浩)
(蕩亦不如波浩蕩之自然)
送高三十五書記(天寶十二載作)
(傳曰適年過五十始留意詩什為哥舒翰府掌書記從翰入朝盛稱之於上前拜拾遺鮑曰高)
(書記適也字達夫渤海人宋州刺史張九臯竒之舉有道調封丘尉不得志去客河西河西節)
(度使哥舒翰表為左驍衞兵曹參軍掌書記師曰適為武威郡鎮帥哥舒翰府掌書記故甫送)
(以此詩)補注(鶴曰按史天寶十二載楊國忠奏以哥舒翰兼河西節度使十三載五月)
(奏前封丘尉高適為掌書記故送以此詩十四載十二月翰守潼關降安祿山然通鑑乃謂八)
(載上命隴西節度哥舒翰帥隴右河西等處以兵攻石堡城意十二載作此詩詳見寄適詩下)
崆峒小麥熟且願休王師(夏竦曰肅州昔月支之地漢武時為武威酒泉郡崆峒在)
(郡東洙曰爾雅四極北載斗極為崆峒之山蘇曰武帝欲討西戎耿遜諫曰今崆峒小麥方熟陛下宜休王師)
(帝從修可曰按史記黃帝西至于崆峒韋昭注曰在隴右九域圖志云岷州和政郡有崆峒山)補注(希曰)
(按寰宇記禹迹之内山名崆峒者三一在臨洮一在安定一在汝州黃帝問道之所專指汝州此當是指臨洮)
(而言蓋河西節度治梁州而洮涼在唐並隸隴右鶴曰唐志崆峒山雖在岷州和政郡溢樂縣而州乃義寧二)
(年析臨洮和政置其實臨洮郡也按通鑑天寶六載王忠嗣使哥舒翰擊吐蕃累功至隴右節度副使每歲積)
(石軍麥熟吐蕃輙來穫之無能禦者邊人謂之吐蕃麥莊翰先伏兵於其側虜至斷其後夾擊之無一得反自)
(是不敢復來積石軍在廓州達化縣廓去岷不遠)請公問主將焉用窮荒為(彦輔)
(曰窮荒謂窮兵武貪土地也師曰西北地寒時晩小麥熟是五月之時穀麥者民之司命今麥正熟願休兵使)
(邊民得穫麥請適問翰何用窮荒之地俾民不得穫麥夷狄之地乃窮荒所在譬如石田不可以耕)補注
(希曰漢文紀四荒之外師古注曰戎狄荒服故曰四荒言其荒忽去來無常也唐置河西節度使本以斷隔羌)
(胡而哥舒翰貪功生事攻吐蕃石堡喪士卒數萬又遣兵開屯田於赤嶺戍兵為吐蕃所沒此蓋不知窮荒之)
(無用也)饑鷹未飽肉側翅隨人飛(洙曰魏志呂布因陳登求徐州牧不得布怒登)
(喻之曰登見曹公言待將軍譬如養虎當飽其肉不則噬人公曰不如卿言譬如養鷹饑則為用飽則揚去布)
(乃解載記慕容垂猶鷹也饑則附人飽則高飛)高生跨鞍馬(彦輔曰古詩云鞍馬光照地)有
似幽并皃(洙曰曹子建白馬篇白馬飾金羈連翩西北馳借問誰家子幽并游俠兒山簡云舉鞭問)
(葛彊何如并州兒鄭曰舜分冀州為幽州并州二州多游俠之士師曰鷹之為用可饑不可飽飽則飛去饑而)
(後可用也譬如高適豪傑之士其肯為哥舒翰用是故卑微其官使之發激立功鷹不饑不肯側翅以隨人高)
(適官不薄亦不肯隨翰往武威此必然之理也幽并二州逼近羌戎其俗皆習鞍馬馳射高適本儒生今能跨)
(馬有似幽并之兒以其文武兼資故也)脫身簿尉中(鮑曰適以封丘尉不得志去故云)始
與捶楚辭(洙曰捶主蘂切韓愈云判司卑官不堪說未免捶楚塵埃間鮑曰謂唐時參軍簿尉受杖)
(非也今詳杜所言捶有罪者也退之江陵途中云栖栖法曹掾何處事卑陬何况親犴獄敲榜發姦偷此豈身)
(受杖如漢諸署郎耶余曰邵氏聞見錄云杜牧之寄姪阿宜詩云一語不中治鞭捶身滿瘡蓋唐參軍簿尉有)
(罪加撻罰如今之胥吏也高子勉見山谷云爾予初疑其不然因讀唐史代宗命劉晏考所部官善惡刺史有)
(罪者五品以上劾治六品以上杖訖奏參軍簿尉不足道也)借問今何官觸熱向武
威(洙曰前漢武威郡故匈奴休屠王地武帝太初四年開隋志舊置凉州後周置緫管府大業初府廢李泰)
(伯曰程曉詩觸熱到人家)荅云(洙曰一作言)一書記所媿國士知(洙曰陳琳袁本)
(初書記之士又阮瑀管書記之任豫讓曰中行以衆人畜我我故衆人事之智伯以國士遇我我故國士報之)
人實不易知更須慎其儀(洙曰更一作尤儀一作宜范睢傳侯嬴謂信陵君曰人固)
(未易知知人亦未易昱曰抑詩敬慎威儀)十年出幕府自可持旌麾(洙曰麾一作旗)
(李廣傳幕府省文書晉灼曰將軍職在征行無常處所在為治故言幕府幕大也或曰衛青征匈奴絶大漠大)
(克獲帝就拜大將軍於幕中府故曰幕府師古曰二居說皆非也幕府者以軍幕為義古字通用軍旅無常)
(止故以帳幕言之廉頗李牧市租皆入幕府此則非因衛青始有其號又幕大之義乖彦輔曰旌謂旌旗麾蓋)
(將兵者所建世說曰掘尾蓋)此行既特達足以慰所思(洙曰一云亦足慰遠思)
男兒功名遂亦在老大時(師曰今高適脱身於簿尉中已免捶楚之憂矣武威即涼)
(州觸熱謂小麥熟正當五月之時書記掌撰兵符軍檄露布之類甫問高適今已辭捶楚而為何官蓋適之行)
(期觸冒暑熱向武威郡為掌書記而已然媿荷哥舒翰以國士禮與之結知甫因戒之曰人相結知不為易得)
(當小心謹慎其儀無恃才高驕傲於主將則為失已失人也大將行兵無宮室可居惟以青油幕為府以避風)
(雨故云幕府唐制從軍歲久者始得大郡高適今在幕府為書記十年間出須得大郡故云自可持旌麾析羽)
(為旌所持以指麾也故曰旌麾適之此行已辭捶楚他日立功復持旌麾豈非特達乎足以慰甫懷思之情而)
(無所恨也自古大丈夫功名成遂亦在晚年不必皆少達也文選云嘉穀不早熟大器當晚成甫既勉以十年)
(出幕府恐嫌於遲暮故有下句爾)常恨結驩淺(李希聲曰左傳云願結驩於二三君)各在
天一涯(洙曰古詩相去萬餘里各在天一涯)又如參與商中腸安不悲(洙曰)
(蘇武詩昔為鴛與鴦今為參與辰王正長雜詩云王事離我老殊隔過參商左傳昭元年子産曰昔高辛氏有)
(二子伯曰閼伯季曰實沈居於曠林不相能也日尋干戈以相征討后帝不臧遷閼伯于商丘主辰商人是因)
(故辰為商星遷實沈于大夏主參唐人是因以服事夏商故參為晉星)驚風吹(洙曰一作飄)鴻
鵠不得相追隨(余曰張良傳鴻鵠高飛一舉千里)黃塵翳沙漠(潘大觀曰曹植)
(賦揚黃塵之冥冥)念子何當歸(洙曰前漢匈奴傳隔以山谷壅以沙漠盧諶贈崔温詩北眺沙)
(漠垂曹子建樂府少小去鄉邑揚聲沙漠垂蘇武詩欲展清商曲念子不能歸)補注(希曰漢武帝紀衞青)
(將軍絶幕應劭曰幕沙漠也匈奴南界臣瓉曰沙土曰漠)邊城有餘力早寄從軍詩
(洙曰王仲宣云從軍征遐路訓彼東南夷陸士衡樂府詩有從軍行苦哉遠征人北戍長城阿師曰古云歌驩)
(希遇愁别多逢蓋人生天地間爾東我西是以結驩淺故云各在天一涯辰參二星不相得各居一方人之離)
(别不獲會聚者似之甫生平既與適少相驩會今又執别如參與商中腸安得不悲慘也驚風者回飈也鴻鵠)
(一舉千里漢書陳勝云燕雀安知鴻鵠之志然鴻鵠得疾風吹嘘其勢高舉遠引彼燕雀之徒豈得相追隨也)
(鴻鵠喻適甫以燕雀自譬恨不得追隨於適而去也沙磧曰漠武威乃邊郡與沙漠相連風揚黃塵障翳人目)
(豈宜久居不知歸期當在何日或邊城無寇綽有餘暇早寄詩什庶知適之安否昔王粲有從軍詩適本文墨)
(之士不以軍事廢擲篇章甫之所囑者以此)
贈李白(開元二十四年作)
補注(鶴曰詩云李侯金閨彦亦有梁宋遊當是開元二十四年下考功第後遊齊趙時作)
(按公壯遊詩云放蕩齊趙間裘馬頗清狂快意八九載西歸到咸陽則歸京師在天寶四五載)
(而李白傳云天寶初已隠剡中則此詩當在於開元二十四五載作蓋公詩云二年客東都又)
(云亦有梁宋遊殆是初遊齊趙時梁權道編在十二載非)
二年客東都所歴厭機巧(彦輔曰東都洛陽也前漢地理志周人之失巧偽趨利余)
(曰葛屨詩其民機巧趨利)野人對羶腥(彦輔曰潘岳秋興賦序僕野人也杜亦自謂為郊野人耳)
(周禮注犬腥羊羶)蔬食常不飽(趙曰此意似雖目見羶腥之物而其食猶未厭乎藜藿所以對)
(之而增媿則甫之貧困無資可見矣)補注(希曰論語云蔬食菜羹魏毛玠布衣蔬食)豈無青精
飯使我顔色好(杜田曰陶隠居登真隠訣載太極真人青精乾石䭀飯注云以南燭草木煑汁)
(漬米為之彭祖云大宛有青精光生清靈真人真誥云霍山有道士鄧伯元者受青精石飯之法)補注
(希曰道藏清靈真人王君傳載太極真人青精乾石䭀飯上仙靈方云服之使人顔童聦明延年無疾䭀音信)
(又音峻而本草圖經南燭條下亦言之詳鶴曰神仙傳至鄧伯元王玄甫俱在霍山服青精飯又唐玄宗幸嵩山)
(逍遙谷見室中大瓠問潘師正荅曰中有青䭀昔西域王若以南燭草為之服食得道上乃命道士葉法善往)
(江東造青䭀飯)苦乏大藥資(修可曰丹書抱丹山人大藥證云夫大藥者須鍊沙中汞能取鉛裏)
(金黃芽為根蔕水火鍊功深)山林跡如掃(趙曰四句通義離為兩端則語意不相接蓋詩人不)
(以文害辭以青精飯可謂之大藥矣真誥云霍山有道者鄧伯元受青精石飯之法内見五藏色如嬰孺豈不)
(謂之大藥乎而青精飯法其所用之物如以南燭草木葉漬青稻米炊之張君房云青稻米如豫章西山青米)
(吳越青龍稻草是也此亦費尋討不以謂之大藥資乎彦輔曰北山移文曰乍低枝而掃跡師曰李白將為梁)
(宋之遊甫作此詩贈之東都洛陽也唐初都長安後都洛東都自安史再陷之後民物貧窘故機巧趨利風俗)
(浮薄甫二年客居于此覩兹機巧之俗甚厭惡之傷昔日之不然也羶腥謂兵後東都居民肝腦塗地風揚羶)
(腥之氣野人甫自稱也蔬食不飽謂物踊貴青精神仙之所服食有黃精有青精色黃者為黃精色青者為青)
(精亦若天黃地黃人黃也本是一種根浮于上者為天黃沉于下者為地黃生于中者為人黃青精食之既久)
(能益人顔色長年却老藥有大有小仙亦有小大也有天仙有地仙藥有丹砂黃金為藥之上者故云大藥甫)
(既客居東都無大藥之資將隠于山林求青精食之亦可以駐顔色奈何山林人迹如掃謂兵火之後絶無人)
(煙故也蓋嘆東都之不可居)李侯金閨彦(鮑文虎曰白嘗供奉翰林故云洙曰江文通别賦金)
(閨之諸彦注金閨金馬門也謝玄暉出尚書省詩既通金閨籍彦輔曰按李陽冰作白集序云天子賜金閨)
脱身事幽討(鮑曰本傳白自知不為親近所容求還山帝賜金帶放還趙曰李白宜通籍金閨以)
(不得志遂浮遊四方此為事幽討也)亦有梁宋遊(洙曰顔延年北使洛塗出梁宋郊鮑曰白時得)
(還與公同在洛將適梁宋也後在梁亦與公同遊故遣懷詩云昔我遊關中得梁孝王都憶與高李輩論交入)
(酒壚趙曰梁謂汴州今之東京宋謂宋州今之南京也)方期拾瑤草(蘇曰東方朔與友人書曰)
(不可使塵網名韁拘鎻怡然長嘯脱去十洲三島相期拾瑤草吞日月光華共輕舉爾趙曰瑤草事雖出於山)
(海經姑瑤之山帝女死焉化為瑤草服之者媚於人而瑤草字江淹登廬山詩瑤草正翕赩别賦云惜瑤草之)
(徒芳蓋以仙境之物美言之耳今子美正承江淹而用之也師曰漢時凡待詔者必於金馬門美生曰彦李白)
(嘗待詔翰林故云金閨彦幽討謂窮討幽趣梁宋即今之東京開封府是也本魏地號曰大梁其地有香爐峯)
(神仙所居之迹瑤草乃珊瑚樹之類仙家用以合丹藥服餌時李白擺脱翰林之職將以窮討幽趣故為梁宋)
(之遊拾瑤草以服食蓋白之為人放曠不樂仕宦有意於神仙後以入水捉月或者以為尸解)
遊龍門奉先寺(開元二十四年作)
(魯訔曰龍門在西京河南縣地志曰闕塞山一名伊闕而俗名龍門)補注(鶴白唐志河南)
(自龍門山東抵天津有伊水然後漢志唐志俱云馮翊有龍門山按馮翊與河中府為鄰而河)
(中有龍門縣又有龍門山志云即導河至龍門之地土記云梁山北有龍門並在河中之境故)
(河中有龍門關龍門倉九域志云河南縣有龍門鎮又有闕塞山云即龍門薛仁貴傳云綘州)
(龍門人則綘州亦有龍門公自秦赴同谷道經龍門鎮則秦成間又有龍門嘗考綘至河中不)
(滿三百里馮翊至河中不滿百里兩地相接又地理志河南即春秋時屬魏地後魏兼置雍州)
(乃屬秦州宜此山之跨數郡是詩乃公開元二十四年後遊東都時作)
已從招提遊更宿招提境(洙曰僧史後魏始光元年創立伽藍為招提之境隋大業)
(中改寺為道場唐復為寺師曰釋氏書招提菩薩皆古佛號故寺謂之招提或名伽藍或名道場其實一也田)
(曰僧輝記云招提者梵言拓鬭提奢唐言四萬僧物後人傳寫之誤以拓為招又省去鬭奢二字止稱招提)
補注(鶴曰唐史武宗毁寺四千六百招提蘭若四萬蓋在唐招提次於寺之名也又梁會稽沙門惠皎撰)
(高僧傳云漢始有沙門其精舍在雒陽西雍白馬寺是也相傳云外國國王毁諸寺唯招提寺未及毁夜有白)
(馬繞塔悲鳴因改招提以為白馬寺)陰壑生靈籟(昱曰莊子齊物篇汝聞人籟而未聞地籟汝聞)
(地籟而未聞天籟注簫也音賴彦輔曰沈佺期西岳詩陰壑以永閉師曰山南曰陽山北曰陰以其背陽故為)
(重陰沍寒之地風聲為天籟水聲為地籟笙竽為人籟靈籟即風也靈者善也如雨曰靈雨)月林散
清影(洙曰梁昭明太子鍾山解講暾出巖隠光月落林餘影師曰萬物之影無如月影最清謂之金波蓋)
(取其清也古云人間何處無風月纔到僧房分外清蓋言奉先寺風聲月影皆佳致也)天闕(洙曰一作)
(閱)象緯逼(蘇軾曰閱字當作闕或作闊蔡天啓云古本作闚史以管窺天王介甫云當作天閱對雲)
(卧為清切蔡絛云韋述東都記龍門號䨇闕以與天内峙若天闕焉此遊龍門寺詩用闕字又何疑十朋曰王)
(直方詩話亦云夢符曰按山謙之丹陽記王茂弘南望牛頭山兩峯曰天闕也彦輔曰庾肩吾經禹廟詩侵雲)
(似天闕)補注(希曰廣記凡輿地有石者皆以門名之故彭州有天彭山兩山相對其形如門謂之天彭)
(門亦曰天彭闕按龍門本闕塞山又名伊闕山則以龍門為天闕无疑矣)雲卧衣裳冷(趙次公曰)
(鮑昭升天行有雲卧恣行天孟浩然有雲卧晝不起也)欲覺聞晨鐘(鄭曰覺居妙切寤也)令
人發深省(蘇曰陶淵明聞遠公議論謂人曰令人頗發深省彦輔曰庾信詩山寺響晨鐘杜言人境)
(俱靜則發越塵慮无不省覺師曰天闕者龍門也按地理志今河南郡春秋時地屬魏後魏兼置雍州及屬秦)
(州今龍門縣在府東一百八十里古耿國有龍山即禹所鑿三秦記云魚鼈上之即為龍否則點額而還兩山)
(對峙如門然故曰龍門龍門乃天之闕門也王介甫以天闕不可對雲卧改為天閱閱視也視天上象緯逼近)
(殊不知此詩乃詠龍門有取於闕其理必然二十八宿為經五星為緯象緯逼言龍門山之高也山高則多雲)
(霧夜宿此寺如卧雲中衣裳皆冷潤釋氏有聲聞緣覺耳有所聞而悟未若心解之為上也其悟道則一如香)
(巖和尚一日掃庵瓦礫擊竹作聲忽然大悟又如道吾聞巫吹角瞥地大省此得乎聲聞而有所覺者也甫言)
(睡覺忽聞晨鐘令人深有省悟其亦香岩道吾之儔得於聲聞緣覺者耶)
望嶽(開元二十四年)
補注(鶴曰按公詩云忤下考功第放蕩齊趙間乃在開元二十四年後又公有遊梁登單)
(父臺山脚寺詩皆至兗時先後作也大歷五年公酬寇十侍御詩往别郇瑕地于今四十年則)
(至兗乃開元二十三四年間雖至大歷五年方三十六年舉成數而言耳當是其時作)
岱宗夫如何齊魯青未了(洙曰書岱宗泰山為四嶽所宗風俗通云泰山山之尊者)
(一曰岱宗岱始也宗長也鄭曰升中告代于此是山為五嶽之長故曰岱宗師曰岱宗天猶云楚天之類徐曰)
(按王原叔呂居仁王彦輔魯訔並作夫獨師本作天字說師曰泰山跨齊魯二國之境眺望其山之青已窮齊)
(魯而其山之青未窮故曰青未了也)補注(希曰爾雅中有岱嶽釋曰岱嶽泰山也此言中國也泰山東近)
(海禹貢海岱惟青州然則齊魯青殆是指三州言岱嶽跨三州之境而青未了也)造化鍾神秀
(洙曰晉孫興公遊天台賦序天台者蓋山岳之神秀也陳書虎丘山者吳之神秀師曰鍾聚也詩云崧高維嶽)
(維嶽降神凡名山大川皆有神異天地造化鍾聚神秀之氣于此)陰陽割昏曉(趙曰言其山之)
(長大如史記言崑崙日月所相避隠為光明也割字如大制不割之割割者分也師曰割者分也陰陽日月也)
(此山既高日月迭昏曉也)盪胷生曾雲(鄭曰盪他浪切曾昨陵切經也經過之雲洙曰公羊曰觸)
(石而出膚寸而合不崇朝而徧天下者泰山之雲也張衡南都賦涓水盪其胷趙曰盪滌也舊注引南都賦涓)
(水盪其胷本言水流如盪滌地之胷今言盪胷生曾雲則借言雲之潤氣盪滌人胷也陸禨文賦有曾雲之峻)
(注曾積也彦輔曰庾肩吾山詩曾雲霾峻嶺師曰曾雲杜詩通作層即雲勢重疊而起泰山出雲須臾遍太虚)
(而為雨以其有功於民故祀之雲生于山人登山故雲盪其胷)决眥入歸鳥(夢符曰右按子虚賦)
(稱射藝之妙所中者必决裂其目眥也杜子美望嶽以言觀覽之遠攄决其目力入飛鳥之羣與射了无相干)
(明矣趙曰眥目睫也音墻細切按子虚賦本言射而决裂獸之眥詩人取好事穩則借用之蓋决眥入歸鳥則)
(人目眥决裂入鳥之歸處言所望之遠也)會當凌絶頂一覽衆山小(師曰登臨山之)
(絶頂俯視衆山其培塿歟衆山知尊乎大嶽衆流知宗乎滄海當安史之亂僣稱尊號天子蒙塵其朝宗之義)
(為如何甫望嶽之作末章云一覽衆山小固知安史之徒乃培塿之細者又何足以上抗巖巖之大也哉)補
注(希曰公為此詩時安史未亂師注未是)
陪李北海宴歴下亭(天寶四載作)
(洙曰平邑人時邑人寋處士等在坐北海漢平夀縣也後漢北海國在北齊置北海唐屬青州)
(鄭曰亭李之芳所作歴下春秋戰國時並屬齊秦屬齊郡漢韓信伐齊至歴下乃此地漢文帝)
(分置濟南景帝改為濟南郡唐復為齊州)補注(鶴曰歴下在齊州以有歴山故得名歴山)
(即舜耕之山也李北海即李邕按新舊史邕廣陵人開元二十三年為括州刺史後歴淄滑二)
(州刺史天寶初為汲郡北海二太守五載姦贓事發又嘗與柳勣馬勣下獄吉温吏引邕李林)
(甫素忌邕因傅以罪詔祁順之羅希奭就郡杖殺之乃六載正月辛巳此詩當作於天寶四載)
(梁權道編在天寶十一載者非蓋是年邕死已六年又嘗見唐朝請郎行淮陰縣令清河張松)
(質有謝娑羅樹書石刻書與海州李使君首云開元十一年五月五日李使君若謂是邕不應)
(與史所言天寶初為太守者相距二十年又公是年方十二歲)
東藩駐皂蓋(洙曰後漢志中二千石皆皂蓋趙曰邕為青州太守京師為東故稱東藩則上林賦)
(齊列為東藩也)北渚凌清河(洙曰一作青荷陸士衡詩永嘆遵北渚趙曰屈原湘夫人云帝子降)
(兮北渚清河則指言濟河濟河謂之清濟故也)海右(洙曰一作内)此亭古(謝逸曰此亭乃李之)
(芳所創居海之右此亭作之久矣故云古)濟南名士多(蘇曰吳帝濟南英豪屈宅多出名士趙曰)
(海在東而州在西則謂之海右宜矣濟南則指齊州名士則題注所謂邑人寋處士等也)雲山已發
興(師曰選詩青雲却炎暉雲山發興謂喜得炎暉之却也)玉佩仍當歌(尹曰後漢左雄上言)
(云九卿位亞三事班在大臣行有佩玉之節動有庠序之宜魏武帝短歌行對酒當歌趙曰言既有雲山之清)
(興又有玉佩之人歌以侑飲取詩瓊琚玉佩者也薛引左傳佩玉蘂以為證乃是佩玉非玉佩也)脩竹
不受暑交流空湧波(師曰傍有脩竹清陰森爽了無暑氣雖曲水流觴竟不如此故云云)
補注(希曰濟河與鵲湖互見所以謂之交流亦前句北渚凌清河之意)藴真愜所遇落
日將如何(洙曰謝靈運詩表靈物莫賞藴真誰為傳江淹詩悠悠藴真趣師曰藴真者謂此亭韜藏)
(真趣俗士莫知惟賢者遇此非常欣愜奈何興未闌而日已西頽故嘆云云)貴賤俱物役從
公難重過(趙曰文選有牽以物役此非特言邕當之官而各别又見公之不趍貴以為夸矣彼賤丈)
(夫者冀宵燭之末光分玉斝之餘瀝而不知耻與公有間矣師曰貴指言李北海賤甫自謂也貴賤雖殊其為)
(事物所役則一人生天地間勞形體疲精神歡會時少怨别時多恐此一會罷難與公再獲過此甫所悵惜也)
登歴下古城員外新亭(天寶四載北海太守李邕作)
(洙曰本傳云李邕天寶初為汲郡北海二太守時李之芳自尚書郎出齊州司馬作此亭歴下)
(齊州春秋戰國正屬齊秦屬齊郡漢韓信伐齊至歴下即其地文帝分置濟南景帝改為濟南)
(郡宋後周同隋初郡廢煬帝初置齊州唐復為齊州或為淄郡復為濟南郡)補注(鶴曰)
(按新舊史之芳未嘗為齊州司馬開元末為駕部員外郎天寶十三載祿山奏為范陽司馬及)
(祿山起逆自拔歸西京今題云員外新亭亦初不指其為司馬以宴歴下亭考之當是天寶四)
(載作此詩)
吾宗固神秀(洙曰謝宣遠荅靈運詩華宗誕吾秀之子紹前胤公有譜系自言李杜同出故言吾)
(宗也夢符曰右按此亭乃李之芳所構詩乃北海太守李邕為之芳作也注言李杜同出其誤甚矣趙曰題下)
(公自注云李之芳出齊州司馬製此亭今邕言吾宗蓋指李之芳耳此意甚易曉)體物寫謀長
(洙曰陸士衡文賦體物而瀏亮潘岳西征賦摹寫舊豐制造新邑)形制開古跡(趙曰舊有此亭)
(而之芳新之杜公前篇所謂海右此亭古也師曰人稟神秀之氣能體物景寫其謀謨創造此亭頗有長人之)
(智然即其古城而開敞之故云形制開古跡)曾冰延樂方(鄭曰曾昨稜切重也趙曰謝靈運詩)
(峩峩曾冰食師曰曾冰者諸家多不曉其義殊不知重陰沍寒之氣排煩暑爽情思可以延引歡笑此其術也)
(方乃術也)太山雄地理巨壑眇雲莊(洙曰陳江總鍾銘舟移巨壑)高興泊
煩促(洙曰張茂先荅何卲詩煩促每有餘)永懷清典常(洙曰詩維以不永懷易既有典常)
含弘知四大(洙曰易含弘光大品物咸亨老子域中有四大天大地大道大王亦大)出入
見三光(洙曰日月星為三光亦謂之三辰又前漢郊祀志三光天文也)負郭喜粳稻(洙曰)
(左太冲詠史詩陳平無産業歸來翳負郭蜀都賦粳稻漠漠謝靈運會吟行滮池溉粳稻趙曰蘇秦曰使我有)
(洛陽負郭田二頃安能佩六國相印乎)安時歌吉祥(洙曰莊子人間世篇吉祥止止趙曰莊子)
(安時處順邕詩多有出處然公集中錄邕首唱之詩於此豈取其同法門耶師曰地理志此古城枕太山之麓)
(極為雄壯又襟帶濟水巨壑即溪壑之接濟水者是也水氣在天為雲雲莊即雲氣也聚如莊然莊者藏聚之)
(義眇言襟帶之遠也上句有曾冰故下言高興泊煩促謂陰凉之氣爽人故也典常言李之芳以常道化民風)
(俗肅清人懷其惠永永不忘含弘者謂古城廣遠無所不包足見其有四大之制太山高大日月星辰迭為隠)
(見一出一入皆憑高可以望而見之負郭者倚郭也黍粘曰稻穀者民之司命太守者民之師帥太守登臨所)
(以觀民風豈徒從事於遊覽而已哉今覩負郭粳稻之稔足知為康樂之時吉祥兆于此故從而歌之也)
亭對鵲湖(天寶四載和李北海登歴下新亭作)
(洙曰公自注亭對鵲湖趙曰李北海唱之於前而公和之於後)補注(鶴曰亭對鵲湖四字)
(乃是公和李邕詩而自注云爾初非以為題合題曰和李邕登歴下新亭以前篇當是天寶四)
(載作)
新亭結構罷(洙曰左太冲招隠詩岩穴無結構何平叔景福殿賦結構則脩梁彩制謝玄暉郡内)
(高齋詩結構何迢遞)隠見清湖陰(洙曰謝惠連西陵遇風詩分袂澄湖陰注水南曰陰趙曰亭對)
(鵲湖故云或隠或見於清湖之隂者言昏明異候也句如謝惠連行雲星隠見是也)跡籍臺觀舊
(鄭曰觀古玩切釋名觀於臺上觀望也趙曰此亭乃圖籍所載舊有臺觀之跡)氣溟海岳深(趙曰言東)
(海太山之氣相與冥接也彦輔曰隋江揔盌賦副君海停岳峙)圓荷想自昔遺堞感至
今(彦輔曰陳祖孫登詠荷詩圓荷承日暉洙曰遺堞城堞也趙曰指物感慨蓋詩人之興鄭曰堞城上垣也)
補注(鶴曰圓荷以言湖中所植者亭在古城故曰遺堞前詩云海右此亭古李云形制開古跡是也齊有)
(古祝阿城乃春秋諸侯同盟於此城者亦有晏嬰城)芳宴此時具(彦輔曰謝眺賦曲水宴詩嘉樂)
(具矣芳宴在斯)哀絲(洙曰一作絃)千古心(蘇曰何敬祖聽陰子堅彈琴古人不見哀絲上寫出)
(千古之意心)主稱夀尊客(洙曰曹子建樂府主稱千金壽賓奉萬年酬)筵秩宴北
(洙曰一作密)林(洙曰詩賓之初筵左右秩秩趙曰詩鬱彼北林因所宴賓在北林故借用之詩)不阻
蓬蓽興(洙曰傅長虞贈何劭歸身蓬蓽廬蓽荆織門也禮蓽門圭竇趙曰蓽音畢官韻注云藩落也謂)
(亭處幽遠故有蓬蓽之興)得兼(洙曰一作兼得)梁甫吟(洙曰陸士衡詩齊僮梁甫吟諸葛亮躬耕)
(隴畆好為梁甫吟趙曰諸葛亮登山作梁甫吟蓋在野之一歌也其詩曰步出齊城門遙望蕩陰里里中有三)
(墳纍纍正相似問是誰家冢田強古冶子力能排南山文能絶地理一朝被讒言二桃殺三士誰能為此謀相)
(國齊晏子觀此則見公之深意矣師曰此詩乃甫和李北海之詩然李公之詩何以得集于杜詩之内蓋謂李)
(公唱之甫和之遂見其本末之由故先編李公詩而以甫詩繼于後也新亭乃李之芳所創者水南曰陽水北)
(曰陰清湖乃鵲湖也按地理志歴下亭居鵲湖之北故云隠見清湖陰臺觀舊謂後齊築作臺觀猶存之芳特)
(因其舊跡敞以新亭氣溟海岳深謂此城憑太岳襟帶滄海海岳之氣溟濛然而深䆳矣李之芳疏鵲湖種圓)
(荷修飾雉堞至今人感思之如召公聽訟甘棠下後人思之而不忘以為勿剪勿伐遺堞者城上矮墻也哀絲)
(乃琴瑟之聲哀怨此時俱謂諸賓客畢集于此千古心謂歴下之城廢興非一代覩今感昔哀樂之情一寫之)
(琴瑟而已主稱夀者稱舉也言主人重客故舉觴為夀北林謂此亭居鵲湖之北林木森爽筵設於此尊卑之)
(位秩秩然有次序蓬䆫蓽戶甫自言貧賤之居諸葛亮常作梁甫吟梁甫吟者山東之音也凡人思鄉各為本)
(土之音杜甫西人也今客山東寧無思鄉之情然對酒當歌必有所感傷故云不阻蓬蓽興得兼梁甫吟意謂)
(家不阻限東西其興為如之何猶得兼為梁甫之吟不亦善乎)
玄都壇歌寄元逸人(天寶十一載作)
(師曰元逸人隠道士也有神仙術甫作詩寄贈之)補注(鶴曰道書有玄都所謂禹封五)
(符秘以金英之函撿以玄都之印是也壇在子午谷中詩作於天寶十一載)
故人昔隱東蒙峯已佩含景蒼精龍(洙曰論語夫顓臾昔者先王以為東)
(蒙主以蒙山在東故曰東蒙地理志泰山蒙陰縣禹貢徐州蒙羽其藝故云蒙地也蘇曰壺翁云吾當佩含景)
(駕蒼精逍遙於絳闕赤城含景日月之精華蒼精東方之蒼龍也佩服也趙曰蒼精龍劍也蔡曰春秋繁露曰)
(劍佩於左蒼龍之象詠曰後漢公孫端劍銘有云從革庚辛含景吐商)故人今居子午谷
獨在陰崖結茅屋(洙曰王莽傳莽以皇后有子孫瑞通子午道從社陵直絶南山徑漢中師)
(古曰今京城直南山有谷通梁漢道名子午谷)屋前太古玄都壇青石漠漠常
風寒子規夜啼山竹裂(蘇曰竇誼居蜀之津源放浪不羈月夜子規啼庭竹誼曰當山)
(竹裂吾可歸峩峯是夕竹裂黎明命駕遁于峩峯武帝三徵不起劉曰前輩詩云子規枝上月三更常以夜啼)
(山中嫌其夜啼聲哀怨故燒竹爆裂以驚飛也)王母晝下雲旗飜(一作蟠洙曰離騷載雲)
(旗之逶迤九歌乘回風兮載雲旗修可曰王母鳥名故子美以對子規酉陽雜爼云齊郡函山有鳥足青觜赤)
(黃素翼絳顙名王母使者又王椿齡云其尾五色長二三尺許飛則翩飜正如旗狀劉曰周穆王與王母會於)
(瑤池雲旗霓裳擁簇自天而下詩言此蓋取其與神仙往來之意)補注(希曰公詩屢用王母字大㮣指)
(王母而言必以人對或以地對如小兒函關等是也今以對子規則修可之說是蓋子規夜啼而山竹為之裂)
(王母晝下而如雲旗之翻粲然可觀耳)知君此計誠長往芝草琅玕日應
長(洙曰後漢逸民傳長往之軌未殊十洲記鍾山在北海之子地仙家數十萬耕田種芝草課計頃畆本草)
(青琅玕生蜀郡平澤蘇業注云琅玕有數種是琉璃之類火齊寶也琅玕五色具以青者入藥為勝出嶲州以)
(西烏白蠻中及于闐國靈異兼圖載琅玕青色生海中云海底以網掛得之初出水紅色久而青黑枝柯似珊)
(瑚而上有孔竅如蟲蛀擊之有金石之聲乃與珊瑚相類禹貢雍州厥貢球琳琅玕爾雅云西北之美者有崑)
(崙墟之璆琳琅玕孔安國郭璞皆以為石之似珠者而山海經云崑崙山有琅玕是石之美者明瑩若珠之色)
(而其狀森植耳)鐵鏁高垂不可攀致身福地何蕭爽(洙曰三秦記云終南)
(太一山左右三十里内名福地西有石室靈芝趙曰詩人逆料其如此如乾州金精山女仙張麗英昇仙之地)
(有鐵鎻下垂然則詩人逆料元逸人之長往亦復然乎師曰按神仙訣錄有天仙地仙三十六洞天八十一福)
(地由地仙積累功行遂超昇天仙今逸人致身福地已為地仙之流何其潇洒清爽神氣不凡故也)
今夕行(天寶五載作)
補注(鶴曰以咸陽客舍一事無當是天寶五載自齊趙西歸至咸陽時作)
今夕何夕歲云徂(洙曰唐詩綢繆云今夕何夕見此良人韋孟諷諫詩歲月其徂年其逮耉)
(鮑曰謂除夕也若曰歲月其徂同一冬可耳指今夕為歲徂其除夕明矣)更長燭明不可孤
(洙曰宋玉招魂娛酒不廢沉日夜些蘭膏明燭華燈錯些趙曰孤負之孤李陵書陵雖孤恩漢亦負德是也師)
(曰今世誤多用辜字殊不知辜乃辜罪之辜而非孤負之孤)咸陽客舍一事無相與
博塞(洙曰一云賭博)為歡娛(洙曰說文曰博局戲六著十二棋古者烏曹作博尹文子曰博盡關)
(塞之宜得周通之路說苑曰塞行棋相塞謂之塞也管子曰秋行五政一曰秋禁博塞也莊子問穀奚事博塞)
(以遊塞先代反師曰漢書注云行棋也行棋子以相塞即今世取棋也)馮陵大呌呼五白
(師曰五白即今之骰子李白詩有連呼五白行六博蓋古人用六隻骰今人亦然)袒跣不肯成
梟盧(洙曰一作牟招魂曰箟&KR1972;象棋有六簙分曹並進遒相迫成梟而牟呼五白晉制犀比費白日宋劉)
(毅字希樂於東府聚樗蒲大擲一判應至數百萬餘人並黑犢以還唯劉裕及毅在後毅次擲得雉大喜褰衣)
(繞床呌謂同坐曰非不能盧不事此耳裕惡之因援五木久之曰老兄試為卿荅既而四子俱黑其一子轉躍)
(未定裕厲聲喝之即成盧毅意殊不快也梟勝也借勝為牟五白博齒也趙曰楚辭招魂有成梟而牟呼五白)
(注五白五木也梟勝也盧勝之名也韓非子載匡倩對齊宣王之語曰博者貴梟又慕容寶與黃李根等樗蒲)
(寶危坐誓之曰世言樗蒲有神若富貴可期頻得三盧於是三擲盡盧袒跣大呌也)補注(鶴曰趙注乃引)
(宋玉招魂其注倍勝為牟梟當成牟又呼五白以助投也五白博齒也初不云是五木)英雄有時
亦如此邂逅豈即非良圖(趙曰如劉裕劉毅慕容等皆一世英雄猶如此蒲博則今)
(夕邂逅相遇未必非良圖所謂良圖則毅裕以卜成事寶以卜富貴也)君莫笑劉毅從來
布衣願家無儋石輸百萬(洙曰南史桓玄聞劉毅起兵曰毅家無儋石之儲樗蒲一)
(擲百萬共舉大事何謂無成前漢蒯通傳守儋石之儲者闕卿相之位應劭曰齊人名小甕為儋石受二斛晉)
(灼曰石斗石也師古曰儋者一人所負儋也師曰詩言及此蓋以博奕者世之所賤以為不美之事甫以客舍)
(懽笑無害於理孰謂非良圖乎儋石言一儋石儲無儋石家至貧也劉毅家無儋石一擲百萬其志巳見於布)
(衣窮時及後舉大事無不如志由此推之人之志量其可已耶甫貧賤中雖有大志奈何時命不利此所以有)
(喻乎袒跣不肯成梟盧也)
貧交行(天寶十一載作)
補注(鶴曰師云公作此詩為嚴武者非意是公獻賦後寓京華故人莫有念之者故有此)
(作所以梁權道從舊次編在天寶十一載為是又疑為高適作)
翻手作雲覆手雨紛紛輕薄何須數(蘇曰陳暄曰徐庾輩數輕薄兒時勢)
(作威福何必數耶師曰甫之作此為嚴武而作也甫與嚴武素相厚善及武鎮西川甫往依之嘗醉登其床曰)
(嚴挺之乃有是兒武仗劍欲殺之母救止夫武始待甫甚厚今以小嫌欲殺之其輕薄如此何足數乎)補
注(鶴曰廣德二年武再鎮蜀公又依之雖新史有登床瞪視之語而舊史獨無新史止據范攄雲溪友議而)
(云觀公八哀詩其為武而作者稱述既至而哭其歸櫬者又有遺後見君情之句使公果有憾於武則身後不)
(復更有稱述矣又疑公與高適素厚及適為西川節度公乃舍之而東必俟嚴武再鎮成都然後始歸草堂則)
(此詩既知其非為武作又可知與適交道少乖或者因適而作也不然適在成都公何無一詩及之二說必有)
(能辨者舊次在天寶中梁權道編在十一載亦知其非為武作矣按公秋述云杜子卧病長安旅次多雨生魚)
(青苔及塌常時車馬之客雨不來又云我棄物也四十無位正當天寶十一載疑以此而作)君不見
管鮑貧時交此道今人棄如土(洙曰史管仲少時與鮑叔牙游鮑叔終善遇之)
(管仲曰吾始困嘗與鮑叔賈分財利多自與鮑叔不以我為貪知我貧也吾嘗與鮑叔謀事而更窮困鮑叔不)
(以我為愚知時有利不利也吾嘗三仕三見逐於君鮑叔不以我為不肖知我不遭時也吾嘗三戰三走鮑叔)
(不以我為怯知我有老母也公子糾敗名忽死之吾幽囚受辱鮑叔不以我為無耻知我不羞小節而耻功名)
(不顯於天下也生我者父母知我者鮑子也鮑叔既進管仲以身下之天下不多管仲之賢而多鮑叔能知人)
兵車行(天寶九載作)
(師曰此行為唐玄宗而作初用張九齡為相開元中號為賢君其後用李林甫楊國忠之徒從)
(事吐蕃訖唐之世吐蕃為患)補注(鶴曰呂公梁權道皆為天寶十一載作然以且如今)
(年冬未休關西卒當是九載詳見注)
車轔轔(洙曰秦國風有車轔轔注轔轔衆車聲也列子傳衞靈公與夫人夜坐聞車聲轔轔至關而止)
(夫人曰此蘧伯玉也)馬蕭蕭(洙曰車攻詩蕭蕭馬鳴注言不諠譁)行人弓箭各在腰
(蔡伯世曰行人行役之人也)耶孃妻子走相送(彦輔曰杜元注云古樂府云不見耶孃哭)
(子聲但聞黃河之水流濺濺)塵埃不見咸陽橋(何覬曰咸陽橋即長安城外橋兵行塵埃)
(坌起故橋為之不見也)牽衣頓足欄道哭(蘇曰楚人與蒲騷戰兵行父老牽衣哭于道彦)
(輔曰魏文帝見挽船士兄弟辭别詩妻子牽衣袂落淚沾懷抱王温舒頓足嘆後漢書百姓遮道說文曰欄門)
(遮也師曰頓足者足踊於地為之困頓)補注(鶴曰天寶十載募兵無應者楊國忠遣御史分捕繫送軍)
(前舊制百姓有勲免征役於是國忠先取高勲行者愁怨父母妻子送之所在哭聲振野此詩所以有咸陽橋)
(欄道哭之句)哭聲直上干雲霄(洙曰孔德璋書干雲霄而直上)道旁過者問
行人行人但云點行頻(師曰點行者漢史謂之更行以丁籍點照上下更換差役玄宗)
(數出兵故點行之法頻)或從十五北防河(師曰防河謂築隄備河水泛决)便至四
十西營田(洙曰防河營田皆役也顔師古曰營田如漢趙充國獻營田之策無事則耕有事則戰寓)
(兵於農之意)補注(鶴曰唐食貨志云唐開軍府以扞要衝因隙地以置營田天下屯總九百九十四司)
(農寺每屯三頃鎮諸軍每屯五十頃云云有警則以兵若夫千人助役)去時里正與裹頭
(洙曰里正一里之長高荷曰里正即今之保正也彦輔曰按律疏里正掌追呼催督鮑曰蜀亂兵戈不止東川)
(咸用老弱俱戰亡又括鄉里少小為之里正與裹頭擐甲)歸來頭白還(洙曰一作猶)戍邊
(洙曰鮑明遠東武吟少壯辭家去窮老還入門韓駒曰古者及丁方裹頭少年裹頭行役及歸來頭已白還又)
(屯戍邊疆蓋言役使無已故也)邊庭流血成海水(洙曰後漢卧鼓邊庭主父偃傳古之人君)
(一怒必伏屍流血書血流漂杵楊子川谷流人之血)武皇(洙曰一作武帝)開邊意未已(洙曰)
(嚴助傳武帝好征伐四夷開置邊郡班固曰武帝廣開三邊)君不聞漢家山東二百
州(彦輔曰按十道四蕃志關以東七道凡二百一十一州)千村萬落生荆杞(趙曰此託)
(漢以言之舊引通典置天下州郡誤矣然言山東者太行山之東也昔言山東即古之晉地今之河北杜牧所)
(謂山東言不得不王是也彦輔曰阮籍詩堂上生荆杞師曰甫意以武皇喻玄宗是時楊國忠專權引安祿山)
(為將領漁陽突騎生事邀功于四夷其後反叛山東二百州皆陷于賊無復唐有玄宗殊不悔悟豈不若武帝)
(開邊不知止乎)補注(希曰古所謂山東乃今之河北晉地是也今所謂山東古之齊地青齊是也杜牧所)
(言山東指今之河北二百州正謂太行以東冀州之域)縱有健婦把鋤犂(彦輔曰健婦耕)
(則夫被征戍可知古詩不能如沮溺相隨把鋤犂)禾生隴畆無東西(蘇曰漢末喪亂禾與)
(莠俱滿壟畆人多迷昏東西莫辨師曰疆場不修禾生壟畆不成倫理故曰無東西也詩云衡從其畆謂一從)
(一衡各有東西之辨傷今不然)况復秦兵耐苦戰(鄭曰耐奴登切又奴代切蘇曰白起曰燕)
(趙勇敵秦兵勁銳耐戰戰苦不怯陣陣皆克勝故關中不可不取也)被驅不異犬與雞長
者雖有問役夫敢伸恨且如今年冬未休關(洙曰一作隴)西
卒(洙曰一云役夫心益憤如今縱得休休為隴西卒彦輔曰杜前言山東後言關西明無不用兵處也)補
注(鶴曰通鑑九載冬十二月關西遊奕使王難得擊吐蕃克五橋拔樹敦城)縣官急索租(彦輔)
(曰舊本云縣官云急索洙曰霍光傳縣官天子也宣元六王傳不敢指斥天子故謂之縣官嚴助傳租税之收)
(足以給乘輿之御)租税從何出(蘇曰孔文舉曰兵革未止久旱苗槁民實瘦乏州縣苦於徭役)
(民既空虚租歛復何從出師曰唐置租庸調法租出穀庸出絹調出兵縣官索租甚緊欲給關西之師民戶消)
(耗無所從出况耕夫出征田萊多荒將何以供其求乎)信知生男惡反是生女好
生女猶得嫁比鄰(比音毘趙曰比鄰乃曹子建詩萬里猶比鄰舊引為王粲誤矣陳琳詩生)
(男慎莫舉生女哺宜脯社公以役夫之苦故云生男惡也)生男埋没隨百草(師曰生男人之)
(所喜生女人之所賤此常理也今以生男為惡生女為好蓋男兒充丁驅之戰埋没草野曾不如生女尚得嫁)
(比鄰或時相見此皆有所相感而激為是言)君不見青海頭(洙曰哥舒翰傳築神威軍於青)
(海上吐蕃至攻破之又築城於青海中郭元振傳青海吐蕃密邇蘭鄯趙曰時有事于吐蕃乃青海之地哥舒)
(翰所立功處也)古來白骨無人收(洙曰蔡文姬詩城郭為山林庭宇生荆艾白骨不知誰縱)
(橫莫覆蓋潘安仁關中詩肝腦塗地白骨交衢)新鬼煩冤舊鬼哭天隂雨濕聲
(洙曰一作悲)啾啾(洙曰左傳文二年吾見新鬼大故鬼小王元長策秀才云肺石少不冤之民棘林多)
(夜哭之鬼修可曰陳寵為廣漢太守先是洛陽城南每陰雨常有哭聲寵聞而疑其故使吏按行問還言世亂)
(時此地多死亡者而骸骨不得葬寵盡收葬之自是哭聲遂絶趙曰啾字王逸楚辭注曰鳴聲也閑居賦管啾)
(啾而並吹師曰青海軍迫近吐蕃北邊地郡也昔文王殯枯骨當世歸其仁今玄宗屢與吐蕃戰于青海兵敗)
(死者不復收葬使新舊之鬼或冤或哭無所依歸其視文王之仁為如何哉鬼神依人而作有所主則有所歸)
(故不為病葬者藏也謂鬼神依藏于此鬼以新舊言之則知戰鬭相仍死者相繼踵也)
高都護騘馬行(天寶七載作)
(師曰高適為哥舒翰掌書記甫嘗送以詩云十年出幕府自可持旌麾至是為安西都護其言)
(豈不有徵)補注(鶴曰按新舊史適未嘗為安西都護乃高仙芝按本傳開元末為安西副)
(都護四鎮都知兵馬使天寶九載討小勃律是年八月以小勃律王并妻還連雲堡於是大食)
(諸胡七十二國皆降附未幾擢仙芝鴻臚卿假御史中丞代夫蒙靈察為四鎮節度使又加左)
(金吾衛大將軍此詩當作於天寶七載梁權道雖知非高適編之於天寶十一載然仙芝九載)
(已入朝拜開府儀同三司又為羽林大將軍不應詩題尚曰高都護)
安西都護胡青騘聲價歘然來向東(洙曰唐安西郡東至烏耆鎮去交河)
(郡七百里西鄰吐蕃西連疏勒去葱嶺七百里北拒突厥貞觀初置西都護府於西州顯慶中移於龜兹城顔)
(延年赭白馬賦聲價隆振又曰歘聳躍以驚鴻)補注(希曰舊史貞觀二十四年平高昌以其地置四州於)
(西州置安西都護府後漢袁紹曰坐作聲價歘暴起也莊子朝菌注云歘生芝也張平子思玄賦歘神化而蟬)
(蛻兮鶴曰唐會要吐谷渾界青海周回八九百里中有小山放馬於其上言得龍種嘗得波斯草馬放入海中)
(因生騘駒日行千里故世上有青海騘此名胡青騘或本此)此馬臨陣久無敵與人
一心成大功(趙曰臨陣成功指言高都護所御也)功成惠養隨所致(洙曰顔延)
(年賦願終惠養蔭本枝兮)飄飄(一作颻)遠自流沙至(劉曰天馬歌天馬徠從西極涉流沙)
(九夷服)雄姿未受伏櫪恩(洙曰顔延年賦弭雄姿以奉引魏武樂府老驥伏櫪志在千里)
(梁元帝謝馬啓矧伊伏櫪彌結懷恩)猛氣猶思戰場利(洙曰隋魏彦深賦資五方之猛氣趙)
(曰言雖居皂棧而非馬之本心故思奮於戰場以為利耳)腕促蹄高如踣鐵(趙曰腕欲促蹄)
(欲高又穩如踣鐵皆馬之奇也)交河幾蹴曾冰裂(洙曰唐安西去交河七百里顔延年賦經)
(玄蹄而雹散歴素支而冰裂趙曰曾冰是冰名東方朔神異記曰北方有曾冰萬里厚百丈今公言交河西邊)
(之地有曾積之冰馬幾度蹴踏之而破裂舊引顔賦經玄蹄而雹散歴素支而冰裂非是蓋賦謂騎射耳玄蹄)
(素支皆射帖名而雹散冰裂皆射帖聲與馬踏冰裂之義豈相干乎)五花散作雲滿身(孝祥)
(曰西域傳大宛國多善馬嶠山上有馬不可得因取五色牝馬置其下與集生駒號天馬子趙曰此言馬之貴)
(如曰箇箇五花文是也)萬里方看汗流血(洙曰天馬歌體容與迣萬里又曰霑赤汗沫流)
(赭顔延年賦膺門沫赭汗溝走血應劭曰大宛馬汗血霑濡也趙曰汗血之姿非萬里無以見)長安壯
兒不敢騎走過掣電傾城知(趙曰言馬之行如電舉國皆知舊引傅玄詩童女掣)
(電策童兒挽雷車非其義宋曰馬善行者追風逐電走過如掣電蓋言疾也不敢騎畏其太疾)青絲絡
頭為君老何由却出横門道(鄭曰横音光洙曰梁簡文帝紫騮馬詩青絲縣玉鐙)
(又云宛轉青絲鞚莊子穿牛鼻絡馬首馬曰方肅宗中興安史之難已平吐蕃不敢入寇故此馬老於絡頭無)
(緣再出横門甫厭亂願治之心可見)
天育驃騎歌(天寶末年作)
(洙曰天育馬廏名驃匹妙切趙曰名驃則所畫馬名)補注(鶴曰唐會要貞觀二十一年八)
(月十七日骨利幹遣朝貢獻馬其中十疋尤駿太宗各為製名其六曰飛霞驃按新舊史唐會)
(要諸書唐無天育名廏當是天寶末年作故詩云見之坐右久更新年多物化空形影梁權道)
(編在十一載)
吾聞天子之馬走千里(洙曰荀子曰騏驥一日千里穆天子傳曰天子之八駿赤驥盜)
(驪白義踰輪山子渠黃驊騮騄耳神異經曰西南大宛宛丘有良馬其大二丈鬛至膝尾委於地蹄如汙腕可)
(握日行千里至日中而汗血)今之畫圖無乃是(洙曰莊子曰齊景公好馬命使善畫者圖)
(之訪似者朞年不得今人君考古籍以求賢亦不可得也趙曰出荀勖所上穆天子傳中云天子之馬走千里)
(蓋所謂八駿也今張景順畫圖無乃是穆天子之馬乎)是何意態雄且傑駿尾蕭
梢朔風起(蘇曰漢天馬曲曰尾蕭梢兮朔風起足銀砧兮破層冰雖用古人語而琢句法混然天成)
(不假翰墨歧逕若非織綃大手不能到此師道曰蕭梢者搖尾之貌朔風起即北風取其寒馬之良者不怕寒)
(嘶風踏雪愈有精神)毛為綠縹兩耳黃(鄭曰縹普沼反青黃色也琪曰賈誼賦驥垂兩耳)
眼有紫熖雙瞳方(洙曰史周穆王得騄耳之駟相馬經曰馬眼欲紫艷光口中欲赤色顔延)
(年賦雙瞳夾鏡兩&KR0008;協月)矯矯(一云矯然)龍性(彦輔曰一云矯龍性逸)合變化(洙曰崧高)
(詩四牡矯矯顔延年詩龍性誰能馴)卓立天骨森開張(修可曰蔡邕作庾侯碑曰英風發於)
(天骨袁彦伯三國名臣贊曰天骨疎朗言人而公借用耳師曰馬有龍性負天骨合能變化殆非常馬之比開)
(張壯大之貌甫自喻於良馬謂已之才非凡俗輩可擬)伊昔太僕張景順監牧攻
駒(一云考牧神駒)閱清峻(洙曰一作老牧神駒閱清峻唐兵志唐之初起得突厥馬二千疋又得隋)
(馬三千於赤岸澤徙之隴西監牧之制始於此其官領以太僕初用太僕少卿張萬歲字景順領羣牧自貞觀)
(至麟德四十年間馬七十萬六千置八坊岐幽涇寧間地廣千里厩牧令諸牧牧馬四歲遊牝五歲責課一百)
(匹每年課駒六十其二十歲以上不在課限趙曰唐兵志監牧之制其官領以太僕今公詩所謂太僕張景順)
(乃開元時人舊注便安排作張萬歲自是貞觀時人誤學者多矣今按張說作開元十三年隴右監牧頌德碑)
(其序云元年牧馬二十四萬匹十三年乃四十三萬匹上顧謂太僕少卿兼秦州都督監牧都副使張景順曰)
(吾馬幾何其蕃育卿之力也對曰帝之力也仲之令也臣何力之有焉)遂令大奴守天育
(蘇曰舊本作大奴守天育子瞻題子美天育驃騎圖後作大奴字天育蓋天育為大奴字也今定猶有石本趙)
(曰大奴王毛仲也毛仲父高麗人坐事沒為官奴守天育則唐兵志云毛仲領内外廐所謂天育乃廐名也)
補注(鶴曰按唐志緫十二門者為二廐一曰祥麟一曰鳳苑而已其後但增八坊八監無以天育為子瞻)
(之說謂是毛仲字然既曰大奴不應又曰天育又中着守字為難解當是云守天子所育之馬而已)别養
驥子憐神俊(洙曰宋顔延年天馬狀曰降靈驥子九方是選梁元帝荅齊國驤馬書曰價匹龍媒)
(聲齊驥子世說支遁常養數匹馬或言道人亦畜馬支遁曰貧道重其神俊耳)當時四十萬匹
馬張公歎其材盡下(洙曰儀鳳三年少卿李思文檢校隴右諸牧監方稱使爾後或戎狄)
(外侵牧圉乖散洎乎垂拱潜耗大半開元初牧馬二十四萬匹十三年加至四十五萬匹)補注(鶴曰按毛)
(仲本傳初監馬二十四萬後乃至四十三萬匹馬之蕃盛蓋以毛仲舉職所致其曰四十萬者舉其成數而言)
(之耳)故獨寫真傳世人見之座右久更新年多物化空形
影嗚呼徤步無由騁如今豈無騕褭與驊騮(騕於皎切褭奴了切)
(洙曰魯國黃伯仁為龍馬頌曰踰騕褭之體勢逸飛菟之高蹤兼驥騄之美質逮驊騮之足雙漢書音義騕褭)
(者神馬也赤喙黑身與飛菟者同也)補注(希曰南秦錄呂光討西域平上疏曰龜兹錄三十六門之中入)
(其國城天驥龍麟騕褭萬計盈廐)時無王良伯樂死即休(歐陽曰王良善御伯樂善)
(相馬孟子趙簡子使王良與嬖奚乘返命曰天下之良工也史伯樂名孫陽嘗過虞阪見駕鹽車馬曰此良馬)
(也取而試之果然又有鬻馬者三日不售伯樂去而眎之回而睨之明日其價三倍趙曰韓退之有言曰世有)
(伯樂然後有千里馬千里馬常有而伯樂不常有此乃豈無騕褭驊騮而時無伯樂之謂公因題畫巳死之驃)
(故起末句死即休之意亦猶人抱出羣之材而不遇知巳以死為可嗟矣)
白絲行(天寶十一載)
(師曰按唐史竇懷貞後娶韋后乳媪王所謂莒夫人者軒然不慙以自婿於后又附宗楚客安)
(樂公主以取貴仕為素議所斥韋氏敗太平公主干政又傾已附離素節盡矣故甫作此以譏)
(之)補注(鶴曰梁權道編在天寶十二載作按竇懷貞開元元年已伏誅公生於先天元)
(年則當懷貞之死才兩歲去天寶十二載又四十年何為遽作此詩師古之注不知何所本意)
(是托懷貞以諷附李林甫楊國忠者然林甫十一載十一月薨楊國忠是月為右相也)
繰絲須長不須白(趙曰須長不須白者以絲為羅與錦則有五色之為章且以之為舞衣則)
(須長以足用而已不必白而後受采也)補注(希曰首反羔裘素絲之義以譏當時失德之士)越羅
蜀錦金粟尺(洙曰禮記夫人繅三盆手魏文帝詔羣臣曰每得蜀錦殊不相似趙曰越羅蜀錦天下)
(之奇細也金粟尺邊幅尺度之足也尺以金粟飾之富貴家之物也此何遜詩所謂金粟裹搔頭是矣)象
牀玉手亂殷紅(鄭曰殷烏閑切赤黑色)萬草千花動凝碧(洙曰孟嘗君至)
(楚獻象床直千金公孫戍諫令勿受乃止趙曰言越羅蜀錦積在象床之多玉手擇取之則殷紅之叚相亂矣)
(萬草千花則以言錦上羅上之繁紋也)已悲素質隨時染(一作改)裂下鳴機
色相射(食亦切洙曰漢紀童子魏照謂郭泰曰欲以素絲之質附近朱藍墨子悲絲謂其可以黑古詩)
(纖纖擢素手札札弄機杼趙曰素絲既染則織為羅錦故曰色相射鮑昭詩繰絲復鳴機)美人細意
熨帖平(鄭曰熨紆物切火展帛也)裁縫滅盡針線跡(趙曰此詩句言縫為舞者之衣)
春天衣着為君舞蛺蝶飛來黃鸝語(趙曰鮑昭白紵歌云催絃急管為君)
(舞此因言舞而言蛺蝶飛者以况舞之輕而黃鸝語以况歌之好矣)落絮遊絲亦有情隨
風照日宜(一作疑)輕舉(洙曰前郊祀志逢興輕舉趙曰此言舞之態其身之輕可舉而仙去)
(芻曰曹子建詩長袖隨風黃曰庾肩吾詩桃紅柳絮白照日復隨風)香汗清塵汚顔色(洙曰)
(一作香汚清塵似顔色趙曰陳梁雜歌詩云朱顔潤紅粉香汗沾玉色清塵一作輕非是當以清為正古詩空)
(牀委清塵也)開新合故置何(一作相)許(洙曰古詩云新人工織縑故人工織素織縑無)
(一疋織素五丈餘以縑持比素新人不如故趙曰謂舞衣稍故而合之以言人情之喜新故言開新者矣而合)
(故不着將於甚處置之歎其必委弃也)君不見才(一作志)士汲引難恐懼棄
捐忍羈旅(洙曰郭泰機荅傅咸詩皎皎白素絲織為寒女衣寒女雖妙巧不得秉杼機天寒知運速)
(况復鴈南飛衣工秉刀尺弃我忽若遺人不取諸身世事焉所希况復以朝飡曷由知我饑師曰今懷貞為韋)
(氏楚客之所汲引雖得爵祿奈公論之所棄忍何故甫託意於懷貞以戒後來)
秋雨歎三首(天寶十三載作)
(洙曰此詩刺時之暴虐故取詩北風其凉意)補注(鶴曰天寶十三載秋大霖雨六旬不)
(止帝憂楊國忠取禾之善者獻之曰雨雖多不害稼也五行志云天寶十三載秋大霖雨又云)
(以苦雨潦罷陳希烈相韋見素此詩當是其年作)
雨中百草秋爛死階下决明顔色鮮(修可曰本草圖經云决明夏初生苗)
(七月有花黃白色趙曰百草以秋而多雨則爛死也宜矣而决明方以鮮明之色黃花翠葉而獨榮以譬君子)
(在患難之中而獨立也)著葉滿枝翠羽蓋(彦輔曰東京賦樹翠羽之高蓋)開花無
數黃金錢(定功曰神農本草决明子生龍門川澤間與石决明同功皆主明目故有决明之號圖經)
(云夏初生苗根蔕紫色葉似苜蓿而大七月有花黃白色其子作穗似青菉豆而銳也彦輔曰此傷特立獨行)
(之君子不得時也)凉風蕭蕭吹汝急恐汝後時難獨立堂上書
生空白頭(洙曰莊子魯侯讀書堂上蘇曰邵平魯堂白頭書生焉敢輕議朝廷事)臨風三
嗅馨香泣(洙曰語子路共之三嗅而作嗅香而泣傷巳之不見用而無救於時也蘇曰陳江緫重九)
(日見菊花采視之久謂席上賓客曰元亮若見必不使混於蕕草中至醉又語客曰三嗅三憶古人使人三泣)
(衆客慘然師曰百草爛死言虐政害物也决明佳蔬也食之能决去眼昏以益其明喻九齡引忠諫諍開其聦)
(明去其昏蔽時林甫進用在上九齡罷黜在下不以不用而憔悴其色故云階下决明顔色鮮葉滿枝花無數)
(不以風雨而搖落喻君子遭患難而節操愈固不凋喪也凉風以譬刻薄之小人時林甫國忠之徒擠陷九齡)
(雖九齡獨立自守恐亦不免禍也故云凉風蕭蕭吹汝急恐汝後時難獨立堂上書生甫自謂也空白頭為國)
(家憂故頭白昔王羲之當晉亂終日撚花鬚嗅香顰蹙無言時人不會其意蓋憂晉國之亂故也今甫臨風三)
(嗅傷九齡有馨香之德而為姦人所逐寧不憂思而泣乎)
再吟
闌風伏雨(洙曰伏一作長一云東風細雨安石曰伏作仗黃曰伏當作長)秋紛紛(趙曰闌珊)
(之風沉伏之雨言其風雨之不已也闌如謝靈運闌暑之闌伏如左傳夏無伏陰之伏也舊引楚辭光風泛崇)
(蘭以伏為三伏非是)四海(洙曰一云萬里)八荒同一雲(洙曰一作萬里同一雲詩上天同雲)
(彦輔曰風言號令雨言德澤雲障蔽令萬里一同見陰小之盛也)去馬來牛不復辯濁
涇清渭何當分(洙曰莊子秋水時至百川灌河涇流之大兩涘渚涯之間不辯牛馬趙曰以多)
(雨而水漲岸遠所以不辯馬牛也芻曰潘岳西征賦北有清渭濁涇)補注(希曰左傳僖四年風馬牛不相)
(及疏云馬逐上風而去牛逐下風而來故曰不相及也)木頭生耳黍穗黑(趙曰唐俚語云)
(春雨甲子赤地千里夏雨甲子乘舡入市秋雨甲子木頭生耳出朝野僉載一本作禾頭非是蓋禾粟無生耳)
(者木頭生耳則栮是已黍穗黑則壊爛矣故農夫無所望也)農夫田父無消息城中
㪷米換衾裯(蘇曰漢末天下大荒米每㪷十餘緍京房持一衾於長安中換陳米一㪷人皆易子)
(而食)補注(鶴曰舊史天寶十三載秋霖雨積六十餘日物價暴貴人多乏食故舉京房之事以明之)相
許寧論兩相直(師曰蘭風謂剪蘭之風伏雨謂三伏暑毒之雨皆非能生物者也以喻毒虐之)
(政四海八荒同一雲言普天皆罹其害馬童而牛角涇濁而渭清此易辨也風雨冥晦馬牛不能辨涇渭不能)
(分以譬昏亂之世忠邪賢否混淆無别華黍時和歲豐宜黍稷也黍宜於高燥稷宜於下濕雨暘得中故黍稷)
(咸宜黃帝之世五日一風十日一雨今苦雨木頭盡生耳黍稷盡黑林甫為宰相不能燮調可知古者役民歲)
(不過三日恐妨農時也今農夫田父皆負戈行役過期不反是以田萊多荒年凶穀踊京師之内一衾一裯纔)
(換斗米但得相許何暇論貴賤之價相當與不相當乎玄宗窮兵四夷民貧物貴如此其視正觀中米斗三錢)
(得無媿乎)
又吟
長安布衣誰比數(鄭曰所矩切說文計也)反鏁衡門守環堵(洙曰陳風)
(衡門之下可以棲遲注衡門横木為門言淺陋也記儒有一畆之宮環堵之室莊子讓王篇原憲居魯環堵之)
(室韋玄成傳使得自安衡門之下師古曰衡門謂横一木於門上貧者之所居也陶潜環堵蕭然不蔽風日)
老夫不出長蓬蒿(洙曰莊子庚桑楚篇鑿垣牆而殖蓬蒿左傳昭十六年斬艾蓬蒿藜藿而)
(共處之江淹詩顧念張仲蔚蓬蒿滿中園趙岐三輔决錄注曰張仲蔚隠身不仕所居蓬蒿沒人)稚子
無憂走(洙曰一作奏)風雨雨聲颼颼催早寒(鄭曰颼疎鳩切風貌正作颷)
胡鴈翅濕高飛難(洙曰古詩願為雙鴻鵠奮翅起高飛趙曰鴈本高飛之物以雨多翅濕而)
(難於高飛亦興物以自况炎曰庾信喜雨詩鴈濕斷行來)秋來未曾見白日(炎曰魏文帝秋)
(霖賦悲白日之不暘)泥汚后(洙曰一作厚)土何時乾(洙曰宋玉九辯皇天淫溢而秋霖兮)
(后土何時兮得乾此詩刺賢者退處而民漸溺於塗炭也師曰長安京城也唐都長安布衣深衣也以練布為)
(之衡門謂横一木以為楣堵墻也環繞其墻以為守禦衡門環堵貧者之居也長安繁華之地貴游乘高車駕)
(駟馬甫困於布衣誰復有比數者言不得備數而已是以杜門却掃安於貧賤老夫不出長蓬蒿言耆舊之臣)
(隠逋不出賢路荆棘惟乳臭小子當權見用無能為國家憂慮但樂禍幸災而已稚子指祿山楊貴妃養為義)
(子杜詩云稚子敲針作釣鈎是也詩人多以風雨譬患難如風雨所飄搖之類祿山為將生事邊疆非樂禍幸)
(災而何故云走風雨雨聲颼颼催早寒言寒之來有漸譬祿山叛謀漸著大夫以道去就者鴈之比也祿山叛)
(衣冠陷於胡者不可勝數雖欲脱身南來勢有不可故云胡鴈翅濕高飛難當是時玄宗幸蜀駕巳出京城人)
(無知者軍民官吏瞻望天子杳無消息故云秋來未曾見白日祿山從范陽長驅而來普天之民咸墜塗炭故)
(云泥汚后土何時乾)
歎庭前甘菊花(天寶十三載作)
(洙曰此詩譏小人在位賢人失所也)補注(鶴曰天寶十三載長安作公蓋自傷見用之晩)
(當是獻西岳賦後)
簷(一作階)前甘菊移時晩(趙曰菊以移晚而花遲故為失所爾)青蘂重陽不
堪摘明日蕭條盡醉醒殘花爛漫開何益籬邊野外多
衆芳采擷細瑣升中堂(洙曰芣苢詩薄言采之薄言擷之趙曰此詩蓋刺餘子碌碌皆)
(得貴近言芳菲不謂之才也特細瑣而已言升中堂則貴近之意公之言傷時細碎微瑣者用而出類者廢也)
念兹空長大枝葉結根失所纏風霜(洙曰古詩結根太山阿薖曰南史劉)
(彦節子俁詩城上草植根非不高所恨風霜早師曰甘谷名漢武帝西置甘凉瓜沙等州其谷産菊可以入藥)
(移晚謂失其時也盡醉醒者人盡泛菊而醉唯我無菊可泛但醒而已殘花雖開已無况味夫復何益此正與)
(屈原不遇其時而云舉世皆醉唯我獨醒之意同甘菊喻君子衆芳細瑣以喻小人君子不遇時不見采擢小)
(人反獲超升登于廟堂之上此與隰桑詩小人在位君子在野無異也然賢者所涵養雖大奈何結託不得其)
(人故至於失所而埋沒乎風霜甫作此詩觀其辭意含蓄其情可知矣)
醉時歌(天寶十二載作)
(魯曰按新唐書鄭虔鄭州滎陽人天寶初為協律郎彦輔曰贈廣文館博士鄭虔)補注
(鶴曰以杜陵野客人更嗤被褐短窄鬢如絲當是天寶十載獻賦後上封西岳賦降恩澤送有)
(司參列選序前疑在天寶十三載春作蓋公詩云日糴太倉五升米事在十二載之秋也)
諸公袞袞登臺(洙曰一作華)省廣文先生官獨冷(洙曰袞袞言相繼而)
(登賢不肖無所辨也國子監置廣文館博士四人助教二人並以文士為之領生徒為進士者天寶九年置蘇)
(曰鍾繇諸公皆登臺寺省卿唯伊予尚卑折下僚趙曰袞袞出王濟云張華說漢史袞袞可聽言其議論不絶)
(也明皇愛鄭虔之才置左右以其不事事更為置廣文館處之則為冷官可知彦輔曰北齊王晞曰非不愛作)
(熱官但思之爛熟耳)補注(希曰文選謝琨詩緫轡出臺省廣文館天寶九載秋七月乙亥置世以宗正卿)
(為冷卿是亦冷官之意)甲第紛紛厭粱肉廣文先生飯不足(洙曰甲第)
(甲乙丙丁之次也陸士衡擬古詩甲第椒與蘭又甲第崇高闥虞子陽詩甲第始脩營謂第一宅也晉書傅咸)
(曰今賈豎皆厭梁肉田蚡治宅甲諸第張衡西京賦北闕甲第當道直啓此詩傷時多無功而受祿)補注
(希曰漢高祖詔列侯食邑皆賜大第室注曰甲乙次第故曰第莊子先生不得飽又後漢鄭太有田四百頃而)
(食不足公以鄭廣文故用此意)先生有道出羲皇(蘇曰董遇曰道出羲皇之上趙曰暗使陶)
(潜自謂羲皇上人也)先生有文(洙曰一作才)過屈宋(洙曰一云所談或屈宋晏殊曰屈原)
(宋玉)德尊一代常坎軻(洙曰古詩坎軻長苦辛趙曰祖出楚辭七諫云年既過半百兮愁坎)
(軻而滯留晏曰王逸注云坎軻不遇也)名垂萬古知何用(孫瞻民曰昔人為名蓋若畫餅)
(充饑者也杜言鄭名雖大無益於用師曰酒古人所禁唯天子燕諸侯則曰不醉無歸晉竹林七賢或為囚飲)
(或為豕飲大抵賢人不遇則寓意于酒以自遣適而巳故名曰醉時歌袞者袞同也袞袞言袞同無别之甚唐)
(制御史臺其屬有三院一曰臺院二曰殿院三曰察院掌糾正百官之罪惡省有三一曰中書省二曰尚書省)
(三曰門下省臺省清要之職今也賢不肖無所甄别使小人得以袞同而登之是以鄭虔耻與之並進寧甘心)
(居乎冷宦按唐史玄宗置廣文館以虔為博士而以官冷云者蓋玄宗方窮兵於邊不留心經術其後官廨頽)
(塌寓次國子監由是遂廢故曰官獨冷甲第謂楊貴妃兄國忠賜宅京師以甲乙丙丁為次第國忠之進特以)
(妃寵而爵高祿厚虔反貧約不足於飯詩刺素飱蓋謂此也道出羲皇陶淵明所謂羲皇上人是也屈宋謂屈)
(原宋玉坎軻不得志之貌古云使我有身後名不如眼前一杯酒生不遇時死留虛名果何益哉自古有才之)
(士得道者寡矣由之勇賜之辨非無才也語其得道則未焉今虔才過屈宋而又道全德備惜夫坎軻不得志)
(也)杜陵野客人更嗤被褐短窄鬢如絲(洙曰後漢杜陵属京兆杜預曰)
(古唐杜氏也老子被褐懷寶陶淵明詩被褐欣自得屢空常晏如趙曰公家於杜陵故云又言杜陵有布衣又)
(言杜陵野老也被褐短窄謂貧者衣短褐耳)日糴太倉五升米(蒼舒曰前漢東方朔傳無)
(令但索長安米史記八書太倉之粟紅腐不可食陶淵明曰不能為五斗米折腰向鄉里小兒)補注(鶴曰)
(按舊史天寶十二載八月京城霖雨米貴令出太倉米十萬石減價糶與貧人公困於長安故亦在日糴之數)
時赴鄭老同襟期得錢即相覓沽酒不復疑忘形到爾
汝(洙曰文士傳禰衡有逸才與孔融作爾汝交孫瞻民曰莊子曰養志者忘形)痛飲真(洙曰一作)
(直)吾師(彦輔曰世說王孝伯云但嘗得無事痛飲讀離騷可稱名士程演曰莊子許由曰吾師乎吾師)
(乎師曰甫杜陵人也褐毛褐之衣賤者所服孟子云褐夫是也被褐短窄言貧約衣不掩脛日糴言無宿儲也)
(太倉米言陳腐之米其價廉賤者所食五升言食指寡足知其貧不能贍養僕妾故也同襟期言范張雞黍之)
(期鄭老指虔也朋友有通財之義故得錢即相覓杜詩云賴有蘇司業時時與酒錢是也不復疑者不以妻子)
(掣肘有嫌疑也甫與虔相善稱汝稱我索於形骸之外其相忘如此相忘雖無少長至若虔之痛飲真令甫北)
(面不可不屈服也故曰真吾師也)清夜沉沉動春酌簷(洙曰一作燈)前細雨
燈(洙曰一作簷)花落(宋援曰陸倕贈僚友詩敷文永清夜應璩書曰酌彼春酒趙曰近乎簷邊之花)
(也劉邈詩簷花初照月學者多以簷雨之細如花遂以簷花為簷雨之名非也師曰說者謂簷花為脱花非也)
(杜詩云白花簷外朵或云簷竹如雨瀉暮簷竹則知簷花為簷前之花簷竹為簷前之竹明矣)補注(希曰)
(曹子建詩清夜遊西園李白詩簷花落酒中殆是簷邊之花無疑)但覺高歌有鬼神(蘇曰)
(吳肅醉發耳熱浩歌春風疑有鬼神所助)焉知餓死填溝壑(洙曰昭十三年傳擠于溝壑左)
(太冲詠史詩當其未遇時憂在填溝壑汲黯傳臣自以為填溝壑石敏若曰朱買臣妻曰如公等餓死溝中耳)
相如有才親滌器(洙曰司馬相如傳文君奔相如俱之臨卭盡賣車騎買酒舍乃令文君當)
(壚相如身着犢鼻褌與庸保雜作滌器於市中師古曰滌洒也器食器也賤役也)子雲識字終
投閣(洙曰揚雄傳王莽時劉歆甄豐皆為上公莽既以符命自立即位之後欲絶其原以神前事而豐子)
(尋甄子棻復獻之莽誅豐父子投棻四裔辭所連及便收不請時雄校書天祿閣上治獄使者來欲收雄雄恐)
(不能自免迺從閣上自投下幾至死莽聞之曰雄素不與事何故在此間請問其故迺劉棻嘗從雄學作奇字)
(雄不知情有詔勿問京師為之語曰惟寂寞自投閣)先生早賦歸去來石田茅屋
荒蒼苔(洙曰陶潜為彭澤令是時郡遣督郵至吏白當束帶見督郵潜乃歎曰我不能為五斗米折腰)
(向鄉里小兒乃自解印綬將歸田野命篇曰歸去來石曰史記子胥曰猶石田無所用注石田不可耕言此亦)
(陶潜三逕就荒之意也)儒術於我何有哉(洙曰莊子帝力何有於我哉)孔丘盜
跖俱塵埃(蘇曰崔祥曰男兒當壯即仕儒術於我焉有所損哉阮兢曰孔丘盜跖今為塵埃人生不)
(樂胡為解憂彦輔曰子美之意以謂至聖大惡同歸於盡而已)不須聞此意慘愴生前
相遇且銜杯(趙曰劉伶云銜杯潄醪師曰清夜沉沉言人寂也人寂雨細寧不發動酒興耶高歌)
(有鬼神言聲幽怨也杜詩云時無王良伯樂死即休丈夫不以貧賤死生動其心前輩云莫憂身外無窮事且)
(盡生前有限杯今宵有酒今宵且醉死生一付之天命焉知餓死填溝壑乎觀相如有逸才武帝嘗曰朕恨不)
(與斯人同時尚且貧賤滌器賣漿揚雄善作奇字劉棻常師之及獻符瑞事累及雄雄方校書天祿閣使者來)
(捕雄雄投閣自殺古人不遇類皆如是何獨我輩是以甫勉虔賦歸去來欲其棄官而去也石田乃沙石之田)
(其田最瘦虔雖貧尚有磽田可耕有茅屋可居何必效子雲仕於亂世以速投閣之禍况儒術遇用武之際不)
(足負恃如孔子號為真儒終以不遇老死于行盜跖横行天下膾食人肝其善惡雖不同而死朽化為塵埃則)
(一人生天地間浮名浮利皆不足慕要之終歸一死生前相遇且以酒同遣適其他不足慘愴區區然以為憂)
(也)
醉歌行(天寶十四載作)
(俯曰甫從姪杜勤落第歸甫作此以别之)補注(鶴曰詩云春光淡蕩秦東亭當是天寶十)
(四載春在長安作按史十三載秋八月上御勤政樓試四科制舉人前此十二載秋七月詔天)
(下舉人不得鄉貢須補國子學生然後貢舉)
陸機二十作文賦(洙曰晉陸機字士衡作文賦云云)汝更少年能綴文
補注(希曰劉歆傳贊綴文之士)緫角草書又神速世上兒子徒紛紛
(洙曰詩甫田緫角丱兮三十國春秋封秀緫角知名衞玠緫角乘羊車入市趙曰草書以遲為工所謂匆匆不)
(及草書是也以速為神所謂一筆變化書是也)驊騮作駒已汗血鷙鳥舉翮連
青雲(洙曰汗血事見前騘馬行禰衡傳鷙鳥累百不如一鶚)詞源(一作賦)倒流三峽
水(洙曰海賦吹嘘則百川倒流修可曰隋藝文傳筆有餘力詞無竭源荆州記曰巴陵楚地有三峽峽程記)
(曰三峽者即明月峽巫山峽廣濟峽其瞿唐灧澦之類不係三峽之數倒流三峽水謂詞源壯健可以衝激三)
(峽之水使之倒流也)筆陣獨掃千人軍(修可曰王羲之筆陣圖云紙者陣也筆者刃矟也墨)
(者鍪甲也硯者城也本領者將軍也心意者副將也掃千人軍謂用筆之快利也)補注(希曰法書衛夫)
(人有筆陣圖矣)只今年纔十六七射策君門期第一(洙曰前漢蕭望之以)
(射策甲科為郎師古曰射策者謂為問難疑義書之於策量其大小署為甲乙之科列而置之不使彰顯有欲)
(射者隨其所取得而擇之以知優劣射之言投射也對策者顯問以政事經義令各對之而觀其文辭定高下)
(也後漢劉淑五府辟不就帝輿詣京師不得已而對策第一)舊穿楊葉真自知(洙曰史周)
(本紀蘇厲說白起曰楚有養由基者善射者也去柳葉百步而射之百發而百中之枚乘諫吳王書曰養由基)
(楚之善射者去楊葉百步而發百中楊葉之大加百步焉可謂善射矣)暫蹶霜蹄未為失
(洙曰王襃聖主得賢臣頌過都越國蹶如歴塊)偶然擢秀非難取會是排風有
毛質(趙曰上句言科舉一日之長搴擢英秀亦偶然爾非難取也而從姪之不中第何哉然會當是時排)
(擊風露蓋以其終有連雲之毛質焉此慰唁之且復有譏誚也出鮑明遠書言水族之狀曰浴雨排風)汝
身已見唾成珠(洙曰莊子秋水篇蚿謂䕫曰子不見夫唾者乎噴則大者如珠小者如霧雜而)
(下者不可勝數蘇曰江淹謂郭鞏曰子之咳唾成珠玉吐氣作虹蜺非碌碌儔比也夢符曰右按後漢趙壹傳)
(咳唾成珠玉)汝伯何由髮如漆(俯曰甫謂勤文章矢口已成珠玉它日必貴但恨年老頭)
(白無由再黑如漆傷不及見勤之富貴)春光淡沲秦東亭(沲徒可切何曰淡沲即淡蕩也)
(秦東亭即京城門外東亭送别多於此處)渚蒲牙白水荇青(洙曰梁江淹石上菖蒲詩發步)
(遵汀渚詩參差荇菜釋云荇菨菜也陸機云浮在水上根在水底梁簡文帝晩春詩渚蒲變新節)補注
(希曰許慎說文云蒲水草也澤陂傳曰蒲草柔滑左傳曰董陂之蒲蒲即楚也爾雅云䓏接余郭云叢生水中)
(葉圓在莖隨水深淺江東食之陸機云白莖葉紫正圓徑寸餘根生水底浮在水上顔氏家訓云是水有之花)
(黃葉似苗可為菹)風吹客衣日杲杲(洙曰衞詩伯兮杲杲出日)樹攪離思花
冥冥(蘇曰焦光仲遜共遊陸渾時春和景妍遜謂光曰何冥冥花樹攪人離思也洙曰楚辭山鬼雷填填)
(兮雨冥冥)補注(希曰楚辭深林杳以冥冥注云草木茂盛也)酒盡沙頭雙玉瓶衆
賓已醉我獨醒(洙曰屈原曰舉世皆濁惟我獨清衆人皆醉惟我獨醒是以見放也)乃知
貧賤别更苦(蘇曰衛宏失意送弟遷嶺外氣塞臆而幾不能言久之曰貧賤中離别更苦)吞
聲躑躅涕泣零(洙曰古詩淚涕零如雨又沉吟聊躑躅行不進貌陸士衡擬古詩沉思鍾萬里)
(躑躅獨吟歎鮑昭行路難心非木石豈無感吞聲躑躅不敢言何曰躑躅行不進貌在鼻曰涕在眼曰淚零落)
(也吞聲言哽咽聲不能逹甫自傷貧賤已無聊賴况加以離别故云更苦)
贈衞八處士(天寶九載作)
(師曰按唐史拾遺甫與李白高適衞賓相友善時賓年最少號小友今據杜詩贈衞八云昔别)
(君未婚知此詩乃贈衞賓也)補注(鶴曰師注為公與衞賓而詩云焉知二十載重上君)
(子堂又云夜雨剪春韮新炊間黃梁則是春月作而未詳為何年及味詩又非亂離後語若如)
(梁權道編在天寶十三載長安詩内而於問我來何方明日隔山岳之句不叶按公開元二十)
(三四年間下第遊齊趙時至兗而是年公方二十四五歲則衞當愈少宜其未婚今詩云二十)
(載重上其堂則當在十二三載而公自九載歸奏賦後只在長安歲歲有詩可考意是六載應)
(詔退下後又再至東都以十載行三大禮而九載又歸奏賦故九載有冬日洛城北謁玄元皇)
(帝廟詩中述八載事此詩當是天寶九載作是年公方四十鬢髮各已蒼宜矣漢禰衡為禰處)
(士蓋亦隠者之號以有處士星而名又唐有隠逸衛大經居蒲州衞八亦稱處士或其族子蒲)
(至華止百四十里或是公在華州時至其家岳指華岳而言若然則二十載無差矣)
人生不相見動如參與商(見送高書記詩注)今此復何夕共此
燈燭光(洙曰見今夕行注一云共宿此燈光)少壯能幾時鬢髮各巳蒼(洙曰)
(漢武帝秋風辭少壯幾時兮奈老何陶淵明歸去來辭寓形宇宙兮復幾時)訪舊半為鬼驚
呼熱中腸(洙曰魏文帝與吳質書昔年疾疫親故多離其災徐陳應劉一時俱逝痛可言耶昔日遊)
(處謂百年已分可長共相保何數年之間零落略盡言之傷心頃撰其遺文都為一集觀其姓名已為鬼錄追)
(思昔遊猶在心目而此諸子化為糞壤可復道哉修可曰孟子不得於君則熱中注云心熱恐懼也)焉知
二十載重上君子堂(趙曰王仲宣詩高會君子堂)昔别君未婚兒女
忽成行怡然敬父執(直方曰曲禮見父之執不謂之進不敢進)問我來何方
問答未及已兒女(一作驅兒)羅酒漿(何曰詩可以挹酒漿蘇曰郭育見戴逵使羅酒)
(漿兒女進果餕)夜雨剪春韭(蘇曰郭林宗見友人夜冒雨剪韭作炊飯今洛汭人皆效之薛曰右)
(按南史周顒云春初早韭)補注(希曰禮記王制庶人春薦韭)新炊間黃粱(洙曰陶隠居曰)
(黃粱本出青冀穗大毛長殼米俱麤於白粱食之比他穀最益脾)主稱會面難(洙曰張平子賦)
(主稱露未晞曹子建詩主稱千金夀古詩會面安可知)一舉累十觴十觴(一作千觴)亦
不醉感子故意長(洙曰曹穎逹詩舉觴詠露斯蘇曰遠詩詩雄雄孔文舉百觴亦不醉梅曰)
(李牧曰吳將軍飲數十觴未見有醉容)明日隔山岳世事兩茫茫
苦雨奉寄隴西公兼呈王徵士(天寶十三載作)
(彦輔曰杜元注云隴西公即漢中王瑀王徵士琅琊王徹)補注(鶴曰按隴西公瑀至德元)
(年方為漢中王為梁州都督山南西道採訪防禦使此詩當在天寶十三載五行志云天寶十)
(三載苦雨潦詩云仲月來寒風即是其年九月又陸士衡詩凄風趁時序苦雨遂成霖久雨人)
(所患苦也漢黃憲姜肱郭林宗晉許詢皆謂徵君即徵士之義也)
今秋乃淫雨(洙曰月令季春行秋令則天多沉陰淫雨蚤降注九月多陰淫霖也雨三日以往為)
(霖洪朋曰爾雅云久雨謂之淫楊符曰蔡邕行述賦遘滛雨之經時)仲月來寒風羣木水
光下萬家(洙曰一作萬象)雲氣中(洙曰唐中宗二年三月洛城東七里許地色如水側近樹)
(木往來車馬皆歴歴影見水中經月餘乃滅趙曰此盛言苦雨之狀也萬家一作象非是且既言象則上不應)
(言羣木也舊引中宗時地色如水事疑誤後學)所思礙行潦九里信不通(洙曰詩雅)
(泂酌彼行潦流潦也疏云行者道也潦者雨水也行道上雨水流聚故云流潦趙曰指隴西公王徵士之所居)
(言為苦雨所隔斯乃九里不通之謂矣)悄悄素滻路迢迢天漢東(洙曰潘岳西征)
(賦玄㶚素滻唐天寶元年命陜郡太守韋堅引滻水開廣運漕悄悄行旅不通貌黃曰詩維天有漢監亦有光)
(天漢銀河也趙曰天漢則中渭橋之所長安志於中渭橋引三輔黃圖曰渭水貫都以象天漢)補注(希曰)
(按唐志滻為關内大川萬年縣有南望春宮臨滻水萬年縣在長安城東宮東有廣運漕又蕭何傳語曰天漢)
(其稱甚美孟康言地之有漢若天之河漢臣瓚曰流俗語曰天漢其言常以漢配天此美名也師古曰瓚說是)
願騰六尺駒(洙曰一作馬)背若孤征鴻(洙曰周禮凡馬八尺以上為龍七尺以上)
(為騋六尺為馬趙曰鴻鵠高飛遠舉之物謂之孤征鴻蓋以其羣飛則意猶詳緩孤飛則欲逐伴而急矣)劃
見公(洙曰一作君)子面(劃忽麥切蘇曰韓湛昨稠人冠蓋中劃見面目已謂非俗人也)超然
懽笑同奮飛既胡越(洙曰詩不能奮飛古詩胡馬依北風越鳥巢南枝趙曰言如胡越之)
(隔也王粲所謂胡越之異區也舊引胡馬越鳥誤矣)局促傷樊籠(洙曰古詩晨風懷苦心蟋蟀傷)
(局促莊子澤雉不蘄畜乎樊中注樊中所以籠雉也修可曰南史陽休之不樂典選久曰此官實時清華但妨)
(吾賞真是樊籠矣趙曰漢景帝云局促如轅下駒)一飯四五起(洙曰周公一飯三吐哺蘇曰李)
(合望弟令每一飯四五起望西北)憑軒心力窮(洙曰江文通雜體詩憑軒詠堯老此言思見君)
(子而不可得也師曰春夏多雨水秋冬多旱乾此常理也當旱乾反為苦雨乃陰氣淫沴臣侵君之象故云今)
(秋乃淫雨立秋之候凉風始至今於仲月寒風早來陰陽不調寒暑舛逆若此水氣在天為雲雲行則雨施杜)
(詩云安得誅雲師今羣木皆居水光中萬象皆在雲氣中言水潦漲溢雲氣凝結以喻天下之民咸墜於塗炭)
(也九者陽數之極九里至近奈何為行潦所礙雖有所思欲通音問而不能逹况其遠者乎是宜素滻之路天)
(漢之東悄悄無行人迢迢相間隔音問阻絶不獲相通陜西有滻水漢中郡琅琊皆在天漢之東甫居西瑀與)
(徹居東時阻於祿山之亂人皆墊溺是以託意於雨潦而思瑀與徹也公子指瑀與徹劃謂以刀劃開如披雲)
(霧獲覩青天是也甫欲騰跨馬皆疾若飛鴻劃見二公子面與之同懽笑此述懷思之情胡在北越在南雖然)
(如鳥之奮飛奈胡越相去之遠何不免局促於樊籠而不得騁也詩云折柳樊圃樊藩籬也時兵革遍天下動)
(則拘礙無所適往真若局促樊籠之中是以寢食不遑安處一飯之間四五起問消息以至憑軒檻心力窮盡)
(蓋傷罹亂之世人無所安居有如此也是詩之寄豈直為苦雨而作乎)嘉蔬沒溷濁(洙曰郭景)
(純江賦挺自然之嘉蔬宋玉風賦駭溷濁揚腐餘屈平卜居云俗溷濁而不清十朋曰記稻曰嘉蔬)時菊
碎榛叢(洙曰嘉蔬時菊刺賢者為羣小所掩翳也潘安仁詩時菊耀巖阿蘇曰符朗曰甘菊碎雜榛叢)
(蕙蘭同委蒿艾)鷹隼亦屈猛(洙曰張華鷦鷯賦蒼鷹鷙而受紲屈猛志以服養嫉尸祿也)烏
鳶何所蒙式瞻北鄰居(蘇曰王雋曰瞻彼北鄰吹笙食魚)取適南巷翁
掛席釣川漲焉知清興終(師曰嘉蔬所以養人菊當秋宜得其時今碎于榛叢反失)
(其時也溷濁塗泥也蔬與菊皆喻賢人君子當祿山之亂小人得時賢人君子失所故有沒溷濁碎榛叢之譬)
(鷹隼當秋時宜於擊搏將帥於斯時出力平賊之秋也今乃屈猛蓋言諸將敗衂是以祿山得以長驅烏鳶小)
(民之比也官兵既敗小民為賊焚虜何所蒙其福耶蓋言民無所恃故曰烏鳶何所蒙雨潦阻礙所向不通式)
(瞻者止於北鄰所適者止於南巷其局促如此以喻諸郡陷於賊土地迫蹙動無所往是以杜甫嘗有偪仄行)
(蓋亦如此意也當是時賢人惟隠於漁釣可以保身故曰掛席釣川漲焉知清興終掛席即掛帆也漁釣之樂)
(烏有終窮仕於亂世誠所憂耳)
同諸公登慈恩寺塔(天寶前十載作)
(洙曰時高適薛璩先有作李肇國史補進士既捷列名於慈恩寺塔謂之題名貞觀中劉太真)
(侍郎試慈恩寺望杏園花詩兩京雜記西京外郭城朱雀街東第三街皇城東之第一街進業)
(坊慈恩寺隋無漏寺之故地武德初廢貞觀二十年高宗在春宮為文德皇后所立故以慈恩)
(為名寺西院浮圖六級高三百尺永徽三年沙門玄奘所立浮圖内有梵本諸經數十匣浮圖)
(前東街立太宗皇帝撰三藏聖教序及高宗皇帝述聖記二碑並褚遂良書立於弘福寺及此)
(寺)補注(鶴曰玄奘自西域歸始於寺西建塔其後頽圯至長安中更造嘗觀鴈塔題名)
(有公題字云杜甫李雄李謨年月在上第二層而第二層年月已湮沒不可考謂之同諸公則)
(非止二李當又别是一時梁權道編在天寶十三載不知何據應在祿山陷京師之前十載奏)
(賦之後高注以末句指偽署官而云非李適傳云自中宗時天子秋登慈恩浮圖宰相學士得)
(從者獻菊花酒蓋以秋來而中睿宗已晏駕所以有回首呌虞舜蒼梧雲正愁之句)
高標跨蒼穹烈風無時休(趙曰以言其高也烈風唯高然後有之)補注(希曰)
(蜀都賦陽烏回翼乎高標潘安仁詩烈烈夕風厲)自非曠士懷登兹飜百憂(洙曰)
(王仲宣登樓賦登兹樓以四望兮聊暇日以銷憂兔爰詩我生之後逢此百憂陸士衡詩感物百憂集師曰甫)
(登此塔俯視兵火之後景物蕭條寧無憂傷乎惟曠逹之士對此能遣適耳)方知象教力(洙曰)
(突厥寺碑四天之下聞諸象教王筠棲頭陀寺碑正法既沒象教凌夷注謂為形象以教人趙曰言巍樓高觀)
(世間無有惟託之象教而後可營焉)足(一作立)可追冥搜(洙曰孫興公天台賦非夫遠寄冥搜)
(篤信通神者何肯遙想而存之)仰穿龍蛇窟始出枝撑幽(鄭曰撑抽庚切邪柱也此)
(塔磴道屈曲公有龍蛇窟之句宜矣塔每級之下蓋多枝撑至其盡級高處則為出枝撑幽矣)七星在
北戶(一云戶北)河漢聲西流(洙曰魏文帝雜詩天漢回西流趙曰言其高也吳都賦門北戶)
(以向日於塔言戶則法華經云佛以右指開寶塔戶也河漢天河也黃曰廣雅云天河謂之天漢亦曰河漢以)
(其在西若聞其流聲焉)羲和鞭白日(洙曰晉傅玄日昇歌羲和初攬轡六龍並騰驤廣雅曰羲)
(和日御也趙曰淮南子云日馭曰羲和故於白日方可以言鞭之)少昊行清秋(洙曰月令孟秋)
(之月其帝少皡注少皡金天氏晉潘尼云朱明送夏少昊迎秋)秦山忽破碎涇渭不可
求(趙曰皆言其高也)補注(鶴曰慈恩寺在長安南對玉按霧簷諸峯東枕曲江北與丹鳳凰門端若)
(引繩塔高三百尺則泰山居東且遠自應不能爭高涇渭雖為關西大川而韋朝宗引渭水入金光門置漕於)
(西市此不可求者亦以塔高而水不可見也故下句云俯視但一氣焉能辨皇州宣和間少陵與樊察序鴈塔)
(題名亦云杜詩所謂泰山忽破碎涇渭不可求蓋言其高遠)俯視但一氣焉能辨皇
州(洙曰謝玄暉詩春色滿皇州敏功曰潘岳西征賦化一氣而甄三才天子之都曰皇州)迴首呌
虞舜蒼梧雲正愁(洙曰山海經曰南方蒼梧之川其中有九疑山舜之所葬在長沙零陵界)
(也)惜哉瑤池飲(洙曰鮑明遠舞鶴賦朝戲乎芝田夕飲乎瑤池穆天子傳周穆王觴西王母於)
(瑤池上)日晏崑崙丘(洙曰穆天子傳天子遂宿于崑崙之阿赤水之陽吉日辛酉天子升于崑)
(崙之丘以觀黃帝之宮紀年曰周穆王西征至崑崙丘見西王母止之葛仙翁云崑崙一曰玄圃一曰積石瑤)
(房一曰閬風臺一曰華蓋一曰天柱皆仙人所居之處也趙曰此暗紀慈恩寺之事也南望而遠想蒼梧則記)
(虞舜而思高宗之晏駕西望而遠想瑤池則記西王母而思文德皇后之不留也)黃鵠去不息
哀鳴何所投(洙曰韓詩外傳曰田饒事魯哀公而不見察謂哀公曰夫黃鵠一舉千里止君園池)
(啄君稻粟君猶貴之以其從來遠也故臣將去君黃鵠舉矣)君看隨陽鴈各有稻粱
謀(洙曰禹貢揚州彭蠡既瀦陽鳥攸居注隨陽之鳥鴻鴈之屬冬月所居於此澤庾信報趙王賜酒詩未知)
(稻粱鴈何以報君恩)補注(希曰鴻鴈事多用稻粱本出戰國策又劉孝標廣絶交論分鴈鶩之稻粱庾信)
(詠鴈詩亦云稻粱俱可忌此特略舉一二耳)
示從孫濟(天寶十三載作)
(彦輔曰此詩譏風俗衰薄雖同姓不能無疑也)補注(鶴曰以權門多噂沓且復尋諸孫諸)
(孫貧無事宅舍如荒村則濟所居在長安當是天寶十三載宰相世系表濟字應物終給事中)
(京兆尹)
平明跨驢出(師曰驢賤者所跨)補注(希曰用公孫述傳跨馬事)未知(一作委)適
誰門權門多噂沓(洙曰詩十月噂沓背憎職競由人噂沓猶相對談語背則相憎逐矣趙曰)
(前漢息夫躬交遊貴戚趍走權門)且復尋諸孫(師曰權門乃權貴之門詩云噂沓背憎謂噂噂)
(沓沓面前則附耳而語背後則相譏議嫌權門多噂沓是以尋同姓也)諸孫貧無事宅舍
如荒村堂前自生竹堂後自生萱萱草秋已死(洙曰衞詩伯兮)
(焉得諼草言樹之背注諼草令人忘憂背北堂也疏堂者房堂所居之地揔謂之堂房半以北為北堂房半以)
(南為南堂)竹枝霜不蕃(洙曰一作翻左傳其生不蕃)淘米少汲水汲多井
水渾刈葵莫放手放手傷葵根(洙曰鮑明遠樂府腰鎌刈葵藿古詩採葵莫傷)
(根傷根葵不生結交莫羞貧羞貧交不成趙曰族之有宗猶水之有源葵之有根也水有源勿渾之而已葵有)
(根勿傷之而已族有宗則亦勿疎之而已)阿翁懶惰久覺兒行步奔(敏修曰阿翁甫)
(自稱兒指濟行步奔言其強健年尚少也責濟後生不來相頋)所來(一作求)為宗族亦不
為盤飱(洙曰左傳僖二十二年晉公子及曹僖負羈之妻饋盤飱寘壁蘇曰張昭見顧陸曰吾也來為)
(道義非因盤飱)小人利口實(洙曰頥自求口實)補注(鶴曰漢官儀口實膳羞之事也)薄
俗難具論(蘇曰劉章曰薄俗好利炎凉逐勢難可與論歲寒高曰楊&KR1423;兵戈之後禮義缺壞士行凋)
(敝雖有數子知書皆汚薄俗氣味難可與論典刑事)勿受外嫌猜同姓古所敦(洙曰)
(鮑明遠詩明慮自天斷不受外嫌猜趙曰此亦曹子建詩有親親義在敦之義)
九日寄岑參(天寶十三載作)
(彦輔曰此詩言君為姦邪所蔽而賢人幽憂)補注(鶴曰詩中言雨傷稼當是天寶十三)
(載作姦邪指楊國忠輩也)
出門復入門雨脚但仍舊所向泥活活(洙曰一作浩浩詩北流活活謝)
(靈運詩活活夕流駛趙曰活活雖云水流聲而泥水深多則行為有聲也)思君令人瘦(洙曰古詩)
(思君令人老歲月忽已晚又詩思君令人老軒車又何遲)沉吟坐秋(一作西)軒飯(一作飲)
食錯昏晝寸步曲江頭難為一相就(蘇曰王述子在荆楚道路阻長歲云)
(暮矣難為相就趙曰此所以懷岑生也岑應在曲江頭猶寸步耳而以雨泥故難於相就也)吁嗟乎
蒼生稼穡不可救(蘇曰楚深秋潦淫霈民有憂色稼穡不可救饑歲何以支持蒼蒼者意如)
(之何趙曰舊本作呼任昌叔本作乎極是蓋詩云吁嗟乎騶虞取此三字用也尚書海隅蒼生注言蒼蒼然之)
(生草木也閔草木而嘆之以為苦雨稼穡已損為不可救也)安得誅雲師疇能補天
漏(洙曰雲師名屏翳廣雅云雲師為之豐隆蘇曰久雨不止郭泰機曰憑誰三尺刃誅雲師掃除陰氣師曰)
(列子湯問女媧氏鍊五色石以補其闕趙曰蜀有地名漏天古詩地近漏天終歲雨)補注(鶴曰開山圖曰)
(霍山南岳山有雨師雲師注雲師如蚕長六寸似兔雨師似蛹長七八寸似蛭雨雲之時出在石上又戎州宜)
(賓縣有大梨小梨二山石暮雲霧四時霖霪俗謂之小漏天大漏天寰宇記嶲州亦有漏天)大明韜
日月(趙曰晝夜皆雨而日不見乎晝月不見乎夜皆無明矣)曠野號禽獸(趙曰惟淫雨淋)
(注則禽獸無所以安其飛走故哀號於曠野)君子強逶迤小人困馳驟(趙曰以雨)
(淫於上泥汩於下君子雖有車馬亦強逶迤而已小人艱於行李之往來故困馳驟)維南有崇山
(洙曰詩節彼南山)恐(一作漭)與川浸溜(趙曰前漢書有云泰山之溜可以穿石句之意則憂)
(君子之改節也)是節東籬菊紛披為誰秀(洙曰陶淵明雜詩采菊東籬下悠然見南)
(山饒曰簡文帝九日詩是節協陽數言紛披者暗使)岑生多新語性亦嗜醇酎(洙曰)
(謝惠連雪賦酌湘吳之醇酎西京雜記漢制宗廟八月飲酎用九醖太牢皇帝侍祠以正月旦作酒八月成名)
(曰酎一曰九醖一名醇酎晉侯鄢酒賦醇酎秋發鄭曰酎直救切醇酒也)采采黃金花何由
滿衣袖(洙曰詩采采卷耳不盈頃筐又終朝采藍不盈一襜言心有所憂而不在所采也岑生何由而)
(免憂乎趙曰以不見岑生意緒無聊采之不能多也師曰詩人主文而譎諫觀甫此詩多託意於苦雨不直斥)
(當時事以意逆志斯得之矣)
補注杜詩卷一
