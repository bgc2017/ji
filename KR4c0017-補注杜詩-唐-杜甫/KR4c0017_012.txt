補注杜詩卷十二宋黃希原本
黃鶴補注
往在(大歷元年作)
補注(鶴曰永泰元年正月下制有云勞還罪巳之念故此詩云一朝自罪已萬里車書通)
(盖𫐠當時之事也當是大歷元年作)
往在西京時胡來滿彤宫(魯曰胡禄山也)中宵焚九廟(趙曰彤宫天子)
(之宫也天子七廟而王莽增為九廟以其盛者言之也此篇首述明皇天寶十五載安禄山䧟長安也)雲
漢為之紅解瓦飛十里繐帷紛曾空(洙曰繐帷廟中素帷也)疚心
惜木主一一灰悲風(洙曰㡱心心如有疾也木主神主也史記武王伐紂載木主而行)
補注(希曰漢光武紀註神主以木為之又後志註毁廟之主藏廟外戶之外四牖之中有石函曰宗祏舊)
(史九廟神主為賊所焚至德二載十一月新成九廟神主上親告享)合昏排鐵騎補注(希曰)
(魏志注曹公列鐵騎五千為十里陣)清旭散錦&KR1042;(洙曰一云幪鄭曰&KR1042;亡東切驢子也修可曰古)
(樂府紫騮馬曲金鞍覆錦&KR1042;錦&KR1042;鞍帕也)賊臣表逆節相賀以成功是時妃
嬪戮連為糞土叢(洙曰王昭君辭昔為匣中玉今為糞土英)當宁䧟玉座(趙曰)
(天子當宁而立謝玄暉銅雀臺詩玉座猶寂寞玉座帝座也時禄山及吐蕃兩䧟京邑天子出奔也)白間
剥畫蟲(定功曰何平叔景福殿賦皎皎白間離離列錢張詵注曰白間窗也以白塗之畫以錢文猶言)
(綺疏青瑣之類師曰白間黼扆也畫蟲畫雉以飾之)不知二聖處(洙曰玄宗肅宗)私泣百
歲翁車駕既云還楹角歘穹崇(洙曰代宗自陜還先修九廟楹角廟楹也魯丹)
(楹刻桷趙曰此述肅宗至德二載復京師也師曰歘忽也穹崇高貌)故老復涕泗祠官樹
椅桐(師曰守祠之官種此木將以興禮樂)宏壯不如初已見帝力雄(洙曰時屢)
(臻喪亂國力凋弊雖未及未焚之前而已見帝力之雄矣)前春禮郊廟祀事親聖躬
(趙曰此述乾元元年朝享于太廟有事于南郊也)微軀沗近臣(黃曰甫為拾遺諫官得以親近)
(天子故曰近臣)景從陪羣公(洙曰廣德元年春享廟及郊夢符曰文選東都賦云天官景從祲威)
(盛容)補注(鶴曰按舊史乾元元年夏四月辛亥九廟成備法駕迎神主入新廟甲寅上親享九廟遂有事)
(于圓丘新史同而今云前春殆與史異是年四月癸卯朔甲寅是為十二日不應言春疑有誤王洙云廣德二)
(年春享廟及郊而是年公在閬中無容更預陪祀)登階捧玉册(洙曰玉册册文也)峩冕
聆(洙曰一作耿)金鐘(趙曰聆舊本作耿非也聆盖言聆金奏也峩冕聆金鐘則奉祠者具法服也)
侍祠恧先露掖垣邇濯龍(洙曰侍祠之官恧暴露猶假濯龍門即宗廟未至全備爾)
(夢符曰後漢桓帝祠老子於濯龍宫趙曰得預其事者為榮其有合預侍祠而不幸先露所以慙恧矣史有先)
(朝露以言臣之不幸也紫垣者紫掖之垣也濯龍池名也薛綜注載洛陽圖經曰濯龍池名故歌曰濯龍望如)
(海河橋渡似雷)天子惟孝孫五雲起九重(洙曰韓愈賀慶雲表按沈約宋書云慶雲)
(五色者太平之應孝經援神契曰王者德至山陵則慶雲出)補注(鶴曰天子指代宗自此下言宫廟遭)
(禄山吐蕃擾踐故曰爼豆腐膻肉罘罳行角弓)鏡奩換粉黛翠羽猶葱朧(趙曰鏡奩)
(乃供后廟神御之物也翠羽乃飾神御之物也出曹子建詩或拾翠羽)前者厭羯胡(洙曰明皇)
(時禄山䧟長安)後來遭犬戎(洙曰代宗時吐蕃䧟長安)爼豆腐(洙曰一云臠)羶肉
罘罳行角弓(蒼舒曰漢文帝紀七年夏六月未央宫東闕罘罳災崔豹古今注云罘罳屏也罘者)
(復也罳者思也臣朝君至屏外復思所奏之事於其下顔師古注罘罳謂連闕曲閣也以覆重刻垣墉之處其)
(形罘罳然一曰屏也又禮記云疏屏天子之廟飾也鄭注云屏謂之樹今浮思也唐蘇鶚演義稱罘罳織絲為)
(之輕疎浮虚象羅網交文之狀盖宫殿簷戸之間也段成式酉陽雜爼稱上林間多呼殿榱桷護雀網為罘罳)
(余謂二說皆通以罘罳為網則結繩為之施於宫殿簷楹之間如蘇鶚之說是也以罘罳為屏則刻木為之施)
(於城隅門闕之上如成式之言是也然就二說之中段氏之說為長)補注(希曰韓安國傳注師古曰以木)
(曰弧以角曰弓)安得自西極申命空山東盡驅詣闕下士庶塞
關中主將曉順逆元元歸始終(趙曰言令始終歸順為王之臣也)一朝
自罪已(趙曰禹湯罪巳其興也勃焉)萬里車書通(余曰記中庸天下書同文車同軌後)
(漢光武車書共遵)鋒鏑供鋤犂征伐聽所從(趙曰供鋤犂則以兵器為農器也征)
(伐而聽其所從或為農或為民也)冗官各復業(蘇曰黃忠放冗官瑣材盡歸農業免虚耗府庫)
補注(希曰申屠嘉傳冗官居其中師古曰冗謂散輩也如今之散官)土著還力農(趙曰當用)
(兵擾攘之際有冗濫為官者各令復業土著戶口前日失耕種者今還力穡以為農也)君臣節儉
足朝野歡呼(洙曰一作娛)同(洙曰張景陽詩朝野多歡娛)中興似國初繼
體如太宗端拱納諫諍(蘇曰趙襄子清穆端拱開納諫諍訐直之臣)和風日
冲融赤墀櫻桃枝補注(希曰梅福傳涉赤墀之上應劭曰以丹淹泥塗殿上也)隱
映銀絲籠千春薦陵寢永永垂無窮(洙曰言薦櫻桃奉宗廟無所窮極也)
(定功曰月令仲夏之月羞以含桃先薦寢廟注櫻桃也漢惠帝出離宫叔孫通曰古者春秋嘗菓方今櫻桃可)
(獻願陛下出因取櫻桃獻宗廟)京都不再火涇渭開愁容歸號故松栢
老去若飄蓬(歐曰使京都奠枕涇渭之民頓豁愁容得以歸號墳墓惟甫衰老若飄蓬然不獲還)
(故鄉故自傷也)
雷(大歷元年作)
補注(鶴曰舊史永泰二年春旱至六月庚子始雨是年改大歷元年自雲安遷居夔州兹)
(云南方瘴癘地又云峽中喧擊鼓當是大歷元年夔州作永泰元年春旱至四月乃雨而公是)
(年秋方寓雲安此當是大歷元年作無疑)
大旱山岳焦(修可曰莊子大旱金石流土山焦)密雲復無雨(洙曰小畜卦密雲不)
(雨)南方瘴癘地罹此農事苦封内必舞雩峽中喧擊鼓
(洙曰周禮司巫若國大旱則率巫而舞雩神農求雨書曰祈而不雨則曝巫曝巫不雨則積薪擊鼓而焚神仙)
真龍竟寂寞土梗空俯僂(洙曰土梗土龍也葉公好龍而真龍入室)吁嗟公
私病税歛缺不補(蘇曰何儔曰今兵革不止税賦尚缺科歛非一家貧無物補助)故老
仰面啼瘡痍向誰數(趙曰季布傳瘡痍未瘳)暴尫或前聞鞭巫非
稽古(修可曰禮記穆公召縣子而問焉曰天久不雨吾欲暴尫而奚若曰天則不雨而暴人疾子虐母乃)
(不可歟或以為尫非巫也瘠病之人其面上向俗謂天哀其病恐雨入其鼻故為之旱故僖公欲焚之)請
先偃甲兵(蘇曰武王問太公請先偃甲兵乃創天下長久之基也武王喜之)處分聽人
主萬邦但各業一物休盡取水旱其數然堯湯免親覩
(洙曰堯九年之水湯七年之旱其數然也)上天鑠金石(蘇曰武帝時夏旱張惠歎曰歊陽如是金)
(石銷鑠何况苖稼耶請陛下修政以告上天武帝遂减膳果獲甘澍)羣盗亂豺虎(洙曰招魂曰十)
(日並出流金鑠石七哀詩盗賊如豺虎)二者存一端愆陽不猶愈(趙曰以盗賊與)
(旱為二也就二者之中言雖愆陽而旱不猶勝於盗賊乎)補注(希曰永泰大歷年崔旰首亂兩川為之騷)
(動又連遭旱然旱猶愈於盗賊謂盗賊之禍尤慘也)昨宵殷其雷(殷於隱切)風過齊萬
弩復吹霾翳散虛覺神靈聚氣暍腸胃融汗濕衣裳汚
(洙曰一作腐)吾衰尤拙計失望築場圃(洙曰九月築場圃注春夏為圃秋冬為場)
火(大歷元年作)
(洙曰楚俗大旱則焚山擊鼓有合神農書)補注(鶴曰詩首云楚山經月火大旱則斯舉當)
(是大歷元年在夔州作)
楚山經月火大旱則斯舉(趙曰此燒山以求雨之詩)舊俗燒蛟龍驚
惶致雷雨爆嵌魑魅泣(爆皮教反)崩凍嵐隂昈(鄭曰昈侯古切日光也又)
(文彩趙曰言冰雪下墮其文彩明昈於嵐隂之間)羅落沸百泓(鄭曰烏宏切水深也)根源
皆萬古青林一灰燼雲氣無處所(趙曰言青林既灰燼矣雲氣無所止泊也)
(出宋玉高唐賦風止雨霽雲無處所)入夜珠赫然新秋照牛女補注(鶴曰永泰)
(二年關中大旱自三月不雨至於六月今夔州以旱而舉火燒山詩乃云入夜珠赫然新秋照牛女殆是山南)
(七月猶未雨也)風吹巨熖作河棹騰煙柱勢欲焚崑崙光彌焮
洲渚(鄭曰焮香靳切炙也趙曰左傳火所焮燎)腥至焦長蛇聲吼(洙曰一云吼争)纏
猛虎神物已高飛(趙曰指言神龍也)不見石與土爾寧要謗讟
(徒谷切)憑此近熒侮薄關長吏憂甚昩至精主遠遷誰撲
滅(洙曰書若火之燎于原不可嚮邇其猶可撲滅)將恐及環琽流汗卧江亭更
深氣如縷
七月三日亭午巳後較熱退晩加小凉穩睡有詩
因論壯年樂事戲呈元二十一曹長(大歷元年作)
補注(鶴曰按史永泰二年三月不雨至六月方雨而今詩云閉目踰十旬大江不止渴退)
(藏恨雨師徤步聞旱魃當是其年作是年改大歷元年公初至䕫州故詩又云衰年旅炎方)
今兹商用事(蘇曰應瑀秋日燕山隂序云商飈用事金帝持衡)餘熱亦已末(覺範)
(曰末無也)衰年旅炎方(洙曰炎方南方趙曰公時在䕫為楚地故云旅炎方)生意從此
活亭午减汗流(修可曰梁元帝纂要云在午曰亭午)北鄰耐人聒晩來爽
烏匼(芻曰烏匼不舒貌風爽人烏匼之懷)筋力蘇摧折(夢符曰右按子美曰馬頭金匼匝所)
(謂烏匼即烏巾也)閉目踰十旬大江不止渴退藏恨雨師徤步
聞旱魃(洙曰雨師行雨神也神異經曰南方有人長二三尺走行如風名曰旱魃所見之國大旱也)
補注(希曰河東賦呵雨師於西東又大人賦召屛翳誅風伯刑雨師)園蔬抱金玉無以
供採掇(趙曰言其貴而難得如金玉也)密雲雖聚散徂暑終衰歇前聖
眘焚巫(眘古慎字洙曰魯僖公欲焚巫而臧文仲止之)武王親救暍(洙曰武王見暍人王)
(自左擁而右扇之見世說)隂陽相主客時序逓回斡(洙曰隂陽相推而用事則四時)
(斡流而為寒暑)灑落唯清秋昏霾一空闊蕭蕭紫塞雁南向欲
行列(趙曰言清秋則昏霾一掃空矣塞雁是時有南向之行列不必以熱為念也)歘思紅顔
日霜露凍階闥胡馬挾彫弓鳴弦不虛發(洙曰弦不虚發中必决眥)
(趙曰此思少年乘寒射獵之事而感歎年老也)長鈚逐狡兔突羽當滿月(趙曰鈚音)
(批韻書云箭也突羽又言所用箭其羽奔突而疾故曰突羽當滿月言挽弓如滿月當其挽滿之間也)補
注(鶴曰子虚賦左烏號之彫弓又滿白羽文穎曰引弓盡箭鏑兹云滿月亦言引之使滿如月薛注既非師)
(注亦失月下豈發矢之時突如突騎之突謂衝突也)惆悵白頭吟(洙曰古樂府有此吟疾人相知)
(以新間舊不能至白首也趙曰蓋本卓文君以相如置妾之故以其不能至於白首而為此吟故公借用耳詠)
(曰此句傷衰老也)蕭條游俠窟(定功曰郭景純遊仙詩京華游俠窟舊注引前漢游俠傳即非)
(窟字出處矣)臨軒望山閣縹緲安可越高人鍊丹砂(天覺曰高人指)
(元曹長也)未念將朽骨少壯跡頗疎(洙曰疎縱誕也)歡樂曾倏忽杖
藜風塵際老醜難翦拂(蘇曰北史盧思道翦拂吹嘘長其光賈趙曰劉孝標絶交論言)
(翦拂使其長鳴)吾子得神仙本是池中物(洙曰周瑜蛟龍得雲雨非復池中物也)
賤夫美一睡煩促嬰詞筆(洙曰張華煩促每有餘趙曰言我非若子之得神仙俱美)
(一睡而已)
牽牛織女(大歷元年作)
補注(鶴曰荆楚歲時記七月乞巧䕫楚地無忘舊俗此詩當是公至夔之初年因所見而)
(賦之梁權道亦編在大歷元年然詩云世人亦為爾祈請走兒童稱家隨豐儉白屋逹公宫則)
(不獨楚俗然也)
牽牛出河西織女處其東(蘇曰焦林天斗記云天河之西有星煌煌與參俱出謂之)
(牽牛天河之東有星微微在氐之下謂之織女)萬古永相望(鄭曰望武方切)七夕誰見
同神光意(洙曰一作竟)難候此事終蒙朧颯然精靈合(蘇曰東海)
(記神龍交即風濤颯然精靈符合水為之渾)何必秋遂通(洙曰周處風土記七月七日其夜洒)
(掃於庭露施几筵設酒脯時果散香粉於河鼔織女言此二星神當會少年感懷私願見天漢中有奕奕正白)
(氣有光曜五色以此為徵見者便拜而乞願)亭亭新粧立龍駕具曾空(修可曰南)
(齊謝朓七夕賦云回龍駕之容裔言織女之渡河也)補注(希曰天有九重故曰曾空謝靈運詩躡足循廣)
(除瞬目矖曾穹是也)世人亦為爾祈請走兒童稱家隨豐儉補注
(希曰禮記檀弓稱家之有無)白屋逹公宫(趙曰白屋貧人之屋如周公下白屋之士公宫公侯)
(之家也出左傳有守於公宫鄭曰白屋草舍也以白茅茨覆故云)膳夫翊堂殿鳴玉凄
房櫳(盧紅切)曝衣遍天下(洙曰竹林七賢傳舊俗以七月七日曝衣時南阮富所曝皆錦)
(繡北阮貧乃立長竿標大布犢鼻於庭中曰未能免俗北阮阮咸也)曳月揚微風蛛絲小
人態曲綴(洙曰一作掇)瓜果中(洙曰荆楚歲時記七夕婦人結綵樓穿七孔針於中庭以)
(乞巧有蟢子網於瓜上則以為得巧)初筵瀼重露(鄭曰瀼乙業切潤也)日出甘所終
嗟汝未嫁女秉心欝忡忡防身動如律竭力機杼中(洙曰)
(姚萇婦女精力竭於機杼尚不能支持西北之費倉庫日耗减矣)雖無舅姑事敢昧織
作功明明君臣契咫尺或未容義無棄禮法恩始夫婦
恭小大有佳期戒之在至公(趙曰公以君臣比夫婦之義也君臣相契於咫尺之)
(間臣苟有虧君或不容之矣為婦者可不慎乎盖因織女每歲有期為不可亂則為人女為人婦者當慎守至)
(公之戒也)方圓苟齟齬(鄭曰上壯所切下偶許切不相值也)丈夫多英雄(洙曰一云)
(勿替丈夫雄夢符曰楚詞九辨圓鑿而方枘兮吾固知其齟齬而難入師曰詳味此詩託意牛女東西間隔必)
(無私合之期孟子云丈夫生而願為之有室女子生而願為之有家父母之心人皆有之不待父母之命煤灼)
(之言鑽穴隙相窺踰墻相從則父母國人皆賤之臣之事君苟不以其道而進何異於踰墻相從乎詩二之日)
(鑿冰沖冲又士如歸妻迨冰未泮桃華於仲春以記昏姻之時未嫁之女秉心於鑿冰冲冲之月以禮防閑如)
(法律然竭力機杼無故不出外閫豈有私相會合耶譬如君臣相去咫尺非其義則不相從契合必以道也况)
(夫婦之間其可弃禮法為私會哉始或不恭終則乖睽故云恩始夫婦恭然小大各有期會要在至公無私邪)
(也丈夫英雄之氣苟非君臣道合殆若方鑿圓枘了不相入况牛女之東西乎)
毒熱寄簡崔評事十六弟(大歷元年作)
補注(鶴曰詩云大暑運金氣荆揚不知秋林下有塌翼水中無行舟千室但掃地閉關人)
(事休當是大歷元年作是年春旱至六月始雨觀詩所云則夔七月猶未雨也)
大暑(洙曰一作火)運金氣(洙曰五行相生以成四時夏火也秋金也金當代火而畏火故金氣)
(伏而火盛所以熱也趙曰大暑當作大火詩曰七月流火月令孟秋之月盛德在金大火流而運金氣所以為)
(八月矣)荆揚不知秋補注(希曰荆揚一本作荆州唐志夔州屬山南道古荆梁二州之域)
(時已七月而尚不知有秋意盖以旱甚故也漢五行志金氣病而木沴之)林下有塌翼(洙曰陳孔)
(璋檄垂頭塌翼莫所憑恃蘇曰王子淵丈夫苟失志如鵰鶚損羽翮豈塌翼垂頭於林下乎趙曰鳥以熱而難)
(飛也)水中無行舟(修可曰書云罔水行舟)千室但掃地(蘇曰李篆曰赤眉盗過千)
(室掃地俱盡也)閉關人事休老夫轉不樂旅次兼百憂蝮蛇暮
偃蹇(蘇曰宋純嶺南行云蝮蛇偃蹇於道周客子悲辛而躑躅)空牀難暗投炎宵惡
明燭况乃懷舊丘(修可曰鮑照結客少年場云去鄉三十載復得還舊丘蘇曰戴深曰秋風)
(已動歸思况更懷舊隱林丘如此一洒令人心折)開襟仰内弟執熱露白頭(補注)
(鶴曰舅之子與内兄弟陸厥韓卿有答内兄顔盻希叔詩是也)束帶負芒刺(蘇曰葛殷昨日束帶)
(見人卑折恭揖如負芒刺吾欲裂巾毁冠偃仰林下)接居成阻脩何當清霜飛會
子臨江樓載聞大易義諷興詩家流藴藉異時輩檢身
非苟求(夢符曰右按前漢孔稚圭等傳論咸以儒宗居宰相位服儒衣冠傳先王語其醖藉可也又唐)
(權德輿醖藉風流自然可慕)皇皇使臣體信是德業優(趙曰指崔評事必為使也)
補注(鶴曰皇皇者華毛氏曰皇皇猶煌煌也)楚材擇杞梓(夢符曰右按春秋左傳楚令尹)
(子木問聲子曰晉大夫與楚孰賢對曰晉卿不如楚其大夫則賢皆卿材也如杞梓皮革自楚往也唯楚有材)
(晉實用之)漢苑歸驊騮短章逹我心理為(洙曰一云待)識者籌(洙曰)
(孔融附此短章聊伸我心素趙曰驊騮所以美崔言漢苑則漢有大宛之馬盖指崔評事也)
壯遊(大歷元年作)
(魯曰按新史本傳言公少貧不自振客齊趙吳越間李邕竒其才先往見之師曰此篇叙壯年)
(經遊之迹)補注(鶴曰詩云鬱鬱客殊方當是在夔州公在夔詩多言殊方又云羣兇當是)
(指崔旰輩此詩作於大歷元年)
往者(又云往昔)十四五出遊翰墨場(洙曰阮籍昔年十四五志尚好書詩趙曰謝宣)
(遠賦張子房詩粲粲翰墨場)補注(希曰西京賦視往者之遺館)斯文崔魏徒(洙曰崔鄭)
(州尚魏豫州啟心)以我似班楊(洙曰班固揚雄)七齡思即壯開口詠鳳
凰(蘇曰張華五歲能詩見畫鳳凰觀久之客命詠之隨口即成人皆歎服)九齡書大字有
作成一囊性豪業嗜酒嫉惡懷剛腸(修可曰嵇叔夜與山巨源書剛腸嫉)
(惡輕肆直言遇事便發)脱略小時輩結交皆老蒼飲酣視八極俗
物都茫茫(洙曰孔文舉薦禰衡表嫉惡若讐恨賦脱略公卿跌宕文史)東下姑蘇臺
(洙曰史吳世家越伐吳敗之姑蘇越絶書曰闔廬起姑蘇臺三年聚材五年乃成高見三百里)已具浮
海航到今有遺恨不得窮扶桑(洙曰山海經大荒之中暘谷上有扶桑陸機詩)
(前緩聲歌摠轡扶桑枝)補注(鶴曰楚辭少司命照吾檻兮扶桑注云東方有扶桑之木其高萬仞日下)
(浴於暘谷拂其扶桑爰始而登照耀四方日以扶桑為梯檻)王謝風流遠(洙曰王戎謝安)闔
廬丘墓荒(洙曰吳越春秋曰吳王闔廬死葬於園西北名曰虎丘葬之三日白虎踞其上故號虎丘)
補注(希曰闔廬冡在閶門外)劒池石壁仄長洲芰荷香(洙曰枚乘遺吳王書)
(修治上林不如長洲之苑孟康曰以江水洲為苑也韋昭曰長洲在東吳吳都賦帶朝夕之濬池佩長洲之茂)
(苑鄭曰寰宇記云蘇州長洲縣吳長洲苑也)補注(鶴曰按九域志蘇州有干將墓在閶門外子虚賦注)
(張揖曰干將韓王劒師也賈誼傳注應劭曰莫邪吳大夫也作寶劒因以為名莫邪為吳大夫而干將墓又在)
(吳宜有劒池在其郡爾雅釋菱云菱今之水中芰字林云楚人名菱曰芰可食國語屈到嗜芰是也又釋荷郭)
(云今河東人呼荷花為芙蓉北方人便以藕為荷亦有蓮為荷也)嵯峨閶門北(洙曰陸士衡吳)
(趨行吳趨自有始請從閶門起閶門何峩峩飛閣跨通波)清廟映廻塘(洙曰文王之廟也修可曰)
(清廟非文王之廟乃吳文帝孫和廟也和子皓改葬和號明陵又分吳郡丹陽為吳興郡置太守四時奉祠立)
(寢堂號曰清廟)補注(鶴曰按吳志寶鼎元年十月永安山賊施但聚數千人劫皓庶弟永安侯謙出烏程)
(取孫和陵上鼓吹曲盖其置吳興所以藩衛明陵亦在其年則明陵在烏程縣故九域志湖州亦云有吳文帝)
(廟有碑今詩乃云廟在閶門之北豈公之所指者乃和故宅以為廟)每趨吳泰伯撫事淚
浪浪枕戈憶勾踐渡浙想秦皇(洙曰皇覽曰泰伯冡在吳縣北海里聚去城十)
(里越王勾踐既逃會稽之恥反國苦身焦思出則嘗膽卧則枕戈秦始皇過丹陽至錢塘臨浙江水波惡乃從)
(峽中渡上會稽祭大禹望於南海而立石刻紀秦德)補注(鶴曰九域志蘇州有吳泰伯廟又有勾踐廟而)
(會稽亦有勾踐廟又有秦皇山乃秦始皇刻石之所吳喜志林云錢塘江口有浙山因以為名今詳詩殆是公)
(自姑蘇過會稽也)蒸魚聞匕首(洙曰史刺客傳吳公子光之欲殺王僚也得專諸善待之後具)
(酒請王僚使專諸置匕首魚腹中而進之以刺王僚僚已死光自立為王是為闔廬)除道哂要章
(洙曰朱買臣吳人也常從會稽守邸者寄居飲食及拜為太守買臣衣故衣懷其印綬步歸郡邸值上計時會)
(稽吏方相與羣飲不視買臣入室中守邸與共食食且飽少見其綬守邸輕之前引其綬視其印會稽太守章)
(也守邸驚買臣遂乘傳去會稽聞太守且至發民除道入吳界見故妻夫妻治道買臣令後車載到太守舍給)
(食之)越女天下白(蘇曰風俗記梁援曰天下之女白不如越溪之女肌晢)鑑湖五月
凉(定功曰梁任昉述異記軒轅氏鑄鏡湖邊因得名今有軒轅磨鏡石尚存石畔常潔不生蔓草蘇曰郄詵)
(曰憶前年五月泛鑑湖凉風吹面殊不識炎熱)剡溪藴秀異(鄭曰剡縣名時冉切)欲罷不
能忘歸帆拂天姥(洙曰謝靈運登臨海嶠詩暝投剡中宿明登天姥岑田曰吳越郡國志天)
(姥山與括蒼山相連師曰自東下姑蘇臺至此謂遊吳越之地)補注(鶴曰刀案道經云兩火一可以逃言剡)
(中多名山可以避災也故漢晉以來多隱逸之士沃州天姥是其處又白居易沃州山記云東南山水越為首)
(剡為面沃州天姥為眉目)中歲貢舊鄉(洙曰按新史本傳甫少貧不自振客遊吳越齊趙間舉進)
(士不第)氣劘屈賈壘(劘莫婆切洙曰賈山傳贊賈山自下劘上屈原賈誼壘喻戰壘也)目
短曹劉墻(洙曰目一作日曹子建劉公幹文章也)忤下考功第(洙曰武德舊令考功)
(員外郎監試貢舉人貞觀以來乃員外郎專掌貢舉至開元中復貢舉於禮部)獨辭京尹堂放
蕩齊趙間裘馬頗清狂春歌叢臺上(洙曰叢臺趙王之臺也在邯鄲)冬
獵青邱旁(洙曰青邱地名鄭曰青邱千乘縣齊景公有馬千駟畋於青邱)補注(鶴曰博物志營)
(與青同海東有青邱齊有營邱太康地記云東方少陽其色青其氣清歲之首事之始故以青為名高后紀趙)
(王宫叢臺災師古曰連聚非一故名叢臺盖本六國時趙王故臺)呼鷹皂(洙曰一作紫)櫪林
逐獸雲雪岡射飛曾縱鞚(洙曰鮑昭詩幽并重騎射飛鞚越平陸)引臂落
鶖鶬(洙曰引一云䟦)蘇侯據鞍喜(洙曰蘇謂胄曹蘇預)忽如携葛彊(洙曰山簡)
(舉鞭問葛彊何如并州兒師曰自放蕩齊趙間至此句謂遊齊趙之地)快意八九年西歸
到咸陽(師曰按史甫客遊吳越還自舊鄉以進士舉不中第遂遊齊趙間凡八九年復歸京師)許
與必詞伯賞(洙曰一作貴)遊實賢王曳裾置醴地(洙曰楚元王敬申生)
(置醴以代酒)奏賦入明光(洙曰玄宗朝饗而甫獻大禮三賦)補注(希曰明光漢宫名太)
(初四年起明光殿師古曰三輔黃圖在城中近桂宫元后傳成都侯商病欲避暑從上借明光宫師古曰明光)
(宫在城内近桂宫)天子廢食召(蘇曰嚴光見光武廢食召見)羣公會軒裳脱
身無所愛(洙曰帝竒其材使待詔集賢命宰相試文章擢西河尉不拜)痛飲信行藏
黑貂不免弊(洙曰蘇季子不用於秦而黑貂裘弊)斑鬢兀稱觴(洙曰秋興賦班鬢彪)
(以承弁閑居賦稱萬壽以獻觴唐曰兀兀坐也)杜曲晩耆舊(洙曰晩一作換)四郊多白
楊(洙曰言死者衆也何曰白楊乃墳上之草也)坐深鄉黨敬(何曰今復推甫為長老故云云)
日覺死生忙朱門任傾奪(劉曰朱門權貴也傾奪爭權也)赤族迭罹殃
(洙曰揚子解嘲客徒欲朱丹其轂不知一跌赤吾之族)國馬竭粟豆(蘇曰伍子胥曰國無粟攴)
(凶年馬無豆秣越兵將至誰復勍敵)官雞輸稻粱(洙曰時五坊有供奉闘雞又有鬭雞使蘇曰漢)
(靈帝養雞數千民輸雞食)舉隅見煩費(洙曰舉一隅則衆費可知矣)引古惜興亡
(洙曰言引古而辨今則足以知其興亡而可痛惜也)河朔風塵起(洙曰禄山起於河朔蘇曰此言)
(河朔風塵傾洞玁狁跳梁)岷山行幸長(洙曰玄宗幸蜀)兩宫各警蹕補注(希曰)
(文三王傳出稱警入稱蹕師古曰警者戒肅之䟆止行人也言出入者互文耳出亦有䟆漢儀注皇帝輦動左)
(右侍帷幄者稱警出殿則傳䟆止人清道也兩宫謂明皇肅宗俱在外)萬里遥相望(洙曰肅宗)
(即位於靈武)崆峒殺氣黑少海旌旗黃禹功亦命子涿鹿親
戎行(洙曰以廣平王為天下兵馬元帥王肅宗之子代宗也修可曰東宫故事天子比大海太子為少海)
(淮南子云九州之外乃有八寅東方曰少海崆峒在西少海在東河朔風塵起岷山行幸長則東西南北皆不)
(寧也禹功亦命子啓戰於甘之野正指太子為元帥黃帝與蚩尤戰於涿鹿指肅宗親征)翠華擁吳
岳(洙曰翠華天子羽葆也)螭虎噉豺狼(噉音淡蘇曰邵平曰秦鹿既走螭蛟狼虎逓相食噉)
補注(鶴曰隴州吳山縣有西鎮吳山祠漢書地理志吳岳在汧縣而隴州為汧陽郡又有汧源汧陽縣詳)
(見青陽峽詩言肅宗即位於靈武而靈與隴俱屬關内道故云螭與虎在豺狼視之為尊而今反為豺狼所噉)
(喻禄山殺戮士夫及主將也)爪牙一不中胡兵更陸梁(洙曰房琯敗於陳濤賊既)
(得志愈陸梁矣)補注(希曰甘泉賦飛蒙茸而走陸梁晉灼曰走者陸梁而跳也)大軍載草草
(韓曰草草辛苦貌)凋瘵滿膏肓(夢符曰左傳秦使醫緩視晉侯疾曰疾在肓之上膏之下攻之)
(不達針之不及藥不至焉不可為也韓曰謂民困疲之甚)備員竊補衮(洙曰譏時相也)憂憤
心飛揚上感九廟焚(洙曰天子九廟)下憫萬民瘡(蘇曰漢景帝一日不悦羣)
(臣請問其故帝曰兵戈之後朕憫萬民瘡痍未合不覺形於顔色羣臣皆惻然)斯時伏青蒲(洙曰)
(史丹傳元帝欲易太子丹聞上獨寢直入卧内伏青蒲上泣諫應邵曰以青規地曰青蒲非皇后不得至此)
補注(鶴曰史丹傳注服虔曰以青緣蒲席也孟康曰以蒲青為席用蔽地也而王洙所注獨引應邵之說)
(故兼存之)廷諍守御牀(洙曰王陵面折廷諍衛瓘託醉跪帝牀前以手撫牀曰此座可惜)君
辱敢愛死(洙曰主憂臣辱主辱臣死檀弓申生不敢愛其死)赫怒幸無傷(洙曰詩王)
(赫斯怒)聖哲體仁恕(師曰自此句以下復叙肅宗收復京師)宇縣復小康哭
廟灰燼中鼻酸朝未央(洙曰時天子收復京師先素服哭廟而後受朝)補注(鶴曰)
(舊史肅宗紀云九廟為賊所焚上素服哭於廟三日入居大明宫)小臣議論絶(蘇曰崔宏曰陛)
(下一言及四方蔽小臣訩訩之議論)老病客殊方欝欝苦不展(蘇曰東方朔欝欝不)
(得展舒志氣)羽翮困低昂秋風動哀壑碧蕙捐微芳(洙曰陸士衡塘)
(上行江蘺生幽渚微芳不足宣淑氣與時殞餘芳隨風捐)之推避賞從(去聲洙曰介之推從晉亡)
(賞不及亦不言後避賞入山)漁父濯滄浪(洙曰漁父歌曰滄浪之水清可以濯吾纓)榮華
敵勲業歲暮有嚴霜吾觀鴟夷子才格出尋常(蘇曰鄭康成才)
(格迥出尋常輩趙曰言榮華與勲業相敵不可妄求也然歲聿暮而嚴霜降則傷其遲暮無復勵勲業以取榮)
(華矣所慕者若范蠡泛舟浮海變姓名號鴟夷子其高舉遠引乃出尋常之才格也)羣兇逆未定
側佇英俊翔
阻雨不得歸瀼西甘林(大歷元年作)
補注(鶴曰詩云三伏適已過驕陽化為霖欲作歸瀼西宅阻此江浦深當是大歷元年)
(按其年夏旱七月洛水溢河南諸州亦水他州史不書往往亦然特不為害故不書夔於是時)
(江浦宜深矣公雖大歷二年方自赤甲遷瀼西而此詩又云客居暫封植以客居詩互考之乃)
(是公初至䕫時嘗暫居故曰客居)
三伏適已過(洙曰隂陽書曰夏至後第三庚為初伏第四庚為中伏立秋後初庚為末伏王彪之)
(井賦三伏焦暑亢陽重授詠曰以金伏畏火故熱)補注(鶴曰漢郊祀志作伏祠孟康曰六月伏也師古)
(曰伏者謂隂氣將起廹於殘陽而未得升故為藏伏因名伏日也立秋之後以金代火金畏於火故至庚日必)
(伏庚金也)驕陽化為霖欲歸瀼西宅阻此江浦深壊舟百板
坼(師曰自此句以下叙阻雨舟破恐泥不可濟故思歸也)峻岸復萬尋篙工初一
棄恐泥勞寸心佇立東城隅悵望高飛禽(趙曰此言望瀼西而阻於)
(渡涉恨無羽翼以飛去也)草堂亂玄圃不隔崑崙岑昏渾衣裳外曠
絶同層隂園甘長成時三寸如黃金諸侯舊上計厥貢
傾千林(洙曰禹貢淮海惟揚州厥包橘柚鍚貢蜀都賦戶有橘柚之園漢武紀計偕注計者上計簿也)
補注(鶴曰按唐志夔州貢柑橘諸侯謂夔守也)邦人不足重所廹豪吏侵客
居暫封植日夜偶瑶琴(趙曰甘可用入貢以奉至尊非不貴也而邦人反不足為重者)
(無他苦於豪吏之侵奪故耳邦人既不重之惟客居尚可封植也)虚徐五株態側塞煩
胷襟焉得輟兩足杖藜出嶇&KR0706;(洙曰謝靈運云舉目晀嶇&KR0706;)條流數
翠實偃息歸碧潯拂拭烏皮几(趙曰謝眺詠烏皮隱几詩曰蟠木生附枝刻削)
(豈無施)喜聞樵牧音(蘇曰郄詵數日山行喜聞樵語牧唱洗盡五年塵土腸胃欣然倚驂臨水)
(久之而去矣)令兒快搔背(蘇曰袁安卧負暄頽簷頗覺和暢四肢舒展令兒搔背甚快人意)
脱我頭上簪(洙曰見憑久烏皮綻注)
雨三首(大歷元年作)
(趙曰此篇主用巫山之雨為意)補注(鶴曰前一首用巫山之雨為意其在夔州作無疑而)
(第二首趙次公云以挂帆言之則為京南以白露言之則是大歷三年之秋今以殊俗状巢居)
(之言疑止可用于夔州况第三首云連檣荆州船有士荷戈戟南防草鎮慘霑濕赴遠役豈非)
(有如趙卿飛百艘而至者若在江陵作不應詩又云空山中宵隂當是大歷元年在夔州作然)
(三篇非一時作後人以其同在夔作故總題曰三首)
峽雲行清曉煙霧相徘徊風吹蒼江樹雨洒石壁來凄
凄生餘寒殷殷兼出雷白谷變氣候朱炎安在哉高鳥
濕不下居人門未開楚宮久已滅幽珮為誰哀(趙曰神女賦於)
(是搖珮飾鳴玉鸞)侍臣書王夢賦有冠古才(冠古亂切)冥冥翠龍駕
多自巫山臺(洙曰楚襄王夢與神女遇宋玉作高唐賦曰旦為朝雲暮為行雨朝朝暮暮陽臺之)
(下楚詞雷填填兮雨冥冥趙曰謝朓七夕賦回龍駕之容裔)
青山淡無姿白露誰能數(趙曰暗用佛書雨露皆有頭數之義)片片水上
雲蕭蕭沙中雨殊俗状巢居曾臺俯風渚(洙曰楚地面水背山俗多)
(架木為居以就地勢)佳客適萬里(蘇曰此言惟佳客感秋風適萬里夫復何日重把此一巵臨行)
(我心傷悲)沉思情延佇挂帆遠色外驚浪滿吳楚(趙曰此實道其事而)
(别無託興舊注以驚浪比永王誤矣以永王璘之叛自是至德二載此詩以挂帆言之則為荆南矣以白露言)
(之則時乃大歷三年之秋不亦相遠乎)久隂蛟螭出(洙曰言世久晦而賊民者出也)寇盗
(洙曰一云冠蓋)復幾許(蘇曰劉後主曰冠蓋復有幾人趙曰古詩相去復幾許)
空山中宵隂微冷先枕席回風起清曉萬象萋已碧(洙曰)
(古詩回風動地起)落落出岫雲渾渾倚天石日假何道行(洙曰天文)
(志日有行黃道有行赤道者時久雨隂晦不知日之所行何道)雨含長江白連檣荆州
船(洙曰江賦舳艫相屬萬里連檣)有士荷戈戟南防草鎮慘霑濕赴遠
役羣盗下辟山總戎備強敵水深雲光廓鳴艣各有適
(趙曰公有羡慕之辭)漁艇息(一云自)悠悠夷歌負樵客(趙曰思其上遠適之興不)
(可則又思其次也漁人之舟自如樵客之放夷歌蓋亦足樂矣)留滯一老翁書時記朝
夕(洙曰甫既無所施於世所書者時而已趙曰留滯于此為可傷也姑書時節記朝夕而已)
又上後園山脚(大歷二年秋作)
補注(鶴曰前有上後園山脚詩為大歷二年夏作則此詩乃其年秋作故詩云秋風亦已)
(起)
昔我遊山東憶戲東嶽陽補注(鶴曰唐志開元二十一年分山南為東西以壮)
(遊詩考之公遊齊趙在忤下考功第之後舊史開元二十四年始以禮部侍郎掌貢舉則公下第蓋在開元二)
(十四年之前而遊山東二十四五年間東嶽即齊地嶽在兖州也)窮秋立日觀矯首望
八(一云北)荒(洙曰顔延年曰日觀臨東溟)朱崖著毫髮(洙曰朱崖海南州也遠望若毫)
(髮然)碧海吹衣裳(洙曰碧海海也)蓐收困用事玄冥蔚強梁(洙曰蓐收)
(秋神也玄冥冬神也言四時相代而用事則休者困而王者強梁矣)逝水自朝宗鎮名各
其方(洙曰言逝者無所止而止者不易其所也)平原獨憔悴農力廢耕桑非
關(一云北關)風露凋曾是戍役傷(洙曰民之貧困非天時傷於戍役而已)補注
(鶴曰平原當是指德州唐德州為平原郡公言至趙時事按開元二十四年張守珪使禄山討奚契丹戍役為)
(民害故平原以此而廢耕桑)於時國用富足以守邊疆朝廷任猛將
遠奪戎馬場(洙曰于時言當時也當玄宗富盛之時不能節用自守而委任蕃將求功夷狄也)
到今事反覆故老淚萬行龜蒙不可見况乃懷故鄉(洙曰)
(龜蒙山也去東岳近而尚不可見况故鄉乎)補注(鶴曰九域志云兖州有龜山而書云青州有蒙羽按)
(詩云奄有龜蒙禹貢云蒙羽其藝者龜蒙當是二山今謂龜蒙尚且不再見則欲見長安為尤難傷開元天寶)
(以來好求邊功而今反起吐蕃之亂而征役尢頻故末云哀彼遠征人去家死路傍)肺萎屬久戰
骨出熱中腸憂來杖匣劒更上林北岡瘴毒猿鳥落峽
乾南日黃秋風亦已起江漢始如湯(洙曰苦熱行赤阪横西阻火山赫南)
(威身熱頭且痛鳥隨魂來歸湯泉發雲潭焦煙起石圻)登高欲有往蕩析川無梁
(洙曰欲有所行而無所由也)哀彼遠征人去家死路傍不及祖父塋
纍纍塜相當(洙曰魏懷舊賦冡纍纍以接隴華表丁令威歌何不學仙冡纍纍)
雨(大歷二年作)
補注(鶴曰詩云窮荒益自卑飄泊欲誰訴又云宿留洞庭秋天寒瀟湘素杖策可入舟送)
(此齒髮暮當是大歷二年䕫州作時欲下峽入荆湘明年遂行是年吐蕃寇邠靈州京師戒嚴)
(故云兵戈浩未息)
山雨不作埿江雲薄為霧晴飛半嶺鸖風亂平沙樹明
滅洲景微隱見巖姿露拘悶出門遊曠絶經目趣消中
日伏枕卧久塵及屨(蘇曰羊充不仕隱中條山辟穀每卧即浹旬至有塵滿草㣦)豈
無平肩輿(趙曰肩輿轎子也王子猷聞顧辟疆有名園乘平肩輿而徑入)莫辨望江路
兵戈浩未息蛇虺反相顧(蘇曰孔融曰豺虎相食蛇虺相防)悠悠邊月
破(蘇曰李恢秋日詞云邊月破鏡飛塞鴈斷行數)欝欝流年度針炙阻朋曹(洙曰)
(針炙所以救療也譬良友朋也)糠籺對童孺(洙曰時既乏良朋所對者童孺而已糠籺言非實德)
(也趙曰以久病故須針炙以安養故與朋友阻隔如賈島言多病人疎也此句言貧食糠籺與童孺相對而已)
補注(希曰陳平傳亦食糠覈耳孟康曰覈麥糠中未破者也晉灼曰覈音紇京師人謂麄屑為紇頭)一
命須屈色新知漸成故窮荒益自卑飄泊欲誰訢(趙曰以嚴)
(武辟公為節度參謀所謂一命也公既受命矣則當屈色以下之)尫羸愁應接俄頃恐
違(一云危)迕浮俗何萬端幽人有高步(趙曰左太冲詠史高步追許由)龐
公竟獨往(洙曰龐德公也未嘗入州府夫妻相敬如賓劉表不能屈後携妻子入鹿門山不反)補
注(希曰淮南王莊子要略江海之士山谷之人輕天子細萬物而獨往)尚子終罕遇(洙曰後漢)
(逸民傳尚長字子平隱居不仕肆意遊五岳名山竟不知所終謝靈運詩畢聚類尚子)宿留洞庭
秋(洙曰漢書宿留瞽言趙曰宿留音秀溜出漢書如言等候也公盖言候秋時可以登舟而往矣)補注
(希曰郊祀志宿留海上師古曰謂冇所須待也宿先就反留力就反)天寒瀟湘素杖策可
入舟送此齒髮暮
贈李十五丈别(大歷元年作)
補注(鶴曰李十五丈即文嶷秘書也其父子俱賢故詩中用玄成子山事考公有寄李十)
(五秘書詩二首云衣冠八尺身又云玄成負文彩而此詩亦云不聞八尺軀長受衆目憐又云)
(玄成美價存於以知為文嶷也寄李之詩在大歷元年夏作則此詩乃其年秋作也詳見注)
峽人鳥獸居其室附層巔(洙曰魏都賦蠻陬夷落譯導而通者鳥獸之岷也)下
臨不測江中有萬里船多病紛倚薄(趙曰謝靈運詩拙疾相倚薄)少
留改歲年絶域誰慰懷開顔喜名賢孤陋沗末親等級
敢比肩人生意頗(洙曰一作氣)合相與襟袂連一日兩遣僕
三日一共筵揚論展寸心壯筆過飛泉(修可曰曹子建作王仲宣詩思)
(若湧泉又李廣利拔刃刺山飛泉湧出)玄成美價存(洙曰章賢少字玄成復以明經歴位至丞)
(相故鄒魯諺曰遺子黃金滿籯不如教子一經)子山舊業傳(洙曰庾信字子山父肩吾為梁太子)
(中庶子掌書記徐陵及信並為抄撰學士信父子在東宫出入禁闥文並綺麗世號徐庾體)不聞八
尺軀常受衆目憐且為辛苦行盖被生事牽北廻白帝
棹南入黔陽天(鄭曰黔陽屬武陽郡今辰州三亭縣南黔陽故城即漢故符縣)汧公制
方隅(洙曰汧李之所封定功曰汧公李勉也按舊史上元初為梁州刺史山南道防禦使李十五丈在峽)
(中往往謁之故公作詩以别之以李之所封也)補注(鶴曰唐黔州黔中郡屬江南道黔中採訪使治黔州)
(與李勉為梁州刺史山南道防禦使似不相關又大歷初勉已不在梁州意是勉為江西觀察使時治在洪州)
(其曰南入黔陽天者謂其由黔陽以入豫章也况此詩首云峽人鳥獸居其室附層巔下臨不測江中有萬里)
(船詩在䕫州作甚明若李勉上元初為梁州刺史李十五丈往謁之則公時在成都不應詩乃云考宰相世系)
(宗室世系與會要諸書自李勉外餘無封汧國者然新史謂嶺南節度使召歸進工部尚書封汧國公而舊史)
(謂大歷七年拜工部尚書及滑亳節度却不言封汧國若如新史云自嶺南歸封汧國勉大歷四年方入嶺南)
(其歸在五年以後公已死矣無容言汧公疑有誤雖舊史帝紀上元二年建丑月李勉為梁州刺史然是時亦)
(未封公又大歷二年李勉已召還京尹若李十五丈果出峽往謁之則此詩作於大歷元年秋故有解榻秋露)
(懸之句以勉在洪州所以用陳蕃事更俟博識)迥出諸侯先封内如太古時危
獨蕭然清高金莖露正直朱絲絃(洙曰西都賦抗仙掌以承露擢䨇立之金)
(莖鮑明遠詩清如玉壺冰直如朱絲繩黨錮傳直如絃死道邊)昔在堯四岳今之黃潁
川(洙曰四岳分掌四岳之諸侯黃霸為潁川太守有治狀此皆美李汧公也)于邁恨不同所
思無由宣山深水增波解榻秋露懸客遊雖云久亦思
月再圓(師曰李丈待甫正當秋月甫以客遊既久為辭主人更要月再圓言挽留之誠意也)晨集
風渚亭(師曰謂李丈餞别也)醉操雲嶠篇(操七到反蘇曰徐陵醉中作白雲出渚嶠篇明)
(日酒醒讀之自驚以為神助陳統見而心降師曰此句謂送之以詩也)丈夫貴知已(趙曰史記)
(士伸於知已而屈於不知)歡罷念歸旋(師曰謂酒罷將歸惜别之意也)
贈鄭十八賁(大歷元年作)
補注(鶴曰詩云數杯資好事異味煩縣尹當是在雲安作賁乃鄭十七之弟公有答鄭十)
(七郎一絶其間有把文驚小陸即其人也梁權道編在大歷元年䕫州詩内以鄭十七絶句考)
(之當是元年雲安作)
温温士君子令我懷抱盡(師曰詩云温其如玉鄭賁有温潤君子之德使我得展盡)
(㡳藴無有遺恨)靈芝冠衆芳安得闕親近(趙曰芝以比鄭盖靈芝人所喜見者故不)
(可闕於親近也)遭亂意不歸竄身跡非隱(洙曰以避亂也趙曰山濤吏非吏隱非隱)
細人尚姑息(趙曰禮記小人之愛人也以姑息)吾子色愈謹高懷見物
理識者安肯哂卑飛欲何待捷徑應未忍(洙曰不欲枉尺而直尋也)
(修可曰張衡應問曰捷徑邪至我不忍以投步干進求容我不忍以歙扇盧藏用傳士大夫指嵩山終南為仕途捷)
(徑)示我百篇文詩家一標準(蘇曰屈平文詞乃詩家標凖也)補注(希曰尚書)
(序云典謨訓誥誓命之文凡百篇)羈離交屈宋(洙曰屈原宋王)牢落值顔閔(洙曰)
(顔淵閔子騫)水陸迷畏(洙曰一作長)途藥餌駐修軫古人日已遠
青史字不冺(趙曰青史者殺青竹簡之史也江文通云啟丹青並圖青史詩云靡國不冺)步
趾詠唐虞追隨飯葵堇數杯資好事異味煩縣尹心雖
在朝謁力與願矛盾抱病排金門衰容豈為敏(師曰衰老欲排)
(金馬門尤非本意)補注(希曰揚雄傳歴金門應劭曰金馬門也排字本樊噲傳所謂排闥也)
殿中楊監見示張旭草書圖(大歷元年作)
補注(鶴曰唐志殿中省監一人掌天子服御之事南齊有内外殿中監以後篇送楊監赴)
(蜀見相公詩云送子清秋暮則此同是大歷元年作按賀知章傳張旭吳郡人善草書而好飲醉)
(後號呼狂走時人號之為張顛)
斯人已云亡草聖秘難得(趙曰漢張伯英善草書人謂之草聖)及兹煩見
示滿目一悽惻(蘇曰孫登曰人事悽凉滿目悽惻)補注(希曰選賦步寒林而悽惻)悲
風生微綃(洙曰潘安仁詩凱風揚微綃)萬里起古色(師曰言有古人氣象)鏘鏘
嗚玉動落落羣松直連山蟠其間溟漲與筆力(趙曰言筆力浩)
(汗若溟渤之漲水也師曰自鏘鏘鳴玉動至此句皆言草書之狀)有練實先書臨池真
盡墨(洙曰張伯英善草書凡家之衣帛必先書而後練臨池學書久池水盡黑人謂之草聖)俊拔
為之主(泰伯曰俊拔言筆力超越人也)暮年思轉極未知張王後(趙曰張伯)
(英王羲之)誰並百代則嗚呼東吳精(洙曰張乃蘇州人也)逸氣感清識
(趙曰張旭之逸氣感楊監之清識)楊公拂篋笥(安石曰謂秘藏也)舒卷忘寢食
(蘇曰李成得王逸少帖舒卷披玩寢食俱忘示兒曰此吾傳家之寶也)念昔揮毫端不得
觀酒德(趙曰公嘗曰張旭三杯草聖傳晉劉伶善飲而有酒德頌)
楊監又出畫鷹十二扇(大歷元年作)
補注(鶴曰題云又出則是與前詩同時作)
近時馮紹正能畫鷙鳥樣明公出此圖無乃傳其狀殊
姿各獨立清絶心有向疾禁千里馬氣敵萬人將(洙曰壯其)
(快疾勇敢也夢符曰漢文帝時有獻千里馬關羽張飛萬人敵)憶昔驪山宫冬移含元
仗(洙曰玄宗盛時常以冬十月幸温泉宫時肆獵)補注(希曰舊史東内曰大明宫正殿曰含元驪山在)
(昭應縣高宗已後常居東内故幸驪山則移含元之仗也)天寒大羽獵此物神俱王
(趙曰莊子曰澤雉十步一啄百步一飲神雖王不善也)當時無凡材百中皆用壯
(洙曰時寧王高麗赤鷹尤俊異帝獵則置之駕前號决雲兒)補注(希曰史記養由基善射百發百中用)
(壯字本易大壯卦)粉墨形似間識者一惆悵干戈少暇日真骨
老崖嶂為君除狡兔會是翻韝上補注(鶴曰此四句盖傷人無掃除兇)
(亂也狡兔指崔旰輩)
送殿中楊監赴蜀見相公(大歷元年作)
(趙曰相公杜鴻漸也大歷元年授劒南節度使)補注(鶴曰按史永泰二年二月杜鴻漸以)
(黃門侍郎平章事帥蜀是年十二月改大歷元年明年六月入朝此詩云送子清秋暮當是元)
(年秋作)
去水絶還波(洙曰古詩長江無廻波)洩雲無定姿(洙曰陸機賦有輕盈之豔狀無)
(實體之真形)人生在世間聚散亦暫時離别重相逢偶然豈
定期送子清秋暮風物長年悲(趙曰淮南子云木葉落長年悲)豪俊貴
勲業邦家頻出師相公鎮梁益軍事無孑遺補注(鶴曰杜鴻)
(漸為劒南東西川副元帥故云鎮梁益詩靡有孑遺)解榻再見今(洙曰陳蕃禮徐穉别置一榻去)
(則縣之來則解)用才復擇誰况子已高位為郡得固辭補注(鶴曰)
(唐百官志殿中監一人從三品則其位誠高矣為郡之語楊殆有請故云公亦微寓子之清風巳盛矣)難
拒供給費慎哀漁奪私(洙曰言不以道取也如漁人之漁焉蘇曰張曙秉權勢漁奪貧)
(民私帑)干戈未甚息紀綱正所持汎舟巨石横登陸草露
滋山門日易久當念居者思(趙曰此公自言也左傳有居者行者語師曰甫意謂)
(已能逐姦邪苟能用之則亦軒然而奮矣)
補注杜詩卷十二
