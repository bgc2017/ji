補注杜詩卷七宋黃希原本
黃鶴補注
石笋行(上元元年作)
(彦輔曰成都記石笋及林亭池石之地雨過必有小珠或青黃如粟者亦有細孔可以貫絲田)
(曰杜光庭石笋記云成都子城西曰興義門金容坊有通衢幾百五十步有石二株挺然聳峭)
(高丈餘圍八九尺耆舊傳云其名有六曰石笋曰蜀妃闕曰沈犀石曰魚鳬仙壇曰西海之眼)
(曰五丁石門皆非也圖經云石笋街乃秦寺之遺址殿宇樓臺咸以金寶飾之為一代之勝概)
(又云蜀之城壘方隅不正以景測之石笋扵南北為定無所偏邪今按石笋在衙西門外僅百)
(五十步二株雙蹲一南一北北笋長一丈六尺圍極扵九尺五寸南笋長一丈三尺圍極扵一)
(丈二尺南笋蓋公孫述時折故長不逮北笋趙曰此篇作扵上元元年是時李國輔日離間二)
(宫擅權之跡甚彰故因賦石笋而指譏李輔國也師曰甫意謂此石必是古者卿相墓前表識)
(後世妄加緣飾謂為海眼以蒙蔽愚俗蓋譏祿山國忠以微賤小臣蒙蔽玄宗致天寶末年之)
(禍然誣辭謬語君子當致察)補注(鶴曰此詩趙注以為作扵上元元年為李輔國離間)
(二宫而作按通鑒上元元年七月輔國矯稱上語迎上皇遊西内此詩云蒙蔽媚悦其事隠而)
(彰終云安得壯士擲天外使人不疑見本根盖恨去輔國輩之不速卒為盜殺猶不顕誅之可)
(惜)
君不見益州城西門陌上石笋雙高蹲(徂尊切洙曰成都記石笋城西)
(門百餘步亦呼為石笋隅落相隅西南數步不對各折為五六段相續以立人云五丁擔亦曰蜀王妃墓表益)
(州城郭皆不直此盖正東西也陌一作街)古來(一云老)相傳是海眼苔蘚食盡
波濤痕(田曰成都記距石笋二三尺每夏月大雨往往陷作土穴泓水湛然以竹測之深不可及以繩)
(繫石而投其下愈投而愈無窮凡三五日忽然不見嘉祐春牛車碾地忽陷亦測而不能達父老甚異故有海)
(眼之說趙曰華陽風俗記蜀人曰我州之西有石笋焉天地植之以鎮海眼動則洪濤大濫)雨多往
往得瑟瑟(洙曰每雨過人多得瑟瑟蒼舒曰按博雅瑟瑟碧珠也杜陽雜編有瑟瑟幕其色經明靈)
(薄無與為比)此事恍惚難明論恐是昔時卿相墓立石為表
今仍存(洙曰揚雄蜀王本紀云武都丈夫化為女子蜀王納以為妃無幾物故乃葬扵成都郭中以石)
(作鏡一梔表其墓華陽國志曰王哀念之遣五丁之武都擔土為妃作冢立石今俗名為石笋)補注(希曰)
(寰宇記望帝禪位扵鱉令號開明下五華有開明尚始立宗廟時天生五丁力士能徙山蜀王負力不為戰備)
(每一王死輒為立大石長三丈重萬鈞以為墓識今石笋是也晏曰笋里)惜哉俗態好蒙蔽
亦如小臣媚至尊政化錯迕失大體(蘇曰趙充國近見大臣全失燮理政)
(化錯迕隂陽不時多失大體)坐看傾危受厚恩(洙曰時林甫國忠傾覆王室)嗟爾
石笋擅虚名後生未識猶駿奔(洙曰詩駿奔走在廟)安得壯士擲
天外(洙曰梁沈約詩安得壯士駐奔羲)使人不疑見本根(洙曰華陽風俗錄云蜀人)
(曰我川之西有石笋焉天植之以鎮海眼動則江濤大濫四方之人有來觀者則奇而怪之贊皇公曰夫笋之)
(為狀也亭亭揭峭高然若削圭芒天成神矣今小大相因叠至八九節東以鐵鼓出扵人力又何神乎遂命抽)
(去鐵鼓寂然而神怪不作趙曰此八句正以專指李輔國坐看傾危受厚恩言輔國之寵幸也舊注却云是時)
(林甫國忠用事而公譏之大非是)
石犀行(上元二年秋作)
(魯曰成都記石犀在李太白廟内)補注(鶴曰李冰作石犀以厭水災而上元二年秋八)
(月灌口捐戶口故作是詩然意亦有所寓也)
君不見秦時蜀太守刻石立作三犀牛(洙曰華陽國志秦孝文王以李)
(冰為蜀守冰作石犀五頭以厭水精穿石犀於江南命曰犀牛里後轉為耕牛二頭一在府市橋門今所謂石)
(牛門一在淵中又自前堰上分穿羊摩江灌口西扵玉女房下自涉郵作三石人立水中與江神要水竭不至)
(足盛不没肩成都記亦云石犀五今云三犀牛未詳)自古雖有厭勝法(洙曰匈奴傳上以太)
(歲厭勝所在師古注漢高紀云蕭何初立未央宫以厭勝之術)天生江水向(一云須)東流
(洙曰莫愁歌河中之水向東流)蜀人矜誇一千載泛溢不近張儀樓(洙曰)
(按圖經秦張儀築少城在大城西又周地圖云張儀築城樓壞不能立忽有一龜周旋巫依龜行巡築遂得立)
(今有龜化橋成都記云張儀樓在子城南高一百尺初築此城雖曰附龜盖以順江山之勢正即為畊矣乃作)
(此樓而定南北焉)今年灌口損戶口此事或恐為神羞(洙曰武成以濟)
(兆民無作神羞左㐮十八年苟捷有功無作神羞)補注(鶴曰寰宇記云灌口山在西嶺有天彭闕尺云)
(灌口鎮在彭州九隴縣鎮城西有玉女神祠祠之西有蜀守李冰祠今年水損戶口所以為李冰之羞按舊史)
(帝紀上元二年七月霖雨至八月方止墻宇多壊漉魚道中今年乃是上元二年秋故下云終藉隄防出衆力)
(高擁木石當清秋)終藉隄防出衆力高擁木石當清秋先王作
法皆正道詭怪何得参人謀(趙曰厭勝者詭怪之事為不足憑故水終有時而為)
(害隄防者正道故終藉人力以為隄防也)嗟爾三犀不經濟缺訛只與長川
逝(趙曰此公之寓意於三犀指廟堂無經濟之人乾元二年乃吕諲李現李揆第五琦同平章事未幾以罪)
(去)但見元氣常調和自免洪濤恣凋瘵(洙曰曹子建詩泛舟越洪濤趙)
(曰謂元氣之調特在乎得人盖宰相以燮理隂陽為事也)安得壯士提天綱再平水
土犀奔茫(洙曰陳蕃傳志清天綱舜典咨禹汝平水土定功曰沈約云安得壮士駐奔羲師曰玄宗)
(時用李林甫楊國忠為政致有滔天之禍其亦實犀之擅虛名者乎甫托意黜之)
杜鵑行(上元元年作)
補注(鶴曰觀其詩意乃感明皇失位而作當是上元元年遷西内後太平寰宇記言望帝)
(以德不如鱉令因禪位于鱉令號開明遂自亡去化為杜鵑鳥故蜀人聞杜鵑鳴曰是我望帝)
(也)
君不見昔日蜀天子化為杜鵑似老烏(趙曰按蜀記昔有姓杜名宇號)
(望帝宇死俗傳化為子規鳥一名鵑蜀人聞子規鳥皆曰望帝遂於鵑字加杜姓謂之杜鵑又直謂之杜宇)
寄巢生子不自啄羣鳥至今為哺雛雖同君臣有舊禮
骨肉滿眼身羇孤業工竄伏深樹裏四月五月偏號呼
補注(鶴曰通鑑上元元年七月丁未李輔國矯稱上語迎上皇遊西内至睿武門輔國將期射生五百騎)
(露刃遮道曰皇帝以興慶宫湫隘迎上皇遷居大内上皇驚幾墜力士曰李輔國何得無禮叱下馬云云陳玄)
(禮高力士及舊宫人皆不得留左右丙辰高力士流巫州王承恩流旛州魏悦流溱州陳玄禮勒致仕置如仙)
(媛於歸州玉真宫主出居玉真觀上皇以不懌因不茹葷辟榖浸以成疾詩云雖同君臣有舊禮骨肉滿眼身)
(羈孤又云業工竄伏深樹裏盖謂此也)其聲哀痛口流血所訴何事常區
區爾豈摧殘始發憤羞帶羽翮傷形愚蒼天變化誰料
得萬事反覆何所無豈憶當殿羣臣趨(趙曰鮑昭行路難云中有一鳥)
(名杜鵑言是古者蜀帝魂聲音哀苦鳴不息云云豈憶往日天子尊今公所謂哀痛口流血及末句憶羣臣趨)
(盖出於此也師曰時禄山反陷兩京明皇西走幸蜀既失帝位奈何又棄骨肉而孤寓他邦云云肅宗即位靈)
(武不能即遣迎還明皇而使之羇孤在蜀明皇由是悒怏不得意至於化去其亦不免於怨傷乎甫之言頗有)
(深意)補注(希曰師注謂明皇幸蜀失位肅宗即位靈武不能迎還使之羇孤悒怏化去則非盖此詩專譏)
(肅宗為李輔國所間故曰萬事反覆何所無豈憶當殿羣臣趨)
戱作花卿歌(上元二年作)
(彦輔曰高適傳梓州副使叚子璋反以兵攻東川節度李奐適率州兵與西川節度使崔光遠)
(攻子璋斬之西川牙將花敬定者恃勇既誅子璋大掠東蜀天子怒之師曰甫為花卿痛惜之)
補注(鶴曰按史上元二年四月壬午叚子璋反此詩當是其年成都作舊史俱作花驚定)
成都猛將有花卿(魯曰花卿家在丹稜東館鎮至今血食其鄉本朝封為忠應公)學語
小兒知姓名用如快鶻風火生(蒼舒曰南史曹景宗謂所親曰我昔在鄉里騎)
(快馬如龍覺耳後生風鼻尖出火此樂使人忘死不知老之將至余曰易家人卦巽上離下為風自火出風生)
(扵火自内而出也象曰風自火出家人)見賊唯多身始輕(洙曰漢光武見大敵則勇)綿
州副使著柘黃(洙曰綿州副使段子璋也著柘黃僭乘輿服色趙曰公詩云綿州則梓州字誤)
(傳為綿州乎柘黃天子之服也)補注(鶴曰史云劍南東川節度兵馬使段子璋反陷綿州遂州按舊史東)
(川節度治梓州管梓州綿劍普陵榮遂合渝瀘等則不當云綿州副使然是時治綿州趙未之考也)我卿
掃除即日平子璋髑髏血糢糊手提擲還崔大夫(洙曰子璋)
(即段子璋也崔大夫崔光遠也)李侯重有此節度(洙曰李侯東川節度使李奐也趙曰段子)
(璋既攻東川則李奐必失節度矣以花卿斬之則李侯復保有節度焉)人道我卿絶世(一作)
(代)無既稱絶世無天子何不喚取守京都(洙曰譏其掠奪也黃曰子)
(美作花卿歌雄壯激昂讀之想見其人也)補注(希曰舊史崔光遠傳上元二年兼成都尹充劒南節度營)
(田觀察處置使仍兼御史大夫及段子璋反東川節度使李奐敗走投光遠卒將花驚定討平之將士肆其剽)
(取婦女有金銀釧兵士皆斷腕以取之數千人光遠不能禁肅宗遣監軍中使按其罪光遠憂恚疾卒然則花)
(卿豈容獨免乎天子何不喚取守京都之句雖譏之亦傷之也)
贈蜀僧閭丘師兄(上元元年作)
(彦輔曰太常博士均之孫)補注(鶴曰詩云我住錦官城當是上元元年秋冬作故詩云粳)
(稻卧不翻)
大師銅梁秀(洙曰左思蜀都賦於東則左綿巴中百濮所充外負銅梁於嚴渠田曰太平御覧載)
(張孟蜀都賦注云銅梁山名也按其山有桃枝竹東而連亘三十餘里山履之上平整遠望諸山此獨秀也山)
(在合州界銅梁縣)浦注(鶴曰按唐志山南道古荆梁二州之域其名山嶓冢熊耳銅梁巫荆峴十道志)
(云銅梁山在涪江之南七里然梓州合州俱有之益部舊傳云昔楚㐮滅巴子封庶子扵漢江之南號銅梁侯)
(高僧傳晉惠亮大師小師)籍籍名家孫(安石曰籍籍名聲之盛也)嗚呼先博士炳
靈精氣奔(洙曰蜀都賦近則江漢炳靈世再其英鬱若相如爝若君平王褒暐曄而秀發揚子含章)
(而挺生師曰炳靈言英靈顯赫也)惟昔武皇后臨軒御乾坤多士盡儒
冠墨客藹雲屯(洙曰揚子雲上長楊賦故籍翰林以為主人子墨為客卿以諷)當時上
紫殿不獨卿相尊(洙曰謝玄暉值中書省紫殿肅隂隂)補注(希曰成紀行幸甘泉郊太)
(畤神光降及紫殿)世傳閭邱筆(師曰閭&KR0588;文筆號為大手)峻極逾崑崙(洙曰禹本)
(紀崑崙高三千五百里日月所相避隠為光明也)鳳藏丹霄暮(一作穴)龍去白水
渾(洙曰東京賦世祖龍飛白水)青熒雪嶺東(洙曰西都賦琳珉青熒沈曰雪嶺在蜀一名太)
(白山)補注(希曰雪嶺在維州之南二百六十里)碑碣舊製存(田曰東蜀牛頭山下有閭&KR0588;均)
(撰瑞垩寺磨崖碑嚴政書寺今改為天寧羅漢禪院)斯文散都邑高價越璵璠(洙曰)
(均以文名當時四方碑碣多出其手)晩看作者意(趙曰郄生見王導詩嘆曰晩見作者妙意梅曰)
(作者指均也)妙絶與誰論(洙曰陸韓卿賦歌能妙絶)吾祖詩冠古同年蒙
主恩補注(鶴曰吾祖謂杜審言按本傳武后召審言將用之問卿歡喜否審言蹈舞謝后令賦歡喜)
(詩歎重其文授著作郎遷膳部員外郎時與均同朝神龍初坐交適張易之流峯州入為國子監主簿修文館)
(直學士卒其卒在景龍二年宋之問有祭文云云)豫章夾日月歲久空深根(洙曰)
(見豫章深出地注)小子思疏闊豈能達詞門(蘇曰宗戩讀淵明詩撫卷歎曰小子)
(疏略焉能逹文詞之門閫使人有愧赧之心信乎一世之真儒)窮愁一揮淚(洙曰愁一作秋陸士)
(衡詩揮淚歎流離)相遇即諸昆我住錦官城(洙曰成都記錦城以江山明麗錯雜)
(如錦)兄居祗樹園(鄭曰祗翹移切洙曰金剛經佛在舍衛國祗樹給孤獨國田曰楞嚴經云祇洹)
(精舍注云祗洹林樹名咀云祗陁洹或云逝多此云戰勝即太子名林王是彼故云勝林精舍)地近慰
旅愁往來當&KR0588;樊天涯歌滯雨粳&KR0008;卧不翻漂然薄遊
倦始與道旅敦(旅一作侣)景晏步脩廊而無車馬喧(洙曰陶淵明結)
(廬在人境而無車馬喧)夜闌接軟語落月如金盆(洙曰法華經又以軟語一云言)
(詞柔軟)補注(希曰維摩經云大富梵行所言誠諦當以軟語)漠漠世界黑(一作空)驅
驅爭奪繁唯有摩尼珠可照濁水源(洙曰言性照圓明如摩尼珠然雖識)
(濁水而不為汚濁所累也田曰圓覺經譬如清淨摩尼寶珠映扵五色隨方各現宣室志云馮翊嚴生家漢南)
(峴山得一珠如彈丸色胡人曰此西國清水珠也若至濁水冷然洞澈矣以三十萬易之而去師曰摩尼珠以)
(喻法性圓明清淨不染塵垢甫奔走盜賊間健羨閭&KR0588;不為汚濁所累故云云)
泛溪(上元元年作)
補注(鶴曰溪謂浣花溪也當是上元元年秋晩作是時公巳居溪上)
落景下高堂進舟泛迴溪(洙曰謝靈運對嶺臨迴溪)誰謂築居小(洙曰)
(謝靈運躡險築幽居)未盡喬木西遠郊信荒僻秋色有餘淒練練
峯上雪(馬曰練練白貌)纖纖雲表霓童戲左右岸(洙曰岸一云峯一云兒童)
(戲左右趙曰江淹麗色賦色練練而欲奪吳筠詩練練波中月皆取白之義師曰童戱甫之子宗文宗武也)
罟弋畢提攜翻倒荷芰亂指揮逕路迷(趙曰莊子曰畢弋多鳥亂扵上)
(網罟多魚亂扵下網罟以取魚畢弋以取鳥今謂畢提㩦者乃是畢盡之畢言兒戱至盡攜網罟畢弋以取魚)
(鳥師曰恐小兒之迷道故指揮之)得魚巳割鱗採藕不洗泥人情逐鮮
美物賤事巳(一作迹)睽(趙曰公因目前實事起意以雖小兒猶知好新而厭故也師曰開元)
(中物賤今兵火以來百物踊貴與向者巳睽異矣)吾村靄瞑姿(程曰言日已黑矣)異舍
雞亦棲蕭條欲何適(洙曰沈文休蕭條何所欲)出處庶可齊衣上見
新月霜中登故畦濁醪自初熟東城多鼓鼙(蘇曰應璩過温泉見)
(孟嘉問曰何適嘉曰欲歸東城濁酒狂歌度此疲耳璩曰今虎狼滿野鼓鼙聲多我輩無措手足矣古詩云暮)
(出城東路鼓鼙愁殺人師曰東城多鼔鼙言祿山亂范陽也)補注(希曰東城謂史思明上元元年入東)
(京通鑑云六月田神功破史思明之兵於鄭州又史思明遣其將田承嗣王同芝敬江薛鄂徇淮西陳許兖鄆)
(曹州是也)
題壁上韋偃畫馬歌(上元元年作)
(鮑曰朱景玄畫斷韋偃伯父工龍馬父鑾工山水松石偃又工仙僧老松異石人知其善畫馬)
(不知松石更工)補注(鶴曰以後韋偃為雙松圖歌考之偃時在成都此當是上元元年成)
(都作)
韋侯别我有所適(鄭曰韋侯韋偃也)知我憐君(一作渠)畫無敵戲
拈(彦輔曰一云試拈)秃筆掃驊騮歘見騏驎出東壁(洙曰顔延年白馬賦)
(歘聲躍以鴻驚驊騮良馬也騏驎瑞獸也)一匹齕草一匹嘶(齕下没切)坐看千里
當霜蹄(當丁浪切)時危安得真致此與人同生亦同死(洙曰莊子)
(馬蹄可以踐霜雪齕草飲水趙曰末章寓意遭時艱危安得此真馬以濟患艱免使甫困躓道路故云與人同)
(生亦同死)
戲題王宰畫山水圖歌(上元元年作)
(彦輔曰王宰畫筆丹青絶倫)補注(鶴曰畫斷王宰畫山水樹木出扵象外梁權道謂上)
(元元年成都作若如泰伯之說云公託意言永王璘反吳松江為之阻絶時李光弼在并州欲)
(得李來平之至德二年與舊次不同按史上元元年劉展反陷潤州昇州蘇州乃吳松江或者)
(公託意以此)
十日畫一水五日畫一石能事不受相促迫王宰始肯
留真跡壯哉崑崙方壺(一作丈)圖(洙曰列湯問渤海之東注世傳大海與天海通)
(其中有五山一曰岱嶼二曰圓嶠三曰方壺四曰瀛洲五曰蓬萊又周穆王宿於崑崙之阿云云)挂君
高堂之素壁巴陵洞庭日本東(洙曰巴陵岳陽也洞庭在其左海東有日本國)
赤岸水與銀河通(本中曰南兖州記曰瓜步山東五里江有赤岸山南臨江中郭景純江賦)
(鼓洪濤於赤岸趙曰巴陵郡岳州也洞庭在焉赤岸在真州)中有雲氣隨飛龍(洙曰莊子)
(姑射山有神人乘雲氣御飛龍而遊乎四海之外)舟人漁子入浦溆山水盡亞
(一作帶)洪濤風(洙曰江賦舟子涉人又蘆人漁子海賦舟人漁子徂南極東)尤工遠勢
古莫比咫尺應須論(一作千)萬里(夢符曰南史竟陵王子良傳賁宇文煥能書善)
(畫扵扇上圖山水咫尺之内便同萬里為遥矜慎不傳自娛而巳)補注(希曰世說袁彦伯為謝安司馬)
(諸人送瀨卿歎曰江山寥落居然有萬里之勢又湘東王蕭澤讀畫品蕭育常畫扇上為山咫尺之内而為萬)
(里之遥)焉得并州快剪刀(蘇曰索靖見顧愷之畫欣然曰恨不帶并州快剪刀來欲剪松)
(江半幅紋練歸去古詩曰借君快剪刀輕綃剪波去)剪取吳松半江水(趙曰吳松言吳地之)
(松江也泰伯曰甫託意言永王璘反漢中吳松江為之阻絶不通時李光弼守并州所攻必下喻以快剪刀言)
(其斷也意欲得光弼之將平漢中以通吳松故云云)
題李尊師松樹障子歌(乾元元年作)
補注(鶴曰梁權道從舊編謂上元元年成都作然玄都壇在長安今云時危慘澹來悲風)
(當在乾元元年諫省作)
老夫清晨梳白頭玄都道士來相訪補注(鶴曰按公玄都壇歌云故)
(人今居子午谷獨在隂崖結茒屋前太古玄都壇則玄都壇在長安又會要云長安京城朱雀街有玄都觀隋)
(開皇二年移置之)握髮呼兒延入戸(彦輔曰周公一沐三握髮)手提新畫青
松障障子松林靜杳冥憑軒忽若無丹青隂崖却承霜
雪(一作露)榦(洙曰馬季長長笛賦生於終南之隂崖)偃蓋反走虬龍形老夫
平生好奇古對此興與精靈聚已知仙客意相親更覺
良工心獨苦(邁曰韓宏曰良工用心何苦刻如斯)松下丈人巾屨同偶坐
似(一作自)是商山翁(洙曰商一云南四皓隠于商山避秦氏之亂)補注(鶴曰晉王羲之)
(傳似是馬曹)悵望(一云惆悵)聊歌紫芝曲(洙曰四皓歌曰曄曄紫芝可以療飢)時危
慘淡來悲風(師曰玄都壇名道士受籙皆扵此壇障子松林靜杳冥言畫松無聲也巳知仙客意)
(相親言有歲寒之操也昔四皓遭秦亂隠扵商山歌紫芝甫傷時盜賊擾攘悵望四皓而想其高躅故云時危)
(慘淡來悲風)
古栢行(大歷元年作)
(洙曰傷其有才而不得用也)補注(鶴曰此詩雖指成都孔明廟而言而詩云憶昨路繞)
(錦亭東則不在成都作豈非大歷元年至夔見先主武侯廟遂追憶錦亭所見而成舊編并梁)
(權道俱以為上元元年殆未詳詩中語也惟趙注云此乃追言成都先主廟之栢盖公近自離)
(成都而來夔故止可言憶昨)
孔明廟前有老柏(彦輔曰成都記云諸葛公廟在先主廟故宅城西復立素像先主廟西院)
(即武侯廟前有雙大柏古峭可愛)補注(希曰成都記先主廟在府南八里惠陵東七十步又云諸葛公)
(廟在先主廟故宅城西内有相國段公古柏文故此詩云憶昨路繞錦亭東先主武侯同閟宫)柯如青
銅根如石霜皮溜雨四十圍黛色參天二千尺(趙曰孔明為蜀)
(相成都則先主廟而武侯祠堂附焉夔州則先主廟武侯廟各别今詠柏專是孔明廟而已豈非夔州栢乎公)
(詩集中其在夔也屢有孔明廟詩於夔州十絶云武侯祠堂不可忘中有松柏參天長以絶句證之則此乃夔)
(州之詩明矣正敏曰沈内翰譏子美此句以謂四十圍配二千尺為太細長不知子美之意但言其色而已猶)
(言其翠色蒼然仰視高遠有至扵二千尺而幾扵參天也若如此求其疵則二千尺固未足以參天而詩謂峻)
(極扵天者更為妄語善論詩者正不應爾)君臣巳與時際會樹木猶為人愛
惜(洙曰宣九年思其人猶愛其樹况用其道而不惜其乎人乎劉歆曰思其人猶愛其樹况宗其道而燬其廟)
雲來氣接巫峽長(洙曰宜都山川記曰巴東三峽巫峽長)月出寒通雪山
白(趙曰巫峽在夔之下巫峽之雲來而柏之氣與接雪山在夔之西雪山之月出而柏之寒與通皆言其高)
(大者也)憶昨路繞錦亭東先主武侯同閟宫(洙曰詩閟宫有侐趙曰此)
(乃追言成都先主廟之柏盖杜公近方離成都而來夔故言憶昨也)崔嵬枝榦郊原古窈
窕丹青戶牖空落落盤踞雖得地冥冥孤高多烈風(趙曰)
(杜篤首陽山賦曰長松落落沈約高松賦曰鬱彼高松栖根得地)扶持自是神明力(夢符)
(曰右按孫興公天台賦嗟台岳之所異挺實神明之所扶持蘇曰劉禪自是神明扶持非人力能致)正直
元因造化工大厦如傾要梁棟(尹曰耿恭謂岑彭曰方今漢基頽圮英雄寒飢)
(如大厦傾求天下之義士要為梁棟子何如此飢寒不乘時取萬戶侯復俟何時耶)補注(希曰合注以和)
(嶠千丈松事)萬牛迴首丘山重(去聲)不露文章世巳驚未辭翦
伐誰能送(洙曰甘棠勿翦勿伐)苦心豈免容螻蟻香葉終經宿鸞
鳳(趙曰謝靈運後漢書方儲遭母憂種松柏鸞棲其上)志士幽人莫怨嗟古來材
大難為用(洙曰莊子吾有大樹人謂之樗其大本臃腫而不中繩墨立之塗匠者不顧今子之言大)
(而無用衆所同去蘇曰張華志士蓄怨幽人含嗟朝廷雖下哀詔誰肯出松蘿嵓穴)
戲韋偃為雙松圖歌(上元元年作)
補注(鶴曰詩云我有一疋好東絹指東川梓州鵝溪絹而言則此詩作扵成都從舊次在)
(上元元年)
天下幾人畫古松(一作樹)畢宏已老韋偃少(洙曰畢宏亦畫工也鄭曰)
(宏大歷二年為給事中)絶筆長風起纖末(洙曰長笛賦其應清風也纖末奮䈾)滿堂
動色嗟神妙(蘇曰蕭紼春晏時金甌七發七中滿堂賓客動容嗟服神妙)兩株慘裂
苔蘚皮屈鐵交錯迴高枝白摧朽骨龍虎死黑入太隂
雷雨垂松根胡僧憩寂寞龐眉皓首無住著偏袒右肩
露雙脚(洙曰金剛經偏袒右肩右膝著地修可曰楞嚴經云名無住行名無著行公取而合用之也)
葉裏松子僧前落韋侯韋侯數相見我有一匹好東(一作)
(素)絹重之不減錦繡段(洙曰四愁詩美人贈我錦繡段)補注(希曰我有出毛詩三)
(國志李衡州里有千樹木奴不責汝衣食歲止一疋絹亦可用矣又鵝溪地名在梓州鹽亭縣出絹甚良時人)
(謂之鵝溪絹即東絹也)巳令拂拭光凌亂(洙曰謝惠連清波時凌亂)請公放筆
為直榦(師曰畢宏韋偃皆唐之善畫者也白摧朽骨龍虎死謂松枝也黑入太隂雷雨垂謂暗碧之色)
(也偏袒右肩露雙脚言胡僧之狀也東絹謂山東大練也)
喜雨(永泰元年作)
補注(鶴曰按史永泰元年四月巳已自春不雨至是而雨當是永泰元年而梁權道編在)
(上元二年而史不言是年有旱兼滄江是指夔州雲安)
春旱天地昏日色赤如血(趙曰公極言旱日之可畏舊注引前漢河平元年日色赤)
(如血按成帝本紀及天文志皆無之乃晉光熙元年五月壬辰癸巳日光四散赤如血流照地皆赤甲午又如)
(之舊注妄引有誤後學)農事都巳休兵戈况騷屑巴人困軍須慟
哭厚土熱(希曰唐為巴東郡夔州本信州巴東郡武德二年更名又有巴州及壁州亦有巴東縣巴)
(人當是三巴之人其困軍須者謂嚴武雖隔年敗吐蕃于當狗城又克吐蕃鹽川城而未撤其備也)滄江
夜來雨真宰罪一雪補注(希曰滄江指夔州雲安而言按公有雷詩云巫峽中宵動)
(滄江十月雷又云霹靂楚王臺扵以知滄江之為夔州雲安即夔之境)穀根小蘇息沴氣
終不滅何由見寧歲(洙曰國語自子之行晉無寧歲趙曰沴氣隂陽錯謬之氣也沴音戾)
(莊子曰陰陽之氣有沴)解我憂思結崢嶸羣山雲交會未斷絶(修可)
(曰周禮隂陽之所交風雨之所會)安得鞭雷公滂沱洗吳越(蘇曰阮立曰吳楚久)
(旱塵氛翳日昨夜一雨滂沱洗滌俱盡苗稼稍覺蘇息師曰天地昏言煙塵四起騷屑不安貌時永王璘反漢)
(中吳越之間盜賊乘之而起巴峽間困於醜輓怨氣上感農月為之大旱故甫意欲鞭雷公滂沱下雨一洗吳)
(越之亂吳越平則人獲安居天時自得何憂旱乾哉)補注(鶴曰舊注以吳越為永王璘之亂按史永王璘)
(至德元年冬反而公是時在賊營不應及巴人當是永泰元年作此史云四月巳已有春不雨至是而雨故詩)
(云春旱及七月又以久旱遣近臣錄囚則是年自春至秋多旱洗吳越者謂表黽自台州反陷信明等州方伏)
(誅而歙州人又殺其刺史是年春公在嚴武幕中秋寓夔州雲安縣)
太子張舍人遺織成縟段(廣德二年作)
補注(鶴曰梁權道編在上元二年成都作然詩有云來瑱賜自盡而瑱伏誅在廣德元年)
(正月當是廣德二年在成都作公自謂田舍翁則再歸草堂時也)
客從西北來遺我翠織成(洙曰古詩客從遠方來遺我一端綺)開緘風濤
湧(蘇曰吳翰開緘詞采璀璨筆勢若風動濤湧)中有掉尾鯨(洙曰江賦揚鬐掉尾又介鯨乘)
(濤以出入)逶迤羅水族𤨏細不足名(師曰自開緘風濤湧至此句皆敘織段之紋)
客云充君褥承君終晏榮(修可曰曹植詩終晏不知疲安石曰晏榮乃安榮也)空
堂魑魅走(師曰言堂上無所有鬼神驚駭此物也)高枕形神清(梅曰謂爽人神思也)
領客珍重意顧我非公卿留之懼不祥施之濕柴荆服
飾定尊卑大哉萬古程(洙曰左傳服之不衷身之災蘇曰王剪留之懼不祥生其間去)
(之可也韓曰程謂法度)補注(希曰古者服用各有程式故經制定則卑不敢踰尊此公所以不留鯨錦)
(也舊注引車服以庸非)今我一賤老短褐更無營(趙曰短褐者蓋短窄之褐也)
煌煌珠宫物寢處禍所嬰(蘇曰段植有送九華戰袍甗玉腰帶植曰珠宫貴物非武)
(人所服之章趙曰珠宫指言龍宫也楚辭云員闕號珠宫)歎息當路子干戈尚縱横
掌握有權柄衣馬自肥輕(洙曰語乘肥馬衣輕裘)李鼎死岐陽實
以驕貴盈來瑱賜自盡(鄭曰瑱陟刃切㐮州節度使)氣豪直阻兵(洙曰)
(上元三年肅宗追瑱入京裴茂稱瑱屈強難制宜早除之代宗潛令裴茂圖之瑱擒茂妻子於江漢瑱入朝謝)
(罪肅宗含怒寶應二年貶瑱播州縣尉翌日賜死於鄠縣藉没其家)補注(希曰按舊史李鼎上元元年嘗)
(代崔光遠為鳳翔尹充本府及秦隴觀察使新史廣德元年正月壬寅来瑱削在身官爵長流播州尋賜死於)
(路)昔聞黃金多(洙曰蘇季子位高多金)坐見悔吝生奈何田舍翁
(洙曰漢祖起田舍翁)受此厚貺情錦鯨卷還客始覺心和平振我
麤席塵(蘇曰胡誼家貧讀書不憚寒暑所卧牀上唯麤席布衾木枕而巳)媿客茹藜羹
(洙曰王子淵頌羹藜含糗者不足論太牢之滋味趙曰莊子藜羹不糝舊注所引字倒矣師曰甫傷兵革之際)
(生民有不得其食不得其居處者我何忍獨安扵此又自卷以還客始覺心和平足知甫之所養扵中者宏深)
(雖伯夷何以加此)
丈人山(上元元年作)
(洙曰青城山記云此山為五岳之長故名丈人山有丈人觀)補注(鶴曰考公有赴新城)
(縣暫如新津詩當是上元元年而梁權道編在二年成都又青城山記昔甯封先生栖扵此岩)
(之上黃帝築壇拜為五岳丈人晉代置觀)
自為青城客(沈曰玄中記蜀郡青城山有洞穴為三道西北通崑崙茅居傳青城十洞天之一也)
補注(希曰青城山在漢中郡有斗開山經云斗山五穴通崑崙唐志蜀州有青城縣縣有青城山蜀州本)
(析益州置公至成都故曰青城客)不唾青城地(趙曰唾地者有所惡而唾也不唾其地所以敬)
(之也)為愛丈人山丹梯近幽意(洙曰謝玄暉敬亭山詩要欲返奇趣即此陵丹梯)
丈人祠西佳氣濃(洙曰陶潛山氣日夕佳後漢鬱鬱葱葱氣佳哉)緣雲擬住最
高峯(洙曰靈光殿賦飛陞揭孽緣雲上征)掃除白髮黃精在(洙曰世說黃精久服反老)
(為少)君看他時冰雪容(洙曰姑射神人䏎膚若冰雪)
百憂集行(上元二年作)
補注(鶴曰詩云即今倏忽巳五十當是上元二年辛丑作公生扵壬子至是年恰五十按)
(公以乾元二年十二月至成都是時裴冀公為尹上元元年三月以京兆尹李若幽尹成都若)
(幽後賜名國禎二年三月以崔光遠尹成都與高適共討段子璋史云花驚定既誅子璋大掠)
(東蜀天子怒以高適代光遠然光遠是年建子月卒而建丑月又除嚴武尹成都則適代光遠)
(在成都才一二月爾意正是攝尹也公至成都兩年間更四尹高適與公為舊友然為尹時公)
(獨無詩與之何也集中所與詩止是守彭蜀時與入為常侍時與之頗疑在成都合盖寶應六)
(年嚴武歸朝後適為尹時公全在東川及武再領成都方歸也)
憶年十五心尚孩(洙曰魯昭公十九年猶有童心趙曰孩者可提之童也十五乃至學之時)
(心未免扵孩故云尚孩)健如黃犢走復來庭前八月梨棗熟一日
上樹能千迴即今倏忽已五十(蘇曰舊本作即今年才五六十魯直云此語似)
(方六七十如五六十師曰此詩作扵上元元年辛丑是年在蜀年四十九歲詩云已五十舉大數然)坐卧
只多少行立強將笑語供主人(師曰主人指郭英乂英乂鎮成都甫客從之)
悲見生涯百憂集補注(鶴曰公生扵壬子上元二年辛丑恰五十歲然是年英乂未鎮)
(成都是年李若幽崔光遠與指回高適為西川節度時公素與適善豈強供笑語觀史云若幽後賜名國禎為)
(政急性躁辨光遠無學任氣宜與公不合然國禎二月已去成都光遠十一月卒當是為光遠作王筠行路難)
(云百憂俱集斷人腸)入門依舊四壁空(洙曰相如家居徒四壁立)老妻覩我顔
色同癡兒未知父子禮呌怒索飯啼門東(蘇曰班超幼年每索飯稍)
(遲即呌怒父曰此子異日當為萬戶侯後果然)
投簡成華兩縣諸子(天寶十年作)
補注(鶴曰梁權道編在上元二年成都作是以成華為成都華陽兩縣此二縣唐志故云次)
(赤然詩云長安苦寒誰獨愁又言南山之豆東門之瓜皆長安京兆事當是天寶間在長安作)
(今以鄉里兒童項領成朝廷故舊禮數絶自然棄擲與時異之句意是十年召試後送隸有司)
(參選時作擬是與咸陽華源二縣咸誤作成也)
赤縣官曹擁材傑(洙曰十洲記神州赤縣)軟裘快馬當冰雪長安
苦寒誰獨悲杜陵野老骨欲折(洙曰杜陵屬京兆)南山豆苗早
荒穢(洙曰楊惲傳詩曰田彼南山荒穢不治種一頃豆落而為萁人生行樂耳須富貴何時)青門
瓜地新凍裂(洙曰見往者東門瓜注)補注(鶴曰南山青門俱在縣境内南山即志所謂引)
(南山水入京城又謂尹黎榦自南山開漕渠抵景風延喜門入苑以漕炭薪青門即城東門三輔黃圖曰長安)
(城東第一門曰青門或曰霸城門)鄉里兒童項領成(洙曰節南山詩四牡項領)朝廷
故舊禮數絶自然棄擲與時異况乃疏頑臨事拙饑卧
動即向一旬(洙曰劉公榦詩彌廣十餘旬)弊裘何啻聯百結(洙曰見女子衣)
(百結注)君不見空牆日色晩此老無聲淚垂血
徐卿二子歌(上元二年作)
補注(鶴曰公至成都時徐知道為西川兵馬使上元二年七月反徐卿或者為知道如荆)
(南兵馬使太常趙卿是也從舊以為上元二年作)
君不見徐卿二子生絶奇感應吉夢相追隨(洙曰詩吉夢維何維)
(熊維羆)孔子釋氏親抱送並是天上騏驎兒(洙曰徐陵年數歲家人攜)
(見寶誌上人誌以手摩頂曰天上石麒麟也)大兒九齡色清澈(洙曰揚子吾家之童烏九)
(齡而與我玄文趙曰禰衡有云大兒孔文舉小兒楊德祖故公屢用也)秋水為神玉為骨
(蘇曰司馬太子見王岳謂客曰此兒神如秋水而清澈骨如皓玉之美秀)小兒五歲氣食牛
(洙曰尸子虎豹之駒雖未成人已有食牛之氣)滿堂賓客皆迴頭(洙曰謝希逸月賦滿堂賓)
(客回皇如失)吾知徐公百不憂積善衮衮生公侯(洙曰易積善之家趙)
(曰言其生不絶也衮衮乃不絶之義)丈夫生兒有如此二雛者名位豈肯
卑微休(趙曰王充論衡位雖卑微行苟離俗必與之友)補注(希曰風俗通禮云十尺為丈成人長)
(也里語八尺男子夫者膚也言其知能膚敏弘毅也)
病柏(大歷元年作)
補注(鶴曰此詩以郭英乂為崔旰所殺而作按史詠泰元年閏月辛亥崔旰反寇成都郭)
(英乂奔靈池韓池殺之當是大歷元年作梁權道編在上元二年成都詩内)
有柏生崇岡(洙曰琴賦惟倚吾之所生兮託峻嶽之崇岡)童童狀車蓋(洙曰車一)
(云青十朋曰蜀志先主舍東南角籬上有桑樹高丈餘遥望童童如車盖往來者皆怪此樹非凡謂當出貴人)
(先主與諸兒於樹下戲言吾當乘此羽葆車盖又齊書太祖宅南有桑樹狀如車盖上從兄敬宗謂曰此樹為)
(汝生也)偃蹇龍虎姿主當風雲會(洙曰乘風雲之會)神明依正直
故老多再拜(蘇曰王褒歸蜀過寶稽父老遮路再拜餉以糊漿)豈知千年根中
路顔色壞出非不得地蟠據亦高大歲寒忽無憑(洙曰歲寒)
(然後知松柏之後凋)日夜柯葉改(洙曰禮器如松柏之有心貫四時不改柯易葉趙曰本有歲寒)
(之姿今柏病之故云日夜顔色改也)丹鳳領九雛哀鳴翔其外(洙曰建康實錄鳳將)
(九雛再見於豐城衆鳥從之蘇曰東海何承天除著作年巳邁諸佐郎並年少荀伯呼為嬭母承天云卿當言)
(鳳凰將九子嬭母何言耶)䲭鴞志意滿養子穿穴内客從何鄉來(趙曰)
(倣古詩客從何方來)竚立久吁怪靜求元精理浩蕩難倚賴(洙曰穿一)
(作窟元精一作無根趙曰字出後漢元精所生王佐之臣師曰此詩寓意傷郭英乂也英乂鎮成都為人端直)
(蜀人重之不幸為崔旰所殺其諸孤哀泣若無所訴故有哀鳴翔其外之句䲭鴞惡鳥喻崔旰崔旰既害英乂)
(竊據成都故有養子穿穴内之句)
補注杜詩卷七
