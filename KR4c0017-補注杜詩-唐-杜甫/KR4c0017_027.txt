補注杜詩卷二十七宋黃希原本
黃鶴補注
去蜀(新添年廣德二作)
補注(鶴曰詩云五載客蜀郡一年歸梓州按公乾元已亥冬至成都距廣德二年為五載)
(而寶應元年秋至廣德元年秋在梓州為一年此當是廣德二年在閬州作時嚴武未再鎮蜀)
(所以欲下瀟湘末云安危大臣在謂吐蕃入&KR2700;有子儀諸公可恃也)
五載客蜀郡一年歸梓州如何關塞阻轉作瀟湘遊萬
事已黃髮殘生隨白鷗安危大臣在何必淚長流
放船(新添年永秦元作)
補注(鶴曰詩云收帆下急水又云巳泊城樓底當是永泰元年自忠渝下雲安作)
收帆下急水卷幔逐回灘江市戎戎暗山雲淰淰寒荒
林無徑入獨鳥怪人看已泊城樓底何曾夜色闌
哭嚴僕射歸櫬(永泰元年作)
補注(鶴曰嚴武以永泰元年四月薨公亦離成都遊嘉戎渝忠至雲安今詩云一哀三峽)
(暮當是其年在渝忠作)
素幔隨流水歸舟返舊京(洙曰舊京故國修可曰盧子諒詩南望舊京路)老親
知(洙曰一作如)宿昔(按新史武卒母哭且曰今而後吾知免為官婢矣趙曰言嚴公之母尚健如宿)
(昔耳舊注所引非是)部曲異平生(洙曰言部曲有異於存日也宋鮑昭東武吟將軍旣即世部曲)
(亦罕存後漢光武紀注大將軍營有五部三校尉部下有曲曲有軍候一人)補注(希曰李廣傳廣行無)
(部曲行陣師古曰續漢書百官志將軍領軍皆有部曲大將軍營五部部校尉一人部下有曲曲有軍候)
(一人)風送蛟龍雨(洙曰見蛟龍得雲雨注師曰子美詩云蛟龍得雲雨言賢者之得勢今云風送)
(蛟龍雨雨被風吹斷則蛟龍失勢可知)天長驃騎營(洙曰晉齊獻王攸迁驃騎將軍時當罷營)
(兵士數千人戀攸恩德不肯去)一哀三峽暮遺後見君情(師曰遺後者謂恩德遺與)
(後人使人哀思之不忘則君之情可見矣)
宴戎州楊使君東樓(永泰元年作)
補注(鶴曰唐志戎州本犍為郡與嘉州皆犍為地也公以永泰元年五月去成都之嘉戎)
(此詩云輕紅擘荔枝當是其年六月作山谷在戎州有和任道食荔枝詩云六月連山柘枝紅)
(又有廖致平送綠荔枝詩云誰能同此絶勝味唯有老杜東樓詩蓋本此詩有勝絶驚身老之)
(句也)
勝絶驚身老情忘發興竒座從歌妓密樂任主人為重
碧拈(洙曰一作酤)春酒輕紅擘(洙曰一云酌又掌)荔枝(洙曰曺子建七啓云春清)
(縹酒注縹深碧色蜀都賦旁挺龍目側生荔枝蘇曰歐陽文忠公曰酤當作拈李充閩中行云擘荔枝濕輕紅)
(酌竹葉豔深綠趙曰舊本作酤春酒非也善本作拈則元稹元日詩羞看稚子先拈酒白樂天歲假詩云歲酒)
(先拈辭不得荔子雖有數種而膜皆帶粉紅黃魯直在戎州時王公權家荔子綠廖致平家綠荔枝詩試傾一)
(杯重碧色快擘千顆輕紅肌)補注(希曰春字作筒字張君房載歴城北有使君林魏正始中鄭公慤於)
(三伏之際率僚避暑於此取大荷葉盛酒以簮刺令與柄屈通莖輪菌如象鼻傳翕之名為碧筩歴下皆效之)
(云酒味雜蓮氣香冷勝於它酎郡國志僰住施夷中多以荔枝為業園植萬株樹收一萬五千斛唐志戎州貢)
(荔枝煎九域志戎州有荔枝圜此故云)樓高欲愁思横笛未休吹
渝州候嚴六侍御不到先下峽(永泰元年作)
補注(鶴曰唐志渝州本漢巴郡永泰元年公去成都經嘉戎至此作)
聞道乘騘發(立之曰漢桓典號騘馬御史指嚴侍御也)沙邊待至今不知雲
雨散(洙曰宋王高唐賦湫兮如風凄兮如雨風止雨霽雲無處所王粲詩風流雲散一别如雨師曰雲雨)
(散喻别離也)虚費短長吟(洙曰古詩有長短吟)山帶烏蠻闊(洙曰嶲州西有烏白)
(蠻)江連白帝深(洙曰公孫述以永安為白帝城師曰此言阻遠也)船過一柱觀
(洙曰梁劉孝綽江津寄劉之遴詩經過一柱觀出入三休臺)留(洙曰一作滯)眼共登臨
聞高常侍亡(忠州作鮑曰高適也本傳繼廣德元年後言召為刑部侍郎左散騎常侍)
補注(鶴曰按舊史云適練兵於蜀臨吐蕃以牽制之師出無功而松維等州尋為蕃兵所)
(陷以嚴武代還用為刑部侍郎轉散騎常侍永泰元年正月卒今詩云蜀使忽傳亡當是其年)
(在成都作梁權道編在忠渝間詩内然是年公之至忠渝已是六七月不應適正月卒而今始聞)
歸朝不相見蜀使忽傳亡虚歴金華省(洙曰班固傳王鳳薦班伯召見)
(宴昭殿誦說有法拜為中常侍時上方嚮學鄭寬中張禹朝夕入說尚書論語於金華殿中詔伯受焉注金華)
(殿在未央宫)何殊地下郎(洙曰世說顔回為地下修文郎)致君丹檻折(洙曰見折)
(檻詩註)哭友白雲長(蘇曰山巨源哭嵇中散曰白雲央央我心悲傷揮哭望雲雲路阻長)獨
步詩名在(洙曰適有詩名於時趙曰曹子建與楊德祖書曰昔仲宣獨步於漢南田曰南史沈約謂)
(王筠文章之美可謂後來獨步)秪令故舊傷
宴忠州使君姪宅(永泰元年作)
補注(鶴曰詩云出守吾家姪則為杜使君也忠州唐屬山南道蓋近䕫州矣永泰元年作)
出守吾家姪(洙曰出守守土也刺史也)殊方此日歡自須遊阮舍(洙曰)
(晉阮咸與叔父籍為竹林之遊居道南諸阮居道北北阮富而南阮貧也師曰既咸比姪子美自比籍乃知叔)
(姪之相得也)不是怕湖灘(洙曰忠州下惡灘也)樂助長歌逸(洙曰作送)杯饒
旅思寬昔曾如意舞(趙曰王戎嘗以如意起舞師曰如意者乃鐡如意石崇以鐡如意擊)
(破珊瑚樹即此)牽率強為看
禹廟(永泰元年作)
補注(鶴曰詩云禹廟空山裏秋風落日斜又云早知乘四載䟽鑿控三巴蓋䕫州本巴東)
(郡而忠乃析巴東之臨江置又渝州有巴縣此詩當是永泰元年秋在渝忠間作)
禹廟空山裏秋風落日斜(蘇曰楊修晩蝉噪秋風飢鴉閙斜日)荒庭垂橘
柚古屋畫龍蛇(洙曰招䰟仰觀刻桶畫龍蛇)補注(希曰楚辭九歌河伯云魚鱗屋芍龍)
(堂王逸注云河伯所居以魚鱗盖屋堂以朱畫蛟龍卿之文又天問屈原放述愁悴見楚有先王之廟及公)
(祠堂圖畫天地山川神靈琦瑋遹休息其下俛見圖畫呵而問之)雲氣生虛壁(洙曰一作清虛)
(壁)江聲走白沙早知乘四載(洙曰史記河渠書云夏書曰予乘四載十三年三過)
(不入門陸行乘車水行載舟泥行蹈撬山行即橋一作輦)䟽鑿(洙曰一作流落)控三巴(洙曰郭璞)
(江賦巴東之峽夏后䟽鑿趙曰按樂史寰宇記於渝州記云閬白二水東西流山曲如巴字是謂三巴鄭曰十)
(道志渝州巴縣并巴東西是為三巴)
題忠州龍興寺所居院壁(永泰元年作)
補注(鶴曰公以永泰元年秋至忠州寓居於寺故有此作)
忠州三峽内(洙曰蜀都賦經三峽之峥嶸注三峽巴東永安縣有高山相對相去可二十丈左右)
(崖甚高人謂之峽江水過其中)井邑聚雲根(趙曰雲根言石也張協詩雲根臨八極)小市
常争米孤城早閉門空看過客淚莫覓主人恩(蘇曰楚人侵鄖)
(鄖閉門常早過客子美自稱主人指張君上篇有宴忠州張君宅)補注(希曰唐志忠州本臨州州有五)
(縣而戸止六千七百則并邑聚石蕭條可知宜有争米之風主人謂使君姪而蘇注云使君是張君一字之誤)
(容或有之而詩云出守吾家姪亦有誤乎謂之張君殊不考決非東坡之言)淹泊仍愁虎深
居頼獨園(洙曰金剛經給孤獨園)
旅夜書懷(永泰元年作)
補注(鶴曰詩云名豈文章著官應老病休當是永泰元年去成都舟下渝州時作又云危)
(檣獨夜舟)
細草微風岸危檣獨夜舟(定功曰王仲宣詩獨夜不能寐)星垂平野闊
月湧大江流(洙曰王仲宣詩大江流日夜)名豈文章著官應老病休
飄飄何所似天地(洙曰一作外)一沙鷗
别常徵君(永泰元年冬作)
補注(鶴曰詩云兒扶猶杖策卧病一秋強又迁居䕫州郭詩云伏枕雲安縣當是永泰元)
(年冬在雲安作故又云寒衣寬㧾長)
兒扶猶杖策卧病一秋強白髮少新洗寒衣寬揔長(蘇曰)
(曺子建詩廋覺衣寬長愁知酒淺淡)故人憂見及(革曰見及猶云訪及也)此别淚相
忘各逐萍流轉來書細作行
十二月一日三首(永泰元年作)
補注(鶴曰公以永泰元年秋至雲安而明年春晚迁居於䕫州城今詩云今朝臘月春意)
(動雲安縣前江可憐當是在雲安作)
今朝臘月春意動雲安縣前江可憐(鄭曰十道志雲安在䕫州本漢朐腮)
(縣也)一聲何處送春鴈百丈誰家上瀨船(蘇曰古離别曲百丈牽船上水)
(遲鍾會呼挽船索為百丈今舟人皆呼之趙曰百丈者牽船篾)補注(希曰漢書下瀨將軍註引伍子胥有)
(下瀨船故反用之又涖涖下瀨船師古曰瀨疾流也一本作上水)未將梅蘂驚愁眼更取
椒花媚遠天明光起草人所羡(鄭曰長安志明光殿在東内)肺病幾
時朝日邊(洙曰漢王商借明光殿起草作制誥也相如病肺多渴遂卧疾於茂陵趙曰晉明帝云只)
(聞人自長安來不聞人自日邊來其後人遂以日邊為帝都)
寒輕市上山烟碧日滿樓前江霧黃負鹽出井此溪女
補注(鶴曰唐志奉節縣有永安井而九域志謂大昌縣有泉鹽井今云負鹽出井此溪女則雲安亦有之)
(何史第云雲安有鹽官)打鼓發船何郡郎新亭舉目風景切茂陵
著書消渴長(趙曰晉王導傳洛京傾覆中州士人避亂江左每至暇日邀出新亭飲宴周顗中坐)
(而嘆曰風景不殊舉目有江山之異皆相視流涕惟導愀然變色曰當共戮力尅復神州何至相對作楚囚泣)
(耶衆收淚而謝茂陵著書乃相如事)春花不愁不爛漫楚客唯聽棹相將
即看鷰子入山扉豈有黃鶯歴翠微短短桃花臨水岸
輕輕柳絮點人衣(蘇曰張䴡華遊園有柳絮點衣謂後主何能點人衣主曰輕薄物誠卿意)
(也趙曰十二月一日作詩而有燕子桃花之類何也此義在末句所謂他日一杯難強進者也此蓋逆道其事)
(耳)春來凖擬開懷久老去親知見面稀他日一杯難強
進重嗟筋力故山違
又雪(永泰元年冬作)
補注(鶴曰題云又雪而詩又云南雪不到地峽深豺虎驕當是永泰元年冬作若曰大歴)
(元年則史書是冬無雪豺虎指崔旰軍)
南雪不到地(洙曰風土記云南方無雪)青崖霑未消微微向日薄脉
脉去人遥冬熱鴛鴦病峽深豺虎驕愁邊有江水焉得
北之朝(趙曰言當愁之際觀江水止是朝東安得折入北朝我乘之以歸長安而朝上乎)
奉漢中王手札(永泰元年作)
補注(鶴曰詩云剖符來蜀道歸蓋取荆門當是王貶蓬州刺史以路梗不得歸京今將出)
(峽作書報公而公復以此詩詩又云主人留上客避暑得名園淹泊俱崖口東西異石根當是)
(王在歸州為太守留度夏而公在雲安也故詩又云悲秋宋玉宅失路武陵原當是永泰元年)
國有乾坤大王今叔父尊(洙曰王讓皇弟之子代宗之叔父也)剖符來蜀
道歸蓋取荆門(洙曰夷陵有荆門山其狀如闕然趙曰謂之取者取道之取也)峽險通
舟過江長注海奔主人留上客避暑得名園(趙曰主人指為郡者)
前後緘書報分明饌玉恩補注(希曰左思吴都賦云矜其宴居則朱服玉饌古)
(詩饌玉待鐘鳴唐駱賓王謂盛饌曰炊金饌玉)天雲浮絶壁風竹在華軒(趙曰言名)
(園中如此)已覺良宵永何看駭浪翻(洙曰海賦驚浪雷奔駭水迸集趙曰言秋水梢)
(定不復見駭浪)入期朱邸雪(洙曰唐制諸侯各置邸京師故有邸吏朱邸言邸有朱戸以冬為入)
(期故言雪)朝旁紫微垣(洙曰晉志紫宫垣一曰紫微大帝之坐天子之所居也)枚乘文
章老(洙曰西京雜記枚乘文章敏疾趙曰梁孝王時枚乘在諸文士之間年最高)河間禮樂
存(洙曰漢景帝時河間獻王德武帝時來朝獻雅樂對三雍宫又立博士修禮樂被服儒術)悲秋宋
玉宅(洙曰哀江南賦誅茅宋玉之宅趙曰宋玉宅在歸州)失路武陵源(洙曰見如逢武陵路)
(詩注)淹薄俱崖口東西異石根夷音迷咫尺(洙曰楚俗語多夷音)鬼
物傍(洙曰一作倚)黃昏(洙曰蕪城賦木魅山鬼昏見晨趍)犬馬誠為戀(洙曰曹子)
(建表不勝犬馬戀主之情史記丞相翟青曰不勝犬馬之心趙曰公又言其有懷君之心)臣狐狸不
足論(洙曰張綱傳豺狼當路安問狐狸)從容草奏罷宿昔奉清罇
贈崔十三評事公輔
補注(鶴曰詩曰舅氏多人物則評事乃公之舅何以不如他詩云十三舅當有脱字詩又)
(云且有元戎命入幕諸彦集教練羽林兒當是崔為羽林軍帥屬官梁權道編在永泰元年雲)
(安詩内然詩云去帆隨則非雲安作)
飄飄西極馬(洙曰漢郊祠歌云天馬來西極)來自渥洼池(趙曰言崔公有天馬之妙)
(而所從來之遠也漢郊祠歌曰馬生渥洼水中)颯飁定(洙曰一作寒)山桂(師曰定山當作鄧山)
(鄧林有桂西極馬鄧山桂比崔公之才)低徊風雨枝(趙曰選詩桂枝生自直不宜低徊今桂所)
(以低徊者風雨之故也以譬崔評事之美材而困於邊徼之小官彦輔曰飁音習唐韻云颯飁大風也)我
聞龍正直道屈爾何為(趙曰如龍之直而怪其屈在僚属)且有元戎命
(沐曰屈道而起謂有元戎之命)悲歌識者知(趙曰元戎節度使也)官聯辭冗長(洙曰)
(文賦固無取乎冗長鄭曰長直亮切多也師曰時王思禮為帥表請崔為幕職故云云冗長不急之務也)行
路洗欹危(洙曰當闕公正之路)脱劔主人贈(趙曰主人指元戎也伍子胥觧劔贈漁父)
去帆春色隨隂沉鐡鳳闕(洙曰陸佐公石闕銘蒼龍玄武之制銅爵鐡鳳之工)教
練羽林兒(洙曰宣帝紀羽林孤兒注天有羽林星林諭若林木之盛羽有羽翼&KR0743;擊之意故以名武)
(官焉百官表取從軍死事者之子養羽林官教以五兵號曰羽林孤兒)補注(希曰鐡鳳見大雲寺贊公)
(房詩注武德十二年置十三衛同州道為羽林軍垂拱元年置左右羽林軍翎羽林郎六千人乾元間左右羽)
(林並昇同金吾四衛舊史寶應二年甲申六月以前淮西節度使安州刺史王仲昇為羽林軍大將軍知軍事)
(仍兼御史大夫寶應二年即廣德元年至是二年未考仲昇尚知軍事否)天子朝侵早雲臺
仗數移(趙曰言天子多難侵早訓兵練卒故所御非一處而數移雲臺之仗矣)分軍應供
給百姓日支離(洙曰支離言不親)黠吏因封巳公才或守雌(洙曰)
(老子知其雄守其雌趙曰封厚也言貪吏乘之以封巳廉吏閔之以柔克也公正美崔公之才守雌柔之道不)
(乘勢刻削以期於封已則其才為可尚爾)燕王買駿骨(洙曰燕昭王以金帛市駿骨人知好駿馬)
(不遠千里而來)渭老得熊羆(洙曰見田獵舊非熊注)活國名公在補注(希曰)
(文選孫楚與孫皓書曰愛民活國俗本多作治國非是南史王廣之子珍國為南譙太守高帝手勑云愛人活)
(國甚副吾意)拜壇羣寇疑冰壺動瑶碧(洙曰鮑昭清如玉壺冰)野水失
蛟螭(黃曰謂寇賊將就擒也)入幕諸彦集(洙曰别賦捨金閨之諸彦)渴賢高選
宜騫騰坐可致九萬起於斯(趙曰方當渴賢而崔君宜應高選必能騫騰如鵬飛)
(之九萬里矣黃曰言崔奮迅自此始)復進出矛戟昭然開鼎彛(洙曰銘功鼎彛)會
看之子貴歎及老夫衰豈但江曾决(洙曰孟子若决江河)還思霧
一披(洙曰衛瓘見樂廣曰若披雲霧覩青天)暗塵生古鏡拂匣照西施舅
氏多人物(孫曰崔乃子美之舅氏其人物為世所重多重也)無慙困翮垂
長江二首(永泰元年作)
補注(鶴曰詩云衆水會涪萬瞿塘争一門朝宗人共挹盜賊爾誰尊按瞿塘在䕫州東一)
(里而雲安在州西百三十里盗賊指崔旰則是永泰元年作是時公在雲安雲安與萬州為鄰)
(故使君一灘占两境觀此詩朝宗人共挹萬國奉君心之句殆心乎愛君雖見水而不忘也)
衆水會涪萬(洙曰涪萬峽中二郡名)瞿塘争一門(洙曰瞿塘為三峽之門)朝
宗人共挹(禹貢江漢朝宗於海)盜賊爾誰尊(趙曰人以其朝宗所共挹取若盜賊者敢)
(犯順為不義將欲使誰尊爾乎)孤石隠如馬高蘿垂飲猿(師曰巴東有灔澦石高二)
(十許丈及秋至則纔如馬猿緣蘿垂而飲水)歸心異波浪何事即飛飜(趙曰言波)
(浪飛飜而流去歸心飛飜不得往所以為異)
浩浩終不息乃知東極臨(洙曰一作深趙曰言水之必東)衆流歸海意
萬國奉君心色借瀟湘闊(趙曰瀟湘在潭州)聲驅灔澦深(一作沉)
未辭添霧雨(趙曰江海不譲衆流以為大雖霧雨之微亦可添益其流)接上遇衣襟
哭台州鄭司戸蘇少監(廣德二年秋作)
補注(鶴曰蘇鄭同是廣德二年死詳見八哀詩注考此詩有俗依綿谷異客對雪山孤瘧)
(癘飱巴水瘡痍老蜀都蓋廣德元年公在綿梓閬二年以嚴武鎮蜀再歸成都依之故云此詩)
(當是廣德二年秋作)
故舊誰憐我平生鄭與蘇存亡不重見喪亂獨前途豪
俊何人在文章掃地無羈遊萬里闊凶問一年俱白日
中原上清秋大海隅夜臺當北斗泉路著東吴得罪台
州去時危棄碩儒移官蓬閤後榖貴殁潛夫補注(鶴曰廣德)
(二年自秋及冬米斗千錢而二公死詳見八哀蘇公詩下)流慟嗟何及銜冤有是夫
道消詩發興心息酒為徒許與才雖薄追隨跡未拘班
揚名甚盛嵇阮逸相須會取君臣合寕詮品命殊賢良
不必展廊廟偶然趨勝决風塵際功安造化罏補注(希曰)
(莊子以天地為大罏造化為大冶)從容詢舊學慘淡閟隂符擺落嫌疑
久哀傷志力輸俗依綿谷異客對雪山孤童稚思諸子
交朋列友于情乖清酒送望絶撫墳呼虐痢餐巴水瘡
痍老蜀都飄零迷哭處天地日榛蕪
承聞故房相公靈襯自閬州啟殯歸葬東都有作
二首(楷曰房琯字次律河南人永泰元年作)
補注(鶴曰房以廣德元年死扵閬州而權瘞于彼二年春晩公有詩别其墓今詩云孤䰟)
(久客間則此詩作扵永泰元年是時公在雲安故詩云遠聞又云風塵終不解蓋指其年吐蕃)
(廻紇黨項羌軍寇邊)
遠聞房太守歸葬陸渾山(洙曰伊落間有陸渾山昔辛有適伊川見被髮而祭者言)
(此地當夷後為陸渾之戎所有山因而得名鄭曰十道志山在洛陽趙曰舊本作太守非善本作太尉蓋琯謫)
(漢州刺史召拜刑部尚書道病卒贈太尉不應呼之為太守也)補注(鶴曰太守作太尉是此詩前公已有)
(别房太尉墓詩不應今反稱太守若上以漢州太守死則詩又不應言安石竟崇班唐志河南府本洛州有陸)
(渾山按舊史琯又河南人與東平吕向扵陸渾伊陽山中讀書廣德元年八月四日卒於閬州僧舍而公有祭)
(文乃是其年九月二十三日末云何當旅櫬得出江雲蓋當時權瘞于寺亦有墓故公又有别太尉墓詩此詩)
(又云他日嘉陵淚仍霑楚水還嘉陵江在果州果與梓閬為鄰楚水䕫已下之江也)一德興王後
(洙曰同德以興王業也伊尹咸有一德)孤䰟久客間孔明多故事(洙曰蜀志陳壽)
(上言奏故蜀丞相諸葛亮故事扶危國負阻不賓德澤被無疆自古以來未之有倫也)安石竟崇
班(洙曰謝安薨帝三日臨於朝堂賜東園袐器朝服贈太傅謚曰文静詔府中備凶儀及葬加殊禮依大司)
(馬亘温故事師曰孔明多故事喻房公奏議可為朝廷典故安石竟崇班喻房公死後竟追賜褒崇之也加移)
(縣属閬州)他日嘉陵淚(鄭曰嘉陵江名)仍霑楚水還
丹旐飛飛日(洙曰丹旐銘旌也寡婦賦龍轜儼以星駕飛旐翩以啟路)初傳發閬州
風塵終不解(趙曰時吐蕃未息也)江漢忽同流(師曰風塵終不解言盜賊未息而房)
(公忽與江漢同遊故嘆惜之)劔動新身匣(趙曰善本作親身方有義)書歸故國樓
(蘇曰陳惇放歸故國載書一千卷歸家起樓)盡哀知有處為客恐長休
雲安九日鄭十八攜酒陪諸公宴(永泰元年作)
補注(鶴曰案公永泰元年初秋至雲安故除章詩有焉能待初秋之句今詩題云雲安九)
(日當是其年鄭十七鄭十八兄弟也故後有答鄭十七郎一絶意鄭是雲安人詩云萬國皆戎)
(馬是年八月僕固懷恩及吐蕃回紇等入寇)
寒花開已盡菊蘂獨盈枝舊摘人頻異輕香酒暫隨地
偏初衣裌(洙曰陶潜身遠地自偏秋興賦御裌衣)山擁更登危(沫曰風俗記九日登)
(高以&KR1241;災厄)萬國皆戎馬酣歌淚欲垂
答鄭十七郎一絶(大歷元年作)
補注(鶴曰詩云把文驚小陸即指其弟鄭十八也詩又云花殘步屐遲當是大歷元年春)
(作公是年春晩方迁䕫)
雨後過畦潤花殘步屐遲(蘇曰曹植花殘惜春步屐自遲)把文驚小陸
(洙曰小陸陸雲蘇曰王融見張充文曰子文章如小陸小陸瘐而散)好客見當時(洙曰當時鄭莊)
(也)
將曉二首(永泰元年作)
補注(鶴曰梁權道編在大歷元年雲安詩内然詩云寒沙蒙薄霧落月去清波非春月所)
(言當是永泰元年冬作)
石城除擊柝鐡鎖欲開關鼓角悲荒塞星河落曉山(趙曰)
(擊柝以言警夜静則除之)補注(希曰重門擊柝抱關擊柝固不待注而古樂府木蘭女詩云朔氣傳金柝)
(寒光照鐡衣則柝亦有金為者䕫州有石城乃地名曉一本作曙)巴人常小梗(洙曰謂段子璋)
(反也)蜀使動無還(趙曰吐蕃未息所以蜀使輙無還)垂老孤帆色飄飄犯
百蠻補注(鶴曰豈專指段子璋而言謂上元元年劔南東川節度兵馬使段子璋反伏誅乾元元年)
(劔南西川兵馬使徐知道反伏誅永泰元年劔南西山兵馬使崔旰反殺成都節度使郭英乂乂曰動無還若)
(趙云吐蕃未息蜀使無還殊不相關飄飄一本作飄颻)
軍吏回官燭舟人自楚歌(洙曰項籍傳聞軍中皆楚歌)補注(希曰高帝紀四)
(面皆楚歌師古曰為楚人之歌猶言吴歈越吟耳)寒沙蒙薄霧落月去清波壯
惜身名晩衰慙應接多歸朝日簪笏筋力定如何補注
(南史沈慶之詩朽老筋力盡徒步歸南國)
懷錦水居止二首(大歷元年作)
補注(鶴曰詩云軍旅西征僻風塵戰伐多當是大歷元年在雲安作蓋指吐蕃之亂及張)
(獻誠柏茂林楊子林共起兵討崔旰是時蜀中大亂而人心不摇故詩又云猶聞蜀父老不廢)
(舜謳歌)
軍旅西征僻風塵戰伐多(趙曰永泰元年僕固懷恩誘吐蕃等寇奉西京師大震帝)
(召子儀屯涇陽故曰西征)猶聞蜀父老(洙曰猶一作獨司馬相如有難蜀父老)不忘舜
謳歌(忘無放切洙曰孟子曰謳歌者不謳歌堯之子而謳歌舜)天險終難立(洙曰劔門天設)
(之險也難立無德不可恃趙曰易曰天險不可升也師曰子美以崔旰亂成都避亂東川然旰雖叛民心未忘)
(唐室雖據劔門之險終難自立)柴門豈重過(鄭曰重再也洙曰謂思草堂未可再到)朝朝
巫峽水遠逗錦江波(洙曰錦江水與巫峽相通)
萬里橋南宅百花潭北莊(洙曰浣花草堂在萬里橋之南地有百花潭趙曰舊本作)
(橋南非是蓋公詩又云萬里橋西一草堂百花潭北即滄浪)層軒皆面水(脩可曰宋玉招䰟高)
(堂䆳宇檻層軒)老樹飽經霜雪嶺界天白錦城曛日黃(洙曰雪嶺錦城)
(並見上嚴中丞詩注)惜哉形勝地回首一茫茫(洙曰張孟陽劔閤銘曰形勝之地匪)
(親勿居)
子規(大歷元年作)
補注(鶴曰詩云峽裏雲安縣又云眇眇春風見當是大歷元年作)
峽裏雲安縣江樓翼瓦齊两邊山木合終日子規啼(洙曰)
(子規杜鵑也)眇眇春風見蕭蕭夜色凄客愁那聽此故作傍
人低(趙曰一本作故傍旅人低非是)
立春(大歷元年作)
補注(鶴曰詩云巫峽寒江那對眼又云此身未知歸定處當是大歷元年在雲安作)
春日春盤細生菜(趙曰齊人月令曰凡立春日食生菜取迎新之意)忽憶两京
梅發時(趙曰以紀两京當立春已有菜也)盤出高門行白玉(趙曰行白玉盤也)
補注(鶴曰汲黯傳見高門晉灼曰三輔黃圖未央宫中有高門殿鮑宣傳豈徒欲使臣美食大官重高門)
(之地哉晉灼亦曰殿名公憶為拾遺時)菜傳纖手送青絲(蘇曰東晉李鄂立春日命蘆菔)
(芹芽為菜盤饋貺江淮人效之古詩云蘆菔白玉縷生菜青絲盤)巫峽寒江那對眼杜
陵遠客不勝悲(趙曰言巫峽傍江地寒那得此菜對眼宜乎其悲也)此身未知歸
定處呼兒覓紙一題詩
漫成一首(大歷元年作)
補注(鶴曰詩云船尾跳魚撥刺鳴當是大歷元年自雲安發船下䕫州時作)
江月去人只數尺(趙曰梁虞騫詩目光移數尺)風燈照夜欲三更沙
頭宿鷺聯拳静(洙曰一作起趙曰聯拳者相並相續之貎)船尾跳魚撥(洙曰一作)
(跋)剌鳴(洙曰撥剌躍而有聲也夢符曰按張平子賦控飛狐之撥剌弓射嶓冡之封豕)
南楚(大歷元年作)
補注(鶴曰題云南楚又詩云正月蜂相見當是大歷元年在雲安作通典䕫州春秋魚國)
(後属楚巫山縣乃楚置故雲安亦可言楚)
南楚青春異暄寒早早分無名江上草隨意嶺頭雲正
月蜂相見非時鳥共聞杖藜妨躍馬(洙曰蔡澤曰吾躍馬食肉四十年亦)
(足矣)不是故離羣(蘇曰公自言適楚本避地而已非離羣也師曰南地與北異冬反暖春却寒故)
(有春寒料峭之語杖藜貧賤也躍馬富貴也子美避地而作扵貧賤非故意離羣乃不得已也)
移居䕫州郭(大歷元年作)
補注(鶴曰公以大歷元年春晩移居䕫州城此當是其時作故詩云春知催柳别)
伏枕雲安縣遷居白帝城春知催柳别(趙曰古有折楊柳曲多言離别)
(也)江與(洙曰一作已)放船清農事聞人說山光見鳥情禹功
饒斷石且就土微平(洙曰㳂峽皆因開鑿而成故少平土惟䕫州稍平爾)
船下䕫州郭宿雨濕不得上岸别王十二判官(大歷元年作)
補注(鶴曰大歷元年春晩自雲安遷居䕫州時作)
依沙宿舸船石瀨月娟娟(洙曰謝靈運有曰谿石瀨茂林脩竹詩鮑昭翫月詩娟娟)
(似娥眉)風起春燈亂江鳴夜雨懸晨鐘雲外濕勝地石堂
烟(趙曰石堂䕫州佳處)柔櫓輕鷗外含悽覺汝賢(趙曰船櫓在輕鷗之外忽忽遂)
(行不得如鷗之遊漾所以含情而覺鷗之勝我也)
入宅三首(大歷二年作)
補注(鶴曰公大歷二年移居赤甲按公赤甲詩云卜居赤甲遷居新两見巫山楚水春知)
(此詩作扵大歷二年春故詩云春色漸多添)
奔峭背赤甲斷崖當白鹽(洙曰謝靈運詩孤客傷逝湍徒旅苦奔峭赤甲白鹽瞿唐)
(峽口二山趙曰赤甲本岬字按水經注南運基白帝山甚高大其石背赤土人云如人袒脾故謂之赤岬幽白)
(鹽高可千餘丈人見其高大因名之鄭曰寰宇記赤甲城公孫述所築樹木土石悉赤如人袒臂故云赤甲在)
(縣北)補注(希曰十道四州記云其城大雨不可入當時人皆赤甲袒肩而築之故曰赤甲寰宇記云赤甲)
(城是魚復縣舊基故下篇云水生魚復浦)客居媿遷次(洙曰次舍也遷次由移居也)春色
漸多添花亞欲移竹鳥窺新卷簾衰年不敢恨勝槩欲
相兼
亂後居難定春歸客未還水生魚復浦(洙曰魚復白帝舊名鄭曰十道)
(志䕫州古魚國漢魚復縣地)雲暖麝香山(定功曰後漢郡國志巴郡魚復古之庸地䕫州圖經)
(麝香山州東南一百五十五里山有麝香故以名之)補注(鶴曰寰宇記云麝香山在秭歸縣東南一百一)
(十里多麝今扵䕫州云者武德二年前秭歸屬䕫也唐志云武德二年析秭歸縣置歸州故後篇亦言宋玉宅)
半頂梳頭白過眉拄杖斑相看多使者一一問函關(洙曰)
(時寇亂未平關中之信未通爾)
宋玉歸州宅(洙曰歸州有宋玉宅今亡矣)雲通白帝城吾人淹老病
旅食豈才名峽口風常急江流氣不平只應與兒子飄
轉任浮生
赤甲(大歷二年作)
補注(鶴曰詩云两見巫山楚水春知是與入宅詩同時作)
卜居赤甲遷居新两見巫山楚水春炙背可以獻天子
(趙曰列子宋國有田夫曁春東作自曝於日不知天下有綿纊狐貉顧謂其妻曰負日之暄人莫知者以獻吾)
(君將有重賞)美芹由來知野人(洙曰嵇康書野人有快炙背而美芹子者欲獻之至尊雖)
(有區區之意亦已疎矣)荆州鄭薛寄書近蜀客郄岑非我鄰(洙曰鄭薛)
(郄岑皆公之故舊見於前詩注)笑接郎中評事飲病從深酌道吾真(師曰)
(子美以病斷酒今郎中評事深酌勸子美道子美真性嗜此如何不飲甫亦難逆其意而云病從深酌道吾真)
補注(鶴曰舊注云見扵前注初無鄭是江陵鄭少尹薛是石首薛明府岑是岑嘉州郄是梓州郝使君評)
(事必崔評事公在䕫多有詩與之苐未詳郎中為何人)
上白帝城二首(大歷元年作)
補注(鶴曰寰宇記盛弘之荆州記巴東郡峽上北岸有一山孤特甚峭巴東郡據以為城)
(注水經云白帝山北緣馬嶺接赤甲山其間平處相去八十五丈東西七十丈東傍瀼溪即以)
(為隍後漢初公孫述據蜀自以承漢土運故曰白帝城當是大歷元年公初至䕫時作故云山)
(歸萬古春又云兵戈猶擁蜀指崔旰之變也)
江城含變態一上一回新天欲今朝雨山歸萬古春英
雄餘事業(洙曰白帝城公孫述所築後為劉備屯戍之地)衰邁久風塵(洙曰公自言)
取醉他鄉客相逢故國人兵戈猶擁蜀(趙曰乃大歷元年崔旰之叛戰)
(扵梓州)賦斂尚輸秦(洙曰時國用不足多賦斂也)補注(鶴曰秦乃峙粮備吐蕃之所大)
(歷二年吐蕃雖遣使來朝終不忘備也)不是煩形勝深慙畏損神(師曰秦謂關中)
(也時干戈用事國用不足賦斂亡藝惟以煩刑勝之民之輸賦扵關中者非其本心也特廹扵刑政之煩苛故)
(曰賦斂強輸秦子美慮叛亂未已秪畏奔走而耗損精神也)
白帝空祠廟(洙曰公孫述自號白帝)孤雲自往來江山城宛轉棟
宇客徘徊勇略今何在當年亦壯哉(洙曰述始為王莽導江卒正更始時)
(起兵討宗成王岑之亂破之遂有蜀土僣立為帝號成家立十二年為光武所誅)後人將酒肉
(洙曰凡舟人往來皆祠之)虚殿日塵埃谷鳥鳴還過林花落又開多
慙病無力騎馬入青苔
愁(魯曰強戲為吳體大歷元年作)
補注(鶴曰詩云十年戎馬暗南國又云巫峽泠泠非世情當是大歷元年䕫州作)
江草日日喚愁生巫(洙曰一作春)峽泠泠非世情盤渦鷺浴
底心性(趙曰郭璞賦盤渦谷轉)獨樹花發自分明十年戎馬暗南
國(洙曰自安史亂後天下草草不安者十餘年)異域賓客老孤城(洙曰公本北人而寓)
(南國故云異域)渭水秦山得見否人今罷病虎縱横(洙曰渭水泰川皆關)
(中風物也時方罷弊賊寇充斥而未可歸故云得見否師曰草喚愁生言起歸心也巫峽之水泠泠不斷世情)
(疎絶非水長流之比也盤渦乃碾碓之水鷺浴自得子美心性亦鷗鷺安閑之比也獨樹花發自分明喻子美)
(不徇乎流俗也渭水秦山乃子美故鄉)
江雨有懷鄭典設(大歷二年春作)
補注(鶴曰詩云岸高瀼滑限西東當是大歷二年春作是年公自赤甲遷瀼西)
春雨闇闇塞峽中早晩來自楚王宫(鄭曰襄王故宫)補注(鶴曰寰宇)
(記楚宫在縣西北二百步在陽臺古城内即襄王所遊之地)亂波分披巳打岸弱雲
狼藉不禁風寵光蕙葉與多碧(趙曰孔雀賦天雨之施惠扵蕙葉)點注
桃花舒小紅谷口子眞正憶汝(見谷口但窮耕注)岸高瀼滑限
西東(洙曰滑一作闊䕫有澗水出扵山谷間謂之瀼居人分其左右謂之瀼東瀼西)
雨不絶(廣德二年作)
補注(鶴曰詩云院裏長條風乍稀當是廣德二年在嚴公幕中作院裏如簡院内諸公立)
(秋日院中有作是也梁權道編在大歷元年䕫州作豈非泥行雲莫自濕仙衣之句然行雲字)
(只是假用其字非直指巫山而言殆不考末句不得安流逆浪歸正為欲歸溪上若在䕫州作)
(則逆浪歸何所梁亦只據舊次耳)
鳴雨既過漸細微映空搖颺如絲飛(洙曰古詩密雨如散絲)階前
短草泥不亂院裏長條風乍稀舞石旋應將乳子(洙曰湘川)
(記零陵有石燕雨過則飛如燕子)行雲莫自濕仙衣(洙曰謂高唐神女也朝為行雲暮為)
(行雨)眼邊江舸何忽促(舸嘉我切)未得(待作)安流逆浪歸
崔評事弟許相迎不到應慮老夫見泥雨怯出必
愆佳期走筆戱簡(大歷二年作)
補注(鶴曰詩云浮雲不負青春約細雨何孤白帝城又云身過花間霑濕好醉扵馬上往)
(來輕非大歷元年初到䕫州作蓋是年春晩方遷居不應詩語如此當是大歷二年)
江閤要賓許馬迎午時起坐自天明浮雲不負青春色
細雨何孤白帝城身過花間霑濕好醉於馬上往來輕
虚疑皓首衝泥怯實少銀鞍傍險行
晝夢(大歷二年作)
補注(鶴曰梁權道編在大歷元年䕫州詩内然是年公自雲安遷居時已是春晩而今詩)
(云二月饒睡昏昏然當是二年二月作)
二月饒睡昏昏然不獨夜短晝分眠桃花氣暖眼自醉
(蘇曰吕安行鏡湖岸上桃花爛漫謂王恂曰醺得眼醉殷紅泛眩江㧾詩曰惱殺未歸客桃花醺眼醉)春
渚日落夢相牽故鄉門巷荆棘底(趙曰不歸之久而生荆棘矣)中原
君臣豺虎邊(趙曰言盜賊也王粲詩盜賊如豺狼)安得務農息戰鬭普天
無吏横索錢(洙曰時多横賦暴歛也趙曰東乘軍須之勢又至扵暴横求索肆為可傷也)
熟食日示宗文宗武(大歷二年作秦洙曰熟食日即寒食節也人呼寒食為)
(熟食日言其不動烟火預辦熟食物過節也齊人呼為冷節又云禁烟)補注(鶴曰詩云風花)
(白帝城當是大歷二年在䕫州作盖元年春晚方遷䕫三年正月已下峽梁權道編在元年恐非)
消渴游江漢羈栖尚甲兵幾年逢熟食萬里逼清明(趙曰)
(寒食日更不舉火而冷食其物故謂之寒食亦謂之熟食)補注(鶴曰會要云天寶十年二月勑禮標納火)
(之禁語有鑽燧之文今後寒食並禁火三日以其不動烟火故先為熟食因以為名漢律歷志大梁初胃七度)
(榖雨今曰清明中昴八度清明今日榖雨)松栢卭山路風花白帝城(田曰十道志曰)
(卭山在洛陽縣北俗以寒食省墳子美先塋在卭而其身流寓於寒食不得展省故有此句鄭曰寰宇志卭州)
(因卭來山為名水經注卭來山在漁嘉嚴道縣)汝曹催我老回首淚縱横補注
(希曰唐制寒食文武百官有墓塋域在城外并京畿外者任往拜掃今公有隴墓在洛陽而流落遠方不得拜)
(掃故因時感傷至於淚縱横也)
又示两兒(大歷二年作)
補注(鶴曰題云又示則與上篇同時作)
令節成吾老他時見汝心(趙曰令節指寒食也)浮生看物變為恨
與年深長葛書難得(鄭曰春秋時鄭地今縣屬許州)江州涕不禁(平聲)團
圓思弟妹(蘇曰季湛中秋日登仲宣樓拊欄自語似有弔古之恨更值團圓忍不思弟妹共觀耶趙)
(曰長葛江州必其弟妹所在)行坐白頭吟(趙曰卓文君作白頭吟諷相如)
補注杜詩卷二十七
