補注杜詩卷二十六宋黃希原本
黃鶴補注
寄董卿嘉榮十韻(廣德二年作)
補注(鶴曰詩云犬羊曾爛漫宫闕尚蕭條當是廣德二年作公時在成都蓋是年春自閬)
(歸草堂而今詩云秋天憶射鵰)
聞道君牙帳防秋近赤霄(洙曰曹子建關中詩高牙乃建牙大旗也兵家書牙旗將)
(軍之旗立於元帥帳前故謂之牙旗)補注(鶴曰唐志佛堂一百八十里至勃令驛鴻臚館至贊普牙帳赤)
(霄言三城之高也高適謂邈在窮山之巔是也)下臨千雪嶺(洙曰西山記曰上有積雪經夏不消)
却背五繩橋(洙曰岷江湍急不可爲梁乃以竹橋駕虛而渡鄭曰即岷江笮橋)海内久
戎服(洙曰用兵日久)京師今晏朝(洙曰漢明帝論日晏坐朝幽枉必達趙曰以前日用兵之)
(久而今日罷兵則可以晏朝也)犬羊曾爛漫(洙曰應劭曰鮮卑隔在漠北犬羊爲羣)宫闕
尚蕭條(洙曰孫子荆書四海蕭條非復漢有趙曰以吐蕃爲患之久故前日嘗陷京師今尚蕭條)猛
將宜嘗膽(洙曰李陵書猛將如雲越王勾踐反國苦身勞思置膽於坐坐卧即仰膽飲食亦嘗膽曰)
(汝忘會稽之恥耶趙曰猛將指董嘉榮也)龍泉必在腰(洙曰見三尺獻龍泉詩注)黃圖遭
汚辱(洙曰天子圖籍也趙曰有三輔黃圖之書言宫殿名號與京畿地理也)月窟可焚燒
(洙曰長楊賦西壓月窟又言月窟雖高猶可燒之也蘇曰吳術曰大丈夫按劒横行沙塞取月支之首焚其竁)
(窟章炳壯其言薦爲游擊將軍趙曰指言吐蕃巢穴也)會取干戈利(趙曰此戒董卿之辭干戈)
(利取書敿乃干糓乃戈之義)無令斥候驕(洙曰西域傳斥候百人五分之夜擊刁斗自衞趙曰)
(無令其驕則號令嚴肅也斥候兵家探候也)居然雙捕虜(洙曰後漢世祖建武四年拜馬武捕)
(虜將軍顯宗初西羌寇隴西覆軍殺將朝廷患之復拜武捕虜將軍)自是一嫖姚(洙曰霍去病爲)
(嫖姚校尉)落日思輕騎(蘇曰何斌輕騎數百轉戰至日暮斬馘擒酋首)秋天憶射鵰
(修可曰北史斛律金子光見一大禽射之正中其頸形如車輪而下乃鵰也邢予高嘆曰此射鵰手也人號爲)
(落鵰都督)雲臺畫形像(洙曰見雲臺終日畫注)皆爲掃氛妖(洙曰掃氛妖言能靖)
(患亂也趙曰所以激昂董卿也漢雲臺畫二十八將之像以其有功掃氛妖也)
寄司馬山人十二韻(廣德二年作)
補注(鶴曰詩云關内昔分袂天邊今轉蓬當是廣德二年未歸成都作)
關内昔分袂(洙曰謝惠連詩飲餞野亭館分袂澄湖隂)天邊今轉蓬(洙曰曹子建詩)
(轉蓬離本根)驅馳不可說(蘇曰劉韻曰年來驅馳不可與子細說恐子心折)談笑偶
然同道術曾留意先生早擊蒙(洙曰蒙卦)家家迎薊子(洙曰後漢)
(方術傳葪子訓有神異之道到京師公卿巳下候之者坐上常數百人皆爲設酒酺終日不匱後因遁去遂不)
(知所止)處處識壺公(洙曰費長房傳市中有老翁懸一壺於肆頭及市罷輒跳入壺中市人莫)
(之見長房於樓上覩之異焉因往再拜)長嘯峨嵋北潛行玉壘東(洙曰江賦峨嵋)
(爲泉陽之揭玉壘作東别之標曾曰潛行言晦迹也)補注(希曰壺公詳見真人謝元三洞神仙記峨嵋山)
(有嘉州今曰嘯其北則山人嘗至眉雅玉壘山在茂州今曰行其東則山人嘗至彭綿)有時騎猛
虎虛室使仙童髮少何勞白(梅曰此以下甫自嘆也)顔衰肯更紅
望雲悲轗軻(洙曰陶潛詩望雲慙飛鳥臨水愧遊魚)畢景羨冲融(洙曰謝希逸賦)
(餘景就畢洙曰言司馬養和氣如陽春也)喪亂形仍役(蘇曰徐邈喪亂之際形役心勞趙曰陶淵)
(明云既自以心爲形役)淒涼信不通懸旌要路口(趙曰史記云搖搖懸旌無所終)
(薄)倚劒短亭中(修可曰宋玉賦云倚長劒兮天外康曰懸旌倚劒言屯戍之兵以防寇盜)永
作殊方客殘生一老翁相哀骨可換亦遣馭清風(洙曰莊子)
(云列子御風而行冷然善也)
寄李十四員外布十二韻(廣德二年作)
(洙曰新除司議郎兼萬州别駕雖尚伏枕已聞理裝)補注(鶴曰詩云正是炎天闊當是廣)
(德二年夏在草堂作故又云悶能過小徑自爲摘嘉蔬)
名參漢望苑(洙曰漢博望苑武帝爲戾太子置之使通賓客從其所好)職述景題輿
(洙曰周景爲豫州刺史辟陳蕃爲别駕蕃不就景題别駕輿曰陳仲舉坐也)巫峽將之郡荆
門好附書(趙曰預囑其不相忘也)遠行無自苦(蘇曰王粲遠行異域無勞自苦事事)
(慎重)内熱比何如(洙曰内熱言熱中也莊子我其内熱歟)正是炎天闊那堪
野館疎黃牛平駕浪(洙曰黃牛峽名郭景純高浪駕蓬萊)畫鷁上淩虛(修可)
(曰張平子西京賦鷁首注云船頭畫鷁鳥厭水神)試待盤渦歇(洙曰郭璞江賦盤渦谷轉淩濤)
(山頽趙曰水漲則有盤渦今勸其且休行故曰待盤渦歇)方期解纜初(洙曰江淹解纜候前侣還)
(望方鬱陶)悶能過小徑自(洙曰一作日)爲摘嘉蔬(洙曰陶淵明歡言酌春酒摘我)
(園中蔬趙曰自此以下約李員外訪其居也)渚柳元幽僻村花不掃除宿隂
繁素㮏(洙曰潘安仁閑居賦素㮏丹白之色)過雨亂紅蕖(洙曰紅蕖蓮花)寂寂夏
先晚泠泠風有餘江清心可瑩(洙曰郭景純詩前有寒泉井聊可瑩心神)竹
冷髮堪梳(堪一作宜)直作移巾几秋帆發敝廬(夢符曰按春秋左氏張趯)
(謂太叔曰自子之歸也小人糞除先人之敝廬師曰黃牛峽浪高與峽齊故云平駕浪畫鷁船也上淩虛謂船)
(逆水而上如淩虛空盤渦言水洄洑如碾碓然甫意欲待峽水稍平穏即解纜訪李故末章又云直作移巾几)
(秋帆發弊廬)
歸來(廣德二年作)
補注(鶴曰詩云門開野鼠走帙散壁魚乾當是廣德二年初歸草堂時作)
客裏有所過(洙曰一作適)歸來知路難(趙曰此篇敘其久往東劉而歸也)門
開野鼠走帙散壁魚乾(洙曰謝玄暉詩陵澗尋我屋散帙問所知定功曰壁魚白魚也)
(俗傳壁魚入道經函中因蠧食神仙字則身有五色人得而吞之可致神仙沈曰郭璞注衣書中蟲今人謂之)
(壁魚)洗杓開(洙曰一作斟)新醖低頭拭小盤(洙曰一云着小冠)憑誰給
麴糵(洙曰書若作酒醴爾惟麴糵)細酌老江干(洙曰干涯也趙曰司空飲酒詩開君一壺)
(酒細酌對春風)
王錄事許修草堂貲不到聊小詰(寶應元年作)
補注(鶴曰此詩梁權道編在閬州歸後作今觀詩云昨屬愁春雨能忘欲漏時而公廣德)
(二年暮春方歸不應詩乃云爾當是寶應元年未歸綿州時作)
爲嗔王錄事不寄草堂貲昨屬愁春雨能忘欲漏時
寄卭州崔錄事(廣德二年作)
補注(鶴曰詩云應愁江樹遠怯見野亭荒當是廣德二年歸在草堂作又云聞在果園坊)
(坊在成都城中公爲徐卿覓桃栽亦云崔時在府中)
卭州崔錄事聞在果園坊(洙曰坊名在成都)久待無消息終朝
有底忙應愁江樹遠(洙曰謝玄暉詩中流辨江樹)怯見野亭荒(洙曰謝惠)
(連詩飲餞野亭館)浩蕩風煙外誰知酒熟香
過故斛斯校書莊二首(老儒艱難病於庸蜀嘆其沒後方受一官)
補注(鶴曰斛斯即斛斯六乃草堂之鄰公所謂酒伴者詩云此老已云歿鄰人嗟未休廣)
(德二年作)
此老巳云沒鄰人嗟未休竟無宣室召(洙曰文帝召賈誼於宣室)徒
有茂陵求(洙曰謝玄暉詩廣平聽方籍茂陵將見求司馬相如病免家居茂陵天子曰司馬相如病)
(甚可往從悉取其書所忠往而相如巳死無遺書問妻對曰長卿未嘗有書也時時著書人又取去長卿未死)
(時爲一卷書曰有使來求書奏之其遺札言封禪事天子異之)妻子寄他食園林非昔
遊空餘繐帷在(洙曰謝玄暉詩繐帷飄井幹儀禮鄭註凡布細而疎者謂之繐趙曰繐帷靈帳)
(也)淅淅野風秋
燕入非傍舍(趙曰燕仍入其舍)鷗歸秪故池斷橋無復板卧柳
自生枝(洙曰池館依舊而人不見也趙曰梁孝威詩卧柳尚還生)遂有山陽作(洙曰見贈)
(王侍御契詩注)多慙鮑叔知(洙曰鮑叔與管仲交貧則知其困而容之達則知其賢而舉之管仲)
(曰生我者父母知我者鮑叔)素交零落盡(洙曰劉孝標絶交論斯賢達之素交歴萬古而一遇)
(素交盡利交興謝靈運萬事俱零落)白首淚雙垂
立秋雨院中有作(李泰伯曰此詩在嚴武書院中作)
補注(鶴曰題曰院中又詩云暮齒借前籌當是嚴公奏爲參謀在幕中作按公有院中晚)
(晴懷西郭茅舍詩又有正月三日歸溪上簡院内諸公則當時指帥屬公廨爲院故院中晚晴)
(云院中一作使院李泰伯指爲嚴武書院恐非)
山雲行絶塞大火復西流(洙曰張景陽詩大火流坤維夢符曰按左傳哀十二年冬)
(十二月螽仲尼曰丘聞之火復而後蟄者畢今火猶西流司歴過也又爾雅云大火謂之大辰注大火心也)
飛雨動華屋蕭蕭梁棟秋(洙曰謝玄暉詩朔風吹飛雨蕭條江上來既灑百常觀復)
(集九城臺)窮途愧知巳(趙曰指嚴鄭公也)暮齒借前籌(洙曰張良願借前箸以籌)
(之趙曰言其晚年而得嚴府參謀也)巳費清晨謁(希聲曰甫言日過武廳謀府事)那成長
者謀(趙曰又自謀之辭)解衣開北戸高枕對南樓樹濕風涼進
江喧水氣浮禮寬心有適(趙曰言嚴公待以寬禮)節爽病微瘳(趙曰)
(時節清爽公素有肺疾惟氣爽則少蘇也)主將歸調鼎吾還訪舊丘(洙曰主將謂嚴)
(公也言公還朝秉政日吾當遂歸計也鮑明遠詩去鄉三十載復得還舊丘)補注(希曰鼎鉉三公之任)
(侯霸爲司徒嚴子陵遺之書曰君房位至鼎足是也公期嚴武歸處公相之任而巳遂託以歸鄉也公京兆人)
(所以云舊丘)
軍城早秋嚴武作
昨夜秋風入漢關朔雲邊雪滿西山更催飛將追驕虜
(洙曰漢匈奴號李廣爲飛將)莫放沙場匹馬還(洙曰吐蕃常入積石軍取麥哥舒翰殺之)
(隻馬無還修可曰春秋僖公公羊云匹馬隻輪無返者)
奉和(廣德二年作)
補注(鶴曰嚴武以廣德二年九月敗吐蕃於當狗城十月克吐蕃鹽川城此詩和其軍城)
(早秋則是其年七月作)
秋風嫋嫋動高旌(洙曰九歌嫋嫋兮秋風高旌旌旗也)玉帳分弓射虜營
(蘇曰賀若弼征可汗夜分勁弓射虜營皆破繼而追殺大捷趙曰帳大將軍之帳)補注(希曰抱朴外篇)
(軍在太乙玉帳之中不可攻也)巳收滴博雲間戍(趙曰滴博城名雲間戍以言其高也)欲
奪蓬婆雪外城(洙曰滴博蓬婆皆西山地名趙曰蓬婆吐蕃城名以其遠在雪山之外)補
注(鶴曰滴博西山城名雲間以言其高也公所謂轉粟上青天而高適所謂窮山之巔是也蓬婆乃吐蕃城)
(名故云欲奪按唐書吐蕃傳蕭昇杜希望王昱分道碎赤嶺碑昱以劒南兵入攻安戎城築二少壘左右之兵)
(次蓬婆嶺輸劒南粟餉軍)
院中晚晴懷西郭茅舍(廣德二年作)
(院中一云使院)補注(鶴曰詩云幕府秋風日夜清當是廣德二年秋作又云浣花溪裏花)
(饒笑肯信吾兼吏隠名明年果歸溪上)
幕府秋風日夜清(洙曰武帝拜霍去病大將軍於幕府中故號幕府也)澹雲疎雨
過高城葉心朱實堪時落(洙曰劉越石朱實隕勁風繁英落素秋)階面青
苔先自生(洙曰沈休文詩賓除綠錢滿客位紫苔生)復有樓臺銜暮景不勞
鐘鼔報新晴浣花溪裏花饒笑肯信吾兼(洙曰一作今)吏隠
名(洙曰公嘗爲嚴公參謀故云吏隠趙曰汝南先賢傳鄭欽吏隠於蟻陂之陽)
到村(廣德二年作)
補注(鶴曰詩云老去參戎幕當是廣德二年秋作)
碧澗雖多雨(洙曰謝玄暉詩銅陵映碧澗石磴瀉紅泉)補注(希曰碧澗紅泉乃靈運題華子)
(岡詩非玄暉今在建昌軍麻源第三谷)秋沙先(洙曰又云亦鄭曰先先見切後也)少泥蛟
龍引子過荷芰逐花低老去參戎幕(趙曰爲劒南節度參謀也)歸來
散馬蹄(洙曰曹子建詩俯身散馬蹄)稻梁須就列(洙曰爲貧而仕也)榛草即
相迷(趙曰言離草堂而入使院則榛草反相迷也)蓄積思江漢(洙曰蓄積猶鬱以瀉其鬱)
(結爾)頑疎惑町畦(洙曰嵇康云匪降自天實由頑疎町畦隴畝也蒼舒曰南華真經人間世篇曰)
(彼且爲無町畦亦與之無町畦趙曰思歸也)暫酬知巳分還入故林栖(洙曰王正)
(長人情舊鄉客鳥栖思故林蘇曰鹿岑曰山野性豈能拘禄仕旦夕即還故林單栖一枝私心足矣趙曰知巳)
(謂嚴武言既酬報知已之分乃遂歸故林)
宿府(廣德二年作)
補注(鶴曰詩云清秋幕府井梧寒當是廣德二年秋在府中作)
清秋幕府井梧寒(洙曰梧桐也趙曰魏明帝詩雙梧生枯井)獨有江城蠟炬
殘永夜角聲悲自語中天月色好誰看(蘇曰李固邊角風急永夜無寐)
(時唯自語鄭當時中天月色皎潔故人流落千里不知渠與誰看也)風塵荏苒音書絶關
塞蕭條行路難已忍伶俜十年事(洙曰伶俜猶零丁也流落貌)強移
栖息一枝安(洙曰莊子言鵬鷃事而云鷦鷯巢於深林不過一枝以其性各有極苟足其極則不)
(知其所以然矣)
遣悶奉呈嚴公二十韻(廣德二年作)
(蘇曰嚴武在蜀對客多聘筆札甫醉曰不謂嚴挺之有此兒武怒甫徐曰我乃杜審言孫擬捋)
(虎鬚爾合坐大笑彌縫之武曰與公等言何至上及祖考乎深銜之甫歸草堂遂有此詩)補
注(鶴曰公歸溪上在永泰元年正月三日而此詩云清秋鶴髮翁則是入幕未久便有此作)
(若武果銜之不應復留許久考公入幕後詩多不樂處幕中然此後與嚴武同賦詩尚多武死)
(公猶惓惓益知注第因史有是言云耳豈真東坡之言哉此詩作於廣德二年秋)
白水魚竿客清秋鶴髮翁(洙曰鶴髮言老也趙曰庾信作賦子老矣鶴髮雞皮)胡
爲來幕下秖合在舟中(洙曰言體性疎散止可與漁樵爲偶不當爲幕客也)黃卷
真如律(大臨曰言詩書以禮法繩人)青袍也自公(洙曰詩自公退食大臨曰言不卑小)
(官也)老妻憂坐痺(卑利切)幼女問頭風平地專欹倒分曹失
異同(趙曰言其散秩在府中所坐之曹不專其事而分之不知爲異爲同也)補注(希曰漢食貨志)
(乃分遣御史廷尉正監分曹師古曰曹輩分輩而出爲吏也鶴曰此句承上坐痺頭風也言疾作則有時欹倒)
(不辨異同也)禮甘衰力就義忝上官通(洙曰謂能容之於散秩也趙曰公得預府)
(幕上官指嚴武)疇昔論詩早(洙曰公與嚴公先以文才相知)光輝仗鉞雄(洙曰仗鉞)
(言嚴公作鎮也)寬容存性拙(洙曰公嘗斥嚴公父名公不以爲忤)翦拂念途窮(洙曰)
(謂嚴武奏請爲簽謀也劉孝標絶交論顧盻增其倍價翦拂使其長鳴)露裛思藤架(洙曰詩厭)
(浥行露)烟霏想桂叢(洙曰言身雖在幕中而嘗有山林之志)信然龜觸網(洙曰)
(龜筴傳預且觸網去)直作鳥窺籠(洙曰秋興賦池魚籠鳥而有江湖山藪之思趙曰言身雖在幕)
(府而有懷草堂故如龜之在網鳥之在籠)西嶺紆村北(師曰自此句以下乃公述草堂之興而有)
(歸休之意故末章云會希全物色時放倚梧桐物色言形體衰老冀保其天年遂其真性倚梧桐以自樂也)
南江繞舍東補注(希曰舊史云於浣花里結廬枕江南江即大江山海經岷山大江所出峽)
(山中江所出崌山北江所出今九域志資州有中江)竹皮寒舊翠椒實雨新紅浪
簸船應拆杯乾甕即空(蘇曰蘇定戲友人曰薪盡火滅杯乾甕空)藩籬生野
徑斤斧任樵童(洙曰自西嶺至此皆志在草堂)束縛酬知巳蹉跎效小
忠(洙曰言性雖疎散當束縛以酬知巳年雖蹉跎不足以負任責亦當效小忠也)周防期稍稍
太簡遂怱怱曉入朱扉啟昏歸畫角終不成尋别業(大觀)
(曰别業指草堂也)未敢息微躬烏鵲愁銀漢(洙曰爲填河也炎曰烏鵲填河以渡)
(牛女甫意謂雖參幕府無以補濟故曰愁銀漢)駑駘怕錦幪(洙曰非其飾也)會希全物
色時放倚梧桐(趙曰言如烏鵲之微力不任於填河駑駘之騫不足以被錦幪之飾所望於故)
(人者幸全其物色而放令倚於梧桐也)
送舍弟頻赴齊州三首(廣德二年作)
補注(鶴曰詩云岷嶺南蠻北徐關東海西此行何日到送汝萬行啼是頻自成都赴齊州)
(廣德二年作)
岷嶺(孫曰岷峨也在蜀)南蠻北(洙曰南詔蠻也)徐關東海西(洙曰徐關齊地)此
行何日到送汝萬行啼絶域惟高枕(趙曰絶域言異方也)清風獨
仗藜危時暫相見衰白意都迷補注(希曰列子云穆王意迷心荒)
風塵暗不開汝去幾時來兄弟分離苦形容老病催江
通一柱觀(鄭曰荆州有一柱觀土人呼爲木履觀)日落望鄉臺(洙曰成都記隋蜀王)
(秀所創)客意長東北齊州安在哉
諸姑今海畔兩弟亦山東(趙曰齊州近海則是山東矣)補注(鶴按公作范陽)
(太君盧氏墓誌審言之女薛氏所出者適魏上瑜裴榮期盧正均皆前卒盧氏所出者適京兆王佑會稽賀撝)
(會稽瀕於海也)去旁干戈覓來看道路通短衣防戰地(洙曰趙武靈王)
(好胡服士皆短服趙曰時吐蕃未息故戎服以在防戰之地)匹馬逐秋風莫作俱流
落長瞻碣石鴻(洙曰絶交論附麒麟於旄端軼歸鴻於碣石注海畔山也)
嚴鄭公階下新松(得霑字作廣德二年)
補注(鶴曰詩云移根方爾瞻細聲聞玉帳又題曰嚴鄭公當是廣德二年蓋是年正月武)
(到成都方載詩云未見紫烟集虛蒙清露霑蓋自喻也)
弱質豈自負移根方爾瞻(洙曰詩民具爾瞻)細聲聞(洙曰一作侵)玉
帳疎翠近珠簾未見紫烟集虛蒙清露霑何當一百丈
欹蓋擁高簷(蘇曰阮瑀松賦擁高簷碧似欹蓋)
嚴鄭公宅同詠竹(得香字)
補注(鶴曰當是廣德二年夏作詩云但令無剪伐會見拂雲長蓋諷武也明年武果死)
綠竹半含籜(洙曰謝靈運詩初篁包綠籜)新梢纔出牆色侵書帙晚
隂過酒樽涼雨洗涓涓靜風吹細細香但令無翦伐會
見拂雲長(洙曰此二詩公之措意極爲深遠以意逆志觀者當自知矣)
奉觀嚴鄭公廳事岷山沱江畫圖十韻(得忘字)
補注(鶴曰題曰嚴鄭公廳事則是廣德二年作)
沱水臨中座(鄭曰寰宇記在成都府新繁縣)岷山赴(洙曰一作對)此堂(洙曰江賦)
(惟岷之導江水所出也書岷山導江今蜀縣花丘及漢中沔陽皆有沱水)白波吹粉壁青嶂
插雕梁直訝杉松冷兼疑菱荇香雪雲虛點綴沙草得
微茫嶺鴈隨毫末川蜺飲練光霏紅洲蘂亂拂黛石蘿
長暗谷非關雨丹楓不爲霜(洙曰曉霜楓葉丹趙曰暗谷處非真是雨而暗丹楓)
(非真是遭霜而丹皆以言畫也)秋成(洙曰一作城)玄圃外(洙曰崑崙山有玄圃蒼舒曰楚辭曰)
(朝發軔於蒼梧兮夕余至乎玄圃注玄圃神山也淮南子曰崑崙玄圃惟絶通天)景物洞庭傍
(洙曰洞庭湖名趙曰皆以形容其畫乃其景也)繪事功殊絶幽襟興激昂從來
謝太傅丘壑道難忘(洙曰太傳謝安也安雖貴而東山之志不忘師曰顧長康畫鯤在石)
(巖裏人問其故顧曰謝玄一丘一壑自謂過之此子宜置丘壑中又謝安寓居會稽與羲之支遁遊出則漁山)
(水每往臨安山中坐石室放情丘壑及薨贈太傅)
晚秋陪嚴鄭公摩訶池泛舟(得溪字作廣德二年)
(魯曰池在使府内蕭摩訶所開因是得名鄭曰摩訶池即汙池也在錦城西)補注(鶴曰)
(當是廣德二年作前此武尹成都未嘗涉秋也凡言秋者皆是年作)
湍駃風醒酒(洙曰謝靈運浩浩夕流駃鄭曰駃苦夬切馬曰駃疾貌)船行霧起隄
高城秋自落雜樹晚相迷坐觸鴛鴦起巢傾翡翠低莫
須驚白鷺爲伴宿青溪(趙曰公指浣花溪)
陪鄭公秋晚北池臨眺(新添年廣德二作)
補注(鶴曰詩云何補參軍乏歡娛到薄躬公時在幕中也當是廣德二年作自遣悶奉呈)
(嚴公後與之詠竹泛舟觀岷池圖及陪北池臨眺皆分韻賦詩武若銜之豈復情分還密如此)
(不知史何所本而云)
北池雲水閣華館闢秋風獨鶴元依渚衰荷且映空采
菱寒刺上踏藕野泥中素楫分曹往金盤小徑通萋萋
露草碧片片晚旗紅杯酒霑津吏衣裳與釣翁異方初
豔菊故里亦高桐搖落關山思淹留戰伐功嚴城殊未
掩清宴巳知終何補參軍乏(本中曰一作事)歡娛到薄躬
初冬(廣德二年作)
補注(鶴曰詩云垂老戎衣窄爲廣德二年十月嚴武攻吐蕃鹽川城克之公時在幕府故)
(亦衣戎衣也是時作)
垂老戎衣窄(洙曰垂老臨老也戎衣窄爲作簽軍謀)歸休寒色深(趙曰時方戍防)
(吐蕃)漁舟上急水獵火著高林(日)有習池醉(趙曰山簡在襄陽習氏有)
(佳園池簡日醉焉)愁來梁甫吟(趙曰公以諸葛自比也師曰甫云此句其志厭唐室之亂可知)
干戈未偃息出處遂何心
正月三日歸溪上有作簡院内諸公(永泰元年作)
補注(鶴曰溪上指浣花溪也詩云白頭趨幕府深覺負平生於是不復入幕當是永泰元)
(年)
野外堂依竹籬邊水向城蟻浮仍臘味(洙曰酒也周庾信謝賜酒詩浮)
(蟻對春開)鷗泛巳春聲(洙曰南越志鷗水鳥也在漲海中隨潮上十三月風至乃去蘇曰耿異曰)
(門前池水巳有春色客曰如何異曰今日鷺浴鷗泛漣漪&KR1527;&KR1527;)藥許鄰人斸(趙曰公之不吝如此)
書從稚子擎(趙曰言文書多任稚子也師曰子美詩有天寒斸茯苓之句言以鐵椎斸地而得之)
補注(鶴曰種藥本以濟世故許鄰人斸收書本以教人故從稚子擎公之志趣如此與隔形骸而分爾汝)
(者異矣)白頭趨幕府深覺負平生(趙曰公嘆老而猶仕耳)
敝廬遣興奉寄嚴公(寶應元年作)
補注(鶴曰題云敝廬遣興而詩云清依節制尊則是寶應元年武節制兩府時作也若廣)
(德二年永泰元年春武雖俱在成都而是時正合東西川爲節度使矣不應云節制梁權道不)
(考此而編在永泰元年歸溪上後作詩又云還思長者轍恐避席爲門蓋寶應元年武曾過浣)
(花故曰還思公是時有小隊尋花到野亭之句也此詩題不曰鄭公而曰嚴公則可知矣)
野水平橋路春沙映竹村風輕粉蝶喜花暖蜜蜂喧把
酒宜深酌題詩好細論府中瞻暇日江上憶詞源(趙曰隋文)
(藝傳云筆有餘力詞無竭源)跡沗朝廷舊(洙曰公仕三朝)情依節制尊(洙曰公之)
(入蜀惟依嚴公節制持節專制也)還思長者轍恐避席爲門(洙曰見寧紆長者轍)
(注趙曰欲枉嚴公之駕故用陳平事以激之)
春日江村五首(永泰元年作)
補注(鶴曰詩云迢遞來三蜀蹉跎又六年又云扶病垂朱紱歸休步紫苔又云郊扉存晚)
(計幕府愧羣才當是永泰元年歸溪上後作)
農務村村急(洙曰農務田事)春流岸岸深乾坤萬里眼時序百
年心茅屋還堪賦(洙曰秋興賦偃息不過茅屋茂林之下)桃源自可尋艱
難昧(洙曰一作賤)生理飄泊到如今
迢遞來三蜀(趙曰蜀郡廣漢郡犍爲郡爲三郡也)蹉跎又六年(洙曰又一作有趙曰)
(公自乾元二年冬到蜀至今乾元七年凡六年矣)補注(鶴曰公以乾元冬入蜀至永泰元年乃六年趙)
(注云至今乾元七年凡六年乾元安得有七年)客身逢故舊(洙曰得嚴公薦舉也)發興自
林泉過懶從衣結(洙曰黃京威衣百結衣)頻遊任履穿(洙曰東郭先生履穿)
(行雪中著地處皆足迹)藩籬頗無限恣意向(洙曰一作買)江天(師曰言江天恣)
(意賞眺不費錢買也)
種竹交加翠栽桃爛漫紅經心石鏡月到面雪山風(洙曰)
(石鏡雪山皆蜀中故事巳見前注)赤管隨王命(洙曰漢官儀尚書令僕丞郎月給赤管大筆一)
(雙公爲檢校尚書工部故云赤管也)銀章付老翁(趙曰銀章方賜朱朱服也故次篇有垂紱之句)
補注(鶴曰或謂上元二年冬嚴武鎮成都奏公爲節度參謀檢校工部員外郎賜緋魚故有赤管銀章之)
(句然廣德元年方以京兆功曹而不赴又上元二年已後詩未嘗言朱銀事則是廣德二年奏除即賜緋爲明)
(漢百官表凡吏秩比二千石以上皆銀印青綬師古曰漢舊儀云銀印背紐其文曰章謂刻曰某官之章唐雖)
(無賜印者而公謂銀章因其有隨身魚而言耳)豈知牙齒落(蘇曰李笴有子在江南久不至語其)
(妻曰阿陳豈知我牙齒豁落如桑榆倒景何與子相見耶)名玷薦賢中
扶病垂朱紱歸休步紫苔(洙曰紱古蔽膝也象冕服以韋爲之曹子建俯伏朱紱休)
(沐也漢制五日一下休沐沈休文詩客位紫苔生)補注(希曰韋賢傳黼衣朱紱師古曰朱紱爲朱裳畫)
(爲亞文也亞古弗字故因謂之紱又作黻按歐公集古錄載周武王錫毛伯敦銘乃命汝赤芾同冕高紀高祖)
(嘗告歸之田李斐曰休謁之名孟康曰古者名吏休假曰告今日歸休謂歸溪上)郊扉存晚計
(洙曰顔延年側同幽人居郊扉常晝閑)幕府媿羣材(趙曰衞青傳云開幕府蓋設幕以爲府也)
燕外晴絲捲鷗邊水葉開(蘇曰阮籍詩浴鷗開水葉戲蝶避風絲)鄰家送
魚鼈問我數能來
羣盜哀王粲(通曰王粲避亂客荆州)中年召賈生(趙曰文帝召賈誼至宣室)補
注(希曰子元帝懷舊志序中年承之又謝安傳有云)登樓初有作(洙曰王粲在荆州思歸作)
(登樓賦)前席竟爲榮(洙曰賈生對文帝於宣室言鬼神事帝不覺前席)宅入先賢
傳(洙曰先賢傳載王粲宅)斗高處士名異時懷二子春日復含情
(洙曰二子謂王粲賈誼也師曰昔王粲依劉表于荆州思歸作登樓賦子美在蜀依嚴武故以比之然子美以)
(晚年得嚴武薦檢校工部比之賈生文帝前席之也)補注(希曰食貨志異時算軺車師古曰異時言往時)
(也)
絶句六首(廣德二年作)
補注(鶴曰詩云舍下笋穿壁當是草堂作公上元元年種竹則元年與寶應二年笋未能)
(穿壁當是廣德二年春晚自閬州歸草堂時作)
日出籬東水雲生舍北泥竹高鳴翡翠沙僻舞鵾雞(洙曰)
(九辨鵾雞嘲&KR1116;而悲鳴趙曰公孫月賦鵾雞舞於蘭渚)
藹藹花蘂亂飛飛蜂蝶多(趙曰江總詩黃鵠飛飛遠)幽棲身懶動客
至欲如何
急雨梢溪足斜暉轉樹腰隔巢黃鳥並翻藻白魚跳(洙曰)
(藻水草也)
鑿井交椶葉開渠斷竹根扁舟輕裊纜小逕曲通村
舍下笋穿壁(蘇曰顧榮苦志讀書村居疎漏笋穿壁生曰惟一盂粥而手不釋卷)庭中藤
刺(洙曰一作到刺七亦切)簷地晴絲冉冉江白草纖纖
江動月移石溪虛雲傍花鳥棲知故道帆過宿誰家(蘇曰)
(宋選送弟入洛登舟挂席東下選凝竚久之語經君曰帆過南浦今夜清風明月宿水涘誰家)
絶句四首(寶應元年作)
補注(鶴曰詩云門泊東吳萬里船以公别詩參考則泊船乃上元寶應間事又詩云因驚)
(四月雨聲寒當是寶應元年四月作若永泰元年春公亦在草堂而四月嚴武卒公行出蜀恐)
(非此年作蓋以笋長而别開門則未有去草堂之意也)
堂西長笋别開門塹北行椒却背村(趙曰行椒蓋成行者)梅熟許
同朱老喫松高擬對阮生論(洙曰朱阮劒外相知)補注(希曰陸機云椒樹似)
(茱萸葉堅而滑澤蜀人作茶吳人作茗皆合煮以爲香今成臯諸山間有椒謂之竹葉椒朱老當是南鄰朱山)
(人阮生豈阮隠居歟阮居秦州故云擬對之而論松之高也)
欲作魚梁雲覆湍(洙曰覆一作復鄭曰魚梁地名)因驚四月雨聲寒青
溪先有蛟龍窟竹石如山不敢安(趙曰魚梁劈竹積石横截中流以爲聚魚)
(之區也以溪下有蛟龍時興雲雨雖以魚梁人之所利也而公不敢犯害以就利異乎出入徑行直前惟利是)
(謀矣)
兩箇黃鸝鳴翠柳補注(希曰伐木詩鳥鳴嚶嚶郭云嚶嚶兩鳥鳴也)一行白
鷺上青天窗含西嶺千秋雪(洙曰西山白雪四時不消)門泊東吳萬
里船(趙曰公之志每欲南下其所泊於門外之船乃欲往東吳萬里之船也)
藥條藥(洙曰一作草)甲潤青青色過棕亭入草亭苗滿空山
慙取譽(趙曰公自喻也藥者如本草所載各以其土地知名於世)根居隙地怯成形
(趙曰今所種之藥在空隙之地欲成似物之形而怯於人之所易見也)
陪李七司馬皂江上觀造竹橋即日成往來之人
免冬寒入水聊題短作簡李公二首
補注(鶴曰梁權道編此詩在寶應元年成都作然後有詩題云李司馬橋了承高使君自)
(成都回則橋不在成都詩亦不在成都作甚明當是上元二年冬在蜀州作詳見後篇注)
伐木爲橋結構同褰裳不涉往來通(洙曰孫炎曰揭衣褰裳曹顔遠褰裳)
(不足難)天寒白鶴歸華表(趙曰橋前二柱曰華表柱昔有白鶴集於柱上有云有鳥有鳥)
(丁令威三千年吾其歸)日落青龍見水中(洙曰橋影落水中如青龍)顧我老非
題柱客(洙曰見登橋必題柱注)知君才是濟川功(洙曰說命若濟巨川用汝作舟)
(楫)合歡却笑千年事驅石何時到海東(洙曰秦始皇作石塘欲過海看)
(日出處有神人能驅石下海石去不速神輒鞭之石皆流血趙曰言與賓客落橋之成而歡飲因笑往事之勞)
(徒驅石也)
把燭橋成夜迴舟客坐時天高雲去盡江迥月來遲衰
謝多扶病招邀屢有期(洙曰謝惠連詩輟策共駢筵並坐相招邀)異方乘此
興樂罷不無悲(趙曰公流落旅寓而不能歸所以有悲也)
李司馬橋了承高使君自成都迴(上元二年作)
補注(鶴曰高適上元二年與成都尹崔光遠同平段子璋光遠以不能戢將士大掠天子)
(怒以適代光遠故適在成都今詩云巳傳童子騎青竹總擬橋東待使君按九域志蜀州東至)
(成都一百里則是時適守蜀爲甚明矣若謂在彭州則成都在彭州之南也九域志謂南至成)
(都九十二里此詩同上篇爲上元二年作)
向來江上手紛紛三日成功事出羣巳傳童子騎青竹
總擬橋東待使君(洙曰并州小兒騎竹馬以迎郭伋使君)
江上值水如海勢聊短述(值一作置作寶應元年)
補注(鶴曰梁權道編在永泰元年成都詩内今考詩云新添水檻供垂釣則是初作水檻)
(時作按公廣德二年作水檻詩云遊子久在外門戸無人持高岸尚爲谷何傷浮柱欹是公自)
(閬州歸水檻已欹損矣今云新添當在寶應元年春作)
爲人性僻耽佳句語不驚人死不休老去詩篇渾漫與
春來花鳥莫深愁(趙曰耽佳句而語驚人言其平昔如此今老矣所爲詩則漫與而巳無復)
(著意於驚人也故寄語花鳥無用深愁耳)新添水檻供垂釣故著浮槎替入
舟焉得思如陶謝手今渠述作與同遊(見陶謝不枝梧注)
寄杜位(洙曰位京中宅近西曲江詩尾有述上元二年作)
補注(鶴曰詩云玉壘題書心緒亂當是上元二年自成都赴青城時作詩云悲君巳是十)
(年流蓋自天寶十一載至今爲十年)
近開寬法離新州想見歸懷尚百憂逐客雖皆萬里去
(洙曰秦議逐客李斯在逐客中上書秦王留斯爲客卿趙曰謂之皆萬里則所逐非止杜耳)悲君已
是十年流(洙曰流竄也)干戈況復塵(洙曰一作行)隨眼鬢髮還應
雪(洙曰一作白)滿頭玉壘題書心緒亂何時更得曲江游(洙曰)
(玉壘蜀之坊名也趙曰玉壘在青城縣也此詩公在青城縣因書寄之曲江在唐其游最盛)
題桃樹(趙曰此非止因桃而題其所懷蓋含仁民愛物之心與夫遏亂喜治之意具詳於逐)
(句下)
補注(鶴曰梁權道謂永泰元年亂定後還成都作然蔡興宗魯訔年譜皆云是年四月嚴)
(武卒五月公下渝忠未嘗再至成都則權道所編爲非當是廣德二年自閬州歸成都時作故)
(詩云天下車書正一家謂吐蕃與朝義之亂巳息)
小逕升堂舊不斜五株桃樹亦從遮高秋總餧貧人實
來歲還舒滿眼花(趙曰言其至秋時書熟皆以分餧貧者以其不害來歲之花仍是滿眼則)
(望復結實此其爲仁民之心乎)簾戸每宜通乳燕(洙曰乳燕燕之雛也謝玄暉詩花叢亂數)
(蝶風簾入雙燕)兒童莫信打慈鵶(洙曰鵶有慈孝之名以其授哺反哺也)寡妻羣
盜非今日天下車書正一家(洙曰中庸天下車同軌書同文趙曰告羣盜以天下)
(一家矣無妄動也非遏亂喜治之意乎後漢劉盆子天鳳元年琅邪海曲有吕母者子爲縣吏宰以小罪殺之)
(吕母怨宰傾家貲密與客以報仇合衆至數千吕母自稱將軍執宰斬之羣盜之起由於吕母)
舍弟占歸草堂檢校聊示此詩(廣德元年作)
補注(鶴曰詩云頻爲草堂回當是廣德元年避亂在梓閬時作梁權道以爲永泰元年亂)
(定後還成都時作然詩云東林竹影薄臘月更須栽若如梁權道編則其年冬公已在雲安無)
(容更令臘月栽竹矣)
久客應吾道(趙曰家語載孔孟陳蔡之厄曰吾道其非耶)相隨獨爾來孰知
江路近頻爲草堂迴鵝鴨宜長數柴荆莫浪開東林竹
影薄臘月更須栽
暮登四安寺鐘樓寄裴十(四一作日)
補注(鶴曰詩云暮倚南樓對雪峯又云近市浮烟翠且重當是永泰元年在溪上作)
暮倚南樓對雪峯僧來不語自鳴鐘孤城返照紅將斂
(洙曰夕陽謂之返照)近市浮烟翠且重多病獨愁常閴寂(趙曰易曰闚其)
(戸閴其無人王弼注閴寂也)故人相見未從容(洙曰從容欵曲也天台賦任緩步之從容)
知君苦思緣詩瘦(蘇曰崔浩愛吟詠一日病起友人戲之曰非子病如此乃子苦吟詩瘦也)
(後爲口實)太向交游萬事慵(洙曰李白有戲贈公詩云借問年來何瘦生只爲從前作詩苦)
(趙曰緣苦詩之故其在交游也萬事皆慵廢矣)
觀李固請司馬弟山水圖三首(一云李七)
補注(鶴曰詩云寒天留遠客碧海掛新圖意是廣德二年冬作)
簡易高人意(洙曰一作體敏功曰平易也楊子以簡以易)匡牀竹火爐(蘇曰張扶)
(隠居太白山茅庵石鼎匡牀竹火爐藥壺而巳趙曰莊子騎姬與晉公同匡牀而食)寒天留遠客
碧海掛新圖雖對連山好貪看絶島孤羣仙不愁思冉
冉下蓬壺(洙曰蓬壺山名神仙所宅之地)
方丈渾連水天台總映雲(洙曰方丈天台二仙山)人間長見畫老
去恨空聞范蠡舟偏小(洙曰范蠡爲越破吳功成名遂乃乘扁舟泛江湖變姓名適齊)
(爲䲭夷子)王喬鶴不羣(趙曰其圖必畫舟與鶴王喬事見昔游詩注)此生隨萬物
何處出塵氛(洙曰莊子所謂與物轉徙也)
高浪垂翻屋(洙曰郭景純詩高浪過蓬萊)崩崖欲壓牀野橋(洙曰一作樓)
分子細沙岸繞微茫紅浸珊瑚短青懸薜茘長浮查並
坐得仙老暫相將
散愁二首(乾元二年作)
補注(鶴曰此詩言及李光弼王思禮又云蜀星隂見少當是乾元二年初入蜀時作詩云)
(聞道并州鎮尚書訓士齊蓋思禮以元年鎮太原上元元年加司空二年薨梁權道編在上元)
(二年成都作若如梁編當云司空不但言尚書也詳見注)
久客宜旋旆(蘇曰郭規久客塞上宜旋歸旆故園桃李想自成蹊鄉親時復入夢)興王未
息戈蜀星隂見少(趙曰星以隂而見少)江雨夜聞多百萬傳深入
寰區望匪他司徒下燕趙收取舊山河(趙曰望光弼之深也弼爲檢校)
(司空)補注(希曰百萬言師徒之衆如所謂號百萬與百萬之師者深入用孔明表中語光弼以乾元二年)
(七月爲朔方節度使兵馬元帥八月爲幽州長吏河北節度以敗賊將留希德及收清夷横野等軍加檢校司)
(徒史又云光弼急攻趙一日拔之)
聞道并州鎮尚書訓士齊(洙曰并州太原也時王思禮爲帥)補注(鶴曰思禮)
(以收東京戰數有功遷兵部尚書而舊史云遷戸部尚書乾元元年與子儀圍城相州軍潰惟李光弼思禮軍)
(獨完尋破思明别將萬餘衆於直千嶺光弼徙河陽代爲河東節度治太原持法嚴整士不敢犯)幾時
通薊北(洙曰范陽盧龍等也皆安史巢穴)當日報關西(洙曰長安以西皆謂之關西)
戀闕丹心破(蘇曰辛毗值此喪亂兵戈未定丹心復將破矣)霑衣皓首啼老魂
招不得歸路恐長迷
至後(廣德二年作)
補注(鶴曰詩云遠在劒南思洛陽又云青袍白馬有何意當是廣德二年冬在嚴武幕中)
(作)
冬至至後日初長(洙曰周禮冬至日在牽牛影長一丈三尺趙曰漢時宫中繡工以線量日)
(影冬至後添一線也)遠在劒南思洛陽青袍白馬有何意(洙曰公止服九)
(品服爾)金谷銅駝非故鄉(洙曰金谷園銅駝陌皆蜀中故事鄭曰皆在漁陽師曰金谷園)
(銅駝街皆不及故鄉之樂)梅花欲開不自覺棣萼一别永相望(洙曰棣萼)
(言兄弟也)愁極本憑詩遣興詩成吟詠轉淒涼(蘇曰庾子山云本託詩遣)
(興詩成反使旅思淒涼)
撥悶(彦輔云一云贈嚴二别駕永泰元年作)
補注(鶴曰梁權道謂在永泰元年亂定後還成都作然乘舟取雲安之酒以供醉辦錢防)
(三老之直以下峽非成都所當用語當是永泰元年在忠渝作)
聞道雲安麴米春(蘇曰退之詩且可勤買抛青春國史補酒有郢之富水鳥程之若下滎陽)
(之土窟春富平之石凍春劒南之燒春子美聞道雲安麴米春裴鉶傳竒亦有酒名松醪春乃知唐名酒多以)
(春)纔傾一酌即醺人乘舟取醉非難事下峽銷愁定幾
巡長年三老(洙曰舟師名)遙憐汝(師曰俗謂之翁蓋把柂者)捩柂開頭(洙曰)
(一作鳴橈)捷有神(洙曰初行船曰開頭)已辦青錢防雇直當令美味入
吾脣(一作身)
登高(新添年廣德元作)
補注(鶴曰寶應元年廣德元年九月公皆在梓州以後篇論之此詩當是廣德元年作)
風急天高猿嘯哀(洙曰宋玉云天高而氣清潘安仁勁風凄急)渚清沙白鳥
飛迴無邊落木蕭蕭下(洙曰江賦尋之無邊楚辭洞庭波兮木葉下又風颯颯兮木蕭)
(蕭)不盡長江衮衮來(洙曰謂不舍晝夜也)萬里悲秋常作客(洙曰宋玉)
(悲秋)百年多病獨登臺(洙曰相如多病卧於茂陵)艱難苦恨繁霜鬢潦
倒新亭濁酒杯(洙曰嵇康曰酒一杯潦倒麄疎)
九日(廣德元年作)
補注(鶴曰詩云去年登高郪縣北當是廣德元年作)
去年登高郪縣北(洙曰東蜀有郪縣)今日重在涪江濱(趙曰射洪之江)
(也鄭曰寰宇記江龍在縣西二百里沈曰蜀有涪州以涪江得名)補注(鶴曰梓州治郪縣水經涪江水)
(東南合射江射江在梓州而九域志以涪江隸合州然公未嘗至合州當是指涪水合於射江而言故梓亦有)
(涪城縣)苦遭白髮不相放羞見黃花無數新世亂鬱鬱久
爲客路難悠悠常傍人酒闌却憶十年事腸斷驪山清
路塵(洙曰憶明皇太平之時也不敢明指故致意驪山也蒼舒曰子美傷時憂憤發爲辭章指陳得失莫)
(不切至而此注謂其不敢明指嗚呼謬哉趙曰驪山在臨潼縣即明皇之華清宫也孫曰驪山明皇遊幸之地)
秋盡(寶應元年作)
補注(鶴曰詩云秋盡東行且未回謂寶應元年秋自梓歸迎家再往梓故云茅齋寄在少)
(城隈當是其年作)
秋盡東行且未迴茅齋寄在少城隈(洙曰蜀之張儀城也趙曰公將往於)
(東蜀矣姑寄草堂於成都也少城城内小城也)補注(鶴曰少城在成都張儀築李膺記云在大城西故曰)
(少城)籬邊老却陶潛菊(洙曰陶潛詩采菊東籬下)江上徒逢袁紹杯(洙曰)
(典略曰劉松袁紹於河朔三伏之際晝夜飲酒以避一時之暑故河朔間有避暑之飲)雪嶺獨看
西日落(趙曰西山謂之雪嶺)劒門猶阻(洙曰一作斷)北人來(洙曰言京信尚阻)
補注(鶴曰劒川有劒門縣是時吐蕃入寇正殷未幾陷京師而松維保川亦陷故云)不辭萬里
長爲客懷抱何時得好開
野望(寶應元年作)
補注(鶴曰詩云金華山北涪水西仲冬風日始淒淒山與水皆在射洪縣又云仲冬當是)
(寶應元年十一月往射洪作同時有往射洪縣南途中有作南之通泉縣等詩)
金華山北(洙曰一作南)涪水西(趙曰金華山涪水皆射洪縣也)仲冬風日始
淒淒山連越巂蟠三蜀水散巴渝下五溪(鄭曰巂悉委切唐韻郡名)
(十州志漢置越巂郡以隸三蜀洙曰東西兩川及梁謂之三蜀田曰左太冲賦注三蜀蜀郡廣漢犍爲也洙曰)
(越巂郡名也當南蠻之要李德裕置蜀日置屯以制蠻寇五溪蜀交阯馬援征五溪蠻鄭曰巴渝二州十州記)
(太清四年武陵王於巴陵置楚州隋改爲渝州)補注(希曰舊史越巂漢郡名武帝置縣屬郡有越水巂水)
(蜀郡本一漢高帝置廣漢郡武帝又分置犍爲郡故後人并蜀都謂之三蜀通典黔中謂之五溪注謂酉辰巫)
(武沅等溪也)獨鶴不知何事舞饑烏似欲向人啼射洪春酒
寒仍綠目極傷神誰爲攜
老病(大歷元年作)
補注(鶴曰詩云老病巫山裏當是大歷元年䕫州作蓋是年春晚方自雲安遷䕫州今云)
(巫山裏則尚在雲安也)
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆(趙曰漢官儀尚書令漢丞郎月給赤)
(管大筆一雙公爲尚書工部郎故感而有是句)猶作一飄蓬(洙曰見前注)
補注杜詩卷二十六
