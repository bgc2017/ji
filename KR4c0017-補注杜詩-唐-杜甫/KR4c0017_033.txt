補注杜詩卷三十三宋黃希原本
黃鶴補注
太歲日(大歷三年作)
補注(鶴曰大歷三年太歲戊申今題云太歲日則又是戊申日按舊史大歷三年春正月)
(丙午朔則戊申乃初三日或以巫山坐復春之句為在二年然二年太歲丁未而正月朔為壬)
(子則丁未日乃在二月下旬矣此詩云閶闔開黃道衣冠拜紫宸正以新元而言當是三年正)
(月初三日作)
楚岸行將老巫山坐復春(洙曰巫山䕫州楚置巫山郡秦昭三十年伐楚取黔中巫)
(郡是也漢為巫郡今縣北有巫山修可曰陸機云吾將老而為客)病多猶是客謀拙竟
何人(洙曰顔延年存没竟何人炯介在明淑)閶闔開黃道衣冠拜紫宸(洙曰)
(丘希範侍宴樂遊苑詰旦開閶闔馳道聞鳳吹離騷吾令帝閽開關兮倚閶闔而望予曹植閶闔天衢通前漢)
(游閶闔觀坐臺天門開軼蕩蕩大人賦排閶闔而入帝居楊炯賦閶闔開兮凉風嫋庾肩吾閶闔九門通唐韓)
(臯為中丞常有所陳必於紫宸殿對百寮而請未嘗詣便殿下伯玉中書郎詩曰大方信包含優渥遂不巳躍)
(鱗龍鳳池揮翰紫宸裏)補注(希曰寇榮傳閶闔九重注閶闔天池陽地如門也晉志黃道日之所行鶴)
(曰唐紫宸殿者正殿名李銳上疏紫宸殿者周之路寢漢之前殿陛下所以負黼扆正黃屋饗萬國朝諸侯人)
(臣至敬之所)榮光懸日月(洙曰中候曰榮光出河休氣四塞榮光即五色也易繫曰懸象著明)
(莫大乎日月趙曰瞻天顔也天子之容謂之日月之光)賜與出金銀(洙曰蜀先主傳取蜀中金)
(銀錢賜將士)愁寂鴛行斷(洙曰選鴛鷺之行趙曰公嘗為左拾遺今流落於外故云鴛行斷)
參差虎穴鄰(洙曰班超曰不入虎穴不得虎子吳志吕蒙欲從軍母止之蒙曰不探虎穴安得虎)
(子趙曰公自謂在夔州乃與虎狼之穴相近也)西江元下蜀(趙曰楚人指蜀江為西江)北斗
故臨秦(修可曰長安上直北斗謂之北斗城)散地逾高枕(夢符曰按王弼明爻通變例曰)
(投戈散地則六親不能相保趙曰指言居䕫州是閑散之地也)補注(希曰黥布傳自戰其地為散地師古)
(曰謂在其本地戀土懷安故易逃散又高帝紀足下高枕而王千里張良傳君安得高枕而卧)生涯脫
要津(趙曰古詩先據要路津脫要津則不在鴛鷺之行矣)天邊梅柳樹相見幾回
新(蘇曰謝奉容居江表佳門前梅柳幾回見新秋葉故人無音信何也)
元日示宗武(大歷三年作)
補注(鶴曰公以大歷三年正月出峽而今詩云不見江東弟高歌淚數行則是其年作蓋)
(其弟觀隔年巳迎家至江陵公巳决意出峽故以獨不見江東之弟為憂時弟豐在江東也)
汝啼吾手戰吾笑汝身長(趙曰手戰老病也身長長大也)處處逢正月
迢迢滯遠方飄零還柏酒(洙曰周庾信正旦蒙趙王賚酒詩柏酒隨銘至椒花逐頌)
(來梁庾肩吾詩云聊用柏葉酒且奠五辛盤尹曰崔寔四月月令曰元日進椒花酒椒是玉衡星精服之令人)
(身輕能走柏是仙藥進酒次第以年少者為先)衰病只藜牀(洙曰管寧家貧坐藜牀欲穿為學不)
(倦)訓諭青衿子(洙曰鄭國風青青子衿毛註青領男子之所服鄭箋禮父母在衣純以青)名
慙白首郎(洙曰前漢馮唐以孝廉為郎中署長事文帝帝輦過問唐曰父老何自為郎家安在具以)
(實言王仲宣詠史詩馮公豈不偉白首不見招顔駟漢文帝時為郎至武帝輦過郎署見駟龐眉皓髮問曰叟)
(何時為郎何其老也答曰臣文帝時為郎文帝好文而臣好武景帝好美臣貎陋陛下好壯臣巳老矣是以三)
(朝不遇故老於郎署帝感其言擢拜會稽都尉)賦詩猶落筆(洙曰具質牋曰置酒縱飲賦詩稱觴)
(蘇曰丘希範落筆賦詩四座失色)獻夀更稱觴(洙曰潘安仁稱萬夀以獻觴)不見江
東弟高歌淚數行(洙曰弟豐在江左無消息)
遠懷舍弟穎觀等(大歷三年作)
補注(鶴曰詩云江漢春風起冰霜昨夜除又舊時元日會鄉黨羨吾廬當是大歷三年正)
(月旦日作)
陽翟空知處荆南近得書(洙曰陽翟屬穎川郡夏禹所受封也)補注(希曰按唐)
(志陽翟初隸嵩州貞觀元年屬許州龍朔二年隸洛州會昌三年復屬許州此詩作於大歷三年則是時陽翟)
(屬洛州洛即河南府公之弟穎所處荆南即江陵公之弟觀迎婦至彼所謂續得書迎就當陽居止是也)積
年仍遠别多難不安居(蘇曰岑襄晉末兵戈王室多難雖有高堂峻宇不得安居)江
漢春風起冰霜昨夜除雲天猶錯莫花萼尚蕭疎(趙曰以興)
(兄弟之離隔也師曰陽翟屬穎川郡舍弟所在子美居荆南玄宗篤友悌起花萼樓取棠棣之華鄂不韡韡乃)
(燕兄弟之詩之意)對酒都疑夢吟詩正憶渠補注(鶴曰渠猶言伊蓋梁陳以)
(來語庾信詩無事教渠莫相失)舊時元日會鄉黨羨吾廬(洙曰陶潜詩吾亦愛吾廬)
續得觀書迎就當陽居止正月中旬定出三峽
補注(鶴曰當陽乃江陵屬邑詩云頌椒添諷詠當是大歷三年元日作)
自汝到荆府書來數喚吾頌椒添諷詠(洙曰周庾信正旦詩椒花逐頌)
(來)禁火卜歡娛(洙曰荆楚歲時記去冬節一百五日即有疾風甚雨謂之寒食禁火三日琴操)
(晉文公與介子綏俱遁子綏割腓股以啖文公文公復國子綏無所得作龍蛇之歌而隠文公求之不得乃焚)
(左右木子綏抱木而死文公哀之令人五月五日不得舉火今陸劌鄴中䚰並云寒食斷火起於子推琴操所)
(云子綏即子推也又云五月五日與介有異皆因流俗所傳據左傳史記並無介子推被火焚之事按周禮司)
(烜氏仲春以木鐸修火禁於國中註云為季春將出火也今寒食節氣是春之末三月之極然則禁火藎周之)
(舊制趙曰序言正月中旬定出峽於寒食必相聚矣)舟楫因人動形骸用杖扶天
旋䕫子峽(洙曰魚腹古夔子峽也)春近岳陽湖(洙曰岳陽湖在巴陵蘇曰梁汶曰岳)
(陽春近吾將鼔枻放曠澤國與簔笠盡老矣鄭曰即巴陵洞庭湖)發日排南喜傷神散
北吁飛鳴還接翅(洙曰小宛詩題彼鶺鴒載飛載鳴)行序密銜蘆(洙曰春秋)
(繁露鴈有行列王制云兄之齒鴈行淮南子鴈從風而飛以愛氣力銜蘆飛以避繒繳)俗薄江山
好時危草木蘇馮唐雖晩達終覬在皇都(蘇曰梁詢曰如馮唐垂白)
(尚冀晚達趙曰馮唐公以自比其白首為郎也)
將别巫峽贈南卿兄瀼西果園四十畝
(趙曰果園四十畝而公直舉以贈人此一段美事而古今未嘗揄揚公之美良可歎也)
補注(鶴曰題云將别巫峽又詩云正月喧鶯末兹辰放鷁初當是大歷三年正月作)
苔竹素所好萍蓬無定居(洙曰木玄虚海賦萍流而蓬轉)遠遊長兒子
幾地别林廬雜蘂紅相對他時錦不如具舟將出峽巡
圃念攜鋤正月喧鶯未兹辰放鷁初(洙曰司馬相如賦浮文鷁揚桂枻註)
(鷁水鳥畫其象於舟首以厭水神淮南子曰龍舟鷁首天子之乘也)雪籬梅可折風榭柳
微舒託贈卿家有因歌野興疎殘生逗江漢何處狎樵
漁
送大理封主簿五郎親事不合却赴通州主簿
前閬州賢子余與主簿平章鄭氏女子垂欲納
采鄭氏伯父京書至女子已許他族親事遂停
(大歷三年作)
補注(鶴曰梁權道編在大歷三年今詩云餘寒折花卉恨别滿江鄉當作是年正月未出)
(峽前作)
禁臠去東牀(洙曰晉謝琨初孝武帝為晉陵公主求婿謂王珣曰主婿但如劉真長王子敬便足)
(如王處仲桓元子誠可才小富貴便豫人家事珣對曰謝琨雖不及真長不減子敬帝曰如此便足未幾帝崩)
(袁山松欲以女妻之珣曰卿莫近禁臠初元帝始鎮建鄴公私窘罄每得一豚以為珍膳項上一臠尤美輒以)
(薦帝羣臣未嘗敢食于時呼為禁臠故珣因為戲琨竟尚主王羲之傳太尉郄鑒使門生求女婿於王導導令)
(就東廂徧觀子弟門生歸謂鑒曰王氏諸少並佳然聞信至咸自矜持惟一人在東牀坦腹食獨若不聞鑒曰)
(此正佳婿也訪之乃羲之也遂以其女妻之)趨庭赴北堂(洙曰語陳亢問於伯魚有異聞乎對)
(曰未也嘗獨立鯉趨而過庭曰學詩乎對曰未也不學詩無以言鯉退而學詩鄘詩伯兮焉得諼草言樹之背)
(註背北堂也疏背者何背之義婦人所常處者堂也故知背為北堂士昏禮云婦洗在北堂註房半以北為北)
(堂者房室所居之地總謂之堂)風波空遠涉(蘇曰劉琨至高安歎曰事不我濟空遠涉風波)琴
瑟幾虚張(洙曰詩棠棣妻子好合如鼓瑟琴董仲舒琴瑟不調必解而更張之趙曰夫婦以比琴瑟)
(也公自注云幾音洎蓋巨至切洎及也)渥水出騏驥(洙曰漢武元鼎四年馬生渥洼水中李斐)
(曰南陽新野有暴利長當武帝時屯田燉煌界數於此水旁見羣野馬中有竒者與凡馬異來飲此水利長先)
(作土人持勒靽於旁後馬翫習久之乃令人代土人持勒靽收得其馬獻之以神異此馬云從水中出師古曰)
(渥音握)崑山生鳳凰(洙曰東京賦鳴女床之烏鳥舞丹穴之鳳凰)兩家誠款款
(蘇曰索靖法帖兩家誠心款款奈凡作催何)中道許蒼蒼頗謂秦晉匹(洙曰襄二)
(十七年傳趙孟曰晉楚齊秦匹也晉之不能於齊猶楚之不能於秦也又秦晉匹也何以卑我)從來王
謝郎(洙曰晉江左以王謝為胄族嘗通婚)青春動才調(蘇曰禰衡青春惱客意處處動微吟)
白首缺輝光玉潤終孤立(洙曰晉樂廣字彦輔人謂之冰鏡女婿衛玠字叔寶時號)
(玉人故時語曰婦翁冰清女婿玉潤也)珠明得闇藏(洙曰漢鄒陽云明月之珠夜光之璧以闇)
(投於道衆莫不按劍相盻矣)餘寒折花卉恨别滿江鄉
人日兩篇(大歷三年作)
(彦輔曰前五後七董勛問禮俗曰正月一日為雞二日為狗三日為猪四日為羊五日為牛六)
(日為馬七日為人則正旦畫雞於門七日鏤人戸上良為此也)補注(鶴曰後篇云早春重)
(引江湖興大歷三年作)
元日到人日(修可曰西清詩話云都人劉克窮該典籍嘗與客論云元日至人日未有不隂時人)
(知其一不知其二四百年惟子美與克會耳起牀就架取書與客曰此東方朔占書也歲後八日一日為雞二)
(日為狗三日為豕四日為羊五日為牛六日為馬七日為人八日為穀其日晴主所生之物育隂則災少陵意)
(謂天寳離亂四方雲擾幅裂人物歲歲俱災此春秋書王正月意耶深得古人深心)未有不隂時
冰雪鶯難至春寒花較遲雲隨白水落風振紫山悲蓬
鬢稀疎久無勞比素絲(蘇曰柳博蓬首愁搔稀疎之甚羞比素絲)
此日此時人共得一談一笑俗相看(蘇曰王遇元語弟曰一談一笑世俗)
(酒炙之歡豈識文字真樂耶余元日在善化因書此詩二篇與楊太守)樽前栢葉休隨酒
(洙曰見元日示宗武詩注)勝裏金花巧耐寒(洙曰人日造華勝相遺起於晉代見賈充李夫)
(人曲云像瑞圖金勝之形又像西王母戴勝也歲時記人日以七種菜為羹剪綵為花勝以相遺或鏤金薄為)
(人勝以像瑞圖之形)佩劔衝星聊暫拔(洙曰晉輿服志漢自天子至百官無不佩劔其後唯)
(朝帶晉書斗牛之間有紫氣雷煥曰寳劔之精上徹於天)匣琴流水自須彈(洙曰琴有三峽)
(流泉操趙曰伯牙志在流水鍾子期曰湯湯哉舊注所引却是流泉操也)早春重引江湖興
直道無憂行路難(趙曰行路雞古曲名言以直道行之無往而不可也)
江梅(大歷二年作)
(趙曰江邊之梅也如在嶺曰嶺梅在野曰野梅官中所種曰官梅而後之學者凡見梅便謂之)
(江梅誤矣)補注(鶴曰中原土厚梅肥其花特大而江南一種花獨小或名之曰江梅蓋以)
(別北梅也此詩云故園不可見巫岫鬱嵯峨則是未定出峽時作若是大歷三年將去夔時不)
(應詩意不及之當是大歷二年)
梅蘂臘前破梅花年後多絶知春意早最奈客愁何雪
樹元同色江風亦自波故園不可見巫岫鬱嵯峨(洙曰陸機)
(樂府雲山鬱嵯峨潘安仁崇岡鬱嵯峨陸又云崇山鬱嵯峨)
庭草(大歷二年作)
補注(鶴曰詩云步履宜輕過開筵得屢供則作詩時未有放舟出峽之意當是大歷二年)
楚草經寒碧庭春入眼濃舊低收葉舉(趙曰言舊收斂之葉以春來而)
(舉起也)新掩捲牙重步履宜輕過開筵得屢供看花隨節
序不敢強為容
大歷三年春白帝城放船出瞿塘峽久居䕫府將
適江陵漂泊有詩凡四十韻
補注(鶴曰詩言舟行所經之地至宜都而止則此詩作於夷陵也)
老向巴人裏(洙曰傳莊十八年巴人伐楚修可曰劉璋分三巴以夔為中巴地也)今辭楚
塞隅入舟飜不樂解纜獨長吁(洙曰謝靈運解纜乃流潮又入舟陽巳微趙曰)
(楚塞指白帝城不樂長吁公自傷流離也)窄轉深啼狖(余救切)虚隨亂浴鳬石
苔凌几杖空翠撲肌膚(蘇曰隂亮山行謂友人曰空翠爽人肌膚泉流清人耳目乍脫)
(塵鞅永日忘歸)疊壁排霜劔奔泉濺水珠(蘇曰屈平亂山横劔奔泉濺珠)杳冥
藤上下濃淡樹榮枯神女峯娟妙(鄭曰盛弘之荆州記巫山有神女峯)昭
君宅有無(鄭曰寰宇記歸州巴東有王昭君宅)曲留明怨惜夢盡失歡娛
(洙曰怨惜一作怨别昭君宅在夔州子美負薪行云若道巫山女麄醜何得此有昭君材石季倫昭君辭曰王)
(昭君者本為王昭君以觸晉文帝諱改之匈奴盛請婚於漢元帝以後宫良家子明君配焉昔公主嫁烏孫令)
(琵琶馬上作樂以慰其道路之思其送明君亦爾也其造新之曲多哀怨之聲神女峯在巫山宋玉高唐賦曰)
(昔先王遊高唐怠而晝寢夢見一婦人曰妾巫山之女也願薦枕席乂神女賦曰楚襄王夜寢夢與神女遇其)
(状甚麗寐而夢之寤不自識)擺闔盤渦沸(洙曰郭璞江賦盤渦谷轉)欹斜激浪輸
風雷纏地脉(洙曰江賦疏風蒸雷海賦驚浪雷奔蘇曰張禹曰迅雷烈風纏地脉)冰雪曜
天衢(洙曰易何天之衢亨)鹿角真走險(洙曰文十七年傳鄭子家曰小國之事大國也德則)
(其人也不德則其鹿也鋌而走險急何能擇)狼頭如跋胡(洙曰詩狼跋其胡載㚄其尾註跋躐)
(也進則躐其胡退則跋其尾趙曰鹿角狼頭公註二灘名)惡灘寧變色高卧負微軀
書史全傾撓裝嚢半壓濡生涯臨臬兀(洙曰困于臲卼也)死地
脱斯須(蘇曰陶秀行次豫章歎曰生涯如臬兀胡不悲憂身世韓既昨入吳榮死地脱於斯須之間今)
(日思之令人身寒)不有平川決(洙曰一作快)焉知衆壑趨乾坤霾漲
海(定功曰言水之渺茫闊遠矣)雨露洗春蕪(蘇曰史惠曰征塵蒙蒲蕪草荷雨露沾洗)鷗
鳥牽絲颺(趙曰羽如絲也)驪龍濯錦紆落霞沉綠綺(洙曰謝元暉晚望三)
(山詩餘霞散成綺澄江淨如練)殘月壊金樞(洙曰木玄虚海賦大明鏕轡於金樞之宂註大明月)
(也金樞西方月没之處宂窟也)泥笋苞初荻沙茸出小蒲(洙曰謝靈運詩新蒲含紫)
(茸初篁苞綠籜)補注(希曰詩韓奕云其䔩維何維筍及蒲爾雅筍竹之初生者又爾雅葭蒹釋云詩碩人)
(云葭菼揭揭陸機云薍或謂之荻其初生三月中其心挺出其下如箸以銳而細揚州人謂之馬尾其萌為虇)
(郭云今江東人呼蘆笋為虇又許慎說文云蒲水草也澤陂傳云蒲草柔滑公以大歷三年正月去夔故有正)
(月喧鶯末兹辰放鷁初之句此詩荻笋蒲茸等物皆中春時事蓋放船在正月而作詩在二月也公以三月至)
(江陵無怪舟中所見如此)鴈兒爭水馬(夢符曰按本草水馬生水中善行如馬亦謂之海馬)燕
子逐檣烏(趙曰船檣上刻為烏形也燕如逐之)絶島容煙霧環洲納曉晡
(洙曰謝靈運詩側徑既窈窕環洲亦玲瓏)前聞辨陶牧(洙曰顔延年七澤謁荆牧牧陶牧也地名)
(蘇曰王粲登樓賦北彌陶牧註陶鄉名郊外曰牧)轉眄拂宜都(洙曰劉備改夷陵為宜都)縣
郭南畿好(洙曰路入松滋縣)津亭北望孤(趙曰懷長安也)勞心依憩息
朗詠劃昭蘇(趙曰劃字開豁之意)意遣樂還笑衰迷賢與愚飄蕭
將素髮(洙曰秋興賦素髮颯以垂領)汩没聽洪鑪(洙曰王粲傳鼓洪鑪以燎毛髮)丘
壑曾忘返(洙曰謝靈運詩昔余游京華未嘗廢丘壑山林之士入而不復出)文章敢自
誣(蘇曰卜商文章繩身之規矩豈敢自誣)此生遭聖代誰分哭窮途(洙曰顔延)
(年詠阮步兵詩窮途能無慟趙曰阮籍每行至路窮處輒慟哭而返)卧疾淹為客蒙恩早
厠儒廷爭酬造化(洙曰王陵傳陳平謂陵曰面折廷爭臣不如君蘇曰張綱曰吾廷諍是非)
(非欲作自已名目端酬造化有補王室而益黎民吾死亦無憾何况生焉趙曰公言為拾遺時嘗論房琯有才)
(不宜廢是為廷諍以酬君王顧遇之恩)樸直乞(去既切)江湖灔澦險相迫滄
浪深可逾浮名尋巳巳嬾計却區區(趙曰肅宗以公言房琯忤旨出為華)
(州司功而流落江湖迫灔澦逾滄浪而無意於浮名得遂其閑嬾矣)喜近天皇寺先披古
畫圖(夢符曰按諸宫故事張僧繇避侯景之亂來奔湘東承制拜右將軍僧繇工畫為郡之冠常於天皇)
(寺栢堂圖盧舍那佛像夜有竒光發自屋壁又於堂内圖孔子十哲像識者謂右軍絶筆湘東鮑潤岳謂曰釋)
(門之内寫素王之容雖曰神異無方豈可夷夏同貫僧繇笑曰吾誠偶然安知不利於後聞者莫知其旨及後)
(周滅二教梁為附庸荆楚祠宇莫不毁撤唯天皇寺有宣尼像遂為國庠時人歎其先覺嘗於此寺畫龍不時)
(點睛道俗請之捨錢數萬落筆之後雷雨晦冥忽失龍不知所在唐朝閻立本工畫無對立本嘗至荆州視僧)
(繇舊跡曰定虚得名耳明日又往觀之曰猶是近代好手明日又往曰名下無虚坐卧觀之留宿其下十餘日)
(而不能去)應經帝子渚(洙曰謝玄暉瀟湘帝子遊江淹王徵君詩北渚有帝子蕩瀁不可期定功)
(曰楚詞云帝子降兮北渚帝子謂堯女娥皇娥英也)同泣舜蒼梧(洙曰禮舜葬于蒼梧之野謝玄)
(暉雲去蒼梧野)朝士兼戎服君王按湛盧(洙曰吳越春秋越王允常歐冶子作名劍)
(五枚秦客薛燭善相劔越王取湛盧示之曰善哉銜金鐵之英吐銀錫之精寄氣託靈有游出之神服此劔可)
(以折衝伐敵人君有逆誅則去之他國越王乃以湛盧獻吳吳公子光殺吳王湛盧去如楚也鮑明遠天子按)
(劔怒)旄頭初俶擾(洙曰始擾亂也晉天文志昴為旄頭胡星也天子出旄頭罕畢以前驅也)鶉
首麗泥塗(洙曰晉志自東井十六度至柳八度為鶉首秦之分野屬雍州趙曰鶉首分野屬雍州麗)
(泥塗此言廣德元年長安陷也)甲卒身雖貴書生道固殊出塵皆野鶴
(洙曰晉嵇紹在稠人中昂昂然若野鶴之在雞羣)歴塊匪轅駒(洙曰王褒云過都越國蹶如歴)
(塊灌夫傳上怒内史曰公生平數言魏其武安長短今日廷論局促效轅中駒應劭曰駒者駕於轅下局趣䠞)
(小之貎張晏曰俛頭於車轅下隨母而巳趙曰言遭喪亂甲卒有貴為節度為節度時書生亦有在中者其道)
(殊故有鶴駒之譬)伊吕終難降韓彭不易呼(洙曰伊尹吕望韓信彭越)五雲
高太甲六月曠摶扶(摶徒官切洙曰莊子鵬之徙於南溟也水擊三千里摶扶搖而上者)
(九萬里去以六月息趙曰言賢材之不得用也沈佺期移禁司刑詩散材仍葺厦弱羽遽摶扶)回首黎
元病爭權將帥誅山林託疲&KR1170;未必免﨑嶇(洙曰莊子齊物論&KR1170;)
(然疲役而不知其所歸可不哀耶師曰空翠者垂空翠蔓也舟過戛人肌膚故云空翠撲肌膚薛夢符云水馬)
(生水中善行如馬亦謂之海馬按陳藏器本草云水馬生海中頭如馬形長五六寸今所在池塘亦有之差小)
(耳天皇寺解在前臬兀不安貌夔地險稍出江陵則平矣故曰不有平川決環洲回環而舟不進也天子有孝)
(德則五色雲見以太甲比代宗曠廢也子美廢斥故曰曠摶扶爭權將帥誅言崔旰楊子琳之亂巴蜀之人困)
(於征役故云回首黎元病)
巫山縣汾州唐十八使君弟宴别兼諸公攜酒樂
相送率題小詩留于屋壁(大歷三年作)
補注(鶴曰詩云卧病巴東久今年強作歸當是大歷三年正月作黃魯直嘗用韻戲題巫)
(山縣所謂巴蜀深留客吾儂但憶歸是也建陽書肆近刊分門集註杜詩既以寄族弟唐十八)
(使君詩編在外族門而此詩又却編在送别門若以宴别故入送别門而外族一門又有奉送)
(二十四舅赴任青城奉贈侍御四舅別之郎澧奉酬十一舅惜别之作等詩皆送别也倫類不)
(定如此者甚多不足責矣)
卧病巴東久(洙曰郭璞江賦巴東之峽)今年強作歸故人猶遠謫(趙曰)
(故人指唐使君也)兹日倍多違接宴身兼杖聽歌淚滿衣諸公
不相棄擁别借光輝
春夜峽州田侍御長史津亭留宴(得筵字作大歷三年)
補注(鶴曰津亭在峽州即前詩所謂縣郭南畿好津亭北望孤盖在轉眄拂宜都之後也)
(故詩又云始知雲雨峽忽盡下牢邊按唐志峽州本治下牢戍又有夷陵縣有下牢鎮當是大)
(歷三年十月作)
北斗三更席西江萬里船杖藜登水榭揮翰宿春天白
髮煩多酒明星惜此筵始知雲雨峽(洙曰高唐賦云巫山之陽高丘之阻)
(朝為行雲暮為行雨)忽盡下牢邊(洙曰下牢地名也)
泊松滋江亭(大歷三年作)
補注(鶴曰松滋縣名屬江陵府當是大歷三年三月作)
紗帽隨鷗鳥扁舟繫此亭江湖深更白松竹遠還(洙曰一作)
(微)青一柱全應近(洙曰劉孝綽詩經過一柱觀)高唐莫再經(蘇曰王允下峽)
(嘆曰高唐灔澦莫願再經)今宵南極(洙曰一云南斗)外甘作老人星(洙曰前漢天文)
(志狼星北地直大星曰南極老人老人見治安不見兵起常以秋分時候之南郊晉志老人一星在弧南)
行次古城店泛江作不揆鄙拙奉呈江陵幕府諸
公(大歷三年三月作)
補注(鶴曰詩云白屋花開裏孤城麥秀邊當是大歷三年三月公至江陵時作古城店近)
(江陵也詩又云玉門高德業蓋以衛伯玉為陽城郡王也)
老年常道路遲日復山川白屋花開裏(洙曰王莽傳延士不及白屋師)
(古曰白屋謂庶人以白茅覆屋也沈約開花巳匝樹)孤城麥秀邊(洙曰宋世家箕子朝周過故殷)
(墟城毁壊生禾黍箕子傷之欲哭則不可為其近婦人乃作麥秀之詩以歌詠之其詩曰麥漸漸兮禾黍油油)
(兮彼狡童兮不與我好兮所謂狡童者紂也殷民聞之皆為流涕向子期思舊賦歎黍離之閔周悲麥秀於殷)
(墟)濟江元自闊下水不勞牽風蝶勤依槳春鷗懶避船
王門高德業(洙曰鄒陽曰何王之門不可曳長裾乎陸韓卿王門所以貴自古多俊人)幕府
盛材賢(洙曰蔡邕薦邊讓於何進曰伏惟幕府初開博選清英)行色兼多病蒼茫
汎愛前(洙曰孔子汎愛衆)
乘雨入行軍六弟宅(新添年大歷三作)
補注(鶴曰行軍六弟即杜位前詩送栢二别駕赴江陵因示從弟行軍司馬位是也分門)
(集註杜詩以此詩入宗族門而寄杜位及杜位宅守歲詩乃編在别門亦猶編寄唐十八使君)
(詩在外族門而他詩不預也唐志元帥府節度使大都督府皆有行軍司馬掌弼戎政居則習)
(莵狩有役則申戰守之法公以大歷三年春抵荆南是時衛伯玉為節度使故位為行軍司馬)
(此詩當是其時作故詩云春城帶雨長)
曙角凌雲罷春城帶雨長水花分塹弱巢燕得泥忙令
弟雄軍佐凡材汙省郎(蘇曰潘岳無長才廣識謾汙省郎見真儒碩人厚顔汗熱趙曰)
(公為工部員外郎而自謙之辭也)萍漂忍流涕衰颯近中堂
宴胡侍御書堂(大歷三年三月作)
(洙曰李尚書之芳鄭祕監審同集歸字韻)補注(鶴曰胡侍御書堂必在荆南故詩云江湖)
(春欲暮當是大歷三年三月作)
江湖春欲暮牆宇日猶微闇闇書籍滿輕輕花絮飛翰
林名有素墨客興無違(洙曰揚雄作長楊賦籍翰林以為主人子墨為客卿以諷趙曰)
(指言李尚書鄭祕監胡侍御)今夜文星動吾儕醉不歸(洙曰漢荀陳德星聚左傳)
(吾儕小人况吾儕乎儕等也詩不醉无歸)
書堂飲既夜復邀李尚書下馬月下賦絶句
補注(鶴曰同上篇一時作)
湖水林風相與清殘罇下馬復同傾(蘇曰阮孚居汶上嵇述往别飲至夜)
(分散明日述下馬叩門曰殘罇可移乎遂醉酣揮鞭而去其真率如此)久拚野鶴如雙鬢
遮莫鄰雞下五更(洙曰趙典傳太儀鶴髮註白髮也五更見和賈舍人早朝大明宫註)
上巳日徐司錄林園宴集(大歷三年作)
補注(鶴曰上巳即修禊之日也晉宋以來皆以為節按唐志西都東都北都鳳翔成都江)
(陵興元興德府有司錄参軍事二人此詩當是大歷三年在江陵作)
鬢毛垂領白(洙曰潘安仁秋興賦斑鬢彪以承弁素髮颯以垂領)花蘂亞枝紅欹
倒衰年廢招尋令節同薄衣臨積水吹面受和風有喜
留攀桂(洙曰劉安招隠士云攀援桂枝聊淹留)無勞問轉蓬(洙曰曹植詩轉蓬離本根)
(袁陽源詩乃知古時人所以悲轉蓬)
奉送蘇州李二十五長史丈之任(大歷三年作)
補注(鶴曰大歷三年公在江陵會長史之任故送以此詩云赤壁浮春暮謂李經赤壁以)
(往蘇州也)
星坼台衡地(趙曰中台星坼張華見誅而今云星坼則李二十五丈父必是台輔貴人)曾為
人所憐(洙曰前漢五行志成帝時歌謠曰邪徑敗良田讒口亂善人桂樹花不實黃爵巢其顛故為人)
(所羨今為人所憐)公侯終必復(洙曰閔元年傳畢萬筮仕於晉遇屯之比辛廖占之曰吉屯固)
(比入吉孰大焉六體不易合而能固安而能殺公侯之卦也公侯之子孫必復其始)經術竟相傳
(洙曰韋賢少子玄成復以明經歴位至丞相)食德見從事(洙曰易食舊德或從王事无成)克
家何妙年(洙曰蒙九二子克家曹植表曰終軍以妙年使越楊仲武誄子以妙年之秀趙曰言李公)
(自妙年克家矣)一毛生鳳穴(夢符曰按南史謝超宗父鳳超宗好學有文辭盛德名譽新安王子)
(鸞母殷淑儀卒超宗作誄奏之帝嗟貫謂謝莊曰超宗殊有鳳毛)三尺獻龍泉(洙曰漢高祖提)
(三尺取天下師古注三尺劔也越絶書楚王召風胡子令之吳越見歐冶子干將使之鑄劍三枚一曰龍泉楚)
(王問何謂龍泉對曰龍泉状如登高山臨深淵後漢肅宗賜諸尚書劍特以寳劍自為名以尚書韓稜淵深有)
(謀故得楚龍泉)赤壁浮春暮(洙曰孫權將周瑜敗曹操於鳥林赤壁趙曰言赤壁以形容其所經)
(之地)補注(希曰赤壁有三一在漢水之側竟陵之東一在齊安郡之步下一在江夏郡西南二百里間按)
(魏武紀及周瑜傳操自江陵而下劉備周瑜由夏口往逆戰則操所敗之地乃在江夏之西南今屬漢陽縣李)
(長史自江陵往姑蘇正經漢陽故云)姑蘇落海邊(洙曰越絶書曰闔廬起姑蘇臺三年聚材五年)
(乃成高見三百里)客閒頭最白惆悵此離筵
暮春江陵送馬大卿公恩命追赴闕下
補注(鶴曰題云暮春江陵則是大歷三年三月作)
自古求忠孝名家信有之(洙曰後漢韋彪議曰求忠臣必於孝子之門晉卞壼拒蘇)
(峻力疾戰死三子見父没相随赴賊同時見害徵士翟湯開之歎曰臣死於君子死於父忠孝之道萃於一門)
(云)吾賢富才術此道未磷緇(洙曰論語磨而不磷湼而不緇)玉府標孤
映(洙曰北山移文高霞孤映)霜蹄去不疑(趙曰莊子馬蹄可以踐霜雪)激揚音韻
徹(趙曰文選神氣激揚又音聲悽以激揚也)籍甚衆多推(洙曰陸賈游漢庭名聲籍甚梁彦升)
(云客游梁朝則聲名極甚)潘陸應同調(洙曰謝靈運詩誰謂古今殊異代可同調趙曰潘則潘岳)
(陸則陸機)孫吳亦異時(洙曰孫武吳起)北辰徵事業南紀赴恩私(洙曰)
(詩滔滔江漢南國之紀)卿月昇金掌(洙曰洪範卿士惟月上官儀詩班籍始燕歸金掌露初晞)
(趙曰卿月指馬大卿也昇金掌譬近於顯要金掌者金銅仙人捧露盤之掌也)王春度玉墀(洙曰)
(春秋王次春)薰風行應律(洙曰詩南風之薰兮禮八風從律)湛露即歌詩(趙曰)
(詩湛露天子燕諸侯之詩)天意高難問人情老易悲樽前江漢闊後
會且深期
暮春陪李尚書李中丞過鄭監湖亭汎舟(得過字)
補注(鶴曰鄭監湖在峽州殆是公往江陵時過峽州故遊之遂作此詩)
海内文章伯(洙曰唐文章三變而楊王為之伯故子美引而用之)湖邊意緒多玉
樽移晚興(古歌辭曰上金殿酌玉樽趙曰曹子建仙人篇曰玉樽盈桂酒)桂楫帶酣歌
(趙曰元帝烏栖曲曰沙棠作船桂為楫)春日繁魚烏江天足芰荷鄭莊賓
客地衰白遠來過(洙曰鄭當時字莊置驛馬長安諸郊請謝賓客夜以繼日)
夏日楊長寧宅送崔侍御常正字入京(得深字)
補注(鶴曰唐地理志長寧縣屬鎮北大都護府揚當是江陵人為其縣令詩云天地西江)
(遠公在江陵賦詩多用西江字齊集書省有正書秘書省有正字隋唐因之當是大歷三年作)
醉酒揚雄宅(洙曰揚雄有宅一區雄家素貧嗜酒人稀至門時有好事者載酒肴從游學)升
堂子賤琴(洙曰宓子賤治單父彈琴下堂而自治)不堪垂老鬢還對欲分
襟(蘇曰黃歇秋天索莫愁對分襟)天地西江遠星辰北斗深烏臺俯麟
閤(洙曰御史府中有栢樹常有野烏棲宿其上麟閤正字所居陳子昂為麟臺正字)補注(希曰漢圖)
(籍藏之麒麟天禄二閤唐天授初改秘書省為麟閤)長夏白頭吟(洙曰古樂府白頭吟)
和江陵宋大少府暮春雨後同諸公及舍弟宴書齋
(大歷三年作)
補注(鶴曰公至江陵巳是春晚此詩云棣華晴雨好綵服暮春宜正其時也大歴三年作)
渥洼汗血種(洙曰漢武元鼎四年秋馬生渥洼水中作天馬之歌曰太一貺天馬下霑朱汗沫流)
(赭註大宛馬汗血言汗從前肩髀出如血)天上麒麟兒(洙曰徐陵年數歲家人攜見寳誌上人誌)
(以手摩頂曰天上石麒麟也)才士得神秀(洙曰孫綽賦天台山岳之神秀)書齋聞爾
為棣華晴雨好(洙曰棠棣之華宴兄弟之詩)綵服暮春宜(洙曰老萊子斑衣趙)
(曰論語暮春者春服既成)朋酒日歡會(洙曰豳七月朋酒斯享兩樽曰朋蘇曰荀爽朋壺助春歡)
(會)老夫今始知(蘇曰西門卓岐路荆棘人情炎涼老夫今日始知矣)
夏夜李尚書筵送宇文石首赴縣聯句(石首縣名)
補注(鶴曰縣屬江陵在府東南二百里當是大歷三年公在江陵作)
愛客尚書重之官宅相賢(子美洙曰晉魏舒少孤為外家寗氏所養寗氏起宅相者)
(云當出貴甥外祖母以盛氏甥小而慧意謂應之舒曰當為外氏成此宅相)酒香傾坐側帆
影駐江邊(之芳)翟表郎官瑞鳬看令宰仙(彧洙曰江淮之南謂雉青質五彩皆)
(備曰翟蕭望之為郎有雉數十常度草翔飛王喬為葉令有仙術以舄為鳬東南來)雨稀雲葉斷夜
久燭花偏(子美)數語歌(洙曰一作敲)紗帽高文擲綵牋(之芳)興饒行
處樂離惜醉中眠(彧)單父長多暇河陽實少年(子美洙曰單父宓子)
(賤所治河陽潘岳所治)客居逢自出為别幾凄然(之芳洙曰宇文乃外甥也故云自出)
宇文晁尚書之甥崔彧司業之孫尚書之子重泛
鄭監審前湖
補注(鶴曰前詩云愛客尚書重之官宅相賢又云客居逢自出今題云宇文晁尚書之甥)
(則詩在前篇之先作故詩云夜水春來更接連)
郊扉俗遠長幽寂野水春來更接連錦席淹留還出浦
葛巾欹側未迴船(蘇曰羊佑酒中迴船葛巾欹側)樽當霞綺輕初散(洙曰)
(謝玄暉詩餘霞散成綺)棹拂荷珠碎却圓(趙曰梁元帝詩荷珠漾水銀)不但習
池歸酩酊(洙曰見玉腕騮詩注)君看鄭谷去夤緣(洙曰鄭子真耕於谷口)
補注杜詩卷三十三
