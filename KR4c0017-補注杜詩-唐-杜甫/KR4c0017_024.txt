補注杜詩卷二十四宋黃希原本
黃鶴補注
戲作寄上漢中王二首(王新誕明珠廣德元年作)
補注(鶴曰詩云秋風嫋嫋吹江漢當是在梓州作與翫月詩同時乃廣德元年)
雲裏不聞雙鴈過掌中貪見一珠新(洙曰三輔決錄曰孔融見韋乞將其)
(父書曰不意雙珠生於老蚌蘇曰馬梵賀人有子曰欣得掌中之一珠)秋風嫋嫋吹江漢
(洙曰謝靈運嫋嫋秋風過湘夫人云嫋嫋兮秋風)只在他鄉何處人
謝安舟楫風還起(洙曰謝安嘗與孫綽等泛海風起浪湧諸人並懼安吟嘯自若舟人以安)
(爲悅猶去不止風轉急安徐曰如此將何歸耶舟人默然即回衆咸服其雅量)梁苑池臺雪欲
飛(洙曰謝靈運雪賦歲將暮時既昏寒風積愁雲繁梁王不悅游於兔園俄而微霰零密雪下)杳杳
東山攜漢妓(洙曰謝靈運攜妓游東山趙曰戲言漢中王謝安攜妓東山之興杳杳然)泠泠
修竹待王歸(修可曰修竹梁孝王園名也續漢書梁王兔園多植竹即所謂修竹園地志云孝王)
(東苑方三百里苑中有鴈池修竹園)
投簡梓州幕府兼簡韋十郎官
補注(鶴曰梁權道編在寳應元年梓州作然詩云幕下郎官安穩無從來不奉一行書則)
(不在梓州作當是在漢州以後篇知之)
幕下郎官安穩無(趙曰出佛書問世尊曰世尊安穩否)從來不奉一行書
補注(希曰幕下郎官謂韋十以郎官而入梓州之幕唐多以朝士入州幕如韋應物寄洪州幕府盧侍御)
(是也應物詩亦云冰壺幕下清)因知貧病人須棄能使韋郎跡也疎
答楊梓州(廣德元年作)
補注(鶴曰詩云悶到房公池水頭坐逢楊子鎮東州蓋謂公在漢州遇楊也當是廣德元)
(年再至漢州時作)
悶到楊(洙曰一作房)公池水頭坐逢楊子鎮東州(洙曰梓州東州也)
却向青溪不相見回船應載阿戎遊(洙曰阮籍謂王渾曰與卿語不若與)
(阿戎談阿戎謂王戎也渾之子師曰楊梓州先人嘗守鑿池一百頃引水爲農田利今在梓州青溪之西號楊)
(公池今子又再守此州故甫詩有載阿戎遊之詩)補注(希曰鑿池百頃爲農田利史必書之而志皆不)
(載不知師注何所本楊公作房公爲是蓋公在漢州逢楊子去守梓州也若池爲楊公池在梓州其子又從而)
(鎮此州詩必不爾云也)
贈韋贊善别(寳應元年作)
補注(鶴曰詩云扶病送君發自憐猶未歸江漢故人少音書從此稀當是寳應元年梓州)
(作公又有贈韋贊善詩梁權道編在大歷五年潭州則韋亦流轉南州不得歸也韋乃韋見素)
(之後詳見後注唐志東宫有一名贊善大夫各五人掌傳令諷過失贊禮儀)
扶病送君發自憐猶不歸秖應盡客淚復作掩荆扉江
漢故人少音書從此稀往還二十載歲晚寸心違(蘇曰張季)
(鷹秋日北園詩旅途驚歲晚歸興與心違工部用語補綴尤有工巧了不見痕迹後進可爲師範)
送李卿煜(廣德元年作)
補注(鶴曰詩云王子思歸日長安已亂兵霑衣問行在走馬向承明當是廣德元年十二)
(月作按宗室世系表煜大鄭王房淮安忠公琇之子終刑部侍郎)
王子思歸日長安巳亂兵(趙曰王子指李煜時有吐蕃之亂也)霑衣問行
在(趙曰代宗車駕出幸陜也)走馬向承明(趙曰承明漢殿名)暮景巴蜀僻春
風江漢清晉山雖自棄魏闕尚含情(趙曰按宣室志載庶史有道士尹君)
(者隠晉山不食粟嘗餌栢葉北門從事嚴綬敬事之莊子言身在江湖之上心遊魏闕之下)
絶句(趙曰或云江邊踏青乃成都事每以三月三日出郊言踐踏青草故謂之踏青廣德元)
(年作)
補注(鶴曰梁權道編在寳應元年梓州作按公是年夏送嚴武至綿州尋避亂至梓巳是)
(秋豈踏青之時當是廣德元年春)
江邊踏青罷迴首見旌旗風起春城暮高樓鼓角悲(修可)
(曰唐李綽歲時記云三月上已有錫宴羣臣於曲江傾都人物於江頭褉飲踏青)補注(希曰盧公範饋)
(餉儀三月三日上踏青鞋)
九日登梓州城(寳應元年作)
補注(鶴曰公於寳應元年廣德元年皆在梓州今以後篇詩云去年登高郪縣北考之則)
(此詩在寳應元年作此詩云兵戈與關塞此日意無窮蓋指史朝義之亂未巳而黨項羌又入)
(宼也)
伊昔黃花酒如今白髮翁追歡筋力異望遠歲時同弟
妹悲歌裏朝廷醉眼中(蘇曰索休曰近戮子胥朝廷在吾醉眼中矣)兵戈與
關塞(趙曰兵戈以言戰鬭關塞以言屯戍時吐蕃之亂既戰復守也)此日意無窮
九日奉寄嚴大夫(趙曰時嚴武歸朝以御史中丞進爲大夫故云)
補注(鶴曰嚴武以寳應元年夏赴召公送至綿尋入梓故有何路出巴山之句蔡興宗魯)
(訔年譜所載同然武夏離成都而九日尚在巴嶺何其遲遲如此必是路梗)
九日應愁思經時冒險艱不眠持漢節(趙曰謂嚴武充明皇肅宗山陵)
(橋道使也)補注(希曰高帝紀注師古曰節以毛爲之上下相重取象竹節因以爲名將命者持之以爲信)
(趙注以爲武充橋道使故云殊非是時武未到闕尚在巴嶺也)何路出巴山(趙曰公自言也蓋公)
(時方在梓久客厭倦而欲出耳)小驛香醪嫩重巖細菊斑遙知簇鞍馬
迴首白雲間(趙曰公遥想其簇鞍馬而迴首白雲以望之北嚴武所謂杜二見憶者謂此也)
巴嶺答杜二見憶嚴武作
卧向巴山落月時(趙曰指言杜公也)兩鄉千里夢相思(趙曰嚴與杜各)
(在一鄉相去千里而夢想之也)可但步兵偏愛酒(洙曰阮籍聞步兵厨多美酒營人善釀求)
(爲校尉)也知光禄最能詩(洙曰謝光禄名莊字希逸所著文章四百餘首仕至光禄大夫)
江頭赤葉楓愁客(洙曰楚辭湛湛江水兮上有楓)籬外黃花菊對誰(趙曰)
(列以問杜公也使淵明採菊東籬下句)跂馬望君非一度(趙曰答杜前篇簇鞍馬之語)
冷猿秋鴈不勝悲(薛曰此詩洪覺謂之滑吞蘇李體見前卷題省中院壁注)
懷舊(趙曰懷蘇源明也公平生所最善今巳死而追悼之故曰懷舊永泰元年作)
補注(鶴曰詩云地下蘇司業蓋指源明也源明以廣德二年死此詩當作於永泰元年是)
(年公在成都亦有哭蘇少監鄭司戶詩梁權道編此詩於雲安作)
地下蘇司業親情獨有君(洙曰司業即源明也新史云雅善杜甫)那因喪
(一作衰)亂後(鄭曰喪息郎切)便有(一作作)死生分老罷知明鏡悲來
望白雲自從失詞伯不復更論文(趙曰王充論衡文詞之伯師曰時源明巳)
(死故云地下知明鏡言覽鏡知其衰老古有白雲篇觀蘇之篇詠則情不勝其悲)
所思(趙曰古樂府云有所思故公倚以爲題虔以禄山之汙貶台州司戸乾元二年作)
補注(鶴曰鄭虔之貶在至德二載十二月其去在乾元元年是時公在諫省而此詩云台)
(州信所傳何也無乃議罪之時公不與間既謂之信所傳則當是乾元二年未去諫省時作)
鄭老身仍竄台州信(洙曰一作始)所傳(洙曰鄭老虔也以賊汙貶台州)爲農
山澗曲卧病海雲邊世已疎儒素(蘇曰梁珩世方用兵戈與儒業相疎三代)
(典謨慮後此掃地)人猶乞酒錢(洙曰公嘗贈虔詩云賴得蘇司業時時與酒錢)徒勞望
牛斗無計斸龍泉(趙曰使牛斗之間有紫氣龍泉劒名也斸之爲言掘也以劒比虔之在台)
(州如劒之埋於土中徒望其衝牛斗之氣無由掘顯之也師曰台州屬吳吳應牛斗之域昔雷煥掘劒於豐城)
(獄上常有紫氣夜衝牛斗斸謂掘取之也喻虔有衝斗氣朝廷不用故云無計斸龍泉)
不見(魯曰近無李白消息乾元二年作)
補注(鶴曰詩云不見李生久蓋以公自開元中與白同遊齊兖至乾元元年白流夜郎時)
(可謂久矣此詩當是二年作故云世人皆欲殺梁權道編在寳應元年梓州作不知是年白已)
(死矣)
不見李生久佯狂真可哀(趙曰箕子被髮佯狂唐史載以永王璘之累流夜郎)世
人皆欲殺(趙曰白會赦還潯陽坐事下獄此衆人欲殺之證也)吾意獨憐才敏捷
詩千首飄零酒一杯匡山讀書處(鄭曰匡廬山也)頭白好歸來
(洙曰新史載白始隠岷山後客任城居徂徠山而不載匡山也修可曰范傳正李白新墓碑云白之先客居蜀)
(之彰明太白生焉彰明綿之屬邑有小大匡山白讀書於大匡山有讀書臺尚存其宅在清廉鄉後廢爲僧房)
(號隴西院蓋以太白得名所謂匡山乃彰明之大匡山非匡廬也)補注(鶴曰李白望廬山五老峯詩云)
(九江秀色可攬結吾將此地鎖雲松望廬山瀑布水詩云而我遊名山對之心益閒且諧宿所好永願辭人間)
(又南康軍圖經云李白性喜名山飄然有物外志以廬阜水石佳處遂往遊焉至五老峯愛其險峭竒勝曰天)
(下之壯觀也卜築於此吾將老焉今峯下有書堂舊基白後北歸猶不忍去乃指廬山曰與君再會不敢寒盟)
(丹崖綠壑神其鑒之故白送姪嵩遊廬山序又云慙未歸於名山指廬山而言也然則指廬山而言亦未必不)
(是元和十二年丁酉白樂天有祭匡山文)
題玄武禪師屋壁(寳應元年作)
補注(鶴曰高僧傳宋曇摩密多爲連眉禪師又爲大禪師蓋師之尊稱也以舊次前後篇)
(詩觀之當是寳應元年梓州作)
何年顧虎頭(趙曰世說載顧愷之爲虎頭將軍舊注以爲僧相誤矣)滿壁畫滄洲
(修可曰顧愷之小字虎頭晉陵無錫人多才氣尤工丹青傳寫形勢莫不絶妙曾於瓦棺寺北殿畫維摩詰畫)
(訖光耀月餘)赤日石林氣青天江海(洙曰一作水)流錫飛常近鶴
(洙曰天台賦振金策之鈴鈴飛錫杖也田曰圖經舒州潛山最竒絶而山麓尤勝誌公與白鶴道人欲之同謀)
(於梁武帝帝以二人悉具靈通俾各以物識其地得者居之道人云某以鶴止處爲記誌公云某以卓錫處爲)
(記已而鶴先飛去至麓將止忽聞空中錫飛聲誌公之錫遂卓於山麓道人不懌然以前言不可食遂各以所)
(識築室焉)杯渡不驚鷗(洙曰高僧傳杯渡者不知其名姓常乘木杯渡河因名焉不修細行不甚)
(精持飲酒食肉與俗人不殊趙曰傳燈錄載劉宋時杯渡者不知姓名嘗乘木杯渡水嘗宿一家竊一金像去)
(主人追之至孟津浮木杯渡河無假風掉輕疾如飛不驚鷗使列子海人有狎鷗之意)似得廬山
路真隨惠遠遊(洙曰世說遠公在廬山雖老講論不輟弟子中或有墮者遠公曰桑榆之光理)
(無遠照但願朝陽之輝時與並光明耳沈曰昔陶淵明與惠遠遊從結白蓮社甫以比之)
聞官軍收河南河北(新添春廣德元年作)
補注(鶴曰按通鑑史朝義屢敗於寳應元年之冬至廣德元年田承嗣說令親往幽州發)
(兵還穎莫州請自留守莫州朝義既去承嗣即以城降送朝義母妻子於官軍又范陽節度使)
(李懷仙已因中使駱奉仙請降至温泉驛懷仙遣兵追之朝義窮蹙縊於林中今詩云劒外忽)
(傳收薊北正謂此也又云青春作伴好還鄉乃廣德元年春作)
劒外忽傳收薊北初聞涕淚滿衣裳却看妻子愁何在
漫卷詩書喜欲狂(趙曰讀書之際聞巳收薊北得妻子有長聚之慶所以漫卷之而喜欲至)
(於狂也)白首放歌須縱酒青春作伴好還鄉即從巴峽穿
巫峽便下襄陽向洛陽(余曰田園在東京)
涪江泛舟送韋班歸京(得山字春廣德元年作)
補注(鶴曰涪江在梓州故有涪城縣詩云傷春一水間當是廣德元年春在梓州作)
追餞同舟日傷春(洙曰作心)一水間(趙曰古詩云相望一水間)飄零爲
客久衰老羨君還花遠(洙曰一作雜)重重樹雲輕處處山(趙曰)
(一作花遠非蓋重重樹則已有遠意不可疊用也)天涯故人少更益鬢毛斑
春日梓州登樓二首(廣德元年春作)
補注(鶴曰詩云江水流城郭春風入鼓鞞當是廣德元年春作又云戰場今始定蓋以史)
(朝義巳死)
行路難如此登樓望欲迷身無却少壯跡有但羈栖江
水流城郭春風入鼓鞞(洙曰石勒聞鼔鞞之聲)雙雙新燕子依舊
巳銜泥(洙曰古詩思爲雙飛燕銜泥巢君堂師曰甫言久客一身羈栖今日登樓所見景物如此不無)
(所感)
天畔登樓眼隨春(洙曰一作風)入故園(趙曰指洛陽也)戰場今始定
移柳更(洙曰一作豈)能存(趙曰史朝義巳滅戰場雖定而故園舊所移柳更能存乎更疑辭也)
補注(希曰李華曰此古戰場也常覆三軍今云定則不復用兵矣移柳正用陶依課諸營種柳事言既寢)
(兵則可移柳而柳亦可存也)厭蜀交遊冷(蘇曰廖岸遷居人問其故曰厭此交態寒冷故有所)
(適耳)思吳勝事繁(歐曰晉張翰守官於洛及秋風起忽思吳蓴菜鱸魚之興遂棄官歸甫既厭蜀)
(欲適吳楚故有思吳之句)應須理舟楫長嘯下荆門(定功曰袁山松宜都山川記曰)
(南崖有山名荆門北崖有山名虎牙二山相對有象門然)
遣憤(永泰元年作)
補注(鶴曰詩云聞道花門將論功未盡歸當是永泰元年子儀與回紇再盟藥葛羅帥衆)
(追吐蕃子儀使白元光帥精騎與之俱殺吐蕃於靈臺西原萬計又破之於涇州於是回紇胡)
(禄督等二百餘人入見前後贈賚繒帛十萬疋府藏空竭稅百官俸以給之此所以爲可憤也)
(事見通鑑詩云蜂蠆終含毒雷霆可震威莫令鞭血地再濕漢臣衣可謂身在江湖而心存王)
(室也)
聞道花門將(洙曰回紇也)論功未盡歸自從收帝里(趙曰長安也)
誰復總戎機蜂蠆終懷毒(洙曰左傳君無謂邾小蜂蠆有毒況國乎蘇白武黨廟記)
(張良謂蕭何曰黥布輩如蜂蠆逐時暫親近人其懷毒之性不革)雷霆可震威(洙曰賈山傳人)
(性之威非特雷霆也趙曰大意以回紇助討史朝義恐其恃功難制欲早加威以絶止之)莫令鞭血
地再濕漢臣衣(洙曰時回紇恃功陵暴此詩之作蓋有所警也師曰禄山亂回紇以兵助討賊)
(其後恃功桀驁故蜂蠆終懷毒欲帝震之以威無使彼再蹈禄山之陷京闕也漢書云禁中非刑人鞭血之地)
(鞭血地指禁中也花門將即回紇之將)
送竇九歸成都(廣德元年作)
補注(鶴曰竇九意是檢察竇侍郎者故詩云持節廣德元年梓州作)
文章亦不盡竇子才縱横非爾更持節何人符大名讀
書雲閣觀問絹錦官城我有浣花竹題詩須一行
贈裴南部(新添年廣德元作)
補注(鶴曰南部縣名屬閬州詩云塵滿萊蕪甑堂横單父琴是裴爲南部宰元年公至閬)
(州時贈之)
塵滿萊蕪甑堂横單父琴(蘇曰范丹字史雲爲萊蕪令清貧人歌曰釜中生魚范萊)
(蕪甑中生塵范史雲宓子賤爲單父宰彈琴不下堂而治)人皆知飲水公輩不偷金
(本中曰鄧攸爲吳郡載米之郡惟飲吳水而巳同舍郎誣直不疑偷金不疑買償之)梁獄書應作
(去聲)秦臺鏡欲臨獨醒時所嫉羣小謗能深即出黃沙在
應須白髮侵使君傳舊德巳見直繩心
奉送崔都水翁下峽(新添年廣德元作)
補注(鶴曰詩云無數涪江筏當是廣德元年梓州作觀末句則知公有意於到䕫矣)
無數涪江筏(鄭曰筏房越切海中桴)鳴橈總發時(鄭曰橈如招切楫也)别離
終不久宗族忍相遺白狗黃牛峽(鄭曰十道志開州有白狗峽又有黃牛峽)
朝雲暮雨祠所過憑問訊(過古禾切)到日自題詩
郪城西原送李判官兄武判官弟赴成都府(鄭曰郪七)
(稽切縣名在梓州)
補注(鶴曰詩云野花隨處發官柳著行新當是廣德元年春作)
憑高送所親久坐惜芳辰遠水非無浪(趙曰以言其行路之辛苦)他
山自有春(蘇曰阮咸歸陳留咸曰看洛中春罷去王尚曰他山春色甚可人意清泉白石清人耳目)
(比洛中無塵土氣味)野花隨處發官(洙曰一作妖)柳著行新(行胡岡切)天際
傷愁别離筵何太頻(師曰甫與二判官於情最親臨此送别言其此去如遠水不能無風)
(浪他山雖有春兄弟不得同賞以至野花官柳觸目使人不能無傷感也)
題郪原郭三十二明府茅屋壁(與前篇同時作)
補注(鶴曰詩云雲散灌壇雨春青彭澤田當是在梓州作與前篇同時)
江頭且繫船爲爾獨相憐雲散灌壇雨(鄭曰博物志太公爲灌壇令)
春青彭澤田補注(希曰彭澤縣名雖在江州以郭明府爲縣令故用淵明事淵明有田種秫)
頻驚適小國一擬問高天補注(希曰楚辭有天問)别後巴東路
逢人問幾賢
客夜(寳應元年作)
補注(鶴曰公寳應元年自綿至梓時家在成都秋晚方迎家再至梓今云老妻書數紙應)
(悉未歸情當是在梓州作若如梁權道編在是年閬州詩内則家固同在也)
客睡何曾著秋天不肯明入簾殘月影高枕遠江聲補
注(希曰葉挺嘗云客睡何曾著秋天不肯明工在不肯字入簾一本作捲簾)計拙無衣食途
窮仗友生(洙曰見今日暮途窮注伐木詩不如友生)老妻書數紙應悉未歸
情
陪王侍御宴通泉東山野亭(寳應元年作)
補注(鶴曰通泉縣名屬梓州當是寳應元年冬十一月公至通泉時作梁權道編在廣德)
(元年非惟蔡興宗魯訔年譜編在寳應元年)
江水東流去清樽日復斜異方同宴賞何處是京華亭
景臨山水村煙對浦沙狂歌遇形勝得醉即爲家(蘇曰阮宣)
(飄流往來人間居止何地曰得醉處即爲家)
客亭(寳應元年秋作)
補注(鶴曰與客夜詩同是寳應元年秋在梓州作)
秋窗猶曙色落木更天(洙曰一作高)風日出寒山外江流宿
霧中聖朝無棄物(蘇曰王祥聖世物無大小皆料材適用無棄擲者)老病巳成
(一作衰)翁多少殘生事飄零似轉蓬
行次鹽亭縣聊題四韻奉簡嚴遂州蓬州二使君
諮議諸昆季(廣德元年作)
(魯曰此詩奉簡嚴遂州兩兄弟以比蜀之名士)補注(鶴曰鹽亭縣屬梓州當是廣德元年)
(公自梓州至鹽亭時作公是年春夏在梓鹽亭縣在梓州東九十里遂州與梓州爲鄰蓬州則)
(鄰於閬州而閬與梓又爲鄰也嚴非梓州人則所領州近梓故公有此詩)
馬首見鹽亭高山擁縣青雲溪花淡淡(洙曰一作漠漠)春郭水
泠泠全蜀多名士(洙曰蜀都賦近則江漢炳靈世載其英鬱若相如皭若君平王襃曄曄而)
(秀發揚雄含章而挺生趙曰多名士指言當日之人)嚴家聚德星(洙曰陳仲子從諸子造荀季和)
(德星聚太史奏賢人聚也)長歌意無極好爲老夫聽
倚杖(洙曰鹽亭縣作趙曰鮑昭有倚杖牧雞豚之句故公倚以爲題廣德元年春作)
補注(鶴曰詩云山縣早休市江橋春聚船當是廣德元年春作)
看花雖郭外倚杖即溪邊山縣早休市江橋春聚船狎
(洙曰一作野)鷗輕白浪(洙曰子列子有狎鷗翁言忘機故物亦不懼趙曰言可狎之鷗遊泳乎白)
(浪之中)歸鴈(一作鳥)喜青天物色兼生意凄凉憶去年
泛江送魏十八倉曹還京因寄岑中允參范郎中
季明(廣德元年作)
補注(鶴曰詩云帝鄉愁緒外春色淚痕邊指玄宗肅宗將葬當是廣德元年梓州作是年)
(岑參自號州長史歸爲太子中允)
遲日深春(洙曰一作江)水(洙曰詩春日遲遲)輕舟送别筵帝鄉愁緒
外春色淚痕邊見酒須相憶將詩莫浪傳補注(希曰朝野僉載)
(咸亨中謠曰莫浪傳阿婆瞋)若逢岑與范爲報各衰年
送路六侍御入朝(廣德元年春作)
補注(鶴曰詩云劒南春色還無賴觸忤愁人到酒邊當是廣德元年春梓州作)
童稚情親四十年(洙曰言相得於總角)中間消息兩茫然更爲後
會知何地忽漫相逢是别筵不分桃花紅似錦(蘇曰李夫人病)
(起南園桃花盛開李不悅武帝問其故李曰不分桃花如錦惱人病眼帝感其言遂去其花爲一國笑)生
憎柳絮白於綿劒南春色還無賴觸忤愁人到酒邊(師曰)
(甫與路侍御相得於總角之時中間不得消息未知後會在何處言今春色使人愁悶不若以酒消遣之)
泛江送客(廣德元年作)
補注(鶴曰詩云二月頻送客東津江欲平當是廣德元年公暫遊左綿時作東津在綿州)
(按打魚歌云綿州江水之東津)
二月頻送客東津江欲平煙花山際重舟楫浪前輕淚
逐勸杯落愁連吹笛生(洙曰馬融去京踰年有洛客逆旅吹笛暫聞之甚悲感)離
筵不隔日那得易爲情(洙曰離筵祖席也)
上牛頭寺(廣德元年作)
補注(鶴曰寺在梓州當是廣德元年作牛頭山在梓州九州記云葛仙翁嘗遊於此)
青山意不盡衮衮上牛頭(趙曰衮衮相繼不絶之義)補注(希曰寰宇記云牛頭)
(山在梓州郪縣西南二里高一里形似牛頭四面孤絶下有長樂寺樓閣煙花爲一方之勝槩)無復能
拘礙真成浪出遊花濃春寺靜竹細野池幽何處鶯啼
切移時獨未休
望牛頭寺(廣德元年作)
補注(鶴曰詩云春色浮山外而上篇云濃花春寺靜當是與之同時作)
牛頭見鶴林(薖曰鶴林即靈仙觀也)梯逕繞幽深(洙曰一作秀麗一何深)春
色浮(洙曰一作流)山外天河宿(洙曰一作沒)殿隂(詠曰言殿高通天河也)傳
燈無白日(洙曰釋書以燈諭法謂能破暗也六祖相傳一法故云傳燈故釋書有傳燈錄趙曰此言)
(長明燈也借傳燈字言之所以照夜而白日亦有燈故云無白日)布地有黃金(洙曰見長者自)
(布地注趙曰言佛宇有黃金布地)休作狂歌老回看不住心(洙曰釋書有不住相)
(趙曰佛書有住相而公用之取於無所住而生其心之義也)
上兜率寺(兜當侯切)
補注(鶴曰寺在梓州當是廣德元年作)
兜率知名寺(洙曰佛書有兜率天宫故取以名寺)真如會法堂(洙曰真如禪理也趙)
(曰佛書言真如實際)江山有巴蜀(趙曰江山自有巴蜀時便有之此乃羊叔子所謂自有宇宙來)
(便有此山之義)補注(鶴曰此謂江山占巴郡蜀郡之地蓋劒南道古梁州之域漢巴郡蜀郡之地寺在梓)
(州故云非謂江山自有巴蜀時便有之)棟宇自齊梁庾信哀雖久何顒好
不忘(洙曰何顒後漢人尚氣節感友人之義與李膺善後爲宦者所陷亡匿汝南間所至皆稱其豪傑袁)
(紹愛慕之私與往來結奔走之友趙曰庾信作哀江南賦所以哀者以金陵瓦解而身竄荒谷後漢黨事起顒)
(私入洛陽後袁紹計議其爲求救援以濟其患蓋公言身巳流離有庾信之哀而哀愁之中不忘交好何顒者)
(有救之之心也師曰言甫所至爲人所好詩所謂在彼無惡在此無斁是也)白牛車遠近(趙曰)
(法華經云有太白牛肥壯多力以駕寳車蓋喻大乘也)且欲上慈航(夢符曰按清涼禪師序般)
(若心經云般若者苦海之慈航昏衢之巨燭也)
望兜率寺
補注(鶴曰與前篇同時作)
樹密當山徑江深隔寺門霏霏雲氣重(洙曰九章曰霰雷紛其無垠兮)
(雲霏霏而乘宇)閃閃浪花翻不復知天大空餘見佛尊時應清
盥罷隨喜給孤園(洙曰釋書有給孤園又有給孤長者)
甘園(廣德元年作)
補注(鶴曰詩云春日清江岸又云白雪避花繁橘之開花在春晚當是廣德元年作)
春日清江岸千甘二頃園青雲著(洙曰一作羞)葉密白雪避
花繁(洙曰郭璞柑贊花染繁霜葉鮮翠籃趙曰本言密葉如雲白花如雪而變其語云雲羞雪避乃公新)
(竒之句)結子隨邊使開筒近至尊(洙曰蜀柑歲入貢蘇曰隋文帝好食柑蜀中摘)
(董柑即以蠟汗其蔕用筠籃盛封之使不泄香氣)後於桃李熟終得獻金門(洙曰)
(公自記意於章末)
數陪李梓州泛江有女樂在諸舫戲爲豔曲二首
(廣德元年春作)
補注(鶴曰詩云競將明媚景偷眼豔陽天當是廣德元年春作)
上客迴空騎佳人滿近船江清歌扇底(洙曰以扇自障而歌故謂之歌)
(扇)野曠舞衣前玉袖淩風並金壺隠浪偏補注(希曰玉袖如霍)
(光傳所謂玉衣子虛賦所謂玉綏蓋以玉爲飾也)競將明媚色偷眼豔陽天(洙曰)
(一作年趙曰公言佳人自衒其美色偷眼瞻視春光以爭相勝之意鮑明遠詩兹辰自爲美當避豔陽天)
白日移歌袖青霄近笛牀翠眉縈度曲(鮑曰古詩云度曲翠眉低)補
注(鶴曰前漢元帝紀自度曲被歌聲應劭曰自隠度作新曲因持新曲以爲歌詩聲也臣瓚曰度曲謂歌終)
(更授其次謂之度曲西京賦曰度曲未終雲起雪飛張衡舞賦亦曰度終復位次受二八師古曰應荀二說皆)
(是)雲鬢儼分行立馬千山暮迴舟一水香使君自有婦
莫學野鴛鴦(修可曰古樂府陌上桑羅敷行云使君謝羅敷寧可共載車羅敷前致詞使君一何)
(愚使君自有婦羅敷自有夫李梓州泛江有女樂公用此以諷之)
登牛頭山亭子(廣德元年作)
補注(鶴曰詩云猶殘數行淚忍對百花叢當是廣德元年作與上牛頭寺同一時作)
路出雙林外亭窺萬井中(洙曰市井也)江城孤照日山(洙曰一作春)
谷遠含風兵革身將老關河信不通(趙曰吐蕃猶盛也)猶殘數
行淚忍對百花叢
陪李梓州王閬州蘇遂州李果州四使君登惠義
寺(廣德元年春作)
補注(鶴曰詩云春日無人境又云鶯花隨世界當是廣德元年春在梓州作魯訔年譜亦)
(云在是年)
春日無人境虛空不住天(修可曰取佛書不住相意謂天運無常以成四時覺範曰)
(不住者言無著也)鶯花隨世界樓閣倚山巔(洙曰倚一作寄爾雅釋名山頂曰冢)
(亦曰巔)遲暮身何得(洙曰言衰老而未有所得也)登臨意惘然誰能解
金印(趙曰所以諷四使君也)瀟洒共安禪(洙曰一云三軍將五馬若箇合安禪蘇曰王得)
(至少室山寺愛其瀟洒顧弟待曰好解金印共此安禪庶免榮華之累弟笑而不答)補注(希曰法華經偈)
(曰安禪合掌)
送何侍御歸朝(彦輔曰李梓州泛舟筵上作廣德元年作)
補注(鶴曰詩云舟楫諸侯餞又云春日垂霜鬢當是廣德元年泛江作)
舟楫諸侯餞(趙曰言李梓州作泛舟之筵也)車輿使者歸(洙曰御史乃使者)山
花相映發水鳥自孤飛春日垂霜鬢天隅把繡衣(洙曰漢御)
(史繡衣持斧)故人從此去(洙曰一作遠)寥落寸心違
江亭送眉州辛别駕昇之(得無字作廣德元年)
補注(鶴曰公有江亭王閬州筵餞蕭遂州則江亭在閬州當是廣德二年春公在閬州作)
(梁權道編在梓州作恐非)
柳影含雲幕(洙曰一作重)江波近酒壺異方驚會面終宴惜
征途(趙曰曹子建詩終宴不知疲)沙暖低風蝶天晴喜浴鳬别離傷
老大意緒日荒蕪(蘇曰孔孟傷别離情悰唯傷老大)
涪城縣香積寺官閣(鄭曰涪城梓州縣廣德元年作)
補注(鶴曰長安亦有香積寺代宗爲元帥率諸軍屯於香積寺是也此寺在梓州涪城縣)
(不得不以涪城縣冠寺名之上不如牛頭寺兜率寺直以寺言涪城在梓州西北五十五里詩)
(云寺下春江深不流亦當是廣德元年春作)
寺下春江深不流山腰官閣迥添愁含風翠壁孤雲細
背日丹楓萬木稠小院回廊春(洙曰一作青)寂寂浴鳬飛鷺
晚悠悠諸天合在藤蘿外昏黑應須到上頭(洙曰釋書有諸天皆)
(言勝樂事公之末章因以見志也蘇曰常琮侍煬帝遊寳山帝曰幾時到上方琮曰昏暗應須到上頭左右失)
(笑帝曰淳古君子也)
戲題寄上漢中王三首(寳應元年作)
(洙曰時王在梓州初王乃斷酒不飲篇中有戲)補注(鶴曰按漢中王傳肅宗詔收羣臣馬)
(助戰瑀與魏少遊持不可帝怒貶蓬州長史而舊史魏少遊傳云率羣臣馬在乾元二年十月)
(今詩云成都老客星一别五愁螢謂公自乾元六年出華州時與王别至寳應元年爲五年則)
(公是年在成都故曰成都老客星而趙注謂此梓州詩爲非王注謂王時在梓州亦非蓋詩云)
(不能隨皂蓋則王尚在蓬州雖當更代而道便未得歸故詩又云羣盜無歸路今考此云不能)
(隨皂蓋及奉漢中王手札詩云剖符來蜀道皆是太守事疑史誤且魏少遊是時以衞尉卿貶)
(渠州長史而瑀以親王無容亦貶長史當是刺史而史誤爲長史無疑)
西漢親王子(洙曰王讓皇帝之子汝南王璡弟也)補注(希曰蔡邕獨斷漢制皇子封王其實)
(諸侯也周末諸侯或稱王漢天子稱皇帝故以王號加之總名諸侯王封德彝曰漢所封惟帝子若親昆弟其)
(屬遠非大功不立)成都老客星(洙曰公自喻也趙曰嚴武與光武同宿史占客星犯帝座)百
年雙白鬢一别五秋(洙曰一作飛)螢(洙曰五飛螢則歲五換矣)忍斷杯中
物(蘇曰吳術好飲酒因醉詬權貴遂誡酒阮宣命飲術曰近斷飲宣歐其背曰看看老逼癡漢忍斷杯中物)
(耶抑而飲之)秖看座右銘(洙曰崔子玉有座右銘)不能隨皂蓋(趙曰皂蓋指漢)
(中王也漢二千石朱轓皂蓋)補注(希曰漢中王貶蓬州長史長史别駕不應稱皂蓋孔恂爲别駕别駕)
(車有屏星如刺史車豈皂蓋亦然耶)自醉逐浮萍
策杖時能出王門異昔遊(洙曰謂其斷酒也)巳知嗟不起(師曰王以)
(酒得病遂斷飲)未許醉相留蜀酒濃無敵(洙曰蜀都賦觴以醥清一醉累月)江
魚美可求終思一酩酊淨掃鴈池頭(鄭曰西京雜記梁孝王死有鴈池)
羣盜無歸路衰顔會遠方尚憐詩警策(洙曰文賦立片言以居要乃一)
(篇之警策趙曰梁鍾嶸作詩品曰陳思贈弔仲宣七哀公幹思友阮籍詠懷靈運鄴中士衡擬古陶公詠貧之)
(製惠連搗衣之作皆五言之警策者)猶憶酒顛狂魯衞彌尊重(芻曰語云魯衞之政)
(兄弟也漢中王與兄璡俱領重鎮)徐陳略喪亡(洙曰魏文帝與王粲書云徐陳應劉一時俱逝)
(何數言之間零落略盡趙曰言王賓客多喪)空餘枚(洙曰一作故)叟在應念早升
堂(洙曰枚叟公自喻也趙曰雪賦延枚叟)
陪章留後侍御宴南樓(得風字作廣德元年)
補注(鶴曰按舊史梓州刺史章彝初爲武判官及是小不副意召赴成都殺之乃在廣德)
(二年再鎮成都時則前所謂李梓州者乃寳應元年及廣德元年之春在梓州而是年之夏至)
(二年則章侍御守梓州也此詩云朝廷燒棧比事亦在廣德元年當是其年夏末作)
絶域長夏晚(趙曰非吾鄉而在遠亦可用絶域矣)補注(鶴曰凡材茂行可使絶域漢武帝詔)
(也當時絶域指匈奴遠國而言公今於蜀亦云者蓋蜀在漢亦夷地也)兹樓清宴同朝廷
燒棧北鼓角滿天東(洙曰謂在大散之北也高祖入漢張良說高祖燒絶棧道攻破大散)
(雅州在蜀之西地地多雨名漏天滿一作漏趙曰因宴南樓而望長安也)補注(鶴曰廣德元年吐蕃陷隴)
(右諸州詔焚大散關公在成都言之則燒棧北也是時史朝義已自殺東郡又隔年巳無事鼔角不至於滿天)
(東舊注漏天或是猶言朝廷在燒棧之北鼓角在漏天之東雅州屬西川而梓爲東川故也又寰宇記云巂州)
(有漏天巂亦屬西川)屢食將軍第(蘇曰吳罕屢乞食於將軍第宥俱蒙魚味)仍騎御史
驄(洙曰見憲府舊乘驄注唐曰甫以避亂食章公之宅騎章公之馬敘其恩禮之厚)本無丹竈
術(洙曰道家燒丹之事修可曰江文通别賦華隂上士服食還仙術既妙而猶學道以寂而未傳守丹竈而)
(不顧鍊金鼎而方堅)那免白頭翁(洙曰言無丹竈之術以延年也)宼盜狂歌外形
骸痛飲中(洙曰以酒自飲耳)野雲低渡水簷雨細隨風出號江
城里(趙曰夜傳號令此節度府之事也)題詩蠟炬紅(趙曰言宴中明燭而題詩)此身
醒復醉不擬哭途窮(洙曰阮籍以酒自隠故得免難出不由徑遇途窮則慟哭而反公自)
(言取籍之自隠於酒而不倣其哭窮途也)
臺上(得凉字)
補注(鶴曰詩云改席臺能迥當是自南樓復宴臺上而作也)
改席臺能迥(趙曰改席則自南樓改於臺上也)留門月復光雲霄遺暑
濕(洙曰蒸鬱也)山谷進風涼老去一杯足(洙曰不如生前一杯酒)誰憐
屢舞長(洙曰賓之初筵屢舞傞傞)何須把官燭似惱鬢毛蒼
送王十五判官扶侍還黔中(得開字作廣德元年)
補注(鶴曰詩云大家東征逐子回又云青青竹笋迎船出當是王侍母於夏初歸黔中郡)
(即黔州採訪使之所治舊次廣德元年)
大家東征逐子回(洙曰後漢曹世叔妻者班彪之女名昭字惠姬和帝數召入宫令王后貴)
(人師事焉號曰大家子殼爲陳留長垣縣長大家隨至官作東征賦以敘行李趙曰大家指言王判官母)風
生洲渚錦帆開(洙曰煬帝以錦爲帆)青青竹笋迎船出白白江魚
入饌來(修可曰楚國先賢傳孟宗至孝母好食笋冬月無之宗入林中哀號笋爲之生後漢烈女傳姜)
(詩及妻龐氏並至孝母好飲江水嗜魚鱠又不獨食夫婦嘗力作鱠呼鄰母共之舍側忽有泉湧味如江水每)
(日輙出雙鯉常供二母之膳王判官侍母回黔故有此句)離别不堪無限意艱危深
仗濟時才黔陽信使應稀少(鄭曰寰宇記黔州黔陽郡)莫怪頻頻勸
酒杯(蘇曰蕭鳳使玉門關弟肅勸酒頻頻謂兄曰醉中庶使分袂不悲)
隨章留後新亭會送諸君(新添年廣德元作)
補注(鶴曰諸君一本作諸軍然作君者爲是新亭在梓州當是廣德元年作)
新亭有高會行子得良時補注(希曰漢項羽傳飲酒有高會行子得良時亦楚)
(辭日吉兮良辰又歴吉日兮吾將行之義)日動映江幕風鳴排檻旗絶葷終
不改歡酒欲無詞巳墮峴山淚(鄭曰在襄陽羊祜作鎮曰立碑記功於此)因
題零雨詩
倦夜(廣德二年作)
補注(鶴曰詩云竹凉侵卧内野月滿庭除當是在浣花作廣德二年自閬州歸未爲參謀)
(時詩又云萬事干戈裏蓋吐蕃之亂未巳)
竹凉侵卧内(趙曰漢書引入卧内)野月滿庭隅重露成涓滴(墮也)稀
星乍有無(洙曰明滅也)暗飛螢自照(蘇曰王&KR0008;如飛螢自照言其勢焰尋常也)水
宿鳥相呼(洙曰蜀都賦雲飛水宿修可曰師曠禽經曰陸鳥曰棲水鳥曰宿又曰凡鳥朝鳴曰嘲夜)
(鳴曰㖡林鳥以朝嘲水鳥以夜㖡蘇曰江湜水鳥相呼言其欲共安居也)補注(希曰春秋繁露曰鶴水鳥)
(也夜半水立感其生氣則益喜而鳴)萬事干戈裏空悲清夜徂(師曰古詩云良馬白)
(日足壯士中夜心甫有感詩之志而不見用於時故空悲清夜徂)
悲秋(寳應元年作)
補注(鶴曰詩云家遠傳書日又云羣盜尚縱横當是寳應元年秋在梓州未歸迎家時作)
(是時史朝義與吐蕃之亂未巳)
凉風動萬里羣盜尚縱横家遠傳(洙曰一作待)書日秋來爲
客情(洙曰此二事皆情意之極者)愁窺高鳥過(洙曰高鳥言東西南北猶得所適)老
逐衆人行(洙曰老者尚爲衆人亦悲時之不與也)始欲投三峽何由見兩
京
對雨(廣德元年作)
補注(鶴曰此詩當作於廣德元年梁權道亦編在此年詩云雪嶺防秋急謂是年吐蕃入)
(寇公將入閬州故曰不愁巴道路)
莽莽天涯雨江邊獨立時不愁巴道路(趙曰指言梓州也)恐濕
漢旌旗雪嶺防秋急(趙曰雪嶺在松維州之外)繩橋戰勝遲(洙曰見防秋却)
(背五繩橋注趙曰以岷江湍急不可爲梁乃竹繩爲橋駕虛而渡)西戎甥舅禮(洙曰言父尚公)
(主則子爲甥中國爲舅也)未敢背恩私(趙曰景龍一年以金賊公主妻贊普今公望其篤甥舅之)
(禮而勿背焉師曰時回紇恃功欲入寇甫不愁飄轉道路之間恐關中復遭汚辱也故託意言不愁巴道路恐)
(濕漢旌旗胡人秋高馬肥常入宼故曰防秋雪嶺繩橋皆蜀中蜀人以竹綍爲橋名曰繩橋)補注(鶴曰)
(九域志云雪嶺距威州二百六十里山有九峯上有積雪春夏不消威即維州高適傳適出西山三城置成論)
(東西兩川當合爲一即雪嶺也唐志注唐興有羊灌田朋笮繩橋三守捉城今指繩橋蓋三城之一非謂岷江)
(以竹繩爲橋也)
警急(趙曰時高適代崔光遠領西川節度使廣德元年作)
補注(鶴曰崔光遠憂恚而死在上元二年以適代光遠在其年建丑月而松州陷於吐蕃)
(却在廣德元年十二月趙注爲非此詩云松州會解圍則是在未陷時作公時在閬州)
才名舊楚將妙略擁兵機(趙曰以美高適也)玉壘雖傳檄松州
會解圍(洙曰傳檄言吐蕃入寇檄書相聞也趙曰廣德元年吐蕃取隴右十二月遂亡松維保三州)
補注(鶴曰高適至德間爲揚州大都督府長史淮安節度使故曰舊楚將玉壘山在彭州導江縣有玉壘)
(記)和親知計拙公主漫無歸(洙曰見留花門注趙曰吐蕃方請和繼而又叛)補
注(希曰和親謂以安成金城公主降吐蕃而卒不免其入寇所以爲計拙舊注云見留花門注然非回紇也)
青海今誰得西戎實飽飛(洙曰曹公言吕布猶鷹也飽則飛去按唐書適代崔光遠)
(爲節度吐蕃取隴右適出兵南鄙以牽制之既無功遂亡松維二州趙曰言青海爲吐蕃所有其勢如鷹之飽)
(而飛揚不就縶紲也)
王命(廣德元年作)
補注(鶴曰詩云牢落新燒棧謂廣德元年燒大散關蒼茫舊築壇謂是年吐蕃寇近幾旋)
(命子儀禦敵子儀久閒廢才得二十騎而行詩又云巴西道路難巴西閬州也時公在閬州當)
(是廣德元年十月作)
漢北豺狼滿巴西道路難(趙曰漢與巴相連蓋吐蕃入寇之地)血埋諸將
甲骨斷使臣鞍(趙曰廣德元年使李之芳崔倫往聘吐蕃留不遣虜破邠州入奉天天子幸陜)
(使臣指李之芳崔倫矣骨斷則憂懼而骨欲斷折之義)補注(鶴曰諸將云者如渭北行營兵馬使吕同)
(將將精卒二千與吐蕃戰於盩厔兵盡爲虜所擒而六軍逃潰者多在商州諸將縱兵暴掠是也御史大夫李)
(之芳等使吐蕃爲虜留兩年不歸事並見通鑑)牢落新燒棧(洙曰漢高紀張良說漢王燒絶棧道)
(棧即閣也今謂之閣道)蒼茫舊築壇(洙曰漢王齊戒設壇場拜韓信爲大將軍趙曰時雍王䀨)
(爲兵馬元帥子儀副之而禦奉天之寇委子儀則舊築壇指郭令公也)深懷喻蜀意慟哭
望王官(洙曰司馬相如有喻巴蜀檄時段子璋反東川適與崔光遠逆戰斬之光遠不戢兵遂大掠至)
(有斷士女腕取金者故民怨哭而欲聞王命也)補注(鶴曰段子璋事在上元二年與此詩相距二年所引)
(非蓋廣德二年吐蕃陷松維保三州及雲山新築二城西川節度使高適不能求於是劒南西山諸州亦入於)
(吐蕃矣巴蜀之人陷新夷虜所以慟哭望王官之至巴蜀諸州既陷則血埋諸將之甲又可知矣)
征夫(廣德元年作)
補注(鶴曰詩云十室幾人在千山空自多時廣德元年吐蕃陷松維州高適在蜀調征夫)
(防守故有此作自警急至此三首皆爲高適作所以譏其不能禦虜也首冠以才名舊楚將妙)
(略擁兵機之句而其下皆敗北之事則機略可見矣)
十室幾人在千山空自多路衢惟見哭城市不聞歌(洙曰)
(民苦役故多怨哭)漂梗無安地(蘇曰宗夀已身如水上浮梗南北無安身之地趙曰此公自言)
(爾蓋旅寓之人如梗之飄蕩於義分明)銜枚有荷戈(洙曰漢紀章邯夜銜枚擊項梁師古曰銜)
(枚者止言語讙囂欲令敵人不知其來也周官有銜枚氏枚狀如蓍横銜之蘇曰吳起中夜起謂裨將曰防彼)
(銜枚荷戈衝突吾寨)官軍未通蜀吾道竟如何
惠義寺園送辛員外(廣德元年作)
補注(鶴曰惠義寺在梓州當是廣德元年作)
朱櫻此日垂朱實郭外誰家負郭田萬里相逢貪握手
高才仰望足離筵
又送(廣德元年作)
補注(鶴曰魯訔年譜云公送辛員外暫至綿今詩云直到綿州始分首則魯之說爲是廣)
(德元年作)
雙峯寂寂對春臺萬竹青青照(洙曰一作送)客杯細草留連
侵坐軟殘花悵望近人開同舟昨日何由得並馬今朝
未擬迴直到綿州始分首江頭樹裏共誰來
章梓州橘亭餞成都竇少尹(得凉字新添)
補注(鶴曰此詩一本作兩首自衰老應爲難離别已下題曰長流然合爲一者是當在廣)
(德元年秋作是年九月公至閬)
秋日野亭千橘香玉杯錦席高雲涼主人送客何所作
(音佐)行酒賦詩殊未央衰老應爲難離别賢聲此去有輝
光預傳籍籍新京兆青史無勞數趙張補注(希曰成都前號南京)
(公故借京尹事用前漢趙廣漢行京兆尹滿歲爲真張敞亦爲京兆尹故吏民語曰前有趙張後有三王)
送元二適江左(廣德元年作)
補注(鶴曰詩云風塵爲客日謂廣德元年九月吐蕃入寇此詩是時作)
亂後今相見秋深復遠行風塵爲客日(趙曰公言其遭戰鬭之時旅泊)
(於外)江海送君情晉室丹陽尹(洙曰温嶠爲丹陽尹)公孫白帝城(洙曰)
(公孫據白帝城師曰丹陽尹指元二適丹陽也白帝城甫自言客居夔州也)經過自愛惜取
次莫論兵(洙曰元嘗應孫吳科舉)
章梓州水亭(洙曰時漢中王兼道士席謙在會同用荷字韻廣德元年作)
補注(鶴曰魯訔梁權道皆以爲在廣德元年然是年春梓州是李使君夏方是章彝爲刺)
(史詩云秋水席邊多當是其秋作)
城晚通雲霧亭深到芰荷吏人橋外少(蘇曰尹伯吉爲丹陽令好飲語)
(友人曰可同過橋飲彼處吏人少潘岳詩貪杯避吏人)秋水席邊多近屬淮王至
(洙曰淮南王劉安以比漢中王)高門薊子過(薊居例切洙曰家家迎薊子以比席道士也趙曰後)
(漢薊子訓有神異之術士大夫嚮慕之今公此句以尊章梓州之能致異人也)荆州愛山簡吾
醉亦長歌(洙曰山簡習池事以比章梓州也趙曰以山簡比章留後山簡每出嬉遊多之池上置酒輒)
(醉時有童兒歌曰山公出何許每至高陽池日夕倒載歸酩酊無所知公言吾醉亦長歌則效童兒之爲歌矣)
送陵州路使君之任(廣德元年作)
補注(鶴曰幽燕通使者謂史朝義廣德元年正月縊死而河北盡平詩又云秋天正搖落)
(當是廣德元年秋在梓州作陵州唐屬東川)
王室比多難高官皆武臣(洙曰時方急於賞功故武臣在高位蘇曰宋鍼近世兵戈)
(擾擾而高爵厚禄皆武官高牙大飾金紫煌煌駭人耳目我輩頭白作冷局官復何益哉)幽燕通使
者(洙曰時安史之亂平而幽燕路通矣)岳牧用詞人國待賢良急君當拔
擢新佩刀成氣象(洙曰晉書吕虔爲刺史有佩刀相者曰以三公可服虔乃贈别駕王祥曰)
(苟非其人刀或爲害卿有公輔之量故相與也)行蓋出風塵(趙曰時方吐蕃之亂而刺史之蓋出)
(風塵以往也)戰伐乾坤破(洙曰在所殘敝也)瘡痍府庫貧(洙曰軍用匱乏急也)
衆寮宜潔白萬役但平均(蘇曰元興曰今世事若此諸公宜潔正廉白不可學日前)
(貪饕又王子敬萬民徭役宜科使平均自無怨謗)霄漢瞻佳士(蘇曰張景陽近數佳士致身在)
(於霄漢之上趙曰指路君自此遷擢當在霄漢)泥塗任此身(趙曰公自言也)秋天正搖
落回首大江濱
簿暮(廣德元年作)
補注(鶴曰詩云高秋心苦悲又云寒花隠亂草當是廣德元年秋在閬州作是年公九月)
(至閬矣)
江水最深地(洙曰此指蜀江)山雲薄暮時寒花隠亂草(師曰寒花巳非)
(其時甫自比衰年也)宿鳥擇(洙曰一作探)深枝(趙曰左傳鳥則擇木木豈能擇鳥師曰鳥志在)
(奮飛宿鳥巳有棲息之地甫自比無飛騰之志也)舊國見何日高秋心苦悲人
生不再好鬢髮白(洙曰一作自)成絲
東津送韋諷攝閬州錄事(新添年廣德元作)
補注(鶴曰東津在綿州打魚歌云綿州江水之東津是也當是廣德元年送辛員外暫至)
(綿州時作梁權道編在寳應元年梓州詩内)
聞說江山好憐君吏隠兼寵行舟遠泛惜别酒頻添推
薦非承乏操持必去嫌他時如按縣不得慢陶潛
惠義寺送王少尹赴成都(分得峯字春新添廣德元年作)
補注(鶴曰公嘗陪李梓州四使君登惠義寺則寺在梓州今詩云騎馬行春徑當是廣德)
(元年春作)
苒苒谷中寺娟娟林表峯欄干上處遠結構坐來重騎
馬行春徑衣冠起暮鐘雲門青寂寞此别惜相從
西山三首(廣德元年作)
補注(鶴曰詩云雨雪閉松州當是廣德元年十二月松州被圍時作)
夷界荒山頂蕃州積雪邊(洙曰成都記西山冬夏積雪)築城依(洙曰一作)
(連)白帝轉粟上青天(洙曰白帝城在䕫州此西山詩而言築城依白帝恐傳者誤矣趙曰)
(兩句通義公孫述自號白帝其所築城在高山上本曰白帝城今公言高山上築城依倣白帝所以轉粟之難)
(如上青天)補注(希曰白帝西方之帝也今築城於西山之上言其高可依於白帝故下曰轉粟上青天非)
(指公孫述城而言但假用其字耳䕫州白帝城在赤甲相近其山初不大高豈西山所依倣者高適疏謂今所)
(界吐蕃城堡不過平戎巳西數城邈在窮山之巔垂於險絶之末運糧於束馬之路坐甲於無人之鄉故此云)
(轉粟如上天之難也)蜀將分旗鼓(趙曰以吐蕃陷松維保三州勢迫近蜀故分旗鼓以禦之)羌
兵助(洙曰一作動)鎧鋋(洙曰一作井泉)西南背和好殺氣日相纏(趙曰)
(以吐蕃背先帝時盟好而爲寇不巳)
辛苦三城戍長防萬里秋(洙曰明皇還蜀後復分東西兩川爲兩節度西山列防秋)
(三戍民罷於役高適論之不聽)煙塵侵火井雨雪閉松州(洙曰雪賦火井滅蜀都賦)
(火井沉熒於幽泉高焰飛煽於天垂趙曰火井雖在卭州大率是蜀地名言吐蕃迫蜀中也孫曰蜀志云火井)
(在臨卭)補注(鶴曰唐志雖云火井在卭州有火井縣而九域志又云有火井在蓬州蓬與果巴州爲鄰)
(而卭與雅州爲鄰雅去羈縻羅巖州不滿三百里此當指卭而言松州與維州唐屬西川自廣德元年後吐蕃)
(復置行州以首領爲刺史司馬矣)風動將軍幕(洙曰一云蓋)天寒使者裘漫
山賊營壘迴首得無憂(洙曰漫山言賊壘之多也)
子弟猶深入(趙曰子弟言充兵之人也)關城未解圍蠶崖鐵馬瘦灌
口米船稀(洙曰寰宇記蠶崖關在永康軍西北四十七里洙曰蠶崖灌口並西山隘口地名趙曰蠶)
(崖在西山關隘處灌口在今永康軍戰馬不足充戰而瘦米船以運多不繼而稀此爲可憂矣程曰灌口山在)
(永康軍導江縣李膺益州記云清水路西七里灌口古所謂天彭關)補注(希曰唐志云彭州導江縣有蠶)
(崖關寰宇記灌口山在西嶺有天彭關又云有灌口鎮在彭州九隴縣唐志蜀州有灌口府然則蠶崖灌口皆)
(指彭州而言也)辯士安邊策元戎決勝威(洙曰元戎元帥也史決勝千里)今朝
烏鵲喜(洙曰西都雜記云乾鵲噪而行人至)欲報凱歌歸補注(希曰文選淮徐獻捷)
(河兖凱歸)
薄遊(廣德元年作)
補注(鶴曰詩云巴城添淚眼按唐志閬州綿州皆爲巴西郡公廣德元年皆至兩郡然至)
(綿乃是春晚至閬乃是秋晚祭房公文乃是年九月二十三日此詩云病葉多先墜寒花只暫)
(香當是在閬州作)
淅淅風生砌(洙曰謝惠連淅淅振條風)團團月隠牆(洙曰班婕妤團團似明月)遙
空秋鴈滅半嶺暮雲長病葉多先墜寒花只暫香巴城
添淚眼今夕復清光(趙曰公以薄遊之無定見月而添淚也)
補注杜詩卷二十四
