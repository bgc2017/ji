補注杜詩卷十四宋黃希原本
黃鶴補注
八哀詩(并序寳應廣德至大歷初所作)
補注(鶴曰八詩非一時所作如李光弼詩云洒淚巴東峽嚴武詩云悵望龍驤塋武以永)
(泰元年夏薨而旐出江漢舟轉荆衡巳是數月今復葬罷而悵望其塋則二詩在䕫州作無疑)
(如李雝詩云君臣尚論兵將帥接燕薊朗誦六公篇憂來豁蒙蔽則是史朝義未死之前正經)
(營河北之日當在廣德元年之前揔序云傷時盗賊未息盖自寳應廣德至大歴初有此作故)
(云前後存沒遂不詮次梁懷道編在大歴二年特自其成而云耳)
傷時盗賊未息興起王公李公歎舊懷賢終于張相
國八公前後存沒遂不詮次焉(洙曰王仲宣張景陽皆作七哀詩黃鳥哀)
(三良亦其義也)
贈司空王公思禮
(彦輔曰按思禮傳加守司空上元二年以疾薨贈太尉謚曰武烈)
司空出東夷童稚刷勁翮(端本曰謂修整其儀矩)追隨燕薊兒穎
銳(洙曰一作脱)物不隔(洙曰王思禮營州城傍高麗人也少習戎旅隨節度使王忠嗣至河西與)
(哥舒翰對為押衙高麗東夷也)服事哥舒翰意無流沙磧(洙曰及翰為隴右節度使)
(思禮為翰押衙無流沙磧言其輕視夷狄不以為意也)補注(鶴曰流沙磧自是兩地名禹貢弱水餘波)
(入于流沙楚辭招魂西方之害流沙千里注沙流而行言西方之地厥土不毛流沙滑滑晝夜流行縱横千里)
(西州有礌石磧北庭都護府有小磧開元二十八年八月乙亥磧西節度使盖嘉運敗突騎施于賀邏餘見送)
(遠詩注)未甚拔行間犬戎大充斥(敏功曰充斥言盛大也)短小精悍
姿屹然強寇敵(定功曰前漢嚴延年為人短小精悍敏捷於事雖子貢冉有通於政事不能絶)
(也趙曰按史加思禮金城太守安禄山反翰為元帥奏思禮赴軍玄宗曰吐蕃有釁唯倚思禮且觀玄宗之言)
(則思禮在金城時能敵吐蕃可知矣)補注(希曰史記郭解為人短小精悍)貫穿百萬衆出
入由咫尺馬鞍懸將首(蘇曰辛倚破匈奴常懸蕃將首於鞍前齊太祖見而賞愛倚能)
(騎射尤妙文墨)甲外控鳴鏑(夢符曰右按前漢書冐頓作鳴鏑習勒其騎射應劭曰髐箭也)洗
劔青海水(孫曰青海在山東)刻銘天山石(洙曰思禮以拔石堡城功在行間除右金)
(吾衛將軍充關西兵馬使趙曰皆戰勝而深入也班固為寳憲刻銘燕然山敏功曰唐薛仁貴傳將軍三箭定)
(天山)補注(希曰哥舒翰築神威軍於青海上吐蕃至擊破之又築城於青海中龍駒島吐蕃屏迹不敢近)
(青海事見通鑑又唐志伊州伊吾縣有析羅漫山亦名天山又西州有天山軍自州西南有南屏安昌兩城百)
(二十里至天山又有天山縣)九曲非外蕃其王轉深壁(夢符曰右按唐會要景龍)
(四年贊普請昏以左衞大將軍楊矩為送金城公主使吐蕃因請河西九曲之地以為公主湯沐之邑矩遂奏)
(與之吐蕃既得九曲其地肥良尤與唐地接近自是復叛思禮事哥舒翰以功授右衞將軍關西兵馬使從其)
(討九曲也)飛兔不近駕(晁曰馬名飛兔善走躍復能飛其駿快可知矣)鷙鳥資遠擊
(趙曰飛兔古之神馬山海經曰鷙鳥之擊)曉達兵家流飽聞春秋癖(修可曰漢藝文)
(志云兵家者流凡百八十二家也晉杜預雖為將軍而有左傳癖)胷襟日沉靜肅肅自
有適(洙曰裴楷目夏侯玄云肅肅如入宗廟中俱見禮樂器師曰自短小精悍姿至此句皆美思禮之辭)
潼關初潰散萬乘猶辟易(饒曰辟易退却奔走之貌)偏裨無所施元
帥見手格(洙曰禄山之反也思禮從翰守潼關密語翰誅國忠又欲以三千騎劫之翰不從遂至於)
(敗思禮為偏裨而謀不見從翰遂被禽元帥翰也萬乘天子也辟易播遷也)太子入朔方至
尊狩梁益胡馬纏伊落中原氣甚逆(蘇曰蒙將軍一日謂扶蘇曰今天色)
(黯淡回視中原其氣甚逆吾慮者恐不測之祸在其中後果如其言)肅宗登寳位塞望勢
敦廹(洙曰翰既敗潼關不守玄宗幸蜀太子從百姓之請遂入靈武圖興復乃即位以從人望思禮奔行)
(在)公時徒步至請罪將厚責際會清河公間道傳玉册
天子拜跪畢讜議果冰釋(洙曰思禮至行在上責其不堅守坐纛下將斬之會房琯)
(在蜀奉太上皇册命至諫上以為可收後效遂釋之蘇曰徐倜數上書明劉向事讜議諛論即日水釋)翠
華卷飛雪熊虎亘阡陌(趙曰翠華天子之旗上林賦建翠華之萎莛卷飛雪言其時在)
(冬周禮曰熊虎為旗所謂亘阡陌言兵旗之多也舊注引如虎如貔却是言兵旅非是)屯兵鳳凰
山帳殿涇渭闢(洙曰天子所在以帳為殿象宫闕臺殿也趙曰庾肩吾詩回川入帳殿鳳凰山)
(鳳翔山名涇渭則在平凉乃渭州)金城賊咽喉詔鎮雄所搤(洙曰思禮既釋尋副)
(房琯戰便橋不利更為關内行營節度河西龍右伊西行營兵馬使守武功以控賊及廣平王收復思禮入清)
(宫)補注(鶴曰玄宗出奔夜將半至金城縣金城即京兆府之興平玄宗在興平王思禮自潼關至始知)
(哥舒翰被擒以思禮為河西隴右節度使即令赴鎮收散卒以俟東討事見通鑑然蘭州亦有金城縣又有金)
(城關正屬隴右道節度治鄯州金城雖在蘭州而去鄯為近詩云詔鎮雄所搤盖為此不以京兆京城而言也)
禁暴靖無雙爽氣春淅瀝(師曰和爽之氣如春風然)巷有從公歌野
多青青麥(洙曰言賊不敢犯境土也)及夫哭廟後復領太原役(洙曰郭子)
(儀收復兩京時太廟為賊所焚權移神主於大内長安殿上皇謁廟請罪及元弼鎮河陽制以思禮為太原尹)
(北京留守河東節度使兼御史大夫貯軍糧百萬噐械精銳尋加司空)補注(希曰前此積石軍麥熟吐)
(蕃輙來穫之無能禦者邊人謂之吐蕃麥莊哥舒翰嘗伏兵於其側虜至夾擊之無一人得返者自是不敢復)
(來今繼以王公為節度故麥尤盛舊注失之又蕭宗還京素服向廟哭三日盖是至德二載而領太原在乾元)
(二年七月)恐懼禄位高悵望王土窄(趙曰在我之禄位則恐其高本朝之土地則恨)
(其窄又以美其謙忠)不得見清時嗚呼就窀穸(洙曰左傳唯是窀穸之事)永繫
五湖舟(洙曰范蠡事勾踐既滅吳乘扁舟泛五湖)悲甚田横客(洙曰田横死賓客間之從)
(死者五人言思禮賓客尤甚於横也)千秋汾晉間事與雲水白昔觀文苑
傳豈述廉藺績(洙曰言思禮撫御積畜之才在汾晉之間者與雲水無晦也廉頗藺相如古之)
(名將言有武功不必責之文德也)嗟嗟鄧大夫士卒終倒戟(洙曰鄧景山曹州人)
(亦為太原尹北京留守至太原以鎮撫紀綱為已任檢覆軍之隠沒者衆懼有一偏將將抵罪當死諸將各請)
(贖其罪景山不許其弟請以身代又不許其弟請納馬一匹以贖兄罪衆感怒曰我等人命輕如一馬乎軍衆)
(憤怒遂殺景山)補注(鶴曰舊史云王思禮上元二年四月薨管崇嗣代為太原尹數月召景山代崇嗣及)
(至未幾以受馬被殺亦在上元二年公因景山亦尹太原而不若思禮有統御積蓄之才故於詩尾言之亦以)
(顯思禮之功也)
故司徒李公光弼
司徒天寳末北收晉陽甲(趙曰光弼加檢校司徒在至德二載尋遷司空矣今止云)
(司徒則據為司徒以前事而稱其官耳按史云安禄山反郭子儀薦其能持節河東節度副使晉陽則河東之)
(太原也)胡騎攻吾城愁寂意不愜人安若泰山薊北斷右
脅朔方氣乃蘇黎首見帝業(洙曰賊將史思明等四偽帥來攻城光弼麾下衆不)
(滿萬皆烏合之人賊以太原屈指可取光弼伺其怠出擊大破之斬首十餘萬級又破思明于嘉山而河北歸)
(順者十餘郡朔方河北也)二宫泣西郊(師曰二宫謂肅宗與皇后)九廟起頽壓(洙曰)
(見前篇及夫哭廟後注)未散河陽卒思明偽臣妾復自碣石來火
焚乾坤獵補注(鶴曰通鑑云史思明至德二載以所部十三郡及兵八萬來降李光弼以思明)
(終當叛亂明年乾元元年果分軍為三一出邢洛一出冀貝一自洹水趨魏故云偽臣妾唐志碣石出在平州)
(石城縣又媯州懷戎縣有居庸塞東連盧龍碣石)高視笑禄山公又大獻捷(洙曰)
(乾元二年為天下兵馬元帥與九節度兵圍安慶緒於相州拔有日矣史思明自范陽來救屢絶糧道光弼身)
(先士卒若戰勝之思明因殺慶緒即偽位縱兵河南賊勢甚熾光弼遂檄官吏引兵入三城賊憚光弼不敢西)
(犯宫闕遂戰於中潭西大破逆黨趙曰高視笑禄山言思明笑禄山而自矜也獻捷則傳所謂獻俘太廟)異
王册崇勲小敵信所怯(定功曰光弼以功封臨淮王非謂非劉氏不王也小敵怯謂北)
(邙之敗也)擁兵鎮河汴千里初妥帖(洙曰光弼以臨淮王鎮河汴蘇曰張遜上隋文)
(帝表云幅員暫寧千里安帖)青蠅紛營營風雨秋一葉内省未入朝
死淚終映睫(修可曰按唐史北邙之敗魚朝恩羞其策謬深忌光弼功高而程元振尤嫉之及來)
(瑱為元振讒死光弼愈恐吐蕃寇京師代宗詔入援光弼畏祸遷延不敢行帝遷長安因拜東都留守察其去)
(就光弼以久須詔不至二年疾篤薨)大屋去高棟(洙曰高棟大屋所恃而安喻光弼朝廷之所倚)
(頼也)長城掃遺堞(洙曰倚光弼如長城今其死矣是掃遺堞也)平生白羽扇(洙曰)
(諸葛武侯持白羽扇指麾三軍言人亡而所用之物存爾)零落蛟龍匣雅望與英姿
惻愴槐里接(洙曰命京兆尹第五倫監護喪事葬於三原詔宰臣百官祖送於延平門外前漢槐)
(里屬右扶風武帝茂陵昭帝平陵在趙曰槐里豈葬地乎以詔百官送葬延平門外按長安志延平門乃在郭)
(西而前漢槐里屬右扶風今之鳳翔府正在長安之西矣)補注(希曰潘岳關中記三輔舊治長安城中長)
(吏各在其縣光武東都之後扶風出治槐里馮翊出治高陵則槐里屬扶風甚明)三軍晦光彩
烈士痛稠疊直筆在史臣將來洗箱篋(洙曰言平生功名書在史册也)
吾思哭孤冢南紀阻歸楫(趙曰南紀楚之分公自南紀往歸長安則可以弔光弼之)
(英魂今阻而不能故云)扶顛永蕭條未濟失利涉(洙曰時未至大治而光弼亡如)
(濟江而失舟也)疲薾竟何人(鄭曰薾乃結切疲也)洒涕巴東峽(趙曰巴東峽指言䕫)
(州舊注指為荆州非是)
贈左僕射鄭國公嚴公武
鄭公瑚璉器華岳金天晶(洙曰以其得山岳之孕精也趙曰武挺之之子華州華隂)
(人爾雅曰華為西岳右有帝王之號曰金天氏)補注(希曰金天亦精西而言如爽氣金天豁是也豈為古)
(有金天氏寰宇記亦云嚴挺之華州人)昔在童子日已聞老成名嶷然大
賢後復見秀骨清(洙曰本傳武神氣雋爽敏於聞見幼有成人風)開口取將相
小心事友生閱書百紙(洙曰一云氏)盡落筆四座驚歴職匪
父任嫉邪常力爭(趙曰言武初離蔭補其後自致身累遷殿中侍御史所謂嫉邪者乃御史)
(之職而嘗力爭乃武之能矣)漢儀尚整肅(洙曰時武為侍御史)胡騎忽縱横飛
傳自河隴逄人問公卿(趙曰飛傳則傳遽之報也河隴西東蜀口之道有飛傳自河隴)
(來武必詢問公卿為誰)補注(希曰高帝紀乘傳詣洛陽如淳曰急者乘一乘傳師古曰傳者若古之驛)
(古者以車後又單置馬謂之驛騎飛傳其一乘傳歟司馬相如論蜀檄建節往馳四乘之傳又文紀除關無用)
(傳注張晏曰傳信也)不知萬乘出雪涕風悲鳴受詞劔閣道謁帝
蕭關城(洙曰河隴劔閣蕭關城事新舊二史皆不載鄭曰渭州清原縣乃武州舊治蕭關縣按其地即)
(漢朝那縣在原州西一百八十里龍朔中故於白草軍城置蕭關)補注(鶴曰唐志大中五年以原州蕭)
(關置武州按九域志鎮戎軍乃原州平高縣地有蕭關古城漢文帝十四年匈奴入蕭關即此地也西北與靈)
(州為鄰盖武赴靈武行在故云)寂寞雲臺仗(洙曰庾信哀江南非無北闕之兵猶有雲臺之仗)
飄颻沙塞旌江山少使者笳鼓凝皇情補注(希曰霍光傳曰使者)
(旁午而今云江山少使者可知其時矣淮南王安傳亦云使者道長安來)壯士血相視忠臣
氣不平密論貞觀體(洙曰貞觀太宗撥亂反正時)揮發岐陽征(洙曰時肅)
(宗理兵鳳翔)感激動四極聯翩收二京(定功曰史云至德初武赴肅宗行在房琯)
(薦為給事中已收長安拜京兆尹則固有建議收復者矣)西郊牛酒再(洙曰沈休文碑牛酒日至)
(壺漿塞陌西郊謂文王也牛酒謂擊牛釃酒享士也)原廟丹青明(洙曰叔孫通請立原廟注原重)
(也先以有廟今更立之也)匡汲俄寵辱(洙曰匡衡汲黯趙曰以武之諫諍如匡汲也既拜京兆尹)
(矣而坐房琯事貶巴州此則寵之所辱也)衞霍竟哀榮(趙曰武為東川及劔南節度則遷謫之中)
(雖可哀而亦榮也)補注(希曰北史王洛兒傳論生受恩遇沒居哀榮)四登會府地三
掌華陽兵(趙曰武為京兆少尹父為京兆尹為成都尹劔南節度又復節度劔南此為四登會府書)
(曰華陽黑水惟梁州則東川西川皆華陽也)京兆空柳色(洙曰色亦云市張敞為京兆尹走馬)
(章臺街唐詩有章臺柳是也)尚書無履聲(洙曰前漢哀帝擢鄭崇為尚書僕射數求見諫諍上)
(初納用之每見曳革上笑曰我識鄭尚書覆聲)羣烏自朝夕(洙曰漢成帝時御史府中列栢樹常)
(有野烏數千棲宿其上晨去暮来號曰朝夕烏烏去不来者數月長者異之後果廢御史大夫是其徵也)
白馬休横行(趙曰漢張湛為光禄大夫常乘白馬光武每有異政輙曰白馬生且復諫矣)諸
葛蜀人愛(洙曰陳壽言蜀人愛亮雖甘棠之詠召公鄭人之歌子産未足為過也)文翁儒
化成(洙曰文翁之守蜀召下縣子弟以為學官弟子為除更繇高者補郡吏以為孝弟力田由是大化蜀)
(之學於京師者比齊魯)公來雪山重公去雪山輕(洙曰雪山西山也言輕重在公)
(而不在山)記室得何遜(洙曰梁書何遜為建安王記室王愛文學之士日與遊宴又為廣陵王記)
(室復隨府於江州)韜鈐延子荆(洙曰晉孫楚字子荆參石苞驃騎軍事)四郊失壁
壘(洙曰失壁壘言無屯戌也此美武能鎮靜也)虛館開逢迎(洙曰開閤以禮士也)堂上
指圖畫軍中吹玉笙(師曰言公鎮靜蜀中惟以宴樂圖畫與衆共樂無寇盜之憂也)
豈無成都酒憂國只細傾時觀錦水釣問俗終相并(趙曰)
(上句雖成都有醇酒國難不敢盛為宴飲也下句言車騎之出非專為閒遊終以問俗為事也)意待犬
戎滅人藏紅粟盈(趙曰犬戎指吐蕃也武再節度劔南日破吐蕃七萬衆于當狗城然其意)
(終待盡滅而人免誅求使粟至於紅腐也)以兹報主願庶或(洙曰一云獲)裨世程
炯炯一心在(洙曰炯炯明貌)沉沉二豎嬰(洙曰晉侯疾求醫于秦秦伯使醫緩為之)
(未至公夢疾為二豎子曰彼良醫也懼傷我焉逃之其一曰居肓之上膏之下若我何醫至曰不可為也)
(在肓之上膏之下攻之不可達之不及藥不至焉不可為也公曰良醫也)顔回竟短折(洙曰)
(顔回年三十二蚤死武終時年四十)賈誼徒忠貞(師曰公之意在於報主不幸疾化故比之回誼)
(謂年少而殂也)飛旐出江漢(趙曰武卒於蜀舟行而歸)孤舟轉荆衡(洙曰荆衡乃楚)
(地也)虚横馬融笛(蘇曰後漢馬融精覈術數性好音律能吹笛為督郵無留事獨卧郡平陽鄔中)
(有洛客舍逆旅吹笛融去京師踰年暫聞悲甚而樂之作長笛賦)悵望龍驤塋(田曰武帝以謠)
(言拜王濬為龍鑲將軍至太康六年卒葬桓谷小大營塋城舊注以龍驤名墓非是)空餘老賓客
身上媿簮纓(洙曰武在蜀辟甫為參謀)補注(鶴曰觀此詩而謂莫相疑行貧交行赤霄行為)
(武而作可乎空餘老賓客身上愧簮纓之句無怨恨之意也不為此其哭嚴僕射歸櫬云一云三峽暮遺後見)
(君情又可知矣)
贈太子太師汝陽郡王璡
(鄭曰璡資辛切)補注(天寳九載卒贈太子太師)
汝陽讓帝子(洙曰讓皇帝憲本名成器睿宗長子立為皇太子以玄宗有討平韋氏之功成器懇)
(讓儲位封為寧王薨謚曰讓皇帝長子汝陽郡王璡也)眉宇真天人虬髯似太宗
(洙曰書生相太宗曰龍鳳之姿天日之表又有虬髯也)色映塞外春(師曰謂貌和雅也)往
者開元中主恩視遇頻出入獨非時禮異見羣臣(師曰玄宗)
(以璡父讓位于已故眷遇之恩異於諸王出入宫禁不以時也)愛其謹㓗極(洙曰新史採此語)
倍此骨肉親從容聽朝後或在風雪晨忽思格猛獸(洙曰)
(江都王力格猛獸)苑囿騰清塵羽旗動若一萬馬肅駪駪(洙曰三禮)
(圖全羽為旞析羽為旌所謂注旄於竿首也詩駪駪征夫注衆多之貌)詔王來射鴈拜命
已挺身箭出飛鞚内(洙曰言王從帝獵苑中帝詔王射鴈也)上又回翠麟
(洙曰又一作入)翻然紫塞翮(修可曰崔豹古今注曰秦所築長城土色皆紫故云紫塞)下拂
明月輪(趙曰言鴈下而拂弓也皆言王射獵之精絶)胡人雖獲多天笑不為
新(洙曰長楊賦上將大誇胡人以多禽獸令胡人手摶之自取其獲上親臨觀焉天笑天子之笑也夢符曰)
(右按仙傳拾遺木公與一王女投壺設有不入者天為之嚂嘘注嚂嘘開口而笑也)王每中一物
手自與金銀䄂中諫獵書扣馬久上陳(趙曰言王雖隨獵矣而有書諫)
(獵也諫獵書暗以司馬相如比之)竟無銜橜虞(洙曰相如書曰且夫清道而後行中路而馳猶)
(時有銜橜之變橜音掘)聖聰矧多仁官免供給費水有在藻鱗(洙曰)
(以其諫獵而罷故官免供給之費而物亦得所趙曰非特止獵且不漁也)匪唯帝老大皆是
王忠勤晩年務置醴門引申白賓(洙曰璡歴太僕卿賀知章禇庭誨為詩酒)
(之交天寶初終又加特進楚元王既至楚以穆生白生申公為中大夫初元王敬禮申公等穆生不嗜酒元王)
(每置酒嘗為穆生設醴師古曰醴甘酒也少麯多米一宿而熟不齊之矣)道大容無能永懷
侍芳茵(洙曰言已無能而惟王之所容侍芳茵言侍王也)好學尚貞烈義形必
霑巾(洙曰義形於色)揮翰綺綉揚篇什若有神川廣不可泝(趙曰)
(言自别之後流落於蜀欲上見王則川廣不可泝也)墓久狐兔隣(洙曰張孟陽七哀詩借問誰家)
(墳皆云漢世主狐兔窟其中蕪穢不復掃)宛彼漢中郡(洙曰王弟瑀早有才望偉儀表天寶十五)
(載從玄宗幸蜀至漢中因封漢中王)文雅見天倫補注(鶴曰璡以天寳九年卒而此詩作於)
(永泰大歴間故曰墓久狐兔隣公廣德元年又與漢中王瑀會于梓州故章梓州水亭詩有近屬淮南至之句)
(今因懷感而及其天倫故有此句而末又云何以開我悲泛舟俱遠津也)何以開我悲泛舟
俱遠津温温昔風味少壯已書紳(洙曰書之紳帶也語子張書諸紳)舊
遊易磨滅衰謝多酸辛
贈祕書監江夏李公邕
長嘯宇宙間高才日陵替(蘇曰王粲曰小人日覺得志高才日覺陵替夫造物者其)
(意於賢愚何如哉)古人不可見前輩復誰繼憶昔李公存詞林
有根柢(洙曰唐文苑傳李邕廣陵江都人少知名在長安李嶠張廷珪並薦邕詞高行貞堪為諫諍官)
(蘇曰潘安仁文章塊瑋友人謂潘詞林繁茂根柢衍密不然何妙秀發如斯)聲華當健筆灑
落富清製風流散金石追琢山嶽銳(洙曰邕早擅才名尤長碑頌中朝衣)
(冠天下寺觀多出其手)情窮造化理學貫天人際(洙曰董仲舒言天人相與之際)
干謁走其門(蘇曰羊叔子吾非干謁走人門)碑版照四裔各滿深望還
森然起凡例(洙曰杜預左氏傳序發凡以言例邕雖貶黜在外人亦多齎金帛往求其文也)蕭
蕭白楊路洞徹寳珠惠(趙曰墳墓之路幽昏而得邕之文如寳珠之洞徹以照之所以)
(為惠)龍宫塔廟湧浩劫浮雲衞(洙曰雲一作空夢符曰右按南史阿育王佛滅度後)
(一日一夜造八萬四千塔梵言塔華言廟也仙傳拾遺昆明池龍宫有仙方三十六首趙曰浩劫無窮之劫也)
(度人經曰唯有元始浩劫之家部制我界統乘玄都也龍宫之塔廟得邕之文亘歷浩劫而浮雲衛護之也)
宗儒爼豆事故吏去思計(趙曰爼豆事言作修學校記文宣王廟記之屬也去思計)
(言使者太守縣令替罷而作頌政碑之屬)眄睞巳皆虚䟦涉曾不泥向來映
當時豈獨勸後世(洙曰自蕭蕭白楊路至此皆邕所造碑事也)豐屋珊瑚鈎
騏驎織成罽紫騮隨劔几(洙曰高紀賈人毋得衣罽師古曰罽織毛若今毼及氍毹)
(之類鄭曰說文曰西湖毳布也)義取無虛歲(趙曰豐屋大屋也珊瑚鈎屋中之簾鈎織成罽則罽)
(上所織者麒麟也既以紫騮馬而又隨之以寳劔與憑几此數者皆冨貴家物不惜以饋邕矣義取無虛歲則)
(以文得財矣新史云奉金帛請其文前後所受鉅萬計)分宅脱驂間感激還未濟
(洙曰吳志周瑜推道南大宅以舍孫策與策為友升堂拜毋有無通共史記越石父賢在縲絏中晏子出遭之)
(塗解左驂贖之延入為上客邕之急於養士如此)衆歸賙給美擺落多藏穢(趙曰)
(在衆人則歸其能賙給在邕之身則雖多藏而能擺落其穢也)獨步四十年風聽九臯
唳(洙曰邕知名長安中死天寳初四十年間可謂獨步矣累獻詞賦甚稱玄宗旨後因上許中使臨索其新)
(文以文章徹天聽故有九臯淚云)嗚呼江夏姿(趙曰此黃香也漢人語云天下無雙江夏黃童)
竟掩宣尼袂(洙曰孔子獲麟反袂拭面稱吾道窮)補注(希曰雖用漢人語亦以邕父善本江)
(夏人故云曹憲傳同郡魏模公孫羅江夏才善相繼傳授者也)往者武后朝引用多
寵嬖否臧太常議(洙曰邕有批韋巨源謚議文士推重之)面折二張勢(洙曰)
(初邕為左拾遺俄而御史中丞宋璟奏侍臣張昌宗兄弟有不順之言請付法斷則天初不應邕在陛下進曰)
(璟言事關社稷望陛下可其奏則天色解始允宋璟既出或謂邕曰子名位尚卑若不稱旨禍福將不測何為)
(造次如是邕曰不顛不狂其名不彰)衰俗凜生風排蕩秋旻霽忠貞負冤
恨(趙曰以邕忠正為人所陷)宫闕深旒綴(趙曰此言天子深居九重不加省察也)放逐
早聯翩低垂困炎癘(洙曰邕始以與張柬之善貶雷州玄宗初又貶崖州後召還為姚宗)
(所嫉貶柳州又為張說所惡發陳州賦事扺死會赦免貶欽州邕少有名累被貶逐後進不識京洛阡陌聚觀)
(以為古人或將眉目有異衣冠望風尋訪門巷又中使臨問索其新文復為人隂中竟不得進用也)日斜
鵩鳥入䰟斷蒼梧帝(趙曰言其悲愁如賈誼鵩鳥賦云庚子日邪鵩集余舍帝舜之狩至)
(蒼梧而死今之梧州也)榮(一作策)枯走不暇星駕無安税(趙曰榮枯之不常故)
(奔走不暇所以無安息税駕之地詩星言夙駕)幾分漢庭竹(洙曰漢制以竹使符分給郡守邕累)
(為刺史故曰幾分也)夙擁文侯篲(洙曰魏文侯擁篲以迎朋友)終悲洛陽獄事
近小臣斃禍階初負謗易力何深嚌(洙曰邕與柳勣馬一疋及勣下嶽吉)
(温令勣引邕議及休咎事遂誅趙曰天寶初柳勣有罪下獄邕嘗遺勣馬故吉温使引邕嘗以休咎相語隂賂)
(遺竟杖死北海郡)伊昔臨淄亭酒酣託末契(洙曰甫有陪李北海晏歴下亭詩是)
(也)補注(希曰唐志齊州濟南郡本齊郡天寶元年更名臨淄然青州亦有臨淄縣此當是言齊州歴下)
(亭也)重叙東都别朝隂改軒砌(朝直遥切)論文倒崔蘇(洙曰崔信明蘇)
(源明二人皆以文章擅世)指盡流水逝近伏盈川雄(洙曰唐文苑傳楊炯為盈川令)
(卒張說曰楊盈川文思如懸河注酌之不竭既優於盧照隣亦不減王勃)未甘時進麗(洙曰張說)
(曰李嶠之文如良金美玉無施不可李嶠為時進故也)是非張相國相扼一危脆
(趙曰指張說也邕素輕與張說相惡公詩言張說以相國勢力所能勝邕特一身危脆易於一扼耳)爭名
古豈然(洙曰魏文帝典論云文人相輕自古而然)鍵捷歘不閉(趙曰邕於關鍵則捷急而)
(歘然不閉所以召禍)例及吾家詩曠懷掃氛翳慷慨嗣真作咨嗟
玉山桂(洙曰郄詵云崑山片玉桂林一枝)鐘律儼高懸鯤鯨噴迢遰(師古)
(鍾律喻詩有法度鯤鯨喻其雄健)坡陁青州血(師曰坡陁高聚貌青州血謂死所)蕪沒
汶陽瘞(洙曰邕葬所也)補注(鶴曰青州是為北海郡乃邕守其郡李林甫忌之因傳以罪詔就郡)
(杖殺之又唐志武德二年以北海營丘下密置濰州又置連永平壽華池汶陽等十三縣六年皆省今云汶陽)
(者殆指舊縣地而言邕客葬於此故云瘞)哀贈竟蕭條恩波延揭厲(洙曰代宗時國)
(恩例得贈秘書監)子孫存如綫舊客舟凝滯(趙曰存如綫傷李無後也舊客則公)
(自傷其流落於外未能乘扁舟以往也)君臣尚論兵將帥接燕薊朗詠六
公篇(洙曰邕有張桓等五王泊狄相六公詩)憂來豁蒙蔽(趙曰嘆時之多艱當復如邕者)
(慷慨有所陳說故詠其所作六公詩以觧憂也公自注云桓彦&KR1688;敬暉崔玄暉張柬之袁恕已也洎狄相六公)
(六公篇詠具載邕傳)
故祕書少監蘇公源明
武功少也孤(趙曰源明京兆武功人故直以此名之)徒步客徐兖讀書東
岳中十載考墳典(洙曰按新史源明初名預字弱夫少孤寓居徐兖工文辭有名)時下
萊蕪郭忍飢浮雲巘補注(鶴曰東岳萊蕪俱屬兖州萊蕪兖州屬邑名唐志云本穎)
(淄州武德六年省入博城長安四年以廢嬴縣復置九域志淄州有萊蕪舊城淄南去兖四百里而九域志又)
(云萊蕪東北去兖州三百里疑不能時下然東岳唐在乾封縣亦在兖之東北岳與萊蕪為近盖自東岳時下)
(萊蕪也)負米晩為身每食臉必泫(洙曰子路為親百里負米源明養不及親負米)
(自為而已故每食必泫)夜字照爇薪(夢符曰右按文士傳侯瑾字子瑜家貧傭賃暮輙燒柴薪)
(以讀書獨處一室如對尊賓)垢衣生碧蘚庶以勤苦志報兹劬勞願
(洙曰以已勤苦之志報父母劬勞也)學蔚醇儒姿(洙曰賈山涉獵書記不能為醇儒)文包
舊史善(師曰源明嘗私著國史後史館采其語用之故云云)灑落辭幽人歸來潜
京輦射策君東堂宗匠集精選制可題未乾乙科已大
闡(洙曰元明天寶中及進士第更試集賢院漢書顔師古曰射策者謂為難問疑義書之於策量其大小署)
(為甲乙之科列而置之不使彰顕有欲射者隨其所取得而釋之以知優劣)文章日自負椽
吏亦累踐(趙曰累遷太子諭德)晨趨閶闔内足踏宿昔趼(鄭曰古典切胝)
(也)一麾出守還(洙曰源明累遷太子諭德出為東平太守故召為國子司業也夢符曰右按文)
(選云屢薦不入官一麾乃出守)黃屋朔風卷不暇陪八駿虜庭悲所遣
(趙曰朔風卷則明皇乘輿以禄山反而出狩源明不得扈從而留虜庭每悲恨以遣懷耳八駿事周穆王乘八)
(駿以出遊)平生滿樽酒(蘇曰阮迷愛詩好飲足不跡公卿大夫之門水邊林下放懷自若張翰相)
(顧遇問其所欲迷曰平生滿樽酒活計一張琴翰歎㐲曰真傲逸竒士非我輩比也)斷此朋知展
憂憤病二秋有恨石可轉(洙曰安禄山陷京師源明以病不受偽官趙曰詩曰我心)
(匪石不可轉也其二秋憂憤則石可轉而吾心不轉焉此言源明不汙賊也)肅宗復社稷得
無逆順辨(洙曰肅宗復兩京權考功郎中知制誥)范煜顧其兒(趙曰范煜坐謀反誅)
(臨刑醉其子藹亦醉取地土及果皮以擲煜煜問曰汝瞋我耶藹曰今日何緣瞋但父子同死不能不悲)李
斯憶黃犬(洙曰李斯傳二世二年七月具斯五刑論腰斬咸陽市顧謂其中子曰吾欲與若復牽黃)
(犬俱出上蔡東門逐狡兔豈可得言受偽官之人如范李之顧戀也)秘書茂松意(洙曰源明後以)
(祕書少監卒茂松意以不變節於艱危如松栢不為風霜所奪也)載從祠壇墠前後百
卷文枕藉皆禁臠(趙曰禁臠言其文之美也出晉元帝始鎮建業每得二豚以為珍膳項上)
(一臠尤美輙以薦帝呼為禁臠)篆刻揚雄流溟漲本末淺(趙曰揚雄以賦為童子雕)
(蟲篆刻然竟為長揚羽獵賦見稱於時溟漲謂其文波瀾浩汗雖溟海之漲其本末比之猶為淺)青熒
芙蓉劔犀兕豈獨剸(洙曰吳越王允常取純鈎劔示薛燭曰光乎如屈陽之華沉沉如芙)
(蓉始生於湖王子淵頌巧冶鑄干將之樸水斷蛟龍陸剸犀兕)反為後輩褻予實苦懷
緬煌煌齋房芝事絶萬手搴(鄭曰搴九輦切取也洙曰漢武帝大興祠齊房生芝)
(而作歌肅宗時宰相王璵以祈禬進勸上興祠禱事禁中稍崇淫祀源明數進時政得失)垂之俟來
者正始徵勸勉(趙曰源明所言可以垂後世法乃正始之道也)不要懸黃金胡
為投亂贙(修可曰按爾雅贙有力注云出西海大秦國似狗多力獷惡炙轂子載贙銘曰爰有獷獸)
(厥形似犬飢則馴服飽則反眼出于西海名之曰畎趙曰所以美之且危之也乳贙謂乳虎也盖言安媚則黃)
(金可惡而切直犯上之怒不啻投飢贙也贙乎犬切)結交三十載(洙曰任彦升哭雲僕射結懽三)
(十載生死一交情)吾與誰遊衍(洙曰新史亦言源明雅善杜甫鄭虔)榮陽復冥寞
罪罟巳橫罥(洙曰上戶孟反下音畎謂鄭虔也)嗚呼子逝日始泰則終
蹇長安米萬錢凋喪盡餘喘(趙曰言源明未死間猶及肅宗反正之後時已向泰)
(矣而源明死後時復屯蹇所以有米萬錢而至凋喪也舊注所引非舊注云是時乘大盗之餘國用乏屈史思)
(明䧟洛陽有詔幸東京源明以防早飢陳十不可以諫上嘉其直遂罷東幸)補注(鶴曰二注俱非不過)
(言源明死時適值歲歉而已舊史廣德二年自秋及冬斗米千錢今云長安米萬錢盖以一斛言之史不言蘇)
(與鄭死之年以此詩及長安米價論之當是其年蘇鄭相繼而死故云榮陽復冥寞後詩又云凶問一年俱)
戰伐何當解歸帆阻清沔尚纏漳水疾(洙曰劉公幹余嬰沉痼疾竄身)
(清漳濱趙曰公言在雲安不得沂沔以歸)永負蒿里餞(洙曰蒿里送士大夫庶人挽歌蘇曰徐翔)
(之姪陵泣曰永負蒿里之哀東門相餞)
故著作郎貶台州司戸滎陽鄭公虔
鶢鶋至魯門不識鐘鼓饗(洙曰莊子至樂篇昔者海鳥止於魯郊魯侯御而觴之于)
(廟奏九韶以為樂具太牢以為膳鳥乃眩視憂悲不敢食一臠不敢飲一杯三日而死此以已養養鳥也非以)
(鳥養養鳥也海鳥鶢鶋也孔子謂臧文仲不智者三而祀鶢鶋一也注鶢鶋止於魯東門文仲使國人祀之)
孔翠望赤霄愁思雕籠養(洙曰孔翠翡翠孔雀也其志在丹霄然終不免樊籠之愁)
(者以其質之異於衆禽也故鷦鷯賦彼鷲鴞鵾鴻孔雀翡翠或陵赤霄之際或託絶垠之外翰羽足以冲天觜)
(距足以自衞然皆負矰纓繳羽毛入貢何者用於人者然也趙曰言鄭公如鶢鶋如孔翠非鍾鼓所能樂之雕)
(籠所能拘之也)滎陽冠衆儒早聞名公賞地崇士大夫况乃氣
清爽(洙曰文藝傳鄭虔鄭州滎陽人天寳初為協律郎)天然生知姿學立游夏
上神農或闕漏黃石愧師長(趙曰鄭虔自著書外又選胡本草七卷故公所言補)
(闕乃神農本草之所不載也張良遇黃石公為師令公言愧者愧則不敢為虔之師長也)藥纂西極
名兵流指諸掌貫穿無遺恨薈蕞何技癢(鄭曰薈烏外切蕞祖外切)
(小貌痒以兩切本作癢)圭臬星經奥蟲篆丹青廣(洙曰按新史虔集撰當世事著)
(書八十餘篇有窺其藁者遂上書告虔私撰國史虔倉皇焚之坐謫十年名其書為會粹孔子作春秋游夏不)
(能贊一辭虔私撰國史是出其上也神農黃石藥纂兵流皆古書也言虔無不貫穿復通游藝星經丹青之類)
(趙曰圭臬言其善地理也選言陳圭置臬圭者土圭所以測日影臬者喪臬所以度廣狹蟲篆言能書丹青又)
(言能畫)子雲窺未遍(蘇曰劉薦語陳貞曰吾腹中書皆揚子雲窺未遍者)方朔諧太
枉(趙曰言鄭虔能知荒遠之所在也東方朔每言其所指皆神仙之處故云諧枉猶太迂也)神翰顧
不一體變鍾兼兩(修可曰書苑曰虔善草穎吕揔云虔書如風送雲收霞催月上鍾兼兩鍾)
(繇鍾會也父子善隸書皆盡其妙或云兼兩車也漢吳恢為南海太守欲殺青寫書子祜諫曰此書若成則載)
(之兼兩注車有兩輪故稱)文傳天下口(蘇曰相如片文隻字朝出而暮傳天下古詩云高文滿天)
(下藉藉喧萬口)大字猶在牓昔獻書畫圖新詩亦俱往滄洲動
玉陛寡鶴誤一響三絶自御題四方尤所仰(洙曰虔自寫其詩并)
(畫以獻帝大書其尾曰鄭虔三絶寡一作宣)嗜酒益疎放(洙曰虔嗜酒疎放故杜甫贈詩云頼)
(得蘇司業時時與酒錢蘇司業源明也蘇曰陶潜阮籍軰嗜酒疎放逸山野終免其禍當世莫及其高見自全)
(之機)彈琴視天壤形骸實土木親近唯几杖(趙曰言親近於天子今以)
(言几杖則未嘗暫離之意)未曾寄官曹突兀倚書幌(洙曰虔初坐謫還京師上愛其)
(材欲置左右以不事事更為置廣文舘以虔為博士虔聞命不知廣文曹司何在訴宰相曰上增國學置廣文)
(舘以居賢者令後世言廣文博士自君始不亦美乎)晩就芸香閣(洙曰遷著作郎魚豢典略云芸)
(香辟紙魚蠧故藏書臺稱芸臺)胡塵昏坱莽(曾曰坱莽廣貌)反覆歸聖朝點染
無滌盪(趙曰虔值禄山反為受虔水部郎中因稱風緩求市令潜以密草達靈武故言無一點所染不)
(煩澆蕩之意)老蒙台州掾泛泛浙江槳(洙曰禄山反遣張通孺劫百官置東都偽)
(授虔水部郎中因稱風緩求攝市令潜以密草達靈武賊平免死貶台州司戶參軍)履穿四明雪
飢拾楢溪橡(洙曰四明楢溪皆浙江地名言虔貧困拾橡而食之定功曰按唐史虔以汚禄山偽)
(官貶台州司戸四明及楢溪皆屬台州孫綽賦云登陸則有四明天台)補注(鶴曰楢溪雖未詳在何郡)
(而四明山不屬天台唐云明州以境有四明山為名九域志云其山有四面各産異木不雜又孔曄會稽記曰)
(四明山高峯軼雲連岫蔽日今云履穿其雪亦第言經從其山耳非指在台州)空聞紫芝歌不
見杏壇丈(洙曰莊子漁父篇孔子遊乎緇帷之林休坐乎杏壇之上弟子讀書孔子絃歌鼓琴奏曲)
天長眺東南秋色餘魍魎(洙曰天台賦始經魍魎之塗卒踐無人之境師曰言荒僻)
(也)别離慘至今班白徒懷曩春深秦山秀葉墜清渭朗
劇談王侯門野税林下鞅(洙曰鮑明遠詩無田稅歸鞅)操紙終夕酣
時物集遐想(師曰自春深泰山秀至此追憶昔時與虔聚會于關中春和秋凉之日或劇談或解)
(鞅操紙賦詩把酒酣飲今詞場疎闊故傷之)詞場竟疎闊平昔濫吹奬(趙曰指言)
(昔與鄭遊於詞翰之場而今竟疎遠間闊又憶鄭之平昔濫有推奬於已)百年見存沒牢落
吾安放(洙曰一云倣趙曰孔子將死子貢曰泰山其頽吾將安仰梁木其壊吾將安放)蕭條阮
咸在出處同世網(洙曰阮咸阮照子也任達不拘雖處世不交人事)補注(鶴曰鄭審)
(當是與玄為兄弟故謂阮咸在如杜位乃公之從弟而云阿咸家是也東坡本此故與子由詩云頭上銀旛笑)
(阿咸審雖謫江陵而有宅在䕫公嘗過其湖亭有詩又選世網纓我等此詩當是大歴元年作)他日訪
江樓含悽述飄蕩(洙曰著作與今秘書監鄭君審篇翰齊價謫江陵故有阮咸江流之句趙)
(曰阮藉與其姪共為竹林之遊今以阮咸比鄭審故云阮咸在)
故右僕射相國張公九齡
相國生南紀(師曰滔滔江漢南國之紀說者援是詩以江漢為南紀非也蓋南紀乃分野名廣天)
(文志云東循嶺徼達甌閩中是謂南紀所以限蠻夷也張相國曲江人曲江隸韶州正嶺徼甌粤之地大扺自)
(江漢以南皆謂之南紀非特江漢而巳)補注(希曰史記秦莊㐮王薨太子政立尊吕不韋為相國又高)
(后病甚廼令梁王吕産為相國前漢百官公卿表相國丞相皆秦官張公相明皇故云)金璞無留
礦(洙曰張九齡父為韶州别駕因家于始興今為曲江人九齡幼聰敏善屬文十三以書干廣州刺史王方)
(慶大嗟賞之曰此子必能致遠金玉未成器曰礦言九齡成器早故不留礦也趙曰言已為金而不復留在礦)
(以譬張曲江出而應用不復退縮也)仙鶴下人間獨立霜毛整(洙曰言九齡之出也)
(如仙鶴然潔白修整)矯然江海思(蘇曰阮熙年來浩然起江海之思)復與雲路永
(師曰言其志趣高遠前桯亦不淺也)寂寞想土階未遑等箕潁(洙曰堯生階三尺想)
(土階有致君堯舜之心也有致君之心故未遑於箕潁箕山也潁水也巢父許由所隠之地)上君白
玉堂倚君金華省(洙曰由玉堂金華省言直登清華之地趙曰此言張曲江為校書郎為左)
(拾遺為左補闕為中書舍人為集賢院學士是也)補注(希曰玉堂金華㫮殿名翼奉疏孝文躬行節儉)
(其時未央宫無高門武臺玉堂金華之殿又李尋傳久汙玉堂之署楊雄傳上玉堂又鄭寬中張禹朝夕說書)
(於金華殿中今張公為拾遺補闕及中書舍人切近於君皆可謂之玉堂開元十三年改麗正修書院為集賢)
(殿書院侍講學士侍讀直學士而公為學士故云倚君金華省)碣石歲崢嶸天地日蛙
黽(師曰碣石山在安禄山所據之方崢嶸高大貌禄山有叛志嘗自高大視天地間如蛙黽然全無忌憚相)
(國料其有反意屢請于帝)補注(希曰此却非指齊地碣石而言蓋謂安禄山在河北日自強大唐志河北)
(名山日碣石爾雅在水者黽釋曰一名耿黽一名士鴨状似青蛙而腹大陶注本草云俗名士鴨其鳴甚壮又)
(云一種小形善鳴喚為鼃比言禄山強恣天下之人籍籍有言如蛙黽而明皇獨不知也鶴曰楚辭謬諫云鼃)
(黽游乎華池注喻讒諛弄口得志也)退食吟大庭何心記榛梗(洙曰大庭古至治之)
(國也言九齡雖退食之間未嘗忘致治也榛梗言不以嫌猜為心也)骨驚畏曩哲鬒變負人
境(洙曰鬒黑髮也變而為白以負人事而已謝玄暉詩誰能鬒不變趙曰上句言畏其不逮故前人下句憂)
(其髮白而將老皆傷功名之不立也)雖蒙換蟬冠右地恧多幸(趙曰此乃侍中事而)
(史不載漢官儀侍中冠武帝大冠加金璫附蟬為文貂尾為飾謂之貂蟬也下句則以九齡以尚書右丞相罷)
(言在右也已慚恧而多幸何者有林甫之嫉仙客之憾則得此為幸矣)敢忘二疏歸(洙曰疏廣)
(為漢太子太傳謂兄子受曰吾聞知足不辱知止不殆豈如父子相隨出關歸老不亦善乎遂上疏乞骸骨上)
(許之公卿設祖道供帳東都門外)痛廹蘇耽井(蘇曰神仙蘇耽種橘鑿泉以救時疫病者食橘)
(葉飲泉即愈趙曰神仙傳蘇仙翁名耽忽辭母去毋曰使我如何存活仙翁曰明年天降疫疾庭中水簷邊橘)
(樹可以代養)紫綬映暮年荆州謝所領(洙曰初九齡為相薦長安尉周子諒為監)
(察御史至是子諒以妄陳休咎上親加詰問令於朝堂决殺之九齡坐引非其人左遷荆州大都督府長史)
補注(希曰漢公卿表丞相金章紫綬)庾公興不淺(洙曰庾亮鎮武昌諸佐吏殷浩之徒乘月)
(登南樓俄而不覺亮至將起避之亮徐曰諸君少住老子於此興不淺便據胡牀與浩等談詠其坦率如此)
黃霸鎮每靜(洙曰循吏傳黃霸獨用寬和為治擢為揚州刺史潁川太守治為天下第一自漢興)
(言治民吏以霸為首)賓客引調同(洙曰謝靈運詩異代可同調)諷詠在務屏詩
罷地有餘篇終語清省一陽發隂管(趙曰謂如黃鍾之律也言其詩之和)
(而可聽耳)淑氣含公鼎(趙曰謂如大烹之和也言其詩之美而可味於口)乃知君子
心用才文章境(洙曰九齡善屬文有集二十卷)散帙起翠螭倚薄巫廬
並(趙曰言開散曲江文帙神物歘起其高至並巫廬之山也廣雅云龍無角曰螭師曰公有集二十卷荆人)
(刻之碑翠螭即碑頭刻螭文也倚薄巫廬並巫廬二山其才氣能與二山之氣相倚廹也)綺麗玄暉
擁(洙曰謝眺字玄暉少有美名為文綺麗)牋誄任昉騁(洙曰任昉字彦升長於牋誄)自
我一家則未闕隻字警(洙曰史記序勒成一家傳序隻字之褒)千秋滄海
南名繫朱鳥影(趙曰韶州即滄海之南朱鳥南方之宿當時謂九齡為滄海遺珠則有名稱矣)
歸老守故林戀闕悄延頸(趙曰九齡在荆州之久封始興縣伯請還展墓也戀闕言)
(其心不㤀君也)波濤良史筆(蘇曰班孟堅信知一代良史下筆善惡瀾翻而昭著)蕪絶大
庾嶺(洙曰恨賦終蕪絶於異域九齡自荆州請歸拜墓因遇疾卒年六十八謚曰文憲至德初上皇在蜀)
(思九齡先覺安禄山面有反相乃下詔褒贈司徒趙曰意謂九齡之文如波濤之翻可充良史之筆惜乎蕪沒)
(隔絶於大庾嶺之外也)補注(鶴曰無一本作蕪趙注乃爾善本作無字為是張公之文何嘗蕪絶公意)
(謂良史之筆當紀其初終無絶於庾嶺也如先知禄山反相不與林甫同惡皆史筆所當書殆公之所望於史)
(筆者前篇李光弼詩云直筆史臣在將來洗箱篋亦此意也南康記云漢兵擊吕嘉衆潰有神將戌是嶺以其)
(姓庾因謂之大庾又以其上多梅而先發亦曰梅嶺按武帝元鼎四年南越相吕嘉殺漢將楊千秋函封漢使)
(節置塞上即此嶺張公居於嶺外故云)向時禮數隔制作難上請(趙曰此言帝眷)
(已衰難以制作上請於朝也)冄讀徐孺碑猶思理煙艇(蘇曰謝安石理五湖煙艇)
(趙曰徐孺漢之高士也曲江為之墓碣公之句意謂今再讀之而猶思理煙艇則以慕徐孺高風而不㤀江漢)
(之念)
醉為馬墜諸公攜酒相看(大歷二年作)
補注(鶴曰詩云騎馬忽憶少年時散蹄迸落瞿塘石當是在䕫州作而梁權道編在大歷)
(三年按公是年出峽有贈南卿兄瀼西岸園詩曰正月喧鶯未兹辰放鷁初則公是年正月巳)
(去䕫若是時伏枕則是月豈能發舟當是二年作)
甫也諸侯老賓客(蘇曰卜子夏見魯大夫曰商也諸侯門下老賓客爾思以恢弘仲尼之道)
(賢大夫宜如何)罷酒酣歌拓金戟騎馬忽憶少年時(蘇曰許禇騎馬過新)
(豐淚下不止客問其故禇曰憶少年時挾矢躍馬醉戲于此回首五十年事不覺淚下)散蹄迸落
瞿塘石(禹侢曰瞿唐峽名時甫在䕫故言及此)白帝城門水雲外低身直
下八千尺粉蝶電轉紫遊韁(洙曰粉堞城堞也以堊土塗之故曰粉堞韁馬韁以)
(紫絲為之故曰紫韁禹侢曰電轉言其疾也)東得平岡出天壁(逢原曰言山立與天齊高)
(也)江村野堂爭入眼垂鞭嚲鞚凌紫陌(逄原曰嚲鞚謂俯勤其馬也)
向來皓首驚萬人自倚紅顔能騎射(趙曰言雖以我皓首為驚而自謂其)
(年少時能騎射今亦尚能也)安知决臆追風足(洙曰决臆縱意也追風言馬足疾可以追)
(風也趙曰追風太宗十驥之名)朱汗驂驔猶噴玉(趙曰朱汗即汗血也崔液上元夜遊詩驂)
(驔始散東城曲倏忽還逢南陌頭穆天子傳王東遊于黃澤時人語曰黃之澤其馬歕玉)不虞一蹶
終損傷人生快意多所辱職當憂戚伏衾枕况乃遲暮
加煩促(趙曰張茂先云煩促每有餘)朋知來問腆我顔(洙曰腆厚也)杖黎
強起依僮僕語盡還成開口笑提携别掃清谿曲酒肉
如山又一時初筵哀絲動豪竹(琪曰大管也)共指西日不相
貸(琪曰言欲暮須痛飲不相假貸)喧呼且覆杯中淥何必走馬來為問
君不見嵇康養生被殺戮(洙曰嵇康注養生論後以事坐誅)
李潮八分小篆歌(大歷二年作)
(余曰邵氏聞見錄云韓退之石鼓詩體子美八分歌也)補注(鶴曰巴東逢李潮當是在)
(䕫州作盖䕫本巴東郡也梁權道編在大歷三年然是年正月公䕫詩但云逾月求我歌我今)
(衰老才力薄潮乎潮乎柰爾何無分别語意是二年)
蒼頡鳥跡既茫昧字體變化如浮雲(洙曰蒼頡黃帝臣也觀鳥跡而為文)
(字自蒼頡之後字體變易如浮雲焉無定體也)陳倉石鼓又已訛(趙曰韓退之詩周綱陵遲)
(四海沸宣王憤起揮天戈䥴功勒成告萬世鑿石作鼓隳嵯峨鄭曰陳倉山名在鳳翔寶雞縣)大小二
篆生八分(洙曰周太史籕始剏大篆唐蘇載記石鼓文謂之周宣王獵碣共十鼓其文則史籕大篆)
(漢蔡邕字伯喈為中郎將正六經于太學石壁天下摹學邕大篆入妙品小篆者秦丞相李斯删古文復篆及)
(史籕之書也斯作蒼頡篇胡母敬作博學篇皆取史籕大篆或頗改所謂小篆師曰書苑云八分書者秦羽人)
(上谷王次仲飾隸書為之鍾繇謂之章程書王愔曰王次仲始以古書方廣少破勢建中初以隸書作楷法字)
(方八分始皇得次仲文簡略赴急病之用甚善之蔡姬别傳曰臣父邕言八分書割程邈隸字法去八法李斯)
(小篆去二分取八分故曰八分書蔡希總曰王次仲以楷法局促更引而伸之為八分故號八分書張懷瓘云)
(八分本謂之楷書楷者法也漸若八字分散故名八分)補注(鶴曰鳳翔府寶雞縣本陳倉縣寰宇記云)
(石鼓山在縣南二十許里石形如鼓其數有十盖紀周宣王畋獵之事其文即史籕之迹秦燔詩書廢古訓而)
(官獄多事乃令下杜人程邈作小篆唐張懷瓘書斷云蔡邕八法入神隸入妙又云張昶八分碑在華縣今華)
(山所存漢碑凡四華亭一碑乃昶分書也)秦有李斯漢蔡邕(見上注)中間作
者寂不聞嶧山之碑野火焚棗木傳刻肥失真(洙曰嶧山碑李)
(斯書也為野火所焚人惜其文故以棗木傳刻按史記始皇二十八年東行郡國上鄒嶧山於是刻之于石以)
(頌秦德)補注(鶴曰嶧山碑即李斯所書秦詔者也本朝劉跂以大觀二年春訪於泰山絶頂見其巋然)
(依叢石間其高不踰四尺厚約二尺有竒石皆殘缺四面周圍悉有刻字總二十二行行十二字其十二行是)
(始皇解其十行是二世詔毆陽公云今俗傳嶧山碑史記不載其字特大不類泰山存者其不傳刻爾又云江)
(休複嘗自至泰山頂上視秦所刻石處云四面皆石無草木而野火不及故能若此之久然則在公所謂野火)
(焚者亦聞聽之誤歟)苦縣光和尚骨立(定功曰苦縣屬陳國故城今在亳州趙曰野火焚謂)
(李斯書也尚骨立謂蔡邕書也故於嶧山之碑則傷棗木之失真於苦縣之碑則喜其有骨立也師曰續漢書)
(云桓帝夢見老子令左棺於頼鄉祠之詔陳相邊詔立祠兼刻石即蔡伯喈八分書又靈帝紀光和五年始置)
(鴻都門生注云召能為尺牘工書鳥篆者時南陽人師宜官稱八分為最大則一字徑丈小則方寸以是考之)
(疑苦縣蔡邕書光和師宜官書也詳觀此歌嶧山之碑謂李斯書也苦縣謂蔡邕書也然苦縣之祠立於桓帝)
(之延熹而光和乃靈帝年號豈非祠立於延熹而碑刻於光和乎盖延熹至光和纔十年之近爾或謂光和為)
(伯喈所書華山碑苦縣老子朱龜碑未知孰是)書(洙曰一作畫)貴瘦硬方通神(蘇曰羊欣)
(曰古將軍筆畫勁硬妙絶通神)惜哉李蔡不復得吾甥李潮下筆親尚
書韓擇木騎曹蔡有隣開元已來數八分潮也奄有二
子成三人(洙曰韓擇木昌黎人官至工部尚書散騎常侍工八分師蔡邕法風流閑媚號伯喈中興)
(蔡有隣濟陽人官至胄曹參軍善八分始拙弱至天寳中遂精妙相衛間多其筆跡)况潮小篆逼
秦相快劔長戟森相向八分一字直百(洙曰一作千)金(鄭曰程邈)
(見李斯書曰此一字直千金)蛟龍盤拏肉屈強(鄭曰屈九勿切亦作淈洙曰言筆跡竒怪)
(勁屈如蛟龍之盤拏也)吳郡張顛誇草書草書非古空雄壯(洙曰張旭)
(吳郡人官至右率府長史時善草書言吾見公主檐夫争路而得其意後又觀公孫氏舞劔器而得其神飲醉)
(輙草書揮筆大呌以頭濡墨水中天下呼為張顛醒後自視以為神人謂之草聖)豈知吾甥不
流宕(鄭曰宕徒浪切過也)丞相中郎丈人行(洙曰丞相斯也中郎邕也丈人行尊老之)
(稱也)補注(鶴曰此詩云惜哉李蔡不復得吾甥李潮下筆親則潮乃公之甥然爾雅云姑之子為甥舅之)
(子為甥妻之昆弟為甥姊妹之夫為甥若帝館甥于貳室則壻亦可謂之甥未知潮之父母為誰丈人行乃本)
(蘇武傳王注云尊老之稱亦本師古而云耳)巴(洙曰一作江)東逢李潮逾月求我
歌我今衰老才力薄潮乎潮乎奈汝何
别蔡十四著作(大歷元年作)
補注(鶴曰憶念鳳翔都聚散俄十春按公至德二載丁酉在鳳翔至大歷元年丙午為十)
(春當是其年作詩又云主人薨城府扶櫬歸咸秦主人謂郭英乂為崔旰所殺蔡訪郭於成都)
(值其死遂扶其櫬以歸公與蔡相逄於巴道巴道云者尚未至䕫意在雲安蓋郭以永泰元年)
(閏十月薨而此詩云積水駕三峽浮龍倚長津揚舲洪濤間仗子濟物身非峽中冬間事當是)
(大歷元年春嚴武死而公有詩哭其歸櫬又有詩預八哀之一今郭英又死公寧作詩以别扶)
(襯而無語以及郭謂少年行赤霄行莫相疑行為武作是也)
賈生慟哭後寥落無其人(洙曰賈誼上書言時事六可為慟哭)安知蔡夫
子高義邁等倫(蘇曰朱雲意爭超邁等倫映絶今古)獻書謁皇帝志已清
風塵流涕灑丹極萬乘為酸辛天地則創痍朝廷當(一云)
(多)正臣異才復間出(洙曰間出猶間生也)周道日惟新使蜀見知
已别顔始一伸主人薨城府扶襯歸咸秦(趙曰史記云士伸於知巳主人)
(指郭英乂於永泰元年為崔旰所殺故言薨)巴道此相逢(洙曰巴道蜀道也相如論蜀文)
(巴蜀之士)會我病江濱憶念鳳翔都聚散俄十春我衰不足
道但願子意陳稍令社稷安自契魚水親(洙曰蜀先主得孔明猶魚)
(之得水也)我雖消渴甚敢忘帝力勤尚思未朽骨復覩耕桑
民(洙曰民安於耕桑則至治之世然也)積水駕三峽浮龍倚長津(趙曰郭景純遊)
(仙詩高浪駕蓬萊浮龍倚長津亦實道三峽中事)揚舲洪濤間(蘇曰馬藻揚舲椮檛語笑於洪)
(濤之間)仗子濟物身鞍馬下秦塞王城通北辰(趙曰秦塞則出陸矣)
(北辰言帝居也)玄甲聚不散兵久食恐貧(洙曰兵聚而食貧也趙曰班固燕山銘曰)
(玄甲曜日注鐵甲也)補注(鶴曰霍去病傳已云發屬國玄甲軍師古曰玄甲謂甲之黑色也是時崔旰反)
(而柏茂材等並起兵討之蜀中大亂故云)窮谷無粟帛使者來相因若馮南
轅吏(洙曰又作南轅使)書札到天垠(洙曰使者徵斂之使也相因言來相繼漢書陳陳相)
(因古詩云遺我一書札垠岸也趙曰窮谷指䕫州也來相因不斷也此言方用兵須食而頻遣使者來至窮谷)
(如此則南轅之使可為其使而附書也)
别李義(大歷二年作)
(彦輔曰公自言杜與李同出於陶唐氏故此詩言余亦忝諸孫也詩云中外貴賤殊乃與義為)
(表昆弟非李杜同出陶唐氏)補注(鶴曰詩云三峽春夏交江山雲霧昏正宜且聚集恨)
(此當離樽當是在䕫州梁權道編在大歷三年然三年正月出峽不應與義聚集於三峽春夏)
(之交當是二年三月末作)
神堯十八子十七王其門道國及舒國實惟親弟昆(鮑曰)
(高祖二十二子道王元慶舒王元名衛懷王玄霸楚哀王智雲皆先薨太子建成巢王元吉以事誅詔除籍故)
(止言十八太宗有天下故有十七子封王也)中外貴賤殊(師曰義宗姓為内甫異姓為外故云)
(貴賤殊)余亦忝諸孫(趙曰詳味詩意則李義者道國之裔孫而公則舒國後裔之外裔也舊注)
(云公自言杜與李同出於陶唐氏是何等語)補注(鶴曰彦輔之說是蓋有中表外表故云自謂忝諸孫)
(則公之父祖雖是舒國之外孫而於道國亦可謂之孫也)丈人嗣王業(趙曰丈人指言李義之父)
(也嗣王業則繼嗣前王之業也舊注云襲封謂之嗣王其說誤矣)之子白玉温(趙曰稱李義也)
(謂其温如五也)道國繼德業請從丈人論(趙曰申言丈人乃道國之後其能繼其德)
(業者請從李義之父言之也)丈人領宗卿(洙曰宗正卿也)肅穆古制敦(馬曰肅穆)
(欽和貌古制敦謂敦厚宗族也)補注(鶴曰唐宗室世系表道國之後為宗正卿者有二曰徵曰諫未詳義)
(之父為誰又道王元慶傳云有九子)先朝納諫諍(馬曰先朝指太宗也)直氣横乾坤
子建文章壮河間經術存(洙曰曹子建能文漢河間王能明於經術獻禮樂建三雝)
(之教)温克冨詩禮補注(希曰温一本作爾)骨清慮不喧洗然遇知
己談論淮湖奔(洙曰言談論鋒起若淮湖奔狂不可涯涘也蘇曰梁衡曰見王戎談論如淮湖)
(傾注源流莫可擬此而測掩也)憶昔初見時小襦(洙曰一作孺)繡芳蓀(洙曰文選)
(芳蓀紫綺為上𥜗𥜗袴也趙曰自經術存而下皆言李義𥜗短衣也賈誼過秦論云寒者利短褐注曰一作短)
(小襦舊注妄添文選五言詩為七字云芳蓀紫綺為上𥜗何輒附會如此)補注(鶴曰霍光傳璧珠璣王衣)
(師古曰漢儀注以玉為襦如鎧状連綴之以黃金為縷匈奴服傳繡袷綺衣長襦錦袍各一叙傳在於綺襦紈)
(袴之間晉灼曰綺之襦冰紈之袴也並貴戚子弟之服觀此則襦不可以為袴又百姓歌廉范曰平生無襦今)
(五袴則襦下於袴也楚辭湘君注蓀芳草當是繡芳蓀於襦上如繡袷也)長成忽會面慰我
久疾魂三峽春冬交江山雲霧昏正宜且聚集恨此當
離樽莫怪執杯遲我衰涕唾煩(洙曰王仲宣詩杯行遲解嘲涕唾流珠沫趙曰)
(舉杯怪我獨執之遲蓋以涕唾煩故也舊注引但訝杯行遲却是訢主人行杯之遲耳何干此義)重問
子何之西上岷江源(洙曰順流為㳂逆流為泝自䕫入蜀泝流也故曰西上)願子
少干謁蜀都足戎軒誤失將帥意不如親故恩(洙曰甫幾不能)
(脱嚴武之暴又為郭英乂所不容有是句)少年早歸來梅花巳飛翻努力慎
風水(洙曰言世苦風波也趙曰舟行之所當慎也)豈惟數杯飱猛虎卧在岸
蛟螭出無痕(洙曰言所在皆害人者也此皆譏時)王子自愛惜老夫困石
根生别古所嗟發聲為爾吞(洙曰王子稱李義也困石根言得其地也吞聲言聲)
(出而復吞也)
送高司直尋封閬州(大歷二年作)
補注(鶴曰司直大理寺官後魏永安三年高穆奏置司直十人覆理御史檢核事唐制六)
(人寺有疑讞則參議之詩云萬里長江邊邂逅一相遇又云西謁巴中侯當是在䕫州作梁權)
(道編在大歷三年然詩又云㐲枕聞别離疇能忍漂寓是年正月公出峽未嘗言病意是大歷)
(二年觀老病山裏之詩與小園散病諸作可知也)
丹雀銜書來(洙曰文王之時赤雀銜書集于周社)暮棲何鄉樹驊騮事天
子辛苦在道路(洙曰丹雀異也驊騮駿也言駿異處非其位趙曰尚書中侯曰赤雀丹書入豐)
(止于昌前昌拜稽首受之舊注模稜所引非是驊騮事列子周穆王駕八駿之乘有曰右服驊騮此言高司置)
(通籍事主故以丹雀之於文王驊騮之於穆王比之)司直非冗官荒山甚無趣(洙曰)
(司直華選也而在荒山此所以無趣)借問泛舟人胡為入雲霧與子姻婭
間既親亦有故(洙曰姻婭猶言姻聯也詩𤨏𤨏姻婭非特親也又有舊故)萬里長江
邊邂逅一相遇(洙曰邂逅言不期而遇也)長卿消渴冄公幹沉綿屢
(洙曰長卿相如也病渴劉公幹詩余嬰沉痼疾竄身清㢓濱趙曰公自言其病與相如公幹同)清談慰
老夫開卷得佳句時見文章士(蘇曰枚叔見司馬犬子遠寄詩喜而謂室家曰)
(不意開卷得此佳句瓊瑰南金不足貴也)欣然淡情素伏枕聞别離疇能忍
漂寓良會苦短促溪行水奔注熊羆咆空林(蘇曰古詩熊羆呼林)
(寒言小人得志自肆之意也)游子慎馳騖西謁巴中侯(洙曰閬為巴中趙曰巴中)
(侯則封閬州也官艱險則高君之不憚遠如此)艱險如跬步(師曰半步曰跬巴蜀路險難行故云)
(如跬步)主人不世才先帝常特顧(洙曰主人巴中侯也)拔為天軍佐
(洙曰天軍禁軍也趙曰必嘗佐禁旅之任)崇大王法度(師曰主人指巴中侯玄宗常擢之為禁軍)
(副將持軍整肅故云崇大王法度)淮海生清風南翁尚思慕(趙曰言淮海則必為)
(楊州等處官南公者南方之老人也師曰南翁甫自稱以留滯於南方也)補注(希曰漢天文志虛危南有)
(羽林天軍在唐有天武健兒神武天竒亦以此為天軍耶南翁即如項羽傳所謂南公趙注南方之老人者乃)
(服虔云)公宫造廣厦木石乃無數(趙曰建廣厦於官府者也凡官府貴處謂之公)
(宫左傳構其公宫舊注謂幕府方須才不知此乃述封閬州事非指高司直也師曰言天子正再造王室人材)
(雖多一柱尚未用盖言房琯見貶閬州訓練征戌之兵故甫託司直以勞問之)初聞伐松栢猶
卧天一柱(趙曰此言廊廟之具矣非封閬州不足以當之神異經云崑崙有銅柱焉其高入天所謂)
(天柱也)我瘦(洙曰一作病)書不成(蘇曰郭䞇久疾書不成欹傾倒側經月自讀亦不能識何)
(况兒童搭䢸)成字讀亦誤為我問故人勞心練征戌(洙曰此詩觀末)
(章則閬州是房琯也趙曰故人指封閬州也)
遣懷(大歷元年作)
補注(鶴曰詩云係舟卧荆巫當是在䕫州作詩又云亂離朋友盡合沓歲月徂吾衰將焉)
(託存歿再嗚呼盖此詩言昔與高適李白同遊吹臺今二公盡去世而公獨在盖李白以寶應)
(元年卒而高適今又以永泰元年卒故曰存殁再嗚呼此當是大歷元年作故曰係舟卧荆巫)
昔我遊宋中(鄭曰宋州也禹貢豫州城秦改為梁國漢文帝封子民為梁王於曜陽置宋州)惟
梁孝王都(洙曰宋即古大梁也)名今陳留亞(洙曰陳留屬汴州也)劇則貝魏
俱(洙曰貝魏州名在河西劇大也)邑中九萬家高棟照通衢舟車半天
下主客多歡娛(趙曰主則本處人客則浮寄者)補注(鶴曰唐志云宋州本梁郡天寳元年)
(更名戶十二萬四千有竒舊史云舊領縣七戸一萬一千三百天寶領縣十戶一十二萬四千二百有竒而今)
(稱邑中九萬家何九也本朝九域志作於哲宗其時主戸六萬五千四百十客戸二萬五千八百四十共亦)
(不過九萬又云孝王有大功景帝為之廣睢陽大治宫室制度法長安自應棟宇之美主客盖指主戶客戸而)
(言未必分本處與游寄而言也)白刃讐不義黃金傾有無殺人紅塵
裏報答在斯湏(洙曰言多豪傑也文三王傳梁孝王武始立為代王四年徙為淮陽王十二年)
(因梁懷王揖入朝墮馬死無子國除遂徙王梁後七國反梁王城守睢陽梁最為大國居天下膏腴地北界秦)
(山西至高陽趙曰鮑明遠詩失意杯酒間白刃起相讐)憶與高李軰(高適李白)論交入
酒壚(師曰甫昔與適白嘗遊此酒壚埋甖於地也相如滌器文君當壚也)兩公壮藻思得
我色敷腴(洙曰世說王濬仲為尚書令着公服乘軺經黃公酒壚中過顧謂後車客曰吾昔與稽叔)
(夜阮嗣宗共酣飲此壚竹林之遊亦預其末自嵇天亡阮亦亡便為時所羇紲今日視此雖近邈若山河兩公)
(李高也言李高得我而後惟悦故敷腴也)氣酣登吹(一作文)臺懷古視平蕪(洙曰)
(吹臺梁王歌臺也今謂之繁臺鄭曰在開封縣南五里蘇曰新唐本傳云甫與李白高適過汴州酒酣登吹臺)
(慷慨懷古人莫能測盖謂此也)補注(希曰唐子西平臺賦序云平臺梁王劉武作也班史稱平臺唐稱吹)
(臺世以謝靈運嘗為雪賦則又謂之雪臺舊說在大梁城東北如淳晉灼云大梁城東二十里今在城東)
(南蓋漢距今千歲城郭凡幾變則聞見之異宜哉九沐域志云吹臺即繁臺本師曠吹臺梁孝王增築在今)
(州與新史所謂甫與李白高適過沐州酒酣登吹臺合公昔遊詩云昔者高與李晚登单父臺寒蕪際碣石萬)
(里風雲來盖懷古而視之也)芒碭雲一去鴈鶩空相呼(洙曰前漢高祖隠於芒碭)
(山澤間吕后與人俱求常得之高祖怪問后曰季所居上常有雲氣故從往常得季人去乃人亡也不欲指言)
(之爾人亡鴈鶩相呼師曰謂懷古也)先帝正好武(師曰先帝謂玄宗好事邊功也)寰海未
凋枯(洙曰言方盛之時也)猛將收西域長戟破林胡(洙曰玄宗之時開拓境土)
(如安禄山王君毚張守珪王忠嗣輩皆以邊功為巳任故張說獻鬭牛以箴之而上不之改)百萬攻
一城獻捷不云輸(趙曰攻取豈無勝負耶但獻捷而已未嘗言輸而不勝)組練弃
如泥(洙曰吳人大破楚軍楚之免者惟組練三百而已組組甲練被練也)尺土負(一作勝)百
夫(趙曰爭一尺之土以百夫為償則不惜人之命)拓境功未巳元和辭大鑪(洙曰)
(謂政失其平和矣繼有安史之亂趙曰莊子曰吾將以天地為大鑪)亂離朋友盡合沓歲
月徂(晁曰合沓相繼貌)吾衰將焉託存沒冄嗚呼蕭條益堪愧
獨在天一隅(洙曰一云蕭條疾益甚愧獨天一隅)乘黃已去矣凡馬徒區
區(洙曰乘黃駿馬也喻賢者凡馬喻常才蘇曰古駿馬行飛黃汗血已去矣駑駘凡馬徒區區)補注
(鶴曰詩正義云黃騂曰黃謂黃而騂色又唐百官志尚乘局奉御二人直長十人掌内外閑廐之馬左右六閑)
(一曰飛乘)不復有顔鮑(洙曰顔延年鮑明遠常作荆州參軍作蕪城賦以諷宋臨海王又比高李)
(二公)繫舟卧荆巫(洙曰荆州巫峽也鄭曰在白帝城及南郡)臨餐吐更食常恐
違撫孤(趙曰盖恐違戾撫養高李二公之孤也此其為朋友之義)
君不見簡蘇徯(大歷元年作)
補注(鶴曰蘇徯嘗入湖南之幕公既有詩别之又有送蘇徯兵曹適桂州詩云早作諸侯)
(客則徯在大歷初摧頽為甚故此詩以拆桐喻之梁權道編此與後一篇同在大歷三年而别)
(蘇徯詩乃在元年今以後篇贈蘇徯考當在元年)
君不見道邊廢弃池君不見前者摧折桐百年死樹中
琴瑟(洙曰蔡邕取㸑下桐為琴趙曰異苑載吳平在勾章州門外忽生一株桐上有謠歌之聲平惡而斫)
(其後桐自遷立於故根上又聞歌聲曰死樹今更青吳平尋當歸桐林所以為琴瑟今言死樹猶可為之譬士)
(終有用也舊注所引非)一斛舊水蔵蛟龍(洙曰積水成淵蛟龍生焉)丈夫盖棺
事始定(洙曰古詩盖棺事乃巳言死而後已也蘇曰劉毅曰丈夫兒縱跡不可尋常便混羣小中盖棺)
(事方定矣)補注(希曰韓詩外傳學而不已闔棺乃止)君今幸未成老翁(趙曰魏文帝與)
(吴質書云已成老翁但未白頭耳)何恨憔悴在山中深山窮谷不可處
霹靂魍魎兼(并困)狂風(蘇曰鮑休清溪賦霹靂破石狂風驚林)
贈蘇徯(大歷元年作)
補注(鶴曰詩云巴蜀倦剽劫幽薊已削平當是大歷元年作剽劫指崔旰之徒為亂是時)
(河北盡平故也蘇徯自蜀赴湖南公有别蘇徯赴湖南幕詩乃同時作故此詩亦云君今下荆)
(楊獨帆如飛鴻梁權道編在大歷三年恐非)
異縣昔同遊各云厭轉蓬(洙曰古詩為客若轉蓬言如蓬之隨風無所定止也)别
離巳五年尚在行李中(洙曰左傳秦晉圉鄭燭之武夜見秦伯曰若舍鄭以為東道主)
(行李之往來供其困乏注行李使人)戎馬日衰息乘輿安九重(洙曰天子之門九重)
(乘輿天子所乘輿時京師初復天下漸平也趙曰以車駕嘗因吐蕃䧟京師而幸陜今稍平定復還長安為九)
(重之安矣)補注(鶴曰戎馬衰息非謂復京師天下漸平也且廣德元年復京師之後無歲無吐蕃黨項羌)
(渾奴剌之禍至永泰元年僕固懷恩誘回紇吐蕃吐谷渾黨項奴剌數十萬衆俱入寇京城震恐十月郭子儀)
(與回紇再定約吐蕃引兵夜遁京師解嚴自是戎馬始少息此詩作於大歴元年故云黃庭經坐在金臺城九)
(重後以喻天子之門亦如楚辭所謂九關)有才何棲棲將老委所窮(趙曰公每自負)
(矣故不以言才為嫌微生畆云某何為是棲棲者歟)為郎未為賤(洙曰徯為宣義郎子美檢校工)
(部員外郎非以階官也後篇云雖為尚書郎可證矣)其奈疾病攻子何面䵩黑焉
得豁心胷(趙曰指言蘇徯也列子云面目䵩黑)巴蜀倦剽劫下愚成土風
(洙曰崔旰之亂也)幽薊已削平(洙曰禄山所節鎮處也)荒徼尚彎弓(洙曰時思)
(明未平趙曰安史之亂雖已削平而猶有盜賊也)補注(鶴曰王注既以巴蜀剽劫為崔旰之亂又云時)
(思明未平何不考之甚也廣德元年史朝義已縊死矣安得思明尚未平巴蜀之亂非一五年之間叚子璋徐)
(如道崔旰之變相繼而盜賊隨起安得不倦於剽劫真是下愚習以為風也)斯人脱身來豈
非吾道東(洙曰後漢鄭玄學於馬融辭歸融謂門人曰鄭生今去吾道東矣)乾坤雖寬
大所適装囊空肉食哂菜色少壯欺老翁(蘇曰吕安謂嵇康曰我輩)
(稍有菜色反為肉食輩所哂徒知其外而不知内也周澤謂諸齊郎曰若年少壯不可欺老翁翁胷中有書萬)
(餘卷若輩未到此田地諸人皆慚悚無一語對)况乃主客間古來偪側同君今
下荆揚獨帆如飛鴻二州豪俠場人馬皆自雄一請甘
飢寒冄請甘養蒙(洙曰養蒙欲其晦迹以自全也)
寄薛三郎中(大歷二年作)
補注(鶴曰詩云峽中一卧病瘧癘終冬春春復加肺氣又云我未下瞿塘空念禹功勤高)
(秋却束帶鼔柁視清旻當是大歷二年)
人生無賢愚飄颻若埃塵(蘇曰丁固人生無賢與愚百年之後俱成糞壤又黃玘利)
(名聚散若風中埃塵去來不足校輕重)自非得神仙誰免危其身與子俱
白頭役役(洙曰一云沒沒)常苦辛雖為尚書郎不及村野人憶
昔村野人(蘇曰馬融曰我輩仕途不及村野之人雞豚社飲足以自樂我輩區區塵土豈有此况味)
其樂難具陳(趙曰一云歡樂難具陳)藹藹桑麻交公侯為等倫天
未厭戎馬我輩本常貧子尚客荆州我亦滯江濱峽中
一卧病瘧癘終冬春春復加肺氣此病蓋有因早歲與
蘇鄭(洙曰蘇鄭蘇源明鄭虔是也)痛飲情相親二公化為土嗜酒不
失真(洙曰蘇鄭亦皆嗜酒)予今委脩短豈得恨命屯聞子心甚壯
所過信席珍(洙曰席珍席上之珍也)上馬不用扶每(洙曰一作思)扶必
怒嗔賦詩賓客間揮灑動八垠乃知蓋代手(洙曰可蓋覆當代也)
(漢書功業蓋代蘇曰李密蓋代手段不可容易施呈也)才力老益神青草洞庭湖
(洙曰青草洞庭皆湖名也鄭曰二湖俱在巴陵)東浮滄海漘君山可避暑(洙曰君山)
(在洞庭湖心)况足采白蘋子豈無扁舟往復江漢津我未下
瞿塘空念禹功(洙曰又作禹力)勤聽說松門峽吐藥攬衣巾(趙曰)
(聞松門峽之美則方喫藥而吐之遽攬衣巾思去鄭曰松門峽巴中地名)高秋却束帶鼓枻
視清旻鳳池日澄碧濟濟多士新餘病不能起健者勿
逡廵(趙曰健者薛璩也紹勃然曰天下健者豈惟董公)上有明哲君下有行化
臣(洙曰行化臣謂承流宣化之大臣也)
大覺高僧蘭若(大歷四年作)
(楷曰和尚去冬往湖南若爾者切)補注(鶴曰詩云巫山不見廬山遠當是在湖南作而)
(梁權道編在大歷二年䕫州詩内若在䕫州作何以言巫山不見詩又云香爐峯色隠晴湖雖)
(廬山有香爐峰而衡岳亦有之唐志武宗即位廢浮圖法天下毁寺四千六百招提蘭若四萬)
(然則蘭若殆小於寺者有高僧傳續高僧傳載僧之德行高者大歷四年作)
巫山不見廬山遠(趙曰廬公惠遠也)松林蘭若秋風晩(洙曰蘭若寺也)
(一云蘭蘭草也若杜若也修可曰釋氏要覽曰蘭若者梵言阿蘭若唐言無諍回分律云空静處薩婆多論云)
(閑静處智度論云遠離處大悲經云阿蘭若者離諸忽務故數說不同其實無諍也注以為蘭草與杜若非也)
一老猶鳴日暮鍾諸僧尚乞齊時飯補注(希曰楞嚴經云食辨擊鼓)
(衆集撞鍾又毗羅三昧經云佛為法惠菩薩說四食時一旦時為天食二午時為法食時佛斷六趣因令問三)
(世佛故制日午為法食正時也僧祇律云午時日影過一髮一瞬即非時也又起因世經佛教過中不食為齊)
(又晉書佛圖澄齋時至流水側從腹旁孔中引臟腑洗之)香爐峯色隠晴湖(洙曰香爐峯廬)
(山之勝境也勢如香爐上有飛泉趙曰遠法師廬山記曰東南有香爐上孤峯秀起)種杏仙家近
白榆(洙曰神仙董奉居廬山治病重者種杏五株輕者一株號董仙杏林趙曰近白榆言其所居之高近)
(乎星辰也古詩曰天上何所有歴歴種白榆)飛錫去年啼邑子(洙曰高僧傳有飛錫而赴)
(齋者定功曰要覧又云昔高僧隠峯遊五臺出淮西擲錫飛空而往西天比丘持錫有二十五威儀凡室中不)
(得着地必掛於壁牙故釋子稱遊行僧為飛錫安住僧為掛錫孫綽天台賦云應真飛錫以躡虚趙曰言其去)
(冬往湖南也注云得真道之人執錫杖而行於虛空故云飛也邑子同邑之子也)補注(希曰尹翁歸傳)
(于定國欲屬託邑子兩人)獻花何日許門徒(洙曰高僧傳僧有戒行嚴㓗天女來獻花趙曰)
(後分經載釋伽為靜慧仙人時獻五蓮花於燃燈佛此獻花之祖也其在佛僧則謂諸弟子之來從者為門徒)
(也)
補注杜詩卷十四
