補注杜詩卷三十四宋黃希原本
黃鶴補注
多病執熱奉懷李尚書之芳(大歷三年作)
補注(鶴曰詩云大水淼茫炎海接蓋在江陵所見如此又首夏何須氣鬱蒸當是大歷三)
(年四月作)
衰年正苦病侵凌首夏何須氣鬱蒸(洙曰古詩首夏猶清和歊蒸鬱凌冥)
(應璩書曰處凉臺而有鬱蒸之氣)大水淼茫炎海接(淼弭沼切)竒峯硉兀火
雲昇(洙曰硉郎兀切選詩夏雲多竒峯淮南子旱雲煙火趙曰選賦狀滔天以淼茫郭璞江賦巨石硉矹)
(以前却)思霑道暍黃梅雨(洙曰京房傳暑有暍者漢武帝紀暍死暑中熱死也趙曰暑病)
(曰暍思道暍之人以黃梅一雨霑之此武王扇暍之意可見公之仁心鄭曰暍於歇切)敢望宫恩
玉井冰(洙曰後漢書琅邪有冰井厚丈餘魚豢魏晷明帝九龍殿前玉井綺欄趙曰唐志百官賜冰而)
(公嘗為左拾遺當預賜冰之列)不是尚書期不顧(洙曰前漢陳遵嗜酒每飲賓客滿堂輒閉)
(門取客車轄投井中雖有急終不得去嘗有部刺史奏事過遵值其方飲刺史大窮候遵霑醉時突入見遵母)
(叩頭自白當對尚書有期會狀母乃令從後閣出去應休璉與滿公琰書曰當此之時仲孺不辭同産之服孟)
(公不顧尚書之期)山陰夜雪興難乘(洙曰王徽之嘗居山陰夜雪初霽月色清朗忽憶戴)
(逵逵時在剡便夜乘小船詣之造門不前而返曰乘興而行興盡而返何必見安道)
水宿遣興奉呈羣公(大歷三年作)
補注(鶴曰詩云澤國雖勤雨炎天竟淺泥小江還積浪弱䌫且長堤歸路非關北行舟却)
(向西又云異縣驚虛往同人惜解攜其曰小江異縣當是在江陵暫至外邑邑在江陵之西故)
(云行舟却向西此詩大歷三年夏作)
魯鈍仍多病(洙曰語参也魯蘇曰鄭玄魯鈍多病近稍倦書)逢迎遠復迷耳聾
須畫字(蘇曰王笠不仕佯狂詐聾每說話即畫字後隱嵩山隋文累詔不起)髮短不勝篦
澤國雖勤雨(修可曰穀梁傳正月不雨言不雨者勤雨也注思雨之勤)炎天竟淺泥
補注(鶴曰周禮澤國用龍節勤雨如修可引穀梁之說則是其時不雨何以下云炎天竟淺泥又云小江)
(還積浪當是言得雨勤數然以炎天而泥故淺也)小江還積浪弱䌫且長堤歸
路非關北(俯曰子美北人未得歸鄕故云歸路非關北)行舟却向西暮年漂
泊恨今夕亂離啼童稚頻書札(洙曰古詩烈士暮年又遺我一書札)盤飱
詎糝藜(洙曰孔子陳蔡間七日不火食藜藿不糝)我行何到此物理直難齊
(洙曰莊子齊物)高枕飜星月嚴城叠鼓鞞(洙曰張景陽此郭非吾城入聞鞞鼓聲定)
(功曰禮記鼓鞞之聲讙)風號聞虎豹(洙曰蕪城賦風嘷雨嘯又苦寒詩虎豹夾路啼)水宿
伴鳬鷖(洙曰蜀都賦晨鳬且至候雁銜蘆雲飛水宿哢吭清渠)異縣驚虚往(洙曰古樂)
(府它鄕復異縣)同人惜解攜(洙曰易出門同人)蹉跎長汎鷁(趙曰鷁大鳥船首畫)
(之以驚水神俯曰汎鷁行舟也)展轉屢鳴雞嶷嶷瑚璉器(洙曰子貢瑚璉器夢符曰)
(謝琨問羊孚曰何以器舉瑚璉羊曰故當以為接神之器)陰陰桃李蹊(洙曰李廣桃李不言下自)
(成蹊)餘波期救涸(洙曰僖二十三年傳其波及晉國者君之餘也莊外篇車轍中有鮒曰吾得斗)
(升水可以活矣)費日苦輕齎杖策門闌邃肩輿羽翮低自傷甘
賤役誰愍強幽棲(蘇曰柏簡失意居九華山歎曰今日晦迹朝中故人略無愍強幽棲之心)
巨海能無釣(洙曰任公子投竿東海)浮雲亦有梯勲庸思樹立語
默可端倪贈粟囷應指(洙曰魯肅家富於財常散以賑窮乏結豪士時周瑜為居巢長)
(聞之往求資糧肅有米二囷各三千斛直指一囷與瑜瑜竒之乃結僑札之交芻曰自嶷嶷瑚璉器以下叙美)
(羣公能餽其貧故有贈粟之句)登橋柱必題(洙曰成都記云昇仙橋司馬相如初西去題其柱曰)
(不乘高車駟馬不過此橋後果以傳車至其處橋在望鄕臺東南一里管華陽縣)丹心老未折
(夢符曰古樂府半溪度曲本厠偏伍卒一戰殄凶渠制賜文犀節驛報紫泥書入營陳御蓋還車乘紫車皇恩)
(空已重丹心悵不紓渡瀘且不畏凌溪嗟有餘)時訪武陵溪(洙曰别賦心折骨驚武陵溪秦人避)
(亂之處)
奉賀陽城郡王太夫人恩命加鄧國太夫人
補注(鶴曰陽城郡王乃江陵節度衛伯玉舊次及梁權道皆以為大歷三年作案新舊史)
(大歷初伯玉丁母憂朝廷以王昴代其任諷將士云云遂起復再任今詩乃賀其母受封則非)
(三年作甚明舊史又云廣德元年乘輿幸峽伯玉有幹略乃拜江陵尹荆南節度等使尋封陽)
(城郡王此語蓋在大歷初丁母憂之前故此詩云郡依封土舊當是伯玉封王時母同受封而)
(舊史帝紀又云大歷二年六月壬寅荆南節度使衛伯玉封陽城郡王與傳自異然丁母憂在)
(大歷初為是此詩當在廣德二年後大歷元年前作若如紀言則大歷二年衛之母已死又元)
(年柏中丞遣柏别駕將命江陵起居太夫人時已有太夫人之稱矣)
衛幕銜恩重(夢符曰按前漢書晉灼注曰衛青征匈奴絶大幕大克獲帝就拜大將軍於幕中故)
(曰幕府趙曰一本題下注云陽城王衛伯玉也以其姓衛則用之尤工)潘輿送喜頻(洙曰潘安)
(閒居賦太夫人乃御板輿升輕軒)濟時瞻上將(趙曰申言郡王節度江陵為上將)錫號
戴慈親富貴當如此尊榮邁等倫郡依封土舊國與大
名新(趙曰言郡封雖仍是陽城郡而夫人之國加為鄧國是為新矣)紫誥鸞回紙(趙曰紫誥)
(紫錦之誥也鸞回紙謂紙上之字有回鸞之辨也)清朝燕賀人(洙曰大厦成而燕雀相賀)遠
傳冬笋味(洙曰孟宗後母好笋令宗冬月求之宗入竹林痛哭笋為之生)更覺綵衣春
奕葉班姑史(洙曰班姑曹世叔妻班彪之女名昭字惠姬博學高才世叔早卒有節行法度兄固)
(著漢書其八表及天文志未及竟而卒和帝詔昭就東觀蔵書閣踵而成之)芬芳孟母鄰(洙曰)
(潘安仁閒居賦此里仁以為美孟母所以三徙)義方兼有訓(洙曰左傳愛子教之以義方)詞
翰兩如神(蘇曰王獻之詞語秀麗筆畫雄勁兩如神江左為獨步)委曲承顔體騫
飛報主身可憐忠與孝雙美畫麒麟(洙曰麒麟閣名也上畫忠臣像)
江陵望幸(洙曰望車駕臨幸也時大駕在蜀廣德元年作)
補注(鶴曰江陵以上元元年九月建都故詩云雄都元壯麗王内翰云望車駕臨幸時大)
(駕在蜀然明皇幸蜀在至德元載是時未以江陵為都當時代宗幸陜時此詩合是廣德元年)
(是年代宗幸陜以衛伯玉有幹略乃拜江陵尹荆南節度等使意是時代宗有意幸江陵故有)
(此作梁權道編在大歷三年殊無義無乃循舊次耳故此詩與前篇俱不應編在大歷三年詩)
(内)
雄都元壯麗(洙曰漢高紀上見宫室壯麗怒蕭何曰非壯麗不足重威)望幸歘威神
(洙曰魯靈光殿賦景福兮帝室之威神甘泉賦配帝宫之懸圃兮象泰壹之威神趙曰顔延年車駕幸京口云)
(望幸傾五州也歘許勿反注云有所吹起也)地利西通蜀天文北照秦(定功曰謂)
(長安在荆渚之北)風煙含越烏(洙曰謝元暉詩風煙有鳥路江漢恨無梁古詩越鳥巢南枝)
舟楫控吳人未枉周王駕(洙曰顔延年車駕幸亰口詩虞風載帝狩夏諺頌王游春)
(方動宸駕望幸傾五州又周御窮轍迹夏載歷山川周王駕謂穆王滿)終期漢武巡(洙曰漢武)
(行幸雍幸汾陰滎陽還至洛陽瞻望河洛巡狩豫州)甲兵分聖旨(蘇曰羊祜得聖旨耒分甲兵西)
(北防秋)居守付宗臣(洙曰蕭何傳漢之宗臣左傳君行則居守蘇曰趙勝大事付宗臣議論)
補注(鶴曰宗臣指郭子儀按史雍王适為關内兵馬元帥郭子儀副之復京師以子儀為京留守)早
發雲臺仗恩波起涸鱗(洙曰哀江南賦由有雲臺之仗涸鱗見餘波期救涸注)
江邊星月二首(大歷三年作)
補注(鶴曰詩云江月辭風䌫江星别露船當是大歷三年秋江陵舟中作)
驟雨清秋夜金波耿玉繩(洙曰謝元暉詩清河晨耿耿寒渚夜蒼蒼金波麗鳷鵲玉)
(繩低建章趙曰金波言月玉繩言星)天河元自白江浦向來澄映物連珠
斷(洙曰史五星如連珠)緣空一鏡升(洙曰古詩破鏡飛上天)餘光憶更漏况
乃露華凝(洙曰謝莊詩露華識猿音)
江月辭風䌫江星别霧船雞鳴還曙色鷺浴自晴川歴
歴竟誰種(洙曰謝惠連詩亭亭映江月古詩天上何所有歴歴種白榆)悠悠何處圓
(洙曰沈休文詠月清光信悠悠謝希質月賦升清質之悠悠降澄暉之藹藹)客愁殊未巳他
夕始相鮮
舟月對驛近寺(大歷三年作)
補注(鶴曰題云舟月又詩云月朗自明船朱樓白水邊當是大歷三年舟中作)
更深不假燭月朗自明船金刹青楓外(洙曰西京雜記以黃金為刹)
朱樓白水邊(趙曰馮衍顯志賦伏朱樓而四望)城烏啼眇眇(洙曰左傳叔向曰城)
(上有烏齊師其遁)補注(希曰江陵府松滋縣有白水鎮古樂府有烏夜啼漢文紀以眇眇之身師古曰)
(眇眇猶言細末也)野鷺宿娟娟(蘇曰張充月賦照娟娟之沙鷺)皓首江湖客鈎
簾獨未眠
舟中(大歷三年作)
補注(鶴曰詩云風餐江柳下雨卧驛樓邊即前篇所謂驛近寺之驛也當是大歷三年在)
(江陵作)
風餐江柳下雨卧驛樓邊(蘇曰阻風餐柳下值雨坐蓬窗句法絶妙不知誰詩也恨)
(不見全篇與魯直讀至此遂記而疏之疑子美亦法此二句而作也其詩二句在晉文類中)結䌫排
漁網連檣並米船(洙曰檣船上帆竿)今朝雲細薄昨夜月清圓
飄泊南庭老祇應學水仙(趙曰公自謂也)
遣悶(大歷三年作)
補注(鶴曰詩云地闊平沙岸舟虛小洞房當是大歷三年江陵作)
地闊平沙岸舟虛小洞房(洙曰謝元暉洞房殊未曉)使塵來驛道城
日避烏檣(洙曰一作烏槍趙曰泊船之處近城日為城所障不照及檣故曰避烏檣)暑雨留
蒸濕江風借夕凉(蘇曰段瑄泛舟夜聞江風清冷瑄欣然曰馮夷借我一夕之凉)行雲
星隱見(賢遍切)叠浪月光芒螢鑒緣帷徹(趙曰螢光可以照物故曰螢鑒)
蛛絲罥鬢長(罥音畎泰伯曰罥鬢猶掠鬢也)哀箏猶凭几(凭皮孕切)鳴笛竟
霑裳倚著如秦贅(之芮切洙曰賈誼傳秦人家富子壯則出分家貧子壯則出贅師古曰言)
(其不出妻家亦猶人身之有贅一說贅質也家貧無有聘則以身為質也君平曰子美寓他鄕如贅婿然)過
逢類楚狂(洙曰楚狂接輿)氣衝看劍匣(洙曰任彦升劍氣凌雲又張華見劍氣衝牛斗)
穎脫撫錐囊(洙曰平原君傳曰夫賢士之處世也譬如錐之處囊中其末立見毛遂曰使遂早得)
(處囊中乃脫穎而出非特末見而已)妖孽關東臭兵戈隴右瘡(蘇曰班仲升云隴右)
(兵戈瘡痍未艾)時清疑武略世亂跼文場餘力浮于海(洙曰語道不行)
(乘桴浮于海)端憂問彼蒼(洙曰見賦端憂多暇注詩彼蒼者天)百年從萬事故
國耿難忘(蘇曰辛受老年百事俱廢無心繫戀唯故國舊友耿耿難忘)
江陵節度陽城郡王新樓成王請嚴侍御判官賦
七字句同作(大歷三年作)
補注(鶴曰公以大歷三年暮春至江陵而今詩云樓上炎天冰雪生當是其年夏作也史)
(云伯玉大歷初丁母憂則是時未再朞也雖曰起復亦不當作樓命客賦詩當時士論醜之宜)
(哉)
樓上炎天冰雪生高飛燕雀賀新成(洙曰淮南子大厦成而燕雀相賀)
碧窗宿霧濛濛濕朱栱浮雲細細輕(修可曰晉羊球登西樓賦云畫棟浮)
(細細之輕雲朱栱濕濛濛之飛雨王逸少見之擊節愛羡竟日)杖鉞褰帷瞻具美(洙曰見杖)
(鉞築疆開意旨注賈琮為冀州刺史舊典傳車駕驂垂赤帷裳迎於州界及琮之部升車言曰刺史當遠視廣)
(聽糾察善惡何有反設垂帷裳以自掩塞乎乃命御者褰之百城聞風自然悚震)投壺散秩有
餘清(洙曰祭遵投壺雅歌)自公多暇延參佐江漢風流萬古情(洙曰)
(庾亮鎮武昌佐吏乘月登樓不覺亮至將避之亮曰少住吾於此興不淺陶侃曰亮非獨風流兼有為政之術)
又作此奉衛王
補注(鶴曰詩云三伏炎蒸定有無則是與前篇不相遠作)
西北樓成雄楚都遠開山岳散江湖二儀清濁還高下
(洙曰陽清為天陰濁為地)三伏炎蒸定有無補注(鶴曰王坦之傳二儀以至公立德列)
(于清輕者上為天濁重者下為地又河圖括地象兩儀未分其氣混沌清濁既分伏者為天偃者為地漢郊祀)
(志作伏祠孟康曰六月伏日也周時無至此乃有之師古曰伏者謂隂氣將起迫於殘陽而未得升故為蔵伏)
(因名伏日也立秋之後以金代火金畏於火故至庚日必伏庚金也)推轂幾年唯鎮靜(洙曰)
(推吐回切馮唐傳推轂遣將趙曰推轂以言衛王奉命為將)曳裾終日盛文儒(洙曰鄒陽)
(何王之門不可曳長裾乎)白頭授簡焉能賦(洙曰雪賦受簡於司馬大夫漢書登高能賦可)
(為大夫)愧似相如為大夫
舟出江陵南浦奉寄鄭少尹審(大歷三年作)
補注(鶴曰鳴螿隨汎梗别燕赴秋菰當是大歷三年秋作是時公移居公安公安在江陵)
(之南故出南浦也時鄭審為江陵少尹)
更欲投何處飄然去此都(洙曰賈誼何必懷此都)形骸元土木(洙曰)
(嵇紹土木形骸龍章鳳姿)舟楫復江湖社稷纏妖氣(洙曰左太冲姦回贔兵纏紫微)
干戈送老儒百年同棄物萬國盡窮途(洙曰見今日暮途窮注)雨
洗平沙淨天銜闊岸紆鳴螿隨汎梗(趙曰螿音將蟬也螿得梗而託之故)
(隨汎梗而鳴蘇曰蟬屬郭林宗如寒螿隨汎梗固亦難安)補注(希曰爾雅釋蜆云蜆一名寒蜩又名寒螿)
(似蟬而小青赤色者也)别燕起秋菰(洙曰宋玉燕翩翩其辭歸蘇曰李充云别燕背人去雙起)
(秋蒲菰趙曰菰雕胡也)棲託難高卧(洙曰孔明高卧南陽趙曰言其方有棲託難於高枕以自)
(安也)飢寒迫向隅(洙曰前漢刑法志滿堂飲酒一夫向隅而泣)寂寥相喣沫(洙曰)
(莊子與其相喣以濕相濡以沫孰若相忘於江湖)浩蕩報恩珠(洙曰漢武帝昆明之池去魚後)
(銜明珠報之又隨侯見傷蛇以藥封之蛇銜明珠)溟漲鯨波動(洙曰謝靈運溟漲無端倪)衡
陽雁影徂(洙曰蜀都賦云候雁銜蘆木落南翔冰泮北徂又應德璉將就衡陽棲)南征問
懸榻(洙曰陳蕃為樂安太守郡人周璆字而不名特為置一榻去則懸之)東逝想乘桴(洙曰)
(語乘桴浮于海)濫竊商歌聽(洙曰北山移文竊吹草堂濫巾北岳七啟云此寗子商歌之狀)時
憂卞泣誅(洙曰楚人卞和以玉璞三獻不遇楚王遂再刖其足)經過憶鄭驛(洙曰鄭莊)
(置驛)斟酌旅情孤
江南逢李龜年(大歷三年作)
補注(鶴曰梁權道編在大歷三年作荆南詩内按公以是年正月出峽暮春至江陵今詩)
(云落花時節又逢君正其時也)
岐王宅裏尋常見崔九堂前幾度聞(洙曰公自注云即殿中監崔滌中書)
(令湜之弟)補注(鶴曰按舊史岐王睿宗子始名隆範後避玄宗諱去二名曰範與薛王誅太平公主並封)
(滿五千戸開元十四年薨贈太子諡惠文王好學工書無貴賤為盡禮接待讓皇帝贈云申岐王居安興坊天)
(寶三載以惠宣太子男略陽公珍為嗣岐王公當開元十四年雖巳十五歲有登門之理然是時未有梨園弟)
(子當是指嗣岐王而云則公見李龜年必在天寶十載已後)正是江南好風景落花
時節又逢君(洙曰明皇雜錄云天寶中上命宫中女子數百人為梨園弟子皆居宜春北院上素)
(曉音律時有馬仙期李龜年賀懷智皆洞知律度安禄山自范陽入覲亦獻白玉簫管數百事皆陳於梨園自)
(是音響殆不類人間有龜年特承顧遇於東都大起第宅僣侈之制逾於公侯流廢江南每遇良辰勝景常為)
(人歌數闋座上聞之莫不掩泣罷酒)
官亭夕坐戱簡顔十少府(大歷三年作)
補注(鶴曰詩云南國調寒杵西江浸日車又題云官亭夕坐及簡顔十少府顔公安慰也)
(當是大歷三年公安作公嘗賦醉歌行有神仙中人不易得顔氏之子才孤標正其人也官亭)
(當在公安)
南國調寒杵(趙曰庾信夜聽擣衣詩調聲不用吟)西江浸日車(趙曰淮南子日乘車)
(駕以六龍羲和為馭)客愁連蟋蟀(洙曰詩蟋蟀在堂)亭古帶蒹葭(洙曰詩蒹葭蒼)
(蒼)不返青絲鞚(趙曰鞚馬勒也青絲為之)虚燒夜燭花老翁須地主
細細酌流霞(修可曰抱朴子載項曼卿言到天上仙人以流霞杯飲之)
秋日荆南述懷三十韻(大歷三年作)
補注(鶴曰此詩當是大歷三年秋未移公安前作)
昔承推奬分愧匪挺生材遲暮宫臣忝(洙曰陸機詩矯迹厠宫臣)艱
危袞職陪(洙曰詩袞職有闕趙曰公自言當肅宗時拜拾遺掌供奉諫諍)揚鑣隨日馭
(鄭曰鑣悲驕切馬銜也)折檻出雲臺(洙曰朱雲折檻顯宗畫二十八將於雲臺見致君丹檻折)
罪戾寬猶活干戈塞未開(趙曰上欲誅甫賴張鎬救之而免言一出之後干戈日相)
(尋也)星霜玄鳥變(洙曰古詩玉衡指孟冬衆星何歴歴白露霑野草時節忽復易秋蟬鳴樹間玄)
(鳥逝安適趙曰玄鳥燕也星霜之中見玄鳥變則不一其年矣)補注(希曰詩天命玄鳥毛氏曰玄鳥鳦也)
(孔氏曰釋鳥云燕燕鳦也色玄故又名玄鳥月令仲春玄鳥至)身世白駒催(洙曰莊子知北遊人)
(生天地之間若白駒之過郤忽然而巳釋文白駒或云日也郤本作隙張良願棄人間事學道輕舉吕后強食)
(之曰人生如白駒之過隙何自苦如此)伏枕因超忽扁舟任往來九鑽巴
噀火三蟄楚祠雷(洙曰語鑽燧改火後漢欒巴噀酒救蜀火謂之巴噀火則欒巴所噀之火)
(以形容其在成都及東川及夔州凡在蜀地者九遇清明鮑曰山谷簡王觀復曰子美入蜀下峽年月詩中可)
(見其曰九鑽巴噀火三蟄楚祠雷則往來兩川九年在䕫州三年可知矣趙曰公以八月在夔在江陵是為雷)
(之三蟄矣雷以三月而奮而以八月而蟄也謂之楚祠雷則楚人所祠之雷蓋楚人好祠祭也)補注(希曰)
(公以乾元二年冬入蜀大歷三年下峽恰是九春其中在䕫三年故曰三蟄楚祠雷楚祠謂楚襄王所遊之地)
(寰宇記謂䕫有古楚宫也趙謂楚人所祠之雷則非止謂在䕫見三冬蓋永泰元年秋至雲安而大歷三年春)
(下峽所以為三冬)望帝傳應實(洙曰見杜鵑詩注)昭王問不迴(洙曰僖四年傳)
(齊侯遂伐楚楚子使與師言曰君處北海寡人處南海唯是風馬牛不相及不虞君之涉吾地也何故管仲對)
(曰爾貢苞茅不入王祭不供無以縮酒寡人是徵昭王南征而不復寡人是問對曰貢之不入寡君之罪也敢)
(不共給昭王之不復君其問諸水濱)蛟螭深作横(戸孟切)豺虎亂雄猜(趙曰此兩)
(句託興時有跋扈之強臣賊盜之巨猾故也)素業行已矣浮名安在哉(蘇曰李膺)
(前輩浮名安在争如一樽醇醪斷送歲月何苦區區計較名利耶)琴烏曲怨憤庭鶴舞
摧頽(洙曰琴烏曲烏夜啼也吳人舞白鶴於市)秋水漫湘竹(洙曰湘妃揮淚濺竹竹皆斑)
隂風過嶺梅(洙曰大庾嶺多梅人號梅嶺)苦搖求食尾(洙曰司馬子長報任少卿)
(書曰猛虎在深山百獸震恐及在檻穽之中搖尾而求食積威約之漸也)常曝報恩腮(洙曰見浩)
(蕩報恩珠注三秦記江海集龍門魚登者化龍不登者點額曝腮)結舌防讒柄探腸有
禍胎(洙曰前漢博士結舌而不談枚乘傳禍生有胎)蒼茫步兵哭(洙曰阮籍為步兵哭途窮)
展轉仲宣哀(趙曰仲宣王粲也以避難流離作士哀詩)飢藉家家米(鄭曰籍秦昔切)
愁徵處處杯休為貧士嘆任受衆人咍得喪初難識榮
枯劃易該差池分組冕合沓起蒿萊不必伊周地皆登
(一作知)屈宋才(洙曰伊尹周公屈原宋玉)漢庭和異域(洙曰前漢匈奴傳和親之論發)
(於劉敬是時天下初定遭平城之難故從其言約結和親賂遺單于冀以求安邊境逮至孝文與通關市妻以)
(漢女增厚其賂歲以千金而匈奴數背約束屢被其害)晉史坼中台(洙曰晉中台坼而張華誅)
霸業尋常體宗臣忌諱災羣公紛戮力聖慮窅徘徊(鄭曰)
(窅伊鳥切深目也)數見銘鍾鼎(洙曰季武子作林鍾之銘銘魯公衛孔悝鼎銘)真宜法
斗魁(洙曰隋志北斗一至四為魁五至七為杓)願聞鋒鏑鑄(洙曰賈誼過秦論秦收天下之)
(兵聚之咸陽銷鋒鏑鑄以為金人十二以弱天下之兵)莫使棟梁摧(洙曰衛玠卒謝琨哭之曰)
(梁棟折不覺哀趙曰晉陸玩拜司空謂賓客曰以我為三公是天下無人矣索酒著柱間祝曰當今乏才以爾)
(為柱石之臣莫傾人梁棟)磐石圭多剪(洙曰漢封子弟磐石之宗成王封康叔剪桐葉為圭)凶
門轂少推(洙曰馮唐傳曰臣聞上古王者遣將也跪而推轂修可曰唐李衛公對唐太宗曰古者命)
(將受鉞鑿凶門而出)垂旒資穆穆(洙曰詩天子穆穆)祝網但恢恢(洙曰成湯祝網)
(老子天網恢恢)赤雀飜然至黃龍不假媒(洙曰春秋孔魚圖曰鳥化為書孔子奉以)
(告天赤雀集書上化為黃玉後漢黃龍見于譙趙曰此言祥瑞也遁甲曰赤雀不見則國無賢注赤雀主銜書)
(陽精曰孫應圖曰黃龍者四龍之長也王者不漉池而漁則應和氣而遊于池沼)賢非夢傅野
(洙曰高宗夢得說于傅巖之野)隱類鑿顔坏(洙曰揚雄傳或鑿坏以遁莊子魯君聞顔闔賢欲以)
(為相使者往聘因鑿後垣而亡坏壁也)自古江湖客冥心若死灰(趙曰莊子心可)
(使若死灰師曰唐六典注云補闕拾遺武后垂拱中置子美肅宗時為左拾遺故云陪衮職琴錄曰琴曲有烏)
(夜啼吳兢古樂府解題云烏夜啼宋臨川王義慶造也鋒鏑鑄棟梁摧並見前注史記成王與叔虞戲削桐葉)
(為珪曰以此封若史佚曰天子無戲言言則史書之禮成之樂歌之於是遂封叔虞于唐李衛公對唐太宗曰)
(古者出師命將齋三日授之以銊推其轂曰進退惟時軍中但聞將軍之令不聞君命揚鑣隨日馭謂侍肅宗)
(於靈武也折檻出雲臺謂諫房琯事見逐華州司功也火九鑚雷三蟄則知子美之客䕫巴凡九年矣望帝乃)
(蜀帝其䰟化為杜鵑父老相傳其言不虛子美居楚地託言昭王不迴之事蛟螭豺虎以喻荆楚盜賊之多自)
(亂離以來元勲舊德皆擯弃不用而武夫年少多驟遷故子美有得喪難識榮枯易該之語而下文又言差池)
(分組冕合沓起蒿萊又云賢非夢傅野皆託諷濫進者多也漢庭和異域言回紇送兵來助唐求尚主也晉史)
(拆中台言房琯得罪也霸易尋常體言雜用霸道也宗臣忌諱災言宗臣不敢直言也磐石圭多剪言廣封同)
(姓也凶門轂少推言命將多非其人也子美意欲朝廷禮敬大臣寬大憲網自然朱鳳來黃龍至無使賢人隱)
(遁則天下不約而自平也隱類鑿顔坏公自喻)
秋日荆南送石首薛明府辭滿告别奉薛尚書頌
德叙懷斐然之作三十韻(大歷三年作)
補注(鶴曰按新唐書吐蕃傳永泰大歷間再遣使者來聘於是戸部尚書薛景仙往報此)
(詩云聞道和親入又云䟦涉體何如則薛尚書乃景仙也石首乃江陵屬邑公以大歷三年至)
(荆南當是其年秋作)
南征為客久西候别君初(趙曰上句言在江陵也梁張纘南征賦西候屬西之時候)
(乃秋日也)歲滿歸鳬舄(趙曰鳬舄以薛明府之為縣令即王喬之乘鳬)秋來把雁書
(趙曰得尚書兄之書也雁書使蘇武事)荆門留美化(洙曰唐蕭銑屯軍荆門號荆門軍在夷陵)
(鄭曰荆門山名十道志荆州江陵縣郢城縣東南岸有荆門山)姜被就離居(洙曰續漢書姜肱兄)
(弟三人皆以孝行著名肱年長與二弟共被卧親友如此)聞道和親入(洙曰見肯慮白登圍注)
垂名報國餘連枝不日並八座幾時除(洙曰見起居八座太夫人注景)
(帝紀注凡言除者除故官就新官趙曰言尚書與薛石首不日相並如木之連理枝)往者胡星孛
(洙曰胡星旄頭也孛星光芒短其光四出孛孛然趙曰指言禄山也)恭惟漢網疎(洙曰漢刑法志)
(禁網疎闊)風塵相澒洞(澒胡孔切洙曰洞簫賦風澒洞而不絶趙曰凡兵之地謂之風塵淮南子)
(曰未有天地之時鴻濛澒洞莫知其門)天地一丘墟(洙曰王粲詩崤函復丘墟趙曰言人民寡)
(城郭荒也)殿瓦鴛鴦坼(洙曰鄴都銅雀臺皆鴛鴦瓦庾信賦昔為一雙瓦飛入魏王宫趙曰魏文)
(帝問晉宣王曰吾夢殿屋兩瓦墜地化為鴛鴦何也宣對曰後宫當有暴死者帝曰吾詐卿耳宣曰夫夢者意)
(耳苟以誠言便占吉凶言未卒黃門令奏宫人相殺)宫簾翡翠虛(洙曰西京雜記有翡翠簾)鉤
陳摧徼道(洙曰西都賦周以鉤陳之位衛以嚴更之署又周廬千列徼道綺錯)槍櫐失儲
胥(洙曰長楊賦木擁槍櫐以為儲胥注槍櫐作木槍相櫐為栅也儲胥館名櫐力軌切趙曰上四句以言京)
(師之陷而宫殿之毁也)文物陪巡狩(趙曰指言肅宗幸鳳翔文物陪則衣冠集於此)親賢
病拮据(趙曰詩予手拮据注云拮据撠挶也)公時呵猰㺄(洙曰猰㺄摩牙而食人定功曰)
(爾雅猰㺄類貙虎牙食人)首唱却鯨魚(趙曰鯨魚大魚左傳曰取其鯨鯢以為京觀呵猰㺄却鯨)
(魚以譬却退巨賊之義)勢愜宗蕭相(洙曰蕭相謂蕭何也國之宗臣)材非一范睢
(趙曰公自注蓋秦拜范睢為客卿卒聽其謀使五大夫綰伐魏拔懷其相秦也東伐韓少曲高平拔之又以其)
(謀縱反間于趙趙以馬服子代廉頗大破趙于長平皆范睢之謀故以比諸將)屍填太行道(行胡)
(剛切)血走浚儀渠(洙曰大行山在河北浚儀渠汴河也)滏口師仍會(滏万矩切水名)
函關憤巳攄紫微臨大角(洙曰隋天文志紫微大帝之座也又大角一星在攝提天)
(王座也又名天棟趙曰言肅宗還長安也)皇極(洙曰皇極乘輿輿子輦屬)正乘輿(趙曰洪範曰建)
(用皇極史曰乘輿反正皇極)賞從頻峨冕(從才用切洙曰僖二十四年傳晉侯賞從亡者)殊
恩再直廬(洙曰公自注公舊執金吾新受羽林前後二將軍趙曰直廬則直宿殿廬也)豈惟
高衛霍曾是接應徐(洙曰衛青霍去病應德璉徐公幹)降集飜翔鳳(洙曰)
(賈誼賦鳳凰翔于千仞兮覧德輝而下之趙曰言兄弟如鳳之翺翔也)追攀絶衆狙(洙曰莊子)
(朝三暮四衆狙皆怒)侍臣雙宋玉(洙曰宋玉楚大夫)戰策兩穰苴(洙曰穰苴有司)
(馬兵法趙曰以文章言之則文章如宋玉以戰策言之則武略如穰苴乃所以美薛之兄弟也)鑒澈勞
懸鏡(趙曰公言蒙尚書之鑒照澄澈如鏡之懸也)荒蕪巳荷鋤(洙曰見眷言終荷鋤注)
嚮來披述作(洙曰石首處見公新文一卷)重此憶吹嘘(洙曰見只待吹噓送上天)
(注)白髮甘凋喪青雲亦卷舒經綸功不朽(趙曰又言薛尚書也)䟦
涉體何如(洙曰公自注公須奉使和吐蕃見上)應訝躭湖橘(洙曰潭洲有橘洲)常
餐占野蔬十年嬰藥餌(洙曰見藥餌扶吾隨所之注)萬里狎樵漁揚
子淹投閣(洙曰見子雲識字終投閣注)鄒生惜曳裾(洙曰鄒陽書何王之門不可曳)
(長裾趙曰公自况也)但驚飛熠燿(洙曰詩熠燿宵行)不記改蟾蜍(洙曰張景陽下)
(車如昨日蟾蜍四五圓)煙雨封巫峽江淮略孟諸(洙曰孟諸九澤名云)補注
(希曰禹貢孟諸在豫州之境注云張魚反又音諸左傳爾雅皆作孟諸宋藪澤也漢書八藪為囿師古曰謂宋)
(有孟諸云云)湯池雖險固(洙曰金城湯池蘇曰侯本論曰金城湯池雖然險固亦不可恃)遼
海尚闐淤努力輸肝膽休煩獨起予(洙曰語起予者商也趙曰時幽燕猶)
(有不順命者前漢溝洫志填淤反壤之害師古曰填淤謂壅泥也末句所以激之師曰師古曰以木𣙜槍及櫐)
(繩連結以為儲胥有儲蓄以待所須也薛尚書嘗奉使回紇乞兵以助討故云聞道和親入垂名報國餘文物)
(陪巡狩言尚書昔隨玄宗幸蜀親賢病拮据言皇子皆流離辛苦也猰㺄喻盜賊公時唱大義以討賊豈特一)
(范睢相秦但復魏齊之讎乎滏口師仍會言公督諸節度兵會於滏口收復京師故曰函關憤巳攄皇極正乘)
(輿言天子還京也豈惟高衛霍曾是接應徐德璉公幹文士也天子中興非特賞功又禮文儒而公文倍宋玉)
(武過穰苴侍帝廟堂子美但荷鋤躬耕而巳故曰荒蕪已荷鋤遼海尚填淤言禄山未平故子美末章勉薛尚)
(書為國立功不獨為詩以起予也)
哭李尚書之芳(大歷三年作)
補注(鶴曰按宗室世系表之芳乃蔣王惲之孫又舊史云安禄山奏為范陽司馬禄山反)
(自拔歸京師廣德二年兼御史大夫使吐蕃被留二歲乃得歸拜禮部尚書改太子賓客於後)
(篇云還瞻魏太子賓客减應劉舊史云廣德二年使吐蕃而通鑑云廣德元年四月遣兼御史)
(大夫李之芳等使于吐蕃為虜所留二年乃得歸此詩云江湖涕泫然後篇云江雨濕銘旌則)
(李之旅櫬不曾歸長安但客葬於荆州故詩又云復土昭丘遠詩作于大歷三年江陵府所以)
(復有湖風井逕秋之句)
漳濱與蒿里逝水竟同年(洙曰李延年分送喪歌為二等薤露送王公大人蒿里送)
(士大夫庶人使挽柩著歌之為挽歌)補注(希曰武五子傳蒿里召兮郭門閱師古曰蒿里死人里)欲
挂留徐劍(洙曰見把劍見徐君注)猶迴憶戴船(洙曰見應尋戴安道注)相知
成白首(洙曰潘安仁投分寄石友白首同所歸)此别閒黃泉(洙曰左傳不及黃泉)風
雨嗟何及江湖涕泫然(泫胡畎切洙曰詩嗟何及矣文中子泫然流涕)修文將
管輅(洙曰見修文地下郎注趙曰言李尚書竒才如魏之管輅)奉使失張騫(洙曰見查上覓)
(張騫注)史閣行人在(洙曰周禮大行人小行人趙曰史閣言書名于史冊也)詩家秀
句傳(蘇曰陸士龍題詩對南山日晩得佳句)客亭鞍馬絶(彭曰此言子美為客停留于此)
(李公無復鞍馬來相尋矣)旅櫬網蟲懸(洙曰沈休文詩網蟲垂戸織夕鳥傍簷飛)復魄昭
丘遠(洙曰登樓賦西接昭丘楚昭王墓)歸魂素滻偏(洙曰宋玉魂兮歸來鄭曰滻所簡切)
(趙曰素滻長安之水也言李尚書乃長安人也潘安仁西征賦地有玄㶚素滻大臨曰此二句言李葬于此)
樵蘇封葬地喉舌罷朝天(洙曰李固云陛下之有尚書猶天之有北斗斗為天之喉)
(舌尚書亦猶陛下之喉舌)秋色凋春草王孫若箇邊(洙曰招隱芳草兮萋萋王孫兮)
(不歸大臨曰此言李即與春草為鄰矣)
重題
補注(鶴曰謂之重題又詩云湖風井逕秋與前篇秋色凋春草叶當是同時作)
涕灑不能收哭君餘白頭兒童相顧盡(洙曰言少時相顧今盡於此矣)
宇宙此生浮江雨銘旌濕(洙曰記曰銘明旌)湖風井逕秋(洙曰蕪城)
(賦歌曰邊風急兮城上寒井逕滅兮丘隴殘)還瞻魏太子賓客减應劉(洙曰曹丕)
(書曰應徐陳劉一時俱逝矣趙曰公自注云公歷禮部尚書薨于太子賓客應則應瑒劉則劉楨)
獨坐(大歷三年作)
補注(鶴曰詩云江斂洲渚出天虛風物清當是江陵作梁權道亦編在大歷三年荆南詩)
(内)
悲秋回白首倚杖背孤城江斂洲渚出(洙曰謝惠連詩蕭條洲渚祭)
天虚風物清滄溟服(洙曰一作恨)衰謝朱紱(洙曰易曰朱紱方來)負平
生(趙曰公賜緋矣負平生言無所用於時也)仰羨黃昏鳥投林羽翮輕(師曰黃昏)
(鳥猶得所歸子美以久客他鄕曾歸鳥之不如乎)
暮歸(大歷二年作)
補注(鶴曰詩云南度桂水闕舟楫北歸秦川多鼓鞞當是大歷二年夔州作而梁權道編)
(在三年荆南詩内按公三年正月出峽舟達江陵秋移公安有舟中出南浦詩非無舟楫又詩)
(云霜黃碧梧白鶴棲城上擊柝復烏啼則詩乃秋末作若在大歷三年作則其年秋在公安冬)
(移岳陽有舟雪洒寒燈之句與闕舟楫愈不叶趙注云城上擊柝為白帝城為是是年吐蕃宼)
(靈州邠州京師戒嚴故曰北歸多鼓鞞三年雖吐蕃亦宼邠靈州京師亦戒嚴然若作江陵作)
(則北歸長安不由秦川)
霜黃碧梧白鶴棲城上擊柝復烏啼(趙曰白帝城也易重門擊柝修可曰)
(琴曲有烏夜啼宋臨川王義慶造也)客子入門月皎皎(洙曰詩月出皎兮)誰家搗
練風凄凄(洙曰詩風雨凄凄)南渡桂水闕舟楫(師曰恨无濟川之才)北歸
秦(洙一作洛)川多鼓鞞(趙曰時吐蕃之兵未息也師曰言京師尚屯兵以防守也)年過半
百不稱意明日看雲還杖藜
移居公安敬贈衛大郎鈞(大歷三年作)
補注(鶴曰公以大歷三年秋移居公安此詩云水煙通徑草秋露接園葵乃是時作)
衛侯不易得余病汝知之雅量涵高遠清襟照等夷(尹曰)
(袁粲答王儉詩老夫亦何寄之子照清襟清氣溢素襟彦輔曰夷平也謂平交也)平生感意氣(趙曰)
(言意氣之感也)少小愛文辭(蘇曰羊欣少小愛筆研文辭名公多竒之)河海由來合
風雲若有期(洙曰河出崑崙千里一曲九曲入海古詩風雲若遇會)形容勞宇宙
(洙曰陶潛寓形宇宙復幾時趙曰言憔悴垂老于世)質朴謝軒墀(趙曰言無復仕於朝廷)自
古幽人泣(洙曰易幽人貞吉)流年壯士悲(蘇曰文選流年苒苒壯士悲感)水煙
通徑草秋露接園葵(洙曰陸士衡園葵詩種葵北園中零露垂鮮澤趙曰述其移居於公)
(安之地也)入邑豺狼鬭(趙曰以比盜賊也)傷弓鳥雀饑(趙曰以比窮困之民也)
白頭供宴語(趙曰公自謂也)烏几伴棲遲(趙曰烏皮几也言遷於公安唯有此物)
補注(希曰夏侯若東方朔畫像贊棲遲下位)交態遭輕薄(洙曰古詩五陵輕薄皃)今
朝豁所思
公安送韋二少府匡贊(大歷三年作)
補注(鶴曰詩云時危兵甲黃塵裏日短江湖白髮前是大歷三年秋晚作是年吐蕃入宼)
(京師戒嚴)
逍遥公後世多賢(洙曰韋嗣立封逍遥公所隱谷曰逍遥谷田曰北史韋夐字敬遠孝寬之)
(兄志尚夷簡淡於榮利號曰逍遥公故世系表謂韋氏九房以夐之後為逍遥公房嗣立之後為小逍遥公師)
(曰子美稱逍遥公乃夐非嗣立)送爾維舟惜此筵念我能書(洙曰一作常能)數
字至將詩不必萬人傳時危兵甲黃塵裏日短江湖白
髮前古往今來皆涕淚斷腸分手各風煙(洙曰别賦造分手而銜涕)
(又分手易前期)
贈虞十五司馬(上元寶應間作)
補注(鶴曰梁權道編在大歷三年公安詩内今考詩云百年嗟已半若在是年作則公巳)
(五十七歲當如暮歸詩云年過半百不稱意於此云百年虚過半今不云過而云巳意是上元)
(寶應間在浣花作故云沙岸風吹葉雲江月上軒若在公安則未嘗舍舟所謂維舟倚前浦是)
(也)
遠師虞祕監(世南)今喜識玄孫形象丹青逼家聲器宇存
(洙曰見烜赫舊家聲注蘇曰龐綂要識家聲先着器宇寬卑)凄凉憐筆勢浩蕩問辭
源(蘇曰江緫詞源浩蕩學海淵深)爽氣金天豁(洙曰王子猷西山朝來致有爽氣)清談
玉露繁(洙曰董仲舒有玉杯繁露)佇鳴南嶽鳳(洙曰劉公幹鳳凰集南嶽徘徊孤竹根師)
(曰衡山南嶽也)欲化北溟鯤(洙曰莊子北冥有魚其名為鯤化而為鳥其名為鵬)交態知浮俗
(趙曰鄭莊傳翟公題門曰一貧一富乃知交態)儒流不異門(洙曰儒門流同門異戸)過逢
連客位(洙曰沈休文詩客位紫苔生)日夜倒芳樽沙岸風吹葉雲江
月上軒(洙曰别賦月上軒而飛光)百年嗟巳半四座敢辭喧書籍終
相與青山隔故園(蘇曰南史王筠沈約見筠文咨嗟而嘆曰昔蔡伯喈見王仲宣稱曰王公)
(之孫吾家書籍悉當相與僕雖不敏請附斯言師曰子美欲悉以書籍與虞庶幾傳子美之業也)
公安縣懷古(大歷三年作)
(魯曰吳大帝推蜀先主為左將軍荆州牧鎮油口即居此城時人號備為左公故名其城曰公)
(安)
補注(鶴曰詩云寒天催日短風浪與雲平當是大歷三年秋晩作)
野曠吕蒙營(洙曰吳將吕蒙營於公安鄭曰十三州志吳大帝封吕蒙為孱陵侯居此地故曰營)
江深劉備城(洙曰劉備初為荆州牧)寒天催日短(蘇曰郡平客居多事值寒天鐘)
(鼓催簷外日短)風浪與雲平灑落君臣契(趙曰先主與諸葛也)飛騰戰伐
名維舟倚前浦長嘯一含情(洙曰阮籍見孫登長嘯而返)
公安送李二十九弟晉肅入蜀余下沔卾
補注(鶴曰公以大歷三年冬發公安往岳陽今詩云檣烏相背發蓋其時故題云余下沔)
(卾後不果至武昌)
正解柴桑䌫(洙曰謝詩解䌫候前侣柴桑屬潯陽郡鄭曰柴桑地名在江州)仍看蜀道
行(趙曰送晉肅入蜀也)檣烏相背發(趙曰檣上刻為烏形)塞雁一行鳴南紀
連銅柱(洙曰見南紀標銅柱注)西江接錦城(洙曰世說成都城皆種芙蓉至秋開望之)
(若城故號錦城)憑將百錢卜飄泊問君平(趙曰嚴君平賣卜于成都日閱數人得百)
(錢乃止)
宴王使君宅題二首(大歷三年作)
補注(鶴曰詩云江湖墮清月當是在荆南作梁權道編在公安詩内然均不出大歷三年)
(秋王使君當是閑居邑中故云漢主追韓信蒼生起謝安)
漢主追韓信蒼生起謝安(洙曰漢王入關諸將多逃蕭何獨追韓信晉謝安高卧東)
(山為蒼生而起)吾徒自飄泊世事各艱難逆旅招邀近他鄕意
緒寬補注(希曰意一本作思)不才甘朽質(洙曰楊惲書材行朽穢文質无所底)高
卧豈泥蟠(洙曰揚子龍蟠于泥趙曰所以自謙也)
汎愛容霜鬢留歡卜夜關(洙曰一作夜闌子美父諱閑諸家本辨兩處非閑字此亦)
(可知其誤)補注(希曰鬢一本作髮關一本作閑不唯無義又是公父諱王内翰云辨兩處非閑字此可知)
(其誤又一本作夜闌為是)自吟詩送老相勸酒開顔戎馬今何地(洙曰)
(古詩戎馬遍九州)鄉園獨在山補注(希曰在一本作舊)江湖墮清月(趙曰)
(李白詩更看江月墮清波)酩酊任扶還(蘇曰嵇康常醉人扶還家古詩但教長酩酊任自别人扶)
留别公安太易沙門(大歷三年作)
補注(鶴曰沙門乃僧之通稱梁會稽沙門惠皎作高僧傳云漢始有沙門唐元奘稱沙門)
(是也詩云沙村白雪猶含凍江縣紅梅已放春當是大歷二年冬起岳陽時作)
隠居欲就廬山遠麗藻初逢休上人(洙曰湯休上人也)數問舟
航留製作長開箧笥擬心神沙村白雪仍含凍(師曰相如上林)
(賦其北則含凍裂地涉冰揭河)江縣紅梅已放春先踏爐峯置蘭若徐
飛錫杖出風塵(洙曰爐峯香爐峯也在潯陽廬山有東西二村寺)
補注杜詩卷三十四
