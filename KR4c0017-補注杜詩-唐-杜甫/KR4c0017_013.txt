補注杜詩卷十三宋黃希原本
黃鶴補注
秋行官張望督促東渚耗(洙曰一作刈)稻向畢清晨遣
女奴阿(鄭曰烏葛切小女本作咹)稽豎子阿段往問(大歷二年)
(洙曰文十年王在渚宫註小洲曰渚)補注(鶴曰官猶言門官漢高帝紀有功勞行田宅師)
(古曰行音行酒之行猶付與也今使之領田故曰行官東渚即東屯按公大歷二年秋自瀼西)
(居東屯此詩當其年秋晚作耗稻謂蒲稗之能為禾害者當去之)
東渚雨今足佇聞粳稻香(洙曰謝靈運詩滮池溉粳稻說文粳稻屬也稻稌也)補
注(希曰東渚猶楚詞所謂北渚渚小涯也爾雅釋稌稻曰别一名也七月云十月穫稻說文云沛國謂稻為)
(糯粇稻屬也字林云糯黏稻粳稻不黏者本草以粇米稻米為二物粇與粳古今字鶴曰佇聞稉稻杳則是稻)
(未可刈耗稻不當曰一作刈故下云上天無偏頗蒲稗各自長人情見非類田家戒其荒功夫競榾榾除草至)
(岸傍又云豐苗亦巳穊雲水照方塘有生固延蔓静一資隄防皆是謂去耗稻也)上天無偏頗
蒲稗各自長(洙曰匈奴傳朕聞天不頗覆地不偏載謝靈運湖中作蒲稗相因依)人情見
非類(洙曰前漢朱虚侯章請為吕太后言耕田高后兒子畜之笑曰顧乃父知田耳若生而為王子安知)
(田乎章曰臣知之太后曰試為我言田章曰深耕穊種立苗欲疏非其種者鋤而去之太后默然師古曰以斥)
(諸吕也穊稠也穊種者言多生子孫也)田家戒其荒(洙曰前漢武帝紀野荒田苛也)功夫
競榾榾除草置岸傍(洙曰食貨志芸除草也莊子天地篇榾榾然用力甚多榾苦骨反)
穀者命之本客居安可㤀(洙曰命之一云今土范子計然曰五穀者萬民之命國之)
(重寶也晉書黎元以穀為命)青春具所務勤墾免亂常吳牛力容易
並驅動莫當(洙曰驅去聲動莫當一云紛遊場世說滿奮云吳牛見月而喘齊還詩並驅從兩牡)
(兮世說今之水牛生江淮故謂吳牛趙曰容易言牛力最多不以為難也並驅則雙駕之也場者疆場之場)
豐苗亦已穊(鄭曰穊几利切稠也)雲水照方塘(洙曰劉公幹詩方塘含白水)有
生固蔓延静一資隄防督領不無人提攜頗在綱(洙曰攜一)
(作挈書盤庚若綱在綱有條而不紊)荆揚風土暖(洙曰周禮曰揚州荆州宜稻)肅肅候
微霜尚恐主守疎用心未甚臧(洙曰臧善也趙曰主守指行官張望)清朝
遣婢僕寄語踰崇岡西成聚必散(洙曰書平秩西成)不獨陵我
倉(洙曰詩我倉既盈潘安仁籍田賦我倉如陵我庾如坁也)豈要仁里譽(洙曰里仁為美)感
此亂世忙(洙曰非欲賙施以安仁里之譽盖亂世不可不蓄積以為給也)北風吹蒹葭
蟋蟀近中堂(洙曰北風冬風也言歲向冬矣詩十月蟋蟀入我床下故近中堂)荏苒百
工休鬱紆遲暮傷(洙曰禮月令霜降百工休謝宣遠詩履運傷荏苒陸士衡詩紆鬱游子情)
(謝琨詩遲暮獨如何師曰詳味此詩託意於除惡以佑善人其終篇在於聚而能散以閃亂離之困乏使甫為)
(政其意必有見于世者惜其莫之用也)
覽柏中丞兼子姪數人除官制詞因述父子兄弟
四美載歌絲綸(大歷元年作)
(洙曰按唐書栢氏無顯人惟栢耆傳云將軍良器之子元和中人不顯州郡甫又有詩寄栢學)
(士林居趙曰此詩有戮力自元昆意其柏貞節也然竊有疑焉公詩又有栢學士林居柏大兄)
(弟詩栢二别駕詩豈可指言栢貞節之家乎俟明識辨之)補注(鶴曰唐史唯栢耆栢良器)
(有傳而俱未嘗有事於蜀當是栢茂林與栢貞節然公有記栢學士林居及栢大兄弟山居詩)
(皆言其精典籍開書卷與此詩言軍功不同按六典太子中允二人正五品下職擬黃門侍郎)
(此詩云方當節鉞用又云吾病日回首雲臺誰討論作歌挹盛事推轂期孤騫當是大歷元年)
(到䕫後作是時柏都督在䕫按公有送田四弟將軍以䕫州栢中丞命起居江陵衛公疑中允)
(是中丞二字之誤耳唐職官志百官志中丞正叶四品下六典正五品上於賢臣官則尊之句頗)
紛然喪亂際見此忠孝門(洙曰晉卞壺傳翟湯嘆曰父死於君子死於父忠孝之道)
(萃於一門)蜀中宼亦甚栢氏功彌存深誠補王室戮力見元
昆(洙曰魏書重以王室多故爾雅先生為昆漢高紀戮力註并力也趙曰父子兄弟有功於行陣則詩人宜以忠)
(孝稱之)三止錦江沸獨清玉壘昏(洙曰左太沖蜀都賦廓靈關而為門包玉壘而)
(為宇註玉壘山名華陽國志錦江言蜀人織錦濯其中則鮮明故曰錦江成都記玉壘山導江縣西北三十里)
(鶴曰傳所謂以湯止沸也寰宇記曰濯錦江係之華陽縣公自入蜀見成都之亂盖寶應元年徐知道反永泰)
(元年崔旴反殺郭英乂大歷三年七月楊子琳以瀘州刺史反此錦江三沸也玉壘山名今永康軍即是也)
補注(鶴曰作此詩時楊子琳未反當是指叚子璋反崔光遠攻之兵不戢因而大掠又徐知道崔旴反為)
(錦江之三沸按九域志玉壘山在茂州而唐志云山在彭州盖彭州西北至茂州山八十里茂州與蜀州且為)
(鄰蜀與卭又為鄰豈非栢茂林為卭州刺史與楊子琳李昌䕫同起兵討崔旴故云舊史代宗紀永泰二年二)
(月卭州刺史栢茂林充卭南防禦使劍南西山兵馬使八月又為卭南節度使從杜鴻漸請而王註云杜鴻漸)
(表栢貞節為卭州刺史殆止據新史鴻漸而言又茂林為防禦使時崔旴亦為茂州刺史充劍南西山防禦使)
(當是玉壘指旴而言詩云方當節鉞用即是茂林為卭南節度使矣)高名入竹帛(洙曰鄧禹曰垂)
(功名於竹帛)新渥照乾坤(洙曰渥恩也)子弟先卒伍芝蘭疊璵璠
(洙曰謝玄與從兄朗為叔父安所器重曰譬如芝蘭玉樹生於庭階)同心注師律(洙曰易師出以)
(律)灑血在戎軒(洙曰漢書贊二十八將有來羣彦捷我戎軒梁吳均袖間血灑地)補注
(鶴曰舊史云栢茂林而新史杜鴻漸崔寧傳俱以為栢貞節然詳味子弟先卒伍同心注師律奉公舉骨肉誅)
(叛經寒温等語意茂林與貞節為兄弟誅叛謂共攻崔旴也故送蜀州栢二别駕將中丞命往江陵有遷轉五)
(州防禦使之句公為䕫府栢都督謝上表其中有云察臣劒南區區恐失臣節則都督不是茂林盖茂林大歷)
(元年二月方授卭南防禦使八月又為卭南節度使不應又為䕫府都督其都督却是栢貞節而中丞則茂林也)
絲綸實具載(洙曰禮記緇衣子曰王言如絲其出如綸王言如綸其出如綍言出彌大者也)紱
冕巳殊恩(洙曰文選班固西都賦紱冕所興)奉公舉骨肉誅叛經寒温
金甲雪猶凍朱旗塵不翻(洙曰陸佐公石闕銘朱旗萬里)補注(鶴曰天寶九載)
(七月諸衛應隊仗所用緋色旗旛並改為赤其諸節度使亦準此崔旴以永泰元年十月反栢當起兵去至大)
(歷元年三月方休兵宜其甲為雪凍上句所謂誅叛經寒温是也)每聞戰場說歘激懦
氣奔聖主國多盜賢臣官則尊方當節鉞用必絶祲沴
(音戾)根(趙曰以其有功必使之膺節鉞之用必絶祲沴之根以報朝廷)吾病日迴首雲臺
誰再論(洙曰後漢馬武等傳二十八將論云永平中顯宗追感前世功臣乃圖畫二十八將於南宫雲)
(臺上)作歌挹盛事推轂期孤騫(洙曰鄭當時推轂士及官屬丞吏誠有味其言也註)
(言薦舉人如車轂之輪轉此詩註栢中允為栢耆按新舊二史所載耆上入鎮州說王承宗諭承元移鎮及使)
(李同捷以擅殺同捷流放至賜死而詩中乃言效力於成都又云三止錦江沸即非耆矣切疑為栢貞節崔旴)
(之殺郭英乂也貞節與瀘州揚子琳帥師以討之杜鴻漸鎮蜀表授卭州刺史二史皆於傳無所考信故未能)
(修去闕之以俟有聞者師曰求忠臣於孝子之門戮力并力也元昆長兄也時崔旴殺郭英乂栢貞節與楊子)
(琳討平之然貞節父子兄弟皆盡忠孝之節率先士卒注意師律流血於兵重其英聲義氣載之絲綸天子褒)
(以紱冕其皇恩已優渥矣故云新渥照乾坤芝蘭香草璵璠美玉芝蘭與璵璠相疊謂舉族皆賢也誅叛經寒)
(温謂討賊歷涉歲時金甲雪猶凍言威嚴可畏賊不寒而慄朱旗塵不翻謂靈旗所指煙旗遂息也故聞栢氏)
(之風者懦夫亦為之激昂故曰歘激懦氣奔聖人因多難而興國家多盜而能解紛治劇此其所以為聖人故)
(云聖王國多盜置官本以待賢士惟臣之賢始尊之以官故云賢臣官則尊梫沴不祥之氣苟朝廷用栢氏秉)
(節鉞必能止不祥之患甫以多病甘自退縮惟回首屬望栢氏畫像雲臺再論其功故云雲臺誰再論栢氏孝)
(忠萃於一門此亦唐家之盛事也故甫作詩以歌其事庶幾天子命之為帥推轂而遣其勢騫揚特出衆人之)
(表故曰期孤騫也說者皆以栢耆止於入鎮說王承宗非也)
聽楊氏歌(大歷元年作)
補注(鶴曰詩云江城帶素月況乃清夜起老夫悲暮年壯士淚如水當是在䕫州從舊次)
(及梁權道編為大歷元年作)
佳人絶代歌獨立發皓齒(洙曰前漢外戚傳李延年侍上起舞歌曰北方有佳人絶)
(代而獨立以其顔色獨異當代無匹也夢符曰按楚詞朱唇皓齒嫥以姱些比德好間習以都些又古樂府雜)
(曲從來著名惟趙子復有丹唇發皓齒一嬌一態本難逢如畫如花定相似定功曰阮籍詠懷詩南國有佳人)
(榮華若桃李朝遊江北岸夕宿瀟湘沚時俗薄朱顔誰為發皓齒)滿堂慘不樂(洙曰前漢刑法)
(志古人有言曰滿堂飲酒有一人向隅而悲泣則一堂皆為之不樂故一人不得其平為之悽愴於心)響
下清虛裏(洙曰一作浮雲裏)江城帶素月(洙曰謝希遠月賦素月流天)況乃
清夜起(淶曰曹子建中夜起長歎)老夫悲暮年壯士淚如水(洙曰世說王敦)
(每酒後輙詠魏武帝樂府曰老驥伏櫪志在千里烈士暮年壯心不已以如意打玉唾壺唾壺盡闕荆軻歌於易)
(水之上士皆淚垂如水)玉杯久寂寞(洙曰山海經曰犬戎國有一女子方跪進玉杯食韓子曰)
(紂為象箸而箕子怖以為象箸必不加於土鉶必將犀玉之杯象箸玉杯必不羹菽藿則必薦豹胎)金管
迷宫徵(洙曰世之議樂者以絲不如竹竹不如肉言肉聲勝於絲竹則金石固當有間矣孟嘉語也趙)
(曰以玉杯之寂寞言不敢為聲以金管迷宮徵言其聲之不逮於歌皆以形容歌聲之妙)勿云聽
者疲愚智心盡死(洙曰韓娥遇宋人辱之娥曼聲而哭長幼皆泣下宋人謝之娥乃曼聲而)
(歌老幼皆喜躍言聲感人心之甚至于如此)古來傑出士豈待一知已(洙曰孟子曰豪)
(傑之士雖無文王猶興)吾聞昔秦青傾側(洙曰一云倒)天下耳(修可曰列子曰)
(昔薛譚學謳於秦青未窮青之技自謂盡之遂辭歸青弗止餞於郊衢撫節悲歌聲振林木響遏行雲譚乃謝)
(求返終身不敢言歸趙曰傾天下之耳則非特一知巳而已)
荆南兵馬使太常卿趙公大食刀歌(永泰元年作)
補注(鶴曰唐志天下兵馬元帥下有前軍中軍後軍兵馬使此詩云問兵刮寇超下牢當)
(是在䕫作梁權道編在大歷元年然是年冬蜀中無事當是永泰元年冬崔旴反時蜀中大亂)
(䕫隸荆南節度趙公刮寇至此)
太常樓船聲嗷嘈(洙曰漢武鑿昆明池始制樓船上建樓櫓盖官有樓船將軍)問兵
刮寇超下牢(洙曰下牢楚地)補注(鶴曰牧州本治下牢戍夷陵縣有下牢鎮與江陵相近趙)
(曰同此而上至䕫故曰超下牢當是永泰元年冬崔旴反趙自荆南來禦宼駐於白帝公是冬在雲安與之相)
(遇故曰白帝寒城駐錦袍玄冬示我胡國刀)牧出令奔飛百艘(夢符曰牧州牧也令縣官)
(也牧出令奔同赴軍事也艘船也劉備遣關羽乘船數百艘皆會於江陵)猛蛟突獸紛騰逃
白帝寒城駐錦袍(洙曰華陽國志先主征吳於夷道還屯於巴東治魚復縣公孫述更名白)
(帝)玄冬示我胡國刀壯士短衣頭虎毛(洙曰莊子說劒庶人之劒蓬頭)
(瞏鬢垂曼胡之纓短後之衣)憑軒拔鞘(所交切)天為高飜風轉日木怒
號(平聲)冰翼雲淡傷哀猱(奴刀切)鐫錯碧甖鸊鵜膏(洙曰爾雅注鸊)
(鵜似鳬而小膏中潤刀)鋩鍔(洙曰一云銛鋒)已瑩虚秋濤(洙曰王褒頌巧冶鑄干將之撲)
(清水淬其鋒越砥歛其鍔注鋒刅芒端秋濤言其色之澄徹如此)鬼物撇捩亂坑壕(撇匹)
(蔑切捩練結切)蒼水使者捫赤絛(洙曰搜神記曰秦時有人夜渡河見一人丈餘手横刀而立叱)
(之乃曰吾蒼水使者也)龍伯國人罷釣鼇(洙曰列子湯問龍伯之國有大人一釣而連六)
(鼇合負而趨歸其國焉)芮公迴首顔色勞(洙曰芮公荆南節度使)補注(鶴曰唐唯)
(有豆盧欽望豆盧寬封芮公而非在大歷間按舊史衛伯玉傳廣德元年拜江陵尹充荆南節度觀察等使大)
(歷初丁母憂朝廷以王昴代其任伯玉潛諷將吏不受詔遂起復為節度使大歷十一年入覲卒則荆南自廣)
(德元年至大歷十一年節度使乃衛公非芮公疑衛訛為芮然王兵馬使二角鷹詩亦云荆南芮公得將軍何)
(也師曰是趙芮公未知何所本也)分閫救世用賢豪(洙曰分閫謂閫内事寡人制之閫外)
(之事將軍制之賢豪趙公也)趙公玉立高歌起補注(希曰桓温表抗節玉立誓不辱)
(死)攬環結佩相終始萬歲持之護天子得君亂絲與君
理(洙曰隠四年傳衆仲曰以德和民不聞以亂猶治絲而棼之)蜀江如線針如水(洙曰)
(蜀水至瞿塘則為峽所束如線焉)荆岑彈丸心未巳(洙曰言有以一丸泥封大散關也)
賊臣惡子休干紀(洙曰史記亂臣賊子陸士衡誅鋤干紀)魑魅魍魎徒為
耳(洙曰宣三年傳王孫滿曰昔夏之方有德也鑄鼎象物百物而為之備使民知神奸故民入川澤山林不)
(逢不若魑魅魍魎莫能逢之注魑山神也獸形魅怪物魍魎水神也)妖腰亂領敢欣喜用
之不高亦不痺(音婢又音卑)不似長劒須天倚(修可曰荆楚故事曰襄王)
(與唐勒景差宋玉等游於雲陽之臺王謂左右曰能為大言者乎唐勒曰壯士怒兮絶天柱北斗戾兮泰山夷)
(景差曰狡士猛毅撼搖覆載鋸牙鋸雲聲其大吐舌萬里唾一世玉曰方地為輿圓天為蓋彎弓掛扶桑長劒)
(倚天外王曰善)吁嗟光祿英雄弭大食寶刀聊可比丹青宛轉
麒麟裏光芒六合無泥滓(洙曰言終用此刀澄清六合畫象麒麟閣)
王兵馬使二角鷹(永泰元年作)
補注(鶴曰悲臺哀壑之中有萬里之長江此言䕫也當是永泰元年冬王扞宼至䕫時作)
(按舊史衡王大歷初丁母憂朝廷以王昴代其任伯玉潛諷將吏不受詔遂起復再任王得非)
(昴乎)
悲臺蕭瑟石巃嵸(洙曰潘岳西征賦巃嵸逼迥註巃嵸高大貎也)哀壑杈枒浩
呼洶中有萬里之長江(夢符曰按世說有人譏周僕射與親友言戲穢雜無檢節周曰)
(吾若萬里長江何能千里一曲即周顒也)迴風滔日孤光動角鷹倒翻壯士
臂將軍玉帳軒勇氣二鷹猛腦絛徐墜(洙曰見黑白二鷹詩注趙曰舊)
(本作徐侯鐩殊無理義王介甫善本作絛徐墜於理或然晉潘足苦雨行賦云始蒙瀎而徐墜)目如愁
胡視天地杉雞竹兔不自惜孩虎野羊俱辟易(音壁易趙曰項)
(羽傳楊喜追羽羽叱之人馬辟易師古注曰辟易謂開張而易其本處)鞲上鋒稜十二翮
(洙曰鮑明遠昔如鞲上鷹)將軍勇銳與之敵將軍樹勲起安西崑崙
虞泉入馬蹄白羽曾肉三狻猊(夢符曰按楚辭囚虛元於虞淵註虞淵日所入)
(也淵與泉同洙曰白羽箭也猊獅子也一走五百里鄭曰狻先丸切猊五兮切)補注(希曰即列子所謂駕)
(八駿之乘升崑崙之丘上林賦滿白羽文穎曰引弓盡箭鏑為滿以白羽羽箭故言白羽)敢決豈不
與之齊荆南芮公得將軍亦如角鷹下翔(一云入翔)雲惡鳥
飛飛啄金屋(洙曰謂賊陷長安)安得爾輩開其羣驅去六合梟鸞
分(洙曰使君子小人各得其所也師曰悲臺哀壑長江先言荆楚風景故述角鷹之所由出也巃嵸高大貌)
(杈枒不齊貌鷹有角亦若馬有肉駿也軒勇氣亦謂青油幕下軒昂其勇氣也杜田云軒昂氣恐理或不然王)
(兵馬與徐侯穟皆趙芮公猛將故以二鷹猛腦況之愁胡謂思胡地辟易退却貎不自惜言不保其性命鞲以)
(皮謂其臂也西安都護府崑崙虞泉皆在西白羽乃箭名三狻貎喻西域三部王公起于安西嘗擒西域胡酋)
(其勇決似鷹故託以美之金屋謂天子黃金闕也惡鳥喻史思明殘黨猶陷長安故子美欲得王公驅其羣以)
(清六合使君子小人各得其所而不雜揉故曰梟鸞分梟食母之鳥)
甘林(大歷元年作)
補注(鸛曰詩云捨舟越西岡必是自東屯登瀼西梁權道編在大歷元年然詩中言貨豆)
(實送王畿以添軍旅之用盖以大歷二年吐蕃時寇近畿子儀屯涇陽京師戒嚴故又云戎馬何)
(稀是秋公居東也)
捨舟越西岡(洙曰謝靈運舍舟眺迥渚)入林解我衣青芻適馬性好
鳥知人歸(修可曰曹子建好鳥鳴高枝)晨光映遠岫(洙曰陶潛晨光熹微謝玄暉窗)
(中列遠岫)夕露見日晞遲暮少寢食清曠喜荆扉(洙曰荆扉柴門也)
經過倦俗態在野無所違試問甘藜藿(洙曰莊子藜藿不糝)未肯
羨輕肥(洙曰子路願肥馬衣輕裘)喧静不同科出處各天機(洙曰莊子)
(其嗜欲深者乃天機淺矣趙曰天機雖三出莊子而今所用則蚿曰子動吾天機主自然也舊註非)勿矜
朱門是(洙曰郭景純朱門何足榮未若託蓬萊)陋此白屋非(洙曰蕭望之傳周公致白)
(屋之士師古曰白屋謂白蓋之屋以茅覆之賤人之居也)明朝步鄰里長老可以依
時危賦斂數(色角切)脫粟為爾揮(洙曰公孫弘身食一肉脫粟飯此言民雖因賦)
(歛猶能致意於賓客故曰可依也)相㩦行豆田秋花藹菲菲子實不得
喫貨市送王畿盡添軍旅用迫此公家威(洙曰言賦歛煩重而民無)
(餘貲迫此公家威在上者苛急也趙曰言豆雖結實而長老者不得喫也)補注(鶴曰按舊史大歷元年閏)
(十月丁未百寮上表以軍興急於糧餉請納職田以助費十二月勅諸州科歛百姓致戶口凋弊二年三月又)
(税青苖地田命御史府差使徵之可見賦歛之數貨豆以送王畿盖以此徵取之苛故云迫此公家賦)主
人長跪問戎馬何時稀我衰易悲傷屈指數賊圍勸其
死王命愼莫遠奮飛(趙曰詩不能奮飛)
雨(永泰元年作)
補注(鶴曰公以永泰元年至雲安明年方遷居䕫州郭今詩云亢陽乘秋熱百穀亦巳弃)
(盖言其年秋旱當是其年在雲安作詳見詩註)
行雲逓崇高(洙曰蓋雲行則施雨)飛雨藹而至潺潺石間溜汩汩
松上駛亢陽乘秋熱百穀亦已弃(洙曰陽過亢則旱而無歲望矣)皇天
德澤降燋卷有生意(趙曰應璩與岑瑜書云頃者炎早日更甚沙礫銷鑠草木燋巷也)
前雨傷卒暴今雨喜容易不可無雷霆間作鼓增氣補
注(鶴曰舊史永泰元年春大旱四月乙已始雨七月又旱以久旱遣近臣錄囚是年自春無雷六月始雷)
佳聲達中宵所望時一致(洙曰以其應期也)清霜九月天髣髴
見滯穗(洙曰遺秉滯穗伊寡婦之利)郊扉及我私(洙曰郊扉一云栽耘詩遂及我私)
我圃日蒼翠恨無抱甕力庶減臨江費(洙曰子貢過漢隂見一丈人方為圃)
(畦鑿隧而入井抱甕而灌杜曰峽内無井取江水飲之)
鄭典設自施州歸(宋曰秦秋時巴國界秦昭王置黔中郡梁改為施州永泰元年作)
補注(鶴曰六典典設局典設四人從六品下掌太子湯沭灑掃鋪陳之事裴冕以附李輔)
(國貶施州移澧州而大歷二年自澧州拜左僕射則是當時在永泰元年冬作故詩云孟冬方)
(首路詩見後寄裴施州詩注)
吾憐滎陽秀冒暑初有適名賢慎出處不肯妄行役(洙曰)
(言以其義而動也師曰出處君子之大致不可妄動鄭公雖冒暑有適盖以鄭子每乏是以南謁裴施州亦以)
(義動不音妄行役也)旅兹殊俗遠竟以屢空迫(洙曰回也庶乎屢空)南謁裴
施州氣合無險僻攀援懸根木登頓入矢石(洙曰言險阻也)補
注(希曰叔孫通傳漢王方蒙矢石争天下)青山自一川城郭洗憂慼聽子
話此邦令我心悦懌其俗則純朴不知有主客温温諸
侯門禮亦如古昔勑廚倍常羞杯盤頗狼籍(洙曰言雖幽遠而敬)
(客之意不異於中華也史滑稽傳履舄交錯杯盤狼藉堂上燭滅主人留髠而送客)時雖屬喪
亂事貴賞(洙曰一作當)匹敵中宵愜良會裴鄭非遠戚羣書
一萬卷博涉供務隙他日辱銀鈎(洙曰銀鈎書也言字體交連勁曲如銀鈎)
森疎見矛戟(夢符曰按北史李義深有當世才用而心險峭時人語曰矛戟森森李義深)倒
屣喜旋歸(洙曰蔡雝倒屣而迎王粲趙曰倒屣不上鞋踵也)畫地來所歷(鄭曰畫去)
(聲)乃聞風土質又重田疇闢刺史似宼恂列郡宜競借
(鄭曰如字又音迹洙曰見權宜借宼怐注)北風吹瘴癘羸老思散策渚拂蒹
葭塞(洙曰一作寒)嶠穿蘿鳥羃補注(鶴曰蒹葭見上注詩注蔦一名女蘿故合而言)
(之曰蔦蘿羃如伍子胥羃面之羃)此身仗兒僕高興潛有激孟冬方首
路(洙曰顔延年改服飾徒侣首路跼險難)強飯取崖壁歎爾疲駑駘汗溝
血不赤(洙曰言非良馬也修可曰馬援銅馬相法曰汗溝欲深長漢書曰大宛國多善馬汗血言其先)
(天馬子也)終然備外飾駕馭何所益補注(希曰選詩終然謝夭伐)我有
平肩輿前途猶凖的翩翩入鳥道(師曰鳥道謂飛鳥之道盖言高險也)庶
脫蹉跌厄(上倉何切下徒結切)
種萵苣(并序鄭曰上鳥禾切下勤吕切大歷元年作)
既雨巳秋堂下理小畦隔種一兩席許萵苣向二旬
矣而苣不甲坼伊人莧青青(趙曰别本伊人作獨野)傷時君子
或晩得微祿輱軻不進因作此詩
補注(鶴曰序曰堂下理小畦堂即客堂也詩云枯旱於其中炎方慘如燬謂大歷元年大)
(旱自三月不雨至于六月當是其年作)
隂陽一錯亂驕蹇不復理枯旱於其中炎方慘如燬(趙曰)
(詩王室如燬言隂陽乖繆而致旱也)植物半蹉跎嘉生將已矣雲霞歘奔
命師伯集所使(洙曰以旱而物無生意也趙曰漢書嘉生之類注專指為禾狄仁傑傳風伯清)
(塵雨師瀟道)補注(希曰郊祀志神降之嘉生師古曰嘉生謂衆瑞河東賦叱風伯於南北兮呵雨師於)
(東西)指麾赤白日澒洞青光起雨聲先巳風散足盡西靡
(趙曰謝眺詩森森散雨足端本曰澒洞雲色起貌散足言雨散作而止足也已風猶言止風風止則雨降西靡)
(謂斜雨向西也)山泉落滄海霹靂猶在耳終朝紆颯沓信宿罷
蕭洒堂下可以畦呼童對經始(洙曰經始言初無畦而始經構之也)苣兮
蔬之常隨事蓺其子破塊數席間荷鋤功易止兩旬不
甲坼空惜埋泥滓(趙曰易云百穀草木皆甲坼選奮迅泥滓)野莧迷汝來宗
生實於此(修可曰楊子雲蜀都賦其竹則宗生蔟攅俊茂豐美又左思吳都賦楠檣之木相思之樹)
(宗生高岡族茂幽阜)此輩豈無秋亦蒙寒露委翻然出地速滋蔓
戸庭毁因知邪干正掩抑至沒齒(洙曰言苣為莧所蕪以喻賢者為小人見)
(掩抑也)賢良雖得祿守道不封巳(趙曰言賢良之人得位則不恣非似邪佞得位)
(而封已亦猶嘉疏之苣出地則不滋非似野莧之得而滋蔓也國語叔向曰引黨以封巳註曰封厚也)擁
塞敗芝蘭衆多盛荆杞(洙曰小人衆也趙曰芝蘭所以壅塞以荆杞之衆多也非特苣)
(耳)中園陷蕭艾老圃永為恥登於白玉盤(洙曰漢官儀曰封禅壇有)
(白玉盤)藉以如霞綺莧也無所施胡顔入筐篚(洙曰有其文者必有)
(其容有其容者必有其德喻小人雖有掩抑之才而終不為邦家所用師曰胡顔謂強厚顔也野莧始雖盛及)
(萵苣生長登於白玉之盤藉以如霞之綺遂使彼無所用不猶強顔入吾筐篚之内不亦無恥乎以喻小人掩)
(君子一旦登于玉堂則小人將何顔而居朝乎終亦不用而已矣)
秋風二首(大歷元年作)
補注(鶴曰詩云巫山又云上牢下牢皆是䕫州所作詩又云要路何日罷長戟戰自青羌)
(連百蠻盖以廣德永泰吐蕃與黨項羌渾奴利入寇而言當是大歷元年)
秋風淅淅吹巫山上牢下牢修水關(洙曰上牢下牢皆峽内地名水關關)
(津也鄭功曰與上牢相連荆州記峽江突起最險處山複陡下名下牢關)吳檣楚柂牽百丈
(洙曰檣柂百丈皆船上器用也夢符曰按今湖湘間行舟以竹相續為索以引上水舟謂之百丈)暖向
成都寒未還要路何日罷長戟戰自青羌連白蠻(趙曰舊本)
(作百蠻善本作白蠻極是盖雋州以西有烏蠻白蠻也公於䕫詠懷詩云絶塞烏蠻地)補注(鶴曰青羌)
(謂吐谷渾其先居於徙河之青山又界内有青海乾封元年封青海國王白蠻在東謝蠻之南東謝蠻又在黔)
(州之西數百里)中巴不得消息好瞑傳戍鼓長雲間(洙曰戍鼓戍樓鼓也)
秋風淅淅吹我衣東流之外西日微(洙曰東流言逝而不反也日微言迫)
(遲暮也)天清小城擣練急(洙曰為征戍者為寒衣也)石古細路行人稀
(洙曰以商旅未通也)不知明月為誰好早晩孤帆他夜歸會將白
髮倚庭樹故園池臺今是非(洙曰時經喪亂也師曰百天川東流其勢順然也喻)
(下當效順于天子月臣道也日君道也月微乃其常日不當微西日微喻京師為賊所陷代宗出幸𢷬練急謂)
(婦人送征戍之衣行人稀謂商旅不通也故園池臺今是非傷故里為宼焚蕩也)
久雨期王將軍不至(大歷元年作)
補注(鶴曰詩云十月荆南雷怒號當是大歷元年作詳見注及後篇寄王十將軍承後詩)
天(洙曰一作山)雨蕭蕭滯(洙曰一云帶)茅屋空山無以慰幽獨(趙曰楚辭)
(曰幽獨處乎山中)銳頭將軍來何遲(洙曰傳言白起頭小而銳)令我心中苦
不足數看黃霧亂玄雲時聽嚴風折喬木泉源泠泠雜
猿狖泥濘漠漠饑鴻鵠歲暮窮隂耿未已人生會面難
再得(趙曰古詩會面安可知李延年歌佳人難再得)憶爾腰下鐡絲箭射殺林
中雪色鹿前者坐皮因問毛知子歷險人馬勞異獸如
飛星宿落(鄭曰宿思救切列星也)應弦不礙蒼山高安得突騎只
五千崒然眉骨皆爾曹走平亂世相催促一豁明主正
鬱陶憶(洙曰一云恨)昔范增碎玉斗(洙曰鴻門之會漢王使張良獻玉斗于范增增)
(碎之)未使吳兵著白袍(趙曰南史梁人陳慶之麾下悉白袍所向披靡)昏昏閶闔
閉氛祲十月荆南雷怒號(洙曰時賊據京師十月而雷變異也趙曰即吳之閶闔門)
(也舊注云時賊擄京師是大歷二年京師晏然矣鄭曰梫子鳩切精氣感祥)補注(希曰禮樂志游閶闔)
(應劭曰天門此盖京師而云永泰元年吐蕃回紇黨項羌渾如刺屢入寇京師戒嚴趙注謂大歷二年京師晏)
(然矣按史其年九月十月却有吐蕃之擾又戒嚴唯元年無事鶴曰公嘗賦雷詩云巫峽中霄動滄江十月雷)
(按大歷元年史書冬無雷則隂閉而陽從亦宜有雷匡侵衡得天人之際精祲有以相盪師古曰祲謂隂陽氣相)
别李祕書始興寺所居(大歷二年作)
補注(鶴曰李祕書有二一李十五秘書一李八秘書此當是大歷二年在䕫州别李十五丈祕書公)
(有贈李十五丈别詩為辛苦行盖被生事牽又云長受衆日鄰惟其坐事之薄故居於寺)
不見祕書心若失及見祕書失心疾(鄭曰既見君子我心則降)安為
動主理信然我獨覺子神充實重聞西方止觀經(洙曰佛西)
(方之教其法有大觀大覺也)補注(希曰止觀經盖摩訶止觀是經凡十卷昔天台僧湛然嘗為止觀輔)
(行傳弘訣又述止觀科文昔天寶十四年臨安私記元年建巳月請再書勘校未周衆已潜寫屬海隅喪亂法)
(侣星移或將入潭衡或持往吳楚寶應于浦陽重勘云云今詩作於大歷初則重聞之義亦見矣)老身
古寺風泠泠妻兒待米(又云我)且歸去他日杖藜來細聽
縛雞行(鄭曰縛伏約切大歷元年作)
補注(鶴曰詩云注目寒江倚山閤當是大歷元年冬寓居䕫西閤時作故又云小奴縛雞)
(向市賣)
小奴縛雞向市賣雞被縛急相喧爭家中厭雞食蟲蟻
不知雞賣還遭烹蟲雞於人何厚薄吾叱奴人解其縛
雞蟲得失無了時注目寒江倚山閤(趙曰人之得失如雞如蟲又且相仍)
(何時而了乎至於注目寒江倚山閤則所思遠矣近世惟黃魯直達此詩之旨其書酺池寺書堂云小黠大癡)
(螗蜋捕蟬有餘不足䕫憐蚿退食歸來北窗夢一江風月趁漁船可與言詩者當自解也師曰愛蟲則害雞愛)
(雞則害蟲利害得失要在權其輕重而為之除宼則勞民愛民則養宼其理亦猶是也與其養宼孰若勞民與)
(其食蟲孰若存鷄)
負薪行(魯曰峽民男為商女當門戸坐肆於市㕓擔負於道路者皆是婦人也蘇曰海南亦)
(有此風每誦此詩以喻父老然亦耒易變其習也大歷元年作)
補注(鶴曰與下篇最能行同時作負薪行以言䕫州之女最能行以言歸州之男故一以)
(昭君一以屈原喻之當是大歷元年公初到䕫見其習俗如此故作梁權道編在二年然詩云)
(地褊衣寒困石根未必至二年冬方有作也)
䕫州處女髮半華四十五十無夫家更遭喪亂嫁不售
一生抱恨堪咨嗟土風坐男使女立(趙曰陸機詩土風清且嘉)應當
門戶女出入(趙曰晉傳玄豫章行曰男兒當門戶墮地自生神今公詩却云女當門戶也)補
注(鶴曰毛詩汝墳曰遵彼汝墳伐其條枚盖君子從役於外而婦人為樵薪之事又古詩云健婦持門戸則)
(女當門戸從事樵薪其來巳久趙何為於公此句為創見也)十猶八九負薪歸賣薪
得錢應供給補注(希曰爾雅櫬采薪即薪釋曰郭云指解今樵薪一名櫬一名采薪一名即)
(薪今江東閩中多女人負擔采薪也)至老雙鬟只垂頸野花山葉銀釵並
筯力登危集市門死生射利兼鹽井(洙曰䕫有鹽井)面粧首飾
雜啼痕地褊衣寒困石根若道巫山女麤醜何得此(一云)
(北)有昭君村(師曰售賣也䕫有鹽井婦人當門戸或負薪販鹽以自給其女麤醜可知蒼舒曰按)
(歸州圖經王嬙字昭君漢紀注云南郡稱婦人待詔掖庭元帝竟寧元年匈奴虖韓邪單于來朝帝賜單于待)
(詔掖庭王嬙為匈奴閼氏按樂府解題云帝後宫既多乃使畫工圖形按圖召幸宫人皆賂畫工多者十萬少)
(不减五萬昭君自恃其貌獨不與乃惡塗之及後匃奴入朝選美人配之昭君當行及入辭光彩射人悚動左)
(右天子方重失信外國悔恨不及窮按其事畫工毛延壽陳敝劉白龔寬楊杜樊青皆弃市)
最能行(大歷元年作)
補注(鶴曰此篇雖以歸州舟人最能操舟而作然首云峽中丈夫多在水則不獨指歸州)
(人也與負薪行同大歷元年作)
峽中丈夫絶輕死少在公門多在水富豪有錢駕大舸
(加我切)貧窮取給行艓子(洙曰峽人富則為商旅貧則為人操舟以地居山水之間瘠惡)
(無以耕也修可曰博雅曰舸舟也又楊䧺方言南楚江湖湘凡船大者謂之舸艓小舟言輕如小葉也師曰艓)
(音葉)小兒學問止論語大兒結束隨商旅欹帆側柂入波
濤(鄭曰柂正船木)&KR0008;旋梢濆無險阻(鄭曰旋隨戀切洙曰&KR0008;旋梢濆皆操舟者所能也)
補注(鶴曰毛詩汝墳孔氏曰墳謂崖岸狀如墳墓而爾雅曰汝為墳天曰汝有墳董氏曰謂大水溢出别)
(為小水故知墳當作濆郭璞引遵彼汝墳以證爾雅晉世詩本猶為濆也水之回者曰旋曰渦郭景純江賦盤)
(渦石轉是也峽江多渦旋能没人舟故撇旋梢漬不以為險者歸州長年為最能梢猶泊撇猶過也)朝發
白帝暮江陵頃來目擊信有徵瞿塘漫天虎鬚怒(洙曰鬚一)
(作眼)歸州長年與最能(趙曰言行瞿塘峽與虎鬚灘甚易也)補注(鶴曰趙注以虎鬚為)
(灘名甚是按峽桯記自蠻江桔柏池凡三百八十江會于峽前次荆門都四百五十灘此應是其一如狼尾灘)
(虎牙灘是也其有瞿塘不與三峽之數)此鄉之人氣量窄悞競南風疎北
客(洙曰左傳南風不競)若道土無英俊才何得山有屈原宅(洙曰屈原)
(有宅在歸州定功曰後漢郡國志註荆州記秭歸縣北一百里有屈平故宅方七頃累石為屋基今地名樂平)
寄裴施州(永泰元年作)
補注(鶴曰裴冕以附李輔國表輔國親昵術士劉烜充山陵使判官烜坐法冕坐貶施州)
(數月移澧州復徵為左僕射以大歷四年十二月卒按舊史大歷二年二月戊寅以澧州刺史)
(裴冕為左僕射則是詩在永泰元年冬作盖史云刺施州止數月遂移澧州而由山陵使坐貶)
(在廣德元年九月丙中而此詩云幾度寄書白鹽北苦寒贈我青羔裘故定為在永泰元年冬)
(梁權道編在大歷二年殊不考也)
廊廟之具裴施州(洙曰潘安仁器非廊廟姿)宿昔一逢無此流金鐘
大鏞在東序(洙曰禮樂之所在也夢符曰按詩賁鼓維鏞大鐘曰鏞書曰天球河圖在東序鐘鏞)
(以言至和所自出東陽位也)水壺玉衡縣清秋(洙曰氣宇之清澈也夢符曰按文選清如)
(玉壺冰書曰在旋璣玉衡以齊七政)自從相遇減多病三歲為客寬邊愁
堯有四岳明至理(洙曰堯建四岳以共治天下)漢二千石真分憂(洙曰)
(宣帝曰我與共理者惟良二千石乎)幾度寄書白鹽北(洙曰施州在白鹽山之北也趙曰白)
(鹽者䕫州之山此裴使君寄書與公義甚明也舊註云施州在鹽山之北非矣)補注(鶴曰按九域志施州)
(北至䕫州三百餘里則䕫州在施州之南不應云寄書白鹽北殆謂公在白鹽山之東北故自瀼西移東屯云)
(白鹽危嶠北赤甲古城東)苦寒贈我青羔(洙曰一作絲)裘霜雪廻光避錦
袖蛟龍動篋蟠銀鈎(洙曰龍蛇銀鈎皆字體也言所惠之書如龍蛇銀鈎屈蟠交連趙曰)
(今藏裴公銀鈎於其中所以龍蛇動於篋也)紫衣使者辭復命再拜故人謝
佳政將老巳失子孫憂後來況接才華盛(趙曰言我將老而免憂子)
(孫無他以後來之人相接有裘君諸子才華之盛美矣帥曰東序殷學也全鍾大鏞乃禮樂之器言能文之以)
(禮樂也水壺玉衡言其清和也甫以施州比堯之四岳漢之二千石施州在白鹽山之北甫屢得其惠書與羔)
(裘霜雪廻光避錦袖盖言裘也龍蛇動篋蟠銀鈎盖言書字體勢也紫衣使者辭復命言朝廷必遣使辟召之)
(也)
奉贈薛十二丈判官見贈(大歷二年作)
補注(鶴曰詩云忽忽峽中睡悲風方一醒又云老夫自汲澗野水日泠泠當是大歷三年)
(秋在東屯作時吐蕃宼邠靈州京師戒嚴故又云龍蛇尚格鬭洒血暗郊坰)
忽忽峽中睡悲風方一醒西來有好鳥為我下青冥(師曰)
(甫有渴疾故忽忽不樂至秋風稍蘇故云悲風方一醒西有崑崙山王母與漢武帝相會于此常有青鳥為使)
(甫以薛十二有仙姿故以況之)羽毛淨白雪慘澹飛雲汀(趙曰晉道壹道人之言雪)
(曰先集其慘澹也)既蒙主人顧舉翮唳孤亭持以比佳士及此
慰揚舲(趙曰劉勰彌勒石像碑云似揚舲游水高曰揚舲行舡也)清文動哀玉(趙曰此言)
(佳士之文清如玉聲之哀盖環佩之類)見道發新硎(洙曰莊子屠牛坦刀刅若發新硎唐曰薛)
(之善屬文復能知道故云)欲學鴟夷子(洙曰貨殖傳范蠡浮江湖改姓適齊為鴟夷子註顔師古)
(曰自號鴟夷者言若盛酒之鴟夷多所容受而可卷懷與時張弛陳遵傳曰自用如此不如鴟夷也)待勒
燕山銘(洙曰竇憲勒功燕然班固為之銘)誰重斷蛇劒(洙曰一云口重斬邪劒漢高有)
(斬蛇劒)致君君未聽(洙曰伊尹致君堯舜趙曰此言利器如漢朱雲所用之劒而未施有致君)
(之術業而君未用)志在麒麟閣(見今代麒麟問注)無心雲母屏(洙曰後漢鄭弘)
(為太尉時舉第五倫為司空班次在下每正朔朝見弘曲躬自卑上遂聽置雲母屏風分隔其間由此為故事)
(師曰昔范蠡號鴟夷子鴟夷子乃韋囊也甫勉薛莫學鴟夷子泛湖當如竇憲立功勒銘于燕然山畫象麒麟)
(問無徒若鄭弘為帝寵春賜以雲母屏隔坐而已)卓氏近新寡豪家朱門扃相
如才調逸銀漢會雙星(洙曰司馬相如初遊臨卭臨卭之富人卓氏有女名文君新寡)
(善琴相如因以琴心挑之遂為夫婦晏曰雙星牛郎織女也)客來洗粉黛日暮拾流
螢(晏曰車胤聚螢讀書)不是無膏火勸郎勤六經老夫自汲澗野
水日泠泠我歎黑頭白君看銀印青卧病識山鬼為農
知地形(洙曰九章有山鬼)補注(希曰漢百官表凡吏人比二千石以上銀印青綬秦本紀告祖)
(龍死事亦有山鬼字)誰矜坐錦帳(洙曰漢百官志郎官給錦帳)苦厭食魚腥東
南兩岸坼(孫曰謂峽江也)橫水注滄𬈑碧色忽(洙曰一云苦)惆悵風
雷搜百靈(洙曰見兹山朝百靈註)空中石(一云有)白虎赤節引娉婷
補注(希曰石善本作右赤節猶綘節也)自云帝里女(洙曰云一云季文選我天帝之季女)
噀雨鳳皇翎(洙曰弄玉帝女也乘鳳皇仙去師曰欒巳噀酒為雨故云噀雨)襄王薄行
跡莫學冷如丁(洙曰丁丁令威也去家一千年始一歸也)千秋一拭淚夢覺
有微馨(洙曰見宋玉高唐賦云)人生相感動金石兩青熒(洙曰李廣射石)
(虎没羽揚子雲曰至誠則石金為開選賦琳珉青熒)丈人但安坐休辨渭與涇(洙曰)
(無分清濁也)龍蛇尚格鬭洒血暗郊坰吾聞聰明主治國用
輕刑(洙曰尚德也)銷兵鑄農器今古歲方寧文王日儉德俊
乂始盈庭(洙曰詩濟濟多士文王以寧言為國當藉材也)榮華貴少壯豈食楚
江萍(洙曰楚昭王渡江得一物大如斗色赤以問孔子孔子曰此萍實也師曰至誠則金石為開甫言薛)
(能以至誠相感動能移此以感人主使之輕刑消兵務從節儉搜求賢俊如是則天下不期治而自治薛於此)
(可以掇取榮華於年少之日豈但如甫客寓荆楚而食萍實也哉)
暇日小園散病將種秋菜督勒耕牛兼書觸目(大歷)
(元年作)
補注(鶴曰詩云不愛入州府畏人嫌我真及乎歸茅宇傍舍未曾嗔又云江村意自放林)
(木心所欣當是大歷二年瀼西作雖東屯瀼西俱有茅屋東屯詩所謂東屯復瀼西來皆茅屋)
(是也然園圃在瀼西)
不愛入州府畏人嫌我真(洙曰襄陽耆舊記龐德公在沔水上至不入襄陽城)及
乎歸茅宇(洙曰一云及歸在茅屋)旁舍未曾嗔(趙曰漢高祖適從旁舍來)老病
忌拘束應接喪精神(趙曰使人應接不暇)補注(希曰揚䧺解嘲但費精神於此)江
村意日放林木心所欣秋耕屬地濕山雨近甚勻冬菁
飯之半牛力晩來新(修可曰張平子南都賦春花夏笋秋韮冬菁注菁蔓菁也)補注
(希曰坊記註葑蔓菁心陳宋之間謂之葑陸機葑蕪菁幽人或謂之芥方言云蘴蕘蕪菁也)深耕種
數畆未甚後四隣嘉蔬既不一名數頗具陳荆巫非苦
寒採擷接青春飛來兩白鶴暮啄泥中芹補注(希曰爾雅芹楚)
(葵釋曰郭云今水中芹按本草陶注二月三月作英時可作葅又有渣芹别本注云有兩種荻芹赤芹)雄
者左翮垂損傷已露筋一步再流血尚經(一作驚)矰繳勤
三步六號叫志屈悲哀頻鸞皇不相待側頸訴高旻杖
藜俯沙渚為汝鼻酸辛(趙曰宋玉賦寒心酸鼻)
寫懷二首(大歷二年作)
補注(鶴曰詩云鄙夫到巫峽三歲如轉燭按公永泰元年至雲安大歷元年移居䕫州郭)
(三年下峽此當是大歷二年作故云三歲詩又末云負暄候樵牧歲暮日月疾殆二年冬也)
勞生共乾坤何處異風俗冉冉自超競行行見羈束(趙曰)
(古樂府冉冉幕中超古詩行行重行行)無貴賤不悲無富貧亦足(洙曰言貴賤貧富一)
(委順之而已所謂樂天之命者趙曰賤之所以悲者以貴形之也故無貴則賤者不悲貧之所不足者以富形)
(之也故無富則貧者亦足)萬古一骸骨(洙曰冋歸於死)鄰家逓歌哭鄙夫到
巫峽三歲如轉燭(洙曰言光景之迅速也)全命甘留滯忘情任榮
辱(洙曰一歸之於真)朝班及暮齒日給還脫粟(趙曰公嘗為左拾遺今又為工)
(部員外郎則所謂班公時年五十六矣所謂暮齒然日給還脱粟而已盖其貧故也)編蓬石城東
(洙曰編蓬以庇風雨)采藥山北(一作林)谷(洙曰許徵君詢詩采藥白雲偎略以肆所養許)
(畋隱居北山采藥讀易自號太易先生漢武三召不起)補注(鶴曰石城在䕫州城横虎牙行云壁立石)
(塞起又觀公孫弟子舞劒器詩云瞿塘石城草蕭瑟是也)用心霜雪間不必條蔓綠
非關故安排(洙曰謝靈運詩居當以待終處順故安排)曾是順幽獨(洙曰謝靈運詩)
(安排徒空言幽獨賴鳴琴)達士如弦直小人似鈎曲曲直吾不知負
暄候樵牧(洙曰後漢童謠直如弦死道邊曲如鈎封公侯趙勝負暄坐睡風簷候樵牧之歸洙曰列)
(子楊朱篇曰昔者宋國有田夫暨東作自曝於日顧謂妻曰負日之暄人莫知者以獻吾君當有重賞師曰冉冉無)
(氣貌人超兢於物則氣喪矣凡百所行但見羈束不自由也君子當安乎富貴貧賤樂天知命而不憂甫檢校工)
(部故云朝班暮齒乃晩年也編蓬所以禦風雨採藥所以療衰病雖不特違然能守其節操不為紛華所變故)
(云用心霜雪間不必條蔓綠孟子曰古者以利為本人達當安時處順不用注意安排排著則是以利為本是以)
(理之士其直如弦負暄炙背也)
夜深坐南軒明月照我膝驚風翻河漢梁棟已出日羣
生各一宿飛動自儔匹吾亦驅其兒營營為私實(洙曰一作)
(室)天寒行旅稀歲暮日月疾榮名忽(洙曰一作感)中人(洙曰楚辭)
(以薄寒中人)世亂如饑虱(定功曰顔延年曰亂世人事如蟣虱)古者三皇前滿
腹志願畢胡為有結繩陷此膠與漆(洙曰言三皇之前民未有知結繩之)
(後民偽日起而是非交構如膠漆然趙曰莊子曰待繩約膠漆而固者是侵其德也)禍首燧人氏
厲階董狐筆(洙曰燧人火化而爭欲之心生董狐直董狐筆而是非之端起故以燧人為禍首以)
(為厲階也)君看燈燭張轉使飛蛾密(洙曰言愈察則愈繁)放神八極外
俯仰俱蕭瑟(趙曰莊子其疾俯仰之間再撫四海之外也)補注(鶴曰爾雅及漢禮樂志俱)
(云西極而此乃云八極盖本過秦論云并吞八荒而師古曰八荒八方荒忽極遠之地也)終契如往
還(洙曰一云終然契真如)得匪合(洙曰一云金)仙術(師曰甫以私居口體為累不免驅兒)
(營治生計以為口實故也榮名忽中人謂暮年檢校工部三皇之前其風淳朴欲寡而自足結繩之後巧偽日)
(滋如膠漆然是以燧人火化而争欲之心起董狐直筆而是非之端生此甫所以有禍首厲階之語也有燈則)
(有蛾有蛾則有争要在放神俯仰無所凝滯視死生如往還)
可歎(大歷四年作)
補注(鶴曰詩云太守頃者在南山則詩作於李勉大歷二年入朝為京尹後當是大歷四)
(年勉入廣時公在潭州作梁權道編在大歷元年䕫州詩内不考勉是時尚未為南山守也)
天上浮雲如白衣斯須改變如蒼狗(洙曰言雲本無衣人以為衣人以為)
(狗而巳趙曰浮雲固變態不常之物然初為白衣變為蒼狗譬萬事之變不可名狀也)補注(希曰維摩)
(經是身如浮雲須臾變滅故此用其意而變其語)古往今來共一時人生萬事
無不有(洙曰非特雲也古今人事亦如此者旅)近者抉眼去其夫(洙曰一云昧)
河東女兒身姓柳(趙曰不喜其夫如抉眼中之物而去之東北人方言不喜見者每曰抉眼)
補注(希曰抉眼云出吳世家伍子胥事)丈夫正色動引經酆城客子王
季友羣書萬卷常暗誦孝經一通看在手貧窮老瘦家
賣履好事就之為攜酒豫章太守高帝孫引為賓客
敬頗久(洙曰宗至也趙曰惟王季友正色引經在唐文粹惟載季友詩觀公全篇所云則王佐之才矣)補
注(鶴曰按豫章圖經唐王季友酆城人家貧賣履博極羣書李勉引為賓客正色引經勉甚敬之善為詩見元結)
(篋中集又隆興有石幢載牧守名爵李勉在張鎬之後魏少游之前而鎬以廣德二年九月卒勉以其年九月)
(繼之舊史代宗紀廣德二年九月辛酉命洪州刺史李勉副知選事又舊史李勉傳大歷二年來朝拜京兆尹)
(兼御史大夫故詩曰太守頃者在南山以京兆有南山而云然則詩當作於二年後也勉大歷四年十二月巳)
(在廣平馮崇道朱濟之亂則其刺廣亦在其年後當德宗之初加平章公檢校左僕射可謂不負公李也疑丞)
(曠前後之句)聞道三年未曾語小心恐懼閉其口太守得之
更不疑人生反覆看亦醜(趙曰言人生相得氣合則勿疑若更反覆則旁人看之亦)
(醜也)明月無瑕豈容易紫氣鬱鬱猶衝斗(洙曰明月之珠紫氣衝斗見張)
(華傳)時危可仗真豪俊二人得置君側否太守頃者在山
南邦人思之比父母王生早曾拜顔色高山之外皆培
塿(培都苟切下路苟切洙曰魏都賦培塿之與方壺修曰可曰左傳曰部婁無松栢說文曰培塿小土山方言)
(家秦晉之間謂之培塿風俗通曰培塿者即阜之類也今齊魯之間山之小高者曰培塿)用為羲
和天為成用平水土地為厚(洙曰堯羲仲和仲書地平天成又禹平水土)王也
論道阻江湖李也疑丞曠前後(洙曰三公論道經邦左輔右弼前疑後丞趙曰)
(王也可以論道而留滯于江湖阻隔於致也身李也可為疑丞而天子前後用闕斯人)死為星辰終
不滅(洙曰見方朔為歲星注)致君堯舜焉肯朽吾輩碌碌飽飯行
風后力牧長迴首(洙曰風后力牧黃帝時良臣也師曰衣無情而狗有情如衣猶之可也變)
(而為狗則甚矣古今人事變更有同浮雲河東柳氏之女疾其夫貧醜抉眼以去其夫王生然王生通經孝友)
(之士也見愛於太守李侯而見惡於其妻亦足見人生反覆萬事變更如浮雲然兹可歎也帝王世紀云黃帝)
(夢大風吹天下塵垢皆去復夢人執千鈞之弩驅羊數萬羣帝歎曰風天號令垢去土后在也豈有姓風名后)
(者哉千鈞之弩畢力能遠驅羊萬羣牧民為善豈有姓力名牧者哉乃得風后於海隅力牧於大澤甫以王李)
(二人比之風后力牧可以論道可以丞疑以輔王室故回首以眷思之)
觀公孫大娘弟子舞劒器行(并序年大歷二作)
大歷二年十月十九日䕫州别駕元持宅見臨潁李
十二娘舞劒器壯其蔚跂問其所師曰余公孫大娘
弟子也開元三載余尚童稚記於郾城觀公孫氏舞
劒器渾脱瀏灕(上力周切下力支切)頓挫獨出冠時自高頭宜
春梨園二伎坊内人洎外供奉曉是舞者聖文神武
皇帝初公孫一人而已玉貎錦衣況余白首今兹弟
子亦非盛顔既辯其由來知波瀾莫二撫事慷慨聊
為劒器行往者吳人張旭善草書書帖數嘗於鄴縣
見公孫大娘舞西河劒器自此草書長進豪蕩感激
即公孫可知矣行曰
補注(鶴曰大歷二年十月公雖在東屯而今序云䕫州别駕元持宅見李十二娘舞劒器)
(殆是公暫出府中也)
昔有佳人公孫氏一舞劒器動四方觀者如山色沮喪
天地為之久低昂(敏功曰言不自安也)㸌如羿射九日落(㸌音酷洙曰堯)
(時十日並出堯令羿射中九日日烏皆死墮其羽翼)矯如羣帝驂龍翔來如雷霆
收震怒罷如江海凝清光(洙曰皆言舞劒器回旋疾徐變態也)絳脣珠袖
兩寂寞(洙曰蕪城賦玉貌絳脣敏功曰謂公孫已死也)晩(洙曰一作脫)有弟子傳芬
芳(饒曰李十二娘傳其術)臨潁美人在白帝(饒曰白帝即䕫州魚復縣甫於此見之)
妙舞此曲神揚揚與余問答既有以感時撫事增惋傷先
帝侍女八千人(晁曰先帝指元宋也)公孫劒器初第一五十年間
似反掌風塵澒洞昏王室梨園子弟散如煙女樂餘姿
映寒日(夢符曰按唐志元宗既知音律又酷愛法曲選坐部女子弟三百教於梨園號皇帝梨園弟子)
(宫女數百亦為梨園弟子居宜春北院洙曰祿山之亂梨園弟子及雜伎皆流散也)補注(希曰開元初至)
(大歷故曰五十年間安祿山入京師命搜捕百官宦者宫女等每獲數百人輙衛落陽自是其散如煙之不可)
(收矣)金粟堆南木已拱(洙曰見金粟堆南松柏裏註左傳墓木拱矣江淹恨賦拱木歛魂趙)
(曰金粟堆在明皇秦陵之北)瞿塘石城草蕭瑟玳筵急管曲復終(夢符)
(曰按古樂府今日樂相樂行綺殿文雅遒玳筵歡趣密又曰歌朱唇動愛神舉洛陽少童邯鄲女古稱渌水今)
(白紵催絃急管為君舞)樂極哀來月東出老夫不知其所往足繭
荒山轉愁疾(洙曰足重繭也言奔走流落而足重繭爾趙曰公自言去留未定今徒足繭荒山足)
(耳胝如繭也所謂重既累繭是也)補注(希曰淮南子楚欲攻晉墨子聞之自晉超而十日十夜足重繭)
(而不休息至於郢見楚王)
虎牙行(洙曰虎牙灘名也險絶蕭銑僣江陵日屯兵于此後常為屯戍之地鮑曰虎牙山名)
(盛弘之荆州記郡西泝江六十里南岸有山名荆門北岸有山名虎牙二山相對楚西塞也)
補注(鶴曰後漢志南郡夷陵有荆門冇虎牙山荆州記曰荆門江南虎牙江北虎牙有文)
(如虎荆門上合下開今詩云八荒十年防盜賊當是大歷二年作又云犬戎鏁甲聞丹極指吐蕃宼)
(邠靈京師戒嚴也)
秋風歘吸吹南國天地慘慘無顔色洞庭揚波江漢廻
虎牙銅柱皆傾側(洙曰虎牙銅柱並灘名言江漢之間亦未寧静也虎牙属南郡山名見後)
(漢志)巫峽隂岑朔漠氣峯巒窈窕溪谷黑杜鵑不來猿狖
寒山鬼幽憂雪霜逼(洙曰楚九歌有山鬼詩)楚老長嗟憶炎瘴(洙曰)
(以慘急所以憶炎瘴也)補注(鶴曰瘴者山嵐水毒與草莽沴氣欝勃薰蒸之所成炎方地脉䟽而氣洩)
(愆陽不收人為長燠所暵膚理不密又為山水草莽之氣所宼故成瘴今云巫峽隂岑常多朔漠之氣老者憶)
(南方之瘴盖傷兵戈連年殺氣日盛也)三尺角弓兩斛力(洙曰弓短而勁力不能勝也)
壁立石城横塞起金錯旌竿滿雲直(洙曰時多防戎也)漁陽突
騎獵青丘(洙曰祿山之反皆漁陽突騎漁陽燕薊青丘内地属洛陽)犬戎鏁甲圍丹
極(洙曰犬戎吐蕃也丹極帝居也時吐蕃陷京師)八荒十年防盗賊補注(鶴曰此句)
(上疑脫一句爾雅以觚竹北戶西王母日下謂之四荒而賈誼始為并吞八荒之說師古言之矣見上注)征
戍誅求寡妻哭(洙曰以征役而在外故多寡妻)遠客中宵淚霑臆
錦樹行(大歷二年作)
補注(鶴曰詩云荒戍之城石色古東郭老人住青丘飛書白帝營斗栗琴瑟几杖柴門幽)
(當是大歷二年東屯作)
今日苦短昨日休歲云暮矣增離憂(洙曰時不我與而不知老之將至也)
霜凋碧樹作錦樹(洙曰木華經霜而紅故若錦然)萬壑東逝無停留(洙曰)
(聖賢之傷時者莫不寓意於此孔子所以有川上之歎)荒戍之城石色古東郭老
人住青丘(趙曰東郭䕫州之郭也老人公自言)補注(荒戍之城當是指赤甲城城公孫述所築)
(寰宇記云奉節縣北三十里與舊白帝曰青城相連青丘豈非指東屯以其在東故)飛書白帝營斗
粟琴瑟几杖柴門幽青草萋萋盡枯死天驥跛足隨
氂牛(洙曰天馬隨氂牛喻君子而隨小人趙曰草枯則無以充天馬之飼與氂牛無異矣氂牛蠻中牛也)
自古聖賢多薄命(洙曰伯夷之饑死孔子之栖栖顔回之夭孟軻之坎軻皆薄命之聖賢也)
姦䧺惡少封公侯(洙曰漢祖之起所取侯者皆屠沾刀筆之人)故國三年一
消息終南渭水寒悠悠五陵豪貴反顚倒鄉里小兒狐
白裘(洙曰五陵漢帝五陵也言當貴者賤當賤者貴是皆傷時也夢符曰按史記秦囚孟嘗君昌說幸姬)
(求解姬曰願得君狐白裘直千金以獻昭王有客能狗盗入秦宫藏盗得狐白裘獻之遂得歸齊矣又禮士不)
(衣狐白)生男墮地要膂力一生富貴傾邦國(趙曰傳玄豫章行男兒當)
(門戸墮地自生神生男有膂力可以用武致功則一生之間所取富貴傾動邦國與美人容貌一顧傾人城冄)
(頋傾人國不冋)莫愁父母少黃金天下風塵兒亦得(洙曰天下風塵則姦)
(邪得志師曰日短歲暮皆傷老之將至而歲不我與也飛書白帝謂有所請丐也天馬跛足隨氂牛喻君子失)
(所而混居小人之中聖賢命薄惡少封侯五陵豪貴反顛倒鄉里小兒狐白裘皆歎亂世貴者反賤賤者反貴)
(如小人徒有膂力動取富貴盖以天下風塵故也)
赤霄行(蘇曰嚴武一日欲殺甫及章彛集吏於門武出冠掛於簾者三左右白其母奔救得)
(止獨殺彛於是有赤霄行以叙之作其事趙曰此篇乃遭侮而感嘆)補注(鶴曰蘇注云為嚴武)
(作而梁權道編在大歷二年䕫州詩内若梁編為是則是時武死已兩年不應方形之詩末云)
(老翁慎莫怪少年當是指郭英又與莫相疑行同是永泰元年作故莫相疑亦有晚將末契託)
(年少之句詳見前注)
孔雀未知牛有角渴飲寒泉逢觝觸(洙曰以非類也非類故不相知不相)
(知而相從則見辱矣)赤霄玄圃湏往來翠尾金花不辭辱(趙曰玄圃在崑)
(崙山上之别名見葛仙傳晉左九嬪孔雀賦云擢翠尾之修莖)江中淘河嚇飛鷰㘅泥
却落羞華屋(趙曰淘河者鵜鴰也飛燕從江上來為淘河所疑意謂燕争其魚而嚇之歸華屋之)
(上負此羞恥銜泥而却落也)皇孫猶曾蓮勺困(洙曰孝宣帝紀帝初為皇孫高材好學然)
(亦喜游俠數上下諸侯常困於蓮芍鹵中如淳曰為人所困辱也蓮芍縣有塩池縱廣十餘里鄉人名為鹵中)
(蓮音輦芍音灼)衛莊見貶傷其足(洙曰出左傳刖鮑牽而逐高無咎齊人來招牽之弟鮑國)
(而立之鮑國相施氏忠故齊人取以為鮑氏後仲尼曰鮑莊子之知不如葵猶能衛其足注葵傾葉向日以蔽)
(其根言鮑牽居亂不能危行言孫衛作鮑)老翁慎莫怪少年葛亮貴和書有
篇(趙曰老翁公自指言也少年則所見辱之子也陳夀所上諸葛亮集二十四篇而貴和第十一此公所以)
(託言不能和則必召辱矣)丈夫垂名動萬年記憶細故非高賢(洙曰言不)
(可錄小怨而棄大德也趙曰此見公胸懷之廓落無宿憾矣漢文帝與匃奴書曰朕與單于捐細故師古曰細)
(故小事也師曰博物志孔雀尾多變色或紅或黃有如雲霞其色無定爾雅釋鳥鵜鴮鸅郭璞注今之鵜鴰也)
(好羣飛況水食魚俗呼為淘河孔雀與牛非其類猶君子小人非其類不虞小人反為小人中傷淘河飛燕㘅)
(泥以汙華屋猶小人居朝反為汚辱皇孫鮑莊巳見内翰注語云君子坦蕩蕩此甫末章有貴和句而不記錄)
(其小怨不然何以見君子之大)
前苦寒行二首(大歷元年作)
補注(鶴曰詩云去年白帝雪在山今年白帝雪在地當是大歷元年正月公在雲安作詳)
(見注)
漢時長安雪一丈牛馬毛寒縮如蝟(修可曰西京雜記漢元封二年大雪)
(深一丈野中烏獸皆死牛馬踡縮如蝟鄭曰蝟于貴切蟲似豪猪者)楚江巫峽水入懷虎
豹哀號又堪記秦城老翁荆揚客(洙曰公杜陵人乃秦地也)慣習炎
蒸歲絺綌玄冥祝融氣或交手持白羽未敢釋(趙曰以楚地多)
(熱故也白羽言扇也)
去年白帝雪在山今年白帝雪在地補注(鶴曰舊史永泰元年正月)
(癸巳雪盈尺二年正月丁巳朔大雪平地二尺而新史不書新史務簡嚴而事物之紀多不該盡如斯之類非)
(一觀唐史者當合新舊書並觀之永泰元年白帝之雪公雖不見殆得於所聞也)凍埋蛟龍南
浦縮(趙曰此言水涸少也)寒刮肌膚北風利楚人四時皆麻衣(趙曰)
(楚地多熱故四時寒衣以雪為訝也)楚天萬里無晶輝三足之烏足恐斷
羲和迭送將安歸(洙曰言隂盛陽弱日不能破羣隂也趙曰淮南子曰日中有踆鳥註云踆)
(趾也謂三足烏也羲和日御也以雪而烏斷則羲和馭日車失其所歸矣皆以形容雪深之意)
後苦寒行二首補注(鶴曰同上年作)
南紀巫廬瘴不絶太古以來無尺雪(洙曰世說南州謂之炎方地温無雪)
補注(鶴曰公有詩云巫山不見廬山遠則今云巫廬乃合二山而言然廬山居大江之南未若巫山之逼)
(於炎瘴豈至太古以來無尺雪也且公嘗為桂州賦詩猶云雪片一冬深豈廬山之不桂若無乃詩人甚其辭)
(耳)蠻夷長老怨苦寒崑崙天關凍應折玄猿口噤不能
嘯白鵠翅垂眼流血安得春泥補地裂
晚來江門(洙曰一云間)失大木猛風中夜飛白屋(白屋見甘林詩註)
天兵斬斷青海戎殺氣南行動坤軸補注(鶴曰按史永泰元年八月)
(吐蕃廻紇黨項羌渾奴刺寇邊九月寇醴泉奉先黨項羌渾奴刺又寇同州盩屋十日吐蕃又與迴紇寇邊寇)
(奉天同州興平周智光郭子儀李迴方等敗之殺伐之多故有是句蜀為坤維所以云動坤軸青海戎指吐蕃)
不爾苦寒何太酷(洙曰疑殺戮太過也)巴東之峽生凌澌彼倉迴
斡人得知
晚晴(大歷二年作)
補注(鶴曰詩云高唐暮冬雪壯哉當是二年冬作蓋以元年春到䕫而是年史書冬無雪)
(三年春又已下峽故知為二年詩)
高唐暮冬雪壯哉舊瘴無復似塵埃(洙曰峽中每嵐瘴起如塵埃翳天)
崖沈谷沒白皚皚江石缺裂青楓摧南天三旬苦霧開
(洙曰舞鶴賦嚴嚴苦霧)赤日照耀從西來六龍寒急光徘徊(洙曰六龍)
(日馭也)補注(希曰高后紀徘徊往來師古曰徘徊猶徬徨不進之意)照我衰顔忽落
地(洙曰言見陽而熙也)口雖吟咏心中哀未怪及時少年子揚眉
結義黃金臺(洙曰燕昭築黃金臺以禮郭隗鮑照詩豈伊白璧賜時起黃金臺)汩乎吾
生何飄零支離委絶同死灰(洙曰支離言不為時所用也莊子支離既久心可使)
(如死灰)
復陰(大歷二年冬作)
補注(鶴曰同是大歷二年冬作詩云昨日晚晴今日黑晚晴即前所賦之詩也)
方冬合沓玄陰塞昨日晚晴今日黑萬里飛蓬映天過
孤城樹羽揚風直江濤簸岸黃沙走雲雪埋山蒼兕吼
君不見䕫子之國杜陵翁牙齒半落左耳聾(洙曰䕫州古䕫子國)
(也杜陵子美故里也)
夜歸(大歷二年作)
補注(鶴曰詩云峽口驚猿聞一箇則是在䕫作又云夜來歸來衝虎過山黑家中已眠臥)
(則是在瀼西居時作大歷二年)
夜半歸來衝虎過山黑家中已眠臥傍見北斗向江低
仰看明星當空大(洙曰明星夜半則見)庭前把燭嗔兩炬峽口驚
猿聞一箇白頭老罷舞復歌補注(希曰後漢廉范傳交縳兩炬南史蔡興宗)
(傳范慶宗曰老罷私門兵力頓闕)杖藜不睡誰能那
寄栢學士林居(大歷元年作)
補注(鶴曰詩云荆揚春冬異風土巫峽日夜多雲雨當是大歷元年䕫州作又云盜賊縱)
(横甚密邇非指崔旰即指周智光也)
自胡之反持干戈天下學士亦奔波(洙曰避亂奔散如波之奔)歎彼
幽栖載典籍蕭然暴露依山阿(洙曰暴露言無所休庇也漢書衣冠暴露)青
山萬里靜散地白雨一洗空垂蘿亂代飄零予到此古
人成敗子如何荆揚春冬異風土(洙曰風土記荆揚之間春寒而冬暖所以)
(為異)巫峽日夜多雲雨(洙曰神女朝為雲暮為雨)赤葉楓林百舌鳴(洙曰)
(楓木凡經霜則葉赤百舌鳥也)黃泥(一作花)野岸天雞舞(洙曰天雞鳥名謝靈運詩天雞)
(弄和風)盜賊縱横甚密邇形神寂寞甘辛苦幾時高議排
金門各使蒼生有環堵(洙曰使民各安其居也)
寄從孫崇簡(大歷二年作)
補注(鶴曰詩云嵯峨白帝城東西南有龍湫北虎溪則是在䕫作又云與汝林居未相失)
(似是大歷二年作時在赤甲瀼西也牧童一本作牧豎)
嵯峨白帝城東西南有龍湫北虎溪吾孫騎曹不記馬
(修可曰世說王子猷為桓沖騎曹參軍相問曰卿何署答曰不知何署時牽馬來似是馬曹乂所管幾何曰何)
(由知數又問馬死多少曰未知生馬知死)業學尸鄉多養雞(洙曰見崔樹雞柵詩注)龐
公隠時盡室去武陵春樹他人迷(洙曰龐德公攜妻子盡室入鹿山武陵春)
(樹桃源也漁人迷路而入)與汝林居未相失近身藥裏酒長㩦牧叟
樵童亦無賴莫令斬斷青雲梯(洙曰文選注仙者以雲而升故謂之雲梯)
西閣曝日(大歷元年作)
補注(鶴曰詩云凜冽倦玄冬負暄嗜飛閤當是大歷元年居西閤時作)
凜冽倦玄冬負暄嗜飛閤(洙曰負暄以背向日也昱曰列子楊朱篇宋國有田夫暨)
(春作自曝於日不知有綿纊狐貉顧謂妻曰負日之暄人莫知者以獻吾君將有重賞趙曰梁元帝纂要曰冬)
(曰玄英亦曰玄冬)羲和流德澤顓頊愧倚薄(洙曰曹子建悲風鳴我側羲和逝不)
(留重陰潤萬物何懼歲不周)毛髮具自和肌膚潛沃若(洙曰沃若暖也如以湯沃)
(然)太陽信深仁衰氣歘有託欹傾煩注眼容易收病脚
流離木杪猿翩僊山顛鶴(洙曰何敬祖連翩御飛鶴謝靈運詩仰看條上猿)朋
知苦聚散哀樂日已作補注(鶴曰朋知一本作用知非八哀詩云斷此朋知展醉)
(為馬墜詩朋知來問腆我顔公蓋屢用此二字也)即事會賦詩人生忽如昨古
來遭喪亂賢聖盡蕭索(洙曰自古喪亂之世聖賢不得其所故蕭索也)胡為將
暮年憂世心力弱(師曰負暄炙背也嗜好也羲和日御也顓頊北帝也倚薄謂陰氣迫人沃)
(若暖貌欹傾謂展轉向日病脚藉暖氣煦之則易收猿鶴喜曰和則流離布散翩僊軒舉人生貴隨時之宜不)
(必傷今不如古昔古來聖賢遭喪亂之世亦皆蕭索失所豈獨甫乎何必憂世而至於心之弱也)
水閤朝霽奉簡嚴雲安(大歷元年作)
補注(鶴曰晚交嚴明府矧此數相見又首云東城抱春岑江閤鄰石面當是大歷元年春)
(在雲安作梁權道編在大歷三年然是年正月公已出峽矣未必是朝日作朝旭)
東城抱春岑江閤鄰石面崔嵬晨雲白朝日射芳甸(洙曰)
(謝玄暉詩雜英滿芳甸)雨檻卧花叢風牀展書卷鉤簾宿鷺起丸
藥流鶯囀呼婢取酒壺續兒誦文選晚交嚴明府矧此
數相見(數色角切)
晚登瀼上堂(大歷二年作)
補注(鶴曰大歷二年三月公自赤甲移居瀼西此詩云繫馬林花動又云山田麥無隴當)
(是其時作)
故躋瀼岸高頗免崖石擁開襟野堂豁(趙曰文選賦向北風而開襟)
繫馬林花動雉堞粉如雲(鄭曰堞徒叶切城上垣也夢符曰按公羊傳五板而堵五)
(堵而雉百雉而城堞城牆馬面也文選鮑明遠蕪城賦以板築雉堞之盛井幹烽櫓之勤)山田麥無
隴春氣晚更生江流靜猶湧四序嬰我懷羣盜久相踵
黎民困逆節天子渴垂拱(洙曰時喪亂既久民困於賊後天子播遷未獲收復也趙)
(曰天子皇皇於廟謨不得垂衣拱手)補注(鶴曰按舊史大歷二年正月戊寅勑同華二州頃因盜據民力)
(凋殘宜給復二年一切蠲免黎民之困不獨此也詳考元年以乾元已來天下用兵議於天下地畆青苖上量)
(配税錢以充百官俸則其困非止於逆節矣羣盜久相踵謂崔旰周智光相繼而叛也)所思注東
北深峽轉脩聳衰老自成病郎官未為冗凄其望吕葛
(洙曰以世亂思得良臣如吕望諸葛者趙曰可以有為於世而歎其衰病謝靈運詩欽聖若旦暮懷賢亦凄其)
不復夢周孔(洙曰如周公孔子不可夢見矣又況得見之乎)濟世數嚮時斯人
各枯冢楚星南天黑蜀月西霧重(趙曰以況風塵昏蔽道路阻隔也)安
得隨鳥翎迫此懼將恐(師曰楚地有瀼東瀼西地高可以登眺故云頗免崖石擁雉堞)
(矮牆也麥無隴言麥茂熟靜猶湧言無風而波逆節指禄山之亂渴垂拱謂未收復京城所思注東北甫以東)
(北為寇所擾不能無憂思也深峽轉脩聳言困於楚峽不聞朝廷消息是以衰老自成病也郎官未為冗言不)
(見用故思得賢俊如吕望諸葛周孔之徒出為國家整頓奈何斯人骨已朽矣楚星南天黑蜀月西霧重庶民)
(惟星卿士惟月復歎楚蜀數昏亂是以甫欲隨鳥翅奮飛而去也)
敬寄族弟唐十八使君(大歷三年)
補注(鶴曰案公有巫山縣汾州唐使君十八弟宴別詩蓋公大歷三年下峽時與唐相別)
(於巫山而此詩云春江洪濤壯谷轉頗彌旬又云登陸將首途筆札枉所申歸期跼病肺叙舊)
(思重陳當是别後唐寄書而公賦此以簡之是時猶未出峽也)
與君陶唐後盛族多其人聖賢冠史籍枝𣲖羅源津(洙曰)
(甫自撰萬年縣君京兆杜氏墓銘云其先系統於伊祁分姓於唐杜春秋傳云穆叔謂之世禄其在兹乎漢高紀)
(贊曰范宣子亦曰祖自虞以上為陶唐氏在夏為御龍氏在商為豕韋氏在周為杜氏注唐杜二國名)補注
(鶴曰唐宰相世系表云杜氏出祁姓帝堯裔孫劉累之後在周為唐杜氏成王滅唐以封弟帝叔虞改封唐氏)
(子孫於杜城京兆杜陵是也然則唐與杜蓋同族也)在今最磊落巧偽莫敢親介
立實吾弟濟時肻殺身物白諱受玷行高無汙真得罪
永泰末放之五溪濱(洙曰漢黃瓊皦皦者易為汚嶢嶢者易為缺四子講德青蝇不能穢)
(垂棘詩白圭之玷尚可磨也語殺身以成仁馬援傳武陵五溪蠻夷注雄滿酉撫辰所謂五溪也趙曰所以明)
(得罪之由以不受汙玷而致然)鸞鳳有鎩翮(鎩所戒切)先儒曾抱麟(洙曰顔延年詠)
(嵇中散詩鸞翮有時鎩鎩殘也劉越石詩誰云聖達節知命故不憂宣尼悲獲麟西狩涕孔丘注孔子亦抱麟)
(而泣)雷霆劈長松骨大却生筋一失不足傷念子孰自珍
泊舟楚宫岸戀闕浩酸辛除名配清江厥土巫峽鄰(洙曰)
(清江屬施州鄭曰清江溪名在施州本漢江巫縣地今䕫州巫山縣)補注(鶴曰施州為清江郡水經云水)
(色清照十丈故名厥土字本禹貢按九域志施與䕫為鄰在䕫之南三百餘里)登陸將首途筆
札枉所申歸朝跼病肺叙舊思重陳春風洪濤壯(洙曰顔延)
(年春江壯風濤劉越石弃置勿重陳重陳令心傷)谷轉頗彌旬(趙曰郭景純江賦盤渦谷轉)
我能泛中流搪突鼉獺嗔(洙曰鼉獺嗔言為小人所怒也)長年已省拖
(洙曰省視也柂舟尾正船者長年操舟者視柂則將行矣)慰此貞良臣(趙曰欲春時乘船而往得)
(一見唐公以相慰也師曰盛族之後枝𣲖蕃大故多産聖賢介立為人孤介也唐使君以介特不㣘時輩為讒)
(佞中傷代宗之時遂斥於五溪自古賢士困厄無代無之然長松雖遭霹靂猶有再生之期一失又何足傷也)
(時唐公泊舟於楚岸以見甫復惠以書甫意欲乘春以視之慰其寥索故有春風洪濤壯唐突鼉獺嗔之語省)
(柂言具船將行矣甫病渴無復還朝惟樂與朋舊叙懷故云歸朝跼病肺叙舊思重陳)
釋悶(廣德二年作)
補注(鶴曰詩云四海十年不解兵犬戎也復臨咸京謂吐蕃以廣德元年入寇陷京師前)
(此禄山陷京師今又為吐蕃陷之故云犬戎也復臨咸京自天寶十四載乙未禄山反時起兵)
(至廣德元年為十年兵不解也此詩當是廣德二年作故又曰天子亦應厭奔走時在閬州故)
(自稱江邊老翁而梁權道編在大歷三年第本舊次也)
四海十年不解兵犬戎也復臨咸京(洙曰自禄山思明之亂方已而吐蕃)
(復陷京城芻曰咸謂咸陽即西京也)失道非關出襄野(蒼舒曰按莊子黃帝將見大隗乎具)
(茨之山至于襄城之野七聖皆迷無所問塗)揚鞭忽是過胡城(修可曰世說王敦作逆明)
(帝騎巴鎮馬齎一金鞭至湖陰察軍形敦晝夢日遶其城忽然驚覺曰營中有黃鬚卑奴來何不縳取命騎追)
(之不及也炎曰避寇者奔走迷道故有是句耳)豺狼塞路人斷絶(洙曰豺狼盜賊也)烽
火照夜屍縱横(洙曰漢制有寇則舉烽燧言寇亂未平則烽火照夜也)天子亦應
厭奔走(洙曰時帝幸陜趙曰車駕雖歸長安而有乞遷洛巡悔之說)羣公固合思昇
平但恐誅求不改轍(朋曰譏賦歛之重也)聞道嬖孽能全生(洙曰指程)
(元振也時元振用事媒蝎大臣故吐蕃入寇功臣不肯用命符曰代宗不能正其典刑)江邊老翁
錯料事眼暗不見風塵清
補注杜詩卷十三
