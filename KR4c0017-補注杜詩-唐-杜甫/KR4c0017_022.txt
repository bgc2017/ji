補注杜詩卷二十二宋黃希原本
黃鶴補注
琴臺(上元二年作)
補注(鶴曰寰宇記云琴臺在川西四里益部耆舊傳云少城中笮橋下有琴臺十道志云)
(果州左濱西漢水叢薄蔚然名相如琴臺九域志果州有相如故宅而於成都亦云豈果州所)
(載者乃隋蜀王所增者此詩當是上元二年在成都作)
茂陵多病後(洙曰相如後居茂陵常病渴)尚愛卓文君(洙曰文君臨卭卓氏女少)
(寡好音相如以琴心挑之文君夜奔相如相如與歸成都)酒肆人間世(洙曰相如既歸成都家居)
(徒四壁立乃之臨卭賣車騎酤酒文君當壚自滌器於市)琴臺日暮雲(洙曰成都記琴臺院以司)
(馬相如琴臺得名而非其舊舊臺在浣花溪正路金花寺北相號海安寺梁蕭藻鎮蜀增建楼臺以備遊觀元)
(魏伐蜀下營於此掘為塹得大甕二十餘口盖所以響琴也隋蜀王秀更增五臺并舊為六)野花留
寶靨(鄭曰靨益涉切頬輔也趙曰以譬寶靨花鈿)蔓草見羅裙(蘇曰江揔妻一日見庭草)
(作詩曰雨過草芊芊連雲鎖南陌門前君試看似妾羅裙色)歸鳳求凰意寥寥不復
聞(修可曰徐陵玉臺新詠載相如琴臺歌云司馬相如遊臨卭富人卓王孫女新寡竊於壁間窺之相如鼓)
(琴歌挑之鳳兮鳳兮歸故鄉遨遊四海求其凰蘇曰何遜聽琴畢謂客曰吾恐伯牙絶絃之後此意寥寥世不)
(復聞今日何期再洗吾耳也)
漫成二首(上元二年作)
補註(鶴曰詩云江皋巳仲春花下復清晨當是在浣花作從舊次上元二年)
野日(一作月)荒荒(一作茫茫)白江流泯泯清(師曰泯絶也言其絶清)補註
(希曰張有復古編云涽古活字泯泯當是涽涽如詩北流活活之義傳寫之誤耳)渚蒲隨地有
(趙曰梁簡文帝晚春詩渚蒲變新節)村逕逐門成只作披衣慣常從漉酒
生(洙曰陶潛以葛巾漉酒)眼邊無俗物多病也身輕(蘇曰全紹獨居一小室前)
(後種松竹窗下列圖史燒香默坐語曰眼前無俗物撓雖病身亦安穩)
江皋巳仲春(洙曰謝靈運歌白日麗江皋師曰皋緩也江岸其土性緩故云江皋)花下復
清晨仰面貪看鳥回頭錯應人讀書難字過(師曰言老年讀書但)
(識大義不能逐字經意也)對酒滿壺頻近識峨嵋老(石曰峨嵋山在蜀)補注
(希曰峨嵋山在嘉州唐志嘉州有峨嵋縣而山乃在羅同縣眉州得名者以武德二年析嘉州置故也)知
余懶是真
春水(上元二年作)
補注(鶴曰詩云朝來没沙尾碧色動柴門當是上元二年在浣花作)
三月桃花浪(趙曰韓詩於溱與洧方渙渙兮注云謂三月桃花水下時也鄭曰桃花開時水乃漲)
(云桃花水)補注(希曰溝洫志來春桃花水盛師古曰月令仲春之月始雨水桃始華盖桃方華時既有雨)
(水川谷水泮衆流猥集波瀾盛長故謂之桃華水而韓詩傳云三月桃華水又見杜欽傳)江流復舊
痕朝來沒沙尾碧色動柴門接縷垂芳餌(洙曰水深可以垂釣)連
筒灌小園巳添無數鳥(趙曰古詩寄語故林無數鳥會入羣裏比毛衣)爭浴故
相喧
江亭(上元二年作)
補注(鶴曰坦腹江亭暖又云故林歸未得雖是在浣花作而未詳何年從舊次上元二年)
坦腹江亭暖(洙曰王羲之東床坦腹)長吟野望時水流心不競雲
在意俱遲寂寂春將晩欣欣物自私(洙曰陶淵明歸去來木欣欣以向榮)
補注(希曰詩無憲憲注憲憲猶欣欣也)故林歸未得排悶強裁詩(蘇曰劉公)
(幹曰吾非好吟咏強裁排悶耳師曰萬物感傷而各遂其性甫以故林歸未得以至憂悶殆不若欣欣之物邪)
村夜(上元元年作)
補注(鶴曰詩云村舂雨外急隣火夜深明此兩句在浣花在瀼西東屯皆可用然又云胡)
(羯何多難盖指安史也當是上元元年浣花作是年十一月史思明遣田承嗣將兵徇淮西王)
(同芝將兵徇陳許敬江將兵徇兖鄆薛鄂將兵徇曺州首句云肅肅風色起一本作蕭蕭皆秋)
(時也梁權道從舊次編在二年若果二年則是年段子璋反李奐奔成都不應詩不及而及安)
(史也)
蕭蕭風色暮江頭人不行村舂雨外急鄰火夜深明胡
羯何多難漁樵寄此生(蘇曰梁革曰衣冠我非敢倚甘寄生於漁樵中盡此天年也)
中原有兄弟萬里正含情
畏人(寶應元年作)
補注(鶴曰詩云萬里清江上三年落日低當是寶應元年作盖言公底成都恰三年而梁)
(權道編在上元二年似非)
早花隨處發春鳥異方啼萬里清江上(趙曰公所居在萬里橋西也)
三年(洙曰一作峯)落日低畏人成小築褊性合幽棲(蘇曰殷亮性器)
(褊窄才術無能肉食非我所宜幽棲林泉平生心足矣)門逕(一作逕没)從榛草無心待
(洙曰一作走)馬蹄(蘇曰崔豹讀書尚無暇誰有心待輪蹄來往)
可惜(寶應元年作)
補注(鶴曰詩云可惜歡娛地地指成都也意是寶應元年春作)
花飛有底急(趙曰謂有甚底事)老去願春遲可惜歡娛地都非
少壮時寬心應是酒遣興莫過詩此意陶潛解吾生後
汝期(趙曰淵明所樂詩酒而已公恨不與同時師曰陶潛以早悟棄官而歸今甫當衰老而困於羈旅故)
(云吾生後汝期)
落日(寶應元年作)
補注(鶴曰詩云溪邊春事幽溪浣花也同是寶應元年春作)
落日在簾鈎溪邊春事幽芳菲緣岸圃(洙曰楚詞芳菲滿堂)樵爨
倚灘舟(洙曰應璩樵蘇不爨趙曰言樵爨之舟倚灘而泊者也)啅雀爭枝墜飛蟲
滿院遊濁醪誰造汝一酌(洙曰一作酌酒)散千憂(洙曰一云一酌罷人憂東)
(方朔曰夫積憂者得酒而解)
獨酌(寶應元年作)
補注(鶴曰前篇云濁醪誰造汝一酌散千憂此詩乃繼此而作獨酌即酌濁醪也)
步屧深林晩開樽獨酌遲仰蜂粘落絮(洙曰一作蘂趙曰蜂黏花蘂是)
(也一作落絮非是)行(行列之行)蟻上枯梨薄劣慙真隱(洙曰謝靈運詩彼美邱園)
(道喟然傷薄劣師曰隱有真有假如杜淹之隱嵩山徼求利禄此所謂仕塗之捷徑耳甫以薄劣而遁世故云)
(真隱非有意於軒冕也)補注(希曰宋何尚元致仕方山為退居賦以明所守後還攝職袁叔乃錄古人)
(隱士有迹無名者為真隱傳以嗤焉)幽偏得自怡本無軒冕意不是傲當
時(蒼舒曰古按莊子曰今之所謂得志者軒冕之謂也軒冕在身非性命也物之儻來寄者也)
遠遊(廣德元年作)
補注(鶴曰詩云竹風連野色江沫擁春沙而下又云似聞胡騎走為寶應元年冬十月諸)
(軍發陜州攻史朝義朝義屢敗將輕騎數百東走僕固懷恩進克東京及河陽十一月露布至)
(京師朝義自濮州北渡河帥衛州兵來戰又敗走此詩當是廣德元年春作前此不聞其敗走)
(而舊次并梁權道編在二年似非)
賤子何人記(師曰賤子甫自稱何人記猶言君不錄用之也)迷方著處家(洙曰言所)
(至即安趙曰迷方則漫行而不知所定止也鮑照擬古云南國有儒生迷方獨淪誤)竹風連野色
江水擁春沙種藥扶衰病吟詩解嘆嗟似聞胡騎走失
喜問京華(洙曰失喜言出於不自覺)
徐步(上元二年作)
補注(鶴曰詩云整履步青蕪當是在浣花作又云芹泥隨燕觜花蘂上蜂鬚乃春月作從)
(舊次為上元二年)
整履(一作屐)步青蕪荒庭日欲晡(洙曰晡向午也)芹泥隨燕觜(蘇曰)
(梁王覺為佞人奪權故人慰問指庭下泥笑謂客曰非久當隨燕觜汙君子雕梁盖譏執政非特達賢者大抵)
(晉唐人率多以燕雀指人王覺能說工部善用補綴之工尤妙耳)花蘂上蜂鬚把酒從
衣濕吟詩信杖扶敢論才見忌(洙曰賈誼以才見忌)實有醉如愚
寒食(上元二年作)
補注(鶴曰詩云汀煙竹日又云田父要皆去當是在浣花作從舊次為上元二年)
寒食江村路(一作樹)風花高下飛汀煙輕冉冉竹日淨暉
暉田父(一作舍)要皆去(趙曰要平聲言有招要則皆去也)鄰家鬧(一作問)不
違(蘇曰董寧淳至每有借問不違人意甚喜得良鄰趙曰當作問言鄰家之問亦不違而受之師曰甫既卜)
(居浣花溪上日與田父野老相狎蕩故有田父要皆皆去鄰家問不違之語不違者不逆其情乃問遺也)地
偏相識盡雞犬亦忘歸(一作機趙曰陶淵明所謂心遠地自偏也)
高柟(上元二年作)
(鄭曰那含切木名葉似桑子似杏而酸俗作柟爾雅云梅柟)補注(鶴曰按公有柟樹為)
(風雨所拔歌曰倚天柟樹草堂前則此云高柟即草堂前之柟也又此詩云江邊一盖青而歌)
(云浦上童童一盖青故知為即此柟風雨拔於永泰之初則此詩當作於上元間從舊次為上)
(元二年)
柟樹色冥冥江邊一蓋青(洙曰劉先主所居籬角一樹遠望若車盖)近根開
藥圃接葉製茅亭落景隂猶合(趙曰言枝葉濃茂也)微風韻可聽
尋常絶醉困卧此片時醒
惡樹(上元二年作)
補注(鶴曰惡樹不材木也如榿木之類是也當在上元二年作)
獨遶虚齋徑常持小斧柯幽隂成頗雜惡木剪還多(洙曰)
(陸士衡云熱不息惡木隂蘇曰王筠野中吟曰蘭薰種而不茂樗蕕剪而還多此明君子道消小人道長也)
枸杞固吾有(趙曰以惡木蔽障而枸杞不生因公翦去雜隂而有也)補注(希曰爾雅杞一)
(名枸繼郭云今枸杞也詩四牡集于苞杞陸機䟽云一名苦杞一名地骨葉及子服之輕身益氣)雞棲
奈汝(一作以)何(趙曰剪去木枝似妨雞棲故云師曰枸杞嘉䔫也雞棲嘉木也惡樹既剪則枸杞雞)
(棲遂得生長故云因言有奈汝何猶小人既去則君子道長矣)方知不材木(一作者)生長
謾婆娑(洙曰莊子言櫟杜之樹匠伯不顧弟子問之匠伯曰彼散木也無所可用故能若是之夀也)
石鏡(上元二年作)
(洙曰成都記武都山精化為女子蜀王開明納為妃無幾物故王哀之取武都山土築為冢盖)
(地數畝以石鏡表其門)補注(鶴曰蜀記云蜀王妃物故蜀王遣五丁於武都擔土為冢)
(盖地數畝高七丈上有一石厚五寸徑五尺塋徹號曰石鏡又寰宇記新都縣麗元山平地特)
(起四絶高三丈有石鏡雙廣五尺然味詩意盖表冢者為是又唐志合州有石鏡縣而此當以)
(成都記為定上元二年)
蜀王將此鏡送死至空山冥寞憐香骨(趙曰謝惠連祭古冢文號為冥)
(寞君)提攜近玉顔衆妃無復歎千騎亦虚還(趙曰言送葬之騎)獨
有傷心石埋輪玉宇間(洙曰見石笋行注)
聞斛斯六官未歸(上元二年作)
補注(鶴曰詩云土銼冷疎煙蜀人以釡為銼王褒土銼無煙是也此詩當在成都作舊次)
(上元二年斛斯覆姓名融公所謂南鄰愛酒伴者)
故人南郡去去索作碑錢本賣文為活(洙曰唐書言以文獲財未有似)
(李邕者蘇曰段湛家貧賣文為活後子孫多歴顯要趙曰夫為人作碑以至遠去索錢為可傷矣其求碑之人)
(亦可鄙矣)補注(鶴曰南郡江陵府也王隱君歌云前度相逢正賣文一錢不直休云云)翻令室
倒懸(趙曰孟子云猶解倒懸言其室中飢餓不啻倒懸)荆扉深蔓草土銼冷疎
煙(蘇曰王褒家貧土銼經日無煙土銼瓦鍋也鄭曰銼粗卧切唐韵蜀呼鍩䥈)老罷休無賴
歸來省醉眠(師曰唐史拾遺斛斯子明尤工碑銘四方以金帛求其文者歲不减十萬隨得隨費)
(家人至貧窶不給故甫末章深以為戒也)
絶句漫興九首(上元元年夏作)
(趙曰題名漫興盖言眼前之景而漫成耳别無譏刺)補注(鶴曰詩云熟知茅齋絶低小江)
(上燕子故來頻又云懶慢無堪不出村呼兒日在掩柴門當是上元元年在浣花溪作)
眼見(一作前)客愁愁不醒無頼春色到江亭即遣花開深
造次便覺(一作教)鶯語太丁寧
手種桃李非無主野老牆低還是家(趙曰野老公自况也)恰似春
風相欺得夜來吹折數枝花
熟(一作耐)知茅齋絶低小江上燕子故來頻㘅泥點汚琴
書内(一作困)更接飛蟲打著人(師曰已上甫自傷為客而為小人見欺也)
二月已破三月來漸老逢春能幾回莫思身外無窮事
且盡生前有限杯(洙曰張翰詩使有身後名不如即時一杯酒)
腸斷春江(一云江春)欲盡(一作白)頭杖藜徐步立芳洲顛狂柳
絮隨風去(蘇曰嵇叔夜見豪少年上巳遊恣嵇搘頥長嘯久乃作柳篇云有縱其輕薄兮飄舞隨風)
輕薄桃花逐水流(洙曰柳絮桃花非久固之物欲隨風逐水無有定止此詩亦譏以勢利相)
(交)
懶慢無堪不出村呼兒日在掩柴門蒼苔濁酒林中静
碧水春風野外昏
糝徑楊花鋪白氊點溪荷葉疊青錢筍根稚子無人見
(鮑曰說者引唐人食笋詩云稚子脫錦䙀謂稚子為笋贊寧雜志竹根有鼠大如猫其聲類人名竹豚亦名稚)
(子今按稚即雉字字畫小訛耳若以笋為稚子則鳬雛復是何物笋詩雖以稚子脫䙀喻笋非便以稚子為笋)
(也蘇曰笋是稚子乃竹根稚子葛琰云竹根數稚子喜無人見採送阿洪為早饌阿洪乃葛洪也琰洪叔也趙)
(曰是稚雞子耳西京雜記太液池其間鳬雛雉子布世滿充實稚子性好浮沉其身小在笋之傍難見緣近)
(本誤作稚子故起紛紛之說夫既謂之笋根稚子則稚子别是一物豈仍是笋耶)沙上鳬雛傍
母眠(師曰稚子說者不一或以為竹留或以為雉雛或以為笋皆非也殊不知稚子乃甫之子宗文也甫)
(有二子一曰宗文字稚子二曰宗武字驥子如云驥子春猶隔鶯歌暖正繁乃憶幼子之詩也借驥子以偶鶯)
(歌正似此以稚子對鳬雛之類是也盖謂小兒戲於竹邊偶尋不見遂至感物以興已意其理灼然)
舍西柔桑葉可拈江上細麥復纖纖人生幾何春巳夏
(洙曰魏武帝短歌行對酒當歌人生幾何)不放香醪如蜜甜(蘇曰巴子歌香醪甜似蜜峽魚)
(美可膾)
隔戶(一云戶外)楊柳弱嫋嫋(修可曰宋鮑明遠詩嫋嫋柳垂道)恰似十五女
兒腰誰謂朝來不作意狂風挽斷最長條
戱為六絶(上元二年作)
補注(鶴曰詩言作文未詳何時作梁權道編在上元二年成都詩内亦從舊次而編也此)
(詩固在成都作苐未决知作於何年耳)
庾信文章老更成凌雲健筆意縱横(趙曰庾信文章綺麗為世所尚江南)
(賦尤見稱於世謂若相如作大人賦飄然有凌雲之氣)補注(希曰後漢周舉傳五經縱横周宣光南史)
(范曄傳諸序論筆勢縱横真天下竒作)今人嗤點流傳賦(田曰干寶晉紀云盖世共嗤點)
(以為灰塵而相詬病矣)不覺前賢畏後生(洙曰周庾信字子山有盛才文章綺麗為世人)
(所尚謂之庾體宿學後生竟相模範)
楊王盧駱當時體(洙曰楊烱王勃盧照鄰駱賓王以文詞齊名天后初海内呼為楊王盧駱)
(號為四傑)補注(鶴曰宋之問祭杜審言文云國有至寶家獻靈珠復有王楊盧駱繼之以子躍天衢王也)
(服參卿於西陜楊也終遠宰於東吳盧則哀其棲山而卧疾駱則不能保族而全軀由運然耶莫有福夀將神)
(忌也不得華實斯俱惟靈昭昭度越諸子言必得俊意常通理衆轍同遵者擯落羣心不際者探擬以之問稱)
(其祖者如此宜輕薄為文者可哂公雖戲為六絶而俱言作文大槩欲人以庾信為法而以王楊盧駱為戒蓋)
(亦默寓其祖得作文之正解也)輕薄為文哂未休爾曹身與名俱滅不
廢江河萬古流(歐曰唐史李敬元重楊烱盧照隣駱賓王王勃必當顯貴裴行儉曰士之致遠)
(先器識後文藝勃等雖有文才而浮躁淺露豈享爵禄之器也)
縱使盧王操翰墨劣於漢魏近風騷(趙曰此又舉照鄰與勃也言漢魏之)
(文去古未遠終有風騷之氣而盧王之文比之為劣)龍文虎脊皆君馭(修可曰漢天馬歌驊)
(騮駿驥龍文虎脊武帝時西域大宛馬虎脊魚目龍文鳳頸尾如蒲梢也)歴塊過都見爾曹
(過古禾切洙曰見學並盧王敏注王褒頌過都越國蹶若歴塊)
才力應難跨數公凡今誰是出羣雄或看翡翠蘭苕上
(趙曰郭景純詩翡翠戲蘭苕容色更相鮮言珍禽在芳草間交相輝映而公借用言文章也)未掣鯨
魚碧海中(洙曰言今之為文者止得小巧而已)
不薄今人愛古人清詞麗句必為鄰竊攀屈宋宜方駕
恐與齊梁作後塵(趙曰此公之志也公必欲追逐屈宋而與之並駕者唯恐不超越齊梁而)
(翻與之作後塵蓋齊梁體格輕麗公所不取也)
未及前賢更勿疑遞相祖述復先誰别裁偽體親風雅
(夢符曰右按南史徐陵多變舊體有新意)轉益多師是汝師(師曰遞相祖述言齊梁相習為)
(輕薄之文無有慨然以風雅正體倡先者多師言意尚不一也)
江漲(上元二年作)
補注(鶴曰詩云江發蠻夷漲山添雨雪流當是夏作蜀山高而隂多雪常難消故至盛夏)
(然後始解濟之以雨江流愈漲按舊史上元二年七月霖雨至八月朔方止豈是時耶梁權道)
(編在其年)
江發蠻夷漲(洙曰蜀水之源皆出夷地)山添雨雪流大聲吹地轉(洙曰)
(海賦又似地軸拔挺而爭迴)高浪蹴天浮(洙曰海賦浮天無岸遊仙詩高浪駕蓬萊)魚鼈
為人得蛟龍不自謀(洙曰七發横暴之極魚鼈失勢)輕帆好去便吾道
付滄州(洙曰公以道之不行故有乘桴之意)
晩晴(上元二年作)
補注(鶴曰詩云村晚驚風度庭幽過雨霑當在浣花作從舊次為上元二年夕陽薰細草)
(一本作黃殊失之)
村晚驚風度庭幽過雨霑夕陽薰細草(洙曰别賦陌上草薰)江色
映疎簾書亂誰能帙杯乾自可添(蘇曰王符好飲閉戶獨酌自歡自飲)時
聞有餘論未怪老夫潛(夢符曰右按後漢王符著潛夫論)
朝雨(上元二年作)
補注(鶴曰詩云黃綺終辭漢巢由不見堯蓋公自謂詩又云草堂樽酒在幸得過清朝當)
(是上元二年秋作寶應則在梓矣)
凉氣曉蕭蕭江雲亂眼飄(趙曰周庾信詩驚花亂眼飄)風鴛藏近渚
雨燕集深條黃綺終辭漢(師曰漢四皓黃公綺里季太子厚幣招之既定太子位遂)
(辭漢歸商山)巢由不見堯(洙曰巢父許由古之隱者列子曰堯以天下譲許由)草堂樽
酒在幸得過清朝
送裴五赴東川(上元二年作)
補注(鶴曰詩云何日通燕塞當是在廣德元年史朝義未死前詩是上元二年成都作若)
(以為寶應元年則公是年秋亦在梓州矣)
故人亦流落高義動乾坤何日通燕塞相看老蜀門東
行應暫别北望苦銷魂凛凛悲秋意非君誰與論
奉簡高三十五使君(上元元年作)
補注(鶴曰高詹事出為蜀彭二州刺史詳見上注矣今詩云天涯喜相見披豁封吾真當)
(是上元元年秋作故云行色秋將晚)
當代論才子如公復幾人驊騮開道路鷹隼出風塵行
色秋將晩交情老更親天涯喜相見披豁對吾真
送韓十四江東省覲
補注(鶴曰詩云黃牛峽白馬江以言韓出峽所經之處則公在上流矣從舊次為上元二)
(年在成都作)
兵戈不見老萊衣(洙曰見休覓綵衣輕注)歎息人間萬事非我巳
無家尋弟妹君今何處訪庭闈黃牛峽静灘聲轉(洙曰盛宏)
(之前州記宜都四陵峽中有黃牛山山上有黃牛商江湍縈廽)白馬江寒樹影稀(洙曰江陵)
(縣有白馬洲)補注(鶴曰按九域志興元府有白馬山巴州有白馬宂鼎州有白馬湖寰宇記綿州有白)
(馬潭江陵有白馬洲此雖未詳以何為言然公有登白馬潭詩䕫州歌云白畫攤錢高浪中而江鄰幾雜志引)
(此詩作白馬灘前當是䕫州有此地名與黃牛峽不遠皆出峽之所經也)此别應須各努力
故鄉猶恐未同(一作堪)歸(師曰峽與江皆險阻甫因戒之欲其慎重也)
贈杜二拾遺(上元元年蜀州刺史高適作)
傳道招提客(洙曰招提佛寺)詩書自討論佛香時入院僧飯屢
過門聽法還應難(洙曰支遁與許詢同講維摩經互為設難)尋經剰欲飜(趙曰)
(舊注誤引莊子繙十二經為飜十二部經非也莊子言繙十二經以說老子其云繙者委曲敷衍之謂非飜譯)
(爾十二經解者以為六經六緯非佛十二部經也)草元今巳畢此後更何言(洙曰)
(揚子雲作太元經解嘲曰時方草太元師曰此詩乃高適作以贈子美故後篇子美用以酬高適)
酬高使君相贈(上元元年作)
補注(鶴曰高詩云傳道招提客而公酬之又云古寺僧牢落空房客寓居則是公初到成)
(都時居於浣花寺時也上元元年疑蜀州是彭州詳見寄彭州高三十五使君虢州岑長史詩)
(下)
古寺僧牢落空房客寓居故人供禄米鄰舍與園蔬雙
樹容聽法(洙曰釋書言佛說法於祗園樹下)三車肯載書(洙曰法華經火宅喻三車)
(牛車羊車鹿車也)草元吾豈敢賦或似相如(洙曰司馬相如善為賦)
草堂即事(上元二年作)
補注(鶴曰詩云荒村建子月獨樹老夫家當是上元二年十一月在成都作蓋上元元年)
(公營草堂而二年以十一月為歲首故云)
荒村建子月(趙曰蕭宗上元元年九月壬寅大赦去尊號又去上元號稱元年以十一月為歲首)
(以斗所建辰為名)獨樹老夫家(趙曰王褒送葬詩平原看獨樹)雪裏江船渡風
前逕竹斜寒魚依密藻宿鷺起圓沙蜀酒禁愁得無錢
何處賖
廣州段功曹到得楊五長史譚書功曹却歸聊寄此
詩(寶應元年作)
補注(鶴曰詩云銅梁書遠及以寰宇記方輿記云梓州有銅梁山則當是公寶應元年在)
(梓州時得書而有此作然送功曹歸之詩又云時寄錦宫城則在成都當以此詩為是豈非在)
(蜀皆可言銅梁餘見送功曹詩注通典兩漢有功曹史主選署功勞北齊諸州有功曹參軍唐)
(曰司功參軍開元初京尹及諸都督府並曰功曹參軍廣州為中都督故置)
衛青開幕府(洙曰李廣傳注云衛青伐匈奴絶大漠克獲帝就拜大將軍於幕中故曰幕府幕府)
(之名始於此也)楊僕將樓船(洙曰漢征南越以楊僕為樓船將軍)漢節梅花外(趙曰)
(漢遣使者必持節廣州大庾嶺多梅花故言梅花外州近海故言海水)春城海水邊(上注)銅
梁書遠及(洙曰銅梁玉壘皆成都地名)補注(鶴曰唐志銅梁山屬合州石鏡縣亦有銅梁縣)
(合州與渝果州為鄰寰宇記銅梁山有二屬梓州合州益州耆舊傳云楚襄王滅巴子封庶子於濮江之南曰)
(銅梁侯十道志云銅梁在涪江之南方輿記云梓州有銅梁益州記云巴蜀分於合州青石山)珠浦使
將旋(洙曰廣州合浦出珠師曰甫在蜀報楊以書附段功曹還故云珠浦使將旋)貧病他鄉
老煩君萬里傳
得廣州張判官叔卿書使還以詩代意(寶應元年)
補注(鶴曰叔卿其雜述所謂魯之張叔卿者歟叔卿與孔巢父同不遇巢父後為給事中)
(御史大夫晚節未為不遇而叔卿自此詩云判官之後他無所聞信乎其窮也詩云宇宙蜀城)
(偏又云遥從月峽傳當是在梓州同楊長史書得之趙次公云荆州記巴蜀有明月峽而巴蜀)
(之分在合州青石山而峽程記云瀘合遂蜀四郡皆峽之郡蜀與成都鄰故亦可用明月峽也)
(同上年作)
鄉關胡騎遠宇宙蜀城偏忽得炎州信(洙曰廣在南故謂之炎州)遥
從月峽傳(洙曰夷陵有明月峽趙曰荆州記巴蜀有明月峽孫曰十道志渝州有明月峽)雲深
驃騎幕(洙曰霍去病為驃騎將軍趙曰張公居幕中也)夜隔孝廉船(洙曰劉恢為丹陽尹)
(張憑詣恢恢留宿明日乃還船須叟恢出傳教求張孝廉船召同載時人榮之)却寄雙愁眼相
思淚點懸
送段功曹歸廣州(寶應元年春作)
補注(鶴曰詩云南海春天外功曹幾月程當是寶應元年春作故詩云幸君因旅客時寄)
(錦官城若在梓州作則公是時有意於出峽屢見之詩必不言時寄錦官城矣)
南海春天外功曹幾月程峽雲籠樹小湖日落(一作蕩)江
明交趾丹砂重(趙曰交州丹砂葛稚川求為勾漏令見上)韶州白葛輕(蘇曰胡歗)
(寄王稽韶陽白葛巾一匹稽製為凉帔王逸少與銘其紳世號三表衣)幸君因旅(一作估)客
時寄錦官城(饒曰錦宫城即蜀也)
魏十四侍御就敝廬相别(寶應元年作)
補注(鶴曰題云就敝廬相别又詩云江邊問草堂當是在草堂作從舊次為寶應元年詩)
(又云書跡及滄浪公詩所謂百花潭下即滄浪也)
有客騎騘馬(趙曰桓典為御史常乘騘馬人為之語曰行行且止避騘馬御史故公用以比魏侍)
(御也)江邊問草堂遠尋留藥價惜别倒文場(師曰留藥價言有所餽也)
(倒文場言傾寫詩章也)入幕旌旗動(洙曰入王儉幕為蓮花池)歸軒錦繡香時
應念衰疾書跡(洙曰一作䟽)及滄浪
徐九少尹見過(上元二年冬作)
(魯曰唐以少尹為行軍長史有節度使即謂之行軍司馬也)補注(鶴曰少尹與行軍自)
(不同按唐志西都東北都鳳翔成都河中江陵興元興德府尹各一人少尹二人初不言以少)
(尹為行軍長史但云永徽中改尹為長史又志云天下兵馬元帥府有行軍長史行軍司馬今)
(詩與徐少尹而云行馬數騎來當是其時成都尹兼節制兵馬以討亂故少尹兼行軍也詩又)
(云何當看花蘂欲發照江梅當是上元二年冬作而梁權道編在寶應元年然是年公在梓)
晩景孤村僻行軍數騎來交新徒有喜禮厚媿無才賞
静憐雲竹忘歸步月臺何當看花蘂欲發照江梅
范二員外邈吳十侍御(郁)特枉駕闕展待聊寄此
作(上元二年作)
補注(鶴曰詩云野外貧家遠村中好客稀當在浣花作當是上元二年)
暫往比鄰去(洙曰比近也音毗)空聞二妙歸(洙曰衛瓘與尚書郎索靖俱善草書)
(時人號為一臺二妙)幽棲誠簡略衰白巳光輝野外貧家遠村中
好客稀(蘇曰柳下惠莊周好客稀少)論文或不愧重肯欵柴扉(洙曰范彦)
(龍贈張徐州詩還聞稚子說有客欵柴扉)
王十七侍御掄許攜酒至草堂奉寄此詩便請邀
高三十五使君同到(上元二年冬作)
補注(鶴曰王侍御終於彭州刺史公有哭王彭州掄詩此詩云皂蓋能忘折野梅當是上)
(元二年冬作時高適刺蜀州高在蜀則有城守不應可邀至草堂意是高同崔光遠平段子璋)
(後崔不能戢將士大掠天子怒以適代其節度時在成都故邀之按舊史適本傳崔光遠攻段)
(子璋斬之西川牙將花驚定者恃勇既誅子璋大掠東蜀天子怒光遠不能戢軍乃罷之以適)
(代光遠為成都尹西川節度然公今詩不曰高尹而仍謂為高使君又是年建子月光遠卒建)
(丑月旋以嚴武為成都尹則適實未嘗代光遠為尹殆是攝節度事而在成都如崔瓘為臧玠)
(所殺衡州刺史陽濟平之而公詩云中丞連帥職封内權得按是也嚴武寶應元年召歸為京)
(尹充山陵橋道使後却不見成都别除尹史云代宗即位吐蕃陷隴右漸逼京畿適練兵於蜀)
(臨吐蕃南境以牽制之帥出無功而松維等州尋陷代宗以嚴武代還必寶應元年五月至廣)
(德元年十二月乃適尹成都不知公何以無一詩與之獨有寄高常侍詩云總戎楚蜀應全未)
老夫卧穩朝慵起白屋寒多暖始開江鸛(一作鶴)巧當幽
徑浴鄰雞還過短牆來繡衣屢許攜家醖(洙曰漢侍御有繡衣直指)
(出討姦猾治大獄劉恢每一見令人欲倒家醖)皂蓋能忘折野梅(洙曰續漢志二千石皂蓋)
(朱兩幡)戲假霜威促山簡須成一醉(一云醉裏)習池迴(趙曰霜威言王)
(侍御謂御史風霜之任山簡指高公簡傳無習池事惟出襄陽記曰崐山南習郁大池山季倫每臨此池大醉)
(而歸)
王竟攜酒高亦同過(共用寒字上元二年冬作)
補注(鶴曰同上年作)
卧病荒郊遠通行小徑難故人能領客攜酒重相看自
愧無鮭菜(蘇曰梁受友人至曰家貧愧無鮭菜以待君子蜀人重鮭菜趙曰鮭戶皆切晉人以魚為)
(鮭菜也又南史庾杲之清貧自業食惟生韮雜菜任昉戲之曰誰謂庾郎貧食鮭)空煩卸馬鞍
移時勸山簡頭白恐風寒
少年行二首(上元二年作)
補注(鶴曰梁權道編在寶應元年成都作今詳詩云巢燕養雛渾去盡當是夏作而是年)
(夏公在錦綿州當是上元二年)
莫笑田家老瓦盆(蘇曰陳暄好飲一日貴客過笑暄用陶器暄曰莫笑此老瓦盆多見興廢)
(也客無語)自從盛酒長兒孫(長一作養)補注(希曰漢有居官長子孫者此用其語意)
傾銀注瓦驚人眼共醉終同卧竹根(修可曰酒譜云共醉終同卧竹根為)
(飲器事見江淹集然徧閱江集並無竹根事惟庾信報趙王賜酒詩曰野爐燃樹葉山杯捧竹根此以竹根為)
(飲噐子美謂卧竹根者但謂醉卧竹林中且理甚易曉若以竹根為酒噐失之太鑿趙曰言與田家自瓦盆中)
(喫酒共醉卧竹根之傍耳田曰竹根為飲噐引庾信報趙王賜酒詩然予切疑之以為酒噐豈得謂之卧乎)
補注(希曰以竹根為酒杯世固有之田謂疑酒噐不得謂之卧豈不聞酒尊之能眠故曰牆角數尊猶未)
(眠是也但既曰注瓦自是以瓷為飲噐矣無容更用竹根杯當是醉眠於竹下)
巢燕養雛渾去盡江花結子巳(一作也)無多黃衫年少來
宜數不見堂前東逝波(趙曰黃衫想唐人富貴家之服)補注(鶴曰武德四年八月)
(勑庶人服紬絁布其色通用黃飾用銅鐵婦人從夫色雖有令仍許通著黃此云黃衫似非為庶人而言按李)
(適傳凡天子饗會游豫唯宰相及學士得從云云從行也給翔麟馬品官黃衣各一則宰相學士亦有時而黃衣)
野人送朱櫻(寶應元年作)
補注(鶴曰詩云西蜀櫻桃也自紅當是在成都作從舊次為寶應元年)
西蜀櫻桃也自紅野人相贈滿筠籠數回細寫愁仍破
萬顆勻圓訝許同憶昨賜霑門下省退朝擎出大明宫
(修可曰唐李綽歲時記云四月一日内園進櫻桃寝廟薦訖頌賜各有差)金盤玉筯無消息
此日嘗新任轉蓬補注(希曰食貨志社閣嘗新李適傳云天子夏宴蒲萄園賜宰相學)
(士朱櫻金盤玉筯謂賜時所用之噐也)
即事(寶應元年作)
補注(鶴曰此為舞者作未詳屬誰從舊次為寶應元年成都作)
百寶装腰帶真珠絡臂鞲(洙曰馬后傳蒼頭衣綠鞲注臂衣以縛左右手於事便也)
補注(希曰史記滑稽傳淳于髠云若親有嚴客髠帣鞲闕鞠&KR0957;賜酒於前注鞲臂捍也人東方朔傳董君錄)
笑時花近眼舞罷錦纏頭(注闕)
贈花卿(注闕)
錦城絲管日紛紛半入江風半入雲此曲祗應天上有
人間能得幾回聞(注闕)
少年行(注闕)
馬上誰家白面郎臨階下馬坐人牀不通姓氏麤豪甚
指點銀瓶索酒嘗(注闕)
蕭八明府實處覓桃栽(上元元年作)
補注(鶴曰詩云春前為送浣花村當是隔年詩上元元年作梁權道編在寶應元年而公)
(是年夏已送嚴武至綿州因避亂於梓閬矣此必經營草堂乘就時求之不然亦是上元二年)
(歲下作考公廣德二年歸草堂有題桃樹詩云五株桃樹亦從遮則雖見百根而不果栽也)
奉乞桃栽一百根春前為送浣花村河陽縣裏雖無數
(洙曰潘岳為河陽令種桃李花人號曰河陽一縣花)濯錦江邊未滿園
從韋二明府續處覓錦竹三數叢(寶應元年作)
補注(鶴曰考竹譜竹記無錦竹以俟博聞者錦云者必其色錯雜如錦而竹記有蒸竹有)
(䈄壐竹其皮類繡豈此類歟韋亦未詳為何人從舊次為寶應元年)
華軒藹藹他年到錦竹亭亭出縣高江上舍前無此物
幸分蒼翠拂波濤(蘇曰阮籍居家有竹欲分蒼翠但數箇而巳粗欲補闕也師曰華軒則言)
(韋明府下車來種錦竹已成矣故就韋乞)
憑何十一少府邕覓榿木數百栽(上元元年作)
補注(鶴曰詩云草堂塹西無樹林當是上元元年作以榿木易長故欲三年之後成十畝之隂若候寶應)
(斷子之年而求之則公無意於故園矣梁編為公非有贈別何邕詩在後當是綿谷尉與公為鄉人見後篇述)
草堂塹西無樹(洙曰一作木)林非子誰復見幽心飽聞榿木
三年大與致溪邊十畝隂(洙曰蜀人以榿為薪三年可燒)
憑韋少府班覓松樹子栽(上元元年作)
補注(鶴曰當是與覓榿木時同作乃上元元年公有涪江泛舟送韋班詩當是涪江尉與)
(公為鄉人見後注)
落落出羣非櫸柳(洙曰天台賦蔭落落之長松)青青不朽豈楊梅欲
存老蓋千年意為覓霜根數寸栽(洙曰一云來)
又於韋處乞大邑瓷盌(上元二年作)
補注(鶴曰梁權道編在寶應元年然是年夏公已去草堂詩云急送茅齋也可憐當是上元二年)
大邑燒瓷輕且堅扣如哀(洙曰一作寒)玉錦城傳君家白盌
勝霜雪急送茅齋也可憐
詣徐卿覓果子栽(上元二年作)
補注(鶴曰公嘗為徐卿賦二子歌即其人也當是上元二年作詩云果園坊乃徐之所居處)
草堂少花今欲栽不問綠李與黃梅(洙曰西京雜記初修上林苑羣臣各獻名果)
(制為美石以標竒麗李十五種内有綠李)石筍街中却歸去果園坊裏為求來
贈别何邕(寶應元年作)
補注(鶴曰何邕即前所謂何十一少府詩云綿谷元通漢當是何為綿谷尉又云五陵花)
(滿眼傳語故鄉春則何與公同京兆人也按綿谷屬利州而利與劒州為隣劒至綿不滿三百)
(里公寶應元年送嚴武至緜時作此詩以送之)
生死論交地何由見一人(洙曰鄭當時傳一死一生乃見交情)悲君隨燕
雀(洙曰公孫宏傳鴻漸之翼困於燕雀)薄宦走風塵緜谷元通漢沱江不
向秦(趙曰緜谷緜名屬利州言何公所往利州而去得歸漢上也洙曰沱江在蜀城北三十里水不入秦)
補注(鶴曰漢水自集閬而下與利州之水合流故緜谷能通漢如何自緜谷而歸京也岷山之江别而為)
(沱故禹貢曰江别為沱毛詩曰江有沱其流入荆州故不通秦公以自喻在蜀不得歸秦也)五陵花
滿眼傳語故鄉春(蘇曰張翊送友人入關曰憑君傳語故園春色來歲相期友人笑而去)
贈别鄭鍊赴襄陽(寶應元年作)
補注(鶴曰詩云柴門老病身當是公在浣花作首云戎馬交馳際盖指寶應元年史朝義)
(陷營州羌渾奴刺陷梁州河東河中軍皆亂故也當是其時作詩又云地闊峨眉晩天高峴首)
(春可謂精對)
戎馬交馳際柴門老病身(蘇曰王子敬見戴文文曰公子意厚時過柴門來慰病身)
(所謂歲寒知松栢之操也)把君詩過日(蘇曰晉索靖語魏元同曰弊居謝絶人事病中無以慰牢)
(落把君詩軸過日足有發益)念此别驚神地闊峨眉晩(洙曰一作曉峨眉山在蜀)
(地)天高峴首春(趙曰言鄭之赴襄陽也峴首在襄陽羊叔子墮淚碑所在也)為於耆
舊内試覓姓龐人(洙曰龐德公隱於鹿門屬襄陽)
重贈鄭鍊絶句
補注(鶴曰詩云鄭子將行罷使臣囊無一物獻尊親夫為使臣而囊無一物亦可謂之賢)
(今之為使者視此可愧)
鄭子將行罷使臣囊無一物獻尊親江山路遠羈離日
裘馬誰為感激人(蘇曰江㧾曰今出入無馬禦寒無裘誰是感激之士憫此遷客趙曰言乘)
(肥衣輕之人誰感激而憐鄭之貧也)
補注杜詩卷二十二
