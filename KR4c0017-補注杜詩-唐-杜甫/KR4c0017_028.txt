補注杜詩卷二十八宋黃希原本
黃鶴補注
陪諸公上白帝城樓宴越公堂之上(大歷元年作)
(洙曰越公楊素也有堂在城上畫象尚存)補注(鶴曰詩云此堂存古制城上俯江郊盖初)
(見也當是大歷元年春晚作)
此堂存古制城上俯江郊落構垂雲雨(趙曰雲頽而下雨落扵空皆有)
(垂之義)荒階蔓草茅柱穿蜂溜蜜棧缺燕添巢坐接春杯
氣心傷艷蘂梢(蘇曰左希登西樓曰豔蘂傷客心和風吹薄袂)英靈如過隙(洙曰)
(見身世白駒摧注)宴衎願投膠(洙曰古詩以漆投膠中趙曰指公孫就之英靈如過隙而逝亡)
(則今日宴衎當願如以膠投漆結綢繆之好也)莫問東流水生涯未即抛
傷春五首(廣德二年作)
(師古曰時避寇在蜀作)補注(鶴曰詩云巴山春色静又詩中備言吐蕃陷京代宗出幸之)
(事當是廣德二年在閬州作而梁權道編在廣德元年綿州作不考代宗幸陜在元年十月而)
(十月始還京若在元年作何由有春光日自濃之句當是二年無疑楚辭招魂目極千里兮傷)
(春心故以為題)
天下兵雖滿(趙曰謂廣德元年吐蕃陷京師車駕幸陜)春光(洙曰一作青春)日自濃
西京疲百戰(趙曰吐蕃留京師䦘郭子儀軍至驚潰子儀復長安)北闕任羣兇(蘇曰)
(除符北闕震蕩羣凶若不誅鋤恐逼洛汭趙曰指言程元振魚朝恩之徒)補注(鶴曰唐以鳳翔為西京蓋)
(至德二載代宗廣德元年吐蕃入寇陷鳳翔以西故鳳翔為戰争之地蒙塵謂代宗幸陜然幸陜乃十月丙子)
(至十二月即還京矣此詩云乃春作是廣德二年)關塞三千里(趙曰公在閬中望乘輿所在有)
(三千里關塞之隔矣)烟花一萬重蒙塵清露急(洙曰見至尊尚蒙塵注)御宿
且(一作有)誰供補注(鶴曰通鑑上至陜百官稍有至者郭子儀引二十騎自御宿川循山而東)
(王延昌曰六軍將士逃潰者多在商州今速往收之)殷復前王道(洙曰商之中宗高宗能復前王)
(之道)周遷舊國容(洙曰平王東遷扵洛邑)蓬萊足雲氣應合揔從龍
(趙曰豈言蓬萊殿乎蓋言羣臣當盡随駕易雲從龍也雲以比羣臣龍比天子)
鶯入新年語花開滿故枝天清(洙曰一作青)風卷幔草碧水
通池牢落官軍速蕭條萬事危(洙曰憂時之心切故於萬事未見其安也)
鬢毛元自白淚點向來垂不是無兄弟其如有别離(洙曰)
(言雖有兄弟而為喪亂阻隔不得相保爾)巴山春色静北望轉逶迤(洙曰巴山蜀山)
(也)補注(希曰巴與蜀自别巴指梓閬而言也楚辭遠遊載雲旗之逶迤)
日月還相鬭星辰屢合(洙曰一云亦屢)圍(洙曰漢天文志五星所行合散犯守陵歴)
(鬭食彗孛飛流日月薄蝕韋昭曰星相擊為鬭)不成誅執法焉得變危機(洙曰天文)
(志南宫南四星名執法中端門趙曰廣雅曰熒惑謂之罰星或謂之執法今指熒惑而言則指程元振之熒惑)
(人主也)大角纏兵氣(洙曰天文志大角者大王帝座廷其两旁曰攝提魏都賦奸回内贔兵纏)
(紫微趙曰京師兵又滿矣故曰纏兵氣)鉤陳出帝畿(洙曰西都賦周以鉤陳之位注鉤陳王者)
(法之主行宫也)烟塵昏御道(洙曰黃道也)耆舊把天衣(洙曰一云固無牽白馬幾)
(至著青衣蘇曰煬帝幸維陽朝廷耆艾把天衣諫不止趙曰父老不欲車駕之行皆牽挽帝衣)行在諸
軍闕(蘇曰漢帝諸軍闕食肆掠居民趙曰言軍士稀少)來朝大將稀(洙曰吐蕃䧟京師天)
(子幸陜諸鎮畏程元振魚朝恩讒構莫肯奔命朝廷所恃者郭子儀一人而已趙曰言藩鎮不朝)賢多
隐屠釣王肯載同歸(洙曰賢者避地自隐於屠釣王能為文王載吕望事否蘇曰寗元自)
(古賢人哲士或抱關擊柝或隐迹屠釣或雜漁樵師曰日月相鬭星辰合圍言天示變異故盜賊興執法者大)
(將之權也不命將以誅之則危機不得息大角纏兵氣言禄山陷京師天王之位尚妖氛所纏繞也釣陳者天)
(子之仗出帝畿言帝出幸耆舊把天衣言父老皆攀車駕)
再有朝廷亂難知消息真近傳王在洛復道使歸(洙曰一作)
(通)秦(洙曰謂傳者不一也)奪馬悲公主登車泣(洙曰一作哭)貴嬪補注
(希曰和政公主下嫁柳渾安禄山陷京師主奪渾馬載寕國公主身與渾徒步日百里)蕭關迷北
上(洙曰漢武行幸雍通回中道遂北出蕭關迷北上謂東行陜故下句有欲東巡之句)滄海欲東
巡(洙曰秦始皇東巡海上銘石勒功)敢料安危體猶多老大臣豈(洙曰一作)
(得)無嵇紹血霑灑屬車塵(洙曰晉書忠義傳紹以天子蒙塵承詔馳詣行在所值王)
(師敗績於蕩隂百官及侍御莫不散潰唯紹端冕以身捍衛紹被害血汚御服及事定左右欲浣衣帝曰此嵇)
(侍中血不可去司馬相如諫獵書云犯屬車之清塵師曰吐蕃再陷京城代宗幸陜故云再亂滄海欲東巡言)
(代宗幸陜如始皇之東巡勞民動衆也敢料安危體言朝廷老臣猶多國體未遽危也豈無嵇紹血言艱難之)
(際衛帝者豈無忠臣義士如嵇侍中者乎)補注(希曰漢制大駕八十一乘師古曰屬者言其相連續不絶)
(也屬之欲反)
聞說(洙曰一作道)初東幸孤兒却走多(洙曰宣帝紀注取從軍死事者之子養羽)
(林官教以五兵號曰羽林孤兒少壯者令從軍也趙曰此篇聞官軍逃亡之詩却走退却而走也)補注
(鶴曰此詩五首多言出幸然皆追紀當時事如此篇云聞說初東幸孤兒却走多足騐其非當出幸時所作是)
(時公在閬中故曰巴山殆是巴閬僻遠聞京師事常後時故廣德二年春方知元年冬事因以發其感憤之意)
(遂名曰傷春云)難分太倉粟(洙曰漢大倉之粟紅腐不可食趙曰言其既走則雖有太倉之粟而)
(難與之也)競棄魯陽戈(洙曰魯陽公與韓遘戰酣日暮援戈而揮之日為反三舍趙曰言戈可以)
(麾戰而反棄之為可痛矣)胡虜登前殿(洙曰吐蕃陷京師也)王公出御河(洙曰出奔)
(也)得無(洙曰一作忍為)中夜舞(洙曰晉春秋曰祖逖字士稚與司空劉琨雄豪著名時與琨同)
(辟司馬州主簿情好綢繆共被而寢中夜聞雞鳴起舞曰此非惡聲)誰(洙曰一作宜)憶大風歌
(洙曰漢高帝作大風歌云大風起兮雲飛掦安得猛士國兮守四方師曰代宗出幸禁軍皆逃竄難分太倉粟言)
(用之也競棄魯陽戈言兵敗北也英雄之士於斯時豈無覬覦如劉琨者故曰得無中夜舞誰憶大風歌言無)
(人守四方也)春色生烽燧(洙曰見悲青坂詩注)幽人泣薜蘿(洙曰謂賢者泣於草)
(野爾趙曰幽人公自謂也)君臣重脩德猶足見時和(洙曰巴閬僻遠傷春罷始知春)
(前已敗宫闕)
暮春題瀼西新賃草屋五首(大歷二年作)
補注(鶴曰詩云久嗟三峽客再與暮春期當是大歷二年在瀼西作是年公方自赤甲遷)
(瀼西故詩又云旅食瀼溪雲)
久嗟三峽客再與暮春期(脩可曰樂史寰宇記渝州有三峽之名曰西峽巴峽巫峽)
(明月峽在䕫州之西即西峽也)百舌欲無語(趙曰反舌無聲在芒種後十日今謂之欲無語則暮)
(春之時也師曰百舌江東人謂之信鳥逢春則效百鳥語故名百舌)繁花能幾時谷虚雲
氣薄波亂日華遲戰伐何由定哀傷不在兹(洙曰百舌反舌也禽)
(名)
此郊千樹橘不見比封君(洙曰李衡種甘橘千樹號千頭木奴前漢貨殖傳蜀漢江)
(陵千樹橘比其人皆與千戸侯等)養拙干戈際全生麋鹿羣(蘇曰陳遂曰幸得全)
(生於麋鹿羣中盡老矣)補注(希曰潘岳䦘中記曰卒孟年七十與麋鹿同遊世謂之鹿仙)畏人
江北草旅食瀼西雲(蘇曰言其客路萍跡無定計也古詩云旅食如閑雲趙曰畏人在於)
(江北之草間旅食在於瀼西之雲裏公之自嘆也師曰畏人江北草言草動則驚恐盗伏其中也)萬里
巴渝曲(洙曰前漢禮樂志巴渝鼓員三十六人師古曰巴巴人也渝渝人也當高祖初為漢王得巴渝)
(人與之定三秦滅楚國存其武樂也巴渝之樂因此始也巴即今巴州渝即今渝州本蜀都之地)三年
實飽聞(趙曰自永泰元年至今大歷二年為三年矣)補注(鶴曰公以永泰元年五月下忠渝至)
(䕫大歷三年正月出峽今詩題曰暮春題瀼西新賃草屋而詩亦有再與暮春期之句則是大歷二年暮春涉)
(三甲子故云三年)
綵雲隂復白錦樹曉來青身世雙蓬鬢(趙曰言身已老而雙鬢如蓬矣)
乾坤一草亭(趙曰言天地之間有此瀼西一草亭也)哀歌時自短(師曰古詩有短)
(長吟)醉舞為誰醒細雨荷鋤立(蘇曰晁詠因思詩荷鋤立雨中衣濕不自覺人皆愛)
(其苦學)江猿吟翠屏(洙曰見眷言終荷鋤并却略羅翠屏注黃曰陶淵明帶月荷鋤歸)
壯年學書劔(洙曰項籍少年學書不成去學劔)他日委泥沙(洙曰言不見用扵世)
(趙曰公自嘆於流落也)事主非無禄浮生即有涯高齋依藥餌絶
域改春華喪亂丹心破(蘇曰辛毗值此喪亂兵戈未定丹心復將破矣)王臣未
一家(趙曰詩所謂率土之濱莫非王臣也)
欲陳濟世策巳老尚書郎(洙曰見老儒不用尚書郎詩注趙曰公官是尚書工部員)
(外郎故云)未息豺虎鬭(洙曰見豺虎正縱横注趙曰豺虎以言盜賊)空慙鴛鷺行
(洙曰公曾任拾遺籍占朝列)時危人事急風逆羽毛傷落日悲江漢
中宵淚滿牀
承聞河北諸道節度入朝歡喜口號絶句十二首
補注(鶴曰案末篇云十二年來多戰場當是大歷二年作然此詩十二首非止言一時事)
(乃是述安史及吐蕃之亂而歸於李懷仙之能說諸節度郭子儀之能息其戰伐當逐篇以事)
(觀之蓋河北自寶應元年史朝議未縊死前諸鎮已多降者死後無不歸順案舊史李懷仙廣)
(德元年檢校侍中為幽州節度使子儀二年兼雲州大都督單于鎮北大都護又無朔方招撫)
(使故能使河北諸道節度入朝如太原節度使辛雲京以是年來朝是也)
禄山作逆降天誅更有思明亦已無(洙曰安禄山史思明)補注(希曰)
(安禄山以至德二載為嚴莊所殺史思明未幾又殺安慶緒奪其位乾元二年自稱大聖燕王事見通鑑)
洶洶人寰猶不定時時戰鬭欲何須(洙曰時尚有反者)
社稷蒼生計必安蠻夷雜種錯相干周宣漢武今王是
(洙曰周宣中興漢武雄略言除去暴亂如漢武恢復帝業如周宣也)孝子忠臣後代看(趙曰)
(此篇望諸節度之忠孝如此)
喧喧道路多謌謠(洙曰一作好童)河北將軍盡入朝自是乾坤
王室正却教江漢客魂銷(洙曰言亦望朝廷徵用也趙曰公因喜諸節度入朝而傷)
(其流落未可還闕朝王魂銷者所以重嘆也)
北(洙曰又云不)道諸公無表來茫然庶事遣人猜擁兵相學
干戈銳使者徒勞萬里廻(洙曰吐蕃之亂諸道節度無一人救援者朝廷遣使敦諭)
(竟不至)補注(希曰吐蕃廣德元年入寇代宗自十月徵諸道兵不至柳伉所謂四方叛是也)
鳴玉鏘金盡正臣(洙曰西征賦飛翠綬拖鳴玉以出禁門者衆矣趙曰鳴玉鏘金言諸節度)
(之貴稱為正臣則公豈待之以忠義耶)修文偃武不無人(洙曰武成云乃偃武修文)興
王會静妖氛氣聖壽宜過一萬春(蒼舒曰世說晉武帝問孫皓聞南人好作)
(爾汝歌頗能為否皓正飲酒因舉觴勸帝歌云昔與汝為鄰今與汝為臣上汝一杯酒願汝壽萬春帝悔之)
英雄見事若通神聖哲為心小一身(洙曰不役天下以自奉)燕趙
休矜出佳麗(洙曰古詩燕趙多佳人美者顔如玉)宫闈不擬選才人(洙曰唐制)
(才人正二千石趙曰此篇喜諸節度入朝既喜其入朝却防其媚悦而獻佳麗故預以為戒才人宫中之爵號)
抱病江天白首郎(趙曰公晩年為尚書工部員外郎也其字依傍馮唐白首為郎矣)空
山樓閤暮春光衣冠是日朝天子草奏何時入帝鄉
澶漫山東一百州(韓曰澶漫不恭貌)削成如桉抱青丘(鄭曰削平也青)
(丘在青州千乘縣)苞茅重入歸關内王祭還供盡海頭(洙曰左傳齊桓)
(問罪楚國曰爾苞茅不入王祭不共無以縮酒)
東逾遼水北滹沲(洙曰遼水遼東國水也山海經云大戲之山滹沲之水出焉今在饒陽縣)
(北)星象風雲喜共和紫氣關臨天地闊(趙曰紫氣關言函谷關也周時)
(尹喜為關吏望其有紫氣云當有聖人入關)黃金臺貯俊賢多(洙曰燕王置千金於臺上)
(以延天下之士謂之黃金臺)
漁陽突騎邯鄲兒(夢符曰後漢世祖克邯鄲置酒高會從容謂馬武曰吾得漁陽上谷突騎)
(欲令將之)酒酣並轡金鞭垂意氣即歸雙闕舞雄豪復遣五
陵知(洙曰漁陽突騎邯鄲游俠其豪俊勇决古有名稱也五陵漢之五陵亦豪俠所聚之地復遣五陵知)
(謂復遣為王臣也)補注(鶴曰原涉傳諸豪及長安五陵諸為氣節者皆歸慕之師古曰五陵為長陵安)
(陵陽陵茂陵平陵也班固西都賦南望杜覇北眺五陵然則覇陵杜陵不在五陵之數也)
李相將軍擁薊門白頭惟有赤心存(蘇曰馬授曰吾白頭老顔赤心壯志)
(尚存趙曰李相則節度之稱相公將軍則節度之稱將軍者擁薊門乃河北諸道節度矣)補注(鶴曰李相)
(將軍意是指李懷仙懷仙廣德元年為史朝義偽范陽節度使因中使駱奉仙請降又遣兵追朝義而縊之代)
(宗授以檢校侍中幽州盧龍等軍節使事見舊史并通鑑幽州有薊縣故云自是與蔣嵩田承嗣張忠志等分)
(河朔而帥之稱蕃臣懷仙大歷三年為其麾下所殺第未詳何以謂將軍惟有一本作雖老)竟能盡
說諸侯入知有從來天子尊(趙曰盡喜說諸侯之入朝蓋天子從來有至尊之勢)
十二年來多戰場天威巳息陣堂堂(洙曰孫子堂堂之陣天威天子之威)
神靈漢代中興主功業汾陽異姓王補注(鶴曰以代宗宣帝子儀以)
(寶應元年建邜日為河中朔方等節度使進封汾陽郡王)
得舍弟觀書自中都巳達江陵今兹暮春月末行
李合到䕫州悲喜相兼團圓可待賦詩即事情見
乎詞(大歷二年春作)
補注(鶴曰題云今兹暮春月末合到䕫州當是大歷二年春作蓋元年暮春方自雲安遷)
(居䕫州)
爾到江陵府何時到峽州亂離生有别(修可曰楚詞云悲莫悲於生别)
(離)聚集病應瘳颯颯開啼眼朝朝上水樓老身須付託
白骨更何憂
喜觀即到復題短篇二首(大歷二年作)
補注(鶴曰詩云應論十年事又云終南萬里春則是觀自河南來也公乾元元年冬自華)
(州之東都二年春尚留自元年至大歷二年恰十年當是大歷二年作)
巫峽千山暗終南萬里春(洙曰終南山在長安言去家萬里也)病中吾見
弟書到汝為人(洙曰始為亂離所隔則莫知生死也及書到方知其為人)意答兒童
問來經戰伐新(趙曰两句通義自戰伐中來兒童見之必有所問己意其一一答之也)泊
船悲喜後欵欵話(一作議)歸秦
待爾嗔烏鵲(沈曰西京雜記鵲噪則行人至)抛書示鶺鴒(趙曰待弟而來怒烏鵲之)
(下實下言喜弟來故抛書示之)枝間喜不去原上急曾經(洙曰詩鶺鴒在原兄弟急)
(難)江閤嫌津柳(洙曰嫌其隔望眼也)風帆數驛亭(洙曰數其驛程也)應論
十年事愁絶始星星(蘇曰張禹對鏡悲鬢始變星星趙白也曰舊本作橪絶非是星星言鬢之)
喜聞盜賊蕃寇揔退口號五首(大歷三年作)
補注(鶴曰詩云大歷三年調玉燭當是其年作案舊史二年吐蕃九月寇靈州進寇邠州)
(十月靈州奏破吐蕃二萬京師解嚴通鑑云十月路嗣恭破吐蕃於靈州城下斬首二千餘級)
(吐蕃引去今詩云今春喜氣滿乾坤南北東西拱至尊當是蕃寇二年退而詩作於明年之春)
(故云三年一本作二年而梁權道從而編詩於二年然元年無吐蕃之亂雖新史云九月吐蕃)
(陷原州而舊史通鑑俱不言案志原州廣德元年已陷吐蕃詩又云蕭關隴水入官車唐志蕭)
(關縣在武州九域志隴水縣在隴州而唐志隴州無此縣蕭關與靈州相近正是指吐蕃寇靈)
(州而路嗣恭破之也)
蕭關隴水入官車(趙曰蕭關在靈州之傍隴水則隴州之水鄭曰縣屬原州)青海黃
河卷塞雲(洙曰見蕭關迷北上并州不見青海頭趙曰青海在西吐蕃之地黃河則自積石而往卷)
(塞雲則無復戰伐而塞雲卷散也)北極轉愁龍虎氣西戎休縱犬羊羣
(師曰蕭關隴水皆奏地北極喻君轉愁龍虎氣言中國氣盛胡人愁恐也)
贊普多教使入秦(洙曰贊普吐蕃主帥)數通和好止烟塵(洙曰按新史本)
(傳至德三年吐蕃使使來請討賊且修好)朝廷忽用哥舒將殺伐虚悲公主
親(洙曰吐蕃先為哥舒翰所殺不敢近青海趙曰開元末吐蕃金城公主薨遣使來告又因請和明皇不許)
(以哥舒翰節度隴石翰攻拔石堡又擒其相又破洪濟)
崆峒西極過崑崙(趙曰崆峒在西郡之西崐崙又在崆峒西極之西詩人廣大言其從化之)
(地遠也)駞馬由來擁國門逆氣數年吹路斷蕃人聞道漸
星奔(趙曰劉孝摽廣絶交論靡不望影星奔)
勃律天西采玉河(鄭曰唐西域傳大勃律西與小勃律接)堅昆碧盌最來
多(夢符曰右按唐書於闐國距京師九千七百里有玉河國人夜視月光盛處州得美玉鄭曰堅昆國在康)
(居西葱嶺北趙曰碧盌出堅昆國)舊随漢使千堆寶少答胡王萬匹羅
(趙曰舊日以千堆寶隨漢使入貢而中國所少答者特萬匹羅師曰晉平居海為張鄴使于闐判官作行程記)
(云其國采玉之地玉河在于闐城外其源出崑山西流一千三百里至于闐界牛頭山乃流為三河一曰白玉)
(河在城東二曰綠玉河在城西三曰烏玉河在綠玉河西其源雖一而其玉隨地而變每歲五六月大水暴漲)
(則玉隨流而至至秋水退乃可采人謂之撈玉堅昆亦胡也)
今春喜氣滿乾坤南北東西拱至尊大歷三年調玉燭
(趙曰爾雅曰時和為玉燭)玄元皇帝聖雲孫(師曰爾雅四時和為通正四氣和為玉燭邢昺)
(䟽曰四時和氣温潤明照故曰玉燭又釋親孫之子為曾孫曾孫之子為玄孫玄孫之子為來孫來孫之子為)
(晜孫晜孫之子為仍孫仍孫之子為雲孫注言輕遠如浮雲唐以老子為聖祖封玄元皇帝故曰聖雲孫)
即事(大歷二年作)
補注(鶴曰此詩當是大歷二年暮春作若謂元年則公方自雲安移居於䕫其詩云春知)
(催柳别又阻久雨已非今花氣渾如百和香之時矣)
暮春三月巫峽長(洙曰盛弘之荆州記巴州三峽巫峽長)皛皛行雲浮(一作)
(無)日光(皛胡了切趙曰陶淵明詩云皛皛川上平)雷聲忽送千峰雨花氣渾
如百和香(和胡卧切洙曰古詩博山爐中百和香鬱金蘇和與都梁蘇曰解濟遊樂游園云日烘花)
(氣如百和香惹衣雅然宜數數行樂)補注(希曰漢武帝時月支國嘗進百和香)黃鶯過水飜
廻去燕子&KR0742;泥濕不妨飛閤卷簾圖畫裏虚無只少對
瀟湘(趙曰雖眼前之山水如畫圖而其所虛無只欠少瀟湘為對也)
見螢火(大歷二年作)
補注(鶴曰詩云巫山秋夜螢火飛當是大歷二年作二年之秋在瀼西及東屯居今詩又)
(云忽驚屋裏琴畫冷復亂簷前星宿稀是時已有定居矣)
巫山秋夜螢火飛簾疎巧入坐人衣(趙曰言入扵坐人之衣也)忽驚
屋裏琴書冷復亂簷前星宿稀却繞井欄添箇箇偶經
花蘂弄輝輝滄江白髮愁看汝來歲如今歸未歸
送十五弟侍御使蜀(大歷元年作)
補注(鶴曰數杯巫峽酒百丈内江船又云未息豺狼鬭蓋指崔旰輩相攻當是大歷元年)
喜弟文章進添余别興牽數杯巫峽酒百丈内江船(洙曰)
(水自消上合者謂之内江自渝由戎瀘上蜀者謂之江外)未息豺狼鬭(戰争)空催犬馬
年(洙曰以自稱其年故從卑賤晉陶侃臨終上表曰臣猶為犬馬之齒故尚可少延)歸朝多便
道摶擊望秋天(洙曰便道間道也田曰舊唐史栢彦範舉楊嶠為御史嶠不樂摶擊之任師曰)
(御史之擊搏姦回如鷹逢秋擊搏鳥獸)
暮春(大歷元年作)
補注(鶴曰詩云卧病擁塞在峽中當是大歷元年初遷䕫州時作蓋公在雲安巳卧病矣)
卧病擁塞在峽中瀟湘洞庭虚映空(趙曰言瀟湘洞庭虚在彼處映空而)
(我卧病扵此不得見之也)楚天不斷四時雨(蘇曰蜀卭僰山後四時常無晴日梁益稱為漏)
(天占詩地近漏天經歲雨)巫峽長吹千里風(洙曰巫峽多風)沙上草閤柳新
暗城邊野池蓮欲紅暮春鴛鷺立洲渚挾子飜飛還一
叢(趙曰叢聚也言鴛鷺與子叢聚也)
晴二首(大歷元年作)
補注(鶴曰詩云久雨巫山暗當是大歷元年初到䕫州時作公方遷居時有雨濕不得上)
(岸又有雨不絶詩)
久雨巫山暗新晴錦繡文(洙曰江山晴明風物鮮麗若錦繡也)碧知湖外
(洙曰一作上)草(趙曰洞庭湖之外遂連青草湖也)補注(希曰湖外草非指青草湖而言止是見巫)
(山之文如錦繡因以知湖草之碧耳加一知字可明其非見也)紅見海東雲(趙曰言日出之處紅)
(雲也)竟日鸎相和摩霄鶴數羣野花乾更落風處急紛紛
啼鳥争引子鳴鶴不歸林下食遭泥去高飛恨久隂雨
聲衝塞盡日氣射江深迴首周南客(洙曰太史公留滯周南)驅馳
魏闕心(洙曰天子之門两閤謂之象魏夢符曰吕氏春秋曰中山公子牟謂詹子曰身在江海之上心)
(居魏闕之下奈何)
雨(大歷元年作)
補注(鶴曰詩云干戈盛隂氣未必自陽臺當是指崔旰拍茂林楊子琳輩相攻大歷元年)
(作)
始賀天休雨還嗟地出雷(洙曰雷出地奮豫)補注(希曰既雨而雷乃陽縱隂)
(盛之證故干戈不息詩云蛟龍鬭不開當是張獻誠楊子琳拍茂林並起兵討崔旰)驟看浮(洙曰一作)
(巫)峽過密作渡江來牛馬行無色(洙曰秋水篇不辨牛馬)蛟龍鬭
不開干戈盛隂氣(蘇曰月令天地不時陽衰隂盛君弱臣強即生兵戈)未必自陽
臺(洙曰因隂氣盛而多雨非必來於陽臺也陽臺謂暮為行雨)
月三首(大歷二年作)
補注(鶴曰當是大歷二年作然三首非一時而成以其俱在䕫作故題曰三首梁權道編)
(在元年然第二篇云羈棲秋裏見二十四廻明蓋公自永泰元年秋至雲安及今二年秋為二)
(十四廻明也然第三首云萬里瞿瑭峽春來六上弦則是三月詩故云非一時而成)
斷續巫山雨天河此夜新(洙曰天河銀漢)若無青嶂月愁殺白
頭人(蘇曰李愬隠首陽山中秋夕攜酒友人曰若無明月豈不愁人也)魍魉多(洙曰一作移)
深樹(洙曰月明則魍魉遁逃故多深樹)蝦䗫動半輪(洙曰月中有蝦䗫白兔)故園
當北斗(洙曰北斗辰極也公家在長安趙曰說者謂長安上直北斗)直想照西秦
併照巫山出新窺楚水清補注(希曰舊史志云巫山漢巫縣屬南郡隋加山字)
(以巫山峽為名舊治巫子城新史志云巫山縣有巫山䕫本春秋魚國後屬楚有楚宫水故謂之楚水)羈
栖愁見裏(洙曰一作愁裏見)二十四迴明(趙曰指言在䕫歴望夜凡二十四迴也)
必驗升沉體(洙曰以其朝暮也)如知進退情(洙曰謂不違弦望)不違銀
漢落(洙曰鮑明遠詩夜移衡漢落)亦伴玉繩横(洙曰謝靈運詩玉繩低建章趙曰玉繩星)
(合凡夜深則玉繩低)補注(希曰春秋元命苞玉衡南两星為玉繩星)
萬里瞿塘峽(洙曰一作月)春來六上弦時時開暗室(趙曰言在䕫州)
(凡六見上弦也)故故滿青天爽合風襟静高當淚臉懸(趙曰公以羈旅)
(在外傷時感舊也)南飛有烏鵲(洙曰古詩月明星稀烏鵲南飛)夜久落江邊
園(大歷二年作)
補注(鶴曰詩云畦蔬繞茅屋自足媚盤飡當是大歷二年夏居瀼溪時作故詩又云碧溪)
(搖艇闊)
仲夏多流水清晨向小園碧溪搖艇闊(蘇曰何遜京口詩云碧溪水色)
(闊搖艇煩舟子)朱果爛枝繁始為江山静終防市井喧畦蔬繞
茅屋自足媚盤飡(趙曰媚宜也左傳盤飡加璧)
歸(大歷二年作)
補注(鶴曰詩云東西却渡船當是指瀼東西而言乃大歷二年作)
束帶還騎馬東西却渡船林中才有地峽外絶無天(洙曰)
(䕫州居山水間在峽中故號為稍平趙曰若盧仝詩低頭雖有地仰面若無天)虚白高人静(洙曰)
(莊子謂虚室生白)喧卑俗累牽(洙曰喧卑囂雜貎以俗累之牽人者如此趙曰鮑明遠舞鶴賦)
(歸人寰之喧卑)他鄉悦遲暮不敢廢詩篇
諸葛廟(大歷二年作)
補注(鶴曰詩云久遊巴子國屢入武侯祠當是大歷二年而梁權道編在元年恐非)
久遊巴子國(程曰寰宇記䕫州春秋時䕫子國後為楚地秦滅楚置郡即為巴郡)屢入武
侯祠竹日斜虚寢溪風滿薄帷君臣當共濟賢聖亦同
時翊戴歸先主并吞更出師(洙曰翊戴言輔翊尊戴劉氏也并吞謂出師表有并)
(吞中國之志)蟲蛇穿畫壁巫覡醉蛛絲(覡研歴切夢符曰右按前漢志民之精爽)
(不二齊肅聦明者神或降之在男曰覡在女曰巫使制神之處位為之牲器以見廟弊巫覡醉於蛛絲中也)
歘憶吟梁父躬耕起未遲(洙曰亮耕南陽作梁父吟趙曰舊本作也未遲非)
䜿子至(大歷二年作)
補注(鶴曰詩云䜿子即阿段公嘗遣同女奴阿稽往問刈稻及有示獠奴阿段者猶今之)
(小奚也當是大歷二年作)
樝梨且(洙曰一作纔)綴碧(□莊加切)梅杏半傳黃小子幽園至輕
籠熟柰香補注(希曰柰有二種潘岳賦所謂二柰曜丹白之色也)山風猶滿把
野露及新嘗欹枕(洙曰一作欲寄)江湖客提攜日月長(趙曰䜿子所摘)
(來之熟柰正欲寄遠而道路長阻費時日也師曰壺中日月長攜持日月長攜壺以將柰之)
舍弟觀歸藍田迎新婦送示二首(大歷二年作)
補注(鶴曰詩云汝去迎妻子高秋念却迴又云滿峽重江水開帆八月舟此時同一醉應)
(在仲宣樓是大歷二年夏作)
汝去迎妻子高秋念却迴即今螢巳亂好與鴈同來東
望西江水(趙曰舊作水善本作永是蜀江謂之西江公欲泛舟南下以楚之上游而西江之盡處在)
(其東故東望其永詩江之永矣不可方思彦輔曰水當作永)南游北戸開(趙曰成南游則見北)
(戸之開吴都賦云開北戶以向日)卜居期静處會有故人杯(蘇曰郭林宗曰吾當)
(北居静處期友人野酌放浪趙曰卜居静處當有故人之來)
楚塞難為路(洙曰一作别)藍田莫滯留衣裳判白露鞍馬信
清秋滿峽重江水開帆八月舟補注(希曰重江謂江非一如北江中江大)
(江之水皆自峽下荆州故云)此時同一醉應在仲宣樓(趙曰王粲字仲宣劉表時)
(在荆州田登樓而作賦其後指荆州樓為仲宣樓)
季夏送鄉弟韶陪黃門從叔朝謁(從才用切大歷元年)
補注(鶴曰詩云比來相國兼安蜀當是杜鴻漸大歷元年為劔南節度二年歸朝韶陪從)
(其歸黃門謂鴻漸以黃門侍郎同平章事鎮蜀唐志龍朔二年改黃門侍郎曰東臺侍郎乾元)
(元年又曰黃門盖漢有紿事黃門侍郎晉有黃門侍郎)
令弟尚為蒼水使(趙曰吴越春秋禹登衡岳以祭夢見赤繡衣男子稱玄夷蒼水使者曰閒)
(帝使文命于斯故來候之)名家莫出杜陵人(洙曰杜陵有南北杜最為名家)比來相
國兼安蜀(洙曰鴻漸以相國入蜀平崔旰之難尋表旰為節度使還朝)歸赴朝廷巳
入秦捨舟策馬論兵地(趙曰以同行二人所以可論兵矣)拖玉腰金報
主身(洙曰西征賦拖鳴玉以出入禁門腰金帶也鄭曰拖託何切曳也)莫度清秋吟蟋
蟀(洙曰潘安為黃門作秋興賦云蟋蟀鳴乎軒屏)早聞黃閤畫麒麟(趙曰漢武帝畫功臣)
(於麒麟閤上也師曰時崔旰成都作亂杜鴻漸以黃門侍郎領相職入蜀平其亂遂還朝故有相國安蜀歸朝)
(入秦之語昔潘安為黃門作秋興賦云蟋蟀鳴乎軒屏子美勉鴻漸莫空度時節淹留於蜀早歸論功畫象於)
(麒麟閭也)
熱三首(大歷元年作)
補注(鶴曰詩云十年可解甲當是大歷元年在䕫州作蓋禄山天寶十四載十一月反其)
(亂方息而吐蕃又入寇至是凡十年又詩語不及瀼溪也)
雷霆空霹靂雲雨竟虛無炎赫衣流汗低垂氣不蘇乞
為寒水玉願作冷秋菰(革曰寒水玉水精也菰蒲也成於冷秋二物皆凉故願為之)
何似兒童歲風凉出舞雩(洙曰冠者五六人童子六七人浴乎沂風乎舞雩詠而歸)
瘴雲終不滅(師曰瘴雲乃炎瘴之雲)瀘水復西來(洙曰瀘龍都切孫曰瀘水出瀘)
(州屬蜀道)補注(鶴曰唐志嶲州云又經菁口會川四百三十里至河子鎮城又三十里渡瀘水姚州下云)
(自嶲州南至西瀘經陽蓬鹿谷菁口會川四百五十里至瀘州乃南渡瀘水即孔明所渡者孫謂出瀘州則非)
(殆水經其州耳)閉戸人高卧(蘇曰黃起雨中見竇朴朴家貧揜蓬門高卧長嘯自若起歎曰袁安)
(卧雪人俱稱賢竇夫子雨中高卧不讓古人也)歸林鳥却迴(趙曰人高卧而但睡鳥不安而又飛)
(以見其熱之甚矣)峽中都似火江上只空雷想見隂宫雪風門
颯踏開(孝祥曰宫中暑月積雪為山取其隂凉)
朱李沉不冷雕胡炊屢新(洙曰魏文帝書浮甘瓜於清泉浸朱李於寒水沈休文長)
(袂屢以拂雕胡方自炊)將衰骨盡痛被褐(洙曰一作□)味空頻(趙曰暍音於歇)
(反傷暑也夏禹扇暍武王亦扇暍)歘(許律反)翕炎蒸景飄颻征伐人十年
可解甲為爾一霑巾(洙曰憫其經寒暑而不得休息也蘇曰孫約征伐十年不解甲兵師)
(曰雕胡即菰米被褐言其賤也身賤而味重併享此寧不傷征伐者十年不得解甲乎)
返照(大歷二年作)
補注(鶴曰詩云楚王宫北正黃昏又云不可久留豺虎亂當是大歷二年作豺虎謂楊子)
(琳之徒攻擊未已也明年春果下峽)
楚王宫北正黃昏白帝城西過雨痕返照入江翻石壁
歸雲擁樹失山村(趙曰如鮑照詩霧失交何城)衰年肺病唯高枕絶
塞愁時早閉門不可久留豺虎亂(蘇曰燕寕與子祝書曰晉地豺虎正亂不)
(可久留速鞭馬來關中甚佳)南方實有未招䰟(趙曰公自言也客於南楚䰟魄飛越實為)
(未招也)補注(鶴曰公屢以諸鎮之強比豺虎是時瀘州刺史楊子琳攻崔旰未已公潛其將變故云明)
(年果陷成都殺䕫州别駕張忠因楚辭招䰟云䰟兮歸來南方不可以止故用其語以自喻)
示獠奴阿段(鄭曰獠魯皎切大歷元年作)
補注(鶴曰獠奴乃公之隸人也前所謂䜿子阿段者公有引水詩乃大歷元年作此亦其)
(時作也)
山木蒼蒼落日曛竹竿裊裊細泉分(洙曰以竹引水也)郡人入
夜争餘瀝(趙曰以筒引水其水涸塞不通故郡人止争餘瀝耳)稚子尋源獨不聞
病渴三更迴白首(趙曰惟阿段者獨能尋源修筒水而至焉公有渴疾頼此水為多)傳
聲一注濕青雲(趙曰以修筒之後水來之聲自傳聞矣)曾驚陶侃胡奴異
怪爾常穿虎豹羣(洙曰此詩全章皆引泉事惟陶侃胡奴傳記不錄蘇曰侃得胡奴甚不喜)
(語言常默坐侃一日出郊執鞭隨之胡僧見而驚禮曰此海山使者也因念墮下侃異之至夜失其所在師曰)
(此詩乃命獠奴以竹引水以濟病渴常穿虎豹羣言入山以理水筒也)
簡吴郎司法(大歷二年作)
補注(鶴曰詩云有客乘舸自忠州遣騎安置瀼西頭又云風江䬃䬃亂帆秋蓋公大歷二)
(年秋自瀼西遷東屯故以草堂借吴郎也當是大歷二年作)
有客乘舸自忠州遣騎安置瀼西頭(洙曰前詩注所謂瀼東瀼西者)古
堂本買藉疎豁借汝遷居停宴遊(趙曰借吴司法自舟中遷來以居停宴遊)
雲石熒熒高葉曉(洙曰一作曙)風江䬃䬃亂帆秋却為姻婭
過逢地(夢符曰按爾雅婦父母婿之父母相謂為婚姻两婚相謂為亞注詩云琑𤨏姻婭今江東人呼)
(同門為僚婿)許坐曾軒數散愁
又呈吴郎(大歷二年作)
補注(鶴曰詩云堂前撲棗任西鄰無食無兒一婦人當是西鄰有寡婦困窮者告吴郎使)
(聽其竊園利也同前篇一時作)
堂前撲棗任西鄰(夢符曰按漢王吉傳東家棗垂吉遲其妻取棗啖吉吉知去婦鄰人欲伐)
(樹吉乃還婦里語曰東家棗完去婦復還趙曰公舊嘗見有撲棗者矣今告吴郎以任從之)無食無
兒一婦人不為困窮寕有此(蘇曰束晢赴孝廉舉謂友人曰不為養親困窮寕有)
(此態耶)祗緣恐懼轉須親(趙曰言探斯婦之情乃困窮所致又告吴郎當念其恐懼宜更)
(親之)即防(洙曰一作知)遠客雖多事使(洙曰一作便)插䟽籬却甚真
(趙曰言雖任鄰婦取棗然吴郎以遠方來當謹籓籬以防他寇亦不害為真耳)巳訴徵求貧到
骨正思戎馬淚盈巾
補注杜詩卷二十八
