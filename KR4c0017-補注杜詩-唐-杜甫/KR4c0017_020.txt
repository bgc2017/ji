補注杜詩卷二十宋黃希原本
黃鶴補注
秦州雜詩二十首(乾元二年作)
(鄭曰寰宇記魏初中分隴右為秦州師曰甫論房琯事貶華州司功屬關輔饑棄官去客秦州)
(遂有此作)補注(鶴曰公以乾元二年夏之秦史云貧采橡栗自給此詩當是其年秋作)
滿目悲生事因人作遠遊(師曰因琯有此遊也)遲迴度隴怯浩蕩
及(一作又)關愁水落魚龍夜山空鳥鼠秋(洙曰秦有魚龍川鳥鼠谷名禹)
(貢所謂鳥鼠同穴者蘇曰倦遊錄隴州地名魚隴出石魚掘地破石得之多鰍鯽之形鱗鬛俱備狀如描畫魚)
(龍古之陂澤也豈非魚生其中山頽塞久而土凝為石遂留形迹此詩正謂隴川沈曰太平御覽載水經注有)
(一水出天水縣西山人謂之小隴山其水出五色魚俗以為龍而莫敢捕謂是水為魚龍水鄭曰鳥鼠共為雌)
(雄同穴而處)補注(希曰舊史太宗紀貞觀四年十月幸隴州十三日校獵於魚龍川自是隴州地名書)
(終南惇物至於鳥鼠註三山名言相望又西傾朱圉鳥鼠注云渭水所出在隴西之西爾雅釋鳥鼠同穴山在)
(隴西首陽縣隴西唐為渭州唐志高宗上元二年更渭源為首陽儀鳳三年省首陽入渭陽有鳥鼠同穴山一)
(名青雀山)西征問烽火心折此淹留(洙曰别賦心折骨驚趙曰時有吐蕃之亂蘇曰)
(王戎非吾願在此淹留每想故園風物客心將折)
秦州山(一作城)北寺勝跡(一云傳是)隗囂宫(洙曰後漢隗囂據隴西天水郡寺即)
(隗囂故居)苔蘚山門古(一作故)丹青野殿空月眀垂葉露雲逐
度溪風(蘇曰李隠尋友人不見謂童曰何往童不答又曰主人何往童曰白雲無心逐風度溪耳李驚)
(異久之)清渭無情極愁時獨向東(師曰言東望燕薊之亂故愁也)
州圖領同谷驛道出流沙(洙曰同谷縣名流沙地名鄭曰寰宇記成州禹貢梁州之)
(域古西南夷地天寶元年改為同谷郡流沙西域地名)補注(鶴曰秦州天寶元年改為天水郡依舊都)
(督府督天水隴西同谷三郡故云領同谷非謂領同谷縣也圖乃圖志之謂流沙即書所謂西被於流沙也唐)
(使者使吐蕃過鄯州之西赤嶺分界牌即經莫離那錄驛又至衆龍驛劉驛婆驛之類其名非一近贊普牙帳)
(勃勃令驛故曰驛道)降虜兼千帳居人有萬家馬驕珠汗落(趙曰傅元)
(乘輿馬賦流汗如珠)胡舞白蹄斜(蹄一作題夢符曰按南史裴子野傳時西北遠邊有白題入貢)
(莫知所出子野曰漢穎隂侯斬白題一人服虔曰白題胡名也)年少臨洮子(洙曰子一作至臨洮)
(郡名)西來亦自誇(師曰臨洮通羌胡其人驍勇善戰願随王師擊賊故云)補注(鶴曰臨洮)
(人勇勁可備戎如通鑑載大歷二年李抱玉使右軍都將臨洮李晟擊吐蕃晟將千人出大震關至臨洮屠定)
(秦堡是也)
鼓角緣邊郡川原欲夜時秋聽殷地發風散入雲悲(趙曰)
(此詠鼓角也當秋而聞則可悲矣)抱葉寒蟬静歸山獨鳥遲(蘇曰古詩有夕鳥背)
(山遲又歸林孤鳥遲逸曰獨鳥失羣之鳥公自喻也)萬方(一作年)聲一槩(趙曰時東有安史之)
(亂西有吐蕃之擾故曰聲一槩)吾道竟何之(洙曰戎馬之際天下皆有鼓角聲人方以武事為急)
(吾道何所施趙曰孔子云吾道非耶莊子茫乎何之)
南使宜天馬由来萬匹強(趙曰此篇專賦天馬也出漢書初天子發易卜之曰神馬)
(當從西北来得烏孫馬號曰天馬)補注(鶴曰此篇雖專賦天馬然豈無因而賦盖秦州有馬池源出嶓)
(冢山開山圖云隴西神馬山有泉池龍馬所生故云)浮雲連陣沒秋草徧山長(洙曰)
(徧一作滿)聞說真龍種仍殘老驌驦(洙曰天馬徕龍種也仍殘一云空餘趙曰左傳)
(唐成公如楚有兩驌驦唐人語以餘為殘盖言所餘驌驦遺而不用於戰故哀鳴思戰鬭也豈非公自况耶)
補注(希曰一本注云真龍種喻元帥代宗也老驌驦喻巳不見用)哀鳴思戰鬭迥立
向蒼蒼(師曰言巳雖有千里之才奈老而不用何)
城上胡笳奏山邊漢節歸(趙曰言用兵以禦吐番也使蘇武持漢節事言通使於吐)
(番爾)防河赴滄海奉詔發金徽(蒼舒曰按續唐通典羈縻州有金徽隸振武軍也趙)
(曰防河之士自金徽而發也鄭曰金徽隴右地名)補注(鶴曰唐會要單于都護府永徽元年九月左衛)
(中郎高&KR0008;置單于瀚海二都督府瀚海領金徽新黎等七都督府仙萼賀蘭等八州舊注謂金徽隸振武軍按)
(舊唐志朔方節度使統經略安北都護振武等七軍府注云振武軍在單于東都護府又元和七年正月振府)
(界黃河溢毁東受降城兹河患所以當防也滄海本號渤海郡去海為近又九域志濱州有秦臺郡國志云秦)
(始皇東遊築此臺以望東海當是河水東入海防其泛溢者雖非一處而大槩河之上流狭隘尤宜隄防故於)
(金徽為急也)士苦形骸黑(趙曰士卒勞苦之故)旌(一作林)疎鳥獸稀那堪
往来戍恨解鄴城圍(洙曰鄴城史思明所據恨解圍者言士苦於征戍而恨賊之未平也)
莽莽萬重山孤城山(一作石)谷間無風雲出塞不夜月臨
關(趙曰今秦州有無風塞不夜城後人因杜詩而為之名也田曰齊地記曰齊地有不夜城盖古者有月夜)
(中照於東境故菜子立此城以不夜為名師曰云不夜盖取月明如晝也)屬國歸何晚(洙曰蘇武)
(歸漢為典屬國)樓蘭斬未還(洙曰傅介子傳先是龜兹樓蘭嘗殺漢使者介子持節使誅斬樓蘭)
(王安歸首懸之北闕以直報怨不煩師衆詔封介子為義陽侯)烟塵一(一作獨)長望衰颯
正摧(一作催)顔
聞道尋源使從天此路回(洙曰張騫尋河源趙曰時遣使吐番云尋源使借張騫以)
(為官)牽牛去幾許(洙曰博物志昔有人乘查泛河忽忽不知晝夜至一處多見織女有一丈夫牽)
(牛渚次飲之歸問嚴君平曰某日客星犯牛女)宛馬至今来(逸曰宛馬每入貢置牧監於兹)一
望幽燕隔何時郡國開(洙曰時幽燕在賊境郡國未安寧)東征健兒盡
羌笛暮吹哀(洙曰士多死亡哀憤氣形於羌笛)補注(鶴曰天寶十四載十一月於京師召)
(募十萬號天武健兒時禄山反兵籍少旋募之也)
今日明人眼臨池好驛亭叢篁低地碧高柳半天青(洙曰)
(叢篁低地碧柳半天是亦傷君子沉下位也師曰竹有節喻君子柳質柔脆望秋先零喻小人)稠疊多
幽事(洙曰稠疊猶重疊)喧呼閱使星(洙曰時亂民喜見使者故喧呼晉志流星天使趙曰)
(往来使吐番者)老夫如有此不異在郊坰
雲氣接崑崙涔涔塞雨繁羌童看渭水使客向河源(蘇曰)
(黃河記云雲氣浩漫遠接崑崙趙曰言吐番之兵窺覷渭水洙曰張騫奉使西域尋黃河源師曰此句甫自比)
(也)補注(鶴曰山海經曰崑崙山有琅玕樹爾雅云海内西經云帝之下都崑崙之墟方八百里高萬仞)
(渭水在關内道唐志云其大川涇渭華州有渭津關有漕渠自苑西引渭水因石渠會㶚滻經廣運潭至縣入)
(渭按書注渭水自扵鳥鼠故曰𨗳渭自鳥鼠同穴河源所自古今所不能知故書但言𨗳河積石以紀其始功)
(之地然爾雅云河出崑崙墟釋云崑崙山名墟山下基也言河源出於崑崙山下之基按唐志儀鳳三年鄯州)
(置鄯城縣有上樓山有河源軍西六十里有臨番城唐遣使入吐番必經此故云)煙火軍中幕
牛羊嶺上村所居秋草静正閉小蓬門
蕭蕭古塞冷漠漠秋風(一作雲)低黃鵠翅垂雨(蒼舒曰按文選黃鵠)
(一遠别千里顧徘徊)蒼鷹饑啄泥(洙曰公自傷也)補注(希曰古者鵠與鶴字通用爾雅鷹鶆)
(鳩釋曰春秋曰爽鳩氏司寇鷹鷙故云司寇郭云鶆當云鷞昭十七年鷞鳩氏司寇注爽鳩鷹也)薊門
誰自北漢將獨征西(趙曰薊門指安史言收復燕薊者誰也征西則指言討吐番漢有征)
(西將軍)不意書生耳(薛曰南史沈慶之曰耕當問奴織當問婢今欲伐國而與白面書生輩謀)
(事何由濟)臨衰厭(一作見)鼓鞞
山頭南(一作東)郭寺水號北流泉(師曰水萬折必東其勢順也今而北流其逆如)
(此叛臣之謂乎泰曰彪池北流盖亦惡其逆耳)老樹空庭得清渠一邑傳補注
(鶴曰九域志云郡有清水本秦中所封為附庸之地故有清水縣渠亦因此而名故至德二載五月子儀乃慶)
(緒將安守忠戰於清渠敗績清渠在京城之西詩非引此)秋花危石底(師曰秋花非元物况危於)
(石底公之命意自傷類如此)晩景卧鐘邊(一作前)俯仰悲身世溪風為
颯(一作肅)然
傳道東柯谷(鄭曰秦地名)深藏數十家對門藤蓋瓦映竹水
穿沙瘦地翻宜粟陽坡可種瓜(田曰毛文錫茶譜云宣州宣城縣有塢如山其)
(東為朝日所燭號曰陽坡)船人近相報但恐失桃花(彦輔曰桃花水也)
萬古仇池穴(鄭曰在成州)潛通小有天(洙曰世說仇池有地穴通小有洞中出神)
(魚食之者仙蘇曰趙德麟曰仇池小有洞天之附庸也王仲至謂余曰吾嘗奉使過仇池有九十九泉石萬山)
(環之可以避世如桃源鮑曰按唐志成州同谷縣有仇池與秦城接壤修可曰引茅君傳大天之内有元中洞)
(三十六所第一王屋之之洞周回萬里名曰小有清虚之天)補注(鶴曰秦州記仇池山本名維山形如)
(覆囊上廣百頃壁立萬仞漢書氐人所居也方百頃四面斗絶其山下石上玉形如覆壺在今成州上禄縣水)
(經云鞏縣士社津有山臨河其間有穴潛通淮浦有渚謂之鮪渚亦潛通之義也)神魚久不見
福地語真傳(洙曰仙經有福地鎮地皆以名山或洞府為之夢符曰按道書有三十六洞天七十)
(二福地真誥曰金陵者洞墟之膏腴句曲之福地履之者萬萬知之者無一内經福地志曰伏龍之地在柳谷)
(之西金壇之右可以高洒金陵之福地)近接西南境長懷十九泉(師曰公有卜居)
(之意)何時一茅屋送老白雲邊
未暇泛滄海悠悠兵馬間塞門風落木(洙曰一云塞風寒落木)客
舍雨連山阮籍行多興龐公隠不還東柯遂(一作放)疎懶
休鑷鬢毛班(師曰南史鬱林王年五歲戲高帝傍帝令左右鑷白髮問王我誰耶答曰太翁帝笑)
(謂左右曰豈有為人作曾祖而拔白髮乎即擲鏡鑷子曰道不行乘桴浮於海)
東柯好崖谷不與衆峯羣落日邀雙鳥(覺範曰落日喻暮年邀雙鳥言)
(欲與妻子隠居於此)晴天卷片雲補注(鶴曰辨命論云丹雲不卷)野人吟險絶
水竹會平分採藥吾將老童兒未遣聞
邊秋隂易夕不復辨晨光(洙曰鮑昭詩晨光復泱漭)簷雨亂淋幔山
雲低度牆(蘇曰公宙過友人舍問其牆低友人曰使山雲易度耳)鸕鷀窺淺井蚯
蚓上深堂(鄭曰水鳥不卵生口吐其雛正作鶿喻細民饑而無食洙曰深一作高鸕鷀窺淺井無食)
(也蚯蚓上深堂言至空也蘇曰譏小人得志也)補注(希曰爾雅鶿鷧釋曰别二名也字林似鶂而黑郭云)
(即鸕鷀也井深則有魚矣未可測井淺而窺徒勞)車馬何蕭索門前百草長(趙曰張仲)
(蔚所居蓬蒿滿門寂無車馬)
地僻秋將盡山高夜未歸塞雲多斷續邊日少光輝警
急烽常報傳聞檄屢飛(薛曰按前漢書長安匈奴大入烽火通於甘泉洙曰鮑明遠詩)
(羽檄起邊亭烽火入咸陽師曰說文曰檄以木簡為書長尺二以徵軍也魏武奏事曰若有急則插以雞羽謂)
(之羽檄)補注(鶴曰賈誼傳斥侯望烽燧文穎曰邊方備胡寇作高土櫓櫓上作桔橰桔橰頭兜零以薪)
(草置其中常低之有寇即火然舉之以相告曰烽師古曰夜則舉烽陳琳為魏祖草檄韓愈送侯參謀詩亦云)
(檄筆无與謀則檄亦有文也)西戎外甥國(為尚主也蒼舒曰按唐書景龍四年以金城公主下)
(嫁吐番乾元元年肅宗以幼女寧國公主下降回紇爾雅曰妻之父為外舅郭璞曰謂我舅者謂之甥然則亦)
(呼壻為甥唐書贊普遣名悉躐奉表言甥先帝舅顯親也)何得近天威(近一作迕洙曰天子之威)
(也左傳齊侯曰天威不違顔咫尺)
鳳林戈未息魚海路常難(魯曰鳳林魚海皆地名)補注(鶴曰河州有鳳林縣)
(北有鳳林闕見唐志戈未息言吐番入寇也)候火雲峯峻(洙曰烽候之火夏雲多竒峯)懸
軍幕井乾(洙曰懸軍謂路險阻懸之使下也鄧艾伐蜀懸軍深入幕一作暮夢符曰按周官挈壺氏)
(掌挈壺以令軍井凡軍事縣壺以序聚柝趙曰易井收勿幕注井口曰收勿幕則勿遮幕之)風連西
極動月過北庭寒故老思飛將(彦輔曰李廣飛將)何時議築壇
(師曰漢祖築壇拜將甫思得如信者出焉)
唐堯真自聖(趙曰謂肅宗也逸曰君自聖則忠讜不聞用微言以託諷也)野老復何
知(趙曰公自謂也)曬藥能無婦應門亦有兒(洙曰李令伯表内無應門五尺之童)
(世說荀淑使叔明應門兹明行酒師曰應音因當門戶幸有兒子)藏書聞禹穴(洙曰司馬遷年)
(十歲誦古文二十四而南游江淮上會稽探禹穴窺九疑趙曰言禹穴藏書也)讀記憶仇池(憶一)
(作悟蘇曰許靖過仇池樹下有碑靖駐馬一覧無遺人皆稱賞)為報鴛行舊(趙曰指言平日同禁)
(省之人)鷦鷯在一枝(趙曰莊子鷦鷯巢林不過一枝韓曰甫之執友皆在鴛行想其子必有所)
(託故云云)
月夜憶舍弟(乾元二年作)
補注(鶴曰詩云戍鼓斷人行秋邊鴈一聲當是乾元二年秦州作是年九月史思明陷東)
(京及齊汝鄭滑四州宜戍鼓之未作二弟在許一在齊皆在河南故憶之)
戍鼓斷人行(洙曰戍樓鼓也)秋邊一鴈聲(洙曰言孤也)露從今夜白
月是故鄉明有弟皆分散(洙曰一云羇旅趙曰公之二弟方賊亂時一在齊州一在)
(陽翟)無家問死生寄書長不逹况乃未休兵(一雁聲言其兄弟隔絶遂)
(孤也當亂離流落故曰無家也)
宿贊公房(彦輔曰贊大雲寺主謫此安置乾元二年作)
補注(鶴曰詩云隴月向人圓又言菊荒蓮倒當是乾元二年晚秋在秦州作)
杖錫何来此秋風巳颯然雨荒深院菊霜倒半池蓮(師曰)
(昔慧遠禪師與陶淵明結白蓮社甫平昔與贊公遊從亦其比也今之霜倒半池蓮言蓮社冷落也)補注
(希曰此特言宿贊公房時景物如此爾豈為蓮社冷落而言若以蓮喻蓮社冷落則菊將安喻)放逐寧
違性(洙曰性安窮達不以放逐而違爾)虛空不離禪(洙曰釋經以禪宗為空門)相逢
成夜宿隴月向人圓補注(希曰晉劉惔傳卿今日作此面向人耶)
東樓(乾元二年作)
補注(鶴曰傳聲看驛使盖使吐番者經此當是乾元二年秦州作)
萬里流(一作行)沙道征西過此門(洙曰流沙地名老子西涉流沙而不返晉漢有)
(征西將軍官趙曰泛言西行之人出此西門耳一本作西征過北門義非)補注(鶴曰流沙在西之極吐番)
(所居之域中國使吐番者道出於此漢書有西征三字師古以為以日為喻故言西征然此云征西猶言往西)
(耳往西則過此門趙注是)但添新戰骨(蘇曰袁耽數年相持邊疆沙場但添新戰骨耳)不返
舊征魂(洙曰一云但添征戰骨不返死生魂)樓角凌風迥城隂帶水昏傳
聲看驛使送節向河源(趙曰時遣使與吐番和借使張騫奉使尋河源事)
雨晴(洙曰一作秋霧乾元元年作)
補注(鶴曰詩云塞柳行疎翠又云胡笳樓上彂當是乾元元年秦州作)
天際(一作外)秋雲薄從西萬里風今朝好晴景久雨不妨
農(洙曰以得時也蘇曰元狩年中雖久雨不妨農事)塞(一作岸)柳行疎翠山梨結
小紅胡笳樓上發一鴈入高空(修可曰張祐詩萬人齊指處一鴈落寒空同此)
寓目(趙曰左傳楚子玉之語曰得臣與寓目焉)
補注(鶴曰詩云關雲塞水羌女胡兒當是在秦州作乾元二年詩又云一縣葡萄熟指隴)
(西所出而言也)
一縣葡萄熟(沈曰永徽圖經曰葡萄生隴西五原煌山谷今處處有之)秋山苜蓿多
(洙曰西域人好飲葡萄酒馬食苜蓿貳師伐宛將種歸中國沈曰神農本草云苜蓿味苦平無毒主安中利人)
(可久食)關雲常帶雨塞水不成河羌女輕(一作搖)烽燧(趙曰然火)
(曰烽舉炬曰燧)胡兒制(一作摯)駱駝自傷遲暮恨喪亂飽經過
山寺(乾元二年作)
補注(鶴曰范成大嶺海志云鸚鵡出炎方稍北中冷則發瘴噤秦地寒宜無鸚鵡而梁權)
(道編此詩在秦州作按鸚鵡賦云命虞人於隴抵閉以彫籠剪其羽翅秦隴右州也故有之公)
(賀薛璩畢曜遷官詩在秦州亦曰隴俗輕鸚鵡則此詩正在秦州作乾元二年)
野寺殘僧少山園細路高麝香眠石竹鸚鵡啄金桃(洙曰)
(麝鹿也蘇曰麝香鳥名石竹野花麝香之鳥其骨極小石竹之花微弱叢生而纖短麝香所以能眠釋者以為)
(麝鹿也豈能眠於石竹或以為釋者是師曰天厨禁臠云麝香小鳥也與蘇注同)補注(希曰爾雅麝父)
(麕足釋曰字林云小鹿有香其足似麞故云麕足郭云脚似麕有香文嵇叔夜養生論麝食柏而香本草云麝)
(香形似麞嘗食柏五葉得香又夏自食蛇多至寒香滿入春懷急痛以脚剔去置矢溺中覆之時有常處漢異)
(域志能言鳥注云鸚鵡說文鶯母能言鳥也貞觀間唐國獻黃桃大如鵝卵其色如金亦呼為金桃兹云者亦)
(其類歟鶴曰崇仁饒焯景仲與余言嘗見武林有金桃色如杏七八月熟因知東都事略所記外國進金桃銀)
(桃種命植之御苑即此也)亂水通人過(定功曰詩涉渭為亂)懸崖置屋牢(蘇曰姚崇)
(梵僧居麥積山下以巖造成屋今自為石巖寺)上方重閤晩百里見纖毫
即事(乾元二年作)
補注(鶴曰詩曰人憐漢公主生得渡河歸謂寧國公主乾元二年八月丙辰自回紇歸當)
(是其年作)
聞道花門破和親事却非人憐漢公主生得渡河歸(趙曰)
(回紇助討禄山有功乾元元年請婚肅宗以歸寧國公主下嫁眀年可汗死公主以無子得)補注(鶴曰花門)
(破謂回紇乾元元年和親後嘗使王子骨啜勒宰相帝里等率騎討賊明年回紇與九節度攻相州王師潰帝)
(德奔京師帝厚賜遣還俄而可汗死公主歸故云)秋思抛雲髻(一作鬢)腰支賸(一作勝)
寶衣羣凶猶索戰(蘇曰王世充羣凶兵猶索戰但持重吾軍然後大事可成)迴首意
多違
遣懷(乾元二年作)
補注(鶴曰詩云寒城塞日皆是指秦州而言乾元二年作)
愁眼看霜露寒城菊自花(蘇曰古出塞雲寒城菊自花曠野木脱盡子美全用深有)
(包蓄木脫盡言無歲寒之志交情薄也菊自花不似澆培乃君子以道自營也)天風隨斷柳客
淚墮清笳水淨城隂直山昏塞日斜夜来歸鳥盡啼殺
後棲鴉(趙曰以其無枝可棲故啼之多爾)
天河(乾元二年作)
補注(鶴曰公為小人所間自拾遺出為華州司功故託天河以自喻而有縱被微雲掩終)
(能永夜清之句此詩當是乾元二年七月在秦州作所以又有伴月落邊城之句)
常時任顯晦秋至最分明(洙曰天河至秋則顯見人自謂銀河)縱被微雲
掩終能(一作當)永夜清(魯曰賢人雖為羣小所掩然終不害其明)含星動雙闕
伴月落邊城補注(希曰雙闕當是指龍門按韋述東都記龍門號雙闕)牛女年年
渡(趙曰齊諧記曰桂陽武丁忽謂其家曰牛女渡河諸仙悉還宫吾向巳被召不得停明日失丁所在)何
曾風浪生(浪曰世說牽牛織女二星七夕渡河相會)
初月(至德二載作)
補注(鶴曰師古謂肅宗乾元初子美在秦州避亂作而梁權道編在乾元二年按至德二)
(載十月還京子美扈從當在是年秋作盖詩意屬肅宗即位於靈武詩曰影斜輪未安喻其未)
(正位於京師也成都府詩云初月出未高衆星尚争光亦此意餘見注)
光細(洙曰一云常時)弦欲上影斜輪未安(魯曰魄未圓滿也)微升古塞
外巳隠暮雲端(洙曰言易落也蒼舒曰魏秦云夏鄭公評杜公初月詩曰微升古塞外已隠暮)
(雲端以謂意屬肅宗鄭公善評詩者也秦觀云退之詩煌煌東方星奈此衆客醉其順宗時乎東方謂憲宗在)
(東宫也此論與此詩合)補注(希曰鄧通傳徼外注師古曰徼猶塞也東北謂之塞西南謂之徼塞者以)
(障塞為名肅宗即位於靈武於國為北故云)河漢不改色(趙曰言月出便隠惟河漢不以月之)
(隠而改色也)補注(鶴曰亦喻肅宗即位河漢之地雖不至於改色而關山之地尚多擾擾其與影斜輪)
(未安皆喻肅宗未還京而天下尚未安寧也)關山空自寒庭前有白露暗滿
菊花圑
歸鷰(乾元二年作)
(彦輔曰此詩公託意以自喻也)補注(鶴曰公見歸鷰而傷巳之未歸故有故巢儻未毁會)
(傍主人飛之句舊次在乾元二年秦州詩内梁編亦然)
不獨避霜雪其如儔侣稀四時無失序八月自知歸(洙曰)
(言四時迭運自得其序而以炎凉往来者乃燕之自知爾)春色豈相訪衆鶵還識機
故巢儻未毁會傍主人飛(傍去聲師曰此詩公託意以自况也避霜雪言避亂也四)
(時迭運自有炎凉公之去就非若俗態之奔競也故巢喻故鄉)
促織(乾元二年作)
補注(鶴曰促織趨織也詳見注自此至除架五詩皆託以喻人當是乾元二年秦州作)
促織甚微細(洙曰促織秋蟲也)補注(希曰爾雅釋曰蟋蟀一名蛬今促織也亦名青&KR1465;唐)
(風云蟋蟀在堂陸機云似蝗而小正黑有光澤一名蛬一名蜻蛚楚人謂之王孫豳人謂之趍織里語云趍織)
(鳴嬾婦驚是也今詩曰故妻難及晨本此詩也七月云十月蟋蟀入我牀下又古今注促織一名梭機莎雞一)
(名絡緯)哀音何動人草根吟不穏牀下夜相親(趙曰人多置牀下也)
久客得無淚故妻難及晨悲絲(一作絃)與急管感激異天
真(師曰促織常夜鳴甚哀切)
𢷬衣(乾元二年作)
補注(鶴曰詩云亦知戍不返又云一寄塞垣深是時安史之亂既未息又備吐番也乾元)
(二年作)
亦知戍不返(趙曰婦人知其去戍邊而不返)秋至拭清砧巳近苦(一作暮)
寒月况經(一作驚)長别心(洙曰言征戍之苦不保其生死)寧辭𢷬衣倦一
寄塞垣深(洙曰垣城牆也)用盡閨中力君聽空外音(洙曰砧聲也師曰此)
(詩言征戍之苦秋至拭砧作寒衣送至塞垣邊城也盡云閨中之力𢷬衣其砧聲音聞於空外使人不忍聽也故)
螢火
補注(鶴曰爾雅云螢火一名即炤夲草一名夜光一名熠燿傳曰螢載火而寒一名挟火)
(一名夜火一名宵燭今詩云幸因腐草出敢近太陽飛盖指李輔國輩以宦者近君而撓政也)
(乾元二年秦州作師云喻小人起於微賤而侵凌大德之士)
幸因腐草出(洙曰月令腐草化為螢)敢近太陽飛(洙曰太陽之光固非螢火之可)
(近喻小有才而侵侮大德者)未足臨書卷時能點客衣隨風隔幔小
帶雨傍林微補注(鶴曰爾雅釋云腐草得暑濕之氣為螢至秋而天沉隂數雨螢火夜飛之)
(時也詩東山云熠燿宵行兹云敢近太陽飛又云帶雨傍林微盖本於此)十月清霜重飄零
何處歸(師曰螢出於腐草喻小人起於微賤而侵凌大德之士一旦時清必蒙擯斥故云飄零何處歸)
蒹葭(乾元二年作)
補注(鶴曰爾雅釋葭一名葦即今之蘆也葦之未成者一名蒹郭云似萑而細高數尺江)
(東呼為蒹適秦風云蒹葭蒼蒼從舊次乾元二年作)
摧折不自守(洙曰生質衰脆不能自守)秋風吹若何暫時花載雪幾
處葉沉波(洙曰言非歲寒之質)體弱春苗早叢長夜露多江湖後
搖落亦(一作只)恐歲蹉跎
苦竹(乾元二年作)
補注(鶴曰戴凱之竹譜云亦有紫苦竹處處有之又梧州思安縣有黃苦竹白苦竹之名)
(東越謂之高苦竹同上年作)
青冥亦自守軟弱強扶持(強其兩切洙曰猶強自振立也)味苦夏蟲避
叢卑春鳥疑軒墀曾不重剪伐欲(一作亦)無辭幸近幽人
屋(蘇曰崔浩菜賦種近幽人之屋藏當野客之窗)霜根結在兹(師曰言此竹質雖疲軟然得其)
(所託亦足以保其生矣)
除架(洙曰瓜架也乾元二年作)
補注(鶴曰詩云束薪巳零落瓠葉轉蕭疎又云寒事今牢落人生亦有初當是秋冬之交)
(公將赴同谷以秦人待我不如始至也同上年作)
束薪巳零落瓠葉轉蕭疎幸結白花了寧辭青蔓除秋
蟲聲不去暮雀意何如(洙曰架除而鳥失栖也)寒事今牢落人生
亦有初(洙曰言瓜未生之初則作架以承之才結花則有將實之望而其意稍怠矣故架壊則除去而)
(不修也亦猶人事銳始而怠終趙曰人生未嘗無初公初在太平之時文采動上聲譽烜赫本不如是牢落也)
夕烽(乾元二年作)
補注(鶴曰詩云照秦過隴則是在秦州當乾元二年九月史思明陷東京反齊攻鄭滑四)
(州之後十月李光弼與思明戰於河陽之時思明敗故此詩云每日報平安當在其年作師古)
(曰畫則然燧夜則舉烽故題曰夕烽)
夕烽来不近每日報平安(趙曰有警急之報則舉烽火以相應)補注(鶴曰烽有)
(報平安火如哥舒翰潼關之敗翰麾下来告急上遣李福等將監牧兵赴潼及暮平安火不至上始懼是也)
塞上傳光小雲邊落點殘照秦通警急過隴自艱難(趙曰)
(言安史之兵猶出沒隴上也)聞道蓬莱殿(鄭曰長安志殿在東内紫宸殿北)千門立
馬看
秋笛(乾元二年作)
補注(鶴曰詩云他日傷心極征人白骨歸盖秦當攻守吐番之俗今聞笛聲之悲故有此)
(作乾元二年秋)
清商欲盡奏奏苦血沾衣(趙曰五音惟商最悲今欲盡奏以全其曲則聞者必揮涕)
(而繼之以血也)他日傷心極征人白骨歸(趙曰他日士有死於戰以白骨歸聞此聲)
(尤傷心也)相逢恐恨過故作發聲微不見秋雲動悲風稍稍
飛(洙曰言笛聲哀切風雲亦為之悽惨)
送遠(乾元二年作)
補注(鶴曰乾元二年冬去秦而此詩云帶甲滿天地當是指其年史思明之亂方殷而李)
(光弼等平之又詩云草木歲月晚關河霜雪清則作詩時公將去秦也)
帶甲滿天地(洙曰盗賊充斥時方用兵)胡為君遠行親朋盡一哭(洙曰)
(楚辭悲莫悲於生别離)鞍馬去孤城草木歲月晚關河霜雪清别
離巳昨日因見古人情(蘇曰張翰命駕歸吳一世高其節阮攸嘆曰讀陳留范蠡遺史)
(因此知季世見古人情矣)
觀兵(乾元二年作)
補注(鶴曰詩云北庭送壯士按北庭即鎮西北庭節度之兵元帥謂李嗣業乾元元年九)
(月嗣業會九節度攻鄴是時公有觀安西兵赴關中待命詩今詩云莫守鄴城下斬鯨遼海波)
(乃鄴師未潰之前作公意欲且平吐番也當是乾元二年春作非秦州詩)
北庭送壯士(洙曰燕太子送荆軻於易水上軻歌曰壯士一去不復還)貔虎數尤多
(洙曰書如虎如貔師曰時回紇送兵三千助討賊故云云)精銳舊無敵(洙曰精銳猶勇敢也)邊
隅今若何(趙曰此望其必勝而憂之之辭)妖氛擁白馬元帥待雕戈(趙曰)
(妖氛指言吐番之兵待雕戈則待北庭之賜也古鼎銘曰王命虎臣賜爾和鸞黼黻雕戈)莫守鄴城
下斬鯨遼海波(師曰元帥代宗也時九節度兵圍賊將慶緒於相州欲誅其渠魁故云云趙曰)
(思明據城宋下公謂可以緩圖且於遼海斬鯨則以吐番為急也)補注(鶴曰吐番自至德元載陷威戎)
(神威等軍石堡石谷等城二載又陷西平乾元元年又陷河源其侵陵之氣方張公所以欲其先斬遼海之鯨)
(也)
廢畦(乾元二年作)
補注(鶴曰詩云秋蔬擁霜露當是秋晚作從舊次則乾元二年作時公巳有去秦之意矣)
秋蔬擁霜露豈敢惜凋殘暮景數枝葉天風吹汝寒綠
霑泥滓盡香與歲時闌生意春如昨悲君白玉盤
不歸(乾元二年作)
補注(鶴曰詩云河間尚征伐按唐志瀛州為河間郡屬河北當是禄山自范陽反河北諸)
(郡望風反解時公之從弟死於城中天寶十四載十一月至乾元元年為三年今云面上三年)
(土春風草自生則是經三春當是乾元二年春公是時在東都而梁權道編在秦州作非)
河間尚征伐(宋曰河間郡名此詩甫從弟經亂離未歸也)汝骨在空城(趙曰此言)
(公之從弟有死而寄骨於其處)從弟人皆有終身恨不平數金憐俊邁
(師曰謂初時知錢數也)總角愛聰明面上三年土春風草又生(師曰)
(言三年飄蕩風埃之中今春草又生也)
天末懷李白(趙曰白於至德二載坐永王璘而謫夜郎故公在秦州懷之而作)
補注(鶴曰趙注乾元二年春秦州作今考詩云應共冤魂語投詩贈汨羅謂白有捉月之)
(事當在寶應元年後)
凉風起天末君子意如何(洙曰月賦雲歛天末)補注(希曰陸士衡詩借問欲何)
(為凉風起天末白亦自有詩云滄波渺川汜白日隠天末)鴻鴈幾時到江湖秋水多
文章憎命達魑魅喜人過(趙曰譬小人害君子之意師曰自古文章之士命運多蹇)
(魑魅言貶所窮僻)應共冤魂語投詩贈汨羅(琪曰指屈原也馬曰若原不遇投汨)
(羅江死故甫有是句)
獨立(乾元二年作)
補注(鶴曰詩云空外二鷙鳥河間雙白鷗又云云天機與人事獨立萬端憂鷙鳥喻得時)
(則可以擊物白鷗喻失時則可以遂性公為拾遺為小人所間遂遲回於秦華間因覩草露蛛)
(絲而知天機之與人事於是不能無憂其憂也豈為巳而巳詩在乾元二年秦華間作)
空外一鷙鳥河間雙白鷗(師曰皆得其勢也)飄颻搏擊便容易
往来遊(趙曰摶擊謂鷙鳥也往来遊言白鷗也白鷗往来不知鷙之將搏擊此可為寒心矣)草露
亦多濕蛛絲仍未收(師曰詩云豈不夙夜謂行多露露犯之則濡蛛絲易染惹人甫官拾)
(遺宜若鷙鳥獨立遇事則誅擊姦回時抗䟽論房琯反為小人沾惹以朋黨至於斥逐故有草露多濕蛛絲未)
(收之句)天機近人事獨立萬端憂(蘇曰蘇筠獨立西樓俛仰身世憂患萬端)
日暮(乾元二年作)
補注(鶴曰詩如前篇言羌婦胡兒當亦在秦州作乾元二年)
日落風亦起城頭烏尾訛(修可曰按後漢五行志桓帝時京師童謠云城上烏尾畢)
(逋盖言處高利獨食不與下共謂人主多聚斂也師道曰訛以言驚動也)黃雲高未動白水
巳揚波羌婦語還哭胡兒行且歌將軍别上馬夜出擁
雕戈(蘇曰馬援夜出擊五蠻陣換馬自備遂横戈而出)
空囊(乾元二年作)
補注(鶴曰詩云翠柏苦猶食晨霞朝可飱正史謂在秦州拾橡栗以自給之意當是乾元)
(二年作)
翠柏苦猶食(修可曰楚詞云山中人兮採杜若飲泉石兮飯松柏又列仙傳仙人偓佺食松柏之)
(實)晨霞朝可飡(田曰楚詞云飡六氣而飲沆瀣潄正陽而飡朝霞注陵陽子明經曰春食朝霞)
(者日始出赤氣也華陽真妃曰日者霞之實霞者日之精君惟聞服日之法未聞飡霞之法也師曰甫欲飱霞)
(食柏高遁於世)世人共鹵莽吾道屬艱難不㸑井晨凍(洙曰樵蘇不㸑)
(清談而巳趙曰以不㸑不及井而井晨凍矣)無衣牀夜寒(洙曰七月詩無衣無褐何以卒歲)
囊空恐羞澁留得一錢看(蘇曰晉阮孚山野自放嗜酒日持一皂囊遊會稽客門囊)
(中何物但一錢看囊庶免其羞澁趙曰趙壹之文章雖滿腹不如一囊錢也師曰甫嘗云語言少味無阿堵物)
(少味者羞澁之謂也)補注(希曰梁武帝詩書云羊忻書似婢作夫人不堪位置而舉止羞澁終不似真蘇)
(注巳盡似不必更注此第蘇注多引小說又或以為非蘇所注故又筆之於後)
病馬(乾元二年作)
補注(鶴曰詩云天寒關塞深當是在秦州作乾元二年)
乘爾亦巳久天寒關塞深塵中老盡力歲晚病傷心(趙曰)
(田子方出野見病馬問御者對曰此故公家畜也罷而不能為用故出放之曰少盡其力老棄其身仁者不為)
(也命束帛贖之)毛骨豈殊衆馴良猶至今物微意不淺感動一
沉吟(師曰此詩託意人君始用其才終乎捐棄而失之寡恩也)
蕃劎(乾元二年作)
補注(鶴曰詩云風塵苦未息持汝奉明王又舊次與梁編皆在乾元二年秦州詩内則風)
(塵云者指思明雖敗於李光弼而未息也)
致此自僻遠又非珠玉裝如何有竒怪每夜吐光芒(趙曰)
(斗牛之間有紫氣)虎氣必騰上龍身寧久藏(趙曰孔章臨亡戒其子以劍自隨後)
(其子為建安從事劍忽耀出見二龍相隨焉)風塵苦未息持汝奉明王
銅瓶補注(此詩當與蕃劍同時作乾元二年作)
亂後碧井廢時清瑶殿深(師曰銅瓶所以汲水以濟人者也喻賢者宣君之恩以及)
(衆世亂則棄捐於寒勞時清可收用於瑤殿)補注(希曰漢禮樂志眺瑤堂師古曰以瑤飾堂此云瑤殿)
(亦其義)銅瓶未失水百丈有哀音側想美人意應悲寒甃
沉蛟龍半缺落猶得折黃金
觀安西兵過赴關中待命二首(乾元元年作)
補注(鶴曰按安西節度至德元載更名鎮西故乾元二年九節度圍鄴之師潰後李光弼)
(退守河陽時周摯逼中潬遣荔元禮擊之摯遁去以功知鎮西北庭行營節度使則安西之兵)
(元年巳赴關中是時節度盖李嗣業也嗣業以乾元二年正月卒通鑑所謂九月庚寅命朔方)
(節度郭子儀淮西魯炅鎮西北庭李嗣業七節度將步騎二十萬討安慶緒李光弼王思助之)
(是也此詩當是乾元元年華州作不曰鎮西而曰安西循舊名也梁權道編在二年作非)
四鎮富精銳摧鋒皆絶倫(洙曰言勇銳能摧鋒陷陣也唐軄官志四鎮通於柔遠通)
(典鎮西將軍後漢末魏武帝為之鎮南將軍劉表為之魏張魯晉杜元凱並為之鎮西將軍後漢劉表魏鍾離)
(鄧艾為之鎮北將軍南魏明帝太和中置劉靖許允並為之各一人宋時四鎮與中軍通為雜號後魏加大次)
(尚書令夢符曰按唐武后時右鷹揚衛將軍王孝傑擊吐番大破其衆復取四鎮更置安西都護府於龜兹以)
(兵鎮守又唐志四鎮都督府謂龜兹於闐焉耆䟽勒也)補注(鶴曰舊史地里志安西節度撫寧西域統)
(龜兹於闐焉耆䟽勒四國故謂之四鎮注云都護府治所在龜兹國城内管戎兵二萬四千人馬二千七百疋)
(新史云初治西州後徙治龜兹至德元載更名鎮西後復)還聞獻士卒足以静風塵
老馬夜知道(洙曰齊桓公失道管仲使隨老馬而得出老馬多知也師曰老馬喻哥舒翰老將)
補注(鶴曰哥舒翰天寶十五載巳降安禄山此豈是喻舒翰師注非若以老馬喻主將則謂李嗣業)蒼
鷹饑著人(著且略切洙曰晉載記言慕容垂猶鷹也飢則附人飽則高飛師曰鷹饑喻禄山未高也)
臨危經久戰用意始知神(洙曰精&KR0836;戰陣用意如神師曰當此時正好使之立功以)
(充其志願故云云)
竒兵不在衆(洙曰史兵以正合以竒勝傳云留侯用竒兵不必衆多雖多不精銳而無益)萬
馬救中原(洙曰蔡琰謂曹公曰明公廐有萬馬)談笑無河北(洙曰言談笑可以却敵趙)
(曰禄山之叛河北一帶已陷沒今言安西兵之精銳主將於談笑之間可以蔑無河北矣)心肝奉至
尊(洙曰言至誠也)孤雲隨殺氣飛鳥避轅門(蒼舒曰項羽傳將入轅門是也石曰)
(轅門以車為軍門兵屯嚴肅雖飛鳥不敢過)竟日留歡樂(歡一作觀)城池未覺喧
送人從軍(乾元二年作)
補注(鶴曰王仲宣詩從軍有苦樂借問所從誰詩云弱水陽關在甘州汝州皆屬隴右道)
(當是乾元二年在秦州作)
弱水應無地陽關巳近天今君渡沙磧累日斷人烟(洙曰)
(弱水水也以其力不能載物故謂之弱水陽關地名趙曰無地言水多也近天言山高也余曰唐王維詩勸君)
(更盡一杯酒西出陽關無故人後人為陽關曲唱之)補注(鶴曰禹貢導弱水至於合黎而唐志合黎山在)
(甘州張掖縣弱水柳子厚所謂西海之山有水散渙無力不能負芥者陽關唐志云在沙州夀昌縣西二地乃)
(備吐番之所按唐志西州西南有南平安昌兩城百二十里至天山西南入谷經礌石磧二十里至銀山磧又)
(北庭大都護府有小磧又云伊麗河西行千里至碎葉城水皆北流入磧今曰沙磧則沙乃流沙之類自是兩)
(名八哀詩首篇贈司空王思禮詩云意無流沙磧是也又自中國往高昌從武威西北有捷徑度沙磧千餘里)
(四面茫然無有蹊徑唯以人畜及駝糞為驗餘見王思禮詩注)好武寧論命(洙曰志於功名)封
侯不計年(洙曰有功即封趙曰言其從軍好緣好武於是用命之秋故不論命有功封侯漢制也不)
(計年所以激發之)馬寒防失道(師曰李廣征匈奴失道當斬贖為庶人此戒之之辭)雪沒
錦鞍韉
送靈州李判官(新添年乾元二作)
補注(鶴曰詩云近賀中興主神兵動朔方謂至德二載史思明降後河北悉為唐有後思)
(明再叛郭子儀還東都經營河北李光弼乾元二年又為幽州大都督府長史兼河北節度故)
(稱神兵詩又云將軍專策略當是指王思禮是年七月為關内路府節度兼太原尹北京留守)
(故亦可謂神兵動朔方也此詩當是乾元二年在秦州作)
羯胡腥四海回首一茫茫血戰乾坤赤氛迷日月黃將
軍專策略幕府盛才良近賀中興主神兵動朔方
野望(乾元二年作)
補注(鶴曰詩云獨鶴歸何晚昏鴉巳滿林公以鶴自喻以鴉喻小人謂巳之所以未歸者)
(由小人衆多而詩又云遠水兼天净孤城隠霧深則是秦州作同上年)
清秋望不極迢遞起層隂(趙曰晉陸仲詩層巒起層隂)遠水兼天净
孤城隠霧深葉稀風更落山迥日初沉獨鶴歸何晚昏
鴉巳滿林(洙曰譏小人衆多也趙曰何遜詩昏鴉接翅歸)
示姪佐(魯曰佐草堂在東柯谷乾元二年作)
補注(鶴曰一本題下注云佐草堂在東阿谷東柯在秦州公秦州雜詩有云聞道東柯谷)
(深藏數十家是也今以詩云多病秋風落定為乾元二年九月作盖十月公巳入同谷世系表)
(佐是襄陽房殿中侍御史暐之子)
多病秋風落(師曰七月秋風起八月風高九月風落)君来慰眼前自聞茅
屋趣只想竹林眠(師曰甫欲得佐共住故云)滿谷山雲起侵籬澗水
懸嗣(一作阮)宗諸子姪早覺仲容賢(洙曰阮咸字仲容籍之姪也任達不拘與)
(叔父籍為竹林之遊)
佐還山後寄三首補注(鶴曰還山謂還東柯谷也同上年作)
山晚黃雲合歸時恐路迷澗寒人欲到村黑鳥應栖野
客茅茨小田家樹木低舊諳疎懶叔湏汝故相攜(趙曰嵇康)
(性復疎懶)
白露黃粱熟分張素有期巳應舂得細頗覺寄来遲味
豈同金菊香宜配綠葵(趙曰潘安仁賦有綠葵含露)老人他日愛正
想滑流匙
幾道泉澆圃交横落幔坡葳蕤秋葉小(洙曰小一本作少)隠映
野雲多隔沼連香芰通林帶女蘿甚聞霜薤白重惠意
如何(分引泉水以灌圉故交横而落也幔坡言青翠如幔葳蕤衰貌秋葉言黃落之葉女蘿乃松蘿也)
從人覓小胡孫許寄(乾元二年作)
補注(鶴曰詩云人說南州路則詩在西北作當是寓秦州時梁權道編在大歷二年夔州)
(詩内)
人說南州路山猨樹樹懸舉家聞若咳(又作挽一云共愛)為寄
小如拳預哂愁胡面(趙曰晉傳元鷹賦狀如愁胡)初調見馬鞭許求
聰慧者童稚捧應癲
秋日阮隠居致薤三十束(鄭曰葷菜葉似韭乾元二年作)
補注(鶴曰公以乾元二年夏至秦州有貽阮隠居詩云塞上得阮生則阮乃秦州人此詩)
(同是其年作薤至秋江南人巳不食而阮當秋日乃致於公又公作詩寄佐姪亦有甚聞霜薤)
(白重惠意如何之句豈秦地寒故尚堪食耶)
隠者柴(一作荆)門内畦蔬繞舍秋盈筐承露薤(洙曰詩卷耳不盈頃)
(筐挽歌薤上露)不待致書求束比青芻色(魯曰詩云生芻一束)圓齊玉筋
頭衰年關鬲冷味暖併(一作腹)無憂(唐曰薤清暖益老人故云關節也鬲胸也)
秦州見勑(一作除)目薛三璩授司議郎畢四曜除監
察與二子有故遠喜遷官兼述索居三十韻(乾元二年)
(作)補注(鶴曰唐百官志司議郎二人掌侍從規諫駁正啓奏凡皇太子可傳於史册者)
(錄為記注貞觀十八年方置以比給事中監察御史十五人掌分察百寮巡按州縣云云六典)
(云八人武德初方置貞觀二十二人加二人今詩云秋風動關塞當是乾元二年春作)
大雅何寥闊斯人尚典刑(洙曰詩雖無老成人尚有典型)交期余潦倒
材力爾精靈(洙曰嵇康書足下舊知吾潦倒麤疎不切事情精靈猶精明也)二子陞同
日諸生困一經文章開突奥(洙曰突又作陵東北隅也一云窟也突奥深䆳貌荀)
(子突奥之内枕簟之上鄭曰突拖沒切爾雅傳謂之突奥方到切室之西南隅曰奥)遷擢潤朝廷
(趙曰潤如德潤身之潤)舊好何由展新詩更憶聽别来頭併白(秦曰)
(古詩有云相看俱白頭)相見眼終青(洙曰阮籍善為青白眼見佳客則為青眼見俗客即為白眼)
伊昔貧皆甚同憂心(一作歲)不寧栖遑分半菽浩蕩逐流
萍(洙曰劉孝標絶交論莫肯廢其半菽罕有落其一毛流萍喻流落如萍之在水也趙曰祖出漢書項羽歲)
(饑人貧卒食半菽)俗態猶猜忌(一云猜忍)妖氛忽杳冥獨慙投漢閣
(洙曰見子雲識字終投閣注)俱議哭秦庭(洙曰吳入郢申包胥求救於秦秦兵未出包胥哭於)
(秦庭者七日勺水不入於口)還蜀祗無益囚梁亦固扄(洙曰司馬相如還蜀梁孝)
(王怒鄒陽下獄吏將殺之陽從獄中上書王立出之)華夷相混合宇宙一羶腥(洙曰)
(言胡兵亂華也)帝力收三統(夢符曰按前漢書三統謂天統地統人統為夏商周之三正也趙曰)
(周得天統商得地統夏得人統言天地人皆歸之也)天威摠四溟(天威見秦州雜詩注)舊都
俄望幸清廟肅惟馨(洙曰顔延年車駕幸京口詩春方動震駕望幸傾五州張平子南都)
(賦頌曰真人南廵覩舊里焉詩清廟注清廟謂有清明之德者之宫也天有清明之德而文王象之故以名詩)
(書明德惟馨趙曰舊都指言長安望幸言車駕還而再見宗廟也)補注(鶴曰文帝紀上幸甘泉如淳曰)
(蔡邕云天子車駕所至民臣以為僥倖故曰幸至德二載九月復京師左僕射裴冕告太清宫郊廟十一月作)
(九廟神主告享於長樂殿乾元元年四月辛亥祔神主於太廟甲寅朝享於太廟有事於南郊故云)雜種
雖(一作難)高壘(洙曰漢書羌胡雜種類不一也高壘言壁壘尚高深也)長驅甚建瓴
(洙曰高祖紀若高屋之上建瓴水言其勢順而易為力也)焚香淑景殿(鄭曰長安志殿在西内絳)
(綵院西)漲水望雲亭法駕初還日羣公若會星(洙曰言帝初收復還)
(宫日百官之輳於朝者若聚星焉)補注(希曰梅福傳當戶牖之法坐師古曰正坐也猶言法宫法駕西)
(都賦亦云乘鸞輿備法駕律歷志注孟康曰太初上元甲子夜半朔日冬至時七曜皆會聚斗牽牛分度)宫
臣仍點染(洙曰宫臣謂薛受司議也屬東宫趙曰點染零文字也)柱史正零丁(洙曰)
(畢受御史老𣆀為柱下史點染零貌丁言未盡其才也趙曰零丁介獨)宫忝趨栖鳳朝回歎
(一作欲)聚螢(車胤聚螢)喚人看騕褭不嫁惜娉婷(洙曰張易之出塞行騕褭)
(青綠騎娉婷紅粉粧趙曰言二公初不自炫鬻以駿馬佳人為喻師曰凡此皆甫自喻不見用於世也)掘
劍知埋獄提刀見發硎(洙曰劍埋於豐城獄張華夜見其氣在斗牛間使人掘之庖丁)
(解牛十九年而刀刃若新發硎鄭曰硎音刑砥石梅曰此二句喻薛畢二子幾年埋沒今始奮發始見遇事剸)
(裁也)侏儒應共飽(洙曰東方朔傳方待詔公車俸禄薄未得省見久之朔紿侏儒曰上以若曹無)
(益於縣官欲盡殺若曺侏儒大恐啼泣朔教曰上即過叩頭請罪居有頃聞上過侏儒皆號泣頓首上問何為)
(對曰東方朔言上欲盡誅臣等上知朔多端召問朔何恐侏儒為對曰臣朔生亦言死亦言侏儒長三尺餘俸)
(一囊粟錢二百四十臣朔長九尺餘亦俸一囊粟錢二百四十侏儒飽欲死臣朔饑欲死臣言可用幸異其禮)
(不用罷之無令但索長安米上大笑因使待詔金馬門遂稍稍得進用焉趙曰以言二公猶未甚顯拔與侏儒)
(共飽耳)漁父忌偏醒(洙曰屈原既放行吟澤畔顔色憔悴漁父問曰子非三閭大夫耶何故至)
(此屈原曰衆人皆醉惟我獨醒漁父曰何不哺其糟而啜其醨趙曰公自比屈原之放逐以漁父忌其獨醒也)
旅泊窮清渭長吟望濁涇(趙曰公在秦州而憶長安故也)羽書還似急
(洙曰以鳥羽插檄書上馳告四方故云羽書高祖曰吾以羽檄徵天下兵)烽火未全停(洙曰烽燧)
(也未全停尚有餘烽也)師老資殘宼戎生及近坰忠臣辭憤激烈
士涕飄零上將盈邊鄙元勲溢鼎銘(洙曰銘功鍾鼎也)仰思調
玉燭誰定握青萍(洙曰爾雅曰四時調謂之玉燭玉燭調猶爕理也青萍劍名也陳孔章答)
(東阿王牋君侯體高俗之才秉青萍干將之噐拂鍾無聲應機立斷)隴俗輕鸚鵡(洙曰鸚鵡賦命)
(虞人於壠坻閉以雕籠剪其羽翅趙曰公自况也)原情類鶺鴒(洙曰詩鶺鴒在原兄弟急難趙)
(曰指與二公如兄弟之急難也)秋風動關塞高卧想儀形
寄彭州高三十五使君適虢州岑二十七長史參
三十韻(乾元二年作)
補注(鶴曰新舊史皆以適由太子少詹事出為蜀州刺史遷彭州而考公前後詩則有不然者以適)
(如史云先刺蜀而移彭則何為乾元二年公在秦而州有此詩題云寄高彭州又有彭門劔閤外之句)
(適贈杜拾遺詩云傳道招提客又具官云蜀州刺史高適又有追酬高蜀州人日見寄詩而適詩云人日)
(題詩寄草堂盖招提客指公上元元年方到成都時居浣花寺而是年人日未有草堂當是二年寄之以)
(此三詩論則是先刺彭而後移蜀然公有因崔五侍御寄高彭州詩又云百年巳過半則公上元二年後)
(五十一歲所作也何為適又却在彭是可疑者嘗考二史適以至德二載二月永王敗後為李輔國數短)
(於上前左授少詹事則下除當在是年之夏而公有寄高詹事詩云安穏高詹事干戈久索居謂其索居)
(之久則詩是乾元二年作是時未出為刺史也史又云乾元二年五月貶李峴為蜀州刺史而此詩亦是)
(年秋作既題云寄高彭州又中不言刺蜀苐云諸侯非棄擲則是初得刺彭無疑柳芳歷亦云適乾元初)
(刺彭州盖史誤其先後耳當以詩為是其寄高彭州一絶云秋至轉饑寒與此詩云今我獨凄涼意亦同)
(又俱是秋作殆與此詩作時相去不遠正不必以百年過半為在上元二年後疑之凡近五十者皆可謂百)
(年過半也如乾元元年作立秋後題詩是時公年方四十七亦云惆悵年半百)
故(一作古)人何寂寞今我獨凄凉老去才難盡秋来興甚
長(洙曰潘安仁有秋興賦)補注(希曰晉鍾毓歎魏舒曰吾之不足以盡卿才云云又江淹任昉人皆)
(謂之才盡)物情尤可見(師曰目有所見則心有所感故云云)詞客未能忘(洙曰詞客)
(謂高岑也俱以詩名世)海内知名士雲端各異方(洙曰彭在蜀虢在山南)高
岑殊緩步沈鮑得同行(洙曰沈休文鮑明遠言高岑可與沈謝並驅也)意惬關
飛動篇終接混茫(趙曰以言二子之詩其妙如此沈佺期祭文思合飛動才冠卿雲)舉
天悲富駱(洙曰富嘉謨為文皆以經典為本時人欽慕文體為之一變駱賓王嘗作帝京篇當時以)
(為絶唱)近代惜盧王(洙曰盧照隣王勃也照隣為鄧王典籖王重其文待以相如勃六歲能文)
(與兄勔助才相類人謂之王氏三珠樹悲惜各以才不容於世故也)似爾官仍貴前賢命
可傷(傷上四人)諸侯非棄擲半刺巳翺翔(洙曰刺史古之諸侯庾亮與郭游書)
(曰别駕與刺史同流王化於萬里任居刺史之半安可非其人趙曰諸侯以言高適為刺史半刺以言參為長)
(史)詩好幾時見書成無使將(趙曰言公在秦州欲寄書於二公也)男兒行
處是客子鬭身強羇旅推賢聖(洙曰孔孟皆羇旅趙曰公自言孔孟皆如此不)
(獨我也)沉綿抵咎殃三年猶瘧疾一鬼不銷亡(趙曰公言其病之沉)
(綿也世言瘧鬼故云)隔日搜脂髓增寒抱雪霜(洙曰此言瘧之狀也)徒然潛
隙地有靦屢鮮粧(洙曰俗言辟瘧鬼必伏於幽隙之地不爾即盡易容貌鄭曰靦說文面見)
(也)何太龍鍾極(蒼舒曰抱廣韻龍鍾竹名世言龍鍾取此義謂其年老如竹之枝葉搖曳不能)
(自禁持也)於今出處妨(趙曰言病而妨出入)無錢居帝里盡室在邊疆
(洙曰寓同谷也)劉表雖遺恨龐公至死藏(趙曰後漢龐公居峴山之南未嘗入城府)
(荆州刺史劉表數延請不能屈竟隠於鹿門山不反)心微傍魚鳥(魯曰嵇康游山觀魚鳥而心甚)
(樂之)肉瘦怯豺狼(洙曰豺狼類貪暴者)隴草蕭蕭白洮雲片片黃彭
門劔閤外(洙曰劍閤劔關也在蜀定功曰後漢郡國志湔氏道注蜀王本紀曰縣前有兩石對如關)
(號曰關門)虢略鼎湖傍(洙曰虢有朔城乃鼎湖也夢符曰按史記黃帝採首山之銅鑄鼎於荆山)
(下鼎成乘龍而昇天號鼎湖此近虢略未知孰是)荆玉簮頭冷(趙曰荆山之玉也為岑君而言)
巴牋染翰光(洙曰荆玉出虢巴牋蜀牋也趙曰為高君而言)烏麻蒸續曬丹橘
露應嘗豈異神仙宅俱兼山水鄉竹齋燒藥竈花嶼讀
書牀更得清新否遙知對屬忙(洙曰言吟詩也趙曰言二子才思清新也)舊
官寧改漢淳俗本歸唐(師曰虢本晉地詩晉國風曰此晉也而謂之唐本其風俗憂思)
(深遠乃有堯之遺風焉故云云)濟世宜公等補注(希曰房元齡傳太宗曰守文之難與公等)
(成之)安貧亦士常(趙曰安貧公自言也)蚩尤終戮辱胡羯漫猖狂(洙曰)
(史記蚩尤最為暴黃帝能伐之胡羯安史也)會待祅氛静論文暫裹粮(師曰甫欲)
(寇平裹粮就高岑共論文章也故有末句)
寄岳州賈司馬六丈巴州嚴八使君兩閤老五十
韻(乾元二年作)
補注(鶴曰詩云隴外翻投跡當是乾元二年秦州作按史賈至由中書舍人出慰安蒲州)
(坐小法貶岳州司馬寶應初召復故官然乾元二年九節度師潰時至自汝州奔襄鄧公又有)
(送賈閤老出汝州詩則是由中舍出汝州史赴失書當是自汝貶岳州司馬也嚴武至德初)
(肅宗行在房琯薦為給事中收長安拜京兆少尹坐琯事貶巴州刺史則乾元初在巴州矣)
衡岳啼猿裏巴州鳥道邊(洙曰言州居山之險絶處也李白云西當太白有鳥道道)
(徑微窄只能容鳥過而已趙曰南中八志曰交趾郡治龍編縣自古興馬道四百里以其險絶獸猶無蹊人所)
(莫由特上有飛鳥之道耳)故人俱不利(一作别)謫宦兩悠然開闢乾坤
正(趙曰言收復二京矣)榮枯雨露偏(洙曰言澤不均也趙曰言二子不得受聖恩而謫去也)
長沙才子遠釣瀨客星懸(洙曰漢賈誼洛陽才子也黜為長沙王傳嚴子陵釣瀨光)
(武徵之太史奏客星犯於帝座謂嚴使君也)憶昨趨行殿(洙曰天子行幸所止曰行殿)補
注(希曰漢文帝紀應劭舊典天子行幸所至必先遣静室令先遣按行清静殿中)殷憂捧御筵
(彦輔曰言自賊中赴鳳翔)討胡愁李廣奉使待張騫(趙曰討強胡未捷則愁李廣使)
(之未還則待張騫)無復雲臺仗虛修水戰船(洙曰漢武作昆明池以習水戰中有)
(戈船樓船百艘上建樓櫓趙曰言行宫草創不復嚴整法仗也便言哀江南賦猶有雲臺之仗)蒼茫城
七十(洙曰酈食其憑軾下齊七十餘城)流落劒三千(洙曰莊子說劒昔趙文王喜劒劍士)
(来門而客三千餘人日夜相擊於前)畫角吹(一作歌)秦晉(洙曰一作塞春秋時秦晉通烟又為)
(敵國)旄頭俯澗瀍(洙曰澗瀍二水也在伊洛間趙曰此言安史前漢天文志昴為旄頭胡星也)
小儒輕董卓(洙曰董卓廢立凶暴無道忍性矯情擢用羣士以尚書韓馥等為刺史馥等到官與)
(袁紹之徒十餘人各興義兵同盟討卓)有識笑苻堅(洙曰苻堅違衆伐晉遂至破敗撫畜鮮卑)
(苻融諫之不聽後為鮮卑所亡故為有識者所笑趙曰小儒有識公自謂也董卓苻堅指安史也)浪作
禽填海(洙曰山海經曰發鳩之山有鳥名精衛本赤帝之女嬉遊於東海溺而死不返化為精衛常取)
(西山木石以填東海江淹詩精衛銜木石誰能測幽微)那將血射天(洙曰商本紀帝乙無道為)
(偶人謂之天神與之博令人為行天神不勝乃僇辱之為革嚢盛血仰而射之命曰射天趙曰皆言安史之不)
(知量也)萬方思助順(助順助天子也)一鼓氣無前(晏曰言得衆助故所向必破左)
(傳曹劌曰夫戰勇氣也一鼓作氣再而衰三而竭)隂𣪚陳倉北晴熏太白巔(洙曰)
(陳倉郡陳寶雞在焉北近長安池太白山名)亂麻屍積衛(洙曰武五子贊秦始王即位三十九)
(年内平六國外攘四夷死人如亂麻衛地河北湘衛之間也)破竹勢臨燕(洙曰杜預傳今兵威)
(巳震勢如破竹數節之後迎刃而解燕地范陽禄山巢穴也)法駕還雙闕(洙曰天子還京也西)
(都賦乘鸞輿備法駕)王師下八川(見八水𣪚風濤注)此時霑奉引(趙曰公為拾遺)
(掌供奉故云)佳氣拂周旋(洙曰光武紀論曰氣佳哉鬱鬱葱葱)貔虎開金匣(洙曰)
(書如虎如貔)麒麟受玉鞭(洙曰京州記咸寧二年發張駿陵得鞭飾以珊瑚趙曰麒麟以言御)
(馬按蘇鴞杜陽編代宗嘗賜郭子儀九花虬馬并紫玉鞭轡)侍臣諳入仗廐馬解登
仙(趙曰法仗復備皆侍臣所舊諳入者矣時可曰淮南子乘黃獸名龍翼馬身黃帝乘之而仙)花動
朱樓雪城凝碧樹煙(洙曰江淹詩碧樹露阡阡生烟紛漠漠顔延年詩空城凝寒雲)衣
冠心慘愴故老淚潺湲(洙曰九辯倚結軫太息涕潺湲沾軾九歌横流淚兮潺湲)哭
廟悲風急(見及夫哭廟後注)朝正霽景鮮(朝正元日朝會)月分梁漢米
(洙曰梁漢間所出者米月分廪給也)春得水衡錢(洙曰宣帝本始二年春以水衡為平陵徙民起)
(第宅應劭曰水衡與少府皆天子私藏耳縣官公作當仰給司農今出水衡錢言宣帝即位為異政也晉灼曰)
(食貨志初大司農管鹽鐡官布多故置水衡欲以主鹽鐵及楊可告緡上林則物衆乃令水衡主上林上林三)
(官主鐵錢也)内蕊繁於纈(魯曰内蕊宫花也鄭曰纈文繒也)宫花軟勝綿恩
榮同拜手出入(一作處)最隨肩(洙曰書臯陶曰拜手稽首禮五年以長則肩隨之)
晩著華堂醉寒重繡被眠轡齊兼秉燭(趙曰言並轡而行也)書枉
滿懷牋(趙曰言在禁掖時往来書尺也)每覺昇元輔深期列大賢(趙曰言二)
(公之才噐可為宰輔也)秉鈞方咫尺(洙曰詩節南山秉國之鈞左傳不違顔咫尺)鎩翮
再聯翩(洙曰顔延年鸞翮有時鎩注鎩殘也謝靈運聯翩何窮也趙曰言為宰執不遠而乃謫去如鳥)
(之聯翩也無巳曰淮南子飛鳥鎩羽許慎注鎩殘羽)禁掖朋從改(一作換)微班性命
全青蒲甘受(一作就)戮(洙曰漢元帝疾史丹以親密侍疾候上寢直入卧内頓首伏青蒲誅)
(趙曰公以拾遺為軄故使青蒲事)白髮竟誰憐(洙曰左太冲馮唐豈不偉白首不見招)弟
子貧原憲諸生老服虔(趙曰公自比原憲服虔也公本傳云入太學受業有雅才以其)
(入學之故故云諸生老服虔爾)師資謙未達鄉黨敬何先舊好腸堪斷
(洙曰謝靈運楚人心昔絶越客腸今斷鮑明遠行子心腸斷)新愁眼欲穿(逸曰穿破也趙曰公)
(懷二公也)翠乾危棧竹(鄭曰棧棚也)紅膩小湖(一作池)蓮賈筆論孤
憤(洙曰屬賈司馬)嚴君賦幾篇(逸曰屬嚴使君)定知深意苦莫使衆人
傳貝錦無停織(洙曰詩萋兮菲兮成是貝錦趙曰貝錦以喻讒也)朱絲有斷絃
(洙曰鮑昭直如朱絲繩趙曰歎二子無知音而戒之也)浦鷗防碎首霜鶻不空拳
(趙曰兩句通意謂二子如浦鷗言官如霜鶻既不空拳期於必中則鷗當有碎首之防矣其戒之至也)地
僻昏炎瘴(趙曰言岳州近南為有瘴)山稠隘石泉(言巴山在亂山間也)且將棋
度日應用酒為年典郡終微眇(嚴使君也)治中實棄捐(洙曰賈司)
(馬也晉職官志州置别駕治中從事趙曰治平聲二公在禁掖而出斯為微眇棄捐矣)安排求傲
吏(洙曰謝靈運居常以待終處順故安排定功曰莊子嘗為漆園吏楚威王聘之欲以為丞相謂使者曰亟)
(去無汚我故曰傲吏)比興展歸田(洙曰陶淵明田園將蕪胡不歸)去去才難得(洙曰)
(語才難不其然乎趙曰古詩去去復去去)蒼蒼理又玄(洙曰蒼蒼天也言天理元妙莊子天之蒼)
(蒼其正色耶趙曰謂天理難喻也老子曰玄之又玄)古人稱逝矣(洙曰漢高紀吾亦從此逝矣)
吾道卜終焉(洙曰終窮也吾道窮於此乎)隴外翻投迹漁陽復控弦
(趙曰言安慶緒復熾也)笑為妻子累甘與歲時遷親故行稀少(洙曰)
(時亂而離𣪚故親故稀少)兵戈動接聯(洙曰接迹聯屬也充斥也)他鄉饒夢寐失
侣自迍邅多病加淹泊長吟阻静便如公盡雄俊志在
必騰騫(洙曰一云公如盡憂患何事有陶甄趙曰言二公不久將復用也)
寄張十二山人彪三十韻(乾元二年作)
補注(鶴曰詩云流轉依邊徼逢迎念席珍當是乾元二年秦州作唐隠居者多稱山人如)
(稱李泌曰衣白者山人是也自後如稱南山人水北山人少室山人之類皆是)
獨卧嵩陽(一作雲)客三違潁水春艱難隨老母慘澹向時
人(師曰時彪避禄山隠居嵩陽凡三年矣故云三違違别也)補注(鶴曰嵩陽為河南屬邑彪盖邑人也)
(以禄山天寶十四載陷東京故攜母避亂所以有艱難隨老母慘淡向時人之句自天寶十五載春至乾元二)
(年秋為三違春矣河南大川曰汝曰潁故云潁水)謝氏尋山屐(洙曰宋謝靈運好登山陟嶺必)
(造幽峻常著木屐上山去前齒下山則去後齒)陶公漉酒巾(洙曰陶潛在家酒熟取頭上葛巾漉)
(酒畢還復著之)羣兇彌宇宙此物在風塵(黃曰此物指彪也)歴下辭姜
被(趙曰後漢姜肱有兄弟四人居貧作一布被而共之)關西得孟鄰(洙曰見荒蕪孟母鄰注)
早通交契密晩接道流新静者心多妙先生藝絶倫草
書何太古(一云應甚苦)詩興不無神(洙曰公詩云下筆如有神)曹植休前
輩(洙曰曹植能詩休言為張所掩)張芝更後身(洙曰言山人草書若張芝再生)數篇吟
可老一字買堪貧將恐曾防宼深潛託所親寧聞倚門
夕(洙曰薛包事母至孝凡出入必有時未嘗違也至期母必倚門望之包必至矣)盡力潔飡晨
(洙曰東廣微補亡南陔詩馨爾夕膳潔爾晨飡)疎懶為名誤(彦輔曰嵇康書信復疎懶筋駑肉緩)
驅馳喪我真索居猶寂寞(洙曰禮離羣索居猶一作尤)相遇益愁辛
(洙曰江淹嵇中𣪚詩鐘鼓或愁辛)流轉依邊徼(洙曰邊徼邊境也)逢迎念席珍
(洙曰儒行席上之珍以待聘)時来故舊少亂後別離頻世祖修高廟
(洙曰後漢祭祀志光武建武二年正月立高廟於洛陽四時祫祀高帝為太祖一歲五祀)文公賞從
臣(洙曰僖二十四年晉侯賞從亡者介之推不言禄禄亦弗及)商山猶入楚(洙曰見羽翼懷)
(商老注)渭水不離(一作知)秦(洙曰見欲問桃花宿注趙曰源本指言桃源也)存想青
龍秘(洙曰青龍道家存想之術)騎行白鹿馴(洙曰周義真入龍矯山見羡門子乘白鹿而行)
耕巖非谷口(洙曰揚子谷口鄭子真耕於巖石之下)結草即河濱(洙曰河上公不)
(知姓結草河濱讀老子漢景帝親問道以素書授帝云云)肘後符應騐(洙曰葛洪有肘後方數卷)
囊中藥未陳旅懷殊不惬良覿𦕈無因(洙曰謝靈運詩引領冀長覿)
自古皆悲恨浮生有屈伸此邦今(一作全)尚武(洙曰方以武濟於時)
何處且依仁(洙曰語依於仁)鼓角凌天籟(洙曰莊子女不聞天籟乎)關山倚
月輪(洙曰古今注有月重輪)官場羅鎮磧賊火近洮岷(趙曰言官之戰場也)
(言四鎮皆置官場收賦斂以供軍也洙曰洮岷地名屬隴右孫曰言吐番入寇乎此)補注(鶴曰磧巳詳見)
(上注鎮如北庭大都護府有神山鎮又有大漢小磧安西大都護府有胡弩固城等鎮是也洮岷謂洮州岷州)
(皆去秦不遠)蕭瑟論兵地蒼茫鬭將辰大軍多處所餘孽尚
紛綸高興知籠鳥(彦輔曰潘岳秋興賦猶池魚籠鳥而有江湖山藪之思)斯文起
(一作豈)獲麟(洙曰孔子西狩獲麟師曰張之高興視如籠鳥之局促其文不遇如孔子傷麟出非其時)
(也)窮秋正搖落迴首望松(一作湘)筠(洙曰松筠有歲寒之操)
寄李十二白二十韻(乾元二年作)
補注(鶴曰按白至德元載坐繫潯陽獄至德二載以宋若思將兵赴河南道過潯陽釋囚)
(辟為參謀乾元元年長流夜郎而此詩云五嶺炎蒸地三危放逐臣則是在長流之後從舊次)
(當在乾元二年秦州作)
昔年有狂客號爾謫仙人筆落驚風雨詩成泣鬼神(洙曰)
(賀知章會嵇人自號四明狂客見白文章乃歎曰子謫仙人也驚一作聞驚風雨言敏速泣感鬼神蘇曰李白)
(墓銘云公在長安時秘書賀知章吟公烏栖曲云此詩可以哭鬼神)補注(希曰李白憶賀監詩序曰太子)
(賓客賀分於紫極宫一見呼余為謫仙人因解金龜換酒為樂蒼頡作字鬼神夜哭)聲名從此大
汩沒一朝伸(洙曰按史言知章言白玄宗召見金鑾殿奏頌一篇賜食帝為調羹名供奉翰林)
文彩承殊渥流傳必絶倫(洙曰帝嘗召白為樂白巳醉援筆成文婉麗精巧無留思)
(帝愛其才數宴見)龍舟移棹晩(趙曰玄宗泛白蓮池觀既合召白作字時白被酒命高力士扶)
(登舟)獸錦奪袍新(洙曰白外傳云白作樂章賜錦袍)白日来深殿青雲滿
後塵乞歸優詔許(洙曰白為高力士所譛自知不為親近所容懇求還山帝賜金放還)遇
我宿(一作夙)心親(趙曰公詩集中屢與白詩交情可見矣)未負(一作遂)幽棲志
兼全寵辱身劇談憐野逸嗜酒見天真(洙曰嗜好也揚雄家貧嗜酒)
醉舞梁園夜行歌泗水春才高心不展道屈善無鄰處士禰
衡俊(洙曰平原處士禰衡字正平見諸公厭禰衡註趙曰黃祖太子射賓客大會有獻鸚鵡者舉酒於衡前曰禰處)
(士今日無用娱賓願先生賦之)諸生原憲貧(洙曰見難甘原憲貧注)稻粱求未足(洙曰廣絶)
(交論分鴻鶩之稻粱)薏苡謗何頻(洙曰馬援征交趾載薏苡種還人謗之以為明珠大貝喻白之遇讒也)
五嶺炎蒸地三危放逐臣(洙曰見雲山分五嶺風壤帝三苗注)補注(希曰張耳傳南有五)
(嶺之戍師古曰西自衡山之南東窮於海一山之限耳而別標名則有五裴氏黃州記云大庾始安臨賀持陽)
(揭陽是為五嶺書注三危西裔白坐為永王璘府僚長流夜郎五嶺三危與夜郎接境故云)幾年遭
鵩鳥(洙曰賈誼作長沙王傅不得志有鵩集於舍隅遂作鵩鳥賦)獨泣向麒麟(洙曰王翰)
(古峨眉怨朝晡泣對麒麟樹樹下蒼苔日漸班趙曰孔子見麟而泣曰出非其時吾道窮矣)蘇武先
還漢(趙曰蘇武在匈奴十九年而還白比武則先還也)黃公豈事秦(趙曰黃公四晧之一)
(避秦居商山以比白之不從永王璘也)楚筵辭醴日(趙曰言白在永王璘如申公見楚王待之)
(不設醴而辭行也)梁獄上書辰(洙曰坐事下潯陽獄鄒陽於梁孝王獄中上書即出之)巳
用當時法誰將此義陳(趙曰盖言永璘王本待白之薄而白豈與謀哉當時不知察而)
(施之以法也誰將以此義陳之)老吟秋月下病起暮江濱莫怪恩波隔
乘槎與問津(洙曰博物志有居海者八月乘查而上天犯牽牛星孔子使子路問津焉趙曰言如)
(白之才器當蒙上知而恩波頓隔欲上天與問之也)
補注杜詩卷二十
