補注杜詩卷三十一宋黃希原本
黃鶴補注
宗武生日(寶應元年作)
(彦輔曰宗武小名驥子曾有詩驥子好男兒又云驥子最憐渠)補注(鶴曰梁權道從舊次)
(編在大歷元年然詩云小子何時見高秋此日生則是時宗武不在侍旁案公熟食日示宗文)
(宗武詩云松栢卭山路風花白帝城則公在䕫時宗武未嘗不隨侍而詩乃云小子何時見殆)
(非在䕫作甚明意是寶應元年秋在梓州作是時家在成都也明年秋晩公雖往閬而家在梓)
(然去家未幾相距不遠亦不應形何時見之句當是寶應元年作)
小子何時見(蘇曰王肅思男謂弟曰何時得見小子)高秋此日生自從都
邑語已伴老夫名(洙曰禮自稱曰老夫者)詩是吾家事人傳世上
情(趙曰既以詩擅名而世間愛之者多)熟精文選理(尹曰梁昭明太子賢集古人文詞詩賦為)
(文選李善嘗受文選于曹憲後遂解註文選十六卷)休覓綵衣輕(洙曰列女傳曰老萊子老養二)
(親行年七十嬰兒自娛著五色綵衣嘗因取漿水上堂跌仆因卧地為小兒啼或弄鳥鳥于親側趙曰老萊子)
(着五綵衣戲于親側此言熟精文選理所以賁望其子而綵衣之輕使之休覓也)凋瘵筵初秩
(洙曰小雅賓之初筵左右秩秩箋云筵席也秩秩肅敬也海賦為凋為瘵)欹斜坐不成流霞
分片片(夢符曰按抱朴子項曼卿修道山中升天遊紫府仙人飲流霞一杯輒不饑渴)涓滴就
徐傾(洙曰河東項曼卿好道去家三年而反曰去時有數仙人將上天離月數里而止月之旁甚寒悽愴)
(饑欲食輒飲我流霞一杯每數月不饑隋江揔為碼碯杯賦翠羽流霞之杯庾信有示内人詩定取流霞氣將)
(添承露杯趙曰抱朴子項曼自言至天上過紫府金牀几晃晃昱昱仙人以流霞飲之輒不饑渴王立之曰項)
(曼舊註又誤為曼卿故表出之)
又示宗武(寶應元年作)
補注(鶴曰按公至德元載遣興詩云驥子好男兒前年學語時則宗武在至德初方兩三)
(歲今詩云覓句新知律攤書解滿牀乃八九歲時事于宗武生日詩後題云又示可知非大歷)
(元年作亦明至德元載至此十年宗武度方十歲故以十五男兒志期之若如梁編在大歷元)
(年則誠十五歲矣才能知律攤書豈公之子也故以同上篇為寶應元年作)
覓句新知律攤書解滿牀(蘇曰嵇紹新知覓句稍知音律王渾阿戎年小漸解滿牀)
(攤書時問難字可喜)試吟青玉案(洙曰張平子四愁詩美人贈我錦繡段何以報之青玉案)莫
帶紫羅囊(洙曰晉謝玄少好佩紫羅香囊叔父安患之而不欲傷其意因戲賭取焚之于此遂止)
暇日從時飲(洙曰王仲宣登樓賦聊假日以銷憂師曰假乃休假非假借之假)明年共
我長(蘇曰嵇康顧子紹曰阿紹明年共我長矣召甚喜爾成人)應須飽經術已似愛
文章十五男兒志(洙曰論語吾十有五而志于學)三千弟子行曾參與
游夏達者得升堂(洙曰孔子世家孔子以詩書禮樂教弟子盖三千焉身通六藝者七十有)
(二人論語文學子游子夏又曰由也升堂矣)
夜(大歷元年作)
(洙曰一云秋夜客舍)補注(鶴曰詩云疎燈獨照孤帆宿新月猶懸雙杵鳴南菊再逢人卧)
(病北書不至鴈無情當是大歷元年䕫州作盖公以永泰元年秋至雲安明年春遷居䕫州故)
(云南菊再逄是時公&KR0712;舟岸下故又云孤帆宿也)
露下天高秋水清(洙曰江淹别賦露下地而騰文宋玉九辯泬㵳兮天高而氣清寂寥兮收)
(潦而水清)空山獨夜旅魂驚(定功曰王仲宣七哀詩獨夜不能寐)疎燈自照孤
帆宿新月猶懸雙杵鳴(蘇曰李陵詩雙杵聲未斷新月懸東陽)南菊(洙曰一作)
(國)再逢人卧病北書不至鴈無情(洙曰范彦龍寄書雲間鴈為我西北飛)
步蟾(洙曰一作簷)倚杖看牛斗(趙曰當以步簷為正上林賦云步櫩周流李善註曰步櫚)
(步廊也)銀漢遙應接鳳城(趙曰鳳城言長安也)
上白帝城(大歷元年作)
(彦輔曰華陽國志先主征吳于夷道還薨于巴東治魚復縣公孫述更名白帝章武中改曰永)
(安先主章武元年屯白帝城遂為重鎮後主建興十五年中吳將全琮來攻不尅)補注
(鶴曰此詩言城峻樓高又見工而思夏因風而憶襄王當是大歷元年初至䕫時作所以又賦)
(上白帝城二首云一上一回新)
城峻隨天壁(師曰天壁乃西方室壁之星言城之高與天壁相随)樓高更女牆(洙曰)
(庾信泛江詩春江下白帝畫舸向黃牛錦纜回沙磧蘭橈避荻洲濕花隨水泛空巢逐樹流岸渚多喬木山城)
(是迥樓徐敬業登琅琊城云登陴起霞望註女墻也孝祥曰崔豹古今註女牆城上小牆也亦名睥睨言於牆)
(上睥睨人也)江流思夏后(洙曰禹貢岷山導江束別為沱左傳劉子見河洛思禹功)風至
憶襄王(洙曰宋玉風賦楚襄王遊于蘭臺之宫宋玉景差侍有風䬃然而至王乃披襟而當之曰快哉)
(此風)老去聞悲角人扶報夕陽公孫初恃險躍馬意何長
(洙曰左太冲蜀都賦臨谷為塞因山為障峻阻塍埒長城豁險吞若巨防一人守隘萬夫莫向公孫躍馬而稱)
(帝劉宗下輦而自王後漢公孫述字子陽使人詐稱漢使者假述輔漢將軍蜀郡太守述恃其地險衆附自立)
(為蜀王都成都蜀地肥饒兵力精強遠方士庶多歸之遂立為天子號成家)
宿江邊閣(大歷元年作)
補注(鶴曰詩云鸛鶴追飛盡豺狼得食喧指崔旰輩羣起也當是大歷元年作故又云不)
(眠憂戰伐無力正乾坤)
瞑色延山徑(洙曰謝靈運詩林壑斂瞑色)高齋次水門薄雲巗際宿
孤月浪中翻(韓曰何遜入西塞示南府同僚詩薄雲天際出初月波中上)鸛鶴追飛
盡豺狼得食喧不眠憂戰伐無力正乾坤補注(鶴曰鸛鶴以喻)
(軍士豺狼以喻寇盜是時蜀有崔旰之亂河南又有周智光之亂而吐蕃回紇又相繼入寇故云)
别崔潩因寄薛據孟雲卿(大歷元年作)
(鄭曰潩夷記切)補注(鶴曰一本自注云内弟赴湖南幕職詩云荆州遇薛孟當是大歷元)
(年在䕫州作故又云夙夜聽憂主飛騰急濟時)
志士惜妄動(蘇曰謝安石志士之心如石豈可妄動)知深難固辭(趙曰志士本惜)
(妄動而受知之深則難固辭此以言潩赴幕職于湖南也)如何久磨礪但取不磷緇
(洙曰語不曰堅乎磨而不磷不曰白乎涅而不緇喻君子雖在濁亂不能汙也趙曰言不可以久磨礱淬礪便)
(以為利所貴尚者取磨不磷涅不緇而巳)夙夜聽憂主飛騰急濟時荆州遇
薛孟為報欲論詩(蘇曰阮瞻行程劇曰煩子寄語友人欲與子共竹林諸公論詩耳)
武侯廟(大歷元年作)
(彦輔曰成都記云諸葛公廟在先主廟故宅城西復立素像先主廟西院即武侯廟前有雙大)
(栢古峭可愛内有裴令公所著碑柳僕射書相國段公古栢文)補注(鶴曰詩云空山草木)
(長當是指䕫州廟後有上卿翁請修武侯廟遺像缺落時崔卿權䕫州今詩又云遺廟丹青落)
(與上卿翁詩合舊註恐非當在大歷元年作)
遺廟丹青落空山草木長補注(希曰孟夏草木長)猶聞辭後主
不復卧南陽(洙曰蜀志諸葛亮傳亮躬耕隴畆好為梁父吟漢晉春秋曰亮家于南陽之鄧縣在)
(襄陽城二十里號曰隆中徐庶謂先主曰諸葛孔明卧龍也將軍豈見之乎先主病勑後主曰汝與丞相從事)
(事之如父建興元年封亮武鄉侯五年率諸軍北駐漢中臨發上表辭卒于軍魏將軍鍾會至漢川祭亮之廟)
(令軍士不得于亮墓所左右芻牧樵採)
八陣圖(大歷元年作)
(彦輔曰亮推演兵法作八陣圖咸得其要桓温傳初諸葛亮造八陣圖于魚復平沙之上疊石)
(為八行相去二丈温見之謂此常山蛇勢也文武皆莫能識之昱曰陣勢八天地風雲飛龍翔)
(鳥虎翼蛇蟠二革二金為天三革三金為地二革三金為風三革二金為雲四革三金為龍三)
(革四金為虎四革五金為鳥五革四金為蛇)補注(鶴曰寰宇記八陣圖在新都縣北三)
(十里李膺益州記云稚子闕北五里武侯八陣圖土城四門中起六十四魁八八為行魁方一)
(丈高三尺又云在䕫州奉節縣西七里聚細石為之各高五尺廣十圍歴然碁布縱横相當中)
(間相去九尺正中開南北巷悉廣五尺几六十四聚此詩當是大歷元年公初至䕫州作梁權)
(道編亦然)
功蓋三分國(洙曰三分謂魏吳蜀也)名成八陣圖江流石不轉(余曰)
(按永嘉薛氏云武侯之圖可見者三一在沔陽之高灘平舊壘一在廣都之八陣鄉一在魚復永安宫南江)
(水上在高平者自酈道元巳言傾禠難識在廣都者隆土為基魁以江石四門二首六十四魁八八成行兩陣)
(俱立陣周四百七十二步其魁百有二十在魚復者因江為勢積石憑流前蔽壁門後依却月縱横皆八魁間)
(二丈偃月内面九六鱗差廣都舊無聞焉惟見于李膺益州記其言魁行皆八財舉其半趙抃成都記稱耆老)
(之說之為江石兵數魁應六十四卦則知兩陣二首之意以體乾坤門戸法象之所由生也然其陣居平地束)
(于門壁營陣之法具而竒正之道藴魚復陣于江路因水成形七八以為經九六以為緯體方於八陣形圓於)
(却月壁門可以觀營陣之制却月可以識竒正之變故雖長江東注夏流湍駛轟雷犇馬不足以擬其勢回山)
(卷石不足以言其怒峩峩八陣實激其衝子石奉如灘沙攸積而歴年千數未嘗回撓隐若敵國屹然長城故)
(桓温以為常山之蛇杜甫偉其江流而不轉也)遺恨失吞吳(洙曰習鑿齒曰曹操暫自矜伐而天)
(下三分蘇曰僕嘗夢見人云是杜子美謂僕世人多誤會吾八陣圖詩以謂先主武侯恨不能滅吳非也我意)
(本謂吳蜀唇齒不當相圖晉所以能取蜀者以蜀有吞吳之意以此為恨耳此說甚長然子美死近四百年而)
(猶不忘詩區區自别其意此真書生習氣也師曰劉禹錫嘉話錄䕫州西市俯臨江沙石下有諸葛八陣圖聚)
(石分布宛然尚存峽水大時三蜀雪消之際傾湧滉瀁可勝道哉大木十圍枯槎百丈隨波而下與水岸齊人)
(奔上山則聚石為堆者斷可知也及乎水落川平萬物皆失故態諸葛亮小石之堆標聚行列依然如是者近)
(六百年迨今不動然天下三分如鼎足峙立蜀之所以不存者其遺恨失在吞吳而巳使不吞吳則魏豈能合)
(并哉)
奉送韋中丞之晉赴湖南(大歷二年作)
補注(鶴曰舊史大歷四月二月以湖南都團練觀察使韋之晉為潭州刺史則此詩送韋)
(為衡州刺史而作也詩云峽内憶行春韋嘗在峽内作守故云後進大夫卒于潭州故有哭韋)
(大夫詩此詩又云王室仍多故乃指吐蕃大歷二年又入寇京師戒嚴詩盖作于其年)
寵渥徵黃漸(洙曰前漢循吏傳黃霸為潁川太守戶口歲增治為天下第一徵守京兆尹)權
宜借寇頻(洙曰見河内猶宜借寇恂注)湖南安背水(洙曰韓信破隨反背水陣)峽
内憶行春(洙曰後漢鄭弘傳太守行春任彦升詩涿令行春返冠盖溢山坻謝夷吾傳行春乘柴車)
王室仍多故蒼生倚大臣(蘇曰晁錯云天下蒼生全倚大臣安養鼎鼐調羹手不可)
(容易錯動)還將徐孺榻處處待高人(洙曰陳蕃為徐稚下榻)
謁先主廟(大歷元年作)
(洙曰成都記曰先主廟府南八里惠陵東七十步齊高帝夢益州有天子鹵簿詔刺史博覃修)
(立而卑小後至長沙王鍾改更構及四面壇屋置守墓戶五百)補注(鶴曰先主廟雖在成)
(都而䕫亦有之盖先主嘗為吳將所破步歸魚復又卒于䕫州永安宫所以亦有廟此詩云錦)
(江元過楚亦以䕫居南楚先主國于成都而廟于䕫猶錦江之過楚也竹送清溪月溪乃指豐)
(溪永安宫在豐溪之側當是大歷元年作)
慘澹風雲會乘時各有人(洙曰古詩靄靄風雲會佳人一何繁劉植說李軼書以龍)
(虎之姿遭風雲之時中興二十八將論曰咸能感會風雲奮其智勇)補注(希曰世說戴道壹道人善為辭)
(嘗途中逢雪人問其狀先集其慘澹又陸機江籬曰蒙被風雲會易時乘六龍以御天光武論乘時龍以御天)
力侔分社稷志屈偃經綸(洙曰屯君子以經綸趙曰言劉葛之志屈而不得伸所以)
(偃仆經綸之業也)復漢留長策中原仗老臣(洙曰復漢謂欲興劉氏也老臣孔明)
(也蜀志建安二十五年魏文帝稱尊號改元曰本初或傳聞漢帝見害先主乃發喪制服譙周等上言曰大王)
(襲先帝軌跡亦興于漢中又大王出自孝景皇帝中山靖王之胄宜即帝位趙曰先主欲興劉氏而稱漢其所)
(留之長策與後主也所留長策者欲取中原仗諸葛老臣耳)雜耕心未已(洙曰後主建興十二)
(年春亮悉大衆由斜谷出以流馬運據武功五丈原與司馬宣王對于渭南每患糧不繼使已志不伸是以分)
(兵屯田為久駐之基耕者雜于渭濱居民之間百姓安堵軍無私焉)歐血事酸辛(歐於口切洙曰)
(亮與宣王相持百餘日其年八月亮疾病卒于軍時年五十四魏書亮糧盡勢窮憂恚歐血一夕燒營遁走入)
(谷道發病卒漢晉春秋曰亮卒于郭氏塢裴松之以為亮在渭濱魏人躡跡勝負之形未可測量而云歐血盖)
(因亮巳亡而自誇大也夫以孔明之略豈為仲達歐血乎及至劉琨喪師與晉元帝箋亦云亮軍敗歐血此則)
(引虛記以為言也其云入谷而卒緣蜀人入谷發喪故)覇氣西南歇(洙曰晉陽秋曰有星赤而)
(芒角自東北南流投于亮營三投再還往大還小俄而亮卒譙周云西南上有黃氣趙曰譙周等初勸進曰覇)
(氣願大王應天順民今葛亮已死中原莫圖則覇氣所以歇也)雄圖歴數屯錦江元過
楚劍閣復通秦(洙曰言拓地至秦楚趙曰錦江劍閣蜀國之土地過楚通秦則言本可以混一)
(而不能焉所以傷之也)舊俗存祠廟空山立(洙曰一作泣)鬼神(洙曰襄陽記曰)
(亮死所在各求為立廟朝議以禮秩不聽百姓遂因時節私祭之于道陌上)虛簷交鳥道(趙曰)
(此是䕫州先主廟廟在山中故云交鳥道鳥道則山中之險道也舊所引乃成都先主廟事地理錯亂也)補
注(鶴曰䕫州先主廟在卧龍寺故曰空山公詠懷古跡亦有翠華想像空山裏之句若是成都廟誠不應言)
(虛簷交鳥道矣)枯木半龍鱗(洙曰成都記諸葛亮廟亦在先主故宅城西復立素像先主廟西院)
(即武侯廟廟前有雙大栢古峭可愛人云諸葛手植襄陽記曰亮卒百姓私祭于道陌上言事者或以可聽立)
(廟于成都者後主不從步兵校尉習隆中書郎尚充等共上表曰臣聞周人懷召伯之德甘棠為之不伐越王)
(思范蠡之功鑄金存其像自漢興以來小善小德而圖形立廟者多矣况亮德範遐邇勲盖季世興王室之不)
(壊實斯人是頼而蒸嘗止于私門廟像問而莫立使百姓巷祭戎夷野祀非所以存德念功述追在昔者也臣)
(愚以為宜因近其墓立之沔陽使所親屬以時賜祭凡其臣故吏欲奉祠者皆限至廟所斷其私祭以崇正禮)
(于是始從)竹送清溪月(蘇曰黃綏詩云娟娟釣絲竹幾送清溪月)苔移玉座春(洙曰)
(玉座玉床也謝玄暉銅雀臺詩玉座猶寂寞况乃妾身輕)閭閻兒女換歌舞歲時新
(洙曰舊俗以四時祀十二月亦祈禱閻里中門也蘇曰葛稚川再到鄉園閭井改易兒女更換惟綠水青山少)
(不减舊耳)絶域歸舟遠荒城繫馬頻如何對搖落(洙曰宋玉曰草木搖)
(落而變衰謝玄暉拜中軍記室辭隨王牋臯壤搖落對之惆悵岐路東西或以鳴邑趙曰此句已下公言其身)
(之流落因自比而感歎也)况乃久風塵(洙曰晉揔記論悠悠風塵)孰與關張並(洙曰)
(關侯張飛傳曰初劉備襲蜀丞相掾趙戩曰劉備其不濟乎拙于用兵每戰必敗奔亡不暇何以圖人蜀雖小)
(區險固四塞獨守之國難卒用兵也徵士傳幹曰劉備寬仁冇度能得人死力諸葛達治知變正而有謀而為)
(之相關張二將勇而有義皆萬人之敵而為之將此三人者皆人傑也以備之略三傑佐之何為不濟諸葛傳)
(先主與亮情好日密關張等不悦先主解之曰孤之有孔明猶魚之有水也願諸君勿復言關張乃止趙曰此)
(盖言諸葛與關張二將之才噐孰與並乎言不可並矣)功臨耿鄧親(洙曰耿弇鄧禹後漢論云)
(寇鄧之高勲耿賈之鴻烈修可曰公評品以為鄧禹之高勲耿賈之鴻烈可親近矣)應天才不小
(洙曰應一作繼蜀志譙周等上言臣聞河圖洛書五經纖緯孔子所甄騐應自遠謹按洛書云云圖書云云臣)
(聞聖王先天而天不違後天而奉天時故應際而生與神合契願大王應天順民)得士契無鄰
(洙曰蜀志先主復領益州牧諸葛亮為股肱法正為謀主關侯張飛馬超為爪牙許靖縻竺簡雍為賓友及董)
(和黃權李嚴等本璋之所授用也吳壹費觀等又璋之婚親也彭羡又璋之所擯也劉巳者夙昔之所忌恨也)
(皆處之顯任盡其噐能有志之士無不競勸)遲暮堪帷幄(洙曰運籌帷幄之中)飄零且
釣緡(洙曰詩其釣維何維絲伊緍)向來憂國淚寂寞洒衣巾(洙曰謝靈運廬)
(陵王墓下作洒淚眺連崗蘇曰孔煒常下憂國之淚)
白鹽山(大歷元年作)
補注(鶴曰山在䕫州詩云白牓千家邑清秋萬古船當是大歷元年秋作)
卓立羣峯外蟠根積水邊他皆任厚地爾獨近高天白
牓千家邑(趙曰言縣額以白為牌耳)清秋萬估船詞人取佳句刻畫
竟誰傳(趙曰欲以佳句專詠白鹽之状雖加刻畫終難傳播所以重言于難措辭也)補注(希曰)
(周顗刻畫無鹽故公因山名白鹽而謂之)
灔澦堆(大歷元年作)
補注(鶴曰詩云干戈連解纜行止憶垂堂謂去留俱危也當是大歷元年作故云江寒出)
(水長是時崔旰之變未寧)
巨石水中央(洙曰蒹葭遠在水中央)江寒出水長沉牛答雲雨(洙曰)
(楚俗祈而獲雨必沉牛以答神貺)補注(鶴曰巨石一本作巨積沉牛二字雖見司馬相如傳注謂沉牛)
(水牛也能沉没水中與此詩意不合湯東靈湫詩亦云曾祝沉豪牛與此合當如洙說)如馬戒舟
航(洙曰世說灔澦如馬瞿塘莫下言其險絶蘇曰三巴錄灔澦如象舟船莫上灔澦如馬舟船莫下長年三)
(老常以此候之)天意存傾覆神功接混茫(洙曰莊子繕性古之人在混茫之中與一)
(世而得澹漠焉)干戈連解纜行止憶垂堂(洙曰袁盎傳千金之子坐不垂堂師古曰)
(言富人之子則自愛也垂堂謂坐堂外邊恐墮也趙曰干戈之變解纜之危二者相連可不慎乎)
瞿塘懷古(新添年大歷元作)
(鄭曰寰宇記䕫州瞿塘在州束一里)補注(鶴曰此詩當是公初見瞿塘而作故備述其險)
(又言白帝陽臺之事乃大歷元年作)
西南萬壑注勍敵兩崖開地與山根裂江從月窟來削
成當白帝(本中曰蜀魚復縣公孫述更名白帝自後為重鎮)空曲隠陽臺補注
(鶴曰寰宇記陽雲臺高一百二十步宋玉賦云遊陽雲之臺是也)䟽鑿功雖美(本中曰郭景純)
(江賦巴東之峽夏后䟽鑿)陶鈞力大哉
白帝城樓(大歷二年作)
補注(鶴曰此詩當是大歷二年歲晏作明年正月公出峽所以有夷陵春色起漸擬放扁)
(舟之句)
江度寒山閣城高絶塞樓翠屏宜晩對(洙曰天台賦博壁立之翠屏蘇)
(曰羊元居山當戸山峯竒秀每據筠牀終日笑傲或偃卧看山客至謂客曰此翠屏宜晚對爽人心目顔魯公)
(名其隠山為翠屏今人皆傳之嘗見人題詩曰萬古漸漸立翠屏昔年不枉占佳名)白谷會深遊
急急能鳴鴈輕輕不下鷗夷陵春色起漸擬放扁舟(蘇曰)
(唐劉洞庭秋來橘柚欲熟酒賤魚肥吾漸放舟傲蕩君山湘川耳)
寄杜位(大歷元年作)
(魯曰頃者輿位同在故嚴尚書幕)補注(鶴曰峽中為客恨又云寒日經簷短當是大歷)
(元年冬在雲安作是時吐蕃之亂未寧)
寒日經簷短窮猿失木悲(洙曰淮南子曰猿顛蹷而失木又晉書曰窮猿奔林豈暇)
(擇木修可曰謝鯤如失木之窮猿但自悲嘯)峽中為客恨江上憶君時天地
身何往風塵病敢辭封書兩行淚霑洒裛新詩
冬深(洙曰一云即日永泰元年作)
補注(鶴曰詩云風濤暮不穏舍棹宿誰門當是永泰元年在雲安作若如梁權道編在大)
(歷元年則是時公在䕫已定居不應詩乃爾云)
花葉隨天意江溪共石根早霞隨類(洙曰一作戾)影(趙曰言其變態)
(不常隨所類之影呈現也)寒水各依(洙曰一作流)痕易下楊朱淚(洙曰楊朱泣岐)
(路謂其可以南可以北)難招楚客魂(洙曰宋玉哀屈原憂愁山澤魂魄飛散其命將落故作招)
(魂欲以復其精神延其年壽外陳四方之惡内崇楚國之美以諷于君)風濤暮不息(趙曰古詩)
(風濤暮不止幾日到蕭湘薛曰公欲南下以歲暮而未成行也)捨棹宿誰門
不寐(大歷元年作)
補注(鶴曰詩云瞿塘夜水黑城内改更籌當是大歷元年䕫州作故又云多壘滿山谷言)
(崔旰之亂未息也)
瞿塘夜水黑城内改更籌翳翳月沉霧輝輝星近樓(洙曰)
(景陽詩翳翳結繁雲)氣衰甘少寐心弱恨容(一作和又作多)愁(趙曰心既弱矣恨其)
(知愁則恐以愁而尤弱矣)多壘(洙曰一作恨)滿山谷(洙曰曲禮四郊多壘卿大夫之辱也)桃
源無處求(趙曰以干戈未息而多壘非若桃源可以避地而問桃源何處則以仙境難造也)
奉送十七舅下邵桂(大歷元年作)
補注(鶴曰公屢以䕫為殊方為絶域今詩云絶域三冬暮當是大歷元年在䕫州作故又)
(云浮生一病身)
絶域三冬暮(洙曰東方朔傳三冬文史足用)浮生一病身感深辭舅氏
(洙曰渭陽詩我送舅氏)別後見何人縹緲蒼梧帝(洙曰謝玄暉詩雲去蒼梧野顔)
(延年謁帝蒼山溪檀弓舜葬于蒼梧之野蒼梧南越趙曰虞舜死于蒼梧之野指言虞舜以述十七舅所往之)
(處也)補注(鶴曰按九域志蒼梧山在道州而道與邵為鄰故云)推遷孟母隣(洙曰孟子序幼)
(被慈母三遷之教潘安仁閒居賦孟母所以三徙注孟軻母與軻少居近墓軻乃戲為墓軻母曰此非所居去)
(居市傍軻愛戲為商賈居學館之傍遂為大儒)昏昏阻雲水側望苦傷神(洙曰張平)
(子四愁詩側身東望涕霑翰蜀都賦望之天逥即之雲昏)
送覃二判官(大歷元年作)
補注(鶴曰詩云蹉跎病江漢不復謁承明當是大歷元年䕫州作覃是時歸長安也)
先皇弓劍遠小臣餘此生(洙曰黃帝葬于橋山南空棺無尸唯劍舄在前漢郊祀志)
(黃帝采首山銅鑄鼎于荆山下鼎既成有龍垂胡髥下迎黃帝帝上騎羣臣後宫從上龍七十餘人龍乃上去)
(餘小臣不得上迺悉持龍髥龍髥拔墮墮黃帝之弓百姓仰望黃帝既上天乃抱其弓與龍髥號故後世因名)
(其處曰鼎湖其弓曰烏號于是天子曰嗟乎誠得如黃帝吾視去妻子如脱敝屣耳趙曰先皇指肅宗也)蹉
跎病江漢不復謁承明(洙曰選云鯨魚失流而蹉跎前漢嚴助傳上問所欲對曰為會)
(稽太守于是拜之數年不聞問賜書曰制詔會稽太守君厭承明之廬張晏曰承明之廬在石渠閣外曹子建)
(贈白馬王彪詩謁帝承明廬蘇曰謝宗出守仇池語友人曰吾此行當不復謁承明廬擇山水秀媚處吾斂翼)
(平栖無意人間世也)餞爾白頭日(洙曰鄒陽白頭如新)永懷丹鳳城(趙曰指言長安)
(帝城也秦穆公女弄玉吹簫鳳集其城因號丹鳳城)補注(希曰舊史至德二載十一月戊午上御丹鳳門)
(下制兹云城者門之城也)遲遲戀屈宋渺渺卧荆衡(洙曰屈原宋玉趙曰荆則荆渚)
(衡則衡山)魂斷航舸失(趙曰望覃判官之去航黯然作别而魂斷也)天寒沙水清
肺肝若稍愈亦上赤霄行(洙曰七命掛歸翮于赤霄之表趙曰亦有意于長安帝京)
(矣)
夜宿西閣曉呈二十一曹長(大歷二年)
補注(鶴曰以後篇口號考之當是大歷二年冬在䕫州作)
城暗更籌急樓高雨雪微稍通綃幕霽(趙曰言天幕之色薄如綃)遠
帶玉繩稀(洙曰謝玄暉詩玉繩低建章)門鵲晨光起(洙曰一作喜)檣烏宿
處飛(師曰謝玄暉詩金波麗鳷鵲鳷鵲門名也故曰門鵲檣掛帆木而烏泊其上故子美公安送李二十)
(九詩又有檣烏相背發之句過南岳入洞庭詩亦云莫怪啼㾗數危檣逐夜烏然子美發潭州詩又云檣燕語)
(留人則不特檣烏而巳故燕子來舟中作斷句云暫語船檣還起去穿花落水益沾巾)補注(希曰檣烏)
(非如屋上之烏真言烏也特檣上刻為烏形以占風耳晉令中駕出入相風在前相風乃是刻烏于竿上名之)
(曰相風晉傅玄相風賦云棲神烏于竿首俟祥風之來征是巳門鵲既非指鵲則檣烏亦無容謂實為烏也)
寒江流甚細有意待人歸(蘇曰蘇絲野燕溪草春風未齊應有意待遷人歸)
西閣口號呈元二十一(大歷二年作)
補注(鶴曰梁權道編在大歷元年按史是年冬無雪長安且無雪蜀安得有之而今詩云)
(雪崖纔變石雖非大雪然炎方尚至于變石則長安不應云無當是大歷二年作史云十一月)
(雨木冰可知其有雪矣)
山木抱雲稠寒空繞上頭雪崖纔變石風幔不依樓社
稷堪流涕(蘇曰陳壽思社稷事使人真堪流涕)安危在運籌(洙曰漢書運籌帷幄之中)
看君話王室感動幾銷憂
有歎(大歷二年作)
(魯曰傳蜀官軍自圍普還)補注(鶴曰詩云天下兵常鬭江東客未還當是大歷二年冬䕫)
(州作是年吐蕃入寇京師兩戒嚴故云江東客公自謂也)
壯心久零落(趙曰魏武帝樂府曰烈士暮年壯心不巳)白首寄人間(蘇曰梁鴻曰白)
(首猶寄人間萍跡可厭)天下兵常鬭江東客未還(趙曰公有所歎也)窮猿
號雨雪(洙曰晉書云窮猿投林)老馬望關山(洙曰管子曰老馬之智可用也)武德
開元際蒼生豈重攀(洙曰武德高祖年號開元明皇年號趙曰追念祖宗之盛時也)補
注(鶴曰如趙云追念祖宗盛時則正觀何以不言公之意盖以太宗肅宗為皇太子而功高高祖明皇遂遜)
(位與之是時德宗以雍王為天下兵馬元帥討史朝義以功兼尚書令為太子已三年故有此句默寓高祖明)
(皇之事)
西閣雨望(大歷元年作)
補注(鶴曰詩云菊蘂凄疎放松林駐遠情當是大歷元年秋在䕫州作)
樓雨霑雲幔山寒着水城逕添沙面出湍減石稜生(趙曰)
(逕之所以添以水落而沙面出湍之所以減則石露而其稜自生)菊蘂凄疎放松林駐
遠情滂沱朱檻濕(洙曰詩彼滂沱矣)萬慮倚簷楹(洙曰沈休文夕自傍簷楹)
不離西閣二首(大歷元年作)
補注(鶴曰詩云地偏應有瘴臘近已含春當是大歷元年冬作)
江柳非時發江花冷色頻地偏應有瘴(洙曰陶潛詩心遠地自偏蘇曰)
(吳宿曰盧南地僻蒸熱有瘴凡事自養慎醉飽)臘近已含春失學從愚子無家
住(洙曰一作任)老身(傳何恤無家)不知西閣意肯别定留(洙曰一作何)
人
西閣從人别人今亦故亭江雲飄素練(洙曰一作葉)石壁斷
空青(田曰空青字詩人無敢使惟太白亦云山色倒空青)滄海先迎日銀河倒列
星平生耽勝事吁駭始初經
送鮮于萬州遷巴州(大歷元年作)
(趙曰鮮于名炅仲通之子也廣德中為尚書都官郎自將相公卿無不相厚皆稱交友)補
注(鶴曰按九域志萬州至達州二百七十里而達州至巴州又二百二十里故詩云接近與)
(名藩詩又云寒江觸石喧當是大歷元年在䕫州作)
京兆先時傑(趙曰京兆者炅天寶末為京兆尹弟叔明乾元中亦為之長安歌曰前尹赫赫具瞻)
(允若後尹熙熙具瞻允斯)琳瑯照一門(洙曰甫有贈鮮于京兆詩晉史忠孝萃一門安石曰世說)
(有人詣王太尉遇王安豊大將軍丞相在坐别屋見季胤平子還語人曰今日之行觸目見琳瑯珠玉)朝
廷偏注意(洙曰天下安注意相)接近與名藩(趙曰自萬遷巴故云接近)祖帳維
舟數(洙曰䟽廣傳設祖道供帳)寒江觸石喧(洙曰蜀都賦觸石吐雲)看君妙為
政他日有殊恩
西閣三度期大昌嚴明府同宿不到(大歷元年作)
補注(鶴曰大昌屬䕫州而詩云金吼霜鐘徹當是大歷元年冬在䕫州作)
問子能來宿今疑索故要(趙曰言不來宿者盖疑以我尋索故要我也)匣琴
虛夜夜(趙曰期之不來遂廢彈琴故云虛夜夜)手板自朝朝(夢符曰按南史庾道敏善)
(手板世說王子猷以手板拄頰云西山朝來别有爽氣趙曰手板笏也言嚴明府自持手板以入官府於朝朝)
(也)金吼霜鐘徹花催蠟炬銷(夢符曰按山海經豐山之鐘霜降自鳴豐山今在鄧)
(州南陽縣北三十里又梁劉孝威燭詩浮光燭綺席疑滴汗垂花趙曰以待嚴君至也蠟字作臘耳)早鳬
江檻底雙影謾飄颻(王喬鳬舄)
曉望白帝城鹽山(大歷元年作)
補注(鶴曰詩云春城見松雪當是大歷元年春在䕫州作)
徐步移班杖看山仰白頭翠深開斷壁紅(洙曰一作江)遠結
飛樓日出清江(洙曰一作塞)望暄和散旅愁春城見松雪(洙曰)
(顔延年山明望松雪)始擬進歸舟(洙曰謝玄暉詩天際識歸舟)
西閣二首(大歷元年作)
補注(鶴曰詩云巫山小搖落碧色見松林當是大歷元年秋晚作)
巫山小搖落(洙曰宋玉九辯草木搖落而變衰燕歌行草木搖落露為霜)碧色見松
林百鳥各相命(夢符曰按王粲登樓賦鳥相鳴而舉翼注大戴禮夏小正之鳴也者相命也)
孤雲無自心(洙曰陶淵明詠貧士萬旅各有託孤雲獨無依)層軒俯江壁(洙曰招魂)
(高堂䆳宇檻層軒些)要路亦高深(洙曰選先據要路津)朱紱猶紗帽新詩近
玉琴(趙曰朱紱則朝朝紗帽隠者之市)功名不早立衰疾謝知音哀世
非王粲終然學越吟(洙曰王粲登樓賦莊舄顯而越吟)
懶心似江水日夜向滄州(洙曰謝玄暉既權懷緣情復叶滄州趣)不道含
香賤(田曰應邵漢官儀曰始桓帝時侍中刁存年老口臭上出雞舌香與含之頗辛螫不敢咀嚥疑有過)
(賜毒藥歸舍辭决家人哀泣其故僚友取其藥騐之無不嗤笑後尚書郎含雞舌香始于此)其如鑷
白休(鑷泥輒切田曰南史鬱林王年五歲戲高帝傍令左右鑷白髮王問我誰耶答曰太翁帝笑謂左右)
(曰豈有為人作曾祖而拔白髮乎即擲鏡鑷)經過調碧柳(趙曰公詩又曰清秋凋碧柳舊誤作)
(調碧柳非是)蕭索倚朱樓畢娶何時竟(洙曰謝靈運謂子尚曰男娶女畢勑斷家)
(事勿復相關)消中得自由豪華看古往(趙曰庾信見游春人詩云金穴盛豪華)
服食寄冥搜(洙曰選服食求神仙古賦遠寄冥搜)詩盡人間興兼須入海
求
卜居(大歷二年作)
補注(鶴曰詩云春耕破瀼西當是大歷二年作公是年三月自赤甲遷居瀼西)
歸羨遼東鶴(洙曰遼東華表柱有鶴其上曰有鳥有鳥丁令威去家千年今始歸城郭如故人民)
(非何不學仙冡纍纍)吟同楚執珪(洙曰淮南子宣王以執珪封子發子發辭而不得楚法得子胥)
(爵執珪莊舄為楚執珪王仲宣賦莊舄顯而越吟)未成遊碧海(洙曰十洲記曰扶桑在碧海之)
(中地去西南萬里大帝之宫太真君所治)著處覓丹梯(洙曰謝靈運詩躧步陵丹梯)雲嶂
寬江北春耕破瀼西(洙曰南瀼水管郫縣也趙曰公自赤甲而遷此江北乃瀼西之地瀼)
(者水名音讓鄭曰瀼奴浪切水名今作灢)補注(希曰水經云白帝山北緣馬嶺接赤甲山東滂瀼溪即以)
(為隍則瀼溪在白帝山之東)桃紅客若至定似昔(洙曰一作晉)人迷(洙曰見欲)
(問桃花宿注)
玉腕騮(大歷元年作)
(洙曰江陵節度衛公馬也)補注(鶴曰按舊史衛伯玉廣德二年為荆南節度等使尋加檢)
(校工部尚書此詩云聞說荆南馬尚書玉腕騮又云胡虜三年入乾坤一戰收當是大歷元年)
(在䕫州作)
聞說荆南馬尚書玉腕騮頓驂飄赤汗(洙曰漢歌天馬下霑赤汗)跼
蹐顧長楸(洙曰詩正月注跼曲也蹐累足也曹子建名都篇走馬長楸間)胡虜三年入
乾坤一戰收(趙曰禄山慶緒之亂三年之際遂仍收復斯為一戰收矣衛公之馬豈止于此時得)
(用乎)舉鞭如有問欲伴習池遊(洙曰襄陽記峴山南習郁大魚池山季倫每臨此池)
(飲輒大醉而歸常曰此我高陽也城中小兒歌之曰山公去何遠來至高陽池日夕倒載歸酩酊無所知)
見王監兵馬使說近山有黑白二鷹羅者久取竟
未能得王以為毛骨有異它鷹恐臘後春生騫飛
避暖勁翮思秋之甚眇不可見請余賦詩二首(大歷)
(元年作)
補注(鶴曰王監兵馬使即公為賦二角鷹者也今詩云玄冬戎夜宿陽臺當與二角鷹歌)
(同是大歷元年在䕫州作正翮摶風一作玉翮)
雲飛玉立盡清秋(趙曰此詠鷹如雲之飛如玉之立皆言其白盡清秋即序所謂臘後春生)
(騫飛避暖者也)不惜竒毛恣遠遊在野只教心力破于人何事
網羅求(趙曰序云羅者竟未能得也)一生自獵知無敵(趙曰庾信詩野鷹能自獵)
(江鷗解獨漁)百中争能恥下鞲(洙曰史滑稽傳注鞲臂捍也東觀記太守相虞署趙勤為)
(督郵貪吏自去虞歎曰善吏如使良鷹下臂命中)鵬礙九天須却避(趙曰孔氏志曰楚文)
(王雅好田獵有一人獻一鷹曰非王鷹之疇俄而雲際有一物凝翔飄颻鮮白而不辨其形鷹見之于是竦翮)
(而升矗若飛電須臾物墮如雪血灑如雨良久有一大鳥墜地而死度其兩翅廣數十里衆莫能知時有博物)
(君子曰此大鵬鶵也始飛焉故為鷹所制文王乃厚賓獻者)兔經三窟莫深憂(洙曰馮諼)
(曰狡兔所以免于死者有三窟今為君一窟矣)
黑鷹不省人間有度海疑從北極來(洙曰元命苞瑗光為鷹趙曰北方之)
(極也北方肅殺之氣故鷹多生于此)正翮摶風超紫塞(洙曰鴈門有紫壃城草皆紫色故曰)
(紫塞趙曰崔豹古今注曰秦所築長城土色皆紫漢塞亦然)玄冬幾夜宿陽臺(趙曰善本)
(作玄舊作立冬非也字出梁元帝纂要冬曰玄冬)虞羅自各虛施巧(洙曰隋魏彦深鷹賦)
(可虞者之多端運横羅以羈束)春鴈同歸必見猜萬里寒空祗一日金
眸玉爪不凡材
鷗(大歷元年作)
補注(鶴曰詩云江浦寒鷗戲當是大歷元年䕫州作江謂大江浦謂魚復浦也)
江浦寒鷗戲無他亦自饒却思翻玉羽隨意點春苗雪
暗還須落(洙曰一作浴)風生一任飄(趙曰鷗性耐寒常以三月風至乃還舟嶼)幾
羣滄海上清影日蕭蕭
猿(大歷元年作)
補注(鶴曰詩云艱難人不免則是在䕫州作故西閣曝日云流離木抄猿又上後園山脚)
(云瘴毒猿鳥落梁權道編在大歷元年)
裊裊啼虛壁蕭蕭掛冷枝補注(希曰爾雅猱一名猨善攀援樹枝郭云便攀援)
(者故後篇亦云猿掛時相學)艱難人不免隠見爾如知(趙曰人生不免艱難由不)
(知隠見之機若猿則知之常隠茂林之中)慣習元從衆(趙曰言便捷之慣衆猿皆如此)全生
或用竒(趙曰全生如博失避弓之事)前林騰每及父子莫相離
黃魚(大歷元年作)
補注(䳡曰詩云日見巴東峽黃魚出浪新當是大歷元年在䕫州作)
日見巴東峽(洙曰荆州記巴東三峽巫峽長)黃魚出浪新脂膏兼飼犬
(洙曰韓愈又犬詩飼犬騐今朝蒼舒曰按鹽鋮論江陵之人以魚飼犬逸曰王充論衡云彭蠡之濱以魚飼犬)
長大不容身筒筩相㳂久(洙曰筒筩捕魚器也趙曰筒筩散布水中以繫餌觀其没)
(為騐而隨其用以取之也)風雷肻為神泥沙捲涎沫回首怪龍鱗
白小(大歷元年作)
補注(鶴曰詩云天然二寸魚又名之曰白小當是今所謂麫條魚者故詩又云細微霑水)
(族當是大歷元年䕫州作)
白小羣分命(洙曰物以羣分)天然二寸魚細微霑水族風俗當
園蔬入肆銀花亂傾箱雪片虛生成猶拾卵盡取義何
如(洙曰西京賦獲胎拾卵蚔蝝盡取)
麂(大歷元年作)
補注(鶴曰詩云衣冠兼盜賊饕餮用斯須盖因崔旰之亂而言當是大歷元年䕫州作)
永與清溪别(蘇曰夷陵風俗記曰清溪山多麂鹿)蒙將玉饌俱(洙曰爾雅曰麂大麕)
(花毛狗尾秦曰左太冲吳都賦競其區宇則并疆兼巷矜其晏居則珠服玉饌)無才逐仙隠(蘇曰)
(九華隠翁不知何許人常驅一白麂往來人莫識其姓名年紀漢武多召不起後與麂同隠山不出)不敢
恨庖厨亂世輕全物微聲及禍樞(蘇曰王元行求安路聞有物鳴林中問樵)
(者曰何聲曰鹿也鳴即死少頃果為獵人大獲元嘆曰為爾之微聲已彰禍機不可免趙曰言亂世輕全生之)
(物才聞鹿鳴之微聲則禍隨之矣)衣冠兼盜賊饕餮用斯須(洙曰文十八年傳縉)
(雲氏有不才子天下之民以比三凶謂之饕餮注貪財為饕貪食為餮趙曰言衣冠之人行如盜賊唯知饕餮)
(而已故使人多害生物以充庖止在須臾之間焉)
雞(大歷元年作)
補注(鶴曰詩云巫峽漏司南當是大歷元年䕫州作)
紀德名標五(洙曰田饒曰夫雞首戴冠文也足持距武也見敵而鬭勇也得食而相呼義也鳴不)
(失時信也雞有五德)初鳴度必三(洙曰禮文王世子雞初鳴衣服至寢門蘇曰雞經未曉而必三)
(唱古詩三唱遠村雞)殊方聽有異(洙曰晉祖逖與劉琨同寢中夜聞雞鳴蹴琨曰此非惡聲因起)
(舞)失次曉無慙(趙曰公在䕫為殊方于殊方而聽雞鳴有異于中原它日則以雞失鳴之次天)
(既曉矣殊無慙色此陳壽國志所謂失旦之雞者也)問俗人情似充庖爾輩堪(蘇曰)
(梁繪見羣雞而語曰爾輩堪充吾席之上庖)氣交亭育際(趙曰梁劉孝綽啓曰一物之微遂留)
(亭育)巫峽漏司南
别蘇徯(赴湖南幕作大歷元年)
補注(鶴曰公有贈蘇四徯詩云君今下荆揚獨帆如飛鴻而此詩云北辰為宇宙南嶽據)
(江湖當是大歷元年作)
故人有遊子棄擲傍天隅(洙曰李陵詩游子暮何之又各在天一涯)他日憐
才命居然屈壯圖(趙曰他日前日也常愛憐蘇之才命以為必超騰矣而今居然猶壯圖之)
(屈也)十年猶塌翼(洙曰陳琳檄忠義之徒垂頭塌翼)絶倒為驚呼(洙曰昔瑯琊王)
(澄每聞衛玠言輒嘆息絶倒故時人為之語曰衛玠談道平子絶倒)消渴今如在(洙曰司馬相如)
(常有消渴病)提攜愧老夫(洙曰禮長者與之提攜則兩手奉長者之手註謂牽將行又自稱曰)
(老夫)豈知臺閣舊洗沸鳳凰雛(洙曰蜀龐統號鳳雛易林鸞者鳳之雛)得實
翻蒼竹棲枝把翠梧(洙曰鳳非梧桐不棲非竹實不食)北辰當宇宙南
嶽據江湖國帶烟塵色(趙曰時干戈未息故曰烟塵)兵張虎豹符(洙曰)
(杜詩傳發兵皆以虎符)補注(希曰史記漢文帝初與郡守為銅虎符竹使符國家當發兵遣使者至郡)
(合符符合乃聽受之以代古之圭墇)數論封内事揮發府中趨(趙曰言蘇徯為幕客)
(則數論其湖南封内之事而能發揮之也府趨之中非一人也古樂府冉冉府中趨)贈爾秦人策
(洙曰文十三年傳秦伯使士會行繞朝贈之以策曰子無謂秦無人吾謀適不用也註策馬撾臨别授之馬撾)
(並示已所策所策以展情繞朝秦大夫)莫鞭轅下駒(洙曰灌夫傳上怒内史曰公平生數言魏)
(其武安長短今曰廷論局促效轅下駒應劭曰駒者駕著轅下張晏曰俛頭于車轅下隨母而巳)
月圓(大歷元年作)
補注(鶴曰詩云孤月當樓滿寒江動夜扉當是大歷元年在䕫州西閣作)
孤月當樓滿寒江動夜扉委波金不定(洙曰前漢郊樂歌曰月穆穆以)
(金波蘇曰羊勝月賦金委波而不定桂照水以常搖)照席綺逾依(洙曰江淹詩綺席生浮埃趙曰)
(委于波中則蕩漾而金色不定照于席上則與綺繡相依)未缺空山静(趙曰言月之尚圓)高
懸列宿稀(鄭曰宿悉救切列星也)故園松桂(洙曰一作菊)發萬里共清
輝(洙曰古詩千里共明月又清輝溢天門)
中宵(大歷元年作)
補注(鶴曰詩云西閣百尋餘中宵步綺䟽當是大歷元年作)
西閣百尋餘(洙曰西京賦巨獸百尋八尺曰尋)中宵步綺䟽(洙曰天台賦烱晃於)
(綺䟽又陸機詩玄雲拖朱閣振風薄綺䟽)飛星過水白(過古木切)落月動沙虛擇
木知幽鳥(洙曰仲尼曰鳥能擇木木豈能擇鳥毛詩鳥鳴嚶嚶出自幽谷)潛波想臣魚
(洙曰古詩潛蚪思餘波漢書巨魚縱大壑)親朋滿天地兵甲少來書
白帝樓(大歷二年作)
補注(鶴曰詩云臘破思端綺春歸待一金又云去年梅柳意還欲攪邊心當是大歷二年)
(歲晏作)
漠漠虛無裏(洙曰陸機街巷給漠漠謝玄暉詩生烟紛漠漠)連連睥睨侵(趙曰睥睨)
(城上女牆也師曰崔豹古今注女牆城上小牆言在大牆之上如女之于夫也一名睥睨言于城上睥睨人也)
補注(希曰漢灌夫傳注睥睨旁視也)樓光去日遠峽影入江深臘破思
端綺(洙曰古詩客從遠方來遺我一端綺)春歸待一金(蘇曰王逸少春歸待子一金濟貧兒)
(今束縑何用也客皆掀髥逸少自若時懷祖以束縑贈故有此句趙曰所以充費且以為賞)補注(希曰)
(漢書一金直錢萬師古曰一金與萬錢)去年梅柳意還欲攪邊心(洙曰詩祗攪我)
(心蘇曰宗壽春日出闉閣時風物明媚顧同行曰去年梅柳俱有春意弟妹天涯何日復得相聚惆悵久之)
送王十六判官(大歷元年作)
補注(鶴曰此詩當在䕫州作是時蜀客避崔旰之亂盡下荆南而王今復入故詩云客下)
(荆南)
客下荆南盡君今復入舟買薪猶白帝(孫曰䕫州沽水買薪)鳴櫓
已沙頭(洙曰江陵舟船至泊于郭外沙頭)衡霍生春早瀟湘共海浮荒
林庾信宅為仗主人留補注(希曰爾雅疏衡山一名霍山漢武帝移嶽神于天柱又名)
(天社為霍庾信宅在江陵)
奉送卿二翁統節度鎮軍還江陵(大歷二年作)
補注(鶴曰卿二翁姓崔乃公舅氏嘗權䕫州故此詩云落日渭陽情當是大歷二年作)
火旗還錦纜(洙曰龍旂九旒以象大火諸侯所建烏旟七旒以象鶉火州里所建吳甘寧以錦維)
(舟趙曰火旗朱旗也還錦䌫則軍從舟中歸矣甘寧以錦維舟)白馬出江城(趙曰指言卿二翁也)
(龐德好騎白馬號白馬將軍)嘹唳吟笳發(蘇曰戴亨塞管吟笳嘹唳晩風遷客聞之心驚意啾)
蕭條别浦清寒空巫峽曙落日渭陽情(洙曰一作明趙曰巫峽言䕫州)
(渭陽言長安所以懷卿也)留滯嗟衰疾何時見息兵(蘇曰馮約曰盜賊蜂起江淮秦)
(楚民不奠枕何時息兵歸養殘喘)
閣夜(大歷元年作)
補注(鶴曰詩云歲暮隂陽催短景又云三峽星河影動搖當是在䕫州作又云野哭千家)
(聞戰伐夷歌幾處起漁樵乃大歷元年作是時崔旰之亂未息)
歲暮隂陽催短景(洙曰謝靈運雪賦歲將暮時既昏)天涯霜雪霽寒宵
五更鼓角聲悲壯(洙曰顔氏家訓問一夜何故五更曰更歷也經也趙曰據西清詩話引禰)
(衡過漁陽慘其聲悲肚)三峽星河影動搖(修可曰西清詩話云作詩用事要如釋語水中)
(着鹽飲水乃知鹽味此說詩家秘藏也如子美五更鼔角聲悲壯三峽星河影動搖人徒見陵轢造化之工不)
(知乃用故事也禰衡過漁陽慘其聲悲壯漢武故事星辰搖動東方朔謂民勞之應則善用故事豈冇跡耶余)
(曰百斛明珠云七言之麗者杜子美此二句後寂寥無聞)野哭千家聞戰伐(洙曰夫子惡野)
(哭者非其所而哭曰野哭)夷歌幾(洙曰一作數)處起漁樵(洙曰蜀都賦曰陪以白狼夷歌)
(成章)卧龍躍馬終黃土(洙曰卧龍謂孔明也郭外有孔明廟躍馬謂公孫述也城上有白帝)
(祠此二人蜀之英雄言不免歸于土)人事音書漫寂寥(洙曰一云人事音塵日寂寥)
白帝城最高樓(大歷元年作)
補注(鶴曰題曰最高樓則非前所賦白帝城樓與白帝樓也當是公大歷元年到䕫時登)
(此樓所作故詩言其最高者為至詩云扶桑西枝封斷石封一作對)
城尖徑&KR0628;(洙曰一作翼)旌旆愁獨立縹緲之飛樓(洙曰海賦神仙縹緲)
峽坼雲霾龍虎睡江清日抱黿鼉遊扶桑西枝封斷石
(洙曰日出暘谷浴于咸池拂于扶桑山海經云大荒之中暘谷上有扶桑十日所浴九日居下枝一日居上枝)
(皆戴烏)弱水東影隨長流(洙曰禹貢弱水既西夢符曰按淮南子弱水自窮石注窮石在)
(張掖北其水弱不能勝羽趙曰蓬萊山下弱水也以弱水在東故言東影道書言蓬萊隔弱水三十萬里不可)
(到是也)杖藜歎世者誰子(蘇曰黃晟曰子非杖藜歎世者也慮人疑子)泣血迸
空迴白頭
覽鏡呈栢中丞(大歷元年作)
補注(鶴曰栢中丞大歷元年為䕫州都督公以是年至夔嘗為栢作謝上表詩云膽銷豺)
(虎窟淚入犬羊天盖以吐蕃自廣德元年至永泰元年入寇故云)
渭水流關内(洙曰渭水入于河故浮渭而東遷帝都)終南在日邊(洙曰詩終南何)
(有毛萇曰終南周之名山趙曰西都賦帶以洪河涇渭之川又表以秦華終南之山則渭水終南者長安也日)
(邊言帝都)膽銷豺虎窟(洙曰南都賦豺虎肆虐)淚入犬羊天起晩堪從
事(趙曰凡仕有官者必早起起晩者可堪從事乎)行遲更覺仙(趙曰仙者身輕步疾老而行遲)
(矣那更覺為仙乎)鏡中衰謝色萬一故人憐(趙曰傷其衰老而求憐于栢中丞也)
西閣夜(大歷元年作)
補注(鶴曰詩云恍愡寒山暮又云盗賊爾猶存當是大歷元年作盜賊指崔旰也是時旰)
(之亂未静)
恍愡寒山暮逶迤白露昏山虛風落石樓静月侵門擊
柝可憐子(洙曰魯擊柝聞于邾易重門擊柝)無衣何處村(洙曰詩無衣無褐)時
危關百慮盜賊爾猶存
瀼西寒望(大歷元年作)
補注(鶴曰詩云瞿塘春欲望定卜瀼西居當是大歷元年冬作明年春晚果自赤甲遷居)
(瀼西)
水色含羣動(洙曰陶潛詩日入羣動息)朝光切太虛(洙曰天台賦太虛寥廓)年
侵頻悵望(洙曰陸機豫書行前路既已多後途隨年侵)興遠一蕭疎猿挂時
相學鷗行烱自如瞿塘春欲至定卜瀼西居(洙曰瀼水名管郫縣)
(江水横通山谷處市人謂之瀼趙曰先在赤甲方移瀼西也)
陪栢中丞觀宴將士二首(大歷元年作)
補注(鶴曰公以大歷元年至䕫而栢為都督明年崔卿權州矣則此詩作于元年詩云百)
(戲後歌鑣)
極樂三軍士誰知百戰場(洙曰西都賦觀三軍之殺獲又曰俛仰極樂者也)無
私齊綺饌(趙曰梁何遜輕薄篇曰象牀沓繡被玉盤傳綺食)久坐密金章(夢符曰按)
(束晉初拜官相餙供饌羊曼丹陽曰客來早者得住設日晏則漸不復精隨客早晚時羊固拜臨海守竟日皆)
(得精饌時以固之豐腆不如曼之真率趙曰此指將士之金帶耳鮑明遠建除詩左右佩金章)醉客霑
鸚鵡(歐曰酉陽雜俎云梁宴魏使魏肈師舉酒勸陳昭儀俄而酒至鸚鵡杯徐君房飲不盡肈師曰海蠡)
(蛇蜒尾翅皆張非以為玩亦以為罰今日直不得辭田曰鸚鵡杯名雕刻海蠡而為之像鸚鵡形昔人以之勸)
(酒且以為罰爵)佳人指鳳凰(趙曰筵上或畫圖或繡帳上有之而佳人共指為言說也)幾時
來翠節特地引紅粧(洙曰古詩娥娥紅粉粧師曰薛夢符云沈約宋書南平王鑠上赤鸚)
(普詔羣臣為賦袁俶文冠當時又後漢黃祖之子射大會賓客有獻鸚鵡者射舉酒于禰衡曰今日無以娛賓)
(願先生為之賦衡筆不停綴文無加點詳觀是詩首句云極樂三軍士乃饗軍詩非可使之賦鸚鵡也盖鸚鵡)
(杯名刻海螺而為之昔人以之勸酒并為罰爵南海異物志云鸚鵡螺狀似霞杯形如烏頭向其腹視似鸚鵡)
(故以為名佳人指鳳凰疑是如秦弄玉吹簫乘鳳凰飛去事)
繡段裝簷額(洙曰張平子美人贈我錦繡段)金花帖鼓腰(趙曰上句則樂工之飾下)
(句則工所擊之鼓)一夫先舞劍(洙曰子路拔劍而舞項莊舞劍為樂)百戲後歌鐎
(洙曰李廣傳注刁斗以鐎作趙曰戲為䕫峽樵歌之音也)補注(鐎一本作樵)江樹城孤遠
雲臺使寂寥漢朝頻選將應拜霍嫖姚(洙曰霍去病為嫖姚將軍)
奉漢中王手札報韋侍御蕭尊師亡(大歷元年)
補注(鶴曰詩云秋日蕭韋逝淮王報峽中當是大歷元年在䕫州作盖永泰元年王已出)
(峽)
秋日蕭韋逝淮王報峽中(洙曰漢有淮南王賢王)少年疑柱史(洙曰)
(王康琚詩老𣆀伏柱史老子傳老子百有六十餘蛓以其修道而養壽)多術怪仙公(趙曰淮王)
(則漢南王安其人賢以比漢中王也柱史以言韋侍御老子為周柱下史而韋以少年為之疑其不似也仙公)
(以言蕭尊師仙公宜有多術以延生而死故怪之也)不但時人惜祗應吾道窮(洙曰)
(左傳反袂拭面稱吾道窮)一哀侵疾病相識自兒童處處鄰家笛(洙曰)
(向子期思舊賦序于時日薄虞淵寒木淒然鄰人有吹笛者後發聲寥亮追想曩昔遊讌之好感音而嘆作賦)
飄飄客子蓬(洙曰曹子建詩轉蓬離本根飄飄隨長風類此遊客子捐軀遠避戎)強吟懷
舊賦(洙曰潘安仁作懷舊賦)巳作白頭翁(洙曰魏文帝巳成老翁但未白頭耳)
南極(大歷元年作)
補注(鶴曰詩云古城疎落木荒戍密寒雲當是大歷元年冬作時在䕫州)
南極青山衆(趙曰南極星名老人之南極也晉天文志南極在井柳之中正是南方之星故云于)
(䕫州詩可用矣)補注(希曰南極當是用爾雅四雅中南極字言䕫州去長安為遠非取南極星也)西
江白谷分古城疎落木荒戍密寒雲(洙曰顔延年詩憔悴征戍勤又故國)
(多喬木空城疑寒雲)歲月蛇常見(蘇曰景二年冬蛇見不蟄乃政令失時)風飈虎忽
聞近身皆鳥道殊俗自人羣睥睨登哀柝(洙曰宣十二年傳守陴者)
(皆哭注陴城上睥睨也趙曰睥睨城上小城也登哀柝指言白帝城上之事有屯戍故也)矛弧照夕
曛(趙曰左傳取蝥弧以登乃鄭之旗名照夕曛則旗為日所照舊作矛弧無義)補注(希曰韓安國傳)
(弧矢射獵師古曰以木曰弧又百官志教以五兵注弓矢殳矛戈戟五行志有檿弧矛弧雖亦城戍之所有然)
(是二物不應對睥睨趙注或是故併記之)亂離多醉尉(尹曰南史何敬容傳謝郁作書戒之曰君)
(侯已得瞻望朝夕出入禁門醉翁終不敢呵灰然不無其慚)愁殺李將軍(洙曰李廣廢為庶人)
(數與故潁隂侯屏居藍田南山中射獵嘗夜從一騎出從人田間至亭覇陵尉呵止廣廣騎曰故李將軍尉曰)
(今將軍尚不得夜行何故將軍也宿廣亭下)
搖落(大歷二年作)
補注(鶴曰詩云烟塵多戰鼓謂大歷一年九月吐蕃寇邠州靈州京師戒嚴當是其年作)
(故大歷二年九月三十日詩亦云年年小搖落不與故園同)
搖落巫山暮寒江東北流烟塵多戰鼓風浪少行舟鵝
費羲之墨(洙曰王羲之傳羲之性愛鵝會稽有孤居姥養一鵝善鳴求而未能得遂擕親友命駕就)
(看姥聞羲之至烹以待之羲之歎息彌日又山隂有道士養好鵝羲之看焉意甚悦因求市之道士曰為寫黃)
(庭經當舉羣相贈羲之欣然寫畢籠鵝而去甚以為樂)補注(希曰羲之為山隂道士寫道德經太白乃)
(以為寫黃庭經何耶)貂餘季子裘(洙曰史記蘇秦說李兑遺之黑貂裘蘇秦游秦秦不能用于是)
(貂裘色敝趙曰戰國策蘇秦仕趙不用負貂裘黃金西說秦書十上而說不行黑貂之裘敝)長懷報
明主卧病復高秋
季秋江村(大歷二年作)
補注(鶴曰詩云黃柑錦石皆䕫州所有以前篇考之當是大歷二年作)
喬木村墟古(蘇曰孫陽云重到潛溪喬木蔽日村墟故老無一存者)疎籬野蔓懸
青(洙曰一作素)琴將暇日(趙曰言將琴往江村當暇日也)白日望霜天登俎
黃柑重(洙曰鷦鷯賦肉不登于俎味)支牀錦石圓(洙曰史龜策傳南方老人用龜支牀)
(足)遠遊雖寂寞難見此山川
補注杜詩卷三十一
