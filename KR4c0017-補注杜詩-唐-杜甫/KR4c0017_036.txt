補注杜詩卷三十六宋黃希原本
黃鶴補注
重送劉十弟判官(大歷四年秋作)
補注(鶴曰詩云他日臨江待長沙舊驛樓當是大歷四年秋在潭州作故詩又云别浦鴈)
(賓秋)
分源豕韋𣲖(洙曰韋賢傳詩曰肅肅我祖國自豕韋應劭曰在商為豕韋氏趙曰言劉與杜同出)
(也漢高祖紀贊曰春秋晉史蔡墨有言陶唐氏既衰其後有劉累學擾龍事孔甲范氏其後也而大夫范宣子)
(亦曰祖自虞以上為陶唐氏在夏為御龍氏在商為豕韋氏在周為唐杜氏晉主夏盟為范氏)别浦鴈
賓秋(洙曰月令秋月鴻雁來賓蘇曰張衡云賓雁别浦蘆葦將秋)年事推兄忝(洙曰張釋)
(之兄事袁盎趙曰劉孝標答郭峙書云頃年事道容髮衰謝年事蓋言年歲之事也舊引張釋之兄事袁盎非)
(是)人才覺弟優經過辨豐劔(洙曰晉書曰斗牛之間有紫氣雷煥曰寶劔之精上)
(徹於天耳在豫章豐城令掘獄屋基入地四丈得石函中有雙劔一曰龍泉一曰太阿)意氣逐吳
鉤(修可曰吳鈎見出塞詩含笑看吳鈎註趙曰舊引鮑明遠詩錦帶佩吳鈎而不講其物沈存中云吳鈎者)
(刀名也刀彎今南蠻用之謂之葛黨刀也)垂翅徒衰老(洙曰馮異傳始雖垂翅回谿終能奮翼澠)
(池可謂失之東隅收之桑榆)先鞭不滯留(趙曰劉琨與親舅書曰某枕戈待旦志梟逆虜常恐)
(祖生先吾著鞭耳)本枝凌歲晚高義豁窮愁他日臨江待長沙
舊驛樓
奉贈盧五丈參謀琚(大歷四年作)
(鄭曰琚斤於切洙曰丈人使自江陵在長沙待恩旨先支率錢米)補注(鶴曰唐志元帥)
(副元帥府有行軍參謀關豫軍中機密開元十二年罷尋復置詩云恭惟同自出蓋公之祖母)
(盧氏即所誌范陽太君者參謀其族之長故云後有送盧十四弟詩亦其族子也大歷四年潭)
(州作)
恭惟同自出(洙曰左傳我之所自出謂我甥也)補注(希曰竇融傳孝景皇帝出自竇氏注)
(云出生也爾雅曰男子謂姊妹之子曰出)妙選異高標入幕知孫楚(洙曰孫楚字子)
(荆石苞都督揚州事孫楚為參軍)披襟得鄭僑(趙曰左傳季札聘於鄭見子産如舊相識)丈
人藉才地(趙曰丈人指言盧五參謀)門閥冠雲霄老矣蓬迎拙相於
契托饒(趙曰言雖寰老拙於逢迎而與盧所以契託饒縱也)賜錢傾府待爭米駐
船遥(趙曰題注所謂支率錢米也)補注(希曰待一本作侍謂江陵府也)鄰好艱難薄
氓心杼軸焦(夢符曰按揚雄方言土作謂之抒木作謂之軸大東小東杼軸其空又後漢劉騊駼)
(書曰抒軸空於公私之求趙曰盧之使江陵也當艱難之際杼軸空而民心焦敖不可多斂以為鄰好之奉也)
客星空伴使(洙曰見釣瀨客星懸注趙曰客星公自謂也伴使以言伴盧之為使星也舊注引嚴)
(陵事雖有客星兩字而惑亂其義矣)寒水不成潮素髮乾垂領(乾居寒切洙曰秋興)
(賦素髮颯以垂領)銀章破在腰(蘇曰張嵩清儉守節為邑西令官滿駕柴車載書數百卷腰垂)
(破銀章辭邑人而去邑人惜其去懇留於隋文帝即日擢為巴西太守有德政遺愛碑尚在余為兒童時聞先)
(予對客談此)說詩能累夜醉酒或連朝(洙曰中山有酒一醉千日趙曰公自言也)
藻翰為牽率(洙曰左傳牽率老夫)湖山合動搖(蘇曰王逸少清氣壯節搖湖山)時
清非造次興盡却蕭條天子多恩澤蒼生轉寂寥休傳
鹿是馬(洙曰趙高指鹿為馬)莫信鵩如鴞(洙曰見地濕愁飛鵩注)未解依依
袂還斟汎汎瓢流年疲蟋蟀(洙曰詩蟋蟀在堂歲聿云暮古詩四時更變化歲暮)
(一何速晨風懷苦心蟋蟀傷局促)體物幸鷦鷯(洙曰莊子鷦鷯巢林不過瀏一枝陸機文賦賦體物而)
(亮張茂先作鷦鷯賦)辜負滄洲願(洙曰謝玄暉詩復叶滄洲趣蘇曰嵇紹云年來名利汩没未遂)
(休閒深負滄洲願心)誰云晚見招(趙曰此公感激之言揚雄檄虚賦曰世有黃公者起於滄洲精)
(神養性與道漂游太沖詩曰馮公豈不偉白首不見招李陵云陵雖孤恩漢亦負德孤負本只是孤獨之孤舊)
(注辜負流傳之誤師曰前漢朱博傳齎閥閱詣府師古注曰伐功勞也閱所經歴也車千秋傳曰千秋無伐閱)
(勞注伐積功也閱所經也唐六典以上通用烏頭大門又曰表揭又曰閥閱義謝云表揭閥閱是也俗呼為櫺)
(星門是詩所謂閥閱冠雲霄者藎言盧氏積日樍月立功而致表揭高於雲霄賜錢傾府待爭米駐船遥謂盧)
(氏待恩旨未到先支錢米以民心焦勞也寒水不成潮言水淺也峽人以春水生乃行船自素髮以下乃子美)
(自述休傳鹿是馬言天子聰明也莫信鵩如鴞言莫愁遷謫也滄洲神仙所居之地也)
登舟將適漢陽(大歷四年秋作)
補注(鶴曰詩云春宅棄汝去秋帆催客歸公以大歷四年至潭州因居焉故名春宅則詩)
(當在四年秋作其後不果歸漢陽是年十一月吐蕃寇靈州盖自大歷元年以來無歲無其禍)
(故又云中原戎馬盛)
春宅棄汝去(趙曰公二月到潭州因居焉則自春所有之宅名之曰春宅)秋帆催客
歸(趙曰將歸秦也)庭蔬尚在眼浦浪巳吹衣(蘇曰江淹云浦浪輕花泛沙風吹客)
(衣)生理飄蕩拙(蘇曰吳産飄蕩牢落拙治生計幾為人笑吾愧於朋友何日反故山采杞菊枕)
(石漱泉遂此麋鹿之性)有心遲暮違(趙曰遲暮晚年也楚詞傷美人之遲暮)中原戎
馬盛遠道素書稀(修可曰古詩呼兒烹鯉魚中有尺素書)塞鴈與時集檣
鳥終歲飛(趙曰帆檣之上刻為鳥形敢以為占風)鹿門自此往(趙曰龐德公攜妻子)
(隠於鹿門)永息漢隂機(洙曰見煑井復猾二注)
暮秋將歸秦留别湖南幕府親友(大歷五年作)
補注(鶴曰大歷五年秋公欲北首而卒故誌云竟以寓卒殯於岳陽雖與史異然當以詩)
(為定若以此詩為四年秋作則前篇題云將適漢陽此題又云將歸秦不應一時所鄊不同故)
(知為大歷五年作)
水闊蒼梧野(洙曰謝玄暉詩雲去蒼梧野水還江漢流)天高白帝秋途窮那
免哭(洙曰顔延年途窮能無慟)身老不禁愁(蘇曰孔伸年老失意不禁愁恨)大府才
能會諸公德業優北歸衝雨雪誰憫敝貂裘(洙曰一云俱愍敝貂)
(裘見季子貂裘敝注趙曰公以蘇秦自比也)
送盧十四弟侍御護韋尚書靈櫬歸上都二十四
韻(大歷四年冬作)
補注(鶴曰詩云清霜洞庭葉故就别時飛當是大歷四年冬作蓋公又有舟中懷盧十四)
(侍御弟云朔風吹桂水則是其冬在潭州作盧侍御乃公之祖母盧氏姪孫故呼為弟韋尚書)
(即後篇哭韋大夫之晉)
素幕渡江遠朱幡登陸微(洙曰漢二千石朱轓兩輪趙曰朱幡丹旐也舊引漢二千)
(石朱兩轓誤矣轓字從車幡字從巾義不同也)補注(鶴曰素幕既渡江而朱幡乃登陸則又非丹旐矣若)
(是丹旐則與之俱渡江矣當是軍校送之者衛青傳傳校護王師古注校者營壘之稱故謂軍之一部為一校)
(或曰幡旗之名非也每軍一校則别為幡耳)悲鳴駟馬顧(趙曰有戀生之意)失涕萬
人揮(洙曰陸士衡揮淚廣川隂又得與故人揮)參佐哭辭畢門闌誰送歸補
注(希曰參佐謂佐史參軍也類要所謂參佐使局舊有用此二字者劉三復亦云參佐賓筵)從公伏
事久之子俊才稀長路更執紼此心猶倒衣(洙曰詩自公召之顛)
(倒裳衣)感恩義不小(蘇曰夏侯勝感恩戀德義實不小)懷舊禮無違墓待
龍驤詔(修可曰唐史遺事武后幸洛陽至閿鄕縣東騎不進召巫問之巫曰晉龍驤將軍王濬云臣墓)
(在道南每為樵採所苦聞大駕至故哀求后遂詔去墓百步不得樵採子美八哀詩亦云虚無馬融笛悵望龍)
(驤塋趙曰晉王濬為龍驤將軍卒葬柏谷中大營塋域待龍驤詔則言盧尚書之墓如王濬者也)臺迎
獬豸威(趙曰獬豸侍御史冠也獬豸獸名知人曲直而觸不直者此言韋尚書靈櫬至上都而送之者)
(盧侍御也)深衷見士則雅論在兵機(趙曰世說鄧艾年十二至潁川讀陳大丘碑文)
(曰言為世範行為士則遂自名範字士則)補注(希曰衷一本作哀)戎狄乘妖氣塵沙
落禁闈(趙曰禁闈天子之内也此言吐蕃陷京師也)往年朝謁斷(修可曰言去上都之)
(久而斷朝謁也)他日掃除非但促銅壺箭(洙曰漏刻銘筮筩方圓之制注金謂壺又)
(云銅史司刻金徒抱箭)休添玉帳旂(趙曰玉帳將軍之帳也)補注(希曰抱朴子外篇軍)
(在太一玉帳之中不可攻也)動詢黃閣老(洙曰見扈聖登黃閣注)肯慮白登圍
(洙曰前漢匈奴傳高帝至平城步兵未盡到冒頓縱精兵三十萬圍於白登七日漢兵中外不得相救高帝乃)
(使間厚遺閼氏迺謂冒頓曰兩主不相困今得漢地單于終不能居之取閼氏之言迺為開一角於是高帝從)
(解角直出與大軍合而冒頓遂引兵罷使劉敬結和親之約趙曰言天子雖屢詢大臣而莫知以白登之圍為)
(慮者此豈勸親征之徒歟朱忠曰三公黃閣鄭曰白登地名在平城東南十餘里)萬姓瘡痍合
(蘇曰邢元云萬姓瘡痍始合兵甲尚未全息恐西北乘勢再為患也趙曰言其困於誅求役使也)羣兇
(洙曰一云雄)嗜慾肥(趙曰言將帥乘此為驕也)刺規多諫諍(趙曰所望於盧侍御也)
端拱自光輝儉約前王體風流後代希(趙曰言盧侍御之登對所論之)
(事如此)對敭期特逹(敭與揚同)衰朽再芳菲(趙曰言對敭天子之前當在特達而)
(勿委靡則衰朽之人再獲芳菲言同受其樂也)空裏愁書字(洙曰見咄咄正書空注)山中
疾採薇(洙曰伯夷傳登彼西山兮采其薇兮)撥杯要忽罷抱被宿何依(蘇曰)
(聶授抱被隨王肅棺宿趙曰撥杯者揮杯也既别矣撥杯之相要忽罷平昔抱被就宿今又何依也)眼冷
看征蓋兒扶立釣磯清霜洞庭葉故就别時飛(洙曰楚辭湘夫)
(人洞庭波兮木葉下)
哭李常侍嶧二首(大歷三年作)
(鄭曰嶧夷益切)補注(鶴曰唐志左右散騎常侍隷門下中書省掌規諷過失侍從顧問左)
(為左貂右為右貂故詩云猶想映貂金詩又云江漢哭君時當是大歷三年在荆南作而梁權)
(道編在四年潭州詩内潭不應言江漢也考詩當是李死於嶺南而歸葬長安公逢於江漢間)
(而哭之)
一代風流盡(蘇曰曹桴曰子建没陳劉俱逝一代風流從此盡矣後世誰氏可繼高名趙曰南史)
(張緒死其從弟融於緒靈前酌飲慟哭曰阿兄風流頓盡)修文地下深(洙曰見修文地下郎注顔)
(淵為地下修文郎)斯人不重見(蘇曰山巨源哭嵇康曰中散死埋玉重泉沉珠滄海不重見斯)
(人矣趙曰孔子言伯牛之疾曰斯人也而有斯疾也蓋嗟其人之賢也)將老失知音(洙曰伯牙)
(以鍾子期為知音子期死而牙絶絃蘇曰鮑叔云將老矣遽失知音趙曰指李常侍如子期也曹丕與吳季質)
(書曰昔伯牙絶絃於鍾子期仲尼覆醢於子路痛知音之難遇傷門人之莫逮也)短日行梅嶺
寒山(洙曰一作江)落桂林(趙曰言李常侍之櫬自廣南來也大庾嶺多梅故謂之梅嶺廣志曰)
(桂生於高山之嶺其類自為林)補注(希曰史記東越傳令諸校屯豫章梅嶺山海經云桂林八樹在番隅)
(東番隅即番禺也若以桂州為梅林則梅嶺非桂林所經之路)長安若箇畔猶想映貂
金(洙曰侍中冠貂蟬阮脩以貂蟬換酒)
其二
青瑣陪雙入銅梁阻一辭(洙曰見通籍踰青瑣注蜀有銅梁縣)補注(希曰表記)
(一辭而退)風塵逢我地江漢哭君時次第尋書札呼兒檢贈
詩(洙曰古詩遺我一書札义呼兒烹鯉魚文選有贈答詩)發揮王子表不愧史臣
詞(定功曰常侍者宗室之子也故用王子表字前漢書有王子侯表)
哭韋大夫之晉(大歷四年夏作)
補注(鶴曰公有送韋中丞赴湖南詩兹云韋大夫則韋在湖南升大夫矣詩云誰斷方隅)
(理朝難將相權當是韋鎮湖南死於鎮所大歷四年夏作故詩又云城府深朱夏)
悽愴郇瑕邑(洙曰左傳晉謀去故綘諸大夫曰必居郇瑕氏之地鄭曰郇須倫切國名)差池
弱冠年(洙曰曲禮上二十曰弱冠)士人叨禮數補注(希曰士人一本作丈人一本作)
(大人)文律早周旋(洙曰左傳與君周旋)臺閣黃圖裏(洙曰三輔黃圖又漢宫闕詔)
簪裾紫盖邊(洙曰沈休文碑陪龍駕於伊洛待紫蓋於咸陽)尊榮真不忝端雅
獨翛然貢喜音容間(洙曰見切效貢公喜注)馮招疾病纏(洙曰左太沖馮)
(公豈不偉白首不見招鄭曰馮唐)南過駭倉卒(上采莽切下七没切)北思悄聯緜
(洙曰洞簫賦吟氣遺往聯緜飄徹又云翩緜聯以牢落)鵩鳥長沙諱(洙曰見地濕愁飛鵩注)
犀牛蜀郡憐(洙曰見石犀牛行)素車猶慟哭寶劔欲高懸(洙曰見把)
(劔覓徐君注)漢道中興盛韋經亞相傳(洙曰建武永平未盡中興之美韋賢不如)
(教子一經)沖融標世業磊落映時賢城府深朱夏江湖眇霽
天倚樓關樹頂(洙曰古詩西北有高樓交疏結綺窗)飛旐泛堂前(洙曰寡婦賦飛)
(旐翩以啓路)帟幕旋風燕(洙曰帟幕霄懸)笳簫急暮蟬興殘虚白室
(洙曰莊子虚室生白)跡斷孝廉船(洙曰世說張憑舉孝廉負其才自謂必參時彦初欲詣劉真長)
(鄉里及同舉者共笑之張遂往詣真長延之上座清言彌日因留宿至曉張退劉曰卿且前去當取卿共詣撫)
(軍張還船同旅問何處宿張笑而不答湏臾真長遣傳教覓張孝廉船同旅驚愕即同載詣撫軍至門劉進曰)
(下官今日與公得一太常博士撫軍與之言咨嗟稱善即用為太常博士)童孺交遊盡喧卑
俗事牽老來多涕淚情在強詩篇誰繼方隅理朝難將
帥權春秋褒貶例名器重雙全(師曰郇瑕晉地韋大夫靈櫬歸晉故子美悽愴)
(以傷之子美少與公結交故云差池弱冠年王陽在位貢禹喜而彈冠子美上韋左丞詩云竊效貢公喜今巳)
(死故曰貢喜音容間子美擬效馮公之招隠奈為疾病所纏而巳鵩鳥長沙諱子美自言斥逐困於此地也犀)
(牛蜀郡憐言蜀人畏韋之德也綺樓關樹頂言奠樓之高也帟幕旋風燕言子美之失韋無所棲托如燕之巢)
(於風幕也惟名與器不可以假人韋之化去朝廷慎難不輕以帥權授人故云誰繼方隅理)
舟中夜雪有懷盧十四侍御弟(大歷四年冬作)
補注(鶴曰此詩當是盧送韋大夫歸柩公對雪而懷之也故有暗度南樓月之句南樓在)
(武昌庾亮諸佐吏共登者必盧過鄂故云在大歷四年冬作)
朔風吹桂水大雪夜紛紛暗度南樓月寒深北渚雲(洙曰)
(北渚有帝子)燭斜初近見舟重竟無聞不識山隂道聽雞更
憶君(蘇曰郭璞寄宋平詩云夜夢江山遠聞難更憶君趙曰語林曰王子猷居山隂大雪夜開室命酌四)
(望皎然因懷招隠詩忽憶戴安道)
對雪
北雪犯長沙胡雲冷萬家(晏注曰北地多雪長沙南郡偶有此故云)補注(希曰)
(唐張謂長沙風土碑曰遁甲所謂沙土之地雲陽之墟可以長往可以隠居者焉)隨風且間(一作)
(開)葉(趙曰當作開言雪随風灑於葉上而開也)帶雨不成花金錯囊從罄(洙曰)
(張平子云美人贈我金錯刀趙宣云不如一囊錢杜云此專言錢也漢王莽鑄大錢又造錯刀以金錯其文此)
(錢形之如刀而金錯之之證蘇曰科文云共君莫惜醉罄此金錯囊)銀壺酒易賖補注(希曰)
(後漢劉盆子傳吕母釀醇酒年少來酤者皆賖與之义高祖紀貰酒注賖酒也)無人竭浮蟻(趙曰)
(浮蟻酒也祖出釋名曰酒有泛齊浮蟻在上)有待至昏鴉(洙曰公自注何遜詩城隂度塹黑昏)
(鴉接翅歸王立之評曰昏鴉亦常語何必引遜句後作絶句却云釣艇收緡盡昏鴉接翅稀)補注(希曰)
(公作絶句在此詩之前而公於此方引遜句何也豈不以昏鴉常用之字猶有所本故再用之乃引遜為證欲)
(人不輕用字也)
冬晚送長卿漸舍人歸州(大歷三年冬作)
補注(鶴曰此詩梁權道編在大歷四年而詩云西戎鄠杜傍却是年京師無吐蕃之禍按)
(史三年八月吐蕃寇靈州邠州京師戒嚴九月又入寇京師戒嚴邠去京師不滿四百里所以)
(言在鄠杜之傍若四年雖寇靈州而京師未嘗戒嚴殆與詩句不叶又詩云南客潇湘外盖是)
(時公在岳陽故云四年公在潭正在瀟湘間自不言外矣當是三年冬晚作無疑)
參卿休坐幄蕩子不歸鄉(洙曰古詩蕩子行不歸蘇曰顔延年古樂府嫁得遊蕩子)
(一去未還鄉秋夜不肯明教妾卧幽房趙曰公自言也所公為劔南節度使參謀謂之參卿公前為之而今罷此)
(謂休坐幄列子曰人有去鄉土遊於四方而不歸者世謂為狂蕩之人也)補注(希曰以運籌帷幄故用坐)
(幄字以明其罷參謀古詩今為蕩子婦蕩子不知歸注婦人比夫為蕩子言夫從征役也臣之事君亦猶女之)
(事夫故比而言之)南客瀟湘外(趙曰公北人也而在湘潭是為南客)西戎鄠杜傍
(洙曰宣帝尤樂杜鄠之間杜屬京兆鄠屬扶風蘇曰漢明帝曰今西戎猖獗若不禦備恐犯鄠杜鄠縣杜陵俱)
(屬京兆趙曰吐蕃之兵未息也師曰參卿言長卿坐於帷幄為參謀也蕩子子美自稱鄠杜乃京城吐蕃陷之)
(故云西戎鄠杜傍)衰年傾蓋晚(洙曰鄒陽傾蓋如故)費日繫舟長(趙曰言舟留滯)
(而未行也)會面思來札(洙曰古詩會面安可知又客從遠方來遺我一札書)銷魂逐去
檣(洙曰别賦黯然銷魂)雲晴鷗更舞風逆鴈無行(趙曰列子云鷗鳥舞而不下詩)
(云兩驂鴈行)匣裏雌雄劔吹毛任選將
暮冬送蘇四郎徯兵曹適桂州(大歷四年冬作)
補注(鶴曰通典漢司隷屬官有兵曹從事史蓋有軍事則置唐三都督府上中下州皆有)
(之詩云盧綰須征日樓蘭要斬時蓋指大歷四年十二月桂州人朱濟反容管經略王翃敗之)
(此當是其時作)
飄飄蘇季子六印佩何遲(洙曰蘇季子言吾若有雒陽負郭三頃田安能佩六國相)
(印乎)早作諸侯客兼工古體詩(洙曰見諸侯老賓客注陸士衡有擬古詩)爾賢
埋照久(洙曰阮步兵詩沉醉似埋照)余病長年悲盧綰須征日(洙曰盧綰)
(傳上使召綰稱病不行上怒曰綰果反使樊噲擊綰高祖崩綰遂將其衆亡入匈奴以為東胡盧王為蠻夷所)
(侵奪居歲餘死)樓蘭要斬時(洙曰見樓蘭斬未還注)歲陽初盛動(趙曰十二月二)
(陽生矣)王化久磷緇(洙曰見此道未磷緇注)為入蒼梧廟看雲哭九
疑(師曰山海經云九疑山帝舜所葬在長沙零陵界又云南方蒼梧之淵舜之所葬湘中記曰九疑山在營)
(道縣九山相似行者疑惑荆州記曰九疑山盤基數郡之界連峯接岫競遠爭高含霞卷霧分隔天日郡國志)
(曰九疑山有九峯曰丹朱曰石城曰樓溪形如樓曰娥皇下有舜如曰舜源曰女英舜墓在此峯下曰肅韻曰)
(紀峯曰紀林有九十)補注(希曰武帝紀望祀虞舜于九疑師古曰其山九峯形勢相似故曰九疑又列仙)
(傳舜游南有王城瑶闕曰九疑之都桂與全相鄰全復鄰於道蘇溪適桂道所從出故云)
風疾舟中伏枕書懷呈湖南親友(三十六韻)
補注(鶴曰題云呈湖南親友而詩云故國悲寒望羣雲惨歲隂鬱鬱冬炎瘴濛濛雨滯淫)
(當是大歷四年冬作故詩又云書信中原闊干戈北斗深指是年吐蕃寇靈州時而云)
軒轅休製律(洙曰甫自注云伏羲造瑟神農作琴舜彈五絃舉歌南風之篇矣史記黃帝名曰軒)
(轅前漢律歷志黃帝使伶倫自大夏之西崑崙之隂取竹之嶰谷生而竅厚均者斷兩節間而吹之以為黃鍾)
(之宫制十二筩以聽鳳鳴其雄鳴為六雌鳴亦六此黃鍾之宮而皆可以生之是為律本)虞舜罷彈
琴(洙曰樂記舜作五絃之琴以歌南風)尚錯雄鳴管(趙曰前所謂十二筩以聽鳳之鳴其雄鳴)
(六也)猶傷半死心(洙曰枚乘七發云龍門之桐高百尺而無枝其根半死半生冬則風雪之所激)
聖賢名古邈羇旅病年侵(洙曰范蔚宗聞道雖已積年力互頽侵陸士衡詩前路既)
(巳多後塗隨年侵趙曰言造琴律之聖賢其名已古遠矣)舟泊常依震(洙曰震東方也有震澤)
湖平早見參(洙曰早一作半参曉星也鮑昭詩曉星正参落)如聞馬融笛(洙曰馬融)
(好吹笛有長笛賦序云性好音律能鼓琴吹笛)若倚仲宣襟(洙曰王粲登樓賦云憑軒檻以遙望)
(兮向北風而開襟)故國悲寒望(洙曰顔延年息徒顧將夕極望梁陳分故國多喬木空城凝寒)
(雲趙曰故國長安也悲當寒望之中)羣雲惨歲隂(洙曰謝惠連雪賦歲將暮時既昏寒風積愁雲)
(繁)水鄉霾白蜃楓岸疊青岑(蘇曰顧穆洞庭楓岸遠幾疊青岑高趙曰江水湛湛)
(兮上有楓楚岸多楓故曰楓岸)鬱鬱冬炎瘴(洙曰張平子鬱鬱不得志)濛濛雨滯淫
(洙曰東山零雨其濛勃海方淫滯)鼓迎方祭鬼(趙曰楚俗好巫祀)彈落似鴞禽
(洙曰賈誼鵩賦鵩鳥似鴞鮑曰莊子見彈而求鴞炙)興盡纔無悶(洙曰王子猷興盡而返易遯世)
(而無悶)愁來遽不禁生涯相汩没時物自蕭森(洙曰自一作正張景)
(陽溪壑無人跡荒林鬱蕭森)疑惑尊中弩(修可曰抱朴子曰予祖彬為汲令注風俗通作汲令)
(應彬以夏至日請主簿杜宣飲酒北壁上有懸赤弩照於杯中如蛇宣惡之及飲得病後彬知之延宣於舊處)
(置酒其見如初因謂宣曰此弩影耳宣疾遂瘳此與樂廣傳蛇影事大相類特弓與弩異耳)淹留冠
上簪(洙曰移文借聞披簮逸海岸趙曰冠簮卿大夫之禮也淹留冠上簮公猶未留遂棄冠冕也)牽
裾驚魏帝(洙曰辛毗諫帝帝怒起引帝裾趙曰言為左拾遺時諫房琯之材不宜廢而肅宗怒之也)
投閣為劉歆(趙曰揚子雲校書天禄閣上以劉歆嘗問竒字而歆以言祥得罪有司誤以連子雲)
(子雲為投閣今云為劉歆則是言琯既貶邠州刺史而公出為華州司功也)狂走終奚適(蘇曰)
(王修曰吾狂坐走諸侯門終身必意奚適乃束書隠三茒山)微才謝所欽(洙曰陸士衡寤寐靡)
(安豫願言思所欽)吾安藜不糁(洙曰孔子藜羹不糁)汝貴玉為琛(趙曰言湖南親)
(友也貴玉為琛琛者寶也詩云來獻其琛)烏几重重縛鶉衣寸寸針(趙曰鶉衣即衣)
(如懸鶉之謂)哀傷同庾信(庾信作哀江南)述作異陳琳(趙曰陳琳健於章奏曹公)
(見其檄而頭風愈今公自謙以為述作不能似之)十暑岷山葛(洙曰蜀葛布也十暑不易言其)
(貧也)三霜楚戶砧(洙曰三霜居楚三易星霜)叨陪錦帳坐(洙曰郎官有錦帳見漢百)
(官志趙曰公為尚書工部員外郎故也郎官賜錦帳緌被)久放白頭吟(趙曰公以老而吟詠耳白)
(頭吟本是卓文君以相如晚年置妾而作今公借用之也)反樸時難過(洙曰老子還淳反樸)忘
機陸易沉(趙曰史記東方朔坐席中酒酣據地歌曰陸沉於俗文選道勝貴陸沉注無水而沉謂之)
(陸沉)應過數粒食(洙曰鷦鷯賦巢林不過一枝每食不過數粒)得近四知金(洙曰)
(漢書王密懷金遺楊震曰夜無知者震曰天知地知子知我知是四知遂不受密慙而退)春草封歸
恨(洙曰劉安招隠王孫遊兮不歸春草生兮萋萋)源花費獨尋(洙曰見欲問桃花宿注)轉
蓬憂悄悄(洙曰見生涯獨轉蓬注柏舟詩憂心悄悄)行藥病涔涔(洙曰鮑明遠有行藥)
(至城東橋詩注謂招有疾服藥行以宣導之漢霍光夫人顯謀毒許后后免身取附子并合大醫大丸飲之有頃曰)
(我頭涔涔也藥中得無毒乎對曰無遂加煩懣而崩)瘞夭追潘岳(趙曰公必有喪子之禍但無所)
(考矣潘岳西征賦曰夭赤子於新安坎洛側而瘞之)補注(希曰瘞或作痊或作疾非鶴曰潘岳傷弱子序)
(曰三月壬寅弱子生五月之長安次于新安之千秋亭甲辰而弱子夭乙巳瘞于亭東趙云公必有喪子之禍)
(而不明其為喪宗文師能引序語而乃以為悼嚴武之亡按武死于永泰元年四月去大歷四年作詩時巳五)
(年又不應用瘞夭事元微之誌嗣子宗武不克葬則宗文為早世甚明盖大歷二年有熟食日示宗文宗武詩)
(又有示兩兒詩明年出䕫二子尚無恙今詩云瘞夭又大歷五年卒時唯存宗武故誌云宗武不克葬則宗文)
(誠夭矣意是四年自潭之衡時喪宗文以與聶令有舊故瘞于耒陽而公死不果徙也不然何以下句又用渴)
(死事)持危覓鄧林(洙曰山海經云夸父死棄其杖而為鄧林列子云夸父不量力欲返日影逐之)
(於嵎谷之際渴欲得飲赴飲河渭不足將走北飲大澤未至道渴而死棄其杖尸膏肉所浸生鄧林彌廣數千)
(里焉)蹉跎翻學步(洙曰阮籍娛樂未終極白日忽蹉跎夀陵餘子學步於邯鄲失其故步匍匐而)
(返趙曰公自傷随流俗也)感激在知音(趙曰公自傷其無識之者子期死伯牙絶絃終身不復鼓)
却假蘇張舌(洙曰蘇秦張儀也)高誇周宋鐔(洙曰莊子說劍王曰天子之劍何如)
(曰天子之劔以燕石為鋒齊岱為鍔晉魏為脊周宋為鐔韓魏為鋏矣)納流迷浩汗(蘇曰孔融)
(子不見東海納萬流浩汗不溢不驚君子之量當亦如此)峻址得嶔崟城府開清旭
(蘇曰言諸公在幕府也)松筠起碧潯(趙曰公自言其舟之所在潯韻書云旁深也)披顔
爭倩倩(趙曰言往披承諸公之顔爭為倩倩以相待詩云巧笑倩兮主在乎言笑也)逸足競
駸駸(洙曰詩載驟駸駸趙曰以駸馬比諸公也)朗鑒存愚直(趙曰愚直公自謂也朗鑒則所)
(以望諸公也)皇天實照臨(洙曰左傳皇天后土實聞此言)公孫仍恃險(洙曰後漢)
(公孫述恃其地險衆附有異志蜀都賦長城結險吞若巨防一夫守隘萬夫莫向公孫躍馬而稱帝劉宗下輦)
(而自王)侯景(侯景陷臺城者)未生擒書信中原闊干戈北斗深畏
人千里井(趙曰蘇氏演義小說載金陵記曰南計吏止於傳舍間及將就路以馬殘草瀉於井中而)
(去謂無再過之期不久復由此飲於此井遂為昔時剉節刺喉而死故後人戒之曰千里井不瀉剉)問俗
九州箴(洙曰揚雄傳贊曰箴莫善於虞箴作州箴晉灼曰九州之箴)戰血流依舊(洙曰)
(見邊城流血成海水注)軍聲動至今葛洪尸定解(洙曰後漢方術傳注尸解者言)
(將登仙假託為尸以解化也葛洪傳卒年八十一視其顔色如生體亦柔軟舉尸入棺甚輕如空衣也以為尸)
(解得仙)許靖力還任(洙曰蜀志曰許靖字木少與從弟劭俱知名並有人倫臧否之稱而私情)
(不協排靖不得齒叙也趙曰王朗與靖書曰足下周游江湖以暨南海可謂徧矣如靖之力還可勝任此公言)
(南征而避難)家事丹砂訣(洙曰葛洪為勾漏令求丹砂)無成涕作霖(洙曰甫注)
(云伏羲造瑟神農氏作琴舜彈五絃舉歌南風之篇有矣師曰莊子載孔子之言也方且與世違而心不屑與)
(之俱是陸沉者也其市南宜僚耶律所以調八風舜琴亦歌南風阜財解愠今風疾足見時律不調故曰尚錯)
(雄鳴管如聞馬融笛言嚴武死也若倚仲宣襟言子美無所依也鼓迎非祭鬼巴蜀多淫祀如事鳥鬼之類昔)
(賈誼困於長沙忌鵩鳥今子美亦然故云彈落似鴞禽疑惑尊中弩言久病也淹留冠上簪言不用也牽裾驚)
(魏帝諫房琯事也子美為房琯得罪亦若子雲投閣為劉棻故也劉棻嘗從雄學作竒字既而棻得罪事逮雄)
(使者收雄雄遂投閣今作劉歆未知所以謝所欽言諸公禮待也十暑岷山葛言十年在蜀三霜楚戶砧言三)
(年在楚反樸時難遇言不見治平也文選詩道勝貴陸沉注無水而沉謂之陸沉史記武帝時齊人東方朔坐)
(席中酒酣據地歌曰陸沉於俗避世金馬應過數粒食得近四知金言諸公餽食賜金也春草封歸恨言不得)
(歸鄕也源花費獨尋言尚避亂也瘞夭追潘岳悼嚴武之亡也持危覓鄧林言武之死朝廷失大材也子美亦)
(失其故步而感激在於諸公之知巳葛洪尸定解以喻武之化去武以金石得病而殂故云)
奉贈蕭二十使君(大歷五年作)
補注(鶴曰詩云迴鴈五湖春當是大歷五年潭州作詩曰昔在嚴公幕俱為蜀使臣艱危)
(參大府前後間清塵玉鳬聊暫出蕭雉只相馴蓋蕭自嚴公幕去而宰縣公有蕭明府晏處覓)
(桃栽詩乃其人也)
昔在嚴公幕俱為蜀使臣艱危參大府前後間清塵(洙曰)
(嚴再鎮成都今復参幕公自注嚴再領成都余復参幕府趙曰蕭於嚴公初鎮時入幕而公在其再來時遂為)
(間也)起草鳴先路(趙曰言蕭自嚴幕而往為舍人矣唐制舍人凡詔旨制勅璽冊命皆起草也)
乘槎動要津(洙曰見虛乘八月槎注古詩先據要路津趙曰以言其貴也)王鳬聊暫
出(洙曰見遠愧尚方曾賜履注)蕭雉只相馴(洙曰蕭望之為郎有雉隨車魯恭為中牟令翟)
(雉馴於桑下趙曰蕭廣濟孝子傳蕭芝至孝除尚書郎鳴有雉數十頭飲啄宿止當上直送至岐路下直入門飛)
(車側舊注引蕭望之惑後學矣)終始任安義(洙曰前漢任安字少卿為益州刺史與司馬遷書責)
(以古賢臣之義也修可曰前漢衛青為大將軍霍去病為驃騎將軍禄秩與大將軍等自是青日衰而去病日)
(益貴故人門下多去青事去病輒得官爵惟任安不肯去子美詩首云昔在嚴公幕俱為蜀使臣及有塤篪金)
(石之語元注云嚴公既没老母在堂使君温凊之問若巳之閨庭焉及太夫人傾逝又撫孤之情不減骨肉以)
(是攷之足以見蕭使君如任安之事衛青有終始之義注引司馬遷責以古賢臣之義非是)荒蕪孟
母鄰聯翩匍匐禮(洙曰詩凡民有喪匍匐救之)意氣死生親(洙曰公自注云)
(嚴公没後老母在堂使君温凊之問甘脆之禮名數若巳之庭關焉太夫人傾逝喪事又首諸孫主典撫孤之)
(情所謂一死生不減骨肉則膠漆之契可以見矣)張老存家事(趙曰禮記檀弓晉獻文子成室)
(晉大夫發焉張老曰美哉輪焉美哉奐焉歌於斯哭於斯聚國族於斯今公以張老比蕭使君言能存嚴公之)
(家令諸孫奉太夫人喪事哭於斯聚國族於斯不失其家也)嵇康有故人(洙曰康臨死謂子曰)
(山公在汝不孤矣)食恩慙鹵莽(趙曰言蕭使君之心舊食嚴公之恩尚慙報之鹵莽)鏤骨
抱酸辛(趙曰言蕭使君銜嚴公之恩銘鏤肌骨常抱酸辛阮嗣宗詩悽愴抱酸辛)巢許山林
志(趙曰公以巢父許由自比也)䕫龍廊廟珍(洙曰巢父許由䕫與龍也趙曰言蕭使君也䕫)
(則典樂之䕫龍則納言之龍如二人之材當在廟堂也師曰子美自謂隠晦而以䕫龍期蕭使君)鵬圖
仍矯翼(洙曰見泊岳陽樓詩注)熊軾且移輪(趙曰言蕭使君如大鵬之圖南仍矯奮其)
(翼固當遂晉擢矣而且為太守故憑熊車以移輪也)磊落衣冠地蒼茫土木身(洙曰)
(嵇康土木形骸)塤篪鳴自合(洙曰絶交論道恊膠漆志婉變於塤篪)金石瑩逾新
(洙曰文賦被金石而德廣流管絃而日新)重憶羅江外(鄭曰寰宇記本涪城縣地天寶元年為羅)
(江縣)同遊錦水濱(趙曰羅江屬綿州錦水則成都也)結歡隨過隙(蘇曰王陽與子)
(結歡眼隨過隙之駒趙曰莊子曰人生一世如白駒過隙)懷舊益霑巾(洙曰潘安仁懷舊賦涕泣)
(流而霑巾)曠絶含香舍(趙曰後漢尚書郎口含雞舌香以其奏事欲使氣芬芳也公自為員外郎)
(而不得坐省所以為之曠絶)稽留伏枕辰(洙曰張茂先詩伏枕終遥昔寤言莫予應趙曰詩展)
(轉伏枕)停驂雙闕早(洙曰謝元暉詩停驂我悵望)迴鴈五湖春(洙曰沈休文旋)
(雁每迴翔趙曰張勃吳錄五湖者太湖之别名)不達長卿病(趙曰長卿有消渴之疾而公亦有之)
從來原憲貧(洙曰見寧甘原憲貧注)監河受貸粟一起轍中鱗(洙曰)
(見莊子轍魚事)
奉送二十三舅錄事之攝郴州(崔偉作)
補注(鶴曰衰老悲人世驅馳厭甲兵又云氣春江上別當是大歷五年作時臧玠為亂)
賢良歸盛族(趙曰周禮友行以尊賢良賢則行之傑良則才之美)吾舅盡知名徐
庶高交友(趙曰以言崔舅徐庶字元直其所與遊者諸葛亮龐士元司馬德操之流而巳)劉牢
出外甥(洙曰桓玄曰何無忌劉牢之外甥酷似其舅今舉大事孰謂無成趙曰公以無忌自比也)泥
塗豈珠玉(趙曰言崔舅為明珠白王之質豈宜辱在泥塗)環堵但柴荆衰老悲
人世驅馳厭甲兵氣春江上别(洙曰謝玄暉江上徒離憂)淚血渭陽
情(洙曰詩我送舅氏曰至渭陽)舟鷁排風影林烏反哺聲(洙曰束晢𥙷亡詩嗷)
(嗷林烏受哺于子趙曰言崔舅侍太夫人以行也李善注文選有曰純黑而反哺者烏子)永嘉多北
至(洙曰永嘉之亂元帝渡江衣冠多自北至鄭曰永嘉晉年號趙曰言崔舅自北而來)句漏且南
征(洙曰葛洪求為勾漏令以有丹砂也楚詞汩吾南征鄭曰勾漏邑名屬交趾)必見公侯復
(洙曰左傳公侯必復其始趙曰此句可以見崔舅貴人子孫也)終聞盗賊平郴州頗涼
冷橘井尚凄清(趙曰橘井在郴州神仙蘇耽於山下鑿井種橘救鄉里之疾病者)補注
(希曰橘井在郴州城東蘇耽之故宅宅今為觀井之水每酌則有金星云丹影如此予官郴嘗目覩其實)從
役何蠻貊居官志在行(洙曰論語言忠信行篤敬雖蠻貊之邦行矣左傳當官而行何)
(強之有)
送魏二十四司直充嶺南掌選崔郎中判官兼韋
韶州(大歷五年春作)
補注(鶴曰詩云故人湖外少春日嶺南長為報韶州牧新詩昨寄將韋韶州即韋迢迢有)
(早發潭州寄杜員外詩云湘潭一葉黃蓋大歷四年秋矣則此詩當是五年春作時臧玠未為)
(亂公尚在潭州)
選曹分五嶺(洙曰見雲山兼五嶺注趙曰言崔郎中充嶺南掌選也)使者歴三湘
(洙曰顔延年三湘謂洞庭七澤藹荆牧注江湘沅水皆會巴陵洞庭陂號為三湘趙曰言崔郎中出使歷三湘)
(也按寰宇記云湘潭湘鄉湘源)才美膺推薦(趙曰言魏為人所薦而為判官也)君行佐
紀綱(洙曰左傳紀綱之僕趙曰言魏君之行崔佐君之紀綱也)佳聲期(洙曰一作斯)共遠
(趙曰崔魏皆著佳聲而共遠矣)雅節在周防明白山濤鑒(洙曰山濤典選吏部並得)
(其才再居十餘年一官間輒啓數人甄拔人物各為題目稱為山公啓事趙曰戒魏君之佐選事當以公也)
嫌疑陸賈裝(洙曰陸賈說尉佗佗賈槖中装直千金佗送羽千金趙曰又戒魏司直以廉也)故
人湖外少春日嶺南長(蘇曰謝孚竄嶺外春日語客曰昔年洛下狂歌痛飲唯嫌日短)
(今窮居嶺南偏覺日長要黑不能吾其奈何子因有感書示翟夫子)憑報韶州牧新詩昨
寄(一作夜)將
送趙十七明府之縣(大歷五年春作)
補注(鶴曰詩云江花報邑人又云卧疾却愁春當是大歷五年春潭州作)
連城為寶重(洙曰虞子京連城既偽往荆玉得真還)茂宰得才新(蘇曰謝玄暉和)
(伏武昌登孫權故城詩雄圖悵若兹茂宰深遐睠太白贈義興宰亦云天子思茂宰天枝得英材)山雉
迎舟楫江花報邑人(洙曰語山梁雌雉趙曰上句則禽鳥知所馴下句則草木知所喜皆)
(美言之)補注(希曰正言魯恭馴雉及潘岳一縣之花事雖隠而顯)論交飜恨晚(趙曰公與)
(趙君晚方論交也)臥病却愁春惠愛南翁悦餘波及老身(趙曰言施)
(惠愛而南人喜悦公自謂老身亦霑餘波)
燕子來舟中作(大歷五年作)
補注(鶴曰詩云湖南為客動經春燕子啣泥兩度新當是大歷五年潭州作)
湖南為客動經春燕子啣泥兩度新(洙曰見啣泥附炎熱注)舊入
故園嘗識主如今社日遠看人可憐處處巢居(洙曰一作君)
室(洙曰古詩思為雙飛燕啣泥巢君室)何異飄飄託此身暫語船檣還起
去穿花落水益霑巾
同豆盧峯貽主客李員外賢子棐知字韻
補注(鶴曰按唐宰相表豆盧本姓慕容氏北人謂歸義為豆盧因賜以為氏居昌黎棘城)
(又唐百官志主客郎中員外郎各一人掌二王後諸藩朝見之事屬禮部從舊次在大歷五年)
(潭州作)
練金歐冶子噴玉大宛兒(洙曰張景陽七命楚之賜劍歐冶所營鄭曰吳越春秋干)
(將與歐冶子作劔採五山之精合六金之英煉而為劔定功曰穆天子東遊黃澤使宫樂謠曰黃之澤其馬歕)
(玉皇人夀榖又賈復顧兒謂弟曰此吾宗大宛兒也一日千里亦可歕噴同趙曰此兩句以美李員外)補
注(希曰會稽郡有君邪溪即歐冶子鑄劔之處西域傳馬汗血言其先天馬子注孟康曰言大宛國有高山)
(其上有馬不可得因取五色母馬置其上與集生駒皆汗血因號曰天馬子練字當作煉)符彩高無
敵(田曰曹子建七啓曰符彩照燭魏文帝車渠椀賦發符采而揚榮趙曰傅玄乘輿馬賦曰符采横發大率)
(言符光雜穆也)聰明達所為夢蘭他日應(洙曰左傳鄭文公賤妾燕姞夢天使與巳)
(蘭曰以為是爾子詩蘭有國香人服媚之既而文公與之蘭而御之辭曰妾幸而有子將不信敢徵蘭乎穆公)
(名曰蘭也)折桂早年知(洙曰見禮闈新折桂注)爛漫通經術光芒刷羽
儀(洙曰沈休文湖中鴈詩刷羽同摇漾易鴻漸于陸其羽可用為儀)謝庭瞻不遠(洙曰晉史)
(謝太傅諸子若芝蘭玉樹生於庭階)潘省會於斯(趙曰潘安仁云寓直于散騎之省今公乃工部)
(員外郎李乃主客員外郎盧亦必官是是省郎之人相會於斯)唱和將雛曲田翁號鹿
皮(洙曰見歎世鹿皮翁注)
歸鴈二首(大歷五年春作)
補注(鶴曰詩云萬里衡陽雁今年又北歸又云塞北春隂暮江南日色曛當是大歷五年)
(春潭州作)
萬里衡陽鴈今年又北歸(洙曰應德璉詩朝雁鳴雲中音響一何哀問子遊何鄕戢)
(翼正徘徊言我塞門來將就衡陽棲往春翔北土今冬客南淮)雙雙瞻客上一一背人
飛補注(希曰公在南而雁北飛故曰背人)雲裏相呼疾沙邊自宿稀繫
書元浪語(洙曰見雖無南過鴈注蘇曰孔琛憑雁繫書真浪語耳其迷過於刻劔守株者)愁寂
故山薇
再吟
補注(鶴曰詩云却過清渭影高起洞庭羣傷弓流落羽行斷不堪聞公以自喻也)
欲雪違胡地(洙曰謝靈運詩季秋邊朔苦旅鴈違霜雪)先花别楚雲(洙曰月令雁北)
(鄉管子曰雁春北秋南言其避寒也楚南也故曰先花别楚雲)却過清渭影高起洞庭
羣塞北春隂暮江南日色曛傷弓流落羽(洙曰史盈引虚弓而雁落)
(人問之曰此雁傷弓也)行斷不堪聞(洙曰嚴僅囚於上蔡自歎曰縲絏憂羇不忍聞斷行旅鴈)
(愴然久之獄吏惻然)
小寒食舟中作(大歷五年作)
補注(鶴曰公在潭率舟居此當是大歷五年作小寒食如小至之類前寒食一日也詩云)
(看雲直北至長安一本作是長安)
佳辰強飲食猶寒隱(於靳切)几蕭條帶鶡冠(洙曰漢輿服志號賁武騎)
(皆鶡冠南郭子綦隠几卧趙曰鶡冠者隠人之冠也袁淑真隠傳鶡冠子舊注引虎賁武騎之冠誤矣)春
水船如天上坐(趙曰魯直言前人詩有水面船如天上坐杜公改一春字而精神烱然可謂點)
(鐵成金余曰卲氏聞見錄云少陵此句本沈雲卿船如天上坐人似鏡中行船如天上去魚似鏡中懸也或以)
(此論少陵之妙予謂少陵所以獨立千載之上者不但有所本也三百篇之中果何本哉)老年花似
霧中看(尹曰張歜至秦歎曰老年看花眼眩如隔霧縠謂於燭下數牛毛也)娟娟戲蝶過
閒幔片片輕鷗下急湍雲白山青萬餘里愁看直北是
長安(洙曰鮑明遠㶚陵望長安徐敬業登陴起遐目回首見長安蘇曰何遜古道難云直北長安道愁看)
(别離人)
清明二首(大歷四年作)
補注(鶴曰詩云不見定王城舊處長懷賈傅井依然當是大歷四年初到潭州時作故詩)
(又云湖色春光淨客船)
朝來新火起新煙(洙曰周禮司烜氏仲春以木鐸修火禁於國中趙曰唐制清明日賜百官)
(新火賈島詩曰晴風吹柳絮新火起厨煙)湖色春光淨客船繡羽衝花他自
得(射雉賦有綺翼縭頭衮背)補注(希曰衝花一本作銜花自又作白然衝勝銜自勝白今本為是)紅
顔騎竹我無緣(洙曰郭伋傳小兒騎竹馬)胡童結束還難有楚女腰
肢亦可憐不見定王城舊處(洙曰長沙定王鄭曰寰宇記潭州長沙縣定王廟在)
(縣東一里廟連岡高七丈俗謂之定王岡)長懷賈傅井依然(洙曰今長沙賈太傅誼廟有井)
(存焉韓愈井詩亦云賈誼宅中今始見葛洪墓上亦曾窺修可曰盛弘之荆州記曰湘州南寺之東賈誼宅有)
(井小而深上斂下大状如壺即誼所穿井誼宅今為陶侃廟種栢猶有存者鄭曰寰宇記誼廟在長沙縣南六)
(十里廟即誼宅中有井上圓下方)虚霑周舉為寒食(洙曰事見桓譚新論後漢周舉博學)
(遷并州刺史太原一郡舊俗以介子推焚骸有龍忌之禁至其亡月咸言神靈禁舉火由是士民每冬中徹一)
(月寒食莫敢煙爨老小不堪歲多死者舉既到州乃作弔書以置子推之廟言盛冬去火殘損民命非賢者之)
(意以宣示愚民使還預温食由是衆惑稍解風俗頗革新序曰晉文公反國介子推無爵遂去而之綿上文公)
(求之不得乃焚其山推遂不出而死)實藉君平賣卜錢(洙曰見上憑傳百錢卜注)鐘鼎
山林各天性濁醪麤飯任吾年(夢符曰按酒經曰醪汁滓酒也世本曰儀狄始)
(作酒醪變五味蘇曰梁勰告友人曰五斗粟非所欲也洛中有薄田桑柘蔬園老夫率兒女輩操耒耜絍織與)
(隣里往來濁醪麄飯任此天年庶免風波岐路易飜覆耳趙曰擊鐘而食列鼎而烹富貴人之事也山林則隠)
(逸之人處貧賤而甘之與好富貴者各天性耳既無盛饌姑且濁醪麄飯而巳)
此身飄泊苦西東右臂偏枯半耳聾(趙曰出素問黃帝言風曰或為偏枯)
寂寂繫舟雙下淚(洙曰賈誼傳不繫之舟)悠悠伏枕左書空(洙曰見稽)
(留伏枕及咄咄正書空注師曰右臂既偏枯書空者唯左而巳)十年蹴踘將雛遠(洙曰劉向)
(别錄蹴踘黃帝所造本兵勢也或云起於戰國按踘與毬同古人踘蹴以為戱趙曰成公綏嘯賦似鴻雁之將)
(雛師曰十年蹴踘言軍興也將雛遠謂挈子遠遊)補注(希曰漢藝文志蹴踘二十五篇師古曰鞠以韋)
(為之實以物蹵蹋之以為戱也)萬里鞦韆習俗同(洙曰古今藝術曰鞦韆北方戲以習輕矯)
旅鴈上雲歸紫塞(孝祥曰崔豹古今注秦所築長城土皆紫色漢塞亦然故稱紫塞子美宮)
(池春雁詩又有青春欲盡急還鄊紫塞寧論上有霜之句)家人鑽火用青楓(洙曰鑽燧改火)
(春取榆柳之火以順陽行火氣)秦城樓閣煙(洙曰一作鶯)花裏漢主山河錦
繡中補注(希曰舊本注云荆州劉備所自起故子美言漢主山河今本不載然詳詩意此蓋指長安)
(而云公思故鄉也所以接云風水春來洞庭闊白蘋愁殺白頭翁)風水春來洞庭闊白
蘋愁殺白頭翁(洙曰風水一作春去趙曰四句懷長安而歎其在湘潭也)
贈韋七贊善(大歷五年作)
補注(鶴曰唐東宫官有左右贊善大夫各五人掌傳令諷過失贊禮儀韋贊善必韋見素)
(之後見素位至宰相贈司空故詩云爾家最近魁三象見素與公皆京兆人故又云鄉里衣冠)
(不乏賢若韋思謙父子乃鄭州人詩又云洞庭春色悲公子當是在潭州作大歷五年)
鄉里衣冠不乏賢杜陵韋曲未央前(洙曰未央殿基在長安杜陵韋曲地)
(名也蘇曰袁粲幼孤祖哀之名之曰愍孫少好學有清才叔父淑雅重之語子弟曰我門不乏賢愍孫必當復三公)
(古雍曲引云杜陵茂樹韋曲紫花照未央之宫前當昆明之池左風物富秀)爾家最近魁三
象(注曰公自注云斗魁下兩兩相比曰三台)時論同歸(洙曰一作因侵)尺五天(洙曰公自)
(注俚語曰城南韋杜去天尺五)北走關山(洙曰一作河)開雨雪(洙曰蕪城賦南馳蒼梧漲)
(海北走紫塞雁門)南遊花柳塞雲煙(塞悉則切洙曰雲一作風)洞庭春色悲
公子鰕菜忘歸范蠡船(洙曰句踐既滅吳范蠡乘扁舟泛五湖蘇曰郭林宗蝦菜菰米)
(足以度歲使人忘歸)
奉酬寇十侍御錫見寄四韻復寄寇(大歷五年作)
補注(鶴曰詩云故泊洞庭船又云春深把臂前當是大歷五年潭州去年春深公入衡矣)
往别郇瑕地(洙曰見上悽愴郇瑕邑注)于今四十年來簪御史筆(洙曰)
(魏略曰殿中侍御史簮白筆側階而直上問曰此何官也辛毗對曰御史簮筆書過以記不依法)補注
(希曰御史所居之署漢謂之御史府)故泊洞庭船詩憶傷心處(洙曰楚詞目極千里)
(傷心處)春深把臂前(洙曰廣絶交論自昔把臂之英金蘭之友趙曰言在郇瑕相别之時)南
瞻按百越黃帽待君偏(趙曰前漢鄧通以櫂船為黃頭郎顔師古注曰櫂船能授櫂行)
(船也土勝水其色黃故刺船之郎皆著黃帽因號曰黃頭郎也今寇君既按百越則所在處常艤舟以待故其)
(帽偏也師曰郇瑕晉地子美與寇别於晉地迨今凡四十年頭簮御史筆來客荆衡間故云泊洞庭船此子美)
(自述也公為拾遺故簮白筆黃帽乃竹籜為冠按百越言寇按察楚越之郡)
酬郭十五判官(大歷四年作)
補注(鶴曰郭詩云衡陽紙價頓能高而此詩云喬口橘洲風浪促繫帆何惜片時程當是)
(公在衡郭在潭大歷四年也喬口橘洲並在潭州詳見上注)
才微歲老尚虚名卧病江湖春復生藥裹關心詩總廢
花枝照眼句還成只同燕石能星隕(洙曰左傳隕石于宋五隕星也又星)
(隕如雨)自得隋珠覺夜明(洙曰隋侯之珠夜光之璧)喬口橘洲風浪促
驚帆何惜片時程(洙曰橘洲見橘洲田土仍膏腴注師曰宋之愚人得燕石于梧臺之側藏)
(之以為大寶周客聞而觀焉主人齋七日端冕玄服以發寶革櫃十重客見俛而掩口胡盧而笑曰此燕石也)
(其與瓦甓不殊主人大怒曰肓瞽之言藏愈固守愈謹藥裹關心言治病也無暇於詩篇隋珠喻郭判官詩喬)
(口橘洲乃荆衡之地驚帆何惜片時程欲郭來訪已也)
衡州送李大夫七丈勉赴廣州(大歷四年作)
補注(鶴曰按史勉自江西觀察使入為京兆尹兼御史大夫今隆興有石幢載牧守名爵)
(勉在張鎬之後魏少游之前而少游以大歷二年代去鎬以廣德二年九月死則勉為江西觀)
(察使當是其年九月後其為京兆尹當在大歷元年又四年十二月廣州人馮崇道反桂州人)
(朱濟時反殘亂十餘州勉遣將李觀率容州刺史王翃討平之則勉是四年秋冬之交赴廣州)
(故此詩有北風隨爽氣之句公是年在衡以畏熱歸潭終歲舟居明年又自潭之衡今題曰衡)
(州蓋誤也當作潭州)
斧鉞下青冥(洙曰禮賜斧鉞然後殺蘇曰何敬祖將軍新持斧鉞總握虎符自青冥來鎮岷隴)
樓船過洞庭(洙曰漢武征南越作樓船)北風隨爽氣(洙曰登樓賦向北風而開襟王)
(子猷西山致有爽氣)南斗避文星日月籠中鳥(洙曰潘安池魚籠鳥)乾坤水
上萍王孫丈人行(洙曰匈奴云漢天子我丈人行)垂老見飄零(師曰諸侯賜斧)
(鉞然後誅殺青冥天也言天子賜李以節鉞樓船船上有樓櫓過洞庭迤邐之廣州北風隨爽氣言自北而南)
(帶爽氣而來南斗避文星北斗以南公一人而巳籠中鳥局促不得騁子美客居局促如籠鳥飄泛如水萍豈)
(意垂老之年尚見飄零失所乎行音項儔也)
過洞庭湖(鮑曰洪玉甫云有人得之江中石刻直方詩話亦云大歷五年作)
補注(鶴曰詩云破浪南風正回檣畏日斜既曰回檣又曰南風畏日則非大歷四年春自)
(岳之潭經洞庭時作當是大歷五年自湖南歸襄陽時之作)
鮫室圍青草龍堆隠(本中曰一作擁)白沙護堤(本中曰一作江)盤古木
迎棹舞神鵶破浪南風正回檣(本中曰一作歸舟)畏日斜湖光
與天遠直欲泛仙槎(本中曰一作雲山千萬疊底處上星槎)
聞惠子過東溪(新添蘇曰右一篇劉斯立得於管城人家大歷二年作)
補注(鶴曰詩云崖蜜松花熟山杯竹葉春非湖南作意東溪指瀼東而言也大歷二年作)
(洪駒甫詩話云劉路左車為余言嘗收得唐人也雜編時人詩冊有老杜送惠二歸故居詩即此)
惠子白驢瘦歸溪唯病身補注(希曰白驢一本作白駒)皇天無老
眼空谷滯斯人崖(一作巖)蜜松花熟(一作古定功曰本草蜜一名白蜜一名崖)
(蜜在高山巖石之間圖經云近宣州有黃連蜜色味黃小苦雍洛間有棃花蜜如凝脂亳州太清宫有檜花蜜)
(色小赤並以蜂採其花作之而性之温良亦相近崖蜜松花熟亦蜂採松花而成蜜也)山杯(本中曰一作)
(村醪)竹葉春(修可曰吳地志曰吳興烏程酒有名張華輕薄篇曰蒼梧竹葉青宜城九醖酒故張景陽)
(七命云弗南烏程豫北竹葉田曰陳隂鏗竹詩葉醖宜城酒)柴門了生事黃(本中曰一作園)
綺未稱臣
補注杜詩卷三十六
