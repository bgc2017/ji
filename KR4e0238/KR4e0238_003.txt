宋布衣集卷三
明宋登春撰
池中雁
林卧寡儔侣振褐臨清池露彩集蕙草霜華變青滋翩
彼隨陽鳥唼藻戲漣漪返顧患人指廻翔稻糧羈冥冥
逞長羽繒繳何由施伊子敦孤性帶索終棲遲藜藿豈
滿腹百年厭饑劬物嬰因住念逹生焉悵而
冬夜宿郡齋
空齋少物役獨夜有餘清栢子階前落梅花笛裏生豈
須山櫟壽徒結畹蘭情明日鵝池上看雲還濯纓
人日寄所知
落莫江村裏偏憐物候新百年長作客此日愧為人薄
俗存身計殘生隨世因楚蘭漸堪把采采寄情親
洞庭送徐使君投劾東歸
秋來為客易沾巾又向瀟湘送逐臣煙草斷雲横楚塞
夕陽落雁度江津天涯白髮無知已湖上青山有故人
回首吳關空悵望何年滄海共垂綸
自沙津江行舟次岳陽送徐使君
漠漠晴沙江水流搴衣同上木蘭舟白蘋風起洞庭暮
碧樹雲横楚塞秋羇客懷鄉何限泪孤臣去國不堪愁
夕陽帆影臨空盡誰念天涯獨倚樓
同句吳周秀才登岳陽樓雨中望君山作
久客知吳語高樓自楚歌青山浮水面白鳥没煙蘿仙
去蒼梧遠雲生天岳多鄉關眇何許日暮洞庭波
巴陵别徐使君歸荆州邸舍
日暮尋江渡凉風滿白蘋歸來應寂寞臨别更情親孤
劍三秋夢扁舟萬里身著書滄海上還著舊綸巾
石首阻風寄懷徐刺史
别後相思夢屢真秋來誰寄短書頻孤舟風雨偏愁客
萬里江湘對逐臣莊舄苦吟終適越仲宣欲賦未歸秦
十年零落黃金盡一夜長歌獨愴神
石首江阻風雨舟中夜坐懷荆州公
八月悲風生翛翛鴻雁鳴白頭多病日黃葉此山城細
雨孤帆落長江獨夜情遥傳一掬淚洒向楚臣纓
自公安縣夜歸鵝池莊風雨驟至有作
候雁迷寒渚昏鴉集驛亭故人江上别風雨返柴荆楚
些秋能賦巴歈夜懶聽蓬窗小兒女相待一燈青
九月三日方别駕攜酒殽見過因懷徐荆州
客淚秋能下人情老自知塞寒鴻雁早江暖鞠華遲對
酒憐吳語聞歌憶楚辭明年誰更健重把紫萸枝
再送俞山人遊黃岡兼訊袁郡丞
昔别在何處今看白髮新無錢愁滯客多術耻謀身錦
瑟悲燕士幽蘭憶楚臣相思有書札時寄草堂人
聞徐使君留滯漢陽寄贈
道直謫官蚤扁舟何去遲秋深縱酒後家遠寄書時悽
斷秦雲色悲凉越鳥枝漢陽江樹晚摇落對相思
春日尋楊山人因過賀將軍園二首
空谷春將賦幽人獨可尋風香紅藥近鳥語綠蘿深一
笑緣巴調三年學楚唫童扶還杖策隨意步華林
茅屋斜臨水石闌曲拂衣松深鶴子冷花近藥苖肥老
去詩猶健春來酒不違欲尋江路去竹下有柴扉
曹中丞以新詩見遺雪中書此簡答
凍雀飛還去空房祗欲眠高雲斷楚塞大雪滿江天竹
葉春仍綠梅花寒可憐歸來曹執法時寄短長篇
江村寒食
白鳥忘機久青山吾道存興來從杖屨老去愛雞豚楊
柳橋邊過桃華江上村童兒沽酒至風雨閉柴門
寒食西郊望八嶺山作
寒食孤村飰春山遠寺鐘登臨風候異祭掃歲時同芳
樹諸王墓浮雲舊楚宫天涯對衰鬢寂寞意無窮
春日陪曺中丞飲城北莊晚至東湖草堂野望感賦
芳草春初折遊絲晚正繁漁樵楊柳岸雞犬野棠村悵
望荆門路悽迷楚客魂酬恩留寶劍還愛趙平原
春日閒居
青山歌伐木白首賦閒居鴻雁春能至梅花寒更疎繭
絲從婦織菜甲教兒鋤日莫北窗下尊中幸不虚
秋晚江上書懷
一望家園一惘然湘雲易水共長天山中薜荔日蕭索
江上芙蓉秋可憐楚些獨唫長下淚燕鴻又過記殘年
黃金臺上無名字醉後還謌寶劍篇
秋日登唫覽樓
遠客不宜秋况登江上樓心隨胡雁没身為楚雲留漢
廣饒菰米湘清聚白鷗寒砧何處發落日動鄉愁
秋日聞曹中丞東湖莊堂樓初築以詩奉贈
雲霞江色晚楚客意何如金散身無累才高世共疎開
門聞鳥雀落日見樵漁玄閣還應閉白頭長著書
寄嘉定徐刺史
柴荆烏鵲定風葉正蕭蕭落日清江上懷人滄海遥年
華隨杖屨生事寄漁樵楚客銷魂處秋來誰為招
八月十四夜憶徐刺史
桂華初發小堂東綠芷紅蘭别一藂翡翠屏前秋寂寞
芙蓉塘外月朦朧寶書玉笈為誰隠雲錦霞箋還自封
鴻雁不來秋又晚故人聞已到江東
秋夜
天秋鴻雁來夜寒桂華落空館復相思清飈振藂薄
秋日鵝池莊與故人王惟材閒酌
秋水浮田葉凉風吹稻花白衣燕客醉紅樹楚人家翡
翠鳴魚筍鴛鴦立釣車鵝池堪避地與爾種胡麻
江陵遇同鄉王惟材
末路誰相問無家我獨親他鄉今接袂童稚昔為鄰江
海飄零客風塵淪落人十年俱白首笑此夢遊身
雨中呈王郎
黃金臺下見君顔今日蕭條入楚關一顧那知添白髮
十年何事老青山鄉愁多在煙雲外客思偏生風雨間
我已無家問消息開畦種藥不須還
夏日攜王惟材陪曹公飲城東湖亭
漠漠林塘五月寒主人長日竹皮冠酒爐茶竈從兒理
菜圃瓜田引客看老去坐忘青瑣夢歸來囊貯紫金丹
鵝池道者頻相訪笑索村醪苜蓿盤
俠客
賭擲賽劉琨家奴過孟賁千金不肯顧一劍為酬恩趙
瑟停凰柱燕姬促象尊平生&KR0833;段馬羞入孟嘗門
與王惟材夜坐話舊
醉謌燕市笑顔紅十載離家似夢中聞說存亡重悽惻
對君何必嘆飄蓬
閉門
庭梅横似畫籬菊綴如錢閉戶琴書客翻悲草木年黃
金無藥物白髮滿顱顛花徑從兒掃誰來問尚玄
秋日待家書不至感賦此詩
澤國寒風木葉稀悲謌昨夜賦無衣自添白髮年華異
用盡黃金生事微易水似憐湘月遠燕鴻還其楚雲飛
魚書錦字無消息秋草閒門又夕暉
八月十四夜遊太暉觀呈忠教真人
碧天高處是三清金作樓臺玉作城白鹿僊人秋弄笛
青牛道士夜吹笙驚殘鶴夢江雲冷幻出松隂海月明
欲寫隂符寄幽事山中老子有書迎
同郡蓋子材寄示文稿作此簡答
萬金散盡一身輕白首為儒掉臂行郢里誰傳春雪調
楚山應繋薜蘿情自知未上干秦策肯信歸來感婦迎
却笑文章憎命逹十年猶在魯諸生
登岳陽樓
吳楚江山闊巴陵水國遥江流分九𣲖山勢控三苖卉
服通州里蠻方翊聖朝每希常道泰飲啄老漁樵
芳樹
金井梧桐樹碧枝華葉芳月明移翠影風細吐清香共
惜三春色誰憐九月霜閨中有少婦歲歲憶遼陽
寄嘉定徐二刺史
豪華猶六代勝事在吳門綠樹湖邊寺紅雲海上村桑
麻常夜緝橘柚向秋繁拂袖還鄉日應憐松菊存
贈廬岳僧
何日别東林浮杯夢澤深雲山隨去住水月即禪心鉢
潤龍將見衣殘珠未沉行蹤遍五岳留偈待知音
秋日鵝池晝卧
卑棲佚老日高枕物華年橘柚垂茅屋菰蒲間渚田意
中人不見事外客孤眠習靜𦕈身世長唫秋水篇
八月十三夜
江月滿江城客愁何處生殘蛩依砌響新雁與雲平露
重楸梧白天寒松桂清弟兄在萬里此夕各含情
江夏舟中值元日
乘舲下吳會寒日水增波江路魚蝦美山城橘柚多維
舟燕客醉倚棹楚童謌明發漢陽去相思奈若何
經彭澤縣舟次小孤山阻雨
山塞分吳楚山城辨土風人煙澤國異春色故鄉同曉
飯孤山下輕帆細雨中檣烏飛自去詩罷意無窮
蕪湖沙洲阻淺
草樹山頭驛雲霞江口村葦人驚虎跡舟子記潮痕欲
買吳姬酒能招楚客魂長波浩無際目極更何言
春日寓徐公西園
笋出過闌見桃香度水聞樹深連海色洞午散江雲石
上抛書卷花間數鶴羣春愁如碧草隨處亂紛紛
海上寒食
風雨臨寒食偏驚流浪情梅花鄉信遠芳草客愁生青
眼故人少白頭世事輕還餘一尊酒東海弔田横
蘇臺覽古
吳王昔日好吳鈎義士三千盡列侯覇業巳隨雲北散
雄圖空復水東流荒臺寂寂漁樵路故壘蕭蕭草樹秋
惟有館娃宫裏曲至今謌向采菱舟
夜泊長橋
落日長橋外維舟竹嶼孤春潮不滿岸江鳥下平蕪負
笈終歸楚尋山且在吳自傷漂泊意深夜醉嘑盧
春日飲唐山人竹園
蝴蝶滿園春日晴桃花梨花飛素馨千竿萬竿何菁菁
時時風雨聞秋聲淇園闊節不足數渭川綠玉難為稱
爾莫斸為化龍杖虚勞萬里升天行爾莫截竹學鳳笙
拘牽衆樂相和鳴飾金綴玉非本性不如抱籜全爾精
高陽徒籜冠生引觴大嚼無俗情其如晉代竹林彦枕
麯眠糟損性靈却怪王猷多傲世入門先問主人名
雪後
石徑留冰雪松門鎻薜蘿地幽身自得機息鳥常過芳
草春愁少梅花客醉多竹枝辭更好還愛楚人謌
賞雪侍讌應教
狐白暖蒙茸當謌集上公春藏金屋裏僊隠玉壺中送
酒青樓妓焚香白玉童錦屏寒不入只許隔簾攏
楚中送僧還嵋山隠居
半偈曾聞法虚空無住心楚雲飛錫去巴水渡杯深一
室寄何處千峰獨可尋有身緣未了此别日長唫
送洪都道士
霞外尋真侣山中問赤松僊壇花雨淨石鼎綠苔封坐
煉金光草行持九節笻聞師還舊隠何日得相從
送王生西遊
雪裏荆門道愁中漢水春三湘曾滯客萬里欲歸身獻
賦還過楚談兵莫入秦自傷流浪久偏惜遠遊人
春辭二首
南浦誰家薦綠蘋野棠又發楚山春滿城芳草煙和雨
江燕飛來似識人
廣陌青樓楊柳新鶯花時節可憐人至今漢上多遊女
笑折疎麻贈所親
春隂
竹裏松間石徑斜春雲長遶野人家幽窗睡覺鳥聲響
童子開關掃落花
江陵送王惟材還趙郡
湘臯煙草洞庭雲此地逢君又送君趙瑟悲凉那可問
楚謌悽斷不堪聞遥山對酒春將暮臨水扳花日未曛
顦顇形容獨歸去江樓細雨歎離羣
踏青楊柳洲
驊騮蹀躞上芳洲楊柳青青楚水流日暮東風摇百草
不知何處是昭丘
遼府贈楊山人
故鄉因别久逆旅有新知弔古過燕市哀謌同漸離楚
筵分醴後蜀肆下簾時欲就百錢卜長貧老不疑
贈薛郎
畫史風流數薛郎竹間茅屋對瀟湘牀頭金盡還沽酒
愛學吳歈和楚狂
夏日陪葛刺史胡少府呂尹汪三山人飲曹公東
湖水亭
竹裏逢僊尉花間隠使車圍棋臨水檻把酒看游魚黃
鳥鳴深柳青荷覆小渠物情忻自遂而我樂何如
蘇州汪秀才見訪江陵草堂以詩貽之
漂泊江鄉老此身柴門長閉任家貧雲霄放鶴渾閒事
風雨看花又一春抱玉幾年終獻楚懷書垂老莫干秦
昨朝憶其接輿醉竹下狂謌見性真
飲酒
城上秋風見薜蘿十年江客意如何酒腸方大黃金盡
世事纔知白髮多月冷却憐孤鶴怨天寒誰聽飯牛謌
平生還愛於陵子用拙為園老一蓑
秋興二首
蕉葉臨窗卷幽花向砌分楚童秋洗竹江鶴夜鳴雲地
僻應增嬾身潜不用文近來饒酒劵秋思更紛紛
江上形容老山中薜荔秋鶴鳴竹院靜狙嘯蓽門幽愛
樹收黃葉憐生洗白頭室無萊子婦誰共卧雲丘
江陵送王秉之
不恃金貂貴(山人乃武弁之家)常縣韋布情當筵一諾重却敵
萬金輕憑堞哀王粲臨湘弔屈平還家留舌在少婦下
機迎
中秋夜月
蕭蕭風露寒耿耿客衣單螢火流花砌桐隂上井闌楚
雲常獨卧巴月共誰看身世何湏計生涯此籜冠
江陵送李梓老還蘇州
十載江陵共白頭楓橋橘酒憶蘇州此生見面應稀少
客淚因君灑素秋
破悶
煖老憑湘酒為園仗楚童風殘青荳架露滿菊花叢流
水十年事浮雲一病翁逹生還自古陶令不羞窮
承天寺再贈王秉之山人
貧賤論交日悽悽多苦顔井寒晨炊少室靜共僧閒囊
裏常留藥人前笑買山飄零王逸少海上幾時還
樂圃園芙蓉鴛鴦菊竝開再呈呂尹二山人
明月芙蓉發秋風薜荔生謌從山鬼嘯劍任奚奴擎斸
地留殘藥休糧檢落英南枝有羇鳥同結越鄉情
楚童
白晳楚童清雙鬟挈酒瓶灌花晨汲井學字夜囊螢竹
院晴時掃柴門客去扄弱軀偏惜汝饑渴屢曾經
遼府草亭贈朱孔昭
平原門下似君稀猶着前春舊布衣况我不如君數倍
食魚何敢望輕肥
春還海上因贈嘉定王山人
雲度滄江冷花飛碧海春誰家無斗水涸轍有窮鱗自
笑投珠客猶憐泣玉人肻邀笙鶴侣共爾覓玄津
春日登荆州沙津觀音閣塔
墖院收花雨樓臺散佛香山青巴國近鳥白楚天長樹
色分衡岳江流入漢陽古來爭戰地誰是水雲鄉
江上逢羅鍊師因簡霞西道者
老去滄洲計春來湘水深白雲松子夢芳草楚臣心摇
蕩江邊興蕭條澤畔吟明霞如可掬不惜報知音
家兄曾學醫於鄭邦輔别十年鄭逝矣兄至江陵
因感同泣下作是詩
兄弟悲遲暮燕關憶壯遊壺中仙客去肘後秘方留谷
口花仍發山陽笛更愁平生多感激淚灑白雲丘
重九前一日同王楊二山人飲胡將軍東郭草堂
柳下尋陶令籬邊問葛疆南山足芋栗東郭此茅堂萸
酒年年事菊花歲歲芳白頭還醉舞休笑野人狂
江陵送僧還蜀
煙樹寒雲楚水西殘瓢破衲獨行遲心無一事即相見
千里何湏嘆别離
少年行
少年恃意氣長醉酒家樓不倚金吾勢曾隨劇孟遊卧
山學劍術歴國揖諸侯白首無人識空悲易水秋
敝園夏日遣懷
壓架葡萄熟廵簷竹木清摇翻葵扇小欹側籜冠輕楚
俗原非怨燕謌空復情雲霞仙不就書劍老何成
同楊少通宿荆南驛館
孤亭明月冷疎館碧梧秋雁宿新沙岸螢飛古驛樓短
謌多楚調永夜看吳鈎皎皎江關夢相縣萬里愁
江陵為仙居兄賦(並短引)
吾兄負氣沉欝形骸土木家無擔石之儲動以
自得為之主不為人所羈縻雖啜𬞞飲水而絃
謌晏如也
性疎非傲物懶慢竟何求身老兼多病他鄉况值秋衣
冠隨楚俗飲啄且荆州好似張平子曾無兒女憂
戊辰夏六月江陵大水
水氣迷津樹江聲駭市居川原那辨馬黎庶幾為魚荆
楚年頻異沅湘老計疎近饒浮海興東下定何如
江陵草堂漫賦因憶楊少通
疎闊平生事支離遲莫年鄉關朔雁外客舍楚江邊酒
伴曾誰訪詩狂還自憐經過楊執戟許寄買山錢
連日風雨驟生薄寒分甘哺孫賦詩自娛園𬞞時
醪亦足養老
江城風雨夕茅屋短長唫歴歴秋花發翛翛落葉深老
憑孫暖眼客用酒寬心欲買羅含宅曾無作賦金
秋日小園雨後遣懷
性直難干謁時清媿賤貧江山雙草屨歲月一綸巾秋
色梧桐老晴光橘柚新寥寥宋玉宅千古閉荆榛
九日即事
支枕茅簷下秋風正到時菊花開較晚鴻雁故來遲棲
託終何事行謌且杖藜百年非有道心跡豈無疑
中秋雨晴小園夕坐
老去雖躭酒秋來不費詩畦蔬新雨後茅屋晚晴時謔
浪還齊語蠻謌愛楚兒明朝多釀黍好待菊花期
遣懷
鶴髮還齊瑟鶉衣向楚人年豐兒女瘦家遠弟兄親懶
拙能堪事逢迎豈性真惟將詩送老更愛酒償貧
連日淹雨閉門伏枕新晴後適有諸貴過予茅茨
沽酒以慰岑寂
久雨祗宜睡朝來還閉門薄雲籠屋角旭日照籬根倚
杖行猶懶堆書坐欲翻不知秋草碧綿邈待王孫
雨後移竹小園漫賦
童僕幾時懶家貧願一金暄寒惟短褐風雨屢長唫江
闊秋生蚤城高霧隠深從來愛幽意移竹間花林
贈焦秀才
富貴宜年少何為長苦辛魯生原好禮郢客豈終貧琢
玉功須就凌雲氣益伸明年書再上應有下機人
沙津妓館送楊少通渡江南征
憐君能騎馬江漢未經過宦薄蠻方遠家貧童僕多朝
雲憐楚子桃扇贈韓娥萬里相思字祗應候薜蘿
秋夜訪承天寺二蜀僧論禪學
籜冠隨所適竹杖復行唫夜月青蓮宇秋風祇樹林根
塵迷至性詩酒涴禪心不學無生法其如老病侵
抱孫乞食市中
何室炊紅粟誰家共綠尊頻遊雙屨敝生計一瓢存任
爾呼牛馬隨予愛犬豚絶交書未上為客老荆門
叢竹洞
連竹分清影接籬捲洞圓叢疎風淅淅葉密露涓涓搗
藥宜晨坐抛書向午眠誰知幽僻地自有野人天
對酒(樂府)
自古推名飲而今不復疑少年當適意况我白頭時劍
說非良計酒謌多妙辭丹砂不可食畢竟爾何為
秋日野望(是年戊辰大水)
聽鳥中林性看雲故國心地卑湘漢闊天遠洞庭深老
馬空知道窮猨豈擇林十年書劍客寂寞到如今
雨中遣悶
澤國秋雲重江城暮雨寒短衣為客慣長鋏向誰彈密
竹藏幽徑深松著小冠渚芹亦可薦何惜老荆蠻
九日同仙居兄飲江陵草堂因憶故園諸弟
客淚十年落鄉心九日縣登高巴水外望遠楚雲邊各
醉黃華酒同悲鴻雁天浮骸能幾日而汝且相憐
久雨小晴遣悶
向壁梳頭白開門落葉黃巫山朝雨歇楚岫莫雲長竹
嶼詩成後茅簷酒熟香杖藜看菊圃隨挈小壺觴
宋布衣集卷三
