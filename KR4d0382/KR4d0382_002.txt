四明文獻集卷二宋王應麟撰
赦文
咸淳三年郊祀大禮赦文首詞(内制正月一日)
門下朕嗣受丕基遹求彜憲正月上日類于帝率惟虞
帝之初昊天成命殫厥心祗若周郊之始永懷先烈敷
遺冲人既付中國民慨敉寧之匪易無疆大歴服凛持
守之惟艱顧菲薄懼弗克勝而兢業未知攸濟三垂庶
定益思戒備於不虞八蜡雖通猶慮豐穰之難必無日
不惕賴天之靈井絡奏勲寖恢舊宇臘雪呈瑞實兆有
年汔可少康敢曰能饗載稽隆典之詔仰法至道之規
維泰畤之肇禋于孟春之朔旦以大報本式教用休然
念黍稷非馨必至治而神明感牲醴以告必嘉德而民
力存其棐忱辭惟予實意盖嘗崇節約之制廣振貸之
仁屏遠僉壬申儆貪墨凡立政立事灼知厥若庶在宫
在廟不顯亦臨敷前人之大功乃建鴻號秩元祀之將
禮乃㳙熙壇相維辟公初見宗祖恭館奉幣長發其祥
太室祼圭遹追来孝儼一純而對越輯衆正以伻從備
巾車五路之容肅甘泉萬騎之衛鳴玉鸞於蒼龍之駕
屐銿律於青陽之歌有本有文盡物盡志霽景格時暘
之應慶霄宣葉旦之輝廸惟寅畏之忱用答縕紛之貺
於是被衮而薦鬯昇丘而歛柴合祛兩儀協乾坤之交
泰陟配二后昭功德之兼隆賓八鄉于桂尊穆東皇于
瑶席神鴹吉而高斿澹星彪列而熉幄光燕祉皇天馮
馮翼翼介夀文母怡怡愉愉迄用有成俾爾單厚飭躬
奉祀以蒙嘉氣敢專享於蕃釐行慶施惠以及兆民盍
丕承於鴻造予其大賚咸與維新可大赦天下
尾詞
於戲相上帝寵綏四方惟始和而觀治象建皇極敷錫
五福惟好生以洽民心盖春者德之元而祭者澤之大
尚賴股肱爪牙之勵翼岳牧侯衛之布宣永敷萬國之
歡勿替億年之敬
德祐元年明堂大禮赦文首詞(九月十四日)
門下朕嗣大歴服廸前人光皇天既付中國民敬事之
心敢怠明堂以教諸侯孝肆祀之禮有常惟懷永圖未
堪多難菲德弗類上以累三光之明柄任匪人下以稔
外夷之患鴻鴈哀嗸而靡集蛇豕薦食以無厭並告神
祗以與爾衆請命有指疆土肆予冲人思艱恃太母保
右之慈去累歲凶邪之蠧更化而行善政籲俊以彊本
朝黎元之心寢安將士之氣復振往求攸濟曷惠其寧
祈永命惟在德元敬明神宜無悔怒念天地好生之初
意畀矜萬邦而祖宗不殺之至仁垂裕億載有嚴大饗
其棐忱辭惟紹興尚質從權寅毖弭兵之祝惟淳熙齊
精蔵事率循越紼之規兹敉寧圖於武功乃儀式刑于
文典聿懷在疚之戚矧當孔棘之秋肇禋維清大禮必
簡屏黼繡周張之飾僾霜露悽愴之思命輔臣而欵真
宫咨宗屬而祼太室心感通於三方之奥躬陟格於九
几之筵報本合袪尊祖並侑圭幣始薦屬屬然如弗勝
蕭脂載燔洋洋乎如在上牲醴之馨則無讒慝粢盛之潔
則曰豐穰秩祜申錫無疆並况惟予有慕月星明穊用格
熙成乾清坤夷庶克耆定歸胙介怡愉之寄肆眚布寬
大之條聰明自民盖上帝臨下有赫恭默思道謂百姓
有過在予閔征戍之勤勞惻邊陲之荼毒汔可少息咸
與惟新俾汰膏澤而鏡至清用開治原而導和氣可大
赦天下
尾詞
於戲皇極敷言于帝其訓敢專五福之膺我將既饗畏
天之威永保四方之人尚賴股肱咸一德之輔熊羆不
二心之臣合謀計安攘狄復竟協成順信之助丕集昇
平之勲
(自似道喪師國事危急將士離心兵出屢䘐朝廷方自理明堂科舉等事至于束手無措乃議納土求封為小)
(國賫降表使燕京哀哉)
舉廉吏詔(詞科)
勅門下周聽治以六計廉善居先漢辟士以四科清白
為首朕灼知有俊誕保受民惟前代廸厥官不肩好貨
凡正人羞其行庶幾成風嘗賜札以律貪復作銘而申
訓曾是在位猶從匪彜鞭鞾不已而寵賂章簠簋不飭
而節行缺退食鮮羔羊之節虐民多碩鼠之譏念激濁
在於揚清而癉惡莫如彰善神爵奬朱邑之潔治盛循
良開元旌王丘之廉風移苛嬈一賢蒙擢百辟鄉方肆
公道之天開閔頽波之瀾倒克正罔敢弗正既昭德以
塞違進良以率不良與厲精而更始咨爾承休之彦體
予美俗之懷廉欲得其真公選潔修之士舉皆賢于己
博詢操履之原内則如光禄之薦王嘉外則如河東之
察黃霸人之有猷有守具以實言予其懋賞懋官亦克
用勸故兹詔示想宜知悉
(按詞學指南云周官御史掌贊書注云若今尚書作詔文秦改令為詔漢下書有四三曰詔書其文曰告某官)
(四曰戒勅其文曰有詔勅某官唐正觀末張昌齡召見試兵詔此試詔之始也其後學士試批答皇朝西掖初)
(除試詔紹興試格止曰戒諭如近體誡諭風俗或百官之類紹興改為詔)
舉將帥詔
勅門下朕監徹桑未雨之戒軫采薇治外之憂熊羆乂
王家昔何多於英傑蛇豕食上國今未敉於疆垂風寒
僅數處以護吳道敝欲多方而誤楚荆益慮深於唇齒
湘廣備缺於腹心雖錫斧鉞而啟元戎猶聽鼓鼙而思
猛士食靡忘於鉅鹿志孰奮於伊吾内無舉奉世之臣
外乏代崇文之將朕為拊髀戎將生心昔高廟歲舉六
科智勇是選孝祖薦格五等謀略為先率由舊章深詔
執事詩書如郤榖豫思元帥之儲策慮若陳湯勿求稽
行之備搜異能於藪澤拔竒節於偏禆爪牙官備不虞
枹成固圉之續履屐間得其任無媿知人之明惟爾之
能求朕攸濟故兹詔示想宜知悉
(東萊先生曰詔書或用散文或用四六皆得惟四六者下語湏渾全不可如表求新竒之對而失大體但觀前)
(人之詔自可見以西山先生曰王言之體當以書之誥誓命為祖而参兩漢詔冊朱文公曰三代詞誥誓)
(命皆根源學問敷陳義理代兩漢詔令辭氣藹然深厚爾雅可為言之法)
科舉詔
勅門下國家用儒之效與三代比隆朕紹休聖緒于今
四年粤若恭默之時亦既選士未遑親策兹將進于庭
而問焉仰惟仁祖臨軒之初太史奏雲瑞名臣輩出施
之事業碩大光明朕甚慕之先帝道久仁洽凡今宗工
獻臣莫非豐芑㴠濡之澤燕詒我後顧惟天下之才無
窮而對(闕)之亦有無窮之用思昔敷納以言明庶以功
興賢興能出長入治所取皆有用之實爰自以文設科
視古寢異然經術詞章所以覘濟時之蘊徒文乎哉學
問粹而器識宏其文渾厚雅正實用于是乎見朕既臨
雍表章儒先首善崇化以風四方矧景運維新協乎五
緯聚奎之歲爾多士其必躍然興起矣盖飭操履以培
其本明理義以浚其原勿事穿鑿勿尚浮靡以稱作人
之寔意羣有司尚亦公爾攷擇明爾鑒裁俾抱負器能
之士惟朕時舉庶得賢立太平之業式克廸前人光其
率朕志無斁
日食求言詔
勅門下惟天降割我家嗣君幼冲未堪多難吾以衰耄
勉同聽政明不能察奸臣之誤國仁不能救強敵之殄
民德澤弗流政令多失乖氣致異適見於今廼季夏月
朔日有食之既陽微晝晦變莫大焉吾惟艱危之會憂
心如薰重以災異譴告于何不臧厥咎在吾痛自克責
貶損尊號猶恐未盡應天之寔方與嗣君夙夜祗懼省
躬悔過慨念奸臣顓政之久杜塞言路蒙蔽天變下情
壅於上聞禍至此極今吾大警悟大懲艾虛心以改惟
人言所以逹天意咨爾百僚士庶盡忠極言凡凉菲之
愆政事之疵黎元之疾苦爰暨攘夷固圉之長策可以
銷惡運導和氣者毋有隱諱將采擇施行人心悅而天
怒觧庶其在此布告中外體吾至意
資政殿學士江萬里上表再辭免同知樞密院
事不允斷来章批答
省表具知朕惟文事必有武備聖人經綸之學易為之
原于萃曰戒不虞于既濟曰思患豫防以幾深之略圖
久大之規卿素學也在我烈考未究遠猷用敷遺于冲
人登貳宥密庶幾本彊而精神折衝厥有嘉言以教告
朕曰敵情之往来叵測邊備之科瑣當嚴乃言惟服尚
式萃既濟之訓協謀籌幄日申儆以討軍實時閒暇以
明政刑率惟敉功昭乃辟之有乂亦有無窮之聞懋哉
欽予時命所辭宜不允仍斷来章(萬里臨事不能無言似道惡之似道以去)
(要君帝涕泗拜留之萬里以身掖帝云自古無此君臣禮陛下不可拜似道不可復言去似道舉笏謝曰微公)
(似道幾為干古罪人然益忌之旁帝嘗問經史疑義及古人姓名似道不能對萬里從代對帝語王夫人以)
(為賢後力請援襄樊不報遂力求去出知福州年七十三矣大兵入饒州赴水死)
賜文天祥辭免依舊權工部尚書都督府參贊
軍事江西安撫使除淛西江東制置使知平
江不允詔
勑天祥省所奏具悉朕未堪多難疆圉孔棘御事罔不
日艱大天毖我成功所惟時魁儒秉忠倡義奬率三軍
入衛社稷國勢為之增重人心恃以為安精神折衝文
武是憲若稽高廟命臣頥浩開制閫于江淛宏濟中興
之業耆定武功卿器度才猷克邁前哲惟長江之險要
未復畿甸之備守當嚴命卿以太常伯兼領二使表裏
撑拓以固吾圉東西運掉以沮敵氣儒帥一臨士氣百
倍用保乂我文祖受命民兹惟豐苞詒謀之意亟其禡
牙紓朕宵旰之憂所辭宜不允(天祥寳祐四年進士第一初帝御集英殿策士)
(召公覆考考第既上帝欲易第七卷寘其首公讀之乃頓首曰是卷古誼若龜鑑忠肝如鐵石臣敢為得士賀)
(遂以第七卷為首選唱名乃天祥也自宋有國上親策者三人太祖朝張齊賢高宗朝張九成理宗朝文天祥)
(此所謂魁儒者是也)
賜顯謨閣直學士兩淮安撫制置使知揚州李
庭芝築城奬諭詔
勑庭芝朕遹駿先猷儀圖外治程伯之率淮浦既立武
以修戎山甫之城東方爰任賢而賦政眷言揚土之屏
翰粤若相臣之旬宣無競維人屹金湯而鼎立有截其
所萃壁壘以星聯相攸西北之隅裒時形勢之要允懷
勝算孰替膚公卿儒雅折衝謀謨經遠增二萬列屯之
備懋七年善政之勤未雨而綢繆無日不申儆謂分營
於箕翼必設險於帶襟如山之苞控仁愿三城之會因
地之利倣仲淹大順之規寔墉寔壑而斡方廼疆廼理
而築室不愆于素伻来以圖召伯有成王心則寧載嘉
爾績魯侯之功海邦是若永乂我民故兹奬諭
賜吕文德收復開州江面肅清奬諭詔(咸淳三年十一)
(月十一日)
勑文德朕懋采薇治外之勤謹徹桑未雨之備日申儆
軍實無競維人天毖我成功所助者順狡焉強敵竊據
開城裒兇鞠頑弗顧佛貍之䜟折衝厭難靡忘鉅鹿之
思卿策慮遹于神明忠忱衛于社稷奮鷹揚之勇卯詔
辰行率虎闞之師風驅霆擊我環攻而氣倍彼株困而
技窮㫋裘之援莫前金湯之險遄復膚公甚雋勝勢用
張巴夔西土之喉衿既克敉定襄峡上流之唇齒猶肆
窺覦恃吾有以待之惟卿獨能平爾以身督戰先事候
情百將一心凡履屐間當任四牡三捷從枕席上過師
運竒伐謀并力逐北俾投鞭之衆遠遁而阻隘之羣一
空汔奏肅清之勲深嘉扞禦之略荆州通蜀而用武朕
方觀葛亮之規摹江滸出軍而告成卿尚圖召虎之事業
益恢疆宇丕耀旂常故兹奬諭
賜淮西制置大使夏貴奬諭詔
勅夏貴朕惟盛夏逾半分隂易流諸路勤王兵已集望
卿奬三軍以清江面惟長淮以西倚卿為金城守廬復
築通江北之咽喉屢戰屢捷北敵膽寒進師濡和則建
業當塗有克復之期奏六月之膚公報先帝之殊遇在
此行也卿謂水陸並進隨機用事知勇明決允契朕心
亟其合熊羆之士掃蛇豕之穴獻歆清廟飲至京師宗
社生民之福豈惟予一人以寧故兹奬諭
賜淮東制置大使李庭芝奬諭詔(七月二十八日)
勅庭芝惟天付予有家冲𦕈未堪多難蛇豕薦食覃及
畿甸維揚截然中居若防制水恃以無恐寔惟禮樂詩
書之帥秉忠藩翰王略且戰且守屢奏膚公邇者舟師
不利江氛未清根本之謀我是用急趣卿入衛彊本折
衝庶幾籌幄可以决勝奏章来諗表撑裏拓之慮甚密
申儆軍實招選勁兵將有造閾之期朕維寵嘉之已命
夏貴旬宣兩淮卿候貴開閫亟率將士星馳来朝國人
望卿如望歲焉商飈已肅分隂當惜戒我戎旅不留不
處罔俾常武之功專美有周故兹奬諭
賜知䕫州張起巖奬諭詔(八月二十二日)
勅起巖朕惟聖人有金城所恃者節義之士惟德不明
姦臣誤國分閫守圉之臣接踵畔降長江失險延及上
流每歎國家三百餘年仁厚涵育豈惟一顔平原者自
荆峡不守蜀道未通將士勤備禦而不得撫勞黎元苦
兵革而不得拯救乃睠西顧宵旰不遑寧湖南帥臣芾
以卿所奏帛書来上知卿忠忱義槩堅守䕫門誓與軍
民赤心圖報中流砥柱疾風勁草于卿見之方以久不
聞蜀事為急卿獨間關險阻馳奏於危急之衝有臣如
此國勢增重彼負國賣降者真可愧死卿又糾率義旅
尅復開州斬使焚書誓以滅賊為期朕嘉歎不已趣命
授卿正任承宣使領廂部之師以示褒賞天助者順師
出有名強敵逆天平殄有期朕已去姦進賢改紀其政
中外人心踴躍思奮卿其奬率軍民益嚴戰守如昔璘
玠之保蜀敵愾獻功朕於節鉞無所吝卿之忠義旂常
竹帛有光焉故兹奬諭
賜李庭芝奬諭詔
勅庭芝朕未聞多難北人率我蟊賊以来摇蕩我邊疆
狡焉窺淮之謀將塞餽餉之塗卿以股肱之良任方面
之重激昂將士指授方略維時熊羆不二心之臣合謀
同力人百其勇誓必剪滅此而朝食師直為壮天助者
順大捷於灣頭再捷於淮安三捷於寳應執訊獲醜来
奏膚公威靈赫張可以舒華夏之氣讋㫋裘之膽卿為
東陲金城修扞維艱以集雋功朕維寵嘉之乘戰勝之
威掃敵壘而空之則卿之勲業暨諸將功名昭垂竹帛
於常武淮浦之詩有光其益勵忠臣義士堅守於内力
戰於外糾合精銳霆擊風驅壹大治之使匹馬隻輪無
遺者用成攘夷復竟之丕績朕所望于詩書之帥也戰
多之賞已眡功行之指期肅清高爵秩無所吝比爾將
士咸體朕意故兹奬諭
責諭賈似道歸里終喪詔(德祐元年五月四日)
勅似道吾聞忠孝臣子之大節命義天下之大戒卿受
國家之殊遇居將相之重任邇者督師弗績蹙國僨軍
人言沸騰欲正其罰吾與嗣君念卿服勞王朝務存體
貌俾歸里終喪用彰孝治吾於待元臣之禮至矣聞卿
安處維揚未即就道公議坌涌皆謂臧孫紇如防春秋
大義凛如霜日君令臣從焉可違也吾惟卿素以忠孝
自負必不固違吾命以虧事君事親之道凡羣臣所奏
姑惟置之今歸塗未阻可以退修初服盡禮倚廬而猶
復翺翔淮壖忠孝胥失進退無據大臣出處當如是乎
兹命李庭芝宣吾與嗣君忠厚之至卿其亟歸喪次以
盡臣子之道以弭公議之責固當曲示保全否則衆論
益甚名教靡容吾雖欲屈法伸恩而不可得卿尚明聽
吾言善始以終亦有辭于永世故兹詔示(時似道罷平章都督予祠)
(上表自劾太后有旨令李庭芝津遣歸里終喪留維揚不行王鑰奏似道既不成忠又不死孝降詔以責云云)
(六月似道歸紹興閉城不納羣臣交章論誤國喪師之罪連貶竄遣鄭虎臣監押之嶺南至漳州木綿庵即厠)
(上拉其胷殺之)
勉諭江西制置大使黃萬石置司隆興府詔(七月)
(五日)
勅萬石昔晉庾翼移鎮樂鄉王衍謂江渚有虞不相接
救方岳重將當居要害之地為内外形勢言兵者韙之
今天塹失險深入堂奥南昌為江西一都會襟帶中流
高廟命李綱為大使鎮是邦此中興宏規也卿志慮忠
寔才猷開濟屬大事當一面吾以綱之任命卿精神折
衝人心恃以不恐聞卿駐兵臨川氣勢猶未翕合商飈
已動分隂當惜戰守之計不容緩卿其趣提師旅開閫
南昌與守臣協圖備禦乘機合謀必以克復江地肅清
氛祲為期詩曰戎車既駕四牡業業豈敢定居一月三
捷卿其懋哉故兹勉諭
賜利西路安撫副使兼知涪州陽立詔(六月二十二日)
勅陽立敵為不道偷渡長江似道督師不戰而潰誤國
殄民以至金陵京口皆失守兵氛延及近甸冀四方忠
臣義士来救國難以拯民命賴天之靈輔臣協圖屏黜
似道蠲除蠧國害民之政人心頓回盡力戰守叛將凶
酋相繼殄滅然後宗社僅安京師稍定天未悔禍江陵
之事必駭吾聽盖郵傳阻隔未知似道已黜是以人無
固志惟卿智略輻凑忠氣慷慨秉忠仗義董率精銳進
于三峡奮勇鏖戰立功甚雋吾與嗣君聞之嘉歎有臣
如此可以滅敵朝食望卿之来以刻為歲昔楚申包胥
求救于秦立庭墻勺飲不入口况卿膺閫寄之重必能
投袂纓冠赴國家之急已擢卿正廉車之任其亟星馳
露次救我艱危或湖北路梗盍取間道疾驅而来勤王
奏功吾於高爵懋賞無所吝故兹詔示
賜四川制置副使兼知重慶府張珏詔
勅張珏吾擁祐嗣君未堪多難似道誤國潰師兵禍極
矣國事急矣以卿忠忱壯槩著勲西蜀用授節鉞聯亞
保分蜀閫之寄今敵兵廹近其憂有重於蜀者已出六
月之師趣諸將進討猶慮氣勢未合如卿義勇奮發吾
望卿来如望歲焉同室有鬭纓冠往救鄰國有難頓首
出師卿忠義資神明其忍立視國家之急乎其亟奬率
三軍星馳電邁或湖北路梗即從間道入援詩曰王于
興師修我戈矛與子同仇吾所望於熊羆不二心之臣
也(時珏知合州屢捷復盧涪二州元兵以不和而潰趙定應乘間迎珏入城珏至遣將四出元兵屢敗也速)
(反現復圍之克之珏死於難)
賜昝萬壽詔
勅萬壽自北敵飲江薦食近畿國勢岌岌秋風已動後
憂方大卿忠義謀略名冠西州敵所畏者唯卿耳纓冠
投袂以救國家之急此卿之志也吾與嗣君簡注已久
屢攽手札久諭丞相馳書仍遣顓使銜命趣召未知使
者已逹吾意否乎諸將雖已進師未有統帥天其或者
待卿以成肅清恢復之功今再遣某官趣卿来卿忠忱
體國必能提精兵率良將取間道鼓行而前星馳入衛
以殄滅此寇為期將士聞卿来朝壯氣百倍彼不足平
也(時萬壽不至後以蜀降)
賜左相陳宜中勉諭造闕詔(七月二十四日)
勅宜中北敵凴陵姦臣潰敗惟卿屹然為宗社之柱石
討亂賊去凶邪收黎元之心作將士之氣國勢漸振皆
卿之功彼何人斯挟私肆毁吾知此書詐也卿何嫌何
疑翩然出關命使者趣卿歸造于朝而出晝不少留吾
與嗣君朝夕徯望忘寢廢食卿忠義貫日月必惻然動
心矧秋風已動敵謀日深廟堂僅一右相科𤨏邊吏唯
卿明習守禦孰緩孰急將士孰勇孰怯指授處置之方
略分隂不可緩卿為國計盍幡然而来或不念吾老幼
之煢疾獨不念先帝之殊遇乎卿以安社稷自任當危
急存亡之秋豈忍舍去亟入政事堂圖所以克敵復竟
之策再命從臣勉諭尚體吾懇切之意(宜中與王爚不協會留夢炎自)
(江南入朝爚宜中皆請相夢炎而乞去爚即就民居以丞相府讓宜中宜中言一辭一受何以觧天下之譏因)
(辭去遣使遮留之後宜中以親辭太后自為書遺其母楊氏乃赴召)
又
吾自丞相出關憂心如薰屢遣使再下手詔趣丞相造
闕閔閔如望歲而未有来朝之期諫臣抗疏謂丞相當
姦臣僨師之後轉危為安勲在宗社指授處置諸將信
服國難孔棘此何時而可舍去覽之憮然維危急之秋一
木支厦罔不曰艱大二相協力扶持度克有濟古社稷
臣不輕於進退矧受任艱難之際不止身佩安危而已
前日之去固知丞相之心有大不得已者吾既察姦誣
之蹟盍幡然而来都人之瞻徯至切將率之意嚮易暌
其亟回公府用圖戰守之計汔成美功(時宜中以母老辭歸永嘉詔趣)
(入覲國事已不可為矣伯顔進兵高亭山請執政議事宜中夜遁乃以賈餘慶為右相吳堅為左相丙子廣王)
(益王由海道趣温州蘇劉義陸秀夫来會宜中海船泊清澳門諸人往見之共議興復益王登位宜中復相後)
(奉二王入海如占城乞師遂不還)
(按公所草賜詔自勉諭黃萬石以下數篇寔足以興起人心然當紀綱大壊之餘強藩大鎮惟思叛國以圖富)
(貴其肯聽其辭命以赴危難乎此宗社之所以汔於滅亡也)
勉諭王爚陳宜中(德祐元年五月二十日)
遭家不造國難孔棘民自擇相吾興授之如光公著皆
中外之人望所冀訏謨遠猷共濟艱難今人心寖回援
兵漸集此二相協力經綸之功夏已逾半正當惜分隂
以圖攘却時幾易失敵謀難測吾朝夕凛凛外議謂二
相頗有不和之迹覽輔臣奏疏憂愛懇切謂定大計於
危疑誅大姦於倉卒勲在王室初無輕重何嫌何疑而
至是吾惟丙魏同心房杜濟謀在平時猶然况危急存
亡之秋乎盍念國事之艱協心同德日入都堂共議扶
持宗社拯救生民之策勿以細故妨大計
賜夏貴(七月十一日)
卿以身殉國家之急提兵力戰屢聞捷奏比者丞相奏
事言卿素有勤王之志欲率義旅入衛惟江面未清少
遲其行今秋風已動國事孔棘所憂在於本根吾聞淮
西之兵多忠勇其民皆勁健卿舊德宿望諸將心服以
樞府董六師吾事濟矣西閫之任卿宜暫委参佐丞戒
徒馭組合熊羆之士援枹誓衆星馳而前以救危難尚
念兩朝殊遇朝聞夕道吾之待卿猶唐之待子儀也(此漢)
(口陽羅堡喪師之後促之不至)
賜李庭芝(二十四日)
吾擁祐嗣君遺大投艱于身敵人憑陵國步孔棘妖巢
狡窟猶未掃除西風已動憂端方大卿文武為憲精神
折衝分鉞十餘年威望具孚卿嘗有勤王之志吾念淮
壖為畿輔屏蔽倚成攘夷復竟之功今兵氛未退尤以
根本為慮運籌决勝宜得知兵之儒協贊廟謨邇者命
卿参預意實在此久當方面練習兵事無踰卿者用遵
慶歷召琦仲淹故事趣卿入輔指授當任可以破堅處
置得宜可以平蔡其功倍於臨邊矣已命夏貴宣威兩
淮趣其入維揚貴到卿即率良將勁兵星駕来朝惟時
惟幾分隂不可緩卿其念之(時以夏貴為淮東制置召庭芝赴行在夏貴不受代)
(庭芝閉門自守)
賜夏貴詔
吾趣卿来朝共濟時艱重惟秋風強敵未退以卿英名
宿望精忠義槩固欲卿入贊帷幄以壯根本但念維揚
屏蔽淛右必淮堧保金湯之固則敵人有後顧之慮畿
甸可恃以無虞今命卿旬宣之寄兼領兩淮卿忠忱體
國宜星言夙駕以副注倚之意(貴因陽羅堡喪師沿西南岸放火歸廬州其心)
(已無國矣詔屢促之其肯来乎)
勉諭夏貴詔
自敵騎飲江國步孔棘卿奬率三軍誓不與之俱存百
戰而氣不衰砥柱屹立於衆流横潰之衝肆命卿以宣
威開大閫於兩淮庶幾首尾相應兹覽奏牘知裕溪之
役行師失利卿䟦涉險阻受任危難之間勞瘁至矣其
撫勞將士集收精銳謹固秋防以圖再舉惟天助順有
志竟成機會可進趣鎮維揚用集攘除之績
賜文天祥詔
卿倡義旅以衛王室秉忠忱以濟時艱爰咨常伯之英
趣膺制閫之寄將士用命遂汛掃於兵氛精神折衝益
振揚於勝氣有嘉體國之志亟奏克敵之勲元戎先行
周邦咸喜載加錫賚式示眷懷(時天祥以江西提刑入衛陳宜中去位夢炎獨)
(相意不相樂乃以天祥守吳門除浙江制置知平江府)
勉諭陳宜中詔
吾惟艱危之時卿以忠義一忱扶持宗祏一日去位吾
如失左右手惠然肯来再登右揆用景祐名相茂典以
遂謙冲之美國事日棘人心易摇非卿誰與鎮安羽書
狎至諸將出師非卿誰與措授豈可以辭避之小節忽
安危之大計邊境肅清國勢底定然後從容養志之樂
可也今何如時而欲辭位趣承渙命以副具瞻
奬諭張世傑詔
卿首倡忠義率旅勤王屢收雋功攘却外侮英猷壯槩
每懷嘉績歎敵謀叵測(闕)東淮之餽餉窺右淛之腹心
我是用急卿進兵江滸焚其聚糧牽制其勢使不得逞
嘉乃茂績用錫褒書其率勵三軍乘勝電擊掃清戎壘
以定王國
四明文獻集卷二
