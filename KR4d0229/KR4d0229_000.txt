梁谿遺稿别集類三(宋)
提要
(臣)等謹案梁谿遺稿二卷宋尤袤撰袤有遂
初堂書目已著錄宋史袤本傳載所著有遂
初小藁六十卷内外制三十卷陳振孫書錄
解題載梁谿集五十卷今並久佚
國朝康熙中翰林院侍講長洲尤侗自以為袤
之後人因裒輯遺詩編為此本蓋百分僅存
其一矣厲鶚作宋詩紀事即據此本為主而
别摭三朝北盟會編所載淮民一首茅山志
所載庚子歲除前一日遊茅山一首荆溪外
紀所載遊張公洞一首揚州府志所載重登
斗野亭一首郁氏書畫題跋記所載題米元
暉瀟湘圖二首後村詩話所載逸句四聫而
去年江南荒兩聯即淮民謠中之語前後複
出良由瑣碎捃拾故失於檢核知其散亡已
甚不可復收拾也方回嘗作袤詩跋稱中興
以來言詩必曰尤楊范陸誠齋時出奇峭放
翁善為悲壯公與石湖冠冕佩玉度騷婉雅
則袤在當時本與楊萬里陸游范成大並駕
齊驅今三家之集皆有完本而袤集獨湮没
不存蓋文章傳不傳亦有幸不幸焉然即今
所存諸詩觀之殘章斷簡尚足與三家抗行
以少見珍彌增寶惜又烏可以殘賸棄歟乾
隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梁谿遺稿序
宋南渡後以詩齊名者四家楊廷秀所稱尤蕭范陸是
已千巖詩學于曾幾吉甫授之姜夔堯章當時劉潛又
許為誠齋敵手而方萬里謂其詩苦硬頓挫而極其工
使不早死雖誠齋猶出其下蓋為詩家矜許若是顧其
詩曾刊于永州歲久散失而尤公梁谿集五十卷公之
孫藻鋟木新安焚于兵火故范陸詩盛行而尤公之作
流傳者寡蕭特僅見其數首而已後之論者遂易之曰
尤楊范陸於是蕭愈湮晦至有不能舉其姓氏者翰林檢
討西堂先生自梁谿徙吳實文簡裔孫慮公之詩文罕
傳于世乃抄撮其僅存者為二卷鏤板行之屬其同年
友秀水朱彝尊為之序予因摭其大略書之簡端蕭西
江人諱德藻字東夫别字千巖潛夫稱其咏梅絶句有
云湘妃危立凍蛟背海月冷挂珊瑚枝又云百千年蘚
著枯樹一兩點花供老枝造句奇崛洵足與文簡公梁
谿西畔小橋東之作竝傳者也
