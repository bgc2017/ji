誠齋集卷第四十五
廬陵楊萬里廷秀
辭
張丞相詠歸亭詞二首
湘之山兮幽幽湘之水兮舒舒我來兮桂之陽春
聿云莫兮上下綠淨而交如鳥鳴兮花乾彼湘之
人士兮詠游而魚魚長者兮矩步童子玉雪兮趨
亦趨挾策兮抱琴若將游兮物之初野風兮脩脩
吹萬而不可執兮所過而敷腴長者顧謂童子曰
快哉此風吾為汝援琴歌之歌曰滄浪兮濯纓風
涼兮舞雩微德人兮焉歸以斯道兮金玉予欲問
津兮沂之水其則不遠兮又焉知湘江之非歟
茞蘭圃兮沼芙蕖有美君子兮何斯其燕居孚尹
兮袖間陞白虹兮斗之虛章甫兮深衣御風騎氣
而天游兮與造化而為徒獨立萬物之表兮室邇
而人甚遠山立而淵靚兮道德燕及乎蟲魚韋編
兮在手隱几而卧兮夢一丈夫首肖乎尼山兮河
其目莞爾而笑兮告予以下學而上逹知我者其
天乎忽寤兮四顧&KR0833;乃一聲兮亭之西隅
和張欽夫望月詞(有序)
欽夫示往歲五月詠歸亭侍坐大丞相望月
詞予於辛巳二月旣望夜歸讀書於誠齋甲
夜漏未盡二刻月出於東山清光入䆫欣然
感而和焉
玉蟲暈以貫虹兮學林之顛閴其宵兮聖賢畢参
於前心超兮千載忽乎納自牗兮光寒而靜娟吾
興視兮何祥望舒推轂兮轔大圜生兩儀兮虛白
飾萬物兮清妍彼何居兮轃兹挈一規兮破幽偏
代天兮宣精㧖兮悪盈似道兮日損縮於一晦弦
兮萬斯年而求伸宅天下兮至晦鏡天下兮至明
爥吾心中之月兮貫地緯而洞天經吾奉月兮周
旋月踵吾兮後先夫君寄我兮三章招月而與寓
目兮炯筆勢之翩翩想他日之獨立兮過庭而侍
側誰其耳剽於玉振兮惟此月知其然月不予留
兮予亦詠而歸歌三終兮謝明月何夕復惠然兮
臨我於亭乎而
延陵懷古
予假守延陵蓋州來季子之虛也迨暇登城游目
四顧慨然想見季子之風烈旣而問諸故老古今
之士或邑於斯或寓於斯者得三人焉作延陵懷
古辭
荆之溪兮澹以幽惠之山兮雲侔思君子兮不見
莽草樹兮脩脩面句吳兮東而坐背朱方兮北卧
齊楚豈不強而大兮吾王以妥賢於國其無裨兮
不曰季子存而吳賀彼懵者之躗言兮謂兆亡於
譲王弗丕承於考心兮用永五湖之與三江祀太
伯其忽諸兮顧襲譽於子臧曾不知民無讓而不
立兮自古皆有亡諏屺岵與鋤箕兮疇莫知其重
輕若千乘曁簞豆兮絜豊約而則明迨躬逢而利
怵兮亦幾何而靡争謂吾札之不懿兮札亦恬受
而茹聲思復思兮君子乾坤毁而日月息兮則君
子之亦死
延陵季子
密雲兮終風徤順閉兮罔寸蹊之通喟葵丘踐土
而迹熄兮矧冀方歧山之與逢單棠谿以鑄兵兮
靡遺蒲於董澤燕&KR3912;無趾而造齊廟兮楚甿而秦
其魄闘六王於一說兮微儀衍之舌而不國嗟若
先生兮雞知時之不如儲唐虞之故冕兮鬻洙泗
之敝裾乘方輪與折軸兮欲先鞭而疾驅豈不家
捐而人棄兮載之萬世之亨衢繄素王兮中都若
蘭陵兮聖之徒征九伯而佩六印兮晞二邑宰而
不得俱儻不欲以天球玉磬而貿康瓠兮嗟爾後
死者其舍諸
蘭陵令
吹赤壁之月笛兮瞻黃州之雪堂彈湘妃之玉瑟
兮織天孫之錦裳招先生其來歸兮何必懷眉山
之故鄕歴九州而猶隘兮誕寘之祝融之汪酌乳
泉以當醴兮餐茘子以為糧葺榕葉以作屋兮託
桄榔之蔭以為堂驅海濤以入硯滳兮挽南斗文
星於筆鋩昌黎兮歐陽視先生兮鴈行韞不洩兮
忠憤炯不揜兮文章乞鏡湖兮九關營莵裘兮是
邦予之來兮云暮與先生兮相望視履跡兮焉在
問故宫兮就荒俯仰兮永懷渺山川兮蒼蒼
東坡先生
跋李允蹈思故山賦辭(方叔之曾孫也允蹈月岩先生豸)
月巖含章兮噫孰貫之璜兮噫逋不其償兮噫眉
山之下兮噫旣億其價兮噫胡漏于罅兮噫籲于
眉山兮噫山籲于天兮噫天蹙其顔兮噫有斐孫
子兮噫花披秀啓兮噫烈祖是似兮噫筆似其鋒
兮噫骨似其窮兮噫栖栖其逢兮噫爾詞則古兮
噫爾騷則楚兮噫爾璞孰估兮噫招招巫咸兮噫
有篿爾占兮噫曷焯爾潜兮噫曷窞不濟兮噫曷
蔀不賁兮噫咷初笑既兮噫
和淵明歸去來兮辭
予倦游半生思歸不得紹熙壬子予年六十有六
自江東漕司移病自免蒙恩守贑病不能赴因和
歸去來兮辭以自慰其辞曰
歸去來兮平生懷歸今得歸有未歸而不懌豈當
懌而更悲媿一陶之不若庶二疎兮可追肖令威
之歸遼喟物是而人非捐水蒼兮今佩反芰製兮
昨衣戀豈諼夫太紫分敢踰於少微如鹿得草望
綠斯奔如鶴出籠豈復入門屨雖未得而趾故存
謂予不信有如泰罇月喜予之言歸隤清暉而照
顔山喜予以出迎相勞苦其平安江喜予而舞波
擊碎雪於雲關紛鄰曲之老穉羌堵牆以來觀沸
里巷之犬雞亦喜翁之蚤還驚鬢髯之雨霜尚﨣
﨣而桓桓歸去來兮半天下以倦游飢予驅而予
出奚俟飽而無求觀一簞之屢空躬自樂而人憂
暨一區之草玄娱羲畫與箕疇豈慕胥靡濟川作
舟矧先人之敝廬有一岳兮一丘後千尋兮茂林
前十里兮清流耿靡羡而載營蹇何騖而不休已
矣乎用舍匪吾行止匪時何至啜醨如漁父何必
乎誓墓兮如羲之吾行可枉塗吾止可預斯應耘
耔而端委猶端委而耘耔對天地而一哂酢風光
以千詩抵槁莖與朽殼豈復從詹尹而決疑
黃世永哀辭
乾道乙酉秋七月予因謁鄕先生武岡史君羅公
公曰子之友黃世永者死矣世永之父元授得州
南雄六月某日世永自行都侍南雄公西歸至貴
溪逆旅南雄公疾不起後一日世永亦卒或曰皆
暍也或曰世永毁也予聞之心折泣且疑後月餘
得中書舍人周公子充與友生胡季永書與武岡
公之言不異於是哭之盡哀世永名文昌南豊人
自其祖至世永三世策進士第而世永策第時年
最少蓋生二十有一也初主贑縣簿予時為州戸
掾予之來去後於世永者一年而為寮者三年一
見即定交世永之高遠深博者予不能竟也其學
以不媿屋漏為宗於文無所不能能無所不工嘻
笑立成而不似立成者也予每往觀其政則見老
穉叢於堂莫見世永也披而入則世永執筆决遣
如飛前者未出後者入夜分乃已世永不煩民亦
不咨吏亦不欺初以為世永勤且嚴然旋觀三年
如初之觀竟不見其呵一民笞一吏勤者亦懈嚴
者亦窮矣世永果勤且嚴者耶紹興戊寅三月世
永白太守去出城五十里不得行田里之民環而
止之者數十百人曰主簿去我我不可生矣相與
執輿折山花以簮世永持濁醪以觴世永而其老
者五六十人疾走贑之憲臺列辞以乞留司憲御
史黃公無以遣則好謂之曰汝不愛黃主簿乎皆
怒曰否曰留而塞與去而通孰愛孰不愛也乃皆
曰然不得巳泣而散予時親見此事以為今之守
令罷則先期戒吏民以卧其轍此足榮不足榮耶
以今之欺而謂古皆然若世永於贑之民乃有此
古之所書卧轍云者久矣乎使予之不信也使予
無所不信於古之云者世永哉雖然予於世永之
事親見者也古之書者又不知其親見否耶未幾
浙水西部使者邵公辟世永秀州崇德縣令時某
令者待崇德次三年矣適及期而辟書下世永抗
章力辭士大夫義之或者曰矯也見義則不懦於
避見利則勇於不避此或者之所賢也世永得辞
其矯哉世永在都下未調勢家子有階中人得法
從者臺諫相視不怪世永袖文書謁御史朱其姓
者責以天下公議御史怒未有以發也會中書舍
人張公安國聞世永之風而悅之曰天下乃有此
士即薦於朝得召世永辭焉而御史亦言於
光堯曰黃某沽名躁進世永自是偃蹇江淮間
上之二年冬十二月以人望起故大丞相魏國張
公於督府而再相之公至首薦世永授樞密院編
修官未赴公為群小擠去而世永亦復論罷今二
年矣而遂死耶嗟乎哀哉世永年止三十有八而
宫止左從政郎而其立巳如此遐其年亨其位以
訖其施其立何如哉雖然壽且貴而莫之有立有
立而莫之壽且貴政使世永自擇宜何擇也然則
世永可無憾矣而予猶哀之耶嗟乎才珍於天而
捐於人厚一邑而薄天下吾意當世君子之用心
不宜有此也不宜有而有焉則予之哀獨為吾世
永哉乃書以寄其子樞而為之辭曰
聖門際天而不可逕兮子聚糧以疾趨古文熄而
哇鄭兮子獨追而雅諸衆皆賞其襮而遺其裡兮
知全者不在予仕者謂贑民之嚚兮不啻妹邦之
夫何子之仁以莅兮若滕下之乳雛予惟子之觀
兮則未知封屋之迀沐猴豸而罔靦兮子髮上而
衡盱舍巳躁進而謂子躁進兮宜不曰沽名之非
愚世切齒於彼之晚霣兮流涕於子之不晚殂庸
知天之不子祉兮不厚彼辜惟師友之恩紀兮一
飯而九其吁天不予棐而奪予朋兮半其濟而亡
艫決汝漢而東之兮曾足為予淚之餘若子之死
而不死兮不亦名星日而骨幽墟
曾叔謙哀辭
故興安縣令曾君諱敏恭字叔謙韞韜環材不襮
不鬻竟不用世中壽而逝其名實爵里謝昌國既
銘之里人楊某復誄以哀辭曰
歲紹興之壬午兮余負丞於零陵汨夫君之南征
兮臨二松之寒廰聞跫然於逃虛兮辭未接而情
親分一日之光景兮載鴟夷乎吾與行沛吾擊其
蘭橈兮亂湘江以楊舲維余笮於愚溪兮叩柳子
之柴荆陟西山以茹芳兮降鈷鉧以漱泠風吹衣
以拂雲兮舉手攬乎南斗之星君與我其俱醉兮
夜觧手於丘亭余未幾而北歸兮君忽返乎銘旌
曾合離而俛仰兮奄古今乎死生羌夫君之淵偉
兮允江山之載英蔚豫章之離竒兮森梗梓其崢
嶸自拱把而培溉兮俟百圍乎千尋崒雪山與冰
谷兮凛霜影而雨聲細猶堪於薄櫨兮豈大者之
不可杗仰神皐於太紫兮矩厚載而規圜清屹建
章以亘明光兮連蕙草與蘭林詔班爾以駿奔兮
旁搜巖崖之欹傾締皇居及帝室兮將㳙休乎落
吾成蹇棟榦槁乾於空山兮匠不獲以督繩紛后
皇之揠材兮岳何幽之不徵喟一擷而萬捐兮夫
孰有遭而無營君方舍斯世而去之兮豈逹欣而
窮憎耿精爽之未冺兮嗤彼啄腐而吞腥裁斯文
以寄哀兮聊復寫久要平生之情
范女哀辭
石湖先生参政范公有愛女名某字某嫕德淑茂
年十有七紹熙壬子五月從公汎舟之官當塗至
公舍得疾旬日而逝公哀痛不自制八月命其同
年生誠齋野客楊某作辭以哀之曰
有齋石湖之季女兮肇葰茂而青葱蘭茁芽以芬
播兮玉在璞而光融茹采蘋以為粻兮築内則為
之宫樂彤管以俶載兮逝將眇青竹而論功製菡
蓞以為裾兮裼之以秋江之芙蓉紛蕙纕而菊佩
亏豈江籬揭車之與縫掇袤丈之朔雪以澡德兮
襲萬岳之清冰而在躬耿吾獨傳中郎之素業兮
豈曰矜蕭然林下之風沛吾乘乎桂舟兮無小無
大焉從吾公何若而人之不淑兮奄一疢而長終
忍舍蘭陔之孝飬兮莽玉女虙妃之與從父日嗟
予膳之孰視兮母曰嗟予命之疇同䀌兩親之哀
澘兮遺九宗之長恫蹇石湖之慟而莫之釋兮小
極而隱几乎書之叢夢漂漂而行遠兮求吾兒乎
四方上下之青穹杳碧海之際天兮巋三山之倚
空蓬萊方丈之攸宅兮浮金宫銀闕之崇崇若有
人乎山之阿兮飛騰往來而不可逢羌可逢而不
可執兮若迥胦乎復朣朧摘玉李而弄金波兮遨
嬉乎倒景有無之濛鴻忽臨睨乎舊鄉兮望見石
湖之仙翁泫初咷而後哂兮唁吾翁乎奚戚容繄
天地萬物之逆旅兮兒與翁父子適相值於逆旅
之中汨倏合而忽分兮邈千變萬化而何窮淬割
愁之剣而不滿一笑兮非我翁春日覧鏡大篇之
㫪容翁顧笑而驚寤兮皦寒日其生于東
悼雙珍辭
傳口劉光宗字廷瑞弟紹宗子廷碩受伏生尚書
經明行修文詞蔚然年三十餘一病旬時相継而
逝誠齋野客楊萬里惜其才悼其不幸短命作辞
以哀之命曰悼雙珍云其辭曰
有傅者嶺兮有玄者潭崒乎瓊臺與玉堂兮天垂
光而蔚藍寳祲下蟠乎九淵兮環彩上絢乎千岩
差旁礴轇轕而不漓兮耿虹貫乎晴嵐劬玉衡之
望氣兮九載旭考而宵参曰西江之軫墟兮孕双
珍乎泥之潜匪珠胎之雙止兮則㲄玉其美兼帝
令雷公以持斧兮敕陽侯以發凾逝將修貢于玉
府兮旅清廟而爾瞻夫何䕫魖獝狂之予妬兮肆
為伯明之䜛蹇訴帝以不好兮未聽六丁之窮探
飛巨石以載震兮洶怒濤以有嚴連璧毁于石韞
兮雙珠裂于波涵卞和慟以呌帝閽兮随侯泣以
衣沾帝亦悲傷而未如之何兮磔不若魑魅而不
厭安得雙珍之再芒兮迥映乎西江之北南
有宋死孝毛子仁哀辭
子仁諱洵吉之吉水人也年十九第進士年二十
六中拔萃制科杜祁公有詩美之其文集亦有詩
寄歐陽公父母之喪廬墓死焉時年三十二天子
&KR0608;之粟帛以旌其孝書在國史後百有餘歲邑人
楊万里讀其文集作辞以哀之其辞曰
灝穹睠宋方郅隆些篤生仁皇實叡聦些二堯兩
舜復時雍些杜韓富范再䕫龍些巍蕩奮熙起丕
功些歐陽伯仲軻與雄些雲昭漢回炳文風些麟
在靈囿鳳在桐些金芝專車朱草叢些懸藜結綠
牣紫宫些霊蛇照乘玉府充些大江之西文江東
些毛伯苗裔河岳鍾些三辰五緯韞心胸些如漢
賈生與終童些年未弱冠收科崇些連收制科天
動容些玉映漢臺驚群公些棄官如泥子職恭些
死孝倚廬神明通些文行有煒垂無窮些與宋一
經相始終些凍黎百年飬萬鍾些草腐菌朽花霣
空些有宋孝子蔚岱嵩些
操
趙平甫幽居八操
筠居操
公子誅茅不木不土此君惠然聿來胥宇
我娛齊操
一室容滕納萬岳而有餘一儿凝塵載千古而不
重暮四朝三吾不復夢
醉石操
望之温其玉即之寒於冰一飲五斗一石觧醒衆
人皆醉石獨醒
竹齊操
客來何聞客去何嗔左右前後惟此君德不孤必
有鄰
北䆫操
一枕之甘萬戸不願清風之快萬玉不價為我謝
避俗翁誰在羲皇之下
梅亭操
竹屋夜明竹戶寒聲幽人舍琴而起視香通國而
白連城梅耶雪乎四問而四不譍
棋臺操
爭名不尢則朝者嘻爭利不羸則市者吁君子無
所爭必也弈乎
亀潭操
風耆其武波赫斯怒油然者淵未遽如許
嘉定元年春三月男長孺編定
端平元年夏五月門人羅茂良校正
誠齋集卷第四十五終
