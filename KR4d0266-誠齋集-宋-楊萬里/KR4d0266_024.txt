誠齋集卷第二十四
廬陵楊万里廷秀
詩
朝天集
偶送西歸朝天二集與尤延之蒙惠七言
和韻以謝之
西歸累歲却朝天添得囊中六百篇垂棘連城三
倍價夜光明月十分圓競誇鳳沼詩仙樣當有雞
林賈客傳我似岑参與高適姓名得入少陵編
右延之詩
梁溪歸自鏡湖天筆棬湖光入大篇傾出錦囊和
雨濕炯如柘彈走盤圓許分句法何曾付自笑蕪
辭敢浪傳兩集不須求序引秖將妙語冠陳編(文尤)
(歸自朝陵所號梁溪居士新)
右和
䟦王順伯所蔵歐公集古錄序真蹟
遂初欣遇兩詩伯臨川先生一禪客三人情好元
不疎秪是相逢逢不得渠有正觀碑儂有永和詞
真贗爭到底未說妍與蚩珊瑚擊得如粉碎趙璧
博城翻手悔不似三家鬭断碑夜半戰酣莫先退
皇朝愛碑首歐陽集古萬卷六一堂玄珪漆玉堆
墨寶黟霜黑水塗緇裳臨川無端汲古手席卷歐
家都奄有&KR1174;山科斗不要論嶧山野火不經焚尤
家沉家喙如鉄未放臨川第一勲不知臨川何許
得尤物集古序篇出真筆遂初心妬口不言君看
䟦語猶悵然(公與順伯皆喜收碑刻各自誇尚遂初欣遇尤延之沉虞卿自號也二)
和趙稷臣惠詩軸
今代宗英政駿賢同居江介更同年别來十載長
相憶新聽千詩喜欲顛爽似月華秋豔豔韻如荷
葉夏田田吹燈把翫舒還卷老眼惺鬆夜不眠
和叚季承左蔵惠四絶句
箇箇詩家各築壇一家横割一江山秪知輕薄唐
將晩更觧攀翻晉以還
遮莫蟠胸書似山更饒落筆語如泉隂何絶倒無
人怨却怨渠儂秘不傳
道是詩壇萬丈高端能辨却一生勞阿誰不識珠
將玉若箇關渠風更騷
四詩贈我儘新竒萬象從君聽指麾流水落花春
寂寞小風淡日燕差池
和張功父梅詩十絶句
今歲柴車揔未巾孤山龍井不曾行老無半點看
花意遮莫明朝雨及晴
道山堂後數株梅為底偏於雨裏開到得晴來無
一朵亂飛白雪點蒼苔
不是春光不早回却緣春雪勒疎梅詩人縱有催
花手有雪堪推花只推
淡淡梅花不要裝真珠樓閣水精鄕騷人詞客猶
愁冷紫蝶黃蜂更敢忙
東皇歲歲駕蒼龍只許仙妃萬玉從天上冰霜清
入骨人間桃李若為容
約齋句子己清圓更賦梅花分外妍不飲銷金傳
玉手却來囓雪聳詩肩
道是梅兄不觧琴南枝風雪自成音玉縄低後金
盆落獨與此君談此心
横斜影裏惜花殘忘却人間一鼠肝莫怨梅殘看
不足請君明歲早來看
要與梅花巧闘新恨無詩句敵黃陳約齋詩好人
仍好不怕梅花賽却人
老子年來不願餘秪慙霜鬢入金鋪故山自有梅
千樹夢繞横枝撚断鬚
去瑞香病葉
紫蕤落盡長青枝政是添新換舊時辛苦為渠耘
病葉慇懃挽住是游絲
和袁起巖郎中投贈七字二首
故人一别兩相思不伹平生痛飲師胸次五三真
事業筆端四六更歌詩閉門覓句今無己刻意傷
春古牧之卧雪高人家譜在春風政著紫蘭枝
道場山下弄山泉餐菊紉蘭萬物先送眼飛鴻高
四海補天徤筆震三川池塘碧草回春夢衣鉢黃
梅肯夜傳兩不饒人有新句怨渠未許見全篇
跋袁起巖所蔵後湖帖并遺像一軸詩中
語皆&KR1357;括帖中語也
先生向來落異縣故人十載不相聞歸來不伹荒
三逕點検松菊無一存褁輪加璧豈不好朝廷禮
數優遺老紅旗黃紙久罷休青山白雲苦死留咫
尺西岡歸未得只待桃花水生半篙碧便拏短艇
歸結茅共尋赤松與黃石風煙之表非人間别有
天地寬且閑周山賣却不要錢袁家送酒一破顔
猶嫌孤斟太落莫更覓高人共杯杓銀鈎四紙墨
尚鮮妙處難與俗人言忽逢先生自天降手扶太
一青藜枝仙容可望不可親飄然飛去青霞上白
蘋滿棹何時歸秋著蘆花知不知
謝邵德稱示淳熙聖孝詩
古人浪語筆如椽何人觧把筆題天崑崙為筆點
海水青天借作一張紙作商猗那周皇矣廷尉簿
正邵夫子淳熙聖孝貫三光題大如天誰敢當夫
子一洒金玉章銀河吹笙間琳琅吉甫奚斯鴻鴈
行彼何人哉唐漫郎夜來玉蟲雜金粟老夫春寒
眠不足起來拾得聖孝詩燈花阿那聖得知
題曾無己所藏高麗疋紙蔡君謨歐公筆
蹟
三韓玉葉展明蠲諸老銀鈎卷碧鮮幸自不逄文
與可一竿秋竹掃風煙
夢種菜
予三月一日之夜夢游故園課僕夫種菜若
秋冬之交者尚有菊也夢中得菜子菊花一
聯覺而足之
背秋新理小園荒過雨畦丁破塊忙菜子己抽蝴
蝶翅菊花猶著欎金裳從教蘆菔專車大(隋音)早覺
蔓菁撲鼻香宿酒未銷羹糁熟析酲不用柘為漿
謝曹宗臣惠雙溪集
君不見東陽沈隱侯君不見宣城謝玄暉兩處雙
溪清徹底二子詩句清於溪千載却有曹夫子天
借古人作詩地家在東陽寶婺邊官在宣城蓮幕
裏溪光滴作兩眼眀溪秀吐作五字清開卷看來
掩卷坐詞波跳作雙溪聲無人寫作雙溪操收拾
新篇句中妙莫將沈謝鴻鴈行便與猗那薦清廟
過霸東石橋桐花盡落
老去能逢幾箇春今年春事不關人紅千紫百何
曾夢壓尾桐花也作塵
春雨呈袁起巖
昨日晴暄儘十分無端寒濕復今晨蒼顔華髮差
挑老急雨顛風屏當春只有觀書堪遣日從來病
眼不如人詩名滿世真何用更賺先生願卜鄰
再和
三月隂晴頃刻分晚來非午午非晨閉門細草新
蒲雨過眼飛花落絮春顧我江湖釣竿客識君臺
閣步雲人柯山不患無人作(佐音)便合留中作近鄰
擬玉水記方流詩
觀水那無術曾於往記求是間還韞玉其外必方
流縝栗淵潜久英華氣上浮清波皆中矩寶祲直
横秋金海芒相貫璿源折以幽端如君子德不病
暗中投
擬歸院柳邊迷詩
玉殿朝初退金門馬不嘶院深歸有處柳暗迹都
迷紫陌春無際青絲舞正齊風煙志近遠樓閣問
高低殘雪鸎聲外斜陽鳳掖西少陵花底路物物
献詩題
擬汲古得脩綆詩
學子研終古難將短淺求汲深欣得得操綆要脩
脩遠酌源千載長繅思萬周初如泉眼隔忽若井
花浮意到言前逹詞於筆下流昌黎感秋句聖處
極冥搜
謝張功父送牡丹
病眼看書痛不勝落花千朵喚雙明淺紅釅紫各
新樣雪白鵝黃非舊名擡舉精神微雨過留連消
息嫰寒生蠟封水養松䆫底未似琱欄倚半醒
張功父送牡丹續送酴醿且示酴醿長編
和以謝之
溪桃紅霞作紅雨海棠飄盡春無處約齋錦幄一
夜空行李移歸雪宫住只道青蛟弱無力飛上朱
簷還有翼貧看翡翠積成堆忽吐瓊瑤真作劇素
影與月相將迎綠雲和露相扶擎南枝暗香久寂
寞此花與梅同一清老夫最愛嚼香雪不伹觧酲
仍滌熱牡丹未要煎牛酥酴醿相領入冰壷約齋
知我春愁重併遣二友來相娛惜無老盆一快舉
淡日微風花自舞約齋詩瘦浪作癡君不見酒不
到劉伶墳上土
和張功父送黃薔薇并酒之韻
海外薔薇水中州未得方旋偷金掌露淺染玉羅
裳已換桃花骨何須賈氏香更煩麴生軰同訪墨
池楊(借葉更與菊為裳功父詩云已從槐)
和張功父聞子規
久雨今朝忽作晴老人懷抱不勝清仲宣久作登
樓賦望帝更吟當殿聲春去春來渾是夢花開花
落若為情歸心不用渠催喚自有江鷗與狎盟
跋范文公與尹師魯帖
帖云承朝車憩歇南亭未敢拜謁且請與
通判喫食所事不須與衆云云也當是尹責
均州監酒自均來訪范於南陽時也
佳客千山得得來主人雙眼為渠開逄人莫說當
時事且泊南亭把一杯
跋韓魏公與尹師魯帖
帖中語蓋韓公經略西事時以書與尹往還
多謀畫軍事
侍中尺箠撻羌酋更得河南共運籌到得降書來
北闕河南騎馬去均州
跋陳簡齋奏草
詩宗已上少陵壇筆法仍抽逸少關真蹟緫歸天
上去獨留奏草在人間
又跋簡齋與夫人帖
帖云平江尚留兩日書中說錢盡再遣四尊
家在錢塘身在蘇扊扅消息近來疎極知薪水無
錢買且遣長鬚送乘壷
丘母太碩人臧氏輓詩(之母丘宗卿)
行樂潘慈母榮封衛碩人金花五色誥雨葉六番
春白露凋萱惨青山拱木新九齡真上夀一子更
名臣
共伯松楸後宗文玉雪初吹燈躬夜績聽子讀殘
書帥閫方蘭膳王畿又版輿藥成人不見月裏蹈
蟾蜍
劉平甫挽詩
忠孝元家法經綸豈嬾心日邊遲信息霞外且山
林風月詩天巧乾坤酒陸沉一生欠半面五字寄
哀音
忠顯肩雙廟屏山籙二程嶺寒松節苦壇暖杏花
明君也孤傳業天乎獨短生子孫無一物故紙付
渠耕
江西道院集
戊申四月九日得請𥙷外初出國門宿釋迦
寺
出却金宫入梵宫翠微綠霧染衣濃三年不識西
湖月一夜初聞南澗鍾蔵室蓬山真昨戲園翁溪
友得今從若非朝士相追送何處冥鴻更有蹤
題南屏山興教寺清曠樓贈擇訥律師
清曠樓中夕眺間落暉殘雨兩生寒樓中占盡南
山了更占西湖與北山
明發南屏
新晴在在野花香過雨迢迢沙路長兩度六朝今
結局一生行客老還鄉猶嫌數騎傳書札剰喜千
山入肺腸到得前頭上船處莫將白髮照滄浪
過南蕩
秧纔束髮幼相依麥己掀髯喜可知笑殺槿籬能
耐事東扶西倒野酴醿
近岫遥峰翠作圍平田小港碧行遲垂楊一徑深
深去阿郍人家住得竒
政好行時莫嬾行猶寒未熱雨初晴江西休問何
時到已離南屏第一程
過楊村
石橋兩畔好人煙匹似諸村别一川楊柳隂中新
酒店蒲萄架底小漁船紅紅白白花臨水碧碧黃
黃麥際天政爾清和還在道為誰辛苦不歸田
側溪觧䌫
夢裏喧聲定不凡順風觧䌫破晴嵐起來職事惟
洗面此外功名是掛帆莫笑一蔬兼半菽飽餐万
岳與千巖蓬萊雲氣君休望且向嚴灘濯布衫
洗面絶句
浙山兩岸送歸艎新擣春藍淺染蒼自汲江波供
盥漱清晨滿面落花香
舟過桐廬
瀟洒桐廬縣寒江繚一灣朱樓隔綠柳白塔映青
山稚子桃䆫出舟人買菜還峯頭好亭子不得一
躋攀
近縣人人喜來船岸岸移偶因小泊處恰是早餐
時喚僕荅相亂看山寒不知横洲猶半在今歲水
生遲
後面山無數南頭柳更多人家逼江岸屋柱入滄
波老去頻經此重來更幾何牛山動悲感曾侍板
輿過
溜港灘
此去嚴州只半程一江分作兩江横忽驚洲背青
山下却有帆檣地上行
午睡聞子規
睡眼䰒鬆未爽時一聲杜宇頓開眉不須報道思
歸樂今我真歸不用思
己過胥口將近釣臺
睡起衣襟乱頭巾百摺痕帆端風色緊船底水聲
喧胥口冤餘浪嚴灘釣處村因行還訪古故老莫
能言
釣臺
釣石三千丈將何作釣絲肯離山水窟去作帝王
師小范真同味玄英也並祠老夫歸已晩莫遣客
星知
蘭溪女兒浦曉寒
前年寒早熱亦早去年寒遲熱亦遲何曾寒暑有
遲速通融三年郍兊攴人生何必早得意芍藥榮
時牡丹瘁榮枯遲速一笑休順風今日好行舟
横山塔
相識横山塔于今十五年孤標立絶頂秃影照清
川寂寞無香火將迎幾舫船吾衰豈重過珍重塔
中仙
舟過蘭溪
駕雨顛風過即虚殺風急雨有還無雲山奔走無
停住岸樹欹斜不要扶船底石聲知淺水沙頭笠
影倦牽夫金臺秪在横山背便到金臺也日晡
嘲穉子
雨裏船中不自由無愁穉子亦成愁看渠坐睡何
曾醒及至教眠却掉頭
雨中遣悶
船蓬深閉膝難安四面千峯不得看莫厭霏微悶
人雨插秧怕熱愛輕寒
横山江岸
近船古岸不勝高浪劃濤剜似削刀層石層砂層
膩土僧厨蒸出栗黃糕
舟中午睡
一葉搖無定昏然妙思通化為漆園蝶飛入大槐
宫有酒相勾引無茶作寇戎平生眠不足還債艣
聲中
炙蒸餅
圓瑩僧何矮清鬆絮爾輕削成瓊葉片嚼作雪花
聲炙手三家市焦頭五鼎烹老夫饑欲死汝軰且
同行
睡起觀山
過雨前汀未可登搴篷小散睡瞢騰船頭政好看
山色一點江風冷似冰
柴步灘
江闊水不聚分爲三五灘遂令客子舟上灘一一
難小沙已成洲大洲已成山山有樹百尺樹圍屋
數間水底復生洲沙濕猶未乾從此洲愈多安得
水更寬憶從嚴陵歸水落不能湍拖以數童僕折
却十竹竿今兹過吾舟念昔猶膽寒
東磧灘
江船初上灘灘水政勃怒船工與水闘水力攔船
住琉璃忽破碎冰雪迸吞吐竟令水柔伏低頭船
底去朝來發盈川已過灘十許伹聞浪喧闐未覩
水態度却緣看後船偶爾見竒處從此至三衢猶
有灘四五
將至地黃灘
未到地黃灘十里先聞聲檣竿已震掉未敢與渠
争舟人各整篙有如大敵臨搴篷試一望濺雪紛
淙琤乃是水磑港為灘作先鳴真灘定若何老夫
虚作驚
蘇木灘
灘雪清濺眸灘雷怒醒耳落洪翠壁立跳波碧山
起船進若戰勝船退亦遊戲若非篙師苦進退皆
可喜忽逢下灘舟掀舞快雲駃何曾費一棹纔瞬
已數里會有上灘時得意君勿恃
遼車灘
東岸上不得西岸上更難五船往復來經緯灘兩
間一船初徑進當流為衆先濤頭打澎湃退縮不
敢干一船作後殿忽焉突而前瞬息越湍険回顧
有矜顔老夫與寓目亦為一餐然
舟中新暑止酒
新暑酒不宜作熱妨夜睡不如看人飲亦自有醉
意彼飲吾為嚥所美過於味同舟笑吾癡吾不羡
渠醉安知醉與醒誰似誰不似
過查瀨
眼底常山一武中上灘更得半帆風青天以水為
銅鏡白鷺前身是釣翁舊日岸頭渾改盡數尖山
觜忽攙空老夫只費五六日行盡浙山西復東
舟過大水旁羅灘渴甚小飲
熟水無多喫烹茶未要來從教十分渴連掃兩三
杯岸樹背船走江波閃日開靈山定能飲分酧碧
蓮醅(碧蓮堂信州酒名)
過鉛山江口
下却諸灘水漸平舟行已遠上饒城酒家便有江
鄕景綠柳梢頭樹玉瓶
過戈陽觀競渡
急鼓繁鉦動地呼碧瑠璃上兩龍趨一聲翻倒馮
夷國千載凄凉楚大夫銀椀錦標夸勝捷盡橈繡
臂照江湖三年端午真虚過竒觀初逢慰道塗
靈山
饒水回回轉靈山面面逢展成青步障㰸作碧芙
蓉變態百千樣尖新三兩峯遠看方更好還隔翠
雲重
亀峯
明發大琛山亀峯引頸來對面亭午過戈陽亀峰
縮頭不相見綠毛蒙茸淨如染紫殼輪囷有班點
不知七十二鑚神不神桃花市裏看最真
五月一日過貴溪舟中苦熱
半月隂凉天氣佳今朝新暑不饒些一生怕熱長
逄熱千里還家未到家入却船來郍得出恰方日
午幾時斜勸君莫愛高官職行路難時却怨嗟
初二日苦熱
人言長江無六月我言六月無長江只今五月已
如許六月更來何可當船倉周圍各五尺且道此
中底寬窄上下東西與南北一面是水五面日日
光煑水復成湯此外何處能清凉掀蓬更無風半
點揮扇只有汗如漿吾曹避暑自無處飛蝿投吾
求避暑吾不觧飛且此住飛蠅觧飛不飛去
端午前一日阻風鄱陽湖觀競渡
悪風夜半阻歸船端欲留人作勝緣千里攜家觀
競渡五湖新漲政黏天棹翻波浪山如雪醉殺兒
郎喜欲顛得去更佳留亦好吾曹何處不欣然
初六日過鄱陽湖入相見灣
阻風兩日卸高桅笑傲江妃縱酒杯及至絶湖纔
一瞬翻令病眼不雙開蘆洲荻港何時了南浦西
山不肯來相見灣中悶人死一灣九步十縈廻
過趙家莊
老子方孤悶西山忽在旁回頭鄔子砦眀眼趙家
莊試飲章江味中涵吉水香望鄕儂己喜而况到
吾鄉
十五日明發石口遇順風
泝流淺木剌樓船百棹千篙秪不前一夜波聲喧
到曉北風氣力欲翻天掛帆未了青泥過轉眼相
將玉笥邊無數小舟俱在後追儂不及指為仙
山居午睡起弄花
五年出仕喜還家雙桂成隂不闕些午睡起來無
理會銀盆清水弄荷花
數片荷花漾水盆忽然相聚忽然分從教壓捺沉
盆底依舊浮來無水痕
浸得荷花水一盆將來洗面漱牙根凉生鬚鬢香
生頰沉麝龍涎却是村
賀必遠叔四月八日洗兒
年年四月初八日水沉湯浴黃金佛今年大阬當
此時真珠水洗白玉兒吾家英傑相間起胄出關
西老夫子公家宣和中大夫大江之西推名儒六
十年來誰継渠願兒長成讀祖書再起門戶光鄕
閭
七月二十三日南極老人星歌上叔父十
三致政一杯千歲之夀
淡溪居士登九齡朱顔青鬢如後生横拖仙人綠
玉杖倒誦上帝黃庭經璇霄仙籍書姓名丹霞染
誥金花綾近來更覺雙眼明夜抄蝿頭䆫下燈登
山臨水兩脚輕御風騎氣不用行何人有筆筆無
塵鵝溪一幅為寫真烏紗白苧坐鼔琴上有千歲
長松青令威旁舞玄夫聽箇是活底南極老人星
秋暑
夏暑減未曾秋暑增愈劇老翁避無處茅齋聊憩
息銀盆滿注水銀水同一色中涵雙桂影倒卧一
天碧清光湛不動欲弄還復惜偶然一播灑樹影
碎相激洗面凉己滋漱齒痛仍逼平生畏秋暑老
去畏彌極
讀漢書二首
猿臂生何晩彫蟲死較遲晚生好底事遲死獨堪
悲
乃祖寬仍豁曾孫察作明不將囊底智分减及元
成
嘉定元年春三月男長孺編定
端平元年夏五月門人羅茂良校正
誠齋集卷第二十四終
