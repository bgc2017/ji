誠齋集卷第二
廬陵楊萬里廷秀
詩
江湖集
題代度寺
一别重來十五年殘僧半在寺依然黃楊當日絶
低小過危檐也可憐
又題寺後竹亭
行盡空房忽畫欄竹光和月入亭寒壁間題字知
誰句醉把殘燈子細看
中秋前兩日别劉彦純彭仲莊於白馬山
下
忽忽離合夢非夢續續談諧眠不眠莫道對床容
易著試思分手幾何年長亭更放金荷淺後夜誰
同璧月圓要得長隨二三友不知由我定由天
早發建安寺過大櫟虛
睡美那能動朝凉強作行吾方犯星起人已趁虛
聲近路還如許長途作麽生兩親今正老三釡又
須営
中秋前一夕翫月
月擬來宵好吾先今夕遭纔升半壁許已復一輪
高遷坐明相就群飛影得逃望秋惟有此徹夜敢
辞勞
赴調宿白沙渡族叔文遠携酒追送走筆
取别
扁舟斜纜白沙虛𣣔行未發小踟蹰吾家子雲來
得得為携碧酒買白魚誼風多年冷似鉄非公其
誰主風月尊前醉倒定不嗔同來多半箇中人(高季)
(同至仲覚)
醉後題壁
夜寒星斗挂屋椽我軰把酒不問天語聲未怕驚
天上只愁驚起白鷗眠
夜雨泊新塗
乱眼纔迷樹回頭已濕沙蕭蕭打篷急點點入船
斜此夕初為客何時却到家餘樽曾卧否喚取作
生涯
明發新塗晴快風順約泊樟鎮
雨到中宵歇心知逗曉晴排雲數峯出漏日半江
明風借輕帆便天催嬾客行不應樟鎮酒無意待
人傾
泊樟鎮
北地三接浙重來四肅霜日斜秋樹轉市散暮船
忙波捲青中白霞翻紫外黃汀沙渾換却不記旧
園芳
午憩堆錢嶺
蚤作難為飯前途又苦飢塵労正未了眠食且隨
宜小憩那思去追程得更遲館人只冷眼還為惜
奔馳
路逢故將軍李顯忠以符離之後私其府
庫士怨而潰謫居長沙
貪將如中使兵書不誤今只悲熊耳甲誰怨裊䟽
金賈傳奚同郡朱游獨折心書生何處說詩罷自
長吟
宿楊塘店
吾生行路何時了舊館重來身漸老路旁松桂只
十年如今㫦㫦舊小小昨宵宿處又雲邊來宵還
似今宵然陳迹更待俛仰間有酒不飲要稱賢
宿長林
霧月撩人白風燈惱客青倦多資美睡酒薄免遲
醒
午憩東塘近白干江西地盡於此
日以秋還短塗緣熱故長也知茅店小柰此竹風
凉更遠終然到而吾有底忙𣣔行猶小駐咫尺便
他鄕
初寒
𣣔雨還晴又作隂添衣已减却重尋絶知早晚新
寒到更用先來破客心
沙溪江亭
漁舟竟日不知還水碓無人也不閑砍却江頭一
叢柳當愁無地著江山
宿張家店壁間有趙民則一絶句云舍策
投床睡便濃覺來凉葉動西風驚秋念遠
無窮意客裡知誰此夜同因次其韻
督郵不敵客愁濃那更愁宵一笛風公子何曾知
許事曠懷也觧與人同
蔣蓮店有書柳子厚寄吳武陵琴詩三讀
敬哦五言
秋晴得凉行壁閱遇佳讀已咽猶餘滋將燼忽賸
馥語妙古未多聽難今良獨追誦惜去眼信步遑
擬足驚心一鳥鳴隔溪兩峯綠
道逢王元亀閣學
秋日纔昇却霧中先生更去恐群空古雖云遠今
猶古公亦安知世重公軒冕何緣關此老江山所
過緫清風我行安用相逢得不得趨隅又北東
宿楓平
休說江西西路行東來骨瘦却詩清恐緣桂玉疎
雲子敢對溪山喚麴生
發楓平
谷暗迷牎曉山鳴報雨來畦丁絶須喜菜甲正新
栽倦路愁何那衝泥慣豈纔吾詩未大好也辱片
雲催
過下梅
不特山盤水亦回溪山信美暇徘徊行人自趁斜
陽急關得歸鴉更苦催
九日落莫憶同施少才集長沙
九月九日今朝是五里十里正未已良辰美景只
自美不如且著黑碁子濁醪不賤有如無黃花新
寄絶交書三年客裡兩重九去年却得登高友醉
吟嶽麓道林間天風吹帽挂名山倒騎蹇驢下絶
頂眼花幾落賈誼井如今悔狂亦嬾游不嫌清坐
獨醒休
宿度息
薄雲翳佳月風為作金篦我行以事役雲行亦忙
為如何今夕寒只與客子期忘情豈我軰能禁秋
興悲短檠不觧事喚我哦新詩
曉泊舟廟山
平水長先曉無風也自濤煙昏山易遠岸潤樹難
高去鴈鳴相報游魚冷緫逃輕寒容可忍清朓得
辞勞
到龍山頭
影静長安道凉風響轡銜海天低到水江日晚明
帆潮遣先驅壯聲吞絶島巉黃塵征袖滿却愧著
朝衫
見澹菴胡先生舍人
澹翁家近醉翁家二老風流莫等差黃帽朱耶飽
煙雨白頭紫禁判鴬花補天老手何須石行地新
堤早著沙三歲别公千里見端能觧榻瀹春芽
為王監簿先生求近詩
林下詩中第一仙西風吹到日輪邊杜陵野客還
驚市國子先生小著鞭拈出老謀開宇宙本來清
尚只雲泉新篇未許兒童誦伹得真傳敢浪傳
宿徐元達小樓
樓迥眠曾著秋寒夜更加市聲先曉動牎月傍人
斜役役名和利憧憧馬又車如何泉石耳禁得許
諠譁
贈相士蓑衣道人杜需二首
與子生疎有底仇談間容易說封侯病身更遣冰
山倚野鶴孤雲也替愁
坐來小歇過眉拄客裡那能滿眼酤肯脱蓑衣借
儂著鷗邊雨外且江湖
跋馬公弼省幹出示山谷草聖浣花醉圖
歌(西人名彦輔山)
涪翁浣花醉圖歌歌詞自作復自寫少陵無人張
顛死此翁奄有二子者不論釵股與錐沙更數旱
蛟及驚蛇詩仙不合兼草聖鬼妬天嗔教薄命人
言愛書緣愛賢紫眉未必勝青編旧時鬼門關外
客如今一字抵尺壁何須千載空相憶
送王監簿民瞻南歸(庭珪)
潮頭打雲雲不留月波潑牎牎𣣔流夜寒報晴豈
待曉天公端為盧溪老盧溪在山不知年盧溪出
山即日還黃紙苦催得高卧青霞成癖誰能那詔
謂先生式國人掉頭已復煙林深路旁莫作兩疎
看老儒不用囊中金
澹菴坐上觀顯上人分茶
分茶何似煎茶好煎茶不似分茶巧蒸水老禪弄
泉手隆興元春新玉爪二者相遭兔甌面怪怪奇
奇真善幻紛如擘絮行太空影落寒江能萬變銀
瓶首下仍尻高注湯作字勢嫖姚不須更師屋漏
法只問此瓶當響荅紫微仙人鳥角巾喚我起看
清風生京塵滿袖思一洗病眼生花得再明漢鼎
難調要公理策勲茗椀非公事不如回施與寒儒
歸續茶經傳衲子
謝趙茂甫惠淅曹中筆蜀越薄牋二首
(暢名師)
公子平生無長物几研生涯敵玉冰二妙端能并
送似便呼毛穎試溪藤
百楮先生十免尖心知奇絶敢言貪詩無好語書
仍俗喜氣多抵得慙
和馬公弼夜雨
一雨未辭泥至腰新寒癘氣喜全消都人得此正
希闊遠客憣然成寂寥聲在疎檐與黃葉夢聽禁
漏近丹霄愁心却被詩勾引始覚君家我里遥
再和錯綜其韻
家書希到恐緣遥豈有全無鴈掃霄屈指大刀違
破鏡負渠縮項及長腰何當竹外扁舟去趁取梅
梢未雪消頼有可人同舍客破愁得句似参寥
和趙彦德旅懷是夕渠誦詩鼓琴(怠名不)
客間眼暗可逢人公子詩琴却有神頻掉烏紗知
得句快揮綠綺更留塵飄零不問今何夕邂逅相歡
意便親作許生涯渾不悪只愁我軰轉須貧
至日前思親
節近親庭遠天寒日暮時未風䆫已報𣣔雪脚先
知
和湯叔度雪(陽人名灝池)
道得閑來儘未閑頗緣幽事攪心間(借)卧聽雪作
披衣起不待天明帶月看更覚梅枝殊摘索只驚
蓬鬢却羈單飛花豈觧知人意風裡時時戲作團
和馬公弼雪
灑竹穿梅湖更山客間得此未嫌寒髯疎也被輕
輕點齒冷猶禁細細餐晴了還成三日凍銷餘留
得半庭看憑誰說似王郎婦塩絮吟來緫未安
中書胡舍人玉堂夜直用萬里所和湯君
雪韻和寄逆旅再和謝焉
紫禁仙人視草閑宫雲低到綺䟽間(借)玉如為作
回風舞金炬高燒帶笑看得句却嫌椽筆小衝泥
遣慰客氊單夜哦妙語鏘鸞鶴不覺梅梢霽日團
和符君俞卜隣(朱崖人名昌言)
朱崖柳色𣣔春風庾嶺梅花尚雪容念子南歸騎
瘦馬只今誰觧好真龍吾鄕端是山水窟何日來
同丘嶽胸白鷺青原不妨揀誅茅結屋看何從
引見前一夕寓宿徐元達小樓元達招符
君俞胡季永小集走筆和君俞韻
主賓呼酒卷滄溟我亦何人與德星高閣連雲壓
潮白前山倒影入杯青細哦秀句清無底匹似疎
梅寒更馨不惜坐間作頽玉只愁宫漏又須聽
同君俞季永步至普濟寺晚泛西湖以歸
得四絶句
閣日微隂不礙晴杖藜小倦且須行湖山有意留
儂欵約束疎鍾未要聲
煙艇横斜柳港灣雲山出沒柳行間登山得似遊
湖好却是湖心看盡山
西湖雖老爲人容不必花時十里紅卷取郭熙真
水墨枯荷折葦小霜風
曲曲都城繚翠微鱗鱗湖浪動斜暉天寒日暮游
人少兩岸輕舟星散歸
同岳大用(甫)撫幹雪後游西湖早飯顯明
寺步至四聖觀訪林和靖故居觀鶴聽琴
得四絶句時去除夕二日
湖暖開冰已借春山晴留雪要娛人昨遊未當清
奇在路凍重來眼却新
紫陌微乾未放塵青鞋不惜涴泥痕春風已入寒
蒲節殘雪猶依古柳根
冰壺底裡步金沙真到林逋處士家未辨寒泉薦
秋菊且將瘦句了梅花
道堂高絶俯空明上下躋攀取意行淨閣虛廊人
寂寂鶴聲断處忽琴聲
甲申上元前聞家君不快西歸見梅有感
二首
官路桐江西復西野梅千樹壓疎籬昨來都下筠
籃底三百青錢買一枝
千里來為五斗謀老親望望且歸休春光儘好關
儂事細雨梅花只做愁
晚春行田南原
西疇前日塵作霧南村今日波生路雲子從來疎
廣文衝雨學稼當辞勤農言秧好殊勝麥其如綠
針未堪喫吾生十指不拈泥毛錐便得傲蓑衣只
願邊頭長無事把耒耕雲且吾志不愁官馬送還
官借牛騎歸不用鞍
聞鴬
過雨溪山淨新晴花柳明來穿雨好樹别作一家
聲故𣣔撩詩興仍添懷友情驚飛苦難見那更綠
隂成
初夏日出且雨
笑憶唐人句無晴還有晴斜陽白鷗影疎兩子規
聲臺閣非吾事溪山且此生詩成何用好詩好却
難成
和文遠以作醮相疎
涉夏天勤雨今年定有秋試思衝熱出何似帶泥
游軒冕關莊子江湖著魏牟高人香火裡也到酒
邊不
族叔祖彦通所居宛在水中央名之曰小
蓬萊為作長句
儂愛南溪不减公南溪親公却疎儂為儂只作一
兩曲為公繞盡雲邊屋屋後有竹前有花断橋纔
整巳半斜客來不悪去亦好莫將汙脚涴瑶草俗
子只道無蓬萊請渠且洗睫上埃蓬萊不大亦不
小作詩示公公一笑
彦通以詩送石菖蒲和謝之
笑拂孤芳旋汲泉忽如身墮曉霜天一生寒瘦知
何用只得清名垂萬年
清曉出城别王宣子舍人
月細惟愁落陽昇未要忙出門雞未覚夾路稻初
香涉世寕容嬾侵星幸稍凉病來詩久廢覓句費
商量
送王吉州宣子舍人知明州二首
滿聽除書好明州勝吉州又爲邦伯去政坐治聲
優過闕端能遇居中定作留新民莫漫喜竹馬不
須休
碧海翻詞筆清霜逼誼風不應盛名下未著玉堂
中剰𣣔公留此其如帝望公從今摩病眼看到火
城紅
題王宣子新作吉州學前詠歸亭
使君見處我何言且上斯亭一笑還便有醒然新
氣象何曾改却舊江山詠歸風味誰知點克已工
夫未减顔箇裡諸生高著眼仕和不仕得相關
夜同文遠禱雨老岡祠
秋熱常年無此例今宵有月不能凉槁苗似妬詩
人嬾作意催成禱雨章
霜露
落照紅猶剰初星白未真霜威能奪月寒力故欺
人哀鴈知誰怨吟蛩獨我親老來憂患裡忍淚已
霑巾
理蔬
小摘吾猶惜頻來逕自成青蟲捕仍有蠧葉病還
生貧裡猶存竈霜餘正可羹窺園未妨學抱甕更
須營
送傳山人二絶句
江山有約未應疎浪自忙中白却鬚我昔属官今
属我子能略伴瘦藤無
談天渠外更誰先聊復憐渠與酒錢富貴不愁天
不管不應丘壑也關天
憫農
稻雲不雨不多黃蕎麥空花早著霜已分忍飢度
殘歲更堪歲裡閏添長
絶句
楓老顔方少山晴氣反昏舊貧今更甚已冷幸猶
暄
故少師張魏公挽詞三章
出晝民猶望回軍敵尚疑時非不吾以天未勝人
為自别知何恙從誰話許悲一生長得忌千載却
空思
手麾日三舍身馭月重輪始是岷峨秀前無社稷
臣向來元破斧何用更洪鈞只使江淮草明年不
作春
讀易堂邊路曾聞赤舄聲心從畫前到身在易中
行憂國何緣夀思親豈𣣔生不應永州月猶傍兩
牎明
和周仲覚三首
書嬾聊遮眼詩窮只掉頭寒醒非不睡薄醉奈何
愁火細霜還重風停葉自投半生災疾裡誰遣未
休休
月淡猶明樹霜嚴不剰雲天寒一鴈呌夜半幾人
聞詩只令吾瘦清聊與子分頻來仍恨少此去更
離群
春在梅邊動寒從月外來貧於蛍不暖心與燭俱
灰此意悠悠著(斫音)從誰細細開病來更憂患淚盡
只餘哀
雪用歐陽公白戰律仍禁用映雪訪戴等
故事賦三首示同社
夜映非曉山明不覚遥儘寒無柰爽且落未須
銷体怪心仍愛顔衰酒強潮毛錐自堪戰寸鉄亦
何消
是雨還堪拾非花却觧飛兒童最無頼摶弄肯言
皈向樹翻投竹欺人故點衣肩寒未妨聳筆凍可
能揮
細聽無仍有貪看立又行落時晨却暗積處夜還
明幸自漫山好何如到夏清似知吾黨意未遣日
華晴
劉公佐親家奉議挽詞二首
已病身猶徤云瘳訃却聞告存非不夀有子更能
文嗟我何多難喪親又哭君兩家兩翁好作麽併
丘墳
一命華其老諸昆半作官相高仍孝悌不伹盛衣
冠近别那云訣臨喪獨忍看心知公不恨我自淚
難乾
送盧山人二首
行盡千山又萬山山真何好子能然青鳥縱妙儂
曾問著眼煙雲也自賢
有欠牛眠子為尋剰將朽胔換華簪家阡只免牛
羊到此外窮通得上心
往安福宿代度寺
春前臘後暖還寒陌上泥中濕更乾野寺鳴鍾招
我宿遠峯留雪待誰看
歸途轎中讀參寥詩
車中無作惟生睡卷裡何佳却勝閑會意貪看三
五句回頭悔失數重山
挽封州太守趙次公二首
國爾懷孤憤麟兮嗣古風謂宜空冀北何意召河
東榕葉烝山祲棃花慘殯宫傳家今有子身後未
應窮
鴈峯三徑古融水貳車新自此相從後還成永别
晨只今耆舊傳誰是老成人剰𣣔書遺德心悲語
不真
和元舉叔見謝載酒之韻二首
雪久自消猶半在雨來正密更無休硬黃字裡真
添瘦重碧杯中且避愁
南溪溪北北山邊風月公何得獨專挈榼慙無桑
落酒贈詩如得漢隂鯿
雪後晚晴四山皆青惟東山全白賦最愛
東山晴後雪二絶句
只知逐勝忽忘寒小立春風夕照間最愛東山晴
後雪軟紅光裡湧銀山
群山雪不到新晴多作泥融少作冰最愛東山晴
後雪却愁宜看不宜登
寄題郭漢卿琴堂
著眼飛鴻外欹巾韻磬邊半忘今古操豈校有無
絃自適何須妙能聽也則賢如何劃然裡猶露祖
生鞭
乙酉社日偶題
愁邊節裡兩相關茶罷呼兒撿曆看社日雨多晴
較少春風晚暖曉猶寒也思散策郊行去其柰緣
溪路未乾綠暗紅明非我事且尋野蕨作蔬盤
和昌英主簿叔社雨
愁巳春相背詩仍債未還雨聲宜小睡竹戶且深
關夢釣鷗邊雪衰忘鏡裡顔起來聊覓句句在眼
中山
送談星辰吳山人
牙籌入手風前快玉李行天鏡裡看紫闥青規吾
不夢子言𣣔試故應難
寒食上冢
逕直夫何細橋危可免扶遠山楓外淡破屋麥邊
孤宿草春風又新阡去歲無棃花自寒食時節只
愁予
和昌英主簿叔送花
去歲歸時正牡丹親庭上夀撚花看共知春好毋
虛擲更復杯深肯剰殘誰料今兹千萬感強從叔
也兩相寬風顛雨急關儂事時序撩人只暗嘆
和蕭伯振見贈
愁裡真成日似年嬾邊覓句此何緣雨荒山谷江
西社苔卧曹瞞臺底甎頓有珠璣開病眼旋生羽
翼𣣔俱仙車斜韻険難為継聊復酬公莫浪傳
春晚往永和
春事已如許山居殊未知綠光風度麥白碎日翻
池景好懷翻悪人嬉我獨悲郊行聊著眼興到漫
成詩
轎中風翻書卷
捲冊登車強出山展來未讀眼先昏無端又被春
風妬葉葉吹開更揚翻
農家嘆
兩月春霖三日晴冬寒初暖稍秧青春工只要花
遲著愁損農家管得星
三江小渡
溪水將橋不復回小舟猶倚短篙開交情得似山
溪渡不管風波去又來
嘉定元年春三月男長孺編定
端平元年夏五月門人羅茂良校正
誠齋集卷第二(終)
