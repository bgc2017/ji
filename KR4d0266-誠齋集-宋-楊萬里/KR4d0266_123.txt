誠齋集卷第一百二十三
廬陵楊万里廷秀
墓誌銘
丞相太保魏國正献陳公墓誌銘
皇天祐宋俾萬億年作民主自祖宗曁于中
興必卑以傑魁攵武之佐負大公至正之望為一
世善類之宗故其人未用而天下望之旣用而天
下悅之旣去而天下惜之其進其退君子小人視
之為巳用舍四海生霊視之為巳戚休中國四夷
視之為國輕重在仁宗時則有若杜韓冨范在
哲宗時則有若司馬文正在
高宗及我聖上時則有若廣漢張公莆田陳公
磊磊堂堂後先相望偉如也初紹興庚辰辛巳間
虜情猘甚國㔟臬兀天下之望在張公而廷臣莫
敢以聞首請用張公以大慰民望卒安宗社者陳
公也是時萬姓三軍稱張公爲都督而陳公爲小
都督其繋人望如此至如乞斬大璫張去爲尼外
戚錢端禮之相逐倖臣龍大淵曾覿議復奏審之
法及極言近習弄權債帥納賄等弊皆根柢天下
治乱天下稱誦其卓詭絶特之舉者皆陳公云詩
曰人之云亡邦國殄瘁廼淳熙十有三年秋七月
二十有二日民之無禄少師觀攵殿大學士魏國
陳公以薨聞天子震悼對輔臣驚歎久之為輟
視朝又再輟視朝贈太保謚曰正献令官治葬以
十五年七月二月葬于莆田縣保豊里蘢汲山朝
奉郎直寶文閣主管西京嵩山崇福宫朱公熹狀
其行其子守以請銘于太史氏而廬陵楊万里實
執筆待罪厥官銘其可辞公諱俊卿字應求其先
穎川人永嘉之乱太尉廣陵郡公準之孫西中郎
將逵南迁泉江歴唐五季而太尉十九世孫真二
十二世孫嶠沆始居莆田自沂公以降以好施聞
公生而莊敬不妄笑言七八歲知學冀公薨執喪
如成人少長益自厲紹興八年舉於禮部知舉朱
公震張公致遠得其試攵曰公輔噐也寘首選有
不可者屈居第二授左攵林郎泉州觀察推官秩
滿攺宣義郎故事當入館學時相秦檜察公不附
巳以為南外睦宗教授終更造朝道中一日忽心
悸亟馳皈冀國夫人已即世乃以是日屬疾云服
除員外置通判南剣州檜死乃以秘書省校書郎
召非公事未嘗詣執政今天子為普安郡王
高宗命宰相擇可輔導者爭欲植所善
高宗不可命擇館職靜厚者乃以公對除著作佐
郎兼普安郡王府教授尋迁著作郎在邸二年
講說常傳經以規歴司勲禮部外郎樞密院檢詳
諸房攵字監察御史殿中侍御史韓仲通以獄無
辜媚秦檜檜黨盡逐仲通獨全劉寶緫戎掊克併
按抵罪宰相湯思退秉政國言籍籍會冬無雲而
雷公言思退文藝有餘噐識不足無以堪重任詔
罷思退金虜自燕徙汴謀入寇中外震恐而楊存
中外久握兵柄尤以掊克交結得幸士皆怨咨三
十一年春正月望大雷雹巳而雨雪公引春秋書
雷雪相距八日其變有漸今一日並見此夷狄陵
中國臣下竊威權之象遂彈存中
天子為罷存中而奪之兵時虜釁已形公言宜蚤
擇大帥盡護諸軍而在廷莫有堪其選者旧臣唯
張忠献在困於讒謫居湖湘中外翕然歸之
上心益疑公上䟽曰竊惟今日事㔟危迫軍民士
夫皆曰張浚忠義文武且習軍事可當閫寄臣素
不識浚亦聞其人意廣才疎雖有勤王之節安蜀
之功然其敗事亦不少特其許國之忠白首不踰
廷臣未有過之者竊聞譛者言其隂有異志若付
以權恐漸難制夫浚之所以得人心伏士論者為
其有忠義之素心也若其有此人將去之誰復與
之臣願陛下察其䜛誣略加辨白且與除一近
郡以繋人心上大悟官張去為隂沮戰議且請
避狄公請斬之上愕然曰卿仁者之勇明日除
權兵部侍郎後數月竟用張公守建康邊報益急
王師始北渡江據要害然戰議猶未決公言今守
禦略備士氣亦振北虜若來持以重兵擣以間道
上策也嚴備禦開屯田中策也受其丼言㰸兵增
幣無策矣虜兵尋渡淮公受詔經理浙西我是以
有膠西之捷公勸上進幸建康上然其計未發
而虜自乱殺亮新酋遣使求成朝廷議所荅或曰
歸疆者實利正名者虛名多附其說公亟言曰今
日正名之日也今天子受禪公入對陳戒懇切
且言今日之事必也清心寡欲屏遠便佞用志專
見理明則邪正分功業就七月迁中書舍人尋以
其職充江淮東路宣撫判官兼權建康府康府事
時上初即位慨然有雪讎耻之志方屬張忠献
公以閫外事顧在廷無可使佐之者以公忠義奮
發沉靜有謀故有是命公與張公恊謀效力大飾
邊備十一月召給札條時弊公陳十事曰定規模
振紀網勵風俗明賞罰重名噐遵祖宗之法杜
邪枉之門裁任子之恩限攺秩之數蠲無名之賦
其杜邪枉之說曰比來左右近習名聞於外士夫
以身附炎將帥以賂昜官隆興攺元都督府建除
禮部侍郎参贊軍事張公初謀大舉北征公以為
不若飬威觀釁俟万全而動從之會虜盛兵聚糧
邊邑諸將謂秋高必來不若先之張公以為然乃
表出師是時六月師興出虜不意幕府次盰眙大
將李顯忠邵宏淵連下虹霊壁二縣禽其大將大
周仁蕭琦縛至麾下將乘勝長驅公曰盛暑興師
深入敵國皆兵家所忌宜亟還張公亟檄顯忠班
師而顯忠等巳進破宿州虜亦大發河南之兵以
來顯忠身鏖戰城下自朝及&KR0628;殺傷過當虜氣&KR1106;
焉中興以來王師之捷鮮有此舉會夜雨不相知
而驚虜潰而北我師潰而南而流言以為我師大
失利虜且乘勝而至主和議者又侈其說以搖衆
公從張公駐兵不動潰兵聞之稍稍來皈討其實
所亡失財數千人張公檄公亟入奏公見上具道
其事且曰勝負兵家之常願勿以小&KR1518;沮大計
上曰朕任魏公不攺張公抗章待罪公亦請從㘴
上不得巳詔皆貶秩二等湯思退復相公以嘗論
思退請罷不許諫官尹穡隂附思退議罷張公都
督復以宣撫使治揚州公上䟽曰今使浚去都督
甚重之權居揚州必使之地凢所奏請臺諫沮之
如此則人情觧体浚方為賊餌之不暇且浚近畫
兩淮備禦之計惟保険清野可挫賊鋒
陛下旣許之矣今議者之言乃如此雖浚盡室以
往有死無避然浚負天下重望一有蹉跌人情震
駭臣恐江上之事將有不可測者議者伹知悪浚
而欲殺之乃不復為宗社計願詔中外相與恊濟
使浚得以畢力自效上感悟即召張公復開督府
卒召相之然不數月竟為思退穡等所擠遣出視
師遂不復返而公亦累章請罷明年五月乃除寶
攵閣待制知泉州公固請祠除提舉江州太平興
國宫及思退貶死上乃思公言太學生數百
人伏闕下拜䟽請起公上勞之再三公引歐陽
脩司馬光之言極論朋黨之弊以為紹聖崇觀以
來此說肆行實基靖康之乱近歲宰相罷黜則其
所用之人不問賢否一切屏棄此鈎黨之漸非國
家之福除吏部侍郎尋兼侍讀同修國史嘗言本
朝之治惟仁宗為最盛願
陛下治心修身立政用人專以仁宗為法此今
日之要也大臣受任不專用事不久不能以一身
當衆怨此今日之敝也人才國家之命脉氣節又
人才之命脉祖宗盛時作成涵飬名公巨人爭
以氣節高自蔡京秦檜用事摧喪略盡今日之戒
也於是上有意大用公矣會錢端禮起戚里秉
政駸駸入相館閣之士相與上䟽斥之皆為端禮
所逐工部侍郎王弗隂附之公抗䟽言
本朝無以戚屬為宰相者及進讀寶訓適及外戚
事公又極言本朝家法外戚不預政最有深意
上首肯久之端禮由是深忌公公力求去除寶文
閣直學士知漳州攺建康府公旣去而端禮亦卒
不相三年召為吏部尚書時上猶未能屏鞠戲
又將畋白石公上䟽力諫至引漢戚霊唐敬穆及
司馬相如之言以為戒後數日入對上迎謂公曰
前日之奏備見忠讜朕决意用卿矣十二月詔館
虜使遂拜同知樞密院事兼参知政事首薦名士
陳良翰林栗劉朔時龍大淵曾覿以旧恩怙寵士
夫頗出其門言者往往獲罪及公舘客大淵為介
公見外不交一言大淵造門不荅偶中書舍人洪
邁來見語公曰人言某當除某官公曰何自得之
邁以淵覿告公具以邁語質於上前曰臣不知平
日除目兩人實與聞乎抑密伺聖意而竊弄國權
也上曰朕何嘗謀及此軰即黜二人知樞密院
事虞允攵入謝德夀宫高宗語之曰卿與陳俊
卿同在樞府俊卿極方正公以两淮荆襄藩籬未
固言於上曰備邊經久之計不過屯田積粟增
陴濬隍訓卒練兵而巳然今日任人太拘而邊郡
尤病謂宜廣求人才勿間文武使陳所見與定規
模悉如太祖皇帝所以遇李漢超馬仁瑀軰者
分之以兵使自為守饒之以財使自為用虜使来
庭公以故事押宴使者致私覿其牘不名公却之
使者乃書名虜移書邊吏求皈亡命
上顧輔臣議所荅公曰俘虜皈叛亡否此載書也
鎮江軍帥戚方掊克軍士嗟怨言者及之公奏外
議内臣中有主方者上曰朕亦聞之方罪固不
可貸亦當併治譽阿者以警其餘即詔罪方而以
内侍陳瑶李宗回付大理究其賄狀虜使來賀會
慶節上夀適郊禮散齋不用樂公請令儐者以禮
諭之上親郊霖以震宰相葉顒魏𣏌策免公亦
請罪越數日除参知政事言於上曰執政當為
陛下進賢退不肖使百官各任其職至於細務宜
皈有司庶幾中書之務稍清而臣等得以悉力於
其急務從臣梁克家莫濟求外𥙷公言二人皆賢
其去可惜蓋有惎間者於是劾洪邁姦険詭佞不
宜在人主左右黜之七月宰相蔣芾以憂去公獨
當國尋兼知樞密院事請中出恩澤者許得寢之
上曰卿能爾朕何憂每勸上親忠直納諫爭抑僥
僥肅紀綱請軍政寬民力用人随才無求其備異
時將帥不見執政莫别能否公日召三數人與語
察其材智所堪而識之首减閩塩能江西糴及廣
西折配米塩蠲諸道積逋以大萬萬計上於公言
聽諫從於是政頗皈中書矣龍大淵死
上念曾覿欲召之公曰自陛下出此两人中外
詠歌聖德今復召願罷臣遂止殿帥王琪奉
詔行視淮城還薦和州教授劉甄夫上命召之
公與同列請其所自上曰王琪稱其才公日琪
薦將佐職也何與教官上日可召問之公退責
琪皇恐不知所對會楊州奏琪傳詔增城今既竣
事公請於上上曰無之公曰此矯制也退至殿
廬召琪詰之琪叩頭汗下公亟奏曰詔邊臣增城
此大利害大紀網大号令也而琪得詐為之令甲
曰詐為制者殺於是詔削琪秩罷之先是密命
下諸軍朝廷多不與聞公與同列請自今百司
受詔處事並聞朝廷而奏審焉至是復以為言
從之尋攸前命上諭執政曰禁中欲取一飲食
亦奏審乎公言祖宗成憲著在令甲且如令三衙
發兵則密院不知每事奏審乃欲取决於
陛下也今命下復收中外惶惑且將併旧法而廢
之矣意者非陛下意也將無小人因此隂以微
言上激雷霆之怒乎翼日面奏上曰朕豈以小
人之言疑卿等耶同知樞密院事劉珙進對語切
忤旨詔除珙端明殿學士在外宫觀公力爭之曰
當與大藩上乃以珙帥江西乾道四年十月制
授尚書右僕射同中書門下平章事兼樞密使公
為相以用人為巳任所除吏皆一時選尢抑奔競
奬廉退或才可用而伐閱尚淺即密薦於
上退未嘗以語人有忽被召對除用而不知所自
者如名儒朱熹公三薦之熹不知也每接朝士及
牧守來自遠方者必問以時政得失人才賢否見
給舍必勉之曰朝廷政令公等意有未安勿憚
舉職又以两淮備禦未設民無固志請於揚和二
州各屯三萬人仍書民數率三男子者家一人為
民兵要使大兵分屯要害以搤腹背民兵各守其
城以相掎角時虞允攵宣撫四川公薦其才堪宰
相上即召允文為樞密使至是拜公左相允文
右相乾道五年八月也允文建議遣使北虜以陵
寢為請公面陳未可復手䟽以為恐慕虚名而受
實害事得小緩曾覿秩滿公預請以為浙東總管
上曰覿意似不欲公曰屬者陛下去覿甚盛或
謂覿必復來今果然願捐私恩伸公議又
詔進覿官公曰無名會遣使賀北虜正乃請以覿
為介還以故事迁其官樞密承旨張說欲為親戚
求官憚公不敢言會公予告請於他相得之公卒
不與吏部尚書汪應辰舉李垕應制有旨召試權
中書舍人林機言垕獨試非故事公奏元祐中謝
悰亦獨試乃機與諫官施元之意汪應辰不為垕
也公因極論其姦遂罷二人明年允文復申前議
上以手札謀於公公上䟽力爭之継力請去以觀
文殿大學士知福州兼福建路安撫使辞行猶勸
上以泛使未宜輕遣竟遣之不獲其要領云曾覿
亦召還遂建節旄歴使相以躋保傳士大夫莫敢
言者公至福州政寬而嚴於治盗明年定海水賊
倪郎侵軼閩廣海道騷然公召綂領官鄭慶授以
方略慶頗逗留以風為觧公植旗於庭視其所鄕
慶懼晝夜究追遂悉禽之上嘉其功特迁銀青光
禄大夫閩塩故事官自鬻之轉運判官陳峴議攺
為鈔公移書執政以為法行三十年州縣稍無横
㰸百姓亦各安業此不為不利矣今欲攺之不可
竟攺之巳而果不行又明年力請投閑遂以提舉
臨安府洞霄宫皈里第淳熙二年再命知福州民
習其政不勞而治會有詔盡發本道戈船及選
卒公奏留其半州大旱且火且星隕且地震公悉
以聞上賜笏帶藥物三年太上皇帝聖夀七
十慶賜宇内公以紹興從官特轉金紫光禄大夫
四年累章告老上遲回累日乃除特進提舉洞霄
宫五年五月起判隆興府攺建康府江南東路安
撫使兼行宫留守且詔入奏旣至都人聚觀咨
嗟喜公之將復用也見于垂拱殿上為攺容加敬
命坐賜茶宣問欵至公因從容言曰擇將當由公
選臣聞諸將多以賭得之軍政大壊矣
上曰前日鄭鑑亦云鑑公壻故及之公曰鑑以小
臣論事陛下和顔聽納中外仰服然諸將交結
用不以材而以貨則下不服上曰然又曰陛下
用人當辨邪正當由朝廷聞曾覿王抃招權納
賄薦進人才而皆以中出行之口語籍籍恩皈此
軰謗萃陛下上曰小者或勉徇之大者此軰
何敢預公此軰未必敢明薦也或伺知
聖意而傳於外耳禁中一事外間必聞皆此曹也
願嚴戒勑上遣中使賜金噐犀帶茗香明日辞
行因奏曰臣去國九年重入脩門見都下榖賤人
安惟是士大夫風俗大變耳上曰何也公曰曩
者士夫私趍覿抃者十一二尚畏人知今則公趍
之者十七八不畏人知矣人才進退由於私門大
非朝廷美事上曰抃不敢覿時有請朕多抑
之継今不復從矣公曰陛下之言雖如此其如
外間讙傳某由某薦某出某門此曹聲生㔟長臺
諫侍從多出其門朝廷亦唯命是聽孰敢為
陛下言者如將帥賄交又特甚者不惟士夫言之
吏卒亦能言之獨陛下以為無有耳
陛下信任此曹壊朝廷之紀網廢有司之法令
敗天下之風俗累陛下之聖德臣實痛之願
陛下勿忘臣此四言者上曰卿到建康見兵將
如此者以聞公去建康十五年父老喜公之來所
至相聚以百數焚香迎拜公為政平昜寬簡悉罷
無名之賦府有軍屯異時多為民害公為出令犯
者以軍法論諸軍肅然行宫管鑰宫者主之留
守待之如部使者時節按行殿中則官者置酒西
嚮㘴而留守為客甚或邀飲其家公悉罷之建康
距淮南一水間每邊頭利害知無不言北境有盗
百餘焚掠淮隂公請嚴禁吾民越疆盗馬者增瀕
淮縣兵之戍者不受自北來皈者先是
上念諸軍有孥衆而廩不瞻者出緡錢卑三緫領
司各十万俾市昜歲取子錢之五以優給焉有司
旁緣盡籠商賈之利隂奪關市之征公請罷之而
歲捐劵三十萬於一司給孥衆者半犒大蒐者半
時上前下攵書于外多不用符璽謂之白劄子
率用暬御特送而廷勞同王人至是樞密承旨王
抃遣所親以白劄來吏白近比公不春詔因
上䟽曰号令出於人主行於朝廷布於中外古
今所同也間有軍國幾事或禁中細札亦必用璽
書行之此所以示信而防偽也今乃直以白劄諭
指隃度事宜於數百里外異時緩急或錢榖所出
或師旅有興或邊防是經繋乎國家大利害者能
保其無偽乎上手札愧謝公尋上章復告老荅
詔不允除公少保益封公固辞上手札尉諭再
三乃受時江東旱甚上詔公預講荒政公請貸
米斛三十万榖三十万分州縣振糶而又継以發
常平之粟除田租之逋羅淮東之糴蠲米商之征
從之惟所貸榖米才得十七分之一云云設施有
政米舟四集民無流徙八年正月復告老累詔不
允而公請益堅二月除醴泉觀使進封申國公九
年正月公年七十元日即謝醴泉之廩復申前請
凢五表上又手荅却其章是歲親郊召公侍祠
公固辞又三表及手䟽告老上不得巳
詔以少傅致其仕進封福國公有司以法當給全
俸公按冨文忠公故事獨受少傳之禄餘悉
上還十一年十月七日上以公生朝遣使賜手
詔金噐藥香十二年又詔公侍祠圜丘且來歲增
上太上尊号且慶夀陪班上諭宰相曰陳丞
相久不相見宜趣其來復手札書其末曰付陳少
傳而不名公竟固辞慶典告成冊拜少師進封魏
國公及属疾且革夜半手書一紙示諸子勿祈恩
澤勿禱浮屠勿立碑請謚遺表惟以用忠良復竟
土為請詰朝整冠定氣安卧而薨得年七十有四
公忠孝天至尤好禮終日無惰容雖疾見子孫必
衣冠遇人無少長以一誠實一言終身可復平居
言若不出諸口而在朝危言正色辨邪正斥權要
無所顧避然心平氣和無近名意處國事顧大体
務持重在中書尤愛名噐抑僥僥故小人多不樂
上娄称其忠誠為賢相云公性寬洪無私喜怒泛
然若無所親疎而好賢之心實篤雅善故端明殿
學士汪公應辰敷攵閣學士李公燾嘗曰吾待罪
宰相無過舉者二公之力治郡尚風教民有骨肉
訟者譬以義理爭者感泣自奉甚約食日一肉而
一衣或二十年禄賜多以分人撫愛宗族恩意甚
備内外緦功必素服終喪在官不受饋問建康諸
部使者及諸大將故事有月餉公不欲異衆别儲
之以周士之貧者將去尚餘万緡悉皈之宫公於
外物澹然獨喜觀書病猶不釋其學一以聖賢為
法於釋老未嘗問嘗有詩曰吾方蹈孔孟未暇師
粲可有攵集二十卷曾祖諱仁祖諱貴父諱詵皆
以公貴贈太師沂昌冀三國公曾祖妣黃氏祖妣
李氏妣黃氏卓氏贈徐昌越冀四國夫人配聶氏
封唐國夫人子男五人寔朝奉郎通判泉州事守
承議郎權發遣漳州事定承奉郎蚤卒宓宿皆承
事郎女四人長適進士黃洧次適故著作佐郎鄭
鑑再適太常少卿羅點次適奉議郎通判漳州梁
億餘幼孫男四人垕承務郎址坥承奉郎熟未官
女六人銘曰
宋十一葉有赫有嶪振天之網乾道惟
皇惟皇惟肖肖我高廟肖我祖宗追而與同
慶曆元祐紹興乾道宋之聖時郅隆四之攄國
宿憤信威朔狁六月之師周宣之竒大醜仁琦麋
之以皈自此疋馬讋不南下謨明何人猗張與陳
談者仰目曰大小都督大勲駸駸卒壊于成張公
旣喪久艱厥相皇相陳公奮熙載庸正臣表治
萬物吐氣勸皇德心燭理自明皇德一正萬國
以定一時群材驩為公來若鳳斯翽萬羽斯會色
夷氣温皇知愛君君有難啓事有難止不費頰
齒如石投水乾道之隆萬祀攸崇走職太史作
誦萬祀
宋故太保大觀攵左丞相魏國公贈太師
謚文忠京公墓誌銘
孝宗皇帝宅憂北虜遣使來予帝遣朝奉郎中
書門下省検正諸房公事京公假朝奉大夫試禮
部尚書往報謝焉至汴京虜遣使郊勞用夷禮蓋
我以哀往彼以吉逆彼必欲行彼之非禮奪吾之
有禮至臨我以威以張夷狄虎狼之強我卒能執
吾之有禮折彼之非禮使君臣詘服以伸吾中國
禮義之尊者京公以必死抗之也大抵自古及今
夷狄之所恃以行其無道者止以一死怖士大夫
而巳不知夫死之為說施之畏死者則止者行施
之不畏死者則行者止然畏死者未必不死正使
不死其辱有甚於死不畏死者未必死正使必死
其榮有甚於不死異時吾國之士吾見有出使而
移疾憚行者矣見有不憚行旣行而不称職者矣
見有不惟不稱職而辱命者矣見有虜人餒之至
於献詩請降以乞壷飱者矣奚而然也畏死故也
今京公執禮如執玉之堅趨死如趨隅之安毅然
正色而不可奪虜卒不敢加無禮不惟不敢加無
禮又復委曲順從惟吾之聽而莫之敢違奚而然
也不畏死故也昔魯哀公問孔子曰敢問人道孰
為大孔子曰禮為大弟子問何如斯可謂之士矣
孔子曰使於四方不辱君命可謂士矣偉哉京公
乎惟得孔子論禮之意是以見禮大而夷狄小惟
得孔子論士之意是以見君命重而身輕孰謂一
死能動之乎當是之時天下忠臣義士聞其風而
說之咸曰是可以相天子矣至於今上遂相之
天下尚遲之云云諱鏜字仲遠豫章人漢魏郡太
守房之裔曾祖皐祖德用父祖和皆贈太師祖封
袁國公父衛國公母徐氏継母徐氏皆封秦國夫
人建炎三年金寇據豫章恐城中之人圖已家質
一壯男子衛公同産四人莫敢往者吏持父母甚
急衛公慨然請行後盡戮質子衛公逸水而免寇
退訪父母得諸野奉以皈兄弟俱全州閭稱其孝
感公穉而翹秀受孔安國尚書通子史百氏試郡
學必前列及大比對典謨義極陳禹皐贊舜深旨
考官驚異謂有經綸業明年紹興丁丑第進士奉
大對以直聞時年二十主撫州臨川縣簿令陳鼎
有能名公一日旁觀其政曰吾得之矣然陳以繁
吾以簡再轉南康軍星子縣令地瀕江田病水故
多訟公核簿正程里胥缿筩頓清善良得職郡計
大半倚舟征吏緣虐取過者目為虎穴守屬公董
之薄征通商民譽藹如部使者王秬首薦之及公
造朝攺秩秬為小司寇見公喜曰公才宜在天子
左右毋庸詣曹受邑公固請自試治民秬曰薄州
縣榮中都官士夫皆然公獨不然可以泚孟晉之
顙矣知江州瑞昌縣俗以終訟為賢大姓磐拠持
吏短長奪攘民業忽有媪持牒庭下公詰其由莫
知所對公曰必某大姓也嗾此媪者逮其人下之
吏盡服其辜杖而屏之鄰境盡取所攘以皈其主
始民樂公豈弟至是一邑大驚三年莫敢犯者部
使者薦之章交公車参知政事龔茂良薦公於
孝宗轉主管官告院先是茂良帥豫章日得公牋
奏之攵竒之曰此汪彦章軰代言手也庀職两月
詔從臣舉良縣令為執法官給事中王希吕以公
應書即召見時帝方英明果銳有雪讎耻復境
土志夸者乘之逓逓&KR1094;言以規速化公言於
帝曰天下固有落落難合之事亦未有驟如意之
事帝曰天地尚無全功天下安有驟如意之事
蓋悟公之規也因極言州縣俱困民貧兵驕士氣
隤靡&KR0945;賢憎直帝曰卿議論通明有用材也是
日除監察御史公言事務存大体不為苛刻至有
浮躁険怪之士或已拜官而潜入脩門造請者或
騁機巧以圖近次名城者或事談說以營求儒林
之官者皆擊去之帝謂大臣曰察官廉察非小𥙷
也大朝會攝殿中監帝顧左右曰京某威儀雍
容又謂宰臣趙雄曰京某有公輔噐時士大夫有
倡為從窄之議者每事朘削公言於
上曰此說一行日窄一日將下失人心上虧國体
帝曰事不務寬大氣象自不佳公曰継今有進此
說者願必罰無赦又言求才不如儲才今姑蘇武
昌缺一守臣久未得其人萬一軍旅倉卒當屬之
誰又言非嘗任守臣者勿除為部使者又言天下
有勇敢之才不在軍旅則在盗賊二者相耦以為
消長為盗不死或抵黥流黥流而逋還復為盗異
時江湖大盗亡卒半之帝曰朕慮此深矣何策
而可公言宜令諸路帥臣名為募兵實招亡卒員
數有額月日有限自首免罪賜名效用之軍不過
旬日可以坐得精兵潜消盗賊帝皆施行衛公薨
旣祥除荆湖北路轉運判官舉廉絀貪不避勢人
逮鱞振乏不遺幽遠兼攝江陵帥訓兵御衆威望
凛然軍民之政至今為法召為郎未行継母秦國
夫人薨既祥復召為將作監迁右司員外郎北虜
賀生辰使來命公為儐值帝宅高宗之憂公諗
其使以帝方居廬難以受禮使人不可旣不得
見又欲小留公曰信使之來以誕節也誕節且過
何名而留明日遂行帝勞公曰朕不見虜使卿
却之之堅之力也除中書門下省検正諸房公事
虜又遣使來予祭遂以公為報謝使公行涉淮故
事當於汴京受宴禮前三日公與虜中郊勞使介
康元弼瑶里仲通相見於寕陵公請免宴不從至
汴館公請必不免宴則請徹樂宜如告哀遺留二
使近比遺之書曰蓋聞鄰喪者㫪不相里殯者巷
不歌聖人禮經之明訓也惟北朝之治國家道之
以仁孝齊之以禮義者也今某之來繄北朝之惠
弔是荷繄本朝之哀謝是為北朝勤其遠而閔其
勞遣郊勞之使蔵式宴之儀德莫厚焉禮莫重焉
外臣受賜敢不重拜若曰而必聽樂是於聖經為
悖禮於臣節為悖義也豈惟詒本朝之差抑豈昭
北朝之懿哉敢請執事將何以訓之若不得請有
死無霣無所逃遁惟執事圖之一日之間凢遣人
以書辞者六七口傳者數十元弼等不從公亦竟
不絀公慮其以衡命誣我也至期夙興衣冠往俟
于位元弼等遣人相踵趣公即席又遣相禮者傳
呼邀請甚聲不絶于两序之間公不為動徐荅曰
若不徹樂死不敢即席必欲即席可取吾頭以往
聞者震駭元弼等知不奪乃遣人謂公曰請先拜
醪醴果實之鍚徐議去樂公乃帥其屬班干庭北
嚮拜受未畢忽北典籖者連呼曰北朝宴南使敢
不即席其聲厲甚於是公即趨退復位及門甲士
露刃閉關公命吾典謁叱曰南使執禮何物卒徒
乃敢無禮遂排闥而出元弼等乃以聞其主留館
七日乃有免樂之命後有宴亦如之
帝聞公還謂輔臣曰京某在汴死執不聽樂其節
可嘉士夫平時孰不以節義自許臨危乃見耳公
公見帝帝勞曰卿能執禮爲朕增氣禮固不
易執執禮亦未易何以賞卿公謝曰虜畏
陛下威德非畏臣也正使臣死於虜亦臣子之常
分敢希賞乎宰臣言使還應增秩右丞相周公必
大進曰增秩常典京某竒節惟陛下之命
帝曰京某今之毛遂也即除權工部侍郎初公辞
行言於帝曰此行禮物與前小異虜貪而無耻
當有以應之果以為言公荅曰禮物頒於朝廷
使臣止於將命豊約非所知也虜無以詰至是
帝曰果若卿言成都謀帥帝曰京某人材磊落
可使也除敷文閣待制四川安撫制置使知成都
府公至蜀念地険且遠天日万里當使斯民如在
輦轂首罷覘者以安疑情躬閱訟辞以逹幽枉賓
接小官以求人才肅整維網屏逐昏墨撫字細民
輯睦將士旬月之間仁聲威譽洽于四蜀又念蜀
民之貧節用薄㰸以𥙿其力請歲蠲成都米估之
征緡錢七万有竒草估之征緡錢七万有竒四路
鹺酒折估之征緡錢九十餘万有竒通三歲凢二
百七十餘万云後還朝又請加數年蠲减之期從
之於是舉全蜀之民被朝廷之澤若更生焉紹
熙元年夔利告旱發粟三万石以振夔之民五万
石以振利之民明年東西蜀告旱又以錢二万緡
粟二千石仍請度牒五十以振六郡之民榮資二
郡尤甚公請除前一年未輸之秋租又盡除是歲
之两稅又請度牒一百以為水旱之先備於是飢
民免於捐瘠大侵有如中熟志其水旱焉先是威
州之蠻其俗相殺者相償以錢即觧而去至是蠻
有與吾兵人鬭者聲言將入郛守臣請避之公咲
曰我在此蠻何敢尔此必儈者教之若竿儈者之
首於境則彼不敢動太守揭公之令以示之蠻即
退黎州旧以西兵戍之一日與州兵相攻兵刃接
矣其將又縱臾其下蜀人疑駭公視之若無事絀
其將而治其不咸者夷漢按堵瀘守張孝芳政嚴
兵殺孝芳及其家公明遣佐属撫諭以疑其黨亟
發緜潼勁兵以踵其後未幾瀘卒自斬元悪禽其
黨五十人以皈戮於市於是三邊綏靖朝廷無
西顧之憂公請為祠官光宗曰蜀人方安京某
之政進寶文閣待制俾因任焉在蜀四年召為刑
部尚書今上御極公上疏献四事曰敬曰公曰
勤曰儉上嘉納之命兼侍讀上前陳春秋一王賞
誅大法讀吕公著新法奏議皆酌古明今隨事寓
諷上喜因語金華諸儒曰京某進讀義理坦朋使
朕意冰釋卿等說經不當如是耶於是大用公之
意萠於此矣尋兼吏部尚書紹熙五年九月除端
明殿學士簽書樞密院事十二月除参知政事明
年攺元慶元四月除知樞密院事二年正月拜右
丞相白麻出在廷相慶公與同列傾豁肝膽不忌
不克議疑從可介而毋我是疑從是通而不比心
本寬厚政出公方與士鈞禮不為崇峻匿瑕用長
不遺纖末然守典謹度人網人紀外若曠然中實
截然其所十二一遵孝宗成憲而巳有戚畹命
從中出員外置幕僚者有屬籍近親特增秩三等
者有禁中藥者超為遥剌者皆執不行寺人王德
謙除節度使公與同列見上力言不可
上曰故事有之公曰祖宗故事遵用有可有不
可在真宗時則有若劉承規將死求節鉞以王
且之言而不與止與之以觀察留後今之承宜使
也此治世之令典可遵用也在大觀宣政時則有
若童貫假開邊之出少府之節自此楊戬藍從熙
又得之譚積梁師成又得之二聖北狩中原塗
炭此之自出此乱亡之覆轍不可遵用也
高宗深創其禍故初政之詔首言継自今不以内
侍典兵其時有張去為者及
孝宗時有甘昇者二人非不親近也曷嘗有此至
於諫臣陳賈一言甘昇之罪
孝宗即逐去之此又治世之令典可遵用也願
陛下以令典為法以覆轍為戒上曰除德謙一
人而止獨不可乎公曰此門必不可啓當除童貫
時亦云一人而止也節鉞不巳必及儀同儀同不
巳必及三孤三孤不已必及三公公於是力請裂
麻上又曰不播告書贊而卑以告身亦不可乎公
曰是掩目捕省之喻也上又遣中人以宸翰諭
二三執政公與同列上䟽力爭者至于三至于四
上乃絀德謙以外祠尋謫廣德軍仍絀謫詞臣吴
宗且朝論以公比王攵正公云時
太上聖体未安上每憂形天顔後寖康寕
上欲㳙日上萬年之觴而宫臣又以小倦辞焉五
年八月辛未公乃呼宫臣楊端友等三人至中書
面詰責之泣而承命癸酉端友傳
太上聖旨令皇帝上夀辛巳上詣夀康
宫奉玉巵禮成輔臣於幄次賀上
上大喜宫臣及屬車豹尾中侍從僕御之臣皆賀
驩呼之聲震于中外有司奏
太廟太祖祐室生玉芝上遂發德音布告天
下太史嘗奏星緯失次公勸
上恐懼修省以格天心邊城每奏北虜事宜公勸
上不必問彼而自為備上喜年榖屢豊因宴
輔臣公勸上勿恃小康而怠持守燕間密勿之
頃動容出辞必献敬戒至與同列在
上前首發大議陳宗廟社稷萬里大計有人所
難言者六年正月公與同列奏事退公獨留力祈
上丞相印綬先是同列知其意言於
上曰京某公正無私不可聽其去上曰丞相誠
實安得言去及公有請果不從閏二月拜少傳左
丞相三月公屬疾遂力申前請凢六表詞皆哀痛
上竟不許詔藥丞視之且許肩輿入見六月
慈懿皇后上僊公力疾而出發哀成服八月庚寅
光宗升遐公聞之不能出因大慟遂疾革至丁酉
將逝其子沅問以家事不荅第長太息曰國家多
故何以枝梧言訖而薨享年六十有三先是太史
奏木星侵上相遺表聞上為震悼以太保觀文
殿大學士致其仕上以居廬從有司之請免臨
奠及輟朝有詔公薨于位禮宜優異於是賜之美
檟以為襯又賜之貂蟬火龍以為服又賜之冰銀
龍腦以為㰸又賜之白金三千两帛三千匹以為
賵又贈之太師謚之攵忠以為恩又命有司攵之
修門命從臣中人護喪皈葬以為禮哀榮典章彌
攵備物並用司馬光薛居正故事近世鮮儷也其
孤沆祈免門祭護葬甚力從之配盧氏封令人前
十二年沒累贈魏國夫人一子沅也承議郎主管
佑神觀三女長卒次適從政郎前廣南西路經略
安撫司凖備差遣黃銖太史後也次適宣義郎添
差江南西路轉運司幹辨公事張忠純忠献孫也
兄弟四人銓鎡皆以公𥙷官仲氏鎬蚕世官其子
沂公之天資裡和表爽喜怒不留色粹氣平可否
無忤策第最蚤或者昜之特於稠廣詆以嫚語公
一笑亦不孰何其宰瑞昌有毀公於太守者後公
攝師江陵毀者為幕僚反側求去使人尉安之且
厚遇焉其人感泣公常曰寕人負我毋我負人至
於善善賢賢不啻巳出其在政地每挾一小方冊
以書才行氏名上有問必薦進於文無所不工尤
長牋奏仕雖至三台獨未嘗掌制談者為恨其為
詩源委山谷而氣骨卓偉無寒瘦態有雜著三十
卷經學講義五卷晚卜居得宋齊丘宅古松百章
岑嶎後先因号松坡居士堂曰真趣樓曰山浦
上為書堂名以賜焉雲昭漢回上貫翼軫沆以嘉
泰元年十一月壬申葬公于新建縣桃花鄕高坪
德源山之原走一介持書以朝奉郎國子司業李
公大異所作行狀來請銘銘曰
朔狁其狉阻兵以威血人以娭一个行李漢節適
彼鮮不失次堂堂魏公往謝彼戎弔我閔凶彼用
夷禮僸佅庭止哀樂不類公辞以哀十反莫回盛
服往哉彼樂不徹吾首可折吾節可奪虎夫負牆
鎧爭日光刃磨秋霜公毅以叱排闥以出罔不辟
易彼酋樂徹禮優竣事不留臣主相顧嚚虣遄沮
敢或予侮公皈㫦門
孝宗亟稱皇威伸伸人望有巋竟塊厥位頻断大
事大閽其覦節纛其除公還贊書
太上違豫閼以勢御公逹舜慕二聖重&KR0794;一言
回天兹不曰艱疇不將命公當其綮彌険彌勁疇
不鴻鈞公迎其棼彌艱彌峋維垣其貴攵忠其謚
哀榮寡二西山西偏德源之原名相之阡玉立之
節章水有竭凛氣無歇
嘉定元年春三月男長孺編定
端平元年夏五月門人羅茂良校正
誠齋集卷第一百二十三終
