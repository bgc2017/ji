誠齋集卷第九十八
廬陵楊万里廷秀
雜著
題跋
跋御書誠齋二大字
淳熙十三年三月十九日今上皇帝陛下於東
宫榮觀堂召宫僚燕集酒半從至王淵堂詹事臣
邲臣端禮諭德臣揆侍講臣袤各傳刻所賜御書
齊名籖軸以進再拜稱謝惟侍讀臣萬里於同列
為末至蓋已嘗有請因再拜申言之
皇帝陛下欣然索一大研命磨潘衡墨染屠覺竹
絲筆乘興一揮誠齋二大字贈侍讀楊検詳六小
字識以清賞堂印視諸齊字畫雅健相若而精神
飛動似覺更勝恭惟皇帝陛下心畫超詣雲章
昭回龍跳虎卧鸞飄鳳泊蓋天縱之能聖學之餘
也臣既拜賜退而寶蔵於家今假守高安郡幸逢
六龍御天之初敬刻之金石以後寒士千載之榮
遇云淳熙十六年歲次己酉八月戊子朝議大夫
直秘閣知筠州兼管内勸農營田使借紫臣楊万里
拜乎稽首謹書
跋御書御製梅雪詩
今上皇帝陛下在東宫榮觀堂宴群僚日既為臣
万里親灑宸翰作誠齋二字復書御製嘗梅詩一
首五紙將以分賜臣邲臣端禮臣揆臣万里臣袤
置之几上莫敢先取者臣万里即請云敢用劉泊
登牀故事乃急取此紙蓋肆最得意者
皇帝天顔為之載穆群僚皆有歆羡之色是歲冬
皇帝一日復命春坊臣特立傳賜群僚以御製梅
雪詩三首凡五紙恭惟皇帝陛下道德之崇極
典學之緝熙固已登咸二典三謨之業聖之渾噩
詩句之高古又復戞擊商頌周雅之音祀大風之
歌秋風之辞皆莊周所謂風斯在下者臣敬刻之
高安郡治俾士民誦之詠之與雅頌異時同聲焉
淳熙十六年歲次巳酉八月戊子朝議大夫直祕
閣知筠州軍州事兼管内勸農營田使借紫臣楊
万里拜手稽首敬書
跋張欽夫介軒銘
欽夫之文清於氣而味永吾見之多矣而猶恨其
少讀此銘詩欣然殊慰人也君子之於水木竹石
愛之與衆人豈異也衆人之愛水木竹石也愛水
木竹石而已矣欽夫愛唐氏之石而得乎介又以
其得而施及於唐氏則其愛也水木竹石而已乎
有來觀者其愛與欽夫同不同未可知也一笑而
書其後所以一笑者予欲書而忘其書也紹興壬
午廬陵楊万里䟦
䟦熊叔雅所作唐傑孝子贊
孝慈者多連理同蔕之應世以為祥非也當是孝
慈所化草木亦孝慈耳觀孝子唐傑之事豈不然
哉嗟乎草木非有知也人非無知也或化焉或否
焉又何歟隆興初元四月十二日廬陵楊䟦
過楊塘趙清献神道題柱(衢州地)
是惟清献之墓過者可不敬乎敬斯慕慕斯為二
之前則曰能一之後則曰不能敬猶不敬也吾徒
楙之
䟦歐陽伯威句選
右歐陽伯威詩句之擇也予既序其脞辞復手抄
此數紙自有用處每鳥啼花落欣然有會於予心
遣小奴挈廮樽酤白酒釂一黎花瓷琖急取此軸
快讀一過以嚥之蕭然不知此在塵埃間也而伯
威喜予書又奪去此紙誰復伴幽獨者年月日跋
題曾無逸百帆圖
千山去未已一江追之予觀百餘舟出沒於風濤
縹縹雲煙有無之間前者不徐後者不居何其勞
也而一二漁舟往來其間獨悠然若無見者彼何
人耶
䟦章友直草蟲
春寒尒許新蟬飛蠅軰遽出耶細觀蓋章伯益墨
戲也庚寅三月上巳日楊䟦
䟦曾無違所蔵米元章帖
米家字畫遭逢紹興聖人謂字字皈復古殿中矣
而此紙尚遺人間士之遭時求其必不遺難哉
䟦曾正臣兩疎圖
予每讀唐人文字喜言兩疎畫圖惜不得見今真
在眼中矣然以孝宣清明之代而二先生何去之
早耶及觀蓋寬饒傳則知都門祖帳之觴二先生
父子相顧飲之彼猶以為晚尒
䟦劉景明四美堂序
吾友劉景明此作非四美堂序也蓋禾川晩秋圖
也乾道六年九月望誠齋野客楊万里䟦
䟦陳與權印五經善本
以書刻印者未有不利焉者有不利焉者惟異端
之書為然刻異端之書者則然所以刻者則不然
朝刻其書以貽諸人夕計其福以貽諸身烏在其
不利焉者歟南雄陳經於光堯朝以童子科免
秋賦詣太常未得志於有司退而歎曰有司之門
則不可以逕而入也聖人之門其不可以逕而入
哉益讀古書以溉其心以樹其躬以曄其辞章蓋
退而後進者也病夫書肆之刻五經者字畫之不
精脫訛之不更求善書者為而刻之使來者皆得
以印印之嗟乎利之不蘄福之不計異端之不溺
士之若陳子者稀矣五經之彰繫於刻不刻耶不
繫於刻不刻也於斯三者吾獨以嘉陳子年月日
某謹書
䟦陸宣公集古方
陸宣公之貶也杜門集古方書而已或曰避謗者
歟或曰窮而不怨也楊子曰宣公之心利天下而
已矣其用也則醫之以奏議其不用也則醫之以
方書有用有不用者宣公之身也宣公之心亦有
用有不用乎哉
題曾無已漁浦晚皈圖
浦吾里舴艋吾宅黃帽郎吾佀也苒苒京塵于今
三年偶開曾無已此軸風煙慘澹波濤洶歘欣然
振衣登舟云乾道癸巳月日書
跋歐陽文忠公秋聲賦及試筆帖
六一先生墨妙每見石刻未見真蹟也今乃得見
秋聲賦試筆帖先生之孫提幹不來皈故鄉安得
此竒觀提幹云尚有集古錄䟦及家書四百餘紙
某聞之雖喜然未敢書盡求觀也某山林之日月
永欲一日盡此四百紙何以卒歲
跋李成山水
余葺茅棟而工徒病雨擾擾不肯畢也今日偶小
齋鳥烏之聲樂吾友王才臣偶携李成山水一軸
來展卷煙雨勃興庭戶晦冥吾廬何日可了耶
跋趙大年小景
予故人曾禹任寄似大年小景敗素一規不盈咫
也愈視愈遠忽去人萬里之外然水石草樹鴻鴈
鳬鶂可辨秋毫予剰欲放目洞視之而舊以挑燈
抄書目眚屢作嘗謁之醫醫云窮睇遠睨目家所
忌也偶憶此戒速卷還客
跋蘭亭帖
右蘭亭記曾禹任得之諫大夫毛氏毛氏得之淮
隂非近時襲訛者也予見元明跋山谷書云山谷
謫黔泝峽舟中日日惟把玩石刻一紙蓋此記也
故末歲筆法超絶云予聞五更侵早起更有夜行
人願持此句子寄聲山谷
䟦浯溪曉月錢塘晩潮一軸
予以歲癸未官滿浯溪去年自杭都補外每懷雨
地山水之勝輒作悪數日所謂東西南北皆欲往
千山隔兮萬山阻者歟今日獨坐釣雪舟中風雪
方霽故人曾禹任邀我乃併至兩地此殆夢中事
也
跋劉彦純送曾克俊作室序
曾克俊之居距吾家三里而近予每步訪之周以
脩竹面以東山甚愛其幽勝然目留而心不隨忽
喜而倏懼往往不及坐而去者蓋克俊之幽境能
悅人未若克俊之破屋能逐人也西溪先生所謂
將壓者特聞而知之焉尒今則又甚矣西漢所謂
左撐者前日晨炊不熟取以煬竈而疇昔之夜雪
作地爐無火復取所謂右支者薪之矣適有天幸
入冬不風後此數月春風勃興此屋亦殆矣哉因
克俊携西溪序篇來附書左方以告仁人君子之
憐克俊者
䟦張安國帖
張安國書甚真而放如此然學之者皆未嘗見公
之足於戶下者也
跋許將狀元與蔣穎叔樞密帖
前軰與執政書亦猶字之今人年未三十一舉於
禮部則鄉先生不敢字之且稱曰張丈李丈矣嗚
呼其益薄矣夫
跋半山老人帖
半山老人此帖蓋與劉丞相之子元忠待制也紙
尾云外物之來寬以處之此老心法也佩玉廟堂
而面帶騎驢荒陂之色觀其字見其人
跋曾子宣帖
曲阜筆迹断爛可惜擣粉為牋其新也豈不滑澤
可愛其久乃尒問交亦然
嘉定元年春三月男長孺編定
端平元年夏五月門人羅茂良校正
誠齋集卷第九十八終
