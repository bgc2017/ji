誠齋集卷第一百二十八
廬陵楊万里廷秀
墓誌銘
鈐轄趙公墓誌銘
公諱不獨字彦親濮安懿王四世孫也曾主父宗
隱贈太師潤王父仲癸贈少師莘王父士譚贈武
勝軍節度使公自緫角儀觀秀傑端重寡言以五
月五日生莘王每異之曰此吾家千里駒以蔭𥙷
左班殿直政和三年授成忠郎添差西京永寕縣
酒稅建炎元年光堯登極轉忠翊郎二年以京
西北路制置司辟命權知西京永寕縣事兼緫轄
軍馬時胡騎南牧所在盗起永寕當賊衡公毅然
以維城為巳任繕修戰械峙糧立壁振作士氣屢
立戰功鄰邑相継不守公境獨全紹興三年内外
阻絶西京遂䧟公與弟不庶不忙率公族及鄕里
豪傑各塹山為砦以拒賊來則禦去則襲一日偽
齊步軍太尉王勝大軍惔至遠近震擾公挺身與
戰屢捷七年糧盡援絶勢不能復支遂率所部數
千人南歸天子嘉歎賚子優渥特轉四官令吏部
授優異職未幾轉武節郎又轉武德郎授建康府
兵馬都監制曰趙某忠義可嘉又曰以勸臣節公
在建康威名焯著盗&KR1025;屏迹留守晁謙之倡諸公
間論薦章交公車轉武功郎歴撫吉南康臨冮兵
馬都監官吉者再公屢緫材官習孰李法操功吏
士威信斬斬匹馬夕掫獄市寕壹偷兒相戒曰是
嘗赤手抗虜何可犯也三十年轉武翼大夫衡州
兵馬鈐轄上即位轉武經大夫主管台州崇道
觀後轉武節大夫吉州兵馬鈐轄再遷武德大夫
光堯聖夀七十湛恩轉武功大夫公雖帝王子孫
而少歴行陣精騎射善用兵孫吳之書口講心計
洞逹竒正沈涵策謀臨機料敵冰觧雪釋每誦賈
生語曰何不試以臣為屬國請必擊單于笞中行
說輙太息北嚮髮上衝冠及南北罷兵公亦老矣
戎馬之氣浣以詩書群居燕間黃帽野服投壷奕
棋一觴一詠市書充棟用訓子弟風流文雅翩翩
佳公子也天性仁厚方在洛金虜所過必屠遺胔
横道公見之躬取虆梩掩之雖在兵間不忘愛物
嚴不重傷勝不多殺晩喜浮屠䀛爽盥漱清坐齊
如誦其語必萬周淳熙三年九月辛未卒年七十
一十一月某日葬于吉州城北螺子山女冠平之
原配徐氏累封安人男善撙秉義郎監潭州南岳
廟皆先公卒女二人長適成忠郎新岳州平江廵
検管鎔次早世孫男四人長曰汝弼承節郎新監
潭州南嶽廟次曰汝諧汝賢汝翼皆以公蔭𥙷宫
孫女四人長適李純次許嫁徐洪王與王希尹汝
弼以公族子善滂所論次行實來謁銘銘曰
維嵩之蒼維洛之茫鞠為狄鄕趙公之煢不粒不
兵身作之城有倬者節有燁者烈日光玉㓗位不
功侔名不風休詩于兹丘賁彼柏楸
欎林州教授毛嵩老墓誌銘
嵩老毛氏諱惠直其先三衢人八世祖侍御公為
吉州太守道出吉水之龍城愛其佳山水官滿家
焉歴四世而生九皐九皐生琦琦生珵俱不仕珵
字平國生二子季曰惠明長則嵩老也平國性簡
澹落然與世若不相接以是家窮空嵩老少長強
學授徒以業其家於是親若弟始忘其貧平國死
惠明亦早世嵩老字其孤終身[婺-矛+牙]妹孤甥煢然無
歸嵩老皆聚而衣食之嵩老旣壯文名彰施再貢
于鄕登進士第授左迪功郎主邵武縣簿太守以
嵩老儒先厚禮之光澤縣令某以非罪繫獄部使
者命嵩老往鞠之令懼不能自白使所親語嵩老
願母周内深文嵩老笑曰所坐有無在彼所當輕
重在令甲我何與焉既至取具獄閱之皆文致讕
辞也即平反之用薦者授左從政郎漢陽軍漢川
縣令縣故荒餘又承兵乱公私赤立嵩老畢力撫
摩民少昭蘇尉某献掊克之策嵩老謝不納尉懟
甚思所以害嵩老者夜遣卒斧縣庫盗官緍錢事
覺跡至尉所人謂嵩老將甘心必痛縄治㧣連及
尉嵩老曰吾知求盗爾旣得盗又何求太守某黷
貨諸邑爭剥民以㗖之嵩老獨否守怒求嵩老罪
百端竟無有然誅貨未巳嵩老喟曰浚民以自安
去官以安民兩言决爾遂引疾上還印綬漢川之
民遮留莫可旣去俸之未給數十萬錢嵩老曰吾
棄官尚言禄漢川之民至今思之授欎林州州學
教授以上登極恩加左文林郎欎林瘴癘地士
不知學嵩老曰人謂教官無職事育人材非職事
耶日入黌室為諸生講古今聖經賢傳口授指畫
士得所宗始競于學中州文風五嶺不隔而嵩老
不幸死矣蓋隆興二十年七月十有三日也於是
嵩老生六十九年矣嵩老於鄕黨其族親之貧不
自振者子弟之弱不樹立者可教教之不可教覆
護之嵩老焉依以就其才妥其家者豈少也然類
負嵩老嵩老不怨不悔亦不攺為初配張氏継室
羅氏廬陵名儒天文之女有淑德旣歸嵩老傾囊
中裝治生梱内之政不以毫髮累嵩老男二人良
臣良弼學有儁聲方增而未巳者也女一人適進
士曾晞說孫男三人長曰霊運餘未名嵩老旣葬
良臣尋卒乾道辛卯八月某日良弼攺葬嵩老于
等岡山之原先事移書走都下以左從政郎吉州
錄事参軍謝諤狀來謁銘某與嵩老有連習孰其
賢銘曰
嵩老之仕其征無車嵩老之沒其燾無廬嵩老之
廉其獨無俱矜彼之腴嗤吾之臞後千斯年誰之
㓗汙老驥斯殂亦龍其駒其驤超如此其昌乎
故承事郎通判鎮江府蔡公墓誌銘
公諱湍字子東莆之仙游人曾大父諱襄端明殿
學士禮部侍郎贈吏部侍郎大父諱旻宣義郎贈
少傅考諱伸左中大夫贈光禄大夫光禄四子公
其長也公以門子為將仕郎尉台之天長郡守畢
良史材之羅致幕下頃之宅憂免喪尉台之寕海
邑多盗皆藪於海晝則魚潜宵則虎冠公以嚴治
盗發輒得境以清寕州上功狀授承務郎知池州
貴池縣貴池於邑爲劇公更平寬邑人宜之然不
可干以私大官要人爲姦利者噤莫敢伸庚寅無
秋江淮流民道殣相望元夕守欲出遨符縣張燈
公曰此遊觀時耶竟不奉教大江之瀕因渚爲田
議征其畒州縣奉詔並緣侵牟朝廷知之乃命
有司歸田于甿除租于官適議臣爲部使者沮格
成命公爭不可力請於朝以南卒被上賜使者怒
欲當以重劾爬羅瘢疵毫毛莫得也居二年弟洸
給饟江東公以嫌引去除通判鎮江府未之官乙
未冬得上氣疾明年正月疾革命其子戡武曰譚
墅先塴也我死葬焉庶幾從先人於地下疾少間
家人咸喜公忽屏醫藥曰我生止今日爾乃盥櫛
更衣拱而危坐初隱隱聞鼻息聲倏而逝實丙申
正月二十有九日也得年五十六官止承事郎諸
孤以其年四月二十七日葬公于武進縣懷德鄕
譚墅公命也公性闓明幼所佔畢耋而不忘毅毅
頑頑其資則天事親慤孝見利瑟縮嘗曰冨非吾
志姑紓吾貧有田二頃歸耕可卜先是光禄以清
白遺後之人不事生業而公為吏狷且廉歴官半
世而在官之日堇五稔故其家貧甚衆指數百自
奉甚薄寕窮不一折節人不堪憂公晏如也旣殁
家垂槖諸孤以&KR0608;布捾㰸焉公裏方襮圜粹温成春
善與人交一見傾蓋人人自以得公重比其没也
莫不隕涕公娶方氏封孺人長曰戡覃思道學下
筆超詣舉進士甲科授簡三館誦言水旱所召上
嘉其忠擢秘書省正字因賜對極陳士大夫敢言
者非好名乃愛君善類怙焉今為承議郎新知道
州次曰武績文應進士舉女六人長適進士鄒彦
謙先公卒次適迪功郎新德安府應山縣尉孫敏
問次適通直郎知江陵府松滋縣張棱次適張元
渙次適胡鑒次尚幼孫男一人康女二人丁酉之
夏某來守毘陵戡以戶部尚書洸所狀公行實來
請銘某雖不及上堂拜公而與戡同朝甚厚義不
得辞乃為之銘銘曰
士無巧愚惟珍爾迂惟疚爾䛕蔡公卒瘏不寕其
軀本本有初而祖君謨其貞玉如公其肖諸不薺
而茶不刓其觚宜躄而驅靡究其塗而嗇其攄厥
聲則都
王南鵬墓誌銘
南鵬諱翊世家廬陵之宣溪蓋其先仲舒觀察江
西其子孫有家焉者其别為宣溪之王云南鵬兄
弟四人其長邦英業儒得官南鵬蚤游庠校有聲
射科未有就而逢靖康之乱兄弟奉其親轉徙兵
間乱定南鵬年巳逾壯乃得一官非其志也因棄
去歸隱故山老焉乃傾厥家市萬卷書闢館百楹
爰誨子弟爰來士友晝趾其堂賓森裾織壷觴淋
浪高吟大噱夕耳其牖經聲史音咏歌千祀旣旣旣
酣南鵬角巾野服消搖是間送鴻揮弦其樂無央
皐壤山林凢四十年或秋罷人遏厥糴我廩我囷
傾倒旣竭縮估不嬴垊泣其仁昏友族親以窶來
歸乃充乃求不懈益劬里有狡焉非意我于匪校
伊愉彼則風休狡自罟擭旣阽於誅或惎於余盍
巇之乘我卑之哂怍是惎者南鵬乾道九年二月
二十五月卒年八十二属纊不乱猶進子孫枚訓
以善言訖而逝以淳熙二年正月二十三日葬于
宣化鄕山塘之原曾祖贄祖居父珝初娶樊氏継
室劉氏二男秉直秉國女適蕭汝稱孫男十一人
揚名厚揚祖琳芻揚善揚仁揚烈揚武揚庭揚輝
女五人曾孫男十二人女十四人夫人二子一女
皆先卒秉國𥙷登仕郎厚琳芻皆預薦而琳再上
餘皆學蓋方昌而未巳也万里舊聞秉國有父風
而琳又有一日雅琳父子以從政郎興國軍教授
李侯盛所論次南鵬行實來謁銘銘曰
有耋彼松于澗之中不匠而槁雪霜雨風茁是孫
枝旣灌旣繁孔秀孔妍遷彼景山宣溪之王其承
方碩謂淑不天盍覿斯石
蕭嶽英墓誌銘
公諱許字嶽英蕭氏其先自唐丞相復觀察湖南
其子倹留家長沙六世而徙廬陵其後武寕令霽
子煥國初徙白沙今遂為吉水人自定基與其孫
服相継入為御史至公之曾祖汝賢為將作監主
簿蕭氏遂為廬陵大家公服之從孫也祖公瑾不
仕父昂以公贈承務郎公七歲知属文鄕先生李
端臣一見期以偉器年十二三有聲郡學三舉於
禮部不第今天子嗣位慶頼海内公以特奏名
授將仕郎公事親無遺恨獨恨親不及禄旣受官
則喟曰白頭非折腰具於功令選調者六考老焉
則爵父母吾得藉手下泉其可初調監常州犇牛
鎮犇牛中功邦甸外通疆場行李還往空道攸出
大農之供歲五百萬大賓儲偫則又稱是踐厥職
者聞罷自免非廣則懦凢二十軰蓋廣出狹入官
吏並緣刲剥市利虐取苛留征商其咨間道以逋
官用告匱稅外乾沒罔不滌除曾不旬時商旅走
集初年增至千萬明年二千萬又明年乃三千萬
時北鄙有興天兵濯征虎符羽檄夙宵崇降塗出
毘陵州不乏興犇牛焉依葉丞相衡實典是州嘉
公之才論薦于朝廼移公爲無鍚令奏令爲真會
公秩滿力請自觧以犇牛課最增秩從政郎監潭
州南嶽廟戶部按近比懋賞符州賜錢四百萬公
辞不受嶽祠秩滿調全州清湘丞攺常德府武陵
丞官期至公雅不欲之官則請老于朝
上有旨以通直郎致其仕淳熙三年春光堯慶
夀恩加奉議郎賜五品服故事仕而告休者半其
俸太府檄鄕郡廩之公辞焉是歲十一月
朝廷有事于南郊太賚臣庶公以通籍朝列遂得
追秩考妣如公始願則欣然曰吾志畢矣奏牘旣
上未幾以疾卒年七十有五方子孫侍疾涕泣不
止而公神氣清夷顧曰吾無一物以遺子孫平生
所學獨得中庸二字今以遺汝言訖而逝公嘗客
臨安同舍多鄰曲前古縣令楊元皐病棘則皆棄
去公獨留晝夜助其子謁醫元皐死又助其喪紀
其急義類此公有文集三十卷皆有律令又有五
一堂叢目十卷初室彭氏継室黃氏皆先卒贈孺
人男一人特起彭出也孫男六人必得必固必簡
必取必恭必東女一人適進士李棣特起將葬公
於吉水墨潭之上以奉議郎知袁州分宜縣謝諤
之狀來請銘於某則哭而銘之曰
郅隆之階何聘非瓌何斵非材何刈非萊嶽英之
才而不逢哉墨潭之涯堂斧斯嵬松栢斯哀疇不
永懷
李縣丞叔周墓誌銘
叔周諱叔周其字也李氏故汜水人後徙洛以
贈少師諱章者為曾祖以贈少傅諱百明者為祖
而左中奉大夫諱元孺之子也中奉累贈至正議
大夫叔周年六十四卒於從兄迎明州通判之署
積階至奉議郎而所更者通仕郎從事郎文林郎
承直郎通直郎終官知贑州興國丞而所更者監
秀州華亭稅監秀州酒楊州節度推官吉州軍事
推官知潭州安化縣初靖康南渡叔周為虜所得
屈叔周使拜不可且曰吾家世荷國恩可為虜屈
虜怒擊叔周首流血且死遇天雨得蘇其任華亭
稅以父憂不赴其任秀州監酒日叔周被檄視潦
舟行民田中問所主曰監司圭田也吏側目搖手
不敢以潦聞叔周曰水潦為患上供且應復况圭
田乎盡復其租常平使者鄭公某聞而竒之又被
檄覆視平江府經界時立法嚴甚胥吏鄕正並緣
為姦高下定賦不以實閱叔周躬行田畒悉為正
之使得其均吳人德之歸日野夫羅拜於道有具
香火送叔周出境者揚州帥向公子固馭吏如束
濕獨樂叔周之賢將首薦焉時錄事参軍施興祖
且更盡而薦員未具請于向向曰今歲止一牘將
薦從事李君媿不君及叔周在傍亟曰願先薦施
向以為長者從其請施以是得先攺京秩吉之材
官以主將掊剋一夕潰議者欲調外砦兵捕之叔
周曰此軰非有憾於州郡招之則定激之則叛郡
守葉公仁用其計潰者果歸民用不驚安化舊令
逋府錢數百萬旣辞滿羈縻不得去叔周白帥張
公孝祥願觧縱代者當庚所逋張公高其誼代者
即觧旣而沉公介代張公有不悅於張怒及所與
有攝尉董邰者以私謁不遂譛叔周於沉叔周自
免去旣調興國未之官而沒初正議沒時家有餘
貲叔周旣仕則悉以委諸昆弟不名一錢也嘗攝
楚州寶應尉適有旨捕淮北逸寇甚急叔周獲四
人詔加官一列故事選調有武功受此詔者即為
京官叔周曰以人命為功吾不忍也置而不問及
以薦攺秩叔周曰吾不奉詔今亦攺官叔周有雜
詩百餘篇皆慷慨憤激一飯不忘君之語初娶劉
氏継趙氏皆先卒子男四人長夭次純綸約女四
人長未嫁卒次適朱俌及保義郎黃良能及進士
楊楫皆趙出也孫男二人大中大昌叔周卒之日
無田一畒無宅一區其樞旅殯於霅川其子純無
所於歸以叔周嘗官於吉吉其所甚愛者且趙夫
人之墓在今居焉純將返樞以葬於吉之馬㒺山
趙夫人墓之左前期以吾弟揖之狀來謁銘銘曰
朔狁方獗裂顙不折讒夫豈多平陸九河無畮可
耜無錐可置煢煢孫子將焉寘此羈忌之魂歸哉
丘墳襄我後人尚亨其屯
陳先生墓誌銘
先生諱維字子網姓陳氏鎮江金壇人也曾考元
朝散郎致仕贈朝奉大夫王考廓登進士第朝奉
大夫提點利州路刑獄公事考瑊登進士第終文
林郎知真州楊子先生早失所怙母蔡夫人殿中
侍御史蹈女也念陳氏孤未樹主厲節自古柎育
訓誨有底有造年十三游鄕校試藝輒最譽問藹
然諸老生愛之曰幸哉陳氏有子紹興丁巳方與
計偕數試禮部無遇子從古幼而穎異先生歎曰
吾有志無成成吾志者不在吾子家本窮空至為
從古求師則鬻别業以行束㫦人皆難之從古旣
策上第先生喜曰吾祖孫射科三葉矣何必我躬
晩乃以恩得官主信州戈陽簿竟不赴隆興甲申
從古通籍朝列先生於令甲當行封曰吾老得一
官未能及親今先自及安乎奏上輒止先生讀書
不顓决科擇斸根株棎索源泉尤邃於詩孤澹古
雅遹追陶柳一時名士如蘇養直吕居仁韓子蒼
張處文皆忘年友故養直嘗稱曰子網好古博雅
結交皆天下知名士云先生急義極物瀕死不疚
不侵然諾聞人一善躍如以喜然資素剛是是非
非有昭無聾理所偭者鼎貴必爭毅色正辞折恧
其人鄰曲有競必就而正决以片言靡不悅服蓋
其素履服仁食義身中徽墨言中榘矱人皆諶之
非一日也金壇之征蓻菽有布甿不病輸而病不
均先生曰我乃無田言之無嫌倡邑之人白之有
司復除十半太守寶文閣學士劉公子羽以書謝
先生曰見仁人之用心從古始尉冨陽迎先生就
養邑有黠胥受脙獄具縣令所憎欲瘦死之先生
諭從古使力爭胥竟免有中人倚勢漁牟學田從
古欲直之質諸先生先生曰當官而行何畏焉從
古以獲海盗當攺秩先生戒之曰以盗得官前軰
不忍汝其力辞先生雖布衣善論天下事每從容
商權今古成敗利害如卜筵篿如秉爟火位不才
侔士者唶之先生耻言利家徒四壁併食易衣妻
子愠見先生泊如也家無長物獨蔵書數百卷先
生嘗自贊曰貌乎槁癯形乎侏儒外褊忤物中空
洞而無隅至於為人之所不為而不為人之所為
庶幾古之愚者歟暮年深詣理學得喪死生如覺
言夢寥然不能入其中旣疾子孫在旁則告曰吾
必不起吾所蔵書勿逸於儲勿墯於鋤以淑而軀
言畢坐而逝云享年若干先生娶譚氏大理少卿
知柔女也生三男從古承議郎前差監行在左蔵
東庫學古稽古俱舉進士一女歸中書舍人張忞
之子興宗孫男六人伯震仲巽叔謙伯泰季咸季
益孫女四人先生之没以隆興二年十一月二十
五日其葬以乾道元年九月十四日其兆在縣之
唐安鄕茂城村楊子府君之墓側後十五年從古
書先生遺事泣以告其楊万里屬以銘詩銘曰
之德之學古彦所作播播其詞渢渢其詩麟卧弗
馳十駕先之彼群其飛覆此之嗤弗懟弗咨與古
而嬉不沽乃玉亦不毀于櫝卒完其璞以對于先
覺觀我於庭乎而其蘭其芝其茁離離伯也最怒
是若其父方垂天而翥式奐其宇
胡英彦墓誌銘
澹菴先生胡公以道德文學師表一世仁濡義染
丕變大江以西而其宗族家庭俊茂尤角立其好
學刻深厲操清苦克肖先生者猶子英彦也英彦
諱公武年十三為黨庠春秋弟子員一試出諸老
生上郡博士汪俁劉夙譽之吃吃也招為春秋師
以風學者英彦覃思經訓鈎沉聖處出入百氏洞
視根穴至論道原獨謂求聖道當自論語始以韓
子始孟為非是乃取賈誼揚雄李翶筆觧等為集
註論語若干卷傅以新意自鄭康成王肅馬融之
外史漢所引臣瓉顔秘書軰所注釋闕文異義靡
不衰萃成一家言今参政周公甚愛其書為之序
性嗜文尤工於詩其句法祖元白而宗蘇黃追琢
光景繪事萬彙金㫪王應山高水深獨造其極晚
自號學林居士澹菴先生賡符讀書城南韻以勖
之蜀人何子應亦寄以詩而予亦嘗為賦之云其
論交極不苟如范浚明尤所厚者嘗以書與之上
下其論往復千里歲在癸巳嬰末疾自是沉緜無
瘳後六年卒實淳熙六年十二月晦也享年五十
有五有詩若干篇詩話若干卷論語叢書三卷又
集音二卷文髓十卷註蘭臺詩及淮海詞各若干
卷曾祖諒故將仕郎祖方中父宗古皆隱不仕娶
劉氏故丞相楚公沆之曾孫男四人椐楀柅梲皆
志學女適劉德衍鄧執規次許嫁蕭景衡餘尚幼
椐將卜葬英彦于某所其兄箕狀其言行來謁銘
銘曰
嗜古入骨琱句得髓不爵不齒竟以窮死旣獲乎
此又覦乎彼不曰責天無已吁
嘉定元年春三月男長孺編定
端平元年夏五月門人羅茂良校正
誠齋集卷第一百二十八終
