誠齋集卷第三十七
廬陵楊万里廷秀
詩
退休集
二月十日留子西材翁二弟晚酌
丁流迷沉一小炷聚作香雲散香霧清尊相屬對
花前政是一年春好處海棠初試川樣粧垂絲新
出濯錦江杏花欲落桃李拆牡丹未拆巳國香酒
行莫忙且一琖一琖一番一行散徧行九徑却重行
莫遣一花不相見酒教少酌花多看看盡千花却
深勸今宵無月不須燈千樹李花如晝明
登度雪臺下臨桃李徑
桃花夾外李當中三徑花開兩徑紅獨繞畫簷無
箇事自攜團扇撲黃蜂
萬花川谷海棠盛開進退格
四面週遭國豔叢危亭頓在豔叢中天開錦幄三
千丈日透紅粧一萬重積雨乍晴偏楚楚東風小
緩莫怱怱為花一醉非難事且道花醲復酒醲
積雨小止暫到東園雨作急歸
咫尺東園千里遙欣逢小霽路逍遙鷺穿秧稻新
黃脚蟲秃金沙嫰紫條城市簷間堪繫䌫山溪夜
半失危橋怱怱行散還皈去一陣飄蕭不見饒
四月二十八日祠禄秩滿喜罷感恩進退
格
隨牒江湖四十年寄名臺閣兩三番全家廩食皆
天賜晚歲祠官是地仙匹似分司轉閑散也無拜
表及寒温明朝更省毛錐力十字名銜尚請錢(樂白)
(事未知今日祠官併行香拜表亦皆不赴予以中天得分司官作詩夸拜表行香寒温之外並無職)
(萬壽官辞滿繫階遂省十字云大夫秘閣修撰提舉隆興府玉隆)
荷池小立
池小泉多強欲留留他不住恣他流荷盤不放荷
尖出穿破盤來却又休
贈閤皂山嬾雲道士詩客張惟深
閤皂峰頭半朵雲化為道士到吾門問渠真箇如
雲嬾為許隨風處處村
羽客來從閤皂山慇懃告訢病詩癲古今此病元
無藥癲到隂何便是仙
料理小荷池
側塞浮荷更泛苔為芟數路水痕開魚兒便喜新
開港繞去繞來千百回
六月十六日夜南溪望月
溪水留我住溪月愁我皈望後月更佳昨宵未為
竒大都月色好一歲能幾時人散長是早月來長
是遲初出如大甕纔露金半規不知獨何急下如
有人推忽然脱嶺尖行空安不危似愛溪水淨下
浴青瑠璃明珠徑餘尺沈在千頃陂我欲刺雙手
就溪取團暉白小忽乱跳碎作萬金徽須臾波痕
定化為水銀池夜久看未足風露欺病肌我能尚
小留瘦藤歌式微一笑顧群從來夕肯集兹
送吉守趙山父移廣東提刑
越臺海山清更雄曲江間出曲江公憲臺師表光
且耿濂溪留下濂溪井趙俣端是宋間平妙年策
名千佛經陽春有脚來江城銀漢乘槎移使星嶺
上梅花莫遲發先遣北枝迎玉節寄聲多賀帽子
峯今歲峯頭有霜雪(峯名帽子提刑衙後一)
擬吉州觧試秋風楚竹冷詩
客子征行日偏逢楚水秋一風來瑟瑟萬竹冷脩
脩吹作清霜骨聲酣古渡頭班林寒欲裂碧節爽
還幽不復披襟快長懷落帽愁少陵詩思苦送别
更冥搜
題星子縣黃宰世高問政堂
黃子儂故人危子儂門生向來同登漱玉亭銀河
洗面醉不醒四年二子不見面過眼光隂掣飛電
今晨忽得問政碑黃子作堂危子詞危子筆力乃
爾進黃子佳政不須問寄言二子各努力古人也
是人作(佐音)得
大丞相益國周公訪予於碧瑤洞天劉敏
叔寫以為圖求予書其後
平叔曾過魏秀才何如老子致元台蒼松翠竹青
苔逕也不傳呼宰相來
丞相周公招王
寄以長句
素娥大作中秋節一夜廣寒桂花發天風吹墮綠
野堂夜半瑤階丈深雪梅仙不知天尚秋只驚香
雪點搔頭笑隨玉妃照粉水洗粧同入月中游晉
公賞梅仍賞桂獨招子猷雪前醉明朝有客訴天
公不喚香山病居士
寄題開州史君陳師宗柴扉
屋是茅一把門是柴一束是間著宇宙太倉半粒
粟五聞陳家扉樣似陶家屋孤松不須雙五柳何
用六竹籬東復東添種數叢菊䞉肯蚤皈來盈尊
酒初綠
寄題吳仁傑架閣玩芳亭
洞庭波上木葉脱巫山宅前野花發子規啼殺不
見人空令千載憶靈均春蘭九畹百畒蕙自榮自
落誰能佩澤國(山東)最上頭有客玩芳杜若洲扁舟
夜上人鮓甕手掇騷人衆芳種皈來夢到閬風臺
靈均花草和露栽寄言衆芳未要開更待誠齋老
子來
題子文弟南溪竒觀
行盡三江與五湖江湖元只近吾居一陂秋水鎔
銀汁萬里青天落玉壷每約弟兄人定後恣看風
露月來初老夫詩句休拈出漏洩南溪竒觀圖
賞菊
老子平生不觧愁花開酒熟萬緣休更教不為黃
花醉枉却今年一片秋
菊花肯為别人黃長怨先生不断腸兩鬢盡凋無
地插一杯細嚼入神香
菊生不是遇淵明自是淵明遇菊生歲晚霜寒心
獨苦淵明元是菊花精
物性從來各一家誰貪寒瘦厭妍華菊花自擇風
霜國不是春光外菊花
白菊
白菊初開也自黃開來開去白如霜小蜂劣得針
來大不怕清寒嗅冷香
霜後黃花頓不中獨餘白菊闘霜濃與霜更鬭晴
天日鬭得霜融菊不融
芙蓉盛開戲簡子文克信
芙蓉得雨一齊開開盡秋花客不來到得客來花
巳老晚粧猶可兩三杯
曉寄芙蓉俓
晚粧懶困曉粧新火急來看趁絶晨夾徑花枝欺
我老競將紅露洒烏巾
芙蓉佳處不勝佳花不中蔵秪外斜恰似曲江聞
喜宴綠衣半醉戴宫花
送簡壽玉主簿之官臨桂
蘭溪傾蓋杏風殘桂嶺離裾菊露寒聽子新詩過
夜半吹儂秋思入雲端往吟平地千蒼玉還憶孤
舟一釣竿四海如今習鑿齒大官莫作小官看
柴門草徑儘莓苔不放黃塵俗子來詩客清晨衝
雨入梅花一夜為君開飄蕭落葉殘燈火陸續清
談濁酒杯二十六年纔四見驪駒抵死秪相催
殘菊
腸断黃花霜後枝花乾葉悴兩離披一花忽秀枯
叢裏更勝初開乍見時
秋圃
何處秋深好山林處士家青霜紅碧樹白露紫黃
花一熟讎頻雨朝晴禱暮霞連霄眠不著猶自愛
新茶
與侯子雲溪上晚步
人入溪園自掩門溪流新落兩三痕杖藜紫菊霜
風徑送眼丹楓夕照村行住忽然忘近遠隂晴未
肯定寒暄多時不出今聊出牧子樵兒一笑喧
十一月朔早起
抛笏投簮四見秋宦情世味兩俱休塵隨日影穿
牎喜葉卷風聲刮地愁文武自勻香底火聖賢教
帶老時篘夜來冨貴非人世夢釣滄浪雪滿舟
新晴
瑤霜珠露兩相鮮玉宇金鉦萬里寬欲作(佐音)一晴
多少日早知秪費數朝寒暴禾埸裏鷄豚樂試筆
牎前紙墨乾兒女莫餐新淅飯打頭荷甔且輸官
嘲蜂
薰籠供藥較香些引得蜂兒繞室譁笑死老夫緣
底事蜂兒專用鼻看花
留蕭伯和仲和小飲
野果山𬞞未要多濁醪清酒儘從他不於兩琖三
杯裏柰此千愁百惱何山倒莫教扶玉樹尊空别
得借銀河少陵一語君知麽不見堂前東逝波
誰曾白日上青天誰羨千鍾况萬錢要入詩家須
有骨若除酒外更無仙三杯未必通大道一斗真
能出百篇李杜飢寒纔幾日却教冨貴不論年
新晴東園晚步
一月秋隂一日晴山禽相賀太丁寕不愁白髮千
莖雪隨喜黃庭一卷經晚霧薄情憎遠嶺夕陽死
命戀危亭孤吟道是無人覺松竹喧傳菊細聽
忙裏清流也帶塵閑中底物不長新水將樹影揮
空帚楓換秋容作好春自是不皈歸便得老來下
筆筆如神鸎花煎煼無虛日賤相誠齋一老人
新霜
得得今年未有寒天公小靳不全判欲呈瑞雪飛
花樣先遣濃霜起草看瓦脊生塵緫瓊玉梅梢著
粉忽琅玕老夫到老嫌冬熱十指朝來出袖難
餐霜醒酒
宿酒朝來醉尚殘胸懷眊矂腹仍煩牡丹壇上欄
干脚自刮霜毬衮舌端
梅菊同插硯滴
兩枝殘菊兩枝梅同入銀甖釀玉醅待得陶泓真
箇渴二花酒熟與三杯
冬至霜晴
油簾雪白日華紅老子良圖策俊功自曬綿裘并
衲袴誰知衣桁是薰籠絶憐寒菊枯根底留得殘
霜過日中舊說冬乾年定濕試將今歲試南翁
朱伯勤同子文弟幼楚姪來訪書事
板橋再葺岸頭横茅屋新添樹外明山勢追回一
溪水波光飛到萬花亭沉煙久冷爐猶馥簾子閑
垂脚自平坐看千林緫黃落只餘蘭蕙向人青
與伯勤子文幼楚同登南溪竒觀戲道傍
群兒
䰒鬆睡眼熨難開曳杖緣溪啄紫苔偶見群兒聊
與戲布衫青㡳捉將來
曉行東園
霜後前林一向疎丹楓落盡况黃梧犯寒侵早看
残菊怕熱平生不擁爐老眼讀書長作睡病身得
酒忽全蘇好詩排闥來尋我一字何曾撚白鬚
至後十日雪中觀梅
小樹梅花徹夜開侵晨雪片趁花回即非雪片催
梅發却是梅花喚雪來琪樹横枝吹腦子玉妃乘
月上瑤臺世間除却梅梢雪便是永霜也帶埃
飲酒
今日偶不飲無事亦有思偶然舉一杯事至我不
知豈獨忘萬事此身亦如遺此酒本何物&KR1045;先麯
還隨飯秫秪醒眼嚼麴無醉時秫麴偶相逢清泉
媒妁之不知獨何神幻出忘世姿莊周不須周惠
施不須施貴賤與死生不齋元自齊我本非搢紳
金華牧羊兒秪坐讀詩禮一出不得皈歸來今四
年似早其實遲海中無蓬萊蓬萊在酒池今夕一
杯酒乘風駕雲旗猶遭世緣縛未掛神武衣
雪後領兒軰行散
今日意不愜出游聊逍遙父子自爲伴何須外招
邀過溪足小倦臨流坐危橋回頭顧五廬竹樹翳
草寮獨有萬花亭巋然出山椒高陂瀉溪水環佩
鏘瓊瑤飛流迸空起平水和天搖㫪淙到潭底勢
盡自浮漂蟹眼沸不停雪山湧還消近觀絶洶洶
遠聽漸蕭蕭忽逢綠頭公攜孥鼓丹橈喧呼葦間
出得意似見驕我行為小立流魚偶雙跳人物各
自適兹游定誰超
中塗小歇
山僮問游何許村莫問何許伹出門脚根倦時且
小歇山色佳處須細看道逢田父遮儂住說與前
頭看山去寄下君家老瓦盆他日重游却來取
雲際寺前山頂却望幡竿鷓鴣
諸山
幡竿嶺帶鷓鴣山雪後霜前紫翠間自掇胡床移
好處莫教漏眼一煙鬟
遠近青山列畫屏近山濃抹遠山輕高屏已出低
屏外更有孤峯出一層
游雲際寺諸僧皆出因過田家
游徧諸峯欲晚霞倦投野寺覓煎茶更無一箇殘
僧在歸路却投田舍家
歸路過南溪橋
霜風一動嶺雲開雲外樵歌暮更哀童子隔溪呼
伴侣併驅水牯過溪來
愛他風物重徘徊歸路遲遲却快哉曲拆緣溪非
細好忽逢断岸却回來
荷池
小池歲晚石泉寒荷葉低垂綠柄乾一似漁人暮
歸後敗蓑破笠掛魚竿
簷滳
簷滴疎疎亦幾何滴將苦砌出圜窠就中漱滌偏
精巧泥土都無石子多
與山莊子仁姪東園香梅
仰樹看花不見梅聞香疑在别園開更行數步偶
回首却被青松映出來
梅花不是雪家仙雪裏如何不怕寒凍脱龍髯冰
却海千花試與鬭來看
手種江梅五百窠小窠開早更花多就中一樹尤
清絶惱殺先生看殺他
步繞梅花徧一園得花妙處忽欣然元來别有看
花眼笑向山莊死不傳
歲暮皈自城中一病垂死病起
遣悶
索居猶寡歡巾車入城闉親舊久不見一見交相
欣挽衣招我飲惟恐我出門不招我亦往不留我
亦存慇懃復如許不住我豈真是時梅始花吹香
落金尊酒冽肴果富咀啜俱芳珍丞相我知已大
守吾故人言非汰塵雜塵雜不入言初談聖賢髓
終談天地根而况銜杯酒不樂復何云
出郭雲尚明及郊日忽暮不思日晷短却信雲色
誤駿奔六七里逢店破亦住澆愁幸殘尊照睡聊
短炬荒雞喚野夢晨起念速步升車乃復下故疾
動中腑昏眩懔欲絶低徊不能去僮僕強我皈偶
不隕中路老至猶倚強疾在自不悟及兹一委頓
去死僅寸許人生信浮脆可笑何足懼所懼棄官
晚行樂今巳遽
食罷游東園慨然傷我懷昨日卧病時自謂不復
來入門大風起萬松聲頓哀病骨念不堪欲行重
(裴徊裴徊)南齋前小倦坐苔階齋前花不多亦有兩古
梅似知我至此頃刻忽盡開多情梅間竹偃風特
竒哉不知喜風舞為復怯風回萬象皆迎春我獨
老病催明日能來否且皈撥爐灰
病起行不得坐久情不舒倔強妻子前欲扶羞索
扶且呼斑竹君寸步與我俱遠行亦未决聊復循
庭除平地誰云覺陟降即少徐平生四方志八極
視若無西飛折若木東厲騎鯨魚即今卧藜床一
起還九嘘力憊志猶在床頭尋湛盧
丙辰歲朝行東園
元日扶衰看早春嫰苔一徑落梅新何人舞罷凌
波襪蹈匾真珠滿綠絪
題張坥夫腴莊圖三首
百里青山十里溪荷花萬頃照紅衣臨平山下西
湖上揔被腴莊掇取歸
花光泉響不相参城市山林難兩兼不分腴莊最
無頼一時奄有忒傷廉
花開還喜落還嗟君被腴莊惱却些何似老夫展
横軸一朝見盡四時花
東園晴步
淺暖疎寒十日晴桃花紅暗李花明小蜂撲得渾
無益羽扇徒勞不作聲
金沙遶架卧春風節節新條出嫰叢一色勻排綠
瓶子忽然半縷漏深紅
曉登萬花川谷看海棠
夜雨朝晴花睡餘海棠傾國萬花無館娃一樣三
千女露滴燕脂洗面初
準擬今春樂事醲依前枉却一東風年年不帶看
花福不是愁中即病中
走筆送趙正則司戶來訪皈覲
親庭
捧檄親庭歸帽斜肯臨破屋玉川家小留詩客三
杯酒試看山園幾處花君到東湖與南浦時當芍
藥替金沙却來書滿参卿考徑泛銀河狂斗槎
東園社日
風雨摧殘桃李枝東園無樹不離披海棠過後殘
花在恰似上春初發時
觀社
作社朝祠有足觀山農祈福更迎年忽然簫鼓來
何處走殺兒童最可憐虎面豹頭時自顧野謳市
舞各爭妍王侯將相饒尊貴不博渠儂一餉癲
上巳後一日同子文伯莊永年步東園
兄弟相過看牡丹牡丹看了看東園攀翻花木來
還去九徑還行十八番
九徑隂隂一一穿前談後笑各欣然緩行不是身
無力滿地殘紅不忍前
只愛酴醿雪作葩不知雪後减金沙春皈道是無
情著試看游絲舞落花
積雨小霽
雨足山雲半欲開新秧猶待小暄催一雙百舌花
梢語四顧無人忽下來
題劉高士看雲圖
茅山詩人凝神高士劉先覺遭遇
孝宗皇帝嘗因宣召講莊子輒進苦口之言
曰親君子遠小人近莊士疎嬖倖此可以道
家者流俟之歟慶元丙辰三月二十二日次
謝艮齋韻書看雲圖後
偶為看雲且罷琴萬山寒隔一溪深誰言嚥月餐
雲客中有憂時致主心
送黃巖老通判全州(石居士自號白)
瀟湘之山可當一枝筆瀟湘之水可充一硯滳白
石得官斑竹林天錫筆硯供醉吟好將湘山點湘
水灑滿青天一張紙臺家旁搜清廟珍竒珍墮在
湘水濱烏衣樞相今水鏡手提一道人材柄外臺
况復有三賢看即吹噓送上天皈來肯過誠齋裡
分似錦囊新句子
送劉北秀
劉子過逢二十年别來風月幾千篇黃金賣盡延
賓友囊底何須看一錢
贈我盆花十小詩菖蒲一詠最清竒洞庭卷入堅
昆椀更卷青天入寸漪
暑中早起東齋獨坐
松竹隂中逗曉光無風有露自生凉黃筠倚子十
二隻倚遍瑠璃皆滿霜
誠齋待月
紅稠碧秀晴山園只有誠齋眼界寬月近竹梢偏
不上要人不看要人看
六月晦日
今年六月熱全無不是雲隂即雨餘松葉落階休
掃動黃金線織滑氍毹
寄題儋耳東坡故居尊賢堂太守譚景先
所
東坡無地頓危身天賜黎山活逐臣萬里鯨波隔
希奭千年桂酒弔靈均精忠塞得乾坤破日月伴
渠文字新秪箇短簷高屋帽青蓮未是謫仙人
先生初落海南垂茅屋三間不到伊更有高堂懸
畫像幸無過客首(聲音去)新詩古來賢聖皆如此身
後功名屬阿誰底事百年譚太守却教賓主不同
時
小池荷葉雨聲
午夢西湖泛煙水畫船撑入荷花底雨聲一陣打
疎蓬驚開睡眼初䰒鬆乃是池荷跳急雨散了真
珠又還聚幸然聚作水銀泓瀉入清波無覓處
贈左元規
誰道古人今不如龍生龍駒鳳鳳雛太冲千載有
孫子筆端真可四三都向來鹿鳴首送渠至今銀
袍雙袖烏會逢玄晏為拈出殿前作賦聲第一
八月十二日夜誠齋望月
儳近中秋月已清鴉青幕掛一團冰忽然覺得今
宵月元不黏天獨自行
蛩聲
誠齋老子一皈休最感蛩聲五報秋細聽蛩聲元
自樂人愁却道是他愁
送王子林節推官融水
桂嶺梅花欲爭發融水幕賓來訪别可憐疋馬犯
霜風吟徧梅花更吟雪我如病蚕巳三眠作繭不
就黏壁乾君如雲表秋徤鶻政好搏扶整羽翰中
書落筆看給札皈時過我聊投轄
寄餞湖廣緫領張子儀少卿赴召
君不見紹興初載毘陵公亂後身作夾日龍功存
社稷報不盡秖遣千載高清風當家衣鉢付誰子
蘭砌孫枝渾是似哦詩五字如淵明讀書萬卷如
子美士飽木牛今幾年月昇金掌皈九天胡不令
舍人咄咄趣行李早上星辰聽珠履
偶生得牛尾貍献諸丞相益公侑以長句
風林露圃天欲霜柿紅栗紫橘弄黃老夫忍饞不
忍嘗丁寕籩人莫取將朝來栗姬羽化去逋其木
奴三百戶烏椑士子散如煙検校不知渠去處山
僮相傳皂衣郎字曰季貍氏竒章上樹千回一霎
強連夜剽掠積廼倉并吞又向黎侯國羅人救黎
遂禽獲白茅面縛來献俘玄端貂裘瓠肥白觧驂
薦渠登相門立談封作糟丘君旁招披緜拉通印
日侍尊爼嬉平園玉肌生憎麄手削須防東坡誦
冤著(公園名平園乃益)
題益公丞相天香堂
益公新植洛中絶品牡丹數十本作堂臨之
誠齋野客楊万里請名以天香且為賦長句
君不見沉香亭北專東風謫仙作頌天無功君不
見君王殿後春第一領袖衆芳捧堯日此花司春
轉化鈞一風一雨萬物春十分整頓春光了收黃
拾紫皈江表天香染就山龍裳餘芬却染山水鄕
青原白鷺萬松竹被渠染作天上香人間何曾識
姚魏相公新移洛中裔呼酒先招野客看不醉花
前為誰醉
嘉定元年春三月男長孺編定
端平元年夏五月門人羅茂良校正
誠齋集卷第三十七終
