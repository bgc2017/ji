誠齋集卷第一百三
廬陵楊萬里廷秀
雜著
文
南溪上梁文
兒郎偉伯起三鱣之堂所傳清白子雲一區之宅
焉用高明猿鶴驩迎溪山造請可緩皈歟之計攸
寧老矣之身南溪老人少出里中倦游晚緣兒軰
之漫仕江湖千里萍梗半生雖樂土之豈無眷故
鄉而亦愛悠悠皈夢久飛堕於枌榆了了眼中今
真還於衡泌翦第一畒結屋數間車轍有長者之
多竹洞無俗客之至春韭小摘濁醪細斟掃花逕
以坐賓親聽松風以當鼓吹田父泥飲從月出以
見留童子譍門或日高面未起小隠之樂勿傳於
人甫練日以抛梁聊占詞而伸頌
兒郎偉抛梁東玉笥千峰到坐中胸次更無一丘
岳其如明月與清風
兒郎偉抛梁西坐待天邊掛玉篦羣稚還生桂枝
想讀書已擬上雲梯
兒郎偉抛梁南觸眼青羅繞碧篸夾巷也無竒草
木陶家五柳柳家柑
兒郎偉抛梁北夜寒斗柄垂簷側底須百屋堆孔
兄只遣五車迎子墨
兒郎偉抛梁上老夫老矣心猶壯仰看天河瀉碧
空便欲挽將洗氛瘴
兒郎偉抛梁下今年幸有如雲稼浣花春社定何
如我與鄰翁作秋社
伏願上梁之後胡星早落漢月獨明地闢天開河
清海晏要令平世家及國以舉安不獨吾廬子又
孫而寧處
施參政信州府第上梁文
兒郎偉襟三江而帶五湖惟古上饒之地秀千岩
而流萬岳不減晉人之談我卜我居是断是度同
知參政相公身居魏闕之下夢寄故園之春萬金
家書苦無他語千里明月秪說思皈永惟我家(有世)
隂德先太師挾經世之具身雖不逢今相公遇
明主之知天豈無報胡不觀乾道壁間之記抑又
聞崔氏枕中之書再激餘波六月得雨播在人口
験于今朝舍錦里而不皈是繡衣而行夜爰得勝
地乃立相門玉水前陳滙一潭之清鏡靈山後倚
列百疊之畫屏雖云近市而無喧凛有幽人之遠
致伻圖首肯端策辰良属當執扑之巡宜有抛梁
之頌
兒郎偉抛梁東春曉千花繡畫中正對玉山峯頂
塔一枝椽筆仰書空
兒郎偉抛梁西秋晚樓臺夕照低聽取鳥亀山客
語去年洪水決新堤
兒郎偉抛梁南槐夏清隂染蔚藍景德諸峯高見
寺大溪一水匯成潭
兒郎偉抛梁北朔雪入簾深一尺望中玉作萬屏
風箇是靈山人不識
兒郎偉抛梁上一抛正掃銀河浪乘槎耐可摘星
辰騎鳳翩然徧崑閬
兒郎偉抛梁下今年萬頃觀多稼相公日日只思
皈要與鄰翁同作社
伏願上梁之後君親尊顯家室燕寕凢我後人愛
平泉之竹石亦令來世敬綠野之園林觀愉之詞
永歌不足
奉新縣謁先聖文
某至愚極陋亦使爲邑夙夜秪㬬未知所以免於
敗績者聞之夫子曰子率以正孰敢不正某雖不
敏請事斯語尚饗
謁先師兖國公文
先師充然有藴而澹然無作不惟天下皈仁萬世
皆皈之某受邑於此視事之初敬有謁焉尚饗
謁先師鄒國公文
言聖師者必曰孔孟言亞聖者必曰顔孟某諸生
也初學為邑視事之三日而有謁於先師禮也尚
饗
謁諸廟文
有謁於神者非謁神也謁福而已矣某以非才受
邑於此其或無潔於其躬無仁于其民神其殛之
謁福則未敢也至於降以穰歲驅厥癘疫神於斯
民獨無意乎尚饗
辞廟文
某至於是邦水旱之與逢錢穀之為問雖有撫字
之心竟於民未始云補也頼神之庇全安而罷敢
不重拜
辞縣學文
某承乏於方六七十之邑亦半歲矣而鄉校鞠為
茂草今猶昔也聚糧興學耿耿此心不遂而去某
之罪大矣尚鍳之哉
常州謁先聖文
某以諸生冐守此土視事之始敬有謁焉重惟非
才何以免戾嘗聞之夫子曰道千乘之國敬事而
信節用而愛人使民以時某雖不敏請事斯語
謁廟文
某以愚陋而守於斯神以聦明正直而祀於斯身
之潔汙民之欣戚吏之職也吏之淑慝年之豐耗
必有司之者神之職也某臨民事神夙宵祗懼惟
神無寕疪吏之有罪寕疪民以有年視事之初不
敢不告
焚黃祀文
某幼被先考艱勤之訓登名官簿十年而喪所天
暨有列於朝則有不泊之悲仰惟聖上再𣢾泰壇
洊䟽自葉之澤黃告朋錫以繫官周行今而後能
涓日以告于幽官蓋已晚矣某也不孝之罪何以
自贖惟先考歆享之
焚黃祝文
某八歲而妣氏實棄之暨其壯而仕既又官於朝
每嘗君之羹則淚落入杯永思至痛終天㒺極念
不可使妣氏之祀忽諸不敢殺身以從養於地下
仰惟聖上再𣢾泰壇洊䟽自葉之澤黃告朋錫
以繫官周行今而後能涓日以告于幽宫蓋已晚
矣某也不孝之罪何以自贖惟妣氏歆享之
焚黃祝文
歲在丙申太史告景至聖天子端冕執玉親𣢾
紫壇熙事告成澤及四海煥然寵命賁我先公陞
于議郎服在朝著仰惟英爽歆此恩榮
焚黃祝文
歲在己亥聖天子大饗合宫湛恩臣子以及其
親先君朝奉是膺今命某以游宦久稽王命今焉
來皈乃得以綸告之副燧之以告先瑩惟先君歆
此榮寵尚饗
回贈先祖焚黃承務郎文
粤若我家儒學經訓實肇允于我祖惟我祖經明
行㫦師授學者閟于丘園不顯其光德充澤厚詒
我後人五世有列欲報之德其道亡繇万里屬當
進階亟請于朝願移榮于我祖皇上孝理哀其
志而俞之湛恩告第追錫京秩敬燔贊書之副徹
于幽宫惟我祖歆此丕顯休命尚饗
先考焚黃進贈通議大夫文
昔歲季秋聖天子大饗于合宫孝熙休成錫福
海宇我先考以潛德餘慶增秩一等惟通逹大議
是為法從之崇階告第贊書用焚其副惟先考歆
饗之尚饗
先通奉焚黃文
聖上迺者郊見上帝釐事休成湛恩厖洪暨厥幽
顯惟我先公潛德不曜䦣而日影追秩三品贊書
告第敬燬其副聞于復貞光靈僾然歆此天寵尚
饗
嘉定元年春三月男長孺編定
端平元年夏五月門人羅茂良校正
誠齋集卷第一百三終
