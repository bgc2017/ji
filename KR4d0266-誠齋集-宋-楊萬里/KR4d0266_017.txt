誠齋集卷第十七
㢚陵楊萬里秀廷
詩
南海集
南雄驛前雙柳
外計堂前柳絶竒南中無此雨渦絲午風不動休
嫌暑要看枝枝自在垂
南雄解舟
一昨春江上水船即非上水是登天如今下瀨江
無水始信登天却易然
過建封寺下連魚灘
江收衆水赴單槽石壁當流鬭雪濤將取危舟飛
過去黃頭郎只兩三篙
夢裡篙師忽呌灘老夫驚殺起來看前船過盡知
無慮末後孤舟膽自寒
六月十八日立秋送客夜歸雨作
青天赤日更黃埃迎送紛紛正往來一夜炎蒸無
計奈三更風雨領秋回人生作麽禁寒暑世事何
如付酒杯遮莫髯間點霜雪何曾筆下減瓊瑰
送廣帥秩滿之官丹陽
北門卧護要耆英小試胸中十萬兵天借金山吟
落月身兼鉄甕作長城何如嶺上因歸路摘取梅
酸去作羹已有紫泥教詣闕便應留住付鈞衡
南海元戎禁從臣却昇北斗捧星辰回頭五嶺忽
千里屈指十賢添一人笑别廣平堂下月歸看太
極殿前春一尊話别端何有綠水青山更白雲
晩步
晩暑無涼可得尋小風一點慰人心斜陽碎入高
榕葉翻作青瑶覆作金
寄題臨武知縣李子西公廨君子亭
王家喚竹作此君周家喚蓮作君子泥中懷玉避
俗塵水上開花超大地紅裳翠蓋映眼中欲往從
之隔秋水牡丹貴人非吾徒籬菊隠士堪隣居李
侯岸巾對芺蕖不寄新詩來起予
謝木韞之舍人分送講筵賜茶
吳綾縫囊染菊水蠻砂塗印題進字淳熙錫貢新
水芽天珍誤落黃茅地故人彎渚紫微郎金華講
徹花草香宣賜龍焙第一綱殿上走趨明月璫御
前啜罷三危露滿袖香煙懷璧去歸來拈出兩蜿
蜒雷電晦冥驚破柱北苑龍芽内樣新銅圍銀範
鑄瓊塵九天寶月霏五雲玉龍雙舞黃金鱗老夫
平生愛煑茗十年燒穽折脚鼎下山汲井得甘冷
上山摘芽得苦梗何曾夢到龍遊窠何曾夢喫龍
芽茶故人分送玉川子春風來自玉皇家鍛圭椎
璧調冰水烹龍炰鳳搜肝髓石花紫芛可衙官赤
印白泥牛走爾故人氣味茶樣清故人風骨茶樣
明開緘不但似見面叩之咳唾金石聲麴生勸人
墮巾幘睡魔遣我抛書冊老夫七椀病未能一啜
猶堪坐秋夕
荔枝堂夕眺
夕峯褪日半鉦多秋漢吹雲一絮過寂寂庭松今
兩月鶴雛去盡只留窠
病骨秋臞怪暮清涼風偷帶北風輕迎寒䆫隔重
糊徧只放書邊數眼明
閏年秋浅似秋深蟋蟀將愁傍砌吟今日初三元
未覺西樓西角一鈎金
羅仲憲送蔊菜謝以長句
學琴自有譜相鶴自有經蔬經我繙盡不見蔊菜
名金華詩裡初相識玉友尊前每相憶㘴令芹孫
薑子芽一見風流俱避席取士取名多失真向來
許靖亦誤人君不見鄭花不得半山句却參魯直
稱門生
曲江重陽
煙描水寫老秋容嶺外秋容也自濃如見大賓新
露菊若歌商頌曉風松插花醉照濓溪井吹髮慵
登帽子峯莫問明年衰與健茱萸何處不相逢
九日郡中送白菊
未應白菊減於黃金作鈿心玉作裳一夜西風開
瘦蕾兩年南海伴重陽若言佳節如常日為底寒
花分外香挼蘂浮杯莫多着一枝留插鬢邊霜
擬題綿州推官廳六一堂
唐子西集載謝固為綿州推官推官之廨歐
陽公生焉謝作六一堂求子西賦詩云即彼
生處所館之與周旋予謂此非子西得意句
也輒擬而賦之
一代今文伯三巴昔産賢白珩光宇宙藍水暗風
煙有客曾高枕升堂見老仙夢中五色筆猶為寫
鳴蟬
擬進士金波麗鳷鵲詩
曳練為銀漢鎔金作月波桂華斜麗處鳷鵲得光
多雲葉三秋淨菱花一鏡磨宫簷暉水竹觀影淡
星河霧濕殘宵柝霜明𣣔曉珂螭頭餘映在剣佩
已相摩
督諸軍求盜梅州宿曹谿呈葉景伯陳守
正溥禪師
南斗東偏第一山白頭初得扣禪關祖衣半似雲
來薄金鑰纔開霧作團一鉢可能盈尺許千年有
底萬人看今宵雪乳分龍焙明日黃泥又馬鞍
曉炊黃竹莊
染練江山宿雨餘枝枝葉葉潤如酥絲窠瓔珞消
多少破費天公百斛珠
琯灰簌簌欲飛聲日到牽牛第幾星地底陽生人
不覺燒痕未冷已青青
城中殊未有梅看莫是冬暄欠淺寒行到深山最
寒處兩株香雪照冰灘
上岑水嶺
危峯上面更危峯特地無梯上碧空遥望白雲生
絶頂如今身在白雲中
天上雲泉脚下鳴玉虹倒掛客心驚試教轉落峯
頭石衮到深溪作麽聲
過岑水
石瘦銅苗綠溪腥膽水黃是間無馬跡何處更羊
腸悪路今方始平生夢未嘗如何寒刮骨行得汗
如漿
野炊白沙沙上
半日山行底路途𣣔炊無店糴無珠旋將白石支
燃鼎却展青油當野廬一望平田皆沃壤只生枯
葦與寒蘆風餐露宿何虧我玉饌瓊樓合屬渠
至節宿翁源縣與葉景小酌
此縣誰言是強名古來十室亦琴鳴只嫌六七茅
竹舍也有兩三雞犬聲村酒分冬勝虚度霜風一
夜辦新晴半生客路逢佳節佳節何曾負半生
至月宿藍坑小民居竹柱荻壁壁皆不土
一路都岑寂藍坑分外荒屋疎茅送月壁密荻分
霜病趾催趺㘴殘更妬曉光暖寒無上策來早借
朝陽
曉晴過猿藤逕
厭雨欣初霽貪程敢宴眠排天雙壁起受日一峯
先入逕惟逢樹無人况有煙藤深猿不見聲到客
愁邊
古路
我生倦行路此行欣不辭我豈與人異厭閑樂驅
馳王事當有行忘身那自知閩盗入吾部梅川作
潢池白羽飛赤囊碧油走紅旗履霜戎不早蔓草
要勿滋士皆衝冠怒人挾報國私我行梅始花我
歸柳應絲會當揮蝥弧一笑封鯨鯢休愁犖确路
即賦競病詩
野炊猿藤逕樹下
逕仄旁無地林䦕忽有天丹楓明遠樹黃葉暗鳴
泉苔錦銀搶竈蘆茸玉帳氊從軍古云樂乞與箇
山川
泉聲
初聞蟹眼雪花聲忽有仙人玉珮鳴時作微吟清
入骨又成幽咽怨多情問知古澗飛泉落起看寒
泓遶石行欲解塵纓聊一濯無塵可濯濯誰纓
羽檄召諸郡兵
閩盜宵窺粤南兵曉盡東軍聲動岩谷旗影喜霜
風貔虎諸方集攙搶一笑空區區鼠子輩不足奏
膚公
明發瀧頭
黑甜偏至五更濃強起侵星敢小慵輸與山雲能
樣嬾日高猶宿夜來峯
過烏沙望大唐石峯
城中長恨不見山出城見山如等閑曹溪過了過
岑嶺不惟山麤石仍獷山如可師癩滿頂石如陳
三癭聯頸一路令人眼不開開眼令人悶不醒烏
沙未到一溪横水清見底心已清大塘六峯争出
迎水精筆架琉璃屏兩峯玉筍初出土三峯冰盤
飣角黍新峯新琢金慱山霧作沉煙雲作縷忽然
前岡平截斷萬丈青尖餘寸許山神解憐客子愁
平地跳出蒼琳璆更借天公脩月斧神工一夜忙
琱鎪近看定何者遠看真可畫山神自賀應自詫
古來此地無車馬
竹魚
晨炊烏沙有賣竹魚者身首如鯿而厚鱗如
鯉而正綠如竹色云
銀魚色如銀竹魚色如竹渭川千畝秀可掬都將
染成一身綠魚生竹溪中家在竹根菱荇叢畫餐
竹葉與竹米夜飲竹露吹竹風前身王子猷今身
赤鯶公只知愛竹判却命化作此君蒼雪容漁翁
夜傍竹溪宿魚驚釣絲水底縮朝來釣得水蒼玉
先生笑捫藜莧腹
空山一雨山溜急漂流桂子松花汁土膏鬆暖都
滲入蒸出蕈花團戢戢戴穿落葉忽起立撥開落
葉百數十蠟面黃紫光𣣔濕酥莖嬌脆手輕拾響
如鵝掌味如蜜滑如蓴絲無點澁傘不如笠釘勝
笠香留齒牙麝莫及菘羔楮雞避席揖餐玉茹芝
當却粒作羹不可疎一日作腊仍堪貯盈笈
食鷓鴣
江南厭聽鷓鴣曲嶺南初嘗鷓鴣肉年年細雨落
花春鈎輈格磔惱殺人竹雞泥滑報行客鷓鴣更
道行不得方兄百軰買一隻可惜羽衣錦狼藉
宿小粉村
暮宿溪邊小粉村一峯如筆正當門看來山色元
無粉拂殺濃藍淺黛痕
塘閘
山逢塘閘冠南中小大高低十九峯東畔連尖尤
秀絶一雙銅綠翠鋪茸
入陂子逕
下一嶺上一嶺上如登天下如井人言箇是陂子
逕猿藤逕裡無居民陂子逕裡無行人冷風蕭蕭
日杲杲露濕半青半黃草前日猿藤猶有猿今此
一鳥亦不喧樹無紅果草無蘂縱有猿鳥將何餐
兩山如壁岸如削一逕緣空劣容脚溪聲千仞撼
林岳崖石欲崩人𣣔落來日長峯逕更長陂子逕
荒未是荒蔣家三逕未入手嶺南三逕先断腸
過陂子逕五十餘里喬木蔽天遣悶七絶
句
林中亭午始微明楓倒杉傾滿路横黃葉青苔深
一丈先生却愛此中行
草光葉潤亦清佳翠裡生香不是花一事說來人
不信蕨長如樹蚓如蛇
蘆深石路旋芟開藤絓肩輿却倒回蘭蕙連山為
誰好芭蕉滿谷不緣栽
為憐上轎齧人肩下轎行來脚底穿客子心心愁
𣣔暮碧雲偏作半陰天
晩風寂寂樹陰陰松不悲鳴竹不吟只有清泉逢
白石向人刺口說山林
澗泉勸我出山遲曲曲遮留步步随泉自多情儂
自悶今宵會有出時
山窮喜見一平川不似林中不識天只此出山災
便散何須更問小行年
過長峯逕遇雨遣悶十絶句
南人謂深山長谷寂無人煙中通一路者謂
之逕自翁源至河源其逕有三猿藤陂子各
五十里惟長峯餘百里過者往往露宿鑚火
以炊予以半夜一晝疾行出逕宿秀溪云
說着長峯十日愁夜來發處四更頭莫令炬火風
吹黑未說紅紗絳蠟休
百里如何一日行暗天猶自急追程山雲管得儂
愁雨強做催詩數點聲
野炊未到也飢嗔到得炊邊却可人傘作旅亭泥
處㘴水漂地竈雨中薪
石上菖蒲鉄作鬚寸根九節許清臞安期自是参
渠底却重安期不重渠(九節菖蒲而仙云世傳安期生食蒲澗)
一眼空山空復空欹蘆倒荻雨和風却緣小隊旌
旗過教得青楓學着紅
何須人跡到來曾點汙松風澗水聲不是先生愛
山水是間却遣阿誰行
猿藤陂子枉驚吁未抵長峯小半塗今夕前頭何
許宿不知出得逕來無
下到危坡斗處泥旁臨崩岸仄邊溪不須杜句能
驅瘧只誦長峯遣悶詩
出得山來未見村已知村近稍多田坐看雲脚都
垂地回望峯頭已入天
鰌是鰕兄非善地橘知辨種帶穰災烏椑不熟還
無事小艇難乘莫載來
明發曲坑
雲横平野近人低似縠如紗只隔溪行到溪東元
不見回頭却復在溪西
露草欣逢曉日新各將珠琲鬪呈珍紅光影裡如
何揀顆圜明顆顆勻
明發龍川
山有濃嵐水有氛非煙非霧亦非雲北人不識南
中瘴只到龍川指似君
優入蠻溪受瘴煙一生誰料到龍川早書實歷還
山考便是中書九閏年
發通衢驛見梅有感
忙中掠眼雪枝斜落片紛紛點玉沙虚過一冬妨
底事不曾欵曲是梅花
過五里逕
瘦日當中暖稍回冷山未許瘴全䦕溪光遠隔深
深竹特地穿簾入轎來
野水奔流不小停知渠何事太忙生也無一箇人
催促自愛争先落澗聲
入山無路出無門鳥語猿聲更断魂當處迷塗何
處問一溪引我到前村
晨炊浦村
水出何村尾橋横亂篠叢隔溪三四屋對面一雙
峯過午非常暖疑他不是冬疎梅照清淺作意為
誰容
宿長樂縣驛驛皆用葵葉蓋屋狀如椶葉
云
都將葵葉蓋亭中樹似桄榔葉似椶𣣔問天公覓
微雪裝成急響打船篷
題興寧縣東文嶺瀑泉在夜明場驛之東
&KR3015;輿路轉崕欹傾只聞滿山泉水鳴卷書忽看巳
半失眼不停注耳細聽石如鉄色黑壁立鏡面平
水從鏡面一飛下蘄笛織簟風漪生石知水力倦
半壁鍾作天一泓水行到此𣣔小憩後水忽至前
水驚分清裂白兩派出跳珠躍雪雙龍争不知落
處深幾許千丈井底碎玉聲安得好事者泉上作
小亭釀泉為酒不用麴春風吹作蒲萄綠醉寫泉
聲入枯木何處更尋響泉曲
入程鄉縣界
長樂昏嵐着地凝程鄉毒霧噀人腥吾詩不是南
征集只合摽題作瘴經
明發梅州
市小山城寂船稀野渡忙金暄梅蘃日玉冷草根
霜
霜草
霜前亂碧未全枯霜後紛黃却更蘇偷喫瑶臺青
女粉都生瓊髮與銀鬚
夜宿房溪飲野人張珦家桂葉鹿蹄酒其
法以桂葉為餅以鹿蹄煑酒釀以八月過
是則味減云
桂葉揉青作麴投鹿蹄煑醁趁涼篘落杯瑩滑永
中水過口森嚴菊底秋玉友黃封猶退舍韲湯蜜
汁更輸籌野人未許傳醅法剰買雙缾過别州
明發房溪
山路婷婷小樹梅為誰零落為誰䦕多情也恨無
人賞故遣低枝拂面來
青天白日十分晴轎上蕭蕭忽雨聲却是松梢霜
水落雨聲那得此聲清
瘴霧
午時猶未識金烏對面看人一似無臘月黃茅猶
爾許不知八月却何如(瘴盛之時南中八月黃茅)
過水車舖
盡日塗中断客行兩邊山色到雲青溪光搖碎黃
金日波面跳成白玉星
轎裡看書得晝眠夢中驚浪撼漁船覺來書卷風
吹亂忘却前篇與後篇
宿萬安舖
來朝還入鰐魚鄉未到潮陽到揭陽休說春風歸
路遠只今去路不勝長
過單竹洋逕
兩山何許來此焉忽相尋摩肩不少讓争道各載
駸喬木與脩竹相招為茂林無風生翠寒未夕起
素陰天垂木末近日到谷底深空山時自響已動
客子心行至幽絶處更聞啼怪禽
自彭田舖至湯田道旁梅花十餘里
一行(聲去)誰栽十里梅下臨溪水恰齊開此行便是
無官事只為梅花也合來
觀湯田鋪溪邊湯泉
下泓堪浴上堪煎陰火熬成未必然海底日昇波
自沸偶分一眼作湯泉
湯田早行見李花甚盛(二首)
此地先春信年年只是梅南中春更早臘日李花
開
似妬梅花早同時鬪雪膚新年三二月還解再䦕
無
雨中道旁叢竹
竹色豈不好道旁端可嗔只教寒雨裡將冷洒行
人
雨中梅花
霜晴三日不勝佳忽作陰霖送歲華客裡清愁自
無奈却教和雨看梅花
過瘦牛嶺
行盡天涯未遣休梅州到了又潮州平生豈願乘
肥馬臨老須教過瘦牛夢裡長驚炊剣首春前應
許賦刀頭夜來尚有餘樽在急喚渠儂破客愁
題瘦牛嶺
牛頭定何向牛尾定何指我不炙汝心我不穿汝
鼻如何不許見全牛霧隠雲藏若相避行行上牛
背上下三十里一雨生新泥寸步不自致胡不去
作牽牛星渴飲銀河天上水胡不去作帝籍牛天
田春風牽黛耜却來蠻村天盡頭塞路長遣行人
愁夕陽芳草只依舊瘦牛何苦年年瘦
道傍草木
山無人跡草長青異彩竒香不識名只是苔花兼
蘚葉也無半點俗塵生
古樹何年澗底生只今已與嶺般平千梢萬葉無
重數一一分明報雨聲
葵葉
蒻笠端能直幾錢騎奴不擬雨連天蓋頭旋折山
葵葉擘破青青傘半邊(如此葉之狀)
過金沙洋望小海
海霧初開明海日近樹遠山青歷歷忽然咫尺黑
如漆白晝如何成暝色不知一風何許來霧開還
合合還𨳩晦明百變一彈指特地遣人驚復喜海
神無處逞神通放出一斑夸客子須臾滿眼賈胡
船萬頃一碧波黏天恰似錢塘江上望只無兩點
海門山我行但作游山看減却客愁九分半
揭陽道中
猒穿山徑石嶔崎喜見山原路坦夷更着兩行圍
樹子引人行遠不教知
地平如掌樹成行野有郵亭浦有梁舊日潮州底
處所如今風物冠南方
宿潮州海陽館獨夜不寐
醉來還睡睡還醒長是三更夢便驚細數更聲有
何益不然作麽到天明
臘前蚊子巳能歌揮去還來奈爾何一隻攪人終
夕睡此聲元自不須多
謁昌黎伯廟
南海行幾徧東湖欠一來若無韓子廟只有越王
臺文字天垂日興亡草上埃聊吹鰐溪水灑越六
丁雷
題韓亭韓木
老大(惰音)韓家十八郎猶將雲錦製衣裳至今南斗
無精彩只放文星一點光
笑為先生一問天身前身後兩般看亭前樹木關
何事也得天公賜姓韓
嘉定元年春三月男長孺編定
端平元年夏五月門人羅茂良校正
誠齋集卷第十七(終)
