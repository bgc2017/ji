誠齋集卷第四
廬陵楊萬里廷秀
詩
江湖集
秋夜
挑落寒燈一點青方知斜月半䆫明無端一陣秋
聲起喚作銅缾蟹眼鳴
夜聞蕭伯和與子上弟讀書
少日躭書病得臞何曾燈火稍相疎如今老懶那
能許卧聽隣齋夜讀書
中秋雨過月出
𣣔遣清風掃乱雲先將一雨淨游塵今年大作中
秌事月色何孤我軰人照却八方還剰在看來千
古許清新不眠不惜明朝補報荅孤光醉是真
和李天麟二首
學詩須透脱信手自孤高衣鉢無千古丘山只一
毛句中池有草子外目俱蒿可口端何似霜螯略
帶糟
句法天難秘工夫子伹加参時且栢樹悟罷豈桃
花要共東西玉其如南北涯肯來談箇事分㘴白
鴎沙
寄題劉元明環翠閣二首
閣在青囲翠繞中何時我軰略搘笻亦聞佳處無
多子只有千峯與萬峯
一夜秋聲惱井桐夢回得句寄西風詩成却問題
詩處正在東山東復東
濠原路中
長亭短亭三復五緫是兒時行底路尚憶天寒日
小黃先君前行我後顧如今悲不為塗窮病鴈孤
飛失老鴻三年閉戶松風裡行路又還從此始
小雨
雨來細細復疎疎縱不能多不肯無似妬詩人山
入眼千峯故隔一簾珠
連嶺遇雨
肩輿正好看山色雨裡兩窗開不得此外只有書
可觀斜點又來濕書冊一日秋晴一日泥南翁此
諺似可疑山寒却要日暴背吾衰不用雨催詩
題赤孤同亭館
數菊能令客眼明三峯端為此堂横僕夫不敢催
儂去只道長沙尚八程
分宜逆旅逢同郡客子
在家兒女亦心輕行路逢人捴弟兄未問後來相
憶否其如臨别不勝情
袁州路遇晴
晴意久不果天容今一新如何半輪日銷却許多
雲積雨還休雨小春真似春客心君莫問山鳥亦
欣欣
將至萍鄕𣣔宿為重客拠館乃出西郊
哦詩渾忘路高低忽怪松梢與路齊凖擬醉眠萍
實驛驛西西去更山西
將至醴陵
行盡崎嶇峽初逢熨帖坡寒從平野有雨傍遠山
多也自長沙近其如此路何披文渾不悪凍手柰
頻呵
見張欽夫二首
克已今顔子承家小吕申只愁無好手不道欠斯
人一别時飛幾重來事揔新祥琴聲尚苦可更話
酸辛
不見所知久有懷何許開百書終作悪千里為渠
來鄒魯期程遠風霜鬢髮催不應師友地只麽遣
空回
見張定叟
蜀士冠朝士最談蘇與張少公今是似相國未應
亡黃閣如寒素青春已老蒼新功知更遠餘事出
文章
宿龍回
大熟虛成喜微生亦可嗟禾頭已生耳兩脚尚如
麻頃者官收米精於玉絶瑕四山雲又合柰爾老
農家
見潭師劉恭父舍人二首
雲霧開衡嶽波濤息洞庭是邦誰岳牧西掖一文
星有眼難人物斯人尚典刑如何閑處著不遣肅
朝廷
道合寕嫌晚心期不用多於公猶未見此恨獨如
何頗辱談間問端須雪裡過門闌當欠士許寄病
身麽
蜀士甘彦和寓張魏公門館用予見張欽
夫詩韻作二詩見贈和以謝之
說著岷江士未逢眉已伸慇懃耒相府邂逅得詩
人不是胸中别何緣句子新談今還悼昔喜罷反
悲辛
夜把新詩讀燈前闔且開一行私獨喜兩脚不虛
來天似嫌梅晚冬初遣雪催與君問花信能繞百
千回
和侯彦周知縣招飲
乘興山隂更㶚橋人間此事久寥寥客心也𣣔將
歸去小為故人留一霄
和吳伯承提宫孟冬風雨
舊雨新更寒晝歇夜復隕我行十日泥履跡故未
泯吟聲正酸苦已似琴促軫更遭雪作祟不由絃
不緊與公無詩債何得便見窘半生領盛名一面
辱傾囷眼底過浮雲誰見柳下憫覓句許奇險有
底惱肝腎開懷愛我多落茟爲渠盡獨憐禾頭濕
可歎不可哂
題清江胡民瞻忍堂
俗物茫茫奈我何兒女昵昵不用呵先生笑問有
酒麽醉來得句自長哦家風孝友春風軟牀無黃
金且青簡君不見多愁多惱張公藝枉却御前百
餘字
除夕宿臨川戰平
一臘天頻雪千山梅未花終年不為客除夕恰辞
家雨又垂垂落風仍故故斜難開愁裡眼只益鬢
邊華
紀聞
人道真虛席心知必數公賓王欺釣築君實誤兒
童天在昇平外春歸小雪中何曾忘諸老渠自愛
松風
又除夕絶句
紫陌相逢誰不客青燈作伴未為孤何須家裡作
時節只問旗亭有酒無
丁亥正月新晴晚步二首
嫰水春來别樣光草芽綠甚却成黃東風似與行
人便吹盡寒雲放夕陽
急下柴車蹈晚晴青鞋步步有沙聲忽逢野沼無
人處兩鴨浮沉最眼明
過安仁岸
野水工穿石疎林不掩巢雨蒲拳病葉風篠秃危
稍短脛知難續長腰強自抄兹游良不悪物色困
詼嘲
早行鳴山二首
淡淡清霜薄薄冰曉寒端為作新晴慇懃喚醒梅
花睡枝上春禽一兩聲
靈山未見見亀山且捲詩書子細看春日幸從年
後暖春風須帶臘前寒
明發弋陽縣
燈市通宵沸朝來觧一空梅邊霜似雪霧外日如
虹句妙元非作人窮未必工忽驚家已遠身在大
江東
霧中見靈山依約不真
東來兩眼不曾寒四顧千峯掠曉鬟天𣣔惱人消
幾許只教和霧看靈山
題小沙溪鄭氏店江亭
隔水千山又萬山大江仍合小溪湾岸巾獨立東
風裡眼趁鳬雛下急灘
又題鄭店立春後一日
石壁仍叢竹江亭更小樓灘聲清客夢燈影動詩
愁春日已虛過元宵看又休誰令不行樂蹙破兩
眉頭
上元日晩過順溪
恰恰元宵兩脚垂天風為我掃除之怪來平地寒
如許雪滿遠峰人未知
白沙買舡晩至嚴州
重霧凝朝雨斜陽竟晩晴萬山江外盡一塔嶺尖
明舟小寕嫌窄途長已倦行子陵臺下水未酌竟
先清
題釣臺二絶句
断崖初未有人蹤只今先生著此中漢室也無一
抔土釣臺今是幾春風
同學書生已冕旒未將換與一羊裘子雲到老不
曉事不信人間有許由
和周子中韻
清愁政爾喜逢兄一笑那知客帝城海氣不曾晴
色好棃花半落嫩寒生刑書夜誦端何苦詩句春
來想不平我亦有懷無處說對床只𣣔為渠傾
都下無憂館小樓春盡旅懷二首
病眼逢書不敢開春泥謝客亦無來更無短計銷
長日且遶欄干一百回
不關老去願春遲只恨春歸我未歸最是楊花欺
客子向人一一作西飛
新熱送同邸歸客有感二首
日日思親未拜親何時乞我自由身同來客子送
歸盡更送後來無數人
瘦不緣詩不為春只教懸罄未教行清和天理不
歸去六月長途作麽生
䟦蜀人魏致堯撫幹萬言書
雨裡短檠頭似雪客間長鉄食無魚上書慟哭君
何苦政是時人重子虛
桐廬道中
肩輿㘴睡茶力短野堠無人山路長鴉鵲聲歡人
不會枇杷一樹十分黃
金溪道中
野花垂路止人行田水偏尋缺處鳴近浦人家隨
曲折插秧天氣半隂晴
將至建昌
梅雨芹泥路不佳悶來小歇野人家綠萍池沼垂
楊裡初見芙蕖第一花
見王宣子侍郎二首
不作伾文客投閑可得辞高名真自累了事竟成
癡到㡳須良匠非渠更阿誰莫嫌風雪悪要試歲
寒枝
老去渾多難愁來敢怨天生遭文字誤更結簿書
緣苦憶懸問榻難回雪後船三年纔一見百歲幾
三年
都下和同舍客李元老承信贈詩之韻
論交何必星霜久白頭得似傾蓋友長安市上李
將軍挽弓旧不論石斗只今有子似渠長清夜讀
書雪邊牗雲端烽煙半點無怪來將軍不好武遺
我驪珠三百顆字字鐫鑱未曾苟得得且看錢塘
潮莫莫言攀渭城柳朝家金印斗樣大情知不上
書生肘儒冠多誤儂飽諳毛錐焉用君知否便應
早請終軍纓徑須繫取單于首居延蒲類水如天
吹作春風一杯酒歸來冠剣上凌煙剰作功名落
人口如何收剣許光芒也趁槐花黃裡走献璞雖
真不救脛絶絃何如只停手人生匹似風中花榮
瘁昇沉豈非偶與君早賦歸去來名垂万古知何
有不如耳熱歌鳴鳴醉帽欹傾衣不細詩流唱和
秋蟲鳴僧房問荅獅子吼儘令俗客不妨來白眼
相看勿分剖
新塗抛江
煙雨横江水著天不曾复澇似今年綠堤何用千
株柳只與行人礙過船
還家秋夕飲中喜雨
好風有意入金臺白酒無聲落玉林秋雨亦嫌秋
热在打荷飄竹為人來
咊李天麟秋懷五絶句
漫浪歸來歲又秋依然風月替人愁奉酬只麽隨
緣句懶更雕肝與探鈎
雙井無人後山死只今誰子定得燈老夫言語渾
無味不但秋來面可憎
小立南溪暮未還略容老子照衰顔頗驚瞑色來
天外未必秋聲在樹間
綴玉聯珠辱見投要知詞客觧悲秋儂家韋自無
煩惱却被新詩嫁許愁
夜把新詩百遍開句如紅藥與蒼苔如何作許無
端甚押盡車斜始送來
送相士高元善二首
選官選佛兩悠悠元不關人浪自愁洙泗生涯久
春草老夫作麽晚回頭
穉子煩君一一看丁寕莫道好求官老來正要團
欒㘴伴我秋風把釣竿
出城途中小憩
未到江城已日斜山煙白處是人家秋風畢竟無
多巧只把燕支滴蓼花
題周子中司戶乘成臺三首
不煩営築便成臺自有青松不用栽只道先生忙
更懶也須一日一回來
只須獨立領秋光何用安排石鼓雙平揖青原未
為美更於竹外見長江
先生無劓何須補上到乘成儘放懷松樹尚堪驅
使在為公一一捧詩牌
三辰硯屏歌
文發主管叔有一硯屏其石正紫中有日月
相並月中有桂其枝葉一一可數月旁有一
星文發目為三辰屏予因賦之
天小紫日淡紅月光正與日相通一星雪白大於
黍走近月旁無半武吾聞三辰不並明如何日中
見月星霜後梨花定非端春秋獲麟不應貴君不
見八月十五夜向晨東方亭亭升火輪西有玉李
伴金盆是時三辰正如許君不著眼君莫論吾家
大阮嗜文字看書到曉那能睡三辰并光射䆫儿
影落硯屏不容洗就中月輪景特竒桂樹可數葉
與枝烟如秋水涵荇藻天巧此豈人能為懷璧未
為罪借書未為癡公當十襲古錦帊如何傳翫十
手把不防夜半有力者
題文發叔所蔵潘子真水墨江湖八境小
軸
洞庭波漲
湖水吞天去湖風送浪還銀山何處是青底是君
山
武昌春色
花外庾樓月鴬邊吳宫柳我𣣔問廢興春風獨無
口
廬山霽色
彭澤收積雨廬山放嫩晴多情是瀑布只作雨中
聲
海門殘照
萬里長江白半規斜日黃焦山渾𣣔到宛在水中
央
太湖秋晩
水氣清空外人家秋色中細看千萬落戶戶水精
宫
浙江觀潮
海湧銀為郭江横玉繫腰吳儂只言黠到老也看
潮
西湖夏日
四月曾湖上荷錢劣可穿歸來開短紙十里已紅
蓮
靈隱冷泉
小潘詩家子觧作無聲詩八境俱妙絶冷泉天下
竒
和文黼主簿叔惠詩之韻
薄宦江湖苦異途十年骨肉隔音書此行政爾見
公面又廹歸歟巾我車安得從容林下去相從漫
浪物之初念公不是漁竿客合結絲約立玉除
秋曉出郊二絶句
初日新寒政曉霞殘山賸水稍人家霜紅半臉金
甖子雪白一川蕎麥花
野菊相依露下叢冷香自送水邊風豐年氣象無
多子只在雞鳴犬吠中
送楊山人善談相及地理
相人何似相山難慙媿渠儂眼不寒木末凉風無
半點如何又𣣔跨歸鞍
胡英彦得歐陽公二帖蓋訓其子仲純叔
弼之語其一公自書之其一東坡書之英
彦刻石以遺朋友吾叔父春卿得一本有
詩謝英彦和焉万里用其韻以簡英彦
聖處眇安在談者一何易注瓦矜細巧岑鼎喪良
貴群兒有新舌六學無故意向來孟韓息不有欧
蘇継庸知後死者未渠(声去)鄕原棄同時䲭鵶噪並
起爪觜利兩公察膏肓與世作薑桂挾山初作難
破竹忽乘㔟雙明日配月再立仁與義我有香一
瓣恨不生並世厥今聖域裡澹叟真守器怪來蘭
玉秀渠以清白遺當家有學林(日學林英彦道号)滿腹惟
典記人間市井言眼底寇讎視獨於兩公帖費此
半生喜麝煤叩山骨卧聽丁丁美令我竹林老亦
復拜嘉惠敢云賡絶唱頗𣣔與兹事朝來䆫儿爽
盡室問何瑞寶帖更新詩小子汝其志
寄題張欽夫春風樓
樂齊先生了張子獨立春風望洙泗四海無人萬
古空詠歌一聲滿天地不應東閣勝東山浮雲於
渠了不關只餘平生醫國手未忍旁觀縮袖間樓
中古書積至斗樓外春江綠如酒權門得似聖門
寒萬波横流獨回首向來沂上瑟聲希由求相顧
只心知至今留取一轉語不知何詠亦何歸
四印室長句效劉信夫作呈信夫
廣文眼力自超然作室題詩字字研憤世嫉邪聊
爾耳未必崔君真鶴言涪州别駕亦浪語渠家四
印何曾鑄漫向世人言飬生涪州却向宜州去廣
文平生不觧愁只將詩句敵清秋白浪如山風打
頭江南江北一虛舟㘴上無氈惟有客青燈枉草
強邊策万言萬當不如默誤人又指庭前栢
題劉德夫真意亭二首
湖上軒窗岸岸開誰家不傍讀書臺新亭自有人
知處只揀風煙好處來
淵明有意自忘言真處如今底處傳客子若來問
真意鏡中人影水中天
題蕭岳英常州草蟲軸蓋畫師之女朱氏
之筆二首
常州草蟲天下竒女郎新樣不緣師未應好手傳
輪扁便恐前身是郭熙
筆端春草已如生點綴蟲沙更未停淺著鵝黃作
胡蝶深將猩血染蜻蜓
過雙陂
霜後寒溪清更清冰如溪水水如冰閑來也有窮
忙事問訊梅花開未曾
夜宿王才臣齊中睡覚聞風雪大作
雨外風非細風中雪更飛夜聲吹不盡寒客卧相
依一醉醒醒了平生事事非終年纔小𣢾明日又
言歸
和羅巨濟山居十詠
世方争造化渠獨請真祠意在昇沉外官無冷热
宜山如輞川畫地似習家池若道閑居懶如何有
十詩
老子朝慵起春風若喚行晴邊猶著雪寒後未聞
鴬偶見千峯翠偏令兩眼明倦來渾𣣔睡無処避
溪聲
只擁書千卷何須屋萬間新堂傍溪水大字署蓬
山恰有乘風客來分半日閑自煎蝦蠏眼同瀹鷓
鴣斑
漫浪真堪老丁寕勿語人屐痕渾似齒巾角小於
綸從事固不悪賢人也似醇空瓶未應卧只恐惱
比隣
園花皆手植梅蘃獨禁寒色與香無價飛和雪作
團數枝横翠竹一夜遶朱欄不惜吟邊苦收將句
裡看
花柳春全盛池塘燕學飛晩晴還小立暮色不能
歸草遠天無壁苔深水有衣山居自清絶不必扣
禪扉
酒客來中散詩僧約惠勤共聽茅屋雨添炷博山
雲萬事休多問三杯且一醺君看醉中語不琢自
成文
秀溪何處好臘尾與春初山色梅邊淨人家竹裡
居先生來得得一笑意舒舒歸路無燈火冰輪掛
嶺隅
且愛燈檠短寕論剣鉄長芝蘭照春紫編簡著人
香賀監聊吳語昌黎豈楚狂豹文元炳蔚未信霧
能蔵
眼底無群子毫端有百川㫦名如揭月餘事亦凌
煙剰𣣔攜藤去相從聽雨眠恐渠即霄漢泉石罷
潺湲
趙通判恭人周氏挽辞(穎人歸正趙名永年)
早與梁鴻隠中隨士會歸一門忠義氣千古日星
暉紫告金花詔青燈錦字機西峯今夜月墳是昔
人非
老眼廢書有歎
老矣書無分居然眼有花墨兵非死友陸諝且生
涯雪後霜逾勁吟邊帽只斜小兒知我懶夜誦故
諠譁
過蕉坃
楓葉乾餘尚小紅苕花飛盡不留茸經旬𣣔雪還
無雪只作清寒惱殺儂
和九叔知縣昨遊長句
詩窮不伹兩鬢霜白髮緣愁千丈長一年強半走
道路歸來又見橘柚黃不知南隣更此里醉折梅
花照溪水扶藜時躡大阮蹤覓句深參少陵髓昨
遊過眼不可留今朝𣣔再亦何由新詩已落萬人
口不應更著錦囊收
送王無咎善邵康節皇極數二首
安樂窩中書一編君從何許得真傳我無杜曲桑
麻在也道此生休問天
識盡江淮諸貴人歸來盧水一番新問渠福將今
誰子容我昇平作偉民
嘉定元年春三月男長孺編定
端平元年夏五月門人羅茂良校正
誠齋集卷第四(終)
