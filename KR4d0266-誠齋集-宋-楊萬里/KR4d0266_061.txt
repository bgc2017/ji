誠齋集卷第六十一
廬陵楊萬里廷秀
啓
荅周監丞賀除寶謨閣直學士啓
伏以帝奉先猷新禹謨之天禄恩叨寓直登唐館
之瀛洲繄乘成先生借月且之評致吾黨小子進
奎躔之職伏念其漁樵爭席雲月為家木柄長鑱
斸同谷之山雪桃花流水釣西塞之江風敢期尺
一詔之頒誕寘十八人之列目昏青簡頭渾白以
柰何身被綠蓑腰縱黃而不稱何修臻此揆厥所
元兹蓋伏遇致政提舉監丞學諸三五之源文傳
六一之統金口木舌駕所說以無前玉珮瓊琚著
厥詞而愈偉親執杏壇之牛耳俯視槐宫之鼠肝
獨無愛於游談喜推表於同軰老耄矣蒙暖律之
一吹暮色蒼然忽秋草之更綠某屬者自欿惕焉
控辭紙落雲烟首辱一幅八行之牘聲諧韶濩更
詒駢四儷六之迨及謝思於公朝乃能荅賦於齋
閤今巳後矣真魯人二國之皐何以報之媿平子
四愁之詠
荅本路陳漕送冬酒啓
伏以斗仰巖瞻望清風於天外陽生道長舒和氣
於人寰慶先集於一臺福遂均於十部恭惟都運
寶謨大卿文炳日星之紀學見天地之心雪山倚
空方輝映孔鸞之集卿士惟月乃照臨翼軫之虛
即乘七日來復之期徑造五花判事之處其密依
陳榻未辨猷舟下乳酒於青雲忽拜山瓶之賜寄
魚書之白錦更詒烟樹之詞摧謝不莊頌言靡已
荅本路陳運使送元正節酒啓
伏以寒盡春生轉光風於七始冰觧漕下溢喜氣
於一臺福以類升道隨陽長恭惟都運安撫寶謨
大卿筆𥙷造化紙落雲煙椒盤頌花又入杜陵之
新句官梅動興更追何遜之高吟即上直於玉堂
供履端之春帖某嚼冰松下釣雪溪頭幸獨有於
二天乃不隂於元日遠勞青州從事之嘉惠實獲
我心媿無黃絹幼婦之好辭以拜君賜
與寕國府傅樞使啓
伏以辭奉上台之光今一終矣願在下風之悃夢
多見之隔天關九虎之崇深覺漢水雙魚之䟽闊
或者未忘於末至不然敢逆於顔行恭惟判府大
&KR1269;樞使相公文冠唐朝之兩科家傳商相之一傳
有草堂先生之烈兹老成典形之尚存有司馬君
實之風辭樞機周密而不拜請迺翁之舊治尉故
老之去思杭謝守之澄江乃賡淨練筆梅郎之疊
嶂迓續絶絃即書名姓於金甌襲作塩梅於玉鉉
某生涯獨速行李笭箵千里同風悵相望於兩地
一子政喜獨有於二天敢匃恩斯而閔斯庶容饘
是而&KR2471;是有敶懇欵靡所終窮
賜衣帶謝陳勉之丞相啓
久製荷衣豈識宫衣之舊絢内分金帶反觀韋帶
之酸寒未聞老退之遠臣與被匪頒之異數兹蓋
伏遇大丞相特進國公上扶天造下遂物宜發晏
子之仁言前陳造膝廣周王之好賜施及病身某
來日無多前塗就窄潭潭相府想厭聞結草之謟
詞喋㗚嗇夫竟莫報拔茅之恩紀
賜衣帶謝雷朝宗左司啓
孤雲無依方宿巖而翻月自天有賜爰錫帶以遺
衣白發其端烏得無自兹蓋伏遇在司仁言廼玉
欬唾成珠鄼侯論功允出鄂秋之建議琅邪就國
率本田春之立談感德何窮占詞已淺
賜衣帶謝戶部王少愚侍郎啓
孤雲無依方宿巖而翻月自天有賜爰鍚帶以遺
衣費大農金帛之所儲命有司出納而不吝兹蓋
伏遇判部侍郎持心近厚博愛謂仁肯若叔孫之
裂裳曰其𥚹矣端為武公而請服安且吉兮感德
何窮占詞已淺
謝趙德老大資舉女婿陳丞京狀啓
伏以挂冠神武之門居然一紀望履翹材之館邈
若九霄于何冰氏子之寒欲動雪山佛之聽真持
方寸之木輕撞萬石之鍾頃不自量廼竊有請僣
以東床之下客控于北斗之鴻樞懇陳鵲繞之依
仰祈鶚表之薦敢觀使大資相公其應如響有味
其言旣稱其稟不世之才又重以行有用之學使
老僕當二語之寵敢云披襟豈後生蒙一字之褒
可不避席而况揚清之公舉尤艱破白之首章惟
元勲鉅德之相臣欣為之唱則使節州麾之執事
和者爭先是一紙之春風兼五奏之秋實岱宗造
化難方化筆之穹崇渤澥波瀾莫測恩波之浩蕩
感深次骨言不寫心
謝福帥何樞使許薦陳丞啓
伏以臥疾清漳箭激一星之紀上書光範莛撞萬
石之鍾頃不自量乃竊有請僣以東床之下客控
于北斗之鴻樞僂陳鵲樹之依仰匃鴞章之染敢
謂判府安撫觀文樞使相公以衮衣繡裳之崇崛
不忘貧賤之交以銀鈎玉唾之光華允荅迪忱之
懇云薦紙之罔缺許嗣歲之兼收立談賜白璧之
雙一諾重黃金之百屬子淵之頌蜀援建武以借
恂朝徹九關夕頒一札即舊邦而因任布大冊之
焜煌峻紫宸絶等之班示赤舄遄歸之信天其或
者我有遇焉極知帥閫之需頭歲中不再亦聞秘
殿之薦目囊底有三偶時制立限員之文至來年
乃拜賜之日息壤在彼奚事荀庚之尋盟秉燭夜
行猶恐靈均之先路倚俟瓊琚之報不勝狗馬之
情
荅新廬陵陳宰啓
伏以廬陵壯縣非方六七十之小邦邑長邇年財
堇數二三之佳政今衆口又談於明府舉萬人想
望其仁賢恭惟判懸中大太丘德閥之聞孫碧落
仙真之猶子管城泓楮初欲策勲二尺之檠玉樹
芝蘭晩乃折腰五斗之米身中清而雪㓗手奉職
以風生諸公蜚薦鶚之五章九重遣割雞於百里
河陽桃李巳先春而作花武城絃歌不崇朝而偃
草某漁樵爭席雲月為家忽驚剥剥啄啄之叩門
更詒怪怪竒竒之妙牘暗投明月故應無按剣之
譏報乏英瓊竟虛辱錯刀之贈毣毣之悃詹詹未
央
謝大守胡平一断盗葬墓啓
伏睹判府寺正台判以賊人羅十六發妻父故承
事郎羅天文墓盗葬断罪訖者發冡元悪服刑府
廷當三人夜盗於坅墟墓之林其誰知者乃一日
暴冤於神明之政此舉赫然照黃泉之憤於九天
嘘白骨之枯而再肉從此衣冠之松檟安若泰山
遂使椎埋之姦兇罔不落膽兩族雨感恩之淚万
人歌掩骼之仁某嘉與外家同沐膏澤屬嬰癃疾
抱至痛者一㫷仍苦痔風忽下血之數斗薾然垂
死力趍造而未能惕若占詞字欹傾而不恪其為
悲感罔究鋪張
通吉州李守啓
恭審出綍西垣分符南服偉然人望久應寘紫槖
之班邈是江城乃復枉朱轓之轍自非重外何至
煩公先庚一臨旁午相慶恭惟判府太中英名山
重雅德川流夜光之璧隋侯之珠焯為宗廟之寶
徂徠之松新甫之柏自是棟梁之材小試合淝監
貳聲大振臨賀循良之政繄吾鄕佳山水之郡有
先正分風月之堂召伯昔臨撫砌下甘棠之蔚若
王戎幼戲歎道旁苦李之宛然故老喜東閣郎君
之來太史占南斗文星之粲第恐促馳於召節庸
或不俟於建牙某投老歸歟受㕓幸甚紹興晚歲
嘗拜老龐公之後塵淳熙初年又沗大馮君之前
秕乃今得託於世契將大庇於老癃寸心載欣千
諄莫寫
謝何樞使舉女壻陳丞攺官啓
相門之老賓客手援坥腹之親幕府之舉賢才首
剡需頭之奏望不及此幸危得之側聽十連之薦
員止限一削於滿歲閩山人物有今日小朝廷之
名樞極相臣負一世大宗師之望士經題品衆所
聳瞻豈惟京秩之階梯已入化工之坯冶矧以廣
文先生之親近每朝暮叩門而求之庸有藍田負
丞之闊疎無左右先容之進者初笑亡弓於楚國
終為得鹿之鄭人遂濟登兹孰維網是兹蓋伏遇
判府安撫觀文樞使相公道綜乾坤之緼望隆社
稷之臣周公之非吝驕篤故舊而無棄仲尼之本
忠恕記久要而不忘尚憐諸父之門生同是貞元
之朝士老而不死巋然獨存薦其東床詣于北闕
献蛇雀銜珠之語知所厭聞肩出處断金之心永
以為好過此以往未知所裁
賀李吉州小啓
恭審練日唯良建牙有俶仁風義氣不減鼔琴之
南薰天時人和更沛隨車之甘雨恭惟驩慶某受
㕓所部臥病空山騎竹而迎郭侯已落兒童之後
扶杖而聽漢詔莫陪父老之班
羅氏定親啓
朱陳二姓繪嫁娶以成圖劉范兩家締昏姻而以
世久矣古風之汨振俟乎吾黨以追還恭惟宣卿
知丞學士尊伯翁令姓必隆主簿學士親家位長
小娘子穉而惠和有外氏之内則而万里長男具
位長孺房下長孫子泰伯學而彊勉乃公家之彌
甥十世可知継好復從於今始兩端而竭菲儀仍
守於舊規
嘉定元年春三月男長孺編定
端平元年夏五月門人羅茂良校正
誠齋集卷第六十一終
