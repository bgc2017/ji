誠齋集卷第一百四
廬陵楊万里廷秀
尺牘
荅太守
某伏以即日廩秋益深恭惟判府秘書牙檣入竟
川后靜波台候動止萬福某幽屏遠村不能蜜伺
拂天之旆政爾欲俟開幕府之日駿奔賓階以修
桑梓之敬乃勤遣騎下教先之諗以淮隂乃肯臨
噲之旨州民何敢蒙此禮於詞人岳牧之前既止
其踰垣之避又塞其遮道之迎擇於二者則有一
焉願令前茅肯謂之進有萬其幸抒謝不莊不勝
主臣
荅蔡帥(定夫)
某伏以書雲令節愛日舒長恭惟某官威惠滂流
民咏天迪台候動止萬福某頃蒙札翰遠詒慶問
至自郡中書司亦復以謝劄委之復命今尚未逹
何也黃司理東叔來出手筆其人之於文詞可謂篤
好者矣見贈四六亦極不俗知自詞林宗伯許來
也刺口問詩殆欲捐軀於李杜壇前者小至之辰
野人遠跡不得望見詩書之帥奉上千歲之觴乃
勤遣騎賜書勞苦分甘名酒洗醆開嘗對馬軍故
人作尹眼為青杜黃二詩敬賦之以九頓首謝焉
濟翁辱厚贐今日官府赤立之餘此惠不啻足矣
蟹賦初草荷擲示末繇再侍願言珍重即登兩地
以福寰海
荅新清遠軍王節推
某伏奉手筆敬審即日雪寒台候動止萬福䬲牛
狸敷腴松實腷膊又照之以晝燭今夕濁醪真有
妙理矣珍感何極姑牋百番毛穎三十輩聊伴空
函匪報也承許過我當令平頭奴子汛掃苔徑
荅王提舉大著郎中(南強)
某伏以微雪應候恭惟某官登攬未幾風采已肅
民咏天棐台候動止萬福某卧病空山焉依獨有
之天得免愁歎未占参覿願言珍重即從上雍
某日者吉水陳簿專騎修敬嘗因之奏記乃尚未
逹恭承一介鼎来拜天落雲錦之書老病自廢之
人親朋無一字誰復噓呵其寒冷訪問其死生者
乃獨得此於天上之故人豈但加於今人數䓁古
人恐亦未必多也某政坐沉緜不能造朝得免是
行幸矣誤蒙恩除非所據焉方且控辞乃荷慶語
竦仄草占謝不恪仰惟全度
某頓首再拜敬問慈闈雙親福夀兼隆台眷郎娘
均度精紙寄贈政所匱者下拜珍感山間不敢請
委竦息竦息某小懇家蔵撫州公庫六經偶缺三
傳之釋文敢乞頥指小史以清江薄紙印補便中
惠我至幸不必裁割也
荅顧倅
某小疎登峰造極之談寸心尊仰如水赴岳也伏
奉誨帖慰喜可言即辰雨寒恭惟貳郡政成行且
入覲神介台候動止萬福珍餉玉酥山村那得此
味便覺清風吹我入水精宫也至感至感鶉羓四
十隻敬復伴空凾匪報也占謝不恪竦息竦息
荅廣東憲趙山父
某伏以天意釀雪寒威政力恭惟某官玉節遠華
風采一新民詠其賢天棐其正台候動止萬福慶
門德星之聚尊尊幼幼受祉有衍伏自使軺照臨
衡茅美載尊爼里巷改觀溪山輝媚故老咸曰自
有此里以來不知幾年今公盛事未曾有也追送
紫氣凝睇行塵至今了了在人目中名部遐逖按
行難徧然缿筩婁空棠蔭清静足可養望以待聘
且得以施學道愛人平反多德之手挈嶺海萬里
之外置之於畿句咫尺之前此任之不輕而重也
昭昭矣顧天下憲司名為窶瘠而東廣又瘠之到
骨者然檢之小肅則不漏守以克儉則不窘某平
生用此十室之邑三家之市亦無不可為者聊供
一莞前數日連拜所賜二書其一報舉金幹其一
告以下車息肩之初皆自城中遞至欲襞紙一作
欹傾之字致悃𣢾之謝而天上無鴈池中無鯉柰
何再施未報而遣騎至止銀鈎玉唾照映繭紙訪
問生死嘘呵寒冷詞肯劬愉此意中人何可忘也
餉連州金柑不識此味十有四年矣薦先之外留
飯陸家不忍獨嘗也披綿十缶聊伴空函匪報也
金幹荷季諾更望終惠未占再侍願言珍重即看
賜環遂登郎從
荅提刑何正言(同叔)
某伏以臘盡春回天意欲雪恭惟某官建臺邦畿
密邇天日高厚参衞台候動止萬福年家台眷安
問踵至某向者初夏專走一介奏記仰蒙報教重
以書籍法帖之貺山間苦無姑蘇之便未克嗣音
仰蒙遣健步賜手書銀鈎玉唾如從天落某老病
免歸自分終焉遭逢聖明特有收召實以沉痼不
能造朝一再控辞得免行役此已幸矣恩除過優
遜避弗俞真鍾鼓樂鷃衣冠被狙借令人不我哂
亦顧影自哂耳此盖年文平日議論之餘嘘嚅挽
摩之力遂濟登兹敢忘所元重勤慶語若將誦周
南之滯喜樂克之用者特朽株何以當青黃也年
丈登攬亦既半歲直聲勁節清德峻望宜在王所
日聽尺一尚竊遲之月湖山莊自有白雲守護明
月看管何必切切掛懷抱先泉石而後王室非所
望於蕭傅益公倡和亦時有之每與其兄子中往
往言句交至所謂如行山隂道中令人應接不暇
老鈍窘矣何啻一歲而七奔命一笑伏蒙遠寄真
酥八斤建茶百夸松實赤鰾各十斤公以為千里
之鴻毛我伹覺窮兒之暴富感激珍餉山村那得
許也辱徵近詩輙&KR1081;數首一覧而擲之幸甚隱顕
殊塗合并無期願言珍重即從上雍
賀周丞相年
某屬入城府得望見天官上相末光且勤為穆生
而設醴榮感兼之踏凍還家臓毒之疾大作下血
數升&KR1170;然憊且病矣抒謝臯緩此故之以三朝又
新敬哦數語以賀焉清無底十尊建康糟蟹四瓶
乃長孺親製酒醇料足非市脯及公帑所造者敬
藉手再拜上千歲之夀仰惟財幸
又荅餽歲
某已專人奏記敬修履端之慶兹不重累恭承遣
騎休有賜書華之以瓊琚玉珮之偉詞重之以酒
麫銀麞之珍餉坐令寒谷頓發春光摧謝不莊感
媿交集仰惟台察
與江東萬漕(元享)
某伏以元夕已過春寒政力恭惟都運龍圖右史
中書舍人年丈玉節遠華冰漕整暇天棐忠賢台
候動止萬福某老病之蹟待盡山林雲惠霞映焉
依知免出處殊勢合并無期願言金玉厥躬即從
上雍遂執事樞以昌斯文以樹善類
某頃在江左年丈東歸不得一見猶獲一再致書
未幾某謝病免歸遂與世絶姓名不入㫦門書問
不致通貴有如平生至親至厚孰與年丈者亦復
作疎其勢然耳年丈以山蔵海韞之學瓊琚玉佩
之詞光風霽月之望妙齡孤秀漢廷無右立右螭
兼西垣天下尚竊遲之而論事剴切抵觸當權脱
然冥鴻之高翔嚇以腐鼠而不顧公論勃欎久而
後伸東漕未足為慶然直權臣之前謾誦太史之
留滯亦良快善類不平之氣矣青氊復還不夙則
莫
某惶恐有懇大兒長孺在中都時嘗令進拜年伯
蒙一見偉視今官總司糟丘幸得趨事使華之末
光已書一考前任有四考今有益公定叟王樞使
三章最緊者職司合尖也天惠孤寒年丈來臨二
緊之章併在門下東坡與王定國書云吾兒即公
兒也惟年丈動心一引手焉不勝望恩願賜之切
荅張判院提刑
某伏以天氣澄穆景物閑美恭惟某官玉節光華
民詠平反天棐忠正台候動止萬福某吉蠲筆硯
奏記行臺且謝先施仰惟財幸
某初告之爻暄凉唯謹副墨之子問訊有申恭惟
紫氣東来牙檣西泝屏翳弭節川后靜波願言致
謹絪馮式戒羞眼允荅凝旒之眷即膺走節之召
某不勝心禱
某恭審㳙選名勝平亭祥刑德星臨翼軫之虛輝
騰南斗仙槎度雲漢之表福被西江威惠滂流動
植奮豫恭惟驩慶某屬以老杇卧痾山林自幸餘
生仰席雲天之覆燾獨嗟病骨莫瞻繡斧之光華
仰惟台慈下燭固陋
某恭以提刑判院人門俱高照映當代文行兼懿
表偉名流立朝則班行聳瞻外庸則勲績焯著會
逢初政旁招異人謂宜綴上林之鵷鸞從此為明
堂之柱石平讞江右豈無它人乃屈星軺再臨舊
治百城之民歡呼鼓舞於二天之下矣九州四海
未屬饜也含香握蘭簮筆持橐某旦旦以祝某側
聞今代人物絶俗之標如光風霽月瑞世之望如
景星慶雲不在門下而誰在也某也山林衰病之
身跅㢮自放之跡與蓬藋居與麋鹿遊安得望使
星之末光於霄漢之上哉欲通姓名竊自薄陋敢
謂收人所棄遣騎賜書清風入懷乖露在手何如
其榮光也敬九頓首以謝將命
某伏自壬子之秋以病自免歸自金陵已作終焉
之計去夏誤蒙皇上記憶下詔收召一再控免
幸免其行而恩除自天擢寘次對此盖惟善引類
分以餘光未敢抒謝先辱慶語愧感之極言之不
足仰惟訾省
荅湖州虞察院(夀老)
某伏以蘭禊已過春事趣裝恭惟判府直閣察院
分陜保釐天棐忠正台候動止萬福某卧病空山
庇焉知免未占參侍願言金玉厥躬判白之徵持
紫之擢不夙則暮某伏自壬子之秋謝病西歸即
反關荆扉掃軌世路遂決終焉之計姓名不出州
閭書問不至通貴有如門下同朝知己之舊詩社
論文之契亦復作疎非意也勢也敢謂高誼絶風
不遠千里特走一个天落雲錦霞發簡牘以訪問
其死生嘘呵其寒泠此事今無古或聞也新一編
披讀未了恍如墯冰井起粟竪寒毛不足以諭清
警甚快甚荷台座經濟之學麗雅之文孤介之節
曾未展姟兆之一二考功左馮抑末矣即從上雍
遂當間社俾老生擊壤於耕桑壠畮之間受賜多
矣蓋日望之
某竦息僣易再拜敬問台閎玉眷恭惟尊尊幼幼
受祉山則有委不外頒賜髹器書籍攝衣一一降
拜感謝情至骨矣近詩數首呈似穎濱詩云木瓜
却用報瓊琚敬賦以聞焉
與總領郎中
某竊以首夏清和恭惟某官拜命維新三神送喜
台候動止萬福某敬修竿牘以候前茅仰惟訾省
某頃在金陵屢嘗奏記伏自壬子之秋謝病自免
自此姓名不出里閭書問不至通貴有如名德之
崇高知遇之篤厚亦復作疎其勢則然至於寸心
慕用每望南雲則與北鴈俱往朔風並馳也某廬
陵村居去城六七十里賸欲駿奔遮見山立玉色
之光去冬一病垂死至今&KR1170;然神往形留獨切悁
跂
某竊惟貔貅萬竈之煙不可以久虚木牛流馬之
任不可以輕畀聖主南顧得人於梅花雪片之
外先之以召節申之以除書其差擇之意勤矣恭
惟驩慶然泓渟演迤之學雄深雅健之文光明俊
偉之材自應立春風玉笋之班此行入奏昇金掌
持紫荷遂留王所也必矣某將特賀屢賀不一賀
而止
某皇恐輙有迫切之懇大兒長孺頃官湖外得仰
事玉節之下蒙被國圡之知台旆之西復欲辟置
俱往是時以宿諾鄭緫酒官之檄不得承命然榮
耀至今也長孺前任四考今已得益公王樞使張
定叟劉戸部京削四章仍有職司獨少合尖之奏
兹事重大幸逢先生長者總饟下車之初敢望特
輟一京狀以成就之八月便可兩考成資此兒通
塞濟以今日否以今日望走在晉舍此何適脚色
狀一封敬以申納仰惟財幸
荅廣東唐憲
某竊以首夏清和恭惟提刑太中錫節蕃庶三神
隤祉台候動止萬福某敬修竿牘以拜重勤伏祈
委照
某月琯之問彛恭有前候伺靜作載見副墨不審
比辰台候何如伏惟名賢所居百順是叢多祉攸
介更冀劼毖茵馮之宜羹調鼎飪之奉某不勝善
頌
某遠跡山林卧痾田野姓名不出里閭書問不至
通貴影響昧昧與當世不相聞至於門下尺素之
問亦復作疎然高山仰止之詩實勞厥心何時晤
對釋此欎陶臨風依歸之極
恭審聖主有詔使星移躔方典領鍛圭稚璧之
司存復平反圜扉茂草之審克三易蕩節曾不崇
朝恭惟驩慶某敬哦短啟以為執事賀具陳别牋
仰惟省覧
某恭以某官負蜚騰英茂之望藴光明俊偉之材
掉鞅華塗跬步雲漢遹觀聖主屢遷之意可卜
鋒車促召之期含香握蘭昇金度玉不夙則莫某
自此當不一賀而足
與余丞相
某林下槁人自放於荒山野水之外靜與猿鶴同
夢動與雲月同意人間萬事九廢其十暄凉何如
之問不至廟堂而非簡山立玉色之標長在目中
而非疎身輕恩重此心烱烱即辰六月維夏南風
之薰恭惟觀使大觀文左丞相脱屣鴻鈞畫繡綠
野辭帥藩之重寄首書殿之隆名御風珍問尚友
造化三神隤祉襄我大忠鈞候動止萬福相門玉
眷釐成山則某初聞除書私竊自意拂天之旆萬
有一不鄙夷翼軫之虛而降上台之末光以照臨
之則落霞秋水之勝雨簾雲棟之華門下下客尚
得拏舴艋𣢾齋閣參杖屨上下岩岳追逐雲月為
公賦之竟墮在日暮碧雲句中抱此悁悁何時心
寫短啟申賀布之别紙敢祈鈞覽
荅吉水李簿(名恕已)
其咫尺劍池之涯惟是清文風飛廣譽川流若日
接滕曾未得一聽登峰造極之談是之為恨拜辱
墨妙有不待傾蓋而相與獨至者摧謝不恪惟洞
視焉
恭審載巾乃車來贊巖邑仁聲義實先甲已孚伏
惟驩慶某老病林棲不得與凍黎侲子一觀惠化
泚筆怏然
荅黃幾先
某一昨治報爾後罕便坐疎問訊寸心弘往碧崖
道人來䄂出手筆欣然多多即辰秋高霜寒伏惟
侍側怡愉神介尊候萬福母夫人夀寕無艾頃蒙
約下訪極知一來未易辦已而果然知欲再宛轉
小出以踐此盟至感而當塗之士未逢所厚不敢
輕也人事好乖古婁歎之碧崖詩句古雅信矣佳
士書詞筆力師競已甚用枝葉占根柢定不凢耳
安得一晤釃九河以洗渴心落筆獨增耿耿願言
進學進德即看己未冠淡墨之題
荅周監丞
某老眼眵昏久無警世之新文以一洗之忽拜萬
象之記清新雅奥兼麗班左自韓柳而下無譏焉
大手所臨小巫屏息當抒數語挂名經端涸思軋
軋願小紓其期至幸
賀新趙守冬
某伏以開府云初時臨小至恭惟某官茂對令節
丕輯純嘏恭惟驩慶某僵卧空山不獲躬綴衆賓
之未行面致千歲之善頌敬哦短啟塵賀見之别
牋仰惟台察
荅贑州黃侍郎(伯耆)
某伏以小至即序化日初長恭惟某官作鎮帥藩
惠化滂被三神錫羡台候動止萬福某卧痾山墅
蒙被餘映未期侍見願言盡珍重理即膺鬷嘏之
拜扶樹斯道
某幽屏山間殆與世絶千騎東來初不聞知不得
遮見一吐耿耿兹蒙遣騎墜以翰墨訪聞生死風
誼崇崛古之所罕不論斯今也感慰何數惟立朝
大節霜嚴日烈危言鯁論家傳人誦進退徇道出
處中清於吾道有光至於作藩未幾仁聲義實與
贑江俱東甚賀某自壬子之秋謝病而歸已作終
焉之計近於六月之吉上章引年乞挂甚冠而諸
公持之久不下此正如垂死之人親戚環而守之
不放其瞑愛之祗以苦之耳台座知我者必憐我
輙因摧謝併及其私云
某悚息進越再拜敬問台閎玉眷恭惟尊尊幼幼
受祉山則頒餉官壺半百既旨且多凍壁冷牎坐
變春温降拜珍感山村不敢請委仰乞台察
荅王信臣
某老病日侵臂痛比劇親舊書問十不通一不然
如吾信臣豈不懷者即辰臘盡春生恭惟里居綽
裕台候動止萬福某自六月之吉上章告老而諸
公持之不下此政如將死之人骨肉扶掖不聽其
絶愛之乃苦之爾何恙末减否然不勇決一拔疽
根所謂得臣猶在憂未歇也某平生狂直
太上聖語云楊万里直不中律豈於故人而獨謟
亘温語孫盛之子云此史遂行自是關君門戶事
一笑而恕之幸甚
荅胡聖聞
某日蒙過我而東知行不間不敢苛留堇堇得一
夕把燭縱談吾猶以為加少也奉教欣慰即辰臘
盡春回恭惟循陔聞禮神勞尊候動止萬福某老
病日侵犬馬之齒今歲平頭七十矣復駕言其焉
求自六月之吉上章告老而天意未俞諸公遂未
與將上寢而不報既未奉詔又難再剡所謂有似
魚中鈎也正學懿文小緩蜚鳴豈久無逢者席文
行之珍以虞其親亦未為無以報也願言保重
與提舉王郎中(南強)
某伏以即日寒盡春生恭惟提舉郎中契大澄清
一路天棐忠勞台候動止萬福某敬㫦辞以問焉
於將命仰惟財幸
某泠槳死灰過者掉臂聞者掩耳天上故人高誼
邁倫孤風絶世王節行部眷焉顧之不以犖确而
廢久要無論今人求之古人亦恐如麟角也繼睹
郵音竊知祇召歸補春風玉笋之班然猶小遟及
瓜王覲尚詘於新制某今年犬馬之齒已平頭七
十矣復駕言兮焉求六月之吉上章告老而諸公
持之不下亦不以不俞報盖以隂塞其再瀆也士
生為名累有似魚中鈎今方悟退之此詩耳
某竦息再拜敬問庭閎致政中大國夫人夀康無
央其進越有懇妻姪孫分寕簿羅迪功瀛少有俊
聲早而擢第廉勤厥職好脩未巳某已嘗面納爵
里欲于新歲上半年職狀破白之舉已蒙矜允今
專人拜賜敢望不侵為然諾不勝寒士如天之福
送鹿與周丞相
某皇恐小稟偶長孺送至雙麛顧山園偪仄僮青
生疎不足以畜之平園幽茂而寬通給使武徤而
精熟且聞舊有四鹿今增其二可以群矣敬以献
諸原圃惟鈞慈不賜揮斥榮甚幸甚
荅朱侍講(元晦)
某再拜伏以春事欲半暖氣尚遲恭惟宫使侍講
殿撰契丈高蹈事外天廸忠賢台候動止萬福某
自去歲六月上乞骸之章七閱月而不報偶大兒
謁吏部因令面控誠懇於廟堂諸公間方與將上
而天意殊未可遂降不允之詔仍諸公荅書云未
要勞攘出籠之鶴尚絆一足又湏小待也令東床
過城中留台翰於劉丞許披讀大尉尊仰之懷乃
知目疾尚未十全大抵書生繙故紙則其眚在目
弄柔翰則其眚在手某老來得臂痛之疾每一發
則視管城公為讎遂與契文分此二眚可病亦可
笑也近見邸報果若所慮此醖釀久矣隄久必決
其勢然也道眼學力豈待外人開釋者然景純葬
書東漢以前無有也老先生豈亦微信其竒怪乎
景純忠義以死大節固卓然也然豈不前知其故
而逆善其先人之窀穸乎已既無験於人何有某
平生最不信此困閑及之一笑王深父貽書於歐
公畢仲游&KR1081;記於坡老可試取而一閱否未見君
子願言珍重
荅嚴州知府曾郎中(致虚)
某屬者小兒幼輿試吏部塗出左馮因之&KR1081;記蒙
篤密久要視之甚偉且勤專走一个行李移書累
繭作山谷之字畫追端叔之發遣逃虛之人得此
跫然二字不足名狀其喜也即辰傳燭散煙春入
侯家恭惟民詠豈弟天相循良台候動止萬福某
老日益加病日益侵去歲犬馬之齒平頭七十幸
得託禮法以乞骸骨而廟堂寢不以聞者八閱月
不免令大兒長孺面控諸公乃得將上誤蒙
聖恩降詔不允而諸公答書告以不要勞攘又未
敢趣迫恐或以為激或以為要也出籠之鶴尚絆
一足私訴之鄉里故人當蒙見憐也嚴陵頃於淳
熙甲午寓居兩月以幼女寄産截齊故也是時曹
仲本為將諗某以州無寓公可耻留某充員而先
妣及家人子懷土思歸不能從其請曹丈至今悵然
也是時州計其裕今得来教屢空乃爾何歟幼與
過逄乃拜方兄歡伯之餽所謂割白鷺股食鸕鳥
肉矣摧謝併供一哂來教五幅非所以用之鄉人
焉某若視此為報所謂五尤子期而又為之荷會
弁渺無前期願言珍重即膺郎從之拜南史見寄
字大紙佳甚便老眼至感至感台眷恭惟尊幼受
祉山則
與新隆興府張尚書(定叟)
某伏以即辰脩禊已過禁煙鼎來恭惟某官帥閫
建牙川后靜波天相台候動止萬福恩閎台眷均
慶令似機宜今何曹在侍旁否某老日益加病日
益侵去歲犬馬之齒平頭七十上章乞骸諸公持
之寢而不報者凢八閱月因大兒入京令面控廟
堂方與將上誤蒙聖恩降詔不允出籠之鶴尚
絆一足契丈知我當憐我也契丈卧護北門身當
十萬外庸既訖便應入秉鈞樞顧斜飛取勢復照
臨秋水落霞之虚何也十州之幸則大矣天下之
福則未也然老病野人遂得故人以為獨有之天
此又幸之大者不敢以為門下賀私為病身賀也
大兒長孺首蒙論薦推轂於耿漕遂獲改秩此恩
已不貲矣臨行窮空又拜厚贐度越屬吏之常誠
為創見不爾幾不能歸真東坡所謂我兒即公兒
也感服恩紀言之萬此寕有足耶某皇恐復有誠
懇妻姪廸功郎分寕縣主簿羅瀛三世登科者七
人此郎其一也能文曉事廉勤自將到官一考民
譽甚休頃者契丈帥臨安之日羅簿嘗得拜見仰
蒙與進今幸得趨事茸纛之下敢望台慈特輟今
年上半年職狀一章以收錄之過於某身受此恩
也亦已懇南強提舉亦見與論薦矣僣易皇恐未
占參侍願言珍重即間兩社以復其始
荅普州李大著(君亮)
某伏以禊事已過禁煙鼎來恭惟某官价藩承流
朞年報政民詠天廸台候動止萬福某卧痾荒山
乘化歸盡西望故人渺無再會之期願言珍重即
膺賜環遂正持槖以昌斯文
某伏自錦纜西泝小泊龍蟠虎踞之邦肯為老夫
小留遂得秉燭把酒握手縱談追還道山之昨夢
一别七年蜀月楚星各天一方每一矯首遐想故
人此心翩然與大江長逆流而上忽焉歴瞿唐過
灧澦也今者欻有二騎剥啄柴扉手把一封書如
天落雲錦謫仙此句端為我發再拜三讀豈但愈
頭風刮眼膜而已泚筆摧謝未究姟兆之一二云
某把翫書辞驚喜未既忽見赴告先文朝議尊伯
奄棄榮養既久外除欲弔則已緩不弔則已䟽二
罪當併按也若以地迥人遐為解則後之一罪又
浮於前之二罪矣朋友道絶之誅不敢逃遁敬自
歸於大府之司敗伏紙惕若恭審洊膺茅士榮
建牙纛以便鄉就國之寵有過家上冡之榮恭惟
驩慶然有如契丈挾經世之具發掞庭之文政使
小却猶應對紫薇秉金蓮也朝賜環夕引道某也
尚竊遲之
某一昨壬子之秋移病自免雖得章貢以沉綿竟
不能之官自此柴門反關僵卧環堵四年矣乙夘五
月誤蒙上恩收召亦以疾免而除命自天誕寘
次對野人僥冒微故人齒牙之餘何以拜此未能
摧謝先辱慶問九頓首以復將命今已後矣
某僣易再拜敬問契家玉眷惟受祉山則諸郎進
學日新恭承遠寄文繡四種便面十本降拜珍投
有萬其感私居無以為報建本誠齋詩八集凢三
千五百餘首聊供擊轅柎缶之一莞需堂記某豈
其人初不敢承又不敢辞牽課數語以塞喜命悚
仄悚仄
荅周監丞
某卧痾空山内黃皮皺右臂痛楚怨於操觚左目
眊昏難於細字親明書問幾於絶矣無似之名小
疎於凢閣此故之以恭承誨帖墮自天半盥手而
披玩九頓首而朗詠不覺蹶然而起負牆而立凜
然始有生氣濯龍二大字洞心駭目得未曾有仲
將陵霄逸少瘞鶴何必减焉阿戎英妙肯顧兒曹
蒙博約之誨厚矣南北二臺天香國色吞雲夢者
八九顧老圃山蘤何足進焉抒謝不莊惶恐惶恐
荅錢判官(文季)
某屬者桑梓之邦幸甚得一世名勝以冠賓贊山
林野人庇焉以免庸非盛福上印王覲小泊錦帆
不嫌山石之犖确野徑之詰屈肯臨環堵左顧病
夫剪春韭炊黃粱以留上客不蒙推去而不嗅何
榮如焉何感如焉倥偬别去莫審旆旌之所指恭
承誨帖下逮乃知依劉表嚴武於西山南浦間落
霞孤鶩寂寞久矣今逢耿介絶俗之標豈無半語
以寵光之獨不我寄何也顯晦殊塗自此遠矣握
手論文豈再作夢願言珍重即看館學之除以重
我國家
荅虞軍使直閣(知能)
某兹蒙遣騎狎至詒書繽其七字之律四言之贊
&KR1493;斝玉瓚昭兆舒鼎衆多如雨應接不暇二篇酬
謝不能佳也不敢虛耳
嘉定元年春三月男長孺編定
端平元年夏五月門人羅茂良校正
誠齋集卷第一百四終
