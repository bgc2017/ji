誠齋集卷第一百三十三
廬陵楊万里廷秀
歴官告詞
國子博士告詞(十月六日乾道六年)
中書舍人范成大行
勑左宣義郎國子博士丘崈等奉常禮樂之司成
均教養之地號為博士非若他官正繄名儒始稱
清選爾崈行藝傑出氣養以剛爾万里詞華蔚然
思覃於古俱以可大之業際夫有為之時歲當郊
禋方欲刺六經而作王制士樂絃誦要能本三代
以明人倫各勉厥修毋負所學可依前件
太常博士告詞(月二十八日乾道七年七)
中書舍人范成大行
勑左奉議郎國子博士楊万里六經之道同歸禮
樂之用為急故學官有博士員而奉常亦設焉皆
所以訪論稽古而佐興人文也爾湛思典籍風操
甚厲繇儒林徙禮寺職名不殊柬擢之意則厚高
議顯相以大厥官可依前件
太常丞告詞(九月七日乾道八年)
中書舍人林機行
勑左奉議郎太常博士楊万里等史而求野以言
其文勝名為娶訟以言其說繁此禮家所以為難
也曲臺列屬非博雅之士無取焉爾等克應兹選
同升厥官究爾所學助吾著誠去偽之化顧不美
歟可依前件
將作少監告詞(月二十八日乾道九年四)
中書舍人王淮行
勑左奉議郎守太常丞楊万里等昔漢宣帝練群
臣核名實于時技巧器械自元成間鮮及其精於
中興有助焉朕以敦朴先天下設監置貳奉郊廟
嚴武備外固無所事必擇人而授者蓋養資望以
待用耳惟爾万里古學精深嶷然多士之秀爾元
鼎文才超邁出於衆俊之表肆膺並命往司少事
辨其物之艮窳稽其工之衆寡務為稱職朕將汝
觀可依前件
廣東提刑告詞(月二十一日淳熙六年正)
中書舍人陳騤行
勑奉議郎直徽猷閣江東提刑丁時發等昔大禹
之叙九功曰利用以阜財厚生以養民以是播之
於歌朕每惜其無傳也後世歛取之無藝適足以
虧用刑獄之不清適足以傷生頌聲奚由而作乎
今使者按臨諸道慮或有此爾時發剛執而不回
宣將漕事於湖疆爾憲通決而不惑宣將獄事於
益道爾佃謀慮而必審宜將漕事於益道爾万里
端實而無欺宣將庾事於廣部夫蹈容容之習固
不能以奮事作赫赫之聲亦不能以濟功各適厥
中斯恊于選可依前件
廣東提刑告詞(二月五日淳熙八年)
中書舍人施師點行
勑朝請郎廣東提刑王晐等國家分道以置使分
使以建臺鼎峙厥司各領厥職而通察列城官吏
之臧否廣之東為州十數朕常患其土地險遠而
漕運難民夷雜處而訟獄繁常平或虧而茶塩之
利不登也思欲選擇詳練政經之士為朕分理而
振舉之以爾晐質行廉肅爾万里志識通敏爾枅
操尚清簡皆以儒學之彦持節剖符有聲于時兹
予同畀以三者之命其往敬哉使人咸謂朕不忘
遠而部刺史能得人如此則予汝嘉可依前件
直秘閣告詞(八月五日淳熙九年)
中書舍人宇文价行
勑朝請郎直秘閣新福建路運副陳孺等朕以閩
廣之間盗賊相翔肆命執枸以肅姦慝爾等備禦
惟謹節制有方坐令徒黨之禽夷旋致民萠之安
集式推殊渥以懋厥功或陞寓直之華或畀增秩
之寵往祇休命益既乃心可依前件
吏部員外郎告詞
中書舍人王信行
勑朝奉郎直秘閣賜緋魚袋楊万里朕虛郎選以
待監司郡守之高第者又擇儒學之士為之望爾
刻意耆古外和内剛發為慈祥動見稱述三易麾
節民甚安之擢冠星曹以贊而長往其謹法守肅
吏姦用無愧清通之譽可特授尚書吏部員外郎
吏部郎中告詞(月二十三日淳熙十二年五)
中書舍人王信行
勑朝奉郎尚書吏部員外郎賜緋魚袋楊万里選
部郎自魏晉妙於時選以諸曹功高者為之歴代
因革不同班品皆崇於他部本朝之制正郎之序
益高爾明經逹學論議持正踐楊滋久譽日轉聞
擢冠星曹精力於職功論稽狀積閱當遷爰率彝
章用晉厥次往祗茂渥益勉爾庸可特授尚書吏
部郎中
検詳告詞(正月十八日淳熙十三年)
中書舍人吳燠行
勑朝奉大夫樞密院検詳諸房文字陳仲諤等中
臺紀綱之所綜宥廷密命之所基彌綸禆贊實資
司屬汝仲諤粹而審爾万里鯁而亮楊彯周行譽
處俱茂簡知既久宜有遞升或自樞掾而為都公
或自省郎而為樞掾其察朝綱之得失稽兵政之
治否以告而長使廟堂無過舉則為稱職可依前
件
朝請郎告詞(月二十六日淳熙十三年五)
中書舍人陳居仁行
勑朝散郎樞密院検詳諸房文字兼太子侍讀賜
緋魚袋楊万里朕妙柬耆儒列之儲禁若經若史
敷繹發揮必期有𥙷於聞見固不徒倣古具文而
已唐臣諫篇兹焉徹卷疇庸顧可後諸爾以淵源
正大之學再召為郎兹列屬於樞廷仍參華於宫
寀凢誦說講劘之次皆箴規篤實之言直諒不阿
忠嘉可尚一官之賞未足以酬卿也惟贄忱誠勁
節論功事情道本仁義數十百篇之旨爾固知之
熟矣兹欲見於舉行尚毋嫌於條奏可特授朝請
郎
右司郎中告詞
中書舍人王信行
勑中奉大夫尚書右司郎中尤袤等中臺之屬隋
唐有左右司郎官後因之右府置検詳自
本朝熙寕始彌綸省省闥舉正稽違蓋其職也事
劇地要選用不輕爾袤問學該洽輔之以敏爾万
里操履純茂濟之以和爾崈一才術通練持之以
静兹予分命汝等往贊吾二三大臣之政天下之
事得習熟於聞見議論其可否推而行之何有不
可哉往懋遠業以俟超擢可依前件
左司郎中告詞(一月二十五日淳熙十三年十)
中書舍人陳居仁行
勑朝請郎守尚書右司郎中兼太子侍讀兼提領
措置拘催錢物所賜緋魚袋楊万里等東西府掾
得日造政事堂與大臣商略可否屬任顧不重哉
爾万里問學醇深優為時用爾大麟見聞禪洽不
求人知爾仲藝論議闓通可濟世美或晉厥序或
需其才並命同升師言惟允往其彌綸検用叶贊
而長母負有懷不盡之愧則官無曠事而朕為得
人欽哉可依前件
秘書少監告詞(十月十一日淳熙十四年)
中書舍人陳居仁行
勑朝請郎守尚書左司郎中兼太子侍讀賜緋魚
袋楊万里圖書所華英俊所躔號群玉府為之領
袖必以英儒爾博古通經士林翹楚外官朝蹟具
著勞能公府樞庭藹有問譽貳于芸省亶謂殊遷
班峻地嚴職間心佚對兹新渥懋爾遠圖可特授
秘書少監
再復直秘閣告詞(五月四日淳熙十六年)
中書舍人葉翥行
勑朝奉大夫知筠州軍州事楊万里朕登践寶位
緬懷儒英因其寄職之未還遂閱有司之列上復
其舊物以示慶恩爾學造淵源文工雅健獨信道
而甚篤每見義而必為自召寘於星郎即彌綸於
省闥㑭領群彦擢冠道山顯用有期遽從治郡矧
寓直之延閣乃固有之青氊復以美名為爾之寵
佇聞報最嗣有褒陞可特授直秘閣
朝散大夫告詞(四月二日淳熙十六年)
中書舍人葉翥行
勑朝奉大夫陳秀實等朕承
夀皇之休嗣大歴服無疆惟慶海寓同之肆霈至
恩周徧祉福京秩而上序進一列其楙職業以熙
庶務可依前件
朝議大夫告詞(六月五日淳熙十六年)
中書舍人葉翥行
勑朝散大夫直秘閣知筠州軍州事楊万里朕初
踐寳位省錄舊僚眷言宏逹之儒嘗資論說之益
用稽彝典亟䟽異恩爾學逢其原文貫平道自登
郎省升都司雖有銓叙彌綸之勞而能從容於園
綺之列勸讀古訓開道朕心逮夫進貳蓬山職清
無事方日陳道術智誼之指乃遽引去遂分高安
之符朕惟不忘故蓋所以示情將褒賢則莫先渙
寵爰躋榮於兩秩斯慶會於于齡祗服殊私勉圖
共理可特授朝議大夫
秘書監告詞(月二十九日淳熙十六年十)
中書舍人羅點行
勑朝議大夫直秘閣知筠州軍州事楊万里士惟
精於學識然後其是非公充於道義然後其去就
果斯人之進將不為本朝之光乎以爾學有本原
行無瑕玷為仁必勇平生自信而前議論不阿諸
儒益高其退素履方安於外𥙷裏言或願其來歸
是用予之賜環咨之前席惟資秩之美嘗貳夫蓬
山矣名德既升兹晉為之長焉夫牧直節以厲風
俗開公道以廣論議朕之意不苟然也可特授秘
書監
中奉大夫告詞(月二十六日紹熙元年十)
中書舍人莫叔先行
勑朝議大夫試秘書監兼實錄院検討官楊万里
朕承付託之重欲奉謨訓以熙治功惟吾東觀萃
名世之英職繫日之史乃詔纂修以時來上迨此
旬歲粲然成書爾奥學探源懿文掞藻踐歴中外
風節罙昭鴻碩之倫實再為其領袖屬當懋賞宜
首進階夫儒者博通古今故眷寵特異况一朝大
典成於其手推此以為禆益朕豈無望於爾哉可
特授中奉大夫
江東運副告詞(一月十三日紹熙元年十)
中書舍人倪思行
勑中奉太夫守秘書監兼實錄院検討官楊万里
直諒多聞之士留諸班著以重本朝固善矣然便
賢者皆處乎内越在外服誰與任之故其人可以
付一道寄者雖在清近朕不惜輟之以往眷倚惟
均非有輕重爾學問詞采固已絶人至於挺特之
操白首不渝士論尤嘉焉領袖蓬山急流勇退兹
庸命爾寓直羲圖將漕江介既可遂爾之志又克
分予之憂奏計有聞朕終不汝忘也可特授直龍
圖閣江東轉運副使
知贛州告詞(月十一日紹熙三年八)
中書舍人黃裳行
勑中奉大夫直龍圖閣江東運副楊万里朕所以
待士大夫之心一也而於儲僚之舊尤加厚焉伐
木之情誰能忘之况爾万里久從吾游竒文高標
朕所加禮召還自外固將用之至而不留豈朕素
望江東近地宜可少安何嫌何疑復有去志得無
使人謂朕疎賢而忘故歟君臣之好朕忍忘之為
爾相攸贑土足樂往其小憩毋有還心可特授知
贑州軍州事
秘閣修撰宫觀告詞(月二十三日紹熙四年三)
中書舍人樓鑰行
勑中奉大夫直龍圖閣知贑州軍州事楊万里朝
廷之於賢者用而盡其才上也用不盡而勇退寵
其歸而盡其高次也上焉者朕之本心次焉者非
得已也爾以清節雅道冠冕一時高文大篇追配
古作出入中外聞望日休計臺丐歸㑭守章貢古
郡卧治庶以優賢抗章自列欲留不可畀真祠之
佚升論譔之華詩不云乎雖無老成人尚有典刑
朕不汝忘也可特授秘閣修撰提舉隆興府玉隆
萬夀宫
中大夫告詞(十月八日紹熙五年)
中書舍人陳傳良行
勑奉直大夫主管建寕府武夷山中佑觀葉大廉
等朕奉
太上之慈訓嗣守丕圖踐祚之初大敷霈澤京秩
而上咸進厥官蓋將樂與士夫共起治功也各揚
乃職以稱異恩可依前件
燠章閣待制告詞(月十七日慶元元年九)
中書舍人黃艾行
勑朕權輿治道夢想老成出召節以趣還莫回雅
尚畀祠官而均佚式遂忱辭爰視從班以敷命綍
中大夫充秘閣修撰吉水縣開國男食邑三百戶
楊万里氣全剛大學造精微入冠群玉之山望禁
塗而垂上出馳六牡之轡守儒道以獨高比分章
貢之符已動江湖之志顧仰止以雖切乃招之而
不來重惟當世偉人務全素節
太上舊學猶在庶僚廼陞次對之華姑從間館之
適尊德樂道朕方懷擢用之遲憂國愛君爾猶有
論思之責亟其祗命無替告猷可特授煥章閣待
制提舉江州太平興國宫
進封吉水縣開國子食邑五百戸告詞(四年慶元)
(六日正月)
中書舍人高文虎行
勑甘泉之祠泰一聿新建祠之詩宣室之思賈生
孰奉受釐之問有嘉瓌望共茂綸褒中大夫煥章
閣待制提舉江州太平興國宫吉水縣開國男食
邑三百戶賜紫金魚袋楊万里學擅名儒辞高哲
匠早著斯文之望晚分次對之榮豹尾屬車念未
親於篤誨珍臺間館乃自樂於冲懷緬想風流可
志眷迪兹承休而均澤爰啓爵以賜畬尚欽体於
恩徽用益綏於福履可進封吉水縣開國子加食
邑二百戶
太中大夫告詞(月十七日慶元四年正)
中書舍人高文虎行
勑八柄詔王道莫先於馭幸三載攷績命尤謹於
陟明有嘉儒宗叙進恩秩中大夫煥章閣待制吉
水縣開國子食邑五百戶賜紫金魚袋楊万里風
猷峻邁德履端方籠絡百家早共推於學術度越
諸子晚特擅於詩名盍議論献之班莫奪燕間之
志朝夕納誨念莫罄於遠圖日月為功姑共循於
公典欽承徽渥毋有遐心可特授太中大夫依前
煥章閣待制
通議大夫寳文閣待制致仕告詞
中書舍人高文虎行(月十七日慶元五年三)
勑爵禄厲世化莫大於表廉明哲保身道尤嚴於
植節眷言夀俊祈謝官榮爰頒出綍之恩式楙垂
車之寵太中大夫煥章閣待制吉水縣開國子食
邑五百戶賜紫金魚袋楊万里中和簡亮方厚端
嚴維一代之典刑亶三朝之儒學不有君子孰彰
立國之規豈無老成尚繄乞言之表思香山之自
適望神武以丐歸爰進列於華階仍躋榮於奎職
俾爾耆艾雖有羡於冲規告后謀猷尚有期於名
誨祗承渙渥益衍脩齡可特通議大夫寳文閣待
制致仕
吉水縣伯告詞(月二十五日慶元六年十二)
中書舍人張濤行
勑朕嚴恭吉報㳙選休成乃秋行當萬寳之成而
陽館奉一純之薦粢牲㓗備奉璋咸頼於群工風
馬顧歆委監並蒙於多祉眷予侍從之列已遂歸
休之榮爰舉徽章共承嘉貦通議大夫寳文閣待
制致仕吉水縣開國子食邑五百戶楊万里道隆
而德備識遠而才周應變不窮翼然蓍蔡之決持
謙有度粹若圭璋之和夙班持橐之聯久適掛冠
之願夀祺斯永祭澤惟均爰申衍於圭畬庸載新
於命爵㑭緝熙而受純嘏敢忘恤祀之恭惟良顯
而告嘉猷勿替復君之益可進封吉水縣開國伯
食邑二百戶
寳謨閣直學士告詞(月十六日嘉泰三年八)
中書舍人王容行
勑直諒之臣國家所頼進陪論議其言常有益於
朝廷歸老江湖當代亦想聞其風采宜加異數以
聳群工通議大夫充寳文閣待制致仕吉水縣開
國伯食邑七百戶楊万里學欲濟時心常憂國封
章剴切有賈誼陸贄之風篇什流傳得白傳杜甫
之意凛乎難進而易退浩然獨樂而無求身歴四
朝年將八袠有名一世如爾幾人束帛蒲輪未講
優賢之禮幅巾藜杖有嘉知止之高爰陞學士之
華以示老臣之貴雖已掛冠於神武此固儻來然
而列閣於西清所期增重往祗成命益介夀祺可
特授寳謨閣直學士致仕
廬陵郡侯告詞(月二十六日嘉泰四年正)
中書舍人李大異行
勑朕薦鬯太室奉瑄崇丘懷翼翼之心克備靈承
之典降穰穰之福靡聞專鄉之私肆疇紫橐之臣
均畀蓼蕭之澤寳謨閣直學士通議大夫致仕吉
水縣開國伯食邑七百戶楊万里地負海&KR0636;之學
日光王㓗之文臯陶陳謨底三朝之偉績祁奚告
老垂百世之清規墜䆳宇之穹班遂平泉之雅志
屬我禋祠之舉迄兹熙事之成爾惟既膺觧組之
榮是以莫陪奉璋之列緬懷舊德用渙新恩進列
爵之崇錫以爰田之入既明且哲已追山甫之風
㑭夀而臧更享魯侯之祉可進封廬陵郡開國侯
加食邑三百戶
寳謨閣學士告詞(月二十二日開禧二年二)
中書舍人宇文紹節行
勑賢者之於國家猶拱璧大圭之重公器之在天
下亦厲世磨鈍之資若予之非以假人則賞也足
以示勸寳謨閣直學士通奉大夫致仕廬陵郡開
國侯食邑一千戶楊万里沉潜而有守勁直而不
回竒偉之文若日星之麗萬物傑特之操殆松栢
之貫四時蚤袖手於林泉幾忘情於軒冕每眷三
朝之望頗遲一老之歸温詔婁頒雅志莫奪少愧
貪榮之俗姑全知止之風其㑭通真學士之班使
皆有賢大夫之歎三公不以易介豈寵利之足云
一飯未嘗忘君尚遠猷之入告可特授寳謨閣學
士
贈光禄大夫告詞(月二十八日開禧三年正)
中書舍人毛憲行
勑三徑清游安享垂車之樂一封遺奏駭聞易簣
之言有愴予懷肆朌愍冊故寳謨閣學士通奉大
夫致仕廬陵郡侯食邑一千戶楊万里巋然天下
之老淵乎學者之師外而民庸則迭更麾節之繁
内而朝望則典領圖書之秘仁者有勇至形
烈祖之玉音誠以名齋嘗侈先皇之奎畫睠方
隆而身勇退詔屢下而辭益堅早桂神武之冠自
裁彭澤之柳家雖若寠道則甚豊燕頤直學士之
班踐履古君子之事文規姚姒蓋一百三十卷之
多詩到隂何積四千二百首之冨禄萬鍾而弗睨
年九秩之方開所期黃髮之必詢豈料白駒之易
過耆英已矣大息久之追崇四等之階增賁重泉
之禭進以禮退以義爾其無愧於前聞生也榮死
也哀朕以有加於恤典營囗如在渥命其歆可特
贈光禄大夫
詔書
辭免除寳謨閣直學士不允
詔書(九月三十日)
勑万里省所奏辭免除寳謨閣直學士恩命事具
悉賢者為名節地則辭受寕嚴人主為風俗計則
褒勸宣厚卿文鳴一世忠事累朝雅操孤鶱蔚為
天下之老雄詞逸韻籍甚大江之西方四馳作者
之聲迺蚤賦歸歟之興比閱正元之朝士獨餘魯
殿之靈光可無微恩以華晩節爰峻禹謨之邃直
用旌光廟之儲寮胡獨徇於謙撝祈力回於渙汁
念政諮耋老尚思議論之嶤然使人識典刑是乃
勸懲之大者所辞宜不允故兹詔示想宜知悉秋
冷卿比平安好遣書指不多及
辭免召命不允詔書(十一日十月二)
勑万里省所奏辭免召赴行在恩命事具悉朕謂
老成之益過於典刑王公之尊屈於道義矧朝廷
半老儒之日可無天下三逹尊之人以卿巋然獨
存如魯靈光盍歸乎來如周大老曾無為王留者
㑭致為臣而歸至今渴見其儀形有來必問其安
否數朝士於正元之後今已無多招先生於齊國
之間理須可致其知此意毋以疾辭所辞宜不允
故兹詔示想宜知悉冬寒卿此平安好遣書指不
多及
辭免除寳謨閣學士不允
詔書(三月十四日)
勑万里省所奏辭免除寳謨閣學士恩命事具悉
緇衣之好未嘗忘求舊之心赤松之游自難回知
足之志因進爾職庸昭至懷彼休休焉方自樂於
閑暇是區區者要不繫其重輕當付無心何事多
遜况海濱之大老惟二今幸獨存而天下之逹尊
有三誰能兼備亟其祗服不必重陳所辭宜不允
故兹詔示想宜知悉春暖卿比平安好遣書指不
多及
謚告
謚文節公告議
太常博士陳貴誼
考功郎官李道傳
勑中書門下省尚書省送到吏部狀準禮部關準
都省付下楊長孺楊次公楊幼輿狀奏乞故父楊
万里賜謚事今具下項一準嘉定陸年貮月拾珍
日禮部關據太常寺申準嘉定元年肆月拾珍日
勑尚書省送到故寳謨閣學士賜光禄大夫楊万
里男草土臣楊長孺楊次公楊幼輿狀奏伏念臣
先父故寳謨閣學士通奉大夫致仕廬陵郡開國
侯食邑一千戶贈光禄大夫臣万里寒遠書生蒙
高宗皇帝賜進士及第以忠義剛正直言敢諫受
知
孝宗皇帝淳熙間妙簡
東宫官僚
御筆親擢先臣万里為
太子侍讀凢先臣万里有所奏陳
孝宗皇帝嘉納如流先臣万里感激
主知未嘗不喜極而継之以泣也又以忠義剛正
直言敢諫受知
光宗皇帝初登寳位首召先臣万里為秘書監屢
欲擢侍從官大臣有不樂者先臣万里不肯少屈
出為江東轉運副使因抗章論事忤宰相從臣改
知贛州不赴力請祠禄尋乞致仕恭遇
皇帝陛下飛龍御天以先臣万里為
光宗皇帝潜邸舊人念其閑退一再收召先臣万
里多病不能造朝疊蒙
聖恩即家除授為直學士先臣万里歴事四朝遭
逢若此每思報
國念念不忘自姦臣韓侂胄竊弄
陛下威福之柄專恣狂悖有無
君之心先臣万里常憤怒不平既而侂胄平章軍
國事先臣万里驚歎憂懼以至得疾開禧元年歲
在乙丑孟秋之月嘗慨然上
奏極陳侂胄之姦竟以壅閼不得自逹而止開禧
二年歲在丙寅侂胄矯
詔生事開邊釁啓兵端臣等家人知先臣万里憂
國愛君忠誠深切而又老病恐傷其心凢聞時事
皆不敢告忽有族姪楊士元者端午節自吉州郡
城書會所歸省其親伍月㭍日來訪先臣万里方
坐未定遽言及邸報中所報侂胄用兵事先臣万
里失聲慟哭謂姦臣妄作一至於此流涕長太息
者久之是夕不寐次朝不食兀坐齋房取春膏紙
一幅手書八十有四言其辞曰吾年八秩吾官品
吾爵通侯子孫滿前吾復何憾老而不死悪况難
堪韓侂胄姦臣專權無上動兵殘民狼子野心謀
危社稷吾頭顱如許報
國無路惟有孤憤不免逃移今日遂行書此為别
汝等好將息萬古萬萬古其後又書十又四言其
辭曰右辤長孺母子兄弟姊妹伍月八日押又自
緘封題云遺囑付長孺母子兄弟姊妹吾押既書
題畢擲筆隱几而沒實五月八日午時也臣長孺
臣次公臣幼輿得先臣万里遺囑泣血收蔵是時
侂胄氣熖薰灼生殺自肆鉗制中外道路以目臣
長孺臣次公臣幼輿上則恐貽老母之憂下則懼
為家門之禍深思熟慮塞口吞聲抱恨茄哀不敢
赴訴自謂先臣万里齎志九泉銜冤千載忘身徇
國此意莫明不肖諸孤甘受不孝之罪已矣無可
言者矣誠不自料先臣万里亡沒之後未及兩年
天日清明姦臣竄殛
英断奮發薄海歡欣
天憫神恫賜此幸會先臣万里之志於是時而可
明先臣万里之冤於是時而可白闔門老幼哀號
躃踊遥瞻
天闕仰籲
天聦謹以先臣万里亡沒之由具狀奏
聞仍以先臣万里遺囑刻石碑本連黏在前隨狀
上
進欲乞
聖慈特賜
睿覽將上件事迹
宣付史館使先臣万里遺忠大節暴白於天下後
世臣長孺臣次公臣幼輿志願畢矣孤苦餘生死
不恨矣臣無任呌呼控告痛苦悲摧祈
天俟
命激切屏營之至所有先臣万里遺囑親筆見係
臣家收管乞賜宣取施行伏候
勑旨肆月拾玖日三省同奉
聖旨令宣付史館仍與賜謚今檢準淳熙参年肆
月拾伍日
勑三省同奉
聖旨今後王公及職事官三品以上法應得謚并
勲德節義聲實彰著不以官品特命謚者並先經
有司議定申中書門下省具奏取
旨依舊制更不命詞止備坐所議給告吏部牒本
家照會本寺今準宣教郎太常博士陳貴誼公文
擬撰到謚議壹本頭連在前伏乞省部備關吏部
照應淳熙参年已降
聖旨指揮施行申部所有謚議隨關前去今關請
照會一面施行一於當月拾玖日禮部連到太常
博士陳貴誼撰到謚文議曰昔孟子嘗稱我知言
我善養吾浩然之氣又曰其爲氣也至大至剛以
直養而無害則塞乎天地之間嗟乎人之同得于
天者始豈有不善哉所養一乖外物一汨臨利害
堇若毫髮則將東馳西騖之不足寕復知有所謂
剛直大者如寳謨閣學士楊公其能以直養者歟
故推以事君則國爾以忘家見之出處則尚義而
賤利作為文章則陋今而追古公奮由疎遠獨柬
上知外則荐膺分符乘傳之行内則長蓬山位儲
寀浸歴休顯然而宏謨劘上孤立直前即有弗合
則極人情之所難而不容挽初公嘗抗䟽留右司
張拭而請罷少監韓玉又嘗援天無二日之說請
緩開議事堂孝廟悉嘉納之逮侑食之議一與衆
異進書序文既出公手而一時他有更革則連章
决退至煩宸指諭勉而汔弗少留也將漕江左
值
詔書令部内兼用鐡錢楮劵則又上䟽力爭言不
便狀竟坐易職於是杜門高卧凢十有五年恩詔
數起之而輒辭其學
宏其詩文日益峻古洪深奥衍自成一家蓋根柢
乎六經仁義而凌踔乎百家諸子易傳貳拾卷多
先賢未發之藴真所謂有德必有言者也垂絶數
語痛憤時事遂忘其生公朝固已褒顯之矣嗚呼
賢哉夫士之所長自見者勉於暫則必變於後風
采見於立朝者其身在外則亦已矣至於臨死生
之際而忠不忘君者幾何人哉其有若公之剛大
不撓終始一節者乎雖弗至大用不得雍容献替
於内然即其言論出處而觀之與夫攬轡澄清之
時斥遠權利人不敢有私請高風義槩到于今廪
然則公之所以能全是節者豈一日之積邪按謚
法道德博聞曰文能固所守曰節公實兼有斯美
敢以為公謚公舊自號誠齋
光廟嘗大書以寵嘉之而海内人士舉稱公為誠
齋先生而無異詞惟誠與節同出而異名者也其
爲擇善而固執之義均焉公生則以誠稱沒則以
節稱君子謂尊名之典於是爲得其實謹議一本
部請官覆謚去後於當年肆月拾参日承議郎
秘書省著作郎兼魏惠憲王府小學教授兼權考
功郎官李道傳撰到謚文議曰切觀國朝文章之
士特盛於江西如歐陽文忠公王文公集賢學士
劉公兄弟中書舍人曾公兄弟李公泰伯劉公恕
黃公庭堅其大者古文經術足以名世其餘則博
學多識見於議論溢於詞章者亦皆各自名家求
之他方未有若是其衆者然嘗論之此八九公所
以光明雋偉著於時而垂於後者非以其文以其
節也蓋文不高則不傳文高矣而節不能與之俱
高則雖傳而不久是故君子惟其節之為貴也此
八九公者出處不同用舍各異而皆挺然自立不
肯少貶以求合有如王公學術政事雖負天下之
責而高風特操固有一時諸賢所不敢望以及者
以如是之節有如是之文此其所以著於時而垂
於後也南渡以來世不乏人求之近歲若寳謨閣
學士楊公者其真所謂有是文而有是節者乎公
之文辯博雄放自其少日已盛行於世晚年所著
益復洪深其為詩始而清新中而竒逸終而平澹
如長江漫流物無不載遇風觸石噴薄駭人蓋不
復可以詩人繩尺拘之者天下之士固莫不知有
楊公之文矣其平生出處則初見知於
孝宗未久即去終見知於
光宗又未久即去
今天子乙再收召竟以老不復出始終四五十年
間非特不悅於流俗而已雖一時名卿賢大夫彙
征之際苟惟論議少異則亦未嘗少屈以徇之公
之節為如何哉昔人論蘇文忠公在元豊不容於
元豊在元祐不容於元祐以為非随時上下人公
其有焉公沒後二年其子長孺自言於朝謂公雖
已老不忘天下之憂及聞韓侂胄首開兵端為之
流涕歎息夕不寐朝不食手書八十四言以示子
孫皆孤憤訣絶之詞書畢自緘題之擲筆隱几而
沒長孺乞以其事宣付史館
天子從之且
詔有司定謚太常博士謚公文節道傳曰他人之
文以詞勝公之文以氣勝惟其有是節故能有是
氣惟其有是氣故能有是文也此公所以特立於
近歲以來而無媿於江西先賢之盛也博士按道
德博文能固所守之法易公名當矣道傳尚何詞
謹議今來本官合行賜謚候
勑命指揮下日出給謚告付本家仍牒照會伏候
指揮十二月八日三省同奉
聖旨依吏部所申奏
勑如右牒到奉行嘉定六年十二月八日尚書吏
部故寳謨閣學士通奉大夫致仕廬陵郡開國侯
食邑一千戶贈光禄大夫楊万里牒奉
勑宜賜謚曰文節牒至準
勑故牒嘉定七年正月日書令史許安善給令
史金友諒主事尹良佐秘書省著作佐郎兼吳王
益王府教授兼權李考功郎中闕兵部侍郎兼中
書門下省検正諸房公事兼同詳定勑令官兼權
薛戶部侍郎兼同詳定勑令官兼權李侍郎闕侍
郎闕尚書兼大子詹事兼修國史實錄院修撰汪
嘉定元年春三月男長孺編定
端平元年夏五月門人羅茂良校正
誠齋集卷第一百三十三終
