誠齋集卷第四十六
廬陵楊萬里廷秀
表
謝賜御書表
聖訓馭臣用勱廉勤之操宸章逮下無遺疎遠之
邦寶軸璧連薦紳風動臣某中謝竊以湯陳六事
儆有位之苞苴成正百官董攸司之功業惟今明
詔兼善古王恭惟皇帝陛下生德自天以躬率下
體乾之健樂勤勞而不疲酌損之脩自奉飬而有
節尚虞中外或狃懦貪爰肆筆以成書示吐辭而
為法倬彼雲漢煥乎文章善者祇師丕承謨訓之
告姦邪震&KR0658;知懼春秋之嚴臣敢不惟暨乃僚對
揚休命戴星愛日忍為視蔭之媮囓雪飲冰勉企
拔葵之㓗
代賀立皇太子表
聖謨經遠永圖宗社之休上嗣正名懋建元良之
重告于太室對越昊穹臣某中賀竊以離雨而明
大人麗乎継照震一而索長子體夫洊雷上際緝
熙之朝肇稱久大之典恭惟皇帝陛下光昭先
烈啓佑燕謀出獨断於宸衷舉縟儀於儲禁東序
舞籥爰舉四時之宣西學尚賢兼徽三代之禮臣
遠將隆指阻造大廷長發其祥載歌濬哲之頌少
成若性願献治安之書
代賀會慶節表
継明以照大一統以惟新彌月為良於萬年而鼎
盛暨于海表罔不嵩呼臣某中賀竊以天欲太平
為時而生乃聖民思長治俾壽以祝其君三霊交
歸諸福用永恭惟皇帝陛下由仁如舜立武惟宣
化日自舒安取再中之異帝齢所與更昭二聖之
同臣遠服委輸初逢慶頼却金鑑之献既無路以
效珍想釦砌之崇惟望雲而舞手
代福建憲何德献謝到任表
七閩深秀地望匪輕庶獄平亭人命所寄大恩驟
至小己莫勝即受命以首塗旣入疆而問俗見民
鼓舞為言天子之聖神聞臣布宣更感詔音之仁
厚皆相規而遠罪其忍負於好生臣某中謝伏念
臣才則非長用將安取策十駕之蹇寕不願於先
鞭試一割之能了蔑聞於餘刃一朌郡紱再領使
軺頃師于之濯征遴使指而給饟豈其乏使以飛
輓而諉臣迨此當朞未譴何而已幸敢謂継明之
始亟叨布憲之除兹蓋伏遇皇帝陛下乃聖天
同於民子視約三章以示之禁不曰尚威俾萬姓
之興於仁其歸去殺夫河淺陋亦詭奉承臣敢不
務在盡心戒於留獄必使人之無公雖則未能得
其情而則矜庶乎自竭
代宰相賀雪表
神功所格冬大雪以應期天意謂何年屢豊而表
瑞吉之先見序則不愆臣中賀恭惟皇帝陛下
乾以君之聖之時者日月所會臨地綂於三正造
化為工琱天葩之六出知麥禾之有望舉稚耋以
載欣臣遭世泰和罔功爕理験時寒之若端自聖
謀懷履薄之如敢忘臣節臣無任
知常州謝到任表
承流閩徼初叨江海之麾易地淛西忽卑股肱之
郡分顧憂而益重豈薄陋之克堪臣中謝伏念臣
嗜古成迂信書故退頃從山水之縣入陪鵷鷺之
班心乎愛君而直前慨然遇事而妄發非聖明之
全度則孤拙之疾顛尋將母以告歸乃拜州而得
請玉色臨遣金聲撫柔憩公幹漳濱之身三年于
外易獨孤常州之任再命兹恭敢謂戴盆而望天
今復舉頭而見日兹蓋伏遇皇帝陛下纂堯乃
武蹈舜斯仁道在太極之先不居其聖明見万里
之外以臨其民咨諏慈惠之師布宣寬大之詔顧
損輔郡以詭下臣臣敢不既竭駑才底綏秸服惟
郡邑先惠養之治所願盡心使田里無愁恨之聲
庶乎報上
謝降官表
奉詔弗莊宜抵誅而萬坐征商失察止貶秩之兩
階戴天斯仁蹐地無所臣某誠惶誠懼頓首頓首
伏念臣受才不敏馭下太疎乘障無循良之稱已
孤任使所部有愆違之属乃罔聞知方肇布於細
書俾緩征於行旅夫何下邑之近如彼監河之官
公違温言私越里所事從其長蓋厥咎之有歸罪
疑惟輕豈始望之及此兹蓋伏遇皇帝陛下惟
堯濟衆如舜好生雖離明之照四方何幽不燭然
乾元之利萬物所覆無殊曾是卑微曠然怙冐臣
豈不往欽厥訓兹率乃僚仰軆成湯儆官刑于有
位願學孟子疾龍断之賤夫
廣東提舉謝到任表
守延陵季子之虛媿無治行使南粤尉他之境復
拜恩言載仁如天反巳惟谷臣(謝中)伏念臣學非世
用才不入先幼而讀書亦竊探壁中之科斗長而
試吏顧安知柱後之惠文三年朝班再歲輔郡進
亦思磨礪於名誼退則欲布宣於詔條訖無㳙埃
小𥙷河嶽九天曉日念孤身將遠於長安四乘秋
封忽寵命載驅於原隰至于南海保彼東方惟所
部十有四州去脩門幾四千里物衆地大壤沃泉
甘臣始入疆告厥父老上不忘遠翕然驩呼海若
祝融彈壓波瀾之険朔雲邊雪驅除江嶺之氛暨
于幽遐罔弗嘉靖臣以使事官于海邦煥乎榮光
展也徼福兹蓋伏遇皇帝陛下丕釐駿命怙冐
函生日月宣精照朔南而不隔乾坤有造均雨露
以無偏曾是薄材俾將隆指臣敢不輯寕凋瘵拔
去姦貪出納有司豈伹欲委積茗鹺之滋殖澄清
當路庶幾使豺狼狸之一空
謝除直秘閣表
在疾餘生延及外除之制拜嘉光命有聯中秘之
班曷云枯槁之蹤曾是深嚴之夢寵榮所被祗懼
靡寕臣中謝伏念臣無用世之才有負俗之累癡
不足以了事其拙宜然成或出於因人何力之有
頃播刑於百粤偶奔命於群蠻奉天威而有行繄
廟筭之是稟遂令醜類罔不殄殱矧帥臣鞏湘指
縱之謀抑將臣張喜觀獲之力景風若僣汗雨其
滂雲近蓬萊遥集西崑之群玉霧浮金篆仰窺東
壁之二星施則不訾受之何說兹蓋伏遇皇帝
陛下其仁天若乃武雷行清渤澥之波瀾于誰㚥
命賣潢池之刀剣奚足論功曾不遐遺式昭遠馭
臣敢不丕承天寵允荅帝暉包以虎皮雖則干戈
之偃裹之馬革無忘肝腦之損
知筠州謝到任表
需章匄外退以其私便郡䟽恩過於自擇地與期
而俱近感及喜以來并不勞載驅巳抵所治臣某
(中謝)伏念臣學問將落行能無稱巖居川觀施諸
時而莫可草耕木茹願其外以奚為際熙運之休
明彙群才而登進再收遠跡誕寘周行念父教之
忠云既勞而後食然身其餘幾如未老而先衰兒
女滿前昏嫁未畢方抒情而地蹐忽從欲以天矜
海上僊山隔蓬萊於弱水江西道院製菡蓞於剣
池仰惟君父之恩何有中外之間兹蓋伏遇
皇帝陛下立心咸五侔德函三疇若予厚下之仁
怙昌率土曰咨汝宅生之吏惠鮮小民無愛珪符
下逮樗櫟臣敢不祗若德意宏敷詔條令修庭戶
間所先豈弟民和壠畒之上兹謂荅揚
賀紹熙皇帝登極表
帝出乎震雷動風從龍飛在天雲行雨施乾坤再
闢日月重光臣某(中賀)竊以王纘帝帝纘皇相承
自昔堯授舜舜授禹復見于今聚三聖於一家冠
百王而獨步恭惟皇帝陛下聊文作睿統運集躬
育德東明元良正于萬國継離南面大人照于四
方歴選古初疇若我宋蔚後先其相望凜揖遜以
彌高文祖文孫釐紹興之景命是父是子受乾道
之丕基大人交歸年世方永臣近辭儲&KR0674;遠守侯
藩鸞鳳冲霄夙欣攀附之久鴻鵠横海敢言詞護
之勤
賀壽皇聖帝傳位表
立愛惟親結戀東朝之飬傅歸於子辭尊南面之
居玉音渙揚鼎象安妥臣某(中賀)恭惟至尊壽
皇聖帝陛下循堯乃聖命禹厥中謂天下觧憂未
若綵衣之戲俾壽母燕喜遂輕黃屋之心當崑崙
渤澥之太寕釋璿璣玉衡之庶政親挈神器付卑
嗣君王假一家世授三聖珍臺間館儲思大安之
穆清夕膳晨羞允恭長樂之定省抱槧創見結䋲
未聞臣身遠帝暉心蔵天顧五十而慕更加大舜
之年八千為春願效華封之祝
賀至尊壽皇帝受尊號表
為天子之父尊之至以何加得大德之名道之高
而象發于嗣聖酌彼民言臣某(中賀)竊以商云甚
武之王固非自伐漢曰太平之帝孰以為宜雖聖
愚之不侔豈稱謂之毋我恭惟至尊壽皇聖帝
陛下視古無遜與天為徒夏凊冬温欲躬曾閔事
母之敬朝政夕令遂託堯舜倦勤之辭旣脫屣以
甚輕視鴻號而不屑然壽爲五福之首而聖則萬
善之元二者何先兼此而有牒鏤白玉宜冠以至
尊之稱日射黃金更牓以重華之目於赫鉅麗用
光前聞臣身留遐方目擊盛事有虞二典未必如
今日之兼隆作宋一經顧可料諸儒之乏使
賀皇帝奉上壽皇壽成尊號表
御天有俶首勤萬乘之尊熙號維新丕二親之懿
盡厥愛敬通于神明臣某(中賀)恭惟皇帝陛下
聖德無加皇猷允塞乃命以位方當系統接緒之
初欲報之恩有在侍膳問安之外踐熙春之和暢
奉大冊之烈光有父之尊有母之親用欽崇於嘉
慶謂天蓋高謂地蓋厚極擬議於鴻名掩竹帛之
所書亘開闢而未睹三宫相望萬福攸同臣屬以
守符邈在外服振鷺于下雖莫綴在廷之班倉庚
鳴春或能詠太平之盛
賀紹熙皇帝冊立皇后表
歴服初元天臨諸夏家邦内助冊拜長秋慶先宫
闈驩浹寰宇臣某(中賀)竊以乾健坤順一氣密運
於二儀日光月明萬物仰瞻於兩曜惟帝及后若
陽與陰美教則人倫明正家而天下定恭惟
皇帝陛下修巳以敬化民以躬王業艱難念久同
於勞佚慈親定省復多歴於晨昏旣六龍之御天
宜四星之正位表儀中禁懤載函生惟内有關睢
鵲巢之風則外有無逸立政之治臣名儲隷迹非
遠臣恭倹服澣濯之衣巳相觀而身履夙夜有警
戒之道豈小𥙷於君尊
賀壽皇立紹熙皇后表
大君有命屬元子而宅中同令而言諉冡婦而治
内正治周密詒謀深長臣(中賀)恭惟至尊壽皇
聖帝陛下至誠如神游心於淡謂飬以天下何如
釋位以事親而對于嗣君自有同德而作合付以
家國夫何顧憂長發其祥不顯亦世臣珪符有守
觀闕惟懷望穆穆之清光遠而無極舉欣欣而喜
色樂且有儀
嘉定元年春三月男長孺編定
端平元年夏五月門人羅茂良校正
誠齋集卷第四十六終
