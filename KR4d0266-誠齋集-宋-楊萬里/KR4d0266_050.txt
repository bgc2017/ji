誠齋集卷第五十
廬陵楊萬里廷秀
啓
謝胡侍郞作先人墓銘啓
丘園遺老豈倖身名之必傳道德宗師所憂潛海
之遂冺有華峻極之筆施及不肖之孤感非不多
悲曷能語追惟先子早企前㫦負米爲親肯辞
瀕死絶甘教子殆不可生曾極天之罔酬盍隕地
之小緩彼蒼不弔莫白此冤卜其宅兆而安厝之
欲留何及惟是窀穸從祢廟者所美未彰蓋將無
以揜諸幽殆不可以謂之子披肝為紙滴淚到泉
控于仁人屬此大事亦知言語精神之方乱何遽
以聞所恃州閭鄉黨之未忘或為之動孰云望外
巳挂經端表出先人之孝廉寵貽驚代之詞翰昔
昌黎獨擅碑板之任未免劉叉之譏至東坡不作
銘誌之辞乃為陳慥之傳豈要人有賣文之瓜李
而匹士無点人之埃塵並韓之文而去其貪踐蘇
之戒而兼其妙是惟具美不在我公豈繄寒門專
嚮此福兹蓋伏遇某官古之愛直志在春秋觀其
請剣以断佞臣夫誰或恕今也納石而銘處士獨
得曰私某敢不思其所來是必有勸罔㑭九京之
憾以忝所生庶幾一字之褒有代之答
代胡峽州謝宰執啓
廊廟勤民是先遐僻珪符乏使亦逮羇孤恐誤所
蒙敢榮於得伏念某志空自苦才則安施少也結
交頗聞諸老之餘論慨然求道不悟流年之去人
半生林泉卒歲編簡冀自得致知之要或庶幾濟
務之功出而試焉颯欲老矣頃再乘於貳廣恍十
閱於周星忽知已之此逢乃單言之偶合播以大
鈞之造假以夷陵之麾兹蓋伏遇某官所飬天全
其貞玉立方力行顔孟之妙學不曰空言以追還
唐虞之絶風一陶斯世故雖片善舉在兼收某敢
不究宣君相之寬恩惠綏田野之黎庶瞿唐歷險
當更堅鐵石之心巴峽云遥使如居畿甸之地
回劉簡伯縣尉
頃於二水甚喜聞於收科隔以萬山乃獨未之修慶
重緣貪病之迹彊作都城之行聊爾覓宫近兹還
舍頗𣣔鞭鷗鷺之野性無奈嬾何念將隨燕雀之
賀成或云晚矣欲含毫而莫决遽下教以相先于
謙有光反已則媿恭惟某官其文天秀有譽川增
方其在萬人場屋之中脱然無半點舉子之氣此
行我里其獲幾人取之寡則見其精得之難而後
可貴况如近世之士止以登名為榮朝拾笏袍暮
樊筆硯惟執事器閎而量博於古學心慕而手追
粲然偉辞發乎交際觀其小者知遠大之莫量願
少安之看摶扶之無晚孰謂一尉能淹若人某嘗
辱與游豈不有耀
代李真卿謝漕司發解啓
鏁廳弄翰聊爾逢埸漕榜挂名居然充數豈亦造
物之見苦又使壯懷之勃興雖非所欣獨得自棄
伏念某學本求道才無瘉人閱世故以寖多悠悠
嚼蠟拊塵編而有見往往得魚以兹徬徉乃至迂
拙蓋嘗誦子虚而首送竟亦與考官而舛馳晩遇
飛龍之初墮在特恩之列南宫年少見謂陳人仕
路逹官半有德色姑求為步兵而隠耳將速營糟
丘而老焉偶兔目之又黃顧鬢毛而未白親故逼
迫子弟開陳遠引菑川牧叟之復行近援恩江鼇
客之大用天其或者時不再來遂此強顔更讎故
藝扁舟徑下頗欲快秋水落霞之觀破硯久荒豈
復作春草生池之夢莫知是舉其必有從兹蓋伏
遇某官道隆百世之師身為天下之老孤忠所貫
猶足開衡山之雲萬目是瞻恨未沛傅岩之雨論
思小輟注想彌深眷言空疎允出鑒裁則其波及
亦復言揚某敢不改圖所新更策其鈍題於淡墨
豈以為士君子之榮造在彤廷庶少吐子大夫之
對
代羅武岡得祠禄謝蔣右相啓
老之將至豈乘障之敢安貧不能皈乃丐祠之得
請適當吾相延登之始首在大鈞坱圠之中恩蔵
於感至於骨伏念某半生孤立暮節倦飛處宣和
之成均頗參耆舊脫建炎之埸屋亦𣣔騰鶱古風
一頽世路九折作吏而信所學衆方尊城旦之書
于時而售以文彼焉用毛錐之子晩得小壘邈在
三湘方漢宣帝循名責實之秋此為時矣誦孟浩
然多病不才之句其如命何退無族親朋友之依
進無蚍蜉蟻子之援方將四顧聊復一鳴人皆謂
愚公獨憐我兹蓋伏遇某官人物兩朝之望典刑
千載之英咸造在庭早如晁董之奉大對爰立作
相今若臯伊之冠倫魁乃於籌邊之餘不忘寒畯
之受賜士皆皈心某敢不愧於空餐知此厚德頌
聖主賢臣之盛雖曰未能當門人小子之勤則從
此始
回黃解元啟
伏以有司論秀能者其誰宅相登名人亦賀我文
既弊而極矣子獨洗而新之恭惟某人以陸機二
十之年有江夏無雙之譽彈湘妃之玉瑟追還雅
頌之聲音織天孫錦裳自出文章之機杼懋乃此
舉甲于大廷曾多賀之未遑何大篇之先辱
賀吉守蔡寺丞子平冬啓
野人雲卧焉知魯觀之書茅舍日長忽悟漢宫之
線惟陽福類升之伊始非君子道長而何祥人皆
願然天其或者恭惟某官源源伯喈之學繼繼端
明之忠翠竹碧梧蔚有向來之文物雪山冰谷凜
然清出於班行乘風來自於帝旁把麾出守於江
上官梅之動詩興未妨揮毫王春之度玉墀當不
俟駕某承顔雖淺辱愛巳深占夫子七日之爻不
遠而復上僖公千歲之頌俾壽而昌
賀蔡寺丞年啓
珠星璧月布清臺正朔之新栢酒椒盤詠大府風
流之勝天地交泰池塘生春君子履之福禄華只
恭惟某官海流學問山立班行二千石之唯良遠
出西京循吏之上十萬戶之受福皆在春風和氣
之中載臨道長之辰敷錫彙征之吉梅邊覓句小
吟山意之衝寒花底退朝行對天顔之有喜某究
居無似餘映焉依注玉傾銀既未得修壽觴之敬
染雲剪水又不能琱頌語之工
回陳德卿縣尉啟
上方以飛龍而造金牓所求極諫之聞公猶以嬰
鱗而殿鼎科無乃有司之諱知偉度非榮於一第
然還家足尉於兩親恭惟某官士之拔尤文則近
古爛其若天孫之織雲錦彬乎成章清其如騷客
之餐菊英苦而有味賦料揚雄之歒詩過黃初之
人先所難能此則餘事一鼓不勝豈前之慙再舉乃
亨非後之巧以孝秀之英而作尉兹獨曰宜發天
人之學以致君則由此起所期者遠何懟於初某
辱在比鄰恭承惠顧知名久矣覿德跫然㘴客無
氊自笑柴門之冷文書銜袖伹驚車轍之臨
代李省幹直卿通長沙帥劉舍人恭父啟
輟耕作吏乃墮在步兵之厨拄笏拜庭將望見舍
人之樣雖文字不盡依劉之悃而仁賢獨無問李
之心凄其千載之逢或者片言之合恭惟某官名
蓋當世文高前修一武以趍雲霄蔚其未老孤忠
之貫日月凜不可回掌制西垣寓直内閣人皆以
為公喜公豈以為巳榮蓋其所期有不在是以中
興未成為大戚以生民尚困為深辜今非無人誰
有此意置之於湖山之遠了不聞知倚之以邊疆
之寧是則談笑波静郴江之沸天開衡岳之雲不
惟藩宣之勤實繄社稷之衛要之好手屈此外邦
曷若還皈於廟堂㘴令整頓於宇縣某場屋百戰
權輿一官收飯山清苦之身入糟丘喧卑之地記
醉鄕而避世聊復優哉頌酒德以垂名真成狂者
每顧初心而自歎猶幸大賢以為皈必有異之於
白眼之中未遽隔之於清流之外
謝曾主簿啟
恭承車轍肯顧田廬識異人於山林幽獨之中偶
然不後於衆稱弟子於科第光華之始意者其近
於欺禮有踰於其情世久無於此事恭惟某官氣
蓋萬人之表名重大江之西以古自嬉欲超詣聖
賢之地於詞横騖其肯作詩俗之文結梅實於桃
李之埸鬻壘洗於盆盎之市孰不莞爾子獨悠然
不再戰而有功衆而後定雖五甲而無愠忠矣何
傷但令所立之芬香曷校厥科之高下
代慶長叔回郭氏親啟
聲氣之求不緣利合昏姻之故所要歲寒既兩家
之相忘則一語之可决伏承某人令似少而汗簡
巳翻夜誦之波瀾而某第幾女子教以條桑粗知
春服之刀尺羔鴈戾止牋牘煇如敢大夫之重勤
庶幾君子之偕老
賀陳應求右相啟
恭審登庸正人使宅次輔非難得宰相之位進賢
則其國尊不必問太平之期用公則其效敏天有
所待世未或知恭惟某官續洙泗以後之淵源追
唐虞未遠之人物動容貌以肅天下巳皆趍風舉
夷夏而置胸中了如觀火召來兩地亦既三年所
挾愈大而合愈難求去者堅而留者衆深觀其守
道之如許不付之大事而其誰用之小遲是以國
人懷不滿之意試之既效然後聖主有必信之心
右席久虚君子是荷宜有遠略用宏儁功治道無
多止在一正君之妙學敵人易與終將九頓首於
大廷某自知其迂敢速於售抱賈誼積薪之疏空
有狂言哦少陵看鏡之詩真成半老獨恃知巳不
虚此生郵傳贊書喜絶流軰
賀陳丞相拜左相啟
恭審陞自揆路宅乃首台惟上相之顓面正朝虚
焉巳久非天下之鉅人長德膺此者誰厥聲既覃
所暨咸聳恭惟某官喜怒不形於色安危自任於
身如太山喬岳之靚深無為而人自仰若和風慶
雲之氣象不肅而物巳孚登庸有㫷經濟方懋觀
其恢張萬化之意固非鹵莽一切之圖民亦有言
得無委付之未盡上既歷試是用尊信而愈隆告
于大廷陟以左席雖廟堂之維旧而風采之一新
魁柄不分豈復有牽而莫可同列既協猶曰無助
而何為正君在初拔士宜慱民之貪者無冨國將
之勝者無敗軍朝廷治而四海從華夏強而百蠻
服古未有改言之似迂置乾坤一擲之中世豈不
為之快然帝王萬全之舉公必有處於斯某頃以
狂言最蒙殊遇乃至延譽於西府相與薦進於嚴
宸事有作難退而静俟今兩賢合處而並相此其
時哉當大鈞所播而不春信乎命矣
賀虞樞密還朝啓
恭審詔下云屢公皈毋徐當旌旆欲東之初國威
巳壯舉關河以北之外敵氣自銷如何四海之重
輕止在一賢之出處恭惟某官所學自得於聖非
天不知其忠三顧隆中此豈有求於斯世一正天
下其來蓋為於生民方其敗狄於立談不應今日
而未相英蕩萬里星霜幾周惟以身為社稷之依
則其心奚遠邇之擇誰為帝之計者復斯人而謀
焉如不欲中興之速成無所事我既久虚冡席而
有待舍之其誰揚于贊書徯以朝夕某惟古之嗜
以拙而窮頃辱取其一編之書欲薦進於九重之
覽許以東南之人物至於傾倒其腹心見則盡歡
去乃太息退而矜國士之遇聞者猶疑雖未拜知
已之恩此巳不淺
嘉定元年春三月男長孺編定
端平元年夏五月門人羅茂良校正
誠齋集卷第五十終
