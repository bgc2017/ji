誠齋集卷第一百二十七
廬陵楊万里廷秀
墓誌銘
羅彦節墓誌銘
予旣退居杜門避喧鄰曲有竟歲莫予覿者一日
予故人羅如圭羅惟一羅孝廉羅子潜相與闖然
剥啄予門予方及新雨蓺𬞞亟攝野服迎之坐未
定四子起拜且請曰如圭軰將有求於先生先生
固不可以勢利求所求者非勢利也如圭軰有族
子曰彦節者不位又不年今不幸死不死也惟先
生實財哀之予曰諾彦節羅其姓如松其名彦節
其字也世為吉州廬陵人曾祖安祖稷父緯皆不
仕彦節未冠而喪其父其弟妹尚襁褓彦節辛勤
當門戸仰奉母夫人彭氏俯畢弟妹婚嫁初彦節
之父經國兄弟五人皆早世曰廷璋敏仲和叔皆
無子曰仁仲有子三人經國有子二人祖母嘗有
命以三孫継絶分田惟均旣而有難之者彦節曰
使其父叔父不祀而多以田自卑於心安乎衆而後
定彦節有妹嫁里之人彭忠卿忠卿儻&KR1733;抵憲網
彦節傾囊脫之未幾忠卿卒彦節葬之[婺-矛+牙]妹來歸
未幾亦卒彦節又葬之撫其孤甥如巳子焉彦節
每獨處一室書不去手顧以自少得疾亦不苦心
績文疾革如圭軰問之謂曰頗憶邵氏聞見錄否
彦節笑曰得非謂尹師魯事耶聞道夕死聞見錄
云乎哉卒年四十二族叔父价卿哭之曰此里之瑞
也今亡矣夫彦節娶彭氏二子曰廉曰度四女未
嫁以某年月日葬于某所彦節之弟曰如栢者喪
彦節服衰麻以報云銘曰
穉而孤只冠而痛只強而殂只天莫呼只人其吁
只躬則都只
通直劉君裴夫人墓誌銘
夫人裴氏世居開封府祥符縣故武功大夫提點
河東刑獄諱珪之女右通直郎劉君諱滁之継室
宣教郎贑州州學教授靖之宣教郎太常寺主簿
清之之母也夫人天性孝友父母兄弟沒巳久矣
時思歲悲至老不衰通直君自元配趙夫人沒家
道不振夫人始佐通直君烝嘗冠昏載蔵載穆初
劉氏自江西徙京師建炎南渡流離貧困天人之
歸也通直君仕未久其後廩給寖贏二子継仕而
通直群從兄弟來者日益衆夫人篤於骨肉之義
待之有盡禮無盡費曰喪乱而骨肉之散者聚此
吾所樂也豊約遑恤哉夫人當暑燕私必衣冠里
婦至者命坐下坐弗與均禮士之升堂拜夫人者
退皆曰此母誠可拜也夫人精書計而不屑信隂
陽而不牽敬鬼神而不讇凢有血氣之類未常身
翦也一月之中𬞞食者三之一謹於衛生服食必
戒終其身髮黑而目明得疾旣革精爽不乱盥櫛
不廢將謝醫藥戒家人勿哭偶若假寐奄然巳逝
享年八十男女五人皆趙出也長女嫁進士晁子
綺次嫁迪功郎監鄂州在城酒務黃明從次嫁保
義郎監撫州金谿縣酒稅張謨孫男若干人夫人
慈其子甚雖親近者莫知其非巳出也夫人之沒
以淳熙三年六月三日以八月某甲子祔于吉州
某縣某鄕某山通直君之塋靖之以書及人士丁
立志張謙所述夫人之行實來請銘銘曰
維宋四葉多異人江西之劉勃以興公是公非兩
先生金㫪玉應以道鳴歐陽臨川皆其朋四海仰
目避文星大家継継有典刑夫人淑問儀厥庭芝
蘭雨露方春榮諼草霜雪一夕零有巋者阡栢青
青有萬其古安無傾
李母曾氏墓誌銘
吾友李春之母曾氏吉之廬陵人居西郭世以農
圃自業未齓而父母継沒鞠于外家羅氏母旣孤
苦痛自砥礪女訓婦功靡不習知長適李君諱冨
君亦市隱以仁厚自將犯者弗校終身不入公門
州閭稱其長者母性簡澹每以不逮事父母與舅
姑自痛歲時祀事旣蠲旣嘉必躬必誠紹興己酉
盗起有婦人至自言從夫宦游兵間相失母惻然
憐而館之居無何其夫亦至母資遣之乙夘大旱
母為飯以鬻於市里之餓者貫於母家折劵不取
庚焉鄕鄰有流徙者棄其赤子母皆收養之俟其
返而歸之母初未有子養里中孤兒如巳出旣冠
娶矣一日不告而去人皆切齒無狀子母獨喟然
曰彼亦人爾當不我負彼旣我負疆留何為以禮
歸其帑而憐之不衰年雖高視明聽聦筋力益強
髮微班白而齒脫復生聞者異之母見其子春幼
而穎異令從師問學方居貧寒不可忍聞其無錢
市書以衣易之或笑其迂曰冨而後教是吾兒老
而後學歟春旣有文名軰流推表後學明從然屢
躓于有司每以未副母望為戚母曰汝學而未就
是吾憂也學就而身未亨豈吾憂哉母不知書而
喜默誦釋氏語旣感疾六日而逝蓋淳熙二年六
月壬申也享年七十有八子男二人長曰廷俊次
即春也女一人適曾堅孫八人男曰球琳璹琯女
四人皆幼後一年其孤以某月日葬母于某山銘
曰
茅禰于蕙橘胄而枳母必者類或壤而芝亦蕖于
泥侯不可竒才于其門不干其人何傑弗淪彼李
之子茁自卑鄙尚其母之懿
羅仲謀墓誌銘
仲謀羅氏諱全略其先避五季乱自豫章徙也曾
祖仇祖紼字天文宣和間以毛萇詩學為諸儒宗
師嘗薦名兩學之士稱重之以子贈右承事郎父
上行字元亨登建炎進士第有廉名終官左奉議
郎饒州安仁知縣仲謀三舉於禮部擢第授永州
司戶参軍湖南歲大侵部使者檄仲謀廩潭衡兩
州飢民故事有司坐傳舍廩人發陳粟府史具文
書上官取閱之欣然以為活千萬人不悟其皆子
虛烏有者流也仲謀捧檄即騎一馬入墟落大山
長谷家至里詣民蒙實惠部使者以聞行賞減磨
勘三年永州檄仲謀案境内之旱仲謀白減其租
過半掾曹有沮之者曰欲盡捐邦賦乎仲謀曰得
邦賦失邦本其患孰亟太守從之郡民皆曰生我
者父母活我者戶曹也永之邑曰東安久無縣令
邑事荒茀吏乘為姦郡俾仲謀攝之至之日教條
一新簡而節寬而信訟不苛而理租不迫而輸不
㫷月東安大治先是元亨嘗為是邑有惠政後二
十年而仲謀至父老猶識之曰是非吾父羅明府
郎君乎有歎且泣者攝邑凢八月去之日有未給
俸錢四十萬以邑之匱也置之而去秩滿以薦者
授從政郎湖南轉運司主管帳司淳熙二年秋九
月以疾告于朝願致其仕授宣教郎未拜命而卒
享年四十有八仲謀之為人恢疎而夷曠某學醇
懿為文粹然不立異論與人交和而久弟三人全
德全材全功皆仲謀教之自幼以及成人全德再
薦名全材後仲謀六年登第里之人皆曰此兄之
教元亨之沒全功尚幼畢其昏者亦仲謀也仲謀
娶劉氏男二人方大方正女二人長適劉某次幼
後一年某月某日葬仲謀子某山其孤方大以仲
謀從弟迪功郎南雄州保昌縣尉維藩所論次行
狀來謁銘予於仲謀至親初同舉於鄕旣聞罷而
歸未半塗予得疾垂死同行者皆棄去仲謀獨留
謁醫親嘗藥晝夜視予至廢寢食子昏甚惘然不
知也蓋十有五日乃瘳予今年五十矣仲謀少予
一歲方將為山林投老相依之約仲謀乃舍予而
逝乎則哭而銘之曰
聖田每每天文蓻之有煒元亨培之漑之世劬于
耕未銍于登且銍忌在仲謀忌維夏而霜何苗不
黃罹此鞠凶疇不汝恫控手彼旻則莫我聞旻則
聞忌其如命忌命之不遐德之孔多咨爾孫子勿
替厥耜
夫人歐陽氏墓誌銘
夫人姓歐陽世居廬陵之林平曾祖懷祖銳父斌
皆不仕夫人生而孝謹父母愛異焉年十八歸修
職郎王邦乂字俊臣俊臣兄弟三人二弟生最晩
夫人主饋祀三十年上事舅姑下撫俊臣之弟妹
𥙷紉必躬敬愛匪懈姑太孺人蕭氏年八十每夫
人上食侍立不去下氣怡色不敢左右視食竟乃
退太孺人曰吾老矣不多食今日不自知其飽也
太孺人每言及夫人必流涕曰誰獨無婦吾有斯
婦非吾婦也吾女也夫人訓諸子以學問每夕吹
燈視其讀書默聽古人語時若有得曰某書某語
殆謂某事耶往往暗合文義至鬻簮珥悪衣服以
資其子使從四方名士游次子嶠年十七薦名禮
部夫人曰而勿以是自足俊臣喜賓客來者如林
至者如歸或夜漏下四十刻燕賓客散夫人乃食
夫人一兄早世夫人經紀其家至今俊臣謁吏部
選除夕宿臨川夢夫人若告訣者俊臣驚而歸及
門七日而夫人卒實淳熙三年正月十五日也享
年五十臨終色詞甚暇獨以姑老不得養為恨男
四人有開嶠有功有德女一人許嫁迪功郎李如
圭孫男一人大年女三人以十二月壬申葬夫人
於廬陵縣宣化鄕社背之原銘曰
姑得孝婦夫得良助子得賢母旣曰得之而遽失
之云誰厄之不年者天不死者賢母悼下泉
浩齋先生劉公向夫人墓誌銘
夫人向氐諱茫文簡公敏中之裔欽慈憲肅皇
后之曾孫武經郎高陽關將領子齊之女江東運
使直秘閣子忞之姪也初武經公政和間劇盗竊
發公遣人諭招之不從公怒出兵與戰不利曰吾
世受國恩死吾職也再戰死之朝廷憫其忠贈
武功郎靖康初衣冠南渡夫人依于叔父直閣公
直閣公守衡州日部使者憚其剛正劾免之寓居
吉之安福縣為夫人擇對無一可者時廣東帳幹
劉公禹鍚與直閣公同生於丁丑雅相厚而禹錫
之弟浩齋先生諱廷直字諤卿者初喪其元配先
生方薦名禮部直閣公喜其文以夫人歸焉夫人
生長相門后家乃嫁布衣欣然處之若窶人子後
十二年先生登進士第初調武昌戶掾再調武陵
丞所至以清名著夫人之恭倹有助焉又調知臨
江軍新喻縣未之官而先生卒夫人身任家責撫
訓諸孤畢其男若女若孫之昏嫁者七人夫人天
性𥙿和與妯娌輯睦有先沒者哭之盡哀又十有
二年敕其子得中治第旣落之安且寕矣淳熙甲
午七月感微疾明年二月疾益進四月其姪承弼
試南宫歸夫人見之喜曰自新喻老人即世門戶
付汝吾病矣不自意得一見汝五月戊子疾且革
噤不得語猶目謝家人來視者竟卒享年六十有
三子男三人宏中處中其季即得中也女一人適
承信郎王晉之凢十五孫男六人仍倜佺億儔倫
餘女也曾孫男一人曰澄又明年十一月庚申葬
夫人於清化鄕櫟岡之原其孤得中以其從兄承
弼所狀夫人之行實來諗某曰子盍銘吾母某先
生門下士且親也則敬諾而銘諸銘曰
奕奕厥門有閤而黃崇崇厥家有椒其房是生夫
人載淑載穆心不族矜彌盛彌肅抵其玉笄易以
蓍簮從吾先生水石山林胡不耋矣慨其逝矣弗
躬其祉式貤其嗣
彭叔牙墓誌銘
鄕先生尚書郎彭公有四子而第三子叔牙者晢
而長身美髯漆黑稠人廣衆望見之者不問而知
其郎中之子也不寕惟貌行粹學明靡不是似人
謂再昌厥家今年二月叔牙謁予語離之官一日
忽赴告至予失聲驚悼未幾其孤堯咨堯佐以州
學教授連君茹所論次叔牙行實來乞銘予謝且
泣曰不見叔牙幾日耶遽銘叔牙乎叔牙諱周老
叔牙其字也世為廬陵人曾祖士忠贈朝請郎祖
衎登進士第終官朝奉郎開封府刑曹贈左正議
大夫父合仕至右朝請大夫尚書戶部郎中緫領
湖廣江西京西路財賦君以蔭𥙷將仕郎授右迪
功郎德慶府端溪縣主簿辞不赴居郎中憂服除
授臨江軍新塗縣主簿辛卯大旱臨江三邑新喻
特甚宰以病免守擇所宜攝遂以檄君詣郡言旱
勢如此攝邑有政捄荒治賦何先守笑而不言至
邑發廩勸分裁抑翔貴適漕司取羡粟于袁過邑
舟膠俟秋水至君亟白漕曰民瀕死而粟儲無用
之地願假以振及秋成請庚之不俟報輙發粟百
里呼舞郡督賦且急君詣郡歴䟽旱饑宜少寬假
守怒謂君寕得罪於州無寕得罪於百姓非于譽
乎君不為動還邑及境居者焚香以迎郡丞行縣
督錢出無從故事當借來年夏租君曰民今肝未
食而官欲前一年借租耶乃鬻酒器以輸分宜賊
起張甚部使者至親壓賊營君謂鼠軰以飢至此
豈誠好乱然不可無備乃什伍其民治兵以需遣
文法吏曉以禍福其黨果潰得還民者千數時所
在抱鼓相聞新喻獨否去之日廩給數十萬錢一
無所受曰吾無功胡取禄君兄弟偕仕臨江部使
者議所薦君知其難兩得力請先兄同邑監河官
闕舉者一人前守薦君君以其章遺焉秩滿授從
政郎靜江府古縣令先是郎中守零陵忠献魏國
張公在焉君以才受知於公至是公之子侍講適
帥桂林日遲君來君既抵府未趨尹而疾作竟卒
於傳舍蓋淳熙三年四月二十六日也享年四十
有八其孤反樞于家以十一月庚申葬于廬陵縣
儒行鄕福田里環子谷之原君五歲已知詩杏園
絶句詩流傳誦旣冠業進士綜貫百氏尤熟左氏
傳班固漢書時任子憚於銓曹試藝君一試前列
軰行歆豔君事親篤孝自幼及壯未嘗一日忍離
膝下端溪之辞士支多勸及親在而仕易以進者
君頷之而已娶曾氏子男五人堯臣堯咨堯佐堯
俊堯舉皆嗜學女二人長適進士黃逵次適將仕
郎康寕之堯臣及康氏女皆先君卒孫女一人尚
幼銘曰
仕則不願繄親之戀旣晩而官則嗇之年適彼千
里失且假寐載巾我車日亦暮止莫紓匪身莫亟
匪親以此易彼君憾無垠君失其憾而得其坎可
碣者詩不可碣者悲
王叔雅墓誌銘
叔雅王氏諱頔九世祖該自太原徙家吉之廬陵
又徙安福曾祖祥祖奭皆隱德不仕父庭珪字民
瞻登進士第終宫左承奉郎直敷文閣主管台州
崇道觀號瀘溪先生云叔雅自束髮受書性警敏
六經百氏悉鉤其深尤邃於春秋初文定胡公過
瀘溪先生草堂與先生講春秋叔雅從傍聽之即
能陳說大義筆削衮斧洞視聖秘諸儒陳陳一武
不隨夏秋侯卿讞以王法恕不及漏戚不病刻然
鞶&KR0868;其詞以賈於時我實耻之一再試於有司即
棄去曰持古睎今可乎先生詩句得法於杜子美
自江西而下不論也叔雅少從先生賦早行篇先
生驚喜曰吾子亦能詩乎遂授以句法龍圖閣學
士胡公以直言謫嶺表先生以詩送行有名高北
斗身落南州之句人爭傳誦一日滿四海權臣聞
而悪之下江西帥司興詔獄名捕先生叔雅泣以
從父子俱繫獄叔雅請於决曹掾蘇庠曰吾父老
矣願以身代之罪若笞死瘦死唯命翦之市朝亦
唯命願以聞焉蘇喜受辞白帥帥怒屏不奏先生
竟謫夜郎旣赴貶所族大口衆不能偕往留叔雅
經紀家事夜郎猩嘷鼯嘯非人所居崖路攀天下
則入井距家二千餘里叔雅徒步省觀胝足血指
一歲再行行不可至至不忍歸凢八年權臣殂先
生始得放還年八矣上即位聞先生名兩詔
召見先生往來道塗叔雅皆侍行禮部侍郎周公
嘉叔雅之勤欲白之朝有以旌寵之者叔雅力辞
焉先生没之四年而叔雅卒叔雅未嘗疾一日與
客飲酒至丙夜無惰容明日夙興坐而逝云實淳
熙二年閏九月一日也享年五十有三娶劉氏男
二人詹澹女二人長適將仕郎葛耆年次許嫁進
士劉逢原孫男五人女二人將以明年十一月庚
申葬于安福縣翔鸞鄕青陂之原叔雅靜者視之
若不能言及論當世人物如水監影人犯之不校
或疑其矯退而察之終不言其非其胸中自與甚
高望之蕭然簡遠若晉宋間人蓋近之若疎遠之
若親即之若遺去之若思者也群從與叔雅分田
旣定有一人若不滿意者叔雅復剖分巳田以多
卑之與從兄二人同居且同食二兄沒叔雅字其
孤人不知其為猶子也里之人有伍其性者以貧
不自食至欲抇其祖宫教墓中之蔵叔雅呼謂之
曰汝欲錢耶吾汝卑墓不可發也至今松柏不刊
某少出先生門下與叔雅有五十年之舊晩復託
昏焉於誼宜銘銘曰
瀘溪之詩叔雅胡得其傳瀘溪之夀叔雅胡半其
年豈可傳者人不可傳者天耶抑瀘溪旣逝叔雅
不留人間耶將父子騎麟翳鳳追少陵太白而俱
仙耶
嘉定元年春三月男長孺編定
端平元年夏五月門人羅茂良校正
誠齋集卷第一百二十七終
