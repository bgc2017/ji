誠齋集卷第十六
廬陵楊萬里廷秀
詩
南海集
雨霽登連天觀
高臺十日不曾登雨後榰藤拄晩晴城外諸峯迎
落照松根細草緫斜明眼穿嶺北書不到秋入海
南愁頓生只有荷花舊相識風前翠蓋為人傾
秋夕雨餘
虚堂無人獨自行畫檐雨歇殘點聲朝來餘暑忽
然過昨來初暑誰能那一生畏暑如於菟老年畏
暑菟不如人言嶺南分外熱匹似江南猶可說今
年六月雨如秋只今七月當更愁短檠幸未卧墻
角喚取渠來相博約老眼那能舒簡編只要玉蟲
伴杯酌
游蒲澗呈周師蔡漕張舶
勝日從公蒲澗游萬岳聲滿千崖秋一逕如蛇三
百曲繞盡山腹到山頭穹岩千仞欹欲裂仰看飛
泉瀉雲窟鏘成環佩奏成琴濺作珠璣霏作雪步
穿危磴攀蒼藤忽上穹岩頂上行人在半天泉在
井不敢下瞰惟聞聲只怪前驅深不見須臾却向
前山轉海風吹袖萬丈長海水去人一弓遠老僧
雲卧晏未興先遣長松夾道迎小參古殿黃面老
不見舊日安期生景泰上方半堵壁城中望文雪
山白却從景泰望城中曉日樓臺煥金碧君不見
中流千金博一壺不如游山飢時粥一盂金印繫
肘大如斗不如游山倦時一杯酒安期飛昇今幾
年祖龍不是不求仙至今年年七月二十五傾城
游人來訪古
得壽仁壽後二子書皆以病不及就試且
報來期
二子何時到三秋𣣔盡頭收渠半張紙洗我一年
愁不得毛錐力元非子墨羞海山寒更碧整駕待
同游
滿望鵬飛上誰令馬不前草玄真浪苦曳白亦無
緣兄弟年二十塵埃路四千速來飲官酒不用一
銅錢
送蔡定夫赴湖南提刑
菊後霜前換繡衣湖南嶺北看梅枝還將方策汗
青語拈出圜扉草綠時四海幾人憐我老三年兩
作送君詩借令貴殺衡陽紙半幅無妨慰夢思
方丈蓬萊第一人星軺玉節正青春只今回鴈峯
頭客曾觸神龍領下䚬未遣五紋朝補衮便應三
字夜司綸湘江綠淨不可唾却要珠璣欬唾新
和石湖居士范至能與周子充夜游石湖
松江詩韻
石湖醉眼小太空烏紗白紵雙鬢蓬翰林來從昭
回上滿袖天香山水中青山半邊日𣣔沒珠宫湧
出初圜月兩仙一棹軟琉璃碎撼廣寒桂花雪中
流浪作凛不回兩手播灑千銀堆不知浩浩洪流
後曾有兹游竒特來古人今人煙一抹誰煎麟角
續弦絶一生句裡萬斛愁只白秋來千丈髮
遣騎問訊范明州參政報章寄二絶句和
韻謝之
南海人從東海歸新詩到日恰梅時撚梅細比新
詩看未必梅花瘦似詩
一别姑蘇江上臺綠波碧草恨悠哉忽然兩袖珠
璣滿割取三吳風月來
至日薄寒
舊傳冬不到南中今歲南中稍稍冬曦幕暖吹紅
皺起霜橋冷步縞聲鬆裁縫苦思詩千首排遣清
愁酒一鍾不是梅花開獨早似憐北客老相逄
晩登連天觀望越臺山
暮山如淡復如濃煙拂山前一兩重山背更將霞
萬疋生紅錦障褁青峯
近臘暄甚
霜日知春有信歸臘前偷暖漏春暉北風也翦寒
梢葉吹作鵝黃亂蝶飛
西園早梅
已刻酥花趁臘前更團蠟糝等春妍不知天巧能
多少一朵梅花占兩年
小朵生來便瘦斜蘃宫桂殿即渠家只言瘴雨無
南雪為底横横枝雪
病中夜坐
月流銀漢小徘徊似戀空庭獨樹梅玉漏聽來更
二點燭花翦了暈重開病身不飲看人醉乾雪無
端上鬢來後日老衰知健否只今六九已槯隤
辛丑正月二十五日游蒲澗晩歸
桃李深酣日池塘淺試春霽暉搖遠水新暖軟游
人生酒清無色青梅脆有仁煙鍾能底急催我入
城閩
二月一日雨寒
南方氣候北方殊春裡清寒臘裡無雨入竹林渾
不見只來葉尾作真珠
補盡䆫櫺閉盡門茶甌火閤對鑪熏中庭淺水休
教掃政要留看雨點紋
梳頭正美睡相催理盡霜絲夢恰回䆫隙小風能
幾許也吹蛛網去還來
姚黃魏紫向誰賒郁李櫻桃也没些却是南中春
色别滿城都是木綿花
只見春晴道是晴不知半夜嫰寒生疾風吹落林
間雨細雨還成大雨聲
謝福建茶使吳德華送東坡新集
黃金白璧明月珠清歌妙舞傾城姝他家都有儂
家無却有四壁環相如此外更有一床書不堪自
飽蠹魚故人遠送東坡集旧書避席皆讓渠兒時作
劇百不嬾說著讀書偏起晩乃翁作悪嗔兒癡強
遣飢腸饞蠧簡老來萬事落人後浪取故書遮病
眼病眼逢書輒著花筆下蠅頭成老鴉病眼將奈
故書何故書一開一長嗟東坡文集儂亦有未及
終篇已停手印墨糢糊紙不佳亦非魚網非科斗
富沙棗木新彫文傳刻疎瘦不失真紙如雪繭出
玉盆字如霜鴈點秋雲老來兩眼如隔霧逄柳逄
花不曾覷只逄書冊佳且新把翫崇朝那肯去東
坡癡絶過於儂不將一褐易三公只將筆頭拄月
脇萬古凡馬不足空故憐我老愈拙不寄金丹扶
病骨却寄此書來惱人挑落書燈搔白髮
新晴西園散步
久雨令人不出門新晴喚我到西園要知春事深
和淺試看青梅大幾分(大音惰)
池水初生蓋玉沙雨餘碧草卧堤斜日搖波影纏
橋柱繡出欒枝遍地花
紅雨斑竹外蹊蹊黃金嫋嫋水邊絲舉頭揀遍低
陰處帶葉青梅摘一枝
厭見山居要出來出來厭了却思回人生畢竟如
何是且看桃花晩開
連天觀望春憶毘陵翟園
中和節後社前時春到園林最晩枝弄水不冰擕
扇手登臺猶粟向風肌鳥烏聲裡山光濕花柳陰
中日脚遲北望翟園春正閙海棠錦繞雪荼䕷
二月將半寒暄不常
南中冷暖直難齊一日之間具四時脱了又添添
又脱寒衣暑服鎮相隨
二月十三日謁西廟早起
起來洗面更焚香粥罷東䆫未肯光古語舊傳春
夜短漏聲新覺五更長近來事事都無味老去波
波有底忙還憶山居桃李晩酴醿為枕睡為鄉
寄題蕭國賢佚我堂
軟紅塵裡幾時休重碧杯中且拍浮坐看癡兒夸
絶足可憐到老不回頭幅巾藜杖聊三徑明月清
風自一丘我亦年來厭奔走夢騎野鶴訪沙鷗
題榔樹
化工到得巧窮時東補西移也大竒君看桄榔一
窠子竹身杏葉海棕枝
春晴懷故園海棠
故園今日海棠開夢入江西錦繡堆萬物皆春人
獨老一年過社燕方回似青如白天濃淡𣣔墮還
飛絮往來無那風光餐不得遣詩招入翠瓊杯
竹邊臺榭水邊亭不要人隨只獨行乍暖柳條無
氣力淡晴花影不分明一番過雨來幽徑無數新
禽有喜聲只欠翠紗紅映肉兩年寒食負先生(去予)
(兩年不見海棠矣年正月離家之官蓋)
初食笋蕨
庖鳳烹龍世浪傳猩脣熊掌我無緣只逢笋蕨杯
盤日便是山林富貴天穉子玉膚新脱錦小兒紫
臂未開拳只嫌嶺外無珍饌一味春蔬未直錢
上已前一日欲雨復晴
去年上已政南來明日初三忽又催雨壓雲頭渾
𣣔落風翻日脚急吹開莫因嶺外無花卉便對春
光廢酒杯只揀茂林脩竹處蘭亭禊事足追回
寒食對酒
荔支園園花寒食日日雨先生老多病頗已疎綠
醑兒童喜時節笑語治樽俎南烹俱前陳北杲亦
草具蝤蛑方絶甘笋蕨未作苦先生𣣔獨醒兒意
難多拒初心且一杯三杯亦漫許醒時本強飲醉
後忽快舉一杯至三杯一二三四五偶然問兒軰
卒爵是何處兒言翁但醉已忘酒巡數
三月晦日閑步西園
嶺南春去儘從伊元自無花可得飛只有草花偏
稱意強留蝴蝶不教歸
閏三月二日發船廣州來歸亭下之官憲
臺
諸人政坐愛閑游天遣南游天盡頭到得廣州天
盡處方教回首向韶州
曉過石門回望淨慧塔
昨晩匆匆解畫船石門未到已黃昏殷勤淨慧煙
中塔送我今朝過石門
舟行得風晚至靈洲
春盡儂隨去江行興未窮時煩數點雨輕洒一孤
篷岸樹蒼茫外人家點綴中海神能餞我借與半
帆風
明發青塘蘆包
青塘無店亦無人只有青蛙紫蚓聲蘆荻葉深蒲
葉淺荔支花暗練花明船行兩岸山都動水入諸
村海旋成回望越臺煙雨外萬峯盡處五羊城
過胥口江水大漲舟楫不進
北江西水兩相逄胥口波濤特地雄萬事向儂冰
與炭一生行役雨和風急流欲上人聲閙近岸還
移牽(聲去)路窮河伯喜歡儂苦惱併將恩怨惱天公
岸沙
水嫌岸窄要衝開細蕩沙痕似翦裁蕩去蕩來元
不覺忽然一片岸沙摧
遣悶
江樹深春色村雞薄晩聲雨添青笠重人減畫船
輕遣悶惟須睡哦詩只強成獨判連日雨却惜半
朝晴
曉發黃巢磯芭蕉林中
清遠山前煙雨濛黃巢磯畔水連空旋芟蘆荻炊
朝飯更斫芭蕉補漏蓬
水落
桑椹垂紅似荔支荻芽如臂與人齊夜來水落知
深淺看取芭蕉五尺泥
輕寒瑟瑟入船中閉却船門下却篷要得新晴江
水落不應更恨打頭風
蜑戶
天公分付水生涯從小教他蹈浪花煑蟹當粮那
識米緝蕉為布不須紗夜來春漲吞沙觜急遣兒
童斸荻芽自笑平生老行路銀山堆裡正浮冢
回望黃巢磯之險心悸久之
夜雲到曉不教收初日微明又却休雨為岸花
洗面水撩江草只搖頭千篙百棹力都竭十里九
磯船正愁若到峽中應更險却思峽外是安流
入峽歌
峽山未到日日愁峽山已到愁却休不是朝來愁
便散愁殺人來山不管昨宵遠望最高尖今朝近
看雲隔簾樓船衝雨過山下兩扇屏風生色畫江
神不遣客心驚雲去雲來遮巖扃忽然褰雲露山
脚仰見千丈翠玉削篙師相賀漲痕落今夕可到
鴉磯泊
峽山寺竹枝詞
峽裡撑船更不行櫂郎相語改行程却從西岸抛
東岸依舊船頭不
一水雙崖千萬縈有天無地只心驚無人打殺杜
鵑子雨外飛來頭上聲
龜魚到此緫回頭不但龜魚蟹亦愁底事詩人輕
老命犯灘衝石去韶州
一灘過了一灘奔一石横來一石蹲若怨古來天
設險峽山不到也由君
天齊浪自說浯溪峽與天齊真箇齊未必峽山高
爾許看來只恐是天低
峽中得風掛帆
樓船上水不寸步兩山慘慘愁將暮一聲霹靂天
𣣔雨隔江草樹忽起舞風從海南天外來怒吹峽
山山倒開百夫絶呌椎大鼓一夫飛上千尺桅布
帆掛了却袖手坐看水上鵝毛走
夜泊鴉磯
峽中盡日沒人煙船泊鴉磯也有村已被子規酸
骨死今宵第一莫鳴猿
過顯濟廟前石磯竹枝詞
石磯作意惱舟人束起波濤遣怒奔撐折萬篙渾
不枉石磯贏得萬餘痕
大磯愁似小磯愁篙稍寬時船即流橕得篙頭都
是血一磯又復在前頭
泊光口
風平浪静不生紋水面渾如鏡面新忽有暗流江
底出衮翻水面作車輪
過虎頭磯
虎卧中流扼兩涯目光鬚怒首仍回真陽峽袖君
須記箇是瞿塘灧澦堆
真陽峽
清遠雖佳未足觀真陽佳絶冠南蠻一泉嶺背懸
崖出亂灑江邊怪石間夾岸對排雙玉筍此峯外
面萬青山險艱去處多竒觀自古何人愛險艱
夜泊英州
旅病情先悪愁眠夢更驚犬須終夕吠月到五更
明未解波頭意偏來枕底聲平生厭行路投老正
追程
阻風鍾家村觀岸傍物花
水蟲絻出綠波來細看爬沙上石崖化作蜻蜓忽
飛去幾時飛去却飛回
殼如蟬蜕濕仍新那復浮嬉浪底春却把今身飛
照水不知石上是前身
題鍾家村石崖
莫愛懸崖萬丈高只工險峭作風濤看來一一生
窠眼解與行人著過篙
水與高崖有底冤相逢不得鎮相喧若教漁父頭
無笠只著蓑衣便是猿
阻風泊鍾家村離英州已三日絻行二十
里
南游端為看山來過眼勿勿首屢回不是阻風船
不進何緣看盡萬崔嵬
滿船兒女厭江行我愛江行怕入城慙愧風師教
𣢾曲為分一舍作三程
峭壁呀呀虎擘口悪灘洶洶雷出吼泝流更著打
頭風如撐鉄船上牛斗風伯勸爾一杯酒何須悪
劇驚詩叟端能為我霽威否岸柳掉頭荻搖手
嶺雲
好山幸自綠嶄嶄須把輕雲護淺嵐天女似憐山
骨瘦為縫霧縠作春衫
病中止酒
葛衣著了却生寒風㔟顛時正上灘客裡無聊已
無奈更教止酒過春殘
江草江花怨阿誰山風山雨緫成悲春愁萬斛無
安頓旋旋分張乞小詩
明發陳公徑過摩舍那灘石峯下
遥松煙未銷近竹露猶滴石峯矜孤銳喜以江自
隔清潭涵曦紫碧岫過雲白回瞻宿處堤路轉不
可覓
地迥人絶影山僻虎留跡下有無底潭上有欲落
石是間一逕横來以萬松直樹從何時有陳公所
手植陳公今焉在逕松自寒碧
昨宵望石峯相去無一尺今日行終朝秪遶石峯
側石峯何曾遠江路自不直仰瞻碧孱顔清峻如
立壁反覆得細看何必更登陟
後顧江已遠前睨山若塞棹進岸自回天水未有
極簾欣入絶巘舟愕觸潜石東暾澹未熹北吹寒
更寂岸草不知愁向人弄晴碧
澄潭湧晴暈不風自成花回流如倦客出門復還
家江晴已數日新漲沒舊沙知是前溪雨濕雲尚
横斜
山轉江亦轉江行山亦行風鬟照玉鏡素練縈青
屏我本山水客澹無軒冕情塵中悔一來事外懷
孤征忽乘滄浪舟仰高俯深清餐翠腹可飽飲渌
身頓輕鷓鴣不相識還作故園聲
危峯瑩無土平地岌孤石如何半巖間亦有小樹
碧走空根苦辛倚險榦寒瘠芳蘭間叢生紫蕤濯
幽色近香許世聞遠秀絶人摘而我雲外身方茲
喟行役
城中安得山無山安得詩我入五羊城遂與山水
辭有鏡不敢覽塵面我自知解維來歸亭山水奔
相隨水光動我巾山色染我衣舟行將一月恨速
不恨遲山雲來未已江月皎無滓(聲平)開懷放之入
出語頗似之
我從靈洲來惟見芳草渡蒹葭隨水遠曠野無立
樹掛席上真陽好山忽無數好山如隠士避世不
自露不應官道傍乃有見山處借識衛叔玠未覩
樂彦輔石峯難再得舟過更回顧
南中山絶佳所恨人煙稀略無好事人結茅臨深
溪峯頂可月亭岸石即釣磯空令煙中猿掛崖弄
漣漪山多人自少人遠山益竒我舟行不留過眼
山如馳過眼意已足久留亦何為
遠峯
孤巘秀何似碧蓮含未開誰將脩月斧劚取一大
來
江上松徑
一日江行百折中回頭猶見夜來峯好山十里都
如畫更與横排一徑松
上濛&KR2712;灘
清江斜抱嶺根來暗石衝波却倒回幸自瑠璃青
一片落灘碎作雪花堆
回望摩舍那灘石峯
好山近看未為竒遠看全勝近看時回望七峯雲
外筍兩峯高絶五峯低
明發白沙灘聞布榖有感
提壺勸我飲杜鵑勸我歸不如布榖子勸我勤耘
耔我少貧且賤不但無置錐筆耒墾紙田黑水導
墨池借令字堪煑識字亦幾希啼飢如不聞飢慣
自不啼駿奔三十年辛勤竟何為髮從道塗白面
為風雪黧夜來白沙灘老命輕如絲洪濤舞一葉
呼天呌神祇生全乃偶然人力初何施曉聞布榖
聲如在故山時坐令萬感集初悟半世非一險靡
不悔數悔庸何追有田不歸耕布榖真吾師
寄賀建康留守范參政端明
衮衣不是未教歸不合威名滿四夷天與中興開
日月帝分萬乘半旌旗春生錦繡山河早秋到江
淮草木遲卧護北門㫷月爾却專堂印鳳凰池
一生狂殺老猶狂只炷先生一瓣香不爲渠儂在
廊廟無端將相更文章江南海北三千里玉唾銀
鈎十萬行早整乾坤早巖壑石湖風月剰分張
荔枝堂晝憩
荔子陰中風絶涼菖蒲節後日偏長落殘數柄荷
花蘃浸得一瓶泉水香多病早衰非破硯欲行復
倦且胡床曲江近北差遲暑不道江山勝五羊
風雨
殘風剰雨故欺人垂箔關牎護病身自拾荷花楷
面汙新將筍籜製頭巾梅天筆墨都生醭棐几文
書嬾拂塵帽子一峯青可掇隔墻不敢略開門
謝從善挽詞
一腹儲三篋雙鈎挽萬牛行身平中準閱世澹於
秋紫誥猶新墨霜髯忽古丘清風未作記挂剣淚
川流
送彭元忠縣丞北歸
君從循州來却向饒州去拍天海浪拂日峯瓊尺
裁成錦機句學詩初學陳後山霜皮脱盡山骨寒
近來别具一隻明要蹈唐人最上關三春弱柳三
秋月半溪清冰半峯雪只今六月無此物君能喚
渠來入筆恰則新鶯百囀聲忽有寒蛩終夜鳴瀟
湘故人江漢客為君一夜頭盡白我欠天公詩債
多霜髭撚盡未償他君懷玉槃金叵羅合騎天駟
超天河如何也鑄一大錯自古詩人多命薄黃茅
起煙如黃沙瘴母照永曼陀花廣東之游樂復樂
勸君不如早還家
行部决獄宿新隆寺觀鄒至完題壁
道鄉千古一清風雪壁銀鈎墨尚濃若愛殿前蒼
玉佩斷無身後碧紗籠
題望韶亭
新隆寺後看韶石三三兩兩略依稀金坈違頭看
韶石十十五五不整齊一來望韶亭上看九韶八
音堆一案金鍾大鏞浮水涯王瑟瑶琴倚天半堯
時文物也麄疎禮樂猶帶鴻荒餘茅茨殿上槌土
鼓葦籥聲外無笙竽黃能郎君走川嶽領取后䕫
搜禮樂嶧山桐樹半夜鳴泗水石頭清畫躍山祗
川后争献珍姚家制作初一新帝思南嶽來時巡
宫琛廟寶皆駿奔曲江清澈碧瓊軟海山孤尖翠
屏展天顔有喜后䕫知一奏雲韶供亞飯帝登九
疑忘却歸不知斑盡湘笛枝后䕫一脛跛莫隨坐
委衆樂江之湄儀鳳舞獸掃無跡獨留一狻守其
側至今喚作獅子石雨淋日炙爛不得洞庭張樂
已莓苔犍為獲磬亦塵埃不如九韶故無恙戛擊
尚可冬起雷何時九秋霜月裡來聽湘妃瑟聲美
曲終道是不見人江上數峯是誰子
憩楹塘驛
夾路黃茅與樹齊人行茅裡似山雞長松不與遮
西日却送清陰過隔溪
松鳴竹嘯響千崖為底炎蒸吹不開自是笋輿趍
北去薰風不是不南來
官
翠旌綠纛夾車輪龍作長身鉄作鱗莫笑道傍數
松樹古來老却幾官人
嘉定元年春三月男長孺編定
端平元年夏五月門人茂良校正
誠齋集卷第十六(終)
