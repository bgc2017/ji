誠齋集卷第九十七
廬陵楊万里廷秀
雜著
詞䟽
代宰執開啓天申節䟽
有王者興五百年而名世使聖人夀八千歲以為
春惟燎馨熏以介祉福尊號太上皇帝伏願游
心於淡與天為徒以顯親親永綏莫大之養為衆
父父申以無疆之齡
代宰執進天申節功德䟽
於赫太上身為與子之天有開必先節届誕彌之
月光揚頌語申衍帝齡尊號太上皇帝伏願道
心惟精德夀必得紹唐綂接漢緒可謂中興億舜
日萬堯年不勝大願
代宰執滿散天申節䟽
前期一月嚴香火之彌文佳節千秋正星虹之初
度爰熙竣事告厥寶慈尊號太上皇帝伏願齊
心大庭凾氣太極二百一十載既濟中興之功八
十一萬年永膺天下之養
代宰執開啓皇后三月六日生辰青詞
詠舞雩之風載逾蘭禊夢入懷之月有慶芷庭呻
其寶書介以純嘏皇后殿下伏願與天齊夀合
日其明六百四十年既應誕彌之且一萬八千載
永同當宇之齡
又皇后生辰功德䟽
青煒維季載遲春日之陽紫殿有椒是生天下之
母焉依梵力喜頌夀祺皇后殿下伏願合明日
君侔德天妹佩環而助萬乘永寧金室之居奉玉
而夀兩宫長對瑤池之燕
代宰執八月二十一日
夀聖太上皇后生辰祝夀青詞
執矩少昊適行秋之正中思齊大任符夢月之嘉
應蘂篇作誦箕夀申休夀聖齊明廣慈備德太
上皇后伏願博厚俔天光明合日玉巵萬歲長對
上皇之觴瑶池百純永膺西母之綬
為太安人醮星辰青詞
蒼穹昊昊仰止遼然黔首芸芸視之蠢爾惟一念
之既極則兩儀之不遐伏念臣某自頃入朝駕言
將母甫充員之再歲當受籍之三朝朝罷玉清從
南内萬官之後歸持栢酒為北堂千歲之歡載驚
慈顔驟膺痼疾舉闔門而無色恍四顧之疇依籲
天之心一萠勿藥之效如響久矣羈旅未之獲酬
兹焉還歸敢不盡敬召羽衣之仙侣誦蘂珠之奥
篇伏望上帝下臨百神降格申錫老親之夀永庇
寒門之私
為妻安人醮星辰青詞
上帝高明遠而無極下民哀籲感而遂通伏念某
妻室安人羅氏頃及月辰遽纏災疾命已危於一
髮禱遂遍於三靈罄忱恂于方寸之間格化育於
圜穹之上其應如響厥疾乃瘳既頓復於神魂亦
兼全於母子戴天地再生之施欲報斯何薦潢汙
行潦之微於文其可乃命黃冠之侣載繙玉宇之
書取蕭惟馨采藻既㓗願迂仙馭下照衡閭庶昭
鑒於悃誠蒙永綏於迪吉
玄潭觀度道士䟽
文江壮縣玄潭古壇别得張道陵之真傳具存許
旌陽之故蹟冶金為蓋彈壓九淵之波濤裂石淬
鋒尚餘一剣之苔蘚看管風月可無後人吹送煙
霞何受末力或倒帑廩或捐金珠斯集事之無難
亦獲福之稱是
常州禱雨䟽
吏之多罪積繆政以傷和春聿唯深乃淹時而閔
雨懼首種之不入舉小民而曰咨籲天有祈徼福
丕應伏願召龍震電詔山出雲雨徧崇朝霖以三
日千耜舉趾勿令東作之違時力穡有秋允協西
疇之望歲
又常州禱雨䟽
時維仲复言蓻其苗瞻彼大田無寸之水敢丕單
於情素以率籲於穹蒼伏念臣菲然抱虛膺此治
劇積乃繆政傷于大和荐雩以有祈尚屯膏而
未洽儻更崇朝而不雨則將卒歲以無秋民亦何
辜吏實多罪伏願降臣以百殃之罸以儆㒺功錫
民以三日之霖來蘇此旱格于上熟慰彼群生
禱疾青詞
疾痛呼天人以窮而反本高明覆物民所欲而必
從敢瀆告於再三庶徼福於萬一伏念臣某發身
空乏竊禄滿盈上不功於王家下無補於民政不肖
老而後止乃於既止而進官君子居無求安果以
媮安而屬疾繄天賜之過分致身灾之自招歲將
一周病尚未去不堪極痛屢祈死以載號仰止蓋
高何壅聞而未徹深省愆尤之積曷逃星曜之臨
敬介黃冠荐捈丹愊願回哀眷耄雖罪而不刑俾
有夷瘳疾無妄而勿藥
淋疾祈禱青詞
鶴鳴九臯無微聲而不達旻閔庶類繄哀眷之必
回豈其蟣蝨之臣隔此恫瘝之訴伏念臣年幾八
秩病已再秋念萬物自遂於兩間咸各正其性命
顧六腑獨窒其一者曾不如於狗豬雖備古來刀
鋸鼎鑊之刑未足喻此疾痛慘怛之狀三醫並手
百藥㒺功餘生蔑如瀕死數矣屢哀籲於玄造未
徹聞於蓋高瞑眩小瘳根本猶在肆旁招於羽客
敬展盡於血誠敢祈畀矜一洗沉痼脫然去體徼
五福之康寕大哉唯天與群生而鼓舞
箴
言箴
金乎緘則以三圭乎復亦以三前三以晦後三以
悔晦則去悔悔則去罪
學箴(叔聲作為清江陳)
匪仁弗泉匪敬弗源心為之淵以安其天是心未
熟求躬之淑譬彼蓻麥而欲穫菽聖有六藉道之
國都立師求友往問之塗有充於中必光於外行
與聖契言與聖會其或載筆以葩厥辞大本斯拔
何葉弗萎咨爾後學於斯盍覺惟其篤之是以告
之
官箴
大兒長孺試邑南昌辞行問政於誠齋
老人告之曰一曰廉二曰恕三曰公四
曰明五曰勒因作官箴以贈之曰
吏道如砥約法惟五疇廉而殘疇墨而恕兼二斯
公别無公處三者備矣我心匪通兹謂不明借諝
為聦夙夜惟勒乃克有終
愚谷箴
安成劉江伯深自號愚谷益公銘之誠
齋野客楊万里復為之箴
愚公之愚有允無誣愚溪之愚裡黠襮愚如愚之
愚愚與道俱可擇非一亦顔之徒
銘
裕齋銘
零陵嚴慶曾之齋以裕名而屬予銘之予蓋德於
狹而心於懼者也將焉取裕抑敢不銘以與吾友
共守之銘曰
肇允民彝靡悊靡蚩則外是移而裡斯墮孰窶其
嬴孰嗇其豐盍其反而裕哉厥躬崇崇天如若日
伊煌冨以萬生光施八荒仁以覺之敬以握之維
其學之是以穫之迺篳廼門則孟顔氏于經于理
將不姚姒盈而沖諸伊其寇而沖而盈諸豈其授
而匪授匪寇匪新伊旧人見我新我若而人我其
裕矣我其怙矣怙心驕驕其裕日消瑞乙孫子孔
聖孔神而好是問可自用云齋房靚如夙圖霄書
弗性其性有如百聖
兊齋銘
鄧晉卿以兊名齋而謁銘於予則銘之曰孰蹟吾
門自門徂齋有釡而魚無酤而罍賓忘餒而主亦
樂哉曰樂斯何僕夫其咍有韋者編有廉者澤潤
雨作兌交相為益厥益交如其弗悅懌惟聖作則
爰得講習兩儀乃神講則貫兮萬理則夥整弗乱
兮相彼一閧悅言乎利我友萃止則喻於義口之
非艱性之惟艱羣餔獨欣易牙則然孰天而言孰
聖弗傳我友歸止我其求旃
寓菴銘
歐陽伯威名其居曰寓菴徵銘於誠齋野客楊某
乃銘之曰
言壓我居言蘧彼廬我寓吾軀載離我梓載旅彼
地我寓吾里曾是里離曾是廬隳而子寓為曰人
斯生控摶漚塵干誰贋真漢來秦去能幾寒暑兹
不曰寓矧吾與若寄是垠堮胡蔕胡絡咨爾寓翁
既儒厥身亦古厥風賈而未售侯誕爾咮耼周禦
寇可浚匪洙可詠匪雩執聖之樞宅彼回室瞻彼
尼日後天其熄有寓有窮有居無終不在其從乃
定乃宿乃蓘乃穀乃匠乃玉弗勲則書其以久渝
子獨忽諸
書室銘
室不厭虛書不厭整牖不厭明几不厭淨君子資
之君子師之四物敢侮非天疇欺我躬匪几我性
匪牖莫整莫虛心有弗疚
七星研銘
端溪七星研紫巖先生故物也其子敬
夫以遺予則銘而蔵諸
金玉其聲追琢其泓端溪之英紫岩之朋維仲敬
父詒我誠叟發櫝瞻之日中見斗楊氏所客墨氏
所國逃楊逃墨子將奚適
充齋
毛少說作齋房讀書其中名之以充請
銘予銘之曰
人皆玉其廬莫或玉其軀人皆榖其腹莫或榖其
德爾胡弗思爾則不貲孰降之衷孰秉其彝有降
靡竭有秉靡奪有覿靡悊天以人滅睨柯匪柯曾
是遠而操亡去亡曾弗反而推之而充何垤弗崇
充之而實何穡弗銍續之幽幽織之油油言製其
秋其衣其裘萬室燠只爾弗鞠只爾弗勗只東方
旭只
務本齋銘
永新左揆字正卿嗜學進進命其齋以務本艮齋
先生記之矣復請銘於誠齋楊万里則銘之曰
畯穡乎穫梓穡乎斵繄士所穡何穡非學學將奚
先何學非賢自賢而聖自聖而天澮則有岸甽則
有畔天人之道畔岸河漢河漢可涯道可方思其
端惟四乃六其藝既三其綱亦五其常闖之彌幽
跂之彌悠據其一原萬善來求人有怗恃誰無孟
季執柯伐柯乃睨而視二典兩帝参天兩地曷濟
登兹不曰孝悌有若肖尼参乎攸嗤本立道生是
以似之瑟彼學子遐不務此聖其遠而子其反而
存齋銘(吳丞名必大字伯豐)
永興吳君其亟吉水名齋房曰存謁予銘之銘曰
天爽天精孔神孔明肇域彼中扃宅是環庭我有
神舍弗掫于夜寇入在宇我出在野在宇一斯其
從千之在野懷歸室是遠而將聖有續予為孟孫
之族導汝歸宿寇則逐逐匪予汝歸汝弗去兮匪
彼汝寇汝弗居兮汝室載寕汝挾載宏宗廟百官
疇不汝或承尼日堯墻有覿斯煌有陟斯昂則莫
我敢當道腴義梁詩冠禮裳有操無亡疇莫知其
鄉
緩齋銘
吾友吉之戶曹掾趙君公括少監提刑老先生之
次子也賢而文儒而能官位職之初名其公之齋
房曰緩謁予銘之銘曰急為緩師匪弦匪規緩為
急資資在在韋有鳴者雞二人同孳一跖一媯塗
是遠而君子所履疇彼疇此韋弦由己不可則止
萬趾徐徐繄善之逋舍韋而趨如鏑赴莬萬指汲
汲繄利之拾舍弦而戢如燬違溼宣赴而違曷媯
之歸宜違而赴曷跖之去跂聖之藩求魴于山求
㕙于淵於萬斯年之子耆學家有老斵過庭有覺
其避席而作
敬齋銘
新喻蕭一致字伯易三堂居士從義孫
也山谷為作三堂銘云伯易作敬齋禮
曰毋不敬程子曰主一曰敬銘曰
維事維萬維心維一聽弈思鴻維貳維忽貳豈其
忱忽豈其欽維動維言其弗喪心三堂孫子學以
為己欲已欲趾聖門主一為址謹獨懔然履臨冰
淵及轃厥成對越昊天
省菴銘
西昌梁大用字噐之篤志嗜學進未憖
也命其讀書之室曰省菴來乞銘銘曰
人無鑑銅當鑑以身人無鑑身當鑑以心一善之
萠鬼神知之非鬼神之知吾心已知一不善之作
海漚亦覺非海漚之覺吾心已怍知之斯行吾心
吾朋怍之斯絶吾心吾鉞孰鉞孰朋省則勇而朋
亡鉞喪昧則縱而以省攻昧維聖作對以昧䃜省
擿埴觀井参省以月吾省以時参省以三吾省千
之維聖無過維賢寡過欲寡未能吾其敢惰
西塾銘
禾川寗行之作西塾以訓迪厥子請銘
於誠齋老人銘之曰
衛俞之族有西其塾維學之麓維子之淑咨爾子
孫于弟于昆洗心雪神明聽話言我築我廬爾群
爾居有易春秋有詩有書琴在在牖書在在手爾
誦爾弦以復爾有爾有伊何伊孝伊忠伊義伊仁
于玉爾躬雞既鳴矣爾夙爾起日之夕矣爾膏尔
燬具體維洲聽視動言維禮為塗雄趨聖門命世
維孟盡心知性俯蹴百氏仰承三聖匪孟匪顔于
跂于攀瞻彼數仞躄而登天潜而未徹如攻堅木
徹而莫禦如泉赴谷由心而身由身而親由親而
君氣志如神咨爾孫子爾聆爾思非道弘人室是
遠而
&KR1036;
文潞公畫像&KR1036;
竺景東畫文潞公潨陳勉之携來求贊某贊曰俾
宋作古自我仁祖心一德同潞國文公不兵不
革正是顔色式是中國震是戎狄有頍者冠忽然
在前喜有人焉焉知九原
醉筆戲作生菜贊
粹乎蔬則已瘠粹乎肉則已腴腴而不腴𬞞芼肉
也瘠而不瘠肉膏𬞞也孰使予最雲子之諫拓歡
伯之疆者不在兹乎不在兹乎
桑贊
其葉可温其蕡可飱其榦可薪其藥可根有禆乎
身墨氏之仁
玉石贊
山有玉工則琥之溪有石家則礎之士有韞人則
齬之吁
張定叟畫像贊
淛之西東轉饉而豊其誰之庸朱張兩公神皐天
咫甿唫其理後先趾美維張與李孰知夫傾東海
於談餘振華嶽於物初顧是區區是殆見吾善者
機歟長松白石清泉激激杖屨野服於一丘一岳
之間予安得從定叟於南山之南北山之北
自贊
吾友王才臣命秀才劉訥寫余真戲自
贊曰
汝翎弗長汝趾弗強毋駃汝頑毋竸汝驤于崖于
濱其窈其茫曀曀其光戈誰汝傷秋作月荒春作
華(花音)荒哦者遜尫釂者遜狂汝老是鄉莫與汝争
鋩
張伯子尚書畫像贊
江西連帥華學尚書篤素居士張公伯
子之畫像大兒(長獳)圖之以示予一别
十年千里再見敬贊之曰
戾戾契契逢怖則折嘻嘻休休覿誘而流有偉張
公洵素且沖匪石厥衷廼玉厥躬勁于疾風柱于
河洪淑兮吾怙慝不吾悪弗撼弗助弗誘弗怖曲
江之持于湖之摛孟氏之素其不在兹
張欽夫畫像贊
唐德明示亡友南軒先生畫像敬為之
贊
名世之學王佐之才一瞻一慟非為公哀
寫真贊
吉州通守趙德輝命史寫老醜戲題之
曰
有綌者巾有藜者杖雲嶠風杉步月獨往龍伯國
之民歟無功鄉之民歟
王時可命敏叔寫予真題其上
髹巾鶴裾山澤之㬬汝荷簣之徒歟抑接輿之徒
歟
張功父畫像贊
功父久别喜得觧后寒温之外勞苦之
曰
香火齋祓伊蒲文物一何佛也襟帶詩書步武瓊
琚又何儒也門有珠履㘴有桃李一何佳公子也
冰茹雪食琱碎月魄又何窮詩客也約齋子方内
歟方外歟風流歟窮愁歟老夫不知君其問諸白
鴎
張功父命水鑑寫誠齋求贊
索汝乎北山之北汝在南山之南索汝乎南山之
南汝在北山之北丁寕溪風約束杉月有問汝者
千萬勿說誰遣汝多言而滑稽又遭約齋之牽率
樂府
誠齋歸去來兮引
儂家貧甚訴長飢幼穉滿庭闈玫㘴缾無儲粟漫
求為吏東西
偶然彭澤近鄰圻公秫滑流匙葛巾勸我求為酒
黃菊怨冷落東籬五斗折腰誰能許事歸去去來
兮
老圃半榛茨山田欲蒺藜念心為形役又奚悲獨
惆悵前迷不諫後方追覺今來是了覺昨來非
扁舟輕颺破朝霏風細慢吹衣試問征夫前路晨
光小恨喜微
乃瞻衡宇載奔馳迎候滿荆扉已荒三徑存松菊
喜諸幼入室相携有酒盈尊引觴自酌庭樹遣顔
怡
容膝易安栖南䆫寄傲睨更小園日涉趣尤竒儘
雖設柴門長是閉斜暉縱遐觀矯首短策扶持
浮雲出岫豈心田鳥倦亦歸飛翳翳流光將入孤
松撫處凄其
息交絶友塹山溪世與我相違駕言復出何求者
曠千載今欲從誰親戚笑談琴書觴詠莫遣俗人
知
觧后又春熙農人欲載菑告西疇有事要耘耔容
老子舟車取意任委蛇歴﨑嶇窈窕丘岳隨宣
欣欣花木向榮滋泉水始流澌萬物得時如許此
生休矣吾衰
寓形宇内幾何時豈問去留爲委心任運無多慮
顧遑遑將欲何之大化中間乘流歸盡喜懼莫隨
伊
冨貴本危機雲鄉不可期趁良辰孤往恣遨嬉獨
臨水登山舒嘯更哦詩除樂天知命了復奚疑
上章乞休致戲作念奴嬌詞以自賀
老夫歸去有三徑足可長拖衫袖一道官銜清徹
骨别有監臨主守主守清風監臨明月兼管栽花
柳登山臨水作(佐音)詩三首兩首
休說白日昇天莫誇金印斗大懸雙肘且說廬陵
新盛事三箇閑人眉夀楝罷軍員歸農押錄致政
誠齋叟只愁醉殺螺江門外私酒
七月十三日夜登萬花川谷望月作好事
近
月未到誠齋先生到萬花川谷不是誠齋無月隔
一林脩竹如今終是十三夜月色已如玉未是秋
光竒絶看十五十六
昭君怨賦松上鷗
晩飲誠齋忽有一鷗來泊松上已而復
去感而賦之
偶聽松稍撲鹿知是沙鴎來宿稚子莫誼譁恐驚
他俄頃忽然飛去飛去不知何處我已乞歸休報
沙鴎
昭君怨詠荷上雨
午夢扁舟花底香滿西湖煙水急雨打蓬聲夢初
驚却是池荷跳雨散了真珠還聚聚作水銀窩瀉
清波
武陵春
老夫茗飲小過遂得氣疾終夕越吟而
長孺子有書至荅以武陵春因呈子西
長鉄歸乎踰十暑不著鵕䴊冠道是今年勝去年
特地减清驩舊賜龍團新作崇頻啜得中寒瘦骨
如柴痛又酸兒信問平安
水調歌頭賀廣東漕蔡定夫母生
玉樹映階秀玉節逐年新年年九月好為阿母作
生辰澗底蒲芽九節海底銀濤萬頃釀作一杯春
泛以東籬菊夀以漆園椿對西風吹鬢雪炷香雲
郎君入奏又迎珠幰入脩門看即金花紫告併舉
莆常两國冊命太夫人三點台星上一點老人星
四月二十八日同履常子上晚酌戲集句
作四月之詩五章章四句
四月嘗春酒及時魚也四月維夏颽風自南綠竹
猗猗維石巖巖我有嘉賓賁然來思爲此春酒酌
言献之南有嘉魚維其時矣維筍及蒲維其嘉矣
園有桃左右采之摽有梅薄言掇之今夕月出皎
兮東方未明不醉無歸
嘉定元年春三月男長孺編定
端平元年夏五月門人羅茂良校正
誠齋集卷第九十七終
