誠齋集卷第五十八
廬陵楊萬里廷秀
啓
荅新太和張縣丞啓
三世與游豈曰薄乎云耳一書未至久巳聞而知
之竊惟英妙之年載飛俊茂之望水循除而㶁㶁
小助藍田之哦鳳高逝以縹縹即還阿閣之邃某
老披獨速病挈笭箵舉厚禄之故人茫無一字微
薄雲之高誼焉得八行報雖不莊情則靡巳
賀趙守加恩食邑
恭審膺受贊書光啓封國分茅胙土允為儒學之
榮增秩賜書即表公卿之選恭惟驩慶某臥痾山
墅阻造府廷不勝狗馬之誠敬馳燕雀之賀
荅周丞相再賀生孫啓
伏以童孫載毓鄕衮踰襃方馳摧謝之緘重拜屢
書之帖儗上天皈平地之將相偶同物而類生近
當(声去)日是中元之公台云著鞭之先我曾謂稺騃
僣希勲賢仰止兵萊崇崛之功敬惟刀益峻極之
德俱絶出於百世廼併期於一嬰若彼借寇恂於
明年已恨雌而恨薄矧此與周公而並處敢亦步
而亦趍雖心知其不然感意愛之非淺欣悰何數
對臆未央
謝周丞相冬節送十鳩四免啓
伏以鳲鳩在梅方與七雛而啄雪狡免入草深蔵
三窟以臥霜夫何相府之虞衡小試乎園之鷹犬
併掩羽毛之美以給刀七之鮮分似謏聞飫以大
嚼錦翼倍五漿之餽褐衣餘四矢之瘢喙三尺以
流涎食方丈而在眼不狩不獵第厚愧伐檀之詩
非熊非羆恐再皈釣渭之叟
荅周監丞賀冬啓(啓同至時益公冬)
昨遣長鬚敬致短札以修亞歲之賀仰祝大年之
祥介者未還使乎踵至方與南北阮之族小語竹
林忽報東西周之師併攻楊邑雲合霧集車馳卒
奔焉敢仰關而攻分甘曳兵而走尚蒙四酒以飲
子反先以乘韋而犒孟明旣效郤至之趨風即出
檀公之上策左支伯兮偉節之怒右梧仲氏丞相
之嗔紛紜之間應接不暇摧謝不恪多言未窮
荅撫州周通判冬啓
伏以微陽萠動小至晴寒恭惟某官捧二尺之木
書對一丈之線日皈省天上之二老敬浮長至之
重觴州里榮光薦紳歆豔歌萬有千歲之頌祝眉
夀於一家賦五更三點之詩看鵷行之首入其為
善禱未易縷陳
賀周丞相自長沙移帥豫章啓
膺天贊書謀帥鄕部孤忠貫日已開南岳之雲餘
事作詩却卷西山之雨上釋霄衣之憂顧下觀畫
繡之榮光即命唐叔而皈于東復立傅說而置諸
左俟入而賀今未足云某老以病身寄于知巳修
方伯連帥之職舍我誰哉忘平生久要之言非予
望者拳拳之悃尚面以敶
謝周丞相餽歲三物鳩麞驢肉啓
蕪詞引玉巳万其榮綺饌席珍復三有賜披鯶公
之尺素得鳩婦之五紋驅馬獵麞細哦庾信之句
取&KR1042;逐虎更味退之之言敢不拜嘉知何以謝毣
毣之悃詹詹莫窮
荅周丞相謝看樓啓
昨巾私車擁彗公府豈惟拭目從觀元龍百尺之
新端欲折腰雅拜方朔六符之耀誰謂山林之老
叟得参衮繡之後塵筍輿金梯我公忽在於天半
黃冠野服賤子瞠若於雲間咲語一聲江山千里
食前方丈知主人何愛於絶甘尊底十分顧病骨
不堪於作苦此外泛應亦復孔艱知我者以為嵇
康命駕之相過傍觀者或謂樂克圖餔之有在僕
所有寸心難處之事誰為言之公乃以尺紙隃度
之辞不可加矣感焉毣毣謝則匆匆
荅賀吉水王縣丞啓
恭審喜傳双鵲文視四羊巨竹對松朗詠循除之
水崇桃積李平分壯縣之春播播仁風欣欣民氣
恭惟某官膠庠先進湖海勝流蚤馳雋聲孰不誦
秋水落霞之句晚成大器尚未施瑶林瓊樹之材
初吟漂水之星心今署藍田之紙尾以儒術而飾
吏事蓋老成而有典刑逢兹休明行矣鶱翥某眠
雲岩石釣雪寒江三徑就荒誰其顧者四騏沃若
公乃過之更詒瓊琚玉珮之詞足為山鹿野麋之
寵摧謝不恪榮感無央
謝周丞相賀年送羊麪并麞啓
伏以花燃錦帳占玉蟲金粟之何祥冰照雪山映
柏酒椒觴而呈瑞忽騎吏瓊瑶之跡臨野人雲月
之家天落上台之書風清垂露之字龍蛇動篋滃
然霧結而烟霏珠璧連文皭若霜開而電坼長哦
吉語足制隤齡加饋歲之兼三賞迎春而無兩烝
花壓玉笑渠沉氏之飲朝煑餅澆葱試作廣微之
薄夜更珍餉銀麞之美覺揮毫玉兔之窮摧謝不
莊仰惟鈞察
謝衡州陸守回書并送書籍黃雀北果啓
伏以門掩候蟲那得可羅之雀月明烏鵲忽報所
罶之魚烹之得書恍若見面恭惟某官人今而學
之古德清而政之和瓊芳玉暉蔚機雲秀傑之氣
淵回霆啓凛遜抗英雄之風乃作意於陳人至垂
憐而鄭重靡叩弗應如鼓荅抱瞻祝融紫蓋之峰
崒乎峻極顧野服黃冠之狀耄矣摧頽莫勝舐犢
之私僣申巢燕之託不寕&KR1089;翰墨文章之絶妙端
復拜策書肴核之滋豊東觀西崑怪底牙籖之未
見南烹北果快哉犀筯之新嘗願推老老之仁貤
為子子之惠大德不報雖負衛平之言中心何忘
敬賦周人之雅
回太和卓宰庚申年賀年送酒啓(日戊子正月一)
伏以歲在申而先庚符藝祖興王之運日維戊而
配子應吾皇誕聖之辰惟賢履端與國咸慶恭惟
某官以閩川孝秀之冠續山谷弦歌之聲春閣風
烟興寄鄰封之桃李釣臺笋蕨夢回古寺之林塘
後先百年標韵一致勿歎江西之飲水即看花底
之退朝某釣雪孤舟眠雲岩石聽澗松之清吹方
哦茗椀之勲下乳酒於青雲忽拜山瓶之味感悰
靡巳摧謝不莊
回万安趙宰賀年送金橘山藥蔊菜啓
伏以王春六年又臨献歲正月元日阻慶履端初
驚市橋柳色之新忽拜隴首梅花之信恭惟某官
頌椒絶唱夢草偉詞遲日暖風放河陽之桃李黃
鸝紫燕和武城之絃歌即升度於玉墀遂頡頑於
霞佩某嚼冰万岳披雪一蓑自束白茅皈煑黃獨
誰謂紅塵之騎飛墮紫山之章鑄金柈之柘丸更
詒嘉橘熬瓊糜於山蕷貳以珍𬞞芬然蔊頭之芳
辛醒此莧腸之清苦感懷無斁占謝未央
庚申臘回周丞相送一麂四兔啓
鼻息晝眠方齁齁而成曲足音午夢驚啄啄以叩
門雙玉寸金忽披妙札一麋乘婏如勞珍烹味超
逢澤之介麋群掩中山之明視薦新屏攝分餕室
家為公酌竹葉以先嘗尉存窮鬼恐僕蹴𬞞畦而
見怪駭愕蔵神摧謝不莊献咲斯在
誠齋集卷第五十八
