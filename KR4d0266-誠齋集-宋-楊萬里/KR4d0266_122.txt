誠齋集卷第一百二十二
廬陵楊万里廷秀
墓表
右司王僑卿墓表
南粤負山控海甿獠相錯為一都會凢奉詔條為
部刺史匪得其人則帥守頡頑殆若羈縻自淳熙
戊戌以迄辛丑凢四年間有以小司寇帥番禺者
既憸且忮礪歯思噬倚門人為諫大夫怙執旁行
聲氣出部刺史上小迕厥指輙以飛語聞於是護
漕布憲常平諸使者如葛世顯如黃溥如李綸如
趙公瀚咸被嘖言継継坐黜齰舌而斃弗敢校也
帥既連得意同時使者慹者靡傅者嗾獨括蒼王
公司平凖監祥刑領餽饟凢三易使者節弗詭弗
茹屢嬰其鋩憸忮者怒欲為蠆尾未幾改鎮他郡
以死而公故無恙嗟乎公仁人也而彼收方獗獨
毅不折是不亦勇乎截然居間有璞弗刓是不亦
智乎是可書也公諱䀭字廣元姓王氏初諱東里
字僑卿少貧篤學為文有氣力登戊辰進士第歴
汀州蓮城尉徽州休寕縣丞臨安府教授主管尚
書禮兵部架閣文字秘書省正字校書郎著作佐
郎知太平州改知道州尚書考功員外郎右司員
外郎廣東提舉茶塩提黠刑獄轉運副使主管建
寕府武夷山冲佑觀官止朝奉大夫年止六十公
初在著作之廷嘗與同寮劉夙相率論龍大淵曾
覿招權害政章未上而去人咸惜之其在廣東疚
心煑海阜通商賈曾未滿歲得緡錢九十万有竒
條上便宜請歲助廣西之費稍朘鹺計之羡盡給
牢盆之直又言二廣塩筴宜權贏縮彼此相𥙷無
分東西酌紹興之制通議增損凢鬻鹺之數合兩
路而均之東鬻其四西鬻其六然後官無抑配民
力自𥙿時朝廷欲糴米斛五万漕中都公不奉
詔事竟寢公又言右姓牟利秋時賤糴春時貴糶
甿是用寠請令常平貴糴以救其賤賤糶以救其
貴布憲之始郴寇陳峒李瓊繇舂陵犯陽山雖王
卒三捷而寇㔟未衰公親帥師自韶至連擣其巢
容寇李接繹騷西卑公又躬行壁畢邀其走集馳
驅原隰挈挈期年三寇悉平居職三載循行所部
凢為州十有四為縣三十有九罙入黃茅無不至
焉或有三四至者汀寇沈師猘于循梅潮惠之間
兵車有興公發軵漕下揆策矢謨竣事無曠丐皈
章七上不得請御史有以風聞言公者㘴以祝釐
之官罷皈至信得疾因家焉卒於癸夘四月庚申
葬於是歲九月辛未曾祖慶遜祖汴皆不仕父綝
贈朝請郎娶余氏封宜人子男二人郯將仕郎剡
迪功郎新鎮江府丹陽縣主簿女一人適從政郎
新信州錄事参軍葉宗魯既嫁而卒孫男二人搢
女三人俱幼公天性静默似不能言外寬中嚴直
諒自信其與人交淑慝険易無所置疑周急遠施
有犯靡校其為使者或責公不按吏公曰薄其奉
責其廉可乎然遇事直前無慕顧意嘗歎曰天下
事不患不能為患不肯為不肯為者用其肯為者
於私用其不肯為者於公聞者韙之公既没薦紳
先生以文來誄者或曰並受真偽兼容賢愚或曰
周為顔氏漢則孺子其為一時推表如此予乘傳
領表與公實為同寮又継公提點刑獄情義甚密
予喪母而皈公亦使事言還過予敝廬留一昔而
别甲辰冬十二月予奉詔為尚書郎寄徑上
饒欲謁公而公死矣升其堂哭之哀見公二子二
子拜且泣曰知先君之深愛先君之厚信先君之
篤者宜莫如子盍有以表諸幽予曰諾後三年八
月公之子剡試吏部得官將皈來見予予有感焉
乃彙公平生大概以授剡俾碣諸墓隧云淳熙十
四年八月十八日朝請郎守尚書左司郎中兼
太子侍讀楊万里述并書
澹然居士趙公平仲墓表
魏悼王之六世有賢孫焉澹然居士趙平仲其人
也何賢乎平仲也貴而賤冨而貧才而愚德而虛
也曷為貴而賤冨而貧也問誰高曾則廣陵郡王
與安化軍節度使也問誰祖父則金紫光禄公也
重王累侯拖紫鳴玉而平仲生其家不曰冨且貴
乎然平仲不幸幼喪其所天又重不幸而火其廬
而平仲短褐脱粟飲水捽茹以終其身不曰貴而
賤冨而貧乎然則平仲名在屬籍而不在官簿乎
曰平仲承節郎也然則曷為不仕無乃匱於所挾
鈍於所售乎曰平仲仁孝正廉人也平仲年未冠
父疾亟平仲夜犯濤江跣走數百里迎醫之良者
而拜之如父兄及父喪上無諸父下無同産兄弟
以隻影童子而塴大事母寡已孤母耄已穉乃饘
已以飯母寒已以燠母劬已以妥母母子同命者
四十年如一日是時平仲未命也母沒乃得官則
泣曰君命其敢不拜無母有禄其忍獨食不曰孝
乎嗜讀書喜賦詩而不肯一試於有司有官而終
不就一列不曰廉乎外至黃老星家醫卜百工之
技靡不觧而不惑於巫史浮屠不曰正乎其居豫
章之進賢急人之急憂藥人之疾或託之以死或
寄之以孤者累累也不曰仁乎仁孝正廉是四者有
一焉所挾既充矣而况四乎何匱之有然則曷為
鈍無售也曰非鈍也匿也非無售也不求售也曰
才而愚德而虛然則歴聘轍環非歟曰歴聘轍環
何可當也聖事也平仲賢人也其鄭子真李仲元
之徒歟雖然子真仲元岩下之窶人也平仲貴介
公子也其於貧賤孰習孰不習也然有不習焉而
樂者有習焉而樂者二者孰難孰易也使三人者
易地而處當有可小觀者平仲諱公衡澹然居士
其自號也卒于慶元二年四月丁夘年五十有九
夫人周氏處士丕遠之女李公擇之外孫也前卒
年三十有九與平仲安貧正家有鴻妻侃母風四
子産演從政郎常德府司法参軍彦璋文林郎福
建路轉運司主管帳司彦法修職郎吉州司戶参
軍同登淳熙丁未進士第彦沃業進士皆傳業有
聞而彦法與予遊最故予嘗舉其文行之美以自
代云一女適傅儔孫男四人皆幼考諱緒之監潭
州南岳廟母夫人張氏所生母金氏越三月諸孤
葬平仲於縣南三牛鳴其日某甲子其鄕皈仁其
原麻山迁周夫人祔焉其世次氏名職官之詳大
丞相益國周公既銘之且亟稱其信厚温恭如晉
宋間人物廬陵楊万里復表其墓曰
蔚麻原之松桂兮皆是翁之手植沔皈仁之泉流
兮有是翁之釣石翁不見兮空山蒼而水碧孰知
翁之不死兮山水長與之遨嬉朝隮霮夫霽暉兮
翁載之以為旂宵唳警夫素溥兮翁策之以為騑
攀天闕以入月兮不騎箕尾而騎少微子孫來拜
翁而安仰兮盍諏雲而咨鶴雲垂垂而鶴僛僛兮
翁其來皈而小泊酌桂酒而薦蕙肴兮必見翁欣
然一醉其如昨
中奉大夫通判洪州楊公墓表
宋受天命一四海聖聖相承澤深仁高一百六十
餘年間重人累寕罔一玷缺自宰臣蔡京究姦極
妖竊弄國秉遂成靖康之禍言之可為痛哭已方
京盛時蔽虧天日闔開雷霆生殺寒炎在其瓜掌
京久居杭有尼出其門倚其㔟奪民地民訴之仁
和縣縣宰廬陵楊公直之尼訴于京京諷守胡諭
公以地卑尼當讎以美官公執不可他日有從臣
薦公京以前憾擯不用公自是留落老州縣君子
是以為公惜也使是時公遇主得為諫官御史則
斬安昌破銅山為國除此賊不難也君子是以為
國惜也公諱存字正叟一字存之其先出晉武公
子伯僑伯僑四世孫叔向族号羊舌氏食采於楊
生食我以邑為氏其後居華隂在戰國者曰章章
生𣢾為秦卿後四世曰喜仕漢祖封赤泉侯十一
世曰震至唐曰綰曰嗣復曰汝士曰虞卿虞卿之
孫承休天祐元年以刑部外郎使吳越楊行密乱
不得皈遂家江南六世曰輅仕南唐徙家廬陵子
鋌終海昏令公之六世祖也曾祖諱戬祖諱倫考
諱郊皆潜德不仕考以公累贈太中大夫妣黃氏
贈碩人太中公樂易有容里稱善人家貧擇師訓
子篤意無倦公幼日誦數千言未十歲能属文既
冠第元豊八年進士授郴縣尉丁父憂服除授袁
州司理参軍又丁母憂服除授廣州南海縣尉改
循州長樂縣令長樂二廣究處也士不知學公首
延士子脩學校與諸生行鄉飲酒禮民風一變聲
最諸邑薦者交章改宣德郎知河中府猗氏縣改
杭州仁和縣錢塘吳越勝地公治整以暇與文士
登臨賦詩為一時絶唱号詩將軍秩滿坐忤時宰
意授知襲慶府奉符縣奉符岱岳祠廷在焉仕者
相傳以為膏腴之邑令與祠官同掌其利故前令
多墨公為置策書凢四方之民捐金錢以奉香火
者皆書之属之祠官隷之府廷已無與焉有戚里
任氏子為祠官轉移祭器公白諸部刺史以聞有
詔漕使韓公鞠之任置對究反誣公既具獄公無
秋毫而任抵罪韓歎曰公之清雖畏人知神知之
矣通判建昌軍地與閩境盗所出入有悪少屬徒
數百殺人火廬廵尉憚之公諭招不從設方略盡
禽之既而戚曰愚民觸法情可矝白州戮渠魁貸
其餘民感悔盗遂息在功令公當最公推之佗吏
通判洪州帥孫公竢素寬厚自公在建昌孫已知
公既至府事一委之公公亦濟以明惠治而不擾
公見時事日異有拂衣告老志靖康元年七月
欽宗皇帝登極恩加朝議大夫八月竟上章致其
仕皈于吉之吉水縣湴塘里之故居
高宗皇帝登極恩加中奉大夫賜金紫退居後口
不道朝廷事手不染州縣牘友溪山藝松竹葛
巾藜杖寄傲其間軒曰報春堂曰餘慶皆有詩以
紀之丙午冬大雪木稼嬰疾踰年而終建炎戊申
正月九日也得年七十有一葬以明年十一月壬
申鄕曰中鵠原曰王阮娶黃氏曾氏劉氏皆累封
贈令人五子王休博洽有辞藻兩預鄕賦修職郎
撫州崇仁縣尉王庭迪功郎興國軍司法参軍王
烈迪功郎全州錄事参軍兼司戶王猷迪功郎肇
慶府司法参軍皆以公蔭𥙷王訓不仕孫九人光
祖振祖茂祖煥承祖炳賡庶得清諸孫皆業進士
而得清棄家爲道士云曾孫十人扶謩清節掀清
成清簡清德清臣掖清卿皆世其業公宇量恢疎
名臣冲淡家素空乏不問生業事兄布如父禄賜
必分訓其子如己子𣏌未冠策第公以詩賀其兄
云月中丹桂輸先手鏡裡朱顔正後生至今詩家
者流傳誦爲佳句公之葬奉議郎知處州虔南縣
劉師且銘之矣後七十有三年慶元庚申曾姪孫
万里覽其銘慨公之忠悼公之詘復表其墓曰
宣政之辰有孽其臣載弄之鈞士伏以蜚于其顰
嘻于霄于泥毅毅楊公載凜其風載劘其鋒怒霆
奮挻排山塞淵疇不慄旃予進可蹉予傳可磨其
如予何
新喻知縣劉公墓表
紹興二十有九年冬十月十有九日万里迎侍老
親來吏零陵過湘江遇公於野店驩甚而彼此骨
肉已前行日荒荒欲落㔟不容久相語某拜公上
馬馳去公亦行一再回顧有惘惘之色公平生剛
簡未嘗對某如此也私竊獨怪之未幾則聞公病
遂不起前日之回顧殆永訣之意也歟嗚呼痛哉
蓋明年之八月一日也得年六十有一公諱廷直
劉氏字諤卿一字飬浩世為吉州安福人曾祖諱
璣祖諱知復考諱仕先皆不仕紹興初年復元祐
詩賦科時士以王氏訓故&KR0836;爛口耳聖經賢史古
今治乱正邪之大端漫不省為何物公與兄禹錫
以文章煒然同升里選而公在第二州閣稱二劉
焉已而禹鍚登科公聞罷又十一年禹錫死公以
經賦兩科再詣太常登十五年進士第調鄂州戶
掾鄂居上流留屯神衞兵以大万計一夕軍中積
芻火大將田師中怒甚大搜後一夕得三偷兒有
火具械致之州太守張搏承意委公鞠之欲必得
三人者火芻狀公精意問囚蓋其情將以竊蔵於
民家實未嘗至軍壘也即抱具獄白釋之三太守
怒以語侵公公曰以火具而殺三人有以異於以
釀具而抵酒禁者乎太守一笑破械遣囚遂與公
為知己薦之朝迁左從政郎丞鼎州武陵縣數决
疑訟歲旱州命公禱而雨甘露降于丞廰事之後
圃桃者五李海棠者一邑民咨異部使者某公雅
不屑其人某剡章薦公公以好言謝郤之就攝郡
博士逾年用禮部侍郎辛公次膺及諸公薦改秩
左宣教郎知臨江軍新喻縣而疾作致仕得左奉
議郎命下於身後云公初娶伍氏継室向氏三子
宏中處中得中二女始公未仕恤恤然有及物意
安福西寅陂歲溉田万三千畮擅於豪右貧民病
之公爲作均水約上之官事下至今利焉嗟乎士
大夫儋爵賦禄任民之安危福禍而漠然塞耳關
口視若風馬牛不相及甚者作俑厲民以爲吾民
數百年不可療之疽根以進其身無怍色而公未
有職於民之時而拏民憂以自詭如此使得大其
施所及豈少哉公即世之二年門下士楊万里聞
其葬乃哭而表其墓曰
鄕里遺老為予言劉正臣極長者其隂德枉人博
矣其後增增未有已也今觀其二子相踵策第而
亦相踵以死以不得遠其翔不及流其根則福善
之報然不然未可知也然君子之望其子也無忝
於其訓以無媿於其天而已負其先以尤其天豈
其志也哉是則報之大者是則二劉已矣
羅元亨墓表
元亨諱上行羅氏世為廬陵人年二十有八擢進
士弟負其有慨然欲竭才力為國立功業卒至於
憊以病病以死死以不夀夀止於六十有一官止
於左奉議郎知饒州安仁縣嗟乎若元亨之志元
亨之才元亨之廉勤而止於斯天邪人乎天也亦
人也始元亨丞武岡軍武岡縣時大寇楊公窟穴
洞庭狠然有窺湖南意朝廷命大將岳飛討焉元
亨以飛檄督饟於諸郡至全州通判范寅秩挾家
閥心輕士大夫元亨屢撼不動一日往哀懇之范
盛氣大罵曰公少年不曉事錢糧不可得也抗言
責之曰寇在心腹王師遠來不宿飽公忍㘴視邪
臣子之義當如是耶范怒且愧其㘴人即發帑廩
以應然用是銜元亨元亨不顧也已而元亨宰静
江府茘浦及永州東安縣凢兩遇范為部中監司
數窘元亨卒不得絲粟罪然元亨自是困躓晚乃
教授德安府府學用諸公薦改秩左宣教郎而元
亨老矣至安仁數月境内大治部使者太守上其
狀於朝丐頒其條教為州縣式廟堂欲用之而元
亨病革死焉蓋紹興三十有一年九月某日也其
在茘浦民世為胥於帥漕憲司怙其㔟意氣横出
視令亡如也令往往反折節隆禮以就焉介其譽
於上官否則與為市以故多犯法不輸租令惕不
敢呵問稍忤焉則飛語釣謗遠者莫攷近者逐二
十餘令矣元亨至則條其姓名與其所以然者白
於三司請再犯者得逮治胥徒側目治甲廣右其
在東安范運判修怨移以丞祁陽受牒鞠獄衡州
先是衡有浮屠弱一孤兒而奪之田浮屠者徑山
宗杲之徒也宗杲以才弁得幸於公卿要人孤兒
每訟田於有司有司皆覲望宗杲之㔟橈法以田
卑浮屠屢矣元亨未至衡州十里所宗杲遺書於
元亨啖以惟所欲或當塗薦章或金帛皆立致必
以田畀其徒元亨謝曰諾入城則發其姦其訟一
問而决舉田以皈孤兒諸公大驚及秩滿皈家万
里私怪其蕉萃以問其子全略全略慼然曰吾翁
平生之心力盡於為邑矣竟日㘴聽民政飢甚則
入屏風後卒卒索食食未徹聞一民楫於庭則又
屣履而出迨夜過丙事已民謝去倦卧於屏風後
率以為常未幾則聞大病於德安再病於安仁卒
死於勤且所至遭其仇以不得施其才是可哀也
已曾祖諱軿祖諱仇皆不仕父諱紼以經術為州
里儒先粹然古君子人也以元亨贈右承事郎母
李氏贈太孺人妻孺人周氏先卒子四人全略全
德全材皆以文世其家全功未冠二女已嫁其詳
見於行狀誌銘矣明年某月某日妺婿楊万里復
表其墓曰
嗟乎元亨以王師不飽為已憂而不慄上官之含
怒賢矣范公以一時之怒不容天下之士而阨之
至死冤矣雖然元亨之賢蓋自其天在阨而安亦
豈其冤吾特為國愛元亨之才而為當世之君子
惜其使斯人而然也嗟乎櫻已者醜䛕已者妍同
已者扶異已者顛今之君子此病未痊若元亨之
犯一郡丞其禍已如此况復有大於此者邪然則
乏才於緩急之除而天下之所以難治不足怪也
已不足怪也已
嘉定元年春三月男長孺編定
端平元年夏五月門人羅茂良校正
誠齋集卷第一百二十二終
