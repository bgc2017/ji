誠齋集卷第七十二
廬陵楊萬里廷秀
記
石泉寺經蔵記
下泳蕭民望甚賢而喜士尤嗜蓄書發粟散廩而
饔飱六經捐金抵璧而珠玉百氏每鬻書者持一
書至必倍其估以取之不可則三之又不可則五
之必取乃己蓄之多而不饜老而不衰也以故其
子弟皆好學不惟其子弟其鄉人皆好學士之自
安福而南者走百里必曰我將見民望自永新而
北者走百里亦曰我將見民望予少之時嘗從先
君至其家每念之則前清溪後平林脩竹在左右
松在右尚了了予目中也今年友人彭仲莊來民
望寄聲於予且曰我旧嗜蓄儒書今頗嗜蓄佛書
新作一經蔵於石泉寺以貯之將與學佛者共之
子其爲我記焉予不知佛書且不觧福田利益事
也所知者儒書爾夫道性之而聖聲之而書書乎
讀聖乎悟則書爲我我爲書矣不然&KR0869;之而置散
焉書則書矣我何與哉今民望之蓄佛書以待釋
子釋子曰我之輪一周則我之誦一周矣果有是
事者異也無之而言焉者&KR1094;也誦不以口而以輪
者惰也蓄不以心而以蔵者棄也民望其為我問
之年月日楊某記
長慶寺十八羅漢記
大擽長慶寺在廬陵郡城之北四十里而遥右背
碧岑前左紺溪水木幽茂望之蔚然也旧有十八
羅漢像蓋拙工為之儀觀俗下神氣昏頓類道旁
叢祠中捧土揭木之為者豈有世外巖下之姿遺
物出塵之意哉里中之士有羅長吉者顧曕不怡
捐重幣聘良工改作之經估者四人淵默者四人
衲紉者一人杖植者二人或揮麈欲談或長眉曳
地或佛齒在手或清水挈瓶翫爐香者其意遠擾
龍虎者其色暇所謂世外巖下之姿遺物出塵之
意其庶幾不遠吾聞是十八人者西方之悍人也
其未見佛也若吾子路之未見夫子也由今視之
所就乃爾然則人果可以無學乎由之瑟固非彼
所操也然為彼而不為此者所見者異人也使之
彼乎出此乎入庸知其不由歟以寂廢動以躬廢
物視其貎肖其學也施之於世則濩落矣然是十
八人者漠然無牽超然無麗世味不能誘其衷人
憂不能寇其崖而况車服可得而維刀鋸可得而
加也哉長吉名惠迪其二弟蚤世而諸孤不孤者
有長吉之賢字而燾之也樂善而喜士里中莫吾
長吉之似者
怡齋記
乾道丙戌之冬予自廬陵抵長沙渴樂齋先生侍
講張公公館予於其居之南軒是時積雨未霽一
夕湖風動地吹北雪踰洞庭被長沙城中予生長
南方未嘗十月雪之為見見十月雪自長沙始也
予既羇旅倦且寒甚豈不欲一見親旧然僵卧南
軒之東窗足未出門而心己入門矣既而吳伯承
聞予至夜與邢魯仲來見詰朝侯彦周又與予里
之十劉炳先兄弟來見自是人事始擾擾矣炳先
一日約予與彦周過其家予嘉炳先兄弟之好學
而又雍睦怡怡如也索筆為書其楣間曰怡齋炳
先求予記之予以行不間辭未能也後九年炳先
試南宫過廬陵炳先不知予在予亦不知炳先過
矣又三年友人周直夫歸自長沙炳先遺予書曰
頃失一見甚恨且促迫怡齋記予得書喜甚問訊
長沙故人則彦周魯仲伯承皆死久矣當時南軒
之集惟侍講與予與炳先兄弟四人在爾今侍講
官八桂予居廬陵炳先兄弟在長沙交游之存亡
離合其使予悲也予老矣侍講亦年過四十炳先
兄弟其尚少也乎其亦似予之老乎炳先名光祖
弟継先名述祖吾州安福人也徙長沙今再世云
淳熙三年月日記
無盡蔵記
永新縣東郭外不十里曰横江張司理德堅居之
近無邑喧遠不林荒乃築山園以郛万家刳壤為
沚實以芙蕖布礫為逕夾以海棠為亭為軒以憩
以臨園成與吾友劉景明遊焉德堅若不滿意者
顧曰是非不佳然人為非天造也乃與景明竹枝
芒屨循海棠逕北行百許步至禾江之濱德堅却
立曰止吾得佳處矣盖江水西來渺然若從天流
出至是分為兩中躍出一洲如横綠琴咮昂凥庳
美竹異樹不蓺而蔚水流乎洲之南北崖若裂碧
玉釵股勢若競騖聲若相應若將胥命而會于洲
之下覧觀未竟雲起禾山意欲急雨有風東來吹
而散之不見膚寸義山之背忽白光燭天若有推
挽一玉盤疾馳而上山之顛者蓋月己出矣景明
賀曰惟江上之清風與山間之明月耳得之而為
聲目遇之而成色取之無禁用之不竭是造物者
之無盡蔵也東坡嘗為造物守是蔵矣自坡仙去
夜半有力者竊蔵以逃嘗試與子追亡收逋而貯
儲於斯乎德堅乃作堂於其處而題曰無盡蔵云
年月日楊某記
宜州新豫章先生祠堂記
予去年十月致書桂林伯侍講張公今乃得報且
諉予曰宜州太守韓侯璧直諒士也初抵官下他
皆未遑首新山谷先生祠堂盖山谷之貶宜州崇
寕甲申也館于城之戍樓曰小南門者明年卒焉
後人哀之即其地廟祀之子湖張安國大書豫章
先生四字以揭之然居句湫隘屋廬壊隤爼不成
列拜靡厝躬今侯戾止顧矉爰出其闉距城不遐
得地洵盱湖光前陳曠野洞開諸峯崛竒駿奔來
庭立屋六楹以妥神居刻木肖象是似是似是享
俯湖爲閣于登于臨湖山清空雲煙高寒神則降
集人士奮豫旣成來求閣名若記拭旣以清風名
閣矣子學詩山谷者微子莫宜記之予執書歎曰
予聞山谷之始至宜州也有甿某氏館之太守抵
之罪有浮屠某氏館之又抵之罪有逆旅某氏館
之又抵之罪館于戍樓蓋圄之也卒于所館蓋飢
之寒之也先生之貶得罪於時宰也亦得罪於太
守乎鹿之肉人之食君子之殘小人之資也孰使
先生之所挾足以授小人之資也哉夫豈不得罪
於太守也先生得罪於太守則太守不得罪於時
宰矣豈惟不得罪也又將取榮焉由今視之其取
榮於當時者幾何而先生飢寒窮死之地今乃為
騷人文士佇瞻鑚仰之場來者思去者懷而所謂
太守者猶有臭焉則君子之於小人患不得罪爾
得罪奚患哉今韓侯之賢乃能社先生而稷之惜
也先生之前乎韓侯也先生之沒侯猶敬之如此
使其生也遇侯而燠休之則主賓之賢牽聯俱傳
也惜也韓侯之後乎先生也然士或同室而睽或
異世而逢苟逢矣前後足校哉先生之祠要自韓
侯始則侯之傳决也而又得侍講張公名其閣其
傳益决也因書其說寄侍講以遺韓侯云淳熙五
年三月二十四日廬陵楊某記
興崇院經蔵記
安福縣南出為十里者七地曰鄔村有寺巋然者
興崇院也作於治平丙午至宣和甲辰而火釋守
通者再作之至建炎庚戌又火釋延贄與惠崇者
又作之殿堂有嚴庖湢畢葺至今其徒得以安安
而居継継而不絶者二釋力也釋海璿今居之璿
良於醫得錢無所可用獨用之於其師之教所宜
為者宫廬之欹傾佛像之漫漶既苴既考既祓既
藻則與其徒藴賢藴淮計曰有寺百年而無經一
卷非不耒而農不書而士乎蔬其腹衲其軀焉而
己矣吾徒藉弟令自窳自懵靡靦靡忸其若後之
敏慧秀辯求心問性者何於是傾槖之贏勸里之
俠得錢如干藴賢乃杖竹屨草風飪露寐走二千
里至福唐市經于開元寺以歸為卷者五千四十
有八為匭者數十百承以耦輪幬以崇殿金碧煒
燁丹漆可鑑龍光神威森然欲動鼓舞甿罔不尊
禮教所應有彪列明備璿因人士劉宗芝及吾外
弟周世通來求予文以紀其成予曰彼於其師之
經所謂五千四十八卷者匭之矣能如士之於書
皆誦之否能誦之矣抑能如士之於書皆通之否
世通曰釋之不如士固也抑不寧唯是釋能以無
經為怍固不如士之以書而入官以官而捐書釋
能傾貲以市經固不如士之以身而殉貨以貨而
殉色釋能辛勤千里而求經固不如士之重研以
附炎奔命以死權予無以詰因併書其語蓋殿成
於淳熙戊戌之冬輪蔵成於己亥之春貲出於璿
力出於賢與淮云是歲十月三日某記
愛教堂記
富川鄒虞卿豐其室而歉其心曷歉其心也欲淑
其子而未有造也其子蓋亦競爽其長如嘉木焉
既條既葉蔚如其茂也其幼如穉苖焉既露既雨
韡如其秀也虞卿作一堂叢書於間歲聘良師以
淑其子問名於艮齋先生謝昌國昌國命以愛教
虞卿又介予弟廷徽謁予文以記其堂以範其子
則諗之曰有子而教之非愛夫抑今之教子者非
古之教子者也學云學云古也仕云仕云古乎哉
今之教子而舍曰仕云仕云者稀矣曰子乎仕親
乎光也人固有卿士其位者問其位則是問其人
則非斯謂之光其親矣乎人固有不卿士其位者
問其位則非問其人則是斯不謂之光其親矣乎
禇有璜者其室輝家有良者其庭燁夫果俟於外
乎哉今使二三子充其學以淑其躬納其躬於聖
賢君子之域而出其躬於公卿大夫之塗其為虞
卿光者猶在也納其躬於公卿大夫之塗而出其
躬於聖賢君子之域其亦光乎否也然則為二三
子者學云學云乎爾仕云仕云也歟哉虞卿名時
舉年月日某記
王氏慶衍堂記
淳熙三祀惟光堯太皇天夀於万有開七秩是將
咸羲黃登姚姒天齊日昇復無無極自商三宗周
文武而下藐乎無以頌為也聖天子穆然謂兹盛
德事曠不前聞用張閎休赫厥誕章奉觴介壽峻
極鴻號對越太紫昭天同符親親老老流貤厥慶
溥將有截以表章不匱之孝臣孚有母某氏厥齡
若干僉曰應書論封如章紫誥鸞廻玉軸山輝華
鏌揄狄命服斯皇邑里趨讙來賀塞門於是宣溪
之人始知王氏有子矣臣孚廼作新堂以侈君賜
以怡親顔以詔孫子取絲綸之辭榜以慶衍既落
之屬某記之竊惟孚安遠主簿季安之仲子也未
更事而孤其母夫人蓍簮葛製雪齧冰飲夙宵漣
如憂子無立孚念父所付感母己憂我將何修以
懌母懷則致身書林菑畒典墳膳服禮言將擷其
根不寧其葩淑其心不寧其喙凢當世鉅人長德
是惟不聞必輕千里師之茹之居無幾何厥聞播
敷談者許可至是天澤滂流用光厥親是不特書
罔克用勸則攡張厥初刻石堂上淳熙七年正月
日具位某記
韶州州學兩公祠堂記
人物粤産古不多見見必竒傑也故張文献公一
出而曲江名天下至本朝余襄公継之兩公相望
揭日月引星辰粤産亦盛矣哉蓋自唐武德放于
今五百有餘歲粤産二人而止爾則亦希矣然二
代各一人而二人同一州又何富也世謂以文取
人抑末也兩公俱以文學進以名節顯以文取人
不可也以文廢人可乎兩公立朝忠言大節多矣
而諫用牛仙客安太子瑛誅安禄山留范希文排
張堯佐此尤治乱之所元者也三言不用而二言
用天寶之斁慶歴之隆豈適然哉雖然文献相唐
而襄公未及大用或以是為襄公憾吾獨不然聖
賢君子之於斯世顧道之行與否爾相與否奚顧
哉兩公者道行則宋隆道不行則唐斁然則兩公
之於斯世孰遇孰不遇乎後之有為之主有志之
志能知兩公遇不遇之說諏諸往度諸來必有超
然寤慨然歎者矣郡博士廖君德明庀職數月謂
兩公廟祀而不於庠序非所以風勵學者也謁於
太守徐侯璉守丞李君文伯而作堂祠焉既成屬
某記之則招諸生而諗之曰二三子廬於斯饔於
斯業於斯進而拜先聖先師曰莫予云範退而瞻
兩公曰莫予云磋跂而望曲江之山川曰莫予云
殖可乎不可也不可而莫予云續何也二三子盍
思之淳熙八年九月九日誠齋野客廬陵楊某記
吉水縣近民堂記
大江之西督府外為州者十吉為大吉之為縣者
八吉水為大都鄙之袤室廬之夥名數之籍粟米
繭絲之征視七邑兼之矣其宰必秩高必才裕不
然不惟上之人不以畀其人亦不敢自畀也而新
書之制其高弟不為御史為六院其不輕而重
昭昭也邑之大選之艱用之峻而士大夫顧曰毋
為吉水吉水不可為其信然耶清江某人江西彦
士也文行之懿名實之孚皂如也謁吏部得吉水
或惎之曰毋庸往某人笑不答既佩印綬欣然曰
上至於吾夫子亦屑於為邑邑不足行道於何行
道則勤己以佚民癯己以腴民朝之食午乃暇夕
之寐丙乃即簡爰書緩箠令屬年不登惻怛勸分
大家悦隨若己之飢細民如歸忘歲之儉邑之地
庳且瀕大江三日之霖民憂為魚辛丑五月雨下
如澍晝夜無止某人顰以默禱是夕小霽民異其
誠邑之士名能文辞如陳果卿者如徐徹者如王
子俊者皆作為詩章以詠歌之既朞年政洽民懌
某人亦安其官縣署之西偏有堂曰五柳易之曰
近民以自勖其志移書謁予請其說予喟然曰君
之志則矣君之許其不左乎哉今之為邑有聲者
棘則集事而君則否一左也健則稱能而君則否
二左也贏則速化而君則否三左也雖然無以左
乎彼無以善乎此也年月日某記
沙溪六一先生祠堂記
予門人永豐羅椿移書抵予曰吾邑之沙溪六一
先生之故鄉也有先生祠堂旧矣其左老子之宫
曰西陽者也其前崇公之墓也屋圯于老里之士
陳懋簡撤而新之其經為尺六十緯稱之為楹三
十有六監丞周公必正為大書六字以揭之而未
有記之者願分椿以請謁焉某曰是不記不可也
蓋自韓退之沒斯文絶而不續至先生復作而興
之天下之於先生不此之知者否也若夫自唐末
五代以來為臣者皆以容悦而事君能以容悦而
事君豈不能以容悦而事讎乎忠言直節舉明主
於五三以否變容悦之俗至於慶歷元祐之隆近
古未有天下國家至今頼之亦有知夫作而興之
者先生乎自古是非予奪雖聖賢不能齊也及其
齊也雖聖賢不能易如三百年之唐而所師尊者
惟退之一人本朝二百年矣而所師尊者惟先生
一人何其齊哉舉一世而皆然或者以一夫而不
然然者衆不然者寡未害其為齊也後此百千年
其皆如今日乎未可知也至於然者衆而不然者
寡則可知也先生可以無憂大抵賢人君子没而
見祠者或生而不遇者也先生其道行於時其學
行於天下後世雖不祠之天下獨不知有先生乎
生而無不遇没而見祠此賢人君子之盛也獨先
生之幸也乎古者鄉先生没則祭於社非尊夫鄉
先生也尊鄉先生所以儀後之人也若先生者天
下後世之師也豈寧惟廬陵之鄉先生乎天下師
之而廬陵不祠之可乎今吾州自郡庠鄉校皆有
先生祠堂矣沙溪實先生所居之里而不祠之可
乎予見今世之士其有所舉廢也或者有為為之
也自眉山之蘇豫章之黃相継淪謝先生之徒黨
皆無在者而陳生懋簡奮然新斯堂而尸祝之其
誰為也生而有為其不以此而易彼乎年月日具
位楊某記
嘉定元年春三月男長孺編定
端平元年夏五月門人羅良茂校正
誠齋集卷第七十二終
