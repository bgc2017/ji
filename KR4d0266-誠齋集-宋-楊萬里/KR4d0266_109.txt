誠齋集卷第一百九
廬陵楊万里廷秀
尺牘
答虞侍郎
某伏以即日廪秋暑退新凉入郊恭惟侍郎左史
舍人國史尊契丈玉立甘泉天棐忠盡台候動止
萬福某老病塵狀已廹夕曛摧隤餘生未先朝露
天上故人幬我幪我之惠也念念欲致一字之敬
多問絪憑極知叔孫草儀為時緜蕝正當橋山事
嚴之秋既而季孫奉使為國光暉又有漢節星馳
之役蹉跌至此竟蒙雲錦之書先墮柴荆之下情
誼至到詞氣劬愉至於毛穎所不能盡之精微又
託蘇君口以傳授其懇𣢾古之交也將别而悲後
之交也既别而不思今執事之於野人一别之後
無歲不存問無書不慇懃在外既不疎居中弥不
疎此豈野人有可思蓋執事自作古人事而見思
野人也祗荷魯僖之詩不云乎萬有千歲眉夀無
有害少陵之詩不云乎雲霄今已逼台衮更誰親
敬賦二詩以仰祝焉㑀惟財幸
某惶恐再拜進越敬問金堂玉室之宅安期羡門
之婘即日恭惟尊尊幼幼受祉山則某老矣無能
為役若曰取履結韈尚堪指縱也長者諏及陸賈
徧過諸子南昌大兒去之尺有咫尚未能作意一
往矧某餘乎退之云東西南北皆欲往千江隔兮
萬山阻一笑然中男次公秩滿將來皈矣
某荐蒙别紙鐫諭斐然之文欲求當代名流善書
者書之以入石敬聞命矣抑非元次山之頌莫称
魯公之妙畫非六一先生東園之記莫称君謨之
竒字某也何人乃承此寵悚仄悚仄
答周丞相
某昨委材翁携擬試詩賦呈似而不敢奏記蓋恐
仰廑玉字之報今反拜賜華衮之褒榮懼交如也
六王畢日五色本是丞相擢桂之長技某本以墨
義進而斆安石之洛詠焉其廣眉半額舞袖琅當
手足俱見矣昔半山老人公讌觀優未嘗觧顔而
一日偶對之不覺一粲或以問公公曰吾久思咸
恒二卦不得其義適得之而喜耳某或者献咲而
適遭其喜乎摧謝不莊仰惟原省
答澧州趙知府
某屬者寄牋不量老朽退休之人進越以親戚吳
推為薦仰干中二千石親民任使之京削挾今之
請行於今之俗是犯二不韙焉觀㔟凉燠者今俗
不然矣大兒長孺嘗得京丞相面作親札薦於胡
緫胡緫不畀㔟之燠者莫相君若也而尚不功以
其非言路非執法之書也然則燠中差諼而不能
炮烙我者亦不能動悟也况某退休冰氏之人乎
此其犯不韙一也昔祁大夫舉其子君子不以為
私近世吕文穆公舉其猶子文靖至謂有宰相才
當時聞者不以為欺至於齊則有司以其為宰相
映之弟而不敢敢焉某何人薦其犯黨於執事其
不曰私且欺乎此其犯不韙一也敢謂執事度越
一世之拘攣追還千古之竒偉得其書躍如也舉
其人沛如也又且報之曰來書之品題人物一言
一字無非真實語矣退之云翁大人不疑人欺已
俟高何足道哉微執事孰可以當退之之所云者
乎多言何足以謝大恩之万分獨以居今之俗行
古之道為執事賀也
答福州帥張子儀尚書
某屬者奏記仰于筆端之膏潤牒試王親慈辱報
教聽請竊聞熱官要人求者不少皆&KR1138;距之獨
曲徇一故交野人之求薦舉不以勢而奪交游不
以寒而棄萬物皆流金石獨止孟子所謂豪傑之
士不在門下其將焉在寸心感服那有量數疇昔
呼偷兒之簡遂玷鐫鑱送似墨本覧之汗如水漿
可以為縱筆浪言者之戒矣傳聞三山公帑有唐
文粹大字板本嘗求一編以遮老眼未拜賜何也
得寄王應旂秀才許無沉浮耳
與權運使
某惶恐敬致廹切之懇女夫子修職郎泰寕縣丞
陳(經)贍於學問工於詞章臨民廉惠遇事勤敏蚤
年登庚戌科第前任為吉水主簿今者適有天幸
乃獲駿奔趨事于卿月使星之末光天其或者將
與之插羽翰而雲飛脱泥塗而淵泳也某過不自量
其老退之蹟輙恃與台座前有同朝十五年之旧
後有鄰邦二千石之范僣致古人内舉不避親之
懇上干筆端膚寸薦進之潤竊惟陳丞前任未滿
而觧官今任通理至來歲之冬乃成三考妄意欲
望台座特輟嘉泰三年上半年一京削以為破白
之舉名賢一唱諸臺必和儻辱未忘貧賤之交尚
篤金石之契驩然收䘏仍乞來歲先賜照牒以慰
安老懷信其有可望之期也仰惟此不報之恩泰
華未為重渤澥未為深豈惟陳丞得出門下實某
得出門下也一寸丹心天實臨之
與周丞相
某宿昔奏記且以虞公銘詩呈似一寸丹心端欲
求指畫之益非以徼浮實之譽也乃上勤鈞翰之
報至假以子長之褒且謂彪固而下不論聞命辟
易汗背頳顔抑某偶當虞氏兄弟授簡之責永懷
知己不報之恩舍己不羕復誰諉者閔免下筆所
謂傖父學人作馨語兒童羅盎效樽俎者仰睇彪
固之門墻尚不敢充員於衙官筆吏之列而何暇
子長之議也乎非小人不肯之患子長不肯之患
也汱哉丞相專以文許人乎至以子長許人乎此
柳所云不爾則人不果奬者乎亟掩荀跡之耳未
敢頓包胥之首也以榮以懼以媿以感示教當改
為神道碑即已登時剔改書丹矣至如書史誤以
勠為戮亦蒙是正而文病之尤者乃獨不揮匠石
斵鼻之斤不試醫王洗腸之方豈姑摘其細以塞
其求靳其妙而不屑於教乎再作得一書答虞氏
兄弟今納一本不寕唯發仲尼之一莞猶未絶望
於竄定之誨
與隆興張帥
某惶恐小禀女夫子修職郎新泰寕丞陳(經)贍於
學問工於詞章早年中庚戌科前任為吉水簿今
兹之官汎舟之役塗出南浦欲䣛行於橐兜戟纛
之前茅以望見台斗喉舌之末光仰惟一世之儒
宗攵師天下之鉅人長德謂之進而不拒使得瞻
仲尼之日見老子之龍後進之士如天之福何以
代此進越惶恐
與本路提舉張郎中
某惶恐小禀女夫子修職郎新泰寕丞陳(經)工於
詞章逹於吏事早年中庚戌牓前任主吉水簿今
兹之官汎舟之役道出臨川仰慕一代名德之尊
願瞻八使光華之末敢望戶郎不拒連敖謂進俾
得以觀道德而聽教誨不勝後進之榮耀
某惶恐再禀大兒南昌令長孺無能不才適有天
幸乃獲充負弩先驅之少吏願追随掃門舍人而
不得敢謂台座攬轡之初小子奏記之日遽蒙灑
薦士之墨剡陟明之章先之以照移申之以奏牘
舉詞衮榮恩意山峨蓋下土鯫生欲求而未敢發
者顧搢紳先生未見而先收䘏之老身榮懷罔有
藝極空臆摧謝万不一陳仰惟原省
與本路提刑彭郎中
某惶恐仰恃天上知己二十年睠與之雅敢雁行
避影進越致廹切之懇大兒南昌令長孺無能不
才適有天幸乃獲充負弩之先驅被二星之末光
全度盡護粗安庇職竊斗食以活其孥未在西曹
適滿之科荷戴恩私盡室同心也重念此兒自幼
訓以一卷之書年十有八嘗忝鄉薦技能淺陋竟
以門子而進故墮在千官之底仰惟台座一世之
儒宗文師四海之鉅人長德餘論所及枯枿再春
敢望不斳筆端膚寸之潤誕寘屬吏薦墨之後或
以奏課或以察廉或以陞陟或以十科或以所知
一字拜嘉皆踰華衮靡有細大莫非異恩第得在
狄梁公桃李之囿某死不恨矣不避古人舉子之
私上于膚使拔士之牘一寸丹心不任悃𣢾頃嘗
預禀矣
謝隆興張帥薦大兒
某惶恐大兒南昌令長孺無能不才適有天幸乃
獲充員牛馬之下走仰依台斗之末光玉振之所
開明慶雲之所覆露受愛容察成始成終此惠已
萬萬不貲矣敢謂蒙國士之知度越百軰特灑薦
士之墨剡發陟明之章孝友問學慈祥公勤顧小
子未能於一焉拜舉詞難并之四者矜其榮則華
衮未縟較其恩則岱宗猶輕父子懷仁靡捐莫報
泚筆摧謝未究万分仰惟台察
答趙戶送糟蟹回送黃雀并黃雀肝心醬
糟丘觧系久矣寄絶交之書詩人審言惠然送解
顔之味酌渌&KR0789;而延問吐黃中而載欣箸以籌之
瓶之罄矣投桃報李媿英瓊玉案之兩無披緜多
脂與心腹頭顱而俱往薄言藉手不稱所蒙伏惟
原省
送周丞相烝蟹
某惶恐彭蠡郭索二十軰用四明法烝之以献極
知戒殺故不敢生致免使校人畜之池亦不須送
與江夏黃祖也一笑既微且瀆不勝主臣
答雷運使
某伏以即辰廪秋暑退顥氣高寒恭惟都運煥章
吏部玉節天倚霜臺風飛群黎載歌高厚咸若台
候動止萬福某漁釣一岳過者弗顧而霄漢繡立
軫一日雅遣行李墮素書重幣以將其意名酒以
接其驩誨之養生則有隠居所注之編被以仁風
則有晉人所揚之扇体之燠之恩斯勤斯此殆執
事將挽回古人之光芒以甄冶末造之澆漓而為
是舉也不然反躬自視無以堪之世俗感蔵摧謝
之語乃無一二可以藉手報嘉惠也光通之侍未
知曷日詩不云乎四方既平王曰遄皈又不云乎
萬有千歲之眉夀耆艾敬賦二詩以頌焉仰惟財
幸
某竊惟則行則蔵聖賢之高致有光有晦古今之
盛節歴選昭代時則有若都運煥章吏部經世之
學遐有淵源華國之文絢於藻火是故立之春風
玉筝之班而不為泰分之帥閫使軺之勤而不為
淹逮兹頻年卷而懷之退蔵於道林岳麓湖山之
幽深追逐乎紫岩南軒名德之芬香其處也濛濛
如隠山之玉草木被其光暉其出也垂垂如出岫
之雲海宇徯其膏潤然自西徂東持京兆扶風之
節復自北而南為西山東湖之游往來雍容皆裕
如也此其中必有大過人者而世何足以知之哉
天之祐宋為之生賢必不為江右一道計昭昭矣
退之云胡不均宏俾執事樞今日此責將有在也
金馬碧雞之訪豺狼狐狸之問未敢以為門下之
賀
某惶恐進越再拜敬問金堂玉室之宅安期羡門
之婘即日恭惟中外尊穉受祉山則某老矣無能
為役抑取履結韈尚堪指縱某惶恐敬致賤懇大
兒長孺無尺寸長適有天幸得充負弩之下走不
勝大碩碩老先生薰以道德之馥飫以仁義之膏
燾之以仲尼上律之天振之以北海薦士之墨使
得為門下桃李廐中病顙實如天之福闔族之榮
也一寸丹心毣毣悃悃
答全州知府陳秘書
某伏以廪秋暑退風露高潔即日恭惟判府秘書
契丈作藩政成民頌豈弟天棐忠貞台候動止萬
福某老病餘生棄官十年懸車三載雖未先朝露
而自絶於斯世久矣姓名不徹於通貴書問不抵
於故舊如契丈之賢而攵有四十年與游之雅而
亦不敢以一字相聞雲泥相望車笠相遼其㔟則
然耳而風誼拔俗意氣邁倫不遠千里遣一个行
李墮雲錦之書訪生死於寂寞之濱篤久要於平
生之言此非今人之事也古人之事也顧施之於
獨冷之閑人則所謂賢者過之者歟摧謝有陳万
此寧足出處殊轍何從晤對鄉若太息願言廼玉
在躬以棟吾道即皈視草
某惶恐再拜敬問契家台婘即日恭惟尊稚受祉
山則有委不彼伏辱四幣二班箔非環堵之所
宜有者拜嘉珍感之至
答虞制参
某伏以維孟之冬新寒告至恭惟恩館制参直閣
燕居潭府德名彌高天棐忠賢台候動止萬福其
棄官十載謝事三年老病摧隤幸安田里慶雲之
蔭景星之光實衣被之揆厥所元感幸萬萬惟東
序之金鍾大鏞西望邈在天半安得小叩㫪容之
聲以啓謏聞敢請謹絪馮戒羞服即膺一札十行
之詔徑皈三事大夫之班
某伏自壬辰之秋雍國老先生倦台鼎拜孤保三
諭蜀父老之日面請鈞旨求一見東閣之行馬得
瞻琪樹而聆玉振乃知傳鯉庭獨立之訓贊揆路
奮熙之功自有人也竊喜竊歎此生端不虛矣回
首旧事便三十年人生幾何良可太息野人既皈
隱林下而直閣抱負經世致主之業潜珍韞櫝自
翫其光不屑小出而一施之使朝家不獲蒼舒庭
堅世濟之用天下不睹韋賢玄成相業之継獨非
缺歟遠辱雲錦之書嘗草草叙報是時臂痛旧疾
偶作令女婿陳丞代執管城至今震惕開州人再
至乃能具短書以謝伯仲長牋之辱老先生銘詩
併以呈似兹不重陳
某惶恐再拜敬問恩閎玉婘即日冬寒恭惟尊尊
幼幼受祉山則有委不外蒙寄贈紅紫素羅三十
匹下拜珍感之至婺羅木錦各二匹聊伴空函匪
報也兒軰辱問勞長孺次公幼輿皆之官未及奏
記以謝先生長者之賜也
答虞知府
某伏以良月有俶風露高寒即日恭惟恩館判府
直閣身作長城卧護國西威惠用章天人咸贊台
候動止萬福某犬馬之齒今七十有五矣已廹夕
曛未先朝露微我故人燭之以末光何以逮此蜀
月楚星相望各天一方安得對床聽雨握手論文
以浣此心之欝陶願言金玉大業棟幹皇家即奉
綠綈遂騫紫禁
某伏自辛亥之春東來紫氣照臨鍾山石城之間
初得瞻北平之碧梧鸞鵠望東山之玉樹芝蘭蓋
雍國老先生之典刑文献盡在魯矣盛德有後老
身定交自賀兩得之也語離一星晝思夜夢曷嘗
不在鉅鹿下某棄官皈老山間乃以壬子之秋也
三請還笏始危得之寒灰枯草過者掉臂伯仲間
尚記憶老門生耶雲錦之書珠玉之唾訪問生死
慰存酸寒詞旨劬愉意氣傾豁老病餘生抵掌頓
足覺生意頓回霜毛再玄也惟經世之學濟美之
才小淹外庸日竚光顕如范氏之堯夫吕氏之晦
叔此所望於伯仲者老先生碑文已付便了矣短
書以謝長牋之辱兹不重出云
某皇恐再拜敬問恩閎玉婘即日冬寒恭惟尊尊
幼幼受祉山則有委不外蒙寄貺紅素羅十有四
匹亡史太平治迹老先生制集下拜珍感之至建
本詩集一部木綿兩端聊伴空函匪報也
答湖北唐憲
某伏以即辰良月應期初寒戒候恭惟提刑太中
尊契丈体上好生作民司命霜凛百吏春熙群黎
天人孚休台候動止萬福契家玉婘受祉無艾某
老病餘生死灰不然貴者所棄旧者所忘也今兹
遠蒙一个行李墮以雲錦之書勞苦酸寒訪問生
死此古人盛德之事非今世末造之有者而又寵
寄葛洪岣嶁之産罔非玉床箭鏃之英虹氣貫岩
寳录浮鼎老者得此隠居扶衰却老之劑仙人長
生不死之珍借未能死籍之可落猶庶幾臞骨之
再腴霜鬢之又玄也九頓首以謝嘉惠絫百言而
未宣寫耳小兒幼輿孺子不足進於先生長者之
門仰辱招延寘之幕下自媿素餐匄返賤職而挽
留不置恩禮益篤老懷感激何有終窮出處異轍
安得再望見青天白日之清明願言愛重盛德大
業即還雞翹豹尾之班
荅彭侍郎
某伏以即辰雲葉護霜風乃剪水恭惟觀使待制
侍郎尊契丈淵兮萬物之宗游乎九垓之上天人
咸若台候動止萬福某老病之身巳迫夕曛未先
朝露芒寒旁燭君之餘也極知孤椮逸韵高蹈事
外闔扉以謝褦襶下惟而對聖賢其名可得聞而
其人不可得而見曲肱飲水其樂也天所謂豈不
實辛苦所懼非飢寒不頼固究節百世當誰傳者
耶我欲從之慨其室則邇也奉教告灑然便如對
面豁然頓失心疾吃吃王秀才定不凡耳已約渠
惠顧當掃廳作一日談也諸封胡孰仕孰居皆未
及共戎語辱諏及兒軰皆景升兒子耳長者記憶
以榮以感未見願言珍重以棟斯文
答周監丞
某伏以即辰滕巽胥命雲師來同恭惟致政提舉
監丞尊契丈失容以為裳折若木以拂日天人
盡護河岳給扶台候動止萬福某老病併至幽獨
無俚有可樂者其惟海内名勝平生故人一咲一
談一觴一咏之間乎千江隔万山阻海内姑舍是
也烟火相接雞犬相聞如吾二人尚可諉曰䟽乎
哉一居白鷺之北一居青原之東一葦可杭而其
室則邇其人甚遠每一念之作悪數日屬者奏記
以寫我心而管城老矣罷於傳言赤鯶蠢爾拙於
寄聲心之精微欲徹於下執事何繇而徹也答教
之返真以玖報李也把翫未釋而漢水白錦又將
一封雲錦而至矣金聲玉振駭洞几杖華星秋月
淵曜耳目双篚佳實千顆勻圓初疑得成紀黃龍
之珠又似弄王孫精金之丸驚喜自失不敢專嚮
偶有剥啄納謁者自贊曰麴秀才也亟延入㘴上
㘴觴而俎之欣然兩家之難鮮灑然五斗之酲末
矣占謝不敏末後一語惟曰后皇之嘉橘與臣朔
之挑争歲月論春秋云
答隆興張尚書
某已謹公牘以謝官壺之賜洊奉真翰以示意氣
之勤且分似于湖先生之金書兼之友于家問之
新刻至於君明臣良之大字赴官臨風之留題大
篇短章日光玉潔銀鈎鉄畫鳳翥鸞翺至寳滿前
究兒驟富降拜驚喜榮感万斯某屬嘗奏記以謝
大兒陞陟之章継辱報教再有後日特剡之議得
玉求劍敢萌此心一諾千金益深謝臆附見于此
併祈公察
謝彭提刑薦南昌大兒
某恭承召節以趨介圭入覲亟奏記以賀厦復哦
詩而餞行在野人既蒙報琚之牋而大兒復被薦
鶚之表建請擢用式勸臣工至於趣尙行能之著
聞廉謹剛方之獨立一之謂甚四者難并華衮不
足以諭褒嘉之榮泰岳不足以擬恩紀之重降拜
銜戢謝詞周諄蔵之中心言之不足仰惟台慈賜
之下燭
答李厚之知縣
先丈竹林先生銘詩今驛送呈似剔股事恐非不
詭於教者政犯鄠人對之大禁也故微其詞秦漢
以前無塔字韻書云浮圖也故易而為榻亦傳以
豫章縣榻之土風云望示報庶知不作石頭驛而
已
答胡撫幹仲方
某伏以即日近臘如春恭惟仲方撫幹學士鄉兄
賓贊戎閫天棐賢哲台候動止萬福某老病世
所擲於道旁者每蒙書札訪問生死公自為德吾
何取也吾州又添一趁班人未足為賀添一詩人
真足為青原山賀矣龍山十詩其味黯然而長殊
有后山風致使阿温老兵知之追恨當時坐上初
無此客子耳嗟嘆不足卷而復舒無論餘子老夫
亦當避路澹菴先生有孫季永亡友有子此何可
當也來皈邇止豫為兆喜願言珍重臺家即以鸞
臺鳳閣貯之
某悚息再拜敬問契家六珈九鳳月上即日尊穉
均乾挑及書簡佳甚降拜珍感兒曹荷寄次公子
前月二十五日秩滿計漸當皈尚未至也
答王晉輔
某伏以即日臘雪瑞歲恭惟晉輔上舍鄉友茹古
之餘神介尊候萬福某老病怯寒方頥隠於臍以
附似紅之火乃蒙一个行李蹈瓊瑶之跡詒書札
以尉存之北果臼燭惠然朋來今夕濁醪真不孤
寒須專春二字小俟霽暄呵筆炙研勉為作也願
姑徐之近詩未欲拈出幸察
答周監丞
某伏以若歲春秋益國已免其奏記贈我錦繡乘
成復講於多儀高詞清鏗笙鏞以間至寳琱琢金
玉其相如遺百末之蘭生侑以四老之橘戲淮泗
入舟之白湖海半殼之黃初疑食指之予欺頓使
饞涎之泉湧銜戢不淺憂虞實多昔歲有北杏之
盟此敢為於戎首今兹報東門之役罪難逭於過
先碩夜竪於降幡匄後來之返旆頓首哀籲捈心
戰兢謹具劄子摧謝仰惟台察
與周監丞
某伏以即辰平地尺雪允霽益寒恭惟致政提舉
監丞鄕丈飲瀣餐霞御風騎氣與造物而同游與
泰初而為鄰三神交皈純嘏畢至台候動止萬福
金堂玉室之宅安期羡門之婘尊尊幼幼錫羡惟
鈞某主臣敬以今兹嗣歲將興端策遇泰隂外陽
内小往大來是為君子道長之辰丕應五福類升
之慶某生涯短褐行李長鑱頥隠於臍方縮焉而
如蝟風其吹汝覺煖然而似春敬上三百一斗之
觴仰祝千二百歲之夀謹具劄子陳賀恭惟台察
某惶恐上覆吾州大棼不敢以茅柴觸網帥司襟
帶堂乘壺北果四套進越為夀蒙不麾去有万其
幸
慰秦宰
某恭聞諼堂太宜人夀考康強茀禄無艾如魯僖
之母如戴勝之仙謂宜万有千歲以享榮養不審
何恙靡已遽至大故聞赴悼心怚然恭惟愛孝如
曾子純孝若考叔驟罹哀疚何以堪之某老病待
盡不克奔予敬修尺䟽以寫慰誠不腆奠儀布之
别楮恭惟台察山川悠遠護皈勤止願言裁哀以
襄大事有委不外
答福帥張尚書
某伏以即辰梅雪餞歲柳風迎春恭惟判府安撫
閣學尚書尊契丈上印閩府移鎮蘇臺尺五近天
一星朝斗高厚送嘉台候動止萬福某老與病偕
胥會而集夕曛無幾朝露未先天上故人懤之載
之以及於斯也新除家便頗似永叔覓蔡以近穎
然上意有在當如君實赴陳而過闕蒍賈後賀而
任安先書已重知不敏之怍矣至於蘇司業之酒
錢蔡君謨之玉銙羅池之焦荔嘉惠狎至拜辱不
暇瓜牛之廬殆塞欲破感戢恩意南山之竹不足
寫此懷抱也禊堂新記示教古攵兄弟継踵為郡
漢人詫為盛事載之風謠特未睹祖孫後先迭建
戟纛於元戎之閫耳潞公德威之堂其子作之坡
記之豈若當家之坡自記之哉絶妙好辞敬無古
人矣悪詩寄題别楮錄去或可附託碑隂否未見
君子願言珍重即登鈞樞以世厥官
答贑州薛侍郎
某伏以即辰元夕將臨寒暄方戰恭惟判府侍郎
尊契丈卧護上流外撫百粤惠化威譽民頌天廸
台候動止萬福某老病餘生犬馬之齒今年七十
有六矣棄官於壬子之秋乞骸於丙辰之春
聖恩特異玉音宣諭京丞相云楊某官簿之年末
及章却復上至己未之冬乃得掛其衣冠長為農
夫以沒世矣道旁老櫟過者不顧契丈不我斁遺
尚軫鸞臺樞府偕掾之雅若節春秋必修時事移
書以訪生死送酒以通慇懃顧僕無淵明之高公
有王弘之賢公奚取於僕僕有媿於公耳鎻江主
人能置酒願渠且住莫終更伹賦山谷之詩以抒
銜戢之衷也然天生大賢必使澤四海豈獨詘之
外庸以私庇一野人乎前言戱之耳魯公平易近
民之政王襄中和樂職之詩類非俗吏所能為也
下轉上聞皈岩廊秉鈞樞可倚而竢惟貴珍大業
以對越焉某惶恐再拜僣易敬問契家台眷即日
春寒恭惟尊尊幼幼受祉山則益公與野人同居
一邦信如台諭第野麋山鹿畏入州府己未之冬
聞益公新樓落之即駕柴車一往觀焉而州郡即
招以公讌継以臺餽是樂克從子敖子輿無戒心
也因與益公相視而咲一揖徑皈雖却郡禮而得
免焉自此每有相思折簡而已蒙問故及山間有
可委否
與新吉守劉伯協
某伏以即辰天氣澄穆風物閑美恭惟判府太中
十乘啓行五馬南來千里載歌三神送喜台候動
止萬福某敬齋宿奏記以逆執事之顔行仰惟財
幸
某蓋嘗歴選近世人物之盛江西若者而江西
人物之盛又莫劉氏若者公是公非二先生偕以
道鳴如古攵篇何必减原道如弟子所記何必減
法言如西垣訓詞何必減西京家傳正學之派心
授斯攵之脉不在執事而誰在乎宜其根諸心形
諸事賦諸政者類非俗吏之所能為也所居民富
所去見思郴江之甿至今手之舞之吾州適有天
幸上賜仁侯然州民則有其來何暮之歌臺家必
有無疾其驅之詔朝野争賢若為應之盍亦一臨
吾州吾月報政然後寄徑乎郎宿卿月之躔横騖
乎簮筆持槖之地政未遲耳某也亦歌暮一人之
數者輙採民言哦為短啓以代乘韋之先或辱一
覽而抵諸地
某惶恐再拜進越敬問金堂玉室之宅安期羡門
之婘即辰恭惟尊尊幼幼茂介春祺某老病無用
抑尚堪取履結韈也
答王監簿
某伏以即辰春事強半寒氣未皈恭惟判府監簿
契丈至孝欽承几筵天棐永思孝履支持萬福某
老病餘生牛衣僵卧長為農夫以沒世矣柴門寂
寂無雀可羅而况長者車轍乎敢圖荀龍薛鳳伯
仲之間尚未遺忘先相國翹材長鋏之下客先之
以一个行李之書禮申之以式之玉季之親臨労
苦之緘彌勤加遺之儀益腆父老驚怪泉石焜燿
自顧一黃冠野人莫測其所以得之之繇第極其
所以感之之切多言為謝萬此有足耶未見君子
願言念門戶重大之寄佩聖賢毁瘠之箴古有韋
平今有范吕皆父子鈞軸後先衮繡兹老友所望
於門下者其勿與庶人之孝競一概之苦
某恭承介弟旆旍惠然照照袖出伯氏尺素之書
面授相國言行之實付之以紀述詭之以銘章自
視淺陋之學久矣就荒絶涸之思槁乎將落燭之
武所謂少也猶不如人今老矣無能爲也已亦安
能摛詞振藻以頌盛德大業之萬分寫高勲鴻烈
於千載使與臯伊先鞭周召上風乎欲披襟則在
蕪拙爲己僣欲避席則在交情爲己疎三省九思
絫日不决而介弟言之而不置廹之而不釋閔免
授簡惴惴靡寕然尚有愚者千慮之一吾家子雲
不云乎水避礙則通諸海人避礙則通諸理昔六
一先生作范文正銘其間書文正與吕申公事極
有典則務從忠厚而范氏子弟不知六一之深旨
往往不快此意已託介弟口傳於聽下矣十月之
交可遣便了来取也
某皇恐再拜僣易敬問相門玉婘即日恭惟尊尊
幼幼茂介春祺令弟府判郎中判縣直閣府判司
令棣鄂八龍孫枝九鳳受祉山則廬陵有委不外
頒貺筆墨香茗蜀圖石噐北果腊麋拜賜珍感之
至
嘉定元年春三月男長孺編定
端平元年夏五月門人羅茂良校正
誠齋集卷第一百九終
