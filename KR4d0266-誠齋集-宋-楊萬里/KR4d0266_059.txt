誠齋集卷第五十九
廬陵楊萬里廷秀
啓
謝臨江軍葉守送酒啓
伏蒙台慈特屈二千石之逹尊分以三十軰之驩
伯百末玉色一巵重餳首敶屏攝以薦新次與室
家而受餕徑醉公瑾醇德之惠媿無少陵濃香之
詩摧謝不莊感蔵何極
回吉州趙司戶得憲臺舉縣令小啓
伏以戶掾屈杜有光綠水之芙蕖憲臺薦衡先種
花封之桃李惟中之充者其表自燁顧價之重而
所讎尚輕僕何力之有焉入而賀則後矣更往而
教以媿其心不勝主臣夫復何道
回廬陵黃宰謝得審察指揮啓
恭審茂宰報政諸臺薦賢膺天家待除之恩錫公
府察廉之命恭惟驩慶某蒙藾沃若聞音躍如繄
雀賀之小皐已鯉封之下墮咎在不敏言之起羞
荅周丞相謝訪及啓
昨入州府獲登相門仰瞻泰階之六符曲承留欵
亟返衡宇之三徑政㘴病衰小皐摧謝之函巳拜
勞還震震以懼詹詹未詳
回贑守新除廣帥彭子山郎中賀年送酒
啓
貧居臥雪安知梅柳之春軍將打門蹈作瓊瑶之
跡乃諫議恭書之問訊致拾遺伯酒之慇懃恭惟
某官節瑩飲冰詞清剪水崆峒䴡日方布耕枽隴
畒之和觀閣連天又新戟纛櫜兜之盛即頒銀信
遂度玉墀某似范一寒如鄭獨冷故人别我尚蒙
分乳酒於青雲閑官病身自此寄誰家之大厦
謝韓提舉賀正送碧香酒并鵝䱹啓
伏以元日至人日初回遲䴡於雪中長懷復短懷
政仰光華於天半忽辱隴首梅花之信更分蒲城
竹葉之春恭惟某官志在澄清威行剌舉傳吏部
之學自六藝下逮於百家紹荆州之名願一識乃
荣於万戶衰對東風觧冰之序峻陞西清寓直之
聯小屈使星槎上光浮於銀漢竚瞻卿月春前徑
度於玉墀某行李白鑱生涯青笠方與狙公而拾
橡驚聞軍將之打門對酒而愛新鵝一之謂甚得
玉而求寶剣二者得兼便覺冷牎凍壁之温頓觧
啼飢號寒之色感蔵何數摧謝未央
荅吉水秦宰啓
伏以錦䌫牙檣泝濤江而夜上桃蹊李徑覺花縣
之春生仁聲四馳邦域咸喜恭惟某官秦淮山川
之秀紹興師相之孫翠竹碧梧載瞻鸞鵠之停峙
紫樞黃閣尚有老成之典刑小屈子男之封即慶
公侯之復某老矣冉冉皈歟休休方幸病身仰託
萬問之庇敢圖謙德先詒一字之褒摧謝不莊誦
言靡已
荅聶倅送談風月軒記一軸啓
伏以層軒偉然一新風月之壯觀蕪詞陋矣不啻
巴渝之俚音旣涴翠珉之鑱鐫復點華綺之藻藉
賜以墨本覧之頳顔摧謝不莊誦言靡已
荅胡季亨啓
辞奉談間居諸易久妙帖下逮長牋偕來明月連
城驟驚滿把落英墜露頓覺回春某三章乞骸四
載俟命蒙恩從欲謝事皈田顧摧謝之未能忽慶
語之先辱
荅宿松知縣戴在伯賀致仕啓
數同寮於金陵相驩不少其為投分之石友今
復幾何怒飛者莫顧於榆扮漂零者恍如於霜葉
豈謂在伯知縣朝議僚友才名絶世高誼薄雲志
乎古違乎今不鬻於市炎而附寒而棄無貳爾心
尚憐長鋏之皈未忍短檠之棄方親朋舉無於一
字莫往莫來乃星月獨垂於兩章以引以翼非特
暄凉之問加遺藥物之珍望清淮之幾山空随落
照慨長江之萬里不隔相思毣毣有懷詹詹不盡
謝新雷州劉教授啓
伏以太學賢士新折東堂之桂枝廣文先生肯顧
南溪之鷗鷺掃苔錢而三肅瀹茗椀而一談恭惟
某官學易詣於畫前出語妙於天下短檠勲績屢
先鳴館下之諸儒長剣光芒誰能揜斗間之寶氣
果摘髭於慈塔遂奪席於泮宫曾謂陳人乃迂齋
趾詒我佩珍出銜袖之文書報之木瓜媿抽毫之
蕪拙毣毣以感詹詹未殫
賀周丞相年啓
伏以六年王春正月元日乃占三陽道長之繇為
賦千歲眉夀之詩举五福以川增集一相之山立
恭惟驩慶某屏居林野遠蹟火城莫陪華裾織翠
之賓奉上椒盤頌花之夀敬哦&KR1275;語寫諸楮生之
前亦有村醪旅于庭實之末
賀黃經略啓
恭審碧幢拂日紫氣過家有長沙益國之皈久不
瞻元帥之禮樂繄建炎丞相之後今復見大將之
鼓旗小憩午橋之莊即前乙夜之對屬兹癃老未
拜羽儀敬染小夫之竿仰徹連敖之謁
荅周丞相啓
恭羕玉字送以憲書惟小子得為入幕之賓皆我
公賜以薦祢之墨拔之汗瀆濯以清波免爭龍断
之錐刀得託外臺之覆露何以報德蔵之中心
荅本路張提舉啓
一別瑶林瓊樹之姿十年夢耳再覿秋月華星之
字三讀恍然仰惟南宫之望郎自是東序之秘寶
蚤馳大手筆之譽載揚飛霞佩之程拄笏設囊盍
踵曲江之步武乘槎犯斗小迂博望之光華誰謂
二天之崇未忘一日之雅錦書彪列繡口劬愉茅
棟槿籬覺春風之入戶荷衣芰製驚華衮之繞身
稱謝未詳伏惟原省
誠齋集卷第五十九終
