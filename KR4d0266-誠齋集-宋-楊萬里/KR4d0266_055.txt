誠齋集卷第五十五
廬陵楊萬里廷秀
啓
與前盱眙葛寺丞啓
題慈恩之鴈塔初託同年過荆溪之鷁舟再分一
日慨雲散之滋久喜霧披之此逢恭惟宫使判府
寺丞氣蓋諸公名高當世尊主庇民之學素藴胸
中經天緯地之文不專紙上蚤擢東堂之桂騰輝
南斗之星從鳴弦治行之最高膺賜環嚴召而入
覲簿正外府吏無遁情制除為丞國乃旣冨一麾
出守千騎東方賢於七百里之長城自當十萬兵
之並塞暫此珍臺之少憩即看廣厦之論思某十
載違離寸心鍳寐不意凋年之遲暮得親盛德之
高明為驩欣未究宣寫
謝陳左蔵啓
屬聞鈴齋小寓長卿之重客誰謂草徑亦迂韓子
之高軒折屐歯以驩迎聽衝牙之清越恭惟判院
有譽寡二收科疊双潜心覃思研百聖之淵藴下
筆摛藻喑衆作之嚶鳴將緫轡於石渠東觀之清
躔聊發軔於都内水衡之劇務某少而嗜學耄矣
息心照乘連城驚逢至寶之投贈擊轅拊缶第媿
報章之𬞞蕪感激有懷鋪張何極
回韓撫州賀年啓
御溝新柳初回天上之春江路野梅忽寄隴頭之
信感故人之相慶與元日以俱來恭惟判府郎中
中人門雙高聲實兼茂臨康樂山水之郡不妨清
游哦少陵鸎花之詩即還近列某立朝無補視蔭
又新撫歲月之如流慨林泉之未返
辞免贑州得祠進職謝宰執啓
間舘珍臺奉仙真於霞外道山延閣聯論譔於日
邊曾是山澤之臞洽于雨露之渥伏念某景薄杇
止分甘晏如幼學之壯而欲行之豈不願仕今老
矣無能為也矣加之卧痾頃落黃茅之鄕屬嬰清
漳之痼臂使指而衡決指與穎而仇謀吹燈而作
蠅頭故非所辨涉筆而署紙尾亦復作難虚辱千
騎之東來敢把一麾而出守籲天自免下詔曲從
羸牛輟耕聽林間之横笛老馬倦路脫果下之鳴
珂兹蓋伏遇某官亮天曰仁下士以禮播鈞德普
遂万物之攸宜納隍思深憂一夫之不獲若為老
病尚賦餼牽某方息交絶游處隂林影濯清泉以
自㓗一洗滿裾之埃抱明月而長終未知報德之
所
賀周丞相迁入府第啓
恭審五卜習吉三神前驅兩兩上能有嚴有翼潭
潭新府是断是迁兹謂天下之廣居曷云一國之
鉅室岩岳迎六一之思穎水石繞衛公之平泉楚
畹滋蘭淮山移桂雨簾雲棟不伹春深將相之家
樓影花光别有天入滄浪之瀨恭惟驩慶某凍吟
甕牖跂足宫牆室邇而人則遐空有渴心之勞止
厦成而燕不賀自笑病身之攣如
賀太守冬啓
伏以雲低魯觀紀華衮一字之書日麗魏宫詠剌
繡五紋之句瑟彼賓&KR1036;蔚乎府庭恭惟某官政随
日新身法天運名章俊語爭珠星璧月之光義氣
仁風回冰谷雪山之暖聊復折梅於東閣即看鳴
玉於紫宸某爭席漁樵遁身江海華裾織翠自憐
賀客之莫随凍硯流凘更媿慶牋之不琢
賀周監丞冬啓
伏以日華五色初行北陸之虛雲氣萬重特書南
至之瑞仁者賢者神之聽之厥有善祥集于眉壽
恭惟某官性辯造乎白雪文律中於黃鍾所謂伊
人粹然冰釋而理順在彼空谷淡乎霜清而水寒
盍乘一爻陽復之辰遂簉三點鵷行之羽某羸然
病骨老矣空山製江南落毛之衣聊以卒歲試囊
中餐玉之法可以御冬趨賀未由占詞不敏
賀周丞相冬啓
伏以景至特書紀三台五雲之瑞客來作頌賡万
有千歲之章協氣横流沍寒載燠恭惟某官𥙷天
道妙播物功崇徒杠成而横野水之舟微霰零而
縮霖雨之手巡檐索笑幽尋驛使而折梅登樓銷
憂遠睇漁翁之釣雪長於上古而不老永與造物
而為徒某拾㯫樂飢束薪附火稍遥賀厦仰瞻相
府之潭居不腆壽觴奉上田家之老瓦其為頌詠
罔旣敷陳
謝周監丞冬節餽海錯果實啓
伏以味鏡潭之魚蝦覺海雨江風之入歯飣冰盤
之柿橘粲烏椑金彈之照人敢期四者之難并乃
肯一時而分付恭惟某官軫交游之雲散感節物
之日新舉白飛觴忽念山中之客絶甘分少送將
席上之珍頓首拜嘉占辞抒謝
謝周丞相賀轉中大夫啓
伏以飛龍在天重開太極春雨潤木四達函生野
不遺於外祠秩增視於内史我聞有命尚未敬授
於贊書公將祗驩相先下逮之慶語小遲九頓首
之謝敢忘一援手之恩占辞不莊全度是望
回新知通州葛寺丞啓
布帆無恙尚記江頭楓葉之秋尺素相思忽得隴
首梅花之信蓋清風朗月必思於玄度而高山遠
水久隔於昌黎側聞千騎之除不越兩淮之近如
欲占公論之存否胡不眠善人之屈伸恭惟某官
所學深造於道原餘事通逹於國体語妙天下親
傳前軰之典刑虜在目中自任當世之勲業旧嘗
在漢廷群臣之右者晩乃取唐家一障而乘之袖
間之手幾年塞上之馬再至未容茸纛之建即有
璽書之追其卧病荒寒懷人悁跂誰某見太白於
禹穴願言問信於何如安得逢杜甫於飯山空相
别來之太瘦抒謝不敏摛詞未殫
除煥章閣待制謝余丞相啓
祝釐報上洊陪漢畤之祠官第頌展詩復玷堯文
之次對方朝廷求旧以示盛德之事何草茅下客
乃為多士之先仰惟七閣之穹崇臧去列聖之制
作惟我高后如彼陶唐以巍煥之文章式經緯於
天地金聲玉振紹二典與三謨星翻漢回舉万物
而王色顧典領之已重况論思之至榮如某者老
而益衰病以自免二節以走阻造大明之朝三命
滋恭躐陞法從之列使宅珍臺之拂日得参仙侣
之御風據亀殼而食蛤䖽游汗漫九垓之上揭斗
柄以幹海水嬉蓬萊方丈之間庸有為人而擇官
乃令超世而絶俗兹蓋伏遇大丞相學詣乾坤之
緼忠爭日月之光以周公父師之尊弼于嗣聖謂
商山羽翼之旧野有遺民徯太上之意先廣初元
之孝理某敢不堅此歲晚荅于已知放鶴出籠尚
竊壯哉雀鼠之餼縱魚入海遂獲沛乎風岳之皈
過此以還未知所措
賀周丞相年啓
伏以嗣聖初年度三朝之元會鴻鈞一氣轉万國
之春風恭惟上相顓面正朝之崇超然倫魁珍臺
間舘之表法天之運希聖之隤祉發祥應期紹至
水横梅影旧嘗和玉鉉之羹地出醴泉新釀作椒
花之酒願奉上魯公万有千歲之遐夀更永觀尚
父二十四考之屢書嘉頌無央修辞不腆
回周子中監丞賀年啓
伏以王者大一統肇新謹始之元君子法四時裒
對履端之慶是叢壽冨康寕之福畢集氣志清明
之躬恭惟某官德行淵騫伯仲伊吕東風觧凍吹
成白雪之詞章春日載陽藹入紫芝之眉宇即覲
天門之金牓徑昇卿月於玉墀某幽屏山寒不知
歲換冰花徹骨怯如難至之鸎柏葉稱觴慙於相
賀之燕寸心孤往尺牘萬分
謝周丞相啓
屬入州府獲登相門初求仰潭府而觀光旣乃下
懸榻而設醴登樓假日縱觀晴吳曉楚之天說詩
解頥朗詠老蜀皈秦之句雲間梁棟世界鸎花江
山遠開應接不暇超然欲羞蓬萊而薄員嶠浩乎
若決雲漢而略扶桑觀瞻少双榮感於万謹抒謝
臆仰惟鈞察
誠齋集卷第五十五終
