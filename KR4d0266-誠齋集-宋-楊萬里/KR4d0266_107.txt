誠齋集卷第一百七
廬陵楊万里廷秀
尺牘
答王樞使
某伏自春時張糾之官因之奏記今月十一日臨
江村官持報教以來天落雲錦以驚以喜端冕廟
堂之容坐鎮雅俗之節廪然在人目中也即辰黃
花節過風露清峻恭惟觀使觀文樞使相公甽畮
忠君江湖存闕自天隤祉鈞候動止萬福某老病
餘生待盡環堵自丙辰乞骸露章三請竢命四年
逮今歲春夏之交始蒙聖恩察其非矯偽者放
牛縱鶴以遂物性惟是異數過優增秩一階進職
四等控免弗獲僂受震虩揆厥所元微我天上知
己挈携振德不遺餘力曷濟登兹千江隔而萬山
阻未克抒謝先辱慶語仲尼一字之衮劉公十部
之賢野人拜此榮光赫然下燭蔀屋上衝斗牛矣
未占避席之侍願言愛重即還虛左之位式是万
邦
答朱侍講
某九月十月之交於甘道士曾無疑許連得報教
二書幽憂滿懷風濯雪釋即辰首冬殊温恭惟致
政侍講殿撰尊契文懸車里門天相台候動止萬
福玉婘尊穉均慶某老身幸安隠黃能臺駘軰察
其納禄不官鷺股無可割者不蒙見祟而今歲秋
熱不照年例特地助祝融為虛坐甑丞炊快快無
柰先之以痁申之以河魚蓋兩月而後已得書云
股肱之疾移及腹心且飬於憑烏皮呻青竹是在
醫法顧不察耳蔵神不曰孰使我飢渴之不恤者
非書乎孰使我劌目鉢心掐擢胃腎者非書耶某
婁陳囊研櫝筆之方而以水投石諗以酷嗜在此
第恨病而力不足耳政使和緩復生能浣此學古
之胸而砭此土炭之嗜耶諏及啓棘賓商之義即
問焉於益公益公報以二說今錄在别紙似聞所
著楚辞觧甚竒可得而窺見否献方之未既而又
縱臾之又似李公擇戒東坡勿作詩而反送墨也
一笑願言珍重用永麋夀
與湖南安撫趙郎中
某伏以元煒和平執權司冬即辰恭惟判府安撫
華文郎中制閫雄深連帥崇崛一面攸寄三神所
禧台候動止萬福某敬拜手奏記潭府之中涓仰
惟財幸
某竊惟近時岳牧之繁雄如金陵六朝之故國長
沙定王之古城居上流控形勝其責任均也二邦
大帥異時一二大丞相之閔勞鼎鉉息肩戟纛者
於是乎居焉其不輕而重明也華文郎中以兩京
政駿之儒先間平之德望皇朝不土無言之賢
且文實継一二鉅公之殊轍令修於庭戶之間而
人自得於湖山之外作一長城當十萬兵一何韙
哉至於賦詩以叱開衡山之雲命騷以彈壓洞庭
之波此又其陶鑄之土苴云耳紅塵一騎紫橐兩
禁日斯邁月斯征某也尚竊逢之退惟老病之身
已垂車以示子孫矣天不作緣有如執事一世之
名勝如朝陽之光在物久矣而某居覆盆之下乃
不得快睹青天白日之清明兹非命也夫然乘化
歸盡偶未先朝露之間猶得九頓首徹姓名寫慕
用以聞焉抑持以自賀云
某皇恐再拜敬問台閎玉婘恭惟即日冬寒尊穉
介福川增山委有廬陵之役羕命是荷某皇恐白
事中男承務郎監衡州安仁縣税務次公筮仕云
初百事墻面天假之福得仰事禮樂詩書之元帥
慶雲之惠不别荆棘厦屋之燾必免震凌仲尼不
云乎吾舍魯何適矣惟仁人照臨之
與周丞相賀冬
某皇恐今兹歲在鶉火之律月旅黃鍾日臨長至
惟皇上帝萠陽氣長君子是用錫純嘏介眉夀
于我丞相于時賀賓載集夀斝斯舉而下客某也
為賈獨後譚子不至非罪歟不腆春酒有十其塁
敢效野人芹子之誠奉上一觴千歲之夀仰惟鈞
慈不賜麾去有萬其幸屬者次公辞行之官仰蒙
一再宴集父子迭主致曲示恩又賜之以帥漕薦
禰之書至矣盡矣盡室銜戢抑又聞新作樓觀排
霄拂日如元龍之百尺東坡之十丈皆奄有之一
何壯也幼輿次公之販皆能言鈞誨云將與某落
之宿昔傳聞豈若身見之何榮也亦既沐浴戒行
李以湏皮冠之蔇迺前月二十有六日疇昔販塗
之疾驟作季頓僵卧月惟恃粥如麴生卧沙薄持
牢九之軰皆絶交矣寸步非杖不履陳三詩云人
言寒士莫作事鬼奪客偷天破碎兹游不遂兹命
也耶呻吟成聲因得唐律三章敬以献焉以佐工
師抗梁之驩以代燕雀臆對之賀以贖病夫衡命
之諐併以聞焉仰惟財幸
答周監丞
某伏以一雪應期三時有望即辰恭惟致政提舉
監丞鄉丈獨立萬象之表高並兩原之峰春祺鼎
来眉夀川至台候動止萬福某已修献歲之慶兹
辱行李之臨親染銀鈎鉄畫之法書朗誦玉佩瓊
琚之俊語足華其老亦孔之榮至於餽節之慇懃
粲然為儀之温厚紋魚異品而双止良醖盈尊而
四之右彭蠡而左洞庭忽登琱俎滴真珠而濃琥
珀快吸山杯拜嘉載欣摧謝無斁仰惟台察
與江東韓運使
某幽屏山間與搢紳東西行者略不相遭仰止繁
星之芒寒寸心深切欲寄双魚之白錦其道亡繇
凝神載馳與江水日夜而東下也即辰一雪知時
歲律遒止恭惟都運華文丈玉節山立霜威風生
天人具依台候動止萬福某老病日侵挂冠得請
上恩優異孤迹販全微台座及晉之波曷濟登兹
感極幸極繡衣持斧觀省民風聖主仁厚之澤
沛然覃于耕枽壠畒之上煢鰥幽柱之情滃然徹
于黈纊玉藻之下使事有指盍歸春風玉筝之班
用宏厥施山林野人蓋日望之某皇恐白事頃因
便風嘗進越以徽州錄参戴從政(重熙)為篋櫝不
滿之薦恭承台翰報之以今歲下半年與来歲上
半年京削皆有前議矣仰測台意蓋已心許而化
筆未及也寒士得此何福如焉乃知貴人多忘閑
人言輕之說未易可以測滄溟之斗升度嵩高之
尋丈也敢復僣懇欲乞台慈特輟来歲下半年一
京削以收錄之不勝大願某亦嘗薦之於徽守任
又任丈已發來年上半年破白之章矣併祈台察
再三之瀆無所逃刑仰惟矜恕未參拜間願言珍
重即膺賜環之寵
答徐参議
某伏以即辰景迫凋年天欲再雪恭惟致政参議
直閣年丈高蹈物表獨樂事外天棐名勝台候動
止萬福某老病日侵摧隤已甚所謂秪見有不如
不見有所超者退之此詩似端為儂發也年丈官
簿年齡尚能記憶當未及者稀之數恭聞挂冠神
虎懸車里門無乃太蚤儒榮之堂于青霄而直上
絲綸之誥揭雲漢而下飾斐然之詩何異蟋蜶之
鳴蟲飛之聲授簡所臨不容九頓首而辞避已犯
不韙兹蒙伐石深刻架軸裝潢不曰以玉櫝而衷
燕石以繡叚而藉魚目乎寄似碑本榮不蓋媿也
未占侍見願言珍重以輅加璧裡輪之徵
答胡上舍
某久别得誨帖恍若覿玉樹風前之標何如其喜
也示教程試草卷疾展快覿轉圓石於千仞之溪
不足為其清駛也敬留錄本以矜式兒軰而販草
卷切幸收至願更楙其耘以㰸其豐即看冠冕多
士之捷親黨與有榮云
答周丞相
某伏以即辰雪後方寒恭惟致政少傳大觀文左
丞相國公潭居府中鈞轉天上春回維斗星見老
人鈞候動止萬福某漁釣棄物不自意得幸於今
日之公且洒玉字墜琚詞餽節物講歲禮有若均
絪馮之為者整黃冠野服手三盥首九頓而後降
拜敬受焉别占蕪語以謝嘉惠兹復重敶
答斛通判
某屬者兒軰之官因之奏記材官戾止墮以錦書
如渴得泉喜可知也即辰欲雪不雪入春未春恭
惟府判太中鄕丈釋彼喧煩皈我風月旌旄尚溼
山岳用光天相台候動止萬福玉婘咸慶某老矣
何思何慮獨念兒軰未免随牒餬口四方而次公
愚駭未更事懼抵官刑為老杇羞微我鄉友知己
深厚託契悃款懤之以慶雲之蔭難乎免矣安得
廣厦千万間少陵是也眼前突兀見此屋次公以
之示及陸文史君書信已敬受亦復作一書謝之
望頥指材官為投達至幸
答贑守張舍人
某伏以歲事履端春寒方峭即辰恭惟判府右史
舍人尊契丈閫制繁雄威惠洽暢忠賢昭格后帝
孚休台候動止萬福某嵁岩野夫無適俗韻晩綴
千官雲片之末行獨得編交海内之名勝時則有
若舍人丈英峙超詣欲論卓詭瓌詞清鏘見之使
人自失聽之使人忘罷誦之使人驚古作之絶唱
退之所謂惟吾崔君一人者非某心服此言奚為
至於前哉一别十五年高山仰止之詩夢亦不忘
也某自壬子之秋棄官還山丙辰之夏上章乞骸
四年三請去夏始蒙上恩聽請放鶴出籠縱魚入
海方覺吾身之屬我也契丈赴鎮剰欲候紫氣之
東来遮朱幡而一見既而聞之已望行塵而不及
矣蓋村居阻深去城逾遠故也不謂燒襖未諼綈
袍益篤裂下一封之雲錦倒傾十斛之頷珠快閣
新篇把玩初驚而兵厨名酒未酌先醉不覺頭白
眼暗之再明寒窗凍壁之春温也側聆輿人之誦
露冕曾未朞月而仁行如春威行如秋寓精敏於
裕和而振寬平於峻整儒者之政故應有此類非
俗吏所能為者不在此其將焉在甚盛甚賀某解
褐初學作吏之日嘗充員是邦之民掾崆峒之曉
日貢水之秋風今故無恙乎今得一代之勝流以
為東道主寵光江山湔拂泉石真不孤矣天意欲
雪清旭寒甚炙硯呵手作故人書其始戞戞忽焉
混混也安得再見縱談忘麈尾之落飯送飛鴻而
揮弦以續疇昔之樂耶願言迺王不貲之身式柱
斯文之任即還兩地以均宏之
答周丞相
某下稷恭承訓告降拜披讀驚喜不勝野渡断橋
非寇乎叔訪魏野之便中路破店亦非宰周公會
許男之所蓋嘗以聞矣而未蒙頷之今得銀鈎而
後操心不危慰甚幸甚芍藥枯且盡矣且屬有
叔母之戚亦不敢銜花以献也新將戾止即圖一
小出岩石之瞻伊邇預以躍如
答徽州知府任寺丞
某伏以即辰春服既成既暄既穆恭惟判府寺丞
尊契文惠化允洽民咏其仁天棐其忠台候動止
萬福某老病侵加乘化皈盡無秋豪可對天上故
人談者侍側渺無前期不勝大願言迺玉是身式
柱斯文延竚且且上雍之從
某伏自頃来千騎居頭之初寄牋南風以寫欎胸
之思以慶人生之貴辱報之之寵問之之多上談
宿昔論詩之驩下及生死一訪之盟何如其懌又
何如其感也樂職宣布亦既許日撫字勞心乎易
近民類非俗吏所能為者下轉上聞故當不少矣
表選之好音應有隕自天矣野人聞之獨後何也
戒命先正文集序引命代文將要必得無價手如
夢得乃可序柳文如東坡乃可序欧集不應下屬
之某也抑菅蒯代匱漿飯承之乎欲承命授簡則
不揜靦面欲再拜避席則有負交情牽牽下筆以
塞下教之辱别紙呈似
某皇恐晉越再拜敬問契家台婘即日春熙恭惟
尊尊幼幼受祉山則頒貺蠲紙筆墨皆書囿絶品
下拜敬賦山谷去騷畫虎之篇以謝嘉惠云某頃
者僣以鄉友戴糾(重熙)薦諸篋櫝不滿之處仰辱
大人不以為疑未及下車而論薦之以京秩奏豈
戴君受此恩實某受此恩不翅也
答棗陽虞軍使
某老病僵卧瓜牛廬中灧澦之波久矣沉鱗雪山
之風亦不到面懷我故人於千遮萬隔之外豈不
欲寄一字寫九回厥路何繇子淵之便了朝来剥
啄荆扉蹈破苔徑三書朋至七字偕来披讀醒心
清骨奚翅痊頭風也即辰暮春暄淑恭惟知能軍
使提宫直閣恩契丈金湯一障華裔敉寕民詠天
迪台候動止萬福命戎益公書專僕登時馳達令
待報也李江州無半面已轉于俞漕一書或檄亦
以書繳来教及事目付便介持往漕司投之又未
知俞丈肯從欲否便介必能言其詳也先雍國先
生銘詩秪俟行狀至止即為落筆未見願言珍重
即協必復其始之祥
答韓運使
某伏以即日四月維夏氣猶清和恭惟都運徽猷
丈流馬勲崇擊隼威肅民二其天神百其相台候
動止萬福某黃帽青鞋乘化歸盡瑶林瓊樹清蔭
焉依空有隔千里共明月之寄懷豈若開青雲睹
白雉之為快上言加餐飯下言長相思使事有指
逐歸帝所以從上雍惟日望之
某疇昔之夜青燈作花破牎既晨乾鵲饒舌私自
驚怪一寒如此槁木冷灰誰復以春風淑之以束
緼㸐之者竊咲未既而江東之雲墮我林磴秦淮
之月入我懷袖矣字字烟霏而霧結語語金㫪而
玉應此其為賜固已百結綠而千懸黎矣而况蛺
蝶之羅水紋之縠雲機之紗以換其獨速之短蓑
五臺之花魚之鯊東海之碧鱗以洗其藜莧之
枯腸乎九頓首以謝嘉惠猿鶴亦為之呼舞泉石
亦為之焜燿也餞行之章蕪拙可供一莞乃蒙蒼
石深刻濃墨塗澤花綺緣飾覽之駭歎悚懼媿汗
永詒作者之嗤点耳
又
某毣毣之謝謹列他槧兹不累繭恭審都運徽猷
策冰解漕下之勲膺日邊除書之寵裕陵聖作星
翻漢回徽閣華榱雲興霞蔚自非名勝莫寓直廬
綬紫魚金蕃賜亟拜恭惟慶愜某聞之也後賀已
云遲惟兹孤懷戴欣靡已戴糾書兩辱賜報殊為
執事之勤薦紙有限求者何究亦安能周及也戴
君荷称奬感已不淺
答建昌陳知府
某伏以即辰玄扈有鳴赤煒於赫恭惟判府太中
外庸告成為裝入覲天人送喜台候動止萬福某
老身幽屏何從得一望見玉山瓊樹之餘映願省
厥綑馮對越旅扆敬賦卿月昇金掌之詩以竢厦
成之賀
某洊辱遣騎墜賜誨函折屐走趨盥手披讀情誼
獨至感至感喜不勝惟兹良牧刻印昭代大樂之
書發金鐀石室之秘以備陳農之旁搜而荅賓牟
之大問顧下取於哇俚之蕪詞以簉諸篇末不曰
以褧薦錦以韋先璧乎頒以墨本不覺汗浹背也
摧謝不莊仰惟財幸
答贑州張舍人
某伏以即辰南風之薰時雨既降恭惟判府右史
舍人尊契文五月報政千里生春風謠式和幬載
咸若台候動止萬福某老病餘生自放於山顛水
涯之外麋鹿之與處鴎鷺之與渚逄者不識過者
不問而我天上故人獨回朝陽之暉揭五緯之芒
每委照衰朽於覆盆蔀屋之下親戚李簿之販道
暄涼問無恙外手把一封書如天落雲錦也正冠
九頓首盥手三復圭退之所謂驪日寒光之映骨
子厚所謂垂露清風之入懷一日而兩得之其榮
且感宜如何也諏及易書此意尤厚蓋耄者無営
癃者無俚則聊復呻槁簡繙蠧篋且以永日且以
遣心而已尚不足為京房焦贛之奴婢而况王輔
嗣之精微程伊川之至到亦何能窺其藩而闖其
戶哉八八之卦亦未終篇未經竄定何急於出而
徼於傳也太史公死之日是非乃定伊川先生易
傳已成而身前尚未出也而况於某乎晦菴先生
亦嘗問及嘗以家人一卦呈之今亦呈似一本也
苦李何必多啖啖其一恐咀之未竟而擲棄道旁
矣李簿云張先生詩傳已脱藁成書矣黿鼎之側
儻可染子公之指乎某皇恐僣禀陳幹(章)絶識偉
器文學卓越未冠擢第藉甚厥聲數年前為尉安
福貧則到骨而益廉去已久而見思然孤寒無媒
蹉跎二十年矣今幸遭一代之正人莊士儒宗文
師一顧賞音便價十倍敢以薦諸篋櫝未滿之処
望特輟今歲上半年一京削以為之破白先生一
唱群賢畢和矣知眷是恃故敢於言獨冷無挾故
可以言仰惟財幸李簿荷國士之遇非但廣厦之
庇而已一衣帶水未有望見玉山瓊樹之期願言
省厥絪馮式如金玉即還上雍之從以主吾道之
夏盟
與隆興府張尚書
某伏以即辰仲夏之月南風之薰恭惟判府安撫
華學尚書帥閫繁雄德威洽暢芒寒翼軫氣淑湖
山三神致祥台候動止萬福某漁釣一岳麋鹿同
群何幸蒙茠於仲尼覆燾之天獨恨未拜於韋伯
星辰之履不勝大願願言式玉啓處愛若護之即
宅鈞樞用宏其施
某深惟大江以南督府犬牙而洪都雄峙不作第
二唐屬之帝子中興之初屬之大丞相李公不以
其上流一都會故耶時則有若華學尚書厥今高
文絶學之英本朝鉅人長德之首瑞一世而福天
下粹乎如不鷙之鳳不觸之麟未嘗朋一善人而
善人怙焉未嘗仇一匪人而匪人懼焉是非有不
私之仁不栗之嚴裡充而表自孚心化而目不運
如古之所謂德人者曷濟登兹皇上因其勇退
之不可留而屬之以上流其不輕而重也昭昭矣
而某也不意老退之身乃得受一㕓為氓何如其
喜也然父老扶杖而往觀兒童騎竹而驩迎某獨
不得從其後又何如其恨泚筆奏記蓋前以為一
路賀而後以致一己之私云仰惟財幸
某皇恐頓首再拜僣問容駟之門潭居之府德星
之聚蘭玉之婘尊尊幼幼即日清暑恭惟善祥叢
委山則川增某皇恐輙及其私大兒長孺愚騃無
似徼邑南昌適有天幸遭戟纛肇建之日首得拄
笏拜庭以趨走仰事五雲三台之末光敢乞廣厦
千萬間之大庇不勝懇切之至某塵忝正出令兄
安國舍人牓末亦嘗婁参拜蒙顧眄則此兒亦或
者猶在門闌子姪之後塵乎及此則僣矣惟夫子
忠恕焉
與隆興府趙参議
某伏以即辰昌&KR2228;踰節安榴薦芳恭惟参議提刑
少監先生高議帥閫嘉謀師律后釋憂顧天棐忠
賢台候動止萬福某老病餘生乘化歸盡慶雲在
上覆露焉依侍側云隃嚮風孤往願言綏厥泰宇
式如玉金即隨鋒車逐踐台斗
某伏自發軵江介歲在六身嘗走兵人奏記起敬
来年云秋移病上印自此棄官九載請老三章不
惟衣冠束之高閣而已櫝研囊筆不記吾誰姓名
羞達於部家書問諱浼於親旧藉弟令不自羞諱
彼獨不汝羞汝諱乎乃至於一字亦疎於先生知
己至深至厚者之門此故之以柳子所謂非意也
㔟也繄我先生妙於詩文何必減於介軒峻於德
望何必減於大資裕於才識何必減於起部然芒
寒色正實大聲閎磊磊在宇宙間者五六十年顧
乃與其一同其蹇而不與其兩同其亨信矣吾道
之艱於逢而善類之永於喟也自令子戶掾之来
每見必得聞靜作暄涼之詳先是羞諱之戒可以
破矣又作延之役老病故也令子下筆其布陣甚
似項羽吏道殊精敏而㓗已直道玉立竹裂所謂
生子當如仲謀者歟敢以為老先生賀矣
某皇恐再拜敬問師門台婘恭惟即日清暑尊穉
咸慶有里中委纖悉唯命某皇恐賤懇大兒長孺
受知不淺今學為邑於南昌正依仲尼無不覆燾
之天百爾誨之庇之所謂我兒即公兒也故知不
謁而獲然申申而謁焉仰惟財幸
與運使俞大卿
某伏以即辰玄扈載鳴赤煒有赫恭惟交代都運
華文大卿尊契丈璗節光華冰漕肅給百吏霜凜
萬家春生三神備釐台候動止萬福契門蘭玉之
婘尊尊幼幼受祉山則某伏自春半衝雨江于遮
見錦纜牙檣之下風得一瞻青天白日之清明滿
聽登峰造極之談咏盈襟埃垢泠然一空所謂江
漢以濯之秋陽以暴之者歟既而又蒙書禮舉公
讌之盛儀委折爼之腆賜魯之百牢鄭之九献何
以尚此野人降拜何如其榮又何如其感也某抑
嘗進越以吉學金廣文為進於門下不崇朝而提
舉之京削如從天落有請必從有謁必獲何如其
感又何如其媿也交代丈數月之間榮兼三組任
不重而事不亦叢乎而若漕若帥若憲之政挈領
而裘順舉一而萬從微開物成務之鉅材聽遠燭
幽之絶識泛應曲當之敏手曷濟登兹甚盛甚服
然再離鴛行將十霜矣把江海之一麾駕原隰之
四牡外庸有續使事有指勤亦頻矣歲亦淹矣細
晝夜下甘泉朝陟弘尚竊遲之也新帥既至文書
少省而祥刑尚虛位未能不小勞否某皇恐小稟
大兒長孺無能不才輙學為邑不寧唯犯五不韙
而已今兹之官如天之福乃得充下走而執鞭為
先驅而負弩仰戴於仲尼覆燾之天密溉於叔度
澄清之陂東坡云我兒即公兒也敢以託翁皈之
無私可乎教之誨之俾知為政之方填之撫之㑭
免凌雨之虞吾舍魯何適矣言之煩瀆而不自知
也皇恐皇恐未占侍側願言省厥絪馮式如金玉
即從上雍用光吾儒
荅太常虞少卿
某伏以即辰仲夏之月南風之薰恭惟判寺奉常
少卿尊契丈玉立頌臺刺經作制聞樂知德天棐
忠賢台候動止萬福某老病餘生乘化歸盡仰天
上故人於非烟倒景之表自視蚊雷隱汙渠醯雞
處甕天何敢望分天章而織雲錦者小兒来販袖
出華星秋月之書玉聯金句之軸藥物楮穎之贈
若將䘏睦婣而禮高年之為者愆邁之人何以得
此於夫子通貴之門也九頓首而三販依其何感
如之東坡云君如大江日千里我如此水千山底
邈無瞻高明聽清越之期願省厥絪馮式如金玉
用對于掌制進讀之拜
某頃寄奉懷之唐律情之所至而形為聲畫者正
如苑柳嘒嘒之蜩草根喓喓之蟲耳若繩之以敲
金擊石雲和孤竹之大音則陋且麽矣賡句下逮
所謂突過黃初壓倒元白不啻也回視倡者徒有
或百步而後止耳至於近作一軸如槿花朝暮相
催君莫問一邊零落一邊開如乍開乍闔月穿雲
如猶有旧時双照淚而今不忍十分圓如木犀天
上移來和月種如年來只有賀人書如問大鈞縱
然不得文章力也向連山去作州如夜永只憐灯
是伴秋涼最許簟先知數盡更籌窗送曙起來贏
得鬢成絲如九日年來只有身究健莫把茱萸浪
自愁如篷底吟哦詩有味胸中磊隗酒無驩故人
莫枉綈袍意范叔猶能忍一寒如燭短怕更長如
虜使方將接踵至淮民未有息肩期如虎皮皮在
有餘威如滿懷冰雪中秋月過眼鸎花上苑春如
一别十年難再逢至莫為元規扇障風此又珠中
之徑寸玉中之連城也和林正父八句皆竒此尤
難者難者所謂夫子奔軼絶塵而回瞠若乎其後
矣侯喜曰弟子伏矣
某皇恐頓首再拜敬問契家蘭玉之婘即日清暑
恭惟尊尊幼幼隤祉山則有廬陵委願奉教小兒
幼輿進拜既辱先生長者與其進又辱盛禮燕集
誨言周諄褒字蒨絢闔宗榮感喋喋何足以謝姟
兆之一二
再答虞少卿
某已端拜天落雲錦之書亦既顓顓奏記以謝嘉
惠矣而别紙之誨又特達以先國太美櫝窀窀之
銘詩詭之於愚懵不能文者羕命恍駭懔莫敢當
竊惟聖主在上文治煟然慶霄所覆万物五色一
時儒宗文師老於文學者麟儀鳳師金㫪球鳴如
司馬班范如舒向卿雲如韓之日光玉㓗如柳之
芒寒色正如本朝之欧蘇曾王者磊磊相望契丈
渡銀漢歴咸池而不酌顧乃過潢汙潦牛蹄眢井
而㪺焉何也契愛不淺命戒甚榮又不容趨風以
避掩耳而走閔免授簡以塞盛意敬書丹封以呈
似悚仄悚仄
嘉定元年春三月男長孺編定
端平元年夏五月門人羅茂良校正
誠齋集卷第一百七終
