誠齋集卷第四十
廬陵楊万里廷秀
詩
退休集
讀正觀政要
拔士新豊逆旅中懷賢鴨綠水波東酒傾一斗鳶
肩客醋設三杯羊鼻公
七月十一夜月下獨酌
今歲秋陽曬人死今宵秋月呼人起月光如水澡
吾体月色如霜凍吾髓老夫畏熱如於莬平生愛
月如冰壺望舒可客不可孤麹生可親不可疎更
招玉兔金蟾蜍同酌山杯煑澗𬞞來朝秋陽再作
悪今夕秋光且行樂遮莫参横并月落
月下聞笛
天色鎔成水蟾光鍊出銀碧香三酌半玉笛一聲
新小婉還清壯多歡忽苦辛何人傳此曲此曲怨
何人
中元日早起
欲借微凉問萬松萬松自熱訴無風清晨秋暑巳
如許那更斜陽與日中
露坐戲嘲星月
東生定西歸月豈不識路何須債長庚夜夜引行
步星住月不行星行月不住無人問阿姊此事竟
誰主不知聽金蟇無乃由玉兔來夜偷此星看月
歸何處
蓮子
蜂兒來自宛溪中兩翅雖無已是蟲不似荷花窠
底蜜方成玉蛹未成蜂
秋暑午睡起汲泉洗面
大桶雙擔新井花松盆滿瀉莫留些刺頭蘸入松
盆底不是清凉第二家
久旱禱雨不應晴天忽落數點
烈日秋來曬殺人青天半點更無雲忽傳天上真
珠落未到半空成水銀
秋日早起
雞鳴鍾未鳴不知鄉晨否起來恐驚衆未敢啓戶
牖残燈吐芒角上下兩銀帚定眼試諦觀散作飛
電走
晩飲
大醉或傷生不醉又傷情此事兩難處後先有重
輕醉後失天地餘生底浮萍愁城不湏攻醉鄉無
此城
送陳壻履常縣丞之官泰寕
玉潤非冠玉東床忽易東一官斯立樣五字後山
風明月來霄共清尊何日同看君即飛兔老我自
冥鴻
送羅仲仁試藝南宫
紹興廉吏誰第一君家郎罷真無匹腰纏墨綬不
請錢妻啼兒號窮刮骨清無人知有天知四囝三
箇攀桂枝不應一箇獨見遺今秋君與一鶚飛君
不見吾州状元晩得意董公五十有三歲君今加
渠更三年春風射策君勉旃(東安令秩滿有奉錢君之父元亨為永之)
(委之而去千餘緍未得)
古風送劉委游試藝南宫
西溪先生劉夫子个是國士天下士家庭孝友春
裏風義氣高寒秋後水艮齋薦書呌九關
重華表閭上半天人冤有德却無位天報芝蘭滿
階砌諸孫箇箇九鳳雛此郎軒軒千里駒槐花再
登鄉老書桃花一跳化龍魚堂上雙親黑頭在日
喚子孫倚門待綠衣歸上千歲觴還我西溪讀書
債
送廬陵宰黃伯庸赴召
君寄梅花道别腸我攀官柳送歸艎東都循吏似
名茂南浦詩人更黃白鷺青原留惠愛蒼苔紅
藥入篇章故人若問誠齋叟化作沙鴎弄夕陽
同劉季游登天柱岡
兩隻胡床小憩些一枝笻杖拄傾斜煙雲惨淡天
將雪風月荒寒梅未花人去客來酤酒市雞鳴犬
吠野人家清游不用忙歸去強管行程是暮鴉
我行誰與報江楓旋擺旌旗一路紅朔吹崩騰危
兩耳東山踊躍献諸峯松隂好處皆亭子瑤草香
邊即坐狨漸陟漸高元不覺忽然身在半天中
穿青度碧白雲中山正竒時路忽窮引道老農辞
我去與君更上最高峯
偶然乘興上孱顔若待偷閑何日閑脚力到時皆
我有不須更問是誰山
夜飲
夜飲空齋冷移歸近竹爐酒新今晩醡燭短昨宵
餘紫蔗椂來大黃柑蜜不如醉中得五字索筆不
能書
飲酒無竒訣且斟三四分初頭只嫌浅忽地有餘
春身外多少事燈前子細論絶憐青女老忍冷撒
瓊塵
不睡
夜永無眠非為茶無風燈影自横斜擁禂仰面書
帷薄數盡承塵一簟花
望後更深月未明暗蛩凍得緫無聲閑心幸自清
如水萬感還從不睡生
清愁無數暗相隨酒是渠讎也是媒醉裏不知何
處嚲等人醒後一時來
眊矂渾如病起初冬烘又似酒醒餘睡鄉幸有閑
田地不放詩人僦一居
醉吟
十載人間樂與憂幾曾半點到心頭梧桐葉上秋
無價蟋蟀聲中月亦愁暮角曉鍾何日了蒼顔華
髮此生休吟顛醉蹶知無益利走名奔有命不
三春草草眼中過未抵三冬樂事多燭熖雙了紅
再合酒花半蕾碧千波孤寒霜月儂相似跌宕雪
風誰奈何道是閑人没勲績一枝樵斧一漁蓑
烏臼燭
熖白光寒淚亦收臼燈十倍蜜燈休忘情也似誠
齋叟燒盡心時不淚流
送王文伯上舍歸豐城兼簡何侍郎
碧落先生少可人銀鈎繭紙苦稱君談間口吸西
江水句裏家傳南浦雲千里端能來命駕一尊得
與細論文還家剩草三千牘看策平津第一勲
題曾良臣思堂
曾尉良臣迎母王於樂氏母許新居成即歸
於是築第高沙母欲遷而逝乃虛中堂榜之
曰思求詩為賦四韻
謝墅新成了潘輿竟不歸升堂仰遺像下拜泣沾
衣反哺烏何在卧冰魚自肥夢中環佩響驚喜覺
來非
送彭子山提刑郎中赴召
帝想丹青憶老成公兼竹潤更蘭聲獨追洙泗人
無訟再使成康世措刑召節自天回使節即星朝斗
作台星花邊獨坐黃昏句剰寄江西白鷺汀
瓊樹初瞻二紀中玉京再别一星終我隨病鶴欹
黃帽公駕雲鴻上碧穹寄徑絲綸紫薇閣押班冠
剣大明宫錦園尚欠桃栽否兒軰河陽待曉風
送族弟子西赴省
吾家詞伯逹齋翁阿季文名有父風筆陣千軍能
獨掃馬群萬古洗來空嗟予還笏歸林下看子乘
船入月中淡墨榜頭先快睹泥金帖子不須封
寄題福帥張子儀尚書禊游堂
子儀之祖全真参政紹興初元為福帥於
三山城西之外南湖上作堂名褉游以為
邦人修禊之地後六十六年子儀帥福再
新此堂自作記以書其事以石刻示予因
寄題七字
祖孫接武褉堂前風物重新六十年無恙鈞衡旧
堂蔭有光台斗継蒲鞭手提西郭三山月下照南
湖萬頃天不要外人來作記當家自有筆如椽
南溪弄水回望山園梅花
梅從山上過溪來近愛清溪遠愛梅溪水聲聲留
我住梅花朵朵喚人回
火閤午睡起負暄
火閤紅銷雪尚香睡魔引我入渠鄉覺來一陣寒
無柰自掇胡床負太陽
黃菊霜枝巳懶残瑞香紫笋政團欒盆池影裡看
題壁上字還成下字看
曬衣
亭午曬衣晡褶衣柳箱布襆自携歸妻孥相笑還
相問赤脚蒼頭更阿誰
讀張文潜詩
晩愛肥仙詩自然何曾繡繪更琱鐫春花秋月冬
冰雪不聽陳玄只聽天
山谷前頭敢說詩絶稱潄井掃花詞後來全集教
渠見别有天珍渠得知
壬戌人月南溪暮景
坐看青天起白雲化成龍子鈒銀鱗霎時塞得青
天滿只見龍鱗不見身
春暖溪暄出小魚沉浮上下巧相娱一跳一浪錢
來大開作瑶環忽丈餘
翡翠驚飛不作行沙鴎亂下自成雙一天霞綺沉
波底便是西川濯錦江
雨後至溪上
夜雨無端忽曉晴南溪便長半篙清斜衝亂石雪
霜碎快瀉深陂金玉聲慢處回頭縈作漩急邊眨
眼不留行李成覷着如何畫却是詩中畫得成
寄題太和宰趙嘉言勤民二圖
歲歲桃花水到時野航客子命如絲趙侯小試濟
川手雪浪翻天不濺伊
右題通濟渡船圖
半山辱國賣叢祠鍾步諸坊卷酒旗村裏山農語
音好孔方兄巳赦鵝兒
右題停罷坊場圖
上元前一日游東園看紅梅
欲折紅梅朵看來不忍攀週迴尋四處恰得一枝
繁
偶看紅梅到小園憑欄送眼過前村山頭茅屋隔
孤樹籬外行人出半身
兒牽黃犢父擔犂社鼓迎神簇紙旗不是豊年那
得此今春大勝去春時
南溪薄晩觀水
誰將沙礫壅隄斜水怒衝隄自決沙無數小魚齊
亂跳瑠璃盤底簸銀花
溪邊月上
正月十四夜如何月便團似知吾軰出頭借上元
看
片子黃金餠看來只管高忽然落溪水雜碎作銀
濤
同才翁弟游東園
東園花徑半莓苔老子多時不到來一巷江梅都
落盡秪今開底是紅梅
近故太師左丞相魏國文忠京公挽歌辞
孝廟深知巳今皇正宰官一言能定國二聖得重
懽立節山相似容人海未寬至今死諸葛虜使膽
猶寒
鎮蜀雙清献回天再子明何曾動聲色一笑付權
衡臨絶緣憂國平生不近名中興賢相傳日月奪
光精
柏府公峩豸荆溪我把麾聞風無半面折簡兩相
知偕掾膠投漆分襟雲與泥樓成扁山浦灑淚欠
題詩
近故魏國夫人盧氏挽歌辞
胄出開元相賢稱魏國嬪秪教紀彤管不見轉鴻
鈞瓜葛春風裡蘋蘩南澗濱古今書列女仁孝幾
何人
唐代崔家母升堂乳阿姑姑言吾報婦孫孝婦如
吾此叚前無古夫人獨與俱秪看秦國語更恐李
唐無
素節勤仍儉清風冷似冰秋衣孟光布夜績敬姜
燈拱木霜何早同塋雪政凝郎君一䕫足再看九
霄鵬
東園探桃李
偶逢李徑一花開從此東園日日來更約桃花同
坼好紅紅白白兩相催
有花無葉也孤寒有葉無花草一般最是桃花饒
態度醉紅嬌綠惱人看
李花
李花宜遠更宜繁惟遠惟繁始足看莫學江梅作
疎影家風各自一般般
春晴
日透微風暖風揉嫰日佳秪知趲桃李不道落梅
花
寄題太和丞公沈君公館亭臺四詠
蒼髯秦大夫瘦骨孤竹君主人似二子二子似主
人
右真清亭
秋月弄長江平地點遠岫贊府詩句中字字江山
秀
右特秀亭
紅雨未隨風白雪忽滿枝秪今正月尾政是断腸
時
右成蹊亭
庭散紙尾騖牎聚案頭螢無端循除水也學夜誦
聲
右讀書臺
寄題分宜李克明上舍高居二詠
想見謫仙裔卷簾雙眼寒雲山千疊碧飛舞入欄
干
右不礙雲山樓
一鳳領四雛夜作吾伊聲梧桐高拂日好去瑞堯
庭
右東塾
春寒
風日晴暄一併來桃花告報李花開待君減盡衣
裘了夜半春寒特地回
和張寺丞功父八絶句
約齋太瘦古僊真寄我詩篇字字新受業陳三能
幾日無端参換謫仙人
古來官職妬詩篇二物雙違不肯全君被詩篇折
官職如何又寄一新編
與子相望天一方有書無使倩誰將歸鴻欲下還
飛去不作書郵有底忙
金華不敢比東坡此後東坡爾許多擾擾胸中百
周孔不愁柳柳笑人何
門訊南湖作麽生日撞金玉奏英莖無人打殺淨
飯子放出渠頭七步行
新歲南湖春又濃海棠舊入我詩中别來若有相
思字寄與江西花信風
湖邊花底舊論詩再要尋盟今若為道是鶯啼無
點淚教鶯聞此也垂洟
断當湖山我與公問公别後却誰同一生海内金
石友萬事人間牛馬風
謝襄陽帥楊侍郎轆轤体
合志同宗憶嗣清尋盟継好感難兄關西伯起今
夫子後世子雲重易經金薤銀鈎詒妙墨貂裘王
札寄交情本朝未有楊家相留待公歸兩兩星
王式之直閣不遠千里來訪野人贈以佳
句次韻奉謝
君才陸海與潘江句裡芒寒萬丈長雪椀冰甌翻
筆墨錦機綉叚出肝腸王家龍鳳重英特謝砌芝
蘭讓耿光相國登庸衣鉢在郎君努力續前芳
寄題張縣尉敬之南昌官寺重新子真祠
堂
梅郎絳節朝王臺朝游五城暮九垓遺民香火荅
遺愛何年祠屋荒蒼苔剣津詩客子張子住持仙
壇判山水上書台斗大居士作緣冰漕皇華使二
臺併檄孔家兄經始新祠不日成西山南浦作賀
賓野梅官柳俱驩聲
送趙吉州判院噐之移利路提刑
趙侯邁往隆準孫未年五十專三城千里秋毫無
遁情兩眼洞照如秋鷹何須奮髯走百吏棠隂畫
寂清如水年年州人喫賤米侲子蹈歌凍黎喜去
冬苦暖未有梅使君一笑梅花開夜吹平地一尺
雪留下豊年今歲回使星移照天西去白鷺青原
遮不住即隨丹詔歸握蘭遂持紫橐甘泉班
雨中入城送趙吉州噐之
拂溪楊柳縷生金欄路山礬香殺人不是衝泥送
行客外頭放過若干春
村店農忙半不開入城客子去還來阿耶烏傘兒
青笠賣却松柴買菜回
宿城外張氏莊早起入城
燈火頻挑只管残雨聲終夜惱空山幸蒙曉月多
情白又遣東風抵死寒
破店無雞報五更只將夢覺當雞鳴匆匆上却藍
輿子隔壁人家政睡聲
眠雲跋石十餘年回首抛官一瞬間送舊迎新也
辛苦一番辛苦兩年閑
次公滿秩来歸偶上巳寒食同日父子小
酌
又是一年脩禊時何須曲水泛金巵遍嘗衆酒少
亦醉坐到三更眠未遲上巳巧當寒食日春風慳
放牡丹枝白頭父子燈前語忘却江湖久别離
送金元度教授辭滿赴部改秩
金華唐吕兩儒先夜半黃梅君併傳不日經筵重
坐席暫時黌舍冷無氊引班曉漏槐楓裡出宰春
風桃李邊莫遣垂楊知别恨一篙新漲觧歸船
嘗荼䕷酒
予與客嘗荼䕷酒客永其法因戲荅之
月中露下摘荼䕷瀉酒銀缾花倒垂若要花香薰
酒骨莫教玉醴濕瓊肌一杯墮我無何有百罰知
君亦不辞勑賜深之能幾許野人時復一中之
劉季澄投贈新詩次韻為謝
君操筆來啟新畬耕徧西溪萬卷餘藜杖芒鞵來
得得柳風花雨政疎疎是家人物孫如祖驚代詩文
我愛渠努力收科無早晩不須燈下獨長嘘
餞洪帥張伯子華學尚書移鎮京口
周家天球祗一隻張家今有雙白璧前稱紫薇後
文昌衙官二陸僕兩唐金章玉句迭清鏘天孫雲
機織錦裳松心竹節爭老蒼冰壺水鏡明秋霜君
不見于湖先生掌綸綍二典三謨纔一筆君不見
篤素先生立朝端五臣十亂半武間聽履星辰践
台斗翻身鳳池屈伸肘夢入飛雲卷雨簾袖却築
巖作霖手滕王閣上唐阿舒春生秋殺震江湖吏
部未見張尚書春生儘有秋殺無江西十州百萬
戶父非姓召母非杜也秪周人兩句詩豈弟君子
民父母又去南徐作好春落霞秋水亦眉顰南徐
父老錯欣欣玉皇催渠轉鴻鈞
春雨不止
無計柰何春日長宰予介紹謁羲皇蟻纔問陣天
又雨蜂欲舂糧花政香
春雨如毛又似埃雲開還合合還開怪來春晩寒
如許無頼桐花領取來
蹈青
兩換溪溪玉花呈嶺嶺春秧田暄處早茅屋𥙷痕
新
寒燈
老穉都眠我獨醒寒燈半點伴三更雙花忽作蜻
蜓眼孤熖仍懸玉膽瓶
雨夜獨酌
清明未到未和柔過了清明春又休燭下看花徧
有思醉中聽雨也無愁
瓶中淮陽紅牡丹落盡有歎
只愁風雨妬花枝翦入瓷瓶養却伊更下重簾深
閉閤忽然花落又關誰
眼中姚魏過匆匆只有淮陽打底紅杜宇一聲花
睡醒却教老子怨東風
又是明年看牡丹未開芍藥怪春寒落英滿地不
須掃一片蔫紅也足觀
寄題龍泉李宗儒師儒槐隂書院
龍泉二李継謫仙朝議朝散相後先鳳雛二妙継
乃祖宗儒師儒賢弟昆手種兔目今幾年日茹葉
淘呻断編隂似王家三樹綠異時官職追前躅花
作唐人八月黃來歲能書催趣裝
李師儒上舍稽古堂
青楓金刹依然在黃石圯橋元不改只有謫仙稽
古堂兵燒水毁草樹荒二大夫家有孫子去珠復
還堂再起朱甍碧瓦拂金波牙籖玉軸柱銀河山
鬼吹燈聽夜誦秋兔献穎供晨哦向來二李名父
子今來二李佳兄弟䳭鴒雙去集上林李家大夫
看二二
嘉定元年春三月男長孺編定
端平元年夏五月門人羅茂良校正
誠齋集卷第四十終
