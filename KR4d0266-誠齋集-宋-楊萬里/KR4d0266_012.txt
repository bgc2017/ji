誠齋集卷第十二
廬陵楊万里廷秀
詩
荆溪集
郡圃雪霽便有春意
臘傍梅梢盡春從水底歸草拳擎雪健桃糝隔年
肥夜夜還鄉夢心心逐鴈飛誰言五斗米便勝北
山薇
郡圃雪銷已盡惟餘城陰一街雪
陽林日暖雪全銷陰逕瓊瑶尚寸高半疋斜鋪白
花錦倩誰裁作水霜袍
晩望
天隨楸枰作稻畦啼烏振鷺當枯棋不論勝負端
何似黑子終多白子稀
送客歸至郡圃殘雪銷盡
三日東風入萬家草間殘雪不留些兒童道是雪
猶在笑指梅花作雪花
陳能之少卿殿撰挽詩
玉立頌臺上風生憲府中雪霜欺兩鬢日月照孤
忠苛槖相將紫銘旌作麽紅北堂萱草露應灑碧
梧桐
梅花數枝篸兩小瓷瓶雪寒一夜
二瓶凍裂剥出二水精瓶梅花在
焉蓋冰結而為此也
何人雙贈水精瓶梅花數枝瓶底生瘦枝尚帶折
痕在隔瓶照見透骨明大枝開盡花如雪小枝未
開更清絶争從瓶口迸出來其奈堪看不堪掇人
言水精初出萬壑時欲凝未凝如凍脂上有江海
花正盛吹折數枝墮寒鏡玉工割取到人間琢出
瓶子和梅看至今猶有未凝處瓶裏水珠走來厺
只愁窗外春日紅瓶子化作亡是公
遣人探梅翟園云尚未開
傳語翟園千樹梅不應&KR4121;苴索詩催今年雪後悄
無信厺歲臘前強半開我欲明朝携酒厺花須連
夜喚春回東風肯報南枝否待釂東風三百杯
十二月二十一日迎春
星淡孤螢月一梳迎春早起正愁予土牛只解催
人老春氣自來何事渠官柳野梅殘雪後金幡玉
勝曉光初却思歸跨春山犢繭栗仍將掛漢書
己亥正月二日送李伯和提幹歸豫章
伯和來自西山西西山爽氣在睫眉胷中八索貯
竒古筆下九河走風雨君不見李家人物它家無
老蚌一産俱明珠郎罷致身已碧落衆雛争先見
頭角伯珍魁名北斗傍仲簡插脚鴛鷺行如何伯
也袖兩手却厺外臺作賓友荆溪病守鬢星星一
見鄉人雙眼明白雲飛處忽心動不堪折柳還相
送我自為客仍送君梅邊雪裏正新春還家燈火
更青簡給札蘭臺未渠晩
正月三日驟暖多稼亭前梅花
盛開
春被梅花抵死催今年春回厺年回春回十日梅
初覺一夜商量一併開
絶愛西湖疎影詩要知猶是未開時如今開盡渾
無縫只見花頭不見枝
初開猶見蔕和心今日來看花滿林日照一團都
是雪更無紅蠟與黃金
却緣臘雪勒孤芳等待晴光曬麝嚢小立樹西人
不會東風供我打頭香
春興
窗底梅花瓶底老瓶邊破硯梅邊好詩人忽然詩
興來如何見硯不見梅急磨玄圭染霜紙撼落花
鬚浮硯水詩成字字梅樣香却把春風寄誰子
歲之二日欲游翟園以寒風而止
歲前問記翟園梅不知作麽不肯開歲後遣人訪
消息春風一夜花都拆老夫聞此喜欲癲小兒終
夕不成眠南烹北果手自飣漆櫑銀瓶色相映千
騎朝來塤戟門雙旌已復指梅園東風無端動地
起横作清寒止游子老夫孤悶搔白頭小兒勸翁
翁勿愁人言好事莫作意雨妬風憎鬼神忌欲游
不必言阻游不必計從今只揀天色佳走就梅花
求一醉
謝陳希顔惠兔羓
東郭阿㕙駞褐裳清腹不著煙火香姮娥喚入廣
寒殿詔許搗藥不許嘗金丹煉成紫皇喜玉臼自
携銀漢洗偷將缺吻吸瓊漿蜕盡骨毛作仙子鬢
絲吹落桂枝風人間封作管城公先生何許得尸
解貎如枯蟾帶玄疥麒麟脯未必如耶律曬羓差
不大先生錦心冰雪腸䬶鈎珠唾千萬章管城奔
命困書囿阿㕙漆身嬉醉鄉老夫厺年左車脱匙
抄爛飯猶戞戞太息再拜謝阿㕙尚堪挂壁縈蛛
塵一飯瞻仰齒生津
初三日游翟園
羽衣曉謁玄元殿霜封萬屋明飛霰扶桑跳出丹
砂丸光射半天縈紫電歸塗微暖春衫知小風不
動旗脚垂老夫掉頭心獨喜翟園梅花招我嬉呼
兒媻姍且勃窣纔出譙門寒刮骨東風十里卷黃
塵眼花頭眩吹倒人劣到翟園風便止猿鶴前導
花迎門玉林亭子絶幽絶江梅千樹吹香雪茂松
軒裏清更清松風一鼎煎茶聲春光催柳未肯青
池水借日無留冰殷勤犯寒我不枉外付勝遊天
豈輕主人看客眼不白鸚鵡傳呼餉肴核桃花碎
片點鱸鮓紫茸堆盤孹鶉腊霜餘橘顆金彈香雪
底笋芽玉版色老夫欲醉金巨羅樨子先唱驪駒
歌不羞冷面對風物奈爾玉笋金柑何
多稼亭前兩株梅盛開
翟園看梅不滿眼載酒何曾傾一琖空有千株半
未開欲剪一枝無可揀歸來却登多稼亭王妃驟
降千娉婷素羅衣裳濯瑶水珠宫樓閣開銀屏國
香萬解量不盡雲嶺諸峯互相映身騎白鳳繞瓊
林肝膽透寒骨毛冷看來只是兩株梅如何遣儂
心眼開花頭密密紛無數萼萼枝枝砌成樹夕陽
斜照光燭天微風欲度遮無路君不見侯門女兒
真箇癡獺膸熬酥滴北枝又不見畫工兔穎矜好
手冰水和鉛描玉肌先生不能奄有二子者報荅
風光只有詩今夕不醉仍無歸
戲題所見
田家不遣兒牧豬老烏替作牧豬奴不羞卑冗頰
得志草根更與豬為戲一烏驅豬作觳觫一烏騎
豬作騏驥騎之不穏驅不前坐看頑鈍手無鞭人
與馬牛雖各樣一生同住烏衣巷叱声啞啞喙欲
乾豬竟不曉烏之言騎者不從驅者鬭爭牛訟馬
傍無&KR0897;豬亦自食仍自行一任兩烏雙鬪爭不緣
一童逐烏起兩烏頃刻鬪至死
梅花下遇小雨
偶來花下聊散策落英滿地珠為席繞花百匝不
忍歸生怕幽芳怨孤寂仰頭欲折一枝斜自插白
鬢明烏紗傍人勸我不用許道我滿頭都是花初
來也覺香破鼻頃之無香亦無味虚疑黃昏花欲
睡不知被花薰得醉忽然細雨濕我頭雨落未落
花先愁三點兩點也不惡未要打空花片休
落梅有歎
纔看臘後得春饒愁見風前作雪飄脱蘂收將熬
粥喫落英仍好當香燒
郡治燕堂庭中梅花
林中梅花如隐士只多野氣無塵氣中梅花如貴
人也無野氣也無塵不疎不密隨宜了旋落旋開
無不好珠簾遣風細為吹畫簷護霜寒更微詩翁
繞階未得句先送詩材與翁語有酒如澠誰伴翁
玉雪對飲惟渠儂翁欲還家即明發更為梅兄留
一月
細雨
孤悶無言獨倚門梅花細雨欲黃昏可憐簷滴不
脱灑點點何曾離舊痕
水精膾
上饒靈山無它靈空山滿腹著水精炯然非石亦
非玉乃是陰崖絶壑千秋萬歲之堅冰只知靈山
有爽氣誰知水精有竒味詩人新試餐玉方解遣
堅凝作鬆脆銀刀細下雪縷飛金盤飣出瓊瑶推
齒牙著處霜霰響殽鯖厭後胷襟開尊前歡伯來
督戰坐上嘉賓欲驚散胷中自有水精官不怕醉
鄉無畔岸
雨後曉起問訊梅花
前日看梅風吹倒昨日看梅雨霑帽近梅一日或
再來遠梅隔年纔一到夜來為梅愁雨聲桃燈起
坐至天明不知消息平安否早來問訊還疾走横
枝雨後轉清妍玉容洗粧晨更鮮絶似孤山半峯
雪不羡玉井十丈蓮十事八九不如意人生巧墯
天公計簿書海底白人頭孤負江南風月秋憶昔
少年命同社月裏傳觴梅影下一片花飛落酒中
十分便罰瑠璃鍾如今老病不飲酒梅花也合憐
衰翁
壕上感春
長壕無事不耐静若非織綃便磨鏡竹君不作五
斗謀風前折腰也如磬先生節裏城上嬉朝游暮
游不肯歸晴空大聲斗作惡萬鴉退飛一鴉落乃
是黑風江北來更將黑雲頭上堆翻手為晴覆手
雨自晴自雨何湏怒先生不妨且覓句挽之不來
推不去坐看梅花一萬枝化成粉蝶作團飛紛紛
掠面收不得稍稍積砌次還稀落盡梅花天不管
晩來許寒朝許暖一年待春春不回一年探梅梅
不開春回今纔幾許日梅開如何頓蕭瑟少壯幾
時奈老何落花未抵春愁多
觀小兒戲打春牛
小兒著鞭鞭土牛學翁打春先打頭黃牛黃蹄白
雙角牧童綠蓑笠青篛今年土脉應雨膏厺年不
似今年樂兒聞年登喜不飢牛聞年登愁不肥麥
穗即看雲作帚稻米亦復珠盈斗大田耕盡却耕
山黃牛從此何時閑
謝親戚寄黃雀
萬金家書寄中庭牘背仍題雙掩并不知千里寄
底物白泥紅印三十瓶甆瓶淺染茱萸紫心知親
賓寄鄉味印泥未開出饞水印泥一開香撲鼻江
西山間黃羽衣純綿被體白如脂偶然一念墮世
網身䅤兩翼那能飛誤蒙諸公相爼豆月裏花邊
一杯酒先生與渠元不疎兩年眼底不見渠端能
訪我荆溪曲願借前籌酌酃渌
牛尾狸
狐公韻勝冰玉肌字則未聞名季貍誤隨齊相燧
牛尾策勲封作糟丘子子孫世世襲膏梁黃雀子
魚鴻鴈行先生試與季貍語有味其須聽取
得小兒壽俊家書
父子初别雙淚垂别我既久忘却思忽得一書喜
且悲恰似回來初别時汝翁在官緣索米吾兒在
家勉經史舉頭二千四百里亘山啼鳥偏入耳詩
成自哦只自知便風不敢寄吾兒汝望白雲穿却
眼若得此詩恐腸斷徑須父子早歸田麄茶淡飯
終殘年
書莫讀
書莫讀詩莫吟讀書兩眼枯見骨吟詩箇字嘔出
心人言讀書樂人言吟詩好口吻長作秋蟲聲只
令君瘦令君老君瘦君老且勿論傍人聽之亦煩
惱何如閉目坐齋房下簾掃地自焚香聽風聽雨
都有味健來即行倦來睡
春草
天欲遊人不踏塵一年一換翠茸茵東風猶自嫌
蕭索更遣飛花繡好春
年年春色屬垂楊金撚千絲翠萬行今歲草芽先
得計攙它濃翠奪它黃
春陰
春晴幸好却春陰雲意涔涔半欲霖日色忽開雲
梅兄衝雪來相見雪片滿鬚仍滿面一生梅瘦今
却肥是雪是梅渾不辨喚來燈下細看渠不知真
箇有雪無只見玉顔流汗珠汗珠滿面滴到鬚
鳩銜枝營巢樹間經月不成而去
鳩婦那知自不&KR0891;樹陰疎處起樓臺可憐積木如
山樣一桷何曾桇得來
鵲營巢既成為鳩所據
乾鵲平生浪苦辛一年卜築一番新如何月下空
三匝宅子還將住别人
上元前大雪即晴
臘前三日已竒絶年後六花仍作團纔定忽斜偏
有思欲消還凍不勝寒且留大地萬銀屋要伴青
天孤玉盤今歲上元君記取紅燈白月雪中看
郡中上元燈減舊例三之二而
又迎送使客
紅錦芙蓉碧牡丹今番燈火減前番雪泥沒膝霜
風緊也有遊人看上元
比使纔歸南使來前船未送後舡催元宵行樂年
年事兒女嗔人夜不回
憶昔三衢看上元玉虹横貫水精簾窮州今夕酸
寒殺老眼看來自不忺
兒時行樂幾時愁老去情懷懶出遊市上人家重
時節典釵賣釧買燈毬
不是東風巧剪裁如何春夜碧蓮開江城寂寞無
歌舞喚得梅花勸一杯
雪後樓臺欲暮時遊人只道上燈遲月輪貼在梅
花背錯認梅枝作桂枝
村裏風回市裏聲月中人看雪中燈滿城只道歡
猶少不道譙門冷似冰
郡圃杏花
小樹嫣然一兩枝晴醇雨醉緫相宜絶憐欲白仍
紅處政是微開半吐時得幸東風無與對主張春
色更還誰海棠穠麗梅花淡匹似渠儂别樣竒
迴出千花合受降不然受拜亦何妨行穿小樹尋
晴朵自挽芳條嗅暖香却恨來時差已晩不如清
曉看新粧朗吟清露温風句惱殺詩翁只斷腸
華鏜秀才著六經解以長句
書後
河圖三畫已剰却堯典萬言猶欠著向來潜聖天
何言六經非渠一手作杏花壇下撥不開天公更
遣麒麟催乾坤造化登青竹洙泗光芒付綠苔堂
上書生真苦相蠧簡嚼穿渾不放屋上架屋更屋
上後千萬年作何樣華元夜登子反床華鏜晨趨
孔子堂當時浪說析骸骨今日覃思彫肺腸華君
將身博凍餒毛穎可憐彼何罪君不見老農驅牛
耕壠頭稻雲割盡牛亦休毛穎爲君秃盡髮問君
何時放渠歇短檠青燈明復滅
上元後猶寒
雪後不妨寒較差莫教一併放千花舊來池上金
絲柳新學江西鷹爪茶
道是春工做物華春工元自不由它杏花只作厺
年面萱草别抽今歲芽
夜觀庭中梅花
霧質雲為屋瓊層玉作裳花明不是月夜静偶聞
香
春夜孤坐
兒女齁齁鼻息聲虚堂誰伴一先生春寒夜静燈
花落數盡殘更睡不成
梅花雪後杏花風老面逢春只強紅詩句行來行
厺裏情懷不醉不醒中
老來覓句苦難成細把風斤鏤薄冰行到長廊人
寂寂隔䆫一點讀書燈
休日城上
到得荆溪鬢盡斑二年心力不曾閑如今歸厺無
餘戀只有梅花慘别顔
休日呼兒上古城胡床何處不隨行莫嫌一陣東
風惡分外教他數日晴
望中遠樹各依行春後新晴未斷霜池面得風呈
縐碧梅鬚經雨褪危黃
多稼亭看梅
先生次第即還家更上城頭一望賖行盡荒寒無
意思不如來此看梅花
梅花不合太争春政盛開時却惱人試折一枝輕
著手驚飛萬點撲衣巾
鑷白
莫把菱花鑷白髭勸君留取伴吟詩錦囊若要添
新句繡口如何減素絲
東䆫梅影上有寒雀往來
梅花寒雀不須摹日影描䆫作畫圖寒雀解飛花
解舞君看此畫古今無
瑞香
買斷春光與曉晴幽香逸豔獨婷婷齊開忽作欒
枝錦未拆猶疑紫素馨絶愛小花和月露折將一
朵篸銀瓶今年偶憶年時句倦倚彫欄酒半醒
燒香
小閤疎櫺春晝長沉煙半穗弄輕黃老鈴略不知
人意故故搴簾放出香
看畫常州圖迎新太守
畫工吮筆畫常州老子來看却自羞若遣此圖還
解語道儂調戲幾君侯
風急落梅
梅花已是不勝癯無頼東風特地麄狼籍玉英渾
不惜強留嫣蔕與枯鬚
探春
五日纔能一日來眼生方覺有春回向來日日頻
來探只道園花不肯開
晩晴
風吹點滴曉簷聲雲放朦朧晩日明楊柳染絲纔
喜雨梅花泣玉却祈晴
先生老態似枯禪解后東風也欲顛纔雨便晴寒
便暖四時佳處是春天
理髮
髮脱心知不再生新年底急頓星星城邊老柳也
欺我春裏滿頭依舊青
晚照
閑對斜陽數隙塵何曾萬事一關身湯瓶得火自
相語酒琖為人先作春
新除廣東常平之節感恩書懷
已愧雙旌古晉陵更堪一節古羊城偶逄舊治年
頻熟忽署新銜手尚生山與君恩誰是重身如秋
葉不勝輕向來百鍊今繞指一寸丹心白日明
芥韲
茈薑馨辣最佳蔬孫芥芳辛不讓渠蟹眼嫩湯微
熟了鵝兒新酒未醒初棖香醋釅作三友露葉霜
芽知幾鋤自笑枯腸成破甕一生只解貯寒葅
正月將晦繁星滿天
兔冷蟾寒不出時羣仙無睡尚遊嬉可憐深夜無
燈火碧玉枰前暗著棋
辤滿代者未至
一麾來此恰三年到得終更分外難老眼看燈渾
作暈愁心得酒不成歡
試毗陵周壽墨池檨筆
舊來雞距說宣城近來墨池說毗陵不知阿誰喜
柔懦毛穎只今泥樣軟筆頭政要挽千釣渠自無
力隨人轉兔尖如針利如錐方能幼出抉石猊少
年免冠已秃鬢老厺種種將奚為就中周壽差可
意銳頭將軍殊解事銛鋒不用洮州礪剛腸頗學
汲都尉先生焚香坐明&KR3457;中書奮髯蝟毛張願翻
墨汁詩戰場先生一揮十萬行梅花微笑看在旁
吾詩雖非雲錦章中有梅花玉雪香
春寒初晴
峭寒穿屋透衣裘欺得詩人兩鬢秋從此莫教三
日暖花開花落却成愁
柳色
春到四經旬元來未見春柳條將軟碧争獻上番
新
行圃
摘𣏌搜枯梗攀花脱脆包蝶呈新樣粉柳送隔城
梢
澹天薄日倦春遊蒼檜叢篁引徑幽忽有小風人
未覺薺花無數緫搖頭
春半聞歸鴈
春光深淺沒人知我正南歸鴈北歸頭上一聲如
話别一生長是背人飛
毗陵辭滿出舍添倅廳
小住氶廳更一旬客魂先入故鄉春未離鼓角聲
中夢已是譙門外面人
寓倅廳寒夜不寐
不堪斜雨打虚&KR3457;只願晴陽送曉光自是老人眠
不着近來春夜幾曾長樓頭吹動梅花曲夢裏猶
疑燕寢香道是官居如客舍等閑一宿兩年強
春望
春光放盡百花房開到林擒與海棠青却子城干
樹柳高枝猶有一梢黃
掠削嬌雲放嫰晴三朝五日即清明垂楊幸自風
流殺莫著啼烏只著鸎
送醫家孟宗良漢卿
醫家者流多盧人亦如許清浪得名有眼何曾識
内經有手何曾赦方兄一丸足可殺一命却道良
醫逢死病荆溪此輩端不稀向來吾兒命如絲孟
君談笑能起死吾兒更生一彈指我今挂帆上江
西君來送我别荆溪贈别只有七字詩千萬珍重
慰相思它年荆溪說神醫非吾孟君更阿誰倉公
華佗何必竒
遊翟園
花枝劣相絓人衣蜂子顛狂觸面皮一巷海棠千
架錦兩堤楊柳萬窩絲
柔風軟日漸新晴釅白嬌紅鼎盛春借問主人何
處厺春光分付守園人
翟園從此即相辭園裏春歸我亦歸蜂踏殘花容
易落蝶隨數片往來飛
上印有日代者未至
不是新人不肯來天教老子小徘徊坐看桃李繽
紛落等得酴醿爛漫開
嘉定元年春三月男長孺編定
端平元年夏五月門人羅荗良校正
誠齋集卷弟十二(終)
