誠齋集卷第一百八
廬陵楊万里廷秀
尺牘
謝俞漕舉南昌大兒陞陟
某近十三日燈下大喜走筆以致命召之賀當已
上逹適得大兒書報仰蒙台慈矜則寒士特賜剡
奏舉以陞陟劉安登仙雞犬隨之而上天狄公為
相桃李皆出於其門方當知己大用之初首在華
端膚寸之下此舉殊絶一路聳觀仰惟異恩盡室
懷感喋喋何足以謝少見萬分之一耳
答新澧倅胡判院
某伏以即辰春夏之交暄涼之雜恭惟季觧府判
判院鄉丈浮家赴鎮前茅追蓐片雲催詩川后静
波天相台候動止萬福某恭審上穉圭水衡都内
之印寫定國竹西烏絲之幅洞庭木葉澧浦玉佩
寂寥千載復得今代之屈宋衣天孫之錦裳提詩
人之椽筆以主斯文之夏盟何其盛也沅芷澧蘭
端可賀矣幻輿如天之福遂得走趨服事於清塵
之下風訓之澹菴續弦之膠庇之以仲尼上律之
天不於門下而望更於誰而望也慶牋未淮墨妙
先之摧謝無多語上言加餐飯下言長相思無疾
其驅天子有詔
某皇恐再拜敬問金玉之堂芝蘭之庭即日恭惟
尊尊幼幼受祉山則某老病不中使令然取履結
韈尚堪承命兒曹皆辱榮問至感
答本路張提舉
某伏以即辱春夏更端寒燠挑戰恭惟提舉郎中
繡衣立漢玉節倚天秋霜百城春雨萬物三神隤
祉台候動止萬福某納禄為甿遠跡荒野二天覆
幬四体不勤此賜誰出可諼其感拂日之旆曷月
行部當與山農披獨速戴夫湏九頓首于星軺之
清塵將命者還奏記摧謝願言迺玉厥躬以柱吾
道即從上雍云
某惶恐再拜晉越敬問潭府之居德星之聚即日
恭惟尊尊幼幼善祥山則純嘏川增某卧痾餘生
固不足備牛馬走或者執晏子之鞭取黃石之履
猶足代匱否
又一幅
某惶恐敢因賜書之寵光輙致䑛犢之賦懇大兒
長孺過不自量其不才冐昧學製南昌之岩邑行
且一考適有天幸乃獲走趨服事于使星之末光
敢望台慈懤之以仲尼上律之天庇之以子美万
間之厦俾得展尺寸以竭其力竊斗升以活其孥
訓迪其不逮而全度之有終不勝寒士祈恩望賜
之至
答成州李知府
某伏以即辰春夏之交寒暄之雜恭惟判府太中
鄉丈身作長城隠若敵國邊圉大競天人具依台
候動止萬福某齋莊奏記以謝先辱未見願言貴
珍大業即還禁近某辞奉玉立十五其霜蜀月楚
星萬里同晷一封雲錦西風吹來披讀三周驩慰
亡量恭承命戒委以先太中掩幽之刻老病學落
其曷敢當司馬大夫之簡介弟得得遠臨以兄之
命命下走辞之可乎抑文債如山撥之不開願小
紓期會儻擬作章就當得敬&KR1081;惟原省焉
與本路運使權大卿
某伏以即辰首夏清和南風薰阜恭惟都運徽猷
大卿尊契丈外臺倚天使華掃日春雨萬物秋霜
百城三神儲祥台候動止万物某自顧黃冠野服
之微仰瞻繡衣霄漢之貴楚星蜀月各天一方雖
欲寄牋書成無鴈今焉東皈乃獲奏記何喜如之
未見君子願言珍重即登甘泉法從之綴
某恭審膺受玺書肅將冰漕錦江玉塁回岷峨曉
日之旗雲棟雨簾煥枽梓畫衣之繡過家邇止即
拜榮如恭惟都運徽猷大卿嗣中興佐命之英為
昭代典刑之老郎星卿月徧春風玉筝之班使傳
仙槎犯北斗銀河之浪乃底可績式遄其皈即陪
紫禁之鶯花密綴彤庭之筆橐某十年不見千里
相思獨有二天晚託故人之覆燾憑將尺素小攄
慶語之慇懃仰惟台察
某惶恐再拜敬問台閎玉婘即日恭惟尊尊幼幼
受祉川增某惶恐賤懇大兒長孺不量愚騃試邑
南昌遂獲密依使星之末光俯充臺治之下走敢
望御以柔轡寬其疲駑幬之以仲尼上律之天庇
之以子美萬間之厦俾得效尺寸以展其力竊斗
升以活其孥始終保全不勝寒士幸願
答隆興府王倅
某伏以即辰震治將夏暄涼方戰恭惟府判太中
同寅帥閫分月湖山天迪仁賢台候動止萬福某
敬澣濯衣冠上記連敖仰謝于相先伏惟原省
某山林野夫分牘草眠鴎沙影響不逹于市朝姓
名不至于通貴顧獨聞督府之貳有君子焉盛名
與五緯争光雅德與三江同流而未得一識私竊
恨之敢謂逹官貴人乃折節以下草野雲錦一封
自天而落意氣燠休勞苦劬愉又投贈之以先正
木抄亀跌之碑盥手漱石三讀九歎仰覿前軰立
朝伏蒲之大節卓詭切至之忠言僕雖老矣猶得
師也何福如焉摧謝之心尚姟萬於此紙上之云
云者喙訥於心筆又訥於喙爾
某惶恐九頓首以敬問盧家白玉之堂楚天綠荷
之屋德星之聚飛仙之婘即日恭惟尊尊幻幻受
祉山則某老病無能為役然豈無取履結韈之可
執者傾耳以竢也某惶恐有懇大兒長孺適有天
幸乃得充下走于大府託蔭映于慶雲教載之全度
之舍魯何適焉
答周監丞
某伏以即辰老紅駐春衆綠生夏恭惟致政提舉
監丞尊契丈台座老子之龍簸弄明月仲尼之鳳
頡頏飛霞堪輿篤棐川岳盡護台候動止萬福爰
暨金玉之堂芝蘭之庭安期羡門之集受祉山則
某一生強項小信禨祥而疇昔夜者玉蟲作花如
太華之蓮昒爽清旭乾鵲饒舌如魏人之譟家人
子軰咸曰是必有異僕固盧胡而心誹之也言未
既而韋公五朵之雲謫仙一封之錦自天而落矣
隻染双摛莫非寸裁金而双截璐也意者乘成先
生撑腸以東壁西崑之蔵滌筆於冰鴎雪椀之泓
而然耶不然何其一字不似人間來也若其期汗
漫於九垓之上御風往反或命巾車于青原之雲
或掉孤舟于白沙之烟其出也導乎前者維有白
鴎和其哦者維有黃鸝僕亦不得而追也其皈也
夾其輈者維有荷芰候于門者維有楊柳僕亦不
得而随也其人亦不得而追随則其書顧不可襲
而寳乎昔歲冬年之約蓋出於仲尼相君不敢以
聞耳僕焉敢作意起事乎且此世俗之苛禮也非
吾人之内心也尺素労苦固所願得而望賜者所
約豈為我軰之情話恩書也哉鳳毛仇香似聞捧
撽覲省即有膝上文度之喜可羨可妬某三雛偕
出而王陳二倩夫婦皆挾床坐膝者來皈相伴甘
受其聒不落莫也辱多問故及願言永綏眉夀
聖主三王乞言之益七十二鑚勿猒勿倦勿靳
答提舉雷郎中
某伏以即辰離治肇修清暑云穉恭惟提舉郎中
尊契丈身兼三官名齊十賢遠甿如幾鯨波如砥
自天祐之神介聽之台候動止萬福某來日無多
前塗就窄羅雀之門亦無雀可羅矣軍將打門蓬
首出問乃吾天上故人飛墮雲錦之書訪問生死
之語詞温如春意厚如親至於清酒百壺花羅八
兩東坡江瑶之品蔚宗室重之妙紛委甲至殆將
塞破野人茅棟矣酒錢與鄭衣著遺白數百年無
此事矣古風蕭蕭公獨追還士俗所關與時高下
豈細也哉顧老病之人無以堪之耳言之多多亦
祗以贅頗聞莫徭小蠢隨即殄殱頗勤指縱否大
兒數來迎侍張帥亦一遣泛宅初欲一往竟未能
也東湖西山招王勃喚山谷尚不要徐洪郡要病
翁耶荷荷未見願言珍重即還雞翹豹尾之間以
昌斯文
荅彭澤王縣尉
某恭承千里寄聲示誨文編讀至潜玉述宣子誅
詞氣沛然如銀河倒挂孰能禦之進而未憗老夫
當避路矣王亜夫有子可賀也已二境詩呈似一
咲
答黃宰
某蒙命戒新學記書丹夫以賢令君之盛舉鄉丞
相之古文而某乃得挂名經端縱不我命猶將求
旃矧有命乎示及方目卷子即當落筆
與江陵范侍郎
某㑀以即辰離治厥初清暑猶穉恭惟判府安撫
閣學侍郎尊契丈卧護北門身作長城威惠交如
天人咸若台候動止萬福某老病日侵僵卧待盡
眇然未有參拜之期不勝大願願言式玉厥躬以
棟吾道即間兩社均宏四海
某一昨台座持祥刑之節於湘江某服輓輅之役
於建業大兒長孺每得從載後車於淡岩浯溪之
上是時嘗一奏記未幾相如諭蜀晝繡錦里而野
人則解組懸車皈耕岩石之下楚星巴月相望万
里公之便了我之奉壹皆隔其蹟矣然雪山倚空
而照人伶俜之影無一日不在光映之中也契丈
正學懿文何必減當家之玉堂鳳池孤忠壮節何
必減宗人之文正忠宣人物無不及而名位有未
稱僕寕勿言言之生癭姑置姑置每懷館中之樂
公之珠乘自史院而東出僕之柴車自提舉廳而
西入相顧交揖竚立小語今如在天上而况賞梅
石渠登高風篁也乎僕亦勿言言之断腸
某惶恐再拜進越敬問台座自揚祖荆浮家移鎮
嫂氏淑人一行尊穉能勿労勩即日恭惟蒙福山
則令似直閣今幾人先是未塗柴麝之時每動乃
翁之念今有子万事足矣老妻兒女列拜起居有
廬陵委否某惶恐賤懇第三男幼輿不量穉騃初
習為吏充員澧州慈利縣監税故人作尹眼為青
之句願賦山谷是詩也又有至懇長孺之妻兄承
直郎澧州推官吴璪文詞炳蔚敏明廉已仁民足
周世用某淳熙己酉假守筠陽之日渠為戶掾極
頼其助是時未作親也首以京狀薦之今又有余
丞相顧守二章矣唐憲亦許以職司之章舉之獨
合夫未有畔舉敢告契丈帥司特輟今年下半年
一京削以成就之不啻某受此厖鴻之恩至懇至
禱
答湖北唐憲
某奏記節下三致志焉伏勤誨答訪問生死情文
絢練榮感万斯幼輿初習為吏便蒙天上故人招
爲入幕之賓脱之潢汗轉之清波使某與老妻聞
之感激不寐也吳推文字極費區處死罪蒙許來
歲京削至感至感聞家塾一新義學多士朋來敬
&KR1081;一古詩以詠歌盛事惟一咲而棄置之
與澧州趙守
某惶恐敬致賤懇推官吴承直璪大兒之妻兄也
文詞炳蔚才識敏明廉已勤民足優世用某淳熙
己酉假守筠陽渠爲戶掾極得其助是時尚未作
親也首以京削薦之今又有余丞相顧守二章唐
憲亦許以職司之章所大缺者合尖之舉也適有
天幸乃獲趨事戟纛之末光敢望台慈特輟上半
年一京削以成就之似聞幕下賓贊多初官未用
得文字計亦無争者惟台座一濓薦墨則五章之
恩併歸門下不然則九仞虧一簣矣其利害輕重
大小仁人必動心焉
答吳節推
蒙諭趙澧州書今上納如看訖却緘蠟而投之范
帥亦有一書幼輿託芘并求尊親京削令幼輿錄
呈也唐憲回書封去某又再懇之矣陳漕無半面
不曾通書亦不曾作幼輿託芘之書彼此無情分
豈可于求談何容易不惜取辱伹無益耳餉脯醘
果實至感
荅吉州趙倅
某恭聞緫司盡蠲糴事此蓋通守仁賢深軫民瘼
誠心所格金石為動某何力之有重勤謝幅何敢
當也叙報不莊惶恐惶恐
荅江東耿運使
某伏以即辰祝融仲月昌歜佳辰恭惟都運大監
殿撰尊契丈玉節払天冰漕流地百吏秋廩一路
春生高厚給扶台候動止萬福某老病日侵少安
田里皆天上故人五緯之芒九河之潤所照映而
滲濂者敢忘所元未占参拜願言保合大和對揚
休命即侍甘泉用光吾道
某頃者台座自陜以東召公主之適小兒入京因
之奏記仰勒報教煢然餘生介在村落如坐井底
乃不知不知有諼堂之威不獲修生芻之弔今奉
尺素赴告始聞焉欲唁則後矣所謂既除喪而後
越人來弔者耶死罪死罪台座經世之材冠出漢
廷諸老之右郎星卿月使節州麾顕庸嘉績簡在
上心久矣寄徑簮橐鈞樞端不作難此海内所仰
目也五年之間再臨旧部孰不有下喬本之歎尺
一式遄可倚而竢某挂冠林下死灰不㸐朽株不
芽過者掉臂而契丈不遠千里詒書寄聲訪其生
死此事今無古或聞也摧謝之詞萬此寕有足耶
也
某惶恐再拜敬問契家台婘即日恭惟尊穉蒙福
餉以天花麾姑鰒魚鯊線海錯宣筆下拜珍感之
至大兒長孺荷合夫之大恩得僥改秩之官南昌
行且一考次公幼輿爲衡澧税官亦皆之官矣併
辱下問尤感尤感
答韓総領郎中
某伏以即辰五弦觧愠八能奏音恭惟奉使総領
郎中尊契丈上應列宿外饟師干天人是孚河岳
盡護台候動止萬福某老病日侵未先朝露微我
天上知己幬以慶雲之惠何以逮此未占参拜願
言導迎叶氣裒對竜光即第從臣之嘉頌
某恭審對越紫泥鶱于粉省氣衝星象虹貫依烏
之躔饟給貔貅輻湊汎舟之役恭惟驩慶某屬者
奏記控于司聡以鄉邦疇昔之小飢祈臺府蠲除
於糴事大懼芻言之僣自投繡斧之誅敢意宣慈
未忘旧部應之如響報以好音煖然似春沛以潤
澤免符既下闔境驩呼顧病夫欲謝而未能忽行
李鼎來而継好一封雲錦訪問死生千花越羅衣
被寒苦侑以肴核罔非珍芳鰒勝絶於漸臺鯊宛
同於周雅紅曬如瓜之棗霜清大谷之梨旅百于
前有万其寵徒知九頓首而㘴書不盡言安得一
交臂而談愛而不見仰惟丈席下燭寸心幸甚幸
甚
某惶恐再拜僣問金堂玉室之閥安期羡門之婘
即日恭惟凾蒙祉福尊雅惟鈞某病身無所可用
然取履結韈尚堪為役
答鄒校書
某伏以即日五弦解愠八能應律恭惟校書校理
秘文依光東璧天棐忠賢台候動止萬福某老病
日侵前塗就窄未先朝露蔭映所逮敢忘歸倚侍
見眇然願言愛此大業對越休命十年鳳沼某也
尚竊遲之某深山野人雉兔之與處魚鼈之與渚
幽屏寂寂姓名不入脩門書問不至朝貴曾謂一
代名勝以卓詭切至之言而當聖心以博習修潔
之儒而表冊府乃於霄漢之上墮雲錦之書以辱
收之不以其耋老而加斯湏之敬乎惟名高而詞
之卑德盛而心之不足此古聖賢進德無底之岳
也顧肯與鄉里小兒校科級而競名爵也耶趙載
道所委記亭子之攵某也淺之為丈夫矣以是媿
執事
答彭憲
某伏以五弦觧愠八能應律即日恭惟提刑直閣
郎中尊契丈霜臺拂日玉節倚天一路春生百吏
秋肅天棐忠賢台候動止万福某來日無多未先
朝露者不曰仲尼上律之天覆幬而生殖之乎一
寢一飯敢忘所元旧因疾趨肅客過閾折屐損一
將指疇昔夜痛呻吟呼天起視東&KR1440;殊不肯白清
曉命瘦藤跣而出忽有軍將打門童子走報天上
知己詒我一封雲錦之書尉存酸寒訪問生死發
而占之再拜三讀不覺失痛楚之所在檄愈頭風
僕始不信乃今知之此惠已不勝其渥矣而又申
之以名酒佳實之餉縹玉芳冽金漿澄清先薦屏
攝而後敢洗琖開嘗漢之蘭生隋之玉薤程鄉之
若下沙洛之醁酃風味勝絶所謂有過成莊無不
及焉至於來禽山風滿把月露昭洗色香味尚帶
林下氣韵也一杯徑醉罙入無功之鄉親睹伯倫
之德尚天高地下之不知而何樂正子春之疾之
知哉感戢意氣姟兆未多也鄉邦自入夏五風十
雨未足以喻今歲大底三日而霖霂五日而滂沱
不冒田疇不漂室廬食新之望在挾日間耳微祥
刑使者平反空圄之仁感召嘉氣曷濟登兹退之
云胡不均宏俾執事樞山谷云三十餘年霖雨手
掩留在外作時豐古今同此歎也侍見未有前期
不勝大願願言愛此大業對越休命細禮除書且
書以須金堂玉室之閥安期羡門之婘恭惟尊稚
蒙福某老矣取履結韈尚堪為役
答蜀帥劉尚書
某伏以即辰六月徂暑南風之薰恭惟判府制置
龍學尚書尊契丈卧護天西名震關外忠勤昭格
高厚給扶台候動止萬福某病與老期前塗就窄
覆露所逮未先狗馬填溝岳耳餘無足為知己導
者楚星蜀月萬里相望何從得一瞻玉山滿聽韶
鈞願言愛此盛德大業作我明堂一拄即補虛左
之席
某日嘗奏記西征前茅之隷上林之雁石頭之函
香如也第覺風來雪山水下灔澦帶仁聲而挾威
譽日夜與之俱東允荅平生期望於一世盛名之
下者甚賀厮赤三軰清曉剶啄柴扉驚越猿鶴之
夢真謪仙所謂手把一封書如天落雲錦也送似
書冊之冨侑以藥物之珍降拜有萬其感某頃在
金陵京丈是時帥蜀以通鑑唐書爲寄至於太平
御覽之書疇昔聞名何嘗夢見此惠尤不貲也方
當問龍乞水洗開病眼睛&KR1440;棐几時展一編便如
見諫議面也小詩摧謝見於别牋惟一覽而投之
苦海耳
某惶恐再拜進越敬問金堂玉室之閥安期羡門
之婘即日恭惟尊尊幼幼蒙福山則諸郎學士直
閣俱未嘗展連敖之謁仕學之優衣鉢之付無然歆
羨之詩某所以願賦也大兒獲倚通德之門巢万
間之厦風雨不動如山矣中男皆已之官極感多
問如陳開州雖不及一受此鞭竟蒙約王茶馬同
上祢墨不翅某受此厖鴻也羅普州荷寄支積奉
即送其子渠自有謝緘今付來騎呈似京文當國
天下之士受隂賜多矣當時未必知也今乃知之
矣而九京不可作矣煎膠續弦不在門下而焉在
乎惟毋忽
答本路張帥
某伏以即日六月徂暑南風之薰恭惟判府安撫
閣學尚書契丈以北斗喉舌之淵曜鎮南紀波瀾
之上流令修戶廷民安田里天人咸若弗禄鼎來
台候動止萬福某視蔭及夕未先朝露慶雲在上
敢忘所元願言愛此大業對越休命虛左之席舍
我某誰
某深山野人誠不自意天上知己遣紅塵之一騎
墮雲錦之尺書寸金双玉之詞秋月華星之字訪
問生死尉存酸寒此恩不貲矣而蘭生玉薤飲以
公瑾之醇德雲腴雪乳濯以玉川之清風魚麗于
罶之鯊赤鯉有神之鰾又屬饜其口腹而燕及其
室家至於念炎官火繖之藴隆則揮之以安石之
蒲葵憐明牎棐几之寂寥則富之以剡藤之玉板
究兒暴富真成塞破茅棟矣恩意隆重何以堪之
降拜感慚惟誦淵明冥報以相詒之以謝姟兆之
一二而已載惟老病之身未死之間有願未償剰
欲駿奔府廷望見瓊樹而嵇康之嬾不翅七者之
不堪李陵之憊亦復屢鼓而不起情與願違豈非
天哉然先生觧榻之意非有胸無心者其誰不懷
終當一往以讎千里命駕之債僕之業在載馳卒
章之二言矣某既濯冠盥手發書占之矣則又有
文書一凾啓縢未既而珠璣盈把霜雪回光奪目
聳神應接不暇蓋于湖先生之手澤也篤素先生
有命命以挂名左方夫豈不榮然以嫫母譽南威
以拙工讃王爾借不自忸其若旁觀明眸者何勉
署數語竟不能竒塞先生長者之命而已戒及頥
菴詩集序引併奉教頃者天幸乃獲瞻拜淩烟之
冠劍僣哦四字視吕化光二十四頌東坡德威之
詩彼將僕命我矣重勤歯及震虩以之
惶恐再拜進越敬問台閎玉婘即日恭惟尊穉蒙
福山村有委細大唯命長孺愚騃不肖仰戴仲尼
上律之天密巢子美突兀之屋今知免矣闔族感
恩庸有既乎更祈終惠不勝大願
答廣西張經略
某伏以六月徂暑南風之薰恭惟判府經略敷文
左史舍人契丈以五侯九伯之師撫百奥群蠻之
封威德兩崇華裔交慶三神盡護台候動止万福
某老病日侵荆扉晝閑不逢東西行者之便無從
奏記以為建牙開府之賀而羅令之歸首奉一封
之雲錦訪問生死尉存寂寥温詞劬愉厚意篤密
所謂故人情誼晚誰似令我手脚輕欲漩也台諭
以謂蠻俗本自易於填拊非漁小利者激其變則
徼竒功者促其變可謂洞見西事之根墢矣常愛
亡友張欽夫帥八桂日有勸農之詩曰國之大法
有曄其垂蓋欲爾驚非欲爾施爾或自麗予疚予
恫安得予心逹于爾衷此真臨人而有父母之心
者也此意與契丈章貢謝表異詞而同指端可相
為表裡矣惟契丈但辦此心何病蠻俗之不懷民
功之不集哉甚賀甚賀羅令具道契丈知遇訓誨
之意居諸邑之右甚願展布四体罄竭尺寸允答
恩地古人士為知己者死死尚可而况為之用且
求自見於斯世哉破白京削之諾極知踐言必不
侵為者亦遵紙尾赫蹏之囑不敢漏師于多魚也
一笑衡陽兒子次公昔嘗参拜再見荷未忘牖間
之半面且辱齒牙之借譽老懷榮感簡簿老儒尤
蒙青眼寒士之光也益公事出非意初欲一出謁
之緣每一見必來山間報謁不欲勤之第以一行
之書問労之而已荷問及某與益公同感厚意也
未見願言愛重盛德大業即還甘泉之著遂膺鈞
樞之拜台婘尊穉即日受祉惟鈞有委不卑夷之
乃幸
與湖北陳提舉
某伏以即辰季夏之月南風之薰恭惟提舉寺正
玉節倚天使華拂日登攬有俶風稜肅如三神所
釐台候動止萬福某吉蠲泓穎奏記連敖未占參
拜不勝大願願言愛重大業對揚休命即還第頌
之綴
某頃在千官雲片之末行因得盡交四海之名勝
而泉山為最名相如梁公則知己之深者詩人如
傳安道則投分之厚者是時已聞執事其德似太
丘其文似子昂其詩似後山至於領都内則有穉
圭之令聞贊廷尉則有有功之隂德典名藩則有
次公之治行其所立皆卓然如太岳之玉立炳然
若斗柄之天垂也而僕也獨與執事出處不齊也
如相避然寸心欿然至今遺恨今乃欲以尺紙之
敬捈中情之勤以納交於英蕩之末光前無契好
後無介紹或者以為驟一則野人一則顯仕或者以
為僣焉抑聞孔攵舉與李元禮初無一日雅而攵
舉遠引仲尼伯陽之交以為世契元禮然之吾家
德祖與公家孔璋同為子建之賓客非世契乎豈
曰驟之云乎張攵潜與公家後山初不相識而以
一書定交所謂朝陽之光在納久矣者其書云耳
則僕之尺紙豈曰僣之云乎太史公曰可為智者
道難為俗人言也
某惶恐再拜僣越敬問金堂玉室之閥安期羡門
之婘即日恭惟尊尊幼幼受祉山則某老矣無能
為役然尚堪取履結韈也遲速惟命某惶恐致敬
先生長者之初不應便有請謁亦惟曠度盛德是
恃小男承務郎澧州慈利監税幼輿筮仕之初愚
騃無以適有天幸乃獲趨事外臺之下風敢望幬
之以仲尼上律之天庇之以子美突兀之屋俾得
竊斗升以活其孥效尺寸以展其力終始保全免
於罪戾不勝寒士少隷之福
答張主簿
某恭承誨帖貺以高廟日曆全書某蓋嘗充員史
宫載筆一人之數然無力抄傳今忽拜賜喚醒史
館之昨夢驚喜其可言哉第先史君行狀非如皇
甫持正之文一字惠一縑者乃蒙潤筆之禮如許
不貲何如其感又何如其怍也摧謝不莊不勝主
臣先史君史牘敬跋數語皈諸插架云
答郭敬叔教授
某伏奉劄翰諗以令子試藝恩數伏惟驩慶第立
法小靳未称所挾然父子世方圓動静之科允曰
吾鄉衣冠之盛事矣大年之父同叔之子猶將弱
焉如某諸子若孫之罷駑皆竪幡而降自崖而反
矣政使累月笞之亦何益也不勝其羡又不勝其
妬耳一笑丈丈附此致賀云陳文書信已領
與余直閣
某伏以即日秋暑小却新涼入郊恭惟恩館大孝
宫使直閣驟嬰陟岵之戚偏奉樹諼之養天棐純
孝孝履支持萬福某敬上記連敖伏惟財幸
某屬者先丞相茸纛就國奏記辱報竊知申甫蕃
宣之喜䕫龍強健之身謂夀考百年未艾也近旬
挾間遽傳赴告薨逝聞問哀痛一慟欲絶仰惟先
丞相宿德尊于四朝元勲冠于一代皇上為之震
悼朝野罔不相弔直閣孝誠至性驟失所天何以
堪之然不形毁瘠者聖人之大戒樹立門戶者人
子之大孝敢請強歠淖麋稍進溢米漢之玄成唐
之德裕與本朝之吕晦叔范堯夫世襲台鼎趾美
名德此某所望於直閣者孺泣難継哀不勝喪豈
某所望於直閣某老病不克駿奔會哭于縿幕之
前敬遣女壻陳丞經代某一行不腆奠儀列之香
狀祭文矣敢冀台察
某惶恐進越再拜敬問比堂國太夫人即日恭惟
哀疚方新懿候万福老妻敬致起居慰唁之悃恩
閎台婘長稚均祉諸令弟直閣附此予門有委不
外
與范侍郎
某異時簉群玉之山佀振鷺之渚不自知其為天
下之至樂也老病棄官居閑處獨每一興懷並游
英俊之日欲再覿其末光餘韵何可得哉至於蘭
薰雪瑩玉粹金昭可愛可親可師可敬惟吾范文
一人而已雨來升奠後雪戒致齋前之句恍若甃
瓊有如種玉之牋至今口誦心蔵而不能忘也荆
州楚蜀之衝有古英雄之遺烈迨暇登臨當塞破
錦囊矣恨不得上下岩岳追逐雲月棄百事而從
其後也屬者建牙之初過不自量其一寒之野夫
乃敢奏記於十連之大帥未審或取而一覽未忘
握手論文之雅乎抑一擲而棄之云我方有公事
子姑去乎公尚忘我天下誰記我者一笑某不勝
主臣敬洊致其懇大兒長孺有妻兄澧州推官吳
承直(璪)建炎尚書表臣之孫隆興監丞松年之子
也文詞炳蔚才識敏明廉已仁民足周世用近嘗
進越薦之門下收之允足為桃李之嘉種今幸有
舉者四員秩滿近在歲抄行百里而半九十山九
仞而虧一簣仰惟仁人能不動心敢望台慈特輟
今歲下半年一京削以合浮屠之尖此恩不貲溟
渤非深嵩岱匪重也儻辱沛筆端之膚寸導畎澮
於章奏豈惟吳君如天之福抑亦某實並受之再
賣之辜無所逃遁皇恐皇恐
嘉定元年春三月男長孺編定
端平元年夏五月門人羅茂良校正
誠齋集卷第一百八終
