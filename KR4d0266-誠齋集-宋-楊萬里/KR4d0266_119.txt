誠齋集卷第一百十九
廬陵楊萬里廷秀
行狀
宋故尚書左僕射贈少保葉公行狀
曾祖傳故泉州晉江縣尉累贈少保
祖寶臣故保州文學累贈少保
父霆故不仕累贈少師
興化軍仙遊縣某鄉某里
葉顒年六十八狀
公諱顒字子昂其先楚之沈氏春秋時尹將中軍
其後諸梁改封葉子孫因以為姓世傳三國吳都
尉雄五代漢衛州刺史仁魯皆其後也自黃巢乱
中原士夫避地南迁葉氏仕于泉因居焉
本朝太平興國二年陳洪進挈泉入覲四年始割
仙游莆田建興化軍公今為仙遊人五世祖素隨
洪進來朝授泉州文學太常奉禮郎累贈太常少
卿少卿公三子皆以學行稱高祖都官公賓其季
也登景德二年策宋興仙遊擢第自公始終官
屯田都官二員外郎蔡公襄實誌其墓二子曰任
曰傳任以父引年得官傳景祐元年第進士授秘
書省校書郎泉州晉江縣尉公之曾祖也累贈少
保少保公娶黃工部之女累封衛國夫人少保卒
夫人年二十四守義不奪至傾家創齋聘明師教
子讀書蔡公又為作賢母堂記是生公之祖寶臣
以累舉授保州文學累贈少保考霆晦迹不仕贈
少師妣郭氏累贈瀛國夫人公生於元符之庚辰
方穉時兒軰羣嬉公獨危坐講誦弱冠與伯氏覬
俱入京師試太學秋賦俱薦名適金虜犯順
朝廷設武藝謀略等科伯氏一試中選授承節郎
從大將劉延慶守京城東北隅力戰遇害公徒步
南皈壬子車駕幸揚州廷策進士公擢第調廣
州南海主簿兼攝尉有商私載塩二舟監河官獲
之以授公使白府以倖賞公曰仕塗發軔如作室
之建柱柱一不正室隨以欹欺以倖得是曰正乎
盜發府檄尉與廵檢同掩捕廵檢獲盜十餘人盡
歸其勞於公公白府曰謀自彼出也今掠美欺君
倖賞三者皆大罪也某不忍為府帥待制曾開大
喜曰仕不求速勞而能遜退告其子連曰葉主簿
宰相器也汝往見之因倡諸部使者薦于
朝循從事郎調建州錄事参軍建俗狠而憙訟或
積年官不能决部使者賀允中多以屬公公原情
諏律必得平亭旁郡民聞之有訴于漕臺者輙請
以屬葉掾云建之兩税每歲官受賦納遠民或憚
入官府市人為之代持送官往往過歛其估官民
交病公適司納為立法革之先是市人代送者新
幕帟持白金以供張司納之官公悉却之用薦者
改宣教郎調泉州晉江丞未赴二親相繼即世服
除知信州貴溪縣時詔行經界郡集諸邑長議
之莫對或請以上中下三等定田税公獨謂三等
不足以定高下乃定為九等郡守大喜且令信之
六邑皆式貴溪云又詔行鄉飲酒是禮久廢縣
官無習聞者公舉行之登降献酬少長有序得三
代遺意公家蓄一酒鍾似瑠璃而非蓋異寶也自
上世臧去二百年矣公在貴溪命匠以金飾之手
觸而毁匠懼將赴并公咲曰哭之成壞數也汝誤
爾慰諭而遣之更未盡三月民有以魔惑衆者因
聚為盜一日至千餘人公先遣二廵檢將兵拒之
乃贏糧備器自將射士七十人繼之二砦兵見賊
衆不戰而遁公引兵登山望之賊疑未敢進公駐
營山趾而植幟山顛日已晚賊且至與公對壘公
夜潛遣人於賊營某所某所縱火約其衆曰火舉
則乱射賊壘適五鼓西風急火四起箭發如雨賊
驚乱偶一渠魁箭貫其目及天未明悉發兵急擊
之賊死傷甚衆餘皆潰遁入弋陽公引兵皈七十
十人無一人傷者知紹興府上虞縣歲適大饑公
預白部使者請發常平之粟不報公即發廩鄰邑
之民多轉徙就食者役民必令民自推貨力甲乙
不以付吏民欣然皆以實應無欺隐者賦民必為
文書各其數與之期使民自持文書與戶租至庭
公親視其入給之質劑皆便之明年府易帥屬縣
趨府受約束新帥下令諸邑今歲夏租先期送十
之八諸令唯唯公獨進曰上虞小邑往歲無秋今
麥秋可望願小紓其期帥怒及麥大熟公為書約
民民相率輸租旬浹而畢反為諸邑最帥大喜時
秦檜當國數興大獄以除異已參政李光已逐海
外猶欲殺之州縣逄其意争躪藉之上虞李之故
居在焉公與李無一日雅因劭農過其門謁其子
弟人為危之府帥曹泳檜上客也嘗檄尉襲滂求
李隂事滂以問公公告以毋庸為此且曰吾非為
李實為君也秩滿造朝泳時為戶部侍郎許薦
於檜公固辞未幾檜死其黨皆竄嶺海公謂諸弟
曰使吾受曹薦今與同禍矣禮部侍郎賀允中以
端方有守静退無求薦公于朝召見公首論國
讎未復陵寢未還中原士民日夜企鑾輿之返顧
乃尚胡服習夷樂非孟子用复變夷之意其語切
直高宗皇帝嘉納越三日除將作監主簿迁司
農寺丞公在朝三年非公事未嘗詣丞相府樞密
王綸知公恬退而未知其德性欲試以事一日官
誥院失錦一端命公治之公請寬其慢蔵之罪於
是綸大喜謂其客曰葉寺丞介而通嚴而恕真重
器也未幾公求補外除知處州括蒼山國也地瘠
民貧歲賦不給公節冗費量入出賦用充足有青
田令陳光献羡錢百万公詰縣錢何自而得且以
所献充所賦云宰相湯思退括蒼人也其兄犯禁
其家奴屠酤不逞公繩以法思退不悅於是常州
逋朝廷緡錢四十餘万太守坐免繼者以憂死
士大夫無肯往者思退移公知常州公至毘陵帑
庾赤立官吏無俸七閱月矣究利病定規畫苴罅
漏郡計遂裕虜亮犯邊高宗車駕視師建康道
毘陵公以職賜對於御舟因言恢復之計莫先於
擇將相故相張浚久謫無恙是天留以相
陛下也臣聞自逆亮死虜軍三十餘万比皈帖然
而無異變是虜未可輕也且虜之初退遺兵僅三
千人在歴陽李捧擁万人莫之誰何是我未能進
也臣謂今日争言進取陛下宜審之公初至毘
陵無朞月之儲一年之後乃餘緡錢二十万上佐
勸公曰某使者献錢若干某守献錢若干皆賞公
何不献公曰某平生悪人献羡餘非重征則横歛
是皆民之膏血也某之所積固出於榷酤之贏然
以利易賞某實耻之轉運副使林安宅提點刑獄
王趯疾公不附己思退因諷二人求所以中傷者
公聞之力丐祠官于朝未幾趯果劾奏常州事
坐不實免官而公以尚書郎召未至除右司郎中
時孝宗皇帝初即位欲清中書之務增宰士之
員首膺是選者余時言為檢正馬祺林安宅為左
司費行之與公為右司時下詔求直言公上封事
謂以手足之至親付以州郡之重寄是利一人而
害一方時趙某為台州云迁左司未幾權給事中
公以右臂微痛求補外適湯思退再相公遂申前
請思退曰公之求去無乃以某之來乎既而思退
啟擬除公戶部侍郎至于再三一日
帝召諫官曰葉某在都司二年甚宣力然與宰臣
為朋黨諫官對曰臣不識業顒聞之公論不然因
具陳思退移公常州之由及諷林安宅王趯中傷
事及思退再公不自安屢求補外意
帝默然良久曰非卿則朕無以知此人越翼日除
吏部侍郎兼權給事中時隆興二年八月也又三
日復以公權本曹尚書四選之三悉皈銓綜吏抱
文書旁午相屬須臾即竟時七司弊事未去公乃
上疏曰選部之所以弊者蓋以典選之官貫穿案
牘不如吏出入條例不如吏歲月久遠不如吏典
選一事衣冠清濁之所由出也今乃使之入銓曹
之門則與吏為市出銓曹之門則與民為市可不
思革之乎一曰隠占闕員之弊二曰引例異同之
弊三曰捃摘小節之弊三者革則弊革矣公乃與
郎官編剗七司條例為一書或事同例異者存其
一削其一帝覽之御筆褒表令刻板頒下公又
上疏曰法者天下之所共也合人情則公否則私
今吏部之弊莫重於行賂蓋立法有失其意者不
可不改也如令甲受賕有取予同罪之法今請勿
罪與者而止罪取者如任子有用堂除賞典而陞
名壓銓試人之法今請勿陞以優中銓之士有未
銓試者今請中書不許除官有免試出官者今謂
雖宰相亦不許移貤帝遂立為定制皇兄居廣
請以初除開府儀同三司應得親屬占射差遣恩
例畀王若純公争之曰若啟一若純則百若純至
矣帝從之於是始有大用公之意時洪适簽書
樞密院其三世已贈東宫三師又請以巳覃恩二
官貤高祖父母且援李昉等故事詔巳聽請公言
追秩高祖禮經所無也為人臣者官至執政封及
三世恩至渥矣唐臣謂追贈出於鴻恩非由臣子
之求斯言當矣國朝會要止載李昉請以郊禮
覃恩追贈所生父母李廸以籍田恩乞回贈叔父
母未聞大臣以所得恩賞貤高祖父母者願循禮
經改成命帝從之公在吏部二年士大夫之改
秩者詣曹者會課者行賞者吏皆不得預時人謂
渡江以來銓選平允惟晏與葉乾道元年七月晦
前三日召對便殿賜坐賜茶禮異他日
帝曰吏部條例朕亦置一通在禁中嘗徧覽之又
問卿當官以何為先對曰真宗皇帝所制文臣
七條盡之矣此万世臣子之法然臣之當官每以
公忠為先既盡公忠則不為朋黨不畏彊禦以之
為臺諫則持正論以之坐廟堂則行正道處富貴
而不以為榮視鼎鑊而不以為懼公忠二字其用
甚大未有一日捨之而安者帝曰卿宜無忘此
二字公因言曰千金之子不垂堂百金之子不倚
衡竊聞陛下以万乘之尊為鞠戱之樂有如馬
驚為之奈何臣竊為聖躬憂之帝曰朕無他
但欲不忘鞍馬尔後五日除端眀殿學士簽書樞
密院事越二日兼權參知政事戶部侍郎林安宅
請兩淮行鉄錢帝以問公公力言其不可安宅
以此大與公不相平十二月拜中大夫參知政事
兼同知樞密院事公入謝帝謂公曰朕聞卿等
每事有條理堂吏不能為姦公曰臣安敢必其不
為姦惟每事必經意乃付吏庶權在臣等則不在
吏爾時臣下有刊名上章謂之白劄子
帝嘗下之中書公因言曰事若可行彼胡不顯其
名示人以公如不可行則白劄安用帝問曰朕
欲用魏杞何如公對曰古人有言知子莫若父知
臣莫若君興化自建炎間嘗有詔輸米二万石佐
福州軍食謂之猶剰至是四十年民尤病之守臣
張允蹈書移中書極言其為害公言於帝歲損其
半後盡除之乾道二年春帝臨軒策士唱名第
一人乃趙汝愚公進曰宗子文學如此極可喜宰
相洪适曰此實陛下作成之效自嘉王後未嘗
有宗子魁多士者陛下宜魁之以勵宗室公曰
不然本朝典故有官而試者不得為第一人自
沈文通始徽宗宣諭嘉王楷不欲以魁天下以
第二人王昂為舉首昂亦登仕郎有司失於奉
詔至今非之帝曰當從典故參政言是也有江
隂軍判官受賕大理寺上具獄帝曰貪吏朕欲
用漢法誅之适曰誠如聖諭若行漢法擇一二
甚者庶變風俗公曰本朝自祖宗以來未嘗
殺一士大夫史冊書之天下以為美事臣願
陛下以唐虞三代為法漢唐又安足道時武臣梁
俊彦請稅沙田蘆場帝以問公公對曰沙田者
乃江濱作出没之地水激於東則沙漲于西水激
於西則沙復漲于東百姓隨沙漲之東西而田焉
是未可以為常也而蘆場則臣未之詳也且辛巳
宜興陛下矜兩淮之民連年苦於鋒鏑田租並
復至今未征今沙田乃不勝其擾帝曰誠如卿
言租之正者尚除之况沙田乎公逮俊彥至中書
切責之曰沙言利求進万一淮民怨咨為國生事
斬汝不足以塞責俊彦惶恐汗下是日有
詔淮東沙田蘆埸並罷明日公入見曰蘆場沙田
事昨已詔行之今以臣之一言而詔罷之真所謂
聞一善言見一善行沛然若决江河者
聖德高眀史官書之可與堯舜禹湯齊驅矣自洪
适罷相公與魏杞同參政事兩無所私每議必同
帝一日問公曰朕欲用林安宅如何公對曰安宅
居福唐臣居興化實鄰郡少時同入太學此人當
官吏事彊敏惜其褊心不能容物爾若蒙
陛下擢置政府得與協力以事陛下臣之願也
帝笑曰卿言甚公甚公蓋有以公與安宅不相平
上聞者故有是問未踰月安宅果上章論之云葉
十五官人受宣州富人周良臣錢百万得監鎮江
府大軍倉公上章乞下吏辨眀帝曰非追逮不
可公曰必兩造具備是日除公資政殿學士提舉
臨安府洞霄宫公拜命即日出關帝下公章於
大理寺寺官引嫌辞焉更下臨安府公至嚴陵制
獄移文逮所謂葉十五官人者乃公之長子元泳
實不在旁以報逮書公至合沙再移文逮葉十四
官人乃公弟之子元潾也元潾毅然請行即日就
道親故無不壯之者公至興化念元潾以一身二
千里就逮恐仇家包藏禍心元潾非命則䜛謗無
由而白公乃上章曰聖眀之朝事必閱實然臣
私憂過計竊慮有司觀望或容心於其間臣仰惟
國家聖祖神宗用刑欽恤雖錦工之賤獄吏
之微亦皆引對至於婦人李氏兩至殿廷是以中
外無幽枉壅闋之事伏望陛下下明詔獄成之
日先以上聞賜以睿覽仍乞依祖宗故事親加
審克庶刑不冤時王炎帥臨安帝令炎親鞠之
元潾至有司與周良臣置對初無秋毫跡然安宅
時同知樞密院王伯庠為侍御史恐喝典獄必欲
文致人人危之公章至帝下之臨安獄成上聞
帝親覽御筆書其後曰安宅伯庠風聞失實事關
大臣並免所居官安宅仍貶筠州時乾道二年八
月也明日參知政事魏杞蔣芾以周良臣具獄進
帝曰安宅伯庠之罷非止為葉某一人設也不如
此後來大臣必有謗以曖昧執政請以公知泉州
帝曰無罪而去當召以來又明日詔公詣闕一時
賢士大夫莫不咨嗟嘆息謂公自徒步至執政初
非勲旧一罹䜛間人情岌岌非
天子聖明不能直此冤非公清介不能脱此謗非
元潾廉孝不能果此行公上章以疾懇辞召命者
再降詔促召者亦再既入見帝問勞加禮且曰卿
之清德自是愈光矣公深引咎退見魏蔣二公二
公曰上自促召參政意有在矣參政未前數日
上嘗曰朕近日有二三事快意中外翕然皆以為
善如治臺諫誣大臣此其一也
主上聰明果斷真可謂中興之主參語未竟聞有
詔除公知樞密院事公未拜有詔鎖學士院拜公
尚書左僕射同中書門下平章事兼樞密使公入
謝未及言帝曰林安宅向者章疏朕問之得之
鄭昺安宅已遂居筠州鄭昺不可不責公對曰臣
猶子就逮之時因思自昔人臣遭誣謗者多矣類
皆吞聲忍辱而已安得如臣今日辨明若是者此
皆出於陛下獨斷臣之父子死而生之骨而肉
之陛下之恩大矣大恩未執務修小怨實非臣
事陛下之本心帝曰不念旧惡怨是用希卿
有焉公又言臣識慮淺短進思盡忠退思補過之
外惟知薦賢以事君父帝曰惟賢知賢公乃
薦汪應辰王十朋陳良翰周操陳之茂王佐苪燁
林光朝等可備執政侍從臺諫給舍之選帝納用
焉公又言曰自古明君用人使賢使愚使姦使盗
寸長不遺惟去泰甚帝曰固然堯有禹臯亦有
共驩周有且召亦有管蔡在用與不用公曰誠如
聖諭臣謂今日在朝者雖未見有如共驩管蔡
然有竊弄陛下之威福者臣亦不敢隠
帝曰正欲聞之時召鄭聞既至見上公啓擬欲
除右史帝曰可命未下而外已傳同知樞密院
陳公俊卿密以語公公曰得之何人俊卿曰某聞
之洪邁邁聞之龍大淵公曰某當以公言為驗乃
於帝前極論大淵與曾覿竊弄威福向也不得
其實今以鄭聞事觀之實矣帝曰此朕之僕臣
卿呼至中書切責可也公曰固陛下僕臣然二
人在東宫事陛下久從龍扶日官已高矣大淵
今為承宣使乃侍從也臣安得而呼責之
帝曰朕不憚去此二人後有事大於此者當極言
之始終無隐公拜謝而退明日朝退魏杞獨留
帝先問及二人事魏對如公言是日有詔龍大淵
可兩浙東路副都總管曾覿可福建路副総管二
人既黜中外相慶以為太平盛事時公為首相魏
公杞為次相蔣公芾參政陳公俊卿同知樞密院
權參政四人同心輔政中書之務頓清
帝以國用未裕詔謂理國之要裕財為急前日二
三大臣忽之至於用度浸廣漫不加省夫百姓既
足君孰與不足量入以為出可不念哉自今宰相
可帶制國用使參政可同知國用事公乃言曰今
日費財養兵為甚藝祖皇帝肇造區宇東征西
伐兵不過十五万建炎以來外有金盧内有盗賊
兵數亦不若今日之多惟多則有冗卒虛籍無事
則費財有事則不可用雖曰汰之旋即招之以臣
之愚如欲足國用當嚴於汰緩於招可也孔子曰
節用而愛人蓋節用則愛人之政自然行於其間
若欲生財徒害民爾帝曰此至言也殿前軍帥
王琪恃寵每於上前妄薦人才一日
帝謂公胡與可可用公曰
陛下何以識之帝曰聞之王琪公曰與可奴事
諸官官朝士切齒王琪之職將也應薦武臣何預
與可陛下以此可知其人矣臣不敢奉詔公退
而逮與可至政事堂之賓次令條具
本朝故事何人受將臣薦得何官者與可無以對
踧踖遁去大將戚方剥軍士結官官帝欲究治
以警其餘公言曰方之罪固不容誅然有主方者
帝曰陳瑶李宗回其尤也治之不可不急公又言
曰久無此舉雖齊威王烹阿與譽阿者何以異諸
將聞之誰敢不洗心易慮既而御筆戚方之家
可沒入其財三之二以勞軍公又言諸將若此者
衆恐人有自疑之心不若止因有司所白其放散
官錢之數籍以勞軍則邦刑既伸物情亦安明日
帝見公曰卿所議戚方事深得体帝又曰建康
劉源亦嘗賂近習朕欲遣王抃廉其姦公曰臣恐
廉者甚於姦者帝乃止明日大理寺上陳瑶具
獄其職為錢二千万帝曰此曹為姦宜涅為城
且屏之遠方公奏曰凡假陛下威福為姦者皆
然可盡涅乎願戒勅使自新帝曰甚善於是有
詔陳瑤除籍苔背免涅長流循州李宗回除籍編
置筠州仍詔免治行賂者後有行賂者乃必罰毋
赦帝嘗謂公曰朕思祖宗法度創之甚難壊
之甚易公曰臣嘗見元祐三年進士第一人李常
寧廷試策篇其首四言云天下至大宗社至重百
年成之而不足一日壊之而有餘當時以為名言
帝曰誠為名言公曰蓋壊者非一日遽能壊也人
主一念慮之間不以祖宗基業為意每事不省
馴致敗壊如陛下憂勤恭儉勵精政事無一念
慮之失古聖用心不過如此帝曰朕非獨自警
戒而已又且憂子孫不能守公曰陛下之言至
此天下之幸宗社之福公言治乱在風俗美悪今
風俗猶未美帝曰如貨賂一事非不丁寧尚如
此蓋習俗既成以為當然公曰陛下治陳瑶輩
俗不患不改帝曰作成人才亦須歲久
祖宗時作成人才至仁宗時文武名臣乃出公
曰陛下留意人才如此亦何患不成自古何嘗
借才於異代乱世常患無才至創業之君一起所
用者乃乱世之人才也且如藝祖所用將相亦
皆五代之人關機闔開全在上爾
帝曰甚善公每除吏帝必曲加咨訪公嘗啟除
王秬左司郎官胡元質右司帝曰胡元質佳王
秬曉事否公曰秬極有才吳澧詣中書求為無錫
縣帝問澧何如人公曰澧有幹才公退朝與諸
公言上求治核才如此無不聳懼公於進賢退不
肖惟知任怨不示私恩每退朝見所親語不及
朝廷事有關献納必削其藳雖當國之日淺而公
道開達請謁不行王秬謂公平章万務無一事私
喜怒者一日有官吏數章會于逆旅因語某人某
事或可以經營某人某除或可以賂得者一人笑
曰非不料理惟葉公不可欺耳歲在丁亥日南至
帝親郊而雷公以首相引漢故事上印綬
帝三留之不可以左正奉大夫提舉江州太平興
國宫公皈至富沙聞季弟之訃哀痛不已遂溪行
戒操舟者速行期以某月抵廣化寺蓋公所寓也
既至親戚咸在明日欲皈先廬是夕觴客酒三行
公秉燭作書札丙夜乃寢忽覺云我頭足俱冷取
某藥未至而薨亨年六十有八以觀文殿學士致
仕訃聞帝追悼久之贈特進公之師友林師說
高登蚤相慕用高嘗上書譏切秦檜檜名捕甚急
公與同邸擿令逸去高曰不為公累乎公曰以此
獲罪幸甚公即為具一舟舟移公乃去公為人簡
易然望之肅然有不可犯即之温如也每以接物
後進成人才為己任處州麗水知縣薛良朋常州
掾曹陳舉善主簿單䕫公最許可後良朋為吏部
侍郎舉善為殿中侍御史䕫為戶部侍郎故旧有
以公為善風鑑公曰吾豈為此觀其言行知之耳
公旧在冨沙時同年進士林宋弼同官厚善約迭
姻林死家貧子幼公仕浸顯先以女嫁其子又命
之以官後以其子娶其女云夫人陳氏累贈齊國
夫人二人元泳終官朝奉郎通判福州元浚終官
宣教郎簽判惠州女四人適儒林郎新汀州軍事
判官林夔朝奉郎江南西路提點刑獄公事姚宗
之朝請大夫京南西路轉運判官方崧卿文林郎
新建寧軍節度推官林澧孫三人棠承奉郎垕承
務郎主將仕郎女孫三人長適將仕郎姚楶次適
迪功郎廣州番禺縣尉方信孺次幼陳夫人先公
九年卒葬于縣之仁德里偉隔山公以庚寅正月
九日葬于善化里烏石大旗山之原公自初仕至
宰相服食僮妾不改其旧先廬隘甚不益一椽先
疇極薄不增不畒工部侍郎林公光朝以詩哭之
云傳家惟儉德無地著樓臺人以為實錄公之官
至少保以長子元泳累贈也公葬後二十有八年
元潾叙公之言行以書抵万里曰元潾先伯父應
謚不可不請非行狀何以請願先生哀而書之万
里嘗一識公於丞相府又與元潾同官于曲江每
敬公之清德且竒元潾之壯節則紀于右方慶元
年閏六月日具位楊万里狀
奉議郎臨川知縣劉君行狀
本貫吉州安福縣
曾祖貫故不仕
祖京故不仕
父遇贈承事郎
君諱德禮字敬叔一字子深冑出晉安城太守遐
八世祖德言仕南唐皈朝為水部員外郎知制
誥君幼警敏父遇為鄉先生授徒數十百人程其
業君必為之冠父累舉不第試春官沒於中都君
徒步護喪皈葬母老家貧復以授徒為生再舉於
禮部一為首送淳熙二年第進士調常德府司戸
參軍事迎縷解外臺及府中煩使必付有媢其能
者欲究之諷府曰胥與民為市賦租簿書罅漏千
万將欲簡稽非劉掾不可府以付君文書山則大
抵今年為戶者一明年折而十之今年為戶者甲
明年貤而乙之五年之後不可勝究君不三日悉
與復初即白之府曰州家此意將欲逋租有皈良
民亡害乎抑欲以法從事以威取贏乎謂宜期以
十旬許民自列可不可也太守趙公彦操喜曰仁
人之言也即行之時臨川吳仲權丞龍陽與君文
詞炳蔚相輝名動荆楚稱為二妙部刺史江公溥
吳公煥吳公飛英汪公作礪皆一見而器之秩滿
用薦者陞從事郎授賀州教授丁母太安人憂終
喪造朝有詔求言君慨然陳時政十事其一謂古
人之有志事功者其君臣上下議論詳密而制度
紀綱攻之而無間夫是以所為而成也
藝祖嘗歎息於乾德紀年之失易以開寶是時草
創尚未足多罪鄉者虜之熙宗蓋曰思陵我
高宗居正体元中華之正統而襲用虜人陵名也
可乎事下中書時宰怒不復改議授涪州教授䕫
帥單公䕫趙公鞏劉公光祖漕使張公徹馮公震
武始至皆具書禮招至䕫茹以先務至則必入幕
為上客如損益塩法及外銓擬官法皆君逮明至
今用之單馮二公嘗露章薦于朝今丞相京公制
置四川倡帥漕同薦時京公猶未識君也改宣教
郎得邑撫之臨川轉奉議郎邑名為江右之劇視
事之初缿筩一日五百紙君時摘一二讕辞者徐
詰以理訟者噤不得對一邑傳以為神不旬時獄
訟頓清暇則與學子討古賦詩沛然如閑居歲饑
富民蕰年飢民趨讙盗發其廩尉倖賞一日獲十
八人且具獄君一問得其情謂尉曰非盗也尉擿
富者訟之郡郡方移鞠而他所獲真盗乃釋之常
平使者初議振貸君歎曰富民聞此必遏糴是振
之者饑之也屏吏議一以誠意勸分得粟數万石
民受實惠臨川近郊無曠土官有叢塚之圃曰漏
澤者甚隘凡小民之死者無所於葬常平使者居
之以屋歲終則以浮屠法火之君為買地數十畒
且給以田命浮屠掌之鄉正繇役紛争吏得以賣
君曰有賦斯有繇不在此必在彼民之争吏之喜
也每一鄉有踐更者則書其次十人下之俾族議
其當為者來上其争遂息姦民有曰十虎者持官
吏短長聚空舍醵金錢為訟費君盡取寘于法毁
其廬豪猾遠屏君持身有嚴奉法唯謹受俸必問
令甲非令甲而曰例者辞之家人子數百指蔬食
終日皆無愠見苞苴不入其門親旧之饋必報江
西帥張公杓漕使趙公不廷太守曾公楷或以文
或以政或以廉力薦之予薦以文辞典麗宜備著
述之科單公䕫來帥江西復帥諸司上其治最下
中書書其姓名丞相京公傒其秩滿將擢而用之
更未盡六十日而君屬疾以沒聞者歎息實慶元
五年五月也得年五十有五君於學博極而長於
周官於文清新而精於四六有文集二十卷娶王
氏祁陽丞化基之女再娶彭氏廣東運判漢老之
女子男二人子漸子泰皆進士女二人長適崇仁
主簿孫鑰而卒次未嫁其孤糈巫咸灼僂句諏塴
日暨竁地歲得上章涒灘月得娵訾日得合璧邑
曰廬陵鄉曰高澤原曰太湖云將辟君之弟德性
述君之言行謁予狀之予與君游久且厚則哭而
論次焉年月日具位楊某謹狀
朝奉大夫知永州張公行狀
本貫亳州譙縣
曾祖言勑賜亳州助教
祖宰贈右中散大夫
父允蹈朝請大夫直秘閣致仕累贈
通奉大夫
公諱奭字叔保建炎南渡直閣挈其族自亳徙家
廬陵公自幼警敏已如成人既長以文字學名下
筆有驚人語樞密王公庶器之皈以孫女時直閣
猝猝僑居生理草創有田薄少而季攵永春主簿
諱某繼至直閣念其貧公請盡以田遜之而以其
私室王氏之槖中裝傾倒以奉其父母兄弟廼立
屋廬廼實倉箱以廪族親以燕朋友中表咸喜紹
興庚午薦名禮部乾道六年以門子補將仕郎中
吏部銓授廸功郎賀州臨賀縣主簿丁父憂淳熙
元年循從事郎監隆興府豐城縣戸部贍軍酒庫
酎金增羡諸部使者才之命攝承分寧宰又移隆
興府决曹掾皆以最聞豫章自建炎兵餘民多死
徙賦租罅漏貧富倒植公私俱病公白府請檢校
冒耕之田而實其主名有田此有人有人此有賦
府以武寧新建之二邑命公檢校之朞月得實以
報府下其法於諸邑郡賦始均邦民始有生意十
邑繪公像而祠之武寧縣令文岡為豪民條其罪
三十誣訟之於朝事下江西常平使者鄭公僑鄭
檄公廉問公為直之岡致餽謝公怒却之遂與之
絶諸部使者交章論薦授衡州耒陽縣丞循儒林
郎諸部使者招公為衡州決曹掾時刑獄使者嚴
急典獄者惟其風旨公奉法持平無所左右每獄
成必齋戒乃上具獄有木可争之必力詞勁而氣
平有人士董其姓者於他獄已承殺人之罪錄囚
之官問之不承又以付公公一問知其無辜是時
郡中將試進士公請立賞捕正犯者而聽其就憲
使怒公請不已從之既揭榜董為待補太學弟子
員第一而實殺人者亦就禽有卜者寓衡陽因病
目眚同行者以藥點其瞳子乃漆也遂盲因竊其
妻以遁盲者疑其僕之乱其妻而殺之也執而訴
之官其僕不勝考掠遂誣服詰其屍則曰投之水
矣邑上之州州以付公公再三審詰囚無異辞公
獨疑曰殺人而奪之妻者古有之矣殺妻而存其
人未之有也公以白郡守守曰寧有是哉就令有
之邑令不坐失入無之公不坐失出乎公曰二事
細故耳憲使雖嚴可以理解以非罪殺人某所不
敢也明日白之憲使果曰公治獄好為異公固争
曰其人未論决猶可以俟真盜也已論決而真盜
出則如之何未幾其妻與為乱者自相訴於武昌
移文至舉郡驚異秩滿用舉主十員改宣教郎知
袁州萍鄉縣轉通直郎吏民交通持官短長旧令
煩苛公用寬大闢庠序廣生員㫷年旧俗盡革一
夕霖雨江水驟漲夜半居民水將及簷公秉燭集
吏呼船具餉且食且載令曰活一人者賞若干遲
明勞問無一人溺死者父老至今德之富民有柳
時習者族人某無後而立子欲以其子後之而有
其貲訟二十年不決郡以屬公公立談而決皆以
為神萍鄉湖廣道所出士夫落南有死生不能皈
者公送迎賙助皆得平逹前後數十百云轉奉議
郎覃恩轉承議郎錫服朱銀除通判隆興軍府事
紹熙五年至隆興以考績及覃恩三轉至朝請郎
時趙公(鞏)蔡公(戡)相繼帥豫章事無大小一以屬
公帥每閱文書公未書名則吏不得以進秩滿諸
郡使者以最聞除知永州轉朝奉大夫湘南名郡
舊稱甲永乙邵公至則帑庾赤立是歲復蝗捐瘠
載路公節浮費糴鄰郡控于諸部使者得粟十万
石博諭勸分活饑民九万有竒封公帑塵厨傳觴
酒豆肉一錢粒米必靳也有以客主禮望公者有
讟語謂永之荒政有實費無實惠常平使者李公
楫聞而疑焉隂遣人微司之又行部往省之饑民
所廪其籍無浮常平所儲其粟無縮媿且歎曰吾
為不知賢矣乃同今漕使陳公研俱薦公於朝少
傅丞相益國周公以書賀之曰過客責備動輙興
䜛若非庾公親往觀風豈能知治行第一氓謠藹
著也嗣歲大稔公封公帑如初永之富復甲湘南
云更未盡一月嬰微疾州民徧走羣望以祈既篤
命諸子曰我死棺歛與道里費皆勿煩官禄之未
給者皆勿請千万致意周楊二公乞銘與行狀我
無憾矣言訖而終實六年九月五日也享年七十
四州民哭之如哭所親公為吏寬嚴得中材力敏
濟惟劇惟難弥出弥裕其仕差晩明習練達韞之
之充發之之審而施之不究為國愛才者惜之皈
路由萍鄉空邑越數十里而迎哭皆失聲明日又
哭送公為文簡嚴精粹而不願人知中書舍人林
公(光朝)與著作郎劉公夙嘗相與歎曰張叔保佳
士也恨不盡見其文然牋記中亦可見其一斑矣
夫人王氏封宜人先公九年卒男五人履賁随臨
觀履迪功郎新辰州叙浦縣主簿賁當以公之遺
澤蔭補孫男七人長孫仲孫晉孫季孫衛孫同孫
永孫女六人履與其弟護公喪返樞于家將以是
年十二月丙午葬公于高澤鄕永和鎮新莊宜人
墓之左方(万里)與公同生丁未而公為長又同鄕
舉於紹興庚午且相好公又以行狀命(万里)其忍
不奉教慶元六年十二月二十日具位楊某謹狀
中散大夫廣西轉運判官贈直秘閣彭公行
狀
本貫吉州廬陵縣
曾祖志忠故贈朝請郎
祖衍故左朝奉郎累贈正議大夫
父合故右朝請大夫尚書戸部郎
中總領湖廣江西京西路財賦
累贈
特進
公諱漢老字季皓其先金陵人五世祖避地廬陵
因家焉公幼長於詩紹興季年以門子補官桂帥
李公如岡器之辟宜州思立縣主簿以廉介受知
漕使余公良弼鄧公酢薦于朝三歲丁父憂隆興
甲申服除循修職郎監潭州南岳廟調沆州司理
參軍一囚以剽掠繫獄指病如股公白之守卒從
寬比部使者以寬厚勤敏廉正薦者凡十有三循
從政郎改宣教郎知常德府武陵縣轉通直郎邑
有官池數十頃大將邵宏淵乾沒其利而不輸租
有馬從事冒占民田百畆公皆復之轉奉議郎有
二甿訟田公諭以比鄰友助二人感悟遜畔有武
臣祝其姓者掠仕族女為婢公分俸嫁之帥臣尹
公機憲使辛公棄疾以其事上聞詔下中書書于
籍授江西提刑司幹辨公事轉承議郎又轉朝奉
郎贑水暴漲浮梁蕩逸西昌甿有蔵舟者事覺憲
使攝州事怒甚甿致白金以請公郤之而隠為開
釋屬郡有武臣翟其姓者秩滿以事苛留公為解
之翟德之餉新茗二小缶公發之黃金也公笑而
皈之贑守丞相留公率二憲薦于朝錫服朱銀授
湖廣總領所幹辦公事武昌屯兵數万仰給六路
之餉而漕運多後期且折閱士夫坐頌繫者衆公
言之於總餉使者曰折閱之敝非一或州郡朘其
道理之費或乙買之甲者之乎或胥史賕謝或舟
侵牟兼是四者官賦焉得而不負四敝革則無折
閱矣於是繫者釋轉朝散郎總使蔡公戡趙公彦
逾以器能薦而公欲自適力請為祠官授主管成
都府玉局觀東皈道由劍城故舊有死而未葬者
公分橐中裝佐其襄事轉朝請郎又以
太上龍飛恩轉朝奉大夫授知均州主管管内安
撫司公事訓詞曰材術疏通分命汝宜賜對選德
公從容論奏三事曰補諸軍尺籍之缺員核諸郡
寄積之外府嚴楮劵增損之禁令上一册稱善未
幾有詔覈軍實審寄樁重楮劵轉朝散大夫將至
郡漕使万公鍾語連率今少保吳公琚曰武當得
人矣先是守臣數易帑庾屢空公曰天下豈有不
可為之郡於是興學校請博士而士知學釋逋負
寬賦役而民蒙福捐俸以棺斂而藁葬之俗易闢
圃以居丘墓而棄死之憾除桐柏山有寇鄰者號
寇先生居南垂北際之間有衆數万為夏裔憂公
移文諭以禍福撫以恩意三歲不敢動暇則登覽
山川密察形勢乃請增戍兵以控要害修器械以
壯武衛豐歲計之儲足常平之本䟽奏有詔下戍
卒戎器二事於所部一日覘者白有降虜二人公
飾邊吏令毋涉吾地武當麥賤官吏敗鬻斛易白
金一兩公下令曰犯者必劾貪風頓革故事吏俸
以茶楮代緡錢之半復損其半緡錢之陌守獨不
然公以身先之僚屬歌舞士夫仕蜀東皈舟過吾
境疾者藥死者葬孤者廪轉朝請大夫襄帥尚書
張公杓漕使朱公睎顔交章薦進且以書白宰相
曰彭某治郡先慈惠固圉務安静
今上登極轉奉直大夫明年詣&KR0680;闕有&KR0680;詔賜對
公奏二事其一請增均州之戍兵而精其器械其
二請赦邊郡之逃卒而許其還籍上首肯授知
常德府澧辰沅靖州兵馬盜賊公事封廬陵縣開
國男食邑三百戸訓詞有曰爾公清可以臨民惠
和足以綏遠轉朝議大夫外臺鄰郡有餽觴豆之
貲者緡錢月計二十万公別貯之一日詣學官顧
眡墻屋傾撓乃僝工歛材取具于此有嫠畢者裔
出文簡老矣而二女未嫁又以其餘為之皈裝後
皆有皈士君子頌歎焉暇日披職方圖記見武陵
兵籍昔三千人今僅十一請增至五百人
上俞其請於是室廬戈甲煥然一新軍勢整肅冠
於旁郡有詔减磨勘二年有挾貴覓舉者公不
荅時苦水潦榖價倍蓰細民艱食而常平使者往
攝荆帥公曰事亟矣遽發廪數千不暇白使者聞
之曰謂後世(汲無)直可乎總領趙公不迹倉使梁公
季珌漕使鄭公&KR1643;上其治行轉中散大夫除廣東
轉運判官公入臺諸臺饋贐秋毫必辞改除廣西
轉運判官公曰足未履臺治而復易節
上恩至厚其何以報乃擷屬部士夫人之賢且才
者如曲江守曾慤主管文字王久大淮泉屬鄭應
中薦于朝曰是亦報國之一也既觧組舟行
至端溪意忽忽若小劇者急呼其子某曰為我上
章納禄因小憩夢覺而逝寔慶元庚申二月九日
也後兩月除直秘閣致仕訓詞曰制行無虧居
官可紀以疾而休朕固深惜母武陵郡夫人黃氏
天性孝友初二女弟婺居公撫育獨厚仕必偕行
且必令皈士大夫後其一適從政郎隆興府豐城
縣丞李充其一適文林郎贑州觀察推官朱光祖
其憂乃解族親有昏姻過期未畢鄉鄰有祖父之
喪久不能舉者公皆出力經紀之娶曾氏系出南
豐前福建漕使孜之從孫先公十年卒封贈至令
人子男四人堯俞先令人十有七年卒去疾文林
郎前監廣州市舶庫嘗與計偕去泰廸功郎前静
江府司戸参軍去非以公致仕恩當補通仕郎女
三人長適通直郎新知隆興府武寧縣歐陽俁次
適故奉議郎知撫州臨川縣劉德禮季未嫁而卒
孫男六人舜牧舜元舜愷舜申舜欽舜庸女八人
長適故儒林郎新鄂州州學教授趙師共餘未嫁
諸孤護公樞以皈將以某年某月某日葬于某所
去疾來謁予請狀公之行以乞銘於丞相益國周
公則敬諾而書之嘉泰元年月日具位楊某
謹狀
朝請大夫將作少監趙公行狀
曾祖承錫穎川郡王
祖克家崇信軍節度使安康王郡王
考叔贙通議大夫
公諱像之字民則秦悼王之六世孫也今居高安
穉齒嗜學至忘寢饋痛掃綺𥜗鑚礪螢雪年未冠
洞視經訓貫綜太史公班固書屬文立成風踔川
達小試郡博士館下每蹵寒士于下風而立其上
與其仲氏儼同登紹興十八年之乙科年二十有
一為宗子第三人授修職郎撫州司戶參軍有異
縣令以苛政免者部使者下二尺木書詭他官攝
之皆移疾不行諸公合議差擇命公公不辞於是
用仁滌苛廉鏟汗佳政惠化滂被四達民譽雷出
諸公薦之陞從事郎郴州軍事判官溪傜出掠漢
民靡寧部使者檄郡丞往尉安之懼不敢往公請
代行丞感泣公單車罙入蠻巢召其酋長諭以
朝廷德意即日聽命三十一年逆亮寇邊王師征
之朝廷下虎符發諸郡材官郴兵不滿三百不
發則違詔發之則郡無備公為太守草奏請勿發
免符下州民守譙門呼舞為賀且謝守曰此趙判
官草奏力也他日有詔賚中外諸軍餐錢而無其
數郡欲請而俟報士譁于庭守懼不出公往叱之
曰而輩人不過得數十百錢爾今欲何為遂白守
用郊賚故事畀之衆定公隂求其倡者白守先誅
之而後自列于朝有詔下郡國繕甲郴小州也而
其數視潭府官吏莫知所措公曰此易辦爾先是
境内有官軍禽盜既去而棄其甲者居民或臧去
之公令求之以應焉再轉潭之攸縣令宜章縣兵
李金昌蠻數千人起為盜張甚聲震湖廣
孝宗皇帝特命中書舍人劉公珙帥長沙詭以平
賊劉公入境公與縣令御之境上劉公以公知名
士也送客獨留諏以平賊之策且問郴城堅瑕之
狀公曰城小而堅然不可守曰既堅曷不可守公
曰城中有三井爾受囲五日不待戰死已渴死矣
曰為之奈何公曰此賊非湖南材官所能了也非
鄂渚羽林不可劉公遂用公言以聞
朝廷遣一將谷青者來賊即伏誅劉公首薦以改
秩且請擢以不次之位後帥張公孝祥至得公牋
記手之不釋以示幕下士曰吾當薦士無出趙令
右者矣即剡薦書且招公入府為十日飲時侍講
張公栻與侍講朱公熹相與講習皆與公遊文名
詩聲焯于朝野改左宣教郎知鄂之蒲圻縣會諸
道大侵流殍相望蒲圻邈在湖山之外地荒民貧
公勞來安集振貨有方境内安業旱不為灾部使
者及太守交章上其最詔興中外陞擢之職除知
漢陽軍見上辞行時孝宗方銳意恢復公進言
曰鷙鳥之擊必匿其形舉大計而使敵人有備我
之心非策也願
陛下晦其強以驕其心使不我備修政刑廣儲積
礪兵甲選將帥觀釁而動待機而發使如雷霆不
及掩耳又言召見多士許其盡言此盛德事也然
人懷希合之心好立新竒之論聞之若可喜行之
則無實願審於聽言而謹於出令上皆稱善鄂之
一軍其舟師蒙衝視諸營屯獨雄且精每歲夏潦
孔殷則檥于鄂之西浦霜降水落則檥于漢陽之
劉洲眀年復如初歲中在鄂者四閱月在漢陽者
八閱月而守舟者不滿百人公之未至一夕火延
其涯焚其四艘公至訪其利病有五亟言于朝請
移一軍隨舟次舍事下軍帥帥未嘗以火事聞怒
公發之竟格不行沔之與鄂相望于大江之南北
故事沔守未嘗踰境至鄂比十年間始有諂事諸
部使者而越江者其始曰慶朔望其後曰受約束
遂且且而往公至之初典謁以近比白公曰先是
有不往者否曰無之公為書與諸公曰守臣出境
非令甲也因不復往諸公間有以公為傲者來索
錢榖簿書宜搜出入以求公罪見民無横歛官無
罅漏吏俸兵食給無虛月而公之俸不自與者餘
一歲於是敬歎諸公復表其治狀公因上章極言
守臣渡江之弊孝宗大喜曰所未聞也有詔継
今敢有謁與受者抵罪惟均改守全州丁通議公
憂服除貧甚有房州别駕虛位公欣然詣曹受署
房陵與公所居相距三千里公留孥以侍母太碩
人宋而匹馬之宫守缺兼行府事勤恤遠民專務
惠養境内告旱公精意雩禜不崇朝而雨民皆欣
然曰此趙公雨也丁太碩人憂服除將造朝一日
孝宗御垂拱殿見文武俊乂盈庭天顔有喜因問
班綴中屬籍在列者若干人則曰無之於是愀然
不怡即詔侍從舉宗室文學政事可為中外之用
者各二人吏部尚書蕭公燧首以公應書除知郢
州公見孝宗論事剴切上喜曰觀卿議論非苟
合者郢非所以處卿卿當為朕卿士即日除軍器
少監朝士相慶以為得賢同年進士官于中朝者
七人一日有陳郎中之喪七人致奠其一人参政
蕭公燧也蕭公以祭文屬公為之其文一日傳都
下云在列未滿歲白丞相匄補外丞相以聞上留
之不可乃除湖南常平使者辞行上首問公曰何
求去之力又曰湖南去朝廷遠甚一路部使者之
寄非輕卿宜廣儲積以備旱戢鹺茗之私鬻公對
曰儲積一事臣敢不欽承
天子休命地非近監非産茗然戢之亦當以漸上
喜曰卿言是也急則激之使乱矣朝士惜其去置
酒飲餞踰月公不得行又皆賦詩以詠歌其退勇
守堅之節所部利病公至之日亟罷行之歲適小
歉公與連帥潘公時講求荒政發廩移粟民不流
徙移江東常平使者未上改西外知宗宗司有學
有教授官然有夫子廟而無祀事宗盟子弟無所
觀禮春秋上丁附拜于郡庠公進諸生講學政之
未周密者首諗之曰學奉先聖而不祀可乎或曰
禮器未具公計費召匠製冕并繪藻火斵爼豆冶
尊爵列磬管潔秬鬯卜牲牷明年服器既成先期
躬率諸生致齋直廬夜漏未盡十刻公夙興盛服
將事陟降拜起沃盥奠瘞禮文於粲盛於一時云
未幾即拜福建路提點刑獄公事建臺之始風采
一新浦城縣獄有以平民為大辟者其人誣伏具
獄來上公平反之劾其令免所居官一路讋服又
劾帥屬王次春於遏密中呼營妓歌舞飲酒其人
甚口人皆為公危之公不顧也竟墮其語穽而去
未幾請為祠官丞相京公鏜遺公書曰官有似祠
官而禄差豐者帥司參議官是也公肯俯而就乎
乃俾食江西添差参議之禄以便其里居之適焉
公少無官情年未三十即治别墅號曰南疇花木
成列松竹造天皆手植也一觴一詠左琴右書飄
然有違世之想不治生業老而益貧有問者公曰
居閑食不足從事力難任吾故未能以此而易彼
也嘉泰二年四月二十三日以疾終于正寢官至
朝請大夫賜紫金魚袋享年七十有五配任氏太
平州通判望之女也封宜人先一月卒年七十子
四人公掄廸功郎贑州左司理参軍公括廸功郎
吉州司戶参軍公哲將仕郎幼未名世女四人長
適從政郎向士充先公而亡次適儒林郎王瑊次
適進士某次未嫁孫男二人長彦法次未名孫女
二人並幻公性淵静不見澄撓遇物傾豁洞見表
裡然剛而不襮介而不崖雖貴介公子而臞然退
然若寒酸焉故其為詩平淡簡遠如清泉白石蒼
松翠竹初無鈎章棘句之苦心而有絶塵拔俗之
逸韻其文尤長於論事
上前敷奏坦明練逹灼然可行孝宗恨見之晚
方登進而浩然去之使上有用不盡之歎天下賢
之士大夫惜之云諸孤得卜以是歲十一月八日
葬公于高安縣來賢鄉雲居山中主岡之原以宜
人祔焉將辟公括移書且錄公之言行來請行狀
公某之鄉舉明有司也狀之為宜門人通議大夫
寶文閣待制致仕吉水縣開國伯食邑七百戶楊
万里謹狀
嘉定元年春三月男長孺編定
端平元年夏五月門人羅茂良校正
誠齋集卷第一百十九終
