誠齋集卷第二十九
廬陵楊万里廷秀
詩
朝天續集
泊舟臨平
前牎向市下却簾後牎臨水開却門岸頭楊柳報
春動溪底雲天隨浪翻隔溪數間黃草屋繞屋千
竿翠瓊竹三老鳴鉦檥柂樓今宵又向臨平宿
拂溪十點五點雨縠紋織出團花縷花頭細大雖
不勺一花銷時一花吐北風卷雲如卷簾忽然收
盡玉廉纖天光却在水光下天水鎔作鏡一奩好
山隔市望不見秪有清溪照人面
謝王恭父贈梁杲墨
君不見蜀人文字天下工前有相如後楊雄君不
見蜀人烏丸天下妙前有蒲韶後梁杲初得梁墨
黐摹糊老夫道渠不及蒲蓬山藏室王校書笑我
未識真玄莬兩圭水蒼笏双團點漆璧一併贈老
夫此意已金石洮州綠玉試松花星潭黑雲走風
沙龍蛇起陸鷹入骨却愁雷電奪神物
蜂兒
蜜蜂不食人間倉玉露為酒花為糧作蜜不忙採
花忙蜜成猶帶百花香蜜成萬蜂不敢嘗要輸蜜
國供蜂王蜂王未及享人已割蜜房老蜜已成蠟
嫩蜜方成蜜蜜房蠟片割無餘老饕更來搜我室
老蜂無味秪有滓(声平)幼蜂初化未成兒老饕火攻
不知止既毁我室取我子
千葉水仙花
世以水仙為金琖銀臺蓋單葉者其中真有
一酒琖深黃而金色至千葉水仙其中花片
捲皺密蹙一片之中下輕黃而上淡白如染
一截者與酒杯之狀殊不相似安得以舊日
俗名辱之要之單葉者當命以舊名而千葉
者乃眞水仙云
薤葉葱根兩不差重蕤風味獨清嘉薄揉肪玉圍
金鈿淺染鵝黃剰素紗臺琖元非千葉種丰容要
是小蓮花向來山谷相看日知是他家是當家
臨平解舟
竹籬短短門小小少年獨立春風曉柳芽縮瓜尚
怯寒金粟班班滿枝了過船橋下橋絶高波清深見
一截篙市人夾水爭出看無數漁舟避東岸
過臨平蓮蕩
蓮蕩層層鏡樣方春來嫩玉斬新光角頭一一張
蘆箔不遣魚鰕過别塘
蓮蕩中央劣露沙上頭便著野人家籬邊隨處插
垂柳簷下小船縈釣車
朝來採藕夕來漁水種菱荷岸種蘆寒浪落時分
作蕩新流漲後合成湖
人家星散水中央十里芹羹菰飯香想得薰風端
午後荷花世界柳絲鄉
藏船屋
吳中河畔多鑿小沼與河相通架屋其上蔵
船其中
望見官旗銜舳艫漁船爭入沼中蘆蔵船蘆底猶
有雨屋底蔵船雨也無
非港非溝别一涯茅簷元不是人家不居黔首居
青雀動地風濤不到他
岸樹
岸頭樹子直如筠誰遣相招住水濱不合鏡中貪
照影照來照去總斜身
岸樹枝枝秃影中雪風一半半春風楝梢落盡黃
金彈猶有紛紛綴彈茸
麥田
無邊綠錦織雲機全幅青羅作地衣个是農家真
富貴雪花銷盡麥苗肥
桑疇
夾岸瀕河種穉桑春風吹出萬條長船行老眼渾
多忘喚作西湖插拒霜
竹林
珍重人家愛竹林織籬辛苦護寒青那知竹性元
薄相須要穿來籬外生
賦金盤露椒花雨
吾家酒名敷腴者曰金盤露芳烈者曰椒花
雨
金盤夜貯雲表露椒花曉滴山間雨一涓不用鴨
綠波双清釀出鵝黃乳老妻知我憎官壺還家小
槽壓真珠江西檐取來西湖遣我醉倒不要扶更
携數尊往淮上要夸親舊嘗家釀秪堪獨酌不堪
分老夫猶要入㫦門
崇德道中望福嚴寺
一徑青松露三門白水煙殿横林外脊塔漏隙中
天地曠迎先見村移眺更妍追程坐行役不得泊
春船
岸柳
柳梢拂入溪雲陰柳根插入溪水深秪今立岸一
弊帚歸時弄日千黃金人生榮謝亦如此謝何足
怨榮何喜秋霜春雨自四時老夫問柳柳不知
春菜
雪白蘆菔非蘆菔喫來自是辣底玉花葉蔓菁非
蔓菁喫來自是甜底冰三館宰夫傳食籍野人蔬
譜渠不識用醯不用酸用塩不用鹹塩醯之外别
有味薑牙棖子仍相參不甑亦不釡非烝亦非煮
壊盡蔬中腴乃以煙火故霜根雪葉細縷來甆瓶
夕羃朝即開貴人我知不官樣肉食我知無骨相
秪合南溪嚼菜根一尊徑醉溪中雲此詩莫讀恐
嚥殺要讀此詩先捉舌
過平望
望中不著一山遮四顧平田接水涯柳樹行中分
港汊竹林多處聚人家風將春色歸沙草天放晴
光入浪花午睡起來情緒悪急呼蟹眼瀹龍牙
合路馬坊年年四月殿前諸軍牧馬於此
十月復歸都下
地迥湖寬春草酥年年此地牧天馰玉花驄裏龍
歸去金粟堆前鳥自呼苑廐尚虛三萬柱柳林集
得許多烏即今未有王良眼山子飛黃豈是無
過鸎闘湖
畫舫如山水上奔小船似鴨避河濱紅旗青蓋鳴
鉦處都是迎來送往人
忽聞江上四驩呼知近吳江鸎闘湖火炬燈籠不
須辨使家行住按程塗
春來已自兩旬餘欲借春看未見渠煙樹隔湖三
十里寒梢依舊向人疎
晚寒題水仙花并湖山
水仙怯暖愛清寒兩日微暄嬾欲眠料峭晚風人
不會留花且住伴詩仙
水面無風也自寒船門已幕更深關莫將若下三
杯酒博與湖邊幾點山
鍊句爐槌豈可無句成未必盡緣渠老夫不是尋
詩句詩句自來尋老夫
月夜阻風泊舟太湖石塘南頭
到得松江每不欣何曾晴快遇清真此行作意追
勝境入夜阻風還悶人萬里青天一輪月三更雪
浪太湖春若教白日來經此不見新鎔万頃銀
動地顚風政打頭吳江未到且維舟五湖波起衆
山動一片月明千里愁且更放遲些子睡看他盛
怒幾時休陽侯要與詩人敵未必詩人輸一籌
過湖未得匹如閑何幸湖心泊畫船宇宙中間都
是月波濤外面更無天誰知造物將竒觀不與傖
人付謫仙管領渠儂無一物鏤冰剪雪作新篇
新年乘興看春風來過垂虹東復東誰有工夫寒
夜底獨尋水月五湖中今宵頓覺乾坤大下筆惟
愁造化窮太白青山謝公海可憐一笑偶然同
題吳江三高堂
范蠡
霸越亡吳未害仁不妨報國併酧身風雲長頸無
遺恨雪月扁舟更絶塵還了君王採香徑湏饒老
子苧羅人鴟夷若是真高士張陸何堪作近鄰
張季鷹
京洛緇塵點素衣秋風日夕喚人皈鱸魚不解疎
張翰羊酪偏能留陸機二晉興亡幾春草三吳人
物尚漁磯空令千古華亭鶴猶為諸賢說是非
陸魯望
讀盡詩書不要官饑寒欲死豈無田生憎俗子慵
開眼逢著詩人便絶絃笠澤弁山三益友筆床茶
竈一魚船羨渠赤脚弄明月蹈破五湖光底天
松江曉晴
昨夜何緣不峭寒今農端要放晴天䆫間波日如
樓上簾外霜風似臘前近水人家隨處好上春物
色不勝妍皈時二月三吳路桃杏香中慢過船
松江鱸魚
鱸出鱸卿蘆葉前垂虹亭上不論錢買來玉尺如
何短鑄出銀梭直是圓白質黑章三四點細鱗巨
口一双鮮秋風想見真風味秪是春風已迥然(魚鱸)
(寸為佳以七八)
松江蓴菜
鮫人直下白龍潭割得龍公滑碧髯曉起相傳蘂
珠闕夜來失却水精簾一杯淡煮宜醒酒千里何
須更下塩可是士衡殺風景却將羶膩比清纖(虞沉)
(横水上不知丈數卿云太湖有白龍嘗)
泊平江百花洲
吳中好處是蘇州却為王程得勝游半世三江五
湖棹十年四泊百花洲岸傍楊柳都相識眼底雲
山苦見留莫怨孤舟無定處此身自是一孤舟
姑蘇館夜雪
昨朝晴色動春熙入夜星河弄碧漪誰信雪花能
樣巧等他人睡不教知起來紅日恍開霽照得王
花光陸離歸去中都說竒事姑蘇館裏上元晴
姑蘇館上元前一夕觀燈
茂苑元宵亦盛哉千紅百紫雪中開牡丹自是吳
門有蓮莟移從都下來光射瑠璃最精彩吐成蝃
蝀貫昭回歸船尚有殘燈在更與兒曹飲一杯
走筆和袁起巖元夕前一夜雪作
天公極意辨元宵頃刻挼雲作雪飄茂苑長洲花
剪玉蘇臺香徑砌成瑤千燈剰喜開紅藥兩鬢還
驚插素標客子孤舟寒折骨無端詩伯苦相撩
再和袁起巖韻
一歲驩聲沸此宵游人麗服正飄飄病夫未暇磚
引玉悪語翻成李報瑤天遣素娥提雪月江涵公
子更風標君家道是關門卧却有新詩來見撩
雪中登姑蘇臺
我亦閑來散病身游人不用避車塵插天四塔雲
中出隔水諸峯雪後新道是遠瞻三百里如何不
見六千人吳亡越覇今安在臺下年年花草春(經圖)
(見三百里外云姑蘇臺高可)
姑蘇館上元前一夕陪使客觀燈之集
節物催人又一年銀花蓮炬照金尊麝䭔官樣陪
公讌粉繭卿風憶故園何似兒孫談草草不妨燈
火半昏昏人生行止誰能料今夕蘇州看上元(陸廬)
(吉語剥之以占一歲蚕事之俗元夕粉米為繭中藏)
雪後陪使客游惠山寄懷尤延之
已到蘇州未到常惠山孤秀蔚蒼蒼一峯飛下如
奔馬萬木深圍古道埸錫骨中空都是乳玉泉致
遠久偏香眠雲跂石梁溪叟恨殺風煙隔草堂(泉惠)
(數月不腐行千里經)
惠泉分茶示正孚長老
寒泓不到十餘年老眼重看意惘然潄裂蒼崖王
龍口墮成清鏡雪花天湏煩佛界三昧手拈出茶
經第二泉珍重贊公驚久别且談詩句未談禪
回望惠山
潘葑回望惠山真如龍形其鼻為寺寺前起
一小峯極圓如珠山尾繳回豐本銳末極有
力云
惠山分明龍樣活玉脊瓊腰百千折錫泉泉上吐
一珠簸弄太湖波底月蒼石為角松為鬚鬚裡黃
金古佛廬請君更向潘葑看龍尾繳到珠南畔
題陸子泉上祠堂
先生喫茶不喫肉先生飲泉不飲酒饑寒秪忍七
十年万歲千秋名不朽惠泉遂名陸子泉泉與陸
子名俱傳一辨佛香炷遺像幾多衲子拜茶仙麒
麟圖畫冷似鉄淩煙冠劍消如雪惠山成塵惠泉
竭陸子祠堂始應歇山上泉中一輪月
過洛社望南湖暮景
南湖隔水見漁燈鴈落蘆汀八字横對面双峯煙
雨裏雙峯外面是宜興
暮煙如雨雨如煙一把珠簾隔遠山簾影漸濃山
漸淡恍然移入畫屏間
一陣南風似箭來蒲帆飛上最高桅兩邊岸柳都
奔走不及追船各自回
舟中元夕雨作
道是今宵好上元新晴白晝雨黃昏紅燈皎月儂
無用關上船門倒一尊
佳辰三五是今宵恰到今宵細雨飄天念孤舟人
寂寞不教月色故相撩
此生萬事有期程多取抛饒竟不曾誰遣夜來南
館裏千花預借上元燈(南館北使泊北館姑蘇館中送伴使泊)
夜過五牧
船頭更鼓打兩聲如何未到常州城道旁火炬如
晝明道上牽夫如蟻行今宵到得荆溪館我欲眠
時夜還短明朝擁被窺舡䆫百尺柳條垂兩岸
明發荆溪館下
常州太守曾獨弄回首向來真一夢五月炎天十
月寒東亭迎客西亭送自從别却翟家園豈謂三
經金斗門莫教物色有欠處剰與新詩三五句猶
有歸塗更一來是時百花開未開
戲題岸柳
斫盡江邊楊柳梢要教新歲換新條老夫也鑷霜
鬚鬢鑷却霜根出雪苗
舟中即事
阿翁阿囝自相隨賞徧江淮春盛時熊白同嘗臘
前酒雌黃自改曉間詩醉來忽笑天地窄老去那
能兒女悲身後昇沉各何有到頭誰黠復誰癡
雨中過沙灘
常州草蟲天下無可憐枉却許工夫濛濛拂拂沙
灘艇别是荆溪煙雨圖
煙雨新圖學不成煙能明晦雨能聲莫教一點春
風起卷盡空濛寫晩晴
小舟
竪起青篙便是桅片帆掛了即帆間漁郎袖手船
頭坐一葉如飛不用催
微雨
要知微雨密還疎空裏看來直是無不被波間三
兩點阿誰見破妙工夫
過犇牛閘
春雨未多河未漲閘官惜水如金樣聚船久住下
河灣等待船齊不教放忽然三板兩板開驚雷一
聲飛雪堆衆船遏水水不去船底怒濤跳出來下
河半篙水欲滿上河兩平勢差緩一行二十四樓
船相隨過閘如魚貫
蘭花五言
護雨重重膜凌霜早早春三菲碧彈指一笑紫翻
脣野竹元同操官梅晚卜鄰花中不兒女格外更
幽芬
次韻寄題馬少張致政亦樂園
亦樂園將獨樂園兩園誰窄復誰寬似聞閭里溪
深處下有蛟龍水底蟠黃帽巳捐蒼玉佩朱顔不
借紫金丹刺桐花發梅花落安得乘風去一觀
高郵野望
望中四野掌船平遠樹成行一帶横樹外天容仍
淡白不愁樹影不分明
江南十里九青山江北無山只野田更遣野田無
遠樹郭熙儘巧若為傳
過新開湖
竒哉萬頃水精盆一線青羅緣却脣只有向南接
天去更和一線也無痕
漁郎艇子入重湖老眼慇懃看著渠看去看來成
怪事化為獨鴈立横蘆
白葦黃蘆尚帶秋長風遠水幾時休愁人對著君
休問不是愁人也作愁
一鷗得得隔湖來瞥見魚兒眼頓開只為水深難
立脚翩然飛下却飛回
遠遠人煙點樹梢船門一望一魂消幾行野鴨數
聲鴈來為湖天破寂寥
瓦店雨作
斜風吹雨打船䆫一陣疎來一陣忙聽作山齋聲
點滴不知作客在山陽
天嫌平野樹分明便恐丹青畫得成收入晚風煙
雨裏自將水墨替丹青
詩人長怨没詩材天遣斜風細雨來領了詩材還
又怨問天風雨幾時開
近岸人家欲閉門遠林煙樹半昏昏鸕鷀白鷺歸
何晚今夜定投何處村
曉出洪澤霜晴風順
又從洪澤泝清淮積雨連宵曉頓開霜凍水涯如
雪厚波搖日影入船來辛勤送客了未了珍重順
風催復催明早都梁各分手順風便借一帆回
題亀山塔前一首唐律後一首進退格
亀山獨出壓淮流寶塔仍居最上頭銀筆書空天
作紙玉龍拔地海成湫向來一厄遭羣犬挽以六
丁兼萬牛逆血腥羶化為碧空餘風雨鬼啾啾(亮逆)
(隔淮河拽之不動裂而復合南寇嘗以絹為繩令數万人)
舊歲新年來往頻孤標數面便多情獨將白髮三
千丈上到瑤臺十二層萬里海風吹不動半輪淮
月為誰朋東坡舊跡無尋處試問龕中錦帽僧(十塔)
(層二)
嘉定元年春三月男長孺編定
端平元年夏五月門人羅茂良校正
誠齋集卷第二十九終
