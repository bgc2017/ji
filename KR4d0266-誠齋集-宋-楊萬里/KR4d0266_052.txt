誠齋集卷第五十二
廬陵楊萬里廷秀
啟
賀王同知啟
陞從西府進貳北樞名重而威自伸夷狄想聞其
風采賢用而天以喜斗極亦為之光華恭惟某官
道得洙泗之傳人如唐虞之盛觀襲六為七之作
文不在兹啟咸五登三之隆天其或者閱平生之
流坎凛孤操之冰霜獨當夙夜基命之司備殫朝
夕納誨之益遂從有著爰陟同寅借箸以籌於前
小遲遐舉肖築而置諸左未必淹辰某雅蒙眷知
自笑竒蹇卧漳濱而引疾亦既有年以泰山而易
田莫知奚自惟是失優而得劇所謂未安而既危
豈敢作夢於尺五之天乃復薄命於斗升之水姑
俟戍期之及尚圖祠禄之干東望側身有四愁而
莫致南飛繞樹徒三匝以無依
回王敷文民瞻家定親啟
賢者有後仰王樹之森然儒冠多貧顧席門而陋
甚云何猶子之二女得配執事之兩孫伏承某人
第一令孫乃吾家忠襄之甥生而獨秀而某姪子
第五女孫為詩人瀘溪之婦媿其非宜發幣載欣
揮毫莫叙
謝周待制侍講舉自代
拜辱需頭之章踐修稽首之遜曩者單進誤蒙授
引於友朋皈歟潛深敢希推擇於鄉里此舉創見
古風言還至於孝謹廉方之稱經術藝文之懿一
之謂甚四者難并以門下平生許可之不輕乃筆
端一且推揚而無愛或榮所被自省則慚毣毣有
懷詹未既
答吉州余倅啓
風巾霧屨方卜鄰鷗鷺之群玉句金章忽拜賜雲
霞之牘如何三逕之寒陋乃辱貳車之寵光恭惟
某官人品今代之英典刑前軰之烈有若歐陽詹
之文行再秀全閩豈使余襄公之功名獨高吾宋
偶公朝之重外借賢業於治中風月平分不妨覓
詞人之好句雲霄巳逼即看綴香案之近班某老
矣無堪皈歟自屏所願托青天之庇不勝望紫氣
之來蒙投分以先之愧修敬之後矣
賀吉州守王穉川年節啟
臘前梅蘂香浮蓮幕之光風勝裡金花寒映椒盤
之嘉頌占履端於天序介盛福於邦君恭惟某官
仁行如春名起若日紫山白水小吟冰雪之章金
掌玉墀即綴鵷鸞之列某遁身漁釣遠迹門墻耿
然寸心之載馳寓諸尺素之善禱
答常州守陳時中交代啟
仰豸冠之執法昔嘗受察於一臺煎麟角以續絃
今乃合符於三輔初謂戍期之差遠或容書禮之
姑徐忽贈言以先之愧修敬之後矣恭惟某官正
心修身之學開物成務之才形諸藝文蓋玉振金
聲之餘響羅以科目亦鸞翶鳳翥之俯從頃法守
於憲綱凛風生於表著職雖在於去惡心實存於
愛賢故排小人如排邪陰然護善類若護元氣左
右國是慘舒朝端至今未衰繄誰之力二年于外
談者不以為宜一節以趨天乎將大其用某抱虚
無挾投老盍皈迺初心竊禄於遐陬不自意改轅
於近郡代大匠之斵甚憂其傷告令尹之新必有
其政
答常州李倅啟
效公幹漳濱之卧痾心知其拙易獨孤常州之旧
治人豈曰宜所賴分風月之仁賢乃是同草木之
氣類庶乎知免幸矣何多恭惟某官敬簡而居其
全剛毅而養以晦嚴霜烈日之節凛然先正之無
朋故國喬木之臣蔚若象賢之有繼文献挺挺典
刑存存借未登卿月金掌之班亦合在春風玉笋
之綴乃乘貳廣同理輔藩帝方有開宇宙之心洒
濯斯世公久懷貫日月之氣藴蓄於中祇召不遐
顯用可必某抱虚無挾投老盍歸廼初心竊禄於
遐陬不自意改轅於近郡負乘豈小人之事夙夜
自危同列得君子之僚細大必請
答常州趙添倅啓
折梅而逢驛使未辨一行之書呼童而烹鯉魚先
被尺素之贈風月平等不必更分雲天清明行且
快覩敢修不腆之敬以結平生之驩恭惟某官重
瞳苗裔之英隆準子孫之秀涵今茹古陵三軍於
文士之雄飲水嚼冰争一槩於寒儒之苦自足有
立不緣其先頃者南豊之政聲實居江右之最狀
惟其盡辞不正之俸是以能鋤莫拔之姦能令諸
公争出薦口何下乘於貳廣來共理於輔藩祗召
不遐顯用可必某抱虚無挾投老盍皈乃初心竊
禄於遐陬不自意改轅於近郡惟時同列繄我故
人斵鼻端之漫顧雖慙於妙質縮袖間之手亦豈
望於交情
與吉州朱守啟
一麾出守千騎東來入奏自天帝喜其忠信慈惠
之長班春有日民巳無歎息愁恨之聲恭惟某官
有德以養其才以學而發於政少而似舅與聞取
河北之謀晚乃作刕誰知經天下之志柳江種柳
衡岳謁衡稽其所臨皆有可述眷乃吾郡雄于上
流江山清斯人物茂止世傳東坡送客之句連百
萬艘公有西漢循吏之風良二千石政恐朝夕即
皈禁嚴某違離末光倏忽幾歲詩狂酒聖豈復平
生欵集之歡夜夢晝思如見向來談笑之狀不圖
枽梓乃屈珪符夫何故人之鼎來又逢賤子之行
役所願邂逅洗此欎陶心則有懷言焉未究
與蔣丞相啟
輔郡去天辱在近長安之地高門拂日則有大丞
相之居昔嘗九頓首於下風今乃一交臂而親炙
奏假茵憑之記震于喜懼之懷恭惟某官妙學察
乎淵泉大忠塞乎健順孔以是傳之孟全所付於
斯文虞以下迄于周未有盛於吾相貴極上台而
年尚少名滿薄海而貌若無流俗載呶其何傷於
日月皇明有覺是以有於衮衣即還奮熙再播化
育某頃以客見頗蒙心期惟雲泥之益懸故影響
之遂隔自收朝蹟老棄諸侯猶幸是邦之仁賢乃
逢平昔之知舊子夏問政不寧求赦小過之規仲
尼燕居所願聞集大成之秘
回吕秀州啟
黃帽青鞋方小泊吳松之艇金章玉句忽鼎來携
李之邦三讀故人之書辞重拜善鄰之信睦恭惟
某官異材而養以晦達學而遡其源實大聲閎鍾
懸千石之&KR3912;芒寒色正天垂五緯之星頃撿押於
樞機屢咨諏於原隰物迎之而刃觧事觸之而風
生上有意於召皈詔斯人而自近聽華亭之鶴不
妨山水之徜徉間省樹之雞即侍禁嚴之清切某
自收朝蹟老棄諸侯大庇焉依知脣亡之必免報
章極陋慚舌在以奚為
常州到任謝執政啟
一麾出守初引疾於清漳再命兹恭忽考功於馮
翊欣去天之無遠感易地之有從伏念某乃心山
林漫仕州縣頃緣諸老頗悅其狷者之風上逹四
聰偶墮在勝流之數拔乎靡密米監之例寘彼寒
空鵷鷺之班顧患在於好修乃忽忘其賈禍又復
妄發不勝汲黯之狂非所宜言坐㘴漢家之法微
公朝之寬大豈孤迹之全安載言將母之皈有獲
拜州之請既違拱北自分落南有命自天對越十
行之寵舉頭見日悅兮三輔之還謂播物之不私
奚窮人之及此兹蓋伏遇某官道隆開闢忠貫昭
回舉五三六經之微言盡發揮於當世書二十四
考之丕績將遠過於古人旁招逸遺布列中外夫
何近郡輕畀非才某敢不策其鈍頑繼以夙夜仰
誰美意豈詭其俗吏健决之能借曰不功猶守其
腐儒撫字之說
賀范至能參政啓
恭審對越冊書置諸丞弼自初元以至於今日知
故幾二十人求天下之所謂正臣如公纔一二軰
嘉與方夏遹觀隆平恭惟某官心潜百聖之又玄
身載兩儀而不重屹立四垣之大節聞者膽寒盡
護全蜀之中權凛如虎卧君側之所以頓肅戎心
之所以弗生倬彼厥功誰歟之力繄小試之若爾
則大用之斯何兹四近之延登舉万物而奮豫昔
孔孟挾經世之具老於道途至房杜亦得君之專
窮於禮樂惟道與位有乖無逢凄其古心言之太
息今以君子之有韞乃惟聖主之與遭此而不為
其又奚俟即超虚左之拜永正處中之崇某為貪
所驅懷皈不勇惟半生誠服之知己不在我公豈
自意身墮於鴻鈞無復餘恨翦焉頌語贄諸涓人
欣驩惟深揆序罔窮
賀陳丞相判建康啟
疇咨上宰居守陪京一相揭日月之光俯江淮而
下燭萬乘分旌旗之半俾夷夏之聳觀恭惟某官
至學潛天孤忠貫日惟其凝然之風度歷萬變而
不搖是故㘴之於廟堂則四海之自治既道大而
難合乃身退而愈高嘯歌古人漁釣丘壑閱諸公
之衮衮次第星稀獨一老之堂堂崔嵬山立帝𣣔
起之以自近公雖辞焉而可逃赤舄來朝儼二童
而及馬蒼生相賀幸兩鬢之未霜亦奚不留以答
斯望其如留籥無易耆英保釐東郊如畢公卧護
北門如裴度暫大金陵之纛即青王氏之氊某違
離門墻荏苒歲月不自意其末路得再見於下風
意豁神傾視疇昔而彌厚頭輕目朗覺病身之頓
蘇開府維新賀厦敢後永言善頌式寄所宣
上趙丞相啟
萬物播於大鈞不越一陶之外百穀仰夫膏雨誰
非三沐之餘矧惟控地之卑已絶戾天之望所求
褊矣有謁可乎伏念某行身多憂嗜學寡要彫一
生之肝肺老而未休争百世之聲名得之奚益寸
心霜降而水落萬事雲凝而風休立朝幾何甚矣
其戅補外再易惴焉遑寧奪諸漳濱清涼之鄉墮
在延陵煎急之地罷於奔命哀此勞人惟兹作吏
及瓜之期近在嗣歲昌&KR2228;之節亦思黽勉以汔終
更眷乃室家歷十旬而嬰疾禀諸聖善迫八秩以
懷皈念既動而莫收居之安而則否承板輿之意
秋風豈為於鱸魚困仕塗之艱夜月孰憐於烏鵲
不有君子其將疇依恭惟某官以雪山玉壘之英
人物千載集紫岩雍國之望文武兼資知天道貴
華而賤夷相吾君振策而御宇當國近爾其聲藹
然傾東海以洗乾坤挽天河而淨兵甲推挽鉅宋
濟登丕平某幸逢筆端膚寸之新敢陳胸中磊隗
之藴願垂惻若㑭脫屯如或畀廬陵近舍之麾不
然間館祝釐之吏野馬也塵埃也一聽造化之氤
氲鼠肝乎蟲臂乎咸在肖翹之長育懇欵既極鋪
張未詳
嘉定元年春三月男長孺編定
端平元年夏五月門人羅茂良校正
誠齋集卷第五十二終
