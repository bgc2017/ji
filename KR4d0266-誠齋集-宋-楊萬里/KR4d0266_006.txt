誠齋集卷第六
廬陵楊萬里廷秀
詩
江湖集
過白沙渡得長句呈澹菴先生
收紅拾紫消幾許也費一春強半雨不辭長江萬
波阻來聽先生夜深語尚憶向來侍樽爼微雪斜
飛小梅吐先生半酣染霜兔金章玉句空萬古今
年寒食還相聚明年寒食知何處只道先生押班
去不道門生折腰苦
長句寄周舍人子充
省齊先生太高寒肯將好官博好山又告君王覓
閑散要讀短檠三萬卷州家新畫瑞霧圖渠莫錯
認何關渠青原兩公復雙起山川出雲不在此自
憐無地寄病身四海知己非無人老窮只是詩自
悞春色撩人又成句
題峽江譚温父詠齊
漁郎載我下峽水夜尋故人有譚子柴門竹屋断
崖底艮齊手題詠齊字巴丘花草一番新玉笥峰
頭月半輪如今政是暮春者三歎春風舞雩下
淺夏獨行奉新縣圃
我來官下未多時梅已黃深李綠肥只怪南風吹
紫雪不知屋角練花飛
晚登浦心閣望雨
憫雨喜見雲喜雲愁不雨長風將怒點慰此樓中
暮喜雨不但人松竹亦鼓舞未知今年熟得以去
年否
登清心閣
苦遭好月喚登樓脚力雖慵不自由上得金梯一
回首冰輪已過樹梢頭
立秋後一日雨天𣣔暮小立問月亭
雨後林中别樣凉意行幽徑不知長風蟬幸自無
星事強為閑人報夕陽
七月十二日夜登清心閣醉吟
小樓秋夜月明底仰不見天惟見水岸巾獨立四
無人白月青天伴楊子誰知横玉作秋聲一聲吹
盡九陌塵月輪半仄吾未睡樓角風生凉殺人
月夜散策縣圃有飛蝶仍聞笛聲
月明未許人早睡笛聲解與秋爭清夜深不應有
飛蝶渠儂似𣣔伴人行
中秋後一夕登清心閣二首
昨夜雲為祟今宵月始妍如何一日隔便減半分
圓影裡偏宜竹光中不剩天客來休遣去我醉正
無眠
秋夜真成書西山却在東吹高半輪月正賴一襟
風清景今年過何人此興同青天忽成紙似𣣔借
詩翁
木犀
天將秋氣蒸寒馥月借金波滴小黃不會溪堂老
居士更談桂子是天香
送客既歸晩登清心閣
誰不知儂懶其如送客何葉聲和雨細山色上樓
多出處俱為累昇沉儘聽他疎鐘暮相荅也解說
愁麽
戲嘲金燈花上皂蝶
花鬚為飯露為漿黑霧玄霜剪薄裳飛繞金燈來
又去不知能有幾多香
劉世臣先生挽詩
策第仍為邑於公未足論眼中無佛國戸外即韓
門道大功非細人亡德則存西風寄雙淚吹到秀
峯原
羅元通挽詩
奏賦曾三比興能竟二南如何雙桂子枉著拜親
衫舊事餘詩酒何人續笑談生前孝友在代石為
公鑱
羅价卿母李氏挽詩
孝豈天無報慈如古所稱百年得偕老二子看同
舛未拜鸞迴紙先虚繡蹙藤他時穎考叔清淚落
君羹
過西山
一年兩蹈西山路西山笑人應解語胸中百斛朱
墨塵雨捲珠簾無半句慇懃買酒謝西山慙愧山
光開我顔鬢絲渾為催科白塵埃滿胸獨遑惜
豫章江皐二絶句
幸自輕隂好片秋如何餘熱未全休大江𣣔近風
光冷平野無邊草亦愁
只今秋稼滿江郊猶記春舡掠屋茅可是北風寒
入骨荻花爭作向南梢
同李簿養直登秋屏
大範今無寺秋屏故有基看山非不好吊古却成
悲行役真何苦同來也未遲題詩只悪語差勝不
題詩
送别吳帥
我公四海不數人小煩江西作好春落霞秋水只
似舊如何入筆事事新即今諸公方衮衮一老不
應閑裡頓政緣山水太慇懃日夜呌閽乞此身二
天去人忽覺遠兩地起公端不免蒼生未要怨東
山未必東山當此怨
歸自豫章復過西山
一眼苕花十里明忽疑九月雪中行我行莫笑無
騶從自有西山管送迎
送何主簿歸豐城
庚寅之旱奉新為甚大帥龔公擇行田之官
婺女何季華以府檄來不怵不疑竟以實聞
縣令楊(万里)哦五言以餞其歸
衆裡非無士難中却幾人如何新帥澤偏作此邦
春未要栖鸞恨方看報主身青燈一樽酒聊復話
酸辛
詔追供職學省曉發鳴山驛
數店疎仍密千峰整復斜冰痕猶帶浪霜草自成
花錄錄堪朝列星星已鬢華帝城萬事好得似早
還家
望見靈山
旱後催科惱殺儂且隨尺一解而東靈山忽近西
山遠回首新吳一夢中
登烏石寺
回頭身忽在樹杪一覽千山萬山小怪崖不落欹
𣣔摧令人仰看怯眼開小亭解事知儂倦翼然飛
出青山半上頭最上却鏡平百畆金碧千衲僧高
峰高寺更高閣進步竿頭若為脚兹遊勝絶庸非
天山下虚行二十年
夜宿楊溪曉起見雪
茅檐無聲風不起誤喜夜來雨應止開門送眼忽
心驚失却前山萬堆翠江南只說浙西山更令著
雪與人看諸峰盡處一峰出凛然玉立最高寒溪
聲細伴吟聲苦客心冷趁波心去掉頭得句恐天
嗔且喚征夫問前路
辛卯五月送丘宗卿太博出守秀州二首
馮翊端誰可丘遲肯去麽繭絲臣敢後饑饉帝云
何身達當難免能稱未要多但無田里嘆不必袴
襦歌
老矣渠憐我超然我愛渠論詩春雨夜解手藕花
初夢只江湖去情知伎倆疎未應五馬貴不寄一
行書
代錢塘宰莫子章賀皇太子生辰
寒外乾坤淨霜前殿閣新如何震一索頓有月重
輪甲觀堂初畫青宫牓更銀三天同日曉一氣八
荒春東序繙周學南陽摘漢親承祧英類祖問寢
孝通神帝子臨京邑藩寮著野人天將重九節瑞
應誕彌辰萸菊双為夀山河總效珍前星環紫極
長照漆園椿
題吕子明國諭退菴
筆硯工為祟湖山若約盟坐忘非聖處行樂且吾
生一笑誰當會孤斟句恰成何時却乘興雪外叩
柴門
送蜀士張之源二子維燾中童子科西歸
岷山玉樣清岷水眼樣明風流文彩故應爾又見
張家雙驥子小兒八歲骨未成誦書新作鸞鶴聲
大兒十二氣已老覓句談經人絶倒豫章七年人
得知䭾騠三日世便奇天生異材能幾許更飽風
霜也未遲
壬辰别頭胡元伯丞公折雙梅見贈作一
絶以謝之
一花怪結雙青子獨蔕還蔵兩玉花薄相春工寧
底巧眼明初見枝斜
四月二日進士唱名(万里)以省試官待罪
殿廬遇林謙之說詩夜歸又見林東因紀
其事
清曉朝帝所就列復少須不逢林夫子於何得故
吾宫雲霽猶未宸風爽亦初說詩憐新體信美古
則無將無古人拙未必今製疎夜歸辱良訊送似
談笑餘病懷翻不樂此意從誰舒短歌紀幽事老
矣復焉如
送黃仲秉少卿知瀘州二首
灔澦方如象餘皇底似飛相將刺天去收拾大名
歸西掖桐隂靜瀘南茘子肥未應經世具便𣣔閉
山扉
補外公何幸來歸我尚留還為萬里别又費半生
愁安得欹黃帽相從却白頭醉中有話在𣣔說忘
來休
晩立西湖惠照寺石橋上
船於鏡面入煙叢寺在湖心更柳中暮色𣣔來吾
𣣔去其如南北兩高峰
謁永祐陵歸途遊龍瑞宫觀禹穴
我昔騎鳳超九疑今復御風登會稽禹穴下窺正
深黑地老天荒知是非好峰高處偏薄霧秋热苦
時恰輕雨回頭却望昭陵松雲氣成竜或成虎
寄馬會叔
影轉郎官宿春隨刺史天相從忽相别同舍况同
年我愛吳兒說兄如邵父然賜金真浪費喚取從
甘泉
送傅安道郎中將漕七閩二首
一代風騷將百年忠義家出關稱使者蹈雪度梅
花夢破南宫被春生北斗槎懸知入奏日不待貢
新茶
把酒春如許論詩夜未央相逄便金石何必試冰
霜離合知難免愁思自不忘他年一茅屋公肯訪
荒凉
故恭人劉氏挽詞(仲母徐通)
雨露低蘋沼芝蘭上桂林魚軒簾蹙繡鸞紙誥塗
金死者夫何恨歸歟乃宿心不偕君子老愁絶白
頭吟
王龜齡挽詞
佛以偏師勝天能一手回横空立萬仞不為作三
魁道大身無著(酌音)人亡世却哀溪梅那解事寂寞
為誰開(溪先生公號梅)
吴母葉氏大孺人挽詞(吳飛英字德華其子太學博士)
髮以留賓短家從教子貧班衣奉當署象服鏡湖
春許穆詩還廢班姑史尚新不堪萱草露也解泣
慈親
答章漢直
詩人今代謝宣城舉手新年章子平雨剩風殘忽
春暮花催草喚又詩成五湖煙水三冬卧萬里雲
霄一日程老裡睡多吟裡少旧來句熟近來生
西湖晩歸
際晚遊人也合歸畫船猶自弄斜暉西湖兩岸千
株柳絮不因風暖自飛
癸巳省宿詠南宫小桃
孤坐南宫悄桃花故故紅晴曛半臉日寒慘數鬚
風昔歲山村裡春光痛飲中不煩渠伴宿今我已
衰翁
送李童子西歸
江西李家童子郎腹載五車于王皇選德殿後春
晝長天子呼來傍御床口角誦書如布穀眼光骨
法俱冰玉紫綃輕衫髮錦束萬人回頭看不足莫
言幼慧長不奇楊文公與晏臨淄老翁笞兒也太
癡𣣔鞭轅下追霜蹄六歲取官曲肱似春風晝繡
歸吾里生子當如李童子至如吾兒豚犬耳
送林謙之司業出為桂路提刑
雨眠起霄㘴搔首偶不欣孤念元無感懷我同社
人昨日林先生抱經出成均初聞為渠喜忽悟誰
我親緬然記宿昔夜款水際門微月耿秋寂幽蛩
慨凉新論詩煮豆粥粥熟天已晨先生補天手萬
象焉能春若非千載仰却要今世珍聖門舊傳業
不在先生身雪前何有松燬中諒非䃉論思尺有
咫決去曾逡廵誰言我無耳老矣未有聞先生又
舍我離别尚足云桂山玉筍立桂水羅帶紋得句
能寄似不須持嶺雲
寄題天台臨海縣白鶴廟西泉
為司晨顏魯子作魯子始尹臨海禱晴于祠
下見殿之東砌有泉而西獨無因念安得西
泉未幾有泉出焉
東泉千年流不休西泉千年秘不流臨海令君一
念作猿鳥未知泉已覺殿腳西頭蒼石根向來元
無泉眼痕一朝擘崖迸膏乳却與東作賓主令君
已昇金掌中白鶴古祠煙雨濛父老思君難再得
登亭飲泉三歎息祝君公台夀千百
和韓子雲惠詩
幸自同裘好誰令異巷居恭承五箇字不但百車
渠句法端何樣先生肯乞(聲去)餘只容彈劍鋏敢道
出無車
送丁子章將漕湖南三首
嶽麓猿聲裡湘流鴈影邊自天持一節到日是新
年身退名逾重今稀古則然黃花非不好只是插
離筵
湖外遊曾漫荒餘好在麽山應依樣瘦民豈似田
多不是無風物其如費拊摩人言補外樂且道定
如何
半世行天下同心寡友生故人今又去此意向誰
傾白髮三更語青燈一點明看渠還玉署老我正
歸耕
送枽叔羽寺丞持節淮東二首
呼酒東西玉探梅南北枝相逄長不款此别有餘
思古道寒如水吾儕鬢已絲一生商略此更待贈
臨岐
煑海誰為祟沿淮困不勝民思賢使者帝遣大農
丞玉節寒侵斗牙檣凍作冰來歸聞早著紫禁要
渠登
題張興伯主簿經訓堂
范家尚有釜生魚張家無魚釡也無屠沽兒亦莫
笑渠渠有至富汝不如一翁凍吟擁竹爐諸郎映
雪夜讀書山鬼來聽鶴驚起萬岳無人霽月孤不
論取官大門閭始是經訓為菑畬父子每腹百斛
珠出門掩鼻馬牛裾
馬郎中母蔣夫人挽章
文物餘三逕芝蘭秀五常魚軒來粉省象服去黃
堂此母今誰佀清名死不亡一生令吏部廢却蓼
莪章
送韓子雲検正將漕江東二首
宰士仍名士詩人更德人還家桐樹古攬轡繡衣
新不以髯邊雪而忘句裡春登庸衣鉢在得戀大
江濱
名下得佳句夢中哦半生未逄心已契相見眼偏
明復此忽忽别蒼然惘惘情非關風外樹儂自作
離聲
送陳行之寺丞守南剣(甲午)
甫爾丞農扈翩然牧劍津諸公誰不相有子幾何
人氣節霜餘凛辞章玉檨新飛騰可輕料渠亦正
青春
我召公先到公歸我亦行三年如夢爾一笑可憐
生野店綠山去春風並轡輕先愁饒水上話别若
為情
送鄉僧德璘二首
衲子向來元士子詩僧遮莫更禪僧不妨参透諸
方得别有宫墻第一層
湖上諸峰紫翠間三年𣣔到幾曾閑儂今去處渠
知麽不是南山即北山
别蕭挺之泉州二首
郎署春同宿州魔晚卜鄰出山成底事藉手得斯
人名實今無對雲霄早致身舟逄應互笑諸髮不
如銀
八葉今成九一枝誰敢雙野人應補外賢者亦為
邦夾岸梅臨水孤帆雪湧江别愁纔半掬不遣我
心降
甲午出知漳州晚發船龍山暮宿桐廬二
首
一席清風萬岳雲送將華髮得歸身海潮也怯桐
江淨不遣濤頭過富春
道塗奔走不曾安却羡山家住得閑記取還山安
住日更忘奔走道塗間
上嚴州烏石灘
人語相聞數尺間其如灘悪費人夢已從灘下過
灘上却立前船待後船
雨裡問訊張定叟通判西園杏花二首
白白紅紅一村春晴光炫眼看難真無端昨夜蕭
蕭雨細錦全機卸作茵
梅不嫌疎杏要繁主人何忍折令殘也知雨意將
無悪為勒芳菲故故寒
携家小歇嚴州建德縣簿廳曉起
不堪久客只思歸曉起巡簷強撚髭偶聽梅梢啼
一鳥举頭立看獨多時
題嚴州新堂
郡圃舊亭面東了無所見太守曹仲本撤材
易地為堂買地以廣之正對南山經始小築
覚江山輻湊得長句
新堂略有次第否忙裡從公一來覷是時新晴收
舊雨小風吹花掠巾屨江山只道不解語云何惠
然堂上聚北山故挽南山住東溪不遣西溪去向
來天蔵在何處遭公拈出天不拒旧亭不為山作
主皆山起樓何以故更煩好手鏟東阜放出釣臺
寸來許
和馮倅投贈韻二首(子長名頎字)
先生彈鋏凍吟時此豈求他一世知只怨送窮窮
不去元來却不怨工詩
繭紙松煤細作行兩詩字字可珍蔵書生伎倆成
何事只博虚名萬古香
積雨小霽暮立捲書亭前二首
報晴底用暮寒為薄薄春衫横見欺似有如無風
細甚柳絲無賴恰先知
淡紫斜陽嫩碧天一春今夕始開顏看山偶忘歸
來却月到西廊第二間
虞丞相挽詞三首
負荷偏宜重經綸別有源雪山真將相赤壁再乾
坤奄忽人千古凄凉月一痕世無生仲達好手未
須論
保奭方為左希文自請西不勞三尺劍已辦一丸
泥已矣歸黃壤傷哉夢白雞清風誰作誦何石不
天齊
一老堂堂月諸賢得得來但令元氣壯患不塞塵
開名大天難著人亡首忍回東風好西去吹淚到
泉臺
南溪山居秋日睡起
客至徒嗔不著冠起來信手攬書看小蜂得計欺
儂睡偷飲晴䆫硯滴乾
秋夕書懷
老去還多感歸來政倦遊數峰愁外月一葉靜邊
秋偶憶平生事直供獨笑休燒花吾會得村酒恰
當篘
秋暑二首
一年強半走塵埃觸热還山亦快哉幸自西風歸
較早却教秋暑伴將來
追凉能到竹溪無隔水斜陽未肯晡剩暑不蒙蕉
扇扇細雲聊債月梳梳
觀稼
三年再旱獨堪聞一熟諸村稍作欣老子朝朝弄
田水眼看翠浪作黃雲
感秋
舊不悲秋只愛秋風中吹笛月中樓如今秋色渾
如舊𣣔不悲秋不自由
送翁志道
平生翁子妙談天誰愛青山不愛官一笑同看岩
下井秋來能更起微瀾
表弟周明道工於傳神而山水亦佳久别
來訪贈以絶句二首
筆端人物更江山外弟周郎兩不難可把吳松半
江水博他頭進賢冠
儂家有軸郭熙山墮在冰溪雪嶺間有弟新來眼
如月為儂洗手拾將還
送彭元忠司戸二首
觸热能相訪言歸有底忙百聞纔半面一别又三
湘詩入江西社心傳肘後方木天須此土丹筆挍
官黃
浯石高仍瘦愚溪紺且寒憑君聊杖屨道我問平
安句好今逾進書來剰寄看只言官舍小檐下過
湘灘
乙未和楊謹仲教授春興
歸歟還復換年芳不分官梅惱石腸黃帽政堪供
短棹白頭可更献長楊忽&KR1134;社裡催搜句安得花
邊對舉觴天上含香有知己彈冠端復為王陽
寄廣東提刑林謙之司業
玉節星槎下九天祝融海若讓雲煙故人一别還
三歲新句如今更幾篇憶昨待班南内否論詩看
雪未央前夢中若箇韶州路庾嶺梅花正可憐
送子上弟之石井
我生苦終鮮四海皆弟兄四海尚如許而况吾宗
盟君年甫弱冠已有俊異聲作賦擬三都著論追
過秦平生一瓣香何曾舉似人子上與濟翁真若
吾同生我窮無人共二子慰眼明濟翁往荆州君
作石井行一老便落莫有話從誰評懷哉勿重陳
呼酒且細傾
雨中送客
閑人也解有忙時送客誰令作許癡一夜黑風吹
白雪昨朝紫陌緫黃泥
送客夜歸呈蕭兵英縣丞
並舍頻過亦幾曾却因送客得同行風船逆水四
十里雪屋吹燈三二更老去病身禁底苦向來危
官若為情天台香火儂當覓且伴先生學養生
二月望日
海棠著意喚詩愁桃李纔開又落休小雨輕風春
一半去年今日在嚴州
醉筆呈尚長道
晩風一雨生新漲只送仙槎到天上十年相别一
相逢和氣春風談笑中如今耆旧晨星似猶及先
生說遺事舌端往往疏九河只有剩浪無欠波漢
渠周柱幾青竹却在先生一泓腹諸公道是今乏
才如何此士尚塵埃此行青規更黃閣拭目孤鴻
徑寥廓能念南溪病客無風來肯寄半行書
尚長道十年離索杯酒話舊憮然若隔
世醉筆無律令亦情之至也淳熙乙未
四月十四日
初夏三絶句
麥黃秧碧百家衣已熱猶寒四月時雨後覓春無
一寸野薔薇發釅燕脂
手種琅玕劣十年今年新筍不勝繁不知明早添
多少日暮閑來數一番
竹間露重午方乾松裡雲深夏亦寒只道一溪無
十里為誰百屈更千盤
行圃
薤本新痕割復齊豆苗初葉合仍離鶯聲政好還
飛去不為詩人更許時
看筍六言
筍如滕薛爭長竹似夷齊獨清只愛錦綳滿地暗
林忽兩三莖
農家六言
插秧已蓋田面疎苗猶逗水光白鷗飛處極浦黃
犢歸時夕陽
山居
鬢秃猶云少書多却道窮柴門疎竹處茅屋萬山
中幽夢時能憶閑題底要工不知蟬報夏為復自
吟風
有嘆
老來無面見毛錐猶把閑愁付小詩若道愁多頭
易白鷺鷥從小鬢成絲
喜定元年春三月男長孺編定
端平元年五月門人羅茂良校正
誠齋集卷第六(終)
