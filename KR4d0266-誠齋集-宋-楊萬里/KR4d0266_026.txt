誠齋集卷第二十六
廬陵楊万里廷秀
詩
江西道院集
戲贈江干蘆花
避世水雲國卜鄰鷗鷺家風前揮玉塵霜後幻楊
花骨相緣詩瘦秋聲訴月華欲招盧處士歸共老
生涯
詠十里塘姜店水亭前竹林
一見此君面荒村不是村斜陽與可筆棲雀子猷
魂客思方無郍詩愁得共論問渠能飲否把酒酹
霜根
題姜店水亭子
簾拂雲間竹牎搖水下天欄干斜倚處風物正凄
然送眼看羣叟收罾得小鮮可憐碧玉沼不種一
枝蓮
待家釀未至且買姜店村酒
奔走人都倦檐檠酒未來郍能待竹葉隨喜喚茅
柴蘆菔仍多煮菴摩帶淺煨深村市無肉草草兩
三杯
十里塘觀魚
予晚宿十里塘姜店見漁者紛集勞而無獲
蓋塘主已盡其利因不禁漁者故也嘲以絶
句
銀塘打盡萬銀梭岸上笭箵來正多船載月明猶
有月無船無月欲如何
再觀十里塘捕魚有歎
漁者都星散那知不是真忽然重舉網何許有逃
鱗暗漉泥中玉光跳日下銀江湖無避處而況野
塘濱
題十里塘夜景
物色當秋半登臨更夜闌山光倒眠水水影上搖
山宿鷺都飛去漁人獨未還老夫與明月分割一
清灣
南望閤皂山
予去歲歸舟至豫章即望見閤皂山今月
十四日曉過生米渡復見此山自此日見
之愈遠愈見十七日未至進賢縣五里所
乃不見
慙愧多情閤皂山去年迎我上西船今來送我還
東去四日相隨到進賢
晨炊熊家莊
朝饑一眼望炊煙繞盡長溪過盡山承露絲囊世
無樣蜘蛛偷得掛籬間
道傍小松
小松如小兒能坐未能立亂髮覆地皮勁氣排雪
汁誰將救暍手種此青戢戢秋陽暴行人清蔭何
時及
行役有歎
去年丏西歸謂可休餘生今年復東下駕言入神
京卧治方小安趨召豈不榮何如還家樂醉吟聽
溪聲百年幾暄涼再歲三征行却羨路旁叟白首
不到城人生如風花去來能與爭且隨風吹起會
當風自停
山店松聲
㫦塗殘暑僕夫勞午憩茅檐尺許高忽有涼風䬃
然起小松呼舞大松號
松本無聲風亦無適然相值兩相呼非金非石非
絲竹萬頃雲濤殷五湖
池陂鄧店松林
破店誰相伴疎松對作行捲鱗乾不脱落子折猶
香聲攪三更夢陰和片月涼吾廬萬株碧回首暮
蒼蒼
嘗諸店酒醉吟二首
飲酒定不醉嘗酒方有味清濁與醇醨雜酌注愁
肺偶爾遇真趣頽然得佳寐醒人作醉語語好終
不是
我飲無定數一杯復一杯醉來我自止不湏問樽
罍白眼望青天青天為我開青天不開時我醉眠
蒼苔
煙林曉望
一疊青松一疊煙横鋪平野有無間真成萬丈鵝
溪絹畫出江西秋曉山
也没炊煙也没雲日光烘起楚山氣却將重碧施
輕素不見天工一筆痕
過土筧岡
木落初宜菜亭荒不復茅牛分叉路口鸛立秃松
梢秋熱方昇日朝涼更迥郊衰年走塵鞅何計返
雲巢
曉風
賸暑遲旋旆新風急觧紛白翻蕎處雪黃擺稻中
雲動地休多怒披襟且一欣長松十里徑樹樹供
清聞
晨炊旱塘
一歲官拘守一州天將行役賜清游青山綠水留
連客碧樹丹楓點綴秋夜夢晝思都是景左來右
去不勝酬我無韋偃丹青手只向囊中句裏收
進賢初食白菜因名之以水精
菜云
新㫪雲子滑流匙更嚼冰蔬與雪虀靈隱山前水
精菜近來種子到江西
江西菜甲帶霜栽逗到炎天總不佳浪說水菘水
蘆菔硬根瘦葉似生柴
田家樂
稻穗堆埸糓滿車家家雞犬更桑麻漫栽木槿成
籬落巳得清陰又得花
道傍怪松
夾道長松去去幽一松竒怪獨凌秋兩枝垂地却
翻上活走雙龍戲翠毬
過潤陂橋
潤陂初上板橋時欲入江東尚未知忽見橋心界
牌子脚根一半出江西
却憶庚寅侍板輿過橋橋断費人扶重來一見新
橋了淚濕秋風眼欲枯
歴覽溪中有底鳴蕭然蘆葉蓼花汀元來橋頂鳴
鳴響將謂風聲是鴈聲
小憩揭家岡諦觀桐陰
仰看陽光只見空不如影裏看梧桐莫言日脚無
行跡偷轉零分破寸中
宿化斜橋見雞冠花
出牆那得又高雞只露紅冠隔錦衣却是吳兒工
料事會嵇真箇不能啼
陳倉金碧夜雙斜一隻今棲紀消家别有飛來矮
人國化成玉樹後庭花
小箬嶺望見靈山
青鞋紫陌倦黃埃送眼靈山一快哉碧玉熏爐天
半立青蓮花萼霧中開宿雲凖擬偷將去曉日殷
勤喚出來欲琢新詩鑱絶壁梯空上去御風回
入玉山七里頭
諸村不雨數旬餘此地瀕江萬寶蘇晩紫豆花初
總角早黃稻穗巳長鬚回頭金步野徑遠當面玉
山秋塔孤偶見年時解船處客愁依舊掛菰蒲(洪筠)
小路至餘干金
步市初出官路
過玉山東三塘
筍輿拾得小涼天旋與開䆫急捲簾十里輕雲閣
秋日日光移在遠峰尖
遠峰隔水醒人心一半斜陽一半陰僊子更衣晚
粧束紫茸領子翠毛衿
赤日中塗綠樹陰肯將碧繖借行人片雲忽在樹
頭上失却勲勞庇得身
身行衢信兩中間夾路尖峯面面寒只道秋山似
春笋不知春笋似秋山
繰車香裏過征衫白繭黃絲兩兩三不是秋風上
饒路一生不信有冰蠶
金雞石在玉山東
相傳石裏兩金雞不記胡商鑿取時一隻遭檎一
飛去至今月落不曾啼
頭高尾下翠毶毶却恐相傳是妄談十七里頭徐
老店檐東道北北橋南
秋山
休道秋山索莫人四時各自一番新西風儘有東
風手柿葉楓林别樣春
烏臼平生老染工錯將鉄皂作猩紅小楓一夜偷
天酒却倩孤松掩醉容
宿杳瀨
寒流一帶檻前横落日諸峯霞外明水断新洲添
五里客尋舊路却重行江車自轉非人蹈沙碓長
㫪徹夜鳴疇昔穉桑今秃樹如何白髮不教生
栟楮江濱芙蓉一株發紅白二色
芙蓉照水弄嬌斜白白紅紅各一家近日司花出
新巧一枝能著兩般花
司花手法我能知說破當知未大竒亂剪素羅裝
一樹略將數朵蘸燕支
過上湖嶺望招賢江南北山
遠山高絶近山低未必低山肯下伊定是遠山矜
狡獪跳青湧碧角幽竒
嶺下看山似伏濤見人上嶺旋爭豪一登一陟一
回顧我脚高時他更高
一水横拖兩岸峰千痕萬摺碧重重誰言老子經
行處身在江山障子中
曉日秋山破格竒青紅明滅舞清漪畫工著色饒
渠巧便有此容無此姿
觀田中鸜鵒啄粟因悟象耕鳥耘之說戲
題
烏衣緇布外無華白錦中單分外嘉只麽跳行人
不覺忽然飛起自成花
粟黃蕎白未全秋誰報烏衣早作偷只在林梢築
倉廩便知去處若為搜
衢州近城果園
未到衢州五里時果林一望蔽江湄黃柑綠橘深
紅柿樹樹無風縋脱枝
過三衢徐載叔採菊載酒夜酌走筆
征塗半月客塵黃今夕初逢一雨涼冷笑菊花堪
計會為君八月作重陽
疾風動地雨傾荷一事商量君信麽試問糟床與
檐溜雨聲何似酒聲多
浮石清曉放船遇雨
破曉開船船正行忽然頭上片雲生秋江得雨茶
鼎沸怒點打蓬荷葉鳴遠聽灘喧心欲碎近看浪
戰眼初明夜來暗長前村水絶喜舟人好語聲
船過硯石步
雨中初厭蒻篷遮撑起篷來景更佳岸上長松立
如筆波中寒影走成蛇忽看雲外吐銀鏡一點晨
光射玉沙却出船頭聊放目遠峯無數碧横斜
下雞鳴山諸灘望柯山不見
地近蓮花江漸深一灘一過快人心貪看下水船
如箭失却柯山無處尋
莫怪諸灘水怒號下灘不似上灘勞長年三老無
多巧稳送驚湍只一篙
却憶歸舟是去年上灘渾似上青天諸灘知我懷
餘怨急送秋風下水船
過章戴岸
山水教無暑牛羊報有村近沙經雨淨遠樹入煙
昏奔走何時了升沉未要論江鷗大自在雪影正
孤翻
港汊村村出江流節節添可憐千嶂好輸與一峯
尖過雨日初軟順風波更恬旋寒篷作屋更掛簟
為簾
江水
水色本正白積深自成綠江妃將底藥軟此千里
玉詩人酒未醒快吸一川渌無物燕清甘和露嚼
野菊
晨炊泊楊村
沙步未多遠里名還異原對江穿野店各路入深
村秋水乘新汲春芽煮不渾舟中爭上岸竹裏有
清樽
觀水歎二首
我方卧舟中仰讀淵明詩忽聞灘聲急起視惟恐
遲八月濺飛雪清覽良獨竒好風從天來翛然吹
我衣涼生固足樂氣變亦可悲眷然慨此水念我
年少時迄今四十年往來九東西此日順流下何
日泝流歸出處未可必一笑姑置之
亂石厄江水要使水無路不知石愈密激得水彌
怒回鋒打别港勇往遮不住我舟歴諸灘閱盡水
態度一聞一喜觀屢過屢驚顧不是見不多觀覽
不足故舟人笑我癡癡黠未易語
九月一日夜宿盈川市
下灘一日抵三程到得盈川也發更兩岸漁樵稍
燈火滿江風露更波聲病身只合山間老半世長
懷客裏情西畔大星如玉李伴人不睡向人明
舟過柴步寺
野寺隔疎樾遠舟見深殿獨徑通絶崖長縈度微
線曩游攜重弱攀岸巳震眩前瞻足未到下窺意
先轉朝來經雲根塵思起清羨野夫三二輩走過
疾於箭俛仰二十年今老懷昔健
舟過青半望横山塔
莫問蘭溪雙隻牌青半已見玉崔嵬去年辭了横
山塔不謂今年却再來
孤塔分明是故人一回一見一情親朝來走上山
頭望報道蘭溪酒恰新
過金臺望横山塔
昨夜愁勤雨今朝喜嬾風金臺斜岸北玉塔正船
東灘改呈新磧山回隱暗峯蘭溪水亭子作意定
留儂
下横山灘頭望金華山
篙師只管信船流不作前灘水石謀却被驚湍漩
三轉倒將船尾作船頭
山思江情不負伊雨姿晴態總成竒閉門覓句非
詩法只是征行自有詩
道是蘭溪水較寬蘭溪欲到怪生難後船只羨前
船快不覺前船閣在灘
玉立金華霄漢間帝封天女錫仙山被他走下嚴
灘去一水窮追竟不還
過横山塔下
隔岸山迎我㳂江柳拜人日搖秋水面波閃白龍
鱗不遣船迷路俱從塔問津一生將玉鏡千古照
金身
出横山江口
白壁當江岸青旗定酒家断崖侵屋窄細路入門
斜縣近瞻雙塔洲横隔一沙何湏後來客始信此
詩嘉
蘭溪雙塔
高塔無尖低塔尖一披錦衲一銀衫問渠何故終
不語却倩灘聲替佛談
宿蘭溪水驛前三首
繫䌫蘭溪岸開襟柳驛䆫人爭趨夜市月自浴秋
江燈火疎還密帆檣隻更雙平生經此縣今夕駐
孤幢
合眼波吹枕開篷月入船竒哉一江水寫此二更
天剰欲酣清賞翻愁敗醉眠今宵懷昨夕兩卧萬
峰前
水色秋逾白山光夜不青一眉畫天月萬粟種江
星小酌居然醉當風不覺醒誰家教兒子清誦隔
疎櫺
過石塘
萬石中通一線流千盤百折過孤舟灘頭未下人
猶笑下了灘頭始覺愁
烏祈酒
入到嚴州不識田一江兩岸萬青山烏祈酒味君
休問費盡江波賣盡錢
毛永烏祈山兩崖家家酒肆向江開也知第一蒲
萄色只問米從何處來(皆地名毛永烏祈)
過白沙竹枝歌
穹崖絶嶂入雲天烏鵲纔飛半壁間遠渚長汀草
如積牛羊湏上最高山
田畒渾無寸尺強真成水國更山響夾江黃去堤
粟粟一望青來谷谷桑
絶憐山崦兩三家不種香秔只種麻耕徧㳂堤鋤
徧嶺都來能得幾生涯
東㳂西泝浙江津去去來來暮復晨上岸牽檣推
穉子隔船招手認鄉人
昨日下灘風打頭羨他上水似輕鷗朝來上水帆
都卸真箇輕鷗也自愁
絶壁臨江千尺餘上頭一徑過肩輿舟人仰看瞻
俱破為問行人知得無
過烏石大小二浪灘俗呼浪為郎因戲作
竹枝歌二首
灘聲十里響千鼙躍雪跳霜入眼竒記得年時上
灘苦如今也有下灘時
小郎灘下大郎灘伯仲分司水府關誰為行媒教
作贅大姑山與小姑山
過嚴州章村放歌
石崖削得瘦到筋半點也無塵土痕正如狻猊走
得渴下赴江水一口吞嚴灘過却烏龍觜兩岸秋
山夾秋水舟中小酌亦不遑眼底生愁失蒼翠尖
峯巳自刺大虚峯頭更立玉浮屠好山千隻復万
隻家裏門前一隻無
晚過側溪山下
看山妙處幾曾知落照斜明始覺竒皺盡衣裳紋
欲裂争先頭角遠相追松梢别放六峯出江底倒
將千嶂垂一路詩篇渾漫與側溪端的不相虧
自嘲白鬚
強惜數莖鬚惟愁白却渠朝來都白盡愁惜兩何
如
客傳涅鬚法老子付一笑借令白再玄能令年再
少
湼髭只誑客那可誑妻兒誑得妻兒著還能誑面
皮
夜宿東渚放歌三首
前山欺我船兀兀結約江妃行小譎乘我船搖忽
遠逃見我船定還孤出老夫敢與山爭強受侮不
可更禁當醉立船頭看到夕不知山於何許藏
看山須看山表裏不然看山還誤事平時只愛萬
峯青落日惟存數尖紫浙江船上多少人往來看
山誰識真丁寧舟人莫浪語却恐兒軰不肯去
天公要飽詩人眼生愁秋山太枯淡旋裁蜀錦展
吳霞低低抹在秋山半須臾紅錦作翠紗機頭織出
暮歸鴉暮鴉翠紗忽不見只見澄江淨如練
舟中夜坐
與月隔一簟去天爭半篷若無篷與簟身在大虚
中
富陽曉望
江氛海霧暗前村四望秋空一白雲忽有數峯雲
上出好山何故揔無根
楊村園戸裁芙蓉爲塹一路凢數萬枝
楊村江上繞江園十里霜紅爛欲燃都種芙蓉作
籬落真將綿繡裹山川晚粧照水密如積春色入
秋寒更鮮客舍瓶中兩三朵可憐向客強嬋娟
贈法才師
平江淨慧法才長老求予書壺天歸雲
四大字因作四十字以問之
才公南華别不見八年許瓣香宗混融隻眼半唐
舉聊將笋蕨觜戲作冠劍語天還在壺中雲却歸
何處
為崇辨法澐師作林野二大字
天下何人不愛官棄官出世古今難向來一覺鈞
天夢便作林居野處看
跋徐恭仲省幹近詩
仰枕糟丘俯墨池左提大劍右毛錐朝蘭夕菊都
餐却更斫生柴爛煮詩
君家詩伯老師川觧道蘆花落釣船莫笑東湖秋
水冷近來新吐一枝蓮
傳派傳宗我替羞作家各自一風流黃陳籬下休
安脚陶謝行前更出頭
送顔幾聖龍學尚書出守泉州
聽履星辰北斗寒三能只隔寸雲間周家冢宰均
四海漢制尚書本百官鵷鷺班齊瞻進步鳳凰池
近却飛還河圖冠出西清上莫作尋常五馬看
右一(用進退格)
我昔綾衾下直時公為壁水大宗師清風明月行
樂耳布襪青鞋隨所之顛倒壺觴留落日翻騰山
水入新詩我來公去如相避送眼行塵不得追
右一(用近體)
寓仙林寺待班戲題
聽書鍾魚半月聲浪傳移住竟何曾莫教少欠叢
林債更作今宵且過僧
送殘秋
余七月間在高安郡治一夕夢至脩門外宿
留旅邸問逆旅主人地名謂何答云送殘秋
莫曉其意八月十二日拜
召命是日啟行九月十二日入脩門寓仙林
寺至十月三日
奏事
選德殿竟送殘秋云
夢游帝里送殘秋重九真為帝里游十月初頭方
賜對癡兒枉却一生愁
自跋江西道院集戲答客問
問我來朝南内南便從花底赴朝參新詩猶作江
西集為帶筠州刺史銜(州守臣奏事時召命以筠)
嘉定元年春三月男長孺編定
端平元年夏五月門人羅茂良校正
誠齋集卷第二十六終
