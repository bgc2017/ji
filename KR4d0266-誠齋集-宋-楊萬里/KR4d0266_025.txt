誠齋集卷第二十五
廬陵楊万里廷秀
詩
江西道院集
送吉州太守朱子淵造朝
廬陵難做定何如請看黟州朱大夫秋月滿懷春
滿面視民如子吏如奴萬艘白粲何曾欠百雉金
城舊更無歸侍玉皇香案下甘棠便是瑞蓮圖(中郡)
(頭蓮子淵畫為圖三瑞堂前生數枝雙)
公在鄉邦我在京百書終不慰生平西歸一見還
傾蓋夜坐相看話短檠老去可堪頻送客古來作
悪是離情雲泥隔斷從今始肯倩征鴻訪死生
感秋五首
昨扇猶午攜今裳覺晨單起來且復卧未敢窺柴
關不知病至此爲復老使然平生性剛燥畏熱長
喜寒念昔忝鄉賦踐雪詣春官布褐背不纊芒鞋
繭且穿長亭夜濯足吹燈呻故編買酒破孤悶浩
歌殷屋椽何曾悲廪秋山稜聳臞肩秋風吹我髄
秋露滴我肝我欲與秋敵秋先令我酸歎息復歎
息誰是長少年
盥漱己云畢危坐正冠衣攬鏡忽見我不識我為
誰自倚身尚強不悟年已衰舉頭視嘉木向人慘
無姿我欲訴渠老渠乃懷秋悲木不解飲瑟瑟聲
怨咨我且呼麴生細細斟酌之我醉不知我更知
春秋為
隤照趣夕黯孤燈啟宵明老夫倦欲睡似醉復如
醒寸心無寸恨坦如江海清秋蛩何為者四面作
怨聲凄惻竟未已抑揚殊不平切切百千語遞遞
三四更遶砌尋不得静坐復争鳴有口汝自苦我
醉不汝聽
秋曉寒可忍秋夕永難度青燈照書册兩眼如隔
霧掩卷却孤坐塊然與誰語倒卧卧不得起行行
無處屋角忽生明山月到庭戸似憐幽獨人深夜
約清晤我吟月解聽月轉我亦步何必更讀書且
與月聯句
平生畏長夏一念願清秋如何遇秋至不喜却成
愁書冊秋可讀詩句秋可搜永夜宜痛飲曠野宜
遠游江南萬山川一夕入寸眸請辨雙行纏何處
無一丘
寄題蕭民望齊雲棲
下泳山尖碧雲起添得竒峰三四觜老人登樓來
看雲下瞰雲端在平地急呼雲師令執鞭我欲乘
此追羣仙蓬萊閬風徧遊覧歸來落月滿晴川
寄題李俊臣南樓
庾家南樓天下無李家南樓何似渠玉蔘碧山羅
帶水眼界風煙且千里何湏横陳鸚鵡洲月挂欄
干西角頭謫仙子孫五鳳手安得長江化作一杯
酒
送劉子思往衡湘
浩齋先生第一孫秀峰後進第一人向来著論三
分國喚起阿繭戮姦魄有司手持金粟尺越羅蜀
錦遺道側洞庭昨夜起霜風翩然欲登石廩與祝
融歸來定有驚人句肯寄江西道院翁
夢作碾試館中所送建茶絶句
天上蓬山新水芽羣仙遠寄野人家坐看寶帶黃
金銙吹作春風白雪花
寄題安福彭文昌春風樓
沂水何人解問津樓中蠧簡拂蛛塵杏花壇下朱
絃瑟十指風生别是春
不到安成二十年故人相憶兩依然彭家樓上春
風裏夢倚危欄俯百川
將赴高安出吉水報謁縣官歸塗宿五峰
寺
風暄雨暖日和柔道是穠春不道秋楚椘江楓新
結束柿紅衫子錦纏頭
野寺重來記昨游一彈指頃幾經秋五峰絶頂雙
松樹相識兒時到白頭
明發五峰寺
歸時路何近去時路何遠山路無短長人心有往
返每因赴官期一出謁鄉縣若非人事牽無奈老
身嬾初心作此行夜雨醒醉眼孤愁念羣騶尺泥
滑雙趼首塗天全濕回轍雲半捲投寺借松牀呼
僧同野飯䫋然佳眠足得此行役倦暫勞新不堪
遐征舊所歎松菊豈不懷樊籠何時免瘦藤要覓
閑到了古道院
初入筠州界高岡鋪
千尺霜松夾道周國初凉繖至今留筠州舊是朝
天路六十年來行信州(松為凉繖樹路人號夾道)
贈别羅時清
四歲相從亦快哉東游興盡却西回詩中風月無
疆界聖處宫庭元洞開握手論文兩凄斷登山臨
水重徘徊亦山亭下梅花徑明日先生獨自來
己酉上元後贈劉子才
書臺城西幽絶處古木排霄草荒路空齋深夜四
無人維予二人聽春雨我如病鶴子茁蘭長幼不
同同少年聞子誦書金應玉看子落筆山飛泉别
來幾何如昨日我老過前子非昔来年裹硯試集
英側耳臚傳第一聲
二月十一日夜夢作東都蚤春
絶句
道是春來早如何未見春小桃三四點偏報有情
人
和尤延之見戲觸藩之韻以寄之
儂愛山行君水游尊前風味獨宜秋文戈却日玉
無價器寶羅胸金欲流欬唾清圓談者詘詩章精
悍古人羞子房莫笑身三尺會看功成自擇留
郡圃上已
旋收雨夕放晴晨禊日風光正可人間白參紅方
是錦疎桃散李不成春(上聲散音)
尋春不見只思還却在來僊小崦間映出一川桃
李好只消外面矮青山
看小舟除萍
花伴吟哦柳伴行生憎庭外晩衙聲獨攜便面廵
荷沼自課蘭舟掠水萍
歲歲荷花苦未多綠萍蓋水礙新荷請君六月重
來看雲錦千機不犯梭
讀退之李花詩
桃李歲歲同時並開而退之有花不見桃惟
見李之句殊不可解因晩登碧落堂望隔江
桃李桃皆暗而李獨明乃悟其妙蓋炫畫縞
夜云
近紅暮看失燕支遠白宵明雪色竒花不見桃惟
見李一生不曉退之詩
郡圃曉步因登披僊閣
昨來風日較暄些破曉來游特地佳也自低頭花
下過依前撞落一頭花
李花半落雪成堆末後桃花錄續開白錦地衣紅
錦障侵晨供張等儂来
百五佳時更絶晨園丁猶未放游人瘦藤柱上披
僊閣四面花光照殺春
只道春來不見晨風邀雨勒未收人暄雲淑日消
多少花柳怱怱了却春
嘲報春花
嫩黃老碧已多時騃紫癡紅略萬枝始(声去)有報春
三兩朵春深猶自不曾知
垂絲海棠盛開
垂絲别得一風光誰道全輸蜀海棠風攪玉皇紅
世界日烘青帝紫衣裳嬾無氣力仍春醉睡起精
神欲曉粧舉似老夫新句子看渠桃杏敢承當
酴醿初發
一春長是怨春遲過却春光揔不知己負海棠桃
李了再三莫負酴醿
荷亭倚欄
魚跳亀戲不曾閑萍盡荷生尚未繁水面圓紋乱
相入玻瓈盆旋玉連環
披僊閣上酴醿
仰架遙看時見些登樓下瞰脫然佳酴醿蝴蝶渾
無辨飛去方知不是花
酴醿約我早來看及至來看花已殘動地寒風君
莫怯亂吹香雪灑欄干
亦山亭前梅子
道傍小樹復低枝摘盡青梅肯更遺偶尔葉間留
一箇且看漏眼幾多時
塹荷池水
雨中來看塹池塘自與畦丁細校量更放水痕高
幾許浮荷猶剰若干長
初夏玉井亭晩立
冶蘂倡花一雨空鮮晴新漲未虧儂竹兼樹影眠
天底人凭欄干立鏡中看盡水衣投北岸方知今
日是南風黃鸝對語無尋處忽見雙飛入别叢
送曾無逸入為掌故
吉文江水走玉虹我家水西君水東有時相思即
命駕連牀夜雨聽松風中間薄䆠各分散南飛駕
鵝北飛鴈朝來驛騎打譙門有客有客來相見聞
君攜家入帝京椎鼔發船天上行也能枉轍九十
里來訪江西道院僧詩家兩僊宿臺省紅藥蒼苔
紫薇影若問山僧作麽生日晏鸎啼眠不醒
觀荷上雨
細雨霑荷散玉塵聚成顆顆小珠新跳來跳去還
收去秪有瓊柈弄水銀
筠菴
故老談李僊晉日上寥廓随身無長物止跨一隻
鶴鶴本非胎生古卯尚遺殼千年石似堅覆在鳳
山脚寒宵晦風雨神光照岩岳犬嘷雞夜鳴龍泣
人寢愕秖今筠菴是因物非繩削當時菢破處作
門不關鑰蓋以一把茅聊以護霜雹遐瞻如釣翁
蓑衣逐層著我來験幽討意尚疑諺謔霧中披羽
衣砌下脱芒屫入戶環仰觀中空生響諾不見朱
頂雛猶存雪色膜松梢雙老鶴戞然下檐角老夫
忽心驚不敢小盤礴
晩步
清水芙蓉未肯開暑天花草底差排鹿葱金鳳何
為者也得園亭護兩階
翠樾亭前鸎巢
仰聽金衣語偶窺鸎婦巢深穿喬木裏危挂弱枝
稍啄菢雙雙子經營寸寸茅何時雛脱殼新哢響
交交
新暑追凉
去歲衝炎横大江今年度暑卧筠陽滿園無數好
亭子一夏不知何許凉待等老夫親勘當更招幽
鳥細商量朝慵午倦誰相伴貓枕桃笙苦竹床
書孫公談圃談圃載子由為黃白術將舉
火一猫據爐而溺須臾不見
少許丹砂和水銀鍊成紫磨賺癡人潁濱莫笑貍
奴著却恐貍奴笑潁濱
無訟堂觀檐間蛛絲
蜘蛛作網秪愁疎密了還遭小雨餘漏却飛蟲渾
細事無妨網得萬真珠
黃世成挽辭
文行高無對功名莫動渠寕登逸民傳不著茂陵
書誰謂風流盡猶疑信息疎九京何所憾玉樹滿
庭除
筠菴午憩
筠菴稍不至一至一回好風從林梢落吹亂竹根
草巾屨上下凉鶯鵲左右噪市聲元不近静聽遠
亦到石磴坐來温蘚徑淨如掃書空作愁字已忘
偏旁了猶自忘了愁而况記得老客來談世事欲
笑還嬾笑
玉井亭觀荷花
蕖僊初出波照月穉猶怯密排碧羅蓋低護紅玉
頰館之水精宫環以瑠璃堞珠明浮盤戲酒漾流
杯曄青筆尖欲試綠牋皺還摺老亀大於錢辛勤
上團葉忽聞人履聲入水一何棲
碧落堂暮景轆轤體
碧落堂中夕眺餘一聲哀角裂晴虚滿城煙靄忽
然合隔水人家恰似無坐看荷山沉半脊急歸道
院了殘書意行花底尋燈處失脚偏嗔小吏扶
金鳳花
細看金鳳小花叢費盡司花染作工雪色白邊袍
色紫更饒深淺四般紅
雨後郡圃行散
剣池一日百週遭雨後閑来照鬢毛主管園林鴬
稱意廵行荷芰鷺宣勞不須見我還飛去便與移
文告汝曹一事惱人無問處南山高是北山高
閏五月十四日因哭小孫子蓬孫歸志浩
然
憲孫哭了哭蓬孫老眼元枯也濕巾名䆠何須深
插脚山林從此早抽身禍無避處唯辭福命不如
渠強學人吟了此詩還毁了莫令一讀一傷神(蓬憲)
(小字二孫)
感興
去國還家一歲隂鳳山錦水更登臨别来蠻觸幾
百戰險盡山川多少心何似閑人無藉在不妨冷
眼看昇沉荷花正閙蓮蓬嫩月下松醪且滿斟
後圃散策
花徑雨後凉樹聲風外戰杖屨頓輕鬆兒女同行
散少者前已失老者後仍倦隔林吹笑語相聞如
對面明明去人近眇眇彌步遠松杉滿地影一瞬
忽不見仰觀紫日輪偶度白雲片佳處留再來前
山未須徧
筠菴晩睡
碧玉新篁翳洞天紺珉方斛貯山泉脱巾赤脚長
松下何處人間更有僊
一戸元無白板遮兩牎新染藕絲紗竹床品字排
三隻睡殺山風醉殺霞
享了荷花上番(声去)香却穿竹徑百弓長滿園亭榭
都参遍秖有筠菴第一凉
觀迎神小兒社
花帽銖來重綃裳水樣秋強行終較嬾妍唱却成
羞鸚鵡棲葱指芙蕖載錦舟休看小兒社只益老
人愁
寄奉新鍾宰
傳語清心閣欣逢詩主人鸎花無恙否風月一番
新舊日行吟處今來跡已陳應憐楊縣尹鬚鬢兩
如銀
雨後曉登碧落堂
清晨上碧落親手啟後戸斜東見西山粹碧無纖
霧湏臾半崦間冉冉動微絮吹作千峯雲立變萬
姿度正北尋米山遥隔一片雨亭亭如仙子曉起
澣月露天衣異人世一色製輕素兩山誰不竒裴
回未能去
玉井亭觀白蓮
紅芙蕖雜白芙蕖紅底終稠白底疎速折當頭一
蓮葉莫令遮却雪肌膚
白蓮出水是青蓮昨日微舒帶酒顔蹈月來看開
盡了露華新洗玉杯寒
新秋晩酌
胡床東鄕坐秋風忽凄其老夫衰病骨急令閉東
扉西扉亦半掩壓風作東吹何必風及我風入凉
自馳晩蟬見誰說我飲渠便知飛從何方來徑集
庭樹枝三歎復九詠話盡新秋悲我老悲已忘汝
語復為誰老烏啼一聲不知蟬所之
碧落堂曉望荷山
荷山非不高城裏自不見一登碧落堂山色正對
面如人卧平地躍起立天半指揮出伏兵萬騎横
隔岸後乘來未已前驅瞻己遠晨光到巖岳人物
俱蒨絢綠屏紛開闔翠旗閃舒卷安得垂天虹橋
虚度雲巘老鈴偶報事郡庭集賓贊怱怱換山巾
默默下林坂
午憩筠菴
筠菴偶坐處適當樹闕間遠山不見我而我見遠
山清風隔江來宛轉入松關翠蕉自搖扇白羽得
暫閑可憐三竹床睡徧復循環秋暑自秋暑山寒
自山寒小吟聊適意美悪不必删
題無訟堂屏上袁安卧雪圖
雲牎避三伏竹床横一丈退食急祖跣病身聊偃
仰有夢元無夢似想亦非想滿堂變冥晦寒隂起
森爽門外日如焚屏間雪如掌蕭然聳毛髮皎若
照襟愰拔地排瑤松倚天立銀嶂遥見幽人廬茅
棟壓欲響有客叩柴門高軒隘村巷剥啄久不聞
徙倚覺深悵幽人寐政熟何知有令長誰作卧雪
圖我得洗炎瘴
七月十日大雨曉霽登碧落堂
青天送歸雲整如勞還師顔行有喜色厮役争奔
随晨&KR2846;映疎雨寶燈貫銀絲落面何曾濕灑空不
勝微老夫銳登山半嶺驚欲歸仰視得竒觀徙倚
為久之誰言李成巧此畫大下稀却登碧落堂四
面天風吹葛製忍秋寒前夕酷暑時
微雨玉井亭觀荷
猛雨打萬荷怒聲戰秋鼙水銀忽成泓一寫無復
遺不如微雨來翠盤萬珠璣荷翻珠不落細響密
更稀清如雪觸䆫三更夢聞時語君君不信對境
當自知
碧落堂晩望
暮笳聲裏暮雲生白白非煙覆一城秪有青林遮
不得兜羅綿上綠琴横
觀書
書册不可逢逢得放不得看得眼昏花放了還太
息掩卷味方深豈問忘與憶是身何曾動忽然超
八極秖言半䆫間不是華胥國
中元日曉登碧落堂望南北山二首
節裏少公事底忙起侵晨望秋怯殘暑及此東未
暾登山俯平野萬岳皆白雲身在白雲上不知雲
繞身
米山不知重近見三兩疊遠者淡不真眇與天相
接晨光染紅雲正向山外貼映出青萬層還與雲
俱滅
荅陸務觀佛祖道院之戲
老禪分得破叢林薄供微齋也不曾道院勑差權
院事筠菴身是住菴僧人間赤日方如火松下清
風獨似冰别有暮春沂水在為君一滴灑千燈
寄中洲茶與尤延之延之有詩再寄黃檗
茶仍和其韻
詩人可笑信虚名擊節茶芽意不輕爾許中洲真
後軰與君顧渚敢連衡山中寄去無多子天上歸
來太瘦生更送玉塵澆錫水為搜孔思攪周情
延之寄詩覓道院集遣騎送呈和韻謝之
與君鬢髮揔星星詩句輸君老更成别去多時頻
夢見夜來一雨又秋生故人金石情猶在贈我瓊
琚雪似清誰把尤揚語同日不教李杜獨齊名
秪召還京題江西道院
病身秪要早投閑乞得高安政小安山水秋來渾
是畫樓臺高處自生寒登臨未足還辭去老大重
來畢竟難碧落翠微好將息清風明月夢中看(圃郡)
(落堂翠微亭鳳山佳處有碧)
問塗有日戲題郡圃
今年郡圃放游人懊惱遊人作撻春到得老夫來
散策亂吹花片揔成塵商量歲後牢關鏁拘管風
光屬病身造物嗔儂先遣去遣儂儂去不須嗔
辭棲真室蓋晉僊人李八百故居之址中
有遺像云
李真宅子故依然道院西偏古洞前一日身游八
百里三番花落九千年劍池丹井俱蒼蘚絳節霓
旌已碧天借問飛僊郍用步步行猶是地行僊
留題筠菴以茅蓋層出如蓑衣然
茂林脩竹翠光中郍得披蓑一老翁白石砌成珠
子徑黃茅裹却水晶宫夏凉冬暖非人境雪打霜
封即釣篷老子明朝便東去更攜瓦枕享松風
留題碧落堂
僊人白日上青冥千載如聞月下笙南北萬山俱
在下中間一水獨穿城江西箇是絶竒處天下幾
多虚得名滕閣孤臺非不好秪緣猶帶市朝聲
明發生米市西林寺進退格
貪睡能無起挑燈強未殘舂聲忙野店月色澹柴
門又蹈黃塵路前追紅葉村秋衣郍敢薄病骨自
難温
自生米小路出舞陽渡
獨徑千盤繞水田初逄官路一欣然舞陽渡口新
河水白髮重來二十年
羲娥謠
中秋夜宿辟邪市誥朝早起曉星已上日欲
出而月未落光景萬變蓋天下竒觀也作羲
娥謠以紀之
羲和夢破欲啓行紫金畢逋啼一聲聲從天上落
人世千村萬落雞争鳴素娥西征未歸去簸弄銀
盤浣風露一丸玉彈東飛來打落桂林雪毛兔誰
將紅錦幕半天赤光絳氣貫山川須臾却駕丹砂
轂推上寒空碾蒼玉詩翁己行十里強羲和早起
道無雙
小憩土坊鎮新店進退格
下轎逄新店排門得小軒中間一棐儿相對兩蒲
團椽竹青留節檐茅白帶根明䆫有遺恨接處紙
痕班
過羅溪南望撫州泉嶺
泉嶺諸峯太劣生與儂争走學儂行蒼官緫上山
頭去一色前驅娖翠旌
羅溪望夫嶺
小憩村店問嶺名云望夫七娘歲旱禱雨必
應
藁砧不寄大刀頭化作峰頭石也愁豈有心情管
風雨向人彈淚繞天流
題羅溪李店
棟宇整齊䆫戸明一峯對面一江横下程長是無
佳店佳店偏當未下程
羅溪道中
每歲秋猶熱今年閏故凉松稀青有數山遠碧無
常陣陣金風細家家玉粒香秪言官路短堠子暗
添長
嘉定元年春三月男長孺編定
端平元年夏五月門人羅茂良校正
誠齋集卷第二十五終
