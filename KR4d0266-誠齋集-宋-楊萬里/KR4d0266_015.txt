誠齋集卷第十五
廬陵楊萬里廷秀
詩
南海集
庚子正月五日曉過大臯渡
霧外江山看不真只憑雞犬認前村渡船滿板霜
如雪印我青鞋第一痕
危沙崩岸𣣔侵墻直下青江百尺強過了筍輿元
未覺忽然回首冷思量
曉霧
不知香霧濕人鬚日照鬚端細有珠政是春山眉
樣翠被渠淡粉作糊塗
送胡端明赴召
紫泥夜下日星暉赤舄朝看衮繡歸中國如今相
司馬四夷見說問非衣金魚玉帶明霜鬢斗極台
符拱太微衛武年齡子儀考一身雙美古來稀
晚出郡城往值夏謁胡端明泛舟夜歸
郡城至值夏兩日非寬程奔走豈五願詔書促南
征出郭星未已歸棹月已生問人水深淺舟子喧
未譍水石代之對淙然落難聲危峰起夕蒼暗潭
生夜清江轉風颯至病肩難隐稜添衣初嬾尋忍
寒良不能近城一二里遠岸三四燈望關恐早閉
驅舟秪遲行多情半環月久矣將西傾𣣔落且小
留知我要入城月細光未多大星助之明至舍心
未稳麗譙才一更
之官五羊過太和縣登快閣觀山谷石刻
賦兩絶句呈知縣李紳公垂主簿趙蕃昌
父
閣中陳迹故依然𣣔問風流已百年南岸一峯東
一塔自言曾試老詩仙
廬陵山水說西昌天遣金華印此邦詩本道他將
取去如何遺下一澄江
題龍舜臣遜志齋
龍子辛勤蒔紙田少年筆㔟已翩翩𣣔知聖處真
消息不是原夫一兩聯
二月一日曉渡太和江
綠楊接葉杏交花嫩水新生尚露沙過了春江偶
回首隔江一片好人家
曉翠妨人看遠山小風偏入客衣單桃花愛做春
寒信只恐桃花也自寒
二月初頭春向中花梢薄日柳梢風折花客子渾
無頼狼籍須教滿路紅
晨炊黃宙鋪飯後山行
山行行得軟如綿急上籃輿睡霎間夢裡只聞人
喝道不知過盡數重山
宿灘頭海智寺
平生行路敢求安便要求安也大難古寺無門更
無壁若教半夜作春寒
明發海智寺遇雨
枉教一月費春風不及朝來細雨功草色染來藍
樣翠桃花洗得内般紅
可惜新年雨未多不妨剰與次天河農人皺得眉
頭破無水種秧君奈何
題太和主簿趙昌父思隠堂
西昌主簿如禪僧日餐秋菊嚼春冰西昌官曾支
竹陰過午未晨炊大兒呌怒小兒啼乃翁對竹方
哦詩詩人與竹一樣瘦詩句與竹一樣秀故山蒼
玉搖綠雲月梢風葉最關身勸渠未要思旧隠且
與西昌作好春
萬安道中書事
玉峰雲剥逗斜明花徑泥乾得晩行細細一風寒
裡暖時時數點雨中晴
携家滿路蹈春華兒女欣欣不憶家騎吏也忘行
役苦一人人插一枝花
桃花薄相點燕脂輸與梨花雪作肌只有垂楊不
脂粉縷金鋪翠襯腰支
萬安出郭早行
玉花小朵是山礬香殺行人只𣣔顛風掠水衣無
處去柳塘著在角頭邊
皇恐灘
兩山夾岸走蒼龍未放中間過玉虹只愛當頭一
峯好一峰外面更三峰
只愁江水去無還石打銀濤倒上灘道是此灘天
下悪古今放過幾檣竿
小煩溪友語陽侯好遣漂沙蓋石頭能費奔流多
少力前頭幸有一沙洲
過皂口
贑石三百里春流十八灘路從青壁絶船到半江
寒不是春光好誰供客子看猶須一尊渌併遣百
憂寬
宿皂口驛
倦投破驛歇征驂喜見山光政蔚藍不奈東風無
検束亂吹花片點春衫
曉過皂口嶺
夜渡驚灘有底忙曉攀絶磴更禁當周遭碧嶂無
人跡圍入青天小冊方半世功名一雞肋平生道
路九羊腸何時上到梅花嶺北望螺峰半點蒼
道傍小桃
吹盡殘桃無可殘也無地上落花痕獨行尋到青
苔處拾得嫣紅一片看
晨炊皂徑
問路無多子驅車半日間行穿崖石古蹈破蘚花
斑綠語鸎邊柳青眠水底山人家豈無地争住小
溪灣
步過分水嶺
路險勞人殺儂須下轎行石從何代落蕨傍旧根
生古樹無今態幽泉有暗聲只言章貢近猶自兩
三程
憩分水嶺望鄉
嶺頭泉眼一涓流南入虔州北吉州只隔中間些
子地水聲滴作兩鄉愁
嶺北泉流分外忙一聲一滴断人腸浪愁出却廬
陵界未入梅山緫故鄉
桂源鋪
萬山不許一溪奔欄得溪聲日夜喧到得前頭山
脚盡堂溪水
社日南康道中
東風試暖却成寒春恰平分又欲殘淡著煙雲輕
著雨近遮草樹遠遮山人行柳色花光裡天接江
西嶺北間管領社公㑯竹葉在家在外匹如閑
小溪至新田
人煙懡㦬不成村溪水微茫劣半分流到前灘忙
似箭不容雨點稍成紋
只愛孤峯惹寸雲忽驚頭上雨翻盆北來南去緣
何事路上君看屐子痕
脕雲解事忽離披放出千峰特地竒欲揀一峯誰
子是緫如筆未退尖時
懊惱春光欲断腸來時長緩去時忙落紅滿路無
人惜蹈作花泥透脚香
二月十九日度大庾嶺題雲封寺
梅山未到未教休到得梅山始欲愁知道望鄉看
不見也須一步一回頭
小立峰頭望故鄉故鄉不見只蒼蒼客心恨殺雲
遮却不道無雲即断腸
梅葉成陰梅子肥梅花應恨我來遲明年若寄江
西信莫折南枝折北枝
行者南來今幾春一回舉似一回新鉢盂奪得知
何用不怕梅花解笑人
題南雄驛外計堂
携家度嶺夜乘槎小泊淩江水北涯二月山城無
苿把一年春事又楊花舉頭海國星辰近回顧梅
山草樹遮客子相逢聞好語看山只欠到南華
二月二十三日南雄解舟
昨夜新雷九地鳴今朝春漲一篙清順流更借江
風便此去韶州只兩程
水沒蒲芽尚有梢風吹屋角半無茅急灘未到先
聞浪枯樹遥看只見巢
舟過黃田謁龍母護應廟
遠山相别忽相尋水到黃田漸欲深見說前頭山
更好且留好句未湏吟
南康名酒有殘樽急喚荷杯作好春紫幕能排北
風冷夕陽偏惜半船温
舟過謝潭
風頭纔北忽成南轉眼黃田到謝潭髣髴一峯船
外影褰帷急看紫巉巖
夾江百里沒人家最苦江流曲更斜嶺草已青今
歲葉岸蘆猶白去年花
碧酒時傾一兩杯船門纔閉又還開好山萬皺無
人見都被斜陽拈出來
明發階口岸下
破曉篙師報放船今朝不似昨朝寒夢中草草披
衣起愛看輕舟下急灘
過鄭步
漸有人家松桂叢韶州山水勝南雄未湏青惜峯
巒過過了諸峯得好峯
過鼓鳴林小雨
淅淅船篷雨點聲疎疎江面縠紋生石峯斗起三
千丈身在假山園裡行
下瀧小舫戴尖篷未論千峯與萬峯只是舟人頭
上笠也堪收入畫圖中
明發韶州過赤水渴尾灘(秀而一峯最高石山七峯皆尖)
船下驚灘浪政喧花汀水退走沙痕一峯忽自雲
端出只見孤尖不見根
三月一日過摩舍那灘阻雨洎清溪鎮
一聲霹靂霽光收急泊荒茅野渡頭摩舍那灘衝
石過曼陀羅影漾江流山纔入眼雲遮断船欲追
程雨見留夜宿清溪望清遠舉頭不見隔英州
過盡危灘百不堪忽驚絶壁翠巉巉倒垂不死千
年樹下拂奔流萬丈潭隔岸數峯如筆格倚天一
色染春藍真陽此去無多子到日應逄三月三
小泊英州
人人藤葉嚼檳榔戶戶茅檐覆土床只有春風不
寒乞隔溪吹度柚花香
數家草草劣無多跕水飛鳶也不過道是荒城斗
來大向來此地著東坡
過真陽峽
玉削雙崖一水通重一掩更重重平生山水看
多少最愛真陽第二峯(第二峯絶竒石山四峯北來)
莫道無人逕亦窮尚餘碧篠伴青楓白雲不是從
天降坐看生從翠崦中
仰見青天尺許青無波江水不勝平只驚白畫山
竹裂杜宇初聞第一聲
堪笑跳波數百灘如何入峽頓無喧人言此峽如
巴峽只欠三聲墮淚猿
榕樹陰中一葦横鷓鴣聲裡數峯青南人到此亦
腸断不是南人作麽生
百灘千港幾濤波聚入真陽也未多若遣峽山生
塞了不知江水倒流麽
晨炊光口砦
泊船光口薦晨炊野飯匆匆不整齊新摘柚花熏
熟水旋撈萵苣浥生虀儘教坡老食無肉未害山
公醉似泥過了真陽到清遠好山自足樂人飢
出峽
朝來入峽悶船遲也有欣然出峽時山色亦如人
送客行倦了自應歸
船行儘緩底湏忙詩卷聊堪度日長瓶裡抽花偷
觸鼻忽然將謂是燒香
過沙頭
非煙非雨淡濛濛深閉牎扉護晩風船外山光簾
裡翠岸頭花影鏡中紅
過了沙頭漸有村地平江闊氣清温暗潮巴到無
人會只有篙師識水痕
昨來飛㯭下危瀧不敢窺䆫只閉䆫莫歎江平船
不進只將行役當遊江
題清遠峽峽山寺
只道真陽天下稀不知清遠亦幽竒攀崖下照龍
湫水細詠東坡老子詩
見說岩中雪色猿嘯聲時出翠微間不看新月初
三夜却覓當時舊玉環
船中蔬飯
食蕨食臂莫食拳食笋食梢莫食根何曾萬錢方
下筯先生把菜亦飽去嶺南風物似江南笋如束
薪蕨作籃先生食籍知幾卷千岩萬岳皆厨傳
過胥口鎮
桄榔葉垂翠羽鮮木綿花暖紫霞翻疾雷急雨忽
開霽淡白雲拂濃清山
清明日欲宿石門未到而風雨大作泊靈
星小海
風雨來從海外天靈星海裡泊樓船坐吟苦句斟
愁酒也是清明過一年
峽山前夕石間行泊得船時破膽驚驚到今宵已
無膽聽風聽浪到天明
石門欲到更無疑隔海風濤未可期到得石門非
不好只愁未到石門時
一生行路竟如何樂事還稀苦事多知是風波欺
客子不知客子犯風波
波濤端不為君休風雨何曾管客愁自古詩人磨
不倒一樽大笑謝陽侯
石門未到未為遲小泊靈星也自竒此去五羊三
十里明朝還有到城時
五羊官舍春盡晩步西園荷橋
波底金鴉奪眼明脚根螮蝀界天横瘦藤欲度還
休去試數荷錢幾箇生
讀天寳事
日晩無煙起御厨野人豆飯未嫌麄問知雲子炊
香日政是棃花帶雨初
西園晩步
龍眼初如菉豆肥荔枝已似佛螺兒南荒北客難
將息最是殘春首夏時
為愛荷池日日來一來一度眼雙開盡船不曉風
相戲猛觸花堤得倒回
三月晦日游越王臺
榕樹梢頭訪古臺下看碧海一瓊杯越王歌舞春
風處今日春風獨自來
越王臺上落花春一掬山光兩袖塵隨分杯盤隨
處醉自憐不及蹈青人
四月八日嘗新荔子
一點臙脂染蔕旁忽然紅遍綠衣裳紫瓊骨骼丁
香瘦白雪肌膚午暑涼掌上冰丸那忍觸樽前風
味獨難忘老饕要啖三百顆却怕甘寒凍断腸
夏日書事
一字看成兩霜鬚摘轉多既無書冊分奈此日長
何荔子紅初皺春醅碧欲波醉來愁自去不去亦
從他
四月中休日聞蟬
荔枝葉底暑陰清已有新蟬一兩聲荷露柳風餐
未飽怪來學語不分明
觀書
客從遠方至遺我書一編覽舊眼全痛誦新神頓
還初披愁欲盡久翫翳不妍情知無住處閔免復
竟篇庶幾槁滓中或瀝腴一涓終然寂無獲所獲
倦且昏倦甚得佳睡猶勝不得眠
得壽仁壽俊二子中塗家書
二子別我歸兼旬無消息客有饋荔枝盈籃風露
色絳羅蹙寳髻冰彈濺柘液老夫非不饞忍饞不
忍喫急呼兩健步為我致渠側默數川陸程幾日
當返役惟愁香味壞色變那敢惜十日兩騎還千
里一紙墨把書五行下廢書雙淚滴不如未到時
當喜翻不懌
子壯秪覺幼子學秪覺遲二子忽頎然語離又作
悲今年來官下二子暫我隨懸知住不久且復相
從嬉鶴書自天降槐花呼汝歸伯也恐我愁願留
不忍辞仲也慘不釋飛鳴思及時豈有鳳將雛雛
長禁其飛决焉遣還家一笑更不疑傍人怪無淚
淚入肝與脾
我昔如汝長壯志在四方集賢給筆札秉燭促夜
裝平明出門去振衣不傍徨先君泫然泣感我令我
傷先君顧我語汝行勿断腸他日汝養子此悲會
身當老懷追陳迹心折涕泗滂
繙破篋得張欽夫唱和詩
只今新暑已歊然作麽禁當六月天飛上風前最
涼處年年輸與柳梢蟬
夏至後初暑登連天觀
登臺長早下臺遲移遍胡牀無處移不是清涼罷
揮扇自緣手倦歇些時
六月九日曉登連天觀
小立層臺岸幅巾除鸎作伴更無人曉風草草君
知麽不為高荷惜水銀
七夕新涼
商量秋思是寒螿將息荷花得早涼五嶺從來說
炎熱朝來已怯葛衣裳
嘉定元年春三月男長孺編正
端平元年夏五月門人羅茂良校正
誠齋集卷第十五(終)
