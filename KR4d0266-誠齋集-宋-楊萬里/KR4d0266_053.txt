誠齋集卷第五十三
廬陵楊萬里廷秀
啓
新除廣東提舉謝丞相啓
帝賚璽書從天而下恩頒玉節遵海而南䟽榮祗
荷於九重密啓端由於一相頓首幸甚自視欿然
伏念某無挾而迂何恃而進入陪鵷鷺徒竊食於
太官出玷珪符媿奉法之循吏亦千慮之旣竭曾
萬分之何禆乃眷延陵今為甸服民惟旣庶事亦
滋豐善政之得民財安知錢榖源流之處飾厨而
稱使客長在齒舌風波之中曾治行之蔑如問戌
期而近止屬緣盡室之番病重以慈親之懷皈控
于秉均請從置散天高日遠將何地以呌閽雷厲
風飛不崇朝而出綍釋兹治劇詭以觀風衣繡而
皈故鄕庭闈驩喜出關而稱使者道路光華非播
物之無垠寕始願之及此兹蓋伏遇某官學潜三
極忠貫兩儀江漢炳靈豈相如子雲之足數天地
交泰蓋築岩釣渭之復生旁招群材緝熙萬務翦
焉孤陋遐不斁遺某敢不飲冰在躬嚙雪厲操要
令五嶺萬里之外凋療其蘇如在二陜三輔之間
詔條無壅過此以往未知所裁
定羅氏親啓
百歲論交久忘年於鄰曲兩家生子復託契於婚
姻夫何聲氣之相求蓋緣草木之同味某人令弟
某人弟二小娘子幼而自異巳傳柳絮之吟而某
姪子某弟四子某生未有知殊媿蘭芳茁惟是断
金之舊願言倚玉之新發幣菲然别牋敬止
荅羅氏定親啓
兩家居五里之間相聞雞犬一日結再世之好如
鼔瑟琴羔鴈交馳蓍亀習吉某人令弟某弟幾令
似娟好靜秀巳如玉雪之可憐某姪子某長男某
房下長女子婉娩聽從庶幾蘋藻之言采委幣甚
寵拜嘉有華
廣東提舉到任謝趙丞相啓
假守延陵見謂催科之拙觀風南粤又叨禮樂之
華戴恩不貲圖報無所伏念某狷而自信愚且不
移幼癖於書欲策勲翰墨文章之籙長隨於牒亦
載贄功名事業之塗馬不進以柰何鳥倦飛而知
止頃邂逅於風雲之會欲奮發於鵷鷺之班方遇
事而直前巳誤身而取敗一麾江海頗念求安三
輔浩穰更令治劇終夕五起二年百憂如漢詔厨
傳過客之勞長恐笞罵之不免若唐人燕寢凝香
之樂雖或夢寐而亦無荷播物之見恫未及瓜而
脫去駕言將母于邁還家黃獨無苗方絶歎木柄
長鑱之雪綠簔細雨政獨釣桃花流水之魚詢彼
乘軺之期尚在嗣歲之臘不堪留渴而須井忽焉
有命以自天奉使而為見大夫曾何待次露肘而
見聖天子仍免造朝曲為之私不謁而獲兹蓋伏
遇大丞相潜心貫一致主登三位極六符之泰階
容光必照身作萬間之廣厦寒士俱懽曾是羈孤
載霑化育某敢不㓗已律下齋心勤民攬轡而思
澄清革嶺海姦貪之習褰帷而問風俗布朝廷寬
大之書過此以還罔知所措
賀葛正言啓
恭審籲俊著廷拾遺諫省古者所以責難於丕后
非舜不陳今代豈無敢言之正人如尊乃勇聞者
興起躍如欣驩恭惟某官議論通乎古今名實孚
於上下以星翻漢回之光采作新斯文以山高水
深之風流照胦當世諏儒先於三館俾廷爭於四
聦方聖天子從諫如流之秋曷嘗罪夫言者惟諫
大夫憂國若渴之志可曰無其時哉扶皇極於將
微護善類於旣弱儻元氣無不實之處則外敵亦
何強之云即冠上坡用懌寰海某少而自好晩乃
早衰誦鵝經雞檄之聯十年於此想龍章鳳姿之
偉一覿何從善頌惟深敷言未究
賀黃侍御啓
恭審皇咨上坡位事横榻屬者進格君心之論九
重亦為之回天移而為紏官邪之司群枉自然而
見睍此非平日之素焉得崇朝之孚恭惟某官以
海内寡二之辞章收天下第一之科目彼於權門
炙手可熱之日竭蹷而趨及聞高賢掉臂不顧之
風其顙有泚逮公道之旣白知寸心之獨丹廷爭
未幾臺端益峻士有攸挾恨無所施靖而觀流涕
太息之書孰不以古人而自詭起而當君子小人
之會其無負所學者幾希今聖主旣求惟木之繩
在執事必為赴岳之水即疇孤立之操遂登獨坐
之崇某自分摧隤何辞漂泊瞻烏柏府晩乃依成
蔭之餘振鷺柳溝夢不到末行之旧不勝善頌未
究所宣
通問廣西漕梁次張寺丞啓
門李綘之同年早自附英游之下走與衛侯而偕
命晩乃分臨遣之末光誦玉壺春光飲别之詩覧
梅嶺夜半逃禪之句憶平生故人之驩若遣一个
行李而候之恭惟某官議論諸老之先人物千歲
之上懷連城而佩明月至寳不琱餐秋菊而紉春
蘭清暉自遠蓋貯之以玉堂而未快乃攽之以金
節而斯何善類憮然遠民幸甚持使者之繡斧已
聳搖山之風織天孫之錦裳即煩揮翰之手某童
而怪怪老矣休休誦北山之移文長慙夜鶴之見
怨登東皐而舒嘯自憐倦鳥而猶飛
回向梧州開叔啓
仰止薌林之喬木今秀一枝靄然蒼梧之暮雲&KR1089;
來双鯉呼長鬚而近止搔短髮而問焉恭惟某官
文雅追乎前㫦聲光超乎當代昔先正以名相之
勲德若引星辰惟執事有故家之典刑如生蘭玉
尚屈雲天之翼小留江海之麾旣治行之上聞即
召音之旋至某夙聞高誼幸邇寳鄰每從事諸公
之間皆劇談盛名之下觀鸞飄鳳泊之古隷長想
其人得日光玉㓗之瓌詞似見其面報章不腆善
頌何究
賀周子充参政啓
恭審疇咨儒英参秉機政𣣔治者無多術不過用
天下正人之宗選衆而得我公豈復有國人遺恨
之處善類訢合隆平紹開恭惟某官道凾三之原
文傳襲六之統湛然厚德宏度之凝遠孰知有百
鍊之至剛崒乎孤忠直節之高寒中乃備四時之
和氣當衆正綴旒之日倚一賢砥柱之功於今延
登或謂臯緩抑嘗歴選於賢聖未始輕試於進為
顧其道顯晦之如何豈其身淹速之是計故莘渭
布衣而涉三事莫之或誹若夷䕫終身而效一官
則又誰懟季世寖薄古風不皈至於一游說之間
便萠取卿相之意豈有平日不為當世之所許乃
欲任人之事權彼其初心惟以無位而為憂不思
旣得之愧怍今執事致身於台斗而曠懷寄夢於
江湖半生兩禁之裴回五載六官之濡滯逮其望
磅礡欎積而極其盛維岳峻天舉斯民咨唴嘆息
息而屈其淹如防制水上心雪釋渙号雷行酌彼
公言置諸近弼然後談者罔不翕如喜哉吾道之
亨曷曰歲時之晩即奮熙於端揆用稿飫於群心
某老矣倦飛已焉荣望蓋伏櫪久忘於千里獨巢
林尚戀於一枝曩者或人之得醯乞諸鄰而後獲
継今為母而請粟與之釡以何難此其欣欣之獨
私豈與悠悠者為比不勝贊喜罔究誦云
荅吉水知縣蕭擇可啓
屬者鵷行得從大阮竹林之勝暇而燕語每傳小
謝春草之吟想其賢固一世之未多問其室乃兩
州之孔邇帝遣就子男之國公聿來父母之邦亦
嘗一再以致書忽貽四六之妙斵咀華蔚若拜賜
躍如恭惟某官以槐庭八葉之英取桂林一枝之
秀粹乎名章俊語之藻維玉及瑶投之盤根錯節
之間非斤則斧欲便潘輿之奉聊從茂宰之除側
聽魯山蒍于之歌足追武城莞爾之喜即表章於
尤異遂翔集於禁嚴某倦游落南夢寐還舍今創
見忠信慈惠之明府照臨故鄕獨莫随耕桑隴畒
之野人鼔舞佳政其為欣賀未究播敷
賀王僑卿運使啓
恭審涓選休成佩服印組饟餽不絶巳聞冰觧漕
下之稱父老縱觀皆有雪釋水順之意建臺肇允
成厦載欣恭惟某官探道極先立言覺後雖刃往
牛觧閱十九年而若新然地負海涵容數百人而
何止頃以丞相司直之重俯誠中丞平凖之書今
從臬司即拜計相仰南斗文星之緯巳三徙於芒
寒侍北天玉几之尊竚一超而直入某皈仁在宇
遠跡序賓靖言代匠之承承豈云託契之淺淺哦
豫章小草之句願相倚於平生視宣子嘉木之隂
顧敢忘於封殖善頌九折敷言万分
荅廣西梁漕啓
奉使無狀蔑聞中率之稱有命自天更詭爰書之
寄繄欲宣朝廷去殺之德意抑亦荅知旧吹生之
惠心真毁瓦以言功類暴尫而好雨忸怩而巳摧
謝惕然敬惟年丈博哉之仁輔以聖賢淵乎之學
言漢九事而八為侓邁主父之明謨知秦十失而
一尚存有温舒之鯁論推向來代為諸老之對為
今日責善朋友之書舉惠文而相規請事斯語問
刑䁀而宜荅其敢飾非佩服于心條陳莫狀
除直秘閣謝宰相啓
廓祥垔室未平風樹之悲寓直石渠忽被絲綸之
渥控辞不獲震虩載深伏念某丘園槁人書策漫
仕其出也馬不進而非後其處也鳥倦飛而知還
頃將繡指以落南偶殄綠林而逐北上焉天威廟
筭之是奉下焉帥臣將士之服勤因人而成何力
之有孰謂戰多之僣冐膺儒館之除置蘭錡於蓬
山雜僕姑於芸簡下筆而妙言語我無能焉上車
而問寒温技止此爾兹蓋伏遇大丞相文武維憲
精神折衝逖彼蹛林尚不逃於借箸蠢兹符澤顧
何辱於爬梳睠顔行之微勞亦功令之並錄某敢
不仰慙坏冶俯策罷駑旅力旣愆雖乏適時之用
桑榆非晩益堅報國之忠過此以還未知所措
除吏部郎官謝宰相啓
湖海十年分絶㫦門之夢雲天一札忽傳省戶之
除孰云處士之星復近長安之日㐲念某老當益
嬾病使早衰落葉空山晝拾狙公之橡栗寒江釣
雪夜随聱叟之笭箵自知甚明無所可用方攬牛
衣而表臥驚聞騶谷之馮招蓬門始開山客相慶
載命吕安之駕旋彈貢禹之冠搔自首以重來問
青綾之無恙玄都之桃千樹花復蕩然金城之柳
十囲木猶如此慨其顧影於朝蹟從此寄身於化
工兹蓋伏遇大丞相舜使是君稷思由已謂郎官
上應於列宿任惟其人而宰相下遂於物宜器非
求舊眷前魚而罔棄使去鶴之復皈某敢不乃心
銓衡所職夙夜豈惟春選守光庭之聖書儻或秋
豪贊山公之啓事
賀皇孫郡王冬節啓
史筆登書瞻宫雲之有爛土圭測日映邸雪以初
長宜帝祉之鼎來錫天文而有羡恭惟
皇孫節使郡王継承漢緒濬哲湯孫三世親郊紹
千歲之統六親嘉慶奉上萬年之觴某叨侍儲闈
密依德宇願謹天氣嚴凝之令永符曾孫壽考之
詩
嘉定元年春三月男長孺編定
端平元年夏五月門人羅茂良校正
誠齋集卷第五十三終
