誠齋集卷第三十六
廬陵楊万里廷秀
詩
退休集
自金陵西歸至豫章發南浦亭宿黃家渡
過了重湖雪浪堆章江欲盡塗江來到家無此江
山景畫舫行遲不用催
送劉惠卿
安成劉惠卿舊字彦仁善醫有子讀書攜艮
齋詩見過作兩絶句書于後
活却千人藥一囊隂功吹作滿城香靈椿丹桂君
家有莫羨燕山竇十郎
舊病詩狂與酒狂新來泉石又膏肓不醫則是醫
還是更問無方定有方
十月四日同子文克信子潜子直材翁子
立諸弟訪三十二叔祖於小蓬萊酌酒&KR0933;
金橘小集成長句
誠齋老子不柰靜偶拄烏藤出苔徑獨游無伴却
成愁群從同行還起興每過一家添一人須臾保
社如煙雲褰裳涉溪溪水淺著屨度橋橋柱新蓬
萊一點出塵外南溪裏在千花裏芙蓉照波上下
紅琅玕繞屋東西翠槿籬竹戶重復重雞鳴犬吠
青霞中蓬萊老仙出迎客朱顔綠髮仍方瞳餐菊
為糧露為醑染霧作巾雲作屨欣然領客到仙家
行盡蓬萊日未斜更傾山瓢酌仙酒酒外瓢邊亦
何有偶看小樹雙團欒碧瑠璃葉黃金丸主人忍
喫不忍摘笑道未霜猶帶酸小僮随我勇過我不
管仙翁惜仙果爭挽風枝㨂霜顆爭献滿盤來飣
坐隔水蓬萊看絶竒蓬萊看水海如池主人勸客
對絶境不飲令儂怒生癭何如寄下未盡瓢留待
早梅賞疎影
水仙盛開留子上弟小酌
手種凌波香今歲便十斛要知誠齋中冨底水仙
國有酒偏欠花有花恨無客與子對花前不醉便
了得待勸巳非真不勸兩自索安知醉與醒今夕
定何夕
癸丑正月新𨳩東園
長恨無錢買好園好園還在屋東邊周遭旋闢三
三徑只怕芒鞋却費錢
與子上雪中入東園望春
草草東園未整齊却於看雪最清竒莫嫌蹈濕青
鞋子自有瓊瑤隔路泥
松關
竹林行盡到松關分付雙松為把門若放俗人來
一箇罰渠老瓦十分盆
萬花川谷
無數花枝略說些萬花兩字即非夸東山西畔南
溪北更没溪山只有花
度雪臺
二月盡頭三月來紅紅白白一齋開酴醿正要金
沙映莫道金沙只漫㘽
碧瑶洞天
青松萬樹竹千竿蒼翠中間别一天從此洞天三
十七初頭且數碧瑤仙
三三徑
東園新開九徑江梅海棠桃李橘杏紅梅碧
桃芙蓉九種花木各植一徑命曰三三徑云
三徑初開自蔣卿再開三徑是淵明誠齋奄有三
三徑一徑花開一徑行
雪後東園午望
天色輕隂小齋中晝眠初醒未惺鬆梅横破屋無
多雪雲放東山第一峯不道風光虧此老將何功
業荅殘冬土羔菜甲鵝兒酒醉入梅林化作蜂
玉盤盂
旁招近侍自江都兩歲何曾見國姝看盡滿欄紅
芍藥只消一朵玉盤盂水精淡白非真色珠璧空
明得似無欲比此花無可比且云冰骨雪肌膚
泉石軒初秋乘凉小荷池上
芙蕖落片自成舡吹泊高荷傘柄邊泊了又離離
又泊看他走徧水中天
寄朱元晦長句以牛尾貍黃雀冬猫笋伴
書
大武尾裔名季貍目如點漆膚凝脂江夏無雙字
子羽九月授衣先著絮何如苗國孤竹君排霜傲
雪高拂雲子孫緫角遁歸根金相玉質芝蘭芬三
士脂韋與風節借箸酒池俱勝絶先生胸次有皂
白一醉不須向人說
䟦臨川梁譯居士孝德記
雪裏星奔避乱兵母先子後赴寒冰秪知判得身
俱死不料還同母再生
秪箇當時發一心通天通地緫渠臨芝蘭玉樹今
爭秀豈伹一枝生桂林(一孫登第)
南齋前衆樹披猖紅梅居間不肆因為翦
剔
道是司花定有神元來造化在詩人掃除碧樹無
情朵放出紅梅恣意春
七字長句敬餞提刑寺丞胡元之持節桂
林
江西太守說誰子只說吉州有新事棘闈照曰動
碧鱗粉堞入雲横爛銀三年八邑邑邑熟一任千
日日日春君不見吉州太守清何似白鷺江心秋
見底除却太倉五升米不曾遣人來向市四鄰束
脩來相看不將入家將入官清名襲人冰霜寒隨
風一夜入九關帝曰桂林五千里象犀珠玉生海
裏安得使者人人皆如此金捐於山珠抵水却從
吉州奪吾侯一州奪與三十州梅花一笑迎漢節
桂花八株吹嶺雪使星歸去作台星跳(聲音去)過郎
星與卿月
荅賦永豊宰黃巖老投贈五言古句
吾友蕭東夫人今日陳后山道肥詩彌瘦世忙渠
自閑不見逾星終每思即凄然鄰邑黃永豐與渠
中表間黃語似蕭語巳透最上關道黃不是蕭蕭
乃隨我前佳句鬼所泣盛名天甚慳詩人只言黠
犯之取飢寒端能不懼者放君據詩壇
甲寅二月十八日牡丹初發
排日上牙牌記花先後開看花不子細過了却重
回
燕脂樓子
樓子燕脂色燈前艷更鮮看花直到曉今夕不成
眠
賞牡丹
把酒看花繞畫欄病身只得忍輕寒主人半醉花
微倦下却珠簾放牡丹
上巳日周丞相少保來訪敝廬留詩為贈
楊監金勝賀監家賜湖豈比賜書華回環自闢三
三徑頃刻常開七七花門外有田聊伏臘望中無
處不煙霞却慙下客非摩詰無畫無詩只謾誇
和謝
相國來臨處士家山間草木也光華高軒行李能
過李小隊尋花到浣花留贈新詩光奪月端令老
子氣成霞無論蔵去傳詒厥拈向田夫野老誇
因種酴醿金沙作度雪臺以下臨之酴醿
瘁而金沙獨茂
獨種酴醿冷却伊金沙作伴暖相依酴醿枯了來
年𥙷且看金沙也自竒
東園墻隅雙松可愛栽酴醿金沙以繞其
上
雙松樹子碧團欒紅錦纏頭白錦冠儘放花枝過
墻去不妨分與路人看
登度雪臺
欲問金沙信聊登度雪臺碧桃良觧事開過架梢
來
雨後登度雪臺
三月東園近却賖東風翦翦雨斜斜春容雨打風
吹盡猶有金沙最後花
東園幽步見東山
日日花開日日新問天乞得自由身不知白髮蒼
顔裏更看南溪幾箇春
何曾一日不思歸請看誠齋八集詩到得歸來身
巳病是儂歸早是歸遲
為愛東園日日來未曾動脚眼先開南溪頃刻都
行徧更到東山頂上回
天賜東園食實封東山加賜在園東東山山色渾
無定隂處青蒼曬處紅
東園新種桃李結子成隂喜而賦之
桃李今春勝去春添新換舊却重新冥搜竒特根
窠底妙簡團欒樹子勻移處帶花非差事登時著
子亦娛人坡云十載方成蔭未觧誠齋别有神
芍藥宅
風雨敗花為花作宅上棟下宇瓦之壁之皆
以油簾
何以築花宅筆直松樹子何以蓋花宅雪白清江
紙紙將碧油透松作畫棟峙鋪紙便成瓦瓦色水
精似金鵶暖未熖銀竹響無水汗容清不泣晴態
嬌非醉盡收香世界關在閑天地風日幾曾來蜂
蝶獨得至勸春入宅莫歸休勸花住宅且小留昨
日花開開一半今日花飛飛數片留花不住春竟
歸不如折插瓶中看
為牡丹去草
手種名花夢亦隨一年年望好花枝為花去草優
饒處兩袖青苔十指泥
雨後步東園
晴繅金線不勝垂寒勒青針未放齊拄杖能言忽
相報三三徑裏已無泥
初夏即事
旋作東陂巳水聲纔經急雨恰新晴提壷醒眼看
人醉布榖催農不自耕一似老夫堪笑死萬方口
業拙謀生嘲紅侮綠成何事自古詩人没十成
枕上聞子規
半世征行怕子規一聞一歎一霑衣如今聽著渾
如夢我自高眠汝自啼
去年借宅寄生兒今歲群兒又學伊差面見他鴬
與鷰向人強道不如歸
趙村
白樂天洛陽春詩云明日期何處杏花遊趙
村自注云洛陽城東地名趙村有杏花千樹
又游趙村杏花詩云趙村紅杏每年開十五
年來看幾回子東園杏花徑亭子因命曰趙
村
杏花千樹洛陽春白傳年年愛趙村月蘂晴葩風
露格老夫移得在東園
有歎
飽喜飢嗔笑殺儂鳳皇未可笑狙公儘逃暮四朝
三外猶在桐花竹實中
四月三日登度雪臺感興
高臺喜登眺登眺觸老睛入夏又涉三餘春安得
停雨欄漂耄丹風架舞壯青秧生麥將熟枽盡繭
巳成盛衰亦其常無顇豈有榮古今非千載一瞬
即古今慨然顧八荒此理誰與評我友諒無益有
益或麴生生雖不能言其言如震霆伹令我懷遣
未問醉與醒
寄陸務觀
君居東浙我江西鏡裏新添幾縷絲花落六回疎
信息月明千里兩相思不應李杜翻鯨海更羡䕫
龍集鳳池道是樊川輕薄殺猶將萬戶比千詩
寄張功父
問訊子張子詩狂除未除年時一健步寄我數行
書舊矣哦招隱誰歟誦子虚江湖隔京洛不是愛
相疎
清曉行散
清曉東園政好嬉忽然竚立小遲遲為逢咫尺青
松上無數群鸎政亂啼
喜雨
欲知一雨愜群情聽取溪流動地聲風亂萬疇青
錦褥雲摩千嶂翠瑶屏行人隔水遙相語立鷺摧
枝忽自驚歲歲只愁炊與釀今愁無甑更無缾
雨後子文伯莊二弟相訪同游東園
北阮稀相見東園肯到無鞋留沙跡淺扇荅雨聲
疎新長水三尺倒漂梅一株炊煙起山崦好箇晚
村圖
嘗桃
金桃兩飣照銀杯一是栽來一買來香味比嘗無
兩樣人情畢竟愛親栽
菊夏摘則秋茂朝凉試手
種菊君須莫惜他摘教秃秃不留些此花賤相君
知麽從此千千萬萬花
雲際院小池荷花纔落一葉急承
欲落荷花先自愁如何落後兔沉浮誰將碧玉圓
盤子和蘂和花一一收
六月初四日往雲際院田間雨足喜而賦
之
高下田疇水闘鳴泥深路滑不堪行請君聽取行
人語只箇愁聲是喜聲
去年今日政迎神禱雨朝朝禱得晴今歲神祠免
煎炒更饒簫鼓賽秋成
題王才臣南山隱居六詠
莊敬日強齋
居人晏猶眠行子夕未宿此心從何生却道力不
足
格齋
讀書輪何知問羊馬何與二理仍兩心終無研究
處
南谷
我生本南溪我長寓南谷是子底無良奪我谷中
菊
竹亭
春亦只如是冬亦只如是别有一清風請君参此
味
松菴
與花不同色與竹元同德風月偏相尋携手清凉
國
腴亭
蜀張與蜀花鄕人相觧后人存花更腴人去花亦
瘦
夏夜誠齋望月
山居道是没空庭不道誠齋敞更明萬里青天元
是水半輪皎月忽成冰只今夏熱巳如此若到秋
高何似生玉兔素娥兼老子三家一樣雪鬅鬙
誠齋步月
先生散髮步庭中孤月行天露滿空巳入廣寒宫
裏去如何别覓廣寒宫
桂樹何曾不長枝月輪却有不圓時若教桂樹只
管長拶拆月輪誰𥙷伊
止酒
止酒先立約庶幾守得堅自約復自守事亦未必
然約語未出口意已慘不驩平生死愛酒愛酒寕
棄官億昔少年日與酒為志年醉則卧香草落花
為繡氊覺來月已上復飲落花前衰腸不禁酒此
事今莫論因酒屢作病自祟非關天朝來復告痛
飲藥痛不痊銳欲絶伯雅巳書絶交篇如何酒未
絶告至愁巳先我與意為仇意慘我何便不如且
快意伯雅再遣前來日若再病旋旋商量看
䟦蕭彦毓梅坡詩集
西昌有客學南昌衣鉢真傳快閣旁坡底詩人梅
底醉花為句子蘂為章想渠蹋月枝枝瘦贈我盈
編字字香若畫江西後宗派不愁禽賊不禽王
入郡城泊文家宅子夜熱不寐
毒熱通霄不得眠起來弄水繞庭前大星跳(聲去)下
銀盆底翻動琉璃一鏡天
六月將晦夜出凝歸門
暑裏街頭可久停今霄無月也宵征一天星點明
歸路十里荷香送出城山轎聲聲柔艣緊葛衣眼
眼野風清五更月出還家了不早相期作伴行
荷池小立
點鉄成金未是靈若教無鉄也難成阿誰得似青
荷葉觧化清泉作水精
幽居感興
葛製冰餐消幾錢雲棲水宿本臞仙回頭背汗渾
如雨賺却閑身四十年
觀魚
老夫不柰熱跣足坐瓦鼓臨池觀游魚定眼再三
數魚兒殊畏人欲度不敢度一魚試行前似報無
他故衆魚初欲隨幡然竟回去時時傳一杯忽日
將暮
秋凉晚酌
寄老山林度懶殘新秋又是一年年青編翠竹風
牎月白酒紅蕖水檻天暑欲謝時偏更毒儂當醉
後恕渠顛者稀尚隔來年在且釂今宵藥玉舡
荷池觀魚
截山剜沼貯泉流旋種鯈魚絶善游細數未齊還
巳亂群嬉半没忽全浮荷錢荇帶來復去雪片銀
花稀却稠我樂自知魚似我何緣惠子會莊周
同子文材翁子直蕭巨濟中元夜東園望
月
雜碎輕雲白錦鱗十分圓月濕銀盆錦鱗散盡銀
盆在依舊青天無點痕
月到東園分外光行行坐坐間傳觴生愁蹈碎千
花影回顧千花緫不妨
十六日夜再同子文巨濟李叔粲南溪步
月
際晚溪游暮欲歸追凉逐勝却成遲月如醉眼生
紅暈山作愁眉帶淡姿天下無人閑似我秋邊有
句說從誰弟兄一再更相送行到更深笑不知
重九前四日晝睡獨覺
睡思初酣過午睡起來四顧巳斜陽添糊牎隔無
風氣旋曬衣裘有日香舊雨不來從草綠新豊獨
酌又花黃去年重九窮忙過可遣今年更作忙
重九後二日同徐克章登萬花川谷月下
傳觴
老夫渴急月更急酒落杯中月先入領取青天併
入來和月和天都蘸濕天既愛酒自古傳月不觧
飲真浪言舉杯將月一口吞舉頭見月猶在天老
夫大笑問客道月是一團還兩團酒入詩腸風火
發月人詩腸冰雪潑一杯未盡詩巳成誦詩向天
天亦驚焉知萬古一骸骨酌酒更吞一團月
寄題劉巨卿家六詠
詣齊
紫鸞自超詣一日可天地兒郎伹讀書聖處底難
至
蒙齊
是心如維斗萬物所取正蒙之以微雲孤光更淵
靚
拙菴
天下無箇事巧著(切勑略)事便生濂溪一賦在座右
不須銘
西隱
山林與朝市隱處俱未是只箇西枝西默坐且求
志
壷天
其大彌九蒼其小貯一壷靜觀性中天大小竟何
如
來薰軒
薰風自南來萬象皆披襟老子本不熱看他度青
林
題玄潭觀雪浪閣
贑江西來千里許流到閣前虎鬚怒旌陽橫剣居
上頭却喝長江教倒流跳作漩花雪山立濺得琳
房滿山濕即今水落未足觀桃花浪起君來看一
波打牎君膽寒
贈寫真劉敏叔秀才
冰鑑傳神苦未工傳來恰恰五秋風又將老醜形
骸子般入劉家畫苑中
江右傳神下筆親杉溪集裡識劉君君今有子能
傳業撞過煙樓更入神
䟦寫真劉敏叔八君子圖
寫趙韓王韓魏公文潞公司馬温公王荆公
六一先生東坡先生山谷先生小像手軸
一代一兩人國巳九鼎重如何八君子一日集吾
宋古人三不朽諸老一一中久别忽相逢相對忧
如夢
詩人王季廉挽詩
手探盧溪頷下珠詞林再嘯老於菟不餐煙火惟
存骨吟殺江山失却鬚錦里鸎花餘故宅㶚橋風
雪入新圖只今醉卧長松下猶要熊兒捉轡無
乙邜春日三三徑行散有感
東園一日走千廵又見龍飛第一春桃李成隂儂
巳老江山依舊歲還新穿花蹈影渾無日隔徑聞
聲不見人學省同寮各星散白雲珍重伴閑身
立春検校牡丹
牡丹又欲試春粧惱得閑人也作忙新舊年頭將
替換去留花眼費商量東風從我袖中出小蕾巳
含天上香只道開時恐腸断未開先自断人腸
曉起探梅
一生刧刧只長塗投老山林始定居夢破燈青牎
欲白猶疑雪店聽雞初
打併人間名利心萬山佳處一溪深仙家忍餓禪
家苦老子梅邊政醉吟
一祖南枝派五房紅黃萼綠蠟鴛鴦杏紅千葉元
無種誰子翻騰箇樣粧
江梅小樹打頭開便有紅梅趁脚來䟎得杏紅開
火急春風巳落第三回
題曾無媿月牎
阿兄作(佐音)雲巢阿弟作月牎乾坤清氣只雲月一
家兩手併取將作巢不用木只架雲為屋作牎不
用&KR0905;只掇月為庭兜羅緜上住兄子銀色界中著
吾弟阿兄雲向筆下生阿弟月向詩中明弟兄雲
月兩清絶雲月何曾有分别不知雲月入胸中為
復胸中有雲月
人日後歸自郡城
倦來睡思酒般醲曉起東園看曉風孤負梅花三
四日新年人事到城中
久雨小霽東園行散
雨寒兩月勒春遲初喜雲間漏霽暉道是攀花無
雨點忽然放手濺人衣
中和節日步東園
兩晨又不到東園沙徑朝來合小乾可惜紅梅將
落去怕風怕雨不來看
五出桃花千葉緋團欒繞樹間芳菲攀來欲折還
休去看到殘紅教自飛
一年佳節又中和三分春光一己過莫恨峭寒花
較晚留連春色儘從他
嘉定元年春三月男長孺編定
端平元年夏五月門人羅茂良校正
誠齋集卷第三十六終
