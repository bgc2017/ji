誠齋集卷第二十三
廬陵楊万里廷秀
詩
朝天集
寄題劉疑之墳山壯節亭用轆轤體
見了廬山想此賢此賢見了失廬山胸中書卷雲
凌亂身外功名夢等閑一點目光牛背上五絃心
在鴈行間欲吟壯節題崖石筆挾風霜齒頰寒
寄題周元吉湖北漕司志功堂
周郎昨贊元戎幕夜眺秦川登剣閣函關不用一
丸泥談笑生風掃河洛君王尺一喚渠回貯之鳳
閣與鸞臺不贊元戎贊丞相筆𥙷造化禆塩梅龍
媒志在横八極天閑玉韉羈不得又揮白羽岸綸
巾却去武昌尋赤壁一覧亭前山月明志功堂下
大江横前稱公瑾後元吉君家世有千人英公瑾
小喬在何許元吉小蠻花觧語看君一箭落胡星
如皐一笑傾人城金印如斗帶萬釘何人為作燕
然銘
曉出淨慈送林子方
出得西湖月尚殘荷花蕩裏柳行間紅香世界清
凉國行了南山却北山
畢竟西湖六月中風光不與四時同接天蓮葉無
窮碧映月荷花别樣紅
題北山教埸亭子
掌樣毬埸五百弓帝城何地似亭中北山南畔南
山北獨受西湖萬頃風
送林子方直閣秘書將漕閩部
纔趁鋒車入帝關又持使節過家山作仙茶囿芝
田裏寓直蓬萊蔵室間握手清談紗帽點羡君白
日繡衣還來年貢了雲龍璧便綴金鑾玉笋班
梅花國裏荔枝村頗記張燈作上元一别頻蒙訪
生死七年再見劣寒温屬當閔雨祈群望不得臨
風共一尊誰為君王留國士吾衰猶擬呌天閽
亦聞小泊贊公房清曉扶藜叩上方君與一僧游
別嶂我行百匝遶長廊風巾霧屨來雲外雪檜霜
松滿袖香政是炎官張火傘不應多取海山涼
送李伯珍主管西歸
淡墨題名冠子衿一星州縣歎游沉向來寄我南
樓賦不減古人東武吟几閣文書聊韞玉蘭臺筆
札即紬金李家兄弟鵷鸞侣一日雙飛入上林
聖上閔雨徧禱未應下詔避殿減膳感歎
賦之
夏旱焚如復入秋聖皇避殿減瓊羞數峯北峙雲
垂合一陣西風雨又休逐日望霓穿却眼何時倒
海作奔流諸賢䄂有爲霖手不瀉天瓢洗主憂
七月二十三日題李亭之墨梅
夏熱秋逾甚寒梅暑亦開無塵管城子幻出雪枝
來
牽牛花
素羅笠頂碧羅檐晩卸藍裳著茜衫望見竹篱心
獨喜翩然飛上翠瓊篸
莫笑渠儂不服箱天孫為織碧雲裳浪言偷得星
橋巧只觧冰盤染茈薑
曉思歡欣晩思愁繞籬縈架太嬌柔木犀未發芙
蓉落買断西風恣意秋
江下送客
却因送客動歸心過市逢喧悶不禁偶見人家好
池館柳行盡處一亭深
和姜邦傑春坊續麗人行
即東坡集中周昉畫背面欠伸内人東坡賦
之韓子蒼又賦之今姜君又賦之予因和姜
韻
玉人自惜如花面不許黃鸝鸚鵡見若令畫史識
傾城寫徧人間屏與扇春光嬾困扶不起吹殘玉
玉笙也慵理是誰瞥見一梳雲微月影中掃穠李
阿昉姓周不姓顧筆端那得蓮生步無妨正面與
渠看看了丹青無畫處古來妍醜知幾何嫫母背
面謾人多君不見漢宫六六多少人畫圖枉却王
昭君是時當面看寫真却遣琵琶彈塞塵不如九
京喚起文與可麝煤醉與竹傳神
和姜邦傑春坊再贈七字
可笑詩人死愛名吻間長作候蟲聲鍊成九轉丹
砂著贏得千莖白雪生政使古今傳不朽不知身
世竟何成老夫老去真休去一聽梅山主夏盟(有姜)
(集梅山)
木犀初發呈張功父
塵世何曾識桂林花仙夜入廣寒深移將天上衆
香國寄在梢頭一粟金露下風高月當戶夢回酒
醒客聞砧詩情惱得渾無那不為龍涎與水沉
又和
詩人家在木犀林萬頃湖光一徑深夾路兩行森
翠蓋西風半夜散麩金邀賓把酒香浮玉擘水庖
霜膾落砧掇取仙山入京洛不妨冷眼看昇沉
分得吴剛斫處林鵝兒酒色不須深系從犀首名
干木派別黃香字子金衣濺薔薇兼水麝韻如月
杵應霜砧餘芬薰入㫋檀骨從此人間有桂沉
端能小脱簿書林招喚詩流卜夜深老我愁隤半
山玉憑君淺酌一荷金水邊賞桂秋圍坐雨後&KR0933;
蔬香滿砧乘醉却來湖上戲手翻波月看浮沉
約齋詩客坐詩林派入江西徹底深縫霧裁雲梭
織錦眀堂清廟玉摐金已呼毛穎哦韲臼更約姮
娥聘槀砧細詠新來木犀句一燈明滅夜沉沉
老子江西有故林萬松圍裏桂花深憶曾風露飄
寒粟自領兒童拾落金割蜜旋將揉作餅擣香須
記不經砧一枝未覺秋光减燈影相看萬籟沉
帝城底裏有山林桂樹團團煙霧深玉臂折來數
枝月銀髯羞插滿頭金談間千首有此客空外一
聲何處砧酒亦銷愁亦生病不須不醉不須沉
題徐衡仲西牎詩編
江東詩老有徐郎語帶江西句子香秋月春花入
牙頰松風澗水出肝腸居仁衣鉢新分似吉甫波
瀾併取將嶺表舊游君記否荔支林裏折桄榔
題吴夢與古樂府
金麥褰惟銀蒜鈎水光殿後月華樓鸎歌花笑柳
起舞何處人間更有愁吴郎那得吴宫語夢裏苧
羅人道許低紅揜翠曲未終小兒索飯啼門東
賀皇太子九月四日生辰
金莖分露與黃花銀漢非煙作瑞霞萬國元良當
誕節重輪日月正光華祖堯父舜真千載禹子湯
孫更一家清曉夀觴天上至蟠桃如甕棗如瓜
典學光隂璧不如簡編燈火卷還舒極知儲后勤
稽古却是儒生嬾讀書心到帝王圖籍外手追雅
頌國風初人間未見瑶山集十倍曹丕尚有餘
題薰陾中興慶夀頌
炎暉十華生太皇即宋光武趙少康皇穹柱折地
無軸再闢三極紀八荒與天同仁自同夀八十萬
歲登九九淳熙天子駕蒼龍春王三朝領群后是
時雪花曉尚飄日華飛來雪即銷玉巵灔海泛椒
栢寶冊錯錦凋瓊瑶虞典漢儀照億世可無鴻筆
描天地下惟窺園幾代孫濃墨大書三萬字點竄
封禪典引辭塗改皇武貞符詩珠璣金玉槌作屑
鑄出夏鼎仍商彛岐陽石鼔魚貫柳浯溪石崖非
好手誰將臣陾中興慶夀篇刻之玉版蔵名山何
千萬年千萬年
石榴
深著紅藍染暑裳琢成紋玳敵秋霜半含笑裏清
冰齒忽綻吟邊古錦囊霧縠作房珠作骨水精為
醴玉為漿劉郎不為文園渴何苦星槎遠取將
九月十日同尤延之觀淨慈新殿
昨雨敗重九謂併敗此行雲師出小譎垂曉偷放
晴初愁落君後我反先出城竚立已小倦喜聞馬
來聲南山有新觀大殿初落成入門山脊動仰目
天心横柱起龍活立檐飛鵬怒昇影入西湖中失
盡千峯稜天竺拉靈隠駿奔緫來庭老禪定何巧
幻此壯玉京書生茅三間饑眠方曲肱
看劉寺芙蓉
初約山寺游端為怪竒石那知雲水鄉化作錦繡
國入門逕深深過眼秋寂寂隔竹小亭明禂紅漏
疎碧山僧引幽踐絶巘恣佳陟三步綺為障十步
霞作壁爛如屏四圍搭以帔五色滿山盡芙蓉山
僧所手植秋英例臞淡此花獨腴澤却憶𥙷外時
朝士作祖席是間萬株梅冷射千崖白舊游不可
尋雪枝半榛棘
劉寺展繡亭上與尤延之久待京仲遠不
至再相待於靈芝寺
南山十日菊秋酌有前諾東省三同舍山行何用
約也復相丁寕彼此撥忙著清晨到劉寺寸步輒
倚薄望君久未來細意揀巖岳上到展繡亭聊復
休倦脚回覽西湖天向我懷中落山幽人轉孤境
勝情反悪昔賢願獨往對影誰與樂或者欣群游
避喧那可却我隨梁溪叟觴次饒驩謔坐無山浦
翁談間頓蕭索斜陽更待渠小向靈芝泊
買菊
老夫山居花繞屋南齊杏花北齊菊青春二月杏
花開抱瓶醉卧錦繡堆凉秋九月菊花發自折寒
枝插華髮湘纍落英曾幾何陶令東籬未見多吾
家滿山種秋色黃金為國就中更有一丈黃霜葩
月蘂耿出墻飲徒亡酒尋不得一身花露香如今
小寓咸陽市有口何曾問花事百錢檐上買一株
聊伴詩人發幽意
朱新仲舍人灊山詩集其子軧叔止見惠
且有詩和以謝之
灊山詩伯錦裁篇王樹郎君手為編美似洛花争
曉靚清如江月赴秋圓力追杜老今誰擬親得陵
陽夜半傳再拜一吟三太息青燈細雨伴凄然
再和謝朱叔止機宜投贈奬及南海集之
句
重陽風雨不全篇春草池塘豈滿編好句誰言較
多少古人信手斸方圓自慙下下中中語只合休
休莫莫傳珍重銀鈎揮玉唾竟無瑤報只空然(詩來)
(句故首章及之有奬二千篇之)
經和寕門外賣花市見菊
病眼仇冤一束書客舍葭莩菊一株看來看去兩
相厭花意索寞恰似無清曉肩輿過花市陶家全
圃移在此千株萬株都不看一枝兩枝誰復貴平
地拔起金浮屠瑞光千尺照碧虛乃是結成菊花
塔蜜蜂作僧僧作蝶菊花障子更玲瓏生採翡翠
鋪屏風金錢裝面蜜如積金鈿滿地無人拾先生
一見雙眼開故山三徑何獨懷君不見内前四時
有花賣和寕門外花如海
九月十五夜月細看桂枝北茂南缺未經
古人拈出紀以二絶句
桂樹冰輪兩不齊桂圓不似月圓時吳剛玉斧何
曾巧斫盡南枝放北枝
青天如水月如空月色天容一皎中若遣桂華生
塞了姮娥無殿兔無宫
和張功父病中遣懷
人自窮通詩自詩管渠人事與天時鶴長未便賢
鳬短梅早那湏笑杏遲公子近來忺說病老夫秋
至不曾悲人生隨分堪行樂何必蘭亭與習池
早入東省殘月初上
秉燭趨省署兩街猶閉門素娥獨早作碧沼澣黝
盆寶釦剥見漆半稜光剰銀忽作青白眼圜視向
我嗔黑氣貫瞳子側睨不敢真皎然一玉李前行
導征輪熒然數金粟後扈從車塵朝雞傳三令都
騎争載奔星芒銷欲無月影澹失痕金鴉飛上天
吐出紅龍鱗
緩轡入東宫門望見漁浦山
漁浦孤峰入九城承華門裏最分明馬頭看得山
低去夾道芙蓉紅露聲
和徐衡仲惠詩
風騷壇上徑雄趨不作俳辭笑矣乎紙落雲煙看
醉旭氣含蔬笋薄僧殊夜來霜月千家滿雨後風
埃半點無安得與君幽討去一觴一詠惱西湖
和張功父夢歸南湖
一生兩事苦相關從仕居貧併作難顧我雪穿行
脚韈羡君身作在家官曉分京兆月半璧夕問南
湖水幾竿桃李能言春滿坐向人猶自訴霜寒
張功父請祠甚力得之簡以長句
老夫不及朱師古納却太常少卿得潼府老夫不
及張約齋乞得華州仙觀名雲臺金印如斗床滿
笏冨貴何曾膏白骨一世窮忙為阿誰終日逢人
皺兩眉賣身長鬚仍赤脚忍面墦間乞東郭添丁
德曜喜欲顛孤竹一簟真箇錯張君有他復有田
朱君歸去無一錢老夫老矣不歸去五柳先生應
笑汝
三老董公
一色三軍雪染衣拔山氣力陡然衰三王事業無
多子却是良平不得知
利州路提刑秘書張季長送洮研發視乃
一段柏木也作詩謝之
繡衣使者禀霜威方丈仙人舊羽儀別去十年真
一夢書來萬里寄相思如何綠石涵風面化作青
銅溜雨枝却送新詩報嘉惠偷兒當不要新詩
送德輪行者
瀝血抄經奈若何十年依舊一頭陀袈裟未著愁
多事著了袈裟事更多
擬上舍寒江動碧虚詩
江遠澄無底秋深分外寒太虛元碧淨倒影動清
湍浪雪翻空碎天藍落鏡看光搖蘆葉冷聲戰蓼
花乾畫手琱心苦詩脾覓句難人間那有許我欲
把漁竿
送朱師古龍圖少卿師潼川
璧水蓬山徧羽儀頌臺公府更光輝紫荷到眼垂
持橐黃菊關心便拂衣鬻子運籌年尚少買臣衣
繡日思歸小煩諭蜀須還報却䄂香煙侍太微
甲戌花時策集英相看鬚鬢各青青曲江初别春
三月北闕重來再一星百石去官君似邴千年歸
鶴我輸丁因書若寄楊員外莫道山寒少茯荅
高宗聖神武文憲孝皇帝挽詩
芒動長星帚親揮却日戈再令天有柱一定海無
波黃屋非堯樂薰琴付舜歌秪書魏蕩字誄語不
須多
更造今光武中興昔武丁雲昭河洛畫天作典謨
經立極餘三紀頤神再一星堯山鄰禹穴松雪蔚
争青
記夢
夢游一山寺山水清美花草芳鮮
未見寺而聞鍾夢中作三絶覺而
記之
雲袖危相複霜鍾韻政遲忽然數聲急却是住撞
時
水動花梢動花搖水影搖不知各無意為復兩相
招
霧外知何寺鍾聲只隔山望來無里許還在九霄
間
題眉山程侅所蔵山谷寫杜詩帖
杜家碧山銀魚詩黃家虎卧龍跳字六丁難取真
寄愁程家十襲今三世程家蘇家元舅甥子瞻正
輔外弟兄正輔有孫文百鍊筆倒三江胸萬卷公
車献策五十篇玉札國體䑢化源遠謀小扣囊底
智環詞未出海内傳三年抱璞咸陽市子虚無因
達天帝如今却買巴峽船峩眉山月秋正圓丈夫
身徤恐不免即召枚臯未渠晩
題臨川李子經文槀
聖經賢傳緊關津騷客詩家妙斧斤揔被先生漏
消息不令後軰隔知聞都城一日紙增價天下幾
人貧似君不要綈袍却歸去平生笑殺送窮文
送喻叔竒工部知處州
厭直含香與握蘭一麾江海泝冰灘括蒼山水名
天下工部風煙入筆端新國小遲懷印綬故園暫
許理漁竿即看治行聞天聽紫詔徵還集孔鸞
送劉童子
天上麒麟地上行掌中珠玉月中生瀾翻六籍吞
諸子聲動三公及九卿別有詩書真事業不應童
子是勲名長成來奏三千牘桃李春風冠集英
題劉道原墓次剛直亭
山南山北蔚松楸四海千年仰二劉迂叟餽縑寕
凍死伯夷種粟幾時秋平生鉄作三尺喙土苴人
間萬戸俟廬阜作江江作阜始應父子不傳休
除夜張功父惠詩索荆溪集次韻送&KR1081;
早&KR1081;荆溪集應無挂隐詩梅邊五字律管底一班
窺新歲來朝是流年去浪移誰能守除夕妨我夢
歸時
題畢少董繙經圖
畢敷文少董名良史紹興初䧟虜境居汴閉
戶著春秋正辭論語探古書有宋哲夫李願
良軰執經師之好事者寫為繙經圖宋執一
卷書背立日讀且指李執一卷書向其師若
有問者而少董坐一榻上後有二女奴各有
所執而阿冬者坐其間少董之季子也女奴
之髽者曰孫壽冠者曰馬惠真哲夫名城願
良名師魏云
宋生把卷讀且指李生把卷問竒字榻上坐著一
老子右手秉筆祖左臂春秋論語訓傳成未成胸
中有話頗欲告兩生欲呼小白拉重耳同討犬戎
尊帝京蠶妾不觧事兩生未可語冬郎政兒癡誰
能復憐許繙經未了報歸期攜書歸來献玉墀胡
沙滿面無人識回首兩生斗南北
戊申元日立春題道山堂前梅花
今年元日不孤來帶領新春一併回夜雨初添石
渠水東風先入道山梅不妨數朵且微破未要十
分都盡開江路野香元自好阿誰移取種蓬萊
龍山送客
念念還鄕未得還偶因送客到龍山分明認得西
歸路只是回車却入關
無奈鄕愁只強忘龍山喚起再思鄕故鄕依舊千
山外却被龍山断殺腸
問春
今歲春歸不小心合將消息報園林蘇公堤上千
株柳二月猶慳半縷金
元日春回不道遲忽忽未遣萬花知道山堂下紅
梅樹速借晴光染一枝
曉入秘書省過三橋
船底吴儂尚宴眠一船炊飯數船煙行人各自東
西岸抵死回頭看兩邊
謝譚德稱國正惠詩
今年日瘦天不喜玉皇顔惨方諸淚草木無光紅
紫遲春半何曾有春意誰將好手挽春回割取錦
江春色來七星橋邊楊柳動百花潭上桃李開乃
是國子先生贈詩卷筆下東風随手轉君不見李
家謪仙吟掉頭觧道峨眉山月半輪秋又不見蘇
家老仙冰啄句更說只恐夜深花睡去先生辨著
錦繡腸朅來西湖山水鄕乞君湖山入詩囊法嗣
兩仙一瓣香
連日二相過史局不到省中後園杏花開
盡
史館頻催史筆遲道山還觧有忙時後園兩日不
曾到開盡杏花人不知
省中新柳
元日新春己早歸却緣春雪勒春遲一年柳色今
何似政是猶黃未綠時
讀梁武帝事
眼見臺城作却灰一聲荷荷可憐哉梵王豈是無
甘露不為君王致蜜來
䟦悟空道人墨蹟
臨川蔡教授詵之母徐氏諱藴行自號悟
空道人學虞書得楷法手抄佛書䟦以五
言
葱嶺書如積銀鈎墨尚新前身虞學士今代衛夫
人曲水脩蘭禊明珠採洛神更令添此帖急就不
須珍
嘉定元年春三月男長孺編定
端平元年夏五月門人羅茂良校正
誠齋集卷第二十三終
