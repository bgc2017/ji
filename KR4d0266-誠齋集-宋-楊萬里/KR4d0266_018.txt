誠齋集卷第十八
廬陵楊万里廷秀
詩
南海集
登南州竒觀前臨大江浮橋江心起三石
臺皆有亭子
海邊樓閣海邊山銀竹初收霽日寒看着南州竒
觀了人間山水不須看
玉壺冰底卧青龍海外三山堕眼中竒觀揭名渾
未在只消題作小垂虹
平賊班師明發潮州
不是潢池赤白囊何緣杖屨到潮陽官軍已掃狐
兔窟歸路莫孤山水鄉便去羅浮參玉局更登浴
日折扶枽還家兒女搜行李滿袖雲煙雪月香
潮陽海岸望海
動地驚風起海陬為人吹散兩眉愁身行島北新
春後眼到天南最盡頭衆水更来何處着千峰赴
此却回休客間供給能消底萬頃煙波一白鷗
除夜宿石塔寺
醉後先眠客莫嗔誰能守歲費精神幸無爆竹驚
寒夢休羡椒花頌好春今歲明年纔隔夕人情物
態頓趨新遙憐兒女團欒處政欠屠酥第十人(飲每)
(居第十屠酥予)
壬寅歲朝發石塔寺
曉鍾夢裏苦相呼強裹烏紗照白鬚只有銅爐燒
栢子更無玉盞瀉屠酥佛枽解吐四時豔鐵樹還
如九節蒲省得一朝疲造請却教終日走長塗(法寺)
(名鐵樹葉似蒻而紫幹似密節菖蒲堂前有紅佛枽四時有花又有小木)
晨炊黃岡望海
望中雪嶺界天横雪外青瑤甃地平白底是沙青
是海捲簾看了却心驚
海岸沙行
海濱半程沙上路海風吹起成煙霧行人合眼不
敢覷一行一步愁一步步步沙痕沒芒屨不是不
行行不去若為行到無沙處寧逢石頭齧足拇寧
蹈黃泥濺袍袴海濱沙路莫再度
榕樹
直不為楹圜不輪斧斤亦復赦渠薪數株連碧真
成菌一脛空肥總是筋
食車螯
珠宫新沐淨瓊沙石鼎初燃瀹井花紫殼旋開微
滴酒玉膚莫熟要鳴牙棖拖金線成雙美薑擘糟
丘併一家老子宿酲無解處半杯羹後半甌茶
食蠣房
蓬山側畔屹蠔山懷玉深藏萬岳間也被酒徒勾
引着薦他尊俎解他顔
食蛤蜊米脯羹
傾来百顆恰盈奩剥作杯羹未屬厭莫遣下塩傷
正味不曾着蜜若為甜雪揩玉質全身瑩金緣冰
鈿半縷纖更淅香秔輕糝却發揮風韻十分添
銀魚乾
初疑柘繭雪争鮮又恐楊花糝作氊却是剪銀成
此葉如何入口軟於綿
烏賊魚
秦帝東廵渡浙江中流風緊墜書嚢至今收得磨
殘墨猶帶宫車載鮑香
泊流潢驛潮風大作
忽看草樹總離披記得沙行昨日時除却潮来無
別事海風動地亦何為
潮来潮去有何功費盡辛勤辦一風若使無風潮
自至信他海伯有神通
正月三日宿范氏莊四首
開歲又涉三我征良未休沙行地一平百里縱遐
眸景穆物自欣磧迥情反愁中田緬雲莊聊復税
我輈追程有底急行急能至不三峯從何来駿奔
若鳴騶當戶不忍去裴回為人留對之成四友呼
酒與献醻我醉山自醒相忘却相求
野踐得幽詠不吐聊自味健步忽傳呼云有遠書
至開緘秪暄凉此外無一事竒懷㘴消冺追省寧
復記方驩遽成悶俗物真敗意山鵲下虚庭對語
含喜氣一笑起振衣吾心本無滯
酒名忘憂物未盡酒所長醉後忘我身安得憂可
忘我飲初不多不可無一觴平生難為酒甘醴断
不嘗要與水争色仍復菊敵香氣盎春午花味凜
秋旭霜三杯合自然一滴詣醉鄉竭来困行役名
酒安可常甘淡俱不擇芳冽那得將酒味何必佳
一醉徑投床但令有可飲不醉亦何妨
山歴愁寡天沙征恨多地兩日行海濱雖近彌不
至遐瞻道旁堠我進渠秪退大風来無隔午燠皎
安避今夕范氏莊初覿三峯翠愈遠故絶瑕不多
始足貴巉然半几出蹙若一拳細輕霏澹脱秀隤
照燁春媚翫久有餘佳繪苦未必似今夕勿掩扉
月中對山睡
初四日晨炊横翠亭
近看三峯失一峯其餘都與昨来同多情横翠亭
前玉伴我同行兩日中
人日宿味田驛
破驛荒凉晩解鞍急呼童碧敵輕寒南中氣候從
頭錯人日青梅巳釅酸
登大鞋嶺望大海
杖履千崖表波濤萬頃前瓊天吹不定銀地濕無
邊一石當流出孤尖卓筆然更將垂老眼何許看
風煙
晨炊叱馭驛觀海邊野燒
南海驚濤卷玉缸北山野燒展紅憧山神海伯争
新巧併慰詩人眼一雙
海岸七里沙
大風吹起翠瑤山近岸還成白雪團一浪挽先千
浪怒打崖裂石與君看
行人莫近岸邊行便恐波頭打倒人若道岸高波
不到玉沙猶濕萬痕新
鮮魚渾登舟
船閣寒沙待晩潮行人舟子各相招銀山一朵三
千丈隔海飛来對面銷
宿南嶺驛
蕨手猶拳已箸長菊苖初甲可羹嘗山村富貴無
享一路春風野菜香
茅花似雪復如茸一望平原淺草中盡日向人揮
玉麈知將何事語春風
初十日早炊蕉步得家書並家釀
潢池東定得西還病後途中竟鮮懽為許朝来有
新喜庭闈一騎報平安
年年自漉雪前醅今歲無緣得一杯政是荒村愁
絶處家中送得六尊来
惠州豊湖亦名西湖
左瞰豊湖右瞰江五峯出沒水中央峯頭寺寺樓
樓月清殺東坡錦繡腸
三處西湖一色秋錢塘穎水更羅淨東坡元是&KR1214;
湖長不到羅浮便得休
正月十二日游東坡白鶴峯故居其北思
無邪齋真蹟猶存
詩人自古例遷謫蘇李夜郎並惠州人言造物困
嘲弄故遣各捉一處囚不知天公愛佳句曲與詩
人為地頭詩人眼底高四海萬象不足供詩愁常
將湖海賜湯沐堇堇可以當冥搜却令玉堂揮翰
手為提椽筆判羅浮羅浮山色濃潑黛豊湖水光
先得秋東坡日與羣仙游朝發崑閬夕不周雲冠
霞佩照宇宙金章玉句鳴天球但登詩壇將騷雅
底用蟻穴封王侯元符諸賢下石者秪與千載掩
鼻羞我来剥啄王粲宅鶴峯無恙江空流安知先
生百歲後不来弄月白蘋洲無人挽住乞一句猶
道雪乳冰湍不當年醉裏題壁處六丁已遣雷電
收獨遺無邪四箇字鸞飄鳳泊蟠銀鈎如今亦無
合江樓嘉祐破寺風颼颼
解舟惠州東橋
南䆠寧差北西歸敢再東猿聲雲樹月客枕露船
風綠髮春全白蒼顔酒不紅莫憎愁與病留取伴
衰翁
放船
岸岸人家住門門面水開老翁扶杖立穉子看船
来一夜鳴春雨諸灘漲綠醅順流行自快更着北
風催
感興
行役忘衰暮逄春感物華一来梅嶺外三見木綿
花山鹿寕游市江鷗本卧沙紅塵無了日白髮未
還家
夜泊曲灣
順流一日快舟行薄暮風濤特地生不是江神驚
客子勸人早泊莫追程
曲灣放船
梅子成隂夾道周木綿吐㷔滿江頭春来不是無
桃李臘月開花巳落休
石灣雨作得鞏帥采若書約觀燈
昨暮顛風浪打頭那知今日得安流元宵不為游
人好細雨先供客子愁病骨支離妨酒琖詩仙招
唤試燈毬書生薄命多磨折樂事良辰判却休
舟中望羅浮山
羅浮元不是羅浮自是道家古蓬丘弱水只知断
舟楫葛仙夜偷来惠州羅浮山高七萬丈下視日
月地上流黃金為橋接銀漢翠琳作闕横瓊樓不
知何人汙脚迹觸忤清虚涴寒碧天遣山鬼絶凡
客化金為鐵瓊為石至今石樓人莫登鐵橋不見
空有名玉匙金籥牢鏁扄但見山高水泠泠我欲
騎麟翳鸞鳳月為環珮星為從前驅子晉後安
期飛上峯頭斸丹汞
南海東廟浴日亭
南海端為四海魁扶疍絶境信竒哉月從若木梢
頭轉潮到占城國裏回最愛五更紅浪沸忽吹萬
里紫霞開天公管領詩人眼銀漢星槎借一来
題南海東廟
羅浮山如萬石鐘一股南走如渴龍雷奔電爲遮
不住直抵海濱無去處低頭飲海吐絳霞舉頭戴
着祝融家珠宫玉室水精殿萬水一日朝再衙青
山四圍作城郭海濤半浸青山脚客来莫上浴日
亭亭上見海君始驚青山缺處如玉玦潮頭飛来
打雙闕晴天無雲濺碎雪天下都無此竒絶大海
更在小海東西廟不如東廟雄南来若不到東廟
西京未睹建章宫海神喜我着綺語為我改容收
霧雨乾坤軒豁未能許小試日光穿漏句
鑷白
止酒愁無那哦詩意已闌鑷髭非急務也遣半時
閑
和鞏采若遊蒲澗
南中道是島夷居也有安期宅一區屐齒苔痕猶
故跡霓旌鸞佩己清都元戎解領三千騎勝日来
尋九節蒲萬岳松風和澗水鳴琴漱玉自相娱
船過靈洲
却緣野闊覺天低政值潮平苦奬遲洲觜兩船歸
别港岸頭數屋出疎籬江山慘淡真如畫煙雨空
濛自一竒病酒春眠不知曉開門拾得一篇詩
近岸
十日都無一日晴牽船客子總斜行一川黃犢朝
朝飽岸草何曾减寸青
泊鴨步
江流自在水風輕雲去天来半欲晴兩岸東西三
十里李花獨樹隔江明
明發鴨步
兩歲春船各一時今年船快去年遲青山面目何
曾改清曉看来别樣竒
過黃巢磯
黃巢磯與白沙灘只是聞名已膽寒自笑南来三
换歲一年一度犯驚湍
望清遠峽
刺船又入峽山間江水初平失悪灘道是峽山天
下險老夫只作坥塗看
舟人吹笛
長江無風水平綠也無鞾文也無縠東西一望光
浮空瑩然千頃無瑕玉船上兒郎不耐閑醉拈横
笛吹雲煙一聲清長響徹天山猿啼月澗落泉更
打羊皮小腰鼓頭如青峯手如雨中流忽有一大
魚跳破琉璃丈来許
近峽
望峽初愁遠當前忽不知如何船進處却在棹停
時
清遠峽(四首)
峽水都是泉非雨元自足不知幾滴珠成此一川
玉旁將山染翠仰為天寫綠何當雪月夜孤艇葦
間宿
清晨霧雨重不敢開船門小䆫試微啟逗入一船
雲何曾燒龍麝香霏遶吾身身在雲水上何許覓
點塵
清遠望峽山山脚無半里小舟行其間五日翠未
已並馳兩蒼龍中夾一玉水送我到英州渠當自
回轡
誰開峽山寺政要避世喧深潭無来路断崖有青
天療飢摘山果擊磬煩嶺猿人跡今擾擾秪緣一
漁船
光口夜雨
峽山清空峽雨急寒聲夜半蕭蕭發玻瓈盆面跳
萬珠一顆一聲清入骨夢中搔首起来聽聽来聽
去到天明一生聽雨今頭白不識春江夜雨聲
出真陽峽
過盡危磯出小潭回頭失却石峯巉春寒料峭元
無事知我猶蔵一布衫
細雨初来刺水紋三針兩線未教繁不知忽有何
忙處急洒千千萬萬痕
峽嶺分明是假山亂堆怪石入雲間上頭更種青
瓊樹下照春江玉鏡寒
峽中出了又逢灘破浪牽船分外難只是峽中臨
欲别此灘留我再看山
江楓新染綠衣衫知費春風幾把藍道是春光在
桃李試除桃李儘教參
入峽長思出峽行出来却憶峽中清一江碧水供
詩硯兩岸青山作硯屏
只言英石冠南中未識真陽一兩峯遮莫坡陁將
不去將詩描取小玲瓏
今歲春流漲又銷水痕猶印石間茅浮槎却被春
流誤長掛江邊小樹梢
春光濃裏更江行畫舫分明是水亭出了真陽恰
惆悵數峯如笋雨中青(落洞數石峯出峽即見碧)
未必陽山天下窮英州窮到骨中空郡官只怨無
供給支與真陽數石峯
山雲
春從底處嶺雲来日日山頭絮作堆戀着好峯那
肯去欲開猶遶兩三回
碧落洞前灘水
水知山近巳先狂箭往星奔趁下瀧灘下洄流能
耐事漩漚百轉看它忙
石峯背後即英州只不教人到岸頭羅帶春風吹
不直故將數摺惱行舟
碧落峯前上一灘篙師呌得口都乾開門將謂舡
行遠只在峯頭蘆荻灣
北風
山雨無休歇江雲政欎葱如何急灘水更着打頭
風草作傷心碧花能可意紅一年春好處却在道
塗中
正月二十八日峽外見鷰子
社日今年定幾時元宵過了鷰先歸一雙貼水嬌
無奈不肯平飛故仄飛
不宿青楓學子規不穿綠柳伴鸎啼雙飛只愛清
江水自喜身輕照舞衣
回望峽山(二首)
英州挽不来峽山推不去行了一日船依舊朝来
處
浪喜出峽来峽亦何曾出兩岸只無山依舊江刻
屈
碧落洞
碧落諸峯是碧簮忽於平地插瑶岑洞中定有神
仙宅玉室金堂不可尋
夢中曾泊洞前船落絮飛花是去年今日來尋泊
船處一江風雨草連天
洞裏仙人枉費功鑿山屈曲做神通千榮萬繞留
江住畢竟奔流入峽中
際會諸灘吼怒雷遭逢江勢更縈回今宵不到英
州定何用山雲送雨来
郎石峯
四旁不與衆山連特地孤尖立半天碧落諸峯非
不好讓他郎石一峯先
正月晦日自英州舍舟出陸北風大作
北風吹得山石裂北風凍得人骨折南来何曾識
此寒便恐明朝丈深雪今朝幸不就船行白浪打
船君更驚只是山行也不好笋輿寸步風吹倒
英石鋪道中
一路石山春更綠見骨也無斤許肉一峯過了一
峯来病眼將迎看不足先生盡日行石間恰如蟻
子緣假山穿雲渡水千萬曲此身元不離岩巒莫
嫌宿處破茅屋四方八面森冰玉孤峯高絶連峯
低岡者如廩尖如錐蒼然秀色借不得春風領入
玉東西英州那得許多石誤入天公假山國
神堂鋪前桃花
北江二月政春寒初見桃花喜未殘臘月潮州見
桃李元来不作好春看
過陳公逕
去歲陳公逕裏松船中仰看愛松風只今身在松
風裏下看江船西復東
江行十日厭船遲却換籃輿蹈路泥江水别来纔
兩日陳公逕下再相隨
鵝鼻鋪前桃花
歸来長恐己春遲恰是東風二月時路上桃花亦
懽喜為人濃抹濕燕攴
南華道中
清曉新晴物物熙小風淡日暖歸旗不堪回首南
華路去歲梅花細雨時
騎吏歡呼不要嗔二千里外北歸人慇懃自掬曹
溪水淨洗先生面上塵
荔枝歌
粤犬吠雪非差事粤人語冰夏蟲似北人冰雪作
生涯冰雪一窖活一家帝城六月日卓午市人如
炊汗如雨賣冰一聲隔水来行人未喫心眼開甘
霜甜雪如壓蔗年年窨子南山下去年蔵冰減工
夫山鬼失守嬉西湖北風一夜動地悪盡吹北冰
作南雹飛来䕘外荔枝梢絳衣朱裳紅錦包三危
露珠凍寒泚火傘燒林不成水北人蔵永天奪之
却與南人銷暑氣
嘗瓜
病骨那禁暑衰年更作愁有風依舊熱初伏幾時
秋瓜果誰新餉饞涎小忍休金盆井花水且看玉
雙浮
風露盈籃至甘香隔壁聞綠摶甖一搦白裂玉平
分蘚甃開冰叚梅山失火雲老夫供晩酌不用辨
羶葷
讀武惠妃傳
桂折秋風露折蘭千花無朵可天顔夀王不忍金
宫冷獨献君王一玉環
聖筆石湖大字歌(有序)
淳熙聖人賜宴臨遣端明殿學士參政臣范
成大居守金陵觴次肆筆作石湖二大字賜
之以寵其行臣成大刻石以碑本分似小臣
楊万里敢拜手稽首賦長句
石湖仙人補天手整頓乾坤屈伸肘爾来化作懶
卧龍簸弄珠璣漱瓊玫五雲萬里天九重玉皇深
拱蓬莱宫豈無九虎守閶闔北門半扉當朔風夜
令雲師勑風伯鞭起卧龍湖底月湖水卷上天中
央却煩北門護風雪仙人馭風乘綠雲玉宸殿上
朝帝真帝將北斗酌天酒冰桃碧藕脯麒麟傳呼
玉蜍吸銀浦黟霜調冰澆月兔灑成羲畫河洛書
白璧一雙浮雨露石湖二字天上歸奎星壁宿落
山扉昭回下飾吴花草姑蘇臺前近太微詩人不
直一杯水自是渠儂命如紙教人妬殺石湖仙手
攬星辰懷袖底
嘉定元年春三月男長孺編定
端平元年夏五月門人羅茂良校正
誠齋集卷第十八終
