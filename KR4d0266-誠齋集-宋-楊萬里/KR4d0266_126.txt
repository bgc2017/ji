誠齋集卷第一百二十六
廬陵楊万里廷秀
墓誌銘
蕭希韓母彭氏墓誌銘
予友蕭希韓久不見忽衰經謁予請曰森不天幼
無父今又無母痛至骨不知所報今以某年月日
葬吾母於某鄕敢介外弟王城所譔次吾母行狀
乞銘以揜諸幽惟裁哀之予曰諾夫人彭氏廬陵
人鄕先生伯莊之女潜溪先生蕭叔展之孫婦進
士彦績之妻也彦績諱唐卿其宗貴而大即所謂
兩御史之家者也惟潜溪舉孝廉不就其友曰孔
武仲文平仲潜溪少時文名與三孔相頡頑旣歸
隱武仲高之爲序其文集有歎慕不可及之語至
希韓文學凢幾世矣而未有顯人天其或者久其
渟以溥其流是在希韓乎惜也夫人能教子而不
逮於有就也夫人以某年月日卒年若干銘曰
耿然夫人允節且仁廸子以文其疚其勤旣曰疚
只曷不夀只曷不諏只有昊幽只
曾時仲母王氏墓誌銘
予爲童子時從先君宦學四方其去其歸先君必
過所謂曾表民者每過之必見賓客滿堂杯酒淋
漓呌呼大笑以為樂予是時雖幼聞將過表民則
心獨喜蓋表民之好賓客至能使童子喜之予旣
仕而歸里中問表民安否或曰嘻死矣問其家生
産作業如初否或曰嘻貧矣問其子弟才不才或
曰其孫有行中者以文學名其里里之人稱重之
不惟文學也其母死其族謂之曰汝有父莫之饋
養且汝年長矣盍如唐德宗所謂民俗有借吉成
昏者而受室焉行中慟哭曰吾獨以吾父故不敢
死吾又忍為此哉其為行也卓矣不惟文學也予
曰表民有後矣今年行中來學於予叔父麻陽縣
君之門予始識之叩其有過其所聞因間謁予曰
吾母將葬敢以銘累矣予曰賢母宜銘夫人王氏
吉之廬陵人表民次子紹榮之妻也觀曾氏之貧
則知夫人能傾貲以奉其舅之賓客觀紹榮之能
教子則知夫人之有助觀行中之文行則知夫人
之賢至於撫紹榮元配朱氏之一女如巳子館置
親戚之不能自存者於其鄕而葬其死無歸者皆
夫人之懿也夫人年四十九卒於乾道二年五月
六日後一年葬於儒行鄕福田之原蓋今年十月
某日也生四子行可行巳行義行中其次也行巳
文學亦為時軰所推女二人銘曰
閨壷淵靚婦道則閟於詠子弟有聞母德則煒於
文夫人有子門跲而起夫人死而不死
羅元通墓誌銘
元通姓羅氏諱上逹廬陵人其先以五季之乱自
豫章徙也曾祖軿祖仇皆不仕父紼字天文以儒
先文師伏一州嘗貢至春官不第以仲子左奉議
郎安仁縣知縣上行追秩右承事郎元通天文長
子元通以詩學名家授徒數十百人自三舍盛時
有聲庠序如澹菴先生胡侍讀諸公皆其與游也
蓋一時同研席者光顯矣而元通猶在場屋至紹
興癸酉元通年五十有八始與其子維藩同薦名
又三年元通再薦名又三年其子維藩維申維翰
俱薦名又十年維藩維翰同登進士第吉語至而
元通之死旬時矣元通事天文至孝天文貧而好
客每客至置醴踐豆客主必盡歡客旣去天文視
元通一寒不可忍蓋以衣為食也元通卒不自言
天文嘗以非罪繫吏吏誅貨不厭將當以重劾元
通徧走昏友稱子本以脫天文於罟擭中元通年
踰三十未有子天文曰吾兒孝而無子無天則巳
建炎之乱里中盗有號李賊者執元通欲必殺摩
頸將揮刀矣而其徒有念元通恩紀者免之未幾
賊敗有縛李賊來献者請甘心元通一笑而釋之
元通性慷慨以義自任如廩給族兄之老貧者曰
子正曰忱叔救焚築室以居其族者曰德凝收其
故人子之貧且失學而教育之者曰左龍卿葬其
親戚之不能葬者曰李懷忠李晞祖之母羸糧以
送致里人之孥者曰劉生蓋不可勝紀也元通年
七十有四以某年某月某日卒初配李氏士族平
國女也継室李氏靖州通判章之妹也継室之李
名為羅氏之孝婦三子二女皆其所生長女適彭
皐次適丁南隱孫男四人澥&KR0801;浩沂孫女三人元
通卒之明年將以某月某日葬于某所某孤維藩
以書抵予曰子於先人至親也非子莫之宜銘乃
銘曰
學周于身孝周于親義周于人元通之伸才不于
職謀不于國有挾不白元通之抑不昌其巳以昌
其子元通之傷元通之喜
曾正臣妻劉氏墓誌銘
夫人劉氏故太師楚國公諱沆之曾孫諱王諱普
趙氏之甥祖諱琯知滑州累贈至金紫光禄大夫
父諱伾將仕郎世為吉州永新人夫人九歲喪母
伯父徽猷閣待制公僴以為巳女及笄擇對謀於
其客賓州錄事謝唐臣以故人零陵令之子今惠
州文學曾君敏學對故歸于勇氏夫人逮事零陵
公執婦禮惟謹其姑劉氏今年九十夫人每謂妯
娌曰勝日不為樂以娛老人顧嗇於財乎故其姑
特愛之文學公壯而老於文老而壯於學館士教
子夫人主膳羞必躬必飾其門填然未嘗無人其
室落然若未嘗有人秋毫無所慁於文學公父子
文學公父子業專學訧趾美續聞則夫人實使之
外家死不克葬夫人葬之其兄仲修之子德開幼
孤而無歸夫人教之塾而畢其娶乾道戊子男三
省舉於禮部文學公亦以五舉恩謁集英奉大對
夫人謂三省曰而父無遇非而薦名不偕而行而
可不勉去年冬十月晦夫人病且亟恐傷其姑之
意力疾起坐如平時凢十日而没其驚慟曰吾婦
無疾何逝之遽得年五十有一子男五人三省三
恕三顧三恊三逹皆力學女五人長適簡璹次適
李良佐餘未嫁孫男三人尚幼今年歲在辛卯二
月丙午葬夫人於某縣某鄕某里龍城山之隂將
葬其孤三省以簡璹所論次夫人行狀來請銘銘
曰
懿厥夫人異姓王之甥大丞相之孫靡挾其門而
淑於嬪方昌厥家不昌厥身柰何乎夫人
鄒應可墓誌銘
應可鄒氏諱定應可其字也豫章新吳人曾祖廉
夫祖積皆不仕父彦卑以應可贈宣教郎母盧氏
封孺人應可自幼知刻意讀書年十七見府帥大
丞相趙公某驚異之紹興乙丑登科授左迪功郎
臨江軍司戶参軍歲餘廣東帥王鉄辟為屬一歲
宅宣教府君憂服除授湖南安撫司屬官時溪蠻
楊再興寇武岡全永邵數州朝廷命統制李道討
之潭帥檄應可饟師數月再興就擒惟盆溪牛皮
黃李三砦恃險不下朝廷命部使者選清幹為蠻
俗所信者招徠之咸以應可應書同列危之應可
單騎從老兵直抵窟穴群蠻以兵迎應可應可諭
以朝廷威德蠻酋悅以大杯酌酒為應可夀應可
飲之不疑一舉而釂群蠻感其誠驩呼拜庭下曰
吾屬無慮矣於是相率就降者一千三百人溪洞
悉平應可不言功賞亦不及秩滿受永州軍事判
官全州兵劫太守為變諸郡兵皆搖心動目永州
卒亦相挺從之太守召應可計事應可即招其勇
而有謀者諭以禍福以離其黨擒其渠魁白郡斬
之餘悉不問衆遂肅然零陵之民至今德之用薦
者十有六人攺左通直郎知潭之湘鄕縣一日有
寇數百人驟至官吏及豪民四走闔邑震恐有白
應可以家迯者應可叱之曰百姓視吾為動靜吾
動則一邑騷然矣衆知應可不去乃少安應可於
是身率邑兵出郊禦之相持兩晝夜寇不能入而
去尉捕農民十軰送縣欲鍜鍊為盗以希賞應可
問囚非是盡釋之尉大怒訴之於州州移書責應
可應可即趣裝曰吾以一身昜十人之命不亦可
乎旣而獲真盗尉大慚未幾以疾丐祠去官疾愈
以奉議郎知隨州隨縣疾復劇以乾道庚寅六月
七日終于家享年五十有九應可初娶張氏追封
孺人再娶胡氏封孺人子三人宗愈宗且宗甫皆
業進士女二人長適成忠郎監南岳廟趙善欣次
未嫁應可為人孝友質直表夷裡方色辞晏温可
狎而親義所不可堅執不猗衆不敢為奮以直前
學浹文古其詩特竒其句法自徐師川上沂魯直
以趨少陵戶牅餘不數也清以立之平以出之険
不幽若故而新有詩集若干卷予與應可皆江西
人且嘗同僚於永州驩甚其子宗愈以岳州通判
陳友直所狀應可之行來請曰先人與子最故納
石土中子又奚辞則銘之曰
應可之詩其誰莫珍應可之才其卒莫陳莫珍匪
人莫陳匪天能使不陳獨能使不傳
夫人朱氏墓誌銘
夫人朱氏温州瑞安人也處士諱俊之女林君文
質之夫人長溪主簿頥叔之母也夫人事父母以
孝聞及歸林氏為家婦事舅姑如事父母逮事祖
姑陳夫人陳春秋高齒落盡舅嬰末疾母子飲食
異嗜夫人治庖食上二老各為之飽調胹重仍夫
人忘勞姑馮夫人性勤以嚴月以助爽興視家政
夫人盥櫛巳輯事以待姑來有懌無詰馮旣老有
幼女最愛念託之夫人夫人與同卧興𥙷紉必躬
旣長及笄飾厲則欨德言容功不教以今惟古是
若辦裝歸于陳氏遂為賢婦每懷夫人必曰人有
一母吾有二母處士旣沒窶不克葬夫人言涕俱
出謂林君曰吾父母未葬尚以生為竟傾貲以塴
焉夫人初得二子輙失之懼舅姑之傷乃養張氏
子曰義叔後十年夢遇三男於田玉雪娟好累累
若挽衣不釋者欣然挈携以歸巳而生頥叔淵叔
賁叔云義叔以護作戈船功授承信郎轉承節郎
先夫夫而卒頥叔舉進士中第淵叔賁叔皆殖學
女一人嫁夫人弟之子伯山孫十人七男三女皆
幼夫人年六十三乾道六年三月甲子卒後二年
三月某日葬于邑之峴山頥&KR3296;以同郡陳傅良之
書來請銘於廬陵楊某銘曰
親恙靡巳何敬弗㢮曰予孝子忍瞑託孤何誼弗
渝曰予丈夫宜㢮而楙宜渝而否乃有此婦子兮
方騫母兮下泉彼蒼者天
劉處謙墓銘
乾道八年十有一月五日里之傖寔來得余友劉
彦純書謂余盍碣劉處謙之窆處謙之行彦純所
狀處謙與予好方懷其賢遽攬其訃沲若以悲不
於予徵予猶碣之况彦純言耶處謙諱大有其先
曰瑕守安城卒母魏夫人學仙因壇于浮山遂為
吉之安福人曾祖益祖臣忠父仲珪皆不位處謙
於書無簡不狙魯經漢緯齊志虞初鈎貫跌岩旣
飫旣酣學林幽幽我則宅之人&KR0869;以篋我&KR0869;以腹
吐為厥章博麗剞劂韡而敷棻有蔚有煌三詣太
常輙觸報聞將逕入帝閽祗奉大對展布其挾不
幸死矣蓋七年二月十一日也年六十一配郭氏
男曰夔績文是似一女未嫁孫男二人挺振孫女
一人皆幼處謙孝友天得少而喪其母歐陽夫人
事継母蕭夫人宗族後生有不知蕭之為継者也
伯兄亮季兄偉先卒處謙實葬之亮之子曰宏曰
宇弱不樹立處謙實扶之偉之子曰衡曰大猷處
謙實多遜土田以卑之大猷受業有聞遂偕計吏
仲兄樞有女擇對處謙以妻吉水名儒桃源縣丞
李次魚直卿處謙有文五百篇曰遯齋野錄將葬
夔以筵篿卦之塋得黃岡石壁日得八月庚申銘
曰
有頎其容有介其躬有涵其中為澤為淵不雨不
川其人其天
羅元忠墓誌銘
背歲予自朝列丐外得請犯雪出關觸熱至舍則
移書親故曰亟欲相見盛秋其可然予心耿耿念
元忠至親誰能待秋偶入州府元忠在焉一見握
手相勞苦各自慶非所圖也猝猝而别元忠歸頃
之以病告又頃之以赴告實淳熙元年十月七日
也嗟乎痛哉使余與元忠各不入州府幾失此一
見庸知此見乃死别也耶元忠羅氏諱上義元忠
其字也廬陵人曾祖軿祖仇父紼字天文元忠天
文之季子也羅氏自上世皆穡於業變而儒自天
文始天文以卜子夏詩學為崇寕大觀學舍師表
以仲子左奉議郎饒州安仁知縣上行追秩右承
事郎元忠自束髮與伯兄元通仲兄安仁公元亨
從天文入郡庠父子兄弟聲光有煒旣而父兄三
人俱名薦書元亨擢第元忠老矣無遇於是棄捐
舉子筆研還山治生如計然白圭之為者濫觴一
簮其究千金與武岡太守羅欽若今常德通判郭
仲質族子廣西轉運主管巨濟為丘岳交一觴一
詠容與事外一時想見其風流而元忠特為談者
魁滑稽玩世舉胸中百家書傳畢以資滑稽聞者
絶倒而元忠凝然也每恨曰使吾與蘇東坡劉貢
父並世未知誰執談囿牛耳其視一世怙勢死權
若膚寸雲物獨於教子不遺餘力歲以家之半財
聘名士為子弟師才望與孚皆以文有儁聲孚旣
薦名元忠差慰意曰士有挾當為時施我山林人
也而勿我之似然後士大夫始知元忠非滑稽者
得年六十八配李氏有淑聞子四人才愈才望俱
先元忠卒葬元忠者孚與釆也一女嫁文士劉一
德孫男十人林杲袡大明大川辟淮炳煒煇後一
年某月日葬元忠於某郡某山其妹婿楊某哭而
銘之曰
趯然元忠眇視太空稊視鼎鍾卷舒河江千舌其
滂如彼東方瓘斝金匜厥包塗泥其將疇知有渟
弗流靡蓘弗秋厥胄之茠
嘉定元年春三月男長孺編定
端平元年夏五月門人羅茂良校正
誠齋集卷第一百二十六終
