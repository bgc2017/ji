誠齋集卷第八十一
廬陵楊萬里廷秀
序
誠齋江西道院集序
某昔歲四月上章丐補外夀皇聖帝有旨畀郡
尋賜江西道院蓋山水之窟宅詩人之淵林也既
抵官下二百有八旬有四日皇上詔令奉計詣
北闕駿奔道塗踰月乃至脩門道中得詩可百
許首乃併取歸塗及在郡時詩錄之凢二百有五
十首析為三卷目曰江西道院集先是舟經釣臺
地主故人陸務觀載酒相労於江亭之上索誦近
詩因舉兩度立朝結局之句務觀大笑曰立朝結
局此事未可料朝天集真結局矣因併書之自笑
云淳熙己酉十月三日誠齋野客廬陵楊万里序
霍和卿當世急務序
予淳熙甲辰十二月初識霍和卿於監察御史謝
昌國之賓階稠人中未之奇也既同見昌國和卿
先退昌國留瀹茶小語因曰適某客識之否有一
書曰當世急務者嘗見之否予即借之以歸夜吹
燈細讀之不覺起立曰此秦少游何去非之亞匹
也今世有此奇士而我獨不知非恨歟幸識其人
又見其書未恨也予嘗見有居里而林於宅者既
荒且孤又不幸有盜焉與之同是里不惟同是里
又鄰是宅或惎居者曰盍垣焉門焉盍甲而衞焉
或曰垣乎衞未若門乎衞之易也或曰門乎衞未
若廡乎衞之力也且夫盜在吾里吾猶郤之里之
外盜迫吾鄰吾猶郤之里而又以門易垣以廡易
門乎而三言者乃爾為主人者將初者之從乎抑
中者終者之從乎此不待仲尼子弓而後知其可
不可也今也駸駸焉自里而鄰矣自鄰而垣自垣
而門矣而為之計者日持中者終者之說而詆初
者曰迁不殆於以家為戲乎哉和卿此書蓋初者
之計也孰有持是書献之乎吾相而勿曰迁乎爾
進之乎吾君而勿曰迁乎爾予猶有賀焉不然中
者之說行矣乎未可知也終者之說行矣乎亦未
可知也非予所敢賀也予既為之序又以告當世
之君子於斯三言者宜亦審其擇也乎雖然不中
者終者之從而從其初者其亦止於此乎哉曰其
猶有焉家人之睦若睽也子弟之良若窳也甲者
之競若羸也與其貲之窶若裕也和卿之書慮之
蓋詳矣其亦止於此乎哉曰猶有焉和卿名箎京
口人登隆興元年進士第自軍噐監丞出知盱眙
軍今在盱眙己酉十二月十二日廬陵楊万里序
誠齋朝天續集序
余隨牒倦游登九疑探禹穴航南海望羅浮渡鰐
溪蓋太史公韓退之柳子厚蘇東坡之車轍馬跡
余皆略至其地觀余詩江湖嶺海之山川風物多
在焉昔歲自江西道院召歸冊府未幾而有廷勞
使客之命於是始得觀濤江歴淮楚盡見東南之
奇觀如渡楊子江二詩余大兒長孺舉似於范石
湖尤梁溪二公間皆以為余詩又變余亦不自知
也既竣事歸報得詩凢三百五十餘首目之以朝
天續集鄉友寓長沙劉純先來訪索余近詩因以
此集并江西道院集併舊朝天集遺之俾攜以示
其兄炳先余詩自壬午至今凢七集近三千首云
紹熙元年四月九日誠齋野客廬陵楊万里序
誠齋江東集序
紹熙庚戌十月予上章匄外蒙恩除江東副漕
辭行諸公間參政胡公笑勞曰誠齋老子是行天
不以其欠江東集耶予謝不敢當也既出脩門友
人鞏豐追送予於舟次因舉似胡公語且自笑曰
金陵六朝故國句固未易著又經半山品題著句
亦未易豐曰先生何畏焉鍾山吾師也石城大江
豈欺我哉金陵之勝絶固也抑詩家未有勍者歟
有勍者則與半山並驅詩壇未知風月當落誰手
先生何畏焉予復謝不敢當也既抵官下再見夏
時因集在金陵及行部廣德宣池徽歙饒信南康
太平諸郡所作得詩五百首乃命曰江東集以寄
劉炳先継先伯仲壬子五月二十五日誠齋野客
楊万里序
羅氏一經堂集序
本朝三舍養士之盛至宣政間極矣是時廬陵有
鄉先生曰羅天文以詩學最高學者争從之在庠
序從之傾庠序在鄉里從之傾鄉里蓋來者必受
受者必訓訓者必成也於束脩之間雖不郤亦不
責往往貧者從之多於富者之從之也嘗薦名至
京師報聞而歸自是不復試有司建炎戊申其仲
子上行始登第紹興丙戌其長孫全略又登第後
幾年其孫維藩維翰同年又登第後幾年其孫全
材又登第後幾年其孫全德又登第後幾年其曾
孫&KR1589;又登第至於薦名者上達先生之長子也曰
維申曰孚皆先生之孫也曰澥亦先生之曾孫也
維申以特奏名得官上達之子瀛之父也自先生
至&KR1589;薦名登第皆以詩學猗歟盛哉予觀鄉里士
大夫之家蓋有儒其躬而農其子者矣蓋有儒其
子而農其孫者矣蓋有儒其躬儒其子儒其孫而
農其曾孫者矣如先生儒其躬又儒其子又儒其
孫又儒其曾孫不亦鮮乎哉天下之事不積不精
不傳不永如先生之家以詩學世相傳焉所謂積
而精傳而永者歟里之士見其素儒之盛明經之
專争求其以經義對有司之文而謁余叙之因名
以羅氏一經集予之於天文親也猶李漢之於昌
黎云叙其可辞紹熙元年六月十日朝議大夫試
祕書監兼實錄院撿討官楊万里序
千巖摘藁序
士飽乎學而不療腹之飢肥乎德而不捄妻子之
瘠兹謂貧列禦寇黔婁是也才經天下而一身之
不達名垂百世而當時之不逢兹謂窮仲舒馮衍
是也人孰無耦已則鰥居人孰無承已則哭子兹
謂灾子夏莊周是也吾身之可樂也非吾身之可
樂也身安之可樂也一日不安則是身者吾之憂
也豈惟吾之憂抑亦吾之仇兹謂疾冉伯牛左丘
明是也今使悪人之憎夫人也憎之矣不必窮之
可也窮之不必貧之可也窮之矣又貧之矣不必
灾之可也窮之矣又貧之矣又灾之矣不必疾之
亦可也有併舉其四不必而集之於一身借曰其
人之悪其忍憎夫人而厲之至此極乎人且不忍
也天其忍乎吾友蕭東夫余初識之於零陵一語
意合即襆被往其館與之對床時天暑東夫詰朝
欲蚤行五鼓東夫先起吹燈明滅搔首若有營者
余亦起視之蓋東夫作詩一章以贈余别也余即
和以答賦東夫喜曰定交如定婚吾與子各臧去
一紙自是别去各不相聞者十有六年淳熙丁酉
余出守毘陵東夫丞龍川相遇于上饒之西郊一
揖而别後二年余移廣東常平使者東夫官滿歸
訪余於南溪之敝廬自是吾二人者不再見至今
頃廣西提點刑獄嘗闕員丞相王公問余孰可余
以東夫對亟相驚曰子亦知東夫乎吾深知之何
俟子言子不知乎東夫病矣嘗使守峽州不能行
蓋東夫既不達又貧又疾又喪其妻若子今惟一
子與諸孫在耳此悪人之憎東夫者不忍舉前之
所謂四不必者而集之東夫之一身者也天其忍
乎人不忍而天忍焉忍其一復忍其三吾知天之
必不然也必不然而然焉吾何以知其忍不忍然
不然哉雖然東夫以蓋代之氣經世之才驚人之
詩窒其二亨其一安知夫天之不私東夫乎專其
私尤其忍東夫其忍乎余至金陵之一月呼中男
次公而告之曰東夫可念亟遣騎以書候之東夫
答余書其辞充然自得其意怡然自樂寄詩一編
曰千巖摘藁屬余序之若未嘗窮且貧且灾疾者
余媿謂次公曰東夫甚樂而不憂余淺之為大夫
也余何足以知東夫哉余嘗論近世之詩人若范
石湖之清新尤梁溪之平淡陸放翁之敷腴蕭千
巖之工致皆余之所畏者云紹熙辛亥九月七日
友生誠齋野客廬陵楊万里謹序
雪巢小集後序
雪巢小集天台林憲景思之詩也梁溪先生尤延
之既序之矣景思復徵余序其後景思之詩似唐
人信矣延之論也然至如桃花飛後楊花飛楊花
飛後無可飛天空霜無影等句超出詩人凖繩之
外其遐不可追其卓不可跂矣使李太白在必一
笑領此句也似唐人而已乎然延之深愛景思之
才而深惜其窮至謂豈發造化之秘而天悪此耶
又謂富貴者人之所可得而才者天之所甚靳既
取所甚靳則不兼其所可得又謂才者致窮之具
人何用得此而天亦何用靳此有未易以理曉者
余嘗摘此語以唁景思曰子何必以才而致窮耶
子何必發天之所秘而逢天之所怒耶子何必争
天之所靳而不取人之所可得者耶景思笑曰子
不見唐人孟郊賈島乎郊島之窮才之所致固也
然同時之士如王涯賈餗豈不富且貴哉當郊島
以飢死寒死涯餗未必不憐之也及甘露之禍涯
餗雖欲如郊島之飢死寒死不可得也使郊島見
涯餗之禍涯餗憐郊島乎郊島憐涯餗乎未可知
也子不見本朝黃秦乎魯直貶死宜州少游貶死
藤州而蔡京王黼相継為宰相貴震天下當黃秦
之死王蔡必幸其死及王蔡之誅黃秦不見其誅
使黃秦見其誅亦必不幸之也然黃秦不幸王蔡
之誅而天下萬世幸之王蔡幸黃秦之死而天下
萬世惜之然則黃秦之貧賤王蔡之富貴其究何
如也且彼四子之富貴其得者幾何而今視之不
啻如糞土而此四子之貧賤所得者如此今與日
月争光可也然則孰可願孰不可願乎亦未可知
也今吾不才豈敢擬郊島黃秦而吾之窮有甚於
郊島黃秦吾何幸得與郊島黃秦同其窮而不與
涯餗王蔡同其達而子為我願之乎且吾與詩人
同争夫天之所靳是天之横民也同犯夫天之所
悪是又天之横民也治横民者宜以横政既與詩
人同為横民又欲不與詩人同受横政可乎余賀
之曰子既無遺力以取所靳無懼心以犯所悪無
怨言以安所致然則延之為君惜延之過也余舉
延之語以唁君亦過也然君心欲專享詩人所謂
才之所致者而不顧不悔以不辞造物之横政亦
過也子盍持此語再見延之為余問之
順寧文集序
余紹興己卯之冬負丞永之零陵則聞有大夫士
為永之決曹掾以與太守争議獄而棄官去者曰
劉子駒余固起敬恨未識也偶過張敬夫談問及
子駒敬夫曰子駒之去無所於歸亦無所於食則
之其先人之墓次而廬焉嘗有師桂林者是時秦
太師之㔟震天下帥其客也一日因賓贊寓公集
府庭則大唱曰某日之夜去城一舍所其驛曰秦
成者有光屬天某願與諸君賦之將以聞焉坐皆
曰唯唯不賦者二人曰李成叔其一則子駒也余
益起敬敬夫曰子駒行且來此未幾果來魏國忠
献張公時尚居永館子駒于所居之精舍曰讀易
堂公未嘗館士于此也余於是初識子駒瞻其容
寂如也聽其言藹如也初若不可親而久若不可
離其殖學源委茫乎有所不可窮而其論事根據
確乎有所不可易余猶記其一二如謂渡江以來
立法端有至當者若大比試藝之日天下郡國同
以仲秋之望是已使立法皆然豈不簡而易守余
每思斯言每懷斯人也子駒沒後十有三年余官
于金陵子駒之猶子無玷遺余書曰伯父有文二
十卷目曰順寧集湘中學者欲屬士人劉光祖刻
棗以傳矣而未有題號其指義者伯父之交游盡
矣惟君在耳君其毋遜余得其文集且披且吟則
見其文之似其容其味之似其言也仲尼所謂有
德者必有言其子駒之謂乎子駒諱芮河間人忠
肅丞相之曾孫讀易先生之孫其學蓋得之孫奇
父尹和靖終官刑部員外郎湖南提點刑獄卒年
七十有一大氐子駒長於嗜古而短於諧今工於
料事而拙於售世遇合之詘而幽獨之伸流靡之
憎而強毅之悦故其仕落落而其心優優云
唐李推官披沙集序
予生百無所好而顧獨尤好文詞如好好色也至
於好詩又好文詞中之尤者也至於好晉唐人之
詩又好詩之尤者也予於天下士大夫家及入三
館傳唐詩數百家多至百千篇寡至一二篇自謂
三百年間奇環詭寳略無遺矣晩識李兼孟達於
金陵出唐人詩一編乃其八世祖推官公披沙集
也如見後却無語别來長獨愁如危城三面水古
樹一邊春如月明千嶠雪灘急五更風如煙殘偏
有焰雪甚却無聲如春雨有五色灑來花旋成如
雲蔵山色晴還媚風約溪聲靜又回如未醉已知
醒後憶欲開先為落時愁蓋征人凄苦之情孤愁
窈眇之聲騷客婉約之靈風物榮悴之英所謂周
禮盡在魯矣讀之使人發融冶之驩於荒寒無聊
之中動慘戚之感於笑談方懌之初國風之遺音
江左之異曲其果弦絶而不可煎膠歟然則謂唐
人自李杜之後有不能詩之士者是曹丕火浣之
論也謂詩至晩唐有不工之作者是栢靈寳哀梨
之論也或曰推官之詩子能辨之子之言將使誰
辨之曰嗟乎後世有曹丕無靈寳推官公其己矣
予則有憂也不然推官公其已乎予何憂哉推官
公諱咸用唐末人也孟達請予序之後二年乃能
書以寄之孟達亦能詩殊有推官公句法云紹熙
四年十一月既望誠齋野客廬陵楊万里序
通鑑韻語序
司馬文正公資治通鑑之書學者讀之孰不有席
卷篇帙包舉事辞囊括百代并吞千載之心然其
涯也浩則其記覽也艱其緒也紛則其誦數也苦
此學者通病也臨川黃君日新齊賢陟彼藥山瞻
彼令芳既擷而䄡之復導而浙之既磑而屑之復
糅而劑之舉二百九十四卷之書一千三百六十
二年之事而納之於四言之詩目曰通鑑韻語既
成以書走六百里緘其副寄予且介艮齋先生之
書求予序之予曰是書不出而傳學者是書苟出
而傳學者可以咏可以絃可以欣可以慨昔也病
記覽之艱今則艱者夷昔也病誦數之苦今則苦
者懌然則齊賢三十年成之之勞學者一日饗之
之逸也齊賢無負於學者矣紹熙癸丑十二月二
十四日誠齋野客廬陵楊万里序
嘉定元年春三月男長孺編定
端平元年夏五月門人羅茂良校正
誠齋集卷第八十一終
