誠齋集卷第二十
廬陵楊万里廷秀
詩
朝天集
寒食雨中同舍約游天竺得十六絶句呈
陸務觀
游山不合作前期便被山靈聖得知只等五更傾
一雨三更猶是月明時
筍輿衝雨復衝泥一徑深深只覺遲孤塔忽從雲
外出寺門漸近報儂知
住山何敢望他僧只是游山也不曾可惜一條杉
檜路都將濕了不教行
破雨游山也莫嫌却緣山色雨中添人家屋裏生
松樹穿出茅簷却覆簷
小溪曲曲乱山中嫰水濺濺一線通兩岸桃花總
無力斜紅相倚卧春風
老檜如憧翠接連山茶作塔綠縈纏山僧相識渾
相忘不到山中十五年
三峯小石一方池下有機泉仰面飛㘴看跳珠復
抛玉忽然一噴與簷齊
清遠溪中小閘頭遮攔溪水不教流山僧為我放
一板濺雪奔雷怒未休
城裏哦詩枉斷髭山中物物是詩題欲將數句了
天竺天竺前頭更有詩
忽見金絲嫋綺䟽又驚寒食到来初不知折盡西
湖柳插遍長安萬戶無
禪房寂寂水潺潺澗草巖花點綴間忽有仙禽發
竒響頻伽来自補陀山
雨裏匆匆怨出郊晴時不出却誰教西湖北畔名
園裏無數桃花只見梢
戶戸游春不放春只愁春去不愁貧今朝道是游
人少處處園亭處處人
若道尋春被雨催如何隨處兩三杯晚晴曉雨如
翻手有底虧儂不好来
萬頃湖光一片春何須割破損天真却將葑草分
疆界葑外垂楊屬别人
轎頂花枝儘閙装游人未暮已心忙無端更被千
株柳展取蘇堤分外長
和
皇太子雨中賞梅偶成
日到青宫分外長梅兼白雪一時芳
儲皇更著瓊瑤句句裏天葩别樣香
玉淵堂下一梢長倚頼春風壓衆芳妙句忽從天
上落千花從此總無香
謝
皇太子三月十九日召宴榮觀堂頒賜金
杯襭羅
春草池塘太液旁水精宫殿牡丹香慙非綺里攀
鴻翼也侍承華宴鳳莊玉唾銀鈎看落筆繡袍金
椀拜盈箱迎門兒女牽衣袖搜得隨侯與夜光
餞趙子直制置閣學侍郎出帥益州分未
到五更猶是春二十八字為韻得猶字
錦水花潭照碧油西清學士舊鼇頭隨身琴鶴如
清献治蜀功名更武侯無晚十行看暮召不應三
峽隔辰猶垂楊管得人離别舞破春風勸玉舟
鏁宿省中心氣大作通昔不寐得兩絶句
酒病春愁恰併来更衝花信宿鸞臺睡鄉堠子無
三里玉漏聲聲只喚回
絶恨詩人浪許癡四更無睡只哦詩老鈴枕手眠
䆫底急雨顛風總不知
送王恭父監丞倅潼川
淡墨掄魁政少年蓬山璧水得詩仙集賢學士看
文筆國子先生費酒錢濯錦江頭頻入夢桃花水
面送歸船平分風月真聊爾不日来朝尺五天
題徐戴叔雙桂樓
遙憐天上桂華孤月中何不種兩株唐人此句真
絶唱後来詩人半語無向来何夕秋風起吹脱廣
寒雙桂子落向君家樓閣前種玉開花今幾年清
宵雙影寫忩戶却兼月裏成三樹年年八月九月
時黃金粟綴青瑤枝秋風吹香入月去風回却帶
天香歸容齋仙人為作碑誠齋老人為作詩金蟇
玉兔巳傳誦莫問姮娥知不知
招陳益之李兼濟二主管小酌益之指蠶
豆云未有賦者戲作七言蓋豌豆也吳人
謂之蠶豆
翠莢中排淺碧珠甘欺崖蜜軟欺酥沙瓶新熟西
湖水漆櫑分嘗曉露腴味與櫻梅三益友名因蠶
蠒一絲約老夫稼圃方雙學譜入詩中當稼書
初夏清曉赴
東宫講堂行經
和寧門外賣花市
剰雨殘風一向顛花枝酒琖兩無緣忽逢野老從
湖上擔取名園到内前芍藥截留春去路鹿葱禮
上夏初天衆紅半霎聊經眼不枉皇州第二年
積雨新晴
駕幸聚景園擬口號
帝心憂麥復憂枽一念通天轉雨腸五色日華銷
積靄三春花草殿餘芳黃雲暖照天顔喜紅藥濃
熏禁籞香見說都人争出郭觀聲舞倦萬垂楊
䟦陸務觀劔南詩藁二首
今代詩人後陸雲天將詩本借詩人重尋子美行
程舊盡拾靈均怨句新鬼嘯狨啼巴峽雨花紅玉
白劔南春錦囊繙罷清風起吹仄西牎月半輪
劔外歸乘使者車淛東新得左魚符可怜霜鬢何
人問焉用詩名絶世無彫得心肝百雜碎依前塗
轍九盤紆少陵生在窮如蝨千載詩人拜蹇驢
新晴讀樊川詩
江妃瑟裏芰荷風淨掃癡雲展碧穹嫰熱便嗔疎
小扇斜陽酷愛弄飛蟲九千刻裏春長雨萬點紅
邊花又空不是樊川珠玉句日長淡殺箇衰翁
駕幸聚景晩歸有
旨次日歇泊
身在長安夢故山故山未去且長安落紅滿地莫
教掃新綠隔墻聊借看竹葉勸人行樂事榴花為
我遣春寒賜休又得明朝睡不問三竿與兩竿
都下食筍自十一月至四月戲題
竹祖龍孫渭上居供儂樽爼半年餘班衣戲綵春
無價玉版談禪佛不如若怨平生食無肉何如陋
巷飯斯蔬不須庾韭元脩菜喫到憎時始憶渠
酴醿
以酒為名却謗他冰為肌骨月為家借令落盡仍
香雪且道開時是底花白玉梢頭千點韻綠雲堆
裏一枝斜休休莫斸西莊柳放上松梢分外佳
早謁
景靈宫聞子規
帝里都無箇裏寬苑深地禁到應難蔚然綠樹去
天近上有子規啼月殘便覺恍如還故里不知聞
處是長安埜薔薇發桐花落孤負南溪老釣竿
南海陶令(曾)送水沉報以雙井茶二首
嶺外書来謝故人梅花不寄寄爐熏辨香急試慱
山火兩袖急生南海雲惹䰅眉清入骨縈盈牎几
巧成文瓊琚作報那能辦雙井春風輟一斤
沉水占城第一良占城上岸更差強黑蔵骨節龍
筋瘠班出文章鷓翼張滚盡殘膏添猛火熬成熟
水趁新湯素馨熏染真何益畢竟輸他本分香
以六一泉煮雙井茶
鷹瓜新茶蟹眼湯松風鳴雪兔毫霜細參六一泉
中味故有涪翁句子香日鑄建溪當退舍落霞秋
水夢還鄉何時歸上滕王閣自看風鑪自煮嘗
謝人送常州草蟲扇
生怕炎天老又逢草蟲扇子献竒功還將多稼亭
前月卷盡西湖柳上風蚱蜢翅輕塗翡翠蜻蜓腰
細滴猩紅舊時綠鬢常州守今作霜髯一秃翁
謝福建提舉應仲實送新茶
詞林膺瑒繡衣新天上茶仙月外身解贈萬釘蒼
玉胯分嘗一點建溪春三杯大道醺然後七椀清
風爽入神聞道閩山官况好何時乞得兩朱輪
嘗枸杞
芥花菘莟餞春忙夜吠仙苖喜晚嘗味抱土膏甘
復脆氣含風露嚥猶香作韲淡着微施酪芼茗臨
時莫過湯却憶荆淡古城上翠條紅乳摘盈箱
幼圃
蒲橋寓居庭有刳方石而實以土者小孫子
藝花窠菜本其中戱名幼圃
寓舍中庭劣半弓鷰泥為圃石為墉瑞香萱草一
兩本葱葉&KR3782;苖三四叢穉子落成小金谷蝸牛卜
築别珠宫也思日涉隨兒戲一逕惟看蟻得通
同三館餞王恭父監丞分韻予得何字
去歲從游泛綠波西湖今日又新荷生来長是歡
悰少老去更堪離别多客裏送君留不住尊前為
我飲無何休休萬事付一醉為報驪駒未要歌
送伍耀卿監廟西歸
敬軒居士子胥孫河出昆侖學有源秋鶚屢看書
禰表春風兩度對堯軒釣竿已拂珊瑚樹拄笏新
霑雨露恩暫作祝融香火吏裹輪早晩到柴門
謝岳大用提舉郎中寄茶果藥物三首
瓷瓶蠟紙印丹砂日鑄春風出使家白錦秋鷹微
露爪青瑤曉樹未成芽松梢鼓吹湯翻鼎甌面雲
煙乳作花喚醒老夫江海夢呼兒索鏡整烏紗
右日鑄茶
新羅上黨各宗枝有兩曾參果是非入手截来花
暈紫聞香巳覺玉池肥舊傳飲子安心妙新擣珠
塵看雪飛珍重故人相問意為言老矣只思歸
右紫團参
三韓萬里半天松方丈蓬莱東復東珠玉鍊成千
歲實冰霜吹落九秋風酒邊腷膞牙車響座上須
臾漆櫑空新果新嘗正新暑繡衣使者念山翁
右新松實
西府直舍盆池種蓮
飛空天鏡墮莓苔玉井移蓮旋旋栽坐看一花隨
手長挨開半葉出頭来稍添菱荇相縈帶便有龜
魚數往回剰欲遶池三兩匝數聲排馬苦相催
西府寒泉汲十尋深澆淺灑碧森森高花已照紅
粧鏡小莟新抽紫玉簮鈿破尚餘新雨恨繖疎纔
作半池陰西湖瘦得盆来大(惰音)更伴詩人恐不禁
東宫講退觸熱入省倦甚小睡
承華下直直幾廷新暑醺人睡不成到得曲肱貪
夢好無端急雨打荷聲起看翠蓋如相戱乱走明
珠却細傾歸路開心最凉處水風四面一橋横
和周元吉省中新竹
青士何年下大荒羽儀禁省立如墻錦綳半脱娟娟
玉粉節新塗拂拂霜帶雨小酣三日後出林忽喜
一梢長今年秋閏防多暑剰供先生格外凉
題尤延之右司遂初堂
漫仕風中絮歸心水上鷗把茅新結屋藜杖舊經
丘花底春勾引燈前夜校讎何如添我住二老更
風流
詩瘦山如瘦人遐室更遐荒林庾信宅古木謝敷
家醫國君臣藥逃名子母瓜只愁歸未得綠却白
鷗沙
七字謝紹興帥丘宗卿惠楊梅
梅出稽山世少雙情知風味勝他楊玉肌半醉紅
生粟墨暈微深染紫裳火齊堆盤珠徑寸醴泉繞
歯柘為漿故人解寄吾家果未變蓬莱閣下香
越絶諸楊盛一時與儂瓜葛不曾知老夫自笑吾
衰矣此客何從夢見之也解過江尋德祖政緣作
尹是丘遲渠伊不是南村派未分先驅事荔攴
小桃
小桃着子可憐渠疎處全疎無處無併綴一梢三
十顆縋枝欲折沒人扶
送周元吉顯謨左司將漕湖北
君詩日日說歸休忽解西風一葉舟黃鶴樓前作
重九水精宫裏過中秋職親六閣仍金馬喜入千
屯看木牛繡斧光華誰不羡一賢去國欠人留
又見周郎擕小喬武昌赤壁醉嬌嬈蜀江雪水来
三峽吳苑風煙訪六朝秋月春花出肝肺新詞麗
曲入笙簫歸来却侍金鑾殿好看霜毛映玵貂
彼此江湖漫浪翁相逢遞宿省西東兩窮握手論
詩後一笑投膠入漆中臨水登山公别我青鞋布
襪我從公貂裘巳博江西艇只待黃花半席風
簡陸務觀史君編修
聞道雲間陸士龍釣臺絶頂嘯清風却將半掬催
詩雨灑入山村作歲豊
員外治中高帝孫幕中何幸有詩人主人不減西
湖長青眼無妨顧德麟(託翁歸故云故人趙彦先願)
送王季德提刑寶文少卿
寶儲依舊接英游璗節何曾遠藻旒卿月使星銀
漢曉繡衣綵服太湖秋豺當道上狐何問鷹擊霜
前兔巳愁火急平反供一笑紫荷玉笋待君侯
贈都下寫真葉德明
我昔山林人不識或疑謫仙或狂客仰看青天不
看人醉裏那知眼青白一攜破硯入長安素衣成
緇綠鬢班上林麒麟着野馬滄洲鷗鷺綴孔鸞漢
官威儀既不入貴人樣㶚橋風雪又不見詩人相
不須覽鏡照清溪我亦自憎塵俗狀葉君著眼秋
月明葉君下筆秋風生市人請畫即唾罵只寫龍
章鳳姿公與卿肻来為予寫衰貌擲筆掉頭欣入
妙相逢可惜遲十年不見詩翁昔年少
初秋玩月
月華只是尋常月如何入秋頓清絶潑在中庭滿
地水飛上寒䆫一堂雪今宵無雨風亦無凉氣却
如風雨餘九州四海幾人看作意獨来尋老夫仙
人餐霞燕朝日老夫不顧受此術不如掇月入杯
中酒浪月波供一吸老夫病肺怯清秋對酒不飲
月莫愁老夫未眠月未落相伴且到三更頭
送孫撿正德操龍圖出知鎮江
潤州太守去明州誰寄長江萬里流雞省却煩三
語椽龍章卧護兩淮秋古来北府多名酒今復南
徐說勝游聊奉雙親小行樂即持荷槖侍宸旒
看花走馬紹興間彼此春風各少年黃甲諸儒今
幾許白頭同舍省東偏昨宵歸萝月(里千)餘債欠君
詩兩篇已乞閩山一窠闕老身只要早歸田
食雞頭子二首
江妃有訣煮真珠菰飯牛酥軟不如手擘雞顋金
五色盤傾驪領琲千餘夜光明月供朝嚼水府龍
宫恐夕虚好與藍田餐玉法編歸辟糓赤松書
三危瑞露凍成珠九轉丹砂鍊久如鼻觀温芳炊
桂歇歯根熟軟剥胎餘半甌鷹爪中秋近一炷龍
涎丈室虚却憶吾廬野塘味滿山柿葉正堪書
䟦尤延之左司所蔵
光堯御書歌
光堯太上皇帝御書西漢書列傳目下有璽
文曰帝錄臣豪得之以示臣万里謹拜手稽
首作歌敬書于後
鸞臺長史老野僧月前病鶴霜後蠅文書海裏衮
不了黑花乱發雙眼睛故人同舍尤太史敲門未
揖心先喜袖中傾下十觧珠五色光芒射牎几自
言天風来帝旁拾得復古殿中雲一張向来
太上坐朝罷勝日光風花柳暇浣花仄理冰雪容
宣城雞距針芒鋒天顔有喜聊小試西京書目
供游戲韓彭衛霍欣掛名舒向卿雲感書字漢廷
多少失意人九京寸恨不作塵一朝翻入
聖筆底昭回之光喚渠起小臣濫巾縫掖行手抄
孝經不徹章何曾下筆寫史漢再拜恭覧汗透裳
太史結廬伴鷗鷺錫山山下荆溪渡紅光紫氣上
燭天箇是深蔵寶書處
賀
皇太子九月四日生辰
万兹恭遇
皇太子殿下誕彌令辰謹齋沐吟成龍樓曲
十解仰祝眉夀恭惟
令慈俯賜
采覽万里下情無任頌禱之至
日日龍樓問寢時雞人未動漏花遲前星一點朝
天帝只有清臺太史知
清賞堂中無管弦鳳山樓上有雲煙
儲皇側畔何人侍黃卷團欒是聖賢
子晉吹笙未是仙阿丕横槊少全篇小吟春着梅
梢句一日東風四海傳
二聖多能似仲尼儲皇家學自庭闈銀鉤已有
淳熙脚玉句仍傳德夀衣
明河查上有仙翁犯月撞星到碧穹金闕東邊銀
牓處大書天地長男宫
大安宫裏漆園椿子幹孫枝葉葉新今日四株高
下碧相承一樣八千春
菊花潭上菊花開不是花潭是夀杯天賜生朝千
斛水一年一斛送將来
禹子湯孫兼聖賢一身雙美古無前願陳萬國元
良句不用金梧玉粹篇
少陽拜賜太陽旁黃菊紅萸滿夀觴陽德重重在
初四不須九日是重陽
光堯初御六龍天上直維參大火躔天意分明昌
宋德誕辰三世緫丁年
尤延之檢正直廬牎前紅木犀一小株盛
開戱呈延之
水沉國裏御風歸粟玉肌虜不肯肥元是金華學
仙子新將柿葉染秋衣不應装束追時好無乃清
癯悔昨非為妬尤郎得尤物故將七字惱芳菲
送張定叟
直上雲霄未遣休分符京兆帝王州赤丸窟裏無
白額碧落班中政黑頭兩地好官纔半武扁舟歸
興恰中秋只應銀信從天降莫戀融峯與橘洲
紫巖衣鉢付南軒介弟曾同半夜傳師友别来真
夢耳江湖相對各澘然但令門戶無遺恨何必功
名在早年君向瀟湘我閩粤寄書只在寄茶前(予時)
(乞閩漕方上章)
新寒戲簡尤延之檢正
逗曉添衣併數重隔晡剰熱尚斜紅秋生露竹風
荷外寒到雲牎霧閣中半點暄凉能幾許古来豪
傑總成空木犀香殺張園子雪嗅金挼欠兩翁
䟦姜春坊梅山詩集
松風澗水打牎聲玉珮瓊琚觸眼明當晝如何挂
秋月未春特地轉新鸎只消一卷梅山集幻出多
般景物情老子平生有詩癖為君焚却老陶泓
承華寮寀集鴛鸞不減應徐讌魏園中有釣璜清
渭叟向来授鉞少陵壇錦心繡口搴花草雪椀冰
甌瀉肺肝身到梅山得梅魄老夫更借一枝看
早朝
垂拱殿脕出東省
請外天難達留中日不遑烏啼金殿月鷺集玉階
霜出晩緣堂白歸時報錄黃来年六十一六十鬢
蒼蒼
䟦京仲遠所藏楊補之紅綾上所作着色
掀篷梅
朔雲暗天垂到地朔風裂山吹脱耳長江萬頃一
艇子一夜雪寒不成睡詩翁曉起鬢鬔鬆縮頸微
掀黃篾篷夜来急雪巳晴了東方一抹輕霞紅江
梅的皪開獨樹(間篷)截入梅尺許老幹新枝紫復青
花琱白玉鬚黃金滿身滿面都是雪梅雪却與霞
争明不知詩翁何處得霜鋸和雪和梅斸將去恐
是并州快剪刀不然吳剛修月斧下無根幹上無
梢一眼横陳梅半腰東省拈出寒蕭蕭至今花頭
雪未銷
秋山
梧葉新黃柿葉紅更兼烏臼與丹楓只言山色秋
蕭索繡出西湖三四峯
秋雨蚤作有歎
細雨澹無質安得更有聲如何却作泥亦能妨晨
征宿昔忽過暄心知非堅晴何須暄晴極然後寒
雨生寒暄使人覺妙物亦何曾翦翦自神妙無乃
與物矜造物本非作觀者或強名老夫近稍聾此
事無暇聽平生感秋至此意今已平獨念老病身
頗不耐夙興何時歸故園宴眠閉柴荆鳴鷄亦不
留好夢無吾驚他年憶此詩惘如宿酒醒思歸已
可喜而况真歸耕
寄題王棶德㫦知縣成都新居
子美百花潭北莊君今召作詠歸堂山分劍閣雲
根瘦江送蓬婆雪汁香漱石枕流紅錦浪浮家泛
宅白鷗行何人夜誦相如賦給札蘭臺看堵墻
左藏南庫西廡下紙閤負暄戲題
左帑火禁清寒非人間有也而庫官孔仲石
叚季承史伯載心匠天巧創一火閤不薪不
炭暖亦非人間有予以小暘谷名之且賦絶
句
水衡仙客住冰天雪囓風餐更禁煙不是移来小
暘谷老夫凍折兩詩肩
賀
皇孫平陽郡王十月十九日生辰
万里恭遇
皇孫節使郡王誕彌令辰謹齊沐吟成七言
律詩一首仰祝眉夀恭惟
鈞慈俯賜
采覧万里下情無任祝頌之至
前星炳煥領孫星環拱中天日兩輪四葉重光同
聖世千秋佳節近生辰本攴秀茂且復且典學熙
明新又新喜入威顔天一笑夀觴分賜一枝椿
白紵歌舞四時詞
春
人生春睡要足時海波可乾山可移珠宫宴罷曉
星出不是天上無鳴雞昨来坐朝到日落君王何
曾一日樂上林平樂半蒼苔桃花又去楊花来
夏
四月以後五月前麥風槐雨黃梅天君王若道嫌
五月六月炎蒸又何說水精宫殿冰雪山芙蕖衣
裳芡盤老農背脊曬欲裂君王猶道深宫熱
秋
星芒欲滅天風急月輪猶帶銀河濕青女椎冰作
冷霜吹到璇閨飛不入苧羅山下浣紗人萬妃無
色祗一身嬌餘貴極醉玉較強為君王蹈錦絪
冬
秪愁窮臘雪作悪不道雪天好行樂玻瓈琖底回
青春蒲萄錦外舞玉塵陽春一曲小垂手勸君一
杯千萬壽今年斛糓才八錢明年切莫羡今年
行路難
君不見河陽花今如泥土昔如霞君不見武昌柳
春作金絲秋作帚人生馬耳射東風柳色桃花却
長久秦時東陵萬戸侯華蟲被體腰蒼璆漢初沛
邑刀筆吏折腰如磬頭槍地蕭相厥初謁邵平中
廷百拜百不譍邵平後来謁蕭相故侯一拜一惆
悵萬事反覆何所無二子豈是大丈夫窮通流坎
皆偶爾摶扶未必賢槍榆華胥別是一天地醉鄉
何曾有生死儂欲與君歸去來千愁萬恨付一杯
又
老夫少時不信老長笑老人恃年少如今老矣不
笑人却被少年開口笑少年何苦笑老人老人舊
日顔如春興来百琖山隤玉醉後千篇筆有神自
古聖賢皆白骨誰道今人不見古時月孔子盗跖
俱塵埃杜陵老人今亦安在哉
黃金築臺賜白璧車前八騶門列戟徹侯萬戶秩
萬石珠戸玉房貯傾國傳呼一聲萬人開將軍相
國天上来不知道旁雍門子已歎麋鹿登高臺雍
門解遣孟嘗泣孟嘗不泣渠何急只知富貴如雲
浮不知貧賤飢死寒死愁不愁
長門陳阿嬌却要一生金屋貯嬌嬈長信班婕妤
却要一生紈扇從玉車妾心秪作專房地别人亦
有承恩意妾心不肯着别人君心還肯如妾心春
風秋月渾不管花落花開空自怨千秋萬歲一笑
休月明空照古今愁
造化小兒不耐閑阿兄阿姊一似顛兩手雙弄赤
白丸来来去去繞青天赤丸才向西山沒白丸又
向東山出只銷三萬六千回雪色少年成皺鐵鐵
色頭鬚却成雪雙丸繞從地下復上天少年一入
地下更不還日日喜歡能幾許况有煩惱無喜歡
莫言酒不到劉伶墳上土劉伶在時一醉曾三年
明珠一百斛更添百斛也只心不足侯印十九枚
更添一倍也只眉不開先生笑渠不行樂莫教人
笑先生錯
嘉定元年春三月男長孺編定
端平元年夏五月門人羅茂良校正
誠齋集第二十終
