誠齋集卷第二十一
廬陵楊万里廷秀
詩
朝天集
寄題喻叔竒國博郎中園亭二十六詠
金谷惟堪貯俗塵輞川今復得詩人先生道是貧
到骨猶有山園斗大春
右亦好園
洞庭張樂起天風玉磬吹來隨圃中却被仙人鎔
作水為君到底寫秋空
右磬湖
烏龍灘下白雲堆上有狂奴舊釣臺一夕被君偷
取去至今猶帶漢莓苔
右釣磯
春有兒孫夏有朋月中寒影雨中聲臘晴銷盡一
園雪爲底林間雪不晴
右蘆葦林
亦好園中亦好亭兩重好處兩重貧客來莫道無
供給抹月批風當八珍
右亦好亭
冰為仙骨水為肌意淡香幽秪自知青女素娥非
耐冷一生耐冷是横枝
右横枝
横枝直下是清池花映清池水映枝知是君描和
靖句不知和靖寄君詩
右清淺池
舊繞新縈綠萬蟠架餘籬剰復垂欄先生醉帽堆
香雪知自荼䕷洞裏還
右荼䕷洞
湧岫跳峯尺許寬坐看雲霧起岩間九疑荒遠巫
陽険未必真山勝假山
小山
錦障豪華笑騃童松圖冷淡惱山翁玉山頽處誰
扶著花作屏風倚暖紅
右花屏
青士從來一徑幽碧衫翠袖佩蒼璆何年筆戰明
光殿奪得詩仙紫綺裘
右紫君林
水精方局石橋仙知是柯山幾代孫月借繁星作
碁子夜寒睹得一金盆右方池
亦好亭兼弄月亭磬湖不許兩通行誰抛螮蝀湖
光尾便有先生拄杖聲
右野橋
身在京師夢在鄉黃花又是一番黃平生不觧淵
明語菊却猶存徑却荒
右菊徑
雨餘想見藥苗肥薯蕷堪羹𣏌可韲老賊何須投
益智先生只要買當歸
右藥畦
碧天如水水如天月入湖中璧樣圓却被先生來
弄碎一團成百百成千
右弄月亭
桃李無言照水光玻瓈盆底洗新粧不須水上紅
雲句水上紅雲不觧香
右花嶼
柳下湖光淨一天湖邊垂柳起三眠小蠻自倚腰
支裊照鏡梳頭曉月前
右柳隄
名園曲水費工夫甃瓊磨滳水無誰把流觴借
詩老天生九曲一冰渠
右曲水
秧疇水落荇渠尖玉石當中碧一奩石面平鋪波
面皺千花織出水精簾
右水簾
渠水來從林外泓水知湖近各爭鳴何人月下攜
枯木寫取穿雲落澗聲
右水樂
石友拳然萬仞姿竹君嘯處一川漪更無二客隨
巾屨誰見先生覓句時
右竹巖
鴈下菰蒲報夕寒鷺將荇藻作朝餐野塘只許野
人到不要金張許史看
右野塘
詩人性癖愛看山曉坐堂中夕嬾還只對月山無
限好月山外面八雙鬟(六峯正對十)
右愛山堂
細雨初憐濕翠裳新晴特地試紅粧無人會得東
風意春色都將付海棠
右海棠塢
昔人只解笑移山未信移山不作難一昨月山三
里外先生掇取近欄干
右月山
題永新吳景蘇主簿梯雲樓
誰道青雲不可梯君家樓閣與雲齊諍臣内相名
垂日諫草詞頭字印泥我昔曾為禾水客夢中猶
憶義山西仇香自有家聲在豈使鸞皇棘上栖
題安城趙寬之慈順堂
天潢龍種與人殊五鳳仍傳萬卷書象服在堂萱
草暖綵衣上夀棣華初雪中密竹能抽筍冰底寒
江更躍魚趙氏弟兄俱玉樹艮齊文字即瓊琚
寄題曾子與競秀亭
老夫上下蓼花灘每過君家輙繫船尊酒燈前山
入座孤鴻月底水連天暄凉書問二千里埸屋聲
名三十年競秀主人文似豹不應霧隐萬峯邊
送朝士使虜
又見皇華賦北征謫仙俊氣似秋鷹詩成紫寒三
更月馬渡黃河十丈冰趙北燕南有人否禽胡歸
漢竟誰曾天家社稷英靈在佳氣時時起五陵
冬至稱賀
紫宸殿及
德夀宫
宫燭奔忙下玉除晨曦拂掠麗儲胥東西班動雲
開合警蹕聲來電卷舒隆準衣裳紅一點御香煙
霧碧千廬勛華二聖天齊夀亜歲年年賀
帝居
冬至後賀
皇太子及
平陽郡王
長樂鍾聲攪夢驚建章星影照人行千官燈語聽
殘點一夜霜寒在五更金鑰王&KR1630;開北闕銀鞍系
控謁東明青宫朱邸環天極五色祥雲覆帝城
䟦張功父通判直閣所惠約齋詩乙藁
句裏勤分似燈前得細嘗孤芳後山種一瓣放翁
香苦處霜争澀臞來鶴校強不應窮活計公子也
忙忙
張功父舊字時可慕郭功父故易之求予
書其意再贈五字
冰雪相投處風期一笑間只今張桂隐絶慕郭青
山功父雙何遠相如了不關鳥飛暮天碧此句急
追還
走筆和張功父玉照堂十絶句
健青新走一梢長外日東風引得狂定自今番春
色裏新枝別樣占年光
年年春信遣人疑賺出詩人枉覓詩着意探梅偏
不發月斜偶見一横枝
騃女癡兒揔愛梅道人衲子亦争栽何如雪後瓊
瑶跡印記詩人獨自來
梅詩脱草已流傳要趁梅前更雪前喚醒誠齋山
裏夢落英如雪枕甎眠
紅紅紫紫儘紜紜韻處終輸庾嶺君未說王花冰
雪骨新隂先綠半春雲
常年十月未花開雪片今年九月回便有早梅隨
早雪一枝笑看萬花摧
今歲略無霜報寒忽然一夜雪漫漫雪花要作梅
花地十月早梅和雪看
老見千花眼便昏憶梅長為賦招䰟只今身住西
湖上不羡淮南嶺上村
玉照堂中瀹早茶下臨溪水織紋紗十詩小試春
風手催發溪梅兩岸花
老嬾狂吟不要工愛君七字晉唐風更煩傳語梅
花道火急齊開小至中
曉經八盤嶺赴
東宫講堂
至前至後恰多晴山北山南間一登瘦石經霜乾
脱蘚細泉滳澗旋成冰海波貫日紅千丈江霧縈
樓玉萬層資善堂前得春早宫梅一朵掠觚稜
出北關門送季舍使虜
同寮緩轡出承華又送雙星水北涯霜外汀洲蘆
葉曉雪餘園圃竹梢斜只驚睡起猶殘月不覺皈
時巳落霞白首鴛行徒索米故山今日政梅花
赴
文德殿聽麻仍拜表
蒼龍觀闕啟槐宸白玉階除振鷺群仗外諸峯献
松雪霜前一鴈度宫雲舍人就日宣麻制丞相瞻
天進表文夙退自欣還自笑素餐便當策殊勲
䟦尤延之山水兩軸
水際蘆青荷葉黃霜前木落蓼花香漁舟去盡天
將夕雪色飛來鷺一行
水漱瓊沙冰已凘野鳬半起半猶遲千竿脩竹一
江碧只欠梅花三兩枝
紫宸殿拜表賀雪
怪來臘日起春風一夜瓊花發禁中大地山河銀
色界九重樓觀水精宫紫宸廊迥寒無價文石庭
乾掃不融又喜來年書大有誰知
聖主是天公
稍緩鳴靴不住催一聲再拜忽如雷封章進了儀
曹退文武班齊上相來白髮兩年陪賀雪紫衣數
軰小傳桮賜休退食端何恨未到西湖探早梅
衝雪送陸子静
猛落還中歇疎飛忽驟繁平欺蘆屋脊偏護竹篱
根對面看童子低頭印手痕銷魂送行客行客更
銷魂
雪中送客過清水閘
雪中出去雪中回深閉牎櫺偶一開墻裏人家掃
檐瓦玉塵打入轎牎來
肩輿九步十傾欹下有冰可不敢窺冰上水禽行
似箭忽逢缺處得魚兒
和
皇太子梅詩
清賞堂前隔俗塵南枝得雪曉爭新獨將却月凌
風影攙献儲皇第一春
梅仙蹈雪步生塵儲后梅詩雪共新玉句金章
雲錦字問天覓得隔年春
和吳監丞(景)雪中湖上訪梅
朔風敢傍貴人嚴約束天花莫入檐藥玉船寬初
㶑銷金帳暖政厭厭
七字全勝五字城清於庾信及鍾嶸君詩妙絶端
何似不似梅花似麽生
雪與梅花兩逼真不知誰好復誰新無端更入吳
融手剪取西湖半叚春
聞君蹈雪訪梅花不怕蘇堤十里賖老子怯寒那
敢出地爐榾柮是生涯
早謁
景靈宫
夜雪猶飄天目峯曉晴先暖太清宫雲翻孔雀金
花碧日射鴛鴦玉瓦紅百辟焚香官柳影一鴉飛
立殿檐東仰瞻九聖䏈龍衮萬歲千秋對昊穹
送吳監丞季行知簡州(名景)
勲烈涪陽異姓王手扶西極漢天長有孫文武千
人傑透紙風騷萬字香小涉移中公事筆又懷剣
外史君章同朝多日相從少不唱陽關也断腸
送陸子静刪定宫使
朝路江西不十人又看一箇奉仙真可憐議論長
傾坐不管聲名觧誤身苦憶去年郊祀日與渠並
轡笑談奉何時相趁滄洲去雪笠風蓑釣白蘋
雪晴
仙人翦水作花飛忽化瓊瑤已大竒復把瓊瑤化
成水滳來平地緫琉璃
晴光雪色忽相逢雨滳空階日影中珍重北檐殊
韻勝苛留殘玉不教融
和
皇太子瑞雪
白玉花開碧玉天縈樓繞殿舞翩然儲皇善頌
天皇德瑞應金穰萬年
揉雲按霧碎成塵落不曾休酉達辰鶴禁鏤冰成
七字野人拜賜敢辞頻
雪後曉過八盤嶺詣
東宫謝受左司告
扶桑梢上上朝暾起早行遲却載奔玉作宫城三
萬雉呼僮換馬入金門
玉京世界大千中銀屋樓臺一萬重好上寶蓮山
上望南高峯照北高峯
晴後再雪
幸自晴光雪半開誰將泥脚涴瓊瑰水仙上訴姮
娥泣再遣天花散一回
滕家仙子六瓊娘煑露為酥不剰漿滴作玉虫千
萬隻一時飛滿白雲鄉
天上瓊樓萬玉妃月宫學舞試雲衣霓裳未徹天
風起腦子鈿星散飛
八盤嶺上雪偏清萬斛瓊塵作一傾空裏仰看都
不見碧山映得却分明
讀子房傳
笑賭乾坤看兩龍淮隂目動即雌雄興王大計無
尋處却在先生一躡中
雪中講堂賜酒
玉果金柈碼碯觴春坊傳令賜雲漿雪中上馬渾
如夢一片飛來醉面凉
袖手垂鞭出帝闉萬花欄馬舞新春是時也有青
油繖天上歸來雪滿身
立春後一日和張功父園梅未花之韻
前夕三更月落時東風巳動萬花知江梅端合先
交割春色如何未探支只欠梁溪冰柱句追還和
靖暗香詩家剰有葱根指不把瓊酥滳一枝
白頭吟
文君自製白頭吟怨思來時海未深怨殺相如償
底事初頭苦信一張琴
除却共姜是女師柏舟便到白頭辞勸渠莫怨終
難勸不道前夫怨阿誰
丁未元日
大慶殿拜表賀正
献歲朝未央新霽快明發晨曦耿五色宿靄歘四
徹洗清萬溝瓦銷盡一月雪素光從何來晶熒落
寒笏回膽背陰處猶蔵半檐白夜來有微霜雪上
辨不得時於翠幕頂掃掠見瓊屑還將黃金日正
射白銀闕忽然捲班出紅綠亂眼襭歸來飲屠酥
笑向兒女說
元日癸夘占云大熟
造物今年印司花昨夜交雪留蘆荻脚日到瑞香
梢白叟占嘉應青精看滿抄游絲也驩喜不住舞
蠨蛸
送趙民則少監提舉
漢庭近日少宗盟博選宗英副匠卿高帝子孫誰
宿德翰林風月得先生又持一節湖南去政是三
湘鴈北征但使遠民蒙福了早歸詞禁賦新鸎
座主門生四十年江湖契闊幾風煙同朝再接鴛
行裏握手相看鶴髮前誤喜論詩追舊事不知呼
酒是離筵老懷只作還山夢輸與先生早著鞭
雙峰定水璘老送木犀香
春得鄞江信香從定水來今年有竒事正月木犀
開
萬杵黃金屑九蒸碧梧骨詩老坐雪䆫天香來月
窟
山童不解事著火太酷烈要輸不盡香急喚薄銀
葉
傳語雙峯老汝師是如來如何一瓣香却為楊誠
齋
誰言定水禪入定似枯木飛入廣寒宫收得香萬
觧
人日出游湖上
放閘冷泉亭抽動一天碧平地跳雪山晴空下霹
靂
去時數點雨歸時數片雪雨雪兩不多山路雙清
絶
舊臘緣多雪新年未有梅慇懃下天竺隔水兩株
開
肩輿豈不稳萬象非我有呼童換馬來湖山落吾
手
樹隐重重竹溪穿曲曲峰林深那有寺煙遠忽聞
鍾
城中雪一尺山中雪一丈地上都巳消却在松梢
上
去歲游春屐苔痕故可尋人家隨岸遠塔影落湖
深
客愛清殊絶僧愁凍不勝可憐兜率寺齊供一湖
冰
上竺雪來時四山都作凍團團玉屏風圍繞渾無
縫
此行殊怱怱天色不肯借更待海棠晴滿意孤山
下
嘉定元年春三月男長孺編定
端平元年夏五月門人羅茂良校正
誠齋集卷第二十一終
