誠齋集卷第七十五
廬陵楊萬里廷秀
記
五美堂記
安城歐陽巨卿無它嗜好顧獨以爲善最樂擇地
而趨擇仁而里見一善思與之齊聞一善喜而不
寐有二子長曰成務次曰成文皆幼而警敏長而
俊茂旁招儒先授以經學勵以文行深念父子責
善則不可不迪以善大不可一日掃溉其所居之
堂之前家人子莫測其何爲則手種雙桂于其地
二子相顧唶曰昔晉人自喻以桂林一枝今家君
兩之其指不欲才我伯霜仲雪與晉人爭長而競
秀耶艮齋先生謝公聞而嘉之為記其事且舉似
王氏種槐之意以攡張其說以假歐陽氏光以策
礪二子考德請業以顯揚乃父巨卿燾後詒址之
遠謀予得艮齋之文讀之因署其紙尾曰王之槐
歐之桂巨卿之積善二子之繼善艮齋之樂善一
記而具五美成務兄弟欣然相賀曰右偏一堂未
名今扁以五美其可則復介予門人劉儼來請曰
成務與弟成文蒙被先人彝訓夙夜繄遺墯是懼
先生不以兄弟為不可教教以五美先人不尚有
知也不寕惟兄弟受其福先人實並受焉願更乞
言以終其惠予荅之曰五美之說昔者嘗聞之子
産復聞之仲尼子産之五美諸侯會盟事也非學
者事也學者之事可不尊仲尼之五美乎能尊仲
尼之五美斯兼予之五美矣儼曰先生之惠歐陽
氏不既大矣乎問一五聞三五聞三五得一五成
務字幾先成文字昭先幾先嘗以文字與計偕昭
先郡嘗舉堪應童子科其學皆進而未止者也紹
熙五年十月日誠齋野客楊万里記
邵州重復舊學記
庠於黨序於遂至一家猶有塾所從來古矣邵諸
侯國也繄學獨無慶曆間天子有詔乃克有造自
某侯始也然草創之初相宅不諦誕寘囂湫獄左
庾右用遷于公門之外南東其地乃惟亢爽自濓
溪先生周侯始也後百餘年興壞靡常隂陽者流
實汨陳之易置他所既易而復自胡侯華公始也
地則復矣而庋閣塞門峻級塞塗非其舊也磢峻
而夷徹蔽而通繩迂而直大成之殿御書之閣講
席之堂或造或因&KR1654;門直廬從祀之廡肆業之齋
庖湢垣墉皆一新之於是盡復濂溪之舊自今黃
侯沃始也經始于去年冬十有二月一日竣事于
今年春二月十日是日侯與治中陳君𡵨郡博士
留君祺率諸生釋菜於先聖先師退走書來請記
其役万里復于侯曰侯之再復學官以還濂溪先
生之舊將止於復其宇以還其所遷之舊地乎將
不止於斯而已乎如其止於復其宇遷其地而巳
也記之可也不記亦可也如不止於斯而已也其
爲万里諗邵之學者曰盍以其所以遷遷于善以
其所以復復其性上也安其遷毋易其地省其復
毋隳其宇次也儒家者流之不戒隂陽家者流之
不禁無次也是役也規之者留君董之者法曹掾
張球佐其費者保義郎新郴州廵轄蕭楹進士蕭
文蔚云慶元丙辰四月四日具位楊万里記并書
廖氏龍潭書院記
湖之南大家鉅室冨於貲者不少也其所少者冨
於書者歟其不冨者非以其不耆歟於所少之中
而僅有之者其惟攸川廖仲高文伯兄弟歟予聞
其人嗜書如阬孚之於屐如陸羽之於茶如子猷
之於竹如淵明之於菊也如枵斯饕愈啖而愈不
厭如疢斯痼愈療而愈不除也東若閩浙西若卭
蜀有善本有精紙有大字之書必叩囊底倒橐中
罄所有走徤步以致之又聘良工伐山木作一書
院以庋之凡數萬卷不翅也中敞之以文會之堂
後附之以怡然之軒臨池有亭名以愛蓮玩芳有
榭名以春風掖以兩齋庭列四桂竒崖峭峯遠岫
遥岑連者芝秀孤者玉立圜者盂覆銳者笋迸靜
者麟卧躁者猊怒左右後先皆環以山下有回水
滙而為潭紺㓗泠冽寒入人骨相傳有龍過者神
聳俯者膽掉故緫而命之以龍潭書院云歲招眀
師日集良友與其子弟講舉肄業於間士之自遠
而至者常數十百人誦弦之鏘燈火之光簡編之
香達于鄰曲其子弟服食仁義沉酣經訓往往多
為才且良者往歲之冬嘗介予猶子夀森來謁予
記之予曰諾哉以臂痛未能也今復來趣予聞淵
有龍者頷有珠聖門其猶龍淵乎泳其涯必航其
源攀其鱗必探其頷故得其夜光明月者為顔為
曾為伋為軻得其璣琲者為琴張為牧皮得其瑟
瑟者為漆雕哆為公良孺廖氏子弟可不楙哉異
時廖氏子弟有孝友忠信文行名實輝然照映於
湖之南者予將賀其得珠也仲高名仰之文伯名
天經艮齋先生謝公評其伯仲為材進士其父諱
彦修字敏道嘗為陽朔主簿慶元元年十月日
楊万里記
羅氏萬卷樓記
羅氏皆豫章別也其在于晉君章以文鳴降及五
季則有江東公今廬陵之羅其後也出凝歸門北
東四十里而近為完塘之羅自武岡公以泓澄演
迤之學嶄刻卓詭之詞第建炎進士其族遂鼎盛
由完塘西北五十里而遥為印岡之羅自鄉先生
天文以詩一經為三舍八邑之師其子若孫若曾
孫以經術文詞第進士者七人其薦于鄉者何數
至今遂為士鄉家章甫人誦弦也由印岡西南三
十里而近為東西塘之羅自長者長吉始聘師友
闢齋房訓子弟今垂五十年矣而獨未有聞焉長
吉之族德元有孫敬夫予聞其避俗入山築樓叢
書扁以萬卷旁招儒先以範以模敬夫幼失所怙
每月之吉定省其母夫人外即往山齋晨晷宵膏
忘寢食記覽簡策目誦萬言追琢詞章月秃千毫
以書來請曰宗禮刻意願學而未得所以學敢問
聖涯奚而可航聖門奚而可階予復之曰服食仁
義菑畬經訓學也誦數訓故摛豔文詞亦學也薄
陋藏修游談空虛亦學也子也擇於斯三者在楙
之而已大抵族姓之盛衰或以為數其然豈其然
乎譬之田焉水旱數也勤墯數乎當武岡公天文
先生之未作完塘之羅猶印岡之羅印岡之羅猶
東西塘之羅也今二氏之羅獨殊於東西塘之羅
夫豈數乎哉夫豈不以人乎哉使敬夫而為印岡
完塘之羅是亦印岡完塘之羅而已豈唯印岡完
塘之羅而已果能楙焉後出益可畏晚發愈可仰
豈惟印岡完塘之羅而已敬夫與予叔父弟姪皆
親也予以隨牒倦游四方晚乃識之樓之下有堂
曰醉經有軒曰遠俗曰默曰南曰北云慶元二年
重陽前一日具位楊万里記并書
隆興府重新府學記
慶元二年夏五月癸未隆興府府學教授陳君朴
與在學諸生合辭移書於余曰豫章學官景祐肈
造治平遷焉火于建炎而復于紹興誰其復者丞
相趙公也於是兵荒之叢残釋菜有廟養士有學
然堇堇草創時則葺而未周後人承承歲增年培
於是面以櫺星申以戟門大成有殿御書有閣横
經之堂入直之廬靡不具體時則周而未賁歲在
乙丑侍郎李公廼新殿宇歲在庚子侍郎張公廼
立都門既屋老而圮講堂最久則最先圮新斯堂
者樞使王公之爲也齋房久則又圮新斯齋者樞
密黃公之爲也殿宇久則又圯重門久則又圮新
斯殿斯門者今帥蔡公之爲也公以天朝法從之
貴一代正人之望輟自天邑來帥吾邦未及下車
首謁先聖顧瞻踟躇則見殿宇將壓兩序僒步櫺
星戟門相距有咫於是喟曰曾謂夫子宗廟之美
百官之富廼誕寘之隘巷乎於是市地斥壖召匠
屬役殿宇腐矣廼撤廼新櫺星褊矣廼拓廼曠戟
門陋矣廼易廼崇翼以二門幾其入出廣厥二序
增之四楹端委庋左犧象庋右費不于官于學之
庾工不于甿于市之庸執扑不于吏于學之職厥
布之緡二千四百有竒厥工之夫八千五百有竒
以章計二千五百有竒者厥木也以隻計七萬三
千有竒者厥瓴也昔歲之季夏經之而落之以今
歲之暮春高明爽塏美奐孔碩可百年不騫不啻
也是可不記是非先生誰宜記余復之曰公所以
新斯學之政二三子智及之矣二三子抑知公所
以新斯學之指乎二三子入自櫺星若至闕里趾
于戟門若覿孔墻瞻彼睟容若侍燕居詠彼春風
若聆喟歎去聖人之門若此其不遠也近聖人之
訓若此其甚也盍退而日三省吾之所以心得而
身充者家蹈而國達者孝歟忠歟仁歟義歟得諸
心矣充於而身者反否焉而謂得於心也可乎不
可也充諸身矣蹈于而家達于國者反戾焉而謂
充於身也可乎不可也去其所不可以就其所可
二三子何負於公不然公何負於二三子公名戡
字定夫莆陽忠惠家也詩不云乎維其有之是以
似之公有焉具位楊万里記
喚春園記
新喻縣南五十里而近有鄉曰臨川其山深秀其
水紺㓗東西行者未至十里所則望見一峯孤聳
如有人自天投筆於太空至天半翔舞翻倒而下
至地躍而起卓爾而立其跗豊而安其穎銳而端
又如有人卧地仰空醉持翠筆而書青霄也故里
之人名之曰卓筆峯云士之居于臨川者皆爭此
峯而面之面之者衆而莫有正焉者面之而正焉
者惟人士周仲祥之居為然餘皆不然不然者皆
仲祥之為嫉嫉仲祥而仲祥不懼又加貪焉又築
一山園於居之旁其求多於此峯未已也一日介
吾亡友之子劉庭杞繪畫其所居與園與此峯以
來求予名其園且記之予歴指以問曰彼園之山
椒有亭翩然其上如張蓋風中勢欲飛去有掣而
止之者何曰此静菴也彼山之趾有大屋碧瓦朱
甍風屏月&KR0905;閣其上而齋其下學子往來操琴枕
書口吻鳴聲者何曰此用德之堂右以進修之齋
左以醉隱之軒而冠以繙經之閣也彼園之植高
者雲倚卑者地覆纖者茸如茂者幄如丹者素者
碧者畦者沚者又紛然如時女之出闉闍酣遲日
而拾瑶草者何曰水者蒲蓮陸者卉木也予歎曰
又多乎哉仲祥掇此峯於懷袖多矣而園亭卉木
之幽茂盛麗復如此其取諸造物不曰又求其寶
剣乎予恐造物者亦將仲祥之為嫉嫉之者不寕
惟臨川之士而已園之景名其一遺其百則兼緫
而命之曰喚春蓋取諸劉夢得之聯句云仲祥名
瑀喜教子好賓客艮齋先生謝公為記其堂亟稱
其賢其一子某未冠已秀警誦書如水倒流下筆
翩翩有可愛者其筆峯秀氣鍾美於是乎韓宣子
曰周禮盡在魯矣慶元二年十一月初五日具位
楊万里記
委懷堂記
宣溪王价卿淳熙癸卯訪予東山之西南溪之北
與之語如江吐月如山出泉如珠走盤也蓋其家
自察判公旁招眀師多取端友儲書三萬卷無日
不討子若孫立於庭而訓之于承家之不易樹身
之孔棘我有方策汝其耨之我有師友沙其範之
故吾州世家言子弟之秀且良有文而劬於學必
曰宣溪之王如价卿者豈非所謂王氏之秀且良
有文而劬於學者耶使予不敬之不愛之不可得
也父兄之教其端使然哉它日遺予書曰維籓於
人間世之所好者未嘗不望望然去之至於欣欣
樂之者皆人間世之所不好者也偶讀淵明詩至
委懷琴書之句作而曰此維藩之心而出於淵明
之口者也敬以名其肄業之堂願徼福於先生乞
一言以記其說且作三大字以扁其上予為扁之
未暇記也今日皮仲文歸自宣溪首跽而請曰价
卿委懷之記先生忘之否肯為作否予笑曰東坡
先生不云乎詩債隔年而後還予逋价卿之責今
十年矣其可不庚乎哉其可忘乎哉其可使催租
人徒手復命乎哉年月月楊万里記
趙氏三桂堂記
國朝皇族之英自拔於綺𥜗金貂之林而爭衡於
秀孝文儒之囿者豈少也而六世業儒三世中文
科者亦往往如麟之角兼此而趾美者其惟少師
惠國良公之一門乎試冠延和頌献聖武
仁宗皇帝是以有務學秀出之詔宗學方新經術
首選英宗皇帝是以有文義異等之擢學洞詩
禮傳釋孝經神宗皇帝是以有究厥微言之褒
至南陽侯傳惠國之業以訓其子正議公每曰五
十二子可教惟汝汝可不懋正議公感父之訓念祖
之業耕獵種績溢為偉辭儒先推表厥聞允焯
遂中紹興戊午之科正議公又傳南陽侯之業以
訓其子徽州公且曰吾以武階易為文臣汝今未
官可不吾續徽州公於是鑚礪覃思纉戎先烈遂
中紹興戊辰之科徽州公又傳正議公之業以訓
其子亮夫亮夫以訓其子時侃時俊二子皆以文
詞薦名而時侃遂中慶元丙辰之科是歲六月時
俊來為吉州戸曹掾携徽州公書遺予曰彦恂愚
不肖不能大先公之門惟是世業一卷之書六葉
授受不敢汙萊嘗勵諸孫曰汝黨世科當為汝作
三桂之堂今不践言罔克用勸先公之故人惟子
在盍為我記其說用光光前文人以起起吾又子
又孫子獨得辭余報之曰自晉人以桂林一枝自
况相傳至唐乃以策第禮闈謂之擢桂歌於杜氏
之詩今君家擢桂三世可不謂衣冠之盛事矣哉
抑君其懋諸子諸孫以君家一卷之書且一卷之
書未易言也顧所用何如耳收科發身一卷之書
也惟忠惟孝以維城王室盤石國祚伻宋萬嗣
復無無極則君家子孫久大閎遠亦與宋罔
極亦一卷之書也顧所用何如耳惠國諱某南陽
侯諱某正議公諱公稱字子顯正議公累治劇郡
紹興間其治最天下晩守京口獨當辛巳虜冠之
鋒其功不細未報而没至今屈之云年月日楊万
里記
贑縣學記
贑縣治之西南祀孔子故有廟學則未聞也後廟
亦廢其地入祥符宫皇祐二年縣宰王君希即舊
址作新廟即廟廡為學舍至紹興庚午火于叛卒
後六年予為州戶掾武夷陳君鼐元噐為宰旴江
黃君文昌世永為主簿一日二君約予登覽縣學
之地則樲棘生之瓦礫翳焉二君慨然欲復之未
能也後四十二年黃君之第文暠來為宰其治明
而寬惠而能斷㫷年民馴其教條而樂供其貢賦
公上既給廼斥其贏為錢百萬攝守黃侯渙復佐
以五十萬中峙大成之殿繚以七十餘區之屋講
席有堂入直有廬肆業有齋東西有序庖湢有所
肇脩胡簋繪事從祀百爾文物彪列一新釋菜之
容觀者起敬誦弦之聲聞者勸學屬役於紹熙甲
寅之季春而考室於仲秋黃君走書來請予記其
成予復之曰子之兄天下士也予之畏友也然是
學也子之兄嘗有志矣而莫之就天下之事因則
易造則難也今子能造而新之其不曰難乎哉子
之兄之所難而子之所易其不又難乎哉事之難
者子既易之矣事有至易而人反難之者子抑聞
之乎贑之為邦其山聳而厲其水湍以清聳而厲
故其民果而挾氣湍以清故其俗激而喜爭長民
者曰化之難也予則曰化之易若之何其易也彼
其挾氣獨不可因之使果於義彼其喜爭獨不可
因之使激於節與名若之何其不易且百年之間
如陽行先如孫介夫如李先之非贑人乎非名義
之君子乎使崆峒為淵章貢為山曰贑之士不復
有斯人也其孰曰不可不然而曰斯人不復有其
孰曰可顧所以因而使之者何如耳然則因而使
之奈何謹庠序之教申之以孝悌之義斯道也因
而使之之道也非乎長民者獨不聞之也乎故曰
因則易今孟子之言子己得之矣異時將有磊落
光顯於朝以名義聞天下者其必贑之士也夫其
亦子之教也夫予老矣其獨可得而見也夫慶元
二年冬十月十五日具位楊万里記并書
廣漢李氏義槩堂記
予自少從紫巖先生父子間講學則聞先生同郡
有君子焉李其姓發其名浩然其字也讀書不為
空言業文不為篆刻譬如農夫耕以忠孝而種以
仁義視君以親以仕不仕而忘其慕視人以身以
莅不莅而異其惻君實耻之予私竊起敬焉後班
于朝見蜀之賢大夫士益衆問以所聞則又益詳
咸謂君在辟雍奏䟽論靖康之危報聞而歸可以
己矣君則喟曰苟可以報國吾何愛焉紹興丙辰
之旱傾家為食以食餓者太守不以聞天子不得
聞可以己矣君則又喟曰吾志在及物吾何求焉
乾道二年則又旱又行之如初三年又旱又行之
如初太守不以聞天子不得聞可以己矣君則又
喟曰吾自為善耳吾何懈焉如是者三十餘年矣
五年則又旱又行之如初蓋甿之枵而餔瘠而腴
殣而蘇者至是枚數其人至二百七萬一千三百
有竒斛計其粟至一萬四百六十有竒於是里之
甿且怨且譁相與謳曰我有耋老李君粥之我有
侲髫李君穀之孰旌李君吾尸祝之是歲之冬廣
漢新太守余侯時言至止聞而忸曰州有斯人而
壅於上聞咎不予在則以其事上于部使者轉運
使趙公公說亟以聞宣撫使樞使王公炎又三以
聞後宣撫使薛公良朋又以聞後轉運使王公璠
趙公不息又以聞孝宗皇帝嘉之曰爾以布衣
居于下土乃因年饑多所全活仁心義槩徹于聽
聞廼錫贊書官以九品時乾道九年閏正月九日
也於是君之名一日布海内君既拜上恩則扁其
堂曰義槩以侈君賜後若干年君之孫寅仲以
奉大對剴切第甲科佐著庭史成增秩復請於朝
願移榮於君太上皇欣然曰孫知尊祖朕之所
嘉再贈承務郎然後里之甿怨者懌譁者息謳者
默今年三月寅仲以書及圖抵予曰義槩之堂先
祖名之未暇作也重惟先忘其可弗承兹堂其可
弗築端策面勢得其址於先人敝廬之側西山之
趾蓋再一終乃克有就復閣其上扁以尊祖執事
嘗為賦詩今不為記其役以此誰諉則諾而書之
其高三十有九尺廣倍之深三分廣之二閣以尊
奉兩朝之贊書君像在焉群賢之詩則刻石堂上
慶元三年上巳日中大夫煥章閣待制提舉江
州太平興國宫楊万里記
玉笥山重修飊馭廟記
惟泰元尊幬下土鞠萬生俾發育亨嘉罔有札瘥
豊楙穎栗罔有捐瘠怡愉洽熙罔有哀籲是惟皇
皇后帝之心然高居霄極下視豪端或閼兩間或
壅外聞則有伯強獝狂崇降威虐我民於是乎有
癘疫之青虐魃攴祁僣暘逆洚我民於是乎有乾
溢之青回禄屏䃜欎攸飄怒我民於是乎有燬霾
之青我民披肝為紙滴淚到泉呌閽排雲將焉攸
訴惟天一方必有名山大川之神代天臨徹帝省
挈携隂機簫勺民瘼孰弄疾威腅閃睢盱孰暵孰
墊孰噫孰欠孰燧厥燄聞而藥之膏之濯之瀹而
流之&KR1106;之收之駕彼飛龍乘彼白雲秉蠭旗提青
萍撝訶百神詰誅萬祅惠鮮我民會歸和平廸民
之康樂帝之心惟大江之西吉之吉水出縣北東
六十里所鄉曰某鄉山曰玉笥廟曰飊馭者帝心
所倚民命所寄其不在兹或曰西嶽華山之神離
宫也或曰吳史君雲儲之神受后帝茅土于兹山
也初名雲騰自唐之天寶神所命也今曰飊馭自
皇朝之宣和徽皇所錫也上泝章貢下沿洪撫
旄倪奔農商棼棼士夫欣欣相踵于塗胥會于祠
彼以祈年此以祝釐弗牷弗營惟葅惟粢祝史致
告如鼓荅桴隤祉山則疵癘不作霡霂時叙婁豊
孔碩潦反其壑火熄風寂頻年泰和我民舞歌則
相與視廟䟽罅諏其壞隤某殿某室某像某服是
建是築是葺是縮于瓦于木于堵于屋昔故今新
今煥昔塵匪神我勤繄我荅神用永藾于我民其
費出于里之人其倡之者子友生鄉貢進士鲁三
異云慶元五年十月既望通議大夫寶文闕待
制致仕楊万里記
嘉定元年春三月男長孺編定
端平元年夏五月門人羅茂良校正
誠齋集卷第七十五終
