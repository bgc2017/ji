誠齋集卷第七十
廬陵楊萬里廷秀
奏狀劄子
秘書省自劾狀
臣契勘本朝之制日歷之書必有序序篇舊例
委祕書監少撰述如高宗皇帝日歷序篇係權
修知政事龔茂良從舊例委秘書監李燾撰述今
來至尊夀皇聖帝日歷告成所有序篇係前權
監修官參知政事王藺照例委臣撰述修寫入冊
近蒙聖旨改差左丞相留正監修臣亦呈上件
序訖而今月初二日左丞相留正別委官撰到序
篇一首送下本省臣即時奉行今日下寫换仍將
臣所撰序篇即行毁棄臣聞之蔡墨曰物有其官
官修其方一月失職則死及之今也撰序篇者臣
之職也而文辭不足采錄可謂失職矣仲尼曰守
道不如守官今也撰序篇者臣之官也他官乃復
改撰臣可謂不得守其官矣臣之二罪何敢自恕
臣愚欲望聖慈將臣罷黜重作謫罰以為有司不
稱職者之戒乃臣舊有肺氣痰嗽之疾過秋復發
見請朝假將理所有秘書監及進讀官不可闕人
亦乞别差官施行臣謹退私室待罪恭俟威命不
勝惶懼震越之至
奏報狀
臣近以撰述日歷序篇不稱職具奏自劾今月初
五日巳時伏凖御卦退還奏狀仰見陛下眷憐
之隆赦其罪而不論臣銜感之極至於涕零重念
臣愚戅自信遂至輕發揆之進退豈容無罪難以
復玷朝列欲望陛下曲垂矜念保全孤遠之跡
特賜睿旨與臣宫觀差遣兼臣見以痰疾在假
竊恐有廢職業益重過尤伏乞聖慈早賜處分
臣干冒天威不勝隕越俟罪之至
辭免著庭轉官劄子
某伏睹今月某日凖尚書省劄子三省同奉
聖旨以至尊夀皇聖帝日歷書成經修經進官
特轉一官减二年磨勘者某聞命之頃大懼弗堪
伏念某學不名家文非華國晚點漢渠之長適逄
虞典之成上則繄冡司之提綱下則勤著庭之載
筆蓋因人而成事難同日而罔功矧賜帛賜金既
拜嘉扵介賚若懋官懋賞敢孤奉於明恩再念某
屬常貢需頭之章自列以上氣之疾懇祈祠禄未
賜帝俞方將少需且復申告儻受爵而不遜必
貪位而疾顛湏至具申尚書省欲望鈞慈特賜敷
奏其轉一官减二年磨勘指揮日下追寢庶安愚
分伏候鈞旨施行
薦劉起晦章燮堪充館學之任
奏狀
凖令諸監司到所部半年或因赴闕奏事
許舉部内所知貳人
右臣仰惟陛下龍飛之初首軫孤遠之跡召從
外郡擢長書林臣以坐糜為慙冀從外補
陛下畀以陪都之漕寄寵以延閣之隆名臨遣丁
寧恩意備極臣朝夕懔懔思報万分惟有薦進人
才可以禆益聖世在法監司到所部半年許舉所
知貳人輒緣公論冐瀆聦聞臣竊見承直郎監
建康權貨務劉起晦前秘書省正字劉朔之子名
父之後能以儒科自奮其人氣質端凝識度宏遠
外若柔巽内實剛方初為福州福清縣主簿帥臣
趙汝愚深器重之今為務場責重事繁從容而辨
知建康府章森亦嘗露章薦之若置之館學必能
上禆國論文林郎監淮西總領所西酒庫章燮操
行甚修問學甚正蚤魁里選高擢省闈其於文詞
尤工牋奏不越駢四儷六之軆而行以古雅議論
之文有前軰風至於吏能尤復精敏無為軍與和
州嘗争一鎮稅埸務兩郡太守移書請託却而不
視卒畀所應得之郡建康嘗有大家奪細民田漕
臣林枅委以裁决竟還細民前淮西總領張抑嘗
以賢業薦之於陛下登極之初此亦館學之竒
才也此二士者臣平生行天下寡見其比不敢蹈
臧文仲竊位之罪恐復詒孟軻蔽賢之誚謹冒万
死以聞焉惟陛下財擇謹錄奏聞伏候
勅旨(初七日發奏紹熙二年五月)
薦舉吳師尹廖俟徐之若毛崈鮑信叔政
績奏狀
臣聞人臣之報國忠莫大於薦士而捐軀為下臣
嘗伏讀淳熙十六年十一月四日陛下制詔
以臣寮建請令監司見有賢才可用者熟試精察
告之於上臣自到任以來所部九郡官吏至衆非
他部比其間人才亦必不少今以臣置司之地及
臣循行之州或試以事功或採之衆論得數人焉
請為陛下誦之臣伏見朝奉大夫江東轉運司
主管文字吳師尹有質直之資有廉茂之行試中
大法嘗爲大理評事决讞平恕人無異詞其在本
司凡財賦之職皆能鈞校其源流而吏不能欺凢
民訟之事皆能灼見其情實而民無不服至如饒
信等州秋苖夏稅民間輸納往往欠例收縻費等
錢太多師尹首請蠲减又如江東州縣民間牛死
官司不受納筋角而抑使重納價錢民間苦之師
尹首請禁戢九郡之民皆以爲便每以儒飾吏以
經傅法允謂今日之實材朝請郎通判建康府事
廖俣學優行副文贍氣剛吏事通眀民情練達臣
初到任暫攝府事聽其贊畫細大合宜直而不表
襮以近名通而不苛察以窮物頃寄居會稽之日
常平使者朱熹奉夀皇之詔以捄荒延士夫之
賢而博議首選俣而分委之措置有方民無流殍
及通判撫州前後常平使者皆以廉吏政績薦之
於朝未蒙擢用允謂今日之遺材朝請郎通判廣
德軍徐文若𥙿於才力而養以和精於吏事而濟
以恕倅貳小邦力贊其長期於集事而不侵郡權
驩以盡心而不矜已功自守臣沈樞召去攝事數
月適當旱傷之後蠲放無餘凢捄荒之政畢舉節
用之策畢講如過客之饋賮經常之燕集一切罷
去官吏軍兵之廩給賴以無乏民譽甚美唯恐其
去承議郎添差通判池州毛崈經術醇儒師授鄉
黨頃借朝列嘗為大理司直繼因補外添貳池
陽自到任以來廉仁之譽洽於衆口近捧憲司之
檄疏决諸邑囚徒乃能盡心疚懷探索情偽一時
疑獄有若無主死人吳三而濫及無辜者有若醉
人傅百乙自經而誣人逼死者有若胡太被劫不
獲正賊而執平人者崈至之日一問而得其情即
時釋放其他滯囚從宜决遣曾不旬時其在獄者
及追逮未至者放三百八十有六人莫不驩呼而
去承議郎知太平州繁昌縣鮑信叔吏才高於一
州治行冠於諸邑到任之初首减罷吏員以除民
之蠧整齊簿書以立民之經撙節浮費以惜民之
財邑小民寡而困於稅務錐刀之譏征信叔乃為
稅務抱認税額而盡蠲之夏税民間輸納病於收
取縻費之過數信叔乃立為至薄之則例而痛减
之去歲本縣少旱今春民頗艱食信叔乃以撙節
用度之餘粟擇其貧不能糴者不收民錢而振濟
之繁昌累政不治一邑敗壊今兹遂為壯縣此五
人者臣皆精試而熟察之矣欲望聖慈特賜甄
擢以為一路官吏之勸異時趨事赴功必有可觀
(十七日發奏紹熙二年九月)
薦舉徐木袁采朱元之求揚祖政績奏功
臣屬者祗奉明詔問囚上饒因之得以循行郡
邑自當塗歷宣城道新安至上饒歸塗經鄱陽諸
邑南康池陽殆徧一路九郡之境用諏民氓之休
戚廉察守令之能否得賢令四人敬以聞焉伏見
朝散郎知饒州樂平縣徐木上庠名士文學有聲
而能諳練民事秉心眀恕治行尤異初知冨陽撥
煩無滯理財有方民不加賦而官府充羡及來樂
平豈弟之聲為一路縣宰之冠臣不識其人而聞
其政近過樂平其人已秩滿上印而去採之民言
去思方深有近古循吏之風奉議郎知徽州婺源
縣袁采三衢儒先州里稱賢勵操堅正顧行清苦
三作壯縣皆騰最聲及來婺源察見徽之諸邑其
敝之尤者專以科罰為理財之源流廣開告許之
門每興羅織之獄大者誣曾參以殺人次者謗陳
平之帷簿至其小者不可殫舉采首摘其敝白之
監司太守請痛禁止自是諸邑之民皆得按堵承
事郎知信州弋陽縣朱元之兩學知名歷試能官
下如士夫干求過客餽賮經常燕集並分俸以應
撙節浮費洗手奉職不以一錢假人至如板曹之
供諸軍之餫官吏兵人之廪罔不給足催科有法
兩稅不愆民樂其輸不擾而整聽訟錄囚邑民自
以不冤奉議郎知建康府江寧縣求揚祖惠而能
断明而不苛頃為婺女幕寮已著能稱今為留都
郭内之宰事之繁夥視他邑十之公廉自持人不
敢千之以私至於剖折民訟庭無留事拊摩鰥寡
罔不得職行且辭滿一邑之民惟恐其去願借留
者不翅百千人兹四人者臣自到部即聞其治行
俟之兩年不變益賢觀之甚久察之甚詳委有績
用不可掩抑如蒙聖慈特賜旌擢異時必有可觀
後或不如所舉臣甘坐繆舉之罰(十五日發奏紹熙三年三月)
薦舉王自中曾集徐元德政績同安撫司
奏狀
臣等日以乏使孤奉明恩㫒付一路條察之寄
其惠綏黎庶及宣布君仁恪勤職守乃几案常事
至於報天謝生之大願惟有權賢揚善之一節臣
等庀職各已踰年旋觀列郡之太守治中得其尤
穎而不以上聞是蔽賢不祥之實也伏見朝奉郎
知信州王自中文詞俊發才氣高秀初以王藺薦
見夀皇論天下事如指諸掌風生潁脱有過人
者夀皇以為竒材出典邊郡悉心畢力峙糧訓
兵常若寇至今典上饒除苛尚寬一洗積弊如諸
邑逋負州家錢幣為緡者三千餘万上供失時郡
用告匱前後太守往往劾一二縣令黥諸邑胥徒
以塞已責而不贍如初也自中之既至與諸邑宰
握手吐誠寬為之期而薄為之取不遣一卒不移
一檄率以手書致其勤懇縣令至有感泣者自是
諸邑吏民翕然感之輸租輳集遂以無乏朝散郎
知南康軍曾集冑出名家躬服寒素少從名儒張
拭講學以為士君子之學不過一箇實字再立朝
列皆監六部門不事于謁不肯附麗往往皆以為
簡今守南康大抵以撫字為先以辨集為次其政
一遵朱熹之旧如請於朝乞均減星子一縣預買
如輟郡廉以教育白鹿書院生徒皆朱熹欲為而
未及盡行者南康地𥚹民貧每歲流徙樂郊者不
絶今皆安集無有愁歎宣教郎添差通判徽州徐
元德浙東名儒朝列正士持論鯁挺特立不阿出
貳名城乃員外置凢州郡迎輅之數厨傳之儀皆
無故實出於創為蕞者如挈擕囊衣則有僦僕之
幣如下檐宴集則有折爼之幣率為緡錢者數百
元德問之故府咸曰無之則舉而付之郡庠以為
養士之費於是民皆稱其潔廉江東一路訟牒徽
為尤劇民訟至諸部使者之庭皆以委之審决元
德一一繙閱文案至忘寢食吏牘山積迎刃而解
於是民皆稱其明断此三人者一路守倅之選欲
望聖慈特賜旌擢以為良吏愛民之勸以收異
時待用之才後或不如所舉臣等甘坐繆舉之罰
(初八日發奏紹熙三年四月)
舉眉州布衣程侅應賢良方正科同安撫
司奏狀
紹熙三年四月二十五日凖行在尚書禮
部符連到紹熙三年四月十五日制可今歲
科場其令尚書侍郎兩省諫議大夫以上御
史丞學士待制各舉賢良方正能直言極諫
一人守臣監司赤許解送仍具詞業繳進以
聞者
右臣等伏都眉州布衣程侅經明行修通達國軆
其探索王覇有仲舒師友淵源之淳其議論古今
得蘇洵父子治亂之學淳熙十三年間嘗游都下
有所著帝王君臣論及時務利害策凢五十篇皆
造於義理切於事機非腐儒文士之空言朝士争
傳為之紙貴未幾歸蜀計其年齒今亦五十許歲
若遂淪棄恐他日聖世有遺賢之恨今保舉程
侅堪試賢良方正能直言極諫一人謹錄奏聞所
有本人詞業乞從朝廷行下本貫眉州宣取正
本伏候勑旨(二十六日發奏紹熙二年四月)
乞罷江南州軍鉄錢會子奏議
臣伏覩朝廷近降指揮措置行使鉄錢會子令淮
上屯戍官兵月給食錢除舊用行在會子者並聽
依舊量度每歲支屯戍諸軍鉄錢以為權貨務入
納分數臣照得屯戍官兵每旬支遣已有立定錢
銀會子分數難以更改所有淮上戍守官兵支遣
錢會從已降指揮並聽仍舊其合支見錢一歲止
用一十二万餘貫淮西州軍遞年朝廷科降應副
馬司支遣錢三十七万餘貫係鉄錢并行在銅錢
會子中并起發内鐵錢一十三万餘貫就撥支使
已是足用若將新降鉄錢會子於權貨務筭請委
實别無項目可以支遣臣竊祥朝廷支降新印交
子止為兩淮鐵錢艱於行用今來一倒令江南八
州軍衮同流轉非唯先有折閱之患設或通用不
行其間屯駐大軍四處軍民之情使見擾擾比之
兩淮事軆尤重伏自此令一下軍民心皆惶惑蓋
見錢之與會子古者母子相權之遺意也今之錢
幣其母有二江南之銅錢淮上之鉄錢母也其子
有二行在會子銅錢之子也今之新會子鉄錢之
子也母子不相離然後錢會相為用會子之法曰
會子並同見錢行使今新會子之法曰每貫並凖
鐵錢七百七十足行使又曰其新交子止許兩淮
及㳂江八郡界内公私流轉行使且會子所以流
通者與錢相為兊换也今新會子每貫凖鉄錢七
百七十足則明然為鉄錢之會子而非銅錢之會
子矣淮上用鐵錢用新會子則有會子斯有見錢
可兊矣是母子不相離也江南禁鉄錢而行新會
子不知軍民持此會子而兊於市欲兊銅錢乎則
非行在之會子人必不與也欲兊鉄錢乎則無一
鉄錢之可兊也有會子而無錢可兊是無母之子
也是交子獨行而無見錢以並行也一錢兩錢之
物十錢五錢之噐交易何自而行商旅何自而通
乎又兩淮免起發會子三年而江南無免發之命
江南官司以新會子發納左帑内帑左帑内帑肯
受乎左帑内帑万一不受則百姓之輸官物州縣
亦不受矣州縣不受則是新會子公私無用上下
不受而使鎮江建康兩税入納百万而行使不通
不知將何用也若止欲用之於軍人之支遣百姓
之交易其肯受乎万一有受有不受之間此喧争
之所從起而紛紜之所從生也臣非不知時暫兼
攝總司之職奉承朝廷之命可以免目前方命之
罪然万一鏤板揭牓及交收新會子他日正官到
任將新會子與軍人支遣民旅交易之際儻有如
前所謂喧争紛紜之說則朝廷推其所從皆臣阿
䛕順旨交收會子之罪雖斬臣以塞責於國何益
哉淮民兩年已被揀擇鉄錢之擾怨咨之言有不
可聞今幸少寬揀錢之禁以安淮民若江南八州
復欲力行鐵錢會子是江南之民又將不勝其擾
也欲乞聖慈洞察經久之利害先事而改患猶
可銷事至而收則無及矣緣有此利害不敢鏤板
曉諭若將來降到會子亦不敢交收此事必出
聖断力賜寢罷江南八州行使鐵錢會子指揮庶
幾㳂江軍民得以安靖湏至奏聞者
貼黃
臣傳聞乾道初間嘗降鐵錢會子於兩淮軍民
都不行使一兩月間朝廷盡行收上今來竊恐
復蹈前轍乞下有司撿照寢罷上件指揮
辭免召命公劄
某今月初四日凖尚書省劄子三省同奉聖旨
楊某召赴行在者某聞命震懼不知所裁
恩來自天感極至骨伏念某頃居列著莫效萬分
既與世以相違得補外而已幸仰辱夀康之臨
遣俾司江介之轉輸猶直情而徑行或觸事而妄
發謝歸已矣潜伏終焉忽召節之下頒力病身而
亟拜寵光所逮故應不俟駕而行筋力已衰況復
有採薪之疾左趾跛曳而將廢右臂痛楚而未瘳
儻黽勉以載奔殆顚隮之可必方命之罪常刑敢
逃湏至具劄子申尚書省欲望廟堂特賜敷奏追
寢召命再陶鑄在外宫觀差遣一次俾竊禄食以
安餘年不勝哀扣懇迫惶懼之至伏候鈞旨
再辭免劄子
某五月初四日凖尚書省劄子三省同奉
聖旨楊某召赴行在某已具辭免七月十一日凖
尚書省劄子六月十二日三省同奉聖旨不許
辭免者君命至重何敢再違品秩既卑豈應辞
避伏念某才疎用世景迫凋年入朝者三首尾九
歲隨牒且八奔走四方禄食徒優補報何有晚抱
疢疾乞歸故山逄聖主之勃興發德音而收召
煖如奏日覺枯木之欣榮隱若新雷啟寒蟲之久
蟄感恩至骨流涕交頥而某老益不支病且垂死
豈不願再瞻於觀闕正恐先九隕於道塗不能力
疾以造朝已瀝忱辭而祈免夫何下土之賤莫動
惟天之聰瀆煩敢避於再三俞允終期於万一輒
再具劄子投誠廟堂欲乞力為敷奏追寢召命改
畀外祠庶叨空餐以卒晚歲某不勝哀懇惶懼之
至
辭免除煥章閣待制恩命劄子
某今月初四日凖尚書省劄子以某再辭召命乞
在外宫觀八月十三日三省同奉聖旨楊万里
係太上皇帝宫僚未經擢用特除煥章閣待制
依所乞差提舉江州太平興國宫任便居住者万里
聞命震懼不知所裁感涕交零跼蹐以避伏念万
里少也願仕老而蚤衰賜第紹興之年將閱時於
四紀就列淳熙之且俾奉帙於重明仰慙三聖之
恩莫效萬分之報晚嬰沉痼力請退休逢天地之
重開頒走趍之一節政坐有采薪之疾洊辞不俟
駕之行令出再違罪應九死敢意上聖畀矜下
臣謂其太安儲隷之餘念兹正元朝士之旧超除
次對因任真祠招虞人以旌已寬不至之戮持從
臣之槖更冒非常之榮近比絶無躐等是懼謹具
劄子申尚書省欲望廟堂特賜敷奏追寢新除待
制恩命止差在外宫觀差遣一次某不勝惶懼懇
迫之至
陳乞引年致仕奏狀
臣聞在法命官七十致仕又在禮經大夫七十而
致仕臣犬馬之歯在官簿今年雖六十有六而實
年七十臣合於今年正月陳乞致仕蓋緣去年十
二月初四日方拜聖恩次對外祠之命未敢遽
有陳請今叨食厚禄已及半年恩重命薄福過
災生入夏感濕臓腑之疾大作服藥不痊惟有納
禄辞榮庶可緩死湏至哀告君父敢乞
聖慈施天地生成之仁推父母鞠育之愛許臣引
年仍裁減恩數特與降職名一等守本官致仕榮
寵末減災疾必輕万一餘生未填溝壑皆君父更
生之恩危悃發中衰涕交下臣不勝祈天望
聖惶懼懇迫之至謹錄奏聞伏候勑旨
公劄
某皇恐輒有迫切之懇在法命官七十致仕又在
禮經大夫七十而致仕某犬馬之歯有官簿今年
雖六十有六而實年七十某合於今年正月陳乞
致仕蓋緣去年十二月初四日方拜聖恩次對
外祠之命未敢遽有陳請今叨食厚禄已及半年
恩重命薄福過災生入夏感濕臓腑之疾大作服
藥不痊惟有納禄庶可緩死湏至哀告大丞相欲
望鈞慈保全餘生特賜敷奏許某引年仍降職名
一等守本官致仕某不勝懇迫祈望之至
再陳乞引年致仕奏狀
臣昨緣官年雖六十有六而實年已及七十稽之
禮法皆應得謝遂於慶元二年六月一日具狀聞
奏陳乞致仕至當年十二月十三日三省同奉
聖旨不允聖恩深厚未棄帷蓋顧臣疎遠何以
得此祗拜威命感極涕零跼蹐久之不敢繼請今
則臣年七十有一久病之後血氣愈衰耳目無復
聰明手足全然緩弱飲食減損舉動艱難疾苦無
聊伏枕待盡不避斧鉞再奸冕旒欲望
聖慈曲垂天聽憫臣廢疾之久察臣哀懇之真
俾無違於禮經庶勿犯於邦典特降睿旨許臣
守本官致仕或銷災沴少逭死亡仰靳始終保全
之恩不勝迫切控告之悃臣冒犯天威下情無
任惶懼激切屏営俟命之至謹錄奏聞伏候
勑旨
辭免轉一官仍除寶文閣待制致仕奏狀
臣昨於慶元二年六月内具狀陳乞引年致仕奉
聖旨不允至三年七月内再申前請俟命兩年於
今月初四日伏凖省劄以臣洊乞引年致仕二月
十七日三省同奉聖旨與臣轉一官除寶文
閣待制致仕者臣聞命驩喜省躬震驚伏以先漢
孝宣以增秩而賞良吏本朝列聖以進職而勸
有功而臣猥以顓蒙加之耄疾晚會逄於
聖主首蒙被於鴻恩拔自庶僚之卑誕寘法從之
峻七十致仕蓋遵禮典之大閑再三呌閽始辱俞
音之丕降荷天地曲成之施全枽榆暮景之歸
然非良吏而增秩一階允惟既渥之數非有功而
進職四等更出非常之恩儻冒昧以居焉恐隕越
于下矣願回成渙以保凋年所有轉一官仍除寶
文閣待制恩命臣未敢祗受止乞守本官職致仕
謹錄奏聞伏候勑肯
辭免除寶謨閣直學士奏狀
臣於七月二十五日伏凖尚書省劄子六月二十
四日三省同奉聖旨楊万里歷事四朝年高茂
除寶謨閣直學士者臣聞命震懼措躬阽危臣一
星卧痾七秩謝事荷上仁之懷舊至三乃從加異
數以勤歸不一而足方涵天澤幽屏雲林未省何
功誤蒙進律雖歷事四朝之久然初微半髮之労
沉緜駸駸良厭餘生之苦老誖憒憒敢承德茂之
褒驟聞尺一詔之頒誕寘十八人之列顧寸心而
有忸揆公議以云何深惟政刑之勸懲止繫賞罰
之當否恐此舉之踰甚為公朝而惜之敢以凋年
仰洿聖治所有除寶謨閣直學士恩命臣未敢
祗受欲望聖慈追寢成命以安愚分謹錄奏聞
伏候勑肯
辭免召赴行在奏狀
臣於九月二十一日伏凖省劄九月二日奉
聖旨楊万里召赴行在者臣聞命自天省躬惟谷
伏念臣歯幾八十災亦頻年伏自去秋偶嬰淋疾
當平居則似乎無事遇發作則痛不可堪慘毒甚
於割烹呻吟達於鄰曲敢期聖主之念旧特招
微臣而趣行禮有大經召不俟駕便應駿奔而出
宿死於道路而益榮顧犬馬瘞蔵豈患無蓋帷之
賜然草木摧折恐上惻乾坤之仁一辭敢欺万坐
無赦願回上天之哀眷曲全小物之餘生湏至
具奏以聞欲望聖慈矜怜追寢召命令臣仍旧
官職致仕不勝懇廹惶懼之至伏候勑旨
辭免召赴行在奏狀
臣昨具奏狀辭免收召乞聖慈追寢恩命於十一
月二十日伏奉十月二十一日詔書不允者臣
切惟一節以趨已違無諾之召再命而傴洊蒙有
詔之温心魏闕以先馳駕柴車而復枙伏念臣半
生往蹇薄暮時升自逢賓日之初寵朌芝檢首預
客星之列誕寘松階未瞻尺五天之清光亟進十
八人之遞直歲才更籥帝復賜環拖紳答揚奏
牘祈免非有白雲之留住曲羕紫渙之趣行光
武側席於幽人芬馨千載顔闔致詞於使者沉痼
一身情與願違涕隨言出湏至再具奏狀以聞𣣔
望聖慈察臣老病之實赦臣稽違之辜特賜追
寢召命以匈餘生不勝震懼懇祈之至伏候
勑肯
辭免除寶謨閣學士奏狀
臣聞惟立國紀綱之大柄在馭臣賞罰之至公許
之纓而以朝仲尼之所甚惜招以旌而不至齊君
之所必誅恩威兩隆今古一貫而臣退惟老誖仰
辱招延屬以有采薪之憂遂違不俟駕之禮釋辜
已幸進律何名豈其小人儒之微被以真學士之
寵有虞人之罪而幸免天下將以為失刑無于奚
之功而示褒天下將以為僣賞致公朝勸沮之
紊皆微臣瑕玷之由煩言必興万坐無赦敢恭懇
欵上冒聖聰祈免誤恩以逃大譴湏至具狀奏
聞伏候勑旨
嘉定元年春三月男長孺編定
端平元年夏五月門人羅茂良校正
誠齋集卷第七十終
