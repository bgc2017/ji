誠齋集卷第五十七
廬陵楊萬里廷秀
啓
己未賀周益公年
五年王春先問建杓於北斗正月元日頓回入律
之東風自非少傅寅亮之功那得太平有象之慶
恭惟某官身為造化手挈陬維轉一氣之鴻鈞昔
嘗入甄陶之下調四時之玉燭今猶蒙土苴之餘
即拜周公而為師更與廣成而同歲某牛衣僵卧
鶯喚不醒忽報頌椒之辰壯寄折梅之信西江万
頃釀作聖人之清南極一星祝為仁者之夀
荅周監丞己未年
伏以書函交馳誰無施而不報使者係道亦何往
而不來初謂先人有奪人之心今乃求繫而得繫
之戚恭惟某官揮毫珠玉滿紙雲烟倚馬万言視
桑蔭而未徙觧牛十二拂刀刃以如新敢當孫子
正正之旗遂應虢公焞焞之策此旣竪降幡而棄
甲公其振旅凱以還師摧謝不莊仰惟台察
回周丞相賀年送羊麵
伏以玉衡之正泰階密運發春於隴首銀鈎之明
蠒紙有來守歲之咸家舉林鴉櫪馬以皆驚顧官
柳野梅而亦喜恭惟某官以整頓乾坤之手而對
盛德之木以開闔日星之機而哦逐頌之椒吐辞
為經妙者三天而兩地染雲作葉忽然万草而千
花旣下詒謂一之環文復飫賜疊双之節物霏霏
落雪如聞天旋雷動之聲濈濈飲池想見風吹草
低之狀自嗤一室之懸罄那得二美之所鍾已飽
而歌益習其讀瞠若奔逸恍失一交臂之間待其
㫪容惟有九頓首而㘴摧謝不恪誦言未央
荅周監丞送錦鳩十四隻兔羓酒香櫞
伏以錦羽在桑翩翩二匕褐衣缺口躍躍一雙挾
驩伯以俱來併木奴而畢集恭惟某官邦家麴蘖
儒學鳳麟游梁王之兔園夙推能賦賜漢廷之鳩
杖晚冠耆英橘頌續騷酒箴飽德填然四美醉此
一翁某巳嘗占調敬致追節忽拜辱於珍餉敢復抒
於謝誠
賀趙守冬
兒童騎竹初迎五馬之臨律吕吹葭忽報一陽之
復誰謂大冬之在序頓回小至以如春惠化川行
善祥山則恭惟某官德同愛日文妙書雲非烟祥
風轉天地嚴凝之氣雪山冰岳照旌旗錦繡之香
㪘時十萬戶之驩聲散作一千里之暖翠恐即飛
於鳳詔遂趣入於鵷行某忽忽望塵咄咄還舍倚
南溪之沙柳方狎漁樵之游仰東閣之官梅莫陪
賓贊之賀善頌無斁多言未殫
荅趙守
屬勤折簡招致初筵捧移檄以載奔兹謂州民之
敬侍盛饌而變色更為野老之榮退省清羸久嬰
沉痼為心病為耳痛殆百疾以交攻不飲酒不茹
葷每十物而九忌僣瀝危悃敢辞縟儀自知方命
之辜必祇大何之譴乃重煩於厨傳特飫賜於珍
芳下乳酒於青雲出琱盤之白玉紫衣織緋衣走
紛吏卒之鼎來朝食饔夕食飱湊餼牽而畢集加
籩旣秩折爼屢豊靖言餘生尚竊厚禄歲糜粟巳
耗蠧於邦儲肉継庖人復饕擾於臺餽其為媿感
莫究周諄
荅周丞相遠迎
衝雨入郛仰謝洪鈞之坱圠登車載路忽傳真帖
之光華辱問訊其良苦於泥中則俯伏而下拜於
道左方將迎應接之罔暇覺進退周旋之弗能盈
耳煇如之玉鏘橫空詭然而鳳躍恩勤至厚感愧
來并善用兵者出竒無窮驚逢突騎不待期而薄
人於険願竪降幡
賀趙守丁巳年
使君千騎方瞻高牙大纛之新春王三朝復慶列
炬盍簮之盛恭惟判府提舉太中頒條朝徹出令
春生泥東風觧凍之崇光揭遲日載陽之清淑綠
攪原野青皈桑麻問斗杓於天邊暫帶江城之月
詠龍池於花外即聞長樂之鐘某巳矣年衰居然
歲換椒盤栢酒阻稱千歲之觴官柳野梅敬寄一
枝之信
謝周丞相送冬節羊麵
嚼冰飲水久甘木客之山飱落雪卧沙走送玳筵
之綺饌夫何天上之相國猶念山中之病身餽節
疊雙拜嘉則百恭惟某官有粉米舜裳之妙巧有
塩梅商䁀之丕功以德飽人豈空為畫地之餅作
羹食士未嘗偏前日之羊嗟腐儒之莧腸駭厨珍
之飫賜旣將之以鉄畫銀鈎之牘復華之以瓊琚
玉珮之詞炙硯燃薪聊寫苦吟而摧謝冷牎凍壁
頓回春意之暄妍懷感孔多頌言無斁
入城回周丞相遠迎
市有虎以殺人久不夢碧瓦朱甍之城郭門登龍
而為御願再瞻青天白日之清明方夙興炊桂以
風餐已首勤行李之郊勞霞發簡牘之字天落雲
錦之書三過讀以清鏘九頓首而距躍頭白眼暗
安得拜北平王於馬前意豁神傾即當候龐德公
之牀下卒卒摧謝拳拳未宣
謝周丞相年節送一麞十免
適遣山僮疾馳賀幅忽逢騎吏交賜誨函旣以一
鏃逆相直之鋒自笑五更起侵早之晚瓊琚戞擊
金薤紛披先之以柳條花塢之春申之以白獸&KR1611;
旗之寵野人拜此何福如焉獵雪後之銀麞更哦
㡼信之句失月中之玉免不羡聖俞之詩二珍疊
雙十軰登一摧謝薄遽𬞞蕪不勝
荅贑州黃侍郎年
伏以日䴡崆峒揭載陽之五色春生隴首啓華始
之三朝仰賢帥於德鄰凾神天之祉福恭惟某官
邦家司直岳牧詞人問斗杓於天邊暫帶江城之
月詠龍池於花外即聞長樂之鐘遂轉鴻鈞永調
玉燭某年衰甚矣歲換惘然方僵卧以沉緜乃洊
勤於勞苦顧微生高之可笑安敢乞醯惟嚴鄭公
之垂憐時蒙送酒其為感戢罔究敷陳摧謝不莊
仰惟委照
寒食享祀謝王才臣送北果
伏以熟食按節春祠享先野蔌山肴方酌言於老
瓦胡桃松實忽盈止於加籩繄宗祊之曰靈徼祉
福以冥報豈惟無似之孫子分寶有朋之令芳抒
謝不莊捈心靡巳
荅周丞相
丞相之子彦敷來訪予草具一飯彦敷入京
與予二子往還丞相以啓見謝併報予長子
攺秩小男就銓
茅檐覆地敢枉東閤郎君之車旌旆拂天肯臨北
山愚公之舍自笑春韭黃粱之寒陋安得青芻白
飯之滋豊瞻巍冠之切雲聆崇論之振玉驩然促
席舉似過庭誦頓挫清壯之箴細嚴恕敬謙之旨
㘴使回聞而知十底須亢問而得三不圖談笑相
親之間盡窺宗廟百官之韞欲摧謝而未克忽誨
言之有來顧惟荷蓧二子之賤微曾何足算乃至
長安共客之落寞其罔不矝諗以得覲之日辰與
夫考藝之姓字河陽桃李兹可忘一紙之春風吏
部銓衡恐難遁諸公之刀尺仰感烹魚之素俯寬
䑛犢之私奏記不莊捈心靡已
荅周丞相賀長男攺秩幼子中銓
長男老矣初臨壯懸之万家幼子斐然偶試吏部
而一得民之多倖揆厥所元繄我公頭章破白之
恩及平日口講拾青之誨率俾先人之門戶未荒
數畒之蓬蒿蔵之中心感焉至骨&KR0813;其慶語之洊
至嗟若謝詞之數䆒名位卑微誤辱二雛之賀衣
冠盛事敢當一字之褒泚筆有齋傃風孤往
誠齋集卷第五十七
