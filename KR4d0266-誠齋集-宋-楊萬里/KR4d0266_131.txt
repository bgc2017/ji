誠齋集卷第一百三十一
廬陵楊万里廷秀
墓誌銘
太孺人劉氏墓誌銘
吾州鄕貢進士胡籛與其弟太學待𥙷生問自瑶
環瑜珥衣文褓時已嬰陟岵之戚惟胡氏有西昌
黃漕之胡有盧陵值夏之胡籛之先諱衍第慶曆
十一年進士官至朝奉大夫者黃漕之胡也近世
澹菴先生資政殿學士忠簡公值夏之胡也二族
同源而異委皆為吾州名族而籛問以侲子而孤
人謂是家其不競矣夫則有賢母以母之鞠兼父
之訓倒橐胠簏一簮不留盡用以招聘一郡之明
師遠方之良朋以儒其二子二子少長儁聲四馳
文學韡如淳熙十年籛貢詣太常問亦婁中待試
太學生員明年夀聖皇太后聖夀郅隆
天子率百官奉玉巵上千萬歲夀上自公卿大夫
下逮士之賞與計偕者其父母皆行封有差於是
籛之母錫紫告象軸封太孺人又三年光堯大
上皇慶夀湛恩加賜冠帔於是里之人唶曰微此
母孰才是子微此子孰祉是母二子乃取
綸言子與賓興身逢休慶之詞作堂奉親扁以逢
慶艮齋尚書謝公特書以記其事乘成先生監丞
周公大書以揭其扁少傅大觀文左丞相益國周
公賦詩以侈其榮一時名勝和者山則歲時二子
及婦若孫百拜於庭升堂上夀芝蘭相輝爼壷即
叙太孺人朱顔鶴髮正坐舉觴觀者艷焉一日御
板輿升輕軒盛服往外家留連竟日與諸戚屬款
語特異平時周諄若遠别者暮歸又與婦子談外
家事甚悉詰朝夙興盥漱冠衣危坐忽若得疾人
無覺者問家人子曰日將午否曰過午矣即奄然
而逝實慶元戊午十一月十九日也享年八十有
六太孺人姓劉氏吉之大和人也父諱獬左奉議
郎通判德慶府太孺人自幼柔惠警敏父授以孝
經論語孟子一過能誦略通大義終身不忘父愛
之異諸女擇對得邑子胡著字慤仲即以女焉慤
仲茹古績文士友推表於是胡氏劉氏兩族皆以
文儒相高以詞鋒相摩州閭敬焉無禄慤仲蚤世
而太孺人迪子能家自苗而實將&KR1170;而浡君子以
為難太孺人經理家政有條于儉于勤初約終豊
視前過之無不及者然天性急義銖視貨寶雍内
睦外宗附婣懷孰兒而孤我與室之孰女而婺我
與嫁之孰寒孰飢穀之絲之晩好浮屠書若有得
者常語家人子曰吾他日當無疾而逝已而果然
二子四孫長曰天麟中待𥙷大學生四女孫長適
進士劉處愚餘皆幼後二年其歲庚申其月中吕
其日丙申其縣吉水其鄕中鵠其原楊梅太孺人
葬焉先是籛與問以奉直大夫廣南東路轉運判
官黃公夏之狀來謁銘銘曰
天孫雲機織錦為詞如綸如絲桂棟蘭梁荷蓋為
堂龍炙玉漿有軒斯魚有綵斯裾夀觴斯愉胡松
胡楸言閟其丘言千其秋
節婦劉氏墓銘
予亡友安福西溪先生劉君彦純育德丘園遁光
閟芬孝友忠信茂于家庭藹于州里聞于冕旒淳
熙聖人駿發書詔褒嘉幽潜表厥門閭用旌高蹈
先生既沒其名益尊其善彌章過其門而聞誦弦
之聲登其堂而薰雍睦之風遇諸塗而遜行臨乎
財而遜得者不問而知其為先生家子弟也然未
足觀先生之化也先生有女生長見聞餐義服仁
襲禮安詩自毁齒時不待姆訓不繇師誨有齋且
淑宗婦詠贊者不問而知其為先生女也然未足
觀先生之德也後數十年則聞安福彭氏有節婦
劉其姓者予聞而驚異焉一日有客自彼來者問
以劉節婦者為誰曰同邑人士彭雲翼之妻應時
之母而西溪先生之女也予曰其節何居曰劉之
歸于雲翼也春秋二十有三至其嫠也二十有六
其沒也一星終者五始其夫以苦學屬疾授室三
年竟不起云是時舅姑俱存而子未晬也里之人
曰夫亡疇依子幼疇希是能安其室而疇歸乎夫
人聞之曰曾謂世無共姜婦皆文君乎舜何人也
予何人也則鬻簮珥以葬其夫祝鬒髢以訓其子
㓗蘭膳以奉其舅姑至於吉蠲蘋蘩經紀生業不
懈益勤不約益豊買書充㨂秩賓滿座明師諒友
自遠雲集子學曰新子譽日聞於是周急施惠拊
生收死族親表裡咸被庥藾至其自奉荆釵葛製
嚼水脱粟蕭然一窶人子也夫人一女子耳而彭
氏之烝嘗託焉父母託焉子孫託焉而其身則四
十年無儷而安焉兹不謂節婦而謂之何哉予於
是毛髮盡竪胸臆憤發不覺起立而長太息曰伯
夷家兒無奪席后稷之孫無惰穡非其性有乎爾
則亦習有乎爾故不知西溪之德者蓋亦無觀其
人而觀其子弟無觀其子弟而觀其女乎可謂今
之宋伯姬陳孝婦也已夫人一子即應時也秋闈
三預侍試太學生員之選一女適進士羅日新孫
女一人許嫁歐陽三傑夫人沒于慶元五年八月
乙酉葬以明年十月己酉鄕曰慶雲山曰潭北先
是具孤應時以通直郎新知隆興府武寧縣事歐
陽俁之狀來請銘予與西溪先生友且親非予銘
之而誰也銘曰
耋哉二親呱哉一嬰夫也不存嗟未亡人言煢其
身而當其門胡寕有旻言遺之屯烈彼松筠外鑠
霜冰上貫月星彭氏有祀西溪有子維節婦之韙
陳養廉墓誌銘
天下有獨立之士乎無也蓋有之矣我未之見也
若永豊陳生懋簡者其庶矣乎邑之里曰沙溪故
有六一先生祠堂久而圯圯而莫之葺葺與不葺
不校也而生一日過之若大戚焉獨奮而葺之新
而大之予聞而嘉之曰此庶幾所謂獨立之士也
非乎或曰此士之細也奚嘉焉曰漢世春秋之學
嘗尊公羊矣又嘗尊左氏矣時之所尊勢之所歸
也歸乎彼必叛乎此在彼無歸在此無叛其獨立
之士也歟陳生是已生字飬廉懋簡其名也世居
吉之永豊曾祖言祖深老略俱不仕飬廉幼敏慧
意趣磊落少長勵志問學從試有司累無遇則喟
曰經不耕不得道田不耕不得食是可一廢乎每
讀書小極則取陶朱治生之書而考問焉晝爾于
田宵爾于簡編經史内飫食貨外羡卒擅一鄕士
農之贏然營以腁胝享以錙撮積以豆區施以庾
釡遭父喪及葬送車數十百兩母夫人春秋高飬
志飬体情文兼隆食上必察所膳食下必請所與
先意將迎先事貯儲擇地爽塏築室廣深丸數百
楹娶兄弟子姪無得異居無不合食爾學於斯爾
稼於斯宅里冲裕親庭怡愉鄕人儀之罔蹈非義
其子自伯虎而下競爽有令質可才可儒則擇明
師以迪之厚禮幣以資之今皆有稱復命伯虎築
一精舍不囂不塵庋書於間其專其勤艮齋先生
謝公扁曰立齋以勖之云歲辛夘大侵繡漕者流
乘之藴年官勸之分則上其估以浚民飬廉痛下
其估遠至旁郡異縣咸賴以活百里之内疾者藥
死者蔵婚者不失時緩急叩門不以在亡為辞不
以有無為觧養廉既一新六一先生之祠大夫士
翕然稱之適新太守方侯崧卿下車聞之馳書致
禮且諗瀧岡阡無恙否亟出公布屬邑尉陳元勲
汛除焉又請養廉贊之養廉欣然曰吾志也即盡
力佐費屋廬垣墉是葺是周是堅是飾工告成而
養廉以疾逝矣蓋紹熙二年八月一日也享年六
十有五娶徐氏先卒八子長伯虎也次朔大度大
明大用大中大雅大敏二女適進士徐少逸鄕貢
進士毛作賓孫男十六人無悔僉無偽無莫介無
咎無勉無伐會弇無已無競無倦無違無惑女四
人俱幼其來年正月辛酉諸孤葬養廉于邑之明
德鄕沙溪里之塘原予嘗以羅椿之請為養廉記
六一先生祠堂之役矣今其孤又以迪功郎新臨
江軍清江縣主簿曾煥狀因予猶子夀森來請銘
銘曰
道初一源派百其川自百而千以燕伐燕六一皇
皇仁義其相金玉其章與韓相望祠之奚巍莫祠
奚卑陳生其嘻其梧其枝有為為之無為不為陳
生不知知者其誰
大恭人董氏墓誌銘
孝婦董氏衢之西安人贈奉直大夫劉公諱藴之
妻朝請大夫司農少卿緫領淮西江東軍馬錢糧
穎之母也初皇姑某氏性嚴且急里人以為難事
惟夫人能得其懽心姑被末疾起居飲食非人不
動夫人夙興問安否退區處日用復適姑所掖以
興為之衣服率家人舁置便坐理髮靧面具藥餌
胹膳飲節寒煖而進之且代之手匙筋間則虞侍
左右至夜寐始敢休息抑搔苛癢澡沐垢汙罔弗
躬者每有肴核必導其旨甘密為貯儲問所欲而
敬薦之如是八年猶一日叔姒姑之猶子也前輙
麾郤曰大婦事我有和氣無倦色吾心安焉顧謂
夫人汝盡孝他日子孫必孝汝姑疾竟不起其父
母皆年無恙每語夫人吾女不幸久嬰沈痼夫
人事之孝雖死吾無恨恨無以報夫人天必能為
我報之姑之弟兄來過夫人出拜輙引避或不覺
膝為之屈曰夫人事吾娣孝莫能報其敢辱尊礼
以重吾過夫人無勤願厚自愛當必享後福姻族
敬慕鄕里稱願教其女婦必以夫人為言夫人之
先好善樂施鄕人以佛稱之夫人生而家已貧歸
劉氏又貧以冢婦任家政艱難辛苦有人所不堪
者烹餁滌濯織紝紐縫靡不親之劉自五季居西
安之潘村世服田畒奉直公始入小學簞瓢不能
自給先進多憐而教之或與之訓章蒙而受業焉
自是斆學于外惟歲時歸覲其親家事一不暇問
蓋二十餘年遂以賢能薦於鄕上書
天子又免鄕薦學成行尊為鄕國善士後軰多師
從之奉直公所以能忘内顧之憂得一意於學既
以美其身又以淑其子皆夫人之助也姑之没十
年少卿君甫冠遂以進士起家夫人享其養蓋三
十有六年累封至太恭人晩歲歲益康寕面有孺
子色步履啖啜如少壯自少卿君入官中都出使
右輔江淮迎侍板輿幾徧東南㞐處膳服之奉燕
游登覧之勝子婦孫曾扶床坐膝朝夕笑語嬉戲
之樂皆人所難全者人以夫人夀考安榮為孝感
之報夫人雖未嘗習知圖史而天性敏悟言行中
於義承賓祭穆姻族交鄕鄰待奴隷誠敬恩意無
不曲盡事有是非立語可决人有善為之喜躍不
善多面折之有烈丈夫所不如者自其貧時或告
之急觧衣推食惟恐後少卿君仕有餘俸率推以
𥙷不足皆夫人之志也姻族家事有疑必於夫人
謀之可否斟酌咸服其當鄕鄰之至者無老幼必
請拜夫人以得見言色為喜幸資勤儉至老未嘗
一日晏起服新麗不常御食多品不辨嘗間輟以
與僮御人謂夫人以養福夫人曰吾知不忘其初
少卿君不擇仕宰壯縣佐莫府治賦調兵備嘗険
阻後所歴多劇煩夫人念其勞而勉其忠在官下
未嘗問外事惟以寬刑罰恤貧弱成就寒晩為訓
素少疾一旦暴下顧謂家人曰吾平生六腑堅壯
今若此吾其死矣家人曉譬之笑曰不然夜半啜
粥晨起飲湯復小卧奄然而逝享年八十一初少
卿君觧褐為漂陽簿始奉重親至建業仰斗食洎
夫人再至視舊什百甚自慰悅乃終始于是喪車
東歸幾二千里皆少卿君舊所臨者官吏迎矛相
屬人士耋老奔走塞塗觀瞻嗟嘆至於泣下可謂
五福備順生榮死哀也已男三人長即少卿君次
顥次頎女二人孫男七人長強學迪功郎新全州
清湘縣主簿次正學迪功郎潭州寕鄕縣主簿次
務學餘未名孫女五人曾孫男女八人其卒以紹
熙三年六月十八日少卿君卜以某年某月某日
合葬于奉直公之兆實其邑靖安縣濟川里蔣家
塢云將辟遣一个走書二千里以朝散大夫權知
惠州陸律狀來請銘于万里万里與少卿君最故
且同官于金陵雖未致升堂之拜然嘗置生芻送
美檟銘其敢辞銘曰
宋有孝婦有孝無古有痡其姑得婦不痡指不挾
匕爾我之指身不屈伸爾我之身三千朝夕不懈
彌力姑瞑而神請于帝旻報以榮光䄖狄伊煌報
以耋夀開秩伊九報以子孫是生名卿天表此老
式是東土爰碣其窀俾夜作晨
夫人張氏墓誌銘
予頃職在太史當世之孝子慈孫不以予不能文
往往詭以銘狀其先世鉅人長德之功行用諗于
後千年者予欲拒得而拒哉如莆田大丞相魏國
陳公樞密權公資政胡公或以知己或以師友或
以其孫子契好皆欣然為之落筆既歸自江左得
臂痛之疾且心罷於績文囊研櫝筆今數年矣予
予亡友之子劉庭𣏌一日犯風雪𣢾予門跽而請
曰庭𣏌知先生以作文為諱然有士友廖執中自
長沙走數百里以來屬庭𣏌以其母夫人菆而未
葬非不葬無以葬也今天下名能文詞不在誠齋
先生乎妣氏不得先生銘之其何以葬惟先生動
心焉予曰諾今三年矣丙辰八月望庭𣏌再至予
迎勞之曰子不趣廖氏銘詩乎再拜曰幸甚則因
其携至朝請郎新通判袁州曾光祖之狀而序次
焉夫人張氏湘潭人也祖大任貢上舍嘗注春秋
學子爭傳之父曄迪功郎能傳業夫人鬌而警敏
笄而婉嫕授孝經女訓於其祖略通大義攸縣人
廖君主簿聞其淑問以次子天經請昏入門而娣
姒咸喜既饋而尊章胥慶鷄鳴盥漱勤以先衆蓍
簮大布倹以率下每遇秋罷必勉其君子以下粟
之估用活捐瘠道無殣者主簿既没又勉其君子
以悌于同産貨不已豊食不已獨再閱一星乃如
一日艮齋先生謝公嘗銘廖氏先阡深唶其奕葉
之雍睦云夫人尤喜教子為其子聘朋師徠益友
延名勝賓客輳集川至林立講習洋洋夫人嘗曰
鬄鬒秩薦實心慕之陶嫗何人哉年五十一終于
紹熙辛亥孟冬之晦前一日菆塗于來年之季秋
葬于乙卯二月五日鄕曰清陽里曰宣化原曰曹
衝男女六人執中用中致中皆業進士有稱用中
為季氏後云女適成忠郎監建昌軍廣昌縣酒税
李希道進士譚知言季尚幼銘曰
彼儒者子嬪于斯士同德有煒維詩及禮治爾子
孫無念爾親聿脩厥身對于母勤詩禮一卷爾畬
爾甽匪懈爾蓘用載爾稛
夫人左氏墓銘
乾道戊子亡友劉彦純嘗與予語州里儒家者流
其子孫能世其業者鮮焉因及永新譚氏曰是儒
其躬者四世矣未幾譚君微仲以彦純書來屬予
記其一經之堂又書其桂林精舍之扁未幾又識
微仲之弟明仲於行在所之客舍自是予與譚氏
子弟還往今年九月朔予族弟奎來請曰微仲之
李子鳳能世微仲者也其家無禄以紹熙五年十
二月某甲子喪其母以今年十二月某甲子襄事
敬介奎以謁於兄有明仲之狀在願徼福於兄乞
銘以託不腐則序而銘諸夫人姓左氏世為吉之
永新人父時彦紹興間為鄕里儒宗晩以累舉得
官終於安遠丞以奉議郎致其仕夫人之生穎異
絶羣奉議公竒之每語所親曰欲為是女擇對未
見可者其所親曰姑徐之是時邑里先進譚公致
政朝奉諱其名能文詞妙齡鄕賦薦名既以累舉
得官不願仕後學者從也游者奉議公亦在焉致
政之子長諱某蚤策上策終官朝奉郎子景先即
明仲今為朝散大夫昌化軍次諱觀復觀復之長
子諱吉先微仲其字也微仲嗜學為文下筆不休
奉議公見之欣然曰是子非池中物吾得佳壻矣
遂以夫人歸之夫人之歸也當致政朝奉公太耋
康強群從叢居不啻千指夫人平心以處一無間
言朝奉公喜曰吾家得此孫婦譚氏其昌乎夫人
聞之不矜不懈事姑尹晨夕側立無媠容視姑顔
色愉悅夫人始喜不然徐請曰得無有不可於意
者姑見妯娌必稱夫人之賢常俾諸婦視以為矜
式久之朝奉公及舅姑相継即世夫人送終無一
不盡時節烝嘗必痛哭流涕聞者惻楚夫人既荐
履艱疚覺生理寖微謂微仲曰世有無職而食者
乎男職耕耘女職組紃弗耘弗紃寒飢其臻於是
傾槖倒篚一簮不以著身盡用以為生績麻條桑
以燭継晷脱粟菅蒯以菲自奉三年而成室廬五
年而闢菑畬七年而倍其初於是微仲得顓顓於
文字間延師儒訓子弟暇則從賓客投壷弈棋釃
酒賦詩蕭然有出塵之想諸子咸父母之訓相高
以行相先以學相琢以文州庠邑序春秋課試非
兄以詩經首選則弟以書經首選夫人曰未也有
人於是者歲當上熟穀價如土夫人必贊微仲上
其估以㰸之及歲大侵穀價如玉夫人必贊微仲
下其估以散之邑人德之微仲既没夫人數從中
表族親諏之曰今儒士中誰可為子弟師或曰某
人又博諏之僉曰然夫人始命其子聘之及至其
禮益加於前夫人天性寬𥙿而理家肅嚴諸婦事
女紅不夜分不得息夫人坐堂上夜聽諸子讀書
喜而不寐或至申且既屬疾猶語諸子曰汝等宜
自強為善以纘乃祖父之志紹興乙夘大饑汝大
父與汝曾大父朝奉公為粥以食餓者所活甚衆
朝奉公糲食悪衣坎瘞緡錢將終以告汝父汝父
不省者三十年一日出此錢以畀群從諸弟小子
識之第力學後豈無興者言終而逝得年七十有
六夫人男女各四人長男鶚志學勤家先卒次鴻
鵠好書以氣節自許次鵬性慤而志大為文出儕
軰右早世無子鳳以其次子卿月後焉次鳳至性
孝悌刻意學問屬文盈編才敏意新長女適叚昌
胄次適龍光朝皆進士次適訓武郎新融州管界
都巡檢使張安世次適秉義郎新監行在省倉上
界張鎰孫女八人曾孫男三人曾女孫八人銘曰
謂姥不齡八秩其年謂姥不昌四葉其孫謂姥不
福五者其全中正之里漢山之趾姥宫於間祚爾
孫子後以五鼎其不源於此
静菴居士曾君墓銘
艮齋先生尚書清江謝公未仕日嘗假館於廬陵
蘭溪曾氏之槐堂授徒講學一時俊秀自遠來學
者北自九江南暨五嶺西而三湘東則二淛鱗襲
於堂下詩禮之訓仁義之實誦弦之音洋洋如也
後數十年異材林立列布朝野或以學傳或以行
著或以能稱或以文炳者多艮齋之門人弟子也
曾氏為加多其大者首出二史兼官六卿冠豸柏
臺拂芸道山其次者乘别駕車試治縣其小者猶
累舉𥙷官薦名太常也惟静菴居士其學得艮齋
之源委其人經艮齋之品題遠之為同業邇之為
同宗皆推之為艮齋之高弟乃韞玉而莫之與沽
種德而莫之與秋有司不以薦揚天子不聞幽仄
旣在於人而邦弗獲其用復畸於天而躬乃嬰其
疾兹命也耶兹命也耶居士諱機字伯虞姓曾氏
其先金陵人五季自宜春徙吉之吉水祖光遠將
仕郎父敏才宣政間游太學有聲紹興間以東義
郎終官監虔州船場君生而小異幼而穎出夙興
呻佔夜誦申且請飪忘嘗請席忘牀家人憐之曰
書誰之不讀一何自苦如此竟不改既冠從謝公
學公語人曰静敏寡言不事表襮必是子也興曾
氏者既無遇于有司則歎曰學殖也畫而弗殖吾
則我咎也殖而弗稔吾復誰咎哉既而又奮曰原
夫之軰豈學也乎自是不以阿房誦於人浩然賦
招隱之詩所居正對王笥諸峯每弦琴觴酒卧興
揖之曰清風招我朋月呼我諸峯友我尚應接不暇
而暇問槐花之黃否乎築一室獨居之揭曰静菴
監烝周公扁以二大字而大丞相益國公銘之曰
不出戶庭能定能應蓋惜其定應之兩能而卷懷
之無施也君於書無所不觀於文既敏而工於詩
尤幽而淡晩得末疾安之若無有來問者笑笑之
曰大塊勞我以生逸我以疾慶元庚申八月己亥
談笑而終年六十有四有詩文十卷目曰静菴猥
藁配婁氏承務郎天任女也二男曰克定克永俱
好學有文克永嘗與計偕一女妻進士婁鞏孫男
曰暐&KR0776;昉三女明年二月丙午其孤葬君于縣之
仁夀鄕歸仙里龍子岡之原克永嘗以詩謁予予
讀之驚曰是何黯然有后山之味至是持通直郎
新知全州灌陽縣事王夢得之狀來請銘予既善
克永又嘗記君之菴者其何辞銘曰
幽哉若人如淵斯奫如璞斯珍如衢斯堙珍莫予
售堙莫予疚維静乎守惟德乎楙尚書之稱丞相
之銘有鍠有聲有姟其齡
太宜人郎氏墓誌銘
慶元六年五月八日小男幼與歸自中都因問昔
同朝故人今在列者幾人抑有未忘老杇者否幼
輿首出朝請大夫太常少卿虞公書二札其一問
暄涼訪生死寄藥物其一則曰儔不天喪所恃塴
七年矣而未有以焯諸幽夙夜祇懼無以詔孫子
稔將來俾母德其埋厥辜誰歸託契不淺言立而
傳微執事疇控焉有朝散大夫尚書吏部郎中林
公湜之狀在某敬再拜序而銘旃大宜人郎氏寕
國府寕國縣人父侗鄕先生也太宜人生而静專
先生特異之嘗曰此女類我雖貧不以妻凢子故
朝散郎虞公璠先生忘年友也遂歸之太宜人既
自忘其外家之貧朝散公亦自覺其婦德之冨君
子謂郎先生善於擇壻朝散公慶於宜家兩族有
煒州里儀之太宜人事姑孝姑嘗寢疾適免乳且
哺子且執事于膳于藥匪躬弗置匪嘗弗進姑見
其勤諭遣之曰汝自湏人扶吾小愈毋久汝若太
宜人曰敬諾然終不斯湏離也既亡春秋祭祀之
曰雞初鳴急起盥漱滌豆籩具性酒皆出其手既
秩既蠲而家人有未知者如是者終其身朝散公
每觀書至夜分而歸太宜人逆之闑右如大賓大
大客肅雝莊栗慈撫諸子每見朝散公義方嚴甚
從容言曰兒誠嗜學彼自彼勵頻督過之將無傷
恩遇下以寬有過失未嘗笞罵又為之開釋一家
之中上無卞急下無齎咨朝散公平日詩酒為樂
客至必取其車轄投井中摽從者出之門外禁毋
得歌驪駒於是卧尊罍飛琖斝投壷奕碁賡酬詩
句大笑為樂不極驩不止太宜人既不憚煩且為
備先具以待不時之湏是以朝散公益得以交天
下各勝至於家人燕集絲竹問作則獨凝然危坐
若不聞者一坐肅然平居似不能言時發一語理
盡而氣和每謂婦有長舌維厲之階多言祇以賈
禍其子儔自監察御史按刑湖南孝宗皇帝以
太宜人春秋高改使浙東四明闕守復命兼攝繡
衣玉節導迎板輿翟茀朱憤暉映行路往來千巖
十洲之間每至登臨勝處芝蘭詵詵冠蓋欣綵服
後先上千歲夀士夫豔之半歲御史得郡九江諸
子恐動老人念不敢言既而聞之喜曰吾久矣動
歸興今得過家天賜也既歸會親戚諸姥之高年
者杯酒接歡恩意周洽家有名園日涉其間御史
承迎母心欲求為祠官以便色養遽以疾捐館紹
熙三年九月二十四日也臨絶湛然享年八十五
太宜人生長儒素歸大家見其子冠豸為部使者
又以高宗慈福慶恩三封至太宜人人謂貧
冨異觀貴賤易志而自奉甚薄自視甚卑一毫不
怵其心御史嘗諗同院御史林公湜曰吾母雖當
燕衎未嘗不勉儔以名節常懼無以稱塞人見御
史立朝以直言見排居外以振職左遷皆韙御史
不知家有師也晩耽釋氏書風兩不渝清晨未嘗
茹葷蓋五十年云諸孤以五年正月壬午祔于西
山寶于朝散公之墓從治命也男五人价伸儔佃
倬迪功郎新黃州黃陂縣主簿倬以鄕貢進士入
大學前卒女四人俱嫁士人今惟季在孫男六人
道衎衢衡衛術道國子進士衢迪功郎新鎮江府
丹陽縣主簿女九人曾孫男六人熹餘未名女一
人銘曰
朝散造家相維淑嬪奉常蹇躬匪師他人奉常何
師萱堂老椿
帝曰此母是生鯁臣予狄汝服予錦汝綸若節春
秋夀觴其芬九齡有開言歸其真有西者山有巋
者墳兩葉而根禔厥子孫
嘉定元年春三月男長孺編定
端平元年夏五月門人羅茂良校正
誠齋集卷第一百三十一終
