誠齋集卷第四十八
廬陵楊萬里廷秀
牋
代賀皇太子牋
恭審對越帝暉宅于儲嫡行一而得三善遹駿元
良之聲明兩以照四方丕承中正之吉恭惟
皇太子殿下系隆禹子右序湯孫和惠通于神明
仁孝聞於天下久問龍樓之寢肇新銀榜之宫漢
家雜霸之言是將奚取老氏養性之福以次有陳
某綴以司存阻於班賀山暉海潤方觀樂舞之新
秋實春華何俟賓僚之助
代賀皇太子冬節牋
土圭景至有融重日之光葭琯氣浮丕應一陽之
復宜鼎來於祉福以鍾美於元良恭惟
皇太子殿下仁孝日躋温文天粹東序舞籥泳禮
樂之緝熙西學尚賢挹詩箴之儆戒俶臨華始翕
受邦休某縻以攸司隔於稱慶仰惟子職欽承二
聖之歡樂只時和奉上萬年之壽
賀皇太子冬節牋
日在北陸占景至之重光帝臨中壇均休成於亜
献兼此疊双之祉集于朋兩之暉某中賀恭惟
皇太子殿下天縱徇齊月將學問哀對陽生之復
遵循邦慶之崇出則執圭贊多儀於五畤入而舉
玉介萬壽於兩宫諸福之祥如川方至某靖惟謏
聞虞侍末光詔冬讀而典書何裨周序銘日新而進
德願誦湯盤
賀皇太子年節牋
頌栢乘於王正有開震治奉玉巵於慈禁式介壽
祺肇允川常之元棐迪麗明之吉恭惟
皇太子殿下在躬實叡立愛如春當献歲之始和
慶東朝之八帙堯年舜壽驩同二聖之重禹子湯
孫見過三天之一稽諸載籍曠不前聞某自媿庸
虛叨陪虞侍東風觧凍莫窺少海之兩涯春月載
陽徒仰重輪之五色
謝皇太子頒賜誠齋二字牋
玉字寶書賜一雙之白璧槿籬茅棟騰千丈之瑞
光自媿野人恭承嘉惠某中謝此蓋伏遇
皇太子殿下學關百聖天縱多能於兩宫問寢之
餘傳二聖揮毫之秘龍跳虎卧得精妙於太皇霧
結烟霏憲昭回於今上某敢不刻之琬垂厥子孫
袖有驪珠函山川之輝媚家無儋石蔵星斗之文
章
謝皇太子令侍宴榮觀堂牋
宣猷清宴陳有踐之多儀陋巷臞儒際不貲之榮
遇仰承隆施俯極中蔵某等中謝此蓋伏遇
皇太子殿下生而叡聰緝以問學眷在宫之賓贊
久服采於後先秩鶴禁之初筵集鳳莊之邃宇花
迎剣鶯避傳呼賦横枝却月之詩洒渴驥奔泉之
字晝漏稀簡色辞晏温至於酒肴之旨且多箱篚
以將其厚香羅疊雪織天上之七襄醉椀揮金出
幣餘之三品自朝至昃不醉無皈某等自視欿然
一寒如此瓊樓元圃怳驚竒麗之觀黃卷青編願
竭研覃之助
賀皇太子冬節牋
珠連璧合聚七曜於圜穹泉動芸生復一陽於亜
歲宜函蒙於多祐周詒燕於元良(中賀)恭惟
皇太子殿下作貳儀辰承規景數淵冲玉裕仰進
德之日新海潤山輝格産祥之川至對于穀旦集
厥閎休某自視抱虚叨塵奉帙待陰陽之定願陳
吕令齋戒之辞見天地之心請玩羲爻来復之理
賀皇太子年節牋
春日載陽臨泰亨之肇序盛德在木表震治之承
天㰸時休嘉用集冲裕(中賀)恭惟
皇太子殿下英姿天縱典學日新繼明而照四方
紹休二聖之緒元良以正萬國卜年百世之長献
歲在辰洪禧有衍某叨塵儲隷虞侍末光栢葉椒
花竊鄙辞人之頌山輝海潤願陳雅樂之章
賀壽聖皇太后牋
重華慕親决聖謨而與子慈福就養慶天統之立
孫命與維新尊其有極臣某(中賀)恭惟
壽聖皇太后殿下象月臨照法坤静專仰太一之
常居密移躔度近思齊之京室親執凊温有衍万
年之壽臧永膺二帝之虞侍臣屬分符竹遠在江
湖銀闕金宫望蓬萊之雲氣楓林楚水隔長樂之
鐘聲
賀壽成皇后牋
乃聖養親后丕承於厥志自天與子母克相於其
猷俯仰相輝清寧咸若臣某(中賀)恭惟
壽成皇后殿下懿恭有煒持載無疆釐降媯汭之
濱欽于虞舜嗣徽京室之婦媚于大任躬慈福之
婦功佐重華之子職三宫齊聖万壽維禖臣屬以
守符遠在外服周廬千列莫陪班綴之趨嵩嶽三
呼不勝頌禱之極
賀皇后牋
壽皇戀母之誠遜于元子嗣聖稟親之命宅乃當
陽慶緜宗祧福益寰宇恭惟
皇后殿下稟資淵懿迪静方暘谷昇輝初得天而
臨照望舒載朏實助日之光明德與之齊祺何無
艾臣旧塵家令新覿邦榮虎嘯龍興敢作依乘風
雲之想鳶飛魚躍幸居鼓舞造化之中
賀壽成皇后牋
萬乘來朝鋪閎休而於鑠二親受祉發嘉號以攸
同邦家榮懷動植奮豫臣某(中賀)恭惟
壽成皇后殿下發祥渭涘嫓德河洲贊壽皇之燕
謀抵龜而决啓聖子之凝命定鼎于中宜勒崇而
垂鴻以皈美而報上必得其壽娥暨舜以匹休遹
觀厥成姒與文而均福天地相似日月並明臣拘
以守符遠在外服千官雲片莫陪鵷鷺之充庭万
歲嵩呼不勝燕雀之賀厦
賀壽聖皇太后牋
聖子神孫世相傳於大寶壽皇成后福並受於鴻
名仰惟慈極之尊對越在宫之慶臣某(中賀)恭惟
壽聖皇太后殿下肇修内治同濟中興如月之常
久照東朝之數蹕與天齊壽長瞻南極之一星觀
子子婦婦之榮光集老老幼幼之虞侍冠三宫於
霄漢之上備萬福於書契之前臣嬰以珪符隔於
軒陛天顔有喜豈云將母之不遑地勢無疆更祝
歴年之多所
賀皇后牋
一人必有所尊以言具慶万物不足以報莫重鴻
名典章焜煌聲教溥博臣某(中賀)恭惟
皇后殿下柔儀載穆淑問有孚始初清明躬行子
職之恪晨昏定省日勤婦道之供從玉車於東朝
奉寶冊於南極錫福而得其壽二親攸同作聖而
觀厥成一字盡美庭闈慶賴海㝢榮懷臣不意凋
年親逢盛際金銀宫闕咸仰五雲之靚深珠玉山
淵幸同萬物之輝潤
賀皇后受冊牋
壽皇作書自天有命聖主立后與月合明慶發宫
闈化刑海㝢臣某(中賀)恭惟
皇后殿下令儀淵靚懿行柔嘉夙佐青宫久問龍
樓之寢同升紫極允宜象服之尊荇菜參差蘭林
發越佩環鳴玉既啓夜未央之勤䈂&KR2623;衣紳更陪
暮又至之敬臣舊塵儲隷欣覿邦榮仰乾緯之四
星光華首出占坤爻之五位元吉在中
賀壽聖皇太后牋
外屏初臨中宫乃建是為甫田之孫婦益廣進饘
之供仰事思齊之祖姑用介含飴之樂臣某(中賀)
恭惟壽聖皇太后殿下道侔坤厚壽與天長見
堯舜禹之丕承世傳斯道若姜任姒之並處家嗣
徽音三宫相輝萬福方永臣屬嬰符竹邈在江湖
雅意本朝敢作班庭之想乃心王室實勞賀厦之
悰
賀壽成皇后牋
聖聖相授本再造而繼承婦婦克諧祗重慶之温
凊椒璧有煥蘭陔載欣臣某(中賀)恭惟
壽成皇后殿下德嫓帝尊躬嚴家撿化天下以婦
道媚于慈闈正朝廷之人倫式是禁仰奉含飴之
樂俯膺佩帨之怡於萬斯年既多受祉臣屬分符
竹邈在江湖衆星之環北辰遥瞻象緯一日而仰
三后與被化光
嘉定元年春三月男長孺編定
端平元年夏五月門人羅茂良校正
誠齋集卷第四十八終
