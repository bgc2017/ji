野趣有聲畫卷下
元楊公遠撰
次黃山中首尾唫
雙井源流綽有聲襟期一片玉壺清唫成物外風騷句
付與人間月旦評隨柳問花知雅興論心握手見交情
英雄摽致真難敵雙井源流綽有聲
初度寓郡
得失榮枯付分休康強之外復何求靈臺洞徹天無夜
銀海精明月正秋謾賦律章酬誕節旋沽官醖破羈愁
生來結得梅花伴長占春風第一籌
次余靜庵晚望欲雪
凝眸天欲莫烏鵲認巢歸萬竅號風急千林脱葉稀雲
頑垂地暝屋冷帶煙霏默想滕郎意商量剪水飛
再韻
牧䜿橫清笛騎牛引犢歸陰凝山髣髴暝合樹依稀風
逼衣裘冷天將雨雪霏倚闌遙睇處接翅有鴉飛
自述
年踰半百頗酸心眼底朋儔試選掄松竹梅花三益友
詩書畫卷一閒人北窗高卧那非樂南阮甘貧只任真
却喜生無榮辱事底須姓字動朝紳
次宋省齋問月
開樽酹酒問嬋娟來照人問是幾年從古到今今復古
纔圓又缺缺還圓隔千里共何同異描萬象真無醜妍
最是婆娑仙桂樹新枝不長出青天
借張山長韻呈方虚谷三首
幡然何事賦歸來領略黃山醻玉杯敲月幾編雖滿世
澤民一念未宜灰笑呼臞鶴梅邊去旋買寒花竹外栽
襟度汪汪千萬頃眼青應為野人開
歸來默坐似心齋南北曾穿幾緉鞋踏遍關河才思古
名知草木宦情佳桐江勝景歸唫卷練水寒雲入壯懷
試數時賢誰敢並蘇黃端的是同儕
樓臺寂寂白雲堆三徑縈迂鎖翠苔怪得菊松多喜色
秖緣琴鶴已歸來人瞻北斗光尤燦門對南山掩復開
野客再持漫刺謁不應袖手又空回
次韻别黃山中
相逢秖在萬山阿每愧才疎藉琢磨昨日忽來明日去
會時常少别時多茶聊當酒匆匆話詩為言懷細細哦
折得梅花須寄我不然攜杖早相過
九日
造化推移秋意深安排景物逐時新又逢九日寒花節
不覺三年逆旅身烏帽戀頭渾忤俗白衣送酒竟無人
翻思杜牧牛山句誰解清唫繼後塵
次宋省齋九月十日
恰說重陽又罷休奈何烏兔去悠悠可憐節後人心别
未信花前蝶意愁病裏不禁三盞酒客中虚負一年秋
來年昨日登高興強健還能痛飲不
次省齋韻覓友梅索笑集不蒙見惠再借韻
巨編藏古錦風雅續遺音雷電欲下取辟易不敢侵真
趣誰領會一如陶潛琴所言正而大詎比鄭聲淫疑有
造化爐煉鐵成黃金箇是絶世寶何必問西琛有時唫
竹外竹影弄清陰有時歌梅邊梅香散水沈所以形之
句毋乃得之心俗子敢再請幸爾勿沈吟
次宋省齋七夕雨三首
自笑生來作麽為百無一解太癡愚今宵欲覓天孫巧
未審天孫乞我無
織女河邊渡鵲橋風吹仙袂舉飄飄洗車一夜霶𩃱雨
圖得人間起旱苗
人言此夕會雙星騃女癡兒競乞靈學織學耕非我事
何如牛角自橫經
次姚舍人二首
披起綿衣換葛裘不禁時序去悠悠吳江楓老蕭蕭下
紫塞鴻歸點點秋幾幅蠻牋詩狀景一聲羌笛客凭樓
羇懷正此無聊奈細雨簷花分外愁
斜岸烏紗落魄裘得寬閒處且悠悠任渠名利濃於酒
顧我情懷淡似秋黃菊蒼松陶令宅清風明月庾公樓
翻思二老今何在景物依然惱客愁
次友梅編校獨卧牀
梅花紙帳伴書窗氊褥平鋪小小牀趺膝橫琴情自適
曲肱當枕樂偏長詩魂直透冰霜國衾錦那沾粉膩香
丈五日高眠正熟不知前古又三皇
癸未元日(除夕立春用臞翁韻)
桃板休題只任真也無艱苦與悲辛屠蘇後飲身雖老
毛穎頻揮道不貧昨夜燈花今歲兆今朝元日昨宵春
邇來時俗全非古烏帽長衫能幾人
銅缾簪梅
梅花點點自清真雪虐風饕苦且辛白玉堂開雖是貴
古銅缾浸亦非貧愛渠夜寫燈前影類我時揮筆底春
雅趣有誰能領會華光已後更無人
遊南山次劉曉窗韻二首
神仙窟宅白雲扃山逕迂迴峻復平煙冷恐遺丹竈在
草深不向斗壇生市㕓塵隔二三里巖谷禽啼一兩聲
莫訝此來仙不見遙岑寸碧眼增明
李白曾來問姓名宣平疑是古初平負薪出處天將曙
沽酒歸時月又生雞啄遺丹非有意瓢懸老樹寂無聲
寒泉滿沼依然在靜夜長涵星斗明
龍金庵次黃山中
清風明月逐時新天付幽人直萬金和得詩成無箇事
來時可惜不攜琴
龍金庵借張山長韻
道人結屋萬山阿趺坐焚香意味多塵事不干心已寂
年華易度髮難皤薇烹石銚供常饌茶煮山泉當太和
我亦非貪名利者擬來入社許儂麽
題徐氏聚秀樓
輪奐危危百尺樓闌干徙倚豁雙眸插天萬仞黃山聳
遶郭千尋練水流風月不消錢可買主賓須要味相投
四時景物俱收斂引得詩人競唱酬
殘梅
暗香消歇粉粧殘點點虚庭碧蘚間却怪貧家新富貴
地茵純用鹿胎斑
還劉曉窗吟卷就用卷端韻
細觀唫卷壓陽春字字新奇絶點塵既已學詩兼學禮
底須憂道更憂貧鳥啼花落蕭閒日月白風清自在身
内景通明誰會得窗寒曙色正精神
詩家(詩人十事)
松下雲根迂菊徑梅邊竹外著茆茨天教管領閒風月
得句無非妙色絲
詩壇
突兀騷壇依漢立英豪元帥凛霜威四時景物知多少
一一投降聽指揮
詩將
草木森羅歸隊伍溪山遼遶作城池運籌決勝應無敵
郊島從旁作鼓旗
詩匠
吳剛運斧惟修月輪扁揮斤妙斵輪好句何須勞斧鑿
無痕無跡自天真
詩筆
銀管空虚藏兔穎冰懷磊磈吐天葩有時揮掃渾無礙
盡道毫鋒自有花
詩筒
短篇唫了長篇續舊韻酬成新韻催一節此君緘錦繡
奚奴攜去又攜來
詩牌
閒亭虚閣多標揭舊句新篇各鬭工為拂塵埃題數語
敢期他日碧紗籠
詩壁
一方素壁龍蛇走幾首新詩冰雪清語好驚人看不足
教儂技癢動吟情
詩癖
生來性癖耽佳句吟得詩成似有神險語豈惟驚鬼膽
直須字字要驚人
詩狂
掬取長江供硯水借將碧漢作蠻牋興來拈起如椽筆
大詠高吟欲上天
蝶
磔索銀鬚細翩翩粉翅柔百花巡已遍入夢戲莊周
其二
款款穿芳徑雙雙度短墻不知身是幻抵死戀花香
自笑二首
自笑人生立世難甘辛滋味飽曾參頭顱潦倒梅橫雪
心地通明月印潭詩欠驚人徒著意事多忤俗更休談
何如領略三杯酒不必如泥只半酣
東郊結屋恰三間景物供唫要細參紅日射芒穿密樹
青山倒影浴寒潭樵雖分席當時話客為同心盡日談
最是北窗高卧處如雷鼻息睡偏酣
癸未中秋
凉入郊墟暑漸微奈何節序暗推移景逢三五秋分夜
光異尋常月滿時按舞霓裳仙綽約長舂靈藥兔迷離
廣寒宫桂花空發近世無人折一枝
次程國舍
欲坐春風欠宿緣識荆琳宇憶當年初逢脫略知心地
再見從容值暑天萬卷詩書君有種一犁煙雨我無田
曉來喜報簷前鵲忽得珠璣璨兩篇
夷齊
因請休兵諫不行首陽遁跡似沽名既言不食周家粟
薇蕨誰家土上生
呈康總管相公
古汴文章伯來為我郡侯一心天不夜千里月長秋政
壓龔黃輩詩儕李杜儔雷門持布鼔肯矚電光不
九日(癸未)
滿城風雨霍然開不負登臨亦快哉時俗半無烏帽墮
世情那有白衣來且沽薄酒酬佳節欲賦新詩愧短才
折得黃花簪兩鬢任渠兩鬢自毰毸
十日宋省齋有詩謂不及同登南山獨步烏聊山
我輩登高嶮更遙聞君獨步上烏聊休嗟昨日渾無興
須信明年尚有條節後黃花香未減年高黑鬢雪偏饒
拂箋續罷新詩句回首重陽越一朝
孫芝田見示唫編一詩捲錦
細誦芝田詩一編了無斧鑿自天然豪雄虹抹斜陽外
雅淡梅橫缺月邊點石化金非是幻脫胎換骨欲成仙
箇般才調真難敵行看雞林聲價傳
重陽已過半月菊花方開二首
過了重陽半月餘菊花方見放東籬香清不減登山日
色好偏過泛酒時餐落英真成浪語存荒徑豈是虚辭
生來寧耐風霜挫晚節騰芳滿世知
西風轉北又旬餘才見黃花粲短籬底事不開重九日
何心却趁小春時芳傳栗里陶潛逕香入離騷屈子辭
不肯趨時真隠逸豈教塵世俗人知
子陵
三聘玄纁莫可辭此行為滿故人思一宵共榻論心事
却被司天太史知
和靖
湖上唫翁道味長孤墳今已草成荒姓名猶寄梅花上
一度開時一度香
萬竹乃竹洲曾孫也萬竹子常新恩棄儒於乾明
入道伯父友梅以詩餞之因次韻(乾明有竹所)
洲上檀欒竹萬竿此君得所一般般根雖易地終無異
操直參天也不難冠借皮為疑斗燦杖憑枝作覺龍寒
步虚詞罷幽閒處好勘黃庭悟寸丹
昨攜拙稿呈康使君郢正以詩促之
昨攜拙稿乞揮斤安敢顒顒覬賞音明月清風聊寓意
孤峰絶岸頗留心駑逢伯樂方增重劍遇張華免陸沈
肯把靈丹攻鄙俗珍藏何啻萬黃金
次文長老
久向人間脫俗緣了無罣碍度年年一塵不惹菩提樹
四大俱空兜率天閒爇篆香供鼻觀靜翻貝葉養心田
推敲對景清吟處應是渾無蔬笋篇
次乾明觀汪新恩(黟邑名桃源乾明有竹所及山房道院)
家世桃源越幾年驀攜書卷覓安全來尋竹所山房處
為結梅花紙帳緣白鶴詞歌明月下黃庭經勘晩風前
他時九轉功成後穏駕真人蓮葉船
次程直學對鏡
青銅頻啓看瘦劣沈東陽鬢染秋霜色身期晩節香閒
情耽水石幽夢遶池塘何似伊川脉淵源道味長
白水池次俞山長韻
石眼泉流乳盈池永不乾空明涵玉潤湛徹帶雲寒月
浸知無異鷗來認却難何郎今在否好向此凭闌
次宋省齋菊花五絶
東籬粲處正秋高氣骨清寒等孟郊試問羣芳誰是侶
梅花差可作平交
凢卉徒妖迥不同輸渠籬下自叢叢趨時未肯隠君子
畢竟依然帶晉風
細嚼芳英清肺腑離騷一語傳千古靈均去後誰知心
幸有柴桑人作主
千花萬卉已俱亾獨占秋光點點黃露冷霜濃難著脚
甘心寧耐此荒凉
萬木歸根葉漸空淡煙斜照有無中客懷對此無情思
賴有知心老菊叢
省齋寄詩用韻走筆以謝二首
每思分袂歲寒天又見荷錢貼水圓月落梁間清夜後
雲生江上晚風前題詩蠒紙無由達結夢花屏又復還
會晤未龜空悵恨何時握手共歡然
竟日昏昏醉夢中俄驚綠暗石榴紅兩三箇月書全杳
四五篇詩信忽通身世愧無鴻鵠志交情歎作馬牛風
如今暫效相如計較著無聲迥不同
黃山中用省齋韻見寄次韻謝二首
話别匆匆二月天回眸兩見月虧圓數聲乾鵲纔聞後
一幅鸞牋忽墮前風雨對牀何日遂鴈魚傳信幾時還
每逢騷客論心處說著山中意悄然
幽窗兀兀坐愁中忽拜山中小篆紅心事盡從詩裏見
交情全在帖間通從容笑語知何日老草賡酬寄便風
多謝綈袍尤戀戀箇般襟度有誰同
康使君惠詩借韻謝
幾幅生綃掃麝煤枯梢黏蘚石封苔布成野水雲山去
博得金章玉句來眉白自慚非我有眼青多藉為儂開
一經題品多增價古錦光芒亦壯哉
次劉曉窗九日韻十首
門前何用白衣來旋買官醪亦可杯笑問黃花前日事
未生陶令為誰開
自憐萍梗老羈孤暫寓僧寮不用租九日有錢還可醉
不然萸菊酒俱無
秋菊何嘗委片英都緣氣韻稟清寧欲將此意靈均道
只恐靈均喚不醒
西風搖落鴈南飛黃葉深深擁竹扉佳節只消拚酩酊
牛山何事淚沾衣
籬下寒花色自妍折來泛酒更新鮮化工底事寧多巧
鑄出黃金滿地錢
佩萸囊菊陟崔嵬世俗相傳有自來顧我此身強健在
不消囊佩亦無灾
菊花偏作道家粧開遍重巖與斷岡醉後折來簪短鬢
老夫翻學少年狂
黃花堆積若錢流粧點詩家富貴秋元亮不將渠貰酒
空留遺恨尚悠悠
人皆九日醉流霞君汲山泉自煮茶可是詩成無點俗
秪應唫筆燦生花
月下看白蓮
藕花呈素質兔魄散清光我試平章看嫦娥伴六郎
其二
别岸花孤裊冰姿帶月痕波沈花月影疑是謫仙魂
又
十里荷花帶月看花和月色一般般秖應舞徹霓裳曲
宫女三千下廣寒
酬黃仲宣見寄
倦走南州與北州竹籬茅舍足清幽但教有酒名從事
何必為官見督郵謝友寄詩通間闊拂箋泚筆細賡酬
雖然可寫胸中意難寫胸中半點愁
立春旬日雨作不止
檢起牀頭歷又新吁嗟老境漸侵尋十朝春恰九朝雨
一日晴還半日陰滴碎空階聲已厭寒欺薄酒力難禁
絶憐窗外蒼苔地積得殘梅寸許深
回嶺觀瀑
瘦笻支我上山頭拂石盤桓看瀑流莫訝喧豗何太急
要歸江海濟行舟
悶書二首
轉眼纔餘五日春東奔西走廢光陰一泓硯裏謀生意
幾句詩中寫客心貫斗衝牛雷煥劍高山流水伯牙琴
莫將未遇添惆悵自有名公為賞音
客裏因循斷送春况逢天氣半晴陰生來百事少如意
老去千般都上心長鋏空彈馮氏劍良材還斵蔡翁琴
愁懷正此無分付多謝黃鸝送好音
回嶺
梯級層層步頗艱嶺頭清吹逼人寒四邊絶壁詩懷壯
一片蒼空眼界寬何處山坳吞落照長年石罅噴鳴湍
支笻對景盤桓久領略留將作畫看
寓婺源紫虚觀
書卷攜來寓紫虚憑高凝眺更無餘五山結邑龍盤踞
一水依城帶卷舒旦暮鼔鐘喧梵宇高低樓閣壯神居
年時除却酬香者闤闠行人往復疎
回溪道中
山束溪流窄逕迂眼前景物入詩無田中蝌蚪古文字
柳下舂鉏新畫圖巨室儲茶供客販小旗誇酒誘人沽
行行不記幾多里回首林端日又晡
到陳村
半日脩途適到陳因思尼父倍傷神行囊抖擻幸餘半
旅館蕭條苦乏薪喚僕買杯蘇脚倦拂塵題句效眉顰
孤村落日黃昏後一覺明朝又問津
次韻酬孫艮齋三首
抱膝孤吟欠範模願隨雞犬藉丹爐儻能化得塵凢骨
差勝無聲水墨圖
風竹蕭蕭密掩門苔封支徑曲通村野人自有家林趣
那得榮華入夢魂
想倚危樓十二闌詩成可是過方干好風吹墮寒窗底
勝得仙翁九轉丹
次韻立秋
白帝交承下令時蒲葵絺葛竪降旗書親燈火兒曹喜
鴈過沙場士卒悲夜月一簾雖舊識西風半榻是新知
從今景物皆清致多辦吟箋剰賦詩
九日登高次宋省齋韻
久出嘗思賦式微半生心事少人知登高且泛寒花酒
扶老須憑勁竹枝樵逕緩躋山詰曲羇懷難琢句新竒
絶憐萬里澄秋霽辜負潘郎風雨詩
見山真意
栗里幽深自結廬東籬採菊足清娛偶然觸目南山好
相對沈吟一語無
早行
黃粱已熟夢初醒束擔匆匆促去程手挈杖端和袖裹
氣呵髭上覺冰生山銜斗柄兩三點犬吠籬根四五聲
何處梅花開較早清香暗度動詩情
菊梅交承
寒花璨璨遶東籬露洗霜欺未肯萎褪却清香誰領略
北風吹上小梅枝
夜坐二首
門外霜風獵獵聲擁爐坐對一燈明閒思浮世古今事
倦聽荒城長短更滿榻詩書終有味半生名利竟無成
從人笑我衣冠别雖不趨時却自清
相伴青燈坐矮窗老來計拙負年光畫灰有句羞才短
就枕無眠畏夜長世路難躋緣峻嶮人情易見為炎凉
知心却藉風和月時度梅花一線香
再韻二首
聽徹茶烹蚓竅聲挑燈開卷眼能明(闕)
過了殘冬歲又更世事間關人易老客懷蕭索寐難成
推窗且對梅花月便覺塵襟一晌清
榾柮爐紅密掩窗傷嗟勞役度時光朝三雖怒暮還四
鳬短難添鶴自長老憶少年成感慨吟殘永夜越凄凉
教兒檢點銅匜看報道猶存一縷香
生朝二首(乙酉)
生朝自頌豈非呆吟得詩成亦快哉六十平頭慳兩歲
百千往事付三杯在家清苦僧留髮立世支離櫟不材
却是與梅緣分厚年年此日向儂開
七年客裏度初生詩骨依然只鶴形梅亦清臞鬚却白
吾將潦倒鬢還青愧無德可書銀管幸有酒堪儲玉缾
一點靈臺塵不滓何消修鍊勘黃庭
冬晴
歲序從教自改更老天有意活蒼生一冬晴暖雨全少
三日陰寒雪不成謾擁地爐然榾柮每憂時事驗欃槍
庭前問訊枯梅樹怕有南枝綻玉英
觀梅
老來寵辱兩無聞纔見梅花喜十分冰雪相看雖屬我
乾坤獨步却輸君受知和靖黃昏月入夢昌齡落寞雲
從此暗香來不斷何消更把水沈焚
探梅(梅花二十絶)
竹杖芒鞋作興來來時準擬有花開誰知老樹荒烟裏
地冷孤根暖未回
訪梅
荒寒茅屋是誰家獨木橋橫小逕斜却是無人行到處
春風先已到梅花
寄梅
方愧無由洗俗塵喜逢竹外一枝春看來未敢輕攀折
待侑詩篇贈故人
賦梅
雪月雲煙件件宜騷人墨客費尋思怕渠因得逋仙句
不要人言半字詩
觀梅
東閣觀梅效少陵巡簷索笑面生春試將心事從渠道
恰又無言領略人
折梅
折時須揀帶苔枝兩蘂三花儘自奇簪向銀缾全俗了
古銅缾浸恰相宜
寫梅
為渠模寫未為難只要稀疎不要繁雪月風煙俱屬我
一時收拾付毫端
紅梅
特立孤高耐歲寒渥丹顔貌帶儒酸荆公詩句休拈出
北地人今已熟看
千葉梅
千葉梅開一樣清向人含笑似多情化工只麽寧多巧
碎剪瓊瑤細簇成
雪梅
凍合頑雲四幕垂須臾六出攪空飛梅花自禀清臞相
底事添渠十倍肥
月梅
梢如鹿角月如眉月到梢頭分外宜梅得月來無限好
月和梅看越清竒
烟梅
玉妃謫墮作梅花不與羣芳定等差莫是清高嫌俗眼
故張翠幕淡籠遮
霜梅
梅到更闌自主張依然不住散清香橫陳青女無端甚
也要教渠學粉妝
冰梅
絶憐花帶雪璘瓏彷彿惟存蠟蔕紅一夜清寒風結凍
分明身在水晶宫
照水梅
梢横鶴膝小池東幾點疎花冷淡中自是曉妝勻未了
故擡粉面對青銅
梅影
柴門相對月華新月上梅梢絶點塵却是嫦娥工性巧
不須泓穎畫全身
早梅
籬下叢叢菊老時清香飛上向南枝化工未必無私意
試問春風知不知
遲梅
盡道孤根逗暖回緣何春至未肧胎東皇想是憐孤獨
留與羣芳作伴開
殘梅
可惜梢頭爛漫芳無心要趁壽陽妝寧教片片隨風去
點在苔痕骨也香
梅實
纍纍青子綴枝丫一味含酸軟齒牙不獨曹軍資止渴
也曾調鼎佐商家
十二月二十九夜大雪
六出霏霏餞歲華終宵撩亂撲窗紗未言造化工夫巧
且看乾坤景象奢(闕)花
明朝正旦常年别瓊戶瑤階一樣誇
又
歲已云除四日春正嗟無雪慰農心重衾夜覺十分冷
平地朝看一尺深剡曲舟雖無月載灞橋景更有誰吟
今宵拚飲椒花酒醉後烹茶自賞音
又
天教滕六下良宵恰值人間正頌椒萬屋高低皆玉潔
四山遠邇絶塵囂蒼髯鐵面亦華髮直節虚心也折腰
可惜梅花無覓處秖應低亞小溪橋
友梅吳編校壽宫之側築庵曰全歸有詩十詠敬
次之
達人謀事豈躊躇壽域天開不費鉏結得庵成無點俗
栽梅蒔竹當幽居
蓋世功名水一杯君曾勘破箇中來平生不問凢紅紫
莫逆交情只是梅
壽宅雖然已預營手栽松栢待亭亭童顔鶴髮身強健
長對商山萬古青
休論馬鬛卧牛形後擁前堆要有情自是主人心地好
老天分付不應輕
屋瞰梅間倚竹林一爐香篆一張琴有時月上黃昏後
三弄寒梅夜正深
梅花本是一難兄山谷當時錯用情畢竟渠家知已在
仙礬贏得浪馳聲
游山瓢具竹邊安石鼎松邊瀹鳳團更向梅邊觀鶴舞
好將模作畫圖看
庵外山環翠作堆庵前山秀長臺萊主人日日攜琴去
直到松梢月上回
顔貌元非借酒紅那堪和氣更春風梅邊索笑閒吟處
句法清圓字字工
竹滿長洲蔬滿畦四時豐富足豚雞况君賸有羊腔祿
笑我猶餘幾甕虀
上巳同省齋直軒郊游直軒有詩次韻是日又值
寒食節
韶光又是二分過日月如梭可奈何對景詩成新意少
持杯量減舊時多禁烟修褉偶同日落絮飛花逐逝波
秖恐陰晴天不定明朝有興亦蹉跎
春夜聽雨
小樓炙燭未成眠好雨知時聽不厭風急斜敲窗上紙
簷高微灑楯邊簾花應憔悴啼丹臉麥定惺愡磔翠髯
添得明朝詩興好池塘草長水漸漸
見王書史係按察司所委平反勸課
翩翩旌旆下吾邦六邑喧傳姓字香不著一塵秋夜月
謹施三尺曉天霜平反獄訟縲囚喜勸課農桑惰叟忙
昨拜荆州天與幸敢趨行幕獻詩章
再用韻奉酬
褰帷暫駐小山邦正值芳春百卉香洞徹胸襟欺雪月
英豪名譽冷風霜評分曲直奸人畏詩費賡酬竟日忙
寒士無聲增重處珠璣璀璨賜平章
三用韻奉酬
山水新安斗大邦也煩臨按馬蹄香扶持秀士蛟逢雨
糾察貪夫草遇霜對景詩成唫思好劭農心切去裝忙
自慚埜叟何為者白雪陽春拜兩章
四用韻奉酬
文獻中州仰大邦姓名由此帶天香襟懷月照江湖水
談笑風生齒頰霜天理每從閒處見詩篇常向靜中忙
明朝小隊郊坰去儻有新唫寄一章
五用韻奉酬見寄二首
揚鞭迤邐歴鄉邦留得清名處處香六邑春風濃似酒
一輪秋月冷於霜蘇回民瘼宦情好聽徹鵑聲歸興忙
滿路溪山無限好秖應裁剪入詞章
潦倒無成困一邦江湖姓字可曾香興來且泛三杯酒
老去從添兩鬢霜畫思詩情雖我有名韁利鎖任渠忙
寒窗兀坐渾無事閒閱離騷誦九章
寄陸同府
憶昔輕舟衣錦還青紅旗幟滿江邊正逢時節梅將潦
又見池塘柳欲綿千古棠陰思召伯一封芝詔下堯天
行看大展經綸手霖雨蒼生四海傳
呈趙提領
從容依綠泛蓮紅吾郡生民有幸逢政事分明天外月
風標翹楚雪中松攜琴領鶴宦情好橫笛倚樓詩興濃
騰茂蜚英聞帝里行看寵錫祿千鍾
迓王書史六邑勸課回四絶
雕鞍駿馬驟如飛正是春風柳絮時夾道居民爭看處
青紅小隊曳旌旗
一犁雨足快耕農可卜今年歲事豐喜見四郊生意好
秧針刺水麥梳風
杜鵑聲裏莫春天桑柘村村綠似烟分繭稱絲將有日
吳蠶今已起三眠
匆匆出郭又經旬和氣薰蒸處處春料得錦囊詩拍塞
寄來曾拜一篇新
再韻奉酬
穿簾燕子作雙飛恰是春光欲老時公退秖應無箇事
山泉石鼎煮鎗旗
夫耕婦餉念斯農蠶麥將登慶小豐不是今年天意好
皆由教雨與仁風
楊花一任雪漫天清坐鈎簾對篆烟應是日長詩酒罷
困來閒向北窗眠
自愧浮生又六旬苦無情況度殘春謾吟俚句塵清聽
多謝賡酬字字新
三用韻奉酬
龍蛇滿紙勢如飛淨几明窗得句時一陣好風吹過我
唫餘東手竪降旗
不是騷人不是農筆耕墨耒願年豐有時啜罷盧仝茗
習習能生兩腋風
乍雨微寒養麥天村村斜日起炊烟老夫但愧缾無酒
芳草如茵好醉眠
今日韶光滿九旬浮生又了一年春莫言虚度渾無補
學得先生句法新
餞王書史
攬轡來時柳未烟榴花又見火初然一春人坐冰霜國
四野農歌蠶麥天教雨仁風彌歙境屏山練水入唫編
明朝馬首東歸去佇看清名到日邊
初夏旅中五首
烏兔雙飛去若梭又逢天氣正清和綠空桑柘蠶成繭
青遍田疇犢卧莎好景常供詩料足浮生每歎客愁多
家山不是無風月斗粟區區可奈何
早起窗前擁弊裘鬢毛蕭散冷颼颼葵榴花發已云夏
竹樹風生却似秋驟雨乍晴雙港漲宿雲初斂四山幽
客懷頓覺添蕭灑且放唫情出一頭
往來蕭寺幾經年時向僧窗聽說禪一事不成空老去
三椽聊寓幸安眠詩篇冰雪無蔬氣粥飯韲鹽有道緣
欲卜歸期猶未定况聞綠樹有啼鵑
唫髭細撚秖堪傷幾度徘徊立夕陽詩不療饑徒著意
酒能作病莫持觴此心軒豁出雲月浮世間關逆水航
多謝老天憐我在長教窮健又何妨
每憶吾廬隠者居天然景物足清娛樹林陰翳鶯求友
簾幕深沈燕引雛可釣可耕盤谷序堪詩堪畫輞川圖
何當歸去北窗卧能勝羲皇以上無
竹夫人
羞領青奴號由來節操剛有生惟具眼不妬為無腸戀
戀言何寂娟娟體自凉棄捐知素分那敢望專房
餞康侯二首
報政三年滿還容借寇麽絲綸來帝幄襦袴藹民謌遺
愛棠陰茂留傳錦句多蒼生今有待霖雨早滂沱
古歙何多幸民叨撫育恩清聲冠今古浩氣滿乾坤夜
月一船載秋風三逕存莫能攀去轍戀戀勸金樽
新安江上次程南仲韻
石闌斜護崎嶇逕村酒頻澆磊磈胸好是黃山供望眼
白雲分出兩三峯
次韻凌義山二首
自憐老境漸侵尋檢點頭顱雪旋深無酒澆愁還獨嘯
有時得句但長唫一天月色涵秋意四壁蛬聲惱客心
好是夜凉清似水蕭蕭風度古松林
眼前詩料底消尋移入蠻牋别淺深無斧鑿痕方造妙
超塵俗表始堪吟物情體狀須留意句眼推敲好用心
試看咏梅千萬首影香獨數老逋林
促織用前韻
兒童探穴戲搜尋隠跡苔階深復深見敵有時能勇鬭
無情終夜只清吟喚回枕上羇人夢惱碎閨中織婦心
莫向當今機局去抛梭絡緯已林林
水西行散次韻程南仲
散步招提去禪房幽更深開經醒俗眼瀹茗洗塵心石
罅泉長溜林巔蟬獨吟詩成書雪壁恐或有知音
次韻黃仲宣九日
又逢重九日七載寓僧廬送酒人何在迎風帽自如萸
肥含味遠菊瘦著花疎秪麽酬佳節詩成繭紙書
九日同王月溪訪紫陽有詩次韻
西風凄緊未成霜拄杖橫拖訪紫陽遶郭溪山千古勝
泛杯萸菊一時香鬢邊有雪身還健筆底無塵句不狂
佳節直須拚酩酊渾如仙在白雲鄉
用前韻酬鄭山長
短鬢蕭蕭已半霜從教憔悴勝東陽磨穿老硯畫成趣
撚斷唫髭句不香月下行歌閒放逸酒邊起舞發清狂
欲過鄭老論心事可惜相逢各異鄉
用前韻酬項性初
連年客裏度星霜過了重陽又一陽籬下正憐叢菊老
風前將領早梅香寧同子美吟詩瘦豈效寬饒肆酒狂
欲卜歸期猶未定空勞魂夢遶江鄉
次韻鄭山長九日
詩逢佳節應酬忙三斗何妨效汝陽帽任欹斜雙鬢白
菊無今古數枝黃龍山景物自消長栗里琴書今在亾
往事莫談添感慨醒時也作次公狂
江天曉望次南仲韻
江天向曉緼輕寒霧捲雲收眼界寬鴈起沙頭兵出戍
鷺翹柳上雪成團數聲柔櫓船初發一片寒蘆葉半乾
無奈滿前詩料富耽唫幾致廢朝餐
飲歸次南仲韻
霜後楓林渾似纈籬邊菊老香初歇昏昏醉夢了時光
一任頭顱堆白雪
次汪菊坡秋深韻
秋深天氣肅風緊襲人衣攪夢蛬聲碎驚心鴈陣飛事
嗟今日别身愧昔年非欲辦青蓑笠滄浪理釣磯
寄餞東麓趙贊府之官湖南
憶昔鳴騶闖草廬歡然把酒話襟期自從六月袂分後
又是重陽節過時江左英賢姑佐邑湖南松竹助哦詩
餞違不及空惆悵儻或逢梅寄一枝
泊浙江東岸次斗山韻
渺渺江空闊停帆首屢回漁家編葦荻蜃氣幻樓臺逸
少亭應在鴟夷棹不來一鈎新月上時把篾篷推
謁和靖先生墓借斗山韻
孤山仙塚草菲菲姓字留將後世知遺稿文無封禪事
名家梅有影香詩秖慚老子攜琴晩不見蒼頭放鶴時
一瓣心香聊敢敬寒泉自掬酹甆巵
黃盆渡次友人韻
到得黃盆九月天呼童弛擔駐征韉迢迢江水天連楚
漠漠淮鄉稻滿田酒旆風翻疎柳外漁家網曬夕陽邊
買將郭索傾杯處對景詩成恰一篇
芳溪閒步
竹杖芒鞋度斷岡崎嶇小逕遶寒塘野梅照水初含白
山菊支霜未委黃對景每番成感慨把杯幾度放疎狂
此生但只安吾分無辱無榮壽且康
呈許使君二首(道號蒙泉)
河嶽中原地英賢間世生氣雄虹萬丈心淨月三更韓
柳文同妙龔黃政共清新安人有分月旦願推評
蒙泉清徹底更不著纖塵滕閣曾逢月花屏又遇春采
芹尊秀士拔薤抑強民秖恐芝泥召催歸侍紫宸
張道士山房次程南仲韻
丹房蕭灑絶纖埃石逕縈紆闢草萊窗外菓從猿摘去
山中芝藉鶴銜回一甌白雪湯輕注三尺青蛇匣不開
如許清虚塵世隔明朝再約抱琴來
謝許侯特顧
傳呼門外駭還驚忙著荷衣倒屣迎皂蓋朱幡人從簡
雕鞍繡勒馬蹄輕羣中駑頓增高價爨下桐方有烈聲
多謝使君青顧後免教汨没度浮生
冬夜次南仲韻
風號緊緊閉柴門榾柮爐邊了不聞窗外月明誰是主
輸渠梅竹自平分
壽許侯(十月二十九日)
冬孟猶餘一葉蓂中原賢哲此時生星輝南極躔吳分
月出東山照歙城耐與寒花香晩節清如冷蘂味和羹
童顔鶴髮神仙骨便是崆峒老廣成
次南仲韻
回首明年六十春依然不改古衣巾畫圖蕭灑詩千首
心地通明月一輪鐘鼎虚名雖是貴簞瓢陋巷且安貧
客來問我平生事寵辱俱無老逸民
謁秋厓先生方吏部墓借斗山韻
厓翁底事姓名香照世文章日月光葭塢留荷啼曉露
繭窩埋玉黯斜陽碑刊地記生前撰甃蝕苔痕去後荒
一炷爐薰瞻敬罷教人空結九回腸
次韻塞下曲
貂裘氊帽紫驊騮挾彈彎弧架鐵矛飛放歸來天欲暮
數聲羌笛起高樓
觀中桃花次友人韻
琳宫深處小桃紅當日玄都事已空今見花開渾似舊
不知又隔幾春風
拙稿呈許侯
拙稿攜將謁使君區區那敢冀知聞編成初卷如終卷
賦就三分誦七分妄意僣干修月斧刪蕪端藉運風斤
一經題品便佳士庶别叢間蕕與薰
贄林路教
千載孤山處士星只將閒逸了平生一聯好句香猶在
幾世聞孫聲最清泮水工夫施教雨梅花標格待和羹
不知野叟何緣分邂逅城闉幸識荆
許侯贈詩借韻謝二首
揮灑雲烟筆有神衮褒字字燭吾真從今詩畫多增重
寒谷頓回天地春
政徹宸旒久有聲何消入夢更圖形行看大展經綸手
整頓乾坤萬國寧
初度(丙戍)
行止由來不自如八年初度寓僧廬半生閒逸雲無定
兩鬢蕭騷雪尚疎豈願身榮如衞鶴秖慙技拙類黔驢
今朝六十從頭起數到稀年更有餘
借吳直軒韻别黃仲宣
世路間關迥不同生涯淡薄硯池中買蓑去伴玄真子
著句來違黃石公雖慰曉猿兼夜鶴却嗟社燕與秋鴻
從今雪月交光夜乘興當思泛短篷
次吳友梅假山韻
石骨嵌巖聳怪形主人對此快詩情若教老筆來模倣
盤礴終朝畫不成
花朝
花朝恰了一分春雨雪陰霾占兩旬物態未妍寒瑟縮
人生易老事因循洗瓷杯酌浮蛆酒擁地爐燒帶葉薪
翻憶昔年成感慨長官出郭劭耕民
上疎齋盧按察
歙境爭先覩使星玉川風致是前生壯懷學富五千卷
明月光分十一城吏立寒冰驚號令民沾和氣樂耘耕
政聲久徹宸旒聽行看金甌覆姓名
又(自述)
自憐雙鬢已星星書劍無成老此生願識荆州輕萬戶
要令和璧重連城敲推風月詩隨興模寫江山筆代耕
聞道珠璣囊拍塞願分顆粒振聲名
詩謁按察疎齋賜賤號二大字賦詩以謝
幸披雲霧覩青天盡道山人有宿緣得坐春風纔半日
勝居塵世已千年槎枯許到銀河畔葭老容依玉樹邊
兩字光芒關不住私心猶敢覓新篇
病起三首
一病已兼旬朝來試整襟眼前驚霧散耳底怪蟬唫檢
點塵侵硯爬搔雪滿簪春歸渾未省綠樹又成陰
彈指歎唫身慳慳滿六旬維摩寧久病孺子豈長貧雖
欠詩邊興還存筆底春莫言憔悴損梅瘦越精神
病起覺癡聾徐行脚躡空杖能供半力藥已奏全功整
頓身仍健優游道未窮呼兒滌泓穎拂素貌漁翁
清明
清明又向客中過憶著家山事若何未及掃松徒悵恨
偶因得句漫唫哦六旬身世憂懷少九十春光陰雨多
對景豈宜虚負却把杯須拚醉顔酡
游水西次吳秋磵韻
松陰石逕絶纖埃緩步行春得得來風景一川詩料足
樓臺兩岸畫圖開山花亂插髼鬆鬢村酒頻傾瀲灔杯
扶醉歸來天欲莫數聲鼓角又相催
餞盧按察
軺車至日歲將更又趁薰風理去程歴遍山城留好句
蘇回民瘼快輿情人言但有官如此世道應無事不平
秖恐江東難久駐看看詔趣秉鈞衡
借虚翁湧金門城望五詩韻以寫幽居之興
數竿脩竹半池荷密掩柴門少客過筆底畫能希李郭
囊中詩欠似陰何一心夜月炯長在兩鬢秋霜積未多
花甲明年重數起幸逢塵世息兵戈
半生跡未歴江湖闢地東郊旋剪蕪結屋池邊塵自少
蒔梅窗外俗全無偶來啜茗謝良友不肯趨時愧腐儒
却笑一寒難措手欲禆短褐拆天吳
時光迅速走雙輪忽憶前朝事已陳門外難交騎馬客
竹邊惟結話詩人生來豈羨陶朱富老去寧甘原憲貧
處世自憐渾不解江山聊助筆頭春
細撚唫髭謾賦詩騷人那敢與爭馳傾杯對月風清夜
倚杖觀山雲斂時世事安危渾莫問人生得失底須悲
何當琢就梅花句付與高樓畫角吹
堂標野趣豈虚傳坐看朝嵐與夕烟支逕縈迂斜傍竹
幽池清淺倒涵天少年心付沾泥絮晩景身猶順水船
却喜傳家惟老硯麝煤磨盡可曾穿
避暑次葉教授韻
炎天無處滌煩心拂拭蒼苔坐茂林貪撚唫髭搜好句
不知日轉已移陰
感懷二首
桂薪玉米轉煎熬口體區區不勝勞今日難謀明日計
老年徒羨少年豪皮膚剥落詩方熟鬢髮滄浪畫愈高
自顧一寒成感慨有誰能肯解綈袍
長唫抱膝更欷歔較著前時迥不如世事看來巢幕燕
人生勘破上竿魚投非所好緣工瑟見匪相知嬾曳裾
造物豈應私困我還須水到自成渠
次金東園農家雜詠八首
買酒割雞祠社後踏歌搥鼓閙清明柔桑葉長蠶苗出
從此關門禁客行
林下欹傾茅草屋門前詰曲竹笆籬數聲清笛知何處
牛背斜陽牧䜿吹
遲日麗時秧刺水午風暄處麥掀髯一村桃杏紅如錦
旋數青銅傍酒帘
趁雨足時翻畎畝插秧遍後便耔耘願天頻把甘霖霔
佇看豐年萬頃雲
嘗稻翻匙誇白雪腰鎌荷擔刈黃雲逢人謾說空辛苦
償債輸官費九分
四郊䆉稏高低熟幾處連耞澎湃聲婦餉區區無寸暇
績麻猶趁月華明
戰伐已聞初卸甲耘耔却喜近添丁明年小稔應堪望
雪後平疇宿麥青
婦作生涯勤杼軸夫營活計在桑田老翁榾柮爐邊坐
幼稚簷前負日暄
次金東園漁家雜詠八首
繫纜旋編新箬笠喜晴仍曬舊蓑衣岸飛柳絮河魨上
春漲幾添一尺肥
篙撐舴艋閒來往手把絲綸自卷舒妻子已諳風露慣
篷窗便可當茅廬
醉來要把鵬為餌夜後長將月作鈎浮利浮名渾不問
數聲欸乃轉船頭
經行葦荻沙頭熟出没風濤膽氣麤博得酒歸明月夜
呼兒作膾旋批鱸
愛玄真子吟佳句笑老姜公用直鈎一片水鄉供活計
四時風月在扁舟
兩岸蘆花飛雪絮一江秋水接銀河平生不結榮華夢
只把青蓑當綺羅
那有清霜來鬢上略無閒事上眉頭傍人借問家何處
一葉輕舟水面浮
風緊岸邊安釣艇雲濃空裏散楊花披蓑頂笠攜魚去
遙指前村問酒家
書懷
檢點頭顱髮半絲老來剗地費支持技緣冷淡知音寡
事每差池賦命奇一暴十寒良可歎三平二滿且隨宜
杜門嬾出過從少自錄唐詩旋課兒
荷花
竹邊窗外小池塘青蓋亭亭擁靚妝莫把仙娥相比擬
合將君子為平章凋時堪供真人艇老去猶充楚客裳
幾夜月明風露下輸儂受用許清香
白蓮
橫塘清淺藕花開綽約冰姿絶點埃雨過渾疑湯餅試
風生却訝玉山頽未經太液承恩去先向東林結社來
銓次羣芳須第一妖紅麗紫盡輿臺
餞趙可齋朝京
秋高秣馬理征鞍琴鶴相隨上帝關已有聲名聞草木
又將詩句動夷蠻金鑾未賜金蓮炬玉陛將催玉笋班
管取來年三二月定看晝著錦衣還
寄東麓趙贊府二首
佐邑&KR0034;陽綽有聲文章政事冠羣英南牆松想乘閒詠
北海樽聞已戒傾横笛倚樓襟度逸攜琴帶鶴宦情輕
結知當路交飛剡行看除書下玉京
黃花開後驟征鞍再見黃花秋又殘隻字未能通間闊
長箋先辱問平安共看明月隔千里獨對西風愧一寒
秪有麓翁知我者何時會面話辛酸
壽許侯
星輝南極彩雲邊律轉黃鍾一日前河嶽間生賢太守
椿松齊算老神仙心猶秋月燭千里人在春風度兩年
秖恐練溪難久駐行看飛詔下堯天
連日雪次黃仲宣韻二首
天遣馮夷剪水飛拏空萬木凍龍癡寒思坡老玉樓句
清想劉义冰柱詩謾擁地爐然竹火更垂紙帳當羅帷
誰知預作豐年瑞不療貧家眼下飢
連朝飛雪滿山城恰負人言雪易晴梅頓添肥香不減
竹雖暫屈節還清閉門僵卧嗟寒士煮水烹茶任巨卿
但喜遺蝗深入地休誇李愬把吳平
始生書懷三首
連年客裏度生朝自草新詩慰寂寥却喜窗前風景好
梅花初放雪初消
浮生六十度春秋無辱無榮儘自由但得此身強健在
明年花甲又從頭
一片閒雲出岫遲詩情畫思老來宜莫言末技渾無用
傳入雞林未可知
次程南仲韻五首
老來鶴髮更雞皮計解曾無六出奇耕釣雲烟三寸管
剪裁風月幾聯詩逢人多謝開青眼顧我惟慙匪白眉
世路近來雖著脚不如退步學聾癡
生意窗前草不除翛翛蒼玉自扶疎貧將入骨誰憐我
富欲掀天命屬渠學圃頻觀種樹傳杜門幾似絶交書
有時間有過從者分席非樵即是漁
興來呼酒乏瓷巵自笑醄醄作麽為細誦坡仙前後賦
更歌元亮去來辭一心湛徹長如水兩鬢髼鬆半欲絲
畢竟不消惆悵得蒼松獨傲歲寒時
倒指頭顱六十餘尤堪抱甕灌園蔬生來自得江山趣
身後何消竹帛書無事關懷心寂寂有時敲句意徐徐
乘閒問柳尋花去緩步安然當小車
賸喜壺中别是天誅茆結屋竹梅邊伴人有意一泓硯
笑我無緣二頃田半醉半醒知酒聖非空非色悟僧禪
門前青嶂渾如畫雲去雲來樹倚巔
野趣有聲畫卷下
