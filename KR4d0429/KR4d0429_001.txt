野趣有聲畫卷上
元楊公遠撰
隱居雜興(十首)
碧雲深處著吾廬遠却喧囂儘自如呵硯磨冰朝鍊句
擁爐燒葉夜觀書人生窮達乘軒鶴世事盈虚賦芧狙
勘破已無朝市夢軟紅端不上衣裾
身世悠悠付等閒盧仝破屋恰三間暫時結伴窗前月
耐久論交戶外山竹鼎篆香消更爇錦囊詩卷改還刪
是非榮辱俱烏有翻笑人間兩觸蠻
老屋荒寒亦自清柴門雖設只長扄數行古隸閒居賦
半壁行書陋室銘(闕)研硃滴露勘黃庭
此生與世雖無補筆底青山到了青
生計新來喜有涯蒔菘栽韮樹桑麻慣眠紙帳三竿日
飽聽萍池兩部蛙往事真成看墮甑凢身安敢望乘槎
一般受用還官樣門外黃蜂為報衙
髼鬆兩鬢欲成絲又是桃紅李白時百歲光陰須藉酒
一生志趣莫過詩世情因向貧中識畫思方知老後宜
却喜半犁新雨過旋分菊本蒔東籬
一味幽閒了此生那曾懷刺謁公卿無官可署名雖晦
有句堪吟思自清棋要藏機何用著琴能識趣底須聲
何當辦取青蓑笠去趁農夫學耦耕
蕭然天地一吟身著向荒村野水濱耳底松聲風奏樂
窗間竹影月傳神無田種秫難謀醉有硯遺家未是貧
除却推敲無别事襟懷拍塞四時春
籬編紅槿障蓬茅半近城闉半近郊苔繡曲蹊千萬點
梅窺碧沼兩三梢閒將今古澆胸臆嬾把榮枯問卦爻
一自漁樵分席後清泉白石與論交
槎牙詩骨等梅臞試啓青銅失故吾啖蔗秪應佳境近
解袍那想故人無推排景物歸吟卷安頓江山入畫圖
只此可堪供活計底須舍瑟學齊竽
詰曲通村小徑開依山結屋任低隈無從問字高人過
有不嫌貧長者來煮茗燒殘柴帶葉脱巾漉起酒和醅
絶憐筆硯香猶在集句曾賡百詠梅
中秋(丁卯)
秋氣平分雨乍晴殘雲斂盡楚天清野人不趁(闕)花課
贏得今宵看月明
雨過閒步
霏微雨過不成泥小步何妨曳杖藜半露好山雲斷續
輕籠淡日樹高低池塘有夢春生草桃李無言下自蹊
政此新晴猶未定那堪又聽竹雞啼
鷺
飄然片雪下晴空終日盤旋淺瀨中行近鷗鳬風致别
立依蒲蓼畫圖同數莖絲髮心何慮一世魚飡體不豐
歴遍江湖真漫浪前身應想是漁翁
溪行(迴文)
通村一徑遶清溪緩步行來曳杖藜風弄柳絲垂裊裊
紅桃映水壓枝低
梅花五首
草木根荄暖未回(闕)
老幹槎牙一半摧水急可曾流影去雪深還不礙香來
赤松孤竹真渠友萬紫千紅總皂臺
高標獨立歲寒時不受狂蜂浪蝶知樹百千年枯更好
花三兩點少為奇暗香疎影孤山句却月凌風水部詩
顧我對渠吟未稳且將淡墨貌橫枝
屋簷斜入一枝低欲為形容頗費思蕭灑花裁冰腦綴
橫斜幹倚斗杓垂風浮香動更闌後窗映枝横月轉時
最是孤高難著語只宜索笑莫言詩
橫隔片煙争向靜深藏翠幕全真性霞拖數縷日初沉
月挂一眉天未暝問訊頻敲碧玉枝覓詩踏遍蒼苔逕
有時小醉倚幽窗只藉清香聞得醒
半黏殘雪不勝清可惜梢頭欠月明影不橫斜冰未泮
香微漏洩曉初晴飡氈蘇武應同調披氅王恭想再生
忍凍保全清節在為渠從此定交盟
螢
飛螢生腐草熠燿暗中遊貼水燈相照穿林火獨幽風
前疑燼落雨裏訝星流映讀除車胤今人肯效不
白杜鵑花
從來只說映山紅幻出鉛華奪化工莫是杜鵑飛不到
故無啼血染芳叢
雨後
春色相將老幽禽百樣唫一犁新雨驟滿地落花深麥
秀風翻浪秧青水透針年登應可卜稍稍慰儂心
前題
沛然傾霔戰驕陽颯颯風來作晚凉吹散浮雲澄玉宇
敲殘枯葉墮銀牀韓檠擢用因書薦班扇投閒被雨妨
自此吟情辜不得一秋景物要平章
雪
怪得雲頑凍不開漫空忽攪豆稭灰青留一半窗前竹
白勝三分屋外梅剡曲舟應撐月去灞橋驢想得詩回
吾儂喜有煎茶興不羨銷金帳底杯
白茅道中
支笻過嶺坳對景試推敲野水書之字山田畫卦爻雲
歸峰露頂葉落樹留梢問此名何地人言是白茅
次程斗山韻
口作蛬吟肩聳山了無縈繫一生閒夢回春草池塘外
詩在梅花煙雨間但得雙眸長炯炯從教兩鬢自斑斑
此身窮達何消問天道乘除去復還
次吳篁嶼山行
詰曲深林小逕斜杖藜徐步訪山家老翁(闕)無祗待
禁酒官嚴又禁茶
聞鵑(庚午春時寓乳溪)
帝魄聲聲切教儂聽不禁都緣傷國破豈是怨春深枕
上幽人思燈前逆旅心花枝疑恨血到處映山林
春闌聞杜宇歸去意難禁蜀道連天嶮郫城隠霧深差
池當日事懊恨此生心閱世多興廢君休憶故林
次程直學秋雨感
一雨戰秋陽風生衣袂舉更不假蒲葵秋陽𦕈何許渾
如赫赫人其技只鼯鼠須信有循環凉生屏煩暑此意
默領會何勞向人語
弔訥相次仲宣韻
兩字清忠帝衮褒都緣穏把濟川篙後來諸老多成敗
何似先生勇退高
官居鼎鼐只儒酸雅淡襟期耐歲寒拂袖乘箕天上去
斑斑青史後人看
始生書懷
非賢非智半癡聾性禀天然雅淡中閒閱廢興槐國夢
細思得失楚人弓事無欺世心何愧詩為傷時句不工
却謝梅花開幾點年年此日伴山翁
黃山(借黃台題問政山房韻)
古今墨客兼騷客推許黃山甲衆山三十六峰層漢外
百千萬岫亂雲間鍊丹帝往名長在搗藥仙歸臼已閒
葉落花開人寂寂雄鳴雌和鳥關關瀑湍巖罅常飛沫
砂現崖巔未帶殷水畔青牛眠正穏源頭白鹿去仍還
清潭易見魚翻錦幽洞難窺豹露斑著罷棋枰留嶂頂
流來桃片點溪灣鸞翔弄影非無侶鶴唳衝天豈類鷴
空谷伐柯樵父遠平川喚犢牧兒頑石缾傾注泉那竭
瑤草敷榮地匪慳老檜絡藤纏夭矯蒼苔蝕徑遶迴環
遙知衲子明空苦應笑貪夫競觸蠻斷續小橋艱跋涉
崎嶇絶磴費躋攀枝頭菓熟猿爭取樹杪梢枯鵲為刪
虎踞風前疑嘯吼龍潛潭底想盤跧水簾珠貫何曾捲
石室雲封底用&KR1498;對峙容浮高聳峭合流曹院響湲潺
湯泉浴起能輕骨藥鼎飡遺可駐顔勝概不窮吟不盡
一時模寫在人寰
宫詞
燕語鶯啼日正長六官桃李閙春光妾身雖未承恩澤
却喜君恩澤萬方
次敏齋陳先生月艇
小池新艤野航輕分得江湖一段清最是好天良月夜
嬋娟冷浸入窗明
悶書
悶來咄咄向空書怪底年來每事疎著脚左如旋磨蟻
進身難似上竿魚不逢賢者休彈鋏謾說侯門可曳裾
畢竟歸農為上策買將蓑笠去耕鋤
次冰寮尤倅落葉
陡覺老秋郊山臞出嶺坳蕭騷風脫葉清峭樹留梢漸
失牛羊徑難藏鸛鵲巢爐燒供夜讀童掃莫輕抛
偶成
世路崎嶇蜀道難長年兀兀坐柴關詩才得句心先喜
事不縈懷夢亦閒已種蒼竿環碧沼旋營矮屋傍青山
倘來軒冕雖無分贏得優游天地間
次蘭臯自詠
生來無分對書燈却喜逢人便眼青枵腹謾臨求米帖
學耕頻勘相牛經崚嶒骨相身長健磊磈襟懷鬢未星
密掩柴扉盤膝坐人非人是底須聽
次宋省齋避暑
何處避炎威好是幽人屋拂拂來清風蒼松間脩竹坐
久細哦詩惜不療飢腹念彼田舍翁桔橰聲斷續誰知
漢陰老抱甕灌園谷頋我本無機所願年榖熟
寓乾明觀五首
梗跡寄琳宫蕭然萬慮空觀碁評勝負拂劍認雌雄香
篆消還續缾花白間紅自憐閒雅趣恰共羽流同
無奈雨潺潺驅除惡况難三杯官酒薄一掬客心酸畫
卷慵拈起書編謾展看更誰堪與話時對老黃冠
多謝老彌明金芽石鼎烹一甌浮雪白兩腋覺風清齒
頰回真味詩聯悟道情北窗高卧處魂夢到蓬瀛
丹室白雲深紅塵不受侵鳴琴驚鶴夢彈鋏恐龍吟只
有清虚事全無名利心謝渠為下榻買酒共儂斟
月色上窗紗移來竹影斜夜深人已寂更轉鼓頻撾杜
宇驚幽夢銀釭墜細花一時渾不記身在羽人家
大佛頭次程斗山
丈六金身本自然如今丈六未齊肩當時若起亭亭立
只恐纔餘尺五天
清明日雨中聞鵑二首
蜀魄抑何靈年年不負盟才過百五日便作兩三聲渠
自懷歸計人因惱别情凄凉無處著那更雨如傾
家輕授鼈靈不擬再尋盟故業成荒址中心飲恨聲廢
興猶反掌今古總傷情最是初聞處令人淚欲傾
借虚谷太博狂吟十詩韻書懷併呈太博十首
鐘鼎簞瓢信宿緣且將閒逸度餘年詩敲雪月風花夜
畫捲江湖煙雨天三尺焦桐方外友一泓老硯郭邊田
自慚埜趣無拘束敢和清吟一十篇
竹馬纔抛又是翁年來自覺轉疎慵欲開竹下三三逕
還借毫端六六峰處世竟無非理事對人那有可慙容
浮沈聊爾從吾好却笑南陽說卧龍
幽事知誰可共論烟浮清曉月黃昏吟梅細味逋仙句
植蕙閒招楚客魂暴富小池蛙奏樂安貧陋室席為門
吾生幸自無榮辱一任傍人笑作村
頭顱搭颯一山翁萬事隨宜敢諱窮不結東華塵土夢
何干北海馬牛風半生蹤跡從容裏一片襟期冷淡中
兀坐有時參世味古今興廢轉頭空
失笑如何了此生須教日日醉烏程是非不較人情好
窮達休論世路平釣月耕雲何限樂枕流潄石有餘清
近來轉覺身強健賸喜雙瞳炯炯明
書劍謀生總不成效渠東野以詩鳴未知唐宋源流異
却喜江湖句法輕肩聳每同臞鶴立口唫端似冷蛬聲
自憐絶少驚人句生怕人傳浪得名
一生不把兩眉愁厭聽瓢聲笑許由願荷鋤來翻畎畝
懶攜刺去謁公侯酒傾明月清風夜詩琢空山落木秋
坎止流行俱莫問自然霜雪未蒙頭
吾廬近野却依城彈壓風光藉酒兵山色可供圖畫趣
泉流聊當管絃聲眼前無事方安逸天下豐年即太平
權勢從來難倚仗秖宜孤立度浮生
身世悠悠歲月侵兒時歴練到如今梅臞元禀冰霜操
松老猶堅鐵石心世道任從渠否泰人情豈為我辰參
欲知卜隠在何處寂寞荒村煙樹深
逕曲通村深復深聽鶯吟歇聽蟬吟園林幽雅已成趣
朝市紛華豈到心匣冷馮驩長鋏劍壁懸元亮不絃琴
故知忤世皆緣直有口從今只合瘖
一溪趙宰惠詩次韻謝
古歙遭逢定宿緣作成和氣致豐年一溪浪靜一溪月
百里民安百里天草茂圜扉花滿縣雨餘村落水通田
正慙欠識荆州願忽拜雕冰鏤玉篇
高齋韓東尉用前韻見寄次韻謝
世間名利我無緣飽看黃花又一年鬢有幾根從帶雪
心無一事可欺天築居易辦觀梅閣取醉難謀種秫田
欲謁昌黎論此意那知先已寄新篇
聽磵泉琴次趙丞韻
來謁磵泉琴都忘利與名初聞心地爽飽聽耳根清三
峽流波勢九臯鳴鶴聲更期明月夜共此暢幽情
生朝(巳巳)
初度今朝四二年頭顱堪笑尚依然故廬僅有三間月
負郭曾無二頃田雅淡生涯圖畫裏清新吟思竹梅邊
焚香只祝吾親健此外窮通付老天
清明後旬日不聞鵑
過了清明又一旬不聞杜宇免傷情算渠會得羇人意
應向山林僻處鳴
次程斗山村居韻十首
隠迹深村裏年今四十餘謾攜三寸管欠讀幾行書愛
竹和煙種移梅帶月鋤簞瓢還自樂飯糗茹青蔬
蕭灑園池上依然一故廬蒼苔封曲逕老鶴伴閒居計
拙身還逸顔酡鬢任疎日長無個事窮達儘教渠
山勢主賓立溪流涇渭分景幽詩易得興逸酒難醺有
累營家燕無心出岫雲若言朝市事毫髮不曾聞
融和天氣好攜杖作清遊景物自消長禽言或去留人
登山際寺花暎水邊樓欲寫歸唫卷敲推手不休
搔頭無别想得句但長吟懶到風波地堅存鐵石心人
情從冷熱世態任浮沈却喜虚簷外清吹滿竹林
茅結兩間月白雲分半間利名俱拚捨雲月共清閒來
轍元無俗論交賴有山謝渠梁上燕社後又飛還
山中閒宰相日日有蜂衙劍戟門前竹槍棋鼎内茶鶯
歌㗋宛轉蝶舞翅欹斜只此堪娛樂何消解語花
村疃多幽趣誰言景象稀雲欹山卸帽苔長石添衣一
歲驚春老千林覺綠肥可憐雙蛺蝶又傍菜花飛
生來疎拙甚怕與俗流同頗識一丁字寧牽兩石弓夜
敲篩柳月曉對落花風但得身無事何消效送窮
詩骨清臞甚幾如沈隠侯自編籬象眼為護笋猫頭日
有丘園樂身無世俗愁憐渠名利客汨汨幾時休
再用韻十首
非郭非山住蕭然樂有餘晝長延客話夜靜課兒書藥
潤晴時曬畦磽雨後鋤近來生計好新味富佳蔬
數椽欹欲壓髣髴玉川廬不結市朝夢惟便水竹居靜
中諳世味貧裏見親疏忽怪幽池漲元通灌稻渠
村深林密處路向小橋分屋老誅茅葺腸枯借酒醺廢
興隨反掌富貴等浮雲近更澆漓甚傷懷不忍聞
林塘幽復僻俗士可曾遊景物因人勝茶瓜為客留納
凉尋密竹凝眺倚層樓浮世榮枯事從今莫問休
閒拂蒼苔坐新蟬伴我唫有山堪著眼無事可縈心風
細荷香度池清鳥影沈詩成慙句拙那得落雞林
孤竹赤松子定交泉石間不關渠勢利落得自蕭閒畫
寫景中景雲分山外山興來時散策興盡便知還
遶簷森竹木環列類排衙供客何消酒論文只藉茶禽
聲喧晝永日影印窗斜更有清虚事凭欄看藕花
地僻人煙少林深轍迹稀折蕉當巨扇裁葛作單衣田
綠秧初遍梅紅雨後肥茅簷喧閙處紫燕引雛飛
平生丘壑趣閒雅更誰同養竹苔三徑栽花地一弓棋
邊消永日琴上鼓薰風靜裏謀生計優游道不窮
骨相寒如許那封萬戶侯紅顔非藉酒白雪未蒙頭事
少渾無夢身閒豈有愁老天能覆我飽暖四宜休
三用韻十首
卜築郊坰外寬閒一畝餘汲泉朝灌菊炙燭夜觀書酒
熟邀朋酌園荒課僕鋤喜嘗紅稻飯旋薦晚菘蔬
地不喧車馬蕭然一草廬曲通樵牧逕正合埜人居秋
老欣禾熟林寒覺葉疏高歌仍鼓腹世事豈關渠
屋頭明月上此夕又秋分千里人俱共三杯酒自醺河
清疑有水夜永喜無雲桂樹婆娑影天香滿世聞
人生期滿百有興且追遊白髮來非約青春去莫留兔
烏雙轉轂今古一凭樓莫問窮通事從今付分休
夜凉清似水凄切只蛬吟喚起離人思催殘懶婦心敲
梧風淅淅篩竹月沈沈顥氣微茫裏依稀見遠林
性野耽幽隠茅茨一二間身侔黃鶴瘦心與白雲閒囊
裏詩無俗毫端畫有山忽驚時節換塞鴈又南還
不作皺眉事何煩古押衙且嘗桑落酒更瀹雨前茶風
銳霜初結天寒日易斜莫言秋色老猶自有黃花
陡覺秋蕭索林端葉漸稀菊殘堪作枕荷老不成衣著
句愁詩俗持螯喜蟹肥晚來風色緊吹起荻花飛
生計雖隨分年來迥不同窮通槐國夢得失楚人弓世
事埋雲月人情過耳風但教強健在佳况自無窮
無官堪受祿有橘當封侯俗事退三舍唫情出一頭策
笻枝縱步買竹葉澆愁又是秋歸去推移不暫休
四用韻十首
探梅時節近春小已秋餘飯足農家樂年豐史筆書籬
隈眠蠒栗池淺立舂鋤對景閒唫句風騷没笋蔬
朝市何曾夢山林自結廬清幽無俗事蕭灑類僧居地
鎖苔痕潤池窺竹影疎每番新雨過門外水成渠
朔風號萬竅冷色倍三分榾柮爐偏暖茅柴酒易醺烘
梅慳愛日釀雪布彤雲今是豐年瑞吾儂政樂聞
小醉初醒後衝寒作興遊宿雲山頂散殘雪樹根留簷
溜懸冰柱風威凍玉樓欲唫唫未穩歸擁地爐休
夢覺燈初燼搔頭謾短唫人生隨宿分世慮莫縈心霜
結風聲息參橫月影沈此時朝市客爭似卧家林
活計人知否無聲詩句間高低煙樹古來往釣舟閒練
挂千尋瀑屏圍幾座山天涯無限景只仗筆追還
捲起黃紬被何消道放衙瓦盆常貯酒雪水旋煎茶但
得詩聯穩從教竹屋斜助儂高興處索笑共梅花
六出新裁就漫空密又稀獨行無鶴氅冷卧有牛衣竹
頂千鈞重梅添十倍肥品題輸謝女柳絮逐風飛
愛梅能獨立不與衆芳同花貯香千斛梢籠月一弓倚
松還傍竹洗雨更梳風和靖清吟後題評愈不窮
因循身漸老性懶謁王侯嘗到新藍尾翻餘舊歷頭春
來雖可喜歲去抑何愁桃板書聯句三平二滿休
見遠樓次敏齋陳先生韻
目欲窮千里樓頭著意看雲橫知岫遠野迥覺天寬對
景詩懷壯乘風衣袂寒主人還解事容我恣憑闌
次汪制議梅巖韻
梅倚幽巖頂花開碧蘚枝了無脂粉態惟有雪霜姿一
點香清遠千年樹倔竒和羹風味在那許浪題詩
覽鏡
覽鏡顔非昔相將老態催青春彈指去白雪上頭來興
逸三杯酒詩清百咏梅襟期除此外萬事付悠哉
閏九日
九日重逢惱肺腸世情底事便炎凉今朝有酒還堪醉
不信黃花不復香
喜晴
厭聽滴簷聲風回喜乍晴潤添新柳重瘦損落花輕山
翠雲初斂溪渾水漸清埜人無别事杖策又郊行
促織
促人機杼意殊深徹夜啾啾不絶唫莫入五侯庭院去
青蛾紅粉少知心
除夜
老境漸相干饒儂鬢未斑歲華今夜換天道此時還累
重家常儉身輕心自閒莫愁生計薄筆底有青山
再謁紫極宫
一去重來已十年頭顱堪笑尚依然何當了却塵紛事
來結梅花紙帳緣
偶得李竹屋居士摘和靖先生梅詩四聯演成八
韻句工而韻險似難繼和愧不自揣僣敢續貂
珠玉在傍覺我形穢五首
疎影橫斜水清淺冰容不比尋常見若非采石謫仙魂
定是汨羅騷客面鶴膝枝低俯鏡奩鴨頭波靜澄江練
憑誰說與老孤山敢續君詩君莫厭
暗香浮動月黃昏斗轉參橫月闖門香一線通清曉夢
影千枝寫悄詩魂荒寒老屋疎籬處寂寞斷橋流水村
青女横陳雞唱徹懸知煙霧暝雲根
雪後園林纔半樹支笻細認孤山路雲頑未斂風更嚴
木凍且僵天欲莫冷蕊依稀無處尋清香髣髴暗中度
翻思立馬老坡翁月上黃昏方得句
水邊籬落忽橫枝不受狂蜂浪蝶知萬紫千紅俱寂寞
三花五蘂自新竒風號浪湧連天起雪作雲凝拂地垂
此景此時難著脚輸渠耐冷立江湄
池水倒窺疎影動任渠羌管吹三弄碧波清淺淨無痕
老榦槎牙堅耐凍花放羞同桃李場香來偏惱詩人夢
當年曾醉老師雄翠羽雙雙疑作鳳
江草塘袖詩言别次韻以餞
數日君不來欲賦莫雲詩今朝忽過我歡然如先期談
論已忘倦坐卧猶㤀機正爾躊躇間袖出言别詩且知
束錦囊届途無多時使我心為感使我心為悲此意竟
何如寫作送行詩君不鄙我句喜色形鬚眉明朝天一
方胥會知何時
次蘭臯吳堂長曉起
曉起披衣不奈寒搔頭自愧轉疎頑吟情冷淡梅花外
畫思微茫煙雨間有興何妨終日醉無求贏得此生閒
要知人事循環理歲月推移去復還
生朝
浮生四十自今朝一味清閒宿分招山在筆端長不老
雪於鬢裏幸相饒有時得句難緘口無事干人懶折腰
多謝梅花為我壽年年先放小溪橋
贄雨村施權宰
旌旆來時桂未華如今煙柳又藏鴉一塵不著千家月
萬象無私滿縣花草茂圜扉春寂靜吏閒庭院燕諠譁
剰膺當路飛騰剡玉笋催班已有涯
偶題
鵝黃又染柳絲絲自笑勞生作麽為雨耒雲耕三寸管
風櫺月牖一聯詩酒逢知己何妨醉事不如人且待時
秪恁眼前隨分去展開懷抱豁雙眉
懶
疎懶春來分外添蒲團兀坐地爐邊關心事少夜慳夢
酌酒杯多晝亦眠琴有徽絃姑挂壁詩無眼目謾成篇
自憐不似門前柳才得東風翠拂天
次黃山中山居韻
山居無一事所得趣何深閱世秋聲賦存心夜氣箴步
徐攜葛杖興逸鼓嵇琴最喜疎籬下悠然見翠岑
又
結茅林麓久老大鬢絲多浮世幾棋局生涯一釣蓑位
卑希少室飲醉達無何勘破紅塵事風恬水不波
雪月梅
寒梅開後雪初晴斂盡殘雲月又生月映雪時梅更好
梅橫月處雪爭明羨渠結伴成三白添我相親即四清
今夕細吟詩說與來年此際莫寒盟
次趙篷窗歲莫
人間歷日又天頒造化推移豈暫閒春到却添詩思好
年高何惜鬢毛斑非干已事慵開口不受人情免厚顔
試問近來知我者梅花之外只青山
有感
勘破浮生且任真底須苦苦役精神静觀歴代千張紙
細數英才幾掬塵朝市只尊黃閣貴山林誰念素衣貧
何如領取閒風月贏得襟懷日日春
旅寓
憶昔離家日村村煮蠒香因循淹五月次第過重陽排
悶詩多感懷歸夢最長君言名利事都只付亡羊
池塘生春草
燕寢凝香夢更清夢回得句快唫情可憐人化遼天鶴
池上年年草自生
偶成
抱膝長唫更短歌百年身世易蹉跎事逢如意從來少
詩不驚人空自多暖日烘時花著子東風吹後草成莎
看渠天道無私覆寒谷陽春有脚麽
次蘭臯擘蟹
江湖郭索草泥行不料遭人入鼎烹勇恃甲戈身莫衞
富藏金玉味還清持螯細咀仍三詠把酒高唫快一生
鱸膾侯鯖應退舍算渠只合伴香橙
旅寓岑寂中園丁送花四品因賦五絶
倚遍闌干日欲斜春光撩動客思家園丁頗識人岑寂
特地攜來四品花
玉蘂花開觸處芳甆缾安頓細平章怕渠不肯梅花弟
能趁春風七里香(右山礬)
百葉夭桃簇絳綃向人含笑態妖嬈開元天子曾擡舉
簪向妃冠恨便消(右緋桃)
西蜀名花别樣芳玉環睡起試新粧化工還有無情處
秖與胭脂不與香(右海棠)
粉綃細剪綴枝條無奈盈盈笑靨嬌最是短籬遙認處
渾如臘雪未全消(右雪條)
次菊披汪判丞
襟期坡上菊禀得一天秋德述須銀管詩唫聳玉樓不
關心富貴愛隠迹林丘只恐符商夢桃源莫可留
次蘭臯秋感
向晚郊墟送嫩凉征鴻點點又南翔年光迅似離弦箭
世事艱於上水航月不冷炎來戶牖詩多凄怨感蛬螿
秋容莫道全蕭索籬菊芙蓉競試粧
次宋省齋立秋
纔見春花榮又見春花謝花謝綠成陰瞬目逢炎夏誰
知俯仰間祝融便回駕却喜西風來美矣難酬價且效
柴桑人寄傲南窗下此意自領會那許傍人借所願無
榮辱靜中觀物化
病腰
偶病腰疼失步傷艱行終日坐胡床非干騎鶴因錢重
豈是懸魚為帶長倒屣蔡邕那敢效休官陶令却相當
名方細檢無良劑秖好頻頻酌酒漿
雪十首
萬籟更深寂不鳴窗間恍覺月微明情知是雪疑非雪
忽聽前村折竹聲
無奈風威冷逼衾起來搔首更披襟方知攪下漫空雪
已積階前尺許深
秖應王母宴瑤池宴罷羣仙趁醉歸駕鳳鞭鸞仍馭鶴
滿空風捲羽毛飛
天教塵世換規模萬象憂愁心未孚一夜蒼松鬚白盡
青山頓覺老頭顱
堆瓊積玉遍階除個是騷人富貴餘莫道得渠無用處
寒窗能映夜觀書
造化須臾變物華園林無處不梅花三間矮屋清溪上
疑似林逋處士家
喧呼童稚塑獅兒髣髴形模便有威枯炭點睛鈴用橘
酒杯疊疊印毛衣
臘前三白兆豐年此話農家萬古傳近值世更人事改
生民全藉老天憐
雪滿乾坤月滿天剡溪風景尚依然戴逵仙去徽之死
乘興無人更棹船
徹夜陰風恣怒號誰家帳底飲羊羔何如榾柮爐邊坐
雪水煎茶興味高
春夜雪再用韻(己卯正月初三)
東風怒撼樹梢鳴凍住頑雲黯不明兀坐爐邊閒側耳
春蟲撩亂撲窗聲
向曉披衣更擁衾略無一事惱胸襟起來點檢窗前雪
地上無多屋上深
詩夢關情草滿池東皇已向歲前歸怪渠楊柳搖金未
底事漫空絮便飛
江梅帶雪狀糢糊梅雪相逢意不孚雪遜無香梅遜白
雪消梅現舊頭顱
茆簷堆積未消除仔細觀來半尺餘臘後春前知幾白
豐年可卜史官書
瓊林玉樹競奢華老眼光搖眩有花莫是幻成銀色界
樓臺勝處梵王家
仙禽灑羽半天飛疑是歸來老令威粧點江鄉堪入畫
漁翁披得滿蓑衣
數聲爆竹入新年萬紫千紅信息傳巽二攙先施妙手
花開頃刻更堪憐
一色寰區水墨天了無塵翳自天然惜乎官禁缾無酒
勝賞空辜藥玉船
雪霽風猶萬竅號微唫擁鼻袖無羔一寒如此還風味
和得詩成句法高
苦雨
滴碎空階頗厭聽惱人况又近清明三分春忽二分過
十日天無一日晴寒沁柳眉愁寂寂濕凝花臉淚盈盈
蒼穹好憫雲霓望留作甘霖助有成
次羅梅谷詩畫總觀
梅谷梅應占作魁不論時節遣花開傳真舊說華光老
詩到林逋俱壓倒華光去後誰逼真補之筆底生陽春
月香水影許多態竹外斜枝奇且怪後來若問誰解無
聲兼有聲須還梅谷野趣相與共推評
雪消
風姨剪水作花鈿鋪遍乾坤惜不堅滑滑淤泥溶暖日
潺潺簷溜滴晴天山頭白了青還在梅臉肥添瘦復前
倒指兼旬猶是臘願期再作兆豐年
次宋省齋木犀二首
西風生桂子香色總關情籬菊宜交友山礬可弟兄慣
承秋露重獨占楚天清對此須吟句呼童索管城
顥氣清如許全鍾在木犀碎金羞色淺片腦愧香低根
析蟾宫種詩唫蠒紙題折來供鼻觀何用上天梯
見竹溪羅權府
琅玕萬箇碧雲深長覆晴川數畝陰渭水侯封元有節
葛陂龍化本無心波光靜處涵清影灘瀨鳴時和好音
除却寒流相映外此君那許俗塵侵
見古梅吳府教
萬木風饕凍欲癡孤根逗暖正斯時樹槎牙歴百千歲
花摘索開三兩枝兄弟山礬應未稱交朋松竹恐相宜
玉堂標致和羹味可是香名滿世知
次宋省齋懷竹洲
蒼洲無恙在依舊匝溪灣闌護竹三逕屋環梅數間幽
池生草夢危石繡苔斑遙想銜杯處何曾醉玉山
探梅
傍水尋梅步水湄輕寒輕暖日斜時不辭二里還三里
且看南枝又北枝蘂勝珠圓香勝腦花如玉潔蔕如脂
絶憐疎影横清淺欲為題詩未敢詩
次省齋桂花
羨君詩句正而葩閒對西風賦桂花可惜分來蟾窟種
如今開遍埜人家
池上芙蓉
小池擎雨已無荷池上芙蓉映碧波初試晨粧銅鏡淨
未醒卯醉玉顔酡一秋造化全鍾此十月風光尚屬他
除却籬邊叢菊伴别誰能奈曉霜何
次朋山鄭管轄韻
朋山心與白雲閒一點塵囂不可干披褐朝真香篆裊
登壇召將劍芒寒棋枰子落鳴飛雹石鼎茶煎吼怒湍
待得功成丹九轉願隨雞犬事劉安
次趙都使心田壽域韻
非園非圃亦非坰寸地無多好力耕豈藉鋤犁開曠蕩
但除塵垢自和平雲收月挂天長淨水止風恬浪不生
壽域預營真得所王家蠒室可齊名
借汪路教韻題趙東麓判丞臨清堂
結屋俯清溪蕭然迥出奇書藏千萬卷梅浸兩三枝入
竹風聲細移花日影遲樂山仍樂水何慮復何思菊有
陶潛逸蘭無屈子悲娛情琴上操遣興局間棋對客頻
傾酒臨流賸賦詩要將閒度日只恐道關時觸目多幽
致留題總色絲細唫增敬羨貂續匪佳辭
遠浦歸帆(瀟湘八景)
江山勝處簇人家樓閣重重枕水涯試倚闌干凝望眼
帆歸遠浦隔蘆花
烟寺晚鐘
山寺鐘敲晩照殘僧歸雲暝費躋攀浮屠屹立巔崖頂
恰在煙嵐紫翠間
平沙起鴈
極目青山帶夕陽平沙漠漠水茫茫幾聲漁笛蘆花外
驚起斜飛鴈一行
江天莫雪
垂垂四幕凍雲頑萬木號風晚更寒繫纜漁人歸去後
亂飛柳絮滿江干
瀟湘夜雨
薄莫維舟古岸邊濃雲潑墨暗江天道林嶽麓知何處
雨打篷窗夜不眠
洞庭秋月
月色湖天浸岳城蘆花渺渺白鋪汀玻瓈萬頃清無滓
只有君山一點青
山市晴嵐
橫嵐髣髴抹高岡村市人家釀&KR1045;香溪上曉來爭渡急
裹鹽沽酒趁虚忙
漁村夕照
一簇漁家古渡頭生涯只在幾扁舟歸來曬網斜陽外
欸乃數聲煙樹秋
上趙相公二首
天教古歙巧遭逢和氣薰蒸蠶麥豐重見龔黃宣德化
再生韓柳振文風萬間廣厦人人共千里明蟾處處同
端的相門還拜相魯公行即繼周公
徹骨清貧頗自憐生涯淡薄只隨緣搜羅景象畫多趣
抖擻襟期詩幾篇毛穎漫供煙雨耒石泓聊當稻粱田
化爐倘賜甄陶意便是人生際遇年
次姚吏隱惠詩韻
相逢一笑信前緣聞道先吾豈較年灑落襟期良夜月
衝融氣宇小春天喜評曲直人間事懶問肥磽郭外田
忙裏依然清興在時時不吝惠新篇
龍金庵次壁間韻
續得遠公𣲖結庵千仞巔利名俱拚捨寒暑任推遷供
佛燃香篆餐松嚥石泉箇中三昧處克廣自無邊
學稼
塵埃面目半生勤去住渾如出岫雲腹餒謾揮求米帖
囊空徒誦送窮文詩書滿架何堪煮稌黍盈疇政樂聞
欲辦煙蓑并雨笠願隨田叟學耕耘
學圃
蕭然身世儘寬舒剰有工夫學種蔬每汲清泉勤抱甕
旋鋤荒圃謾攜書綠葵紫芥香尤美春韭秋菘味有餘
時擷鮮苗烹石銚朱門肉食不如渠
學漁
年來懶問是和非謾向滄浪理釣磯折取綠荷充蒻笠
收將紅芰緝蓑衣秋風蓴菜鱸堪膾春水桃花鱖正肥
身逐煙波逃世慮沙鷗汀鷺共忘機
學樵
因嫌蹤跡混塵囂腰斧高歌去採樵欲效買臣無貴骨
何如王質有仙標丁丁伐木空山外軋軋肩薪小逕遙
一任雪天霜月夜且將帶葉地爐燒
次江草塘
西堂夢徹草塘春得句渾無半點塵却喜寥寥千古後
只今分付與詩人
次黃山中進退韻以餞
會聚渾無定雲萍一樣觀今朝酬俚句明日隔重山鴻
便書須寄秋期盟莫寒算來無遠别底用唱陽關
次吳篁嶼贈别
每嗟人世等浮漚會聚如雲散復收詩賦别情無白雪
酒澆離思有青州見梅須寄一枝信對月還關兩地愁
此去若逢風雨夜肯思細話對床不
次余靜庵寒夜詩思
地爐煨芋栗兀坐數寒更香篆消重爇銀釭剔復明月
穿窗隙過風拂樹梢鳴喚醒唫邊興敲推睡不成
又
拂拭蒲團坐從渠歲事更年來心益壯老去眼增明月
牖描梅影風簷撼鐸鳴撩儂詩興動得句自天成
蠟梅
一種孤芳别樣奇化工鎔蠟雪霜時正憐粉蝶歸何處
却怪黃蜂集滿枝衣效道粧香惹袖面侔佛相臉無脂
清名也受梅花號底事林逋不贈詩
逗春海棠
蜀地名花迥出奇玉環卯醉未醒時只開春暖二三月
偶冒冬寒四五枝曉帶清霜濃傅粉晚迎紅日淡勻脂
惜渠未敢輕攀折子美如何少得詩
除夜(戊寅)
簷溜聲中送舊年團圞笑語不成眠忽驚雷吼三更後
始悟春回半月前桃板欲題詩未穩燈花頻結兆開先
明朝賀客無祗待汲水煎茶當酒傳
野趣有聲畫卷上
