東里詩集卷三明楊士竒撰
五言絶句
古意答伯陽
河洲雙鴛鴦流蕩還相逐皎皎白楊花風吹不相續
吳教授席上同伯陽汲井詠
皎潔如明鏡銅缾下愈深粧成不照影應恐墜金簮
夜發清江口
日落煙水寒解纜清江渚中夜北風來相送潭州去
長沙三詠
定王臺
臺高登望迥臺平馳射寬平高各有志民力空獨難
賈誼井
迢迢俯碧甃濛濛翳紫苔猶傳賈太傅知歴漢朝來
馬王宫(今為佛寺)
君王全盛日宫殿此沈沈歌舞無人見唯餘鍾梵音
送龍參歸南昌
淥水明堪染桃花吐未齊君歸渡南浦春草正萋萋
畫蘭
湘靈結芳馨含思望遥浦夫君殊未來蘭珮徒容與
姚山給事求山居六詠
山齋
春至還往稀日照山窗静時有石泉鳴泠泠入孤聽
玩古軒
常好古人言玩索此軒中誰言千載上不與此心同
竹磵
修竹蔭南磵翛翛淨於洗獨往坐清隂彈琴對流水
清隂谷
陽和二三月綠柳垂滿地春風吹暫開望見南山際
白石坡
松間白石坡復帶莓苔碧常有素心人獨行看鳥跡
埜亭
秋日埜亭上四望盡青山飛鳥去無極白雲相對閒
邳州城下夜雨
薄暮風色寒移舟宿前渚欹枕不成眠孤篷夜來雨
過谷亭
明月轉檣竿露下孤篷濕欲繫谷亭舟沙頭風正急
早發長溝
秋水被隄岸牽舟不可涉渺渺見平湖北風吹荷葉
夾溝遇邑人問家信
聞道故鄉來辭家今遠近恐有南京書停舟試相問
畫魚
水清菱葉稀洞見溪流下出入多慎重恐有垂綸者
臨川謝氏雙節堂(二首)
獨抱孤兒在空帷泣夜深誰家姑與婦相繼柏舟吟
謝氏懸雙璧團團似月圓光輝百年後長為照臨川
題五清小畫(五首)
昔年林下住掃石坐成羣已愧顔光䘵幽情詠五君
山林含古翠蕭爽水亭虚豈乏幽棲者臨清此玩魚
何人不擾擾一棹獨蕭閒天霽疎林外乘流坐看山
不學袁安卧悠然敞素軒山林明一色清意滿乾坤
南枝與北枝葳蕤動寥廓自有歲寒心不隨横吹落
題蘭
澧浦月浮津曾逢解佩人至今香露夕思殺楚鄉春
騎馬向長安冠塵每日彈不知幽谷裏誰坐&KR1158;芳蘭
度石門嶺
石徑浮雲上攀緣險莫當一心祗扈蹕不敢戒垂堂
蕭氏石岡十景詩為省身賦
石岡橋
君家石岡側門對石橋幽橋下澄源水還歸蕭峽流
石壁
危石翠如削影浸澄湖波六月不知暑香風生芰荷
青泥灘
近接金魚埧來往弄輕橈水清下見底白石如瓊瑤
梁家潭
江流滙為潭其下深無極時有雲霧興疑是蛟龍宅
長泒洲
逶迤長泒洲近帶珠林浦八月秋風清瀰漫熟禾黍
篛湖砦
嶕嶢紫霞表周迴石如櫛曾逢百歲人閒說兵戈日
拜雨亭
寸雲起東谷行空散為霖殷勤望拜者寧識雲無心
王仙祠
騎鶴去已遠庭餘昔年樹擾擾祈靈人鼓鐘動朝暮
吉祥菴
石岡清絶處蘭若傍巖開年遠僧稀少經廊生綠苔
題四皓子期子猷太白四圖
萬疊青山外林居頫澗濱翛然四老者知是茹芝人
瀟灑林下居清泠膝上琴高山與流水千載一知音
凍合千山雪荒村愁未眠誰知乘興者夜棹剡溪船
靈岳乾坤秀飛泉河漢垂超然山水興身在白雲涯
畫牛(四首)
萬物各有適逍遥大化中當知畫史意重有育民功
策馬二十年常懷顛蹶憂蚩蚩弄雛者真乘百斛舟
散誕春耕餘牧兒亦有樂常以蓑笠隨為防風雨作
牧人歸不早溪頭風雨急還顧母子情相追未相及
居庸關彈琴峽
峽石記彈琴泠泠流水音不知行路者誰有聽琴心
沙城
臨水一荒城風沙常眯目城裏半流人荆扉掩茅屋
攬轡
款段獨行遲攬轡亦自適天清無片雲遙遙見山色
曉晴
周廬夜半雨蕭蕭不成響曉起看晴明雪滿青山上
贈笻竹
愛爾生正直仗爾扶衰老道路有險夷出入常相保
代笻答
正直余何有道義卿所持但自保堅固無論險與夷
龍虎臺
高臺久已傾蒿蓬紛簇簇猶存龍虎名常散牛羊牧
通州(二首)
城倚紅雲下門臨綠水濱寶鞍馳駿馬多是帝京人
清淺潞河流常維萬里舟越羅將蜀錦充滿潞濱樓
題畫(二首)
仙桃千歲紅青爵相因依知是瑤池使東來幾日歸
花開簷蔔林雙禽弄香雪動植乘化機當此艷陽月
畫鶉(二首)
秋至禾黍熟霜含枸杞紅鶉衣自有適瀟洒立西風
疎菊吐幽華清鶉澹無與獨立亦翛然襳襹艷文羽
六言絶句
題鄂渚贈别圖送人歸廬陵(二首)
鸚鵡江中紅樹鳳凰城裏青山借問來游幾日秋水蘭
舟獨還
客遊黃鶴磯畔家住金魚浦前心似波間明月隨君先
過螺川
題畫
鳥啼花落春暮雲白山青雨餘溪南有客訪隠林下何
人著書
晚發安山驛和答金公素(二首)
津頭賣瓜未過村中釀黍纔沽薄暮安山道上蕭蕭白
葦黃榆
荒渚菰蒲帶雨隔河籬落飛煙淮南渺渺何處悵望秋
鴻去邊
題山水小畫贈康甥歸西昌
鳬渚斜通鶴逕水亭静對林扉羣峯雲際相待一棹江
南未歸
蕁蔴林早發
四更零露衣濕十里飄風帽斜足底河流石澁馬頭月
色雲遮
七言絶句
三十六灣
湘隂縣南江水斜春來兩岸無人家深林日午鳥啼歇
開遍滿山紅白花
江上早行
漢陽樓上鼓初稀煙柳曨曨一鵲飛乘月不知行處遠
滿江風露濕人衣
次韻王山人二月十六日對雪
初和柳絮飄侵檻復共梨花舞傍人一種妍華看不定
只憑高調和陽春
次韻題向誠所藏蘇明遠寫菊
金門五朝一下直静樂軒中坐日長為看秋花有真意
只題詩句不焚香
次韻蔣立恭清明上塚
去年載酒東郊路水畔花前醉詠詩今日壠頭空灑飯
傷心思憶去年時
枯木竹石為王山人題
蒼柟翠柏含煙霧總以掄才入廟廊自在空山名散木
珊瑚石畔老冰霜
獨持貞撡立雲根春雨秋風閱歴頻不覺流年成老大
眼中渾見鳳毛新
寄蕭德通兄弟
金殿瑤階紫禁闈戴星趨拜戴星歸一官侍從渾無補
慚愧當年舊布衣
桃花源上昔投閒長憶君家玉樹間酒散涼亭紅日晚
石臺臨水看青山
題李伯高畫
芙蓉峯下滄洲畔碧水迴環漾白沙聞說草堂鄰杏塢
年年花發照春霞
題金侍講雲山障子
浮雲滿山如玉潔山光下暎幽人居柴門落葉可俯拾
林下日長應著書
玉峽山人
玉峽山人雪滿顛初承徵詔遠朝天賜歸還向峽中去
春雨漚波好放船
寄思貽兄(四首)
思貽先生守道園池邊竹下敞幽軒焚香坐隠烏皮几
隔水蒼山正對門
溪上流虹暎壁經溪頭春樹拂簷青小車閒日何人到
會有光華動德星
未報君恩未乞身每看南雁重傷神清溪亦是朝宗水
遙想臨流憶遠人
螺湖盤古白雲堆憶著常因夢裏回得似籃輿引諸弟
年年霜露及時來
寄蔣用文院判(二首)
冬風淅瀝隔窗紗丹室紅光藹曙霞想見病餘清似鶴
閒研玉雪詠梅花
旦氣清明體力輕未堪鳴珮拜彤庭緝熙齋裏熏金鴨
應著醫經幾卷成
簡胡學士索木芙蓉栽
牡丹芍藥皆姱麗總怯風霜不耐秋只好芙蓉伴修竹
清華晚暎北窗幽
聞種拒霜遮水檻春前分乞數枝栽總知宋玉才情絶
會約花時作賦來
輓顔子明(三首)
五彩春霞繡綺袍文章無復看揮毫相思惟有南山色
彷彿當年意氣高
貴里侯家甲第開經過長是勒車回守玄宅裏尋常到
此去何因更一來
南浦江山一旦空行吟誰復繼高蹤薇垣柏府多知己
猶為傳經惜馬融
九日懷黃學士(二首)
年年賜宴捧萸觴同沐皇恩近御床今日江南望江北
不知何處醉重陽
去時相約看黃花花滿園林未到家惆悵别來無一字
西風極目雁行斜
送梁本之納溪教諭(二首)
西過瀘洲是納溪錦江還在納溪西此去家鄉五十里
青山朝暮對猿啼
煙柟霧柏富竒材梁柱還須匠石裁刀布不勞齎計吏
聖朝今選學官來
早至儀真
白沙岸頭秋氣清儀真郭裏早潮生五雲北望金臺路
初是朝天第一程
早至淮安
百丈牽船夜未休滿衣涼露不勝秋前林欲近聞雞唱
城郭曨曨見楚州
發淮安
岸蓼疎紅水荇青茨菰花白小如萍雙鬟短袖慚人見
背立船頭自采菱
夜過徐州
怒濤翻河亂石横牽船上洪初月明夜中不辨黃樓處
惟聽層城鐘鼓聲
望濟寧
疎翠輕紅水岸迂漁家遠近暎菰蒲高城前望晴雲下
却記行程是半途
花園望北京
黃金宮闕望都門預喜明朝謁聖君萬歲山高騰王氣
五雲天上煥龍文
奉天門早見後午被召至右順門晚退口號
紫禁西連萬歲山宣呼重入覲龍顔拜承聖語丁寧訓
滿袖天香出九關
早過良鄉
馬上風沙拂面飛凝霜如雪墮征衣平明行盡良鄉郭
茅屋人家未啟扉
莫州同王邦彦張伯原飲道傍民家
雄縣城南水没路莫州市裏酒如油客行相聚且一醉
不見越人空古丘(近城有扁鵲墓)
阻風雪德州有懷王邦彦司直
蕭條風雪夜深寒短棹臨津欲發難却憶故人單騎去
誰家茅店解征鞍
重過安山驛懷金公素
共買蘭舟北去時尚書相送此分違傷心未抵今朝重
萬里承恩只獨歸
送張令赴麻陽
亂山蠻樹向人低遙綰銅章赴五溪為想春風與嘉政
新年俱到夜郎西
題陸伴讀伯陽草書後
前廿年陸為余草書謝宣城詩陸不作已十年偶發
篋睹其故蹟愴然興懷
蘭繞春庭露氣清往年同詠謝宣城龍蛇滿紙看遺墨
忽亂山陽笛裏情(友蘭陸齋名)
題梅送胡方大歸廬陵
葭菼蕭條半著霜故人迢遞泝歸航東風無限江南意
因爾牽情萬里長
胡學士在北京聞予病寄詩慰問次韻奉酬
玉堂新署綠隂涼日想承宣近御床班馬雄詞真特達
唐虞化日正舒長
平明閶闔九天開玉佩趨朝百辟來聖主正需調鼎用
諸公應薦和羹梅
盛世才華翰苑多龍光星彩貫天河自憐同在承恩地
不奈頻年遠别何
頭白目昏過五十不禁四體病交攻君恩未有涓埃報
却怪書來感歎同
繡錦傳來五色絲翔鸞翥鳳粲離離知公頭白丹心在
况是文章老不衰
朝回清坐廣文氊病起閒逃蘇晉禪了徹六塵成夢覺
邇來三月已無眠
盡戀長生養性靈力求大藥扣玄扄莊生自有逍遙論
不道千齡勝百齡
紅心驛
馬頭近見紅心驛茅屋參差半酒家瀟洒赤欄橋外柳
西風吹折數枝斜
夜宿臨淮營夢种子(二首)
腸斷經年隔死生因何隨夢到行營營前淮水深千丈
得及人間父子情
繞膝踉蹌捧一編分明夢裏見娟娟臨淮營内中宵月
應照來生未了緣
早過宿州
月轉西林曉霧收霜華如雪擁貂裘馬前清景山無數
帶得餘酣過宿州
陪謁徐王廟
閔子鄉中詢父老徐王廟下駐旂旄廟前山勢如鸞鳳
萬古塗山相對高
范增墓(元有望氣者盜發其墓取劒)
千年寶劒無光氣衰草寒煙野水鄰同是遺骸葬徐土
當時陵母識天人
題趙仲穆畫馬(二首)
紫霧團身白玉蹄權竒倜儻渥洼姿王孫慣見升平事
貌得當年入貢時
十二天閑總駿才追風躡景是龍媒曾隨六御臨關塞
親過流沙萬里來
子啟學士見過僕適他出不遇奉簡(二首)
西城過雨淨無泥楊柳風輕散馬蹄虚有琴徽待高會
却慚書札負前題
東鄰西舍總風流何處垂楊繫紫騮想見斜陽擁歸旆
不同雪夜剡溪舟
子啟見和再用韻奉簡時曾新市馬
雨晴沙淨不沾泥新試嬌驄白玉蹄款款金城坊裏去
過門鳳字不教題
城上西山翠欲流愛山不驟紫驊騮還如揚子江頭看
萬疊芙蓉近綵舟
習禮見和用韻奉酬并簡宗璉(四首)
玉署詞華照紫泥逢人不慱鑄金蹄綠楊庭館閒風月
朝退從容每自題
綠隂池沼擅風流長繫青騾當紫騮自愛官曹清似水
不妨書舍小於舟
不解高陽醉似泥一壺時共薦豚蹄半酣藻思如泉湧
錦軸華牋取次題
雅操俱當第一流逸材千里見驊騮閒來同坐北窗下
如在清風李郭舟
胡祭酒食葵而病戱用奉簡兼謝惠蔬(二首)
雨後畦蔬嘉可觀忽聞憔悴卧幽軒非是安心無妙法
誰教放手刈葵根(胡近作詩自謂有安心法)
萬慮澄清不入懷飯蔬飲水小茅齋却慚口腹猶貽累
頻致園官菜把來
簡胡祭酒(三首)
重陽醉後又三日想見黃花綻始多門巷深沈無俗客
高齋清坐養天和
滿城冠珮趨朝謁得似頤菴獨自閒心與天光共明淨
朝朝爽氣對西山
朝來邂逅西江客報道今年盛有秋但得萬方同歲稔
吾生貧病不須愁
唐人醉歸圖為金學士題
翩翩六駿出騰驤醉裏衣冠見盛唐彷彿開元無事日
不知誰是賀知章
正月廿九日戱簡仲熙庶子三絶句時鄒徙舍
城東
蕭散雙吹碧玉簫與君同郡復同袍金城坊裏清如水
却愛東飛學伯勞
新歲新齋好著書文明門裏會文儒隔鄰春酒蒲萄熟
誰綰青絲送玉壺
正月已終將二月城中咫尺見還難金門朝籍皆先送
獨遣同寮待長官
題小畫寄史志静(二首)
春含竹樹翠淋漓玉立蒼蒼太古姿久别儀曹文翰侣
江南薊北贈相思
為有高情共歲寒别來相憶訪平安憑將一片南州意
寄與清曹粉署看
金幼孚輓詩(三首)
獨攜書史傍林泉榮利由來意澹然時遶金川看玉笥
未曾輕到縣門前
雪崖風節凜飛霜蕙帶蘭褘道味長剩貯詩書遺諸子
鄉人共詫白眉郎
昔歲京華住接鄰論文來往日頻頻十年不見成終古
洒淚東風為故人
題畫寄思貽兄
多情不忍看離羣况復雙清共拂雲薊北江南六千里
白頭兄弟兩鄉分
非所秋夕寄示康甥(二首)
一點寒燈照黯然哀蛩四壁夜無眠傍人解識詞垣老
為歎重來未十年
五十無聞將六十不才孤負寵恩深惟應一片清秋月
解照平生報主心
非所寄習禮(二首)
舍外周遭無隙地積芻曾畏短簷間紫茄綠瓠霜前摘
擬借西園五尺閒
采采黃花定滿枝東鄰西舍共襟期銀瓶注酒清於玉
醉裏題詩看少誰
題畫
竹樹紛紛翠欲迷山雲半歛水禽啼何人自有清幽趣
不放扁舟過剡溪
南昌羅氏仰高樓
紅塵市裏浩漫漫車馬東西引避難獨起高樓出塵外
青山天際卷簾看
隔浦飛來萬仞青仰高樓外玉為屏南昌千古西山並
别有東湖孺子亭
宣德丙午謁二陵(二首)
去年侍從謁長陵此日重來慟倍增春柳春花渾似昔
獻陵陵樹復層層
君恩追憶不勝哀老淚乾枯病骨摧陵下一來腸一斷
餘生知復幾迴來
題溧陽兩王先生歸榮圖(三首)
壯歲青雲鴈序分白頭歸里更情親一門夀俊聯雙璧
海内于今見幾人
晝錦相輝入故園連枝競爽並高年從前心事清如水
晩得幽閒不愧天
康樂才名我素交惠連文苑舊同袍眼看逸翮聯翩去
不盡中情悵望勞
過將臺(二首)
風雲長護崇臺下昔日文皇此誓師至竟蒼天輔真主
英雄捲地從龍旂
指揮虎旅誓皇天舊將猶能說往年龍去鼎湖雲渺渺
遺臣過此重潸然
有懷子啟行儉時彦時勉諸君子
霜滿貂裘月滿天四更騎馬白河邊玉堂學士無公務
正擁青綾足晏眠
扈從巡邊至宣府往還雜詩(十首)
北斗初高月未斜五更清露淨塵沙道邊叢繞爐香立
多是耆人候翠華
居庸關中四十里迴岡複嶺度縈紆道傍石刻無人識
盡是前朝蒙(去聲)古書
關柳行行葉乍稀西風猶未振霜威聖情預憫隨營士
勑下尚書盡賜衣
聖恩不已恤殘軀老拙深慚報效無屢酌金壺賜甘醴
還令中使護輕輿
邊屯今歲盛豐登倉庾家家積粟盈何幸王師此遊豫
大車藁秸進行營
紅葉離離淨可書綠渠流水見游魚老臣虚拜貂裘賜
一路陽和護屬車
邊閫當時任老臣邊頭千里淨無塵御營上謁多恩賚
天語還聞奬諭頻
山望雞鳴勢入雲下循仄徑棘紛紛不辭涉險觀遺碣
重是歐陽太史文(圭齋)
關外初冬似早春僧房猶見菊花新時平扈從巡邊塞
宣府回鑾只二旬(宣府秦上谷郡)
懷來城外夜微雪風送輕寒初著身明旦馬前紅一色
回軍共試賜衣新
侍從海子飛放應制(五首)
碧山翠海帝王州鳳蓋霓旌護冕旒何幸升平無事日
衣冠祗從六龍遊
帝德含弘在至仁乾坤萬物總皆春天池浩浩嬉魚鳥
御苑蹌蹌集鳳麟
靈沼融融冬不冰如雲鳬鴈與鵾鵬吾皇盛德惟蕃育
不重鷹鵰搏擊能
罝網臨郊一面張凌雲排霧任飛翔古今田獵三驅樂
惟有殷湯與聖皇
玉座金輿俯綠漪水光林影漾龍旂豈如漢武横汾樂
正似周文在沼時
題金文鼎清風樓卷(五首)
白日紅塵深復深九衢車馬驟駸駸小樓獨坐清風裏
如在湘川渭水潯
世上浮榮了不知閒調綠綺理朱絲樓頭只許徽之造
樓外從人歌竹枝
清風颯颯清雲深六月樓中暑不侵朝陽光輝下鳳彩
暮雨髣髴聞龍吟
百年誰繼趙松雪近數毗陵王紱高忽復乘雲去無跡
登樓懷憶使心勞
先生已别金陵去歸住吳淞近海濱淇澳瀟湘隨處有
清風明月共何人
題墨菊寄宗璉(二首)
曾伴金城坊裏住鄰園日日看花來高秋九月毗陵郡
瀟洒何人共酒杯
思誠齋裏清如水坐對幽花晩自香共有故園螺渚上
幾時歸去賞秋芳
以絹問張子俊求畫
夢憶衡廬紫翠重結巢須倚玉芙蓉天恩未便教投紱
一幅鵝溪更惱公
索子俊中書畫松
千歲徂徠古翠蟠拂雲含霧瀉風湍畢宏韋偃君今是
煩寫高堂五月寒
入薊州界
雲淨天清紫翠浮好山消盡越鄉愁行人如有江南興
馬上題詩入薊州
薊州道中見菊花有懷子啟時彦行儉時勉諸
君子(二首)
秋光漸近重陽節緩轡垂鞭踏軟沙却憶玉堂閒白畫
誰家庭館看黃花
想見聯鑣西出城酒壺詩卷共高情看山騎馬漁陽郭
也似平坡寺裏行
灤河道中同楊太常宣夏二員外小酌柳下觀
魚(二首)
四人坐酌垂楊下共愛清隂覆綠渠未盡一壺還上馬
却將閒散羨游魚
雲白山青護四圍水邊楊柳翠如幃人間無處無幽境
何補明時獨未歸
題梅贈以穰
攜手河梁欲别難故鄉南去路漫漫一枝林下清如玉
但保風霜到歲寒
遇山居老有感(二首)
細柳鮮桃㶑灧春白雲流水淨無塵看渠鶴髮林居者
只傍青山老此身
著處溪山可置身古人求志不求聞從前未有匡時術
只合攜家傍白雲
夢亡妻(二首)
孟光憔悴病來容昨夜蒼茫夢裏逢還似往年臨别日
匆匆勞苦為紉縫
經時未遂葬山丘賢行終身慟不休勤儉成家長兒女
一生辛苦為黔婁
送彛訓兼問訊子勤(三首)
鑾坡鳳沼接清班憶昔同朝侍聖顔此日相逢又相送
傷心回首見橋山
之官渺渺江南去便道還家著錦衣萬里誰無桑梓意
同鄉惆悵未同歸
故人為郡端溪上前月書來歎索居同是貞元舊供奉
因君更問近何如
題菊送别
送行漸及黃花節江北江南白露寒為有清香宜晩歲
獨憐彭澤未休官
唐馬為士啟題(二首)
玉花驄馬大宛來俶儻權竒見異材不道開元四十萬
駑駘安得望龍媒
雄姿逸氣真龍種赤霧團身白玉蹄自是西來第一匹
東風蕭散不聞嘶
鬼谷圮橋東山雲房四圖為金學士題
靡靡王風嘆黍離周公已遠仲尼衰乘車擁蓋諸侯客
只說陽城鬼谷師
神遇圮橋豈偶然君臣契合亦千年不逢龍準真明主
三傑何人解識賢
莫道征西舊司馬平生山水愜幽尋白頭匡濟成何事
回首東山感慨深
雲白山青琪樹綠神仙咫尺隔塵凡九還真訣逢師授
自此流傳到吕巖
楊學士以海棠雙鵲圖贈其弟歸求題
楊家庭館風光好花萼連枝錦不如况是和鳴雙翠羽
相親相樂似雍渠
萬里京華臨别日海棠花發欲春深遙知晴鵲先將喜
啼滿龍津碧樹林
張緝熙監丞輓詩(四首)
二十年前同史館北京邂逅更情親傷心此日賢關外
相向西風哭故人
八品儒官坐辟雍白頭心事古人同至今鼓篋橋門者
灑淚相思說至公
兩京學省聚賢英試問何人不負丞官舍一氊清似水
後來相繼屬誰能
死去悲吟滿縉紳共嗟直道不憂貧不知駟馬高車客
身後如公有幾人
王孟安筆花軒(三首)
絲綸閣下染龍香幸得蒙恩侍玉皇元自筆花軒裏進
常時親灑出天章
清世高才與博聞軒中來訪日紛紛文章誰合傳千載
三秀靈芝五色雲
當代中書海内傳尚論勲業不論錢贈公憑寫天人策
肯逐揚雄浪草玄
王御史竹索題
千尺雲霄翥翠鸞畫圖猶似倚窗看臺中别有凌霜柏
與爾青青共歲寒
題馬(二首)
滿身雲影濕津津何用能空冀北羣踣鐵猶矜千里足
連錢時動五花文
曾隨六御歴沙場初解鈎膺白玉瓖只合清時謝羈束
春風散誕華山陽
錢舜舉松溪待渡圖為姜司諫題(二首)
翠黛連山綠漲隄扁舟長倚岸東西人家知是吳興往
還傍苕溪傍霅溪
槿籬茅舍水村幽林彩山光積翠浮空使行人愁望渴
隔溪閒却木蘭舟
五月八日史館困睡夢侍獻陵顧問邊事覺而
感賦
隂山瀚海已澄清猶似當年軫聖情萬事傷心同夢過
白頭清淚不勝零
文淵閣前芍藥盛開對酒偶成
東風又放玉堂春麗色清香滿意新有酒相懽莫虚負
今年頓減去年人(金少保曾學士宣郎中不數月皆没愴然有感)
清明有感
西江南望渺天涯歲歲清明不在家蕩日飄風無定著
亂人情思是楊花
黃母王夫人輓詩(二首)
珠翟雲冠五福身綵衣看舞瑞麒麟乘鸞一去知何處
女範長留教後人
口訓詩書手辟纑月涵滄海出明珠夜中環珮歸來些
啼殺堂前返哺烏
楊河竹枝(二首)
屯堡人家住不多屯邊屈曲是楊河褰裳濡足不計數
河上行人愁奈何
客子離家半月程風沙引起憶家情河中鯉魚不得覓
尺素何由寄北京
輓彭叙古(二首)
年過二十工書法往往揮毫逼古人身被君恩無一歲
可憐埋玉楚江濱
死别纔知見面難旅墳荒草暮雲寒幾迴東角樓前過
拾得遺書不忍看
甲寅初度感懷(二首)
翰苑春坊清切地從來未有效涓埃天朝三十三年禄
虚負君恩養不才
先塋夜夜夢家山身繫君恩未遣還祭厚不如生養薄
奠杯秪益涕汍瀾
回鑾(是日微雪)
萬乘回鑾指玉京行營笳鼓雜歌聲山靈亦有懽愉意
數點瑤華送羽旌
題倪元鎮畫
琴牀書几一塵無散髮雲林不受呼清閟閣中賓客盡
時因遺墨見倪迂
居庸道中竹枝(二首)
牽車馳馬夜無停不辨容顔只辨聲非是長歌即長歎
一般行路兩般情
千車萬騎度關山獨坐肩輿帖帖安傳與家人莫相憶
不曾辛苦不曾寒
次韻弘濟過居庸佛院懷幼孜(二首)
又隨翠輦度居庸不復當年語笑同下馬還尋舊遊處
傷心寒樹起秋風
並登仙閣愧才庸三十年間進秩同何日南帆泝瀟峽
冢前持酒酹西風
時思堂(二首)
樹有深根水有源音容夢寐記生存堂中日日蘋蘩薦
不稱從來罔極恩
春雨秋霜繫所思傷心舞綵竟無期後來六簋陳祠祭
得似承懽菽水時
集句
送尤安禮(集詩)
君子之馬送友也友人歸吳而麗澤之益將日疏焉
故集詩句以道其情
君子之馬六轡如絲言念君子如璋如圭其德不爽敬
慎威儀
君子之馬六轡沃若言念君子如金如錫其德不回威
儀抑抑
豈無他人不如友生邂逅相遇德音不忘惠而好我示
我周行
言笑晏晏維予與女女轉棄予誰與獨處中心養養往
送于野
與子成說方何為期既曰歸止曷云能來子寧不來悠
悠我思
卧病答黎信十首(集杜)
隔戶楊柳弱嫋嫋孰知茅齋絶低小人生留滯生理難
強移栖息一枝安朋知來問靦我顔安得廣厦千萬間
青春欲盡急還鄉身欲奮飛病在牀荆揚春冬異風土
終日慽慽思羈旅形神寂寞甘辛苦世人那得知其故
自斷此生休問天濁醪麄飯任吾年將詩不必萬人傳
小兒學問止論語恰有三百青銅錢
天時人事只相催懷抱何時獨好開氣酣日落西風來
口雖吟詠心中哀亦知窮愁安在哉生前相遇且銜杯
江上人家桃樹枝千朵萬朵壓枝低風妬紅花却倒吹
人生幾何春已夏應須旨酒送生涯
今日苦短昨日休萬壑東逝無停留江花未盡會江樓
長歌短詠還相酬請公一來消我愁
此鄉之人氣量窄我獨覺子神充實十日不一見顔色
時復看雲淚沾臆感時撫事增惋傷人生會合不可常
草閤柴扉星散居不道故人無素書素書一月凡一束
紙長要自三過讀故人相見未從容令我心中苦不足
寒雨颯颯枯樹濕欲往城南忘南北感君意氣無所惜
昔者相過今不得此心烱烱君應識
鄉里衣冠不乏賢煎膠續絃竒自見前者途中一相見
去馬來牛不復辨令渠述作與同遊宿昔一逢無此流
感遇答夏四秀才三首(集李)
搖曳雙彩鳳欲集無珍木昨下閬風岑飄揚竟何託梧
桐巢燕雀反栖惡木根人生難稱意雄豪安足論
綠幘誰家子灼灼芙蓉姿銀鞍照白馬玉壺繫青絲行
行未能已冶遊方及時我志在删述但為此輩嗤
去去復去去天地一逆旅石火無留光良辰竟何許取
酒會四鄰行樂須及春黃金高北斗浮榮何足珍
東里詩集卷三
