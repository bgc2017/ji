東里續集卷三十七明楊士竒撰
墓誌銘
刑部俞主事墓誌銘
刑部主事俞得濟公廣卒其孤希俊將奉柩歸葬處州
之遂昌以刑部主事周得琳所具事狀請銘公廣嘗從
余翰林十餘年銘不得辭俞之先居睦州宋季有仕遂
昌者因家焉而自曾大父以下皆不仕父則榮母毛氏
得濟其諱公廣字也幼孤長克勵於學涉獵既博矣從
先生長者習詩律永樂六年詔翰林集四方儒學之士
纂脩永樂大典及能書士職繕寫公廣以能書薦書成
被賜賚詔就翰林益進其藝十八年擢兵科給事中勤
慎詳敏克舉其職坐累出為邯鄲縣丞當要道過使客
百費取給於縣者日輻輳公廣爲之有方民不困而事
集尤以寬厚得民心洪熙改元召還為刑部照磨尚書
給事中皆言其才陞刑部廣西清吏司主事盡心獄中
無冤滯者宣德五年有司援例奏贈其父承德郎刑部
廣西清吏司主事封其母太安人妻李安人制可命未
下而公廣以疾卒是年七月十五日也享年五十有一
子男二長希俊次希傑女三長者歸吳宗智餘在室孫
男女各二公廣居官不為崖岸不失持守遇事不平直
發之不為苟默雖數以是召怨咎不悔其才可用且未
老而遽卒惜也銘曰
才與時際兮宜厥施兮奄長逝兮孰所致兮
國子助教邵先生墓誌銘
北京國子監助教邵先生卒其子壇均介吾友翰林檢
討許子謨先生求為墓銘余數過監學重邵先生淳厚
端雅盖良師範也許先生又言壇均惇於孝行有足尚
者遂受事狀為叙而銘之叙曰邵世家福州之懷安先
生之曾大父野雲大父復真父彦英皆隠居不仕母劉
宋侍御史文濟之孫先生諱煇字時晦幼喪父母賢必
欲成其學問先生亦蚤克自勵遂入邑庠受業明經師
退而就其同門之賢者相講論切磋令下調閭右實京
師先生家在行居京師踰年援例免歸而家益貧復入
邑庠卒業永樂丙戌登進士第為翰林庶吉士預脩永
樂大典勤於職務同輩服其能時寓應天府學坐家人
弗戒火延燬廟學謪戍邊者十五年處患難泰然不以
戚其中用薦召還除國子助教其學講貫有素其誨人
盡誠學者皆樂歸之平素履行清謹重信義其友兵部
郎中黃安卒於北京無強有力親戚在側先生為治歛
含畢而遣子壇走數千里歸其柩及其家於閩其行槩
類此在太學將九年嘗賜勑命授脩職佐郎而卒於宣
德七年八月六日享年七十有二其配錢塘郭氏安道
(闕)子生男女各二男即壇均女蚤喪其長者次嫁進士
廖伯牛葬以卒之明年某月日墓在其邑某鄉某原銘
曰
國有成均賢士所關必有師氏乃成衆賢正學篤行由
躬率先維師其難匪今則然維時晦甫茂敦蹈履授業
解惑式振厥士既夀考終而藏在此銘以昭之亦慰孝
子
嚴迪德夀藏墓誌銘
吾邑嚴君迪德馳書北京謂余有生者必有死吾今年
七十有五即旦夕獲全歸幸矣雖吾生甚貧然顓顓持
其身不敢踰越誠懼辱吾之先人亦欲吾之子若孫皆
不敢辱也已豫營一丘矣竊歎近世死者其子孫往往
鉅資豐幣請於縉紳大夫求誌其葬縉紳大夫或未知
察也甚者文跖為孔飾市儈為道德貽世譏誚雖吾之
子弱且窶不足以動時貴人亦非吾所願也子於人善
率紀實如吾意然子之年加於吾矣盍及今無恙豫為
誌一言亦及吾之見也余家與嚴世㛰姻迪德於余為
從表叔余仕於兩京四十年前年始一歸鄉里親交物
故殆盡迪德巋然雖老而徤能時時過我今别又三年
恒往来予懷有託其何以辭嚴故西昌文獻名家宋舘
閣校勘肅稱朴山先生其五世祖也父從禮洪武中國
子學正剛毅端方三子迪德其季也名福真涉獵學問
存心端厚而志行堅確内惇孝友愛兄之子如子而嚴
其訓有弗率者略而不校接人意度和裕言必當理安
貧守義非其所當得一芥不取親戚交游有急赴之恐
後間有挾勢来侵者迪德絶口未嘗言亦未嘗一語干
人以私自縣令丞及邑之賢士君子皆禮遇之布衣蔬
食居常休休自得也論今西昌善士非迪德其誰歟嗚
呼前輩流風餘韻遠矣後生薄俗馳騁世利為雄長彼
固不知重迪德然率遽起遽仆忽焉如浮雲飛鳥之過
目若迪德蒼顔皓首既夀而康履貞居安自少壯至老
坦坦如一日謂非人之所自致乎迪德娶宋氏先卒子
男一顯女四其一嫁國子學錄梁㮚餘皆歸士族迪德
之夀及子若孫皆未可涯余既述其行之槩又銘其藏
俟屬纊既刻之銘曰
盈則有虧榮則有悴芒芒天壤其孰非寄陶有自輓杜
有自誌超哉達人千載一致
葉侍郎墓誌銘
宣德元年朝廷以蘇松常鎮嘉湖諸郡姦吏土豪肆為
貪虐以毒細民久而愈甚特降璽書命大理卿胡槩參
政葉春巡歴訪察務去惡以寧善後又益以錦衣衛指
揮任啟監察御史賴瑛槩等奉命所至秉公推明行之
以果無所屈撓於是暴者以仆困者以起横者以折弱
者以立上之澤下流下之隠上達數郡之内氛翳廓清
畎畝閭閻咸有生氣時事之裁制一董於胡然在葉之
鄉邦知之素明而行之無私葉盖有助焉竣事還奏上
嘉之數人者皆進官春進刑部右侍郎歲中得風疾上
命太醫視療久未瘳奏乞歸從之後竟不起八年六月
十八日也春字景暘世家嘉興之海鹽其先本林氏考
諱祥幼喪父母鞠於表兄葉某遂冒葉氏景暘幼警敏
知學有才識洪武中舉自邑吏歴事吏部者六年永樂
初禮部尚書李志剛知其通練能謹薦於朝擢主客清
吏司主事階承事郎以勤敏周密為上官所重三年陞
本部郎中階奉議大夫進奉政大夫丁内艱去服闋仍
舊職三考以績最陞兩淮都轉鹽運使歲餘丁外艱服
闋改福建布政司右參政仁廟嗣位来朝遂與廣西右
布政使周幹同被璽書巡視應天鎮江蘇常湖松杭州
嘉興八郡訪民利害而建革之歲餘歸今上嗣位景暘
復詣蘇常諸郡者再中改四川布政司右參政未行又
二年而拜侍郎之命又二年而卒春秋六十有四娶吳
子男三長懋次林次森女一適(闕)孫男七觀鼎昇璿璣
玉衡其葬在邑之大易鄉平(闕)懋奉事狀介
翰林庶吉士趙智来拜乞(闕)辭而不獲乃叙而銘之
銘曰
仕歴中外才際時和厚靖惠敦執持恭勤劼毖勵職司
行於鄉邦公弗私登貳六官荷眷知六十考終樂全歸
来世有考視刻辭
宣郎中墓誌銘
宣彦初諱嗣宗蘇之嘉定人永樂三年詔郡縣舉楷書
士蘇舉彦初既至奉命從中書舍人書誥勑無幾簡從
事翰林諸學士皆重之歲餘坐累謫交阯時尚書東莱
黃公總交阯布政司按察司一見彦初知其才良寘諸
左右任之事深得其助益禮遇日厚交阯九年始歸復
被召入翰林遂授中書舍人又簡文淵閣專書内制二
十二年扈從北征既還丁祖母憂洪熙元年驛召至復
其職賜勑命贈其考子朝中書舍人妣唐孺人贈其故
妻譚封繼室范皆孺人宣德元年扈從東征還進吏部
驗封員外郎食其禄仍從事文淵閣三十五年皆扈從
巡邊兩朝實錄成以繕寫勞賜襲衣文綺表裏白金進
本司郎中禄秩仍從事文淵閣賜誥命進其考郎中妣
宜人乃進其故妻繼室皆宜人六年夏彦初得疾醫藥
久不效是年十月十三日卒享年五十有二彦初甫三
歲祖均德及父母俱喪鞠於祖母葛稍長日悲念父母
不絶而事祖母甚孝祖母躬勤織紝資其學彦初亦克
自勵駸駸有進益且卓然有立志鄉老長皆竒之謂宣
氏有後言於邑大夫舉為區長非其志也固辭會楷書
命下郡守曰莫踰宣彦初矣遂送詣京師彦初在翰林
最久恭慎小心克勤旦暮未嘗以私廢公處同列温而
有讓衆或臨事憚勞費至出語相侵彦初獨怡然不作
於詞氣而請自任士論以是多之為人疏達誠實行已
端重不肯苟且雖家無餘貲遇人窘急倉猝能致義助
故其病也卿大夫之賢者屢造視之及不起咸往哭弔
可以知其人矣子男三謙益泰皆幼女四黃暄陳述侯
寬其壻也一尚幼其卒之眀年某月陳述奉喪歸葬於
鄉其友黃養正具事狀求為墓銘彦初余所心愛重者
為之銘曰
和而莊坦而慤處事平執事恪履險夷一恬漠嗟彦初
不復作
故嘉議大夫刑部右侍郎段君墓誌銘
宣德九年二月二十九日刑部右侍郎段君卒於南京
家素貧僉都御史吳君敏德既經紀喪事禮部尚書胡
公源潔以聞上為悼歎賜祭命有司營葬於是吳君使
人北京需葬銘而胡公以屬士竒嗚呼段君者世所謂
仁人君子也又士竒素所交游士竒宜銘按國子司業
陳君光世狀段之先居南康之建昌世業儒其曾祖(闕)
營田郎中篤修徙吳中父志清又徙常州之武進母葉
氏君諱民字時舉自幼温重穎敏喜學且其父母惟一
子篤意教之故德器蚤成登永樂甲申進士第為翰林
庶吉士時太宗皇帝命禮部翰林院准天經之數選曾
棨等二十八人就文淵閣盡出中秘書使進其業旦暮
給大官饌又月給膏火之資盖期之於大用而君與焉
君祗體上意益勵弗懈而文學大進與脩永樂大典丁
内艱去服闋除刑部山東清吏司主事授承直郎蒞官
廉慎而明敏克勤恒存哀矜惻怛之心處疑獄必歸於
厚麗辟者咸以得君為幸踰年扈從赴北京召脩四書
五經及性理大全書書成被重賜復還刑部陞郎中益
精獄議尤為尚書所重凡大獄必咨君剖奏章必歴君
閱乃上在刑部八年山東妖婦唐賽兒作亂三司官以
縱寇誅詔廷臣簡代者共推舉君數人授君山東布政
司參政同舉中有畏難者君曰竭誠以共吾職耳何足
計利害哉下車敷宣德意整飭紀綱綏撫殘氓剗革宿
弊政理一新吏民悅戴居三年召同考禮部會試士論
服其衡鑑又三年召赴闕命以本官署戶部右侍郎之
南京是時車駕在北京久南京諸司習於玩愒任錢榖
刑名者其務叢脞尤號不治君至躬勤率之莫敢或違
始若扞格已而服從咸脩其職明年實授本部右侍郎
又明年改刑部其振起作新一如戶部罪人聞君至皆
相慶於獄伸抑疏滯旬浹之間聲譽用彰三年以績最
賜誥授嘉議大夫贈其祖若考皆嘉議大夫刑部右侍
郎祖妣李淑人封其母太淑人妻盛淑人初為參政考
滿當得誥言於朝願推以封母從之至是母年將九十
得封者再人皆榮之君忽得寒疾數日小瘥矣將出視
事左右謂未可以風曰數百人困坐獄中翹跂待我奈
何可自佚㦲強出三日疾復作遂亟有問之者答曰不
能報上恩矣如老母何言已遂卒君性至孝初為庶吉
士得禄即迎父母就養京師父没後所歴官未嘗不奉
母以行而曲盡愛敬襟宇清明坦夷表裏一致喜怒不
形聲色當官任事惟義所在不苟遜避與人交久而信
卒之日其官屬臨哭皆哀南京卿大夫之賢者皆走弔
哭北京自師傅六卿以下咸寓奠祭君春秋五十有九
其子男四寔宏安寧孫男二璇璣女三其葬以卒之歲
某月某日附武進先塋之次銘曰
仁以及民義以行身其履坦坦其存温温我懷若人於
古多有嗚呼時舉於今曷少亦既乘時曷不永年(闕)
斯而獨其親凡今之人(闕)君子(闕)賢
友
故奉議大夫禮部儀制郎中龐君墓誌銘
禮部儀制郎中龐叙卒於官其子珙將奉柩歸葬吉水
以中書舍人宋懷所述事狀乞著墓誌銘余今年七十
有五益倦文事然念龐氏父子皆從余翰林久不忍以
辭龐之先家袁之分宜十一世祖稱雲軒者始徙吉水
仁夀鄉傳其後資産日裕六世至季安傾家從文丞相
舉義勤王又三世至希凱為南雄路沙鎮巡檢叙曾祖
也祖弱翁龍泉縣尹父文芳好學務義母劉有賢德叙
字明叙蚤喪父賴母長育少從明師學永樂初詔郡縣
舉善書士隸兩制書制勑簡其尤者十數人從學士
於内閣而出禁中古法書名蹟俾進其能明叙與焉時
朝廷四方之務方殷命令多以璽書十數人者雖鮮暇
稍暇輒自進弗懈咸駸駸有造詣矣先是明叙父嘗傅
兵籍既卒無他丁男有司言明叙應充伍時仁廟監國
南京索明叙所習書覽之嘉奬命削兵籍十年除中書
舍人授從仕郎自是車駕巡狩皆與扈從三考奏最復
職洪熙初賜誥命進徵仕郎贈其父中書舍人封母太
孺人賜誥及鈔歸省兩朝實錄成以繕寫勞賜銀鈔襲
衣丁内艱服闋仍(闕)考奏最陞儀制清吏司郎
中授奉議大夫食其禄仍從事内閣宣廟實錄成以繕
寫勞賜銀幣加四品禄始專職儀制司八閱月而卒自
入舘閣以来三十餘年敬慎如一日純厚謙和不見崖
岸口未嘗及人過失其度能容有誣其過及加之厲辭
色者怡然受之不校以是先生長者及其同官皆重之
無間言云家居事親孝親沒哀慕不衰睦族婣患難率
扶持之朋友有急必赴恤僮奴如子公退時共賓客觴
咏為樂所為詩有淇園藁其生洪武丁巳三月二日其
卒正統戊午十二月二十八日享年六十有二娶黃氏
封孺人子男四長瑒次珙亦以善書授試中書舍人父
子同朝縉紳榮之次瓛次瑛女二長適黃次適周孫男
若干明叙之葬以卒之明年某月日墓在某原銘曰
弗騁以角弗巧以琢而任其樸噫嘻其樂
衛孟敬墓誌銘
衛世家河東系出漢御史大夫綰歴晉唐及宋仕籍不
乏金人入寇徙河南歸德之榖孰至元有曰慶甫好施
予生伯升瑰瑋有材略以軍功積官至萬戶孟敬之大
父父也孟敬諱整為人敦愿内而事親敬長外而處戚
姻鄉䣊舉無違禮以行義訓子孫以勤儉致饒裕而好
施予有乃祖之風焉永樂壬寅五月得疾(闕)日召諸子
申論惇睦之道又遺訓長子之在官者以必盡臣節言
訖而終是月五日也享年五十有八娶畢氏子男六鎮
欽祥清鏞鐸鎮中鄉試為大名縣學訓導今陞左春坊
司諫女六祖榮郭亮武盛劉正高林其壻也其一在室
孫男四俊乂聰敏女二諸子以卒之歲某月某日奉葬
于其鄉南原先壠之次先事鎮以翰林編脩徐永達所
狀事行請銘余於鎮有同寮之誼不得辭為叙而銘之
銘曰
端其存厚其施以全其歸以昌其世
陳處士墓誌銘
處士姓陳氏諱霖字士悅陳氏其先居金陵五代之際
大理評事諱暉者始居泰和世業儒至宋而仕宦科第
甚盛彬及從子&KR0034;皆理宗朝進士彬官至提點刑獄&KR0034;
國子監簿監簿文丞相進士時座主後公過泰和為新
其居第至今鄉里誇道為榮處士五世祖也祖存道元
安遠縣學教諭父煥章母曾氏繼蕭氏處士兄弟四人
其仲處士也為人端厚和易自少喜學問安成劉雲章
先生嘗教授其鄉處士與其兄士瞻從之學兄弟皆為
先生所重駸駸有造詣矣無幾士瞻舉進士去後為興
寧縣主簿父已老二弟皆幼而處士始弱冠凡公府徭
賦及家之祭祀賓客寒暑朝夕所出皆治于處士而皆
當其父之意平居孝事父母及其繼母友於兄弟愛弟
與子一督之學士瞻嘗坐謫遠外嫂鄧早沒遺三女及
劉氏妹夫婦皆沒遺二女皆鞠於處士既長為擇壻備
禮而嫁之行(闕)擇義鄉人服其公有爭訟率往求直而
樂於恬靜嘗(闕)省兄至興寧留旬日而去縣人莫有知
者及弟士啟子禮先後登第士啟自禮部郎中陞山東
參政禮為思南知府人皆為陳氏榮而處士意澹然入
則與士瞻相怡愉出則陶其趣於山水之間盖其自視
舉無以易此樂也晚喜寫墨竹日為之不厭人因其所
自號稱悅巖居士云永樂丙申十一月二十四日卒享
年六十有三娶戴氏故儒家有婦德先卒繼曾氏子男
五長禮今為臨安知府次禧舉鄉貢為辰州府學訓導
次祚為士啟後次祊女三長嫁羅以智次嫁蕭德莊次
許嫁郭暉孫男一肇女四處士之葬也以卒之又明年
二月二十四日葬在山槎鄉鵓鳩岡先塋之側而未有
銘先宜人處士族姑余其外弟也於是禮以翰林脩撰
曾鶴齡所述事狀屬余銘銘曰
焜焜其先駢榮累芬濟濟其承繩武續聞嗟士悅甫潛
彼遐陬孝士于行匪于顯幽喬喬珠林爰託我居擷芳
挹清優游怡愉白髮歸全其藏有墳春秋雨露来来子
孫
左處士墓誌銘
監察御史南城左瑺永樂癸卯三月二十六日喪其父
處士公奉中書舍人同邑章文昭所述處士行狀介刑
部員外郎吾郡周恂如求銘其墓按狀左氏世家旴南
城元季徙麻源三谷至處士又徙郡城之西曾祖諱欣
祖諱明叔元(闕)公府從事父諱彬卿平樂州學正母寗
氏處士諱謙字彦彰從父進士友信無子以父命為之
後天資明敏自少喜學問不煩程督於經史諸書過目
輒能記誦不忘長益博通百家貫穿古今遠有造詣而
事其父母及所後父母一於孝所後母鄭氏久病氣絶
已三日獨胸次微温衆環視不見生意欲舉歛處士不
可力求醫療竟甦母恒言微孝子吾死久矣父母沒皆
哀毁而葬祭以禮友於兄弟慎擇交友而敬久不衰急
於義舉未嘗與人較曲直而鄉人有持曲直不能平必
就而質之守令數薦起之皆以親老辭然教其子必在
於事親瑺登第歸省諭之曰由祖宗積累致汝有今日
如或一毫於國事不能盡忠忝爾祖矣其終勉之平居
一由儒者之道釋老巫覡之流未嘗及門恒不忘三谷
山水之勝自號三谷居士春秋八十有六而卒娶劉氏
繼周氏俱有賢行先卒子男四英瓛傑瑺瑺永樂十六
年進士任浙江道監察御史孫男七紹宗益宗顯宗超
宗興宗述宗輝宗女二曾孫男一愈處士之葬以卒之
歲某月日其墓在邑某鄉某原銘曰
左氏所出自齊公族丘明素臣郢游聖門名漢者雄晉
曰太冲在唐曰震代有耀宗厥来徙旴益蕃以昌累善
積仁顯聞鄉邦學士繩繩逮彦彰甫欽厥攸行靜言幽
處卷而弗施以遺厥後惟彦彰甫沒且弗朽
胡處士墓誌銘
永樂十八年十月二十日豐城處士胡宗仁卒享年六
十有三將以明年某月日葬其邑某鄉某原胡之先出
成都有諱諒者唐貞元中與韓愈歐陽詹同登第其長
子讓僉判撫州因家崇仁讓次子寂又徙豐城之厚郭
遂為豐城人至諱叔恭諱孟寅處士大父父也孟寅六
子其二處士也諱某天資質實穎敏好學問居家有孝
友之行於處族婣朋友能盡其道以仁恕為行已之本
詩禮為傳家之器其善人者歟娶鄒氏子男四軫輗軏
軾軾先卒女三徐仲殷李大猷周某其壻也孫男四鍾
鑑鐸釗女三軫永樂乙未進士授兵部車駕清吏司主
事冰檗之操有聞縉紳間知者以為處士之教也於是
軫奔訃將歸齎國子助教徐疇所狀處士世出行實介
司諫曹曼齡請銘其墓余雖前未識處士觀其子可以
知之矧有如助教君所述者乎銘曰
緼仁好善而蹈義兮栖遲丘園樂洩洩兮式光大之德
厥嗣兮
楊宗榮墓誌銘
處州之松陽楊宗榮年七十卒既葬矣後三十有三年
其孫巨容以某官某所述世出行義介前國子典簿葉
允元請銘其墓按楊氏系出漢太尉其後子孫益衆散
徙江淮閩浙間至宋有諱某者為金華主簿其子信為
衢州教授始来居松陽歴若干世至安道宗榮父也母
葉氏宗榮自幼喜讀書為詩家居敦孝友處宗戚鄉䣊
恒輟有餘賑匱乏及葬其死之無歸者攻醫有疾率濟
之善藥尤以諒直為鄉人所服縣嘗舉耆老資以集事
晚好黃老清静之道幅巾逍遙泉石之間有以自得卒
以洪武己巳五月十三日娶葉氏子男二景和人傑孫
男四巨容巨信久章久祥巨容今為長葛知縣孫女二
銘曰
力善而施弗達以試澹乎以愉尚厥志後有考之此其
識
洪珷夫墓誌銘
青田洪珷夫既卒而葬矣其孫廷信奉禮部郎中葉仕
寧所述世系事行介前國子監典簿葉允源来求墓銘
洪之先居番昜系出宋贈太師魏國忠宣公皓皓之孫
曰純為曹屬于括始自番徙括居青田之鴈衢珷夫八
世祖也高祖秉哲元閩海翼上千戶曾祖疇脩德樂善
所交多名賢石塘胡先生嘗賦其所居延桂楼趙文敏
公嘗記其所創太清宫白雲菴而皆文敏所書云祖鉉
考宗江俱畜德不仕妣張氏珷夫諱某字尹武珷夫其
别字也儀觀偉然事親能孝生養死祭一致其誠於睦
族人處鄉人皆得其意捐貲以賑貧乏無告者不間於
識不識珷夫讀書通古今有材略元季尚少郡辟司倉
不屑就天兵下處州總帥聞其名召主給饟井井不紊
帥數稱其才已而免歸皇明既混一海宇則命其弟出
仕珷夫留家居治田園新居室名其藏息之軒曰清逸
儒生君子與之游者多為之賦客至焚香鳴琴觴詠為
樂既老葛巾藜杖攜朋徒及其諸孫日徜徉山林泉石
之間雖曠焉無所係于其心而謹循憲度不少縱以田
賦屢長萬石區率先集事而尤以公平而民悅服雖不
仕而所以刑於家施於鄉者人未嘗不以仕望之也其
卒以洪武己夘十月二十五日其夀七十有七其葬在
訪川吳岡之原其配葉氏其子某某某其孫三庭信庭
質庭翰其曾孫男二克鎮克鏸女一銘曰
有韞其中器之良恬澹愉佚履幽貞鬱乎斯丘歸永寧
東里續集卷三十七
