東里續集卷四十五明楊士竒撰
像贊銘贊
彭士揚像贊
其立也囏而卓其學也劬而博其執行有常其謹度有
恪不亢不屈匪襲匪襮贊王師於九伐而才用未竟友
朝紳於兩京而文譽以灼晚霑一命辟雍之學人蓋仰
其冠紱之榮而已不改簟瓢之樂此所以表君子之能
約而多士之先覺者歟
胡子貞先生遺像贊
是吾廬陵胡忠簡公七世孫也神粹而色正氣和而志
醇夙秉執於廉㓗允蹈履夫義仁濟南遺經啟廸乎來
學太丘行義表率其鄉人頥天和於林壑偉儀度於縉
紳嗟年歲兮遽遠懷道德而莫親瞻遺像之儼然起予
心之㡦㡦
陳處士像贊(有序)
漳州陳處士念其子彧遠仕欲歸養而未能會工繪其
像畀之且為書諭彧曰對此即對父矣子事父豈必養
乎能承父志足矣吾之志在汝致恭君命無他也處士
其賢父哉彧為秋官主事以像求贊一辭余嘗聞處士
行義於彧矣遂述為贊蓋將使其子若孫皆圖無忝云
其儀之恭其存之忠其脩也禮以為防其行也孝以為
宗既承其先又啟其子眉壽而康茂膺蕃祉
楊學士像贊
濯濯其容色肅肅其儀度闓爽而縝密剛直而公恕縕
潔靜精微之學發瑰瑋竒贍之文奮騫翥於賢科振芳
華於詞垣當泰和亨嘉之運崇論思宥密之地隆九重
之眷寵極千載之遭際玉堂金馬人瞻其榮忠君愛人
我識其誠國之貴重清廟瑚璉士之光華斯文冠冕
鍾子勤像贊
和易而方通敏而直昉鄉序以育材升賢科而肇跡際
明盛之時典綸綍之職式光以榮益慎以廸斯其禁近
歴二十年而所履坦如一朝夕故貌其外者既得乎彷
彿而與之游者聊寫其平昔
黃少保致事像贊
少潛心於經術壮發身於科第兼内外之制嚴清密之
地履公為道秉直為義居貞也出處惟一持介也夷險
不二篤至敬於四聖之朝進崇爵於三孤之位任調均
夫玉燭存筆削乎金匱才宏識遠帝方資賢臣之輔名
遂功建人咸高君子之退八袠伊邇諸福斯備鴈蕩天
台超遙地上之仙鶴氅綸巾希特人間之瑞也
謝庭循像贊
雍容而夷坦恬憺而靜貞弗伉弗嫵靡雕靡矜抗浮雲
兮素尚含清風兮雅詠寄妙翰於林巒亦自怡其情性
躬承當宁之知日侍幾務之餘隆寵禄之屢進執敬畏
而若虛所履之確所存之厚蓋舉世高其藝而君子重
其守也
顧仲華像贊
為子克孝為父克訓於急能周於乏能賑卓犖其氣蕭
散其韻晚歲京華壺公仙隱厥嗣之良陽煦玉潤式崇
孝養壽禄彌進
蕭德穎像贊
桃華源上淨纖塵雲白山青隱者倫南宋賢科遺澤在
詩書瀟灑樂天真
醫士何彦澄像贊
究農軒之精體生育之仁其志所存與物皆春不芾不
纓蕭散初服壺居廓焉奎光下燭
孫處士像贊
儼乎其儀坦乎其存本於家者孝友之誠重於鄉者信
義之惇於愛人也衆號曰長者於操已也郡禮為嘉賓
有詩有書以淑子孫有行有文在賢嗣人享禄養於高
年蓋壽福其方臻也
蕭德玉像贊
此老南宋進士之孫秋官郎曹之父敦履於素祗懼于
度桃花溪水蕭散乎其居雲白山青浩蕩乎其趣傲松
栢之冰霜怡桑榆之遲暮想其樂之優游寫余懷之嚮
慕
王彦鼒像贊
其起家以進士其入官自御史儼巍峩於廌冠肅對越
於龍陛明乎憲紀之重體夫欽恤之意嚴而不厲寬而
不肆挾清冰於夏寒挺喬栢於晚翠方兹升佐於外臺
又將盛行其志者歟
况伯律太守像贊
剛正之氣卓特之才其潔清之操一塵不滓其執守之
固千夫莫回既明且果亦敏以勤官朝署也事三聖惟
其敬典侯邦也庇千里惟其仁靡暴弗馴靡悴弗煦令
行秋霜惠流時雨歲久當遷民攀留者萬計天從所欲
詔特俾之重臨昔張益州前後其異施若况吳郡必古
今而同心者歟
楊彦素像贊
此宋西昌三登仕之雲孫承清白之世出詩書之門弗
名之營弗利之騫脱略埃氛栖遲丘樊采林芳以容與
濯澗清而盤桓優哉悠哉白鬢蒼顔蓋閱蘭苕於屢謝
而挺松栢於歲寒者也
自題朝服像贊
爾簪爾纓爾琚爾珩煌煌在躬肅肅在庭爾直爾清爾
忠爾貞夙夜惟欽無忝所生
胡隆成像贊
擢芝山之秀涵番湖之清敦朴而直諒寬厚而和平遭
逢明聖之朝發軔逢掖之士廌冠烏府嘗馳譽於冰蘗
伊洛嵩高亦肅清夫憲紀頳顔皓首象笏朱衣優哉悠
哉式繁壽祺
陳德遜像贊
資醇而龢履善而夷忠信自固恬憺自怡有詩有書克
承于家有冠有紱于家之華蘭褘蕙帶江山在庭歲寒
松栢天錫長齡
熊用學太守像贊
外和内貞履義縕仁持躬以廉守職以勤才敏於庶務
惠浹於庶民蚤珥廷陛之筆久典郎官之署鳳陽陽羡
視漢三輔人之允懷次公叔度其豐城之寶氣將賢譽
而並著乎
蔣隱溪遺像贊
有佳人兮溪之陽酌清泠兮壽而康溪繚曲兮誰入其
居默存吾道兮靜閱吾書溪之雲兮朝飛紛婀娜兮飄
素衣溪之風兮增夕波又逍遥兮獨行以歌溪之路兮
幽且長忽而遊兮無何鄉悵予望之兮溪水茫茫
蕭孟廉像贊
承忠厚之世涵詩書之澤冠纓肇續前後赫奕以直諒
之資通敏之識惇用孝友雅持謹飭獨嘉遯於雲林而
樂志於泉石恬焉泰焉以游以息詠考槃於古詩誦履
坦於大易其超然享福祉於無斁也歟
蕭編脩孟勤像贊
貌清而氣和志端而履莊孝弟其行之本忠信其存之
良潄六籍兮芳潤吐三秀兮文章奉大對於彤陛參高
步於玉堂承明延閣之從容詞林藝苑之翺翔縉紳所
臧譽聞式彰承昭代而日濟其所至蓋未可量哉
蔣吾望像贊
世積善仁躬蹈禮義居靜葆和守約持毖有溪有山蕭
散畫圖娛適燕閒有琴有書鄉靡競争賴平與公捐廪
以施式惠瘝痌好德有恒厥應斯厚既富康寧茂介於
壽
長史霽菴遺像贊
其志之篤其行之肅其學之充其文之彧粹乎其中之
韞闇乎無外之暴持憲紀也嘗振乎風裁輔親藩也式
勤於啟沃詩書之宗焯焯其克承忠節之世偉偉其不
辱己乎民服其人如玉
周士暘遺像贊
鄞士周熷士暘往年在南京余識之於其冢子春坊司
諫冕所今年其季子鑄印局副使濂出此像求題蓋謝
世久矣冕濓皆有文於余往還故不辭而為之贊曰
惇孝與悌持義與禮其縕之醇其服之玭遺情物外樂
志塵表有朋有徒有續有紹日湖澄明梅窗幽馥懷哉
若人逖矣貞獨
曾克復遺像贊
含和茹醇履素蹈貞佩春蘭之鮮㓗飡秋鞠之清芬超
乎塵紛轇轕之表熙乎無懷葛天之民備諸福於厥躬
垂慶澤於後昆噫吾猶及炙其光儀而今何可以復親
也
梁叔莊像贊
孝友行仁之本而有稱於宗族鄉閭經術傳道之正而
有施於黨庠國學既温且良亦毖而恪顒顒儒林允矣
無怍
賓畿弟像贊
奕奕厥宗旌孝有坊䢵邦之政德音孔彰其本之端其
植之囏秉肅與恭晚逾桓桓被古人服求古人心優游
桑榆其樂且湛
袁叔景遺像贊
逢掖之宗世科之裔夙有文藝有才與志大廷之對策
名高第命不及試睹像興喟
湖廣按察使羅文衡遺像贊
孝友温恭廉直莊毅發軔賢科歴階膴仕廌冠中臺有
紀有綱熙如春暘肅如秋霜茫茫湘漢奠國南服仁綏
義門民遂所欲嗟乎已矣遺像儼存悠悠之思係其後
昆
御史楊君像贊
其為人也剛正而用恕廉清而蹈矩有志有才遭逢明
主鐵簡豸冠栢臺烏府振厥紀綱何有強禦蓋以之持
憲則夏日秋霜以之臨民則召父杜母者也
羅文振像贊
為子也誠於事親為兄也篤於友弟質直而謙恭和厚
而坦易忠信重於鄉閭謹敕存於交際家雖貴初未嘗
以恃積非厚克屢散以濟此璽書所以旌褒義民非古
人所號稱善士者乎
贈禮部主事龍君遺像贊
科第之宗德禮之門毖厥行言貴若璵璠吟詠詩書逍
遥丘園栖迹白雲謝志華軒積善之遺有子有孫身後
之榮偉兹慶源
蕭知縣像贊
其襟宇坦而和其操執謹而恪居貞以靜安澹以泊理
人有愷悌之德處物有雍容之度吏之典則民之父母
譽聞之興昉兹洋洋祿位之進其曷可量哉
故友工部侍郎趙公孟弘遺像贊
性情夷曠襟宇闊略智識超卓行義磊落處貴富而能
約履憂患而不怍惟其無累乎外故亦無往弗樂我懷
伊人九原不作睹遺像之儼然能無嘅於今昨也歟
李君時勉像贊
氣充而志端外和而内剛其學也本源純深其文也篤
實輝光史館謹嚴經筵禆益有矩有規惟正惟直玉署
金馬四朝於兹國有老成儒有表儀胄監成賢允屬耆
老需佐隆平天子有詔
郭興文像贊
其稟恂恂其儀温温有慤其存有斐其文懿詩書之華
冑雖衆處而不群夫既承熙明之運歴觀南海道三韓
涉齊魯游中原充充乎其見聞其將整六翮而追鵷鸞
登青雲而奮高鶱也
像贊(失其名)
儼恪之容和厚之氣居仁山文水之間際雍熙治平之
世康寧之福終歸於全善慶之澤垂裕綿綿
像贊(失其名)
所志仁義所蹈貞潔逍遥畎畝之間雍容恭讓之節未
見其人嘗聞其風聊以識之於其德容
錢參政像贊
蔚乎其世忠孝興家温乎其人肅恭靖嘉力學奮庸有
行有文填于大邦惠政在民奕奕藩垣祗國顯命以閎
厥施以鴻厥慶
楊節仲像贊
貌古而清識端而明蘭石表其拔俗之韻霜月同其履
潔之貞其處鄉也人仰之為王彦方其長民也世儗之
於龔少卿言行有誠進退以禮眉壽而康德人之祉
袁太常像贊
挺乎東鄮之英儼乎頌臺之賢温乎所存之厚確乎所
持之堅究至理之窅微謹言行其顓顓夫論其超叔服
而邁唐舉者蓋睹乎一端而未睹乎其存也
蹇尚書像贊(有序)
此吏部尚書兼詹事府詹事重慶蹇公像也四方之人
欲瞻望公之德容而不能得當賴畫像而傳然欲知公
之存諸心施諸事者有非畫史所能彷彿士竒與公同
朝久知公為悉故述其所存所施為贊書諸卷端使觀
者并得之詞曰
端厚和裕坦亮淳質本其自然表裏洞逹掌綸紼於鳳
池司衡鑒於天官秉忠輔於儲闈贊訏謨於朝端膺付
託之重係老成之望其守法也雖微而必慎其執德也
蓋老而彌壮國家為心遑計其身物我為公寧厚乎人
道不任已惟是之從度存包荒惟廓有容持素履於儉
朴敦恒性於隱惻蹈遠道於康莊表雪霜之松栢斯福
禄之長自天申錫而天下之人仰望為賢科之星鳳聖
朝之柱石也
袁院判像贊
資偉而厚氣和而充寬平而直亮豁逹而雍容遡和扁
而軒岐蓋精探而研攻當聖人之景運奮雲興而從龍
可謂千載之遭逢矣而濟物以慈蒞事以公奉上以誠
脩職以恭所以承眷遇之益隆而致保和之全功也
蔣院判像贊
粲乎其文温乎其氣肅乎其所履泊乎其所嗜究孔孟
之要竅農軒之秘志惇乎矜恤德施乎惠濟被慎簡於
近職切保和之隆寄極知遇於儲君蓋多歴夫年歲寵
彌盛而彌恭績愈茂而愈勵斯豈非靜學之所得而緝
熙之造詣者乎
思貽兄像贊
此清溪思貽楊先生像也貌癯而清氣剛而直色正而
温詞毅而則不矯矯以傲物不庳庳以徇役涵泳詩書
之囿散誕林泉之側紉芳蘭以為衣采瓊芝而為食安
義命於澹泊恒優游以自適惟其嫉邪憫俗之心懇懇
而弗忘承先啟後之志孳孳之為亟蓋不知者或訝其
違衆而知之者皆重其惇德斯所以繫多士之表儀而
為吾宗之柱石者也
刑部侍郎何文淵像贊
學古入官明經致用體仁為要蹈義能勇金石其堅冰
玉其清秉尊主庇民之誠懷憂深思遠之情出任牧守
也政有紀綱民有父母令行弊息風移俗厚入持憲辟
也殺不辜寧失不經用輔益聖德扶君子而抑小人式
取法大易正直其存祗肅其度國之藎臣永篤其祜
陳祭酒像贊
有德有儀有學有文翺翔乎承明著作之庭肅穆乎大
學賢士之關一字衮鉞參三朝之史錄五經道義儼六
館之師尊若夫灑落之度愷悌之存望之而山立即之
而春溫其士林之鳳麟也歟
惟效像贊
忠節啟家詩書續世發身賢科歴官憲紀有繡衣白簡
之華有虎視鷹揚之毅鐡石其存冰霜其厲回南省之
使軺持東郡之讞議蓋君子知重其仁而小人咸懾其
義年未耄而勇退超然乎林泉之高致也
劉孟恂像贊
履素居貞懷仁秉義力學而本乎經潔身以求其志飲
必澄源遊必廣術道循軌於古人行邁倫於當世所謂
聖代之逸民南州之高士若榮命之自天非天爵脩而
人爵至者歟
康紀善像贊
是為梁府紀善康先生之像其為人也坦直而不肆謹
確而能暢不卑卑以屈不矯矯以亢其學明於二帝三
王之書其仕隆學者之師資表藩輔之譽望蓋非畫史
之所能状也
桃源蕭安恒像贊
有孝有仁有紀有倫心若執盈氣若回春既昌其家亦
安其鄉行則多宜福亦斯徵百尋之栢不為宫室過者
必瞻行者必息古之善人今之吉士遺像如生誰不敬
止
蕭安竟像贊
雍容乎其貌清洒乎其儀孝友承乎世美忠厚出其天
資雖不用時厥材則備雖弗永年人懷曷替爰有賢嗣
復有衆孫匪德之敦孰開源源
蕭德高像贊
其先嘗進士乎宋之南渡矣其家嘗世積忠厚之德於
其素矣其生際乎潤屋之富矣其身嘗自奮出代其父
赴萬里之戎伍矣其歸荷君命之嘉予矣其居復有子
孫以承懽於朝暮矣是則儼衣冠擁童竪盼紅蓮依綠
樹而行樂者固其所也
蕭德顥像贊
秀發之資英特之氣實愷以和亦卓而毅志尚乎詩書
行敦乎孝弟其才之美雖不用世其隱之樂實加於膴
仕是蓋為聖朝喬木之家而南宋進士之裔也
蕭德資像贊
温然其容坦然其中有瀟灑高尚之意氣有磊落闊逹
之心胸家承富有之業能服禮以飭躬山林泉石散誕
冲融蓋超乎物外之蹤而幾於和而不同者歟
彭百鍊像贊
敬行以承先勤學以致身脩職以事君持斯三者揚芳
振芬睇雲霄於萬里方鵬鶚之高鶱惟勵翼其有恒用
光續於前聞
劉伯塤像贊
其處也樂翠竹白沙之清其逹也躋卿曹郎署之榮於
燭隱而幾若鑑之照於持憲而務乎衡之平斯以揚特
逹之譽行寬恤之志將祿位之益隆吾曷究其所至
陳思孝像贊
其中之夷夷其外之怡怡其學無所不窺其辯浩乎若
馳贊百里之治民懷其豈弟躋侍從之班衆羨其委蛇
蓋優游翺翔石渠天祿而探玄抉秘商鼎周彛是以海
内之人趨陽冰之篆古而縉紳大夫推子雲之識竒也
陳仲完像贊
三山之秀長樂之英其學問之得必本於經其文章之
逹不鶩乎名氣宇藹陽春之和襟抱含冰雪之清不競
不絿寬厚坦平蓋吾識之為玉堂之君子而春坊之老
成也
劉郁武像贊
其存平厚其資敦篤有德有行靡榮靡辱茅堂蓽戸藜
杖葛巾不識不知堯舜之民清泉在溪白雲在山優哉
游哉碩人考槃
周時立像贊
學優而才茂德充而行方從容乎仁義之域馳騁乎詞
翰之場父作也有長洲之文學子述也有天台之賢良
噫可謂超然無憂而樂善於鄉邦也耶
楊武侯薛公祿像
熊虎之姿金石之志感會風雲桓桓義氣恭命敵愾烈
風迅震功著社稷心存朝廷維武維忠維臣薛氏皇有
褒恩河山帶礪
曾景彰先生遺像贊
此吾澄江之南之處士也務學以植身隱居以求志推
所藴以淑人明乎義而遺利雲林泉石于于洩洩年踰
八而望九福已備而厭世聊書其平素之槩而勵其後
之人之於善繼也耶
自題待漏像
生乎清白之宗承乎詩書之世有尊主庇民之志而學
不足以發有憂深思遠之心而才不足以濟儼冠紱之
華在論思之地耿耿乎夙夜肅肅乎寅畏期無忝於君
親蓋不知老之將至焉
蒋吾與像贊
履坦蹈和茹清服素肫肫其存顓顓其務有行有言有
儀有度超乎埃氛轇轕之表陶然雲林泉石之趣州閭
欽其高致賢逹仰其良矩從容期頥駢蕃福祚蓋吉人
有相之道而巋然如靈光之在魯也
自題侍教像贊
此老之生今七十有三年其仕凡三十有七歲歴事
四朝恒持一志顓顓乎毖慎肅肅乎嚴畏不敢内非類
之交不敢徼非義之利祿愈增而意愈澹秩愈進而心
愈惴治官務如家務視海内如室内雖不能萬一之有
濟而不敢須臾之或怠誠懼上孤明聖之恩有忝清白
之世閱春華之屢謝撫寒栢而猶翠聊自寫其素存示
同宗以祗礪
族孫挺來北京旦夕在左右里蕭生為寫侍教圖挺
以求贊因謾書此然士當師古挺尚從事乎遠且大
者可也
石彦誠母像贊
古人之賢成於母多矣石母之賢亦成其子矧孝敬於
下堂而儉勤於中饋是宜膺福祥於壽考益昌盛其後
嗣也
蒋配蕭孺人像贊
名閥所生君子之嫓德言容功四者夙備奉尊之孝善
下之教于宗于姻是儀是效閫内肅雍有章有倫壽康
維祺子孫振振
楊武侯夫人房氏像贊
朝有重臣桓桓熊虎奉國忘家有賢内助其賢伊何含
弘惠慈長幼尊卑一家愉怡閫内之政不嚴以肅厥德
允厚源源嘉福翟冠雲帔恩命自天蘭玉滿堂夀康百年
僧錄左覺義住持慶夀遠禪師贊
此老發跡慈源於道夙契受說圓菴於法精詣主四方
之名刹闡諸佛之玄祕蓋空寂六宗廓六如之大觀竟
究心印澈七徵之奥義湛乎淵澄瑩乎玉粹斯以簡在
神聖之心再承校閱之制承上國之叢林贊弘剛於善
世祝皇祚於萬年溥仁福於一切也
上清正一萬壽宫提點鶴巢黃公遺像贊
縕金川之清參玄都之真其中也抱一而含淳其外也
和光而同塵蓋嘗簉仙班於彤陛奉清問於紫宸於靖
海若也化潮為陸於殄旱魃也叱霆駕雲驅斥不祥顯
厥威用具體自然凝寂不動八袠高年巢鶴飛騫遺像
儼然湛兮若存
息庵禪師像贊
師既示寂其徒奉遺像求贊余素與師游為之贊曰
此吾廬陵忠簡胡公之裔而得法於青原七祖禪師之
地究儒之宗攬釋之袐悟空之奥得佛之髓烱乎清鑑
之明純乎良璞之粹歴十方之鉅刹演七徵之妙義蓋
親藩嘗為之命駕而從化者隨所住而雲至晚駐錫於
都城遽遺履而西逝蓋嗣法者永慕乎其内而畫史僅
彷彿乎其外也
雪巖陳處士壽星贊
承文範先生之宗家廬陵大櫟之里和厚而嚴重端直
而劼毖崇禮尚信好仁秉義蓋鄉閭高其行而寒窶德
其惠春秋踰七而望八福禧岡崇而川至斯以祥開南
極光昭丙位錫慶流祉而綿綿之弗已也
銘
日本硯銘
員而澤靜而貞效土貢來東溟
廉謹堂銘(有序)
金華朱侯為吉郡五月既治九縣就法度又惟出治之
本揭廉謹二字于退食之堂自勵也西昌楊某申為之
銘銘曰
大邦之政非廉弗任為廉有方自寡欲澄心魚噬于緍
爰困于鬴誕先哲人持一介不取吉有朱侯㓗清為防
維罔替厥常民之攸望
行言雖庸昧謹斯危矧是邦政非謹曷宜車馳于(反丨)或
仆于坪肆昔明訓如臨淵履冰吉有朱侯敬事若厲維
弗渝于易民之攸賴
楊氏祠堂鍾銘
肅肅祠庭祖考是崇祗奉有嚴左右鼓鍾發音鏗鈜祖
考在上孝子暨孫苾芬祀享至慤者誠至著者神誠神
孚合錫祚千年
清慎齋銘(有序)
江西布政司左參政會稽張居傑取賜誥中語名其燕
處之居曰清慎清慎者君子自脩之道也居傑發身儒
術歴官中外皆清要其廉㓗之操劼毖之行著聞二十
餘年而猶惓惓名其居以自儆者蓋君子不恃其所已
能者自足且以祗帝命也將其逹諸事功可量乎哉吾
友賓客胡先生為之記余繼為之銘曰
凡事所務皆本諸身仕者之務承君理民事君猶天視
民猶子惟義與仁發之自己心為身主惟能克明惟謹
有恒厥績乃成心之弗清利欲所蔽若厥弗謹動底顛
躓鑑蔽于氛濯氛斯皎心滌利蔽毫絲洞照車行于阪
或仆于夷兢兢以持履豈蹈危矧儋崇爵方岳于佐矧
時江右地廣民夥民之戚欣自我之貽吏之良愚循我
之為致吾湛明洗滌汙濁廓然大公以求民莫臨事顓
顓勵吾敬恭戒怠與忽審求厥中祗帝之訓恪臣之職
保民于康導屬于德退食之居大書燁如出入眎瞻用
永終譽
竹泉銘(有序)
江陰朱善慶於所居疏泉藝竹適其幽澹之趣學士大
夫為之文若詩富矣又求予言予聞朱故詩禮家而善
慶慕德好文清尚士也為著竹泉銘云
植物之生竹異且特匪剛匪柔清虚正直水出於山厥
源為泉其㓗湜湜其行涓涓伊竹之脩清者好之伊泉
之行智者樂之有逸者居既寬且幽有竹叢生有泉縈
流可蔭可休可鑒可湘可詠可謌逍遥徜徉凡古君子
維德之勵有觀於外必飾於内淇澳之詩衞武之彰聖
著蒙象育德之方咨善慶甫古訓是師維德之資非維
宴嬉士竒作銘揭座之隅昕夕念哉式永終譽
贊
魯王書舊學贊(有序)
魯府紀善王貞侍學魯王殿下將三十年貞以禮事王
有言必正王以師待貞有言必聽嘗大書舊學二字賜
貞又係以詞其德之望之委曲周備貞間出見示夫為
親藩而得文學方正之士輔之固難為陪臣而得仁賢
恭儉之王事之尤難今觀此卷蓋交得之矣敬為贊曰
奕奕魯山奠國東藩顯顯宗王維親惟賢其賢伊何如
漢東平樂善與仁惟德之行臣王貞氏博學好古秉道
與義為王毗輔王曰老成汝予師資汝言允臧予祗循
之臣貞鞠躬幾三十載敬終如初靡敢渝怠王曰噫噫
汝良先覺汝予啟廸汝予舊學念之敬之王恒弗忘大
書貺之申言孔彰貞拜稽首臣何與力臣既耄矣敢忘
厚德師友之益魚水之契維賢於賢希闊遭際臣貞來
嗣世謹寶藏珍玉所存常騰夜光
漢使牧羝贊(有序)
河南布政使旴江饒君示余李伯時漢使牧羝圖嗟乎
蘇公之大節偉矣敬為贊曰
有漢之英烈烈子卿奉使北庭挺其忠貞幽窖阨窮飢
齧旃毛摧屈愈厲氣振愈豪川嶽可移志不可奪陵律
何人甘語乖刺羝也不乳鴈有帛書漢節來歸神明翼
扶壮齡而出皓首言返上謁茂陵淚血兼澘人臣之義
表表子卿終古弗磨日星其明奕奕麟閣有像儼如千
歲之下亦有畫圖圖傳者貌史著者心永作臣軌來世
攸欽
節壽堂贊(有序)
節壽堂者番昜士胡秉常奉母之堂也合母之德與福
而名之也母之德非一節特其大端耳蓋母孀居四十
餘年謹禮如一日今年七十有九學士大夫為之傳與
記備矣秉常以名醫徵在北京於余往還厚故為作節
壽堂贊其詞曰
番有令母厥氏惟段柔懿夙成展也淑媛既嫓于胡實
簪纓家父母之孝移於舅姑姑有遺息乳之育之訓之
篤之長焉有歸舅沒幾時夫也遽繼辛苦鞠躬號泣襄
事抱癠在堂上有嗣姑無怙在襁下有一孤仰事俯畜
致誠單瘁事亡猶存禋祀靡怠稱未亡人越四十年冰
澄玉㓗式光所天禮度雍雍閨闈肅肅天佑德人錫之
遐福有子有孫有詩有書康寧怡愉百歲豈多高堂奕
奕有來蕃祉太史作詩表其族里
東里續集卷四十五
