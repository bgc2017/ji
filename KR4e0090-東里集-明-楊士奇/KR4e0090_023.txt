東里文集卷二十三明楊士竒撰
表
兩朝實錄成史館上表
伏聞上有堯舜禹湯文武之君斯有典謨訓誥誓命之
紀當時所錄萬世攸師自漢以來暨于唐宋皆建史官
專職紀述我國家奉天啟運聖聖相承大經大法明于
上善政善教被于下萬方一統海宇清寧洪武以前神
功聖德史氏所記具有成書欽惟太宗體天弘道高明
廣運聖武神功純仁至孝文皇帝剛徤中正廣大欽明
體天之心行天之道勵精為理躬儉愛人再奠邦家中
興鴻業文治光昭於日月武烈弘靖於華夷大略雄材
茂功偉績規模弘遠卓冠百王欽惟仁宗敬天體道純
誠至德弘文欽武章聖達孝昭皇帝孝友英明寬仁恭
儉敬天法祖制治保邦明目達聰周詢民隱時使薄歛
博施濟人撫盈成之運廣文明之化丕新政紀覃敷德
澤朞月之内天下歸仁二聖升遐雲車益遠萬姓哀慕
海宇同情恭惟皇帝陛下文武聖神聰明睿智纉承大
寶君國子民推廣至仁繼志述事歌九功之惟叙得萬
國之懽心上念祖宗功德之隆同符天地覆載之大宜
宣昭於簡冊垂儀範於帝王宣德元年五月勑脩兩朝
實錄命臣輔臣義臣原吉監脩臣士竒臣榮臣幼孜臣
山臣英臣溥總裁臣棨臣英臣直臣述臣時勉臣習禮
臣學䕫臣循臣從善臣驥臣鶴齡臣洪臣永清臣叙臣
曰恭臣敬臣翰臣雅臣翥臣繼臣中臣叔剛臣文奎臣
節臣錫臣萼纂脩發左右史臣之所記閱中外官府之
所上兼考章䟽參之見聞編載事功必備著其本末纂
述謨訓必致謹於精微關制度者雖細不遺切幾務者
雖明必審於紀叙聖神之道德如繪畫造化之功能儗
諸形容誠難髣髴乃若附錄臣下必在究明是非訖五
年正月恭成太宗文皇帝實錄百三十卷仁宗昭皇帝
實錄十卷合百五十四冊謹繕寫上進伏念臣輔等智
識淺陋學術空疎曠歲月而久稽亦討論之惟謹方諸
良史深愧乏三長之稱監于先朝庶少資萬幾之暇
經筵謝表
知經筵事太師英國公臣輔同知經筵事少傅兵部尚
書兼華蓋殿大學士臣士竒少傅工部尚書兼謹身殿
大學士臣榮禮部尚書兼翰林院學士臣溥兼經筵官
詹事府少詹事兼翰林院侍讀學士臣直少詹事兼翰
林院侍講學士臣英翰林院侍讀學士臣時勉臣習禮
侍講學士臣循侍讀臣衷侍講臣榖脩譔臣愉臣鼐等
兹者恭遇經筵肇啟聖學維新講讀侍臣咸膺恩澤謹
奉表稱謝者臣輔等誠懽誠忭稽首頓首上言伏以天
清地寧昭聖皇之統御時康道泰美文治之隆興日月
光華中外忻悦恭惟皇帝陛下聰明睿智廣大寬仁尊
尊親親崇兩宫之至養推恩布德得四海之懽心是以
三光全而寒暑平五穀熟而人民育益勤稽古之學益
弘養正之功謂易書詩禮春秋之文皆堯舜禹湯文武
之道萬幾有暇恒親御於經筵多聞是求肆詳延於儒
雅用資啟沃用致進脩上以承帝王心法之傳下以錫
臣民皇極之福光祖宗之洪業擴海宇之隆平臣輔等
猥以庸才咸叨榮命荷絲綸之飭勵繼宴錫之駢蕃於
緝熙單厥心允恊周成之德念終始典于學敬陳商說
之篇
議
吳文正公從祀議
欽奉聖旨命臣等考究元儒吳澄應否從祀議擬奏聞
臣士竒等欽遵考得元翰林學士吳澄所著書及奎章
閣侍書學士虞集所狀澄事行蓋澄自十歲得宋儒朱
熹所註大學讀之即知為學之要專勤誦讀次讀語孟
中庸亦然遂大肆力於諸經十五專務聖賢之學致踐
履之實以道自任其所自勵有勤謹敬和自新自脩消
人欲長天理克已悔過矯輕警惰顔冉理一等銘其教
學者有學基學統等篇深究濓洛關閩之旨考正孝經
校定易書詩春秋脩正儀禮小戴記及邵雍張載之書
有易書春秋禮記纂言及易纂言外翼皆所以啟大道
之堂奥開來學之聰明傳之百世而無弊也時朝廷屢
起之乃就國子監丞稍進司業一言不合即自觧去後
屢徵復起亦不久於位進退之際卓然君子蓋元之正
學大儒許衡及澄二人衡遭際世祖功在朝廷澄在朝
之日雖淺其職論思教成均勸講經筵咸積誠意預大
議論大事咸引古道而功在學者尤多故二人之沒皆
諡文正衡在當時已列從祀澄既後出又卒於元衰之
際當時已有建議宜列從祀者屬元綱日頽未及舉行
今澄所著諸書具在我國家崇儒重道大明四書五經
及性理之旨凢澄所言皆見采錄以惠學者蓋澄問學
之功朱熹以來莫或過之而從祀諸儒自荀况下至范
寗語其事功皆未及澄今若升澄從祀孔子廟庭列諸
許衡之次允愜斯文之公議昭國家之盛典謹具奏聞
伏候勑旨
詩
平安南詩(有序)
臣聞天以風雨霜露育成萬物聖人以禮樂征伐綏輯
天下一出於至仁周之文武皆一怒以安其民故雖聖
人不志用兵亦不去兵以為治洪惟我國家肇興太祖
聖神文武欽明啟運俊德成功統天大孝高皇帝深仁
大義順天應人平靖四方以教以育㒺有孽害時謂泰
和至于皇上益廣仁義禮樂之化海内奠安四夷嚮慕
小大遐邇熙然同春惟是安南其王孱微其賊臣黎季
犛暨其子蒼沿襲悖兇屢弑國主淫刑暴歛毒虐下人
滋久滋甚皇上閔焉弗寧發詔使諭使遷悔賊㒺忌畏
數侵掠厥鄰占城又寇我思明祿州寧遠之地在廷之
臣咸請發兵討罪上曰彼匪人乎斯不可終化發詔使
申諭焉賊聞其主有遺胤子奔來京師即上表謝過請
還之上曰彼其庶幾有悔乎遣使者衞送出境賊伏衆
邀遏使者執殺其主遺胤子事聞皇上震怒召文武羣
臣諭曰予承天命保康兆億民一民弗獲惟予弗恭人
有弗迪而遽誅斯遏抑厥自新乃有弗迪至于再三而
釋弗誅惟予弗君今盜滋弗迪予必不釋將往大正匪
予志用武惟盜滋稔惡羣臣合辭力贊必决乃告祀天
地宗廟及天下山川命征夷將軍左右副將軍左右參
將暨神機横海驃騎游擊鷹揚五將軍率師討賊師發
金川門上臨江送之諭之曰汝其代予往行天討惟盜
暨厥子必誅弗釋暨同惡必誅弗釋凢厥脅從咸釋弗
誅惟兹安南咸朕所統厥民滋困于盜㒺攸訴告汝其
代予往弔毋有侵害或有侵害即既殄戮盜猶底汝罰
既殄戮盜其咨求其王遺嗣子俾統治厥民往哉惟懋
師入安南黎賊脅驅其民號七百萬拒于境上民聞王
師來為已除害皆倒戈迓降師渡富良江入其東都城
又入其西都城如蹈無人之地賊窮迫盡棄其衆獨與
其孥數人並海遁去王師追之悉生縶之不遺一人乃
縱所脅從咨民所苦罷其苛禁敷求安南王遺嗣民既
㒺有侵害又蒙哀矜弔恤悉觧去所苦咸竊喜曰我幸
復見今日幸聖天子不遐棄我萬里外而復生我欣然
如脱虎口歸慈父母相率跽軍門言曰惟故安南王遺
嗣悉殱于寇暴無遺惟兹土故隸中國誠願復列中國
氓密比聖化俾我暨我子我孫咸免於夷狄禽獸軍中
獻所獲俘且具言民所欲皇上重違民意下詔郡縣其
地選置守吏復置交阯布政司總之在廷文武羣臣上
表稱賀臣惟安南本漢南越地武帝置交阯郡暨五季
丁氏竊據之始僣稱王宋弗能制因授之卒循為常更
歴數姓蟠結深固屢叛弗服宋元數舉兵誅訖無成功
皇明奄有四海率先欵服曾不踰世終梗寇盜天地之
德務隆包荒累誨弗悛肆急援溺仁義之旅弔伐並行
恩威所臨有迎無拒累月之頃肅清兇憝大拯塗炭弘
復疆土功德俊茂振古無倫焉惟古帝王施德建功皆
有頌歌傳播後世臣忝列從臣後輙儗古作者之意譔
平安南詩一首以示後來謹拜手稽首上進詩曰
惟天生民咸俾遂適有攸弗及肆命有德惟德格天為
君為師以教以治俾適咸宜天啟皇明悉畀所覆明明
太祖生育教誘衣之食之邇安遠歸禮昭義布長幼尊
卑皇帝繼統四方萬國益富而教和豫安適蕞爾蠻交
醜孽其間為狼為犲小大畢殘皇曰彼醜匪異人類庶
或改率予其化誨誨言諄諄弗遷益驕戕暴厥鄰盜我
邊郊百辟文武頫伏陛言弗時翦屠將俾蔓延皇曰申
誨猶或改率弗改弗率跳梁狂獝偽恭籲命賊我使人
暨彼遺孽磔身百分皇曰彼醜獸心靡易螟蜷弗除曷
遺嘉稷惟皇上帝付予八埏有溺弗援予滋違天誕命
將臣暨旅師徒往勵汝勇往宣汝謨咸弔困窮殱惟醜
虜職敷予仁匪曰究武六師遄邁辭直氣厲涉危蹈深
若履平地嘽嘽烈烈赫赫業業如飄剟剟如霆&KR0914;&KR0914;蠢
彼醜虜脅驅為拒仁威天降孰有強禦雞翎夜闢富良
為帶投兵委戈奔降迓拜乃入交城乃走兇渠縶之海
隅如探取鶵乃咨脅從悉觧而縱乃視交人弔其疾痛
交人悴悴爰始色温舒其兢兢爰始笑言交人有言我
困荼毒天子生我旋癘為福交人有言我初匪夷逖遠
淪汙陷兹塗泥天子聖仁曷返我初内我庇我永康不
虞俘獻于廷天子受之民有願欲天子予之四夷有聞
懽喜告語天子聖仁我有父母救民之疾不以遐僻有
梗弗率必誅不釋天子聖仁孔武且神孰其為梗鑒彼
交人芒芒四裔威服德拊巍巍中夏尊安鞏固海航陸
車來享來庭千萬億年拱我皇明
思訓堂詩(有序)
思訓堂者通政司右通政宛平陳定至善奉親之堂也
親没拳拳於親之訓不忘故以名堂而著其孝思焉間
求余言夫世之為父母愛其子盡力於鞠育恩勤者有
之矣而能訓之以善道者鮮訓以善道則幸其子不違於
目前之頃有不可必况望其不違於身後者乎至善蚤喪
父獨頼母王恭人鞠育教訓以成其德噐顯融於世矣而
服膺母訓至於母沒不敢忽忘可謂令子矣夫君子之
所重者有恒心也故作思訓堂詩以致相成之意詩曰
昔我升堂言侍母慈今母往矣升堂孔思厥思伊何母有訓
辭厥訓伊何仁義是持事君猶天盡已勿欺維厚有容維慎
弗危我心藏之夙夜靡遺豈直靡遺允蹈不違僶俛維寅
承母之詒伊昔克承式肇慶基繼今克承永保弗隳克篤
念之罔適匪禔庶幾有譽于親有輝永廸于斯以善厥施
贊
黃思恭學士像贊
肅乎其外泊乎其内不競不絿于于其泰纉先緒於垂
微肇來慶於孔章白鹿華蓋玉韞而光榮恩清秩黃髮
兒齒消搖相羊茂綏福履
晃菴像贊(有序)
吾邑蕭生寫文淵閣大學士兼左春坊大學士晃菴胡
公像可謂似矣然得其外者耳得其内者莫如余敬書
之卷首為贊其詞曰
偉乎其儀淵乎其中簡而有執和而無同襟宇澄瑩涵
秋露於玉壺氣韻灑落揚皓雪於青松洙泗關洛其學
之源大河長江其文之雄事聖明之主崇近密之任承
禮遇之隆其千載之遭逢也而泊然如抱虚退然如執
冲孳孳於往哲乾乾乎終日者蓋希先民道德之意君
子為仁之功歟
鄒侍講像贊
其禀之剛其行之良所存也公而恕所履也直而方學
之博必宗於聖賢文之富必傅諸經義秋水澹雲泊乎
素心寒巖古栢凛乎義氣孔子所云直道而行孟子所
稱樂善不倦展君子兮邦之彦也
自贊
其為人也知厥初靡有不善知既往鮮有或是知古聖
賢皆學而能知宇宙間皆吾分内然望而未見徒係其
志今不田而食不桑而衣者四十六歲嗟來日之幾何
其奚以免夫俯怍而仰愧哉易云終日乾乾庶幾服以
自勵
石處士像贊(彦誠之父)
其中休休其外温温雍容耆頥消搖丘園根忠信於天
賦表行義於厥躬抗素尚於浮雲含逸響於清風古之
吉人今之善士自天祐之式繁壽祉
具慶遺像贊為贑王令作
含純抱和蹈履靜嘉有淑令嫓恊裕厥家為善有慶有
子有文章貢之濆惠政在民禄養孔時弗究報施遺像
儼然悠悠孝思
亡妻嚴夫人遺像贊
處余之貧泰焉以欣從余而貴不改儉勤蓋布裳提汲
無怍乎鮑宣之婦男女效績有聞於文伯之母規過不
及輔我中道曷不永年於我偕老噫
行儉像贊
學博而志端識敏而才充其秀發也粲芙蓉於渌水其
清拔也挺華嶽於晴空承明延閣足以續休乎家世詞
命論思足以增重於國華方當任賢興理之時禄位所
臻豈吾所能量其涯哉
歐陽子白像贊
邁往之氣明爽之資有學有文有德有儀如寶劒含精
將試之無不利如良玉在匵蓋蓄焉而弗施雖見諸䫉
者已老而存諸中者未衰其終求箕山之志抑有俟蟠
溪之時也耶
告祭文
祭告先考墓文
維永樂十年歲次壬辰三月乙酉朔越十有九日癸卯
男具官士竒敢昭告于先考府君尊靈仰荷尊父積德
垂慶覆被小子獲仕于朝欽承上恩特贈尊父為奉直
大夫左春坊左諭德榮捧命書倍萬愉懌謹錄黃專遣
姪鄉貢進士輝賫詣塋域恭伸燎告伏惟尊父服此明
恩重念藐孤生而薄祜甫踰朞晬慈父棄捐生我孔勞
棄我孔蚤幸承福祐用克臻兹心之永傷禄不逮養奉
恩悲咽如何可言自今以始惟盡此心惟忠惟孝不敢
荒怠伏惟尊靈永佑相之謹告
祭告先妣墓文
維永樂十年歲次壬辰三月乙酉朔越十有九日癸卯
男具官士竒敢昭告于先妣尊靈兹者欽蒙上恩特賜
誥命贈尊母為宜人榮捧命書倍萬忻懌謹錄黃專遣
姪鄉貢進士輝賫詣塋域恭伸燎告伏惟尊母服此明
恩重念某不孝不天生孩十有六月慈父棄背當此之
時兵亂甫定骨肉散亡家産破析獨頼尊母慈仁如天
軫念先祀危切履冰保存孤孽嚴於執玉逮其有知教
之詩書曰此汝先人之業也汝怠而棄焉是汝不能子
而我不能母也憂勞夙夜險阻備嘗以長育存全之於
孤苦顛沛之餘至其幼既壯其危既安而尊母不及見
矣嗚呼痛哉今荷尊母積德流慶叨承國恩享有禄食
矣追惟幼侍尊母糜粥不飽今有禄食能獨飽乎衣有
綈帛矣追惟幼侍尊母䟽薄不暖今有綈帛能獨暖乎
一念之至疾首摧心天地無窮母子此痛其有窮乎祗
奉恩榮益深哀慕悲涕哽塞莫知所云伏惟尚饗
焚黃告先祠文
維洪熙元年歲次乙巳正月壬申朔越二十日辛卯孝
曾孫少傅兵部尚書兼華蓋殿大學士士竒敢昭告于
三代祖考妣尊靈曰士竒不肖材知謭陋仰荷祖宗積
善累仁慶澤所鍾覆被小子叨禄侍近積有歲年兹者
恭遇皇上龍飛恩德覃霈屢陞崇秩寵賜誥命推恩追
封三代我曾祖待制府君祖金洲府君考諭德府君皆
追封榮祿大夫少傅兼華蓋殿大學士曾祖妣弘農郡
君嚴氏繼曾祖妣高氏祖妣胡氏妣宜人陳氏皆追封
夫人士竒榮捧命書不勝忻悦祗用錄黃恭伸燎告伏
惟尊靈服此明恩敷佑小子用竟忠事庶幾上不累君
親之大德謹用告知謹告
祭康氏妹文
嗚呼吾母生我及妹心母之心敬母之訓嗣母之善吾
妹最賢妹之有家鍾愛賢姑宜於夫子宜於宗戚謂宜
祿壽百歲之期云何一疾遽殞中道雖暨里隣咸增悲
惋矧於同氣心當如何訃音之來驚仆號慟嗚呼哀哉
命果然耶兄仕京師廿有七年思母不見思見吾妹遽
復已矣嗚呼哀哉吾妻家居辛苦生業亦惟賢妹姑嫂
一心扶助禆益不知倦勞吾妻久病以至于没兒女呱
呱惟姑是恃保育訓教靡夕靡朝詎謂再朞吾妹又没
兄之抱慟曷有窮期嗚呼冥冥不昧應與汝嫂同事老
母幽明異路寧知兄悲茫茫脩途緘辭致奠南望興慟
泪雨其雱尚饗
祭族兄仲素文
維永樂七年歲次已丑七月辛未朔越二十有一日辛
卯楊士竒聞族兄仲素先生之喪已歸葬淮安謹附酒
果之儀令姪之紀致奠于先生之靈而言曰嗟嗟吾兄
而遽死乎耿介之德和厚之資篤實之學温雅之詞彼
世人於利勢倀奔走如渴飢獨安命而守義寧處賤而
宅卑罹憂患以益窮恒特立而不移服恬素以自適全
天和之熙熙諒於道無所枉雖竟死其奚悲士竒昔邂
逅於都城蓋晨聚而夕分交書幣之往還雖迹遠而心
親詎期一旦北行逾遠杳音塵之莫通忽喪車其來返
瞻宗秀之凋摧慟中懷其煩懣謹緘辭而致奠零涕淚
之澘澘尚饗
祭陳一敬文
哀哉陳兄遽此永畢耶凢世之人耄期比比獨不躋下
壽理其可詰耶兄之所存和易平實兄之應務條理縝
密剗削町畦耿介自執凢世之人知兄無幾兄之用世
用亦未幾其間得失曾何較計去嶮即夷來返竹林逍
遙徜徉爰得我心日月幾何鶴書載下甫即公車倏焉
殞謝哀哉陳兄余悲曷舍念余束髮相從遨嬉遨嬉伊
何曰書與詩三十年間出處聚散迹暌志同斷金莫間
昨晤于兹曾幾晨夕會促别長頓絶來覿平生知心逝
者如彼孰計陳兄溘又去此悲哉余情耿耿何已嗚呼
死生恒道全歸為難生無遺憾没也其安我思陳兄我
又何歎尚饗
祭王肇慶文
維永樂十四年歲次丙申九月己丑朔越七日乙未故
中憲大夫肇慶府知府伯貞先生王公之喪歸自北京
道過龍江其婣家生奉直大夫左春坊左諭德兼翰林
侍講楊士竒謹致清酌之奠泣而言曰嗚呼先生遽往
而不還耶歲初邂逅傾瀉相懽曾無幾時余疾遘患數
匍匐以來視為之方以速其安既去此而北行長蘆之
書猶懇懇於訓言先生之厚余其事固昨日之間也遄
聞端州之命喜動乎中計旦夕之南轅得伸欵洽以觧
渴煩何意旬餘凶訃忽聞嗚呼哀哉偉歟先生士林之
尊經學之淵源泝濓洛以達於羲文文章之閎肆凌韓
柳而攀駕馬班正直節儉有羔羊大夫之德寬裕慈厚
惟仁人長者之存是以發乎其中藹如春陽之温遺乎
其外泊如秋空之雲故學者師道德之教百姓歌召杜
之恩溘涘風而上征其孰不悽楚而辛酸哉矧在士竒
契好世敦少於學問深辱引援粗焉有聞其敢或諼三
十餘年離合紛紜孰計斯别竟焉永分大江之濆跽奠
此樽蓋撫今而惟昔言可盡而情莫殫也嗚呼哀哉尚
饗
祭林崇璧文
嗚呼崇璧遽止於此邪士君子所期望於子者皆遠大
之計而聖天子臨軒親策以子魁天下之士亦有待儒
者之效用於世也子之問學厥有源委子之文章華實
薿薿忠厚謙愼惟子所存平直端方惟子所履其由此
而遠到理之所必至也孰謂崇璧竟止乎是其古人之
有云莫之致而致乎某等職同寮寀志諧道契胡仳離
之甫朞奄溘焉而長逝子喪來歸將復故里念我良友
死生之誼薦薄奠而寫哀痛余中之若劌尚饗
祭陳參政文
嗚呼震之别纔隔歲訃音東來遽聞謝世昉其别時病
喜勿藥何意旋歸而竟不作嗚呼震之總角弟昆相勵
以學相角以文仕而同朝又同翰苑過從怡怡何間晨
晩震之陞擢春官郎署不出京師尚時懽聚既贊大藩
千里暌隔兩地一情累歲一覿今兹已矣永絶晤期逝
者何適存者恒悲嗚呼中表少小相親六十餘年存吾
兩人震之康強余病蚤衰而先余逝余存幾時不腆之
文書于墓石庶昭平生以慰冥寂
祭思貽兄文
嗚呼士竒不天甫晬失怙靡兄靡弟煢煢一身於兄其
從如同父母兄生先我十有六年我幼頼兄提携抱負
迨于丱角導我書詩憐我能勤喜動顔色顧曰予弟奕
奕吾宗黽勉繼承在我與爾苟惰弗勉隳陊自兹恭受
教言罔敢遺墮中罹憂患兄勞孔囏未有室家兄不遑
止初蒙召命兄曰行哉朝夕戒之毋滯于下聞聯近職
寓書勤勤曰振吾宗其將在爾惟敬惟慎其克有終屢
來甚懽既别彌戚間聞疾疢如痛在已凢兄愛我一自
中誠我之報兄靡效毫髮在兄無望在我曷寧連歲書
來冀一還晤惟兄與弟皆同此心所願未酬兄遽長逝
聞訃驚慟哀苦奈何頓足號呼中腸如割兄之夀考諒無
憾焉我亦稀年别時其幾敬寓薄奠寫此中情兄靈如
存鑒此哀懇尚饗
東里文集卷二十三
