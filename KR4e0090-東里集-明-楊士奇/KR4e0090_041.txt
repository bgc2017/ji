東里續集卷十三明楊士奇撰
序
泰和楊氏族譜序
楊氏出姬姓晉武公子伯僑四世孫叔向食采於楊生
食我以邑為氏食我之後𣪚居華隂在戰國時曰章生
秦卿欵欵生石從沛公征伐為太史生赤泉嚴侯喜喜
七世至太尉震震第五子城門校尉中書侍郎奉奉八
世孫結仕慕容氏為中山相結三世至恩恩七世至寧寧
生虞卿虞卿生堪堪生承休唐天祐初以刑部員外郎
使吳越楊行密亂不得歸遂家錢唐承休生巖巖生郁
郁生蟫歸宋太宗更其名覃宋史有傳覃生文友文友
生輅来居廬陵郡中則廬陵楊氏始祖也廬陵府君二
子銳徙吉水楊家莊鋋徙吉水湴塘銳之孫延安又徙
上徑延安孫允素始徙泰和則泰和楊氏始祖也泰和
楊氏族故有譜刻石置縣西延真觀元季觀燬於兵石
壊刻本亡逸士竒求之廿餘年不得近得族父與芳翁
寄示所修譜圖一帙其間傳系失於接續者亦多矣竊
懼其益久而益廢也乃本譜圖所載準歐陽氏五世以
下别自為世之法而統錄之其傳系失於接續者皆仍
舊位置而詳注于下方庶幾延真刻本有出可以參補
名曰泰和楊氏族譜於戱即譜而觀繇廬陵府君迄今
凡廿有三世繇允素府君始遷太和以来十有八世矣
積德累仁彌久彌厚所以後嗣之盛他族鮮儷而逾遠
逾疎加有富貴賤貧之殊於是胥目為塗人有可慨者
矣蘇文公有言其初本一人之身也而至於塗人可慨
此譜之所以作也楊氏子孫觀於斯者尚世世致敬一
本之意勿忘
潘氏世譜序
仙居潘叔政以其所作潘氏世譜求余叙譜有其鄉先
生王原采叙之矣推其世家之實及作譜者用心之誠
備矣又歎後来流俗之弊而援古以示訓者至矣余何
言叔政發身儒術歴佐數郡能持身愛民為國家議建
水利有成績亦嘗倅吾郡所歴民皆悅之譽之余安得
不為一言吾嘗謂世譜者所以仁其家也士君子少而
學也其志固望上以事君下以及民然能仁於家而後
能仁於國仁於天下能孝其親而後能敬君能惇於族
而後能惠民盖道修於身舉而措之必自内以達外也
叔政之仁其外者既有聞於搢紳間斯其仁於家者可
見作譜乃其一端也吾觀後世作譜無援引矜誕之弊
者鮮矣潘氏其族故甚蕃其先嘗連姻宋宗室盖仙居
碩宗也今所錄惟傳其可信者簡而眀質而有據叔政
其可敬也夫吾聞叔政嘗學於原采先生先生官至翰
林修撰學醇行正子道臣道師道終其身無一毫之苟
魯無君子斯焉取斯叔政非有所自歟余素交先生相
知為深審理之除實其所薦今不作四十年而無主祀
者矣讀所叙潘氏譜懷舊悽愴盖不能已於情也因併
及之
吳氏世譜序
余嘗閱宋史見龍圖直學士仙居吳公芾凡所立身事
君治民一由君子之道而以剛直不容於時心嚮慕之
又閱朱文公所為公神道之碑視史加詳於是慕之加
切焉盖君子之仕也皆欲推其所學施諸致君澤民然
而得遂所志者何其少也後之人得其行事而嚮慕之
不已焉則亦好賢尚德之心無古今之間至若慕之又
思見其子孫則君子之感於人者深矣吾邂逅仙居士
人未嘗不及吳氏之後世獨嘗見王静學先生言龍圖
之子孫宗族詩書世澤故未衰也可為仁者有後矣比
年識龍圖之子孫太學生同志温温然持其言行甚謹
盖已重其崑岡之産也既擢陕西都指揮司斷事尤聞
其敬慎職務盖加重之三載考績京師復見焉始得見
其宗譜盖其先居處之遂昌唐中宗朝諱進公者舉進
士官至刺史刺史十世孫諱全智仕梁至銀青光禄大
夫撿校國子祭酒兼侍御史光化中避地仙居遂家焉
其子孫愈遠而愈盛祭酒之九世孫登進士第者三人
曰詠曰謙其一龍圖也詠之子驤謙之子浚龍圖之子
津又相繼舉進士自是文獻益有續而吳氏為望於仙
居豈一朝夕之故也族故有譜至岐又續之凡名諱字
行生卒葬娶詳其所知闕其所不知粲然有條而不紊
名曰世譜所得歴代封贈誥勑及碑誌行述之文别輯
為卷名曰世錄附譜之後凡此非有賢子孫莫之能為
也嗟乎吳氏之肇於前有其人矣將無紹之於後者乎
紹之之道亦曰殖學樹德焉耳傳不云乎必復其始盖
吾於吳氏之賢子孫望遂書以復同志為世譜序
李氏族譜序
樂安之下墟里李氏其先自真州徙盖唐僖宗廣明中
撫人袁劒宗為亂真州李慧奉命討平之以功授宣武
節度使下墟人懷其德作祠祀之宣武二子皆顯官伯
曰仁為司空仲曰恕為團練使恕家下墟其子孫歴遠
益盛服逢掖業詩書者盖彬彬矣在宋有舉鄉貢中江
西第一者元有明經仕至集賢院都事者其族故有譜
昉於德源所錄既壊扵兵亂之際德明因其舊而重錄
之其後罕章繼錄之今汝文及其從子泉又繼錄之德
明所錄鄉先生何伯善嘗為之序罕章所錄祝永貞序
之今之所錄者泉以求余序觀其譜自宣武至泉十有
八世其本源支派至於名字行官生卒葬娶所當尊當
親當敬念不忘者一覽可以畢得世守而用之可以篤
於仁厚之行也盖宗法廢而族譜行庶幾猶有古人仁
厚之意夫仁厚用於家則可以善其家用於鄉則可以
善其鄉推而用之可以兼善譜固世道之所重也而非
有良子孫不能為之李氏之子若孫累累繼為之不已
固皆良也泉永樂乙未進士擢官行人敦實謙恭其又
良者歟故為之序
豐城李氏族譜序
天下之治本於親親故先王之世特重宗法後世宗法
廢士君子篤意於譜牒盖亦先王之遺法而敦本之道
也譜牒明然後源本不昧疏戚不紊而孝友慈睦出於
仁愛之良心者自不容於已矣仁愛施於家推而及於
民又推而廣之天下之治所由以興譜牒非有關於人
心世道者歟兵科給事中豐城李實作李氏族譜其鄉
先生國子祭酒胡公既為序之又以求余序余受而閱
之曰嗟乎何其盛也其先出唐宋王成器成器子梁王
鈞南徙信州又二世徙徽之黃墩又三世至金紫光禄
大夫都督淮南荆湖四川節度使匡禄又徙饒之玉溪
又十四世至欽始徙豐城之提陂今傳于實五世矣泝
其先聲光震耀赫赫如此豈非盛哉夫天下林林之族
其先孰無聲光震耀赫赫于世者或其後子孫碌碌不
能有立以遂泯其前人之盛者亦有之矣故為子孫而
能卓然立其身以白其前人之盛於不泯庶幾為賢實
以明經舉進士擢官近侍恂恂謙謹盖克自立也宜此
譜之有作而李氏之先之盛不泯於後乎亦本其仁愛
之心有諸中乎仁愛施於家如推廣之以為及人之功
其亦孰之能禦也實方嚮用於時故為書此而并致期
待之意云
余氏族譜序
翰林庶吉士余學䕫持其父斯延先生所作余氏族譜
示余求序之予家與余氏相好非一世先曾祖待制公
與友梅先生交嘗為序所著經史時務蒙求伯父吏部
公又交斯延先生其季子學奭吏部公壻也則學䕫之
求予敢忘世好而不勉乎况族譜之作以明源本教孝
弟予不有以相成之不可也按譜余氏自宋襄公靖知
吉州其仲子西融州通判仲忠娶泰和陳氏来居邑之
萬歲巷西融生南昌令仁南昌篤於行義嘗為家訓曰
讀書起家之本循理保家之本勤儉治家之本和順齊
家之本至今鄉人取以為法南昌生孝感主簿可大可
大通五經起家進士在孝感有善政民作祠祀之孝感
生袁州學正天祥嘗試于郡第一生五子人英始徙千
秋鄉之株木里益大其家人英生五子珪領鄉舉為九
江儒學提舉九江之孫贑州路學教授希武即友梅先
生亦通五經友梅三子存道尤博學下至天文地理歷
數醫卜之書無不精究存道生昌齡即斯延先生時安
成劉雲章先生從虞文靖公得性命之學先生往從劉
先生而受焉修德厲行嘗一徵詣京師以疾辭退以所
學教其鄉之人與其二子二子亦卓然有成學䕫以書
經登永樂二年進士第與翰林修撰曾棨二十八人者
同受上命進學于禁中為天下之所歆羨屬望於戱余
氏自襄公以宋名臣至今凡若干世其詩書福澤何其
不替益隆如此也豈非有念其祖之德思嗣之者代不
乏人而克臻是乎如使繼今益有其祖德思嗣之不懈
則余氏之福澤豈有涯哉余氏子孫尚世念之
豐城槎溪王氏譜序
豐城槎溪王氏譜者王氏之賢曰逸勤者近所續也逸
勤之子鄉貢士安奉父命介其婣家翰林侍讀孫曰恭
求予序余受而閱之王氏系出宋翰林學士元之曾孫
御史中丞關始居豐城之槎溪自是世有令人自關至
逸勤凡十五世傳續之盛益庶且富詩禮不乏亦其先源
本有自封培益厚之所致歟盍觀諸木根柢既植生意
既達而其後雨露之養以時斧斤之戕不至則其本益
固其茂益奮豈有窮哉夫仁義忠信所以培之養之也
驕奢兇悖所以戕之也凡古聖賢君子其後之不振或
遂至僨絶者要之後之人無以培之養之或自肆其戕
伐也王氏自中丞以来歴數百年不絶益盛豈非培養
世有其道歟其先之譜有宋狀元薛坡姚公信國文公
元學士承旨程文憲公國朝文淵閣大學士朱公助教
聶公序之所以稱述之而期願之於孝友親睦者悉矣
余尚奚言雖然詩不云乎昭兹来許繩其祖武槎溪本
諸中丞中丞事無所於考然中丞本諸學士史稱其醇
文奥學為世宗仰其骨鯁謇諤之節蔚為名臣夫奮烈
於前者盛矣後世必有能力學篤志挺然特起以續前
人之休光顧不偉哉庸書其譜端以俟
石岡蕭氏族譜序
吾邑之石岡里蕭自誠先生寓書及蕭氏族譜来北京
求予序譜舊有鄉先生劉子高序之矣自誠先生續有
增益故又屬序於余余與其子省身有斯文之契不可
辭蕭氏系出齊宗室子雲其後居臨江玉峡至宋有諱
遜者始自玉峡徙泰和之石岡今譜以玉峡之世冠於
前而斷自遜以下為石岡之譜石岡蕭氏故泰和之望
也自遜以下襲儒業居厚貲至登仕郎思廉之子保孫
為諸王府掌計從文丞相舉義圖興復事敗覆其家嗚
呼國家平時養士以為重宋之亡忠義之士多矣盖文
丞相第一人當是時寵禄隆盛於丞相豈可以數計而
危急之際往往委去不顧甚者畔國以謀已若區區一
掌計非有高爵重禄也而不忍坐視其國之亡毅然殫
心盡力以從事焉雖家覆幾死而不悔此其忠義氣㮣
卓卓豈可以成敗論之哉雖蕭氏自此而益衰而文學
材行傑然自豪者代未嘗無人余讀劉先生之文則必
為之反覆低徊歎息以悲其累世之不遇而想見其人
焉而至于今其子孫勉於士行次者治耕稼不失為敦
樸之氓非其先世之流風餘韻久而未泯歟自誠先生
淳篤樂義雖老教授不倦省身眀經擢第自翰林庶吉
士再陞刑部郎中今為河南右布政使温雅廉重有賢
名于時劉先生所望達其混混者盖在於此天固久而
後定乎夫天之於福善雖久且遠不爽也則世之蚩蚩
務以仇善類者卒能違天也哉余又有感夫劉先生里
舍兒之言故於序斯譜也而為之畢其說
瑞安楊氏譜序
福建布政司左參政瑞安楊公景衡年七十致事將歸
以余同宗也出其世譜求序之譜斷自宋司馬始居閩
長溪之㶑村自司馬而下世以文學致禄位淳熙中宗
旦知瑞安縣其弟士芳從學陳君舉先生遂家瑞安士
芳子斯泰為太學生再上書論賈似道誤國不報參政
高祖也盖司馬以降其禄位莫盛於參政云楊氏自晉
太傅叔向之曾孫秦上卿欵生漢赤泉侯喜赤泉曾孫
丞相敞丞相曾孫太尉震至是極盛矣太尉至唐靖恭
坊盖又一盛而自秦卿始著譜至太尉以下特詳宋無
為子序楊氏譜云太尉之後别有東垣宜陽房榮陽房
蜀中院靖恭之後别有淮南院蜀院閩院丹陽房而唐
書所列太尉之後派别尤衆於此見太尉盛德流慶之
厚且遠而皆因譜有以見之歐陽文忠公所謂楊氏漢
唐常出顯人故繫譜次序自太尉至今不絶者也太尉
以上别出之譜無傳近世揭文安公作吾家忠節祠碑
謂天下之楊皆祖太尉此盖據有譜者言之不然赤泉
至太尉八世其間支庶豈皆無子孫傳續於後無為子
亦謂赤泉之孫别有新昌院是固嘗有支𣲖矣但既無
譜則不復知譜所以不可闕也士竒嘗續本宗譜遍求
各派譜參之獨見蜀譜盖與吾宗皆出靖恭其所著本
源悉同别𣲖譜雖未見計有存者亦當不異也參政此
譜初祖書宋司馬當是唐司馬譜中所引靈峰寺碑載
咸通九年楊仲和施田事仲和司馬之子也又載司馬
四世孫諄景德元年施田事碑所載當得實咸通唐懿
宗景德宋真宗所紀年也則司馬誤為宋無疑譜不著
閩之所自徙豈其先失於紀錄或有錄而世遠遺逸耶
抑所重者近而親其遠而疎者遂略耶作譜之道明其
本詳其親存其信闕其疑歐蘇所為可法者盖如此今
少傅建安楊公序此譜謂其初同自關西徙閩然少傅
舊譜已逸士竒嘗見其所列上世皆書行與參政譜所
書正相類合其先推之意其無為子所謂閩院者歟盖
未可知閩僻在一隅世鮮兵旤故家文獻尚有可考參
政雖老未衰又日就優閒而甌閩相距如東西家誠有
志斯事尚可以成之他日幸復邂逅並出所藏得以考
其異而合其同亦遲暮之一快也參政勉之
鄒氏譜序
譜牒君子以仁其族之器也本乎孝弟之心焉盖君子
無往不用其仁而行之必自家始此譜牒所繇作也兵
部武庫郎中新淦鄒孟爵之譜鄒氏也其能仁夫族也
歟鄒氏先居撫州之豔坪在宋有官至銀青光禄大夫
者其後有贅新淦潤陂遂為新淦人贅潤陂者生二子
其仲曰少四府君又徙淦之晉溪自是其後益盛而少
四之五世孫曰義叔三子仲子立文又徙韓溪孟爵之
父也孟爵所著譜及圖凡三自少四至孟爵之孫為新
淦譜盖重其所出且以眀源流也自高祖至其孫以下
為五服圖又自其父以下為韓溪譜則厚其所親且以
辨等殺也何其用意之周歟古之為譜非一法而各有
攸當鄒氏斯譜創自孟爵要之事當人心不必盡出古
法孟爵亦孝弟之心有不能已者歟可謂能仁其族哉
君子仁於家必推之上以忠君下以澤民孟爵仕於朝
有年其位所進盖未可量也間求序此譜因推廣而告
之孟爵勖哉
嚴氏家譜序
泰和有故家曰嚴氏其先出馮翊唐末諱實者為江淮
轉運判官居廣陵子可求事楊行密可求子續事江南
李氏又徙金陵續之孫令鈞始徙泰和令鈞曾孫震宋
慶歴二年進士常州推官震一名宣三子孟執矩不仕仲
執中新建縣丞季執衡臨安府同知自是子孫始衆文
獻益盛矣三執之後其歴世文學節行皆有聞人鉅公
為之紀述執矩之後有季模有山臞有吾廬見湏溪先
生劉辰翁及劉尚書崧之文執中之後有迪功郎皥有
鄉貢進士萬全萬全胡忠簡之壻見忠簡文集執衡之
後有致堯有可久有秘書校勘肅有高安縣尹用父見
周文忠楊文節吳文正揭文安之文此其文獻之盛也
嚴氏在宋元時宗族之盛貲産之阜豐居第臺榭之宏
壯奕奕焉赫赫焉而服詩禮敦忠厚率有君子長者之
風今未百年向之奕奕赫赫者不復見而詩書忠厚之
習猶有存者盖世所恃以亢其宗者在此不在彼也嚴
氏故譜更世變而亡執矩之後昭遠教諭圭執衡之後
子瓊嘗同錄所出二派為譜而執中之後元晏執衡之
後士臧又各為家譜述其本派親其所親人人同情然
必有合三執之後而為全譜庶幾克廣同源一本之仁
圭子瓊譜成以求正於余元晏譜余嘗為之序士臧譜
又以求余序士臧祕書六世孫洪武中國子學正從禮
之孫也今嚴氏惟學正之後謹操履不去儒業而嚴楊
世婚姻予安得不推夫仁之廣者以望其後之人哉是
為序
豐城史氏譜序
史氏所自出非一族皆古太史之後如史佚史興史蘇
皆以官為氏近世史氏之有聞者虞文靖公言二百年
間眉山四明真定三族而已予仕於朝三十餘年眉山
之後無所遇四明之仕於京師者間一二遇之最後識
安安字志静敦行誼好學不懈相與最厚其先出真定
也求其宗族譜牒之詳盖不能無盛衰之感焉元中書
左丞相太師鎮陽王天澤八子長湖廣行省平章政事
格平章之後有仕鄧州者子孫遂留家焉一再傳至河
南行省都事憲中生戶部郎中文質我國家奄有天下
悉徵元之故臣簡其才者授之職文質得富州吏目富
州今豐城也文質後卒於官貧不能歸遂葬焉子伯允
因家豐城伯允惓惓於光續先世而卒齎志以沒臨沒
顧其二子純安曰必成吾志又嚙安臂申諭之曰汝必
毋忘安時尚少貧苦力學後舉進士為禮部儀制主事
陞郎中孳孳訪求真定及鄧之族與譜十數年不得盖
居鄧者不久宜難得也而真定之子孫亦寥寥無聞雖
間存一二而代更運革耆老皆盡既懵於學問而儕伍
農圃以耕鑿為業惡能知其所自哉嗚呼當元之興史
氏一門父子兄弟功德之建在國家在生民封爵之崇
峙冠纓之連續何其盛也及天命去元凡其佐運輔理
之家亦隨之俱落如史氏然者又何其衰也安每與余
道及其宗之盛衰及其先君子臨終之言未嘗不泣下
霑襟余嘗解之曰盛衰之理恒相因漢名臣之後不有
復興於唐者乎唐名臣之後不有復興於宋者乎惟在
殖學與德以迓承之今之才且賢如子有不復興史氏
者乎子必勉之安嘗作史氏譜上自鎮陽之曾祖而下
至於安之子(闕)居鄧者或一世或二世盖無所於考
而屬余為序余諾之未及為而安奉命從贊交阯之師
沒於忠余每思安而悲安沒已十年而余之年今七十
有二念譜序之有前諾也遂力疾成之以寓其子使冠
諸譜云
楊氏譜序
楊氏譜者吾友翰林脩撰楊君仲舉譜其宗者也其先
居代州之崞縣累世業儒用眀經擢第迨其子孫以武
功顯以忠義奮在宋官至武功大夫貴州刺史永興軍
路馬步軍副都總管曰宗閔歴仕五朝名聞西北二邊
建炎中金人犯長安守節死累贈太師魏國公諡忠介
子震有文武才累官知麟州建寧砦敵衆圍建寧勢張
甚城中守卒不滿百人敵誘之降不屈益奮厲竟與其
子居中執中並力戰死累贈太師秦國公諡恭毅並載
宋史忠義傳秦公四子存者沂中彦中沂後賜名存中
與張韓劉岳同事高宗朝官至太師追封和王功烈具
著國史楊氏之宗於是為盛彦中官至武義督機自和
王護蹕南渡挈家居臨安而葬秦公於湖州之武康創
别業於蘇之長洲皆留子孫居之此譜所錄惟和王督
機二派上斷自秦國之曾祖承奉公下至仲舉之子凡
十有三世仲舉出督機派距督機八世矣今居於蘇楊
氏入國朝顯者昉自仲舉余交仲舉五十年其持身謹
行如玉雪官近侍十餘年矣藍田之産必薦於廟堂鄧
林之材必收於匠輸忠義之宗有君子焉宜其效用於
聖眀之朝也惟其後之人尚力學敬德用世承勿替可
也仲舉間示譜求序敬為書此
凰岡蕭氏族譜序
吾邑之南一舍外曰凰岡壤地肥沃宜耕稼去城邑既
遠又限大江岡巒澗谷盤廻而幽邃叔季之世兵戈寇
盜之禍常不及故其人愿慤勤生自足無慕外之意而
為望於鄉者蕭氏也蕭自宋南渡始居於此至今十有
一世率業詩書履忠厚雖世未嘗有顯者而素與往還
及相為婚媾皆時之顯人吾先世與之有連吾猶及聞
諸父兄言元末兵亂之際舉室出避依蕭氏其家尊卑
内外其行慈孝恭儉其所務詩書禮法其敬愛賓客如
子弟之於父兄而賓客之寓於蕭氏者安之如家焉夫
世之所謂顯者率視其外焉耳德行本諸内者也苟無
諸内而徒烜赫乎其外君子不貴也蕭氏其可謂有諸
内者歟吾生晚不及識其老長而與信立往還為人儉
質和易不事表襮繇邑庠生陞太學出族譜求序之考
其譜自詮始鄉先生尹子厚稱詮宋之時舉兵勤王為
軍先鋒後以討虔割牛洞叛寇死之人義之立廟祀焉
詮有弟四人諲證諫詵而譜惟錄詮之所出其支分派
别愈散愈繁非本其先世克脩於内而世承不懈何以
致此哉脩乎内者久未有不徵乎外繼自今蕭氏之徵
乎外者不在信立乎亦惟勉乎内以俟焉可也吾既以
復信立又書示其族之人
西昌袁氏家譜序
按袁虞舜之後系出陳郡見唐韓文公袁氏先廟碑自
司徒滋少子邯為吉州刺史留家西昌遂為西昌人邯
十世至宋宣德郎倜六子其仲子士表累官至建寧府
通判五世至以寧三子其仲子務敏四子十有八孫今
其曾元益增而衆袁氏之後盛矣哉西昌以科第名家
者十數姓袁氏在宋登第凡七人嘉泰二年曰士安嘉
定元年士表十六年槱紹定二年樵及文焴淳祐元年
清伯咸淳七年岄又有中鄉試曰士憲曰灝曰濚曰櫮
皆在於宋是時科舉取士以經義詩賦袁氏皆以賦著
名其文物又何其盛也而此譜不具載者譜以寧孫曾
所錄特著其本派耳吾猶及識以寧時年已八十餘惇
德樂善有仁人長者之風其卒也海桑陳先生銘其墓
務敏篤肖其父其卒也蕭子尚先生銘之即袁氏之上
世而觀於今盖以寧父子有承先裕後之功焉務敏之
孫仲愚今自縣學升太學生曾孫和以選鄉貢袁氏文
物殆將有繼也然而高曾之善容有弗繼者歟袁與楊
同里而余於務敏諸子小學時又嘗同門故因仲愚求
序此譜也并寓願望之意袁氏之後世懋之哉
況氏族譜序
禮部儀制主事南昌黃鍾伯律其先本況氏其父以實
幼孤遭元季之亂里黃氏鞠之遂因其姓伯律慮其後
之人昩於所從出也取其先世之譜重脩以傳求余為
序按譜自虞國君之子烈初居水北其後子孫益衆散
徙不一盖烈之十二世曰昌伯徙豐城曲江十九世曰
鼎徙西山今其地曰況坊者其族所居也二十七世曰
政徙瑞州藥湖曰敏徙奉新虬峰曰敬徙韶州鼎之十
八世曰昇又徙靖安曰景徙鳳岡今獨韶遠不可知若
水北若曲江若西山若藥湖虬峰若靖安鳳岡其子孫
皆盛又皆累累有顯人其古所謂碩大之宗者歟非其
初積善累仁有以基之又有繼而培之者歟鍾靖安之
出也於烈四十有三世於昇六世矣此譜著自烈者尊
其所本也而自徙靖安以来凡行官生卒葬娶特詳者
親其所近也於各派惟著所徙之始者盖以備參稽作
譜之體也盖譜以眀源委啟孝愛而厚俗化也本於天
理而兆於聖人之禮典而非有賢子孫則不知為之伯
律其賢者哉然姓氏先王所以别生分類也後世或不
得已而去之而能終復之者子孫之尤賢也伯律此譜
盖復姓之幾矣伯律達於理慎於行而勇於為善吾故
以尤賢者望之是為況氏重脩族譜序
劉氏族譜序
吾友劉仲良作劉氏族譜命其子河南按察僉事咸以
来北京属余序欲以貽示後世按譜其先居金陵五代
有諱況者為柳州判官以道梗留止泰和遂家焉況以
下世遠不可知可知者始於仲良五世祖實夫故祖斷
自實夫以下夫錄其所知而闕其不可知者作譜之體
也眉山蘇氏出眉州刺史味道而味道以下不可紀故
其譜始高祖至于昆弟之子凡六世而於其高曾祖考
仕娶及卒之月日特詳君子以為譜之善者也劉氏譜
所錄五世以下而於本派諱號仕娶加詳非得於蘇氏
之意歟仲良雖未必準蘇而作理之在人心固有同然
者乎夫譜以眀源本辨戚疏然教孝友勸惇睦導禮義
之意盖並行也故蘇氏記族譜亭惓惓六行之為戒而
仲良所欲貽于後世亦未必不在於此也矧吾鄉名詩
書衣冠之世而蹈夫所謂六行皆仲良所目擊而不能
㮣於心者因其鄉以勵其家固仁人君子之心所不能
已也吾與劉氏居同里仲良之父愚村翁及其從父以
彰皆恂恂謹言行以彰善言河圖洛書數得先儒之微
吾少嘗往質焉而仲良兄弟昔皆同門而學今咸及其
弟渙皆舉進士咸僉憲外服渙為兵科給事中又相與
同朝盖余周旋其祖孫父子之間親見其家尊卑疏戚
孝友惇睦不愆於禮義於今不可多得則表之以示法
其後者於余為宜亦於仲良之所欲有助也
鄭氏族譜序
貴州布政司參政鄭景曜以其所脩鄭氏族譜介貴州
按察僉事郭公緒求序之譜有吾友胡仲器序又有元
干夀道所為鄭子謙家作司徒廟記夀道子謙皆元延
祐乙夘進士與先曾祖有同年之好於余為序譜固宜
抑余在舘閣嘗見郡邑所上志書而饒州志載鄭司徒
事與譜合又載宋賢彭汝礪之詩所以咏歎司徒當時
功德爵位之盛有景仰不忘之意則為之序譜固有徵
也鄭氏望出滎陽唐永泰中諱選者自滎陽徙徽之祁
門黃巢之亂選之孫傳偕其弟魯玫奮布衣舉義旅保
障其鄉既而鄰邑土寇連結為亂傳盡平之遂併保徽
饒二州傳積官至撿校司徒上柱國其沒也人廟祀之
於浮梁司徒十三子其有官者十一而六居浮梁浮梁
又十一世有諱舜臣者徙池州之建德舜臣至景曜四
世矣此譜紀自選始至舜臣以下則惟記建德之族盖
特詳其本派云凡今天下宗族之盛者率其上世有大
功德於民始巢寇之盛其鋒所嚮莫或與之抗大州大
邑重爵厚禄者往往望風棄城而去司徒初非有一命
一職乃能毅然以斯民為已憂其功烈之盛雖不詳於
史傳而能使其民廟而祀之志而顯之後之賢者又歌
詠之不忘此豈偶然者哉至于今其後嗣益衆詩書仕
宦往往有聞非由上世功德及人之深者之所遺歟吾
於斯譜盖敬歎其源本之厚也傳曰公侯子孫必復其
始鄭氏必有賢子孫力學畜德復振于後歟景曜發身
進士自監察御史陞今官有賢名於時固鄭氏之賢子
孫乎是為之序
清溪楊氏先德錄序
清溪在泰和東陽門之北楊氏家其上盖邑之艮隅也
楊自允素府君居泰和至余十有六世然其析居清溪
者莫究所始余童丱聞之老長云此故書厨楊家相傳
叔球府君博記精通一時老儒皆遜之學者有所窒礙
遺忘咸往質焉而咸得所欲故鄉邑號之遂併號其家
實郡伯府君之父待制府君大父也則知居清溪者約
今二百餘年矣楊世有文獻為鄉邑之望更元季數十
年兵戈寇敓之旤糜壊之極凡名家鉅宗傾圯消滅皆
不能存什一於千百於是時楊氏故老已盡而家之斷
簡殘帙悉無一存雖鄉之遺老時能道其先德於人然
文字之所紀者無傳焉余幼孤幸内承先夫人之訓外
承二三世父及外家耆耄之教稍長歴咨徧求初得陳
心吾先生所著墓銘次得先公著家傳又次得劉尚書
墓表墓銘二文最後得歐陽楚公墓碑手筆於贑農家
瀕毁之際真若有神物護之者又後得史傳遂稡為卷
而益以先父兄事狀墓志碑傳併先夫人慈訓錄皆在
焉名曰清溪楊氏先德錄首冠以譜譜必自始祖者重
所本也今清溪之出多已他徙而悉錄之者詳所親也
清溪楊氏二百年来仕者㮣具於此其處者或勤詩書
之業或躬稼穡之事雖不盡錄盖皆循理秉義不忮不
求恬澹自足要之其所傳續者有自矣禮先祖有善而
弗知不眀知而弗傳不仁是以敬輯此編用遺後之人
使祗承於永遠
宏岡袁氏家譜後序
洪武二十六年秋吾邑袁君本謙受命為漢陽河泊官
與余邂逅武昌以先君子嘗教授其家也特厚余示余
所作宏岡袁氏家譜曰先世本唐吉州刺史邯家西昌
今城西袁家巷是故居之處迨宋一徙居萬安襪唐一
徙邑東中埠一来居宏岡宏岡始祖曰諤諤至誠伯則
本謙高祖也本謙生歲餘而孤又歲餘而喪其母獨頼
祖母教育底于成立然使盡知上世所從来與其一姓
尊卑親疎則頼族之譜牒存焉譜誠不可以闕也故余
今又取自高祖以下至余之子凡六世别為家譜以貽
後之人俾咸知夫尊尊親親之義焉余曰君孝弟人矣
孝弟盖百行之首萬福之基也而君重之矣君且益前
光大豈止一官河泊而已行庶幾見之也又十年余在
禁林本謙亦盈三考上京師書最授雲南臨安府廵檢
賜九品服從陟典也且行告别曰惟子不忘先好用是
輙布其腹心惟家譜昔嘗與子言之於武昌今余且六
十矣行即萬里去胥晤何期子可無一言叙吾作譜之
故以慰吾遠去之意以示勸袁氏後之人哉則又復之
曰自古人宗法廢天下之人其子孫日繁盛則不辨於
尊卑親疎不辨於尊卑親疎則日流於不孝弟而不自
知也於是乎譜牒興矣然世道益降人率假譜牒以為
門閥之光甚者巧偽百滋其意豈皆在尊尊而親親也
本謙孝弟人也君之心誠切乎尊尊而親親又必推以
教其後之人其用心如此且將益前光大尚豈止一官
廵檢而已君雖老行庶幾見之也即此譜可以知君矣
而君之子克俊克讓皆恂恂惇禮好學蘇老泉有言觀
吾之譜則孝弟之心可以油然而生斯又在袁氏之後
人也孝弟盖信乎百行之首而萬福之基也袁氏之子
孫尚益引之毋替余又以告袁氏之来者
甄氏家譜序
古者宗法行人皆尊其祖敬其宗而俗化以厚後世宗
法廢人猶有不忘其尊祖敬宗之心不淪於薄俗者則頼
譜牒之行也故譜牒可以係人心惇化本而仁人君子
必致謹於斯焉然更世多故遷徙不常傳歴既遠統系
之不眀代序之不知亦理勢之所有惟仁人君子則著
所可知而缺其所不可知又謹之至也數百年来士大
夫著譜可範世者廬陵之歐陽氏眉山之蘇氏歐陽譜
凡二十世祖而缺其中七世蘇氏自高祖以上失其傳
譜錄始於高祖以下此皆著其所可知而缺其所不可
知其心固以為一家之中其事孰有重於尊祖而敬宗
者其可以不謹乎故曰仁人君子之心也豈如薄俗誇
大喜高而冒昧無實者之所為乎太僕少卿甄德輝作
甄氏家譜斷自其祖至其孫凡五世曾祖而上盖不可
知所可知者其祖考而下而凡祖考生卒葬娶皆詳焉
其所致謹非有合於仁人君子之心歟盖甄始居真定
之獲鹿德輝之祖五處士因元季之亂徙河間之慶雲
既没而葬焉一子成遂家慶雲成有篤實之行益大其
家三子德剛德輝德源德輝以春秋中洪武庚午鄉舉
初授汝寧府同知又改襄陽湖州二府遂陞南京太僕
少卿其為政果毅公敏有聞縉紳間夫其能致謹於其
家之所重宜其推而施諸外無往不達也因刑部主事
徐孔章求序此譜輙為書卷端
豐城荷塘袁氏族譜序
豐城多前輩君子吾少而學也盖景仰焉仕於朝四十
年豐城之仕京師者又多才且良不忝其鄉之前聞人
吾皆得與之游最後得監察御史袁海秉常其為人廉
正和厚其處物寬裕眀信起家科目自學官為御史恭
慎平恕務持大體魯多君子盖吾於豐城亦云秉常既
陞太原知府將行以其兄秉彝所作袁氏譜屬吾甥康
榮求序按袁出媯姓舜之後陳胡公之裔伯爰孫轅濤
塗以王父字為氏後或作爰作轅實一本也又後去車
作袁漢以来代有顯者豐城之袁始居豫章西山之蓼
洲至處士德由蓼洲徙豐城之蒐湖其後又徙荷塘此
譜專錄荷塘之族質而眀簡而備固作者之賢也夫譜
以考源流明本支辨疏戚以啟孝敬親睦之行盖家之
重器也必有賢者而後能作之不賢者之為譜假託謬
援前之崇重華顯者為其所自出而不知亂其宗陷於
不孝卒為世所譏誚也袁氏斯譜吾故曰作者之賢也
所錄自袁二府君以下至今十有二世子孫益衍而益
繁又有如秉常之光榮特達於聖明之世非其先務善
施仁積累之厚有以致之乎繼自今袁氏子若孫覽斯
譜者尚究之吾之所從出與吾之所同出以勉盡夫孝
敬親睦之道且力學務德以圖益光其先如秉常今日
而又加盛者庶幾不負作譜仁其族之盛心是為序
東里續集卷十三
