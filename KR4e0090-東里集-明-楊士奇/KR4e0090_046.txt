東里續集卷十八明楊士竒撰
跋
宋名臣言行錄
右宋名臣言行錄七冊今書坊本得之黃學士宗豫誦
嘉言仰賢範樂余之得師也其間微有錯簡盖傳刻之
誤
文公家禮
右朱子家禮一冊今士大夫家多遵用之間亦有置疑
其間者余偶於朱季寧家得張南軒三家禮範後有武
林應本中所識及家禮辨數條其論皆有理因錄置于
後云
圖繪寶鑑
此吳淞人所輯可謂博矣而世次殽亂可笑淞近年又
有輯古今能書者為一編殽亂尤可笑後人作事多忽
略莫甚於此又可嘅也
吳文正公外集
目錄有雜詩一卷而卷中無之盖未刻云
爾雅
爾雅三卷古小學書初無深義世謂周公作非也朱子
曰爾雅取傳註以作後人乃以雅正傳註吾家一冊郭
璞注
經史動靜字音
經史動靜字音盖以便教幼學者然今南方學者多忽
略不究余在武昌遇之張從善所故特錄以歸時洪武
甲戌歲也又二十有五年月日識
埤雅
右埤雅二冊總二十卷宋陸佃農師著其子宰為之序
名埤雅者謂為爾雅之輔也贑舊有刻板既廢於兵今
江西憲副林瑜行部過贑訪得之命工重刻於郡學此
書於博物之學盖有助焉
小學集成
古人小學之教不行於後世晦菴先生蒐輯傳記以為
此書有功於學者甚大建安何士信纂集諸家之說以
為集成又有功於此書甚切盖義理度數隨在著明不
待以考求也讀小學者必不可無吾家所有共三冊
吉州進士錄
吉州進士錄村民先生陳宗舜甫輯使邦人後進得以
考見鄉郡前世文獻之盛而有所興起者此編不為無
助盖吾求之久未得近有傳至北京者永樂乙未曾本
清赴會試遇之錄此見遺惜其間姓名頗有錯誤盖轉
相傳寫所致也
宋名臣言行類編舉要
右宋名臣言行類編舉要一冊余游武昌時得之郭儼
彦莊甫此書吾廬陵鍾堯俞編前後集總十六卷鍾自
序云前集舉言行之體後集發言行之用始終皆有微
意盖取朱子所編及會要長編諸書所紀有益於世教
者而類編之以為此書有足觀者堯俞咸淳四年以史
館編校得旨赴殿進士出身
崔豹古今註
崔豹古今註一冊三卷輿服都邑音樂鳥獸蟲魚草木
雜注凡七篇豹晉人字正熊官至太傅丞此書盖博物
志之類有足觀者余得之曹冀成
羣書考索
羣書考索前後續别四集宋章如愚編此書後出纂錄
先儒論說精義特多故便益學者吾所畜十七冊得之
友人武昌鄧貞存誠
冊府元龜
冊府元龜宋真宗時楊億王欽若等奉詔類輯分五十
部總一千卷此特詞臣部四卷耳余昔游武昌得之蔣
隱溪云
吉水楊氏族譜後
右吉水楊氏譜一冊伯父吏部公手筆初公罷官家居
篤志修宗譜時吉水族人有携至此譜者公錄之將以
備參考未幾竟謝世不及修嗚呼惜哉此譜亡弟仲陸
所藏歲久頗缺落因取綴葺之而志其後
世說新語
錢塘王羽儀之為禮官與余往還喜收書或歲餘或數
月不見相見輙有一書見贈盖相知故也此集近代祀
嵩岳還所贈者
羣書備數
右羣書備數一冊前翰林編修張美和輯臨江有刻板
余得之庶吉士曾泉美和又嘗輯理學類編二書盖皆
資益小學者也
木鍾集
木鍾集一冊朱子門人永嘉陳埴器之著余初得於江
夏樊思齊子賢子賢遺余他書尚多後率為親友持去
今獨存此集及韓文耳余弱冠至武昌逆旅與子賢居
相接一見相好如平生時年已七十其少與郡人聶炳
南昌包希魯交厚嘗親見虞揭歐陽原功許可用諸公
其為學有要領治詩經評論古今人物及忖度事後當
成敗皆有理而浮湛市㕓以賣書為業雖鄉人莫或知
之者獨吳啟公佑時来就之然不知其意也頗喜作中
州樂府以為馮海粟之豪俊張小山之精麗當兼而有
之時有所作輙為余誦焉余一日效其體和數篇見之
愀然不懌曰老夫豈以是望賢者又曰老夫過矣余甚
愧焉自是不復與余言樂府矣可謂愛人以德者也未
幾而別別未幾遂卒惜哉不肖駑劣既無副前輩之望
獨其拳拳厚意至于今未始一日忽忘之也故因此書
識余之情
太平廣記
右太平廣記一冊自二百第七卷至第十卷所記書畫
事盖斷簡也此書得之武昌王玠道原道原本南昌脩
江人從軍在武昌為人落魄喜作詩頗與余往来余家
尚有其詩數篇然極意道家之學亦有著述盖其學不
過言語文字之間非真有所修有所得也後以羸病卒
卒至今未數年其徒張大之以為得道稱祖師畫像崇
奉近有傳至京師者余不知其何以得此也
事文類聚
事文類聚六集總二百二十一卷前後續別四集宋祝
穆和父編祝晦菴姻家子嘗及門矣新外二集富大用
時可編皆載官制富不知何時人而元之官制皆具固
知必後出此書以類聚名然其事及文世所共知者往
往闕而不載何也吾家三十冊得之山東李吉李嘗為
吾邑大夫
自警編
右自警編刻板在蜀中分為五冊余得之重慶教授彭
孔脩此書有益於人然余欲刪其重複而精擇之又欲
博采諸史所載嘉言善行依此例而通類之皆未暇也
仕學規範
仕學規範四十卷宋張鎡時可編其目有六曰為學行
已蒞官隂德作文作詩所錄皆宋名賢時可與晦菴先
生同時先生編宋名臣言行錄此書嘗引用之盖二書
皆有益學者士大夫家不可闕吾家規範五冊刻板在
蜀得之黎教授德讓者也
策場備要
右策場備要元吉水解觀我先生輯先生名觀一字伯
中邃於易諸子百氏無不該貫一日謁吳文正公適公
與學者論歷法先生備舉先儒之說纖悉不遺而一斷
以已意公駭曰伯中非今之學者因共講論三日而後
巳然屢舉不第至正中修遼金宋三史歐陽楚文公揭
文安公交薦之徵至論議不合竟去然其所嘗私錄宋
遼金事甚富朝廷得其書悉采用之惜乎其人國史無
聞焉
考古圖
右考古圖二冊并埤雅二冊皆得之贑守王遂盖其刻
板皆在贑也
五雲方尺
右五雲方尺一冊先伯父漁灌府君親錄仲殷兄所藏
仲殷兄歿余得之仲基兄冠婚喪祭前軰所重至於書
簡必循守法度如此不如今人之草草也謹藏以示後
人
橘亭幽興集
右橘亭幽興集一冊集古棋法也友人鄧存誠數與余
棋余不能勝存誠授余此集自是余頗勝存誠然僅勝
存誠而巳耳未有以勝餘人也始余未習棋授官翰林
晚退之暇或與光大相聚以此為嬉光大機悟穎敏駸
駸有造詣余不能及也是時同官能棋者頗衆以所造
深淺高下各相為耦日彰仲益一耦也光大宗豫一耦
也用行民則一耦也崇璧與果之用之與余又各自為
耦希範不及果之而差勝余然喜持論議不屈日彰嘗
戲余曰吾棋如坐十一層塔頂公之棋殆在百尺井底
乎余曰公尚未及李憨子吾豈不勝林和靖哉仲熙曰
既不能及李憨子亦何用勝和靖然仲熙棋猶下而篤
好特過余數人者遇暇輙造用之及余或邀余兩人者
就其家閉戶以奕促婦具酒饌欵客余以疾戒飲則為
粔籹代酒率常至暮或夜二鼓始散然仲熙未嘗一勝
不勝未嘗不樂盖好之而不留意得失者仲熙一人而
已余嘗有詩嘲之云年中欲數輸棋日直自新正到歲
除時又有好之而不能者若思幼孜能之而不為者伯
厚也夫叨職侍近荷國榮寵閒暇不能及時進修以自
見乃甘自棄若此且使後生小子視而效之廢學而敗
德皆非小過然當國家太平之時吾徒職務之暇得以
從容閒肆適其情者皆上之所賜其安可忘乎故既自
訟吾過又以志幸遇云
革象新書
考篇内此書盖作於至元辛巳以後
類林
類林雜說十五卷類書中之𤨏屑者頗有可觀盖今人
所輯刻板在北京國子監
古文矜式
古文矜式余年十六七館淘金袁氏塾中時借錄於薌
城張子震子震酷嗜積書語余云初未有此書以其家
古錦琴囊易得之盖世以為秘傳希有之書也然士竒
既得之往往用示人有欲借錄者輙畀之未嘗秘也其
後所錄本失之而嘗從余借錄者又錄此見遺是亦不
閟之效也盖書籍惟非其人則不可以借如其遇端人
確士槩閟之而不借豈非過乎
文章正宗三集(三首)
文章正宗二十四卷吾家八冊宋西山先生真文忠公
輯其目有四曰辭命議論叙事詩賦文起左氏公穀止
於韓柳詩起康衢擊壤止於李杜如文章雖(闕)而非明
理切用源流之正者不與盖前後集錄文章未有謹嚴
若此者學者用志於此斯識趣正而言不倍矣
右文章正宗二十四卷凡七冊今存五冊欠卷一至卷
八不完余客武昌時假館授徒有秦叟者以二子從叟
耿介豁達賈書為業所畜有十餘年不售者以是坐貧
數月束脩無所入叟曰先生用書惟意所取也為取大
學衍義及陶淵明詩叟以為廉指所從學十歲子笑曰
是兒初生時千錢所得耳余曰畜十年不當得萬錢乎
叟曰先生自處厚奈何以薄處我余為再取文章正宗
叟益以王維孟浩然韋應物詩孟韋詩皆舊刻特完叟
復顧余笑曰此書亦靜極當動也余既以書去是夜秦
隣家火延秦書肆盡焚之明旦余往弔焉叟曰物成敗
有定數先日而歸先生以獲全者亦數也余後携書在
京師姪子相登第賜居崇禮坊一日就吾家取衍義一
冊正宗二冊又取陶王孟韋詩及他書歸讀是夜隣舍
火延相家所畜書盡焚之於是余所得於秦叟者惟存
此五冊及衍義三冊如相後一日持去不及於燬然思
叟定數之言固非偶然哉
劉士拯給事廵按交阯留此見惠時余初至北京客窗
書冊甚少有惠書者即以為珍寶此集凡五冊
文選
昭明文選六十卷唐六臣注於今學者得見漢魏以来
文章獨賴此編之存刻板在太學吾家三十冊初闕頗
多盖借錄踰累年歴十數家猶未能悉補也凡今書板
多闕不獨此書而欲得一書有印裝補錄之勞非朝夕
所能成者置書之難如此如後之人有之而不知愛重
亦獨何心
韓文
史漢之後文章大家必首稱韓柳余在武昌初得柳文
於吳公佑而韓文未有也樊子賢先軰以此本遺余凡
四冊且為余誦先儒之言曰退之因攻文而見道周程
既明道而發於文君子亦泝流求源耶抑自源徂流耶
余甚感其意盖三十年於今矣忽忽如昨日云者孔子
曰四十五十而無聞不勝媿嘆也
柳文
柳文四冊余至武昌與吳啟公佑往還時其家賈書籍
以助日給因取此本見贈洪武巳巳歲也又二十有五
年三月朔識
韓柳文
韓柳文各三冊得之建昌秀才黃卓韓文闕外集十卷
柳文闕外集二卷附錄一卷今書坊所行多如此其間
用朱點抹者依謝疊山本墨點抹者羅通齋本通齋名
泰廬陵人范德機嘗師之
續文章正宗
續文章正宗二十卷真文忠公輯其目有二曰論理曰
敘事敘事之下各以類分之皆宋文也歐蘇曾王之作
為多間有范希文李泰伯劉貢父曾肇及秦黃張晁數
篇可謂精矣吾友尹彦璟每不滿其不載司馬温公諫
院題名記此論固當然太極圖說西銘易春秋傳序皆
論理之大者而皆不錄何耶豈尊之而不以混於文章
家耶此書末卷有目而無文豈亦未成之書哉今刻板
在太學吾家凡六冊
歐文書簡
六一公五世孫伋知饒州日取周益公家歐文本重刻
之余近見饒本比益公本增書簡五十餘篇豈伋所自
得而增之歟因取錄置各卷之後
歐文外集
歐文外集二十五卷二冊錄於翰林庶吉士楊勉前有
年譜而行狀墓志祭文附錄在後吾家此文及東坡文
錄者非一手又皆寡諳文理故多錯謬未得校正也
不完韓文
右不完韓文一冊士竒年十二三侍家叔子言先生過
水南段福可得之先生指其中批點語士竒曰此先主
簿公手筆也而缺壊多矣遂取歸補完重裝盖於今又
四十年最為吾家舊書也
蘇老泉文
右老泉詩文三十餘首與用之同讀全集而擇之者也
世之論文章家曰一代不數人一人不數篇觀於此可
知其難矣
二范文集
友人監察御史王守真初為蘇州推官奏事京師胥晤
因問郡之先賢其後今何如首云范氏子孫尚衆皆敦
實非公事不入城府保藏先世文集刻板完具如新既
共嘅歎天道於仁人有後如此世之人鑒之而不為仁
者其獨何心又從求得此集文正公文二冊奏議一冊
年譜一冊忠宣公文二冊褒賢碑記等文一冊總七冊
云
蘇東坡文
右蘇東坡六冊錄於胡祭酒若思盖所錄者東坡集起
二十四卷至四十卷後集起八卷至十卷外集起二十
五卷至九十卷奏疏内外制及詩皆未得錄也
曾南豐文
南豐先生文錄本四冊起第九卷至五十卷錄於金諭
德幼孜闕前八卷詩未錄先生之文所為可貴非獨文
之工言於濂洛之學未著之先而往往相合亦由學之
正也古之君子為文皆本於學學博矣又必貴乎正故
先生之文與蘇氏雖皆傳於世而學則不可以槩論也
黃山谷刀筆
山谷先生刀筆一冊余得之蘇州秀才蕭湘凡二十卷
不獨書詞之工其論為學作文寫字皆有至理惜此夲
鈔本缺折處多錯謬未得善本正之
朱文公文集
晦菴先生文集一百卷先生平昔於四書諸經史傳發
先哲之精藴啟来學之聰明者其書多矣乃其餘力見
諸文章其多又如此而皆至理之所寓也學士君子所
不可無者吾家二十二冊得諸楊庶子勉仁云
吕東萊文
東萊先生文集十五卷别集十六卷集錄十卷外集五
卷又有附錄在後吾家八冊得於中書舍人陳彝訓總
題曰文集刻板在北京國子監所闕盖四之一云
栟櫚集
栟櫚集者閩沙縣鄧肅志宏所著肅有傳在宋史初為
大學生進花石詩諷徽宗被斥高宗即位擢左正言數
言國家大計又被斥觀其詩文可以想見其人吾家二
冊得諸肅邑人今吏科給事中陳山云
錄崇古文訣
右錄崇古文訣一冊起韓退之毛穎傳訖錢君倚義田
記不完書也前德安貳守羅先生手筆先生為人整潔
雖細微事及造次之頃必不苟嘗曰小事不敢苟則於
大事亦不苟矣此編盖避兵亂山谷中所錄也
錄吳草廬文
右錄草廬先生文一冊余得之晏彦文甫總敘錄問答
書說記序一百六十一首皆理致精粹後學所宜盡心
者
支言集
右支言集元吳文正公草廬先生所著也刻板在衢州
常山縣余得之金司直用誠自一卷至三十六卷凡三
冊元之盛際北有許文正公南有先生皆道學大儒其
功在朝廷在學者表然重當時而垂後世文雖先生餘
事然使後學得以窺見先生萬一而私淑焉者獨有頼
於斯先生諸經皆有著述及支言集皆巳板行兵後散
失其家所存惟支言集公五世孫瓘為常山丞能持身
愛民欲重刻支言集而貧無資乃歸賣其家園田為之
刻未畢坐事去官其巳刻者余所得是巳未刻尚多盖
碑志之類
支言後集
右草廬先生支言集自三十七卷至一百卷凡二冊余
續得之先生五世孫子常先生元大儒又先待制延祐
甲寅鄊闈座主有通家之舊故余所至聞其後世輙願
見之所遇如常山丞子宣如子常皆敦雅有行義不愧
其世家而此集實子宣子常所恊力而成之者也
錄虞學士文
錄虞學士文六冊傳於周編修崇述家即韓克莊所刻
本也世又有大字刻本歐陽圭齋為序者與此微異二
刻皆不存今書坊本視余家所錄缺三之一公以道學
自重而今所傳者文耳讀者可以即此而窺彼也
錄揭文安公文四集(四首)
揭文安公篤學清操為文章義正辭潔矩矱森嚴一代
之望也嘗見公文集刻本有二考之皆為授經郎以前
所作余家所錄文二冊傳於蔣立恭家比聞僧錄司官
溥洽有公文集十冊詢之巳失其一所存九冊其徒持
歸四明不及得觀也
右揭學士詩及頌表亦舊錄於蔣立恭者今書坊所刻
揭詩多此錄所無宜補之未暇也
元史揭公傳見公上太平政要四十九冊而無其文凡
余見公文集數本亦無之獨此本舊錄於蔣立恭家者
有固當為善本也
右揭文安公曼碩文集十二冊永樂丁酉錄於朱中書
李寧盖得禮部郎中王儀之家藏刻本也凡五十卷而
巳缺十三卷八卷至十四卷十八卷至二十一卷皆詩
二十二卷賦四十卷題跋此十三卷所缺者余舊錄本
盖間有之然此集詩文亦有目錄雖有而卷内無者不
知如何也
黃文獻公文二集(二首)
黃文獻公溍字晉卿金華人與先待制同登元延祐乙
卯進士第此科得士最盛左右榜通五十六人其文行
政治國史有傳者歐陽玄原功馬永古特祖常伯庸許有
任可用張起巗夢臣于文傳壽道楊載仲弘公與先待
制十數人也而兵後文集之存者惟公一人盖亦門人
之力余家六冊得諸王杰文英公之鄊人云
進士嶺南郭瑛為金華令能守身愛民民歸之如父母
有古良吏之風焉其来京師也惠余文獻集及胡仲子
文文獻先曾祖同年進士余所宜重矧郭令所惠乎
柳待制文
柳待制文集四冊二十卷金華柳貫道傳所著道傳初
受學金仁山而為文古雅辨博金華故文獻郡元之盛
際道傳及黃晉卿先後而出與虞揭歐陽諸君子齊名
可謂盛矣其文皆有刻板在郡學余皆得之文英初得
晉卿文尚完道傳缺三之一耳至今未數年然聞晉卿
文無復全書而道傳所存僅五之二惜哉此其邦之文
獻固可知乎而亦豈獨金華為然
劉申齋文
劉申齋先生名岳申字高仲吾廬陵人元史有傳與先
待制友善考家集先祖兄弟皆出其門此集一冊余錄
於胡學士光大聞今吉水一士人家藏先生親筆文槀
甚富欲求一見無由得造也盖非獨其文高古於吾郡
故家文獻多可考也
濂洛諸儒像
濂洛二程紫陽四先生皆道統之正宗萬物之元氣孔
孟以来至矣哉不可尚巳諸先生明聖人之精為之輔
翼皆盛有功斯道者也紫陽先生贊辭備矣學者瞻仰
德容涵泳贊辭盖庶乎如及禮義之門而望見道德之
堂也然所為不可尚與夫盛有功者具在成書學者不
可即此以求至乎易曰知至至之余與克已雖老亦可
以巳哉因拜觀此卷敬書于後
余青陽文
右余青陽文集一冊得之鄉貢進士柯暹盖近年安慶
所刻附以事蹟及傳誠當然何用以祭文挽詩贅其後
也挽詩有惡謬者此編刻者之陋盖又甚於南昌刻文
山集也
李雲陽文
雲陽李祈别號祈字一初茶陵人元至順癸酉進士第
二人官至儒學提舉元亡遂不仕此刻板在永新余近
得之永嘉秀才徐弘道
續潛溪文粹
右續潛溪文粹二冊多缺板本曹冀成家書借余而未
歸者也對之每興山陽聞笛之歎
覆瓿集
覆瓿集誠意伯括蒼劉基著其家有刻板余所蓄三冊
得之黃學士宗豫劉之文不減宋潛溪而世獨稱宋者
劉掩於功業耳
郁離子
郁離子一冊括蒼劉基伯温撰郁離以言其文也刻板
在其家余得之前浙江布政司照磨王仲志
胡仲子文
胡仲子文刻板在金華吾家二冊周紀善是修所惠者
仲子名翰一字仲申與宋學士同門洪武初嘗預修元
史其文粹深宋甚推重云
貝清江集
清江集者檇李貝瓊廷臣著瓊嘗師楊廉夫洪武初預
修元史仕為國子助教以卒余家三冊洪武乙亥得之
其子楚府紀善季翔云
蘇編修文
蘇編修伯衡字平仲宋文定公之裔洪武初文名與宋
潛溪伯仲間潛溪為學士嘗舉以自代此集刻於處州
余家四冊得之王景彰學士
吳魯客文
閩人吳魯客名海近時閩中之文以魯客為巨擘其徒
王孟楊編刻以傳此冊孟楊為翰林檢討時見贈者也
鄭氏文集
右浦江義門鄭氏文集總十二冊翰林檢討叔美所惠
其麟溪集二冊載時賢詩文及譜圖規範葯房集五冊
隨菴集一冊半軒集二冊遂初齋集二冊皆鄭氏先世
之文義門鄭氏聞於四方久矣其累世德行文章皆具
於此可以考徵而規範之井然則治家者皆可以為法
矣
師山文集
師山集者元歙人鄭玉著同郡程以文為之序朝廷嘗
徵玉為待制以疾辭家居惟日著書為事國朝兵入徽
州守將將要致之曰吾豈事二姓者明日具衣冠北面
再拜自經死見元史忠義傳此集吾得之歐陽允和
劉文霆集
右劉文霆集文霆名聞安城人元天歷庚午進士官至
沔陽知府文名重當時後以沔陽之節不完故不見稱
於世今其家巳無嗣此集近年其外孫楊嗣慶所編刻
余得之安城尹道冲
山隂集
山隂集者清江劉永之仲脩著仲修治春秋學其詩文
清麗古雅尤為當時所重工書法篆楷行草皆有師承
嘗聞之長者始仲修既冠未知學因過婦翁同郡練伯
升翁長子婿也蚤有文譽翁家特異視之而庸衆人視
仲修即發憤歸就學窮日夜不懈親良師友講論切磋
三年學業大進時譽更出伯叔右是以士貴乎立志也
又聞仲修家富貲賖貸施數郡仲修獨泊然布素日靜
處一室書籍翰墨自娛客至不為盛饌酒數行論文賦
詩焚香鳴琴而巳家事未嘗一留意非逢掖士未嘗一
接言笑也可謂幽貞絶俗者矣此集吾得之右春坊中
允吳君仲平甫云
靜修文集
大賢君子其身係國家之元氣斯文之命脉實天生之
為世道計初非有出處之異也元之盛際許魯齋劉靜
修其人焉魯齋勛業在朝廷在學者靜修不出而高風
清節與之齊駕盖百世之師也靜修之書傳於今者惟
此集學者豈可忽哉
交州稾
右元天台陳孚剛中交州槀一冊盖至元壬辰奉使安
南所作有玉堂槀附在後士以氣為主有其志無其氣
不能有為志與氣俱而不得乎命亦不能以有為也若
剛中其亦不得於命者歟此集刻板在淛江余舊得之
廬陵王仲志云
朱文公年譜二集(二首)
朱文公年譜一冊刻板在徽州余得之翰林典籍陳壽
朱子年譜永樂初元得之前江西僉憲吕升視新得者
差明白
元城先生語錄
右元城劉忠定公語錄一冊亦黎教授所贈者公之學
得於司馬文正公横浦先生序之的矣學者不可忽也
穀軒槀後
平生懶作詩文往往為親朋鄉人所強不得己應之前
年王䆅鍾㫼及康榮甥在京師各為取槀草錄出數十
篇遂綴作一帙而題其首曰穀軒槀既不復次第其作
之歲月其間多錯誤亦不及盡改也寄遺仲子使姑藏
之耳
崇古文訣
樓迂齋選古文訣雖其去取自有意要之不若真西山
文章正宗之精而粹也吾家四冊市之於張侗中書之
子
金石例
金石例十卷元侍講學士潘文僖公著纂輯古式及例
至詳備文僖名昂霄字景梁號蒼崕先待制延祐乙卯
廷試讀卷官其書固吾所當重惜此冊得之湖廣僉憲
王霖而出於吏人所錄不整未有暇力更錄也永樂丁
酉九月一日識
南北史
李延壽譔南北史南起宋盡陳凡八十卷北起魏盡隋
凡一百卷延壽唐史官為此書先儒多善之所少者於
妖異謠䜟頗繁猥然過舊史遠矣今刻板在福州府學
吾家南史十五冊北史十三冊總二十八冊得之歐陽
允和者也
吳彦直詩後
此合浦令吳彦直謫居任丘臨終所作二詩一以寄朋
友一念其子之在遠外皆天理民彛之正也余嘗聞翰
林王侍講時彦道其為學與政盖一時士大夫之賢者
而屬纊之際其所言切而婉整而不亂如此尤足以見
平生之所養彦直臨川文正公之曾孫也可為不辱者
矣
清類經星分野大略抄本
右所錄郡縣詳略不同者盖以分野書與今刊行郡縣
參對如全郡所轄州縣星域皆同則但書其目而欲知
其詳則於刊行郡縣中考之如所轄州縣星域不同則
明著其州某縣庶幾不紊盖偶遇此書倉卒抄錄不能
詳整而為此簡便有暇當錄過然聞南京太學有全書
刻板必求史志靜印寄也永樂甲辰四月朔志
東里續集卷十八
