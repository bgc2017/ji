東里集總目别集類五(明)
文集二十五卷
詩集三卷
續集六十二卷
别集三卷
(臣)等謹案東里集九十三卷明楊士竒撰士
竒名寓以字行泰和人建文初以薦入翰林
充編纂官成祖即位授編修尋簡入内閣典
機務歷官少師華盖殿大學士卒贈太師諡
文貞事蹟具明史本傳明初三楊並稱而士
竒文筆特優制誥碑版多出其手仁宗雅好
歐陽修之文士竒文亦平正紆餘得其彷彿
可稱舂容典雅之音當時館閣著作遂沿為
流派李夢陽詩所云宣德文體多渾淪偉哉
東里廊廟珍者盖亦推本於士竒而言其後
效尤既久或病其漸入於膚庸然亦不善學
者索貌遺神之過若就其所作論之實能不
失古格者其轉移一代之風氣非偶然也集
分正續二編正集所載較少續集幾至倍之
其别集四種曰代言錄乃制勅之類曰聖諭
錄曰奏對錄曰附錄則士竒之傳誌諸文咸
在焉李東陽懷麓堂詩話曰楊文貞東里集
手自選擇刻之廣東為人竄入數首後其子
孫又刻為續集非公意也然則續集乃士竒
所自芟棄非盡得意之作以其搜羅較富故
仍其舊併錄之焉乾隆四十四年正月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
東里文集原序
天生間世之才必予之以清明粹温之資際夫重熙累
洽之運發為事業参贊經綸輔成國家之盛著為文章
宣金石垂汗簡以彰文明之治夫豈偶然哉觀於今少
師東里楊公士竒可見矣公江右西昌宦族蚤失怙奮
志卓立讀書數行俱下既冠涉迹湖湘漢沔所交鴻儒
碩士所談道德仁義而所受清明粹温者養之直而資
之深芳潤内融彪炳煜乎外見濡豪引紙力追古作於
是聲名洋溢受薦而起際遇太宗文皇帝正位宸極建
内閣以嚴禁密公與淮等七人首膺拔擢之命典中秘
兼知外制歷事四聖熙洽之朝凡大論議大制作出公
居多肆其餘力旁及應世之文率皆關乎世教吐辭賦
詠沖澹和平渢渢乎大雅之音其可謂雄傑俊偉者矣
公之立心制行本之以忠貞亮直持之以和厚謙慎以
故清議咸歸重之洪惟我朝自太祖高皇帝肇開文運
儒雅彬彬軰出以公述作徵諸前烈頡頏下上能幾人
焉方之當時齊驅並駕復幾人焉謂之間世之才其信
然哉淮也孱弱無似旦夕相聚處聆笑語接矩範禆益
良多屬以抱疾怠事上疏乞骸蒙恩賜歸調息旋軫之
後雲泥迥隔離羣索居荒落殆甚公不遐棄貽書以文
集序見屬輒以平昔之所知公論之共推者序述如右
昔昌黎之文李漢序之歐陽之文蘇軾序之交輝迭映
於千百世之遠淮豈知言者哉公命也其奚敢辭正統
五年歲次庚申秋八月既朢榮禄大夫少保戶部尚書
兼武英殿大學士永嘉黃淮序
