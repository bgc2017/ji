東里續集卷三十五明楊士竒撰
墓誌銘
兵科給事中胡端禎墓誌銘
數年来吾郡吉水舉進士升者胡端禎王欽正皆温厚
謹靜言動循禮余心重之皆期遠且大也上屢勑廷臣
舉賢才余未嘗不意在兩人屬例不應而止未幾兩人
者皆以病卒余皆悲悼久之盖悲夫賢者之難得而易
喪也欽正卒於北京其喪之歸也予為之志墓端禎以
病歸卒於途故未及也今年其學者餘杭丞貴溪丘熙
岳具禮幣以英山教諭徐鼎所具事狀求余著葬銘按
狀胡邑東故家盖宋剛簡公夢昱之後曾祖抃祖義賢
父希亮始徙邑仁夀鄉之南華母金塘里王氏端禎諱
祥以字行天資淳實自少喜學問從明師治經術以易
經舉登宣德五年進士第既第而歸從學者日衆有千
數百里負箧至者八年被召至偕至者六十餘人上親
命題合試之文淵閣下拔其尤得七人端禎與焉改翰
林庶吉士明年擢戶科給事中無幾得疾歴數醫弗效
已而小瘥請於朝乞歸治從之歸過南京疾復作竟卒
和州西梁山下其妻之弟羅昭問以其櫬歸其家葬之
黃桐坑之原端禎為人學廣識明言簡志正舉錯當義
不苟止隨内篤孝弟之行外崇友朋之信和厚平直博
愛有容盖以施無往不可惜乎其遂止於斯也享年三
十有八平生所為詩文藏於家娶羅氏惟女子二人長
許嫁王某次尚幼身後之祀尤可歎也若熙岳之惓惓
圖不泯其師亦足以敦薄夫而表端禎之明於取友也
銘曰
德之茂而施弗究存之厚而遏厥後嗚呼端禎吾奚歸
咎
故翰林庶吉士曾君墓誌銘
吾友曾君與賢自吾布衣時與之好後同在翰林五年
往還意益厚其沒三十年矣墓未有銘余未嘗忘與賢
屢欲銘之輒牽於事或病不果今年蒙上恩歸展先墓
其子詡踵門拜曰先子之銘文企佇久矣迺按詡所述
世家序而銘之序曰曾之先居金陵唐末稱朴者生三
子其季延構當五代之亂来徙泰和其後子孫之盛累
累有科名十四世至如驥登宋淳祐十年第累官寶慶
府通判兵亂死節贈敷文閣待制諡忠愍生昌端昌端
生以立以立生子述皆儒業教授里中子述娶劉二子
長與畊次與賢也與賢自幼淳厚端謹從學蕭尚仁先
生父子之門治書經邑大夫簡充學弟子員登永樂甲
申進士第為翰林庶吉士預修永樂大典寅出酉歸恭
勤職務時四方博聞宿學多在咸重與賢而期其遠且
大也書未進以疾卒於官戊子歲三月十五日云享年
四十有一京師薦紳大夫咸悼惜之與賢儀貌豐偉面
潔白如玉氣宇温裕坦夷家居篤孝友之行初雖出為
贅壻飲食衣服所以佐其兄奉養皆備已而還侍下朝
夕益盡愛敬及仕得禄一味之甘必先寓奉親然後及
已兄弟相親愛不間如一體處朋友以誠有急必赴同
學湯如川既仕同年同官且居同舍有無共之無彼此
之異如川病極力扶持調護及卒與其弟協力經營歸
其喪及其孥而悲傷憂鬱久不衰隣有數犯之不校與
賢有愷悌慈惠之德使之為政必有以及人惜乎未見
諸用也其配蕭側室劉相親愛如同産姊妹至于今益
篤世盖絶無而僅有又可以觀與賢德之刑於家者矣
子男二詡京女四皆有歸其仲之壻龍粲今為禮部祠
祭主事孫男五鑑翰海鉉鑰其葬在龍池之原銘曰
允矣君子其德令嘉未究于施匪命則那粤昔德人善
應多有有不于躬必于厥後龍池之漘勒銘其藏振振
子孫来將有徵
伊允德墓誌銘
翰林庶吉士伊侃既奉命觀政禮部聞其父喪將歸縗
絰齎翰林編修徐珵所具事狀謁余求葬銘其父諱宗
肇字允德伊之先家海州沐陽宋南渡始徙蘇之吳縣
自始徙至允德九世矣曾祖諱元裕祖諱嗣賢考諱服
皆隠居不仕妣朱氏父母二子長宗啓次允德也允德
自少喜讀書多識典故有咨之能悉舉本末前輩文章
之雋永者亦多所推讓蚤喪父事母與兄以孝友稱弱
冠兄坐累闔家徙鳳陽之定遠久乃獨奉母還母沒葬
祭如禮兄尚留定遠歲時厚資給之一味之甘必致兄
乃食平素所接率端士不肯苟近富貴人居鄉敬老尊
賢恤貧窘急患難所交李克明者夫婦老且貧館糓之
終其身比卒皆為歛葬遇為不義者其可與語必婉辭
導之改不然輒引避之所居隣府治未嘗一涉跡嘗寓
南京夜雪有騎士葉英醉馳馬過其門墜仆卧雪上馬
已逸允德掖徙葉卧門下葉醒失馬虓叫急索門外人
語葉允德徙若葉遂持允德索馬且欲訴官允德不得
解勉酬之直既解葉歸馬已歸其家櫪上葉大感悔走
詣允德拜内直謝曰公仁人活我我則負公願自今父
事公終身幸公不我絶允德慰遣之但戒其繼此節飲
允德素不喜浮圖人有及門者一切卻之曰吾不能有
益汝臨卒猶戒家人毋信用流俗言以異端汙我可謂
不惑也已卒於正統己未八月二十五日享年七十元
配毛繼袁及蔡皆先卒子男四訓亦先卒次任次侃正
統丙辰進士次俊女二長亦先卒次嫁王澤孫男二女
一諸子以卒之明年某月某日葬其邑查山先塋之次
銘曰
善篤于家孚于鄉夀而全歸此其藏後有續承世其昌
陳德遜墓誌銘
陳之先見余所叙其譜牒德遜之曾大父碧潭大父觀
定父彦和贈翰林侍講學士母曾氏繼母胡氏鍾氏曾
及胡皆贈宜人德遜其名既冠遂以為字自童丱端重
温粹從余外兄陳孟省學在諸生中獨靜而專為老長
所愛蚤喪母幾冠喪父能自卓立有孝友之行兩事繼
母皆盡愛敬弟德遵喪父時始齔長育教訓之用意周
悉凡於事不肯苟且惇義薄利而有恒心閭巷愚劣徂
詐之徒旦起而夕仆者比比德遜獨謹守先人田廬終
其身不銖寸虧益而坦然如履康莊盖無所騖乎外也
閒居手不釋卷作室數楹積書其中題曰靜脩非其人
不處雖縣長貳或其行弗臧而欲邀致德遜必以事辭
所居近市而嘗入南山中講授自適德遵第一人進士
及第累官至學士衆皆為德遜榮德遜泊然而愈執謙
下且數寓書勵其弟敬慎聞弟疾甚匍匐走北京視之
留數月疾已即歸德遵固留之歎曰吾老矣人世幾何
寧不懷兄弟同處哉所中心不忘者去鄉久諸兒或一
背訓教將不可追改盖其於教子尤切云既歸再歲而
卒正統丙辰閏六月七日也享年六十娶羅氏子男四
瓛&KR2011;璧瓄女四皆有歸孫男若干德遜之卒也朝之傅
保尚書學士以下聞德遵之賢兄歿皆致賻祭亦有為
文章哀輓之者余昔與德遜同里閈其從父一敬於余
交莫逆家居時屢從一敬過德遜愛德遜和厚愿慤言
必在義今十數年来里故舊亡歿已盡每念幸獲歸休
可相與譚論者惟德遜而德遜北京臨别亦為余言當
豫作草亭於鷗江之上以待先生嗚呼今則已矣德遵
求余銘德遜之墓遂述余所望於德遜者為辭銘之曰
蕭散兮容與懷思兮偕處子期余兮鷗之渚余行未旋
兮子逝何所嗟余旋兮其誰與
張則善墓誌銘
秀水丞張僉謁選京師主吾家近喪其父處士君僉聞
訃號慟擗踊不能勝予弔之既成服將歸自述事狀求
予誌墓張故西昌巨室田廬貲産鄉甲乙數元季之亂
銷落奄盡里老長率能道其家盛時後生少年聞者皆
歆動嗟歎不及目見于時張之子孫皆逢掖治詩書鄉
稱善人如處士是已處士諱則善字嗣騫自少志不務
外學通尚書嗜毛詩手錄口誦不倦成童父母皆喪辛
勤涉囏苦卓立闢塾舘教子及里中子弟廣田園以殖
家婣戚隣比能急其急氣和色温於物無忤無間愚良
少長皆樂親之正統五年正月某日卒春秋七十有四
元配彭里名家繼羅皆先卒子男二長坦選鄉貢入胄
監甘貧力學其卒也大司成以下惜之次僉永樂辛丑
進士擢四川道監察御史能持身勤職三載坐微累左
遷秀水女三廖祥仲劉暉陳叔慶其壻也孫男六朴巽
彖渙蒙觀曾孫男四處士及其二配皆葬里命華山之
原某仕兩京不至鄉四十年與處士相聞未相識也去
年奉命歸親過處士之廬時處士寢疾已久不遂一晤
語以出頗用悵惘而竟以是病不起惜哉銘曰
恬澹幽貞避榮與名既夀全歸来嗣有興
贈文林郎四川道監察御史歐陽君改厝誌銘
監察御史歐陽洙既陞四川按察副使瀕行請於余曰
先考之沒而葬也嘗有銘矣洙忝官於朝得賜勑推恩
贈考文林郎四川道監察御史封母孺人洙又得吉卜
改厝先考於某原改厝之銘願徼惠於執事歐陽氏蜀
江里名家其先與宋文忠公同所自出入國朝階儒學
登仕籍累累不乏歐陽氏於吾家相望半舍許吾少交
允堅允清而尤密者允賢於允俊允和廣哲廣湯廣洙
皆相厚余嘗銘三峯先生及允賢之葬矣於洙之請宜
無辭洙考諱正字允端幼孤卓然有立志不與羣童狎
嬉辛勤植門戶敬事其母孝於奉先處宗戚鄉黨咸當
其分而持身謹飭家距縣城甚邇非公事不輒至平居
澹然日與族父兄弟宴聚相娛樂於禮接賢士大夫無
厭倦意出言人率信服於教子最為要務宣德五年十
一月十八日卒享年五十有五其曾祖覺先祖以吾父
子廉母某氏其娶某氏子男四長即洙永樂某年進士
發身入風憲次淘次洛次汴孫男八璲琢琦珉珂其改
厝以某年月日銘曰
維歐陽氏之宗毓慶垂祉學古入仕連續興起維允端
甫德善有紀弗騫弗揚丘園樂只身沒名榮歸寧在此
李子懷墓誌銘
廬陵李子懷之子子潭幼喪母戴氏鞠於其舅遂冒戴
姓既長明經為國子生中鄉貢選請于朝願復李姓以
求養其父命下而喪父之訃至矣子潭銜哀茹苦將奔
喪而歸自為狀来乞文銘墓且曰不肖不孝生不能供
吾親一日之養吾親沒又無以慰之於地下不孝益大
矣幸必賜之銘辭弗獲按狀予懷諱衷其先出唐西平
忠武王晟曾祖雲隠祖慶可父景琳母歐陽氏景琳三
子予懷其季也自幼失怙事母兄能盡愛處族姻有義
叔祖明叔天麟天瑞皆官於貴播在夷獠之間鬱鬱乎
羈旅無聊也君走數千里往省慰之既歸叔祖叔相繼
死皆有遺孤子不能歸且貧無以自活君又槖資走數
千里往給之又撫之皆有立然後歸嘗贅同里戴庭芳
氏庭芳早世撫其孤穉子如同産昆季卒大起其家然
終不私一錢鄉鄰有急奔走赴助之未嘗以私廢平居
尤以教子為務歲時闢塾舘延明師禮意曲盡嘗語其
子曰吾生長兵戈之際不得從事於學今且老矣若等
幸生遭明時毋徒視我自棄也歲永樂乙酉二月某日
以疾卒享年若干子二人長子泉次即子潭女二某某
其壻也孫男若干嗚呼若予懷可謂善人也已銘曰
慤乎内不飾乎外樂乎義弗徇乎利弗融於世而止於
是以昌其嗣
羅處士墓誌銘
廬陵羅處富既登進士第歴事秋官秋官卿上其能擢
知隨州且行持鍾子温所狀乃祖處士之行示余且言
元大父沒幾二十年惟窀穸弗獲永固也家父將卜改
葬焉而幽堂之銘未有所屬敬命不肖以請於執事余
交處富久而銘其祖之墓又出其父之命也則按狀叙
而銘之處士諱思成字存中號天存世家廬陵業儒其
先嘗以科第顯於宋曾祖某祖某父獨清福建儒學提
舉與劉申齋劉桂隠齊名母尹氏處士質直温厚尚端
潔敦孝弟之行家四世同居爨愉愉然和也處士博學
強記尤深於詩書少時屢聚試郡學皆出諸生上嘗挾
所業謁歐陽楚文公虞文靖公皆愛重之一時名人如
進士劉聞薩都刺皆與之交而尤與豫章辛敬襄城楊
士宏暨劉尚書崧厚善嘗一就試于有司不偶遂隠居
不出務以善導人鄉閭悍暴化其德者多矣遇有急難
趨赴之惟恐後皇明混一海宇數下詔求賢時年巳六
十餘不果上蒼顔鶴髮逍遙青林白石之間日引子若
孫與其鄉人少俊講說聖賢道德之懿暇則登高臨清
觴詠以為樂年八十一一日具酒殽召親友告曰吾明
日且與諸君别及期正襟危坐索紙筆賦詩翛然而沒
時洪武戊辰四月十二也娶蕭氏先十九年卒子男三
人長于邦亦先卒次于京来求銘者次于同女一人適
左子聲孫男女皆六人始葬于所居之後今將以某月
日改葬吉水縣麻坑之原夫士挾一才一藝無不欲見
用於世至其用之未必皆能有所自見也處士雖未用
然平居所及若此孔子曰奚其為為政處士之謂乎銘
曰
其畜也富而不顯其遇其處也庳而弗遏其施躋于耄
期昌其本支天之報之其不在兹乎
鄉貢進士羅仲弁墓誌銘
吾邑羅孟昭之冢子曰&KR0722;以易經中永樂九年江西鄉
試明年會試下第為國學生又明年冬得疾又明年其
父走千里視之既見疾小間數月更劇遂不起其父哭
之慟其所相知在京師者皆往弔之於是其父將以其
喪歸葬西昌屬前溧陽縣學教諭梁本之述其世次行
誼以屬余為銘余受而讀之曰嗚呼孟昭之愛其子與
&KR0722;之克敬承其父之愛皆余所知而今已矣其可悲哉
方&KR0722;髫齔已俊爽異常兒是時蕭尚仁謝子方兩先生
皆鄉郡之通儒孟昭延致蕭先生家塾以教&KR0722;蕭先生
沒又延致其子靖江府長史用道用道出仕謝先生方
分教郡庠則厚幣遣&KR0722;往從之歲時備事師之禮謝先
生沒又禮致今廣西按察僉事陳公延教之而遇縉紳
儒者之往来其家孟昭皆極意隆奉庶&KR0722;之益得師也
愛&KR0722;如此&KR0722;亦勉勉敬承其父之愛夙夜飭勵自力於
學不懈邑大夫舉充博士弟子員未幾選中鄉試其會
試京師也余時奉命主文衡盖竊意&KR0722;褎然遂升也既
拆名而&KR0722;不與余方内愧失士而&KR0722;數過余怡然益恭
下無幾微不得之意余又竊歎&KR0722;之中有過人者其所
就未可量也既入太學太學生時數千人祭酒胡公課
試之得&KR0722;所作文大喜寘第一明日告余曰西昌後来
之俊不乏也其所可望成立如此嗚呼豈謂一旦而遂
已也是豈不可悲乎&KR0722;字仲弁一字崇弁事父母甚孝
惟一弟篤愛之惓惓焉引之於道所得一錢以上皆歸
父母恣弟妹所取未嘗以入私室於族姻長者盡敬愛
幼者皆有恩意凡所交游有急盡力赴之慮事精密雖
微細必審而後動閒居手未嘗釋卷率嘗至夜分始罷
在太學有暇輙来余家嘗謂余曰蘧伯玉至老不忘省
已以此為君子又曰人卑卑不出閭巷以日親乎賢士
君子惡能知其行之非哉嗚呼使&KR0722;而假之年所至可
量乎惜㦲母胡氏配陳氏皆名族子男一某始五歲&KR0722;
卒以永樂十二年五月四日得年二十有七將以某年
某月日葬某鄉某原銘曰
梅溪之涯羅世所家遷邑城西源流之支既續而蕃益
阜以殷&KR0722;也不羣縝栗秀文績粲翹英衆望其騫孰其
遏之弗舉而捐命也柰何其藏在此史氏銘之庶其不
死
蕭吾幼墓誌銘
洪武癸酉冬十二月泰和蕭吾幼卒權厝其居之西偏
又七年之十月十五日子建平改葬于千秋鄉高富里
田北之原既葬屬余為銘按吾幼諱某祖明叔考志可
皆有隠德母劉氏吾幼為人悃愊不譁事親誠至處族
人兄弟周恩義與朋友恂恂人未嘗見其有艴容厲氣
所資度可寒暑朝夕而足不求有餘有餘遇所識窮乏
輟分之凡所為一出乎天資庶幾古所謂善人者矣享
年七十有一初娶劉氏繼彭氏子二人長某兵亂被俘
不知所鄉次建平也温厚謙謹類其父豈天所以報施
善人者耶銘曰
一世之人為善幾何為之自我有弗至耶彼弗為者自
淪泥汙嗚呼吾幼善則既多百歲之後高墳峩峩鄉人
銘之永終不磨
吳處士墓誌銘
永樂丁酉某月某日南昌處士吳孔昭卒其孤穎領預
頻卜明年某月某日葬其邑南山之原先事遣預之子
某奉刑部主事劉全節所述事狀走京師介翰林庶吉
士黃瓛求余為銘按狀處士諱嗣麟孔昭其字也其先
有諱誦義者始自番昜来徙而後益盛誦義六世至茂
翁茂翁子存拙為新建縣學教諭處士之祖也父本立
母張氏處士自幼喪父母教養於其祖其天資端重聰
敏讀書日強記數千言稍長而記覽益富為祖所愛恒
慟不及事父母事其祖尤篤孝敬有盜入室縶其祖索
貨財不得將加害之處士哀叩乞以身代寇怒刃之流
血滂然而容色不變寇驚異併舍其祖而去祖卒哀毁
不勝而葬祭一以禮嘗同從父本謙長繇役里中屬有
令下長里者驗民無常産者遣出戍既遣而有不樂戍
者後誣本謙為已親告牒取代戍本謙時已卒其子當
往初未嘗誣及處士也而處士忿曰當遣民戍時我實
同之柰何獨誣叔而貽禍其子乎毅然白其事於官竟
直之待弟孔哲盡友愛孔哲死撫其遺孤尤厚從弟孔
性闔家病疫莫或過問者獨處士日數過饋藥餌病已
乃罷於族婣有匱乏及喪不能舉者皆賙之治家教子
一本於倫誼閒居手不釋卷與人交始終一致所居有
竹數百挺名竹亭日與賢士君子宴游其間鄉先生傅
拱辰熊伯機皆與往還熊先生嘗以正德題所居之室
又為文記之蓋年七十有五而卒娶陳氏子男五穎領
預碩熲預永樂乙未進士某官碩先處士卒女一嫁李
伯希孫男十有一人銘曰
孝友好義身之章兮茹澹履潔含幽光兮服蘭與茝游
相羊兮鬱乎崇丘返兹藏兮述行琢銘後之彰兮
宋東齋墓誌銘
嗚呼前二十年西昌老師宿儒凋喪盡矣獨邑之西城
有宋東齋袁顔樂梁畦樂三先生者皆教授里中其年
相若其居相邇其出入相偕其鄉衣冠之會必皆正賓
位其邑大夫政有所疑必皆見諮决居數歲袁梁兩先
生相繼沒矣獨宋先生巋然在也其鄉衣冠之所敬禮
其邑大夫之所諮疑猶繫於宋先生而宋先生尤好賢
重士如安城劉雲章東昌謝子方兩先生皆經師之巨
擘来學之宗範其過西昌也皆嘗主宋氏孔子曰觀近
臣以其所為主宋先生豈易得哉而今又沒矣斯豈獨
鄉之衣冠及其邑之大夫所戚將他處先生賢者之過
是邦皆思宋先生豈易得也宋先生之沒且葬其子刑
部檢校琮以海康文學廖潛仲所述事狀屬士竒銘謹
叙而銘之叙曰先生諱禮字學聞一字伯循宋之先居
常州江隂後徙臨江之新喻至邦傑又徙廬陵熂下世
業儒術邦傑四世至敬仲又徙居泰和之登科里子應
徵宋大理司正司正生叙平先生曾祖也祖仁遠考日
新皆蓄厚德先生自幼聰敏母曾氏始教以孝經小學
輒能成誦稍長好讀書有志卓立成童喪其考妣葬祭
能不違於禮撫育二穉弟盡友愛時丁元季之亂挈家
避兵禍趨山谷中季弟文濟失足墜崖下碎首血霶然
流幾絶先生冒險赴救裂衣裹負而走久乃甦國朝既
平定天下先生亦壯日勵志問學受詩於雲章先生會
有詔下郡縣立社學縣令丞請為社學師篤於訓導作
東齋於秀漢之上講授之暇藏脩其中是時鄉先生海
桑陳公竹亭王公及其弟崇慶太守愚寄廖公國錄蕭
公尚皆無恙先生數延致觴詠齋中于于然樂也先生
天資剛果是是非非不為容悅不揚已以掩人有匱乏
者輒賙之娶劉氏生女一人無子以文濟子為嗣即琮
也甚鍾愛嘗曰愛子不教之學不可謂愛教而不授之
經不可謂學然經必得明師遂遣從學海桑陳先生海
桑先生卒又遣從謝先生琮竟以易經領薦會試禮部
第一賜進士出身歴官監察御史給事中皆以能稱得
以禄就家養親為先生榮然其初授御史先生為詩五
十韻勉之清忠勤慎既而累累詩勉之臨沒又為長詩
誠之可為篤乎愛子者也女適曾子沂孫男三蒙謙旅
女一曾孫女一先生贍詞章嗜草書閒暇吟詠以自適
自號歪吟翁所著有東齋集艮安别墅集藏于家其卒
以永樂丙申五月丙午夀八十有五以卒之歲某月某
日葬邑某鄉某原銘曰
以學植身爰暨嗣人蓄焉弗施其嗣發之既夀考終以
復於是無替引之永昌来裔
故武略將軍吉安守禦副千戶王君墓誌銘
吉安守禦千戶王業以工部侍郎周公所狀其考君事
行求著墓銘余家吉之泰和業祖母實泰和人其考之
甫齓也延余舅氏陳孔立先生教之家塾余嘗造塾中
愛其考岐嶷不凡知其必將有立盖舅氏亦然余之鑒
也及余出仕往往聞郡人道其行事為之喜及聞其卒
又為之悼歎故於銘不辭按狀其考君諱成字仁美王
氏世居高郵之興化初諱國安者生諱祥元季祥從軍
淛西國朝兵初下臨安祥率先歸附授仁和衛千戶屬
中山武寧王麾下從定中原還調守禦衢州洪武丙辰
調守禦吉安子斌襲職嘗假守廣東之長樂討東莞山
寇力戰敗之其配泰和義山蕭氏宦族賢而敦禮實生
君自幼秀朗闓敏九歲喪父其母教之於内能專意以
聽外則從陳先生授讀講說日擴其聰明陳先生去復
從謝子方先生於郡學盖見聞益廣趣向益端矣時雖
久襲職年十五始理公務而端重謹恪發言處事屹然
類老成人僚屬不敢忽也公暇披閱載籍涉知其大旨
慕爼豆之事郡行鄉飲請於太守願得躬效執事守為
設觀禮一位於側以處之歲壬午吉山谷窮民素為富
家所困者有司不能戢無所訴告則相率火富民之廬
以快忿焉有司遂以作亂上聞三司即建議發兵討之
和者森立君力言此不過愚民復私怨有司遣人持牒
召至庭下明其枉直懲之而已發兵即各圖功利而濫
及無辜矣議未决朝命下三司止發兵惟執其首謀者
罪之餘悉不問盖如君之意永樂初朝廷嚴屯田之令
計所入多寡行賞罰君奉都司檄專督之廉公而勤教
率有方軍士咸奮連歲以贏受賚後建北京率軍士採
宫殿材於衡湘善撫綏均勞逸而事蚤集平居事親孝
處族婣有恩能矜恤無告盖寒餒死喪賴其濟者亦多
喜從賢士大夫游以聞善道精武事方志於遠大未巳
也而春秋三十有四遽卒衆咸惜之生於洪武丙寅正
月十日卒於永樂己亥十一月十九日葬廬陵城北大
塘之原元配胡繼李咸克内助子男二長曰業次曰通
女四臧安百戶麻斌蕭本茂羅勉暹其壻也孫男四昭
曜某某女三業既襲職正統初以討安樂鄉寇功陞武
德將軍吉安守禦正千戶可為有子亦繇其考君所存
之厚之所及歟銘曰
世有乘一障守一陴懵厥德善肆逞毒威僨覆隨之曾
不幾時嗟嗟王氏作善有源肇祖歴考暨其子孫咸奮
于庸式大其門式用作銘俾刻于墳俾其後昆益勵于
仁
張宗武合葬墓誌銘
永樂廿一年元氏縣主簿華亭張君以疾致其事歸歸
之又四年為宣德二年三月初十日終於家春秋六十
有九合葬余山其元配章氏之墓其孤某奉右春坊庶
子沈君所狀事行介庶子君求文刻墓石張之先世見
前江西儒學提舉楊維禎先生所著通波阡表盖出宋
商英之後始来居杭君之八世祖某游淞江樂其風土
遂擇勝于干山之櫻珠灣買田築室居焉六世祖千一
居士又徙居鳳凰山之祥澤匯千一曾孫諱俊君曾祖
也祖諱瑤號後山居士務善好施鄉人有佛子之號考
諱麒字國祥號靜鑑居士善行行如其父而靜鑑以上
數世咸享高年母某氏君諱桓字宗武資稟敦厚自少
不尚華靡服用儉約治家事有條緒秩然孝友有誠母
嘗病劇醫不能措手焚香籲天潛刲股煑粥以進母食
之愈事兄宗文盡恭愛公私之務皆身任之不以煩兄
敦睦宗族敬父之執始終一致延禮師儒相與講學不
倦志存濟物有司嘗驗産推長萬石區歲董輸賦民貧
不能輸者率代之輸而不責償饑歲恒出糓貸匱乏久
不能償者率歸其劵平素濟人之急如不及葺鄉校及
祀典祠又作義井石梁渡舟用便行路求醫方製善藥
用濟疾疢率以為當然兼志釋典施經延納方外之流
靡有虚日於為善若渴饑於飲食洪武中以稅戶徵至
當除官援例辭永樂壬辰復徵至除元氏縣主簿授將
仕郎公直廉勤得其民心一日進賀箋京師行次沙河
水暴漲覆舟舟中人皆溺君漂流四十餘里恍若有人
舉之者及其僕馬皆獲濟人以為好善之應既謝官歸
益廣濟利之施他無所營疾且革顧其子若孫曰仁義
忠信人道之本亦不及他事配章氏繼趙氏子男二暐
娶陸氏暕娶顧氏女一歸沈懋孫男六疇畦畯疄畹菑
曾孫男一鏐女二銘曰
遡張累葉履仁厚繇高暨元咸耄夀逮宗武君隆孝友
振窮賑匱恐或後厥施孔博譽孔茂暫佐邑理恪慎守
翩然辭榮返林藪猗嗟善仁時鮮偶勒銘其藏昭永久
東里續集卷三十五
