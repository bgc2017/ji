東里續集卷二十九明楊士竒撰
墓表
奉議大夫尚寳司卿張君墓表
正統七年二月三日尚寳司卿張信彦實卒於官張氏
世居山東掖縣之進士鄉其祖若父皆以行稱於鄉祖
曰二父曰五母于氏見余所作墓銘父母三子彦實其
季也孝友出於天性自幼雖饑渴食飲不先父母父喪
哀毁母病數更醫不效益困聞人肉可療久疾即自刲
煮液進之遂瘉永樂初鄉里上其行有司以達於朝下
御史驗之信詔旌其門命為尚寳司丞授承直郎進承
德郎居家事二兄如父壯老賤貴一致居官治職務勤
慎處同寮有善能讓有過舉率自引咎其度有容同寮
或造誣毁之或挾勢陵之一不校如罔聞然遇行不當
理必據義執辭不以出位為嫌前尚寳卿朱琇軰行尊
且有寵於上亦嚴憚彦實然心恒德其忠於已九載陞
尚寳少卿階奉訓大夫進奉直大夫侍仁廟監國凡上
表奏則翰林書辭用寳函封畢授尚寳以髤版夾護然
後行一日所上髤版内夾弊故紙既達行在内侍以聞
命臬司詰所自仁廟召翰林尚寳詢之故彦實對云在
函封内臣不敢預知函封外則臣之罪遂遣彦實自陳
其同官在扈從者教之援翰林以覬倖免彦實曰不敢
自欺况敢欺君臬司論彦實不敬有旨薄罰復職以是
廷論重之仁廟嗣位首進尚寳司卿授奉議大夫賜誥
命以所授散官追贈其父封其母太宜人又九載加四
品禄彦實樂聞善言初官侍近日接内閤諸公自念我
為庶民望斯人如在雲漢何由得聆一辭今幸旦暮相
親其可自棄袖魯論一編遇静間處輙揖請教二三公
皆樂為之盡既終篇常涵泳不厭而日臨寫智永千文
一過不廢其為人闓敏易直謙和無競交處有誠享年
六十有六而卒娶楊氏封宜人子男二昱昂昂為伯兄
後襲旗手衛正千戸從征麓川夷積功至本衛指揮同
知彦實疾甚適昂奏捷歸將復行昂憂恐不忍去側將
白其情於朝彦實聞之曰受君命可顧私耶趣昂行後
三日彦實卒臨終清明如此女一嫁都指揮胡寬孫男
二源浩彦實之將易簀也顧家人無他囑但言少師公
知我我死必求公書墓石即死含笑地下無憾矣既卒
朝之卿大夫咸往弔祭於是昱昂將奉柩歸應天府祔
葬城南鳳樓鄉于宜人之墓之次遂奉尚寳卿朱禮所
述事狀來致治命狀固不若余知之悉也嗟乎彦實孝
親敬兄為子為弟之道得矣事君不欺亦得為臣之道
此士行之大者若其他行亦多可書故為之書俾刻焉
贈奉直大夫右春坊右諭德黎君墓表
正統元年六月臨江之清江故處士黎君以子恬貴承
誥命贈奉直大夫右春坊右諭德配鄒氏贈宜人恬請
告歸舉焚黃之典求余表其考妣之墓士竒於恬素有
斯文之契今又同在史舘不得辭按翰林修譔習嘉言
狀黎氏之先析自新淦三洲居清江之板城里族益蕃
衍世篤詩禮曾大父子信大父允誠皆隠不仕父惟琇
元季兵亂率衆保其鄉歸國朝授昭信校尉通州衛百
戸自昭信而上皆有厚德奉直諱應本字宗瑞有孝友
忠信之行勤詩書敦用禮義治家嚴肅於嫁娶喪祭咸
遵古式厚於宗姻訓飭子孫及族人子弟悉就規矩奉
直為人端恪和豫雖沍寒盛暑私居不見惰容公正明
决里中有競爭不能平咸往求直推所有以濟匱乏雖
數不厭鄉號長者疏達有才具弱冠朝廷新作京師城
令民陶甎以代賦邑推舉奉直董造運又推長千夫治
海舶又推長萬石區賦者十餘年皆不亟不徐而事豫
集蓋愛人有誠制事有道而未嘗私其一毫之入是時
同事有迂視奉直而急私慢公以僨及身家者未嘗不
自悔其不為奉直也奉直於隆師尚友尊賢敬德恒恐
不及事石門梁先生尤篤又遣子從之學至於張編修
美和劉山隂仲修皆所厚善而凡一時名人碩士率相
交處所居城南多沃壤閒暇課僮奴耕藝自適名其堂
曰耕樂又作松菴以貯書籍圖畫旦莫吟咏其中素嗜
作詩而老益工其自少壮至老未嘗一日無公私之務
而其中蕭散閒適恒自餘裕春秋五十有五卒以永樂
四年三月三日鄒氏同里人淑德令儀允配君子後奉
直七年卒永樂十一年六月六日也春秋六十有六今
合葬新喻官塘里金盆山之原子男三孟珵先卒仲慎
以明經徵援疾辭後若干年亦卒季恬永樂壬辰進士
授陜西道監察御史南靈州知州右春坊右諭德皆以
文行名於時女三孟先卒陳孟韶黃次聲其仲季之婿
也孫男六經有文學早卒綱統縉頌生顥生孫女五曾
孫男六昌晟生暠生昇生冕生昪生曾孫女七於戲奉
直君才足以治政德足以長民然生未嘗霑一命蓋其
志安於處也而身後之命之必至者教成於家之效其
亦為善自然之應也歟敬為之表以示後人云
奉議大夫禮部主客郎中王君墓表
松江之華亭有君子曰王叔高甫澹素而好德貞靜而
樂志脫略乎窮達死生之累其子官朝署考最績承疏
恩封父母五品秩叔高甫為奉議大夫禮部主客郎中
叔高甫拜稽受命而持恭謹謙抑顓顓焉無一毫矜滿
自足作於意見於色而愈益飭勵其子欽厥職以無沗
榮命年七十有三嘅然曰即百歲亦猶是耳昔杜牧之
自誌墓豫身後事吾雖無善以嗣古人而得今人之名
能文者槩存其平生且及目見之也即死足矣於是其
子以求翰林侍講學士臨川王君又某年叔高甫捐館
宣德某年月日也春秋幾十有幾葬邑城南秋涇之原
其孤濬求余文刻墓上之石按王氏之先居金陵元至
正中諱德彰為崇德州都目民德之為建惠政碑既老
退居華亭叔高甫之考也叔高甫諱鎬蚤通經史敬言
行事父母孝兄錫為臨川知縣卒於官躬往歸其喪及
其孤澂而教育澂底于成立後為浮梁知縣有稱此其
行之著於家也恒舉所有振匱乏恤災患助婚姻喪葬
之不能者此其行之著於鄉也教其子孫及鄉人之子
弟必在於孝弟忠信學古務善晚取古人存方寸之旨
自號留耕道人此其所存之厚也叔高甫於醫藥卜筮
之書咸通而尤好法書圖畫琴瑟又可想見其清韻配
邵氏處士憩之子内助允淑封宜人子男三孟淌仲渲
季濬濬永樂中自太學生擢禮部主事陞郎中歴事四
朝有能名女一歸孫節孫四永育畿甸嗚呼世之人霑
一命者或有快焉自得馳騁其意氣揚揚不復圖進於
善道又或汲汲營所欲疲精神勞筋骨至耄耋而猶不
止者於視叔高甫之事豈不霄壤懸絶哉叔高甫之墓
其宜有表也
前台州府通判陳君墓表
前台州府通判陳君没十有四年其子嶷以翰林侍讀
苗君所述事狀求表其墓苗君嘗為余言至于今鄉之
人皆能道君之忠厚有為而台之君子仕於京者又為
余言君學問之博操守之嚴世不多見且知吾故人陳
煥嘗奏舉君君信賢乎哉則表之以示後來何辭按陳
之先家譙唐兵部尚書舜舉之後諱仙者始徙今鳳陽
之蒙城君曾祖德仕元為金鄉縣尉祖華甫為河南江
北等處行中書省理問追封蒙城縣男父岱官至山東
行中書省參知政事母何氏君初名友亮既被薦入見
太祖皇帝悦之賜名巖其字維石自幼有孝行稍長一
志於學所習日有程度不少懈而資識明敏器度宏偉
鄉閭老長咸器重之初薦至未授官適湖廣峒寇不馴
上命吏部選才識通辨者往宣旨撫諭而君在行及境
寇猝數百人持兵虓至同行者皆色怖君勵聲曰吾軰
奉天子命來何怖遂獨前從容諭寇曰若等皆良民聖
天子念邊臣乖於撫綏致若等弗寧故命使者來諭德
意遂具宣上旨寇感悅悉棄兵羅拜卒以帖服既還戸
部奉遣督逋租於湖廣之常德至則察其土瘠人貧白
於朝請令輸鈔帛代租從之一府賴焉始授祁陽縣江
湘市巡檢察姦搜匿境内以清常德知府鈕衍薦其才
陞浙江慈溪縣丞縣民困於田租之增額者為奏罷之
嘗久旱躬走百里外禱鄞山之天井潭翼日歸雨隨注
四鄙霑足歲大熟在邑六年有詔求賢上元知縣陳煥
舉君應詔陞順德府通判授承直郎有惠政丁内艱去
服闋改台州府通判陞承德郎專督農事周歴屬邑致
勤弗倦隨原隰以課樹藝固陂堰以備水旱教導有法
期約有程而以惠恤為主民利頼之號之為佛云時詣
學宫勸勵諸生親與講析將九載召還居無幾奉使命
出過蒙城以疾卒于家疾革顧其諸子曰吾得首丘焉
足矣獨恨食上之禄未有報也汝曹力農以供賦務學
以效用庶幾副吾心耳永樂廿二年正月初十日也君
持身端介未嘗苟取一毫言動循禮慎交際居官一務
厚民蓋年六十而卒以卒之月廿五日葬邑東南之原
配李氏有婦道子男四人岐嶷崢&KR3230;女二人長歸臨海
縣儒學訓導李青次歸蔡敬孫男十有二人嗟乎古所
謂愷悌君子民之父母非陳君其人歟使陳君得一郡
而專之以施諸其人豈下古循吏然一時之為郡者何
必其優陳君哉矧陳君之才匪直一郡哉今幸遭聖明
孳孳簡求牧守之是亟而陳君不逮非陳君之命歟非
陳君之命歟
薩孝子墓表
孝子諱琅字用謙其先居今之順天府宛平縣其父諱
仲禮仕元為福建行省撿校因家閩縣其母沙氏孝子
生七年撿校君没其家素窶母誓守節不更嫁用長育
遺孤男女孝子時雖幼已能究知母心卓卓有立志旦
莫躬採拾為養間得一味而甘必以歸養母恒弊弊焉
惟母之寒餒是憂而已之寒餒勞瘁未嘗計也舅氏金
孟相學行淳篤稍暇輙往從之惟其訓之聽力學弗懈
母心樂之母疾孝子晝夜侍左右躬煑藥進及疾劇衆
醫罔所措孝子夜露禱北辰冀以身代母母時不食飲
已七日忽蘇言曰適見人告我爾有孝子加爾夀三十
四母疾少間而成風痺卧起皆孝子與其妻躬扶護雖
中裠㢏器皆躬澣滌愈久而愈勤母卒距復蘇時實三
十四月云孝子居喪哀毁終身語及親悲不自勝郡縣
欲薦舉孝行及奏求旌表者孝子聞之皆力辭鄉人林
棠為著傳有司亦列其行於郡志上之鄉閭老長勵其
子弟事親必舉孝子為說有素不能事親者聞孝子之
風亦愧恥改行孝子有女弟撫愛甚厚於利未嘗苟取
一毫嘗購馬氏地作室平治得白金一器舉以歸馬馬
請内其半拒不受於廢圃得一囊皆金珠求其女歸之
治家嚴肅警其子問學必以古人為師凡與學者言言
躬行實踐與仕者言言事君愛民處鄉黨朋友必誠必
信樂靜安貞未嘗一涉跡貴勢之門春秋六十有六而
卒正統元年十一月某日也娶林氏其子二男長琦舉
進士今為翰林院編修次璘早卒三女皆有歸孫男一
文昌琦從余在舘閣數年余嘗熟孝子之行今琦奔訃
將歸余弔之琦奉史官陳叔剛所述孝子事狀泣拜請
曰惟先人墓石未有表也幸哀而畀之叔剛孝子同里
人又言邑中嘗旱民耆老禱久而弗應或曰豈非誠意
弗至乎曷如致薩孝子偕禱衆應曰諾孝子聞之即齋
戒赴禱遂雨他日里中火災勢張甚衆無可柰何共輓
孝子孝子及其衆叩頭籲天祈哀矜火遽熄嗟乎此豈
聲音笑貌之所能為也哉孝子之墓宜有表不其然哉
不其然哉
夏伯亮墓表
吳中有蕭散閒適之士曰夏伯亮氏喜浮游江湖而舟
楫之行因以遷易有無濟民之用亦有什一之資於已
也其言曰吾之為是也非若端木之少窶亦非若膠鬲
之丁衰世惟其心之適於游矣蓋嘗踰大江涉淮徐道
齊魯以達乎燕薊歴覽其山川而訪問古人之遺事以
豁其胷臆然猶自號商潛凡所得貨息有無蓋未嘗計
也伯亮諱亮世為蘇之某邑人其大父君實父文通母
某氏伯亮蚤喪父能挺特自立事母孝母數舉其孝以
訓勵諸孫伯亮於親之葬祭皆謹而教其子必務忠信
孝弟恒取古人言行以導誘之居鄉黨率交其賢者與
人處不自擇利便臨利度義周人之乏赴人之急不慕
榮不慕名既老子孫日衆乃買田淞南築室婁上逍遥
雲林泉石之間又號婁東散人喜賦詩寫山水林木有
佳趣好古善鑒别於凡器物欵識及圖畫定為某代某
人而第其品格悉精當洪熙中用子貴封徵事郎中書
舍人命下而卒是歲三月十六日也春秋七十有三配
石氏有慈儉之行式勤内助子男四昺㫤暠晟昺自永
寧縣丞陞中書舍人㫤舉進士翰林庶吉士中書舍人
吏部考功主事女二長適歸安主簿陳益次適龔珩孫
男四欽鉞鈌鐸昺㫤皆嘗從余在翰林而㫤冣久自為
狀求表父之墓故叙次而為之表曰
其秉之恒其履之平處澹適清忘榮與名既夀考終有
子在廷惟天明明祐善有徵
河南知府李君墓表
先皇帝臨御宵旰勞勤圖惟安民之道簡求賢俊任之
牧守廼宣德五年命監察御史李驥為河南知府賜之
璽書命革民所惡而與其所欲河南地大務殷其民數
困於旱澇又壓以親藩之重其嬖近及將校怙勢厲民
民不勝弊李君至辛勤信詘起仆濡槁實虛而正綱紀
明憲度民始有蘇息意而向之為厲者不得縱肆咸不
愜志相率假親藩勢以摧君朝廷聞之悉捕假勢者置
諸法君政治益行中貴人過洛陽有逼取縣帑白金去
者君聞之遣吏馳追索之中貴人知君遣追俛首探懷
中出以歸之默不敢一語在郡興學禮賢均賦役弭寇
盜咸盡心焉致勤職事率昧爽坐公堂或日中昃不暇
食郡嘗大疫捐俸市藥以濟民嘗大旱躬禱嵩嶽雨隨
降霑足所治一州十三邑吏憚其清民德其惠鄰郡民
有爭訟不平率走庭下求直為河南六年卒卒之日其
僚屬及民耆老哀之如喪親戚古所稱良二千石君其
人哉君諱驥字尚德生六歲而孤自少知務學謹言行
見重於師友治詩經中山東鄉試為太學生洪武丙子
車駕臨太學親拔生徒十八人為給事中君與焉授戸
科奏罷關市檢察商稅苛細之弊居無幾坐累免官後
用薦起知新鄉縣為之有方雖時供億繁而民無擾招
徠流亡數千戸咸俾得所丁内艱去民猶數詣上官乞
奏留君不報服闋改知東安縣招撫流亡如新鄉勸課
農桑凡民所未便者悉奏除之縣多狼嘗噬寡婦子寡
婦訴於君君反躬自責而白寡婦冤於城隍神翼旦噬
所有死狼云廷臣交奏君治行召為刑部浙江司郎中
議獄平恕嘗上疏言崇教化重農桑育賢才選守令惜
民力恤軍士汰冗官養廉能抑倖進簡馬政通鈔法等
十四事多見采納在刑部三年又坐累謫戍邊仁廟嗣
位下詔求賢近臣奏舉君召為貴州道監察御史愈益
自奮振舉風紀慷慨持論未嘗以訐為直嘗陳時務十
事皆嘉納之巡歴所至斥姦貪奬賢能人用悦服馭下
以簡居官稍暇手不釋書冊堂室至廪庾率揭銘以自
警所用物雖几杖之微必取正直不可以苟在河南於
治之後堂植梅竹松恒退食其中名堂曰四友其一君
自謂也一日宴賓客堂中譚笑之頃奄卒正統元年六
月二十七日也春秋七十其先世居青州業儒後徙兖
之郯城曾大父紹宗大父輝祖父夀康母朱氏以君貴
贈父監察御史母孺人封妻劉氏孺人子男五長隣長
垣縣儒學教諭次傑次英次輔次恭輔先卒孫男二興
道興邦士竒與君同朝素熟君德善於江陵楊公弘濟
江陵公嘗為君著傳至是又道隣求為墓文嗟乎李君
外嚴重而内明恕處也孝於親惇於鄉仕也所歴勞績
焯焯而冰檗之操夷險不貳嘗自號復一貞士考其平
生隐顯窮達履之正執之固所云貞者不其然哉不其
然哉故特為之表
贈文林郎河南道監察御史劉君墓表
君諱循字率性姓劉氏系出漢長沙定王發初繇長沙
徙安成後由安成徙泰和珠林累累有科第為泰和之
望又由珠林徙吉水夏朗又累累有科第為吉水之望
宋咸淳元年進士官至文林郎桂陽州教授曰天聲其
子益厚始不事進取而益厚子惟德孫永寧皆以博學
惇行見重於鄉黨君永寧之子也早知務學師從父湘
隂州同知鶴皋任縣丞長輔及鄉貢進士王光薦咸器
重之治書經博通子史百氏有志舉進士業成而科輟
暨科復父母俱没慨然歎曰不及於養矣禄奚為哉遂
不出志於訓子弟猶勉其從科舉曰學者固將行之且
吾世業不可無繼也平居事親孝奉養葬祭皆以禮撫
弟妹恩意曲盡以耕學立家而行之以勤儉為人公方
不肯苟且阿徇言出而人服襟宇洒落喜種竹環所居
數千竿題曰竹齋時時掀髯歌咏其中不與塵俗接也
蓋年五十有五而卒配王氏繼張氏子男四長鼎貫永
樂乙未進士為監察御史次亮次敞次衍女三人長適
王若旦次適張宗璉永樂甲申進士自刑部主事再陞
為大理寺丞次適曾傳昌孫男四洪熙元年用鼎貫貴
贈君文林郎河南道監察御史余未及識君而與宗璉
鼎貫游皆篤實自重蓋有以知君矣而君弟纉述君之
行稱其材猷智識度越常情學士曾公嘗誌君墓歎其
使得施所蓄所至未可量則君之處也豈不足乎用世
之具哉非各有志乎鼎貫又求余言故為之墓表
故廣西布政使司右參議林君墓表
廣西布政使司參議林公永樂九年九月七日卒春秋
五十有一林之先居光州固始唐末諱靖者從王審知
于閩以功封忠烈侯終于閩子孫遂家福清之古隆至
元諱廷玉隐居不仕生考亭書院山長時中山長生福
建行省員外郎子華公之父也員外元季鎮潮州又家
於潮公諱興祖字伯禎幼穎敏嗜學七歲而孤母陳守
節不嫁教育之稍長出從明師十四能屬文十五從師
授春秋經日習舉子業家貧教授以養母而能盡孝母
嘗坐舅氏累及至縣庭將笞之公叩頭哭哀請代笞縣
併釋其母子翌日縣以禮幣舉孝廉上京師授山東蓬
萊縣主簿持恭慎凛然冰檗之操三年坐稽公務降龍
江驛丞丁母憂去服闋改儀真逓運大使陞邵武府倉
大使郡中歲饑尚書夏公時巡撫福建得便宜行事郡
集其屬謂曰民莩可憫孰能詣巡撫求賑者方隆暑惔
赫衆莫應公曰興祖當行即懷郡牒晝夜倍程以進夏
公覽牒從容未有言公懇懇言民命危急仰公如慈母
義形於色夏公遽檄郡發廪所活數萬口郡守丁原振
薦公于朝陞當塗知縣有寬惠愷悌之政興學以育才
表善以勵俗而廉操如蓬萊吏民戴之滿一載陞代府
長史賜勑諭及襲衣文綺當塗耆老數十人伏闕下乞
留不得皆涕泣去公為長史夙夜思所以匡輔之道疏
陳十餘事又隨事直諫不見聽朝廷知之召還改工部
都水郎中居無幾陞廣西右參議時安南逆命朝廷方
出師討叛授之事命馳驛焉既至即躬詣邊境周視嶮
易繪圖以進且獻所規畫又請兵之所加止罪叛逆預
禁將士俘獲生口用慰來蘇之望踰年安南平郡縣其
地調交阯綏輯降附振起凋殘夙夜盡心焉一日餘寇
復叛公分守盤灘城所招降三十餘人皆在城中寇圍
城急主帥慮三十人為變將盡殺之公曰吾既許以不
死殺之不信將何以得後來者且三十人何能為卒不
殺而寇解圍去公在交阯再歲朝京師至滕縣卒其為
人端重有雅度終日端坐人未嘗見其疾言遽色事寡
姊如母訓育孤甥如子卒致有立其友張禮聞為學正
死賓州子政孤弱不能歸公至廣西召與其子同學業
成厚贐遣歸後政亦致顯宦公居官有實惠及人性澹
泊不殖貨利家無餘貲惟積書數千卷嘗指示其子曰
吾以是遺爾足矣汝勉之好為古文所賦詩有棠隂清
趣集藏于家其配黎氏故名族有孝德後公十年卒子
男一厚永樂辛丑進士今為鄭州知州女二長歸叚某
次歸百戸周鎮孫男五舉皋翬凖翀女二公卒之明年
厚奉葬于郡韓山之東先塋之次今二十年矣具事狀
介吾友彭子斐求墓表余其會試禮部時考官義不容
辭故叙次而為之表曰
孝篤於親行備於身仕有及民嗚呼伯禎君子哉若人
太常博士楊希淳墓表
吾泰和楊顥希淳永樂辛丑進士授太常寺博士能謹
其職事有稱於縉紳君子三年天官考其績冣援例奏
授勅命贈其考彦通文林郎太常博士妣韋及故妻劉
孺人而封其繼母周為太孺人顥遂奏請歸舉焚黃之
典命下而病作更數醫不治宣德七年十二月初三日
卒於北京享年四十有五搢紳君子聞其卒皆嗟歎惜
之希淳為人篤實清慎事親能孝事長能恭處人能信
臨財顧義其貧未嘗戚貴未嘗恃直而不肆質而不朴
澹而可親吾識其大父舜卿及其父皆鄉善人希淳會
試禮部時余其座主也其為博士也公務甚簡余邀置
隣居而闢館延之授徒凡再歲旦夕相接察其言行表
裏始終一致焉嗚呼鄉人俊秀以言語政事馳聲譽自
視高出希淳上者比比而是而夷考其行平實如希淳
者蓋無幾人吾恒私計希淳足以長保禄位無顛蹶之
患而一疾遽已非命也夫非命也夫然君子於希淳之
論定矣其弟希武以其櫬歸葬泰和吾故書其行之槩
授之使表諸墓其詳見諸墓銘者不復出也
何子玉合葬墓表
太醫士何彦徵在京師以醫見重公卿大夫而於余往
還十餘年相與尤厚其為人孝友平居致其父母之樂
既徵詣京父母病且沒皆不獲在侍下語及輙泣涕澘
然一日具其父母之德善詣余拜且言曰不肖孤不孝
親在不得盡終養之私親没既不能卓然有立以顯揚
萬一又不能圖不朽於薦紳先生文字間是重其不孝
也凡世之不泯其親者率有表著於墓今竊願徼惠下
執事余固樂道人善矧惓惓孝子之心哉按何之先汴
人宋有諱某號進齋者為國子學錄從高宗南遷始家
鎮江之丹徒世業儒至諱暹字明德辛苦力學遂名所
居齋曰明德用自儆學成不仕以醫可以及人遂精究
岐黃之書有名於世其子煜字景宣亦深於醫而切於
惠濟所及人尤廣娶石井里儒家茅氏生子男三人子
瓛子玉某子瓛務學善楷法洪武中召書誥西掖既當
授官引疾辭子玉彦徵之考也諱璧為人和厚謙慎於
事親敬長咸當其分宗戚有孤貧無依者教育之底於
成鰥獨者供養之終身賢士君子多樂與之交其禮度
雍雍如也卒於永樂戊子九月十日春秋五十有七配
郭氏元市舶副提舉原德之孫處士源之子諱妙寧生
有令質年二十有五歸何氏於事舅姑有婦道相其夫
有妻道成其子有母道可為女德之備者歟永樂庚子
十月十日卒春秋六十有七合葬其邑之長樂鄉鳳凰
山之左子男二彦徵彦宗女一歸吳祥先卒孫男四儁
儀倫佑女四吳信楊悼其婿也其二尚幼曾孫男四女
二考何氏之先以儒醫聞若子玉之太父父所及人多
矣至子玉其施於躬儀于家亦皆善人長者也雖未嘗
顯融於時古稱仁者有後將其子若孫之振耀光大庸
可量哉庸可量哉
周宗苑甫墓表
顧山之西麓周氏暨陽名族也世有善德暨陽多巨室
而至今言務善之家必首推周氏蓋自其郡邑之賢守
令與士君子而下至閭閻畎畆無間辭云周氏至伯源
當元季寇亂東西竄避備嘗艱苦我國家平定海宇始
復故業辛勤薙莽除荒治田廬以務本植善功未半其
鄉譁訐之風起伯源不幸陷詿誤謫戍山東後徙雲南
宗苑甫父也宗苑甫諱閬方其父去時始成童念其父
志之未成也奮起卓力致勤蚤莫家日以裕而飭躬務
學孝友睦婣之行見稱鄉黨公家徭賦惟恐或後又不
幸陷譁訐者之詿誤謫戍廣右後以疾代歸方將優游
田里以奉親教子自適居無幾疾加竟不起永樂五年
十二月十六日也春秋四十明年葬顧山之隂祔其祖
之塋宗苑甫儀觀豐偉端重闊達有智識忠信樂義雖
處艱難細行必謹平素急人之急賙窮䘏喪視為當然
惜其不及下夀且憂患之日多也配夏氏子男二伯曰
璂仲曰珪皆謹行如父女二李樞郭琛其婿孫男三振
拱某女九至是璂珪痛其父之生不獲伸也將圖伸於
沒之後奉事狀及書求表墓嗚呼暨陽素稱道院蓋謂
風俗醇厚清净無事也數十年來薰染鄰邦澆漓嚚訟
之風往往有作雖不過千百之什一然騁其險於傷人
害物善良何以遂安也宗苑甫父子是已宗苑甫雖憂
患艱危之際而立志持行顓顓不改平時豈非君子者
歟故為之表
東里續集卷二十九
