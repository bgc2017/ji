東里文集卷四明楊士竒撰
序
胡延平詩序
洪惟我太祖高皇帝神聖文武膺受天命有天下當時
魁偉豪傑賢智才望之士雲附景從各效其用以建混
一之功暨天下大定茂興文治廣德教徵用儒術以復
隆古帝王之世天下之懷抱道德藴蓄器能方聞博雅
之士欣幸遭遇林林而至者蓋比於書之野無遺賢大
雅棫樸之詠也于時廬陵胡子祺先生以經學行義徵
至京師偕入見者十八人是曰太史奏文明之祥上大
悅皆除監察御史先生後陞廣西按察僉事又擢知彭
州秩滿陞延平知府歲餘没於官先生之任風紀也秉
正直之節務持大體為郡守也敦豈弟之行而脩實惠
藹然忠君愛國之誠憫然憂勤恤民之心彭州延平之
人至今思慕之而不忘非漢宣所謂與我共此良二千
石者歟先生有詩若干卷其子今翰林學士廣屬余為
之序詩雖先生餘事而明白正大之言寬裕和平之氣
忠厚惻怛之心蹈乎仁義而輔乎世教皆其所存所由
者之發也昔朱子論詩必本於性情言行以極乎脩齊
治平之道詩道其大矣哉蓋自漢以下言詩莫深於朱
子而胡忠簡公嘗以是薦之故知朱子之詩又莫深於
忠簡先生忠簡之十世孫為詩固得扵家學者歟今學
士遭逢聖明膺斯文之任而家學益著詩不云乎凡周
之士不顯亦世扵此又以見國家得賢之衆士大夫涵
濡聖澤傳世之顯有以同乎周之盛時也
送胡永齊詩序
胡穜永齊以其父命將自京師還廬陵侍養其祖母求
余贈一言永齊生乎詩書禮義之門為延平太守之孫
今翰林學士之子其得扵家訓有素余何言然與學士
同郡同官久要且厚永齊又嘗從余游余敢愛一言而
不為子傾倒哉子見夫木之為材乎其始依長山大谷
深厚之地以託其本又有雨露風日涵濡昫育而無牛
羊斧斤之戕害而然後挺特堅大可以棟宫室為舟楫
成什器鉅細隨宜皆適扵用也不然牛羊斧斤為之戕
害者曰肆焉而莫禦雖託本乎長山大谷深厚之地雖
有雨露風日涵濡昫育要其生遂之意斬矣惡睹其成
材者乎人之生幸遇太平無事之時且家居薰陶造就
之有資而無饑寒勤苦之累惡可以自棄乎盖人之貴
乎學也有仁義忠信以養其心剛健弘毅以立其志齊
莊中正以恒其德恭讓節儉以制其行前言往行以充
其智禮樂文物以飾其躬講焉習焉不廢扵造次顛沛
之頃其久而益熟也無所往而不達無所用而不宜故
君子者必務乎此彼有違道適情凡可以迷溺心志者
皆吾身之牛羊斧斤君子者必務決去之不使一毫作
扵其心害扵其身市㕓之子受十金之産扵其父謹謹
愛護不敢失惡辱親也吾身吾親之枝也豈十金之謂
哉故愛身必在務學務學必在力行不徒其言之為尚
也勉旃永齊子英年秀質智足以明善學足以成德由
此而孜孜慎脩不已所謂沛然孰之能禦也永齊勉旃
他日聞仁山文水之間有能以學植身必子也夫若是
而使鄉人父老愛子者皆稱延平有賢孫學士有賢子
扵吾交游不與有光哉故書此為贈朝之君子與學士
交游而愛永齊者相繼為詩列于左方
送尹能敬詩序
去西昌東南五十里曰灌溪並溪南北居皆尹氏其世
為鄉之望其人雋爽傑特多有用之器其老成愿謹吾
心所熟者能敬甫表然者也能敬甫平居接人恂恂至
遇事氣義磊落嘗歴涉憂患無一毫之戚於中至乎晚
節仲子昌隆掇高科揚歴清華人皆以為能敬甫榮乃
獨不然方歉歉持恭遜以善𨗳其子孫曰勤不懈此其
見之明志之素定者乎世之人遇小得失其中變遷盈
歉無復故態者視能敬甫為何如今年春就養来此日
與縉紳賢士周旋乎京師聲明文物之下甫兩月輙慨
然自念吾奈何違吾親丘壟棄吾子孫之訓教而忘返
乎即日戒行李就道其子挽留之不得竟去扵是朝士
歎能敬甫之志尚遠也或曰古有所謂逸民能敬甫其
近之歟而厚扵倫理孳孳焉要為合扵中行者故相率
為詩送之以余同邑且熟也屬為序云
送林教諭致仕詩序
永嘉林士賢先生今年八十有九矣以分教邑學考績
来京師書冣朝廷優異之陞教諭俾致事行且有日大
夫士為詩送之右春坊大學士黃公屬余引其端古之
君子學而成也其心未嘗一曰而忘斯世故或施之政
事以利天下或推之講學以淑諸人人持必為之志恒
久而不息不以強壯衰弱而或有作輟也盖曰天之所
以畀我豈使自足其身而已存心之厚如此然人之所
禀其聰明精力既老則衰矣雖其志篤勤弗懈而身不
足以勝其事故先王有七十致事八十拜命一坐再至
九十使人受之制夫人之生有不能七十八十者多矣
况乎九十又足以勝事哉漢伏生年九十孝文欲召之
而老不能行使掌故往受經生不能正言至使其女傳
言今林先生幾扵伏生之年而懷惓惓之誠以勤教為
盡臣職以育材為報君上耄勤不倦非存心之厚歟然
清明康健馳涉川陸二千餘里述職京師趍進拜俯威
儀翼如光膺寵命歸樂其餘年非盛福哉觀其身論其
心詩而送之不亦宜乎
送徐理問詩序
吾友徐崇威自征商陞中書舍人踰年改陕西布政司
副理問數月復改廣西崇威有䟽達之才端厚之行又
嘗出吴楚道梁宋秦雍縱觀山川崇大之勢博覧古人
興敗之迹充乎其氣廓乎其智將見諸行事也譬如駕
長舟乘春流浩蕩而東而翼以厚風雖一日千里易易
矣然崇威自拜理問之命其心常兢兢焉如有所弗任
盖司理之職難矣人之生皆有惻隠之心士之從政也
皆以生人為務然其有罪焉憫而宥之天子之所得為
也司理之臣雖欲為之而非所得專也司理知有法而
已知求當乎中而已其罪重也重刑之罪輕也輕刑之
情出乎過也過罰之出乎故也故罰之刑罰不自輕也
輕則由我縱惡亦不自重也重則由我濫誅此在天子
猶慎焉况扵司理之臣乎司理者輕重不爽扵錙銖是
非必適扵至公而非察之至明鮮有不失一失則為不
勝任司理非誠難乎然能至誠以求之虚已以聽之權
度精明敬慎不懈而哀矜惻怛之意不離乎中則司理
之任亦未有不可勝者崇威行大夫士為詩送之余故
推其說為叙以廣其意
沙羡槀引
沙羡楚壤也春秋之夏汭漢之鄂縣孫吴之武昌在焉
晉以後因革不一而皆為江漢重鎮國朝置布政司臨
之以總十七府州之治余弱冠而游也盖嘗踰大别泝
岳陽觀洞庭浮湘水望衡山而還而憩此最久其賢人
君子多與之交文事之討論篇什之倡和多與也今足
跡不至者十五年舊交零落過半間發故箧得往年所
為詩文百餘篇雖詞旨淺陋無可采而懷故人之不見
想山川之在目情之所存不忍棄也因稡為一卷題曰
沙羡槀云永樂辛卯夏五月朔士竒書
石臺槀引
歲屠維單閼石臺蕭德蕡延余教塾舘石臺在吾邑東
南一舍所桃源里中里有溪溪有石臺如砥容坐十數
人故桃源又名石臺里云環吾邑數百里其山水閎博
秀麗其壤地肥沃宜耕稼歲無水旱之虞者莫出扵石
臺而崇儒隆師又有耉老成人及多聞之士相與上下
譚論之樂者莫出扵蕭氏余是時方幸来此從容優逸
將用其志意以增益所未至歲餘廹扵召命不遂所欲
然至扵今其心未嘗一曰不在石臺也當時所為詩文
率出一時應酬或錄或棄所錄者此卷是已間一展讀
撫歲月之如流念舊學之不進不能無嘅焉扵中也因
題之曰石臺槀云永樂辛卯冬十月朔榖軒識
長林書屋圖詩序
長林書屋者文淵閣大學士兼左春坊大學士胡公之
故居也在廬陵吉水之間前有金螺白鷺之勝後有青
原石豅之竒夫容天玉墨潭諸峯嶻然相望扵左右而
文江之横帶滄洲之演迤層阿複壠青林白石之廻抱
扵旁近者實江南勝處也公世家扵此自其擢高科陟
清華其身之不至焉者殆二十年而其心未嘗一曰去
此也間命善繪者為圖以旦夕接于目適于心而與公
相知者又賦詩其端以道公之意夫古之仁人君子其
處也未嘗忘斯民及出而仕矣亦未嘗忘乎其平昔丘
園棲遁之適盖其所學必在乎兼濟而所自得扵内者
不以窮達而有所變易也苟一朝得乎彼忽忘乎此沉
酣溺焉變易其所素此其人可與有為者乎公少居扵
此樂扵此久而不忘於此盖人之情也顧今遭逢聖明
居斯文之首任寵待之隆千載一時也公於是時方圖
盡其所當為者以仰答盛遇之不暇其暇乎望山林處
士之適哉然則公之斯圖殆所謂寄意者乎嗚呼觀公
之所存將公之所有成可見矣余知公有素三復此詩
安得不以為士大夫道哉遂為之序
蔡氏族譜序
蔡氏西昌之望也中更變故其子孫微矣余少獨識月
窗甫蒼顔白髮長身玉立翛然塵表時時從人道其先
代盛時風流儒雅可敬可慕而今為可悲嘅也月窗没
蔡之後獨有震亨兄弟在而震亨之考文玉嘗出後胡
氏蔡之祀幾為若敖氏之餒矣震亨凛乎斯懼將復其
初也而求其世譜已湮没不傳獨月窗先墓記自十六
宣義得常而下有可稽者盖得常而下為十朋十朋而
下為賢卿賢卿四子申甫清甫澄甫濟甫八孫志學志
弘志道志遠志武聖傳夀傳性傳然自月窗没八孫已
莫辨為孰之子今獨知聖傳夀傳性傳皆濟甫之子盖
出劉尚書崧題愛山圖所云月窗則夀傳之孫文玉則
某之孫也震亨據此錄為譜將示来者其存心厚矣以
其先嘗於吾家有連也求序之吾聞蔡之世詩書行義
累累相望而特顯於濟甫濟甫諱源愛山其號也登宋
寶祐丙辰文天祥榜進士歴官司農少卿湖廣安撫使
政治卓卓搢紳間尤為潭州守李芾所知嘗薦之扵朝
其所居地不知幾易主至今鄉人父老過者徘徊嗟咨
曰此安撫宅也嗚呼盛極而衰衰極而復天之道也蔡
之後將不有復振者乎君子之澤譬諸大木立乎高山
曠野疾風炎日冰雪之侵凌益久益深其柯葉條幹隕
折幾盡幸其本之存也一旦乘太和之氣有不奮發而
復榮者乎傳曰公侯子孫必復其始蔡氏之後其必務
學敦德以待之哉是為序
送蔡孟愷永州教授序
廬陵蔡孟愷清修苦行恒轗軻落落不偶扵世然其心
未嘗不自得也負氣義夷險不貳與余外兄陳仲述為
同門之交仲述博學守道非其友不友顧與孟愷相好
也仲述家故貧為監察御史十年没時惟一布被猶讀
書郡齋所製一子賞未齓也喪其母依養於叔孟愷過
之愴然有動乎中指賞告其叔曰子善撫之吾有女以
妻焉所親難之曰孤寒之孽其終有立乎孟愷曰吾誠
不忍此故人之子且安有仁如仲述而其後不立者乎
卒以女妻之於乎今之人以貴富勢利相交處失其貴
富勢利則東西散去為楚越者恬不為怪或有一人焉
不為此慨然欲脩古人之道則相與聚笑而愚視之扵
是其習愈倍而去古愈遠求如孟愷者何其少見也孟
愷今奉命往教永州郡學其兄子吏部主事學淵求諸
能賦者作詩送之又求余為序今之所謂教官者能從
事扵文藝則善矣有尚論其躬行者乎是以輕彼重此
違本逐末靡然而從風久矣夫能修其身必能推以淑
人能厚其友必能推以事君孟愷往焉盡為臣之節明
教學之本所謂舉此而措之者耳故略述其行以示永
人使舉此可以知其餘他日永之學者有文行可稱本
末兼舉必出吾孟愷之門乎
送蕭善本序
自余来京師十有五年扵文溪武山之域父兄之鄉吾
少壯出入嬉遊之處未嘗不在余懷也而遭逢聖明叨
軄近侍恩眷隆厚然材薄識陋不能效纖芥報稱日懷
愧惕之不暇顧敢言其私哉而比年鄉人親交有至京
師而過余者昔之壮者皆已蒼顔而華顛矣昔之童丱
者皆已翹然楚楚矣而敬問吾父之執焉盖淪謝既盡
不能不嘅焉怊悵也前三十年余所往還講學今存者
不三四人幸皆仕京師時得聚處討論相益以寬鄉邑
之思善本亦當時所與還往者近歲始来為太學生無
幾輙以使命出再歲而還還數日又以展省歸未嘗一
得從容盡意也臨别能無情乎雖然子歸而過縣門之
南徘徊龍洲歎嘉應之不爽而觀扵其人復有繼今而
起者乎又過高漚而試聽焉將有鏗然噌吰而出者哉
又南望三顧之山而物色焉復有繼蕭清節高風遠躅
者乎有之而賢者將出其門乎其必有以慰余之思
贈蕭照磨序
余總角就學與子敬同師入同講習出同嬉遊相得也
子敬資性嚴厲尋常不妄言笑朋儕一語不合不能容
輙面斥斥已雖無宿怒意然人未嘗不私怪其過剛也
子敬年十四五出游京師後二十年余至京時子敬洊
歴艱險道萬里而歸授鴻臚序班余竊意其所謂剛者
必已摧折無有而變為和柔巽懦矣與之處察其所發
固未嘗變也凡所還往莫或敢規之者獨扵余冣故余
時規之雖少止無幾復然矣豈其中所養者直故不屈
於外耶抑根於所賦者一定而不遷耶夫君子之剛以
直乎内盖本扵道義之正所謂浩然之氣是也而發扵
外者固雍容不廹無所乖戾而適乎大中所謂性情之
正也士不務出此而徒肆意以行之傳不云乎心有忿
&KR1264;賤惡則不得其正夫以是感之亦必有以是應之者
矣古之人所以為佩韋之戒也子敬今除高州照磨相
去數千里臨别無以為贈輙舉其所切諸已者告之山
城務簡時求前言往行以致涵養之功焉
萬木圖序
萬木圖者右春坊右庶子兼翰林侍講建安楊榮勉仁
昭其大父達卿先生之德示其後之人也先生有孝行
扵為善施義汲汲焉然不喜以施名以為受人之施者
恒有愧恥為辱之心而不自慊也夫施扵人而使其心
愧恥為辱而不自慊猶不施也必使受吾之施者如其
所當得如無與扵我而即乎其心之安庶幾可也元之
季世兵戈饑饉民困窮凍餒無食至相食以苟活雖父
子夫婦相視不能相保䘏所在皆然時先生藏榖甚富
將發廩振之指某山號扵衆曰有能相吾力樹木者乎
樹一木予榖若干願相吾力者先予榖扵是争願出力
来請榖既悉飯之乃如所言願樹木多寡予之榖不籍
識其姓名卒亦不視其功而所活不可勝計矣先生之
樂施何其忠厚委曲而周備歟居數歲木鬱然崇茂悉
中扵材先生指以戒其子若孫曰不自意今之盛如此
也其母苟自為利將有為學宫為釋老之宫為橋梁及
津渡之舟而需材者給之有貧欲為居室没欲為棺而
不得材者給之母苟自利也扵是所施利益多矣時福
建行省左丞阮德柔聞而高之命工作萬木圖表之搢
紳君子多為文若詩紀之詠之既皆失扵兵而其子若
孫佩服訓戒至于今不違然欲其後世皆佩服不違此
圖所以繼作也嗚呼始先生知施榖而已知求受施者
即乎其心之安而已豈計樹之木後當何如哉而受施
者必盡力焉不可以苟盖天理之在人心有不能已也
先生所存如此惜乎其僅施扵衰亂艱虞之際畎畆之
間而徒布衣以終其身也不然使遇治平之時得一命
為所欲為所施利不其博哉如其後之人能世承其訓
推廣是心而行之不已焉其扵施利固又博也是用告
諸其来者
南窗吟槀後序
臨川吴景南先生南窗吟槀四卷吴故臨川儒家先生
當元治平無事之時既高蹈不出用其精力扵詩以自
適夫幽遠静貞之趣其授受有自又有吴文正公序之
是以其詩之傳也久矣而刻板既廢扵元季之兵洪武
初其孫思明得刻本扵金溪以歸于兄思清思清傳之
其子今國子司業溥司業君之徒鄉貢進士吴克彰為
重刻以傳余嘗過司業君獲拜先生之遺像嶷乎其山
之立也粹乎其玉之純也温乎其春之和也翛翛乎其
出扵塵埃之表也夫其見諸外如此扵其中之所存者
可量哉盖又聞諸司業君先生履善蹈義其介凛然必
擇而後交而見諸言與行者藹然一由扵忠厚至扵所
以植其家裕其後者惟詩書德義焉耳嗚呼所以為先
生獨在扵詩乎而至扵今司業君四世矣篤實剛介之
操持之愈久而愈固盖考其源流之正而君子之澤深
且遠矣孟子曰誦其詩讀其書不知其人可乎故為引
諸卷末使讀詩者併得之
康氏族譜序
西昌東南五十里曰深溪溪之上有世家曰康氏其文
獻繇宋至今承續不絶其初本匡氏仕南唐為蘄州刺
史曰稠者歸宋避諱遂易為康稠之孫抃英宗朝舉進
士為南昌尉抃之孫訓為國子助教以直言為秦檜所
惡遂棄官歸訓曾孫景材仕理宗朝為鄢陵令弟景明
度宗朝為桂林府同知景材孫時可元皇慶初為廣東
儒學提舉景明之孫宗武從學吴文正公明三禮為天
臨路慶洲書院山長其從弟宗正國朝洪武第一科進
士官至丹陽知縣宗濓舉明經由教官改常州魯橋廵
檢而族之人脩儒術持行義者猶多盛哉康氏之宗乎
泝其先唐貞觀中有諱胄者為吉州判官過西昌之祁
洲樂之遂留家焉胄二子琬珏琬之後徙安成珏之孫
曰常五子垻坊坎垍圻始徙深溪則稠之曾祖也祁洲
在今淘金驛東五里有匡家坊余前四十年嘗過之匡
氏合族而居尚百數十人皆珏之後也亦皆謹愿敦樸
務農桑而詩書禮樂之風視深溪邈乎懸絶矣豈其漸
習之異歟抑如木之有本其生意發達獨厚扵一支耶
凡物莫不有本人之所以貴扵物者能敬其本也匡氏
出魯匡宰句湏以邑為氏康出衛康叔以諡為氏不可
以殽也夫屈扵勢而去之苟可伸亦可復也今祁洲無
氏康者矣深溪世多聞人君子扵致敬其本之心吾知
其惓惓也而至今未有宣言復之者豈其猶有所屈乎
先大父兄弟皆與慶洲君相交莫逆伯父吏部公扵丹
陽君有同年之契宗濓又嘗與余往還仲矩則余姑之
夫也故巽初之續為此譜也以世好求序披閱再四余
安得不景仰其先而重致望扵其後哉
送歐陽允宣序
吾邑故家亡慮數十姓若今合族而居有數千指之聚
旦暮堂上下會集有數世尊卑之列有漁稼之樂有園
林山水之趣有祭祀賓客伏臘之資詩書禮義之有襲
賓興仕進之有繼者數十年来盖曰歐陽氏歐陽氏與
宋文忠公同出唐率更令詢初由廬陵徙萬安又由萬
安徙泰和之蜀江扵今二百餘年矣余弱冠交允堅允
清繼與允賢往還相求麗澤之益今又與允俊好也允
堅初領鄉薦為學官又嘗佐邑有民社之任允清亦舉
明經為學官允賢領鄉薦兩為郡教授今助教國子允
俊登第為庶吉士于翰林歐陽氏之兄弟盛矣他姓兄
弟有盛者不皆出扵合族而居不皆以經術發身也盛
哉歐陽氏兄弟乎今年春允宣以運賦来京師間從允
俊過余觀其色知其厚也聽其言知其通也問其所治
則養親慈幼以及公私之百務皆其事也夫歐陽氏之
家處者固有所恃而不慮乎外而使仕者有所恃不慮
乎内非為有允宣乎允宣雖不仕譬諸材木之用行之
為舟輿居之為室屋較其功要皆曰用不可無者豈得
以彼而加此哉允宣將歸允俊求余贈之言故為書此
送禮部侍郎儀公致事序
禮部侍郎高密儀公以清德正學洪武中自教官為寶
慶知府永樂二年詔選東宫官遂陞通政兼右春坊中
允無幾又陞湖廣布政使三年入為禮部侍郎又奉詔
侍皇太孫講讀公之為郡為藩也惓惓宣上德咨民隠
寬平忠厚有仁人長者之風其佐春官也詳扵典故達
扵政體雍容直諒有大臣之度其為輔𨗳也端莊嚴重
非聖賢之道不陳懇懇老成忠愛之意今年八十奉勑
致仕天語褒嘉龍章輝煥希闊之賜也我國家用賢使
能而凡任大軄膺重寄者必付諸惇實端重之賢如其
材德既足以勝事而稱任則禮遇之加逾久而逾盛考
公平生本之為德行施之為事君治民之實一皆君子
之事則所以迓承天寵者豈無所自哉今歸榮扵鄉曰
與故人賓客懽聚談詠以樂太平之世𨗳其子孫及鄉
人後學讀書明道以成德器皆將為國家之用閒暇臨
清流蔭茂樹睇春榮扵綠野招青山之白雲公之樂何
其超然物表哉扵是尚書夏公暨諸搢紳大夫皆賦詩
贈之余謹述國家所以優老敬賢之實與公之厚德盛
福不徒以為其鄉之榮而可為天下後世道者引諸卷
端
陳氏族譜序
西昌陳氏有二族其一五代時諱暉者自金陵徙其一
宋季諱雲仲者自廬陵之武岡徙自金陵来者子孫為
盛盖於今二十世其居已久積而發之也多自武岡来
者裁八世其居未久積而發之也遲遡武岡之先出漢
文範先生六世孫逵仕晉為長城令因家吴興吴興之
後有諱洽者仕唐為秘書郎徙閩之劍浦劍浦之後諱
貞者稱栖衡處士又徙温州之平陽處士十二世至廸
功郎崇忠生渙齡宋郴州桂陽主簿入元改吉州路儒
學教授其子浚源家廬陵武岡之陽遂為廬陵人浚源
子四人仲子雲仲贅西昌羅氏遂為西昌人雲仲生文
勝文勝五子仲子原夀號碧潭碧潭生民燾觀定民燾
生一敬洪武中舉孝廉為荔波及賀縣丞觀定生彦和
彦和生德遜德遵德遵名循永樂乙未進士第一人及
第為翰林修譔西昌科第自宋至國朝彬彬乎盛矣而
第一人及第實始扵循發遲而弘者理之固然也武岡
而上其譜見扵文勝之孫觀瑞所傳一敬始斷自雲仲
以下著西昌之譜至是德遜俾德遵以西昌譜求序余
與陳氏宗族同里閈一敬忠厚樂義其卓識遠略度越
羣輩佐治兩縣皆得民心德遜温雅惇行德遵履操端
㓗皆余所敬愛者也苐念一敬平生故人少之時相輔
以學有莫逆之契其罷官家居也約余買田築室東臯
之上將耦耕以終老既先後皆以徵起不得如志而在
京師相聚處半歲公務之暇相與譚詠酣嬉而㤀其身
之在客外也一夕就余家奕棋飲酒翛然而没扵今又
十年矣睹物興懷其能自已乎故因序此譜併致余情
云耳
送曾存善序
同邑曾存善篤實和易謹持其身遇為干紀倍道之事
輙掩耳避去鄉稱善人今年五十矣未嘗有一日憂患
之干其所得稱其所存非善之報施者歟有以其材舉
者徵至京援例得歸来告余别嗚呼吾常不忘吾鄉之
俗惇務詩書父兄必𨗳其子弟以德子弟必率其父兄
之教而富有力者皆惇扵禮貧賤者皆能不失所守而
勤扵其業有老死足跡未嘗及縣門下者其俗如此所
從来久矣自吾出而道數千里之地目之所及其為俗
不逮吾鄉者多也然吾少扵鄉壮扵鄉既壮而去之今
且老矣吾鄉昔之老者亦且盡矣安知夫今之俗其不
渝於昔否乎盖一鄉有善俗則一鄉之福子歸因吾所
陳而試觀其何如焉
東里文集卷四
