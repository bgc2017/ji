東里續集卷三十八明楊士竒撰
墓誌銘
禮部左侍郎李公墓誌銘
宣德七年十月十五日禮部左侍郎致仕李公卒於家
訃聞上遣官賜祭師傅六卿而下皆往弔祭卜明年某
月某日葬某縣某鄉某原其孤栗以治命奉翰林侍讀
苗君衷所述事狀来拜請銘禮部尚書毗陵胡公申為
之言予與李公同事三聖凡三十年乃按狀序而銘之
李之先居平陽之臨汾大父諱仲智父諱師魯元季隨
兄希賢宦游燕都遂占籍宛平縣而公生焉公諱嘉字
允堅天資凝重不妄言笑自幼卓卓有立志事親孝稍
長縣大夫選邑學弟子員前大學士董公倫時為學教
諭公從受業旦暮自策勵所授書率誦讀數百過四書
注釋雖老不忘已而念家貧親老丐罷歸侍養為師者
初惜其去遂獻詩達意其辭懇切師憫而從之後選奉
祠所禮生事太宗文皇帝於藩邸敬恭祀事恒致其誠
無幾丁父憂哀毁動人終喪不飲酒食肉覽父手澤未
嘗不流涕而養母愛敬兼盡初世父希賢死於兵無子
倉猝藁葬公念及輒悲竟卜吉壤備禮而葬焉文皇帝
起北平預效守城勞時南兵逼城城外民有負母入城
無所依者公避舍以處之且食之粟民母子得全於急
義率類此内難平錄守城功召至南京有司奏授鴻臚
寺序班數月上親擢為通政司參議且面諭之曰以爾
誠實故擢寘要地必勤必慎母忝朕命公益盡心乃職
一日奏事畢自陳臣有老母在鄉里無他兄弟侍側願
躬迎母就禄養從之既至時初建北京奉命董運木之
役於河南殫其智慮夙夜不懈後喪母哀毁如喪父詔
賜棺及驛舟歸其喪服闋仍前職遂扈從北狩自是巡
狩皆預扈從後坐累左遷鴻臚寺丞仁廟御極陞左通
政遂陞通政使又坐累左遷未行上嗣大統復通政使
改北京行部侍郎念其老不堪繁務又改禮部侍郎公
雖精力日衰猶勉強事事未嘗少間再歲以疾聞特賜
勑褒諭命致仕又數日不起享年七十公持身端謹一
芥不苟取予剛方嚴毅人不得干以私其任職細務必
親故所歴寡合終不為變治家整肅教子孫必務學而
閒暇道說國初以来北京名賢故老流風餘韻娓娓不
窮聽者忘倦盖自是能知而言者亦鮮矣其歴任散官
自將仕佐郎積至通議大夫以公貴再追封二代大父
父皆金通議大夫禮部左侍郎大母吳母榮皆淑人追
封故妻蔡封繼室趙皆淑人子男四栗直剛簡女二孫
男四震謙泰巽銘曰
嗚呼李公有孝有守遭逢龍興陟帝左右剛毅之資自
信弗疑顓顓以持莫之或移納言之司宗伯之貳歴年
三十始終一致白髮蒼顔鞠躬竭誠三聖在上天鑒孔
明奎章龍文奉勑歸第象笏朱衣里閭迓拜從容優游
以夀考終綸音及門寵光隆隆嗚呼李公生死榮哀勒
銘其藏永示後来
翰林庶吉士湯如川墓誌銘
永樂四年三月庚戌翰林庶吉士湯流如川歿于京師
其友曾與賢為治喪歛已楊士竒將述其平生為墓中
之銘以授其弟如塤使歸葬焉屬隣舍夜災延燬如川
舍及棺如塤拾其遺骨而歸嗚呼如川何以得此哉其
平生所為宜夀宜備諸福乃四十以卒而又遭遇身後
之災造物者於如川何如也世之不為如川者或至於
期頤即不至亦不見其身後如此者造物者之意何如
哉如川世家泰和之甘溪曾祖某祖某父均義母李氏
如川温雅易直事父母及撫諸弟皆能悅其意處朋友
必引之於道臨事務當大體永樂癸未以詩經領鄉薦
明年登第賜進士出身(闕)聞其材行請於(闕)為
給事中會(闕)新儒術將有(闕)風勵天下乃擇進士英
敏者得二十八人盡出衆秘書俾進學於文淵閣期之
於古人如川在焉如川懼無以稱上意蚤夜勉勉不息
而學益進明年季弟如箎来省得疾卒如川哭之數日
亦得疾以卒朝之士君子聞其卒皆相與悼歎以為不
可復得嗚呼如川者真不可復得哉其仁厚可以長民
明公可以持法執守可以勵俗通練可以集事可謂才
德兼有者矣將用某月日葬某山某原時二親皆垂白
無恙而連哭二子此宜何如其情也娶某氏子男三某
某某女二余生先如川一年交之最厚而最深也来京
師相聚甫在歲方資之為輔豈謂一旦遽失吾益友哉
乃忍哀而銘之銘曰
為器之咸宜而動也時弗達于施而止於斯而止於斯
又孰為之災孰之攸司曷其測知我銘于兹以紓我思
以慰其父母之悲
陳孟京墓誌銘
孟京諱昌姓陳氏以字行登永樂四年進士第授翰林
庶吉士七年五月二十三日卒於官陳故泰和簮纓家
五代有諱暉者始由金陵来徙至孟京凡若干世自宋
建炎中有諱千齡者始登進士第至孟京凡十有四人
其他選鄉貢舉明經才行不可勝數載郡縣志與其家
乘甚悉孟京少孤貧苦嗜學旦暮自任負以養其祖與
其母手一卷未嘗釋也遇明儒碩師輒挾所業往請益
弱冠稍出教授愈自刻勵口誦手錄窮晝夜不廢一時
朋儕強記多識者不能及也永樂元年中江西鄉試四
年會試禮部中前列廷試在第二甲初族兄士啟永樂
二年試中第二甲賜進士出身授翰林庶吉士至是孟
京與從兄孟潔皆賜進士出身皆授此官陳氏兄弟之
盛人以為榮時朝廷廣召文學之士纂脩永樂大典孟
京與編校晨入晚出未嘗以私廢其博達明審老師宿
儒多讓之性孝友家素貧幸仕得禄而薄甘旨未嘗充
其母甚樂也愛其弟恒約已以裕之卒之時家徒四壁
顧其妻曰死生常道勿戚戚身後事其在諸兄汝惟善
視兩兒不可令斷絶讀書種子耳不一言及他事嗚呼
此亦可以觀其志矣卒時年三十有六曾祖主一妣倪
氏祖以静妣曾氏考孔武母蕭氏娶劉子男二中九歲
元斗七歲女一既卒士啟孟潔為治棺殮買舟還其喪
與其妻子先宜人以靜先生之子余其外兄故為述平
生大槩為墓銘使歸葬焉銘曰
力學植身屢空弗知始達而暢曾不幾時嗟乎孟京遽
止於斯行邁﨑嶇而難平夷嗟乎孟京匪命之罹
趙進誠墓誌銘
華巖有豁達賢智之士曰趙進誠自少慷慨抱氣節明
經博學通當世之務嘗欲有所施見於時屬元季政亂
不可有為遂括囊不出日以養親為樂方國珍竊據温
台諸郡是時蟻附之徒率皆氣焰灼灼猝起旦夕間進
誠獨曰是何異趨膏火以自得者吾行見其斃其又可
效乎即奉親走匿山澤不與世接也聞太祖皇帝定鼎
金陵發兵弔伐于四方忻然舉手加額曰聖人出天下
自此大定矣國家既平定方氏浙水東之地悉歸職方
浩然有願仕之志冀一得發施其所負畜然遂疾作不
及行而卒洪武辛亥某月日也年四十有九進誠諱友
諒其先宋南渡時迪功郎諱某始自汴徙黃巖後至諱
某者其曾祖也祖諱某考諱居敬妣某氏進誠穎悟過
人少喜為文章平居事親睦族姻賑貧乏皆以為分内
事不肯苟且遷就徇人終其身不能一日如志以見諸
用非其命也夫娶黃氏子男五季寧季享季達皆蚤卒
季鼎今自福寧縣學教諭陞國子監典籍方嚮用於時
季桓女一適盧仲茂孫男七人進誠卒後二十一年諸
子始克奉葬於縣嚴山之陽又十有九年為永樂九年
季鼎奉狀来求文銘墓余考其志行及其時命有可悲
者為之銘曰
士懷璧兮靡玷缺庶薦于時兮命遽閼銘以昭之兮永
弗滅
羅仲深墓誌銘
余友曾與賢登永樂甲申進士第為翰林庶吉士又二
年其女弟之夫羅仲深繼登第與與賢同官同舍踰年
與賢卒又明年仲深女兄之子曾用常亦舉進士来京
師居止依舅氏未幾用常又卒仲深連經紀兩喪於客
外傷其中情鬱抑無聊日益病猶強出事事後用常卒
之數日亦不起矣悲夫與賢惇厚易直仲深温潤簡靜
用常儁爽端確皆吾邑之秀也幸以經術遭逢聖明之
世既出矣而皆不及下夀少試其所藴盖士君子無不
悼惜之國家設科以来得士之盛江以西稱吾邑而甲
申至丙戌兩科盖又盛焉甲申升者九人陳士啟湯流
獨孤樂善曾與賢余學䕫蕭省身王直歐陽俊暨余姪
相丙戌升者五人曾春齡陳孟潔及其弟孟京羅仲深
胡雅雅既第而歸兩科十三人者皆為庶吉士在翰林
與纂脩之事吾邑斯文之盛盖四方士之所慕豔而未
幾流卒與賢又卒丙戌之四人者又連卒雅家居則又
卒後丙戌而升者用常及王鉉梁輈陳賞王嗣先五人
未廷對用常又卒於是四方士為吾邑斯文悼歎不獨
三子者而已也(闕)人之先後卒者或余之親或久要而
仲深又與余同里巷至是其兄浦城典史仲固来京師
告余曰將歸葬吾弟必得子銘出示翰林脩譔王直所
為事狀余不能辭也羅故西昌望族祖某考尚文洪武
壬子鄉貢進士歴主臨臯仙遊兩縣簿二子仲固仲深
也仲深自幼為主簿公所愛嘗曰此兒必興吾宗未弱
冠喪父家貧出教里中童蒙取束脩以佐其兄養母而
益刻苦學問當其時鄉老碩師皆已歿無在者學者疑
不能通無所質問仲深獨守傳註古說熟讀深味日益
有得久而沛然而號仲深前輩者多自以為不如往往
即仲深求正是否永樂乙酉以邑學弟子員中江西鄉
試明年會試禮部中高等廷對賜進士出身授翰林庶
吉士脩永樂大典仲深沉潛明敏寅出酉入不肯斯須
廢公同列者皆推讓之其卒以永樂某年某月某日某
年某月某日葬某原從先兆也子男某某銘曰
荆山之璞兮出孔多無幾屢毁兮嗟乎奈何嗚呼仲深
兮温且良宜服用佩兮鏘珩璜亡者何遽兮存者徒傷
梁監丞墓誌銘
永樂十一年六月一日國子監丞梁里許以仁卒仲子
澤將奉其柩歸葬欽州以國子博士鄒幼享所狀世次
歴官行事介監察御史胡槩来乞銘以仁嘗典教吾郡
又聞澤致孝於親惓惓也不忍固辭按梁欽著姓祖某
考某以仁自幼聰穎好學稍長選為州學生洪武庚午
舉鄉貢明年會試下第充太學生有詔選太學生教郡
縣學以仁在選中授吉安府教授後丁外艱起服改國
子學正秩滿陞監丞會祭酒被召在翰林司業闕以仁
受命署監事永樂十年也以仁自為校官旦暮出所藴
為諸生講說暇即自學不懈在吉安訓導謝子方先生
以仁鄉試時座主也雖同宦然執弟子禮甚恭私會必
侍坐請益必避席子夏曰仕而優則學後世學者不在
於為已沾一命志滿氣盈豈復有意自進而求能致禮
於所當下者加尠也於是以仁有不同於流俗者焉性
質直夷曠與物無競不察察為明然嗜酒坐是致疾卒
時年四十有五娶潘先卒繼段子男三津澤浩女一將
以某年某月某日葬州之某原銘曰
寧越之區合浦之濱孔雀明珠異産之殷嗚呼以仁和
厚秀文繇郡博士爰登成均亨衢翺翔榮澤津津如何
中道奄仆其輪氣升魄歸永妥於此我銘昭之亦慰其
子
蕭處士墓誌銘
吉水蕭岐繇新化知縣陞寶慶知府迎致其父處士公
就禄養閱四年矣一日公坐庭中睹過鴈(闕)曰吾
將死乎疇昔之夜夢人緇衣而長身四(闕)指雲中
飛鴻而顧余言曰鴻乎鴻乎殆其俱旋歸乎今吾所睹
類是矣其將死乎明日得疾旬有六日卒永樂癸巳二
月乙亥也將以明年某月某日歸葬其鄉槎溪之原岐
求余為銘按蕭故永暘名族自文仲徙吉水四世至德
永德永生雲峯公考也公諱思柔字德剛别字槎菴自
幼魁偉秀明務學強識老長竒之既冠力進不懈屬元
季寇盜四起所在恣劫殺富家巨室各務出計捍蔽自
固所知有以是勉公者公曰彼其所加暴焉者或以利
或以憾吾世襲忠厚事文墨何憾且何所利不聽奉其
親率其妻孥往畊槎溪之濱十餘年寇禍卒不及天下
既定惟事教子弟子弟有力學惇行者厚奬以勸處宗
戚有恩意嘗有夜偷入室家人覺將追之公止之曰彼
窮故至此奈何困人於窮也其人聞之愧悔卒改行焉
平居謹言行老益自重雖不試然岐於為邑為郡皆得
其民心要本於公之教矣享年七十有九娶毛氏子男
五崇岐昇武智崇昇武皆先卒女三適士族孫男九曾
孫男二銘曰
仁山崔崔文水瀰瀰代生文人蔚乎有煒嗟惟槎菴括
囊韜光棲迹丘園逍遙相羊公才有為公(闕)俾民
宜之自公啟之既夀考終閟于斯原慶澤綿綿被其後
昆
郭彦思墓誌銘
彦思諱睿姓郭氏其家世見余所譔登州府學教授墓
誌登州與其弟湖州府經歴慶宜皆以經學治行知名
當世彦思登州之從子而湖州冢子也母車氏彦思居
家事親孝愛諸弟如愛已之身恒情所苦者惟恐一毫
及之如恒情所喜則惟恐不之及也維持引翼靡或不
至然皆出乎其性非有所勉強矯拂至于今其諸弟相
愛及愛其兄弟之子皆如彦思之心彦思淳實坦夷與
人交表裏洞達治家不求有餘為文章取達意而止永
樂某年某月某日以疾卒享年若干娶賴氏繼歐陽氏
張氏子男一公獻女二張孟賢張橦其壻也士竒先祖
考皆與登州湖州兩先生厚善士竒少壯時又交彦思
及其弟彦鉉彦遷從弟彦常相距巷南北有暇輒相就
相講學未嘗倦也即倦稍縱為談謔或弈以嬉有一日
累覿有終夕坐對氣合而情得也其後彦鉉彦遷及余
皆出仕惟彦思彦常家食懙懙自足也無幾彦常卒又
無幾彦思亦卒余皆哭之慟彦常之葬也余銘之彦思
既歿時彦鉉彦遷皆守官在外故葬緩今彦遷自瓊州
府推官考績来京師與余言吾兄久未復土遷之不悌
言未既哽塞涕下不已余不忍聞踰月彦鉉典教在吳
興聞其弟来京師寓書首說緩葬罪在我辭益悲苦郭
氏之兄弟何其篤相愛如此哉世之人其孰無兄弟乎
於是彦遷得復職赴瓊將便道償所願也謂余曰卜以
某年某月某日葬吾兄某鄉某原子宜為銘余掇其一
端可為世勸者銘之他可類見也銘曰
嗚呼彦思孰不為兄子謂吾弟同氣之生嗚呼彦思孰
無弟者有惟愛兄歿不遺墮君子之行如榖異器舉一
以嘗百器一味鬱鬱新阡我作銘詞嗚呼彦思逝其遠
而
徐弘道墓誌銘
永樂甲申詔近臣舉士之能書者就翰林給廪禄職繕
寫且給楮筆俾暇益自進其能時永嘉徐弘道以舉徵
至弘道工隸楷其為人恂恂温慎寡言未嘗揚已抑人
亦不肯苟且徇物與人交澹然而久益見親可謂端厚
君子者矣弘道自幼力學明書經洪武庚午以太學生
中應天府鄉試遂擢親王府紀善未幾改廣西道監察
御史歲餘罷罷今二十餘年縉紳間猶稱其清慎云永
樂甲午河南布政司聘考鄉試以疾不赴明年八月九
日卒於京師享年五十有九弘道諱定其世家永嘉曾
祖源晉陵縣丞祖益惠安縣典史考士良妣陳氏娶金
氏子男一人參女一人歸金寧於是參寧將歸其喪葬
某鄉某原介黃卓陳(闕)茂来請銘余與弘道處久矣為
之銘曰
資慤兮行脩泊而安兮不競與絿嗟乎已矣兮閟斯丘
故桂東縣儒學訓導廖潛仲墓誌銘
永樂十六年七月二十四日桂東縣儒學訓導泰和廖
潛仲卒廖出周文王子伯廖之後五季之際繇金陵徙
泰和世襲儒業洪武初為泰和縣學教諭曰子謙稱愚
寄先生者潛仲祖也父叔章母王氏生二子龍鸞龍潛
仲也潛仲幼喪父教育於其祖祖卒潛仲未弱冠也卓
然有立志出就學縣博士日自策勵讀書為文不襲成
說躡故跡著四書經義論策多至千篇同輩莫及也儀
觀偉然面白晳如玉疏髯秀眉雍容凝重人不得窺其
際善談論閒暇於鄉人朋友飲酒縱弈嬉間出片語相
調謔輒傾一座以是無少長賤貴皆樂親之然其中素
所操執者未嘗假借也永樂元年充貢為太學生召試
文淵閣除鳳陽蒙城縣教諭後丁内艱服闋改雷州海
康縣學教諭兩縣學教皆久弛潛仲力作新之初至蒙
城五年来海康四年則通三考滿矣雖其學者多有成
中科選者皆選於潛仲去職之日例不得書績遂降郴
州桂東縣學訓導在桂東期年盡力職務雖疾不廢易
簀之旦猶(闕)升堂見諸生盖年五十而卒潛仲不以
利廢義繼祖母袁一女鍾愛祖有遺貲産袁率簡畀其
女然後斥其餘畀潛仲族姻不能平潛仲獨無一言孝
事袁終其身袁卒或教質於官以復其産者終不聽而
敬其姑如袁之存也終身不衰潛仲自少壯負理才使
受一郡一邑而為之可以得民惜乎其未見試也娶譚
氏有婦道子男二丌謨謨永樂癸未進士翰林庶吉士
女二長嫁鄧時亮次嫁鄉貢進士劉組孫男三丌謨將
卜卒之歲某月某日葬于某山某原以余其父友也奉
事狀請為銘銘曰
士重者義而世以利才庶有濟而蓄未試命之不猶行
則無愧
前浙江布政司左參政林公墓誌銘
前浙江布政使司左參政林公諱瑜字子潤漳之龍嵓
人其先出晉拒遠將軍晉安郡王禄之後而居泉之龍
潯世業儒宋慶元中有諱起東者始徙龍嵓再世至鳳
公之高祖也曾祖詔承直郎龍嵓縣丞祖宜慶元以明
經為南靖縣學教諭自出貲作先聖廟不以勤衆考得
元季寇亂有保禦功分省承制授長泰縣簿復授百夫
長皆以母老辭娶黃氏生五子其五公也自少有志於
學洪武中為太學生居太學五年擢五軍斷事中司稽
禮又六年陞右斷事公居官以忠愛為本於議獄多所
平反數月陞江西按察司僉事授奉議大夫陞奉政大
夫行部過贑有姪殺其伯母者獄已具公聽其辭而加
察焉實豪民索逋不得擊殺之而以賄移於其姪竟坐
豪民而釋其姪安福有強盜數十人郡縣連歲捕不獲
給事中及三司奉詔發兵捕之而不急捕盜更聽姦民
悉取民之富者誣以匿盜非法考掠備極楚毒富民不
能勝傾重賂乃得釋既又及平民盜以是遂逸去而平
民不間貧富悉困矣奉詔者既以罪去而公代盜悉得
而民若不知者公和厚樂易待物以誠用法持平恕臨
政務寬簡所至禮賢下士考閱諸生而奬勸之歴三考
以最陞本司副使授中順大夫流民聚長沙為寇與袁
接境朝廷命豐城侯總湖廣江西兵擊捕之總兵檄公
招撫脅從者多歸焉渠魁既得餘黨復叛公復往撫之
遂以無事嘗督造戰衣一百萬期三月完如期而集又
從工部尚書宋公採宫殿材于蜀而公分往馬湖極險
遠之地事集而民不病盖公於使人必酌其力體其勞
而善撫之初自蜀歸有重獄二十餘人疑未決公立直
之又三考當去於是居江西二十餘年矣前所未有民
耆耄三百餘人遮馬首羅拜曰公厚德被我民久矣民
何以能忘公今決去不留其何以慰民之思也相挽公
足出一履競取之公乃得(闕)馬馳去以最陞浙江布政
使司左參政浙江素繁劇時布政使以下員皆闕公至
獨任早夜躬勤不少懈踰年吏舍夜火延毁公署及文
書事聞并逮公詣秋官公輒引服不自辨未奏以疾卒
永樂二十一年正月朔也公在官三十年禄入益厚而
自處泊然不加布素時平居教子嘗舉汪信民菜根之
言曰此立身之要也諸子日務於學則訓之曰學以明
善誠身而達於用文辭非所急也公間為詩文未嘗存
藁喜書法晚亦斥去家居有後山之勝而仕於外未嘗
忘也輒以自號云娶曾氏有懿行子男五人嵩高嵩暘
森高京暘華高嵩暘先公卒女一人適蘇實孫男八人
冠冕弁旒纓圭璧組孫女六人於是嵩高京暘治殮畢
將奉柩歸葬以進士王源所述世出事行請銘將以納
諸竁嗚呼明辯之才機巧之智剛厲之氣非不適於世
用而平實之行寬簡之度安靜之政使人稱為忠厚長
者如林公其可多得哉士竒江西之人也知公之所施
間嘗與公往還又知其所存故不辭而為之銘曰
漳有後山孕靈毓清是生林公温裕靜貞躋華朝著職
時讞議允直且平靡或愆盭大江之西肅肅風紀表其
儀威亦篤愷悌奕奕浙藩禄位益崇丕贊承宣夙夜惟
恭居無幾何鬱攸為咎公曰予責敢疵司寇其德孔厚
其隠誰白逝者不復知者徒惻故丘有藏既堅且深載
行勒銘式視来今
故中順大夫詹事府少詹事鄒公墓誌銘
永樂二十二年三月初六日詹事府少詹事鄒公卒於
官公之先自欈李徙錢塘世畜德不仕考夀之博學有
志遭元季亦晦迹不出公諱濟字汝舟蚤喪父事母以
孝稱天資穎敏好學強記稍長游縣庠材識為同輩所
服先生君子多重之餘杭令聘佐教縣學遂奉母徙家
焉而毅然師道自任振起諸生皆趨於學一新學舍自
令丞以下皆嚴敬之秩滿陞中都國子學錄又陞國子
助教一時國學之為師者皆樂與交為弟子者多樂就
其講下無幾坐事自陳左遷西安府學教授未赴改河
間府學用薦者陞平度知州階奉訓大夫廉簡寬厚吏
民安之丁母憂服闋用翰林脩譔李貫舉脩實錄官事
摭要井井有章書成賜紗衣一襲幣表裏各四白金五
十兩陞禮部儀制郎中階奉議大夫進奉政大夫時朝
廷祭祀冊拜慶賚及儀物制度徵舊章參古典盖部一
資於公詔脩永樂大典以五人總裁而公預焉安南拒
命詔大將軍帥師征之擇朝臣有文學者往司奏記公
承命以行軍事多所助益安南平踰年餘黨復貳王師
再出公亦繼往還陞廣東布政司右參政務持大體而
簡重寬平以率郡邑嶺海之區政化行焉坐累左遷吏
部郎中數月擢左春坊左庶子在輔導之職言無不從
寵遇特厚奉令旨授皇孫經明於啟迪滿秩陞詹事府
少詹事階中順大夫公為人和易坦夷不見崖岸於物
無所迕自公卿下至武人庸隸皆樂親之其學長於春
秋為文章不煩思索舉筆率就所居號頤菴客至必具
酒相與傾洽遇朋徒之會山水之游輒欣然從之不以
事廢兼嗜老釋之學旁通深造雖其徒尊宿者鮮或過
之盖春秋六十有八而卒娶袁氏繼薛氏子男二本幹
二女長適大理寺丞永嘉湯宗次未行孫男一炳公雖
歴事三十餘年數更顯任而沒之日家無餘貲惟藏書
數千卷而已余與公同為史官時往還後春坊同寮又
十餘年相與益厚於是本幹將奉公之喪歸葬餘杭以
左司直郎金寔所為事狀請銘義不可辭為叙而銘之
銘曰
繄公之興自儒師詵詵執業趨臯比表植模範懸蓍龜
陟于上庠閎厥施紬書石室登金閨討論五禮宗伯資
參贊戎幕文翰馳旬宣出佐南海涯宫坊入恃騰寵輝
猗公歴試罔不宜剷觚削畦和以夷有不為公矩入規
盍視公履誰疾疵天目之趾公全歸後欲考德徵銘詩
葉處士墓誌銘
仁和葉處士卒其子中書舍人蓁將奔訃歸縗絰奉兵
部郎中柴車所狀處士之行泣拜請銘其葬按狀葉故
汴人從宋高宗南渡家杭之仁和遂世為仁和人處士
諱茂字茂實三歲喪其父某七歲喪母而鞠於叔母九
歲遭元季之亂寇陷杭州家人皆散失處士被俘即脫
其耳金環畀寇寇舍之去既歸而孤惸孑然日夜悲摧
感憤能奮弱為壯圖所以自立十四治生事日益見端
緒既冠遂殖其家國家平定四方挾其貲遊中原走關
中轉歴山東西又南泝大江浮彭蠡踰五嶺縱觀乎南
海而循八閩以歸遂裹足不出日親其鄉之君子以適
於恬憺幽閒之濱而志於義施常推所有以振窮恤匱
假貸不能償者還其券教其子力學而勉之曰吾適生
非時而不遑於此也汝必成吾志長子擢官近侍喜動
顔色諭之曰吾及見汝榮達幸矣然必無辱君父乃汝
之賢年八十而卒其卒以永樂癸夘十月九日而葬以
卒之明年某月某日墓在錢塘西山之趾其配岳氏其
子男二長即蓁次蕙女一歸周某孫男三魯夀祖某銘
曰
弱之艱奮而克彊壯之通歛而弗揚其行之臧而夀與
康而俾来也昌
王處士墓誌銘
龍溪王處士卒將葬其子大理評事昇奉韓府長史楊
曜宗所述世出事行介翰林侍讀李時勉以求余銘余
識昇於南京素已重之不忍以辭按王氏之先居光州
固始自唐徙閩而家漳之龍溪世遠族盛至義甫娶李
氏生四男子其三處士也諱舉逸字宗禮少甫知學而
父兄相繼沒即奮自立躬畊以奉母事母生養死葬克
致其誠歲時祠祀祖考遵用儒者禮不惑於流俗冠禮
廢於鄉久矣酌古今而行之於家洪武中郡嘗推舉孝
廉輒自忖念國家所為表德勵俗甚盛舉也顧余之鄙
陋敢忝竊哉卒辭而勉其子於學曰吾蚤孤多艱而不
遑於此也若等必務焉又曰學必審夫義利之幾庶幾
切已用也廣購書籍禮致明師以資之昆弟族姻之子
亦必勵以學雖有畎畆之務旦暮躬率不廢而名其宴
處之居曰息耕為人温厚端謹而樂施濟親戚鄉䣊急
難者恤之貧乏者賙之歲歉榖貴倒廪以貸其償與否
不計也里津渡舟梁壊輒治之嘗颶風望一舟漂里大
溪中失楫幾覆遽命家人徤勇數輩以舟往援之一舟
之人免於覆溺所及人槩類此其卒以永樂癸夘十二
月二十日距所生至正甲申歴歲八十初娶林氏有婦
德躬儉勤相夫以殖家先若干年卒葬其鄉之某原繼
郭氏子男二長即昇次㝢女二長嫁胡永誠次嫁林昱
孫男一彛女八卜以卒之明年某月日合葬(闕)人
之竁之左昇永樂二年進士歴安福羅田知縣平凉府
推官大理寺左評事能敬慎自持其初為安福於吾同
郡在官數月召還民攀轅送之有至於流涕者今殆二
十年民猶思慕之不忘非誠心愛人何以致此此吾所
為不忍辭銘者也銘曰
民之類四士農其先農以本重士以道賢越古有士匪
力弗食凡古之農孰匪士德允篤宗禮殆古之民悅義
與仁勤穡以身亦既夀考而全其歸垂祉續聞嗣世有
煇
故翰林庶吉士宋子魁墓誌銘
永樂十九年四月二十八日翰林庶吉士宋子魁卒於
北京年三十有六其素所交游皆嗟傷悼惜之不已其
始病也余與錢檢討習禮往問之醫者從傍製藥語余
曰即三日或五日瘥矣豈謂更數日竟以不起子魁為
人温然與人交能輔之善猝有緩急可望而所為悼惜
之者明於世務達於理道有慈厚愛物之意盖可用而
未用而今已矣於是其從兄吏部主事子環既殯之文
明門之外遂出翰林編脩尹鳳岐所狀事行泣謂余曰
吾弟不幸不得少見於時其可使無聞於後乎願得一
言他日歸葬于鄉也刻之墓中按狀宋之先自廣平徙
新淦後徙吉水至榮甫又徙廬陵榮甫生長卿長卿生
彬之其曾祖也祖成章復居吉水父若宗母張氏子魁
諱魁生而秀禀異常兒稍長穎敏好學讀書或忘寢食
日益有造詣選補縣學生下筆為經義論策群輩多讓
之永樂九年中江西鄉試十三年陳循榜登第為行在
翰林庶吉士文學益進預脩性理大全等書書成受賜
賚明年扈從還南京十九年春奉詔送祕閣書籍至北
京無幾得病未病往謁祭酒胡公座中有察人氣色以
決休咎者特戚焉於子魁盖旬浹而卒卒數日凡為庶
吉士者悉送吏部將授官而子魁不及見矣子魁娶鄧
氏子男二忭恪女一卒時父母皆老子幼暨其妻皆不
在側病而扶持之歛而殯葬之皆子環也銘曰
材也必度諸匠石駿也遽仆于皂櫪存豈不厚胡薄其
夀皤皤父母婺負其幼曷其歸依曷所歸咎
東里續集卷三十八
