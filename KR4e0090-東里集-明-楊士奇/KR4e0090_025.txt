東里文集卷二十五明楊士竒撰
方外
送彭海雲詩序
國家崇奬道德之教於天下郡邑皆置道官郡有紀邑
有會皆取老氏之徒任之吾泰和自置道會以來凢再
更代而至海雲而皆和易清約端重雅素直而不肆愼
而不矯此豈吾邑為老氏之徒則皆賢哉蓋所資以治
非其實有於已則無以服衆而舉其職是以推擇而取
之也自吾少時見海雲處於鄉恂恂温温退然如一無
所有而先生長者皆愛重之至為道會自邑長貳以下
皆稱之曰良而邑之為老氏之徒皆心敬誠服趨其令
不敢慢焉此非其本諸内者厚有以得之乎世之治其
徒而不足以得其心敬誠服者要皆無諸内而徒飾其
外焉耳况併其外不飾而望人之敬服於已哉於是海
雲有過人者矣海雲之先君子吾楊氏出也今年被召
來京師見余刻楊氏譜慼然指容齋府君語余曰是生
我先大母者也忍靳一紙而不遺我哉其惇本重義懇
懇不忘如此益非時人所及故因諸賢作詩以送其歸
也為序諸卷首
送釋源濟序
詹事府丞慈溪陸中善前為刑科左給事中余知其為
人慈厚温雅明於治體嘗以謂中善其用世之才而陸
氏之秀乎間從中善聞其弟源濟之為人於是知陸氏
之秀非止中善而已中善之言曰吾弟聰敏過人有才
具而性澹泊雅好佛氏之學聞邑中有喆師者通其道
即屏去一切世俗之務而往師之既久又聞有祖芳禪
師者其道益大又往師焉去年秋復走京師求見高明
閎博者以增益所未至吾弟之志於其學可謂篤矣今
將還故鄉願得一言贈之夫天下之事要其成在立志
而已探驪珠於不測之淵能篤其志無弗得者而况於
學乎况於佛氏之學者乎源濟篤志於其學愈積而深
造安得無所成也然既遊乎方之外矣夫人聰明秀敏
古今無異也古之為學專於一其成也皆有以及人故
古之天下其治日常多也後之為學析為三至於可以
及人則惟儒者之道焉耳而後之人聰明秀敏者其所
為學不在於儒者常十倍為儒者之學又非皆能篤其
志以要於成此天下之治所以常不逮於古也如使今
之為學者皆思有以及人又皆能篤其志如源濟何古
人之治不可及哉源濟雖游乎方之外而其所篤志今
之儒者或不能及蓋不獨賢於佛氏之徒而已余因中
善之言而有取於其志也故為之言若其戒行之純學
業之至人多知之無待余言而余亦無足以知而言之
也
送釋岱宗序
吾邑浮圖岱宗受朝命為邑僧會今年來京師又用推
薦兼住持普覺禪寺前僧會彰公其師也求余一言贈
其歸岱宗邑中故家子宋有郭佺與其子同登景祐元
年進士第者其族祖也岱宗自少警敏好學嘗從今靖
江府長史蕭用道余往還見之愛其事師之禮甚恭也
别去十年而能見重於鄉人老宿推舉為百里之地釋
氏之徒之表率斯其智行所進必有可稱矣乎普覺在
邑東城崇居複宇宏麗深䆳違遠喧襍邈焉如出人境
外吾少時嘗與今翰林脩譔梁用之庶吉士陳孟潔讀
書其中今吾三人或聚處論往事輙重嘅嘆欲復一造
不知在何日岱宗今有朝命之榮而不去其鄉又當盛
年強力得幽閒靜勝之地而居之誠有志進乎其道將
來所造詣可量哉蓋境靜則心寧心寧則志壹志壹則
其所務者駸駸乎得矣吾聞釋氏之道以清淨為宗而
不累於其外世之為其徒者雖有能通其道通而能由
之者蓋尠豈非在表率者有以振之乎勉旃岱宗誠能
不違於上而後可以責不違於下此鄉人之情之所屬
望亦彰公為師者之所願於子也故書以贈
圓庵集序
為釋氏之學其才智有餘研極宗旨之外往往從事於
儒而與文人游亦時作為文章泄其抱負寫其性情蓋
自惠休有文名世而唐之靈一靈徹宋之惟儼惟演元
之大訢軰累累有繼逮于國朝宗泐來復諸老亦彬彬
乎盛矣玄極頂公於諸老差後出其文實伯仲間蓋重
於世久矣玄極天台儒家子自其童丱已悟觧穎敏脱
略凢近始出家從浮圖師居無幾師謝之曰吾不足子
師乃求禪林之䆳於道者而師之篤志苦力久而悉其
道焉又以為儒之道當究也又求䆳於儒者而師之又
篤志苦力久而併其文悉焉夫為文與為佛之道其理
無以異也必有師宗必究旨歸壹其心篤其志先乎本
而後乎末探乎粹精而黜乎糟粕無弗造者若所造之
難易淺深則係其天禀之高下焉玄極非其資禀之高
師承之正積勤之久之所臻歟於是勃勃起聲譽而與
宗泐諸老先後有聞於四方矣蜀獻王首遣幣聘之且
寓詩有僧中班馬之褒太祖高皇帝聞其名召至奏對
稱旨命為僧錄左講經陞左闡教兼住持靈谷寺奬任
之日重焉玄極平生詩文甚富多不存稿既謝世其徒
崇遠收稡散逸僅得其詩賦雜文二百首釐為十卷名
圓菴集圓菴玄極别號也將刻梓以傳而求余序玄極
之文根於學充於才論性道明言德行正簡而不促豐
而不汎尤謹於繩尺要其造詣非叢林之名能文者所
易及也然非獨其文吾聞玄極於事其師如事父師沒
哀毁服心喪三年終其身語及師泣下泫然其篤於倫
誼類此尤非尋常方外離倫遺情以為高者所可同日
語也崇遠惇實清雅惓惓圖永其師之傳是亦其師之
心矣皆可尚也故為之序
敕賜廣福寺碑
宣德六年十月僧錄司覺義集慶重作廬陵淨業寺成
因召對以聞上嘉之賜寺名廣福又賜璽書護持集慶
既拜受命求余文刻石用榮上賜於永遠嗟乎廣福之
義大矣哉仰惟皇上聖德如天地化育凢物之肖形兩
間者皆欲使之生遂鬯達而况於人哉蓋無間華夷遠
邇之人皆欲使之得其養不失其性優游於春風和氣
之中此堯舜之心覆載之仁也佛之教在於絶嗜慾務
清淨而求諸内其始以為已焉耳及其成也固推以化
人如從其化由其道專用其心於恬澹寂寞可為淳古
無事之俗而吏治可簡刑罰可省矣明君仁主之重其
道意亦有在於此歟廣福在廬陵城西一舍許之高峯
山與行思禪師青原之寺江東西相望故名刹也數廢
而興既燬于元季之兵久未有復者集慶郡名家陶氏
子生十年父命從釋禮寺僧方升為師十五師卒即有
志卓立圖興復寺宇術者言後當有大遇寺乃可復遂
出游京師進其業於南洲洽公講下後轉涉吳楚泝巴
峽登岷峨而至滇南其所見聞益廣造詣益深矣征南
將軍黔國公厚禮之太宗皇帝聞其名驛召至京集慶
兼精郭景純地理術仁宗皇帝試其能並蒙奬重獻陵
之建集慶嘗預效勞用受知於上奬賚益厚嘗自陳臣
受父命從釋臣惟一兄今傅兵籍遠戍而父母乏祀惟
陛下矜憐之上憫其孝特命削戍籍復民業集慶又自
念高峯吾所自發身也奈何而忘棄源本悉倒槖資暨
善信所施付其徒圓昭以興復三年而成殿堂門廡高
明弘壯加于舊規像設崇嚴采繪鮮麗凢幡幢法具鐘
鼓之樓禪誦之庭及庖湢廪庾靡不完具至是遂承天
寵之厚蓋衆以徵夫大遇之言而歎其非偶然也余謂
集慶篤於其親可以為仁汲汲致力所發身之地可以
為義仁義脩而福應至此自然之理亦奚必術者之能
言哉集慶别字雲海其學辯博兼通儒旨闓爽豁達叢
林之傑也余既為文諸石又係之以詩云
大江之西吉維侯邦崇峙宏流靈淑有鍾明德碩才前
騫後翥逸而方外翹翹繩武言言梵刹千百其區宅勝
擅幽輝煥雲霞高峯之宮越歴千禩東岡左環西溪右
迆屢圮而興有維有持于今興之自雲海師高明爽塏
恢踰往度雲海之勤亦有善助帝聞嘉之廣福錫名為
福伊何惠於羣生覺之悟之蠲滌迷妄導其清淨亦迓
靈貺奎章龍文有來自天爾飭爾徒以慤以虔晨鐘夕
鼓粲其寶所爾進爾脩孰其爾侮皇仁如天曠代所希
嗟爾雲海何以致之愛親者仁重本者義上副皇心寵
示表勵岳靈拱衞佛日昭宣皇明一統帝壽萬年
虎丘雲巖寺重脩記
蘇長洲縣之西北不十里有山曰虎丘吳闔閭所葬處
世傳既葬有白虎之異故名岡阜盤鬱泉石竒詭蓋晉
王珣及弟珉之别墅咸和二年捐為寺始東西二寺唐
會昌中合為一而名雲巖者昉於宋大中祥符間載盧
熊郡志如此始清順尊者主此寺至隆禪師而復振歴
世變故寺屢壞輙屢有興之洪武甲戌寺復燬永樂初
性海主寺始作佛殿某作浮圖七級繼性海者楚芳作
文殊殿十七年良价繼楚芳是年作庖庫作東廡明年
作西廡作僧舍又明年作妙莊嚴閣又三年閣成蓋寺
至良价始復完价所作閣之功最鉅凢三重崇百二十
尺有竒廣八十尺有竒深六十尺上奉三世佛及萬佛
像中奉觀音大士及諸天像其材之費為鈔三十餘萬
貫金石彩繪之費六十餘萬貫又經營作天王殿以次
成良价杭之海昌人石庵其字今僧錄闡教止庵其師
也余聞諸刑部主事陳亢宗云良价嘗從亢宗游遂因
以求余記其成余聞虎丘據蘇之勝歲時蘇人耆老壯
少閒暇而出游者必之此士大夫宴餞賓客亦必至此
四方貴人名流之過蘇者必不以事而廢遊於此也然
亦有興念夫王氏之嘗樂於此者乎當是時王氏父子
兄弟寵禄隆盛光榮赫奕舉一世孰加也而能遺棄所
樂輕若脱屣焉者豈獨以為福利之資乎其亦審夫富
貴之不可久處與子孫之未必世有者乎雖其智識趨
向高明正大不足以庶幾范希文之為而無所係累乎
外物視李文饒溺情役志下至於草木之微者豈不超
然過之也而自建寺以來今千餘年雖屢壞而屢興其
飛甍傑搆淩切雲漢與其山川相輝煥稱名勝於東南
愈久而不衰者固佛之道足以鼓動天下亦必其徒多
得夫瑰瑋踔絶刻厲勤篤材智之人能張大其師之道
以致夫多助之力也瑰瑋踔絶刻厲勤篤之人其用意
也弘其立志也確有不為為之而孰禦其成哉嗟乎若
人也使就於世用有不立事建功而可以裨當時聞後
世哉吾又以嘅夫屢見之於彼而鮮遇於此也
宣府彌陀禪寺重脩記
宣府古上谷地今為國家西北重鎮所以控制朔漠屏
衞畿甸故恒宿重兵而簡勲臣之有才望者蒞之自左
都督譚公佩鎮朔大將軍印總兵於此城墉益壯兵甲
益脩士馬益強而邊境肅然晏安乃以餘力從衆志脩
城之彌陀寺為國祝釐為衆祈祐既成上親巡邊駐蹕
宣府余時忝扈從偕禮部尚書金公幼孜太常卿姚公
友直寓寺中周覽崇臺廣宇巋焉奐焉亢爽靚深高明
弘麗像設莊嚴咸臻精妙余顧二公嘆曰佛宫布在四
方不啻千數觀諸内地會府鉅州求一盛刹若此未易
多得而邊陬遐壤乃能有之豈非難哉其寺之主僧從
旁言曰是皆都督公之力都督公之心上在國家下在
生民而為此也明日其主僧求書寺之成將勒石垂後
問寺之所始無所於考寺有勝國時斷碣僅存其半所
可考者曰都功德主金紫光祿大夫中書右丞相安圖
建寺既燬於元季之兵僅存彌陀殿已敝都督公至乃
脩其敝廓其規而一新之世謂佛之道以濟利為用而
利國利民蓋其用之大者故自其法入中國千有餘年
信用不疑上下一軌而大臣秉仁愛之心者惟國家生
民是利是圖苟衆以謂可為則從之以盡吾之心安圖
元賢相也其意非出於此乎都督公今賢將也其意非
同於昔之人乎然則都督公之用心可書僧而克知大
臣之所以用心而圖不泯亦可書寺之成宜書寺中為
三世佛殿殿之東為觀音殿次為寶光堂西為地藏殿
次為普庵堂二世殿之北為彌陀殿殿之四隅為四壇
場東西序為僧寮西序之西為禪堂彌陀殿之北為毘
盧殿藏經附庋毘盧殿中殿前左右為東西方丈殿後
為法堂三世殿之南為天王殿殿之前東為清源堂次
為鍾閣西為崇寧堂次為大悲閣又前為三門庖廪賓
客之位咸備寺成於洪熙元年都督公名廣鎮江人初
事太祖皇帝為百戶調燕山左衞後從太宗皇帝起北
平積功至都督同知仁宗皇帝初臨御嘉念舊勞首進
左都督委以邊寄繼事今上皇帝益見奬重蓋公忠勤
寬厚謀猷閎遠嶷然於今老成人寺主僧名秀峯介休
人舉任都綱於此而寺之成始終效勞者僧慧銘助資
者都督章安費義都指揮王禮助地者郎中王良云
僧錄司右闡教一菴如法師塔銘
粤自佛法盛行於中國其徒之赫然有以動人者多本
其才能智辯馳騁卓越而學士大夫遇之往往駭異欣
喜樂與之游甚者重其可與用世而惜夫在彼而不在
此也吾行四方所遇其人噐識論議偉然出乎衆人而
汲汲以脩廢舉墜光大師門為任者亦不少矣則豈獨
昔之時為然哉而求夫淵然其存泊然其行望之如無
能即之而有味者蓋在昔已不多得亦何獨於今也太
宗皇帝臨御四方之名高僧者皆嘗入覲而聖心所重
者四明之能義會稽之一如蓋曰此其務乎内而不徒
誇矜乎外也蓋兩人者皆恂恂温恭言若不出口而能
義深於楞嚴一如深於法華既皆為僧錄司官掌天下
釋教無幾能義没又數年一如亦没一如字一菴既老
别號退翁本上虞孫氏子與初建至大寺雪庭立公同
族年十三辭父母願歸釋氏祝髮於五夫長慶寺為大
徹昱公之法孫而欲上繼雪庭也又隸籍於至大後從
具菴玘公於吳山寶奎寺礪志所業祈寒盛暑不少懈
一義之未徹一疑之未釋必究竟乃已攻苦礊淡逾久
逾篤遂深造閫奥洪武十八年出世住松江崇慶寺進
住蘇之北禪寺緇素歸化者日衆二十七年南洲洽公
掌僧錄司兼主今大報恩寺延師為都講時清理釋教
庶務叢脞洽公酬應上下而講演不廢蓋資於師為多
二十八年住杭之天竺靈山寺三十一年住上竺益以
振宗啟後為已任而從學者益衆永樂初退處大報恩
寺以法華如來奥旨所寓非學者所易入輯衆說為之
註太子少師姚公為序之且稱兩浙一人上嘗覽之奬
諭再三加以厚賚十二年被召纂脩大藏經而師總其
事初授僧錄司右覺義二十一年陞右闡教洪熙元年
三月初二日示寂于京師海印寺春秋七十有四僧臘
六十有一闍維舌本不壞得舍利若干所度弟子志肖
得環等若干人嗣其法者天竺道振等若干人某等將
奉舍利遺骨歸建塔于某處齎天竺住持碧潭所為事
狀介尚寶司少卿姚宗善請銘余在侍近嘗親睹師所
以被知遇於先朝者矣為之銘曰
維佛立教其道之大俾究乎内遺斥其外維一如師精
脩篤行朗乎蟾輝澹乎淵澄維帝聖明天監在上曰時
予契真實不妄紛紛誇徒談辯波起彼競于膚此味于
髓錫之褒嘉維帝聖明泊如無榮維師之誠嗟其已矣
言則不忘遺蜕所存尚謹于藏
僧錄司右善世南洲法師塔銘
洪熙元年八月十八日上御便殿召僧錄司右善世溥
洽入見慰勞甚至遂奏乞還南京大報恩寺以終老從
之賜佛像經鈔若干緡給驛舟命中官護送既至明年
為宣德元年七月廿有八日微疾呼寺之住持惟實付
後事留偈訣别其徒云清淨自在中還得如是住一切
大安樂清淨自在住遂化春秋八十有一僧臘六十有
九停龕旬餘顔色如生其徒舉龕于長干西南之鳳嶺
奉全身建塔焉貴戚名卿士庶方外耆耄送者萬餘人
訃聞上遣行人王麟蒞祭於是其徒圓㵾慈霔等奉惟
實所狀事行介禮部尚書胡公求塔銘而少師吏部尚
書蹇公助為之言按狀師諱溥洽字南洲晩號迂叟又
稱一雨翁者人即其所居軒號之也姓陸氏宋寶章閣
待制游之後世居會稽之山隂祖某仕元為饒州餘干
縣尹父仁甫母餘干周氏師生於至正丙戌自幼闓爽
穎異父教之詩書悟觧日益進未齓已志慕出世法有
老長戲之曰仙人本是山人作師應聲對曰鳳鳥終非
凢鳥為衆驚異之每入招提瞻佛像輙敬禮膜拜父母
知不可遏命於郡之普濟寺禮雪庭祥公為師既受具
戒上天竺謁東明日公一見噐重之命典賓客其儀矩
從容秩然叢林老宿多推服以為難能而博究教典雖
寒暑夙夜不懈已而從具菴玘公于普福講求要旨凢
諸經範精粗小大之義靡不貫串而旁通儒書間以餘
力為詩文多有造詣玘公命首懴事行三昧法而自是
進於止觀明淨之道及玘公還演福廣陶鑄來學師偕
同志二三軰奮進其中沛然有所自得洪武辛亥出世
主孤山瑪瑙講寺戊午全室泐公等奉詔註楞伽金剛
心經師時侍圯公在焉訓釋考訂多所助益癸亥住蘇
州北禪寺學徒雲集師為開演五時八教如來一代施
化之儀郡之樂善者咸心悦誠服率其子弟日詣講下
請受法華經旨師敷析要義無智愚高下人人滿所欲
而退一時宗門耆碩如九臯聲公啟宗佑公咸共嗟賞
謂吳中法席繇宋迄今可為盛矣又六年主杭之天竺
蘇之學徒從往者甚衆乃循慈雲故事建金光明護國
期懴七晝夜為衆講貫無虚日歲餘太祖皇帝聞其賢
召為僧錄司右講經玉音褒諭有通東魯之書博西來
之意之語蓋知之為深居長干西文室三年時夢觀主
天禧其徒由高者夜夢詣師室及門有二神人兜鍪金
甲護衞甚嚴叱止高曰寺主在是既覺詣師告所夢且
曰公其代吾師乎踰月夢觀卒有旨命師兼主天禧而
四方學者歸嚮益盛法益振教益流譽望益隆勲尊貴
戚趨走敬禮者接踵戶外又三年陞右闡教遂陞左善
世太宗皇帝舉義師道衍公有輔翼居守功上即位召
衍至自北京命主教事師以左善世遜衍而已居右上
嘉從之永樂四年詔脩天禧寺浮圖落成之日車駕臨
幸命師慶贊祥光煜煜萬衆聚觀天顔愉懌時有任覺
義者忌師之寵搆詞間之左遷右覺義䟽斥師不辯自
處裕如既而上察其心復右善世仁宗皇帝臨御以老
宿數被召問禮遇特厚命居慶壽寺松隂精舍以自佚
而賜賚屢加蓋師歴事列聖一以至誠而言動必祗禮
度處物以和馭衆以寬接引來學隨材具深淺而開悟
之咸有成而去觧后逢掖士喜商論文事三四十年間
鉅緇老衲有文聲者師與衍公為首衍公既進位太子
少師賜名廣孝其晩歲於師尤厚有疾將化之前一日
太宗皇帝親臨視之問所欲言獨舉師為對不及他事
蓋兩人知契最深云嘗有問師壽幾何曰九九不過
焉有日供畦蔬者一日師勞之曰勤爾久矣更用盡七
月耳至是皆驗師所著有金剛經註觧附錄二卷應制
及與名人倡和詩若干卷國家建法會一切科儀文字
皆師所定以貽範於後其所度弟子圓悟大霑僧錄右
覺義慈霔志了若干人得法弟子僧錄左善世聞晟右
善世圓㵾鴻義玄妙廣惠禪師右善世行杲左覺義守
行右覺義惠朗德潤集慶雲山僧綱都副智達善啟上
天竺住持碧潭等若干人銘曰
天台之源啟于鷲嶺教觀顯示煥乎炳炳如獅子吼如
海潮音浩乎洋洋閎博雄深以大總持妙盡佛意作憲
垂範沿遠有嗣千歲之下傳暨洽公公所自出偉儒其
宗明爽夙成與佛有契一瞻金像如悟宿世捐棄愛念
皈命慈父秉心之堅金石非固道之難致海闊天高力
探精思靡夕靡朝昉其思之沉潜反覆逮其發之芬華
穠郁如山之載如川之輸擷之無盡挹之有餘奕奕講
筵鳴鼓其鏜四衆拱聽如闇得明名山鉅刹屢主法席
來學來依奔走填溢譽聞四馳升聞黼扆褒之揚之有
來玉旨爾正爾徒無間遠邦為國迎釐為民迓祥祗事
列聖寵命有赫孰為中蠧天鑒靡忒世齡八十聰明彊
固咲揮玉麈從容嘱付靈蜕所藏雲覆蔭之中天秋月
朗朗清輝
東里文集卷二十五
