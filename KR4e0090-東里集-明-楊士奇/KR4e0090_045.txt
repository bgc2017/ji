東里續集卷十七明楊士竒撰
跋
四書集註二集(二首)
右四書集註其句讀旁抹之法兼取勉齋黃氏北山何
氏魯齋王氏導江張氏諸本之長宣城張師曾為之參
校加以音考盖今最善本也刻板在常州府學此集六
冊永樂十年二月余奉命考會試常州府學教授金原
祺時預同考余從求而得之者也其刊刻亦間有錯誤
右四書集註三冊刻板在鄞句讀一用黃勉齋法又有
熊勿齋標題便於學者盖善本也勉齋名榦字直卿朱
門高第勿齋名禾字去非受學進齋徐幾子與子與學
於節齋蔡淵伯靜淵源之正如此此書吾得之春坊司
諫周冕汝服盖鄞人云
四書輯釋
四書輯釋倪士毅編朱子集註四書之後儒先君子著
述推廣發明之者無慮十數家而今讀集註者獨資集
成及此書為多他盖不能悉得也集成博而雜不若此
書多醇少疵也憶余少貧得書甚難十二三從里人劉
文璧乞得論語輯釋半部盖斷簡也寶之如拱璧後授
徒武昌始得此本凡九冊夫知吾少時得書之難其必
知所愛重也
大學中庸日錄
右大學中庸日錄元吳文正公門人袁明善述其師授
之旨而為之者也有文正公補大學第五章傳文此冊
吳司業德潤以見遺者
孟子節文
右孟子節文一冊考翰林學士劉三吾題辭盖三吾等
奏請而為之者也總一百七十餘條此外惟課試不以
命題科舉不以取士而已刻板在太學
大學衍義三集(三首)
宋儒真文忠公著此書所以備有天下國家者之法戒
也為人主及其輔臣皆不可離此董子論春秋謂有國
者及為臣者皆不可不知余此書亦云
右大學衍義凡四冊余授徒武昌時而得其末一冊相
姪以歸讀而厄於火今存三冊藏之以俟補完
宋真文忠公大學衍義四十三卷著述之意見公所上
劄子及敘盖其為書廣大精密綱目畢備有天下國家
之任及為臣欲致其君於唐虞三代者必考之於斯焉
四書管窺三集(三首)
閩黃澤敷仲永樂壬辰余校文禮部時所選奏進士也
而未嘗識之其佐外藩也嘗見其封事惓惓愛民之意
卓然今之賢方岳也今從吾友朱與言寄惠此本因併
志其人云
四書管窺四冊永嘉史伯璿文璣著盖出饒氏輯講何
氏集成胡氏陳氏發明金氏考證許氏叢說倪氏輯釋
之後其論諸家之失皆平正的確刻板在永嘉郡學吾
得之黃宗豫學士聞黃州郡學近嘗刻此書不知何如
也
四書管窺舊刻板在永嘉葉琮洪武乙丑進士知黃州
府又刊置府學吾友吉水周君公明為黃岡縣教諭從
求而得之總五冊二本余皆有之於是補闕正誤得互
相資也
理學類編二集(二首)
此書及策要宋史略元史略皆刊板在清江退菴學士
之壻袁鵬所惠清江三十年前老師宿儒多在獨梁張
二先生有著述而其鄊又有好事者為刊刻以傳文物
遺風故未泯也
此編出於臨江張九韶先生而吳文正公之孫伯尚為
之序盖臨江有刻板使學者一覽而得夫天道性命之
旨不為無助吾得此於恂如云
十一經問對
此書為小學設所謂十一經者書詩春秋儀禮周禮禮
記論語孝經大學中庸孟子不及於易者非小學所及
也
孝經吳文正公校定
此編及私錄一冊皆文正公之孫徐州判官子尚所寄
惠者公之後以先世通家故皆與余往還所刻先世文
字皆數見遺而子尚寄此未久遽聞其沒甚可惜也
四書待問
四書待問一冊八卷元臨江蕭鎰南金編為科舉之學
設也元場屋有四書疑問國初三科猶然洪武甲子始
改為四書義此書余初習舉業時受之司倉伯今吾所
畜書獨此最久也
元程文四集(四首)
右詩禮記春秋三經義雖斷簡然元前七科之文又選
其精者也
右元前八科程文不完獨有四書疑及易義一卷耳然
具載當時程式可備稽考
右元至正二年江浙江西湖廣三省鄉試及會試廷試
選中之文而擇其佳者盖元順帝嘗罷科舉至是始復
云
右延祐乙卯會試程文一冊不完是編總十卷今存三
卷首卷蒙古色目人答四書疑及策二卷三卷皆漢人
南人答四書疑考之盖當時選刻者先待制所答四書
疑吾家兵後錄本止存一篇此篇二篇皆在永樂乙未
春吾得之天台張廷璧
元延祐初科會試程文
内左榜闕四名闕文更多錯誤尤甚盖匆匆不及對過
也
策要
此集退菴之壻所惠
朱子語略
余少則聞先生長者言學者日誦五經四書諸史外閒
暇宜玩朱子語類一日過水南叚福可福可先待制侍
史其家有語類二卷福可謂此楊氏故物即以歸我雖
不完然始識此書喜持歸先宜人見之泣指所題簽帖
語不肖曰小子敬之此汝父手筆也無幾先叔子超携
入灌塘尹氏館中失焉自是所至求語類全書不可得
此集二冊特語略耳朱子門人楊與立編刻板在北京
國子監永樂庚寅楊庶子扈從還以見遺所闕什一得
鄒侍講本補錄遂為完書總二十卷二千四百八十條
凡學者明善誠身之方大要具是誠能身體力行之可
以馴致乎古人然語類固學者不可少哉
白虎通
錄白虎通一冊洪武乙亥春余客武昌偕蔣隠溪父子
遊東山得諸野人
忠經
忠經一冊漢南郡太守馬融撰其篇義篇數皆依倣孝
經鄭玄為之註蜀中有刻板余得之德讓云
武經
武經七書孫子吳子司馬法唐太宗李衞公問對尉繚
子黃石公三略六韜是已吾家七書總一冊獨孫子有
魏武註得之江夏宋惟憲云
說苑二集(二首)
說苑二冊余得之今大理寺丞鄒師顔聞刻板在四川
視袁州本其優多矣
說苑廿卷漢劉向采傳記百家所載言行可為法戒者
類錄之為此書余家二冊刻板在袁州訛闕盖多得之
友人宜春令蔡胄用嚴蔡操行潔清其在官市此書幾
於李及之白集吾從而得之宜在所愛重也
列子
列子八篇古列禦寇書唐號冲虚真經宋加至德真旨
道家其見寵於後世益久益重其為書柳子朱子論之
至矣余家錄本一冊洪武庚午冬自武昌舟還阻風雪
盤塘累日無所為鄰舟人上虞張肅有此書遂借錄之
出一時草率後欲錄過未暇也
五子
老莊荀揚文中世所謂五子然老莊道家荀揚文中皆
儒家而未醇者吾家五子總七冊
道德經
草廬先生註道德經一冊余得之先生曾孫子常後世
註是經者非一家要之此註為得老子本意雖老子之
言儒者不取若所謂治國如烹小鮮佳兵不祥之類聖
人復起不易其言也
戰國策
古戰國策婺人吳師道以鮑彪校注多謬誤而重為校
正者也後世文章家以其先秦之言皆愛重之然有志
於聖賢誠意正心之學者無取乎此也蘇州有刻板吾
家四冊得之吉水周敘
小四書二集(二首)
小學之教其廢久矣歙人朱昇輯方逢辰名物蒙求程
若庸性理字訓陳櫟歴代蒙求黃繼善史學提要為一
編謂之小四書以教初學庶幾古人遺意其上及旁皆
有註釋尤便於教者刻板今在婺源余得此冊於婺源
秀才汪樵
此編永樂丁酉秋九月得之陳克永典籍
敘古千文
右胡致堂敘古千文嘗聞長老言先諭德五歲侍先待
制教讀此書已曉知大義洪武庚申余始求得此書於
蕭尚魯所盖生十有五年矣不肖頑鈍廢墜家學類如
此後之人可以為戒也既得又三十五年為永樂甲午
八月六日識
太極解
南軒張宣公太極解余錄於廬陵清湖羅德崇先生先
生名獻先待制同年寧都州判求師之從子少從游先
祖兄弟與先諭德相好為人狷介不苟合嘗為武昌府
學訓導時余客武昌無日不辱見過所畜雖片簡尺牘
無不辱惠教一日酌余江濱小樓醉留宿覺夜已二鼓
起燒筍瀹茗論太極先生誦此解甚熟余時未有本也
遂請錄之明日就他處求本參對無一字誤因竊歎前
軰讀書用功切實如此非後學所當師乎自余錄此本
至今二十有四年矣用志之以示後人
朱子語錄
昔陳忠肅公每得明道先生文必冠帶而後讀然則讀
此書者其可以不加敬哉
楚辭二集(二首)
楚辭出於忠臣愛君憂國惻怛之誠故先正以為三百
篇之續此編余得之劉伯塤云
余少貧無書間從人假借甚難得既壯頗置書而来借
者輙不靳而楚辭借而不歸者凡五矣余前後所遇如
此甚可嘆故志以戒
史漢異同
史漢異同廬陵劉會孟先生作欲知西漢文章之妙者
必考於此盖先生用功遷固最深前所未有此冊不完
德安貳守羅先生手筆也
資治通鑑釋文
右資治通鑑釋文一冊宋右宣義郎眉山史炤見可著
而天台胡三省通鑑音註有辨正其誤六百六十餘條
此書余昔得之亡友陳一敬云
史略釋文
右史略釋文一冊余在京師并史略二冊皆得於鄰舍
之罷官去者憶年十四五坐貧不得已出為村落童子
師以謀奉養之計而急欲此編及十書直音是時二書
市直百錢然不能得也家獨畜一牝雞數歲矣先宜人
命以易之今致書頗多而先宜人棄背已二十年不及
見也嗚呼慟哉
諸儒史評
諸儒史評五冊所選擇皆精確前大理寺丞山東耿通
家書耿死其子盡賣家物為路費以歸此書其隣之隸
以五百文市之後余聞之益以五貫從隸得焉時書肆
非十貫不可得夫有子不教之學問使賤書如此孰之
過歟噫
隋書
右隋書詳節一冊自一卷至十卷紀及十志耳後闕傳
十卷洪武庚申余館山東蕭尚魯先生塾中得之者也
通鑑續編
右通鑑續編六冊得之國子司業張智玄略余識張時
已老矣洪武中嘗為禮部侍郎其少居江右最久猶及
親炙亡宋老儒知當時事間與余言此書有謬妄處如
載文天祥請為黃冠之類大不可信其說甚詳不及備
載然此事本於宋史天祥傳
史略二集(二首)
宋進士吾郡曾先之編史略以便初學而大字刻本尤
便於老者之目此板在國監吾家四冊惜其間多錯誤
耳
史略二冊書坊舊本永樂丁酉余在京師隣家有罷官
去者留以見遺盖書坊新刻本多錯誤余家有國學大
字本亦然皆不若此本錯誤差少也
通鑑總類
通鑑總類者宋沈樞編分一百七十一門總二十卷刻
板在蘇州郡學余初得十二冊於晏彦文而闕其八冊
吉水周功敘自蘇州為余印補遂為完書此書蕪雜不
足觀而周伯温以儗袁氏紀事本末過矣
通鑑綱目書法
通鑑綱目書法五十九卷六冊吾得之國子司業張智
玄略頗有缺折未補錄此書吾郡永新劉水窗先生著
先生諱友益字益友與龍麟洲李省中蕭芳洲同軰行
其平生精力萃於此書揭文安公敘之曰其辭公羊穀
梁其義春秋其志朱子盖甚推重云
通鑑綱目凡例
通鑑綱目凡例十九類朱子所定讀綱目者必得此而
後灼見古人精意之所寓今太學有刻板余家一冊鄒
仲熙侍講所惠又有鈔錄汪克寬凡例考異在後
元史節要
元史節要者續曾先之史略以便初學耳又有元史略
其體不同二書皆出臨江全史刻板今在太學
通鑑綱目
朱文公因司馬温公資治通鑑別為義例作綱目五十
九卷至矣哉其春秋之意也其條貫皆出文公而綴緝
於諸門人之手間有異同或者亦鈔錄傳刻之失乎吾
居京師與給事中林從為隣其出為陜州判官賣家具
給行費余從市得此書凡十六冊
通鑑紀事本末
通鑑紀事本末四十二冊此書宋袁樞機仲編吾家文
節公為之序凡四十二卷二百三十九事皆關涉大端
始末畢具觀者便之吾居京師時市於晏彦文盖吾授
徒廿餘年積其勤力僅得五經四書及唐人詩文數家
而已子史皆從人借讀皇上龍飛之初擢官翰林俸賜
有餘不敢妄費一以置書自是簡帙始富矣夫吾之後
世知吾所畜書皆出上恩之所致其必能敬重而寶藏
之也
元史略
元史略及節要皆出臨江體製不同如不得全史得二
書兼看亦可知其大槩矣
續宋編年資治通鑑
續宋編年資治通鑑起太祖至欽宗十八卷禮部員外
郎兼國史院編修官李燾著續宋中興編年資治通鑑
起高宗至寧宗十五卷戶部架閣國史院檢討兼編修
官劉時舉著宋季三朝政要起理宗至少帝五卷無編
著人氏名二王本末一卷則取諸陳仲微所錄總三十
九卷吾家治為四冊總題曰宋鑑此本節略已甚又多
差誤盖近年書坊翻刊文籍簡省率略多如此不獨此
書亦可為人心風俗之一嘅也
晉書
晉書百三十卷唐太宗命房玄齡等因舊史再加譔次
紀傳論太宗御製之外其餘皆出顔師古孔穎達之徒
志出于志寧之徒而天文律歷一出李淳風朱子極善
其天文志吾家晉書廿六冊永樂乙未族人忠襄公九
世孫東平知州之子民服舉進士在京師泊然無他嗜
好惟志學問聞國監有書板悉貲以求印余助之工力
以此見贈云
三國志
三國志晉陳壽撰宋文帝以其過略命裴松之博采為
之註後世以裴註過繁而合壽所書裁定之為一家者
凡數人而皆未就葉水心曰壽盖盡取為書矣註之所
載皆壽所棄者且謂裁定者為輕議害事又曰壽高處
逼司馬遷而勝班固其重壽如此夫紀魏而傳蜀者葉
固不能獨右壽也近世廬陵貢士蕭常正其名為續漢
書起昭烈至少帝為紀魏吳皆為載紀而擇裴註之善
者併書之盖至當矣周益公為之序然其書今世學者
少見也吾家三國志三十冊刻板在太學
前漢書
班固譔前漢書十二帝紀八表十志七十列傳其八表
及天文志固妹曹世叔妻昭之所成也世稱良史必曰
遷固固才不及遷也若鄭夾漈譏固無學術專事剽竊
斯論過甚矣哉余家二十五冊國學印本
後漢書
范曄後漢書盖刪取劉珍謝承薛瑩劉義慶等漢史為
之然曄所成紀傳耳志未成伏誅後人取司馬彪所譔
補之非曄譔也余家所藏四十七冊國學印本
史記
史記百三十卷司馬子長才識高邁文章疏蕩竒偉至
於狀寫之妙超然獨出也朱子謂其麄率且疑史記當
時未刪改脫稿吾郡劉申齋云史記初看甚有羨字羨
句再看但覺好三看元無一字一句羨減一字一句即
不佳豈求之篤者獨得之深耶吾家八冊刻板在太學
吾初印此書及文獻通考皆有闕板歲餘弗克補錄永
樂二年友人湯如川曾與賢余學䕫蕭省身獨孤樂善
歐陽允俊登第後為庶吉士在翰林數就吾家借讀一
日節假欣然来過取二書闕者共為補錄及暮而畢其
簽帖悉如川書也今如川與賢允俊不可作矣每覽手
筆嘅然興懷
兩朝實錄纂修始末
右恭修兩朝實錄始末一卷臣士竒所錄勅下之初臣
通率師往征交阯叛寇不及預事事未半臣淮引疾去
既就緒戶部尚書臣陳山禮部尚書臣張瑛皆以兼學
士職奉命預事凡歴六年始克成書表詞臣士竒所譔
書奏恩旨甚厚命吏部敘勞進秩禮部宴賚於是論勞
賜白金寶楮文綺鞍馬有差然自纂修以下至雜執事
均進一官盖吏部不復差別勞績也臣士竒謹志
宣廟實錄纂修始末
右恭修宣宗皇帝實錄本末盖歴四年始克成書表詞
臣直所撰既奏恩命加厚臣輔加號與禄臣士竒臣榮
遷少師臣溥陞少保臣直臣瑛陞禮部左侍郎兼官悉
如舊纂修皆陞官一級凡主事御史評事皆入翰林餘
參對催纂謄錄等官皆陞禄一級布衣士謄錄者皆授
試中書舍人賜白金寶楮文綺鞍馬有差皆上所親命
不出有司秩乎有倫而不紊盖軼於前矣用謹志之臣
士竒謹志
兩漢詔令二集(二首)
右兩漢詔令三冊刻板在太學張守初真人来京師以
上清紙貺余曰少助書簡之用余素寡交雖有至親交
者亦懶於作書而計其紙可印漢詔令一部遂託歐陽
助教允賢成之此書是也每退朝閉戶謝客坐南軒翠
竹之下清風徐来獨取此書因其優柔深厚之詞以考
夫寬大忠愛之意反復涵泳亦一快哉
右兩漢詔令西漢十二卷宋吳郡林虙輯東漢十一卷
四明劉昉輯元蘇天爵合為一書又取洪咨䕫兩漢詔
令總論冠諸卷首洪亦嘗輯此書而今不傳余家三冊
頗有脫誤誤者多就考正脫者雖補錄未完也
楊鐵崖三史正統辨
前年病中有遺予此編者不記其人其間多闕誤頗為
正之盖吾舊有貝廷臣著鐵崖傳載此文差詳辨末云
私著其說以俟千載之君子而傳云欲獻不果此編又
有表表謬誤尤多不知果何如也
歴代大統易見
右歴代大統易見一冊舊錄於王詢謨不知何人編王
云在臨江邂逅錄之比年於内府見有進此書者亦不
記為誰作也
宋史略
永樂甲辰十月甲子淦人袁鵬惠此書樸學齋志
文獻通考
文獻通考三百四十八卷宋相馬廷鸞之子端臨所輯
間有複出刪治未盡然立體正大載事詳覈有益實用
非其他類書之比盖類書如冊府元龜太平御覽猶或
傷於汎濫不切或雜於怪異不經况其下者通考刻板
在太學吾家所有凡四十冊郊社考一冊嘗為行儉借
去而厄於火欲印補更數歲未暇一日過沈民則修譔
見有斷簡數冊則此書也郊社考在焉紙板視吾家所
有無二遂乞補之亦竒遇哉
玉海
玉海二百四卷分為六十七冊又有六經天文編一冊
周易鄭注周書王會詩考共一冊詩地理考一冊踐阼
篇漢制考共一冊漢藝文志考證一冊通鑑答問二冊
通鑑地理通釋三冊急就篇二冊姓氏急就篇一冊小
學紺珠四冊總八十四冊此書皆宋王應麟輯刻板在
太學玉海本為應博學宏辭者設而其孫云未脫稿豈
亦未成之書耶頗聞松江府學亦有刻板
稽古定制
右稽古定制一冊我太祖高皇帝命儒臣考唐宋制度
酌其中示法於民者也孔子曰安上治民莫善於禮又
曰君子以辨上下定民志惟禮制行而後民志定故聖
人之為天下國家者必重焉永樂癸未臣士竒在京師
始遇此書謹錄而識之
賜諡錄
余客武昌時遇宋賜諡編於湖廣參議吳文家既借錄
之余又嘗集錄唐及元所賜諡遂合為一編總曰賜諡
錄然有私諡者亦頗附載焉
通典
通典唐宰相杜佑著盖因劉秩政典三十五篇之舊而
廣之又參以新禮凡二百篇分食貨選舉職官禮樂刑
法州郡邊防八門今少見全書士大夫家所有者皆節
本余家四冊近年書坊新刊盖又節矣
官制沿革
右錄官制沿革一冊先師海桑陳先生家書也其中有
先生手筆士竒少孤貧先生以先考妣故召而教之年
十二三習舉子業而於古官制不能知也遂予此書盖
於此書今四十年矣手澤宛然於乎痛哉謹識
方輿勝覽
方輿勝覽三卷不著編次者氏名盖元之人作也時又
有輿地要覽二書皆出一統志互有詳略而要覽尤簡
又不載沿革今書坊皆有之吾家獨有勝覽三冊其末
卷尾題曰大明者後之人改之也
西昌志
右西昌志宋淳熙三年知縣事陳秀實命貢士嚴萬全
倪求已會稡為之者也淳熙至今二百四十三年未有
繼作豈非鄊邑欠事此集劉仲兼梁叔莊共錄以寄余
者盖以余嘗有志乎此姑識而藏之
桂林郡志
右桂林郡志四冊凡三十卷歐陽允和以見遺者而闕
二卷桂林舊有志洪武中教授陳璉因而續之其間論
夷獠則必載昔人制馭之說論瘴癘則詳列昔人治療
之方仁者之用心也璉字廷器今守滁州有惠政民甚
戴之聞亦修滁陽志然余未及見也
茆山志
右茆山志二冊太子少師姚公所惠其編刻皆不苟
西域記
右西域記一冊吏部郎中吾郡陳誠子魯著子魯永樂
十一年奉使西域所歴哈密和卓巴實伯里哈里賽瑪
爾堪諸番之地凡往復踰二歲而留哈里最久故特記
之詳焉子魯又為余言諸番風俗大抵與哈里相似云
契丹志
右契丹志一冊不完忘所自得但記洪武辛酉假館淘
金袁氏同薌城張子震觀此書作詩寓嘅歎之意於今
三十有七年雖斷簡不失也盖余平生於古書遺文雖
殘缺不完未嘗不保愛之
吉安府志
右吉安府志一冊盖余與錢檢討習禮在京師同有志
斯事遂以所有鄊郡舊志及於前軰文集中采錄近事
而附益之未幾習禮被召赴北京而余亦以公務無暇
此所錄者如城郭官府之類於郡中頗詳未及諸邑餘
諸類亦皆未就也獨科目一類後得陳村民先生吉州
進士錄補之諸邑皆備云
東里續集卷十七
