東里文集卷二十二明楊士竒撰
傳
胡延平傳
胡延平名壽昌字子祺以字行歴官至延平知府有善
政人敬之不名字之故稱延平云延平吉安吉水人宋
資政殿學士忠簡公銓十世孫父某生延平時其夕有
大星墜舍延平自幼已屹然負巨志初受學同郡龍原
同吳莘樂兩先生皆愛重之吳先生以女妻之皇朝兵
初已下吉安而新淦寇猝至民陷于脅從者千餘人寇
去總戎者恚將盡殺千餘人延平曰吾不可坐視即謁
總戎言從寇非民所欲不可盡殺將軍奉命來為弔民
耳今不察輙盡殺千餘人失民心矣總戎者悟盡釋千
餘人不殺洪武三年詔郡縣舉文學士縣令丞舉延平
應詔既集京師尚書考察最上者得十八人以進延平
與焉是日太史奏文明之祥上喜曰唐太宗一世文學
士十有八人豈若朕得於一日哉皆以為御史即臺賜
宴延平數言事持大體不肯瑣瑣苟有陳說嘗上書言
今國家宜徙都關中據古今說事情累數千言未幾朝
廷得廣西簡近臣往治之上曰前上書胡御史其人達
於大體可遣也授廣西按察僉事延平至廣西問察民
瘼遇罹于法者必有哀矜不忍之意時尋适為按察使
持法嚴急屢出語諷切同僚延平獨曰法貴平嚴失平
矣不為動行部慮囚必平氣悉心訊之使盡其情即服
辜猶三四覆訊不厭曰是欲其死無憾也故所至獄議
殊死以下不當者咸得直融州石刻有元祐黨人碑立
命碎之三年改知彭州益務脩惠政利民灌縣故有都
江堰秦李冰所鑿渠引江水溉成都諸郡田兵興堰壞
諸郡田悉蕪廢前之繼脩堰者必伐石錮鐵費動以萬
億計至是堰壞衆難之無敢復言脩堰延平至曰土木
可以固豈必鐵石哉即為畫白于府轉白省省難之延
平再三言言益剴切省乃聞于朝從之命下省以委延
平而責成焉延平曰得二千人足矣悉䟽决淤塞度所
用伐竹為籠實以沙土又伐木貫籠並緣窒堰岸江水
乃復溉成都諸郡田民大利之延平書其法于牘以貽
後人又脩彭州堋口諸堰盡溉彭之田初堰廢井泉隨
之竭民率苦出負汲十數里堰復民乃復便井飲始教
民知學民益知延平之愛己也皆聽服其教居三歲獄
無囚先之流亡者聞州有賢侯相率來復故業終延平
去州民戶及賦入之數視初至增益數倍時彭兵禍解
未久野暴白骨彌望悉命收瘞之是夕夢人羅列拜堂
下者不可勝筭庭故有枯槐數十株延平至皆復榮又
有羣鵲來巢時下馴近人及延平將去羣鵲噪于庭數
日去乃已三年陞延平知府其惠愛一如彭州時察郡
政有病民者悉去之廳事側有淫祠數為妖前知府徙
舍避焉延平命毁祠更作室其上居之妖頓熄益脩飭
學教躬勵士子築祠祀李先生侗務以禮化民朞年百
廢悉舉民皆敬信焉忽得疾數日猶視事不輟左右曰
公宜少休延平曰一息未絶曷可以怠君事一夕其家
在吉水者復有大星墜舍是日延平没于官洪武丁巳
十二月也年四十有五郡之人為罷市奔走泣弔如喪
所親延平二子長曰直次曰廣今為右春坊右庶子兼
翰林侍讀贊曰余家距延平所居僅百里又姻家王子
啟先生與延平同上京師為御史同為廣西按察僉事
又同入蜀為州守余以是多知延平事延平為人長身
魁梧偉然而莊重不可犯其初至廣西廣西人望而畏
之及承所設施則皆愛之以為父母後遷延平延平人
已聞其寬大長者而初下車其豪猾之民巨奸之吏亦
皆竦然歛迹矣夫嚴不病下寬不宿蠧延平專任德意
何嘗不威懷並著也余故具列其行事以傳於世
知事府君小傳
知事府君諱清字子肅姓楊氏號溪園漁灌洪武庚戌
詔改泰和州為縣御史劉昭先知縣事首以明經舉送
京師授松江府知事松江繁劇聞天下初到官知府以
下咸迂視之府君敬愼恒旦出治事暮乃息而處同官
馭下吏一以誠意人不忍欺之皆為之盡心雖公牘日
累百計未嘗滯積蒞事務寬恤知府以下或發之過急
必從容進曰為民父母不能少緩之乎聞者愧服自是
有欲為苛察者恐府君聞即止亦多有德之私竊相謂
楊君賢者其助益我以君子也嘗行縣督賦民相勸告
此長者吾屬可不勉力而貽譏累乎稍暇輙詣學官為
諸生觧析經義滿三歲遷福建鹽運司知事運司無大
繁劇而府君勤愼一如松江時其長官尤賢之歲餘坐
累謫廣西道卒小孤山下府君少孤貧養母夫人至孝
與先諭德公友愛尤篤先公没晝夜哭久不已撫其遺
孤甚厚襟懷坦夷寬裕於人無怨惡不以僻隱而墮其
所守嘗行道失足損人一雞時旁無知者顧從者取百
錢置鷄側而後去安泊素居官服食一如布衣時雖廉
潔不務為名没之日家無一錢所著詩文有溪園餘閒
錄宦游藁藏于家
退菴府君小傳
府君諱卓字自立一字子淵楊氏父觀山先生篤行為
西昌碩儒以書詩春秋教授學者府君既傳其家學聞
永豐劉于先生䆳於春秋又從之卒業遂以春秋名家
自少至壯雖盛寒暑及兵戈寇亂之際書冊未嘗去手
夜誦率達旦博記精思蓋於書無所不通洪武庚戌中
江西鄉試第七人明年會試第三人廷對第二甲第一
人授吏部主事踰年陞廣東行省員外郎歲中坐累謫
鳳陽屯種復起為禮部主事數月改杭州府通判援例
去官府君儀度魁偉整肅儼然人望而敬之家貧清脩
苦志確乎不可援而於為政行恕有豈弟君子之風焉
在廣東時有周參政者苛刻不可近兵卒二十人入山
伐木兩卒山下邂逅婦人獨行曳入道傍林中欲亂之
婦人怒罵不得亂即共殺之婦家蹤跡得屍盡疑二十
人者所殺訴諸行省悉捕至周親鞫之竟夕拷掠不勝
皆引服吏抱成案屬府君署府君閱案曰殺一婦人安
用二十卒往白周周艴然曰員外欲縱殺人賊乎悉付
府君鞫府君列之庭下視其色而聽其詞指兩卒語曰
殺人者汝也即吐實伏罪徵其所用殺刀斧驗之皆是
十八人皆無罪周問員外何料事之審耶府君曰二十
人其存心宜善惡異也如皆在即不能亂况殺之乎餘
杭民兄弟爭田各有私親持說主之累歲有司不能决
府君至悉屏其私親獨召兄弟兩人導之同氣友愛之
義曉譬深切皆感悟弟曰實兄之田我妄意爭之我不
義也請不敢復爭兄亦曰弟貧寠我不恤之致為此我
之不義請以田與弟竟與弟其明决類此所歴官皆繁
劇躬勤蒞之未嘗有滯事寅出酉歸歸輙閉戶秉燭讀
書率夜盡二鼓始寐罷官家居號其室曰退菴杜門却
掃維經籍研覃自娛足跡動旬浹不出戶限嚴交處不
苟許可雖儒先生當其意者不數人獨與從兄益民羅
性子理鄧尚崇志契合甚篤世稱楊羅鄧初偕羅鄧應
進士舉相與約曰有如吾徒繼今一行非其所學將何
顔復見哉後羅先生為德安府同知鄧先生為四川鹽
運司經歴冰蘗之操皆無敢犯者海桑陳先生嘗稱府
君有冰清玉潔之行洪武庚申卒年四十九為文章必
欲繼古作者書法鍾王有集若干卷存於家
疾退子傳
疾退子者吉之西昌人鄧氏鄧故西昌儒家宋神童復
之其五世祖也兄子方及弟子靜博學雄文為鄉碩師
號二鄧其伯父父也國朝四川鹽運司經歴崇志以文
學德操與楊子淵羅子理齊名稱楊羅鄧者其兄也疾
退子名學詩字崇雅有孝行元季之亂安成寇猝入西
昌恣殺掠母劉氏老病不能行負之走避隘巷空舍中
踰日寇窮索獲之觧所懷金得免繼復有獲之求金已
盡矣斮之幾斃繼又有寇至見老母哭其傍甚哀憫之
予善藥傅創又觧衣覆之久乃蘇起負母走避他處道
遇渠寇詢知其儒者憫之予酒肉又為詩嘉之遣其下
導出城渡河使遠去疾退子少好學負才具有用世之
志謂功名可以俛首取其父母亦矜詫其不凢曰是必
復振吾宗者皇明既定天下御史劉昭先知縣事以材
舉江西行省留為宣使則嘅然歎曰士當局促效奔走
人階庭下哉即謝病歸無幾縣復舉送於朝授固陵税
課使忻然曰乘田委吏可以行道到官持廉施寬商賈
爭欲出其市所入貨羨舊額數倍秩滿徙平陽持已愛
民如固陵甫再歲兩目發内障喪明郡以聞命致仕歸
則戚然傷其命之窮也自號疾退子疾退子耿介脩潔
氣岸軒豁不屑意生事為文章長於詩蚤喪妻無子既
罷官歸輙貧無侍養者是時里中故人親友及好義長
者往往多在知疾退子生平抱負爭延致之疾退子挾
僮奴日東西往來飲酒談笑相懽時為歌詩以自適縣
令丞皆知而禮之疾退子亦數出直言以禆其政之闕
故疾退子雖廢于盲而其所適於中者猶不廢也歴三
十餘年向之故人親友及好義長者或死或遠出在外
里後生晩出雖以士名有不能究知疾退子平生矧今
丞乎於是疾退子已八十餘氣力益衰貧益甚冠帶垢
敝十數年不得易衣薄歉歉嚴冬不能出門戶然其所
操執益堅不屈人片語不合拂袖去不顧不肯一毫脂
韋淟涊徇人以求所欲孔子云歲寒然後知松栢後凋
疾退子非其人歟建寧陳士希為縣文學獨愛重疾退
子官滿將去念疾退子將無以為終也倡率素所還往
者為備歛葬之具廼去自士希去知重疾退子者加鮮
矣今有人焉猝起旦暮之間其勢鉅貲厚足以蓋一鄉
不必其有德即一鄉之人奔走阿附之恐後至於疾退
子則漠然如秦人視越人之肥瘠何趨向之異乎古哉
蓋又有以盛衰存没為戚䟽而施諸其同氣者非獨於
疾退子然也然疾退子之為人世其可少乎
黃伯噐傳
黃伯噐名鼎一字孟鉉其先旴人宋淳熙中八世祖笏
知吉之吉水縣遂家焉世業儒大父天衢篤行勤學自
經傳子史百氏及天文地志醫卜諸書靡不通究父彦
粲直諒和厚四子皆秀穎伯噐季岳尤傑出伯噐天資
絶人八歲倍誦五經四書涉知大義成童為文章馳騁
司馬子長班孟堅論議閎博不可窮既冠明於世務自
許賈誼時翰林吳沈得其兄弟之文讀之嘆曰今之軾
轍也季岳穎悟超越清脩篤學兄弟自相切磋亦必推
服其兄用薦授鎮江府知事鎮江隸京師密邇庶事叢
脞簡牒山積伯噐至裁决數日而盡素習者不能及吏
民畏服之歲中坐詿誤罷官退處山林取舊所為文悉
焚之一志於性命道德之旨自聖人之經至於濓洛關
閩之說研精覈微涵泳渟滀久益沛然而從學者日衆
伯噐善開諭奬勵誘掖感之以誠學者無賢愚少長皆
樂從之隨才質高下各有所成其教人以實踐為務必
使窮其理而體驗於身嘆學者專務科舉之業曰士固
由科舉進然志於道者必不以是自足明道晦庵吾師
也篤於孝友恬澹守約窮達一致為文章脱略凢近根
據至理粹然大雅所著有四書五經精義若干卷學古
齋詩文若干卷宋史論未成卒年三十八君子曰師道
立則善人多國家初興吉之宗師碩儒林林比立也一
二十年物故盡矣學者方倀倀如失所歸伯噐後出汲
汲焉以成就來學為己任所從學者衆矣其顯者故大
學士胡廣左庶子鄒緝余不及識伯噐而二子者皆與
余久處為余言伯噐才高意廣襟度灑落玉潔而春和
庶幾程伯子之風余未嘗不仰而興慕俯而私憾未得
親炙也然觀二子者其文學行誼亦皆今之士所未易
及孔子曰魯無君子斯焉取斯吾故刪廣緝之所述者
為之傳云
羅先生傳
羅先生名性字子理以字行羅故泰和儒家宋有為盧
溝主簿曰伯壽嘗刲股和藥起親疾縣表其所居坊曰
旌孝者先生曾伯祖也曾祖伯霖祖見可父穀禎先生
少孤貧自奮於學初授易於鄉先生韋乾乾繼登康山
長宗武之門苦志畢力博記精思夙夜不懈既冠遭元
季兵亂走避巖谷﨑嶇困窮未嘗廢書卷性耿介一言
一行必端不與俗人接雖至戚或涉邪行輙絶之然口
未嘗言海桑先生陳心吾嘗稱先生及楊子淵有冰玉
之操洪武初詔郡縣立學御史劉昭先知縣采譽望聘
先生及子淵鄧彦高三人為之師時號楊羅鄧四年中
鄉貢進士明年赴春官勑免會試授德安府同知先是
有寇號糟李萬戶者以衆入府治劫殺郡守以下掠庫
藏官捕其衆悉就戮獨糟李逸去久不獲詔捕益急蹤
跡所過宿逮繫數百人諸邑騷然先生初下車民有負
一囊詣府言糟李實死矣此其遺骸也問死幾何時矣
曰一歲曰始死時曷為不言又驗其鬚髮皆在而浩然
白也曰糟李年未四十此安得是耶笞而逐之悉出所
繫數百人諭之曰朝廷但欲得糟李耳糟李旦出即汝
等暮皆寧家何為不自愛體膚乃甘受楚毒而庇一賊
耶能從吾言今與汝等期十日獲賊即汝皆良民衆叩
頭曰府公欲生我敢不盡死力乃悉縱之七日生縳糟
李至庭下民皆以獲賊勞而遣之命下賦民鐵造軍噐
時兵亂初定商旅未通郡民猝無所辦先生居第後治
蔬圃得窖鐵萬餘斤民爭趨求售同官亦勸以售民先
生曰固天以濟民豈為我也悉以代民充賦有餘皆入
官庫銖兩不私焉其冰蘗之操愈厲而䘏民之心寢食
不忘為政以寬恕為本惟贓吏無所假應城縣吏劉仁
盜官麥事覺府逮治之仁懼逃匿會按察僉事朱逢吉
過德安仁出誣告先生他事將就鞫湖廣參政陶凱吳
雲按察副使劉某聞之馳召逢吉還謂曰君不知德安
有羅同知耶廿七府之賢守裁三人其可以枉忠賢哉
(岳州馬知府沔陽彭知府及先生三人)逢吉卒白其誣而正仁盜麥之罪
在郡四年闕知府皆先生總之秩滿詣京師坐擅用棗
木染軍衣為陳寧所劾謫戍西安行槖無數百錢怡然
就役不以得失置意既至西安之達官貴人皆敬禮之
而安於處賤未嘗一毫干人郡諸生從之受經後多舉
進士去是時四方老師碩儒在西安者數十人吳中鄒
奕獨曰合吾軰所讀書庶幾羅先生之半蓋先生學甚
博為文章切深詩古體宗漢魏近體宗盛唐書法鍾元
常年及七十卒士竒少孤五歲先生取而教育之有父
道焉明年官德安又挈以行又三年先生有陜西之役
屢遣書督其學又廿年而捐舘當是時所以誨不肖者
雖不能盡記而為道之大要不敢忘也恒竊私念先生
所以脩諸躬施諸人者皆當追配古人而今之人知之
者寡矣謹述其槩為傳手錄一通以寄其子賓畿蓋又
欲其子若孫皆圖不辱云
劉子輔傳
劉子輔吉安廬陵人自太學生擢監察御史持身謹行
儉約如布衣時而用法公平嘗按臨浙江者三年不見
聲色而浙江之人善者愛之横者畏之時憲使周新持
風裁不苟許與獨數數稱子輔為賢御史九載考最陞
廣東憲使到官數日丁家艱去服闋坐微累左遷交阯
諒江知府不鄙夷其民撫綏如子民咸愛戴之叛寇黎
利攻圍諒江城時寇勢猖獗他郡縣城多已陷子輔與
守將倡兵民效死守數月寇增衆攻城城中食且盡而
人心益固又踰月寇攻益力遂破城城中兵民盡力鬪
以死無一人降者子輔知事不支曰吾奉命守郡郡亡
與亡義不可汙賊手即自經死一子一妾皆先子輔死
事聞贈子輔布政司參政遣官賜祭復其家太史氏曰
子輔平素恂恂少言如無所長者且不慕交際人蓋鮮
知之而其終所樹立卓卓若此士可以其外斷之乎當
時總帥如王通軰擁勁兵十數萬不能禦賊而棄城去
甚者蔡福之徒甘心從賊反兵來攻圖苟活旦暮間卒
之不逃誅於國典夫死一也彼身戮家僨貽誚無窮視
子輔蓋冰炭薰蕕之不相同矣時戍守之將如都指揮
李任等毅然奮節而死者蓋多死民社者子輔及諒山
知府易先政平知府何忠軰亦非一人忠罵賊不絶口
從容賦詩乃與其子皆死世曷嘗乏正人君子哉顧係
於用之者之何如也
周是脩傳
周是脩諱德以字行周吉之泰和爵譽里名家其先諱
矩者嘗顯於南唐至宋累累有科第其支裔徙灉江里
是脩之所自出也是脩少孤貧自奮於學從游鄉先生
胡渚樵渚樵以孫妻之又從國子學錄蕭執先生明詩
經初舉霍丘縣學訓導入見太祖高皇帝擢爲周府奉
祠正高皇帝上賓之明年有告言王過失事王府官屬
皆下吏是脩以嘗諫得免改衡府紀善預脩纂翰林數
陳論國家大計及指斥用事者誤國用事者怒衆共挫
折之是脩屹不爲動太宗文皇帝靖難之師既渡江駐
金川門宮中悉自焚明日是脩留書其家别其友江仲
隆觧大紳胡光大蕭用道楊士竒且付後事暮入應天府
學自經六月十五日也又明日臣民推戴文皇帝繼大統
數月御史言是脩不順天命請加追戮上曰彼食其祿自
盡其心一無所問是脩内貞外和有孝友忠信之行非其
義不苟取襟懷坦明灑落而沖澹悠然其學自經史百氏
下至隂陽醫卜之說靡所不通為文章未嘗締思援筆
立就而雍容雅贍詞理條達稍暇著述吟咏不虚寸晷
所著有詩小序詩集義詩譜論語類編廣衍太極圖觀
感錄綱常懿範邇言家訓芻蕘集進思集是脩汲汲導
誘人善人有過失恒為之隱以是無少長賤貴皆樂親
之明知人所薦士如梁用之劉叔毖皆知名當世是脩
之學雖間未純然於明綱常為世道計必身履之而不
徒託之空言豈非卓然特立者歟是脩卒年四十有九
時觧胡蕭梁皆見諸文字然屬倉卒不及詳今二十有
八年矣知是脩者獨余在每追念君子清白之節文皇
帝日月之明既照其心豈當遂致泯没故述為小傳以
授其子轅使傳焉
王先生傳
王先生名佑字子啟晩號啟翁王出琅琊後繇金陵徙
泰和世系具家譜先生十數歲知自重以古人為歸不
混流俗初從鄉貢進士曹隨治毛氏詩長遭元季之亂
與兄子與先生避匿平川山中力學不輟兄弟自為師
友稍出游南昌與辛敬萬石曠達楊士弘練高劉永之
軰為詩友行省平章遂禮致先生為塾賓聲譽日聞四
方江西既内附先生首舉教官吏部試中經義偕十八
人者入見是日太史奏星象文明之祥太祖皇帝喜皆
除監察御史賜襲衣又賜宴御史臺先生劾奸貪振憲
紀風裁勃勃動人廣西平初置官府簡御史往任風憲
以尋适為按察使先生及胡子祺為僉事子祺曰古新
國用輕典先生曰蠻夷之人素昧君臣父子之分瀆倫
傷化不及此時明禮法以示勸懲後將難制适從先生
議先生所分按郡縣吏民悚然三年偕子祺入覲時王
師初平蜀重郡守之寄遂徙先生知崇慶州子祺知彭
州崇慶承兵革凋弊之後植仆煦槁隨事盡心民稍復
蘇坐累罷歸而從學者日衆先生嚴師道其施教有方
務見實效後生晩學望之皆内自歛肅不敢侈肆江隂
徐遜知泰和縣勵精為治聘先生訓導縣學日躬詣問
政先生曰示民以好惡之正而去其蠧耳遜虚已惟先
生之言聽而行之不疑於是五六十年知泰和者其設
施當大體得民心民至今誦道之無厭者莫有過遜蓋
自先生導之矣先生孝友忠信嚴毅端方海桑陳先生
嘗言王子啟壁立千仞不負所學劉尚書子高言子啟
真風紀臣包孝肅不足多也郭敬守曰子啟平居一言
一話皆可書簡冊垂法戒蕭子所曰王公秋霜烈日執
固當憚之先生擅文章養氣為要中歲以前所著毁于
兵晩獨存長江萬里稿先生年六十有六卒二男子皆
殤卒時惟二女子在其行事舊無紀述梁潜嘗從受經
欲作傳未及而卒余丱角以姻家子恒得侍教猶及見
所藏僉事知州時政事文書充積牖下時不敢有請今
所藏無復存者每念士君子挺特魁傑如先生者一代
無幾人其可使泯而無聞謹記憶耳目所得大槩為此
傳雖言不能詳觀者可推類以得之矣
陳孟省傳
陳泰和碩宗五季時自金陵徙來歴宋元以科第入仕
者六十人國朝心吾先生為江右大儒洪武初朝廷遣
使徵議禮以老辭三子孔立孔奐孔碩孔碩見余所作
墓表孔立孔奐皆明經擅文章孔立負才識卓犖不局
於小節嘗仕為白水縣丞孔奐温粹如玉隱居不出孟
省孔立之仲子為孔奐後名鑒心吾先生七孫特愛孟
省十四即侍先生上京師及考鄉試廣東江西旦莫不
去左右者十數年為人質確苦學攻詩經及大學語孟
中庸晝夜熟讀精思諸經史子皆通究治科舉業其文
一本實理而深斥浮靡之習弱冠甚見重先生長者同
軰者皆往質疑請益而愈益自進不少懈為人峭直寡
合邑中士所與交者無幾人行道邂逅流俗人俛首過
不一顧嚴義利之辯不輙受一毫於分之外年十五六
即名其讀書之齋曰克治以自勵精楷書平生所繕錄
文字甚富一點一畫必如法蓋類其為人邑大夫舉充
學弟子員歲甲子江西鄉試衆皆必孟省在高選是歲
江西聘心吾先生考試有令考官不得以子孫預試遂
格不入丁卯再試將入會聞大父喪遂止同門生素為
孟省薄者訟孟省謂無祖喪不就試之令有司刻深不
明竟坐孟省不應而罷其弟子員己巳凢罷黜弟子員
皆徵詣京師分布諸司治吏事踰年孟省抑鬱不得志
竟卒蓋年三十有五一子西安少孤失學易業賈而卒
無嗣先夫人孟省姑也余生後孟省十歲丱角嘗從學
焉既長最相厚孟省志甚卓學甚篤行甚堅卒不遇以
困死非其命耶夫挾藝求試以干祿也大父喪不恤而
汲汲於祿禮歟執法吏不推人情明禮義可以為良歟
吾著孟省之事以悼賢者亦於法吏有警云
錄
抱灌子錄
抱灌子閩人所居丹山碧水之間與老圃隣習圃之業
治五畆之地為十數畦襍蒔蔬菘芥薑韭葵莧蔓菁瓜
瓠之屬悉具日行畦間視害苖者輙去之以旦去蟲日
中去草暮則抱甕以灌率為常故雖饉歲抱灌子所蒔
恒熟蓋為之不厭于勞也然非專以自給有欲取者聽
不拒唯不得傷其本耳人恒遇其抱甕灌也號之曰抱
灌子雖業圃手一編未嘗釋稍暇坐塍傍箕踞誦聲琅
琅時起而曳杖行歌陶元亮田園之詩或自為詞以歌
曰灌畦東西兮灌畦北南吾任吾力兮聊佚其心我思
古人兮丈人漢隂又曰戴星以灌兮戴日以鋤聊任吾
力兮焉知其劬我思古人兮仲尼飯疏綽綽有自得之
意會賓興詔下縣令丞廉知抱灌子賢薦之朝嘗與稽
古述作之事矣已而擢夏官郎又擢天官郎東皋耘夫
嘗出而邂逅焉熟視其狀䫉曰此殆非趨榮急利者也
旁有知者曰此抱灌子也道其平生歴歴耘夫就而與
之語抱灌子若罔聞之他日又邂逅焉間及魯隱公以
來二百餘年王覇之得失抱灌子張目吐辭娓娓皆不
失聖人之旨耘夫咲啞然謂曰抱灌子曷為不終嘿嘿
耶抱灌子曰吾亦謂子之喋喋奚所禆益也時抱灌子
益有志於退耘夫聞而竊嘆曰抱灌子其志尚可以激
薄俗而用世者必重得志尚之士鄒孟氏曰人有不為
而後可以有為然吾欲挽留之不得又竊自嘆欲從之
而義不可也蓋怊悵不已而念抱灌子之事不可以泯
故輙錄記之抱灌子陳氏福名耘夫廬陵楊某云
東里文集卷二十二
