東里文集卷十三明楊士竒撰
神道碑
奉天靖難推誠宣力武臣特進榮祿大夫柱國
前軍都督府左都督永康侯追封蔡國公諡忠
烈徐公神道碑
公諱忠字仲達姓徐氏世家廬州之合淝父諱用元季
守宣城我太祖皇帝兵至宣率衆歸附命仍其職遂從
征討以功實授管軍百戶從守南昌進武略將軍河南
衛副千戶洪武壬戍自陳老疾命公代之丁卯從征北
邊至喀爾喀之地還城大寧無幾調大寧備禦戊辰從
征金山之寇之爲邊患者屢戰敗之獲其馬牛輜重賜
白金鈔幣庚午運兵餉數十萬斛赴温口遂從征鼐爾
布哈大敗敵衆俘獲其人口萬餘總兵遣公護送入關
公悉心撫䘏俘者如歸陞濟陽衛世襲指揮僉事乙亥
城懷安萬全丙子率兵從征北邊至驢駒河而還丁丑
往填開平己夘太宗皇帝舉北平之師公首從義旗克
密雲克雄縣真定取永平克大寧還戰鄭村埧取廣昌
薊州戰白溝河皆竒功進攻濟南克滄州大戰東昌及
夾河攻彰德破西水寨克東阿東平汶上大戰靈璧遂
從渡淮及江至亰師公臨戰奮勇百夫莫當出入敵陣
率在衆先白溝之戰敵揮刃斮公兩指未殊公自斷指
擲地裂衣帛裹創仍奮進戰其馭士卒撫䘏誠至人人
歸心而號令嚴明所過無擾上行師恒飭諸將毋妄殺
曰吾奉天弔民厲民違天何望有濟公承命顓顓惟執
兵迎拒者不容而誘諭招徠綏撫降附多效力焉其以
功進官自指揮同知歴都指揮僉事授奉天靖難推誠宣
力武臣特進榮禄大夫柱國前軍都督府左都督永康
侯食禄千一百石子孫世襲賜誥劵追封曾祖六二祖
七九及考皆永康侯曾祖妣陶祖妣王妣張皆永康侯
夫人永樂己丑暨癸巳車駕廵狩北京仁宗皇帝監國
上以公敦厚老成留之南京兵政一以任公公小心寅
畏清静簡易上下咸宜之一日夙興盥櫛衣冠坐都督
府得風疾遽卒癸巳八月二十四日也上在北京聞訃
震悼輟視朝一日遣官賜祭給賻命有司治喪葬追封
蔡國公諡忠烈并加封其三代考皆蔡國公妣皆蔡國
夫人配亦蔡國夫人仁宗皇帝在東宫遣祭賚賜甚厚
公沉毅質恪有孝行旦暮出入必先詣家廟事繼母敬
愛兼至小有訓責必跪受雖貴不變所得上賜必謹視
之約已守法未嘗有過接人恭謙和氣滿容語簡而誠
洞見底裏春秋五十有二而卒卒之歲十一月二十七
日葬江寧縣安德鄉長岡之原子男二安山夀安襲侯
爵女二長適指揮使孫竑次適沐儼安奉國子祭酒具
公泰所述事狀求文刻神道之碑士竒與公同朝十有
餘年後同侍監國相厚知公之行加詳故為序而銘之銘曰
桓桓徐公為時虎臣襲家之勲奮武以振天啟聖明
義旗爰舉挺誠來從股肱之輔皇麾所指公迅前驅
誰抗誰禦拉朽折枯神武不殺公行聖志來迓來歸
撫綏勤至仁施如春義行如秋公實左右威懷並流臲
卼既安氛翳咸廓宗社再隆褒功命爵悃愊無華厚重
靡遷貂蟬充廷孰愈公賢鑾輿北狩聖儲監國峙武以
衛孰優公德肅肅小心温恭靖嘉巋焉老成為國之華維
孝維忠在公允蹈宜貴宜富昌不耆耄都門之南聿崇
起墳過者下車眎兹刻文
贈資善大夫都察院右都御史兼詹事府詹事
向公神道碑銘
洪武二十四年十月十一日南昌之進賢處士向公允
恭卒其葬也前江西儒學副提舉熊釗先生銘之後三
十有四年為洪熙元年天子推恩大臣時處士之子寶
爲資善大夫都察院右都御史兼詹事府詹事遂贈其
祖若考散官官皆如寶祖妣妣皆夫人寶奉命書薦告
已退具其考之事狀以告士竒曰惟上之大賜與先考
所以身致今之光榮者皆不敢以泯幸爲之文將刻石
墓道以永示我後人按狀向宋左僕射同平章事諡文
簡諱敏中之後文簡曾孫子蔚以欽聖憲肅皇后家從
高宗南渡其子性事孝宗官至大中大夫封魏國公贈
少師少師生朝奉大夫士煜朝奉生臨川縣丞公道娶
進賢許氏因葬其父進賢遂家焉臨川四世至居敬娶
胡氏生熙載熙載娶羅氏生雲翔雲翔娶章氏公之父
母也自公以上三世皆有厚德不志榮利而家秉禮度
肅然他之名世族者不及也公諱祖紹允恭其字幼聡
慧七歲讀書涉通大義且強敏善記其事父母孝愛其
弟厚貲業恣所取弟死無子選族子爲之嗣其於人賙
窮乏矜憫無告恒汲汲嘗歲歉鄉莩死甚衆時田麥且
熟有盗刈之者公得盜及麥不忍發或教公執盜送官
當併得其田廬公曰凶年民果得已為盜耶且困人扵
厄而奪其所有吾所不能人以是服其長者國初安仁
土豪楊漢既以饒信建昌内附而其下所過猶縱剽敓
厲民公隣人陳氏無子唯一女始笄爲所剽父母痛憤
然莫敢誰何公毅然以其人訴行省卒還之所爲義舉
多類此里宴會有暴發少年倚貲鉅不讓直入據上座
公怒戟手數其過切責之少年慚懼趍降請謝公亦改
容懽遇之盖公襟宇洞達遇義所不可剛正直奮不畏
彊禦而彼能改過即霽顔開納無所凝滯焉人有忿爭
不相下率走公求直平生好德樂義邪僻之念不作於
心非法之言不出諸口閒居儀貌儼肅子弟侍側者皆
謹自飭如侍嚴師不敢稍縱寶始就學勵之曰立身必
以儒及仕又曰守官必以道寶嘗坐累逮繫公不色憂
有以爲問者曰吾兒所存心行已當遠大此不足爲累
至今鄉人號明知子者必推公盖春秋七十而卒會葬
千有餘人斯亦可以觀其行矣夫人熊氏邑儒家子有
孝敬儉勤之德所以爲婦為母者族姻盖視以為法先
十八年卒子男一即寶女二長適王次適熊皆先卒孫
男五劉孫早卒可觀可規可覯可寬女四曾孫男一寶
洪武乙丑進士兵部主事員外郎應天府尹以至于今
官歴事列聖四十有餘年恭愼之行冰蘗之守寬厚之
施夷險一致魯無君子斯焉取斯要其本諸家者深矣銘曰
顯顯宋臣曰向文簡扈蹕來南向以戚畹逮臨川丞
啟家進賢繩繩振振式繁子孫有閌高門有嚴禮度
居處執恭出入秉序世德之承誦法鄒魯進賢七葉
曰允恭甫維允恭甫外方内仁志之所存惠逮于民
其潜在下隨所分力民之懷之孰匪厥德其嗣奮楊熙
帝之載推考之志而施逾大帝曰俞哉覃澤所自龍章
褒敭日星輝麗豸冠犀鞶靈飇翼驂歲時薦祀来蒞
來歆行有報施兹維德召墓道琢辭來世是告
奉天翊衛推誠宣力武臣特進榮祿大夫柱國
追封平江侯諡恭襄陳公神道碑銘
太宗皇帝初自北藩舉兵内向至江上都督陳公瑄具
舟迎濟事平上正大統錄功賜公奉天翊衛推誠宣力
武臣特進榮禄大夫柱國封平江伯賜誥劵陳氏家合
淝其先世具余所著其先公墓碑公字彦純自少穎敏
不凡好善惡惡内篤孝行洪武中侍父官成都習兵略
精騎射以武臣子選侍大將嘗從出郊遥望孤鴈襍鵝
羣命衆從者射不中冣後命公彂一矢斃之有䲭翔于
上命公射應弦而墜自是屢試皆竒中衆大服而公不
自爲能朝廷命總兵者作蜀府宫城遣將伐材於山所
行失律且材不中度又所經瘴地士多死總戎察公可
用遂命之公善撫綏明號令别取善道七百里以入先
期而還士不病所得材皆適用總戎者嘉之又命董繕
作具有條理遂從征南番岩州中亭及散毛鎮南咸建
勞績代父職爲成都右衛指揮同知父坐舊累謫戍遼
陽公伏闕奏請代行特詔父子並免復職衛卒數軰饕
詖狙詐狹制上下爲衆患公次苐悉去之善類以安從
征越嶲討建昌酋長伊埒特穆爾踰梁山平天星寨破
寧番諸蠻駐西河口諭降夷人數千從總帥復征塩井
平三山寨及小伯夷進攻卜木瓦寨據要害立堡以斷
賊路官軍分三隊進公居中已而左右兩隊弗支奔還
公所統僅百餘人冒險先登賊數千圍公公下馬率衆
且射且斫賊疲稍却公亦傷足裹創進戰自己至酉賊
敗走公全所綂而還復從征餘寇賈哈喇時寇衆數萬
據嶮以拒官軍分三道公軍後進由番西涉打中河得
間道乃出竒兵作浮梁渡河既渡撤梁以固士志遂壓
寇境寇憑嶮迎敵一日十三戰奪其嶮明日復力戰凡
七合寇大敗遂入其壘簡銳卒出哨令望見前軍旌旗
即舉砲俾知己敗寇仍遣五百軍斷寇走路寇窮出降
械送賈哈喇京師撫輯其餘衆公及麾下皆被陞賚從
蜀獻王廵邊招撫邊夷兼理茶馬之政邊人悅戴灌口
都江堰壞民苦水患公修其隄防躬督工作爲堅久計
矜恤無告出貲置義田二百畝扵成都積所入租凢貧
不能衣食不能婚嫁及死不能歛葬者皆給之會雲南
兵征百夷以功陞四川行都司都指揮同知遂進右軍
都督府都督僉事太宗皇帝知公才可任時北京軍儲
不充命公歲董運百萬石道海給之公措置井井剏建
百萬倉扵直沽尹兒灣城天津衛籍兵萬人戍守公善
任使均勞逸秋豪無取扵下凢漕徙姦弊掃除一清漕
舟所經海島夷人畏憚官軍悉閉匿公下令俾出為市
而遣官監臨平其直軍無敢譁人兩便之舟還值倭寇
劫沙門島公率衆追至朝鮮境上焚寇舟殆盡寇以殺
溺死者甚衆奉命率舟師於閩海備倭寇者三海溢坍
沒隄岸起揚之海門歴通泰北至䀋城凡八百里奉命
以四十萬卒修之航海至者茫洋莫知所停泊往往膠
淺公扵太倉相可泊處以二十萬卒築高丘二十丈
延亘十里爲表識衆便之稱寶山事聞上親製文樹碑
焉既建北京罷海漕浚濟寧臨清河通南北往來仍屬
公董餉運公建議造淺艖二千艘初歲運二百萬石爲
之有方後增至五百萬石國用以足若䟽清江浦引水
由管家湖入鴨陳口逹淮以免淮河風濤之患就管家
湖築隄亘十里以便引舟浚儀真瓜洲二埧潮港之堙
鑿吕梁徐州二洪巨石以平水勢築沛縣刁陽湖濟寧
南望湖長隄開泰州白塔河通大江築高郵湖隄隄内
鑿渠亘四十里以通舟南北造梁以便陸行自淮至臨
清相水勢高下建牐四十有七以時啓閉皆舟楫通行
永遠之利扵淮濱作常盈倉五十區以貯江南輸稅扵
徐州臨清通州皆建倉以便轉輸慮漕舟昧河深淺自
淮底通州濱河置舍五百六十八所舍置卒俾導舟可
行處緣河隄鑿井樹木以便夏月行者凢扵事慮之周
而爲之果仁宗皇帝初臨御下詔求言公首言七事大
槩謂南京國之根本宜爲久遠鞏固之計選將益兵以
嚴守備長民長兵皆宜擇賢能然後政舉而下不失所
賢能在推舉推舉在覈實乞選朝臣之公正者分廵天
下考察百司政事得失進廉能黜貪鄙則官得人而治
可興今府州縣學教官多不得人乞令風憲考察罷黜
别選今中外軍伍多缺蓋由所管頭目私役擾害不勝
致其迯逸乞勑都府兵部都司嚴切禁約就行清理老
疾者令戶丁代迯逸者責限追捕戶絶者驗實除豁伍
籍又邊防之要在兵食足近歲如開平等處城不足兵
兵不足食所守何由完固乞選武臣之有方略者授以
精兵足其衣食給之堅利器械俾曰教習如有沃壤令
兼務耕守今漕運惟江西湖廣浙江及蘇松諸郡去北
京甚遠漕河又有洪牐淺凍之阻往復踰年襍費數倍
正糧上逋公租下妨農務乞自今令運扵近便淮安徐
州等處收貯别令官軍運至北京則民力可蘇農務不
妨各處官軍每歲漕運畢財力殫乏到家又修理壞船
運來歲糧勞勤可憫其所管頭目又加别役以重困之
乞行禁約今後漕運軍士不得再有别役馬船快船惟
二三百料者可行扵漕河所載不過五六十石每船已
有額設水夫今又扵緣河拘集軍民聽候其至接逓聽
候日久衣食艱難有至行丐者乞自今罷之上覽奏嘉
嘆命有司咸即施行賜勑奬諭有老成忠愛之誠之褒
加之重賚賜誥追封其曾祖省三祖重一考聞皆平江
伯曾祖母孫祖母朱嫡母王生母王故妻湯皆夫人命
子孫世襲宣宗皇帝臨御命公鎮守淮安兼督漕運公
至察宿弊之爲民厲者悉革之豪猾姦宄皆歛避境内
以寧時已嬰疾而躬勤旦莫靡有滯事疾間入朝深被
嘉勞賜宴賚還至淮安無幾疾復作上聞特勑勞問時
子儀在侍衛令挾醫馳驛往侍竟薨宣德癸丑十月十
一日也春秋六十有九訃聞上悼嘆輟視朝一日追封
平江侯諡恭襄賜祭命工部營葬公爲人闓爽英毅弘
度偉略稠人廣會譚論亹亹倫軰推服公餘披閱載籍
考知往古成敗治亂之故喜近逢掖士時相講議善交
際能推利爲義所至以濟人爲心多所建置人用德之
不忘家有樂善堂恒舉鄒孟氏仁義忠信樂善不倦之
語以勉子孫配某氏封夫人子男五佐襲平江伯後公
數歲卒次儼次儀今爲勲衛好文事精武略次倫次侃
女三李芳江隂衛指揮同知張英其壻也一未行孫男
三裕今襲平江伯祐祼女七公葬以薨之明年三月
墓在江寧縣大山之原余與公同朝三十餘年相知且
好扵是儀以狀求著神道之碑故按狀叙而銘之銘曰
繄公挺出何桓桓武兼勇智追前聞材藝夙試卓寡倫
峩冠三品承考勲蠻谿獠峒獫猲羣負嶮弗擾獰且䞭
公奮掃刮迅拔塵湔滌腥穢寧邊民有嶻譽望齊峨岷
歘徵來東衛宸垣遭承興運效駿奔錄勞䟽封昭鴻恩
貂蟬鞶玉衣繡麟報賜志企古藎臣單心畢慮靡夕昕
滄溟茫洋渺涯垠歲漕萬艘奄然臻有梗于海威赫震
斬鯨戮鱷焚甲鱗崇表海岸亘長雲雲章龍彩天垂文
南賦北貢艱以辛踰淮歴濟底天津䟽堙鑿堅劬且勤
坦行如砥戚者忻猗嗟公䔍孝與仁厥施諸時績弗泯
愛國亦有嘉謨陳功載冊府被後昆大江之陽巋有墳
太史銘之昭不刊
故驃騎將軍左軍都督府都督僉事王公神道
碑銘
正統四年八月十七日左軍都督府都督僉事王公瑜
以疾終于通州之驛舘訃聞上悼惜遣禮部尚書賜祭
加賻勑有司治喪葬京師親王遣祭公侯六卿皆詣弔
祭既葬其子縗絰奉其弟瑄所述事狀踵門泣拜求書
墓道之石余爲之歎曰忠義為臣之大節如王公之挺
特獨奮忘其身以爲宗社計豈非卓然大丈夫哉公字
廷器始代父長五十夫選隸趙簡王護衛永樂癸卯五
月太宗皇帝微不懌數日未出見羣臣仁宗皇帝在東
宫軍國政務悉啟聞施行邪僻傾險之徒不得騁其私
咸所不便簡王時留北京敬修孝弟其護衛指揮孟
賢等十數軰潜結歴官王射成等及内侍養子共搆
邪謀欲俟宫車晏駕矯詔從中出立簡王而已得志焉
實秘不令簡王知盖慮不從即事敗齏粉而尸其謀者
公姻家高以正布置已定高密以語公公駭曰此天壤
間極惡大罪鬼神所不貸者柰何甘為覆家滅祀計高
不聽又涕泣戒之高怒而慮其泄也謀害之遂詣闕入
䟽上覽之初疑其詐諼曰豈應有是反覆詰難衆爲公
危公辭色不少挫既捕賢等至上親問狀得其邪謀本
末及所造偽詔立誅以正射成及内侍養子陞公遼海
衛千戶後賢等皆伏誅召還又陞懷遠將軍錦衣衞指
揮同知有旨戒其同官事必關白瑜勿謾公正直坦明
每事求當大體所隸官校心歸之無間言見知扵上宣
德中陞都指揮僉事命署左軍都督府都督僉事充
左副總兵佩漕運印總督江南民賦之輸北京者兼守
淮安正統初寔授驃騎將軍左軍都督府都督僉事在
淮安承平江伯之後謹守其遺法不變展誠布公虛已
從善處同官能讓淮安兵民雜處横兵素怙勢厲民
公至首下令禁戢爲政重倫理有富民親在而與弟競
産訴於公者公曰爾冨而委親之養扵弟而又訟弟孝
友二行皆缺矣杖而斥之人服其明臨政務寬有二卒
盜敗舟一板臬司坐盜官物抵死以質公公曰兩卒之
命抵一敗舟板耶改坐不應平恕多類此好以義感人
有婦翁以白金畀贅壻爲市取息者壻不善市不能償
索之急欲自經翁執以告又有自顯官歸資槖豐厚其
弟有宿逋貧不能償索逋者急弟乞償扵兄纖芥不得
公聞之皆為代償荒歲彂廪多所賑活嘗覽農桑撮要
嘆古人用心民事遂益其所未備者十數事刻梓以傳
滇南有浮圖人鼓其師之說所至惑民淮安典兵者與
之暱為建刹居之而廣敓地為民厲公笞浮圖人逐之
悉復民地淮人死不葬焚屍而委扵水公相城外多空
地畀民以葬遂革焚屍之俗築室所居之側延師以訓
武臣子弟閒暇躬往督勵如己子弟然亦時蒞郡縣學
敦勉博士弟子喜近儒生時與講論前言往行至忠
義事慨然有嚮慕意若涉悖亂即義形于色家居敦孝
悌之行仁其族姻周且厚所至以愛人為心雖貴嚴扵
自守扵利不一毫非分取服用清約門無私謁致勤扵
公雖病不廢至是以計事詣北京力疾入見又明日出
視漕舟竟不起享年五十有七公山陽人其先見余所
著其考墓文曾祖文貴祖彦逹父銘母成氏繼茹氏朝
廷推恩以其官品贈二代并封其元配許繼吳皆夫人
子男五塤均垍塾堪女一未行其墓在宛平縣狼山村
之原銘曰
人道所重綱與常忠義寔關世範防偉公志勁百鍊鋼
上衛宗社尊天王挑摘姦宄發潜萌狐虺斬馘妖魅&KR1817;
嘉忠褒貞騰寵章簡廉任能升周行攄勤效智挺厥誠惠
流績建譽孔揚大星俄隕吁可傷榮哀始終炳煌煌峩
峩崇丘斯永藏龍泉下閟含精光升貫牛斗逝不亡
東里文集卷十三
