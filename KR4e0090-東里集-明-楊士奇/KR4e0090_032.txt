東里續集卷四明楊士竒撰
記
雙溪清趣軒記
雙溪清趣軒者廬陵劉子政甫之所居也雙溪在廬陵
城北一舍許溪兩源夾出清冷澄澈可鑒可湘可漱可
濯淺可揭而涉深可舟而游也溪之上山遠近環遶連
青疉翠雲霞烟靄朝霽夕隂舒歛變化不可殫狀又有
平原沃壤可稼可蔬而林木森䆳葩卉映照禽鳥之聲
四時不一盖軒中畢得之劉氏始自安成來徙於此世
業儒術逮子政甫少孤能自樹立持身飭行至壯至老
如一日導其子弟皆勉於善躬勤耕稼寒暑旦暮之需
皆有所出公賦力役之征各有所任平居閒暇少長咸
集軒中講論經史辯析義利或與故人賓客尊爼吟咏
消搖懙懙若將終其身焉豈非天民至樂者哉世之人其
所樂不同盖各因其志也窮者志乎通賤者志乎貴志
而得焉乃樂也惟處乎山林泉石之間茹淡飲清安貧
忘賤自足而樂者非幽貞絶俗志之素定者不能子政
甫其志之素定者乎士誠足乎内不累乎外則雖窮閭
蔀屋簞食豆羹無不可樂苟無諸内徒汲汲乎外雖有
玄佩朱組千駟萬鍾將其終日膠膠擾擾之不暇而暇
於樂乎子思曰無入而不自得孟子曰反身而誠樂莫
大焉子政甫必志於此乎子政甫春秋益高而樂善之
志愈篤其弟太常博士履節其子翰林庶吉士孟鐸皆
發身進士與余游是以子政甫屬余為文記其軒遂為
之書
曾氏耕讀軒記
曾氏泰和著姓余家與之有連異時鷗江先生文學行
義名重一邑傳道先生以易經為學者所宗所著書有
易變通四書類辯庸學標註官至紹興路照磨後遇亂
死王事余猶及侍原友先生先生先宜人舅氏也秀眉
廣顙面潔白如玉雪儀觀偉然至今鄉人學子傳其文
章翰墨景仰前脩於乎其可復得哉能濟鷗江先生四
世孫傳道原友兩先生從孫也不見幾二十年今年過
京師訪予晤言勞苦之外追思丱角時久成堂相聚狎
嬉不覺惘然無幾將復别去求余記其家耕讀軒告余
曰能濟不幸蚤失怙不克自振以紹前人聲光又貧不
獲已歲僕僕江湖逐什一之利以為仰事俯畜之資非
其志也數年徙家邑西金灘之上有少園田可以致力
耕稼取足寒暑朝夕之需無意外之虞構數椽之室以
居無喧雜聲閒暇可以潜心載籍稽考古人之事而躬
行之以此求償其素志願得一言記之且以自勖夫人
之所為可貴者謂能以道善身也而道非學不明焉為
學而有以自養無衣食之慮泊乎其内得以一其志焉
學庶幾乎易成也自養者一皆出乎已之力尤古人所
重觀能濟之志與其所務其庶幾乎雖然古之人不云
乎顧力行者何如夫耕而不力雖有豐歲無所獲也學而
不力雖有令質無所成也若是非徒志之謂哉孔子曰
欲及時也此自力之謂矣以是為記願勖焉
承訓齋記
承訓齋者吏部尚書兼詹事府詹事重慶蹇公長子英
藏脩之居也英朝夕侍公聞公之訓退而恐或忘焉此
齋之所以名也間請余為文記之夫公所以愛英而教
之凡於明善誠身之方宜至備矣余何言世之人愛其
子諄諄而訓之固望其能敬承佩服不愆不遺然藐焉
聽之忽焉亡之如授簡無幾而遂失者盖有之矣英惓
惓書而揭之以著儆於閒居獨處之際其能知所重而
顓顓於心矣乎既知之必將行之知而不行猶未知也
譬夫將有適而問道於人也既告之以山川之所表途
路之所出熟之於耳而識之於心矣然未嘗舟而趍車
而赴也亦徒知而已故學者之於道必務力行以求至
焉勖哉英也安意以受之致力以行之庶乎不負公之
訓矣抑吾聞身之為訓有切乎言之訓者子亦觀於公
之躬行者乎其敦厚周慎表裏一致歴仕三十年謹謹
守法未嘗縱越盖其忠實不欺得之魯簡肅不為傷人
害物得之李文正至於張忠定之不飭玩好傅獻簡之
遇人以誠范忠文之不設城府則公兼而有之也公之
躬行如此凡欲安利其身不隳其名者猶將視效况於
其子者乎詩不云乎執柯伐柯其則不遠英承公之訓
法公之行由是進而求之於古聖賢勉勉不巳子所至
其可量乎勖哉英也不然徒名焉以號於衆而已非公
愛其子之意亦非子自愛其身之道也英勖之哉是為
記
具慶堂記
左春坊左贊善陳君仲完致其同郡林汝澄之意求記
其家之具慶堂贊善君之言曰林世家閩邑方山之下
其父昌朝甫今春秋若干母陳氏春秋若干皆康寧豫
適汝澄篤於事親得以致其愛敬之誠此堂之所以名
也余聞而歎曰此人生之盛福至樂而何其見於世者
少也世盖有得事其父或不得事其母得事其母或不
得事其父又不幸則皆不得事焉又有得事於貧窶之
時而不得事於豐豫之日重不幸者則皆未嘗得事於
一日焉凡天下可欲之事無不可以智力得惟此非人
之所能必得也有其得焉者不謂之盛福矣乎然養親
有其資而事親非得其道雖可以為福而未可以為樂
也吾又聞諸贊善君林氏邑望族世篤於行而裕於貲
汝澄涵濡承藉於家宜其事親得致夫愛敬而樂也况
今遭逢盛世汝澄以材舉歴事京師三年當授官矣而
以需次歸其弟方弱冠篤志學問兄弟所以樂其親者
不又有出乎服勞奉養之外者歟君子之樂親其道固
大矣敬其身而行之内敦於宗族外厚於鄉黨上忠於
君下仁於民皆本於事親之道而推之以是而樂其親
樂豈有涯哉吾羡林氏之福而嘉汝澄能樂其親又重
贊善君為之請也故既為記之而又有以進之云
芝軒記
上天仁愛下民爰簡明聖為之君師而必生賢智為之
輔俾助益其教養斯民之事其誠有以當天之意則福
之佑之又見諸禎祥以昭夫天人感通之實焉而禎祥
之出有為上焉者有為下焉者陶唐景星之紀有虞慶
雲之歌成周嘉禾之書皆堯舜成王之德之應也若下
之人孝友仁厚慈儉之德發於身著於家而見諸動植
之祥者代皆有之矧為輔臣其所任者國家天下之務
而為之克盡乎誠弗違乎天有不見諸感通者乎故位
與德雖有崇庳小大之異而感應之理一也皇上以天
德居天位一惟天之道以覆育斯民仁恩所被淪浹海
宇如景星慶雲嘉禾諸福之祥駢臻而疉應盖同符堯
舜成王之格天者也國家養民付諸戸部教民付諸禮
部上臨御之初首擢胡公濙為禮部尚書公夙夜顓顓
於所典三禮明五教脩制度懷夷裔靡不盡其心而得
其理繼奉命兼戸部又夙夜顓顓咨民生之休慼商國
用之出入亦皆為之盡其心得其理矣盖公忠厚惻怛
小心悃欵孜孜仡仡惟宗社生民為心知之必言言之
必盡而沈潜慎密未嘗一見聲色其才量與其存心温
然賢臣君子也上既特為公新作禮部公於後寢之左
别作室四楹明爽靚幽旦夕治事畢燕居獨處順精神
思政理必在於此一日室之中直公坐榻之前甃甓隠
起翼旦起益崇發之得芝其從近尺衡半之厚寸之半
瑩白如雪如脂肪文理密緻聞者咸往觀焉曰此玉芝
也最後少師蹇公偕僕往觀少師公名其室曰芝軒顧
僕曰子宜為記因稽瑞牒有赤芝紫芝金芝玉芝五色
芝而玉芝五色芝世不恒有信瑞物也凡植物皆根抵
也而瑞物根於和氣之凝惟仁德可以凝和盖造化者
為德而産也公致誠於事上愛民所係重且大非一身
一家之比也則夫不恒有之瑞而出於公獨處思政之
居此豈偶然之故哉故不可以無記雖然公今精神彊
固&KR0757;志愈篤好德愈茂其及於人非止此也則造化者
之嘉應亦豈止此僕雖老且衰庶幾猶及見之公字源
潔世家毗陵宋文恭公宿之後孝友忠信由進士累官
都給事中禮部左侍郎兼國子祭酒進尚書歴事三聖
三十有餘年敬慎如一日上嘗親製文曰清和恭靖命
範白金為圖書賜之盖知其德善尤深云芝生於宣德
八年九月記作於明年四月記者榮禄大夫少傅兵部
尚書兼華盖殿大學士廬陵楊士竒也
綵繡堂記
吉水胡元節年未壯舉進士擢官監察御史時二親具
慶其寮之友榮之取杜少陵入奏行之語名其奉親之
堂曰綵繡後四年超陞廣西按察使是時其父敬方先
生已捐館獨奉母淑人就禄以養而寮之友復榮之以
綵繡名其堂於是元節求為之記夫養而得禄仕而得
行其志皆人之所欲也禄養者以其官共子職也仕者
率局於位不得輙出位有所問有所言惟任風紀者無
所不得問不得言而其志行焉斯二者人固欲之而豈
可以必得得之而以謂榮也固宜如又兼得之雖以謂
至榮可也余交游胡氏父子之間而相知有素凡敬方
先生所為愛其子及元節所為愛其身者具有在也豈
曰徒榮而已先生於其子盖碩之以古人之道脩諸身
而達諸用事君也必致乎忠蒞民也必致乎愛以至凡
所施無不一由於道也元節之存諸心行諸躬者盖亦
惟君子之道不敢苟有怠忽而懼辱其親也故其為御
史也持已以嚴用法以平而有清謹忠厚之譽焉既受
命署都察院其譽益流以閎而在廣西今三年明乎為
治之大體綱紀肅焉畏愛行焉人鮮有不服之者非其
由於君子之道本於先生之愛而致然歟盖惟道之行
足以榮其身及其親且聞於遠也如元節繼今恒由斯
道政益行功益懋而使人謂胡先生有子其賢如此朝
廷有風紀之臣其賢如此相與譽道之於無已者豈獨
親之榮固國家之光也豈曰徒榮而已哉遂書以為記
而俟其成焉
望雲樓記
山西臨縣高惟明既喪其父母作樓面所葬處旦夕登
望以泄其永慕之情而名其樓曰望雲介國子監丞張
緝熙求為之書余雅未識惟明監丞為人廉其所與宜
有徵矣夫父母吾身之所自出也至愛孰加焉聖人知
其然也故事親之禮晨省而昏定出告而反面朝夕出
入不違其親固本於人情矣夫生事之如此其既沒也
至愛之情有能遂已乎昔之人於其配其子之沒而至
愛之不能巳猶有作臺觀以望焉者矧於父母乎哉惟
明之為斯樓固天理在人心不容巳矣惟明自太學生
授衢州府通判改太僕寺丞今為濟南知府吾聞其所
至能愛民亦其愛親之心之所推乎然吾所遇仁人孝
子之不忘其親而以望雲名所居者不可數計非天理
民彛之正人心之所同者乎望雲本狄梁公事公有唐
忠臣其忠本孝之所推其孝則因忠而愈著也夫君與
親其德同其尊同欲盡心於親而不及則求盡於君初
非二途也後世誠欲希梁公之事曷亦究公之所立哉
惟明荷國厚恩致位如古諸侯盖夙夜圖惟效報之時
也故余因書斯樓又進之於忠君之道忠君為孝之大
端也將有徵其成而大書者矣惟明勉之
康氏重慶堂記
去泰和城西五里所曰文溪文溪之上原田曠衍四時
禾黍麥菽之藝不絶而三顧天柱武姥玉華諸山如屏
如戟環列四向龍河之紆徐贑江之閎壯駢帶于前盖
近郭佳勝也康氏世居其上族繁夥接屋而居其人皆
俊爽通辯負邁往之氣仲升其一也仲升始生數日喪
其母氏父思中以事謫戍萬里外寘仲升而去祖母劉
宋進士簡子之裔也躬勤保育之稍長矣俾後季父思
誠無幾思誠復以事謫戍萬里外又寘之而去仲升終
賴劉教育底于成立以有妻子興家於饒裕今年餘三
十矣一時宗戚長老凋落無遺而劉氏春秋八十餘巋
然獨無恙仲升恒自幸喜以為私家之慶然念二父在
遠徼朝夕縻於祖母之養不能往省奉斯須之樂而向
之同謫戍者淪落不作不知當幾人矣心恒耿耿也一
旦二父皆以不任罷歸齊民一家之中於是行者復幼
者壯老者康祖孫父子懽聚怡怡仲升重以為家之慶
也乃作新堂奉祖母及其二父顔之曰重慶志幸也以
書來京師請文為記余惟天下可欲之事凡出乎人者
無不可以力取惟出於天者不可必得天盖不容以偽
為也天人感應之際明矣有人於此忠厚和平恭慎慈
儉而行之以至誠久而不巳未有不蒙福者盖天之所
應也仲升之重慶亦天乎哉抑豈累世所積哉夫庭列
之樹彌茂非一日之積也而日夜所息雨露所潤一旦
截焉弗繼或牛羊斧斤又從而侵之則其所謂彌茂者
亦已矣仲升繼今因其積而益加厚焉將慶之所集吾
見愈衍而未艾也故為記之使勉焉永樂壬午二月記
敬樂堂記
敬樂堂者桃源蕭安正甫之子事親之堂也君子謂事
親者居致乎敬養致乎樂此堂之所以名也桃源在泰
和東南四十里蕭氏自宋貢士漢卿始居於此至于今
安正甫若干世矣安正甫好學博古論議魁偉而脩飭
整潔翛然塵表也其所交皆當時名卿大夫道德文藝
之士論者謂其有凌雲之韻名所居曰凌雲軒名卿大
夫道德文藝之士作為文章稱述之甚富也而於今七
十餘矣頳顔華髮高風逸致回視一時儕軰不幾於魯
靈光巋然獨存而合族而居數千指惟安正甫年德俱
高有子五人皆恂恂雅飭率履於善平居謹事親之禮
至於行已接人無所不慎恐貽憂其親愆為子之道以
是安正甫惬乎心無違乎志樂乎内無虞乎外超然與
天游有以自得也自教道不明人知事親者豐於養或
簡於敬敬於親或不能敬其身能敬其身斯其言行無
倍於道而有以植乎福慶之本矣此親之所以樂也蕭
氏之名堂庶幾其可徵乎余自髫丱時從先生長者之
側識安正甫前十年館于蕭氏塾又交其諸子其子今
存者德贊德剛德聚德雍而德聚來京師求記亦以余
相知之久也故推本為之書云
溧陽縣儒學重脩大成殿記
高皇帝正大統之三年詔嶽鎮海瀆封號如古制以山
水稱忠臣烈士稱當時初封出於歴代所加者一切罷
去孔子明先王之要道為天下師以教後世非有功一
方一時者比封爵宜如歴代所尊崇著于令典垂之千
萬年而定鼎之初即建學立廟京師親臨釋奠又詔通
祀於郡縣又詔罷從祀之戾於孔氏者所以揆前聖之
大中而垂永代之鴻範也皇上繼承大統益崇孔子之
道以治教天下親幸太學行釋奠禮又詔有司治曲阜
廟盖自漢以來崇禮先師極盛於今日矣孔子之道天
之道也國家生民不可一日以無者伏羲神農黃帝堯
舜禹湯文武行斯道於上孔子明斯道於下皆聖人也
而使後之繼伏羲神農黃帝堯舜禹湯文武之位得以
行斯道者孔子之功也論其功而隆其禮聖人之心也
由是天下至於海隅郡縣皆有廟學其人皆知孔子之
道尊且大而况乎首善之地百里之外其民心嚮慕興
起為何如哉溧陽縣故為州有廟學元季燬於兵國初
林公慶知州事乃新作之垂五十年矣禮殿敝壞教諭
梁本之始至謁先師顧瞻惕然懼無以妥明靈副德意
於是積俸廪節百費以謀更新而訓導陳余適來議益
克恊乃白之縣令丞皆曰此吾職也敢不竭力以相縣
民耆老聞之又皆曰此非以圖善吾民乎柰何吾坐視
自逸即皆自言碩有助也本之以其情言於朝從之於
是自某以下各随力出私帑作大成殿若干楹易故以
新工良材堅高敞弘麗加于舊規又新作夫子四配十
哲像踰年以成由是歲春秋邑長貳學官諸生奉詔行
禮對越有嚴秉虔將事罔或踰越退而歛焉敬脩所學
以求無怍於古聖賢將上以光國家之用下以厚邦邑
之俗所係豈細故哉諸生來請書其成夫受命有政教
之寄而能究知本源之意相與殫力一心不費於公不
勞於衆以底成功可謂不忝而為民父兄於斯舉奮起
趨事皆如當然又以見人性之善而王化之被矣皆可
書也是役也肇於永樂庚寅某月明年六月竣事經始
者本之垂成以家艱去代本之者陳余及訓導某皆與
相力故具書之其耆民之與力者若干人書之碑隂嗚
呼後之受政教之寄於斯為民父兄於斯者可以觀矣
忠孝堂記
忠孝人道大端而百行之首也人之倫五莫大於君與
親古之人有言事君如事天事親如事天君親之尊與
天等也忠者所以事乎君孝者所以事乎親忠孝脩而
後人道立世道平故聖人所以為教學者所以為學必
在於此夫上天生人賦之五性而忠孝具矣非有待於
外也故君子者必求諸巳而惇行之太師英國張公有
見乎是而名其燕居之堂曰忠孝用朝夕自勵卓哉乎
其志也公事太宗皇帝於潜邸翼龍興之運南征北伐
勲庸赫奕歴事四聖爵崇上公位躋元佐禄秩日進恭
謹日嚴四十餘年靡間毫髮確乎大臣君子之心也公
之先王秉志端恪識慮高遠奮忠勇死國難配享廟廷
垂光簡册而公繼述之志顓顓有在太夫人惇德樂善
明於慈訓方今春秋踰八望九壽禄康寧諸福咸備而
公奉養婉愉惓惓愛日慤乎仁人孝子之心也然猶欿
焉不以自足必見諸名堂自警非卓乎其志者歟古謂
孝者所以事君又謂事君不忠非孝盖忠孝一道也凡
人非父弗生非君弗食忠孝在人譬若車之兩輪不可
闕一矧身受國家重寄而冠冕百僚者乎雖然君子之
所以立德立功亦惟其誠而已誠者貫表裏始終而一
之者也惟誠斯德建功立愈遠而道愈光此君子誠之
為貴也士竒與公同朝久前後陪公在史舘七八年盖
悉公所存之厚問承屬記忠孝堂故請以是復焉
翰墨林記
永嘉謝環庭循清雅絶俗之士也敬言行如處女務義
而有識不慕榮不干譽家無餘資而常充焉有自足之
意知學問喜賦詩時吟咏自適有邀之為山水之遊者
忻然赴之或數日忘返所與交皆賢士君子庭循善畫
初師陳尗起尗起元張師䕫高第洪武初有盛名兩浙
清介凛然不苟接人識庭循於總角特愛重之一經指
授輙得其妙處尗起亦傾寫底裏庭循遂馳名於時永
樂中召在禁近宣宗皇帝妙繪事天機神發不假於學
供奉之臣特奬重庭循萬幾之暇恒侍左右間承顧問
率以直對上嘉其誠屢書御製詩賜之及有金幣衣服
之賜再進官錦衣衛千戶盖授近職使食其禄也庭循
益執謙虛不倚為榮退恒杜門謹守雖其中確然而外
未嘗一毫忤物所居深䆳闓爽森列唐宋以來法書名
畫造之者如衆寶在目應接不暇有欲得者聽持去無
所靳惜所謂寓意於物而不留意者庭循有焉庭循素
善余嘗間壁而處者累年所居故號米家船余以翰墨
林易之庭循達者也凡世間竒絶珍秘之玩豈其長存
雖王逸少顧長康之跡皆神品也歴數百年後即磨滅
且盡况其次者乎獨其行事因文字以傳者雖千歲之
遠猶一日也昔蘇文忠公記石氏畫苑特著其為人故
吾於翰墨林取以為法焉
萬玉潭草亭記
客有至自三山者余諏之曰海邦丘園巖谷之間豈無
高尚遠蹈而未出者可得聞乎曰有之然亦寡矣出福
州城百里外有溪曰義溪溪之上有文筆石鼓岱頂諸
山皆竒秀又有泉石林木之勝幽人澹士之所樂也有
君子曰陳周仲昌嗜學問通魯史明隠公以來二百四
十二年之事與夫聖人尊王抑覇之旨然不數與人言
好為詩時有所作吟咏自怡耳非其人弗友非其義弗
取飲清茹淡翛翛乎埃壒之外也所居石潭之上有竹
數萬挺作草亭其中題曰萬玉潭草亭水光澄明林影
森䆳情與景會四時雖殊雅趣不絶仲昌嘗倚竹而歌
曰脩竹兮青青中虛兮外直素節兮貞姿寒暑兮一色
冷冷風兮朝夕余舍之兮焉適又嘗臨水歌曰湛淵兮
渟渟澹静兮泓澄渺微波兮不興涵天光兮容與恒皎
潔兮鏡平聊適我兮性靈國風所詠考槃碩人仲昌殆
近之哉比年仲昌用子貴封文林郎監察御史然自是
益歛跡不出深居草亭之下若將終身焉者余聞客言
歎曰仲昌可為清貞之士哉盖昔人以竹比玉君子之
德亦比於玉止水湛然則明德之喻也仲昌之適乎此
其固專務諸内歟豈外物者所能動之哉客去以余言
告仲昌之子叔剛明日叔剛詣余曰他人有心予忖度
之荷先生知家君幸書所與客言者畀歸為草亭榮叔
剛永樂十九年余考禮部會試時所奏進士由監察御
史再陞翰林侍讀同在館閣十餘年為人温恭端靖盖
仲昌德之成於家者也
姚氏祠堂記
工科給事中姚銑間詣余請曰先世自光州至固始徙
閩族益蕃更五季之亂譜亡無傳今所知者宋紹興中
國子祭酒子材始家侯官遂世為侯官人子孫歲時展
祭酒墓至於今不廢然莫詳祭酒於今為幾世盖更宋
元之亂譜又亡矣銑七歲初入小學先考君訓之曰吾
蚤孤艱窶孑孑獨立以共養老母暨汝母來歸吾賴賢
内助而家稍殖惟汝母之能孝也於薦祭奉養咸秉誠
相余不幸吾母棄背汝母今復去世所以成家奉先者
在吾汝不圖惟務學植身以效助乎言已泣下霑襟銑
記憶先君之訓不敢失墜也時先君方作譜牒既成以
授銑又訓之曰宗無譜斯昩本矣吾宗先譜盖不復可
尋究此特據吾所知者錄之尊祖睦族人道之大端汝
勉之哉然吾有大闕焉先世故有祠堂及祀田歴兵革
皆廢矣非祠何以妥先靈而致追遠之誠此吾寢食所
不遑寧處者也汝勉效助焉時地陿隘不足為先君病
且革顧銑言必成吾志嗚呼先君奄棄孤矣惟所遺命
孤者賴先君之靈今祠幸苟完盖拓先廬之側得亢爽
地從三十步衡如之有贏三倍焉為堂二十八楹為後
寢及庋遺書祭噐之室於寢左右凡二十楹繚以周垣
歲時行事儀物約用朱文公所制碩執事矜之特書其
成庶幾先君之志不冺於後世而姚氏永有賴焉余聞
而歎曰此王化所關士行所始也祠堂本於文公念人
子皆有追遠報本之心而行禮亦必有其所故約古而
為之制其視古盖簡矣然世士大夫家雖有禄者能遵
用之已鮮豈其智與力有弗逮歟孝哉乎姚君布衣食
貧而惓惓此心將沒猶顧命其子不已銑心父之心卒
成厥志於既沒之後孔子曰孝者善繼人之志銑可為
能繼矣禮先祖有善而不知弗明知而弗傳不仁銑克
知克傳矣大雅云孝子不匱吾於姚氏見之故敬為之
書其考諱忠字用恕其孝如此他行可知沒於宣德五
年祠作於七年銑由進士擢官近侍温雅清慎盖復振
其宗者也
金溪精舍記
泰和縣之東四十里章江之濱曰金溪溪之上有大姓
曰劉氏前二百年劉氏資産之充文獻之盛為邑東之
望元初有號金溪先生者清德博學為縉紳君子所重
於先曾祖待制公莫逆交遂相與為婚姻家金溪之孫
思敬先生之配先考少傅公同産姊士竒少孤思敬先
生與姑氏嘗誨之使知其先世以圖無忝士竒謹識之
既而獲聞金溪先生之德之㮣先生藏脩之居名金溪
精舍其子若孫旦暮侍左右恒語之曰吾之先累累以
德義傳續為積善之宗為鄉之表不徒以資也若等必
務學以明善誠身立于寡過之地庶幾以承吾宗間聞
時之人有一善行必喜而語其子孫曰若等不勉可乎
聞一不善之行輙曰若等其深戒哉故其子若孫皆秉
德蹈義金溪先生遠矣精舍亦燬於元季之兵我國家
混一宇内劉氏之田廬聚蓄蕩無存者思敬先生慨然
欲復精舍而廢於肓不克惟恒誦先祖之訓以勵其子
弟族人誦已盖未嘗不悵焉以思戚然以自傷也思敬
先生静脩碩學擅文詞自其少年涵濡家教又親炙吾
家諸老而沾被其膏馥後來學者仰之盖嶷然老成典
刑焉其子持志恂恂篤於善行而教授養親終其身盖
亦有志復精舍而未克也持志之子諫既喪其大父父
乃克建數椽以為精舍而馳書北京請記諫可以為難
矣余家居時諫甫齓也聞今與其子皆教授里中而養
母能孝無義外之慕劉氏之善慶有自哉詩曰無念爾
祖聿脩厥德余喜諫之克繼先志故述其先之訓告之
將并使其後之人皆圖無忝盖亦思敬先生昔者所以
告士竒之意也是為記
東里續集卷四
