東里文集卷八明楊士竒撰
序
送郭公緒貴州僉憲序
公緒永樂十年進士明年簡授陕西按察僉事歲餘前
之任僉事者坐累宥還公緒改任淛江又歲餘丁内艱
去服闋改任廣西歲中廣西之前僉事亦坐累宥還公
緒又改貴州雖其所至席未及暖而闓敏之材雅重之
望廉潔之操籍籍有稱矣雖往復動以萬里囊無百緡
之齎羸童瘦馬弊弊焉而怡然未嘗不自得也今將適
貴州雖深山長谷蠻谿獠峒荒遠而僻陋無文物之觀
無賓客之娱要不足以動其中矣而既偏於一隅且為
郡縣未久也徵調稀少吏民相安繩檢之外簡牘不煩
敲朴不施公庭静虚懷抱澄爽固無滑其所自得也如
以其餘暇用志於古君子之道力求以跂及焉將所造
孰之能禦哉吾知公緒之進未可量也余友清江胡士
璉歴仕四十年泊然不變韋布之素其静貞有守寬厚
和平卓然今之老成人吾嘗兄禮之今為其僚之長公
緒旦暮相與周旋一堂之間吾又知其將有益矣盖朋
友之輔薰漸之資凡古君子不廢焉遂書以為公緒之
官之贈
送貝秉彛知縣還東阿詩序
皇上臨御以来用科舉聚天下之賢才而選任之於今
歴八科獨甲申所選最多盖視洪武乙丑得四百七十
人既分任之中外百軄而賢與才之有聞者亦多以高
文碩學在侍近以通材雅操贊六卿以寬大廉正任方
岳以仁厚豈弟為郡縣濟濟乎有人焉而郡縣得人尤
多貝君秉彛其表表者也秉彛為令於兖之東阿聲譽
洋溢齊魯之間傳播於四方雖古卓魯何過也吾嘗道
東阿之境而見其君子小人焉其君子道秉彛之德曰
此吾之賢大夫也小人道秉彛之政曰此吾之仁父母
也是豈聲音笑貌之所能為哉秉彛為令守之以廉行
之以公且恕於愛民如其子於治公事如治其家而表
裏始終一誠耳自其在東阿無不穫之歲無不給之民
民出力以共公賦未嘗有後者用九載考最當陞朝廷
從民之請增其秩而復其任夫長民而能得民之心上
未有不知而不優遇之也盖為天下而欲民之安其要
在簡守令而令尤親民於守也守令而不能廉固民之
蟊蠧苟廉而不能恕亦未必非民之厲今之守令如秉
彛固鮮矣其歸也其同年而升者相率贈詩以道離别
之情以求余序余雖始識秉彛而知之有素故不復辭
蕭自誠先生慶夀詩序
河南右布政使泰和蕭省身歴官三載吏部考其績最
國朝之制方岳之臣一考最者予誥三考最封贈其親
省身當得誥俯伏言臣父今年八十有一廹於衰暮伏
惟陛下矜憐之願推今之所賜臣者以賜臣之父臣父
雖老而獲生被光榮於聖明之世過於賜臣萬萬矣特
詔吏部從之封自誠為通奉大夫河南布政司右布政
使左右文武之臣觀者懽喜踴躍頌上之大德又歆豔
省身之以孝遭遇也盖是時十四布政使之得封其父
者自省身始而大江之西十五郡之士以子貴而生膺
二品之封者亦自自誠先生始盛哉蕭氏之榮也蕭世
有文獻宋之亡其先以忠義僨家終元之世子若孫不
見顯者而服仁秉義未嘗絶也先生生長元季兵戈寇
奪之時東西奔走無寧曰而持其行顓顓焉惟恐羞其
先人而流俗之人徒見其累世之不伸也夫鄧林之木
窮冬嚴凝冰雪摧剥之餘其生生之本固在一旦乘陽
春勃然而興鬱然而復茂矣盖識者嘗計蕭氏之必復
興也雖先生已老而享禄養二十年又躬被爵命其夫
人亦春秋七十有五今皆安健三子省身卓然為時賢
臣仲與季及其孫亦皆温温端實不去儒業先生之福
可謂厚且備矣省身既屬學士大夫形扵聲詩彰上之
賜以夀其父得十首謂余同邑且相知也屬為序云
送劉給事中廵撫山東序
永樂十九年四月二十有一日上御奉天門顧羣臣若
曰朕祗奉天命君天下天下之人其尚有未安于業而
凍餒愁歎者乎任牧守者其尚有苛刻黷貨而亂章以
厲民者乎朕惟是孳孳夙夜之靡寧遂分命大臣廵撫
天下而各副以近臣一人賜之璽書俾所至廉察民所
利害而為之興革及牧守者舉其廉能而罷出其貪虐
於是戶部侍郎李昶兵科給事中劉煥當廵撫山東山
東介河濟連海岱而古齊魯之域也雖其壤地多肥沃
然其人習氣緩慢加以比歲旱澇疾疫之相仍而淪扵
艱窘雖其故周公之國孔孟之邦然聖賢之德化遠矣
仕於是者或失其良心誠有如聖諭者焉昔漢唐宋數
遣使廵行天下曰廵省曰安撫曰採訪皆今廵撫之軄
所以廣視聽達民隠而其使之賢者多也今之奉命乘
軺單厥心推明致公而無厭斁焉將使窮山深谷荒僻
之人皆得以發舒幽鬱蒙被涵育而樂乎聖明之世者
於上足以副君命下足以光使軄豈不偉然有譽可以
儗昔之賢使者歟惟君以愛民為事天之實惟臣以愛
民為事君之實諸君子是行也太平之責係焉其可有
一毫之不至也哉煥字士拯闓䟽明敏於余有鄉邑之
義故於其行也歌皇華之二章酌之酒而申之以辭
龍潭十景序
南京出朝陽門東兩舍許大江之濱有勝地曰龍潭環
龍潭之側有石屋有旗山有華麓有柳灣有花洞又有
七星之山三江之口皆勝地也山可以遊可以牧水可
以梁可以舟又有驛舍可以憩過使麗譙可以騁眺望
有三茅君兄弟及王荆公遺跡可以慨想古人又有道
家禮斗之宫可以游神於清淨而最勝者夜籟俱寂月
上潮漲之際可以坐觀造化盈虚消息之機也太醫院
判蒋君用文家於此樂於此析為十景既各為詩詠之
及官于兩京兩京之縉紳君子亦皆為詠之誦其詩想
其處盖使人樂之慕之而不能忘也詩既有序矣蔣君
又屬余序其後嗟夫天下佳山水何處不有則亦何處
不可樂而常情得於此者必忘於彼矣龍潭金陵之區
也吾居金陵二十年愛其民多秀俊惇尚文學而耻以
力勝其俗男女不雜處盖吾嘗道荆楚以觀扵故漢東
諸侯之域今之北来也又涉淮徐歴齊魯之郊矣而金
陵之民俗吾固不能忘也然此其在下者耳我國家龍
興削平僣亂以安天下而然後天下之人皆得休養生
息以樂於泰和之世而實始定鼎乎是則於今瞻望橋
陵扵鍾山五雲之表而仰惟神功聖德如天地之盛大
豈獨余與用文者之不忘凡天下之人孰能一日而忘
也則余於序此詩安得不推其大而不能忘者言之哉
謹書其卷後永樂壬寅十月朔序
送楊太常歸省詩序
弘濟自舉進士入翰林已籍籍有賢名縉紳間太宗皇
帝臨御之又眀年建儲擇輔擢兼洗馬仁宗皇帝在位
陞翰林學士再陞兼太常卿初開弘文閣於思善門之
左簡文學之士五人日直其中職討論其第一人弘濟
也弘濟時就中論事有裨益上嗣大統覽先朝羣臣所
上奏嘉弘濟之能直也親擢秘閣預機要士竒得共事
焉士竒竊自念初以布衣被召入西掖時天下文學之
士召至者二十餘人同稽古纂述之事而翰林之臣三
人參領之忽忽廿五六年矣三人者今獨弘濟在二十
餘人之尚在者士竒二三人耳以是恒相與親厚弘濟
為人忠厚惻怛愛人以德凡所與處必輔之扵道不肯
苟且阿徇盖非獨扵余有切磨之益朋友資益之者盖
多也弘濟有孝行處憂患困縶十年念母老不得朝夕
侍也辛苦自力節縮日給之費寓歸以助養盖聞者皆
動心焉幸復履亨洊膺委任未敢遽言其私而其中之
惓惓者固未嘗巳也既受誥命以其官贈祖考又封其
母為太淑人以奏歸省既得請將行同官卿士相率祖
餞文明門外觴酌之次各賦詩道離别之意而謂余序
之余曰士官至三品先九卿曰在上左右得以所學論
天下事又得推恩其親而朱衣象笏承懽婉愉用慰悅
親顔於違闊之久如弘濟今日者何其榮也固本扵上
之大德其亦弘濟之賢太淑人之福有以迓承之歟宜
以為弘濟賀又曰人之所尊君親一也自弘濟官侍近
先朝所以寵待之何如上所以親用之何如弘濟素所
自任又何如其肯久昵於私而後扵公乎請以為弘濟
祝弘濟起謝曰微子言溥猶將自奮矧子之篤我扵義
敢忘率承遂次第其說書之簡端
送陳賞序
元有天下將百年吾邑之士登仕籍者十數姓而以科
第顯者楊與陳也兩姓世以詩書行義相高又為姻好
不絶贑州路推官冢嗣潮州教授實先待制公子壻而
余又陳之出也兩家中更亂離殘壊之餘高門大第莽
然瓦礫之墟其子孫猶有不墜詩書故習者誠先德之
遺矣教授公之孫前監察御史仲述博學清脩為名進
士為御史十年聲譽表然其没也無以為歛一子賞蚤
喪母貧苦依養扵其叔十數歲能究知其父之為人刻
志讀書勵行以求不辱十五挟冊往教南村北疃以謀
葬其父自幼至長事其叔父母如父母處其從兄弟恭
愛不異同産雖微利不以苟取雖周親行有不義未嘗
妄處里之賢者固以賞為難不賢而困辱賞者亦多矣
賞皆不顧方孑孑走數百里求師而學焉弱冠遂選鄉
貢於乎賞可謂難矣邑人之子弟不暇論若吾兩家之
子弟有如賞者乎今年賞會試禮部不偶而歸察其意
無有所不懌吾不患賞之歸不能安乎貧賤也吾懼賞
去此而畫焉夫吾兩姓之子弟偶無賞之孤貧困苦故
不自見如有之安知其不能自立如賞者乎邑人子弟
多矣或吾偶未之見安知不有如賞者乎即使皆不如
賞賞不宜自足也孟子曰友一鄉之善士為未足斯
友天下之善士以友天下之善士為未足又尚論古
之人故出一言必求不倍於古人行一行必求不倍於
古人誠於其内而為之不巳焉未有不至者也揚子雲
曰百川學海而不至于海丘陵學山而不至于山惡其畫
也畫斯巳矣賞可不致其力哉賞歸見吾兩家之子弟
以及邑人之子弟亦為我語之
禾溪樂氏族譜序
樂氏出子姓宋微子之後曰公子衎字樂父子孫因王
父字為氏自望諸君而下代有聞者泰和樂氏五代時
諱糾者始来居邑西之禾溪世業儒仕宦科目傳續不
乏而積善累仁源厚而流遠子孫至今不廢詩書之習
盖鄉之故家也夫所號故家者必其仁義之行詩書之
業有肇於前有承於後愈遠而愈不替苟非是二者而
徒恃其貴富貴富不足恃如子孫不能自修以善繼又
或有忝焉者此得號故家乎樂氏其無忝者哉樂先世
譜牒文字悉燬於元季之兵其孫集重尊祖敬宗之心
據其所聞所知因舊譜而為圖凡世次昭穆遠不能詳
者闕之既自為序又求竹亭王先生序之集字大成好
學有文嘗從授經安成劉雲章先生洪武庚戌試有司
不偶即退伏不出而益修其德義大成卒其配胡守節
不嫁訓勵其三子嗣先人之業皆卓立為鄉善人樂氏
其無忝故家者哉今大成之孫㫤又以譜求余序㫤今
用薦授湖廣按察司經歴然余願有為鄉邑告者大成
之子仲韞吾邑共推其仁人長者盖數十年来邑前輩
好善者多巳物故後生晚出知有利不知有義或身沾
一命或家崇百畆輙侈然恣肆豺視其鄉人漁&KR1987;之風
作而告訐之俗興矣然卒之能保其所得及其身家者
寡矣惟樂氏之宗獨完誠以仲韞為之長也仲韞恂恂
未嘗苟取一毫而恒損巳以益人間聞其子姪以過舉
召怨即踵怨家門謝之曰此吾未嘗教訓之過也或聞
有所侵利即損巳償之然終不以詰其子姪其子姪聞
之亦慚懼自改嗚呼仲韞巳矣安得復有若人者乎鄉
有善人斯一鄉賴之家有善人斯一家賴之今安得復
有如樂仲韞哉吾故表而出之
送劉子敏序
鄉先生廣西僉憲王公子啓分教鄉校時識子敏扵童
丱言於邑大夫以為弟子員先生嚴毅方正諸弟子員
鮮有當其意者而愛重子敏其有意乎造就之矣朞月
而先生没時子敏在羣居中敦厚和易恂恂惟謹他之
為弟子員者不及也余年與子敏相上下當是時與之
交於今二十餘年回視曩時與子敏同門而不及其敦
厚和易者皆巳物故子敏方駸駸乎榮達之域未已也
謂人之夀夭貴賤窮達不本諸身之所行可乎子敏擢
自太學生兩為御史為縣令而至山東按察副使今再
調湖廣可謂榮矣生民之安否百司之賢不肖惟風憲之
軄得言之非如其他官守有出位之嫌也今朝廷急治
如渴有能陳說生民利病若之何當建當革而便雖布
衣䟽賤之臣率加奬而超拔之言之誕妄無取猶曲垂
奬借庶幾以来四方之盡言是得言之時未有如今日
者也吾嘗道江漢之間其民雖勁悍然或盡室出力赴
公未嘗歎咨其牧守之吏遇之或不以道未嘗自言而
其病也久矣盖仁人君子觸于目未有不隠于心者夫
處當言之職際得言之時而觸于目隠于心猶曰姑徐
徐云耳仁人君子豈若是其恝哉士不仕則巳仕而登
顯用任重寄則當謹其表率明於大體公其視聽推其
至誠惻怛之心善善而惡惡以求利乎民盡乎職不負
國家所以簡用之盛心庶幾不忝其榮也子敏勉之子
遇同官黃宗載吾故人也為我謝焉
黎氏倡和詩序
永樂壬辰余校文禮部得臨江黎潜輝所試經義論策
温厚而詳雅三復咏歎以為可以想見其人其後曹御
史冀成手一編視余曰此黎充輝之詩潜輝兄也清新
雅則有唐人韻致類好古絶俗之士者因共慨歎二惠
競爽於今絶無而僅有他日從中允吴公得其所自焉
盖其先君子秉德樂善敦詩書務禮樂所居距石門梁
先生甚邇相好也於是充輝從先生涵濡其教而薰炙
其化久矣潜輝從而私淑之深矣孔子曰魯無君子斯
焉取斯而州閭鄉黨所以重有道德老成者歟今又得
其伯仲京華倡和之什讀之贍而實婉而切雍雍乎塤
箎之相和也韡韡乎華萼之光映也繾綣乎彭城夜雨
之鍾情也而其歸則在於立身行道孝親忠君之大端
何其友愛之篤歟夫詩以言志也即其所言知其所存
即其所存知其所立於是可以知黎氏兄弟之立矣清
江玉笥之間山川靈秀鍾於人挺然英傑兄弟並起馳
聲當時而流問来世如二劉三孔者去今未遠也將無
繼之而興者乎黎氏之兄弟未可量也其姪某盛年力
學文采煥發不愧諸父黎氏其有不興者乎而吴中允
李郎中錢檢討相繼和之金舂而玉應皆可貴也余故
引諸其卷端
送胡敬方序
敬方世家吉水其篤實之行通博之學博贍之文十餘
年来一鄉之學者多師之環其鄉數百里之學者多慕
之自其游鄉校登成均搢紳君子遇之多敬禮聞之者
多願見之也非其有諸躬何以得於人如此哉而賓興
之歲羣試于有司數矣數不偶去歲試京闈遂為春秋
之冠既會試禮部又不偶而受敬方之教者累累擢高
科躋清要豈其學獨利於人哉抑其所存心不急於達
乎夫學充於巳而後能成物道畜於身必將以用世理
也亦君子之心也或曰千里之駿超逸之才彼求之驪
黃牝牡斯戾矣抑固係其命耶或曰物貴者不速售利
厚者必遲獲故連城之璧至扵三進任氏之釣不取近
效夫孰計敬方之獲不遠且大哉敬方之言曰古之君
子志在乎内豈計乎其外也天下之道大而君臣父子
夫婦之倫細而萬事萬物之故凡孔孟以来諸君子所
務者吾不敢巳焉吾何暇計其外乎於是知敬方之志
遠且大也今自太學歸省于鄉士有求余言贈之者是
以書此使學於敬方者皆知其志
送族孫朋遠訓導序
族孫朋遠来京師得廬陵縣學訓導將歸求贈言嗟乎
吾老矣何言而吾宗人也忍無一言夫簡百里之俊秀
居之學而設官以教之將以待國家之用為致理之具
也而非學之通德之備才之周何以為施教之資哉矧
士生廬陵其俊秀巳異於常倫又漸習賢父兄長者之
化導有素如施教者之學之德之才或有一之不足豈
徒無以厭服其心而毁且辱所繇作也朋遠其務加進
於巳哉嘗觀世之為教官者有善不善焉善者一志於
公而無私旦暮坐講席與諸生道正道眀正學退則考
古聖賢言行之懿用充於巳而應於人非公會未嘗涉
跡守令之庭非義所當得不苟取一芥以是功業益著
而禄位益進不善者率務私倍公日徒飽官廪不之東
家之西家宴游傲嬉間稍一坐講席諸生就質所疑有
噤不能吐一語者甚者役志嗜慾日趍走守令庭下有
所干乞卑卑效兒女軟媚語求矜念用苟利於巳於義
不義不復計以是聲跡壊而僨敗及之其為賢不肖何
啻霄壤懸絶也朋遠其務慎修於巳哉勉企夫善者而
戒夫不善者子之善其孰之禦哉楊氏世以清白聞不
必遠舉由元至今一二百年間内自朝著外至郡縣百
司之軄無不有焉而無一人以貪墨失官者朋遠必克
繼之而後為楊氏賢子孫吾雖老尚冀日見楊氏子孫
之皆賢也朋遠勉之
中溪八景詩序
安成彭氏世居邑東中溪之上據山水之勝山則直其
居之東曰東陽峰上有巨石將雨則雲氣自石出土人
常視為雨候其南有石巖如屋高廣可數丈中祀唐安
成今劉像志云像死為神祀以祈靈云南又有白馬峰
以劉像嘗乘白馬駐此峰特高諸山常先得旦日南稍
西曰黃牛嶺昔有仙人乘黃牛於此得名山趾磅礴而
高峻絶出當日暮景暝獨受返照屹立類金璧可玩嶺
之顛舊有臺相傳嘗有三仙人止此民築臺祀之臺久
廢而至今或見有夜光如燈煜煜其上者水則直其居
之北有潭在石榴峰之麓昔有没而漁者見隂洞有石
床老人卧其上盖龍所居也東北有玉井泉甘冽而源
深厚夏旱不竭南有密湖廣數百畆産菱藕魚鰕之利
而深不可測有潜蛟其下好事者析為八景今彭氏之
彦毓敬舉進士在京師思之不能忘求翰林諸君子為
之賦詠既又求余序之夫人於山水之勝非其資識清
明襟宇灑落無利欲之累者不足以樂之樂之而至於
既去不忘又託於賢士大夫為之發揮盖樂之深者也
毓敬其所存固有過人者哉天下嘉山勝水豈少也不
聞於人則亦與棄物何異中溪之山水其自今焯焯於
世哉吾聞安成山水之勝中溪其一也安成之民多俊
爽魁傑尚氣節其俗之善家詩書戶禮義而代有聞人
所從来遠矣其亦山川靈秀之所鍾歟蘇文忠公記眉
州遠景樓而稱道其俗則吾於序中溪八景之什安得
舉彼而遺此哉
送學士李君詩序
正統三年六月翰林學士李君時勉奏令羣臣歴官三
年願展桑梓者聽臣歴三十年屬有史事未敢言私今
史巳上幸賜告上曰如令初李君未奏謀諸同官皆曰
翰林者天子之親臣辭令所出也論思所職也李君方
握院章為之長奈何去且上富於春秋萬幾稍暇御經
筵孜孜聖學李君實兼經筵官奈何去曰諸君之謂我
者公義也顧今廹於私情之不可巳孰有切扵我乎二
三年来長子死妻死季子死比者同産兄又死一門之
内寡孤森森愁餒泣寒延頸北望六七千里之外冀一
頋視撫存庶幾不遂失所而吾能忍而委寘之乎且吾
私計之矣聖明在上近進翰林正貳十有餘人皆慎簡
也前此未嘗有今日之盛而經筵官尚十數人其輕重
豈係一人哉我往決矣盖衆非不明李君之情特以李
君之有裨於公也其文學老成操行脩潔正直可以表
俗剛毅可以任事量足以容物而志不為物所奪時雖
欲尼之而不可也及奏而命下陛辭既衆相與餞之崇
文門外有舉爵而祝之曰父子之相厚仁也君臣之相
厚義也仁義脩而君子之德立李君秋而往春而来公
私其兩盡也李君曰愛我以義亦仁也敢不敬承於時
學士十人皆賦詩送之謂余為序余亦賦四言一篇致
申告之意其詞曰
湛湛川流東合而下君子有行逖矣南土興言送之于
川之滸或山而峻或淵而深言念君子如玉如金宿
昔言笑良獲我心呦呦麋鹿羣處中野雝雝鴻鴈亦
集洲渚云胡仳離當我與女歸哉優優我私既遂我
職在公敢懷豫怠先哲有言夙夜匪懈惠風布和倉
庚時鳴北望都畿我心怦怦来覲于庭我心載平
東里文集卷八
