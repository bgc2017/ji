東里續集卷四十三明楊士竒撰
傳
止齋先生傳
止齋先生名泰字仲亨姓陳氏陳五季之亂由金陵徙
泰和至今四百餘年之間貴顯相望而以科第進者不
可勝數先生獨持行義謹謹在鄉里以止齋自名方其
幼孤遭亂貧窶無親戚之助獨與兄仲述盡力養母而
究知上世皆業詩書惕然曰是可以不繼乎兄弟治家
事少閒輙挾冊往從鄉先生劉尚書崧弱冠出教童蒙
資日給而益力於學兄弟自為師友當是時兵亂初定
里故家少年失業無聊皆詘身趨他道朝往而夕富淟
涊睢盱自得也先生之兄弟獨曰貧吾之分也會有詔
興學校縣大夫舉仲述充博士弟子員先生留供養綜
理其家凡外内長幼寒暑旦暮之需未嘗乏也仲述巳
舉進士為御史十餘年有贒名人敬慕之當是時有得
一官於朝者其父兄子弟藉聲勢偃蹇跅跎於鄉黨無
尊卑之義或干謁長吏累累不厭甚者張氣燄恣睢持
訐上下長短莫敢誰何者先生出入閭巷恂恂謙恭進
退以禮非公事足跡未嘗及縣門下縣令丞如不知有
陳御史家者劉尚書卒一子又卒獨有遺腹孫先生曰
吾可以忽忘劉先生乎許妻以女今年幾七十矣日益
衰疾有四男子長者仕為教官次者亦為里塾師家日
益饒裕可以自佚然猶朝暮坐函丈授徒不倦或以為
言者則應之曰是豈為利哉顧吾先人之所業且吾少
壯時所資奈何老而遂棄之也平居事母盡敬愛母樂
之母沒卜日將葬矣霖雨旬浹弗止葬之日遂霽既葬
雨如故人以為誠孝之應嘗省仲述京師適仲述坐累
下獄先生上䟽白仲述無罪竟得釋或曰先生儒世家
也固所由者儒行也曰彼不為先生者固儒世家固逢
掖其衣仁義其言也而夷考其行市行焉然市將無儒
之行乎何與其世哉
贊曰先生余祖姑之孫而弟視予少相好也其從子
賞今得官廣西按察僉事告余曰賞幸便道過家省
季父然貧無以為季父壽曷如畀之文使歸為壽也
又曰賞幼喪父母非季父無今日賞奈何不念所自
乎余曰此賞之志也然先生之行可以敦薄而廉貪
者賞蓋生晚不能具知也述其槩將使先生之後世
敬承之皆為儒之行而不為市以是為先生壽不亦
可乎不亦宜乎
陳仲完傳
陳仲完名完以字行陳故福州長樂儒家其先嘗顯於
宋其高曾皆仕祖宗舉父均大始隱居教授仲完自少
勤問學攻經術其孝友敦於家信義行於鄉黨朋友洪
武甲子應進士舉時科舉罷十餘年始復仲完及其從
子湜洵皆中鄉試鄉人榮之會仲完父喪不果上服闋
延平府學聘訓導即以興學自任從容誨誘盡心而弗
懈經其教者率有成改寧國府學永樂初詔百司舉贒
材翰林修譔王褒舉仲完學行徵至以為翰林編修明
年詔簡東宫官擢左春坊左贊善仍兼編修奉命修永
樂大典書成奉儲君命受皇孫經啟廸尤多仲完儀表
魁偉温厚簡重恂恂澹然不見圭角而持身恭慎確乎
不可奪羣居言論如不出口至討論古今折衷是非據
理直發語簡而當聞者皆服其贊輔儲君必以正言嘗
問其所長對曰臣無所長惟自少粗聞孔孟所以為訓
者不敢違也其於職任惟所當為未嘗苟有畏避意儲
君甚重之嘗曰春坊淳實端靜如陳仲完蓋鮮矣為文
章逹而不浮所著有迂槀若干卷藏於家永樂二十年
卒於官年六十四一子泠嗚呼世之重士也論贒而任
官命之祿而授之事固有望乎其禆益也士亦難遇也
矣其或趨得者他道以求悦畏事者巧避以自贒夫枉
道不足言而猥焉惟一巳之私計者世亦何取乎士也
仲完居官必由其道不私其身可謂正直特立者也國
家用唐虞考績之法以勸士凡仕歴九載有善稱者得
進其官仲完一官二十年遂終其身士固考其所存所
施者如何也
王九成傳
王韶字九成吉安泰和人世儒家韶自幼孝於親年十
三隨父出遇盗盗執其父將殺之韶冐刃抱父號泣曰
寧殺我丐免我父聲哀切盗不忍舍其父去韶父有讎
家欲殺之久不克遇韶於野將殺之以快意或曰是嘗
脱父於盗者柰何惡其父輙殺孝子讎家舍韶去父嘗
坐累繫獄而病韶在左右侍藥食旬餘不懈韶年益壯
後值母陳病再歲不瘳韶屢焚香禱北辰丐以身代冬
夜母思魚羹韶解衣赴沼取魚具羹以進母食之良愈
歲餘母復病更三歲弗瘳韶躬侍未嘗去側煮藥必親
任之嘗火焚韶鬚母曰顧豈無餘人耶韶曰煮藥有方
餘人不解也益勤不變或言天嶽山神禱輙應時冰雪
寒沍韶徒跣走百里禱焉既歸得疾遽急母強起執韶
手韶曰兒孤大人生育大恩至今于此命也願割愛善
自保言訖而卒縉紳大夫聞韶死皆曰此孝子也為詩
文哀之韶好學能文尤工五言詩縣嘗舉韶孝廉以親
老辭韶死時年四十三贊曰
仲尼有云父子之道天性也故慈與孝非有假於外
也自先王之教不明世之人汨失其性於是平居修
奉養之事謹恭順之節者則以為卓行觀韶當﨑嶇
困阨危急之際知有親不知有其身斯其平居之行
可見巳謂之曰孝不亦宜乎
周子旭傳
周子旭名昇吉水桑園里人桑園周氏世業儒以忠厚
聞於鄉子旭為人軒偉豁逹孝友出於天性生七八歲
親有疾日夜侍藥食左右不去親沒哀毁不能勝與弟
子益相友愛甚厚其家嘗坐事兄弟爭就獄子旭曰我
主家事此我之責子益曰兄先人冢嫡且家之長即萬
一有不幸宗祀孰主周氏之外内老穉曷所恃賴弟有
無不係家重輕弟當往子旭曰汝未有子息雖今毅然
自任以義即或有不幸奈身後何此自我責我往矣我
往即汝主家事毋多言毋多言子益知兄竟不可回即
默不言徑詣獄服辜謫戍遼東卒於路子旭聞之哭之
慟曰使弟至於此實我也遂以仲子孟簡為之後後五
年子旭亦卒孟簡永樂二年舉明經賜進士及第授翰
林院編修人以為善德之應云贊曰
世稱吉忠節之鄉其人為臣而忠於君為子而孝於
親以至夫婦兄弟外内尊卑之間克盡其道列諸國
史載諸郡志見於名贒之所紀錄不可勝計此其所
由來者遠矣然孝友忠義行於平居無事之時者難
見可見者往往出於倉卒顛沛之際故周子旭兄弟
之義人稱之無間言焉夫子旭兄弟如此視漢之孔
褒唐之陸南金豈有優劣哉董子莊稱子旭他行尚
多余以為孝弟人道大端也是以特錄之
雪崖先生傳
雪崖先生臨江新淦人姓金氏諱固字守正雪崖其號
也家世業儒四歲母口授五言詩輙能成誦稍長出就
外傅日誦數百言緣文求義通其大要習聲律課詩援
筆立就未嘗經意而語皆不凡時巳屹然有巨志刻厲
學問母憂其過勤夜讀輙止之則常潛置火密室夜深
閉戶默誦日親良師友講說既冠兼通書詩春秋及司
馬子長班孟堅之書遂究心於易是時安成劉雲章吉
水夏道存兩先生皆以治易為學者所宗先生往質所
業兩先生皆忘年與之交蓋其為學自四書五經及子
史諸家無不博通精究有所疑必先求諸心然後歴考
古說而折衷焉由是所自得多矣至於天文地志律歴
器物數度之詳亦無不用心焉雖祈寒盛暑及兵亂竄
避山谷艱危困阨之際手未嘗釋卷名其藏修之居曰
正心蓋自少至老未嘗一日而忘學也其學以孔氏為
宗漢以下則曰周程張朱吾師也洪武中郡太守聘為
學訓導先生嘗慨師道不振學者日趨於簡陋至是毅
然自任嚴約束諸生而身率先之於道德性命之旨正
心誠意之方為之開諭反覆詳明而常戒以敦本務實
學正學為正人無徒苟事文藝為利祿計至評論古今
人才贒否亦必以此諸生翕然嚮服退而相率遵承先
生之教不可以違有過更相責善惟恐先生之聞之也
先生孝友恭儉出乎天性一言一行皆以誠為主動循
禮法布素泊然家無餘畜非賓客不兼味非其義一介
不取而輟巳以賙族姻振匱乏者常如不及介然特立
同郡名德宿儒惟梁孟敬劉仲修胡行簡張美和聶器
之相與為莫逆交洪武巳巳五月留郡庠顧次子行曰
明日之夕吾其死乎得微疾諸生進醫藥先生止之曰
命矣時長子幼孜從學二百里外獨行侍側先生手書
四十字詩一章示幼孜書遺命數事示行又書四十字
詩一章謝素所往來翊日自題其神主付諸生使授幼
孜晚沐浴更衣端坐至夜二鼓卒春秋五十有七所著
詩文有湄湘槀若干卷藏於家幼孜舉進士累官至翰
林學士兼右春坊右諭德永樂十年先生用子貴詔贈
奉直大夫右春坊右諭德云贊曰
余與幼孜同官嘗讀先生之遺文淳厚古雅藹然有
德者之言又讀張美和叙列先生行事一本道德仁
義之意余未嘗不徘徊向慕有高山仰止之心焉至
其門人學者余往往遇之能道其師之教而考其持
身蒞政皆足以發所謂師道立則善人多惜乎先生
之教僅施於一郡而巳也乃若其属纊之際明於幾
先從容綽然非篤學所至哉士苟用志於内以致夫
誠明靜一之功則自然必至之理矣其待以他求乎
南耕先生傳
南耕先生者姓許氏諱洪字彦章吉水人世業儒伯父
中孚通伏氏書南耕傳其家學有孝行兵亂父母逃避
山谷中採拾以備養未嘗乏也母病躬侍湯藥不解帶
者二旬病劇籲北辰請以身代親沒居喪盡禮事其兄
彦良極友愛平居飲食衣服必先兄兄老出入起居必
躬扶持之洪武三年舉明經授横海衞知事調英武衞
兩衞皆在京師號繁劇凡簿書調發出納勾檢會計之
務皆知事所治南耕從容未嘗動聲色而集事嘗為諸
衞先安慶侯仇成時為横海指揮特敬禮之陞浙江行
省檢校省務益繁而官不備滯牒山積南耕兼署六司
居數日裁决悉盡朝廷遣使督事省中省中寮屬悉趨
謁南耕以事後至使者怒臨以威南耕不為動徐為片
言復之使者愧服降階執手謝曰吾過矣吾過矣紹興
倉奸弊久滋甚省檄南耕曰此非公不治衆亦謂南耕
非根究而深誅之不足懲也南耕究弊所由悉蠲之更
以良法刑不施而奸弊頓革先是有被誣殺人者獄具
巳久南耕至廉得其冤出之後竟獲殺人者寘于法嘗
督事至鄞適大旱郡守率其屬禱久不應南耕曰獨非
我責乎即齋沐為文親禱焉雨即日降霑足是歲竟賴
以熟至台州公舘故有妖常莫夜擲瓦石驚動人人無
敢止宿者南耕入居之妖不作自是頓絶其誠於中而
徵於外多類此所至必下車趨學宫勸勵諸生親為講
解經義然後去其守身廉慎為政敏於吏治而必務忠
厚存大體惜歴官未久見諸設施者僅止此其功效不
大著年三十八以親老乞歸養後廿年卒於家其仲子
鳴鶴今為中書舍人贊曰
仲尼贊易稱雲從龍風從虎聖人作而萬物覩此言
大德之君在上天下之贒者爭起而從之也我國家
肇興太祖皇帝以上聖之資躬受天命一清四海建
太平萬世之業當時文武之臣自公卿至於内外大
小百執事率皆英偉傑特修正顒昂之才布列在位
式稱任使盛矣哉南耕固其一也南耕方嚮用未老
朝廷遂其孝養之志退而油油然與山人處士涵泳
德澤於泰和之世以終其身斯固上之所賜亦士君
子之所存有以迓承之乎然於風化亦可以有少助
也
敦篤老人傳
國家自洪武中制詔天下凡百里之邑推擇鄉社耆老
敦篤有行誼者俾化道里中而平其爭訟蓋以助益令
丞綏靜黎庶也而奉承有恭有慢推擇有當有否於是
閭巷畎畝之間蒙其直者常寡而承其厲者多焉四方
之通患也若吾太和雲亭鄉沙村里劉郁武氏之膺推
擇也邑自大夫以下皆稱曰此敦篤老人凡百里之智
愚老壯皆稱曰此敦篤老人行副其稱靡間言焉郁武
抱淳質明逹之資發言必公蒞事必平遇騁忿為暴者
必裁之以理恣欲為横者必折之以義其辭氣從容和
平蓋聞者靡不内愧而信服焉或有誣誹之者未嘗自
辨而事卒白蓋其孚於人者有素也居無幾即引退曰
吾奚有不足而柰何日儕庸衆人俯首斂氣受事縣庭
下如服轅之駒哉終其去里中無訟爭事及縣門者郁
武涉書史志澹泊旦莫短衣長笠行壠畝視稼穡逍遥
怡然耕穫足歲計贏儲而千駟萬鍾不一毫入其靈臺
丹府間古大司徒教民六行郁武有焉其妻子亦皆和
平淳厚有自足之意易曰履道坦坦幽人貞吉詩曰考
槃在澗碩人之寬郁武之謂歟嗟乎世俗之溺其志於
利者勞躬苦思弊弊無寸晷之暇蹈不測之險而弗顧
卒之小而窘辱大而至於僨滅比比是也於視郁武何
其相去遼遠哉郁武其有廉貪之風也歟吾於郁武有
彌路之好故著敦篤老人傳云
釣瀨子傳
釣瀨子姓嚴氏志恬曠不嬰於世務嘗乘小舟往來沿
鷗江下金魚浦至於白鷺之洲又泝洄涉浩溪緣夫容
峰下歴十八灘以逹於贑望見城觀臺榭若蜂房若鱗
次而連車駢騎紛驅騁乎其間輙回艫道中流流行坎
止任其所適舟中不具罾罟惟一竿日不去手鯋鱨鰋
鯉以及蝦蠏之微亦時有所獲即連日弗獲其意充充
乎無所不足或有知釣瀨子者勸之仕則應之曰凡仕
者其所負蓄皆足以濟世澤民吾何所負蓄乎或曰若
其有慕漢嚴光先生所以為瀨者乎先生視一世之富
貴有不逮其瀨之清是以去之終其身不顧若何所見
且視富貴能去之終其身不顧乎又應之曰吾鄙人也
何所見吾之釣爰樂吾之性吾何慕彼哉又輙自號釣
瀨子人亦從而稱之為釣瀨子云釣瀨子蚤喪其父事
母能盡孝養得一鮮必以供膳羞不自甘也釣瀨子雖
不涉書史遇經生學士必恭下之不與為抗禮故經生
學士見釣瀨子無不愛好俯就之者釣瀨子字宗旦去
古白下縣之南澄江之陰五里所是其居處吾得之陳
公延云
贊曰世稱漢嚴先生釣隱有廉貪起懦之功釣瀨子
其餘裔其有聞乎先世之遺風與否蓋不得而知也
釣瀨子曰吾以樂吾性而又依此以共養斯其樂豈
專在於隱歟以釣瀨子之資使涉書史以遡為經生
學士釣瀨子之樂惡可量哉惡可量哉
蔗境翁傳
蔗境翁者吉之泰和人姓尹名務厚字子厚為人博學
淳質未冠屬元季兵亂辛苦百出及皇明大定天下則
既壯矣生産悉廢一時所交游往來皆出仕有禄位翁
獨棲遲田里以教授為業或勸之仕翁曰吾豈不樂進
顧吾進宜有漸也洪武戊辰膺邑大夫之辟為鄉校師
或曰以公之學行今乃獨就此乎翁曰顧宜有漸也曰
此非顧愷之啖蔗意乎翁曰然人從稱之為蔗境翁翁
曰善因亦以自號翁居家有孝弟之行同産兄二人務
本早卒養其子教之為之娶妻既生子又教之業進士
卒成其名務尚無子以巳子為之子翁敬事之雖老彌
篤遇親戚故人子弟或淪汙習者皆教之讀書以植身
其力不能自存者皆周之或又為之娶妻盡力無難色
蓋出其性如此有子有孫授之以經然負氣剛直不肯
曲意下人遇人行有不當道切責之無少假能改即奬拂
稱譽之如不及故鄉校十年其學者多出取高科登顯
仕翁裁以勞績陞教諭上海縣學在上海九年其成就
學者如在泰和時永樂元年嘗校文江浙今年被召入
修書禁苑居數月以老疾辭詔予道里費復還教諭蓋
優禮云
論曰世之人挾一才一藝皆沾沾然覬慕利逹欲一
蹵而造乎盛極不惟不至而其不終也亦多矣蔗境
翁其備於其身者如此而望於外者如彼則其以七
十之年享有諸福也宜哉
饒節婦傳
節婦饒氏名懿貞饒故臨川名家世有仕宦節婦年十
九歸同郡吳文正公曾孫彦紀生男二人長爟二歲次
焮裁八閱月而彦紀卒節婦時年二十有四即誓守節
不更嫁以供養老姑長育孤子養其姑旦暮寒暑飲食
衣服節適之宜必盡其誠姑病晝夜侍側不去湯藥必
嘗而後進姑沒喪祭之禮一遵家範無違二子既長皆
教之學曰毋隳先公之世也後爟舉明經為衢之常山
丞焮以材舉為徐州判官節婦今年七十矣
贊曰為子之孝臣之忠婦之節皆人道之當然自先
王之教不明於後世為士者或不能之若女婦有能
之如饒者豈不卓然可重世教哉二百年間文正公
以道學重當代非君子之教於家者至于今未冺歟
吾又聞節婦涉知書尤熟刻女傳此其所由明於大
義者乎則學之功於人不可少哉
王孺人傳
王孺人諱善字懿貞廬陵廖敬先妻敬先舉明經自河
内縣丞三遷為翰林檢討娶孺人生男子四人皆力學
業儒仲子器由德化學官歴蜀慶二府紀善孺人初歸
敬先敬先祖母李繼母周皆在皆嚴不可近孺人恭慎
小心曲盡婦道皆得其歡心稱之曰贒其相繼沒也哭
之皆盡哀至毁不能勝周沒遺幼男女二人篤意撫育
之常加於巳所生者敬先被薦舉詣京師且别孺人曰
丈夫事君當致身國事不得復介意私家事私家事我
職也敬先出孺人治家嚴率下勤節儉有度而閨門肅
睦焉教諸子必事詩書曰而棄此即隳而宗矣教諸女
諸婦必曰此吾祖姑吾姑所教我以底我于成者爾不
卒于是即我不能教汝將壞汝矣其後諸子諸婦皆能
敬承其教為族姻鄉黨所推重云後敬先十年卒年七
十二
贊曰女德之紀曰婦道也妻道也母道也古之人有
一焉往往見之傳記播之後來夫王孺人者於孝其
姑佐其夫成其子若此而不使有聞於後可乎余嘗
與敬先同官又交器及其弟成兄弟孝友之行載於
縉紳君子稱述多矣孔子不云乎魯無君子斯焉取
斯余故列孺人之事以傳於世
胡母傳
胡母吉之永新人姓吳氏吳故宦族父師尹元至正戊
子進士永豐縣丞有贒名尤深於詩書至今學者宗之
稱莘樂先生母少習詩禮兼通孝經四書列女傳女教
諸書而筆札女紅皆善父母愛之相攸以嫁吉水胡子
祺子祺宋忠簡公銓十世孫洪武初舉明經歴官延平
知府治行焯焯于時母歸胡氏謹婦道執儉素内助其
夫於喪亂艱窶之際不及事舅姑於春秋薦祭尤謹夫
有從弟妹孤無依悉長育之後又為之嫁娶待其族之
人盡恩義子祺素闊略不屑意生産事且其出仕時兵
亂初定母獨留躬勤起其家既有餘矣無幾子祺沒恒
書哭喪祭皆如禮是時長子直甫弱冠次子廣才數歲
親授廣論語諸書曉以大義又迎其女兄之孀無子者
同處日共講論書史令廣從旁習聞漸漬以涵養其本
源廣巳出就外傅莫歸必叩其所業而益加勵之間其
子以先生朋友從外來輙坐屏後聆所論說即其所說
當道輙喜親治酒饌供客雖日屢屢不厭也間暇語其
子以父之善行曰必勉繼之毋忘廣後舉進士及第累
官今為翰林學士兼左春坊大學士永樂十年特恩封
母太宜人後二年年八十三卒
贊曰昔歐陽脩蚤孤母鄭守節自誓苦志教脩學問
卒以有立顯名於天下君子蓋多鄭之能母道也推
此較彼其贒智卓然胡母非其儔匹者歟然余嘗考
永豐延平之為人胡母之行其有所自哉其有所自
哉
時母傳
時母者括蒼時昌之母也姓張氏元朝列大夫江浙行
樞密院判官光弼之女為人靜端涉知書多識古贒女
婦事既笄歸時伯庸時括蒼鉅家歸而生四男一女伯
庸卒年纔三十即誓守節以教子為務遣其長者就博
士為弟子長子死聘明師以誨其衆子而躬勵於内曰
人非學不知道不可怠也歲時薦祭必躬治豐潔先祠
及墳墓有壞輙脩治之因諭其諸子曰此人道之本不
可慢也嘗以徭賦不給諸子請粥其産曰此先人所以
遺後者柰何不守而棄之出其奩具俾粥以給焉處家
儉約而躬勤以率諸婦家之内外長幼服食必均給家
法嚴肅凡其言與行必率禮度嘗曰吾身家之表也仲
子昌縣推擇典案牘蚤莫飭其廉勤曰無忝父母也及
上北京治案牘於秋官則慨然念其羈旅遠外數寓厚
資給之曰無俾兒或隳其守也昌亦惟遠去母寝食不
自寧母聞而嘆曰吾往慰之哉既至母子甚懽則又從
容諭曰爲子豈徒以供養為孝哉必務不辱也秋官主
事陳彧喜道人善其居與昌隣數為余言昌温雅務義
又言其母之贒曰固昌之所本也給事中俞得濟昌婣
家其稱時母之德尤備蓋母今年六十有六矣
贊曰張氏吾廬陵儒家光弼嘗游學奎章學士虞文
靖公之門慨慷有志節江浙行省楊左丞一見器重
之舉為左司員外郎後至行樞密院判楊左丞死不
復仕洪武中嘗召見太祖皇帝加勞之已而念其老
曰可閒矣賜歸遂自號可閒老人貧居執守介然為
文章長於詩謌軒偉䟽蕩古意蒼然每一篇出士爭
傳誦余昔得其所述樂丘志讀之蓋未嘗不感嘆而
想慕其人也其子若孫寂寥無聞矣顧乃有女子能
贒如此昔蔡中郎死無子琰徒能記憶其父書猶爲
後來贒士大夫所稱琰節行無取焉如時母其有可
稱者矣故為列其事使傳焉
說
緩齋說
四明孫公與為泰和縣令期年剗政蠧植民利拔義舉
仁崇善興教弱者扶之強者鋤之蓋君子歸其德而小
人沐其澤矣乃猶未足深為發已之道戒剛暴急厲以
緩名其燕處之齋以朝夕自警而聞者疑焉以咨於縣
人楊某曰是何取乎緩也緩將弗可乎哉夫令有君之
委任焉有民之繫望焉勞來勸課之後時征賦出納之
慢期簿書勾檢之稽程獄訟聽斷之久弗决有一于是
上何以承君之命下何以副民之望且僇辱逮于其躬
矣緩可乎哉某應之曰非然也令所為緩發乎已之道
也非若之所謂緩也若所謂緩乃僇辱逮於其躬者也
緩而致僇辱逮於其躬惡乎可也夫穆清生人志與氣
具矣知者逹乎道故正以持志志以命氣而氣恒聽命
焉斯其行必于中正之歸弗知者惟氣之任不知聽命
乎志不識中正之由斯其行與道倍焉故知者如是而
修之將進為大贒又益進而聖人可跂弗知者不是之
修故降為庸衆人又益降而庸衆人弗之與齒令蓋知
之者也弗知者如古王思之徒是也如古西門豹其知
之者也夫既知之而行之必自緩始緩斯審審斯察察
斯識微識微斯足以燭遠緩斯靜靜斯安安斯有容有
容斯足以任重任重故務無不成燭遠故理無不覈以
是承君之命以是而繫民之望焉有弗克哉不然率焉
而發肆焉而動惟氣之任而志不知命之由是理蔽而
務隳由是僇辱逮于躬矣緩惡乎可少哉疑者釋然明
日令聞之曰是得我之心矣請書於齋壁
康榮字孟嘉說
康甥榮既冠余字之曰孟嘉遂告之曰冠則責以成人
之道矣夫道有本也物之生長而嘉榮其孰使之然哉
造化一元之氣流行不息有以致之矣道德積乎中而
著乎外人之嘉榮也何以致其然哉造化之元於人為
仁仁者心之全德而酬酢萬變之主也熟乎仁斯有以
致之而求仁本於學焉傳曰博學而篤志切問而近思
仁在其中蓋仁具吾性分之内非有待乎外博其義理
約其旨歸明之而不惑循之而不違養之而不息仁所
由熟也子因吾言泝而考諸古聖贒之書心體力行而
不已焉夫孰之能禦也孟子曰仁則榮子勉之矣
積庵說
泰和郭公緒自少有志於學既舉進士歴事都察院遂
擢僉憲陜西又改浙江焯焯有聲譽而不自足也名其
退食之居曰積庵蓋其志勤於學進於德益篤而未能
也吾友王行儉為之記曾子啟為之銘又欲得余一言
則為之言曰凡物理之至乎極者未有不始於微積而
充之斯造乎極矣觀諸二氣之生陽始於子為復之微
積而不巳至於午極矣隂始於午為姤之微積而不巳
至於子極矣又觀諸植物之生始於區萌之微積而充
之至乎百圍可以棟明堂柱清廟極矣君子之崇德廣
業亦必積而後至焉古之君子莫聖於孔子孔子猶言
其學自十五至七十有積累之漸聖人未必然而學聖
人者宜莫不然也聖門諸子純粹莫如顔誠篤莫如曾
而四勿之警三省之功皆行之力積之久而卒以傳聖
人之道則後之學者欲有所視法其必在顔與曾乎孔
子贊易曰君子多識前言往行以畜其德此取諸外而
積之也又曰庸言之信庸行之謹閑邪存其誠此本諸
内而積之也古之君子無不然也本之以誠行之以謹
進而及於古之人夫孰之能禦哉公緒明逹果毅吾嘗
期其遠且大夫仕優而學固有以知其志而自強不息
於表裏始終不可有一息之間者公緒勉之
說玉贈王希誠
玉必出於崑山然崑山之藴未必皆玉也夫玉者含天
地之精稟陰陽之和具仁義禮智忠信之德是以其鮮
有也詩書行義之家士君子之崑山也然求一家之産
皆純且良也亦鮮矣蓋純且良禀之尤清者也吾邑故
詩書行義之家於吾家有世好者不下十數姓吾出仕
四十年今年始一歸昔之同軰者淪謝幾盡閒求後軰
之良於衆衆舉三人焉其一吾抑庵之子希誠也謂希誠
介而裕和而栗恭而厚逹而果時希誠侍親北京於余
熟蓋余信衆言之不謬也暨還京以為抑庵賀曰此君
家崑玉也至是希誠奉父命將歸西昌鄉人士在京者
求余贈言嗟乎希誠是行得於尊甫者至矣余何言然
余素有重於希誠也禮不云乎玉不琢不成器蓋言人
之必在於學也自修身行巳至事親事君以及乎處人
澤物靡不有道必學而後道明道明而後見之於行無
往弗得故君子立德立功皆由於學學而至焉譬諸玉
不為圭瓚為瑚璉哉勉旃希誠吾之望子也遠矣子歸
而使所親所與者皆將薰德而善良則亦玉之山輝而
木潤也
易艮姪字說
今易艮字為之所蓋艮即止也不若所字義長所者即
大學中仁敬慈孝信是也
名曾姪孫說
新生曾孫請名之曰璐璐良玉也玉傍字稍寬綽後來
可以多取也
海春字說
去吾邑南一舍許曰逢原尹氏居其上若干世矣子海
春尹氏之秀者清拔尚志吾聞其人亦非一朝夕其塾
賓今瑞州府學訓導鍾本之字之近因吾外兄陳仲亨
先生來求為之說吾於是知本之所以期愛海春者矣
夫海之為澤至為有容凡江河淮漢濟瀆與澗溪沼沚
之流不知幾千萬𣲖其湯湯渾渾之趨而歸者無一息
之停咸受而納之不見盈溢者又若龍蛟鯨鼇鼉黿與
沙鱨蝦蟹亦不知其幾千萬類咸生養安於是而皆為
所容人之極其量者恒比德焉夫春首於四時陽氣之
亨天地和同勾者皆拆萌者皆逹百谷草木飛潛走獸
之類莫不各正性命以生以育以利以遂而人有仁德
者類之夫人心之量皆具萬理皆備萬物皆包天地之
大而涵江海之深矣然其體也有用焉極其體者必充
其用夫心之量至大非仁則無以充之仁心德也吾脩
吾之仁而至焉則所施無不愛無不愛則無不公無不
公則天地萬物皆周徧融洽於吾一心之内如海之涵
如春之育矣用豈有不大者乎不然或蔽於其心則一
理不足存一物不足具量斯窒矣天理之流動充滿亦
從而泯矣何足乎海涵何取乎春育哉此海春字之說
也此非本之期愛於海春者能舉其義乎海春能極夫
心之用如本之所期愛者矣陳先生試以予言告之
蹇氏四子字說
少師吏部尚書蹇公四子英芳芸荃長者壯少者冠皆
有字矣伯曰榮仲曰實叔曰華季曰成公屬余為之說
其名而字也蓋即造化發育者言余將推其理俾四子
者皆身體之以為德也則告之曰天以一元之氣流行
四時化生萬物元亨利貞四德(闕)元為(闕)而包四德
(闕)元者善之長又曰(闕)仁蓋元於人為仁包四
端即天地生物之心也體天地生物之心為心(闕)
即天地之心萬理皆具萬行皆自(闕)不待於外求
(闕)而行之將近而言動之微(闕)之大皆有以
合乎天理之正矣四子者必勉於仁乎仁主於愛而行
之自父母兄弟始父母家之最(闕)尊(闕)之仁以
事之(闕)是出以事夫(闕)國家天下之(闕)兄弟家之至
親而(闕)也致吾之仁以事之(闕)夫族(闕)朋友
之倫焉蓋仁以天地萬物(闕)之之必始於父
母兄弟於父母兄弟或不能(闕)也蓋未(闕)能盡者矣四
子其必勉於孝弟乎(闕)此其(闕)也四子所同也人才質
不齊就(闕)是而進(闕)其非而正之君子之道也夫榮
者茂之以(闕)之於誠慤華者振之以文義成
者(闕)惇其本且致力於斯將為仁人君子
(闕)之哉其孰禦之哉作蹇四子字說
東里續集卷四十三
