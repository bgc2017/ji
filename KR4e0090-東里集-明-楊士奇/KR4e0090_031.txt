東里續集卷三明楊士竒撰
記
玩易齋記
吾舅氏有賢子壻曰蕭德蕡所居在邑東南一舍許桃
源之上其地夷曠深迥山遠近環抱爭竒競秀窗戸間
可攬而得兩水夾出其所居可以小舟浮游往來又有
園林竹樹之勝盖東南佳境也蕭氏出齊國子祭酒子
雲之裔宋南渡後有貢士諱漢卿者始來居此歴元至
今其子孫益衆益富合族而居亡慮數千指而世有厚
德為鄉閭所依若其悅詩書崇禮義樂與賢士大夫游
而毅然以亢宗為務者德蕡其一也前數年延予舘塾
中德蕡好讀易日持一卷就予講說辯難予來京師踰
年以書告曰自子之出也吾益謝塵事並屋南構小齋
日居其中以玩吾之易頗若有所得夫易之所有皆示
人所由之正導之於安而免之危也人不可一日違易
違易則倀倀乎無所闓明而趨險偭易有不自知矣其
道盖本於天理之自然非出於人智巧之所為是以静
虛神妙廣大精微體無不該用無不通而人用之者瞶
可以聰矇可以明拙可以知愚可以神人可一日而違
易哉吾以玩易名吾齋曷為我記之德蕡可謂能言易
者矣其得於所玩豈虛哉古之聖人無以尚巳若大賢
君子如顔孟焉者其於吉凶悔吝之幾進退存亡之道
察之審由之當盖有合乎易矣而䆒其所素非必皆善
言易太史公書云能行之未必能言豈謂是哉夫人之
於道也必明於先而然後由之無弊德蕡於易致其明
若此將所由無往弗得乎德蕡豁達負才具嘗從事秋
官有能聲而今退處家食此其出處動静有合於易歟
易之道動而静静而復動則今德蕡之静殆復動之本
乎傳曰動静不失其時其道光明余於德蕡有望矣故
特記其所言如此且俟徵其所由云
謝氏耕讀軒記
去萬安邑西一舍許曰東山里山水圍抱竒秀明悅松
竹之林布列森䆳車輪馬迹往來喧雜之聲不及而彌
望皆沃壤高者宜麥菽下者宜禾稼泉源出山下散注
南北塍四時不竭田無夏旱歲用時登而謝氏世居於
其地謝氏之秀者曰敬常温厚雋爽篤志于學每雞鳴
夙興率子姓僮僕載畚鍤具耒耜咸往力田所居之東
别作小軒蓄古今書甚富稍暇坐其中端志壹慮自易
書詩春秋禮樂至諸子百氏之所記載自脩身奉親事
君使民之道無不博考審思深體而求必行之者曰不
廢也因名其軒曰耕讀或有請其故者不應恒自歌曰
我黍被原兮我稼盈疇爰樂我耕兮以春以秋時未至
兮我何求又歌曰群書兮姬孔之遺晝而誦兮夜以思
吾行允蹈兮俟吾時或曰子之志其有希於古徐孺子
董邵南者非耶敬常曰聖賢之教學之固將行之也而
係於時焉學至矣而時不吾與雖聖賢不能以有為吾
學於聖賢者求善吾之身以及於人耳吾非敢昩時焉
吾何希哉未幾敬常領鄉薦上太學歴事憲臺天官今
年春授官司讞汀州府既得其時矣夫觀其積知其發
觀其窮知其達吾於是可以卜敬常之政矣敬常將之
官求記耕讀軒故為之書尚俟他日考其成也
誠意堂記
翰林檢討解榮文夫以其邑熊自誠之子倫謁余曰自
誠吾久要其為人吾鄉之人多重之其家有堂名誠意
幸一言為之記吾前未識自誠文夫於交際不苟且其
有取乎誠意其子又勉力儒術發身可以知其為人也
夫學者之事至乎齊家治國平天下可謂至矣而身者
家國天下之本也身不脩不足與言治平誠意又脩身
之本也意不誠不能以脩其身誠意可易言乎哉今有
人焉於此將有適也既審其所適之方矣必誠諸心而
後其行可至如其既審或怠焉不進或偭焉異趨則所
云將有適者偽也偽則惡可以至脩身之道亦若是而
已務善去不善必其所發諸心者真實不欺如好好色
惡惡臭而非偽也而然後心之所存無不正身之所行
無不善矣故曰脩身之本也古之君子其務諸己也皆
若此故動静云為皆合乎天理之大公而發為脩齊治
平之功非衆人之所能及矣故曰不可以易言也然其
道在已非有待乎外有志乎是者惟勉脩其實而己苟
外其實而徒名焉而已亦奚取於此乎吾又聞諸文夫
自誠好賢尚士以求師教子為務此其發諸心者善也
能實是心於已而益充之將豈特見重其鄉而已自誠
吉水人其居近學宫其子倫今以鄉貢進士居太學預
脩永樂大典云
三樂齋記
余讀孟子至三樂而未嘗不愧且慼也盖余早失怙頼
母氏教育卒之未能效終養之私又獨立無兄弟之親
少不聞道不能卓然脩身慎行以蹈於寡過之地無一
善可以自庇况能有善以及人者乎夫係之於天非我
所能必者雖古聖賢末如之何而聖賢所以得自致者
皆為法於天下可傳於後世則吾安得無所愧哉而求
吾之鄉黨庶幾無所愧慼焉者於吾有通家之好曰梁
不移先生先生有二子長曰潜次曰混先生敦德務義
明於理人之術際皇明熙洽之時則將老矣退築一室
郭西柳溪之上與農圃為隣日率其二子治經明道求
古聖賢之用心與所以善其身以及乎治家國天下之
術二子皆承教唯謹其父母皆喜庶幾見其學之行也
先生嘗語之曰吾生無益於時幸見若等之用也吾且
無所恨居數歲混舉明經為瑞州府學訓導明年潜亦
取鄉薦訓導蒼溪縣學潜英爽端實混果毅䟽達皆確
然自重不肯苟且媮合既並得以所蓄施及於人以樂
其父母之心潜未幾擢知四會縣自嶺南至於海濱凡
稱賢令者必以梁君為首而瑞之學久弊不脩混教之
日益有成其學者多成名以去時先生尚康徤和豫數
載壺觴書冊往還二子所察觀其所施設陶然甚適也
前江西參議李思聰與混相好為名其齋居曰三樂且
為大書其楣至是混屬余記之夫惟樂之出乎天者不
可必得梁氏父子兄弟其得於天厚矣而又皆能勉於
所得自致斯其所由得於天者哉混今陞溧陽縣學教諭
駸駸乎其學之及人也潜由四會三遷入翰林為脩撰
兼右春坊右贊善朝夕職論思在天子侍近母安人年
六十有五先生年六十有六而先生諸孫又皆森然能
樂其祖若父之心天之厚於梁氏如此其樂庸有既乎
肅雍堂記
余讀易至家人而知聖人處家之道無以加也盖一家
之間有父子焉兄弟焉夫婦焉有内外尊卑貴賤之辨
焉過急則殘而傷恩過緩則放而瀆禮故處家之善未
有踰於家人之義者也初九曰閑有家閑者防之禮法
之謂盖辨長幼之序明男女之分焉二隂而五陽則女
正位乎内男正位乎外以陽居三過乎剛矣然當治内
之任與其過柔而嘻嘻則寧過剛而嗃嗃蓋惟剛嚴者有
以正法明倫而存恩義過柔將廢法亂倫而家隳矣四
以巽隂居正位是能安乎其位巽而無逆保有其家而
無敗者也至乎上九家道成矣又必本之威信以為正
家久遠之道而凡所以得吉者曰剛嚴而巳耳曰得正
而已耳所由悔亡者曰防之禮法所由終吝者曰嘻嘻
無節也盖治家嚴肅則正正則父父子子兄兄弟弟夫
夫婦婦各得其分尊卑内外秩然有序粲然有文愉愉
怡怡和而不乖而皆本於嚴也故初之有閑以謹其始
終之威如以要其成始終一道聖人於家人之義何其
周且備哉吉水周宗坦氏以肅雍名堂其有取於聖人
家人之義乎余雖未識之然周氏之秀而賢者如四明
通守仲方郡文學仲容黃岡文學公明翰林編脩崇述
孟簡皆與往還宗坦之賢余固熟之矣盖其為人温雅
篤厚而治家肅然有威如終吉之義焉公明間告余曰
族祖所為名堂固將示法子孫貽久遠之規幸為記之
余不能辭也遂為之記
静庵記
静庵者永嘉黃思恭先生之所居也先生之子右春坊
大學士淮屬余記之余與淮同寮七年聞先生見於行
發於言者熟矣宜遂記余之所聞者先生為人醇謹謙
約淡泊無他嗜好所居密比闤闠闤闠之人旦莫奔走
進逐取豐利植厚貲以自雄者比比也先生獨居無聞
日閉戸焚香取古聖賢之書究而行之曰此在我所當
務者其平生故人知友遭遇亨嘉之運往往皆出攀龍
附鳳都高位享厚禄先生獨守先人之田廬茹淡飲潔
怡怡自足不以為窮曰此在我有命焉其平居教其家
之子弟與告其所親愛及鄉人後生俊秀必在乎君子
之道曰天下之事物可以惑志而蕩性敗行而危身者
多也君子者養其清明純一之德居之以敬持之以誠
行之以簡防之以儉然後能禦乎外外禦者雖千駟萬
鍾不動焉雖簞食豆羹不慼焉而然後定乎内内定者
無處而不中無適而不利夫是之謂君子之道先生素
見於行發於言如此非其所取乎静者歟吾又聞黃故
永嘉簮纓家業儒十數世其祖母劉尤以賢節稱先生
之能養其德固有所自哉而今年七十矣頳顔白髮神
閒而氣和顧視向之儕軰巋然獨存豈古所謂静壽者
歟而其子顯庸於朝光榮孝養斯皆先生之德之應詩
曰綏我眉壽介以繁祉先生其尚未艾也故因記静庵
而并以壽先生云
緝熙齋記
太醫院御醫蔣用文温雅重厚績學有文雖其官為醫
而其所志業不專在醫也其所存心持身及交游往還
皆儒者也於官署之左有小齋焉盖公退宴閒游息之
處名之曰緝熙間屬余為記夫緝熙余與用文皆所當
務緝熙者繼繼而光明之者也古之聖賢其學皆本於
此況後之學於聖賢者乎天之所以與我而我之所以
為人者其體本湛然清明譬諸鑑與水也然或有時蝕
焉而蔽汨焉而昏而皆非其本然非其本然則其所昏
蔽固可以復明之也學者亦求復其本然者耳盖上智
以降鮮無汨蝕之患而君子知其本然者未嘗息也故
必致夫操存省察之功自不睹不聞至於應事接物必
由乎本然之正而不敢違且忽以求復其清明之體既
復明之又常持不息之誠而所不敢違且忽者雖須臾
毫釐靡不皆然雖少壯至老至于啟手啟足靡不皆然
斯其所明者愈明而造乎極矣此之謂繼繼而光明之
也吾與用文固飲聞而素知矣然豈知之為難哉知而
克由之者難也古之聖賢知其難也至於盤鑑几席觴
豆刀劍凡身之所常接者莫不有銘所以警不忘而致
力於由之也況吾宴閒游息之處而獨無所著警可乎
用文有志古學固宜惓惓於此雖然有要道焉先儒曰
主一無適之謂敬敬則一於動静始終自然繼繼而光
明矣願與用文共事於斯故為之記而致交儆之意云
厚敬堂記
西昌陳雍年甚少温厚信慎居家有孝弟之行為邑校
弟子員知務於學方朝廷廣召文學之士纂脩永樂大
典又簡求能書者以職繕寫於是邑大夫舉雍應詔在
京師數年早作而莫息斯須之暇其心未嘗不在親側
當是時其父啟賢年始五十母劉四十有五皆康寧豫
適又有四弟其二巳成立克任奉養之事雍終不以是
而忘其惓惓之私翰林脩撰王君直憫其意且欲進之
於道也取記禮之言名其奉親之堂曰厚敬雍求余一
言為記嗚呼雍可以為孝王君可謂愛人以德者巳夫
人在其父母之側昏定晨省冬温夏清愉愉焉起居奉
侍之際無非至樂一旦有不得已去而適遠越寒暑隔
音問天性所鍾至愛不忘宜何如其情此雍之所以為
惓惓者也然君子敦愛崇禮不以偏廢盖深愛易至於
狎狎將流於無别崇禮所以别之也崇禮之實敬焉而
巳子游之賢聖人猶以是防之而況後之學者不務於
是可乎善乎王君之愛人也而吾因王君之意又冇以
進雍者夫君子在適其親之心焉耳吾之心本乎吾親
一出言不敢忘吾親斯言無不敬一舉足不敢忘吾親
斯行無不敬敬言行以淑其身而無辱焉此孝之大節
也夫如是吾雖不獲服勤奉養而吾親之心適焉其為
厚敬孰大乎是雍其勉哉雍字仲京王君與余皆其同
里人故愛願之意無以異也
承訓堂記
西昌曾夢淛始為太學生在京師求余作承訓堂記其
言曰先大父有子男二人長者家父次者叔父遠升大
父居常誨之以脩德行義務君子之行至於沒也召家
父兄弟復申平素之訓曰若等必勉之未幾叔父又沒
家父拳拳朝夕重風木之永感耿遺訓之如新作堂名
之曰承訓著不忘也家父時舉先訓以教夢淛兄弟則
未嘗不愴然而流涕焉余聞而諾之然未有以復也屬
夢淛之父又沒夢淛將歸衰絰踵門泣而請曰此非不
肖言文時惟是家父素志不敢不勉強終事且欲使不
肖之兄弟皆不敢忘也余為之咨嗟嘆曰人之恒情凡
有所蓄未嘗不欲傳遺其子至獨以明德善行為可貴
重而欲傳遺之者非智者不及也然有啟之於前而無
承之於後斯亦徒然也巳有如曾氏之善遺厥子若孫
存之於心不忘可謂難矣夫道著之心必見之於行譬
諸璞玉受之於人韞櫝藏焉而不為器用孰知其重寶
哉此又夢淛兄弟之不忘者所當務也余與夢淛同邑
其大父字以觀好德樂善邑人老長多能言之其父字
允升余嘗識之其謹謹於先訓如此盖為人可知矣堂
若干楹在邑南五十里南溪之上曾氏累世居其處云
敬同堂記
敬同堂者尚寶司丞山東張信奉親之堂取孝經資父
事君之義名之以自警也求余為之記夫天至尊也包
含徧覆而萬物無不資之以生者其德至大也人之倫
凡所尊莫加乎君與親也而我資之以生資之以養君
親之德實配天而益加切夫其尊同其德同則所以事
之者亦同故事君親猶事天事天猶事君親持其齋莊
誠一之心不二不息表裏始終一致也是謂之敬同而
為臣為子一本於此然後所存者正所履者實而忠孝
之道立故忠孝一本也傳曰孝者所以事君又曰不忠
非孝故世之求忠臣者往往於孝子之門自先王之教
不明學者不知一本於是有脩於此者或遺於彼不能
以兼盡焉夫倍親適君非人情而一志乎養不仕以為
高者亦過矣信之名堂可謂知所務哉吾聞信蚤失怙
兄義任旗手衛千戸雖信自少至壯從事軍旅之間而
平居孝弟之行能為人所難者母嘗病劇醫不能治皆
引去信露禱北辰刲股煮粥以進母食之良愈事聞天
子嘉其誠孝詔旌其門擢為尚寶司丞恩至隆矣而信
入焉事親出焉事君兢兢夙夜恒懼弗任無以稱德意
而貽憂其親職務之暇手一編遇先生儒者質疑請益
有所得躍躍以喜夫人之於道誠好之不厭為之不畫
未有不至者信由是焉益勤不懈誠於中而力於行將
身立名著豈獨其親之華於國家榮命不有耀乎信勉
之哉使人之登斯堂也皆嘆曰是不徒名焉而己豈不
韙歟以是為記且俟徵於後日云
素行軒記
彦素吾家率齊先生六世孫先生在宋與其弟岫雲益
齋兩先生皆舉漕貢皆授登仕郎鄉人榮之稱三登仕
家三登仕之後世蕃衍盛大貲産殷富儗古封君第宅
臺榭之閎壯甲於州里詩書行義之茂藹然鄒魯之風
也可謂盛矣元季兵亂向之盛者一旦淪謝殆盡豈消
長興壊固自有定數耶抑亦相因之理哉我國家弘靖
海宇涵育生息未幾槁者復蘇仆者復起盖際乎循環
復治之運矣於是時彦素去邑東南兩舍所得山水田
園之勝而居之躬勤耕稼仰給公賦之餘寒暑朝夕之
需足以自資安其分而無所外慕閒暇讀書教子足以
自樂闢一軒為游息之所取子思子中庸之旨名之曰
素行可以觀其志矣間來京師求余記之素行之旨見
於先大儒之論說深切著明歸而求之有餘師也奚容
復置喙哉亦見水之行乎於溪澗而達焉至於湖江而
達焉至於海而達焉盖本之深厚有以充之矣苟無其
本溝澮之暫盈其涸可立而待矣素行有道也道充於
已而然後隨吾身之所寓為吾分之當然無往而不達
矣而致道在學所以博夫義理之趣備夫體用之全涵
養純熟而道具於我矣此素行之本也苟無其本能行
於富貴或不能於貧賤而况於夷狄患難况無入而不
自得哉勉哉彦素亦致力於本乎誠一志乎内未有不
至焉者傳曰必復其始吾所為望於子者遠矣而亦必
自素行始彦素勖哉是為記
賜榮堂記
皇上既正大統深惟治本詔科舉取士永樂甲申大比
上親策得士四百七十人將大其噐業既命廿九人就
學禁林餘悉命歸進學以次起而用之丙戌又大比上
親策得士二百人命歸進學如甲申賜勑諭寵勵之筠
潜溟彦鵬時賜同進士出身既歸江西憲副張壽采勑
諭之言名其堂曰賜榮於是筠人往來瞻望舉手加額
歆羡嘖嘖謂國家之寵恩潜氏之遭遇皆非常之盛也
又三年溟起為監察御史益久有能名間求予文記賜
榮之堂余伏讀勑諭作而歎曰國家於經術士何其待
之優而養之厚哉養之厚者望之深望之深者任之重
南山之木不及其出雲霧干霄漢而用之幸而材也中
夫榱桷椳臬而已棟明堂柱清廟有不足以任焉隆古
建學育材其法莫備於成周士由十五入太學至四十
充積涵養之深道明而德立可以用矣而必論之於鄉
論之於司徒於樂正於司馬考擇精審然後告于王而
論之官焉故當時布列在位其才備德充皆譽髦之士
臺菜之君子而周之鴻業所以長於唐虞三代之際也
我國家教學科舉之法皆祖述成周士之出也益久益
盛矣皇上惓惓作成賢才之德意如天地之化曲成萬
物必使之生長榮遂而底于成者固望其出而輔建太
平萬年之盛業以為國家之光而豈獨閭里之榮也且
士生千載一遇甄陶聖澤固當攄竭所藴秉誠盡節以
報效於無窮使聲聞亦煥焉於無窮豈徒榮之於一時
哉君子事上務乎遠者大者使天下後世共榮之曰國
家待士之厚如此士之不辱恩遇如此不其盛歟彦鵬
其有以自奮哉
新齋記
西昌郭彦鉉名其游息之所曰新齋嘗得脩撰梁潜為
文記之新之義悉矣以余交最故也又屬記焉彦鉉天
性孝友有端潔之行超卓之見時出議論輙屈其儕軰
嘗棹扁舟沿豫章下彭蠡過彭澤縣想陶元亮之為人
又浮江入吴登闔閭之城訪范文正公故居慨然有四
方之志既而循苕溪上天目山一覽龍飛鳳舞之竒遂
造淛江亭弔胥濤悲歌慨慷而歸由是益從事乎聖賢
之學與二三同志講說誠意正心脩齊治平之道而力
行之嘗曰古之聖賢自非生知未有不以絶私欲復天
理為務故湯武猶出於反之之功顔子猶從事於克巳
復禮而後至乎聖賢之地惟世之知者求進乎是昧者
舍此而日下矣不見縞之為白乎本然之質惡有所病
也居之者弗愛焉旦旦而塵之久則黝然變矣視初之
質不謂其二物乎誠欲濯洗以還其本然之質非致精
其術百倍其力不可也昧者之日下何以異縞之黝然
也夫物喪其所可貴則亦棄焉而已人而可以淪其棄
者乎吾幸知明於此而世之人弗悉知也而吾弗以告
焉是猶吾棄之也不仁孰甚哉於是日引族人子弟與
比閭鄉黨之秀者授學齋中使日浸漬乎其說屬其時
邑大夫祇受上命隆學政聞彦鉉之善教也請以為鄉
校師彦鉉亦樂然自任不辭居數歲鄉校之士經彦鉉
之教者與賓興列官爵盖濟濟焉盛矣夫不得於道不
可以善行不端於己不可以淑人彦鉉所以成乎人者
如此其行已可見也余故為之記使游於是者即此以
知先生又知夫學之道當如是焉耳
敬義堂記
去蘇州郡西百二十里有山曰包山一曰夫椒山在太
湖中山水之明秀物産之殷富據三吴之勝民散處其
間皆有以遂其生而樂其志有徐氏者吴故家族衆有
惇睦之行世襲有詩書之雅以好禮聞於鄉而以敬義
名其堂余聞而歎曰賢乎哉其有志於君子之學歟君
子小人吉凶之分天理人欲焉耳君子之學必在於消
人欲存天理而聖人示其要於學者則必本諸其心盖
心者一身之主而萬事之本也如其心放焉或出或入
或存或亡則人欲日長而天理日微故學者常使其静
專純一而無動静始終之間必務操存涵養久而虛明
湛然而仁義禮智之具於吾心者吾得以究而極之而
隨事汎應有以適乎當然之則而無非天理之公矣天
理全而人欲滅學之至也故主敬以立本集義所以進
乎學也誠之於己若是功有不極其至者乎自古之聖
人所立教以及乎濂洛關閩諸大儒所講授具在成書
後之學者讀其書服其教皆得以深體而力行之也然
而鮮矣若其所居起處有適講習有資誠用其志於此
未有不至焉者也觀於徐氏名堂以自儆於旦夕食息
之頃其志可尚矣而亦豈以自益其身哉堂之中諸子
孫曾繼繼而居也使因其名而思先人所以自脩而訓
後者以自進焉徐氏必有自此而興者乎至是徐氏屬
其姻王福者介中書舍人張謙求記敬義堂不得辭堂
作於徐廷桂甫名敬義者取師尚父丹書與孔子贊易
之旨廷桂甫没七年矣子燿重父之志求為之記永樂
甲辰正月乙已云
雷岡康氏餘慶樓記
泰和縣西雷岡康氏世有厚德至宗順尤謹謹持善行
家益饒裕好施予克庇䘏其鄉之人嘗作樓若干楹東
望大江東北枕玉龍武姥諸山而朝山高霄諸峯連亘
於其西北樓之上高爽宏深取易坤文言之語額之曰
餘慶宗順嘗語其子若孫曰今吾年踰五十矣顧吾所
以得優游田里有居處之安服食之供而無横逆之加
以遂為太平幸民者豈已之力哉自吾之先世脩忠厚
務播植者非一日之積至於吾坐享其歛穫之利吾惟
是兢兢焉蒙其利其不敢忽忘思其所樹而嘗願培厚
之此吾之志也時前國子學錄蕭執先生為文記之未
幾宗順卒又未幾樓燬于兵宗順之子仲恭拳拳惟其
先志是敬是承爰即故址一視舊規復為樓若干楹而
仍揭其舊額將以永示後之人者今年在京師告余曰
樓重作未有記也願以屬子且悉語之故曰惟先君子
籍前人之休光益勤封植以施及於我俾承聖天子之
寵命以佐二千石統理一郡我其敢不孜孜夙夜追惟
厥勤敬其所遺以圖益厚其本大其緒以昭于後之人
此仲恭之志也予嘗聞天之所佑者善也善之能感者
誠試之從出者心也人之心誠於為善積久而不已則
福降之康氏之上世以于仲恭其必皆由於此哉不由
於此而願乎福猶所謂欲適越而北其轅必不可濟矣
然則仲恭之後人願繼其祖父之志以遂延其福者宜
永視於此不忘仲恭質直和易謙慎而有材今擢受同
知梧州樓重作於洪武辛丑十月記作於永樂乙酉九
月云
東里續集卷三
