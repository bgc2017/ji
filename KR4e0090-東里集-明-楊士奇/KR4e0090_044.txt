東里續集卷十六明楊士竒撰
跋
恭題三朝賜誥命刻石後
太宗文皇帝御天下二十有三年文臣皆未有得賜誥
勅者惟永樂十年文臣得賜誥及封贈祖父母妻者尚
書八人太子少師一人翰林則内閣之臣五人臣士竒
亦與數焉盖時甚重之也仁宗昭皇帝初臨御循洪武
之制文臣考最者悉賜誥勅封贈而首及輔臣時制草
已定上親御宸翰於輔臣誥内增二語勿慮崇高而難
入勿以有所從違而或怠嗚呼明聖之心二帝三王之
心也臣祗事三聖賜誥凡十有五通永樂四通洪熙十
通宣德一通臣士竒心恒愧悚駑鈍無庸不能效報萬
分之一上有忝於榮命然不敢忽也謹繕寫刻石以永
示子孫
恭題仁廟賜勅及詩刻石後
臣士竒始以翰林春坊兼職恭事仁宗皇帝於東宫至
嗣寶位凡二十有二年以愚直特承恩遇愈久而愈加
始終無間也嗚呼宫車遠矣每捧誦向所賜勅及詩感
慟不已謹錄侍從来北京後所被賜者刻石以傳前被
賜者尚多先悉歸泰和寶藏當別刻之
恭題宣廟賜勅刻石後
宣宗皇帝在位十年以臣士竒先朝舊人而燭其愚誠
信任禮遇不衰益盛所被宸翰之賜多矣悉識玉璽右
二勅寵恩尤重嗚呼今鼎湖之駕不復時一啟玩無任
追惟感慟之至謹繕寫先刻貞石遂恭識于下方
恭題天恩卷後
右臣士竒永樂八年五月十八日於文華殿陳情題本
錄副時太宗皇帝親征北邊仁宗皇帝監國南京中外
政務悉聽令旨裁處臣士竒以左春坊左諭德兼翰林
院侍講留輔導同母之弟羅京聞北京種田之令寓書
告別士竒將行盖不得已具此啟陳情仁廟一再覽之
以示吏部尚書兼詹事府詹事蹇義兵部尚書兼詹事
府詹事金忠右春坊大學士兼翰林院侍讀黃淮曰士
竒素無片語及私此當從之顧忠曰併永昌軍役亦免
之即親灑寶翰題十九字於題本之後付給事中施行
十九字即所得令旨也又命忠速行永昌衞且令官給
憲口糧脚力歸天地大德士竒之不肖何以能報也既
拜恩命遂辭口糧脚力之賜及部牒至永昌憲先數月
卒衛即日發遣憲妻子男女五口歸泰和從京同居依
先人之墳墓聚親戚于里閈優游恬嬉於無事之域盖
未嘗一日忘朝廷保全之恩也京今歲來省士竒於北
京兄弟相對皆蒼顔白顚每論往事感激之至零涕無
已京請錄當時陳情題本以垂示羅氏子孫遂併志其
槩嗚呼羅氏後世尚勉思力學務善持身保家以不忝
朝廷之大德於永遠哉
恭題朱孔昜所受勅命後
右宣德二年翰林院編修臣朱孔昜所受勅命四道孔
昜一道其父母妻各一道孔昜謹通錄副以藏間屬臣
士竒識於後臣記憶永樂初詔求四方善書士寫外制
又詔簡其尢善者於翰林寫内制且出秘府古名人法
書俾有暇益進所能於時孔昜兼工署書駸駸詹希元
矩度風韻偉然傑出也一日上御右順門召孔昜書大
善殿扁舉筆立就深荷嘉奬即日授中書舍人明日有
旨凡寫内制者皆授中書舍人盖善書授官自孔昜始
後北京宫殿成禁扁皆孔昜書遂陞編修又五年始授
此勅編修史官也勅文首末則當時通命史官之詞孔
昜歴事四朝皆以法書被知遇受勅後無幾陞春坊中
允今雖老筆力愈勁蒼然歲寒松柏也位之所進殆未
可量綸章之褒亦殆未止於此乎謹拜手識于後云
恭題謝庭循所授御製詩卷後
昔我宣宗皇帝萬幾之暇講論道德之餘閒游藝書畫
時非厚重端雅之士不得給事左右永嘉謝庭循獨見
愛重恒侍燕閒盖庭循清謹有文每承顧問必以正對
尤精繪事每有所進必荷褒錫此卷其一也上素重官
職不輕授未幾進庭循五品為錦衣衞千戶盖亦兼重
其為人也今宫車遠矣庭循珍襲此卷甚謹以臣士竒
宣德舊臣間出示之臣拜稽瞻誦感慟歆艷并發於中
有不能己焉嗟夫是賜也非庭循不能得亦非庭循不
足以當猗歟盛矣若龍光寶氣上燭雲漢必有神物護
持於永遠謝氏之榮豈有窮乎
恭書御試策題後
永樂十年三月上親策禮部會試所選士第其高下而
臣劉咸中第二甲四名賜進士出身臣咸欽拜恩榮欣
艷遭遇既以所被賜策題裝潢為卷并附錄所對文于
後而屬臣士竒識之是歲二月臣士竒等奉詔考會試
既鎻院五日特命禮部尚書臣吕震諭之曰其務精擇
必取實學庶幾將来所用得人臣士竒欽承惟謹時天
下士聚試者三千人得百人以進盖擇之精者也士獲
預兹選固難矣至奉大對娓娓三千言皆中理道而預
十人之選盖又難也咸可謂能言其所學矣然聞之非
言之難行之惟難咸今有禄位為國家贊憲綱外藩必
善推所學以事上莅下而仰副所用得人之盛意庶幾
上無負恩命下無忝科目臣士竒與聞聖諭謹拜手錄
載如前咸其顧念而懋敬之哉
恭題蹇尚書所藏高廟御書後
右吏部尚書兼詹事府詹事臣蹇義為中書舍人時太
祖高皇帝為更今名親灑宸翰賜之者也又三十有二
年臣士竒得拜觀焉天章昭回日華煥發散為慶雲龍
騰鳳翥臣士竒忘其僭踰敢竊紬繹其說先儒朱熹釋
義之言曰心之制事之宜此以謂隨所處而皆得乎其
宜之道也盖在君為仁在父為慈在子為孝在臣為忠
在朋友為信而與二帝三王之曰中曰仁曰敬曰誠實
相表裏義之為用大矣哉臣義初繇進士擢中書舍人
其可以任重而致遠者盖簡在上心久矣是時列官侍
近者率一考再考輙陞遷以去獨臣義更三考歴十餘
歲不遷而眷顧之恩益盛豈非欲其朝夕左右以練達
夫謨謀之精微政治之本末以為他日聖子神孫之所
資乎自古帝王凡一命一令必為天下後世慮而欲付
以重任者必授以要道臣義之所以名明聖之心其在
於此乎其後臣義陞吏部侍郎皇上臨御之初簡任六
卿即以為吏部尚書暨冊立皇太子慎選輔臣又命兼
詹事府詹事車駕屢幸北京皆留以輔監國所以付託
之至重矣而臣義明達政務秉恭攄誠知無不言言必
適宜雍容簡肅於時倚重焉此誠出於皇上之明信而
任之而必本於高皇帝之明蚤識而預成之矣近世人
主如宋太祖能蚤識張齊賢可為相既以遺太宗然必
黜之於外俟太宗自用豈以誠待人之道觀高皇帝於
臣義之事嗚呼聖謨遠矣惟臣義欽承天寵所以圖惟
克終光遠有耀者繼自今宜何如其至哉臣士竒與臣
義同朝久且相知厚故願有所祝規焉
恭題吕少卿欽和御製嘉禾詩韻後
永樂初太宗皇帝閱中秘書得太祖皇帝所製嘉禾詩
命刻石摹拓裝潢為軸賜諸王及京師三品以上文臣
翰林近臣六人國子祭酒司業而止士竒時叨職内制
亦預被賜凡當時被賜者皆獻歌頌贊揚太祖皇帝神
功聖德始終敬天之誠與太宗皇帝表章先志惓惓繼
述之孝雖天地造化之妙有非繪畫所能彷彿其萬一
然臣子至情固有不能自己者矣今獲睹大理左少卿
吕升前為山西按察僉事時所擬恭和之作誦之再三
盖同乎臣子至情之不能自己者也升文學篤實踐履
端潔有忠君愛民之意盖士林所重云
恭題馮敏所藏賜名御書後
洪熙元年四月五日禮部進事狀上覽其後有主事馮
智安名親御宸翰題其外易其名曰敏敏拜賜退以御
書裝潢為卷間示士竒士竒謹拜手稽首觀畢為之言
曰甚矣皇上之仁愛其臣也勵之所以成之成之盖有
所望之也敏者勉焉力進如恐不及之意敏則事無往
而弗成是以孔子教學者嘗曰敏於事又曰敏於行又
曰敏則有功門弟子服膺師教而不敢忽也皆記之簡
冊孔子之言本諸傅說盖為學問德行事功而不能敏
將有厭倦作輟之患或墮於無成聖人之所為深慮也
皇上之訓又本諸孔子敏敬之哉天下之事有志則成
無志則隳敏者所以遂其志也探驪珠於不測之淵一
其志斯得之况立身行道者乎敏敬之哉今朝廷孜孜
簡賢任能與圖化理敏亦日進顯用未已其何可弗加
之敬以仰副聖天子之望敏竦然起曰不肖敢不蚤夜
惕厲以求無忝於寵命惟是一時儕軰有尊君所賜名
而不以呼者惟父之執其圖之士竒素往還馮氏父子
之間又愛敏之能謹其操行而欲相成之於遠且大也
忘其僣踰輙字之曰欽訓云
恭題勅諭致仕官羅崇後
右永樂二年正月十七日勅江都縣典史致仕臣羅崇
一通臣崇既裝潢成卷又五年上廵幸北京詔吏部驛
召天下致仕官暫任以政崇至得署麻城縣且行出此
勅示臣士竒屬識一言臣士竒俯伏端誦仰惟皇上達
孝推恩優禮耆舊聖德隆盛而崇老退遭逢榮幸欣躍
感激懷報當何如哉孔子曰君使臣以禮臣事君以忠
忠者臣道之當然今皇上宵旰圖治孜孜焉安民之為
急崇是行誠能精白一心以宣揚德意惠撫其民使咸
獲生遂庶幾盡為臣以忠之義以不忝負此勅而寶藏
之傳於子孫光輝烜赫其有窮乎崇尚懋敬之哉
恭題賜本歐陽文忠公集後
歐陽文忠公集在宋有數本惟周益公家所編刻者最
精備此本近年新刻於春坊時東宫殿下監國之暇究
心經史而凡歴代名臣奏疏悉取覽閱尤愛文忠議論
切直文章淳雅遂命刻之板成詹事臣義臣忠諭德臣
士竒皆獲賜一本此臣士竒所得者也視益公本又精
備矣總目年譜一冊居士集十冊外集七冊易童子問
一冊外制一冊内制二冊四六三冊奏議五冊雜著述
六冊集古錄䟦尾四冊書簡三冊附錄二冊總四十五
冊
恭題勅建太學碑後
洪武十四年改建宣聖廟國子監雞鳴山之陽明年成
翰林學士臣宋訥奉勅譔碑文鑄印局副使臣詹希元
奉勅書并篆刻石在監中永樂十三年臣士竒始得此
本惟我太祖高皇帝惓惓敬禮先師興學育材舊時朝
臣今在者歴歴能道其事此碑所載僅什之一二豈出
於當時聖心謙抑而然乎故事惟翰林之臣散官署於
其職之後訥此文獨署於職前殆不可曉
恭題御製修孔子廟碑後
此永樂十五年詔修曲阜孔子廟成上親製碑文賜之
者也臣聞詔下之初數命所司必精潔必堅固毋或凟
慢由是臣工欽承益謹久乃告成盖我國家聖聖相承
於尊禮先師無所不用其極也此碑中書舍人臣朱孔
昜奉勅書刻石此本衍聖公臣孔彦縉以贈臣士竒者
謹識而珍藏之
恭題蔣院判用文所得令諭後
仁宗昭皇帝監國時賜太醫院判蔣用文宸翰用文之
子主善裝潢成卷以士竒當時舊臣屬志一言盖聞之
周詩曰於戲前王不忘此言先王盛德在人而人思慕
之愈久而不能忘也惟昭皇帝德澤沾被天下天下之
人傾心仰戴升遐之日萬方興哀如喪慈父而至于今
追思感慕之不能已何也聖人之心夙夜孜孜唯奉天
恤民而幾務之餘禮賢延士從容顧問無非咨求治道
詢察民隱而咨詢之博盖不止於輔弼之臣而左右侍
從能正言以效禆益禮遇之厚始終不間此道德所以
益崇恩澤所以益廣感人之心所以深且固也于時用
文以儒醫事上敬慎小心燕閒奏對屢效忠益未嘗不
嘉納焉而德意久不衰此卷其臨終所被賜也用文既
沒贈太醫院使賜諡恭靖又親為文祭之曰亦有嘉言
以禆予治忠愛之懇簡在朕心遂詔有司治祠墳又命
主善世其父之官非用文素效忠益其何以得此聖仁
之心至矣哉於戲為君得賢臣易為臣得明主難如後
之為臣知蔣氏當時之所蒙被而欽仰天德思慕無已
盖未有不興夫生晚後時之嘆於戲至矣謹拜手稽首
志于後云
恭題仁廟御書後
永樂七年太宗皇帝初廵北京翰林修譔王直留侍仁
宗皇帝監國與聞密務甚見奬重仁廟屢顧大臣論近
侍賢而文者曰王直何可多得十一年直當扈從北京
其後監國侍臣有不能了事者睿意未嘗不思直直父
瓊州知府伯貞入見以直故恩意曲盡臣士竒時為春
坊諭德皆所目覩惟聖明知人而至仁如天有非言語
所能彷彿於戲龍馭遠矣右宸翰四紙直所寶藏今裝
潢為卷永示子孫以臣當時舊人屬志之其第二紙實
臣奉命齎賜者追思往昔何勝愴然敬為之志
恭題某給事中所藏勅書後
皇上嗣統改元之第一勅所以誡諭中外文武之臣者
諄切而著明矣皇上此心即天與祖宗之心也勅下至
今六年中外之臣有能欽體上心致敬於奉法愛民而
進其禄位者盖比比焉其或不能又縱私以厲民未有
不遭罹斥黜然亦鮮矣以此見有道之世君子衆而小
人寡且賞善罰惡之行至公也給事中臣某寶重兹勅
裝潢為卷以朝夕覽閱而自勵其仰體聖心加切也某
通才而敏識廉慎而恭確其所進誠未可量臣士竒獲
拜觀焉謹拜手稽首識于後以俟
恭題被賜誥勅刻本與姪子弼
臣士竒既刻石姪子弼適至遂拓本畀之使圖不忝云
易會通
易會通十四卷元番昜董貞卿季真輯五經先儒所論
著者易最多而精義悉具此書至於經傳古今之辨先
儒傳授之詳披卷瞭然可為易書集大成者也吾家所
有者釐為六冊自吾授徒以来市書此最初得云
易學啓蒙
朱子易學啟蒙惟胡方平本最善洪武乙卯司倉伯罷
官歸見余初讀易出一編以示曰孺子勉之易精藴具
在此書即熟程朱傳義後宜熟此吾藏以待汝即胡氏
啟蒙也無幾為人竊取伯父不樂累日至形於詬詈余
後出教童蒙始得此本追惟伯父所以拳拳於不肖恩
德為何如哉
朱子易說
右晦菴先生易說廿三卷分為三冊先生於易自本義
啟蒙之外凡雜著及門人所記口授之言其精義皆在
此書盖先生之孫鑑所會稡而學易之士所不可無者
書傳纂疏
右書傳纂疏六卷分三冊元新安陳櫟輯櫟字壽翁號
定宇今讀書傳者率資此書及董鼎纂註吾外氏有書
傳會通尤詳備而今學者多未及見余雖見之亦未及
錄也
詩傳通釋
詩傳通釋元安城劉瑾輯凡二十卷余家四冊其采錄
各經傳及諸儒所發要義又考求世次源流至明且備
盖會通之書也吾家五經皆授徒以來所置盖余少時
獨有易傳義及四書集註耳書詩禮經春秋左氏傳皆
從人借錄以讀既不易得書又日有衣食之累於心雖
學不能得如意也後出授徒以至於今仕得禄衣食有
餘輙以置書積久卷帙頗富而甫四十困於疾病氣日
益衰目日益昏雖其志尚在而精力強勉不前不勝自
憾也故學者必在勉之於少壯之時苟逸居温飽而不
自力或有蚤衰如余者徒抱無及之嘆奚益哉
春秋胡傳纂疏
春秋胡傳纂疏三十卷元新安汪克寬輯余家十冊盖
左氏公穀之外漢以下儒者說春秋甚多唯伊川程子
為得聖人之旨惟胡文定公實傳程子之學朱子曰文
定春秋明天理正人心體用該貫有剛大正直之氣故
近世治春秋者兼主左氏公穀文定四家三傳舊有註
疏此書專主胡傳云
春秋會通
春秋會通廿四卷余家所藏者分為四冊吾郡安福李
廉先生所輯先生字行簡元至正壬午以是經舉擢陳
祖仁榜第三甲進士官至贑州路信豐縣尹後遇寇亂
戰敗守節死江西行省上其事屬南北道梗不能達故
當時旌褒之澤不及國朝修元史時先生相知者無在
當路有司又不知采錄以聞故不得列諸史傳於是世
之知先生益少矣夫士君子所為求安於其心而已豈
計其在外者然先賢後學所取正也曷可泯而弗著哉
今世所傳先生死事惟見於元江西廉訪使韓凖求贈
諡咨文余近得於翰林庶吉士周忱家謹錄置此書之
後使後之學者知先生於春秋不徒能明之盖煒然於
科目有光也
春秋左傳二集(二首)
吾友鄧存誠初舉進士時許惠此書未得也盖進士皆
觀政諸司無暇相即而自是益契闊既為御史秩滿陞
山東按察使又陞布政使歴十五年始以見納朋友不
愆於信類此不可以忘故識之
春秋左氏傳六十卷杜預註孔穎達䟽吾家此書十六
冊盖福州府學板得於劉伯塤員外云
春秋本末
春秋仲尼因魯史之舊筆削之以著法戒春秋本末我
太祖高皇帝命儒臣因仲尼之舊彙稡之以便覽觀首
天王以尊正統先中國而後夷狄義例甚精皆聖制也
刻板在太學余家所藏廿冊得於廬陵晏彦文
左傳博議
東萊先生左傳博議考年譜乾道戊子成此書吾家一
冊十五卷題曰精選則知其所著非止乎此也
儀禮逸經
此書刻板在北京國學彭士揚為典籍蒐閱崇文閣不
完書板而此獨完即日印惠親友盖已廢棄六十餘年
其顯晦固有時哉
儀禮圖
右儀禮二冊圖六冊陳嗣初博士所贈塾賓羅儀範為
之點對錄補云
禮記集說二集(二首)
禮記集說十六卷陳澔著吾家所藏者釐為三冊此書
出於孔氏之徒而雜以吕不韋及戰國處士漢博士之
言其旨不能皆粹而錯簡亦多近世吳文正公澄著禮
記纂言多所更定其篇次亦各以類從如曲禮内則少
儀玉藻深衣月令王制文王世子明堂位九篇為通禮
喪大記雜記喪服小記服問檀弓曾子問大傳間傳問
喪三年問喪服四制十一篇為喪禮祭法郊特牲祭義
祭統四篇為祭禮其通論凡十二篇析為五類禮運禮
器經解為一類哀公問仲尼燕居孔子閒居為一類坊
記表記緇衣為一類儒行為一類學記樂記為一類大
學中庸剔出合語孟為四書投壺奔喪二篇歸之儀禮
正經不雜於記冠禮昏義鄉飲酒義射義燕義聘義六
篇皆所以釋儀禮者別輯為傳以附經後於是一書之
中類分章別條理粲然誠不刊之典也臨川故有刻板
兵後不存近聞吳司業德潤家有此書方謀借錄未及
而厄於火遂不復得惜哉姑記所考定篇次於此以見
大槩云
此詹事府張錄事教子舊書於初来北京無書始從借
閱張君二部遂以此見遺凡三冊云永樂壬寅八月識
是日上丁釋奠先師陪禮初退
書禹貢傳註詳節
書禹貢傳註詳節先友湖州府經歴郭慶宜先生刪節
傳註為之以便記誦者也先生治書經嘗從元進士戴
邁養高講習其授受有自云
五經旁注
易書詩論孟旁注廬陵李省中先生作簡明切當便於
初學先生名恕與龍麟洲劉水窗同軰行余識其從曾
孫思益為沭陽縣教諭其家已不傳此書余所畜總六
冊書坊板頗有闕誤
古文孝經說
右古文孝經說宋元祐中秘書省著作郎兼侍講范祖
禹淳夫經筵所進書也今刻板在成都吾家一冊得之
吉水黎教諭德讓
吳文正公考定孝經
吳文正公考定孝經刻於新淦劉氏卷首有吾郡劉雲
章先生敘此書盖因朱子刊誤而以古文今文校定之
訓釋明切賢於舊註遠甚
孝經經傳直解
元延祐中錢天祐著孝經經傳直解盖以朱子刊誤為
主其黜閨門章及合五刑章與上章為一則從草廬吳
氏考定本此書當時已板行有翰林承旨程文海敘洪
武庚午冬余自武昌歸守風盤塘借錄於隣舟上虞張
肅急遽其直解不及錄惟錄其經傳如右云
易主意
易主意一冊元臨川鄉貢進士涂溍生著專為科舉設
近年獨廬陵謝子方有之以教學者於是吾郡學易者
皆資於此余少嘗錄之後失之此本萬安訓導郭公承
為余重錄
易義二集(二首)
右易義一冊建寧趙友士以教其徒者趙故建寧經師
余為審理時趙為伴讀往還相好也是編吳司業德潤
得之以見遺者
右易義三冊初學所集者雖淺近無所發明而不倍理
偶得之姑存之
解季通易義
元盛時吉水解氏治易有名江鄉間而觀我求我最著
季通其兄弟也此編平正典實惜多闕文
書卓躍
書卓躍二冊元永豐陳雅言著專為科舉設今南昌有
刻板余得之雅言之孫彝訓今為中書舍人
詩解頥
詩解頥四卷國朝文淵閣大學士朱善著南昌有刻板
吾得之兵部侍郎盧淵凡二冊盧朱之同郡人
東里續集卷十六
