東里續集卷五十四明楊士竒撰
詩(四言)
騶虞詩(并序)
永樂二年八月騶虞見鈞州鈞州周王封内之地
王往觀焉載以歸乃九月丁未躬詣闕下上表進
獻羣臣聚觀懽懌舞蹈以為從古罕見夫嘉祥之
出必有至德在於尊位若馬呈於河龜見于洛皆
有所由考之傳記騶虞仁瑞之獸今兹之見豈偶
然哉洪惟皇帝陛下臨御以来脩舊章明教化覃
布德澤除弊建利爰自親親以至仁民愛物天覆
而春育四海之内翕然咸和殊邦遠國數萬里之
外不待告詔莫不稱臣效貢稽首来庭此皆陛下
至仁之德旁孚遠被之所致也嘉祥之出厥有由
哉臣士竒竊見自去歲以来四方上奏祥瑞不可
勝數陛下聖心惟民為重皆以謂非切實用抑而
不貴然今騶虞之見實上天所降至仁之應非如
其他草木之珍鳥獸之異豈可隱而弗宣哉輒效
詩人歌詠之意謹拜手稽首而獻詩曰
維天至仁涵育萬類維我皇明一德作配穆穆太祖奄
有八埏仁覆其人大哉如天皇帝仁聖同符太祖天命
人歸緝熙九五皇帝曰祗予臨兆民上天皇考予承維
仁乃詔多方乃循舊章乃求遺逸乃登俊良德教宣明
霈澤覃敷靡彊不馴靡弱不扶濡槁滌汚起廢疏堙天
叙秩秩人文彬彬(闕)小大熙熙夏葛冬裘不知
渴饑聲教漸被孰有内外邇悦遠来極地所載雕題漆
齒椎結辮髮梯航重譯俯伏北闕至和孚洽恊于天人
無遠弗庭百祥萃臻嘉禾瑞麥甘露芝草白雉黃犀皇
不為寶維鈞有山在彼周疆乃産異獸皓質緇章酋耳
脩尾身虎而馴食不生物性麟之仁維周親王往鈞于
田迫之弗驚擾之以還曰斯騶虞皇仁之符不遠千里
獻于皇都王拜稽首皇帝仁聖維仁動天靈祥恊應帝
曰匪予予弟仁孝發祥周邦維王之召王曰匪臣萬邦
帝治帝德致祥臣敢冐之羣臣百工觀視嗟嘆自昔有
聞於今實見懽欣拜舞帝仁所来帝曰予仁曾曷下施
予懷忠賢為國之禎菽粟布帛民資以生時無不獲予
治斯德嘉祥異物豈予攸亟羣臣拜手皇帝聖德大禹
不伐商宗恭默皇心一揆皇壽萬歲維天降祥如川方
至臣職載記獲睹休異敬陳歌詩永告來世
聖孝瑞應詩(有序)
洪惟皇帝陛下以孝治天下所以教化紀綱之道
一遵太祖聖神文武欽明啟運俊德成功統天大
孝高皇帝成憲天下萬國之人承風鄉化熙熙然
入於泰和之域矣陛下聖心重惟皇考皇妣陟降
在天瞻侍無所乃於永樂四年十一月庚申徵天
下道士咸至京師即朝天宫神樂觀洞神宫脩舉
金錄齋法表孝思也車駕幸齋壇聖神虔至對越
在上肅然有臨辛酉有青鸞白鶴翔舞於神樂觀
壬戌車駕復幸朝天宫有寶盖五色光輝奕煜自
正陽門冉冉入于皇城癸亥有神人見神樂觀甲
子卿雲見朝天宫乙丑甘露降於宫樹丙寅車駕
復幸朝天宫卿雲覆映壇上鸞鶴數百翔舞旋繞
既訖事二日醴泉出神樂觀甘露復降孝陵臣切
惟禎祥之出皆不徒然謹按鶡冠子曰聖人之德
上及太清下及太寧中及萬靈則甘露降醴泉出
孝經援神契曰天子孝則慶雲見若鸞鶴之應道
家為重惟神人嘗一見於漢武登封之際而畢見
於今日既當聖誠感孚之時又皆出於神明戾止
之地實由陛下大孝深仁至誠之應辛未羣臣上
表賀以為陛下聖德純至用克膺兹嘉祥陛下謙
抑弗居一歸本於皇考妣聖靈以下及羣臣恊贊
之力又申飭羣臣古先哲王皆因祥思懼今不宜
有所怠忽此益以見陛下與二帝三王同一盛心
臣叨塵侍從躬覩盛事不可無歌詠以鋪張鴻休
謹拜手稽首而獻詩曰
惟皇御極八紘率俾曰孝曰仁爰教爰理惟皇考妣著
存無間豈曰羹牆斯須有見洋洋聖靈陟降在天遑遑
孝思皇心有虔乃循玄範乃脩金錄爰伸終慕暨惠普
率惟皇淵衷齋莊純一對越有嚴有恪有翼上帝有言
忱孝予子百神有言篤恭于主至誠感孚禎應駢臻縞
鶴傞傞青鸞䎙䎙下上壇壝周旋廡序徘徊翺翔如掖
神馭煜煜寶盖絳節黃麾流越端門如神往来復有神
人有言有告出入倏忽邈不可究復有卿雲五章爛垂
輪囷葳蕤琪葉金支粲粲天乳湑湑甘露既零道苑亦
降陵樹厭浥瓊脂淋漓玉津以薦以飡統和天人訖事
秉虔如盥未薦繩繩休徵疊出層見有深規甃有泉潗
潗苾芬充達沾者酡頰穹祇發祥式昭孝誠羣臣拜手
皇德之徵皇曰匪予天地考妣降鑒畀祐錫時蕃祉自
昔明聖膺祥務敬汝予恊恭庶臻永慶羣臣拜手惟皇
聖明皇不自聖臣敢怠寧有臣士竒紀載是職敬陳歌
詩永播無極
瑞星詩(有序)
臣聞之書曰惟德動天又聞之先儒曰天心仁愛
人君有以灼見天與人君之相與也夫天不言而
恒示人君以象有動乎此必應於彼或昭德或示
儆莫非所以仁愛之也往古可徵矣恭惟皇上以
仁聖之德奉天命嗣大統臨御以来孜孜夙夜體
天地之心以愛人守祖宗之法以為治敷布德澤
脩明政化四海萬邦咸樂太平祥瑞之臻史不勝
書廼宣德五年冬十二月二十有一日夜含譽星
見于九斿大如彈丸色黃白光耀有彗欽天監言
占法含譽瑞星為君上施孝德興禮樂人民和悦
夷狄奉化来朝之應於是羣臣忻悦抃舞皆以為
皇上聖德所感國家隆盛永遠之慶奉表上賀聖
心謙抑推而弗居且賜璽書戒勵彌至盖與夏禹
之不矜不伐商宗之嚴恭寅畏同一大德也臣忝
執筆預侍從敬賦四言詩一篇紀述盛美謹錄上
進伏惟電覽焉詩曰
惟天之高蕩蕩難名仁覆萬類大德曰生惟君憲天行
天之道仁育羣生下民是保天監君德有允肖之来享
来歆為祥為祺皇欽天命嗣臨大寶嚴孝宗廟祗奉聖
母夙夜恭勤惟德之霈始于家邦弘及四海飢者食之
寒者衣之槁者濡之仆者植之如藝黍稷薅莠與稂驅
去螟螣罔俾害傷矜惻鰥孤撫字無告有昧弗率勉勉
教詔除其凜冽敷之融和化戚以愉易嘯以歌立綱布
紀惟賢之庸推亡固存履道大公乃脩德化制禮作樂
天叙有常人文煥若芒芒四裔雨露所墜慕義歸誠靡
或弗至上帝曰俞允光予命何以報錫式鴻厥慶嘉禾
異麥駢出于下駢出于上慶雲膏露宣德庚戌月維已
丑其日丁亥夕瑞在酉大星如丸九斿之傍有彗若射
金玉其煌素蟾東生皎乎相輝河漢為蒙參井為微厥
名含譽太史敷奏百辟嵩呼賀祥獻夀皇德仁聖謙譲
是崇歸功穹祇歸功祖宗歸功聖母亦及臣子申命飭
勵敬哉無怠稽古大聖軒轅唐虞咸有瑞星昭德之符
皇德格天前聖一致肆用作詩永告来世
仁安堂詩為任敬立賦八章
奕奕高堂麗于城隅有植其&KR1929;有列其書高堂奕奕
既閑且殖展矣君子秉心之德其心伊何相人予均
其德伊何侯利安于民民之顚沛維予之殆民之憯
憯維予之瘁民之瘁矣予胡寧居言遄赴之弗步而
趨民乃定矣予心則夷維予心之夷曷報曷施帝
懷康靖弗懈夙夜孰遏其升不顯在下南有松栢以
柱以楹聿觀爾升誕惠厥寧
蔣氏三逕詩(有序九章)
鄂城蔣立恭慕其先世詡作三逕粤人吳德英圖
之楚府吳勤教授前進士廬陵蕭尚記之序之其
友楊士竒為詠歌之其辭曰
瞻彼三逕于湖之側鶴嶺在南鳳岡在北瞻彼三逕
于湖之干有植桓桓有蔽欒欒維此幽人辟之治之
維此幽人宅之宜之不亢而迕不傴而嫵中心儢儢
爰來爰處爰率我先祖維我先祖予恒游息既寬既
碩予是儀是式厥有旨酒亦有肥牲時洽我隣及我
良朋式優以游式燕以休曷競曷柔曷畀曷求相
此幽人胡樂陶陶相彼貪人亦孔之勞有圖有文既
昭且宣暨予作詩申告弗諼
東川迎養圖詩(有序十章)
東川遂養也君子仕為東川守有禄迎養其父母
而樂因以示化其民也
東川之漘欒欒栢松君子于行其樂融融欒欒栢松
東川之漘君子于行其從彬彬首之皤皤儀之䄡䄡
君子有父聿來自南峩峩翟冠蘭充其禕君子有母
自南偕來君子拜稽言笑嘻嘻父母聖仁不我遐遺
維父與母眉夀而康維兄與弟左右扶將行其野
矣有桑有麻入其邑矣有絃有歌奕奕高堂式燕以
嬉匪直孝恭其施孔宜凡厥庶民各有所生孰時觀
之弗感而興懿是孝德有肇有循肆庸作歌以告厥
民
聽烏軒詩為劉宗韶作
民物之生厥賦惟均氣稟既殊靈秀維人其生之初父
子之慈民物斯同靡或有虧林棲者烏性純且仁反哺
維勤其參其鶱維父維母生我鞠我父母孔勞我心曷
舍雨露既濡履之則悲哀我父母我寧以時烏鳴且和
養適其私静言聽之我心何如天之高矣日之遠矣哀
哀父母我心曷巳立身揚名維孝之大勖爾君子敬勵
于志
後山詩為江西林憲副作(八章)
崔崔後山清漳之漘下蟠厚坤上摩穹旻山有嘉植
維松維栢亦有令人維英維特維子潤甫愷悌君子
奕奕高堂在山之趾道積于躬靜與山處及時奮庸
懷山曷己山則升雲興雨祁祁有道于施君子之宜
大江之西維國南服政紀之明不嚴以肅肅如秋
霜示民之威熙如春陽維民之懷維山之崇不遷厥
常維君子譽式永其彰
題輝姪蘭
幽澹其芳介于貞石何彼鸞鳳而棲枳棘言念君子可
以觀德
題升龍
陽德中正與時偕行乾元九五天下文明
題降龍
雲行雨施萬物咸春收斂神用淵潜自珍
承訓堂詩有(序)
姑蘇顧仲華甫一子暘朝夕訓之暘敬承唯謹遂
請於父名其侍養之堂曰承訓間求余詩余嘗過
顧氏愛仲華甫瀟灑散逸尤愛暘篤實温靖善事
其父與其繼母盖内外無間言暘字東啟深於醫
製藥尤精余老疾資之多矣故賦古詩一篇用致
嘉勉之意云
奕奕高堂有父有母父母孔慈錫我教誘其教伊何曰
義與仁于愛之真于言之諄敬恭聽之允率履之父母
孔仁而敢怠違父母猶天敬事朝夕我行或怠貽我父
戚孝哉暘也永欽爾終爾德式嗣福禄來崇
具慶堂詩(有序八章)
駙馬都尉邢臺井公永清作堂以奉其父母名曰
具慶求余作詩其父九疇甫初擢給事中在南京
與余居同閭巷朝接班行時相往還九疇甫惇實
和厚慎靜不譁其友張子玉又為余道其家居之
行及世德之厚余固意井氏之榮非止近侍也居
南京時都尉公雖志學之年已翹然楚楚之異衆
炯然白璧之映人盖知井氏慶澤所鍾其在兹也
公今躬膺榮命貴聯戚畹得厚禄以奉二親於康
寧和豫之時固仰荷國家之大恩亦必本其祖若
父積善累德有以迓承之也斯堂之作其知尊本
矣故為之詩曰
鬱鬱喬林發厚于本源厚且深其流斯遠維邢井宗
世服善仁迨大父父厥脩益勤父也在廷祗帝任使
帝錫寵加簡升其子子尚貴主聮婣天潢玉鞶麟衣
貂蟬煌煌廼作高堂奉父與母致隆愛敬日獻春酒
春酒在尊鼎薦芬芳父母眉夀允樂且康允樂且
康孝心孔寧立身事君維孝之經士竒作詩用諗都
尉具慶百齡令聞長世
永思堂詩(有序十章)
吉安府推永春顔君文盛端靜廉厚君子也在吉
三歲每江右藩憲二司及過使之良至京師道官
於吉者之賢必舉太守四明陳君與顔君為首稱
僕前歲奉命歸展桑梓聆九邑士民道二君之賢
而戴其德如出一口盖二君皆仁其民如父之於
子明於獄如鑑之照物無淹繫無滯牘此吉之人
所賴以安者也顔君痛二親之不逮禄養也名其
退食之堂曰永思間求為詩余素重顔君故探其
情而為之賦亦願有告焉郡之細民寧忍困苦而
不敢言者胥史為欺之蠧也亦九邑之人如出一
口者君白於陳君相與致明决以蘇被困之民則
亦永思之推也
南山之木厥有本根浩浩川流則亦有原凡世之氓
孰無父母生我育我憂勤是保我疾在躬父母怦怦
我躬既平父母載寧我事父母千載未足云胡一朝
去我不復林棲者烏則有反哺哀哉小子欲飬無所
豈無厚禄豈無華纓我無父母于誰為榮靡旦靡
夕孔懷弗忘父兮母兮如睹羹牆居則以思行則以
思音容慌焉夢寐對之父天母地覆載同德哀哀我
心何窮何極先哲有訓立身忠君我惇用之敢怠于
勤無敢怠勤恒恭敬止終焉永懷悠悠曷已
題張子俊山水
高山崔崔青川瀏瀏息有幽居濟有輕舟已遠人境同
志來求優哉游哉足以忘憂
題陳憲虎
虨虨其文眈眈其眎豈不虓怒父子仁在
題陳憲龍
雲行雨施陽德之亨豐穰以成天下以平
榮夀堂詩(有序)
江西左布政使毗陵吳公潤二親在堂春秋皆將
八十而康健和豫嘗蒙恩賜誥封父用深為中憲
大夫廣信知府母金氏為太恭人邦人士慶公之
親之高年而承天寵也名其奉養之堂曰榮夀太
子賓客胡先生為之記又求余詩公起家秋官屬
歴守數郡陞雲南憲使又簡陞今官闓敏廉惠所
至有善政為之詩曰
奕奕高堂奉父與母父母善仁天錫多祜厥祜伊何耆
耄皆臻和樂且康皓首頳顔雲章自天式顯賁之命服
煌煌封秩貤之孰無父母偕老幾何云誰之居被時寵
嘉福禄鼎來其奚自致嗣有君子熙帝之載桓桓君子
奠此南服民恃方伯朝倚岳牧維敬維仁以共帝命維
孝維忠以樂具慶
題白雲山房圖(四章)
高山在上清流在下懿彼幽人託此適處英英者雲
菀菀者林懿彼幽人其潜之深有舟有梁莫或以之
嗟此幽人優哉游哉翩翩飛翼夕倦斯還逝予從之
以終歲年
題泉坡學士龍
時而淵潜時而雲升乾元九五天下文明
題水仙
漢廣之濱清洛之汭留此娟好邂逅誰遺
題菊
秋霜既肅黃花始妍爰掇爰飡聊可永年
題諼草
對此諼草粲乎有章我自陶陶何憂何忘
題玉簮
姑射之姝翠旍如幃惟顯簮玉不覩容輝
題蘭
懿此芳蘭在彼巖阿為佩為帶懷哉九歌
題鶺鴒圖(有序)
姪子和重兄弟急難之義遠来其歸也賦詩送之
人之親愛至性所有維兄與弟如足如手兄弟急難我
心則疚興言赴之匍匐敢後沿江歴湖自南而北遥遥
萬里敢遑暇息亦既晤覯季也其羸淪墜泥塗伯也傷
悲矢辭籲天天聽高高伯也怦怦中心孔勞昔我始來
青陽肇序日月云邁歲聿斯暮念桑與梓我行將歸顧
視予季予寧不懷顧謂予季予豈汝違予行復來春以
為期鶺鴒之詩在昔有作兄弟急難視古何怍
辭
蔣隱溪輓辭(三首)
顧瞻兮堂前卷帷幕兮藉蘭荃陳清醑兮載肥鮮韻悲
管兮切哀絃凄風激兮櫺軒雲黯黲兮靈來旋恍如睹
於形色兮儼若聆夫笑與言言可聆兮意不傳悵思公
兮臨几筵
北風凛凜兮天雨霜木葉脫落兮百草黃翩銘旌兮辭
高堂豈靈車兮秀冲岡蒿里歌兮哀以傷玄室一閟兮
夜甚長魂渺渺兮何方螺山崔崔兮螺川湯湯青原與
白鷺兮鬱相望悵思公兮遊故鄉
玉珮兮瓊琚霓衣兮霞裾秉元化兮握靈樞列缺從兮
豐隆趨倏隂而陽兮忽卷而舒睨視濁世兮如汙渠飄
然乘風兮凌太虛參王喬與韓終兮列仙為徒遊紫微
兮帝之都悵思公兮邈天衢
題歲寒三友圖
松蒼蒼兮虬枝竹翛翛兮鳳羽梅皎皎兮瓊芳凜寒節
兮偕處芬芳菲兮春暉倏零落兮秋露惟所稟之貞潔
閱歲年於遲暮含匏笙兮雲中和清角兮月下諒同志
兮金石渺予懷兮延佇
盤谷草堂(有序三章)
盤谷在西昌邑東北十里許楊氏先世墳墓在焉
比年子姪多就墓傍作别業為耕讀之所之序之
居題曰盤谷草堂善繪者圖之余為作盤谷辭三
章書之辭曰
盤之中兮崇丘交青䓗兮松栢懷先祖兮永逝託吉壤
兮玄宅跽酌兮寒泉薦蘭秀兮芳菊春雨零兮秋露耿
孝思兮無斁
盤之中兮幽居聊逍遥兮棲遲朝采兮林芳夕攬兮巖
芝仁與義兮是明懷孔顔兮吾師安吾分兮蹇劣何富
貴兮可期
盤之中兮良疇下宜稻禾兮高宜来牟春出耕兮夏耨
旦勤斯兮夕休或雨暘兮匪時何倉庾兮有秋懷古人
兮食力吾弗力兮誰尤
送别辭
留石瑱兮洞庭遺蘭佩兮澧浦羌不懷兮别離獨徘徊
兮延佇
詩(五言古)
題林靜小景
幽居無俗韻山人有餘清鳴湍瀉晴壑高秋囀早鶯相
擕一散躅亦得暢其情
題朱四智夢草軒
骨肉皆鍾愛兄弟重連枝生為同一氣歿為永别離誰
言永别離夜夜夢見之夢見何所為和樂如故時忽覺
各分散泣下横交頥中堂理單箎聲悲不能諧緜緜而
弗忘中自長相思謝子篤天倫夢感著聲詩因之名我
軒恒用著所懷
聽艾仲宣彈琴
公子散煩襟留客撫清琴一彈黃鵠操再鼓陽春吟洋
洋發冲響泠泠諧素心非今同勝會誰聞奏雅音
贈沈教諭奔喪歸閩
禄養欣有遂何言奄棄兹哀哉風樹懷百折不自持列
帷輟絃誦豈但蓼莪詩晨起餞旋歸烟波滿川泜徘徊
一顧望憂人益增悲諒感天地恩寧為悲别離須臾為
千里緬焉安可期唯應問業者惻惻此江湄
題鄧秀才寒翠軒
清軒大江畔前有竹松林蕭條霜雪時愛此碧森森忩
中看掩映席上對隂沉非將玩適重歲暮可論心
題太乙真人蓮葉舟圖
至人乘汗漫遺世若虛遊不假桂為楫飄颻一葉浮仰
觀天宇澄俯眎洪波流茫茫蕩無垠泛泛任去留富貴
多憂虞仙道我所求弱流倘共濟從之覽十洲
夀吳孟勤先生(二首)
大明有碩士乃在國南鄉被服夫容衣皋蘭襲芬芳雄
辭由令德粲粲發奎章名聲布遠邇延頸誰不望昔者
螺水湄今來鵠山陽高筵酌甘醴懽樂誠未央
峩峩黃鵠山直上凌五城仙人駕彩虹飄颻臨我庭借
問此誰歟陵陽與容成玉杯注丹焰磬折奉長生達人
含至道自與元化并遨遊紫庭中逍遥龜鶴齡
繆都指揮輓詩
龍飛肇淮土維公奮雲從揮戈逐代北躍馬趨山東崢
嶸摧勁敵意氣當前鋒百戰有爵位屢遷乃益崇洞庭
與彭蠡先後填巨邦百歲焉足多一朝上埃風靈車發
華屋祖送出崇墉蕭蕭衆馬悲凄風激大江去去雖己
矣垂譽恒無窮
送貝惟學還會稽得此字(時省母兄來鄂)
高堂雙舞衣日奉慈顔喜先壟别經時何堪戀桑梓杳
杳浙江濆依依漢川涘懷往忻巳遂傷離方未弭即路
有憂懽去年俱若此
奉寄李丈人
晨登黃鵠嶺引望陵陽岑陵陽渺天末何由見所欽自
昔擕手時蕭散大江潯出言諧鼓瑟中孚利斷金一朝
分袂來寒暑三四侵翰飛薄遠霄鱗泳循清潭高深曠
不接隔我浮與沉堂中侍愉色膝下儼纓簮禄養崇甘
肥懽樂日駸駸久要焉獨忘一往無遺音尚希保眉夀
以慰飢渴心
題三泖歸耕卷贈管時勉歸吳松
客從雲間來自言家遠村用世闕材具委身服田園開
春起東作良苗日愈蕃下無螟螣苦上有霖雨恩年和
易堅好為力誠不煩當秋負穫歸如坻積我門公家且
輕税豈復憂飽温賢婦持機杼稚子牧雞豚傍舍數老
翁懽會無晨昏其人雖朴野皆有忠厚言相與墟曲間
焉知市朝喧違此未幾時九扈鳴已繁去去情益敦浮
榮終不論
題艾仲宣蘭
昔年春月夜弭棹湘川湄邂逅鼓瑟人佩纕紛陸離寧
知忽不見芳馨貽在斯
題艾仲宣菊
高堂二月中粲粲羅芳樹日夕凉颷來紛然已如雨君
看籬下姿可用怡遲暮
題伯牙鼓琴圖
平生山水意託此孤桐絲之子無旋期茫茫誰復知閒
來幽樹下欲奏已遲遲
題彭憲僉白海青圖
由來搏擊威雲鴻不敢即佇睇極青冥羣飛皆戢翼栢
府坐看時重有秋霜色
贈陸伯陽(三首)
粲粲白玉琚本生崑山陽一朝蒙采擇高列珩與璜佩
服合其儀和鳴日鏘鏘碔砆昔同櫝頫仰方自量
妖媚園中花豈不當春榮孤高陵上栢嚴霜厲堅貞匠
氏來相求藻繪升棟楹固知君子人特立以成名
南岳有威鳳竹梧得其依五章備文采鳴聲合金徽聖
皇莅九五四海揚德輝翽翽初來儀雍雍復旋歸
題蕭德通所藏崔白鵝
衆鴻厲高鶱逍遙薄天漢詎無肅肅羽而獨懷波瀾特
立諒不羣振鳴終伴奐名書亦奚為懿此焉足換
賦丘原芳林隠
達士布高位幽人在中林貴賤有定命聊用得吾心方
宅五畆餘灌木鬱蕭森浮陽映密葉清雲散庭隂回風
激蘭薄餘芳襲我襟雖無絲竹清嚶鳴懷好音殘帙不
停披旨酒恒獨斟獨斟忽復醉時時吐高吟幸無異患
侵自適非陸沉知分理攸宜誰謂倦華簮
蕭安正贈白紵賦詩為報(時余初免喪)
朱明變寒節曜靈赫南馳端居念初服感激悲慈幃春
暉奄遒盡誰為遊子衣豈不荷重纊後時非所宜君子
見存恤縞紵貽贈之素質颺白雪纖理瑩文漪裁縫被
弱體濟濟生光儀逝將表明惠永歌無斁詩
解筠澗先生輓詩
東山千餘仞其下文水馳馳水去不還高山黯無輝夫
子在世時芳名揚四陲夙志騖姬孔肆力究皇羲窅窅
萬化原玄悟探其微秋荷襲裳衣春蘭充佩褘發軔蹈
佳軌周旋豈踰規道存希有濟才高未見施曠視六合
中時時寫雄詞奮如蛟龍躍燁然雲章垂濟南講遺經
河汾論匡時翹翹問業者詵詵日來歸居常以樂天逍
遙介期頥一朝隨埃風飄然遠去兹奄忽歴星霜今來
四五期嗟余忝鄉郡夙昔仰蓍龜引睇鑑湖阡徒懷後
時思頫仰杳茫茫中傷公詎知
送黎信歸故鄕
商飈起西陸倏忽為素秋客行惜遲暮懷歸逝不留舟
楫晨已具送子河之洲千里遠結交三載篤綢繆歡洽
諧琴瑟夙昔同衾禂云何當乖分私情悵悠悠山川繞
歸路豈不思同遊俯觀江漢水滔滔俱東流惜哉南飛
鴻孤鳴違匹儔别離誠難任斯須亦何憂終當返舊林
歲暮共優游
夜宿山家待宋惟憲不至
主人罷尊酌稚子具衾氊稍稍松火息寥寥獨未眠林
高風響迅窗虛月色懸行侣時相失懷抱自悽然
寄題王氏槐隂軒
結宇臨長衢開軒面嘉樹靈根沃鮮澤由來深且固柯
葉浮青冥垂雲羃囱戶紛華避春節孤芳弄秋素王生
屏世營端居多暇豫潜玩聖賢言常懷往古務蔭止諧
夙心還因動遐慕仰惟先人德封培昔已屢敬承乃汲
汲時存荒逸懼窮達知有命非緣高爵故因歌寄幽軒
為子寫中愫
送王經歴奔喪還偃師
清代服朝命懷此好爵縻安知失所怙抱慟俄在兹輟
理遵反路歲暮風凄凄行行泣且悲血淚不可揮歸當
趨故庭益復哀以思竭力諒弗逮致身猶可希庶幾強
節慟顯揚以為期
黃侍讀家賞瑞菊
霜降豐鐘鳴虎嘯谷風生氣類各有召何况善所徵君
子際昌期冠紱趨明庭致勤靡夙夜惟恭秉忠貞至誠
會感孚嘉祥聿來應衆卉悴寒節貞菊粲前楹同葉迸
赬蕤駢芳出紫莖動如比翼翔靜若連理榮夕下玉堂
中高賢集良朋玩賞驗至理謳吟播芬馨孰云微植兹
從知兆方興謹始永弗渝奕世垂休聲
送楊參政景衡考績還福建
恭命佐南服緬臨山海區旬宣盡臣職夙夜忘其劬惻
惻軫民隠宛宛運良謨明如孤月懸温如春陽舒八州
諒閎遠惠化罔不敷行身著表率下者無侵漁千里亘
絃歌遐邇皆晏如考績屬兹歲整駕趨皇都峩峩雙龍
闕彤闈煥金鋪劒佩森九陛朱衣肅來趨拜辭遽徂征
言歸即脩途相送國南門何以贈離居宦成古所戒善
始貴無渝期君永終譽庶貽青簡書
賦得快閣送曾日章使安南(時以鴻臚卿行)
朝日麗金閨赬霞煥彤庭拜辭出君門歲暮萬里行行
指古交州南雲杳冥冥駿馬向風嘶翩翩逐行旌遥經
彭蠡澤還過西昌城傑閣何巍巍弭節一來登章水朝
宗去三山如秣陵思憶雙龍闕北望心怦怦懷遠由聖
君宣德命九卿載馳實臣職豈敢稽王程伊昔黃太史
遺祠並南楹且復禮前脩感激慕忠貞逝矣慎樹立千
春齊鴻名
送吳寺丞歸滁州
白露下梧桐秋風激砧杵策馬出都城揚舲越江浦朋
遊皆佇立望望滁陽路昨晤恨已遲晨别嗟何遽念君
將門子恬澹如韋布文藻發篇章游情在毫素前者撫
&KR1137;嫠攀轅惜其去歸來官太僕優游九卿副三載畜蕃
息考績騰令譽瑯琊山水清周游昔已屢歸心復遄飛
斯須不相顧安得往從之一寫予所慕
送鄒尚友赴澧川
新春散寒沍旭日明江浦浦樹淨亭亭猶含夜來雨遠
客促行邁故人皆出祖初來自西川遄征泝南楚離别
即須臾晤言方幾許聖朝憫&KR1137;嫠簡賢需召杜愷悌終
薦達承流寄綏撫澧水出涔陽東連洞庭渚其俗本惇
朴其民素貧窶竭力供縣官何嘗厭勤苦兹晨望賢牧
蚤暮急延佇行矣敷仁恩殫心副當宁
贈王行敏
芙蓉麗晨旭粲爛雲錦垂采折欲有贈徘徊增離思嘉
晤詎幾日星言復南馳滔滔逝長駛流光奄如之念子
崑山秀皎皎瑚璉姿終當膺薦達磨琢貴及時高齋面
山水卉木含華滋棲遲固適意靜脩諒所宜勉哉慎樹
立以副平生懷
蔣用文院判靜學齋詩
齋居臨廣衢靚深絶塵氛嘉卉粲前列芳帙左右陳君
子抱異尚稽古夙所敦雞鳴整冠佩肅肅趨楓宸既退
此閒逸曠然謝紛紜農軒回夭折周孔明義仁往軌懸
日星力探冀身臻志寧啟妙悟黽勉忘宵昏靜慮而有
得嘗聞先哲云看君振高策奕世揚清芬
題王孟瑞寫竹寄本之
北風起郊甸寒聲驟長林引領睇溧陽懷賢思彌深耿
介直士節幽貞君子心平生惇契好如彼雙南金昔别
夏未屇今來春載臨吳絲將蜀桐和諧會相尋豈乏桃
李花秋霜易見侵懿此歲寒操持貺心所欽
胡學士山居八景之二首
竹塢雲林
衡門對芳塢上有脩竹林旦暮碧雲合晻靄成幽森雲
起歘乘運從龍沛甘霖終焉君子節永矢歲寒心
夫容寒雪
結廬在滄洲前對夫容好寒冬飛雪凝開門翫瓊島皎
潔如我心攬之以為寶出處自不渝可與知者道
題三顧山劉氏文會堂卷
岧嶤三顧山飛流下澄澈靈秀之所萃爰昔鍾賢哲正
學明綱常直氣遏邪孽至今鄉閭士堂堂仰清節書臺
鬱崷崒遺風耿未滅比屋儼縫掖羣居蹈高潔之子抱
貞素曾何汙緇湼奕奕峙堂搆翛翛蔭林樾豈乏穀粟
儲羣書富羅列同志五六軰時來共怡悦研覃泝周孔
辨析窮毫髮至道日有得中懷炳昭㫼明善固所資誠
身理逾切願惇輔仁訓庶不忝先烈
題商顔東山二圖(二首)
迢逓商顔下優游晏歲時玉泉流石乳青松蔭紫芝非
為文成君姓名誰見知
夙尚在高潔雅懷非陸沉東山詎云遠蒼生望亦深孰
謂高臥者而無匡濟心
盤龍曉翠詩
英年擅文翰雅韻超凡庸家臨文水湄門瞰盤龍峰蜿
蜒帶城闉崒嵂凌高穹詰朝敞東軒初旭明瞳矓宿靄
靜隂翳秀色開青䓗凝輝射虛牖含潤清簾櫳正襟此
晤對澹然浮慮空趣與妙景會心將玄理融稽古率攸
行進退其有窮恒惇旦氣養庶期日新功
西疇耕讀
幽棲寡世營結廬在西墅充室惟詩書開門繞田圃方
春九扈鳴俶載向南畝高原燥宜黍下隰濕宜稌種植
既得時耘耔亦無苦况當長養節霡霂承膏雨朝耕暮
還息潜心以稽古上窺姚姒餘下掇姬孔緒黽勉究微
言優游啟玄悟所得欣日新逍遥自容與年登秋穫竟
穰穰溢我庾擊鼔薦犧牛懽娛報田祖傍舍數老人言
行皆鄒魯相與知帝力謳謌頌明主陶然墟里間終歲
同樂處
龍給事湖心草堂圖
巢湖介淝舒子昔所棲遲葺茅結幽宇遠託湖中坻開
軒面遠岫繞檻蕩文漪幽坡藉丰茸芳林擥葳蕤遠絶
往還跡閒適惟詩書朅來遊虎闈邐迤登赤墀馳聲倚
文翰焯有好爵縻豈不懷初服引睇渺天涯致身義所
重在舊仁不遺自公有餘暇披圖寫遐思
送周孟簡乃兄
龍樓徹五鼔城上烏啼曙客子思故鄕晨衣出門去猶
顧玉堂舘忽别金陵浦明日大江干相思荆樹寒
王孟宣輓詩
四時迭遷易化運無停機人命合堅固忽為朝露晞平
生所親愛誰不悲永違况乃德之良特逹衆所希惇行
孝與弟蹈履慎其微百歲自恒道胡為中路萎不見凉
薄人高年踰耄耆古謂仁者夀聖言豈云非松栢繞丘
墳蕭蕭起寒颸即此杳長夜念之增歔欷
送王裕歸臨川
朔風暮已厲薊門凛寒霜之子返故邑星言肅遐装長
跽拜慈父含悽别高堂親愛自天性誰不情内傷所懷
在重闈晨夕遥見望驅車逐徒侣欲往仍徬徨為孝行
所先養志古所臧翩翩丹鳳雛五色會高翔含輝璞在
石戒溢川維防愛子以進脩眷言贈斯章
玄默齋詩
至道本無為達人識其原靜居玩羣化通復皆自然物
理諧妙契緬邈適大觀懷中老聃書置之已忘言冲澹
頥性靈寂寞臥雲山松栢蔭庭外衆卉羅松邊聊以驗
氣序隨時樂吾天余始識其人翩翩復高騫何當往從
之俱遊象帝先
贈曾生景銘(景銘其先吾郡人僑居番禺今生以薦召至有司援近例格之生來)
(辭歸因贈之詩)
君子重時命有塞必有通古來才智人豈必畎畆終晚
成見大器特達會奮庸曾生格有司迢遥理歸篷璞玉
寧久閟志士寧久窮林居有餘暇往懋切磋功
孫給事小畫
俱懷堅貞節雲根偶相遇投我雙翠翹報以珊瑚樹永
矢冰霜時懽依共遲暮
送陳生還吉水(子魯之子子魯時起自謫所官吏部且續娶生以祖母之命來)
(省)
家住文江頭東望秦淮涘戀戀父子情迢迢隔山水粤
昔奉父母留侍大母居重闈供甘旨旦夕承婉愉久違
父膝下仰慕聞詩禮况乃大母心惓惓念行子北地困
遠涉風霜多苦顔幸復荷榮寵何時見斕斑昨者促我
來令我慰羇旅臘月達京城升堂拜父母我父見子來
驚起還悲歎别時汝總角汝今已勝冠我母見子來憐
我克孝敬念我涉苦辛問我行久近各言問大母大母
今夀康聽荅未及已零淚沾衣裳我留侍父母藹藹天
倫樂誨語日殷勤離懷頓舒豁舒懷未幾許我父呼我
言父母喜汝來大母傒汝旋我未報國恩養親誠頼汝
事父汝日長遄歸勿辭苦拜跪受父教黽勉惟敬承晨
起别高堂揚舲復南征維時二月初春風動楊柳父執
書贈言朋游勸行酒人生尚孝行子歸重操脩矧子英
妙年勉學循嘉猷而翁我同朝且復同鄉郡何以贈子
行努力崇令問
送黃學士還永嘉(宗豫之父)(五章)
聖皇御宸極垂拱朝萬方時康洽泰和化理侔虞唐公
卿侍黼扆文儒列成行濟濟集天衢輝輝被寵章
寵章一何盛㴑源嘉所生文錦盤雙龍奎光煥然明豈
但隆褒敡重以命秩榮餘齡沐天澤感激深中情
深情仰都畿逝將謁天子夕發斗城隅晨趨閶闔裏鶴
髮耀冠纓龍顔顧為喜拜稽頌萬年惓惓未能巳
惓惓事君忠雖耄志益強載來即華舘嘉慶洽中堂怡
愉奉甘旨拜跽陳夀觴眷言皇天慈奕世弗可忘
弗忘在君親桑梓翳丘園别離未幾時履此霜露繁遥
遥遵返路靡靡涉川原來歸誠所忻戀闕心彌敦
蕭處士輓詩
懸象無停運四時迭遷逝人非金石堅百歲忽如寄有
生必有終惟德世所貴夫子武夷秀家承蘭陵系寡欲
出天賦惇行在倫誼飭躬仗忠貞及物崇惠施棲遲恒
采芝淹留聊攀桂逍遥以卒歲頽然謝塵世天道顯而
信世澤久益大令子奮六藝華聲揚旆旆身有好爵縻
行惟先人似源深自流遠繩繩殊未替頫仰念潜德因
之徵來裔
東里續集卷五十四
