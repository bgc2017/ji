東里續集卷十九明楊士竒撰
跋
古樂府
古樂府元南昌鐵柱觀道士左克明德昭編起唐虞訖
陳隋按曲分類為十卷其緣起具見題下虞文靖公為
之序刻板今在南昌余家二冊得於太常寺丞謝靖貞
凡吾家文籍得於故人朋友之遺者必謹著所自不敢
忽其出於貨致者不著也
歴代樂府詩辭
歴代樂府詩辭廬陵周巽亨編起擊壤訖李唐總詩一
千二百餘首論其世次而以朱子所答鞏仲至之說為
主兼取前軰論議亦間雜以己意廬陵舊有刻板然余
未之得也此冊余客武昌時錄於府學訓導晏彦文
風雅翼三集(三首)
風雅翼者元會稽劉履坦之因昭明文選所錄古詩重
加訂選其註釋一本朱子釋詩楚辭之例而自康衢擊
壤之歌下自唐宋之作凡有風雅之遺者皆附焉前此
選古詩莫之能過也余所藏錄本友人張從善手筆從
善名登大同人從其父戍武昌操行堅確篤學不懈手
錄書至富余客武昌時相與往還甚厚丙子冬余歸廬
陵以余重此編贈以識别余家又有從善手錄楊孟載
詩百餘篇字畫端整吉水劉日升借去卒於不歸夫非
其人而輙假之以書視日升可以為戒
右風雅翼一部四冊余初客武昌得風雅翼錄本後来
京師始知有刻板在上虞是時士大夫求之寖多余亦
凡得十數本而皆為親友持去最後得此本於前禮部
侍郎劉翼南翼南坦之從子始余得刻本字畫完好如
新裁十餘年巳漸昏缺如此固由乎求之者之多歟
右風雅翼一部四冊永樂丁酉郭公緒自淛江来京以
見贈者雖頗有脫板然比近得者文字差明白
錄陶詩
前三十年書肆所售陶集皆止於詩余家一冊洪武己
巳冬初至武昌錄於吾郡李明達詩之後有文并附錄
及具載先儒評論於各篇之下盖舊本也甚愛重之無
幾友人朱正民從余借讀未及歸朱出為松江廵檢李
亦往宣城以卒朱後坐事謫戍遼東嘗因使便寓書正
民期以完璧歸我然私竊自計人淪於憂患狼狽有不
能自保其身而暇保此哉而猶云云者徒以其心不能
忘耳更數歲書坊板行此本余既市而得之永樂丙戌
余在京師正民以能醫徵至相見勞苦外即出此詩歸
我曰故人不相負也完整如新余方歎正民信義於今
不可多得正民戲余曰即使淵明身在人猶不知貴之
矧其言乎余無以應也退朝之暇時展誦數篇或正其
差誤明年正民隨詔使度海諭西南諸番國道卒不返
每一啟閱不勝故人之情范益謙云凡借人物不可損
壊不還况於書籍如正民真不愧古人哉故備志之以
示来者
謝玄暉詩
右謝玄暉詩五十一首余家舊有謝集相姪持去失之
往往求借於士大夫間不可得一日家居無事徐記憶
而筆之僅得此耳盖衰老廢忘舊學大率類是可歎也
錄隂何詩
余數錄隂何詩皆為學者持去在京師得此本於道官
袁止安雖少陵愛何太白似隂然學者寧求之李杜可
也
古詩雜鈔
右古詩雜鈔者梁隋初唐諸家之詩文苑英華所載而
余館武昌時學子之所錄也余蚤歲既艱於得書故有
所遇輙錄之如此是巳
讀杜詩愚得二集(二首)
讀杜詩愚得紹興單復元陽著凡十八卷余家所錄總
七冊昔之註杜詩者多矣而簡直明白得古詩人之意
者惟此為優虞道園嘗註杜律詩百餘篇最為簡明此
豈本諸道園者乎元陽清修好古洪武初為漢陽湖官
其註此詩未嘗示人武昌丁鶴年好論詩與之厚僅得
一再見之單卒其子不振鶴年從求其槀巳不存後數
年始物色得之漢川民家已失其後二卷又十餘年求
得於景陵士人遂為全書余客武昌與鶴年往還出此
書示余及張從善使錄之
右杜詩六冊外目錄一冊初余與張從善得丁鶴年先
生所藏單元陽讀杜詩愚得本鈔錄而慮其索之急也
則取書坊刻本就其空紙錄焉冀工省易完耳皆從善
親錄之從善後既重錄遂以此本授余錄余亦巳重錄
然此故人手筆不敢棄也謹識而藏之
李詩
右唐李翰林詩一部五冊元蕭士贇因楊齊賢所註而
損益之者也學詩者必求諸李杜譬觀山必於嵩華觀
水必於河海者焉此編辨偽詩而列於各卷之末甚善
然亦有過者盖世之選李杜者范德機為精云
李長吉詩
洪武戊寅冬余自淘金歸邑中過深湖值雨憩道傍田
舍有學館教者延余坐童子從傍誦長吉夢天詩其句
及字音多誤余私告教者正之應曰吾受之吾師如此
意若不懌然者頃之入告其主人主人出不復問余所
從來揖余曰子奈何非吾師余笑而不應童子益朗誦
不休余厭聞欲起避之而雨不止既久余告主人曰讀
此汝無所用曷如讀雜字書得用也曰然曰吾以雜字
與汝易此何如曰可遂以鈔一貫納主人曰此可得雜
字十數部主人喜即命童子以此本納余始問余所從
来呼婦取豉湯蕎麥餅為禮雨止送余出門甚恭獨教
者於余言終不能平夫於巳不明妄自尊重為師以誤
人及聞善言拒之不從而又有憾焉與欲教其子不知
擇師徒費而無益如余所遇者皆不可也因記始得此
詩又以寓戒云
唐音
余讀唐音間取須溪所評王孟韋諸家之說附之此編
所選可謂精矣近聞仲熙行儉在北京錄唐詩甚富用
之讀之快意而頗致憾此編以為太略其所錄余未及
見然余意苟有志學唐者能專意於此足以資益又何
必多也
唐三百家絶句
右唐三百家絶句刻板在北京國子監此編永樂十四
年仲熙扈從還以見贈者唐詩如楊伯謙所選可矣如
此集所謂雖多亦奚以為
唐詩雜錄
右唐詩昔余在武昌蔣立恭携文苑英華殘編一冊見
過遂令童子錄之題曰雜錄謂其不純也
擊壤集
擊壤集二十卷宋邵康節先生著吾家二冊得之給事
中四明吳福朱子曰康節之學骨髓在皇極經世書其
花草是詩盖學者能涵泳於此不厭亦可以明淨胸次
以為受道之地也
文信公詩
文信公詩一冊新刻板在南昌永樂戊戌夏余得之歐
陽允和公之詩傳於世者多矣此編所存甚少而附載
申齋之傳於後使讀者知公之平生不為無助其併刻
後人贊公之文者豈以其有重於公乎而又刻王鼎翁
生祭公文豈亦以為公之死國不無激於鼎翁乎吾少
時及見鄉人長老說公被執後防監甚嚴至南安入舟
拘縶不復得登岸此文終不及見然則公之大忠炳炳
烈烈震耀天地者果與於人乎故取揭文安公所題鼎
翁吾汶槀附於生祭文之顚以袪無識者之蔽
黃殷士詩
右黃殷士詩臨川有刻板王時彦學士省親還見惠此
編殷士元翰林待制國亡死節史有傳傳稱善屬文尤
長於詩盖詩尢長於樂府云
傅與礪詩一集(二首)
右傅與礪詩二冊得於翰林庶吉士習侃傅文白先生
范公之徒而虞揭皆重之其官位不顯史亦無名獨頼
此詩以傳耳
傅詩工緻而古體出選近體往往出盛唐故可傅也
唐律詩
右唐詩十卷皆近體七言越人宋洵所編余得之章尚
文郎中近體固盛於唐然洵識下非知詩者此編可見
巳
錄楊伯謙樂府
楊伯謙名士弘其先襄城人後官臨江遂家焉父兄皆
武職伯謙始讀書為儒工於詩又工樂府嘗選唐音前
此選唐者皆不及也虞道園為之序而所與交游講論
詩學者傅若金辛敬萬石曠達練高周禎劉永之之徒
皆有詩名伯謙嘗為漣水教官有詩集刻焉余昔得之
以遺本之此樂府四十九首吾友吳中楊仲舉手錄而
近得之曹冀成也
杜詩類編
永樂庚子冬士竒侍從来北京獨馳一騎行李書冊不
得將及至北京日益暇苦無書可閱雖素交厚如頥菴
祭酒素菴庶子有書不得借武昌鄧存誠時寓京師數
見過輟其所藏分余者凡十數種此其一也且大字便
老眼可愛
王子啟詩
右鄉先生王子啟詩先生平生詩甚富皆不存此特其
長江萬里槀耳先生名佑洪武初舉教官時偕天下士
試吏部中選者十有八人先生與同郡胡子祺劉原實
丁子堅皆與焉皆除監察御史是日就臺中賜宴先生
操執剛正風裁整肅數論事及糾劾百寮無所顧避太
祖皇帝嘉之時初平廣西擢廣西按察僉事後改四川
崇慶知州既罷歸縣大夫請為學訓導歲餘卒其持身
之嚴自少至老如一日治國事如家事必誠必盡性疾
惡嘗曰育嘉穀者必拔稂莠故在官持法不少貸所至
去淫祠為人修潔凝重小人望見之率畏縮引避喜接
引後學雖臨之以莊而詞氣温裕無不樂親之每戒學
者必務正學為正人海桑陳先生嘗曰今世士大夫有
壁立千仞如王子啟者少矣又曰子啟真不負所學然
無子莫為主祀故著述多散落雖頼蕭氏刻此集以傳
而其得意者亦無幾其學者今獨用之在知其平生為
悉常云欲為作傳未就也余少以姻家子往来親炙之
見愛甚厚故因得此詩輙述其槩以附于卷末
錄余青陽詩
右余青陽先生詩而蒙亭詩附其後余先生名闕字廷
心元末守安慶死節諡忠宣少讀書青陽山中故學者
稱之蒙亭者安慶吳去疾之别號吳學於青陽嘗為吾
泰和州守其詩未有刻板青陽集有刻板在南昌及安
慶而南昌板巳久廢余此冊得之鄒侍講仲熙視刻板
頗多數詩
楊廉夫樂府
楊廉夫樂府一冊余錄於江夏雷貫道夫廉夫吳人名
維禎號鐵崕道人元李黼榜進士博學高才然不矜細
行故仕不顯其文學行義具見其門人國子助教貝瓊
所著鐵崖先生傳
望雲集
望雲集者淮南郭奎子章之詩也子章與汪朝宗吳去
疾同師余忠宣公闕皆有詩名此集得之巢縣丞周仲
舉盖巢有刻板
高季迪缶鳴集二集(二首)
右高季迪缶鳴集建寧知府芮麟刻之郡齋惜其謬誤
頗多未嘗校正金華胡仲子嘗為作序又不知以冠篇
首盖出一時率爾之為芮来京時以此冊見遺芮聞余
言甚喜將歸成之未行而遽卒亦可惜也
右高季迪近體詩余舊錄於陸伯陽季迪近體五言律
勝其古體則樂府及擬古勝為文長於敘事洪武初預
修元史除戶部侍郎遂罷歸後坐事卒於京師
姑蘇雜詠
右姑蘇雜詠一冊前史官高啟季迪譔刻板在毘陵王
達善學士以見贈者其詩備諸體每一披誦恍然如親
游闔閭故墟歴覽陳跡興懷古人可感可慕不自知其
嘅歎之至矣
楊孟載詩
楊孟載名基吳人工詩與高季迪王止仲徐幼文為文
字交孟載洪武初嘗為山西按察僉事此詩其手筆廬
陵劉彦信游浙得之以見惠云
胡延平詩
延平永樂十年以子廣貴贈翰林學士其平生行義政
事見余所著傳詳矣延平自可以不死况有子乎
文山行述集杜
文山舊有集杜絶句二百首敘述甚詳此集為一詩盖
亦本於公所自述云
古賦辨體
右古賦辨體一冊元進士廣信祝堯所輯余得之兵部
金尚書學賦者必考於此而後體製不&KR0861;
王竹亭
竹亭先生於詩古體用志魏晉以上近體不肯出中唐
下此集盖先生沒後惟據舊稿未嘗選擇而草草編刻
者舊稿頗聞多遺失凡先生平生所自謂得意者余少
時嘗鈔錄數十篇其後失之今見於此集者亦無幾甚
可惜也
常建詩
唐常建長安人玄宗時進士授盱眙尉世傳其詩集一
卷今巳罕見余客武昌時一日同陸伯陽造吳孟勤先
生時先生初得此詩以示余兩人伯陽戲曰老師無所
用此宜以惠教後生先生可之余曰以教後生則僕當
得盖余少伯陽七歲先生笑指門外汲井者曰二賢請
賦此先就者持去余詩先就曰皎潔如明鏡銅瓶下愈
深妝成不照影應恐墜金簮遂揖而取之三人相視大
笑伯陽遂不復賦謂余曰宜錄一本納我以謝不悌既
歸即錄送伯陽伯陽取謝玄暉詩見報謝詩亦今所罕
見者後相姪持去失之此詩余得之二十餘年伯陽去
世十有三年吳先生捐館亦十年矣每一披閱追思當
時游從之樂未嘗不歎息而怊悵也
宛陵集
右宋都官員外郎宣城梅堯臣聖俞宛陵集六十卷今
宣城太守袁旭所重刻也何為刻之表先賢以儀後進
者太守職也始宣城郡政久弛袁君至單志竭慮薙姦
滌穢朞歲之間横民以戢良民以妥修舉學政爰興教
化表章先賢風勵多士於是修都官之墳率學諸生行
展謁之禮而詢求其文盖郡人莫或知者及訪都官之
後始得此編遂刻以傳聖俞當仁宗朝與韓范富歐諸
公游聖俞詩名特盛於時最初王文康公曙覽之歎曰
二百年無此作矣而見知歐公尤深相與尤密時盖有
儗歐梅於韓孟者非宣城山川靈秀之所鍾歟今天下
學士君子皆知聖俞為宣乏傑出顧宣之人有不能知
此袁君之心所不容己也聖俞平生所著又有唐載廿
六卷詩小傳廿卷注孫子十三篇又嘗編修唐書此亦
後来宣之人所當知者因并及之
五倫詩
右五倫詩一冊松江沈翼之所編翼之二子度為翰林
侍講學士粲為侍讀刻此以傳其用意甚厚惜其遺逸
尚多而擇之未精耳
楊和吉詩集附蕭德輿故宫遺錄
余生十餘歲讀劉雲章先生和楊和吉灤京百詠詩思
見和吉之作不可得今年在北京康甥孟嘉館授文明
門得此詩於其徒又有和吉西雲小草野人雜錄悟非
小槀通為一集而附蕭德輿故宫遺錄在後皆勝國遺
事可以資覽閱備鑒戒和吉名允孚吾家湴塘之族嘗
以布衣客燕都往来兩京德輿名詢亦吉水人洪武初
為工部主事嘗隨中山武寧王治元故宫為親王府故
皆能悉之
張日昭族譜序後
吾邑張日昭来京師持乃父宗震翁所為張氏族譜示
余求余識一言宗震翁端雅和厚孝友行於家庭忠信重
於鄉閭以書詩率子姓以醫之術濟利于邑人盖邑之
人無有不德宗震翁者余知之素矣余又數見先生學
士作為文章載張氏上世之事謂在宋之時巳有用進
士顯者其後子孫相沿襲為儒醫皆有隠德盖又知其
世矣嘗竊以為今世之人族姓蕃衍遂不昧其尊卑親
疎相視敦睦敬愛猶有古人宗法之意者繇其譜牒之
立也然觀於譜牒者又必求其子若孫之能稱乎先人
與否以為榮辱焉此非謂其貴富禄位謂其孝友忠信
廉潔之道可以繼之耳故譜牒雖以考本源辨親疎為
義而昭先德警後裔之意亦具矣宗震翁為此譜其意
固將以警後之人哉夫積之於先必徵之於後宗震翁
之不墜其世若此斯其積於先者之徵矣而宗震翁又
繼繼積之則徵於後者豈少哉宗震翁固將以警之也
然則由日昭兄弟而下尚益思所以善繼之道
書郭彦常墓志銘後
彦常沒之十有三年其配蕭氏亦卒又二年其子公緒
得吉卜於大𣲖嶺之原改葬其父遂奉其母祔初同里
蕭仲謙甫之子諱繼柔靜貞惠始彦常孑孑孤立簡求
賢配遂聘焉年十九歸郭氏力佐夫植其家而處族姻
和上下辨内外皆當其宜夫亡持其家一如夫之未亡
也公緒自陜西僉憲改淛江迎母就養公緒操行廉潔
雖貴而貧母甚安之常市一幣為母製衣既成而疏薄
不稱公緒意將圖改製焉母聞之歎曰為子乃不知母
乎吾為女從政不忝君命不辱父教足矣衣食豈吾志
乎且為國家任風紀之重而顧以衣食樂其親乎言未
畢流涕泫然公緒跪謝不敢圖改製乃巳於乎賢哉母
也其卒以永樂戊戌六月九日距其生盖六十年葬巳
公緒既刻余所銘其父之文于墓今年起復来京師改
僉憲廣西將行拜余泣曰惟先母之德實配先父惟執
事哀憫而光昭之俾並傳焉庶幾先母為不沒也余與
彦常皆微時深友知其外内之德為詳故不敢辭而為
載其大槩於其父之銘之左方以示其後人
題贈馮寅賓詩卷後
馮寅賓先生吉之永新人馮世儒者以春秋名家元初
魯山先生二子長奬翁次翼翁皆擅經學稱三馮二翁
皆舉進士翼翁官至撫州知州寅賓先生撫州之子少
侍父宦遊於外博學負高才俠氣嘗有志武事視時無
足當其意者故卒齟齬不合元季寇亂起兇渠竊據者
初欲屈致之先生義不汙賊將生繫之遂遠引去至姻
戚遭其毒害終不顧國朝混一宇内遂放情山水間與
廬陵劉仙客泰和楊自立羅子理鄧崇志為文字交寅
賓先生文章竒古峭厲不作尋常語書宗鍾王清勁無
一點俗氣洪武七年卒於泰和遂葬焉先叔祖武山公
夫人寅賓先生女兄余幼時以姻家子屢親炙焉故頗
知先生大槩今其子紹宗寄此卷屬志一言瞻睹遺像
豈勝思念又念世之知寅賓先生者加少故書余所知
者復之俾以示其後人云
艾氏譜後
家之有譜猶國有史貴紀實也史而不實則誣故良史
不知者必闕孔子曰吾猶及史之闕文以見古人慎重
之意譜者記吾宗本原之所自支𣲖之所分尤當慎重
者也儒先君子之為譜莫善於歐陽文忠公歐譜闕其
七世盖紀實也今觀永豐艾氏譜一出紀實永豐歐鄉
也非有得於文忠而然哉譜有方春惟慶方直自序述
其先為詳嘗見鄉先生劉申齋為文贈方直且極道方
春之學之德固艾氏之先多賢也吾仕兩京於晉府長
史少岳給事中廣有往還之雅二君皆有才行而廣起
家進士艾氏之賢尚有繼也因覽斯譜遂題其端云
至善齋說後
錢唐朱子澂以至善名齋而郡人李煜為之說善者人
得於天以生之理也惟聖人能全之衆人蔽焉而不能
全故經傳所載聖賢所訓皆勉人明之復之其造乎至
善者盖能復而全之能復而全者可以事天不能復者
不可以為君子故君子之學必求造乎是焉子澂其志
於君子之學者歟子澂不作數十年其子暉寶藏曄之
文間出以求余題至善之旨具諸方冊至明且備即而
求之足矣而又奚待後来者之置喙也
竹林清隱記後
先師海桑先生以易書詩教授學者從之者甚衆而求
文者亦衆然文未嘗苟予予者未嘗苟許可而啟道誘
掖之意恒若不及春秋八十餘施教不倦是時邑中老
師宿儒多在而先生齒德文學皆尊仲敬於先生同里
授徒之暇盖未嘗一日不造詣侍教盖先生為此文時
年七十有七後五年仲敬舉孝廉得荔波縣丞先生作
詩送之盖明年先生捐館其改賀縣丞先生不及見巳
仲敬字一敬平生與先生之孫孟省及余最交厚今獨
余在覽此文不勝感愴先生沒今五十年仲敬沒二十
有七年其子常州府學訓導永寶藏先人手澤皆完好
如新而先生平生著述滿家諸孫不能什襲今無一筆
存者人賢否不齊念之益重感愴也用敬識于下以歸
永
王氏族譜序後
前翰林學士解公序吉水王氏族譜王氏之孫文子以
示予屬識一言解王世婚姻家故述其先世特詳王之
先自金陵徙吉水宋元皆著科目盖詩書行義代不乏
續表表故家也大抵富有不足以擅名家擅名家者必
其詩書行義有肇於前有紹於後足以重州閭光簡冊
而後名故家為無忝故王之先世雖常積累千金然所
以名故家初不係此世之汲汲於千倉萬箱之儲以圖
大其家而所行或畔於德義卒之淪陷僇辱身將弗保
况家乎詩曰誠不以富亦祗以異王氏所從来者異矣
文子比歲發廪以助邑大夫濟民於饑歲事聞朝廷遣
使齎璽書勞之旌為義民王氏有後亦他之為故家者
所鮮儷也解序所載克開者盖與吾家時英府君同中
開禧三年鄉舉楊王亦通家也故為識于序後以歸之
胡剛簡考功歷後
士大夫以道事君責難陳善身不暇恤其暇恤名哉剛
簡公以忠遭竄斥至追毁其出身以来文字陋哉小人
之為也公身歿而名譽彰天下公義不可掩後之襲為
小人者可以鑒矣
高氏白雲山舍詩文後
右高氏白雲山舍詩文自虞道園至蘇伯脩十又一人
雖有崇庳隱顯之殊然皆當時重望偉人盖高氏家寶
也亦可以考見高之賢後歴兵變高之子孫不能守而
淪落異姓近歸番陽儒者戴某重裝為卷雖勝代故物
而完整如新不遂見棄於庸夫俗子泯滅於煨燼不幸
中有至幸存焉戴之寶此豈獨重其文要在其人重其
人而考其行之善者以圖跂及焉君子之事也承出見
示故識于後以歸之
題董以中傳後
沈志行著董以中傳述以中深於醫且德其愈母之疾
而又悉其素行先儒謂病卧於床委之庸醫比之不慈
不孝然今之業醫非庸者盖千百之十一志行得以中
非求之審而擇之精歟可謂孝己語云無恒者不可以
作巫醫恒者貞而不己之謂以中素行如此宜其術之
精而效之著也俞叔銘吳純伯皆於以中有始終之道
亦足以見其取友之端矣志行於此傳又屬學士君子
題識以傳吾聞以中嘗言不求知乎今然則志行之為
安知不見哂於以中乎
贈醫士蔣䒶祥卷後
右武昌諸士友所為長史掾陳希遠贈醫士蔣䒶祥詩
文一卷余来是邦主蔣氏久而知之深其業藉數世之
舊久而益精其心恒急人之急唯恐有未至庶幾古所
稱醫師之良者而今之世有求乎人也始則敬愛如子
弟之於父兄既得之漠然同於行道之人者比比皆然
希遠德䒶祥起其妻之疾能不忘而力於報其報又非
徒尋常俗薄之為必求斯文經久之託其亦異乎人人
者哉於乎困而不恤非仁者之心受而不報非義者之
行䒶祥既用其仁希遠又篤其義斯文真不忝哉
跋扈從詩與鵷姪
右數詩去歲十月扈從車駕&KR1741;邊出居庸關至宣府往
還道中所作時天氣甚暖常歲所無緣邊禾黍皆熟收
穫已竟所遇咸有真趣獨經坦行兄謫所追惟感愴情
不能已爾坦行子壻故錄示觀之
重錄送鵷詩跋尾
永樂壬辰之冬十一月為此詩與鵷别今廿有九年矣
鵷近輯余所與之詩為卷寄北京乞題於後而此三詩
不在盖初歸時其父讀之哭慟不己或者恐傷其父之
心也故藏之而自是不復見也其父没今七年余年亦
七十有六願其兄弟叔姪相親相輔之意雖老猶切也
故重書此三詩於後以歸之旅艮可以共觀也正統五
年六月十八日燈下草草寫
遠齋記後
右元程文憲公鉅夫自作遠齋記歲寒亭詩序及四雪
詩吳文正公澂為文憲作晉錫堂記今文憲之孫南雲
重書之屬志歲月于後將刻石以傳盖至元二十三年
文憲自行御史臺奉詔求遺逸江南明年以趙文敏公
孟頫二十餘人入見皆見奬用時文正雖至不仕而去
文憲猶力言其所著書可以教國子傅天下詔遣官繕
錄以進文憲時拜集賢直學士遠齋記盖作於是歲大
德四年拜江南湖北道肅政廉訪使居武昌時冬作歲
寒亭七年湖北代歸居旴明年築室於麻源第三谷又
明年作晉錫堂文正所為作記者也文正蚤與公同游
徽菴程先生之門公嘗題文正所居曰草廬盖相知最
深云元有天下將百年東南士君子以聖賢之學渾厚
正大之文登清要踐通顯者自文憲公始其事業具載
國史而所薦引如文正文敏而下知名尤多君子事上
莫大薦賢文憲之功盛矣哉南雲公之五世孫歴事三
朝今為吏部稽勛郎中兼翰林侍書日在天子左右退
而惓惓於先世如此又有以觀君子之澤矣
夢存詩序後
讀翰林修撰梁公所作劉選舉善夢存詩序盖知選必
能勉於善也夫夢之所行即心之所存心不忘乎親必
能敬其身身者親之遺也吾與選同里與其父文復往
還文復孝友樂善親賢重義勉其子學問尤力選為邑
庠生以能書舉在京師數年誨飭之牘未嘗旬浹不至
也愛選如此選安得不勉哉雖選蚤喪母繼母姚愛育
選踰於所生選亦克善事惟謹此皆文復躬之刑於家
者乎蘇文忠公有言稱人之善必本其父兄吾故於選
云然
書王修撰送行序後
吾邑尹子源涉獵書史知理道以才舉今得福清河泊
官翰林王修撰行儉在北京贈此序重同邑之義也之
兩人者皆與余久别余為之鍾情雖子源今得暫見而
又將有數千里之别再見未知何日於情益當如何哉
雖然離别常事士之仕也在慎所操以忠所事此子源
今日之當務子是行必勉之也子之才詎止乎是然行
遠必自邇登高必自卑惟力乎巳者以待之耳庸書此
於行儉之文之次為贈盖亦友人之義也
書東郭草亭宴集詩後
北京山川之嘉麗園池亭榭游玩之勝甲於四方城内
外貴家富室高甍大棟相聯屬華筵盛集觴豆之珍嬌
艷歌舞之娛惟日不足然所相與同樂莫非志騖乎外
者苟志適乎内有所弗屑矣鴻臚卿大興楊君思敬每
歲季春之望必置酒會文儒於東郭之草亭自正統改
元之歲至今已未凡會者三與於斯者皆文學之名流
極觴咏之雅致賓主洽歡適乎内而遺乎外京師若斯
會者殆千百之十一見也非由鴻臚之難遇乎三四年
間盍簮諸君子已有存沒離合之不齊盖亦嘉賓之難
同也嗟乎蘭亭己矣後世所慕之者以文字存焉此東
郭之集諸君子不容於無作也己未之集余以南歸不
及與鴻臚間出其詩若文屬余題因附氏於末云是歲
六月三日
周氏世直堂後
國家之所恃與士君子之所以自立者正義直道耳不
可一日忽忘者也凡世所謂故家者亦以其有作之於
先又數有繼之於後而豈富貴之謂哉周氏之先偉矣
尚在其後之人引之勿替
東里續集卷十九
