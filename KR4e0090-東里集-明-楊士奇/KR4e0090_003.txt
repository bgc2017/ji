東里文集卷三明楊士竒撰
序
贈醫士陳名道序
江漢間其俗尚巫有疾不事醫唯走巫求禱焉徼幸以
治載醪牲實篚造謝巫之庭唯恐後即不治不咎巫必
自反曰我之弗虔不敢懷纖毫怨憝且慮復有求也間
有知巫之妄而從事於醫又罕遭乎良焉素不明隂陽
表裏脉治之說而稱醫之師醫之師其治或投數十劑
不效而又增劇者故雖什伯中復有一二精其術人弗
信之矣江夏宋惟憲其弟病且殆凡與惟憲關忻戚者
皆強之禱巫惟憲不應方博求為醫之良者有進陳名
道既至診而藥之旬浹遂瘳惟憲謁之謝焉夫醫聖人
之教也聖人憂民傷於寒暑饑飽勞慾有至乎夭死故
為醫之教使得保終乎天年者也巫者古以事神非有
盜神之號以欺人也今盜神之號以欺人人亦安其欺
雖百死不悔於乎先王之治天下有假於鬼神時日卜
筮以疑衆者一拘殺於司寇巫所為疑不既甚矣乎故
巫不誅醫不行民得保終乎天年者幸也然使今之信
醫者皆惟憲為醫者皆名道巫不足誅也而一惟憲一
名道巫其可勝矣乎吾喜名道有成又重嘆乎聖人之
教也於是乎言洪武廿二年冬十有二月既望廬陵楊
士竒序
贈蔣醫士序
凡至劇之患欲薙而去之必積漸而功立何者其劇也
非一日之致故去之亦非一日之力流水之盈繇尺寸
以進乎尋仞決而涸之一舉手之力哉必若閑之於始
萌防之於始達斯力省而效速吾見今之人嬰乎疾疢
也觸寒暑風雨肆嗜慾食飲勞膂力筋骨慮思其始漠
然若無所與乎已及歲積月累既痼且亟方委諸醫療
而藥一進弗效即詬為庸淺屏去雖十數易醫皆然底
死無悟者江夏陳希遠病三閱歲謁數醫皆無近效最
後謁蔣添祥氏曰非六十日弗瘳砭以伐其堅焫以決
其會藥以窒其虚及期而瘳今之醫去古遠矣始則試
中則審終以致其力者蓋通術也求之者誠不計久近
而一委之成功宜鮮不有效惟夫名是而實非者不可
久任而不速易也若添祥者其可以久任而不可以速
易哉希遠德之求余文為報并著久徵之說云
送梅清隱遊武當序
江夏梅清隱温厚明敏而廢於盲不得效用當世既壮
棄其家去郡城之東長春山之下從學道人簡中陽居
以習長生久視之訣固門崇垣閟足跡不出人亦罕至
其處或時提青嚢賣藥行西市中人見其膚肉肥腴雙
頰渥渥有色雖目不及視輕袂飄颻不可追逐皆疑其
有所得者而清隠弗是也居無何中陽以為學非遊不
充聞武當之山與人境遼絶其中多異人鍊士而拂衣
往遊矣又無何清隠慕其師之為將由大别泝洞庭道
荆門望方城峴首而去吾聞昔列禦寇好遊壷丘子曰
外遊者求備於物内觀者取足於身又曰取足於身遊
之至也列子信之而不疑清隠能信其說如列子之不
疑乎不然斯行也將不遇壷丘其人者為子傾倒哉遇
壷丘其人而為子傾倒則反而舍也吾知有與子争席
者矣士有為詩以道行者求余首序云
贈曾士榮序
古者論士先德行而後文藝後世重文藝故士有敦行
寡文者或屏棄不錄士榮游邑庠其孝友行於家忠信
重於鄉問學信於師友今年部使者行郡縣勵新學校
考諸生經義不治者罷黜為吏以懲而士榮與在遣中
知士榮者莫不枉其去曰此非世所稱敦行士耶非以
尺枉遂舍其尋直耶抑固其有命耶士榮且行來告别
吾與士榮皆陳之出也属卧病山中不得往餞嗟乎子
往哉吏何足以辱子三代之時詩書法律同一理也其
後始由詩書曰儒由法律曰吏夫吏不根儒或盭於道
儒不達吏或滯於用子根儒以治吏理覈而務通功立
而譽顯將不由吏以探重祿躋高爵乎往哉士榮方今
聖明更化率古論士以子之行將必有能知必有能言
者矣吏果不足以辱子也遂書以壮其行
送鍾用之還蒼溪序
吾友鍾潛用之以鄉貢進士授保寧府蒼溪縣學訓導
明年謁告歸省踰月復行吾一邑之士皆咨嗟嘆息曰
當國家熙洽時儒術柄用士通一藝名一善者無不登
榮躋要遂展其所藴用之以閎通之學邁往之識忠貞
仁厚之節竒偉博贍之文而不階顯庸乃弊弊然以一
校官走八千里荒落之區而不得施其所抱負用之固
當如是耶用之方覓覓然治行李就道無幾微窮慼之
意見於色余曰君子之於道不擇事而行不卜地而處
用一鄉則道徵於一鄉用一國則道徵於一國用天下
則道徵於天下曷往不得哉昔夫子欲居九夷猶宜於
委吏乘田之職今蒼溪雖遠王邑也校官雖卑儒官也
吾居王邑守儒官談周公仲尼之道以淑其人正其俗
吾之道行矣吾何窮慼哉或曰用之篤孝人也二親俱
七十垂白乃去此即彼不獲朝夕在侍其誰不戚戚於
中耶余曰夫賢父母之志固有樂其子之行道者用之
以是樂其志可以為孝朝夕云乎哉於是衆皆知用之
能躬夫孝之大者其不窮於下位也必矣相率為詩送
其行而余為序云
贈謝敬常劉彦達彭永新赴京序
萬安於泰和密邇同鄉也余與謝敬常劉彦達彭永新
皆逢掖誦法周孔同道也繇吉至舒一千里兩艫並載
聯行比止時時互過從取醪茗解羈寂相講論吟詠為
娛同好也敬常彦達選進士當赴春官永新以業成上
游太學連茹而升而余方疲於奔走將弛擔南還於是
乎出處之不同也萬安雖小邑士生其間多敦厚明秀
沐教育之澤歌鹿鳴而起者内而詞林頌臺之任外而
郡守縣令之寄於時多有譽名今三子者積學執德志
篤而識遠才優而務通相繼以出又際國家求賢若不
及之時將不皆有譽名於時者乎若是者吾雖處猶將
與被光榮於蓬藋之下豈以有所不同者為歉哉故書
以贈别
送劉仲珩詩序
吾友劉仲珩盛年雅操博學篤志往年授重慶郡學訓
導歲中丁内艱去今服闋調巴縣巴重慶附城之邑視
其装蕭然而怡怡然買舟載其妻孥書册道萬里之險
以就斗石之祿而無所不懌之意吾聞蜀中山川瑰偉
竒壮甲於天下班孟堅稱其土地肥媺有江水沃野山
林竹木蔬食果實之饒且其扶輿清淑之氣鍾於人文
章有司馬相如揚雄陳子昂蘇明允父子操行有嚴君
平輔相事業有范蜀公張魏公虞彬甫明於聖賢道學
有南軒先生而四方聞人鉅卿游宦於此樹政績揚聲
譽者加多也士得一命而道乎此能用志於内即山川
之勝覽昔賢之迹必將油然有得於中矣是行吾為仲
珩賀然願有所寓焉始蜀人未知學文翁誘進之而艱
得師乃選小吏十餘親飭厲之遣詣京師受業博士減
省少府用度買刀布蜀物齎計吏以遺博士可謂勞矣
數歲蜀生成就歸用次察舉官有至郡守刺史者時以
為榮今幸遭聖朝文明之運蜀子弟為學不出其鄉師
資廪養皆出於朝廷無所勞費學成而官之自郡守至
於藩翰於六卿蜀之士往往與齊魯並其為榮如此國
家之厚賜也夫受厚賜而不知勉焉樹立圖報稱非君
子之心願因仲珩以寓告巴之學者士友有為詩贈仲
珩者余因叙其首簡焉
送楊仲宜詩序
皇上以文教治天下特寵厚儒者簡德義文學之士置
之翰林任以稽古纂述之事而隆其禮遇凡翰林職務
任之五人者禮遇尤隆既榮極於其身暨其家之父子
兄弟與被其榮者亦至矣五人者左春坊左庶子兼翰
林院侍讀永嘉黃淮右春坊右庶子兼翰林院侍讀吾
郡胡廣右春坊右諭德兼翰林院侍講建安楊榮翰林
院侍講清江金幼孜士奇之不肖亦辱與數焉五人者恒
相與感激陛下聖德千萬歲一遇豈可苟焉以昧報稱
蓋以為勤於務者必慎於身愼於身者必端於心端於
心而後發於思惟言動常在乎善不在乎不善五人者
皆能胥視一體交相警發無所拂逆又非獨相警發於
已而已於其家之兄弟子姓無不皆然其相益之意忠
且周如此庶幾古人益友之義今年楊君之弟仲宜來
省兄京師得胥晤焉其為人恂恂謙愼無幾將歸請於
余曰幸有以見教因舉余五人所以相益者告之告之
固望其不沗與被寵榮以光輔於吾楊君也於是黃君
胡君金君繼余作詩贈之與楊君交好而名能詩者又
繼作焉
壽尹先生七十詩序
余讀詩至南山有臺未嘗不嘆昔人之善於祝願也願
其致福也則勉之以德願其膺福也則望之以壽斯二
者既反覆詠嘆言之而又祝願於其後之人以致無窮
之意不獨望其一身而已古詩人忠孝之意可謂周矣
西昌尹務厚先生今年春以上海教諭九載考績留京
師三月壬子實惟初度之日凡其鄉之門人學子與其
交游之子弟相謂先生今年越歴四百二十甲子矣相
率持酒醪列拜為壽又各為詩以致祝願庶幾古詩人
之意矣先生飲酒誦詩樂甚取詩命余序余惟先生惇
厚直方居家有孝弟慈儉之節居鄉有仁義忠信之行
學問用於時資於人而平生儕軰今皆漫滅獨表然如
松柏茂悦於冰霜歲寒之後居官二十餘年坦坦如一
日有二子皆恂恂能明經屬文諸孫亦森森蘭茁可以
樂志洪範所列皇極之福先生兼有之矣是詩之作可
謂紀實豈徒如古詩人祝願於方來者哉敬書其簡首
送王澄淵序
澄淵始舉進士上京師留太學余時被徵至閒暇輙相
往來澄淵確乎其志也充乎其氣也温乎其容也霈乎
其文也無幾擢梓潼知縣梓潼距京師八千里道峻山
奔川踰不測之險以入乎幽深閒寂之地民質務簡無
所勞慮益得用其志於所尚更數歲復來究其所藴蓋
進而深矣既陞祿勸知州祿勸去京師萬里其所道遠
且險與其地其俗之陋皆倍於梓潼更數歲復來究其
所進又深矣士壹志乎内無所累乎外則道曰進德曰
脩無往不自得也澄淵為祿勸三年民悦而安之天官
考其績最此非今之循吏者乎古之循吏有去而陟清
要為輔臣道行於當時譽流於後世而皆自州縣始有
如澄淵吾知祿勸不足以久淹之也雖然詩不云乎靡
不有初蓋古之君子皆致謹於其終也請書以為復任
之贈
送鮑教授詩序
武昌鮑崇禮夫為瑞州教授瑞人士與守貳以下及過
使客之賢者皆稱禮夫能教能興學今遷吉安吉去瑞
數百里凡仕兩郡者其賢不肖與才之稱否輙相聞知
不能掩也故禮夫得吉吉人士在京師者皆喜相語曰
鄉郡之學將來所成益盛哉相率為詩送之進士陳賞
嘗學經於禮夫屬余為序瑞固民秀而俗淳自禮夫為
教授夙夜盡心奬率訓誘而後瑞之學者知自勵賓興
科未嘗乏人自禮夫去瑞數年繼禮夫者不能究於其
職其學者亦玩愒苟且鮮有成效然則學之廢興謂不
繫於人可乎吉之民俗優於瑞其學者歲大比賓興往
往擅江以西第一然十數年來職教者求能如禮夫盡
心奬率訓誘蓋少也吉人得禮夫云胡不喜哉然學校
之教以成德育才為治平之資化俗之本非獨以為言
語文字之習而已為師者誠能端諸已而見諸行事有
以感發人心使之興起益進乎道處焉可以善於身表
於鄉仕焉可以輔君而澤民如此其效顧不重且大哉
以禮夫之賢必不遺於此乎雖吾於禮夫前未嘗相識
而相聞有素故於斯行也有望焉
魯林懷思圖詩後序
太常寺丞孔克準宣聖五十五代孫其先自宋衍聖公
端友隨高宗南渡家於衢於今將十世克準北望尼山
水木本源之念未嘗忘也間以其魯林懷思圖及所得
翰林諸公詩文屬余一言叙之嗚呼孝哉克準之用心
也今天下林林之衆孰非古聖神之裔獨孔子之裔累
代至今朝廷加寵之著在令典下而公卿大夫以及韋
布之士遇孔子之後亦莫不厚敬爱以相接不敢衆人
視之何也非以孔子明帝王之道垂範後來開太平於
無窮既受其賜則尊之親之不敢忘因以及其後人者
乎則於夫子生之所居沒之所藏子孫族姓之所聚處
孰不欲造焉以愜其平生慕仰之心况身為之後者乎
此克準之所為惓惓者也吾聞元有天下詔求曲阜之
後將命為衍聖公主孔林之祀議久未決有言衢孔故
世嫡也徵至力辭曰先人葬衢數世矣不可以去請授
曲阜之長者元君嘆曰寧違榮而不違道真聖人之後
也從其志而命為國子祭酒蓋君子有不得已而去先
人之鄉者歴世既遠勢不能復則脩其先人之道誦其
言考其行服膺而奉行之以圖無沗誠若是也即去之
千里之遠百世之久可以為孝不然徒誦其言而不知
其行知其行不知率而由之則雖旦暮不去其先人之
側可以為孝乎故曰孝者善繼人之志善述人之事者
也推克準之心誠由先聖之道可謂孔氏賢子孫矣衢
孔之仕於朝而與余好者三人國子學正某先生父子
及克準皆賢者也而今獨克準在余安得不因是以重
致愛敬之意哉
武昌十景圖詩序
武昌郡在禹貢荆州之域春秋為楚夏汭漢為鄂縣孫
吳徙治之始更名武昌吳以後沿為郡起武昌城西臨
江有山屹然而高者為黃鶴山郡志稱黃鵠山山之陽
有黃鶴樓因山以名或云仙人費文禕嘗乘黃鶴於此
黃鶴樓之東有庾元規南樓樓之西有石鏡亭其北二
里所有鳳凰山皆以形似名之又南去庾樓二里有祠
祀孟孝子宗祠前有竹數十挺相傳當時哭筍之處皆
在郡城中由黃鶴山之西越江為漢陽郡大别山在郡
之北與黃鶴山夾江而峙江漢二水合流其下起黃鶴
山東去十里所為洪山山半有釋迦氏浮圖而飛樓疊
閣聯絡乎其下城南有鸚鵡洲在江之中洲之上有禰
正平墓又有吳將黃蓋所屯黃金之浦與鸚鵡洲相接
又有屈原所稱南浦在洲之東皆紀於載籍以為是邦
之勝四方聞之者咸願身造而目覽過之者必不以事
而廢遊也然其地連雍汴接廣蜀衿喉江淮統會湘漢
又密邇夷獠冥頑不馴之境故累代皆宿重兵鎮之而
士之仕於是者職務之煩寝食不暇凡前所謂是邦之
勝常曠歲不能一造豈其志弗尚乎此哉大同蕭秉文
官武昌左衛幕六年衛之政無大小輕重一由於幕故
其勞勩視衛之他官為甚而是邦之勝六年之間或一
二至焉或過之不遠十數步不能一至焉或徒得於遠
望焉間求善畫者圖為十景又求善賦者分詠之又求
余序之將於退食之暇時自覽適余聞張弛者文武之
道也張而不弛文武不能則剸繁理劇之餘其有所適
於性情也誠宜而士君子於一視一聽必有所監省又
非獨以自適也秉文從容公退展圖興思如睹大别則
思大禹之勤勞乎民睹南浦則思屈原之忠藎乎君睹
黃蓋故壘則思立功者當博採衆長睹禰氏之丘墓則
思用人之才貴乎有容用巳之才貴自重也以至睹靈
竹則思惇乎孝誠睹庾樓傾址則思清談不掩於塵汙
如睹形似之假托則思冒虛名者非有所益睹仙佛之
說則思聖人之教於民生實用為何如也凡游目之頃
有動於中無非為己則所存所施事上馭下之道豈不
尚有裨益哉豈特性情之適而已
郭氏續譜序
西昌城北郭氏其先河南人出宋僉書樞密院事逵逵
之子忠孝忠孝子雍徙峽州雍曾孫原吉又徙臨湘原
吉季子匯為袁州司戶避宋末之亂來西昌遂為西昌
人四世至敬守始著譜又二世至公緒著續譜以求余
序宋史忠孝受易中庸於程伊川號兼山先生靖康初
金兵犯闕力陳追擊之策又陳戰守利害等十餘事後
為永興軍路提點刑獄與敵戰死城下贈太中大夫雍
傳其父學放浪峽之長陽山谷間號白雲先生張孝祥
薦於朝召不起賜號沖晦處士孝宗知其賢命州郡歲
時致禮存問更封頤正先生而雍於易發明精到郭氏
之先可為盛矣其徙西昌也更三世皆隠處不仕國朝
始有仕者敬守慶宜兩先生皆治尚書洪武中敬守先
生累官登州府學教授毅然師道自重慶宜先生由廣
東按察使僉事改湖州府經歴廉厚之節吏民敬愛之
亦一盛也其後彦鉉累官順德府學教授致事彦遷終
瓊州府推官公緒舉進士歴陜西浙江廣西貴州按察
僉事郭氏之盛蓋未已也源厚而流遠可以觀其世德
矣余家與郭同里敬守慶宜兩先生少皆從游先祖兄
弟而於先考為莫逆交余之蚤孤也兩先生望其無忝
先世奬勵誘掖恒若不及如覺其有分毫之進津津喜
見顔色嗚呼今安得復有忠厚不遺故舊之家如兩郭
先生也哉彦思彦鉉彦常彦遷亦皆於余厚有善相輔
有過失相規今惟彦鉉與余在而皆白首徒各抱暌違
之念於數千里外公緒以才能當顯任卓卓有亢宗之
志余故因此譜推考其先之盛者告之而俯仰今昔有
不能已於嘅焉
桂巖集序
襄府紀善三衢江秉心錄其先世科名并所受賜詩及
行實遺文而附以當時名勝之文有關於江氏者為一
鉅册名桂巖集桂巖江氏家世所居也以屬余序余受
而閱之曰嗚呼其盛矣哉昔者江氏世有聞人瑕丘之
經學次翁之巨孝應元文通之文章皆焯焯著稱而近
數百年來江氏文獻特見衢睦間民表以正言直道動
當世子遠以文學德望位宰相死國難皆盡忠所事焜
燿簡册而族人自宋以來擢正科七十有七人他岐進
者不與仕而紆金紫銀青七十有八人下此者不與何
其盛也蓋吾有感於其先矣錢氏奄有吳越江之先曰
漢臣實事之吳越習俗侈靡費用無藝不足又益取於
民其田賦市租山林川澤之税加數倍宋既平諸國賦
税一仍其故籍錢之歸朝也以漢臣上圖籍漢臣慮故
籍之厲民無已也沈諸河而自劾太宗怒欲誅之已而
舍之凡隨錢氏來歸者皆得官獨漢臣以廢斥死後命
右補闕王永均吳越田税錢氏舊税畆五斗永更定為
一斗還奏太宗不悦永曰畆税一斗天下之中正使新
附之民被朝廷仁恩顧不可耶遂從永所定永曾孫珪
官至金紫光祿大夫尚書左僕射封岐國公世以為永
隂德之應事見史傳永之減税本於漢臣之沈籍其德
同斯其後世光榮盛大亦無以異矣嗚呼為國重得民
心故春秋有税畆之譏國風存碩鼠之刺而馮讙為孟
嘗折劵書尹鐸為晉陽損戶數仁者輔人家國一務捐
利以得民也以德益乎上以惠益乎下天道福善雖遠
不爽然則江氏之盛吾安得不推本其先哉秉心上距
漢臣十五世距子遠五世初以文學擢司經正字與余
同事仁宗皇帝於春宫秉心特荷知遇後擢為紀善江
氏之福澤其未艾也哉其未艾也哉
送陳叔振序
余居京師二十餘年四方賢大夫士之在朝者皆得識
之其尤賢者得相往還而樂也臨安故宋之都會其山
水秀麗鍾於人多俊爽明達適當世之用然溺於其俗
率務外忽内遂物徇時者或流而不返飾行與文者或
矯以自高而求夫和厚端介志乎内不役乎外蓋不多
見焉陳鏞叔振舉進士為庶吉士在南京翰林與余處
六年殆所謂和厚端介不矜不屈者非臨安之特出乎
既與余先後來北京余調春坊叔振亦擢禮部主事而
閒暇輙復過余蓋有志乎其内也今叔振調南京禮部
相去益遠相與之樂益疏矣夫君子之於學也不以窮
達壮老而苟有怠意今南京諸司職務視往年千百之
什一而載籍所萃四方莫加焉誠以其餘閒探索義理
之正以究聖賢之用心卓然而行之將所至豈特出於
一鄉哉鄒孟氏曰尚論古之人古之人以叔振之資與
志無不可至勉哉叔振豐城有史志静余嘗相與者而
違闊久矣今於叔振為同官其亦為致區區之意
送余侍講序
宣德五年春翰林進兩朝實錄賜宴賚既勅吏部進纂
脩以下官士大夫之與於斯者皆忻忻仰戴德意侍講
余學䕫不竢吏部覆奏不謀於相知即入䟽自陳臣年
將六十雖未老而纏於疾病不堪事事幸天地大德賜
矜憫俾歸依園田以終老則臣未死之年皆陛下賜之
也上察其誠命致事既而吏部奏纂脩以下官皆進一
階時同事者多自忖念其效勞不加學䕫而沗冒寵榮
以為愧旁之觀者亦嗟嘆學䕫纂脩之勞多宜進於榮
乃決然辭去此其志又有加於人者學䕫曰吾得歸榮
莫大矣即詣謝辭遂行士竒交學䕫踰三十年同在京
二十五六年志同道契方資旦暮相慰藉於視其去能
無情乎哉學䕫明經博古負直氣侃侃遇事徑發不肯
苟有阿徇貴而能貧利不當其義不取而於赴患難如
饑渴於食飲有歲寒之操焉今西昌前軰道德風流遠
矣後生晩出日陷溺汙下不知自拔何幸有學䕫歸作
之儀表一振起頽弊以復往昔又士竒之所望也於其
行道以贈别
泰和王氏族譜序
吾泰和故家唐宋來文獻有傳譜牒有錄者不翅數十
姓其自金陵來者七姓七姓源本之盛莫有過王氏者
蓋司徒導功德譽望為晉之重也泰和三百年前以詩
書致通顯起聲光亦莫有過王氏者蓋戶部侍郎天章
閣待制知諫院贄受知宋仁宗也侍郎之後在宋累累
有科名元盛時以道為鄉鉅儒嘗出游汴時仁宗在汴
李平章孟邂逅竒之固邀入見辭曰奉父母命游汴而
已遂歸國朝混一海宇鄉之儒師故老存者無幾人而
以道之子子與子啟兩先生巋乎鄉邦之重子與凝厚
明粹子啟嚴肅方正學者蓋擬諸河南二程子與嘗以
說書徵至上書論事授福建鹽運副使以老辭子啟舉
學官歴監察御史廣西按察僉事崇慶知州子啟無嗣
子與之子伯貞先生用徵聘為廣東按察僉事工部主
事瓊州肇慶兩府知府肇慶二子行敏行儉行儉舉進
士為翰林脩譔進侍讀又進右春坊庶子兼翰林侍讀
學士又進詹事府少詹事仍兼學士行儉子䆅為泰和
縣學訓導父子同曰受命京師之人皆榮之古所稱碩
大之宗者謂學行閥閱世有繼續雖久遠不能無盛衰
隆替之異要其德善為之本者常在也吾於王氏徵之
矣王氏故譜更世變不存行儉今訪求復作之存其信
闕其疑一本於仁人君子之心蓋積歲而後成愼之至
也今以授䆅歸而屬余序楊氏居泰和四百年兩家門
戶相埒代有交游婚姻之好吾少及承教子與先生兄
弟及肇慶公今雖老恒識不忘而與行儉皆少貧以學
今聯官於朝廿有七年亦皆兢兢不敢一曰怠肆以辱
其先人然則余於斯譜其可以無言乎敬為之書䆅兄
弟以及其子若孫世勖之哉
東里文集卷三
