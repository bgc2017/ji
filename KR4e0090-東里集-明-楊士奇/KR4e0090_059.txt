東里續集卷三十一明楊士竒撰
墓表
贈武略將軍直隸大河衞千戶劉君墓表
劉氏其先家潤州宋咸淳中諱與耕者知吉州後以兵
從文丞相空坑之戰死焉其子信叔嘗隨父軍中父殁
不復出仕家吉水之環洲隠居行義終其身生均和以
孝友惇厚稱於族里生用文泊素自持於是劉氏不仕
三世矣公用文子也諱忠字存信為人端重有信義而
器度豁逹至正癸巳薄游淮泗間又明年知天命在我
太祖皇帝遂奮身以從屬大將軍戰番昜征姑蘇平山
東入元都皆在行而殺一非罪行一非義未嘗有焉洪
武癸丑以功授忠武校尉直隸大河衛所鎮撫天下既
大定無所事征伐而公未嘗以安佚自便遇勞役事輒
請行雖老敬慎不倦年八十卒洪武辛未三月十一日
也葬山陽鉢池山之陽無子以弟克寬之子敏襲其職
後十年陞大河衛千戶贈公武略將軍大河衛千戶公
之配周氏封太宜人後八年周亦卒永樂廿二年敏老
疾以其子靖襲職而致事歸推念勲爵所自實肇於公
具事行謁余表墓余考公之高祖盡忠所事無忝於為
臣而曾祖祖父皆脩德養晦以待其後人而始發於公
觀公始終於處物之仁行已之義可謂兼盡而不遺矣
故併推其所從來者書之使傳焉
贈翰林侍講承德郎陳彦和墓表
余觀古史記敘述施德行惠長者之事未嘗不嘅焉想
見其人而又竊歎夫遇之之難也蓋慷慨激烈急人之
急如饑渴於飲食視棄千金如擲寸莛去之而不顧者
固不可易得而求夫逹於義利之重輕隨其力所至從
容行之而不以為名者蓋亦寡見也其非以為名則或
有所激或力於初不能無變於其終者亦惡足取哉如
吾里陳彦和甫其君子之有取者歟舉其一二吾所知
者里有售居地者意屬彦和甫而欲得地者十數人爭
致其直售者固願予彦和甫曰是長者不吾欺也而十
數人者交為危言懼售者彦和甫曰奈何以我故而令
人相讐虐哉乃計地之直出貲各予爭者而倍其直予
售者而受地焉嘗以榖千四百石貸人久不能償彦和
甫改書其劵為九百石曰五百石以為贈而九百石徐
徐豐歲酬我也及彦和甫病革語諸子曰人非志於負
我顧其力不逮耳我死爾併以九百石予之卒皆不取
此其心豈以為名與有所激乎至其歿執其志不變非
誠於中歟彦和甫自少事父母孝謹雖兵戈艱窘之際
無間蚤喪父彦和甫卒時其母尚在哭之慟曰奈何以
八十之年而失孝子哭不已歲餘亦卒彦和甫居鄉恂
恂和易無迕於物豈非善人者歟其諱某其卒以洪武
己巳九月二十三日享年四十陳氏之先居温州平陽
元初有仕於吉者留家廬陵再世徙泰和至彦和甫四
世矣祖元壽父觀定母劉其配曾氏有孝睦慈惠之行
繼胡氏子男三德遜德逵循德逵早卒女二蕭玄安高
仰其壻也孫男四瓛璩玓玦女五彦和甫之葬于邑城
之北也與曾氏合墓方循父喪時生十歲永樂十三年
廷試進士第一授翰林修譔後陞侍講洪熙元年朝廷
推恩其父母贈彦和翰林侍講承德郎曾氏胡氏皆安
人世稱為善有後觀於彦和甫之應可以信矣余故表
諸其墓為勸
贈承德郎左春坊左中允張君墓表
刑部主事張宗璉改左春坊左中允之明年賜誥命贈
父彦忱承德郎左春坊左中允是歲宗璉陞大理寺右
寺丞請於朝歸展先墓將行詣余言曰不肖孤之獲以
士進叨祿于朝皆先父母之積之遺今幸蒙榮恩及父
母先母嘗辱銘葬惠光幽壤矣惟先父之墓辭執事重
辱惠之諸孤之願也余竊私念吾鄉先輩君子蓋有不
銘一家兩人者矣然吾史官也古之良史有為一家父
子兄弟繼繼而書者矣顧其行應書而書之用表善垂
勸吾又奚辭按狀張氏系出貝之清河唐末諱融者為
吉州刺史家于官其孫渥徙吉水居文昌鄉之西團里
詩書科第代有繼者至心禹慷慨負氣節元末所在盜
賊充斥心禹奮起舉義兵從討賊戰死其子允昌君之
大父父也母吳氏君諱德棐字彦忱自幼不凡七歲讀
書強記九歲下筆屬辭屈其同輩間聞先生長者道論
古豪傑竒偉事喜色勃勃動眉目家故饒貲羣盜謀劫
之時年十二言於父曰盜利吾財吾散財以振貧且潜
奪盜謀一舉兩得也父喜曰真吾子也從之事父母孝
祖姑老且貧迎歸終養之如母教育孤甥如子處宗姻
戚疏無間言族人有闔門病疫素厚者皆引避君躬具
湯粥日三四往視雖夜不懈衆尼之曰顧在我當行行
之何惑鬼神哉且道傍之木能庇而人不能耶治家訓
子嚴而有法與鄉人處怡然至論事是是非非不少借
嘗有薦其才者以親老不果出而自號希樵子然負志
卓犖居恒自念跼蹐鄉里未嘗得行四方縱觀大川喬
岳而接交當時之賢俊又竊痛其大父以布衣死節義
而憤當時之高位厚祿背國賣降以苟全者聞道其姓
名戟手詬罵不已每酒酣輒歌諸葛孔明出師表反覆
詠嘆已而悵然若自失者喜春秋左氏傳而諸史所記
上下二千年理亂興敗之故皆博覽默識廣筵衆賓談
笑賦咏援筆立就嘗曰吾不能俛首效諸公作秋蟲悲
也蓋年三十有六而卒將卒顧其妻曰善養吾母又指
其子謂曰善訓之吾平生行可無愧造物者有報其或
在是言訖而卒洪武乙丑八月二十也娶蕭氏贈安人
子男三長宗璉永樂甲申進士翰林庶吉士三遷至大
理丞次宗珩宗瓚女二長適錢次適朱孫男六穎頻顒
頌頊領曾孫男一睦觀君志行與才使用之宜有不苟
然者惜乎年未及仕而棲遲以殁歿時宗璉生九年耳
後廿年而駸駸顯揚光大造物者於善人不爽其應如
此哉故撮其所可書者以表諸墓
趙孝子墓表
宛平縣丞毗陵宋懋為余言其鄉趙孝子之行求表其
墓懋之言曰孝子諱鉉字文鼎宋宗室簽判良發之七
世孫家暨陽數世矣祖彦珪父思誠元季寇盜四起有
朱定二者以衆剽掠邑中時郡總帥察彦珪父子才志
足有為者檄之捕盜彦珪亦以自任既剉盜鋒而羣盜
合勢襲彦珪併其子皆遇害盜意猶未厭將盡殺其家
人時文鼎甫六歲母吳負之走姑蘇依姑氏夏節婦盜
蹤跡追至蘇又走武林匿姻家方氏居無幾武林胥為
盜區文鼎遂與母相失而困苦孑孑無依有識而憐之
者内之而走書報夏氏夏氏挈之歸教育十年我國家
芟刈羣兇弘靖宇内文鼎亦稍長遂還鄉里即先廬故
趾辛勤除荒剪翳作居室以庇然念不見母恒晝夜悲
苦寢食弗遑寧又明年告其祖禰辭訣其家人往求不
得母不生還擔簦裹糧徧歷吳越之境三年不得益苦
不自勝一日邂逅商人於會稽逆旅言狀徑走鄞縣得
焉母子相見如更生遂迎以歸恭致孝養歷十有二年
母殁哀毁動人郡人翰林侍讀學士王逹為之贊辭宣
德初元郡通判李學上其事監察御史賴巽奉命覈之
信詔旌其門復其家文鼎卒於某年月日享年若干娶
某氏子男幾某孫幾嗚呼民之於善欲苟有誠焉無弗
得者宋朱康叔生數歲違其母母子不相聞者五十年
康叔行四方求之弗置飲食罕御酒肉言及輒流涕遂
與家人辭訣曰不見母吾不反竟得之同州其事與文
鼎相類蓋皆積誠以得之也夫孝百行之首也其致誠
如此他行可類見矣康叔事王介甫蘇子容子瞻諸公
文與詩道譽之非一則於今表文鼎之墓庸可少哉庸
可少哉
鄧伯修墓表
國家置風憲所以糾慝䋲違肅清政紀而弼成治功任
得其人則公道明而為善者舒不善者斂任非其人則
私意騁為善者鬱而不善者肆風憲所係豈細故哉皇
上嗣大寶之初璽書數下戒飭憲臣而振起之時中執
憲者久於其位怠心既萌欲心不復自制由是其屬靡
然從風於下矣雖其間挺持卓卓不變者未嘗無人然
既不合於其長則亦不能以信其志焉聖明洞鑒乾剛
奮斷廢斥不肖簡陞賢良於是太康顧公奉命為都御
史周眎所屬蠲其濁揚其清不旬月而耳目紀綱之地
煥然一新凡所遣御史出按郡縣皆能振風裁舉職事
以不忝任使而蘇湖諸郡所理尤繁劇前之巡按者多
尚威治至是御史鄧棨獨用寬平而敬慎廉公吏畏民
懷聲譽日振凡巡按歲滿則代棨將代其吏民豫奏乞
留詔從之無幾棨以父喪歸蓋蘇湖諸郡之人皆有不
忍其去之意棨可謂賢矣亦必有所自於其家乎棨介
翰林檢討陳嗣初求文表父之墓余前未嘗識棨而嘗
聞其賢於顧公矣故不復辭按吏部主事黃振宗所述
其父事狀其父諱同字伯脩鄧氏世建昌人以儒醫名
家伯脩大父濟違父信可母徐氏伯脩早孤能持身務
學事母及兄以孝友稱居鄉有君子長者之行平居儉
約澹然無慕乎外獨以教子為要事子既仕歲時書問
尤惓惓於善訓嗟夫此棨之所由成也歟伯脩生吳元
年丁未二月十二日卒於宣德辛亥十一月廿九日享
年六十有五配鄭氏子男三長即棨由進士擢廣東道
監察御史次德為伯兄某後次文為仲兄某後女一歸
江士熙孫男四瑺珂珮環伯脩克成其子以充國用固
足表勵於世而朝廷用人之明且决故棨輩得以彙升
蓋幽違之人未必盡知而余又欲勵棨之敬事君父而
永終不渝也故因表而具見焉
王素行墓表
士竒有同門友曰王素行氏清素簡約言必依禮行必
循義交必擇善葛巾布衣蔬食水飲以教授自適榮祿
不作於心塵雜之迹是非譽毁之聲一不相及合於易
之履道坦坦詩之温温恭人而殁也久矣自予仕於朝
每公退思鄉里往還蕭散之樂未嘗不及素行又未嘗
不悼惜素行之不可復得也王氏在趙宋時繇金陵徙
泰和世業儒至彦仁及其子君聘相繼以科第升君聘
子叔明留夢炎榜進士仕至通州判素行七世祖也曾
祖浩吾邑大儒一時博雅秀俊之士多出其講下祖子
敬贑州路教官考仲隆素行諱天祿二歲喪母陳氏既
長事祖母事父及繼母皆盡孝而篤愛異母弟始終一
心宗婣鄉黨無間言處朋友惇信義平居手不釋卷喜
種鞠軒前常十數本不嗜飲酒每秋芳爛然瀹佳茗清
坐相對賦詩寫意悠然物表也蓋年四十有六而卒卒
以永樂二年十月十九日葬某鄉某原配胡氏子男五
洊克紹父志濓粲洵沆女三孫男九嗟乎余因素行有
感焉素行母海桑先生之子先母夫人弟也素行長士
竒七年余兩人少皆受學先生時陳氏甥十數人先生
及諸舅氏特異視余兩人以為將來庶不忝外家余被
召上京師與素行别猶共追念前人期望之意蓋别三
年而素行卒今三十年矣余雖獨存豈有絲毫裨益外
氏哉洊今走六七千里來北京求文表其父墓余於素
行不能已於言而於外氏重愧且戚也
袁處士墓表
洪武庚戌余初讀書邑學時詔下初建學邑禮致楊自
立羅子理鄧崇志三先生為師嚴教法又舉弟子員二
十餘人皆十五以上其人品不齊也踰年三先生相繼
出仕學教弛二十人者次第引去下者淪汙逐末接跡
以僨其淳良篤厚謹勅者殆半或出或處而袁君克睿
獨杜門絶俗養親以自適後七八年克睿之祖延海桑
陳先生教其家塾余從受學焉與克睿之弟若子連席
余時年十二三矣克睿數從旁相與追論往事而歎二
十人者之死徙多也又二十年余被召來京師時獨存
克睿一二人又二十年則聞獨克睿巋然無恙也而以
德善為邑里所尊搢紳所重每念何時歸故鄉相與重
握手論舊慰契闊之懷而無幾其訃至矣為之感悼不
已今年其孫和具狀請文表墓余及見袁氏六世且幼
學先後與克睿父子同師不得辭袁出唐尚書右丞滋
滋少子邯刺吉州因樹後泰和世有詩書纓紱而科目
尤盛於宋其六世祖建寧通判士表及兄士安從子清
伯岄相繼登第通判五世至以寧克睿祖也父務敏皆
謹靜和厚恂恂于鄉未嘗一毫非僻之干其念慮母李
氏克睿諱睿事父母至孝元季兵亂奔竄巖谷採拾為
養未嘗匱乏仲父務學卒無子奉祖命為之後克睿事
繼母及所後母敬愛同於所生執親喪過戚處兄弟友
恭隆至性澹泊重義輕利屢推有餘以濟不足族姻閭
巷有競爭質之折服以義晚作貽厥堂延名師以訓子
孫閒居讀書誦詩雖老不厭永樂甲辰四月十七日卒
享年七十有一葬縣北五里之梘原配孺人康氏邑名
家履謙之子諱柔定父故饒貲孺人簡儉質素自歸袁
氏承多故之後悉倒奩具佐夫以殖家婦道母道靡不
曲盡後克睿卒之明年五月二十日亦卒享年七十有
三葬千秋鄉珠林之原子男五仲暹仲魯仲彬仲廉仲
倫魯倫皆先卒女二長嫁劉子穎次許嫁蕭湘孫男六
和正綂元年進士穆穟穉稔稹女七曾孫男八女五嗚
呼世之所稱處士者豈獨尚其廉退亦重其行之可以
範俗也若克睿之脩諸躬施於家於鄉者皆從容乎天
理民彝之當然而非流俗之所能及也是宜為表而因
及余交友之情云
徐孟聲甫墓表
翰林編修徐珵將歸葬其父孟聲甫縗絰奉史官張益
所述事狀求表于墓徐氏世家蘇之長洲其曾大父孝
基大父文禎父子明母朱氏孟聲甫本伯父子復伯母
薛氏中子諱震子明無子伯父命為之子洪武中徵富
民實京師子明與焉遂以家行父坐累將詣獄孟聲請
代詣父止之孟聲跪曰父有急子不能代焉用之竟代
詣獄久而遇赦免父殁不食飲者累日而飦粥終喪歲
時享祀盡誠致孝所生父母均一厚族姻婚喪必助斂
葬無後者十餘喪治其家尊卑内外秩然為人外檏内
明言動持重未嘗苟合而和厚恭謙於物無迕人有善
喜若已出不善温辭導之使改於交友重信義儉於自
奉而豐於賓客其學通大義既居京師日躬治徭賦不
遂卒業稍暇於朱子小學書未嘗釋手每語諸子曰此
豈獨教幼學汝曹當終身佩服又語之曰吾之先嘗有
聞人近世雖不仕然積累善行久矣吾後人殆有興者
汝曹宜力學以迓承之孟聲甫少嘗學於鄉先生酈尚
德時同學者率俊爽矜奮起名譽孟聲甫獨執澹靜酈
曰諸生雖才華然不若徐生惇實有終後十餘年同學
者出仕率以不檢敗而孟聲甫以晦自全皆如酈先生
言孟聲甫晚號善菴其臨財務義恒急人之急在京師
蘇有洪某者被逮至以白金十鎰及他貨幣寄之曰以
此託公惟公用給我朝夕幸得生出拜公德也孟聲甫
謹庋之給以已貲洪事釋倍其數償之孟聲甫曰患難
相䘏分内事卒却不受其友吳叔振卒於蘇而家甚窶
遣子瑾以鈔三千緡馳往賻之鄉人尹仲申嘗貸錢數
萬緡悉費於婚喪不能償請緩償期孟聲甫曰人孰無
緩急且子非妄費錢者請遂以贈即取劵焚之鄰有人
一業屠一業樵皆有老母貧無以養孟聲甫憐之皆予
錢使更業以備養歲歉里少年從乞米既予之及夜踰
垣為盜家人覺而執之孟聲甫曰此困於饑餓不得已
復予錢而遣之戒家人秘勿言他日從外暮歸邂逅羣
盗將劫之一人力救之曰此吾里中長者遂獨送至家
蓋向之乞米少年也里計戶出公賦孟聲甫常先衆出
有貧者為貸出其厚德槩類此春秋六十有六而卒其
卒以正綂元年十一月二十八日其配丁氏有婦道先
八年卒今將合葬焉子男四琪先卒次璘次珵宣德癸
丑進士為翰林庶吉士授編脩次瑾女一嫁許琳孫男
三嗟夫孟聲甫之脩諸躬施諸人者厚矣雖其平素弗
志榮逹而有子克遵奉訓教遂升賢科官近侍而孟聲
甫享祿養者數年蓋為善自然之應也善有不可為乎
哉故表之以示勸
故南野翁陳君墓表
蘇之常熟陳符今年四月二十有五日喪其父從道未
葬以其父客北京時於余有故專人奉御醫盛起東所
述事狀加書幣走數千里介禮部主事衛靖求余表墓
按陳之先居崑山以詩禮聞至子正而家裕生九齡始
家常熟娶錢氏從道之大父父母也從道諱繼善南野
翁其晩歲别號也自幼岐嶷長而務學孝事父母宗戚
鄉黨皆稱之脩德循義日勤弗懈治家謹禮法冠昏喪
祭之儀悉酌古行之家日益裕而樂簡澹為人剛直曠
逹明智識篤踐履經史百家皆通究雖老手一卷不暫
釋嚴子孫之教督之於學每誨之治心曰心不正不能
以為仁不仁不可以為人子孫有過必正色飭之不為
姑息常指家之帑廪語子孫曰世之人務積金榖遺後
吾不能效之吾所願汝曹以寬裕積善存心勿徒齪齪
效流俗也名其出内之所曰平軒又為文刻石以識令
後人世守之厚宗族貧者或買田以贍之或作室以居
之於閭里鄰比周窮恤匱咸悉心焉尚賢重士交久而
敬不衰儒者吳文度學行俱高聘教家塾禮之甚厚七
年如一日文度卒喪葬之具悉出陳氏春秋必命子若
孫展其墓終翁之世二十餘年不廢又刻其所著文章
以傳誠於交處率類此邃於醫宣德中被徵至京師留
三歲以老得辭縉紳大夫相知者為詩文贈之既歸諸
子恭勤孝養營園池雜植花卉竒樹作二亭其中以奉
之翁取陶淵明歸去來辭東皋西疇為之名日與賓客
宴樂超然物外者數年一日顧其子曰吾將歸矣當與
親知别遂命舟徧詣故舊既歸十餘日沐浴衣冠而逝
正綂四年也享年七十有三元配范先卒繼沈子男二
長即符次續女二張容周鼐其壻也嫁張者亦先卒孫
男二復蒙女四其子若孫皆恂恂謙謹趣學不墮翁之
教將以明年某月日奉葬于塗菘岡橫瀝之西原嗟乎
南野實踐之士孝敬行於家忠厚傳於子惠施於族里
義著於朋友積而樂散富而敦禮人有一能之名稱煒
煒嗟乎南野羣行斯備既壽且康式蕃厥祉表于厥蔵
示法來裔
教授郭君墓表
刑部員外郎泰和歐陽湯求余表其外舅郭君彦鉉之
墓彦鉉余少壯時莫逆交故不辭郭氏之先見余所敘
其家續譜彦鉉諱鼎其祖巨卿父慶宜洪武中湖州府
經歷母車氏湖州公五子第二彦鉉也幼從父命為伯
父慶宏後自幼警敏喜學有立志兄弟皆不及最為湖
州公及伯父登州教授敬守所愛侍湖州公宦途服勞
奉養克勤夙夜父卒偕弟西治喪斂奉柩歸葬咸盡禮
友於兄弟季弟龍為鍾仲敏贅壻鍾有怨家縶仲敏及
龍誣飾其罪詣京師訴彦鉉不忍弟之陷於非辜馳往
視之怨家并縶彦鉉行仲敏龍道中為怨家搒擊不勝
楚毒既至臬司語不能出口彦鉉代說本末事竟白誣
訴者誅死龍歸道病卒彦鉉不勝慟蓋孝友本諸其性
云治書經洪武末縣令丞舉充學訓導彦鉉疏通有智
識雍容詳雅善說辭上官皆賢之所言悉見聽用九載
訓導績最陞安吉縣學教諭安吉士習下泰和遠甚一
力作興九載績又最陞教授順德府學其士習土俗尤
下又一力作興之歷五六年日見成效矣會有詔仕而
老疾者聽致仕彦鉉年已六十有九遂决意去洪熙元
年也歸得疾又十年卒宣德甲寅六月六日也享年七
十有九彦鉉所至士君子敬服之嘗考廣東鄉試藩憲
重其老成人皆曰斯文之表也葬縣北郭坪下之原彦
鉉卒時惟三女在侍長者嫁湯次嫁蕭孟節又次嫁劉
三省初其出妻李負乳兒歸依外家又數年彦鉉娶尹
氏上海教諭子厚先生之女有賢德聞其出妻有子也
告於先生求之歸先生躬詣求數數不得自是彦鉉亦
宦於遠外李死乳兒長育外氏者名斗玄年益長矣彦
鉉後有三子名合懽同庚皆已入小學而卒及歸老方
重無後之戚其友彭彦晦求得斗玄以歸之彦鉉尹孺
人皆幸喜郭之一家内外老長嘗見李去時事又見斗
玄長成而狀貎甚肖父也皆為之感嘆忻悅鄉閭朋友
喜彦鉉子歸皆載酒入賀曰郭氏福未艾也彦鉉素有
薄田園其子姪私懷覬覦已久一旦聞其出妻之子歸
皆錯愕失意即共詬詈合力排出之時彦鉉已病雖其
心明而言不能出聲莫或禦之尹孺人兄子鐸幼承彦
鉉教育念有報之即言諸其弟姪曰我有田畀斗玄其
父園田聽若等取無所預也其弟姪不肯容斗玄乃復
依外家彦鉉中懷抑鬱竟不起弟虎以其子企為之後
數年湯夫婦復求得斗玄歸捐已田廬畀之而處于其
鄉嗚呼彦鉉田園蓋不及百畝然利之移人不必其豐
而遽致同氣為寇讐可為世道之深嘅矣若尹先生及
鐸及湯之忠厚世豈能得什一於千百也吾故并表章
之以示勸戒
徵士朱君墓表
朱氏吉水儒家其先在宋曰肇先六子皆有文學其季
曰斯馨元祐中累舉進士官至刑部侍郎屬四方多事
始居吉之白水子惟幾徙暮膳里其後又徙住岐里族
姓益蕃至徵士十世矣曾大父雲卿大父景春父存芳
皆隠處不仕母李徵士諱淵字子深坤源其别字也生
五六歲能成誦古人詩琅琅不輟口侍賓客立凝然終
日不懈稍長益喜學從鄉名儒歐陽師尹先生駸駸有
造詣聲譽以起洪武中詔郡邑舉賢一時朱氏膺舉者
三人從叔憲章以賢良君以明經弟子良以懷才俱至
會府憲章及君皆以親老懇辭子良自華亭令後陞刑
部員外郎君退日以養親為務授徒里中而親之甘旨
恒充及祭祀賓客之外一無所營友兄弟睦族姻善鄉
曲有犯不校有急能周永樂初被徵至以老辭自是優
游丘壑以教子為務諭其子曰吾不足效世用汝曹勉
之嗜好澹素襟度灑落閒暇朋輩相聚商確古今聯詩
酌酒超然物表也永樂十六年六月二十日卒享年七
十有二葬里堵水陂之原元配周有淑德繼配皆先卒
繼龐子男四伯載璇仲載明亦皆先卒叔載經季載衡
女四周彝綱陳元康陳祉陳竒齡其壻也孫男八女六
載經舉鄉貢授教官今陞貴池縣學教諭詣余泣拜請
曰先君子將易簀時顧諸孤曰我死必得西昌楊公表
墓無所遺憾不肖孤銘諸心不敢忽忘然久而未遂伸
其私不孝之罪深矣願先生哀而畀之以成先君子之
志嗟乎徵士君子屬我矣且閱進士江奎所狀君之行
應表遂為之表
邵仲仁墓表
仲仁諱仁姓邵氏世為姑蘇士族曾祖宏祖明之父珤
皆隠居有行母顧氏仲仁生有令質器宇凝重稍長卓
卓自立嗜文學事親奉養葬祭克致其孝於兄弟相敬
愛於朋友重信義教子有道睦親姻厚鄉里有恩鄉之
人率重之號長者仲仁未嘗自足而益勵不懈嘗名其
居曰樂善鄉人遂以樂善稱之未壯坐累徙滇南雖艱
難旅瑣中凡所以行義不减在鄉時故滇南之人皆重
之如其鄉人焉鄒孟氏所云有恒心者仲仁其人歟年
三十有九卒永樂戊子三月十九日也葬昆明金馬山
之南其仲子璇夙志清净從長春真人劉淵然學老子
法淵然為易名以正天子書問淵然弟子孰賢舉以正
對遂召至京入見命為道錄司右至靈陞右演法住持
靈濟宫以正夙夜思惟父母之德善恐遂泯沒無聞介
秀才王益夫以吾友翰林編修楊君所述事狀求表其
父之墓予受而閱之曰嗟乎其可表也仲仁之為行皆
人道之當然亦皆人所可至而世之人能知能行如仲
仁鮮矣世之為老釋之徒者率自謂得出世法而回顧
其所生漠若塗人者有矣有能惓惓圖永其所生於不
泯如以正之孝加鮮矣故特為之表
朱氏先塋之表
蘇之崇明朱氏諱新字通甫讀書好禮有孝弟之行不
别治生業惟勤稼穡蚤作暮息躬督其家人歲穫共公
賦外必有餘而施義於其鄉貧乏患難咸賴以濟其施
益厚而心恒若不及蓋鄉之善者皆譽其行不善者亦
化而改焉治道路惠行者作津梁惠涉者亦皆盡心鄉
閭有長者之號某年卒春秋七十有六配葛氏繼唐氏
二子長旭字孟熙次暠字某孟熙孝友之行如其父為
人恭讓廉靜里俗為變急人之急平居鮮出里門嘗歲
饑邑廪不足賑即躬率耆老踰海詣巡撫侍郎周公郡
守况侯言狀得米二千餘石歸賑民藉以活弟暠蚤卒
遺孤禮樂尚幼撫育如子擇良師友以成其學孟熙某
年卒春秋七十有三配張氏一子思政先卒三孫敏安
奉皆幼暠居家之行如父兄兄以賦出驛役馬視供具
不備逮兄搒笞之暠泣涕如雨即解衣請代笞觀者義
之為人喜隠惡揚善年三十有一卒配陸氏二子禮樂
禮自太學生以能書簡入翰林職繕寫擢戶科給事中
改中書舍人今為尚寳司丞洪熙中制贈其父徵士郎
中書舍人母孺人朱氏自通甫及配葬崇明之新城南
原其二子及婦皆以次祔禮今以省丘墓歸求予表其
先塋禮從余在翰林數年質直和易臨事不苟屢改官
皆在近侍執守如一蓋余雅重之蓋嘗觀之世之都爵
位者及其身既沒其子孫或流而猥瑣汙下甚者庸衆
人莫之與齒山林幽逸之士子若孫有起而光顯聞逹
為世所重者何哉豈其都爵位者素無以及人又或不
能自善其身固不足以裕後幽逸之士能處善循理又
隨力所至而人利賴之此其所為有後蓋非偶然之故
也若崇明朱氏之先以是已故為之表
東里續集卷三十一
