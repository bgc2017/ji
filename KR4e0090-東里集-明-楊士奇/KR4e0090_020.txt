東里文集卷二十明楊士竒撰
墓誌銘
孝子曾先生改葬誌銘
泰和有孝子曰曾元友先生没而葬五十有八年矣其
子愚將改葬寓書北京曰先人初葬不肖孤方髫齓不
能請銘於先軰君子甫冠而坐累謫西川數十年幸老
罷歸又幸得吉壤將改葬先人如又不請銘不孝莫大
矣然先軰君子淪謝已盡今婣戚中知先人者惟子遂
視所述事狀曰必無辭嗚呼士竒外祖母曾孺人先生
女兄也士竒幼孤先生以外祖母憐愛之故時過撫問
又時遣人抱至其家親著膝上啖以糗餌教誦古人詩
成誦輙喜動顔色士竒恒著於心不敢忘銘其敢辭按
曾氏自團練使某由金陵徙泰和始居邑西之文溪以
儒傳家代有仕者至梅伯宋舉進士紹興府同知析居
岳家巷子懷可元袁州路儒學教授學者稱鷗江先生
子思立篤學不仕學者稱竹間先生子三男一女男龍
友益友季即元友先生女歸陳靜得先生先夫人父母
也元友先生諱鼎元友其字晩更字有實孝友之行出
於天性自幼服勞奉養恒先諸兄元季紅巾寇猝掠泰
和先生獨負老母出走寇追及欲劫之去跪陳母老無
共養者寇怒揮刀將殺其母先生以身翼蔽母寇益怒
連數刀斫先生頂肩及足血流于地而抱母不舍寇帥
踵後至憫之命從者以其母子入營給米肉且敷善藥
數日創愈予資遣人護送出時兵禍日甚奉母竄伏山
谷甘旨恒充未幾江西行省參政全普庵薩爾辟為濓
溪書院學正遂迎母就養全死奉母歸先廬既廢於兵
縣尉楊某為搆室數楹居之榜曰曾孝子廬母没哀毁
而盡力喪葬江西内附吳去疾知州事辟典税課州人
譽其廉平洪武三年改州為縣侍御史劉昭先知縣事
以明經舉引疾辭八年知縣郝思讓建社學於城内外
教民俊秀朔望躬視督勸禮致明師十人以先生為首
館下生後多成名以升先生眉宇秀朗面潔白如玉儀
度偉然博學強記而專禮經工詩擅八分書範金為小
印章渾然古意占筮精康節數嘗竒中蓋春秋五十有
八生元延祐辛酉八月廿二日没於洪武戊午五月廿
九日元配鄧氏繼胡氏子男二愚頑皆胡出頑蚤卒孫
男三沆濬深深蚤卒曾孫男四鎡鑑錫銳元孫一斆改
葬以某年某月某日墓在某鄉某山之原銘曰
凢人百行孝其權輿為孝有誠天將弗違矧曰人乎猗
歟曾孝子厥有錫類錫類無替曾百世祀
故翰林脩撰馬君墓志銘
永樂十年進士第一人長樂馬鐸授翰林脩撰明年車
駕幸北京十五年再幸皆留侍監國其於公事所當為
者雖勞且艱不避雖數獨任不辭皇太子屢顧翰林學
士楊士竒曰馬鐸可謂質實無偽者矣自是翰林學士
國子祭酒司業有公務出皆命攝其事蓋署翰林者再
署國子者一衆咸謂皇太子明於用人而鐸無沗厥命
者也鐸字彦聲其先家饒州樂平宋宰相廷鸞之弟廷
龍始居長樂廷龍之後有兄弟三人曰隆曰傑曰鈞皆
舉進士至源夫伯載谷進其曾祖祖父也母卓氏彦聲
自幼已嶷然異常兒稍長即有志問學初授禮於鄉先
生鄭孟宣遂旁通易詩書於子史百家多所博涉為文
援筆輙就自太學生中應天府永樂九年鄉試明年中
會試廷對賜及第為脩譔授承務郎一考陞儒林郎三
考皆最仍命復職先是上自北京遣使以御製書賜南
京國子學學師生將詣謝會長官以他事去職踰月彦
聲來署學事即具裝偕行衆謂彦聲後至可不行彦聲
不可則相率助道里費彦聲曰鐸乃用是煩勞諸君耶
一謝卻之處事公恕監官有挾前軰數與為異同者彦
聲面折之以大義卒帖服春秋釋奠先師制用翰林國
子官四員分獻翰林獻位故在左後有易之及彦聲行
事卒辨而復之於内有孝友之行一弟篤愛之弟死哀
慟既葬其鄉縣山之原顧其子昕曰他日葬我必於此
吾兄弟生死不違也為人耿介伉直無崖岸表裏一致
臨義執言侃侃無所顧避不為外飾自奉儉薄雖貴不
變與人交必誠必盡遇危急必濟之在京師直所居道
側洿池中嘗冬夜有凍溺者聞而遽出之幾斃矣易其
衣予飲食及藥久乃蘇所為類此皆未嘗自言閒暇讀
書鼓琴以自適所居據山林之勝嘗名其書室曰梅巖
後遂以為號永樂二十一年六月初六日以疾卒於官
享年五十有八娶鄭氏子男二昕旺女二長嫁林浩次
嫁陳禂孫男三繩繹純其卒之明年昕始克聞訃自長
樂走北京奉喪歸葬縣山合于弟之竁遂奉翰林脩撰
李騏所具事狀并介李君求余銘嗚呼彦聲余考會試
所取士也又同處翰林十年相好厚而相知深宜其以
求於余也銘曰
馬氏之鄉有湖洋洋湖有浮石馬氏之祥昔也其兆兄
弟聯登今也其兆彦聲之徵嗟嗟彦聲允直而剛曷其
奮興弗施之閎嗟嗟彦聲奄歸以藏其垂弗泯史氏有
銘
思貽先生楊君墓志銘
先生諱肇字仲基一字伯開思貽者所居堂名鄉里因
以號先生焉楊氏之先出關西唐末由長安徙杭宋又
徙吉又自吉水之楊莊徙西昌自徙西昌至先生十有
五世曾祖諱景行元延祐乙卯進士官至翰林待制洪
熙中贈少傅兼華蓋殿大學士元史有傳妣弘農郡君
嚴繼高皆贈夫人祖諱介清江縣主簿妣項考諱章妣
蕭先生其仲子也其幼時主簿公特異視之曰此兒壽
福過吾軰遠矣稍長為從父彦中後而孤貧能頟頟卓
立負直氣非其道不肯苟屈下弱冠從學季父益民於
贑時詔守令舉賢才贑守鄒奕併舉先生叔姪送詣江
西行省先生以學未至辭參政端公曰仕優可學也固
辭乃聽既歸屬兵亂初定親戚之僅存者皆散徙遠邑
先廬悉毁園田為豪奴姦僕所侵敓無遺先生孑孑勤
力僅復什一二而累世墳墓久未有展省榛蕪莾蒼中
或迷不可辨識先生徧咨遺老除荒薙薈悉求得焉而
率子弟及時謁拜惟謹買田墓下以供祀事即故址作
室復先人之舊日以教子讀書為切務曰此吾祖宗所
用植身遺後者豈當至我遂廢也蓋先生所存心靡事
不以承先為重監察御史過西昌舉先生訓導又固辭
永樂中其弟及子皆官翰林先生喜嘗三至京師皆留
數月父子兄弟極懽而後歸歸必留規益曰勉自效以
稱國恩且光我先人我老死丘園瞑目焉先生幼罹兵
亂備極艱苦既冠而亂定拮据勞瘁用造室家自是脱
危履安遂其生意而至於老死未嘗一日忘國家太平
之澤性剛果遇事是是非非不肯脂韋媕婀以避怨尤
以是鄉後進率嚴憚之邑大夫歲舉鄉飲必賓禮先生
先生生元至正己丑正月十六日卒於宣德癸丑三月
十三日春秋八十有五娶康子男五長相永樂甲申進
士翰林庶吉士刑部浙江清吏司主事先卒次旅為從
弟仲殷後次弼為族弟仲岡後新授吳江縣學訓導次
鵷為兄伯威後次艮女一嫁蕭誦孫男十四奕奐某某
女若干曾孫男若干士竒先生再從弟也自幼至老相
篤恭愛蓋六七十年如一日世之同産者或莫逮也先
生老且病無他念獨念不得復一見士竒與人言輙流
涕士竒蓋同此心也顧受國厚恩未敢急其私今竟負
吾兄矣嗚呼慟哉聞訃之後五日忍慟述其平生大槩
為銘將使其子鑱石而納諸墓銘曰
楊氏之宗故望于邦世否而隳一綫之微艱而振之自
我思貽嗚呼思貽崇孝之道躬踐以適介壽於耄吉壤
在原有子有孫述行有文世續勿諼
梁紀善墓志銘
宣德甲寅七月丙子朔魯府紀善梁本之卒於官本之
初病王日遣醫賜藥既卒賜棺及賻為文遣官祭之於
是其子㮚將奉襯歸葬泰和某鄉某原具狀求余為銘
梁楊世婚婣家本之之考畦樂先生妣陳安人及兄用
之皆余銘其葬矣今於本之又義不可固辭梁氏先世
已見其父兄銘文本之諱混以字行晩號坦菴自幼嗜
學始從其父兄稍長出就鄉先生質疑請益弱冠即窮
日夜研鑚傳註力求諸古人不暢不止遂貫通四書及
詩書二經鄉之號前軰者或不及也瑞州府學聘訓導
瑞學久闕師士習庳陋本之力作新之飭其學者曰人
皆可為堯舜夫學則聖賢可至不學則陷没為庸下人
若之何甘自棄也旦暮躬率勵之為之講說敷析鬯達
學者始有悟入日進其功不能自已旁邑之學者來從
加多自是大比瑞之士彬彬出矣九年陞溧陽縣學教
諭溧陽學亦久弛本之篤於教不减在瑞數年其學者
勃興如瑞未滿九年父喪服闋改納溪縣學納溪士習
尤陋亦盡力作新學者稍知嚮方旁邑學者亦有來從
蜀獻王聞其賢奏舉為紀善獻王崇儒重士作寶賢堂
日引官屬之賢而有文者討論古義或命題試文章以
適而盡出府中書籍資之由是其官屬學識皆進而本
之尤傑出本之臨事論議侃侃盡公道甚見奬重雖小
人有不便不為動蜀僖王嗣立重其盡誠輔導嘗致白
金文綺為其母安人壽母喪服闋改魯府紀善僖王復
因使存問賜白金等物在魯府五年卒春秋六十有五
本之事父母孝父母安之敬事其兄撫其兄子厚惇睦
族婣伯舅之子賞少孤貧陳安人甚憐之命二子教之
本之赴瑞州遂以賞及其從孤弟泂偕行旦莫督勵其
學後賞泂皆舉進士去賞卒其孤甚貧以子妻之凢此
皆孝之推也為人剛方公直是是非非不肯苟徇平居
未嘗一枉已干謁有司凢賑鰥寡恤死喪無厭倦意為
文章典則古雅雖老不廢學問教學者必盡心後多成
名所至舉墜興廢在溧陽出已資倡義一新廟學增其
舊規嘗考湖廣鄉試鑒别公明士論愜服襟宇坦亮闊
略學宮講授之暇與達人韻士觴詠酣暢翛然物外之
趣有詩文若干卷藏于家配劉氏孝行如夫先三年卒
子男二長㮚泰和縣學訓導孝行如父母次樞女四長
嫁王&KR0008;次楊持次陳昇季楊稷嫁王氏者蚤寡居孫男
四恩憲懋忠女二銘曰
於乎本之允篤孝德於乎本之允淑訓迪洊屬宗藩亦
允弼直銘以揚之來者其式
張從善合葬墓志銘
洪武二十八年八月十八日東阿張公從善卒張之先
出琅琊今居東阿五世矣祖欽父誠母李氏公諱仁幼
喪母鞠于嫂氏自少負氣節年十九遭元季之亂為義
兵千戶數與渠寇號關先生破頭潘者力戰有名無幾
元亡遂觧甲還鄉里力耕養親以自適其儀狀偉然而
剛正自持論議明决鄉黨有爭訟求直者多不之有司
而之公有少年酗酒虐人莫敢誰何者或紿云公且至
少年即縮首斂避家居教子為務子學成將仕勵之曰
仕必務持身事君愛民舍是雖有他善無取焉與人交
輕利而重義春秋六十有四而卒其配丘夫人世家宿
州元義兵萬戶某之女年二十有三歸張氏從其夫兵
間備歴囏險而事姑孝自始至終喪不少衰後改葬姑
啟壙而土窒其元七竅懼布拭致傷悉舐而淨尤嚴母
道仲子本初為江都知縣迎夫人就養時祿入不繼朝
夕極淡薄終不以一毫苟取於下而處之裕如上官聞
知縣有賢母咸助甘旨至有以母敬事之者上舉兵靖
内難既渡淮遣使諭諸郡至揚州城下夫人諭本曰此
天命也違天不祥汝宜為城中百萬人求生道本遂躬
率江都父老詣軍門迎見江都人皆免於兵難戴知縣
德而亦皆知其出於夫人之教也上既正大統擢本揚
州知府陞江西右參政遣迎夫人城中老稚及婦女送
者數千人又有不忍其去而流涕者凢本在官暮歸必
問所治事當則喜如不當可改即命改之或已不可改
即色憂不言其重者輙不食以示儆本間於政有疑必
咨禀而後行後以刑部侍郎奉命督務山東遇疾便道
過家夫人見本畢語之曰其出止公舘國家非重務不
命大臣雖病可以卧治即萬一不起不失為以王事没
今事未就緒其可便安私舍哉其達於大體類此年已
踰耄耳目聰明神宇湛然卒於永樂二十年十月二十
四日春秋九十有五子男三長立次本自太學生累官
拜工部侍郎改刑部侍郎有守有為卓然名卿次宜女
一適潘孫男十有一人瑛㻚琫璘珷瓘環瓉瑄瑾瓛女
八人長適盧次適秦次適郝次適李次適祁餘在室曾
孫男十人女二人立本宜卜日啟父之墓而奉母柩合
葬張公之葬故未有銘至是本具述行事屬士竒銘士
竒與侍郎同朝久且相知前年過東阿又嘗陞堂拜其
母夫人誼不敢辭故叙而銘之銘曰
偉矣張公閎毅而通弗顯于庸不係其逢有賢厥配允
篤于孝亦明以肅篤子之教繇郡歴藩秉憲在廷直方
潔清無沗所生鬱鬱崇丘廼奉合藏䨇璧下潜永揚輝
光
故工部營繕司主事劉君墓志銘
永樂二十二年工部營繕清吏司主事劉季箎卒於官
其孤紳寅奉事狀介吏部郎中陳叔剛請為幽堂之銘
將歸葬焉君為刑部侍郎時嘗監脩永樂大典于文淵
閣與余常相聚有知契故不得辭按狀劉氏其先汴人
宋建炎初某官某扈從南渡遂官餘姚其子孫業儒亦
代有仕者至諱某為丹陽書院山長嘗考浙江鄉試其
祖也諱某為慈谿縣儒學教諭門人私諡中肅先生其
父也母張氏君諱韶字季箎以字行自幼端靜喜學問
為父母所愛既承其家訓長而進學鄉先生宋玄僖王
孟暘之門刻苦自勵二先生咸噐重之登洪武甲戌進
士第授行人司行人時重行人之選非進士不授凢方
岳大臣率出此君為之一以所學不肯苟嘗持節使雲
南四川朝鮮所至宣上德達民隱餽贐一毫無所受事
聞賜鈔襲衣丁丑陞陜西布政司左參政先是陜有逋
賦民積歲不能輸有司峻刑督之君至慨然曰民困故
不能輸為之父母又忍峻刑督之耶與其寮謀分行郡
縣觧其縶緩其期勞來綏輯而從容勸誘焉民皆感激
思奮曰是赤子矜念我我可不戮力以累仁人奔走假
貸以輸無幾畢完陜不産&KR1504;砂而歲有課額民窘不能
償至或僨其家者君為奏罷之洪渠水溢為民患躬行
視之為設法治堰民賴以安蓋凢可以利民者率盡心
焉華有郭子儀祠已壞過之歎曰此崇德教民之務何
可忽督令丞脩葺之凢所過祠宇有關風化而壞者必
風郡縣葺理之其達政體槩類此在陜四年可書之績
尚多被召為刑部左侍郎尤懇懇重民命平反具獄數
事陜平民王某為強盜所引逮至而所引者已伏法不
能自白君察其冤召所引者之妻子使識之而聽其詞
竟得實王免於誣有典守錢穀而虧兑者既被逮則援
引千餘人同罪君廉知其誣卒辯所誣引者釋之河陽
逆旅夜有朱趙二人異室而宿朱怨家後追至殺之而
誤中趙朱實不知天未明行十數里逆旅主人疑朱殺
之追執送官鞫訊考掠朱不勝遂誣服不敢求辯君獨
曰是偶邂逅相聚非素有負且計其裝非有圖也特緩
其獄遣人密察之無幾有司竟得殺趙者而朱以緩獄
不死揚州民胡氏夜有賊入其室殺人而遺刀屍傍旦
視之柄有隣家蘇氏私識官捕鞫蘇蘇曰家失此刀久
矣不服既備極諸刑竟誣服君潜使人懷刀往察其隣
一童子識之曰我家物也遂得賊而釋蘇蓋其理刑一
以求生為務永樂乙酉朝廷廣召文儒纂脩大典命太
丁少師姚廣孝禮部尚書鄭賜監脩而擇六卿之貳有
文學者一人為之副遂以命君討論裁處人多服之書
成受厚賜庚寅坐失出罪人左遷兩淮鹽運副使未行
復留丁酉改工部營繕主事躬勤治職未嘗以崇庳為
意壬寅得痺疾明年正月某日卒享年六十有一君為
人清素雖歴顯要而泊然自持居家敦孝友之行接人
有謙讓之節雍容雅度有犯不校閒暇手不釋卷治經
長於春秋喜吟詠冲澹優柔有陶靖節韋刺史之趣所
著文集若干卷藏于家娶潘氏子男四紳寅辰復辰中
永樂庚子順天府鄉試先君一年卒女二長適安遠縣
學訓導趙佐次尚幼君之葬以洪熙元年正月八日其
墓在其邑某鄉先隴玉燭之原銘曰
學有以用於世才有以達其志得失無所怍乎内勒銘
其藏垂休永代
太子少保禮部尚書兼武英殿大學士贈榮禄
大夫少保諡文靖金公墓志銘
太子少保禮部尚書兼武英殿大學士金公以宣德六
年十二月十六日卒訃聞上嗟悼甚至贈榮禄大夫少
保諡文靖命禮部尚書胡濙賜祭又命自喪至祥禫皆
遣官祭勑有司治喪葬百需所以褒寵之厚且備矣公
諱善字幼孜以字行其先世見余所作其考雪崖先生
神道之碑公自幼嗜學問内承家訓之篤長從前進士
聶鉉先生受春秋經得其微旨中進士乙科授戶科給
事中太宗皇帝初臨御注意文學士改翰林檢討居無
幾簡翰林之臣七人處之内閣付以密務而兩制悉歸
焉七人者廬陵觧大紳胡光大永嘉黃宗豫南昌胡若
思建安楊勉仁公與士竒也數月皆陞官公為侍講授
承德郎仁宗皇帝在東宫時翰林春坊司經局之臣日
講經史公專說春秋敷析簡明睿旨稱善遂命纂十二
公事作春秋要旨三卷以進永樂五年陞右春坊右諭
德仍兼侍講授奉訓大夫七年車駕巡狩北京公與光
大勉仁同扈從八年扈從北征冬還南京陞奉直大夫
十年賜誥命贈其考守正為右春坊右諭德母陳為宜
人封母羅為太宜人贈妻孔為宜人十一年扈從巡北
京從征北邊十二年復從北征陞翰林學士仍兼諭德
脩五經四書性理大全為總裁官授奉議大夫十四年
還南京明年扈從巡北京預脩太祖皇帝實錄十八年
陞文淵閣大學士仍兼翰林學士二十年扈從北征二
十二年復從征北既旋師中道宫車晏駕初喪至歛皆
勉仁與公據禮行之既而勉仁先馳歸報道中之儀皆
咨公而行仁廟嗣位進戶部右侍郎仍兼文淵閣大學
士翰林學士踰月陞太子少保兼武英殿大學士專典
内制賜大臣五人銀圖書其文曰繩愆紏繆蓋以匡直
勉之公其一也奉命持節冊封趙王妃及封梁王洪熙
改元命兼禮部尚書三俸並支大臣兼三俸者惟勉仁
與公兩人賜誥命授資善大夫贈其祖仲卿及父皆太
子少保武英殿大學士祖母周母陳皆夫人進封母羅
太夫人贈故妻劉封繼室屠皆夫人以法司論死罪多
冤抑命自今臨次必會大學士三人同審而公預焉詔
百官有親違離三年以上者聽給告歸省公首奏歸省
母蓋前此百司職務填委無敢言私至是公首奉詔賜
賚甚厚是歲丁太夫人憂上嗣位詔脩兩朝實錄起公
為總裁官明年奉命持節之寧夏冊封安化真寧二王
妃歴河南關東西之境弔覽周秦漢唐以來遺墟故址
悉見賦詠所過兵民休戚既還具言於上實錄成賜金
織襲衣文綺白金鞍馬是歲扈從巡邊至宣府而還歲
餘得疾上遣太醫院官視療數月竟不起春秋六十有
四公為人簡易沈默温裕有容居家敦孝友之行既仕
事上以誠持論必正扈從北征時道中士卒有憊者太
宗皇帝知之以問羣臣羣臣未有對公直對宜遂班師
凢於公務致勤不倦處同寮能讓於人汎愛無忤其學
該博文章和平寬厚類其德性四方求者無虛日靡不
酬應得其一篇一詠者皆寶重之書兼工真行嘗考會
試者一讀廷試卷者四不伐善不騖名初陞學士寵賚
日加即以盛滿為戒名其燕處之居曰退菴疾革士竒
與勉仁問之有何言公言受國重恩上無所益朝廷下
無所益生民何言傍或啟之請身後之澤者公正色曰
君子所耻訖終清明未嘗片語涉亂既卒自公侯六卿
暨諸司之長皆哭弔奠祭士無賢愚皆有喪善人之嘆
嗚呼儒者際遇始終光榮如公一世其幾何人公之所
存蓋無忝矣子男五長昭伯宣德二年進士次武伯堅
伯文伯壽伯女五皆有歸孫男六女三公葬以卒之明
年某月日墓在某縣某鄉某原銘曰
玉笥崔巍金川湛澄公生其間萃龢挺英賓興賢能濟
濟偕至青萍出匣淬礪初試六御乘時登庸玉署清䆳
崇嚴參典密務恪勤夙夕小心寅恭于狩于征龍旂率
從上承簡知履坦平平鵾游滄溟鵬翺九天歴事三聖
敬終猶始不競不絿有譽無毁方簡大冊天府所藏崇
碑厚碣敷在四方謙退之存易簀不貳嗚呼文靖可式
有位
故汝寧府通判詹君墓志銘
洪武九年汝寧府通判姑孰詹君以疾聞得賜歸道經
新蔡卒遂葬新蔡龍潭之側至永樂十年子恩為開封
府學訓導以公事過新蔡將啟其墓歸葬求墓不可得
詢諸傍近蓋河决其地已久徒見波濤渺漫也蓋距葬
時三十有七年恩慟先人體魄之罹於不幸也將取古
人葬衣冠之義為墓庶以係其後人之思又以為葬必
有銘庶不泯其先德焉於是以湖廣布政司參政李衡
所述行狀介翰林孔目杜謙來請按狀君諱俊字用章
詹世家姑孰祖諱正考諱貞皆隱於耕讀居青山之下
君少好學受易於前翰林學士陶安洪武四年被徵授
河南磁州同知賜冠服銀帶到官書公勤廉謹撫教安
懷八字揭座隅以自勵時兵革初定民復舊業君勞來
安輯之勸督耕桑興學選師明飭教令舉賢薦能抉剔
弊蠧蓋力居多焉民有訴發地得金為衆所奪者君立
衆于庭諭以義利衆悉還所奪民德君懷金謝之拒之
曰我以義利導民乃躬為之耶民愧而去嘗董民餽饟
潼關天寒道中車牛多斃饟虧即觧所服銀帶易粟代
民輸民歸製帶償君君曰吾得紓民憂何愛一帶且未
嘗名貸也何為償不受為政一於公平林縣官闕府檄
君權理無幾有令民以賦出戰衣磁州耆老羣訴于府
乞還君以均賦歲蝗自為文禱神蝗及境不下而過嘗
旱作憫旱詩自責已而大雨霑足三年陞汝寧府通判
凢所以盡心民事亦如磁州而守身益嚴嘗治廨舍役
夫得窖錢以内君君曰此汝所得者何與吾事悉畀之
郡闕守貳君獨治之民無失業吏無滯牘及去磁汝之
民老壯皆有不忍别之意蓋年四十有四而卒君喜吟
詠平生所作多散逸有公餘小稿一卷藏於家尤喜作
大書娶宋氏子男一恩女一嫁韓奕孫男三萬里中永
樂十八年鄉試千里百里曾孫男一銘曰
嗚呼詹君生能仁其民没不能庇其身孰之為之匪繇
乎人青山在原巋然表墳春秋霜露來拜如雲靈旋歸
哉以福後昆
東里文集卷二十
