東里續集卷二十五明楊士竒撰
神道碑
追封奉天靖難推誠宣力武臣特進榮禄大夫
右柱國榮國公加封河間王諡忠武張公神道
碑銘
王諱玉字世美姓張氏世家河南開封之祥符曾祖某
祖某父天佑皆追封榮國公曾祖妣某祖妣劉妣王皆
追封榮國夫人王初仕元為樞密知院己而灼知天命
洪武乙丑自拔來歸我太祖高皇帝禮遇甚厚王感奮
思效戊辰從征捕魚海子喀爾喀之地以功授濟南衛
副千戸又從𠞰富勒呼特穆爾至延安延川還陞明威將
軍安慶衛指揮僉事庚午從征永順散毛諸洞辛未逐
北部之侵邊者至雅哈山而還調燕山左護衛癸酉追
奔至黑松林甲戌征野人等處陞都指揮同知戊寅朝
廷用讒加兵親藩事急太宗皇帝不得已舉北平之師
帷幄謀畫悉以任王王推誠致慮夙夜不懈事可否進
止衆論紛紜未定者王正色數語决之咸中機宜故凡
舉措必咨於王首用王策奪北平九門撫順討逆三日
城内外悉定師將南出王曰不先定薊州將為後患薊
平餘不足平時薊州守馬宣謀起兵迎拒上命王討之
王至諭之不下環城攻之宣率衆出戰遂執宣殺之并
執指揮毛某王知其可用釋不殺送詣北平遂撫輯軍
民是夜急趍遵化豫戒將士止殺曰師行以得人心為
本遂簡敢勇士四鼓登陴開其城門將士皆入城中始
覺守將率衆拒戰執其將斬之餘不傷一人將吏悉隨
王上謁遂移師永平密雲皆望風輸欵從至灤河王進
曰都督潘忠楊松在莫州阨吾南路宜先禽之上悅遂
親發兵命王為先鋒用其計取涿州雄縣生禽潘楊時
長興侯耿秉文率兵二十萬屯真定王自請往覘之還
言軍無紀律且其上有敗氣無能為上至無極以敵衆
我寡欲試諸將勇怯召問今舉兵所嚮且度可必勝否
衆未有適說王曰今當徑趍真定彼雖衆然新集未齊
我軍乘勝一鼓可破之上曰玉言合吾意吾倚玉一人
足辦明日抵真定接戰秉文大敗幾被禽獲其左副將
軍駙馬都尉李堅右副將軍都督寗忠及都督顧成等
斬首三萬餘級獲馬二萬復敗安陸侯吳傑軍上召王
諭曰汝之功也非汝與吾意合不及此永平馳報江隂
侯吳高等以遼東兵攻圍城急又諜報曹國公李景隆
引兵數十萬將攻北平城上與王謀先援永平旣至高
等望風棄輜重遁王從上追之斬獲甚衆王言大寧去
此不遠請移軍襲之可免後顧從之遂從攻大寧自辰
至午城破斬其都指揮朱鑑執都指揮房寬下令安撫
城中頃刻而定北平報李景隆兵圍城遂旋師王請先
攻其營然後歸援從之徑搗景隆營大戰三日城中亦
鼓譟出表裏夾攻景隆軍不支大敗遁去從攻廣昌蔚
州進攻大同悉下諜報景隆收潰散卒號百萬且復至
王言兵貴神速先事者勝請往駐白溝河以逸待勞可
必勝也上命王率衆馳往駐三日景隆兵至王以精騎
馳擊之斬馘無筭景隆復大敗收餘卒退保濟南乘勝
追擊圍其城旣而解圍還攻滄州獲其大將徐凱進攻
東昌敵列陣决戰上以數千騎繞出陣後敵圍數匝上
已衝擊而出王不知上所在突入敵陣大戰連殺百數
十人王亦被創而歿十二月廿五日云春秋五十有八
上哭之慟旣旋師諸將皆侍語及東昌事上曰勝負兵
家常事不足計所恨艱難之際失張玉良輔吾至今寢
不帖席食不下咽隕涕不巳諸將皆泣上旣正大統行
報功之典顧侍臣曰張玉才備智勇論北平功當第一
惜其蚤没贈奉天靖難推誠宣力武臣特進榮禄大夫
右柱國追封榮國公諡忠顯追封其三代考妣仁宗皇
帝在春宫數與侍臣言張玉識見謀略卓然老成非諸
將所及且端方有匡直之益誠難得也既嗣位加封河
間王改諡忠武告於廟以配享太宗親制祭王之文有
秉義懷忠一心為國師旅之際發謀奮勇百戰當前所
嚮風靡大功垂成挺身陷陣惟義所在視死如歸忠精
貫於星日功烈揚於竹帛之褒盖王為人莊重果毅涉
獵書史明其大義而識慮高遠治家禮法秩然奉命行
師紀律嚴肅與士卒同甘苦未嘗妄戮一人每語麾下
曰為將當濺血戰袍流芳汗簡蓋其殉國之志素定古
名將何過焉配王氏樞密院判執中之女有令德累封
王夫人子男三長輔起武功累進奉天靖難推誠宣力
輔運佐理武臣特進光禄大夫左柱國英國公太師監
修國史知經筵事功德茂碩為國元臣次輗神策衛指
揮使次軏錦衣衛指揮同知女一永樂中册為貴妃孫
男六長忠授勲衛次鑑次瑾次瑄次斌次某孫女八長
洪熙中册為敬妃次適清平伯吳英餘在室余陪太師
公在史舘經筵久以余永樂洪熙從臣實聞二聖所嘗
論王者屬銘神道之碑敬叙而銘之銘曰
文皇奉天中興邦國桓桓忠武奮起羽翼帷幄密勿長
策深畫上契淵衷魚水之得義旗肇舉仗劍先驅敓城
九門功其權輿取薊遵化如探穴雛執其抗鋒摧朽折
枯龍馭既南大旆在前連下雄莫遄奮常山長河無險
鐡城不堅撫降殱逆德威並宣决志敵愾遑恤厥躬精
誠貫日勁氣吐虹聊城之鏖髮怒上衝先軫戰旗千載
一忠王勞在國王績在史王嗣象賢益閎以偉帶礪山
河廷有明誓清廟陟配逾千萬祀
奉天靖難推誠宣力武臣特進榮禄大夫右柱
國太子太傅成國公追封東平王諡武烈朱公
神道碑銘
天命仁聖為下民主必生文武材略恢傑弘偉之士為
之輔翼相與協力一心靖暴亂致治平以建非常之功
夫肇創之績難矣中興尤非易也故前史贊勳臣率以
肇創中興並言若我太宗文皇帝龍興北藩安宗社於
將危保洪業於永固其功蓋又有難者以一隅之衆而
應四方強盛之敵靡堅不摧靡剛不馴固自天之所定
亦必有材略恢傑弘偉之佐以效夫疏附先後奔走禦
侮之能是以大功之成勃然莫之能禦也若時東平武
烈王其偉然傑然特出者乎王姓朱氏諱能字士弘世
家鳳陽之懷遠曾祖考某妣某氏祖考某妣某氏父亮
從太祖皇帝征伐有功累陞武毅將軍燕山中護衛副
千戸謹持行善撫士有譽於時母某氏王生有令質自
少喜讀書事父母至孝洪武甲戌襲父職事太宗皇帝
於藩邸小心慎恭未嘗少懈而撫恤下人一如其父甚
為上所信任旦夕侍不去側太宗北平之師初興帷幄
密議惟河間忠武王與王預焉時北平三司之交搆造
禍者王與忠武建議率麾下首禽之遂奪城九門撫綏
城内外三日人心大定引兵攻薊州擒其將都指揮馬
宣等遂取遵化永平密雲從上攻灤河既還從克雄縣
首破其東門敵衆敗走追及於月漾橋執其總帥都督
楊松潘忠等復追其餘衆於莫州斬獲不可數計乘勝
長驅入真定大敗長興侯耿秉文兵時王獨與敢死士
三十餘騎追奔至滹沱河秉文衆尚數萬復列陣嚮王
王奮勇大呼衝入敵陣敵衆披靡自相蹂躪死者無筭
棄甲來降者三千餘人上大悅賜書褒諭永平馳報江
隂侯吳高以遼東兵攻城急王從上赴援高遁走王追
及之多所殺獲遂從定大寧戮其拒命撫輯其衆而還
時曹國公李景隆率兵攻北平城王從上至鄭村壩與
景隆兵遇大戰敗之進攻其營又敗之景隆兵列營九
門者連敗之城中亦出兵夾擊景隆狼狽走王從攻廣
昌蔚州大同次第悉下景隆復收潰散之卒號百萬來
攻上親拒之王為前鋒午至白溝河敗其都指揮平安
軍及申又與敵兵戰大敗之明日王領左哨當前鋒又
大敗敵兵盡克其砦栅敵走保濟南王率衆追之至鏵
山敵嚴兵列陣以待王連破之敵衆釋兵降者萬餘人
王以聞上悉撫而縱之蓋自是敵兵戴德皆願來歸無
復闘志然上得之即遣之不留王從攻滄州先破其東
門入城斬首六萬餘級敵震懼遂獲其總帥徐凱進攻
東昌敵列陣决戰上以數千騎出陣後敵圍上數匝王
奮力翼上以出進攻夾河王為竒兵先鋒大敗敵將盛
庸兵又敗平安兵於藁城追奔至真定戰其東門斬首
萬餘級遂略彰德及定州𠞰西水寨己而敗敵將李辛
於德州遂克東阿東平破汶上諸寨設伏淝河敗平安
兵十餘萬進戰小河為敵所乘稍却諸將遽請旋師獨
王力勸上行曰用兵未必常勝豈可因小挫輙自沮項
羽百戰百勝竟亡漢高屢敗而終興自殿下舉兵來克
捷多矣此小挫何足置意但當以宗社為重整兵前進
耳上撫掌嘆曰爾言深合吾心遂行至靈壁敵盛兵迎
戰王先登陷陣大敗之生擒其副總兵陳暉平安參將
馬溥徐真及都指揮三十餘人獲馬二萬敵衆死者屍
蔽原野降者數十萬人悉縱遣之進克泗州渡淮敗盛
庸兵遂克盱眙下揚州從上渡江入京師大功成諸王
臣民推戴上承大統論北平功王居首賜號奉天靖難
推誠宣力武臣特進榮禄大夫右柱國左軍都督府左
都督封成國公食禄三千五百石子孫世襲賜誥券追
封三代考皆成國公妣皆成國夫人永樂二年命兼太
子太傅四年安南黎季㹈弑其國主毒虐下人拒遏詔
使數諭弗悛遂發兵討罪命王總兵佩征夷大將軍印
率左右副將軍左右參將及神機橫海驃騎游擊鷹揚
五將軍兵八十萬討之瀕行上親送之龍江師至廣西
上顧侍臣曰朕夜察天象西帥有憂其朱能乎然能足
辦斯事朕苐慮氣候非所習耳踰旬訃聞上震悼輟視
朝五日一時同王從舉義者永康侯徐忠等十數人皆
入奉慰上洒泣曰方艱難時協力一心相濟能其首也
且其素存心行事皆應遠到曷遽止此言己益酸楚左
右皆流涕莫敢仰視蓋王至龍州嬰疾薨十月初二日
也春秋三十有七上親為文祭之宸衷悲愴溢於言表
讀者皆為泣下賻恤特厚追封東平郡王賜諡武烈并
加贈其三代皆王爵仁宗皇帝臨御特詔王配享太宗
廟廷賜祭之文尤極褒重蓋當時元功之首也王頎然
魁碩勇力過人器宇宏博智識高遠雍容端重辭氣温
裕廣坐羣議王折衷之詞簡理當無不心服善馭將士
教訓撫恤親若父子紀律明肅無敢踰越每遇勁敵大
呼馳闘以一當百敵皆望風辟易懷綏降附恩惠周至
出謀制勝靡有遺策尤善用才人率歸心雖古良將不
過是也葬昌平北澤山之原配王氏累封東平郡王夫
人子男若干長男襲封成國公太子太保篤實公忠祗
勤弗懈歴事四朝國所倚重次某某官女若干某官某
其婿也孫男若干女若干永樂初某侍講禁林凡軍國
事預陪廷議恒與王接知之有素至是太保公屬書神
道之碑敬叙而為銘銘曰
明聖之興天實命之必有名世輔翼攸資文皇大聖奉
藩恭恪天將啓之内難奄作有不得已義旗載揚彬彬
文武風雲奮興於時東平雄才弘略夜寐夙興密侍帷
幄刈違撫順式宣德音環城中外有截一心金戈所嚮
漁陽風靡永平不固大寧傾圮後顧無虞前驅翩翩折
朽雄莫摧堅中山益都追奔滄州殱逆咸奮先登電掃
霆擊青齊既帖踊躍而南持志决往宗社為心靈壁疾
下長淮飛渡芒芒圻甸有迓無拒大江無險内難廓清
翼龍升御天開日明國有元良遂兼儲傅端肅之行寬
仁之度南交弗靖奉命徂征師未出疆大星墮營天不
憗遺堂柱遽仆帝聞䀌傷卹典隆厚忠存社稷勳載簡
編偉哉嗣興顯顯象賢河山有誓追崇有詔皇明萬年
永祀清廟
黃氏先墓之碑
工部尚書昌邑黃公奉命治交阯之十有九年仁宗皇
帝嗣位璽書召還明年至京師命以本官兼詹事蓋付
託之重也遂賜誥命贈其祖聚考士中皆為正治上卿
資政大夫工部尚書兼詹事府詹事贈其祖妣李妣王
及封其妻王皆為夫人又明年為宣德元年奏請歸展
先墓上從之且行告士竒曰福智薄能鮮而冒忝禄位
臻於今日者皆列聖之大德先祖考之敷遺今恩寵之
隆泝被祖考福敢弗圖所以昭顯之用永示我後人將
歸樹碑墓道其文願屬於子遂以事狀來按黃氏世家
泗州元延祐中始徙青州昌邑之畫埠里曾祖諱佑志
二子次其祖也字谷保元至正中徙居邑之新郭里樂
耕稼之業脫略榮利吸清茹澹恬然自適壽若干歲以
某年月日卒葬所居之右祖妣李氏繼畢氏李氏壽若
干歲以某年月日卒合葬其祖之墓子男四伯禮成仲
士能叔廷舉季其考也女一適某巡檢李志仁其考幼
喪父克卓然自立事母以孝正家以禮待人以恕而寬
厚坦直非義弗蹈有君子長者之風焉壽若干歲卒於
某年月日葬附其祖之墓之右妣王氏孝慈儉勤婦道
母則内外族婣咸所承式壽若干歲卒於某年月日合
葬其考之墓子男四長禴次即尚書公福次祐次禧禴
先卒孫男六瑰璲&KR1723;琮某某尚書公洪武中舉鄉貢歴
開封項城太原清源二縣主簿金吾前衛龍江左衛知
事遂陞龍江經歴上書論事太祖皇帝親擢工部右侍
郎皇帝初臨御進左侍郎遂陞本部尚書初建北京簡
任重臣改刑部尚書既取安南郡縣其地置布政司總
之又置按察司臨之復命以尚書總治而併授二司之
印其居中廉重正直有大臣體在交阯孳孳撫綏和輯
新附之民戴之如父兄固其本之祖若考乎銘曰
黃出嬴姓陸終之裔錫封祚土遂以國氏其族之蕃散
處中夏秉德樹勛代有聞者昌邑之宗繇泗爰徙相土
建室爰居爰理含章力善積世既多有藴必發曰維其
時皇明御天統理四海重禄顯位登崇元愷維今司空
升自逢掖遭逢列聖中外敭歴嘉謀遠猷雅操端行民
戴其惠帝俞其正縉紳具瞻老成在前曰時生賢有開
必先百圍之植其本鬱蟠洋洋大川亦自其源世德之
豐顯今司空帝嘉念之追畀褒封煌煌寵光被祖考妣
祖考攸藏新郭之里司空來歸以祀以告鄉人來觀歆
豔舞蹈人亦嗟念孰無孫子作善啓佑寧不在我新郭
之墳過者必式春秋霜露子孫百世
贈資善大夫刑部尚書魏公神道碑銘
源深者流必遠膏厚者光必燁德盛者慶必弘故世之
富貴榮達炳燿鏗鍧於當時者皆非偶然之故也必其
先積善施德有及人之實斯天道自然之應所必至焉
往事比比可徵已若今南康魏氏之興非本於其先之
積歟魏世南康儒家自朝佐生聞卿聞卿生庭郁皆以
學行重鄉里庭郁娶陳氏生某字伯泰德善益為鄉里
所重自其幼知孝事父母十歲母病即色憂旦暮侍側
不暫去夜卧不解衣藥食必躬進間獨趍禱神祠拜頫
泣涕久不能起親戚閭巷皆驚異既長家裕與其二弟
伯永伯顒親愛尤篤兄弟同居爨同帑廪男女及臧獲
二千餘指衣食之給各當其分靡或不及闔門雍肅有
司舉伯永為掾歎曰吾兄弟三人豈當一人獨役於公
况刀筆吏非吾儒家事懇求罷之既又歎曰吾家丁男
衆安得獨無效用於公者遂以長子源補文學弟子家
積益裕數指顧其家人曰古語積而能散天厚我以此
者豈專以濟已也爾曹識之會饑歲榖貴齎金踵門求
糶者麇至曰吾所儲以待窮乏者濟之卻不糶而悉出
以散窶者蓋所濟良多鄉人心服其義有忿爭不相下
率往求直名人嘉客道出其鄉無不過謁者必賓主盡
懽而後去雖田父野叟邂逅亦相與欵洽未嘗慢晚自
號漁樵善飲酒雖終日不亂卒於永樂十七年四月七
日縣人奔走哭臨皆哀又相與歎曰一志濟人世孰有
愈於公者而今已矣其享年若干娶劉氏有賢行子男
三源溥濟女二長適黃次適張孫男十女二源永樂四
年進士為監察御史歴浙江按察副使刑部左侍郎河
南左布政使入為刑部尚書閎才直道偉然名卿夫論
人之賢常本於所生者謂積累有善教飬有道也故朝
廷於羣臣之克舉厥職者必有推恩之典源為御史為
侍郎皆得以其官品秩贈考妣為尚書又得以其官品
秩贈祖考妣考妣易曰積善之家必有餘慶豈偶然之
故哉源將樹碑於考之墓以監察御史彭鑑所述事状
求予為銘銘曰
匡廬巍巍彭蠡洋洋萃和涵清鍾於人英宅幽履貞辟
榮暨名眎人已同施愛有誠遭孤與惸中焉怦怦發儲
倒藏其心載寧善有報施天道必徵嗣有才子桓桓奮
興攄厥謀猷式佐大廷天章龍文泝嘉所生崇秩上卿
貤寵貱榮彼其何心一性異情曷不觀之魏氏之慶鬱
乎高墳有石麗牲車過來下觀此刻銘
東里續集卷二十五
