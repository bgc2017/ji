東里續集卷四十一明楊士竒撰
墓碣銘
蕭時用墓碣銘
洪武己未十二月某日吉水蕭時用卒明年某月某日
葬其里黃家塘之原又二十九年為永樂丁亥其子公
騰奉其姻家夏侯時雨所狀事行走京師介余友禮部
主事尹昌隆求文銘墓余辭之而求益固於是三復其
狀作而嘆曰嗚呼士處邱園幽寂無事之際恒自詫其
才藝可以試於時朝試而夕效及其沾一命領一職巽
耎蓄縮無分寸之施或至於自僨其身為世僇笑若時
用者未嘗有所自道亦未嘗沾時一命而平居綜理公
私百務井井有條理可觀而年三十有九以卒甚可惜
也夫時用諱士益系出南唐御史大夫儼曾祖季章祖
德祥父師文時用瑰瑋尚志居家孝於親元季兵亂悉
喪其所資皇明混一海宇走江湖治奉養之需家用饒
裕縣令丞推擇長萬石是時公府百役之費皆出萬石
長他萬石長往往以私賄致破滅時用攄勤致公道民
以義而規措有法民皆自勸率出布供公上以為當然
由是郡縣皆以為材而民親見他萬石長縱私害民而
已無害無不愛願之者其所能大率類此舉一可知己
所居有園田之樂作塾館禮致文行之士為子弟師不
間疎戚遠近即有急赴之惟恐不及娶戴氏子男二公
騰公蜚皆克樹立女一適張東興孫男三賢良裕銘曰
驥駿良兮弗駕而羈彼駑弗任或大路以馳嗟嗟時用
孰不用時遽止於斯藏於斯兮
許忠信墓碣銘
許氏故襄城鉅族代有顯仕至元曰居敬者始不仕而
隐於耕徙家汝水之濱相土建宅引泉為池環植柳數
百株而教授其中鄉人高之號柳隂先生五子皆以誠
字之曰此人道之本也五子亦克謹父訓第五子守誠
生忠信諱某儀貌魁偉資禀淳厚而剛方自持世其祖
父業非其人弗與友非其義一毫不以苟取郡縣推舉
耆老自守令以下率從咨政焉治家教子皆有方或學
或耕各稱其才而授之歲壬午某月某日卒春秋七十
有四葬某鄉先塋之次娶王氏柔惠端淑相夫之政於
内克恭以勤訓飭其子若婦嚴於禮度以義處事以恕
待其少者賤者享禄養十餘年永樂十七年某月日卒
於北京春秋七十有五其歸葬也從於夫之墓四子長
曰綱次曰英好學而文洪武中舉孝廉授延安府葭州
税課使卒於官次曰廓由鄉貢累官工部侍郎次曰良
蚤卒孫男若干至是廓涕泣謂士竒曰惟先考妣棄不
肖孤今墓木鬱然為林矣而墓石未有刻文將先德何
以光昭而不肖孤何名為人子也遂出所述事行曰願
徼惠於執事士竒不得辭為序而銘之銘曰
許氏之宗肇出於姜太岳之裔繇周啓封介汴及潁許
昌是居入於春秋不一其書涉漢沿唐益蕃以敷簮纓
之華代有譽望元之中葉始歛弗揚秉德執行表範邑
里既其子孫咸襲厥趾嗟忠信甫既肅且温有嫓於中
允矣令人亦既有子善慶斯徵際時顯庸式光所生墓
門有石紀行琢詞雲仍來來世篤弗隳
周處士墓碣銘
泰和邑之南雲亭之鄉大原之里有處士曰周叔京先
生學足以究經行足以表俗而沒廿有八年未有發諸
潜德者仲子和始以狀屬諸士竒按周氏里鉅族故富
於貲至所敬甫尊賢禮士不自恃其貲傑然以行義為
豪先生之考也母蕭氏兄弟四人其三先生也諱西叔
京其字幼而秀穎端重長而喜學問從明經師蕭尚仁
受毛氏詩駸駸見端緒矣而喪其父哀毁葬祭一中於
禮已而兵亂作二兄相繼歿盡力教養其孤底於成雖
亂離奔竄與季弟養母盡愛敬其孝友盖天性云執守
確然不以纖芥利欲之念置其中閒居飲清茹澹讀書
教子或攜朋從相羊山水之間悠然自足嗜為詩雖紛
冗不廢吟咏尚書劉公嘗序其集洪武丁丑子鼎為興
平縣學教諭迎就養先生亦樂一遊關中以弔觀古人
之遺跡既至數日得疾遂不起九月十四日也疾且革
顧鼎無他言惟曰詩書可以承家忠孝可以立身而已
春秋六十有三娶陳氏元潮州路儒學教授以道之子
先卒子男二長鼎選鄉貢两任教諭陞台州府儒學教
授以卒次和以父命為叔季中後舉明經歷醴陵新樂
二縣儒學訓導女二劉士鴻劉士堅其壻也繼室蕭氏
子男二賀贊孫若干初鼎奉先生之喪歸葬未叶吉卜
今和將改葬於隆八仙之原而奉陳孺人祔孺人先待
制外孫於先諭德兄弟也士竒少時屢親炙先生又聞
諸父道先生平生尤詳故撮其槩述之而為墓之銘曰
清泉兮白石蒼蒼兮松栢思君子兮夙昔雲乘風兮西
飛忽復兮東來悲君子兮不歸白日上暉兮黃壤下翳
千歲之後兮庶將化而靈瑞
柴處士墓碣銘
洪武乙亥九月廿七日錢塘柴處士卒明年葬餘杭厚
郎山之原後廿有九年為永樂甲辰某月某日其配嚴
氏卒其孤魯車奉以合葬於處士之墓車遂以狀求余
銘墓余嘗聞處士之義於士大夫間而車嘗佐藩政吾
江西也江西之人至於今稱之余故受狀而不辭柴氏
世家錢塘靈芝鄉之義溪里祖某父某皆富而樂善處
士諱望字宗禮幼而岐嶷比長用志於學時廬陵李中
伯參議淛省喜造就後進處士往從之李公深見器重
屢欲薦用之固以親老辭自是唯養親為事名其退休
之居曰芝隖草堂讀書教子其中恒誨其子曰植家本
於農植身本於學無用他求也泊聲利里俗重浮屠老
子法絶口未嘗及性和厚公方人有忿争不平者導諭
以禮強梗弗率者裁制以義一鄉頼焉急人之急如飢
渴初王師下閩清流縣賴氏母被虜其子求之四方十
數年遇諸杭而貧不贖則日悲號於路處士聞之為言
於上官卒迎以歸處州進士金觀僑於杭與處士交觀
貧有母處士給田以資其養觀母卒觀以哀毁亦卒觀
妻又繼卒而子幼不能葬處士悉為備棺歛而經營以
三喪歸葬金氏先塋之次又教育其子底於成立史官
蘇伯衡徐一䕫皆特書其事以傳所為義舉槩類此喜
交際縉紳君子過其門者無虛日天氣融霽則招朋徒
相羊名山勝水之間興有所適或旬浹忘返翛然塵氛
之表也嗚呼以處士所存所能使用之於世何往不宜
而獨布衣以終非自求其志者歟春秋六十嚴氏同里
人柔婉慈惠族姻皆稱其賢春秋八十有五子男三長
愚處士卒之歲亦卒次魯次車起家鄉貢進士兵部職
方郎中江西布政司參議岳州府知府復入為職方郎
中材行為時所重女一歸許氏孫男六振援拯拱抃拭
女三銘曰
夜光之珍潜於淵兮合抱之堅藏於山兮世莫之求式
全其天兮含章返真德人之全兮
黃處士墓碣銘
處士諱生字宗道姓黃氏世家建寧高祖諱某仕元為
建寧路總管金牌千戶有厚德曾祖諱仲賢祖諱志可
父諱原振皆懷德弗仕母魏氏元鎮國上將軍福建宣
慰使天祐之女處士幼有令質四歲能誦詩父竒之嘗
曰興吾家者此兒也七歲出就外傅日記數百言長而
博通諸書尤明於易至於隂陽卜筮醫藥雜說亦皆涉
獵而孝事父母生養死葬靡不竭盡於其弟宗錫友愛
甚厚宗錫蚤卒教育其遺孤長為之婚一如己子族人
之貧而凍餒或生不克婚嫁死無以歛葬者皆賙之推
而賙其鄉里亦然臨利能讓喜愠不色見闢一軒多藏
古書名畫軒前植竹數百挺日焚香清坐其中吟咏自
娱或勸之仕曰自顧其何所取材且幸有少園田足為
仰事俯畜之資敢萌非分之意哉有舉其材於天官者
符下引疾辭平生所著有竹軒吟藁藏於家歲辛巳五
月十九日卒年嘗慨師道不振學者日趨於簡陋至是
毅然自任嚴約束諸生而身率先之於道德性命之旨
正心誠意之方為之開諭反覆詳明而常戒以敦本務
實學正學為正人無徒苟事文藝為利禄計至評論古今
人才賢否亦必以此諸生翕然嚮服退而相率遵承先生
之教不可以違有過更相責善惟恐先生之聞之也先生
孝友恭儉出乎天性一言一行皆以誠為主動循禮法布
素泊然家無餘畜非賓客不兼味非其義一介不取而輟
已以賙族姻振匱乏者常如不及介然特立同郡名德宿
儒惟梁孟敬劉仲脩胡行簡張美和聶器之相與為莫逆
交洪武己巳五月留郡庠顧次子行曰明日之夕吾其死
乎得微疾諸生進醫藥先生止之曰命矣時長子幼孜從
學二百里外獨行侍側先生手書四十字詩一章示幼孜
書遺命數事示行又書四十字詩一章謝素所往来翊日
自題其神主付諸生使授幼孜晩沐浴更衣端坐至夜二
鼓卒春秋五十有七所著詩文有湄湘槀若干卷藏於家
幼孜舉進士累官至翰林學士兼右春坊右諭德永樂十
年先生用子貴詔贈奉直大夫右春坊右諭德云贊曰
余與幼孜同官嘗讀先生之遺文淳厚古雅藹然有
德者之言又讀張美和叙列先生行事一本道德仁
義之意余未嘗不徘徊向慕有高山仰止之心焉至
其門人學者余往往遇之能道其師之教而考其持
身蒞政皆足以發所謂師道立則善人多惜乎先生
之教僅施於一郡而已也乃若其屬纊之際明於幾
先從容綽然非篤學所至哉士苟用志於内以致夫
誠明靜一之功則自然必至之理矣其待以他求乎
南耕先生傳
南耕先生者姓許氏諱洪字彦章吉水人世業儒伯父
中孚通伏氏書南耕傳其家學有孝行兵亂父母逃避
山谷中採拾以備養未嘗乏也母病躬侍湯藥不解帶
者二旬病劇籲北辰請以身代親沒居喪盡禮事其兄
彦良極友愛平居飲食衣服必先兄兄老出入起居必
躬扶持之洪武三年舉明經授横海衛知事調英武衛
两衛皆在京師號繁劇凡簿書調發出納勾撿會計之
務皆知事所治南耕從容未嘗動聲色而集事嘗為諸
衛先安慶侯仇成時為横海指揮特敬禮之陞浙江行
省檢校省務益繁而官不備滯牒山積南耕兼署六司
居數日裁决悉盡朝廷遣使督事省中省中寮屬悉趨
謁南耕以事後至使者怒臨以威南耕不為動徐為片
言復之使者愧服降階執手謝曰吾過矣吾過矣紹興
倉奸弊久劉之先有仕南唐者由金陵徙吉水擇勝而
家巽湖之上所從來久矣至明翁為郡學教授子潨甫
之曾大父也大父信卿以行義與鄉名儒歐陽師尹先
生相厚父天性號東山靜隐東閣大學士吴公沉為之
記其卒也翰林學士觧公縉為之銘墓子潨甫諱會幼
端重不事嬉戲初入小學即知謹於事長十餘歲從學
鄉先生胡時中而與西澗熊公為同門相與講學日夜
淬礪不懈惇孝友父及兄子謙相繼數日卒哀毁幾絶
終身慕不衰從弟子淇奉命使山東病久不愈聞報馳
往視之扶持醫療竟不起遂以其喪歸而撫育孤姪必
底於成立女兄之夫郭子澄遊蜀不歸走萬里挾之歸
歲時嚴祀事先墓祠在南山者增脩之益以田園林沼
襍植菓茶環祠下西澗為作祠記祠傍搆屋數楹以儲
經史榜曰耕讀觧公為之記若文穆胡公庶子鄒公皆
於子潨甫有文字之好子潨甫雍容儼雅喜為詩情之
所適率形賦詠賓客至者必傾寫盡懽晩歲課子孫詩
書外餘事一不挂念慮人以悠然號之雖耆老之年鬚
髮如漆無一莖白者盖年六十有九而卒其卒以宣德
丁未十一月廿一日娶同邑胡氏慈愛勤儉式配君子
子男四鐔永樂乙酉中江西鄉試明年禮部會試中副
榜歷沛上海連江三縣學官鏞銓鑚咸克幹蠱如父母
之心女一歸韶州府通判夏敏求孫男六士凖士謨士
式璋孫璉孫琦孫女六曾孫男二鐔嘗脩永樂大典在
翰林於予有同郡之好非一朝夕子潨甫之葬也其素
所相知如觧胡熊鄒皆先卒莫為之銘於是鐔以屬士
竒為之銘曰
遭時清明弗騫以升處澹安貞在郊與坰優哉游哉全
歸以寧
劉性宇墓碣銘
吉水劉昭為通城縣學訓導陞清河教諭能以師道振
起學者既去則所嘗授業者皆思慕之不已以是見重
士大夫而於余往還昭喪其父服闋謁選京師遂求余
銘墓時余有公務且病求文者率辭之而不忍辭昭按
臨江府學教授胡㵾狀劉氏始自安成徙吉水之繞源
里於今廿餘世族益盛其曰煥文號竹逸者富而樂施
七子其六曰廷剛有介直之行五子其長昭之父也諱
全字性宇甫齓兵亂作隨父母走匿山谷亂定歸則家
蕩然無以自資然且汲汲佐父理先塋脩祀事為重弱
冠父沒奉養母曾撫四弟二妹盡孝友力農作久而家
益裕則推其餘以賑宗族鄉黨之匱乏其厚倫誼公是
非好賢重士皆出於天性教子孫必務學曰吾少壯多
故不遑及今老矣汝曹幸生長太平勿自棄也躬走閩
中市書籍以資之子孫有以明經中鄉舉者輒喜色溢
眉宇曰庶幾成吾志也嘗乘扁舟遨遊江湖騁眺覽自
適而非以利焉卒於宣德己酉二月十四日享年八十
有四娶蔡氏邑名家相其夫事親睦族訓子植家咸有
可稱其卒先夫之二年九月十五日享年八十有一合
葬西塘之原子男六良恭倫輿昭節昭永樂甲午中鄉
試明年會試中副榜遂除通城令調福清教諭輿節皆
先卒女一適杜克勤孫男十四言哲睿依定顯學智式
堅武祖回祖復祖寧祖哲中廿一年鄉試女八曾孫男
六銘曰
處之幽行之脩澹其休休有淑者逑合璧乎斯丘
李處士墓碣銘
前監察御史李叙之大父處士君既沒而葬廿有九年
未有銘介吏部郎中黃養正以給事中吴澤所具事狀
来請李氏其先汴人五季時徙睦至宋諱舍者又徙婺
之東陽遂世為文獻家舍處士十一世祖也其後有正
節侯誠之太常博士大有工部尚書寶謨閣直學士大
同工部處士之七世祖也曾祖景魯封椿庫大使祖宣
父仁母蒋氏皆有善行處士諱道珫字均與天資和厚
孝事父母讀書通大義治家有條理睦宗姻處鄉里咸
盡其分家故饒貲恒自念吾幸藉先人垂慶温飽有餘
顧今所乏者在力善以承先志日勇於義事嘗於紹興
道中得白金百餘两封緘固密曰此行道者所遺也伺
人無至者暮持歸寓舍明旦復持至所得處而遺者亦
至驗其實還之遺者拜請處士姓名不告而去有載米
詣處士糶者已償直去處士復計直多米百餘石追糶
者而償之鄉人號處士長者無間言沒於永樂三年七
月初四日春秋六十有五葬其邑甘泉鄉靈應山之原
配蔣氏繼曾氏子男二嚞熹女一適蔡孫男五叙巒岳
密嶨女一銘曰
奕奕吾先匪德曷嗣綿綿吾後匪德曷遺其存之仁其
施之厚士竒銘之式視悠久
故餘干知縣蔡君墓碣銘
前四十年余客游武昌時四方俊彦同客者大同張從
善四明蔡用嚴吴中尤文度楊仲舉天台曹冀成皆闊
略有雅度及予皆少壯以文學相契相切䃺相親厚如
兄弟一無所外慕用嚴有樓居園池在叙功坊邀予同
止宿者三閱月日共蔬食水飲相講論吟詠夜抵足共
卧或夜中人靜用嚴輒起坐就床帷焚香取琴著膝鼓
一再引予欹枕賦詩雞三鳴乃已而熟寐至日東出丈
餘始興當是時意氣放浪散逸而安知有貴富賤貧憂
虞事哉後數年各東西散去亦皆為時所廹奔足效用
不復能遂閒曠之適今謝世者過半矣獨仲舉與士竒
在两人每相聚道及往事未嘗不同感愴也用嚴沒二
十年其妻王氏以用嚴世出事狀屬其甥何孟浩致書
周汝清曰妾之夫其平生守道行義今惟廬陵楊先生
知之然其墓未有刻文舍今不圖將終沈沒矣汝清以
告予嘆曰噫士竒之責也其可已乎蔡氏其先閩人後
徙吴又徙鄞之豐樂鄉宋淳熙中雷州海康知縣曰楷
又徙邑之四港君七世祖也曾祖諱茂孫祖諱祥甫父
諱逢時世其儒業累官楚府引禮舍人方正剛介持行
如玉雪最為昭王所重余嘗拜之清姿偉度翛然塵表
於接引後進藹如也母范氏二子長冕次胄即用嚴别
字存存晩號松莊天性孝友蚤從學鄉先生烏斯道立
志堅確勤苦自勵侍父宦遊十餘年其學益進永樂乙
酉以明經舉中浙江鄉試入太學禮科給事中吴福薦
其才行召試以為江西宜春知縣愛其民如子有干憲
度者必誨之使改曰人性皆善若等何為甘自棄也未
嘗笞詈其民雖貴簡儉如布素時室中琴一張書數帙
而已民戴之如慈父雖饋蔬菔不納一息之暇心恒在
民惟恐民之失所也上官有私需於邑未嘗苟從兇人
誣邑之怨家為姦惡親上官因傳致用嚴蔽匿之罪事
既釋丁内艱服闋改餘干知縣所以治其民一如宜春
而亦不能得郡之意今吏部尚書郭公奉命廵撫江西
考察郡縣吏之廉貪賢否郡言餘干知縣懦於徵科既
考用嚴績下當去民耆老數百人走百里外追及公跽
訴言數十年餘干令未有廉公愛民如蔡令者公奉命
來柰何枉我仁令言益懇切公嘆曰吾行縣多矣未有
一民頌其令之廉愛者有令如此郡之挾私為詐也復
行百里還餘干更考用嚴績最遂以貪奏黜其郡貳貳
䘖用嚴於臬司誣詞連之用嚴至事白貳抵罪用嚴復
任以疾沒於北京之旅次永樂二十年十月二十日也
用嚴務實踐慎交處不事干謁時兵部尚書兼詹事金
忠貴重用事其同邑人也聞用嚴之賢數邀相見卒不
赴其介凛凛有父風平居及仕人未嘗聞其叱咤聲其
學治經外工詩真書小篆皆有造詣盖春秋五十有八
葬同黃之原其配雅州知州王清之女有賢德無子取
側室鄆城儒學訓導徐昇之女皆居喪守節禮度不愆
又可以觀用嚴之刑于家也子男一繼童以兄之子為
嗣女三陳諸謬還童陳錫其婿也孫男女各一銘曰
顓顓乎持其身也懇懇乎不忍其民也嗟君子兮古之
人哉古之人哉
故中都留守司副斷事致仕康志高墓碣銘
永樂元年中都留守司副斷事廬陵康志高以疾聞命
致其事歸七年春復召至命以致仕官治夷陵州九年
仍命致仕歸十七年十一月初七日卒於家康氏郡故
家其先居金陵唐大理評事如絢之孫國輔娶司馬氏
一乳生三男子文子忠子信俱仕南唐官至將軍而封
國輔京兆伯賜司馬氏姓李封伯夫人子文宋初遷太
和之銅莊世稱三將軍家子文四世至叔逹受春秋於
蕭清節先生為荆南掌書記遂歸不仕徙居廬陵生節
為太學錄又三世至雲從志高曾祖也祖逢吉父立道
志高生十一年而喪其父時遭元季之亂奉老母挈弱
弟東西竄伏而共養不乏洪武初有司選補郡學生無
幾喪母哀毁辛未以才舉至京初授知縣職奉使山西
以廉謹稱歸改中都留守司副斷事授承事郎時勲戚
多在中都往往怙恩縱恣志高劾奏其甚者一人衆稍
戢而决獄明敏庭無滯訟於讞議必持寬平反死獄數
人改作公署加其舊規下至獄囚飲食凉燠之宜尤盡
心焉持身益嚴名其齋居曰持敬翰林學士劉三吾為
之記有張經歷者始不悅其所為伺隙將中傷之會張
於出内有虧懼志高發之志高外為不知而聽其償補
張始愧服而内交焉衛卒有為盗者召而教之治生之
方曰必務此無徒壊名取僇辱也嘗獲一首盗曰爾能
改行乎對曰能觧其縳使捕餘盗盗為衰止有豪猾常
先致賄其官長而後把持之者志高得一人寘諸法餘
皆引避去長淮衛軍粮越三十里就給留守司倉志高
奏請就衛置倉以便之既以疾聞賜璽書俾致仕時年
四十有九後為夷陵益勤於治作興學校奬掖士子禁
革貪暴歲餘吏民化服一日有盗猝入掠州市志高聞
之曰夷陵豈有盗必安陸劫獄賊也遽檄廵檢司追捕
既得果安陸賊先是貧民負租税久不能償有司廹於
期限督責甚急志高曰期不可緩貧民須緩也出公用
鈔代糴以輸而罷遣其民使營以償公同列爭不可志
高曰有罪在我必不以累公等遂自劾而竟亦無事夷
陵於凡徵需率倍出他州民困之志高至具民戶與税
之數言於府自是凡徵需悉减舊之半祀典壇壝祭器
皆新之夷陵士民愛戴志高皆以為近所鮮有志高諱
鵬志高其字以字行為人倜儻有犯之不屑與校人有
善稱之不厭輕利喜濟施少壯時嘗偕友人至儀真邂
逅友人姻家往戍遼東而貧無資輒倒囊授之既而其
人病死又親為治殮而葬之有賈人内粟於邊中鹽數
千引而失所給官文書志高得之求賈人歸之賈奉白
金為謝不受其致仕家居郡邑長貳數從問政焉必盡
心告之盖春秋六十有七而卒娶王氏克勤内助先三
年卒初未有子以從子藴為嗣既而側室傅氏生子振
力學舉鄉貢遂中會試副榜為望江縣學訓導克世其
家女四長適夏原輝次適張有常餘在室孫男二顥望
女三其葬在儒行鄉清湖之原於是振迹其世出行義
請予為銘銘曰
發之恕施之厚其存之良徵於後兮
族孫溫縣學教諭克述墓碣銘
吾西昌楊氏世業儒累累起詩書致仕宦不乏而行義
皆不愆洪武永樂中升者尤多宣德元年族孫繼舉進
士於鄉而退居家進其學未上予為之喜繼聰敏博記
覽辭采煥發衆屬望之八年會試中副榜得河南溫縣
學教諭時得教職者多不懌繼獨念可自進其學而心
安之又喜焉其行也作詩加勵之後有自河南來咸舉
繼能持已能訓飭學者而身先督之或告余溫寂寞冷
職非其所堪余以書諏之復書云溫土厚俗淳足自適
且寄贈一綈以示未嘗寂寞之意於是余非獨為繼喜
且喜吾宗後來者之有人也而未幾聞繼死為之慟悼
久不已繼為人質實不務外自少嗜學克脩其内行重
義未嘗役其心到官朞年上官皆重之皆心服之一日
其妻死既殮其友為隣邑教官者病殆走人召繼屬後
事繼馳赴之既還悲愴無聊亦得疾數日卒九年十二
月二十九也年廿有九遺二女子在溫皆始數歲知縣
魏思聰典史柴瞻訓導袁志率諸生為治喪事而魏撫
育其孤女如子於時廵撫河南侍郎于公謙布政使李
公昌祺按察使包公德懷聞繼死皆嗟嘆惜之遣人致
奠賻繼字克述吾族兄從晉先生之孫祖母大溪郭氏
其父子珮言行淳實見重宗族鄉黨其母銅莊康氏達
書理其娶桃源彭氏其子男一憲女二子珮既歸及婦
之襯而葬矣於是而述繼之所為可重可悼者為銘使
刻諸墓銘曰
學之篤行之榖而遽不禄噫
東里續集卷四十一
