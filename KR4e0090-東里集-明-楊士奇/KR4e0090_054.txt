東里續集卷二十六明楊士竒撰
神道碑
戸部尚書古公神道碑銘
宣德三年二月十八日戸部尚書古公卒訃聞上遣進
士康琰賜祭命有司給舟歸其喪且營葬事既葬其子
本奉禮部尚書蔚公所述事狀走北京介少保夏公求
書神道之碑余與古公同朝三十年知其有廉清之操
諾而不辭公諱朴字文質號素軒古氏世家河南陳州
諱義甫娶王生諱安道娶程公之大父母父母也以公
貴公之大父父皆贈資善大夫戸部尚書大母母皆贈
夫人公洪武中舉鄉貢為太學生奉命清理郡縣田賦
圖籍丁父喪歸服闋隸五軍斷事理刑遂奏家貧願仕
得禄養母太祖皇帝嘉之除工部營繕主事授承事郎
迎母就養京師居無幾母没官給舟歸葬服闋改兵部
車駕司主事陞武選司員外郎授奉訓大夫再陞郎中
授奉議大夫遂陞兵部右侍郎授嘉議大夫太宗皇帝
正大綂轉左侍郎授通議大夫賜文綺襲衣上巡守北
京侍仁宗皇帝監國嘗奉命權禮部兵部及詹事府洪
熙中改通政使是歲陞戸部尚書授資善大夫賜誥命
追贈二代遂謁告歸省墓賜鈔襲衣公事親孝非其義
一毫不苟取居官臨事蚤作夜思勞勤弗懈一志於公
無敢干以私者謹守祖宗成憲不肯踰越或言事久於
時小過不及者亦當損益就中終不為動永樂中建北
京宫殿董伐木之役於江西有愛民之心竣事特被賜
賚戸部主事劉良素行不檢滿三載公考其績下良叩
上之左右人求公最考公曰貪侈之人幸未覺露不改
行終當敗最考不可得也良遂誣奏公他事既就逮繫
太宗皇帝燭其誣竟釋公他日吏部奏授良誥命封贈
其父母仁宗皇帝曰愷悌君子福禄攸降是嘗誣奏大
臣罪者其得為君子乎不與良卒以贓敗衆服公之明
公所治職務退未嘗語其家人冰蘗之操確乎不移平
素不事生産華靡雕琢之玩纖毫不畜公退清坐一室
書册自娛嘗病士竒往問之入其齋室几案間獨有自
警編一帙可以觀其所存矣洪熙誥辭有端厚簡靜操
行清潔之褒蓋見知於上者深矣卒之日無銖纍之積
以遺子孫男三瑄璟皆先卒季本也女四賈瑩孔彰陳
諫李怡其婿也孫男若干銘曰
古有恒言曰公生明何道而公其惟廉清廉之為行士
分内事曷世由之什靡一二士行弗貞理曷由興嗟文
質甫為廉有誠厥廉伊何冰壺玉映迨其屬纊室類縣
磬紛彼貴仕夏屋渠渠嗟文質甫歸兮焉居紛彼榮爵
田亘阡陌嗟文質甫歸兮焉食其履湜湜其心休休汚
者之嫉清者之逑相彼貪人潢潦之溢崇朝而盈涸不
待夕嗟文質甫皦乎不緇永揚休聞其在斯碑
故光禄大夫柱國少師工部尚書追封茌平伯
諡榮襄吳公神道碑銘
公諱中字司正姓吳氏世家山東之武城業儒曾祖淵
祖興仕元為任丘令考成皆以公貴累贈榮禄大夫正
治上卿少保工部尚書曾祖妣某祖妣某妣某皆贈夫
人公洪武戊寅自國子生授營州後屯衛經歴陞大寧
都司經歴太宗皇帝義旗初舉師至大寧公以衆出迎
公潔白豐偉應對明暢上一見拔於群衆中賜襲衣命
守會州教士卒力田南兵攻城率衆卻之移守薊州捍
禦撫綏具有方略賜衣服器物以嘉奬之遂命署北平
布政司理問陞本司經歴給饟運贊城守並效勞績陞
大理寺丞是歲旱蝗公言此由刑濫所致皆臣等之過
乞戒飭法司務寬平無幾陞少卿以發奸慝陞都察院
右都御史將營北京宫殿改工部尚書奉命取材於蜀
還又命董饟運北京賜帛六百匹車駕北征公扈從兼
督饟運既還丁外艱歸起復仍命董宫殿營繕公言營
繕吉事臣喪服未除非所當預改刑部尚書後以言事
忤旨逮繫仁宗皇帝嗣位復刑部尚書改工部尚書命
兼詹事進兼太子少保宣宗皇帝嗣位尤見信任陞少
保仍兼尚書賜寶帶金織衣已而坐累解少保公事三
聖皆見信任凡車駕行幸不以遐邇皆在扈從三陵之
建皆公董役竣事皆有銀幣之賜皇上嗣位以公舊老
復少保重建奉天華蓋謹身三殿乾清坤寧二宫命公
董之蚤莫勞勤致疾功成公雖在告嘉念厥勞陞少師
賜白金文綺加繡麟衣無幾疾竟不起正綂壬戌六月
丙辰云訃聞輟視朝一日遣禮部尚書胡濙賜祭追封
茌平伯賜諡榮襄命有司治葬官其子賢世襲錦衣衛
百戸公為人和易闓爽勤於奉公其掌刑憲寬厚平恕
恒躬視獄中命除穢惡疏桎梏時食飲戒飭吏卒以時
撫恤迨遷冬官職務填委規措經畫條理井井心之默
識雖久不遺襟度有容雖忤不校或屈已伸謝愛護僚
屬恒掩其玼其佐在南京者嘗賦造海艘材於江西浙
江江西加數十倍時論讙譁公聞駭愕遽奏罷賦悉給
於公屬官有器能者率奬進之先事蓄材以應時需隨
用皆足未嘗缺乏自正綂來京師多大營建悉出公家
有司不知百姓不聞此本皇上之仁亦公預贊畫焉明
於燭姦嘗四鼔入朝道遇負鈔數十萬緡者公曰非寇
而何命從者悉縶以奏詰之乃造鈔匠盜寶鈔提舉司
鈔遂置於法邂逅有見必上聞不以出位為嫌歴事四
聖皆承厚遇所得賜賚時鮮與儗宣德中嘗賜銀章其
文曰和敏詳達蓋以貺公之行云所得書詩圖畫尤多
自念久病奏乞停禄不允家居事親孝常迎就養京師
備極崇奉親没致御祭之榮永樂中命大臣之子入侍
皇太孫公推於其弟雖貴待姻戚鄉黨相與欵洽如布
素時賙窮恤匱不問識與不識與人處謙和怡愉大官
中貴皆樂親之屬纊之日哀悼之衆無間疏戚享年七
十有一葬良鄉縣某鄉之原配劉氏封夫人子男七皆
側室某氏出也女三長嫁錦衣衛指揮李洪餘在室孫
男若干余與公同朝交四十年至是賢奉少保江陵楊
公所誌墓文求書墓道之碑遂益以余所知者序之而
為之銘銘曰
奕奕吳公興自成均發軔伊始感會風雲共武之服從
師于邁攄勤效謨夙夜靡懈乃進棘寺乃陟柏臺隆隆
寵光亨衢弘開正法以施秉公持平遇災引咎帝嘉乃
誠遂掌邦禁詰姦刑暴惟欽惟恤恭帝之詔再入冬官
如古司空居民時利飭材考工鞠躬致誠歴事四聖陟
降左右式恒厥敬廷多其績時偉其望巖巖師保六官
之上曷不憗遺而遽長歸七十高齡於古已稀夀富考
終亦既寧只史氏有銘詒厥來嗣
顯忠輔運推誠宣力武臣特進榮禄大夫右柱
國太傅黔國公追封定遠王諡忠敬沐公神道
碑銘
正統四年三月十八日黔國公沐公薨於雲南之楚雄
訃聞上悼念輟視朝加隆卹典遣官賜祭者再追封定
遠王諡忠敬親王亦再遣祭其子護喪歸南京公卿文
武群臣及所過方嶽大臣皆祭以薨之歲十一月廿六
日葬江寧縣長寧北鄉觀音山先塋之次沐氏鳳陽定
遠人其先所自具前翰林學士王景所著黔寧昭靖王
神道之碑王之高祖考曾祖考祖考以昭靖貴皆追封
黔寧王高祖妣曾祖妣祖妣妣耿皆追封黔寧王夫人
昭靖四子伯諱春襲封西平侯殁諡惠襄仲即王叔昂
右軍都督同知季昕駙馬都尉王諱晟字景茂自少氣宇
閎厚端慤凝重聰悟過人而博學遠識恭慎寡言喜愠
不形於色高皇帝重之既冠授後軍都督府僉事夙夜
祗勤陞授特進榮禄大夫左都督時惠襄繼昭靖鎮雲
南薨王嗣封西平侯仍奉命鎮雲南王承父兄之後秉
誠殫慮益弘遠圖威服德懷恪勵夙夜先是麓川不靖
諸蠻逐宣慰使而分據其地王適至奏發兵平之復奏
以其地置孟養木邦孟定三府鎮沅威遠二州干崖潞
江灣甸大候者樂五長官司而歲徵其貢賦又於潞江
之西置騰衝千戸所以控制之夷遂帖息太宗皇帝臨
御之三年八百蠻酋侵邊王遣將先率兵討之躬率兵
繼其後蒙自縣蠻聞王來遂遁進擒其酋誅之事聞賜
璽書白金勞王四年安南叛命征夷將軍率京師及湖
廣等都司兵討罪命王佩征夷副將軍印充左副將軍
率雲南等都司兵分道進討王率兵由蒙自經野蒲斬
木通道以入先遣偏禆攻奪猛烈棚華關隘賊徒悉遁
遂築堡駐兵造舟分遣諸將出宣光江口奪澳沕寺沙
舁舟夜出洮水陣師遂遣將引兵泝流攻賊之富良江
自旦鏖戰抵暮賊引却翼旦諸將咸欲奮擊王曰受命
弔伐所欲得兇渠數人耳縱殺非皇上好生之心乃止
遂造浮梁渡師時征夷將軍大兵亦至廼合攻寇之多
邦城柵繼搗其東西二都及盤灘困枚嚕江仙侣等寇
悉破之寇首黎季犁父子狼狽棄其衆獨挈家屬及左
右心腹遠遁於海王合征夷將軍兵追至日南州竒羅
海口擒俘無遺械送京師凡得郡四十八縣百八十六
戸三百十二萬五千九百獲象馬牛畜軍資器仗安南
平六年春班師入朝賜號顯忠輔運推誠宣力武臣特
進榮禄大夫右柱國封黔國公食禄二千石賜誥劵玉
帶金幣命子孫世襲既大宴上親製詩褒嘉又日賜宴
於便殿還鎮雲南是冬安南餘寇携貳命王佩征夷將
軍印總兵討之王師壓境寇遁入乂安海島追至占城
之境擒寇首陳季擴阮帥鄧容等送京師誅之師還仍
鎮雲南十七年富州蠻酋積逋賦不入朝廷命王發雲
南貴州兵討之蠻據嶮以抗王遣兵斷其後諸將請急
攻王曰威服不若德服遂使人諭以禍福蠻即遣子詣
京師謝罪悉償所逋仁宗皇帝嗣位重王勳德老成詔
兼太傅召至恩禮加厚遂命佩征南將軍印還鎮宣宗
皇帝初嗣位遣使齎璽書及金幣勞之皇上嗣位恩禮
視宣德之初明年改元正統賜金幣加厚是年冬四川
會川棃溪蠻合底泊等蠻為亂奏遣弟都督昂討平之
二年冬馬龍他郎甸蠻不靖復奏遣昂平之三年麓川
思任發擾邊侵掠騰衝南甸遣人諭之不下奏躬率兵
討之兵至潞江王勉諸將曰出兵尚謀不專恃勇且逼
瘴月非用武之時今官軍已集如賊能畏威悔過攄誠
謝罪請命赦之斯亦可也遂復遣人諭之不下乃命弟
昂及都督方政等率兵前進王尤戒其慎重時王整兵
在後政等乘夜渡江破賊柵賊衆奔北官軍乘勢追至
景空等寨斬首三千餘級獲象三十餘政奮勇獨進賊
伏兵四發政力戰死之時春已半王慮瘴發非官軍利
遂旋師將駐金齒會有旨命王還鎮王至楚雄疾遂薨
方疾革時顧弟昂曰吾父子兄弟受國家天地罔極之
恩吾不能報矣吾弟勉之吾一家子子孫孫世堅忠誠
保臣節無忝君親又顧昂曰斯役也雖偏將失利固吾
總帥之過此賊必不可貸汝勉之勉之言訖而逝歸櫬
所過道路城郭無貴賤大小迓拜哀慟蓋王在鎮久惠
愛之被於下者深也王忠孝之誠本乎天性無或弗盡
與子弟言亦惓惓斯道友二弟甚厚教子孫動以禮法
家政秩然位極人臣而禮賢重士虛已聽納寬裕有容
未嘗面及人過凡文武屬吏有過者惟恐王知務自掩
蓋其因自悔徙行者亦多王明於韜略然以仁為主蠻
夷有罪未嘗輙加兵誅必諭導使改數諭弗悛乃奏發
兵逮兵入境若夷能知懼悔罪亦曲貸之與之更新雖臨
戰陣必戒麾下毋縱殺戮賞罰明信威愛並行至於完
城池飭武備訓將士理屯田通水利實倉庾恒謹成法
若輕徭賦問疲瘵尤勤致意學舍弊陋具材僦工葺之
不以煩下治公有暇手不釋卷稽古明道動師昔賢蓋
從容具文武之才仁義之帥也配程氏先公謝世追封
定遠王夫人子男一儼襲封黔國公温雅謹重恪循家
法女二長册為趙簡王妃次適武定侯郭玹孫男一玘
女一在室至是王之子以事狀求余書神道之碑謹按
狀叙而銘之銘曰
天啟皇明於淮之右配天與地篤生帝后二聖至仁作
民父母心存萬方包含徧覆矧孤在里靡攸怙恃二聖
矜惻曰其予子鞠之誨之勞劬備周以長以成有偉才
猷帝有恩言爾復爾氏𢡟乃樹立華乃先祀嗚呼昭靖
盛德豐功皎日之誠持孝與忠嗚呼忠敬纉乃烈考惟
孝之軌惟忠之蹈發軔都府簡在宸心夙夜弗遑秉其
慎欽往綏滇人幾五十年率考之行敷帝之恩俾食俾
衣免其寒飢重學崇師導之尊卑平其政令時其作止
人戴惠慈淪骨浹髓有或弗惠以諭以誨洊誨弗悛式
劉以戒交人悖兇披猖為狂違天毒氓軼我邊疆奉詔
出師往行天討桓桓疾馳雷驅電掃富良飛渡如履坦
途兩師窮追縛寇海隅解縱脅從宣布教條爰整師旅
凱歌歸朝飲至策勳上公錫爵嘉寵元臣龍章煇灼滇
人之思瞻望旆旌帝不忘遠申命南行祗事五朝鞠躬
小心奉國忘家志如堅金寸棘未剪躬不寧處過自偏
裨於躬引咎終於王事德善孔多顯顯華褒千歲弗磨
沐世子孫奕奕象賢篤忠與考永光其傳
奉天翊運推誠宣力武臣特進榮禄大夫柱國
鎮遠侯追封夏國公諡武毅顧公神道碑銘
永樂十二年五月廿五日鎮遠侯顧公薨於貴州訃聞
上震悼遣官賜祭追封夏國公賜諡武毅賻贈如制命
有司治喪葬遂命其嫡孫興祖襲爵興祖奉柩歸葬於
揚州之某原顧氏其先居湘潭公之曾大考百四妣某
氏大考千二妣朱氏始家江都考萬一妣周氏公諱成
字景韶天性仁厚自少能矜恤瘝孤負直氣遇以横逆
加人者必摧辱使畏服乃已其大考嘗詫於衆曰是孫
必興吾門公姿貌魁偉涉知書通大義而膂力絶人善
武事尤精騎搠射命中元末嘗遊燕都有強寇十數劫
其舟同載者皆驚愕公獨奮出闘寇皆披靡走既歸張
士誠起泰州僣王號公知其無能為乙未歲我太祖高
皇帝渡大江明年公來歸附至鎮江偕驍勇士十一人
轉闘入城莫敢嬰其鋒者既敵益衆而援絶悉為城中
人所縶十人者皆被殺公奮躍起縶絶蹴持刃者仆之
脫走歸語衆曰鎮江城中皆庸夫可取也遂導衆攻其
城克之授百戸從攻常州宣州皆克之簡充旅正還從
克江隂從寧河王克通州陞千戸攻雙刀趙於樅陽攻
安慶江州池州興國諸山寨皆下之庚子敗陳友諒兵
於龍江公得其戰艦及馬特賜白金友諒退仍據安慶
江州公隨大將軍悉復之并得其八陣營諸寨從克南
昌援安豐敗元兵進攻廬州從克武昌荆州衡州從開
平王下襄陽還取泰州留守興化從中山王破舊舘克
湖州蘇州洪武元年陞堅城衛指揮僉事二年領軍克
信陽唐光四年從臨江侯取西蜀道遇敵公手殺敵百
餘人生擒二十餘人進攻羅江生擒其偽元帥及其下
二十餘人悉送軍門斬以徇入漢州偽官戴丞相向知
院者盛兵迎戰公揮衆奮進戴向皆狼狽還走追北至
成都圍其城竟降之蜀平調成都後衛總帥以公守之
六年率兵赴重慶擒妖賊王元保及偽萬戸李邦祖等
八年調貴州衛明年甕傍等山寨蠻寇叛公率兵討之
斬首百餘級俘獲人馬尤衆夷懾服叩首請歲納租賦
公從之其僻遠山峒有負固未下者次第平之已而群
夷叛服不常公連歲出兵平之前後俘戮不可勝計十
四年從潁川侯征雲南公率步騎兵為前鋒首克普定
留公守之且為後繼公部分將士樹柵以守明年公出
兵克西堡於是諸蠻合數萬攻圍普定諸將皆欲出戰
公持不可曰賊衆我寡一出即為賊所窺必俟其攀栅
乃出賊及柵公披甲上馬出北門率戰士奮進手殺賊
騎之迎戰者十數人賊衆引却諸將遂乘勝出東西門
戰敗賊衆時南門之圍未解公取所生擒者十八人斬
之而縱其一人歸曰吾以夜二鼓盡殺爾矣及期賊聞
官軍舉銅角銃鉋皆惶懼奔走圍悉解獲賊兵甲無筭
時有中使在普定見公勇略絶群還奏特遣賜龍衣金
帶陞世襲指揮使凡普定所隸諸蠻公悉平之十七年
平阿黑螺螄等十餘寨及降尾洒蠻酋馬乃之衆西堡
蠻携貳復平之廿一年總戎檄公討平乖西扒古里谷
勞金綱等寨遂擒關索嶺首賊葛蓬及叛賊阿束皆誅
之土官阿宗叛焚劫驛舍乘虛將攻公勢張甚時官軍
精銳悉駐東川公率餘衆及土兵深入賊地據關口屢
敗之賊既遁衆以暑瘴非士卒便欲退師公不聽未幾
賊黨殺阿宗降遂奏革普定府而黜其守之懷二心者
建兵衛以屬其民析其地為州三長官司六而公統理
焉自是公悉意撫綏大布恩信諸夷嚮服廿五年夏入
朝賜文幣二十有副鈔三千貫白金四百兩日錫宴會
同舘陞鎮國將軍貴州都指揮使司同知公至貴州首
征康佐叛蠻破阿老諸寨峒廿七年平都勻豐寧西梁
瓦材等寇斬首萬四千餘級俘生口三千八百有竒而
撫其良善二十九年陞驃騎將軍右軍都督府僉事官
其長子統普定衛指揮使是歲命公佩征南將軍印總
兵征水西叛寇生擒其首敬德斬之餘寇悉降三十年
五開蠻反公率兵搗臻剖六峒悉破之進𠞰天柱天堂
春花金井蒲頭大小坪等生苗及螃蠏米毫灣溪舟溪
萬潮等寇皆破之三十一年普定西堡及貴州光金谷
勞龍里金石番羡唐諸夷復叛公次第親行誅其叛首
而撫其餘衆既歸明年高廟上賓又明年太宗文皇帝
北平之師起藩國公受命往禦至真定北平之帥縶公
以獻文皇識公先朝舊人解其縶與之語曰豈非皇考
之靈以汝授我乎因語以不得己興師之故言已泣下
公亦泣遂遣人護送北京令輔仁宗皇帝居守時姚廣
孝奉命輔居守有腹心之寄姚素不習兵事與公議多
不合會南兵圍城仁皇於軍旅調度恒從公言城中文
武之臣競進曰顧成南將其中叵測不可專任然公所
言計皆合機用皆有效數命公出將兵固辭曰使臣侍
左右日陪論議得效分寸足矣賜公甲胄刀劔弓矢皆
不受南兵數圍城卒以敗去者多用公謀也洪武三十
三年九月論公功賜號奉天翊運推誠宣力武臣特進
榮禄大夫柱國後軍都督府右都督封鎮遠侯食禄千
五百石子孫世襲賜鈔三千貫白金三百兩綵幣三十
加副遂賜誥券是冬命公鎮守貴州蓋以公威信素行
於彼云永樂元年春至貴蠻夷聞公至歡趨出拜叛者
皆歸境内靖寧公上書論大計謂國家宜早建儲以正
名分北邊官軍有功者爵賞既定宜制以禮法降勑褒
答賜鈔五千貫綵幣八加副申賜鈔萬貫白金二百兩
綵幣如前三年賜誥追封三代考皆鎮遠侯妣皆侯夫
人永寧土官宣撫為其弟謀殺致其下亂公執其弟送
京師罪之而從土俗奏以宣撫妻襲職其衆遂靖六年
車駕將巡狩北京豫召公副儲君監國既至上慰勞再
四且諭所以召公之意公言皇太子孝友仁厚恭勤明
達足任付託且左右文武之臣其知識深長皆非愚臣
所及蠻夷雖今帖服小有競爭即持兵為亂愚臣非敢
决意去留惟陛下命之上忖知公意嗟嘆累日賜鈔四
萬貫白金二百兩綵幣三十六有副命還貴州陛辭退
辭文華殿曰殿下於事君父恤兵民素行有誠惟於小
人當寘度外萬事有天理不足計蓋是時懷奪嫡志者
不樂公在京師公燭知故先幾引去也時土官奏欲為
公建生祠從之公之赴召也播州貴州蠻作亂公歸遣
子勇率兵𠞰之悉平時思州臺羅等蠻亦亂公遣人諭
其酋普亮即服於是公病事聞遣醫馳視又遣公之孫
齎勅勞問賜鈔三千貫公疾稍間親率兵討清水江叛
寇平之臺羅蠻復叛公親𠞰之俘戮幾盡既旋師公疾
復作其下以聞復遣醫馳視竟不起春秋八十有五公
自少壯履行陣挺身戰鬪奮勇無前雖身被十數創不
稍引却必致俘馘見功效深於籌略料敵制變百不爽
一於謀國事明大體不𤨏屑細故竭誠奉公至老死不
倦諸葛公所云鞠躬盡瘁死而後已者公蓋有焉朝廷
既追封公并追封公三代考皆夏國公妣皆夏國夫人
元配彭氏再追封夏國夫人繼室穆氏李氏子男七長
統先公卒洪熙中以其子貴追封鎮遠侯次銑次銓次
銳次勇累官貴州都指揮僉事次亮次源銑亮亦先卒
女六陜西都指揮同知黃庸普定衛指揮同知李傑永
寧衛指揮僉事徐震普定衛指揮僉事李庸貴州前衛
指揮僉事李宣貴州前衛指揮僉事王綸其壻也孫男
九興祖襲封鎮遠侯效用三朝克繩祖武凱再興德旺
興能貴州衛指揮同知先卒琮琦玹曾孫男六玄孫男
一至是興祖具事狀屬士竒書公神道之石士竒永樂
洪熙中官翰林日侍二聖實聞公事故不辭敬次第書
之而係以銘曰
大明奉天肇跡淮土公奮從龍來歸皇祖金戈鐡馬桓
桓四征鏟暴鋤彊疇之敢嬰函夏既寧報功錫命崇爵
豐禄往綏南境逖彼南境毒虺妖狐憑阻弗馴跳蹶嘯
呼公奉天威霆驅電掃夷藪窒穴屢征乃妥乃登督府
乃衛禁垣居無幾何遄北其轅天其祐公俾作聖輔惟
聖知公曰時舊老明明二聖任公心腹蓄疑盈庭公任
愈確公不人尤公處有道秉誠執恭謀猷屢告卒底厥
功為報益隆金貂玉鞶亞於上公帝謂爾成予懷南徼
汝往申撫公拜奉詔夷獠迓公父母歸止焦者以濡仆
者以起孰其悖兇敢干刑誅小者擒俘大者戮屠公身
在外心存廷陛匭函有陳皆國大計當宁聖明嘉公忠
言寵賚華褒誕降自天國有老成謂宜百歲曷不憖遺
營星奄墜雄蓋萬夫智名勇功公福簡簡哀榮始終慶
澤之貽綿綿來嗣篤念先祖祗於世世
李氏先塋之碑
永樂元年太宗皇帝既褒封奉天靖難功臣遂及城守
之功文武之臣以次叙進前北平布政司右參議李友
直陞北京刑部左侍郎歴十有八年改工部左侍郎仁
宗皇帝臨御之明年賜勲資治尹授誥命贈其祖彦名
考人義皆嘉議大夫資治尹工部左侍郎祖妣臧妣杜
皆淑人既而追惟舊勞特陞友直北京刑部尚書申錫
誥命加贈其祖及考皆資善大夫北京刑部尚書祖妣
妣皆夫人友直虔奉命書薦告畢出而言諸士竒曰友
直德薄能少何足以膺承寵榮隆盛之如今也哉惟二
聖大德如天有以施及之也亦惟先祖考妣務善施仁
歴久而積厚甘處晦默以遺諸其後也友直其敢忽忘
所自哉將樹石先考妣墓道載上之所以寵我暨先人
之所以敷遺我者以永示李氏子孫願為我書之按李
氏保定清苑人累葉載德至彦名益裕於貲而樂施濟
汲汲恐不及蓋春秋七十有二而卒配臧七十有五卒
三子人德人義人厚人義承家世富饒然自用儉薄而
好施肖其父其所及人益厚平居睦族樂賓篤子姓於
善而已洪武辛已某月某日卒年六十有二葬其鄉柳
林社配杜於相夫教子理家咸適於宜某年某月某日
卒年七十有五合葬於夫之墓二子友直友亨孫男四
昉暉暘映女三銘曰
維木有本既深且固達於榦枝厥崇孰禦德善所施積
累既多必有達馬紛敷其華清苑之邑豐穰之鄉奕奕
李宗篤行垂慶文皇奉天義旅肇興李有明智先幾攄
誠更嶮涉巇鞠躬惟一論報之隆豐禄崇秩歴事二聖
冠纓在廷弗競弗柔渢渢聲稱惟聖念之亦既勞止有
肇必先仁其祖禰雲章龍文煌煌自天命服之褒寵光
九原松柏桓桓丘墳峩峩燎黃薦告聚望歆嗟承君惟
忠承親惟孝視勸後來琢詞墓道
東里續集卷二十六
