東里續集卷二十明揚士竒撰
跋
衞生寶鑑
東垣李氏之徒羅謙甫輯衞生寶鑑廿四卷内藥誤三
卷名方十七卷藥象一卷醫驗三卷末附補遺一卷論
傷寒中暑則後人所述此書精粹明備家不可以闕者
吳中陳有戒寄惠此本故識而藏之
用藥真珠嚢詩
澹菴楊公志仁君子也其事上以周孔之道而愛民為
心嘗坐累訟繫閒暇無所用意則著此書盖甚有益學
者昔文王演易羑里陸宣公謫居著方書聖賢處憂患
未嘗忘及人皆同此心吾觀此書益重居位食禄之愧
拔萃方
右拔萃方十九卷自鍼經節要至雜方通十九類元杜
思敬集潔古東垣一𣲖傳授以成此編君子論潔古醫
家之王道謂扶護元氣為要也此編固在所重哉吾家
市於書肆析為四冊云
小兒醫方一集(二首)
此書專為小兒醫設凡四卷首卷陳氏痘疹方論後三
卷皆錢氏藥證吾所得者盖斷簡錢氏之說具存陳氏
所述但存目錄耳遂求諸醫家錄補于後然嘗見朱丹
溪格致餘論極言二家得失盖謂錢氏之書備源流經
絡明表裏虚實陳其活法使人觸類長之可為無窮之
用陳氏多用燥熱間有偶中之效不思一偏之失故著
論以為世戒吾既得此書遂附載朱說以告慈幼者
錢陳皆治小兒錢氏不持議論而用藥至當陳氏論議
雖好而用藥多誤人此編閻氏論治傷寒醫家所不取
用藥者皆當知之
湯液本草二集(二首)
此本比後錄於盛御醫者脫誤多矣宜對過增入亦有
此本有之而盛本無之者皆當參對
此本錄於盛御醫勝於舊所錄者多矣然二本互有詳
略皆當參對增入舊錄本有丹溪本草衍義補遺宜錄
於此此本雖無丹溪補遺然各條下間引丹溪之論又
補遺中所未載者
東垣内外傷辨
右東垣内外傷辨蘇州有刻板王守真得之以見惠者
韓明善序云其說本内經而補仲景之缺盖為醫者於
究素問難經及越人長沙諸家之書之餘宜必考於此
東垣用藥真珠嚢
古之良醫師審病之源明藥之用故臨病制方百發百
中後世淺陋之醫二者皆不能通如之何其有濟也此
書嘉惠後人其功博矣刻板在蘇州余亦得之守真御
史
東垣試效方
余患後疾歴數年更五六醫皆不效而愈劇最後求治
於蔣院判用文遂予秦芁白术圓未竟一劑頓愈既而
併授此方曰此東垣試效方中所出也又從俞嘉言求
得此書用之頗通醫理見余此書甚喜以試無不效者
盖得其論議之精故也世之庸醫不能究病之源不知
醫之理守古方而不通愈差而愈遠夫豈無所自哉
朱氏三書
右格致餘論局方發揮丹溪醫按三書皆金華朱震亨
彦脩著彦脩儒者同郡許益之高弟有窮理之功於醫
得傳授之正故所論極精所治多竒效其書近惟兩淛
為醫者多用之然率祕之永樂乙未東宫殿下命刊印
以賜中外廣仁恩也余時侍經幄最初得賜云
醫書
右醫書二冊有外科濟隂勞損胎産驚風瘡疹急救諸
科胎産方屢試之屢效急救尤為切用遠鄉僻地猝然
有急患不得醫藥誠得此亦可少濟也刻板在朝天宫
袖珍方
袖珍方四冊余初至京師時得之鄧尚忠長史分門别
類古方無所不有苟不明隂陽表裏虚實不諳脉証而
惟執此則非徒無益固將有失焉覽者不可以易也
三元延壽書
右三元延壽書朝天宫有刻板其間論清心寡欲飲食
避忌之類皆民生日用不可無者吾得之劉淵然云
外科雜方
右外科雜方錄於宗豫學士云皆經驗者後有從余錄
之以試亦往往有驗
外科精要
吾家舊有江陵十書内外科精義及此書於論外科之
理及揭示治法至精且備不可忽也
祕傳証治類方
此冊及証治要訣皆得之御史陳嶷陳云戴原禮所輯
雖未有考然論証集方秩秩具有條理
五運時行證治錄
番昜胡秉常閑暇過余相與論五運時行受病脉證治
法厥有造詣他日特書見遺故志而藏之
眼科源流一集(一首)
吾少時目覩孟堅兄以醫眼往來龍泉萬安二邑皆神
其術迎致無虚月嘗問其所從授蓋此書也且語余云
亦在熟之而巳近得之因識其說
近時醫家書刻板多廢往往出於庸人孺子之所抄錄
其謬誤不可勝言殊可慨也
衛生易簡方
此方禮部尚書胡源潔所輯於醫家所用靡或不備仁
民之心可謂溥矣夫醫必究素難長沙諸書為本而參
之近代潔古東垣丹溪之論雖不中不遠此編極多良
方如不識病源不明藥性未可輕用
海底眼
右王鼒易卦海底眼附以何侁四言獨步專用五行盛
衰生尅制化論事之吉凶休咎頗為有理視世俗雜以
神煞論者遠矣
書法正宗
右書法正宗一冊士竒少時舅氏白水縣丞陳孔立先
生出以見教者也先生教人學書必謹法度曰不精眞
楷不可以趨行草然先生為人卓犖不羈翛然繩檢之
外平生未嘗作楷書而行書特佳士竒嘗以質焉先生
笑曰汝但為魯男子不用說柳下惠也雖一時戱言要
之至理不外是也謾志於此
書法三昧
書法三昧余初錄於陸伴讀既以與諸姪此本重錄於
朱舍人家余少未嘗學書及與陸往還得盡窺其家所
蓄書法甚富陸與余厚又為余言其意頗悉也余雖知
之嘗習之而訖於無成東坡云内外不一心手不相應
不學之過非余之病乎曾南豐論羲之書亦精力所致
非天成也蓋凡藝雖有法非熟之則不精獨書學哉陸
名闓字伯陽高郵人朱名古字季寧崐山人皆有能書
名
宋劉次莊法帖釋文
右宋劉次莊法帖釋文附以陳與義刊誤余初錄於武
昌尹千戶蓋童子所寫草草來京師重錄之尹名昇余
客武昌時已七十餘致仕閒居與余厚其為人慷慨豁
逹有俠氣好草書明四聲等字之學自著書已板行喜
賓客尤喜接儒者所居直黃鶴樓之北面大别山江漢
會其前鸚鵡洲帶其左治隙地數十畝為園池作小亭
其中雜植四時花卉爛然不絶而山川隂晴朝莫之景
出於亭下者一望可數百里實據武昌勝處亭中嘉客
無虚日余亦數日輙一往醉其間然自余去武昌尹亦
往雷州以卒其地遂廢因謾識此併及其人云
法書考
元盛熙明作法書考八卷首卷評品古書二卷述創字
源流亦間及作字之法三卷至七卷皆論書法末卷附
印章虞揭歐陽皆為之序學書者資於此亦庶幾可以
有得余錄於中書舍人南昌陳古訓
書史會要
書史會要松江陶九成編蓋鈔錄史傳及百家雜記所
藏善書之人而為之者也其書無足取至纂述近事尤
謬獨書法一卷稍便初學耳此編廬陵王守真松江還
以見遺者
碑目
中書舍人陳登思孝好聚古今石刻徧求博訪志其所
出之處以成此編余與用之皆錄一本按此而索之亦
屢有得惜乎其未能悉也
玉篇
玉篇一冊考其圖書云周陽侯世家蓋吾族兄孟堅之
書余得之賓畿弟賓畿得之蕭子英子英孟堅内弟也
孟堅多蓄書既死無子故遺書無為保藏悉散落不存
嘗誦劉長卿生子詩且免琴書與别人之句竊以為無
後者之慨然今世儒之家子孫不肖往往取先人書籍
及所為文章博易所好甚者用易酒食視棄之如棄土
苴以䧟於不孝而為人所僇笑者吾見之多矣如此亦
何貴乎其有後哉
廣韻
廣韻一冊洪武庚午余市之其直五百文既為友人持
去後十年復市之其直亦然凡今生民日用之物歴十
年之久率增直十數倍獨書無所增豈售書者其操心
獨廉哉抑好而求之者寡雖欲增而不能耶
北谿字義
此書陳北谿先生著先生名淳字安卿朱文公高弟也
近劉伯塤員外自閩歸惠余二本遂以一寄稷子蓋聖
賢教人必先明理理明而後在我者有所持循而行之
不差此編皆理之大而要者初學誠能熟復深究則本
源端正無復有疑於其所行矣
韻會
歐陽永和在閩中寄惠此書凡五冊於讀書為文其助
益多矣王介甫云人閑暇不若看韻書其有以哉
洪武正韻
洪武正韻我太祖皇帝命儒臣刊定之書一洗江左以
來千載拘僻之陋而復諸古盛哉刻板在太學吾家所
有總四冊
五音集韻
右五音集韻三冊禮部侍郎高密儀公所惠此書出北
方學者不獨於音韻易正亦可以多識字
漢雋
漢雋十卷天台林鉞著雋以喻其味也刻本在象山縣
學余得之左司直郎王子沂
翰林要訣
眞書非古鍾王以後上下率用之然亦有法昧者不能
造其至陳繹曾述此所謂法也得其法苟非積功之熟
亦徒然已曾子固言羲之所能亦精力自致非天成也
一藝之學猶必知行兩盡况從事古聖賢之學者哉吾
得此編不欲閟故識此語以示來學
文選雙字
宋蘇易簡為此編易簡一代名人而用志於此荆公選
唐百家詩已而嘆曰費日力於此蓋愧辭云况此編哉
史志靜得此以見示其之南京也恐累行李遂留於余
家
蘭亭樂毅(二體二首)
此蘭亭石刻在蜀或云義門鄭楷所刻余得之姑蘇劉
紹蓋趙松雪所臨者古人行書惟羲之此帖第一然學
書者必工楷而後可以及行而松雪所臨羲之楷書又
樂毅第一故附此於後
右蘭亭刻板在蜀或云蜀府伴讀浦江鄭楷家所刻余
得之行人劉紹盖趙松雪所臨者視北京臨本筆氣微
勝又得北京樂毅帖於錢習禮檢討亦松雪臨者頗佳
遂附於後云
絳帖
此帖得之定國徐公宜珍襲之
不完絳帖
右不完絳帖數紙洪武庚午在武昌旅邸得於隣舍弊
篋中紙墨已甚昏爛不忍棄也表為一卷視泉汝蓋遠
過之
隂符經
隂符此刻在蜀府余得於本之書法清婉遒麗本之云
相傳為虞永興書余以為宋人書豈蔡忠惠之筆乎當
求識者而質之
元瑞鶴記
右瑞鶴記元吳文正公撰虞文靖公書秦定二年所刻
今在北京余得之謝靖眞寺丞吳公此文甚佳而虞公
之書温麗典則亦足以師表後進也
漢廬江太守范君碑
此碑得之大理寺丞孫時未有碑額其前後及下皆缺
姓氏名字紀年皆不見陳思孝云漢廬江太守范式碑
也然碑云為侍御史冀州刺史亦皆不見於史傳或者
史之略也碑在今濟寧州學斷裂多矣夾漈鄭漁仲定
為蔡邕書漢碑至今雖斷裂訛缺其僅有者無不佳如
此碑尤為難得也
漢修孔子廟器碑隂
右漢韓勑修孔子廟器碑隂具載修廟人出錢之數不
盡者又載於碑之兩側出錢或二百三百或五百有至
於三千者而不以所出多寡為先後亦見古人所重不
在乎是也
漢郎中鄭固碑
右漢郎中鄭君碑君諱固字伯堅此碑今在濟寧學中
余得之給事中趙惟恭此碑前後無年月其中云延熹
元年拜某官又云年四十二則知為桓靈時所建也但
文字磨滅特甚歐陽公集古錄跋尾猶載其中數語今
多漫滅不見也
漢司隷校尉忠惠魯君碑
右漢司隸校尉忠惠魯君碑君諱峻字仲嚴忠惠其諡
也碑在今濟寧州學鄭夾漈定為蔡邕書碑已斷為二
文字磨滅不可讀者殆四之一此本得之大理孫寺丞
漢封龍山碑
右封龍山碑在元氏縣漢延熹七年至今千二百餘年
石刻雖頗剥蝕而文字尚可尋究碑首云封龍山者北
岳之英也此本得之劉智安主事
道因法師碑
唐道因法師碑中臺司藩大夫李儼撰蘭臺郎騎都尉
歐陽通書通率更令詢之子書法出家學矩矱森嚴意
度飄逸但少含蓄之趣耳
玄祕塔銘
右唐大達法師玄秘塔銘裴休文柳公權書石刻在西
安府學會昌元年所建唐法書家前有歐虞褚薛後有
顔柳而柳所論心正則筆正雖一時格君之言要為書
法第一義也
多寶塔碑銘
顔魯公書多寶佛塔碑亦在西安府學視他碑特完好
雖書法至顔柳晉人之風幾盡然公書端方剛勁凛然
忠義之氣故為世所貴而學書者必合公眞行觀之乃
得其妙趣
八關齋碑
右八關齋碑顔魯公書唐河南節度使田神功寢疾宋
州刺史徐向等為禳祈報恩者也唐書神功傳亦概見
其事碑在今歸德州城外僧寺中永樂丁酉秋進士尹
崇高奉使河南為余致此本而每行下缺四字蓋打碑
時為夏潦所淹也
元文敏公墓志
右元翰林學士元文敏公墓志中丞馬文貞公文學士
虞文靖公書并篆文敏先待制延祐乙卯座主文貞為
同年而文靖相交處尤深此帖余得之陳中書彝訓宜
珍襲也
永樂中視學碑後
視學之明日國子監官上表謝各賜衣一襲遂賜羣臣
宴又明日羣臣請刻碑太學
晉平西將軍周府君碑
右晉平西將軍孝侯周府君碑陸士衡文王逸少書刻
石在今常州宜興縣府君諱處義興人義興今宜興也
碑後題云唐元和六年義興縣令陳從諫重樹瑯琊承
仕榮鐫蓋此碑至唐再翻刻也
岳麓寺碑二帖(二首)
右岳麓寺碑得諸禮部侍郎胡濙余晚喜北海書最後
得此而凡前之所得者皆不及也近於中書舍人劉素
家見北海秦望山法華寺碑温潤清麗蓋又特出也法
華故在紹興府寺及碑皆久燬甚可惜也
岳麓寺碑李邕書石刻在長沙余前後所得十數本皆
紙墨糊塗甚至不可辨識蓋打碑必得善工而湖湘善
工尤難遇長沙同知李吉特為余致此本故視前所得
差勝也
雲麾將軍碑
李北海雲麾將軍碑永樂丙申用之在北京以寄余者
此碑出良鄉縣北海所書有兩雲麾將軍碑其一在陜
西陜西者李思訓良鄉李秀也陜西者書法差勝然余
畜北海書獨此及岳麓寺碑耳其紙墨又此碑差勝也
羅池廟迎享送神詩
右東坡書羅池廟迎享送神詩筆意甚佳然較沈傳師
所書碑不同者十數字當以柳碑為正亦得之長吾云
陶隱君茅山帖
右華陽陶隱君茅山帖後有廬山曹士冕跋顔魯公大
駕帖米南宫露筋碑文字皆完皆行書之佳者又有南
唐李後主行書望故園賦略米南宫題十字在後疑皆
士冕家所刻者余客武昌時得之湖廣參議吳文家
四體千文
右周伯温四體千文刻板在鄱陽中書舍人朱季寧仲
子為樂平教官以見貺者也蘇州舊亦有刻板視此頗
勝元之工篆書者多矣伯温最用功其作字結體蓋出
泰山李斯舊碑其著書發明斯義有說文字原六書正
譌云
九成宫醴泉銘
右唐歐陽率更書九成宫醴泉銘石刻在西安府麟遊
縣缺蝕多矣凡余平生所得數十餘本此本得於給事
中毘陵胡源潔紙墨特勝故獨存也
哀冊文
褚河南書太宗哀冊文舊得之先友登州教授郭敬守
先生書家論古名賢遺跡河南傳世之佳者三龕碑兒
寬贊及此帖耳三龕碑未得見嘗見會稽鄧宗經有兒
贊墨跡真妙絶此帖亦今世所罕見者余家諸帖此當
為冠
手植檜贊
右孔聖手植檜贊宋米芾撰并書碑在孔林余得之衍
聖公彦縉陸伯易常為余言宋人書米為優而余家米
書獨此與露筋碑為優云
同知崑山州事楊公墓碑後
右元同知崑山州事楊公墓碑歐陽原功文楊友直書
虞伯生篆崑山諱學文字節文吏部侍郎贑州路總管
諱孖之子廬陵及安成之楊同出靖恭坊此云皆祭酒
膳之後蓋與揭曼碩忠節祠記同一誤耳詳見余忠節
祠記跋尾此碑及祠記皆東平州守季琛先生所惠先
生忠襄之世也
漢泰山都尉孔君碑
右漢泰山都尉孔君碑孔君名宙宣聖十九世孫此碑
延熹七年其故吏門人所建視漢他碑稍完宙融之父
也見漢書融傳
泰山李斯篆四帖(四首)
右泰山石刻李斯篆今可見者惟此四十六字字畫渾
厚而結體差長余得之山東僉憲洪遵道嘗見應天府
學有石刻宋劉跂泰山秦篆譜跂自序其略曰初宋莒
公歐陽文忠公得泰山斯刻皆止於五十許字高不過
四五尺形制似方非方四面廣狹不等所謂五十許字
者在南面稍平故嘗為人所撫搨其三面皆殘缺蔽闇
跂始刮摩垢蝕而撫搨之凡篆字二百二十有二可讀
者百四十有六其文起西面而北而東而南西面六行
北三行東六行南七行行各十二字其末行制曰可三
字復轉在西南稜上總二十二行跂河間人此譜政和
中所為然今人所得泰山斯刻惟止此四十餘字豈其
餘今皆已磨滅歟抑復為垢蝕所蔽而士大夫未嘗親
造其處撫搨之工又皆苟且塞責不肯盡力歟故余志
跂所說以見大㮣云
右秦二世東行詔書李斯篆其篆甚佳余在兩京廿餘
年求之不能得比連得於洪遵道而楮墨亦佳京師四
方之所趨也而好古博雅之士皆在其所收畜周秦以
來金石刻皆富然余獨見鄒仲熙高庭禮陳思孝有此
刻固其難得如此也
余既得泰山秦篆又求得劉跂此譜遂附於後以見秦
刻在泰山者其未磨滅蓋不止於今之所傳墨本也應
天府學有此譜石刻余得之張士謙云
考史記所載始皇東遊頌視劉跂小字譜不同者十字
史記臨位跂作臨立二十跂作廿遠方黎民跂作遠黎
休明跂作著明後世跂作後嗣躬聖跂作躬聽禮順跂
作體順後嗣跂作昆嗣餘皆同鄭文寶及各處嶧山頌
皆出徐鼎臣史記不載其書二世詔史記有之
松雪書
與稷文甚佳惜不見其全集此篇亦因松雪書而傳
寶晉齋帖二帖(二首)
右寶晉齋不完法帖余客武昌時得於醫士吾郡曾尚
文者一日陸伯暘過余欣賞再三遂借臨寫伯暘卒其
家不復見歸其弟伯瞻官南京出以示余余語之故而
索焉即閟不復出伯瞻卒於山東此帖竟莫究所在然
時往來余懷也侍講高穀為余言渠嘗借臨未久歸其
子後亦不知存否也伯瞻仲子瑄近膺薦來北京余間
詢之亦語之故瑄對曰自幼家笥中未嘗見有也幸得
還鄉里當究索以奉納不敢背德瑄既得官於浙便道
歸從鄉人物色得之因顧謙主事使還寓至一展閱間
恍若隔世蓋不見四十有五年矣損壞糢糊不復往昔
之明整蓋淪落於俗人久矣欣喜復還繼之感嘆遂重
表而識之若瑄之存心不同乃父尤可識也
無為州舊有寶晉齋帖石刻余索之久未得蓋數遇州
士子及官于彼者皆云無復存矣今年周恂如員外奉
命督賦無為因託往問周還以此見遺蓋石刻在州學
今所存唯此廿帖耳皆右軍書又得米方尺隸書數字
良快余意今書學雖廢然安有董治教於斯游學於斯
而了不知者世間寶物往往蔽於庸人俗子如此甚可
嘆也
李北海書麓山寺碑
北海書矩度森嚴筋骨雄勁沉著飛動引筆有千鈞之
力故可寶也
玄靜先生碑
右唐玄靜先生碑柳識譔張從申書李陽冰篆從申書
法出二王而與李北海彷彿昔人評其書獨步江外此
碑在茅山蓋唐行書之得名者余得之道錄司官袁止
安
遺教經
右遺教經及蘭亭序石刻在歸德州遺教止二十三行
本六朝人書或以為唐經生書此云王會稽非也余得
之劉士皆因其有汝州之印故附於汝帖之後
漢穀城長張君碑
右漢穀城長張君碑未有碑額蓋中平二年其故吏所
立文辭字畫皆古雅碑在今東平州學余得之宗丈東
平州守季琛先生之子民服云
虞恭公碑題與翺孫
此碑最宜初學者師法然歲久碑石已缺其下三之一
而字畫甚好今附於此與翺孫習書不可懶惰也
漢溧陽校官碑
右碑建於靈帝光和四年蓋長平人潘乾為溧陽長興
學修教其丞趙勲等為建此碑今在溧水縣學余得於
進士彭琉而字多漫滅不可辨識
白石神君碑
右白石神君碑得之子啓學士未有碑額蓋漢靈帝光
和六年所建文多剥落尚可讀而字畫甚佳
夢英千文
右梁周興嗣次韻千文宋釋夢英以篆體書之乾德三
年刻石在今西安府學前此釋之徒以書名者多矣而
以篆古名始見於英也
扈從西廵詩
羅員外學古得余此詩刻置宣府學舍教授劉凖寄余
此本蓋越三月宫車晏駕覽此豈勝永慟因題以授和
姪
先曾祖碑銘重刻石後
自元季兵燹楊氏先世文字悉無存者歐陽公此文洪
武乙丑余得之贑錫坑蕭氏蓋屢瀕于燬殆有神物護
持之洪熙乙已蒙恩贈曾祖祖考皆榮禄大夫少傅華
蓋殿大學士曾祖妣祖妣妣皆夫人時復作祠堂遂就
北京買石求吏部郎中兼翰林侍書程君南雲重書此
文刻之還寘祠中用貽我後人而祠堂記附刻諸隂
鮮于伯幾真草千文後
鮮于伯幾書當時與趙文敏公齊名兩人相與甚厚而
鮮于蚤沒故其遺跡之傳者甚少此眞草千文刻板今
在南京太學所謂眞草書蓋兼行也
家刊千字文
右翰林侍書程南雲寫昔人有云字壞於晉謂壞六書
之體也此本主六書如障&KR2398;鶤亯愯玅之類率正千載
之誤初學所當知也
勞略帖
唐太宗勞略帖余得之郭教授敬守蓋曹士冕家所刻
山谷評為佳物殆不虚矣
東里續集卷二十
