東里續集卷五十五明楊士竒撰
詩(五言古)
退思軒為淮陽劉千戶賦
結髮在軍中幸際熙明時聲教洽四海不聞羽檄馳家
承厚禄貴身有好爵縻雖懷鉛刀用一割不及施自顧
草木微芳澤振華滋感激天地恩胡能分寸禆惟應篤
忠貞庶不忝恩私庶事如蝟毛何以適攸宜發已一失
經臣職隳自兹豈但羞榮寵安危誠係之歉歉内自懷
兢兢恒自持高軒敞弘麗退食時在斯先哲有明訓揭
以為箴規
題范仲倫紀善攀桂軒
團團青桂樹高高凌紫虛根本積深厚柯條鬱紛敷風
雲蕩杳靄雨露涵浸濡當春競妍華不與桃李俱秋氣
悴萬卉孤芳乃芬如金彩耀朝暉天香含滿裾軒居延
爽霽静對古人書觀道可適懷何必傾一壺居止得嘉
蔭悠然塵慮袪緬惟種植勤今來百歲餘先人義方訓
遺我以良圖幽貞嫓令德安敢廢斯須光華際昌辰歘
起應時需攀援聊淹留非為樂其初念兹保明誡歲晏
以終譽
送王孝子歸成都(其初巴陵人省其姊來金陵)
蜀嶺春雪消秦淮新水衍萬里蜀中人見水思鄉縣去
年在親側今年在帝畿非緣同産故誰肯離親闈一朝
復一朝思親心若燬問君刲股時痛迫何如此初發白
鷺洲忽過黃鶴樓巴陵尋舊里荆門泝上游家林行漸
邇筭程應預喜猿嘯豈關情鵑啼空在耳倚門望萊衣
踉蹡五色歸供饌黃魚美登盤丹荔肥親年方夀考歸
來誓相保長承膝下懽不出門前道
送陳景著編脩以母老乞近地得福州教授
振佩謝彤陛驅車出重城堂中有夀母奉以趨脩程秉
志存事君母也迫衰齡仰荷聖主仁俯諧烏鳥情維時
六月中流金赫炎蒸行路豈不難適願心孔寧濟濟玉
堂侣祖餞羅冠纓眷言夙昔好何以贈子行易得四海
譽難致鄉里名矧乃來學衆逝將於我承黽勉慎所操
庶用閎休聲
送聶教諭赴貴州(聶屢見過不遇留卷求贈言賦此見意)
往與子别者乃在江漢湄江漢日夜流歲月忽如馳相
思隔川岳於今已十期子家清江曲夙有温厚資少小
入鄉校育德窮書詩中歲登成均鴻鵠摩天涯金石恊
其音佩玉昭其儀拜為博士官小試百里師詵詵遊學
徒左右侍臯比成德與達才造就咸適宜九載績用成
入奏趨彤墀陞遷荷榮寵欣欣遂其私職不踰文教出
不越皇畿明晨整行装王程詎能違嗟子契闊懷慰悦
宜在兹終焉乖所願坐以職務縻過門弗及迓出祖弗
及追引望池陽峯曷慰中渴飢幸逢熙明運會合諒有
時惟應保貞素遲暮以為期
題訪戴圖
寒宵雪初霽明月照庭前獨酌山隂酒含詠招隱篇良
朋忽興念懷往方浩然泝洄剡中行玉色晃山川道長
興易窮回艫遽言旋性情自不羈動止故無牽放曠非
可則猶為畫者傳
題文丞相字(文丞相為吉水解氏大書生香翰墨之隙六字解之孫文夫求題其)
(後)
惠風布和氣流雲度春隂時卉播芳潤嚶鳴懷好音邑
中理琴罷逍遥翰墨林圖帙左右陳永謝浮慮侵静觀
悟玄化油然適我心奄忽百歲餘名德揚至今燁燁文
山書尚照文水潯惟應嗣世者持用寶南金
謝賜嘉禾詩(有序)
永樂三年九月朔旦上閱中秘書得太祖聖神文
武欽明啟運俊德成功統天大孝高皇帝御製嘉
禾詩聖孝深至將垂示於萬萬年乃命摹刻以賜
諸王廷臣龍章玉刻雲漢昭回臣忝職侍從均拜
鴻恩齋沐莊誦有以窺見帝王功德之隆矣盖嘗
竊論古者帝王之盛未有過乎唐虞三代之君其
始無不本於得天其行無不急於除暴安民是以
民心和於下天心和於上豐年屢應百祥萃臻而
為泰和之世元之季世上失其政宼攘四興民墜
塗炭我太祖皇帝誕膺天命提一旅之衆恭行天
討東征西怨南征北怨掃刮兇暴挈天下無告之
人舉納之康寧之域母養而父訓之由是仁浹義
洽黎民豐足政化脩明禎祥恊應與唐虞三代泰
和之世同功而共效矣斯皆臣之所躬被目睹固
不應聖製而後知之若夫致祥之由一歸天錫不
謂已功而歉然不自滿假之心與堯舜禹湯文武
同一聖德者實由聖製而知之也皇帝陛下統承
大寶君主萬方繼志述事孝治益隆天下林林總
總之生遭遇何幸盖堯舜禹湯文武之道傳至於
太祖皇帝今又傳至於陛下矣陛下敬承善繼永
篤不忘故雖手澤一篇一詠皆以為聖道所存必
欲著明永示無極臣獲睹天章巳極榮幸而況於
親受寵賜者乎隆恩至寶豈如其他世世貴重之
賜之比懽愉之情倍萬常品用作五言詩一首以
著瞻仰欣悦之意謹寫上進詩曰
玄天肇昌運皇明啟隆祚有赫清泗濱篤生我皇祖於
維皇祖聖桓桓秉神武于時草昩際隂氛蔽寰宇受命
提天戈弔民麾虎旅吳楚掃欃槍幽并驅羆虎函夏復
清寧窮櫩息咻噢迤邐五教敷從容九功叙絃歌亘遠
域鋤耰隘荒墅浸淫俗化淳汪洋德施普昊天監昭事
駢蕃荅純嘏五緯無留逆四時皆順序休祉萬斯臻豐
年豈惟屢大田毓禎穀芃芃映黍稌聖世躋泰和聖情
聊暇豫雍雍發歌詠輝輝粲毫素文如虬龍躍又如鸞
鳳翥音如咸韶會氣如春陽煦上樂帝眷顧下樂民康
富丕顯並周文不矜同姒禹於維我皇祖功德侔三五
俯睨漢與唐陋哉疇比數宸章隠中秘至寶終明著陛
下握乾符垂衣纉鴻緒琬琰昭大刻臣工拜嘉予旦旦
睹奎光淵淵仰皇度誠由陛下聖心存有虞慕益勤繼
述志遂隆顯揚務睿製超百王至孝踰千古敬擷輿人
言陳詩獻當宁
望雲詩(有序)
太常王侯勉自皇上龍飛之初超拜少卿而卿久
闕侯總太常事敦厚易直國家有事于天地宗廟
百神侯練習典禮相事秉虔膺受恩眷榮且重矣
侯陜西蒲城人蚤喪其父率其弟勵勖事母夫人
能孝既舉鄉貢出仕而其心未嘗不在母側嘗一
迎就養京師居數歲母夫人不忘其鄉之樂也勵
勖思有以寧其母之心相與奉歸而侯重去其親
忡忡焉如不可一朝居也侯之子謙自請歸養大
夫人冀以寧其父之心夫父子兄弟相篤於孝行
如此豈非以侯為之表率哉克孝於親者必忠於
君今侯仰荷國恩榮且重誠明乎義而力乎所當
務將其行之可稱於時者不尚多乎故為賦古詩
一首述其事且致望於他日云
少小失所怙鞠我仰母氏我今已成立母氏隔千里朝
亦思母慈暮亦思母慈愁腸日九廻朝暮千萬思官列
九卿貳迎養失所願母來止歲餘母樂歸鄉縣雖有兩
賢弟致敬奉母居我獨不在側何以紓鬱紆荷君恩寵
深憶母道途遠仰首望飛雲秦山長在眼小兒解父意
願父勿憂歎我歸養大母父但忠王官一門隆孝行父
子及兄弟所以白髮親怡怡膺夀祉敦行用表率豈不
自一身觀感動鄉里詠歌揚縉紳君親同所尊忠孝匪
二道努力慎克終來世焯有耀
明明處士輓詩(有序)
余童丱數從海桑陳先生游郡城必主劉復初時
先生族孫仲述教授其家復初之尊甫明明處士
春秋七十餘皓然白顛頎身玉立雍容言論而延
禮先生愈久愈敬復初為人温然端厚以學問為
務執所業請益無須臾懈怠先生器重之異於衆
也孟子言觀近臣以其所為主孔子稱子賤必本
於魯之君子處士其賢乎哉後數歲先生捐館復
初自郡庠陞太學為給事中仲述亦取進士去相
繼以沒惟處士康寧無恙余雖未獲再造劉氏追
惟曩昔遊從之樂老成典刑風流文采未嘗忘余
懷也洪武壬午處士沒於家余聞而嘅嘆焉今年
見處士少子彦信於京師示余易闇謝先生所為
處士墓誌及翰林學士解公所為墓表讀之益不
能釋懷因作輓詩一章以著余之思而處士之所
為可傳者亦庶幾可想見也
岧嶤金螺山螺山水逶迤螺水逝不還螺山空雲飛我
懷賢達人寂寞今安之在世無所繫去去忽如遺鬱鬱
喬松樹舟車諒所宜何為南山中空負高潔姿寒暑若
循環四時屢遷移傲兀冰與霜欣榮遲暮時中有丹鳳
雛五章備羽儀高舉戾阿閣嗈嗈鳴朝曦鳳雛忽已去
喬松復傾摧瞻望杳不及行者皆歔欷俯仰念疇昔我
獨有餘悲矯首睇螺山閣淚書此辭
輓永嘉胡處士
流波逝不息時序無停遷嗟彼泉下人一往不復還追
惟在世時卓犖稱英賢芳馨佩蘭茝被服夫容鮮幽居
玩玄化歴探羲皇前步履率周行飲濯必清泉一朝逐
征風飄然若雲烟反終自常道懷德諒難捐幸睹五色
雛及時厲高鶱黽勉務顯揚夙夜志惓惓煌煌金石詞
足為永代傳
送謝憲使還廣西
謝公青雲器發身自科名初命屬司寇特達蜚賢聲十
年典大郡政化龔少卿遂陞董外憲八桂歌澄清展矣
冰雪操諒哉矜恤情聖人御寰宇簡賢寄嫠&KR1137;安得皆
若人四海臻咸寧春蘭花始開述職趨明廷我昔嘗同
朝相見慰平生握手甫一再驅車復南征故寫嚮往意
聊贈萬里行
送黃知府還瓊州(三首)
蕭蕭朔風勁慄慄年歲徂積雪横山岡凝冰塞川途念
子萬里行相送城南隅寒樹渺蒼茫誰能忍離居
離居昔不淺晤語今還促郡府分南溟烝黎望賢牧寒
暉動飛旆浮埃暗馳轂遠舉凌冥冥臨岐羨鴻鵠
鴻鵠翔翩翩倏忽天之涯丈夫抱竒才致用貴及時山
川歴緬邈何以贈仳離永矢冰雪操遲暮以為期
輓凌孝子
閩有凌孝子十六丁喪亂辛苦奉雙親巖谷日奔竄晨
汲寒澗飲暮拾枯薪爨跬步皆畏途觸目增愁嘆百死
幸脱歸雙親遄棄違囏難殯淺土慟哭血淚揮孤身惟
影伴煢煢竟何依經年寇盜息來返鄉園扉拮据葺屋
廬黽勉遂家室處宗仁有施處鄉義無失寧辭薦辟榮
甘就原丘逸云胡未下夀盖棺事奄畢昔有江巨孝漢
史高其人誰言千載下令德無與倫天道遠弗爽為善
福必臻凌氏身後榮煌煌垂不泯
陶氏榮節堂
人生伉儷情所願偕白首二九歸陶家三八為孀婦抱
持襁中兒辛苦難具論矢心只如一兒大今有孫紫鳳
啣天書光華見旌表孫長登科名更覺門庭好皇天佑
節義降福無窮期永歌榮節堂聊繼栢舟詩
輓詩
歐鄉有貞士蕭散離塵俗家庭崇孝德宗婣重惇睦交
友執信義恂恂在鄉曲雅度廓有容好善如不足浮雲
抗志尚蘭茝充佩服愛子以力學詩書貯連屋飛騰自
庭下玉立見鸞鷟高堂致滫瀡十載京華禄八十餘三
齡長往遽不復懷貞寫哀些聊為蒿里續
題古木幽禽圖
古木含春澤紛敷枝葉清羣飛各有類動息相和鳴藹
藹天地間品物遂生成無輕畫史意可怡仁者情
送彭學修之興寧知縣
平生慕為縣可以恤嫠&KR1137;不得真由命傍觀却愴情吾
鄉有彭子發軔宰興寧送爾慎樹立行看起令名
追賦袁氏瞻衮堂
中歲謁金闕恭承明聖恩千載之所遭錫命久益蕃重
爵與厚禄頌臺燁高鶱泰壇切紫霄清廟凌絳雲天子
奉明禋周旋嚴駿奔祀事國所重為榮安可言朅來遂
懸車言歸東海濆何以報盛德惓惓中心存興居兼食
息一惟我聖君祗若聸龍衣肅若仰臨軒仰祝萬萬夀
悠久齊乾坤大書揭中堂庶庸示無諼嗟哉逝已遠敬
率惟後昆
題梅
桃李盛芳妍春風一朝歇窮冬歲華盡見此枝上雪天
寒渺空闊清香表高潔
餘姚陳處士輓詩
桂樹生堂階秋霜悴其英秋霜自恒化能不懷芳馨人
無金石資安得獨長生形質雖化盡惟善遠益稱緬彼
林居士素履篤幽貞恂恂孝友德坦坦君子行推己務
惠濟潔身謝浮雲一朝盡天年奄兹三紀盈松栢繞丘
墓凌雲鬱青青終令懷德者憑軾愴中情
題山水圖
結纓二十載素髮忽盈簮才薄識且疎驅馳百不任憂
虞積懷抱流塵暗衣襟瀟散此誰與結廬在幽深危峰
疊蒼翠灌木鬱成隂奔泉瀉石磵浮嵐掩遥岑駘蕩時
物榮交交響春禽趣與清景會而無塵俗侵忩中南華
篇流玩以澄心相知一二軰嚢琴亦來尋更迭為我彈
泠泠皆雅音怡然樂吾天撫卷心為歆俛首發長嘆悵
然興越吟
脩敬齋
士學之所本乃在方寸間出入慎省察奉持常拳拳執
虛如執玉處獨如臨尊主一不二適存養静以專益久
虛且明萬理自森然所以德之聚古人有名言羅生豫
章裔家學探淵源脩敬揭齋扁瞻對如孔顔肅中戒外
馳宴坐必衣冠雲谷有明訓昕夕勤鑚研勉哉在惇行
勿云知者難
桃源縣
泊舟桃源縣滿目生秋草不見桃花林但見牛羊道臨
江盡茅舍繞屋惟桑棗尚有淳朴風何由恣幽討
九日發桃源遇便風
出門已六日嘉節逢重九旭日明秋空川原淨氛垢寥
寥數家村茅簷蔭榆柳綠醑堪旋沽黃花何處有張颿
乘便風舟行疾於走前岸渺彌望瞬息屬回首桃源下
百里不待晨炊後北京緬迢逓王程畏遲久舉觴問河
神明晨還送否
新安驛奉簡蹇公及公素
解纜未十里峥嶸亂雲黑北風吹波立進咫退已尺努
力度前灣依林聊暫息船忩雨穿溜狼藉沾衣席跼蹐
擁氊毳愁坐終日夕僕夫勞敝餘飢寒皆失魄對此傷
人心奈何遠行客中宵豁隂翳青天流月色同舟各解
顔安卧免欹側人事有倉卒天道叵測識向來行路難
未有新安驛
送周布政還廣西
周子湘中彦桂芳昔同官清姿玉瓉貴雅量湖海寬所
發必歸厚所履必由端霜臺既展驥秋曹亦翔鸞中嘗
擢近職所樹皆桓桓遂授方岳寄八桂開大藩勉勉敷
上德孜孜救民難温若春陽煦潤若時雨&KR1998;勞勤十載
餘坐鎮邊隅安考績進禄秩蒙恩復南轅嗟予久間闊
暫晤仍鮮歡相送即脩途相期惟歲寒何以表中愫聊
贈青琅玕
送芮長史致政還鄉
芮君毗陵彦發軔賢能科十年鳳凰池近侍增光華簡
陞春宫臣司經侍講席朝紳五品貴旦暮儲皇側鞠躬
勤小心言行恪有常出入謹儀度玉佩鳴瑲瑲再陞親
藩輔所寄誠獨重正道與直言肯慚賈與董春秋登七
十從容告歸休拜稽辭賢王歸朝謝宸旒我昔官桂芳
於君實聯署況復紫垣南廨宇相隣住相親日相好歲
久交誼深明月映澄潭兩照知巳心暮齡乃乖分關山
隔南北時誦停雲詩相望但相憶今來語未竟遽復倒
離尊重晤知何時黽勉頻加餐
題枯木竹石
喬木風霜古貞石金銕如所以尚志人樂偕木石俱況
有淇澳姿清風當座隅力田有餘暇足用適詩書
送徐提點被召赴北京(得向字)
聖人嗣天位郊廟親玉鬯明堂一弘新禋祀徵助相之
子奉綸音詰朝戒征兩岧嶤萬歲山雙闕五雲上鵷行
余將簉鶴馭子先倡紛若明漢星皆維北辰向
送史常(有序)
溧陽史常讀書持身不肯苟且混流俗舉進士為
行人滿九載考最陞建寧知府以廉厚自持月餘
吏畏民懷稱為賢守時朝廷遣官考察外有司清
濁材否將陞黜之考察者既不滿常之簡於其禮
而同官素以不檢為常所制者遂從而毁之然求
其過不得得其嘗罰老引商民米以贍獄囚之無
家者雖具案檢不閱而坐入已考黜當為民送詣
京師京師故舊率謂常白其實於朝當得復職常
言幸有父母雖老無恙得歸侍足矣竟不自明來
告别將歸余於常往還久相知有素其去也不能
無情故作詩送之
君子達義命不為外物騖孳孳脩其身貴賤安所遇青
蠅汙白璧自古有不慮曾參不殺人讒言令母懼直生
見誣金賞之亦不忤曖昩須臾間光明懸竹素之子抱
夙尚雍容偉儀度讀書膺薦達操節致時譽遂拜二千
石分符牧黎庶所務廉與仁果得&KR1137;嫠慕磷緇出媒蘖
不辨亦不怒怡然返初服脱灑謝羈馬拜辭出都門春
華未遲暮白雲動高興清鶯滿長路家在溧水陽行行
見鄉樹上堂悦父母下堂洽親故人生有至樂豈必貴
與富念子相知舊此别何時晤浩浩繾綣懷因詩一披
露
贈蕭大慶教諭詩(有䟦)
西昌邑東南桃源擅瀟灑蕭氏所世居彬彬見文雅我
識斯賢翁魁厚稱長者昔在元季時寇敓充四野翁奮
捐帑藏保障厥隣社其季安敬甫清襟浩傾瀉惜哉不
永年鄉閭共嗟咤德隣自幼孤好學出陶冶於義必踴
躍於利豈苟且穰也有鳳毛幼學勤不捨黃卷三萬軸
一目數行下詵詵羣倫中指謂千里馬昨領鄉書升會
試登榜亞除授金鄉邑餞别持杯斝索我贈行言顧我
今衰也惟斆學之半黽勉無自假德義士所珍富貴直
土苴勖哉務進脩勿言知者寡誨人在善誘不在楚與
夏愚直苟不遺可用膺純嘏
余客蕭氏塾時大慶始數歲大慶穰字也今年及
仕矣方以明經授官則余之老也固無足怪然余
周旋其曾祖祖父間五十餘年故於贈言有惓惓
致勉之意云
送羅崇本進士歸省
北闕雨新霽上林鶯正飛朝侍豈不榮關山遠庭闈經
年定省曠累月音書稀搖搖一寸心遑知渴與飢恭承
聖主賜寧親暫南歸高堂夀且康承懽足光輝家慶誠
所樂王程顧無違贈子淇澳詠自脩慎其微中和飭德
性昔賢有佩韋
忠孝堂詩(有序)
宿遷春秋之鍾吾也居淮之陽今南北兩京舟航
往來所必經也余屢過之其土厚水清俗質而醇
其人端而確毅而有守吾意必有才且良者生乎
其間惜未之遇也比年吾郡幕長雲衢幕佐孫郁
皆出宿遷郡人士至京師者皆譽道兩人之清勁
有執明達有為無異辭焉今年余奉旨還鄉展省
鄉人士道兩人之才且良尤多盖謂一時江西諸
郡之為幕者鮮逮也屬時郡有賢太守四明陳侯
尤江西諸郡為守者之所鮮逮又何幸得二良幕
為之助也衢比丁家艱去惟郁在郁字文盛今考
績詣天官奏最將歸過余求其家忠孝堂詩余可
靳於一言哉為之詩曰
少小天所生煢煢罔怙恃永懷鞠育勞食息靡暫置黽
勉務顯揚卓卓挺立志初命屬鴻臚敬恭事廷序西江
吉名郡再命升幕貳顓顓秉誠節孳孳究職事豈直簡
牘間期禆賢守治忠孝表厥居夙夜圖罔愧古來勲德
人皆起自奮勵蒙泉達于海寸萌干雲際維持不息功
無遠弗可至資孝以為忠人道第一義勖哉在方寸何
古不可跂
送曾蒙訓分教弋陽
明珠産合浦竒璞出藍田士生禮義門由來端且賢曾
氏吾同里詩書奕世傳科名起特達赫赫光後先之子
稟賦異秀質何娟娟少小服家訓一志勤簡編插架皆
手澤旦夕侍鑚研致恭閭曲間出入恒顓顓名達部使
者薦上吏部銓天子試文辭揮毫玉陛前擢佐百里教
往分博士筵維時七月中芙蓉秋滿川驅車出潞濱問
買江南船弋陽幾日至定及黃花鮮訓廸敦表率薦祀
致精虔勁翮在遠霄寧當久翾翾功行貴及時無為孤
盛年流光逝不處佇聆清譽宣
題畫送陳景茂歸金華
孟冬寒氣肅霜葉墜紛紛把酒别故人含情睇征輪憶
子初陞時永樂第二春簡入絲綸閣一見心相親于時
幾務殷旦夕翰墨勤開口見肺肝躬勞邁羣倫兩京三
十載恭事四聖君方來未壯齡鬢毛忽成銀幡然辭寵
禄歸偶擊壤民失足遇一跌觀過知其仁平生惻怛心
傾家振饑貧九重嘉行義自天榮命新萬里謝彤庭興
逐南飛雲峩峩金華山流泉下潾潾梧竹蔭我屋白石
為我隣於兹坐閒逸超超絶塵氛重晤當何時安常以
自珍
送楊禮郎中還南京
季夏當炎熇時雨集行潦宛宛晴鶯鳴空埃淨於掃子
來未幾日告歸一何早愛子閩山秀襟宇清皓皓詩書
出橋門瑞玉出文繅峩峩天官屬最績屢書考子家賢
伯兄勲庸四朝老所重同氣良相見心傾倒連床夜聽
雨方兹豁離抱晨起復暌違中懷增懆懆我亦惇同宗
交情久逾好聚合焉可常仳别未足道敬身譽所興崇
飲匪自保相期南山栢蒼翠拂穹昊
慈節堂詩(有序)
浙江都指揮僉事蕭華世亨七歲其父沒於王事
母夫人年纔三十辛勤教育華成立而守節貞白
不二朝廷追錄華父之忠累進華官母夫人高年
壽康華恭致孝養恪勤臣職惟恐貽羞父母而名
譽日起間名奉母之堂曰慈節求為之詩余念其
一家之間臣忠於君妻貞於夫母慈於子子孝於
親可謂盛矣其亦本於父之賢乎為作五言古詩
以貽之
桓桓蕭將軍秉義奮英武提劒雄萬夫委身報明主于
時羽林孤未齓慟何怙鞠育兼訓教劬勞仰慈母母抱
金石志矢天與天語惓惓未亡人肯愧黃泉下詔下錄
功勲遺忠上天府寡穉沐寵恩棨戟光門戶鶴髮夀且
康珠翟明翠羽兒大八尺軀卓卓挺禦侮操廉贊雄藩
言言浙江滸入門祗奉養出門飭師旅一心君與親夙
夜懷靡盬惟患忝所生詎辭躬勤苦令德萃一堂肇光
自賢父聞之謾成詠用示觀風者
送王希積訓導歸西昌
子家縣城西我家縣城東兩家世婚媾況復文獻風我
生甫十年時節詣王氏所重先代交肯恥遺孽子王氏
兩尊翁顒昂衆具瞻長翁春陽煦次翁秋霜嚴矜我故
人孫每見垂接誘或頫摩其顛或引執其手随事賜誨
教不間精與粗亦或厲顔色繩過及砭愚我稍辨路蹊
兩翁厭塵世老成一凋亡如矇迷所逝後來瓊臺公亦
得承切磋終焉聚時少不如别日多中歲仕京華而翁
亦繼起同在玉堂署還同職文史同心奉四聖兩京三
十春出入常相比居止常相隣有酒相勸酬有詩相賡
詠襟懷同一清冰雪炯相映衆星不逮旦松栢見嚴冬
向來親好人存者兩衰翁王氏森佳兒玉樹照庭廡顧
我獨何為憂煎迫心苦子出自昆岡佩服書與詩他鄉
屢邂逅無幾輒乖離朝家有大事匍匐萬里至因遂躋
高堂覲省慰親意十月薊北寒朔風斷河流豈不戀侍
下公程迫難留我具斗酒酌送子即遠道追惟子先祖
中懷惄如擣峩峩邑黌宫詵詵於子師問學資其求言
動表其儀才器之所成必出良模範子家崇慶守前矩
猶可鑑為教在立本致道而篤行逝川苟不息沛然達
滄溟坦坦白龍洲湜湜金魚浦庶聞百里間士習追鄒
魯
題陳憲山水
喬林遠人境山水滿幽庭薰風晝南來嚶鳴清可聽居
貞守恬寂聊自頥性靈杳杳清冥上誰見少微星
題青山白雲圖贈賓畿老弟南歸
白雲三萬頃水木共清華衡廬不可辨依約見仙家贈
爾江南去秋高八月槎離情方浩浩矯首鴈行斜
題賓畿弟竹石圖
園林春雨後新竹翠凌雲還蔭雲根潤虨虨綠蘚文清
風來白日瀟灑净塵氛
題賓畿弟木石圖
少躭木石趣家與木石隣清滌磵泉冷潤含山霧春應
無射虎者時有斸苓人
贈楊晟參政還福建
楊子河南俊詩書夙所務蚤膺大廷選從事玉堂署步
履循周行居心在忠素抽毫立螭陛鞠躬謹常度濟濟
近侍班娟娟水玉柱一朝起高擢萬里南閩路大藩開
海隅卓卓挺䟽附寒操凛清嚴春陽播温煦八郡五十
邑謳謌出黎庶丈夫千載志功業及時樹肯墮塵俗流
甘同草木腐念子予故交仳别歲已屢耳熟道路言良
慰心所慕玄冬十一月風凄氣寒沍朅來一晤對告歸
復何遽因詩寄深衷勉植後來譽
紀夢
晝眠夢故里扶竹過西家隣翁愛敬客延賞辛夷花一
觴歌一曲不覺紅日斜覺來空悵惘飄泊尚天涯
送夷行伴讀赴西川
陳宗吾外家俊彦森玉立永别崑山丞夢寐恒在目令
子敦厚資詩書克嗣續温温秉謙恭超超出塵俗暌違
十七年驅馳憐僕僕遠邑分教席親藩陪講讀所樂事
賢王何嘗厭微禄兹來忻慰藉言别復匆促對酒念離
合後期安可卜于時積雨霽倉庚鳴灌木西瞻萬里橋
戚戚衝炎燠善保千金軀用副意所屬
送陳祭酒
邂逅不盡意仳離難成懽況子我素交俱屬衰暮年夙
遊玉堂署文彩金琅玕瀟灑絶埃氛磊落出肺肝託好
三紀餘貞松見歲寒升遷既遐處懷思常漫漫北覲初
盍簮南顧遽回轅迢迢東海陬鄞山青鬱盤惻惻念桑
梓去去承明恩良會後靡期晩節道攸惇黽勉各自珍
用副平生言
小瀛洲
晨下蓬萊宫言訪瀛洲君瀛洲咫尺地東與東華隣結
宇非崇高瀟灑淨埃氛雖無弱水限門絶塵俗人金葩
間瑶草階戺揚清芬瓊簡兼赤書充列太古文常時白
玉堂飄拂來清真相與共玄譚造詣精入神盤出棗如
瓜森侍皆鳳麟意超紫霞表道匪玉局掄曠視六合内
逍遥任大鈞
送張萬中
十年祗奉命四牡馳騑騑考最榮陞擢新恩出彤闈肅
肅秋官署迢迢赴南畿梅花歲寒姿皎皎揚清輝君子
比素節欽哉念無違
題陳憲章廵檢山水
山翠悦人心清流堪洗耳浩浩名利途擾擾何窮已畫
史有高懷披圖思千里
題梅寄蔣子䕫
别卿四十年思鄉邈萬里朝陪玉堂講暮醉金壺醴我
有一株雪持用贈君子置之三徑中清白宛相似
步過田家有述
聮步營南門偶尋野人廬廬舍類南土繚垣樹扶疎初
柳揚青條杏萼亦已舒皤皤舍下叟迎客近門樞客問
何鄉人理生今焉如跽答家徐州始來十五餘生男皆
壯夫有孫亦蹌趨大男荷戈殳衆男務菑畬公私昔少
事温飽常晏居老身就衰頽官長日侵漁去年旱復潦
所穫缾盎儲何以備家食指顧屋南隅園畦五六畆果
木百十株折李接桃根為力勤亦劬三歲結李實纍纍
蕃且腴盈筐易斗粟足給朝夕需言已意自得聞之亦
慚余機巧予所厭所憫為利驅博樹起後世要非仁者
徒兩戕合一體纏糾封皮膚雖能奪天造本末固已殊
物性循自然古人豈其愚興懷淳樸風俛默增嘆吁
題郭仲舉雪景山水
乾坤播清氣岡原同一色啟戶得竒觀放舟浩有適從
知山澤農豐歲占三白何況牧守者對此忘忻懌
早出安定門
結束出門行雞鳴夜過半長衢驟車馬明星爛河漢霜
壓紫貂輕風掠微醺散自無匡直才敢發驅馳嘆
謁宣府廟學(譚都督作制頗弘壯)
下馬趨黌宫敬謁先聖師聖顔儼温穆從祀森威儀簠
簋備法制堂廡何巋巍齋居豁明敞富列書與詩童冠
數十輩濟濟咸肅祗俯仰動忻懌亦復興歎咨上谷秦
所郡逢掖時所譏寥寥千載後振舉昉自兹聖代崇文
教涵濡浹邊陲偉哉譚公勞煥耀無窮期
楊學士乃弟仲宜歸建安以道中五景求詩贈
之
淮隂秋色
搖搖河上舟迢迢遠歸客昨發潞水湄今度清淮側霜
落秋樹紅雲連夕疇白矯首鴻鴈羣聮翩接飛翼念我
玉堂人親愛渺南北
廣陵夜雨
泊舟淮南渚向昔聞清鐘颯颯飛雨來瀟瀟洒孤篷沿
洄距幾日氣序變寒冬望鄉行有期懷别坐無悰何時
連枝會將復彭城同
金山曉鐘
揚舲越京口中流睇金山昩旦聞禪鐘聲出島雲間急
應潮生渚飄隨月墮灣靈境富竒觀寧不懷躋攀邐迤
瞻鄉邑浩蕩棹歌還
鵝湖晴雲
投策憩鵝湖山水含清妍流雲映華旭粲粲五彩鮮雲
邊有精舍能不懷當年哲人崇麗澤至道以昭宣歸哉
懋鑚仰覃思在遺編
閩嶺停驂
辭家上京國念我同氣良會難别何易歸途阻且長行
行及閩山停驂見故鄉故鄉欣已即北望仍徬徨伯也
獨遠居我懷焉能忘
送劉參政赴四川詩(有序)
士之淹速詘信各係其命故君子惟修夫在已者
凡在外者一聽諸命無所用心焉世固有卑汙淟
涊哀號丐憐於人而得夫信與速者亦必由於其
命可得而後得之使非出於其命雖一日百十哀
號丐憐終不可得而小人之所為自屈豈惟可賤
誠可悲巳君子者知守命而已其肯卑諂猥賤干
於人以求信乎如吾友劉孟鐸盖其人也孟鐸永
樂甲申進士由翰林庶吉士歴吏部工部主事禮
部郎中廉潔而忠厚恭慎而勤勵明達大體嚴於
持已而恕於待物所至上官重之下人歸之後甲
申而升者其所存所行亦有不逮孟鐸者盖多揚
揚高舉矣孟鐸跼蹐郎署三十年澹然如罔聞知
盖孟鐸知守其身盡其職不肯自衒以求知未嘗
一效流俗齷齪屈已以干於權貴之門故世之知
之者亦寡知之者惟余與禮部尚書毗陵胡公最
深朝廷數命廷臣舉方面余意欲舉孟鐸以議者
不合不果上已而胡公舉之既報罷有知而詘之
者孟鐸弗自詘也今年夏胡公又舉之上知其可
用擢為四川布政司參政盖孟鐸昔之詘命也今
之信亦命也而君子之節著矣余與孟鐸同郡相
交四十年於别也賦詩贈之
璞玉不自衒良工知求之君子安義命知者寧自遺劉
子敦樸資敬恭勵操守蚤暮勤職業一志忠厚施郎署
三十年何嘗較崇庳上荷聖主明下承上官知一朝奮
高翔佐藩戒西馳平生所負挾展效庶及時當宁念遐
僻宵旰恒孜孜旬宣天子德惠澤洽&KR1137;嫠郡邑仗表率
貪漁待薅治用以光國命亦副知已期霖雨夏初霽高
樹鳴黃鸝繾綣杯酒間念子當遠離竊效仁者贈殷勤
歌此詞
東里續集卷五十五
