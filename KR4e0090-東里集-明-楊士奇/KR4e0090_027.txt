東里詩集卷二明楊士竒撰
五言律
次韻陸伯陽林塘晩詠兼簡雷道夫(二首)
金門趨講罷西園日暮時繁隂交雜樹輕浪散清池玩
芳因坐久延月却歸遲還與同袍侣攜手詠新詩
高居傍城闕隙地富園林天風下修竹鏘鏘韻玉琴浮
觴清沼曲憩石碧梧陰别有聞佳詠因之仰素心
貧樂堂
草色蔭松門青山綠樹村種蔬成小圃飲水必澂源每
究賢人樂時同靜者論窮通自有分非為薄華軒
觀海生詩為臨海令作
作縣臨東海當年眺覽中水雲連浩渺心境合昭融己
愜觀瀾趣還思作楫功有才終利涉非比望洋同
高巨川輓詩
保障臨江曲荒城己半隳重尋耆舊傳愁說亂離時鄉
里思遺德河山識令儀孤墳三尺在落日有餘悲
善樂堂
家惟經籍富數世坐丘園善樂承先訓心清味道言穿
林無曲徑引水得澂源旦暮悠然處南山正對門
題貝教諭容與軒
金川帶玉笥此地託幽軒旦暮無塵事絃歌近縣門傍
花晴散帙延月夜開樽容與存吾道長令學者尊
送舒有常知縣赴永春
幸際文明世誰甘畎畝民再來趨北闕九月赴南閩紅
樹吳門郭青帘海上津有才當撫字卓魯亦何人
贈魏將軍
銕馬載琱弓身輕百戰中聖朝初偃武高爵竟論功帶
鏤銀花白衣裁繡錦紅西清五雲下長衞大明宫
賦得滄浪送陳景祺之襄陽知府
漢水帶襄城滄浪舊有名分符來五馬如練照雙旌濟
涉思為楫聽歌想濯纓須令郡人說堪比使君清
送給事中姚山赴河南僉憲
觀風在激揚今喜擢蘇章袖有銀臺筆衣含玉殿香河
流明憲節嵩嶽對公堂想見澂清日歌聲滿洛陽
高郵
四顧無山色蒼茫極遠天水雲涵郡郭秔稻被湖田草
舍津頭市菱歌柳外船羈愁念前路非為别離牽
過武城縣
河上皆民舍波光暎葦扉青裠沽酒過白髮載鮮歸倉
廩豐年積絃歌古俗稀征颿未可住還逐暮雲飛
任丘道中
霜柳未全稀風沙不住飛居人過驛盡獵火隔河微客
路衝寒景天恩戀禁闈金臺行漸遠回首思依依
晩次景州遇李頎給事吕文質進士
下馬郭西村蕭條盡掩門荒城明落景獨樹出平原野
水條侯墓寒蕪董氏園閒因訪遺事邂逅故人論
重過濟寧
閭井皆臨牐郊原四望平横峯連岱嶽分水向彭城笳
鼓屯千騎舟車會兩京沿洄未能住俱是重王程
輓盧侍郎(二首)
三十趨京國同時復有誰貴為祈父佐長在縉雲司物
化嗟何速神遊不可知凄凉山浦側千古葬靈輀
無復相逢處相思每獨哀真成鵰鶚奮忽殞棟梁材草
露晞還落河流去或迴空餘一片月夜夜照中臺
送張鳴玉贑州知府
北闕捧恩榮西江戒驛程悠悠驅五馬冉冉度雙旌政
得虔人愛心如贑水清崆峒千丈碧應勒使君名
送胡元節廣西憲使
騘馬赤茸鞦臨岐嘶未休朝廷用儒雅風紀得才猷天
遠三湘外霜含八桂秋貪漁嗟薄俗表率在名流
早度清流關
地險雄江北崩雲亂石高古人成敗遠行客往來勞霧
壑疑藏豹風林訝嘯猱五年重過此霜點舊青袍
蕭知州清省居(二首)
白髮灤州守邦畿久著稱心清何所似皎潔玉壺冰數
米功難致烹鮮道可憑從知清淨理未愧古人能
廨宇清如水時平案牘稀階前幽鳥下簾外白雲飛易
簡民從化廉平吏息機鳴琴過日夕玩月澹忘歸
非所寄示康甥榮
旦暮圜扉下清羸念爾身閉門堪避俗省事足怡神藥
裏時常檢書燈夜少親亦知相念切來問勿頻頻
題劉士皆雲林小畫
春霧曉初收春山翠欲流林霏疑雨潤嵐彩近天浮故
里三華麓當年一葉舟看圖渾彷彿虚負水亭幽
月池彭母輓詩(二首士揚之母)
七十人間世婺居四十餘冰霜明婦節燈火課兒書堂
掩春暉暗烏啼夜月虚白頭遊子淚和血灑衣裾
誰不為孀婦風霜苦自持人情易衰薄親戚厭□婺舊
篋藏遺簡寒機理斷絲百年池上月曾照育孤時
題楊學士畫(二首)
羣山開奕奕清磵繞沄沄靉靆疑浮玉巑岏訝染纁巖
芝香可茹林翠暖如熏想見幽棲者塵喧了不聞
素琴兼白鶴瀟灑散高蹤境類金精迥山如玉笥重泉
香流石乳霞彩拂虬松溪上桃花滿神仙倘解逢
夜兩壞壁簡鄰居諸君子
雨深頽屋壁夜起攬衣趨入室風翻幔緣階水倒渠未
沈㸑下釜急護案頭書得似東西舍高眠總晏如
送劉編修朝宗赴九江教授(二首)
昔過潯陽郡憑高暢客情廬山當近郭江水帶孤城茅
屋家家淨漁舟箇箇輕廣文懷散逸此去課諸生
去上還鄉路天恩便養親拜辭金殿直謝别玉堂人山
水濓溪近風煙栗里鄰懷賢知有志應不負青春
行天夀山
連騎去駸駸緣岡復度林杏花明似繡楊柳淡含金萬
物亨嘉日先朝種植心白頭供俸在俯仰一霑襟
曉起
曉起侵風露黃埃湧素袍如林行隊伍緣澗燿旗旄細
馬馳能捷蒼鷹奮欲高從臣稀奏賦心切聖躬勞
行營夜雨
雨來從薄暮霑灑夜將闌稍喜塵埃息何由衾席乾天
心存發育人事有憂歡森立戈殳士通宵念爾難
早行
聯騎載旌㫋移營亂壠田人行風露下月轉斗牛邊涉
澗泥沾袂穿林草没韀數家茅屋小彷彿見炊煙
衝雨
晨起衝寒雨艱難念僕夫山田行沮洳石徑度﨑嶇矯
矯虞張弋桓桓士執殳肩輿扶老病扈蹕愧殘軀
次韻黃少保過田家有感
水旱農艱食兹鄉實可嗟掃田紛拾稗為飯雜蒸沙歲
賦徵仍急秋成望苦賖吾徒何補益肉食老京華
晩度密雲北山絶頂
常奉垂堂戒其如扈蹕何高疑登玉壘近恐逼銀河宛
轉捫蘿上低回避石過前途看漸晚力盡敢蹉跎
送周布政之官三山
御苑柳初春龍河冰始泮祗命辭彤闈驅車候清旦超
遥起雲翼光華升玉瓚遠别期譽名無為乖闕歎
題梅花圖
昔者江南住棲遲萬玉林只今圖畫見遺恨别離深凜
凜歲寒意娟娟冰雪心北人知愛少閒伴小窗吟
送袁文理(二首)
昔我艱虞日於君邂逅歡相看羨玉樹遂擬託金蘭歲
月分攜久江湖聚晤難喜聞嘉政滿薦剡出臺端
入覲初相見陞除遽不留還尋江左路問買浙西舟桑
梓歸應蚤蓴鱸到及秋佇聞寬恤治為解别離愁
寄尤文度(二首)
苦憶尤參議投簮養病勞卑棲人總厭閒散自能高厨
却胡奴米門深仲蔚蒿平生冰雪意猶足重吾曹
三年别帝京歸臥闔閭城貧病疎朋友艱難倚弟兄香
焚瓦鼎細寒擁紙屏清自有床頭易時時暢道情
寄黃宗豫少保
佩玉娛親日衣抛五色文身閒疎藥裹庭靜對爐熏醉
寫泉頭竹吟看海上雲從知蕭散地一飯不忘君
鄒謙所孝思堂
墓築蕪湖縣因之託數椽却思嚴譴日感泣更生年十
口今誰在孤身秪自憐朝朝松栢地拜跽薦寒泉
早發
行營侵曙發風露不勝清海色微茫動林霏杳靄生六
軍嚴虎衞萬騎翼霓旌七九流年外含毫扈遠征
觀獵
揚旌表四岑環戟擁如林己失千尋險寧遺三穴深春
蒐元有典時育亦關心解網商王德光輝尚至今
早入薊州(古漁陽郡)
極目平無際青山畫不如彩雲迎霽旭翠柳帶澄渠地
重城逾壯年豐廩有餘未應兩岐詠獨係漢人書
自題小像寄鄉邑親故
兩京三十載夢寐在鄉閭叨䘵承明主匡時愧腐儒淹
留&KR0008;帶緩愁思鬢毛疎惟有秋霜意今吾是故吾
送黃養正(二首)
歴事三朝聖曾蒙當宁知手持五色筆常在鳳凰池雪
霽城南路春融柳外澌還家自足喜報國豈應遲
文明門外柳頻折送人歸竊䘵吾何補懷鄉志屢違越
潮天際白吳樹雨中微羨爾乘仙舫東南去似飛
送陳公餘赴台州教授詩(有序二首)
表姪陳公餘不相見十年比以棗陽教諭考滿來北
京留四閱月旦夕聚處得慰藉每用感念前十六七
年公餘及其弟公延在南京以世婣故於予相聚甚
樂而與公延聚尤久今公延墓木拱矣余未嘗不思
之而悲聞其孤异孱弱不立又未嘗不自愧無能以
振起之也間與公餘及此皆用欿然公餘今陞教授
將赴台州蓋予又有感者始予至京師台之文學老
成在詞林學省者皆與予厚有相益之樂而淪謝盡
矣每一追念悵然無己然聞其鄉風流文雅故在也
公餘得典教於此足以行志將人才日益有出而餘
力亦必可以及异故因作詩贈公餘并記所感云
陳氏聯雙璧京華舊合并蚤終悲令弟久别見難兄受
命辭丹闕之官向赤城相逢己多嘅相送更勝情
海上天台郡雲邊島嶼青交游如昨日夢寐想平生鄉
里風仍厚詩書化易行公堂無外事絃誦有餘清
鄭村&KR0309;(内廏牧地)
十里都城外天清見遠山斷渠冰奠玉連樹葉飛丹牧
苑千羣出耕畬萬頃閒賜田思往事雙淚不勝彈(洪熙元年)
(四月賜士竒田二頃於此當時辭之踰月宫車晏駕矣)
早發李家橋
霜氣欺貂帽風埃壓毳袍天連東海近斗轉北辰高戈
戟紛成隊衣冠總屬櫜衰年仍竊䘵扈蹕敢辭勞
應制兩詠
五色鸚鵡
異質超同類光輝五色并非關憐巧語所重表文明香
粒金為勺甘泉玉作罌君恩無限好能忘隴山情
白鳩
本與鳳同類名官自昔時蕭蕭閒雅意皎皎潔清姿金
屋看尤好瓊林息正宜和鳴致甘雨豐歲足公私
扈從度居庸關登八達嶺
盤迴躋峻嶮嵐翠濕紛紛巘路平銀漢關樓俯白雲朝
廷須講武扈從總能文獨立舒長嘯風清上界聞
岔道觀獵
己度重關險初臨廣野平嵐兼遠水白山擁半空青扈
蹕同三事蒐原合五兵農閒陪閱武亦得暢予情
聞角
風靜周廬夕營門角起愁不須三弄徹對月淚先流楊
柳飄還合梅花落未休鄉心已無限何必在邊州
輓黃行中檢討
霜霰零瓊樹天寒一夕摧竟如東逝水無復却西回世
數金閨彦人思玉署才舊時來往路重過不勝哀
黃處士輓詩
簮組名家後詩書奕世承艱危持行義蕭散在林坰韶
光驚石火精爽閟泉扃徒使相知者含悲誦塚銘
樊通政雪霽草堂
輕風解寒沍初日麗丘林簷際瀉懸溜窗中見遥岑清
和蕩淑氣浩暢發冲襟餘色皎如玉吾將比素心
勉仁少傅行營置酒就席奉簡同寅
萬乘行春日千官得共陪石林穿窅窱澗道歴邅迴酒
載黃封賜人聯玉署才解鞍廬帳下隨意瀉金罍
送襄陽王時中知縣
銅章仍出宰金闕己知名歸治中牟縣重經故郢城輕
霞江樹曉疎雨漢皐晴還憶滄浪曲清泠好濯纓
獨遊山寺奉簡宗豫少保勉仁少傅弘濟太常
扈蹕愧無能同官喜得朋芳林時獨往清境遂閒登碑
古封文蘚泉幽羃翠藤欲題巖畔石歴覽記吾曾
夜發岔道赴懷來
明月下西嶺天高北斗斜驚風起中夜捲地簸飛沙磊
磊道間石喧喧橋外車過城曙色動連騎發簫笳
早發老鴉莊
鼓角動行營翩翩從羽旌月明人影亂沙軟馬蹄輕本
乏籌邊略恒存事主誠叨榮何補益慚愧負平生
早發安家堡
上馬逐西風風寒夜正中衆星斜轉北一水背馳東不
恨馮唐老虚懷杜甫忠祗勤扈龍馭何暇恤微躬
望昌平
百里近皇都蕭條邑井孤夏霖頻汎濫秋穀竟虚無官
府猶徵役朝廷已罷租緬懷劉諫議千載愧吾徒
五言排律
送向誠隨侍赴九宫山
神境三光表王車十月行霜隨龍旆肅風送馬蹄輕雲
舘迎千乘仙臺望五城巖前金竈古樹杪玉泉鳴聽講
淮南道聞吹子晉笙遥知隨侍好頻有詠歌聲
題山水畫
際海飛初旭凌空疊遠岑嵐端浮石笋霞畔擁金林島
嶼紅濤上藤蘿翠壁隂連帆乘浩渺高閣倚嶔崟江路
緣頻轉雲居望轉深依微廬阜下彷彿越溪潯展玩銷
紛慮經營見苦心定應何處所思與謝公尋
送王瀘淵改訓導上杭
寥落新安邑横經已十年朝盤飡有粟夜榻坐無氊濟
濟來衿佩洋洋聽誦絃學規兼體用祀禮備精虔東魯
文衡撤南閩教鐸遷肯辭行道遠自喜過家便天霽雲
横嶽潮平雨溢川别離將萬里書問若為傳
餘姚陳氏嘉會樓
邑里稽山麓樓居浙水湄雕欄出翠樹藻井暎華芝遠
眺通吳會高攀近尾箕雲乘鸚鵡落瀑帶鳳凰垂聖化
昇平日天恩長養時四郊無夜警萬物譪春熙畊有如
坻積歌聞擊壤辭都將欣愜意持用表蘭楣
分題送史郎中代時彦學䕫德遵(三首)
驛樓
靡靡遵歸路岧岧見驛樓朱簾迎日捲畫栱礙雲浮眺
覽通恒岱躋攀切斗牛乘軺來使節馳驛駐行騶送爾
今重過憑高試一留詩成清似玉灑翰記曾遊
河梁
河水深無極河梁構石崇暎波疑墜月倚岸訝垂虹華
表東西出蘭舟上下通屢經題柱客誰論濟川功甃古
苔紋暗亭虚柳色濃送君攜手處征騎莫匆匆
芙蓉
菡萏開初盛池塘及早秋根從玉井得葉似鏡湖稠麗
彩凝雲動清香抱露浮娉婷漢女出窈窕洛神遊折贈
寧忘遠聽歌或弭愁惟將君子意臨别寄綢繆
七夕送丁侃吳江教諭
玉露下青冥銀河會兩星故人當遠别獨棹發前汀曉
月滄州路秋風泗上亭芰荷香欲過楊柳翠將零小邑
連吳郡青山滿洞庭官居自有適况乃坐譚經
代德遵送嚴士正赴江隂訓導(得來字)
之官辭玉闕送别傍金臺暫駐城隂騎同傾柳下杯念
離俱繾綣欲發更徘徊遠樹青如薺春波綠勝苔路馳
兼水陸舟汎歴沿洄之子儒家秀前賢世德培羽儀明鸑
鷟器質抱瓊瑰聖代蜚騰早亨衢特達開三吳推道院
百里富英才習禮延陵邑談詩匡鼎來道存人自化意
澹俗無猜此去應相憶題書寄鴈回
題金學士畫
誰寫江皋趣披圖憶漢南清巒連嶽麓幽渚帶湘潭樹
色浮青靄巖光蕩翠嵐漁家臨水靜禪刹與雲參窈窕
緣汀路微茫隔浦颿平生蕭散意對此欲抽簮
七言律
題吳逸人二雲山房
凌雲並立兩山青山下幽居靜不扄晴分黛色明香几
晝擁嵐光落硯屏蒼龍來問還丹訣白鶴聽譚大洞經
門前澗底朝朝去更采昌陽九節靈
送元先輩歸吳
門巷蕭條過者稀諸孫憔悴日牽衣豈無幕下三年客
又送吳中一棹歸漢樹臨風寒自落江鴻帶雪晚猶飛
由來去邑懷桑梓不是還山戀采薇
陸氏滄浪漁隠
漁村深暎綠楊煙門外漚波日放船興逐浮雲看不厭
坐乘流水去悠然横江月出時歌榜别浦風清亦扣舷
常年獨泛滄浪曲不羨遭逢渭水邊
陳氏環翠軒
瀟洒軒居翠作圍遥看鬱鬱又霏霏濃含野樹晴如滴
亂濕山雲曉不飛綵服凝輝當舞席牙籖分暎滿書帷
湖波近繞闌干曲更詫新荷好製衣
和陸伯陽池上梅花
圃裏池邊一樹花連松傍竹似山家香浮書幌風初動
影上琴床月半斜延客别穿幽逕入接鄰更築短牆遮
憑教横笛休驚落愛此來看日正賖
約蔡尚遠朱存禮蔡用嚴尤文度楊仲舉遊東
山
東山東望屹如帷久待穿雲躡翠微五色煙霞浮寶塔
千行松竹護禪扉春來况復芳菲盛客裏堪嗟聚晤稀
為報明朝著雙屐及時清賞莫相違
及期過邀朱存禮不遇用韻督之
淹留不下董生帷徒向青春歎式微遊賞久懷躋勝境
招尋頻值掩高扉雲開石磴看逾近風捲花枝覺漸稀
便趁晴明行載酒謝公那得更相違
雨中感懷(明日立秋)
簷前水到竹棚頭簷下雨鳴殊未休挾册兒童斷來往
傍籬鳬鴨自沈浮即過東家邀短筏莫須西埠買輕舟
客懷坐此堪惆悵風景蕭條况近秋
次韻畣鄧存誠見贈
清詩頻誦解人頤客裏逢君恨獨遲行枉高軒無隔日
坐談虚館屢移時潛心共慕顔生樂攜手俱忘墨氏悲
從此相望巷南北朝朝來往話深期
泊金口次友人韻
屬玉飛鳴沙嶼傍梅花如雪照晴岡數家茅店臨金口
百里山城望漢陽浣女暎紗寒水碧棹郎吹䉌暮雲長
鄉關迢遞鄉書杳愁立西風看鴈翔
五月四日暮雨感懷(去歲以是日同諸友遊東山暮歸值雨)
翠微清旦逐攀緣攜手翩翩記昔年巖際穿花經宛轉
閣中御酒坐留連悠悠逝日隨流水杳杳高情各遠天
俱在兹晨興暮雨東門歸處不悽然
和鄭孟宣助教左掖聞鶯
新鶯飛集萬年枝宛宛流音欲曙時乍協仙韶當紫殿
更諧瓊珮近彤墀九天春日初留聽千里雲林獨繫思
惟有鄭虔才調絶朝回洒翰一題詩
賦得漢陽送朱季寧湖廣僉憲
大别山前爽氣浮吳王磯對庾公樓江流東道從何(日)
漢水西來會此州萬里朝宗歸一派兩城冠蓋列諸侯
先聲傳報迎霜節遥想澄清澈上游
送姚侍書歸覲
載筆三年侍禁闈青春文翰有光輝天恩暫别雙龍闕
家慶新裁五色衣解纜晴江楊柳綠升堂朝饌鯉魚肥
鳳凰池上來應早莫待林花散亂飛
送黃叔昭歸文江
賜歸初買上江船歸路何因復愴然渡海幾人還故里
到家三月及春田碧梧丘壠回生色綠水園林捲宿煙
莫歎物情非夙昔青山還暎舊門前
從狩陽山和胡學士韻
王師晨獵大江東文武千官扈從同萬乘旌旗隨玉輦
九霄鴻鵠避彤弓青山半掩浮嵐白碧澗深流落葉紅
甘露滿林歌瑞應知君能賦擅才雄(是日甘露降陽山)
從狩武岡和胡學士韻二首(是日甘露復降武岡)
丹崖翠嶺接岧嶤萬騎交馳不憚遥前隊綵旄穿碧樹
中軍黃幄麗晴霄雲藏網罟參差出草合岡原邐迤燒
農事已閒脩武事共懷詞賦從鑾鑣
雪消輦路不生塵和氣冲融已發春玉露應期呈上瑞
金吾傳勑賜羣臣鴻圖萬歲歸神武盛事三驅睹至仁
冠劒股肱咸扈從丹青預想畫麒麟
送林僉事赴陜西
曉别詞林出帝畿關中使者繡為衣三年譔述推多學
一道澄清屬有威月滿渭川宜獨照霜含秦樹已先飛
君王旰食勤西顧早晩封章達瑣闈
送鄭御史赴四川
青春衣繡有輝光况復馳聲白玉堂承詔早持班氏筆
賜歸先過鄭公鄉驛亭解纜江潮急官舫聞猿峽路長
遥想三川舊行處重來隨地凜飛霜
送黃伴讀
青春千乘發京師花暎鑾鑣柳暎旗官屬盡看歸侍從
交遊那忍話分離碧堂進講趨常早玉醴承恩出每遲
想得公餘憶鄉舊還應題句報相思
送沙同知赴䘵州兼問克偉消息
貳車南去撫烝黎雪色梅花滿路岐問俗遥連交阯郡
到官正及豔陽時已知寡欲能勝瘴預喜多才會變夷
為訪龍州曾貳守久無書札寄京師
送全州知州
新年考績天官日第一皆傳太守名鳴珮又辭雙鳳闕
掛帆遥轉九江城天涯草色緜緜綠湖上楊花片片輕
還到清湘三月暮郭南騎馬勸春耕
送向武金吏目
一命微官萬里程清時行送魯諸生天連粤徼孤城險
家渡湘江數口輕楊柳飛花霑去棹桄榔雜樹亂離情
才高莫歎淹遐僻政滿還來謁聖明
題竹寄蕭安正
修竹紛紛蔭石臺高樓新傍竹西開青天彩鳳盤雲下
白日鸞歌度澗來南阮詩書連絳帳東山蒼翠落銀杯
桃花流水三年别又儗青春放棹回
送劉敦信致仕
七十懸車世所稀先生六十遂南歸兩行霜鬢辭天去
一片秋帆帶雨飛松逕晚晴蒼鹿近石田雲緩玉芝肥
休官自此無塵事惟有門人日款扉
送周給事使西南夷
仙郎意氣清如玉每接班行共早朝久立銀臺簮彩筆
又銜丹詔下青霄蠻方草木含天澤驛路風雲擁使軺
想見馳驅遍南徼日聞重譯頌唐堯
送徐崇威陜西理問
初歸西掖掌絲綸共喜中朝接縉紳練達久明欽恤意
遷除又拜寵恩新舟移漢水還經楚路入函關遠向秦
華嶽秋清五千仞行應挂笏看嶙峋
靈谷寺建追薦征南將士水陸大齋車駕臨祭
先夕百官出候寺中
晩出東華赴上方滿衣月色動微涼鐘聲漸識齋壇近
松影遥連輦路長澗底玉泉鳴石磬雲邊紅燭亂星光
歡迎天上來龍馭一夜祗園散好香
文華門侍朝觀錄囚多所寬宥喜而有作
日麗文華霽色新爐煙不斷上麒麟大臣論讞持王制
睿旨全生體帝仁眞儗下車興歎泣旋看解網動歡欣
朝廷寬大恩波厚慶衍皇圖億萬春
卧病院中寄黃學士
三旬抱疾卧齋閤忽報春風謝絳桃草色新含時雨綠
楊花紛逐曉雲高屢承恩賜身難報閒聽朝車思轉勞
想見詞垣多召命日趨東殿獨揮毫
冬至早朝遇雪和胡學士韻
履長慶罷天顔悦和氣冲融散雪來為瑞正當鳷鵲觀
飛花還過鳳凰臺彤墀颺彩龍旂動玉几凝輝寶扇開
共上君王千萬夀九成歌舞進瓊杯
諸公從狩龍山因登牛首山訪佛窟寺胡學士
有詩是日僕以病不及行想像佳遊輙用次
韻三首
吉日鳴鑾出九關龍山扈從喜躋攀雲迎翠輦晨先合
鳥避黃麾夕未還獵火依微煙岫裏鳴笳縹緲石林間
羣臣咸睹三驅樂賤子空慚一日閒
寶刹藏雲近翠微世人聞說到應稀千年飲馬泉仍在
半夜巢松鶴自歸碑存古刻題朝代僧有閒情熟道機
應話無生因坐久不辭香霧惹朝衣
寺外幽巖石逕斜巖中開士似丹霞心涵水月空諸法
坐對寒崖落一花清夜潮音翻貝葉常時雲氣護袈裟
匆匆遥望知難覓歸騎聯翩擁翠華(寺外有石巖一僧棲禪其中久矣諸)
(公頗以未遊為欠)
同金諭德踏雪出長安街金墜馬在告不及往
問明旦奉簡
雲暎都城一色妍暮街騎馬共翩翩初當分手迴絲鞚
驚看翻身墜錦韀鳴珮紛趨天闕下聞鐘獨卧曉窗前
平戎萬里隨龍馭意氣能無歎往年
題吳中書所蓄徐御史寫梅
清江先生如玉雪舊種寒梅今滿庭閒時撫樹得籕法
殘歲開花暎壁經鳳沼香雲隔塵滓霜臺白筆寫神形
朝回何遜誰相問定在金陵竹葉青
别用之後其夕聞尚留江上賦此奉柬
日出高城啼曙烏城邊風色柳疎疎關河歲晏侵冰雪
客子天寒歎道途明旦乘潮應鼓枻誰家燒燭且傾壺
平生未解傷離别却掩衡門坐鬱紆
贈梁本之(二首)
渺茫何處望瀘州已拜除書去不留七十慈闈雙别淚
五千蜀道一孤舟皆傳遠邑民情好親見諸生禮數優
到日平安寄魚素殷勤先慰倚門愁
蜀山消盡雪皚皚江水初平灔澦堆問路遥穿三峽過
之官惟帶一經來林間女負巴鹽出煙際人乘僰騎回
莫歎遐方異風俗此州元有穆清臺
九日過宿遷縣
掛席迢遥晚未休行程邐迤望邳州數家農舍通籬落
幾處漁舟聚洑流回首鄉園天渺渺驚心時序水悠悠
紫萸黃菊非無意沙鳥汀雲漫自愁
蒙恩南還陛辭後出文明門留别詞林知己
雙闕凌雲晃曙輝君恩初拜下彤闈西山雪霽千峯出
遠道天寒一騎歸翰苑故人多契闊離筵芳酒又分違
相思後夜瞻銀漢奎璧光華暎紫微
十月十六日侍從赴北京出江東門
十月朝天趨薊北城中争送向江皋朋儔載酒飛觥數
兒子褰裳徒步勞滿路和風喧鼓吹中天晴日燿旗旄
紛紛喜氣隨行騎回首鍾山紫翠高
滁州陪獵次林光䘵韻
日華朝暎彩雲西紅樹青山望不迷罝網合圍笳鼓振
戈矛分隊羽旄齊歡呼春動三軍色騰踏風輕萬馬蹄
侍從如雲陪樂事郊原霜淨不霑泥
尋醉翁亭故址
空山泉石四無鄰亭構當年已化塵前輩文章關氣運
後來瞻仰愧鄉人寒林縹緲荒煙外霜逕逶迤古澗濱
景物已殊風俗在壺漿來往見滁民
鳳陽過宿族兄弘璧夜話
十五離鄉今七十版圖已作帝鄉民田園晚歲治生足
兒女全家習俗淳猶有詩書傳世業不勝悲喜見宗親
百年楊氏衰兼盛一夜燈前語向晨
趙彦如輓詩(二首)
瀟洒清風滿素襟况兼文采暎儒林聖朝賢達皆推轂
晚歲京華始盍簮書閤淹留春酒熟齋房談詠夜燈深
年來漸覺朋游減坐看晨星愴寸心
鄰並紫垣南畔住尋常來往共襟期可憐病起分攜後
無復朝回坐對時學行尚存輿論好交遊未澈士林悲
鳳山原下千年石不愧當年有道碑
幽居二首簡時彦學䕫習禮(時自翰林改春坊職務甚簡)
白日紅塵渾不到金城坊裏託幽居家貧頗類賢人巷
地静何煩長者車近郭好山青暎戶小橋流水綠通渠
衣冠鄰曲皆鄒魯來往清言數起予
二十年來列從官玉堂高處切金鑾哀遲有幸遷清秩
匡輔無才愧素餐朝退書帷閒獨坐吟餘塵事不相干
自憐此樂從前少身荷君恩欲報難
愛竹堂為楊主事賦
堂前修竹先人種看竹升堂思不禁正直終存君子節
清虚猶見昔賢心靈旂疑下雲垂屋仙珮如聞風滿林
自是著存長不忘豈同三月愛山隂
送吳員外赴南京禮部
春坊中允同袍舊十五年來間闊深此日帝城重握手
西風祖道又分襟蒼茫薊樹凌寒景縹緲淮雲接暮隂
知到南京公事簡紫金山色對青吟
輓金鳳儀
昔為御史南京住朝罷相過不厭頻每愛容儀誇白璧
還看文采暎青春飛騰雲漢非關早淪落泥塗獨未伸
空使時人嗟定命銘文三復為傷神
次韻答仲熙庶子見寄(時鄒有室家之喜)
習懶忘機已歲餘還應力疾效馳驅衰遲豈有㳙埃助
談詠都將故舊疎倚檻桃花開畫障夾渠楊柳暎齋居
閒情想見城東曲欲和陽春愧不如
金華方處士輓詩
鄉里過從駕小車平時蕭散有誰如幽人日聚清芬閤
處士星明寶婺墟乘化已翔雲外鶴傳家猶貯壁間書
石梁歲歲行人度共說何公德有餘
送劉訓術歸西昌
冠帶逍遙桑梓間浮雲長共此心閒家傳大父青烏祕
門對仙人白鶴山五年江外三回見八月燕南一棹還
萬里歸來誰得似獨無塵土涴清顔
松居為餘杭詹道士作
紫霄玄居静不扃長松如蓋對亭亭深涵雨露千年潤
高拂煙霞萬仞青仙子時來下白鶴道人晝坐詠黃庭
會當天柱峯前去共汲丹泉煮茯苓
送胡士璉貴州按察使(二首)
澹雲心事堅冰操白首如公見幾人撫字久煩熊軾重
澄清今睹豸冠新亂山啼鳥蠻煙裏深樹蟠蛇獠水濱
何幸明時建官府會持輕典播皇仁
聖主恤民頻有詔遠臣宣化豈無聞激揚自古關王政
表率于今仗使君淮水揚颿侵曉月楚皋飛旆拂秋雲
獨嗟二十年相好復此匆匆惜袂分
送彭士揚歸西昌(二首)
鄉山南望飛雲外萬里還家綵服成心事已同秋水淨
宦情渾似晚煙輕亦知衰薄慙閭里且復歡娛慰父兄
後夜光輝動牛斗書船應泝豫章城
故家獨抱遺經在蚤有清名動縉紳致禮特煩東道主
承歡常戀北堂親龍洲晚色明紅樹魚浦秋波漾白蘋
自是思歸歸未得可堪長日送歸人
送羅知州還廣德
薊門二月柳初青未有長條折贈行遠道共懷羈旅意
同鄉不盡别離情花臨河上家家發山過淮南處處清
民吏桐川迎望久經遊且莫滯雙旌
陳頎僉事輓詩
早歲賢科擢俊英明時憲府佐澄清常持風裁民皆畏
獨以寬平政自成萬里趨朝淹客舍幾人含泣送銘旌
孤兒扶柩南閩路落月啼烏最愴情
周公明教諭半竹軒
先生瀟洒溪園秀與竹從來金石交作室不教全代瓦
隔塵還已勝編茅清宜帳下諸生詠儉任門前俗客嘲
更傍石欄移數挺閒常風月聽笙匏
賦得花園送梁主事
地近南城尺五天萬家繁盛似雲連花熏歌妓樓中勺
柳暎行人陌上韀來往紛紛皆駐轂别離欵欵更張筵
知君過此頻回首心戀彤墀玉陛前
寄思貽兄
兄弟分攜總白頭楚雲煙樹思悠悠每聞夜雨懷連榻
屢看秋鴻獨倚樓京國衣裳淹日月鄉園夢寐繞松楸
金盤原上青山下投老歸田共飯牛
南山停雲張澈郎中求賦
門對南山紫翠深白雲長日抱山岑清連飛澗垂朝彩
幽傍懸蘿駐夕隂五色會看光捧日九霄終待出為霖
松楸只在微茫下早晚從知係寸心
送蕭雅容郎中歸南京吏部
都門新酒鬱金香窈窕筝彈陌上桑煙柳千絲牽别恨
春花萬點暎行裝碧山近帶金陵郭白雪清含粉署郎
官府日長無一事寄詩頻到五雲坊
曾復鉉雪舫齋
傍溪齋舍小於舟含素凝華曙影浮已喜虚明宜宴坐
何妨安穏寄寒流簷前風絮疑翻浪窗外瑶林欲隠洲
自有詩書可娛興不消更向剡中遊
送尤文度赴貴州參議兼寄武昌故舊
三十年前江漢上清風瀟洒共襟期折蘭閒詠離騷賦
看竹頻過孝感祠已幸兩京重論舊何堪萬里又分岐
故人相遇應相問為道非才負聖時
送淮安劉千戶致仕歸吉水
二十承官累策勲腰間寶劒動星文老辭淮水歸文水
閒謝青雲向白雲鄰里應懷前學士(晃菴其故交)兒童爭識
舊將軍芙蓉峯下滄洲曲時採林芳與客分
劉氏松筠軒
西昌城西松竹深開軒幽絶坐繁隂常疑白晝起雷雨
還樂清夜聞璆琳一從薊北淹羈旅十載天涯思故林
亦有茅堂傍東郭白頭南望最關心
送劉生
客舍餘春雨正繁憐渠萬里到柴門相看已是諸孫行
漸長能知大父恩共愛名駒輕道路又逢新雁憶鄉園
松筠軒裏遺書在歸約良朋更討論
輓孫子充
金璧承家好弟兄至今鄉里憶持平早逢兵亂眞能養
晚避徵書不愛名流水青山遺舊隠白雲芳草閟新塋
相思豈必曾相識一讀銘文已愴情
李縣丞之官臨皋
小年閭巷共嬉遊邂逅京華總白頭奉使曾持巴郡檄
之官又買潞河舟嶺南翠霧含津樹海上紅霞暎縣樓
懷抱公餘清似水題詩還憶寄中州
尹道冲八十受封
蕭散春秋八袠高少年曾署華州曹恩封初出麒麟殿
宫錦新裁獬豸袍玉屑丹砂和石髓青山碧樹暎林皋
仙人自在煙霞外五色凌雲有鳳毛
送錢侍讀
日上榑桑麗九天蓬萊高閣五雲連才華久在論思地
明聖方需侍從賢歸旆曉飛河濟外文星夜暎斗牛邊
全家帝澤霑幽顯錦誥翔鸞百代傳
送彭毓敬(嘗為政和令坐累被謫復起為學官)
臨清小邑俯河濱學館蕭條迥絶塵談道勝為百里宰
開筵常接兩京人風霜跋涉愁堪老鄉里交游意獨親
但有聲華光帝命相逢不恨别離頻
送龍公常之建寧驛丞
咸淳進士衡州佐異代風流見遠孫謁選三年依北闕
承恩二月發南轅官程僻遠稀迎客廨宇清幽不閉門
碧水丹山足閒暇頻收書册玩微言
早入夭夀山候陪祭長陵(二首)
塵起山中失路蹊肩輿扶過石橋西夜深風露寒仍淺
月轉星河影漸低傍澗幾人同駐馬隔林何處屢聞雞
東方立待曈曨曙紫殿前頭望不迷
萬里蒼梧去不還宫車千古閟橋山日華閒暎芙蓉殿
雲氣深連虎豹關扶病此時瞻玉几傷心何處望龍顔
遺臣泣盡餘年淚天上烏號不可攀
送袁止安太常受誥後還餘干(三首)
清廟沈沈接泰壇十年齋潔領祠官奏章屢上紅雲殿
賜服曾無白玉冠常有道心如鏡淨由來公署帶冰寒
新承天上絲綸寵歸及番昜父老看
一鶴南飛自玉京江東人識步虚聲色分玉井芙蓉秀
氣挹金莖沆瀣清道術不須丹液法仙家元住白雲城
還攜龍虎山中侣共向蓬萊頂上行
蕭散浮雲流水蹤少年湖海與君同豈知黃鶴樓前别
又向蒼龍闕下逢圭組有時還暇逸琴書隨意共從容
無應俱傍西江住獨自蒲帆趁北風
送李永懷歸東平
霜花初下雁南飛葭菼蒼蒼柳欲稀落日故人千里别
寒風汶水一帆歸盛年典郡民皆愛清代成名志不違
幾度都門聚還散何時同返故園扉
謁長陵
憶昔六龍升御日最先承詔上鑾坡論思虚薄年華遠
霄漢飛騰寵命多空有赤心常捧日不禁清淚欲成河
文孫繼統今明聖供奉無能奈老何
謁獻陵
海宇洪熙戴至尊愚臣殿陛最蒙恩常依黼扆承清問
每荷綸音奬直言萬古兹山藏玉劔九霄何路從金根
餘生莫罄㳙埃報血淚横膺不忍論
晚同宗豫先歸詣清河途中寄勉仁弘濟
載書先發赴前營雨浥飛埃晚更晴人喜望家三舍近
馬知歸路四蹄輕風飄點點溪花送日射行行野樹明
却憶今宵氊帳底翠壺紅燭伴雙清
送陳正倫御史赴南陽知府
盛時冠豸兼衣繡柏府霜臺歲已深宦達共嗟門似水
家貧新賜帶横金褰帷綠野觀春稼拄笏黃堂對曉岑
正已齋中有餘暇青編還究古人心
酬張子俊中書惠畫
不盡平生山水興勞君徤筆寫清幽流雲欲送千峯雨
飛瀑深涵五月秋玉筍匡廬渾在目天台秦望亦忘憂
白頭經濟曾何補只好投簮約共遊
太常丁博士陞工部員外赴南京
頌臺迢遞切紅雲博士官閒淨俗氛禮典曾陪青瑣議
仙韶常到紫壇聞薊門柳暗欣簮盍潞渚荷香惜袂分
此去陞遷展才用共誰時論考工文
送江御史兼寄林懋弘
十年冠豸侍明廷詞苑編摩况有聲不效䧹鸇馳世譽
直將冰蘗重臺評吳城霜下迎驄馬浙水秋高駐旆旌
應共三山林憲使玉壺寒露烱雙清
從游西苑
廣寒宫殿屬天家曉從宸游駐翠華瓊液緫頒仙掌露
金支皆插御筵花棹穿萍藻波間雪旗颭芙蓉水上霞
身世眞超人境外玉盤親捧棗如瓜
送陳時顯歸南京兼簡廣哲(二首)
聯官玉署多年别考績金臺兩度逢往昔知心成落落
即今分手復匆匆薊門雨挾風聲急潞渚波連海氣濃
無限離情阻相送青山杳杳樹濛濛
素襟不受一塵緇文苑英游共所知舊羨丰姿清似玉
今看衰鬢亦成絲柏堂晝掩無公務竹檻春吟有妙辭
想共東鄰歐主事清談常過夕鐘時
寄胡若思賓客
樂静忘憂養性靈豫章城外一茅亭窗涵南浦千尋碧
門對西山萬疊青每羨林泉歸倦翼獨憐江海尚浮萍
已知安邑渾無累猶有人求伏氏經
己酉元夕偕行儉學䕫公緒百鍊并攜&KR0008;秫市
中觀燈遂過退菴小酌即席賦詩得誰字
貂帽藜筇信所之良朋稚子暮追隨物情已覺春光好
燭影還於月色宜一世緇塵空老大幾人白首共襟期
今宵且對燈前醉來歲燈前知對誰
送劉參議赴廣東
二十餘年聯近侍揮毫常在鳳凰池每憐分署疎歡聚
况及逢春又别離滿地綠隂榕樹合繞簷紅顆荔枝垂
時平畫省多公暇預想清吟續隠之
早朝應制
天香初引玉爐熏日照龍墀綵仗分閶闔九重通御氣
蓬萊五色護祥雲班聯文武齊鵷鷺慶合華夷致鳳麟
(是日南夷貢麟)聖主臨軒萬年夀敬陳明德贊堯勲
從狩密雲早發次韻幼孜
雞鳴滄海浴朝暾起換征裘倒别尊上馬好音喧鼓吹
逼人清氣滿乾坤旌旗雲擁中軍幄劒戟霜明列校屯
載筆從容侍田獵暮年有幸共承恩
駐蹕峪口少師蹇公少保金公尚書胡公及予
奉旨先歸道中風寒小憩洪勝寺
聖主深恩恤老臣賜歸先渡白河濱御營晝日承三接
驛路飈風共四人滿地寒蕪行雉兔誰家荒塚伏麒麟
山僧頗解空王法延客焚香話六塵
送潘景昭致仕歸永嘉
素節清名玉不如忽承優詔賜閒居青坊舊振郎官筆
金匱新藏史氏書歸槖人嗟一羽重懸車誰及二毛初
黃花翠竹温州郭晏歲高情樂有餘
送吳敏德南京僉都御史
九重圖治任才賢白簡凝霜載畫船共喜芝蘭出蕭艾
已知鸞鳳異鷹鸇淮山渺渺飛雲外薊樹亭亭落照前
相好相違重相憶好音時聽路人傳
丹徒何彦澄皆春堂
百畝藥畦春浩蕩濟人渾是太和心泉香橘畔蘇眈井
花滿雲邊董奉林靈劑不須酬白璧丹砂自可致黃金
南徐城下滄江水會比何家隂德深
送張嘉會赴封川
繡衣前日下臺端百里清霜綠幕寒不恨逢人雙眼白
共憐為國寸心丹蒼茫晏歲遷除遠繾綣同鄉執别難
自有平生冰操在嶺梅還似舊時看
過鷂兒嶺巡檢司悼蕭長史(二首)
王門輔相真公選老病思歸竟不歸盡職總知行直道
愛身翻見蹈危機山籠曉霧深迷戍灘響寒濤近繞扉
白首來經遷謫地感懷惟有淚沾衣
萬里邊隅千疊山桑乾河上閟榛菅向來物論嗟投玉
至竟天恩未賜環早以傳經重閭里曾看奏疏動朝班
平生一片貞松色猶在交遊夢寐間
送陳廷器通政
公材士行總推賢憲府儒宫近屢遷共識丹心明白日
也應華髮歎流年芙蓉浦溆秋風後鴻雁汀洲夕照前
此地相逢又相送交情長為别離牽
賜文淵閣五色菊一本應制
一簇秋香護錦屛聯芳競彩自天成何須芝瑞矜三秀
已似奎躔聚五星開處正當彤陛好賜來還稱玉堂清
世傳此植能頤夀萬歲千秋祝聖明
紹興王氏居竹軒
萬玉森森翠作林王家清致自山隂開軒六月暑氣薄
閉門一逕秋雲深晴當霄漢看鸞舞夜或風雨聞龍吟
歲寒栗冽不改色共矢平生金石心
慶行儉初度并贈禮闈校文之行(三首)
三朝冠紱殿東頭人物當今第一流銀漢奎文光午夜
玉壺寒露炯清秋終知鼎鼐歸台輔共待經綸闡大猷
二月帝城春似海夀筵先醉紫金甌
高門奕奕縣東西文獻楊王自昔齊當代飛騰聯玉署
半生華寵共金閨風霜樗散慙空老霄漢鵬搏望不迷
未許明時慕丘壑須將旱歲作雲霓
三載興賢選俊英九重宣詔付銓衡從來節操推公道
况是文章擅老成春院下簾心獨苦夜燈開卷眼偏明
掄才為國真無忝預詠薹萊頌太平
送孫修撰
五色衣裁繡錦明三年歸謁稱深情芙蓉浪颭娟娟淨
楊柳風生澹澹清颿影曉經揚子渡劒光秋望富州城
詞垣官俸堪多釀遥想高堂聚德星
賜遊西苑同諸學士作
東風御苑物華新吉日遊觀命近臣金甕特頒千日醖
玉盤兼賜八珍淳翠含楊柳橋邊霧香汎芙蓉水上雲
魚躍鳶飛皆化育須看海宇頌皇仁
廣寒高出倚晴霄清暑開臨螮蝀橋鳳闕九重通窈窕
龍章五彩護岧嶤霞明翠浪成漂錦風振瓊林協奏韶
山水足供仁智樂千春萬歲奉唐堯
日照千門萬戶開參差樓觀出飛臺地靈長看紅雲繞
天近時迎翠輦來絶好西山如華嶽何須東海覓蓬萊
微臣幾度陪遊豫欲繼卷阿愧乏才
玄洲閬苑五雲迷紫殿彤樓衆岫低日射飛甍金署榜
虹連閣道玉為梯灑筵好雨霏微過傍席清禽睍睆啼
欲報深恩何以祝皇圖帝夀與天齊
送孫從吉主事
河上蒹葭初著霜臨河撾鼓發官航面承天語朝辭闕
身著宫袍晝近鄉錦樹拂雲明使旆碧山如畫對仙郎
由來襟抱清于玉寫得梅花好寄將
送解禎期兼憶大紳
萬里賜環遼海外鳳池依舊寵恩濃共欣遭際承千載
又沐優閒謝九重草草離觴對寒菊迢迢歸棹逐秋鴻
臨岐重有傷心處不見名家阮嗣宗
贈族姪之勉
盛時楊氏三登仕文獻西昌第一家諸老儀刑隨逝水
百年譜牒看分瓜遠來論舊歡娛淺臨别題詩感慨賖
獨近五雲洲畔住好敦忠信作生涯
齋宿次韻曾學士
退朝齋閤息精神接席香帷總縉紳茶送蒙山兼顧渚
琴彈子夜又陽春坐聞玉漏傳西掖起看龍光繞北辰
吉日郊禋集繁祉慶成預擬拜楓宸
送蕭生下第南歸
少年懷寶謁京畿又向明時下第歸薊北鶯啼春後滿
淮南樹色雨中微手披經史常忘食家傍園林静掩扉
終待秋風六翮徤九霄雲淨看高飛
懷來應制
霜紅碧樹被巖阿流水青山喜再過田事總知今歲好
人煙况比昔年多彩雲飛蓋隨雕輦白玉行尊載紫駝
聖主時平此巡省會聞游豫出謳歌
留别羅學古員外并解佩劔贈之
紫塞西風九月秋千官祗從六龍游故人邂逅能青眼
老我驅馳已白頭馬上擁貂晨共發尊前燒蠟暮相留
關城又是分襟處解贈吳鈎慰别愁
上清袁止安寄詩余以寫竹奉酬并步來韻
京華一别歲頻更長憶同年老弟兄軒冕無心暫同俗
山林有道竟違榮石田過雨瓊芝潤金籙開函玉女清
貌得崐丘青鳳羽因風遥答故交情
題竹送周侍郎
鴈下蒹葭澤國寒扁舟獨去路漫漫年來已恨舊交少
老至偏傷遠别難親見謀猷禆國計極知勞瘁濟民艱
一竿淇上清於玉持贈南州歲晩看
送劉巡檢赴廣東
奏最晨看拜紫宸陞官遄赴海南濱身趨玉陛祗辭主
家過金川喜覲親紅蓼桂花明水驛青松柳葉暗蠻津
休言弓馬非吾事會有恩威服遠人
蕭時中挽詩
當日興賢對大廷天門金榜冠羣英一經勤苦承家世
千載遭逢荷聖明溟海鵾鵬真自致蘭苕翡翠不勝清
可憐萬里歸埋玉欲賦招魂慘不成
送張宗海修撰致仕
京國交情三十載别離憂緒百千端故人有道相違遠
多病無能自效難已看文章留玉署也知江海憶金鑾
扶搖九萬公先奮會待雲霄接羽翰
送梁紹輝三衢教授
兩朝國史奏書成濟濟官曹進秩榮郡守方需漢博士
泮宫行對魯諸生鶯啼燕語連城綠水色山光繞郭清
應似高齋趙閱道捲簾吟詠暢幽情
送崇述謁告還鄉并問訊若思
白髮朝冠在石渠故園松竹夢幽居暫封國史收金匱
榮拜天恩下玉除曉岸綠蕪飛燕子春江新水上鰣魚
經過定見頤菴老為謝衰遲久曠書
自題東皋小像
玉華之東鷗渚潯柴門蕭蕭松竹隂平生自乏經濟略
抱甕已忘榮䘵心一日天書照雲谷十年蓬鬢戴朝簮
文章無補治世用矯首南山煙樹深
送馮欽訓郎中持節使安陸(事畢却過武昌訪宗族)
金册頒恩玉璽封秋清四牡出南宫九華飛翠迎江上
白雪操絃候郢中使者通經才不忝親王祗命禮兼隆
故家文獻存遺譜歸過沙溪覓姓馮
送柴侍郎
大將行邊淨楚氛多才司馬更能文岑參隴外多傳賦
韓愈淮西力贊勲刁斗三更鳴塞月旌旗千隊拂關雲
陣前敵愾功誰最早致封章玉陛聞
東里詩集卷二
