東里文集卷十七明楊士竒撰
墓碣銘
山東鹽運司副使蕭公墓碣銘
永樂庚寅某月某日山東鹽運司副使西昌蕭公鵬舉
卒扵官既歸葬其鄉其孤金以溧陽文學梁本之所爲
行狀來求銘公吾邑遺老凡發諸内形諸外者必不可
少愧古人銘之盖不愧郭有道者故不敢以辭公諱
翀鵬舉其字蕭氏五代時有諱覺者由長沙徙西昌之
禾溪後又徙今南溪曾祖某祖某父某母某氏公蚤孤
季父自成長育之公時雖幼已不凡事自成如父自成
禮致鄉先生劉尚書崧爲之師夙夜自勵不厭言行益
謹飭劉先生曰此令器也後有詔廣京師城下郡縣賦
民陶甎送京師役大且久奸民滋爲弊遣御史廉治之
奸者更蔓引素異已者是時縣簡自成長千夫公往代
役既為奸者所引被收自成走詣御史言縣寔命我長
千夫非姪也我當坐公曰躬任役者我也叔不與我當
坐御史驗籍名竟坐自成謫屯滁州公號泣送自成即
趣歸盡傾其貲財往助之自成後得還四明烏斯道作
駢義傳著其事自成没公與弟鵬起從弟鵬南鵬翔鵬
漢同居相親愛怡怡諸弟亦皆敬事公惟公言是聽肅
然不敢出一語涉不義劉先生著五荆傳以表之洪武
辛酉以賢良徵至謁見應制賦指佞草稱旨授蘇州府
同知到官蚤暮盡力治公務而自守甚嚴無敢干以私
者居七閱月坐秦府買民物不舉謫河南驛夫居河南
十八年貧甚不自給從者發近舍地得黃金匿不告而
求去益力有以其故白公請詰之者公曰彼所自得吾
何預聽去卒不詰復起爲山東鹽運副使或言公仁厚
豈弟宜長民財賦非所以辱公公聞之曰孔子不爲乘
田委吏乎惟克盡職爲不辱也到官勤勵自守如蘇州
儉素不變至沒禦寒一緼袍猶河南時所製誠扵恤下
下亦心誠戴之歲課皆先期而集曰不可以累我公稍
暇閉戸讀書賦詩而已自三司而下皆敬禮之詹事府
丞陸中善嘗使山東還與余言蕭運副潔清正直爲山
東第一惜既老矣蓋未幾遂卒公坦夷直諒言動循扵
仁義治家尊卑内外秩然祀祖考盡孝敬時節躬率子
弟謁先墓買田墓下歲命子孫一人司其入以供謁祭
著爲式世守之與人交悃欵未嘗啟口及人過失事為
文章長扵詩有集若干卷藏于家卒年七十有二娶郭
氏劉氏先卒繼郭氏有賢德子男二金鎡皆端厚好學
克世其家女三人皆適士族孫男四人銘曰
公世以貲公德孔嘉于何觀之于躬于家逹諸官政厥
彰孔多奄其亡矣君子之嗟閟于斯丘既固既安高車
後来過者軾焉
郭彦常墓碣銘
永樂元年十月詔吏部下百司舉才德之士在末位及
隠處于下者時翰林脩譔梁潜與士竒謀曰郭彦常闓
䟽果毅練習當世之務且公方負氣節有大體此人可
以稱塞明詔議協將卜日以聞會有言彦常病久乃止
又三年彦常竟以是病不起余兩人哭之既而相與嗟
嘆悼惜謂世之從政者其皆如彦常矣乎彦常沒豈獨
爲吾徒私惜之哉既葬龍門山今年其子公緒以狀來
請銘嗚呼雖不忍銘不可不銘者昔家居時與彦常同
里未嘗一日不見見未嘗不相傾倒傾倒未嘗不在於
道也而今已矣不銘可乎郭之先岳州臨湘人六世祖
匯宋季舉進士爲袁州司戶始徙泰和祖巨川考慶宗
母蕭氏二子彦常其仲也自幼穎異七歲喪父哀毁動
人季父登州教授敬守喪其子獻以彦常爲子洪武初
教授公爲都稅司副時朝廷初建國子學簡京官子弟
之秀者充學生彦常與焉受經扵學錄蕭執先生先生
亟賀教授公曰是兒異時有用之器也未幾以養親丐
去初元季兵亂彦常同産兄被俘不還至是教授公曰柰
何以我故而令吾兄不祀命彦常歸主其父祀曰爾生
子當令後獻其後教授公歴官瓜州武岡漢陽登州彦
常悉侍行調護供養曲盡孝敬教授公在登州得疾聞
之即日治行往省比至已沒奉柩還喪葬如禮平居以
教子爲切要嘗戒之曰舍學不知人之道舍經不知學
之本皆遣從明師游與鄉人處和而信扵時賢士君子
皆與之交彦常儀觀魁偉雍容脩整而其論議識鑒卓
然非軰行所及不以䟽戚廢其是非之公閭巷有忿爭
不平徐出片言折衷之皆帖帖以止閭居未嘗忘人之
憂嗚呼使其得一郡一邑而爲之足以安利其民不辱
任使然卒未及少試以沒此豈獨彦常之不幸哉沒扵
永樂四年十二月十四日享年五十子男三公緒永樂
十年進士公承萬安縣學訓導即從教授公命以後其
子獻者公綸女一嫁蕭樞孫男四琪璟珦瑗銘曰
木堅良兮為舟為車玉縝栗兮為珩為琚嗟君子兮世
所需命之弗逮兮其何傷扵余乎
故凌雲居士蕭安正墓碣銘
永樂十七年十二月初五日泰和仙槎鄉桃源里蕭安
正甫卒是月二十日葬其里東山之原明年其孤襄應
雍奉書及塾賓梁㮚所述事狀授應子稳來京師請銘
其墓蕭出梁國子祭酒子雲世居臨江之玉笥山子雲
十六世至伯原權知太和縣遂家焉伯原四世至漢卿
五世至一龍七世至士鳴譜載皆有科名扵宋士鳴生
文翁文翁生斯和安正甫之曾祖祖父也母羅氏安正
甫儀貌魁偉襟宇闓豁灑落家世擁厚貲元季兵亂加
歲饑斯和散財募義保障其鄉又日發廪以賑安正甫
時弱冠協心單力佐其父已有稱扵時而喜從儒師君
子游鄉先生如康山長宗武陳心吾王竹亭及劉尚書
子高皆德望老儒安正甫既嘗從學康先生諸先生亦
皆忘年與之游同軰行如楊員外子淵羅同知子理鄧
經歴彦高凛然冰雪之操非其人不可近而皆與安正
甫契好深密往還上下相樂酣嬉淋漓無厭也安正甫
博涉載籍扵道近代故實及勝國諸老文章之雋永娓
娓不窮衆賓廣會言論讙譁不相下從傍數語析之無
不帖服間出一二語為嘲謔衆絶倒而凝然自若也扵
持身處物不肯越理分之外祗憲度數以戶稅長徭賦
必率先趨事而恒倍出泉布以紓貧弱雖富且耄無長
少貴賤接之不見有惰容薦紳大夫涉其鄉必過安正
甫傾倒累日而後去嘗坐累謫戍遼東既老代歸歸則
宗族儕軰多已物故而鄉之故家老成風流儒雅如安
正甫亦無幾矣而安正甫秉德執義以表其子孫族人
者益篤不懈蓋春秋八十而卒安正甫諱廉所與交游
者嘗謂其有凌雲氣韻因以題其所居遂號凌雲居士
初娶劉氏生一男齊一女適鄒繼王氏生五男京襄亢
應雍一女適曾庶生一男亶齊京亢皆先卒孫男若干
女若干余少辱安正甫愛重其歸自遼東也嘗教授其
家塾相與甚懽而今不復見矣故不辭而爲之銘且以
寓予之懷思云銘曰
道行邁兮阻修不矯爲亢兮不屈為柔心休休兮樂于于
履坦坦兮幽人之逑岡盤兮川回喬木兮崇丘懷蘭芳兮
徂春倏草露兮零秋倚東山兮凝竚耿予懷兮夷猶
梁用之墓碣銘
永樂十五年車駕廵狩北京仁宗皇帝在春宫監國南
京凡南方庶務惟文武除拜四夷朝獻邊警調發上請
行在若祭祀賞罰一切之務有司具成式啟聞施行事
竟則所司具本末奏逹而已上既有疾兩京距隔數千
里支庶萌異志者内結嬖倖飾詐爲間一二䜛人助扵
外扵是禁近之臣侍監國者惴惴苟活朝暮間賴上明
聖終保全無事小人之計不能行然其意不已也會南
京有陳千戶者擅取民財事覺令旨謫交阯數日念其
軍功貸之召還有言扵上曰上所謫罪人皇太子曲宥
之矣遂殺陳千戶事連贊善梁潜司諫周冕既逮至上
親問之潜等具實對上顧翰林學士楊榮等曰事固無
預潜他日又諭禮部尚書吕震曰事亦豈得由潜然猶
未悉陳千戶非出上命謫之也兩人者皆未釋有毁冕
者數言其佻薄放恣不可用遂併潜皆死非命十六年
九月十七日也士君子聞潜死皆嗟惋悼惜又相與出
資收殯之文明門外其妻時隨在北京慟夫非命哀毁
不食數日亦死明年其家始啟殯歸而合葬扵泰和縣
某鄕某原梁氏其先家長沙唐有進士曰震徙荆南又
七世曰勝用仕南唐爲徵事郎徙今泰和又十世贈知
吉州曰逢吉二子皆仕宋伯君崇累官起居舍人兵部
員外郎直史舘知鳳翔府仲君傑累官同知黃州府入
爲翰林院編脩官君崇五世孫蕃景定三年進士太常
博士知宣州改撫州生才可才可生彦卿彦卿生不移
娶陳氏元潮州儒學教授以道之孫生男子二人長即
潜次混潜字用之自幼好學警敏嶷然有鉅人志嘗受
經扵鄉先生王子啟及舅氏陳仲述入則浸漬不移先
生之教父子兄弟討論切䃺無虚曰故所得率出其同
軰用之甫弱冠其文章論議已馳騁頡頏諸先軰洪武
丙子選鄉試明年授四川蒼溪縣學訓導蒼溪僻遠過
使客終歲無幾人而山水可適其學者前此未嘗遇明
師用之樂得其地旦暮坐講席開諭辨析必盡其說諸
生皆忻忻有嚮進意稍暇獨行清流茂樹間吟咏自得
又明年用薦除廣東四會知縣授承事郎推誠愛民剗
宿弊崇寬政臨之以平易導之以禮讓致勤撫字稍暇輙
就學舍親授業諸生歲餘民咸悅服而争訟息學校興
流徙來歸以累千計縣有瀧橋河世傳吏有廉平之政
即河水清自用之至訖其去河水澄潔可鑑又明年改
陽江又改陽春治之一如所以治四會者而陽春猺獠
環處稍不得所欲即獸怒跳蹶不可制用之待之如子
而不拘扵法亦皆盡誠事縣令如父敬恭命令唯恐不
及所歴之處將去人皆遮道留之不得至有流涕者永
樂元年召脩太祖皇帝實錄書成陞翰林修撰授承務
郎賜白金五十兩織金衣一襲文幣四表裏五年命以
本官兼右春坊右贊善進儒林郎時脩永樂大典召至
四方儒學老成充纂脩及繕寫之士幾三千人人衆事
殷特命太子少師姚廣孝禮部尚書鄭賜総之已而賜
卒命禮部翰林院就本院推舉才學服衆者代賜遂舉
用之用之方公明决蒞事有程而惰慢放肆者有不樂
之相與誣其過扵上召問具對云云上曰梁潜言是遂
抵造誣者罪扵時以文事裨益皇太子尤為所重上幸
北京驛召赴行在八年南還十一年復扈從北京十三
年考禮部會試十四年南還明年復北狩將發親擇侍
從監國之臣時翰林獨留學士楊士竒特詔尚書夏原
吉吕震方賓舉一人副之遂以命用之其在皇太子前
累累進善言皆見嘉納而寵以賜賚是年考應天府鄉
試蓋明年及於禍矣嗚呼用之闓爽弘毅耿介自執其
智足以燭幾其德足以及物其才足以興理其自任之
重不肯下古人凡士君子哀而惜之夫豈以私用之也
哉用之之學通諸經尤長于詩易自十五六已用意周
程朱張之書壯而益探其微爲文章馳騁司馬子長韓
退之蘇子瞻亦間出莊騷爲竒務去陳言出新意古詩
高處逼晉宋所著有史論若干篇碑傳記序銘頌贊述
若干篇五七言古近體詩若干篇皆可傳後與人交藹
然有相輔之義人有過面誚之不爲依阿取容及其能
改懽好如初焉用之死時年五十有三娶楊氏子男四
果楘楫榆皆知務學果楘皆舉鄉貢未升二女長嫁袁
俊次嫁進士劉凖孫男幾某某皆秀朗可望造物者殆
以是報之歟梁楊世婚姻家余長用之一歲少學同業
壯而仕扵朝同官知用之孰有深扵余哉故其葬也宜
余銘而余銘之亦豈出乎其私哉銘曰
楩楠之蒼蒼可車可梁靈芝之煌煌瑞世之章曷其舉之
又中毁之夫毁于琢曷全于璞理有瞢瞢為善罔祐顔短
跖長從古則有從古則有善者徒傷尚有傳者其永不亡
曾勝甫合葬碣銘
吾友曾源自青州府知事再擢工部都水司主事坐累
謫盧龍十有七年今年用薦起為湖廣新化縣丞間過
余已皓然白顛相握手勞苦外即拜且泣曰先父母皆
沒世且合葬矣而未有銘知先父母今莫踰子者幸畀
之銘余聞其言嘆息自念源父勝甫自吾總角已心知
敬之盖是時縣大夫推擇為史先生君子皆曰此古所
稱悃愊無華者既而非其志也百餘日竟棄去後之為
郡縣史率深文巧詆爲賢求什一扵千百如勝甫何可
得哉余少與源同學數嬉戲其家其母劉孺人愛余孤
貧而有志學也每見輙垂奬勵後偕源仕京師孺人嘗
就禄養又愛余輔源以義也時孺人年幾七十兩家所
居甚邇余家迎孺人輙來來輙懽然留數日孺人慈惠
善教盖余一家人敬事之如母也今其可辭銘遂受其
所述事狀序而銘之曾出唐光州團練副使延慶其後
徙泰和者世居邑治之東義井里宋季有號南窗者生
建可建可生均道勝甫之曾祖祖父也勝甫諱勝淳厚
恭遜其居家處閭里有寔行無聲利之好平居寡言言
必傅於理鄉䣊稱爲善人春秋五十有九而卒劉孺人
鄉先生吏部尚書子高之從子豐城縣學教諭子彦之
子諱辰年若干歸曾氏貞静婉淑婦德母儀宗姻所重
春秋八十有三而卒勝甫卒扵洪武庚午某月日孺人
卒扵永樂壬寅某月日墓在縣北五里視岡之原子男
三䥫源仁孫男九曾孫男八銘曰
澄江之陽有峙且平負幽嚮明鍾龢萃靈德人斯藏其後有興
常州府同知張重器墓碣銘
國家軍政久而弊軍之姦黠者往往匿其籍或誣援良
民實伍所司利姦人之賄輙從之扵是奸人得計良民
受誣弊遠邇一轍皇上嗣大寳之明年詔飭軍政遣廷
臣四出清理且賜璽書諭之毋枉民縱奸時大理寺丞
張宗璉當往福建歲餘竣事盖福建之民皆譽張寺丞
之公且廉也既還改常州府同知專督農事朝廷又遣
監察御史出理軍政之未盡者御史當往蘇常諸郡者
言扵兵部曰常州必得張同知共事乃有濟部遂檄宗
璉時御史銳意得軍不復存念民枉宗璉曰璽書在是
敢違哉宗璉雖不得盡行已志然常之民賴免誣枉者
猶十七八而御史滋怒宗璉異已詬詈無禮雖宗璉終
不爲變而積忿恨不平發背疽以卒卒之日常四邑之
民老者壯者奔走詣庭下哭皆哀具儀奠祭累日不絶
暨歸喪素衣冠送者數千人蓋是時蘇之佐郡希合御
史意民受誣枉一不聽自白白而死峻刑者不可勝計
扵是蘇人皆嘆羨常州得賢郡佐而不直其郡之佐誶
語嚾然宗璉名益有聞宗璉字重器吉水人初兩舉鄉
貢皆中遂登永樂二年進士第爲翰林庶吉士預脩永
樂大典書奏授刑部主事旦暮考究古人作律之意而
體歐陽崇公扵死獄求生道之心不肯一毫怠忽嘗奉
命錄囚廣東廣東人皆稱其長厚其在刑部久自尚書
下至隸皂稱譽之無間言仁宗皇帝臨御簡朝臣賢者
爲東宫官擢左春坊左中允上嗣大位陞大理丞又明
年有常州之命在常州之明年卒宣德丁未某月某日
也享年五十有四其考彦忱贈承直郎左中允母蕭贈
安人世系見余所作其考墓志其妻劉封安人子男若
干女若干其為人簡重清儉明經篤行事君愛民一以
誠非其義一介不取非其人不交閒暇閉門讀書焚香
澹如也名其齋居曰思誠盖素所存心以此余與之交
久深知之而卒又得其詳深哀之故其葬扵鄉也最其
平生大槩寓其孤使刻諸墓而係以銘曰
嗚呼重器存心孔仁雖施未弘有惠在民民心則何有
思無已彼獨何人而存則異嗚呼重器扵士有光嗚呼
重器沒也不亡
贈承德郎吏部文選清吏司主事劉君墓碣銘
宣德三年五月制贈吏部主事劉濬之考原亨爲承德
郎吏部文選清吏司主事妣黃爲安人又賜濬鈔千緡
歸舉焚黃之禮濬瀕行詣余拜而請曰上之德所以寵
覆劉氏者天地之廣厚也雖濬無能圖報萬分之一然
中心其敢斯湏忽忘今將樹碣于墓幸徼惠執事以爲
後来不朽之託余與濬游既諾之遂咨得其考妣事行
乃序而爲銘其考諱元字原亨劉氏故撫州崇仁儒家
元廣西北流縣儒學教諭諱敬生湖廣溆浦縣典史諱
誠誠生處士諱紋德原亨之曾祖祖考也妣管氏原亨
生而淳厚既長知務學謹其言行羣居執禮度不怠肆
爲先生君子所器重時元季寇亂充斥奉其親奔竄山
谷間甘旨之養日不闕稍暇輙從鄉先生馬雅志講學
勵進脩之功馬先生尤期望之國家混一四海洪武中
或勉之仕者笑曰爲太平幸民足矣顧今天下文武智
能乘雲龍風虎之會顒顒濟濟布列中外寧獨少元
耶或曰士懷負才器不一試自見扵世乃徒乾沒泯泯
耶去而不荅郡守縣令知其賢數薦起之卒皆辭而間
施一二扵鄉以裨縣大夫之治皆悅服有餘蓄恒濟匱
乏原亨儀觀偉然雍容整肅不矜不衒其德刑于家措
于鄉䣊者蓋人無間言其豫計事成敗率竒中卒扵洪
武乙丑十一月廿九日夀四十有一歲葬邑長安鄉何
家塘之原翰林學士王公景表其墓配安人里望族黃
德和之子諱妙貞涉知書父母無他男子其女子獨安
人慎擇所歸遂歸原亨而納贅壻焉安人孝扵舅姑恒
迎就養外家而祗事之同扵父母舅姑沒凡所以送終
者一盡誠意年三十有一原亨沒即誓守節而植家訓
子毅然爲已任嘗勵諸子曰若等不務學立身即吾死
何顔視汝父哉其鄉人國子司業吳君溥名其堂曰慈
訓其卒也園田居室咸贏扵夫之存也卒以永樂丁亥
四月十有七日夀五十有四歲葬長安鄉之冕府里四
川按察僉事時季照銘其墓子男四辟丘濬懸辟習儒
業好古道濬永樂第一科進士臨汾知縣浙江按察僉
事吏部文選清吏司主事操行有稱於時女一孫男
三嗚呼國家褒恩雖本濬而施然究論其考妣存心
行已亦天道所以報之歟雖未嘗同穴而藏然皆濬
之所自且同被命書故黃安人之事宜附見焉銘曰
猗歟上之厚其臣也寵光其躬爰及其親清秩峻褒
煌煌龍文林林冠纓有得其幾非天之道惟善是畀
臣濬考妣爲善有誠隆隆之榮不忝于承劉子與孫
其來千億永念爾祖永載帝德
前朝列大夫交阯布政司右參議解公墓碣銘
嗚呼此解公大紳之墓葬二十有二年矣其友楊士竒
始克序而銘之序曰解氏姬姓其先居鴈門唐同州刺
史琬之孫隠爲蘄州司戸參軍始家廬陵之同水鄊參
軍六世孫盛遷吉水邑中世有科第至諱夢斗宋太學
上舍生諱應辰元高安縣學教諭生諱子元舉進士授
安福州判官兵亂守節死生開先號筠澗娶高氏進士
若鳳之子公之父母也公諱縉字大紳自幼穎悟絶人
五歲父教之書應口成誦七歲賦詩有老成語十歲口
誦數千言終身不忘十三盡讀四書諸經貫穿其義理
老長不能難也而文思溢發十八舉江西鄉試中第一
洪武廿一年會試禮部中第七廷試讀卷者以所對策
論過高抑寘第三甲時兄綸及女弟之夫黃金華同登
第太祖高皇帝喜其一家三人出仕授綸禮部祠祭主
事公與金華皆中書庶吉士日侍左右甚見愛重閒暇
數召兩人論議考其所學一日諭公曰爾試舉今施政
所宜直述以聞退即具奏大槩言陛下得國之正非唐
宋所及取天下扵羣盜救生民扵塗炭徐定燕都市不
易肆而女寵外戚寺人藩鎮之患消融底定皆處之有
法矣不邇聲色不殖貨利不爲遊畋皆遠過漢唐宋之
君而無愧三代聖王矣惟願喜怒一聽扵天理而推誠
任使不以察爲明又言陛下拳拳扵畏天畏鬼神治民
治強暴然畏民者畏天之本治心者治民之本又言令不
必數改數改則民疑刑不宜太繁太繁則民翫法司近
有朋姦罔上倚法為姦二條下人殆難措手足矣又言
御覽之書宜集唐虞夏商周孔及濓洛關閩之言隨事類
别以備勸戒又言六經殘缺莫甚禮樂宜正禮經及訪
求審樂之儒作樂書又言祀天宜復掃地之規尊祖宜
備七廟之制太常非可以肄俗樂又言僧道之壯者宜
黜之使復人倫經呪之妄者悉火之以杜誑惑斷瑜珈
之教禁符式之科絶鬼巫破滛祀以底善治又言進人
當擇賢否授職當量重輕今大誥有不爲君用之罪則
仕者不復擇矣又言古者鄉鄰善惡必記今雖設申明
旌善二亭而無黨庠鄉學之教互知之法雖嚴訓告之
方未備宜取古人治家睦隣之法若古藍田吕氏鄉約
及今義門鄭氏家範布之天下世臣大族率先以勸旌
之復之爲民表率而致治不難矣又言易曰王公設險
以守其國重門擊柝以待暴客而近世狃扵宴安墮
城池銷鋒鏑諱言兵事以爲天下已治一旦或有不
測之虞何以爲備宜勑有司以時整葺寬之歲月守
以里胥額設弓手課之射教民以農隙兼習兵且乞設
武舉以收英才又言宜廣鄉校前代多有書院有學田
有貢士莊宜脩復以教養賢士又言極刑之禁慮有遺
才給配婦人恐傷節義既奏上嘉其識正公素與兵部
尚書沈溍不合溍奏公入部堂索皂隸語嬉慢非禮上
慮公優閒怠逸即除江西道監察御史盖以繁劇玉成
之也時都御史袁泰怙勢家人横恣諸道御史欲糾之
無敢執筆為章者公揮筆立就歴舉其過章上雖曲
宥泰而一時多其直上又慮公少涵養將爲衆所傾召
其父至諭曰才之生甚難而大器者晚成其以而子歸
益進其學又諭公曰朕扵爾義則君臣恩同父子其歸
益盡心扵古人後十年來朝朕大用爾遂侍父歸公天
分高又感上大恩歸益自勵而造詣深矣數歲高皇帝
上賓公趍赴臨權臣忌公者謂赴臨非詔旨遂謫河州
歲餘權臣黜召還以爲翰林待詔太宗皇帝入嗣大位
首索公既見寘諸左右深信任之時朝廷詔勅與凡大
制作咸出公手每預密議寵賚加厚陞侍讀數月陞侍
讀學士奉訓大夫上初與武臣丘福等二三人議建儲
文臣惟金忠預皆北平時股肱也武臣咸請立皇第二
子高煦謂其有扈從功上不聽福等叩首請不已終不
聽遂召公預議事定然未發明年冊仁宗皇帝為皇太
子封高煦爲漢王進公翰林學士兼右春坊大學士奉
議大夫又明年福等所初議頗泄扵外高煦素不樂公
言扵上曰藩府之舊無泄者其縉泄之遂出公爲廣西
布政司右參議授朝列大夫又以李至剛言公怨望改
交阯八年入奏事時車駕已出征北邊至京師見仁宗
而歸車駕還高煦言觧縉瞰上遠出覲儲君徑歸無人
臣禮遂徵下獄後三年以病死獄中素所交遊出資歛
之外兄高建春歸其柩葬之高氏公死後家徙邊仁宗
皇帝臨御特赦還而官其從子禎期爲中書舍人公仕
前後不十年為庶吉士再歲御史未滿歲為學士四歲
兩贊外藩皆席未煖初脩高皇帝實錄及永樂大典皆
爲總裁考會試者一讀廷試卷者二聲名在天下籍甚
敦孝友重義輕利遇人憂患疾苦輙隐于心苟可用力
盡意爲之篤于故舊及名賢世家之後喜引拔士類或
誚其汎愛者終不爲變襟宇闊略不屑意細故而表裏
洞逹絶崖岸雖野夫穉子皆樂親之求文與書者曰輻
湊率與之無厭倦意或言有不當與者笑曰雨露豈擇
地而施哉且人孰不可與進者不畏強禦承運庫官張
興恃寵而横嘗笞擊人扵左順門下公過之叱興曰御
座在此敢爾違犯禮法乎興雖忿公然不敢應一語俛
首歛退同官治職事或有失悞公在上前率引為已過
明知人太宗嘗與論羣臣御筆書蹇義等十人名命各
䟽于下十人者皆上所信任政事之臣亦多扵公善而
具以實對扵義曰其資厚重而中無定見扵夏原吉曰
有德有量而不遠小人扵劉雋曰雖有才幹不知顧義
扵鄭賜曰可爲君子頗短扵才扵李至剛曰誕而附勢
雖才不端扵黃福曰秉心易直確有執守扵陳瑛曰刻
於用法好惡頗端扵宋禮曰戅直而苛人怨不恤扵陳
洽曰䟽通警敏亦不失正扵方賓曰簿書之才駔儈之
心既奏上以授仁宗曰李至剛朕洞燭之矣餘徐驗之
仁宗因問公建文所用諸人對曰此皆洪武中人才往
事不足論已遂問尹昌隆王汝玉對曰昌隆君子而量
不宏汝玉文翰不易得所惜者市心耳後十餘年仁宗
出其所奏十人者示士竒且諭之曰人率謂縉狂士縉
非狂士向所論皆定見也公之文雄勁竒古新意疊出
叙事高處逼司馬子長韓退之詩豪宕豐贍似李杜其
教學者恒曰寧為有瑕玉勿作無瑕石書小楷精絶行
草皆佳其卒以永樂十三年正月十三日春秋四十有
七配徐有賢德子男二禎應卒于徙所次禎亮孫男女
各二太宗皇帝初召翰林七人入内閣其三出廬陵公
與胡公光大及士竒也三人相與厚而相知深今獨士
竒在胡公墓上之石士竒書之公墓石未有書其可不
書銘曰
千里之足越國過都或一蹷之不虞楩楠百尋其寸之
螙寧見捐扵匠輸郁乎紛紛五采承日競瞻望以忻快
何泯沒之遄疾干將地下其神不死尚有光華天漢之
涘
東里文集卷十七
