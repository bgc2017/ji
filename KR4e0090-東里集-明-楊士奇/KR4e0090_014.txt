東里文集卷十四明楊士竒撰
墓碑銘
嘉議大夫都察院左副都御史邵公墓碑銘
公諱玘字以先姓邵氏其先居睦至仁仲始徙金華蘭
溪之椒峯孫吉甫宋國子助教公高祖也曾祖伯玉祖
巨川父子祥曾祖以下皆不仕母盛氏公幼已負志挺
特不與凢兒狎就學外傅勤勵不懈以詩經中永樂乙
酉浙江鄉試明年中禮部會試廷試賜同進士出身賜
勑歸進學又明年召至授湖廣道監察御史慨然以功
業自期號貞白生以見志明憲紀究律意而用法平恕
至遇渠奸巨猾爲民厲者亦不少寬假聲譽遂起嘗廵
按江西廣東福建克振風裁時仁宗皇帝監國尤所簡
知間刑部都察院大理寺闕堂上官率命公署有重獄
數以付公公感上知遇夙夜盡心每事親理有所顧問
應對詳明一時老成多推讓之陞江西按察使先是南
昌新建二縣苦上官和買長里役者供一曰費家爲之
空公視事之日立罷之懽聲溢路而私不便者皆側目
焉然眎公自用簡儉終亦莫敢一語積歲訟牒填委悉
取省閱擇其尤甚者自聽斷餘悉歸郡縣滯獄一清在
江西五年政用肅然丁内艱去服闋改福建按察使治
職如江西而有司之務倍繁稍濟以寬宣德三年召爲
南京都察院左副都御史時南京諸司緩弛御史尤縱
公奉勑簡擇奏黜其不肖及庸懦者殆半繼奉勑偕六
部長貳簡黜諸司之不肖庸懦者綱紀復振爲人外肅
内寬仕二十餘年所歴中外皆風憲扵條制故寔與夫
施措之宜默識明習所至紏劾官邪舉大體而略𤨏細
家居有孝行既仕得禄時惟母在迎奉就養極其愛敬
母喪哀毁所居産瑞芝者再鄉里以爲孝感處朋友寮
屬必約之扵義有所薦舉必清介士其廉潔之操盖終
始一轍宣德五年正月十二日夙興衣冠坐得風眩疾
遽卒訃聞上爲悼嘆遣行人賜祭其文有持身清廉用
法敬慎及振舉綱紀屏黜憸邪之褒又命有司營葬事
兩京大臣君子皆致弔祭公享年五十有六配方氏繼
張氏子男二鏷銓皆早卒今以姪鏹為嗣女四童應方
瑑郭昱其壻也一未行孫男四珵珂珪玉公之葬也國
子司業陳敬宗銘之鏹以太常卿孫時所為事狀介監
察御史包德懷來請文書墓碑公于余往還最故故不
辭而為之書銘曰
肅肅蘭臺邦之司直耳目所寄綱紀攸植彰善癉惡激濁揚
清惟平惟公惟廉與明君子在位表範正軌任或匪人波頽草
靡卓卓邵公秉潔懷貞不矯不隨特立獨行明習博識外方内
恕爰舉大要簡略細故歴試三司成績有聞于江于閩
提憲大藩善類鬯舒不善歛避冰蘗之存去猶始至進
秩南都百度復貞用賢任能惟天子明曷不期頥長輔
聖理發潜有詞庶其不死
甄氏先塋之碑
甄虞舜之後因陶甄以為氏在東漢曰宇講授春秋有
行義在江左曰彬曰恬在唐曰濟皆以行義稱在宋甄
氏數舉進士有聞曰秀始居忻州定襄其後科名宦譜
代不乏至曰海官扵蜀宋亡歸隐過鳳翔岐山樂其山
川風俗遂家焉五子其諱世安者又徙麟游所居在唐
九成宫之西世安娶劉氏二子樲允中允中元季為禮
部主事既内附爲遼陽都衛經歴改戸部軍儲倉監納
樲娶王氏一子仲得娶馬氏四子儀簡評詞儀洪武中
舉鄉貢爲戶部主事陞長沙府同知永樂初調嘉興
府復調順天府秩滿順天之民奏乞留從之陞順天尹
洪熙改元追贈其祖考考皆正議大夫資治尹順天府
尹祖妣妣皆淑人遂進儀兵部左侍郎儀惟累世緼德
務善用克膺兹光寵不敢泯沒將樹碑墓道昭示後子
孫扵無窮而屬文于余余扵儀聯官不得辭則求其先
之德善儀言世遠者弗能詳所知者高曾以來家世相
承男務詩書外治農圃及其時壯與少畢出力女勤蠶
績各有儆飭不待督勸歲所入擇善者獻于公乃自用
尊卑外内無相踰養老慈幼祭祀賓客皆盡其分之當
然平居未嘗忘憂勤艱難之意無侈習無外慕盖至于
今不敢渝余聞儀言敬嘆曰嗚呼此其猶有豳岐古昔
之遺風也歟家之德善孰有加此乎今人率重儀温厚
謹實所至得民非其有所本歟則著其本以範其後扵
余宜也甄氏自儀高祖以上葬岐山義豐里曾祖以下
皆合葬麟游西山之原其中之墓曾祖考妣祔于左祖
考妣祔于右者考妣也儀有子四人鼎鼐鼒錡銘曰
繄甄之先聖啓其源後有續承行義與文其在定襄代有
仕者暨宋鼎遷來徙岐下有田有廬義豐之里五桂駢
芳麟游再徙積厚累仁韜輝含章沿于孫曾燁燁厥揚
踐歴中外有操有施陟佐祁父厥施逾大帝嘉所自霈
之德恩華褒崇秩敷賁九原峩峩之丘序左與右矗矗
之石式表緜久春秋霜露來者雲仍永念爾祖視茲刻
文
詹事府少詹事兼翰林侍讀學士贈嘉議大夫
禮部左侍郎曾公墓碑銘
天之生才甚難也然高明強毅宏博竒偉智能勇略之
士世未嘗乏用惟文章者不易得夫探造化之閟徵帝
王之法通古今之賾渟滀融會而後出之上焉者發揮
性道修正人紀此聖賢之事不可幾及次焉者推明義
理紀述功德作爲風雅以鳴國家之盛司馬遷相如揚
雄班固韓柳歐蘇作者之事然亦代不數人焉信乎其
難也國家自洪武以来有文之士其可以嗣遷固者盖
有之矣太宗皇帝御天下慨然欲作新人才興起斯文
而龍飛第一科進士中簡明秀通敏者二十八人就文
淵閣盡出中秘書俾進所業朝暮大官供膳月給内帑
鈔爲膏火費盖期之于古人曾君子啟其首也君名棨
時以第一甲第一人授翰林修撰授承務郎遂晝夜淬
礪文與學俱進上時召試子啓迅筆千百言立就不費
思索而理致文采皆到其苦心思索者有不能及上屢
舉羣書隠僻事以驗所學靡不悉對以是深見奬重遂
名聞天下明年修永樂大典為副總裁五年陞侍講授
承直郎七年扈從廵北京數侍燕閒應制賦詩並荷褒
嘉後有薦文士扵上者必問得如曾棨否卒之考其能
未有庶幾跂及者陞承德郎預脩太祖皇帝寔錄十一
年復扈從廵北京十二年考北京鄉試十三年廷試充
讀卷官寔錄成賜鈔襲衣文綺十六年考禮部會試陞
侍讀學士授奉訓大夫修天下郡志為副總裁二十二
年考禮部會試仁宗皇帝嗣位陞左春坊大學士仍兼翰
林侍讀學士日以經史進講文華殿從皇上之南京還
預修太宗皇帝仁宗皇帝寔錄宣德二年考禮部會試
五年充廷試讀卷官兩朝寔錄成賜金織襲衣銀幣陞
詹事府少詹事仍兼侍讀學士賜寶帶子啟為文章如
源泉混混沛然奔放一瀉千里又如園林得春羣芳奮
發組繡爛然可翫可悅賦詠之體必律唐人興之所至
筆不停揮狀寫之工極其天趣他人不足已嘗有餘四
方求者無間貴賤日集庭下靡不酬應一時文人所作
碑碣記序表贊傳銘詩賦流布遠邇盖未有如子啟之
富者工書法草書雄放有晉人風致自解大紳胡光大
後獨步當世儀貌魁偉襟度坦夷而神情洒落善譚論
簡而有味良辰清景擇勝而遊未嘗以事廢其天性孝
友慈厚喜奬拔士類交際有始終之義急人之急無論
識與不識平生以及物爲心使之臨民必有所濟惜其
仕三十年恒以文學在侍近所及者未廣也素有痰疾
一日侍朝疾作遽引退上遥見之勑免常朝宣德六年
冬疾大作命太醫視療明年正月廿一日卒訃聞上為
悼惜贈嘉議大夫禮部左侍郎遣侍郎章敞賜祭命有
司營葬給舟還其喪朝臣自公侯尚書以下皆臨奠春
秋六十有一嗚呼人才之難成也一代之文人如子啟
何可多得而今已矣盖悼惜之無間言云曾氏世家吉
之永豐其高祖晞顔宋兵部侍郎江西湖南安撫使元
贈武城伯妣蕭氏曾祖巽申元應奉翰林文字同知制
誥兼國史院編修官與其兄翰林直學士德裕皆有盛
名于時妣胡氏祖如瑤集賢院司直妣周氏考叔本洪
熙初以子啟貴贈奉議大夫左春坊大學士兼翰林侍
讀學士而贈其妣張氏宜人其配鍾氏封宜人子男三
秬務學力文有志繼述甫冠而卒薦紳惜之次積次种
女五鍾公鉉劉敦會周秀夫胡顓勉高欽夫其壻也公
之易簀也以身後事屬建安楊公及余楊公既為著葬
銘余為書其墓石而係以詩曰
鄫出有夏少康裔曲列啟封國爲氏去邑為曾適魯仕
郕國聖學述傳義親承素王道統系後十餘葉新莽際
爰以闔宗徙南避宅旴與吉心洙泗章逢蟬聯如櫛比
歐陽之鄉吉之委宋元連緜起禄位天啟文運赫昭㫼
公奮而興屬隆世天經煌煌表人瑞彯纓垂組侍廷陛
操觚含毫應帝制岷江茫洋萬里勢春空澄明雲錦麗重
瞳回矚天容霽紀功述德封金匱操執權衡品文藝宏
章大什耀海内朝陽和鳴鳳翽翽儒林翹翹拔其萃矜
惻焚溺懷惠濟惟仁攸存未弘施沒奚憾兮此賫志
故亞中大夫寧國府知府陳公之碑
公諱灌字同故廬陵城北吟溪里儒家祖以章父大經
皆以學行重鄉里公生數歲而孤事母孝時已卓卓有
鉅人志讀書一目數行而穎悟絶人族長老器之爲延
師教之師不能應所求往往引去然益自砥礪嚮進既
冠睹元綱日壞私憂世且亂去習兵法環所居皆良田
築爲場圃而樹木焉人初莫測其意數年木鬱然行列
而四方寇盗蜂起遂慕義勇以保障一鄉日屯聚士馬
而號令指麾扵其間隠然一良將其教練有方撫綏有
道人人爲用時江西諸郡多陷于寇環其鄉數十里獨
賴以安者七年然志在保境而非有所圖利也陳友諒
既據江西其將熊天瑞者強禮致公與俱至九江公睹
陳氏不足有爲也去之甲辰春太祖高皇帝克武昌公
因弘文館學士羅復仁詣軍門上謁高皇帝與語奇之留
帳下數日公力陳救亂安民之說悉見聽納遂擢湖廣
行中書省左右司員外郎是冬入朝改中書省左司都
事遂陞郎中明年陞大都督府經歴大將軍徐逹北征
以公贊軍事既克泰州留公督築城之役不旬日竣事
朝廷遣使勞之命總制真州軍事丙午春除寧國府知
府階亞中大夫下車首詢民隠爲興利除害增修先聖
廟建學禮致師儒以教俊秀士習一新建祀典祀壇及
驛館有廢皆舉為條格革兼并之俗覈欺隠之籍朝廷
取其戶帖一事行之天下宣城民田瀕江化城等十六
圩故堤峻薄遇衝决則水傷木稼壞道路歲以爲患公
親爲規畫築堤廣厚加舊數倍又伐巨石作水門以時
蓄泄民至于今賴之宣歙二水暴溢平地猝數丈民危
懼計無出走致巫覡禱神水勢益甚公曰巫覡焉知事
神躬禱于敬亭山神水患遂息所轄宣城諸邑踵元季
之弊歲民租無入官廪率書虛籍公至有彂其事者扵
是典司者皆忷忷懼得罪公私念此特循故弊弗革耳
非始造奸也颺言扵衆曰吾以某月某日行視邑廪盖
俾得為計及期邑廪皆寔而弊亦革有強盜四十八人
以劫舟麥當死獄已具公聽其辭曰此愚民因舟漂抵
岸而挻引取之非素有合謀安得四十八人悉同法府
佐幕初皆難之後卒如公議坐先取者一人餘從减論
公風采凝峻訟者至庭片語之下情偽莫遁故人咸畏
服而其爲治務寬厚崇禮教鮮失所之民三年政化行
焉既得代當去百姓耆老壯少皆有戀戀不忍之意代
者山東鞠騰霄素負才不讓觀公所設施嘆曰吾徒當
守而勿失也是年夏奉命督軍餉詣北平民胥悅趍事
又明年還京師省臺逹官相知者爭欲薦扵朝公皆力
辭遂謁告歸省先墓割田三頃建祠堂作義塾以訓宗
戚子弟居無何被召至京師未命卒扵旅次洪武四年
某月日也享年四十有七公秉清介之行重義輕利族
姻鄉䣊匱乏有急並赴濟助間遇朋舊憂患狼狽倒囊
周之雖屢不厭非才行兼有者歟子男三廓卓坦孫男
三誠謹謙皆稱公之後坦尤忠信務義公沒將六十年
坦介越府長史周君忱求書公平生于石余於公同郡
知慕公久遂考長史所為公傳及以聞諸鄉之君子者
叙次之而係以詩曰
猗嗟陳侯瑰瑋踔絶才邁羣倫識亦閎達越在童冠鉅
志嶷嶷有書有劍萬衆奚敵罹時孔棘衆懷兢兢奮庇
其鄉屹如堅城孱弱盜名掉臂去之天之所興稽顙來
歸軍門之言敷臣之忠惟聖聰明日照海容簡其才猷
以贊政府匪直禆文亦既輔武宣城名邦實帝之畿嘉其愷悌
以寄&KR1137;嫠植之黍稷薅其稂莠民曰陳侯汝予父母仁以為育
義以為教民曰陳侯汝時杜召遺惠在民永思無斁遺澤在嗣
世率于德猗嗟陳侯惟吉之英吉世有人視此刻銘
故嘉議大夫大理寺卿虞公墓碑銘
公諱謙字伯益姓虞氏虞之先家河南陳留代有仕籍
宋諱南者從高宗南渡遂家金壇世業詩書南六世至
文生仲仁公祖也祖母徐父德華母周以公貴祖父皆
贈嘉議大夫大理寺卿祖母母皆贈淑人公自幼秀朗
端重異常兒聰敏好學洪武乙亥由太學生擢刑部
山東司郎中授奉議大夫陞杭州知府授中順大夫太
宗皇帝入正大統召為大理寺左少卿授中憲大夫永
樂己丑車駕廵北京時仁宗皇帝監國奏陞都察院左
副都御史授嘉議大夫甲辰轉大理寺卿公自少壮有
志世用既仕恪勤夙夜務盡職分持大體恒曰爲臣之
道愛君愛民二者愛君崇其德愛民厚其生初爲郎中
已駸駸起時譽在杭州嘗建議僧道民之蠧今江南寺
院田多者或數百頃而官府徭役未嘗及之貧民無田
往往爲徭役所困請爲定制僧道每人田無過五畝餘
田以均貧民初是之已而謂非舊制遂寢爲大理少卿
都察院論誆騙罪凖洪武榜例梟首示警公奏言比奉
詔書自今準律斷罪誆騙在律當杖而流梟首非詔書
意上曰虞謙言是竟從律天津衛倉灾焚糧數十萬事
聞遣御史廉視還言主典者盗用多故縱火以自蓋追
逮幾八百人不勝考掠皆誣服應死者百餘人餘坐徒
流公察其冤卒白于上得減論扵兩法司具獄及四方
所上獄議必親閱之必當必平于大辟罪尤加意曰彼
無憾斯我無憾矣為都御史嘗奉命巡視揚州淮安徐
州旱灾至則䟽民所苦請發廪賑貸又請官贖還所賣
男女爲奴婢者皆從之又奉命督兩浙蘇松諸郡運賦
輸南北京及徐州淮安先是冨民賄有司率得近地而
貧民多運北京公建議爲四等丁多而糧冣少運北京
丁多糧少次者運徐州丁糧俱中運南京淮安丁少而
糧多存留本郡縣倉又言兩京往來官員軍民商旅舟
聚徐州吕梁二洪動一二月不能進者請每洪增夫二
百人協力挽送如例給月糧仍官撥牛每洪一百分畜
近洪民家閒暇聽民以耕大舟行則用挽之亦皆從之
又督運木道潁州陽武陸行下衞河以逹北京所督軍
萬餘公節其力而厚撫之人不言勞會夏暑疫役者多
病公曰此聚之過密宜䟽暢之遽命散處之病者悉起
奉命廵撫浙江察廉紏貪因建議便民十數事多見施
行仁宗皇帝嗣位扵刑獄尤隆欽恤而嚴大理之選曰
是天下之平也扵是大理寺卿闕遂改公爲卿時有詔
求言公上言七事其一用人曰用得其人則治道興非
其人則治道隳人主之職惟在擇人而已二興學校曰
教育之道本于師範今内而祭酒司業外而郡縣學官
不在于備而在得人庶有成效三曰都察院耳目綱紀
之職用以激濁揚清雪理冤抑今專俾治獄非朝廷設
風憲本意四曰廣儲蓄今國用空乏宜預為備五曰北
京八府之民困于養馬極矣宜分給無馬郡縣牧養以
蘇畿内六曰鈔法不通其弊原扵出多而入少今但多
方收之而不輕出民艱得鈔則自流通七曰京師盜賊
之繁由軍民襍處官司不便管束隣里不相通知今固
不能遽釐正之宜勑五城兵馬司扵各坊街巷不分軍
民工匠每十家編爲一甲使互相覺察出入一家有犯
十家連坐有能捕首免其連坐之罪庶輦轂之下可以
肅清皆切中時務盖公于爲臣必思盡其所當然者一
日朝退得風疾上命醫往視賜藥歴半歲竟不起宣德
二年三月廿四日也訃聞賜祭給舟還其喪命有司治
墳其生以丙午歲正月二日享年六十有二其居家善
事父母父母歿喪祭咸盡禮扵其弟友愛與人處温恭
怡怡其儀觀偉然風采凝潔瀟洒絶俗也其文章以詩
名扵時所著有玉雪齋稿若干卷喜寫山水木石幽澹
簡遠有倪雲林韻致嗜蓄法書名畫邂逅心之所好輟
贈不靳其配江氏封淑人其子男三禎祥禋女五皆適
士族孫男二士竒于公素相知嘗為序其詩以傳其未
易簀也語其寮王邦彦楊遂初及其長子我死必楊君銘
我不憾矣然及我未死而言也二君馳以告余愕然驚曰
何遽及此乎而不敢辭敬諾焉又明日公卒匍匐往哭之於是禎
奉遂初所状事行來乃叙而為銘使刻扵墓石銘曰
虞氏所始啟封自姚亦有自姬啟扵東吳泝厥本源匪
王斯帝沿漢及唐屢顯于代朝歌之武永興之文奕奕
振振嗣休續聞金壇之宗繇陳留徙緼義積勤垂三百
祀奮挺以騫始伯益甫升藝登材肇迹郎署往撫臨安
古二千石帝謂爾良可付以辟棘寺蘭臺歴年孔多
惟中弗倚惟平弗頗使車載馳顧視在道有隠于心敢
稽入告惟天聰明曰汝予諧汝克予遜予奚汝違祗于
列聖篤終猶始有懷惓惓未究厥施莫致而至夫豈在
人嗚呼伯益君子之存
故翰林檢討陳君墓碑銘
仁宗皇帝初臨御奬用儒術茂興文治首命在廷舉
賢薦能于是少保臣士竒言蘇州陳繼其文學宜在侍
近即日詔驛召之既至授國子博士明旦入謝改翰林
五經博士時初建弘文閣于思善門之右以儲經籍備
訪問而命翰林學士楊溥董之擢侍講王進及繼等三
人副之今上嗣大統詔脩兩朝實錄簡用纂修官而繼
預焉無幾賜勑命實錄成賜白金及織金文綺衣遂進
檢討宣德七年五月自陳老疾奉命致事歸又明年疾
加遂不起五月某日也扵是其子完走北京求文書墓
碑嗚呼斯文老成凋謝殆盡士竒忍以衰病而忘情老
友哉按其學者大理評事張益狀陳氏其先家蜀與宋
文忠公堯叟同祖堯叟從父諱鄴始徙南康之都昌七
世至諱篆登宣和六年進士乙科累官左朝散大夫明
州通判再徙星子又五世至諱洽咸淳貢士貢士生元
翰林待制諱仝待制生諱徵受學臨川吳文正公為通
儒至正間廷臣交章起之將授之官以介特不偶自引
去又徙蘇州之吳縣娶宋相江文忠公萬里之孫生諱
汝言博學有才具洪武初仕為濟南府經歴所設施
秩然條理一郡倚重大將軍出師道其境深見奬重娶
吳氏初生三女經歴公方以嗣子爲念在濟南一夕夢
白衣大夫已而生男即檢討也初名釋童更名繼字嗣
初晚號怡庵嗣初生十月經歴公沒母抱之歸蘇家具
蕭然惟存書二萬卷及蔬地二十畝其母知學問謹禮
法守節不嫁以教育遺孤嗣初稍長克自奮勵其天資
明果内奉母訓外從良師日益見端緒又進而從明經
師遂深于易詩又求䆳扵古文者而師之其爲學自經
史百氏皆博考深究久而淹貫沛然爲文章根義理辨
體製嚴矩矱力去陳言不肯苟率由是聲譽蔚然見重
扵三吳求文者接踵戶外而從學曰輻輳講下其施教
有本末主敬為要明理為務後在館閣扵商確古今講
論述作之旨娓娓皆有所自衆推服之居家䔍孝行雖
貧而講授之暇躬治蔬圃以資養甘旨恒充有司上其
母貞節詔旌表之自是遠近交聘嗣初學官一以親老
辭親沒葬祭盡禮與人交以誠善者奬掖之不善者面
警飭之不肯媕婀苟容窮乏者賑給之沒無歸者歛葬
之雖官扵朝其志泊如盖未嘗一日忘幽閒之適既得
請歸吳中之學者皆忻忻喜得所依而從游者益衆既
疾革門人請所欲言舉西銘存順沒寧語荅之遂卒春
秋六十有五其卒也族婣門生故舊皆臨哭郡自守貳
以下咸走吊祭遠近大夫士聞之皆嗟嘆悼惜其所著
詩文有怡庵集四十卷藏于家其配故蘇守金絅之子
儉勤克孝先十二年卒子男五宗寬宏宣完皆志于學
女二長適謝璜次在室孫男七傳儀仁偉佃佶俌女四
其葬在縣之太平鄉薦福山之原銘曰
有碩其先自陳宗室派衍於蜀英傑森出沿江而東來徙南康
再徙闔閭代有奮揚卓乎怡菴克奮于孤幼志桓桓壮夫莫踰
有書充棟有畦遶宅書鉏夕誦孝養是力浩乎其學䆳
乎其文求道請業從游詵詵辟書駢來親養弗舍晚而
幡然玉堂金馬抽思發才效勤紀述長簡鉅冊金匱石
室冲澹之存食息靡忘引疾謝榮遄復于鄉邦有耆俊
如璞如石山林草木光輝潤澤奄其永逝士林興悲紛
彼媚學倀倀奚歸刻詞墓前式示来者尚有懷德車過
斯下
君山廟碑
君山廟者祀常州府同知張侯之廟也為政而能愛民
生則父母之沒則蒸嘗之皆由其誠有以致之也張侯
之同知常州也奉部符專督農事既至視民如子喜為
之興利常行視水教之蓄泄躬履壟畝察種植而爲之
勸或時坐塍間相爾汝語如家人未嘗笞詈辱人遇老
病鰥孤率有恩意所過飭勵學教正士習民甚戴之上
官知其得民也有所賦輙檄之督民恐以緩累侯則争
起趍事然侯終不以慮譴而急民是時天下軍伍滋弊
軍之姦黠者率用賂規匿而詭傅平民扵籍民被枉比
比朝廷以璽書分命御史清理其要在覈姦直枉御史
當詣蘇常者言于兵部常州必得張同知共事乃有濟
部遂以檄侯御史時銳意得軍爲功不復矜念民枉
侯固執民寔非軍敢違璽書不從御史不可奈何數出
無禮語詬詈之侯忿鬱不能平數日疽發背卒然常
之人賴侯以免于枉者猶十七八時蘇之佐郡者極力
助御史得軍而枉民動以千計愁苦嗟怨扵道路累年
不觧常之人以是益思慕侯不已侯素淡泊廉介不苟
取一毫自入仕未嘗以家累隨公退坐一室蕭然讀書
焚香而已易簀之先夕侍藥者入其舍索燈燭悉無趍
出取膏油一盂以入侯遥見竟謝郤之其操類此侯先
自翰林庶吉士爲刑部主事春坊中允大理寺丞皆有
政績嘗奉命督事廣東福建皆有惠及民此特載其在
常者耳侯卒之日民老壯奔走哭於庭皆哀具儀奠祭
累日匶行白衣冠送者數千人非積誠而能致此乎後
數年江隂士民朱善繼善慶周孟德孟敬因衆民之志
恊謀作廟于邑之北君山以祀侯来請書于石併作迎
享送神之詩使歌以將事侯名宗璉字重器江右吉水
人永樂第一科進士朱氏周氏皆尚德崇義之家詩曰
肅穆兮侯堂酌山泉兮薦林芳泠泠風兮髣髴侯戾止兮
佩玉瑲懷仁侯兮撫我動與息兮有教稼芃芃兮連疇
侯顧我兮樂以笑侯乘兮蘭棹倏東臯兮忽南畝溪有
鱷兮陸有虺侯赫視兮敢余民侮侯來遲兮逝何疾侯
之逝兮我民以戚山之明兮水之麗侯捨兹兮安適侯
懷故鄉兮旦往夕来祚我祐我兮無遐遺調二氣兮平
四序下無汎濫兮高無暵灾沼有魚兮苙有畜公無負
逋兮私庾足我民兮子孫孫子承侯福兮千百世祀
東里文集卷十四
