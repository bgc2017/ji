東里續集卷三十六明楊士竒撰
墓誌銘
故奉議大夫衛府左長史金君墓誌銘
太宗文皇帝臨御之初三衢諸生金寔首上書陳王道
其綱有二曰君德曰民政君德之目五躬行仁義虛已
納諫明察善斷審於用人恭儉節用民政之目五厚風
化尚廉恥省刑法薄賦稅愛民力皆嘉納之復試策二
道條對稱旨命於文淵閣光禄日給食與修太祖皇帝
實錄書奏除翰林院典簿授迪功佐郎賜白金文綺修
永樂大典陞修職佐郎仁宗皇帝在春宫初開經筵選
翰林春坊之明經術者更番入講金君與焉本諸實理
敷說詳明禆益盖多陞左春坊司直郎授承務郎每進
論治道必援引經傳多見采納屢承手札之褒兼任稽
古纂述之事陞儒林郎奉命授衛王經洪熙中陞衛府
左長史是時上篤意諸子學問簡宫臣十數人為之輔
其文學之媺操存之正金君其首也金君既感恩遇又
重衛王純厚喜學於解析經史開諭義理孳孳盡誠至
於王之服食起處率進善言王皆欣然從之而敬禮愈
厚凡王府政務不問大小一總於長史金君從容裁處
條理井井而率歸於厚自僚屬下至軍校咸服其德王
有疾醫藥久不效金君憂形於色王薨金君傷其賢弗
夀也哭之過慟以是鬱抑致疾王既葬將引老疾奏乞
致事會有旨命同考禮部會試竣事學士故相知者議
欲奏留之翰林而君先得請休致矣未行疾益加竟卒
正統四年五月廿日也金氏世衢之開化儒家曾祖振
之祖伯圓考德厚洪熙中贈王府長史妣蘇氏贈宜人
金君字用誠其諱寔也自幼穎敏強記問為從父博士
王鉉所期望從學鄉先生何原銘張一民兩先生覽所
習業尤重之奬勵彌至數年縣令夏景高敦勸上京師
既入翰林聲譽日出而公退閉戶書帙自娛非公事不
見達官未嘗以私干人内方直而外恭遜雖心嫉憸佞
未嘗出口小人有不悅之極力擠之者受而不校隆孝
友之行處宗戚鄉䣊懽然遇其有過亦必規之凡所交
處有急必周之有死於客外或殯或歸其櫬咸致力焉
尚澹素非朝謁不采服為文章豐腴雅則有文集若干
卷雖老其進學日有程不間博究經史旁通隂陽星歷
醫藥之書至佛老之說亦辨其所背於吾儒者指示来
學晚號其齋居曰覺非以自儆不妄與人往還知已者
過之觴詠娛樂竟日忘倦將屬纊卿大夫有問之者曰
死生晝夜常理實無所遺恨惟諸公勉自愛為生民福
耳盖春秋六十有九配汪氏封宜人子男三孟纕仲紞
鄉貢士季紘女二孫男十二紞侍父北京十數年父卒
將奉櫬歸葬于鄉謁余為銘余與金君嘗同寮翰林春
坊相知也義不可辭銘曰
粤漢西京臣誼仲舒陳策佐藩長沙江都天之生賢何
世則無猗歟金君其今通儒始登承明終輔藩國賈才
董正用烜厥績更歴四朝請老休逸帝命旣俞遽殞於
疾君子之亡凡世所嗟儒苑損輝文林虧華姑蔑之墟
丘墳峩峩發潛垂永非斯文耶
故少師工部尚書兼謹身殿大學士贈特進光
禄大夫左柱國太師諡文敏楊公墓誌銘
正統五年二月十八日少師工部尚書兼謹身殿大學
士建安楊公奉勑歸展先墓既畢事卜日啓行病作衆
曰曷俟少間公曰君命不敢稽也挟醫以行至臨安武
林驛疾加遂不起是年七月二十也守臣治棺歛既馳
奏皇上嗟悼輟視朝一日贈特進光禄大夫左柱國太
師諡文敏遣禮部尚書胡濙&KR0681;祭遣中使護喪還葬其
鄉命有司治墳公先世見余譔其大父墓碑曾大父伯
遜大父達鄉父伯成皆贈榮禄大夫少傅工部尚書兼
謹身殿大學士曾大母黃大母謝繼阮母劉皆贈夫人
公初名子榮字勉仁自學諸生鄉試選第一會試第三
廷對擢第二甲賜進士出身入翰林為編修太宗皇帝
入正大統更其名榮初建内閣簡翰林之臣七人其中
專典密務七人者解縉胡廣王淮胡儼金幼孜公及士
竒也公齒最少最警敏一日晚上出右順門召内閣諸
臣獨公一人在出江西三司奏章示之言吉安鄉民之
嘯聚者已悉復業盖朝廷初有聞即遣行人許子謨齎
勑撫諭子謨行將一月又遣都督韓觀率兵繼之如撫
諭不下即加兵及是奏至上諭公曰觀不至不下其降
勑褒觀公讀奏訖對曰計發奏之日觀尚在中道未足
褒從之自是益重公時四方之事方殷七人者旦夕侍
左右承顧問受旨退治職務且兼稽古纂述之事不虚
寸晷上時步至閣中親閱其勞且視其所治咸稱旨時
公尤勤勵遂皆進官公進修譔數月復進侍講明年改
元永樂秋公請告歸省又明年春七人皆賜二品金織
衣且勞之曰天下事咸朕與若等同計非若六卿之分
理也無幾簡翰林之臣十數人兼春坊官任輔導公兼
右春坊諭德授奉訓大夫日分直進講經史四年春公
得寒疾命中官以御醫来視賜藥物五年奉命往甘肅
同總兵議邊務察視守備還奏稱旨六年夏喪父給傳
歸既葬遂命起復是年冬喪母公奏歸守制時已下詔
巡守北京不許七年春内閣胡公及公金公奉命扈從
北京甘肅總兵何福奏降人托克托布合等率部来歸命
公往同福處置還奏上悅遂奉命持節往額齊納之地
封福為寧遠侯八年春車駕北征布尼雅錫哩公三人仍
扈從至驢駒河命公先齎勑還報皇太子復還北京冬
扈從還南京九年春奏奔母喪遣中使護送既還皇太
子命公侍諸皇孫學且命公曰嚴則有成公盡心不怠
重脩高皇帝實錄命胡廣胡儼黃淮及公為總裁十年
二月賜誥命并追贈父母妻冬甘肅守帥西寧侯宋琥
奏叛寇婁達衮逃居齊勤蒙古衛將為邊患時豐城侯
李彬鎮陕西遂勑彬率師勦之且命公往與彬計度十
二月還奏餉道險阻今沍寒人疲馬瘠不可行且小醜
不足以煩王師遂勑彬旋師無幾叛者復歸十一年春
從守北京十二年三月從征衛拉特時皇長孫侍行上命
胡金及公三人凡行營有暇即與講析理義開其聰明
尚寳司官闕命公兼之既還勑翰林脩性理五經四書
大全公三人皆為總裁十四年陞翰林學士仍兼庶子
扈從南歸十五年春復扈從巡北京十六年夏進高廟
實錄賜宴賚胡公沒公掌翰林院事益見親密一時廷
臣狎恩多縱忌公抗直發其私適太學闕祭酒衆共舉
公實欲疎之上不聽公遂密言十弊指斥五府六部都
察院章留中不下十七年進文淵閣大學士仍兼翰林
學士授奉政大夫十八年扈從北征秋還京冬將西征
親藩奏建文中江西所垜集民兵可徵用出奏示公公
對云陛下命復民業二十年矣今復徵非信上曰朕意
固如此遂寢三殿災公偕金公陳便宜十數事皆見施
行重賢愛民或陷非辜必援之尚書夏原吉以兵饟不
給坐繫吕震言其柔姦侍讀李時勉嘗論事亦有言其
賣直者皆激上怒公悉委曲為之辨解二十一年秋復
扈從西征駐蹕萬全一切軍務悉付公掌寧陽侯陳懋
奏番王也先士千来歸命公往議定降歸奏稱旨廿二
年復從北征中道軍餉不繼上聞之命公與金公總計
其數遂如二公言遣使招諭釋其弗臣之罪下令班師
浙江三司奏處州之麗水福建之政和山寇劫掠請勑
兩都司合兵討之公言愚民為有司所苦出不得已兵
出則良民先被害願遣一勑使撫諭之不足煩兵上從
之卒如公言無事一日上從容坐帳殿諭公二人曰東
宫監國久熟政務此歸悉付以天下事吾惟優游莫年
二公共對曰皇太子孝友仁厚天下屬心允稱陛下付
託上悅師次榆林川上不豫既上賓凡沐浴襲奠飯含
棺歛一切之禮悉出二公衆遂推公先馳歸報既至同
尚書蹇公等議喪禮遂議即位禮仁宗皇帝嗣位進公
太常寺卿授嘉議大夫仍兼兩職學士逾月進太子少
傅授資善大夫兼謹身殿大學士山陵事殷太監孟繼
極言公盡心喪事上嘉歎即陞公工部尚書仍兼前二
職賜勑褒諭三俸俱支尚書一俸全給米洪熙元年賜
誥贈二代考妣無幾上命範白金為方寸印四枚其文
曰繩愆糾繆以賜師傅公與金公同受其一皆期之直
言匡輔脩文皇帝實錄公預總裁仁廟上賓時皇太子
監國南京遺詔召嗣位公往迎於德州既還命公同有
司相陵地宣宗皇帝嗣位脩仁廟實錄仍預總裁高煦
反在廷多懷二心惟文臣三四人勸上親征公其首也
遂扈從討平之師還特授駢蕃之賜馬騏激變交阯黎
利聚衆抗王師總帥孱弱不支輒與利和且為利請立
陳氏後遂以師還奏至上以示文武大臣皆勸發兵擊
利上不聽竟偃兵息民公預力焉是年八月車駕巡邊
至遵化聞敵逼塞下以道陿師難並進上率鐵騎數千
先馳擊之文臣獨公從既還陞少傅進榮禄大夫仍兼
尚書大學士三俸俱支辭大學士俸進兩朝實錄賜宴
賚又範白金為圖書刻方直剛正四字以賜公數月上
念先朝老臣蹇義等四人皆春秋高並賜勑褒諭命輟
職務朝夕左右侍論議公預焉賜玉帶加有御製詩畫
之賜公滿三載吏部以聞賜勑有忠言讜論禆益為多
之褒賜宴禮部遂賜少傅誥進封三代後兩扈從巡邊
皆至洗馬林而還宣廟上賓公復偕有司相陵地皇上
嗣位公與同官三人協志合力以效禆益賜賚特厚脩
宣廟實錄皆為總裁書成進公光䘵大夫柱國少師兼
尚書大學士如故賜玉帶時上日勤聖學命公同知經
筵事五年謁告省墓賜勑褒諭加厚賚給傳遣中官護
送既還京道薨春秋七十公仕於朝四十年皆居清密
考鄉試者一讀廷試卷九為人闓疏果毅遇事當為奮
前不疑於論古人必欲出新見不肯苟同議辟率歸寬
恕勤職事盛寒暑及小疾未嘗少怠於四裔及邊徼事
及邊將勇怯智愚靡不通知故忖量事勢率豫中内篤
孝友睦婣之行家故豐裕且有厚䘵能濟窮恤患無間
疎戚喜賓客善交際雖貴盛無厓岸貴賤小大皆歸心
焉故聞其沒也咸有嗟咨悼惜之意所著文章有默菴
集雲山小藁靜軒藁退思集北征記訓子編藏于家元
配劉贈夫人繼劉封夫人皆里處士仲穆之女子男六
恭讓錫賜貴芳貴通女七兵部主事雷潛詹鑌陳順德
蘇潤其壻也餘在室孫男十二奏儼倫俊儉佶儆佐倧
偉伸儀女七曾孫女二皆在室士竒與公同寮三十有
九年同事四聖今内閣舊臣惟吾兩人未能退公又溘
先余逝公之葬其子屬少保楊公書墓上之石余銘諸
幽嗚呼凡今能文士大夫感公之德述公之行雖有之
矣若交之久知之深言之信者余兩人其庶幾可無愧
也銘曰
桓桓文敏通才博識遭際聖明光奮于績承明延閣著
作之庭以翺以翔舒華振英北裔西陲從狩萬里職典
者文亦兼知武羌人胸臆帥垣弱彊重瞳屢顧敷奏惟
明晚陟三孤貳公弘化恪恭朝夕敢或遑暇帝懷敷仁
鞠躬承之民懷被福黽勉成之志存寬惠行在果斷嘉
謀讜議褒書有煥予告南旋曾幾何時上下延竚而訃
奄来越昔内閣七人同事荏苒三紀我銘其四公夀考
終哀榮寵光於乎文敏歿也不忘
從子之宜墓誌銘
之宜名相余從兄思貽甫冢子也母康氏相幼聰慧六
歲其父口授小學能成誦不忘九歲日讀四書五經萬
餘言旦出從外傅莫歸其父親教督之端靜不好弄群
兒百方戱于前未嘗動意也十三部使者行縣聞其名
召試之深見賞異舉充郡學弟子員十五郡太守舉應
江西鄉試中前列明年會試禮部中副榜當授教官思
貽奏言臣之子年與學皆未可以為人師幸俾臣以歸
教之曾益其未至庶他日不辱陛下任使太祖皇帝可
其奏既歸益勤於學後充太學生太學生常數千人季
試相屢占第一永樂二年會試天下貢士以相為首廷
對第二甲一名盖元延祐乙夘初行科舉思貽甫之曾
祖賢可先生即登進士第有傳在國史我國家混一天
下洪武辛亥初行科舉思貽甫之從父子淵先生即擢
進士第二甲一名逮今皇上龍飛初榜相所擢中名數
同子淵先生人皆以為相庶幾不辱其先也相釋褐為
翰林庶吉士上篤意儒術作興斯文簡曾棨及相廿八
人者日就文淵閣大官給膳使盡讀禁中書賜居崇禮
坊月給禄米又給膏火之費使以夜繼晝充其學期追
迹於古人相素知自重又祗體德意夙夜刻厲盖駸駸
有進矣永樂十年授刑部浙江清吏司主事是年九月
廿五日卒年三十有四娶曾氏繼廖氏子男二奕奐女
一許嫁陳考嗚呼相孝於父母友於弟妹與人交必輔
之善道族婣閭巷有急輒赴之篤好畜書在太學三年
購積千餘卷既登第一夕盡於火哭之慟後悉貲重購
之浸加於舊矣手一卷雖疾病寒暑不暫釋其志可見
其才與其所學以試之宜有可稱而其不得年也固相
之命乎嗚呼始思貽甫幼孤遭喪亂貧苦孑孑自力獨
念先世詩書之業荒墜弗振懔懔焉圖維繼之務諸其
身以待其後人壯而生相殆可望矣相壯又遽卒此亦
獨相之命哉相卒時父母皆老奕始三歲奐一歲女甫
齓也踰月其弟鵷自京師歸其喪及其妻子明年月日
其父葬之邑千秋鄉盤古山之原余其從諸父也尤哀
之為之誌云
蕭榮忠墓誌銘
榮忠諱原夀姓蕭氏祖某父某世居泰和城西榮忠和
厚事親克供子職治家能謹尊卑外内之分負材具元
季四方兵擾諸郡邑各團結為保固時泰和州監擢榮
忠為義士授民兵若干俾捍廬陵東固之寇寇迄榮忠
去不踰境猶不忍貧窮凍餒之民遇輒賑之饑歲人賴
以全活不可勝算皇明既定天下慨然曰吾得復為太
平幸民豈當常碌碌不已耶即謝去㕓市尋山水之樂
行尋邑東南一舍許泝仙槎江上桃源至于紫江之側
徘徊樂之相土建宅環山帶水而竒葩茂樹旁輝上蔭
又買園田廣樹畜以資祭祀賓客伏臘之費作塾館歲
禮致明師以誨其子若孫及其鄉人之子弟聞前國子
學錄蕭執先生教鄉校遣子本從之游先生卒又遣從
游鄉先生蕭尚仁之門且戒之曰豈望汝讀書取青紫
耶不學則無以明善植身而凡一切公私之務悉委冢
子保晚節頽然惟日會賓聚朋飲酒譚謔酒酣起舞蹁
躚作嗚嗚歌漠如不知有人間富貴憂患事者歲庚辰
九月某日寢疾而卒享年六十有八娶羅氏子男三長
保次楚先卒次本今為邑學弟子員女三孫男九保等
將以是年十二月十二葬其里里烏先之原先事本具
書来請銘余與本交十餘歲知慕榮忠亦十餘歲矣去
歲始獲見於其家時已病聞余来大喜遽起降階肅余
升坐余賓位觴余曰吾慕子久矣幾不及識子豈不為
恨耶後余再往見之竟病革不及言嗚呼惜哉乃敘次
其事為銘銘曰
孰存弗陂獨夷夷兮孰為弗勩獨嬉嬉兮蹈善施義以
為基兮庸以昌大其本支兮又百斯世孰之與葵兮
故登州府學教授郭先生墓誌銘
登州府儒學教授泰和郭先生年七十有七援例得解
去將去諸生閉學舍拜乞留留三月寢疾而卒某年月
日也明年春正月從子彰始克走五千里啟殯奉柩歸
其年十有二月二十四日葬千秋鄉楓樹湖筲箕阡先
生諱約字敬守其先岳之臨湘人五世祖匯宋季舉進
士授袁州司戶後棄官来泰和遂為泰和人祖善升父
文輝母蕭氏先生自幼端重不肯逐群兒狎嬉嗜讀書
不懈晨夜稍長從鄉先生王方剛學尚書經又從前進
士寧國尹戴邁先生學益大進當元科盛時三就試有
司皆不偶先生曰第學未至耳學至能免我哉未幾兵
興科廢先生齒益壯知益明遂撒去科舉業更從鄉名
儒康匡山及余伯祖主簿公兄弟肆力古文辭聲譽益
起國家混一區宇求賢興治洪武四年舉明經授應天
府都稅司副使居再歲有能聲賜勑命及朝服羅衣高
麗進布明年陞武岡稅課司大使時進士毗陵徐伯凝
守武岡遇先生禮甚恭日請教授郡諸生後選高科而
升者多先生之徒二年遷瓜州批驗茶引大使三年詔
中外舉流外官文行兼優者教府縣學揚州府判胡乾
祐以先生應詔既至試文淵閣中上等除漢陽縣學教
諭漢陽學舊無明經師諸生不知所業先生至開道誘
厲三年有選進士去者繇是漢陽科不乏人滿三考書
最陞教授登州府學施教一如漢陽時故登州作興一
旦出並海諸郡右在登州七年卒郡長貳以下以素服
臨哭武將及市里之人皆嗟咨悼慟咸来會葬盖先生
接人無賤貴少長必誠必盡故人皆敬愛樂就之在官
三十年無纖芥過舉雖錢榖叢脞或甚寒暑一卷不暫
去手急人之窮常如不及遇人有不善極口詆不少貸
所著文有淮南集二十卷湖南集若干卷東原集若干
卷鄉先生陳心吾稱其雅馴而不陳發舒而不激為典
刑老成廖先生子謙稱為有德者之言娶吳氏繼李氏
何氏子男一人獻生二十年卒常命從兄慶宗次子彰
為嗣後慶宗失長子又命彰歸承其父而取彰次子純
後獻至是純以彰之命齎先生從子泰和縣學訓導鼎
所狀行屬余為辭銘墓先生嘗逮事余曾大父待制公
又從游先大父兄弟而交先父最厚余嘗三年侍教先
生漢陽先生教愛之如子今不復可親矣嗚呼尚忍為
辭銘先生哉然義不敢不銘是以掩涕叙次為銘銘曰
德之厚禄以久禄雖庳尊以師雖尊弗顯其傳則遠楓
湖之岡玉歸于藏有燁其光千載弗忘
衛府右長史楊君墓誌銘
衛府右長史楊君民服卒士君子相知者聞之始駭而
疑既審而悲咸臨而慟曰不見幾日而遽為千古耶民
服豈當止此耶天之理為善者夀子之命不係常理耶
苟命皆然孰其勉於善耶是時民服父母妻子皆在故
鄉六七千里外惟一養子在側及其僚與素往還者之
助治棺歛備既歸葬於鄉其父季琛先生哀之不忍泯
之也屬余為銘民服諱黻自幼端厚寡言笑喜學問十
數歲已能力探默識其後稍出為文鄉先生周仲方覽
之喜曰楊氏千里駒也尤為學士解公所奬重永樂甲
申侍父官東平舉中山東鄉試明年中禮部會試廷試
賜進士出身踰年擢四川道監察御史授承事郎練達
如素習臨事揆理務當於公聽訟折兩造之辭人無冤
者而扶正抑邪其志行焉陞文林郎仁廟臨御下詔求
言即上疏論敬天勤民崇儉戒奢等十餘事多見采納
遂擢衛王府右長史階奉議大夫日以詩書進諭於王
而隨事開益皆由於正甚見禮遇於裁處庶務粲然條
理盖自寮屬以下咸服其德能屬陪祀南郊民服素羸
弱且病初起沐浴宿於公將祭又沐浴夙興就位冒寒
甚祭畢退疾作遽卒宣德元年正月某日也民服孝友
誠至母嘗久病憂形於色不解帶晝夜侍左右者四十
餘日友愛弟妹惟其所欲不忍一毫傷其意待人以恕
居家處鄉里及在官理政一不見疾言厲色而嚴於自
守未嘗以空匱苟於義外取一芥至賑貧賙急恒恐後
已有無不計也與人處恂恂如不能言若商論往事是
非人賢否得失經傳疑義語娓娓不窮而皆精實有據
其學於經熟書詩春秋旁究子史百氏為文章才識兼
茂性淡泊無他嗜好獨好載籍購積日富不可購致者
必借錄進學之志始終不懈卒年四十有九楊氏吉水
忠節家其曾大父伯允先生一時偉人見余所作墓誌
大父廷章隠居教授季琛先生用文行舉歴仕州縣四
十年所至有古循吏風今以衛府長史致仕母宋氏淦
洪洞里名家封宜人民服卒宜人晝夜哭曰老乃失孝
子歲餘亦卒民服娶李氏封宜人子男三讃詠談女三
長先卒次嫁德清縣學教諭周仁本次未行民服於余
同宗在京師往還相好素愛余文閒暇晤語未嘗不及
文事嗚呼已矣而余所論述民服可以無愧色矣銘曰
為仁與義惟日不足温其如玉嗚呼民服
吳教諭墓誌銘
永樂十三年梓潼縣學教諭泰和吳寧存淵丁母憂歸
明年二月三日以疾卒於家其二子將以是年某月某
日葬其邑某鄉某原先事以鄉貢進士曾鶴齡所狀世
次行誼請銘吳之先居廬陵郡中宋紹聖間諱公萬者
以營兵守泰和西平塞遂家焉至太學生李平始以儒
顯五世至叔啟叔啟孫仲珪與安成劉雲章先生相好
存淵之父也存淵為人淳質和易髫丱時聞其父與雲
章先生講論倡和已知好學十歲父沒隨其母辟兵亂
走山谷書冊不暫去手亂定益篤志自勵聞永豐唐棐
先生以詩書典教萬安縣學從受業焉泰和典教者遂
舉充弟子員洪武癸酉中江西鄉試第六名明年會試
下第為太學生為祭酒吳啟所重尋奉命督治陂塘湖
廣之黃陂縣還賜襲衣楮幣丁丑除保寧府梓潼縣學
教諭梓潼前此未有學官縣常遣郵長署學事諸生不
知自勵廪食罷脫巾絛短服挟弓矢從里少年馳騁弋
獵日以為常存淵至始立教條課諸生諸生始去舊習
知務於學又奉府檄攝廣源縣學教諸生如梓潼永樂
丙戌召脩永樂大典書成賜楮幣還職盖卒時年五十
有九存淵居家有孝悌之行與人交必誠必盡急義如
饑渴人有負之者未嘗較也娶陳氏處士守道之女二
子舉善止善皆有立矣銘曰
澄江之南五十里曰三顧山蕭清節書臺在焉存淵居
處講學其下其所興起於善有由矣而既拜梓潼之命
過家省母適有芝駢産於其廬非其誠於中施於外何
以致斯吳氏之後世永篤念之庶幾不隳
故通議大夫湖廣按察使羅君墓誌銘
正統四年九月十四日湖廣按察使羅銓文衡卒於官
其兄文振銜哀茹苦自淮安走武昌歸其喪及其孤訃
至北京翰林修撰邵宏譽述其事行索余為銘邵其御
史時同寮余其會試時考官皆素厚也既諾之至是文
振將以其卒之明年某月某日葬之山陽清江浦其考
妣之墓之側遣人来趣銘羅之先家撫之宜黃元初有
仕為吉水州學錄者遂家州之東坊學錄孫再可再可
孫繼道繼道子景泰少游江淮遂居山陽娶范氏生二
子文振文衡也文衡自幼敦茂不好狎嗜書冊不去手
稍長充邑學生旦夕克勤所造詣日出同輩右永樂辛
丑登進士第宣德丙午擢廣西道監察御史無幾丁内
艱歸杜門謹禮謝絶賓客服闋改廣東道時風紀頽弛
朝廷陞通政使太康顧公為都御史奉勑選留賢俊罷
黜不肖臺憲一新顧獨數數稱文衡之才且良曰御史
不足久淹之也文衡襟宇闓爽而靜專厚重明於理勤
於事慎於法審於情雖末務必求至當同輩有窒未通
者咸就質之都御史有疑未決者咸召咨之凡各道擬
奏刑獄率經文衡閱牘乃進一為盡心而未嘗有矜色
廣東民墾兵後荒田厚穫境内屯卒欲敓之不得而忿
結衆夜竊所獲民覺起逐之卒棄走其三人失道溺死
按察司論民三人抵死獄上文衡言於顧公律竊盜棄
財走主追殺者免罪矧溺乎公從之民皆不死常州姦
民告富家謀作亂所連甚衆奉命往按之皆妄遂抵告
者罪其明治獄多類此於事干禮法者不肯默默刑部
郎有私忿相詬聲徹堂上堂上官不能制文衡曰是可
長乎遂劾奏忿詬者皆降黜堂上官以宥免會湖廣闕
按察使有旨令廷臣舉端重廉能達於大體者遂以命
文衡公議翕然稱允既至獄有繫囚二千五百久未決
數日發遣殆盡人皆服剗弊剔蠧不怒而威時民間徵
調繁夥有司往往舉錯踰制文衡憫其非得已也率從
輕典惟受賕無所寬假每語其同官曰内執法獄議或
失中有大理為之平外莫為之平何可以不盡心景陵
令楊季安廉正不阿見嫉於州州誣其罪於鎮撫使已
下楊獄文衡為白之復楊官而正州官之造誣者罷之
都指揮陳震縱私不法奪造御物廨宇為私居糾正其
罪其武臣率挟威厲民前之持憲者巽耎莫能戢文衡
一裁以法若武臣者咸誚其嚴卒不為動歲饑近邑流
民紛集城下躬出撫輯捐俸倡寮屬出米食之濟活彌
衆倡家乘機買貧民幼女習歌舞稔歲父母倍直求贖
不得文衡聞之惻焉下令不予贖者罪之凡歸五百餘
人奏減各郡驛馬千二百匹逓運所夫七百餘人以舒
民力未卒前數日猶力疾草奏言都司官係一道武臣
儀表不可濫授今都司官犯贓率循例罰役復職武人
徼幸不知戒儆反為得計作過愈甚乞自今如係軍功
陞者但犯贓罰役後復其職發守邊總兵帶管操備聽
調如非軍功係保舉陞者犯贓罰役後降復原職庶幾
有以警肅下人從之所至處同官如兄弟未嘗有間言
冰檗之操始終一致春秋四十有七而卒卒之日湖湘
之人如喪所親中外縉紳君子皆有喪良憲臣之歎元
娶楊氏贈孺人繼室李氏封孺人子男一雲翺女二銘
曰
羅氏之初繇撫来吉宦于黌序詩書代述學錄五葉迨
景泰甫載自吉陽来止淮土植善累仁所被既多二子
續奮舒英振華起家賢科桓桓者仲履貞執義廉莊簡
重廌其冠衣肇跡烏臺正色北面直道不回明法慎罰
夙夜惟敬欽恤之仁敢怠帝命鞠躬小心厥績彌彰升
董外憲厥施式宏民有蟊蠧以獮以薙民淪彫瘁以衣
以食抑隂扶陽爰建紀綱芒芒荆湘惠流洋洋天之生
才凡以濟世曷畀之才而年弗畀嗚呼文衡未半百齡
其不忘者不在兹銘
封翰林編修杜君墓誌銘
翰林侍講杜寧縗絰奉宗人經歴童孟韜所述其父編
修君事狀求銘其葬按杜世居黃巖之澄江其先與宋
丞相清獻公同宗編修六世祖存矩祕書少監清獻從
弟也五世祖澥軍器庫使高祖諱茂實元象山書院山
長曾祖諱叔埜慶元路學錄徙天台祖諱順翁考諱舜
道皆隠居不仕妣周氏編修諱仲威字希恭幼穎敏讀
書一二過成誦不忘性孝友未成童父坐累當詣京師
牽父衣悲號願侍行父母不許跽泣曰萬有一大人不
免兒能獨安遂行父竟得白奉以歸父歿哀毁事母愈
篤備甘旨之養先意承奉得母懽心家嘗遭誣官逮其
兄歎曰母老恃兄以安奈何可去耶代兄行誣竟直女
兄適士人而家窶以田七十畝貸之畊用賴以裕永樂
初令郡縣覈實荒田蠲其稅縣以屬之躬勤周歴悉究
其實姦欺不容細民賴焉通制戶百置長里舊籍二長
歲久戶耗已半而歲役仍舊民不勝力言於上官并一
長而更其籍民乃不困歲旱令丞徧禱弗應遂躬率耆
老禱龍湫雨隨注三日歲用豐穫大夫士為詩若文詠
之紀之縣令康彦文屢欲具薦懇辭乃已為人和厚坦
夷重義輕利不務儲蓄而急人之急恒如弗及公直不
私鄉里恃以為平閒暇讀書不倦尤熟於史而篤於教
子家居用禮悉準朱氏不肯循流俗從事浮圖老子用
子貴封翰林編修文林郎正統六年三月十二日卒春
秋七十配施氏封安人克相于家子男三長寧登進士
甲科入翰林累進侍讀才識為士論所重次泰次妥女
二孫男六女三編修君之葬以是年十二月某日墓在
巴之西山之原銘曰
德稱於宗行施於鄉其才允良而潛弗揚翽翽嗣興聿
来寵章命秩斯煌奄歸于藏有發幽光逝也不忘
太醫院御醫沈君墓誌銘
仁宗皇帝在東宫二十年太醫惟院判蔣用文最見親
厚藥非用文製不進一日用文病且殆上親御寳翰遣
中使即其家問之且問脫不起醫士誰可任者用文書
沈以潛氏名附中使以進用文卒踰月上即大位擢以
潛太醫院御醫後數月士竒親聞聖語用文真知人以
潛真不負用文舉士竒自是始識以潛而與之往還沈
之先世皆以醫仕宋南渡由汴徙蘇之長洲恩陵嘗書
良惠二字賜其家謂其醫之良有以惠民也至今鄉稱
良惠沈氏元為醫學提領諱瑛者以潛高祖也曾祖諱
彦才平江路醫學錄祖諱德輝江浙行省醫學提舉考
諱絅妣李氏以潛諱玄蚤喪父能自刻勵於學幾冠盡
究其先世之傳進而明於素難仲景之書及潔古東垣
諸家之旨不執古方每審求病源隨證用藥用之必效
有為庸醫所誤而殆者往往求以潛而安而能報與否
一不計也一時鄉之老於醫者多服之而求者日接踵
戶外矣郡太守舉醫學正科以母老辭禮部以名醫徵
至隸太醫院即見重於上官有所疑恒就講論暨擢御
醫為上所信用屢奉命往視總兵官疾而京師士大夫
尤多德之宣德壬子秋以潛得疾久未瘥自歎曰命其
止此又聞其長子死疾益加是年十一月三日卒於北
京春秋六十有四以潛為人平易質重不為矯激辯巧
以譁世媚俗工詩好琴閒暇焚香一再鼓自適未嘗求
知於人故知者亦寡娶滕氏有婦德先十三年卒子男
四寅賓宇宙寅先兩月卒女五長未行次歸王森三尚
幼孫男五禧祐禎餘未名女二曾孫男女三人賓將奉
櫬歸其鄉竺山先塋之次卜明年十二月庚申合葬滕
孺人之墓以治命齎翰林修撰金君問所述事行来求
銘為之銘曰
醫之克明審覈病源隨宜處方功臻十全彼其昧者執
方俟病治十斃五哀哉人命嗟以潛甫允醫之明理究
業精厥效孔徵以仁存心以義處物曷不百年恒濟夭
折東南其鄉歸藏有墳来世有聞不在斯文
東里續集卷三十六
