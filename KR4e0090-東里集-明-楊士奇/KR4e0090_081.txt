東里續集卷五十三明楊士竒撰
家訓
訓昇姪
德安公平生力學清脩不讓古人昇為長孫豈可不力
以承繼之能自力則為賢孫不能自力則辱爾祖矣
豈可不勉
囑付姪昇緣路事宜(二十二事)
一舟中常掩閉忩門婦人女子不得窺覷外面
一秫只在官忩深忩二處不許於船舷坐立船行更
不可過忩使風之際尤須謹慎
一泊船之時婦女幼穉皆須寧静不可喧笑啼號
一炊㸑只令劉林生阮微在外整理孫兒夫容皆不
許出
一舟中斷絶煎炒燒炙緊要緊要忩中火爐謹慎謹
慎
一經過遇相識不可停留不可停留
一晚泊須覓安穏處切要切要若雖未晚而遇有安
穏處可泊即泊不可貪程
一遇見雲氣風色不便便須早尋安泊處不可因循
致臨事窘急
一遇夜不可貪程
一灣泊之際須察隣船人情不可忽略
一泊船夜睡不可沉鼾須相輪警省
一遇有薪米賣處便須預辦不可直待空乏
一遇作神福酒肉須及駕船之人自家寧可不用
一沿途討添撥軍夫須十分和氣不可使官府生事
惹累至囑至囑
一船行之際或與人擠拶須兩相避讓須戒飭駕船
之人不許生事
一遇口岸去處不可淹滯若過南京亦只住三日不
可久停作急唘行
一到南京於歐陽主事處討俸米十七石還百鍊有
米則討十石回用米少則隨討多少不可執一糶
得有物亦討些用但不過十數
一途中思未足物件可於南京買然不可久住
一廣哲處有夾漈通志一部可打點眀白完備用夾
板帶去却寫信報知
一緣路凡過一處便點檢收拾起船勘合至囑至囑
一舟中須嚴切鈐束諸小不可姑息
一與百鍊說不可過建安站船歇防人情不測
訓旅鵷艮稷(八事)
吾家自高曾以下子孫皆至親須惇睦患難相恤貧窘
相助過失相規如有不受規益者衆共責之卑者衆共
笞之必盡公道乃可使服今條列數事以示汝兄弟遵
守
一須訪求有德有學之人為師以教子姪擇其資質
穎悟者教之以治經次者教之讀書講觧習詩文
雜學必皆教之正心脩身事親處人之道為本
一祀先事親已有定規不許怠慢陷扵不孝
一凡公事不許干預苟利以辱家門
一閒常時須勤勵子姪使貴義賤利務善循理親近
正人勿交俗輩
一子姪有善行好學者衆共禮之重之若有分外不
律不受訓誡者稷會諸兄弟數其罪而笞之不可
容恕如又不悛眀告於官請治以不孝之罪
一教子姪須要處友待下皆寬厚少飲酒盖貪飲者
未有不亂性背理處人之法謙虛忍氣無不得吉
一旅鵷艮稷須同一心有狠戾自異者衆共攻之攻
之不改者絶之不為兄弟
一兄弟本同一氣不可聽婦言以傷至親之情
訓姪與子
吾今啟行甚急盖君命不敢稽延也吾今之歸但祖墓
一事是務然匆匆力不能皆親到龍泉萬安二處已令
艮同子佩益智三姪同展謁早禾市等處汝鵷同弟稷
往展省在樂氏住居傍近展省後作書報来亦令艮姪
三人同寫書報二處先瑩安否来但有未安處湏便整
理有侵犯者悉令改恃頑不肻改者須訴於官切不可
坐視不理自陷於不孝切囑切囑先兄思貽先生存日
於四十三都新塘買田五石以為子孫歲時展先墓之
用此出吾兄誠孝之心為永遠之資五房子孫當永篤
敬承不可有隳以自陷於不孝勉之勉之凡歲時展墓
之祭只於高祖考妣曾祖考妣先祖考妣先考妣四代
祭物只薦魚肉米麫常須依期每展墓時必湏於塋域
四傍廵歷周覽恐有小人侵犯切勿怠惰近墳雜茆草
各房輪流采斫家用遠墳雜茒草就眀出手帖與看墳
人采用若子孫不守本分擅伐墳塋樹木者以不孝論
罪若枝葉深密慮藏蛇虎者各房同眼剪减而均分之
皆永為定例付諸姪及稷同觀
訓東城諸姪(十三事)
昨五月二十七日晩得鵷三月十八日所報凶問驚慟
哀苦屢絶而蘇雖吾兄高年盛福子孫滿前無復遺憾
但我六十九年兄弟既老不復得一見以足暮年之願
而今已矣吾負吾兄哀當奈何臨終時曾囑付後事否
聞往年已豫定墓地在何處曾整理壙否葬期
何時可一一報来吾哀痛之餘思汝兄弟當行之事因
便寄示可遵依行之此亦大概耳餘可推類而行也凡
事依道理行勉之勉之
一父沒母老兄弟最湏和睦尊卑長幼各安其分長
者發言行事或有過當處則少者湏忍少者或有
過當處則長者湏忍但忍過一事兩事兩不留意
自然和睦切不可輙聽妻子之言以傷同氣之情
一切家事兄弟平心易氣商議停當而行不可競
分毫之利以傷大義汝兄弟和睦則老母亦可以
稍慰暮年矣
一葬地已定則好若或未定則只於祖墳傍近擇高
爽乾燥不生水蟻之處即是好地不必論富貴吉
凶大抵祖孫父子本同一氣死者安即生者安自
然之理也富貴吉凶陋俗之論大道理說不通也
更勿用僧道齋醮虛費
一祖宗所遺一應碑銘行述詩文藁草片紙隻字及
家乘譜牒之類並委鵷收掌愛護不許損壊但略
有損壊即是不孝盖此係吾家傳世之寶子孫所
當謹守為是鵷繼伯威兄之後係宗子房下故當
掌之
一父所遺下田土契字及生借文約若父在時未有
發落則只於汝老母處收貯待弼回時兄弟同禀
老母處分切不可私異有為以啟爭競取譏鄉里
貽辱門戸
一家中諸事湏早晚令稷来恊助出力如稷處有事
鵷艮亦湏去恊助出力兩處兄弟務要同心不可
分彼此内相和則外不相侮所謂籬固犬不入也
切戒不與輕薄人交處
一父沒凡一應租榖生榖湏放寬取索不可刻覈恐
惹怨生事盖今無父人輕汝矣宜慎之慎之
一各房子孫宜嚴督之讀書不可荒廢切要切要
一湏尋一片好石刻墓銘請叔莊或希稷依樣書石
而令工人深刻之藏於墓中却打一本寄来更多
打數本與各房子姪
一每年汝兄弟及稷都要依時同去各處祖墳掛紙
不可一墳不到不可憚遠不行
一之宜姪所置書籍甚艱難於今不易得矣可專付
奐孫掌管愛護其母亦湏用心同管庶免遺落
一奕奐無父為叔者須矜念教訓之凡事與之作主
張不可坐視也
一凡親戚中尊長惟止齋先生一人每事必當求教
而行必得穏當
一各處古親戚皆湏如父在時照管之不可疎絶
與東城諸姪姪孫
說與東門諸姪及姪孫務要各守本分習為好人不許
違理犯法稷見有樣不可不謹兄弟子姪本同一
氣務要相親相睦不可因小利失大義俗言家不
和則隣里欺謹之謹之
各房皆教子孫讀書爲儒者然後可以撑持門戶不失
祖業此是第一件事勉之勉之
凡係宗族務相親睦有患難相恤有過失相規戒凡是
先世古親湏相往来不可冷淡大抵凡事重義不
可重利
說與奕奐羊奴仔元是一名軍可遣回本都不可占留
在家後来事發隠藏者同罪悔將不及况此僕近
年来結羣為惡其勢横甚若今不遣去將来必為
汝叔姪兄弟之累切記老人之言不可不聽
訓康甥孟嘉(十六事)
康甥孟嘉從子兩京十有餘年今以薦得官將之廣西
予既哀毁壁於九原又念韓伯之萬里分别之際情懷
甚惡兼縻公務鮮有閒暇欲賦數語為贈未能謾就燈
下寫切於今之從政者數事遺之大抵持己愛人事君
之本其至道精義具在簡編進而求之所益大矣孟嘉
勉之
一第一件常常點檢自己身心要在道理上出一言
行一事背了道理便不得為君子若出於一時失
錯便猛思改過終身痛以為戒方得
一大凡修身慎行皆須自己着實下工夫不可毫髮
放過放過便非着實今人無自着實工夫只是修
飾外面要別人道好而不知盡為有識者所窺遂
指為小人此是立身根本
一閒暇勤讀書考古人嘉言善行體而行之常親近
正人虚心以請益焉然人之邪正未易辨識大抵
行止端莊語言合道言不及利便可親近若好䜛
人諛人議論不正諂媚取容言不遺利此小人也
湏遠之遠之
一仕宦當以誠心愛人為本愛人者事君之實程眀
道先生縣座右嘗書視民如傷四字古大賢尚如
此何况今新進小生豈可不勉大抵人情好惡彼
此不異推已行之無或不當若待蠻夷更湏寬恕
撫之則父子虐之則仇讐此不獨蠻夷則然但蠻
夷則難於拘以文法常湏以恩存恤之遇事諭之
以理便有拂逆雖笞罵亦未宜輕易克偉子瀘建
寧劉剛可為鑒戒
一奏啟本是進逹朝廷湏字字點到一字差錯便是
事君之心不至若行移諸司及所立案騐亦湏仔
細檢點非但免罪此亦是學
一凡係官錢糧雖一分一合不可侵用收支際關防
姦弊務要出入眀白着實立案庶免後患
一若一時公務急迫小民倉猝措辦不得湏借衆力
恊助者恊助既畢或有餘賸便湏對衆給散不可
一毫入已便是贓罪目前紛紛可鑒
一官府一切事務皆憑文案稽考近年姦詐小人往
往設計毁滅連累不細大凡收貯文案之處常湏
親自照管關防不可怠忽
一雖微細皆湏眀白立案免後患
一吏卒之弊古今一轍其欲觧事及中傷人常用閒
暇之際三言兩語全似冷淡不着意者官長信之
不疑遂致臨事顛倒是非變亂曲直自己枉受貪
汙之名而實被罪責矣故凡事有疑難猝發落者
當廣詢詳察切莫不可輕信吏卒之言而行一有
不實為害非小大抵待吏卒湏關防而亦不可治
之過嚴過嚴生怨而能為己之害惟正已以馭之
使不得有為足矣
一里老所言亦未可輙信皆湏廣察
一公暇無事可取舊案閱之可長見識觀律可知法
意觀諸司職掌可知政理不宜怠惰凡仕者謹慎
勤勵和緩闕一不可
一敬事上官如嚴父當存親愛之心不可一毫悖慢
積此誠意自然可以感動之彼雖不善亦未必肻
加害處同僚當如親兄弟湏相敬相愛我有不是
彼能為我言之便湏拜受改之彼有不是我當避
之從容與之言彼若不從又一兩次避之從容與
之言湏積誠意以動之吾常愛兵部尚書全忠每
部中行一善政必曰此出吾同僚非忠所及或有
過舉必曰此忠之愚昧同僚不預知也吾常以自
警汝勉之
一閒暇熟看律精究古人用心仁厚處一字不可輕
易忽觀
一刑者古人不得已而用宜切戒用刑蒲鞭蒿杖或
三五下六七下不過十下示辱可也戒之戒之
一子弟家人勿令擅出擅出必仔細關防自己公務
在外隨從之人亦關防之不可放縱
贈言示姪之芳
吾楊氏世守禮義服詩書仕者有廉節處者有善行居
西昌數百年皆無敢辱其先者吾去鄉四十年今春始
遂一歸宗人老長物故且盡後輩晚出行有違於先者
多矣為之短氣索然雖召而訓之飭之其習慣成性安
能必其吾從也吾留家四旬即行至今抱愧恨未已族
兄叔邍第四子之芳来北京將歸乞言故書吾之所耿
耿者勉之使務學為善庶不辱其先汝勉之哉歸見同
宗子弟其悉以耄言勵之如能用吾言非獨老人有光
吾宗有光苟不用吾言或忝先世非獨不可見先祠吾
亦不願見之汝往勉哉
訓䆃子默識
到家當脩敬者(七事)
祠堂祀禮次日三牲祭臨来時辭亦湏祭每日早詣
祠致揖帶小姪去使之諳習遠行亦謁歸亦謁
展墓半月内隨東門諸兄去每一處看墳者與匹布
無布則與鈔
宗族親戚家皆湏到父輩行皆拜稱尊長親長同軰
者稱曰兄年長者讓其坐
朋友隣里相識家皆湏到湏兄弟及諸姪帶引湏執
謙恭言語和緩論事湏從容勿急躁
縣官學官皆須往拜之湏諸兄引領湏謹子弟之禮
欲見官長湏請䕫兄帶引若平常出行與羅昪劉
廣同畿翽可常同行更不可帶無状童僕
鄉里親識相邀餽贈皆湏錄記来看不可昧之
當力行者(八事)
一首去清林寺之門改作一小門十日内與序兄率
人為之勿緩
一作急整理田糧過戸緊要緊要切不可緩
一凡係投送田土魚塘皆還原主切不可留此不可
論在遠在近
一打點一應書板整齊安頓學背樓上来時各印三
五部帶来
一豎立御書閣碑來時打二三本帶來
一點過家中一應書籍一應文字法帖圖畫皆見數
并寫在文籍志有壞者就請工匠粘綴湏預先用
花椒作糊
一湏親造蕭克潤處拜姑婆蕭季廣拜其内閫皆汝
幼時受保育乳哺之恩者皆湏四拜盖有母道焉
兩處皆湏要人事毛頭娘家有兒女亦湏少與人
事
一緣途舟中寫下書信但未要封忽遇便人即填日
封寄仍要見在某處發
當謹戒者(十一事)
一最不可飲酒若被人苦勸不得已二杯三杯即止
世之好酒者壞性敗德妨事廢學致疾喪身皆由
於此故最當戒
一晩間不可飽飯夜間湏着綿布衣睡湏要裹肚
一不可頻數赴招飲湏和顔軟語辭不可有拂人辭
色
一非其人不可頻過其家若遇之顔色須和
一對鄉人言大抵謙和不可暴厲傷人
一凡請人作事湏與工錢不可招人怨稷以勢凌人
致怨者為此切戒切戒
一緣途皆不可登岸望人到江西亦不可登岸但回
来時請蕭仲敬家一人帶到胡祭酒先生處拜之
即過
一但途中有先生長者及官員聞汝經過来望汝者
此是敬汝父湏親去拜謝即出不宜擾人
一到家便用俸米十石與楊和之子如彼處附近稷
有榖則支三十石榖與之勿悮
一稷至不仁致族人顯逹父子狼狽失所殊甚可恨
即便討屋與住如急促未得且令在城背舊屋住
下却從容別討便支俸米三石與之勿悮
一楊玄若艱難亦支俸米三石與之
分付䆃子及昱暠諸孫(十二事)
一但係稷與人接受不明田土池塘山園房屋等業
盡數推割還其原主雖我家曾與&KR0034;小價錢亦不問
他取只要開除自己戸内稅糧各處皆然勿違勿違
一東門諸姪俱要遵依老叔之言從臾了落此事不
可依稀坐觀成敗賓畿老弟亦然今遣和姪回亦
專為督併此事湏要早了無惹後患若有後患必
累䆃昱及諸弟姪
一造墳湏擇楮原龍州如二處皆不遂意則聽於清
林寺前再看斟酌亦要今冬見眀白
一稷與奴仔盤費皆盡作急前来接濟
一諸人皆與昱母子說凡事俱要依我發落不許故
違惹累子孫顯達湏與屋住
一諸事俱在和姪口傳我言語寫不能盡
一䆃與和姪度歲後作急啟行前来勿遲
一昱甚輕薄妄誕湏與其母說嚴切戒約之勿致輕
妄惹禍
一攔街之門務要折毁如舊羅宅諸房田土房業南
岡頭人家田土屋業盡還原主各處皆然陳與寬
若果無理分外先訴於余侍講先生却赴府縣告
之
一戒飭諸僕各守本分尤不可縱林仔出外生理及
下鄉取索此僕有百五十兩本錢在外(闕)湏知
更不可令昱下鄉生事
一和姪再来時湏與二十石榖安家或與十石俸米
一家中有馬盡發賣不留子與諸孫皆不許騎馬我
在此亦不畜馬只一驢代步耳
示長新婦(九事)
我今年七十有九只為稷不孝違背父訓專交小人作
惡犯法今得死罪致我受氣成病漸至危殆亦不過年
歲間必死理無疑也汝吾家長婦今家中之事一一付
爾掌管一家大小長幼皆付託汝汝湏每事盡心今遣
䆃歸發落數事可皆遵依行之勿違切不可聽信小人
之言有所改易切記切記
一田土多則税糧科差繁重必至累子孫破家蕩産
苦害難勝即盡棄遠鄉田土山塘皆不可要近鄉
田土池塘利薄者亦不可要或還原主或賣與人
皆湏作急發落不可聽小人邪言依阿不舍至囑
至囑
一吾儒者之家不可思量要富戸下田不許過百二
三十石戸下糧不許過三四十石儘足歲用切不
可過多過多則後来必累子孫為父母不可無遠
慮切記切記只是許多田糧在戸後来科差子孫
也自難當
一家中凡事只請賓畿叔公之貞之䕫之序之所四
位伯伯来從長計議而行行事之際務湏體我心
行我心只要戸内田少糧少後来不累子孫更着
實要籍册過割與人眀白不可存虚糧在戸仍累
我家
一家中所藏勑書誥命御筆畫及一應書籍文字
法帖圖畫皆是我平生性命心力所得家中務要
常常愛護湏是汝親眼同孫子小心勤勤看過遇
梅雨晴霽則湏晒&KR0146;曬&KR0146;後還親自整齊收拾親
自鎻鑰封閉此是吾傳家之寶絶不可借與人看
雖至親之人亦不許借之緊要緊要更不許信付
昱子湏是新婦一一親自整理盖昱子兩年来甚
懶惰不學只因前年冬稷来此驕縱他壊了雖極
力整救不起近年只與奴僕小人相親全無心向
學與父性一般家中凡事不可信付之不可縱慣
切湏關防點檢往年只為新婦不能諫夫致有今
日之禍若今為母又不能戒子將来更有不好昱
在此與他書讀他就偷書與人切湏防之
一我今病甚稷又犯罪繫獄可隨時與昱婚配只祭
告祠堂拜見家中尊長百事皆隨時切不可違禮
作酒席
一家中子孫不可斷絶讀書種子湏延好先生教誨
湏嚴且勤為母不可慈愛護短事師禮湏厚學俸
湏要實效不可少欠昱婚後令讀書寫字不可縱
他懶一體還先生學俸
一吾老且病稷又重犯未有生意二小子諸孫其産
業皆湏及我存日早定免致後来争競不眀不相
親睦也凡嚴夫人存日所買屋業田園陸土池塘
及我寄回銀子所買田業不論遠鄉近郭並請賓
畿叔公之貞之䕫之序之所公同分作三分一分
與稷諸子二分與䆃秫務要均平各成片段取便
利但係稷近年新置屋業田土山塘並屬昱晟暠
晅晏管業學後舊居只與䆃秫居住城外舊居仍
作三分
一和姪在此多效勤勞可於學中支俸米十擔與其
子如米去不便與其家相近處有榖送三十擔與
其子勿違
一稷之不仁致顯達全家狼狽即整居與住仍支俸
米四石與之
遺訓
正統二年病中寫(八件)
一用平日私居所服深衣歛棺中悉屏金銀等物用
絞衾書銘旌遵吾所命作魂帛設靈座到家則靈
座前從俗設影像盖小孫未識我也棺内外用漆
湏周密舟中湏帶漆備用一切喪事依文公家禮
斟酌而行啟行及入舟過南京入江西境到泰和
河畔皆奠告湏舉棺到家於正廳安置亦奠告奉
魂帛入謁祠堂於祖考前稷用縗服代拜此待到
家擇日行用酒果告祖宗每一堂行五拜三叩頭
禮
一急作書報稷令在家設靈席變服治葬事不可来
遠接待船到吉安則来永和以上接待棺出舟新
婦與孫子来接
一擇葬地但取平穏高燥不生水蟻無坳風後来不
為人居宅不為窑場不為道路之類
一作墓湏作兩穴相並我居左宂空右宂以待郭夫
人不可違命
一作墳湏自家出費我有銀酒缾及盂約二十餘兩
足備甎石等物之用不可以作墓累鄉里盖吾素
無惠利及鄉里也不可違命
一欲為墳墓經久堅固之計則用王時彦學士葬母
及太僕寺丞豐城丁維南葬妻之法皆好如資不
敷則以吾平日所用銀酒杯大小六箇益之惟留
小撒盞十箇為郭夫人他日復土之用不可移動
丁法見吾所作其妻墓文時彦之法有親筆書
一墳前不作享堂勿築墻垣亦勿如鄉里用甎石作
盤合樣以貽後患只是以土崇厚築之但遇雨水
傾塌隨即加築築湏十分堅實墳前勿建神道碑
勿立石人石獸只立一望石遵遺命所題近墳置
少田土以備祭掃此皆不可違命
一吾去世之後始終不許從世俗延僧道作善事追
薦盖吾平生所存惟尊君愛民之心所行無傷人
害物之事但不免嫉惡亦當正理故雖未能為善
未嘗為惡果有地獄吾必不入子孫切不許聽俗
人之言為此事以汚辱我如違我命即是不孝我
死有靈必不祐汝
正統九年三月治命(七件)
吾在世已久踰越分願無所遺憾但官品崇重國恩
未報此雖死不能瞑目耳身後數事預示子孫此吾之
治命其遵行之不可違也
一只用幅巾深衣歛湏用絞衾庶幾柩歸經過牐埧
可得穏當
一吾生平不曾用僧道死後亦勿用只依家禮祭祀
祭物隨時所有不必豐但設我平日所用冠帶袍
服於中行禮祭告之文亦用家禮不必新作
一凡今喪家遇親朋来弔者皆散孝此是北方風俗
南方素無此禮古禮亦無盖弔是常禮孝是凶物
豈可自進凶物請他人為己持孝大非禮非禮吾
死後切不可行或有搢紳大夫来弔待賓者眀謝
以非禮不敢䙝凟實非慢也
一吾久病數數累公卿大人垂問感愧甚矣今不能
報煩院中一僚友干凂少保先生宗伯先生冢宰
先生三大人遍叩列位公卿大人一切遣祭遣賻
並止不行至叩至叩同院僚友鄉里親交及歸途
有相知者欲行祭賻皆謝卻之此吾之中懇非矯
情也力辭力辭
一作急寫書托徐尚書大人倘有馳驛上廣東者寄
去報䆃令急急作墳楮原龍州隨擇一處乾燥平
穏無凶禍者便選日興工切不可求子孫利達如
此然後易成蓋要利達湏力學脩德不在風水也磚
石石灰務要堅固於外只作一大土饅頭必湏自
費不可吝慳庶得蚤完若延緩稍遲必累煩鄉里
重吾過矣
一柩到家可且安止於學後正廳却擇日葬亦不可
久停盖死者覆土則安矣
一啟行回去凡書籍文字湏逐一收拾包裹愛護舟
中尤湏謹備雨水漏濕片楮隻字不可損壊遺落
法帖圖畫皆然
東里續集卷五十三
