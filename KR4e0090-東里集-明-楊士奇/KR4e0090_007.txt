東里文集卷七明楊士竒撰
序
送李永懷歸東平序
永樂十九年冬士竒侍儲君自南京入朝道出彭城以
北屬歲饑民男女老弱纍纍道傍拾草實以食而滕與
鄒尤甚儲君憫焉不忍民之及於此也遽命山東布政
使暨郡縣長吏計口而賑貸之侍從之臣亦皆動念矜
惻且竊憾其長吏不以豫聞也既度濟寧入東平之境
視其民皆充然意氣和悅如無所不足者而老者數百
人鬚髮如雪冠方巾褒衣而長裾濟濟焉夹道東西聚
立候展祗謁之禮從臣見者皆驚喜駐馬就而問之此
邦歲庶幾有收乎曰然州其有賢守乎曰然輙舉手加
額言曰皆上之賜也又問州守氏名及其鄉郡曰前守
楊公今之守李公皆出廬陵而併舉其宜民之政聞者
既皆為東平喜又喜其民之言達於禮也尚書夏公顧
謂士竒曰廬陵固多賢此兩人者亦識之否乎士竒曰
前守名瑒字季琛家吉水於士竒同宗盖宋忠臣建康
通判諡忠襄之後為州縣二十年率有善政今守名湘
字永懷士竒同里人其父子兄弟慈孝友愛而力扵生
業未嘗以非義取皆鄉人所重者衆嘖嘖稱歎曰古之
官人者必推本其行其有以夫抵暮余獨過訪永懷唯
一童子守舍家具蕭然是夜宿州學其博士弟子亦皆
娓娓道二守之賢時驛路所經東平屬邑其南汶上有
史知州其北東阿有貝知縣皆以廉潔寬厚得其民心
故盡東平之境不見有不遂之民者而自是所過郡邑
所見其民則未嘗不歎東平之僅有也明年永懷以例
代去其後朝廷遣使廵撫天下問民所疾苦東平之民
羣訴於使者乞還李知州使者以聞命還之盖東平自
永懷去至是更三歲歴兩知州矣民心之好惡豈有他
哉撫之不當其道不惬其意則欲去之如古謝詢之為
吴縣者盖人情所同也如撫之當其道惬其意其去也
欲留之而不能如鄧攸之為吴郡者亦人情所同也其
賢不肖相去豈直倍蓰什伯哉永懷之賢亦攸之徒歟
其所施諸東平者余及親見之故其復任也序以為贈
亦以勵其終云
沙溪劉氏重修族譜序
澄江南望兩舍外崇山疊嶂綿延峻拔出沙溪稍衍迤
平曠溪源遠而厚四時不竭故緣溪皆沃壤無旱澇之
虞而耕稼常豐環溪而居非一姓劉氏其望也余總角
嘗一造焉時百川先生尚無恙癯然蒼顔而華顛意氣
軒豁一見與余論詩喜動眉睫是日微雪初霽釃酒炙
魚偕余循溪上左右指顧諸峯盤迥起伏揖讓之勢巉
巖突兀峭厲之竒語余曰吾劉氏居此十有五世矣吾
先人雖未有躋膴仕而行義之卓出與兹山相雄者代
有之矣又顧溪上田千餘畆曰皆吾故所有也自歴變
故来吾鄉之巧而力者悉取之今吾幸且老死扵此無
憾矣已而與余酣吟倡和譚噱不輟余曰先生所謂超
然物表者非耶笑而不答暮歸過視其故居雖斷垣壊
礎黯乎荒榛瓦礫之墟尤可以想見昔時之盛夜宿其
舍家具蕭然牀前酒一甕案上斷簡數編及鄉先生陳
海桑王竹亭劉槎翁寄書數緘而已明旦其族父明道
翁肅余登静安堂觴余翁貌老而容温禮恭而意厚傾
寫樂客也余留詩堂中而去既去而質百川扵海桑先
生先生曰汝不及其少壮雋爽時矣間一二事舉之未
嘗不使人動心也盖於今四十餘年矣明道從孫郁武
於余有連袂之好前十數年嘗以族譜求序未暇也今
百川從弟伯塤仕為刑部員外郎在京師求序譜益數
按譜自九承事唐季繇金陵徙西昌始家沙溪八世至
稽道生四子七孫其後始盛又五世至明道六世至百
川族益盛譜載總十有八世其間雖有仕者而迨今伯
塤在秋官十餘年能聲焯著所至未可量也此可以徵
劉氏先德矣而獨百川之後今不祀此其可徵善仁者
之應乎抑亦果係其數乎明道嘗續譜此譜又郁武伯
塤所重續者余素景仰百川故扵序不能無慨焉者也
蔣氏族譜序
太醫院判儀真蔣君用文作蔣氏族譜既自序之又以
求余序按蔣出姬姓周公第三子伯齡封於蔣盖今汝
寧之光州子孫以國為氏漢末琬事昭烈至尚書令琬
之後曰啓者仕隋為莱州司戶因家于莱司戶五世孫
欽緒仕唐歴汴魏二州刺史又家魏州其仲子清為東
京留守判官死安禄山之亂贈禮部侍郎賜諡忠八世
至惟雅宋仁宗朝舉進士累官房州通判又四世至守
訓而宋南渡遂晦迹不出其孫遠仕金為尚書兵部郎
中遠之孫安中舉卓行入官楊雲翼薦其材再遷國子
助教上書諫用兵不聽棄官去後從太學諸生請復其
位卒稱疾不起其孫應茂元初避兵淮南遂家儀真儀
真蔣氏昉於此應茂子用雷為揚州醫學教授教授子
宫舉進士官崇明州判國朝洪武初部使者吴琳以史
材薦授翰林修撰引疾辭不許改蘭陽縣丞用文之考
也而譜斷自守訓至用文之子凡十有一世吾於是有
以觀其世德焉自漢至唐又至於金於立朝蒞官秉政
守義焯焯有聞矣及叔季之世或仕或處未嘗不以愛
民澤物為心也盖其先皆業儒自助教以下兼治醫而
世相襲盖以謂不得施諸此則施諸彼何其用心之厚
也仁人君子之心欲推古聖人之教以為及人之功上
焉者儒次焉者醫得乎命而達也用儒之道於國家天
下而功之及人博也命不可必得不得而用之醫其及
人之功亦孰之能禦哉然安得世皆仁人君子之心也
彯纓垂組高爵而重禄號養民為職而扵民休戚漠然
如秦人視越人之肥瘠者彼其心何其厚薄之懸絶也
盖譬諸泉焉源厚者流必遠蔣氏之先其相承厚矣今
用文以儒承家以醫歴官以仁存心其所施加厚也然
則蔣氏之後其自今何可量乎
王氏家乘序
元史傳良吏十有八人先待制其一也之十八人者余
少嘗反覆熟其治行信皆足以匹休前聞貽範来代而
王宣慰止善史稱其務明理以致用者盖已心識其良
吏之明規後讀先公同年友黃文獻作宣慰墓文亦重
明理致用之說而他德善尤詳以是益慕宣慰之為人
永樂壬辰考會試禮部得宣慰曾孫鈺之文次在第二
以奏上臨軒策試親擢鈺第一甲三人鈺字孟堅既授
官同在翰林十有餘年其學識操行皆儒者愈久而愈
可親盖又敬歎宣慰之有後也間得見其所作王氏家
乘首譜牒其次當時名公所作碑記哀祭之文及往復
贈寄之詩而其先世所著文章終焉盖歴世變故能掇
拾一二於千百亦難矣譜斷自某至某若干世著其所
知而闕其所不可知其所書皆慎而不苟凡出於當時
名公所作者皆足昭遠信後而其先世之作亦皆有以
追配古人可寳也已盖王氏宦達莫盛扵宣慰宣慰之
先後有為太學師為郡幕為縣佐亦有隠處不仕者其
文學行義皆可考見譬諸藍田之産為瑚璉為圭璧珩
璜雖用之不同與夫璞之未用者莫非温潤縝密之可
貴也王氏文獻足徵於是乎在嗚呼人生富貴如烟雲
之過目飛鳥之遺音豈可恃以不泯君子所恃者道德
功業文章世盖不能以泯之故有一國之書有一家之
書皆所以不泯之器也而家之所書與國異者獨備夫
言行之善盖尊所自出且示法其後俾圖不辱仁人孝
子之用心也詩曰維桑與梓必恭敬止矧言行之善之
所存乎孟堅間求余序家乘故書以告其後之人
北征集序
北征集者今太子少保禮部尚書兼武英殿大學士臨
江金公之作也公侍太宗皇帝凡四出師征幕北此盖
永樂八年第一出師也是歲布尼雅錫哩拒逆朝命拘殺
詔使侵犯邊境邊民苦之故不得已有弔伐之師盖虞
之征有苗商宗之伐鬼方文王之伐崇密皆仁義之舉也
士竒雖不獲侍從今奉詔修兩朝實錄獲睹永樂從臣
記當時車駕所至聖謨神武如神明之不測如雷霆之
下震而宥過綏降如天地之兼容威德之盛盖前代帝
王所未有也公以清材博學介胄櫜鞬從屬車司命令
而間暇形諸詠歌長篇短章渢渢乎鋪寫鴻猷宣揚偉
績凡山川氣候之殊道途涉歴之遠所以充拓見聞發
舒志意者靡不備之士遭遇之盛如公求諸往古無幾
人焉漢班孟堅負良史才嘗從車騎將軍出金微擊北
邊典文章猶至今傳諸史冊豈若公親侍龍御於數萬
里之外哉唐太宗征高麗文學之臣多從亦有歌詠之
富如聖明之朝乎有無未可知而公所遭遇固其文學
克當上心有以致之歟士竒與公皆太宗皇帝臨御之
初簡寘翰林典密命永樂己丑車駕廵幸北京士竒受
命輔仁宗皇帝監國始與公分職嗚呼鼎湖龍駕遠矣
誦金公從征之什追惟先朝大德而效報無能其感愴
於中有能自己乎遂書以為北征集序
送黃敷仲之官浙江序
三山黃敷仲拜浙江左布政使之命將行其同鄉之友
宗人府經歴張珂屬贈以言敷仲學博而才廣德立而
譽彰余奚言雖然有斯文之好焉能無言乎浙水東西
十一郡六十五邑其民生之秀慧物産之精好為十四
布政司之最然大抵浙東西其俗異也浙東趍文雅浙
西騖浮華文雅有務尚之意浮華流於薄矣其薄之習
亦沉溺膠固非一朝之謂也周公親監殷民於下都至
君陳繼之其策命猶以未變故習為言盖習俗溺人之
深譬諸痼疾療之者非砭焫藥餌攻補並施有積累之
功豈遽能愈也我國家道德涵養六十餘年皇上承列
聖之大統丕顯治教而敷仲任方岳於此則正人心厚
風俗於理道豈細故哉承流宣化雖守令扵民最親而
所以表守令者方岳也召伯嘗布文王之化於南國其
民愈久而思慕歌詠之不㤀甘棠之詩是已敷仲往以
古人之心奉宣聖明之德化先近以及遠使兩浙之民
勃勃焉皆興起禮義操存醇厚優游泰和之世將異時
無思慕歌詠不忘吾敷仲者乎敷仲歴河南湖廣兩布
政司參政持躬愛民有素矣吾故獨舉人心風俗以為
之官之贈敷仲其不眎為迂闊否乎浙之藩憲兩司多
吾同朝之舊其亦有槩於斯言否乎因敷仲行併以致
訊
送郭庭瓉詩序
君子之仕也皆欲施其愛民之心然職有所拘分有所
限勢有所格雖都高爵享厚禄或不能越而自專受百
里之地為之令與民相親比如父子民有所弗平得躬
造膝前開口自陳令推其情酌於理不必悉在法制從
容片語是非予奪自已出民皆賴焉故令雖七品官得
施其愛民之心高爵厚禄者或不能及而令得民之深
者有生而父母之没而烝嘗之久且不忘也余仕京師
將三十年職在言語文字之間無所及於人而遇能及
人為人所慕者未嘗不歆羨而内自慚然亦鮮矣番禺
郭瑛庭瓉初識之於進士中觀其儀知其有立後相往
還聆其論議知其有為及其知金華歲餘縣之縉紳大
夫皆譽之田里細民皆樂之寖有聞于京師要其所存
者以愛民為本今滿三歲上其績於郡於藩憲於天官
卿皆書其考最浙水東西六十五縣令吾聞諸往来求
如庭瓉盖無幾人賢哉乎庭瓉安得今四方皆若人者
之為令也庭瓉將復任金華太子少傅楊公及學士祭
酒諸名人相與分題賦詩送之光禄李少卿灝禮部陳
郎中景茂求余為序余雖未有及人而喜譚及人之善
故為之言尚俟九載之績焉
送少保黃公歸永嘉詩序
少保戶部尚書兼武英殿大學士永嘉黃公以病蒙恩
賜歸于鄉同官卿大夫相與賦詩贈之而謂余序始公
以病在告上命醫往治歴五閱月弗瘳於是作其去歸
之志其交游有歎其際亨會而遽違榮私為公惜者亦
有高其當盛滿而戒止足以為公喜者士竒曰皆非也
夫役志扵貴富賤丈夫之事固不足以知公脫屣乎世
累獨善者所為亦非所以喻公公起自諸生不三十年
致位三孤階一品在崇重清切之地名聞海内方將勉
副重寄慰人望乃引恬山林以自高豈大臣君子之事
哉公聞之曰子之勵余是已而豈余之所得已哉聖天
子聰明睿智英文神武過古帝王矣股肱羣臣方濟濟
都俞相得於泰和熙洽之朝淮雖非才何幸參陪千載
之遇顧獨寡祐而纏綿疾病歲月之久尚可久孤榮禄
而不知退哉遂入䟽白其情上憫而從之且命疾已復
来公明日入謝賜鈔萬緡勑兵部給驛舟又明日陛辭
加賜萬緡夫不強其難不舍于舊陛下仁與義兼盡矣
於是在庭文武之臣皆喜以為儒者之榮而士竒獨不
能無感焉者太宗皇帝初臨御擢文學之臣七人侍從
左右任遇甚厚公及士竒皆與焉仁宗皇帝嗣位七人
者五人在無幾太子賓客豫章胡公引疾去其四人任
遇益厚皇上嗣位一循祖宗之舊以任遇四人公今又
引疾去四人士竒犬馬齒最先又最病既不能分寸裨
益當時徒塵縉紳之間觀公之去其能無愧乎公今年
始六十上有九十之親既歸無所累其心而日奉天倫
之樂神怡氣平將復於康和必然之理也然則上之寵
命公能終忘之也哉贈行詩九篇詞不一旨其同於余
者三之一云
贈陕西二憲詩序
皇上以至仁君天下盖欲天下之人咸得所欲或聞一
州一邑有水旱疾疫為民厲者汲汲焉圖拯䘏安利之
道而飭勵其長吏俾悉心焉去歲以關陕饑特命文武
大臣往撫綏之而下令已逋責罷徭役又出内帑馳往
賑之天地之德也夫上之所以得悉夫下之情者有邑
有郡有方岳為之聞也三者或不能有憲臺舉以聞也
憲臺如猶或顧憚遲迥將下之情卒不得聞乎三山林
懋弘比長浙憲一志厚民有中以危語者衆駭愕謂且
不測既逮至上親詰之天鍳孔昭片辭未竟遽釋還職
且諭之曰繼今第盡意言民隠勿有疑畏不言且抵罪
日月之明也則今之為臣者當務仰體聖意如恐不及
豈得復有顧憚遲迥之意哉陕西憲副鄺埜憲僉王恪
俱考績来京間以故舊過余道及陕民皆惻惻欲有言
既受命復任不及言以去兩人皆起家進士為御史有
立志有廉稱盖士君子所期望而細民所可以為恃者
於是翰林侍讀李時勉錢習禮合諸能賦者為詩贈其
行而屬余序余不自揆敬述上德以道之二君其務有
以自振哉陕之藩憲聞斯言亦皆有以自振哉
西澗集序
吾友熊敬方先生其為人闊達和厚而志於及物為行
孝友忠信而勇於行義為學博通諸經尤長於春秋而
諸史百家皆通貫為文章魁偉辨博如行雲流水而根
於理始居鄉校其旁郡邑數百里有志於學者負箧從
之其名聲已聞京師及入太學太學諸生皆趍其下風
時司業吴先生溥主監事嚴肅方正寡所推許獨禮重
敬方稱先生敬方嘗中應天府鄉試為春秋之冠會試
禮部雖不中從敬方學者試輙高中其子槩已登第為
監察御史敬方猶列名太學生仁宗皇帝在春宫聞之
嘉歎由是日奬任槩而敬方文名益重於時然卒未霑
一命以行其道人皆為敬方惜而槩歴事三朝屢拜顯
官今為都察院右都御史其見諸愛民之實方焯焯未
已槩之道即其父之道也朝廷推恩大臣褒其所自贈
敬方以其子之官人又以為敬方榮嗟乎昔何蕃居太
學太學諸生推頌之不敢與齒上至祭酒司業皆推之
然終不及於禄敬方其今之何蕃歟蘇明允父子一時
皆有文名而明允老成巋然時號老蘇其官位竟不顯
暨子貴乃進身後之命敬方亦今之明允乎蕃因韓退
之明允因歐陽永叔皆遂不泯念余言不足致敬方之
不泯也然今之知敬方深者莫如余故為序其所著西
澗集使世之覽者知其人之大略云
梅花圖詩序
禮部尚書泗州金公舊得梅花圖一卷甚愛之既屬大
夫士能賦者為之題詠又以屬余序將於公暇覧適焉
夫梅植物之至清者也恒産於山谿林谷之間而逸人
韻士栖迹乎荒寒曠漠之濱者資以適其幽獨閒静之
趣也今公為國大臣軄務之重且殷夙夜孳孳圖惟之
不暇而暇適其意於此乎然古之名賢君子居高位任
重寄者雖曰單智畢慮扵天下國家之務而其心未嘗
不存夫幽閒澹泊之適盖不以其身之貴富而或移也
矧夫物之出於冰霜沍寒萬卉摧敗之後皎然孤芳一
塵之不滓殆比德於貞潔獨行之士拔出乎流俗者此
其契於君子之心宜乎玩適不能已焉而余意公之所
為愛之者又未必止此天地之生物始於春而物承春
之氣以生者莫先於斯植盖造化發育肇見於斯也故
知道君子恒於此以究觀夫天地之仁而况公為春官
大宗伯上贊聖明以對時育物者乎體仁長人此公之
心而大夫士亦以此望於公也遂書以為序
溧陽史氏族譜序
溧陽史仲和甫嘗命其子常續史氏族譜又命常以求
余序史世傳周太史佚之後以官為氏然鄭漁仲通志
略云周又有史興晉有史蘇史黯史趙楚有史禆衛有
史鰌皆以史為氏又有太史氏内史氏左右史氏亦皆
主於史盖非獨佚也溧陽之後其必有所據乎溧陽出
漢史恭其始繇魯之濟北徙京兆杜陵恭三子高曾玄
皆以外戚為侯高之子丹累封武陽侯玄之子任任子
習習子崇皆襲平臺侯崇建武中累遷右將軍青冀二
州刺史以軍功封溧陽侯遂即所封以居此溧陽史氏
之始也嗟乎史氏之功德遠矣漢之時恭及其母貞君
保育宣帝於危微之際卒以安漢至丹秉誠輔國慷慨
激烈於伏蒲涕泣之言其扶顛濟傾偉然仁義之功而
豈尋常外戚之賢之倫哉夫盛德必百世祀其自居溧
陽以来千四百年子孫曰盛若賢而貴忠存扵國家德
被於生民代未嘗無人溧陽之人亦至於今廟祀崇祠
宇巋然而環祠之傍皆史氏此豈偶然者哉其族故有
譜及慶傳錄今譜因而續之前為譜圖以著代序後為
譜錄以詳仕宦葬娶據其所知而闕其所不可知可謂
敬慎不苟者也推仲和甫尊祖敬宗之心如此固史氏
賢子孫而常舉進士為行人九年陞建寧知府方顯用
於時是又將亢其宗者歟史氏之澤其未艾哉其未艾
哉
送蕭省身詩序
河南布政使吾友蕭省身以事留京師數月將歸素所
交游者重别離之意相與擬古樂府為謌詩贈之而余
尤重省身之别者也夫古之君子其量與其學俱進也
故所存静而虚所持端而恭所發公而恕静則有養虚
則無我端則由乎道恭則蹈夫禮公無間於人已恕克
盡於物情而渾厚閎博之度雍容謙遜之風望之而不
可測效之而不能及孰不歆慕而願親之哉孔門惟顔
子有之其友曾子稱之曰有若無實若虚犯而不校曾
子動求諸已此豈徒慕悅稱道之而已哉後世如黃叔
度庶幾乎顔者也當時所與遊者稱其汪汪如千頃陂
又曰數日不見黃生鄙吝之心復萌非嘗得於薰炙之
益而能為此言哉省身識明才裕懷端潔之操恂恂温
温渾涵有容人莫得窺其際盖庶幾今之叔度也與余
交二十餘年如一日貴賤夷險不見其有毫髮異致吾
與之處常因之而自省則其於别也豈能已於情乎士
非量無以任重而致遠夫受百川之輸者江海也故自
古名臣皆負偉量弘度然後有以光大功業而峙譽望
而非淺中易動者所能與也吾於省身又有以豫卜之
矣遂書以為贈行詩序
贈蔣主孝序
太醫院判儀真蔣公儒者也博學而有文清修而雅尚
於余往還二十年數過其静學齋未嘗不置酒樂客客
與公東西坐則其四子以序立侍色甚温儀甚恭也客
喜求其所以名曰主善主敬主孝主忠盖有以知公所
以愛其子者有道也前三年之冬余與公同侍儲君自
南京入朝公春秋已七十率中夜以起擁裘上馬衝北
風馳騁冰雪之途時主敬侍行每下馬即次主敬必先
至展位布席列酒殽紅爐之上公必挽其同行者與俱
主敬左手持盤右手捧觴而跪進之而下至於傔從無
不屬厭者盖不使公有幾微道路辛苦之意及至北京
居一室廣不踰尋而靚幽明爽纖塵不侵書冊琴瑟圖
畫尊爼公無曰不與賓客樂而所以致其樂者主敬也
踰年而主孝至凡所以致養親之樂一如其兄而見諸
動作詞氣之表尤使人愛而親之公之子何若是之皆
良哉然學者之扵道無窮也學之愈力則其行愈進事
親行之所先也由此而推之其事衆其道遠為公之子
其可以遂己乎博而求諸聖賢之方冊以充吾之知達
吾之材可也矧蔣氏之先德深矣而公繼之亦宜後之
復有繼也主孝今以父命還南京父之執胡敏德屬余
贈以言余亦其父執也故推其所本者而遠大望之
劉氏倡和詩序
吾友劉仲良甫其子咸為河南按察僉事屬授衣之月
思父母在故鄉不得躬眎寒燠而市緜以寄仲良甫得
之喜作七言近體詩一章示咸其寫情體物和平微婉
盖有得於詩人止乎禮義之意太子少保金公及翰林
諸學士倚而和者數人咸稡以示余求序嗚呼流俗之
為父兄者其子弟幸霑一命方憑藉聲勢騁其貪得之
心無厭足也而豈暇計有禮義仲良甫卓然不滓於流
俗非知道而能然哉昔歐陽文忠公從子通理官廣西
欲買朱砂奉公公以書報云吾不闕此物汝扵官下宜
守廉何得買官下物蘇文忠公見書歎曰人惟考諸其
私乃見真偽此歐陽公家書也仲良甫此詩非私示其
子者乎世率謂古今人相遠豈名言也哉而諸公和者
之意亦豈異蘇公之歎哉惟咸勉圖所以稱賢父之志
推類而廣之可也
贈太醫院判蔣用文序
永樂二十年春駙馬都尉廣平侯袁公得疾日劇禮致
太醫院判蒋用文治之數月以瘳公德之既厚其報又
以為非文無以達意也遂屬筆於士竒盖嘗觀於世之
高爵重禄者其有資扵人不權事之輕重率自大而指
使之而士之懷負藝能者於人之求之也不度事之緩
急恒自重而固閟之以是不相下而不相濟二者盖均
失之矣如求之者忘其勢而將之以禮應人之求者樂
其誠而志於行道則必相得而克相成也公之為人温
温謙恭以禮下士凡於德必報而有始終之義盖未嘗
一毫挟貴富自大也此有以見盛時公卿之厚德矣用
文其業精於理其志急於濟物不以貴富賤貧而或異
不以艱難倉卒而苟怠惟其施之效而人德之與否不
計也又有以見仁人君子之所存矣則其所以相得而
克相成者夫豈偶然之故哉然公為國大臣獲致安其
身上以為國家重下以係衆人所瞻者此其功豈可以
尋常槩論哉則公之所報用文之所受皆當夫義余安
得不為喜譚而樂道之也
東里文集卷七
