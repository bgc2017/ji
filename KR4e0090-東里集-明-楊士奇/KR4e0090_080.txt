東里續集卷五十二明楊士竒撰
家書
示稷子書(十九首)
去歲以汝母子城外非久居之計令於東門祖地上作
居移回亦作書奉吾兄達知此事近吾兄復書云東門
屋地是彦中房下之業非吾曾祖待制公房下之業彦
中是吾兄所承繼之父若如此說則是我妄争此土矣
妄争者閭閻小人所不忍為而謂我為此乎我平生未
嘗於他人有一毫之妄争乃肯施之於兄乎汝不能知
吾今略言之待制公同父母兄弟三人分三大房皆在
東門一處住長房是今容安之高祖會可第二房是彦
中之祖聖可第三是待制公彦中之父公安最富後来
擴充屋地却多於兩房吾待制公致仕回子孫衆盛遂
買官濠下土作居移住獨留第五子公武仍於東門祖
居住公武兄弟五人田産各已分惟屋業實未分也公
武後無子子言叔承繼之洪武年中子言叔子超叔仲
殷兄以貧窘乏用急欲賣官濠下之空屋地我時雖幼
獨不肯出筆一人不出筆則買者不敢承交二叔見逼
不已遂以東門所共分屋地并塘皆貼還我然後我與
契上畫字故當時劉永夀買契上價錢皆二叔一兄得
之我獨不得者盖以其東門所共分屋土并塘與我相
換易也然我隨母在外未曾回東門住仲基兄在盤古
山住與蕭壯父子致閙問我借子超叔分與我之屋居
住子超叔文約一紙是親筆今見收在仲基兄處盖因
當甲首而吾適不在家先母用此約於仲基兄抵當鈔
五百文買鐵索納官吾兄弟相友愛無間後来亦不曾
取贖此約賓畿具知此事從前来歷如此雖後来官中
抄劄亦只是空地一間見有文册可考也吾之此言一
語一字皆實天地祖宗鍳臨在上不可誣也而吾兄輙
為此言豈以吾為全無知耶豈真以吾為妄争耶吾今
所以說與汝者以眀吾之受分於祖父者来歷眀白如
此實非妄争也然吾兄既如此言汝便讓之更不可思
想去東門居住城外固非可久住可從容别為謀也鄉
邑近年故家子孫皆以分争産業交惡此吾所甚薄者
汝宜戒之汝宜戒之兄弟相讓自是士君子當為之事
汝不可便取疎外閒暇常常去伯伯處聽教訓也匆匆
只此
自汝兄弟起程後吾惓惓在念昨日得過濟寧之書知
一行皆安可喜然須到家後有書来始得放心也此間
自汝去後闔家皆感冒風熱證汝母及紃秫特重今皆
嚮安惟紃未甚觧耳吾亦昨日始出視事家中所急者
南京未有人為糶俸米(闕)来早晚缺用也汝經年在外
到家便須親去各處展省先墓當培土處便培土不可
忽略過凡家中一切事務與榮兄從長計較行須聽他
說必然不差俸米必須扵官倉下交决不可於人家對
過恐被人作侮後悔無及去關米時尤須與人恭謹謙
和居家最緊要者愛惜家人務令衣食充足若有不曉
事處緩緩教之切不可輕易辱慢此是朝廷所賜者二
童更須愛惜此意亦須說與新婦令共愛惜也汝丈人
處近有一歐陽生来能言此老在彼家業稍厚恐未便
得起身當是八九月可到家然亦未知的實如何也今
附梁太婆祭文歸可請人寫過靈前焚之須備猪羊庶
品之儀去祭餘不一一也
近有兩書附劉本静及公差辦事官回兹因子通行再
附此吾此中長幼皆安亦聞汝輩平安抵家又聞鄉里
今歲頗收米穀價平小民不至艱苦甚喜甚喜但聞䆃
子保母歸病遂已安否切須照管之䆃貪趨讀書可愛
秫禀受北方之氣擺掉不馴然有時發志向前記書認
字亦自可人吾以是公務之暇閉門却掃雖老病而對
此亦足自遣苐恨汝母去世早平生劬勞而不見其可
翫時也汝理家之外宜閉門讀書寫字久而有得厥有
真樂凡疑義未通處求教叔車叔莊及常親近郭彦鉉
先生聽教益一切流俗輕薄人可遠絶也十分用意照
管一應文籍書畫吾愛之甚篤致之甚艱汝輩肯學將
来大得其用也俸米分送親戚已了未買屋地所貸物
皆償否劉皮匠所占先業曾經理否急欲知之可報来
孟嘉何時唘行便中亦報来看覷菊英所帶回人口老
少並須温存撫恤常令飽暖有不是處但容忍好好教
之切不可打罵原家中婢僕待之亦然向所寫陶淵眀
遺子之書常貼置静坐之所遇心中不平時舉目一觀
忿戾之氣自消矣吾兒卓立務為好人君子將来二弟
皆視汝為法則也勉之勉之公門中絶跡不可行公門
中人絶影不可交皆吾所甚惡者須猛覺悟毋為人甘
言譎計所誘也但絶此一念便有向上之路矣汝勉之
勉之
近得伯伯及康甥及汝寄来書知平安到家并家下人
口皆安慰喜慰喜吾此間長幼亦頗安傳聞鄉里夏間
不雨甚為小民憂之今果如何若鄉間果天旱處則田
租量宜取之不可刻畫求盡得也吾兒凡事寬厚存心
為好帶回家人加意愛惜毋縱容他人欺壓之也出入
慎重勿與憸人為侣則自然一日一日長進矣鍾孝先
在此所借者已如數見還矣更不可問取也俸米關支
如何曾送親戚否劉人處屋地已取得否移居如何若
移居後東城外是誰看守所帶回物還人皆發落否康
甥行期如何可一一報来告知下落也一應書籍文字
及諸妹衣服都好生照管今日得昇姪清河縣書度後
月初旬汝母及弟妹皆到家一切事須悉依吾所寫與
汝者行之勿違吾與綸䆃皆安但申子犯酒昂子皆病
而昂子尤重今早晚衣服飲食全無得力人昇姪若能
来則附搭一的當人来若不能来則不可強也賓畿與
劉子望在此皆安但其事未果决未有歸期爾其家事
可為照管也近日有折俸鈔五萬貫於鄉里商税課程
内支文書恐六月方到必在府中關汝去關時必謙和
盡禮得支後須好生收貯一貫一百不可妄用吾此間
有用也
吾病體入夏来略安但聰眀益衰行步拜俯甚費力此
亦年紀當然不足怪也而早晚得賓畿在此相慰藉差
可自遣但汝母弟數口歸迨今無信不知何時到家以
此掛心耳又聞交婦及康住皆逃胸中甚增磊塊吾平
日教汝待臧獲恕處鄉里和不與小人相接汝早從吾
言不致此失未審比来有蹤跡消息否有無宜寄書報
来吾在此每遇一鄉里人来輙問索家書盖出于愛子
之心近張時薦王善學来汝皆無信是汝不能體父心
也甚孤吾望汝母回時所分付諸事悉遵依行之或吾
所言有未審處可質之紀善親家為斟酌裁處也龍人
及曾胡記田土等物一毫不可干預悉須還之陳冰土
亦須還之今後切戒此等事不可為也居家無事時閉
戸讀書寫字出城外督耕一切下賤小人與之遠絶聞
叔車在隣近舘可頻去親近教益自然漸習為本分人
矣切要所望扵吾兒者立心忠厚戒刻薄重義輕利多
積隂德庶幾增長已福以及兒女耳吾之官禄不可恃
也人之可恃者惟積善必有報吾兒勉之目前紛紛可
鍳已栗年二姪永齡可喜皆考過然自今已後須猛力
進學方得不然此未可凴恃也年居鄉無外事甚好但
勉其節飲勤學將駸駸向上誰能禦之考本分嗜學更
難得先師之後所望二姪宜語之使卓立也江隂父子
放肆不顧身家可為之憂然又不喜人言近常州来者
言之極詳使人聳然然吾無如之何也可嘆可嘆嚴士
正在彼甚得士君子之譽憲姪亦可喜孟京之後亦不
寂寞矣秫須遣之讀書不可荒廢有病頻請鄒孟義看
眎也賓畿公餘皆極口稱譽吾兒勤力起家然非老父
所喜蓋人生衣食之計只可隨時况汝隻力無助尤切
吾心自今凡百放緩以休息已身惟有脩德務善不可
緩也勉之勉之組娘安好如何梁婿舘何處康甥舘否
有便人皆附報來昇姪行止何似亦望報此間近擕數
小歸分付闔家大小須愛惜擡舉不可作踐要皆如自
兒女待之
近日始得汝五月末書知闔家安獨福住病不起人死
生雖有命但此僮不能無遺憾者平時無人照管食冷
卧濕風雨寒暑縱恣自便至於有病略不顧問及其病
劇方始求醫雖有扁鵲豈能效力今後當切以為戒家
人男子婦人皆須加意照管但有疾病便早與醫療不
可因循病深則難治要知人力難得不可輕易看也此
事亦須内外皆用心方得更有切語爾者不可輙聽小
輩䜛言加怒于人蓋小人多借汝以報其私讐不可不
察凡事須是親見的實方可出言偏聽甚是害事不可
不慮每事聽教丈人决不誤汝大抵為人省事是安樂
第一法守己須是清廉處人須是謙和結友須求輔德
臨財須思合義吾兒勉之房屋未完想今木植難得更
緩一二年作數間土塹居於前儘好汝隻身無助無苦
役心力也今後更不須買田隨時過遣也非獨省目前
爭競亦省後來之累也更汝目下二三年皆星運不齊
加意防慎吾三二日間有遠行匆匆附此
近聞江西大水未審吉安如何甚用憂之四方水旱之
事常切吾思慮何况鄉里而吾兒書來凡鄉中雨暘豐
儉如何未嘗一字及之深不滿人意自今作書必湏及
之伯伯生榖只取三分之利此最可爲法人蒙實惠必
不忍負之既可濟人亦可長己之福汝當效之也本之
書來切怒叔濟爲無禮於其嫂與姪吾意必無此事然
已附書劉雷啓問之矣若果無之則當以實情自白以
杜䜛譛之口以全叔姪之恩吾兒可以此書示之吾兒
家居凡百處善循理不可用意於義分之外鄉鄰有過
一切容之勿與計較凡災傷之處田租當體恤寬免慎
毋過刻也聞已有棃板甚好後尋能書者謄錄寄回也
在家閒暇勤習黃庭經或樂毅論專學一帖久則自然
精熟熟之後又學一帖可也前書所囑付者皆遵依行
之此不複出
公差人行數數附書回必皆到前書所囑者今不複贅
但遵依行之却一一報來叔車來切切言二事其一謂
叔濟欲就教職吾今亦不復阻抑之但吉安廬陵皆不
可慮惹是非龍泉僻静可為新淦亦或可聽自主張吾
不能助力也其一謂蔣重欲來可聽其來但要其家父
母情愿吾家不可強之來亦不可沮其不來蓋吾老矣
亦欲了此一事也但來時其家得一老成能事伴當送
來途中好生照管足矣搭船亦須得誠確可付託之人
方可蓋路遠年小恐性情未善也禮物不須將一毫來
慮途中惹事况吾分毫無受也其家亦不必親屬有名
分者送來吾此間儒素凡事隨時不能一一如鄉俗具
禮也來時只七八月可行九月啓行即不免途中守凍
守凍甚艱難也此事可與叔莊孟勤言之今寄治心痛
膏藥四箇回如疾發時先以生薑擦痛處却貼上膏藥
即用䨇手炙熱於膏藥上熨七八十下以得汗為度外
有六箇分與三女遣人送去也蕭親家來求墓表後有
便寄去劉鈞能改過否西安無謀與人撑船去年八月
在臨清已被人打死吾孟省兄竟絶祀矣可傷可傷人
之不學無謀者可以鍳也家中一切事依前書行
曾蒙啓帶書來後再不曾得書想家中長幼皆安此間
闔家亦平善無事所寄宜春謾稿復見心詩錄本胡學
士書簡田粮册子皆到今後有的確便人還望寄宜春
謾稿親筆本及胡學士親筆詩盡數封識將來要装表
卷冊專望專望弼姪及叔車叔景在此皆安但三人皆
中會試副榜當除教官不免俱抑鬱耳然此皆有命渠
固不達也今殿試曹典史作狀元所謂平步上青霄吾
鄉素有名譽者皆立其下風矣今年會試吾邑中者二
人曾翬第二蕭聰第四十六尤出意外之料殊可笑也
中副榜者任衡梁楘楊繼蕭穰劉尚錫王粲楊弼孫裕
蕭儀袁和曾良龍文王鏞蕭纉蕭雋歐陽凱曾衡總十
七人皆將除教職又取副榜再試中二十四人皆冠帶
於國子監讀書吾邑預者三人龍文梁楘袁和已送入
監矣羅崇本除刑部主事蒙啓除行人皆在北京德遵
病未愈德遜必已啓行矣
近伯塤回有家書及附三兩與陳中令往興國啟外祖
母殯歸葬此是吾平生所未了一大事吾兒宜用力贊
助陳中了之以成吾之志再不可延緩祠堂汝自相度
斟酌若月日得利早完為好前書令助叔莊處喪事不
可因循寺下不免冬年時行祭禮劉鈞如未作生員則
已之若渠能教鄉舘自求師授經足以勉進成材作生
員非不可但是近年學校之風頽壊後生習成蕩性十
有七人無成效也吾兒家居督耕之外閉門讀書討究
義理考古人嘉言善行遵而行之無限清樂切湏交處
好人各處祖墳歲時須躬親遍歴展省不可遣人代去
東門伯伯年老早晚閒暇常常去聽教訓以知往事盖
吾宗惟此老能知前事也看管孫子父母須自用心不
可全付之下人且未可議婚待十歲後未遲議婚湏禀
命老父不可專擅一應家中書籍文字並須常常較過
毋致損壊此間五六月家中大小多病喪一老使喚婦
人昇姪所生子甚可人周歲後一病歴數醫不效而死
甚可惜也所索文字附的當人來為望昇在南京至今
未回蓋柴遲鈍發賣未得也曾永齡至今未到可咲報
其家知之
吾近得泄疾四晝夜五十行危甚幸不死然亦頓衰憊
不復可支持矣所望吾兒者只有一事但痛絶小人之
交吾兒即可爲君子矣吾平生所不足汝者亦只此事
常磊塊于吾心胷間汝體吾愛子之心勉之勉之即吾
旦夕死不相見亦只有此事奉囑也勉之勉之
近日戸部公差進士行曾有書必到因康啓常行再附
此前書所索文字作急附的當人來非其人不可妄寄
有便多寄豆豉來戸部俸鈔勘合關支後附的當人來
寄汝母畫像來汝母墳前享堂又累鄉里雖有朝命吾
甚愧之自今切戒切戒曾永齡至今未至聞其同載之
人緣途淹延皆不欲來也紃病如何好生照管之父母
甚念之也此中長幼皆安家中看管孫子為父母者當
留意不可全委以下人恐將來壊其德性也一應書籍
文字法帖畫卷好生收貯時常晒晾纖毫不可損壊此
是老父平生費盡心力所致以為傳家之寳者汝須用
心寳愛稍有損壊即不得為孝子勉之勉之昨蒙聖恩
賜御製詩一軸後有的確便亦寄回伯伯書來索沉香
烏附後即寄回但恐太熱老人須斟酌用也近日王典
仗乃子行便曾附書宜春謾稿原本所遺落者望搜尋
盡數寄來欲装背成卷以傳後切望切望更望檢尋漁
灌詩集二冊及錄五雲方尺一冊謹固包封寄來此是
知事伯親茟又有鄭公送知事伯序一篇却是司倉伯
親茟亦要寄來装表為家傳之寳勿悮其餘書籍圖畫
法帖及一應文字雖片紙皆須寳愛不可損壊遺失吾
得之甚重汝守之不可輕也不可輕易借人借非其人
未有不損壊失落也陳孟潔不能保守先世文字君子
責其不孝深可戒也䆃秫懶學吾去年猶時督切之今
歲老疾益增精神益减戴星而出戴星而歸歸則困臥
不復能舉口一問之蓋亦付之無可奈何而已大抵老
身非能久于人世者吾兒宜處善發遣蒋重來悉依前
書所云也昨日有一書附刑部辦事官回蓋龍叔粲到
此方三日家中事頗悉所重者分付一家長幼用心照
管長孫此宗祀所託也慎之慎之詳細悉具前書汝夫
婦凡百聽受丈人丈母訓誨不可自是也康仲述田不
用之甚是但不必怪人凡事須習度量也契字待有的
確人寄回屋後之井果然如何湏討究分曉寫書報來
吾兒湏謙和處鄉里凡事忍耐不可使氣性但憑道理
為上策也愛惜家人加意待小高之母阮麻及福住有
疾請醫治之造居隨宜可也不可學鄉里人作事大過
也近蒙聖恩賜御製詩文數軸今以御製招隠詩一軸
謹密包封用匣装盛寄回可糊飾中廳張懸於正中懸
處須高以防觀者之不謹張懸之時湏用寄回紅紗籠
蓋以避蚊繩之點汚於下湏安一香桌寘香爐花瓶以
示不敢䙝慢遇天氣清明無風不寒不熱之日即張挂
若遇隂晦風雨大寒大熱或梅月天氣則謹密包收于
亁燥處當中收貯更不可於正廳中間設坐席縱是老
長亦只于兩邊設坐席示所尊也所必當張示者蓋欲
使遠方下邑之人皆知聖明之心惓惓于訪求實德真
才與共圖治道也所索祖父守玄宜春謾稿墨迹一冊
族譜胡學士詩文書簡盡數將來勿遺落片紙袁克俊
處取復見心詩並要寄的確人來俸鈔關子寄勘合來
鄉人年小誠實者求覓一二人寄來林仔有病遣來此
醫治家中用心照管孫子從容善教道之不可縱其習
薄劣此第一事用心愛護書籍文字及一應法帖圖畫
此是老父傳家之寳不可輕易借人也待家人及佃戸
須寬而有恩不可自損隂德切要切要寄汝母畫像來
近時得御製詩文未寄回者皆錄副本示汝觀之可珍
襲也曾永齡至今未到羅昇亦未回聞薪價甚賤無人
問及也二孫皆幼不許輙與人議婚此鄉里薄惡之俗
吾家更緩數年無妨
我與伯伯六十九年兄弟伯伯長我十六歲我幼時是
他捧抱我稍長是他教認字讀書後來多般得他氣力
最後廢盡氣力為我婚娶我在南京中風病時他念我
左右無親人中心懸懸淚眼不乾此情此德吾夢寐間
不忘吾兄弟數年來皆老皆耄切欲一相見連床數夕
相與言所欲言以快暮年之願但我身受國恩不敢言
私今伯伯已矣哀慟奈何痛苦奈何想吾兄思我不見
死未必暝目矣吾雖苟生亦復何心故聞訃以來痛心
如割涕泪為枯情自不能己也想伯伯平日於汝之情
亦厚每聞汝行事有過當處便肯直言教戒此皆是愛
汝為善人君子也繼今誰肯言汝過失子路大賢喜聞
自己過失所以令名無窮今人有過失不喜聞規戒之
言所以終䧟為小人而災害及之矣吾兒自今宜勉力
為善有人進善言者便虚心聽從切不可拒善言不納
也伯伯處喪葬之事一力向前贊助非比他親戚也吾
此間近亦艱難無物寄回助之可以俸米十担助之今
寄祭文回汝可備祭物代行禮送葬及歲莫汝自具禮
致祭以盡子姪之道
仰高回已有家書數日前附書與汝及伯伯祭文墓志
書信與諸姪皆在禮部朱員外帶去後又附書與汝在
曾状元庸安帶來前書所發落者今不再寫今所望者
便發落蒋重來不必將禮物來亦不必其家親屬送來
只令其家一老僕老成重厚者送來須是八月便起程
九月來則北河有冰凍之患守凍十分艱難此事只與
孟勤言之匆匆只此
昨日有書及新刻曾祖墓碑祠堂記各數幅在樂善郎
中處回今寄碑石三片凡四刻詞記可尋石之粗而稍
厚者作方趺安頓祠堂中偏側向隅處望石則如先母
陳夫人墓上之制用長石四條而嵌置之然湏論方向
擇穏利月日乃可為勿輕率也有恩賜玻瓈絛環一副
併絛就寄與汝用此是上賜宜敬重珍襲之也吾兒憫
念叔萬而經紀其妻喪又存恤其遺孤甚好甚好老父
聞之喜而不寐亦湏常囑新婦用心教飬若新婦能盡
心照管則下之人不敢輕忽欺侮之矣勉之勉之其子
亦聞性資勝清亦旦暮善誘之向學為好海桑先生大
儒君子必將有後有後必將在此孫吾兒勉之然亦湏
常飭勵清戒酒向學為好人亦湏與仲兼說宜夹輔之
向道理庶無辱婦翁也賓畿惠椒已領感厚感厚吾兒
可面謝之亦湏叔姪常相親相助為善也吾與抑庵德
遵欲祭孟昭備祭之資及祭文皆已附在崇本處至期
物具則希積與汝及陳之姪三人者代去行禮碑石到
家汝湏備禮親往謝之盖遠道寄託甚難也其餘墓前
望石待用紙寫寄回汝自刻也拜意伯母說與東門諸
兄篤孝養惇友恭也
示稷秫二子書
叔粲親家叔車回皆有家書及附物慶住余侍講回雖
無書有分付言語近日錦衣衛舍人操勉行亦曾寄書
所分付汝已詳悉可一一遵行不可違悮吾家自蕭薦
之來後絶無書朱仲和乃子來到臨清遭劫盜各家所
寄書信盡失之矣吾遣慶住回專搬取汝母及秫汝若
祠堂之地已復則可親自送母與弟來如未便復則令
遠夀送來須尋一居宅與楊奐令其母子得所不可以
失宗親之義此非他人之比也使之得安穏歡喜去即
汝之賢矣一切之事皆要依吾前信行不可違悮不可
違悮汝母來帶吾青紵絲繡雲鶴圓領來帶方壺畫來
若祠堂已復未得盖造則汝且來此面發落汝庶得穏
當今有一書寄伯伯專說祠堂事汝可親送去汝若來
時家中一應事務請賓畿叔提督整理
示䆃子書(五首)
任能讓及武都督家人至得汝信自後更未得吾病更
無减退七月末因檢尋賜印及米二勑不見詢知又為
不孝子盜歸以致倚勢在鄉生事造禍因此情懷懊惱
氣病大作苦痛數日一痛之甚即與死為隣此皆汝與
昇從臾不孝子所為汝三人之罪惟均可誅可誅來時
即尋出此二勑帶來或先寄孟嘉來勿悮勿悮更將來
時湏謹固包護密封不許纖毫損壊但略有損壊汝皆
當死在家湏逐一看過一應誥勑及凡有御寳文字並
要點對仔細寫數報來切要切要其餘書冊文字法帖
圖書及御賜物件俱要具數報來如違父言俱是不孝
吾鬱氣忍痛書此數字汝審之
孟嘉九月一日在廣已去世可即令榦同䆃來此取回
家小勿悮勿悮去後廣中取喪今别有信二封在劉良
手回與爾叔姪可知之
所發落回家事一一着緊為之不可遲緩不可遲緩但
是互争不明田土等業盡數還人遠鄉田土及近鄉磽
瘠無收之田盡數出戸還人皆要告官明白彼此皆有
下帖執照庶免後來吾家之累在戸只可收三四十石
糧不可過多我死後門戸差役汝叔姪大難應當不可
不慮羅崇本族内田土山塘盡數還以原物切不可聽
人說誘對換聞梘原坑用其地土起莊屋亦拆下屋料
退土還之必湏從我之言乃免後患他人家有互争不
明來說者必湏皆如此行勿違勿違只要税糧出戶明
白至囑至囑青林寺前紅門作急便拆作急與父母造
合葬之地此事尤不可緩急望報來說與昱母子各處
莊下有榖不問多少盡數裝回遲恐不可得矣遣人去
時湏和氣相與切不可争閙又惹事也餘事並依行時
發落不許違悮致意賓畿叔之貞之䕫之序之所凡事
皆望用心佐輔必要停當至囑至囑病中不能一一作
書萬望留意也
龍士熙及王員外士華行皆曾寄書歸自袁宗範來得
汝書後再未得不知到家今已幾日所已幹辦幾事完
備有便望一一報來切不可依稀落落虚度日月切囑
羅大庸一族之中升田斗地皆湏還其原主此間已批
契字盡還之矣昨聞崇本有書與其家令他勿受此語
切不可信想他前者招五六十人同來告狀此其惡意
豈是甘心不受田者如今不管他家受與不受只是盡
數退還之縱其不受我亦退還之聽為閒田庶免後來
之患切不可聽無知之人謬說别撥田土與之易換以
惹後患梘原坑莊屋亦拆棄還之切囑切囑其他遠鄉
但係賤價買得及受人投送互争不明之田盡數召原
主還之父母所買者皆用實價不在此例却湏告縣推
割分明不可苟且依阿貽患于後務要兩月之間盡皆
了落不可延緩老身自聞不孝子竊璽書回後病益加
重氣體疼痛晝夜不停而夜更重决非久于人世者前
分付作墳不審的用何處切望早定作意為之亦凂告
諸兄從臾如法堅固不可草草也餘事俱拜意賓畿叔
之貞之䕫之序之所四兄從臾早成為望前月二十四
汝室中生二孫一男一女并示汝知之將去蘭亭是最
高者傳家至寳也切不可汚損慎重慎重
吾病雖晝夜服藥但中懷懊惱證候日有增無减今即
死已不夭矣但憾稷不肖不受教訓多攬不毛之地在
戸將來為吾子孫之累故專遣汝叔姪歸務要减退十
去七八庶免後累切不可惑于他人好利之言而不從
吾言以自取不靖也蕭氏既有子說與大新婦用心好
生看飬更湏好待其母更不可家中不和稷急乏盤費
若非父母在此已窘廹無措可遇的確便速寄來接應
䆃在家每日要着實幹事見功效切不可依稀苟且虚
度前後所附書回皆要帶來看過不可一字遺失凡前
書所發落者老病之人更不再寫但盡心作力為之晝
夜不可怠忽平日所輔稷為非者一跡不許登吾門切
記切記
示姪孫挺書(八首)
屢得汝書知在官平安甚慰老懷吾在此衰老日加盖
今年七十有四理當然也春夏間必乞身歸蓋目前實
錄未完不敢言私也汝在官有暇不可棄書冊一切公
私事務皆湏依道理行分毫非義之利不可苟取務學
慎行一日長進一日方好不可與輕薄不着實人相交
常常點檢自己但有過失即改之有暇與之䕫往來叔
姪互相規益更好鄉里動静有所聞數寫書寄來吴朱
皆當今賢人君子汝幸在侍下朝夕觀其所行聽其所
言倣而行之自有長益勉之勉之致意張御史往年見
所和唐律曾有一詩託楊顥將去不知顥不曾達近日
於他處得之今寄去汝可為達也外有清溪家譜寄之
䕫書一封在内汝可自送去汝父墓誌二月凍解寄便
舟持來不誤汝也正月初三日
近有一書託祭酒先生帶來與汝今因秦御史行便再
附此楮所望汝者卓立為君子為仁人勿墮於流俗庶
幾不忝門戶大抵持身為本身正則所行正擇交為要
交善則所處善閒暇即讀書進學以古人為師無負老
人所望之䕫會間亦道老人此意也此間半年多不得
鄉問每用懸心南京必常有聞不惜頻附報來三月一
日夜燈下寫
平日教爾修已處人以免罪戾今聞來往人之言汝為
同僚所欺侮此必是汝之誠意未至盖未有至誠而不
能感人者也宋張横渠先生教學者不幸與匪人同處
但常自家點檢不令己身有過大抵士君子豈可致自
己有過汝切戒之切戒之吾亦聞此人平日所為只是
汝與之同僚當曲意包容一毫不可與校他山之石可
以攻玉汝積習之久自可成德亦與之䕫道吾此意吾
今所寄之䕫書可令附歸與其兄弟觀之使改行也汝
亦頻頻寄書汝兄弟令循禮法善處鄉里也正月六日
平日教汝分毫皆湏守禮法庶免罪戾汝在衙門内豈
可問人索官紙寫私信雖是半張亦係官物但舉發即
有罪今後切戒毋蹈前非吾詩汝可照依今改去者自
錄一本整齊小楷仔細對過寄來發回與稷汝不可於
南京刊刻切不可不可昨晚偶有所聞故再附此致惓
切之囑
蒙啓來得汝書知在教學甚喜此是大人長者與進汝
汝須加意不可怠忽大抵教學之法須小心導誘不可
急躁切記切記雖在教學然不可荒廢職事更不接納
鄉邑小人以壊名節稷之不肖具之䕫書中汝可索觀
自警也汝父墓銘後寄來必不悮也
吳都相公書來言汝誠實朱都相公書來亦言汝能謹
用慰老懷然汝尤須加謹以不負大人君子之許與以
副吾望吾在此凡物不乏用汝數寄物來甚乖吾意欲
悉遣還則道遠累人不便故強存之然終未嘗用也和
鼎將來布今發回汝自今宜戒也更與學錄具道此意
宜共戒也汝父墓表就附和鼎歸汝可錄一本寄二伯
及諸兄弟觀也吾家子孫惟當謹守清白之傳不可以
辱先世吾為稷累日夜懊惱奈何奈何學錄處匆匆不
曾寫書汝以此示之共知吾意也此間長幼皆平安如
常五月望夜燈下書
汝錄去謬詩初意只得汝閒暇自寫何以煩勞他人且
達堂上之聽皆由汝多事不静也且汝一檢校末職亦
敢私用監生是汝僣分憲臺是綱紀之司末職尤須戒
謹庶免譏怒自今戒之所錄來者今略改正再寄去不
當在衙門為之亦不可令達官知之惹譏謗也為此切
湏隠約不可彰露也一應紙筆等費用可於兵部徐大
人支俸已有書達徐公矣付挺孫此書汝可自觀不可
示人
東里老人書示姪之䕫姪孫挺吾近日為不肖子姪作
過見累憂惱不已而疾病日增此况汝曹可想知也所
望汝叔姪持身謹行動師古人而毋貽人譏誚吾家子
弟皆不淑也勉之勉之心緒不好亦無暇及餘事但南
京有聞鄉里事不惜頻頻詳悉報來
寄昇姪秫子
吾此月初九日至淮安今日午必到儀真途中一行長
幼貴賤皆安家中俱不必慮到南京必換舟從安慶南
康而歸長江大湖雖多南風幸今春水未漲也吾所過
未嘗登岸入城雖有聞知來見者未嘗有所受之以此
自家胸次泰然汝兄弟各湏謹慎事事依我所發落行
不可遺墮不可改昜母親有病請蒋先生看療不可捱
過吾過東昌因食片梨泄瀉六七日服藥始觧大抵有
病之人不可不絶生冷之物慎之慎之時常點檢大門
中門之内不許諸皂傍留生人更約西邊家人不許引
惹人來往恐為不利餘事悉依前命而行匆匆只此秫
昱長夀勤用心讀書不可墮虚度日月也又批閏二月
十一日四更過揚州揚子橋燈下寫
途中並不遇鄉里來者故不知吾家消息併示汝知之
東里續集卷五十二
