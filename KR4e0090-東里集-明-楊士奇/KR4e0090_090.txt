東里續集卷六十二明楊士竒撰
詩(七言絶句)
題竹送輝姪歸宣城(三首)
家住珠林楚水濱林端歲歲鳳毛新草堂數世今無恙
但保詩書啟後人
故家同是竹林人萬里重來意獨親垂老還堅歲寒操
要看高節拂青旻
敬亭山水産賢英在昔文章屬有聲天上銓曹待成蹟
幾年承禄教宣城
題輝姪梅
魚浦龍洲五百年幾家文獻故依然歲寒人共梅花好
始是吾宗清白傳
題竹與鏞孫
我家賢弟珠林下逝者寧知生者悲四十七年長在夢
眼前慰意見孫枝
題孝友堂(有序)
君子之德本諸身舉而措之始於家孝友者教之
惇於家者也克惇於家則於事君於臨民無往弗
得矣故孝友百行之所始也知州宋安出曾學士
所造其家孝友傳覽之不勝敬重之意爲題近體
一章于後云
一門孝友同天性爲愛宋家三鳳凰不見河東祥與覽
千春簡冊有輝光
題趙松雪畫馬
天閑第一渥洼姿卓犖騰驤肯受羈何不翻然絶牽控
躡雲追電看神竒
具慶堂(二首)
白玉娟娟粉署郎明時具慶築高堂天恩寵賜天曹禄
五彩衣裳獻夀觴
紫誥鸞翔下九天龍章輝映綺堂前人生何幸親長健
榮捧天恩過百年
題行吟澤畔圖
尚有𦍕狂箕子奴憂心何獨楚三閭扁舟鼓枻長歌者
不是從前荷蕢徒
題梅花贈宋洵南京戸部檢校
妙年冠帶仕京華橋梓光榮共一家但遣襟懷如玉雪
簿書閒暇對梅花
蕭母蔣氏輓詩(三首)
結悦來嬪君子室琴聲容易變孤鸞來時皎皎鳴璫玉
直到泉臺似昔看
清(闕)白雪照孀居閉戸常勤教子書八十全歸(闕)無憾
即看華表樹門閭
孝子南歸望白雲麻衣血淚濕紛紛升堂(闕)看
况復啼烏不忍聞
題蔣壻重畫
溪鳥溪花似越中山林清出水西東誰知白髮紅塵客
釣艇常懷張子同
題竹寄張從善(二首)
江漢交情四十春别來衣袂滿緇塵平生高義憐張仲
鶴嶺鸚洲入夢頻
大東門外脩筠畔幾度行吟共日斜衰鬢于今各成雪
相思相望尚天涯
題竹寄楊伯升
夏口驛前風物清幽居蕭散澹無營一枝歲暮清於玉
爲託篔簹寄遠情
題竹贈蕭思敬致事
三年丞邑民皆愛未老辭官興浩然流水清山竹林下
清風日日聽鳴弦
題吉安府訓導胡縉梅(二首)
書臺東畔泮池濱臘月開花㶑灔春常有清香來講席
莫因俗轍惹流塵
吉州黌舍擁皋比濟濟英才望得師須似梅花冰玉白
郡人翹首看操持
題道會劉處常畫(五首)
新拜天恩除道會南平邑裏領黃冠神仙官府無塵到
喬木脩篁繞石壇
故家本自尚書族元住江南珠浦濱歸掩玄關力精進
古仙多是姓劉人
聞說延真戴道士年來塵事不關渠松根千歲苓堪食
只辦焚香禮玉虛
白鶴觀中存古堂曾聽仙曲奏琳琅抗塵走俗頭成雪
回首碧霞歸思長
樓閣參差照紫霞黃茅岡上羽仙家幾時攜酒樓中坐
醉看金華與玉華
送楊昱歸省(六首)
澹齋先生冰雪撡舘閣論交三紀餘時節相過見諸子
愛渠清潤比瓊琚
兩家比屋東西住静夜篝燈聞讀書南郡義方真有道
每慚衰倦百無如
同官同事復同宗我與而翁道亦同翁有佳兒信麟種
回看豚犬但心恫
前年南上省慈親旋侍嚴親近此辰富貴光榮皆外物
人生真樂是天倫
塞垣白鴈逐秋回野岸黃花浥露開萬里江陵赴慈侍
扁舟珍重去還來
鮮桃豔杏春前盡翠栢青松雪後妍七十衰翁無可贈
贈渠貞操閱長年
題戴文進湘江雨意卷(二首)
十年放浪湘江客題遍江頭綠玉枝今日披圖看煙雨
秋風霜鬢已成絲
紛馳名利不知勞馬首紅塵十丈高誰似錢塘戴文進
小齋無事玩湘皋
題戴文進竹雪書房(二首)
分栽脩竹已成林每到嚴冬雪積深齋館相看不曾厭
只緣俱有歲寒心
此君高節净娟娟况復瑤華相映妍王子齋居足清興
定知不棹剡中船
題士器竹
峥嶸冰雪歲寒時誰寫琅玕贈别離多爲此君貞操在
歲寒冰雪有深期
題凝翠樓(二首)
住近東華五雲下車塵不斷撲簾屏别開樓舘看塵外
萬疊西山過雨清
妙墨淋漓濕未乾山光林影翠成團渠家高館偏多趣
北苑南宫繞座看
題周汝清梅(三首)
本是陽春第一花皎如冰雪净無瑕自緣不與東風競
故向寒冬作歲華
瀟洒江南清渚曲乘春多植傍瑤京舊家只說蓮堪愛
不說梅花更自清
誰樂明時作冷官羨渠蕭散意能安小齋一榻清於水
坐與梅花傲雪寒
題曾翬主事竹石圖
石上翛翛翠兩竿含風泛雪拂雲端時平訟簡文書静
最好秋官署裏看
題竹送王時俊左遷雲南(二首)
鐡石爲心玉雪顔遠行巴峽上黔山明時謫去休嗟歎
早晩天恩定賜環
冬官郎署過秋官節操真成六月寒萬里黔南作遷客
清風持贈翠琅玕
失題
渺渺吳江遠别離慰情持贈鳳凰枝歲寒但保冰霜節
栢府松廳處處宜
送馬檢討歸閬中并寄聲李全太守(三首)
幾多鶴髮京華客榮利關心未肯閒誰似翰林馬檢討
黑頭苦意戀家山
二十餘年住兩京蓬萊閣下預恩榮衣冠歸里何多幸
老傍林泉閱治平
爾鄉太守吾鄉彦爲政心同閬水清料爾到家春亦到
劭農正值出郊行
題竹寄一夔(有序)
一夔侍講自余布衣至仕宦四五十年之交其高
潔之操挺然儒林之表也久别在念人行不及奉
書舊得夏仲昭中書寫竹書此二十八字識嚮往
之意
夔翁又是三年别白髮論交重比金萬里停雲頻在望
一枝聊寄歲寒心
出京畱别翰苑諸公(二首)
身著宫袍拜玉旒東風二月别皇州玉堂學士于今盛
一顆明珠不暗投
東嶽祠前動别驂歸心先已到江南同官敢怨無言贈
玉旨丁寧已再三
書驛舟(三首)
二十六年曾過此蕭蕭蘆葦帶荒村如今重過頭成雪
渺渺桑麻雨露繁
風激黃河白浪生畫船南下日西明怡人一片蕭閒趣
兩兩水禽相對鳴
新橋驛(二首)
九河冰泮綠差差洲渚鳬鷖近不飛夾道如雲楊柳樹
盡舒春色送人歸
官船撾鼓夜過半起視星河盡轉西津吏臨流迎下纜
人家兩岸曙鳴鷄
興濟縣(二首)
夢到江南水竹居計程猶是五千餘行舟過處人驚訝
爲有龍光動璽書
道路相傳晝錦歸人家競出看光輝豈知白水青山客
不改從來舊布衣
過東昌驛遇邱誠驛丞(二首)
天恩特許暫還鄉憶别鄉關四十霜喜見南來好春色
柳條將綠到東昌
舊同魚浦龍洲住嶺表移家歲月多今日聊城喜相見
匆匆無那别情何
過安山驛有懷蹇尚書
重過安山曉繫船東風楊柳藹人煙同來悵别人何處
寒景凄凉記昔年
滯風雨采石有懷尹自道同知(二首)
聖主深恩賜暫歸龍河冰泮别京師重來不待榴花節
爲報當塗貳守知
謫僊祠下杏花殘孤客維舟倚暮寒相好相思不相見
滿江風雨夜漫漫
荻港
春雨凝寒著杏花春風吹綠上蘆芽行人數日江東道
次第看山到九華
望湖亭
好風十日迎歸棹已歴長江及大湖曉上高亭更回首
五雲直此是天都
題梅與李仲貴(二首)
四十餘年歸舊里不勝衰薄歎民風一心恬憺無塵累
閭巷相看有此翁
歸里匆匆欲别難畫船春水發江干一枝畱贈羅浮玉
他日歸來共歲寒
題梅贈王澄淵貳守(三首)
分手都門歲月賖思君夜夜夢梅花貞姿一段清於雪
不讓西湖處士家
銕作根株玉作神耻隨桃李混芳塵一從移植青山側
野水疎籬自在春
四十年來金石交枉煩青眼顧衡茅臨岐不盡歲寒意
持贈羅浮月一梢
題竹與李懲
上泝蕭灘下彭蠡官舡十日安如山爲感薇垣李從事
聊書淇綠送南還
題梅寄鍾天錫憲副(二首)
早屬秋官起盛名又隨司宼飭邊城平生一片冰霜操
移向東藩表潔清
故家共住西江上爲託梅花寄遠思無限鄉園清白意
與卿同結歲寒期
贈金華劉實通判(三首)
(劉吾郡進士邂逅河上坐談久之書此爲贈云)
姓名早見書金榜佐政黃堂又四年自有郡人歌豈弟
相知何必上官賢
金華自昔多文獻繼者何人久未聞勝地良才終不乏
及時培養在諸君
府倅官清面帶霜庭前種得翠篔簹春來不愛閒桃李
只愛清風五月凉
題梅贈楊文昭廣東憲使(二首)
白簡緋袍寵命新南行一路見陽春明時憲府清於水
只許梅花對玉人
華髮蕭蕭鐡作冠梅關此去路漫漫憑將使者冰霜操
散作炎州九夏寒
贈夏仲昭歸省(二首)
科名早列黃金榜書學還趨白玉堂揮洒常看五色筆
絲綸閣下染龍香
吳山浙水名天下筆有王維與鄭虔歸到江南寫眞趣
一緘時寄五雲邊
題竹送周蒙南歸(二首)
爲愛周園好竹枝莫因風雨恨低垂歲寒但保冰霜操
會有凌霄拂漢時
志人厚積而遲發春花不待秋風吹龍駒一蹶豈足歎
鸑鷟重鳴應可期
吳希淳寫神
多勤健筆寫衰容解使人人識騃翁惆悵無因置林壑
秋風霜鬢尚飄蓬
送劉朝宗隨州學正(二首)
懇辭玉署投閒散一住潯陽遂十年小郡近連䢵子國
還將文學教英賢
文皇永樂臨軒日玉陛傳臚升甲科寄語隨人莫輕看
先生敭歴自鑾坡
題鴈
渚田秋啄尚可飽江葦夜栖殊未安數聲還逐海雲去
怕有虞人持燭看
題養都指揮思親卷(二首)
椿隂慘澹荆花拆莫歎陽和雨露偏行道由來自家始
人生有志在芳年
西江分閫升賢佐功憶先人百戰餘移孝爲忠有勛業
他年光暎史臣書
晴雨二竹爲江西都揮僉湯節題(二首)
瀟洒渭川風日佳展圖清氣滿清懷彩雲庭院不相稱
最稱湯家蘭雪齋
鳳池舍人精八法新來寫得雨瀟湘數竿清潤如蒼玉
宜寘東皋舊草堂
題竹贈蕭令復任歸安(二首)
我憶同鄉蕭縣尹人来頻問水精宫萬里趨朝書上考
相逢還恨别匆匆
雪墮關河楓葉丹扁舟南去路漫漫一竿不是尋常贈
要看青青傲歲寒
題竹送彭僉事旒赴廣東
雨收雲淨氣澄明千尺長空動羽旌持向嶺南隨使節
高風猶是玉堂清
題劉城之梅花(二首)
衣上緇塵四十霜玉華東畔憶家鄉年年開到梅花日
吟咏疎籬野水傍
窈窕文溪近武山年年春早玉葩繁南平進士北京客
常對新圖憶故園
題竹送楊仰謨同知(二首)
萬里為官可憚賒從来山水說三巴巴西二守清貞操
肯愧廬陵忠節家
九河正月未消冰匹馬衝寒發帝京不盡同宗臨别意
題詩相送蜀西行
題竹贈康宜望
永嘉戎幕需賢佐臨别殷勤贈竹枝白日青雲看高舉
歲寒冰雪在操持
題蕭彥常竹
雨苔綠遍珊瑚石雲彩晴開翡翠林好作蕭齋傍幽處
一編時究古人心
題楊允嘉近畫(二首)
碧梧翠竹論清修介石由来君子德盛年學業在操持
寫向書齋作三益
嶧陽嶰谷總奇材别有奇材泗水隈聖治無為用韶樂
選材須獻大廷来
觀獵
四面虞羅三面解凌空羽翮任高翔遂令竹簡書仁澤
萬古殷湯是聖王
寄曾于皋(三首)
暮筵芳酒溢華巵記得臨分共論詩流水韶光二十載
相思秋鬢各成絲
去年艤棹淘金驛滿目蒼筠與絳桃惆悵交游總泉下
獨思江浦有于皋
誤下漁舟四十春清波夜夜夢垂綸大綱促罟今無限
未信深潭有逸麟
寄遠法師兼柬南浦(三首)
經年不到西蘭若清論常懷遠法師昨日過門闕迎送
一編高絶見風期
松雲深處敞禪關草坐麻衣多在山應笑東華塵土客
白頭如雪未能閒
文江江上龍華老一住平坡少出城又是經年不相見
蒲菴新刻幾篇成
題菜(有序)
吳隠之為刺史食不過菜盧懷慎為吏部尚書待
所重嘉賓設菜數葅山谷先生嘗題菜云天下蒼
生不可一日有此色士大夫不可一日無此味曾
時升主事出示此圖為題二十八字解嘲
落酥蘆菔嘉肥嫩野老常將擬八珍此日卿家看圖畫
秋官一味詫清貧
題脊令圖(三首)
(湯一源分教蘇學將行出此求題幷致贈别之意)
白雲原上經行日傍墓曾看草結廬今日都門復相送
綠袍分教赴姑蘇
故人死别逾三紀喜見傳家有鳳毛清代閒官得名郡
心存忠孝道能高
清泉白石秋風裏下上和鳴相共怡比似湯家好兄弟
臨岐為賦在原詩
題畫竹(鄒司務赴南京秋官出此索題為賦二絶)
冠紱承恩下赤墀鳳池人贈鳳凰枝南都晝永文書簡
展玩時吟衞武詩
太平隄畔是秋官門倚澄湖綠玉灣更出篔簹望天上
五雲長護紫金山
題竹送任敬讓參議(二首)
萬里之官欲别難朔風吹送潞河干近河榆柳凋零盡
惟有琅玕見歲寒
十載低眉厭郎署清風高起鳳凰枝浣花溪畔多鄉故
為託平安寄遠思
題陳知府竹(有序)
吉郡太守陳侯九載之績奏最上從郡民再留之
請增禄復任士奇郡人也且舊與侯同朝相知蓋
深今侯瀕行出此竹索題輒為書三絶句
十年為郡種篔簹富有清風九夏涼太守從來多惠政
後人將比召公棠
翩翩五馬導雙旌金闕朝回合郡迎帶得自天新雨露
綠筠加倍舊時清
好竹何妨種萬竿豈徒惟日報平安此君元有清貞操
傲閱冰霜過歲寒
題竹贈楊友文運副(三首)
十年坐判維揚郡令譽芳聲特達開惠政及人還未已
升官重向廣陵来
歲久鹺臺吏螙深朝廷選士比南金富饒有道期裨國
秪在清貞一寸心
清比篔簹貞比石由來志士有深期殷勤一片同宗意
贈向淮南慰别離
石憲使慈夀堂(有序)
江西憲使臨漳石公仲玉早孤賴母之訓勤學有
立自監察御史再陞憲使廉潔寬厚獄無冤滯十
三郡之人皆歸心焉其母年將八十公名其奉養
之堂曰慈夀蓋念非母之慈不有今日而願母之
夀則孝子之心雖千百歲不已也士竒江西人又
嘗與公同朝熟公之事為賦二詩書諸堂中云
憲府從來冰玉操為承慈訓歲年深平反日奉諼堂樂
全勝西京雋母心
珠翟雲冠兩鬢霜南州使者侍高堂堂中但祝百千夀
日進流霞紫玉觴
題庭循所藏孟端竹
王黻作畫天機精健筆所至秋風生偶然貌得丹山鳳
長擅謝家庭館清
寄楊少保(二首)
分手東華一月来畫船春水奉恩回計程定過金陵去
新笋鰣魚對酒杯
三十登朝雪滿簮長風萬里稱歸心白雲翠岫江鄉趣
一路題詩入繡林
題竹送歐陽瀚教閩縣(二首)
故人有子早能官萬里曾經蜀道難此去三山近南海
講帷依舊一氊寒
寫得淇園脩竹枝臨行聊贈慰相思清風直節歲寒意
别有雲霄遠大期
題竹送劉順常教揚州(二首)
揚州繁盛接金陵北賈南商滿市坰惟有泮宫清似洗
衣冠長日坐談經
博士之官向竹西一竿聊慰遠分攜綠陰齋館無塵雜
講罷新詩取次題
題竹送張鳳應縣丞
華亭貳令朝回日凛凛冰霜歲暮寒為有一枝清似玉
同鄉持贈異鄉看
荆州太守劉永母輓詩(二首)
喜聞春意回南郡遽報凄風起北堂臥轍攀轅空滿路
麻衣血淚使人傷
詩書何幸際明時得禄承懽母遽違升堂最是傷心處
挂壁猶存舊斷機
送佘通判(三首)
燒燈節後發京師春色初回楊柳枝耆老如雲待漚渚
到官莫過牡丹時
分明一道澄江月照見冰霜銕石心誰謂今人未如古
古来循吏只如今
吏胥無復到鄉邨諠雜何曾及縣門歲歲年年比今日
邑人常戴府公恩
題王氏水竹居(有序七首)
王氏之居百年之前名勝所集王楊世好也某童
子時及聞先生老長緒論今年七十有八矣鄉里
前代風流儒雅蓋某外知者少矣恐更數年知者
加少七詩雖辭旨凡近不能為水竹發其精彩而
使後生晚輩與聞故家文獻之盛之萬一者亦不
可無若末篇私願天將必不靳於吾輩也
家住龍河碧玉灣清風遶屋萬琅玕舊聞嵇阮諸才子
常聚南園與北園
王園西畔接文溪種竹臨溪箇箇齊剰有山陰三月趣
彩毫麗句吐紅霓
國初耆俊滿西昌文采風流重二王我憶為童隨杖舄
篔簹谷裏聽琳琅
最憶瓊臺太守賢早從林館究微言尋源曾泝羲文上
細論先天與後天
臨澴千歲散枝繁又到虹溪幾葉孫溪上森森皆玉立
只應詩句詠淇園
少日林泉共隠淪披衣掃石蔭晴雲前年重過嬉遊地
親見詩人詠五君
叨禄京華總白顛天恩有典賜歸田煑茶亭上伴燒笋
更折長竿共釣鮮
題龍士郁竹
甘溪溪上綠猗猗映日含風千萬枝最有一枝清似玉
春明開向鳳凰池
題竹贈陳侍講復職南京(二首)
尋常去住難為别況是平生心所親木落天寒歲華暮
白頭人送白頭人
嗟君獨去路漫漫聊贈淇園玉一竿莫厭兩京頻間闊
清風將比故人看
題竹寄本清良友(二首)
往歲金陵城裏住竹陰相對話同鄉薊門此日看圖書
却望金陵别思長
莫道尋常脩竹枝貞姿白石共幽期南京公館多閒暇
時詠武公淇澳詩
奉和澹菴少保題梅花韻(五首)
昔有故廬鷗渚上東風遶屋看梅花北京二十餘年住
幾度披圖倍憶家
萬蕊千葩瀲灩春彩毫揮洒得天真洛陽花品多堪畫
不似羅浮迥絶塵
畫史皆明造化功清江不與會稽同古今吟咏多高致
豈必林家香影中
歲歲陽和獨早回含冰綴雪晃晴暉向来止渴人皆重
太息調羹事久稀
共愛開花擅早春何分芰帶與朝紳玉堂金閣看尤好
不但疎籬野水濱
題東禪老僧所藏陳舉善小景(并序)
東禪雲所上人道行俱高其年踰八望九與絶聽聞
公同輩行叢林大老也此畫洪武三年吾泰和丞會
稽陳能舉善作極蕭散之趣超然絶俗也其人品亦
高題詩六人惟于閌余不及識其第一首名經字中
常陳丞之父巋然前輩矩度於作中州樂府尤精張
小山高弟也第二羅楚材先生初名晉用後易為
進德異人授岐黃術孝友端介之行追配古人第三
海桑陳先生邑大儒江右學者皆崇山斗之仰羅先
生官至德安府同知鄧先生官至四川鹽運經歴二
先生皆皦乎冰玉之操之五六君子者當時所謂千
人亦見萬人亦見者非雲所何足以得之而謝世遠
者七十年近亦五六十年今見而知之者寡矣雲所
之玄孫寳藏此卷重裝潢以求余題既為具諸老
大略而係之詩匪曰續貂亦以識慕仰之意云
雲所道人飛錫遠白雲猶護舊禪房向來聚得昆岡玉
長向林中起夜光
題梅送王瓊玉致仕(二首)
辭榮我羨王瓊玉贈以江南白玉花此花開滿西昌縣
江上蒲帆應到家
收斂心情已息機送行更咏白圭詩歸來紗帽籠頭坐
莫遣流塵染素姿
城南茅屋
韋杜城南尺五天東風花柳醉歌前豈如茅屋青松下
掃榻焚香撫七絃
題常熟郭令梅
銕作根株玉作葩含霜映月淨無瑕海虞縣裏清香滿
不比河陽潘令花
題趙琬司業竹(二首)
琅玕竹蔭瑪瑙石橋門風致自鑾坡司成堂上詠淇澳
六舘諸生日切磋
賢關一掃榛荆净滿目清風翠玉枝成隂結實當自此
早晩雲霄觀鳳儀
題廖監正山水
溪上好山青萬仞傍山臨水結茅堂扁舟載得綸竿過
不是吳鄉定越鄉
題歐陽渤梅
莫嘆冷官兼冷地古人憂道不憂貧一經分教繁昌縣
日對梅花慕古人
題歐陽潘梅(二首)
我家文節宋名臣風節當時表縉紳景仰前脩在賢輩
莫因詞賦託騷人
萬里秋風蜀道難綠袍西去作儒官行裝祗有梅花卷
須共冰霜閱歲寒
題梅送劉子輝博士(二首)
向來三縣擁皋比衿佩詵詵喜得師賢關此去虀鹽味
又學元和韓退之
文江博士故多才爲喜亨衢特達開九載相逢遽相别
臨岐聊贈一枝梅
題梅寄蕭雅容布政(二首)
螺川驛下雨絲絲暮燭維舟話别離滿袖春風向江漢
南瞻黃鶴不勝思
回首分攜四越春江雲海樹夢頻頻過鴻聊寄相思字
定對梅花憶故人
寄張信都督
十年不見張公面萬里橋邊住錦城玉帳牙旗擁兵衛
清風常對雪山清
題鄭中書畫像
芙蓉秋水粲竒姿曾折雲中仙桂枝總向盛年觀德業
春光正在鳳凰池
吳興章郎中母輓詩(三首)
碧桃庭舘四時春珠翟雲冠五福身何用瑤池覓金母
水晶宫内有仙人
上堂甘旨皆推孝主饋恭勤更讓賢八十年華隨逝水
獨留女範後人傳
遠道孤兒望白雲麻衣血淚濕紛紛歸來自有終天慟
况復啼烏不忍聞
題郭公緒畫
一卷苔蘚堅貞操千尺雲霄挺特姿尚有山林蕭散意
南行相送寄相思
題楊宗勖所藏趙仲穆小畫(二首)
茅屋溪山夐絶塵青松長對老龍鱗高情恐是王摩詰
騎馬橋南訪隠淪
林外青山山下溪白雲翠浪晃荆扉畫圖自是江南趣
身戀君恩獨未歸
輓詩(二首)
詩書世積儗菑畬孝友人傳徧里閭清代光華騰五色
鳳凰池上鳳凰雛
荷衣蘭袂青松下親見升平六十春雲海忽驚翔化鶴
吳淞風月屬何人
題周主事馬(二首)
五花粲粲雪霜明休訝騏驎地上行定是夜中精彩動
上干銀漢射房星
紫禁日高仙仗下金羈隨處得從容滿身雲影疑浮動
知是天閑八尺龍
題唐臨絹本蘭亭後有子昂畫
祓禊蘭亭三月初流傳翰墨世璠璵吳興繪事眞兼妙
恨不揮毫到舞雩
題武昌陳氏榮夀堂(三首)
高卧煙霞似散仙春秋人羨伏生年閒吹紫玉攜黃鶴
來往三湘七澤邊
九天鸞誥下林皐五彩宫羅繡豸袍榮夀堂中過百歲
日持仙醴薦仙桃
坐分天禄荷天恩賜帛年來屢到門但比乾坤祝明聖
都將勲業付兒孫
侍遊西苑應制(九首)
萬歲山連紫禁西承恩吉日許攀躋雲霞光動龍蛇刻
徧看蒼厓翠琰題
琪樹隂隂翠不分瑤階步步入青雲泥金壁湧沉檀氣
先到延和殿裏聞
金露玉虹相並立(皆亭名)方壺蕭散對&KR0801;洲(皆小殿名)欲存峻
宇千春鑑長奉鸞輿萬歲遊
太液波晴屬豫遊鳬鷖鸂䳵近龍舟御前應制慙無補
但咏卷阿荅棹謳
一片簾泉瀉不休别看噴玉出金虬須教流下天津去
散作恩波潤九州
九曲流泉碧玉清紅蓮邐迤送金觥洛中勝事循周典
共侍宸遊宴鎬京
頻奉綸音近御床聖情無巳念先皇從臣總是先朝舊
疊賜金壺白玉漿
頒來文扇出天恩上有天章訓飭頻侍罷御筵重拜賜
尚書前面獨千緡
御廐飛黃勑送歸禁中不敢醉驅馳恩深難忘㳙涘報
願誦豳風七月詩
送龔鐩憲使致仕(二首)
平生心在恤痌瘝一日辭榮出九關袖却向來經濟手
去循南浦看西山
非才誤下釣魚磯徒遣緇塵滿素衣八袠年華雙鬢雪
同鄉惆悵不同歸
題玄宗遊驪山圖(二首)
上馬含嬌不任扶君王攬轡待齊驅蓬萊宫裏三千女
獨自驪山從乘輿
五隊如花出帝城年年扈蹕赴華清劍門西畔聽啼鳥
竟有誰從蜀道行
題梅贈挺孫南京都察院檢校
鐡作枝柯玉作花精神冰雪净無瑕看圖常礪操脩志
莫忝南州清白家
送陳照磨赴湖廣(并引)
四月二十七日宗理照磨赴湖廣憲幕來告别小
詩二章爲贈并寄意使副諸君子云
青春白晢多才思往往明珠辱贈詩江漢南遊五千里
錦囊還觧寄相思
鳳凰山前憲使堂尋常六月凛飛霜堂中使者清於玉
黃鶴白雲離思長
題竹贈馬謹守禮御史
直道而行馬御史冰霜節操鐡心肝一庭竹色門如洗
坐對清風到歲寒
送崇式貳尹後餘意未巳更續絶句
賢兄擢桂官朝署令弟哦松向海邦文水仁山多盛事
周家白璧又連雙
鴻臚卿楊善父輓詩(二首)
家臨晉水客燕山晚際明時逝不還鄉里到今談舊德
一生高致樂蕭閒
積書教子清風滿置酒延賓白晝長錦誥封官出身後
天恩千歲有(闕)
送敬姪(三首有序)
族叔永聞宰長垣卒於官遂葬焉子孫畱居墓側
再世矣其長孫敬重水木本源之念凢再至鄉里
拜先壟又再謁余於京余嘉之其歸也書此贈之
吾家賢宰宰長垣客墓荒凉有子孫六十餘年未歸得
至今源本重深恩
兩迴南上謁先塋更省同宗上帝京遠道驅馳見誠孝
詩書慎勿墜家聲
文獻傳家五百齡憐渠北郡久飄零是行好記殷勤囑
清渭無將混濁涇
題東山洞賓(二首)
莫訝征西舊司馬平生山水愛幽探白頭匡濟成何事
回首東山巳自慙
神仙只在人間世來往千峯萬壑雲至道非關有傳授
他年那得吕岩聞
送劉習之(有序)
廬陵劉習之予老友嘉會先生之令子也舉懷材
抱德授廣東按察照磨因賦近體七言絶句三首
以寫别意云
曉辭丹陛出神京一席秋風萬里程舟過螺川寧省處
鄉閭争羨錦衣榮
尊府先朝老縉紳賢郎新榜又登名君今廣憲紅蓮幕
月照冰壺分外清
東廣迢迢萬里餘西風落日片帆孤臨行不盡同鄉誼
更寫餘情在畫圖
題鵷姪畫
員峯湧翠雲浮玉盤古洲前頗似之鵷也誅茅好結宇
待予解綬共棲遲
集句
酧劉士簡(有序)
劉士簡集古句爲長詩附其弟鼎見贈鼎來三閱
歲矣閟不出近因梁弘秀才追至得一見鄙薄固
不足以當所言然其綴輯之意勤矣遂集杜爲三
絶句書於寫竹之上用酬士簡云
無才日衰老常在羇旅中詞人取佳句獨贈白頭翁
舊繡移曲折新詩作寄將開緘風濤湧感子故意長
文章千古事持荅翠琅玕但令無剪伐日日報平安
詩餘
賜從遊萬歲山詞(有序)
宣德三年仲春之日天氣清和風塵不作皇上萬
幾之暇駕幸西苑特召尚書學士皆從臣士竒與
焉既遊萬歲山命就御舟遊太液池以徧歴苑囿
之勝羣臣頫伏言陛下寵恩之厚非愚臣等所宜
蒙荷上指御舟諭曰以操以濟羣卿之力君臣之
義欣戚是同聖諭再三奬與過分是日菓茗酒饌
之賜皆出天厨之珍加之賚予之厚下暨輿皂均
沐洪賜遭逢之幸在古鮮儷敬賦清平樂詞十章
以識盛事其詞曰
御河冰泮禁籞春光滿中使傳宣陪賞翫西過蓬萊仙
苑内街許驟花&KR0865;新醅勑賜黃封共侍翠華遊豫仰
承霄漢恩濃(右一)
五雲仙島海上蓬壺曉紅巘丹崖春正好香動玉華瑤
草飛龍翠輦初來翔鸞寳扇齊開聖主樂同賢輔愚
臣自愧非才(右二)
廣寒宫殿曉駐黃金輦天上彤霞平近眼俯看碧雲芳
甸乾坤六合皆春榮光瑞彩津津浩蕩雲飛川泳甄
陶総出皇仁(右三)
碧池千頃湛湛涵天影清似玻瓈明似鏡洞見柔條新
荇金鱗翠羽夷猶紅橈畫槳謌謳何幸盛時多暇共
陪太液清遊(右四)
鳳池龍舸畫楫黃金柁亭午虹橋西畔過瓊管瑤筝相
和彤亭面面彫欄天光雲影盤桓世外銀潢玉宇春
前麗景清歡(右五)
小山千丈粲玉蕖仙掌鶴檜鸞篁森拱向春逗萬年枝
上黃金矯矯蟠龍青岩洒洒輕風口噴汪洋天澤須
教大地年豐(右六)
石渠清泚宛轉千花裏翠勺金蓮傳玉醴瀟洒落紅流
水連茵坐飲悠哉流杯飲過還來聖主恩深如海醉
教馬上扶回(右七)
瑞禽靈獸自古希竒有鸞鳳來儀麀鹿伏好似舜庭文
囿傳宣特賜竒觀山呼拜舞騰歡清世泰和嘉應聖
人道合乾坤(右八)
玉京仙境瑞氣融春永明主承天天錫慶雨順風和嘉
應謳謌四海豐年簫韶九奏華筵聖世均調玉燭皇
圖帝夀齊天(右九)
施恩宣化一統函夷夏端拱垂衣幾務暇光被普天之
下簮纓扈從游巡乾坤萬物皆新蕩蕩太平熙皞吾
皇萬歲千春(右十)
奉夀思貽兄(二首)
皓月當庭照彩燈華筵春透酒如澠昔年把酒記吾曾
今日楊園賓客聚夀星相應德星明六千里外獨思
兄(右浣溪沙)
春意滿階除玉色梅花照鬢鬚老子夀年過九九懽娛
醉影婆娑不用扶蕭散一塵無綠樹青山處士居兄
弟别離三十載何如春鴈來時定寄書(右南鄉子)
寄夀仲亨兄(木蘭花慢)
簮纓四百載記科第有家傳羨雙玉連枝栢臺冰雪栗
里風煙逍遙葛巾藜杖傍青山綠竹俯丹泉天賜十分
清福人尊八袠高年一塵不到研屏前綵筆映華牋
想菊畔題詩梅邊作賦佳趣依然兒孫書香宦業看名
家慶澤遠綿延望望德星南極夀觴正聚羣賢
夀蹇少卿(滿庭芳)
四紀廷臣三朝國老左班領袖官僚手扶紅日兩度上
青霄一片丹誠奉主持恭謹不間纖毫從容處調羹事
好補衮更才高君臣魚水契龍章鳳勑前後華褒看
滿懷春意富貴無驕嘉慶今年七十梅舒玉香藹宫袍
更百歲康寧夀福長遠佐唐堯
夀建安少傅(水龍吟)
一星南極輝光每年臘節明朝見黃封賜酒翠盤仙脯
畫堂張宴濟濟嘉賓謀謨耆老文章英彦想從初獨禀
武夷之秀金榜登高選早侍九華春殿彩毫揮五雲
騰絢驅馳扈從東征北討馬蹄行遍身仕三朝手調金
鼎芳名馳遠願長年佐輔皇恩帝德百寮冠冕
夀時勉李學士(臨江仙)
霽月光風襟度好文章清比琳璆蓬萊山近殿東頭論
忠獻納鵠立侍宸旒六十今朝初度日明朝又屇中
秋桂花香泛紫金甌賓筵為夀不住算觥籌
夀黃學士(水龍吟)
好花開到紅榴帝城明日端陽届先生夀旦官厨細酒
士林嘉會内閣當年七人同事四人今在一人千里外
還留鼎足懽相對須拚醉不改平生剛介更華髮朱
顔無改聲名事業安榮憂患從前無愧紺雪晨飡黃庭
晝詠出塵瀟洒碧雲冠往來天台鴈蕩作人間瑞
歸田趣(滿江紅四首)
春牧
霜鬢蕭蕭皇恩重賜歸田里郊郭外草亭四面青山綠
水好鳥好花春似昔同時同輩人無幾一布袍棕帽任
消摇東風裏芳草岸平如砥垂楊徑清如洗散牧處
冉冉晴霞飛綺江色比於懷抱净都無一點閒塵滓更
小兒牛背有書聲清人耳
夏耘
詔歸田里長散誕天恩深厚尋早歲釣遊之處風烟依
舊萬物方當嘉會日一年最是清和候暢幽懷緩緩步
東皐觀耘耨竹色净槐隂茂荷鋪翠葵舒繡農忙際
兒子大家趋走頻有鶯聲迎杖屨渾無塵影霑襟袖望
水南雲似玉光浮籠岩岫
秋漁
七十歸來西江上堪游堪釣秋水共長天一色也堪吟
嘯穏坐木蘭漁艇子大兒能網中兒棹小兒自理會爇
香爐烹茶竈蘋花渚雪争耀楓葉岸霞相照山無數
清比方壺員嶠放浪不知天地外蕭閒底用元眞號聽
數聲長笛白鷗前江南調
冬樵
白首閒居冬風冷偏欺衰老晨光動瀰漫院落六花飛
繞坐煖茅柴煨芋栗老妻孫子圍爐好更兒曹腰斧析
枯薪歸來早階前璐池邊縞都總出天工巧石山峯
庭下盡成瓊島况是太平豐稔瑞教兒愛護休輕掃看
園林一鶴意蕭蕭尋瑤草
大雪志喜(玉樓春)
(旹甲寅十二月二十日也)
天公預作豐年瑞柳絮梨花紛舞墜九重城闕晃清輝
一統山河含淑氣郊原遍是瓊瑤地梅蕊稍頭春早
至未論寅卯太平年且賞嘉祥宣德歲(䜟云寅年及卯年方見太平年)
初度夕(菩薩蠻)
生朝謝客草草家筵聊向夕綠酒黃柑慶我今年七十
三燭花送喜繞簇連枝金粟蕊小小孫兒也學諸兄
跪獻詩
九日謁陵(浪陶沙)
庭鞠早含霜又到重陽盈盈白髮對清觴回憶往時文
翰侣大半凋亡縱佩紫萸囊怕上高岡眼昏那見舊
家鄉但見三陵雲氣裏愁損柔腸
東里續集卷六十二
書東里文集續編後
廬陵楊文貞公即世三十載其所著東里詩文集傳
於世久矣然纔二十八卷耳士君子恒以不得見全
集爲憾焉成化七年秋其子尚寳卿䆃奉使廣西爲
予言䆃幼侍先公凡所著作藁皆先兄收兄没諸子
姓珍惜秘不發䆃又忝侍從不能歸兹幸歸而得之
圖惟梓傳敢以累執事予敬諾焉䆃既還京師編錄
成卷六十有二託吏部侍郎葉公與中校正乃以寓
予且屬序一言予遍閱之躍然曰此當代文章鉅公
手筆天下之人仰慕想見者也予何敢不力然公詩
文舊刻永嘉黃文簡公江陵楊文定公序之詳矣後
生小子何敢置喙於其間嗟乎大羹元酒不資薑桂
雅有真味泰山華嶽竒峯疊擁不覺其繁玉雲行空
流麗自然初若無意而能成雨澤被萬物此公之冠
絶一世予不能不樂爲天下道也故敢僣書于後成
化九年歲次癸巳夏五月既望吳郡韓雍拜手書
東里續集卷六十二
