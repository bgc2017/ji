東里詩集卷一明楊士奇撰
四言
賜遊東苑詩(有序)
宣德三年夏上新作齋宫於太廟之東制度簡朴無
華麗五采之施而高廣端正㵾深闓爽器什之供悉
用髹漆所以萃誠敬致感孚之所也宫垣外為東苑
先有圓亭茅茨土階楹柱不斵亭南疏渠甃池引泉
注之湛焉澄明纖悉畢鑒中峙鉅石駢若峰岫泉
源&KR0034;沸於其巔潛鱗游泳於其阯其側隙地雜植名卉
嘉木和氣所鍾特出瑞匏乃七月十有一日上視朝之
暇燕坐齋宫召臣等至與言理道天顔悦霽奬諭再三
遂命中官導遊東苑是日天氣朗清臣等歴睹既周仰
惟皇上聖德恭儉尚質至於玩山水以適仁智之性即植物
以驗造化之跡因潛泳以觀天機之流動皆道心之所寓也
於是謹即所睹賦古詩九章云
齋宫
嚴嚴齋居清廟之側高明澄肅靡雕靡飾帝時恭默對
越秉誠有赫鑒觀錫祚萬齡
圓亭
翼翼圓亭法象上玄至朴不斵適于自然帝時端居游
思太極茅茨土階允配堯德
方沼
鑿方甃池制儀坤輿㵾乎湛淵渾涵太虚有叢其植有
羣其潛文王靈沼聖人同心
翠渠
湜湜澄渠天漢其宗凝如碧玉衍如翠虹發循宸居流
潤下土惟帝德施周于天下
黛峯
蒼乎凌波如戴神鰲節乎峻嚴如瞻崧高上出氿泉亦
時出雲惟帝樂之允契聖仁
靈泉
天一所生而出異源或噴于龍或躍在山智巧之妙渾
然天成周流暢達允怡聖情
御苑
羣植斯蕃盎乎凝春中和之推時育之仁惟帝之仁始
内及外保合太和爰暨四海
嘉魚
喁喁洋洋以游以泳洪纖異羣咸適厥性爰適得所莫
敢以罟矧帝之氓而敢以侮
瑞匏
清雲布陰翠虬縈條宛宛雙綬交繫于匏至和融(闕)毓
竒斯植表瑞靈苑式昭帝德
芳桂堂詩為楊御史作
連綣桂樹羅生堂前自我植之鬱其欒欒百卉具腓高
秋始華湛露瀼瀼芳馨滿家有生必榮豈必在早不與
衆競如彼有道堅貞之節四時不渝宜爾君子歲晏同
娛
題雪窗蘭
粲粲幽蘭在彼巖阿春陽流輝惠風布和粲粲幽蘭在
巖之下懿彼白石靜言偕處蘭生幽深孰知其芳自我
貞素不知奚傷予懷芳馨遠莫致之援琴彈絲薄寫我
私
題勉仁學士草蟲圖
種瓜于田既勤且劬棄瓜于道遽厭其餘羣趨於腐為
蟻斯足蟲睨于傍其亦有欲物各付物天道流行動植
之微可玩生成
辭
雲山幽居圖
翠嶺兮岧岧白雲兮洋洋渺澄波兮滉瀁交春木兮芬
芳息有廬兮濟有梁田可穡兮原可以桑蹇駑足兮周
行時不處兮歲將晏遵東皐兮聊彷徉
顔谷辭(有序)
子初入小學聞先生長者說顔谷先生有道之士也
又五年始能讀先生所為文章發揚道德之意時先
生已殁矣今其子子明與余俱被召來京師得過從
相講說因示先生所自作顔谷記伏讀數過蓋有以
窺知先生之所存竊憾生晩不得撰杖履從後也作
顔谷辭以志予意辭曰
山青青兮鬱盤又英英兮白雲藹嘉樹兮顔谷流瀘水
兮澄源源左右兮上有原田魚潛泳游兮禾麻秀蕃谷
中之人兮連居接門一姓盛大兮伯叔弟昆不斵為飾
兮朴之惇夕還誦絃兮畫行耨耘嗟嗟夫子兮超哉拔
倫金玉為質兮組繡文握廉秉節兮服義仁褘椒茝兮
有馥其身逍搖徜徉兮以秋以春胡不永世兮溘飄塵
嗟嗟夫子兮身去名存懷不可見兮空可聞世紛紛兮
華薄羣安得碩人兮永親空望顔谷兮涕泗沾巾
培山書屋辭為金學士作
崔嵬兮培山窈窕兮幽居前峩峩兮芳林俯溜溜兮澄
渠鳥交交兮和鳴雲英英兮歛舒山中人兮採芝聊棲
遲兮恬以愉集夫容兮為衣雜蘭椒兮佩褘列左右兮
圖書以旦以夕兮不知渴饑爰稽古兮唐虞惟孔顔兮
吾之師世遠兮心同游志千載兮樂且無期靜與動兮
有時承景運兮翺翔登金門兮玉堂煥雲漢兮發天章
奉聖君兮九五弘化理兮道彌光睠山中兮故居渺予
懷兮能忘
退軒辭
芝橑兮桂戶山阿兮水澨雲鱗鱗兮石磊磊交松蘿兮
延薜荔華紛紛兮襲予春之蘭兮秋之蕙羌何為兮獨
往舒蕭散兮洩洩念盛衰兮有時盍滿盈兮豫戒撫年
歲兮將晏日斯征兮月斯邁紛駸駸兮忘歸余何為兮
靡止攬吾轡兮旋軫返吾車兮舊里恬澹兮以休全之
兮終始懷夫子兮高風邈游心兮千載
題畫
延白雲兮山中蔭喬木兮水澨之君子兮空谷憺逍遙
兮終歲
五言古詩
送尤文度歸吳中
我友整遐裝誓將起旋歸平明發城邑率彼東路馳爰
與二三子祖餞臨郊岐中觴趣分袂恨恨使我悲嚶鳴
求其友竊慕伐木詩平生攜手好何為中仳離行當阻
川岫安得睹光儀情敦思苦深久要諒不遺各言崇令
德庶保黃髮期
宿蔡胄秀才館中
肅肅高館靜寥寥夜何其天漢當西樓流月正徘徊仰
觀列宿懸俯視平湖漪良時奉嘉會執手叙所懷清言
以適意留連忽忘疲且當娛兹夕明晨與子辭
夏夜用謝宣城韻答陸伯陽
連柝起高城微鐘飄廣陌徘徊夏夜長懷人未眠客林
風有餘清庭月流虚白結思渺城南如何違促席
題蔡騏練林先塜圖
猶誦過庭教俄成陟岵悲塵生五色服空憶上堂時新
塜楸梧綠深春雨露滋含情己無限更詠蓼莪詩
雜詩三首贈陸伯陽
中夜不能寐攬衣步前楹員靈肅清穆凉風颯以興秋
蟲亦何悲流響於階庭徘徊感節變緜緜憂思生四時
擲人去忽如流電驚立身庶及時僶勉苦無成竊愁盛
年邁將與秋草并念之不得言俛默傷我情
翩翩孤鴻鴈遥遥鳴且飛寒陰翳洲渚日暮將安歸棲
棲客游子獨往臨路岐薇食聊自甘卒歲仍無衣達士
守固窮遑恤寒與饑先民有遺言樂命復奚疑
南國有佳人皎皎懷芬芳被服紈與綺五色何煌煌容
儀希世有音響流四方我懷往從晨征越河梁喜遇誠
獨難歡愛兩相當願得常攜手終歲不相忘
漢江夜泛
泛舟入玄夜奄忽越江干員景頽西林列宿粲以繁凝
霜飛水裔回颷蕩微瀾孤鴻從北來哀鳴出雲間時遷
物屢變游子殊未還短褐不掩脛歲暮多苦寒悠悠念
行邁慊慊懷所歡豈不固時命苦辛誠獨難感彼式微
詩喟然興長歎
將歸廬陵送朱智南上
朔風日云厲凜凜天雨霜征夫念行役遊子思故鄉宿
昔累歡宴一旦異飛翔晨興戒徒旅各已儼成裝齊驅
上河橋祖送盈路傍駕言從此辭俯仰情内傷流波逝
東渚浮雲越西岡去去踰萬里各在天一方嘉遇詎可
期乖闕諒難忘惟當保貞素隨時以自臧
歸程阻風
凄風起西北日夕滿川坻寒雲結重隂曜靈隠高暉驚
濤浩縱横零雨何霏霏行人念往路怫鬱多悲懷延領
望故鄉誓將赴東歸臨津不能濟竚立以徘徊安得凌
風翰奮絶起高飛
同蔡騏尚遠尤安禮文度朱智仲禮楊翥仲舉
蔡胄用嚴遊東山得剪字
步出城東門逍遙望雲巘累月懷佳遊兹晨遂登踐梵
宇繞層阿飛樓凌絶峴方塘涵湛碧喬林茂敷衍繁翳
幽莫通丰茸紛不剪攀磴窮高躋緣逕屢回轉是時微
雨收輕霞澹舒卷睇遙素横川俯夷綠盈畎陟降體自
便顧睇心巳緬况接曠士言復偶釋子辯析空理弗昩
違喧抱逾展何因此間棲永令浮慮遣
雪中飲陸伴讀斗室
新齋坐閒敞瑞雪晃清姸寒消碧窗外光動玉琴前淹
留酌甘醴朗詠瑤華篇自然紛慮靜即此對羣仙
送蔡胄秀才歸四明
僕夫起嚴裝白露晨未晞之子思舊廬星言赴旋歸路
指東海陬翩翩忽如飛羈鳥懷並棲須臾失相依仰首
望鸞鷟何時接光輝山川信緬邈宿昔分不違無為金
玉音使我長歔欷
送宗上人歸君山
初維鄂渚楫又上岳陽舟行住皆無繫身輕波上漚寺
連龍井近山壓洞庭流回望王城裏還來持鉢遊
送性上人歸巴陵獨松菴
老襌心湛寂身被七條衣端坐無言說誰知精道機初
來鸚渚見又問岳陽歸應憶松菴下諸僧候錫飛
題郭氏溪南齋
幽人諧靜適結宇臨溪園溪流清且深逶迤帶平村榆
柳植我楥遠岫列我門碧篠播春隂芙蓉麗秋暾遠絶
往還迹遂忘㕓市喧坐翫孔氏書覃思古人言玄理日
有得可以祛塵昏素琴雖無絃旨酒常在尊意至時有
適登高睇澄源謳吟發舒散一寫中鬱煩棲遲固夙尚
貴賤命攸存知分吾所安誰謂輕華軒
斗湖道人詩
家臨斗湖濱門對斗湖上明鏡影香臺文波繡仙氅誦
經無輟口譚道若指掌為霖從潛虬飛符驅魍魎止水
涵湛然可以喻心想一謝湖邊人終年罷來往
樵雲詩
悠悠南山雲素心澹相似偶託樵采迹遂隠山雲際雲
中有灌木四散枝葉繁薄剪去雲翳詎令傷本根昨朝
買斧來暫入廬陵縣五馬出輝煌低頭愧相見芙蓉盪
晻靄環洲亦氛氲一返伐木處丁丁誰得聞
題施員外畫
久曠山水遊披圖適心目遠岫雲外青清潭千丈綠芳
尊集幽舫春鳥鳴高木茅屋是誰家門無往來躅
送胡子澄遂安知縣
初日麗金閨香風含玉殿之子承湛恩銅章宰花縣匆
匆下長浦靡靡經芳甸馳情在民瘼銘心答天眷嗟予
重朋侣三春不相見偶聚還暌違臨岐空戀戀
送曾仲修訓導赴新淦
玉笥抗雲漢金川汎晴虹山水互明麗照耀城邑中連
延開綺構崔嵬表黌宫爼豆謹常祀絃歌曰渢渢君子
抱德藝出教屬時雍高齋振木鐸濟濟來游從峩冠講
周孔表率誠在躬兹晨餞發軔飄拂乘長風因結故園
想悵望南飛鴻
永豐曾氏龍潭書屋
開軒面澄潭潭水綠於染其下蟠蛟虬四時興有渰嘉
樹羅蔥舊烟霞互舒斂晴漪漾春牖凉颸含暑簟俗轍
謝經過書卷恒不掩探微心有得行素道無歉消搖視
天宇油雲馳冉冉庶跂沂上樂誰當歎與點
送石彦誠徐聞知縣
朔風起嚴冬凜凜亘晨暮我友整行裝迢遙戒長路祖
餞集朋儔暌離黯情緒念子敦德義雍容古人度飲水
必澄源涉蹊無枉步伊昔丞小邑□婺樂仁恕朅承公
車徵同游玉堂署遂荷遷秩榮還嬰理民務揚舲泝江
湖停艫展丘墓行行睇嶺海稍稍侵烟霧恭惟承宣重
豈復驅馳慮會興中牟治終流單父譽嗟予託久要慙
乏贐者具惟期保貞素永副心所慕
竹間詩為李伯葵賦
夙志在間適結宇城東隅脩竹何漪漪叢生羅庭除雖
無灌木蔭清雲鬱紛敷四時自蒼翠寒暑常不渝天風
起旦夕繞屋含笙竽何必來羊求靜閱古人書至理會
有得陶然傾一壺油油天壤内安知憂與虞
晚過揚州
朝辭儀真壩暮過廣陵城前汀交瞑色遠渡聞鐘聲微
微初月輝湛湛天宇澄仰首望北辰衆星粲然明商颷
從西來忽忽凉思生掩篷坐終夕嘅然念脩程
邳州
岧岧下邳城浩浩河流騖佇立思徘徊古人今何處船
頭見青山山下連烟樹白鳥自幽間雙飛背人去
歌風臺
漢皇靖宇内六合承統御萬乘還沛中龍旗翼鑾輅興
情側微曰張筵會親故酒酣歌大風氣勢排雲霧往績
示殊偉丕圖懷永固衆起稱萬壽弘哉帝王度寬仁運
乾剛四百隆鴻祚至今千載餘光華垂竹素崇臺面河
曲穹碑倚烟樹我來屬秋杪維舟久瞻顧矯首芒碭雲
澹澹青空曙
同金公素自棗林牐步至魯橋望鄒嶧山
舍舟步平皐名山望鄒嶧元氣下磅礴黛色凌空碧千
里瞻神秀羣峰避孤特常時濟物功有渰弘靈澤偉兹
造化竒無應辱秦刻經旬坐跼蹐一覽豁胸臆何當躋
絶頂曠然見溟渤
胡學士山居六景
芳洲春草
窈窕河上洲芊緜芳草碧常與幽趣會消搖散輕策一
往白玉堂經年無履跡望望楚江西烟波渺春色
墨潭秋月
峩峩墨潭山純浸潭水碧高秋明月懸照見蜿蜒黑憶
昔乘桂舟沿洄弄晴夕同時釣遊侣惆悵千里隔
滄江烟雨
憶昔滄江上烟雨時冥冥遙隠江波白復含江樹青鳬
鷖近屢見漁歌清可聽何必撫圖畫然後怡性靈
天玉泉石
岧嶤天玉峰高出南斗上自昔采靈芝託身此蕭爽掃
石青雲生鳴琴答泉響巳趨金門直猶結丹霞想
石屋晴瀾
石岡俯川澨嵌巗下成屋天際薰風來輕波蕩文縠上
有相知人蕭散出塵俗永念故年時扁舟往來熟
螺岡晚照
西望金螺峰臨夕宜返照川明天光淨瀟洒若員嶠振
衣援紫蘿凌高發清嘯解組如有期吾儕亦同調
題富春柴桑二圖
聖人撫昌運四海洽時雍間對桐江水湛然心跡同懷
仁以輔義百世仰高風
瑣瑣厭形役飄颻賦歸休開軒面南山黃花亦暎秋酒
熟自可漉白社吾何求
送進士彭琉赴政和知縣
霜露凋卉木朔風激郊原之子戒行邁相送城南門馳
車指甌越靡靡無停奔山川間道路氣序異凉温仳離
方自兹曷舒中鬱煩念子同鄉彦令質挺璵璠勁節夙
所尚古道矢弗諼賓興屬昌期出宰膺明恩善政崇教
育化理由身惇行矣懋樹立以副平生言
送康孔高紀善還鄉
澤暄冰始泮林霽雪猶積肅肅征輛馳翩翩城南陌以
我同旅人看君獨歸客青春别鄉縣白首滯京國念此
增懷思何由盡離席
題王性存畫
輝輝山水麗雲樹藹青蒼髣髴永嘉郡環臨西射堂朝
回書閣靜對此故難忘
題蘆鴈
北風吹葭菼輕雲覆洲渚萬里鴈門來優哉此棲處南
州少霜霰中田剰禾黍大夫不用贄虞人焉慕汝
雨中寄蔣用文院判
北風吹行雲凌虚俄澶漫城上朝雨懸渠裏寒潮斷退
朝出天闕懷賢坐林館趨謁當何時聯珂待清旦
送王彦鼒還南京(得離字)
旭日照圻甸北風寒路岐蕭蕭驄馬鳴矯矯將南馳停
轡仍踟蹰還顧與我辭念子我同里且有中和資不見
巳三載乖違復在兹山川緬迢逓何以贈仳離白圭易
為瑕素服易為緇勉哉慎厥終以副平生期
送陳正言知府歸雲南(得銀字)
日照東南隅門有車馬賓飛蓋暎華轂高鞍鏤素銀别
我將有適念我夙所親山川萬里途遠行多苦辛何以
贈暌違承流貴及民謙謙君子德恂恂長者仁惡旨好
善言昔有大聖人稽古以力行敬哉願書紳
題勉仁學士歲寒圖
歲晏朔風勁雨雪何霏霏原陸莽蕭條百卉具巳萎鬱
鬱凌雲松猗猗脩竹枝皎皎林間梅鮮葩亦巳披並秀
以相依况與瑤華宜瀟洒清白居足怡君子懷豔陽耀
丹萼頳霞暎紫蕤當春豈不時不及商飊摧諒非沍寒
節曷表貞素姿永託金石契遲暮以為期
吕主事泰山春雲圖
東岱五嶽宗雄誇齊魯疆磅礴據深廣峻極凌穹蒼春
雲起膚寸乘風歘飄揚彌谷乍藹藹浮空忽洋洋日觀
不可辨環道杳茫茫若人尚父裔家居岱之陽詩書際
明世冠紱趨朝行引領日東眺含思在高堂不聞泰山
雲作霖雨八荒僶勉勵所志以副君親望
送廖主事還南京
薊門宿雨霽西山翠如掃送子出城闉看山還懆懆念
子匡廬秀秋官致身早皎潔瑚璉質歲久聲逾好昔晤
愧匆匆兹别仍草草百年幾離合不覺壯巳老斗酒慰
羈顔商歌寫幽抱貴賤各有分貧富安足道何以贈暌
違清名逝為寶
題伯牙子房子猷太白四圖
八音絲為尊由來識者難邂逅兩相契何辭為君歡妙
絶山水操殷勤一再彈相知苟不盡徒貽後時歎
興王必有佐授道自有師長者幸賜教鞠躬敢辭卑向
來一編書帷幄坐見施從容成功退去謁榖城祠
都城二三月名花豔芳春車馬填九衢歌鐘動四隣焉
知竹林下瀟洒絶纖塵興至時獨造清風含八垠
夫容九疊屛上有瀑布懸浩浩不可極銀河瀉青天覽
之登高詠超然錦袍仙觀物當求源我欲升其巔
題髑髏圖
漆園傲世者放言出糟粕大觀天地間玩化以嘲謔晝
夜自恒理生死等酬酢存順而殁寧焉往非吾樂
齋宿聽周編脩彈琴
羣處諒有適單居恒鮮歡樂只衆君子齋沐此盤桓華
缸照綺席香氣藹焚蘭爰理嶧陽桐為我三四彈遲遲
寫商意宛宛含幽歎怡我中和抱滌我沉鬱端所懷在
古操焉知清夜闌
李孟昭輓詩
月落城烏啼風凄寒露繁轜車戒明發祖送城南門輓
者皆喪歌增我中鬱煩向來相知人古道子克敦荆玉
抱貞潔楚蘭含幽芬周行慎素履雅義播清文表俗頼
耆俊啓迪資多聞德業之所造詵詵各高騫如何乘化
遷奄忽在兹晨渺渺東去波翩翩南飛雲銘旌望巳遙
涕淚空沾巾
遊白雲觀(二首得白丹二字)
仲春氣清和招攜適所適揚策指靈阿聯鑣度脩陌山
開畫障明川含浮練白真境歴逶迤玄關敞虚寂既歆
道氣澄緬望塵氛隔金鼎窺神丹玉壼潄雲液瀟灑兩
仙童妙歌出金石石髓會當逢瓊芝庶可食
雲臺遠人境升高適奇觀西瞻五華秀東顧綠漫漫坐
玩金夫渠流詠翠琅玕祥飈含桂樹仙禽唳石壇聞昔
有至士於此養神丹飛蓋一朝舉翺翔紫霞端道高用
自超志一功匪難脱屣當何時相從命青鸞
朱中書為余寫溪山幽趣彦鼒南還遂以贈之
并題詩云
山翠拂雲清溪光湛虚碧林亭攬澄爽超然適所適為
有江南趣持贈江南客公暇或披圖還應憶江北
西城宴集(得醉字)
置酒清軒下衣冠聿來萃皆我同朝士各有禄與位昩
爽趨在公日夕還未至屬兹歲除暇一觴聊共醉匪徒
展間闊亦復解劬瘁平生所相好豈不在名義中和誠
可則貪鄙誠可戒僶勉以自強前脩庶足跂
送曾侍讀歸省
都城春如暄澹蕩風光好雪罷冰亦泮長空曀如掃文
瀾漾太液晴霞湧瓊島顧我同署良行邁何草草高堂
念親癠夙夜心如搗豈無一觴酒為子餞遠道去鄉三
十年昔壯今巳老同邑不同歸臨岐增懆懆
題王孟楊檢討鶺鴒圖
平生急難意悵咏鶺鴒詩綠水夫渠後清秋獨立時王
家好兄弟對爾自怡怡
早發桃源
凌晨牽灘瀨將暮泊沙渚沙頭賣酒家好者釅於乳舟
子沽大盎相共解勞苦飲酣意氣豁放歌雜嘲語中夜
風水聲儵如颯飛雨鷄鳴棹謳發挂席逐前侣
題劉逸人樂畊卷
理生雖異業居世皆有務治本既在兹食力余所慕九
扈春始鳴興言向田墅初來正溝塍爰方藝禾黍雖有
耘耨勞三時足甘雨歲功聿已成屢豐報田祖儲貯何
必多取具充寒暑有酒可同懽時時會隣父既醉去悠
然登高睇平楚一為擊壤謠游心緬千古
雪夜胡學士載酒見過劇飲四鼓乃罷明日辱
詩次韻奉畣
開歲巳旬浹消搖休暇中良宵雪初霽玉色明房櫳君
子枉青盼眷言寫懽悰豁達高世情脱略塵慮空從者
陳豆籩中筵粲鮮醲雖云朋侣稀屢促觴酌崇旋艫誚
王子投轄嗤孟公氣合自淹留清言益渢渢芬馨逼蘭
茝和洽諧絲桐雲巾耀朱氅初疑降青童聽歌以成醉
復如對南翁儵忽踰夜分起視月朧朧參差仰象緯冲
融散條風鷄鳴戒朝謁又促明發同
題陳叔起畫
青山帶長林虚亭夐蕭爽溪水流玉虹天光涵滉瀁頫
潔淹澹遊塞芳愜幽賞邈爾高世懷脱略浮雲上惟有
同心人扁舟日來往
舟次安山驛尚書蹇公奉勅南歸僕與公素北
行臨岐執别情見乎辭
同來不同歸臨分俱慘戚昨日别家情何如此時劇悠
悠北逝川杳杳南飛翼天寒道路遙相望恒相憶
題孫給事畫
山水諧素心幽居託林樾日暮澹無營超然孤興發時
攜綠綺琴坐待青天月
道傍杏花一樹盛開
碧草初出地杏花紅滿枝粲粲耀晨旭盈盈嬌路岐稱
我庭階賞植遠不可移翫之未忍别念當長育時
蓮葉舟圖
若人有道者脱跡凡塵中身輕御一葉消搖若乘空仰
接三光近前望十洲通超然游汗漫不與世人同
正月六日偕鄒汝舟庶子金用誠司直張伯原
司諫過姚友直洗馬飲(得麗字)
緒風回微和青陽肇新歲官曹屬休暇朝簮盍交契虚
館坐幽深南窗敞明麗清言暢素抱至理有超詣醇醪
寫芳冽嘉肴列甘脆觴行屢循環歡洽忘次第既醉各
巳歸獨淹余豈泥磬折辭主人斜月皎庭際
雨中寄鄒仲熙侍講
炎月苦淫雨抱疾坐幽居淖泥横隘巷流潦溢深渠巳
絶還往迹遂將人事疎時聞黃鳥鳴交交屋東隅豈無
斗酒酌閒玩古人書興懷在君子夙昔同歡娛契誼託
金蘭清德重璠璵跬步不可即而况千里餘仰瞻白日
暉屏翳何由舒念離余未弭單居子何如
送王胡兩生歸西昌
卞和得荆璞獻之以為珍當時不見信棄置同凡珉任
公釣東海終歲無寸鱗一朝乃大獲厭足浙河濱丈夫
遇有時屈伸理相因黃金築高臺青雲登要津古來公
卿貴皆出畎畝民兩生吾鄉彦讀書非隠淪白日辭都
門歸卧烟蘿春努力崇進脩人生豈長貧
送劉憲副之四川(二首)
寒飈激原野鴻鴈紛南征念我同心侣歲暮萬里行蕭
蕭驄馬鳴惻惻臨别情子懷廉潔操烱若冰壼清偕處
誠所樂離居非所寧矯首西黃鵠何時重合幷
聖皇御四海華夷同一仁命吏乖撫綏乃有狂弗馴西
羌近搆患邊人以憂勤王師振天討旦暮捷奏聞丈夫
效時用所重在安民肅清固職分僶勉敷陽春
贈傅仲禮(二首)
猗蘭生磵阿邈與塵氛違清泉帶叢薄白石相因依澹
無豔麗質皎潔何菲菲惠風日披拂湛露晨未晞我樂
往從之芳馨襲滿衣愛重不忍折徘徊暮忘歸
籊籊林間竹上拂青雲涯清虚挺直操特達含貞姿四
時來天風鏘鏘韻笙箎常與松栢茂豈為冰霜萎我樂
往從之瀟洒同襟懷願言篤永好載謌有斐詩
七言長短句
送朱智南行
白日皦皦忽南馳流金爍石赫炎威念君行役當此時
山高水深路逶遲豈不慊慊思東歸涉歴險阻赴邊陲
翩翩飛蓬風颺之君今一去來何時我但煢煢恒苦思
黃鵠日暮獨遠飛徘徊感激淚霑衣
詠水鏡同陸伯陽作
秋江無雲風色靜怗怗凉波澈虚映佳人曉汲照新粧
不知俯首濕羅裳
陳烈婦詩
結髮為夫妻調琴弄瑟兩相宜生諧同室居死願終不
離北風凉冽激庭樹中夜折我連理枝死者無復榮存
者空何為一雙南湖錦翼鳥雄先決起雌隨之嗟嗟陳
烈婦金石真自持
題寶義堂
晨鷄喔喔東方明家家營利出門行東馳西走紛相逐
百千取萬終不足高堂靜居無所為團團綠樹臨清漪
斑衣酌酒奉慈父賢兄令弟皆怡怡人生雖貧重有道
黃金如山未為寶
寄題聶訓導清碧書舍(卷有陸員外畫吳中書詩)
沙羡初來識君面旨酒高堂促歡宴鸚沙鵠嶺遽分攜
五載相思不相見片颿來往蕭灘下見爾灘前舊精舍
碧嶂清江淨俗氛古木流雲起炎夏往昔聞君此隠淪
讀書學道擬終身山頭麋鹿下窺戸沙上鳬鷖不避人
光風華月共徘徊秋桂春蘭迤邐開灑翰尋常舒逸興
賦詩往往發竒才時來未得安肥遯泮水橋門逐髦俊
一官典教荷朝恩千里思家隔鄉信畫圖誰寫故園春
題品兼看藻詠新南宫初傳米員外西掖皆知賈舍人
我家林亭鷗浦側一住京華歸未得展卷因君激素懷
更與裁詩寄相憶
送中書徐舍人歸省兼問訊乃父茂良
長安門上飛雪花長安門外客還家挂席龍河欲分手
寒氣飄飄墮杯酒憶昔君自桂林歸手持彩筆趨彤闈
詔書五色出揮洒鸞翔鳳翥生光輝鄉里青雲多故人
愛君於我更情親鑾坡鳳沼地清切曳紱鳴琚皆近臣
君住文江近楓嶺數年出門違定省九重昨日許歸寧
千里長風去俄頃家人歲晚俟君來小洲寒梅花正開
庭闈欣顧舞綵樂隣里爭看着繡回嚴君高年重清逸
我曾黃鶴樓前識過庭想見問京華好為慇懃道相憶
賦得彭郎磯送王澄淵知縣
彭郎磯連峯秀如馬蜿蜒崒嵂凌烟霄萬里江流走其
下彭郎何處所大姑渺相望小姑雲鬟亦誰見對門一
柱空青蒼晴雲寒雨朝還夕飛鳥廻翔樹如簀楚舵吳
檣日往來江上行人幾今昔西連彭澤縣高柳當縣門
過者紛紛憶陶令小姑彭郎誰暇言去歲東來謁丹闕
磯下徘徊清興發今年作令蜀西行重過磯邊還有情
情思彭澤千載士豈為彭郎山水清
送鄧指揮
鄧將軍家住文水濆十五襲父爵桓桓氣凌雲二十年
前尚年少鎮撫西湖到南詔紛紛蠻部未知名手提一
劎身横行去年蠢爾猶紛爭片言折之無不平萬里歸
來報天子奏對邊情若流水御前官賞賜勲勞象笏朱
衣拜丹扆曙光曈曈射雙闕又奉天書戒明發青驄玉
勒飛騰驤楚水黔山去超忽雲南到時花未飛還以天
恩諭遠夷只今四海遵文教獨恃短兵何所為
送劉孝章南歸
北風吹洲渚十月蘆花飛經年别鄉郡寒冬方始歸朝
發通濟橋暮瞻九華岑乘潮蕩蘭槳烟波愁我心家住
廬陵近文水青春為客都城裏常時車馬來故人自擁
皐比課童子知君力學富詩書心似閒雲隨卷舒夜夢
高堂見親面曉起歸情疾於箭嗟予握手未斯須臨岐
無那增煩紆明年春鴈聯翩過莫向山中斷寄書
湘潭王知縣城南親舍詩
永嘉城南親舍幽永嘉城上雲悠悠三年作官慕禄養
每日思親增别愁愁心常逐湘流水直到城南海東涘
人生樂親貴及時未報君恩未得歸他年官頒五花誥
一門慈孝有光輝
吕梁洪
吕梁洪截流巉巖立巨石森若虎豹蹲欹側洪波中射
勢怒激鳴聲喧豗萬鼓擊自昔疏鑿出神力側身望之
皆辟易蜀江瞿塘險莫敵百丈牽船載牛軛棹夫操篙
捷貫的君不見北來南去皆安流未若人心不可測
涿州行
四郊茫茫沙草白青山迢遙亘西北涿州百里近都門
北來南去無晨昏道邊郵亭連古堠時平不置官軍守
土牆茆屋盡耕屯半插青帘賣新酒牛車轔轔衝早寒
爭先槀秸輸縣官少年家家便騎射雉兔如林不論價
由來意氣傾山岡邂逅相逢肯相借伐石為碑記古人
凄凉遺刻百年存摩挲三歎憶盛德路人為指樓桑村
題山水畫圖贈胡存淵南歸
胡先生家住鷗江上半生宦游走湖海林泉不歸勞夢
想誰為點染三尺綃流水磯頭叠青嶂氣勢崢嶸五千
丈春雲如波浮滉漾蒼松森立蛟虬蟠白日天風動蕭
爽幽尋適意翫飛淙散誕何人獨長往先生撫圖心懩
懩三顧之山憶仙掌岫幌巖扉久寂寥芝草琅玕為誰
長童子松陰抱琴路想像當時舊行處清節書臺望杳
微彷彿龍湫起烟霧胡先生明日歸帆暫南去玉笥匡
廬莫淹駐仙人盧度待公來立把瓊簫倚春樹
蕭子敬之官嶺表以無為真人寫竹求題
上清真人紫府仙手揮玉管開雲烟翩然騎鳳遡寥廓
空有遺跡人間傳相隨萬里南溟路對座朝朝瀉青露
春雷起蟄正及時變化須防解飛去
題劉伯塤所藏雲山圖
一片青山是何處複嶺層巒清可數春來縹緲生白雲
雲際連延見芳樹雨聲半夜漲溪流隠者虚亭近水幽
尋常書帙有真樂况復同志來扁舟展圖彷彿沙溪路
四十年餘記曾去鵝鼻峰高捲翠嵐鷄潭波靜澄寒霧
百川先生富天趣一笑相逢豁襟度攜酒持魚踏白沙
共我酣唫不知暮先生乘雲竟不歸令弟郎曹榮錦衣
每同感慨論疇昔還憶舊遊心不違我愧非才侍丹闕
壯歲叨榮巳華髮投簮他日或蒙恩更訪沙溪棹月明
奉教圍獵擒虎歌
山頭圍獵日將午猛士如林盡貔虎凌雲銅角一聲落
馳馬爭前捷飛羽草間咆哮誰敢攖赤手縛之如縛鼠
柙中耽耽目如炬猶激陰風動平楚生擒一虎直百獸
况乃殺獲連四五睿情所重揚威武奏凱歸營疊笳鼓
山村羔豚散不收掃除民患民無憂歡呼仰荷儲皇賜
道傍拜舞歌千秋
友松軒
蒼楠翠栢連山丘楊家繞屋青松稠百年雨露涵深澤
六月凉爽如清秋勢凌千尺浮雲外黛色團團拱車蓋
陰森晝晦起蛟虬蕭瑟天風振竽籟若人好學懷竒姿
瓊林秀出珊瑚枝由來孤高秉異尚愛此挺特同心期
結廬松下棲遲久坐卧看松與松友勁操何殊處士梅
閒情未說先生柳才高何必老深林清廟明堂會見尋
惟應晚歲冰霜節永矢平生金石心
題曾學士竹
石田篔簹不百箇滿池羃羃春雲陰神仙疑來旌節降
風雨欲動蛟龍吟江南種竹家家好北來見竹如見寶
何人胸中富淇澳醉墨淋漓為公掃六月蕭蕭不知夏
白日長空翠如瀉九龍山人不可作對此陰森亦蕭洒
馬頭紅塵千丈深朝馳暮走積滿襟興來拂衣何所適
夢憶山陰脩竹林愛君城西卷雨軒蕭爽可以舒鬱煩
朝回借坐共永日不須砍鱠傾金尊
送田郎中還南京武庫
故人昨日南京來兹晨還向南京去過門握手一相見
遽别能無黯情緒十載勤勞地官屬富有聲華照郎署
太平武備五兵戢陞擢還應屬祈父功名淹速各有時
所重持身在清素玉堂學士子同鄉索我題詩贈行路
是時雨霽都門道沉霧飛埃淨於掃日射西山如錦屏
紫翠夫渠湧瓊島長風吹帆發潞河齊魯山川坐看好
江南歲晚還相思努力榮名以為寶
題嚴氏光遠堂
朴山先生天下士明經著書遺來世宰相持書獻天子
寵召除官列中秘結纓彯組青瑣闈蕭散終懷荷芰衣
明日上書乞身去萬里碧霄鴻鵠飛窈窕烟霞護丘壑
共羨知幾返真樂園田舊繞柴桑居山水清於富春郭
又百餘歲傳曾孫束帛徵起官橋門峩冠正席講周孔
詵詵俊彦羅璵璠兩賢出處各有道前後聲華相暎好
光遠堂中春不窮喬木風烟拂晴昊插架牙籖萬卷存
焚香掃徑無塵喧階前暖翠看慈竹歲歲年年蕃子孫
為行儉題五杏圖贈院判蔣主善
昔時廬山仙杏花千樹萬樹如丹砂照巖炫谷總春色
功成仙駕登紫霞淮南蔣氏今董奉父子聲名萬金重
聖朝國醫非一手蔣氏竒能比星鳳鳳池舍人寫此圖
賢貴固與凡民殊玉堂學士經濟具何啻報功論五株
送彭御史歸養(得忠字)
銀鞍金勒赤汗驄鐡冠霜簡衣繡紅祗事明主趨九重
豈不夙夜懷匪躬北堂違遠心沖沖日斯征兮薄高舂
天鑒孔邇昭微衷鳴珮朝下篷萊宫惠風條暢淑景融
我出祖餞城之東念子夙昔言笑同含思凝睇冥飛鴻
雖有羽翼不能從人之大節孝與忠永矢弗諼在敬恭
何以贈子歲寒松期子譽名揚永終
為鍾舍人題孟端竹
近年畫竹擅名譽九龍山人誰比肩歘忽乘雲去無迹
但有遺墨人間傳中書彩箋盈尺許寫贈平生鳳池侣
彷彿瀟湘月下船掀篷卧看青鸞舞翠簾不捲珊瑚鈎
虚亭六月風颼颼山人或者念疇昔雲端應下蒼精虬
郭端僉憲之交趾(家故有葵菊堂)
宫錦繡為衣青驄白玉蹄官遷五嶺外路出大江西草
堂舊在雩陽郭便道還家意偏樂水色山光瀉向人紫
葵黃菊嗟非昨手持憲節重肅肅念王程聲馳白簡飛
霜厲氣壓黃茅瘴霧清只今瘡痍極邊土宵旰憂勤荷
明主未須搏擊策殊勲好盡懷綏副當宁
賦得薊門行送胡元節廣東憲使
晨起出薊門念卿萬里客驄馬錦連錢嚼嚙黃金勒卿
行銜命有光輝朝下初辭青瑣闈西山曉翠凝瓊珮北
闕睛霞豔繡衣紛紛相送薊門路絲繩玉壺瀉春露今
朝攜手當薊門明朝相憶知何處登車攬轡志澄清知
卿慷慨自平生他時廣海成功日還憶薊門臨别情
臨川吳氏慈節堂
結髮被衿帨來為君子嬪行年始三八空遺未亡身玉
臺寂寞掩明鏡羅帷慘澹棲暗塵膝下兩男兒提攜心
獨苦寒窗雪夜課詩書虚牖霜晨把機杼臨階雙桂同
本根春風並秀凌青雲煌煌珠翟明鶴髮壽酒日進慈
顔醺嫁時白玉鏡團團光皎潔百年高堂樂未央長看
清輝似明月
送楊參政致仕歸永嘉兼簡宗豫
楊大夫起自章逢儒清涵烱烱冰玉壺平生胸中書萬
卷上泝鄒魯窺唐虞年未四十游帝都朝朝冠珮明庭
趨退陪天官品量天下士區别高下賢與愚縉紳可望
不可近大夫自視澹若無出佐方岳薇垣居施政不亟
亦不徐春風披拂枯槁蘇時雨霑洒惠化敷閩南八郡
五十邑詠歌鼓舞連道途列聖相承三十載大夫夷險
一節終不渝白髮如絲未全老成功而退合天道山林
鐘鼎固有命得退還應健時好五月燕南雨晴早清鶯
啼滿綠楊烟舞蝶翩翩弄芳草大夫拂袂出都門我往
餞之心懆懆逸翮爭騫銀漢雲蹇駑尚戀天閑皂雁蕩
秀拔東海堧夫容作花浦嶼妍謝公舊遊清境在解紱
可以長周旋何須吳歌越舞酣高筵何須丹砂玉屑圖
永年但令俯仰無愧天任情隨意合自然武英學士清
無恙鶴氅雲巾曰來往太史行將望聚星定在斗城華
蓋上
題朱給事所藏馬牛二圖
矯矯皆雄姿來從渥洼涘金羈未絡頭散誕春風裏試
令剪拂效驅馳君看一日輕千里
宛宛柳絲柔緜緜芳草綠三月耕犂閒春田雨新足紛
紛陌上驟青驄獨占溪南坐黃犢
賦得滕王閣送别
章江西來繞洪州滕王高閣臨江流滕王去後無千歲
高閣人間幾興廢昔聞貞觀全盛時大廷金冊封宗支
時平還出領旌節富貴非常驕逸滋正對西山俯南浦
雕欄朱檻參差起玳筵鳳管雜龍笙白晝懽聲彩雲裏
留連晚日下簾鈎别有漁歌聞上頭回眸共眄滄洲際
杏彩蘭嬌影娥翠只言歡樂殊未央城頭一夜飛秋霜
三春榮盛逐流水佩玉鳴鑾俱渺茫年深代易無此閣
好事何人為重作絶世流傳蛺蝶圖東風粉色皆消落
只今閣空臺亦平瀕江但有滕王亭松門薄暮掩脩竹
數葉蕭蕭寒雨青當時棄德耽遊宴身後荒凉竟誰歎
一種南昌孺子亭行人下馬思東漢君行幾日過江津
弔覽應知作賦新文章自昔三王盛還見今人繼昔人
題勤司務畫
峩峩青山英英白雲緣岡繞岸合蒼翠澄波浩蕩龍鱗
文蕭散彼何人樓居託幽谷心與雲山清坐看雲山熟
釣魚艇子一絲風門外還來張子同沃洲禹穴定何處
夢想江南越中路白頭無補負明時亦欲投簮采芝去
古樂府同陸伯陽作
巫山高
巫山高高十二峯連崖疊巘重復重昔時陽臺下神女
翠歛紅銷空處所朝朝峽裏望氛氲可憐猶似作行雲
相思巳下霑裳淚况復猿啼不可聞
蜀道難
蜀山峩峩連劔閣百丈飛崖俯奔壑逶迤鳥道出雲中
江横石棧凌虚空行人未行先膽落馬足凌競度還却
由來此路險莫當王遵策馭如康莊未若人心有﨑曲
眼前十步能摧轂
秋夜長
月明星稀河漢凉高秋蟋蟀鳴洞房愁人不寐獨彷徨
披衣徐步出東廂白露如玉蘭委芳感激涕淚紛縱横
為君含思思斷腸念君迢遙異他鄉欲往從之河無梁
夜長悠悠夜未央援琴彈絲寫哀傷山川萬里永相望
我獨與爾為參商
楊白花
楊白花逐風起含霜弄雪太輕盈蕩日搖春無定止樓
中佳人雙翠顰坐見紛紛渡江水天長水闊花渺茫一
曲悲歌思千里
將進酒
將進酒酒滿甌華饌肆陳炰羔炙牛將進酒酒滿觴高
懷雅度衆賓在堂將進酒勿蹉跎奉君壽為君歌白日
西逝黃河東馳人生幾時將進酒青天翳雲滄海揚波
人生奈何將進酒晴光搖蕩二月時紫花葳蕤黃柳垂
花前百鳥春亂啼玉顔雪皎揚素眉清歌宛轉舞逶迤
將進酒君莫辭
君馬黃
君馬黃我馬白並出青樓東俱馳綠楊陌陌頭春日遊
人多復恐紅塵暗玉珂長安大道淨如洗回轡聯翩若
流水一雙意氣逼青春共指天門五雲裏男兒高步會
成名何須一日千里行
紫騮馬
紫騮馬黃金韉五花錯落錦連錢三鬃剪出鳴向天紅
絲飾鞚珊瑚鞭揚鞭攬轡殊慨然願得出身事明主馳
馬揮刀奮威武一為除兇報千古
行路難
行路難路多岐青天白日光洞地出門相背東西馳憶
昔貧賤時兩情如膠漆共言生死不相違握手披肝誓
天日君今得意成大勲金章封侯蒙主恩六曹貴臣却
避馬兩府官僚趨過門一朝富貴誰能及翻笑傍人百
憂集平生金石安足論對面雲泥不相揖世事悠悠安
可期芳春花木秋易衰冰霜歲寒不改色却羨南山松
栢枝
陌上桑
陌上桑柔條未全勁碧葉紛低昂秦家女兒年十五朝
日成粧把筐筥把筐筥盈盈南陌前明珠結寶帶翡翠
貼花鈿一身皎皎盡成妍使君從南來顧盼久徘徊遙
見東方騎惆悵空乘五馬回
關山月
關山月皎潔如清霜連營接幕夕流光流光猶得照故
園征人見月徒傷魂四時弦望如流去可惜韶華暗中
度深閨少年兩别離還如嬋娟缺半規缺半規三五來
復圓一身遠戍何時旋
結客少年場行
置酒高堂上嘉殽列肥鮮結交並豪俠四座皆少年意
氣不復殊肝膽相披宣仰視白日輝一言誓青天貽我
紫綺裘報君珊瑚鈎暮從邯鄲飲朝入洛城遊横行無
七貴傲睨凌五侯腰間雙青龍精光含九秋投軀報知
巳慷慨當仇讐性命如鴻毛夕死無怨尤
從軍行六章
少小從六軍英聲振三邊拓疆有勲業貂蟬二十年遭
遇亨嘉辰萬里淨烽烟顧視雙寶刀精光猶徹天
寶刀白晝鳴旄頭出西陲平明有詔書遴選行率師甲
士百萬餘桓桓各如貔慷慨出門去妻子安足辭
出門意氣都上馬跨雕鞍旌旗亘千里戈矛霜雪寒來
蘇望苦深遄驅敢辭難經過令嚴肅鷄狗亦得安
令嚴豈不惜軍動良苦辛冰行屢及暮露坐恒達晨所
倚主將明撫養義且仁恩威兩無遺誰不思奮身
奮身一何勇壓敵三重圍師行倚大義奇謀定足希所
向勢莫當降者日以歸殺之昧天道縱之表皇威
皇威既清肅奏凱發回軍明旦謁金門飲至勞殊勲賞
賚過百千麾下歘見分拜稽謝萬乘歸釣清江濆
雨雪曲
邊城九月盡雨雪正霏霏兼霰侵氊幕如冰晃鐡衣塞
垣深莫辨邊雲冷不飛鬢毛分可擬征戍幾時歸
上之回
傳警甘泉外揚鑾載道周回中戒廵省雲動赴遐陬春
色承雕輦山光影翠旒吾皇億萬歲歲歲總來遊
芳樹曲
陽和二月時列樹發葳蕤凝輝暎綺閣飄香度錦帷蝶
戱栖浮蕊鶯響隠高枝芳華今若此千春亦不移
折楊柳
雙堤夾道傍垂柳復垂楊攀條知色改綴絮訝絲長思
婦悲遲暮征夫望故鄉一聞清角起誰不淚霑裳
江南行(二首)
家住横塘口船開去漸遙歸時不愁暮出浦正乘潮
偶來長浦裏相伴採蓮歸並船打兩槳濺水濕羅衣
自君之出矣(二首)
自君之出矣聞道戍凉州思君如明月夜夜向西流
自君之出矣鏡臺塵網生思君如海水浩蕩何時平
東里詩集卷一
