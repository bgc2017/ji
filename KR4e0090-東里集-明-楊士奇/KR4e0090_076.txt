東里續集卷四十八明楊士竒撰
錄
先世遺事錄
士竒少侍先生長者數聞說先待制事雖一
言一行在碑誌傳述所不必錄而後世子孫
所宜知者皆謹記之得數條名先世遺事錄
而從祖父兄之行未有為之傳述者敬撮所
知之槩附于下方
先待制公八九歲學於山東王氏王氏之長者愛之遇
之輙有所問一日於門外沼上散步公自門内見而避
之長者執其手問曰人從門内閃公應聲對云公向水
邊㳂時其家有客聞公所對嘆賞不已客方作暮春詩
遂屬公和和其寒字一聯云數聲啼鳥千山曉一片飛
花滿地寒名譽遂起公初赴鄉試時與郡四十八人偕
行南昌有術者視人所書字論休咎多竒中四十九人
各書其名求决捷否四十八人者皆無取獨視公所書
曰必捷衆問所以然曰日下有京師之行矣已而果中
餘皆被黜公未仕時館授贑東山謝氏延祐初詔行科
舉公將起應詔館人止之曰此科宋老師宿儒多在且
聞江西十郡以名上者幾二千人而額數僅取二十二
盍姑遲之公笑而不應館人母戒之曰吾觀先生言動
皆貴人相不可尼遂厚贐以行館人親送至郡城登舟
道經江東石固王廟請於公曰此神靈感吾為先生求
决前程得籖不答所問其末句云白馬渡江秋日暮虎
頭城裏看嵯峨是秋公中鄉試眀年春登第授會昌州
判過家遣人豫報館人八月之官至贛城晚出建春門
館人乘白馬來候過浮橋邂逅焉遂同還城中宿嵯峨
寺始悟江東王籖所云而信事出於前定也海桑陳先
生少從公游嘗問曰外人率議公為政太執著公曰爲
政自須執著但當於道理人情見得明白方可公以四
品朝官服金紫退休于家然極貧諸孫率出教授以助
歲計而猶不足里中有致政家居者其官位在公下而
貲産充溢買田跨數縣頗爲識者所議有村民常往還
二家者問曰公官高而貧某官卑而富何也公曰天道
公平貴者减富富者减貴忠厚不矜如此公致仕家居
時爵位在州里爲第一其故人門生位通顯南北往還
過太和禮公之廬者日繼踵州郡尤隆敬禮然公謙虚
未嘗以此加於宗族鄉黨接族姻必謹其分不踰洽比
鄰曲時節往還會勞無間貴賤貧富俯盡其意必周少
時所嘗狎嬉者雖賤遇之如故或時相共記憶往事談
噱以爲樂後生俊秀有志於學極力奬進之終日誨之
不倦洪武中劉槎翁先生以尚書致政歸一如此嘗語
士竒曰吾少及見汝家吟忩先生致仕居鄉里故吾今
所行不敢以異也伯祖安吾府君少孤嶷然有立志旦
出治生事暮歸力於學問愈久愈勵遂以儒術發身而
家益饒裕伯祖觀山府君苦志博學以春秋教授鄉里
清脩篤行人敬憚之從伯彦初孝友忠信而天資絶出
好學不倦詞藻贍麗其前軰皆推重焉從叔子實倜儻
負氣義有治材洪武初袁州守辟從事贊畫多所裨益
郡人愛之季父子超為人表裏一致安貧守義不妄取
予喜爲詩文工大字名其所居齋曰蠧書云從兄伯威
待制公曾孫公卒踰月始生實嫡長天資温厚孝友根
於其性從兄仲殷質直骯髒寡交游家貧自力於衣食
於兄弟宗姻愉愉然能相䘏也
慈訓錄
余生歲餘父喪頼先母夫人教育用克知其先世而務
於學然少時甚貧養恒不給迨仕有禄先夫人棄背矣
傷痛深鉅如何可言凡童幼所受慈教未嘗忘也今余
七十有四待盡朝夕恐死即先訓泯沒故述其槩為慈
訓錄以示子孫使知吾起孤貧以克不墜其先者有所
自也先母夫人陳氏諱元貞字開年十六歸先公二十
九先公沒洪武戊寅六月十三日先夫人沒春秋六十
永樂中贈宜人洪熙進夫人常言吾幼從父兄學又日
聞兄弟相講論故吾於書粗知大義云余五歲先夫人
教之讀書日必令識五六字有程先夫人於孝經大學
語孟皆能誦說古今事多記覽其好惡公正余七八歲
頗有知恒告以先世事曰汝無父當謹識勿忘余嘗得
先祖先考片文隻字歸先夫人識之曰此手筆也必為
整齊珍襲曰汝不識祖父見此即見祖父矣宜寶重之
余從心吾先生讀書僧寺間與僧童之同學者至家先
夫人怒曰寡婦之子乃與僧同侣乎取杖將笞之跽謝
不敢復乃免又嘗偕同學市兒至家先夫人怒形於色
曰汝習墮下流使人指點曰此兒無父又無好母汝獨
不思乎余或晩出必戒之速歸盖先夫人於家每日將
夕前後門戸皆親視扄鑰畢然後入室以息常誨余曰
吾為女子時親見祖母倪夫人治家如此况吾今寡居
乎余嘗夜讀先夫人從旁訓之曰吾初歸汝家見汝父
晝夜不輟者四書諸經餘力則玩子史汝今宜專事經
傳未可汎閱枉費日力又曰讀書必究義理義理不通
雖熟何用又屢飭之曰汝幼孤幸有母汝若不學即我
不能母汝不能子矣又嘗勵余曰汝父孝行上通神眀
惜年不永如天不絶善人汝必將有立若早不務學何
以承藉余每自外歸必問今日親近誰歟聞侍正人君
子則喜或庸常人即曰此何益於汝曷若閉門讀書自
有益也又訓余曰近正人君子如行晴天暖日之下自
然心目光眀四體融暢近庸人俗夫譬如行風埃昏霧
中非但無所見且有霑汙矣余少時井汲杵臼之事皆
親執事竟輙讀書先夫人目之喜且教之曰人居世未
必長貧賤亦未必長富貴但貧賤入富貴非讀書未昜
得也先夫人每教余力學熟記精究余嘗著論辨議古
人先夫人覽之曰諺恒言未學行不可學走汝違此戒
豈不聞讀書未到康成地不敢言譚議漢儒汝今見得
古人幾分敢肆妄誕立取其槁火之曰且去積學嘗問
曾祖事曰吾及見歐陽圭齋作墓碑兵亂此文失之吾
獨記其銘詩遂口授余令筆之凡二百五十字後得元
文校之不一字誤又口授先祖考詩數十首令筆之曰
吾嘗見汝父手錄故能識之自是因之以傳余嘗問高
祖既追封郡伯曾祖墓碑何以不書先夫人曰吾初歸
楊氏見墓碑即以此質於胡夫人夫人曰待制公沒踰
年郡伯之命始下碑蓋作於命下之先故也余嘗問祖
母事曰孺子所當知汝父本嚴夫人生為胡夫人子兩
夫人相親愛雖同産姊妹或不及嚴夫人孀居資薄凡
汝父授徒所得胡夫人必多送嚴夫人所曰姒寡居也
有一味之甘兩夫人必共之胡夫人治家禮法秩秩諸
姪及婦敬之如嚴師戴之如慈母又曰汝父同居兄弟
六人極相愛敬吾妯娌六人相親睦亦然時親族中皆
不及汝兄弟後來能繼承亦見不忝嘗口授三代考妣
忌日使筆之曰汝父及是日必祭故吾能悉之今楊氏
先世忌日兵後有錄實先夫人所授也凡先世事諸叔
及兄不能悉者皆質諸先夫人云歲遇先忌日貧不能
具祭必命焚香祗拜獻蔬食曰禮不能備誠可格不可
闕也余少雖貧未嘗敢於人校利或推以遜人先夫人
聞之喜諭之曰汝初生術者語汝父曰兒後當食禄即
其言驗尤應推利及人又嘗飭余曰自我歸汝家耳聞
目見楊氏仕者皆以儒術進皆秉廉潔從來無以贓敗
者雖家貧而譽好汝曹勿墜也余嘗問伯叔諸姑中孰
其貌肖吾父先夫人曰莫甚肖於陳氏姑汝父長姑二
年容色語笑悉類孝敬仁厚亦類汝拜姑即拜父矣余
或久不見姑輙命詣焉曰汝不識父其又可疏一日陳
仲述見過先夫人顧余曰我猶及侍陳氏老姑即渠祖
母待制公五男一女老姑最長公沒後楊氏一門内外
敬事老姑如母惟其教之聽莫敢違其備盛德族姻無
與並者今其子孫獨盛信知有德者必有後於外家獨
與孔碩舅羅孺人最厚嘗語余曰陳氏此一軰女德無
能企之盖孝敬德備其福亦當獨厚汝但識吾言後羅
孺人享禄養至八十終親戚有為掾曹傭書致裕者素
重余而憫余貧一日遣其妻請於先夫人欲偕余就傭
月可得白金三兩先夫人謝之曰貧儒家常事豈可使
穉子役志於此以忝祖宗其妻慚而退先夫人勵余曰
人以此待汝何可不自卓立舅氏之子爲吏先夫人戒
余曰汝其絶之行見其敗無幾果然每諭余曰為吏者
壊心術故當遠也惟先夫人平居隨事示教皆有至理
今余耄惛不能悉記此特錄其十三四以前所聞之槩
嗚呼痛哉
賜居錄
永樂七年以疾在告儲君遣内侍賜醫藥内侍還唘其
所居庳陋湫隘高廣不踰尋他日諭某曰曷不擇高眀
者更之對曰臣居是八年既安之且臣家口稱是無庸
更也曰必爲爾更之踰月賜宅於東華門之外樓居十
楹皆新繕洽闓爽㵾深既拜賜矣竊問諸隣比故誰所
居曰起衛卒五家以成此宅然則今五家者何向指其
旁五家曰併於此矣歎曰豈當以一人故而令十家無
所容白其事於儲君請辭宅不聽曰臣為宫臣所願殿
下得四海心豈當以臣失十家之心且臣受此宅將必
有臣倖求易宅者是臣作俑矣固辭乃聽復舊衆既服
其約而後之求易宅者皆得罪乃始慚悔
北京紀行錄
永樂十二年八月三十日晚百戸鹿榮齎勅至九月初
一日尚書蹇公右坊黃學士宗豫司經金正字公素及
余皆觧職初二日鹿百戸宗豫北行初三日令旨差百
戸商寬送蹇公公素及余三人初四日晴凌晨出江東
門登舟濟川衛楊經歴(蹇姻家)留小酌致贐午過江東驛
晩過龍江夜宿青山觜(未至儀真三十里)初五日晴早至儀真
過&KR0309;晩過揚州夜半過邵伯初六日早晴天眀至高郵
午過界首便風雷雨遽霽夜過寶應縣初七日晴早至
淮安午過清江牐度淮夜宿清河縣初八日晴午後至
桃源縣蹇公病請醫託驛丞附口信回南京晚得宗豫
報在對岸有管送者不得相即相望悵然夜宿桃源初
九日晴便風早過古城驛午過宿遷縣蹇公請醫夜過
宿遷三十里宿初十日早隂便風早過直河始買鮮魚
午微雨晩至邳州蹇公請醫夜宿邳州雨不止(沂河至此合流)
十一日早微雨午過新安驛未十里大風雨不可行遂
止夜晴十二日晴食後至吕梁(即房村驛)過洪夜至徐州月
眀遂過洪十三日晴午後過夾溝晚遇馬指揮寄家書
十四日晴早至沛縣劉教諭仲鐔来會并饋牲醴因托
附書回南京午後過沙河驛聞宗豫是日早先過十五
日晴過魯橋驛十六日晴早至濟寧蹇公請醫午過牐
夜宿土溝十七日晴午過開河驛蹇公始勿藥邀余及
公素登岸步行顧望山川清麗原田曠衍廬舍遠近林
木遮映欝然可愛便共邐迤行十餘里乃還舟公欣然
命具酒饌盖自過維揚輙病廢飲惟日戒觴豆饌余兩
人而卧督勸之或時強起則與余對奕數枰已復就枕
至是商百戶亦來四人相與痛飲極量而罷夜至安山
驛行在差散騎舍人劉福齎勑命尚書蹇義回南京先
至驛中蹇公赴驛受命是夜族祖東平郡守季琛入舟
見問十八日晴早族祖以其僚及學正王某等皆來會
且致贐午余與公素附載廬陵水東人舟北行蹇公品
分酒米諸物送余兩人族祖置酒舟中飲罷遂别諸公
離安山三十里夜宿十九日晴便風早至章秋(其南五里濟寧)
(水與黃河支流合)食後過荆門驛午至東昌夜宿青陽驛廿日
晴早至臨清食後過牐入衛河便風午過渡口驛晚過
武城縣夜宿甲馬營廿一日晴午過固城晚宿德州廿
二日晴凌晨過枽園驛便風午過連窩驛午後過東光
縣晚過新橋驛十里宿廿三日隂早過磚河驛十里許
阻風午發至長蘆夜宿微雨廿四日早微雨雞鳴過興
濟早過莘縣食後晴過流河驛晚過静海縣夜宿楊柳
青驛廿五日晴早至直沽買鮮魚商百戸饋大蟹八十
枚食後會宗豫煑魚蟹共酌遂與宗豫公素步至引兒
灣會劉泰員外柯景林主事邀余三人登舟煑茶食蟹
余與宗豫雙陸公素賦詩夜至楊村驛余舟不至三人
皆宿劉柯舟中廿六日晴早與宗豫劉柯别會鄉人李
子俊邀余及公素商百戶草酌食後余舟至遂發楊村
夜過蔡村二十里宿廿七日晴午至河西務余與商百
戸先五里步行訪務耕會宗慶遂同酌遣人候公素不
至舟緣北岸徑去適遇邑人周資善託附口信報家兄
酌罷務耕宗慶送余十里登舟夜過河西三十里宿廿
八日晴早過王家店五里舟人以事阻晚始發夜宿扳
罾口廿九日晴早至蕭家林數日來河路屈曲舟中困
卧悶悶食後便自蕭家林徒步向和合驛中道阻水褰
裳涉葦荻中泥潦沒膝踰里所始得平地皂隸高謙從
旁竊歎動不若静余甚愧之亭午至和合驛飲商百戶舟
中午後余舟至遂發三十日晴亭午至張家灣買車閠
十月初一日晴會前工部員外郎厲肅主事王宗學始
得車午發至花園店夜宿初二日晴食後至文明門入
城赴鴻臚寺報名初三日晴早入見余奉恩旨釋免公
素送錦衣衛是日午上御棕殿召臣士奇至榻前天顔
穆霽聖訓諄懇臣士奇恭謝稽首時禮部尚書吕震翰
林學士胡廣侍講楊榮金幼孜皆在晩遂同退余赴鴻
臚寺報名翰林諸公來會初四日晴早入謝恩六部都
察院大理寺通政司及十二道監察御史交章劾奏余
罪宜正國典不可以獨宥被收十月廿五日錦衣衛都
指揮紀綱傳奉恩旨釋免復職還南京赴鴻臚寺報名
廿六日晴早謝恩是日翰林中書監學及同鄉諸公皆
來會午赴鴻臚寺報名廿七日晴早陛辭退翰林中書
監學及同鄉諸公來别食後勉仁用之行儉振舒送至
文明門外學䕫追送十里遂與王邦彦司直張伯原劉
允恭兩司諫同行晚宿花園店廿八日晴早至張家灣
買舟食後暴風不止河冰合遂舍舟遣從者復入城買
脚力十一月初一日晴暴風稍止初二日晴是日冬至
余四人望闕行告天祝夀禮退飲主人所抵暮從者以
脚力至初三日晴食後唘行夜宿花園店初四日早過
彰義門午過盧溝橋夜宿長陽鋪(未至良鄕縣十里)初五日晴
雞鳴過良鄉早食琉璃河食後同王司直張司諫飲于
前長清縣丞張忠家(王舊同官)遂會湖廣僉憲王霖飲罷與
王僉憲同行晚至涿州城北道傍讀歐陽圭齋所製歴
代名賢碑遂同王司直張司諫飲王僉憲所夜宿涿州
初六日晴午後至新城縣遇前御史馬楫邀余四人飲
其家夜宿新城初七日晴晚至雄縣趙令來訪(王同鄉)饋
酒肴芻豆初八日晴早發雄縣出城南道(闕)阻水舟行
廿里始得陸午過莫州夜宿任丘縣初九日晴過任丘
廿里遇河間守王宗海遣從者送余四人赴河間就邸
舍時聞戒故也晚至河間王之子饋牲酒芻豆李驛丞
亦饋酒饌遂留同飲初十日晴晚至獻縣十一日晴雞
鳴過單家橋晚至阜城縣十二日晴午至景州遇春坊
故吏劉政及前大理評事周禮買酒酌余四人繼會前
給事中李琦進士吕文質李買酒邀余四人及吕酌其
家酌罷送吕還景福屯因指示余周亞夫塜及董莊(仲舒)
(居處)是夜劉政留伴余宿十三日晴劉政送余行五里始
别午至德州遇隆平侯沐都指揮馳驛還南京託附家
書夜宿德州十四日晴早王司直先由陸路赴濟寧午
與張劉二司諫附載桐廬人舟同載者光䘵寺錄事陳
遜新興知縣廖康祐桐廬縣丞黎是夜風雪宿舟中十
五日隂南風午發德州行三十里宿十六日晴早過固
城驛廿里遇舉人寇厚連智略聞家中消息十七日晴
早過甲馬營驛晚過武城縣廿里宿十八日晴食後過
渡口驛晚至臨清縣十九日晴早過牐尋行敏不遇食
後發臨清夜宿清陽驛(自德州至此皆南風)廿日晴食後過東昌
陳耘御史来會便風遂發未至荆門廿里宿廿一日晴
食後過荆門驛遇故人鄧傑初徒步送余十里别晚過
章秋三十里宿廿二日晴凌晨過安山驛夜宿開河驛
廿三日晴晚至濟寧過牐遂宿(自荆門驛至此皆南風)廿四日晴
晚北風候王司直不至留書學中遂發濟寧未至魯橋
驛十里宿廿五日晴南風早過魯橋夜宿沙河驛廿六
日晴早過沛縣未至夾溝三十里夜宿廿七日晴早食
過夾溝夜宿徐州廿八日晴早高驛丞來訪饋牲醴薪
炭食後過洪夜宿吕梁廿九日晴午過洪南風行二十
餘里夜宿三十日晴早食過新安驛南風行二十餘里
夜宿十二月初一日晴早食過邳州沂河流澌盛下晚
聞曾本清舟北行追之不及夜宿宿遷縣(自魯橋至此皆南風)初
二日四更北風盛寒早河凍斮冰行至古城九重灘膠
淺遂宿是日晴初三日晴河凍益堅晚稍解行五里至
崔鎮夜宿黎縣丞先陸行至桃源初四日晴冰堅午遂
舍舟買脚力陸行十里夜宿初五日晴早食至桃源縣
前給事中謝朝錫孝感知縣袁仲海廬陵羅用素皆来
會遣從者赴縣告阻凍文書晚飲謝所縣丞簿來訪廬
陵李學秀才在對江亦來會具說小兒動静初六日晴
早飲袁仲海所會浙江憲僉劉濬食後發桃源晚至清
河縣是夜與廖知縣陳錄事别初七日晴早附淮安人
舟遂發清河晚至淮安初八日晴早附載宿遷人舟遣
從者入城招劉彦達教授及之紀姪來會午發淮安未
至寶應二十里夜宿是夜微雨初九日晴便風早過寶
應縣晩過界首驛夜過高郵遂過邵伯夜半至揚州初
十日晴便風早會御史張翼給事中李熲始知王司直
於宿遷陸路先行遂發揚州亭午至儀真過&KR0309;附載鎮
江人舟夜過龍江夜半至江東驛十一日晴早入城赴
鴻臚寺報名
西廵扈從紀行錄
宣德庚戌十月初九日上親率六師廵邊扈從之臣命
公侯伯都督皆行文臣少師蹇義少傅楊士竒楊榮太
子少保金幼孜禮部尚書胡濙工部尚書吳中吏部侍
郎鄭誠戸部侍郎吳璽兵部侍郎柴車刑部侍郎施禮
都察院副都御史賈諒太常寺卿楊溥姚友直大理寺
卿徐初通政司參議劉芾光禄寺卿郝郁鴻臚寺卿楊
善各率其屬行以士竒老疾特命肩輿從行是日早扈
從官皆先出德勝門赴玉河營候駕午後駕至駐蹕玉
河初十日楊少𫝊金少保楊太常及余四更先發赴龍
虎臺候駕晚駐蹕龍虎臺上召義士竒榮幼孜溥顧問旣
退復召士竒諭曰前路陿隘車騎膠葛難行今遣長隨
内使護卿行士竒叩首謝退抵暮長隨内使黃汜奉旨
以校尉二人来一路皆三人者護行往還頼以無虞十
一日昧爽度居庸關關之内凡四十里未刻已度晚駐
蹕岔道賜百官酒饌十二日駐蹕岔道賜義士竒榮幼
孜溥酒饌復勑光禄賜五人羊酒十三日駐蹕岔道觀
獵晩賜英國公張輔成國公朱勇忠勇王金忠清平侯
吳成新建伯李玉奉化伯滕定尚書蹇義楊士竒楊榮
金幼孜胡濙吳中太常卿楊溥酒饌十四日車駕發岔
道楊少傅金少保楊太常及余先行五鼓過榆林辰刻
過懷來城西五里駐營十五日早過上墓過沙城晚駐
營雷家站凡車駕所經關内關外皆豐稔是晚上顧羣
臣言之甚喜遂賜酒饌既而召士竒榮加恩命十六日
過鷄鳴山辰刻過鷂兒嶺與金少保楊太常入廵檢司
在桑乾河上又尋廵檢所居土屋三間高不踰尋廣如
之四旁穢惡司前灘聲虓吼灘側鋪舍名響水而榛荆
蒙密因思坦行兄平生文學過人直氣浩然不可屈下
徒以病乞身謫死於此為之低徊黯然流涕二公皆坦
行故人亦惻愴興嘆而出是日駐營義河未至宣府十
里所宣府總兵都督譚廣迎謁上褒賚甚厚晚鼐員外
送棃甚佳柴侍郎送三力助肩輿十七日賜將士綿衣
袴鞋車駕西出洗馬嶺命榮濙中璽車溥善及欽天監
太醫院官扈從餘皆留宣府余與金少保姚太常寓彌
陀寺蹇鄭諸公寓衛官之家彌陀者元丞相安童創建
已毁近歲總兵譚都督復作之住持薊州人待客甚恭
是晚飲姚公所夜余邀二公飲十八日早譚都督来訪
盖城中諸官皆送駕至前營始回萬全都司馬都指揮
以三衛官皆来見午同金姚二公回訪譚公留飲晚陸
英来見鄭侍郎招飲十九日譚公招諸公飲禮甚厚二
十日早譚公以寺住持求重脩彌陀寺記許之而卻其
禮幣是日作重脩彌陀寺記懷来張都指揮来見晚譚
都督來報車駕明日還至宣府東二十里駐營遂促装
二十一日早余同金少保姚太常出宣府城至營楊少
傅楊太常先至辰刻駕至晚召榮士竒顧問遂賜二人
天鵝二十二日駐蹕雷家站是日天明度雞鳴山與金
公同觀山下永寧寺碑寺已毁故址亦不復見碑文歐
陽圭齋奉勑譔巙巙學士書字畫皆全文云唐太宗嘗
駐蹕於此山下聞雞鳴因以名山云二十三日過懷來
東五里駐蹕晚□雪盖自車駕啓行至歸皆和緩無風
如中土八九月宣府菊花粲然可觀其城中人云十月
天氣如此前所未有至是始覺稍寒夜有旨從官前留
宣府者明日皆先度關惟楊士竒及扈從赴洗馬嶺者
隨駕二十四日早楊少傅金少保楊太常及余天明至
岔道是日駐蹕岔道晚有旨從官皆先度關余遂同金
少保先行昏暝度關既度咫尺不辨物色遂迷道二鼓
始達新店從者皆困憊寄宿民家五鼓同金公起行三
十里至玉河天明與金公相失辰刻車駕至余趨避道
傍衆中上遙見遣范太監馳馬賜勞問且命從容歸余
望駕叩頭畢遂行未刻入安定門遇康中正訓導見報
妻子已至張家灣及報家兄安好甚慰意晚至家
東里續集卷四十八
