東里續集卷七明楊士竒撰
序
送鄧訓科序
永樂十年泰和醫學闕官邑大夫舉鄧遷請命于朝太
醫院試之曰能遂以為泰和醫學訓科將歸其所與姻
好鴻臚序班蕭子敬求余贈以文盖以余與之同邑也
鄧邑中故家其先宋之時有興舉神童者詩書簮纓世
不乏人元之時有子方子静兩先生惇德碩學雖不仕
隠然名動江鄉之間所以冠冕儒林儀範後進至今灼
灼著人耳目皇明統御天下文運丕顯四方俊乂争先
奮躍願效用於時吾邑之士翕然雲興而杭州府通判
楊自立先生德安府同知羅子理先生四川鹽運經歴
鄧崇志先生尤以清脩苦節著聞時稱為楊羅鄧鄧氏
又有大椿先生崇雅先生相繼而出雖其位崇庳不同
而清潔之操炯然相映者盖未嘗不同焉於今獨崇雅
先生巋然而在雖以疾廢然老成典刑尚有以為鄉閭
斯文之重可謂鄧氏盛澤者矣况又有如遷者繼踵而
出乎今遷雖以醫見用於時夫醫聖人之教而人之生
死繫焉此其術不可以不慎也子為詩書簮紱之裔又
有温厚秀敏之資吾知子之必能慎也夫能慎乎此亦
足以紹家聲而不忝乎國命矣子必勉之子歸而見崇
雅先生其為我道嚮仰之意
送李昌明詩序
風俗之能移人尚矣自中人以下為善為不善未有不
由風俗之化故鄒魯之儒風江漢之好游皆其俗漸陶
薰習而然非鄒魯江漢之人其性獨好儒與游而天下
之人不能也吾廬陵古揚州之域杜佑稱藝文儒術斯
之為盛盖廬陵人表然者矣其家說詩書人服周孔益
久而益盛此豈他邦之人其性有所不能哉惟其俗漸
陶薰習非一日之積為士者皆知所自勉是以他郡之
人不及焉然則士生於廬陵幸矣其可不自勉於其身
哉吾家去郡城不百里聞李伯葵先生兄弟久矣而未
識也來京師見學士解君侍讀胡君道其行義學問為
多今年先生之子昌祺舉進士為庶吉士進學文淵閣
挺特不群勵操行能文章予固重其有所由矣居數月
先生中子昌明道二千里來省其兄温然其資恭然其
儀予數過之見手一卷未嘗釋也亦愛重之未幾昌明
以曠定省告予别而歸且出諸君子所為贈行詩卷求
序則告之曰夫生于文獻之邦書禮之家入有賢父出
有善俗薰炙濡染宜子之兄弟英英卓出也然不宜自
足而不勉諸其身是行也子孝弟之心可見矣孝弟者
行之本也語曰本立而道生勉哉昌明使他日稱昌明
之賢曰此廬陵之産也豈不偉哉
送陳碩望先生序
吾邑陳碩望先生持端潔之操藴通博之學擅竒偉之
文弱冠舉進士出佐百里之治於興寧善政施焉善教
行焉既去之二十年民猶至今思先生不忘後謫南徼
雖武將悍卒皆知先生可貴重不可䙝慢聲望益著遠
近慕其德義而求其文章者日繼踵于門既還其鄉鄉
先生耆德宿學者多已物故或宦遊在外惟有郭子益
先生與陳先生兩人在矣郭先生洪武初嘗徵詣闕下
以目疾罷歸杜門守道非其人不接也陳先生方以啟
𨗳後學為重從學者有不遠數百里而至三年階高科
而登者愈多矣今上咸和萬方篤志稽古禮文之事永
樂四年春悉徵天下名儒以事纂脩先生與焉至則老
矣例得賜環行且有日矣方先生徵詣公車也吾鄉之
學者咨嗟悵怏如失所憑恃如遂倀倀無有所啟發則
今聞先生之南轅也吾意其歡忻鼓舞拜上之賜踰越
恒情可量哉盖人之學必有師師得然後道明道明然
後由之則可以善其一身推之則可以善及乎人人事
君也可以致君治民也可以澤民師道之所成夫豈細
故也使陳先生歸而盡發所藴以為學人志士之資將
來有出於吾鄉德脩而材達功建而澤流者人皆曰此
陳先生所成也是先生雖退不尚有裨於時甚博乎翰
林庶吉士歐陽俊嘗學於先生樂先生之歸告朝之大
夫士作詩送之余先生之外弟也故具述所由以引諸
卷端
送郭推官序
先王之制刑非所得已也人之生有氣禀清濁厚薄之
不齊又有習俗之異也故制為教化之法以一道德而
同風俗然天下至大也生民至衆也有從焉有違焉則
又制為刑法以警懼之使之去彼而即此盖出乎不得
已也先王何其愛民之深而制法之備哉我皇上臨御
以來惓惓宵旰念生民之命至重也罪之罹于大辟者
覆奏必至四至五察辭閱實瞭然無疑而於天理人心
必不可容者憫焉哀矜而與衆共棄之如其有纖芥之
疑則曰寧失之不經而每歲數降德音戒飭司理之臣
以欽恤之意尤深切也如此而職司理者猶有不體德
意致訟弗得其平民之弗當乎罪此獨何心哉吾友郭
彦遷為瓊州推官勤於職覈於事達於理敏於斷於是
滿兩考矣三州十三邑之民皆愛服之廣東之藩臬二
司泝而至天官皆書其績曰能彦遷所為非能上體德
意下當人心者乎不然何以致交譽之如此也吾與彦
遷游自髫齓以至于今知之有素為人温厚謙慎又出
乎詩書簮纓之家薰陶之熟也如使天下司理者皆彦
遷上之澤焉有不下究下之情焉有不知所警懼趍向
哉今彦遷復還其職將以滿其三考也然吾聞之行百
里者半九十盖謂恒情率怠於垂成而終事之難不可
不致其力也則夫謹宦成之戒持終如始以永休譽者
固彦遷所當務哉詩曰靡不有初鮮克有終君子盖慎
之矣余與彦遷别七年今相見未幾且復别故重朋友
責善之義既樂頌之又祝規之
送梁教諭序
梁氏吾世婣家本之自幼至今篤於事親自父母至於
閭巷皆稱之曰孝愛兄弟之子如子推所有以周婣戚
之貧者益久不倦擅經學有淵源負剛直之氣勇於有
為嘗訓導瑞州府學教諭溧陽縣學兩學教久弛諸生
不自振本之至力作新之自是選科第進者皆接跡矣
在溧陽五年積俸廪倡邑人脩廟學之圮者煥然增其
舊觀豈非才德兼有者歟今以丁外艱起復改瀘州納
溪縣教諭繇泰和至納溪五千里川路之險絶天下本
之上有七十之母其長子官侍近今扈從在北京獨幸
本之得禄近地便娱養又違之而遠去行道觀者猶有
不忍之色而况孝子之心哉故本之遑遑乎斯行者迫
事親愛日之誠天理之公也余從而解之曰凡人出處
得失其各有命孟子曰行止非人所能君子以義安命
所不可必於已者盖無容心也易曰官有渝貞吉出門
交有功夫渝得其正何往不吉誠不係於其私何往無
功吾且為本之賀雖本之志在其親而不在乎已夫敬
其身謹其言行勉焉效諸功業以光承國家之命以榮
樂其親者孝之大節也孳孳乎旦莫起處飲食之奉末
矣君子亦務其遠大者哉况有子能敦詩書之習承賢
父之志旦莫起處飲食之奉有賴也本之之心可以自
慰矣然本之誠孝人也士百行莫加於孝世之任教職
者苟治於文藝衆則以為可矣求文行本末並舉如吾
本之盖寡見也納溪遠方之學者一旦得賢師獨非幸
歟夫得賢師而不力於進脩以臻有成其果於自棄而
何以仰副朝廷教育大德哉吾既以解本之又欲以勉
納溪之學者故引於諸賢贈言之首
送周添彰序
國家興學用儒之盛古所未有内自都畿外至遐陬絶
域萬里之徼凡郡縣莫不有學每歲郡縣之學貢其成
材者上於太學率二千人太學之六堂肄業者率數千
人學舍至無所容太學生歲以次歴事諸司而官之又
有進士之科以簡用太學及郡縣學之生而比年繇太
學生繇進士發身者多上所親擢内之為給事中御史
六卿之屬外之為縣令郡守有為布政使按察使者所
以隆奬儒術何其盛也士生斯世苟有尺寸之具孰不
慶幸願效用於時况躬被秀民之選承教育之恩者哉
郡周添彰自廬陵邑庠生充貢入太學歴事禮部當授
官矣拳拳念去其親亟請歸覲焉人之行有大於此哉
添彰升堂拜慶奉觴介壽足以為親榮退而與昔羣居
之士道聖朝之盛事士有篤學而尚志者其不躍然興
起哉詩曰鳳凰鳴矣于彼高岡梧桐生矣于彼朝陽菶
菶萋萋雝雝喈喈於添彰之歸吾三復此詩以致望於
廬陵多士焉
送康遇衷赴柳州衛經歴詩序
經歴幕寮之長而衛之幕尤難於他司盖指揮使至僉
事皆起身軍功於凡政務設施緫其綱視其成而一理
之於幕柳古百粤地去今京師數千里與蠻谿獠峒接
壤軍務之繁尤難於他衛又其四時地氣不常特異於
中州遇衷拜命而去視其色怡然無不堪之意豈遇衷
之心獨異乎常人哉遇衷自少讀書鄉校已能持守不
逐流俗睢盱淟涊以苟利雖窮蹙不少變及來太學歴
事都察院夙夜敬慎勉勉不懈持潔清愈勵衆迂視之
遇衷獨以為當然盖其心異乎常人久矣孔子曰得見
有恒者斯可矣如遇衷非有恒者乎夫充是心無所往
而弗濟斯行也吾見其易不見其難也雖其地氣不常
然持其志積誠而不已有自勝之理亦在我焉耳余雅
知遇衷故其戚監察御史王鉉求余文贈之又求能賦
者繼于下方
送監察御史曾本清詩序
風憲之臣國家耳目所寄綱紀之所由肅百度之所由
貞也古之任此職者必得廉重明公守道不回者而後
授之是以風憲之臣所至善者有所恃而安不善者有
所憚而格後世風憲或雜匪人而其所至善者無所恃
而益危不善者無所憚而益肆盖由其非廉重明公守
道不回而冐焉處之者也夫有正人之責者必先正已
正已之道必自無欲無欲則所存者明存者明則所施
者公而然後有以畏服人也廉耻道隳久矣士之仕能
以無欲行道什盖得三四不能者率六七為風憲亦槩
然也凡仕者之不能風憲得舉正之風憲有不能於所
罰之典加等示懲國家於用人圖治惓惓激勵之如此
而士猶不知所自重是果何心也哉入國朝吾西昌之
士為御史者九人始王子啟而陳仲述繼之子啟沒四
十餘年仲述亦三十餘年至今其所過之處人誦道其
善嘖嘖吾鄉老長亦恒舉其行事為子弟法四方士君
子亦共推此兩人為吾鄉之望不賢而能得此歟曾泉
本清舉進士為庶吉士於翰林有年今授福建道監察
御史當之南京本清果毅明敏志於有為鄉薦紳先生
皆期望之曰是必能不沗風憲不沗科第翰林所出者
歟必能不忝王陳二先進及西昌者歟於是侍講學士
王行儉相率分題賦詩贈之余其所為主者也故引諸
群玉之首
送余通判歸泰和詩序
國家仁民之政擇郡邑之吏為要邑視郡尤親於民然
舉世所病剛毅者或失之急巽愞者或失之不振有矜
物之心者或局於無施有馭衆之才者或堕於無守民
未必被澤也長民者誠本乎仁確乎志明乎理人之道
通乎古今之故悉乎事物之情斯必有及民矣吾泰和
素號忠義邦禮讓之俗厚文獻之傳遠近自宋元至國
朝之初所得賢長吏歴歴可數三四十年吏之人品不
齊俗化不能不因之移易皇上臨御之三年興化余君
叔炫以進賢政滿用績最陞吉安府通判掌泰和縣事
君和夷質直冰檗之操堅若金石而一志保民恪勤夙
夜胥吏毫末之奸無所容上官勢要一不得干以私素
阿䛕險詭把持搖撼之徒咸歛迹以避閭巷畎畝帖帖
焉安於無事為縣如余君盖於今絶無而僅有者郡太
守四明陳侯治行為江西十三郡之最其於屬邑獨加
禮余君之賢比以考績來京告士竒曰余君浩然有歸
休之志余君去即邑之百弊皆復後邑人之至京者亦
皆言余君浩然有歸志余君去即百里之民皆失所矣
言已皆若有戚色無幾余君以覲來士竒勉之曰皇上
選擇賢良付君泰和奈何欲去郡侯與邑民願君之久
於位也如出一口奈何欲去余君默不應已而引疾白
天官卿求退甚固天官卿亦固尼之盖尤知其得民之
心也非余君誠於中積於行何以得上下之重其去如
此哉若前史所稱循吏視余君何有間也余君今復歸
泰和吾故次第其事作詩送之并致有終之祝云
送王教諭之象山序
王效先嘗從學海桑先生陳公於予為同門始余事小
學效先已冠下筆為文章滔滔也效先學成余亦漸長
各東西散去不相見二十年今余竊禄近侍效先以佐
教分宜縣學滿三考上京師得握手相勞苦申間闊雖
效先論議志意不改於昔時而斑白照映容色枯槁於
是其年五十餘矣則思余之年亦非壯也而學無一進
徒然濫士名玷時寵上不能有裨於時下不能措其身
於寡過之地念先生之不作撫去日之如流其何能不
有動於中哉效先雖栖遲下位是來也有司上其功天
官最其能陞象山教諭夫施於事而有稱受於上而無
怍余豈能無愧歟然古者學校之教文藝末矣而今論
學校之士往往視其文藝而高下之而其最下者有廪
養十餘年不能吐一辭此豈其資不及哉盖師道之不
立師道之不立則講學不明講學不明則士不審於趍
向欲振起而作新之必自師道始師道立則講學明講
學明則士之趍向定雖欲追蹤古之人為無難而况文
藝之末乎往哉效先尚本諸其身乎本立於已而謂有
不行於人者否矣效先行求余贈言余重同門之義故
書今之所急務者以告效先亦有以處我乎
送王知縣致仕詩序
永嘉王時中事太祖高皇帝為廣陵華亭丞事上為光
化令時中自為國子生已能額額樹立起才譽至臨民
為政清慎愷悌有及民之惠其民安之後坐累謫交阯
民老者數十人出三千里匐伏請於朝乞還時中時中
之甥右春坊大學士黃淮時在上左右亦以為言有詔
召還既還朝廷雖知其宜於民然視其貌老氣衰不宜
重勞命以前職致仕所以禮待之厚矣儒者有言事君
不患無禮患其忠不足耳皇上宵旰勞勤以安民為務
然而典一鄉一邑者求能盡心致力庇利其民以不負
任使如時中者鮮矣則所以承被厚恩非由盡已之所
致乎今歸故鄉依止桑梓日與家人父子兄弟頌祝聖
明以伸感荷之意與鄉人長老觴詠酬酢以樂太平之
世與後生俊秀講論孝弟忠信以厚俗化靈臺熙熙萬
慮皆静即天民至樂復有過此者乎其行也翰林檢討
潘畿以同邑之好求大夫士為詩送之而以首簡屬余
故次第所由來以為先生慶且以告今之為郡邑者宜
務盡其在已者云
送李孟謙訓導序
廬陵李草堂先生之季子孟謙訓導分宜縣學官滿調
安慶府學且行大夫士作詩送之吾友胡存淵屬為之
序余雖初識孟謙然童丱時侍海桑陳先生入郡城獲
拜草堂先生清偉凝重博學篤行近年先生冢子石埭
教諭孟昭被召纂脩永樂大典與余同在翰林孟昭端
厚温雅文行表然孟謙為李氏令子弟又嘗從游海桑
先生經明而行脩其在分宜也盖學者悅而歸之夫導
之而後善警之而後從自中人以下皆然故建學必重
於立師安慶畿内名郡其山川秀厚又余忠宣公過化
之地其人宜雋爽識所趨向今又得孟謙為之師表率
而啟廸之安慶之學夫安得無所成乎孟謙之道行固
父兄之榮也孟謙勉之
送陳雍序
聖天子龍飛之明年詔翰林之臣脩永樂大典盡出中
祕書又廣求天下載籍而統稡之包羅天地囊括古今
浩浩穰穰盖自有書契以來篇帙紀載之富未有若此
之盛者矣又明年悉徵天下博聞之士入預纂脩又簡
太學郡縣學生及秀民之工於書者以職繕寫於是天
下文藝之英濟濟乎咸集於京師而出入禁闥日食大
官又有駢蕃之賜夫士遭明時預稽古制作之事而翺
翔乎聲明文物之會豈非千載盛遇乎而吾西昌之學
以能書與於斯者陳雍曾貫劉選三子者可為遇矣而
其居鄉校也皆嘗有志乎學雍來京師主吾家雍之心
未嘗一日忘其親處人必信臨事必慎亦學之力歟夫
學之方在致其知識知之不豫則昩厥趣向而無以明
乎善知所趣向矣在勉於脩為為之不力則無所持循
而不能誠其身雍庶其知之矣乎苟知之而不為之猶
未嘗知也吾所為重雍而願之如此雍必勉哉子之遇
豈止於是乎今竣事皆歸進士鄧貞王鉉善雍屬余贈
以文故告之以此豈獨告雍亦將以告夫二子者
送宗人思惠序
廬陵以忠節名天下楊氏以忠節名廬陵君子曰楊氏
廬陵之元氣也忠襄文節皆家吉水其後世至今服詩
書秉德義未嘗乏也此豈獨於楊氏先德不辱盖於廬
陵無辱焉吾家宋之時繇吉水徙泰和皆虞部府君之
後水木本源之心吾未嘗一日不存也往往遇吉水之
族不忘敬愛况其脩諸身見諸事自有可敬愛者前數
年識今東平太守季琛先生博學謹行有政譽於時今
年識惟效舉進士從事憲臺有能名超拜河南憲副繼
又識思惠則季琛從孫惟效從弟也温厚秀朗闓䟽能
慎來京師假舘授徒以務學問盖於見聞益廣氣韻益
暢矣夫有高明祖父肇之於前又得賢子孫承之於後
家未有不興者然豈可必得古之聖賢有一再世遂荒
落無聞㦯至於毁敗汙辱者矣如其本既立後之人又能
加夫培養灌溉之功則枝條敷衍益茂而不替思惠之
先世固如此使繼今培養灌溉愈益不已將駸駸乎其
盛亦不已也此固思惠盡力學問足以致之思惠將歸
來告别余無以益之故書此為贈思惠勉哉
送張日孜還泰和序
吾友張日孜以詩書故閥之裔忠厚數世之積明敏和
易之資又出於鉅儒先生之門得經學之傳今歲邑令
丞舉之以副教其學弟子員而敦遣上京師請命焉既
得命歸且有其知日孜者皆為詩歌送之而屬予為序
夫有國者其興學育賢用心之勤篤三代以還未有若
我朝之盛者也其教育有法其責效有程職教有成績
者率超陟厥位怠廢者必底黜罰由是效用於時者出
於學校常八九焉而士亦以出於學校者為重然天下
之大士之出于學校者莫盛於江西兩浙吉安又江西
之盛者而吉安之盛者泰和其一也賓興之歲顒然而
起者未嘗不夥於諸邑盖由其風俗之美其人皆能尚
志洗濯淬勵以求不負上德意故受典教之職者以得
其處為幸然而不出其鄉而有天子之命享官禄之奉
其居與俊人秀士講道而論德其出與邑大夫相賓主
論議與宗族朋友里巷之人朝夕相欵接好也豈不尤
幸者乎於是日孜之歸其所得多矣然吾因之有感焉
國家初下建學之詔其時副教泰和縣學者予伯父吏
部公及繼父德安貳守羅公四川□幕鄧公當時翕然
稱曰楊羅鄧盖其表然所自樹務求合於古人者不獨
文藝之工而已予嘗憶伯父初領鄉薦時戲語二公吾
三人者即皆獲一命可不失為廉吏二公同聲應之曰
此士之素分耳其後皆出為顯官而其家皆愈益貧薄
則他行可知己繼三公副教者得仙遊縣簿羅公國子
學正嚴公楊子初先生又後得御史王公公操行方正
峻潔屹然人不可干者又後得臨晉令郭公國學錄蕭
公之數君子其文學之正其德義之端雖時有小異要
皆的然可以垂範於後進者而今皆不復作矣詩曰高
山仰止景行行止予與日孜何可以忘也又曰伐柯伐
柯其則不遠則今日所以副教吾邑之學者何待以他
求哉盖師者表也表端而影隨必然之理也日孜其尚
有取於予言
送鄧主事南歸序
庾嶺之南大海之濱山川靈淑之氣鍾於物木有千歲
之香禽有五采之珍及象犀珠貝之屬填溢海陸歲貢
獻而北來者連屬於道何其富也其鍾於人為瑰瑋傑
特之才脩潔廉正之資如張子壽余安道者往往出為
世用然亦鮮矣夫靈氣所鍾人與物均得之非獨厚於
彼薄於此也豈由於世求之則出歟抑人固靈於物而
不為世之所取乎自余仕於朝所得粤産之良兩人前
十餘年校藝禮部與陳璉廷器同事比年校藝禮部又
邂逅鄧林士齊皆博學擅文負用世之具余間問粤之
人才所以鮮遇之故皆莫得而知也廷噐自良郡守擢
陞憲使四川為國家正風紀於一方士齊自郡博士擢
陞天官屬日在冢宰左右商論天下賢才俾各宜厥職
皆要任也功能日著而譽望日起矣今士齊蒙荷國恩
追贈其親方捧命書歸故鄉舉焚黃之禮奎光龍文煥
乎臨照嶺海之人有不仰而快睹頫而歆羡者哉其或
才且賢而匿于下者有不幡然易慮者哉幸際明聖在
上求賢若不及之時尚卷而自私區區窮老於一隅必
非智者所為也試因士齊之行卜之士齊來告别遂書
以贈
東里續集卷七
