太白山人漫藁卷一
明孫一元撰
古樂府
拊劒篇
天風揚蓬海水嘯波白日慘光嚴霜被柯(一解)
廣野千里豺虎滋多朝無英雄守土奈何(二解)
余本秦人久客吳中楛矢不忘志念忡忡(三解)
十年無家被褐不完拊劒長視歌聲無懽(四解)
自君之出矣二章
自君之出矣冷煖何所依不能見君面但見篋中衣
自君之出矣生死那可知不能保君身但保襁中兒
邊人曲
燕山風高白草枯月明何處夜吹蘆邊人戍久不忍聽
淚濕腰間金僕姑
雉子曲
麥穗長雉子肥雄啄啄雌依依迎風鼓雙翼吐綬爛錦
翬鸑鷟以為儔鷹鸇遠相飛願哺爾雛願戢爾衣不近
齊人終無禍機
解所佩日本小劒遺殷近夫作公莫舞
晴空一夜走白螭河鼓下照寒江湄葛盧之山元氣裂
神物將化天有為鐔頭驚見赤花古轆轤純鈎皆莫數
千年碧血燐火明萬里隂風髑髏語帝王氣象佳葱葱
玉虹提擕行相從座上酒酣公莫舞要是當時隆凖公
楊白花
簾幕閉重重六宫春已暮金梭萬丈絲不挽楊花住
班婕妤
紈扇歌初歇開簾草又新如何雙燕子占斷六宫春
郎住竹堋口
郎住竹堋口妾住楊柳[田耎]楊柳絲空長不能繫郎船
驅車復驅車
驅車復驅車起拂車上露願作車後塵逐君車輪去
古别離
有酒復有酒餞子河梁路離情不可整風亂道旁樹
雉子曲二章
花葉正田田雉子行哺雛錦翬覆滿身相顧還相呼聖
人在位民用和只今四海無網羅
花萼正離離雉子行相求飲啄青山下雌雄鳴且酬四
座沉沉動歡酌堂上何人奏此樂
吳女詞三章
開簾示晷欹剪花金刀冷脉脉情轉深誰牽轆轤綆
當窗織錦字抛梭聲吚啞阿弟不肯閒拆我牽牛花
燕尾剪空寒花苞纔小吐吟成春恨詞隔窗教鸚鵡
倦倦林中鳥二章
倦倦林中鳥羽毛隨所依風霜太酸苦肯念身不肥
倦倦林中鳥一枝聊卑棲鸑鷟不我昆鵂鶹莫我嗤
春江曲
家在銀塘住微茫隔烟霧春水新生偶没篙鴨嘴岸崩
人不渡問船盡日澹無歸擁衣夜宿青汀露
採蓮曲二章
越女顔如玉和歌行晩風舉頭乍相識棹入蓮葉中
蓮葉翻亂紅正在若耶曲願見隔溪上對坐鬭眉綠
太白山人漫藁卷一
