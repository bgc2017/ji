太白山人漫藁卷三
明孫一元撰
七言古詩
松樹障子歌
眼底何人畫松樹一株兩株拂煙霧青入石泉形影空
老摧嵒壑愁日暮山鬼作靈夭矯行於莵受縛却回顧
摩挲雙眼看不眞恍然步入廬山路氣寒心悸狂欲踆
仰面大叫眞宰怒雷霆排空頃刻成茒堂却被風拔去
停杯收卷起長嗟四壁秋聲雨如注
畫孔雀引
吳溪大絹長十尋何人奪此造化心不寫凡鷹與快鶻
獨寫青山石上之文禽高冠照水弄深碧翠尾隔花浮
暗金文章眞合自嫵媚雌雄長日青樹林君不見杜陵
詩中語意深見詩對畫如見箴赤霄玄圃湏往來慎勿
渴飲寒泉隂
咄咄行
太白山人愁咄咄洒淚盈把眼見骨夜深按劒燈熒熒
出門萬里天突兀長江老龍作人語熒惑正照江之滸
短衣蒯緱節士歌破屋隂風動環堵蜀之劒閣國西門
䝟貐久據揚風塵䜿儒幾年秉旄節民命視同鼎中鱗
憶昔孝皇養士恩銀章朱紱出入尊白頭至今坐通籍
急難誰肯排天閽嗚呼此事難再舉君臣大義從斯&KR2681;
回首欲投煙霧深釣竿獨抱滄溟去
酒酣歌贈鄭繼之地官
司徒之官不可求早年通籍金閨遊青袍只今厭奔走
兒女衣食泣道周屢見文章出翠釡未聞廊廟登天球
鄉關萬里望不及風吹離思江花愁野人勸汝早歸來
塵埃骯髒難為儔朝廷嬖孽未除盡早晩尚有巴蜀憂
冰雪照野驚歲暮行人烽火多阻修天狼出明東海岸
哀凰獨叫西康州酒酣對汝不料事為此長歌歌未休
黃山行
黃山昔云與天通三十六峯常冥濛晨昏日月轉地中
下連滄海沃焦東嘄陽一足啼遠松天雞野岸巢高風
中有靈跡世難窮洞門水簾捲鬱葱五色閃映金銀宫
秋風花落青桂叢聞有高人秘其蹤洗藥流出砂泉紅
長年兀坐石牀空萬物入手愁化工吾聞此山元氣鍾
異人往往時相從苔篇鳥書雲霧封我來啓此心忡忡
洞裏韓終倘相逢倒景同佩蒼精龍萬二千年夀無終
山中人歌
山風日暮吹黃獨山人歸來山中宿白雲萬頃高映屋
山光相對眉髮綠萬物到手吟不足詩草牀頭牛腰束
麋鹿相過亦不觸毳袍芒蹻識高躅上皇之時道超俗
吾聞不死遊亭毒我今鍊藥山之麓山中之人駕黃鵠
劒閣行寄彭濟物總制
老子輕裘豪且雄挽弓射龍江水中落日半壁翻江赤
巫峽明月啼猿狨中原一髮渺何許峨岷萬里來秋風
古云劒閣罪真宰盗賊竊據今無同地生度量固人力
全活民命天為忠健兒倒戈喜多夢歸來散馬關之東
燕然銅柱亦細事致君堯舜臣之功野夫甘守西山餓
再見庶物回冲融庶幾乎再見庶物回冲融
松厓歌寄方方伯夀卿
吾聞徂徠之山嶻嶭高萬丈上有古松千尺蟠踞厓之
顚白日行天不到地蒼藤翠蔦倒挂相鈎連皴皮剝落
根半露偃蓋反走枝相纏下有元精山靈秘流膏入土
今千年樵人牧豎不敢伐乃知神物天能全隂厓半夜
起蛟蠖哀壑萬里含雲煙世間此木不見用偃蹇獨卧
空山前只今大厦將傾圮風雨無庇眞堪憐嗚呼安得
此木供採用能令四海蒼生重熙然
南屏山歌
屏之山兮高且閒雲冥冥兮水潺潺山中人兮古心顔
坐白石兮擷翠菅雙鳥忽兮翻飛念塵世兮多違夕陽
下兮千里眇悵望兮不歸
吳氏䨇桂歌
吳家軒前有䨇桂虬枝曲鐵相交蹉黑飈一夜鬼神會
天香墮地愁素娥露靄向曉半身濕煙痕翠剥莓苔多
邇來更借栽培力開花無數黃金柯君家兄弟好竒古
攜我共坐青婆娑月色輕搖白鸞箑秋光浮動金叵羅
氣酣耳熱發大叫仰面不怕眞宰訶寒蟾無語玄兔泣
一泓翠影搖山河相看一笑唾壺缺攬筆贈君䨇桂歌
題梅花贈太守黃子和
使君作郡滄洲邊我曾一見神翛然長髯方瞳有仙骨
種梅猶記羅浮巔瓊盤鐵曲一萬本茒屋正在春風前
寒姿自照日杲杲白鶴下叫青溪煙我歸管領君勿嗔
采花拾實還候君
南榮老人歌
南榮老人睡起晩過午柴門日初轉下牀看山嬾不冠
山光樹光渾莫辨秋風更覺草堂深鳥雀相馴機事淺
平生得處不湏書愛雲弄泉歲華晏
跨驢遊西山天竺寺
秋葉滿林吹亂紅秋光半在山寺中老衲迎門解幽事
一見呼我長髯公薰爐相對坐中夕松聲泉韻何冲融
獨鶴隔竹向人立欲鳴未鳴幽意同氣酣日落豪思發
詩成三繞青桂叢造物小兒玩人世俯仰何必悲無窮
布袍斗笠自高格狂歌醉叫驚山翁歸來明月散林影
驢背仰嘯秋山空
泛高士湖(有引)
正德乙亥孟春十四日予與石川子泛舟西
湖時石川子着方山冠予戴華陽巾被高士
服把酒四望予顧謂石川子曰昔青蓮居士
李白與尚書郎張謂泛沔州南湖因改為郎
官湖今日予與子遊頗追跡前事西湖固可
為高士湖矣石川子一大笑酹酒于湖命予
作詩紀之予時已爛醉即信口長短成篇不
竄易一字
我聞唐家李白一世賢郎官之湖至今傳我今與子繼
其跡勝事豈許昔人專方冠野服興不淺駕船載酒凌
蒼煙千山萬山兩岸如羣龍蜿蜒盡在几席前青山落
杯底白日行舟邊黿鼉突兀波面出大魚小魚争避船
君把斗酒我歌扣舷天風下來雲葉翩翩爛醉騎鯨遊
崑崙巔
春前五日大雪
一夜雪飛石徑齊清晨壓我茒屋低小奴開門抱甕出
赤脚汲水愁衝泥牆頭飢烏太無頼繞我階上啞啞啼
南山黃獨寒無苗長鑱歸來風怒號
按察使劉元瑞惠寶劍歌
劉侯意氣天下無惠我寶劍來昆吾腰間斜解虎頭綬
魚皮纏鞘蒼波麤鑄煉自是神明力歐冶已死風胡徂
泰山為砥作平地東海出淬蒼鱗枯星迎寶鍔孤光動
赤帝篆文留其膚天地相視忽改色樹木慘怛風號呼
空山日暮熊兕走蛟騰鯨駭翻江湖黃雲古壘結不散
寒䲭嘯雨愁荒蕪憶昨邊烽接天起關城不守失邊鄙
天子憂惶費經理今雖掃逐猶未已國無守臣國之恥
劉侯劉侯莫輕擬元也關中豪傑士只今契會風塵裏
酒酣擊劍哀歌起揚眉結義從此始萬里同行報天子
謝鮑山人採松花見寄
山人縛屋黃山巔青松萬株盤屋前春風摘取花滿裹
逢人遥寄吳門仙吳門仙人身已輕服花更向靈氣生
白日獨坐若木下滄海如席龍不鳴昨夢訪君松樹樾
赤脚蹋雲石苔滑天風颯颯吹欲醒歸來松際留明月
錢員外畫小石山歌
錢侯畫石大者如踞彪小石犖确如驚虯雲際十峯五
峯出白日不動蒼煙浮中有山人煮石處茒屋藏縛青
厓幽黃鶴飛來飲丹穴月中桂樹枝相樛錢侯錢侯有
仙骨手奪造化與天侔我有仙人九節碧玉杖與侯還
訪崑崙十二之蓬丘
致道觀看七星檜樹歌
海虞山前突兀見古檜眼中氣勢相盤拏上應七耀分
布有神會地靈千歲儲精華皴皮無文盡剥落老根化
石吞泥沙據山&KR1041;峞映壑&KR1947;谺身枯溜雨枝黑藏蛇佇
立頃刻雲霧遮日落未落山之厓同行觀者皆歎嗟舌
捫頸縮無敢譁歸來靈物不可究夜宿撼牀恐龍鬭
鮑氏藏書樓歌
鮑君藏書十萬軸氣壓石渠呑天禄縹囊緗帙盡古今
竹簡蝌蚪驚觸目昔從惠子見多方後聞張華載滿轂
唐時世南行秘書豈獨李邕號書簏今於君家盡見之
插架堆床動成束我夢化作太乙精手燃青藜訪君屋
緯象玄文發隱竒夜半風雨衆靈哭嘗聞聚書後必興
况是魯齋舊儒族六經行天日月明文章末學厭紛逐
鳳衰麟死三千春主持吾道寧無人
題古木竹石圖
石根拖雨雲脚過老木&KR1947;谺石欲墮白日抱珥天色微
翠葆含吟風勢大山空往來不見人山鳥一聲山竹破
當時此畫作者誰湘娥猶泣真宰悲
吳偉瀑布圖
何人畫此瀑布圖巔厓老樹雲糢糊風前披拂佇玩久
筆力乃是江夏吳吳生當世名第一揮毫落紙人莫及
骨格老硬神氣清飛濤漱石石欲立懸巖遠勢亦可愛
直瀉似是廬山派槲葉瑟瑟天風來晴沙碧嶼蒼茫外
美人隔水把瑶草鴻雁雙飛鸂䳵小天寒日暮意無極
青石漠漠望中杳我生蹤跡眞好竒年來遠結滄洲期
眼中見此足幽賞分泉煮石聊自怡
黃山歌贈戴仲良
吾聞黃山三十六峰青插天懸厓峭壁萬文飛流泉古
松盤壑風吼地蒼藤翠蔦白日生雲煙竒石媚幽獨小
芝紅欲然若有人兮山之巔烹霞煉石元化旋宇宙入
手春無邊有時黃鶴鳴翩躚且吹玉笛桃花前月明相
約講重玄我來手持青苔篇龍漢之祕心相傳洞中一
笑三千年
蟠桃圖為鮑氏母夀
鮑君寄我蟠桃圖緘書相示來中吳索詩詠圖為母夀
牙籖錦軸雲光敷風前披拂佇玩久滄海萬里島嶼孤
紫文緗核大於斗此木要與凡植殊春風倒捲綘羅袖
酒暈時上紅玉膚雲烘霞蒸光不定一顆不易千明珠
昌容綠華駕文鯉王喬琴高乘白鳬摘桃實兮來仙都
飄飄蕙帶雲霞襦捧桃獻酒為母夀三千年後遊蓬壺
分歲詞
去年分歲東海涯今年分歲山人家地爐盤礴笑傖父
隔座呼酒聲啞啞采餌飣盤出鮮脆還從杯面分椒花
吳儂相向祝如願兒大軒冕田桑麻吾亦不祝亦不嗔
但教有酒夀吾身
題楊明府山水圖歌
楊宰手持山水圖打門過我聲相呼登堂展圖急相示
雲煙滿面秋疎疎畫者何人得天力長風萬里動地急
攬衣縮頸不敢前袖中怕有波濤入洞庭之派湘漢分
君山一點入青雲上有老龍吹笛處月明彷彿清韻聞
黃鶴樓前花事闌黃陵廟裏竹隂間沙鷗野鶩殊可樂
蹋浪翻萍時自還彭蠡兩岸煙樹依中有陶朱釣魚磯
飯餐鰕菜常容與手著魚經無是非楊宰楊宰心思聰
平生愛畫精天工要令知我歸來處便是圖中陶朱公
平厓道人歌
道人致身何蕭爽縛屋青厓平如掌年來漫有雲霞想
道骨仙風日應長雲裏金支下翠旗夜半猿鶴鳴蕙帳
長生木瓢白石樽對月松醪引翠浪浩歌日暮采瑶花
大澤空山自來往
周舜卿山水圖歌
周生初學盛子昭畫手相傳心獨勞後來却擬戴文進
落筆開縑分秋毫氣韻浮動意已極挂出滿堂皆動色
山腰半掃雲氣横樹杪瀟瀟天風急瀑布下挂蒼厓間
近看頗類匡廬山又見武陵桃更有商嶺芝松間似是
黃與綺皓首相從同避時一朝出山回帝力四海爭看
歌羽翼至今漢道有光輝對畫感事心歎息周生周生
名已著平生所畫亦無數此幅差勝盛與戴高堂白日
生煙霧
黃山歌
黃山嶻嶭幾萬里亂峯如龍矗雲起晨昏日月轉山腰
三十六軸盤地底崑崙渤澥氣勢來衡嶽匡廬遠相倚
長年冥濛飛煙霞白日雜遝走麋麂玉泉丹砂鍾靈根
芝草琅玕長不死中有高人事隱棲縛屋開門亂雲裏
崖木野藤時作花澗水泠泠石齒齒牀頭木瓢白石鐺
簷頭甕牖烏皮几避世應同尸鄉翁著書還擬鶡冠子
我亦乾坤放逸人探竒名山興未已落日長歌招隱詩
采藥尋君從此始
題張玲畫四時花
張子寫生人歎嗟解衣停筆思盤拏金盂倒汁墨痕斜
挽回物力春豪奢風前脉脉牡丹芽小草濈濈爭含葩
夏榴秋蕖取次花四時會有重幃遮不教飛泊委泥沙
請子更寫古松枒清隂盤據山人家石鼎煮苓延歲華
西湖山居
道人縛屋南山裏西湖正對柴門底藜杖經旬嬾出門
門前看湖聊爾耳秋風撫掌桂花開坐對白石歌隱士
溪翁住近不相知晨昏同飲西湖水
環溪釣處為陳憲僉題
長樂山水閩中雄諸峯北來開巃嵸一溪發源深莫極
環繞却與諸山逢山根倒插溪水碧山靄冥冥溪樹失
鴰鶬鸂䳵啼向人四面波光山月出美人有時坐溪邊
竹竿裊裊牽春煙腰間笭箵興自好日暮吟對江花前
我亦平生稱釣翁十年避地滄溟東他時倘慕三花樹
萬里來尋煙霧中
太白山人漫藁卷三
