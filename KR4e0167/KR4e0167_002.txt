太白山人漫藁卷二
明孫一元撰
五言古詩
雜感八首
白日下悲泉瑟瑟寒風鳴羣芳悴中野豈不懷孤英冥
運有興没主者亦何情朅來南榮趎還當抱此生
棘岡生廣庭出入良嶮巇鸑鷟不遐顧崑崙安可期偪
側居人世感此末歲悲去去勿復道悠悠祗自知
太古固無言有言淳朴喪詩書已失眞龍馬終成象身
生羲皇後心在羲皇上萬事多變遷真宰自無恙
中古造無射耗財空備器元聲未擬和佞言滿朝市所
以百年來戎馬無糞地畎畝事征伐土風轉頽至安得
虞舜絃為我理六氣
大道無狹邪全德萬物備白日浴咸池悠然會此意熠
燿爭微光鷾鴯矜小智欲辨已忘言滄溟浩無際
抱易住青山長日青山對煙雲散不收晨昏變竒態應
知住山心不在萬物内乾坤古神器機運誰謝代以道
獵衆能兀兀意獨在歸來南郭翁天根同一嘅
昔年雲中士被褐離塵表相逢契夙心結我平生好臨
別海門東贈以玄芝草殷勤再致辭教夀浮丘老至今
不敢遺終身願持保但恐風雪深與時同枯槁
齊州赴宿諾滄海歸茒廬浴髮清泠中沙月動影虚天
風颯然來吹我白莵裾手持古松枝朗讀鶴背書輕身
鍊五芽去與元化俱
江上逢春感興
嚴雪散寒雨堅冰開積霃青陽變脩條東風回舊林節
物感孤志連翩春江潯椒花遠自媚清尊強費斟十年
一被褐百回結塵襟豈無鄉關念所愧國士心開匣撫
神物牀頭流泉音冥運誠嶮巇履兹思何深不徒一朝
奮要在萬物任清詩繼絶響聊此抱膝吟
遠遊
海水照髯影天風吹角巾早年負竒好五嶽散閒身日
觀倚高寒車箱夢猶眞一笑謝塵世採藥青澗濱偶來
不解事長句驚四垠幾年聞格鬭中原白骨新山鬼夜
啼血層雲愁高旻青鳳叫孤月茫茫鼎湖春攀髯不可
得終歲泣遺臣
讀高士傳
鐘鳴山閣靜晨起自櫛頭霜樹被繁實日出紅欲流稚
子裹糗糧下澗汲寒湫焚香開卷帙靜坐法前修因看
龐德公鹿門眞可求
靖江西浦與殷近夫别
離節動青郊高筵敞江濱哀觴為懽酌温念忘客身連
山瞰水陸平明眇烟塵清曦升木末長風吹遠津桑麻
接上國炎海為南隣生聚豈鹿豕行當逆龍鱗結交非
在多要得允衷淳古來豪傑士寄託各有因患難苟相
得誰論骨肉親政當篤明愛安可辭苦辛結此園中草
炯言懷好春
春日吟
地偏無往來空庭春正深會此淑霽景花木弄繁隂去
去散芳躅風來吹我襟意得不能語野鳥酬好音翛然
遂忘倦盡力還幽尋纖纖孤月上遲遲白日沉呼來林
居子還當期此心
東門行
晩出東門道停車望眼舒悲風横空來瑟瑟吹我裾芳
華盡銷歇杞枳生郊墟我前跑野&KR0008;我後號山狙無家
問樂土八九村疃虛飢民抱子出野哭還趦趄他方尚
格鬭盗賊驕有餘四海困轉役人命化為魚有魂招不
得剪紙滿溝渠涕下漫霑巾幽懷何時攄
與甘泉老人入董㠗山
天風下高木寒日墮蒼蒼對坐青崖底卸杖白石傍瓦
甌出泉味布袍受松光雲霞有古好芝桂永相將還擕
韓終輩去訪蓬山陽
訪樵者
遠尋山中樵不識山中路隔林伐木聲遥憶林深處不
晤竟空歸日墮西陵樹
江上餞别友人四章
晨起促征鞍薄言駕舟楫送子赴脩河不忍與子别蘭
苕會摧殘蔦蔓不堪結悽悽情未宣惻惻心欲折
心折憑洲渚玄雲搆重隂慷慨撫時序况此離别襟嘈
嘈佇繁吹戚戚理哀琴暫延林莾間睠此念彌深
念深重離筵含酸聽我歌天寒冰澌結君徂當奈何窮
獸不出藪倦鳥豈離柯期子早歸來歲晏守山阿
山阿遵時晦人文會陸沉履運多嶮巇感念昔與今凄
風振修薄嚴霜被喬林願言同此夕寤寐思所欽
送周用賓進士訪道入少華山(有引)
嘗聞齊人安期生以策干項羽羽不能用欲
封之侯不受遂亡去予謂古之仙者往往皆
豪傑輩為之友人周用賓棄官訪道入少華
山予喜安期生之風感激於斯人因作是詩
以送之
滄江望不回孤峰晴自立猛虎嘯天風肯為人所縶嘗
聞安期生畫策君未入歸來謝煙火清露中天吸千年
玩弄間人世風雲集坐此無窮門滅景鍊玄汁
山中石菖蒲雨過忽開九花喜而盡采食之
山中一雨凉窗前曉氣清菖歜忽開花一葉冐九英文
石帶淺碧照我几簟明嘗讀古仙傳此草天之精出有
靈物護時見雲氣成上帝憐我苦服之令長生玉杯收
玄露采花浮輕盈但覺五情好旋茹毛骨輕便當謝人
世去去東蓬瀛
種松
種松滿崑丘眼中生蒼鱗松根化為石松葉不受塵中
有結廬者長年事隱淪入雲荷長鑱斸苓青澗濱木食
有竒志乃與天為隣放歌白雲裏去去空山春
田舍早春作
今辰初解凍遠望田苖稀日出會羣情鳥雀相喧飛村
婦荷鋤至隔舍烟火微阿童三尺箠驅羊散柴扉風來
廣郊陌春事正依依
侣魚
清池耀明鏡綠萍淨相依水面散寒花樹底風生微主
人時夕來釋杖坐苔磯叢石圍小島遊魚吹浪飛眼中
銀潑剌鱗光亂斜暉物我澹無言相對兩忘機余亦觀
化者願與子同歸
收菊花貯枕
呼童收落英晨起晞清露滿囊賸貯秋寒香散庭戶夜
來夢東籬枕上得佳句
秋夜同紫峽逸士雪江老僧軰十人宿南屏山
中誦逋仙夕寒山翠重秋淨鳥行高分韻賦詩
余得夕字
荒煙散不收殘山帶遥碧林鵶晩依依草雉時嗝嗝斜
光明不定居人掩荆柵朅來喜盍簮林下語幽賾厓屋
燈火青野蕨旋新摘豈無伏虎禪亦有飛鳬客愛此小
崑丘人世白雲隔願當抱竒幽烱言永終夕
江上送殷近夫奉母東歸
春色滿汀洲沙晴鸂䳵遊故人別我去回首江之&KR1101;半
月届水宿挂颿風力柔芳蘅弄遥碧閒雲澹不收遠見
蒜山月晩泊瓊花洲推篷慈顔喜得魚沙市頭人生會
有别歡聚不知憂平明望齊魯乘流發櫂謳
我愛陶弘景
我愛陶弘景不受萬乘束挂冠事棲遯歸來卧空谷青
山讀玉書白鶴下高木乃知悟悅心長日雲相逐
我昔何所夢
我昔何所夢所夢在南箕下騎蒼麒麟被髮浴天池日
月相磨盪雷電為争馳魚龍舂撞死風雨失所師蒼水
使者怒九潦丈人知長跪告丈人臣實愚以&KR0008;願當謫
下土廣輪受譴羈手持青藜杖濩落無所之朝投崑崙
巔暮宿渤澥涯腥羶厭塵土所過多魍魑沆瀣不自飽
五内常抱飢渾沌日斵喪顔色非舊時翩翩黃鵠鳥相
望不相隨空懷雲錦字無由報歸期
王野雲見寄華山誌忽憶余曩昔月下著羽衣
醉吟蓮花峯上今已三載自過江南無此豪興
喟然而歎作詩寄謝故道及之
憶昔遊上清長風吹羽䘸仙人九節笻扶我蓮花側太
空借韶濩羣動聲相嚇石髓酌天瓢此物山不惜醉倚
洗頭盆月華凝欲滴獨鶴驚夜半回首秋雲碧三年萬
里遊此事墮今昔媿謝山中人默光運闔闢
與杭東卿憲副論宋人詩
勃興黃九窮妙處空自知坐海不用舲孤嘯三山湄邇
來幾百載還受世人嗤平生陳正字白首不相疑入門
坐盤礴知有古畫師
紫陽山中徐步
窮壑卧孤松寒風生杖屨幽人獨往來鳥哢自成句因
山賸得秋欣然有餘趣片雨弄江光孤雲起汀樹望中
水似天嘯坐漁舟去
雲居子
龍山有高人結茒亂雲裏愛雲不出山自號雲居子晨
夕餐雲腴眼中綠筋起十年不見人偶逢青崕底古心
仍古顔相看不作禮但問何處來翠靄濕芒屣予亦澹
忘言笑拈金鵝蕊
程節婦
君身椅桐枝妾身葛藟草相感纏綿意永言百世好一
朝詎摧傷妾身寧自保生死願從君寸心日杲杲不學
浮萍花東西蕩風沼
吳興北亭與邦直别
青松盤巨壑不受人間塵鸑雛異衆鳥自飲砥柱津羣
情貴苟合難以保厥眞吾與夫君交終始道相親同擷
雲中草還尋天上春一朝來告别去作上國賓正値歲
時暮况與豺虎鄰咽涕重感傷手挽君車輪寒禽各嘯
侣落木亦悲辛惟願君歸來卧此清澗濱
寄斗笠翁(有序)
予往年在山陽時有客斗笠短褐訪予於山
中因與坐古梅樹下竟日視神氣超然了無
酬對一笑不别而去予意甚竒之今年甲戌
孟冬八日有遠客至忽寄一詩云憶昔山陽
時訪君古梅邊青山不隔雲飛來滿座前風
格正堪似氣味亦相連竟日不作語此是象
帝先自從别君來想像山月圓恐君為世用
墮落天亦憐海上若木枝島中玉禾田引領
候君歸寄此黃澤篇乃海門羅先生耳予即
惘然感悟作詩從此逝矣
往年斗笠翁相對空山裏坐撫古梅根眼中蒼鱗起景
象入無言玄冥乃至理别來經幾年夢想隔丹嶲昨得
白雲詞披覽忽驚喜重感至人心涕下悲未已若木與
玉禾一望幾千里揮手謝塵凡長往從此始高歌碧雲
回一劒駕海水
聞劉元瑞按察使棄官與甘泉山人候久不至
南國有高人棄官萬里道晨夕問音書相候青林杪歲
暮悲風塵會晤苦不早何日入門來捋鬚傾懷抱東山
吳居士況汝平生好朅來同幽棲笑拾金光草
三隱逸詩
嚴子陵
子陵太公流垂釣跡相似一朝載後車尚父任國事陵
也帝王師諫議非所志桐江一絲輕煙水從此逝文叔
惟故人侯霸乃奴隸高蹤邈難攀清風滿天地
徐孺子
刑人弄神器漢道日將覆羣賢抗大義機露身先戮矯
矯南州士雲卧匡山曲高鴻眷青冥潛虬媚幽獨朅來
世可遺力耕食自足四海弔黃公千里芻一束下榻走
陳侯身尊道不辱緬邈有斯人千古仰高躅
陶淵明
淵明豪傑人出處亦有道昔讀荆軻詩彷彿見懷抱晉
室漸陵夷一官非所好劉裕乃何人天意亦草草歸來
卧潯陽甲子紀年號酒乃寓眞情菊也見孤操
夢遊黃山吟
朝看黃山圖暮夢黃山行手捫天都月一笑雲煙横丈
人眉如霜采秀忻相迎酌我以石髓遺我以瓊英泠然
跨黃鵠更欲遊空明羣峯忽不見一舉還自驚覺來發
長歎半窗松雨鳴
曾大尹世榮饋江魚
平生味道腴藜莧心自足邑侯念此意遠饋春江玉驚
犬吠成羣打門走健僕雪花初出水鸞刀破銀腹風味
極不常更倒牀頭醁隔座目力窮到手杯盤速麤糲得
解圍吟聲動花竹
石川子
魯門有狂客昔隱泰山中高謝九州事自築一畝宫鹿
裘才掩骼悟悅晨夕同飲牛汶水湄訪道尸鄉翁物情
視蝡動長嘯回天風偶來遊汗漫邂逅瀛海東語笑若
宿好顧我啓方瞳授我玉屑飯五内煙火空久當遺凡
蛻相將入無窮
贈鈍翁
豐狐自胥疏每為腋所悞翡翠巢南林亦以文見捕世
人玩葩藻投老終莫悟夫子抱清浮以鈍守中素還能
遠囂聲朅來隨煙霧予亦畏壘民從子返初步
春日閒居和韋蘇州
亂髮午未梳槀居幽興生焚香了清晝無夢到京城雨
過山枝綠倚枝有餘情舍南村水滿鵓鳩聲催耕地僻
語論稀牀堆圖史清朅來坐成嬾那知世網嬰
題許氏夫婦節義
夫因為弟死婦乃守夫節一門節義俱聲光繼前哲呱
呱膝下兒衣食頼提挈夜窗機杼聲孤燈半明滅白髮
映青裙投老志愈烈磊磊澗底松凜凜巖上雪感慨歌
此詩燈前聲嗚咽
贈别王與時方伯
海中三花樹石上五粒松與子今有約相候尋其蹤褰
衣白雲杪時戲蒼精龍手把古苔篇還訪崑崙峯峰頂
嚥玄露長令有好容回首謝塵世莫教生秋蓬
夢採藥王屋山小有洞
夜來何所夢所夢在名山采藥小有洞長鑱亂雲間忽
覺異人境已知自不凡青厓貼天日下照芝草斑雙轅
駕白虎遥見仙人還向前心自喜飛步相追攀手把翠
雲蓋懇求啓秘關長日不肯語相待神自閒但教食雲
霞要留好容顔一笑還自悟白日遊塵寰
首夏一日坐錢員外仕宏竹間小樓戲簡
首夏鳴禽繁晏坐竹間樓天風灑琳琅碧雲衣上流焚
香了長日短童具茶甌枕簟對青山頓覺五内幽地僻
不受塵主人更清修何當拜龐老同入鹿門遊
張山人
張子湖海士弱齡自崛起讀書法前脩隱棲茒茨底曠
哉山水情鶡冠烏皮几巖花紛始紅石耳翠還紫觸物
發幽響清詩有妙理遠慮累可輕遺榮心自喜緬邈山
中遊百世懷杖履
送潘子北上
潘子南中秀意氣凌飛鴻出門佩雙鞬告别時匆匆駕
言遊燕趙覽光蓬萊宫杖策謁天闕危言開帝聰上以
陳王道下以陳民風慷慨抗高義披肝瀝其衷予亦磈
礧士失志岐路中長劒拂鞶厲側睇心冲冲願子茂大
猷寤寐思所崇
題程時望介齋
新安昔上郡黃山秀而起程氏重黎後居此古仁里異
代見孤操眼中得吾子結茒山之隈行歌青澗底飲泉
義固在飢凍未應恥千載於陵翁可以同此理
題汪庸夫孫道甫道義同心卷
兩兩澗底松鬱鬱歲寒操青青百尺絲上有女蔓草女
蔓不終好一夜風霜老
太白山人漫藁卷二
