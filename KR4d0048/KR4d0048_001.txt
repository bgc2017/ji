陳眉公先生訂正丹淵集卷一
宋蜀文同與可撰
明吳毛晉子晉
蜀李應魁務滋同參
吳吳一標建先
詞賦
超然臺賦
方仲春之盎盎兮覽草木之菲菲胡怫欝於余
懷兮悵獨處而無依陟危譙以騁望兮丘阜嶊
崣而參差窮莽蒼以極視兮但浮陽之輝輝忽
揚颷以晦昧兮灑氛霾於四垂躓余心之所行
兮欲溷溷其安之蛻余神以遐騖兮控泬寥而
上馳闢晻曖以涉鴻洞兮揮霓旌而掉雲旗導
長彗以夭矯兮從宛虹之委蛇曳采旒以役朱
鳳兮駕瓊輈而驅翠螭涉橫潢以出没兮歷大
曤而蔽虧羾萬里以一息兮俯九州而下窺有
美一人兮在東方去日久兮不能忘凛而㓗兮
岌而長服忠信兮被文章中皦皦兮外琅琅蘭
爲襟兮桂爲裳儼若植兮奉珪璋戢光耀兮秘
芬芳賈世用兮斯卷藏遊物外兮肆猖狂余將
從之兮遥相望回羊角兮指龍肮轉嵎夷兮蹴
扶桑倚泰山兮聊徜徉下超然兮拜其旁願有
問兮遇非常勿掉頭兮告以詳使余脫亂天之
罔兮解逆物之韁已而釋然兮出有累之場余
復僊僊兮來歸故鄕
石姥賦
上嶜崟之飛泉兮披薈蘙之榛莽骭倦&KR1224;而膺
喘兮窮其巔於絕岨爰有石而跂跂兮旁無他
而相伍色黤黕而骨勁省兮具支節而帶文縷
其遠晲之若人兮迫猶疑其蹲虎里俗神而甚
恭兮號相尊其曰姥謂遽亟而丐况兮緣其求
而下予忽旱陽赫而上爇兮飛光流而燎土燀
多稼以巨甗兮烹羣命于碩鬴走群靈而莫答
兮後率歸而此愬役稚耄而竭蹷兮來號呶而
嘂謼會諸力以掀揭兮使轉移其常處靈歘然
而見景怪兮衆外愕而中怖慃堀堁而下發兮
鬱黯靉而上布憺砰礚而中作兮漭滂沱而四
注回極熾而施大潤兮曾不暇乎旋步已復還
其故立兮各再拜而引去問其端而何從兮年
皆失其幾許吾聞懷澤之與符陽兮亦有石爲
牛鼓彼民釁而擊之兮常以旱而取雨宛其於
爾爲類兮彼又載于國譜噫惟皇之大職兮繫
隂陽之煦嫗奚磊砢之頑質兮輙矯權而自主
事豈無於適然兮而惑者槩從而爲語皇忽寤
而震恚兮烈罪目而爾數訶星士以施棓兮勑
雷將而揮斧赫電火而灰爾兮鼓箕風而蕩汝
閴大空而泮散兮一摩抏其處所俾愚黎之偭
正兮識惟皇之覆露皇未寤而民尚惑兮徒吾
髀之長拊
蓮賦
彼芳蓮之紛敷兮乃橫湖之繡繪挺濁淤以自
潔兮澡淸漪而逾麗纖空其上下兮細理周其
向背甘液凝而露浥兮淸香馥而風遞向冰筋
與玉骨兮外吐心而露肺承寶座之千趺兮蔭
琱輿之萬蓋張翠帷於月下兮列綵仗於煙際
容鷗鷺之徙倚兮取龜魚之芘賴旣怗水以不
競兮復㳂涯而自退實華蘤之上品兮豈草木
之一槩
松賦
度衆木而特起兮有高松之可覿擢雙幹以旁
逹兮聳千尋而上擊怪難入於圖畫兮老莫知
其歲曆含古意以茫昧兮負天材而岑寂柯磅
礡而如枹兮葉徹掾而若冪停餘雪而暖溜兮
棲宿雨而晴滴險穴聚乎魑魅兮隂枿藏乎霹
靂蒙煙霧之灑潤兮傲冰霜之慘戚榮枯繫乎
所托兮用捨由乎見覓敢並名於𣏌梓兮甘取
誚於樗櫟
問神詞(并序)
丙申歲夏五月南豳大旱土人走寧之要
冊池取神水者如市旣得各就其社祀以
禱雨然踰旬不應民甚恐懼禾稼焦枿不
得食以死且疑神何不若嚮時之速驗也
群口咨嗟余聞之爲作問神辝使歌之凡
三篇如左
一
惟歲之旱兮叩群靈而寂然蠒踵汗顙以歷它
疆兮俾趨神之所淵飾盎缶以借餘潤兮輦護
以歸期監乃衷之虔兮少悼民之凶飢巫歌覡
舞兮舌橋而腕垂原呼野召兮翁走而嫗馳奉
新絜以羅庭戸兮日屢薦而益祗吾將問神兮
不閔此而曷爲
二
寧山之環兮寧水之灣吾神宅茲兮幾千百年
土民所仰兮重如一天凡旱取雨兮易若手然
潤逐灌洒兮隂隨&KR2130;煙盡秦之境兮歲無赭田
茲夏隴之槁渴兮風燥而日煎吾將問神兮豈
或不職而累前
三
神嘗以功兮荷天之福衮畫藻火兮冕垂蠙玉
樓殿轇轕兮楹廡聮屬炫熀煜兮盤山結谷幄
帟之下兮雲藏雨蓄宜以其潤兮惠吾百榖胡
爲自嗇兮肆魃之酷吾將問神兮寵其爲辱
去陵
度巃嵸兮外岑崟宛詰竭兮辝高而謁深望&KR1132;
嵼之危堞兮隱重闥于幽林石塗齬齬而直注
兮盤苔磴乎千尋問守居之何所兮凌絕壑而
繚層巒櫩廡鬱其䊸絀兮觀閣緣乎孱顔嗟余
胡爲棲此兮日儔伍乎群山歲月淹其兩周兮
悵何時而當還熇兮爀&KR0579;兮慄若寐之覺兮疾
而復承詔易守漢上兮幸旋轅于夷陸側身東
望兮掣余思而太息山中不可以久留兮無四
時而蕭瑟
秋望
愴嶷立兮臨曾顚極延迤兮睇遥川杳營營兮
其何之馳滉漭兮浮寥然彼美人兮在一方望
泊鬱兮蔽雲煙期將邁兮殫所思念莫致兮勞
且悁零露濛濛兮促其歸灑涕淚兮紛如泉
送李道士
雲離離兮風漻漻群山空兮萬木凋水滉瀁兮
大野平天泬寥兮新霜晴送先生兮歸鵝池晨
霞鮮兮明羽衣乘靑騾兮度南岡荷瓊笈兮袐
雲章先生去兮來何時上三嵎兮余之思閑居
靈嵓兮摛錦詞有鶴可使兮其致之
哭仲蒙二章
&KR0579;憭栗兮臨淸秋懷坌憒兮紛予憂拂其弭兮
久復留念將焉適兮升高丘問胡然兮予之思
絙予心兮不解以繆謂遐闊兮願如其宫悵西
南兮川塗𬗟脩已忽寤兮往嘗此以訃蓋子之
生于世兮期爲已休萬感芸然兮䀌予之中魄
幹漂潰兮索其若抽念子一去兮不可以復見
顧予之於道兮尚胡爲而此謀欲子似兮取友
但寥寥兮安求孰識子兮予深當何人兮與侔
彼徒以文行兮爲子之高其不爲賤正體而貴
余肬如刻畫兮妄以累子類神珠兮釁天球知
子之末兮尚可以表世其不能究者兮彼又何
尤巳矣乎子之存兮在予憶子之疢兮將何時
而可瘳歛予恨兮暮來歸煙雲飄蕭兮奉予以
愁
右臨高
念子將歸兮于嵩之陽彼山之中宅群僊兮欣
得子而翺翔冠芝英兮佩蘭芳躡暐曄兮服熒
煌執瓊笈兮披錦囊遡天風兮誦霞章神君揖
兮登寶牀玉女進兮奉瑜觴予浩歌兮頌靈休
瑤瑟差薦兮相與子之獻酬客下緱嶺兮飄霞
旒人來穎陽兮駕琳輈蟠桃春兮白榆林雲開
月皎兮桂嵓之幽子之樂兮千萬億年下視此
世兮不肯還猿嘷鸖哀兮怳惝乎空山相望何
所兮杳莫可攀
右懷嵩
仲蒙爲人無所不備采摘一二以
爲其美行累之多矣劉元平嘗論
人之賢者曰無長仲蒙似之故同
之二章如此熙寧辛亥仲秋癸酉
仁壽郡東齋題
哭任遵聖
覽顥宇之渺漭兮悲萬彙之漂搖林薄䬃以殞
瘁兮帶原隰之蕭條幨離魂之怫鬱兮紛渙散
而孰招悵節物之變易兮付餘懷以無聊念先
生之生此兮皇曷爲而有之旣誕卑以才德兮
又復艱其所施使輾轉於偪側兮躓其行而莫
馳哀抱憤以遽去兮問誰賢而爾師飽道義兮
富文章轟大聲兮發洪光潔如玉兮凝如霜堅
不可撓兮凛不可當嗟爾世俗兮曾莫測其所
高但輙詆以絕衆兮實自疵于爾曹且勿辨其
薌臭兮混蘭藏於蓬蒿不善擇其至行兮務族
譟而叢嘷今巳矣兮想孑立而孤居游鴻洞而
入奫淪兮乘威鳳而跨鯨魚出入乎無極兮旁
羊乎太虚下視夫塵寰兮諒將厭其如帤惟不
肖兮有性自天蹈大道以直騖兮繇中軌而掉
長鞭寧剛折而方毁兮耻從柔而逐圓獲稠人
之笑詈兮獨先生之見憐負先生之所與兮羌
莫恤乎其它今旣失先生之爲徒兮顧泯泯而
奈何茲忽訃以大事兮還英氣于岷峨恨不能
撫柩以一訣兮橫涕淚而滂沱亂曰先生之美
兮豈衆人之足云兮先生之慶兮有弟賢而子
文兮先生之安兮地旣吉而可墳兮先生之壽
兮期萬祀而有聞兮夫何憾耶
哭許駕部
曏余登大㟭以回軫兮過君公之故里涉郊坰
而歷閭閧兮聆弦歌之盈耳稔德義於洋洋兮
時屬君之令此因執名以願見兮遂日親於燕
几挹佳論之端潔兮識所存之可喜議爲邑之
良術兮欲儷君而無幾復余出守於陵陽兮君
亦擁麾于通義封壤相切行不越宿兮朝暮之
聞愈美彼邦之政素艱其施兮前罕稱乎善治
惟君之才力強敏兮條若紛絲之就理余改符
於漢中兮君復駕題輿於錦水閱月未久而君
以疾聞兮忽遽傳乎君之不起哀哉淑人之云
亡兮無由撫棺而問天以死徒臨風以永歎兮
何壽夭禍福之反是獲河內之來訃兮蒙不鄙
於君之子云將歸君于幽宮兮撰吉日而且邇
湯湯乎大河之滣兮峩峩乎大行之趾岸磅礴
而岡隱轔兮茲有利乎君之所止限川塗之脩
𬗟兮阻陪葬乘之末軌悼余懷以遐薦兮曾莫
殫於累紙酌芳椒以盈樽兮寘生芻而在篚遠
不能脩此以奠君兮悵音容之巳矣
送人
風寥寥兮黃葉飛黯栗冽兮寒滿衣歷敬嶔兮
山逕微背晨霞兮送子歸子之居兮錦水湄樂
莫樂兮奉庭闈凝流塵兮掩瑤徽知此音兮天
下希
玉女
豔明霞兮體霏煙秀婉嬺兮靜嬋娟如龍之矯
兮鳳之翩倏見光景兮忽自還乎杳然宅幽宮
兮閟靈囦領群娣兮司寶泉福斯民兮千萬億
年享豐祀兮期終山
登山
余將往兮南山路骫靡兮何高昧其適兮茫茫
歷崎嶬兮嵯峨枳棘紛兮鉤衣解難進兮前阿
指屢血兮險艱翳骨拂兮叢羅地&KR1699;結兮伺人
復虎兕兮群嘷念失足兮安逝其悵恨兮柰何
丹淵集卷第一終
