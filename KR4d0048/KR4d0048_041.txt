丹淵集拾遺卷䟦
人知愛湖州之畫而不知愛其文非文有不工
於其畫也人之所見之不至也且畫之奇怪本
出于文章之餘而文之高古又出于其人之胸
懷本趣是豈有兩法哉湖州之文一出東坡兄
弟皆敬而愛之前軰大老如文潞公亦爲之延
譽司馬温公則至于心服趙淸獻公則至于歎
服荆公蜀公又皆形之歌詠湖州之爲人可知
矣湖州三仕於卭筆墨遺跡甚多後一百三十
年誠之被命守卭凢故舊之相屬者必湖州墨
林是求而不及其文焉則知湖州之文者能幾
哉東坡嘗贊其墨竹日其詩與文好者益寡有
好其德如好其畫者乎又贊其飛白田始予見
其詩與文又見其行草篆隷以爲止此矣復見
其飛白則予之知與可者固無幾而其所不知
者蓋不可勝計也然則自當時知之者巳寡况
後世乎卭舊有湖州墨林堂誠之旣爲並祠堂
上以致卭人不忘之意又刊其集以廣於世庶
幾因其文以知其人勁正豪邁不獨在于區區
之疎篁怪水也雖然湖州之文散落不存者多
矣石林先生云東坡倅杭與可送以詩有北容
若來休問事西湖雖好莫吟詩之句及詩禍作
世以爲知言而東坡亦嘗移書湖州趣其賦黃
樓二者集中皆無之間有詩與坡往還者輒易
其姓字如杭州鳳咮堂坡所作也則易以胡侯
詩中凡及子瞻者率以子平易之蓋當時黨禍
未解故其家從而竄易斯文厄至于如此可勝
歎哉今伹掇拾其遺亡數篇以附于後後有同
志者或又能訪其遺餘尚可以續編云
慶元元年五月旣望曲沃家誠之䟦
