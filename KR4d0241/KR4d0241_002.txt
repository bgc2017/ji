定庵類稿卷二宋衛博撰
表
辭免右僕射表
宰枋中居豈容虚受奏函上列未聽牢辭不勝淵谷之虞
洊凟乾坤之造(中謝)伏聞總制萬務正長百僚下以遂物
宜上以穆天縡位高責重於古難才人微望輕顧臣敢議
以功則屬大事而當一面臣無尺寸之可書以德則鎮浮
動而風四方臣唯譾薄之是媿徒抱朴忠之守誤膺神聖
之知曾歲月之幾何荷寵光之及此渙發大廷之號躐居
衆俊之先得位與時常情相慶循名責實有識為憂儻貽
撓棟之羞何補奪乘之咎伏望皇帝陛下仰圖帝載俯諒
臣愚名器不假人况於置相之重安危在出令必惟同德
之求追寢誤恩式昭盛舉臣之願也天實臨之
第二表
股肱之寄義必推賢肝膽之誠力期悟主洊諭丁寧之
指尚憑冒昧之愚(中謝)臣聞萬務之繁可以綱舉而難
於周知四海之大可以心服而難於力勝惟古哲王之
圖任必視衆論之所歸德裕進而兩河革心楊綰用而
宗臣徹樂俾天下聳聞而風靡則主道不為而日尊夫
豈得於聲音笑貌之然將有見夫禮樂刑政之外伏念
臣寒鄉晚出一世孤蹤繇言語侍從之臣參柱石弼諧
之任術業則無以出廷臣之右資望則不聞居官簿之
先方人乏之是承猶寬衆指儻國鈞之全畀必致疾顛
上將遺盛世之羞下以觖四方之望願仍舊服别俟疇
庸夫恩之深者難於言而臣未報不貲之恩請之煩者
凟於聽而臣屢抗不移之請進退罪也夙宵懼焉伏望
皇帝陛下察其非徇於常辭憫其甚憂於速戾旁求中
外寧乏老成鼓舞風雷亦何嫌於反汗財成天地庶有
補於同流一新岳牧之咨益重師瞻之地
謝除右僕射表
預政罔功久妨於賢路置相不善誰秉於國成籲天弗
從跼地無所(中謝)伏念臣愚無一得過不自量有君無
臣起遺歎於千古得時行道顧何愛於此身誓將醻甚
盛之知固嘗論天下之事有赫上聖照臨百官長轡遠
御則豈無應變之才視古太息則宜得非常之輔惟兼
聽可以屈至多之策惟大公可以服萬有之心方列位
之充廷豈盛時之乏使况君臣之間莫先遇合故功業
之建在昔為難以丙魏之興而孝宣雜用於刑名以房
杜之盛而貞觀有慚於禮樂如臣何有敢進於斯兹蓋
皇帝陛下功光祖宗明並日月勵精而治方將建大政
以興太平難得者時何以稱隆旨而塞厚望臣之欲報
誓以殺身然綆短者難於汲深而器小者不勝受大以
天下自任寧不為前哲之羞非王道不陳惟竊慕事君
之敬
謝除尚書右僕射表
參預朞年盍使治臣之不效咨疇百揆恐非同德之是
求抗辭牘以莫回愧此心之未亮(中謝)伏念臣賦材不
腆承學非優居言語侍從之官庶猶寡過司禮樂刑政
之柄將自速辜况春秋之義尊上公而人主之職論一
相豈以堂堂之大國屬之斷斷之小臣外將貽輕漢之
羞内無補尊堯之治雷不一風不再固知反汗之難尺
有短寸有長殆匪量才之謂勉即師瞻之所終虞鼎餗
之非兹蓋伏遇太上皇帝陛下起萬物之初游六氣之
辨撥亂世反之正有開貽燕之謀持衆美效之君猥荷
仰成之眷而臣依日月照臨之下蒙雨露拱把之中天
地恩深絲毫報蔑恥君不及堯舜永懷勵翼之圖當饋
歎無蕭曹儻副焦勞之念
平江府謝到任表
荐將使指方叨内地之榮就畀守符俄竊輔藩之重僥
逾特甚震懼靡遑(中謝)伏念臣家世寖衰人材猥下適
際休眀之運屢更煩劇之除曾無片善之可名豈復優
遷之敢筮况茲會府密在邦畿轂擊肩摩衣冠指為走
集之路甍連棟接風物夥於昇平之時自非得資望素
高之人難以成禁令必行之治如臣么麽曷與選掄茲
盖伏遇皇帝陛下日月照臨乾坤覆幬欲廣至和之化
兼收共理之臣顧若其愚亦膺重寄臣敢不深求民瘼
虔奉詔條任大力微當日思於官謗訟平政理誓仰副
於君仁
謝除觀察使表
奏對便朝初無一得觀風大國驟出中除孰云介胄之
下臣敢冒冕旒之殊眷控辭弗𫉬感涕徒零(中謝)伏念
臣夲不知兵竊嘗憂世為民司命而不推進退存亡之
計為國將兵而不明彼已勝負之機每聞恃敵之不來
未有制人於先發謂餉道為難繼則因糧於敵者何義
謂軍籍為尚寡則以少擊衆者何人縱酒高會而士甘
半菽之憂黷貨多藏而下無乞襦之惠負負爪牙之託
惓惓畎畝之忠不圖晚節之遭逢獲展平生之約結固
未能聚米以圖破隴之狀儻庶幾借箸以眀撓楚之非
名一藝者無不庸上之賜也以小言而受大禄人謂斯
何兹蓋伏遇皇帝陛下勇智自天聰明協帝披輿圖而
有四方之志捐城邑以慰多士之心猥如負乘之微假
以廉車之峻臣謹當有死無貳唯敵自求以口舌而得
官則有辭矣執干戈而衛上敢不圖之
又
幕府上功未論實效詔書班賞頓越彛章退欲避以無
從凜莫知其所措(中謝)伏念臣勇慙超乘技乏穿楊趙
括之讀父書豈明方略狐突之教子弟粗守愚忠願輸
横草之勞未獲死綏之所屬邊陲之唘釁策戈甲以長
驅飲馬大江傳烽三輔惟疆場之不戒人謂斯何矧殘
敵之就屠天相我也稽之漢法簿問則宜大哉堯仁策
勲何有不腆二三之俘馘蓋圖偏伍之賢勞豈繄微臣
獨沾殊渥盡略横階之秩峻超三品之華天大人微恩
深報蔑兹蓋伏遇皇帝陛下推仁以保四海信賞以勵
百工親屈帝尊臨見執戈之士猥如臣賤鼎來出綍之榮
顧凡冒險以直前孰匪聞風而知勸臣敢不益鞭駑蹇
勉副龍光以克敵示子孫世保康侯之錫不以敵遺君
父誓空老上之庭
辭免參知政事表
帷幄近嚴豈容序進封章剴切未聽牢辭仰天日之向
高凛淵冰而莫喻(中謝)臣聞因任以成功者聖人之能
事陳力而知止者臣子之令圖儻惟囊括以兼容何但
棟隆之必撓臣之已試衆焉可誣學本師心而有古人之
愚道以事君而有違俗之累固嘗論天下之事將以報
人主之知而步蹇者不可絶馳器狹者竟難大受所幾
萬分之一了無尺寸之長縱未能自弛以謝曠官敢復
奸不韙而羞盛世人知居寵臣懼速辜伏望皇帝陛下
矜不移之愚遷已行之令上以弭名器假人之誚下以
紓負乘致宼之憂庶穆師虞少安微分
謝除參知政事表
奉為真之詔進秉政機抗引避之章莫回渙汗拜嘉如
隕委重奚勝(中謝)伏念臣奮湖海之陬乏廊廟之具生
死文字僅類蠧書作為詞章不過蟲篆烏睹國家之大
體偶陪英俊之諸儒冒昧進遷雍容獻納北門西掖敢
論潤色於皇猷右府中臺莫負安危之注意未報不貲
之德長懷自弛之圖側聞有命之自天恍若履冰而待
日飲河之腹久已易盈伏櫪之姿詎堪遠到兹蓋伏遇
太上皇帝陛下功高與子道妙凝神植桐梓於拱把之
中作成有造居柱石於弼諧之上佑啓無窮天地均恩
頂踵思報惟股肱之戴后敢忘一體之同盡心力以事
君庶答兩宫之遇
謝除醴泉觀使表
天營承乏績效蔑聞祠館祈閒綸言賜可保孤蹤於始
末戴上聖之恩私(中謝)伏念臣屬荷主知起繇家食秉
旄仗鉞六飛將戒於徂征被甲據鞍一介敢辭於耄耋
烽烟間息羽衛留行獲逃避事之嫌敢上解兵之請以
侯就第雖自適於退藏飽食無功益懷慙於尸素兹蓋
皇帝陛下定謀制敵觀變御時披天下之輿圖固不忘
於武事以關中為根本宜坐治於明堂遂令負靮之臣
歸享杜門之樂臣敢不心懷止足身戒滿盈視晚景於
桑榆已無多日奉祠庭之香火永祝明時
辭免御營使表
羽衛時巡必嚴先置囊封夙奏恐玷殊私未推從欲之
仁洊貢投誠之請(中謝)伏念臣受恩深厚竊位通華當
疆埸之多虞豈頭顱之敢愛唯見阽危之迹久懷斂退
之心蓋積毁所加既乏江東之望而寡謀有素寧知堂
上之竒鉛刀已試於無庸鼠璞何堪於再獻方聖上焦
勞於宵旰宜衆賢馳騖於事功退竊自量實虞非據伏
望皇帝陛下諒籲天之懇興察父之慈略反汗之小嫌
收出綸之成命俾歸散地獲保餘年
辭免御營使奏状(附)
竊以戎輅親征將圖大舉天營置使必屬重臣敢謂么
微廼叨器使(中謝)伏念臣頃緣衰晚得請退閒方睿照
之當天攬羣才而在御孤蹤蕞爾過聽伊何收汗馬之
勞則臣力既愆出籌幄之竒則臣愚素甚自量既審冒
處為難豈惟將致於疾顛抑亦恐來於衆誚伏望亟收
成命改畀時才庶穆朝僉少安愚分
謝除御營使表
有司夙戒將巡細柳之軍行衛先驅誤典鳴鑾之仗懇
辭弗獲傴受奚堪(中謝)伏念臣結髮戎行半生環列雖
執戈衛社粗肩自奮之忠然積羽沉舟幾致疾顛之咎
破膽猶驚於曲木殘骸何取於勞薪惟二聖之深知銜
大恩而未報太上起臣於戎馬飲江之際僅無侵軼之
虞陛下眷臣於龍飛御極之初復值乘邊之警將整徂
征之旅俾司禦侮之權俯憐蒲柳之先衰敢覬桑榆之
末效兹蓋皇帝陛下沉幾獨運善任無妨幸渭而責可
汗力奮唐宗之武封殽而伯西土行收秦穆之功臣敢
不益堅晚節無愧初心追督將而守江湖共壯淮壖之
勢至金城而上方略願為歲月之圖
謝除樞密兼參政表
基宥密之命莫重本兵負端右之才乃堪聞政揆寸長
而何有共二任以奚勝(中謝)伏念臣蚤以諸生出逢興
運學不足以窺聖賢之能事識不足以明治亂之大端
追琢其章晚悔雕蟲之習支離其德分安社櫟之生猥
緣黃甲之名浸補皂衣之缺承明三入有忝昔人出守
一麾何功方面既不能梔貎蠟言以同流俗仍未聞草
衣木食而賦歸耕甫即鋒追登冠槖從更冒非常之渥
遂班在服之光曾日月之幾何荷寵靈之及此愧深顔
厚恩大人微兹蓋伏遇太上皇帝陛下體道太清凝神
姑射以爾衆請命用肇造於我家為天下得人迺燕詒
於翼子曲輪方桷咸自儲材厚地隆天莫非戴德誓竭
股肱之力共閎宗廟之休徇國之心捐軀以誓
謝除參知政事表
參萬事之幾久辜試可骩大公之選竟使為真永惟共
政之臣將重本朝之勢妨賢是懼報國何從(中謝)伏念
臣守承學之傳乏佐王之略恩隆過聽進許陳愚察其
任直而不欺謂其有猷而必告精神之會千載難逢體
貌之私一介安取冒昧螢光之近日激昂蟁力之負山
意廣才疎固少成事憂深責重幾欲醉心幸免則多詔
除惡在矧多士朋来而在服而一人高拱以圖功駟馬
輕車盍效夷塗之駕汗顔血指苐虞善斵之羞勉與將
衡敢安奪乘兹蓋皇帝陛下籲俊以尊上帝惇德而難
任人察其處帷幄之近嚴粗無大過使之輔朝廷之遺
忘倘有寸長然執器寶者常恐勿勝而涉淵冰者罔知
攸濟險夷一節誓當有死命而無二心夙夜同寅共期
總衆職以稱上意庶行所學不負初心
辭免樞密兼參政表
風雲之號敢覬力回肝膽之誠倘容理奪重愬妨賢之
悃仰祈從欲之仁(中謝)臣聞國勢之重輕實係人才之
用舍矧司兵本兼預政幾非有宏毅任重之臣敢在精
神折衝之位猥如臣賤乃辱疇咨以道則臣學僻而師
心以事則臣才疎而負俗雖曰激昂而有志固嘗展布
以事君尺短寸長僅足有司之事内親外撫將為盛世
之羞人知帷幄之榮臣有淵冰之懼伏望皇帝陛下仰
圖帝載俯念臣愚見善則遷亟反已行之令不能者止
何妨更照之明别登三壽之朋下益羣黎之望
謝除樞密兼參政表
本兵之任難以次遷共政之臣豈惟官備仰體安危之
注意可無文武之兼資孰謂公朝姑容倖位(中謝)伏念
臣學迂而寡要言大而少成賢不聞於諸大夫國人仕
所望於祕書郎縣令太上過錄臣於官賤人微之日陛
下優假臣以出長入治之權天地恩深絲毫報蔑斷簮
踦履未忍棄捐今袴昔襦或堪惠養粗行所學無負平
生敢圖一節之趨亟位六官之長蹈高門之第滋愧重
来佩華衮之章誦言勿稱當上聖熙天之運而大廷籲
俊之公猥容措康瓠於鼎鼐之陳必有駕鳲鳩於霄漢
之誚奪乘何補撓棟為羞兹蓋皇帝陛下當饋懷人勵
精求治長轡遠御已紹開億萬年之休公聽並觀俾益
贊二三臣之後臣之得位久已誓心道之將行盖思明
目以報天子時哉易失可無藉手而見古人稱塞為期
糜捐後已
賀郊祀禮成表(乾道乙酉元日)
國之大事不可得兼歲之上辛於斯為盛當四海貢圖
之日表一人受命之符事越前聞慶覃廣宇(中賀)恭惟
皇帝陛下聰明時憲聖敬日躋備文武之功是堯而已
盡君臣之道唯舜為然和敵國以靖邊塵戢干戈而肆
時夏秉兹馨德信厥精禋惟吉之從順考魯侯之三卜
有國之舊率由至道之宏規采儒臣獻胙之儀備曠古
事親之舉臣有拘封守莫與駿奔歌噫嘻之詩想見成
周之禮樂下恩澤之詔願宣大漢之威靈
辭免郊恩表
慶條顯畀志願牢辭避牘報聞迹疑異衆(中謝)伏念臣
擢從散輩服在邇僚識不足以佐神明之幾才不足以
適方圓之用雖願效佐王之略敢與知格帝之功屬修
毖祀之恭曾乏秉文之助大裘衮冕咫尺於威顔玉瓉
黃流陟降於左右猥無闕事安敢叨榮伏望皇帝陛下
制爵以賢循名責實欽上帝溥臨之福特與民同裁歴
年謬賞之文姑從近始兹為盛舉敢復常辭
謝郊恩進封開國侯表
奉瑄陽位斂時昭事之休舍爵路朝辱是等功之典迫
承威命愧越初心(中謝)伏念臣本章句之儒乏公輔之
器小言而受大禄殆將遺滿溢之羞聖人而責愚臣何
以塞優游之望兹告成於熙事曾莫佐於清光壇壝犧
牲各以物序降登上下豈曰賢勞第惟神聽之嘉娛方
眩珍符之委况敢圖班邑遂籍通侯視諸封賞之科愧
彼烈文之輔兹蓋皇帝陛下統承千載道暢八紘備物
以告神明昭格昊穹之眷錫壤而光祖考猥先政事之
臣惟德厚者報豐而位高者委重敢失墜事君之節用
答揚天子之光
辭免江淮都督表
假鉞視師固難因任背城決戰此復何時敢修退避之
常辭尚拜丁寧之温詔(中謝)伏念臣志卑莊鷃技拙黔
驢少不知圯上之書老且乏江東之望發蹤指示或因
人而有成賜履專征則在臣而何敢矧當饋歎蕭曹之
日必中禁得頗牧之賢以道德安強之威成江淮表裏
之固皇咨裴度宜率舊章今拜淮隂徒驚衆聽伏望皇
帝陛下亟還渙號改畀儒英要聞晉盜之奔秦無俾匈
奴之議漢
謝除江淮都督表
駟介乘兵未效獻俘之禮五侯九伯迺專賜履之征孰
謂臣愚猥蒙制可退循牆而莫避致專乘以為憂(中謝)
伏念臣號令乏前賢之風勇力廢横戈之習年之將耄
語既諄諄心之不長髮猶種種久負賜骸之願晚蒙血
指之羞以宜投閒散之身護非素拊循之士蜂屯蝟聚
而尚納憑陵之侮雪虐風饕而未休匽薄之師惟帝王
之兵所貴必全雖厮輿之卒靡容不備久留征討内切
主臣援枹鼓則忘身死其所矣安社稷以為悦人謂斯
何夙夜以思進退維谷兹蓋皇帝陛下聖智同符於藝
祖寬仁上恊於光堯始以太王之心姑徇敵人之欲繼
下元封之詔將躬武節之威猥遺見大夫(原闕二字)之賢過
取一个臣無他之技臣敢不力修戎律躬履顔行收尺
寸之功敢事便文之舉固表裏之勢當懷經遠之圖
謝除徽文閣直學壬知荆南表
内閣寶儲上憲圖書之府赤墀文石追參供奉之班萃
諸儒稽古之榮賁白首乘邊之役(中謝)伏念臣甫偕召
節入侍禁塗曾詔墨之未乾已恩綸之狎至坐念江湖
之遠迹周寰宇之間廣樂鈞天直疑清夢蓬萊藏室尚
接英躔炯然欲報之心老矣既愆之力兹蓋伏遇皇帝
陛下鼎新庶政器使羣臣當饋以思遐想蕭曹之佐推
轂而遣當求頗牧之材顧臣無纖芥之能何以禆寥廓
之見奄長楊而連五柞空懷屬御之塵輕尺璧而重寸
隂請示洛書之訓倘酬晚遇無愧夙心
謝除刑部侍郎表
乘軺所布方披三輔之圖持槖近班猥玷高門之地報
章有煥拜起知榮(中謝)伏念臣雅志倦游一官平進雖早
緣推擇嘗參國論之餘而老益粗疎伏在吏塵之下牧人
馭衆曾乏寸長奉使典州久逾二紀孰謂桑榆之晚親
承旒冕之知以賤有司之臣假小司寇之職高第而補
漢廷之缺臣匪其人再見而位趙國之卿事光在昔兹
盖伏遇皇帝陛下恢張治具衆建人才察臣官簿之歴
年宜知報國謂臣吏道之專智可與平刑躐寘明廬往
圖末路臣敢不益鞭駑蹇仰副鴻私濫司空城旦之書
當體好生之德辱天子從官之選敢忘獻可之忠
謝除吏部侍郎表
趨一節之朝方起及郊之敬佐六官之長遽叨即命之
榮内揆微蹤仰辜隆施(中謝)伏念臣滿襟塵土投老光
隂伏櫪之嘶詎堪致遠飲河之腹久已属饜誓將造膝
以陳愚冀即奉身而退處敢虞幸位有忝公朝以日月
論思則臣學殖之就荒以銓綜人才則臣風裁乎何有
勉即鵷鴻之綴終慙樗櫟之非兹盖伏遇皇帝陛下道
暢八紘統承千載舞雲門而奏大夏兼存蕢葦之音執
玉帛以見羣神不鄙陶匏之用施諸俊籲亦罔遐遺臣
之會逢何以稱塞斯猷惟后之德永肩一心視死猶生
之年有如皦日
辭加鎮表
出二節以授師兹為曠典呌九閽而請命尚閟俞音中
謝伏念臣伏在里居猥當人乏自省據鞍之已老迫承
假鉞之專征設九拒其有餘敢議昔人之能事欲壹鬪
其可得實遵弭敵之宏圖惟上方興受命之符乃元日
獲始郊之卜德馨上達兵祲旁銷曾何閥閱之可躋辱
是土田之多與稽諸近比得者幾人以王命討不庭臣
之職也貪天功以為已人謂斯何伏望皇帝陛下察其
引分之由中錄其臨寵而思戒風雷鼓舞雖作號之已
孚日月照臨尚容光之必届
第二表
益地之恩正虞虚授循墻之請所幾必辭自憐悃欵之
愚未諭丁寧之旨(中謝)臣聞祭澤之大以侈神靈之休
賞國之經必示勲勞之勸而臣内缺奉璋之敬外無横
草之功猥緣惠駿之公敢冒列臣之寵臣聞命矣國謂
君何伏望皇帝陛下聖度隆寬皇明委照亮其止足而
知懼知其展布以事君辭邑而請繁纓非有效尤之志
吐哺而趣銷印益彰從善之仁
謝加鎮表
節旄旗纛晉長二師山川土田益陪多賦揚大廷而作
號視盟府以知慚(中謝)伏念臣被遇聖朝逢時肇祀属
有護羌之役阻陪上雍之班惟國之大事在戎要洗欃
槍之厲氣而天之所助者順果符帷幄之成謀蕭然班
馬之聲允矣止戈之武盖聖人為能饗帝故羣臣莫望
清光蔽自上心迄成熙事曲推厚下之澤過錄守封之
臣兹盖皇帝陛下清明在躬寅畏享福一嚬一笑不以
假人大邑大官宜章有德而臣早嘗險阻晚脱阽危功
不腆而禄既豐心弗強而身餘幾間兩社以輔公室猥
為大國之羞封萬戶而為帝師益引下臣之分
天申節賀表
歌薰廣殿初占夢日之祥擊壤黎民率罄後天之祝驩
傳萬宇運際千齡(中賀)恭惟太上皇帝陛下淵懿聰明
剛健中正功成不有黃屋非帝堯之心道妙常存赤水
契有熊之寶備九州四海之奉極五日一朝之娛慶集
宗祊事光今古載屬誕彌之旦聿彰丕應之符臣矯首
内庭庇身外鎮獻金鑑之錄雖遠龍光望玉巵之觴惟
勤虎拜
接千歲之統天命有開盛五日之朝帝觴惟謹慶覃家
國驩動神人(中賀)恭惟太上皇帝陛下登濟大業而不
有其功并包衆論而強名以道褰裳大寶執契元珠
無為而尊者天既超象數有德必得其壽何待禱祠笑
傲羲黃粃糠堯舜臣屬將使傳阻造宫庭曾無漢家令
之言益彰聖孝第有華封人之祝敢貢愚忠
炎夏應期實啓離明之運後天稱壽光昭震夙之符慶
溢緜區祥開是日(中賀)恭惟皇帝陛下丕膺歷數紹復
基圖施仁猶列聖之心不忘兼愛稽古以百王之道坐
格純熙三階平而風雨時五榖熟而人民育驩聲和氣
自然雅頌之興備福儲祥不待禱祠而致受天之祜與
世咸休臣將命淮壖馳心魏闕九賓在列莫陪漢殿之
儀萬壽無疆徒罄華封之祝
謝賜生日禮物表
犬馬之生日還初度牽醪之賜式在太官孰虞一介之
下臣敢辱大君之善養腹饜德施頂戴榮光(中謝)伏念
臣本章句之儒乏經綸之具眇矣缾盆之陋器參諸鼎
鼐之後陳借箸以籌何補辰猷之告當饋而歎尚辜旰
食之憂乃膺備物之將過錄左弧之始兹蓋皇帝陛下
禮嚴體貌義篤股肱將共寄於安危爰下同於欣戚臣
之拜賜敬以誓心猶已饑天下之民願景前修之志使
人有君子之行庶揚既醉之休
謝賜對衣金帶鞍馬表
上褚兼衣侈以萬釘之寶内閑策駿沃如六轡之華心
驚去國之陳人目眩充庭之大貺(中謝)伏念臣少馳藝
苑長服官箴被蘇子之故貂窮通一致悟塞翁之歸馬
得喪兩忘敢謂餘生更叨蕃錫兹蓋皇帝陛下垂裳御
宇折箠平戎錫命之章舉知安燠懷人之歎下軫虺隤
有光帷幄之臣俾強筋骸之報惟一夫之短褐猶已寒
之儻庶政之駭輿又誰咎矣
又
悸帶為容曩猶不稱據鞍示壯晚復何堪尚分廏庫之
珍良用撫節旄之恩渥(中謝)伏念臣奮由徒步賤且執
鞭纂楚制之短衣甘為下走賜齊官之三服望絶榮塗
猥緣推擇之歴年屢忝便蕃之大貺赤芾之子在位何
觀繁纓以朝致寇是懼兹蓋皇帝陛下念功惟篤圖舊
過優捐千里之封於兩驌驦而何愛公四海之望縱一
敝袴而不私顧臣無汗馬之勞何以弭濡鵜之刺况臣
以既愆之力荷均佚之恩鳩杖白衣散吏敢同於前輩
安車駟馬傳家願洎於小臣
謝賜生日生餼表
劬勞興念載臨六射之辰錫予流恩遽拜九重之命赧
然是懼厚矣不貲(中謝)伏念臣奮跡羇單逢時隆盛陛
九級而遠地久肅護於巖除鼎三足以承君實濫陪於
公秩自知過分已幸丐閒既開異姓之封復陟面槐之
位所慚朽質莫報大恩敢云初度之期猶軫不遺之念
珍兼飲餼欽承厚意之將膳沃羶麷益重匪頒之式兹
盖皇帝陛下普臨庶類優寵舊臣顧此衰遲特示饔飱
之腆眷言疇昔尚加體貎之隆臣敢不内揣僥踰仰懷德
惠賜尊推食豈惟醉飽之私銘骨鏤肌誓竭㳙埃之報
奉使汴京賜燕等謝表
開閶闔之道館置如歸踐籩豆之陳殽烝有衍首拜濡
雲之渥頓空蒙露之塵(中謝)政夲施仁善優去殺惠顧
展親之國寵綏將命之臣稱萬年之觴預想會朝之勝
馳四乘之傳佇陪俠陛之趨
賜酒果
宜城之貢湛若淵渟上苑之珍粲為籩實(中謝)心味道
腴之旨手褰藝圃之華酌彼金罍有忝知勞之賜報之
瓊玖徒深永好之思
真定府賜燕
馳四達之郊方首適燕之路陳三饋之簋又沾在鎬之
恩(中謝)接下思恭為國以禮有赫衣裳之會不寧傳送
之臣序其情而閔其勞君之賜也舍其大而拜其細主
則擇之
賜酒果
醖酎躍波甘梨比蜜彼美魏都之富兼榮晉錫之蕃(中)
(謝)圖功尊俎之從容受計豆籩之奔走蘭興桂發配明
德以惟馨春熟夏成歸大鈞之播物
燕賓館賜燕
一介行李甫休聚柝之郊三命循牆亟辱班荆之燕(中)
(謝)脩已以安百姓養賢以及萬民大成為國之基不棄
善鄰之寶公當享卿當燕敢墜彛章君以禮臣以忠願
揚休命
賜酒果
望五陵之佳氣近接蓬莱命六轡之皇華載馳原隰旨
甘維旅孤陋難蒙(中謝)受四海之貢珍交萬物而有道
使而未致既寬私飲之誅受之勿辭有負計功之賞
又
舍館既定益忘徒御之勞籩豆孔嘉申以樽罍之富匪
頒沓至荷戴奚勝(中謝)荷天覆之仁篤臣隣之愛投醪
均惠雖造次而不忘懷核為恭豈周旋之敢墜積有拜恩
之寵若為論報之方
朝見畢賜燕
發幣公朝甫達頌椒之慶肆筵候館載均在藻之歡(中)
(謝)設太極之仗以見羣臣采長樂之儀以朝正月恩隆
歲飫義篤方来繼好之謂禮經天所命也大饗以仁賓
客臣敢奸之
賜酒果
珠庭日角退猶眩於天光玉勒金貂遽下馳於星使登
受便蕃之錫仰慚恩異之隆(中謝)臨極辨之朝仰容光
之照義由一貫譬樝棃橘柚之同歸賜出尚方固漿醴
醬酏之異制拜嘉有耀懷感無窮
賜分食
廩繼粟而庖繼肉日飫大烹燕有好而鼎有陪禮加推
食(中謝)傳餐决事當饋懷人雖八物之用珍非我志也
惟一夫之失職猶已饑之絶甘當御之筵委况越疆之
使屬饜厚德震激微衷
賜酒果
麟鳳之泉飲能却老燕秦之植當比封君藐是遠臣萃
兹隆施(中謝)沉酣六藝長育羣材崇館餐於緇衣好賢
不倦選威儀於既醉備福方興弗遺一介之微重增兩
君之好永言匪報有愧於中
花燕賜酒果
御柳宫花轉春風於廣内金盤玉筯溢喜氣於人間(中)
(謝)德配天倪功參時令羽觴傳滿恰叨飲御之榮賓豆
載加退有分甘之惠荷君恩之重辱顧臣賤以奚勝
射弓燕賜酒果
貍首諸侯之節臣敢預聞魚麗萬物之多君能用禮(中)
(謝)寢兵不試恭已無為清者聖濁者賢各遂熙臺之樂
大為果小為蓏無非貢篚之珍拜手以還銘心莫既
賜生餼
館給之須日勤候吏餼牽之賜式在太官珍送則優食
浮是懼(中謝)禮隆鼎養治尚豐亨干戈載戢而民以寧
祝史無求而福自應胙膰以親兄弟之國方懋爾猷飲
食以盡忠嘉之心斯惟后德
燕賓館賜宴
朝受命而夕飲冰猥無乏事入有勞而出贈賄寵備多
儀折俎在庭征驂顧櫪(中謝)交鄰有道御衆以寬有嘉
一介之勤屢飭九賓之副奏驪駒之闋即問所塗回龍
尾之班第增存闕
賜酒果
泰極函三已致元政之祚東皇太乙又違咫尺之顔使
指趣臨賜儀俯逮(中謝)厚送將之禮篤終始之恩歸奉
春祺願介兩君之眉夀旁流解澤庶偕百果之敷榮
真定府賜燕
歸騎載驅屢更信次使貂中飭遠示燕私(中謝)積善在
躬成功裕後珠盤玉敦篤信誓於齊盟昌歜形鹽享多
儀於備物若奉當陽之御不忘加敏之恭
賜酒果
王人俯暨帝賚曲加睠言改旆之遥用畀中塗之寵(中)
(謝)道侔乾施智秉離明顧醴齊之飶馨既篤有邦之慶
咏夭桃之蕡實寧忘爾室之私載惟遮道之榮盡釋馳
車之歎
汴京賜燕
龍堆遐舉初無可使之才鸛垤朝鳴敢有懷歸之喜眷兹
道阻式是篚將(中謝)惠加行李之往来禮大東都之供帳
吳頭楚尾肅歸馭以星馳趙北燕南望修門而雨絶尚綏
永好溥燕函生
賜酒果
使旌萬里奉美報以遄歸君門九重瞻晬容而逾遠上
恩滋至亟饋中来(中謝)慈發天衷愛均臣體曲軫驂騑
之敝爰敷綸綍之華惡旨酒而好善言特厚致勤之禮
食果實者後君子敢隳維德之儀歸載有光感銘增固
