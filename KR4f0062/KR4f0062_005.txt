揅經室一集卷五
古戟圖攷
說文曰戈平頭戟也然則戟爲不平頭之戈矣說文
解戟曰有枝兵也義亦相成也考工記戈廣二寸內
倍之胡三之援五之倨句外博戟廣寸有半寸內三
之胡四之援五之倨句中矩與刺是戟之異于戈者
以有刺且倨句中矩與刺是刺同援長可省言刺五
之但曰與刺而已今世所傳周銅戈甚多而戟則甚
鮮鄭注又多晦誤于是古戟制不可知余于伊墨卿
太守(秉綬)吉金拓本冊中見一戟乃歙程彝齋(敦)所
匙圖考
匙所以載鼎中之牲體者易坎詩大東匙以棘禮記
雜記匙以桑說文篆作亦當象形然古木匙之形
不可見矣通俗文曰匙首劔屬其頭類
匙故曰匙首短而便用也(文選鄒陽獄中上書注引)
然則得見匙首可知匙形矣庚午冬在
京師見門下士山西劉師陸所藏古
銅匙首今繪其形于後其柄上有
旁枝卽字旁一小枝之所以
象形者古匙以棘桑爲之
當如此形特柄長
可以撓于鼎
中耳
銅和考
古銅器中有下半長方形而空其下口以待冒者上
半橢圓空中如兩輪形中含銅丸望之離婁然搖之
其丸鳴於兩輪中其聲鶬鶬然考古圖載李氏錄云
是漢武帝時舞人所執之鐃遂謂之漢舞鐃誤矣鐃
者似鈴而無舌周禮所謂以金鐃止鼓樂書所云小
者似鈴執而鳴之以止鼓大者懸而擊之象鍾形薄
旁有二十四銑非此之謂此乃古車之和鑾也鑾亦
作鸞鄭氏注戴記云鸞和皆鈴也又云鸞在衡和在
軾此據大戴而云然謂鸞在衡之端和在軾之前此
器近世流傳甚多其下方空處應卽冒車前軾兩柱
之耑故有旁孔以待橫貫使不致脫韓詩傳云升車
則馬動馬動則鸞鳴鸞鳴則和應蓋鸞近馬首乘則
馬動而鸞鳴和乃應之左氏傳云錫鸞和鈴昭其聲
也經解云升車則有鸞和之音皆此物也鑾者謂橢
圜之瘠形爾雅曰巒山嶞詩曰棘人孌孌兮婉兮孌
兮皆謂瘦削之形執其鸞刀亦象其形或以爲象鸞
鳥鳴聲者此又從其聲而生義以名鳥也和字乃桓
字同音假借字車前軾兩柱如桓楹和門然若以爲
音聲之和則誤矣
璧羨考
琢玉石爲周尺徑尺之璧于周禮璧羨之說考之而
有得焉春官典瑞云璧羨以起度考工記玉人曰璧
羨度尺好三寸以爲度爾雅釋器曰肉倍好謂之璧
按爾雅之說肉倍于好卽名爲璧若中好三寸則上
下之肉各三寸共成九寸此璧之常制故玉人曰璧
琮九寸也(若謂上下肉各倍于好則好得肉四分之一九寸之璧好一寸八分畸零不成度數)
(矣)别有盈尺之璧較之九寸之璧羨餘一寸此卽名
爲璧羨猶曰羨璧也此璧于上下肉三寸之外各羨
半寸合成一寸且是周圍正圜皆羨半寸合成一寸
棟梁考
屋材之大者曰棟曰梁以今考之棟者五架屋由東
至西最高中脊下橫木之名也(今俗名中梁)梁者屋中四
柱(前二柱曰楹)由北至南縱架柱上之木名也(今俗名駝梁)是
以棟宜三而梁宜二梁木上受短柱以載棟楣下架
于南北兩楹之上而更出乎南楹之南北楹之北以
載南北兩檐&KR0764;自傳注或以楣冒梁而今人俗稱或
以梁冒棟於是始相淆矣今以諸經義考之爾雅釋
宮曰杗&KR0764;謂之梁說文杗棟也釋名&KR0764;(卽廇字)流也楚
辭大招注&KR0764;屋宇也據此知通乎棟與&KR0764;之大材始
得曰梁矣棟在南北之中&KR0764;爲南北兩檐然則架乎
其間者是南北之縱非東西之橫者矣今人俗名梁
曰大駝梁爾雅于杗&KR0764;謂之梁下卽繼之曰其上楹
謂之梲其字指梁而言惟梁之上方可架上楹上楹
卽短柱若楣與棟安能再加上楹乎且上楹對下楹
而言下楹卽屋中四柱梁之所加也古者大梁或作
曲形今江南屋或尙曲之橋梁之梁罶梁之梁梁輈
之梁皆是上曲之形(說文以橋梁爲本訓棟梁之梁無訓)故西京賦曰
亘雄虹之長梁結棼橑以相接西都賦曰因瓌材而
究奇抗應龍之虹梁皆明乎其如虹之曲長也列子
曰韓娥鬻歌餘音繞梁惟其梁有空虚相架之處故
可云繞長門賦曰委差參以槺梁槺虚也爾雅自柣
謂之閾至落時謂之&KR2646;皆專釋門戸之名其間楣謂
之梁一語乃專指一門一戸上之小橫木亦借梁楣
以爲名所謂門楣非屋楣不可以此與杗&KR0764;謂之梁
之大梁相混也古屋五架正中曰棟再南一架則稱
楣故儀禮鄕射禮記曰序則物當棟堂則物當楣鄭
注曰正中曰棟次曰楣前曰庪是也聘禮公當楣再
拜公食大夫禮當楣北鄕注此者伹當云兩楹之上
橫木曰楣卽明矣今鄭氏乃兩引爾雅楣謂之梁一
語遂致學者久惑不知爾雅楣謂之梁乃專指門戸
之上而言不但梁非正梁卽楣亦非正楣與儀禮當
楣之楣迥别不然曷重釋梁也(說文日&KR2482;門樞之橫梁從木冒聲爾雅楣)
(謂之梁釋文楣亡悲反或作&KR2482;亡報反是陸德明本作楣而或本作&KR2482;也許氏則&KR2482;爲門樞之横梁與秦)
(名屋櫋聯爲楣兩物爾名然鄭氏所見爾雅漢本則作楣)曷由知梁架楹上更出
楹南也五架之屋棟次曰楣楣前曰庪庪者懸而出
之之名爾雅曰祭山曰庪縣儀禮飲射禮但曰鉤楹
內由楹外而已不聞兩楹前更有兩柱如今人之屋
有檐柱也旣無檐柱則前霤檐宇何所支庪是必梁
之曲而下者更出乎兩楹之南橫檐一木以爲檐霤
矣
古劔鐔臘圖考
古劔鐔臘之名之制及古劔之存于今者已見之歙
程氏通蓺錄矣予在京師又得一古劔其劔首鐔與
通蓺錄同不過如今胡桃之半殼而已吹之殊無大
聲莊子所謂吹劔首者吷而已矣尙未合也余門生
錢塘陳均自秦中歸得古劔柄其首之鐔乃隆起空
中旁有一孔如人鼻孔大吹之其聲噭然淸高聞于
百步之外又其莖上之臘作四出長鬛形如今梔子
花蒂莖上小銅釘周滿留手不滑亦不刺手不必緱
纏特其臘以上之劔身折去耳必如此則臘之所以
名臘獵獵然如長鬛者乃可見也今程氏及余所藏
之劔其鐔臘皆僅具其名而簡其形制者也陳氏劔
柄乃考工之本制本形也莊子書所謂劔夾卽臘也
以其夾劔身也戰國策馮煖所彈之長鋏卽夾也臘
也左傳所謂長鬛者相卽其義也爰考之并圖其形
鐘枚說
予所見古鐘甚多大小不一而皆有乳乳卽考工記
之所謂枚也其枚或長而銳或短而鈍或且甚平漫
鐘不一形竊思古人製器必有所因此枚之設將爲
觀美耶未足觀也然則欲此纍纍者何用乎乙丑春
余在杭州鑄學宫之樂鐘與程氏(瑤田)李氏(銳)共算
其律以定其范將爲黃鐘者及鑄成則失之爲夾鐘
矣鑄工曰若不合者當用銅錫傅其內可改其音余
乃令其别擇一鐘挫其乳之銳者乳鈍而音改矣夫
乃知考工但著摩磬之法而不著摩鐘之法者爲其
枚之易摩人所共知不必著於書也
字瓦拓本跋
嘉定錢君旣勤得古瓦作字上下左右作四神形
甚奇古可愛並爲之考曰周豐宮之瓦卽聲引鄭
康成大射儀注證之斯言諒矣元謂說文此卷豐豐
二字注皆被後人刪改其義久晦說文曰豐豆之豐
滿者也从豆象形此誤矣當云豐豆之豐滿者也从
豆象形聲說文曰豐行禮之器也从豆象形此
亦誤矣當云豐行禮之器也从豆凵象形聲二徐
尙不知之爲聲宜更不知之爲聲因而刪改耳
鄭君大射儀注云豐字从豆&KR1969;聲此正鄭君精于六
書之驗鄭注三禮多用說文此當許君舊說鄭引之
也何以明之爲聲也丯字古拜切古音與豐字同
一部(古音平聲脂微齊皆灰上聲旨尾薺駭賄去聲至未霽祭泰快夬隊廢入聲術物迄月沒曷末)
(黠鎋薛皆同爲一部)詩三百篇古韻朗然可按丯字雖未見於
詩而害字從丯得聲如泉水三章二子乘舟二章蕩
八章悶宮五章其用韻之處皆與上聲禮體澧鱧最
近則豐字之从丯得聲也明矣不特此也部次于
丯部許云从木推丯元謂此下亦當有丯亦聲三字
徐氏不知而刪之耳與豐亦同部相近也(从丯得聲者尙)
(有夆㓞二字從㓞得聲者有齧挈契絜恝六字皆與豐字同部)豐豐从豆皆
聲凵爲象形凵與原可不相聯屬故古文
豐字無凵明可省去又說文豐字上六畫皆當左低
右高作形今本作平畫者訛俗無以下筆舉此
數證質之旣勤審定之庶無蔡中郞不分豐豐之誚
乎
與程易疇孝廉方正論磬直縣書
通藝錄論考工記磬直縣于鼓上及鼓右之際設孔
已明白大著于儒林無疑義矣今又得讀汪君孝嬰
(萊)推算所以中縣之數以孔爲衡樞而平其衡直其
繩其理益明元竊謂磬縣重法如等子法以遠勝近
也蓋股之所積少而鼓之所積多以少稱多而縣能
直者鼓下垂而近股外揚而遠股如等錘鼓如等盤
與五金孔其等繫也磬直縣已見之通藝錄六證記
矣元又謂考工記磬氏經文本明言直縣曷言經文
本直縣也磬氏曰已上則摩其旁已下則摩其耑所
謂摩其耑者股之上角向天如圭之耑者也圭有耑
故曰瑞瑞者上銳之形也所謂摩其旁者鼓之外邊
所以曰旁也若非直縣曷曰耑也耑之一字直縣之
確證也製磬之工于旣設孔之後卽不能再改
孔矣于是縣之而股或昂而上是鼓少重也乃摩其
鼓之旁抑股或墜而下是股少重也乃摩其股之耑
如此則輕重相稱而縣直矣二鄭注謂上下爲聲之
淸濁似誤矣經所謂旁者乃鼓厚一寸之處若摩厚
爲薄是摩廣三寸之面不得云旁矣且若摩其耑之
兩面則股必減輕縣者不直矣
王伯申經義述聞序
昔郢人遺燕相書夜書曰舉燭因而過書舉燭燕相
受書說之曰舉燭者尙明也尙明者舉賢也國以治
治則治矣非書意也鄭人謂玉未理者璞周人謂鼠
未腊者璞周人曰欲買璞乎鄭賈曰欲之出其璞乃
鼠也夫誤會舉燭之義幸而治誤解鼠璞則大謬由
是言之凡誤解古書者皆舉燭鼠璞之類也古書之
最重者莫逾於經經自漢晉以及唐宋固全頼古儒
解注之力然其間未發明而沿舊誤者尙多皆由於
聲音文字假借轉注未能通徹之故我
朝小學訓詁遠邁前代至乾隆間惠氏定宇戴氏東
原大明之高郵王文肅公以淸正立朝以經義教子
故哲嗣懷祖先生家學特爲精博又過於惠戴二家
先生經義之外兼覈諸古子史哲嗣伯申繼祖又居
鼎甲幼奉庭訓引而申之所解益多著經義述聞一
書凡古儒所誤解者無不旁徵曲喻而得其本義之
所在使古聖賢見之必解頤曰吾言固如是數千年
誤解之今得明矣嘉慶二十年南昌盧氏宣旬讀其
書而慕之旣而伯申又從京師以手訂全帙寄余余
授之盧氏盧氏於刻十三經注疏之暇付之刻工伯
申亦請余言序之昔余初入京師嘗問字於懷祖先
生先生頗有所授旣而伯申及余門余平日說經之
意與王氏喬梓投合無間是編之出學者當曉然於
古書之本義庶不致爲成見舊習所膠固矣雖然使
非究心於聲音文字以通訓詁之本原者恐終以燕
說爲大寶而嚇其腐鼠也
王伯申經傳釋詞序
經傳中實字易訓虚詞難釋顏氏家訓雖有音辭篇
于古訓罕有發明所頼爾雅說文二書解說古聖賢
經傳之詞氣最爲近古然說文惟解特造之字(如亏凷)
而不及假借之字(如而雖)爾雅所釋未全讀者多誤是
以但知攸訓所而不知同迪(攸與由同由迪古音相轉迪音當如滌滌之从)
(攸笛之从由皆是轉音故迪攸音近也釋名曰笛滌也)但見言訓我而忘其訓
間(爾雅言間也卽詞之間也)雖以毛鄭之精猶多誤解何况其餘
高郵王氏喬梓貫通經訓兼及詞氣昔聆其終風諸
說每爲解頤乃勸伯申勒成一書今二十年伯申侍
郞始刻成釋詞十卷元讀之恨不能起毛孔鄭諸儒
而共證此快論也元昔教浙士解經曾謂爾雅坎律
銓也爲聿詮也字之訛辛楣先生韙之又謂詩鮮
民之生書惠鮮鰥寡鮮皆斯之假借字詩綢直如髮
如當解爲而(髮乃實指其髮與笠同非比語傳箋並誤)老子夫佳兵者不
祥之器佳爲佳(同惟)之訛(老子夫佳二字相連爲辭者甚多若以爲佳則當云不祥)
(之事不當云器)若此之疇學者執是書以求之當不悖謬於
經傳矣論語曰出辭氣斯遠鄙倍可見古人甚重詞
氣何况絕代語釋乎
焦氏雕菰樓易學序
周易爲羣經之首古今治此學者獨多有列國人之
易有漢人之易有晉唐人之易有宋人之易荀虞之
易漢學也所存古法尙多自王輔嗣以老莊言易易
全空矣靜而思之㩁而論之聖人之造易也象因卦
生辭因象著大之天地山川小之井鮒車鬼豈如詞
人屬文隨意掞藻乎是必有一定不易之辭與字存
其中焉易有爻有位豈如今人并互體亦不論乎是
必有錯綜經緯千變萬化極變易之道存其中焉易
有吉凶悔吝豈如今人三錢占瞽者能之乎是必有
不盡之言與意隨所遇之而取决焉乃今求之晉以
後之易皆不能使易之經文語語有因字字有據然
則空論而已古聖人造易必不若是江都焦氏居北
湖之濱下帷十餘年足不入城市尤善於易取易之
經文與卦爻反覆實測之得所謂旁通者得所謂相
錯者得所謂時行者舉六十四卦三百八十四爻盡
騐其往來之迹于經文之中而知其所以然蓋深明
乎九數之正負比例六書之假借轉注而後使聖人
執筆著書之本義豁然大明於數千年後聞所未聞
者驚其奇見所未見者服其正卓然獨闢確然不磨
雖使義海以下諸賢衆咻之而不能折其說此我
大淸文治之所以軼乎前也豈焦君一人之所通哉
焦君之易之爲書也曰章句十二卷曰通釋二十卷
易圖略八卷其大旨見於圖略而旁通三十證尤爲
顯據可例其餘或曰比例爲圖因其末之同而遡其
本如此則所通不幾多乎元曰此正可見聖人之易
錯綜參伍化裁推行聖人不能一一悉舉之特各于
相通處偶舉一隅以示其例而賅其餘若其因事而
揲筮因卦而求象必有一定之法亦必有無盡之言
使各象變適于各事以决吉凶是以左傳筮辭更出
于今易辭之外藉曰非也何以折其三十證之所說
哉或曰通釋多因假借而引申之不幾鑿乎元曰古
未有字先有言有意言與意立乎諸字未造以前伏
羲畫☰☷而定其言與意至倉頡始造乾坤之字故
徒言遯而遯與豚同意徒言疾而疾與蒺同意傳謂
書不盡言言不盡意卽此道也若立乎其後而分執
之蓋未知聲音文字之本矣藉曰非也虞翻何以豚
魚爲遯魚韓詩外傳何以蒺藜爲據疾哉元與焦君
少同遊長同學元以服官愧荒所學焦君乃獨致其
心與力于學其初治易也亦不圖至斯久之如有所
牖而此學竟成元于嘉慶十九年夏速郵過北湖里
中見君問易法君匆匆于終食間舉三十證語元元
卽有聞道之喜及至江西時時趣其寫定寄讀讀竟
而敘其本末如此傳曰君子居則觀其象而玩其辭
動則觀其變而玩其占自天祐之吉無不利其是學
之謂乎嘉慶二十一年夏四月
與郝蘭皋戸部論爾雅書
古人字從音出喉舌之間音之所通者簡天下之大
言之所異者繁爾雅者近正也正者虞夏商周建都
之地之正言也近正者各國近于王都之正言也予
姻家劉端臨(台拱)之言曰子所雅言詩書執禮雅言
者誦詩讀書從周之正言不爲魯之方言也執禮者
詔相禮儀亦以周音說禮儀也小雅大雅皆周詩之
正言也劉氏此說足發千古之蒙矣然則爾雅一書
皆引古今天下之異言以近于正言夫曰近者明乎
其有異也正言者猶今官話也近正者各省土音近
于官䛡者也揚雄方言自署曰輶軒使者絕代語釋
别國方言夫絕代别國尙釋之况本近正者乎言由
音聯音在字前聯音以爲言造字以赴音音簡而字
繁得其簡者以通之此聲韻文字訓詁之要也大戴
記小辨一篇足明爾雅之學小辨者一知半解之俗
學也魯國當時或有此學猶漢急就章宋王安石字
說之類然不可考矣小辨之學易爾雅之學難故孔
子曰社稷之主愛日又曰士學順辨言以遂志順與
訓通借卽訓詁之訓遂志者通其意也不學其訓則
言不辨意不通矣又曰小辨破言小言破義小義破
道道小不通通道必簡爾雅以觀于古足以辨言矣
傳言以象反舌皆至可謂簡矣夫亦固十變之稘由
不可旣也而况天下之言乎孔子此數言述爾雅之
學甚明何後儒之昧昧也訓詁錯則言語錯執古聖
之書以小辨破其言而齗齗論之道義皆錯矣使古
聖人見後人如此錯解之也必啞然笑曰吾所言本
不若是也是以不明爾雅之學則五經四書皆鼠璞
矣今子爲爾雅之學以聲音爲主而通其訓詁余亟
許之以爲得其簡矣以簡通繁古今天下之言皆有
部居而不越乎喉舌之地孔子曰辨言之樂不下席
余與子接席而辨之其樂何如
與高郵宋定之論爾雅書
定之足下蒙問爾雅注義欲撰爾雅集注一書誠說
經之盛心也元昔亦嘗有志于此徒以宦轍鮮暇力
有未逮耳竊謂注爾雅者非若足下之深通乎聲音
文字之本原不能何也爲其轉注假借本有大經大
緯之部居而初哉首基其偶見之蹟也山水器樂草
木蟲魚諸篇亦無不以聲音爲本特後人不盡知耳
(如巒山墮義與考工鳬氏兩欒毛詩棘人欒欒義同氿泉義與考工車軌出兩轂中義同槮涔同音假借)
(毊簥從高得聲得義虋赤苗之與毳衣如璊之璊立死椔之與輪菑接菑蜆縊女之與磬天絸羽蜠大而)
(險之與典同險聲音義皆相通證)故以聲音文字爲注爾雅之本則
爾雅明矣其引生明生魄以證哉引夏屋逸書以證
權輿多寡有無無關輕重也懷祖先生之於廣雅若
膺先生之於說文皆注爾雅之矩矱此事足下識超
而年富正宜及早爲之古注之善者采之淺者誤者
棄之其有新義卽下已意不拘郭氏一家之學兼采
友人精確之說要當以精義古音貫串證發多其辭
說爲第一義引經傳以證釋爲第二義也
揅經室三集卷五
紀文達公集序
我
朝賢俊蔚興人文鬱茂鴻才碩學肩比踵接至於貫
徹儒籍旁通百家修率情性津逮後學則河間紀文
達公足以當之夫山川之靈篤生偉人恒間世一出
河間獻縣在漢爲獻王封國史稱獻王修學好古實
事求是所得書皆古文先秦舊書被服儒術六藝具
舉對三雍獻雅樂答詔策文約指明學者宗之後二
千餘年而公生其地起家甲科歷躋淸要
高宗純皇帝命輯四庫全書公總其成凡六經傳注
之得失諸史記載之異同子集之支分派别罔不抉
奥提綱溯源徹委所撰定總目提要多至萬餘種考
古必衷諸是持論務得其平光
稽古之聖治傳於無窮準諸獻王之寫定周官尙書
禮禮記孟子老子厥功尢茂焉
國家舉大典禮恭進頌冊恭和
聖製
御製諸作皆從心所發雍容揄揚有穆如之風公受
兩朝知遇有所疏奏皆平徹閒雅爲對揚軌儀請試
士子春秋文以左氏傳立論輔以公羊穀梁二傳而
廢胡氏傳尢爲有功經學他所著撰體物披文不襲
時俗所爲詩直而不伉婉而不佻抒寫性靈醖釀深
厚未嘗規橅前人罔不與古相合蓋公鑒於文家得
失者深矣公著述甚富不自裒集故多散佚公之孫
香林員外勤爲搜輯者數年得詩文集十六卷梓以
行世屬序於元元以科名出公門生門下初入都公
見元所撰書稱許之自入詞館聞公議論益詳蓋公
之學在於辨漢宋儒術之是非析詩文流派之正僞
主持風會非公不能至於此集雖非公所自勒然亦
足以覘全量矣
王文端公文集挍本跋
王文端師詩文不自以爲重蓋公所重在立朝風節
也公薨後公子堉時收羅雜稿寄至江西屬元編刻
之元乃手編爲葆淳堂集若干卷又訂成年譜一卷
付之梓梓成元匆匆移河南爰以板寄閩是時公子
巳出守閩郡矣板中誤字頗多同門友李許齋(賡芸)
手挍一過改補之此李公手挍本也故跋之
淩母王太孺人壽詩序
吾友淩次仲官寕國教授明年太孺人壽八十有一
將稱觴於學齋以書來屬元爲文書諸屏元與次仲
交久且深凡以詩爲壽者元固宜序其事矣次仲長
元七年合志同方誼若兄弟以故知太孺人最悉太
孺人姓王氏海州舊族次仲嘗謂元日昔先君子以
依親戚自歙客海州娶太孺人某兄弟實生於是焉
某六齡而孤兄年二十有六貧不能自給太孺人鬻
簪珥使就塾師讀書麤記名姓而巳少長習賈于市
往往爲人所紿太孺人曰汝爲賈而恥與人爭利恐
難成宜從事于學然學非蘄爲博士弟子之謂也必
通經立行爲古之儒焉且獨學無友則孤陋而寡聞
吾有汝兄侍養汝其游四方就師友以成之於是次
仲乃挾書出游博通經史善屬文尢精三禮及推步
之學乾隆辛丑與元訂交於揚州問學相長各期束
身修行少有所表見於世以無忝所生未幾次仲入
都翁覃溪先生奇其才教以制舉業勉之應試遂以
巳酉庚戌兩榜成進士次仲例選知縣投牒吏部改
教授以奉母是時天下識與不識無不重次仲之學
行者嗟乎次仲生東海僻陋之鄕非太孺人勖之以
游則鬱鬱與駔儈老矣烏能顯名於天下哉癸丑元
奉
命視學山東詣熱河
行在元與次仲同爲王韓城朱大興兩公所得士時
次仲寓韓城公直廬元往别焉公於座中謂之曰吾
不能強子改冷官子願之甚善且吾亦嘗爲此然非
耐貧不可也今次仲之貧如故而循陔致養閉戸著
書其志趣爲何如太孺人怡然安之其德教又何如
也至於疇昔砥厲之言尙冀始終無負他日太孺人
登期頤上壽元當躋堂賦詩爲諸交游倡焉
里堂學算記序
數爲六藝之一而廣其用則天地之綱紀羣倫之統
系也天與星辰之高遠非數無以效其靈地域之廣
輪非數無以步其極世事之糾紛繁頤非數無以提
其要通天地人之道曰儒孰謂儒者而可以不知數
乎自漢以來如許商劉歆鄭康成賈逵何休韋昭杜
預虞喜劉焯劉炫之徒或步天路而有驗於時或著
算術而傳之於後凡在儒林類能爲算後之學者喜
空談而不務實學薄藝事而不爲其學始衰降及明
代寖以益微閒有一二士大夫畱心此事而言測圓
者不知天元習回回法者不知最高謬誤相仍莫能
是正步算之道或幾乎息矣我國家稽古右文昌
明數學
聖祖仁皇帝御製數理精藴
高宗純皇帝欽定儀象考成諸編研極理數綜貫天
人鴻文寶典日月昭垂固度越乎軒轅隸首而上之
以故海内爲學之士甄明度數洞曉幾何者後先輩
出專門名家則有若吳江王闇(錫闡)淄川薛儀甫
(鳳祚)宣城梅徵君(文鼎)儒者兼長則有若吳縣惠學
士(士奇)婺源江愼修(永)休寕戴庶常(震)莫不各有譔
述流布人間蓋我朝算學之盛實往古所未有也
江都焦君里堂與元同居北湖之濱少同遊長同學
里堂湛深經學長於三禮而於推步數術尢獨有心
得比輯其所著加減乘除釋八卷天元一釋二卷釋
弧三卷釋橢一卷總而錄之名里堂學算記書成而
屬元序之元思天文算學至今日而大備而談西學
者輒詆古法爲觕疏不足道于是中西兩家遂多異
同之論然元嘗稽考算氏之遺文汎覽歐邏之述作
而知夫中之與西枝條雖分而本幹則一也如地爲
圓體則曾子十篇中巳言之七政各有本天與郄萌
日月不附天體之說相合月食入於地景與張衡蔽
於地之說不别熊三拔簡平儀說寓渾於平而崔靈
恩巳立義以渾蓋爲一矣的谷四方行測剏蒙氣反
光之差而姜岌巳云地有游氣蒙蒙四合矣然則中
之與西不同者其名而同者其實乃彊生畛域安所
習而毁所不見何其陋歟里堂會通兩家之長不主
一偏之見於古法穿穴十經研求三數而折中乎劉
氏徽之注九章西法隨事立說闡其隱祕而日月五
星之果有小輪與夫日月五星本天之果爲橢圓與
不則存而不論昔蔡中郞撰十意未竟上言欲思惟
精意扶以文義潤以道術著成篇章今里堂之說算
不屑屑舉夫數而數之精意無不包簡而不遺典而
有則所謂扶以文義潤以道術者非邪然則里堂是
記固將以爲儒流之典要備六藝之篇籍者矣元少
略涉斯學心鈍不能入深且以供職中外斯事遂廢
今見里堂成此書敬且樂焉吾鄕通天文算學者
國朝以來惟泰州陳編修(厚耀)最精今里堂之學似
有過之無不及也
舊言堂集後序
昔陸士衡觀才士之所作而得其用心良以用心之
地觀之實難靈均以降大同以前昭明觀之可謂審
矣自兹以降李唐趙宋文體變遷士衡昭明非能逆
覩者也學者身處近代遙隔前徽享其所素習屏其
所未知執以一端蔽夫衆體何其陋也吾師烏程孫
松友先生學博文雄尤深選學摰虞劉勰心志實同
夫且上溯初唐下沿南宋百家書集體裁所分古人
用心靡不觀覽是以濡墨灑翰兼擅衆長不泥古而
弃今不矜今而廢古曩撰四六叢諙二十篇各窮源
委冠以敘文學者誦習得研指趣今哲嗣復裒刻殘
稿爲舊言堂集四卷諸所擬議咸具兹篇又其古今
體詩托跡中唐衷以風雅文家能事亦備於斯元籍
列門生舊被教澤凡師心力所詣略能仰見一二謹
爲後序以諗文家
綠天書舍存草序
裴山錢中丞幼勤于學工於文孝于節母余丙午歲
入京師蚤相友善已酉同榜成進士入翰林登堂拜
母益相愛重洎余出使在外裴山直軍機相見爲稀
及裴山亦出撫粤楚遂不相見矣中間以詩相酬和
者頗多彼此半逸其稿庚午辛未間
天子方重用之而裴山遽以病卒
天子傷悼故於飾終之典有加焉裴山有一女曰德
容程太夫人愼于擇壻松相國譽余子祜于太夫人
太夫人旣見祜甚愛之曰吾早識雲臺雲臺與吾子
善且祜致佳遂締姻焉太夫人手一囊付祜之母曰
此亡兒之詩需雲臺訂之余受而讀之始見裴山前
後數十年詩筆之全其詩風格淸超性情縝密粹然
想見其爲人裴山將母至勤而不盬于王事可謂
泰山之竹冉冉孤生朝陽之桐萋萋盡力者矣余旣
爲作傳復刪存其詩編爲六卷刊于廣州卑其嗣子
承志俾世守之嗟乎人生聚散心跡奚可預計哉當
丙午丁未間余與裴山居京師嘗共乘敝車以文藝
相示俄爲翰林曷嘗有一言及于外省官又曷嘗有
一言及于兒女子乃二十七年而裴山卒又四年而
太夫人卒嗚呼一星後曙古人所哀微雲抹山賤子
何忝書成酹酒悲從中來存殁之情結于涕泗矣嘉
慶歲戊寅十月序于羚羊峽舟中
孫蓮水春雨樓詩序
上元孫君蓮水之詩蓋出于隨園而善學隨園者也
蓮水從隨園游奉其所論所授者以爲詩而本之以
性情擴之以游歴以故爲隨園所深賞有一代淸才
之目而蓮水亦動必曰隨園吾師也不敢少昧所從
來謂蓮水之詩非出于隨園不可然隨園之才力大
矣門徑廣矣有醇而肆者亦有未醇而肆者使學之
者不善益其所肆者而肆焉以爲出于隨園而隨園
不受也卽不敢肆其詞而遺其醇焉以爲出于隨園
而隨園亦不受也吾觀蓮水之爲詩清麗有則唐人
正軌也且不苟作不多作意必新警語必逋峭一字
未安吟想累日所以性情正而詞氣醇與其肆于詩
之外無寕有所蓄於詩之中吾固曰此唐人正軌而
善學隨園者也乾隆乙卯春予識蓮水于歴下同爲
蓬萊觀海之遊嘉慶已未冬又同爲武林之遊詩中
蹤跡略可見壬戌夏五蓮水歸秣陵訂春兩樓詩爲
書數語于卷首秣陵山水淸麗而壯予不見之久矣
今春雨樓中詩境相似爲掩卷凝思者久之
(福謹案蓮水名韶)
華陔草堂書義序
今平湖令尹嘉定李同年許齋早年以經術名於江
南及從錢辛楣前輩遊盡得其學經史文辭披華擷
實六書九數靡不綜覽乾隆丙午秋朱石君師典試
江南合經策以精博求士於是平湖以第四人中式
元以第八人中式相見于春明性情學術契若兄弟
也庚戌石君師總裁會試會元旣定擬之曰此似江
南李許齋及揭曉拆封自第六人始平湖寔第六人
大嗟訝繼拆第一人乃歙朱蒼楣文翰蓋蒼楣亦以
經史爲根抵兼工漢晉古文酷似平湖者吾師之所
以取士吾友之所以受知皆於書義中具見全量然
則平湖之全量不可以書義盡之實可於書義見之
矣平湖事母孝出爲孝豐德淸平湖三縣令以潔白
養政聲聞都下毛詩序曰南陔孝子相戒以養也白
華孝子之潔白也斯文有焉且讀斯文者當知寓經
疏史志于明人法律之中爲近時獨闢之徑未可以
尋常程式比也
王柳邨種竹軒詩序
予昔聞翠屏洲王君名久矣歲丙寅丁卯間相遇于
揚州讀所著詩驚異之心爲之下旣乃爲翠屏洲之
遊洲在焦山北岸桃柳數萬株襍之以竹人跡罕至
江潮到門置詩人於此間安得不異於是相與選訂
本朝詩集于曲江亭上此江蘇詩徵所由昉也此後
予馳驅南北别數年復以癸酉春相會于楊子江上
同訂詩徵已四千餘家王君復出柳邨詩選屬序之
予軍艘轉運畢迴舟泊高明寺夜雨瀟瀟春鐙搖焰
讀是詩至子夜歎其體裁正情性眞才雄氣靜將擬
之古人其靖節耶明遠耶正字摩詰耶嘉州蘇州耶
抑子美太白耶將母同復於晚唐後擬之無相似者
夫乃歎其洵有異于時俗之所爲也王君身處蓬茅
名滿海内布衣而老必爲傳人是集亟當刻板以貽
同志王君子名屋年尙幼已工詩有佳製曷附錄數
詩于集後以誌家學
䢴上集序
元曩輯淮海英靈集揚州圖經翻閱各家詩集于䢴
上事蹟特詳未嘗不歎風氣人物園池觴詠每藉當
時名家别集疊見側出掩卷凝想如將見之明代
國初不具論近年馬氏玲瓏山館材力非甚饒健也
徒以聚書好客扶助風雅迄今家貧書散而故宅&KR0785;
瓏一石猶得歌于松嵐觀察詩集中餘可知矣觀察
工詩善書甲子乙丑間僑居揚州勒所得詩爲一卷
曰䢴上集體格藴藉如漁陽在揚州時相遇之客則
有若吳穀人胡西庚洪稚存方子雲王惕甫樂蓮裳
諸君子遊讌之地則有若篠園康山休園白沙翠竹
江村各園亭相主之人則有若沈旣堂江子屏楊竹
廬江文叔諸舊家詩之以䢴上而得歟抑䢴上之得
人詩也余故幸䢴上不甚陋尙得屢見于各家之詩
甚且以此專勒集名也(福案觀察劉大觀聊城人)
惜陰日記序
漢書云脩學好古實事求是後儒之自遁于虚而爭
是非于不可究詰之境也豈河間獻王竟逆料而知
之乎我
朝儒者束身脩行好古敏求不立門戸不涉二氏似
有合于實事求是之教仁和宋氏咸熙潛修力學丙
辰丁巳間助予䉵集經詁在精舍中爲前一輩學者
嘉慶辛未入都以所著惜陰日記相質其間考訂經
史古籍皆據實以求是非沈篤澹雅之才能若是乎
存素堂詩續集序
時帆先生詩前集元爲之刊於杭州收入靈隱書藏
後集未挍刻而先生卒先生子中書桂馨以稿寄江
西屬訂而桂馨又卒廻憶二十餘年交誼傷悼不巳
念先生具良史才主持詩派衷于雅正足爲後學之
式平生學問交游敦篤靡已元雖勞于積牘感先生
之誼亟爲挍閱付刻其年譜一卷乃先生子錄寄雜
稿敘成者亦加刪定附于續集之首(福案時帆翰林學士法式善)
是程堂集序
予於浙西見文筆三人曰陳白雲曰查伯揆曰屠孟
昭白雲文筆淸古拔俗伯揆則宏麗矣孟昭學于白
雲而友于伯揆故其風骨文采出于其閒年雖少而
波瀾老成三人皆館閣才也乃白雲以進士授知懸
伯揆不願舉進士以舉人就知縣孟昭成進士入翰
林矣復改知縣所治之縣各著循聲是天將使其循
良之政早及于民不徒以文學掩壯年歲月也儀徵
吾邑也地處大江之濱北接淮河繁劇難治孟昭領
此邑裕如也邑累于稅孟昭自除之邑有難獄孟昭
力斷之邑民貧且惰孟昭以木棉蠶桑耕織爲教而
民化之邑有鹽梟日益橫孟昭聚武士擒治之民閒
頌聲日騰達聞于遠方其政成矣而其文筆復裒然
成集知不以政廢其學且其所以爲學者卽其所以
爲政也余早識孟昭之才與學于吳山讀書之時余
雖抗顔然今邑民也知其循政親切不誣兹序其集
在于甲戌自今以往政績文學懋勉益上者當與年
俱進烏得以此百里地十四卷書衡量之耶(福案孟昭名倬)
徐雪廬白鵠山房集序
昔張楊園先生幼孤貧受業于其母母召之曰孔孟
秪兩家無父兒也是以旣長而得蕺山之傳自古孤
根危露得母節激厲而成其學者多矣豈非席豐者
易淪于草木貞苦者可勒于金石哉武康徐雪廬孝
廉予昔一覽而異其才旣而屢試之知其幼被賢母
苦節之教是以行誼文筆卓然有成其詩矢正音而
持雅裁淸遠峻潔不移于俗駢體文得齊梁初唐之
遺交遊旣廣乃莫不知爲賢母之子克自樹立無忝
所生者予昔所以試雪廬者在文筆兹序其集豈在
文筆哉束廣微補詩曰白華朱萼被于幽薄予爲雪
廬誦之(福案雪廬名熊飛)
郭書屏鸛井集序
余在浙與守令言民事無暇言詩文然守令中有學
者未嘗不知之鄞縣令郭君可典(文誌)其人也鄞爲
海疆劇於海寇郭君拊之多循聲郭君閩中進士予
每令其鞫海中閩盜悉知其鄕語以故鞫盜甚多得
其情無酷枉者余考績卓異薦之其先爲海上汎舟
之役近乃奉總督檄采銅於滇夫渤澥之大昆池之
遙極其遊矣所爲詩爾雅眞摯實事求是亦足以紀
其所遊鵬之所摶鵾之所徙乃可以擬之鸛井云乎
哉
靈芬館二集詩序
靈均之騷類性體物無所不有唐宋人詩各成流派
卽以爲同出于騷亦無不可吾讀靈芬館詩二集而
益有悟于此吳江郭君頻伽臞而淸如鶴如玉白一
眉與余相識于定香亭上其爲詩也自抒其情與事
而靈氣滿天奇香撲地不屑屑求肖于流派殆深于
騷者乎或惜其久試未第惟以文得名予曰不然新
舊唐書列傳夥矣全唐人詩亦夥矣予未見繙讀唐
書之人多于繙讀全唐人詩之人也然則亦各蘄至
于不朽滅而已矣何惜焉郭君廣涉歴喜交游山川
芳草所助者實多所爲古文辭雅潔奥麗有古人法
度所填蘅夢詞浮眉樓詞淸婉穎異具宋人正音卓
然名家久爲王蘭泉吳穀人諸先生所推重殆亦乞
靈于騷而揚其淸芬者歟(福案頻伽名麐)
畫舫錄序
揚州畫舫錄十八卷儀徵李君艾塘所著也揚州府
治在江淮閒土沃風淳會達殷振
翠華南巡
恩澤稠疊士曰以文民日以富艾塘于是綜蜀岡平
山堂諸名勝園亭寺觀風土人物仿水經注之例分
其地而載之以上方寺至長春橋爲草河錄以便益
門爲新城北錄以北門爲舊城北錄以南門爲城南
錄小東門爲小秦淮錄分虹橋外爲虹橋上下東西
四錄分蓮花橋外爲岡東錄岡西錄蜀岡錄共十六
卷别紀工段營造錄舫扁錄二卷凡郡縣志及汪光
祿應庚平山堂志程太史夢星平山堂小志趙轉運
之璧平山堂圖志所未載者咸紀於此或有以楊衒
之孟元老之書擬之者元謂楊孟追述往事此錄則
目覩
昇平也或有疑其采及瑣事俗談者元謂長安志敘
及坊市第宅平江紀事兼及仙鬼詼諧俗諺此史家
與小說家所以相通也且艾塘爲此垂二十年考索
于志乘碑版咨詢于故老通人采訪于舟人市賈其
裁製在雅俗之閒洵爲深合古書體例者元受讀而
服其善因序其略俾知吾鄉承
國家重熙累洽之恩始能臻此盛也(福謹案李君名斗)
王竹所詞序
詞人之作小令以五代十國爲宗守其派者有晏氏
父子歐陽公張先秦觀賀鑄毛滂諸人慢曲以淸眞
白石爲宗沿其流者有吳文英張炎盧祖臯高觀國
王沂孫周密蔣捷陳允衡諸人自元明以來傳染草
堂結習而花閒集樂府雅詞絶妙好詞諸書之遺意
莫或窺尋無怪乎詞學之不振也王子竹所深於詞
三十年前卽以之名大江南北兹復手自刪訂埽去
骩骳從俗之作其所存者小令則寓穠纖於簡厚慢
曲乃如溪流㴑風波紋自行而冷光翠色一望演漾
不可盡蓋於四聲二十八調中獨得唐宋人精髓深
於此者乃知其爲必傳也(福案竹所名初桐太倉人)
羣雅集序
昔歸愚宗伯訂别裁集謂王新城執嚴滄浪之意選
唐賢三昧集而于少陵鯨魚碧海或未之及此宗伯
獨親風雅之旨其實新城但于三昧集持此論耳其
裁僞體與宗伯固無岐趣也近今詩家輩出選錄亦
繁終以宗伯去淫濫以歸雅正爲正宗與其出奇標
異于古人之外無寗守此近雅者爲不悖于三百篇
之旨也丹徒王君柳邨之論詩也以宗伯爲歸近日
數大家聲氣炫赫之時王君獨去之若凂抱殘守拙
以爲吾恐其言之或非雅也以故伏處大江金焦兩
山之北渚而交遊亦幾徧于海内用是著錄
國朝別裁以後諸家之詩積成卷袟名之曰羣雅集
卽以歸愚宗伯居首雖爲先輩友人錄其著作而編
詩大恉亦卽在是蓋巳汎濫于宋元諸家及明嘉隆
前後之蹊徑門戸而折衷而得所歸焉又何慮近時
門逕之少有出入者乎王君以未定之草示元屬元
爲序元將入
覲馬首戒途囱遽未徧讀而其大旨已得覽之乃爲
之序
重刻宋本太平御覽敘
太平御覧一書成于太平興國八年北宋初古藉未
亡其所引秦漢以來之書多至一千六百九十餘種
考其書傳于今者十不存二三焉然則存御覽一書
卽存秦漢以來佚書千餘種矣洵宇宙間不可少之
古藉也惜世所行者自明人刻本外鮮有善冊吳門
黃蕘圃主事有刊本三百六十六卷乃前明文淵閣
宋刻殘本又五百廿卷亦依宋鐫所抄其餘缺卷並
從各家舊抄過錄予乙丑丙寅間在雷塘庵取明黃
正色本屬友人密加謄校知黃本顚倒脫落至不可
讀與明活字板相似其偏旁之訛更無論矣且彼本
妄據彼時流傳經藉憑臆擅改不知古書文義深奥
與後世判然不同淺學者見爲誤而改之不知所改
者反誤矣或其間實有宋本脫誤者但使改動一字
卽不能存宋本之眞不能見重于後世故余所謄挍
者以全依宋本不改一字爲主今此刻本又皆全依
余所校者付梓且精挍再三不滋舛脫足使藝林偁
快後世委心古藉古人皆藉是更垂不朽矣
郝戸部山海經牋疏序
左傳稱禹鑄鼎象物使民知神姦禹鼎不可見今山
海經或其遺象歟漢書藝文志列山海經于形法家
後漢書王景傳明帝賜景山海經河渠書以治河然
則是經爲山川輿地有功世道之古書非語怪也且
與此經相出入者則有如逸周書王會楚辭天問莊
子爾雅神農本草諸書司馬子長于山經怪物不敢
言之史家立法之嚴固宜耳然上古地天尙通人神
相雜山澤未烈非此書末由知已郭景純注於訓詁
地理未甚精徹然晉人之言已爲近古吳氏廣注徵
引雖博而失之蕪襍畢氏校本于山川考校甚精而
訂正文字尙多疎略今郝氏究心是經加以牋疏精
而不鑿博而不濫粲然畢著斐然成章余覽而嘉之
爲之栞板以傳郝氏名懿行字蘭皐山東棲霞人戸
部主事余已未總裁會試從經義中識拔實學士也
家貧行修爲學益力所著尙有爾雅疏諸書蘭皐妻
王安人字瑞玉亦治經史與蘭皐共著書于車鹿春
廡之間所著有詩經小記列女傳注諸書于此經疏
並多校正之力亦可尙異之也
宋本附圖列女傳跋
此圖當分别觀之余嘗見唐人臨顧愷之列女傳圖
長卷其中衣冠人物與此圖皆同若衞靈公所坐之
低屏&KR0238;室女所倚之木柱顧圖中皆有之絕相似否
則誰能畫柱爲枯株之形也觀其宮室樹石如孟母
圖中書院之類或有宋人所增然卽此尙可見宋屋
之形至于人物鐙扇之類定爲晉人之筆無疑且恐
晉人尙本于漢屏風也
杭州紫陽書院觀瀾樓記
康熙四十二年浙江鹽法道高公熊徵創建紫陽書
院於杭州省城紫陽山下有詩十二章分詠其地今
之聽事北向者爲樂育堂堂後高屋三楹拾級乃登
者爲五雲深處折而東有池廣一畝湛然淸深曰春
草池池上水閣南向今名凌虚者曰南宫舫東向者
曰簪花閣池南有山如重巘山之空明處皆南宋人
所抉剔曰别有天曰尋詩徑曰巢翠亭曰螺泉曰鸚
鵡石曰筆架峰曰垂釣磯鸚鵡石側之校經亭爲元
所建山之最上者曰看潮臺臺久圯嘉慶八年都察
院巡鹽使者延公因書院生徒日多附課者皆給以
膏火之資席不敷坐乃建高樓五楹以冠此山移樂
育堂朱子栗主祀於樓下祀魁星於樓上藉爲生徒
藏修息游之地本孟子之義名之曰觀瀾樓斯樓處
山之顚俯視城市萬屋鱗次長江如帶環曲於外若
其風日流麗波濤不驚越山淸遠澄流東下有足觀
者又若潮汐自海亹騰駕而來雲馳雷動震曡心神
發皇耳目更有足觀者然則學者觀瀾之術可知矣
觀于海者難爲水游聖門者難爲言聖言莫大於孔
子海瀾莫大於浙江善乎趙岐之言曰所覽大者意
大觀小者志小朱子之言聖道大而有本學者漸乃
能至生徒之登斯樓者莫不志於大道成章乃達教
生徒以學者亦將操此術於盈科之流水以觀之矣
使者名延豐滿洲人家世甲科䘏商愛士使浙四年
多惠政書院院長王君名宗炎蕭山進士深於經術
學行醇厚生徒三百二十有八人董斯工者教官楊
秉初丁治時五月朔甲午
諸城劉氏族譜序
禹貢曰海岱惟靑州諸城在漢爲琅邪郡今屬靑州
故乾隆二十一年宰相劉文淸公以翰林視學安徽
賜詩有曰海岱高門第也嘉慶十九年諸城劉氏共
修族譜成以前明宏治由碭山遷諸城之祖爲始祖
迨今三百二十餘年傳十四代列表者八百二十一
人誌其祠墓記其遷徙井然秩然何其愼也劉氏之
望二十有五漢唐以來將相名人不可勝數今諸城
譜謂碭山以上不可稽不妄推世系又何愼也唐書
宰相世系表以宰相著其姓今諸城文正文淸兩公
非徒爲宰相且爲賢宰相天下仰之族譜不因宰相
而修而賢相更足立族譜之望嗚呼此
聖翰所以特許爲海岱高門第也烏有
先帝巳推高門第而猶不本老泉族譜序意亢宗睦
族奠系分房者乎是譜之修非止世家之乘且裨
國史之表誠不可緩于今日矣元爲文正公門生門
下之士文淸公亦爲館師今大司農又同榜進士也
大司農以譜屬元爲序元不敢辭敬書大義僭附卷
末云爾
岱頂重獲秦刻石殘字跋
泰山秦李斯石刻厪存二十九字乾隆初年碧霞宫
火石失世間拓本最可寶貴故余以舊拓本合漢延
熹崋山碑同摹刻于揚州北湖也嘉慶二十年前任
泰安縣常熟蔣君(因培)在岱頂玉女池水中搜得殘
石二尙存斯臣去疾昧死臣請矣臣十字新搨淸朗
如故洵爲快事後之攬者當有感焉
葵考
葵爲百菜之主古人恒食之詩豳風周禮醢人儀禮
諸篇春秋左氏傳及秦漢書傳皆恒見之𡭗雅于恒
食之菜不釋其名爲其人人皆知也故不釋韭蔥之
名而但曰藿山韭茖山蔥𡭗雅不釋葵其曰菟葵芹
葵戎葵蔠葵皆葵類非正葵亦韭蔥之例也六朝人
尙恒食葵故齊民要術載種葵術甚詳鮑昭葵賦亦
有豚耳鴨掌之喻唐宋以後食者漸少今人直不食
此菜亦無知此菜者矣然則今爲何菜耶曰古人之
葵卽今人所種金錢紫花之葵俗名錢兒淑氣(卽蜀葵二)
(字吳人轉聲)者以花爲玩不以葉充食也今之葵花有四
種一向日葵高丈許夏日開黃花大徑尺一蜀葵高
四五尺四五月開各色花大如杯此二葵之葉皆粗
澀有毛不滑不可食惟金錢紫花葵及秋葵葉可食
而金錢紫花葵尤肥厚而滑乃爲古之正葵此花高
不過二尺許花紫色單瓣大如錢葉雖有五歧而多
駢誠有如鮑明遠所謂鴨掌者異于秋葵之葉大多
歧不駢如鶴爪也齊民要術稱葵菜花紫今金錢葵
花皆紫無二色不似蜀葵具各色秋葵色淡黃也左
傳云葵猶能衞其足杜預注云葵傾葉向日以蔽其
根曹植表云若葵藿之傾葉太陽雖不爲之廻光然
向之者誠也王篇云葵葉向日不令照其根此皆言
葵之葉能衞其根卽葛虆庇本根之義非言其花向
日自轉也藿爲豆葉豆之花亦豈向日而轉哉予嘗
鋤地半畝種金錢紫花之葵翦其葉以油烹食之滑
而肥味甚美南中地暖春夏秋冬皆可采食大略須
地肥而葉嫩大如錢乃甘滑儀禮士虞禮稱之曰滑
者以此又余嘗登泰山其懸崖窮谷曲磴幽石之間
無處無金錢紫花之葵皆山中自生非人所種山中
人采其葉烹食之但瘦耳然則世人雖久不食之而
名山古地尙有畱存者矣說文云藿豆之少也余嘗
種豆采其葉苗食之味亦美葵葉之味與藿正相似
益可知古人葵藿並舉之義秋葵葉嫩時亦可食但
此與葵性相近終非正葵葵之花開于夏此則至秋
始開其葉不能四時常可種食耳
化州橘記
按志橘紅出化州者佳化州四鄕多橘以城内者爲
佳城内多橘矣以及聞州衙譙鼓者爲致佳及聞鼓
之橘多矣以衙内蘇澤堂前者爲致佳蘇澤堂前秪
兩樹矣尢推頼氏園中老樹一株爲致佳老樹久枯
其根下生新樹今數十年高丈許故復稱老樹賴氏
守此世爲業買者就樹摘之以示其眞花多實少之
年一枚享千錢雖官不能攫之園中近老樹者數十
株亦佳然惟老樹皮紅有白毛戟手香烈而味辛識
者入手能辯之夫蘇澤堂橘官物也徵之者多則州
牧不暇給長官若買之則官不受價否則攫而巳予
于庚辰十一月過州知賴園之橘可買也命僕人入
園訪老樹賴叟曰老橘賣巳盡惟零丁數枚矣卽以
數千錢摘之賴叟其古橘中人歟或云化城多蒙石
蘇澤堂當石上而賴園老樹根下蒙石之力或更巨
物性所秉或亦然歟
自鳴鐘說
自鳴鐘來自西洋其制出于古之刻屚小學紺珠載
薛季宣云晷屚有四曰銅壺曰香篆曰圭表曰輥彈
元謂輥彈卽自鳴鐘之制宋以前本有之失其傳耳
酉洋之制器也其精者曰重學重學者以重輕爲學
術凡奇器皆出乎此而其佐重學以爲用者曰輪曰
螺是以自鳴鐘之理則重學也其用則輪也螺也古
屚壺盛水因屚滴水水乃漸減遂以爲輪之轉運是
水由重而漸減爲輕也自鳴鐘以鐵爲卷置銅鼓之
中捩之使屈其力力由屈求伸亦由重而漸減爲輕
也鐘凡二鼓一鼓以記時一鼓以擊鐘記時之筩外
纏綆以奪弟二塔輪之力塔輪者形如臥塔所以受
綆也塔輪奪弟三中心輪之力記時之鍼管乎中輪
中心輪奪弟四直輪之力直輪奪弟五齒輪之力若
齒輪無物以節之使齒聲其數以漸退則各輪之力
不勝鼓中鐵卷之力砉然立解其綆頃刻巳盡而其
卷亦驟伸矣故有懸鎚往來搖動藉以節之與齒輪
之齒相應齒輪漸退則四三二輪亦遞退綆漸解而
卷漸伸也擊鐘之筩外纏綆以奪弟二塔輪之力塔
輪奪弟三擊輪之力擊輪者外管擊齒内樹杙以動
鐘鎚弟三擊輪奪弟四鳥頭輪之力弟四鳥頭輪奪
弟五小輪之力弟五小輪奪弟六風輪之力若無風
輪使其力少重而滯于轉則其擊鐘也甚速無節矣
擊鐘之鼓其機亦管乎時輪時至則擊齒卸而鼓中
鐵卷之力伸矣伸少者擊少伸多者擊多擊畢則齒
礙而關其力以待後時或以二鉛錘代鐵卷之力則
無兩鼓其爲重學也益明兩鼓各輪皆合于二銅版
其合也皆螺釘之力其轉也皆輪之力究其塔輪與
鐵卷亦皆螺旋也綜其理皆由重以減輕故曰重學
也此制乃古刻屚之遺非西洋所能剏也
淸遠峽記
踰庾嶺而南至淸遠縣凡南雄韶州連州之水皆滙
流過淸遠峽始至三水縣南趨于海此峽兩山相對
水出其間峽北有飛來寺立寺門與隔岸人可呼而
相與語甚狹也然而三郡千里之水舍此無由入海
觀其曲折夾束貫行之勢亦奇矣若水舍此而别有
所由則此間計惟數十畝平田耳指寺前叱犢之地
謂爲古揚帆之地誰其韙之凡水分流有二者最易
畱其一塞其一此峽之上古無分流故千古不塞也
又安知古亦有二流已塞其一而畱此一也三江者
禹貢所著也南江在今蕪湖以上漢書地里志水經
注皆有分江水豈誑後人耶今塞耳或人疑池州寕
國之間皆山無古江之故道此未多歴地形也余歴
地所見如淸遠峽最狹者有二焉一則浙江桐廬縣
之七里瀧一則廣東高要縣之羚羊峽此二山行水
之地形皆與淸遠等而羚羊峽過廣西一省之水爲
尢巨豈可足未繭于衆山之中而遽斷其爲無是哉
新建南海縣桑園圍石工碑記
南海縣之西南有西樵山焉勢高而基厚連綴甘竹
飛鵝各小阜盤礡數十里西北兩江之水所共抱而
洩海者也此山古必居海潮中數千年兩江泥沙附
山而渟漸渟漸廣山之距水亦漸遠于是始有田田
患大水之浸于是北宋以後始圍以隄始有桑園圍
之名田之未圍隄也大水浸之則泥沙加積焉一年
積二三分厚之泥沙百年卽高一二尺厚之田地自
有隄而田無水患地亦不復加高然而順德香山新
會下游之海變爲田者愈久愈多下游之田旣多則
上游兩江浩瀚之水難速洩以難速洩之水抱不復
加高之田水高田低且以不堅之隄捍之烏能不險
而潰哉國朝以來屢經修築以衛民生溯宋元明
事載前碑誌不具述余于嘉慶二十二年冬初&KR0681;粤
是年夏水決三丫基民命田稼所傷實多察知歲修
資少乃籌庫資發商生息歲得銀四千六百兩以濟
之然終不能無大患南海人伍元蘭伍元芝兄弟並
官刑部郞捐銀六萬兩新會人盧文錦前官工部郎
捐銀四萬兩請于險處皆建石隄以障之其險者如
三丫基禾义基天后廟大洛口吉贊橫基諸處隄上
用條石曡之隄坡隄根用磈石護之共叠石一千六
百餘丈護石二千三百餘丈始斯役者南海令仲振
履終斯役者南海令吉安躬斯役而勞心力者佐貳
顧金臺李德潤舉人潘澄江何毓齡等二十五年工
成用銀七萬五千兩餘銀還之三部郞三部郞不願
復受請以濟三水縣隄及公事之用夫桑園圍内數
十里如一小邑隄若潰則順德龍山諸地兼受其衝
伍與盧無田廬在其中乃捐銀至十萬之多志在保
障可謂好義而樂善者矣是役也工鉅用多不可不
奏而行二十四年元會同撫部奏奉
旨允行道光元年以工竣奏且請照禮部建坊例奬
伍盧以坊題
欽定樂善好施四字奉
旨又允行余閱水師出虎門歸過順德歴斯圍各險
處勘其工謁海神廟致禱焉且誡圍中各堡紳士
耆老等自兹後歲逢大水土隄之薄者厚之低者崇
之漏者塞之石隄之壞者增之脩之磈石之卸者增
之壘之官士請樹碑以記其事書此付之庶幾此一
方永臻安定焉
恩平茶阬硯石記
嶺南恩平縣南廿餘里溪盡處入山又廿餘里有巖
曰茶坑産異石嘉慶初山民始掘之持至端州端州
硯工見之曰此非吾端石何佳乃爾于是端州工始
采爲研以冒端州石端州老坑石幾盡阬閉不復采
今采者新阬耳新阬有魚腦靑花火捺鸜鵒眼諸色
與老阬同恩平石無魚腦靑花而石中有黃龍火捺
綠眼又多綠胍或縱橫相交此則端巖所少矣端州
新阬潤而滑不發墨恩平石雖不及老阬而發墨勝
于新阬端州之石割于洞故石外無皮製硯者必削
其磽确使中規矩恩平石則天成橢扁三角等形積
萬小石戴土成大巖&KR1176;&KR1176;碎泐不相連屬采之者如
拆壁掘地而得甎或重數十觔或重數十兩石外有
皮色裹之或黃如霜葉或紅如橊皮如燕支或綠如
蕉葉如苔錢如荇帶如蛛絲或皴如松皮或斑如虎
皮或靑綠如古彝器剖之其中或有黃龍紋如氣水
之流或有綠紋如繩線之結或靑綠數層相叠種種
形色與端巖大異而硯工必盡去其異者以冒端巖
故二十年其名未顯余近知此石佳惜其久冒端巖
而不自立名也爰命硯工買石畱其形色而琢爲硯
且記之
(福謹案泐說文解爲水之理非石裂也而考工記曰石有時以泐則泐字似有裂意今觀各坑石一)
(大塊之中復有文理順其理擊之卽裂研工指之日此水線也凡石皆有水線石久卽裂裂必從水)
(線之理由此可證攷工說文互明之義)
蘇文忠公詩編注集成序
余從韓桂舲大司寇獲識仁和王君(文誥)於嶺南王
君學識淹通深於史所撰蘇文忠公詩編注集成尤
精博匪特聚百家爲大成更可訂元修宋史之舛陋
余於接席間歴扣王君致力於蘇詩之處王君曰蘇
詩編年注不始於施德初與顧禧也當元豐間坡公
遷黃彭城陳師仲爲編述密徐二郡所作古律以寄
事載東坡集中今王龜齡集注姓氏錄彭城陳師道
後載有陳希仲以其注内劉共父或稱洪父張敬夫
亦稱欽夫例之是希仲註卽師仲也其後坡公北歸
有前後集編年註則趙次公宋援李德載程縯四家
也李敬齋載在古今黈謂之四註本繼有林子仁者
復附益之改四註爲五註考子仁於政和中賜號高
隱處士而自政和上溯建中靖國僅一十七載註已
兩刊德洪親見黃魯直而謂坡公海外詩中朝士大
夫編集已盡可爲崇觀時刊行四註五註之證是編
年註出於北宋者也次公同時有趙䕫者嘗知榮州
納交於叔黨別創爲分類註垂三十年而刊於紹興
之初自鳴一家復有師民瞻任居實孫倬李堯祖四
家接踵於後其爲體例一本於䕫而取編年五註並
納入之是爲八註十註庚溪詩話轂乾道初梁叔子
入對阜陵謂近有趙䕫等註軾詩甚詳而龜齡集註
序則云舊得八註十註考䕫序其詩分五十類自爲
單行與編年五註各不相牟乃刊定後閱三十五年
而阜陵目爲趙䕫等註此卽䕫註五註並入八註十
註之證䕫序仍以分類弁首故云趙䕫等也龜齡集
註實由八註十註推廣今編年五註猶有存者檢對
龜齡集註其入選者十有六七亦惟此十家註獨賅
備與龜齡增輯諸家繁簡懸殊此是十家分合具可
考也龜齡在隆興朝力持國是阜陵方倚爲用其不
及集註者龜齡亦僅有此八註十註而已殆至乾道
漸知諸將不足用於是一力請外專以及民爲務而
其排纂亦在此時以阜陵不及集註考之是書成後
六年矣呂伯恭廣䕫註爲七十八類龜齡實主呂本
故集註亦七十八類載入姓氏錄伯恭名下而䕫之
分類亡今其序猶存而與集註分類不符由於此也
龜齡序又云自八註而十自十註而百均之百人此
又八註十註積累至百之證計其所均之人列門牆
預後進者爲黃魯直陳無已秦少儀潘邠老王直方
劉無言曾公衮晁沖之韓子蒼李商老潘仲達蘇養
直釋祖可出魯直西江派者爲謝無逸洪朋高子勉
楊信祖夏均父何人表洪芻饒德操李希聲謝幼槃
徐師川洪炎汪信民釋巽中流入播遷號耆舊者爲
王性之汪彦章林敏中呂居仁王長源江端本元不
伐林子來通計北宋註可知者四十七家南渡傳閩
學者爲劉子翬黃通老陳體仁汪聖錫龔實之胡邦一
衡劉共父張南軒呂伯恭甄雲卿登朝籍及閒放者
爲張孝祥汪養源吳明可馮圓仲芮國器胡元任鹿
伯可陳少章王壽朋葉飛卿丁鎮叔孫彦忠項用中
葉思文喻叔奇王百朋張器先傅薦可通計南宋註
可知者三十一家此編年累改爲分類&KR1672;爲集註之
大略也施德初登張孝祥榜龜齡出五載始入爲著
作佐郞其與顧禧爲編年註應在淳紹之時據陸游
原序槪論作詩事實而下云德初絶識博學係指題
下施註紀事又謂助以顧禧該洽係指句下顧註徵
典紀事引本集欒城史傳不載出處徵典引經史子
集外藏悉載出處顯屬二手卷端施氏顧氏以次標
列亦可與序參證卷中疵議趙䕫程縯等註輒曰舊
註而於次公間一標名其編年依仿五註亦見施顧
所因又凡原引經史正義已盡則避去佐以別載此
緣施顧不時繙檢五註十註是以相爲表裏所在符
合其體段概可知矣施宿爲餘姚令乞序於游至嘉
定付刊已較集註後出三十五年凡刊五十五年至
景定而曼漶鄭羽爲淮東倉汰其字大小七萬一千
五百七十七計一百七十九版自此流入元明無復
表見而集註有元刊者則已增入劉須溪註須溪在
宋爲國博終於元季書雖元刊内有𥙷列數家當卽
須溪所爲其去宋刊固不遠也
國朝康熙間宋牧仲得施顧殘本邵子湘取肆本分
類補綴因以編年爲施註而目肆本分類爲王註沿
說至今肆本省七十八類爲三十類在前明已有之
而不詳所自或言此出吳興茅本而新安朱本復省
爲二十九類然迥非龜齡集註之面目此後查夏重
得影鈔施殘本翁君覃溪得牧仲施刊本馮君星實
兼得宋刊編年五註後集及元刊龜齡集註夏重補
施星實王施並補參覈得失皆能赴其力之所至然
於各註遞爲乘除而貫串一氣卒無有言其義者此
編年註出於南宋近又兼并分類之大略也余復讀
王君之書知其涉歴諸家精校博考然後能集諸家
之成而發其所未及王君蓋謂變法改法之不明則
由於史陋朔黨洛黨之不辨則由於史諱紀時紀事
之不當則由於註誣改編補編之不確則由於註淆
此皆於兩公本事未嫻貫於心而徒馳騖於外故其
岐舛脫闕治之愈棼爰創立總案以統各詩復訂正
誌傳以統各案而補所不備於蘇海識餘中於是擊
空踐實而裁爲具體意向畢達其前之以王補施也
先因肆本轇轕莫測誰某論者無徵五註集註出馮
君星實猶以南渡後爭尙蘇學牋解人衆爲言蓋相
沿王註悉出南宋乙舊說耳王君乃嚴趙呂之類別
窮施顧之編年上追豐祐下逮貞元發明北註南註
先後變易成於風會且其旁搜遠紹氣類源流通感
分合本末明晰泰然大同是皆確有所據足補前註
之未逹矣坡公立朝犯難語言文字志節不磨得王
君發之始無所遺誠括衆美而舉其全矣余適覯是
書之成復問而知其心得之要著於簡端俾海内讀
是書者由是而擴蘇公詩之意洵盛事也
學海堂文筆策問
問六朝至唐皆有長於文長於筆之稱如顔延之云
竣得臣筆測得臣文是也何者爲文何者爲筆何以
宋以後不復分别此體
男福謹擬對日自明人以唐宋八家爲古文於
是世之人惟知有唐宋古文之稱竊考之唐以
前所稱似不如此也唐人每以文與筆並舉又
每以詩與筆並舉是筆與詩文似有别也由唐
溯晉則南北朝文筆之稱多見於史分别更顯
矣况金樓子文心雕龍諸書極分明哉謹綜六
朝唐人之所謂文所謂筆與宋明之說不同而
見於書史者不分年代類列之以明其體矣
漢書樓護傳長安號曰谷子雲筆札
晉書蔡謨傳文筆議論有集行於世
宋書傅亮傳高祖登庸之始文筆皆是記室參
軍滕演北征廣固悉委長史王誕自此後至於
受命表策文誥皆亮辭也
南史顔延之傳宋文帝問延之諸子才能延之
日竣得臣筆測得臣文
北史魏高祖紀帝好爲文章詩賦銘頌有大文
筆馬上口授及其成也不改一字
魏書温子昇傳熙平初中尉東平王匡召辭人
以充御史同時射策者八百餘人子昇與盧仲
宣孫搴等二十四人爲高第於時預選者爭相
引決匡使子昇當之皆受屈而去搴謂人日朝
來靡旗亂轍者皆子昇逐北遂補御史時年二
十二臺中文筆皆子昇爲之
北史温子昇傳張臯寫子昇文筆傳于江外
北齊書李廣傳廣曾薦畢義雲於崔暹廣卒後
義雲集其文筆十卷託魏收爲之叙
陳書陸琰傳其所製文筆多不存本後主求其
遺文撰成二卷
劉師知傳師知好學有當世才博涉書傳工文
筆
徐伯陽傳伯陽年十五以文筆稱
按文筆之分稱此最顯然有别
梁元帝金樓子立言篇云古人之學者有二今
人之學者有四夫子門徒轉相師受通聖人之
經者謂之儒屈原宋玉枚乘長卿之徒止於辭
賦則謂之文今之儒博窮子史但能識其事丕
能通其理者謂之學至如不便爲詩如閻纂善
爲章奏如伯松若此之流汎謂之筆吟咏風謠
流連哀思者謂之文而學者率多不便屬辭守
其章句遲於通變質於心用學者不能定禮樂
之是非辯經教之宗旨徒能揚榷前言抵掌多
識然而挹源知流亦足可貴筆退則非謂成篇
進則不云取義神其巧惠筆端而已至如文者
惟須綺縠紛披宫徵靡曼脣吻遒會情靈搖蕩
而古之文筆今之文筆其源又異至如彖繫風
雅名墨農刑虎炳豹鬱彬彬君子卜談四始李
言七略源流已詳今亦置而弗辨潘安仁淸綺
若是而評者止稱情切故知爲文之難也曹子
建陸士衡皆文士也觀其辭致側密事語堅明
意匠有序遣言無失雖不以儒者命家此亦悉
通其義也徧觀文士略盡知之至于謝元暉始
見貧小然而天才命世過足以補尤任彦升甲
部闕如才長筆翰善緝流略遂有龍門之名斯
亦一時之盛夫今之俗搢紳稚齒閭巷小生學
以浮動爲貴用百家則多尙輕側涉經記則不
通大旨苟取成章貴在悅目龍首豕足隨時之
義牛頭馬髀彊相附會等張君之弧徒觀外澤
亦如南陽之里難就窮檢矣
按福讀此篇與梁昭明文選序相證無異呈
家大人家大人甚喜曰此足以明六朝文
筆之分足以證昭明序經子史與文之分而
余平日著筆不敢名曰文之情益合矣
劉勰文心雕龍總術篇今之常言有文有筆以
爲無韻者筆也有韻者文也
按文筆之義此最分明蓋文取乎沈思翰藻
吟咏哀思故以有情辭聲韻者爲文筆从聿
亦名不聿聿述也故直言無文采者爲筆史
記春秋筆則筆是筆爲據事而書之證
南史孔珪傳高帝取爲記室參軍與江淹對掌
辭筆
陳書岑之敬傳之敬始以經業進而博涉文史
雅有辭筆
按辭亦文類周易繫辭漢儒皆謂繫辭爲卦
爻辭至今從之繫辭上下篇云聖人設卦觀
象繫辭焉以明吉凶又云聖人有以見天下
之動而觀其會通以行其典禮繫辭焉以斷
其吉凶是以謂之爻又云繫辭焉而命之動
在其中矣又云繫辭焉以盡其言據此諸文
則明指卦爻辭謂之繫辭孔子之上下二篇
乃繫辭之傳不得直謂之繫辭也(今本無傳字釋文王)
(肅本原有傳字)其謂之繫辭者繫屬也繫辭卽屬辭
猶世所稱屬文焉爾然則辭與文同乎曰否
孟子曰說詩者不以文害辭趙岐注云文詩
之文章所引以興事也辭詩人所歌詠之辭
是文者音韻鏗鏘藻采振發之稱辭特其句
之近于文而異乎直言者耳又按辭本是詞
字說文詞意内而言外也从言从司釋名曰
詞嗣也令撰善言相續嗣也然則詞之从司
卽有繫續之意詞爲本字辭乃假借也(唐以前每)
(稱善屬文此古義也宋後此稱少矣)孔子十翼繫辭傳文言皆
多用偶語而文言幾于句句用韻繫辭雖是
傳體而韻亦非少(繫辭傳上下篇用偶者三百二十六用韻者一百一)
(十與家大人所舉文言中偶句韻語之義相合)此文與辭區別之
證亦文辭與言語區别之證也楚國之辭稱
楚辭皆有韻楚辭乃詩之流詩三百篇乃言
語有文辭之至者也
王充論衡古之帝王建鴻德者須鴻筆之臣褒
頌紀載乃彰萬世
按此筆卽記事之屬
梁書任昉傳昉尤長載筆才思無窮
按南史本傳作尤長爲筆沈約傳云彥昇工
於筆攷禮記史載筆任彥昇長于碑版亦記
事之屬故曰筆
唐書蔣偕傳三世踵修國史世稱良筆
按此筆亦記事之屬
陳書徐陵傳世祖高宗之世國家有大手筆必
命陵草之
陸瓊傳瓊素有令名深爲世祖所賞及討周廸
陳寶應等都官符及諸大手筆並敕付瓊
按此筆謂詔制碑版文字故唐張說善碑誌
稱燕許大手筆
梁書劉潛傳潛字孝儀秘書監孝綽弟也幼孤
兄弟相勵勤學並工屬文孝綽常曰三筆六詩
三卽孝儀六孝威也
按詩亦有韻者故與筆對舉明筆爲無韻者
也上曰工屬文下曰筆曰詩蓋詩卽有韻之
文與散體稱筆有别
南齊書晉安王子懋傳文章詩筆乃是佳事
按此文章是有辭有韻之文詩又有韻之文
之一體故以文章詩筆並舉
梁書庾肩吾傳簡文與湘東王論文曰陽春高
而不和妙聲絕而不尋竟不精討錙銖覈量文
質有異巧心終愧妍手是以握瑜懷玉之士瞻
鄭邦而知退章甫翠履之人望閩鄕而歎息詩
旣若此筆又如之
北史蕭圓肅傳圓肅撰時人詩筆爲文海四十
卷
劉禹錫中山集祭韓侍郞文子長在筆予長在
論持矛舉楯卒不能困
趙璘因話錄韓文公與孟東野友善韓公文至
高孟長于五言時號孟詩韓筆(金元好問詩云杜詩韓筆愁來)
(讀似倩麻姑癢處搔本于此)
杜甫寄賈司馬嚴使君詩賈筆論孤憤韓詩賦
幾篇
按此皆以詩與筆並舉
南齊書高逸傳歡口不辨善於著筆
按此筆爲無藻韻之著作之名
晉陸機文賦詩緣情而綺靡賦體物而瀏亮碑
披文以相質誄纏綿而悽愴銘博約而温潤箴
頓挫而淸壯頌優遊以彬蔚論精微而朗暢奏
平徹以閑雅說(去聲)煒曄而譎誑
按此賦賦及十體之文不及傳志蓋史爲著
作不名爲文凡類于傳志者不得稱文是以
狀文之情分文之派晉承建安已開其先昭
明金樓實守其法
家大人開學海堂于廣州與杭州之詁經精
舍相同以文筆策問課士教福先擬對爰考
之如右家大人以爲此可與書文選序後
相發明也命附刻于三集之末
揅經室二集卷五
嚴忍公子餐方貽傳
錢塘嚴杰通經術余詁經精舍翹材生也爲忍公先
生之八世孫子餐先生之七世孫方貽先生之六世
姪孫生以其家狀請爲傳遂合傳之曰
嚴武順字忍公明餘杭人父大紀嘉靖乙未進士官
太常寺正卿公補增生八南京國子監生而穎異七
歲爲詠蟁詩輒驚人及壯與兄調御弟勑相師爲學
海內偁三嚴先生武順學以正誼明道爲宗尢究心
於經世之務諸史傳志得失成敗制度沿革靡不通
其源委善古文詩詞篆隸行草亦善鑒别尊彝書畫
生平坦直勇於赴人之急守已嚴義利之辨動以古
人爲師所著有古秋堂詩文集十二卷鑑閣集四卷
讀史質疑二十卷子沆
沆字子餐幼讀書以孝聞爲詩古文浸沈六經史漢
爲西泠十子之冠善射命中無虚發順治十二年進
士改庶吉士
御試第一十三年
帝諭吏部庶吉士教習已一年授爲科道果有忠言
讜論始不負所學沆授兵科給事中沆疏言臣蒙
恩簡庶常
特授言職正矢忠報效之日伏念
皇上側席焦勞求治甚切而諸臣習爲故常因循諉
卸積弊不除六部大臣總司政紀近遇大政會議皆
借端推諉稽時廢事請以後事在某部滿漢堂官先
盡心參酌詳列上陳
勑下廷議可否裁定請
旨卽關地方利病亦不得輒諉督撫查議致延時日
而卸職任至諸臣條奏因時變通豈無足錄亦當虚
公酌量不得執泥成規止以無庸再議塞進言路得
旨所言是嚴沆可謂不負作養所疏議行旋歴吏科
戸科刑科禮科給事中太僕寺少卿僉都御史宗人
府府丞左副都御史沆在臺省先後疏言各省皆有
經制額兵又諸路遣滿兵駐防互爲犄角今遇警卽
請禁兵以致勞師靡餉宜專責成各督撫提鎮標兵
精加選鍊與駐防兵同心協勦不得專藉請援自疎
職守各省廢弁宜令回籍不得仍畱舊地蓄丁製械
南北水驛不得借起運官物名色横索牽夫攔截鄕
民充夫解役僉解逃人途次強住民房需索搆釁請
嚴行禁止立限舖遞刊榜懸示戸部各差回部例應
考核再准掣差今往往惜掛欠之名遲年餘未考核
者宜立限掣差堂官親注冊督撫請告理宜候代乃
具疏後閉門養安曠廢數月宜嚴申飭吏部文選考
功二司宜擇有才望者調用皆議行十三年疏云大
軍進征湖廣川湖總督不能兼制請專設四川總督
從之十月授倉場侍郞公試士以公明著康熙丁酉
江南科場舞弊各省舉人皆覆試惟公所主山東試
奉
旨不必覆試已未
詔舉鴻博科朱彝尊方象瑛魏禧皆公所薦舉也十
七年卒於官所著有北行日錄二卷臯園詩文集四
卷奏疏十二卷子曾榘
曾榘字方貽早傳家學才識超越善行楷書康熙三
年進士由庶吉士授廣西道御史十一年補河南道
御史在臺疏言刑部民命每奉有所擬太重尙輕之
旨卽此類推凡六部各案事同罰異引例不當者更
多地方利病下部題覆者動偁毋庸再議大抵滿漢
司員多而意見不一始則議論參差繼且因循推諉
及限期旣迫草率具奏請嚴申飭督撫保舉貢監吏
員異途出身人請詳列居官政績聽部察議庶庸流
不致冐濫皆議行十二年以父任僉都御史迴避十
七年丁父憂二十一年補江南道御史二十八年補
右參議尋轉遷鴻臚寺卿三十年遷通政使十月遷
太僕寺卿三十一年遷副都御史三十六年授兵部
右侍郞三十九年卒於官公廉謹自厲居官無所儲
殁之夕幾無以爲殮有詩文集四卷
順昌縣訓導伊君墓表
君諱應聚字文起號淸泉爲商阿衡之苗裔世居汴
州陳畱陳畱有古莘城唐末諱顯者入閩至寕化居
焉二十世至淸泉君君明諸生君生明季入
本朝由生員歲貢入成均選順昌縣訓導時値耿逆
之變有僞劉將軍者擾郡縣劫君使從逆君誓死不
爲動笞榜極苦卒不能屈以免於難康熙中年天下
無事有司舉賓筵之典君三爲鄕飲正賓卒於康熙
辛卯十月二十有六日年八十有三葬城西謝家科
娶陰宜人管宜人子爲臯爲臯生經邦縣學生經邦
生朝棟乾隆己丑進士刑部安徽司主事官至光祿
寺正卿貤贈君奉政大夫又數十年朝棟子秉綬復
以己酉進士刑部郞知揚州府事於戲君以校官値
變守正不屈大節如此卓然傳矣細行雖不書可也
瑞州府學教授浦亭阮公墓表
公姓阮諱湖字少川號浦亭先世系出晉陳畱阮瑀
瑀後遷巴陵宋名子宗者始遷新建名逵者宋承事
郞名宣名簡者皆宋進士簡官袐書省校書郞簡七
世孫子升徙忠孝鄕之竹山又八世爲公曾祖士藻
績學不仕祖嗣中縣學生父龍光乾隆庚午舉人知
河南通許縣擢湖北黃州府同知有惠政公幼聰穎
善屬文試輒高等以第一人補廩膳生壬子中式副
榜就教諭職歴署餘干縣學教諭廣信瑞州府學教
授所至以造士爲已任慮民閒孝節爲吏所壅乃親
諭各鄕舉報之餘干之俗奸民貸錢於生監之富者
不遂輒摭事訟之學公曰生果惡當訟之縣令訟之
學圖傳訊洩忿耳擲其詞俗乃變廣郡旱隨知府集
紳士減價糶穀民以安公子爲暹及兄子爲暄爲昆
爲景等皆先於公中式舉人公以甲子科始中式舉
人乙丑會試不第閏六月五日卒于京師年六十歸
葬於新建公性孝弟母丁宜人疾侍藥衣不解帶父
卒於官致哀毁扶柩歸伴宿三年卜葬地北極西山
南至瑞河足跡遍百里跋涉寒暑蓋其愼也新建阮
氏族譜無專書公明世系辨昭穆支分而總輯之譜
成曰松湖族譜告之祖考搆屋於省城爲試館名曰
雲溪别墅後堂祀同知公象曰念德堂子孫應試者
咸居讀焉子姪讀書者公終年約之在塾戒毋外遊
毋習浮靡書馬伏波誡兄子書于座右其視諸兄之
子猶子也嘗語人曰吾不愛兄子是秦越吾兄也且
自吾父吾祖視之皆孫也疎之非祖父志也誡子弟
曰爾曹勿營私吾兄弟蒙祖父澤只知有骨肉不知
有財利皆名言也竹山阮氏無祖祠公度地興工構
祠堂甚宏敞祀始祖始遷祖于寢室各房小宗以次
祔於東西聽事復立四室分祀儒學宦績孝義文藝
置田五十畝爲奉祭祀課子弟讀書之用祠右半畝
園建雲溪書院爲子姓讀書地名其軒曰靜軒取濂
溪主靜之意撰鏡心鎔質二銘揭于東西廂諸遠祖
墓皆立碑時修飭之輯高祖以上遺文及曾祖老閒
居士詩古文祖六閒子集等編爲阮氏流芳集老閒
居士舊殯于宅前琉璃岡公于其地建祠專祀曾祖
祖父三世統名曰司馬祠又於父皇封岡墓建廬十
餘楹爲展墓止宿之所事諸兄盡弟道手足相依雖
白首如童時所著有古今體詩餘干吟等集十八卷
病于京邸猶作文雉賦以見志妻唐孺人生爲暹嘉
慶戊午舉人㨂選知縣繼妻劉孺人生爲昇爲昺皆
幼讀書孫一孺僑爲暹子也公蒙先業飭祠墓奉祭
祀修譜牒教子姪讀書皆有成可謂孝義矣偶爲校
官輒盡其職涉治民當若何然觀其諸所設施厚矣
後之子姓當更有大其宗者
吾阮氏明季自淮安遷揚州明初自江西淸江遷
淮安溯其始則自陳畱阮瑀後遷湖廣巴陵宋由
巴陵遷新建復遷淸江雖元明兩遷譜系失考不
可妄續之然新建阮氏固吾宗也嘉慶十年冬同
姓孝廉爲暹奉其考浦亭公柩過揚州相弔焉明
年孝廉以公狀來乞銘元方居憂不爲韻語十二
年再祥乃寄文表其墓如右
翰林編修河東鹽運使司沈公旣堂墓志銘
運使沈公諱業富字旣堂元代由吳興徙高郵明代
遷貴州普安官河南按察副使奕琛者復歸高郵曾
祖弼官廣東高州府知府遷儀徵祖文崶遷江寕父
之亮徙揚州府城公猶以高郵通籍祖父皆贈如公
官公幼穎異好學雷學使鋐始拔之年二十二舉于
鄕次年成進士改庶吉士習國書有謂公早達爲
倖者里巷擊柝者曰吾每當子夜風雪時過沈氏書
樓未嘗不聞讀書聲何倖也越二年散館授編修撰
制誥文辦院事庚辰充江西副考官壬午充山西副
考官乙酉分校順天鄕試皆以先正法衡文得士爲
盛尢屏絕聲氣關節不通館譽重之前後充國史館
續文獻通考館纂修官乙酉冬補安徽太平府知府
掌院劉文正公曰纂書之勤無如君者欲畱公京秩
未果公久于太平府任者十六年于災眚尤盡職已
丑大水城野成巨浸公隨布政司坐浴盆經行邨落
公曰太平昔年賑多者三四萬口今非五十萬口不
可賑乃大行當塗縣大官圩決公夜半至見遠邨肆
奪火光銃聲不絕公自爲密札十下各官圩勸富家
糶濟曰本邨人面相識鄰邨卽路人矣今當各保各
邨毋轉掠轉掠是圩皆路人也互相殺能保富乎今
密札不顯諭者别有以靖之也有告某富家不糶者
笞械之曰汝奉何明文令富家出粟耶民始定糶濟
大行總督聞之下其法于他郡辛卯秋泗州水撫部
裴公知公賢檄治其賑公釐戸口之弊民受其惠乙
未旱禱雨無應爲文哭祀社稷木主卒得雨庚寅大
疫設藥局瘞局絕葷祈禳民乃寕前後課各邑種柳
數百萬株官路綠陰相接成幄督理暴露十餘萬棺
有一邨同時舉數百棺前明之棺尙在者民始而譁
及見其親之骨感泣曰非府君教督不至此戊子割
辮妖妄案起羽檄紛馳捕搜徧各郡獨太平不獲一
人有誣者立出之上司責公公曰本無奸曷捕焉蕪
湖有兄弟訟者公察其詞出一手杖主訟者兄弟悔
悟友善如初當塗有師弟互以陰事訐者公取火盆
置案前卷盈尺遽火之曰爾等詞必有稾可上控曰
郡守焚案不汝靳也師弟皆泣訟乃息貴池有以墓
地訟于部者塵案山積公夜視舊牘得成化二十一
年閏四月官契公謂愚民安知閏檢明史七卿表得
是年閏四月文遂据以定其讞公治郡資最深每考
績輒有尼之者或勸赴省公曰求之得可恥也不得
更可恥也逮辛丑始授河東鹽運使
純皇帝所特簡也河東鹽池受淡水歉產商運蒙古
鹽多勞費及鹽盛產而弊益多商益乏公曰鹽池自
古爲利不當革若聽民自販必致蒙古鹽內侵商人
之力不在寡在不均其弊有三奸商弃瘠據肥一也
費浮地遠伙攫其利二也簽代之期貧富倒置三也
乃立均引順路之法總三省引地以三等均之復以
道路相近者順配爲五十六路路各一籖令各商鬮
分籖掣之於是賂絕而弊不行洎乾隆六十年後廢
商運蒙古鹽內侵嘉慶十一年復舊制皆如公所預
燭者公所蒞皆興學愛士修書院習樂舞運司署西
隙地仿鄕場號舍立四十舍月課諸生才人黃景仁
歿于山西公署公經其喪厚其賻送其柩歸常州海
內高其義事母以孝聞在晉甫一年以母老宜奉歸
請終養撫部不許固請乃許之俄而湖北陸撫部有
凡官親老者勒令終養之議撫部曰非一月前入奏
今無以對子矣公曰但得終養卽勒歸無憾也母卒
喪以禮服闋以溼疾恬然不復出居鄕十餘年多善
舉里黨皆曰沈公乃正人所著有味鐙齋詩集若干
卷文集若干卷公生于雍正十年五月二十二日卒
于嘉慶十二年八月十五日公子在廷以十三年某
月干支葬公于某某山之原配鄭淑人祔焉子一在
廷癸卯舉人內閣中書女一適工部郞中裴正文孫
二勤增太學生員次勤埴元昔以長女荃字之余女
殤勤埴亦未冠卒公與先大夫友善且爲姻家故
公子屬元爲銘銘曰
公文在經公學在性忠厚其心砥礪其行拙于成宦
勤于從政飽民之饑療民之病以史斷獄以道出令
苦盬旣調澹泊無競以孝辭職壹志溫凊旣享其壽
乃歸其命藏此佳城積善餘慶鄕里私諡僉許曰正
默齋張君誄
詁經精舍生烏程張鑑通經博覽善詩古文佐予書
記者有年矣嘉慶十一年丁父憂十二年秋述其父
之言行以示予予謂立言爲三不朽之一鬷蔑一言
可知其賢今張君之言善是宜傳而爲之誄也君諱
德奎字聚東號默齋國子監生父元熙爲長生會育
嬰堂諸善舉君繼之勿替每出遊閒月一歸鐙下爲
鑑講柳州小記馬伏波誡兄子書韓昌黎寄符城南
讀書詩談古今忠孝事至漏三下不止嘗訓鑑曰凡
人爲忠孝事不獨身名俱泰卽祖若父亦蒙其榮否
則里閭恥談其姓氏而行路之人唾棄之故心術不
可不謹也又曰爲善之大小有不同其存乎心者則
一余生平不自知其善與否然未嘗爲惡昔范孟博
臨終與子訣曰吾欲使汝爲惡則惡不可爲吾欲使
汝爲善則吾不爲惡此雖有激之言終與聖人樂善
之旨有閒汝宜思之君以同學計魚計學行淵雅命
鑑從之學學或不進卽怒之嘉慶辛酉鑑選拔貢生
從諸城劉侍郞入都君教之曰此行遇合有命任事
不可不謹汝身安則我心安矣鑑試畢旋里予招入
幕君教之曰食焉勿怠其事汝勉旃甲子鑑中副榜
舉人十一年從予在揚州冬君病鑑奔歸得順風一
晝夜行四百里抵家治湯藥逾數日乃歿年七十有
八著八詠樓吟草四卷君善醫著桐雷歌訣二卷誄
曰
惟忠與孝祖父榮聖賢樂善有令名嗚呼張君言之
而能行
知不足齋鮑君傳
乾隆三十八年
高宗純皇帝詔開四庫館采訪天下遺書歙縣學生
鮑君廷博集其家所藏書六百餘種命其子仁和縣
監生士恭由浙江進呈旣著錄矣復奉
詔還其原書其書內唐闕史及武經總要皆
聖製詩題之
皇上御製內府知不足齋詩云齋名沿鮑氏闕史
御題詩集書若不足千文以序推注云齋額沿杭城
鮑氏藏書室名乾隆辛卯壬辰
詔采天下遺書鮑士恭所獻最爲精夥內唐闕史一
書曾經
奎藻題詠嗣後其家刊刻知不足齋叢書以唐闕史
冠冊用周興嗣千文以次排編每集八冊今已十八
九集可爲好事之家矣嘉慶十八年方公受疇巡撫
浙江奉
上問鮑氏叢書續刊何種方公以續刊之弟二十六
集進奉
上諭生員鮑廷博於乾隆年間恭進書籍其藏書之
知不足齋仰蒙
高宗純皇帝寵以
詩章朕於幾暇亦曾加題詠兹復據浙江巡撫方受
疇代進所刻知不足齋叢書弟二十六集鮑廷博年
逾八旬好古績學老而不倦著加恩賞給舉人俾其
世衍書香廣刊祕籍亦藝林之勝事也元按君字以
文號淥飲世爲歙人父思詡居于浙娶于胡胡卒又
娶於仁和顧生君君幼而聰敏事大父能孝念父遊
四方恒以孫代子職得大父歡大父卒旣葬君父攜
家居杭州君事父又以孝聞以父性嗜讀書乃力購
前人書以爲歡旣久而所得書益多且精遂裒然爲
大藏書家自乾隆進書後蒙
御賜古今圖書集成伊犁得勝圖金川圖四十五年
南巡狩迎
鑾獻頌蒙
賜大縀二疋叠膺
兩朝異數褒奬彌隆君以進書受
知名聞當世謂諸生無可報稱乃多刻所藏古書善
本公諸海內至嘉慶十八年年八十有六所刻書至
二十七集未竣而君以十九年秋卒遺命子士恭繼
志續刊無負
天語之褒君勤學躭吟不求仕進天趣淸遠嘗作夕
陽詩甚工世盛傳之呼之爲鮑夕陽元在浙常常見
君從君訪問古籍凡某書美惡所在意恉所在見于
某代某家目錄經幾家收藏幾次鈔琹眞僞若何校
誤若何無不矢口而出問難不竭古人云讀書破萬
卷君所讀破者奚翅數萬卷哉
武進臧布衣傳
布衣姓臧名繼宏字世景晚號厚菴先世山東東莞
人遷浙江長興復遷江南武進曾祖琳祖晉父兆魁
幼貧困失學冬寒無厚服日得四五錢以爲食及長
助人理業誠謹勤篤稍能自給乃力舉先代五殯卜
葬孺慕以終其身族之無嗣者繼之寡者贍之孤女
嫁之負貸者代償之嘗旅行遇虎見覆舟皆無懼色
蓋有以自恃也生子四鏞堂鱣堂禮堂屺堂卒于嘉
慶元年春秋六十有九布衣殆敦孝友篤行于鄕里
者歟然而布衣之曾祖玉林先生經學大儒也學與
太原閻百詩徵君齊徵君稱爲隱德君子所著經義
雜記三十卷尙書集解一百二十四卷大學考異二
卷知人編三卷困學鈔十八卷水經注纂三卷皆未
傳于世布衣篋藏之不失片紙命其子鏞堂禮堂從
餘姚盧召弓學士遊勖以經術不期以科名遂通九
經三史尢明小學乃命啓其篋校錄之曰四世相傳
之業勿自我而墜足慰先人于地下矣嘉定錢辛楣
少詹事金壇段若膺大令見之歎曰此漢唐儒者之
學不刊之書也然則非布衣能守先緒啓後學不及
此吾是以論而著之
孫頤谷侍御史傳
孫君名志祖字詒穀字或作頤谷號約齋仁和人乾
隆丙子舉人丙戌二甲進士分刑部補山東司主事
由員外郞陞雲南司郞中
欽差通州坐糧廳擢江南道監察御史乞養父母歸
里復少宦情不復出以著書爲事嘉慶六年掌紫陽
書院教二月二十九日以疾卒年六十有五侍御性
孝友雅近和平生而穎悟過人得毛西河全集鐙下
讀之不寐累夕凡讀經史必求釋其疑而後已同時
全謝山杭堇浦厲樊榭張曦亮諸君子皆相與質難
以益所學以解經見重於督學汀州雷公補附學生
其舉于鄕也禮部侍郞武進莊公策問李鼎祚周易
集解惟侍御對最詳其以第六名中式禮部也工部
尙書新建裘公試詩黍稷與與文惟侍御以黍稷分
比數典不紊凡此皆稽古之力無所愧于科名任刑
部時于庶獄必察至再三精覈與其治經史同管糧
務革陋規以公治之軍民稱便居族黨重然諾施予
無德色嘗云但願一生常助人不至求人助亦幸矣
侍御幼寡嬉戲所樂讀書而已羣經文選成誦易而
熟精其理似素所習者卒之前歲病中夢金碧樓殿
牓字非民間所有又夢見故友趙鹿泉先生握手曰
來日苦少豈非天性和正讀書多而爲政舉吳越間
固多靈氣其生也有所秉其死也有所歸歟侍御所
著書有家語疏證六卷謂王肅作僞難鄭誣聖背經
旣作聖證論以攻康成又僞撰家語飾其說以欺世
因博集羣書凡肅所剿竊者皆疏通證明之如鞫盗
之獲眞藏也其有功于鄭氏似孫叔然文選考異四
卷據潘稼堂何義門諸校本參稽衆說仿朱子韓文
考異之例以正俗本之誤文選注補正四卷仿吳師
道校國策之例輯前賢評論及朋輩商榷之說以補
李注所未及又輯風俗通逸文一卷又補正姚之駰
輯謝承後漢書五卷讀書脞錄七卷考論經子襍家
折中精詳實事求是不爲鑿空武斷之論慤然如其
爲人又謂孔叢子亦王肅僞托其小爾雅乃肅借古
書以自文作疏證辨其妄惜未成書又脞錄續篇亦
未成侍御無子以兄景曾子同元爲後同元好學能
文得侍御教傳其家法
四川廣安州知州阮君墓表
君諱和字煦初江西新建人系出晉陳畱阮瑀自陳
畱徙巴陵宋徙新建松湖鎮明遷竹山鎮父龍光乾
隆庚午舉人官通許縣知縣擢黃州府同知有循聲
君讀書有才略少隨父任習民事甲午遵川運例爲
知州試用之四川丙申署天全州印又署會理州印
會理居蜀邊夷獠雜處土司譎悍互吞并君以德感
之皆帖服丁父憂去官民哭之爲立碑辛丑服闋仍
赴川署天全州事調署雅州府軍糧同知統轄漢土
官兵兼爐關稅務綏理番夷藏驛事皆無誤癸卯實
授廣安州知州甫下車卽革搶穫移屍諸惡俗州城
多傾圯君捐俸倡修之東南隅當渠水衝以石隄捍
之城中少水君浚塘注水以澹火災倉穀書院次弟
經營屢决大獄無冤縱者癸丑調署汶川縣事又署
雲陽縣事雲陽多險灘廟漑東陽尤甚舟行易溺君
鑿石平之嘉慶丙辰大寕邪賊起廣安民日夜望君
回總督亦以川東北緊要檄君回廣安九月達州邪
教王三槐等倡亂往來鄰界君獻議大帥曰達州邪
匪勞動
王師川東北民受害已不小兹復竄擾嘉陵江以西
東鄕太平等處賊聚黨橫行隘口水次更須嚴防卑
州境內現設寨八十四座大寨約三五千戸小寨五
七百戸及千餘戸不等卑職傳諭各寨首聯五六寨
爲一團同團以二十里爲度按戸挑壯丁一名每月
操鎗一次如有賊圍攻彼此互援辦理己有成局又
古制寓兵於農今似可仿行查卑州額征糧五千餘
石按糧一石二斗僱募健勇一名每名全年酌給工
價鹽菜錢二十千著令糧戸公捐每糧一石攤捐錢
一千七百卑州約得鄕勇四千名遵照兵制操習行
伍愼選舉貢生監爲領隊逐日操演軍器由官捐備
火藥赴局支領並請委武弁六員來州教習鎗箭敵
愾禦侮事竣論功行賞文武領隊以爵秩議敘鄕勇
或准作武生或酌賞銀自當人人奮勇爭先如此以
逸待勞似可事半功倍若川北川東州縣均能一律
辦理則處處有義兵截殺逆賊無所逃遁首惡旣誅
黨羽必散矣奉大帥准行乙卯王三槐兩入境皆以
防堵嚴密去丙辰五月又來州屬之金山場靑崗場
君率士勇禦之乃折回大竹梁山而逸六月川賊冉
文儔陜賊張漢潮等由淸溪場逼州境徐添德又由
大竹鄰水入州焚掠八月王光祖由大溪口竄入河
東九月張添德張子聰徐添德冷添祿各賊分竄州
境之河東河西焚擾君令寨民竭力防守城不可攻
野無所掠賊知廣安嚴相戒勿犯州北老鷹巖者峭
壁高州城數倍中開一窩約十餘里君曰此造物設
險以護人若棄不守必爲賊據賊據則挾建瓴之勢
以臨我州城危矣乃亟商之樓尉集紳耆召匠築堡
於是鄕民移居者踵相接爲錫名曰安居城州城由
是益固而民間牛馬器具糧食益有所屯積矣己未
四月冷添祿入境君督鄕勇對壘三日賊不退乃請
參贊額侯督兵來州殲冷賊於石笋河餘黨戮殆盡
大帥入
告額侯復爵而君名旁奉
硃圈軍功議敘加二級自後張子聰張添祿包正洪
以及各賊竄入境者不下二十餘次莫不望風走自
丙辰至庚申凡五載廣安獨無恙皆君設策保護功
也是歲護理順慶府知府事總督勒公以君團練得
法通飭各州縣遵照辦理曰毋讓阮牧獨爲好官辛
酉五月州民張老五李合等以阻米起衅聚衆滋事
君率壯丁親往捕治外委王家元被賊戕并斃役十
餘名張老五李合自稱元帥總督發兵勦捕殺賊一
百餘名生擒一百五六十名張老五李合藏山林君
懸重賞鼓厲寨民搜山親擒首逆張老五餘悉平奏
上奉
上諭知州阮和不能先事防範本有失察之咎但首
逆張老五係其親自拏獲功過尙足相抵加恩免議
處君因勞敝年齒衰邁遂告退君治廣安前後十六
年署他州縣六年一本其父治通許者治之而在廣
安疊遭賊擾艱難又復過之乃履險如夷卒能全城
全百姓皆盡心愛民所致也去廣安之日士民如失
所怙送者數百里始返歸祀家廟垂涕久之凡祖墓
歲必再三至視其罅漏察其燥濕事父孝夜嘗爲父
煖足父母遺象朝夕拜之有微物必獻每視象若有
憂喜色者輒應休咎素惡分㸑曰吾雖不能爲張公
藝姑待吾沒世可也嘉慶九年夏病卒年七十有四
葬于某某之阡以軍功遇
覃恩授奉直大夫父母如其階妻夏氏繼妻梁氏子
三長貽昆辛未進士翰林院庶吉士妾葛氏出次綬
江都縣丞次爲昂國學生並梁氏出嘉慶十六年貽
昆在京師乞元表君墓元之先自元末明初系出江
西爲同姓遂載筆焉
誥封奉直大夫翰林院編修陳君墓志銘
君諱鶴書字東麓先世居閩泉州曾祖式璜遷福州
閩縣祖應瑞父起龍皆以農業佐儒術起龍補縣學
生君幼穎異家貧雄于文試輒高等朱文正公紀文
達公王文端公在閩皆賞拔之累不舉于鄕補歲貢
生教授鄕里生徒衆多嘗主講仙遊龍巖邵武漳平
上杭書院皆有經法弟子多舉科名者君恂恂端謹
守身如玉質直好義交不逆詐詩集數卷古體沖淡
近陶韋今體綿婉近白陸嘉慶十五年七月干支卒
年六十有五以子壽祺官得
封妻亦封宜人子三人壽祺己未進士翰林院編修
文淵閣校理
國史館總纂京察一等
記名御史壽壽皆儒業壽祺幼被父教文藻博
麗規畫揚馬通達經傳精究小學康熙己未乾隆初
年皆有鴻博科儒術爲盛嘉慶己未雖非
制科然如張惠言王引之壽祺等擬之前人似無讓
也顧壽祺之學皆出于其父之教然則君之所學可
知矣壽祺爲元門生在都聞訃星奔歸葬來請銘其
墓銘曰
君行肫誠君學通明匪有金在籯而教子惟經子顯
揚其名名重者勢輕山靈氣淸鬱鬱乎佳城
誥贈中憲大夫山東兖沂曹濟兵備道一鳳孫公曁
妻許恭人墓表
公諱枝生字一鳳氏曰孫先世定遠人明初有諱興
祖者以佐命功封燕山侯侯之從子諱繼達以行省
都鎮撫守禦常州賜田宅是爲武進孫氏凡二侯三
指揮使登庶司者百人尙書愼行尤以淸望著其傳
世與明相始終公曾祖艅封翰林院檢討祖自儀桂
陽州同知封翰林院編修父謀康熙辛未科進士禮
部主客司郞中禮部公淸宦家貧旣沒公尙幼其從
兄鳳飛官廣西州吏目公以諸生從之廣西贅于許
氏公念門戸中衰二親早弃養綴身妻家非學無以
自立乃下帷讀書刻苦無閒晨夜體素羸遂致疾雍
正九年四月壬子卒年厪二十有六嗚呼公以望族
丁衰祚讀書勵行天不假以年無事業著述表見于
世微乎微矣然公之子若孫以學行掇科甲名滿天
下交遊偁之非公之隱德餘蔭曷克及此哉公妻許
太恭人以嘉慶十年六月辛未卒于其孫山東糧道
任所春秋九十有八距公之卒蓋苦節七十五年矣
太恭人以二十三歲而寡乾隆二十四年奉
旨旌表節孝今之節母且致上壽未有如太恭人者
也太恭人父建宜興人以舉人官廣西義寕縣知縣
無子欲爲太恭人擇壻見公于鳳飛家器異之以爲
館甥二年生子又二年一鳳公卒義寕君欲奪太恭
人志而以公之子爲許氏後太恭人誓且泣曰女何
不若兒孫氏一綫不可絕父無子我當祀許于孫氏
義寕君知不可奪從之旋卒太恭人以一婦人自粤
西奉父及夫之棺以歸陟嶺嶠浮湘湖山林叢密風
波險惡猿啼于晝鬼歗于夜太恭人抱孤子以泣顚
連修阻卒達江左奉義寕君棺葬于宜興遵公遺言
厝棺于夾巷祖墓母病侍藥不解帶者五月喪如父
禮以贈嫁陽羨田易田于常州爲祭田奉春秋祀事
又以子官俸置祀田于宜興歸之許氏宗祠孫氏歲
時祭祀必兼祀義寕君夫婦以至于今太恭人性矜
嚴廉儉不苟言笑不拜佛誦經年近百齡每奉壽觴
必戒曰吾食半盂飯卽飽製一衣著數十年無受屬
吏金幣爲也方太恭人之初歸江南也先人敝廬厪
二閒有半炊烟滿梁太恭人晨夕操作紡織緘黹以
易食夜篝燈課子讀書子有過必責之責必哭教孫
學亦如之嘗反鍵書室自牖納食故學行迄有所成
嗚呼方在粤西孫氏之系不絕如縷非太恭人矢志
撫孤力貧教學又曷克及乎此哉公子名勳中乾隆
癸酉科舉人句容縣教諭截取河曲縣知縣署渾源
州直&KR0674;沁州事孫三人長星衍乾隆丙午舉人丁未
科一甲第二名
賜進士及第授翰林院編修改刑部主事陞郞中授
山東兖沂曹濟兵備道署山東按察使今官山東督
糧道次星衡河南候補縣丞署洛陽縣典史次星衢
直隸候補布政司經歴署安州州判一鳳公初以子
官
勅贈修職郞句容縣教諭後以孫官
誥贈奉直大夫刑部直隸司主事前翰林院編修晉
贈中憲大夫山東兖沂曹濟兵備道太恭人初勅封
太孺人晉封太宜人太恭人嘉慶十年冬附葬一鳳
公墓墓在常州府某地之原
誥封奉政大夫掌陜西道監察御史歲貢生游君墓
表
君諱晟字若李號旭軒先世出鄭世叔唐未邃始自
固始從閩王入閩至宋文肅孫桂又自建陽至長樂
康熙閒高祖鍾元爲耿逆所掠遂家福寕著籍霞浦
曾祖勝岳生員早卒祖瑨州鄕飲賓父煒生員以孫
貴誥贈奉政大夫母程宜人晚生君故尢鍾愛年十
八始鄕學下筆驚其長老試輒冠其曹屢爲學使者
所器然卒不遇以明經老君性孝侍贈公病無倦容
祭必泣素不習靑烏家言以葬贈公遂通其說母程
晚喜飲酒左右必盡歡有女弟早寡割宅宅之爲之
立後居平課其子極嚴光瓚成進士歸令授徒禁與
外事將謁選則教之曰吾上世皆積行累善汝無以
吏事害其家聲旣而選漳州教授則又諭之曰師道
立則善人多汝勉旃迨叔子光繹以進士官翰林歲
必以金卑之曰詞臣淸貴毋以貧傍人門戸及爲御
史以事降官君乃亟命之歸晚尢愛交友種花果坦
白無城府暇則爲文酒之會談先世勤儉孝弟則亹
亹不倦年七十有二自營生壙時儗之司空表聖嘉
慶十年閏六月五日卒年七十有九例授修職郞
勅封儒林郞翰林院編修晉封奉政大夫娶王宜人
繼葉孺人子四光纘庚子進士福州府學教授光繼
勅封儒林郞光繹己酉進士翰林院編修掌陜西道
監察御史皆王出光縝葉出孫六大釗大鎔皆廪生
大鉎大琛皆附生大芳大謨
揅經室外集卷五
東臯詩集五卷提要
元馬玉麟撰按玉麟吳陵樊川人仕元官參知政事
著有詩集五卷嘗自號東臯道人故名其稿曰東臯
漫稿云此編成于元至正間當時周伯琦王宗堯皆
爲之序玉麟當元之末季仕宦顯要乃能躭工吟咏
時出淸言且又惕事感時借抒經濟今閱其古今體
詩率皆婉麗暢達可謂有關于名教有禆于諷諫者
矣卷末附錄東臯先生傳一首係洪武中王遜所作
記其生平行事甚詳
周易新講義十卷提要
宋龔原撰原字深甫遂昌人少與陸佃同師王安石
進士高第元豐中爲國子直講官至寶文閣待制事
蹟詳宋史本傳宋藝文志稱原著易傳十卷續解易
義十七卷朱彝尊經義考則云未見東都事略偁原
著有易傳春秋解論語孟子解各十卷并載有鄒浩
一序按所云易傳疑卽是書晁氏讀書志云宋王安
石三經義當時俱頒學宮獨易解以爲少作未善不
專以取士故紹聖後又有龔原耿南仲註易並行場
屋考之宋楊時之說曰龔原本王學一派其人其書
似無足取惟宋時古笈傳世絕少而此書完善猶存
李衡義海撮要李簡學易記趙汝梅筮宗多取其說
且耿南仲書已收
四庫兹編續出亦未可偏廢矣
通紀七卷續五卷提要
唐馬總撰總有意林
四庫全書已著錄史偁總篤學雖吏事倥偬書不去
前所著有年厤通厤行於世此書起自太古訖于隋
季共十卷中間厤代之事粗陳其槩展帙瞭然後荆
南孫光憲者復輯全唐洎五代事蹟十卷以續總所
紀率多未寔今自十一卷唐高祖起閩王審知止係
孫氏所續然宋時卽僅存其五卷矣晁氏讀書志云
總書纂太古十七氏中古五帝三王及刪取秦漢至
隋世紀興滅又取虞世南略論分系于末今書中自
四卷至十卷有公子曰先生曰者當卽世南之略論
也惜前三卷已闕無從補錄玉海所偁齊推序更無
可考矣蓋總以史籍繁蕪故上索典墳迄于隋季以
簡暢之筆成兹一編事簡而明辭約而該亦讀史者
所不廢也
諸葛武侯傳一卷提要
宋張栻撰栻有南軒易傳
四庫全書已著錄此傳不載南軒文集乃從宋刊單
行本影寫其闡發武侯生平考證極確自陳夀作三
國志尊魏斥蜀使後世莫明正僞且言武侯志大而
短于用司馬光作通鑑朱子作綱目乃正其非栻更
摭拾舊聞成此一卷具明才學過于管樂稱其有正
大之體且傳中述前後出師表與今所傳字句間有
異同其後跋云徵自文獻不敢存疑則其所見詳明
必有古書足據矣
離騷集傳一卷提要
宋錢杲之撰杲之晉陵人所註離騷集傳一卷見宋
史藝文志楚辭類杲之以爲古詩有節有章賦則有
節無章乃分離騷三百七十三句爲十四節其名爲
集傳者以王叔師曾有離騷注解杲之不敢同于王
註也然其註旁採爾雅本草淮南子山海經等書其
旨一禀於叔師惟不解昭明置騷於詩後之意遂認
騷爲賦未免隅見錢曾讀書敏求記中稱之如此此
冊借宋板影抄得之
策要六卷提要
元梁寅撰寅有周易參議
四庫全書已著錄其門人黎卓序其文集云尙有方
策稽要曾鋟梓行世卽此書也寅于諸經皆有訓釋
史學亦頗考究是書元元本本能撮其要領宜爲學
者所重耳
愼齋集四卷提要
明蔣主忠撰按主忠字存恕儀眞人與兄主孝皆以
詩名時稱景泰十才子者主忠其一也是集共四卷
詞旨淸逸致爲可誦考之朱彝尊所著明詩綜曾錄
其芙蓉一絕句而此編古今各體計得二百八十餘
首已爲全稿無疑矣
詩義指南一卷提要
宋段昌武撰昌武字子武廬陵人官朝奉郞是編諸
家目錄均未收錄惟見朱彝尊經義考昌武又有叢
桂毛詩集解讀詩總說二書此冊彝尊謂爲舉業發
題而作自關雎以至鳬鷖或取詩中一章一節發其
義語簡而深義約而盡自篤公劉以下惜未之及耳
增廣鐘鼎篆韻七卷提要
元揚銁撰銁字信文臨江人政和中王楚始作鐘鼎
篆韻薛尙功已重廣之銁又博采金石奇古之蹟益
以奉符黨氏韻增補兩家所未僃其篆則夏商周秦
之篆而以象形奇字終之自琱戈鈎帶以及碑刻古
篆莫不畢載馮子政序稱三代禮樂之古文奇字盡
在是矣洵不誣也又云自唐開元時以隷楷易漢本
尙書而學者自此不識古文是書參訂博采使古文
奇字列列在目可與薛氏書輔翼而行卷末有洪熙
侯書籍印蓋明時本也
玉峯志三卷玉峰續志一卷提要
宋淩萬頃邊實同撰萬頃字叔度景定三年進士本
陽羨人因其父壻於崑山顔氏因家焉邊實陳畱人
其高祖始遷崑山詳前志邊惇德傳而續志又復爲
自序一篇誇其家世玉峰本崑山地宋南渡時始析
爲縣卽今之嘉定是也志中所載沿革風俗以及人
物古蹟甚悉宋元時崑山志乘世不多得是冊足僃
一方之文獻也
長春子遊記二卷提要
元李志常撰是編志常記其師邱處機西遊事蹟孫
錫序云凡山川道里之險易水土風氣之差殊與夫
衣服飲食百果草木禽蟲之別靡不畢載卷末附錄
則載當時詔勅等篇處機字通密又號長春子棲霞
人自幼住蟠溪龍門者十有三年金大定時曾自終
南召令赴闕賜以巾冠待詔天長觀後放還山及元
太祖時常召至雪山之陽眷渥倍至後復居燕之天
長觀年八十餘著有磻溪集六卷此册所載足資考
證卽處機各詩亦淸眞平淡多可誦云
軒轅黃帝傳一卷提要
不著撰人名氏見錢曾讀書敏求記傳記類曾于是
編之前載有廣黃帝本行記一卷亦無著書人姓氏
案注中引劉恕外紀蜀檮杌等書蜀檮杌爲張唐英
所著則此卷當是南宋人手筆書中僃載黃帝顚末
及其子孫唐虞三代相承世數甚悉可補皇王大紀
之闕
養正圖解全卷提要
明焦竑撰竑有易筌
四庫全書己著錄是編見黃虞稷千頃堂書目萬厤
間竑以修撰爲皇子講官編此進之書中僃採前言
往行可爲則傚者繪之於圖而詳爲之說卷首有竑
自序及祝世祿序稱此書繪圖爲丁雲鵬書解爲吳
繼序並一時知名之士也
尉繚子直解五卷提要
尉繚子
四庫全書已著錄直解明劉寅撰寅所撰書皆名直
解凡六種見林泉筆記此則六書中之一耳每篇下
各有小序發明其義注中所論多精審處如注威戰
篇妙勝之論云卽孫子所謂未戰而妙算勝者得算
多也于受命之論云卽太公論立將之義于踰垠之
論云卽太公所謂越江河渡溝塹之義寅以兵家言
注兵書猶儒者之以經注經也惟于天官篇刑德之
說而不用淮南子天文訓凡用太陰左前刑右背德
及兵略訓注刑謂十二辰德十日之語又將理篇云
壻父曰婚女父曰姻而不引爾雅壻之父爲姻婦之
父爲婚未足爲據然瑕瑜不相掩也
關尹子言外經旨三卷提要
關尹子
四庫全書已著錄言外經旨宋陳顯微撰同時王夷
鋟而傳之者顯微序云關尹一書莊列不能言文程
不能道其言簡其義詳似爲道德經作傳案是編分
上中下三卷自一宇以至九藥莫不詳注而發明之
王夷所謂因言悉旨轉語明經設喻以彰元反辭而
顯奥或指意于言前或顯微於意外也尹喜書本屬
依託之冊然在僞書中頗有理致顯微經旨吐屬亦
復淵雅可謂質有其文
爲政善報十卷提要
宋葉畱撰畱字景良括蒼人是編見浙江通志本傳
凡十卷此其前編也其書採取經史各說以及當時
宦蹟錄其功在生民慶畱後裔者以成一編意取於
官師相規以爲有位者勸用意忠厚考證精詳殊不
多見同時陳相爲注其出處此從元人刻本過錄惜
後編已佚之矣
東漢文鑑二十卷提要
宋陳鑑編鑑建安人自稱石壁野人殆南宋遺民歟
是編自光武迄獻帝凡九朝大半采從本傳共得文
二百三十餘篇宋史藝文志不載惟明人百川書志
千頃堂書目絳雲樓書目並載有宋陳鑑西漢文鑑
東漢文鑑而東漢文鑑誤作十九卷又天一閣書目
亦載此書乃明刻本此從宋巾箱冊錄之以存一代
之藝文焉
道德經論兵要義四卷提要(二&KR1920;)
唐王眞撰案眞此書獨取道德經所論兵戰之要摭
拾元微本上下二卷後更分爲四卷與鄭樵通志所
載卷數合元和間進之于朝唐憲宗嘗手詔褒美之
具載篇首老子道德經五千言僃舉大道至德修身
理國之要數十章後乃言及于用兵其旨微其言博
自河上公爲之訓釋後若嚴氏指歸開元注釋固已
發蘊指微而眞所著要義獨于論兵之法經悉言之
夫眞以朝議郞出領漢州軍事久列戎行而考其談
兵意指顧深求乎老子之說唐人之書不多是宜錄
也
遺山樂府五卷提要
金元好問撰好問有續夷堅志
四庫全書已著錄伏讀
御定歷代詩餘載詞人姓氏云遺山樂府錢唐淩雲
翰編輯是編從舊鈔本依樣過錄無雲翰姓氏疑轉
寫者誤脫耳案錦機集云僧李菩薩灑酒作花開牡
丹二株遺山爲賦滿庭芳傳誦一時是作今載集中
張炎偁其詞深于用事精于鍊句風流藴藉不减周
秦合觀諸作良非虚美也
招捕總錄一卷提要
不著撰人名氏是編藏書家未著錄蓋佚已久矣此
從舊鈔依樣影寫所記元代招捕事宜起于世祖至
元迄于英宗至治案卷未云招捕不止此是惟取其
人名地名及事與序相干者入注中分二十九種其
事多不見於正史而寔有關於正史雖篇祑無多而
叙述典核彌足爲信是亦罕覯之秘笈矣
詩義集說四卷提要
明孫鼎撰縣字宜鉉廬陵人永樂中領鄕薦任松江
教授擢監察御史提督南畿學政是編凡四卷蓋采
取解頤指要發揮矜式等書擇其新義彙爲一編仍
分總論章旨節旨各類展帙釐然頗屬精僃其中所
引如彭奇詩經主意曹居貞詩義發揮朱彝尊則云
未見謝升孫詩經斷法則云已佚考之黃虞稷千頃
堂書目知是書成於正統十二年經義考曾列此書
而注云未見此則從原刻影鈔惜其序文已佚耳
唐陸宣公奏議註十五卷提要
唐陸贄撰贄有翰苑集
四庫全書已著錄是編惟有奏議宋郞煜注煜事蹟
無考卷首載經進奏議表銜題迪功郞紹興府&KR0792;縣
主簿煜又註東坡文集事略題銜與此相同此編所
註惟採經史爲多無泛搜博引之失不特選擇得當
節錄亦多精審使讀者易見端倪兹從元至正甲午
翠巖精舍重刊宋本影寫亦讀史者所不廢也
雲間志三卷提要
宋楊潛撰見宋史藝文志按雲間卽今江南之華亭
縣在宋時兼今松江全郡之地此志體例繁簡得中
不讓宋人會稽新安諸志書成于紹熙四年而知縣
題名載至淳祐八年而止則張穎以下三十人是後
人所續又進士題名載至寶祐元年姚勉榜錢拱之
而止則慶元五年趙汝詒以下二十四人亦後人續
八也又載樓鑰等記並爲後人所增考之元徐碩至
元嘉禾志華亭一縣全取是書中語知潛此志爲當
時所重矣
司馬法直解一卷提要
明劉寅撰寅有三略直解
四庫全書已著錄寅作直解共六種見張綸林泉筆
記司馬法亦六書中之一也寅自序云是書言辭古
簡而義深中間又有闕文誤字儒家多不經意學者
由是不得其說今姑爲之直解其言非無所見而又
能不妄改古書舊字如仁本篇會之以發禁者九註
云發當作法卽周禮大司馬九伐之法也定爵篇變
嫌推疑註云變當作辨辨別人之所嫌也又是謂兩
之註云之當作支謂兩相支持之道用衆篇因其不
避註云避當作僃因其不僃卽所謂乘其無僃也又
註仁本篇正不獲意則權云正者萬世之常權者一
時之用湯武仁義之兵而濟之以權者尢爲切實近
理之言矣
楊氏算法三卷提要
宋楊輝撰錢塘人是書成於德祐間分田畝比類乘
除捷法及算法通變本末爲上卷乘除通變算法爲
中卷算法取用本末爲下卷末附續古摘奇於古算
經若五曹張邱建諸家多疏通而證明之如張邱建
云不患乘除爲難而患分子母爲難則云分子母有
二本不爲難較其多寡者則用課分均不齊之數者
則用平分斤連銖兩匹帶尺寸非乘分除分不能治
之又於五曹算經亦多正其誤荅之處與秦九韶數
學九章並爲習算術者之所宜究心者也
松窗百說一卷提要
宋李季可撰季可永嘉人摭拾古今事實而各爲論
說凡百條王十朋極稱賞之謂其有益風教比於唐
之杜牧紹興年間尹大任爲之付梓攷之志乘及各
藏書家均未著錄書中直書所見以采摭經史爲文
據正排異爲意同時如葉謙曾幾趙居廣諸人均有
題跋此從舊鈔影寫
續墨客揮犀十卷提要
宋彭乘撰乘有墨客揮犀十卷
四庫全書已著錄此其續編也宋陳振孫書錄解題
則前續二編俱載共二十卷而不著撰人姓氏明商
維濬刻稗海題彭乘之作蓋以書中所自稱名爲據
卷中所載軼事遺聞以及詩話文評徵引頗爲詳洽
足補前編之所未僃其所議論多推重蘇黃亦與前
集相同合之以爲完書
陶靖節詩註四卷提要
宋湯漢撰漢字伯紀鄱陽人淳祐間充史館校書官
至端明殿學士謚文淸人品爲眞德秀所重事蹟具
宋史本傳淵明詩文高妙學者未易窺測漢乃反覆
研究如述酒之作讀者幾不省爲何語漢云窺見其
指詳加箋釋以及他篇有宜發明者亦併著之淸言
微旨抉出無遺馬端臨文獻通考以爲淵明異代之
知已其所稱說多與世本不同如擬古詩聞有田子
泰句魏志作泰今本多僞爲田子春惟此與魏志無
異其他佳處尤不勝指此從宋槧影寫誠秘笈也
貞一齋詩文藁二卷提要
元朱思本撰思本字本初豫章臨川人常學道于龍
虎山中貞一其號云顧嗣立元詩四集稱思本嘗從
吳全節居都下博治文雅見稱於時所著詩文稿世
無刻本僅存范椁劉有慶歐陽應丙虞集柳貫及全
節六序俱諸人手書藏吳中劉損抑夫家此本乃叢
書堂吳寬手鈔凡二卷上卷爲雜著文下卷則古近
各體詩思本好學遠遊遍歷名山大川幾半天下嘗
以昔人所刻禹迹圖混一六合郡邑圖皆有乖謬乃
參閱郡縣九域一統等志攷訂古今校量遠近成輿
地圖一書計里開方之法至思本而始僃今文稿內
有輿地圖自序一篇可証也大約思本之學地理爲
長也
輿地紀勝二百卷提要
宋王象之撰
四庫未著錄惟有輿地碑記四卷云象之金華人嘗
知江寕縣所著有輿地紀勝二百卷今未見傳本此
卽其中之四卷今于江南得影宋抄本二百卷前有
象之自序象之東陽人略云余披括天下地理之書
參訂會粹每郡自爲一編以郡之因革見之編首而
諸邑次之以及山川人物詩章文翰皆附見焉東南
十六路則傚范蔚宗郡國志條例以在所爲首而西
北諸郡亦次第編集今考其成書之年在南宋嘉定
十四年故其所指在所以臨安府爲首而一切沿革
亦凖是時又宫闕殿門壽康宫下引朝野雜記云寕
宗始受禪云云則是作序在嘉定全書之成又在理
宗時矣是書自卷一行在所起至劍門軍訖共府廿
五軍卅四州一百零六監一共府軍州監一百六十
六內或有一府一軍而分爲上下二卷故與總數不
合其卷數全闕者自十三至十六又自五十至五十
四又自一百卅六至一百四十四又自一百六十八
至一百七十三又自一百九十三至二百共闕三十
一卷至其餘各卷內之有闕葉又皆注明于目錄卷
數之下
揅經室續集卷五文選樓詩存十二目錄
癸未
道光癸未正月廿日余六十歲生辰時督兩廣
兼攝巡撫印撫署東園竹樹茂密虚無人跡避
客竹中煮茶竟日卽昔在廣西作一日隱詩意
也畫竹林茶隱圖小照自題一律
福兒汲得學士泉煮茗作詩因再題竹林茶隱
圖中
癸未四月住閱江樓閱肇慶八營官兵
宿閱江樓
羚羊峽峽東卽端溪研洞今有水不令開鑿福
兒隨來端州住閱江樓數日呈詩文一卷題其
卷首
廣州城西荔支灣荔林夾岸白蓮滿塘卽南漢
昌華舊苑也諸兒遊此折荔歸來題圖一首
五月廿七日內子生辰復避客獨遊荔支灣憩
擘荔亭歸示福祜孔厚卽用前寒韻加刪韻
堂院中用竹木架成平臺與簷齊爲夏夕趁凉
之所秋卽拆之
道光癸未狀元爲廣東吳川林召棠報至粤越
華粤秀兩書院院長同稱喜復用三元詩韻一
首
道光辛巳
恩科兼攝廣東巡撫監臨事和德文莊公乾隆庚寅
監臨試院中舊扁詩韻題甲子浙闈試院煎茶
詩卷中
督署西堂木棉
題海印閣
不浪舟小坐
坡公謂嶺南凉天佳月卽中秋不以日月爲斷
癸未中秋天凉月佳續其句成一律
楊桃
重九夜過端州
過平樂
癸未秋閱兵粤西道出灕江
陽朔舟中
淸灕石壁圖歌
題崑崙關策騎圖
藤鼓
粤西
由粤西入粤東
將由肇慶往雷州至新興河頭水最淸淺
由高州望欽州書示兒輩
過電白温泉題僧壁二律
雷州道中
題頤道堂詩集卷首
雨脚
卷六文選樓詩存十三目錄
甲申
省城詩社之詩有刻本見獵心喜擬作二首
西齋
唐荔園
種沙摩竹子西齋
題小瑯嬛畫付福兒
修廣州城及城北五層樓工成
西洋米船初到
題杭州詩僧嘯溪詩卷
乙酉
正月二十日學海堂茶隱
三水縣行臺書院新成停舟登三十六江樓
乙酉春宿端州閱江樓四夜
乙酉春夏間屢登粤秀山憩坐學海堂因題
賦得仲秋上&KR1243;月(得中字書院課士作)
西齋有欹廊將傾徹而新之且安茶竈
西齋茶廊坐雨
遊花田翠林園
泊舟峽山寺登飛泉亭回憩玉帶堂晚飯
老蚌珠光研研石中有石紋圓暈數層莫知造
物之理鎸詩代銘
余屢過羅浮山下皆未入山誠以地方供帳俗
習牢不可破減從逕行殊爲無謂弓刀小隊更
非所宜乙酉冬閱兵惠潮六過此山亦惟遙看
山色而已
惠潮海邊四咏
乙酉仲冬望日閱碣石鎮水陸兵全海肅淸夜
看海月
過豐湖書院
過寒婆徑
揭陽策騎
題嚴厚民(杰)書福樓圖
卷七文選樓詩存十四目錄
丙戌
潄珠岡萬松山上建漢楊子祠
焚香
自陽朔溯桂林再題陽朔竒峰圖卷
粤西舟次題周夢巖學使評梅山館圖
題潘紅茶封使富良江使槎圖
桂林東郊耕耤田
沿紅水江至遷江縣宿東軒春月甚朗十年中
三宿于此皆見明月因題曰寓月軒
行過遷江古之瘴鄉今雖瘴少然氣候殊不齊
閱邊
啜茶
邕江舟中
得復初齋全集邕州舟中讀之卽寄野雲山人
祭馬伏波將軍廟畢放船下横州大烏灘
潯州道中
過端州羚羊硯石峽
三月晦日立夏節過端溪
定靜堂前手種荔支今夏結子頓多積雨甚凉
甘漿欲迸學白沙就樹噉荔法噉之
奉
命移節滇黔濱行拜天后廟
檢書
劉樸石(彬華)何湘文(南鈺)謝里甫(蘭生)胡香海
(森)張棠村(業南)李繡子(黼平)諸書院院長曁學
海堂學博生徒皆有圖詠送別題荅一律
別醫者范素庵(濬)
避暑
舟過廣西陡河謁分水神廟
泊舟浯溪登&KR3794;亭
湘江村舍
泛湘川過南嶽得雨
日出洞庭湖
夜泊
八月七日又泊
過會同
沙岸坐月
過黃平登飛雲巖再用壺中九華韻
過淸鎮安平縣
重九日登黔西老鷹崖
雲南督署之東園亭館花木之勝爲歷任所未
有心念此間宜有鶴未幾日忽飛一白鶴來翌
日又有一鶴盤旋空中鳴聲相呼薄暮並集於
園月餘遂馴且能舞矣作來鶴篇
栽花
滇園煮茶
雲南督署宜園十詠
閱兵至開化
夜坐
卷八文選樓詩存十四目錄
丁亥
宜園
正月廿日雪晴煮茶于竹林中題竹林茶隱卷
倚松書屋春祭齋居
仙館花臺欲栽牡丹價貴遂裁蜀葵
月來政簡頗躭滇園之樂詩以自警
摘蔬
南雲行
上巳日東川道中
過以濯河
閱黔西威寕鎮兵
可渡橋夜月
回省看宜園新綠
詠雙綠蝶
綴家書後
頻果
孟夏草木長
滇南小暑節
閱&KR0777;龍江登雄川閣望滇池
小暑節賞菊
滇南伏日
立秋日敬一堂晚坐
西臺
登西臺
以藜爲拄杖
中秋宜園鐙月
暮登西臺看碧雞山色
巡西邊曉發
重九日登祿豐之鰲頭峰得伊莘農中丞寄贈
登鰲詩卽荅
住大理閱兵三日看點蒼山
麗江雪山
天生石橋
南詔殘碑
建極銅鐘
古哀牢
渡瀾滄江鐵索橋
宿永昌池館流泉樹石湛然淸華名之曰小蘭
津并詩示鎮府諸公
漾濞溪道中
漾濞合江上看月
遊黑龍潭看唐梅二律
余不能飲最多一杯而已滇園梅花盛開不可
無酒命釀白糯數日卽熟花下欣然小酌仍不
能醉詩以自嘲
梅園晚景
宜園三壽詩
除夕園庭之花齊見者桃梅杏山茶玉蘭海棠
木瓜櫻桃馬纓春蘭薔薇木香迎春水仙長春
報春蜀葵十餘種
戊子
定光寺看紅山茶花
上元登西臺望月
和女蘿亭東園花月
出西城十里遊龍門山海源寺
倚松書屋齋居
同李文園學使(棠階)遊太華山憩太華寺
仙館東新開二方石池一栽荷一養魚池上栽
蘋果樹二株梨二株并於園南栽橡養山蠶以
爲民先
牡丹一枝開極大
梅花蜜
老鶴
登西臺看耕種
東園初夏
近華浦大觀樓新立石柱水誌
晚飯於福兒書齋登西臺觀稼是日剪得七種
園蔬桂花紫薇同開
東園夏日
詠滇南景物
重九曲靖道中
白水河看瀑
貴州省城水南新構小閣正對溪山余名之曰
翠微閣并書扁
鎮遠行臺在鎮陽江上江卽㵲水也後倚石屏
山東橫天石橋橋南岸卽中元洞洞之上又有
一亭東向川途余題扁曰上元亭
沅江綠蘿山
淸浪灘
武林舟中食蟹
荆州渡江
南陽道中早飯
狐裘
戊冬述職
賜賚蕃庶紀
恩四首
卷九文選樓詩存十六目錄
已丑
雪夜曉行擬楊誠齋
溯沅水源入黔
黔大定以西古羅施鬼國也穀雨過此牡丹處
處盛開
由七星關入烏撒
東園夏日
大理石小屏方尺許宛然設色山水巧合天際
烏雲二句詩意
伊中丞過東園蔬飯見示一律卽和原韻
滇南風景
登西臺
大暑節桂花初開
秋祭東園齋居詩四十韻
中秋塔鐙
以八月十六日爲中秋
秋園
暮登東臺
題伊莘農中丞不倚圖
以園中杮芥餉莘農中丞見謝長篇因亦以詩
相酬
曉坐後院石壇
東臺待月
霜降日暮登臺看西山
大理石屏四時山水歌
過開化天生石橋題名刻石
戲荅家人
坐月壇坐月
新造擡礟演成速戰陣和伊莘農中丞韻
報春花
大理雪浪石屏用蘇公雪浪石詩韻
冬至後連得大雪
山海棠
臘八日園梅有開者
園梅半開
月夜遊園
東園殘臘
庚寅
正月八日遊西山花紅洞法界寺
正月二十日偕王劉二叟竹林茶隱
立幅雪浪石屏(高一尺六寸寬一尺三寸)再用坡公雪浪石
七律韻并鎸字曰琅嬛館仿蘇公雪浪齋孫知
微畫法
西宅後有紫薇二株葺其後屋題曰紫薇花院
紫薇花院後圃坐月壇
澹泉
署西木臺將朽遂拆之遷於澹泉西南七丈許
用七千土墼叠爲方臺名之曰碧雞臺
食家園新麥麵
東園夏日
蜀葵花
紅藜杖
夏登碧雞臺
野鶴羣
題碧雞臺
大理石屏正面立看合疎影橫斜水淸淺背面
横看合暗香浮動月黃昏
九日登西臺
翡翠玉效樂天樂府
西行閱兵憩雲南縣靑華洞
點蒼山書所見
過蒼山第十五峰下登楊升庵寫韻樓又至大
雲堂外觀龍女花
重修承華圃教場閱武
臘月十四夜游宜園
大理石擬元人四時山水小幅
揅經室續集卷五文選樓詩存第十二
癸未男福注
道光癸未正月廿日余六十歲生辰時督兩廣
兼攝廵撫印撫署東園竹樹茂密虚無人蹟避
客竹中煮茶竟日卽昔在廣西作一日隱詩意
也畫竹林茶隱圖小照自題一律
萬竿修竹一茶罏試寫深林小隱圖豈得常閒如圃
老偶然兼住亦廬吾傳神入畫靑垂眼攬鏡開奩白
滿鬚二十餘年持使節誰知披卷是迂儒
福兒汲得學士泉煮茗作詩因再題竹林茶隱
圖中
酒中有至樂恨我絕不諳近歲作茶隱聊以當沈酣
禺山到鹹海已是珠江南怕汲斜水斜(元和志邪階水今名階水)
(出縣東百三十里太平寰宇記南齊時有邪階縣後改爲正階縣廣東通志山川略邪階水出始興縣東)
(南邪階山水有別源日巢頭重嶺衿瀧奔湍相屬祖源雙注合爲一川)戒酌貪泉貪(廣東)
(通志山川略石門水一名貪泉出縣西三十里平地卽晉廣州刺史吳隱之飲水賦詩處)忽聞學
士泉輕與雲相涵(廣東通志學士泉在番禺縣北七里明天順中學士黃諫謫廣州品)
(其井水爲嶺南第一福汲取稱之山泉輕於井泉此泉又輕於山泉)滴墨辨眞僞(此泉貯白)
(磁碗中醮墨滴入墨沈而不散以試他泉則浮散者多矣)符調得一擔松柴與石
䂪煮試來吾男茗投龍井葉咀味淸且甘諸孫與杯
勺可抵飴弄含七椀喫不得賒飲可及三(耶律楚材詩云盧仝)
(七椀詩難得諗老三甌夢亦賖)先生非醉吟(白太傅集有醉吟先生傳大人性不善飲而生)
(辰與白公同日故癸亥撫浙時有正月廿日四十生辰避客往海塘用白香山四十歲白髮詩韻詩一首)
隱几何醰醰此時竹林下蝶化羅浮𧖟
癸未四月住閱江樓閱肇慶八營官兵
霝角叱仙羊觸石成一峽西江千派來受此兩山夾
連舟穿峽行遮眼峰疉疉雙塔指高要(平聲)佳氣滿城
堞登此閱江樓輕帆卸雲葉
兹樓夫何如四樓合爲一南挹端江淸北列星巖七
東海多曙霞西巖隔紅日雨捲重簾來雲穿衆窗出
卽此是崧臺况已隣石室(廣東通志山川略云石室在高要縣北五里南北二)
(門名爲崧臺按石室山唐天寶六年改爲崧臺山爲七星之一卽定山也)
曉出崧臺郊入營勒嚴陣列纛五色翻中權鼓角振
勢湧秋潮來聲雄午雷震百粤控東西兵力重此郡
練彼膽與心道在使之奮
奮勇復選材翌日如臨敵雲中圭頂山(肇慶府志白沙岡卽今所)
(稱龜頂山在高要縣西八里秀拔高聳)視彼若堅壁分路競先登騰躍
攻且擊時平無戰爭將士少閱歷何以身先之勤習
比運甓(大人新諭督標八營將弁於常操之外在圭頂山下又練奮勇一陣不須量度地勢到處)
(可宜能合能分隨時變動專以上衝捷便爲先)
樓居夕頗暇五宿在端州憑闌弄江月四山凉若秋
豈徒閱軍實兼以成淸遊興來暫自樂遠慮還多憂
綢繆語諸將又放出峽舟
宿閱江樓
正當山水奔騰處更有高樓抵浪回初夏暑風出羊
峽三更皓月滿崧臺行隨石磴層層轉臥使簾窗面
面開爲惜珠江太繁俗海珠樓上有誰來(廣州靖海門外珠江)
(中流海珠礟臺激流特起上有樓閣甚雄麗)
羚羊峽峽東卽端溪研洞今有水不令開鑿
五羊仙人來何處必從此峽騎羊去萬羊化石埋紫
雲石角無痕著巖樹端州研匠巧如神水洞磨刀久
迷路詩硯皆無迹可尋非仙那得知其故
福兒隨來端州住閱江樓數日呈詩文一卷題
題其卷首
西樓行吟南樓坐東樓晚飯北樓臥一家終日住樓
臺微之詩少香山和犢兒隨我弄筆來我豈長公爾
非過(坡公年表紹聖元年坡公在當塗縣謫授寕遠軍節度副使惠州安置獨與幼子過八月度庾)
(嶺十月到惠州寓居合江樓)漫將小集學斜川(宋史蘇過傳過家潁昌營湖陰水竹)
(數畝名日小斜川自號斜川居士有斜川集十卷)喜得溪山助吟課惜爾兄
弟皆未來縱有詩情遠難作試將此卷寫與之方職
端州此樓大(此樓高借石磯分東西南北四樓四角又有抱樓合通爲一大樓與滕王閣黃)
(鶴樓岳陽樓合江樓烟雨樓結構皆不同)題成推研笑滄浪(嚴滄浪論詩云盛唐諸人)
(唯在興趣羚羊挂角無迹可求透徹玲瓏不可凑泊)峽口羚羊挂雲破
廣州城西荔支灣荔林夾岸白蓮滿塘卽南漢
昌華舊苑也諸兒遊此折荔歸來題圖一首
海珠臺外珠江灣夾岸萬樹荔子丹偶然小艇撥荷
去綠杉野屋圍闌干紅雲低壓白蓮水論園買夏邀
人看劙枝不用縱猿摘(蘇詩食荔枝引云惠州太守東堂祠故相陳文惠公堂下)
(有公手植荔枝一株郡人謂之將軍樹其高不可致者縱猿取之)歸來勸我還飽餐
是時積雨淨暑氣甘漿迸齒尤淸寒黃蕉白藕且相
避案前堆滿玻璃盤綠苞倒挂小香鳳(廣東通志挂綠荔紅壳上)
(有綠一綠或在肩或在腹以增城沙貝所産爲上按粤東有翠羽小鳥俗名倒挂鳥卽所謂相花鳳也此)
(蓋以鳥喻之耳)冰珠探出鮫宫丸(廣東通志疑冰子日中照之內外洞徹核在內半明)
(半滅亦名水晶球)連枝帶葉插簾戸譬在林下垂團欒新圖
一幅寫幽淨我亦著眼生喜歡何時我可棹船去淸
遊歎息何其難
五月廿七日內子生辰復避客獨遊荔支灣憩
擘荔亭歸示福祜孔厚卽用前寒韻加刪韻(按此)
(時猶未有唐荔園之名)
荔支灣中水幾灣荔支仙成十萬丹我獨棹船出江
關穿林拂葉來河干羊城六度荔子殷昌華故苑今
纔看赤霞綘雪何斕斑就樹頗有遊人餐柴門草閣
見靑山雨餘五月江深寒野塘荷氣淸如蕳白菡萏
搖翡翠盤亭林靜寂泉幽潺況有黑葉垂晶丸(皆荔支名)
夏遊得隱荔樹間春遊竹裏吟檀欒歸來寫詩自解
顔爲此枉駕眞古歡(大人自注文選古詩十九首良人惟古歡枉駕惠前綏)若
非避客來偷閒爾亦歎我淸遊難
堂院中用竹木架成平臺與簷齊爲夏夕趁涼
之所秋卽拆之
偶用杉爲架還將竹作簃平鋪杉白板密縛竹靑皮
梯曲巡簷起欄疎借柱支檐低登易及柱近倚何危
向晚追涼去看霞啜茗時藤牀圍茉莉蠟炷護玻璃
判事猶披牘餘閒合詠詩星河天湛湛海月夜遲遲
小有樓臺趣兼於筆硯宜好從尋樂處聊以養吾衰
道光癸未狀元爲廣東吳川林召棠報至粤越
華粤秀兩書院院長同稱喜復用三元詩韻一
首
文運三元西粤開幾年連向粤東來七千里外頻聞
喜八十年中間出才嶺海番禺承舊第(乾隆四年狀元莊滋圃先)
(生爲番禺縣籍)吳川水月起高臺(吳川有水月臺)諸君說我多桃李
五管春風見六回(近科瓊山探花張岳崧南海探花羅文俊歸善會元吕龍光廣西三)
(元陳繼昌及今吳川狀元林召棠皆大人門生所取之士也)
道光辛巳
恩科兼攝廣東巡撫監臨事和德文莊公乾隆庚寅
監臨試院中舊扁詩韻題甲子浙闈試院煎茶
詩卷中
珠江試院藥洲旁又看茶煎第一綱(大人甲子在浙監臨)
(鄉試與潘芝軒盧南石兩主試倡和試院煎茶詩是科多得人今提謂雷瓊道費公丙章卽是)
(科貢士也)三榜連元期兩省(前科西省三元陳繼昌出大人門生門下)五
傳登第喜同堂(大人已酉出文莊公門生門下辛巳廣東主試陳殿撰沆傅編)
(修綬又皆出大人門生門下上溯文莊爲五傳)淸風滿座隔簾影明月
照人聞茗香一十八年成老輩放闈還到少年
場
右詩爲辛巳秋作刻集時刪去詩中三榜連
元本指陳三元也乃廣東辛巳得解元周燧
壬午得會元吕龍光癸未得狀元林召棠說
者以三榜連元竟眞兩省如期先爲之兆而
此三元亦皆出門生門下兩省科名洵爲盛
事福爰請補錄於此
督署西堂木棉
絳綃高向半天垂十丈難攀最上枝(木棉名攀枝花)因在堂
西宜夕照若生嶺北更多詩淸陰勿翦百年後濃色
常留三月時有此紅雲能捧日牡丹那得染臙脂(嶺南)
(無牡丹盆烘者有之)
題海印閣(廣東通志海印閣在城東南沙洲明萬歷中建今之新閣蓋沿舊名之也)
誠齋榷使(達三)新構高閣正當海印石(粤中見聞)
(海印潛石也半出波際上有京觀樓雉堞四周與海珠浮邱相望隱隱若三台象焉)之
北可以遠眺因名之曰海印閣書其扁
珠江雨後復炎蒸傑閣初成快共登窗納白雲山一
角帆收黃浦浪千層頓除豪氣凉停扇爲看禪光暮
卻鐙高倚闌干提海印蓮花池外問南能
不浪舟小坐(節署二堂之東定靜堂之南有軒五楹南北敞窗修狹似船故舊名)
(如此)
莫訝牽船上岸居絶無波浪一舟虚夾窗全借蕉榕
竹攤几惟留筆研書靜坐豈能忘世慮淸吟方算是
公餘若將綠影當秋水比似珠湖可得如
坡公謂嶺南凉天佳月卽中秋不以日月爲斷
癸未中秋天凉月佳續其句成一律
凉天佳月卽中秋况到中秋宿雨收淸露滿城凉滿
樹海光當面月當樓得閒心氣如雲淡向老年華似
水流風景安恬波浪靜使君原是泛虚舟
楊桃(楊桃一名五棱子色黃有五棱八月熟時其味似合橄欖與蔗而共嚼之未熟則但)
(酸澀可代橄欖入茶且能解瘴)
荔支生嶺南漢唐名已大味豔性復炎尤物豈無害
誰知五棱桃淸妙竟爲最試告知味人味在酸甜外
重九夜過端州
雨後秋風尙未凉半輪斜月認重陽濃濃雲氣瀼瀼
露到處山田晚稻香
過平樂
凍雨洗截壁殘雷殷遠山時當九秋後人在萬峯間
晚稻巳再熟溪漁偏獨閒喜看民氣靜餘意慰諸蠻
(廣西通志諸蠻傳云平樂猺散處林麓貯粟巖竇男女服飾與桂林獞同)
癸未秋閱兵粤西道出灕江
灕江爽氣照秋開閒倚篷窗暮色催日影倒騰峯頂
去晚凉平貼水邊來野漁舟小藏巖洞古堠烟淸護
石臺且向萬山深處宿夢隨殘月四更回
陽朔舟中
桂林陽朔峰千萬萬石林中水瀉灕(灕漢書地理志作離蒼梧郡注)
(云有離水關零陵郡零陵下注云離水東南至廣信入鬱林行九百八十里)石架琅玕立
不律屏開翡翠吹參差美人濃點靑螺黛學士驚題
碧落碑(唐國史補絳州有碑篆字與古文不同李陽冰見而寢處其下數日不能去碑上有碧落)
(二字人謂之碧落碑漢川書跋云李漢謂此碧落觀也故以爲名)削盡坡陀不依傍
亂生頭角分高卑遍求異地絶此景幻出尋常非所
思畫與未遊人共看是何邱壑太離奇
淸灕石壁圖歌
府江(九域志蒼梧有桂江一統志云一名府江卽大灕水也)陽朔大磉
汛(陽朔縣名廣西志大磉汛上至黃蹄塘十里下至黃埠塘十里)下二里許
有畫山載在通志截壁約高三十丈寬如之
其西面平直如削可中懸繩淡黃色上有靑
綠痕天然如畫家皴法具巒頭層㬪之形目
不明者見之以爲眞山不知其平直也明目
者見之以爲摩天巨幅之畫也因在畫旁書
淸灕石壁圖五大字(五字長二丈餘舟中視之猶嫌其小)又寫
道光三年阮元題七字刻於石直是上古巨
圖今始題欵矣
天成半壁丹靑畫幡然高向靑天挂上古何人善畫
山似與關荆鬥名派此派渾同後世皴造物翻師唐
宋人認作名山反如假審爲古繪竟成眞縱横量去
成千尺五丁直削平無迹古絹依稀染淡黃巒頭重
㬪分靑碧淸灕一曲繞山流來往何人不舉頭六年
(大人自丁丑冬制兩粤迄今六年矣)久識奇峰面五度(丁丑秋大人任兩湖總督往湖)
(南閱兵八月二十八日衡州途次奉旨調補兩廣總督卽赴新任遂取道全州入廣西界到廣東)
(路經陽朔一次戊寅十一月往廣西查辦藩司富綸案并閱兵經過陽朔一次庚辰七月往廣西查辦灌)
(陽會匪案往回經過陽朔二次今年九月往廣西閱兵由平樂到桂林經過陽朔一次取道柳州南寕潯)
(梧回廣東前後五度)來乘讀畫舟石渠寶繪幾千卷天上雲烟
曾過眼(乾隆五十六年大人在南書房修纂内府各書畫爲石渠寶笈先後賜趙)
(孟頫無量壽佛元人戲嬰圖宋人貨郞圖等名跡亦甚多)何幸湘南(漢書地理志零陵下注云)
(陽海山湘水所出按灕水亦出零陵此湘南謂湘水之南韓昌黎詩蒼蒼森入桂兹地在湘南是也漢志)
(長沙國有湘南縣在衡山西北與此湘南異)見此山眼福如今還不淺山
旁刻石擘窠書鑒賞標題始自吾後人來看道光欵
傳出淸灕石壁圖
題崑崙關策騎圖
巡過龍賓(龍州賓州也龍州卽今之柳州柳城縣)又入邕(州名卽今南寕府城秦桂)
(林郡唐書地理志邕州本南晉州)畫將秋色代初冬一關路阻分雄
鎮百里陰森盡古松頗有雲山宜策騎久無夜宴似
征儂時平正恐軍心惰注目西南十萬峯(邕州西南卽廣東欽)
(州之西北西有十萬大山接交阯界)
藤鼓
藤爲明韓襄毅平大藤峽賊里所斷截中空
冒爲鼓在肇慶府鼓樓至今以爲更漏之鼓
鼓長五尺圍丈五尺或當時不止一鼓今惟
此存耳
武仙(大人自注峽在廣西潯州府武宣縣卽唐武仙縣)歷千載乃產此巨藤
峽夾右江水(國朝胡南藩潯州左右江考云粤有三江並滙于梧滙于潯者二南日左江)
(北日右江右江之源一日融江一日龍江)一藤橫可縆晝沈夜浮渡(潯州府志)
(大藤峽岸有藤大十圍橫生過江日沈水底夜浮水面渡賊而南以通龍山入寨)妖由亂人
興誰其斷藤者桓桓韓中丞斷藤復段截造鼓示創
懲中空冒以革圍量丈五繩釁以老猺血十里聞鼟
鼟臯陶不用木(考工記韗人爲臯陶鄭司農云臯陶鼓木)坐令鼛弗勝陽
明來駐節應歎見未曾軍門復東徙(大人自注總督初駐廣西梧州)
(緝茅索綯伐木架㩜人棲其上牛羊犬豕畜其下謂之麻闌子長取婦别闌而居)與民不犯
凌峽中無伏莽野燒宵如鐙土民耕古寨有產亦可
恒裹盬(柳子厚柳州詩靑箬裹鹽歸洞客)與賣桂(大人自注猺中產桂名猺桂)此
外非所能東歸過舊府復訪此鼓徵大昕郡樓上諸
將同來登
治平聲更和淵淵江水澄
粤西
四千里路粤西還祗過東邊一半山(大人自注粤西幅&KR0695;周五千餘)
(里總督祗到東半耳)襲職土司小封建(大人自注四十六土司官皆世襲有狄靑時者)
(有韓雍王守仁時者)射生巖峒古夷蠻鎮兵脛走鉛爲瓦(大人自注)
(兵之練捷足者以一斤鉛爲二瓦分縛兩脛)猺婦肩傭銀作鐶(大人自注猺獞婦人)
(能負重)富不甚饒貧不餓乞兒少見路途間(大人自注今年米十)
(數錢一斤行數千里祗見乞兒三四人較數年前大不同)
由粤西入粤東
每悵官居少靜緣難將淸興寄林泉卽今山水朝朝
換權作園池處處遷終日小輿看竹坐幾回虚枕壓
溪眠一邱一壑如相傲可是珠湖射鴨船(孟郊詩不如竹枝弓)
(射鴨無是非大人四十歲時曾畫珠湖射鴨小照珠湖分詠詩內有射鴨船)
將由肇慶往雷州至新興河頭水最淸淺
沙明石白淨潺湲一尺餘波路百灣水性本淸休咄
怪客情相賞卽高閒行吟有興方成句坐臥何時不
對山寒雨會須添淺漲虚舟我復海邊還
由高州望欽州書示兒輩
海角天涯(輿地紀勝云海角亭在廣州合浦縣元范梈有海角亭記天涯亭在欽州東門北畔)
(臨水宋陶弼有登天涯亭詩)望可哀古賢多少不能回七千里外
櫬曾返(大人撰先曾祖行狀乾隆初太府君任廣東欽州營遊擊病足二十四年十月十六日卒)
(于任所櫬歸自欽州入揚州城治喪)六十年餘孫竟來(乾隆二十四年至今道光三年)
(爲六十四年)家計百年自淸白
國恩五世受栽培(先曾祖以三品官封贈二代大人以一品官封贈三代兼蔭子)後
人有慶先人德文武科名豈易哉
過電白溫泉題僧壁二律
山光横電白(隋書地理志高凉郡電白下注云梁置電白郡平陳郡廢又有海昌郡廢入焉)
地脈出溫泉(廣東輿圖云熱水山在縣西三十里下有泉湧出熱如鼎沸粤中見聞云熱水)
(山上有石牀長二丈餘廣七尺刻浴沂石三字浴温泉畢多臥其上)一水自功德上池
常淨圓大牙(大牙塘汛屬陽江鎮)今再到(大人自注泉在大牙郵舍東)彈指
又三年(庚辰十一月大人自廣州由陽江巡視高廉雷瓊時曾經此于今三年矣庚辰有國服)
(故無詩)僧說天台寺(浙江天台山萬年寺也)遙遙省舊緣(大人自注泉上)
(僧習鴻云嘉慶初曾見余于天台僧又曾到五臺峩嵋見雪)
此間大雪節花放小桃枝況有温泉氣渾如春暖時
昔僧曾白脚踏雪上峩嵋我亦憶殘臘冷泉亭外詩
(大人庚申辛酉兩年臘月在浙有入靈隱祈雪遇雪詩)
雷州道中
海南長至似中秋氣暖風淸雲霧收西海夕陽東海
月(大人自注&KR1681;洲吳川爲東海圍洲夕陽爲西海)中間一道是雷州
題頤道堂詩集卷首
及門陳雲伯(文述)宰江都多惠政開伊婁河
建彩虹橋以便民又監濬儀徵運河癸未夏
江水爲菑拯䘏更力頌聲遠聞旋丁外艱去
官與吾乙丑年在浙賑菑丁憂相似也偶閱
其集中過文選樓詩有我是春風舊桃李種
花還得傍門牆之句續成一律題之
種花還得傍門牆滿縣春風憶故鄉埭駕一橋同召
伯水通兩邑勝河陽拊災似我昔巡浙奉諱如君今
去揚江北部民留不住門前桃李卽甘棠
雨脚
斷虹消盡薄雲遮雲外穿來日脚斜向晚欲晴晴未
得又飛雨脚不成霞
揅經室四集詩卷五琅嬛仙館詩略
庚申
春日台州
滄波圍古郡弭節一登臨緯耒農人意樓船將士
心麥愁春雪厚帆慮海雲深世事積如此天台安
可尋
庚申正月督兵海上往返天台未能入山
前年遊屐入天台今日雲山不肯開縱使石梁難
再到飛流可向夢中來
天台山大雪三日守凍剡溪
天台三日漫天雪頓長千峯一丈高華頂定當排
玉樹石梁想見凍銀濤礀迷險磴常翻馬溪擁寒
凘不受篙安得春風吹暖日四山春水下輕舠
守凍
剡溪百步寬積雪寒流壅我舟陷其中尺寸不可
動豈無槳與楫力士失其勇非冰疇敢履少涉卽
沒踵此時計舂糧如珠但盈捧四顧絕人迹惟見
玉山聳南中春水煖岸草媚丰茸爲想下天台輕
帆坐中擁豈料三日雪寒壓山川重事勢變莫測
及此乃深悚所以海上宼吾憂在甌甬
送趙介山(文楷)殿撰李墨莊(鼎元)舍人奉
使册封琉球
同是中朝第一流雲螺彩蟒拂麟洲狀元風度今
莊叔才子神仙舊鄴侯四月西湖畱駐節萬人南
海看登舟翰林盛事知多少如此乘風乃壯遊
題孫淵如觀察萬卷歸裝圖
魯民爭道送歸程萬卷圖書短櫂輕使君去後一
帆遠惟有微山湖水淸(右丞渭城一曲取調最高&KR1055;爲之裂北宋猶有能唱)
(之者東坡濟南春好雪初晴一首用之此絶亦用其調未知合否)
綠葉
我家讀書處團雲蓋老屋茲復來吳山繞屋列嘉
木巳當衆芳歇萬葉成一綠北窗人意閒瑣碎搖
晴旭疎雨過南樓蕉桐滴鳴玉半年勞簿領春筍
積成束賴此淸蔭濃稍可障塵俗隔簾影逾淨下
階涼更足不知此何時但見靑梅熟
題西湖第一樓
高樓何處臥元龍獨倚孤山百尺松人與峯巒爭
氣象窗收湖海入心胸經神誰擅無雙譽闌影當
憑第一重却笑扶風空好士登梯始見鄭司農
題徐碧堂司馬(聯奎)秋艇狎鷗圖
鑑湖秋水放輕舟賀監歸來未白頭誰與先生最
相狎舟前三十六沙鷗
濠梁秋水坐忘機一抺靑山淡夕暉愧我今年機
事重海鷗終日背人飛
贈李西巖總鎮
儒將威名定不虛風濤千里鎮儲胥海天飛礟親
檛鼓夜月揚帆坐讀書造得戈船浮木柹築成京
觀掣鯨魚封侯自有黃金印射石將軍恐未如
次韻酬阮雲臺撫軍李長庚(西巖)
開府推心若谷虛要將民物納華胥風淸海外
除奸蠧令肅軍中畏簡書報
國自應親矢石酬知未盡掃鯨魚庸疏何幸叨
靑眼嫓美前賢愧不如
文章高映斗牛虛絳節重臨護象胥帷幄申嚴
三尺法指揮妙合六韜書不嫌樗櫟加丹漆着
意箴規滅釜魚漫許胸中有兵甲運籌未稱待
何如
上虞道中
曹娥江外驛籤長百曲淸溪繞石梁夏氣出山雲
莽莽晴烟歸壑水浪浪風前高樹吟蟬早橋外平
田吠蛤涼却羨老農耘稻畢一般閒意立斜陽
天台行帳題楊補帆(昌緒)畫天台桃源圖
天台仙境去仍還百道淸溪萬叠山洞口桃花隨
水出巖前瑤草帶烟刪誰教一路生靈藥却有雙
仙並綠鬟笙吹月明元鶴背樓臺霞護碧松關歸
雲隱隱聞雞犬飛瀑泠泠雜佩環千載偶逢開玉
戸春風常爲駐紅顔每依錦瑟終年坐除種胡麻
鎮日閑如此好山猶别去仙源那怪斷人間
台州夜坐
雨後得秋意草蟲聲漸多樓陰流素月山影接明
河坐覺風初定遙知海不波此時問韓說何處夜
橫戈
初秋台州獲安南海宼事畢曉發回杭州
海上羣山碧四圍新涼時候送將歸秋來天使浮
雲薄不待南風也自飛
寫榜作
列炬搖紅唱夜闌屏風老吏侍闈官忽聞佳士心
先喜得上名經寫亦難撐拄五千古文字銷磨八
百舊孤寒榜花巳說孫山好還向孫山以外看
漪園晚眺
碧榭西風裏闌干閒更長萍開魚影亂松靜鶴巢
涼遠水交平岸秋山耐夕陽不知惆悵久歸棹入
昏黃
仲冬詣天竺復同孫蓮水(韶)吳山尊(&KR1364;)汪芝
亭(恩)李四香(銳)陳曼生(鴻壽)陳雲伯(文述)林
庾泉(道源)焦里堂(循)過靈隱蔬飯冒雪登西
湖第一樓
空山寂無人同雲闇然合微雪何荒寒僧境頗宜
臘翩翩羣屐來開堂見老衲鑪火爇松明茶烟出
禪榻煮筍出山去湖光更蕭颯櫓聲動烟水如與
雁相答山樓對南屏萬樹擁一塔窗虛衆影歸懷
沖雅情洽古人重淸遊良貴朋簪盍寄言儒家子
禪悟不可雜
浙東賑災紀事
冰凌塞谿壑積雪明羣山飽飯被復陶猶覺此地
寒矧兹災餘民食少衣復單庚申夏六月風雨夜
漫漫山海本交錯蛟龍出其間夷宼蕩頗盡婺栝
民亦殘狂流破山出百道開巑岏平地水一丈牆
屋崩驚湍漂人及雞犬决冡浮窆棺淸畎爲石田
沃土成沙灘萬頃稻始花擢拔同草菅客如疑此
言試看高樹端樹端枝&KR1166;椏藁秸猶交攢爾時不
死民垂淚呼長官長官發倉穀倉破穀不乾升斗
縱不多尙可數日餐飛章入告
帝民隱動
天顔
帝曰母諱災赤子皆恫癏近者急軍儲度支殊艱
難(臣)體
帝之心不敢少吝慳金穀四十萬胥吏伺爲姦察
之苟不密何異官貪頑民受官所授著手親分頒
我來如視傷一一索其瘢治寇在於猛䘏災務於
寬致災巳不德有力敢不殫所賴高田稔米價平
市闤種蕎亦成熟雖貧心巳安終思卅萬人家室
何時完朔風生磵道伏軾興長歎
屬王椒畦同年畫珠湖草堂圖卽題
月落湖水平珠光弄殘夜夕霏巳媚人况是斜陽
下吾家甓社西臨水有茅舍當年達人歸(謝靈運述)
(祖德詩云達人貴自我)行吟得淸暇投壺登小樓射鴨來虛
榭柳細早分涼荷香始知夏我豈不懷鄕塵鞅安
可謝武林好山水未宜稅烟駕終念甘泉山靑光
向湖瀉
題王椒畦同年畫金華載詠樓圖
夫容峯下碧城頭百里淸江繞樹流如此好山原
入畫祗須名輩一登樓荆州詞賦思王粲元暢詩
篇說隱侯我亦欲來同覓句恐聞鴻雁不勝愁
登八詠樓
蛟龍城外迹鴻雁澤中聲山破雪猶積野荒風易
生三冬氣寥落六代意縱橫怪底休文瘦誰能遣
此情
卽事
鴉盤老樹晚來寒密霰蕭蕭打竹竿風色滿天雲
更緊絕無情緒倚闌干
桐廬九里洲看梅花
九里江洲好畫圖梅花曾見此間無花農不記花
開數約略一洲三萬株
潑眼花光江岸前半成明月半成烟若非天女散
花地便是神仙種玉田
香和雲氣染人衣花與山光共四圍一片暮雲花
上落可憐香重不能飛
十萬瓊花路百盤入花容易出花難老僧菴外三
千樹巳耐詩人半日看
辛酉
賦得雷乃發聲
嘉慶六年正月久晴未雨望澤甚殷十六
日頒到
御賜
御書福字並
批諭云親書福字賜卿願兩浙士民同霑厚福欽
此是夜春雷應節雨澤優霑士民交慶十
七日試三書院生童擬作試帖一首敬書
玉旨宣示諸生使知共被
恩膏勉膺福澤也
風雨正漫漫鳴雷起夜闌一聲宣地氣百里破春
寒震在剛柔始屯如發洩難天門開鬱律車轂轉
盤桓紫電初回掣靑雲巳直干伸舒聞雉雊動盪
啓龍蟠暖透山田麥狂消浙海瀾况逢
宸翰灑澤被士民寬
蘇堤春曉
北高峯上月輪斜十里湖光共一涯破曉春天靑
白色東風吹冷碧桃花
二月十七日過臯亭山看桃花用六言律體
臯亭山下春色甘遯邨前夕陽柳葉纔勻鴨綠菜
花盡染鵝黃雙橋遠水弄影畫舫晩風載香況是
碧桃萬樹我來權作漁郞
廿三日自海塘迴舟曉過臯亭復成一律
篷背東風太緊曉來桃柳橫斜溪頭飛溼紅雨山
半飄殘絳霞流水一年春色武陵何處人家莫尋
洞口漁父且看紛紛落花
登鎮海縣招寶山閱新造水師大艦
怒濤如雪擁蛟門百道樓船過虎蹲(山名)旗鼓一新
人氣壯風雲四合礮光屯句章郡縣來相望橫海
將軍許細論果使水犀騰浪去不教海外有孫恩
辛酉臘月朔入山祈雪卽日得雪出山過詁
經精舍訪顧千里(廣圻)臧在東(鏞堂)用去年
得雪詩韻
殘歲山崢嶸陳迹兩年合峯巒洩春氣一雪復成
臘空谷無行人白光凍千衲出山入精舍拂衣花
滿榻延賓有陳蕃下車愧衞颯煮茶說羣經鄭志
互問荅登樓對南屏還見去年塔頽雲潑墨濃圖
中認王洽撫景觸愁懷鄕園戸空闔慈竹壓墓門
風雪定紛雜
壬戌
曉至西溪祭社稷壇
路轉西湖曲松陰散曉涼五更山雨歇八月稻花
香流水開天影頽雲壓電光儘多祈報意無德感
勾芒
海寕州迎潮
靑峯岑寂碧雲開忽見江流亂卷迥虹影化爲秋
水立日光曬倒雪山來難分龕赭東南路怕聽鹽
官日夜雷塘裏桑田外滄海教人爭不重徘徊
安瀾園小憩
秋園風雨歇坐覺蕉衫泠竹樹含淸陰如雲淡無
影苔岑蟋蟀吟空庭閟幽靜我本懷秋人情賞相
與永
自乍浦彩旗門觀海至秦駐山
八月試新寒蒼茫海岸間天風吹大水落日滿羣
山潮汐防衝突艨艟計往還勞勞千里事行路反
成閒
題汪蛟門先生少壯三好圖(梁蕭琛自言少壯三好音律書)
(酒也)
汪君磊落古丈夫朗朗玉立淸而腴百尺梧桐閣
上居持喪郤薦爲醇儒(君舉鴻博科以未闋服固辭徵舉)撐腸拄
腹萬卷書其才鬱塞不可舒一使金尊玉斝瀉&KR0812;
醁一使哀絲豪竹催謳歈人生豈能無嗜好要問
好者爲何如旣不能讀五車又不能注蟲魚縱令
好色皆登徒餔糟歠醨爲屠沽吁嗟乎汪君磊落
古丈夫儒臣法吏心事俱(君詩云半生心事無多字只在儒臣法吏間)
白雲靑史相縈紆文如介甫詩韓蘇(漁洋山人評君語)胸
中經緯大有用一視餘子齷齪而麤疎君不見汪
君之友禹鴻臚寫此少壯三好圖龍舉篆隸陳坐
隅彈箏擫管皆名姝如有歌聲遏圖内一展卷後
飛空虛靑天白眼互照耀酒氣拂拂搖其鬚此圖
流傳在江都秦君林下供淸娛五笥僊館貯萬軸
嗜好未與汪君殊(秦敦夫編修博覽多藏書壯年引疴新構藏書之屋日五笥僊)
(館屬元題匾)馳書寄圖索我句我句能寫汪君乎不能
顧曲不能飲自慚俗吏陋且迂惟有簿領來儲胥
又有經籍堆籤廚此間開圖呼女奴酬君以酒騰
花觚更裁素絹重臨摹百家題句寫無餘吁嗟乎
汪君磊落古丈夫風流文采今所無眼前之人誰
如蕭彥瑜
秋日西湖泛舟
三面靑山倚夕陽桂花天氣半溫涼不須泊岸尋
花去湖上秋風鎮日香
駐杭州時每九月花奴自揚州載菊一舟來
一時瓶盎軒階俱滿奉嚴親宴花下饒有
家鄕風景爲寫秋江載菊圖題之
重陽花事滿江關千里花奴獨往還瓜步西風潤
州雨一船秋色過金山
爲寫秋江載菊圖黃花同我住西湖我來日飲西
湖水更爲澆花調一符
花稱鄕心酒半酣老人安穩住江南階前半畝
方池水便是延年古菊潭
松間石畔竹籬根栽滿黃花卽是園記得童游問
兒輩此間可似傍花邨(揚州城北傍花邨種菊至數百畝田家籬落風景絶)
(佳)
同人分詠古十印得劉淵之印
漢寶缺角威斗亡永嘉六璽歸晉陽中間竊敓數
十載天生漢甥劉元海元海二角眞英雄蛟龍那
得居池中可憐王侯降編戸劉淵名但鐫頑銅此
銅鐫印尙靑組隨陸文兼絳灌武朱范同門傳五
經曾以書緘封印土無端玉璽來河汾改元刻瑞
增三文(淵于汾中得玉璽增淵海光三字改元河瑞)平陽光昌漢天子
豈監司馬家兒軍當塗典午皆成篡昭烈廟中出
降禪公主之孫能復仇人心到底思東漢惜哉和
曜性不仁不及李淵生世民若使石符奉漢璽諱
淵久巳如唐人我今得印繫之肘剛卯金刀辟邪
鈕回水爲淵屬象形想見單于文在手(元海生有文在手日)
(淵故名)
置西漢定陶鼎於焦山媵之以詩
西漢陶陵鼎以漢慮俿尺度之高七寸三
分身高四寸二分蓋高一寸六分蓋上有
三環名高一寸二分兩耳高二寸二分三
足高二寸銅質五色斑駁腹有稜純素蓋
鑿隸書銘大字十五曰隃麋陶陵共廚銅
斗鼎蓋幷重十一斤小字四曰汧第卅五
器鑿隸書銘大字十七曰隃麋陶陵共廚
銅鼎一合容一斗幷重十斤小字十六曰
汧共廚銅鼎容一斗重八斤一兩第廿一
案漢書地理志隃麋汧二縣屬右扶風後
漢書耿弇傳建武四年封耿況爲隃麋侯
續漢書郡國志作渝麋誤也又續漢志定
陶在濟陰郡本曹國後漢屬兖州刺史部
郭璞曰城中有陶邱史記云穰侯出之陶
卽其地定陶共王康元帝子哀帝父永光
八年自山陽徙封漢書丁太后傳建平二
年上曰太后宜起陵恭皇之園遣大司馬
驃騎將軍明東送葬於定陶貴震山東共
王傳哀帝二年追尊共王爲共皇帝水經
注濟水自定陶縣南又東逕秦相魏冉冡
南又東北逕定陶共王陵此器云陶陵是
定陶共王陵也隃麋汧二邑共此器故日
共廚銅鼎鐘鼎欵識漢好畤鼎銘云今好
畤共廚金一斗鼎汾陰宮鼎銘云汾陰共
官銅鼎上林鼎銘云上林共官銅鼎漢器
體制如是漢陵廟皆有廚三輔黃圖昭帝
平陵爲小廚裁足祠祝欵識漢孝成鼎銘
云長安廚孝成廟銅三斗鼎是也此鼎蓋
與器銘辭不相應者因有二鼎蓋與器互
錯也器銘云并重十斤又云重八斤一兩
云器重八斤一兩則蓋當重一斤十五兩
矣今除蓋以庫平法馬稱之重五十三兩
七錢二分銘云容一斗以今官倉斗較之
得一升八合定陶故城在今山東曹州府
定陶縣西南予得此鼎因思焦山祗有周
鼎若以漢鼎配之經史引徵可增詩事爰
以官牘達之鎮江府丹徒縣付焦山寺僧
永守之竝加冊於櫝繪圖搨歀鈐印備錄
諸詩時嘉慶七年季秋月
碧山一角浮春潮中有周鼎開雲歊古文十行照
江水百家詠釋窮秋毫千年古篆變爲隸西漢歀
識多鑿雕我有漢鼎五十字隃麋汧鑄供定陶斗
斤兼記古權量汾陰好畤同禋祧濟水東流帝陵
起臣莽掘廚金不銷齋中拭刷出古澤鼎雖轉徙
猶堅牢煙雲過眼莫浪擲送爾安隱棲松寥(焦山閣名)
卣鈃觶爵共相餞雁鐙翦燭吟淸宵壬戌之秋木
葉脫海門風起江飛濤蛟鼉踏浪避金景蒼然古
意生單椒此時此鼎入山去江天寶氣騰輕艘海
雲堂中多古木兩鼎扃耳初相遭周儀可補覲禮
闕(周鼎呼史冊命之儀可補禮文之不足諸家詩考未言及此)漢事志傳徵班
曹倉籀字破鬼夜哭八分不似周王朝一波一磔
湛水石同隱有似由與巢胎禽仙去亦偶耳華陽
銘尙鐫嶕嶢可知古人皆好事以詩媵鼎各訂交
他時得暇或相訪雲颿一片橫金焦
考杜佑通典京口有譙山戌太平寰宇記
亦以譙山爲戌海口之山余家藏嘉定鎮
江志云江淹焦山詩舊本作譙山是北宋
以前尙名譙山北宋以後始以焦孝然事
傅會之孝然避兵娶婦於揚州見三國志
注爾時孝然年尙幼似無隱譙山三詔之
事且孝然爲魏以後人蔡伯喈卒於漢末
在孝然之前焦君之贊當别有一焦君似
無爲孝然作贊之事又焦山古鼎王西樵
始據韓吏部如石言爲京口某公家物嚴
分宜奪之康熙間人競以爲詩歌故實然
自嘉靖以後明人書集鮮及此說天水冰
山錄于分宜家物無所不載古銅器歀中
祗有古銅鼎二箇共重一百一十四斤且
有蓋竝未言及歀字此鼎一鼎之重巳不
止百餘斤矣朱竹垞翁覃溪二君深於考
古者其焦山鼎詩中皆不言此事爲其無
據也故余謂焦孝然嚴分宜二事等諸無
稽勿聽可也
浙撫署東徧誠本堂有巨石以漢慮俿尺度
之高一丈二尺有奇勢如夏雲初起卓立成
峯足圍甚小而要頂幾兩倍之峯之可望可
穿上下通透者三十一穴余於嘉慶七年移
立澹寕精舍方池中以余字字之日雲臺峯
余鄕本有雲臺山也因用蘇黃壺中九華倡
和詩韻題之
雲臺海上有高峯何日爲雲上碧空隨我南來三
竺外引人遊入九華中臨池當戸堂堂見透月穿
風面面通欲與石交商一語那如銕壁不玲瓏
