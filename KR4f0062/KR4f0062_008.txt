揅經室一集卷八
論語論仁論
孔子爲百世師孔子之言著於論語爲多論語言五
常之事詳矣惟論仁者凡五十有八章仁字之見於
論語者凡百有五爲尤詳若於聖門最詳切之事論
之尙不得其傳而失其旨又何暇別取論語所無之
字標而論之邪今綜論論語論仁諸章而分證其說
於後謹先爲之發其凡曰元竊謂詮解仁字不必煩
稱遠引但舉曾子制言篇人之相與也譬如舟車然
相濟達也人非人不濟馬非馬不走水非水不流及
中庸篇仁者人也鄭康成注讀如相人偶之人數語
足㠯明之矣春秋時孔門所謂仁也者㠯此一人與
彼一人相人偶而盡其敬禮忠恕等事之謂也相人
偶者謂人之偶之也凡仁必於身所行者驗之而始
見亦必有二人而仁乃見若一人閉戸齊居瞑目靜
坐雖有德理在心終不得指爲聖門所謂之仁矣蓋
士庶人之仁見於宗族鄕黨天子諸侯卿大夫之仁
見於國家臣民同一相人偶之道是必人與人相偶
而仁乃見也鄭君相人偶之注卽曾子人非人不濟
中庸仁者人也論語巳立立人巳達達人之旨能近
取譬卽馬走水流之意曰近取者卽子夏切問近思
之說也蓋孔門諸賢已有未仁難竝之論慮及後世
言仁之務爲高遠矣孔子答司馬牛曰仁者其言也
訒夫言訒於仁何涉不知浮薄之人語易侵暴侵暴
則不能與人相人偶是不訒卽不仁矣所以木訥近
仁也仲弓問仁孔子答㠯見大賓承大祭諸語佀言
敬恕之道於仁無涉不知天子諸侯不體羣臣不䘏
民時則爲政不仁極之視臣草芥使民糜爛家國怨
而畔之亦不過不能與人相人偶而巳秦隋是也其
餘聖門論仁以類推之五十八章之旨有相合而無
相戾者卽推之諸經之旨亦莫不相合而無相戾者
自博愛謂仁立說㠯來歧中歧矣吾固曰孔子之道
當於實者近者庸者論之則春秋時學問之道顯然
大明於世而不入於二氏之塗吾但舉其是者而非
者自見不必多其辭說也
子貢曰如有博施於民而能濟衆何如可謂仁乎子
曰何事於仁必也聖乎堯舜其猶病諸夫仁者已欲
立而立人已欲達而達人能近取譬可謂仁之方也
已
子曰若聖與仁則吾豈敢抑爲之不厭誨人不倦則
可謂云爾已矣公西華曰正唯弟子不能學也
元謂孔子論人㠯聖爲第一仁卽次之仁固甚
難能矣聖仁二字孔子皆謙不敢當子貢視仁
過高誤入聖域故孔子分別聖字將仁字降一
等論之曰所謂仁者已之身欲立則亦立人已
之身欲達則亦達人所以必兩人相人偶而仁
始見也卽如巳欲立孝道亦必使人立孝道所
謂不匱錫類也已欲達德行亦必使人達德行
所謂愛人以德也曾子所謂人非人不濟正是
立人達人之道也亦卽近取譬之道也此皆不
視仁太高誤入聖字也爲之不厭已立已達也
誨人不倦立人達人也立者如三十而立之立
達者如在邦必達在家必達之達
元又謂孟子仁人心也義人路也此謂仁猶人
之所以爲心義猶人之所以爲路非謂卽心卽
仁也若云此仁卽眞是心斷不可云此義卽眞
是路也總之聖賢之仁必偶於人而始可見故
孔子之仁必待老少始見安懷若心無所著便
可言仁是老僧面壁多年但有一片慈悲心便
可畢仁之事有是道乎
許叔重說文解字仁親也从人二段若膺大令
注曰見部曰親者密至也會意中庸曰仁者人
也注人也讀如相人偶之人以人意相存問之
言大射儀揖㠯耦注言㠯者耦之事成於此意
相人耦也聘禮每曲揖注㠯人相人耦爲敬也
公食大夫禮賓入三揖注相人耦詩匪風箋云
人偶能烹魚者人偶能輔周道治民者元謂賈
誼新書匈奴篇曰胡嬰兒得近侍側胡貴人更
進得佐酒前上時人偶之以上諸義是古所謂
人耦猶言爾我親愛之辭獨則無耦耦則相親
故其字从人二孟子曰仁也者人也謂仁之意
卽人之也元案論語問管仲曰人也詩匪風疏
引鄭氏注曰人偶同位之辭此乃直以人也爲
仁也意更顯矣又案仁字不見於虞夏商書及
詩三頌易卦爻辭之內似周初有此言而尙無
此字其見于毛詩者則始自詩國風洵美且仁
再溯而上則小雅四月先祖匪人胡寕忍予此
匪人人字實是仁字卽人偶之意與論語人也
奪伯氏邑相同蓋周初但寫人字周官禮後始
造仁字也鄭箋解匪人爲非人孔疏疑其言之
悖慢皆不知人卽仁也
陽貨謂孔子曰懷其寶而迷其邦可謂仁乎曰不可
好從事而亟失時可謂知乎曰不可日月逝矣歲不
我與孔子曰諾吾將仕矣
元謂魯國時人之論已皆以聖仁尊孔子故孔
子曰則吾豈敢陽貨之言亦因時論而難之也
又智者仁之次漢書古今人表敘論九等列智
人於仁人下子張以仁推令尹子文及陳文子
孔子皆荅以未智焉得仁明乎必先智而後能
仁也故陽貨諷孔子仁智竝稱孔子謙不敢當
非特不居仁且不居智孔子又言仁者安仁智
者利仁此可驗聖仁智三者之次矣
子夏曰博學而篤志切問而近思仁在其中矣
子游曰吾友張也爲難能也然而未仁
曾子曰堂堂乎張也難與並爲仁矣
元謂㠯上三章孔門論仁近譬之道子夏恐學
者視仁過高將流爲虛悟遠求也故曰勿謂仁
不易知但博學篤志切問近思仁道卽可近譬
而知此數語將晉宋㠯後一切異端空虛元妙
之學(晉人&KR0975;學最重淸遠遠與近譬近思相反)儒家學案標新競勝
之派皆預爲括定曾子子游慮子張於人無所
不容過於高大不能就切近之事與人爲仁亦
同此說也其曰爲仁可見仁必須爲非端坐靜
觀卽可曰仁也曰竝爲竝卽相人偶之說也
顔淵問仁子曰克已復禮爲仁一曰克已復禮天下
歸仁焉爲仁由已而由人乎哉顔淵曰請問其目子
曰非禮勿視非禮勿聽非禮勿言非禮勿動顔淵曰
回雖不敏請事斯語矣
仲弓問仁子曰出門如見大賓使民如承大祭已所
不欲勿施於人在邦無怨在家無怨仲弓曰雍雖不
敏請事斯語矣
樊遲問仁子曰愛人問知子曰知人樊遲未達子曰
舉直錯諸枉能使枉者直樊遲退見子夏曰鄕也吾
見於夫子而問知子曰舉直錯諸枉能使枉者直何
謂也子夏曰富哉言乎舜有天下選於衆舉臯陶不
仁者遠矣湯有天下選於衆舉伊尹不仁者遠矣
元謂右三章皆言王者以仁治天下之道顔子
克已已字卽自已之己與下爲仁由已相同言
能克已復禮卽可竝人爲仁一日克已復禮而
天下歸仁此卽已欲立而立人已欲達而達人
之道仁雖由人而成其實當自已始若但知有
已不知有人卽不仁矣孔子曰勿謂仁者人也
必待人而後竝爲仁爲仁當由克已始且卽繼
上二克已字㬪而申之曰爲仁由已而由人乎
哉亦可謂大聲疾呼明白曉暢矣若以克已字
解爲私欲則下文爲仁由已之已斷不能再解
爲私而由已不由人反詰辭氣與上文不相屬
矣顔子請問其目孔子荅以四勿勿卽克之謂
也視聽言動專就已身而言若克已而能非禮
勿視勿聽勿言勿動斷無不愛人斷無與人不
相人偶者人必與已竝爲仁矣俚言之若曰我
先自已好自然要人好我要人好人自與我同
作好人也一介之士處世天子治天下胥是道
也視聽言動不涉家國天下一字而齊治平之
道具在孔子恐學者爲仁專待人而後並爲之
故收向内言孟子曰仁內也卽此說也然收至
視聽言動亦内之至矣一部論語孔子絕未嘗
於不視不聽不言不動處言仁也顔子三月不
違仁而孔子向內指之曰其心不違可見心與
仁究不能使之渾而爲一曰卽仁卽心也此儒
與釋之分也又左傳昭公十二年楚靈王聞右
尹子革諷祈招之詩而不能自克以及於難仲
尼曰古也有志克已復禮仁也楚靈王若能如
是豈其辱於乾谿據此可見克已復禮本是古
語而孔子嘗引之且觀楚靈王之事可知克已
復禮則家國必仁不能克已復禮則國破身亾
夫求鼎詬天豈止不能克已究其始亦不過因
不能克已充之至於如此耳
毛西河檢討四書改錯曰馬融以約身爲克已
從來說如此惟劉炫曰克者勝也此本揚子雲
勝已之私之謂克語然已不是私必從已字下
添之私二字原是不安至程氏直以已爲私稱
曰已私致集注謂身之私欲別以已上添身字
而專以已字屬私欲於是宋後字書皆注已作
私引論語克已復禮爲證則誣甚矣毋論字義
無此卽以本文言現有爲仁由已已字在下而
一作身解一作私解其可通乎且克已不是勝
已私也克已復禮本是成語春秋昭十二年楚
靈王聞祈招之詩不能自克以及於難夫子聞
之歎曰古也有志克己復禮仁也楚靈王若能
如是豈其辱於乾谿是夫子旣引此語以歎楚
靈今又引以告顔子雖此間無解而在左傳則
明有不能自克作克已對解克者約也抑也已
者自也何嘗有已身私欲重煩戰勝之說故春
秋莊八年書師還杜預以爲善公克已復禮而
後漢元和五年平望侯劉毅上書云克已引愆
顯揚側陋謂能抑已以用人卽北史稱馮元興
卑身克已人無恨者唐韓愈與馮宿書故至此
㠯來克已自下直作卑身自下解若後漢陳仲
弓誨盜曰觀君狀貌不佀惡人宐深剋己反善
別以克字作剋字正以掊剋損削皆深自貶抑
之義故云則是約已自剋不必戰勝况可詁私
字也
凌次仲教授曰卽以論語克已章而論下文云
爲仁由己而由人乎哉人已對稱正是鄭氏相
人偶之說若如集注所云豈可曰爲仁由私欲
乎再以論語全書而論如不患人之不已知(見學)
(而及憲問篇又里仁作不患莫已知衛靈公作不病人之不已知)夫仁者已欲
立而立人已欲達而達人已所不欲勿施於人
(仲弓問仁子貢問一言章皆有此語)古之學者爲已今之學者爲
人修已以安人君子求諸已小人求諸人皆人
已對稱此外之已字如無友不如已者人潔已
以進仁以爲已任行已有耻莫已知也恭已正
南面以爲厲已以爲謗已若作私欲解則舉不
可通矣馬注以克已爲約身最得經意邢叔明
忽援劉光伯之言謂嗜欲與禮義交戰蓋剽襲
春秋正義所述者不知劉氏因上文有楚靈王
不能自克之語故望文生義耳與論語何涉竊
以馬注申之克已已卽修身也故修已以敬修
已以安人修已以安百姓直云修不云克中庸
云非禮不動所以修身動實兼視聽言三者與
下文荅顔淵請問其目正相合辭意尤明顯也
臧用中太學曰桉左氏克已復禮仁也卽論語
克已復禮爲仁古志本有是語孔子嘗稱之左
氏引以論楚子論語引以荅顔淵注疏家各望
文生義爾雅釋詁克勝也又勝克也展轉相訓
杜元凱本之楚靈王誇功伐多嗜慾不能修身
自勝以歸於禮故劉光伯疏有嗜慾與禮義交
戰之說此以釋左氏而非以釋論語也馬季長
以克已爲約身者能修已自勝約儉其身卽下
文非禮勿動四者是范武子訓克爲責責已失
禮而復之與下文四勿義亦通馬氏約身之訓
卽論語以約失之者鮮矣之約約身則非禮勿
視聽言動故克已復禮連文左傳論語馬杜范
劉等說義本互通惟劉光伯嗜慾之言意主楚
靈王而邢叔明襲之以釋論語遂開集注訓已
爲私欲之端與全部論語人已對舉之文方鑿
員枘之不合矣
元謂仲弓問仁孔子告以如見大賓諸語似敬
恕之道與仁無涉不知古天子諸侯之不仁者
始於不敬大臣不體羣臣使民不以時漸至離
心離德甚至視臣如草芥糜爛其民而戰之若
秦隋之殺害羣臣酷虐百姓行不順施不惠家
邦皆怨是不仁之至也究其始不過由不敬不
恕充之以至於此淺而言之不愛人不人偶人
而已若有見大賓承大祭之心行恕而帥天下
以仁者豈肻少爲輕忽哉此所以爲孔門之仁
也又子夏論舉臯陶伊尹而不仁者遠此亦爲
邦之道不仁者遠能使枉者直此卽已立立人
已達達人之道亦卽天下歸仁之道也
又案孔子惟與顔子仲弓論南面爲邦之道此
章大賓大祭專指天子而言周禮凡言大賓客
皆諸侯朝覲之禮爾雅曰禘大祭也可見非朝
覲非禘祫不得稱大賓大祭此與夏時殷輅之
例同
又案僖三十三年左傳晉臼季之言曰臣聞之
出門如賓承事如祭仁之則也孔子語本此孔
門師弟所述半爲古人之恆言故孝經中語每
見於左傳世人以其出於孔子則重之出於子
革胥臣則忽之豈知此皆夏商以來相傳之言
孔子且奉爲準繩所以春秋時學行爲至中庸
也顔子仲弓所謂請事斯語乃有事於孔子所
舉之古語也
子曰仁遠乎哉我欲仁斯仁至矣
元謂此章卽一日克已復禮天下歸仁之說
子張問仁於孔子孔子曰能行五者於天下爲仁矣
請問之曰恭寬信敏惠恭則不侮寬則得衆信則人
任焉敏則有功惠則足以使人
元謂兼五者之長行之天下始可謂仁必如此
始能愛及天下臣民也又何疑於敬恕之非仁
乎大約聖仁二字所包甚廣
子曰知及之仁不能守之雖得之必失之知及之仁
能守之不莊以蒞之則民不敬知及之仁能守之莊
以蒞之動之不以禮未善也
元謂此章亦論治天下國家之道動之不以禮
謂不動民以禮也
子曰如有王者必世而後仁
元謂此章論王者化民成俗使天下不仁者盡
改而爲仁非三十年之久不可所謂先難而後
獲也
孟武伯問子路仁乎子曰不知也又問子曰由也千
乘之國可使治其賦也不知其仁也求也何如子曰
求也千室之邑百乘之家可使爲之宰也不知其仁
也赤也何如子曰赤也束帶立於朝可使與賓客言
也不知其仁也
子張問曰令尹子文三仕爲令尹無喜色三已之無
慍色舊令尹之政必以告新令尹何如子曰忠矣曰
仁矣乎曰未知焉得仁崔子弑齊君陳文子有馬十
乘棄而違之至於他邦則曰猶吾大夫崔子也違之
之一邦則又曰猶吾大夫崔子也違之何如子曰淸
矣曰仁矣乎曰未知焉得仁
元謂仁之有益於人民者甚大孔子尙不敢當
故但以治賦爲宰與賓客言忠淸許人而不許
以仁子貢視仁過高遠故孔子近而易之孟武
伯子張視仁太易故孔子難之
憲問恥子曰邦有道榖邦無道榖恥也克伐怨欲不
行焉可以爲仁矣子曰可以爲難矣仁則吾不知也
(臧庸案皇侃義疏邢昺正義皆一章集注本自克伐怨欲以下分別章誤)
元謂此但能無損於人不能有益於人未能立
人達人所以孔子不許爲仁
有子曰其爲人也孝弟而好犯上者鮮矣不好犯上
而好作亂者未之有也君子務本本立而道生孝弟
也者其爲仁之本與
宰我問三年之喪期巳久矣君子三年不爲禮禮必
壞三年不爲樂樂必崩舊榖旣沒新榖旣升鑽燧改
火期巳可矣子曰食夫稻衣夫錦於女安乎曰安女
安則爲之夫君子之居喪食旨不甘聞樂不樂居處
不安故不爲也今女安則爲之宰我出子曰予之不
仁也子生三年然後免於父母之懷夫三年之喪天
下之通喪也子也有三年之愛於其父母乎
子曰君子篤於親則民興於仁故舊不遺則民不偷
元謂右三章可見親親而仁民仁民而愛物之
序孝弟爲仁之本卽孟子所謂未有仁而遺其
親者也所以堯典必由親九族而推至民雍也
博愛平等之說不必辯而知其誤矣爲仁爲孝
弟之本故孔子謂宰我欲短喪爲不仁也
微子去之箕子爲之奴比干諫而死孔子曰殷有三
仁焉
元謂三人之行不同而孔子皆以仁許之愛人
之道也愛人尙謂之仁况愛君至於如是乎
冉有曰夫子爲衛君乎子貢曰諾吾將問之入曰伯
夷叔齊何人也曰古之賢人也曰怨乎曰求仁而得
仁又何怨出曰夫子不爲也
元謂夷齊讓國相偶而爲仁正是已立立人已
達達人之道諫而餓死與比干同愛君之至也
衛君反是不仁可知
子曰志士仁人無求生以害仁有殺身以成仁
曾子曰士不可以不宏毅任重而道遠仁以爲已任
不亦重乎死而後已不亦遠乎
子曰富與貴是人之所欲也不以其道得之不處也
貧與賤是人之所惡也不以其道得之不去也君子
去仁惡乎成名君子無終食之閒違仁造次必於是
顚沛必於是
子張問於孔子曰何如斯可以從政矣子曰君子惠
而不費勞而不怨欲而不貪泰而不驕威而不猛子
張曰何謂惠而不費子曰因民之所利而利之斯不
亦惠而不費乎擇可勞而勞之又誰怨欲仁而得仁
又焉貪君子無衆寡無小大無敢慢斯不亦泰而不
驕乎君子正其衣冠尊其瞻視儼然人望而畏之斯
不亦威而不猛乎
元謂以上四章以比干夷齊證之其說更明聖
門論仁爲富貴生死所不能奪所以聖人之言
反正經權行之百世而無弊
子貢曰管仲非仁者與桓公殺公子糾不能死又相
之子曰管仲相桓公霸諸侯一匡天下民到於今受
其賜微管仲吾其被髮左衽矣豈若匹夫匹婦之爲
諒也自經於溝瀆而莫之知也
子路曰桓公殺公子糾召忽死之管仲不死曰未仁
乎子曰桓公九合諸侯不以兵車管仲之力也如其
仁如其仁
元謂此二章論管仲不必以死子糾爲仁而以
匡天下爲仁蓋管仲不以兵車會諸侯使天下
之民無兵革之災保全生民性命極多仁道以
愛人爲主若能保全千萬生民其仁大矣故孔
子極許管仲之仁而略其不死公子糾之小節
也
司馬牛問仁子曰仁者其言也訒曰其言也訒斯謂
之仁矣乎子曰爲之難言之得無訒乎
或曰雍也仁而不佞子曰焉用佞禦人以口給屢憎
於人不知其仁焉用佞
元謂未有佞人禦人以口給而能愛人與人相
人偶者所以仁道貴訒訥也
子曰剛毅木訥近仁
子曰知者不惑仁者不憂勇者不懼
子曰君子道者三我無能焉仁者不憂知者不惑勇
者不懼子貢曰夫子自道也
子曰民之於仁也甚於水火水火吾見蹈而死者矣
未見蹈仁而死者也
子曰有德者必有言有言者不必有德仁者必有勇
勇者不必有仁
樊遲問仁子曰居處恭執事敬與人忠雖之夷狄不
可棄也
元謂以上六章由司馬牛問君子及憂無兄弟
推之可見爲仁須訥言修行恭敬忠勇自然四
海之人各以仁應雖之絶域而不可棄無兄弟
亦無害也亦卽顔子天下歸仁之道也
子曰當仁不讓於師
子曰苟志於仁矣無惡也
元謂以上二章可見爲仁須剛勇也
子張問士何如斯可謂之達矣子曰何哉爾所謂達
者子張對曰在邦必聞在家必聞子曰是聞也非達
也夫達也者質直而好義察言而觀色慮以下人在
邦必達在家必達夫聞也者色取仁而行違居之不
疑在邦必聞在家必聞
子曰巧言令色鮮矣仁
元謂上二章所言乃剛毅木訥之反
子曰弟子入則孝出則弟謹而信汎愛衆而親仁行
有餘力則以學文
子貢問爲仁子曰工欲善其事必先利其器居是邦
也事其大夫之賢者友其士之仁者
曾子曰君子以文會友以友輔仁
樊遲問知子曰務民之義敬鬼神而遠之可謂知矣
問仁曰仁者先難而後獲可謂仁矣
周有大賚善人是富雖有周親不如仁人
子曰里仁爲美擇不處仁焉得知
元謂以上六章皆言爲仁須擇仁人與我相助
觀此則相人偶之說益明矣
子曰人而不仁如禮何人而不仁如樂何
子曰君子而不仁者有矣夫未有小人而仁者也
子曰我未見好仁者惡不仁者好仁者無以尙之惡
不仁者其爲仁矣不使不仁者加乎其身有能一日
用其力於仁矣乎我未見力不足者蓋有之矣我未
之見也
子曰好勇疾貧亂也人而不仁疾之已甚亂也
子曰惟仁者能好人能惡人
元謂以上五章言不仁之人當惡之若不能分
別之必自已爲仁之道有未至也不仁雖當疾
惡之然已甚則足以召亂故曰惟仁者能惡人
不使不仁者加身此剛毅之至不與不仁者相
偶也一日用力無不足卽一日克已復禮之說
又禮樂亦惟仁者始能行之如春秋之世列國
尙行禮樂覲饗朝會皆禮樂也若觀兵滅國仇
殺相尋何必揖讓於陔肆間哉
子曰好仁不好學其蔽也愚
宰我問曰仁者雖告之曰井有仁焉其從之也子曰
何爲其然也君子可逝也不可䧟也可欺也不可㒺
也
子曰人之過也各於其黨觀過斯知仁矣
元謂右三章可見爲仁之道若不明其過必失
之愚有此不可陷及惡不仁兩事始見孔子論
仁之全道不應更有一豪流弊其有弊者因不
能證明聖言而失其本旨也
子曰回也其心三月不違仁其餘則日月至焉而已
矣
子曰不仁者不可以久處約不可以長處樂仁者安
仁知者利仁
子曰志於道據於德依於仁游於藝
子曰知者樂水仁者樂山知者動仁者靜知者樂仁
者壽
元謂以上四章言爲仁之道在於悠久顔子但
許三月不違可見爲仁之難心與仁不違可見
仁與人心究不能渾而爲一若直號仁爲本心
之德則是渾成之物無庸用力爲之矣
子罕言利與命與仁
元謂孔子言仁者詳矣曷爲曰罕言也所謂罕
言者孔子每謙不敢自居於仁亦不輕以仁許
人也
又案元此論乃由漢鄭氏相人偶之說序入學
者或致新僻之疑不知仁字之訓爲人也乃周
秦以來相傳未失之故訓東漢之末猶人人皆
知竝無異說康成氏所舉相人偶之言亦是秦
漢以來民間恆言人人在口是以舉以爲訓初
不料晉以後此語失傳也大約晉以後異說紛
岐狂禪迷惑實非漢人所能預料使其預料及
此鄭氏等必詳爲之說不僅以相人偶一言以
爲能近取譬而已
揅經室二集卷八
奉
敇撰熙朝雅頌集跋
我
皇上御極之九年山東巡撫(臣)鐵保采輯八旗詩進
呈乙覽蒙
皇上錫名熙朝雅頌集
製序以弁其首誠
聖代之大文藝林之盛事也隨經鐵保奏請命(臣)刊
刻井恭撰跋語於後奉
旨俞允(臣)不勝欣躍榮幸之至伏讀
御製序文仰見
皇上於右文成化之中兼肄武習勤之意敬
天法
祖垂訓諄諄以品端心正爲先公忠體國爲尙凡兹
臣僕獲覩
宸章無不感激奮興竭圖自效何敢忘勞耽逸專事
謳吟我
朝
聖
聖相承勵精圖治
萬幾餘暇間及篇章
鉅製鴻編永垂奕禩涵濡旣久自
天潢貴裔以及勳衛文武之臣或近侍
巖廊或宣勞行陣或致身館閣或敭歷封疆皆能以
忠愛之忱發爲咏歌之什允宜蒐采勒爲成書兹鐵
保所輯自崇德辛巳後莫不詳加甄錄格取其正詞
取其眞百數十年間得書一百三十四卷自今以往
億萬斯年
景祚洪延
文明日啟則繼斯集而作者日益以富是書於嘉慶
九年九月開雕四閱月而工竣(臣)幸躬逢其盛綴名
簡後祗遵
聖訓忠孝爲本詞章爲末
奎文示教日月長昭正不獨斯集之媲美賡颺和其
聲以鳴
太平之盛也巳
恭注
御撰味餘書室隨筆進呈後跋
欽惟我
皇上傳堯舜周孔之學行内聖外王之道見諸政治
四海安平十年於兹矣巍巍乎
帝德
帝學焕乎久著于文章哉(臣元)伏讀
味餘書室隨筆乃于
御製文之外別成一書者其中發經史之至理持政
教之大端愷切肫誠非唐太宗帝範所能企及然唐
臣賈行韋公肅尙有帝範之注其詳見于
四庫書提要(臣)愚以爲我
大淸之治上掩漢唐(臣)雖譾陋秉
皇上之教任使內外于唐臣賈行等亦未敢多讓是
以紬繹
皇言敬爲之注
味餘書室隨筆二卷共五十二章第一章論五常之
性以和爲貴涵養太和歸于中正第二章論爲政之
道必資賢才禮善遠佞立法萬世第三章論天道好
生治民尙寬敬敷五教以振君綱第四章論代天宣
化不可違時謹持小節以杜侈源第五章論用賢則
治任邪則亂開元初政姚宋皆賢第六章論心平氣
和感通天地天下民安本于君身第七章論正己之
道大公無我積善存誠物來畢照第八章論臣道忠
純學須寕靜諸葛儒者優於管仲第九章論智者通
方先濬心源仁者愛物先培元氣第十章論安民之
道在于知人平天下者先致其知第十一章論安民
之道勿妨農時損上益下行政施惠第十二章論至
誠之功悠久不已朝乾夕惕推誠布公第十三章論
奉天治民本於至公臣竭其誠民心悅服第十四章
論五倫達道皆止于善無過不及合乎中庸第十五
章論易道首乾健行不息不驕不憂存理屏欲第十
六章論除暴用兵乃不得已武王七德秦楚反之第
十七章論晉獻內亂五易其主晉文雖譎尙扶舊業
第十八章論晉悼入國六官得人後世失權三家分
晉第十九章論舜禹大聖好問拜言文王皇華使獲
五善第二十章論利用正德幅富安貧義利之辨必
遵大學第二十一章論君臣威儀本於禮意傲刻侈
佞民不畏愛第二十二章論晏嬰溥利申韓墟國欲
得正言先擇仁人第二十三章論川澤容物天地寬
大光武豁逹德宗猜忌第二十四章論好惡之正與
民同之中和而仁不拂其性第二十五章論禮爲儀
本儀爲禮末禮主于敬行之以和第二十六章論君
子之道和而不同小人逢迎辨之宜早第二十七章
論春秋書法懲惡重名君子保名思義循實第二十
八章論黃鍾之數萬事根本聲律身度天地合德第
二十九章論禹謨三事培養惟和藏富于民乖戾不
生第三十章論洪範八政治國澤民五事三德以建
大中第三十一章論天爲剛德猶不干時剛柔得中
仁不犯順第三十二章論取民有制重斂必亡民足
君足保安國本第三十三章論仁取仁守卜世緜長
秦用凶德二世而絕第三十四章論天人相與無非
一誠人倫日用自成之極第三十五章論貧賤飢渴
不可害心鑒小養大取義舍利第三十六章論名器
不假僭竊不生出信制禮威福無作第三十七章論
稼穡饑饉關民生死無逸重農知民之依第三十八
章論天下要塞據于形勢地利所在尢重人和第三
十九章論才智不同皆宜勤學小人不學亂所由生
第四十章論皇矣九德作事無悔正修治平子孫賴
之第四十一章論大舜諧孝朱均自棄彜倫心性盡
人合天第四十二章論用人行政敬天澤民勤則不
匱怠則失之第四十三章論官人用賢尢在察奸有
如石顯林甫安石第四十四章論德過于才可以大
受有才者教恃才者敗第四十五章論思不出位各
盡其職克去己私不驕不倍第四十六章論易道研
幾成天下務聖人至誠極之于深第四十七章論天
地萬物皆本至誠人欲不閒久道化成第四十八章
論民心所存卽爲天命畏天敬天畏民勤民第四十
九章論惟博故厚惟高故明悠久不息參贊化育第
五十章論顯仁藏用內外如一宅心寬仁愼獨宥密
第五十一章論德無小大但分體用並育並行不害
不悖第五十二章論憂民救民作民父母聰明誠信
恭己憲天以上五十二章皆九經四書之正道名言
廿二史通鑑之治理大義諸子百家大學衍義等書
無所不包誠由
皇上文學淵博深于古文之法故氣盛理明所舉經
籍如萬斛泉源隨地涌出而物之大小畢浮以(臣)學
殖淺薄雖博爲引證猶多舛漏未能發明
聖製於萬一謹錄成二冊恭呈
睿鑒(臣)曷勝惶悚戰慄之至
浙江刻四庫書提要恭跋
欽惟我
皇上稽古右文
恩教稠㬪乾隆四十七年四庫全書告成
特命如
內廷四閣所藏繕寫全冊建三閣於江浙兩省
諭士子願讀中祕書者就閣傳寫所以
嘉惠藝林
恩至渥教至周也四庫卷袟繁多嗜古者未及徧覽
而提要一書實備載時地姓名及作書大旨承學之
士鈔錄尢勤毫楮叢集求者不給乾隆五十九年浙
江署布政使司(臣)謝啟昆署按察使司(臣)秦瀛都轉
鹽運使司(臣)阿林保等請於巡撫兼署鹽政(臣)吉慶
恭發
文瀾閣藏本校刊以惠士人貢生沈靑鮑士恭等咸
願輸資鳩工集事以廣流傳六十年工竣學政(臣)阮
元本奉
命直
文淵閣事又籍隸揚州揚州大觀堂所建閣曰
文匯在鎮江金山者曰
文宗每見江淮人士瞻閱二閣感
恩被教忻幸難名兹復奉
命視學兩浙得仰瞻
文瀾閣於杭州之西湖而是書適刊成士林傳播家
有一編由此得以津逮全書廣所未見
文治涵濡歡騰海宇豈有旣歟(臣)是以敬述東南學
人歡忭感激之忱識於簡末以仰頌
皇上教化之恩於萬一云爾
瀛舟書記序
予于嘉慶四年冬奉
命撫浙其時閩浙海盜則有安南大艇幫四總兵三
十餘艘鳳尾水澳蔡牽三幫各六七十艘箬橫小幫
浙盜二十餘艘予造巨艇大礟尙未成而五年六月
神風助順乘風勒兵擊之安南巨盜五六千人及土
盜小船全蕩平于台州松門四總兵溺死者三磔死
者一奉
旨以總兵勅印擲還安南王阮光纘光纘言但令總
兵巡海不慮其入浙爲盜上表謝罪自後安南夷寇
不復入浙六年巨艇成鳳尾水澳箬横三幫以次擊
滅此三鎮大船大礟之力然蔡牽尙竄于閩浙閒也
七年冬蔡牽㬪被浙兵勦逼惟餘二十四船遁閩詐
降繼而得横洋大舶始往來於臺灣其始往臺也苐
爲避兵船之計繼而在臺劫得船米會合粤盜朱濆
遂復人内海與兵船相抗以致温州胡總鎮在閩被
害繼且過臺上岸攻城矣十年夏余以喪去官其時
蔡牽尙在閩續出之黃葵幫己於十年春在玉環投
誠所餘者和尙秋等三五小釣船而己然蔡逆未能
殄除有負
國恩且恨且憂疚心靡巳十二年息影于雷塘墓廬
偶檢數年來辦兵事之書記稿本流連翻閱其閒調
度兵船奬飭鎮將製造船礟籌畫糧餉諸舊事一一
如在目前且其閒有可憂者可喜者可憤者可哭者
有與提督蒼公保李公長庚商籌者亦一一如在目
前回憶當時每發一圅出一令皆再三謀慮而爲之
有自起草者有幕友起草者有幕友起草而自爲改
訂者筆墨之蹟如蠅如繩以之覆瓿殊爲可惜困破
十數日工刪其繁存其要授寫書人錄爲六卷存之
家塾俾將來覽者知我苦心而巳弟仲嘉别有洋程
筆記二卷歷敘兵船盜船往來勦獲起滅之事亦頗
詳明可與此柤輔因附錄于後丁卯二月
洋程筆記序
元前任浙江巡撫數年中蕩平夷寇等事有案牘冊
籍可稽弟亨因采之爲洋程筆記二卷元奉諱家居
時有李忠毅公之事蔡逆愈猖獗攻臺灣立僞號稱
王元復任浙撫時張阿治投誠後蔡逆乃族滅亨復
有後記一卷(臣)敬讀
皇上御製詩集中庚午春勝聯句詩注云浙洋土盜
鳳尾水澳箬黃各幫在蔡牽之前最爲猖獗撫臣阮
元派令總兵岳璽等督兵四處搜捕探知箬黃幫匪
在太平縣屬之狗洞門等處遊奕肆劫因飭舟師出
其不意于夜半迅駛抵彼直前攻擊鎗礟齊施轟斃
無數獲牽盗船十二隻生擒盜首江文五等一百七
十餘名箬黃幫自此勦滅始洋匪之滋擾浙省者安
南夷艇爲尢甚夷艇本巡夷洋乃私入浙境之松門
勾結水澳鳳尾各幫屯聚伺劫阮元駐師守捕先散
布間諜令其互相猜忌水澳一幫旋卽駛退因籌兵
進剿適颶風驟起賊船百數十號俱簸蕩擊撞覆溺
無算官兵乘勢奮擊賊棄船登山悉就擒戮餘匪漂
出外洋經阮元飛檄各鎮向遼遠島嶼遍行搜捕盡
滅艇匪及鳳尾二幫由是安南夷不復爲患而土盜
亦日漸零星矣海洋積年首逆稔惡稽誅惟蔡牽爲
最朱濆次之朱逆由粤竄閩尙剩匪船四十餘隻經
許松年等追入粤界在南澳長山尾洋面督兵奮擊
守備黃志輝坐船撞翻大賊船一隻並焚燬牽獲多
船殺賊無算餘船潰竄廣澳外洋探確該逆已于此
次被礟轟傷旋卽斃命蔡逆窮蹙日久剰船十餘隻
潛逃浙江之魚山外洋王得祿邱良功約會閩浙師
船躡蹤追及閩幫擊散各匪浙師專注逆船極力追
剿直抵温州黑水外洋兩省舟師合圍火攻燒壞逆
船邊尾樓王得祿用坐船乘勢衝去斷其後舵逆
船遂沈該逆同伊妻被浪捲没夥衆盡散淹斃二逆
罪惡貫盈先後殄除人心大快閩浙兩省自朱渥張
阿治投誠後全境俱已肅淸而粤省尙剩烏石二一
幫方郭學顯投首時該匪亦有乞降之請經百齡奏
聞奉旨查明伊等果出自至誠卽照郭學顯之例辦
理奈該匪自外生成意存攜貳竟以乞降爲緩兵之
計仍敢連艨伺擾圖劫村莊百齡知其怙惡狡詭飭
令舟師探剿躡至儋州洋面該匪船三十餘隻正欲
駕逃兵船驟集奮力圍攻將該匪及家口全行擒縛
并擒首夥烏石大烏石三鄭耀章楊片客等百數十
名餘匪殱滅無遺自此鯨鯢翦盡海不揚波陬澨騰
歡共樂承平之宇矣(臣)元并敬錄冠于兩記之首戊
寅六月
淮海英靈集序
吾鄕在江淮之閒東至于海漢唐以來名臣學士槪
可考矣我
國家恩教流被百餘年名公卿爲
國樹績其餘事每託之歌詠節臣孝子名儒才士畸
人列女輩出其閒雖不皆藉詩以傳而鍾毓淳秀發
于篇章者實不可泯元幼時卽思輯錄諸家以成一
集而力未逮入都後勤于侍直亦未暇及此乾隆六
十年自山左學政奉
命移任浙江桑梓非遙徵訪較易遂乃博求遺籍徧
于十二邑陳編蠧稾列滿凡閣校試之暇刪繁紀要
效遺山中州十集之體錄爲甲乙丙丁戊五集又以
壬集收閨秀癸集收方外虛己庚辛三集以待補錄
日淮海英靈者宋高郵秦少游嘗名其集曰淮海唐
殷蟠選唐詩亦曰河嶽英靈集矣書成雕板用廣流
傳余之錄此集非敢取鄕先生之詩衡以格律而選
定之也亦非藉己故詩人爲延譽計也廣陵耆舊零
落百餘年矣康熙雍正及乾隆初年已刊專集漸就
散失近年詩人刻集者鮮其高情孤調卓然成家者
固多卽殘篇斷句僅畱于敝簏中者亦指不勝數亟
求之猶懼其遺佚而不彰遲之又久不更替乎且事
之散者難聚聚者易傳後之君子懷耆舊之逸轍采
淮海之淳風文獻略備庶有取焉
廣陵詩事序
余輯淮海英靈集旣成得以讀廣陵耆舊之詩且得
知廣陵耆舊之事隨筆疏記動成卷帙博覽别集所
獲日多遂名之曰廣陵詩事其閒有因詩以見事者
有因事以記詩者有事不涉詩而連類及之者大指
以吾郡百餘年來名卿賢士嘉言懿行綜而著之庶
幾文獻可徵不致霝落殆盡且余生于諸耆舊百餘
年後亦藉此收羅殘缺以盡後學之責也退食餘閒
檢付弟亨子常生鈔錄成書將以付刻至于爵里族
姓或有舛誤遺聞佚事再當補述尙望同志君子訂
而續之
小滄浪筆談序
余居山左二年登泰山觀渤海主祭闕里又得佳士
百餘人錄金石千餘本朋輩觴詠亦頗盡湖山之勝
乾隆六十年冬移任浙江回念此二年中所歷之境
或過而輒忘就其尙能記憶者香初茶半與客共談
且隨筆疏記之何君夢華陳君曼生皆曾遊歷下者
又爲余附錄詩文于後題曰小滄浪筆談小滄浪者
居泲南時習遊大明湖小滄浪亭卷首數則皆記小
滄浪事遂爲風舟之濫觴耳
皇淸碑版錄序
元數年來仿朱子宋名臣言行錄李幼武續錄及杜
大珪名臣碑傳琬玉錄之例閱文集數十百家及碑
誌搨本爲
皇淸碑&KR2136;錄數十卷歸里後復屬丹徒王柳邨(豫)補
輯之又幾十卷兹不過隨時鈔錄之書是非去取次
序先後皆無義例也
江蘇詩徵序
嘉慶元年余在浙督學選輯
國朝浙人之詩曰兩浙輶軒錄刻之又選輯
國朝揚州府及南通州之詩曰淮海英靈集刻之復
欲輯江蘇各府州之詩勞勞政事未能也歲丙寅丁
卯間伏處鄕里見翠屏洲王君柳邨儲積
國朝人詩集甚多而江蘇尢備柳邨欲有所輯名之
曰江蘇詩徵余乃歲資以紙筆鈔胥柳邨遂益肆力
徵考於各家小傳詩話尢多采擇嘗下榻擁書於焦
山佛閣中月色江聲與千百詩人精魄相盪鐵冶
亭制府聞而異之因題其閣曰詩徵閣柳邨選詩謹
守歸愚別裁家法雖各適諸家之才與派而大旨衷
於雅正忠節孝義布衣逸士詩集未行於世者所錄
尢多可謂攄懷舊之蓄念發潛德之幽光者矣丙子
歲輯成五千四百三十餘家勒爲一百八十三卷屬
余訂之余方馳驅豫楚心力不足目力亦昏不能如
在浙時從事於此束其稾入粤同里江君鄭堂(藩)許
君楚生(珩)淩君曉樓(曙)皆在粤館爰屬三君子刪訂
校正之梓人告成裒然巨集庶幾自酬夙願而柳邨
亦不虛致此力矣
嘉慶四年己未科會試錄後序
欽惟我
皇上文啟重光學承道統體仁孝以繼德本忠信以
臨民海內之士莫不身被
至教中心誠服況懷牒入京師親見
備禮敷政者哉本年己未會試
命(臣)朱珪爲正考官(臣)劉權之(臣)阮元(臣)文寕副之
伏念(臣)江淮下士學識庸愚由
內廷翰林洊陟卿貳受
恩逾格感激之忱與悚媿之念交摯焉兹承
任使襄校禮闈(臣)矢竭顓蒙虛公將事伏思校數千
人之文藝必當求士之正者以收
國家得人之效欲求正士惟以正求之而已唐裴行
儉日士先器識而後文藝器識之遠大不易見觀其
文略可見之文之淺薄庸俗不能發聖賢之意旨者
其學行未必能自立若夫深於學行者萃其精而遺
其粗舉其全而棄其偏簡牘之閒或多流露矣故(臣)
愚以爲得文者未必皆得士而求士者惟在乎求有
學之文且
皇上之所以得士者多其數以擢拔之寬其途以登
崇之育之以成其材教之以端其術積數十年後供
皇上內外任使者必有今日之士然則士之砥礪濯
磨期無負乎
皇上教育之恩者當何如也文王有聲之詩曰自西
自東自南自北無思不服然則多士之心服
聖人願趣左右者實
聖人之仁孝忠信有以篤啟之也
兩浙輶軒錄序
余督學浙江時輯淮海英靈集成蓋江淮間一郡之
詩采錄尙易欲輯江蘇一省之詩則力有未能繼思
余督學于浙乘輶軒采風非力之所不能爲也爰訪
遺編求總集徧于十一郡自
國初至今得三千餘家甄而序之名曰兩浙輶軒錄
嘉慶三年書成存之學官未及栞板六年巡撫浙江
仁和朱朗亝錢塘陳曼生請出其稾願共栞之乃卑
之重加編定序而行之別爲條例以志其詳此雖余
少年好事之所爲然力有可爲者則爲之耳未計其
他也獨念吾鄕自
國初至今詩人輩出他時或有好事者乘使者車至
大江南北輯而錄之乎是有望焉
兩浙輶軒錄補遺序
予督學時所輯兩浙輶軒錄旣梓行矣其間應錄而
未錄者頗有之惟以爲畺吏之政不復能從事于此
楊孝廉(秉初)等各以所輯補者將栞板行之就正于
予予繙閱之誠能補前錄之所闕佚鉅卿名士本不
以入錄爲重而錄詩者不可遺之至如一介之士或
恃聲律以自表見與其刪之毋寕存之故元于此補
錄者不泰一人也
試浙江優行生員策問
問取士之道宜先行誼而後文蓺顧文則易知行難
驟考當若何觀察以得其實歟以四書義取士垂數
百年明初勦襲成書爲五經大全錮蔽士人耳目至
我
朝以經術教士當若何提倡以矯空疎雜濫之弊歟
得人之法在於命題務隱僻則困英士偏一體則棄
衆才當若何平正體要使人各能盡其所長歟鄕試
則二三兩場功半頭場歲科則防弊之力半于閱卷
當若何勤敏以督房考而肅關防歟士之治經史者
或短于文詞工文詞者或疎于經史專學蓺者或鈍
于時務習時務者或荒于學蓺當若何棄其短以得
長教其徧以求全歟江浙爲人才淵藪被
國家太平之治百餘年矣化顓蒙以學業榮草茅以
科名諸生他日苟有膺取士之任者宜若何虛懷誠
求勿遺佳士以酬
聖人教養之恩于萬一也其悉對母隱
已未會試策問
問孔子假年學易雅言詩書執禮易有三而周易獨
傳漢晉唐宋說能擇其精而析其弊歟乾坤象龍馬
用九六然則象數可偏廢歟詩言志聲依永律和聲
有詩而後有韻律歟或詩韻必取同部閒有分合然
歟同部假借轉注能言其例歟詩中訓詁見於爾雅
者幾何未見者幾何尙書見於史記漢書者孰爲古
文孰爲今文孔蔡傳解句讀可别白參解否堯典中
星至周而差恒星東行確可據歟三江舍經文則支
條歧出淮泗何以通菏敷淺原三亳確在何地儀禮
宫室制度若誤則儀節皆舛試舉正之鄭注後孰精
其業試指數之周禮小司徒田賦與司馬法異而同
歟鄭注讀爲讀若之例與許愼同否禮記月令節物
可與夏小正呂覽諸書參考歟經注正義訛脫可校
𥙷歟我
國家經學昌明其各舉所知以對
問正史二十有四應補撰注釋音義者何書表志與
紀傳竝重孰詳孰闕歟儒林文苑道學應分應合歟
史通所論得失參半歟編年與紀傳分體資治通鑑
前何所本後何所續歟二劉范祖禹胡三省輩有功
司馬者何在紀事本末體何所倣袁樞以後誰爲繼
作通鑑綱目何所裁别夫經述修治之原史載治亂
之蹟疎於史鑑雖經學文章何以致用耶我
朝史法遠邁前代舊唐書舊五代史備列于正史
御批通鑑輯覽及評鑑闡要
欽定明史及通鑑綱目三編于宋明閏位幷存年號
以示大公遜國復辟議禮三大案皆有定論直紹春
秋以垂教萬世諸生能講貫條舉徵體用之學歟
問察吏所以安民也民生艱易賴乎守令守令廉貪
視乎大吏虞廷三載考績周官六計弊治此允釐之
要也漢刺史以六條察二千石唐考功有四善二十
七最宋置考官院考中外官當若何循名責實乃有
裨於官箴民命歟兒寬當課殿民爭輸租張綱卒於
郡寇亦喪服究何實以臻此廣漢孫寶同尙嚴威張
霸張堪皆崇德化寬猛何以相濟歟楊震遺子孫以
疏食陸贄受刺史之新茶廉吏所爲可指數歟袁安
爲河南尹名重朝廷范純仁識吳仁澤起於簿領儲
材采望可期大法小廉歟韋皋侈橫亦務蓋藏德秀
賑饑親行邨谷民生安危不基於此歟明孝宗朝六
卿得人則賢能輩出正内以飭外察吏有漸更有本
歟我
皇上躬先仁孝舉錯大公董正官方肅淸綱紀賢士
乘時敬應其各言爾志
問弭盜之法寄於軍政周禮司馬掌兵而追胥竭作
屬之司徒掌戮禁暴隸于秋官然則兵法與教刑通
歟漢制南北軍而郡守卽爲將唐制彍騎而裴李奏
厥功宋則河北河東有神銳忠勇陜西有保毅強人
荆湖有義軍復有川陜土丁涪州義軍䕫州壯丁然
則團練精銳隨地皆可弭盜歟韓琦籍陜西義勇程
琳以廂兵補募兵司馬光言鄕弓手不宜刺充正軍
利弊可晰舉歟王安石減兵節財變行保甲何以有
流弊歟蘇軾疏河北弓箭社事宜其說可採歟用兵
弭盜在乎將略若明項忠之擒滿俊彭澤之平河南
四川韓雍王守仁之破斷藤峽其謀勇可述歟剿撫
兼行必先勦而後撫若原傑撫荆襄流民四十餘萬
王守仁撫降田州蠻其方略可法歟我
皇上廟謨勝算
簡命經略勦辨川陜餘匪俾戮其渠首赦其脅從
德威並用計日蕩平多士盍考古而抒所見焉
海運考䟦
以海運易河運不特數百年舊章不可驟改且數萬
丁伍水手失業無賴亦爲可慮然近年河運屢屢梗
塞且天庾無多儲萬一南船不逹則嗌而不食可爲
寒心者也嘉慶八年十一月欽奉
上諭爲預籌海運一事卽與僚屬盡心集議外訪之
於人内稽之於古知數百年來民生國計籌之未嘗
無人徒以目前牽率之時萬不敢以待供之度支取
嘗試於一旦故入告之章曾有海運非必不可行之
事然非萬不得己而後行之之語蓋不敢決然行之
亦不敢決然不行之也後得
皇上福庇河流順軌其議亦寢然九年十月洪澤湖
水低弱力不足以刷黃以致河口淤沙七省糧船全
不能渡因開祥符五瑞閘放黃水之上流入湖減黃
助淸于是淸黃始平復開小引河數里飛輓各船始
能渡河當引河水未通時七省齊奏備駁運之法然
以七省數百萬之糧用小船以萬計方可達淮民情
必致擾動浙省尤少船須向外江爭先封僱費尢鉅
勢難全漕皆歸駁運不得己乃暗籌海運一法十一
月招致鎮海縣由北來南之船約得一百餘艘此種
船聞松江上海尙有二百餘艘約可得四百艘每艘
可載米一千五百餘石略用兵船護出乍浦卽放大
洋其裝卸之程腳價之費俱與之議立章程以待不
虞交卸如速一年可以往返三次較河運省費三之
二後以河道復通遂不復用然未雨之綢繆聖人不
廢且近年民困于丁丁困于河東南之力竭矣運費
增則民力困運費減則民力紓因重理舊說凡攷之
于古與參之于今者纖悉著之于簡都爲海運考一
册昔明邱濬大學衍義補曰國家都燕蓋極北之地
而財賦之入皆自東南而來會通一河譬則人身之
咽喉也一日食不下咽立有大患迂儒過爲遠慮請
于無事之日尋元人海運之故道云云則元猶此志
也夫以
聖人御世山川效靈亦不必尋蹈故轍以爲千慮一
得之效而以臣子過計之心夫亦何所不至故不忍
棄去綜而述之或用此法分江浙全漕十分之幾試
而行之可乎嘉慶十年春
海塘擥要序
浙江海塘爲杭嘉湖蘇松常六郡民田廬舍所關國
計至重晉唐以後南江道塞南宋嘉定以前潮由中
亹出入南北兩岸俱無所害自嘉定十二年潮失故
道水力直趨於北海寕州南四十餘里淪入海水而
禪機河莊兩山間中小亹旋刷旋淤不能不藉塔山
石壩以殺其北衝之勢且使大潮不得闌入以爲汕
刷之資斯萬世不易之良法也乾隆二十七年
翠華南幸軫惜民瘼親臨閱視見其横截海中直偪
大溜因斷自
宸聰添設坦水竹簍木櫃隨時鑲築遂爲東南永奠
之基夫海猶河也治海而不安其性猶弗治也恭讀
聖製閱海塘記視塔山誌事諸碑文知東南六郡數
十年安恬之福非
大聖人不能總其樞要者可耕鑿而罔知
帝力乎元自庚申撫浙捍禦多年今
聖天子厪念要工月披圖奏繼
先志也元嘗虞治河有書而治海無書治河如潘靳
諸書雖用力不必盡同皆能發明水理確然措諸施
行而治海自翟均廉海塘錄一書之外新志缺而未
僃是亦未窺今
廟謨之所在矣爰于嘉慶六七年間屬門生陳編修
壽祺纂成全志三十卷繼因奉諱去官未及梓行東
防同知合州楊君莅任後究心斯事請其稿于元而
加以刪葺别爲海塘擥要一書以續長白琅公所輯
新志歲戊辰元復來撫浙又期年而此書刊適成來
請序其書以修築工程爲要而考古次之浙之官士
可仰識
聖澤之高深且知坍漲之形勢工用之準則矣
嘉靖搢紳冊䟦
余家藏嘉靖搢紳數冊得自闕里孔氏其京職一册
題曰搢紳至外省一册則但題曰仕宦備覽若河間
紀氏所藏順治十八年搢紳則無分京外皆曰搢紳
矣册中于都察衙門旣列各省總督撫按而各外省
又重列之已駸駸乎不列于京職矣故册首葉題曰
新刊隨省總督撫按總鎮搢紳曰新刊隨省者明乎
舊之不隨省也其外省總督則陜西三邊四川一員
江南江西一員福建一員浙江一員湖廣一員兩廣
一員雲貴一員漕運一員河道一員共八員巡撫則
提督操江兼巡撫安慶徽寕池太五府廣德州兼轄
光州固始黃梅廣濟湖口德化地方一員順天河間
永平三府宣府一鎮密雲等關一員直隷保定直順
廣泰地方紫荆等關一員山東一員山西太原等處
雁門等關一員河南兼河道一員陜西一員延綏一
員寕夏一員甘肅一員總理糧儲巡撫江寕等處地
方一員浙江一員江西一員南贛汀韶惠潮郴桂等
處一員福建一員湖廣一員撫治鄖陽等處一員偏
沅等處一員四川一員廣東兼鹽法一員廣西兼鹽
法一員雲南兼建昌畢節東川等處一員貴州兼督
理湖北川東等處一員鳳陽等處兼理海防一員共
二十四員總督皆兼兵部尙書或兼右都御史或兼
左右副都御史銜巡撫或兼兵部左右侍郞或兼右
副都御史右僉都御史銜其江南省督撫按之後則
列江南等處左布政一員右布政司兼錢法一員按
察使一員提督江安徽寕池太廬鳳八府滁和廣三
州上江學政按察僉事一員提督淮揚蘇松常鎮六
府徐州等處學政按察僉事一員外省提鎮亦列京
職在鑾儀衛衙門中或兼左右都督或兼都督僉事
銜外省亦各隨省列之凡此皆足以資考證也
揚州府志事志氏族表圖說三門記
自古史傳人事與地理相爲經緯者也人事月改日
易而終古不易者地理也同一郡縣山川在漢某年
爲治爲亂在唐某年爲失爲得賢良之拊循忠烈之
嬰守災害利弊前史具在修郡志者是宜專立一門
以備考覽揚州太守伊公(秉綬)以修圖經之事訪于
余余爲立事志一門凡經史書籍中有關揚州府事
者編年載之始于左傳吳城䢴溝通江淮迄于順治
十六年賈質死瓜洲之難纂修諸君依余言撰之成
六卷三千年事粲然畢著矣太守以憂去官此六卷
稿與各門稿本皆存余家余除服入都巡鹽御史阿
公(克當阿)續修府志延余門生姚文田等撰之余以
此門授文田曰勿可改也故此門至今刊成獨詳備
特名事志曰事略耳又立氏族表一門氏族表者仿
唐書宰相世系表爲之者也一縣之中必有大家舊
族新貴儒門以此爲主而收其族凡內官翰詹科道
以上外官道府鎮恊以上由科甲出身者皆以其姓
氏立表首敘先世遷徙之由表中詳載各房名字自
生員以上皆附見于表卽如江都甘泉儀徵之耿氏
唐氏楊氏常氏鄭氏秦氏許氏阮氏興化李氏高郵
王氏寶應劉氏喬氏泰州宫氏等族各以宰相九卿
勳爵督撫等官家自爲譜余皆借而次第輯成表稿
惜余入都後當事者有所礙而未之纂也又立圖說
一門圖說者以一邑分四鄕以四鄕分都圖每一地
保所管之地繪爲一圖周回徑直不過二三里耳圖
内爲說曰東西南北至某處有某山與何處相連有
某水某路自某處來自某處去所管之地有某村某
橋某廟某墓聚十數地保之圖卽成一鄕聚四鄕卽
成一邑一邑之圖說須以數十紙計而城池廨宇街
巷更在此外此所以爲圖經也惜在官不能集事圖
說一門遂止矣余在雷塘嘗畫雷塘一地保之圖刻
爲木板印百紙呈太守屬其頒之縣爲式使各保具
此圖遲之又久卒無圖者余路經堡城呼其地保詢
之曰若具所管地圖乎若見所頒圖式乎地保曰未
之見也縣吏匿其圖曰各保如欲圖式者輸我錢若
干故至今未具圖也余瞿然而止不敢再言嗟乎幸
地保之未具圖也使再促之未有不轉斂錢于村民
者弊之難防如此雷塘一圖余載之雷塘墓記篇後
可覽而知其槪也
吳烈婦呑金紀事卷䟦
西湖葛嶺之下舊有呑金祠祠後有墓墓爲吳烈婦
所葬烈婦姓戴初與錢塘學生吳錫居比鄰戴父死
哭之至失明人呼爲孝女因聘焉旣歸後數年而錫
疾戴侍湯藥知不治請先死錫曰吾未死而汝死是
以死促我也戴泣而止將屬纊呼弟鑰曰汝嫂將必
死我死屬家人伺之及死戴以首觸棺碎首血被面
家人環伺之絞以巾刺以裙刀凡求死者七最後呑
金不得死乃密壞玻璃瓶呑其廉腸斷嘔碧血數升
死里人祠之事載毛西河檢討所爲墓誌視其家所
藏傳記加詳呑金者志烈婦之志也烈婦之死或以
玻璃不成辭故以呑金志之乎祠旣毁墓將不可識
別其後裔因梁山舟學士爲之表乃復建坊於其地
余前任浙撫時曾訪其墓入祠揖其栗主焉嘉慶十
四年春暮吳氏後人以此卷請題傳曰有其舉之莫
敢廢也矧烈婦之志有不可得而泯者乎是亦守斯
土者之宜急與也爰具書以歸之
吉蘭泰鹽池客難
予之奏改吉蘭泰鹽爲任商自運自售不定鹽額而
止水運於皇甫川增河東鹽課八萬餘引也客有難
者日曷爲稅榷乎余日稅若不定額耶則與余所改
不定引額無異定額耶誰其補所虧也且新設各官
皆鹽官而改爲稅則當改鑄監督印改名不改實可
勿更張矣客曰近年吉鹽爲內地商民之累曷絕之
而以此鹽課歸地丁也余曰吉鹽累商及民者賠課
洒派也今已請弛之曷累焉昔河東鹽課歸地丁爲
課數始自
國初故可也今吉鹽之課始增於嘉慶十一年若歸
地丁是加賦始吾
君曷可也客曰有議以鹽池
賜還藩王示不屑有之者似得體也余曰阿拉善部
在河套西卽古賀蘭山康熙初多羅禮無所歸
聖祖仁皇帝賜以此土孳遊牧者百餘年矣吉蘭泰
乃其部之鹽池阿拉善王瑪哈巴拉任回民馬君選
等販鹽侵潞淮
皇上執回民罪之宜也瑪哈巴拉懼而獻其地
皇上收之使商運之亦宜也今曷與之且若與之亦
當曰再
賞之不當曰還之客曰吉鹽不至晉二年矣民未聞
淡食有議封禁之勿水運之者是也曷使內運焉余
曰吉鹽性重味佳豔物能久利醬菹苟不貴民甚利
之若内運可以平潞鹽土鹽鄂爾多斯鹽之價藩民
及塞外貧民賴爲生計者數萬人曷絕之客曰旣不
可絕而今以皇甫川爲止是絕其半矣余曰藩民不
可使之太富亦不可使之太貧太貧則不安大富亦
不安今半絕之所以權衡使適中也且皇甫川一大
使耳能全絕私船乎皇甫川距河東引地六百里一
二年後河東私鹽必侵而北皇甫川私鹽必侵而南
兩侵則兩爲平準焉民食裕而市價賤矣譬如南北
二家之田中隔閒地六畝歲旣久南者必稼而北北
者必稼而南兩私則不爭爭則官治之并閒田失之
矣客曰河東商曷肯增引也余曰吉鹽二年不至晉
河東之行無引之鹽必多特無實據耳然不敢久久
則懼或發之余之許其增引知其實有可增也余之
請止吉鹽於皇甫川蓋陰制藩部太富之計非爲河
東增引計也客曰河東道但請禁水運商人以增引
兼請何也余曰此道官與商同氣也水運當禁自禁
之不在增引不增引商引當增則增之不在水運不
水運若終固挾而求焉余將劾而請逮治之矣商知
余之不可要乃終請增引而不復敢言禁水運也客
日唯唯時壬申五月二十九日
致杭嘉湖道李坦書
浙江之性非折不行乾隆中年杭城以東海寕城以
東皆有護沙而中間老鹽倉一段數十里獨受頂衝
則以南岸有牛舌尖沙之故惟其有此尖沙吐尖向
北故江水之下也過尖衝北岸則折而向南潮水之
上也過尖衝北岸亦折而向南兩頭向南故護沙生
而受衝險工僅中間一段耳乾隆五十年間有不諳
塘工水性者以牛舌尖沙爲可惡若截而直之則中
段亦望護沙之漲于是截牛舌開引河導水刷沙一
空孰知不但中段不生護沙并兩頭護沙全失杭城
烏龍廟外全受頂衝潮撲民居之簷塘外桑田盡爲
滄海海寕鎮海墖以下亦皆一片大海矣余保障危
險調劑水性者數年至嘉慶十一年以後兩頭漲沙
復生則以南岸漸復尖沙之故元方以爲深幸但恐
將來復有惡尖沙不直者故以奉告耳庚午秋日
嘉興嘉禾圖䟦
嘉興馮鷺庭前輩以嘉禾圖卷來屬題句元案嘉興
本嘉禾郡以地産嘉禾得名顧所謂嘉禾今老農未
之見也嘉慶九年甲子五月江浙大雨水汎濫沈浸
浙西三郡皆被災禾之己種者爛于水民厄且懼六
月水退民補栽苗者十之九秋甚燠晴雨相閒禾大
熟有一莖三四穗至九穗者老農詫以爲男士之知
古者曰此卽吾郡所謂嘉禾也相慶以爲
帝之德所感召焉方水之橫行也魚遊于民竈舟越
阡陌帆而行余具狀馳驛入告
帝憫甚命發倉榖數十萬賤其値糶于民或以粥或
以錢米賑貧者三十餘萬口蠲緩地丁漕米數十萬
石勿徵于民邑之富者各出錢榖䘏其邨民少安而
游食之徒復乘災鳩眾横于鄕里余飭文武官擒其
渠散其黨民乃益安迨九月禾大熟有一莖九穗者
此
帝之德足以召祥和故其轉也爲甚速若大吏者方
省愆之不暇敢貪天和爲己力乎且田之終不能補
種幷禾而無之者尙比比也寒冬雨雪就食粥者尙
萬人也余披圖感悚知此爲
天之恩
帝之德而已今
皇帝尙德政不言嘉祥未敢以此聞于
朝亦未敢爲詩歌以侈之謹識其事於卷末云爾
硤川煮賑圖後跋
救荒無善策惟因時地制宜而己余撫浙無德屢致
災嘉慶九年夏浙西大水己行平糶賑濟借籽種諸
政矣十年春蠶麥又失收民益困乃遵
欽定工賑紀事粥賑之法奏設粥厰於十五州縣凡
三十四厰大率相距二三十里卽分設一厰焉始也
議者紛起以爲粥必有石灰非救民乃害民又以爲
婦孺必相踐而死又以爲人多必致疫又以爲司事
者必侵蝕民無實惠余曰此數弊皆所素有但在人
爲之耳于是每厰皆延誠實紳士委以錢榖煮賑之
事官吏不涉手惟鉤算彈壓而己硤石惠力寺厰其
一也海寕馬君鈺以部郞居鄕平日好行其德委以
厰務力任不疑余又薦原任臨海縣令尹無錫華君
瑞潢助之其散籌分男女兩厰佛寺大蘆篷無雨淋
日炙之苦貧民盪舟而來道路出入次苐皆以木栅
梆礟爲號令紀律日賑數萬人無擁塞之虞有疾者
給以藥老病癈疾者別有厰婦女有厠篷終數十日
無一人死于厰者粥濃厚皆遵余令以立箸不倒裹
巾不滲爲度馬君及分司者與飢民同食之無一盎
饐餲者除領官銀之外凡可以格外便民者馬君皆
力爲之以故硤石之賑尢盡善夫水旱之事不能必
無
國家休養之恩百數十年矣昔之八口食十畞者今
數十口食之矣今之六分災敵昔之十分災也倘不
以此次煮賑爲謬數十年後若有荒歉或可倣而行
之或曰分厰賑粥不如分鄕散米余曰分鄕散米固
善但一二縣之地有良有司善紳士爲之乃可若數
十州縣必有流弊且賑粥專爲下下貧民供朝夕也
若錢與米則中中中下人皆走索之反使下下之民
短其賑期矣總之賑災無善策惟相時地之宜實惠
及民而己馬君繪此圖屬華君示予幷請題後是仁
者之用心也曷再以原奏及煮粥散籌各章程附錄
于後俾後之人益有所考焉
重修廣東省通志序
元涖兩廣閱廣西通志乃嘉慶初謝中丞(啟昆)所修
喜其載錄詳明體例雅飭及閱廣東通志則猶是雍
正八年郝中丞(玉麟)所修書僅六十四卷
四庫書提要稱其一年竣事體例牴牾未悉訂正且
迄今九十餘年未經續纂若再遲則文獻愈替是不
可不亟修纂矣爰奏請開局纂修之大略以廣西通
志體例爲本而有所增損凡總纂分纂採訪校錄莫
不肩任得人富於學而肯勤其力三年有成奏進
御覽志三百三十四卷爲典一曰
訓典爲表四曰郡縣沿革曰職官曰選舉曰封建爲
略十曰輿地曰山川曰關隘曰海防曰建置曰經政
曰前事曰藝文曰金石曰古蹟爲錄二曰宧績曰謫
宧爲列傳八曰人物曰列女曰耆壽曰方技曰宧者
曰流寓曰釋老曰嶺蠻爲雜錄一共二十六門古人
不曰志而曰圖經故圖最重宋王中行等廣州圖經
不可見矣今則一縣一州爲一圖沿海洋汎又爲長
圖按册讀之粲然畢著矣廣東通志舊有康熙十二
年劉中丞(秉權)所修之三十卷明萬歴二十九年郭
棐所纂之七十二卷嘉靖三十六年黃佐所撰之七
十卷嘉靖十四年戴璟所撰之初稿四十卷各書多
就殘佚惟黃志爲泰泉弟子所分撰者體裁淵雅厪
有存本今求得之僃加採錄元家藏秘籍如宋王象
之輿地紀勝等書亦多採錄是以今志閱書頗博考
古較舊加詳而選舉人物前事藝文金石各門亦皆
詳覈至於
國初收粤平削尙藩諸鉅事則已載在
國史此志不得記之與廣西志同例也書成刊挍爰
敘其後道光二年閏三月
恭進十三經注䟽挍勘記摺子
欽惟
皇上聖德天縱
典學日新爲政本乎六經教士先夫儒術此我
朝
聖
聖相承之極軌也(臣)幼被
治化肄業諸經校理注䟽綜核經義於諸本之異同
見相沿之舛誤每多訂正尙未成書乾隆五十六年
奉
敕分校太學石經曾以唐石經及各宋板悉心校勘
比之幼時所校又加詳僃自後出任外省復聚漢唐
宋石刻曁各宋元板本選長於校經之士詳加校勘
自唐以後單䟽分合之不同明閩附音之有別皆使
異同畢錄得失兼明成十三經注䟽校勘記二百十
七卷附孟子音義校勘記一卷釋文校勘記二十五
卷昔唐國子博士陸德明慮舊籍散失撰經典釋文
一書凡漢晉以來各本之異同師承之源委莫不兼
收並載凡唐以前諸經舊本賴以不墜(臣)撰是書竊
仿其意連年校改方畢敬裝十部進呈
御覽(臣)自維末學莫贊
高深妄凟
聖聰不勝戰慄悚惶之至謹
奏嘉慶二十一年十二月
揅經室續集卷八文選樓詩存第十五
丁亥男福注
宜園
梅花如屋竹如門管領春光是此園石徑不須倚笻
杖共來扶我有雙孫
正月廿日雪晴煮茶于竹林中題竹林茶隱卷
滇南才過立春節已覺春光齊漏洩忽然一夜北風
來捲落漫天玉花雪我不見雪已八年頗似故人成
久別今日東園雪滿林翠柏靑杉枝欲折况是梅花
四十株冷玉寒香同沍結年年茶隱竟成例快雪時
晴日光熱竹林春氣透浮筠洗出檀欒綠尤㓗玉川
老婢來煮茶梅瓣雪泉試同啜借閒一日得披圖靜
坐幽篁自怡悅
命和原韻男福
春雷早已催時節&KR1980;嶺雲蒸復雨洩雨餘天氣轉
春寒忽將夜雨飛成雪此景教人憶故鄉若憶嶺
南又殊別東園梅老花正繁花放隨枝勢盤折雪
花梅花成萬枝一片香光氣團結竹林又遇煮茶
時拾取松枝竈初熱一雙白鶴不避烟也識茶香
最淸潔我家茶隱自年年兩弟今年未隨啜親
顔喜付與諸孫黃果如飴共甘悅(黃果形如粤中之橙香色味亦)
(相似)
倚松書屋春祭齋居
屋前梅樹老於我窗後支牀皆古松晩階仍煮六安
茗早飯特剪東園菘西山朝來有爽氣太華(省西南大山名)
(太華)夜碧聞淸鐘衰翁終不悟道妙惟將戒愼持温恭
仙館花臺欲栽牡丹價貴遂栽蜀葵
十戸中人賦換花此情曾動樂天嗟何如多買葵花
種終歲傾心向日華(滇中蜀葵自正月開至臘月)
月來政簡頗耽滇園之樂詩以自警
舊遊無此好樓臺頗識前人費度裁一百餘年人遞
去八千里路我能來風亭月榭參差見仙館神祠次
第開止水恰容魚活潑閒階儘彀鶴毰毸騁懷端在
春三月涉趣何妨曰幾回笻杖試攜鏗翠石菜鋤親
把劃蒼苔鶯流燕蟄誰先到棠芾桃夭合共栽山磴
看山收畫本竹林隱竹伴茶杯抱書孫至還教拜擘
紙詩成不用催適意如斯籌遠否此翁未是鎮邊才
摘蔬
摘我園中蔬古人詩可味譬如齩菜根其香滌腸胃
我園春菜多綠畦隔花卉每看家僮鋤亦課園丁漑
折腰手親摘傾筐盈且墍呼兒共晩餐使識蔬筍氣
一家肉食者遠謀問能未豈可對陶詩不自慙其貴
此以澹性情非復計惠費若云拔園葵在今亦無謂
南雲行
仰看雲在天未辨行遲速今日穿雲跨嶺行豈知疾
過奔馬足平地風氣淸吹雲天上行今日披雲動凉
氣始知風在雲中生山不見路惟見雲桃花梨花近
不分北雲壓山烏欲雨南雲映日紅氤氲下山直自
雲中落雲中之人輕似鶴翩然可是隔仙凡悵望山
頭挂雲脚我聞仙人乘雲兼御風仙家幻術安能通
不如安坐南雲下笑指此雲稱老翁
上已曰東川道中
導江已說岷山遠更遠岷山路萬重靑海波瀾皆是
雪金沙雲氣尙疑冬(大江正源自靑海入雲南爲金沙江行數千里始會岷江之水)
(于敘州)行春我到東川外佳節誰教上已逢若把此川
當曲水一觴流去是巫峰
過以濯河
行過山巔又水涯山桃紅褪柳抽芽連村萬樹堆春
雪都是梨花頻果花(河在會澤縣)
閱黔西威寕鎮兵
烏撒接烏蒙皆歸郡縣中山高森白石氣冷遲春風
寒食常多雪桃花也自紅古人誰在此故實竟空空
可渡橋夜月
橋東峻坂石突兀橋西行人鐙出沒一樓窗外萬山
深風弄溪聲洗春月春月竟是出中多百夷安樂春
氣和蠻花飛落山村坡兒女吹笙跳月歌(橋在威寕宣威二州)
(滇黔分界處)
回省看宜園新綠
竟將萬綠換千紅祗在離家半月中淸氣勝於花爛
漫午陰比似屋帡幪不嫌牆角山光隔更許橋頭水
色同惟有兩般難並綠一雙白鶴一皤翁
詠雙綠蝶
(羅浮仙蝶若捉一蝶來則其雌雄雖遠必夜來相從福于東園得巨蝶全嫩綠色大如掌)
(移之西書齋籬上是夜忽又有一綠蝶來相從東園去西齋數百步中隔數堂其蹤跡頗)
(似羅浮蝶滇人云鄉來末之見)
雙雙來巨蝶蹤跡似仙家妙色頻婆果前身萼綠華
滕王圖未備烏足葉猶差(見莊子)疑是鬱棲化裙腰一
道斜(諸書中言蝶罕言綠色者惟酉陽雜爼言秀才顧非熊見鬱棲中壞綠裙幅化爲蝶)
綴家書後
寄知曾在嶺南人萬里滇池也送春兩月晴多初望
雨終朝風起不生塵饑蚊飛蟻全無跡夾帽重棉未
離身爽塏已瘳雙足疾况於松鶴曰相親
頻果
有花曰優鉢有鳥曰頻伽詰屈聞梵音便覺奇可誇
頻果乃大柰滇産尤珍嘉首夏已堪食季夏皆如瓜
甘鬆若棉絮紅綠比玉瑕或豔稱頻婆其言出釋家
譯語爲相思(採蘭雜記果稱頻婆華言相思也)豈是思無邪何以竊
梵言呼我果與花因思譯性者謬恐千里差
孟夏草木長
孟夏草木長莽莽滿一園翳林高百尺密蔭圍靑垣
檉柳垂絡索覆瓦遮前軒新篁放萬葉稠綠蓋石門
池上開紫薇池邊多樹蘐雜葵備五色爛漫花正繁
養魚有止水縱鶴無近樊園北雙古柏森然在高塾
登臺坐石几四山雲氣翻策杖過南圃籬落成野村
鷺巢樹枝穩密脾蜂韻喧瓜田引修蔓菜畦灌香根
摘蔬供晩飯獨樂靜無言試衍陶公詩可與陶公論
滇南小暑節
滇南五月氣猶淸雲重爲陰輕復晴非夏非秋別成
景不凉不熱最怡情棉衣休用蒲葵扇花院全無竹
葦棚六十三年慣炎暑幸將高爽快生平
閱盤龍江登雄川閣望滇池
曉出碧雞坊盤龍江路長四山靑過雨萬畞綠分秧
水利村村足天時日日凉滇池環傑閣登眺滿華陽
小暑節賞菊
棉衣頗耐午陰凉瓦盎花開老菊黃不是石欄紅菡
萏錯將小暑認重陽
滇南伏日
中伏新秋兩不爭薄棉衣服過三庚華山昆海風纔
暖冷雨輕雷氣又淸九夏竟無炎熱苦四時常得暑
寒平遙思
殿閣微凉處笑我如懷獻曝情
立秋日敬一堂晩坐
天書爛漫懸中省畫戟淸森繞節堂暑雨已晴秋月
轉紫薇花外桂花香
西臺
節院致爽軒軒扁爲福嘉勇公所題西南昔
有錫樓用白錫當瓦當板甚華麗登見西面
碧雞太華諸山且見平田耕穫今樓已無存
福兒用木架板爲方臺略施梯欄費一流銀
遂還舊觀秋日登臨致有爽氣
吾遊惜未登太崋却到華陽碧雞下(晉華陽國志兼滇蜀也金馬山)
(在省東碧雞山在省西)碧雞山接太華山西嶽崚嶒名可借(省西)
(南大山名太華)城裏深居隔山色可使高梯木成架金碧岑
樓再構難架木省工更廉價問名終是四方臺(爾雅曰四)
(方而高曰臺)無瓦非樓亦非榭滇池六月常棉衣爽氣朝
來不知夏登臺萬丈列蒼巖遠見層坡近平壩(壩字見丁)
(度集韵滇人呼嶺路皆曰坡凡平土皆呼曰壩子)琳宫樵徑皆分明華浦靑
靑繞禾稼(城西滇水村名曰近華浦)吾衰尙可屢登陟不覺欄桄
怯腰胯把酒閒邀賓客歡攀花莫使兒童怕(臺旁有紫薇花)
柱頰剛逢報早秋聞鐘竟可連淸夜(臺南一里卽鐘樓應更鼓晉書)
(王徽之傳曰直高視以手版柱頰云西山朝來致有爽氣詩品曰太華夜碧人聞淸鐘)黑水梁
州雲外流倒挽銀河半天瀉甲兵洗淨殪天狼弧矢
星明向西射(時回疆初平定)
登西臺
登臺終日見昆華(滇人稱滇池曰海或曰昆海幷太華山則稱曰昆華)恰好樓
臺住一家玉嶺西横皆是翠彩雲南現半成霞千村
綠稻眞秋色十里淸滇是海涯更比樂天州宅壯惜
無元九寄詩誇(元微之以州宅夸於樂天詩云四面常時對屏障一家終日住樓臺)
以藜爲拄杖
養得靑藜出短牆削成拄杖等身長扶人石徑去行
藥攔鶴松亭來啄糧早歲校書曾秘閣老年飲酒未
家鄉籬邊更待葫蘆落挂向枝頭學道裝
中秋宜園鐙月
小園蝶夢記秋亭(辛未在京寓阜成門内之上岡屋後小園有太常仙蝶來大人名園)
(曰蝶夢)又是滇園夢蝶醒樹靜花凉秋淡沱鐙紅月白
意瓏玲頗來鄉思搖銀燭共寫詩心入紙屏更現中
庭香墖影似偕夢得上栖靈(揚州平山佛寺後堂有唐時栖靈墖故址白香)
(山有與劉夢得同登梄靈墖詩)
暮登西臺看碧雞山色
夕陽山外沈暮色起山內似有烟氤氲亦非雲靉靆
初見靑出藍繼復螺染黛凝碧巳詫奇生翠亦可愛
更如紫電光劍鋒著霜淬碧雞玉案邊隱隱有關塞
天成巨屏障濃色疇能繢坐待明星生巖穴共昏晦
廵西邊曉發
西風曉起拓邊樓(省城西樓名)霜氣初來雨氣收繞過昆
池三十里碧雞關外萬山秋(由滇省城西三十里至碧雞闕關在碧雞山之)
(四山時滇池西北)
重九日登祿豐之鰲頭峰得伊莘農中丞寄贈
登鰲詩卽荅
浪花卷出靑鰲頭(大人自注昔登天台山頂有此句)舊句曾記天台
遊(大人昔撫浙時戊年庚申甲子三年皆有天台詩此句乃戊午舊句也)今來靑鰲頭
上立一覽六詔邊關秋遠山叠若大波起鰲足不動
凌滄洲去年黔山過重九老鷹崖上吟詩走(在貴州普安廳)
(阿都田驛西南五十里)詩如健翮但鏖風那解情憐菊花酒今
年鰲背宜亦詩我詩未得君先之揮毫直似釣鰲手
一餌飛過昆明池我與老鰲共霜節君亦與鰲成久
别君昔曾收渤海綸(伊公任山東廵撫以憂去官)我衰喜解南𬈑
熱會當回首謝詹何策馬蒼山看秋雪
住大理閱兵三日看點蒼山(通志云在大理府城西三里郡鎮山)
(也自北而南緜亘百里漢書謂邪龍雲南山似扶風太乙之狀是也蒙氏僭封爲中嶽層靑接)
(漢叠翠排空陰崖積雪盛夏不消山腰抹雲橫如玉帶雖林阻谷奥無猛獸毒蟲)
峩峩點蒼山蒼翠極可愛平列十九峰(峰之中特尊者名曰中峰)
(中峰之北爲觀音爲應樂爲雪人爲蘭峰爲三陽爲鶴雲爲白雲爲蓮花爲五臺爲蒼琅爲雲弄中峰之)
(南爲龍泉爲玉局爲馬龍爲聖應爲佛頭爲馬耳爲斜陽諸峰劍簇有似岱宗人莫有能躡其巔者峰各)
(一溪蜿蜒東注爲十入溪)峯峯染螺黛兩峯夾一溪十八溪爲界
(溪疏遠近不一中峰下者爲中溪其北曰桃曰梅曰隱仙曰雙鴛曰白石曰靈象曰錦曰芒涌曰陽曰萬)
(花曰霞移其南曰綠玉曰龍曰靑碧曰莫殘曰葶蓂曰南陽諸溪)林樾矗浮屠嵐靄
罩闤闠何幸見此山心目多所快其一在于雲終年
生靉靆有時冠峰頂不動鎮相蓋有時束山腰飛白
若長帶有時競出岫棼如擘絮碎四山皆無雲獨此
雲常在其一在于雪山頂雪最大冬春雪未奇六月
白何怪我來九月中夜雪積嶺背皚皚亦終曰不畏
秋陽曬其一在于泉山罅分流派磊落歸百橋淸泠
潄鳴瀨穿城爲渠塘灌田作溝澮家家可流觴處處
響水碓其一在洱海東望氣沆瀣葉榆成巨浸南北
兩關隘必有千頃波始與此山配海光開月鏡恰共
屏山對蒼屛百廿里我來坐屛內地因高乃寒山在
西易晦三㝛未及登亦足攬勝槪唐宋諸詩家罕到
此邊塞遂使古大山寂寞經屢代笑我兩髩霜吟到
萬里外所遊天下山曾陟嵩衡岱(大人于甲寅癸亥二年有登泰山詩)
(戊辰有登嵩山詩丁丑有登衡山詩)壯闊有過之雄秀此無賽寄詩未
遊人聊以當淸話他時濃設色一卷好圖繪
麗江雪山(一名玉龍山十峯崔巍經年積雪若在洱海邊北望上關低缺處可見之)
上關山缺處北望何茫茫天低雪山出白影交靑蒼
天生石橋(在大理府城西南三十五里洱河下洩絕壑深塹石梁跨之兩巖激水濺)
(珠宛如梅綻人呼爲不謝梅)
洱海靜且澄出橋卽橫决落漈九曲谿翻雲復堆雪
南詔殘碑(在大理府太和縣名南詔德化碑撰文爲南詔淸平官鄭回書爲杜光庭)
(字多剝落仆地已久土人呼爲磨刀石乾隆五十三年王蘭泉先生昶宦滇時訪得于縣南二)
(十里大道之側載入金石萃編䟦尾稱是碑在大歷元年碑文約三千八百字今約存八百字)
(福又得蘭泉先生昔未釋出四十餘字家大人云唐以前碑字猶是北周北齊遺法王主二)
(字三橫皆齊日月二字寬而不窄以此較北朝碑眞相合矣)
文章與書法確是唐賢派上溯東爨碑(此碑在曲靖府陸凉州之)
(東南二十里貞元堡立荒阜之上有碑頟碑陰額作篆字云宋故龍驤將軍護鎮蠻校尉寕州刺史卭都)
(縣侯爨使君之碑二十四字使君姓爨名龍顔建寕同樂人卽今曲靖府陸凉州也碑文碑陰殘蝕字甚)
(少字體方正在楷隷之間文爲同姓人道慶作句法亦古得漢碑遺法立于劉宋孝武帝大明二年較南)
(詔碑尙早三百一十一年且甚完善爲滇中最古之石餘詳福撰碑之䟦尾大人曾親書題䟦刊于碑正)
(面右下方無字隙處)古法尙不壞
建極銅鐘(在大理府太和縣城西北蓮花峯下三墖寺中作上下兩層每層六面上)
(層每面高二尺五寸餘廣二尺二寸餼下層每面高一尺三寸餘廣一尺七寸餘上層鑄金剛)
(智寳大輪妙法勝業慧響六波羅密像下層鑄增長大梵廣目多聞天王及天主帝釋持國天)
(王六像末有維建極十二年歲次辛卯三月丁未朔廿四日庚年建鑄廿二字𣢾識巳見于金)
(石萃編蘭泉先生云建極十二年蓋南詔世隆年號在唐爲懿宗咸通十二年也)
我欲聞古音撞鐘百八杵唐樂久銷沈此音足千古
(唐書南詔傳曰天寶初遣閣羅鳳子鳳伽異入㝛衛拜鴻臚卿恩賜良異貞元五年異牟尋遣弟凑羅棟)
(入獻地圖方物請復號南詔帝賜賚有加明年夏冊異牟尋爲南詔王以祠部郎中袁滋持節賜黃金印)
(異牟尋率官屬北面立跪受冊享使者有笛工歌女皆垂白示滋曰此先君歸國時皇帝所賜龜兹音聲)
(二列今喪亡略盡唯二人故在)
古哀牢
萬里哀牢外高秋駐馬時彩雲連百濮(蜀都賦東有巴賨緜亘百)
(濮)黑水下三危元老曾經略
神功屢創垂漫言平定易輕視此西陲
渡瀾滄江鐵索橋(康熙御筆飛虹彼岸四字在樓上與諸葛祠皆在)
(橋東岸大吏過者先拜祭)
宸翰仰高樓飛橋祭武侯金繩横水上鐵索鎖山頭
險是天成塹行如浪顫舟(鐵索十六條長各數十丈横懸江上加板成橋行者)
(動摇)西南通一線走遍禹梁州(永昌府西怒江卽黑水乃禹貢極西之地)
㝛永昌池館流泉樹石湛然淸華名之曰小蘭
津幷詩示鎮府諸公
莫言傳舍爲他人漢郡無如此最眞(府治平暢東漢立郡必在此地)
(郡名沿東漢至今不改者此亦最確)勒石先題古柳貌(後漢書明帝時哀牢王柳貌内)
(附)引泉應號小蘭津(華陽國志云孝武時通博南山渡瀾滄水人歌之曰漢德廣開)
(不賓渡博南越蘭津渡瀾滄爲他人)治功頫首思張翕(漢書明帝紀永平元年姑復夷)
(復叛益州刺史發兵討破之後太守巴郡張翕政化清和)政事從頭學鄭純(華陽國志)
(士女總讚云純字長伯郪人也爲益州西部都尉處地金銀琥珀犀象翠羽出作此官者皆富及十世純)
(獨淸廉毫毛不犯夷漢歌歎表聞三司及京師貴重多薦美之眀帝嘉之乃改西部爲永昌郡以純爲太)
(守在官十年卒列畫頌東觀)今日昇平同在此一池秋水十分春
漾濞溪道中(通志云在蒙化府城西北一百八十里其源有三一出大理浪穹縣)
(罷谷山由鄧州洱海流入府境爲漾水一出吐蕃可䟦海由雲龍入府境一出劍川繞點蒼山)
(後入府境爲濞水二水合流至府西南爲備溪江)
收回雷霰長虹見揭起雲峰白雪鮮記取點蒼山背
路初冬時候夕陽天
漾濞合江上看月
點蒼山背亂峰堆漾濞雙流轉百回雲水萬重山萬
里一輪明月總追來
遊黑龍潭看唐梅二律
千歲梅花千尺潭春風先到彩雲南香吹蒙鳳龜兹
笛影伴天龍石佛龕玉斧曾遭圖外劃驪珠常向水
中探祗嗟李杜無題句不與逋仙季廸談
鐵石心腸宋開府王冰魂魄(見蘇詩)古梅花邊功自壞
鮮于手仙樹遂歸南詔家(白香山新豐折臂翁詩言宋璟不賞邊功楊國忠貪)
(邊功鮮于仲通喪師南詔事)今日太平多雨露當年萬里隔烟霞
老龍如見三滄海試與香林較歲華
余不能飲最多一杯而已滇園梅花盛開不可
無酒命釀白糯數日卽熟花下欣然小酌仍不
能醉詩以自嘲
遠遊吾得渡瀾滄惜未隨花入醉鄉萬蕊已成香雪
海一缸宜釀玉浮梁咏唫大可思何遜慷慨如將傲
杜康畢竟先生眞醉否深杯還是淺相嘗
梅園晩景
園林薄暝鳥初眠繞屋梅花香悄然月色淡黃花淡
綠半朦朧處是春烟
宜園三壽詩
壽石
玲石立一峰刻字在明代圍宅有廢興此峰故常在
石壽幾千年勒字三百載(石南刻字云萬歷七年柏亭可教可賢仝立二可乃)
(沐籓家寺僧也)
壽柏
柏亭始明代亭前有古柏壽逾三百年翠高六十尺
(高六丈蔭一畞)昔植老僧廬今森節使宅
壽梅
園中多古梅數百年之壽春花正縟繁苔身更堅瘦
若較龍潭梅彼老此尙幼(香雪齋前古梅十餘株雖皮老腹空用柱搘立而花)
(尙繁箭亭旁一大株三大幹根有鐵束不知爲何年所束乃今皮壳厚大反包於鐵之外鐵可見者厪十)
(分之三)
除夕園庭之花齊見者梅桃杏山茶玉蘭海棠
木瓜櫻桃馬纓春蘭薔薇木香迎春水仙長春
報春蜀葵十餘種
此地可名妙香國(妙香國見佛典俗以雲南卽妙香國見通志)此時可似
百花居(海國見聞錄海外有鳥百花最茂名曰百花居)家鄉事事皆堪憶惟
有羣花比不如
戊子
定光寺看紅山茶花
定光寺裏紅山茶紅光不定搖朱霞古卉那肯在城
市南野獨立枯僧家登樓看花及花半尙有半出樓
簷牙高柯難見更引領濃豔極賞翻咨嗟靑琅玕葉
雜翠玉紅珊瑚樹增丹砂挺立巨幹若壯士嬌凝舊
影羞吳娃英雄兒女各有說(蘇東坡王梅谿山茶詩皆曾稱爲兒女花)維
摩色相皆無遮世間桃李苦代謝老樹不自知生涯
惟知寒山多雨雪一寒一度生寶華龍潭北望頗不
遠相期應是唐梅花
上元登西臺望月
皓月照昆海元宵登眺來雲山繞城郭鐙火上樓臺
年熟民皆樂春晴漏勿催遙知深夜裏游客踏歌回
(滇俗上元前後三日看鐙月人滿街大府發令箭廵護三更令箭始回城閉鑰今年年豐月朗遊人更多)
和女蘿亭東園花月
驚蟄滇池尙未雷東園已見雜花開月從金馬坊邊
出春向五華山外來却爲芳林常秉燭(元宵後梅花已落桃杏梨)
(花頻果花木香皆開)不妨淸夜再登臺感時兩地成遙憶
鳳沼輕冰江北梅
出西城十里遊龍門山海源寺(寺建於元平章明沐氏重建)
滇南二月初三日頗似江南上巳天曉色照人出城
郭春風引我到林泉玲峰峭壁龍池外疎竹濃花佛
閣前(紫辛夷牡丹並開)隨處輕爐吹活火近時茶隱又經年
倚松書屋齋居
齋居小屋意從容卧聽茶聲起看松窗外露寒雙立
鶴城頭風定二更鐘掩書頗似學僧靜拙政還當愁
我慵爲憶選樓齋㝛處春花滿院月溶溶
同李文園學使(棠階)遊太華山憩太華寺
崋嶽五千仞崚嶒上金天若與滇池較池在崋嶽巔
池上有高山名借太崋傳華陽勒國志地括南中滇
梁州與黑水自古西南連顚縣昔漢郡太華居西偏
城中看西山蒼翠隔野烟春風得閒暇勝侶邀一賢
出城載茶榼適野敲唫鞭松杉閟巖壑雲水開天淵
拾級入古寺樓殿逾百年寺南啟虛堂萬頃何茫然
浩浩天外浪稜稜草際田雙墖辨遠郭片帆識漁船
山外壁更峭方削不肯圓搔首或落雁登頂難采蓮
石室雖可攀未許希夷眠我無攝生術神昏力衰孱
爲語瀛洲侶安能從羽仙惟當隨滇流乘槎歸日邊
(水地大勢陜華州約略與蜀䕫州相平乃重慶敘州江遠而高仰逾千里金沙江又高流入敘州江)
(滇池又高流入金沙江共數千里是滇池高於崋頂明矣若乘船出滇池口入金沙江又入蜀江入)
(漢江沂淮渡河竟可直達天津矣太華之名不知起於何代以禹貢華陽梁州及常璩志推之此山)
(名爲太華極宜顚縣卽滇縣見漢書志太華出山半之寺起於元代大建於康熙時其木石皆范總)
(督承勲毁吳逆故宅運去者范公有太華紀勝文刻大理石嵌西堂壁上石巨盈丈眞壞材也寺中)
(有明沐藩世代像亦有范公像)
仙館東新開二方石池一栽荷一養魚池上栽
蘋果樹二株梨二株幷於園南栽橡養山蠶以
爲民先
牆東荒地手親鋤砌石栽花二月初兩樹甜梨兩樹
柰一池香藕一池魚纔教園客來烘繭也看家兒學
著書除却煮茶兼解字更應何事算公餘
牡丹一枝開極大
花大如盤放樣新一枝何止十分春高扶浩態恐成
醉勃發豔紅疑是瞋玉鏡暈開香氣力紫泥催足暖
精神惟憐南詔詩家少莫道天涯無麗人
梅花蜜
園中梅花盛開至兩月之久二月蜜房已滿
割之是梅花所釀也
春半園花殘蜂釀可收拾呼童開其房蜜脾垂數十
一脾穴滿百峰頭何戢戢(蜜房片片側垂如脾窩孔側列于脾蜜含孔內)甘
露頷可含黃粉翅能翕(蜂含花露于頷下沾花黃于翅股之間)瑩如冰
壺淸白若玉膏濕計彼冬春間花稀寒不蟄惟有百
樹梅衙衙採之急(蜂一日有兩衙)割脾留半臺(蜂王所居有臺割蜜須留)
(其半割少則蜂惰割多則蜂饑)淋漓注且挹梅花香與魂全與蜜爲
入甜味翻銀匙萬花歸一吸
老鶴
爛漫齊開紅躑躅樹杪吚啞飛屬玉何如老鶴靜無
聲卓立蒼苔看修竹
登西臺看耕種
平野浸淸滇環城百頃田喜逢新雨後剛是種秧前
橫笛遙村犢抽帆小港船碧雞山色綠低與稻畦連
東園初夏
初夏尙淸和東園日日過雙池凉氣合三徑綠陰多
瘦鶴常隨步幽禽各占窩引飛新燕子亂呌野鸚哥
莧染臙脂飯蠶收栗繭蛾奇花現優鉢鮮果結頻婆
嫋嫋風抽筍琅琅雨打荷窗深時可臥琴在不須歌
攜幼還扶杖看山更上坡但逢娛意處休問老如何
近華浦大觀樓新立石柱水誌
雲影天光四面靑高樓欄外比滄溟滇池淨拭琉璃
界華嶺平開翡翠屏欲使萬村同水利先教丈石立
淵渟浦前刻碣題名處遠想焦山瘞鶴銘(滇池之水涓滴皆到)
(焦山入海戊子立三石柱一在金牛寺一在近華浦一在昆陽州海口以驗夏秋漲水之尺寸而知環滇)
(州縣農田之深淺及海口之通塞)
晩飯於福兒書齋登西臺觀稼是日剪得七種
園蔬桂花紫薇同開
西齋晚飯比山家六月棉衣不用紗七種自挑園内
菜一甌同飲竹中茶摘來靑李兼蘋果開滿紅薇又
桂花城外稻田似城裏高臺闌外卽昆華
東園夏日
東園積雨半歸池密樹陰陰日影遲蒼鼠避人啣柏
子紅魚浮水唼蘋絲幾層石磴登臨處四面雲山坐
看時杖得靑藜隨步穩不妨竹笠向風欹
早衙散後掩園屝氣候温凉驗化機蜂蕊四時香不
斷繭蛾五月破還飛釀花成蜜供丸藥據樹歐絲著
絮衣喜是郊原栽稻畢橡林又報野蠶肥
方塘砌石接平沙白藕栽成看水華落日曬香宜晩
飯曉凉收露點春茶闌邊雨過翠痕響竹裏風來紅
影斜就此課孫知雅訓花名菡萏葉名蕸
菜圃斜陽小屋晴綠杉林下晩風淸豆篷瓜架隨人
坐瓠葉茄花礙足行素飽宜知藜藿味忘機可聽桔
橰聲閒來頗愛灌園叟除却肩鋤無世情
咏滇南景物
人以緼袍兼伏臘(六月臘月皆可著棉衣)花無月令開循環(四時)
(花不斷且午日開菊桂中秋開山茶水仙除夕春花亂開千瓣碧桃結桃滿樹盆中梅花頻果皆結實)
不是春秋亦佳日别有天地非人間
重九曲靖道中
邊地西風早見秋今年重九又東遊登高佳處競鞭
馬待穫閒時多臥牛驛路正當千里遠農田全是十
分收黃花縱好不相賞飽看黃雲到貴州
白水河看瀑
有如此白水未及上翠微高谿瀉鳴瀨湍激不可磯
如驅萬鵝羣鶴鶴鼓翅飛及其落深漈百丈開晴霏
又如千疋帛裂擲天孫機境更夜郞遠奇僻與世違
太白所不到自古唫者稀詩人若相賞不惜濺征衣
貴州省城水南新構小閣正對溪山余名之曰
翠微閣并書扁
水南小閣題名後一段林巒未可忘黃葉多時有霜
氣翠微空處卽秋光眼前畫意任舒卷溪上詩情誰
短長莫怪闌干人倚久勾留淸景是斜陽
鎮遠行臺在鎮陽江上江卽㵲水也後倚石屏
山東橫大石橋橋南岸卽中元洞洞之上又有
一亭東向川途余題扁曰上元亭
鎮陽江外四山靑擁列懸崖石似屏曉起遲看東嶺
日暮來少見北垣星當關蘭錡嚴兵衛登岸牂柯證
水經爲愛橋南巖洞好憑高題出上元亭
沅江綠蘿山
綠蘿巖勢頽懸藤釣沅渚漁詠幽谷中浮響若鐘虞
明鏡澈淸潭風籟傳空浦酈氏注水經足跡未到楚
何以接靈均妙出湘沅語子厚永州文安能及斯古
淸浪灘
沅灘最是淸浪大四十里中石坎坷兩山亂石原連
根豈計奔流從此過淸沅千里趨洞庭鼓浪直攻山
石破叠石若梯狹若門直下如舂漩如磨石當因水
有撼搖水亦因山多折挫水石相通舟始來第一舟
應莊蹻坐我待下灘心氣平不敢恃強亦無懦灘聲
已遠新月低擲筆鐙窗漸思臥
武陵舟中食蟹
武陵水落晩泊舟漁家籪裏多蝤蛑十載不嘗郭索
味紫螯入手橫霜秋桃花米飯洞庭酒尖團何擇應
兼收監州與蟹別憎愛符竹那許橫行求計我管地
已無蟹(粤滇黔皆無蟹)况所監者將百州思量必有少卿在
更恐空惹坡公憂(蘇詩欲向君王乞符竹但憂無蟹有監州用錢少卿語也)
荆州渡江
遠帆一片指荆州雁陣斜飛過我舟身在江天渾不
覺怕人尋句正登樓
南陽道中早飯
黍糜麥餅晚菘根月店霜橋飽復温何苦貴官誇貴
食更將海燕壓雞豚
狐裘
一白狐裘廿四年南邊天暖久相捐今朝河朔當風
雪温厚何曾減却前
戊冬述職
賜賚蕃庶紀
恩四首
賜紫禁城騎馬(一)
紫掖朝天日
恩教策馬來未能多矍鑠何敢少虺隤曳履星垣近
鳴珂玉漏催小輿還
命坐帶子散朝回(次日又命坐小椅轎以代馬時伯兄戸部郞中叔弟刑部郎中)
乾淸宫
面賜福字(二)
錫福蒼生筆丹砂金繪箋
御前敷禹範頂上戴堯天(御筆書福畢跪受內監捧福字從頂上過)
春滿
璇宫裏香依
玉案前傳宣加壽字
恩意在延年(又加賞壽字一幅)
賜
御筆出門見喜春帖子(三)
玉尺裁春帖祥雲繞筆花喜從天上至
恩近日邊加吉語傳中禁
龍光拜一家春明門外路誰道是天涯
賜黃辮荷包(四)
若若荷囊帶黃如
御佩同包含太和氣搖曳早春風品勝金魚紫
光分韍火紅幾回拜
優賜依戀玉階中
揅經室四集詩卷八文選樓詩存
丁卯
辭雷塘墓庵
孤雲戀林薄新霜被草根西風吹落日闇淡沈平
原此時庵中人逝將去墓門百念傷中腸哀哉復
何言枯僧畱丙舍寂寞依晨昏待爾淸磬聲通我
夢寐魂我昨憂且病息影居邱園豈不眷松楸當
懷王事敦感此出處間一一皆
君恩雪涕竟長往浩然乾與坤
渡河
朝泊黃河南夜宿河北浦河流决射陽所患難盡
語驅車尋修途遙遙指鄒魯四野幕沈陰愁雲趁
行旅回首望江南蒼茫隔寒雨
月夜拜滕文公廟
停車滕國廟寒月四更天老屋燈昏壁寒林霜化
烟平原五十里殘碣一千年願與迂儒說閒來試
井田
曲阜銕山園贈衍聖公孔冶山(慶鎔)内弟
世家喬木三千載海內斯爲第一園九曲修藤雲
偃蓋十圍老檜石蟠根蒼苔紋蝕方壇鼎黃葉聲
喧曲逕門并銕大峯無數立平泉綠野揔休論
莫道園林欠埽除略加修飾便堪居春花五色栽
宜滿秋樹千株種莫疎勝日娛親常奉酒他年教
子定攤書儒家不說神仙事多恐神仙未此如
上公弱冠久簪纓介弟相攜更有情小象半屏如
玉立新詩一卷似冰淸貌將溫厚歸名教句埽繁
華近老成愧我風塵無定所半宵聚首便長征
河間
車斑斑來河間河間塵壒堆如山燕南垂趙北際
十里烟波隔塵世塵世那有常閒身水催帆楫車
催輪豈知山深水遠處别有漁樵解笑人但曾少
識漁樵趣須緩行時能且住
定興曉發
晨星初落落平野鬱蒼蒼日色泠東海霜威森太
行農閒村戸靜馬緩驛程長載詠皇華句休教懷
故鄕
渡滹沱
破曉到滹沱連橋策馬過沙明猶帶月冰合尙翻
波呼渡驚王霸離鄕老趙佗滔滔千古事流水暗
消磨
渡漳水望銅雀臺遺址
邯鄲南去渡雙漳銅雀荒臺半夕陽一樣暮雲流
水外此間偏覺太蒼涼
廣王右丞夷門歌
老翁七十監夷門臥內幸姬思父恩虎符擎出送
公子白首紅顔同日死公子急走邯鄲城一椎擊
退咸陽兵平原夫人破顔笑阿弟乃爾知侯嬴侯
嬴究竟爲何死刎頸原非報公子蹈海仲連天下
士不肯帝秦同恥耳
陳畱懷古寄示二弟仲嘉(亨)子常生
渡河&KR0681;大梁近識陳畱國陳畱尉氏邑阮氏著舊
德汝潁纏其西衞鄴據其北靈秀毓文學沃衍饒
稼穡元瑜樂詞翰嗣宗醉元默德猷秉威正仲容
具神識遙集及思嚝疎放故逃職典午昔播遷銅
駝尙荆棘何况一世家能不轉溝洫遙遙古苗裔
世系求未得惟有讀晉書往行足矜式方今
聖治隆有道皆正直我來秉
使節過都敬憑軾書刻常侍碑千年石不泐(特書關內)
(侯散騎常侍嗣宗阮君碑立於墓)名氏與先疇慨焉長太息
大梁除夕
河干逢歲暮雪意滿梁園古木羣鴉集寒雲大纛
翻黃埃餘艮岳靑堞繞夷門却有孤吟客焚香坐
不喧
戊辰
荅陸九(燿遹)
太崋一朵雲飛過嵩山來從風落我手尺素飄然
開故人苦久別新詩爲我裁纏綿積幽思慷慨生
餘哀江東有二陸可敵機雲才憶昔相與遊仙氣
淩天台關中壯川嶽健筆增奇恢我今復南行往
事誠悲哉寄言遠遊客何日驅車回
大風霾登吹臺
淸角騰喧上吹臺愴然憂旱復憂霾風沙捲地來
河朔春氣隨雲去汴淮豈有鄒枚閒賦雪更無李
杜共登階(李太白杜子美高達夫曾共登吹臺臺有三賢祠)步兵不念蓬
池近西望蘇門自詠懷
過密縣
鄶鄭風詩在今來溱洧閒雲生風后嶺日落大騩
山儉俗皆陶穴(居民多就土崖穴處)愚民不秉蕳最憐春麥
短地褊食尤艱
中嶽嵩高詩三首
粤若稽山經太室維高嵩爾雅釋禮祀肇爲五岳
中陽城測土圭外方連大熊太歲在戊辰春仲山
氣融㻬琈麗朝陽䔄草披東風我來祭廟廷敢謂
精誠通峻極仰方正深蔚含和沖
明神若降鑒昭然垂太空
右太室
少室峙天西勢竝太室高定思渺難陟但覺神理
超峯巖削雷雨靈爽通雲霄敷以帝休華流以白
玉膏轘轅闢左關險隘同成臯漢武華西來于此
獲駮麃登禮罔不荅二室各一牢豈期少姨碑摛
藻惟其佻
右少室
啓母候禹餉聞鼓母乃來跳石鼓誤鳴塗山慙見
能(奴來切)母往二室間化石不肯回禹曰歸我子啓
生石遽開鴻烈集古訓斯言何怪哉班書載漢詔
石已居山隈我乃向石拜攬古登崔嵬曷觀詩頌
篇鳥跡生郊禖
右啓母石
嵩山三石闕歌
嵩嶽三闕同高低左右離立八尺齊啓母一闕距
其北太室峙東少室西誰其建者漢朱(寵)呂(營)誰
其書者皆堂谿(漢潁川堂谿典)篆隷詰屈銘句奥請降雲
雨生蒸黎畫圖月兔木連理駕車乘馬鈎象犀閱
魏太武周久視夏暴烈日冬流凘二千年來屹相
向厥質麤剝厥色黧二室神祠始秦漢產啓已說
嵞山妻要之陽城本禹地三塗四載應無迷此闕
靈祇久呵護歐趙訪古何未稽褚峻縮本我早見
兹來策馬尋荒蹊闕間頗足容二軌壁壘未可窮
攀躋周魯雉闕制可見雉度(入聲)以絼非以雞(古城闕之)
(雉乃度以雉也雉乃絼同音假借字絼繩也申生雉經以絼自經也自古未見有雉鳥自經者舊說)
(非)氊槌拓取墨華黝寶之無異摹元圭更洗奉堂
(卽泰室之訛)額東石一行刻字名畱題神君興雲闕中
起廟牆漢柏春鳩啼
嵩陽隱居
嵩陽多隱居巢由盧鴻一張彪种放之倫
皆稱接趾司馬溫公居洛亦曾買地于曡
石溪爲別館同邵堯夫常來游居蓋陽城
北背轘轅南限潁汝伊古以來山深林密
處也
嵩陽多隱士千古見淸輝潁水洗塵去箕山放犢
歸夜來蘿月滿曉起松雲飛言念盧鴻宅深深在
翠微
大梁
咸陽下洛陽春風滿大梁古人通汴泗千里接淮
揚廢苑皆黃土荒隄尙綠楊裴回重弔古回首憶
雷塘
嵩嶽歸步禱春澤復大風霾繼之以雪以雨
以霹靂各郡霑足誌喜一首
白晝移鐙曀且霾神靈力挽好春回雲連泰嶽恒
山去雪自洪河渤海來頓起蟄龍三日雨交馳驚
電百聲雷中原民慰吾歸矣千里東風驛路開
臨淮關阻雨
淸明旅館原宜雨楊柳桃花最見春短榻橫風看
步馬長淮繞戸固畱人
戊辰五月辦賊至寕波爲前提督壯烈伯李
忠毅公建昭忠祠哭祭之
粤海閩天接燧烽大星如斗墜殘冬一生精氣乘
箕尾百戰功名稱鼎鐘死後人知眞盡命生前
帝許得崇封
至尊震悼廷臣哭早有孤忠動
九重
誰遣孫恩剰一船非公追不到南天(公擊蔡牽於粤海喉間被)
(砲薨後蔡牽惟剰單舸逃入安南海中)遠探蛟穴五千里苦歴鯨波
二十年隔歲過門皆不入(公連年在海不歸卽歸亦但在鎮海修船備糧)
(未嘗一返家署)乘潮徹夜每無眠雅之若與牢之合早見
澎臺縛水仙
六載相依作弟兄節樓風雨共籌兵(元乙丑以憂去浙後總督)
(每掣公肘致有粤洋之變)手中曾擊千舟盜(公與元所共擊滅攻散如水澳鳳尾)
(補網賣油七都等帮前後不下千艘)海上如連萬里城絕吭原知關
氣數寄牙早已斷歸情(公在洋封所落齒寄夫人以身許國恐無歸櫬也)
誰憐伯道終無子好與恩勤待館甥(公無親子襲爵者族子也)
(其女壻同知陳大琮從公久知盗情余奏畱浙江補寕波同知)
甬上重來特建祠舊時部曲竟依誰鈴轅月泠將
軍樹(余來甬上寓提督虛署中)泮水苔深叔子碑(公捐修府學曾自撰碑文)
(記之)如此致身眞不恨爲何賫志也休疑麥城久合
關家讖仿佛英風滿廟旗(公出師時禱於寕波關帝廟占得籤詩有云)
(到頭不利吾家事畱得聲名萬古傳)
初秋澹凝精舍小憩
政繁嫌晝短少暇便心淸偶爾埽精舍悠然生遠
情屏隨人意曲榻爲夢魂平自笑勞勞甚秋來句
始成
揚州城東南三十里深港之南焦山之北有
康熙間新漲之佛感洲或名翠屏洲詩人王
柳邨(豫)居之丁卯秋余與貴仲符吏部(徵)梅
叔弟(亨)屢過其地梅叔買其溪上數畝地竹
木陰翳乃構屋三楹亭一笠於其中柳邨又
從江上郭景純墓載一佳石來置屋中予名
之曰爾雅山房又名其亭曰曲江亭以此地
乃漢廣陵曲江枚乘觀濤處也戊辰秋柳邨
來遊西湖出曲江亭圖索題一首以誌舊遊
長江千里來巴蜀流到廣陵曲復曲古時滄海今
桑田翠屏洲漲焦山北江北橫生十里沙廣陵濤
變千人家九折淸溪夾修竹萬株高柳藏桃花輞
川本合詩人住况是惠連讀書處送暑曾過深港
橋尋秋每喚瓜洲渡送暑尋秋向柳邨藤床竹枕
宿南軒千章夏木全遮屋八月秋潮直到門門前
月色連淸夜稻花香重荷花謝記得曾探北固秋
何緣又結西湖夏今日披圖似夢醒濤聲還向夢
中聽錢塘八月西樓卧錯認揚州江上亭
題曹䕫音摹趙松雪樂志論圖卷
曩讀仲長統傳心竊論之程蘅衫荃屬題
樂志論圖卷因發之於詩
衡門之下地必小泌水洋洋不求飽賦詩尋樂樂
無窮古人之志頗易了良田廣宅車且舟談何容
易焉可求必如此圖始言樂樂未能得先多愁聖
賢栖栖各有志饑溺簞瓢皆易地人人盡是仲長
氏天下生民誰與治公理却笑當時人本無責任
加其身有田有山不歸去披圖孤負江南春可樂
不樂徒自苦仲長之風亦千古
拜岳鄂王廟
不戰卽當死君亡臣敢存猶憐驢背者未逐馬蹄
魂獨洗兩宫辱莫言三字冤投戈相殉耳餘事總
休論
分詠歲寒雜物二首
温研
俗塵滿案拂還多賴此温温一研磨墨煖易乾寒
易凍筆尖最好是中和
寒鐙
夜來風雨弄靑熒畱照書氊味最淸但有紙窗鐙
一點凄然便得歲寒情
將渡錢塘江夜宿六和墖院
月黑山空已半宵燈昏古寺對殘膏風催夜氣將
成雪水落江沙不起濤詩思覓來禪榻靜夢魂騰
上塔輪高出門翻得荒寒趣絕勝城中俗事勞
姚江舟中除夕
丈亭古堠接餘姚除夕停舟待暮潮迴憶家庭非
往日轉宜兒女避今宵鏡中霜薄鬚初白篷背春
寒燭易銷屈指四年同此夜雷塘菴冷大梁遥(乙丑)
(丙寅除夕在雷塘丁卯在河南)
庚申六月余乘風破安南宼船于台州獲其
四總兵印銷之爲劍今八年矣戊辰冬復剿
蔡牽于海上夜舟看劍寫詩劍匣
銷鎔夷宼印(庚申安南阮光平子光纘之柄臣陳寶玉私使總兵四人駕船砲屢宼浙)
(海掠殺商民余乘風擊之于松門溺死者無算俘八百人夷宼片帆無返者四總兵銅印僞勅皆就)
(獲生擒領善艚進祿侯倫貴利磔于杭州總兵耀斬于台州其餘二人死于海)仿鑄古吳
鈎入手才三尺隨身已八秋拭磨舊銅篆慚恨此
瀛舟誓斬閩中賊如誅亡國侯(阮光纘旣喪此舟師國益弱聖)
(上惡棄之纘旋爲農耐舊阮阮福映所併滅卽今恩封之越南國也)
已巳
題何夢華上舍訪書圖
徧訪列仙傳終不見一仙惟有一卷書可以千百
年前賢具精魄亦復待後賢訪之苟不力變沒隨
雲煙吾讀古蓺略中心每拳拳何君涉九流咨詢
在古編足跡陳謁者腹笥邊孝先擬之於道家亦
是葛稚川我昔校天祿直閣兼文淵稽古中
秘書猶恐有佚焉四庫所未收民間尙流傳問
俟曹倉開索待海舶旋或以一瓻借或以靑藜然
或在晉隋後或在元宋前何君爲我行時汎貫月
船寫進六十部恩賚下木天(丁卯冬元進四庫未收書六十種)
(皆蒙乙覽被賜紙墨筆硯蟒衣等物)再訪再寫進屢得翰墨緣
(後又進四十種共百種)副墨亦可誦我或儲琅嬛何君繪此
圖志學何精揅昔日求金石雅意同淸堅靈隱置
書藏更扣西湖舷(近余置書藏於靈隱寺凡書皆可收藏)萬卷能常
存卽是古偓佺
四月十日同顧星橋吏部(宗泰)陳古華太守
(廷慶)石狀元(韞玉)三院長曁朱椒堂兵部(爲)
(弼)蔣秋吟太史(詩)華秋槎(瑞潢)何夢華(元錫)
王柳邨(豫)項秋子(墉)張秋水(鑑)諸君子集靈
隱置書藏紀事
尙書未百篇春秋疑斷爛列史志藝文分卷本億
萬傳之千百年存世不及半近代多書樓難聚易
分散或者古名山與俗隔厓岸岧嶤靈隱峯琳宫
敞樓觀共爲藏書來藏(去聲)室特修建學人苦著書
難殺竹靑汗若非見著錄何必弄柔翰舟車易遺
亡水火爲患難子孫重田園棄此等塗炭朋友諾
黃金文字任失竄或以經覆瓿或以詩投溷當年
無副本佚後每長歎豈如香山寺全集不散亂名
家勒巨帙精神本注貫逸民老田閒不見亦無悶
雖不待藏傳得藏亦所願我今立藏法似定禪家
案諸友以書來收藏持一券他年七十厨卷軸積
無算或有訪書人伏閣細披看古人好事心試共
後人論旣汎西湖舟旋飽蔬筍飯出寺夕陽殘鷲
嶺風泉渙
題趙忠毅公癸卯年自書詩卷後
高邑千秋節中年一卷詩艱難憂國事慷慨息居
時未雨鴟鴞苦當關虎豹疑待銘殘月研値得髩
如絲(詩中有髩須歌)
蔣蔣邨學博(炯)請書厲樊榭徵君墓碑且與
里中諸君子共置祭田報官立案歸西溪交
蘆菴管理詩以紀事
劉樊窗榭說明州遺蛻西溪土一邱多分神仙無
子在但憑天地有詩畱他年碑碣碧苔古此日墓
田香稻秋記取法華山下路詞人長與護松楸
八月十五日浙江提督邱公(良功)會福建提
督王公(得祿)於寕波普陀洋十七日先追及
蔡牽於台州魚山洋擊之十八日復會擊之
於溫州黑水洋沈其船牽及其妻子皆死於
海詩以誌慰
八月温台急水師孫恩海上族全夷定知故帥神
靈在(謂温州總兵胡公振聲提督壯烈伯李忠毅公)看爾長鯨就戮時(蔡逆)
(滅于温州敬見御製春勝聯句詩註)
題家藏漢延熹崋嶽廟碑軸子
太崋三峯削不成夜來碧色無深淺仙人染作延
熹碑飄落人間止三卷長垣(王鵬沖)一冊歸商邱(宋犖)
(今歸成藩)但損偏㫄最完善崋陰東(雲駒)郭(宗昌)又一圅椒
花館中見者鮮(謂朱竹君學士家以上二本皆翦裱無唐人題名)我今快
得四明本玉軸綈囊示尊顯豐(萬卷樓)全(鮚埼亭)范(天乙)
(閣)錢(潛揅堂)三百年入我樓中伴文選(予藏宋尢袤本文選)驚
心動魄竹垞語七尺巖巖闢空展渾金璞玉天所
成幡然不受人裁翦(全碑未翦整本)唐宋題字皆分明衞
公兩欵夾額篆全身平列廿二行波磔豪釐盡能
辨一字一朵靑蓮花玉女翻盆墨雲輭巳巳摹鐫
向北湖市石察書書佐遣湖邊更刻泰山碑(時余以八)
(月廿二卸印入覲過揚州以重摹秦泰山碑殘字與摹崋山碑同置城北四十里湖橋墓祠中)
嶽色雙雙照人眼
題北湖摹碑圖
秦泰山殘字漢西嶽崋山碑三國天發神
讖碑近代並毁拓本皆可寶貴予藏三碑
紙本摹石置之北湖墓祠塾中偶檢家藏
王麓臺山水小幀遂屬畫友添畫碑石及
刻碑者於其坡陀之上名之爲摹碑圖以
詩絕之
吾愚未學繇與羲唐陵宋閣多然疑但曾手摹十
石鼓刻畫史籒誇汧岐下此秦碑立泰岱石刻明
白丞相斯延熹蔡郭崋嶽廟江都皇象神讖碑近
代數碑次第毁一紙在世驚神奇定武各石歐褚
耳數十本尙談姜䕫三碑眞跡下一等况是秦漢
三國時古人筆法入石理何嘗楮墨差豪釐吾齋
積古見三絕訪古者至皆嗟咨客曰是宜并摹勒
一日不刻人嫌遲江南市石北湖去九龍岡上吾
家祠雪鋒吳氏善篆隷奏刀&KR1154;騞親磨治淺深完
缺盡相肖登登林下鳴氊槌十夫扶起鼎足立桓
楹並視平不欹巖巖疑嶷雙嶽色蒼崖翠壁交陸
離建業古氣盡銷鑠秣陵一抹無嫌卑甘泉山色
隔湖見朝嵐浮動靑松枝西漢殿石我手獲墳壇
可配魯祝其(余於甘泉山手獲漢厲三胥冡上石)麓臺畫巳百年久
林屋豈爲我圖之我來補寫刻石者三碑添在珠
湖湄坐使此圖成故實摩挲合作摹碑詩瑕邱之
樂古所歎他年老倦應相思
貞觀金塗造象阿彌陀銅碑歌集翁覃溪先
生齋中作
蘇齋帀坐將哦詩袖中我出金塗碑碑高四寸寸
之六黃金塗滿光陸離阿彌陀碑四字額左右盤
以雙翠螭其文六行行十許駢麗猶是初唐辭一
軀佛象共願造丹靑金玉矜瑰奇慈風慧日振法
界却從勝範觀良規造者趙婆長孫輩其人泯滅
知是誰貞觀紀年廿有一正是四海安平時此乃
唐初正書體出於北魏周齊隋北朝造像百千計
今多石刻畱山陂刁遵高湛各銘碣分明隋末歐
褚師江左韓陵石頗少中原楷法兹其遺奏刀刻
銅力恢展字小如黍微如絲蠅頭蟬翅劇難搨金
枝細書厪見斯蘇齋老人驚歎賞碑者卑也此最
卑予曰鉅細各不朽大碑屢見唐人爲君不見貞
觀是年銘晉祠(晉祠銘亦貞觀廿一年)文皇御筆書淋漓又
不見三龕造象闕在伊登善大書摩勒之
屠琹隖庶常(倬)將出爲縣令所寓京城米市
胡同有古藤二株自繪圖卷索題
吳山樓前多竹樹舊是詩人讀書處(昔琹隖與查梅史諸子讀)
(書吳出)瀛洲亭上看花來偏我來時君又去君去正
見江南春韋杜東風不相遇記戀城南三宿住兩
樹藤花小琹隖(集韻去聲)
詠絮亭以畫冊寄索題
海棠
春雨初飛二月時灑成萬點好燕脂偶然落爾生
花筆寫出垂絲棠一枝
紅白桃花
白桃淺淡綘桃肥半著冰綃半著緋莫道漢人無
綺語曹全碑裏有桃婓(漢曹全碑桃婓婓與妃同)
牡丹
誰將深色囑東風著力催成花一叢曾見宋人團
扇好一枝春滿十分紅(曾見宋人牡丹春滿團扇花大滿一扇)
菜花𧖟豆
蠶豆菜花黃間靑吳中生計滿春塍農家隴上半
盂飯寒士窗前一盞鐙(吳中豆爲飯菜爲油)
梔子石橊
妙香須自澹中回妙色休從濃處猜拈得一枝合
微笑紅裙何事妒花來
蘭箭
兩箭幽蘭香意足妙似詩情淨如玉湘波如見二
妃來薜荔靑靑女蘿綠
白荷蜻蜓
菡萏白開凉雨後蜻蜓紅點夕陽時畫工知是有
新意愛誦放翁團扇詩(此幅用放翁詩白菡萏香初過雨紅蜻蜓弱不禁風)
(意也)
桂花
一枝仙桂發天香染上生綃書共藏挍與一經無
落葉兒曹漫與下雌黃
木芙蓉
落盡芙蓉霜氣濃還從木末看芙蓉拒霜莫道無
風力接引寒花直到冬
松枝山茶
枝松低亞山茶花歲寒淸景詩人家敲詩讀畫不
知泠雪滿庭松聽煑茶
題朱野雲處士(鶴年)祭研圖
久與端溪訂石交歲寒爲爾拜深宵須知一片閒
雲意除却蒼巖不折腰
不食官倉不種田一家耕石祝豐年來年再寫新
詩卷更是焚香賈浪仙
