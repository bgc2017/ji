提要
忠正德文集十卷别集類三(宋)
(臣)等謹案忠正德文集十卷宋趙鼎撰鼎字
元鎮號得全居士解州聞喜人登崇寧五年
進士第累官尚書左僕射同中書門下平章
事兼樞密使卒贈太傅追封豐國公謚忠簡
事迹具宋史本傳初紹興五年鼎監修神哲
二宗實錄成高宗親書忠正德文四字賜之
因以名集史稱其為文渾然天成凡軍國機
事多其視草有奏疏詩文二百餘篇紹興正
論陳振孫書錄觧題皆作十卷今久佚不傳
僅就永樂大典散見各條按時事先後分類
裒綴得奏議六十四篇駢體十四篇古今體
詩二百七十四首詩餘二十五首筆錄七篇
又據歴代名臣奏議增補十二篇仍釐為十
卷計所存者尚二百九十六篇與宋史所稱
二百餘篇不符疑其集本三百餘篇傳刻宋
史者或偶誤三字為二字與鼎南渡名臣屹
然重望氣節學術彪炳史書本不以詞藻爭
短長而出其緒餘無忝作者盖有物之言有
不待雕章繪句而工者觀於是集可以見一
斑矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
