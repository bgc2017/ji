見素集卷十九
眀林俊撰
墓誌銘
明尚義官洋城林公質庵墓誌銘
予兒時林公質庵以察使子入郡庠買屋吾聫桂以居
與先都憲相友善若親弟晜配黃孺人與先淑人亦通
慇勤若娣姒然盖同出於林亦同出於黃也公常寘予
膝間孺人菓食之後數年公解學籍尚義冠帶遂還洋
城城府跡甚簡至則先都憲為供具道孠事為色憂為
謀宜子之妾最後陳果生公澦薛生女嫁李穆者公是
時年踰五望六先都憲具書語予喜甚予辭右轄居於
家公以公澦來見禮為三加賓字之景行娶方大參璘
女連舉文昂文樲二孫人曰公善人天其果定矣弘治
癸亥二月公遽有公澦之哭痛不可忍病數月以終十
二月初九日也生宣德己酉四月一日年七十六公澦
僅一十有九方氏婦年方二十有一矢志婦節以鞠育
二孤立林氏茹荼集棘剛男子殆弗能堪方視無苦正
德己巳啓深瀆之藏葬公及黃及公澦及公無子之妾
王氏癸酉又乞其父大參狀事行属其兄太學生員以
二孤來乞銘則稍稍長知讀書識禮度矣員曰妹氏不
為慈廢教督之甚嚴予摩撫哽咽幸且深悲之嗚呼公
懸注公澦久目存心寄恃以自解者何限而竟失之其
如何二孤呱呱寡弱婦又出紈綺之女身後事殆不可
憑庸知方如是烈耶天終祐善門竒其遭以張其節如
此公孝子闕下之後銀青光祿大夫枅之子應始遷洋
城十有六世為月月生榮以察使初恩贈按察僉事察
使諱坦母鄭氏贈宜人繼朱氏封宜人兄弟九人公序
第三蕭母出也諱銅字尚遠長身鶴立口訥不能言體
不勝衣擇足而後動服御樸素積厚而藏以深非婣賓
旬日不出戸限見者不知為富貴公子尤盡孝敬道處
兄弟利不先窺身獨勞無怨姻黨之貸不責息必酬族
之貧衣食教導之仁厚恭謹之譽播於族以流於鄉邦
以達於其邑若郡倚信之授以事數數謝弗堪洋城斗
門圮且瀕公居則出當其任財節事妥郡守王公弼禮
勞之延致鄉飲賓席嗚呼公藏才於晦非迂左者醇源
伊鑿猶幸若而人在羲皇世謂無懷者非歟銘曰粤在大
初溟涬未牙二五紛錯物彙乃加智鑿巧刓原本非故
公壽渾樸不文以素恬養韜默而以義肥百動攸寂拙
巧同歸一崔業傳來遲去速猶綫脈存宗祊斯屬烈烈
新婦栢舟死矢畢力二雛不我有已勒銘幽貞亦載竒
蹟後千斯年永視兹石
眀資善大夫太子少保刑部尚書彭惠安公神
道碑
弘治乙夘資善大夫刑部尚書致仕彭公從吾終於家
正月十一日也訃聞孝宗敬皇帝哀悼贈太子少保諡
惠安遣官諭祭而經紀其葬之事葬之新亭丙辰臘月
十七日也某既誌其略於壙又序公之文以傳矣及是
正德癸酉公冡孫郡庠生輔請文於石公諱韶鳳儀其
字其先自戍公五世居涵口而益積於體正於思孝二
公則公祖父父也皆贈通議大夫都察院右副都御史
祖妣陳妣林皆贈淑人公父故儒者代門生陳燮名舉
責竟代償五百金産幾於盡父殁妣負口食之虞公從
容開譬授徒以續其匱景泰丙子舉鄉薦明年第進士
為刑部主事員外郎郎中憲廟朝疏言張䕫不當為僉
都御史宜用王紘李秉葉盛副人意言周遵不當以貴
戚奪民田傷國本宜還民再下詔獄賴言官論救得釋
為四川按察副使疏言藩府葬祭差中官勞擾行藩司
便為廣東左布政使疏起陳獻章為翰林檢討疏總鎮顧
恒取方物監舶韋眷請均徭六十戸充私貢非宜俱見
停減最後言梁芳弟千戸採禽鳥花木擾民忤旨調貴
州居九月擢為都察院右副都御史巡撫應天蘇松等
處入為大理卿坐論星變過直道改舊職廵撫順天整
飭薊州等處軍務值天象示變疏言時政及糧運數事
孝廟初臣僚交薦王端毅公及公數老人望當顯用端
毅起為吏部尚書公為刑部右侍郎奉詔巡視浙西劾
罷守臣一人尋兼右僉都御史整理兩浙鹺政疏言浙
西鹽利倍浙東而浙東亭戸抑配尤甚宜定折價之輕
重及減温處課額事竣還朝倣鄭侠流民圖圖竈戸窮苦
狀以進進吏部左侍郎與端毅莊凝重靜人不敢干以
私庚戌彗星見天津疏言正近侍慎官爵厚根本減役
錢其正近侍謂内臣言輕重能為禍福今利源盡出其手
分例相沿虛名實支誰能詰之凡章奏允而後下無復
論奏是失政體也有犯多從寬免有毆人死不問有論
死尋原是失刑柄也第宅服用踰制盖祠請地非分之
求曲允無禁死而葬至與銀八千兩望折其氣以服其
心職務終於所司威福必求已出末言午朝祖宗勤政之
典乞師其意惟議經邦急務如有大陞除有大災異有
大邊報工程囚犯於御前評議可否不惟國是定事體
熟而羣臣邪正優劣自辨孝廟嘉納為刑部尚書安遠
侯柳景總兵兩廣贓累鉅萬為都御史秦紘所發公抵
以法景挾戚畹千内降擠紘公執如初竟不能奪會旱
求言疏言會議荆庶人奏及他奏間踰旬日方得上旨
恐涉少斷内使王萌苗通高永犯死得充淨軍恐殺人
不死無復畏憚乞勤政守法宮中府中為一體昌國公
墳茔宜量減工程陵戸勇校等役宜量限優戸權璫憚
厭之連摘曹属細過怵公公不為動以疾在告既連喪
濬瀚二子密定憲三孫衰以漸累疏乞休上勉留再四
命近臣以醫來視既之椒邱去端毅又去公益孤去意
益决甲寅六月復疏者三上憫公懇誠特賜允命乘傅
以歸有司月給米二石歲給人夫四名為國愛賢者猶
望公卒佐明天子興太平之治御史宗彜等復羣薦之
朝然公亦疾以老不復能當世責矣生宣德庚戌九月
二十二日享年六十有六元配繼配皆黃氏贈封皆淑
人以卒濬鄉貢士婦陳知縣裕女瀚奏授嘉興縣丞婦
楊僉事琅女再婦卓察使天錫女女嫁余主事徵子楠
輔濬之子婦陳御史茂烈女實則瀚後也公間氣收之
吾閩而關之國家豐亨之運學以儒者為宗省察性情
清其心以求聖賢氣象澄潤淵永人莫窺其際方不忤
物廉不近名容禮若甚温而嚴冷自不可犯弱冠出已
意作長義攻舉業者宗之鄉薦學故有贐金諸生輸納
良苦公始郤遂為故事鄉國物品在人在刑部属屈儕
輩直出其上四川樹植風紀燭伏稱神明開邑劉者與
其族爭里役隂嗾安岳扈氏焚滅其家男女二十有一
人死府久不决公訊而服定遠曾者乘其從兄避盜掠
家財以去比覺聚羣小夜殪之盡其家一十有二人死
陽訴於公公訊又服淫祠多見焚毁司有五顯廟碎其
像易以清獻趙公神主寅寀相觀濁風為之一變在廣
東廉問疾苦而罷行無倦挺身當怨必欲事事不涉厲
民補吏以書工拙才遲敏為属大小事劇易之差竒請
杜絶公堂宿垢滌以盡貴則又然巡撫一居鎮靜吏不
敢欺士民相安其愷悌凡歷四省兩直隸人愛若親父
母巡歴願先入為快留則樂去則憂别則走送泣下惟
不利於貂璫及為眉州宜興二柄要不樂宜興至死猶
追憾予巡視江西適椒邱物故為疏請諡并致不平於
公略曰臣聞彭韶何喬新在刑部属並負時名積官俱
至尚書韶忠亮懿醇喬新貞方恭慎又各儒術精究吏
事熟諳得古人之深以同任天下之重當時言完名純
德文學政事節槩属心焉韶殁有贈有諡具悉聖天子
優異名德盛心然韶文有也忠與正與肅與獻則又有
也不知議諡之時何取惠安之義率不類其為人無足
服中外之心以取後世之信欲下廷議易諡與椒邱兼
畀以文事雖不行士論稱為快嗚呼公則固遇矣道大
行矣然非究其至也端毅椒邱我公弘治初年三大老
盡矣由今視昔其有餘慨焉公所著有從吾滯稿若干
卷奏議一卷名臣錄贊三卷政訓一卷天曹日錄秋臺
錄北岳代行錄各若干卷續修莆陽誌十卷成都誌二
十五卷某生後迹疎風味同也銘其容已耶銘曰皇明
撫運世有文武元貞氣完嶽降申甫烈烈惠安遇我英
宗又我憲宗又我孝宗純誠允諒忠藎始終邃學壯猷
茂揚中外人有鳳麟國有蓍蔡弘治大老端毅椒邱公參
其間千一其流基有唐虞翊有堯舜爰及都俞天子之
聖帝念遺德曰予易名曰予贈祭曰予經營言則惠安
兩峯峩峩萬目之觀
明進榮禄大夫太子少保工部尚書劉公神道
碑
弘治丙辰資德大夫正治上卿工部尚書劉公梅坡三
上章致其仕情懇而詞益哀孝皇帝憐之加太子少保
還之延平途給驛家給廩月為石者三給役歲為名者
四所以優念者勤複上即位就家進榮祿大夫優游鄊
梓者一十有六年正德辛未以上距宣德已酉壽八十
三以逝訃聞上賜祭者二啓萬夫人鳳山賜藏合焉公
諱璋廷信其字幼孤萬夫人安節忍貧育教之遂知奮
勵砥行劬書闤闠一室閴如也天順丁丑第進士為戸
部主事郎中佐會綜棼吏無得胠箧以窺微利稍暇繙
閱書史以開廣聰明暢文辭而精之隠然公輔之望不
涉速化久之參大政山東東人饑道殣相望薰蒸成大
疫同官五人染其三以死公視無怯水爭蛟龍陸走埃
氛窮僻邑以至倒庾勸分藥病而掩骼心力俱盡民全
活為多遷浙江右布政使尋轉左浙歲儉米二十有二
萬而畸軍食告匱幾為變公徑支積餘二萬五千兩給
軍方請後聞之罪時王端毅公為巡撫賢而容之公復
經理為後繼者疏存留鹽鈔易以米而稽其屯之額以
為定支窮見至隠利孔塞吏奸抉於是用給猶餘藩之
政為之一清擢總督江淮漕運兼巡撫右副都御史時
河洛饑南京主事張倫疏割漕米八十萬石由黃河入
汴以濟憲廟可之命公運其七倫運其一宋漕規江不
入淮淮不入汴河性悍急非江淮之舟能濟倫未考也
公募巨艘與習河勢者並運而前覆者溺者核其實無
問河洛得濟民全活又多明年江淮饑公先事處分倣
范文正富文忠拯濟諸法舉而行之蠲其租罷其歲輸
供應民全活又多鄖襄蝗大作公又巡鄖襄有夢者曰
巡撫至蝗滅公至大雨蝗水死以盡又巡四川令民輸
粟補吏稽司属贖刑入粟之多寡以驗廉墨積以石計
者百萬而餘人疑其迂比再歲連饑深賴為濟不足猶
取粟於荆溯游而上始服老成計事之蚤民全活又多
其他復竈丁之輸銀解部以准除鹽課種馬限年責駒
以二歲始以二十歲止為常解偹用馬匹不責地産定
為直匹一十有二兩解部與寺給軍自買而會驗其直
之當印馬改差御史代武臣以杜漁利運軍京衛外衛
一體支米在淮南時也刁農鵝兒鵓鴿烏都雞公五寨
夷負險絶粮道公宿兵二路示夾攻以智將提勁兵入
問其罪夷懼誅降播州宣尉楊輝溺愛其庶子友賄其
鄉當軸為立安寧宣撫而官之友遂謀奪嫡誣其弟宣
慰愛友反謀下刑部侍郎何公喬新偕公案驗發其奸
除其司割平越一所官兵守之友裭職銷印置之保寧
周防慎密部下帖帖以靖在蜀時也入為工部侍郎遷
南京禮部尚書又入為工部尚書營建節省與彭公從
吾張公時敏同時稱古意公不治生産既歸敝屋猶故
戸之税不盈一石童僕鬻販自給裕如也謹潔宣整無
躁動無疾言舉武不差尺寸三事標表有東郭順子之
廉子産之惠一念人國庚午予再起征藍深惟進止之
盭則以問公公曰事關安危在老夫即日起是時公八
十餘矣老成憂國杜祁公是心也劉有厚德祖彦高考
通俱錦衣衛正千戸累贈資政大夫工部尚書祖妣鍾
與妣累贈夫人配累封夫人子三男皆不舉一女嫁為
蔡指揮貴妻亦卒為公後者從孫華親賢擇也嗚呼謂
有公嗇一後若是耶天之道何如弘治初詔大臣各舉
堪為藩臬長僚者公舉俊時與公未相識也古者辟薦
不謝至死則赴弔公非俊知已墓道之文容非俊責耶
公所著有梅坡集清永成一家言賢聲偉績義得易銜
名董狐之公宜不為身後冷熱異態意有待耶詞曰光
嶽精英鍾為鉅人生此王國為鳳為麟天佑皇明七葉
神聖作周於禎不顯以盛明良四代公起其間靖共慎
密有重如山不競不絿於惠且直士以範型民以衣食
敭歷中外肅肅在公帝曰勞臣作朕司空有譽有年禮
不筋力寄懷故棲艮坎丹碧言歸言旋於狎巣許松桂
盤桓海鶴儔侣物忌於完白傅弗嗣士會亦新御龍孫
子
明封文林郎大理評事林公槐庭墓誌銘
封評事槐庭公之卒也子知府富由寧波來奔葬石門
奉公從父弟按察副使孚可所具狀請銘其墓公林姓九
牧端州之裔予族諸兄也英爽美姿儀銳心問學從世
父兄曲靖知府舜卿公治經既夜午猶書聲琅琅予為
之私愧曲靖公既進士意必及公久之知厭舉子業以
詩自鳴羣體雜出往往有竒思率直善飲飲人飲於人
無不盡量防畛不設而不流為同公私事無一遺落事
尊府封順天推官公彌宣妣贈安人友其弟考功郎中
塾黃氏方氏妹盡子道兄道塾富教均而嚴遂同第進
士京推與公同日官封富忤逆璫落評事為丞潮陽尋
又勒致仕猶惡報紛沓公憂憤欝結一付於酒家常苦無
繼曰恨不為東臯子待詔門下日給酒一斗彭澤令公
田盡種秫李翰林裘馬易醉嘗酬賀客按五香法造酒
二石自飲其七客僅飲其三逆璫既正法時事就清富
起郡丞尋轉守公斷飲自制而疾已弗治正德癸酉六
月念又三日也生景泰辛未六月二日年六十三娶鄭
教授遷善公女繼方教諭和叔公女封孺人子即富女
嫁郭汝華朱道明黃於深鄭以調孫萬仞一陽四明孫
女二曾孫曰金墓在公曾祖同知洪公左壠與祖潛夫
公面相望葬公從右次則方壽藏富之婦張婦翁二孺
人左而祔焉嗚呼公學不事進取聲色俱澹而行無可
疵獨未忘情於酒其達耶托而逃耶抑心固無醉與流
俗之溺異矣富趣尚甚勇不竒曲以直安罏鞴行理有
聲可謂有子矣銘曰仙籙謫真下為逸人隘視物表九
宇一塵雅調傑詞陶情阮思有戢其華寓醒於醉有作
有述衆凑羣和神理忌完蘭摧玉破穉梧新桂有蔚斯
阡有騰晶英有葉有年
眀承德郎致饒州府通判事林公古廉墓誌銘
饒州兄源庵公之疾某視之日再至比卒哭而深悲之
士夫耆人援私諡於某曰貞曜貞晦者例也私諡源庵
無古廉宜二庠生復言之提學姚公英之與在鄉賢祀
典公孫夫方方伯夀卿為謀掩幽之石陳氏甥提學玉
疇為具事狀子璧孫乾芳奉以請嗚呼是銘也無所謂
伯夷傳郭公有道之碑者歟公志尚高古視世齪齪無
足當其意所生父監元公時樂母吳孺人也愛之專所
後父邑博公時望母吳孺人也愛之又專邑博之遺女
兄弟曰與則與曰優則又優自薦丙子凡五試禮部竟
就吏部試通判饒州自安澹苦粗綿大葛食一菜公出
食亦一菜間以細鮮廩餘責之供者以去人稱菜林當
事直前無忌避輪蹄軋軋遍湖之東西風宣滯流人得
安事分豪食風為阻鄱陽珠湖藩府專為利永豐湖田
要人亦專為利公盡奪還民上供陶器主者為居竒公
疏其擾德者廣以泛柄要之忤獨積以專吏部課在優
等一日傳落本有名侯察使嚼齒戟髯抗聲白其屈曰
江右官皆可去渶不可去部為慚怍然竟無敢抗以解
朝論大譁江之西又大譁饒又大譁留之既不可送之
境上羣號泣為别别既盻盻自失子良廉毅羣繫戀有
今焉嗚呼其亦可偽為耶公挺身當怨心嘗在民不涉
為妻子私地督運京儲途費以代民輸俸餘以築公路
官九年囊僅百金猶幸先人遺業配王安人銖累粒計
百意為挽拽饒仕閩者為立其子故食宿給衣無至褸
裂晩年祿養於子以裕身為物觀義必先倡俚兒舉事
惟恐及公知為短於是乎有型範焉卒正德壬申八月二
十二日年八十三子珙璵先卒璧驛丞汝明典史孫八
人曾孫六人女孫女十六人雲洞祖塋右股公遺蛻在
焉嗚呼吾林仍襲清白僉事公曾歿無棺中允公長懋
名菜林員外公長清敝袍自適孤風遠韻鄉族烱烱然
至於今光氣廉濁立懦公嗣有餘烈矣公諱渶字曰景
源銘曰叔風襲流物惡其上競附羣趍芳潔誰諒鶴琴
世遠落落無同一錢杯水先生之風
明贈承德郎戸部主事前埭鄭君敬軒墓誌銘
鄭名大姓倡莆學以振初響湖南三先生也三先生露
為盛居前埭者四世孫評事臯始與林鱗次仍世有㜕
二祠翬接每旦日林詣鄭鄭亦詣林交拜祠下成禮而
後去龜組承襲二姓相頡頏青烏家附會之有前埭一
青龍之䜟久之鄭仕籍稍稍異猶儒官肩立予年友瑗
猶舉進士為儀制郎中有名啟學源清之父子雖雌伏
林下猶隠隠然儒紳風素農末作恥之家竟落傳敬軒
殆不可為支柱猶強挽拽續口食時弟妹之昏嫁其執
役海上也主帥廉其畏謹引入幕其所主畫往往符法
意有過政掖護開解德者多以無怨成化丁未以上去
乙亥裁三十有三年忽疾轉亟人曰邦禮子玉方九齡
璁呱呱然在襁褓家如懸磬何恃死謀為醫禱弗效方
是時玉無昌黎氏之兄嫂孤疢無瘳附皇甫氏之外家
其有異范公文正之境者乎而堅忍自割若無其貧固
知鄭氏有後也稍長眉目清發其美如冠玉錄竒書輒
心記為高南窗鑒識延教家塾黃藩參仲子瑞普異之
妻以女玉領鄉薦上春官留教浙浙閫帥崔君胤之子
衛帥某又異之又妻以妹辛未玉第進士為戸部主事
以年勞贈君承德郎戸部主事玉配贈封皆安人物色
者之望其副耳矣清門落姓所恃者澤未斬耳譬之古
木枯悴重若可憐而孤根未撥由蘖漸長拂青烟而凌
層漢固有待也鄭之起亦埶然者重以玉之自振耶予
名好奬士玉與王秋官時行始發解以予一日長來詣
雲庄深器許之二君果善植立孤蹇中以自標異遂為
來賢私慶幸名家之有後而玉得勉伸情事以銘予請
嗚呼是固起墜之觀世風者之責玉之志可哀而王君
之狀其足信也其容辭其容辭君諱楹邦禮者其字碧
瀨之山鄭之祖知府郎中公之藏之左祖之藏卜焉祔
祖者君正德乙亥正月庚午者葬日也銘曰有歷亦年
有施亦仕有要終竟曷齊曷否有美而貧衰莫心死視
履考祥有粤賢子龍光離離岡樹騰紫
光祿大夫太子太保兵部尚書劉忠宣公神道
碑銘
國家仁育區内元氣毓和名人間出以茂贊鴻猷弼成
弘治之治若東山公殆非偶然者公諱大夏字時雍上
世東平劉氏宋都統制寳從岳武穆平湖南隠華容之
東山十三傳為公未名楊文定公為之名未冠黎文僖
公成之學發解首為進士為庶吉士與李文正公同讀
書中祕主事職方郎中車駕而復為職方也名逾起中
貴人獻取交南策索故籍匿其籍朝鮮貢道由鴉骨關
迂迴數大鎮達京師奏由鴨綠江便公曰祖宗微意孟
密賂立安撫為滇夷患固有以阻之於先者矣敵犯雲
中師失律檄書告急倉劇有餘辨權璫大異属意薦少
司馬亟求參知閩藩進兩轄尋進副都御史有事河决
自上流孫家渡疏三十里四府營疏十里聫長隄以分
大名山東水勢而别河張秋之南以行運舟河就馴璽
書褒賞入為戸部侍郎宣大便就糴為勢家利公别儲
募商民寬士飽乞告起左都御史總督兩廣軍務兩鎮
出私卒十三村藪盜為之衰止入為兵部尚書召問所
辭故曰民貧恐生變本兵重地臣無敢來數日再問徵
有常制曰近恐不止常制問兵曰與民等貧舉鐸木香
材無藝之征與轉漕番操了責私役諸苦上曰豈知至
是詔諸司條弊政與分外之徵疏聞淮南思變為寢問
歲儲不給財何在曰廣闔省歲廩與中鎮歲索猶不相當
上諦思久曰求如鄧原麥秀者用無寧已盖廉璫也又
問安得泰平如帝王時曰求治亦難太急但如近日與
臺閣議當而行久之自治苗逵乘敵報欲劫營上語公
因及永樂時破敵之意公曰當時邱福兵俱陷近河套
亦幸免且今兵力不逮未若戰守為計時戴莊簡公在
側贊是言上曰微二臣言幾為所誤丼肅副將魯麟恃
部落要大將不遂棄歸願撫其衆奏至上問公公曰第
叙其先世歸附之勞從其奏兵權去無能為麟果怏怏
死是時上慨然君臣相與之盛凡召公偕莊簡為多名
而不官至幄前左右却立大政事大封拜大釐革密議
移時間及左右未對曰畏之乎曰猶疑朕聽寺人言乎
語久起踉蹌行上老之令扶以出不受私贄與金請老
命温旨為諭留有間密語之備忌公無獨異流然者薊
州密雲保定繕城增戍奏還其番閱萬兵隱然京師兩
腋有造飛語宫門者上曰是豈外人可到有不得私役
是軍者至是上眷益深公之任益重知無不為世方改
視而孝廟升遐公亦致其仕去柄移逆瑾縉紳羅致以
盡尤丼心於公芳宇替之逮致詔獄得屠公滽救解猶
戍丼肅瑾誅釋還道復光禄大夫太子太保兵部尚書
歸六年丙子五月晦日雷電風雨大作已公歿夀八十
一高祖光祖曾祖必弘至祖御史公行簡父察副公仁
宅並贈兵部尚書妣配並贈夫人公開朗平粹休休然
樂善貴不忘貧與人言忠孝教士廉謹教子孫士農不
乞蔭預卜夀藏所居西五里僅記其履歴大都久之追
賜葬祭諡忠宣錄其一孫國學俊忘年味似虞公夢公
率寓詩於隠公亦為予私念更燭情事無復山東聽雨
時矣神道之文祖修之請抑公之欲也公清約如知白
先憂如希文公望如彦國能處大事如子明忠結主知
望實孚於中外問安否於裔夷其仕其止其世可知也
銘曰粤古在昔嶽降星精邃猷方格坐廟以行黃髮詢
兹底裏孚契如水如魚於斯允儷良臣惟聖商實維賢
於是獻替一日三宣風時海馴遺弓斯泣悠悠蒼天斯
日何日泰陵昂昂岳俯一方公化在東公神在旁
明奉政大夫山東按察僉事中江劉公墓誌銘
五清劉先生尊甫奉政公之歿去今四十有八年有狀
有表傳者四而銘闕焉以属於俊曰瑞無有苟爾矣嗚
呼俊惡足當先生之辱哉友其子以銘其父宜公諱時
斆字用行别號素庵曾祖得賢元季避地自平江徙内
江之中江居焉傳友義傳鑑是為公父封承德郎刑部
主事母曾封安人劉世德隠承德公尤孝讓以載植有
家六子伯氏仲氏有仕偕意尤獨公乎異責所必成公
亦力取自副年二十五魁於鄉又四年甲申第進士為
刑部主事轉員外郎又轉山東按察僉事分按東兖兖
終訟積數百事逮數千人就繫動數三歲公裁决浹月
而盡訟為之衰濟南北旱先期民禱蠲租平糴藥疾食
瘠招流而瘞殍力且匱獻計巡撫以亟請於上得發米
二十萬石銀四萬五千兩錢五百五十餘萬民賴全活
東人安公公亦不東乎薄也甲午巡淄川疾作猶強歷
數縣至長清輿還越七日不起二月二日也年三十九
察使王君琳提學楊君琅檢其笥敝袍數襲俸遺無十
金問其僕泣曰官人祿致二親故業讓伯仲而盡無獨
無歛存亦無生為也偕僚貳悲之時五清穉弱田太宜
人慟哭五清亦慟哭哭絶復蘇蘇復慟哭聲不忍聞又
悲之相與為歛言之巡撫為護歸其喪於是丁酉乎葬
公高亢勁直法用仁施仕不學廢視天下事若不足為
權璫有事於東蹐先避青守假力求薦考竟下庶僚甄
别銖兩不渝覈邊儲議兵食風裁駿發臺察無過者著
述思親有說自警有箴教子有記凡詩文有集在同年
友李文正公郎署友彭惠安公張莊簡公意皆有所到
公獨不謂然然有子五清文重詞垣忠讜動於朝著以
有兹貳卿公進奉政大夫田進太宜人後之償未艾三
公或未然者五清即瑞娶汪封孺人孫(缺)孫女(缺)墓太平先
茔左次銘曰楚時蜀居此維與宅松茂竹苞爰續維百
儲祥啓淑篤生臺臣四時屈蟠世舊而信庭絶冤稱巷
有頌語賑食奚從天子之所人肥我瘠厥疾用罹於賻
乃殮黑風辛悲家乏寸遺目有餘瞑言嗣徽音厥終有
令
眀進資善大夫四川右布政使致仕例進一階
翠渠周公墓誌銘
昔者壺山崩或測所應於予予意必翠渠翁一夕夢登
公堂空一機書歸休二字其上覺而測曰噫歸死也謂
息為之休空一機世機乎息矣行其庭不見其人公殆
爾矣時夀八十九未數月果病移席中堂子大謨鎮海
掃松乎至遂逝正德戊寅七月八目也嗚呼其不可作
矣周出清江上廊仕族公諱瑛字梁石號蒙中子白賁
道人翠渠其最後號也父諱舉贈奉直大夫知州尺籍
鎮海公生鎮海長於莆神鑒&KR0751;古博學善文往往有竒
悟景泰癸酉為主司聶大年所知置魁亞又與陳公公
甫賀公克恭友善危論高氣間取夫名者之忌第進士
出知廣德州賢旌授誥然猶歷九載始南京儀部正郎
又三年守撫州又五年移簡鎮遠夫以清華論思之選
臺省之属曾無公一席之地必州外之久淹之南冷之
撫困之至居夷而極矣王端毅公為上宰進公四川大
參尋右轄端毅去公亦服憂潘太宜人既望七之年無
用世志矣言者薦公可用孝廟意有所属而公以老請
遂進資善大夫致仕尊號例進一階公政用寬繼用嚴
繼復靜暇舉之教民有禮課士有程不舉女有禁祠山
有辯陂水利著政本第輸納著政均立保甲著政原鎮
不鄙夷其民文教之修亦發端於此矣藩政别立老格
猶以古見迂世之求人者盖亦詳矣公廣德有祠有志
蜀有志今吏能固少也性不視生産禄入娶三婦嫁其
七女急義期功之承凡出費無問大謨出亦無問家竟
落雷尹應龍助以金於是白雲乎葬配先宜人陳繼宜
人吳吳今壽八十四子大櫟先夭大謨取兩魁為進士
亦夭南鳳南鵬南鶚三孫傑立後之起足信所著有翠
渠集經世管鑰律吕管鑰字學纂要詞學筌蹄地理蓍
龜周易參同契本義漁仲潛夫力取嗣響予上之學亦
深有意焉予族孫僉事近龍公子壻也狀事行請銘予
敢操是筆告夫公者前輩舊學抑予銘信也銘曰藏聲
卷迹魚水是逢不有偶也齊瑟徒工蒼珮彤班天顔咫
尺不有偶也朝不一日弗副其長以須其左牧其疲人
天子命我退而有作尚白誰玄粤有揚子我公其傳
見素集卷十九
