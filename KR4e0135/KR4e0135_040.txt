見素續集卷三
明林俊撰
七言律
召命紀懷
新詞孤調屬更絃詔下歡聲己盛傳捧腹歌隨帝力後
渴心時到聖人前竟陵雲氣天申日大陸河清震出年
衰朽老臣叨起命一封重乞木蘭船
碧山元自屬遺人重見隂厓一例春己分居閒還宋鬼
忽逢起落是堯臣老於壮日肝腸在病入稀齡齒髮新
天語叮嚀深有涕遇竒無力答皇仁
紀瑞
嘉靖更元正德辛巳四月二十二日也先是有
慶雲之瑞河清之瑞季夏月朔慶雲連現莆
之壺山者三日六日九日又現聖人出世海嶽
效靈不偶然如是也當是時方君松厓陳君
石峰鄭君山齋黃君西壺黃君后峰暨余暨
吾家守仁以永以乘凡八應起命策進士者
十六人壺之瑞瑞國亦瑞莆也詩為紀
重是河清應舊傳紀雲今喜到莆田瑞符翼軫真龍出
文應壺山八鳳連韶舞周風前禮樂堯封禹貢外山川
野心亦有趨陪願報答功疎愧老年
題畫次韻
鴈聲平送一天秋不盡長江水自流兩字時名空短劍
百年吾道信滄洲疎松古路通仙徑落日澄潭下釣舟
醉答樵歌山月白野情無夢入拘囚
偶成贈黃后峰
步入青林聽鳥聲九峰雲物為誰情逢辰更屬乾坤債
送遠真忘水陸程廨舍湖山清入畫帝鄉草木舊知名
肝腸倒盡還新詔悔少南莊是此行
山莊次山齋韻
小亭孤坐欲黃昏門外雙谿帶雨渾白轉畫簾微月色
綠回荒徑重苔痕别来仙子元無夢招到湘纍尚有魂
引犢斷橋歸却晩數聲蘆竹正江村
平綠亭
石林長送午風清廣漠晴開境倍明無盡烟畦隨意綠
大荒秋水帶雲平天低迥野鷺時過夢落空江鶴一鳴
不險不夷閒是福十洲占斷有誰爭
召命書懷
嘉靖赴召以週隨週未子君父義不顧私抑數也
召命三申力敢辭轉於遇晩屬深思枘方幾適循時製
絃直真煩聖主私心有温公元己病跡如樊子故無竒
秋瓜落盡曾根蒂祗恐歸時異去時
父踏征輿子據鞍相看同是出門難末緣未念懸兒女
深有餘忠入肺肝舊隱載承天上召老饕重似夢時官
窮年翠竹江村下衰鳳何心復羽翰
偕雙湖遊源口
納納乾坤一草堂碧溪斜遶兩山長野心自卜黃梨塢
土俗猶傳紫橘莊入手風烟閒是福無情歲月老都忘
道人未斷江湖夢羽扇綸巾覓醉鄉
俗諧無韻作東還源口尋来是幾灣天與素緣酬洞壑
公留玄秘屬溪山著殘野屐身長健開盡巖花鬢未斑
安樂一窩眠較穩悔前名姓落人間
宿海天亭
寫易臺邊五粒松古楠高竹重誰容亭心仙液流名派
湖面青螺立幾峰一笑却疑天上下兩翁真似夢中逢
對牀短燭商行止世事那堪老去慵
丁夘橋次少師楊邃翁韻
為别仙靈歲始開夘橋驚與燕同来遇竒幸遂高年約
分淺翻思半路迴陽德亨時虞鳳舞山人去矣旅猿猜
羊裘未必高天下漢將圖形舊有臺
次邃翁存問述懷
鵲喜晴棲碧樹顛相門盛事應新年赤松道出羲皇上
綠野公於夢卜賢希闊茂恩看獨拄泰平竒遇屬無前
分明羔酒温存地己報徵書下九天
雨紀
潤久旱邃翁存問之三日兩紀事
井縮江渾月許深麥畦汲斷轉難任金雞詔下方瞻日
海鸛晨飛正作隂軍國四朝還宋相傅巖三日是商霖
午橋物色閒評較青杏紅櫻欲滿林
敬亭有懷
柘葉鳩鳴晝作隂敬亭山近轉難尋太音己續二公響
長夢猶懸一老心身倦臺銜羈頗厭疏歸聖澤被還深
蠏螯白酒重陽候笑插黃花欲滿簪
答陳都憲靜齋
孔林瞻奉七旬年驛使公詩簡並傳異事任城天獨借
當時閩海夢長懸綱常一種觀風地道義三章伐木篇
愧老誤知猶浪出壺南山色正悠然
粉團花
倦起庭心落素霞玉枝殘雪綴晴葩未投洛下姚黃本
疑有人間萼綠華雨白似欺吟鬢短風香時帶舞衣斜
品凡莫倩妝臺問幸不楊妃解語花
贈劉都憲大節次韻
駒隙勞勞催短景羊歧擾擾混迷途豈知泰運逢今日
猶有山人話昔吾元禮望高還黨籍康成老去尚門徒
清流一種斯文恨吟對庭心夜月孤
贈杏岡李少司馬
算勝胸中屬有神班心玉立見長身家蔵一斗時分醉
囊散千金為買鄰壮日丹心還似舊耆年青鬢未曾新
局殘橘叟閒評校未勝瀛州九斛塵
再次杏岡韻
辟穀山中自養神九還曾信後天身山人尚少乾坤債
野性還於水石鄰訪落詔書勞用舊繼離天子重更新
金貂玉馬連雲第東海如今是幾塵
贈方棠陵
敏識竒才屬化工最憐去燕與来鴻刃迎薄試剸煩利
神領真酬養靜功似有時人推仲晦頗聞法吏待元公
隂晴睫外那須計秋葉春花此意同
成國公奉冊寳興獻廟贈篇
漢室元公承特遣濮園新主上殊封犀團瑣甲士分虎
麟刻輪袍馬勝龍祝冊宣時驚陟降廟庭行處識儀容
歸来燕勞應前席班綴堯天第八重
謁孔廟次劉忠宣公韻
新祠古樹絶前觀入室翻應老去難萬里風雲在天地
一天星斗上迴瀾直於世道占興替深為吾皇繫治安
佇結末由今借幸禮成還覓舊碑看
曲阜紀事次李文正公韻
瞻望曾應過里門一方民俗此還敦家承已惬聞詩嗣
道寄猶憐述聖孫往日書生絃誦在當時新廟典刑存
未緣接席摳趨下東魯遺風得盡論
志喜次韻答費鵝湖翁
為别東華己四朝老来孤跡更虚飄身隨化國天中日
夢落扁舟海上潮布散群鷗臨杜墅文成儀鳳協虞韶
三台合與薇垣近夜夜神光燭上杓
次石翁紀夢
閬風真到五城来紫閣黃扉次第開揭取舊觀還大雅
搆將玄思入新裁泰平有象憂仍獨淵默無聲夢亦回
寬與蓬瀛閱人世駭塵驚浪莫須猜
次少傅毛三江見懷
種桃人去感前事羅雀門閒有舊蹤獨客暮年勞駕鶴
先生今日是從龍開函玉冊傳中詔歸第金蓮出上供
當宁動容賢夢卜千年魚水賀遭逢
偕鳳山訪三江謝爽約雨中紀懷
遥憶高人住浣溪一尊相約為誰攜出門日脚雲猶薄
轉盼城頭樹己低班坐博涼便看雨並輿沾濕分衝泥
老懷尚記山莊下瘦竹黃花共短藜
題内閣白玉簪
東殿晨光喜近臨文華清露沐来深繡紋細辨黃千線
巾影時横玉幾簪秋早碧闌霏雪墮晝長頳案素香沈
發生共荷栽培力澤潤功成副沃心
贈林侍御克相
灑塵輕雨候征輪風範臨歧付酒樽入手斯文煩自信
當時諸子竟誰尊官清似覺嚴成冷任棘真看簡勝繁
立馬五雲高處望文華清夢落朝閽
龍華感事
憶昔龍華幾到門稻田流水似江村帝城山色中天見
海寺鐘聲隔岸聞准辦黃燈傳法祖會留遺鉢付僧孫
題詩丈室依然在茘壁秋荒隱篆文
送俞司空西湖奉使親藩
海日扶桑動曉晴兩班環珮肅鞭聲傳来寳冊宣新制
捧出銀符遣上卿褰幰五雲高處望過家雙節畫中行
禮成定與春齊到真主垂衣業太平
贈鄭雙石
素風直倚廉為重末習真收簡作醇輔郡上煩千里寄
来賢親辦一翻人井中紫氣家家俗天上陽和處處春
後杜先張還故事幸菴元自有芳塵
悼后峰
客裡蕭條此盖棺意多重是出詞難煞然些事能心慰
深有純臣作世觀俛首官齋腸獨斷失聲僧舍泪相看
乾坤一種綱常話剪剪西風老骨寒
又發引叙悲
短燭西風老泪横帝城今日是歸旌故雲不辨前山色
殘楮空收後世名僅畆荒墟曾里第一行孤寺足門生
道流對此翻成俗殤夀茫茫看亦輕
又次白巖燕泉二翁韻
服舍倉皇作夜聲九招誰為破愁城更無斬馬朱雲劍
空有垂魚賈傅旌鄉國老懷風自下關河孤泪夢常傾
行囊次第收殘稿剔盡寒燈坐徹明
早朝書事
蒼涼海日候初升視夜寒光月半稜馳道幾聞飛八駿
納言今喜侍雙燈寳幢繡幄皇威重紫氣黃雲泰運增
仗外千官齊鵠立九霄儀鳳有軒騰
賞五色菊
帝里應懷舊國霜晩花重此就壺觴一行絳雪扶衰白
五色祥雲捧赭黃慰眼愁容深入畫感時月令正當陽
高年幸與耆英會小醉東風亦未妨
經筵紀事
鷄鳴視夜意常懸亦念精神此格天避殿玉書傳諫紙
退朝銀燭引經筵氣機每出周防外聖學多收感召前
國是老臣私過計燮調還擬預更絃
夀太保幸菴翁
正色乾坤舊不凡壮猷重見掃妖欃功高物忌名為祟
主聖臣賢頌可劖嗣武直符彭老夀本兵兼帶潞公銜
麟袍玉帶朝回後穩坐溪山一畫嵓
鶴降部庭志喜
鳴甸真看入輩行胎成誰養翼微長秋横玉宇天初闊
月瀉金莖露始瀼澤國何情辭舊侣蓬壺有地托仙鄉
霜松雪竹公庭淨移近梅花白處蔵
懷孫司徒九峰
五鳳樓前過曉鍾班行偏信老来慵嫠啼孺怨方思有
歲儉民流忍奏庸臘飯每懸江上夢凍梨真改鏡中容
相忘意氣當年話猶記巾裳共璧雍
坎止流行迹許同貞元會合兩衰翁青坪抱犢還閒况
白髮從龍有素忠計使每輸西夏棘美人時賦小山叢
乞骸舊德三温詔留畢新朝府事功
登李宫諭叙菴午風亭
爀炎吹盡日尤長午近開簾納太荒莎徑鳥聲雙樹靜
石橋花影小渠香驕陽未覺風情減短夢時分草榻涼
不信紛華車馬地仙家遺着水雲鄉
微涼蔦院足幽居書帶生齊綠暎渠樹影正中還鶴夢
屏圍以外更蟲書講回赭案園初涉制下黃麻席久虚
碩果化機酬竟在一邱雲物是乘除
上勿藥志喜
勿藥傳宣使下頻百僚動色賀中宸萬年宗社神為主
一統華夷帝此身卜世正逢明盛日託天長作太平民
老臣種種肝腸話口不能言意屢申
次胡紫山留别
雙柿纍纍直綺筵酒回分實意長懸冠裳甚偉人如畫
賓主相忘日似年欲向驚鸞留妙訣不禁别鶴上離絃
玄曹舊枕玄湖曲信道人寰有洞仙
贈陶宫保參贊留務
一行簉羽共華顛南北分飛思惘然平土近承咨禹任
居留尋進命周權山河表裏開基外版宇安危制治前
新主臨軒勞目送師貞元屬舊耆賢
祈雪志喜
茂育功成望轉賖齋壇清夢落文華暖雲布野分還合
瑞雪隨風整復斜己應食甘憐歲薺未煩剪勝漫宫花
經綸自領寒光外化出陽和與海涯
一年將換出還稀入幕從多勢尚微莫漫煑茶參速化
祗便雨麥是真機穴深許見螟蝗盡天闊時懸鸛鶴飛
喜溢九重翻繫念庇寒誰為賦無衣
郊祀志喜
嘉靖癸未春明日駕詣齋宫風日和暢夜子元
祀碧空無雲月如晝天心人意固有在矣紀二詩
暖律祥颷夜轉琴齋壇烏几坐来深體元上國春齊到
祝嘏南郊帝式臨步入星辰占王氣夢回雲漢繫餘心
仰成一德明良會紫杖青邱許再尋
聽盡陽春一曲琴餘寒不散念還深青郊迎氣風流轉
黃道開天日照臨五色祥雲承御輦九韶儀鳳協神心
乞靈更致岡陵祝嘉靖殷休信許尋
雪洲
平林一望玉生烟開盡梅花意灑然授簡兔園曾上客
吹簫鶴渚漫飛仙金鍼術妙功竒奏石鼎聮成集舊傳
聞說書巢連杜墅江青鳥白見歸船
看牲次何燕泉韻
紫盖紅旗擁後先牽牲時過御階前立當仗馬開行殿
會應飛龍愧老年肥腯大官周禮物精明元祀漢神天
四朝海嶽沾恩施報答無由效渺涓
西嶽分獻次何燕泉韻
迎氣青陽始獻春上壇雲物倍看新南郊徧祀元殊數
西嶽重移似有神風馬雲車瞻陟降金繩玉冊感前程
禮成聽得華夷頌中國真占有聖人
夀元老劉野亭翁
並閱稀齡又兩春濫陪錫宴憶生申夢回紫極黃扉近
别到青山白髮頻湖海備聞勞物色雲雷重擬待經綸
野亭細酒同年話醒眼相看又醉人
寄宋惟寅總憲用野亭韻
連馬玄湖四十春故懷拍塞竟曾申别無隻字終成簡
夢有千心亦是頻莘野蔓畦堪卒歲汴河煙艇足垂綸
品高命薄憑誰問世上還多飲抑人
夀李梅東九十次山齋韻
度百光隂九閱旬賀筵無復並時賓都於大段眼經慣
世有先生俗許醇暮景似償清白吏耄齡還屬太平人
典刑衛武箴規在口授諸孫正及辰
西臺志喜
清明作育重冠紳薦紙連登十一人亨會風雲元異數
聖懷天地本同仁六司並屬疲民命五郡尤懸赤子身
浮靡叔風煩就念一番道俗要還醇
夀少傅楊邃翁
三南正氣開河嶽一代高文重典謨青簡著書綸閣靜
碧山歸夢草堂孤無時詩酒酬閒况到處雲雷識壮圖
龍馬精神知健在駕風還擬踏瀛壺
夀太宰喬白巖
重是崧高嶽降神會靈聞此復生申古之平格天為夀
公也明良世有人位極孤卿名愈重誕彌甲子歷初新
柴車垢服甄陶外坐使醇風遍八垠
南極祥光照夀筵降神元應及申年同時姓字聞天子
一代孤卿屬地仙粹雅謝莊誰獨右公清毛玠重無前
吐吞日月喬松外瀛海三桑鶴幾玄
龍飛應會記江南嘉靖天休矢共戡祖澤承圭元不負
師門傳印此何慚麟袍玉帶思偏厚鳩杖荷衣性頗躭
忠定年勞端毅夀典刑一老重成三
夀竹田翁進階
古栢長松轉見春短篷疎雨下絲綸昭慈懿範頒殊典
資德隆階寵舊臣草野光華天地德竹田歡會歲時賓
平安孫子看齊報紫籜文成萬玉新
癸未生朝幸菴翁詩為夀和答并以夀翁
上筵勝日辨生朝沾醉東風一和陶官責每懸精力少
班行空說歲年高鴈南鴈北身猶寄花落花開夢尚遥
薄暮仙舟来遠使忽驚玄鶴下青霄
海日蒼涼輟視朝病坊旬浃愧甄陶因高祗覺邱陵小
仰止真憐泰華高虎帳令嚴看節制鶴袍名重副逍遥
南陽捷上天顔慰宴罷從容下紫霄
索盡孤懷采綠朝看花何日共隂陶頭童未覺龜毛少
詩細從添鶴骨高約伴丹邱緣自淺泝洄銀漢路成遥
鷽鳩決起元無力薄趁風鵬上九霄
三江翁歸老贈篇次韻
夹江蓮蕩問湖田夢裡還家此信然遇比王曾名故重
錫同疏傅寵逾偏放懷笠澤收竒勝結會香山感昔賢
靜養功深行勿藥白麻新詔起朝天
喜雨
翰長陳先生魯南攜酒過余遣悶余曰何當
看雨南垣曰雨至矣既果然紀事
浃旬黃霧塞晴空四月林花尚未紅種種幽懷時事外
津津生意雨聲中桑林自信回天力雲漢終收濟物功
訂約先庚還自笑過鄰扶醉且東風
贈劉毅齋禮卿留都
徐過山色上晴嵐幾驛官河路許諳駿馬臺高空冀北
大鴻家近愛江南清惟典客韭仍白要得蔵名䉀轉甘
莫漫公衙便好睡履聲卿月夢朝參
贈倫侍御瓈溪南歸
最盛才華安避舍頗頽筋力憶登臺地嚴風紀身先告
日昃功名歲未回南紀每懸天上夢西堂時共月中杯
昔賢心事頻相付露下秋高有鴈来
贈楊中翰承家
綠野堂深映白麻夘橋流水舊仙家金蕉自得兩山勝
梧竹平分一徑斜天上兒歸明鷺服膝前公夀照梅花
嬾雲一縷相依在秋月江門共釣槎
席虚合有君臣契詔下先酬父子情歸得校書隨杖屨
老便洛社結耆英映江晴月一舟小度鳥閒雲兩睫輕
文字唱酬翻自信傳家莫漫說西平
借菴次韻為少宗伯白樓作
寫易東華舊短菴假眠煙雨續玄談人弓人得此何計
公姓公留住不慚藥圃花晴疎復密柳渠風細北還南
納来萬有均成寄直下相仍且駐驂
留别山齋
鄉國相忘己歲年忽驚蒼白與華顛長才再振沖天翼
急景重催下瀨船一種肝腸懸日月百年文字愧山川
鷄聲劔履趨陪地薄記林翁放脚眠
去住乾坤一短亭午槐隂重酒偏醒雨中秦樹千行綠
鳥外閩峰幾點青玉宁情深同帝德草堂人靜愧山靈
漢家魚水遭逢外乞與雲莊再勒銘
夀御史大夫張敬亭翁
朝指宛陵暮帝州凌空一鶴任追遊紫霞丹竈麻姑宅
碧樹澄江謝眺樓臺老有緣居化國仙娥隨意共高秋
慰懷蘭玉春如畫辟穀仙方莫漫求
東瀛為銀臺張廷器作
簉跡仙班己歲華滄洲老木舊名家分明子夜見初日
隱約神樓住彩霞海上獨来青鳥使人間幾度碧桃花
萬牛莫漫移山力只赤蓬莱豈待賖
上宗冊告贈賈少宰南塢
轉息山河此一新華夷重是太平民中興獨盛關天意
大號加隆感帝親魯廟上宗周祝帛濮園殷祀宋靈神
利成肹蠁森嚴下純孝分明識聖真
悼周琴川
兊澤交游四十年冷雲酸雨暗琴川道窮自掩獲麟袂
心許曾酬挂劒緣吏局覺来渾短夢人寰隔盡是真仙
河汾世學陶型外莫漫濂溪少正傳
夀范郡伯以貞八十
南北東西果自由百年離合幾春秋赤城候鴈傳来信
紫陌朝雞想舊遊難用轉於才作祟息緣真以夀相酬
桃花流水荒唐外一棹清風范蠡舟
贈項秉仁
襄毅元樞記昔年後行梧竹上風烟縣家赤子心應副
吾道滄洲業許傳己屬典刑酬仕學未煩枘鑿計方圓
纉戎好亦孫支事先續循良第一篇
見素續集卷三
