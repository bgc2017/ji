見素集卷五
明林俊撰
序
彭惠安公文集序
語人以其盛其所能盖自見矣魯公之忠節温國之行
烈書法史材未之有掩也矧文章特儒者事吾郡從吾
彭惠安公殆其然者公自刑部屬以氣節行烈自效及
外而藩臬内而中丞少宰以至司寇際我英宗憲宗大
際我孝宗知遇之盛方是時世道允升士氣丕振公得
以翺翔展布其間伸其志達其道以大行其所學晩而
與王端毅何文肅張莊簡數君子同心輔政天下稱大
老公葆養性靈探索道奥繙閱經史百子每作述評校
物品衡量治勢命詞運意根理道而繫續綱常如蓍蔡
前知嘉榖輕縑之濟實用夫文實之隠寓焉休文文冶
靈運文傲鮑昭文怨庾信文誕識者有以知其人若公
者其無謂君子歟嘗記公記鐵漢樓張東海稱一代作
家托之草書流布海内私欲與元城與公並稱三絶予
未敢僣論然莆前輩心學有林艾軒公無愧焉氣節有
方寳謨行業有陳正獻公欲私與匹休若劉後村之詩
陳衆仲之文公則未嘗多讓川岳靈秀為天下生公也
僅一莆而已哉予少公二十有二年非分晩流累偕
薦剡酸冽之味將不謂無同也甚恨者仕同時十七年
宦迹出入僅一再會弗獲幸卒教于公而公遽病以歸
歸以弗起矣山頽之嘆致吾私為士夫為天下慟也嗚
呼公其不可以起矣平生所著滯稿為卷凡若干侍御
陳君時周輯其要得若干卷吾閩提學憲副姚公英之
鋟梓以傳序公之文予來進責也嘅惟老成風逝聲望
所及長養成就功為多所謂典刑者為信公功在天地
名在華夷太史氏書之矣得是集備考之深自見矣
夀戴孺人七十序
族子士實求予文為母戴孺人壽且曰冬十一月某日
母壽之辰徵文姻族之意母既不得謝謹命云然前三
十年族父德華處士與予居連壁處士質木無華治家
勤儉身不識紈綺非賓祭不一御魚肉無奴僕以供炊
爨舂浣箕帚樵牧之用每旦起與族母蓬首垢面短衣
敝裳偕造化宛然村落翁嫗而布盈于笥粟米陳紅于
倉庾畜牧蕃息宗黨無及焉人曰其無已固乎曰然吾
莆風且異吾知其必去而為後之奢也夫俗侈則力不
繼力不繼則貧者先竭富者日以削賢者忍不賢者縱
而從之亂階其可已乎吾示吾子孫守吾業也處士既
化去莆風果異既又大異其子時敬兄獨守訓無違時
敬兄不禄孺人又守訓無違絶薰澤勤紃組矢志婦節
以葆育幼孤時祖居洳濕不為居人利徙而新之餘故
物悉完生有養死有葬祠墓有祭公征慶吊有給材丈
夫無及也今已男室女家内外孫林立孺人亦踰有七
十之壽矣夫以七十之年中間聽於父母舅姑夫子之
所裁三十年耳四十年獨制家政目中所見起者落落
者以盡甲族化而清門指不盡數林獨居然以完處士
前者之固容知其為後者之通耶杜不可久之漸以為
必可久之貽其家法固在孺人不移所天守而不變其
不為烈與夫立之難守之又難寡婦人尤難也孺人之
壽以上承舅姑中承夫子下衍子姓為林氏壽也自古
有國家者未嘗不以勤儉興逸欲奢靡而失周人葛覃
之詩見其貴能勤富能儉成内治之化以開隆長之基
婦人者國家之所由興替者也昔莫侯陳氏有采蘩之
德以相我睦州實開九牧孺人儷德莫侯而其境尤有
異者食報之厚固將濟邵州之美以大吾林如桓少君
之鮑辛憲英之羊其獨壽而已耶書以待且以訓林之
為婦為母為子孫者
方忠惠公文集序
宋自晦翁朱夫子起建安以上集四儒之成四方學士
師宗之閩為盛莆又宗之方為盛履齋若水伯謨尤著
者也殆尚書忠惠公祖尚真源沾溉醇馥于西山鶴山
二大老而追慕元城公為烈鐵庵之號見志也公弱冠
擢南宫詞賦第三人不祈速化沈鬱下僚餘三十年亦
遺材矣端平初鄭性之當國搜進名士拔致諫垣危言
正論選親賢遠聲色杜佞幸以襄之失蜀之敗為恥荆
淮之擾為懼及繳駁數事尤忠戇所難言公無諱焉申
大義以雪濟邸之冤追罪奸相之彌遠屢言之臨安火
又言之為其黨蔣峴所中予祠鴻禧噫是無遺直者歟
公終寳章學士廣東安撫使為治尚風化崇正學表先
賢薄官征䘏民隠參行晦翁家禮社倉諸法利關人國
為之力無阻以故生有祠殁致薦享舉扶插竹以奠請
贈諡而梓行其遺文皆廣人德公之報也噫是無遺愛
者與公殁淳祐丁未至是二百六十有七年公族孫良
節嗣響家學大參廣藩因舊本輯之為若干卷復梓以
傳盛舉也公後村同時人平生著述甚謹尺楮片翰刊
落陳言辨博雖間不及後村而粹縝過之命詞運意以
心術為根柢氣節為枝榦義理為華實名賢為標格澄
潤豐潔如寒江素月碧落之峙青峰雖無幻怪獻豔應
接之勞而丰神自適争先覩之為快亦名作矣太常諡
議謂公源流晦翁徐驗之晦翁及公仕籍俱餘四十年
晦翁在朝不滿四十日公亦僅一年幾半其出處概自
相類莆先正自端明蔡公謚忠惠繼之亦僅公一人而
已端明慶歷四諫温陵海橋之聲蹟天壤俱敝可也而
胤嗣涼落遺文晦蝕逮之今無幾公舊本無恙兹復煥
然以新梓行又適在廣是固德門子姓錫類之賢文獻
足賴抑公之精神在廣與故民相糾結不渙散以默運
之今耶不能不為名德幸也俊鄉閈晩出前哲景行序
文大參之請抑亦俊之責也公諱大琮字德潤累贈銀
青光禄大夫
二忠錄序
士君子在治在亂曰鳳夫逢時遇主翊贊鴻猷不幸而
亂則抗節以死若龍逢比干者至于今猶烈也宋廉恥
養士三百年希文永叔子方數君子載倡忠義士夫氣
節相高靖康之難勤王死事相屬焉寳慶德祐之際元
兵日南帝顯全太后北狩益王稱制于福州尋入廣于
時陳公文龍以參知政事歸于家特起而當國難開閫
興化軍撫叛命平亂兵斬諭降以激忠義然江之南北
已混一于元全閩又為元有獨興化在耳林華陳淵曹
澄孫開門賣降公與母夫人被執臨難慷慨指腹自示
曰此節義文章也可相迫耶械至臨安哭武穆廟不食
以死母亦不食死福州景炎丙子十二月也公從父瓉
起布衣為國發憤括家財航海助張世傑兵于邵武迨
元兵登城興化不守猶巷戰終日被執大罵至車裂以
徇明年丁丑九月也事聞文龍諡忠肅廟號昭忠瓉贈
兵部侍郎諡忠武二公死則閩盡廣亦去而宋亡矣噫
痛矣迨今弘治乙丑二百三十年鄉人徐評事元稔始
疏于朝詔有司立廟春秋具物以祭公族孫貢士河彙
為錄示予竊惟綱常之在士夫猶命脈然不可一時息
也故治則良臣大勲建焉亂則忠臣大節以立焉嘅自
宋足一南亡已先兆李綱之策首沮於汪黃岳飛之功
再墮於秦檜侂胄彌遠似道繼續任政而汝愚德秀了
翁迹如棄梗不待三閩四廣事可知矣會元滅金規恢
挑釁海宇盡入北朝甘心臣僕則楊大淵降吕文煥師
䕫等又降抗義不屈則曹友聞死趙夘發李芾等又死
忠肅故相也忠武又故相之子孫且民也若可自逭而
感激赴義視死如歸誠以天若祚宋主翁之一脈猶存
天祥世傑秀夫諸賢之恢復可冀也孤城獨守猶足做
平原牽拽之幾大之成一旅中興之業次之亦不失鼎
足偏安之勢二者不一遂則城亡與亡答世恩而殿名
教與杲日争光秋霜争烈與近而故相江萬里故民熊
飛争頡頏遠而龍逢比干遊于地下使事仇者生無立
地後世懷二心者視有餘愧焉二忠可謂得其死求仁
得仁者也敬序之以發吾黨之氣
竹江劉氏族譜序
氣為萬物之祖與形相附麗者也其始也化諸氣氣類
為形同之人皆族也其漸也化諸形形原諸氣同之氣
則族也氣之初也其又盛則同生而别之姓如黃帝二
十五子為十二姓又一初也初生繼繼生析析生疏末
異而本則同王公貴人馬走牛醫之賤其無能易也巡
撫湖南兼督軍務右副都御史安成劉公文煥某齋竹
江之系出沛公沛公出御龍氏累累出陶唐因宷為氏
沛公傳漢景景封其子發為定王國之長沙安成故其
封内以侯禮也比失侯猶為庶故地故邑多劉殆不相
系屬其出長沙不出長沙未可知也竹江之劉出長沙
不出長沙未可知也然上世遺集動曰沛郡沛郡其出
沛無疑竹江某齋始遷之祖五宣教紹賢竹溪公也再
世則十九宣議節四世仲英仲英生謀章又生謀卿懷
古謀章泒也南窗西窗謀卿派也懷古奥學卓識戢采
宋季為須溪文字之友四傳為英入國朝用季子實恩
贈順天治中實謂敬齋也舉進士選翰林庶吉士官終
南雄知府生斆謂學古也與伯子壬皆舉鄉貢士公積
翰林孔目再封為監察御史壬為某縣知縣叔子即某
齋亦舉進士選庶吉士累今官物望屬焉竹溪迨今亦
十七世二謀衍派蟄蟄千餘指生娶卒葬足徵也古者
姓有苑官有譜氏族有志以酌流品商姻婭以致嚴也
若歐蘇譜則參杜陶之法為一家之譜以系尊降聮疎
戚以致睦也故士夫宗之今劉之譜歐法也不附長沙
猶蘇法不附味道同義其系遠故略也抑大夫不敢祖
諸侯禮以防其僣也錄所受誥勅以及表志諸文與仕
隱之行業勲跡致重也亦致勸也譜成某齋走介之莆
請序噫遠矣道同也亦致專也夫一氣之運萬殊分焉
其散也不能不異其合也未嘗不同貴者賤者才者能
者愚不肖者猶老木然必有悴枝謂氣之不齊則可謂
岐而二可乎哉劉於陶本也沛榦也長沙安城竹江皆
枝也竹江一枝其碩蔚以蕃敬齋名在國史在名臣錄
為世廉吏學古官久猶貧某齋又久且要也又貧清固
有本矣襲禪特介不涉為時趨三世無墜翰苑之業無
本然乎哉儗諸劉敬齋其平視榮祖學古其流亞静修
安世風烈某齋將并峙焉後視之今猶今之視之昔也
樹木者順其天以致其性爾矣故碩以易蕃劉自樹如
樹木樹族人亦如樹木竹江之枝將愈見其碩蔚以蕃
其未已也斯作譜之意亦似續之責
入賀詩序
郡臣置酒上壽古者頌禱之儀有為得鼎壽者為宫成
壽者為荒夷朝黃鵠下武功成郅支誅壽者聖節上壽
自唐玄宗垂拱始以誕帝之辰上萬歲壽著甲令為常
嗣是曰天成地平節者肅宗九月三日也曰天興節者
代宗十月十三日也慶陽節者武宗六月十一日也壽
昌節者宣宗六月二十二日也延慶節者懿宗十一月
十四日也又有應天嘉惠天夀天清乾明承天乾元壽
聖諸節月日歴歴可攷我朝例以萬壽聖節為文祥光
照室之旦四方萬國皆奉表為壽我太祖九月二十一
日也我太宗四月十七日也我憲宗十一月二十一日
我孝宗七月三日皇上流虹毓聖則九月二十四日也
是歲癸酉吾閩少方伯鄭君立之當奉表入賀故事贈
有詩詩有序以屬之予夫君猶天也事君猶事天也隂
陽天之吏不失其職則化功成而天安於位臣工君之
吏也臣工不失其職則治功亦成而君得安享於無為
然元氣不運天不能為天於隂陽何有哉悠久而不息
者常也於穆不已天之常天之壽也隂陽之所欲也然
則君之壽容非臣工之所欲哉夫皇皇憂墜孰若快覩
穆穆以常臨故百祝千祝而萬祝之欲如天之不已焉
爾是無他受恩者至惠也宣力者淺勞也寸償而尺負
一羽而較千金其不侔亦至矣懷慚思惕區區報謝之
私無過壽祝之微勤故詩曰虎拜稽首天子萬年祝君
猶祝天也然豈徒祝而已哉曰明明天子令聞不已曰
矢其文德洽此四國欲君進令聞而不極意於武功祝
以規忠愛之至意也召穆公承王命平淮夷方寄武功
之任而寵異告成壽祝報謝所以勸其君者如此今君
亦承旬宣之任殪武平之寇報成錫寵將與召穆圭田
命服之賜無異而入賀闕廷萬年之祝又將無異於召
穆公勸修文德而不極意於武功其又將無同乎嘗疑
周宣志存撥亂而側身修行固其所自圖抑召穆公有
以啓之今羣盜悉平聖天子專志文德之脩周宣無足
言者然召穆公祝規之詞抑君所未宜少也是詩將無
江漢並傳者乎
送周虚谷尹慈利序
夫今者其視古為的也的而弗中其去的弗遠矣安定
之教師儒之的也潁川太丘之政理又民師帥者之的也
國朝内而六館外而四庠專用儒儒而效郡貳邑長升
焉參互布列究體用之全以收復醇古之盛為儒道世
道計至矣天台周君時謙以凝重之資脩整之行精敏
之問學博士吾莆庠也方不忤物和不尚同交擇而不
泛不為勢怵不為利餌教規學則雖未盡安定要之亦
今時表表者吏部薦為慈利邑令莆博士未代而遷僅
典也君屢以賢能獲褒旌例得為御史人論猶若未平
夫物欲其大先小之進之將以漸也歴而熟之也令寄
百里之命其不謂小矣有父母之道焉民所好惡而好
惡之望衣望食望療治積弗平以望直于我副之後期
處之失其當將蓄怨于生育我者之身况分之似而非
誠然者耶撫則親虐之則疾視如讐心誹背詆而幸其
亟去悅其心宜有道矣夫施不能盡施也惟利而無取
則廉廉所以為惠也愛而不能盡愛也惟刑而無頗則
公公所以為仁也不能無法令之彌縫租庸之徵調惟
静而無擾均而省以無偏則安而無怨責已者厚人者
輕已者嚴人者恕則上可事也下可使也近可悅而遠
可來也已瘠而人肥巳勞而人用逸君之治將不于是
求之躡黃陳之蹤以立今人牧之右者哉臨灃囊山帶
江與永順容美桑植相襟帶捍以永定九谿大庸安福
數鎮之兵虎旅難調鳥言夷面獸心之苗夷尤不可以
人理𨗳說甘辛和劑若是其難也君盤錯以自見與策
慈利之勲以大收師儒之效將自君始矣夫君子患舉
職之難泡滅而澌盡者可恥也大丘之名自足長世位
極之潁川顧以致損力可有餘而事任不可以過重絶
脈覆餗有明戒焉謙之九三曰勞謙君子萬民服也升
之六五曰貞吉升階大得志也夫勞而能謙正固而自
守人之所與天之所畀也其升固易易者君曰謹如教
庸書以復二庠之請
白齋詩集序
夫詩存諸心者也感諸物而聲發焉包舉八紘牖納萬
彙通幽微之故而執造化屈伸之幾其妙用也動天地
而感鬼神著其教者如此然而成名立方亦若是其未
易也夫意深者詞躓局下者詞拘輕淺者詞浮曠達者
詞放蕩者詞滛苦者詞滯恇以怯者詞卑弱若乃觸而
形會而遂通天趣悠洋充乎其自得吾得吾白齋張先
生焉澄澹簡遠情慮俱忘羣脾競騖於先生奚有哉獨
於詩若飲食然無少壯與老而異夫好則樂樂則專含
吐性靈紓寫物故博以收約而廣以辯方刓精竭神窺
高而獵要於是乎其不遺餘力矣先生古詩祖漢晉律
詩祖盛唐而參以趙宋諸家之體氣格疎爽詞采精麗
音調孤絶聽之灑然咀嚼之雋永而有餘味莊而整如
營巡大將静而寂如龕棲老禪如詞臣鵠立雍容閒肅
可諗仙子踏氣馭雲飄翩而風舉聮后山之武以駸駸
上接少陵之席與陶謝潘左參輩行使人拈弄篇章拾
殘楮斷墨以自快近時中傑作也古稱詩窮人先生用
是亦孤蚤遇世無盡知者知不知要之非先生病也評
者謂陸機體裁出陳思王仲宣實出李陵先生雖雜備
衆體而收功實由山谷寧川一派今流明州矣予雲庄
縱浪海内士不相接者餘二十年先生來視吾郡始拜
篇章之辱斂袵終讀作而嘆曰世自有士奚意之今見
郜鼎敦彝老耳而聽采齊肆夏之音也夫詩可以觀志
以得其為人推是詩也脫凡近而絶之俗垂之百千載
可具見矣先生文字開闔正變老氣光炯動人要不在
是集也請論詩與知者評焉
庭荆意晩序
予既蜀歸也待育南雄歸待受壽州歸昔韓獻肅歸許
二弟尋請謝予焉取妄附要有同者及是又六年予壽
六十有六待育夀六十四待學壽五十九待弼壽五十
六待受亦五十而壽此令有裕獨不見二親登堂上壽
時也噫其已矣夫記傳衣侍食昨日事予皤然諸弟頭
顱蒼短斯時斯境殆亦人世難得其不可常也於荆竊
有感焉脆而叢誰形之韡而華誰色之歸根復命又誰
而割制之殆有數存焉樹植溉潤完其天毋伐其性於
是乎有贊化之功而枌榆之景撝護尤難吾五人者不
于荆私幸哉晦翁之詩曰臨深履薄諒無幾且將餘日
了殘編固晩暮結束時也君子自強不息其惡有已哉
世兄弟吾五人而過五人壽而過其亦豈少其重其否
其未可知也吾五人乘時應會皇極敷錫受之君積善
流慶受之先而忠實樸謹局諸拙以然豈有它自異者
哉待育杜門謝客其寂若處女非謁祠無見者待學麄
衣敝屨曹郡丞戲曰都憲弟不作是庄家傳以為笑待
弼酒數盂飯一甌蔬畦捧腹公府無其面予嘗目為散
仙待受末疾專課諸子吾家襲韋布為常嗚呼固若是
基也有基無壊必常有是意則間有是日凡身皆寄也
而同歸於無又安得強所無而有之盈虚消息天不人
私也亦非巧者能移噫畏哉
見素集卷五
