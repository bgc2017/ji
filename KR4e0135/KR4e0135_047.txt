見素續集卷十
明林俊撰
碑碣表銘
明贈通議大夫都察院右副都御史樂軒姚公
神道碑
嘉靖紀元贈禮部主事姚公樂軒以尊號恩再贈都察
院右副都御史於是子工部侍郎君謨謂俊曰先大夫
邑東尚原之葬二十有八年承諾顯幽亦十年於此矣
意者其皆有待也著令秩三品得立神道之碑請易如
令姚於斯考世焉公諱墅字彦常别號樂軒姚故慈谿
望姓趙宋時正子九歲應鄉科竟之取解首以逝遺文
不數數見見其賀黃文潔一啟與文潔譔正子誌銘徐
肩吾謂尊信周程朱子之說正學剛志明白愈偉亦時
之傑矣公去正子幾世祖處士公仕經父贈都憲菊軒
公悌仍世為隠母范氏贈淑人柔慈有慧子不舉女舉
焉貢士圩暨公舉自徐氏視周而過曰兩膝在是公清
姿高格隠然山澤之癯而宏放開朗興寄孤脫又煙波
釣徒之風概故廬低短庭戺鮮潔廳屏無疾呼叫怒之
聲視膳視祭耆流之社會致腆貧而周致副外若有裕
家間無宿儲逋之積其不可了也道行偶得遺金伺其
覺還之遺者欲半曰君失君得何半先世有麥舟圖時
出以見已志有戲者曰有圖無麥曰有圖終有麥意侍
郎也侍郎秀特悟穎書過目記之終身落筆馳騁上下
而卒歸於正公異之曰吾姚世德厚神童之學未施子
姓仕未有顯起而大是兒也言之羣衆人無避或易其
言曰十年外取左証比舉於鄉遺以豸衣曰汝服此服
弘治癸丑二月以疾終於家夀竟六十有五踰月侍郎
進士報至公不及聞後之至皆不及見其不誠可悲矣
夫公和而介言笑真率屬事無敢於苟讀書了其大義
小學繙閱字昏者數四曰禔身應事道盡在此以自致
菊軒范淑人自盡貢士授意侍郎率本諸此也侍郎文
武出等夷董學政節鉞西陲以樹有勲蹟竟服此服俸
之餘鄉族待舉火以竟酬有麥之志三世錫命三都憲
四淑人又孰意孫淶起状頭職國史邁迹連美有今哉
配胡淑人凝重簡遠輔蠺織以不為家之落慈而有教
姚之起均頼焉而稽諸事會譬諸河源其濫觴固在行
而川宿而澤諸水並注播而九合而一姚有固然者斯
所以慰也銘曰
姚始諸馮因墟命氏有察中起神童是似不須其實宰
物留餘公迹云卷公行其書昏旦親側承顔悅志養豈
不匱芳新時致匍匐襄事負土而墳形柴足繭指血毛
&KR2487;有卜其昌落門掀赫於前斯苗於後斯穫
明贈朝列大夫南京大理寺右少卿後峯黃君
墓碑
黃君伯固諱鞏號後峯嘉靖聖天子入繼起除名為南
京大理寺丞明年當入賀微疾犯暑以行至京師疾再
作余偕鄭大理山齋夏文選良勝陳祠祭九川諸賢為
延醫視藥時寓大理外直疾革宜移余曰移無生理與
山齋為治具息絶之永光寺殯焉士夫羣在吊者皆失
聲武流禁旅下及輿皂市賈者流皆曰黃忠臣亡黃忠
臣亡劉給諫世揚黃侍御國用疏於上特贈大理右少
卿與祭命有司助其葬事䘏其家士夫厚賻余屬子逹
族子汝儀為買田歲得二百斛食生頼焉嗚呼君何以
得此於上於士夫人人哉方廵宣大廵榆林也國勢如
一髮舉千鈞君方以母憂在疚忠憤自激有褁屍馬革
之志服闋補武選郎中適南廵命下正墮宸濠反計君
亟疏六事曰崇正學開言路正名號戒遊幸去小人建
儲貳大略言近者之遊為動之過願延故老以進聖學
廣忠益以開壅蔽建儲嗣以植國本削去無謂名稱以
昭大分而前者北廵西廵竭財毒衆至夫婦不相保兹
復南廵恐奸雄伺釁變生於内則欲歸無路變生於外
則望救無及願罷南廵撤行宫散邊軍盡斥不御之女
隂發宸濠錢寧劉朗叛謀又言江彬簸弄無人臣禮而
賜以國姓封以伯爵付以提督京營外挾邊卒内擁兵
權不亂不止忠憤所激有舉朝不敢言者自分必死具
三書遺所知并布肇二弟属其後事而收拾其遺文時
陸駕部震見其疏切連名以進朝士響和疏者餘二百
人上大怒下之詔獄備極慘酷死挺下與除名左遷罰
俸各如干人震亦尋死君屢絶復甦彬猶欲甘心變服
由間道至濟寧問舟南下諸賢既得罪南廵之志遂阻
未幾宸濠叛錢寧江彬反跡俱露而君之忠憤益彰上
知之故有是起君亦力取自副疏稽古正學敬天勤民
法堯舜保全君子大禮當明所後之義昔齊景公樂遊
海上下令言歸者死顔燭進諫君樂游海上儻有治國
安得樂此海也遂歸果有謀不納者胡銓論秦檜和議
之非詞嚴誼正朱晦翁謂與日月爭光君之疏殆過之
可謂難矣黃出刺史岸之後君素有竒志家貧力學既
進士節推德安主事刑部更兵部轉員外郎郎中廉不
近名法謹而心近厚父大理丞公燦世蚤所至迎母鄭
宜人就養成其二弟讓先業歸之性善記異書收錄之
盡文類歐詩類唐有後峯集若干卷讀書錄山居筆記
未成書鄉國來賢余尤時周與君屬意嘗許君亡子孫
女今皆不嗣然亦並以有聞假以年誰禦哉抑有不相
易者配林氏封宜人與二副子不舉宜人一女舉焉適
郡庠生李某後君布子某也年四十三嘉靖壬午九月
九日以卒又某年某月某日某山以葬嗚呼余老以病
尚任銘耶抑非余無足慰後峯之幽文役焉銘曰
九峯昂昂其下有鄉有發厥靈為龍為光星精嶽祥粤
古誰似邃德壮猷式有文武貞方失位弱水在東孰是
不回振其剛風烈膽健氣山移海立醜類蛇蟠族焉以
赤大物載奠真主龍興汛滌叢菀基理太平首拔忠賢
清我王路臣軌伊存物焉以故天日昏黑世短心長輤
紖發晨式者斯傷
明琴川陳母譚太孺人墓碣
譚太孺人歸於陳贈御史復清公也舅氏木已拱姑猶
虞淵之日復清好書史不事事太孺人獨手婦政復清
不禄又獨手母政以教成二子察臺憲寰國史太孺人
被有封命嘉靖壬午壽七十六而終祔復清虞山葬云
銘曰
粤有令淑正方蹈醇奚作佳對内職是親門戶尋立遭
家弗造首白為期於焉世蚤聲絶泪涸兩孤目前過庭
誰詰積書誰傳學舍甫移伯仲聯起法從詞垣鳴珂有
里載中門令惟孝惟忠礪學砥行君子攸同浮態夕霞
榮景朝露燁彼章服安此裙布從班載召並影聫飛不
朞以浹凶問斯罹鯨鱷河流豺虎峽路疾濟哀奔惟母
之故虞山蒼蒼虞水瀜瀜有玄斯宫有樂融融
明中憲大夫貴州按察司副使龍坡林公遜齋
墓表
宣德丙辰貴州按察副使遜齋林公歿去之今正德辛
巳八十有六載矣公外孫子某始追表其墓曰貞臣之
墓夫振肅綱維扶掖名教狷狹自是則政是弗經解弛
無羈則人罔時畏夫以廉頑立懦之風非砥節礪行之
士鮮有副者公違凡運古秉義立方不涴自潔廉白稱
焉不淬自剛彊明著焉崇尚禮則稽校墳典家薰其德
而鄉範其學起永樂乙未進士為按察僉事署之陜西
憲駕臺符歴荒州而臨遠鎮時維貞吏亦乃勞臣無敢
干叛不可改燭直於枉而人絶冤稱舉易於布而邊免
輸粟洮鞏之庾先發荒歲為之無饑兵衞之胄並收武
流為之興學正色允在喜愠不形氣剛詞寡畏愛有加
焉最績聞天子特與誥遂憲副貴臬凛冰蘖之素以時
發金石之貞聲先惠流威行徼外犬羊馴擾豺虎避蔵
焉而禀命不融英氣斯戢夀僅五十四僚吏傷感苖獠
興嘆骸骨幾不能歸妻子幾不能為衣食數椽之古屋
撑拄可念黃氏外祖母公長女也嘗語某曰吾父在陜
憐吾貧助以二帕手書尚在前輩風韻固然者同時臺
憲公獨振響矣續郡志者以宦業例公殆未詳也公與
某同源分流金紫光禄大夫悅公公後也諱時字學敏
父贈奉政大夫按察僉事諱憲母佘配宋繼王皆宜人
子孫蟄蟄邑博純仲子邑尹世明曾孫也天不厭廉重
有顯者某敢假昭潜之筆以續有道之碑
明中大夫左參政姜公墓表
見素子曰風其不還矣夫夫樂圓醜方附同畔異文勝
而質木乎微斯朴略所以絶觀斯人不被有醇厚之澤
姜公其猶行古之道也公諱昂恒頫字也上世扈南渡
由汲入杭居蘇之崇明海上徙崑山既析太倉州為其
州人惠安其居里也高祖諱仲和海運千戶三傳至公
父贈監察御史諱顒世蚤公頼母曹太孺人以鞠以教
厭俗浮靡沉晦以收之於寂學主造詣不騖取章句第
進士出知棗強入為監察御史自北乞南知河南郡又
乞寧波皆以母老故竟去終其養服闋薦起福建左參
政以疾辭竟卒公義利界畛不納餽亦不修餽婣舊過
客澹若無情試禮部承費之乏至婦家猶力為郤子弟
上書不用官紙在臺諫劾李孜省邪術忤憲廟旨杖之
於朝清理八閩戎政梳櫛蔽隐為守令立綱要以不牽
小行寅宷預落華飾吏易故臣家毋干官常兩爭師聽
徐折以一言而定親藩監舶無假日本夷之使為之歛
屈殆有以動之於先者矣居常專志民隠瀍之石梁四
明溪之堰起其敗以馴其勢歲儲例郡而斂省而散出
時不當所入公請斂散皆由郡兵民稱以為平視事甫
已即閉關閱書草生於庭鳩巢於樑雀集於案而飲其
硯水夫治絲無棼烹鮮無擾綏則安動之則苦人情也
簡以臨教以化斯循吏所難公優舉之而賦命弗永望
耆而逝謂之何哉嗚呼求公於人觀於身求公於官觀
於家郡志稱仁孝恬退一介不苟取與家計索然有古
君子之風可謂實錄公與余並時臺省公北余北公南
余南中各有所寄而幽明不負可謂良友公配淑人某
氏二子龍某孫某某曾孫某某龍為雲南按察副使請
表郡城官山之墓噫交遊落落非余表誰耶表曰明古
君子中大夫左參政姜公恒頫之墓
明封順天府推官林公遲菴墓表
公諱耀字彌宣以字行以遲於遇也遲名其菴方孩[孑(焉-正+?)]
大耳秀眉睛漆若肌理瑩然玉雪里人曰林有異人兹
其復出矣父潜夫翁意謂然母王氏意亦謂然比長修
榦豐頰聲應節如諧絃禮度坦坦不崖角防畛以居於
異與之處久而真量若兼容而其中要不可犯與洪安
人相敬如賓洪名善相理内紀其政第精糲豐儉之節
以食其尊嫜暨其儕行以下逮其臧獲公輸私祀慶吊
有常儀公得以專志於學曰坐環翠樓左右圖史吾伊
無絶聲父與王異之王卒繼母龔又異之公亦母事無
間龔疾當灼艾身試灼以薄其痛龔感心動疾為之愈
龔所生弟業已分請易其業公許易業洪無難色子垠
塾孫富書課公舉其大屬洪稽其細洪稽無漏正訛警
惰居然女師故學皆有成而公邅廻郡序歲以久僅以
貢為廣之清遠訓導居五年以龔訃歸無復有仕進之
意精力一盡於學温裕之業以官而貧倫輩屬望重有
所不滿公心神怡曠未嘗有湮鬱邑幽之懷情事一付
於酒與伯兄寺丞翁歲時相酬酢羣子姓侍側公豪飲
大醉瞪視良熟曰吾塾也可又謂垠曰汝富也可吾學
吾兄汝垠學汝伯瀝酒在地為笑寺丞堪太僕時所封
公封順天推官與垠之封大理評事也同日命人以為
難同時一門三封官三郎署七贈封安人孺人人又以
為難九牧端州為盛入皇明進士十一人及第二人公
祖孫四進士祖終儋州同知諱洪堪曲靖知府塾富同
年進士塾南京考功郎中富寧波知府位望並振發公
仁慈泛愛與洪故相將為厚貿易廉取浮酬有所求無
計贏縮強以應於家時無長物所友陳伯同歸女借洪
珠環直可百金既為壻家所執力不得償公竟不責償
洪亦無有私憾其宅心處事類如此故疾必禱哭必哀
盡頌遺德者過時而悲公與洪生同宣德壬子正德丙
寅年七十五以卒洪卒成化丙午先二十年云孫曾與
玄宓宏萬仞萬里繼祖四明金蘭茁玉立可知其世石
泉之藏宫傅屠元勲誌之矣某族後行友一門善惡可
無表嗚呼物不可以終速故受以遲大所由以基也天
之報施弗爽而亦甚遼緩要不在其身者衆矣褊夫狹
子寸功薄善報預施先噫祗見其小也樹榖者責一年
樹林木者責十年之後德則百年焉遲菴及身見之
明贈文林郎監察御史崑山周公明軒墓表
贈監察御史周公諱煚字應南别號明軒金塘收宇圩
之葬三十有二年配贈孺人李氏之祔亦故矣子浙江
按察僉事君震請表其墓崑山之周自湖州來徙夀誼
翁百一十有六歲太祖高皇帝徵入顧問賜綿帛肴醴護
歸其鄉魏參政杞知蘇州鄉飲大賓禮致即次乞言王
太史彝紀其盛傳諱勝諱顯諱岐襲隠俱夀余紀世夀
傳公從沈空同周草庭業士有能詩聲授徒里塾病口
食弗繼行市中見權量物估往往用裕曰彼固利而為
吾士而舉義無害輟其業業焉臆計懸合富商巨賈必
估乃厭取固約酬其利之當則泛李孺人又善銖累久
之事育給賓祀副三族知舊間資其布粟藥餌之繼棺
槥之給厚者至數金尤厚一人鎰金尤厚一人倍鎰尤
厚一甥納之室而謀其立公既裕謝所易業又士乎歸
謂震曰吾居貧廢士汝其承之震受命惟謹以决取進
士為名御史公與李被有後命震之婦高亦封孺人公
三子三女五孫四孫女其卒弘治壬子夀五十九李卒
丁巳夀六十六嗚呼四民之業士先焉商致抑末之微
然三事八政正德厚生乎等太公立國張安世立家用
此也子貢學夫子之道而好廢然則士與商通歟曰士
以明道禄殆非所求食貨交相為用末業貧者資也商
之利厚於農工而居中應會估不二價非士莫之能舉
也公積能散業能謝士未盡然者抑計然陶朱之術非
歟表曰贈文林郎監察御史崑山周公明軒之墓
明琴川處士陳清隠公墓表
琴川處士虞山祝家峯之葬六十有九年孫察既為監
察御史請表其墓前二十年察方以進士節推南昌余
擇賢署州副焉為御史方貞敢言動引古義相悉以為
知己表祖懿為宜陳故海虞望家上世伯暘至繼芳四
世傳處士處士傳贈御史復清仍襲仁厚稱長者處士
沉默簡亮甫冠承父區賦公無負租戸稱其平新廟學
起梁道力先公匱而不計其償姻黨周恤至棺槥為預
處士凃遺骼為收瘞所居邑治之陽一筠簾自隔羣喧
為寂又厭夫藏之未深行一徑若幽谷然轉而樓以出
風氣臨雲水閱古書而主之於静為佳子弟良父兄晩
歲鄉望隆重為太平逸民邑大夫鄉飲大賓必禮致曲
直請質片詞開解負者唯唯避去垂絶之訓曰善必可
為登諸誌石者如此諱璇字叔維市南清隠心遠地偏
之寓見志也玉藴石珠而藏諸淵光怪殆不可冺處士
之素尤氏諧德之輔道有相成者而詩之螽斯頗戾既
古稀子榖乎喪幾若敖氏之鬼而枯楊生稊戴氏尋舉
稷為宗祊之慰稷復清翁也景泰甲子處士七十九而
終復清時方九齡就木猶有遺寄容知有察寰二孫鸞
鵠停峙起進士以聫綴從班善道文周二曾孫子梧稚
竹中棟羣蜂之瑞殆兆諸斯蜂芳音為近蜂有君臣禮
棟廟堂象也蜂而垂殆垂方之應棟而會又殆亨會之
祥處士太丘之陳其未可知二方無得優劣獨嘅夫處
士之前太丘或斳而太丘之後抑諸孫之所未儗表以
並告云
明贈文林郎監察御史鄭公竹泉墓表
生才以出其用秘不自施以食於其子於鄭見竹泉公
焉諱胄字思䕫鄭自露倡學南湖四世兵曹阜成桑梓
龍坡仕籍聫世自堅及忠獨襲為隠興宗官終教授公
高曾祖也父諱克脩母方氏教授濬源公女公九歲稱
孤慧穎天出方矢志督教以無煩塾師比長脩鬚偉貌
類北人人厚待之公亦竒傑自許旁涉詩畫不局局一
詩既獨守家政猶名士相麗澤曰山林自我廊廟自公
後雖地異而友誼如故配方孺人訓導璿女門閥似而
性習不殊相安儉質相力劑和尊事下育纖巨隨應周
視其洪氏寡姉終身間承宰里斂則而供常先質枉直
迎刃而决子光瑛學成甚蚤孺人曰終鮮兄弟請納江
舉光璵光琬弘治壬子公哭方過毁竟卒孺人哭公亦
毁亦卒公夀五十九孺人加其二焉仁山既葬光琬薦
遂收積官監察御史公贈如其官方與江皆贈孺人余
素愛光瑛又愛其子天夀並器之光瑛竟弗收天夀收
以復落又與光璵俱弗夀豈鍾諸侍御者獨隆今進奉
議大夫湖南按察僉事賢問特起子某天夀子某某孫
曾蘭立公衍盛未艾表以待云爾
明贈承德郎刑部主事質□王君墓表
君諱琯字玉和王姓質庵其號咸通間兵部侍郎漢固
始入閩居芝山假令新縣今長樂也九傳宣教玘徙莆
之國清塘下又九傳發隨母吳避地錦園遂襲吳姓三
傳處士文傑傳贈太常博士諱禮君大父父也母林封
太孺人博士世蚤太孺人鞠有諸孤家為落謂伯氏玉
伯曰汝商仲玉榮曰汝士君及季玉某治蠱伯俠遊湖
南君求之三年乃共歸時仲學未成君外償伯負内給
仲學暇則為錄竒書夜相疾讀少懈曰家待仲立何懈
仲竟取進士為南京太常博士監察御史太孺人老令
分異君獨無所私久之凡澆欲腴狹欲廣弗協欲協皆
曲為之副伯氏屏子育私第怒釋引而還延師教羣子
弟樂賢泛愛里稱善人生正統壬戌去正德巳己夀六
十八配定庄林氏有婦行生同年弘治辛酉夀六十先
卒子男七鳳翔澤鳳儀佐偁儼鳳靈孫大受大勲一貫
女二與澤皆林出餘副戴出正德丙子鳳儀鳳靈同舉
於鄉明年鳳靈第進士授刑部主事疏復王姓歸葬君
與林後山之和公室若宿預云又三年鳳儀授亳州學
正澤聽選官嘉靖尊號恩君贈如鳳靈階承德郎刑部
主事林贈安人戴封太安人鳳靈才猷宣茂歴員外郎
郎中年始仕為襄陽知府可占其至以受愛厚於余請
表墓道之石嗚呼相猶扇禍禮遜之風以微故族舊門
行義孝友亦多失其故質庵後錦園而起者表曰是為
贈刑部主事王君質庵之墓
明贈太子少保進資德大夫正治上卿致南京
工部尚書事林公竹田墓誌銘
閩之林類出晉安郡王禄入莆始祖也竹田公長樂之
林元季莆寧真始徙族益親成化丁酉公同省薦會益
密墓銘生故有屬及是孤玉汝靖請卒銘為副嗚呼其
可已乎公諱廷選字舜舉竹田其號五世祖萬原子昊
贅築堤之樊生光榮傳岩耕諱汶祖也梅隠諱宗理父
也皆從樊姓至公為御史奏復為林累贈祖并父資政
大夫都察院右副都御史祖妣(缺)妣鄭配陳皆夫人公神
采充蔚而體格微短喪父蚤圖母乎養乙科安之為部
史堂稿所遺登正又遺鄒宗伯曰賢自大器公亦默悟
辛丑第進士節推蘇州蘇多訟又當南北要衝貴客舟
銜尾而至公綽有餘辦陸士能者婦誤殺人以當士能
繋久之一夕夢有告曰林尚書來乃白公來遂白意樊
為近不知竟林乎復也屬邑鄧珙終訟連逮數百人訊
久不服公訊輒服時王端毅公為廵撫賞歎文人桑悅
賦青天謠以誦弘治戊申部以才堪風憲取公有母之
喪服闋授監察御史廵按廣西寇犯永安府江道梗公
相畫參謀預奏竒捷有俸級金幣之賜為僉事為副使
浙江憲政優舉温處鑛徒聽歸農無問賢能時旌以特
當南臺會薦自是歴深望隆按察使廣東左右布政使
江浙大理卿南京右都御史兩廣不數歲薦陟大僚身
軍務廵撫重寄公沉毅闓朗不盡察不炫能不忌才不
事紛更而籌量懸合大政處以暇豫尤善遠禍無啟釁
廣方敝誅求盜賊充斥公一意招撫梗令方授以征猶
申戒濫殺前後擒斬二萬三千有竒璽書八奬勵四厚
賜公連五疏乞休俱荷慰留有多效勤勞才望素著之
褒公前考御史受勅兹受誥台石之封甘露瀼瀼公有
南京工部尚書之轉引疾卧家又疏三乞武廟始俞允
璽書褒異有歲夫月米之錫是時年六十五會城三尚
書二都憲續耆英之會今上更元進資德大夫正治上
卿公既卜魁輔猶建築堤祖祠祭田以承時祀義田以
周族屬始營妙峯夀邱陳夫人先卒祔焉男長玉汝恩
生婦王司空女與三女皆夫人出次玉潜中殤副任出
季女王出壻皆宦家孫宜杭孫女二公卒嘉靖丙戌二
月七日夀七十七良賤悲感遠邇具文以祭廵按監察
御史楊君某以聞上特贈太子少保賜葬祭噫榮矣公
好賢念故而心常近厚同年陳主事義舟過廣陵夫婦
俱歿為經紀其棺謀其葬之事鄭少司馬山齋為逆濠
構禍紆道營救攜挈其妻子以還嗚呼是無急義遺意
指天日出肺肝利害若不相識何人哉公葬某月某日
遺懿状神道碑詳焉銘曰
閩越和會降兹偉人秘以弗有儲精萃神口碑流聞時
維宣靖布公開誠雪冤平政臺綱有肅外朗中開盤錯
迎解有倍其才一歲累遷授鉞其柄帝曰南夷汝往以
静犬羊要束畫土而氓有弗用靈我師以征大捷屢登
骸骨連請勞臣伊念邕桂猶警司空引疾三疏載聞綸
書報可海嶼沙村依依水雲涉世微倦䘏恩縟稠肹蠁
斯見坤靈洞燭有閟玄堂公德在人公裔之昌
明封太淑人邵母過氏墓誌銘
邵先生二泉寳文與行皆脱凡格就平粹以獨居範型
為世儒碩余意屈心往又以知太淑人之賢有父道焉
太淑人過姓宋宗室徐王郡馬孟玉之後邵過世隠門
邵容春叔安望實自副友倪元鎮王孟端名名士傳存
一翁又傳三益純和二翁並贈通議大夫副都御史純
和諱溥二泉父也淑人為時明翁季女年十九歸純和
五年純和卒存一又卒二泉始三歲未幾楊氏太姑又
卒淑人鞠於多難援曾從太姑以保孤幼邵之遺獨書
乎在&KR0869;為之留二泉既就學一燈共命既納顧淑人産
盡而簮珥亦去薦京闈取進士知許州歴有都憲淑人
養官所者二十有七年公無與聞而義取默贊雨之禱
二泉齋淑人亦齋前牧母之喪括歲俸以酬秘具猶匱
將承貳僚淑人曰吾為汝節孝廟詔毁淫祠與老佛之
居二泉奉惟謹間求淑人為右無右江臬淑人誕之旦
女賓請賀曰母賀華氏孫壻迎婦請舉樂曰母舉樂曰
遣小隸市一肉一菜是外門禁肅然淮陽二泉忤逆瑾
意勒致仕尋起貴州道轉戸侍淑人倦於偕二泉終養
乎乞入京又乞來寧又乞許焉尚書禮部而南淑人己
未疾二泉終養又乞上入趣視事二泉辭又乞詔有司
以禮存問以詔異數嘉靖壬午夀八十一二泉謝未舉
子淑人曰一玄也後告祠堂而乳焉自是時致膝間曰
吾邵脈也昌其是兒疾劇命出故篋以分遺諸孫又劇
屬二泉無毁屬顧一玄乎視臘月十二日也後事顧預
有相約家衆第吊客以無煩二泉復冉涇也顧尤力焉
尊號恩淑人例進尚書太夫人命誥葬祭例䘏典二泉
皆引自避君子謂廉晦可風抑有授以然墓在惠山繡
嶺去純和百步者三義重遷製棺衣而合焉癸未十月
丁酉葬得日走狀屬銘嗚呼節與慈女婦之極邵所謂
大也瀧岡阡表之諭毋殆然二泉固六一似也淑人一
女二孫俱殤一玄命後者也三孫女義階華珉學籍吳
汝憲秦汶其壻嗚呼物忌於完尚書固錫類為慰者也
銘曰
維邵之息不流以堙脈而出之儲精發神維邵之遺於
敓以有維孤也恃維命之守維昔罔諒有落舊門綸書
玉語盎焉春温司會孔棘有收若寂言賦閒居偕雛晨
夕得焉弗居造物留餘有新也後神駒赤雛冥默斯定
善積維遠韋蚌䨇遺其出也晩柔規懿式申國是同繡
嶺藴窿有玉在中
明封承德郎南太僕丞同四品服虛菴林公暨
配張安人墓誌銘
渾樸散量長較大至販鬻松檟猶門第矜高吾族虛菴
公獨出凡格九牧世裔公大父儋州公國朝進士最先
大母鄭安人累貲最厚至公退若編氓念父潜夫翁久
痿不竟垂成之學積嬴承匱以先義凡公私立有羣弟
為母王繼龔之慰孝友名遂孚家族宗廵按彝訪隠行
書旌善亭為勸子曲靖知府堪姪浙藩參議塾姪孫廣
藩布政富先後取進士公以曲靖先恩封承德郎南京
太僕寺丞配張封安人再加同四品服仲氏司訓彌宣
公封順天京推其子垠封大理評事同日封拜與公凡
三封官一郡守兩朝銜六命婦公獨歸慶前人申撝謙
後人之戒城府不見其跡者二十餘年歲時家燕子姓
幾百人人進一觴為盡京推醉曰弟醉赴飲蹩&KR0887;而還
曰弟又醉扶以入服龔之喪耆猶致毁馮棺半舍以葬
諱焜字彌實虛菴號也安人横塘遵信翁女柔順無專
睦召肥祭必備物分家衆下上衣食以自取效至老猶
績無厭曰兒官貧兒官貧居常對子姓道洪熙宣德時
事歴歴如掌曰後日求老人言不可得孫應聰喪母以
鞠以教以繼取進士為主事及見曲靖之温旨存問應
聰婦黃安人之封典以高年再膺肉帛之賜皆世所稀
先正德丁卯公夀八十一終葬景祥前山之原繼是安
人終嘉靖癸未夀九十九與曲靖望八之孝子尤世曠
見子即曲靖中憲大夫知府娶朱贈恭人培義官娶鄭
女適廖竒逢劉本光黃紹禹孫貴瀛應聰應濟應武玉
曾孫琥昌亘杲昂曉孫女曾孫女凡八公之葬某嘗任
銘及是以安人合併誌焉銘曰
維行獨於彼空谷維德門振振子孫維夀百有翁斯敵
維佳城景山與京
明國子生華君名配張孺人墓誌銘
癸未秋之仲無錫華時禎有妻之喪先是吾友邵尚書
泉翁喪母太夫人余過錫吊焉翁以從子璣及二壻來
謝因致時禎求銘之意余曰翁冡刻遍海内顧屬於我
三生曰翁制中例謝張孺人父中順福州公時敏辱舊
於公其哀雲又辱考功乎舊通家乞靈假翁致重爾矣
時雲柴瘠面墨杖而致状聲嗚嗚不續余悲之孺人以
哭母王宜人致毁竟逝余又憐之翁之意其焉可負也
辭其幣誌焉華貲高好禮自曾祖而下諱荃以孝友聞
諱本盛善施稱長者坦菴諱棟試有司九弗利貢而謝
為隠人以為高坦菴與福州髫稚同筆硯謔言締好而
時禎孺人物同比長坦菴請婦福州曰吾挈家之官吳
外母老無托請甥乎館遂館孺人娟朗静秀賓敬自將
挽拽以共居於約數歲華裕益增張之嗇為起弟珤陳
氏婦之逆盛氏妹之歸吳存歿賴焉珤豪交而泛曰父
官也貧語陳婦為節而相焉時禎雖館於張猶意若有
繫孺人曰無舅姑之思請構石涇迎致焉於是孺人之
父母得安於官時禎之父母亦安子婦之在其側也福
州既過家故業新拓籍記了了謹奉以還而自請歸華
福州不可孺人曰舅姑乎在割以田留需為祭奉二親
鐵岸之第以自盡子婦始終之情杜斯干相猶之罅請
時禎立二副室以圖孠昌愛雲而教無靳遂文事知名
與父後先畢業南雍待選選部以須有遠至福州喪既
期猶哀曰贅殆室等吾從其厚福州之後為落時請繼
孺人曰汝請汝父及是王宜人之喪重以致殞勢亟屬
雲學屬楊氏婦内政屬時禎與雲二女之念曰秦壻疾
子殤吳則庶庶亦女也一居之厚舉手訣時禎訣雲遂
瞑嘉靖癸未八月二十一日也以上去天順甲申夀週
一甲子明年某月某日時禎營某山某位以葬嗚呼孺
人殆丈夫而女於張蠱之初六承考於華家人之六二
順以巽終吉貞吉者也母喪傷毁禮未稽孝足念也銘
曰
矯矯翔雁言顧其雌亦有飛燕並羽差池胡獨弗似遺
情酸悲昔行其野耨饁在下案舉無期熟炊有化虛幌
宵寂復真神遊同歸以盡有賁斯邱
明贈奉議大夫光禄寺少卿水南馬君翠峰墓
誌銘
正德己卯六月十有三日宸濠反江西都御史孫公燧
按察副使許君逵死之吾鄉南京戸部主事馬君思聰
以督餉至被執不食六日死參議黃君宏亦死江西士
民殯之僧寺八月十有六日濠平六日二子明竒自莆
至明衡自南太常至啓殯易衣冠以殮又得所奉勅於
行部承塵秘處事聞有贈有祭馬君贈奉議大夫光禄
少卿並祀忠節祠廵按監察御史唐君龍疏於朝又立
四忠碑以紀嗚呼守臣死封疆固也使臣不幸而入其
執死亦固也君義不為子陵為子卿亦不可得也夫死
非難處死為難龍逄比干夷齊死一也而餓尤從容君
子於四公之死無異論者君字懋聞翠峰其號馬迤北
衛州人仕宋為帳前撥發南渡秦州之馬鄉司巷居焉
七傳為昭二子並官判院顒東馬裕西馬裕三傳良成
為莆縣尉因居水南又三傳為亹亹生洪源君祖父父
也妣方氏君清穎蚤慧學知向趨事父母盡孝讀寇萊
公六悔足曰親在不知孝兄在不知敬悔作心圖言志
詩自見家貧納室之期已晩而祖父母喪未葬請先葬
慕劉孝子閔方格時從觀禮弘治乙丑第進士歴知象
山平鄉究心民隠求病利而罷施之旱澇虎患為禱民
知有應亦知有令之誠其最大復柄要所侵河渠辯逆
瑾偽校寘之法流賊熾畫地分民環堵並築浹旬而城
告成誓與民守賊無敢犯屬之民與鄰邑逃難之民頼
若更生竟以擅役左判海州用陶廵撫薦復知諸暨政
不易常而縳其鎮守狐倚私人為民戾者既入為主事
以有今之死夷坦有讓吾不知其勇也在諸生開館授
徒遠邇畢聚嘗曰讀書能沉潜咀嚼胸中自一部全書
材成黃少廷尉鞏周憲使宣黃郡伯希英周會魁大謨
尤知名又謂明衡曰人心本是活物常令存存不怠如
化工生物何事不可為明衡果留意孤尚從吾友新建
伯陽明公遊取進士為南京太常博士選監察御史未
踰月與朱御史淛以言落民士論韙之嗚呼君素先定
而道又行於子矣生天順壬午二月夀五十八配涵江
鄭氏封安人女一藍信其壻孫知立知譲孫女三俱幼
某山之墓既卜二子以少廷尉状請銘予往還京師奪
於冗於老以病文例辭翠峰之死余重明衡余愛也銘
曰
成之易有開則先遇之晩有兒則傳毅状剛態於彼金
鐵吁嗟翠峰之死為烈
明旌義三山郭公恪齋墓誌銘
正德丁丑進士例歸省吾閩郭澄卿歸省偕同志左授
諸賢為社詩致我雲莊嗣是會若宿契比使及門則澄
卿致事狀請銘尊府恪齋之墓噫榕城寓次神宇充蔚
銘耶公終嘉靖丙戌六月三日夀六十九諱軒字瞻夫
郭自元宣義貴江右入閩一再居南街教諭崇傳福福
傳嶽仕績隠行聫世有聞嶽尤負雜博善施與焚逋劵
德在人為多生戸部公珙恪齋父也母吳氏公貌古性
夷絶稚習戸部異之授以易禮知旨要史子獵涉道古
今事可聽戸部既進士尹會稽尹嘉禾入為主事所至
挈公自隨而自盡父之孝官之廉默輔焉承考用譽陳
孺人又善為肥家尋舉有戸部安人之喪飾後事散遺
財獨襄大事三易壌不以相猶成從父弟轔尹有竒跡
教波嗣響家學與越坡平嵩榕江稱才子第進士長長
川迎公就養屬無及見其面一饌之新必問所從悼二
親弗逮筯為廢波治有殊績猶以剛為戒竟之為民求
節觸璫忿欲椎之民羣護以脫時水部王事命已下猶
坐攗摭下詔獄責幕江藩風望大振公虞禍書速就官
久之承委校書得拜床下公宿疾為間間復亟波以藥
進舉目曰命也遂絶公冲晦有遠量學既中輟猶文事
自娛祀先飭躬課子流惠鄉族動多可書而賜服僅酬
錫章未逮後之收理然也公兩配俱陳男二澄卿即波
婦余湖郡庠生婦謝先陳出繼出二女陳儼王䕫伯其
壻墓在某山之原某向某月某甲子窆公於左虛石預
繼先陳祔姑吳保新墓云銘曰
世之綿維德先引以大曰有年栢松刺地看參天維郭
初仕與隠卑彌尊戢以謹善積慶餘文誰領震之武慶
之風前作後述將無同道路不語時乃翁
明朝列大夫浙江布政使司右參議石泉林君
墓誌銘
弘治壬戌族翠庭石泉省吾凡三第進士皆廉實才望
為時令人翠庭為察使石泉為藩少參省吾為大參穹
階屬之矣石泉年五十四顧疾以卒貧無棺僚長何道
亨為具棺無為歛為之具歛邵提學思抑為之狀而以
余誌銘石泉有幼慧植志甚勇父遲菴公彌宣司教清
遠歸以落也責起落良勤石泉省吾既並起石泉封遲
菴如京推省吾封槐庭如廷評父子祖孫同日封拜盛
矣順天應天柄右充斥殽以五方民不可爬理石泉兩
推京政風令稜稜疏重根本固事納忠治理尤精切考
功南署有所殿最虛不容物隠然衡石之重其視浙藩
也盟神外復有所告刻錢戒布之學宫分守别出新格
不吏隨不勤館人日市一菜把羹於是豆亦於是人稱
菜林袍服手記獄案公移手稿手批答以明示無它取
畏信於下上立孤取忌其亦焉可齊也其卒正德己卯
六月十又三日諱塾字從學號秋旦葬遲菴也夢石泉
符更號石泉母洪氏贈安人配方氏封安人方為通判
東軒公孫順謹善相以共歴艱難數歲而免於瘠以上
致滫瀡繼酒漿時其裘葛以無難石泉購書之費遲菴
曰賢洪曰賢石泉藉手内政榮境甫適而傷往至年僅
四十一繼張僅二十七子宓娶陳女張出也尚幼孫繼
祖所著石泉稿林氏族譜蔵於家續名臣錄革除錄刻
焉嗚呼士有遺用者盖亦多矣獨石泉然哉余固哀其
志也石泉獨乎哉昔裴俠守河北食惟菜鹽稱獨立使
吾家中允守鬱林也稱青菜林古固有然抑有所授也
石門白冲位壬向丙者墓正德辛巳臘月六日石泉乎
葬方乎祔安之也張葬石泉潭坑位申而寅向銘曰
奔流絶防弱水弗東為獨為同有樹其風稽天一力矯
亦奚失鬱州允式嗣廼斯日有閟玄堂築於吉岡旦復
旦也於夜之長
見素續集卷十
