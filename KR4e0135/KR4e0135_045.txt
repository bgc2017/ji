見素續集卷八
明林俊撰
序
贈朱三峯興化郡伯序
夫聚方分類川精嶽氣殆有所主持其間嘗觀夫越臨
觀之美甲天下閩山澤通氣以鍾之於人方格重有異
者而封連壤接閩與越交事樞前政之翕張舊德之薰
習副目觀而酬心寄若東西家然率未有見夫純一其
趨以會歸其至然則化而齊其皆虛語歟嘉靖癸未莆
之守擢去朱君朝章代之君瓌衷藻質明習法比時方
以憲部正郎為卿長慎擇奉天子命慮囚於蜀同官者
曰朝章宣皇仁為冤人寄命輟而莆孰若聽畢事於蜀
惠深且廣哉君進士久敭歷中外綽有聲稱滯以牧將
殊而大之也僅之郡乎承譬諸作室斵連抱而小之非
材宜余曰朝章其不薄守也方千里而郡寄之民父母
之有惠施之政有威肅之令手提乳保謀其所愛惡而
舍施之使官無頗政邑無冒吏而鄉無暴民人人乎士
君子之行斯之謂民之父母否將疾而仇視之是固民
之無良亦豈守之利哉郡藩臬之寄藩臬臺省之寄朝
章清才卓識其誰不與之鬱而使伸宰物者大其至也
夫郡有所事有所使有所專亦有所不得徑遂者事樞
政理物情人態以日棼吾前拂其心以平其氣落之華
以收之於實相濟非相病也涉川者貴有待行千里者
遲亦至徒取快疾然哉抑仕有學道焉取以自益亦取
為人之益通宏厰之性以無情幽澹凉寂之情莆君之
所也莆前守績學功事赫赫動人耳目有岳公季方潘
公舜絃王公存敬繼之者或弗似張公時峻視莆復之
未久謝去嗣是或因或復口碑尚存君力副焉莆將賀
得君君亦自賀得莆蒙泉俎豆之門有公席焉淹速鈍
利知道理者之所無計也
楓山先生遺文序
文本諸心而根之於道主張人文鋪敘皇極感人心而
禆治化後世抉奇搜博以繢藻雕飾為工文云文云乎
哉太子太保尚書章文懿公楓山先生自魁禮部系仕
籍幾六十年實歷不滿三載甘貧守道崇尚廉退其忠
實之操質約渾古之風固已高出人流望在海之内外
經世大略大可用天下小可用於天下而石蘊淵藏僅
取司成之一遇棄之壯盛而收之衰憊之餘斯有志所
扼腕也然士有山斗國有蓍龜以繋獨天下之重尊信
大同焉及請老勤複武廟重違其意加其官竟許之上
在舊邸熟先生名作而即位思有以致之先生已望九
之年縟典殊恩其不能拜矣余愧屈數老於先生尤注
嚮先生亦謬余與時屬有所寄遺老之召方幸過里門
接道論而先生又殁矣老泪遺容幽明相對余之無能
已先生猶先生之無能已於余也既狀事行與立祠門
人董遵以遺文属序先生全集諸子都憲君拯以梓行
矣是集得意作也先生專志六經附博史子意所詣極
將欲起婺學數百年後會北山魯齋仁山白雲之派以
上接晦菴東萊之傳次之亦力追道傳晉卿景濂仲申
數大家之逸響其旨深深可寓道其詞正正可寓心其
筆勢平典文理簡潔卒澤於道德仁義粹如若湖海平
流風激水湧以備盡文章變態文云文云乎哉
端本策敘
贈宫保尚書李公秀實司教漢中上端本十六策仁廟
讀之喜將用之驛召而至上上賓宣廟試之效授以司
諫尋轉左又將用之公卒年三十七有遺寄焉昔東坡
上皇帝書柔行巽入識者謂其得告君之體夫諫有正
有諷籌義理量事勢直言讜議是之謂正而巧發潛運
是之謂諷孔子論五諫曰吾其從諷諫乎意非孔子之
言也人臣事君盡其在我聽不聽天也正焉有不利者
哉夫法語正也巽言婉而導不出乎正者也王斗正諫
齊宣舉士鮑叔直對齊桓不敢鑄鐘以昭名茅焦解衣
伏質而始皇母子如初諷微出乎正而終歸乎正者也
東方朔名善諷諫時進直言武帝猶俳優畜之所謂勸
百風一君子有弗取焉爾公之策非所謂正諫者乎余
獨慕二聖之善處公也唐太宗謂高宗曰汝於李勣無
恩我今出之汝立以為僕射宋太祖得齊賢不欲爵以
官隂属太宗異時用為相夫為子擇人義不當如是孰
若仁廟知公收之勤宣廟試公用之異誠孚意感正大
明白為聖子神孫法程使守以無失將䕫龍滿朝都俞
世世堯舜之治引之於無窮不難矣追惜者公有時無
命策不盡見於行然繼之有孫充嗣君忠亮典則位宫
保長夏卿參留務為聖心倚注宗社根本委重位遇所
極公之行在此矣
林文安公文集敘
文根諸理發諸氣而昌之以詞賁飾從施真質猶故迨
從横之習勝而渾重澹雅之體衰至搥提仁義而絶滅
之貞元啓會大音載完起息興衰道隆替與焉漢之盛
司馬子長以豪健鳴唐之盛昌黎退之以雄深鳴宋之
盛歐陽永叔以雅潔鳴同時班柳蘇王聯聲逓響名名
家嗣是作者日衆詞徒長而氣以弱理亦為之晦甚至
驅駕才華搜奇捕怪樸以采紛雅以俗亂藻製瓌調未
必不足譁世而賈名而稽諸典謨訓誥遠矣國朝承元
代之舊力挽古風潛溪倡之東里和之作者之盛要亦
不讓前觀太子太保文安公泉山先生生宣德甲寅去
醇樸未遠又居川嶽形要之會漸涵撫州尚書公之名
訓起進士入翰林積官吏兵尚書參其留務中有餘養
而出有餘用藏明於晦戢介於柔恢恢然有容而陽秋
内寘不可卒近完名盛福多孫子壽八十六以終諸大
老無及焉評者謂有韓范之遇萬石陽城族里之化文
富洛社之風雅殆然者先生文平氣順而一根於理謹
質學子固澄練學仲伸而氣度暇整動應繩墨如輕縑
便體嘉穀之濟實用逮其變也如立峯壯雲平流之隱
細浪可以觀人可以觀世某姻族後行先生嘗曰迂老
之文吾見素敘之抑縮以久仲子藩伯君利瞻將鋟梓
以傳以書來速叔風弗似銳欲參几杖以式餘年先生
不可起某亦頽然老以病方槩盛節可慕而不可學也
謹附名集酬宿命云爾
莆陽文獻序
莆文物起於隋興於唐而尤盛宋海濱鄒魯至今焉而
紀述遺闕紹熙時始有軍志洪武時始有事述郡志弘
治時也文獻之修尚闕千百年光嶽之氣彙鍾於元人
者為道德為節槩為勲烈為文章為四儒道學以茂贊
皇猷輝發聖藴如景星卿雲轉瞬而消滅以盡其不深
可慨歟然有甚難者夫記誦弗博則搜校漏遺升落無
章亦準量决擇有未至重以參愛惡其間與欲借隻詞
而不遂者則吠聲嘵嘵市虎三告故退之不作史子瞻
病文選無法而文鑑去取亦未慊於晦翁事述郡志同
撰自相詆訾文獻之筆其未易操也乃以累吾鄭公山
齋取立齋手錄參以諸家遺文并述志而類萃之人取
其尤事取其覈詩文取其純整無叛道后峯間商校必
東士遠間刪削焉閱數歲始克就編屬余為序余未見
成書要自公出賢者也三君子又賢者也書固足信矣
第不知有借隻詞不遂否乎吠聲之屬其不謂終無也
道也者求諸我爾矣盡不盡吾知之信不信又胡從而
知之司馬遷史記雄向稱良史才子由兄弟獨疎淺病
焉抑無害遷也纂輯定監戒昭為莆立赤幟今之視宋
猶宋人之視唐人也人文之盛有大書特書不一書者
矣
西湖楊氏族譜敘
造化以物群有類諸形族也形分而氣別之類諸氣族
也氣引之而無窮則世疏而不可理族之譜可無作乎
夫封諡爵官姓始也系長譜始也姓苑譜諸官氏族譜
諸家然以官則略以家則失之附而不可據族之譜可
易作乎楊自唐叔虞之後伯僑封楊因楊姓而韋柳楊
杜郡姓稱焉東京楊袁並顯而清白家法楊世有人太
子中允沙村先生固安西湖之楊出上都興州右姓國
朝從善翁内徙西湖居焉二子曰興曰貴興幾傳而和
第京闈官終代藩左長史贈奉政大夫三家徽嗣家學
伯維傑仲維聰先後進士及第伯編修仲修撰晉今秩
植節砥行文字不刻意雕篆為工即沙村也季維誠亦
業嗣響貴即樹有戰功世為朔州千戶奉政譜從善為
始遷之祖繼以太宗興而下凡幾世遷而上闕焉沙村
又續別子朔州貴而下凡幾世以系於譜裒輯誥勅銘
誌遺文而并附之儒術武勲傳敘有韙楊即不出東京
未後東京也沙村屬余為敘夫譜所可知譜法也歐陽
之譜自萬八世其上失詳焉蘇氏之譜自沂五世其上
失詳焉系所可詳無敢有苟爾矣六一老泉殆有矯夫
冒妄之混真抑自知其立足為是譜重者夫以一人之
身分而為千百人之身又合而為一人之心固有特出
倫類主持綱常為世族型範累葉載德奉政沙村百心
焉而譜系絶續亦以寓時化之微世責之所留念也
城左鄭氏族譜敘
化與道常相因者也身不易道則政不易化世風人紀
恒必由之故族視家家視身潔齊聯屬政通化流如三
元布氣百靈效於其職而其盛可常其不常其培植滋
長要之久以定之天如梧檟然率取材於百數十年近
者亦數十年雖天時氣數遲速早晩爾殊而堅貞槩特
固獨存焉鄭自露公兄弟倡學南湖子姓擇地成桑梓
露四世刺史肇徙楓領五世倉曹楨徙桃源至提舉朝
又徙郡學之傍衣冠聯數葉以盛當是時意氣何壯也
子司訓子靜三傳而為思益又徙府前傳廷輔傳祥官
教諭傳洛書起進士為監察御史是為大宗府前房也
二支方盛大宗雖晦晦藏戢含毓咇楙而遺經故在型
冶隱存閱再世教諭以文行名嶺南監察以治行名吳
淞獨立敢言名朝堂橋梓敷榮如芝蘭耀日梧竹之拂
晴烟二支之子姓後焉夫道恒也政化易而道無易仁
居義由勤植儉守執其恒通其變以致道也故順故亨
故久盈虛消長造化者不能違焉故裕以治蠱蠱日深
大有而受以謙泰亦有城復於隍之戒記兒時拜司訓
容公牀下得思益公容止甚真蓋善處夫冲晦之間謙
亨有終君子美能受是宜其有後也序是譜並序其世
壽左司馬山齋鄭公六十詩序
余名好士故而密新而投遠而諧協備正聲而不流俗
調如賓陳公山齋鄭公尤余副如賓純孝苦行竟以母
老歸母終亦終而孝廉有旌鄉賢有祀潛幽有誄飽育
其妻子有餼固如在如賓也山齋孤格壯猷立方養尚
博識而善文如喬嶽具瞻樓船優於負載天下事身任
不疑左轄江藩坐忤逆濠意晦處林壑今天子更元嘉
靖言者言其忠遂連起中丞廷尉再進左司馬莊而永
毅而斷賢問秩秩倫輩上其正位本兵總制西夏中外
之人心預屬識治亦以為允公期副上知竭盡忠愫以
翼正國是而持論不回羣陰搆煽遂連疏引避貞臣道
阻業公留則已山中野服莆野水間矣夫君子去留皆
有所甚繫朝著鄉國其彀率均也慶歷聖德之頌曰惟
仲淹弼一䕫一契天下不以為過司馬君實退居於洛
邵堯夫謝聘命相從重厚之風聞於天下今天子經理
堯舜䕫契滿朝余二人起亦起歸亦歸則道大致同也
空中樓閣余安敢附堯夫而足履實地公無力君實自
副哉表律歆發以還莆鄒魯公之後又自有公昔文潞
公起平章壽八十一公壽週一甲子聖天子寤寐耆賢
用潞公故事起公於家則朝廷又復有公而范公江湖
負憂富公居家言大利害公無力二公終副哉壽之日
冡嗣泓為致賓公紀四詩余和之賓又和之余序之
留餘存稿序
予友陳君留餘蚤以春秋魁天下士宦迹所至有聲世
責將頼焉領覺非之悟行急流之退之勇於艾服官政
之年高君者惜其用之弗究為計太以早矣夫二疏之
去君子以為燭幾君冥鴻孤引以預脱士夫駢首之禍
一作一止而亦豈徒哉近得君留餘存稿讀之為之大
快夫富貴勞人孰若貧賤之輕世肆志超物表寄霞外
與濫巾竊吹誘松桂而欺猿鶴何如也抑際遇時也績
效之建立與有命焉委分行志由之人乎哉組織文字
雄情逸思以盡發胸中之奇合溪山雲鳥而指令之與
造化爭巧日星爭麗逸流名派爭激昂要亦自有遇者
宣力應會間得而破裂之以未必盡如吾意如述作然
積於今為烈君熟於斯二者自我制命用弗究而具則
餘功未酬而言則以立留餘其居是矣然竊計之投散
謝榮激清而鎮躁叔世奇事終懼夫斯人之溺而無一
引手援也予同年相好出處跡相類顧若欠恕於君夫
道分與義爾矣無害我之止亦無害為君之行義江鷗
石之盟遲之今可也請追論之
敘三江翁毛先生別
太子太傅三江毛公以疾疏致禮部尚書以去上留之
又疏強之又疏意懇而詞求哀焉上勞問頻復卒允而
秩數加焉見素子曰君子之於天下也無介不立易之
豫其六二曰介於石不終日貞吉夫介如石靜而堅矣
動而無撓吉何如矣無貞不恒易之乾其文言曰貞者
事之幹也貞可依焉正而固矣立不易方吝何自矣無
節則嗟節之象其辭曰安節之亨承上道也節不逾焉
順而正矣柔之得中厲無門矣毛公蓋兼有焉夫正德
之際豪猾鼓焰時也趄趄噓嘘附之有光公既不亢亦
又不羣不掘其泥不揚其波豪猾畏而敬之今上即位
剷劘淄穢公獨不染介於石公之謂乎翕翕泚泚縮者
盡怵公既不激亦又不阿不慴其威不同其和豪猾敬
而遠之今上更化搜刷垢瑕公獨不與正而固公之本
乎國統中輟親藩入繼建議昌言奉迎護蹕天子嘉焉
崇爵顯秩若罔聞識涎垂競赴公若凂焉承上有道公
其節哉夫處易移之時有足移之勢而三善不違一德
純備予安能無不豫其間者邪夫宗伯者典常之司也
典常者教化之源也故三禮之典非夷弗申五教之敷
非契不命至治之馨惟宗伯之慶嘉靖中興更張百度
惟宗伯是顧以翼以為一臂股乎失予又不能無不豫
其間夫公之去疾去也近醫藥節思慮以扶衰起羸師
垣之席虚以待公去猶留日也成王之頌曰佛時仔肩
示我顯德行斯皇上訪落戀故之心公念哉
志喜短序
林棲谷隱閨藏屏伏其潛行難章其内美尤不易見一
旦熟姓名天子龍章下錫播士夫歌詠而幽舉之昭前
輝揚後懿門不易故而新族里山川居然生色君子徵
諸其世開之方秋官思道自取進士樹有宦績分恩父
坦菴翁母潘氏配蔣氏皆被有命服方門戶一新族里
山川生色焉是孰為之思道也孰先為之翁與先世也
譬諸木然其植本固如泉然其蓄源遠頎然其長浩然
其流其參天其至海誰遏之思道天才迅發海内士幾於
無雙述作百年予畏也抑名大者爭亦大容有破我所
有而媒孽我以其無直先伐甘先竭古固有之君子知
微用晦慎引之其參天其至海何有
見素續集卷八
