見素集卷二十四
明林俊撰
說
䆳庵說
豹隠霧而成文龍藏于淵以神變化雨下土夫資之弗
深無以為致遠之地而息煩鎮躁要非淺之能為也故
深居而晦處捐塵絶俗百物之交弗至則無諠聽無流
視左圖右書前箴後儆助我者有餘地矣石淙楊公應
寧藏脩之居擇最深處為之名曰䆳庵其取諸此其制
乎外以脩乎内足乎内以無分乎其外者矣夫馳情繚
意於無何有之鄉身在此而心已在彼欲一時之靜不
可復得也則庵外也圖書箴儆猶外也公潜乎其内也
寄庵之䆳以成其心之䆳其業專專則志一其居靜靜
則神清則視無形聽無聲心有師氣有帥欲有坊道有
奥聖賢有域探微造妙以綂百靈搜羅萬有孰得而淺
狹之公起神童第進士方方物出謀之始固已累有上
卿完名修志朝士莫肩視以班顧自貶抑深造弗懈及
門指授斐然成章其亦波餘于楊氏矣蔚人文澤寰宇
前瞻却顧庸非公而誰䆳之功于斯為盛
因吾字說
予與劉君時讓舉進士同觀政刑部同步行履數日輒
穿駐足抖沙相視失笑其後同南京時教方易齒有敏
名再見則驚視之矣今已博雅可諗以吾時讓之命問
字於予字之曰因吾說曰道根於性性根於天之所命
人與聖人亦類也聖人脩道為教不過因吾所固有者
裁之否將憚而弗信矣弗信民弗從聖人亦曲勞而無
功矣夫不勢而尊不威而畏不賞而自勸不令而人樂
而習之非通以至易不可聖人有待焉使人自有而自
為之又將通之曰人倫日用之常吾之道盡於是而已
耳則人將曰固是之易邪則均可能也吾將勉而為而
不為去聖人遠矣聖人又待焉有可入之機可進之地
又將通之曰道德性命之藴吾之道盡於是而已耳則
人又將曰固是之未已耶吾將勉而為而不為前功棄
矣有可入之幾可進之地又將通之曰有天地民物之
責紀綱造化之妙焉吾之道盡於是而已耳則人又將
曰固是之無紀極耶吾將勉而為而不為則前功棄矣
揆事就中探微而入妙吾斯之未能先得我心者可就
而叩也吾聖人師焉聖人不恒存存於書吾書師焉卦
畫於龍馬範演於神龜火鑚於辰心歴於天運輪於轉
蓬律於鳳鳳書於蟲鳥造化之藴聖人心術之迹也聖
人之迹師焉吾心者可會而兼領則盡乎吾矣非吾者
烟雪飄散蠛蠓氛埃之過前又惡得因吾固無而規其
必有耶此學法也持而不已吾於因吾觀矣彼謂聖人
不足師與不能師均妄也
族子伯隆字德符
吾友林公長深同予出邵州刺史後徙福唐之甘蔗州
又從尺籍于莆樹潜德數世矣竟符于吾友以刑部主
事求養母而南又求養母棄按察僉事教授常州忍貧
自節養妹氏百餘指是所謂難者常言術者言吾當無
子既而得伯隆竟出于數之外德之符至矣伯隆懷抱
尚未煖指掌翫弄尚未能作嬉笑聲吾友背而去之矣
是豈待予言而悟哉伯隆鞠子二寡母冷熱失調兩心
俱碎是豈待予言而悟哉寡婦之門不入予以伯隆故
每過呼出拊視頭巨而軀幹小不稱人意予危之久之
駸異既又異今則偉偉然長身可夀可立可為吾友慰
矣人孰無子有如吾友得伯隆之難背之早隕息有餘
念二寡母特百常情於鞠育之間者哉天與人恒相符
德有後恒理也伯隆孝友所立慈與節鞠而抵于成者
其常人子之心哉字伯隆無德符可念之哉由而上什
百其身一伯隆焉由而下什百其身一伯隆焉念之哉
鄭氏三子說
師德君三子予表甥也秀穎澄潤治士業居若有所成
可大鄭氏因予廣命名與字之始終告之軒偉勁特離
風塵凌絶霄漢摧羣而懾類以操有彈擊之柄為鶚凡
羽族之剛無過焉傳曰衆鳥累百不如一鶚一鶚其九
霄乎負青穹絶雲氣背若泰山其翼若垂天之雲為鵬
凡羽族之大無過焉傳曰鵬徙南溟摶扶搖而上者九
萬里一鵬其九萬乎長榦疎節脩勁而素翎氣應金聲
音中律吕為鶴凡羽族之清無過焉傳曰鶴鳴于九臯
聲聞于天一鶴其九臯乎鶚至秋而疾鵬六月息者也
露八月瀼瀼則鶴聲清遠君子值其時以神其用剛其
鶚之職吾懼汝之嚇及鵷鶵也大其鵬之體吾懼汝之
笑貽蜩鷽也清其鶴之性吾懼汝之食爭鷄羣也其各
思所從事哉君子陽類一為少九為老老變而少不變
一汝者所以名端養蒙之始也九汝者所以要其變化
以成其德器之歸也汝兄弟念之極其高九霄可也極
其至九萬可也極其清且遠九臯以聞于天亦可也三
子曰唯
彭良佐字序
從吾彭惠安公請老僅孤弱一孫舉止無味有餘虞焉
公殁輔四歲予獨深公後為念時時屬其家撫視擇之
師教之而慎其所與遊每視輔肥瘠學進否以為戚欣
不知輔思副其祖何如也又惟吾時周篤行甘貧力古
道可為輔依以立為求女婦輔許焉今輔將備三加成
六禮字無予宜也昔魏攸識李德林公輔器字德林公
輔予未敢遽識輔識公當復始于輔也字輔以良佐序
皆公說也公由幼無穉習存省言論古聖賢自期一入
官即古名臣程法刑部屬則何盱江齊名王三原為巡
撫並擅忠稱弘治初朝賢為盛然風力節㮣問學皆無
能右公弘治之政視成康而文景貞觀不逮仰窺我孝
宗之神聖而諸賢佐理公有力焉所謂國蓍龜鄉典刑
良佐無踰公者在天下猶仰之况鄉耶在鄉猶仰之况
輔邪予嘗觀謝靈運王子安文字自豪然不為康樂文
中粗幸仲弓之羣季和之彧若謂有孫而(缺)忘漢君
子憾之惟東京之楊襲忠繼白四世公相彭缺固楊
氏後果不及邪良佐為之而已
夀州六子字說
夀州弟待受年踰四六子四已冠其亦盛矣夫吾併字
而告之夫名生而别之也冠而字敬其名也德而表由
賓也德而勵由吾也弟子猶子吾有愛乎哉君子之仕
仕道也非仕仕也投魚水而運彌綸泰否安危斯繋焉
遇汝志孚所貴佳子弟以纂承往烈者也紹聞衣德興
衰絶續斯繫焉遹汝志孝懷竒應會禆化而經猷謀治
者擇焉燕石鞭賈其足重也哉遴汝志賢君子陽類日
升其道以明昌也而善處乎明又莫如晦暹汝志晦君
子終日乾乾自強不息半途而廢遵道者之所無與也
逵汝志健道中焉而已過不及均耳騖前而躐進者最
害道君子弗由也逾汝志中夫起落通塞有數焉存心
養性盡之我以事天也八元八凱八士虞周之際意今
其時矣五桂三鳳八龍一家之際意今其時矣十德九
牧聯桂吾家之際意亦今其時矣六子者其追似之作
吾林之氣以仰符國家之盛望六子者如此
字黃應軫君夀說
故人子應軫来告冠期予為之私慰且感焉賓之役筋
力有弗逮也字而告之曰南方七宿合而為鳳赤鳳謂
之鶉井鶉首鬼鶉目柳鶉喙星鶉鵛張鶉嗉翼鶉翮至
軫謂之尾軫四星中一星者長沙明則人夀夀人所同
願尤以願軫也夫神完則實實則明日月者陰陽之宗
精之所積也欲淨則虚虚則亦明水鑑之靈照也軫何惜
一身之慎致其實一心之慎致其虚乎夀地也夀無獨
為軫願之軫無他兄弟母氏依為命夀軫夀母也吾易
菴一脉寄焉夀軫夀易菴也象賢累盛以上承于先夀
黃氏千百祀軫始也軫獨曜也聯列宿以上佐天明德
其不孤矣中世孤煢特起之士如軫者不少韓退之范
希文歐陽永叔植立之盛河漢昭回乾坤並照其所謂
夀殆出予語軫之外軫之德不孤矣毋自恕哉作君夀
說
鴞說
洪之山多灌林鳥之所依也其下有昂而壠夷而疇藪
而區者焉黍菽稌麰魴鱅鮪鱧黿鼉百物之鍾也羣鳥
利焉居人病耗已思逐之執彈若臨之鳥色舉以去有
鴞焉攫腐鼷以食彈臨之觸樹有聲鴞且去彈復臨之
中翼如癢鴞曰嚇止是耶食且宿如故觀者曰鴞誠亡
慧哉寥廓蒼黃䆳谷盤岡孰非若之所顧決百死于死
樹腐鼷哉居人曰是固形巨而處高視吾弦特綿黠將
量已也且獨不聞鴞之詳乎醜形詭状附陰妬陽取卵破
巢戕衊倫類覩者悸其形聞者愕其聲以虞弗祥楚畏
其留吳憂其徙朝之人欲羹分其肉以盡亦奚意彼哉
益厭而益彈之鴞習焉磔其丸以戲居人恣不能久之
獵者過焉引以勁弦絶膺而斃
傳
丁補齋先生傳
先生諱璣字玉夫丁姓潤州人宋參知政事觀文殿學
士文簡公之後大府卿總轄華七世祖也祖寧棄建寧
右衞經歴隠于鄉自號友陶是生先中書舍人元吉學
行高古學者稱易洞先生先生服習庭訓凝永早悟慨
然求道之志十歲屬文有趣尚十八抗顔師席是歲領
鄉薦又四年成化戊戍第進士乞假歸潤迎婦張氏明
年還授中書舍人與同官烏傷王君汶並名古意王年
長踰倍尊為益友吳文定公原博費侍郎公廷言皆丈
人行禮若平交陳石齋公甫至京師先生日接道論久
而歎曰石齋克已功到其所學大類象山吾儒須内外
動靜交養互發甲辰歲除星夜殞乙已元日星晝殞俱
有聲先生應詔上封事極論治道本末時政得失反覆
數千言大要以正心為根本教東宫振紀綱正風俗慎
用人重名器蘇民困理財用飭兵備為急務末言方士
釋老宜加痛絶疏入留中羣姦切齒伺之無分毫失久
之以同官公過連逮出判普安公委北上次辰州聞憲
廟訃三日不食孝廟嗣位起三原王公介庵為上宰公
功業自效聞先生至邀坐後堂咨訪竟日明日再邀不
赴具言今日大本無急正君然非一人一日之力宜早
堅主上嚮道之志開進賢之路庶本正源清制治保邦
可次第而舉言甚切直介庵受之欲引吏部屬為忌者
所沮僅判廣信未三年凡再上提學不果先生以易洞
去位服闋即家授興國知州居八月以錢孺人憂去位
服闋倪文毅公當軸收拾名士即家起致仕僉事章公
懋為南京國子祭酒先生為南京儀制郎中未四月遷
廣東按察司副使奉勅提督學校歲餘入賀道清遠山
水暴漲舟且覆先生衣冠祝天度不免闔窗端坐與繼
室陳氏二女丁氏伯子咸叔子尚季氏啟一家十一人
俱殁惟仲子同與一僕以他舟僅存嗚呼酷矣弘治癸
酉三月十五日也生天順丁丑五月十有九日先生德
器充完涵養深粹圓運方晦含顯靜待動長不踰中人
而信古任道有萬鈞之力崇正闢邪有萬夫之勇至於
羣吠衆譟不震不搖則又有百鍊之剛焉誠孝天至伯
叔無異財親喪骨立儀禮襲用無遺至身無完衣子女
踰期無力為嫁娶噫亦難矣位署清局無事樞無言柄
將欲一身任世青之重而盡還淳樸之風愛君憂國性
真然也教人必先心身四方從學屨恒滿戶外先生必
正容端坐澄心定氣使燥慮消息方與開講辯析疑義
細入毫芒而文字正大不涉荒怪故門下之士成大名
掄大魁青緋中外楚楚焉嶺南教法以厚倫為本格物
窮理為務脩身而逹之天下為期假之數年文教可知
也先生為政以風化為先而誠動之普安夷酋有贄禮
將先飲以示無毒先生曰何不相信如是飲其酒却其
贄夷酋感畏遵約束終先生在不專殺一人時輸納絶
火葬歐冶所授科目於是乎有人信有兄弟爭訟者先
生久不決曰將使自感悔耳既而果然薌溪義勇以私
隙誣隣民為盗斷其舌而汙鬻其妻女隣斃獄中先生
宿驛舍夢若聲冤狀詰旦果得訴者一訊而服永豐銀
冶羣盗時竊發先生巡視解散同寅坐事先生為曲處
乞印易牒獨執不從曰某平生惟辦此一片心事君果
誰欺耶其人久自悔服遇事詳緩慎縝不用為沽釣士
君子恒信知者姓名時見薦剡王介庵對人必曰佳士
佳士予長先生五歲始識之同年稠衆中委蛇暇豫德
輝動人自是屬心焉先生亦誤與可左官姚安無復敢
送者獨先生與楊公䆳庵數君子致詩先生復徒步十
許里為別則知己鬻馬為論列計矣予既復官先生亦
就謫所龍關邂逅因得拜易洞舟次益信先生所得之
深又數年過潤則先生之廬不庇風雨予括囊僅助二
金嶺南之行僅助一公服又數年又過潤則先生之廬
幾不可入矣或問先生儒而迀何至一第不治曰有之
簞瓢陋巷顔子則然何至女子二十六不嫁曰有之程
氏孝女明道則然在士夫亦有異議者曰有之閱道不
識濓溪則然先生其猶幸于今之世無考亭之難處者
抑儒運之衰一至此極而天亦有所陰佑於不獲已之
間為承祧之地者先生號補齋所著有補齋集若干卷
大學疑義一卷洪範正誤一卷四禮儀註若干卷中庸
語孟易說未脱稿又欲繼朱子之志以儀禮為經禮記
及諸經有及於禮者為傳而補以注疏未成書云贊曰
儒學不傳得其門者或寡補齋盖將有意焉冲澹渾融
窮探力賾而志之所向不息不岐觀其行已事君誨人
著論大略可見已使得幸而及程朱之門淵源之續其
殆庶幾焉倉卒水禍一信始得屍而衣冠端整殆所謂
俟命之至確乎其不亂者斯補齋之終也
雙松先生傳
雙松先生諱㙱字世調世為枕峰林氏宋神童科進士
禹臣子津龍為常平幹辦公事稱常幹林遷塔林稼翁
也四傳為封戶部員外郎公樵樵四子伯雙松與仲子
壂季子垐尤傑特伯仲先長遊吾莆從編修李先生士
英授經攻苦忍淡夜讀盡四鼓啓明見復讀成化辛夘
伯仲領鄉薦壬辰戊戍先後第進士伯戶部仲工部皆
主事員外郎郎中其後雙松為宰臣所知拔勲部壂復
除祠部皆有宦業雙松尤開朗有犯委委謝過不屑辯
枉直淺中狹量䜛嫉險刻之流見之風消權閹柄將陰
易故武以無甚民厲嘗監内廏芻粟官坐守支死妻子
不得歸為處得歸太倉視事絶齟齬寅入酉出比歸過
午門率漏下十四刻寂無人聲猶局步歛容疾風甚雨
無異為寧德林莊敏吾莆翁司徒所知父喪服除不欲
安要局復求戶部復戶部尋擢以為湖藩參政分守荆
南歲餘視藩篆藩務故叢委加以三藩府之建三親王
之之國十數巨璫之奉使歲之賓興供億紛拏爬梳有
餘直餉軍都勻預文綺之賜弘治丁巳陞中奉大夫廣
東布政司右布政使省公徭澄吏弊抑柄臣進香之擾
時議縮師生膳費雙松曰為國育材奚費窮治驛遞私
廪曰法去太去甚下官禄薄未易責之深夫網密則姦
起破觚斵琱蒸蒸而俗阜秦漢往事鏡戒也疑獄多從
末減貢院增闢為新已未轉左廣西大夫階通奉兩藩
連壤雙松念母葉宜人老獨身迀道兼程數千里而至
至前一夕母病卧床褥顧叔子址曰思見而兄址曲意
慰懷曰且至翌日果至慰問悲喜踰六日母逝視藥視
歛因得以自盡其情凡三過家壂率以公便偕至最後
壂為貴藩參議兄弟金緋垐亦領鄉薦隣曲聚觀為榮
既喪母無意仕進玩易攻詩泛涉數學與二三耆英為
秋江泛月之遊望六猶未舉子涉秋園亭前西瓜突出
一本垐謹護之祝曰瓜結兄當子果結是歲錫福果孕
戊辰冬季雙松病不起目錫福念之属意于垐沐浴衣
冠而逝二十九日也年六十五枕峰夀丘之原雙松蟠
鬱愛之號雙松運剛於柔括顯於晦售直於坦植廉於
同而處之一以仁裕自視若無官親舊衰落之門衣食
婚喪人為之地藩之長入覲行費皆出區畫比入賀長
一無所謀公有所預亦靳無與長去贐復厚有詰曰同
僚如弟兄何相猶耶人服其量愛弟誠至腴田一意為
讓所居竟舊廬囊無贏貲或疑其詐曰不可欺者天耳
所著有愧蘧集贊曰易包荒得尚于中行書有容乃大
韓魏公之博大程伯子之春風王文正公之引咎不辯
富文忠之不問詬者溝澮河海之不同量信然哉福唐
泉山誠齋雙松同時稱三林誠齋恂恂退讓泉山雙松
無可無不可和不同温潤而栗所謂君子者二公躋要
詣極雙松資望已偪竟不復起以左轄終為世遺材有
辛不幸者
謝都憲約庵傳
謝約庵諱士元字仲仁世為長樂僑姓童孺時嘗獨卧
僧樓祖母夢大星起樓上異之諸孫方治經即不局局
舉子一事第進士為主事分視京儲論時政與中貴異
求之無可過王忠肅崔莊敏知之薦為建昌知府始視
事訟者懷詐牒滿郡庭公立發數奸其一方出劵公遥
叱曰何偽乃爾訟者愧屈人驚以為神其察事舊而劵
新也為治先化後政骨肉之訟先教之悔南城民鼓妖
石佛蒙腐鼠棲之屋以集羣鴉公碎之魯巫托神妖言
禍福公至托畏公去無敢復妖郡衞並置武流入私餌
庇盗竊無虚夕公怵以法盜歛新學宫聚書萬餘卷禮
器樂器以備暇則臨視督課按射禮習行之士賴有造
川嶽之氣亦於是乎還状首則張宗伯昇三魁則羅少
宰玘甲科禪續斯為盛祠李泰伯墓表孝節門梓行敦
化表忠勸學圖詩以流布村市歲再饑再發粟既盡繼
之以俸以歆感延糴建恃為命夏巡視時正旌其能進
階與誥封其父磐中憲大夫知府母陳配陳皆恭人秩
滿民乞再借憲皇帝進其俸命蒞三年以憂去郡補廣
信聲先人習瀕代處山民盗鑛擾永豐猶自引責耀兵
靈鷲為諜者所誤入其伏筅中左股公褁瘡督戰大譟
殺入賊大敗俘其首塞穴而還分守東川䕫之東鄉連
三劫公立城戍擒捕數百賊建始土人豪奪相讐殺奏
訴殆無虚月事干湖川往往怯深入違期會停案養頑
公徑往繩數魁直之土人大戒韓司徒文時在同事服
其有勇吐蕃二姓擾邊公往經略聽宣諭而去弊孔搜
剔邊儲核隠石計者十三萬而畸䘏故官鬻蜀之流餓
衞之還鄉而收瘞其道死自參大政右布政使右副都
御史在蜀者八年蜀之人益恃為命性疾惡吳參議英
者輕狡善暗計必無利于公摭數事奏之按無驗英坐
誣愧死公召還病乞骸骨而歸歸四年年七十以卒公
天性孝友出視官入則色物為養終其身兄弟無異財
俸之入弟主之嫁具姪必子均食口多自粥以先家衆
族之貧生而舉火死而藏賴之沉實善任所至必欲流
盡惠屬人故始而愛繼而思建人搆生祠樹遺愛碑其
再經于建也民空巷走迎豚肩法醖效殷勤者肩而入
欷嘘泣下公為之酸楚慰遣而去嗚呼政之得民有是
公之學尤發於詩所著有約庵集詠史集行于世子廷
柱廷棐廷最廷柱今為湖南按察僉事見素子曰民命
于君而司之守也漢宣帝有言與我共理者良二千石
黃次公劉祖榮寇子翌在漢之理有足稱者成化間郡
多良守盛延平顒楊嘉興繼宗公建昌尤名治行皆躋
位中丞公以民願三年留不按選格咈時宰意既去建
猶補信州未滿四十日又補永平一守留滯幾二十載
自信而違俗難翕張如是斯循吏之所獨少也
行狀
贈文林郎監察御史陳公行狀
浮山義士陳彦貞甫豐頰長身少年學雙舞劒棄就伴
讀某學經有司強辟通掾猶用儒進取久不第遂就掾
試得七品秩待次銓曹大宗伯胡公榮重甫風格延致
西賓屢欲論薦甫辭謝不可歸省親于家正綂已巳敵
寇我北鄙英宗睿皇帝親提六師正其罪權奸擅柄乘
輿播越甫應募為千夫長綂三十六州縣兵與敵戰鴈
門躍馬突陣出入如飛敵應弦斃錯愕走逐北數十里
關賴以完巡撫朱公鑑深加奬勞錄在功首庚午戰代
州陣于北門敵衆多吾兵少圍繞數重矢下如雨甫出
殊力死戰虜震却甫奮擊潰圍多所殺傷時盛暑甫憤
國辱痛心疾首日夜不解甲血汗沾背力竭病渴數日
死七月三日也葬天壇山之原得年三十有六諱福贈
監察御史陳之先大原人元季兵亂徙居浮之北王村
曾祖信卿祖敬父俊皆隠德弗耀母唐氏配楊氏年三
十二先卒贈孺人繼范氏封孺人楊孺人二子長政南
漳典史次孜湖廣按察副使字勉學居靜任煩能持廉
名宦業方未量孫男七人大經國子生大綱邑庠生大
紀大韶大武大夏其一大綸早世孫女六人皆適字士
族曾孫男一人應奎曾孫女二人范孺人歸甫不數歲
而孀年方望立已無遺血能矢不二天教撫前人子以
偕于有成裕厥来昆君子謂能節而愛也年七十二弘
治癸丑五月五日亦卒訃至勉學棄官服喪謹詣俊曰
孜七歲喪吾母十二歲喪吾父煢煢罔知墓石未刻今
將祔繼母于封將求有道者銘行實之狀將以累子遂
受為之狀以俟採擇焉
吾母安人黃氏事行
吾母安人黃姓東里人唐御史滔宋狀元公度之後父
諱滋青田訓導母林氏陜西按察副使時之女嫓賢儷
德吾母既性且習及歸吾父主事菊庄翁吾高祖教諭
三復先生規範整完吾曾祖處士德齋公曾祖妣方孺
人為子婦賢吾祖教授敬齋公為諸孫又賢當是時家
法稱吾家方孺人俊及見焉吾祖官在外吾祖妣趙妣
皆先世奉事太姑諸孫婦任責焉方五鼓序立床下問
安否一應對失節門啓閉有聲即叱去黎明梳洗坐堂
上諸孫婦東西行授事曰髻弗整倉皇後至行步身動
搖又叱去日較所讀書園圃所治之業烹調紡組之職
一不可則又叱去無免者獨吾母能得歡心方食少善
飢吾母日進六七食稀稠酸澹默符其意善感能調冷
熱之候氣善滯能摩熨以居流暢善魘則伺其睡熟扶
俠側卧移其手不使覆胸既安適徐出織麻課俊兄弟
書欲卧則曰俟盡此麻或啖以時菓以起勤事頃復往
候方魘則微呼或爪其足跟出息以接其氣既甦誘與
語既睡方就寢及覺又已在旁問安如是者夜五六起
盖衣不解帶者二十餘年稍疾則徹明不交一睫彌數
月不厭藥不俟試如其分有新物百方致之方有姚氏
甥鞠于家吾母百心撫視以悦方意方嘗曰吾無是婦
前死十年矣又曰汝必有厚報又曰汝俊娶婦吾目瞑
矣方殁年八十有六手二簮與俊曰吾不見汝婦盖久
辦也吾母曲為逆婦時俊年十八跪言曰幼習未定又
祖未大祥不可方曰言是吾祖亦吾母是賢在楊州命
侍官次吾母曰太姑在不可以行遂促吾父攜少母楊
以從楊與吾母處四十年疎簡多病吾母躬調美食致
之楊或不食候強之子同仁均視人莫知其嫡庶家雖
無多積然賓祀曲致厚潔有求曲畀之至自落其衣珥姪
婦求履材無可與者時方作吳氏妺嫁被彼戲曰是可
剪矣即剪付之既之被不成人以為笑三族加割惠吾
伯父母外祖父母吾舅喪葬族祖師禹師堅師通娶皆
力相成事劉氏表妺藉庇尤多陳氏姨三子璲國子學
正琬瑯舉子業皆有聲一歲俱死成落門吾母令吾睢
州弟侃與傅各許一女聘其孤平生無深坐無疾言無
見喜愠方與女賓坐報者曰二郎鄉舉俱中謂侃及崇
明弟僖也吾母不答又報頷之略無動容盥浴食飲客
至索茶酒未嘗一呼侍婢雖俊輩竟不能知其音吐大
小其所徐答則其所未愜意者也俊兄弟少學罵人禽
獸則曰村俗何異遂不敢罵人疾走則曰無急事俊言
直得子有竒夢以語所知吾母曰驗末盖刺躁也吳氏
妹死殯之壻疑歸其資盡笈笥出之母指一簮曰是借
之某者餘留新婦宋氏妺欲為其壻求進身於俊以屬
吾父父曰屬汝母吾母日三至軒中亟去故無是也疑
為覓遺物不荅久然後知其重於言吾妻性頗急請裁
之吾父曰汝母能是耶吾兒倦於學請教督之第曰當
學素少病嘗一卧床褥吾父嗚咽不自勝顧謂俊曰吾
得後死供香膳三年報之足矣汝母之善有非人所及
者問之曰是豈可兒輩道耶盖吾母年四十即自居老
成有隠德焉至老紡績不倦夜率盡二鼓俊懼其勞笑
奪之坐少頃徐取將事又奪微笑曰毋妨也足不出閨
門雖孫壻輩少見其面見亦不交一言或曰家俱平安
則異事也俊方伯命下有司勸駕焉俊辭焉姻族議不
可吾母曰任為之中丞命下有司勸駕焉俊辭焉姻族
議不可吾母曰君命再辱毋辭第早歸耳嗚呼不孝違
吾母之教矣其如何其如何嗚呼吾母幽閑貞䆳恭順
慈孝侯唐未足多也俊豈敢誣吾母俊出餘二年六疏
求歸皆不得報今承乏巡撫晝夜勞役期盡歷諸道以
報上恩遂自劾擅離之罪徑歸不謂吾母訃聞矣弘治
癸亥七月廿又八日丑時也生宣德戊申十月十九日
時其造申酉戍亥或曰德之異稟之純也男女八人俊
侃傅僖吳氏妺吾母出佐方氏妺宋氏妺楊出吳方二
妹早世孫男十人逹遇遹遴適遠近暹逵週女九人曾
孫女三人墓在雲庄勝塘十二月二十一日其葬期也
俊嘗欲傳吾母事行以為家訓因循有今凶疚荒迷纉
述弗次舉一而百漏不孝何加焉惟大君子評隲以藉
手求言史氏不勝殞越願幸之至
明文懿公楓山章先生行狀
楓山章先生諱懋字德懋號闇然翁瀔濱遺老其晩年
别號也蘭溪純孝鄉人上世自建之浦城来族代有令
人國初起人才不就為叔良甫公祖也質厚有鑒識贈
朝議大夫南京國子祭酒為申甫甫公父也無擅遂無
獨成贈恭人為吳母也公生正綂丙辰壬午魁于鄉丙
戍試禮部為會元入翰林為庶吉士為劉文安柯竹嵓
獨與不涉芟潤劉云然詩本諸志而文本諸道柯固云
爾也編脩甫四十日偕同官黃未軒莊定山論上元烟
火非是謫先是羅一峰論首相不當奪情亦謫時稱翰
林四諫為榜得人毛給諫弘論救改南京大理評事由
儒飾吏不腐不深南俸入視北乎縮例益以堂隸雇直
之贏公獨無益遷福建按察僉事體仁藏用與道弛張
沙龍泰寧閩漳山海之寇皆有以俘其魁離其黨以默
囿完醇之故而蕢桴土鼓非世觀之習也三年疏致仕
以去尹莊簡固留不可三詰而終不變時年四十一人
以為難既歸甘貧守道奉親外閉關讀書畢心體認之
學而言必根志志必宣用用必副功楓山授受提挈綱
要以自得悟領之精盖至是公之得益深士之風為之
一變學子至不能容白沙一峰定山皆極推與朝論時
有所薦張莊簡儲殖庵潘南山尤道味同也孝宗朝南
北缺祭酒倪文毅起謝方石于北公于南時未終制詔
虚位以待既就官開示近裏南士意若無竒比論理道
探索幽隠論天下古今事若生其時履其地處分其虧
成五經論難若寸莛撞鍾迎手而應然後知書無不讀
理若事無不會學政時政有疏勤聖學重詔令謹天戒
隆繼述謹大婚疏武宗朝如此前後兩乞致仕温旨勉
留有老成端謹聞望素著宜師表之褒既三年三疏請
老而自問醫東下南京太常卿辭禮部侍郎又辭既致
仕憸壬鼓奸綱常易故縉紳罹毒在宗社亦為之搖公
明炳幾先而憂同在位者盖怲怲焉江之寇陷浙公移
縣城矮屋三間左寢右㸑門垣不能備侍御鮮君冕張
君縉給諫徐君文博守劉君菃時疏舊學耆德表以風
詔加存問上入正大綂再用言者薦加南京禮部尚書
致仕有學行老成名實相稱之褒報至公已床褥曰噫
無以報為也疾亟與林守有年論古今事與姪贄論君
大夫保天下國家之本取士會父子庶幾未旦故居之前
星隕申及化辛巳除夕夕也夀八十六善類相吊皆曰
章先生亡章先生亡公仕籍幾六十年官僅三考立朝
僅四十日城府不見其跡者四十餘年義利界軫表坊
立第辭之甚峻易深而善於用健取乾定取履順取巽
固取恒粹中貞格真足以歆動一世表律天下之士夫
不知古君子何如配郭恭人善共艱難先卒子振擴捷
孫訢曾孫衢試皆夭殁誥不慧少子接八十二始生今
始五歲天固章氏念也壬午三月癸酉姪方伯君拯奉
遺命長山祖塋以附以與郭乎合以不煩有司既畢事
檢其笥文幣數端二婦榖五十石妾尚無遺完名始終
其偶然之故哉璽書存問之使及門已不待賜葬賜祭
贈太子少保諡文懿皆身後之遭事行門人董遵記為
詳所著有楓山集婺鄉賢誌蘭溪誌所輯有諸儒粹語
宋史刊誤未成書俊臭味偶似出處大致亦殆有同者
楓山還往拜里門而參几杖抵足前席時若有所寄是
日何日忍登公之堂哉景仁之傳後死者之役也捫泪
評隲俟立言大君子碑有道者
見素集卷二十四
