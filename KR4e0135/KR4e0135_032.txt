見素集奏議卷四
明林俊撰
奏議八篇
西征稿
急除大逆以禦大亂疏
奏為急除大逆以禦大亂事臣惟人臣進言非盡死不足
以為忠夫死豈人心所欲哉言而人主不聽又從而怒之
則不幸死耳言而人主聽之聽而又行之則宗社危而復
安人心失而復得世道亂而復治朝廷之福何加焉故忠
憤愛國之臣常試一身之禍以斡回朝廷之福昔元政不
綱奸臣擅柄羣雄並起我太祖奮民間百戰而得天下至
難也我太宗仁宗宣宗英宗憲宗孝宗世累憂勤以保天
下至難也不幸孝宗上賓以至完天下付我陛下當時顧
命之言審記之矣必不欲盡逐其舊人而獨任一内臣劉
瑾也陛下有二帝三王之資劉瑾不欲陛下為二帝三王
之聖又不欲天下享二帝三王之治陛下倚任劉瑾如伊
尹如周公劉瑾不欲陛下為太甲為成王面欺腹誹而目
侮無所不至陛下未察也干紀奪柄自古奸邪弑逆之賊
如趙高如石顯如李輔國程元振魚朝恩如陳弘志劉克
明如宗愛如蘇佐如王守澄田令孜楊復恭如劉季述如
韓全誨有一大惡可危人主而破敗人國者劉瑾皆備之
劉瑾古今惡魁也今近而京師遠而天下皆曰兩皇帝朱
皇帝劉皇帝又曰坐皇帝立皇帝謂陛下居皇帝之位而
劉瑾實秉皇帝之權陛下朱姓朱皇帝劉瑾劉姓謂劉皇
帝也陛下時不視朝劉瑾西南向倨立鴻臚寺唱各官叩
頭而題奏下某部與某勅某酒飯皆其言語各官起身鴻
臚唱向東作揖故謂陛下坐皇帝劉瑾立皇帝也夫高卑
以陳貴賤位矣惟名與器不可以假人君作福臣無有
作福君作威臣無有作威偪則僣僣則亂臣弑其君子
弑其父非一朝一夕之故也今夫天至尊也帝雖為天
所立不得並稱天故曰天子帝至尊也天子為帝之副
雖帝所立不得並稱帝故曰帝子豈有給事之内臣得
並稱皇帝哉朝著之間得受諸臣朝見之揖哉春秋無
將將則必誅劉瑾固不特謂之將矣國家成法制於太
祖遵守於太宗至精密也劉瑾盡取而紛更之陛下尊
為天子容制於一權宦不能庇祖宗耶大臣擇於孝宗
至當也劉瑾盡誣而擯斥之劉大夏最賢禍最大劉健
謝遷馬文升韓文楊一清許進馬中錫又賢禍又大張
敷華亦以憂死僅一林瀚俟命獨存是明不足我孝宗
故與孝宗抗也陛下尊為天子容制於一權宦不能庇
其父耶太皇太后皇太后時被離間使純懿之主母忍
下家奴之色受其挟取陛下尊為天子容制於一權宦
不能庇祖母母耶故事皇太子未舉舉未立親王一位不
之國為根本慮至深遠也劉瑾䜛間榮王徑遣之國致
陛下於孤立中外人心無不為陛下私危者陛下未知
也劉瑾又傲視榮王挟取其物無所畏忌陛下尊為天
子容制於一權宦不能庇其身與其叔耶藩王金枝玉
葉陛下同潢𣲖者也劉瑾吹毛刮垢日恣索害陛下尊
為天子容制於一權宦不能庇其族耶劉瑾安受皇親
夏儒之跪拜呼呵叱咤無異市兒重索其金陛下尊為
天子容制於一權宦不能庇外家耶公侯駙馬伯非勲
則親與都督等官皆朝廷之腹心瓜牙同休戚者也劉
瑾唾罵騙索任情中傷今日繩其弟兄明日繩其子姪
又明日勒回話勒閒住勒半俸又甚則不顧鐵劵之誓
平江伯陳熊身發充軍手下人發梟首致陛下盡失勲
戚之心内閣九卿非賢則舊與科道等官皆朝廷之股
肱耳目致太平者也劉瑾誅求陵侮極力嫁禍今日杖
某死明日枷某死又明日發某為民充軍又甚則已死
之都御史錢鉞忍心種禍抄沒其家出差之都給事中
許天錫尋事嚇財逼令自殺致陛下盡失文臣之心二
十四監或歴事累朝或守禮識事陛下之侍御左右與
劉瑾同軰行者也劉瑾敗羣傷類廢置由心今日易鎮
守明日易掌印又明日易管事又甚則王岳之賜死蕭
敬鄧原麥秀扶安邱聚之閒廢罷黜致陛下盡失近臣
之心指揮千百戶或起艱難或由勲績劉瑾故阻其替
襲難其比試今日調某衞明日降某官又明日充某軍
致陛下盡失武臣之心屯田將無而作有税粮既免而
重徵法令煩苛搖手犯禁官校連絡觸眼無分如龍舟
競渡楚習俗也則張大其事竟籍其家服器過侈吳習
俗也則張大其事又籍其家使富者不自保貧者無以
自存致陛下盡失天下軍民之心且一家之用為財易
足也劉瑾括盡天下之財富於内庫非欲為逆暗邀人
心何聚財之多如是耶一家之居為屋易足也劉瑾盖
盡關坊之屋多於内府非欲為逆屯駐兵馬何聚屋之
多如是耶一家之乘為馬易足也劉瑾畜盡西北之名
馬非欲為逆給發騎兵何聚馬之多如是耶中外傳聞
劉瑾議將京軍邊軍更番上操為張永所阻奏將京軍
官校隨回祭掃為張永所阻信有之是劉瑾之叛逆不
特京師知之天下知之至同類亦知之矣獨陛下未知
也臣聞京師盗賊之起曰由劉瑾之致兩直隸山東河
南盗賊之起曰由劉瑾之致臣未詳也廣東廣西福建
盗賊之起曰由劉瑾指差查盤剥削匱竭之致臣則詳
知之江西盗賊之起由劉瑾指差勘事剥削匱竭之致
湖廣盗賊之起由劉瑾兩差計處備荒索銀十數萬兩
剥削匱竭之致則臣親詢之今四川䕫保藍五等盗賊
之起由劉瑾之革撫民播州安寧夭苖等蠻賊之起由
劉瑾之庇楊友及剥削匱竭之致臣則親審之又聞雲
南貴州土夷縱横盗賊充斥亦由劉瑾多方誅求剥削
匱竭之致而前日官軍亂遼東今日官軍亂寧夏賊殺
守臣僣立安化明以劉瑾專權自恣動搖中外所當共
誅為言是劉瑾即未自反逼天下人已盡反矣夫世道
治亂係綱紀係人才係風俗今紀綱大壞人才大壞風
俗又大壞猶敢矯誣謗毁謂亂起孝宗至頒之詔旨謂
欲振起綱維剗革姦弊曾不思孝宗之聖仁寬大堯舜
禹湯文武之君殷中宗周成王宋仁宗不能及也謂孝
宗手致之治不及劉瑾手輔之治何前之大治而今之
大亂也臣子為君者諱孝宗誠不及猶當曲諱况誠聖
治敢誣而毁之耶且劉瑾淫毒慘酷羅織害人如邊粮
虧折鹽課拖欠自有官攅竈戶今却追巡撫巡鹽枉道
回家僣宿驛舍自有杖罪正律今却發為民枷號死罪
罰贖之米不過五十石今公罪免科却罰一千石五百
石是免科之杖反加贖死二十等一十等耶公罪罰及
身死贓物追及子孫古有之耶濁官取受不能盡無然
一二十兩三五十兩至一百兩亦極矣劉瑾取受始即
三五百兩繼即一二千兩繼即一二萬兩又甚至十餘
萬兩少違其意應手及禍以致鎮守司府等官盡平生
而易節竭阿奉以逃刑貪者如餓虎廉者如乞兒至於
取受之廣無貴賤貧富大小無不被其害劉瑾處事率
多類此臣久處林下未能盡知陛下試許廷臣直言無
隠自有數其惡者臣疎遠之言未足深信伏望陛下少
霽顔色將臣奏面請兩宫面質皇親府部文武大臣各
監老成内臣各科道部屬郎署等臣各守衞團營官兵
各坊市細民一不如臣所言臣甘欺罔重罪臣與劉瑾
素不相識無讐怨劉瑾斥逐正人朝野為空獨臣一人
幸免前年投無名奏内廷之時明對諸臣許臣忠義及
今又有巡撫之起臣宜以知己為報顧若操戈而入室
者臣受三朝厚恩誠不忍坐視天下將亂宗社將危而
不之救昔崔洪薦郄詵詵奏洪王鳳薦王章章劾鳳安
禄山薦顔杲卿杲卿討禄山臣敢以一德之私廢天下
公論忘宗社至計哉伏望陛下獨奮乾剛大義割愛公
處劉瑾以謝天地謝祖宗謝天下重處臣以謝劉瑾則
大逆以去大亂可平臣死有餘辜無任隕越俟罪之至
緣係急除大逆以禦大亂事理謹具奏聞
慶幸討賊永綏福祚疏
奏為慶幸討賊永綏福祚事臣在得漢軍中聞賊臣劉
瑾謀逆事覺陛下特正典刑以大洩天地祖宗臣民之
憤為我明萬萬年至計臣驚喜慶幸祖宗在天之靈陛
下嗣大歴服之光其有是盛舉矣初賊瑾無故駕朋黨
之說以戕賊大臣挫殺言官陵衊同類摧剥羅織天下
之人臣謂此奸臣弄權之故智然由古無是甚也比聞
遣榮王之國修行宫致陛下外寢臣撫心出涕謂此賊
必反無疑故事太子未舉舉未立立未長親王一位不
之國宋仁宗高宗未有子聽司馬光婁寅亮諸臣之言
求宗室之賢養之宫中所以杜亂源為國家深計夫庶
民忠奴猶慮主人之孤立况陛下為華夷民物之主賊
瑾容置之孤立耶即榮王己之國賊瑾當循司馬光婁
寅亮故事輔陛下如仁宗如高宗擇宗室一二位十餘
歲之賢養之别宫在國家謂之杜亂在時俗謂之益子
俟皇太子誕生生而立立而長遣之歸國未晩也孝宗
時陛下為皇太子已長尚未遣榮王之國今皇太子未
生賊瑾容徑遣榮王之國耶其隂謀逆計謂必置人主
孤立孤立則易圖噫聞亦寒心况賊瑾舉此等事耶自
古君門九重所以嚴人君之衞非觀美也庶民之家高
垣重戸夫婦夜同寢處以防寇偷我太祖夜起竊聽四
外無人聲方就安寢著之祖訓非過慮也夫物貴者誨
盗况天位至貴者耶人間腹心惟夫婦最為可恃帝王
之家容庶民之家比耶陛下所恃腹心僅三宫豈容離
深宫就外寢寄命他人措身於孤危之地者哉其隂謀
逆計謂必置人主淺便淺便則易圖噫聞亦寒心况賊
瑾舉此等事耶臣驚憂勃鬱終夜不得睡起草一疏為急
除大逆以禦大亂事既與御史陳茂烈私議無一人可
託齎進無一人可託寫本相對飲泣及起四川稍續所
聞令教諭范府謄淨臣自分必死家分必滅無疑惟念川
民久罹賊禍方厪宸憂擬俟平賊隨上此奏又不知其
私造御寳御袍官牌牙牌火藥軍器反形逆跡若是其
狂悖也天幸假手張永先發其奸陛下神武英斷立决
此獄為國家大幸然徐思之為危亦至矣固不得不自
寒心預防而早辨也昔夙沙衞殿國楊思勖平亂春秋
綱目書之謂功出閹寺國為無人今賊瑾謀逆國勢如
千鈞垂一髮舉朝文武無一人言之獨幸内臣一永也
幸一永傷文武之無人也傷文武之無人亦以見陛下
信文武之臣之不如永也信文武之臣之如永容不有
早發其奸致板蕩土崩若是之危廹耶此春秋綱目之
深意也臣僻遠不知永請討瑾之後曾請陛下如仁宗
如高宗擇宗室一二位十餘歲之賢養之别宫曾請陛
下撤行宫回内宫倚三宫為腹心夜同寢處使禍患消
弭福履蕃盛其未然是永尚未知杜亂之源也抑永固
未學宜未喻也文武之臣無一人言之無過耶臣聞近
文武大臣有缺與二三内臣會推誠有是豈不以前是
之腹心專託一瑾故致亂今是而兼託諸人以杜亂耶
不知前是之腹心專託瑾而致亂顧今是之兼託容保
無瑾者乎今是之兼託保無瑾繼是之兼託容保無瑾
者乎臣不敢遠引竊就本朝論之王振之後保無有振
也而有吉祥吉祥之後保無有吉祥也而有劉瑾夫得
隴望蜀窺竊富貴有何紀限人心者可盡信乎周官六
卿分職而百官統於冢宰九伐掌於司馬今吏兵二部
是也使内臣應預周制之矣我太祖稽古建官又制之
矣其未然宜皆有說弊之端其未可自我始也夫隂陽
日月寒暑各有分職而同成歲功侵則災而不成歲人
君體天其未可改也臣又聞吏部取楊一清當矣其他
或失舉正賊瑾之黨當矣宥二黨魁猶失刑夫為戶部
莫如韓文許進為内閣莫如劉健林瀚謝遷王鏊春秋
舉讐舉親方撥亂反正之始而不引忠亮端謹不可屈
之人徒取圓熟治未可望也黨魁弗正亂何時用弭乎
累朝大臣不忍加罪累朝厚恩獨忍忘耶身任舊臣甘
心新主狡狠回遹贊逆賊以亂人國睨神器孰不可忍
耶春秋誅奸諛於既往生未宜失賊也誰為陛下畫數
策者非誠無識則有所私方是時猶言官不言文武大
臣不言輔臣不言噫可畏矣觀治者未可以息憂矣伏
望陛下法古憂畏慮遠而慎微時時以專任賊瑾之誤
為戒循用孝宗舊人脩復孝宗舊治正二黨魁與吞舟
而網漏者則聖德日允聖政日清天位日固人心日安
祖宗造明之盛業永以昌茂臣雖死猶生之年謹錄前
奏藁隨本上進非欲衒事後之贅詞亦欲天下後世知
忠憤之激雖久閒老病疎遠之臣猶不能已制治保邦
之主所以信文武之臣者不得不專杜塞禍亂者不得
不早賊臣逆子尚知憚而易意矣無任慶幸愛助之至
緣係慶幸討賊永綏福祚事理謹具奏聞
回話疏
奏為乞恩認罪回話事正德六年二月十六日准都察
院行到咨該禮部咨該臣奏為急除大逆以禦大亂事
奉聖旨林俊先因四川地方有事起廢復用遷延日久
未見成功乃敢出位妄言沽名要譽况劉瑾罪惡已明
正典刑廢黜官員已陸續起用先朝舊政已漸次修復
蕭敬等已有處置劉大夏已有恩典了如何又掇拾奏
擾事多不實中間離間兩宫挾取親王財物又將錢鉞
發屍斬首等語尤無根據亦有非人臣所當言者又自
稱本藁久已寫成當劉瑾亂政之時未及進呈顯是懷
奸畏罪本當究問但流賊尚未盡絶且著用心勦殺便
從實回將話來該衙門知道欽此咨臣欽遵回話者雷
霆震擊魂魄為飛天日照臨肝腸敢隠方備收於馬勃
重觸諱於龍鱗咋指噬臍斯臣自取誅殛者也臣識闇
且愚年衰近耄雖欲勉萬分之報而計事實疎夫禍患
之來天所以開至聖也皇上智明庶物慮周萬機其於
劉瑾事情固已張弛殆盡矣而臣久伏林下近又僻處
軍中無據風聞冒干宸聽斯無異夫曝背之老處井之
鼃有識之所羣嗤而賤笑者也皇上量同天地未即加
誅容臣自實回話臣委的不知事體出位妄言誤涉忌
諱罪當萬死况臣纏綿末疾久痼煙霞生長南方不閑
鞍馬繆承兵寄師老費財伏望聖明藏垢納汙哀臣之
志而略其詞憫臣蠢愚而憐其衰朽赦臣罪死使骸骨
得被恩私泉壤尚含悔愧臣無任怖懼感泣求憐之至
緣係節奉欽依從實回話及乞恩認罪事理謹具奏聞
藍鄢等捷音疏
題為捷音事竊惟有苗弗率虞廷興伐罪之師蠻荆為
讐周室整南征之旅成湯誓衆庶以致天罰武王興一
怒以安天下此自古帝王之世未嘗無師旅之興蓋所
以代天理物而為民立極也廼者四川大夥流賊藍廷
瑞鄢本恕等本皆小醜輒逞元兇倡亂歲更二三烏合
人餘十萬私造軍器而建五方旌旗偽授職官而鑄萬
戶府印干紀僣號始啓釁於兩川攻城殺官遂流毒於
三省殺人難以數計劫財無有紀極軍民妻女為其奸
擄鄉市房屋為之燒燬所過屠戮厥罪貫盈致厪聖慮
命官興師該總制尚書洪鍾會臣等仰體皇上欽䘏好
生之德神武不殺之心屢給榜文招撫有能自首及自
相擒斬者免罪詎意各賊執迷不悟陽則節稱聽撫以
計緩我師隂則益肆劫殺以戕害人命先該四川在於
門枕城峽等處後該湖廣在於鎮坪茅壩地方勦殺大
敗逃散不多但以首惡未擒遂致復聚為患攻燒營山
縣治殺死僉事王源陸續添虜又至萬餘總制咨臣整
兵征勦又咨陜西都御史藍章行副總兵閻綱等統兵
副使來球監軍候原委湖廣紀功御史何棐分守左參
議方璘分投監督都指揮李玉樊煜所統辰九等衞并
永保等司漢土官兵一路西由漢中約同陜西一路東
由大寧直趨通巴俱會同四川守巡等官左參政曹祥
僉事李恕今陞按察使公勉仁右參議錢朝鳳等督領
軍兵鄉勇人等屢次擒斬功級及先後調河南都指揮
徐節鮑威統領軍兵三千前來金州恊力戰守令該監
軍紀功御史何棐參議方璘呈該中哨領兵都指揮李
玉報稱統督永順等漢土官兵於本年四月二十八日
追至陜西石泉縣熨斗壩地方賊見官兵追急及因無
得搶虜叫願聽撫彼欲不聽但各哨官兵追赶未齊只
得用計撫令到於四川東鄉縣地方金寳寺聽撫及引
賊差小老人何坤等三名并保靖宣慰彭翰亦引小老
人李萬良一名執旗吏何定馬湖土舍安宇并鮮永金
等亦引小老人譚文章楊相馮軫劉宗四名俱來告撫
於本年五月初八日蒙總制會臣給與牌榜責限六月
初八日齊到金寳寺十二日前赴逹縣軍門投見若有
變詐違限就不准撫即便會兵𠞰殺遵奉節次差人催
促前來及各哨湖廣保靖宣慰彭翰茅岡峝長覃良佐
四川領兵署都指揮李蔭酉陽土舍冉震等先後各到
圍隨安宇何定通判第五德緊隨賊後陜西巡撫都御
史藍章亦督發副使來球監督副總兵閻綱領兵在於
延昌關守把都指揮金冕領兵二千圍隨賊營賊到川
境竹峪關等處自知罪惡深重賊首不宥意圖隨路延
至交秋田野稻熟得以搶食乘隙逃走十日不見前來
致違前限纔於十四日方到浪洋寺相離金寳寺相遠
又不肯來在彼依山分營駐劄使人到哨會說要將伊
等人衆撥與營山縣或臨江市地方一處安插方去聽
撫彼時明知賊計變詐只得含糊應答令其來哨會話
又不肯来投見勒要旗牌官員質當方令鄢本恕先來
見過回營然後藍廷瑞來見呈文仍稱平司衙門字樣
俱送軍門看實又在松木埡劫虜姓袁人家將男婦二
人割耳及割去腦皮詐已顯露但因圍隨兵衆不能脱
走訪得自十一日起餘黨乘夜走散數多恐被賊首脱
逃只得設計擒拏間十五日藍廷瑞又將擄得幼女一
口詐係伊女藍么女送與彭世麟為妾意要央伊和縱
彭世麟暫且收下設計要請各賊首到哨會親會話何
定安宇令藍廷瑞母舅族屬鮮永金等設計引誘出官
有藍廷瑞鄢本恕并大小賊老人總甲王金珠李尚鑾
冷玉珍王守忠陳凱李忠相潘秀山謝金舟張萬友趙
永清余春李彪馮宣何伯陽馮軫胡總劉俸任文輝宋
金邦劉漢陽苟永清曹玘李萬良陳珊劉渭何坤等二
十八人俱於十六日齊到本哨遂被伏兵盡皆生擒攘
閙間餘黨聞知散亂奔逃隨發官兵追殺本哨官兵永
順宣慰彭明輔下土舍彭世麟等當時生擒賊首藍廷
瑞鄢本恕并賊老人王守忠趙永清等及追擒賊黨男
婦共五十三名口斬獲首級耳功三十八顆副奪獲騾
馬六十頭匹與賊器等件賊黨因被追緊到於馬板灘
河水泛漲約有四五百人投河溺死彼時水急止撈得
長鎗二百三十二根見在餘賊除各哨追襲擒斬呈報
等因并左哨領兵都指揮宋英亦報統督保靖領兵宣
慰彭翰督兵本日生擒賊首李尚鑾及茅岡峝長覃良
佐擒獲賊老人冷玉珍何伯陽并指揮童昶等各漢土
官兵擒獲賊老人李忠相胡總即張大等及賊共一十
八名斬獲首級四十三顆奪獲騾馬四十頭匹各呈報
轉呈及據四川守巡兵備等官左參政曹祥副使張敏
等各呈據酉陽領兵土舍冉震本日生擒賊首王金珠
并領兵吏何定土舍安宇鎮守太監參隨千戸温欽冠
帶舍人韋璋各報斬獲賊老人譚文章等首級并耳功
共三十七顆副擒獲賊黨男婦共四十五名口通判第
五德亦報斬獲耳功四十副擒獲賊黨男婦共二十七
名口又該領兵都指揮吴宏并據建昌衞所指揮張琥
等各報斬獲耳功一十五副擒獲賊男婦一十九名口
通共奪獲騾馬二十四頭匹又馬尾十尾并旗印賊衣等
件等因總計各哨官兵擒斬賊級耳功共三百三十九
名口顆副騾馬一百四十二頭匹各開呈到臣及查先
該守巡川東川北二道左參政曹祥右參議錢朝鳳按
察使公勉仁僉事李恕節呈正德六年三月初三日千
戸張倫劉瑞朱勲百戸許忠本曹張麟所鎮撫喬遷舍
人龔勲昌傑小旗小李昌盛吏劉渭鄧盛章老人鄧剛
追至劍州馬耳山等處敵斬兩耳小功一十六副生擒
朱五楊六兒二名本月初六日張倫與吏何士昂軍人
吕伏八等追至墳亭子等處敵斬兩耳小功七十二副
生擒男婦永安四兒見生楊貴端樊仲良梅子&KR0008;兒桂
兒大姐么女十名口本月初七日千戶梁輔小旗王安
等敵斬兩耳小功二十副何定等生擒婦女馬氏蔡氏
侯氏唐氏楊氏王氏六口本月十二日判官孟仁吏夏
垣等追至小尖山夏垣生擒賊老人劉么審得王僉事
係伊殺死并追赶跌崖身死賊一十七人本月十三日
渠縣巡捕老人蕭伯瑀追至漏佛頂敵斬首級并兩耳
小功共一十五顆副生擒妙勤小李兒鄧良安秀李智
陳國用戴廷瑞王長兒八名口本月十五日第五德何
定何士昂夏垣追至牌樓舗敵斬兩耳小功二十六副
生擒張澄聞氏張氏三名口本月十六日又追至長夀
里敵斬兩耳小功五副生擒男婦何金志何應清黎本
洪下么兒等七名口殺死一名本月十七日各賊欲攻
新寧縣治義官張進倜敵斬首級六顆生擒男婦五名
口射傷六賊各賊敗走本月二十四日李蔭冉震追至
清溪堡敵斬兩耳小功七十四副生擒賊老人敖清婦
女二口追赶過河淹死四十餘人吏鄧盛章家丁鄧盛
珠石盤舗擒獲劉正春霍瑀二名本月二十六日省祭
官陳定追至土溪井敵斬小功一副本年四月初八日
李蔭督同酉陽石砫等兵追至十二渡水敵斬賊首趙
老人等兩耳小功四十五副生擒婦女一口東鄉縣訓
導李貴擒獲王太祖蒲嘉生陳氏三名口本月十三日
第五德何士昂追至高歇子敵鬭一十二陣儸回夷滿
剛衝鋒連箭射死四賊老人二名賊方退敗官兵乘勝
斬獲兩耳小功一十一副生擒王杲張氏唐氏三名口
本月十四日總甲張志端等在於金竹坪等處擒獲王
保兒趙才周伯森李金良四名通判王斐督併鄉勇向
孟春等敵鬭生擒賊首大老人張良總甲傅萬山及被
虜王伏隆李朝甫朱萬聰楊雄吳金方王慶甫何熊彭
春王保兒馮繼洪王氏范氏共一十二名口及據營渠
逹新東開通巴等縣鄉勇梁政幸鳳等各陸續擒獲任
和甫楊貴喻萬林馮李香傅什孫王秀鍾萬山王璽羅
遜王成吳憲楊么老徐九兒舒永爵楊時春楊寬彭成
孜楊金張萬欽宋孟新顧廷新岳應春陳友禮廖吉李
應甫陳氏向貴鄭萬明趙東蠻李兔兒度守定楊丑蠻
陳萬龍蔡馬兒張友張朝貴楊渭李俸李永俸李應甫
李景太李萬銀汪孝兒馮氏香兒陳氏王子堅陳萬貫
張明嚴估李坤甫馮伯魁李元相孫伯俸周太陽方自
友孫鸞韓氏王氏張氏彭崇厚陶氏李儀張瓦兒張么
兒六十五名口斬首六顆義官李松擒獲王應一名楊
相擒獲李森一名孫伯碧擒獲牟欽彭道成二名隂陽
官王世安等擒獲何本政徐奉金李狗狗張氏四名口
除射殺身死不曾割功并淹死不筭外通計共擒斬四
百四十名口顆副奪獲騾馬六十七頭匹賊衣六十一
件腦包一十一箇旗五面鎗刀一十四根把銅鑼一面
神像一尊角帶三條道印一顆銀四十三兩四錢八分
布三十疋斬獲馬尾七尾砍死騾馬九十餘頭匹并稱
各賊告願聽撫臣又差藍廷瑞母鮮氏母舅鮮永金戸
内藍相藍永金姨夫吏何鸞節次入營招撫節回聽撫
緣由前來緣前項流賊日久計猾不來迎敵惟務速逃
疲我官兵追逐乘隙遂肆劫掠已經總制會臣議行清
野之法示令居民近者搬移入城遠者擇立山寨將人
口騾馬粮食盡行收保賊來則堅壁拒守賊過則趁時
耕種賊果艱於搶食虜騎逃過陜西彼亦如斯因是勢
窮力屈又被官兵追緊意欲再假聽撫延緩至秋田野
稻熟豈意官兵湊集圍隨深厚只得跟隨前來探知臣
等先已分布湖廣都指揮宋英等一哨於金寳寺正東
十餘里螺拐山住劄施州衞指揮童昶等一哨於本寺
東南十里方斗柳枝坪都指揮李玉等一哨於本寺正
南十里瓦窯壩四川石砫土兵人等於本寺西南八里
羅花溪都指揮李蔭等一哨於本寺正西十里崖城坪
都指揮吳宏等一哨於本寺西北十里多羅坪執旗吏
何定一哨於本寺正北將十里寳興寺通判第五德一
哨於本寺東北十餘里十二灣界刹寺各住劄及行見
在軍前湖廣監軍御史何棐參議方璘四川按察使公
勉仁參政曹祥副使張敏馮傑并原取軍前贊畫致仕
知府王嘉慶等各去分投督調臨時那近相機撫𠞰及
四川鎮守太監韋興巡按御史俞緇督發兵餉前来協
助賊心疑懼遲延違限止到浪洋寺依山分營散住不
肯前來投見致被永順土舍彭世麟并各哨亦各有人
何定安宇等又令鮮永金何鸞等在内設計將各賊首
誘出盡數擒獲止有小老人廖麻子一名逃走未知存
亡餘黨𠞰散除已獲外其餘鑚林散逃者又行嚴督各
哨官兵四散分投追𠞰及嚴令領兵等官并各處地方
守隘人員遍搜山箐務期盡絶若散走十人以下者俱
要生擒解審二三十人以上執有兵器拒敵者方准首
級耳功以杜妄殺總制又會臣出給告示發去各該州
縣鄉村地方張掛曉諭但有逃散賊黨或三五人或十
數人為一夥躱在山林避命者俱許照奉勅諭内除首
惡不宥其脅從之人有能自首免罪事理俱赴所在官
司自首與免本罪審發回籍復業優䘏不許官兵把隘
人等阻挐報功如此則散賊可以盡滅地方可以保安
靖矣臣等議照藍廷瑞鄢本恕首倡為亂王金珠李尚
鑾冷玉珍等同惡相濟始稱順天括地掃地三王一十
八總旗上偽書貧王天子後改八大老人總管四十八
營小老人藍廷瑞仍稱總兵官收掌萬戶府偽印遇有
更換老人總甲等項印給批帖追獲見在似此罪惡貫
盈神人憤怒是以天奪其魄即今首惡盡擒餘黨勦散
軍民胥慶地方已安此蓋仰賴祖宗在天之靈皇上無
疆之福聖謨神武施及遐方總制洪鍾籌畫周詳與鎮
守等官叶心贊理是以將士用命成此武功臣愚陋無
能不勝欣躍慶幸之至除將首惡藍廷瑞等俱發湖川
二省三司等官會問取招通行解京及散逃餘黨追捕
盡絕并將見獲功次發與紀功御史等官何棐等紀驗
外緣係捷音事理謹具題知奉聖旨林俊恊謀進勦功
勞可嘉寫勅奬勵差來承差賞紵絲衣服一套新鈔一
千貫免他辦事着吏部照本等資格除授該衙門知道
欽此續該兵部題前事正德六年八月初三日奉聖旨
是洪鍾加太子太保賞銀五十兩紵絲四表裏韋興歲
加禄米十二石賞銀四十兩紵絲三表裏林俊陞本院
右都御史藍章右副都御史各賞銀三十兩紵絲二表
裏有功陣亡等項官軍人等着上緊查勘并副參紀功
巡按守巡等官一併來說生擒首惡藍廷瑞鄢本恕等
二十八名不必解京錦衣衞便差的當千戶二員馳驛
前去齎文與洪鍾就彼或在途隨處押赴附近省府會
同巡撫巡按等官監看都凌遲三日梟首去被害地方
示衆欽此
辭免陞賞賊平曲容致仕疏
奏為乞恩辭免陞賞賊平曲容照舊致仕事正德六年
九月二十日據陜西漢中府差舍人楊連齎到兵部咨
為捷音事該總制尚書洪鍾會臣題擒獲藍廷瑞鄢本
恕等荷蒙聖恩陞臣都察院右都御史賞銀三十兩紵
絲二表裏者負山知重集木若驚竊念臣章句腐儒未
閑兵旅虛名起廢才短深憂每恨功成之不早而罪至
之莫逃孤上知以重貽大方之笑不謂意外濫此寵榮
夫官賞所以酬勞臣由前之擒勦廖惠廖肨子等與奪
獲印刀則將士之功由今之擒執藍廷瑞鄢本恕等則
主將之謀與藍廷瑞之母及其母舅諸弟入營招誘之
致與臣無與况臣前起廣東右布政使後起巡撫江西
右副都御史俱因疾辭職不赴今起力疾即赴誠以兩
川弗靖臣身雖農畝義當竭微分以上報國恩非幸復
用規規然圖此過望之典也又兼時務少諳福氣素薄
桑榆已暮尤深骸骨之懷烽火尚紅轉切閭閻之念以
此羈留未敢求去迹同繫戀心實耻之伏望皇上憫臣
至情收回成命容守舊職征勦䕫保殘賊麻六兒等江
津殘賊方四等各平日查照宋臣葉夢鼎元臣許衡成
化間都御史高明事例許臣順回照舊致仕則始終生
全之恩皆陛下聖德如天之賜臣不勝感激願幸之至
緣係乞恩辭免陞賞賊平曲容照舊致仕事理謹具奏
聞奉聖旨軍前陞賞已有成命不允所辭但卿既累陳
疾病情詞懇切准回原籍致仕該部知道欽此
大埡捷音疏
題為捷音事竊惟克平西蜀崇文正劉闢之誅載靖東
川張詠收李順之黨王均討而漢州定吳曦執而興州
平師貴有名蜀本難治皇上德符七聖化洽八紘在陶
冶自無亂民奈覆育尚餘驕子正德六年正月江津殺
敗賊首曹甫餘黨方四等綦江奔命網漏無多崖井聚
羣烏合又盛既又流入思南流入石阡收虜號稱數萬
方四偽稱總兵已殺任麻子偽稱御史與小賊首周鳳
周統王一千張孫兒孫長官李萬千周黑子王長生廖
光周廣趙金紞劉漢增藍么楊興張萬頃鄒彦甫等俱
偽稱評事總小旗名色頭戴極厚腦包身穿絮被鎗箭
難入又專虜善走騾馬出入如飛劫掠財物燒燬鄉村
姦汙婦女攻奪城寨屠戮人民不可勝計皇上命興三
省之師六月貴州兵敗之於思南等處擒斬一千有餘
播州兵敗之於三跳等處擒斬二千有餘俱具題外各
賊隨殺隨虜不日又盛四川鎮守太監韋興巡視今改
松潘巡撫都御史高崇熙預知賊必來江津報讐議處
韋興駐會城高崇熙駐重慶内外操兵遥振督同三司
等官布政使劉丙洪遠副使王時中署都司事僉事盧
翊催調官兵整備粮賞軍器總兵官楊宏專勦保利麻
六兒殘賊添設南川綦江江津瀘州各關隘官兵守把
添調威茂酉陽石砫馬湖天全各流土官兵征進臣分
發調征流土兵快前來恊助本年七月高崇熙改松潘
巡撫南川縣申方四等移近南川臣因松潘地方頗寧
會同總制尚書洪鍾議留高崇熙暫駐重慶調度兵粮
具題訖本年八月初一等日方四等來攻南川所屬墳
頭馬頸雀子岡等關守把官兵敵斬一十九顆攂石打
死一百一十五名射傷三十四名生擒四十八名口本
月二十四等日方四等攻綦江所屬東鄉永澄漕等處
儸回摽手等兵敵斬二十一顆殺死師婆一口射傷一
十三名俘獲男婦五名口賊衆兇狠殺死百戶柳方義
官曹騰并兵快未查的數官兵走敗賊衝過關進入南
川綦江二縣聲言欲取江津重慶瀘州敘州攻打會城
聲勢張大遠近驚駭臣在䕫州府聞報會同高崇熙韋
興各添調各屬漢土兵快及會總制尚書洪鍾添調施
州土兵又臨重慶會處韋興仍駐會城高崇熙駐瀘州
臣駐江津又因重慶人心驚疑議留巡按監察御史王
綸駐重慶加厚賞軍會委副使何珊都指揮鄒慶領兵
從合江進副使李鉞知府曹恕領兵從江津進相機夾
攻右參政邵蕡等同知府劉思賢整備一應粮賞本年
九月十四等日會撥石砫宣撫馬徽土舍馬龍兵到江
津賊從該縣後山鷂鷹石前來攻縣各兵力戰賊勢大
敗追至合山坪攻破四營斬獲首級耳功七十七顆副
生擒男婦九名口本月十七日臣趨江津中途探賊十
八日再來攻縣催兵夤夜過江當日辰時賊馬步共約
八千餘人扛擡梯架執鋤背草分路前來哨馬七十餘
騎先到縣後教場壩當發酉陽播州石砫建始等兵分
作三支迎敵李鉞曹恕督戰斬獲首級共一百二十七
顆副生擒男婦三十名口被搶耳功不全不准功二十
八副本月十九日二十一等日李鉞兵追至白沙等處
敵斬首級耳功三十七顆副生擒賊首李萬千并男婦
九十七名口本月二十二日追至高觀山敵斬首級耳
功五百餘顆副生擒男婦二百餘名口土兵乘勝直衝
老營賊望見兵少齊力包圍兵快走敗催兵書吏何士
昂隨同酉陽播州建始儸回等兵策應賊徑追李鉞被
何士昂射傷二賊方行退走各兵首級丢棄生擒走脫
外實驗見存耳功二百三十二副生擒男婦二十四名
口臣入哨犒軍敗卒復聚分定四哨仍令李鉞曹恕督
進千坵塝高峒河對山劄營本月二十九日賊隔河告
願招撫李鉞發牌入營令將方四等各首惡綁縛來獻
餘黨免罪給票寧家賊暗分三支來包我兵前哨石砫
左哨酉陽右哨播州儸回等兵迎敵殺死穿大紅織金
不知名賊首一名餘黨殺死二百三十餘名賊勢方敗
犵獠直衝過河賊據高攂石各兵退散功級俱不及割
賊又徑衝中軍聲言只要殺官吏何定何士昂緊護李
鉞賊不敢近實驗生擒男婦九名口臣因賊兇狠行令
收兵養銳與同韋興高崇熙楊宏差人催調新兵加賞
調度又同王綸添委通判李相涪州添集鄉兵增修城
垣守把關隘以防來攻涪州武隆之路本年十月初一
等日賊移白土壩要攻合江何珊與同續委僉事馬昊
分督指揮盛鸞土舍文仲金等儸回摽手等兵敵斬首
級一十二顆射死未取首級八十餘名射傷方四任鬚
子等二百二十餘人生擒男婦約有八十餘名口賊又
添人馬包圍我兵文仲金等奮勇力戰何珊馬昂督兵
策應賊方退走功級丢棄生擒脫走實驗見存首級八
顆生擒二十二名續該楊宏分發都指揮王泰帶領茂
州等兵前來助陣本月初六等日賊因累敗移劄大小
水漕欲奔播州哨知各關守把嚴禁及路道掘斷人馬
難行復回猫兒嘴臣復委推官吳文遠統領涪州等兵
恊把綦江改委馬昊王泰領酉陽播州等兵一支由合
山坪進何珊鄒慶領儸回摽手等兵一支由白沙進李
鉞催督指揮童昶領施州臘惹火田忠峒忠建散毛等
兵并吏何定民快一支由綦江進又發火牌令生擒賊
徒周大富入營招撫本月十三日方四等令李廷茂出
官告願聽撫當發火牌令李廷茂周大富快手張守然
羅曉入營約限本月十七日方四等頭目二十人親赴
軍門投見與伊奏乞饒死充軍脅從給票回籍各賊故
違止令張守然羅曉回哨說稱要在一處立衞充軍不
肯分散又移李市鎮欲走綦江高崇熙訪得方四任鬍
子周俸等俱仁夀縣人行取各家族屬方廷祖方海等
到官會臣發牌入營招撫約與四日來回姑不進兵方
四等惱怒將方海任大鎬任萬眼周永立并鄉導樊清
殺死方廷祖放出回報不肯聽撫任意自散本月二十
一日李鉞督領童昶何定將兵分為六哨從大埡小埡
月埡關口等路並進賊疑鄉兵前來迎敵矢石如雨各
兵直衝高梁六面俱合衝破老營斬獲大賊首任鬍子
張孫兒各賊大敗追殺二三十里跌路高崖并十丈餘
月沱直至筍溪等河三四餘里人馬重疊河道俱滿擒
斬首級耳功生擒方四妻妾已驗過一千八百六十二
顆副名口俘獲幼男婦女三千四百一十七名口方四
點子馬并各驢馬四千五百四十四頭匹俱收在哨其
餘為因天晩功級未及割驗童昶何定戒諭土兵待約
三哨刻期夾攻土兵夷性生野恃勝貪功本月二十二
日三更時分食不及飽俱各前去何定力阻不從童昶
用刀背攔斫不止與賊交鋒敵斬耳功二十三副殺死
未取首級二百餘名戰至未時各兵饑餓被賊直衝中
軍殺死千戸田宣冉廷質并土兵二十餘人前獲功級
燒燬丢棄生擒方四妻妾并男婦脱走騾馬仍復搶回
實驗見存止有耳功二十三副生擒男婦七十九名口
及各兵搶騎現在點子馬并騾馬九百餘頭匹兵回百
節驛臣又入犒軍收拾散兵整搠兵器發令入哨探得
賊走南川武隆與重慶相近瀘州江津可保無虞臣同
高崇熙又回重慶計處調度何珊馬昊督兵經過紅崖
筍溪二處差千戶趙廉賈杲收拾丢下在彼功級尚有
三百二十顆副殺死未割功男子九十二軀撈起浮水
男婦四百七十六軀死馬一十七匹臣又委千戶曹楫
百戶楊杲等親詣殺場及大埡月埡紅崖關口等處查
訪地方莫日中等衆稱月沱至笱溪牛渡等洞長三四
里寬二十餘丈深十餘丈彼時人馬填滿及各崖箐人
馬跌死數層約八九千餘隨同親數除連日大水漂流
及燒燬功級并深箐無路可入難數外查驗已割功男
子一千五百五十七軀跌崖落水未割功大小男子八
百六十二軀老幼婦女七百五十軀本月二十三等日
何珊馬昊兵追至板橋河虎頭山筍溪等處敵斬首級
耳功七顆副生擒男婦一百一十三名口本月二十八
日賊逃綦江永澄漕本月二十九日何珊馬昊將前兵
令夷滿剛周邦李禄楊渡率領同何定續領施南土兵
分哨並進敵斬首級耳功二百六十四顆副一耳小功
六副無耳不准功小功二副殺死未取首級一百餘名
生擒男婦四百二十六名口本年十一月初一日賊在
東坎關架梁迎敵我兵又勝追至東鄉埴等處敵斬首
級耳功四百五十二顆副一耳小功三十一副無耳不
准功小功一十六副生擒男婦四十六名口各賊敗走
跌落天生孔一百餘名本日并初二日賊勢窮蹙沿途
將行走不動老幼砍死約三百餘人又將被擄男婦放
回約七百餘人砍死騾馬并竄草男婦不計其數本月
初五日何珊馬昊兵追至長灘沙嵌子本月初十日追
至搖櫓箐敵斬不知名穿織金段衣花樣腦包賊首一
名并耳功一百三十三副一耳小功四副無耳小功不
准功四副生擒男婦七十六名口乘勝追至搖櫓關萬
丈懸崖中僅小路賊自擠跌死不計其數騾馬跌死砍
死五百餘頭匹牛二百隻丢下被土兵收獲男婦六百
餘名口騾馬八百餘頭匹對山叫說曉得手段了望對
各老爹告訴容我去真州播州思安各散莫來趕我土
兵收獲人口騾馬執要充賞不肯報官及各隘鄉兵陸
續敵斬首級一十二顆生擒男婦二百四十三名口審
據各賊執稱曹甫先在刁家壩殺傷未死今又改名陳
二投入方四營内及稱賊營殺手南川江津等處被官
兵殺死約五六百人大埡被施兵殺死約二千有餘頭
目任鬍子張孫兒殺死見埋在彼各賊逃散數多在營
男女共約二千餘人男子不及千人殺手不及二百人
私議到思南再集有人明年再來等情通查迷失丢棄
漂流燒燬及深箐難數功級身屍外數驗不准功項下
跌死淹死殺破身死放回被虜老幼男婦并耳功不全
共約四千二百四十五名口軀副殺死跌死騾馬牛隻
共計二千七百餘頭匹數驗量准功項下殺死未及取
首級并已割功男子及收回丢棄功級共約一千九百
六十九身軀顆副見驗實在報功項下功級一千四百
五十三顆副生擒并土兵俘獲男婦一千八百二十七
名口奪獲騾馬二百三十一頭匹斬馬尾九十二條腦
包賊衣氊衫二百九十三箇件鎗三千四百餘根弓刀
鈀頭共五十六把銅印三顆參將等旗五面賊夘簿一
扇批一張紗帽一頂銀簮一根金環一雙銅鑼二面鈴
一串牙笏一把前後擒斬跌殺等項約萬餘人除見在
功級收候紀功御史汪景芳紀驗賊屍省令地方掩
埋報官生擒并土兵執收男婦量與贖回查審事理輕
重斬首充軍釋放賊幼男聽候取用被虜無歸幼男婦
女配軍招人收養馬匹給賞缺用兵快無依男女并入
官殺傷兵快已到給與湯藥一十四名未到及陣亡官
兵約有一百餘名查實優䘏被賊人戶招撫復業量給
賑濟仍催各哨分兵夾攻務獲首惡克平餘黨以靖地
方外臣會同鎮守太監韋興巡撫右副都御史高崇熙
總兵官署都督僉事楊宏巡按監察御史王綸議照方
四任鬍子等漏殄強徒招納亡命恃兇獷之性挾騎射
之精臨敵雖百挫而不回殺人至一家而俱盡盗竊名
器脇虜稱四萬人蹂踐鄉村焚掠幾數千處大言無忌
累撫不從初起思南石阡即欲取雲貴而下辰常再入
南川綦江又欲攻重瀘而窺成敘幽明共怒覆載不容
以故天迷其衷我師連捷見今逃散奔命賊勢大衰地
方頗寧茲蓋上天純佑列聖神靈陛下聖武布昭廟堂
授成將士用命之致中間領兵何珊李鉞馬昊託志忠
勤力任討賊何珊督征藍五曹甫方四三大盗備歴險
艱勞效最著陞賞未被李鉞兩危不挫與馬昊曹恕慷
慨當前王泰童昶恊力督戰童昶又能嚴戢蠻兵稍遵
紀律大埡之捷尤樹竒功何定領征保十餘城立幾千
功尤為各賊畏憚藍鄢之執亦與有力以功昭忌積勞
成疾及再參謀又成連捷似宜錄用并何士昂周邦夷
滿剛李禄楊渡累肯當鋒何士昂兩脫李鉞之難功各
可錄總制洪鍾會調施兵韋興高崇熙始終經畫楊宏
王綸汪景芳并三司等官協力運謀臣因人成事然崑岡
烈熖未免玉石之俱焚漢土雜兵難保閭閻之無擾至
於屠戮之慘公私之費非臣之所忍言也無任隕越俟
罪之至謹具題知奉聖旨是這地方用兵日久鎮巡等
官盡心調度三司等官備歴艱危今次擒斬追殺等項
賊級一萬有餘功勞可嘉韋興歲加禄米十二石林俊
已致仕賞銀二十兩紵絲二表裏高崇熙王綸各陞俸
一級何珊李鉞馬昊王泰也各寫勅奬勵還各賞銀十
兩紵絲一表裏曹恕童昶各銀五兩紵絲一表裏何定
并何士昂着鎮巡官分别等第重加賞勞待勘報功至
日另行陞賞陣亡官兵都依給與棺歛銀兩欽䘏其家
其餘有功陣亡人員着紀功御史上緊查勘明白來說
欽此
更賢討賊疏
奏為懇乞天恩更賢討賊哀憐衰疾放回照舊致仕事
臣舊患風疾久乞致仕正德五年二月誤蒙有四川征
勦流賊之起臣前疾未痊精神不逮又書生委不知兵
受命慚怍顧臣子大義不容辭者故四日出門决策西
邁所恨衰年多蹇警報聯絡方藍廷瑞等少靖於虁保
而曹濬等又突起於江津及曹濬克平藍廷瑞等又盛
藍廷瑞就擒而方四等又盛方四等僅衰而麻六兒等
又横臣左隄右遏應接不暇近該兵部題准方四一支
行都御史高崇熙征勦麻六兒一支行臣會總制洪鍾
征勦雖各有分任然臣龍鍾轉甚目昏耳重事過輒忘
風疾舊患止左手左足今又連及右足身體潮熱頭眩
腰痛痰壅下血惡證屢添朝不保夕竊計臣之出為討
賊出也賊未盡平而遽求去臣心豈安臣病委不支技
亦僅止此耳自實而付之能猶為可諉若至大壞雖韲
粉臣身亦復何救斯臣所書夜憂惶悔懼不能自已者
也伏望聖明特勅吏部會推風力知兵大臣上請簡命
代臣巡撫討平殘賊早靖地方憐臣病勢危廹衰老無
能放回照舊致仕使三川之民再安田里臣再遂骸骨
之私皆陛下天地大德造化曲成之恩之賜無任感泣
悲鳴願幸之至緣係懇乞天恩更賢討賊哀憐衰疾放
回照舊致仕事理謹具奏聞
再辭陞賞疏
欽差巡撫四川等處地方都察院右副都御史臣高崇
熙謹題為再乞天恩俯從辭免陞賞事准巡撫四川今
致仕右都御史林俊咨正德七年正月十五日准吏部
咨該本職奏為乞恩辭免陞賞曲容照舊致仕等事奉
聖旨軍前陞賞已有成命不允所辭但卿既累陳疾病
情詞懇切准回原籍致仕該部知道欽此移咨到職欽
遵望闕謝恩即日致仕回還訖竊念聖明造化曲成之
恩既遂私圖又優前渥天高地厚覆載難名自幸生逢
神聖之君得蒙仁厚之澤豈勝感慰然私計之先年之
乞歸以有疾歸也近年之再出以撫勦流賊出也今疾
愈亟不得已而乞歸皇上俯從所請恩甚盛矣至於流
賊一事職勦既欠策撫又欠終深乏戡定之長久抱推
誠之愧顧蒙欽進右職然既休致未敢僣論若欽賜白
金正承晩景之乏欽賜大紅織金豸衣及裏製為山間
歲時祝延聖夀之服足以榮鄉梓而侈上賜豈不深願
然賞所以酬有功也無功受賞義竊未安理在當辭非
敢飾讓緣職已致仕難再差人齎奏而原賞金帛封寄
重慶收候見在未敢拜領合行移咨煩為具奏定奪俯
容辭免使理得心安等因移咨到臣看得致仕都御史
林俊自來四川征勦藍廷瑞等將及二年近又征勦方
四等與臣同處將及數月每以賊未即平負陛下除害
救民盛心為懼語輒流涕每見鄉民劫殺之慘及聞州
縣焚掠之報放聲大哭又每言受賞實非素懷况功未
成尤切不安今本官臨回又咨前因但謙讓雖其本意
而錫予出自朝廷伏乞聖明裁處等因具本奏奉聖旨
林俊所辭銀兩表裏已有旨不允着高崇熙就彼差人
齎送與他該衙門知道欽此
見素集奏議卷四
