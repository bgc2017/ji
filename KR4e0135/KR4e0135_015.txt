見素集卷十五
明林俊撰
墓誌銘
承德郎岳州府通判東臯陳君墓誌銘
君諱愈字師韓姓陳先姓鄭南湖三先生露之後至正
間君高祖四秀由陽城来贅東臯遂從陳姓曾祖孔順
祖橓俱有隠德父希玉母許氏君生景泰辛未二月二
十五日十月喪其父時許方二十有三歲孤弱一身飢
寒在其體亦奚恃以自固耶以有君望耳謂容弗嗣而
去許以死弘治癸亥五月初一日也嗚呼痛哉君羣兒
時軒特雋永時若有所思許心私器之既就學季父邑
博君鑣諸兄挈壺君師烈又器之比長從太守朱愷授
經又器之遊刃學割盡得其肯綮中成化癸夘鄉薦志
養自謀不樂乙科既竟不得進士居益貧時許年亦七
十則嘆曰宰物畛域我也就吏部試通判岳州迎許官
所入色養出則服官政湖南民困賦重催科吏復入常
例錢椎剥肌髓君易前絃民蘇賦足尹大老聚徒鈔掠
洞庭間商民患苦君用裾縫法擒之和糴靖州邊餉督
造内供歲幣皆以能被殊委撫巡有嚴正勤密之書疏
尋登而君瘡疾亟泣謂許曰吾母守兒志竟莫酬又無
丈夫子以後吾母老無聊兒何以死又謂妻朱曰善事
母以堂弟某之子陽春為後言訖氣絶郡之守貳與屬
之士民無不䀌傷者君六女長適王恭甫次適朱子御
次適林道明次許林世槐其二側出俱幼喪既歸卜以
甲子十二月戊寅葬安樂里瑠山某向君内兄朱君謙
狀事行託銘掩幽之石嗚呼德門也貞婦也賢孤子也
考常論世詘信相乘之大機宜昌以夀也即未然亦遽
宜絶以死耶事有不可曉者是類也王屋謹嚴神不福
謙丙吉國絶天道之不可信古今事有終未定者獨君
然哉銘曰易系貞亨書紀善積順修乖應值萬于一頳
緋肩峙有葉有年不循彼武于茲迍邅地老天荒蘭摧
玉碎泉臺掩幽岡雨晝晦滔滔逝川迄迄洪源厥初允
念世隕若存
龍樓陳立雪甫國泰合葬墓誌銘
龍樓涵江望聚陳望姓居則龍樓也鰲山陳葬所國泰
志自近也立雪藏右配俞氐藏左子樂賓祔左嬪余氏
又祔左合之四竁也立雪以學古自命立懦律貪為己
風㮣甫弱冠即開義塾賢問殷殷固己得張弛之大端
人用老成之庸謂其僅夭以死耶俞時二十五樂賓時
四歲二女呱呱身後事大若不可憑庸知俞能力自矢
完有節能立有孤如今哉庸知樂賓能成父志裕于躬
以發于其子如今哉節則難身則可保也教則無難子
則賢不肖則不可保也俞豫知陳之澤未斬立雪之賢
必終祐斯自據也立雪有佳弟尚明君嚴縝有古法樂
賓内承賢母外承賢介父又外承賢師友之麗澤薰蒸
志尚孤潔遊郡學有時名一日見母疲家政痛不自安
謝歸養母與余共子婦道儀厥宗姻責厥子世傑以光
復陳氏酬先志焉陳出少府本之後嘉定戊戍致政日
新自莆城徙居龍樓五傳而至孟方又至以進又至貴
華又至立雪又至樂賓立雪諱䕫字尚樂生永樂壬辰
二月二十七日卒正綂丙辰七月十三日年二十四俞
生永樂辛夘十月二十日卒成化乙已十二月十五日
年七十五樂賓諱埈字恒雍生宣德壬子九月十九日
卒弘治乙夘三月二十九日年六十四余生宣德癸丑
五月初三日卒成化甲午十二月十三日年四十二癸
夘葬立雪庚申葬樂賓葬余今甲子葬俞世傑由鄉進
士為無錫教諭應聘為考官尋應薦為池州教授既過
家泣且言曰世傑以十二月壬申襄我祖妣葬事惟葬
俱未志滄桑變滅有餘感焉謹以為累予聞陳襲有魚
蕩之利以高貲好禮聞鄉閭尚明君予及識魚魚雅雅
居然處士風致以故士夫道涵江必過龍樓過龍樓必
陳氏陳氏衣纓雖再續郡博而門巷車馬上世巳然立
雪三孫長郡博次世顯亦為揭陽典史次世純曾孫銘
曰善可憑有不可憑而可終憑于陳是徵
黃巷黃君儀韶改葬墓誌銘
莆重士族在涵江宜莫如黃黃宜莫如黃巷桂州刺史
峰始遷祖也新府則樞密使鏞賜第鏞弟太子正字三
傳而至朝奉生元良元良生甲仕甲仕生孟章娶陳氏
正綂巳巳生君二月二十七日秀特神朗有孝性其治
舉子業也有聲輩人遽則夭死成化庚辰十月二十九
也年二十二去上殤一等耳新婦李足未盡黃閫閾其
奪其守其未可知也其所恃者孤煢孑孱脆在襁抱其
育其否其未可知也李之志自知耳人則誰信之雖君
之父母與李之父母亦未敢謂必然居左之葬同穴之
先備李其不忍去君以示所不二如文叔令女無疑也
壤寧知利不利哉黃安合璧寧知業改卜如今哉予重
悲李之責之難而君身後之幸也宗祊弗嗣李未可告
也文獻中謝家以落未可告也弗章顯以光大門戶可
告而未可終告也今則裕為之丈夫生而澌盡者例有
之寒弱一婦人而聞于鄉標揭于郡上姓名天子而聽
之褒嘉垂及焉君得以附名其間以久則未為終不幸
也君有父母李孝養之殁禮殯葬之有弟妹成立之族
之子未晬而父母死李乳鞠之仁視若出已易名文鸑
長而誨諭之納之室而復其故産于常苦若甘履險若
甚夷重若弗耐而若誠安之蓋棺事定今而後可以藉
手有詞無愧容于君矣人則誰弗信之則可謂難矣予
又悲孤之責之難也罔極之報其百常情矣乎君與李
重無憾矣君諱鳳字儀韶李諱肅姜望江墩上克忱之
女莆田令丹之後其生丙寅二月三日卒己未正月九
日孤文鸑鄉進士稱家兒者娶姚繼娶方女適林環遺
腹出也孫應魁孫女三人俱幼癸亥之歲臘月壬寅文
鸑遷君而以李合葬則以諸兄教諭文璋之狀請銘銘
曰惟黃世先文輿接軫派于裔姓或韜以隱君如鄧林
勁直膩理亦如出日亟以風雨境樂而悲何惡何慕惟
父母躬寧毋我顧我有孤孺惟脈之遺有如弗䘏執言
之思妾心匪石亦則深井弗轉以搖吊時隻影寒餓事
小中矢靡忒兒利用賓孔懷伊慼黃安仙原名實該副
祕幽會靈永錫祚嗣
贈承德郎太平府通判談松軒甫墓誌銘
南海有隠流談松軒甫完醇居晦縱傲之芳洲碧樹之
間引身淵龍送目冥鴻脱泥蟠而横雲表無患其不能
至也而樂不在是嘗怪夫士者離親戚遠鄉井而去之
京師一顧價增而賈用弗售亦屢屢矣食官蒞局大吏
者寸寸而約繩之亦勞以束矣吾有吾樂焉學不求博
求其要道不求其深而求其自合經濟一身而施之一
家之政父母順焉兄弟妻子宜焉鄉之人悦而信焉斯
而已矣甫盡子弟道對妻子無雜言妻梁氏女閒訓大
家亦善順適勤儉以立有家嘗拾遺金環付其主甫曰
良吾婦子經舉鄉薦為通判為同知清約畏謹奉以終
身得連被旌命甫曰良吾子弘治癸丒九月六日甫卒
數月追贈承德郎太平府通判經初官也諱䛻字以道
梁諱文德封太安人既專家政一循甫舊規經念春秋
高不忍舍去慰遣以行故經在莆郡幾十年不攜妻子
甲子十月十四日梁亦卒夀八十八甫損其十焉談故
江右萬安儒家寳祐間應奎牧循州遂家南海平洲蓋
其地也生時雍時雍生文貴文貴生税長税長生康護
娶麥繼娶梁生甫子即經又綸又綱又紀孫佐儲俸仁
傅侃信儀任曾孫道泰道亨侯既奔梁喪以乙丒某月
某日奉甫合葬大羅岡祖塋之左以狀請銘予聞之良
玉不斵醴泉不和其貞色霛味有天成者樗雖散不逮
梗楠斧斤有間矣井之澤不逮江淮河濟覆溺之患又
有間矣故莊周上無為以敝敝人事為破樸拙如甫者
例可書重之侯予厚銘能已耶銘曰蘭膏自焚刅芒先
缺逸足健羽折翰駭轍逹人高致沉落光耀弗繫世憂
已辱奚召棠邑貞晦南陽德公真風罔嗣甫或無同平
洲大羅松雲自樂生斯死斯仙兆斯卜有韙太丘奕葉
昭美哀石勒潜言告孫子
中奉大夫致廣東左布政使事林公訥軒墓誌銘
弘治甲子左布政使林公訥軒卒明年葬資夀山其孤
禮致憲副黃公熒之書請銘嗚呼渾樸解完士之趨日
以下得見尚古者斯可矣公與吾郡黃公汝器方公宜
約同時三方伯俊所畏也前歲銘汝器去歲銘宜約今
又銘公老成淪落有餘感焉公初諱大同後從里辟為
同進卿字也漳之文山士家曾祖瑩中祖仲謨先生事
經賢父也鄭安人母也秀臞高骨氣定而神閒不為習
俗嗜好道用晦昌事以誠久基遠功而略近效故恒信
于所知而詘所不能知由進士為工部主事改戶部轉
員外郎郎中兩列最書一膺勅遣既又有江西布政司
右參議之拜信所知如是焉所不能知有廣西之調既
又有浙江右參政廣東右布政使與左之擢藩服大致
然也不舉于彼舉于此而優于職所逾重詘公者無重
以信公耶公始遊從祖邑博澹齋繼游從父邑博默庵
于湖專志理學久而過之不欲外自異文公禮吕氏鄉
約奉以終身故所至諭行無間二書與北溪文集字義
蒙訓竝梓傳而廣焉靜鎮躁正辟邪嚴佛事火葬之禁
毁三教歸一殿修来學雄學遷文山觀瀾書院公之任
也新宫政澄吏奸汰倉弊按飛洒之豪戶加額之運軍
脱伍之戎籍與保定之平糴價停屯徵蠲夏税減柴夫
馬匹厨料軍需增月糧罷河役存活二十五萬口而餘
公發用之通也監收監督鎮守皆巨璫公不為屈兩廣
臺臣藩憲有跪禮公不行卿貳左轄之階公望復大起
不少須以致其政介也拾遺金還之故人餽涉非道卻
之俸入親與士夫之賢生有給死有葬陳憲副冷庵之
貧張吉士紹齡之死尤加厚焉默堂之塋視差父弟某
姪祺之教愛無異視子大宗之祠堂先正林梅雪之祠
堂陳方伯選之墓表又手立焉惠與義也暮年委情林
壑輕健若童子身家重若無官所居樹生異花臭如蘭
色如蓮彌月則落落則公病以死五月初四日也嗚呼
物之鍾異蓮獨稱君子蘭清修所自況公無是兆邪鬼
神若信之矣生甲寅十二月二十七日配安人徐氏有
賢行子即禮嚴出娶葉女三黃琳蔡烈王翰其壻禮琳
烈皆郡庠生孫獻其葬臘月甲子銘曰燕紀刻棘齊頌
炙輠腐或桾拘逹迺蟹躁粤有握瑜天日自矢蘭化弗
芬我擷其是嗟嗟訥軒志潔行廉洞視底裡虚明坦謙
官以恬起亦以施貧大醇縷脉流風此真悠悠北南徑
途川曲盍起典刑永觀漓俗
刑部主事黃西溪配安人吳氏墓誌銘
黃西溪主事刑部時也廉白有聲入其門繰車軋軋徹
廳屏主人諭止止復作它無是也約客皆出事目酒出
自製肴核飣餖參新故物而有僕馬之需視時之登歛
為計一年予以知内子之賢其積贏也以儉相焉連數
日西溪哭一子一女女安人出也安人哭子而哀對慰
者言是重難忍三十年佇結慰意是兒方潑潑跳走兩
睫間新歲擬遣就學門戶委付焉曾是殤死人夀命不
可期呱呱黃口又將敢恃謂子瀛也自是百志摩撫熟
視其冷煖飢飽之節易垢易濕備出手業而僅乳于所
生今林氏也西溪歸省安人事舅主事翁廷言姑林安
人婦職備焉西溪還京安人請獨留侍瀛時方却乳罔
知身所由出也樂與偕留林竟莫可挽致西溪死保瀛
益專以義自割不曲庇外家方林二女不溺已生之愛
或則有隠畀之疑既之家不落屋以尋剏焉日惟瀛稚
弱疾病惴惴恐不及其成冠始喜林氏婦入門又喜孫
應福生又喜一日闖門半面拜予女嫗抱弱孫□立若
將有所諗已而知欲昏吾孫女抑有托也嗚呼世有寧
老死不畜妾坐絶人後倒囊女子無分寸遺庶子落莫
不復憐視而身亦與及焉視安人之風毋厚愧邪文峰
處士德温之女西溪既迎相主事翁喜曰吳氏女多貴
鐸偶新婦其福之符既果得婦道母道甚父子夫婦恩
數人及焉淵靜無翔語理棼應猝如材丈夫十許年連
治西溪與舅與姑三大喪葬均致厚勤而處極整暇以
予殯西溪故兩家内交若娣姒然孰謂女婦人能記人
往德如此哉其生正綂丁巳四月甲子弘治癸亥十一
月甲子年六十七而終又明年十二月戊寅從其夫葬
黃上世由七步徙龍坡最後桐巷主事翁啓卜焉西溪
字文器諱曰鐸婦則宜城縣令曰典之女壻方曰繼仁
林曰曰欽孫女尚幼銘曰黃一再世甲科四膺文輿仕
幟電睒風稜藩臬重僚曹郎内史門高立難矧乃女婦
牝吻晨亂螽斯失聲義生弗怍乃復斯鳴有淑若人閨
儀與與戚疏賤良處得地所植孤襄事母婦道常以書
以銘教熄之傷景祥之山黃墓叢立冷風白楊過者心
䀌
先妣黃氏壙誌
封安人黃姓吾母也在東里稱賢女吾聯桂林稱賢婦
又稱賢母年七十六弘治癸亥七月二十八日卒十二
月葬雲庄聖塘凹處二十一日也生宣德戊申十月十
九日男俊侃傅佐僖孫逹遇遹遴適遠近暹逵週吾父
主事翁命瘞誌石復納是磚于壙嗚呼吾母古丈夫之
賢而女者侯唐何加諸其百世祀其是山相始終無疑
也俊泣誌
明太倉處士周君必章配陸孺人墓誌銘
司馬涇崑之東鄉故地今太倉州屬焉周與陸竝涇東
西而居孺人陸君旺季女處士周君必章之配今知莆
縣事侯母也周盛時族分而四號四周村侯高祖安二
曾祖子祥農業自支至祖海而家益落處士既早失怙
恃又為尊執所漁煢孑無倚婚媾固已後期旺無丈夫
子謹圖沒身之托熟伺之知必樹立遂嬪孺人于周屬
資産為地時孺人年十四老成自將承接進止有令儀
獨手饔爨每坐必有業隣壁不聞詬怒之聲惟紡車軋
軋連夜分為常二門竝恃自振旺終事處士誠力焉處
士沒孺人獨手内政男室女家教子程法如處士時弘
治辛酉侯就試孺人窮百晝夜得十縑為資是秋舉子
捷至乙丑進士捷又至落門崛起孺人安習無輕容年
高而子貴仕執勞猶故一日鍼綴裾偶刺入膝瘡潰為
風所襲竟弗起正德丁夘六月十二日也生宣德乙夘
八月二十五日子溥娶張廣即侯娶張繼娶夏博娶朱
孫希淳希濓希范希淵添書希淳州學生女孫女俱二
侯方八月于莆近古之政予合焉孺人之憂去焚浮屠
彌月滕口者因神其妄孺人生未嘗信佛固了了也世
嘗疑昌黎潮陽之行為疏佛骨不知前是之三左官誰
譴後是之三右官又修何福也六一之本論致堂之崇
正辯闢之亦勇矣不聞何譴則果誰欺歟孺人適值之
也吾儒事論當不當不當論禍福況萬萬無是理耶侯
歸柩金溪以某月某甲子從處士以葬以監察御史陳
君茂烈之狀請銘銘曰老樹悴枝有落舊門天至柔貞
共處艱屯中違所天載仆而起氣奪雄夫誰則婦女母
婦之淑維梁維陶計厥易難陸百斯勞滯途僅亨榆境
罔待手樹手收窀穸斯快
見素集卷十五
