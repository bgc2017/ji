見素集卷十六
明林俊撰
墓誌銘
明將仕郎南京武學教授黃抑齋墓誌銘
抑齋黃君骨清神竒肌理玉色瞳漆若祖山藩參議常
公慰意是孫抱而撫之命名開顔屬其父麟母吳氏與
所生母曹氏謹視之公年八十六垂絶盻盻尤在是孫
九齡君稱孤又數歲頎然長家塾席不一煖即入臥内
否亦二母呼而入之矣日約以時而計僅二在外勸之
勤唯唯叩之書善講解所攻課善辦私怪之亦私深惜
之意必將漫漶孤質美無成者不知其晦而靜為養之
深也後十餘年戊申予過家君儒巾衣来謁已籍籍時
名己酉省闈已巍然上第丙辰始授蜀之合州學正凡
蜀之士夫與仕蜀而至者皆推君為賢部使者以學行
異等堪風憲聞且用之屬南京武學缺教授遂以屬君
凡京之士夫與仕其地者又推君為賢成國公朱公大
司馬韓公且疏用之弘治乙丒五月君疽發背弗治寔
生天順戊寅三月字公悦唐桂州刺史岸公之後由涵
江来居桃源世稱長厚君曾祖贈工部員外郎震公始
徙義井參議公生桃源老義井君生義井今烏山之下
居焉温永有局量出言有章不少厲詞色加人人訾睨
善受之事二母以婉順聞念身早孤父事諸父盡已業
為了官責而别傭隙宇以棲其妻子無戚戚容參議公
墓草三十餘春秋君始買石丏彭惠安公銘其墓而父
母銘述均致名家未解褐時也嘗落第羣輩養羞君與
陳侍御時周獨坦遊長安以觀榜出居官口不言利教
法先本後文誠動而詳處之所至材成勲貴子亦束無
肆同僚慰懌安處于其下郡大夫敬信劉憲副時讓初
署合州服有養郡乘屬筆竟傳為信性樂竒花竹官寓
時致自娛所翕翕顧澹無取吾聞君子不自大其事自
卑而人敬尊之君其毋然乎畀之夀文教可知也隆受
穹付通方而成務又可知也研景斵思搜要而纂玄參
諸家而儀来雋又可知也今皆重違焉一子未孫蓄而
遲且昌以大冥冥者可信也丁夘某月某日窆君于墓
虚三樂丘配林氏子河清婦陳氏將合且祔焉銘曰鳳
皇左擘亭峽東四神八國萃隠窿曾祖考叔世在中戍
乾吉土新幽宫匯塘夾澗靈竒鍾鬼福孕祉荀八龍
明奉政大夫浙江按察司僉事柯山柯公塞軒
墓誌銘
塞軒諱燉字在亨柯氏上世晉江人石晉時大理評事
寳始入于莆居武盛六世念又居金橋七世舉又居柯
山舉由咸淳乙亥貢士為管勾官是時族屬衣纓甚富
入胡元無仕者國朝景泰辛未贈禮部侍郎公竹巖崛
起大魁成化丙戌公再起進士時年二十五以氣自豪
羣輩錄錄無足當其意竹巖弟之鈞冶簸扇無遺餘力
不踰年公詩大進竒警處頗類竹巖既為大理評事為
寺副刑名練歴為卿貳所賞奉旨按邢侍郎等獄兩廣
慮囚靖江府勘事奏當無不稱上旨遂擢河南按察僉
事未上丁先評事文甫公憂起廣東又丁繼母陳孺人
憂又起淛江綜煩剸劇事任有餘力提督銀冶易汙公
無汙易誨盜公至亦無盜兼攝學政所甄錄士多時名
有大魁者才高任己不善為韜晦以招尤忌飄然南歸
賦詩所謂浮雲飛盡見青山者志也亭名拱北示不忘君
也公雖久于官田廬僅取自足於時既不合乃一寄於
酒樹幄草茵盤礴野飲大醉則把筆賦詩睨青天盼望
海雲豪吟大叫若不可為繩束而居常訓儉整暇條理
聯疎戚賙孤婺延引後進迨老無少衰先世遺文若舉
公夢語欽公採薇集皆鋟梓以行己亥修都廳辛丒續
家譜弘治甲子又構祠堂落成飲懽疾作弗治臘月念
三日也生正綂辛酉三月六日曾祖伯益祖守衍父即
評事公母林氏繼即陳氏配李氏繼廖氏贈封皆孺人
子代娶李繼娶林女三孫女二丁夘臘月壬申葬公海
印山評事公之左百步公窆中李祔左之左廖虚左代
虚右林虚右之右先事代以狀丏銘記大理時予備員
刑部晨夕聯馬公以詩自負一日戲予曰毋欲爭我頭
地吾狀元本也撫掌大笑方語合則有河南命矣公用
雖不究于時而溪山雲鳥自足寄遐蹤而抒情愫香山
之社俊亦足侍几杖而偕之遊今不可作矣吾聞負高
世之志者顛頓一遇詩工者能窮人公其坐是與所著
有塞軒集若干卷錄囚奏藁若干卷太平會一卷一椿
更號云銘曰物以明累亦以晦完退步樂法名爭必先
飛不盡翰趨不盡趾徑荒途迷林慚澗恥有琴有書亦
有杯斝白石事樞閒雲性冶拱樹齊化孰&KR2789;孰涼孰是
通塞泉扄夜長
龍坡林母謝孺人墓誌銘
龍坡之林其遷由孝義又由澄渚則邵州之後昭度之
𣲖凡二十有四傳而至贈都憲公良弼弟從弼公死配
李氏忍貧育孤以立擇孺人婦焉是為尚實君孺人龍
井謝氏安陸學正遜之女嫁具既已廉薄而林兀兀僅
老屋無宿舂之糧孺人身專振落之任夜紡晝織車梭
無絶音以林素儒家子有年竒穎可就也節縮學資遣
之訓督而哀既稱未亡人姑老病子女連次以長陳氏
婦入門二女嬪于王世節黃大經之家畢力挽拽幾若
不可濟則有年登省錄就乙科領有蕭山教事婦姑相
慶偕就養官所每具一文衣水陸芳鮮之食孺人曰汝
祖汝父寧識此耶則汪汪淚下有年亦淚下以不忘貧
賤之教也安分職為常孺人再就養東莞子母相對弄
大造大閑二孫甚樂既之有年請從東所張先生游許
之脱凡領要趣尚日加尤為莞父老諸生推重及代猶
言之當道請留孺人執不可抵家閱月病革正德丁夘
七月九日也十二月葬龜紋山啓尚實君右藏祔焉生
正綂乙丑二月二十二日享年六十有三有年既得日
来言曰有年以族諸孫荷知愛吾叔銘無妄可恃以傳
杖而敢請嗚呼孟陶程吕所以成其子之名者母之功
母之境有孺人之難者乎固不得不深念也孝子錫類
從弼之不幸昭度同也李無翁之烈有年之立與嗣先
嗣宗之立無異由今視昔有餘嘅焉噫斯林所為立也
銘曰甔罄貫殘左泣右號孰是拮据母氏劬勞穎出鋒
銷規循矩蹈孰是淬磨惟母之教郤鮓勵清丸膽勵勤
孰是母子亦偕於聞嗟嗟孺人無古是似我作銘詩亦
告人子
明横山處士林覓隠墓誌銘
龍泉東走而山以地異中擘一枝而西轉而北南面以
臨于壺古荔丹實香風聞數里所謂横山也吾家處士
在焉處士非隠者也諸生時從吾祖教授授經同門之
士連陟鈞要次之亦不失師儒官處士竟蹶一遇得一
廪亦為有力奪去久之解學籍侍母覓隠所以志也横
山自斷事公潧之弟潁通来居居而生處士龐阜秀特
其將有鍾先世主客祕監刪定茶幹四忠義一門所以
基林氏者甚厚司農卿父子榮遇宋元之間朱紫賜第
奎畫昭回處士早孤善奮嗣其後若有當者力足以濟
時艱而僅完故業脩上世祠墓數事行足以移官理而
僅收養母之孝立弱弟妹以成智僅解鄉聚之棼而被
物之惠僅周族姻其最大僅董永豐五官二橋大役而
已夫遇險而舟擅其任遇病而藥奏其功遇旱而桔橰
受其巧遇寒而纊挾其執大盜勍敵而刀弩戈戟始收
其利其不遇則無因自見焉處士是也既覓隠其友黃
方伯汝器為輸義易冠服處士笑曰無苦縶縳患我強
之加則從去則易去治命從處士服以正其終嗚呼賢
矣諱琛字宏璧行慶五生永樂甲辰十月年七十八配
徐氏宋狀元鐸之後知縣資用之女先二年生後六年
以卒嫓賢俱夀人稱其難子伯曰景叔曰裕俱早世仲
氏祐克嗣書香教三子嘉懋嘉惠嘉慰士業鍾靈衍盛
庶其在此正德戊辰合窆卓靈社之雞山因誌于石使
納以俟焉銘曰林系晉安載起侍史通議有嚴孫子濟
美主客再世死義四人祕閣宣撫亦時勞臣公篤著存
思皇祖考業精行成尤收若左公有宅居介是箕穎雲
物悠然我以歌咏有美中饋舉案眉齊榮公之母北郭
之妻德星夜沈鄉閈有慟来會萬人太丘之葬有石樹
笏雞峰之西雙玉在中名永山齊
明儒林曹母孫氏墓誌銘
吳之儒林封主事公曹珵母王氏以産本殁産中時珍
方三歲珵再歲本未月姻黨吳繼無子求乳本以子父
瓛諾焉猶日夜哭慎所以母二哀者曾祖菊庄士遜祖
裕軒瑾念之曰無如孫也可孫孫女而曹甥閒順之性
習之孫且成之曹也孫繼王而母果慈二哀迨舉㺬而
慈無異年二十八喪所天畢心和敬用慰浣其舅姑以
紓其喪子於鬱之懷衣食其三子必均序必先珍次珵
而後及㺬或疑其矯曰分固當是且珍珵無母子吾子
不得與偕珍中殤哭之慟㺬且長巨姓錢公器請贅為
家壻舅姑有難色孫曰本且人後妾子無足獨留且錢
曹偕里閈㺬雖贅如不出其家若既受錢産珵受全産
于曹立易易大人許焉從之主事既歸李安人孫昕夕
盻盻尤在是婦而摩弄其鏷鎔二孫錢氏婦在錢愛若
後焉治舅姑喪葬事祭先祠督教孫子臨蒞其婢僕下
人皆有恒法貞芳之節比老弗渝有司欲舉以旌孫不
可曰蘭立諸孫無一光大門戶直須吾婦人耶主事為
請止既之鏷果第進士為翰林庶吉士刑部主事員外
郎主事安人皆被有恩封人服其識弘治癸丑八月謝
去己巳正月葬東騰從夫封也生永樂癸夘十月夀七
十鏷既郡丞吾莆奉主事命丏銘于俊嗚呼愛惡發諸
情而根諸心者也吾子則慈前人子則不慈情以心異
耳完財故業前者在吾者不可以獨據而有也夫私生
忌忌生妬而易慈仇視而陷者百心焉孝己之事是矣
故曾子不復娶顔氏述繼妻之慘以為門戶之禍夫無
憎則幸矣況望其同仁耶望其贅其子而付前人子全
業如是耶是尤難者是可以風世矣孫先世伋翁在宋
為迪功郎族望浲溪而大觀者壻曹子真氏生良玉孫
良玉女諱端貞云孫女嫁黃堂曾孫曰某曰某曾孫女
某銘曰兒寒異衣兒飢異食兒操履霜母心匪石古翟
耀聞曹乃孫氏夙違所天之死靡二均氣同父孰後孰
先孰忍厥生以惠于前維烈維賢孫允女士糸實掩幽
木蘭逸史
明平海衞左所副千戶鄭西莊墓誌銘
西莊諱端字秉直漢中南鄭鄭氏祖茂以武功授寬河
衞副千戶父春襲副千戶調平海之左所從征沙尤寇
以殁君例歸寬河孤且稚也聽平海而家既襲官追訟
廢學從蔡行人元美授史質經義于士夫久之熟七書
辯識四聲竒字旁通天文地理醫卜星相諸術按本草
識藥物性味投單方疾往往愈日亭午坐予草堂風拔
木發屋甚怒君曰風以申止果止念恒信病亟君燭曰
鼻凖黃色不死史崇明駁之君曰公旬日死或以為戲
君曰不戲果旬日死林元佐過予值君辭去君曰毋林
主事耶不二年無嗣死顧文儀繼至君曰公家頓落落
且死事後良騐所品藻林都憲秉仁林僉憲長深黃翰
編子敬數十人俱應性警慧揣發幽秘明炳幾先畫事
纂言時出新意惟不屑其類人文士屬心而同輩妬嫉
如仇兵㐲例出堂委選能薦君中之也君挈家来莆寓
官局朝督夕課盡色物綜理器精名立公暇走縉紳商
較文事趣詣有加劉東山異之曰鄭某居三邊取參副
如拾楮既辭繁委一刊落官累魚扈瓜田陶然野意縱
浪于西莊水月之間買地石獅山以葬祖父父母既末
疾趺坐矮屋窮日書蠧簾内無人聲既落莫仰屋嘆曰
交遊相念惟見素一人嗚呼君其知我矣君武而文仕
而亟為隠寓脩飾于縱俠解弛者流以自立夫例觀之
異盡其用宜有足觀斯特傑所扼腕也夀壬戌歴弘治
辛酉一甲子君固謂然既果然母韓氏配張氏王氏子
士烈娶廖士勲娶魏齊聲衞庠士烈例襲官疏于朝以
假其弟今士熙襲焉亦君志也娶尹女嫁衞鎮撫胡玘
恩生林有恒千戶段銘戶部主事宋卿其一未行孫男
弘基女二正德戊辰十二月奉窆祖瑩中左之竁先事
士烈狀事行丏銘銘曰居而同奚擇而異術而精奚授
奚試有咈于伸則匪屬人有衍若後奚必若身惟殁以
永存考觀斯文
明瓢湖居士鄭朴軒墓誌銘
朴軒諱世興字孟隆行元一鄭姓陳隋時南湖三先生
開先莆學功為大宋溪東湘鄉溪西夾漈二先生繼之
為莆文字著述之祖莊後也溪西由唐殿中丞上騎都
尉方遷公析居迨夾漈裔孫慶始居瓢湖六傳而至元
偉生球領永樂丁酉鄉薦官臨海教諭以卒球生勤娶
方氏正綂辛酉生朴軒弘茂蕳遠父母竒愛之為擇佳
婦久之得劉氏實少八歲而夙性老成遇事了了百勞
有餘任家帖安之朴軒年三十三死劉年方二十六子
湩四歲女六歲二夫弟仲資季英俱稚兩世四孤劉獨
身門戶嚼牙結頂粗衣大笠冒風雨攖觸虎豹出深林
以循溪陂指授田作無虚日征税之輸吏無能隠為嬴
孤少長遣就外傅山迴水斷草屨六十里入城非歲序
不容一歸既授室量能付業仲資湩補弟子員季英補
從事德門爽佑不數歲連夭湩之婦方方二十九歲孫
聞喜方三歲聞詩方數月一門伯叔非寡少婦則孤弱
之子女劉能礪以守以再樹諸孤難矣哉己未歲儉無
賴羣集將傾其倉庾以去劉温言飲食之期旦日授粟
夜遣佃夫召近鄉凌晨畢至徐諭之曰遠来良苦粟視
城估損十之二騐直責酬衆䄂手去乃約以螺為驗一
螺鳴則諸鄉螺俱應負鎗弩疾出後有罰是歲竟無盜
或謂有洗夫人之烈智且勇矣嗚呼孰謂亦五十三卒
耶官政弗肅旌典行而家為落天下之遺節多矣劉是
也予與湩連襟故知劉特詳湩字孔鎮温永得子道其
卒弘治丙辰年二十七正德丁夘聞喜年十四始受成
于方坎株林之原午向又明年始克葬三喪女嫁&KR0008;山
蕭琚銘曰孰謂質脆望零秋先有拔其株松栢弗年孰
謂質堅以鼓以鑄百鍊之鋼誠臣貞女維橋及梓載生
弗辰閱世俱促以隕斯身劉如烈夫以勇以健任寄疊
稠古今罕見有危如縷有冷如灰悠悠昊天特百茲懷
節芳而完以勵以淑祕發玄堂貞霜皦日
明尚書鄭東園元配淑人黃氏墓誌銘
仙之南溪黃顯姓黃之畊參幕蠆州水陸道萬里觸突
蛟龍尾獅象豺虎而交其跡毒風瘴霧健兒不可往淑
人穉弱女請侍以偕慧與年進母某曰異哉州幕曰然
無諾凡壻尚書東園公起屏山軒特秀穎書過目意以
會文字瀾立星回晶采弸發先侍郎松庵翁曰鄭故聞
人兒其復出矣先淑人吳曰然無諾凡婦鄭簡斥數婦
黃亦睥睨數壻久之方通名松庵曰宜卜曰吉州幕曰
宜卜曰吉淑人歸于我公柔儀有肅無擅遂無獨成驗
然後言參知焉然後動移所事州幕者事松庵母事吳
昆弟其妯娌有裕朝日祭日賓嘉之日視星數起公曰
早淑人曰早早有優辦縮伸歛散紓劇而棼以理周急
應泛無㵕漉以居於嬴公榮名極位出入中外餘四十
年淑人偕官所者十僅一承以副室九焉封孺人恭人
又封淑人名夫人韋布相安若罔知物采為異子罔知
有嫡庶恩施義束内外多成名公翰林在告聯屬疎戚
節約幼賤千指食無間言隠然義門規則流聲遠近皆
服深輯睦而以相理善淑人公致南京戶部事歸屏山
階有榮禄淑人竝收榆境公戲曰夫人由身貴要亦由
身冷熱以異即死先老夫果先正德戊辰公卒淑人前
丁夘也上距宣德甲寅歴七十四甲子朝夕奠同几筵
賜藏同穴同舉轝以窆與享錫命之祭齎送之盛填滿
城之西仙人及與為榮子主一國子生娶嚴主敬進士
觀大理寺政娶傅又娶林季主忠湯出由蔭待選猶治
進士業娶吳女適周禮李銓陳華皆宦家季李出議吾
子週華第進士與禮主一俱卒二女一婦與主一舉子
之黃以節聞竝著周被有旌命孫即登瀛邑庠生娶陳
其一未睟孫女適張某楊某其一議林某癸酉之冬之
仲葬得日主敬以御史李君鼐之狀請銘嗚呼妃匹風
化之始樛木美逮下之仁以基螽斯麟趾之盛而鵲巢
女子蘋藻之夫人專靜嚴敬歆感之化刑于有賴焉銘
以訓世固宜銘曰坤主於受順承天施不牝于晨職婦
是宜懿懿淑人惠和敬止素絲羔羊翊贊君子柔順安
貞寡笑與顰祗將内事無巧鑿真薰和毓祥式昌厥似
少君之妻申國之母
族兄淳翁墓碣
烏山淳翁兄玄堂成銘其碣曰世顯懿參中司食故大
惠永遺珠之原夜雙玉預兩季光有沃桂樹離離芝縟
縟
見素集卷十六
