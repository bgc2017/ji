見素集奏議卷三
明林俊撰
奏議七篇
西征稿
預處地方容令致仕疏
欽差巡撫四川等處地方都察院右副都御史臣林俊
謹奏為乞恩選任風力預處地方容令照舊致仕事正
德五年二月初一日節該欽奉敇近來四川地方盜賊
縱横今特命爾巡撫兼理松潘安綿建昌等處邊備撫
安兵民如遇寇盜量調官兵民快相機勦捕陜西漢中
湖廣荆襄等處交界地方流賊出沒遇有警急亦宜發
兵應援星馳前去以紓朕西顧之憂欽此欽遵本月初
四日又節該欽奉敇四川流賊劉烈等四出搶掠侵入
陜西漢中西鄉縣等處地方殺人劫財僣稱王號勢漸
猖獗誠恐愈難撲滅今特命爾親詣䕫州一帶選委謀
勇官員統領官軍民快相機截殺或搗其巢穴或離其
黨與或出竒制勝黏蹤追襲鄰境交界之處或有警急
互相策應一應錢糧軍馬等項便宜區處務期克獲以
收全功欽此欽遵聞命怖惶感深有泣仰天自誓義不
與此賊俱生謹遵吏部題准五日嚴程於本月初五日
輿疾上道兼程前去外切念臣先在雲南感患風濕在
湖廣轉加沈重自此因疾累疏乞休正德元年十二月
奏奉聖旨林俊屢引疾乞休情詞懇切准致仕欽此欽
遵臣畎畆餘年皆陛下之賜也近因父憂致毁風氣日
深衆疾交作無十日不病無十日不藥耳重目昏脚痿
齒脱精神耄耗臨事健忘許國朴忠抱素心於葵藿嬰
身宿疾逼暮景於桑榆竊恐計乏萬全術疎三略辜負
任使致誤地方未免煩聖朝西顧之慮伏望皇上天地
之量日月之明為地方至計特敇吏部另推精力才智
官員簡命前來代臣巡撫遵照分定地方相機策應撫
捕盜賊容臣照舊回籍致仕以終殘喘不勝感懼求憐
之至謹具奏聞奉聖旨吏部便看了來說欽此該本部
題稱本官素負重名年力正堪委用且聞命就道日兼
數程大臣器度濟急才識即此可徵所據陳乞致仕難
以准理等因奉聖旨是
通江捷音疏
題為捷音事伏以苗民弗靈虞帝陳兩階之舞玁狁孔
熾周宣興六月之師自古聖君賢辟德柔威斂同功而
異用也皇上出震嚮離握乾撫泰重華丕冒於六合羣
醜偶縱於三巴流賊藍廷瑞鄢本恕等烏合數萬盜竊
名器紅巾扇熖赤地為墟皇上宅以至仁包之大度而
彼頑弗率愈沸愈騰皇上軫念民恫兵不可已命總兵
官毛倫視荆南都御史黃寳視關南太監羅籥視川之
東北廟算周悉比臣起廢視師則羅籥與御史陳鍾左
參政曹祥僉事李恕已奏川東之捷羅籥又與御史俞
緇布按二司左布政使高崇熙按察使丁養浩等經紀
兵餉御史胡玥方德懋陳祥叶贊成事曹祥李恕守東
達以斷走寧之路都指揮僉事徐繼僉事郝綰知府邵
蕡守廣利以斷投番之路左參議黃瓉僉事錢朝鳳署
都指揮僉事陸震駐兵通江大小關隘把扼無遺分畫
已定而尚書洪鍾近有總制之命藍璋近代黃寳毛倫
近有水寇之捷軍聲益振臣巽懦迂生深勤撫議而賊
跡豺斂賊心狐疑毒熱薰蒸疫痢大作病死逾萬食盡
勢窮脅從日以解散賊老人四十八營舊黨聚哭分為
二支藍廷瑞與最惡廖惠等一支擬據保寧鄢本恕巴
州李老人等一支擬據漢中攻鄖陽由荆襄而下正德
五年六月通江孤城山水衝塌臣亟促修砌兵火之地
雇募無人預虞有變連發四支之兵本月二十日一支
先到本月二十一日廖惠等果來劫縣倉卒輕敵致入
破城錢朝鳳陸震指揮郭敦知縣魏應時等隨即逃走
賊殺人放火當有公差官兵回縣賊疑救兵相率回營
縣治學舍倉庫分司未動賊被兵夫在陣殺死六名高
橋紅崖等處分路射死七十三名生擒二名逐趕淹死
五十四名奪獲騾馬一十頭匹賊殺兵快一十五名市
民四十六名口本日接管分守左參議公勉仁帶同二
支之兵將至通江聞變退回又遇三支四支之兵又行
退回屯駐右埡臣復發儸回石砫等兵節督公勉仁前
進會同錢朝鳳犒新兵收散卒勵以忠義示以必死儸
回石砫激發先赴本月二十四日公勉仁方離右埡本
月二十五日諜報賊至錢朝鳳驚跌水溝陸震驚失心
俱尋走計鄉夫抗聲大義錢朝鳳愧止本月二十六日
辰時賊併力謀據通江坐食倉糧不意我兵已振錢朝
鳳烟燉一陣儸回箭無虚發賊總甲王三等九名應弦
而死兵夫乘勝敵斬一十五名跳崖跌死一名餘賊敗
衂本日午時公勉仁之兵復從廟埡子架梁連鬭數陣
射殺八名擒賊老人廖光子賊總甲高保兒等五名本
月二十七日錢朝鳳又遣儸回石砫鄉夫助陣龍灘河
偶漲賊賣蹤過灘機正可乘公勉仁擁兵不追儸回鄉
夫奮勇追趕殺死賊總甲王法林王月林王月聰王四
王五等並生擒跳崖跌死淹死自本月二十一日起至
本月止共計擒斬八百四名口跌死五百九十四名口
淹死五百五十七名口沈水漂流不計其數奪獲騾馬
七十五頭匹續調儸回摽手又到又發知府張敏何珊
統領同指揮曹昱王英知縣李相率同鄉夫前追本月
二十九日張敏追至門鎮子直扼其前兵僅千餘賊幾
二萬連戰二陣本年七月初一日又戰二陣俱捷賊探
兵少商量要包我兵赤身散坐石砫三千餘兵背䭾後
至誤入其營被賊圍殺石砫殺賊一十一名賊殺石砫
八名傷九名石砫走出復入張敏營内賊方來鬭何珊
等兵會鄉夫林集各賊畏懼藍廷瑞一萬餘人賣蹤先
奔紅口廖惠等七千餘人殿後拒鬭張敏兵分為三横
衝賊陣何珊等兵為後應各賊披靡乘勝追逐殺死人
馬重疊落崖三條溪溝俱滿大溪十里流水俱紅錢朝
鳳兵亦尋會殺死賊老人廖麻子麻六兒饒老人李老
人冷老人並藍廷瑞廖惠妻及搜山擒斬自縊自六月
二十九日起至本月止共計擒斬八百七十一名口走
回被擄男婦六百餘名口殺落溪溝張敏等追賊不及
查數老人馮進英等報約有三千餘人本月初二等日
鄉夫陳大俊典史陳浩等生擒廖惠並小老人王仲甫
小甲張彪徐珠等及斬首共計三百五十一名口陸續
奪獲騾馬一千餘頭匹及腦包賊衣等件審據廖惠口
供手下約有七千在陣擒斬殺跌身死走脱不及七八
十人與進英所報相近除廖惠王仲甫監問解京餘審
真賊軍前斬首與賊級梟掛被虜脇從情重量發充軍
情輕給親賊妻給配騾馬衣服財物給賞有功兵夫器
械給軍銅印旗號入官張敏何珊等仍領官兵追過陜
西西鄉縣務在掃平另報功次行勘的實及錢朝鳳公
勉仁陸震等另參外臣竊觀賊勢本盛彌月之間病死
逾萬散亦數千一偶也賊營故遠竟之授首縣門頗省
供饋二偶也雲隂下垂我營不暴河水忽漲彼渡多淹
三偶也賊首廖惠廖麻子麻六兒最惡不聽招撫俱先
擒戮四偶也原調酉陽各處精兵未集遽收全勝五偶
也茲盖仰賴祖宗之靈朝廷之福皇上神威聖武至誠
格天之致然賊本良民所司不善拊馭致失其始臣又
不善招徠致失其終昔宋臣曹彬下江南不殺一人臣
化賊弗效雖則因人就緒有餘愧焉第鋒刃之下善惡
豈能盡分而首虜弗尚全活亦為稍衆斯臣所藉手報
答者也無任隕越愧懼之至緣係捷音事理謹具題知
參駁楊友謀復官職衙門疏節略
題為乞恩俯順夷情請給印信保復衙門承襲官職撫
理地方等事據分巡川東道僉事李恕呈據委官重慶
衛指揮聶霆重慶府檢校郭勝呈會同貴州平越衛指
揮高貴審勘楊友男楊弘承襲緣由到臣緣在先臣處
無行近節准兵部咨該播州宣慰使司所屬黃平安撫
司被殺土官楊才義男楊政賢奏稱楊友買借湖廣臻
洞長官劉暹苗兵八百餘衆驀進重安城詐傳朝廷釋
放將土官張銳馮經等追趕出城勘官四川左參議黃
瓉僉事陳暐圍逼奏印等情又為陳情分豁事為陳情
懇乞天恩優憐殘喘以安邊夷事該保寧羈管革職土
官楊友奏要還職承襲等因又為苗人聚衆挾讐捉殺
土官等事該巡按貴州監察御史吳棋奏楊友與黃平
安撫司土官楊才挾讐節要捉殺正德四年閏九月十
二日忽有夭苗萬餘到城將楊才私宅燒燬家人六名
並楊才殺死割頭去訖及黃平夭苗夭志等告黃平所
曹指揮聚集殘賊燒死各寨夷民三十六名虜去男婦
四十八名牛馬牲畜三百七十頭匹並箱籠銀兩衣服
等情各奏行兵部節查為異省貪官主令故縱糾拽苗
人趕殺土民燒燬房屋惑動苗夷劫虜家財奪占衙門
擾亂地方急救生靈等事該播州重安長官司土官張
銳奏又為建言地方事該監生吳卿為保固地方事該
貴州麻哈州知州嚴傑等各奏要將安寧宣撫司再設
革任楊友宥罪降印令其撫安夷民等因該部行准巡
撫四川劉都御史咨稱勘得成化十一年已故宣慰楊
輝將庶長楊友奏保設立安寧宣撫司分管寨分楊輝
故後楊友與楊愛互相訐奏差刑部左侍郎何喬新錦
衣衛指揮劉綱親臨會勘將楊友並宣撫司革罷經今
二十餘年地方頗寧若要設立誠恐有蹈前失及該部
節參楊友係先年安置保寧閒住人數今乃擅歸舊治
意欲復管苗衆及楊政賢所奏楊友謀同殺害楊才事
理非輕合無仍行湖廣川貴三省鎮巡等官從公會勘
查處等因節該題奉欽依是著鎮巡等官上緊會勘明
白奏來定奪著各該鎮巡等官上緊從公會勘奏告事
情議處停當奏來定奪毋致再詞欽此欽遵備咨到臣
參看流土承襲祖職法有定規舍餘奏添衙門名為召
亂楊友連年兄弟讐殺會勘奏革積禍始消且兄弟尚
爾為讐夷民何因感德縱使得衆徒長亂階乃敢擅離
遷所巧駕誣詞財買吳卿嚴傑之奏保奸弊昭然節經
巡撫兵部之查參是非明甚况楊友見今殺逐宣慰避
逃何名息怨挾留守巡奏印重肆兇頑固首惡之貫盈
亦羣邪之唆扇各宜追究大正典刑但係夷苗及原奏
本院無行今奏俱應議處已行布按二司轉行分巡會
勘去後續據按察司呈同都布按三司掌印官都指揮
僉事徐繼左布政使潘楷按察使丁養浩議得播州宣
慰使司凱離夭苖為害始於革職楊友之奸謀成於異
省劉暹之叶助糾絏苖夷動以千計既逐重安等司之
長官遂據其城又殺黃平司之同知並縶其父人民為
其攻劫田土被其占耕計其所為惡貫已極因此該司
並各被害官司人民合詞奏訴及照楊友先年犯罪法
所當誅荷國厚恩羈管閒住日積月累奸計漸生植黨
據巢要挾官職雖云自相讐殺實則自速刑誅據此而
言均為有罪但宣慰司累次告鳴情詞懇切官雖徒設
民則何辜又夭壩等苗夷衆口一詞願復舊治楊友雖
在擯棄楊弘尚可收錄一則救民於水火之中一則定
亂於搶攘之際合無委官親詣從公集議只今重復開
設是否於地方有益人民無害應否改屬等因到臣看
得楊友逃避山林不服拘喚節次結搆苗夷侵疆越界
殺官劫財擾亂地方或殺千三百餘人或虜萬二千餘
口或全殺數戶或全虜數家楊友應正謀叛斬絞凌遲
之刑其子楊弘應坐給付功臣之家為奴之典各官會
議明稱楊友貫惡已極卻又朦朧議稱楊友雖左擯棄
楊弘尚可收錄定處重復開設衙門前後情詞自相矛
盾臣又查參楊友逋囚扇禍虎吞諸夷罪惡貫盈但念
治夷宜略未即行誅奚至復長亂階重議衙門建置地
方禍患責將誰歸扶綱常申大義議處通呈定奪未報
續又據播州宣慰使司節申楊友邀引外夷越境爭謀
地方等因該臣訪得楊斌取盡錙銖剥連肌髓大失苖
心楊友犬羊故性狼虎元兇大興亂首土官奢爵下寨
長任唐等黨邪害正傷類敗羣大乖隣好亦由罔識禮
度罔知綱常罔接正人罔聞正論合行開諭楊斌楊友
奢爵並任唐等俱要洗心滌慮守分安常楊斌易濁為
廉收苖夷既失之心楊友易逆為順消家族已危之禍
奢爵任唐等易野為靖結隣境親睦之情况楊友搆兵
結怨奪地殺官延禍邊陲身為倡亂之首已遲謀叛之
誅誰敢為之保勘奏立衙門官職是非利害甚明宜回
保寧安家樂業永享太平如再違拗楊友並助亂自當
奏調官兵勦滅噍類無遺楊斌奢爵亦當奏革祖職設
立流官以為叛逆助惡及不恤苖夷之戒行令遵依去
後續據永寧宣撫司申楊友結黨讐殺劫掠已經呈禀
上司撫勘未結隨准兵部咨該播州赤水里土官頭目
袁瑚奏楊友聚衆黨惡流劫等情奏奉欽依都察院行
勘務見明白授状坐視不行的一併參了來說備咨到
臣案候奏人未到隨據播州宣慰使司差長官劉彬齎
繳造完被害夷民文册到臣備審劉彬供稱成化年間
楊輝溺愛楊友被長官張淵頭目何清徐泰馮瞰左道
蠱惑指倚臨邊天壩千山苖讐忿將重安舊管熟苖凱
離等五十二寨並容山舊管崖門等二十五寨概住隨
風反叛具奏興師挾撫被徐泰等扶同扇誘苖人掜稱
投認楊友管束為詞誆哄本官強奪前寨奏設安寧宣
撫司並懷遠宣化二長官司修築城池起盖衙門役調
數多衆苗怨恨成化十五年聚衆攻燒懷遠長官司靖
南堡殺死守備土官男婦百十餘人後楊輝病故楊友
通同張淵謀害嫡弟宣慰楊愛奏差三司何侍郎等會
同鎮巡親臨勘處將張淵張深問犵獠造妖言謀害人
命重罪處決參照楊輝不合溺愛庶妾之子濫設無益
衙門引惹邊釁及開設衙門之時楊友年方一十三歲
本以騃童冒功受職與楊愛搆怨同處一州必致互相
殺戮將楊友連家小遷發保寧府羈管閒住革罷宣撫
等司衙門印信奏繳將重安長官司遷入安寧城内居
住迄今二十餘年邊釁頓息近年以來被楊友希圖復
任賄結隣境貴州所屬鎮遠施秉卭水等縣無藉軍生
吳卿等假以建言為名朦朧代奏蒙行川貴撫按勘議
不必添設備由回咨兵部查奏立案不行正德三年忽
被楊友令家人石長子等潜結劉暹借兵驀進重安城
内大張聲勢奪占城池節申上司未蒙會處以致楊友
窺伺本年九月内棄脱保寧逃回重安大肆逞威僣封
夭苖都把事名色分投糾拽隣境各處山苖萬衆突入
黃平草塘二安撫司白泥容山等長官司地方張打旗
號殺降官民詐稱敇旨以烏江為界黃平等五司地方
撥與管束敢有不順斬草除根各司安撫長官挈家奔
投鑚遠避難止有同知楊才固守楊友節次差人逼勒
宣慰父子保復其官給還印信如有不從定統苖兵過
江攻殺一人不留只得曲保楊友又差家人監同去京
具奏正德四年六月蒙分守川東道按臨撫勘先給告
示發屬曉諭各苖革化歸附原管官司驀被楊友奸計
輒請二司進興隆衛約會貴州該道議處乘機聚衆困
逼二司挾要出與再設衙門降印保官其子文書遂為
得計統領衆苖突攻黃平守禦所城捉虜楊才碎刴身
屍砍頭去訖本年十月起至今正德五年二月以來驀
被奢爵管下任唐阿曉等先後聚領犵獠兇蠻四萬餘
衆分投各路攻劫播州所屬各苖打話去年以來楊友
刻木送書與奢主人借軍助殺你播州言斷許我殺到
何處占到何處節申鎮巡三司議處未蒙發兵救援致
被得肆本年三四月以來復聚苖入境流劫其勢尤甚
生靈肝腦塗地等因又據重慶府綦江縣申為苖賊出
境事被藺州等處苖賊前來梁村等處流劫王旻等五
百餘家虜去男婦十餘口殺死王伸等八名客商不計
其數又將安穏里野茶坎高羡宗等家盡行劫殺聲言
要往扶歡三溪等處各苖口稱前來借路往保寧府劫
取楊友家眷回還等因除行該府將楊友家人婢妾存
留看守家財房屋妻子密切差官護送按察司收候防
守外臣參看土官地界多至一月程途安寧去播州僅
六餘日何名别開衙門土官軍功不過厚加金幣楊友
征山苖僅十餘歲何功應保官職而楊輝之溺愛欺罔
自明安寧設立衙門官職夷亂如彼革罷衙門官職夷
靖如此今楊友謀復之奸始萌奪殺之禍大熾而衙門
之建置利害又明易曰天澤履君子以辯上下定民志
昔唐徇行伍置主帥任藩鎮邀朝命姑息成風禍亂莫
救今楊友逋播小夷搆黨跋扈殺官奪寨大唘亂階若
非明正典刑誠恐效尤難制但四川見征藍五又征楊
友不無勞人伏望聖明力止亂源特敇該部查議將楊
友助兵代奏流土羣黨行湖廣四川撫巡各按所屬查
提官武職降二級總旗降軍與軍各調邊衛帶俸著役
文職與土民監生各發口外為民土官奢爵王鳳儀革
冠帶楊斌降宣慰使嚴限文書到日為始三月之内捕
挐楊友楊弘石長子王小童並各苖惡首夭保川等同
劉暹金洪楊春楊璽楊淳等各解官查審各該勘官有
無賄囑亦就查提依律問罪情輕先行摘發情重奏請
發落殺虜人口財物燒燬房屋一依土俗陪償撫處停
當奢爵王鳳儀方復冠帶楊斌方復官職違限不獲及
各苖仍復為惡奢爵王鳳儀革職楊斌再降二級若仍
回護致勞我師將土官通行革去另設流官庶法令嚴
明兵糧不費朋邪知懼而邊方可寧緣係禁治羣黨議
處叛夷查提職官事理具本謹題請旨
致仕疏
題為懇乞天恩俯容致仕保全殘喘事臣氣體羸薄多
疚早衰又因父老且病累乞休致荷蒙俞允私心感幸
父子相守畢殘年酬素分陛下造化曲成之賜也不謂
罪積緣淺臣父竟見背口血猶紅時月斯邁是日服闋
是日有征𠞰川賊之差義不可辭而精力不可耐謹束
斂衣自隨越四日而離家越月有五日而到䕫日兼數
程衝泥沾濕顛墜日常數四既至軍務叢委臣才短愈
見勞憊每發兵則終夜不睡痢疾尋痊痰𠻳繼作時發
潮熱停刻無容休養即今風濕日深聽日重視日瞶心
日健忘血氣日虚胃日弱粥食日以少進譬如老馬力
盡策之而弗前腐根之木非雨濡露沐所能液潤之也
恐即死無足副上意伏賴神謨渠魁日漸授首餘亦釡
中之魚劉臬非死即逃杳無聲迹似亦未足深憂而安
寧楊友之亂諸番之警郡縣盜賊之竊發尚厪聖懷然
巡撫得人禍患亦弭臣實老加病力難強支雖上恩浩
蕩若在優容而下屬觀瞻自知非雅况臣一應錢糧出
納俱付廉謹委官自不經手别無違礙伏望聖明憫臣
衰老之甚特敇吏部查照養病都御史高明征閩事例
容臣班師順回致仕使唘衾骸骨得遂故山又陛下造
化曲成之賜也奄奄斷息愧伸一報以無期耿耿幽魂
特先百神而助順無任懇切求憐之至正德五年十月
二十日奏奉聖旨林俊才行素著多效功勤方切委用
宜用心𠞰捕賊寇撫安地方所辭不允吏部知道
奪獲流賊印刀疏
題為殺敗流賊奪獲印刀事據領兵川東道左參政曹
祥僉事李恕川北道知府張敏何珊呈正德五年六等
月蒙巡撫行委各領漢土官兵截殺大夥流賊藍廷瑞
鄢本恕等各兵節勝賊節敗追過陜西大巴山西鄉石
泉金州地方會合陜兵截殺獲功節報開奏外本年八
月二十三日賊圍陜兵川兵儸回等救出又發酉陽冉
舜臣兵遶從賊後衝殺斬獲兩耳小功五十四副各賊
計窮渡任河不得將被虜婦女騾馬砍死分作二夥藍
廷瑞一夥從小石河黃瓜溪要衝金州鄢本恕一夥從
三十六盤要衝二州埡康總兵統領湖兵萬餘在金州
梁山雲陽奉節義官徐敬之等統民快弩手三千六百
在二州埡各守把川陜會同康總兵許領湖兵黃瓜溪
夾攻不曾前來曹祥李恕領冉舜臣並石砫馬徽等兵
為前哨張敏何珊領羅回大渡河摽手達新等兵為後
哨分路追殺本月二十七日藍廷瑞訪知金州有兵陜
西三十六盤無兵又合鄢本恕從雞鳴坡黃瓜溪將虜
去男婦二百餘人放散砍木搭橋越過本盤因見陟峻
沿途並崖下跌死人馬數百本月二十八日到麻柳壩
藍廷瑞見二州埡有兵難衝議要聽撫最惡老人王三
兒怪說你起的事我殺了母親祭旗跟你如何退悔先
殺了你藍廷瑞懼怕王三兒領賊當前衝關被徐敬之
等敵鬭掀放攂石打死王三兒並各賊不計其數生擒
四名本年九月初一日賊願丢騾馬金銀買路徐敬之
不從又與敵陣斬獲長脚王老人等五十餘級奪獲腦
包五十箇並絮被衣服等件追至小關子賊走過河淹
死三百餘人生擒鄢本恕男鄢紞發解賊八十餘騎跟
奪只得砍死本月初二日賊分夥前來自夘至酉連鬭
七陣俱敗藍廷瑞因見官兵追近向賊聲說如今再無
别路衝不過便死在此詐來打話你不放我過關拜你
四拜退去陜西莫要追趕各兵輕信怠緩彼力猛衝將
徐敬之胥旺殺死餘兵鑚林被賊尋殺五六十人奪燒
米四十餘石醫官張錦自刎身死陜兵就麻柳壩駐劄
川兵追過土埡雞公灘本月初八日冉舜臣兵斬獲耳
功七十二副生擒四名馬徽冉鵬兵斬獲耳功一十一
副生擒六名本月初九日追至雞公嶺冉舜臣兵敵斬
掠陣徐老人等耳功三十六副生擒二名馬徽冉輔兵
斬獲六副生擒三名汪林丁祥楊鎮何仁各一副張漢
向銀生擒二口本月十一日賊奔湖陜城口山界川兵
追襲本月十四日至巴河口賊二起九人探風被冉舜
臣兵斬獲耳功八副鄉夫龐襲宗殺一人不割報功軍
人謝受等擒獲二口本月二十二日追至繡雞嶺吏何
定同達縣勇手奮勇過河賊多兵少齊趕到河何定赤
身水中執弓對射賊方退隔江架梁遇冉舜臣馬徽魯
忠田金並旗牌官王來譚宣督兵俱到何定率同過河
衝破賊陣追敵二十餘里落水淹死不計其數斬獲耳
功二百三十九副生擒二十四名至風扇埡藍廷瑞設
酒請鄢本恕議降鄢本恕又怪要殺嗔說再看如何大
寧分開一兩人逃走亦易賊老營極高架梁冉舜臣兵
呐喊徑衝上梁各賊大敗走上高觀山官兵在陜口各
劄營本月二十四日早賊分前後左三支衝營馬聰先
期發兵架梁酉陽石砫儸回等漢土兵亦分三支迎擊
賊又大敗乘勝追至高觀寺敵鬭何定領兵要衝老營
尋無路道本月二十五日馬徽兵奮勇衝營賊來追赶
張敏何珊儸回將賊射退譚宣等兵又會藍廷瑞鄢本
恕見得馬徽兵近疑是賊勝回還歡喜問信被馬徽等
兵赶殺官兵從後放銃呐喊西風甚急聲震如崩賊又
大敗登山架梁冉舜臣兵追赶賊攂石打傷二兵各兵
奮勇直衝上梁賊丢下男女五六百人騾馬八千餘匹
阻塞路道領兵官督令各土兵將騾馬砍死直赶過山
斬獲耳功二百三十三副衝鋒老人蕭伯瓊奪獲藍廷
瑞偽號順天王管軍萬戶府偽印一顆何定奪獲關公
大刀一把未刻字偽稱玉印即水晶印一顆周畿奪獲
景泰元年天威一千一百二十四號頒降不知何衙門
碗口大銅銃一口重一十一斤藍廷瑞隨身金銀三䭾
被兵溷搶一䭾藍廷瑞荒張賊衆六人扶伊逃走餘賊
追赶下崖跌死男婦騾馬不計其數三溝俱滿土兵鄉
夫四人下崖砍殺未盡強賊内有少婦二口壓在馬下
叫說藍鄢老人妻小俱在溝底帶有金銀一十八斤你
來救我各兵拖扯不動見有強賊身騎白馬前來天色
亦晩只得俱退收拾未盡騾馬尚六千為因追賊地遠
糧夫難到日久缺食將馬亂殺割肉充饑尚約騾馬二
千餘匹土兵分收男女審有籍貫給票照回訖各兵回
營當夜賊將跌溝人馬通燒未盡藍廷瑞鄢本恕就彼
痛哭與妻燒紙因見事迫山險男女累重騾馬難行不
忿丢與官兵自行砍死十五歲十六歲男子味溪一處
四十餘人密柴河魚洞子二處各三十餘人沿途婦女
騾馬數百土兵尚收遺下騾馬四十餘匹藍廷瑞將銀
二䭾通行散與手下心腹四十餘賊令各走散至小坎
山百丈懸崖前無路道轉彎倒樹一根傍生茅草賊疑
木橋向上奔走跌落身死六七百人餘賊男婦尚約二
三千人鑚林奔走搜山斬獲耳功一百零九副生擒男
婦二十九名口前後奪獲賊旗二十七面賊印銅木共
五顆賊批一十五張賊夘簿二扇鐡銃二把賊神八座
腦包賊衣護心鎗刀箭袋共二百七十一件其餘鎗牌
鞍轡數千路險難搬丢棄山澗各賊奔走松家山馬邊
河分為三夥一夥走湖廣房竹脚跡稍多林密山險無
路進兵一夥走陜西平利脚跡頗少一夥走大寧脚跡
亦多發兵把截回路行文湖陜就彼發兵截殺大寧選
精兵三千追赶餘兵轉蹴其前夾攻等因又據鄉夫范
金積捉獲賊老人秦景榮總甲吳全捉獲賊總甲徐么
子并虜去為妻古么女賊從王子賢王伯祥並總旗打
手地方楊鎮張鸞王海隆周伸方王大宗王金典史涂
仁捉獲賊男婦劉聰王章廖大益小端公張奉山謝萬
明鄢本聰等及李明通認獲投營王相等共二十一名
口斬獲耳功四副除跌崖落水等項身死及各土兵收
留隱匿未報不論外通計耳功八百二十七副生擒九
十八名口各到臣審據秦景榮等執稱藍廷瑞管軍萬
戶府印係眉州古樹中檢得不係自造大刀名關王刀
不知何處得來對賊聲言天賜我印刀佐天大王草寇
三年因此各賊歸附鄢本恕在小坎山跌死俱難憑信
二州埡差人數至河下死屍三百四十四軀地方執稱
賊殺兵快約有百人餘俱賊屍其騾馬照依兵法充賞
土兵子女待兵回官與贖取並解到人贓給發問決釋
放外切照大巴山星子山三十六盤修立山高眉山黃
墩望信松家山等處危峻無比秋多積雪皆緣藤接索
釣崖下上又有陡壁千丈下臨不測之淵荒路一線時
復中斷獨木引過賊行多墜逆料我兵決不能追不想
曹祥李恕張敏何珊魚貫猿攀率兵偕進步數里之深
叢渡踰胷之深水至經絶險慰安前行露宿風餐少壯
成老因此賊敗但最後追奔房竹平利二夥因險中輒
分屬湖陜之兵亦似一欠臣再督擒勦務期盡絶外參
看各賊慘酷兇狂天醜其惡屢致消滅雖惡首未即就
擒然騾馬垂盡長技已去羣心亦解勢難復盛仰賴皇
上勇智天錫添設總制督師及將士用命之致臣提兵
三月尚漏元兇老師費糧深負罪愧除秦景榮監候藍
廷瑞鄢本恕等各獲問報前後有功漢土官兵通行紀
功覆實具奏定奪伏望特敇該部查議將領兵曹祥李
恕張敏何珊先量具奏旌擢以勵勞臣緣係殺敗流賊
奪獲印刀及旌擢勞臣事理謹題請旨
災異處置地方疏
題為災異事據保寧府通江縣申正德五年六月初十
日辰時分本縣對面隔河壁山無故山崩石墜聲如震
雷本年九月二十四日申酉時分縣西新築城垣城門
内外無故地裂土縫縱横文如劈斧思當流賊擾攘之
際值二異常之變民心驚惶誠恐有關時運人事到臣
案照先據成都府威州申本年七月十五日己時分本
州地震如雷自西而起向東而去茂州申本日同時地
震有聲自東而起向西而去潼川州樂至縣申本年九
月十九日寅時分地震街市房屋俱動䕫州府申本年
六月二十日午時大竈民謝得安家火起延燒居民房
屋一千餘家重慶府酆都縣申本年七月二十六日夜
一更時分天墜火星蘇么老屋上隨即火起惡風大發
將本家並街坊三百二十餘家並本縣儒學公廨泮宫
坊牌酆陵驛城樓城門鼓樓板房等項俱各延燒重慶
府申本年十一月二十一日天色隂晦當夜戌時迅雷
大震閃電交作人民驚駭等因前來及查本年三月初
二日午時分䕫州府並雲陽縣同日地震本年四月二
十六日己時分通江縣鸚哥鋪營頭星墜大如斗尾長
丈餘碎星附其尾等因已經具題外今該前因臣參看
天宜順而熒惑營頭為祟雷電作於冬月至不順也地
宜静而山崩地裂地震至不静也是皆政急兵起土崩
之兆夫天道人事常相孚四川古稱多盜亂必居先平
必居後在漢有公孫述在宋有孟昶在國朝有明昇皆
最後服其他王小波板楯張弘白馬胡瀘州夷與近時
劉千斤趙鐸野王剛石和尚羅端公楊亨小楊兒党廷
方藍四之徒不可枚舉然皆無如今日之甚訪問故老
委因賊臣劉瑾故亂天下以資逆謀革巡撫兵備撫民
巡捕統理專理俱無其官守巡巡歴難週強盜乘時生
發此盜之所由起也荒旱連歲不容奏災盜賊四起不
容奏聞此盜之所由盛也慘毒兇狼拏官罰米緝事取
禽鳥等物騙索無厭賊瑾取之官官取之民手下差遣
又因為利剥民至骨盡離其心此盜之所由縱也興師
動衆居送行齎不勝楚毒貧民重困視官如仇至越名
分輕公法劫縣殺官擒戮方面而無畏夫賊瑾所致䕫
保強賊五七餘萬三省夾攻勢已大挫僅二三千人軍
兵從後急追尚能收拾散盜敵殺一方面一典史攻劫
三縣治今雖添兵會勦豈能遽絶賊瑾所黨楊友激出
南川之盜數不至千亦能殺一方面一府官二廵檢掠
執一方面攻殺二縣治今雖集兵擒勦豈能遽盡而播
州之患又重且大近在旦夕四川倉庫匱竭見今兵餉
日苦不給而松潘各邊月告無糧調運不休他變必作
臣恐首亂者致亂而救亂者亦生亂况臣出入賊區巡
撫政務無暇經理自念分甘一壑迹久付於雲泉詔起
兩川命重懸於鋒刃然鞠躬盡瘁繼之以死臣所能也
至於成敗利鈍非臣所能逆覩伏望聖明垂念地方亂
之甚易而救之甚難將賊瑾贓銀量發數萬差官前來
賑濟以收川民既離之心敇戶部從宜區處各布政司
兩直隸那借官銀共二十萬兩以實川邊及軍儲等用
稍輕舊則限定生員入監知印承差吏典參充各名數
行令自願納銀以足補為限四川生員入監亦定名數
並知印承差吏典義官各納銀以高厚城垣修蓋被賊
燒燬公廨舗舍等項及增實各倉預備之穀以足用為
限擇委有司督理守巡督查俱出雇買不科役民一財
一力其清軍監察御史政務頗暇專令督察毋容貪濁
乘機迫納及科索起送公堂紙劄並尅落重派虚費等
弊敇兵部會府部大臣議處楊友衙門官職應否與復
明白奏請毋仍展轉行勘致誤地方若不應復乞降榜
文曉諭川貴湖廣附近播州流土衙門不許暗助楊友
為亂其楊友果能革心悔罪宥以一家死罪回居保寧
安享太平應得田産此賣彼置兩斷往來永杜後禍如
再叛違決行征勦黨惡助亂法在不赦以絶楊友妄覬
之念楊斌謀陞按察司官職亦行革去手下助惡科斂
家人管事並楊友助惡殺害家人苖頭撫到官如法究
治以釋苖民剝削戕戮之忿敇吏部專任才名風力司
府等官及會推公謹忠亮精力大臣簡命一員前來巡
撫臣專討藍賊天幸成功得貸萬死容歸骸骨庶官使
得人民困可蘇盜賊可息邊患可消而天變可回緣係
災異及處置地方等項事理謹題請旨
江津捷音疏
題為捷音事節據領兵副使何珊呈正德五年十等月
蒙巡撫委同守備大壩以都指揮體統行事指揮李蔭
帶同舍人韓恩等領兵征勦攻打縣治執戮方面流賊
曹甫等除節獲首級四十三顆副生擒一十一名口殺
死一百七十八名馬四十七匹開報具題外本年十二
月賊移黃&KR0712;驛聲言要攻瀘州曹甫曹濬黨么兒稱總
兵設夘簿揀選殺手四百六十九名編立旗甲餘外投
營被虜男婦約二千人架梁發哨擅打報帖僣稱順秦
王明正元年統兵來瀘州仰掌印官多備糧草伺候及
逼州城聲言官備銀三千兩城内鄉官大戶湊銀二擔
買免攻城該續委分巡副使蔡鍊同何珊李蔭嚴加守
把巡撫節行撫諭本月初九日曹甫等對州沙灣詐願
聽撫蔡鍊等令韓恩同伊弟韓懋乘船江中撫講韓懋
尋復登岸面會曹甫陽順隂違蔡鍊等又拘曹甫戶長
曹永金等招撫曹甫將綠段旗一面上書青帝旗帶見
蔡鍊說稱本月十二日二百餘人赴州聽撫要備酒席
當早曹甫又不願撫同己殺弟曹琯領賊流劫小市廂
李蔭同韓恩領儸回等兵過江敵鬭斬獲曹琯等首級
一十八顆生擒四名奪獲馬二十六匹腦包弓鎗賊衣
共一十八件本月二十三日李蔭追至史壩驛敵鬭一
十二陣斬獲首級並兩耳小功共四顆副生擒四名殺
死未砍首級八名射傷十名射傷馬一十餘匹奪獲腦
包弓鎗賊衣一十一件本月二十五日各賊仍移江津
馬鞍山幸家壩胡玉璽等家分劄七營聲言要攻重慶
巡撫議令蔡鍊同參議錢朝鳳固守瀘敘催兵督餉何
珊李蔭追賊江津正德六年正月初一日巡撫親督酉
陽播州土兵前來江津通發李蔭添領本月初二日寅
時攻破黨么兒等四營斬獲首級一百九十一顆兩耳
小功一副生擒賊婦二口奪獲腦包一十二箇騾馬三
十一頭匹另外砍死騾馬三十頭匹餘賊敗入人家土
兵圍守放火燒死三十餘人李蔭同從征重慶衛指揮
汪洋張勇將功驗訖酉陽土兵乘勝再搗老營曹甫等
設伏死戰土兵稍卻殺死汪洋並兵夫四十餘人執去
瀘州衛百戶胡經播州長官王塤江津義官江都賊知
大挫併入胡玉璽家大營令方四張孫兒汪鵬同趙金
紞對面方山劄二小營逼令王塤依寫願撫呈文與胡
經等送回巡撫又差生員傅禮入營撫諭曹甫執要銀
二千兩贖取王塤及與重慶住食不肯分散巡撫令李
蔭統領土兵四千六百餘名並鄉夫等兵進合山坪與
賊相隔一十五里劄營軍令先射馬次射人又恐溷殺
老幼令傅禮進營挾撫曹甫等愈加生拗大言我俱是
老殺手隨他土兵總是不怕傅禮回報本月十二日五
更時分曹甫探知精兵在營江津守兵輭脆議發一支
拒敵兵營另發一支勇漢二百騎徑衝江津三十騎先
鋒出哨不意巡撫督催李蔭兵三支先進至佛子崖與
賊相遇摽手將穿紅突陣賊首白馬摽倒儸回等奮勇
敵斬一十五級餘賊追逐不及回報我兵圍住老營賊
方知覺倉卒閉門備馬出戰被王塤誆說兵多不好出
巡撫實要招撫我與你退兵乘機走出指點土兵一齊
放火及上房敵鬭巡撫又委書吏軍牢並楊瑋韓恩等
催兵各殊死戰斬獲各首曹甫曹濬曹弼曹珣曹玉何
裁縫張端公張外郎曹永興周黑子李寨長王長生曹
珠汪鵬但廷秀等首級並兩耳小功共五百一顆副殺
死未割首級不准功二百九十名生擒賊從並曹甫妾
陳氏曹濬妾楊氏曹珠妻張氏曹玉妻党氏曹琯妻任
氏張外郎妻王氏但廷秀妻張氏周四妻徐氏等三十
五名收回被虜老幼男婦七百二十名口燒死九百餘
名口奪獲騾馬八百餘頭匹斬獲騾馬四十二尾腦包
八十箇賊夘簿三扇我兵全勝功級生擒巡撫軍前驗
發何珊責令賊婦供認賊首各級俱在止有曹甫汪鵬
但廷秀親見殺死認無首級恐供不實未決存亡惟方
四等方山二小營走脱簿查正賊方四下僅六十六名
汪鵬下僅九名張孫兒趙金紞下各僅十名又多在陣
殺死及鄉夫陸續擒斬共七十九名顆在逃正賊似不
及三五十人並被虜老幼男婦不及百餘發兵發牌四
處搜捉想難漏脱李蔭楊瑋親驗胡玉璽家住房九十
餘間燒死賊屍枕藉數重三日未盡楊氏雖係虜來為
妾催兵上陣殺人尤狼等因到臣除楊氏及真賊照奉
欽依軍前斬首首級分發梟掛賊属問發被虜給主騾
馬充賞腦包鎗刀馬尾貯庫未獲方四等仍發土兵追
勦及嚴督各隘俟挐有功官兵另行造册具奏外臣會
同四川鎮守太監韋興巡按監察御史俞緇議照賊首
曹甫曹濬等逋誅宿寇大肆猖狂虎鬭邁于魁酋梟雄
挾其絶技蹂躪我數縣睥睨我大州甚至執戮風憲僣
書名號而無忌兇獷效尤遠近俱震師貞而吉狡三窟
以徒營天禍其盈收一網而俱盡斯固朝廷之福川蜀
之幸成此大創者也然臣仰窺聖意以愛人為德而臣
顧以殺人為功不勝罪愧首末領兵李蔭尤為屢危不
恧及前征東鄉有功今仍擇委征藍合無將本官量陞
都指揮僉事職銜以便行事緣係捷音及陞任官員事
理謹題請旨
見素集奏議卷三
