見素集卷二十七
明林俊撰
祭文
祭始祖邵州刺史祝文
維正德八年歲在癸酉九月丙寅朔越十有七日壬午
二十二世孫都察院右都御史俊承祖父先都御史宗
先都御史朝之志搆我始祖唐忠臣卲州刺史十九府
君之祠中祀公配我始祖妣何氏祔以二評事六宣義
十四奉議二十七評事四府君昭穆之位系我五六居
士而下四房宗先官序名配以萃涣棲靈是日謹具牲
帛酒饌奉安神主曰公起人文連爽破荒稜稜義聲運
斡綱常群翳衆啾星鳳快覩世始君臣閩始鄒魯儒林
事述首錄特書鳳崗千仞生氣凜如讓舍軍庠祠亦並
去墨食孔艱俎豆何處逝波歲月心久力難景光流射
星斗夜寒奕奕新廟神用吉告應會舉曠畢情祖考新
廟既落奉安公神式時瞻對于祀于禋既多受祉祗續
維似維德維文維公孫子尚饗
遣祭從征指揮王英
落落難合孰晦而章之溷溷為同孰怯而勇之野宿久
次孰神而歸之師捷身死孰速而奪之伏枕啓衾孰藥
而殯之旅襯孤魂孰檄而返之生念汝勞死惠汝酒食
汝受而歆之尚饗
祭始祖唐忠臣卲州刺史祝文
惟公文炳日星忠貫金石鄒魯東南開先永式祀有鄉
賢傳有國史重此雲仍敢稽報事兹惟冬至謹以牲爵
庶羞庸申祗薦以二評事六宣義十四奉議二十七評
事暨林氏宗先祔食尚饗
祭豫齋中丞
粤在京師二黃三林兩姓兄弟五友一心公在班行儀
觀都偉尺寸殿庭萬目騤騤秀朗清發玉色金聲温恭
慎密德宇天成虎口餘生魚頭舊直受知累朝進陟雄
職三省經略胸中甲兵綏撫鎮定居然長城䋲墨糾違
賢聲章播方引入近而以病告悼念昔遊晨星落落猶
陪杖屨風泉雲壑收靈川嶽人琴俱亡拊膺割裂世道
伊傷公同卲州院䘖並峙堅壮先淪朽裂何恃楚楚蘭
玉先後嗣芳公世之短公澤之長紫峰練辰轊紖云發
觴酒寫勤以告長訣嗚呼哀哉尚饗
祭儲殖庵少宰
嗚呼元醇應會竒碩命世譬之麟凰有不一二嗟嗟殖
庵粹德完名述作備體斯文典刑公始自玉視我它山
不浹旬月駕不可攀葩藻天成一機萬有細入毫毛匠
哲䄂手光怪騰發猶驚鬼神前驅韋柳賈馬後塵情話
綢繆我心我腹意往形忘不隔膋膜凉雨疎燈柳灣抵
足言願孟韓雲龍相逐嶽嶽士望為瞻兩京由公屈伸
人卜太平二十七年中間一面别易會難光景流電日
者横禍士夫載罹孰謂狡童吾汝亦知三尺神明人理
可信公老尤竒壁立萬仞海隅天上言念衰殘風雨酸
切廢寢輟餐小大俱年物歸于盡木折山頽文昌夜隕
南来凶問不有月日且哭且疑謂虚謂實嗚呼殖庵其
已矣夫一短兮萬長具完兮獨缺後盖壤兮常留不物
腐兮烟滅杳杳兮夢尋絶四海兮誰知音素車白馬兮
山遙水深寄一樽與萬恨兮月黑晝沉風凄冷兮泪盈
襟嗚呼殖庵言長而意未盡如吾友何哉嗚呼哀哉尚
饗
祭鄭元美郡丞
曰昔先公及公不鄙數世室比分投姻連友契讐經軌
物若有符違論難開解與道為歸敝帚千金楚和缺遇
銳鈍易酬我乃非據丞參三郡有鴻厥聲孰宣其滯而
沮其成訪落起廢曰有後命出雲無心柴桑再請深山
窮谷霞赤雨斑有要仙流烟水之間公病踰載不涉床
褥危論豪談抵掌頓足日者存問頗覺衰羸留情藥物
以杖自随天地一寄生滅彈指物始必終彭喬何恃龜
傳組襲有子有孫斯懷永割脫垢離氛有訣斯文聲吞
淚漬觴豆馨冽以飲以食嗚呼哀哉尚饗
祭困庵
嗚呼困庵子之學可遠至才可大施而器可以顯受其
皆不然意者將優之以山水之福收桑榆而夀金石其
又不然吾不知其指也子一門父子兄弟伯姪駢首青
緋中丞大顯其後仍襲中外又顯地美者力分水支折
多而流弗盡駛物理人事意者其然歟予與子兄弟自
同筆硯及今五十年道相師而意獨至中丞世早猶子
足恃予簡出歲不數東東必及子之門子来南亦復過
我遴幽搜勝遡高寒而臨遠碧非子不樂也雲庒寄傲
子多以疾辭弗赴予謂子自愛太殷然體果重行步果
難年後予而先老予戲曰子熟矣盖箴之也嗚呼孰謂
其止是耶子始病弗及知有告者曰誠病誠病予亟視
則証已亟又視又亟至竟弗治嗚呼子嫁娶俱畢孫亦
長子無欠事予懸寄兩幼子猶未抱孫予之所短子之
所長子目可以瞑可以無悲矣為子之故廢寢輟餐泪
油油落枕上子兄弟俱去予其益孤矣竟之何哉一樽
子别飲不飲未可知而臂不可把言笑不可聞所見者
僅紙上之容兒孫之踊之哭之哀而已嗚呼痛矣尚饗
祭抱獨郭先生
嗚呼渾朴既散佻巧奚觀吁嗟先生削偽反刓文成在
中玄璧紫貝獨月晴峰蕭散物外知白守黑近不偪同
舞雩觴詠有點之風詞譜藝林微言雅調意觸神迎會
玄領要散殊有象肢臂猶身百蠺一葉官久而貧棲鳥
舊林搜竒選勝星霜十移一疾以盡亭育禪代委心奚
疑老成之逝世道之悲吁嗟先生鄉國輕重白日晝冥
鬼驕狐縱某賤兄弟少及師門以督以教開蒙指昏浮
窳翔酬不龜澼絖及尾師還叨陪几杖雅俗獨鎮猶參
典刑白首相失仰天失聲嗚呼紙上兮丰神夢中兮言
笑長暮兮何晨猿霜號兮鶴夜叫嗚呼哀哉尚饗
祭黃大參伯望
嗚呼士貴乎真學貴識臨事貴斷才貴實用而操之有
常世道胥賴焉子重厚少文沉永内定脂詞蠟貌無有
也精警識治絶浮瑣論難徐折一言肯綮開脱臨人出
政守軌則以終身如善藥然利去病堅木優於任載自
計曹及守及參大政華問播流肇盜區也至則歛戢承
其後無及焉武昌數月茂著廉平所見無及焉廣藩風
宣惠溢所間又無及焉右轄累推固將有大受僅以往
者之形吠猶騰厥聲白日青天其誰則信之而决策東
邁以從我雲庄子之道則然也孰謂抵潮而病以卒耶
嗚呼子之力可當大事可一面可許友以死鄉國予畏
三數人間耳其竟是耶薄田僅足口食老屋低短風雨
未足庇吾流物品容盖棺定耶皤皤猶童翕翕猶賤子
自有至者亦奚賴彼哉嗚呼易庵予無復子一臂矣孰
重予之哀之甚也世道慟而已矣白日兮晝沉仰天兮
失聲靈風先驅兮凍雨灑塵魂来兮母驚對兩孤兮餘
情嗚呼哀哉尚饗
祭楊石齋乃尊
嗚呼川嶽完醇有厚有清有與其一亦足自名如閬四
陳如井四李如眉三蘇鄉國並峙文聲道望曠視無前
公舉赤幟凝然中堅公起甲科子已先第狀首解魁嗣
無虚歲伯氏元弼仲氏上卿謝蘭竇桂階戺前盈少師
太師麟袍玉帶錦水榆鄉陶然物外顯允石齋作時阿
衡運猶開德佐理太平帝念師臣是父是子内法大官
几杖之賜自公之疾疏輙論思帝曰第行朕以醫随自
公訃聞當宁悼惜曰惟舊學朕不汝釋血誠披瀝竟動
宸衷弼亮孝理而以奔從卿護其行朝速其訃存沒有
耀殊恩異數關西載德有業有年以植以溉蔚焉參天
嗚呼公之責償造物其厚其清其固如是哉某辱橋梓連宷
並登通家情義豈曰友朋于役西川言念傾寫臂未及
交酬我青野會合斯難萍水餘臆設位緘詞斯夕何夕
嗚呼哀哉尚饗
祭東所
嗚呼東所命也夫孰安其處孰異其行胡赴胡謝以止
以鳴荅搜尤於殊遇副遂初之素盟還菊松於陶徑曾
染指於鄭羹兩楹之夢竟訣斯生嗚呼公壯而武公亮
而清學惟自得性乃天成稜稜直氣炯炯元精寧還區
而窘步甘邱壑以陶情嗣音一老樹幟群英方將侣鵝
湖而訪嶽麓招栗里而吊屈平分嚴陵之席而抗堯夫
之衡彼&KR0008;翼螳臂䖟聲萤爝曷足繫其重輕而死生之
際乃若宿計而預營名無虚士信矣夫俊幸及公未交
一臂感一氣之相投辱尺書於數致詩篇和荅千里郵
置不腆之文又辱公序假歲月於星纏合參辰於一冀
嗚呼伐木絶響白頭如新孤懷遠韻乃復吾珍忽来凶
問月久乃真山頽木折物脆人陳嘅屋梁於落月寄一
想於丰神窮天之翰截海之鱗附文一奠有涕盈巾嗚
呼東所竟不及見矣其何情嗚呼哀哉尚饗
祭太師涯翁李文正公
正德丙子冬之月吾師涯翁丈正公李先生訃至俊為
位雲庒以哭訃再至又連哭附小奠我師先生之靈曰
嗚呼我國家河洛效靈人文啓聖鉅儒宿學高詞大策
步典墳而追風雅固已岡連峰出矣巍然而特起者洪
武時則潜溪翁永樂而後則楊文貞公成化及今文之
盛又極矣吾師文正公又特起其時渾厚紆徐無刻深
峭絶之態而油然其光蒼然其色抑揚正變如廻風立
海倏焉砥平良將勍敵優游而暇豫又如長江大河滀
之不盈支之千百𣲖無見其縮先生於文盖深矣書兼
六體真行草篆點畫韻致宗秦晉而參以獨得之妙先
生之於藝亦精以習矣粹衷完質離垢而絶瑕含洪䆳
永居以益晦歛焉其若無先生於道德盖亦純以備矣
少以神童宣入宫荷有殊錫弱冠第甲科不出館職者
五十年在宥密者二十餘年陟元樞預顧命既致其政
猶給禄終其身歲時勞問訃上輟視朝卹恩加于數等
先生之遇竒且極哀榮且至矣仁焉春義焉秋生生落
落而莫知誰之為經猷注措顔之所謂大勇者也俊承
誤收迹疏心往僅侍先生者數四丙辰入覲先生曰見
素太迂吾師生何嫌脩一刺門下以去先生時遺俊書
無敢荅解元柄詩来我雲庒謹和付達子来上先生語
哽揮泪者一再始及成禮嗣是和篇往還達還先生出
詩三十首命和和上先生病且甚猶命扶強讀泪油油
曰平生見素知己詩其永訣矣嗚呼謂俊之倨簡荷先
生知愛之深如是耶其忍聞其忍言一尊附奠涕與神
来心長語塞其惡足寄耶嗚呼其已矣尚饗
祭大司馬劉東山
曰聖作物覩雲風景從憲廟出震我公是逢首讀中秘
載署司馬物品一時有風斯下同升意屬懇以驟辭出
參大政乃正藩司懿懿中丞經紀河决奔流為馴宣防
爽烈司徒陟佐引疾祈哀孝廟遂公箕潁初懷鷗石猶
凉薦書聮絡帝曰汝行殿我南服三邊震蕩特付本兵
温國入内人卜泰平孝廟勵精圖惟化理寄任老成朝
多君子魚水之會一日三宣股肱心腹禮絶随肩孝廟
升遐公慟幾殞力乞遺骸東山待盡蟲妖鬼燐水簸岡
燔烟熖漲黑白晝為昏坎止流行徐值其定翳收日明
天子仁聖公既西下我亦東還過從一宿别泪斑斑青
野回翔交情滿紙床褥何時竟乃罷市繄人無禄喪我
宗臣謂誠可贖言百其身一日公存一日元氣木折山
頽世風委地嗚呼木落兮山秋悵跡孤兮誰留蛇蟠兮
鳥叫下夕陽兮江悠悠嗚呼哀哉尚饗
祭陳如賓孝廉
正德丙子臘月之望之既見素子林俊之友陳孝廉如
賓卒哭之哀而過焉積五日始強成文具酒饌率弟姪
若子哭而奠之曰嗚呼昔賢命世未嘗不推之於天吾
於如賓即未謂河嶽完靈要亦東南元氣至清之會矣
造養深純持行嚴苦斗室危坐以静見天地之心古聖
賢之氣象而澄若止水重若喬嶽盎若春陽若冰雪之
芳潔孤風遠操為世道甚賴昔伊川門人竟無能傳其
學子遊白沙旬日爾爾矣而酷信不移其敏若不逮其
堅苦又殆若過之不規規文字述作以濫附四儒之傳
然使生夫子時得夫子為之依歸當列冉閔之次其尊
德性其子静下耶棄官為養一十有三年母疾亦疾逝
而亦竟以逝其純孝矣夫無他兄弟一弱息不假五十
八竟終斯子之至完獨欠至厚而亦以薄斯天也易簀
無一新衣官為具棺予為之具殮疏戚賤良遠邇下及
穉弱與其女婦識不識無不為之酸痛天日為慘黑子
之道足信矣子謬兄事我每過我群疑開解宿疾頓脱
以去子其我蓍蔡我藥石矣餘日末路由今其復有子
耶叔風盡漓猶幸子立赤幟指揮群迷抗頽流之一柱
由今其不復可支矣嗚呼吾世道慟也哭吾私而已哉
尚饗
祭困齋
嗚呼先生方格䆳猶峻聲鏗韻上風長征九宇一瞬决
起榻翅竟落誰收雲居水眠天脱籠囚閒福伊穰脩景
奄促賫是長餘優其後贖輼車晨啓並玉香山玄堂漫
漫大化公還嗚呼哀哉尚饗
祭楊志仁少司寇
惟公儲祥越水載德關西三書並起二使與齊掀揭高
竒早收遇晩言階落郡一斥誰挽拔尤宣滯連亞上卿
基有後命乃虧其成昔在同官吾汝方格其間猷為不
爽一墨嗚呼公已矣夫文懿在天公侍而遊下土茫茫
木斷山秋嗚呼哀哉尚饗
祭周翠渠
維公卓識偉才人豪天挺孰取記聞曰有要領資深輔
博蠧簡陳編静思瞑索以日以年畜久而泓出有餘用
海立星回文得機綜若昔前聞艾軒後村超契終詣有
本有文兩翁桓桓勇絶誰繼公鼓而前振汛揚厲支詞
詭說由意折衷竒正互出壯夫之雄鳥倦雲還脱屣一
面猶取校讐皓首筆硯白雲誰和誤引同聲相逐雲龍
四方以征昨歲之夕歸休有夢豈曰其然斯文之痛兹
夏之孟壺山其頽鄉國共疑繄公其歸嗚呼公可謂全
矣謂命維八謂夀維九謂學有後承委盡胡有嗚呼哀
哉尚饗
祭澹軒弟
正德戊寅八月十九吾弟澹軒待學既晩食頃而卒中
證甚竒及亥氣絶嗚呼痛裂矣前一日約汝雲庄自随
辭夜四鼓報至亟回比中道得訃嗚呼痛裂矣六十年
兄弟幽明俄頃入門浴櫛易衣矣嗚呼痛裂矣前六月
待受死今汝又死二兄一弟能久存耶嗚呼痛裂矣汝
未有子猶幸有遺腹意天之意也予立遴為汝後以主
汝喪汝子生與遴兄弟相依以立忍淚為文與三兄五
弟諸姪設奠與汝長别嗚呼已矣夫痛裂矣汝有至性
順事吾父兄家之蠱皆汝獨任義之舉皆汝相成焉出
入深林長谷觸突猛噬無苦也渾永鄭定遇事若宿搆
徐出一言而决斷不失和處疎戚賤良有恩意樸約寡
與成有家公府無汝之面人不知吾弟也要門子姓無
復賢汝者惟嗣事循襲未即如教有此倉卒然汝兄在
可瞑目矣嗚呼痛裂矣我望汝送我顧送汝耶意長言
短心腸如割不可以書矣嗚呼是訣矣痛裂矣饗之哉
祭山齋母林太安人
維靈柔嘉維則幾穎内含言歸蒲坂于水之南儷德食
貧城是三徙力不遺餘健夫是似二雛孕淑叔也麟皇
門戶有赫不顯其光郎䘖使秩封章詔命望九真還目
酬心應某忝令子徐郭心期生芻一奠黑風辛悲嗚呼
哀哉尚饗
祭張羅峰都憲
惟公渾完内植晶彩外彰蚤收甲第遂試星郎隠發機
投事若宿搆崇城言言邑險誰右豸衣象簡攬轡澄清
提封千里于我温陵尹寺移權解綬東去木高風搖既
乃終遇明州載守聲烈無前大參斯擢中丞繼遷南征
壯猷召虎是似奏膚三錫天子之賜東南財賦經度自
公利孔搜剔乃陳乃紅帝曰勞臣若金汝礪宸注垂勤
一疾短世交遊氣義千里如期設位緘辭倍昔以悲嗚
呼哀哉尚饗
祭方與義
老友見素林謹因族子有禄郡丞之便附祭于故友瓊
郡郡伯桐城方公之靈曰嗚呼維公神清鬯朗穎厚所
鍾柔彼金石角其蛟龍釁起言階黨人斯籍帝諒貞臣
竟薄其責尋尹劇邑載刺大州聲先實副風宣惠流帝
曰珠崖汝其予守小决大聞無取牽揉冰寒玉潔晨夜
在公擾馴訓敕仁及兒童乃服誰舍乃舂斯輟陸絶水
斷斯月何月素車繫戀言赴無期一尊既奠老泪交頥
嗚呼哀哉尚饗
祭泉山翁
惟公道槩裕穆機神淵穎一落其芒不有畦畛詞林養
望粹質完聲青宫柄受司成二卿乃長銓衡乃司留鑰
豈曰北門自陕之托四星踰次貝錦聿興于樊于榛于
彼青蠅天開日明言諒忠愫峻秩其還冥飛奚慕瀼濱
風月杜曲桑麻皓首述作其書滿家笋出蘭立甲科四
世青緋繞環膝無餘地貞松古栢秋水精神考德問政
晝乏停賓複席繼燭言歌擊缶聯絡緘題猶筆無苟川
岳淑厚繄公其專穹階上夀福極無前山立依然斗瞻
非故惻雨鬱雲素車往路臨文飲泣迸涕交頥夷清惠
和世風則醨嗚呼哀哉尚饗
祭楊都憲母
惟靈玉雪其質金石之精柔儀正色體素含貞梅實未
仁鸞影孤照遺娠茫茫形影相吊凱風寒泉有美共姜
于彼柏舟于建之陽惟時艱貞神理所右任咸之妻永
叔之母天夀竒節篤生大夫纉戎元弼嶽降之符晉國
出總贛君徵入母殯在堂斯夕何夕曰有命典曰有卹
章兩璧斯合玄扄世長子烏啞啞寒猿幽咽青霜長松
千古斯烈嗚呼哀哉尚饗
祭鄭直甫
正德庚辰四月乙丑歸司徒主敬姻友鄭君方湖之襯
予走吊已遡游仙溪矣不及撫棺以哭憐視其未晬幼
孤悵然自失亦悲以疾矣八日癸酉乃強成文遣子適
詣几筵職其奠事告之曰嗚呼屏山在仙寔惟崑崙乘
時應會乃生東園維岳其神維帝其祉為漢上卿為周
内史隆遇躋極方湖載光是父是子于興破荒亮質闓
性霽儀豁度鵰鶚風塵驊騮道路材高晩售首白猶郎
盤錯開解發硎干將物化循環完福斯忌田荆一萎競
爽二惠介也又弱慘懔奚堪日斜鵩舍輼車載南山有
遺鍾善有遺積後之歲年梧竹森立走吊相失老泪如
傾一尊遣奠特百常情嗚呼哀哉尚饗
祭章楓山
嘉靖紀年二月又十日丁酉見素子過我老友楓山翁
先生之門哭而告曰嗚呼道有界畛時有機綜鳳衰麟
踣飛走啽弄居醇守樸吾道不孤柴桑方格易洞門徒
一代完人兩間正氣立懦廉頑大雅風味白首時化彷
徨艱貞言屬世責(當奸人搆亂公對人□許某可時寄聲焉)幸遇聖明存問
疊稠斯生斯日既老既病收焉以寂歲隂殘燭弱子拜
前寒落可念悠悠蒼天昔也何来今也如夢一老不憗
遺典刑之慟
祭孫德成宗伯
正德巳夘六月寧庶人叛江西都御史孫公一川死之
七月寧擒又明年新天子嘉靖更元贈資德大夫正治
上卿禮部尚書賜葬祭錄其二子祀之洪城友人見素
子林俊道杭具香帛酒饌遥祭焉嗚呼自古亂賊之雄
盜竊神器必隂嫉所不可制之人故始為緩謀中為種
禍而終則甘心焉意恃此以風驅雷迅鼓之而無前曾
不知鬼禍其盈天助者順徒足激忠憤壯剛志使我衆
如虎彼賊如鼠喪首敓氣滅其無日矣賊既賊公容知
擒賊以償公者固公鄉人耶斯天意也公神不死萬古
一公而賊灰逗揚使販兒弱子唾轞車而甘賊肉者所
至如市一再歲正典刑焉死顧公榮敗亦無賊之辱矣
方是時飫賊之餌右賊以遏公奏緩賊之討以貿易神
器者生如公死耶聖人出世公烈益彰所以贈公葬公
祭公祀公而錄公之後者薦及嗣至諡亦尋舉焉俊氣
義公同首觸賊怒天幸卒不死而公死焉斯所以義公
慟公言切意詳歲月遷改于斯斯奠其有待矣嗚呼哀
矣哉尚饗
見素集卷二十七
