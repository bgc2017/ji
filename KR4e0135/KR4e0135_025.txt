見素集卷二十五
明林俊撰
贊
南京禮部左侍郎樂清章恭毅公忠在朝廷名
在天地紀述在史官典刑重在後進俊辱公子
給事順德交獲覽事狀豔慕公益深謹作贊曰
為而難時而又難奚覬而安楚而毒鍜而又毒奚仰而
告胡以見剛公也斯償胡以見直公也時式疇曰匪天
公死載完疇曰史亡公世載光天錫公祉公糓而齒天
錫公祉公令有孫子
族祖伯安公贊
完樸道散百途競新公樂其獨自序齊民緣達任曠駢
首進趨公違塵枉辭辟中書孤遊遠蹈體素含真知白
守黑執謙如盈述作從志歿弗終否吁嗟先生參軍之
父宗伯之子
方水庒像
此吾友水庒之像其行樂時也意度閒遠不問可知為
君軀榦脩偉繪事化之要其妙不在此也東坡自規其
貌於燈影之間把玩形似謔浪諧笑朱墨之工亦末矣
毓晦丘樊無求聞達公車不登而鄉曲有令問鹿門谷
口居然風致种放董英之議無及焉是為寫君之像
題達小像
盛年何自多病達多病又未有丈夫子學成否未得逆
知也皆所宜為念者命作小像進之曰達吾語汝父母
惟疾之憂夫子所慎在此也念之哉子承父後汝為長
宗祊汝属也念之哉形天地間靈而秀於物者人汝形
貌人也亦具所為人者乎靈而秀於人者士汝巾汝衣
則士也亦具所以為士者乎汝懷抱之隠道風行業之
顯然吾不得而知也吾欲汝為子瞻汝弟適子由吾不
能老泉欲汝為純仁適純禮吾不能希文欲汝為伯子
適叔子吾不能大中獨汝愧乎哉吾老矣所不能為汝
兄弟及為之念之哉謂子賢愚不足掛懷抱任達語也
孰不愛其子教之聖與賢教之的也元亮責子天道苟
如此且進杯中物堯夫亦謂望子大賢不知天意從否
二賢距拔穎脱流俗外於諸子特未忘情為善由已聖
賢可學而至無與於天也借天而言責之子者至矣父
見素言
題長城林氏始祖沙公贊有序
公諱沙字用淘林氏入閩黃門侍郎十九世始祖也居
長城惠寬翁父也公起省元為台州知州再為宣州同
知三子伯氏通判昌徙榖城季氏節推旻徙梨嶺仲氏
提舉寳仍居長城孕祉毓靈駢發逓盛生中允夀夀生
評事從楷生太常卿上柱國誕曰三世青雲者誕之子
金紫光禄大夫文忠公英英子太常卿定定子鴻臚卿
思明也曰五太常者誕英定思明英之弟秦之子太常
少卿惟亮也戶部郎中堂者惟亮九世孫縣丞玉者堂
之孫至玉子而家始落長城一𣲖亦易舊觀玉之孫謙
德甫僑寓隙宇中雖自溷編氓而拳柯磥節居然古意
歲時祀事懸金服紫真影列滿家予群兒時從隣壁伺
之吾祖教授府君語曰是故吾族壁間者皆其祖也一
孫弗立遂以有今汝曹戒之公矦復始是後宜有興者
固未宜渠易也故甫過吾家吾祖必引與亢禮是後甫
之子啓善氏兄弟頗植有家諸孫頗儒業公之後又將
蟄蟄然起復始行騐矣嗚呼弓箕世業也遺書手澤存
焉耳今夫舊家故族得先世之告身墨蹟十襲傳寳如
弘璧天球矧始祖千百年遺像瞻對有奕者乎宜啓善
氏之珍愛也展玩慰浣敬作贊詞詞曰古貌長身氣清
以神索而内之可詳公真襲紫承緋道業允紹窮而遠
之可觀公世大物屢改公系公支大數屢劫公像公遺
孰謂鬼神而不執其幾開必先晉安數百年之武貽若
後長城數十世之傳孰謂天道而斯乃偶然同源分流
眷言疇昔式告來仍永思無斁
方體安贊
流不易東繪不易素從事中更服儒故步殷敦夏彝古
物存焉周行蹊徑時命屯焉朝霞夕烟軒冕儻焉宜崇
而卑會計當焉孰速其歸來鳥飛則倦焉委分食貧全
真佚老鄉邦則勸焉
五馬行春贊有序
此圖吾友黃文大化州時也勞農勸民守之常職而化
乘數亂之後人無定心四遠逃難之民與迯死之盜參
伍走界上求受㕓而民先是時非誅則逐耳公開釋兼
受而民處之故俗耻為盜而盜亦盡化為民菜闢我壤
地實我民版而化成完州公之行春如此贊曰有賢化
州政是優游無擇奸良並蓄而收毋紐習常干我官紀
誨諭諄勤家人父子維昔化人沸粥紛麻自公來只始
室而家維昔逋流骸骨暴露自公来只溢我編戶時勞
時循于化之鄉我公戾止樹如甘棠愠有惠風旱有時
雨民是飽嬉歌有召父公施不有在貴而貧推而放之
三族為春翌翌歸鴻叢桂招隠種秫開園德星東井
王石泉贊
維實維畜有舒自履動維雷行静乃山峙載馳載奔道
允默存以偃以息賁彼之園于謙有鳴聲搜影跡謂聯
其翔乃滯其翮莫我有知弗容奚病無成與虧松栢命
正
鄭嵒山贊
韻脱神灑風宣氣融有煜標表黃裳在中冥棘玄鈎心
迎意會有黃鼎耳文成彪外流電一瞬勁颷八紘目無
寥廓飛走疇争曰止曰時含章于晦柴立厥中與天日
對
竹亭夀意贊
匪附匪岐有虚斯直有美斯亭净焉如拭遠韻孤標于
淇允式霜清玉寒作我金石
山齋行樂贊
掞耀含精指呼五城有翔厥酬以皇厥聲紫氣斗間神
物化冶有秘其芒一函天假立厓瘦竹真風送恬舒弗
竟懷伊世之占
黃后峰野服像贊
后峰非時人其小影巾服也殆野之人吾不知吾不知
心則獨畏也贊曰太始易位售贗瞀真孰與其還我思
古人維高易搖維白易黑歛以若無安此晦默學由正
基亦以虚受冥搜廣裒以畜其有絶瑕去纇玉潔冰寒
野中山服曷有其官獨峰亭亭鄉國予眼有宣厥靈締
是歸晩
睦州公贊
公諱披字茂彦挺特充實年十五手抄六經子史千餘
卷天寳十一年年二十擢第為將樂令遷潭州刺史澧
州司馬康州刺史貶臨汀郡曹掾改臨汀令地多山鬼
作無鬼論鬼竟不妖奏授臨汀别駕知州事風流人化
治聲聞闕下御史李栖筠奏授太子詹事蘇州别駕賜
紫金魚袋上柱國解綬四十年志尚高潔寵辱不驚廣
帥薛景公奏授都督不受故相國常衮曰林公出處猶
龍所居有青蛇白雀之異子九人為刺史寳慶元年以
藴恩贈睦州刺史事見唐書贊曰天夀忠烈因生錫氏
玉鈕金繩鸞停鵠峙温陵十六我公愈偉氣直道完論
著無鬼出處猶龍德星萃止休符顯祚嗣九刺史
端州公贊
公諱葦小名曾奴睦州長子初朝散大夫奏授西平太
守終端州刺史贊曰林顯肇周百葉彌盛自固徙閩寔
首鉅姓瀛高睦祖三葉從政篤生大宗玄默允敬作刺
上州弗憲有令九侯並列錫類衍慶
江陵公贊
公諱藻字緯乾睦州次子兄弟業文度梨嶺誓曰彼鵠
彼鵠睨在目堅取乃速二三子無替省試合浦還珠賦
假寐夢神人語曰何不叙珠去來比悟修曰珠之去也
山無色兮氛霧冥冥海無光兮空水浩浩珠之來也川
有媚兮祥風習習地有潤兮生物振振果中第主司杜
黃裳曰叙珠去來有神助貞元七年擢進士為閩破荒
弟藴亦明經及第歸復題曰昔向嶺頭題姓字不穿楊
葉不言歸而今各折一枝桂同向嶺頭聯影飛初容州
支使殿中侍御史内供奉嶺南節度副使終江陵府使
郡守陳偉祠于學事見唐書贊曰華夷軫懷遐農負耻
相先業儒彼鵠自矢賦成神助破荒伊始並影于飛穿
楊符喜容州江陵四仕首尾廟食垂慶(叶平)光有前史
横州公贊
公諱著小名友直睦州第三子貞元六年明經及第初
歸州巴東令次邕州經略推官終横州刺史贊曰薛鳳
騫騰荀龍夭矯三仁系殷十德聞趙烏齋宣靈白雀明
兆及第聯芳前良聿紹符竹横州俗是馴擾遠操孤風
寓懷物表
韶州公贊
公諱薦睦州第四子貞元十二年侍郎陸贄下明經及
第初衢州文學守郊社令歷北陽終韶州刺史贊曰鬱
鬱北螺窿窿澄渚人物一時芝蘭玉樹懿懿韶陽舂容
矩矱芥拾大魁文學掌故載令載刺亨衢傑步沿秩賜
緋位隆道素
通州公贊
公諱曄舊名思睦州第五子奏授滄景司馬賜緋魚袋
除通州刺史贊曰烈烈通州松栢受命緋衣銀魚穆莊
有敬為民作常執維申令由晉入閩纓簮輝映五百逾
期於斯焉盛胥成而堅旋軫歸慶
卲州公贊
公諱藴字夢復睦州第六子與兄藻歐陽詹讀書泉山
貞元四年明經及第復舉賢良有天不厭直復生微臣
之對辟蜀推官劉闢反公切諫闢怒欲殺之公曰危邦
不入亂邦不居得死為幸闢隂戒儈人以刀磨其頸脅
使屈公叱曰死即死我頸豈爾礪石耶貶攝唐昌尉闢
敗還京說滄帥程權歸闕除水部員外郎拜卲州刺史
知洪州唐書有傳贊曰明明我祖精忠卓識結志藏脩
奎纏有奕賢良落對式是亭直抗義陳詞秋霜杲日載
罹虎口刺史攸職幾若成仁智不可及傳紀儒林百祀
廟食
循州公贊
公諱蒙舊名芃睦州第七子奏授孟陵主簿累遷金吾
衛長史桐州刺史終循州刺史贊曰肅肅諸祖不競不
絿勾稽匪懈樂是輯柔乃執金吾乃殿循州襲芳序迹
良冶作求横行獨步並有九侯東堂陵谷世遠名流
雷州公贊
公諱邁舊名□睦州第八子明經及第初調循州興寧
縣主簿累遷商州雷州刺史贊曰洵美我公執德弗回
席庥承祚出穎掄魁興寧伊始嗣有商雷靖恭玄默以
封以培政是靡忒萃渙激隤波餘後萌遺像興哀
福唐公贊
公諱蔇睦州第九子睦州夫人鄭氏生端州江陵横州
韶州通州朝廷以莫侯陳氏有采蘩之德主繼睦州封
南安縣太君生卲州循州同州最後朱氏生公自號四
明處士初調京兆參軍春秋博士累遷福唐刺史贊曰
衍衍四明纉授潜業囿其醇源雲居有燁奬恬起落參
軍以徵博士嗣遷刺史是承謂難其八又終其九父子
弟兄十烈並韙虎皮羊質畫脂鏤冰允揚其休式告來
仍
福唐尉公贊
公諱攅字會通尊之子睦州之諸孫為福唐縣尉聞母
病奔還母沒埏磚甓開坎室有白烏甘露之祥德宗詔
褒嘉立雙闕祀鄉賢祠唐書有傳贊曰謝故蘭玉玄復
其尤許國諸子夷簡維優憲憲九牧忠則卲州公公從
子純孝作求荒廬口血木斷山秋白烏啞啞甘露油油
事聞旌命有燁斯邱滄桑物改䨇闕時留
宗正寺簿公贊
公諱應成字汝大號矩軒宋兩請進士得之公之子嚴
重平粹時復齋瓜山師事朱文公獨不懼師事二公公
師事二公師友獨不懼又友其子四如循仰止規約續
講東湖得文公淵源之懿䆳見卓識為一時道學推宗
與子棟同登宋咸淳辛未張鎮孫榜進士攝官寧德以
理裁事法折勢入臺幕獲上信友宋衰以宗正寺簿宣
撫司機宜安退講道東湖之上一時名士多宗焉贊曰
莆興道學艾軒始之復齋繼之復齋瓜山偕事文公公
事二公獲聞文公咸淳之間父子進士不利于施乃見
其志東湖講道戢景逃虚一時相推則有四如文公過
吾家題曰門對小壺山樓接尊經閣四時趣興清萬代
詩書樂斷墨猶存相傳公逮事焉今考文公卒慶元庚
申去公咸淳辛未登第尚六十年豈題述在公祖貢元
父兩請時耶
同安公贊
公諱棟字用可號松湖矩軒公長子父子師事潘瓜山
陳復齋講道東湖最後公又事黃獨不懼友四如與父
同登咸淳辛未進士歷知同安縣事有廉直高古之聲
慨宋社云屋托興迷途尋焦光舊隠之處講明道學以
淑諸人文公之澤注東湖而演迤以盛公父子達之也
贊曰公事陳潘又事于黃父子師友金玉其章建水有
泚日遠彌長瀦之東湖臨視泱泱孰利于涉公也其航
載遡之源載潄之芳有開道先永裔之慶
知州公贊
公字于高號慎齋松湖公仲子俊六世祖也文公講道
東湖復齋瓜山傳其學公祖若父逮事焉四如與祖續
東湖之講公偕伯兄教授于野又逮事焉傳介父弟山
長子泉同知子木父子兄弟四進士退而益脩文公之
學型冶所就世林門文章世林筆位遇雖不逮關西而
物品殆類公終瑞安州知州事狀遺失所附見與子木
並廉名贊曰漢有荀陳宋有胡蔡建陽大成儒宗允賴
紫氣停熖脉焉如帶孰引而長以滀以大業維經承巧
乃瞑會三葉弗辰爰有遺愛綠槐誰庭久而未艾星流
日翔碑板光怪
同知公贊
公諱以順字子木曲陶郡伯公仲子與伯氏玉井相師
友以究心艾軒踐履之學續矩軒東湖仰止之傳以至
治辛酉進士授海寧丞慶元浦江尹台州推官蔡蓬頭
寇海上主者議招公争不從棄其官去方國珍之熖遂
不可已提舉江西時州郡多陷富州已危公署其篆以
安既代州遂沒歷福清知州致同知福州總管府事授
徒終身公忠誠不欺方謹奉其職官四十年故居不易
一瓦衣麤食糲擇口然後言晩望靈光巋然于諸老凋
落之後過者考德陳有定欲清三路求贊畫于公辭以
老以脱興兵禍洪武甲寅夀八十一而終祠在鄉賢孫
曾起進士為廣東按察僉事卒不能棺世其廉云贊曰
衍衍我公聯世其美考亭城山重規疊軌果德正行不
我有已任獨于同為仆為起危以公存轉足失恃遺直
高陽維坊及里清白維遺厥孫是似
縣尉公贊
公諱師傳復諱師說學脩字以父慎齋公蔭授將樂尉
改甌寧有平寇功再授仙遊進義副尉以沒鄉人方德
至銘其墓曰禄不掩其德位不逮其才意其藴厥美以
昌後來其所以上承于世世者盖未論也配方公嶠孫
女孝而能慈力教子以承公志誌今闕附于譜與方誌
者如此贊曰脩以世長用以時詘于後于前于作以述
三復公贊
公諱璹又諱圭信玉其字號信齋又號三復學者稱三
復先生父諱師說進義副尉公篤自信講學窮理以上
續矩軒松湖慎齋子木東湖之傳薦明經為莆邑訓導
轉寧國以教不及績復教莆郡寧國尋有薦者召問知
出自公復教其邑以教諭應脩書召請老得賜冠帶致
仕天性孝友元季兵亂活尊幼支門戶時堂從婚嫁而
葬其父族七喪妻族四喪脩其祖祠與高曾而下祖墓
從父家大疫藥疾殯死無忌畏路遇疾者挈共載或偕
舍館而食一布袍四十年歸僅七金妻子每食粥二器
乳子婦加半器正學道風為時推首凡六典文衡所指
授狀元環探花賜庶吉士慈郎中孟喬數十名軰皆其
弟子有三世門下者慈既解首問所取浙解陳璲公曰
渠密于汝會首果為璲得部使而下與往来莆者必候
問起居以得一文為重廵視楊侍郎寧隅坐執弟子禮
聽講中庸起拜曰某所未聞時年已望九所求文一夕
而就猶燈下細書楊以為難夀九十祀在寧國與郡之
鄉賢事具一綂閩莆諸志所著三復集幾百卷十不存
一悲夫贊曰龍起淮甸雲風景從卓彼鴻碩為世儒宗
藏聲處下一教始終完中粹行式其章縫維道其南維
易其東徂徕明復我公是逢
處士公贊
公諱豫字崇德號德齋三復公叔子學于公退而質諸
伯氏郡博與族人邑博克廣相䴡澤以病疴不應辟命
三復官雖久無力為遺公偕配方孺人盡易釵珥營斗
室薄田以奉父母母喪明敕具美食時僅都憲一子方
分及之怒曰吾母日短兒方稚食有時方媿謝喪葬禮
盡而哀恒過醇静畏謹處家教子事事循矩度都憲偶
觀棋斥不容見者累日貧而能仁稍餘即及族里鄉以
為鉅人長德郡賓必致致必辭事問有質婉有所對一
日别邑博聯桂坊宰里一少年前揖公問何往紿曰府
僉民兵即然亦三復郡博固在公茫如也家僅一飾酒
器亟取賂免人以為笑抑吾家今日亦是基也墓在鳳
凰西麓夢所授處贊曰懿懿處士守墨含章善用其拙
晦焉自藏曰時幽憂方治靡遑物戕于明亦刓于方居
以弗有言夀厥祥神告吉壤奕葉其光
敬齋公贊
公諱宗字存敬號敬齋德齋公子林自矩軒松湖于野
慎齋玉井子木三復世以道學名公莊重古意而尤名
經學遠邇及門往往策顯仕天官卿尹公旻尤顯者嘗
發解首為忌者所落委以命不復試高督學超強之遂
捷鄉科魁乙榜授寧海學正改蘄州致揚州教授以養
老母以俊貴贈通議大夫都察院右副都御史正身率
物督士有常程材成風為之盛蘄祠之學主考山東王
察使越尚浮藻公務以理勝榜稱得人親老無它兄弟
二子一侍家一侍官率歲終一代其蒞官也寧海之歸
無力北上揚歸始葺先祠故宇量周其三族晩得末疾
孝敬不衰日數數省母母間不樂拳跽請過悦然後起
祠墓之祭扶拜匍匐淚油油下岳閣老蒙泉為郡守廉
其貧助以河南關之地辭助棺酬以直為相夀邱祭之
文有未老即歸事育罔遂徵此知學之與藩臬胡公榮
程公廷拱守王公弼累請祀鄉賢俊辭起征蜀也督學
楊公子器姚公鏌檄郡與黃求我黃未軒宋立齋並祀
鄉賢俊又書辭公意也亦矯雜也贊曰于泮之脊于鳳
之趾一脉東湖言世孫子經學垂聞猶取淵委師嚴道
尊名無虛士維禄逮親厥有繩軌歸罹轍涸言活升水
為周為辭義適彼已後償于天考祥視履
菊庒公贊
公號菊庒朝諱以字元旭行教授贈都憲公仲子善誦
強記偉特而能厚敬齋宦于外家有方氏大母與伯氏
歲一更侍以弗竟垂成之學而責之于子夜分就息鷄
再鳴起偕之所讀經書信口導誦不錯一字一句教諸
孫亦然手抄時義論策殆干數篇性至孝與黃淑人事
方共其常事間出新意以務投所懽方違和衣不解帶
者累月事敬齋五鼔具盥櫛諸具導之升堂退復候之
門為解衣帶視膳視文事視藥視寢非事事不離親側
執喪盡哀處分遺曲致讓而厚于所後叔氏歲需之繼
聯姻族續家譜脩先祠與瀛州而下十餘墓增其祭田
卲州祠力未逮以属俊創焉青緋三十年再贈右副都
御史夀望八以卒五子俊都臺右轄侃郡乘僖州守傳
佐以義授階孫十四人達員外郎遇遹遴適郡庠生贊
曰維性習定粤有源本伊孝伊慈厥類有纉蓼莪繫念
愳日斯短既腆既虔節是凉暖居貞處順厥履坦坦退
焉若藏執道日損收之簡穰言告持滿
陳永聲贊
無混而同無獨而異率惟化初守乃先遺逆容順遣贏
取儉致進躐徒巧緩行曷躓役四體以長勤領一秋於
間冀水雲孤尚道焉隆而與隆墳典故心時乎至而亦
至
見素集卷二十五
