唐四僧詩卷六
常達詩
破山山居八詠
身閒依祖寺志僻性多慵少室遺真旨層樓起暮鐘啜
茶思好水對月數諸峯有問山中趣庭前是古松
晩望立虚庭心心見祖情烟開分鶴色雨霽減泉聲遠
樹猿長嘯層巖日乍明更堪論的旨林下筍新生
一室塵埃外翛然秪處常睡來開寢帳鐘動下禪牀溪
浸山光冷秋彫木葉黃時提諸祖意敧石看斜陽
西來真祖意秪在見聞中寒雁一聲過疎林幾葉空心
閒憐水石身老怯霜風為報參玄者山山月色同
真性寂無機塵塵祖佛師日明庭砌煖霜苦藥苗衰汲
水和烟酌栽松帶雪移好聽玄旨處猿嘯嶺南枝
古寺凭闌危時聞舉妙機庭空月色静夜迥磬聲稀漏
轉寒更急燈殘冷燄微太虚同萬象相會話玄徽
胡僧論的旨物物唱圓成疎柳春來翠幽窗日漸明禪
心親石室蝶翅覆花英好聽談玄處喬松鶴數聲
祖祖惟心旨春融日漸長霜輕莎草綠風細藥苗香月
滿真如静花開覺樹芳谷前鶯囀處時聽話圓常
(附)吳郡破山寺常達傳
釋常達字文舉俗姓顧海隅人也發跡河陽大福山
遊學江淮諸勝寺達允迪中和克完戒法專講南山
律鈔後求湼槃圓音法華正觀復通隂符老莊百家
之書其餘分時之學盡二王之筆跡後隨方參禪詣
于宗極俄屬武宗滅法嘆曰我生不辰不自我後由
是寢默山棲委蛇遁世而無悶焉宣宗重建法幢荐
興精舍合境民人皆達之化導故太守韋曙特加崇
重身不衣繒纊室惟蒙薜蘿四衆知歸諸方慕化其
潔白鶴鷺如也咸通十二年合郭僧民請召四衆教
誨或遊遨坰牧或嘯傲海壖不出林麓動經數載雖
貴士單車詣門莫得而見於七五言詩追用元和之
體著青山履道歌播脣吻忽於自恣明辰鳩衆於長
廊合掌遂申長别辭甚剛正因卧疾不起絶食七日
而逝實咸通十五年九月十六日也春秋七十四僧
臘五十一門人會清傳朗奉柩殯於寺之東南三百
步後年即墳起塔潁川陳言撰塔銘邑大夫汝南周
思輯為檀信乾符四年立碑焉宋沙門贊寧奉勅撰
(附)文舉塔詩劉拯
唐高僧常達字文舉通湼槃經莊老書隠跡破山
雖王侯詣門莫得而見塔在寺之東南三百步
圓音探雙樹巵言發南華萬里歸一空誰云正非邪
門影摇青松曾迴貴侯車猶遺數層塔岌岌凌飛霞
唐四僧詩卷六
