唐四僧詩卷五
清塞詩下
贈姚郎中合
望重來為守土臣清高還似武功貧道從會解惟求静
詩造玄微不趁新玉帛已知難挽思雲泉終是得閒身
兩衙向後長無事門館多逢請益人
送幻羣法師
北京從别後南越幾聽砧住久白髭出講長黃葉深香
連隣舍像磬徹遠巢禽寂默應關道何人見此心
玉芝觀王道士
四面松杉合空堂盡老仙蠧根停雪水曲角積茶烟道
至機心盡宵清琴韻全暫來還又去不得坐經年
出關後寄賈島
故國知何處西風已度關歸人值落葉遠路入寒山多
難喜相識久貧寧自閒惟將往來信遥慰别離顔
春喜友人至山舍
鳥鳴春日晩喜見竹門開路自高巖出人騎瘦馬來折
花林影動移石澗聲回更欲留深語重城暮色催
留别南徐故人
三年蒙見待此夕是前程未斷却來約且深臨去情潮
回灘鳥下月上客船明他日南徐道緣君又重行
書實上人房
絶頂言無伴長懷落髮師齋歸門掩雪講徹樹生枝沙
井泉澄疾秋鐘韻盡遲里中還受請又爽赤城期
早秋過郭涯書堂
暑消岡舍清閒話有餘情石水生茶味松風減扇聲遠
雲收海雨静角掩山城此地秋吟苦時來遶菊行
送宗禪師
衡陽一别十三春行脚同來有幾人老大却思歸嶽寺
當時未漆祖師身
送張諲之睦州
遥憶新安舊扁舟往復還淺深看水石來往逐雲山到
縣餘花在過門五柳閒東征隨子去俱隠薜蘿間
題何氏池亭
信是虚閒地亭高亦有苔繞池逢石坐穿竹引山回果
落纖萍散龜行細草開主人偏好事終不厭頻來
贈王道士
藥力資蒼鬢應非舊日身一為嵩嶽客幾葬洛陽人石
縫瓢探水雲根斧斷薪關西來往路誰得水銀銀
送表兄東南遊
山水疊層層吾兄涉又登挂帆春背鴈尋磬夜逢僧雪
溜懸南嶽江雲蓋秣陵評文永不㤀此說是中興
贈道人
布褐高眠石竇春迸泉多濺黑紗巾摇頭說易當朝客
落手圍棋對俗人自算天年窮甲子誰同夜雨守庚申
擬歸太華何時去他日相尋乞藥銀
寄新頭陁
見說北京尋祖後缾盂自挈遶窮邊相逢竹塢晦暝夜
一别苕溪多少年遠洞省穿湖底過斷崖曾向壁中禪
青城不得師同住坐想滄江憶浩然
湘漢旅懷傑公
一宿空江聽急流仍同賈客坐歸舟遠書來隔巴陵雨
衰鬢去經彭蠡秋不擬為身謀舊業終期斷榖隠嵩丘
吾宗尚作無憀者中夜廢吟生旅愁
寄韓司兵
多病十年無舊識滄江亂後始逢君已知罷秩辭瀧水
相勸移家住嶽雲泗上旅帆侵疊浪雪中歸路踏荒墳
更無此别愁應老書札何由到北軍
贈厲玄侍御
山松徑與瀑泉通巾舄行吟想越中塞鴈去經華頂末
鄉僧來自海濤東關分河漢秋鐘絶露滴獼猴夜嶽空
抱病因尋周柱史杜陵寒葉落無窮
上陜府姚中丞
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見說養真求退静溪南泉石許同居
送蜀僧
萬里獨行無弟子惟齎節竹與檀龕看經更向吴中老
應是山川似劍南
送韓評事
門枕平湖秋景好水烟松色遠相依罷官餘俸租田種
送客回舟載石歸離岸游魚逢浪返望巢寒鳥逆風飛
嵩陽舊隠多時别閉目閒吟憶翠微
宿隠静寺上方
一宿五峰杯渡寺虚廊中夜磬聲分疎林未落上方月
深澗忽生平地雲幽鳥背泉栖静境遠人當燭想遺文
暫來此地歇勞足望斷故山滄海濆
宿李主簿林亭
獨樹倚亭新月入城墻四面鎖山多去年今夜還來此
坐見西風裊燕窠
憶潯陽舊居兼感長孫郎中
潯陽却到知何日此地今無舊使君長憶窮冬宿廬嶽
瀑泉冰坼共僧聞
寄潘緯
楊柳垂絲與地連歸來一醉向溪邊相逢頭白莫惆悵
世上無人長少年
過僧竹院
一生愛竹自未有每到此房歸不能高人留宿話禪後
寂寞雨堂空夜燈
唐四僧詩卷五
