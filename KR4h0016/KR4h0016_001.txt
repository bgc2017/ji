唐四僧詩卷一
靈澈詩
釋子工詩尚矣休上人賦别怨約法師哭范尚書咸
為當時才士之所傾歎厥後比比有之上人生於會
稽本湯氏子聰察嗜學不肯為凡夫因辭父兄出家
號靈澈字源澄雖受經論一心好篇章從越客嚴維
學為詩遂藉藉有聞維卒乃抵吳興與長老詩僧皎
然遊講藝益至皎然以書薦於詞人包侍郎佶包得
之大喜又以書致于李侍郎紓是時文章風韻主盟
於世者曰包李以是上人之名由三公而颺如雲得
風柯葉張王以文章接才子以禪理悦高人風儀甚
雅談笑多味貞元中西遊京師名振輦下緇流嫉之
造飛語激動中貴人因侵誣得罪徙汀州會赦歸東
越時吳楚間諸侯多賓禮招迓之元和十一年終於
越之山隂年七十有一門人遷之建塔於宣州開元
天柱峰之陲從本教也初上人在吳興居何山與晝
公為侣時予方以兩髦執筆硯陪其吟詠皆曰孺子
可教後相遇於京洛與支許之契焉上人沒後十七
年予為吳郡其門人秀峰捧先師之文來乞辭以志
且曰師嘗在吳賦詩二千首今刪取三百篇勒為十
卷自大歷至元和凡五十年間接詞客文人酬唱别
為十卷今也思行乎昭代求一言羽翼之因為評曰
世之言詩僧多出江左靈一導其源護國襲之清江
揚其波法振沿之如幺絃孤韻瞥入人耳非大樂之
音獨吳興晝公能備衆體晝公後澈公承之至如芙
蓉園新寺詩云經來白馬寺僧到赤烏年謫汀州云
青蝇為弔客黃耳寄家書可謂入作者閫域豈獨雄
於詩僧間耶蘇州刺史劉禹錫序
天台山華頂峯
天台衆峰外華頂當其空有時半不見崔嵬在雲中
送道虔上人遊方
律儀通外學詩思入玄關烟景隨緣到風姿與道閒灌
花留静室咒水度空山誰識浮雲意悠悠天地間
九日和子使君思上京親故
清晨有高會賓從出東方楚俗風烟古汀洲草木凉山
情來遠思菊意在重陽心憶華池上從容鴛鷺行
宿東林寺
天寒猛虎嘯巖穴林下無人空有月千年象教今不聞
焚香獨為鬼神說
東林寺酬韋丹刺史
年老心閒無外事麻衣草坐亦容身相逢盡道休官去
林下何曾見一人
答徐廣叔四問
童子出家無第行隨師乞食遣稱名長沙豈敢論年幾
絳老唯知甲子生
冬送鑒供奉歸蜀寧親
林間出定戀庭幃聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和烟惹翠微
此去不須求綵服紫衣全勝老萊衣
遠公墓
古墓石稜稜寒雲晩景凝空悲虎溪月不見鴈門僧
聞李虔州亡
時時聞說故人死日日自悲垂老身白髮不生應不得
青山長在屬何人
元日觀郭將軍早朝
欲曙九衢人更多千條銀燭照星河今朝始見金吾貴
車馬縱横避玉珂
聽鶯歌
新鶯傍簷曉更悲孤音清泠囀素枝口邊血出語未盡
豈是怨恨人不知不食枯桑椹不銜苦李花偶然弄樞
機婉轉凌煙霞衆雛飛鳴何跼促自覘遊蜂啄枯木玄
猿何事朝夜啼白鷺長在汀洲宿黑鵰黃鶴豈不高金
籠玉鈎傷羽毛三江七澤去不得風烟日暮生波濤飛
去來莫上高城頭莫下空園裏城頭鴟烏拾羶腥空園
燕雀生泥滓願當結舌含白雲五月六月一聲不可聞
簡寂觀
古松古栢巖壁間猿攀鶴巢古枝折五月有霜六月寒
時見山翁來取雪
歸湖南
山邊水邊待月明暫向人間借路行如今還向山邊去
只有湖水無路程
初到汀洲
初放到滄洲前心詎解愁舊交容不拜臨老學梳頭禪
室白雲去故山明月秋幾年猶在此北戶水南流
西林寄楊公
日日愛山歸已遲閒閒空度少年時余身定寄林中老
心與長松片石期
(附)酬靈澈上人楊炯
軍人奉役本無期葉落花開總不知走馬塵中頭雪
白若為將面見湯師
東林寄包侍郎
古殿清隂花木春池邊跂石一觀身誰能來此焚香坐
共作爐峯二十人
(附)會稽雲門寺靈澈傳
釋靈澈不知何許人禀氣貞良尤工吟詠居越溪雲
門寺成立之歲早擅聲華故秘書郎嚴維劉隨州長
卿前殿中侍御史皇甫曾覩面論心皆如膠固分聲
唱和名散四陬澈遊吴興與杼山晝師一見為林下
之遊互相擊節晝與書上包中丞佶云此僧諸作皆
妙至歸湖南一篇使老僧欲棄筆硯伏冀中丞高鍳
深量其進諸乎方今天下有故大賢勤王輒以非急
干請視聽亦昭愚老僧不達也然澈公秉心立節不
可多得其著律宗引源二十一卷為緇流所歸至于
玄言道理應接靡滯風月之間亦足以助君子之高
興也其為同曹所重如此又權文公德輿聞澈之譽
書問盡公回簡極筆稱之建中貞元已來江表諺曰
越之澈洞冰雪可謂一代勝士與杭標霅晝分鼎足
矣不測其終宋沙門贊寧奉勅撰
唐四僧詩卷一
