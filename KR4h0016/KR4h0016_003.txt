唐四僧詩卷三
靈一詩下
雨後欲尋天目山問元駱二公溪路
昨夜雲生天井東春山一雨一回風林花併逐溪流下
欲上龍池通不通
題五僧院
虎溪閒月引相過帶雪松枝掛薜蘿無限青山行不盡
白雲深處老僧多
再還宜豐寺
再尋招隠地重會息心期樵客問歸日山僧記别時野
雲隂遠甸秋雨漲前陂勿謂探形勝吾今不好竒
酬陳明府舟中見贈
長溪通夜静素舸與人閒月影沉秋水風聲落暮山稻
花千頃外蓮葉兩河間陶令多真意相思一解顔
題東蘭若
上人禪室路徘徊萬木清隂向日開寒竹影侵行道石
秋風聲入誦經臺閒雲不繫從舒卷狎鳥無機任往來
更惜片陽談妙理歸時莫待暝鐘催
送朱放
苦見人間世思歸洞裏天縱令山鳥語不廢野人眠
歸岑山過惟審上人别業
禪客無心憶薜蘿自然行徑向山多知君欲問人間事
始與浮雲共一過
自青山詣於潜道中作呈元八處士
苕水灘行淺潜州路漸深參差遠岫色迢逓野人心凍
澗冰難釋秋山月易隂不知天目下何處是雲林
贈别皇甫曾
幽人從遠岳過客愛春山高駕能相送孤游且未還紫
苔封井石綠竹掩柴關若到雲峰外齊心去住閒
送陳元初卜居麻源
欲向麻源隠能尋謝客蹤空山幾千里幽谷第三重茅
宇寧須葺荷衣不待縫因君見往事為我謝喬松
秋題劉逸人林泉
凉飈亂黃葉遲客橘隂清蘿徑封行跡雲門閉野情零
林秋露響穿竹暮烟輕莫戀幽棲地懷安却敗名
自大林與韓明府歸郭中精舍
野客同舟楫相攜復一歸孤烟生暮景遠岫帶春暉不
道還山是誰云向郭非禪門有通隠喧寂共㤀機
同使君宿大梁驛(或作清江)
旌旗江上出花外捲簾空夜色臨城日春寒度水風雖
然行李别且喜語音同若問匡廬事終身媿遠公
題黃公陶翰别業
聞說花源堪避秦幽尋數月不逢人烟霞洞裏無雞犬
風雨林中有鬼神黃公石上三芝秀陶令門前五柳新
醉卧白雲閒作夢不知何物是吾身
哭衛尚書
畫戟重門楚水隂天涯欲暮共傷心南荆雙履痕猶在
北斗孤魂望已深紅蓮幕下悲風起細柳營邊曉月臨
前路茫茫向誰問感君空有淚霑襟
贈靈澈禪師
禪師來往翠微間萬里千峯到剡山何時共到天台裏
身與浮雲處處閒
宿静林寺
山寺門前多古松溪行欲到已聞鐘中宵引領尋高頂
月照雲峰凡幾重
與元居士青山潭飲茶
野泉烟火白雲間坐飲香茶愛此山巖下維舟不忍去
清溪流水莫潺潺
留别忠州故人
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猿
春日山齋
野徑東風起山扉度日開晴光拆紅萼流水長青苔逋
客殊未去芳時已再來非關戀春草自是欲徘徊
送人得蕩子歸倡婦
垂涕憑回信為語柳園人情知獨難守又是一陽春
(附)送靈一上人陳羽
十年勞遠别一笑喜相逢又上青山去青山千萬重
(附)餘杭宜豐寺靈一傳
釋靈一姓吴氏廣陵人也神清氣和方寸地虚與太
和元精合其純粹年肇九歲僻嫌朽宅决入梵園墮
息慈之倫禀出家之制暨乎始冠受其具足學習無
倦律儀是修示見談笑欲明解脱示人文藝以誘世
智初不計身中有我我中有身德全道成緣斷形謝
以寳應元年冬十月十六日寂滅於杭州龍興寺春
秋三十五凡滿十五安居臨終顧謂弟子行荼毘法
樹小浮圖焉時左衛兵參軍李紓嘉興縣令李湯左
金吾衛兵曹參軍獨孤及相與悼梁木之既壊慮陵
谷之當遷後之人禮應真之塔婆昧應真之德行故
刻石於武林山東峰之陽也一家富貨殖既而削髮
推千金之産悉讓諸孤昆弟所取者惟衲身錫杖自
爾叩維揚法慎師學相部律造乎微而臻乎極友善
者慧凝明幽靈祐會稽曇一晉陵義宣同門三益作
者七人也一咳唾塵境繼日經行宴坐必擇山椒樹
下初舍於會稽山南懸溜寺接禪者隠空乾靖討論
第一義諦或游慶雲寺復居餘杭宜豐寺寺鄰生丹
山門對佳境冋然獨往暴風偃山正智不動巨浪沃
日浮囊不飄於是著法性論以究真諦此一之了語
也每禪誦之隙輒賦詩歌事思入無間興含飛動潘
阮之遺韻江謝之闕文必能綴之無愧古人循循善
誘門弟子受教若良田之納膏雨焉一跡不入族姓
之門與天台道士潘志清襄陽朱放南陽張繼安定
皇甫冉范陽張南史吴郡陸迅東海徐嶷景陵陸鴻
漸為塵外之友講德味道朗詠終日其終篇必博之
以文約之以禮量其根之上下而授之藥焉一居寺
高隅初無井泉一旦呀然而湧噴金沙之溜于庭之
左右挹之彌清㪺之無竭蓋精至之感矣詩行於世
有選其尤者入間氣集焉宋沙門贊寧奉勅撰
高仲武云靈一之詩刻意精妙與劉長卿皇甫冉諸
人倡和如泉湧階前地雲生戶外峰則道猷寳月曾
何及此
又云自齊梁以來道人攻文多矣罕有入其流者一
公乃能刻意精妙與士大夫更唱迭和不其偉歟
唐四僧詩卷三
