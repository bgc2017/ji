居士集卷第三十歐陽文忠公集三十
墓誌四首
翰林侍讀學士右諫議大夫贈工部侍郎張
公墓誌銘(并序)
翰林侍讀學士朝散大夫右諫議大夫上柱國清河
縣伯張公諱錫字貺之其先京兆長安人也其祖山
甫從唐僖宗入蜀留不返蜀遭王孟再亂絶於中國
中國更五代天下爲宋而蜀平張氏留蜀盖亦巳
五世矣始得去爲漢陽人又二世而張氏遂以大顯
公爲人清方敏默爲善不倦而喜自晦歛若不欲人
知其遇人怡怡若無所不可及視其發施於事者其
義有可畏其守有不可奪其能有不可及旣巳則若
未嘗有所爲者少喜讀書至其疾革猶不釋手自經
史子集百家之說無不記覽通逹而絶口不道於人
故其(一無此字)晚始侍讀于中上嘗歎曰自吾得張錫日
益有所聞以飛白爲博學二字賜之曰錫老矣恨得
之晚也公初舉進士中大中祥符元年甲科試秘書
省校書郎知南昌縣遷萍鄕令改著作佐郎又知安
遠縣徙知新州興學校以教新人新人有進士自公
始再遷太常博士監染院詔選能吏治畿縣公以選
知東明前爲令者闔門重簾以壅隔廢治公至則闢
門去簾告其人曰吾所治者三而巳彊恃力冨恃貲
刑恃贖者吾所先也其人以謂公言簡必信法簡必
嚴於是豪勢者屈而善弱者伸縣以大治工部侍郎
李及薦公材堪御史上曰李及清慎人未嘗妄有所
舉此可信也乃以爲監察御史故相丁謂貶崖州至
是議徙内地公䟽言謂姦邪弄國罪當死無可憐且
大臣竄逐本與天下棄之今復内還是違天下意由
是止徙道州玉清昭應宫災坐火事劾當死者百餘
人公䟽言天災可畏不可反以罪人而重天怒願益
脩德以塞譴人乃獲免公於御史自監察歴殿中侍
御史侍御史知雜事於尚書爲員外郎郎中累官至
諫議大夫於外爲荆湖北路京東河北轉運使江淮
(一有南字)兩浙荆湖發運制置使利夔路安撫使知河中
府滑州於三司爲鹽鐵判官判句院歴鹽鐵度支戸
部副使又嘗權知諫院判三班審官院太常寺國子
監於侍從爲天章閣待制龍圖閣直學士翰林侍讀
學士雖其(一作其雖)自晦其所居人皆以爲宜其在京東
籍淄青齊濮濟鄆六州之人冒耕河壖地收租緍絹
歲二十八萬而六州之民爭訟遂息其後言利者請
稅天下橋渡以佐軍公建言津梁利人而反稅之以
爲害卒爭罷之平居退讓未嘗肯爲人先妖賊王則
反貝州兵圍久不克而自河以北軍餉調發益急轉
運使受命者以疾留不行公自滑州權河北轉運使
命至即日馳城下軍須皆如其期其於取舍緩急常
如此公居家有常法雖貴顯衣服飲食如少賤時事
母至孝與族兄甚相友愛人以爲同産(一有平生所爲文章有集)
(十卷)公以皇祐元年七月十日遇疾卒于京師享年六
十有八上聞震悼以白金三百兩賜其家特贈工部
侍郎曾祖諱惟序不仕祖諱文翼復州錄事參軍贈
太子中舍父諱龜從贈右諫議大夫母南陽郡太君
鄧氏自皇祖中舍君家于漢陽遂葬之至公始葬汝
州之襄城某鄕某原(一作彰孝鄕保豐原)實五年閏七月十七
日也公初娶程氏再娶孫氏封樂安郡君先公五十
日而卒公子五人曰子駿子充子雲(一作子瑾下同)子諒子
眞子眞子充皆早卒於公之葬(一作終)也子駿子雲皆
爲大理評事子諒大理寺丞有孫十人女三人長適
虞部員外郎杜樞次早卒幼適大理寺丞王縡銘曰
自足乎其中不求乎其外斯惟公之善晦仁能勇於
必爲善有應而無遠故公晦其終顯難於自進以晚
見嗟而壽胡不俾其遐嗚呼其奈何
兵部員外郎天章閣待制杜公墓誌銘
慶曆三年盗起京西掠商鄧均房叛兵燒光化軍逐
守吏吏不能捕天子患之問宰相誰可任者宰相言
度支判官尚書虞部員外郎杜某名家子(一有好字)學通
知古今宜可用乃以君爲京西轉運按察使居數月
賊平叛兵誅死明年廣西歐希範誘白崖山蠻蒙趕
襲破環州䧟鎮寧帶溪普義有衆數千以攻桂管宰
相又言前時杜某守横州言蠻事可聽宜知蠻利害
天子驛召君見便殿所對合意即除君刑部員外郎
直集賢院廣南西路轉運按察安撫等使君至宜州
得州人吳香及獄囚歐世宏脫其械使入賊峒說其
酋豪君乘其怠急擊之破其五峒斬首數百級復取
環州因盡焚其山林積聚希範窮迫走荔波洞蒙趕
率僞將相數十人以其衆降君與將佐謀曰夫蠻習
險恃阻如捕猩猱而吾兵以苦暑難久是進退遲速
皆不可爲故常務捐厚利以招之蓋威不足以制則
恩不能以懷此其所以數叛也今吾兵雖幸勝然蠻
特敗而來耳豈眞降者邪啖之以利後必復動乃慨
然歎曰蠻知利而不知威久矣吾將先威而後信庶
幾信可立也(一無比字)乃擊牛爲酒大會環州戮其(一作之)
坐中者六百餘人而釋其尫病脅從與其非因敗而
降者百餘人後三日兵破荔波擒希範至并戮而醢
之以醢賜諸溪峒於是叛蠻無噍類而君威震南海
言事者論君殺降爲國失信於蠻貃天子置之不問
詔書諭君賜以金帛君即上書引咎六年徙爲兩浙
轉運使築錢塘堤自官浦至沙陘以除海患明年又
徙河北轉運使召見奏事移刻天子益知其材賜金
紫服以遣之是歲夏拜天章閣待制充環慶路兵馬
都部署經略安撫使知慶州君言殺降臣也宜得罪
將吏惟臣所使其勞未錄不敢先受命天子爲君悉
錄將吏賞之乃受命自元昊稱臣聽誓而數犯約抄
(一作撓)邊邊吏避生事縱不敢爭君始至其酋孟香率
千餘人内附事聞詔君如約君言如約當還而孟香
得罪夏人勢無還理遣之必反爲邊患議未决夏人
以兵入界求孟香孟香散走自匿夏兵驅殺邊戸掠
奪羊(一作牛)馬而求孟香益急朝議責君亟索而還之
君言夏人違誓舉兵孟香不可與因移檄夏人不償
所掠則孟香不可得夏人不肯償所掠君亦不與孟
香夏人後亦不復敢動君治邊二歲有威愛皇祐一
年五月甲子疾卒于官享年四十有六天子震悼賻
䘏其家以其子炤爲(一有守字)秘書省校書郎君以蔭𥙷
將作監主簿累官至尚書兵部員外郎階朝奉郎勲
護軍嘗以太子中舍知建陽縣除民無名租歲以萬
計閩俗貪嗇有老而生子者父兄多不舉曰是將分
吾貲君上書請立伍保俾民相察寘之法由是生子
得免閩人久之以君爲德多以君姓字名其子曰生
汝者杜君也君諱祀字偉長世爲金陵人其曾伯祖
昌業仕江南李氏爲江州節度使江南國滅杜氏北
遷今爲開封府開封人也曾祖諱某贈給事中祖諱
鎬官至龍圖閣學士尚書禮部侍郎父諱某贈尚書
工部侍郎君初娶蔣氏封某縣君後娶徐氏封東海
縣君女六人其二適人四尚幼子男一人炤也杜氏
自君皇祖侍郎以博學爲世儒宗故其子孫皆守儒
學而多聞人君尤博覽強記其爲文章多論當世利
害甚辯有文集十卷奏議集十二卷其居官以精敏
明幹所至有聲君學問之餘兼喜隂陽數術之說常
自推其數曰吾年四十六死矣其親戚朋友莫不聞
其說至其歲果然嗚呼可謂異矣所謂命者果有數
邪其果可以自知邪皇祐六年某月日其兄駕部員
外郎植與其孤葬君于某縣某鄕某原銘曰
其敏以逹其果以决其守不奪其摧不折其終一節
兹謂不没
尚書比部員外郎陳君墓誌銘
故尚書比部員外郎陳君卜以至和二年正月某日
葬于京兆府萬年縣洪固鄕神禾原其素所知秘書
丞李詡與其孤安期謀將乞銘於廬陵歐陽脩安期
曰吾不敢詡曰我能得之乃相與具書幣遣君之客
賈繹自長安走京師以請蓋君以至和元年五月某
日卒于長安享年四十有六其仕未逹而所爲未有
大見于時也然詡節義可信之士以詡能報君而君
能知詡則君之爲人可知也巳君諱漢卿字師黯世
居閬中其先博州人因事僞蜀爲縣令遂留家焉其
曾叔祖省華官至諫議大夫生堯叟堯佐堯咨先後
爲將相而君自曾祖而下三世不顯曾祖諱省恭不
仕祖諱堯封舉進士爲&KR0593;縣主簿王均亂蜀詣闕上
書獻破賊策不報遂退老于嵩山父諱淵亦舉進士
官至大理寺丞與其兄漸所謂金龜子者皆以文學
知名君生一歲而孤年十三與其母入蜀過鳳翔謁
其府尹而吏少君不爲之通君直入伏庭下曰陳某
請見因責尹慢士戒吏不謹尹慙笞吏以謝君君用
叔祖堯咨蔭𥙷將作監主簿累遷大理寺丞監沙苑
監權知渭南縣民有兄弟爭田者吏常直其兄而弟
訟不巳君爲往視其田辨其劵書而以田與弟其兄
謝曰我悔欲歸弟以田者數矣直懼笞而不敢耳弟
曰我田故多然耻以不直訟兄今我直矣願以田與
兄兄弟相持慟哭拜而去由是縣民有事多相持詣
君得一言以决曲直又知登封縣縣有惡盗十人巳
謀未發而尉方以事出君募少年選手力夜往捕獲
之明日召尉歸以賊與之曰得是可以論賞賞未及
下而尉卒尉河南儒者魏景山也老而且貧君爲主
其喪事買田宅于汝州以活其妻子通判嘉州治田
訟三十年不决者一日决之秩滿嘉人詣轉運使乞
留不得時文丞相守成都薦其材而薦者十有五人
通判河中府府有妖獄二百餘人君方以公事之他
州提點刑獄司疑獄有冤召君還視之獨留其一人
餘皆釋之累遷尚書虞部員外郎天子享明堂推恩
遂遷比部通判寧州决疑獄活一家五人君好學重
氣節嘗有負其錢數千萬輒毀其劵棄之與人交久
而益篤喜爲歌詩至於射藝書法醫藥皆精妙尤好
古書竒畫每傾貲購之嘗自爲錄蔵于家其材能好
尚皆可嘉也母曰仁壽縣太君王氏初娶王氏生一
子安期也後娶又曰王氏銘曰
在蜀僞時處昏不迷惟陳最微蜀亡而東高明顯融
莫如陳宗惟陳有聲自其高曾君世不興惟興與伏
有俟而畜其周必復實始自君昌其子孫考銘有文
鎮安軍節度使同中書門下平章事贈中書
令謚文簡程公墓誌銘
嘉祐元年閏三月巳丑鎮安軍節度使檢校太師同
中書門下平章事使持節陳州諸軍事陳州刺史程
公薨于位以聞詔輟視朝二日贈公中書令於是其
孤嗣隆以狀上考功移于太常而博士起曰法宜謚
乃謚曰文簡明年十月十八日葬公于河南伊闕之
某鄕某原(一作神陰鄕張留里)其孤又以請于太史而史臣脩
曰禮宜銘乃考次公之世族官封爵號卒葬時日與
其始終之大節合而誌於其墓且銘之曰惟程氏遠
有世序自重黎以來其後居中山者出於魏安鄕侯
昱之後公諱琳字天球中山博野人也曾祖贈太師
諱新曾祖妣吳國夫人齊氏祖贈太師中書令諱贊
明祖妣秦國夫人吳氏考袁州宜春令贈太師中書
令(一有兼字)尚書令冀國公諱元白妣晉國夫人楚氏公
以大中祥符四年舉服勤辭學高第爲泰寧軍節度
掌書記(一作推官)改著作佐郎知壽陽縣祕書丞監左蔵
庫天僖中詔舉辭學履行召試直集賢院今天子即
位遷太常博士三司戸部判官是時契丹所遣使者
數出不遜語生事而主者應對多失辭上患之巳而
契丹來賀即位乃選公爲接伴使而契丹使者言太
后當遣使通書公遽以禮折之乃巳史官修眞宗
實錄而起居注闕命公修大中祥符八年以後起居
注遂修起居注遷祠部員外郎提舉在京諸司庫務
以本官知制誥同判吏部流内銓天聖五年館伴契
丹賀乾元節使使者言中國使至契丹坐殿上位次
高而契丹使來坐次下當陛語甚切不巳而上與大
臣皆以爲小故不足爭將許之公以謂許其小必啓
其大力爭以爲不可遂止河决滑州初議者言可塞
役旣作而後議者以爲不可乃命公往視之公言可
塞遂塞之歲中遷右諫議大夫權御史中丞明年拜
樞密直學士知益州蜀人輕而喜亂公常先制於無
事至其臨時如不用意而略其細治其大且甚者不
過一二而蜀人安之自寮吏皆不能窺其所爲正月
俗放燈吏民夜會聚遨嬉盛天下公先戒吏爲火備
有失火者使隨救之勿白以動衆旣而大宴五門城
中火吏救止卒宴民皆不知蓋其他設施多類此軍
士見監軍告其軍有變監軍入白公笑遣之惶恐不
敢去公曰軍中動静吾自知之苟有謀者不待告也
可使告者來監軍去而告者卒不敢來公亦不問遂
止蜀州妖人有自號李冰神子者署官屬吏卒聚徒
百餘人公命捕寘之法而讒之朝者言公妄殺人蜀
人恐且亂矣上遣中貴人馳視之使者入其境居人
行旅爭道公善使者問殺妖人事其父老皆曰殺一
人可使蜀數十年無事使者問其故對曰前亂蜀者
非有智謀豪傑之才乃里閭無頼小人爾惟不制其
始遂至於亂也使者視蜀旣無事又得父老語還白
於是上益以公爲能遷給事中知開封府禁中大火
延兩宫宦者治獄得縫人火斗巳誣伏而下府命公
具獄公立辨其非禁中不得入乃命工圖火所經而
後宫人多所居隘其烓竈近版壁歲久燥而焚曰此
豈一日火哉乃建言此殆天災也不宜以罪人上爲
緩其獄故卒得無死者公在府决事神速一歲中獄
常空者四五遷工部侍郎龍圖閣直學士守御史中
丞是歲以翰林侍讀學士復知開封府明年爲三司
使治財賦知本末出入有節雖一金不可(一作敢)妄取
累遷吏部侍郎景祐四年以本官參知政事司天言
日食明年正旦請移閏月以避之公以謂天有所譴
非移閏可免惟脩德政而巳乃止范仲淹以言事忤
大臣貶饒州巳而上悔悟欲復用之稍徙知潤州而
惡仲淹者復誣以事語入上怒亟命置之嶺南自仲
淹貶而朋黨之論起朝士牽連(一有一字)出語及仲淹皆
指為黨人公獨爲上開說明其誣枉上意解而後巳
公爲人剛決明敏多識故事議論慨然及知政事益
奮勵無所回避宰相有所欲私輒以語折之至今人
往往能道其語而小人僥倖多不得志遂共以事中
之坐貶光禄卿知潁州巳而上思之徙知青州又徙
大名府居一歲間遷戶部吏部二侍郎尚書左丞資
政殿學士北京建與宦者皇甫繼明爭治行宫事章
交上上遣一御史視其曲直御史直公遂罷繼明是
時繼明方信用其勢傾動中外自朝廷大臣莫不屈
意下之而公被中傷方起未復而獨與之爭雖小故
不少假也故議者不以公所直爲難而以能不爲繼
明屈爲難也遷工部尚書資政殿大學士河北安撫
使慶曆六年拜武昌軍節度使陜西安撫使知永興
軍府事明年加宣徽北院使判延州夏人以兵三萬
臨界上前三日公諜知其來戒諸堡寨按兵閉壁虜
至以爲有備引去訖公去不復窺邊趙元昊死子諒
祚立方幼三大將共治其國言事者謂可除其諸將
皆以爲節度使使各有其所部以分弱其勢可遂無
西患事下公公以謂幸人之喪非所以示大信撫夷
狄而諒祚雖幼君臣和三將無異志雖欲有爲必無
功而反生事不如因而撫之上以爲然皇祐元年加
同中書門下平章事復判大名府兼北京留守自元
昊反河西契丹亦犯約求地二邊兵興連歲不觧而
公方入與謀議更守西北二方尢知夷狄虚實情僞
山川要害所以行師制勝營陣出入之法於河北尤
詳其奏議頗多雖不能盡用其指畫規爲之際有可
喜也再居大名前後十年威惠信於其人人爲立生
祠公自罷政事益不妄與人合亦卒不復用旣徙鎮
安居三歲上書曰臣雖老尚能爲國守邊未報而得
疾享年六十有九公累階開府儀同三司勲上柱國
開國廣平郡爵公食戶七千四百而實封二千一百
賜號推誠保德守正翊戴功臣娶陳氏封衛國夫人
子男四人曰嗣隆太常博士嗣弼殿中丞嗣恭太常
博士嗣先大理寺丞女五人長適職方員外郎榮諲
次適秘書丞韓縝次適都官員外郎晁仲約(一作綽)次
適大理寺丞吳得次適將作監主簿王偁孫三人長
曰伯孫次曰公孫皆太常寺太祝次曰昌孫守秘(一作)
(挍)書郎有文集奏議六十卷公平生寡言笑愼於知
人旣巳知之久而益篤喜飲酒引滿然人罕得其驩
而與余尤相好也銘曰
君子之守志於不奪不學而剛有摧必折毅毅䄇公
其剛不屈公在政事有諤其言直雖不容志豈不完
謂公不顯公位將相豈無謀謨胡不以訪老于輔藩
(一作藩輔)白首猶壯公雖在外邦國之光奄其不存士夫
曷望吉卜之從兆此新岡惟其休聲逾(一作愈)遠彌長
居士集卷第三十
熙寧五年秋七月男發等編定
紹熙二年三月郡人孫謙益校正
杜待制墓誌知建安縣建本吉本同而蜀本衢本
作建昌羅氏本作建陽朝佐按仁宗實錄杜𣏌傳
作建陽今從之
張公墓銘讀于(一作於)新人有進士(人一作之)乃以爲(一作乃以)
(公爲)工部(二字上一有尚書字)
杜公墓銘四十六(一作四十有六)
程文簡公墓銘八年以後起居江(此下一有二十卷三字)告其
軍(一作告某軍)
