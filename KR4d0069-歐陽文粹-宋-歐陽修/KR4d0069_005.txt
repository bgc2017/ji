内制集卷第五歐陽文忠公集八十六
賜樞密使山南東道節度使同中書門下平
章事賈昌朝生日禮物口宣(九月五日)
卿位峻樞庭望崇舊老屬誕期之斯及顧寵數以宜
優體乃眷懷膺茲蕃錫
皇帝賀契丹皇帝正旦書
正月一日伯大宋皇帝致書于姪大契丹聖文神武
睿孝皇帝闕下玉曆正時布王春而茲始寶隣敦契
講信聘以交修方履新陽益綏多福其於祝詠罔罄
敷言今差朝散大夫守太常少卿上騎都尉渤海縣
開國男食邑三百戸賜紫金魚袋吳中復供僃庫使
銀青崇禄大夫檢校太子賓客兼御史大夫騎都尉
廣平縣開國男食邑三百戸宋孟孫充正旦國信使
副有少禮物具諸别幅專奉書陳賀不宣白
皇帝賀契丹太皇太后正旦書
正月一日姪大宋皇帝謹致書于嬸大契丹仁慈聖
善欽孝廣德安靜正淳懿和寬厚崇覺儀天太皇太
后闕下歲律更新春陽鬯逹因履端之叶吉敦永好
以申歡載惟慈懿之和方集壽康之祉更希善攝用
副遐悰今差朝散大夫守太常少卿直昭文館護軍
廣陵縣開國子食邑五百戸賜紫金魚袋吕景初洛
苑使兼閤門通事舍人銀青崇禄大夫檢校太子賓
客兼御史大夫騎都尉清河郡開國侯食邑一千七
百戶張利一充正旦國信使副有少禮物具諸别幅
專奉書陳賀不宣謹白
賜知潁州徐宗況進奉賀兖國公主出降銀
絹馬等勑書
勑徐宗況省所進奉賀兖國公主出降絹五百疋事
具悉詩稱王姬之下嫁國著嘉禮而有儀惟臣職之
聿脩僃物容而叙慶誠勤所至歎尚良深故茲示諭
想宜知悉冬寒汝比好否遣書指不多及
賜知建昌軍沈造勑書
勑沈造省所進奉銀珠稻米一十石計一百黃絹袋
事具悉汝職守軍符政兼民穡樂此有秋之實擇其
嘉榖之英式陳常貢之儀彌體恪官之意故茲示諭
想宜知悉冬寒汝比好否遣書指不多及
集禧觀凝祥池崇禧殿開啓祝聖壽年交金
籙道埸密詞(十二月十日)
伏以琁霄默運推四序以循行玉曆更新集萬靈而
交會俾清琳宇延格高真薦兹精一之誠祈乃純厖
之祉冀緜福祚均及含生
班荆館賜契丹賀正旦人使到闕酒果口宣
(十二月十日)
卿等歲律更端隣歡交聘載馳使傳方及國郊宜推
寵錫之恩式示眷懷之厚
瓊林苑開啓保祐聖躬祈福道埸青詞(十二)
(月十二日)
伏以四時成歲嘉庶彙之咸新百福自天荷衆真之
冥貺俾開靈囿恭講仙科恢寶祚之延長錫壽康之
遐永是惟降鑒享乃克誠
瓊林苑開啓保祐聖躬祈福道埸默表
伏以荷天地之鴻休席祖宗之丕業載惟勵翼敢怠
憂勤屬歲律之更端冀時禧之茂集俾嚴禁籞柢率
舊章庶通芬潔之誠仰格清真之馭伏冀錫齡斯永
降福孔多保邦祚於無窮均物生而咸被
啓聖院齋殿内權奉明德元德章穆皇后今
告遷赴普安院重徽隆福兩殿奉安祝文
嚮以雨水為災殿塗增緝亦旣新於叢構庶來復於
真遊爰揆靈辰冀茲安妥𬗟惟慈佑丕鑒乃誠
皇帝親詣啓聖禪院告遷明德元德章穆皇
后赴普安院奉安祝文
嚮者因霖災之為沴飭殿構以增新㳙榖旦之惟良
奉神遊而還止載深感慕躬薦芬馨式慰孝思冀茲
臨格
正月三日就驛賜契丹賀正旦人使内中酒
果口宣
卿等奉將隣好來會歲元載推(一作惟)寵賚之私宜極
珍豐之品俾頒嘉味式侑宴歡
瓊林苑交年禱祭太歲諸神祝文
天行有度運三綂以環周歲德所臨從百神而拱列
載㳙榖旦薦此令芳惟隂鑒之享誠委時祥而昭佑
班荆館賜契丹賀正旦人使到闕御筵口宣
(十二月十四日)
卿等曆紀歲元聘交隣好載馳使傳方及國門宜頒
宴犒(一作推寵錫)之恩式示眷懷之厚
賜夏國主進奉賀正馬駞詔
詔夏國主省所差人進奉賀正馬駞共一百頭疋事
具悉履端紀歲萬邦咸禀於王正效貢以時奕世克
修於藩職載閱充庭之實深惟守土之勤遐體傾輸
不忘歎獎今回賜銀絹茶等具如别錄至可領也其
差來人所賜物色亦具賜目故茲詔示想宜知悉春
寒比平安好否書指不多及
賜夏國主贖大藏經詔(十二月日)
詔夏國主省所奏伏爲新建精藍載請贖大藏經帙
籖牌等其常例馬七十疋充印造工直俟來年冬賀
嘉祐四年正旦使次附進至時乞給賜藏經事具悉
封奏聿來祕文爲請惟覺雄之演說推善利於無窮
嘉乃純誠果於篤信所宜開允當體眷懷所載請贖
大藏經帙籖牌等巳令印造候嘉祐四年正旦進奉
人到闕至時給付故茲詔示想宜知悉春寒比平安
好否書指不多及
賜新除觀文殿學士禮部侍郎孫沔詔(嘉祐三年)
(正月十七日)
勑孫沔省所上表伏蒙聖慈差使臣賫到誥勑各一
道授臣觀文殿學士禮部侍郎并賜對衣金帶鞍轡
馬錢五百貫文不敢恭受伏乞特改差臣知一小郡
或依例除一官致仕陳乞事具悉卿蔚有敏材膺予
簡任外分邊寄嘗著於恩威入贊國機早參於帷幄
風猷甚美寵遇旣優適當擇帥之初方鑒用謀之失
是惟慎舉實允僉諧豈宜圖自便之私而罔體眷懷
之意顧茲重地難久曠官往祗成命之行當略好謙
之節所讓宜不允依前降指揮疾速發赴本任故茲
詔示想宜知悉
集禧觀奉神殿開啓謝雪道埸青詞
近以温陽干時雨雪愆候載惟寡薄敢罄精純明靈
孔昭嘉應斯獲兆豐年而有望消癘氣於未形惟物
蒙休以時申報冀清真之來格期福貺之永依
自京至雄州巳來撫問契丹告哀人使口宣
(正月十九日)
卿祗戒軺軒載馳隣訃顧道塗之甚邈惟涉履之斯
勤俾宣恩言式慰良苦
賜契丹國告哀人使茶藥口宣(正月十九日)
卿式將隣聘來告國哀屬春候之尚寒顧驛塗之攸
邈俾頒品劑用示眷懷
沿路賜契丹國告哀人使赴闕茶藥口宣(正)
(月十九日)
勑蕭福延卿夙駕使輶遽傳國䘏屬餘寒之在候想
馳驛之為勞俾頒飲劑之良用示眷懷之厚
景靈宫雅飾元天大聖后聖容并侍從等開
啓預告道埸青詞(正月二十日)
伏以珍宇邃嚴奉真靈而有素玉容清穆謹修祓以
惟時爰按仙科俾伸虔告載瞻道蔭宜鑒沖試
皇帝回契丹皇帝告哀書
二月日伯大宋皇帝致書于姪大契丹聖文神武睿
孝皇帝闕下承遣使車特貽緘翰不意凶變太皇太
后上僊載惟契好久睦仁鄰聞此訃音但增感愴姪
皇帝負荷至重追慕所深冀節哀情用遵禮制已差
人使專持慰禮今林牙懷德軍節度使蕭福延回奉
書陳謝不宣白
雄州撫問契丹賀乾元節人使口宣(二月二)
(十四日)
卿等夙持信聘來講隣歡及疆候以惟初屬暄和之
方盛宜加撫慰式示眷懷
賜給事中參知政事曾公亮生日詔(二月二)
(十五日)
卿蔚有時望參于柄臣惟倚注之所深在眷顧之尤
異屬茲誕日宜爾壽期膺此寵頒體予至意
賜翰林學士兼侍讀學士尚書戸部郎中知
制誥知審刑院胡宿詔(三月三日)
勑胡宿省所奏據大理寺日奏司申二月二十一日
巳前下寺公案並巳斷奏了畢無見在事具悉朕欲
斯民足衣食知禮讓而竊攘爭鬭之獄猶滋欲吾吏
慎刑罰盡情偽而傅予輕重之文不一卿以儒學之
職總評讞之繁克勤其官曾不留事實副予意惟時
可嘉若乃使天下囹圄空虚而風流篤厚是亦論思
獻納者之志其勉助我以共臻焉仍依奏宣付史館
故茲獎諭想宜知悉
賜判大理寺陳太素并權少卿楊開及審刑
院詳議官大理寺詳斷官等勑書(三月三日)
勑陳太素省知審刑院胡宿奏據大理寺日奏司申
二月二十一日巳前下寺公案並已斷奏了畢無見
在事刑獄之重一成而不遷比類之微可疑者甚衆
汝好學而敏涖官以勤夫俾天下之無冤幾刑錯而
不用此朕翼翼希慕之所未及而爾孜孜厥職之所
不忘者也故茲獎諭想宜知悉
恩州賜契丹遺留使副茶藥口宣(三月二十八日)
卿等夙馳使傳來逹信函載惟涉履之勤當此暄和
之候宜加頒賚式示眷懷
瀛州賜契丹賀乾元節人使却回御筵口宣
(四月七日)
卿等旣成聘好方即歸塗再惟將命之勞宜有犒勤
之錫俾伸宴飫用示眷私
班荆館賜契丹賀乾元節人使却回酒果口
宣(四月七日)
卿等使軺復命郊館餞行惟茲良潔之英薦以甘馨
之實用伸恩錫當體眷懷
十六日就驛賜契丹賀乾元節人使内中酒
果口宣(四月十七日)
卿等夙奉信函方休賓館惟此醇甘之品用推寵賚
之恩聊侑宴歡以伸優遇
賜知舒州齊廓進新茶并知廣德軍浦延熙
進先春茶勑書
勑齊廓省所進奉新茶一銀合合重五十兩緋羅夾
複全事具悉百物茂生取新為貴羣方修職效貢以
時汝守土有方事上惟恪閱茲來獻用體勤誠故茲
示諭想宜知悉
賜外任臣寮進奉乾元節銀絹馬勑書
勑高易簡省所進奉乾元節絹五百疋事具悉汝夙
以敏材膺于柬寄及此奉觴之節載陳任土之儀能
因物以逹誠見事君之甚恪省閱于再歎嘉不忘故
茲示諭想宜知悉
班荆館賜契丹告哀人使内中酒果口宣
卿夙將隣訃方屇國門載惟衝涉之勤宜有宴休之
錫俾伸頒賚用示眷優(一作懷)
開寶寺福勝院開啓道埸於乾元節日支散
袈裟并設大會齋一中齋文
伏以正陽旅月方及於嘉時萬壽齊天式標於令節
啓真乘之祕藏集淨侣於法筵仰惟慈妙之仁茂委
純厖之祉永隆丕筭均福羣倫
東太一宫開啓保夏祝聖壽金籙道埸密詞
(四月二十四日)
伏以寂然妙道推善應以無方瞻彼高靈薦精誠而
必逹屇此長嬴之候是惟茂育之時爰稽玉笈之真
文載潔雲壇之淨醮冀敷昭鑒來集純禧固壽曆之
延昌溥蒼黔而均祐
賜彰信軍節度使檢校太保同中書門下平
章事判大名府李昭亮乞知西京不允詔
勑昭亮省所上表乞移判河南府事具悉朕惟魏洛
之重皆為别都將率所居難於屢易卿以中外勤勞
之績有撫綏扞禦之材自膺寄任之雄方厚倚毗之
意遽茲列奏嘉乃好謙宜體眷懷靖安爾位所乞宜
不允故茲詔示想宜知悉夏熱卿比平安好遣書指
不多及
賜宣徽南院使淮康軍節度使張堯佐乞知
西京不允詔(五月二日)
勑堯佐省所奏臣皇祐三年内授宣徽南院使判河
陽軍州事未滿任蒙詔赴闕供職至今六載自量尸
素深不遑寧近知西京闕人未有除授伏望特賜差
委事具悉宣導徽猷任親而事簡居留京邑地要而
務繁惟予眷遇之臣方處清閑之職載披來牘深識
乃誠雖奮其聦明尚足以臨涖而待我耆艾宜有以
優游實嘉盡瘁之心難徇撝謙之意所乞宜不允故
茲詔示想宜知悉
賜宰臣文彦博上第一表乞解重任不允批
答(五月十八日)
省表具之夫知其人之為賢任則勿貳事其君而有
道去不可輕此古之臣主之明舉措必慎所以收功
於一時而垂法於後世也卿夙有時望為予柄臣自
復秉於國鈞僅三周於歲序若乃進退賢否誅賞罪
功每於聽納之間敢忘虚已顧彼搢紳之論曾靡異
辭方期有成以副予意而乃過形謙損思避台衡豈
寡德弗明於用才而不盡將多言害正致厥位之難
安苟異於斯夫何引讓矧卿忠信之節足以叶予之
一心材謀之優可以斷予之大事茲所柬注寧煩諭
言所請宜不允
就驛賜契丹遺留使副銀䤬鑼唾盂盂子錦
被褥口宣(五月十八日)
卿等馳軺來止將命有儀顧茲館憩之初宜具燕私
之用俾伸優錫式示眷懷
通商茶法詔(嘉祐四年二月四日)
勑古者山澤之利與民共之故民足於下而君𥙿於
上國家無事刑罰以清自唐末流始有茶禁上下規
利垂二百年如聞比來為患益甚民被誅求之困日
惟咨嗟官受濫惡之入歲以陳積私藏盗販犯者實
(一作寔)繁嚴刑重誅情所不忍使田閭不安其業商賈
不通于行嗚呼若茲是於江湖之間幅員數千里為
䧟穽以害吾民也朕心惻然念此久矣間遣使者往
就問之而皆歡然願弛搉法歲入之課以時上官一
二近臣件㭊其狀朕嘉覽于再猶若慊然又於歲輸
裁减其數使得饒阜以相為生剗去禁條俾通商賈
歷世之弊一旦以除著為經常弗復更制損上益下
以休吾民尚慮喜於立異之人緣而為姦之黨妄陳
奏議以惑官司必寘明刑用戒狂謬布告遐邇體朕
意焉
内制集卷第五
賜夏國贖藏經詔大藏經帙(帙字上一有及經二字)
通商茶法詔重誅(一作峻誅)
外集卷第五歐陽文忠公集五十五
律詩一
漢宫
桂館神君去甘泉輦道平翠華飛蓋下豹尾属車迎
曉露寒浮掌光風細轉旌廊回偏費步珮遠尚聞聲
玉樹人間老珊瑚海底生金波夜夜意偏照影娥清
送劉半千平陽簿(假道歸故里)
嶺梅歸驛路迢迢越鳥巢傾木半喬松徑就荒聊應
召挂叢留隱定相招家庭噪鵲爭喧樹夜帳驚猿自
擁條何處秋風催客鬢青絲恐逐物華凋(一作銷)
樓頭
百尺樓頭萬疊山楚江南望隔晴煙雲蔵白道天垂
幕簾捲黃昏月上弦桑落蒲城催熟酒柳衰章陌感
凋年髮光如葆寧禁恨不待為郎已䬃然
夕照
夕照留歌扇餘輝上桂叢霞光晴散錦雨氣晚成虹
燕下飜池草烏驚傍井桐無憀照湘水丹色映秋風
送張學士知郢州
漢郎清曉赤墀趨楚老西来望隼旟侍史護衣薰蕙
草轆轤要劒從驪駒陽春繞雪歌低扇油幕連雲水
泛渠千里脩門對涔浦好尋遺玦弔三閭
曉詠
簾外星辰逐斗移紫河聲轉下雲西九雛烏起城將
曙百尺樓高月易低露裛蘭苕惟有淚秋荒桃李不
成蹊西堂吟思無人助草滿池塘夢自迷
禁火
火禁開何晚春芳半已凋柳風兼絮墜榆雨帶錢飄
淚翦蘭膏盡弦虧桂魄消祓蘭流水曲游禊一相招
送趙山人歸舊山
屈賈江山思不休霜飛翠葆忽驚秋吟拋楚畹蘭苕
老歸有淮山桂樹留聒耳春池蛙兩部比封秋塢橘
千頭嗔條怒穎真堪愧莫染衣塵更遠遊
閑居即事
巷有容車陋門無載酒過池喧蛙怒雨客去雀驚羅
握臂如枝骨哀絃繫(一作擊)筯歌無憀漳浦卧還似詠
中阿
傷春
蕙蘭蹊徑失芳期風雨春深怯減衣卷箔高樓驚燕
入揮絃遠目送鴻歸蜂催釀蜜愁花盡絮撲暄條妬
雪飛欲識傷春多少恨試量衣帶忖要圍
公子
黃山開苑獵初回絳樹分行舞逓来下馬春埸雞鬪
距鳴弦初日雉驚媒犀投博齒呼成白橋隔車音聽
似雷不問春蠶眠未起更尋桑陌到秦臺
夜意
蕙炷爐薰斷蘭膏燭豔煎夜風多起籟曉月漸虧弦
鵲去星低漢烏啼樹暝煙惟應墻外柳三起復三眠
寄張至祕校
關山一里一重愁念遠傷離兩未休南陌望窮雲似
帳西樓吟斷月如鈎柳綿飛後(一作處)春應減蘭徑荒
時客倦游擬寄東流問溝水亦應溝水更東流
寄徐巽秀才
瑶花飛雪蕩離愁鷤鴂驚風下綠疇睢苑樹荒誰共
客楚江楓老獨悲秋千重錦浪飜如箭萬疊春山翠
入樓章陌柳條今在否定臨溝水拂東流
寄劉昉秀才
絲路縈回細入雲離懷南陌草初薰茂林脩竹誰同
禊明月春蘿定勒文燕憶銅鞮来不定鴻歸碣石信
難分東風鸎友應相望懊惱孤飛不及羣
送客回馬上作
南浦空波綠西陂夕照寒瑶華傷遠道芳草送歸鞍
翠歛遥山疊氛收古澤寬衰容畏秋色不及楚楓丹
西征道中送陳舅秀才北歸
棋墅風流謝舅賢髮光如葆惜窮年人隨黃鵠飛千
里酒滿樓烏送一絃望驛早梅迎遠使拂鞍衰柳拗
歸鞭越禽胡馬相逢地南北思歸各黯然
送目
送目衡(一作蘅)臯望不休江蘋高下遍汀洲長堤柳曲
妨回首小苑花深礙倚樓楚徑蕙風消病渴洛城花
雪蕩春愁流杯三日佳期過擲度蘭波負勝遊
春曉
小閤回殘夢開簾轉曉暉露寒風不定花落鳥驚飛
病渴偏思柘(一作蔗楚詞漢志作柘晉書杜詩作蔗)朝寒怯減衣沈錢
將謝雪持底送春歸
劉秀才宅對弈(昉)
烏巷招邀謝墅中紫囊香珮更臨風塵驚野(一作烽)火
遥知獵目送雲羅但聽鴻六着比犀鳴博勝百嬌柘
矢捧壷空解衣對子歡何極玉井移隂下翠桐
送李寔
幾幅歸帆不暫停吳天遥望斗牛横香薰翠被乘青
翰波暖屏風詠紫莖江水自隨潮上下月輪閑與蚌
虧盈河橋折柳傷離後更作南雲萬里行
早夏鄭工部園池
夜雨殘芳盡朝暉宿霧收蘭香纔馥徑柳暗欲翻溝
夏木繁堪結春蹊(一作畦)翠巳稠披襟楚風快伏檻更
臨流
舟中寄劉昉秀才
東南天闊漾歸流西北雲高斷寸眸明月隨人来遠
浦青山荅鼓送行舟歸心逐夢成魚鳥夜漢看星識
斗牛釅(一作騃)酒開樽誰共醉清江聊且玩游鯈(一作鯈游)
月夕
月氣初升海屏光半隱扉寒消覺春盡漏永送籌稀
蘭燭風驚燼煙簾霧濕衣清羸急寬帶頻減故時圍
奉送叔父都官知永州
虎頭盤綬貴垂紳青組名郎領郡頻畫鷁千艘隨下
瀨聽雞五鼓送行人楚波漾楫萍如日淮月開舲蚌
有津千里壷漿民詠溢檣烏旟隼下汀蘋
柳
綠樹低昂不自持河橋風雨弄春絲殘黃淺約眉雙
歛欲舞先誇手小垂快馬折鞭催遠道落梅横笛共
餘悲長亭送客兼迎雨費盡春條贈别離
舟中望京邑
東北歸川決決流汎艎青渚暫夷猶遥登㶚岸空回
首不見長安但舉頭揮手嵇琴空墮睫開樽魯酒不
忘憂青門柳色春應遍猶自留連杜若洲
小圃
桂樹鴛鴦起蘭苕翡翠翔風高絲引絮雨罷葉生光
蝶粉花霑紫蜂茸露濕黃愁酲與消渴容易為春傷
即目
李徑隂森接翠疇押簾風日澹清秋晚烏蔵柳棲殘
照遠燕傷風失故樓星漢經年雖可望雲波千疊不
緘愁平居革帶頻移孔誰問無憀沈隱侯
南征道寄相送者
楚天風雪犯征裘誤拂京塵事遠遊謝墅人歸應作
詠灞陵岸遠尚回頭雲含江樹看迷所目逐歸鴻送
不休欲借高樓望西北亦應西北有高樓
楚澤
宿莽湘纍怨幽蘭楚俗謠紫屏空自老翠被豈能招
欲就蒼梧訴愁迷澧浦遥哀猿羌晝晦悲鴂衆芳凋
紅壁丹砂板瓊鈎翡翠翹如何搴香杜(一作杜若)江上獨
無憀
題金山寺
地接龍宫漲浪賖鷲峯岑絶倚雲斜嵓披宿霧三竿
日路引迷人四照花海國盗牙爭起塔河童施鉢但
驚沙春蘿攀倚難成去山谷疎鍾落暮霞
送竇秀才
晴原高下細如鱗樹轉城回路欲分望月西樓人共
遠躍鞍南陌草初薰短亭山翠偏多疊送目鴻驚不
及羣一驛賦成應援筆好憑飛翼寄歸雲
旅思
調苦歌非樂岐多淚始零羞彈長鋏劔終戀五侯鯖
陌草薰沙綠江楓照岸青南陔動歸思蘭葉向春馨
仙意
孤桐百尺拂非煙鳳去鸞歸夜悄然滄海風高愁燕
遠扶桑春老記蠶眠槎流千里纔成曲桂魄經旬始
下弦獨有金人寄遺恨曉盤雲淚冷㳙㳙
聞朱祠部罷潯州歸闕
漢柱題名墨未乾南州坐布政條寬嶺雲路隔梅欹
驛使馹秋歸柳拂鞍建禮侵晨趨冉冉明光賜對佩
珊珊潁川此召行聞拜冠頍凝塵俟一彈
勌征
沈約傷春思嵇含倦久游帆歸黃鶴(一作葦)浦人滯白
蘋洲乳燕差池遠江禽格磔浮物華真可玩黑鬢恐
逢秋
鄭駕部射圃
夢草西堂射圃連蘭苕初日露華鮮暈含畫的弦開
月牙筭行籌酒滿船鏤管思催吟韻劇妓簾隂薄舞
衣翩當筵獨愧探牛炙儉府芙蓉客盡賢
甘露寺
雲樹千尋隔翠微給園金地敞仁祠講花飄雨諸天
近春漏欹蓮白日遲引鉢當空時取露殘灰經劫自
成池危欄徙倚吟忘下九子鈴寒塔影移
送友人南下
河橋别柳減春條隔浦挐音聽已遥千里羹蓴誇敵
酪滿池滮稻欲鳴蜩東風楚岸神靈雨殘月吳波上
下潮如弔湘纍搴香(一作杜)若秋江斜日駐蘭橈
高樓
六曲雕欄百尺樓簾波不穴瓦如流浮雲已映樓西
北更向雲西待月鈎
榴花
絮亂絲繁不自持蜂黃蝶紫燕參差榴花最恨来時
晚惆悵春期獨後期
宿雲夢館
北鴈来時歲欲昏私書歸夢杳難分井桐葉落池荷
盡一夜西牎雨不聞
鷤䳏(一作鴂)
花殘如霰落紛紛紫陌空遺翠幰塵鷤䳏枉緣催節
物年華不信有傷春
簾
銀蒜鈎簾宛地垂桂叢烏起上朝暉枉將玳瑁雕為
押遮掩春堂礙燕歸
行雲
疊疊煙波隔夢思離愁幾日減要圍行雲自亦傷無
定莫就行雲託信歸
琵琶亭上作
九江煙水一登臨風月清含古恨深濕盡青衫司馬
淚琵琶還似雍門琴
柳
雨闊堤長走畫轅絮兼梨雪墮春煙東風苑外千絲
老猶伴吳蠶盡日眠
井桐
簷欹碧瓦拂傾梧玉井聲高轉轆轤腸斷西樓驚穏
夢半留殘月照啼烏
雪中寄友人
楚岸梅香半入衣凍雲銀鑠曉光飛遥應便面逢人
處走馬章街失路歸
與謝三學士(絳)唱和八首
和國庠勸講之什
春盡沂風暖芹生泮水清雙旌榮照路博帶儼盈庭
函丈師臨席鏘金壁有經諸生拜玉(一作王)衮欣識象
丘形
和遊午橋莊
曉壇初畢祀弭蓋共尋幽鳥哢林中出泉聲冰下流
攀條驚雪盡翻袂愛風柔好駐城南馬春(一作秦)桑徧
陌頭
和龍門曉望
水霧濛濛曉望平悠然驅馬獨吟行煙嵐明滅川霞
上凌亂空山百鳥驚
除夜偶成拜上學士三丈
萬瓦青煙夕靄生斗杓迎歲轉東城隋宫守夜沈香
燎楚俗驅神爆竹聲玉樹羅階家宴盛羽觴稱壽綵
衣榮九門朝客思公甚向曉天風舞雪霙
陪飲上林院後亭見櫻桃花悉已披謝因
成七言四韻
尋芳長恨見花遟豈意看花獨後期試藉落英聊共
醉為憐殘萼更攀枝清香肯以無人減幽豔惟應有
蝶知開謝兩堪成悵望傷春不到柳絲時
昨日偶陪後騎同適近郊謹成七言四韻
兼呈聖俞
堤柳纔黃已落梅尋芳弭盖共徘徊桑城日暖蠶催
浴麥壠風和雉應媒别浦人嬉遺翠羽弋林春廢鏁
歌臺歸鞍暮逼宫街鼓府吏應驚便面回
和八月十五日齋宫對月
皓月三川靜晴氛萬里銷靈光望日滿寒色入波搖
灝氣成山霧浮雲蔽壠苗廟荒隂燐出苑廢露螢飄
齊館心方寂秋城夜已遥清談對元亮瓊彩映蕭蕭
送學士三丈(一作送謝學士歸闕)
供帳洛城邊(三字一作拂雲煙)征轅(一作鞍)去莫攀人醒風外
酒馬度雪中關故(一作舊)府誰同在新年獨未還遥應
行路者偏識綵衣斑
(已上八篇居士集上載後一篇其不同者五字而題云送謝希深今諸本皆作送王學士希深第)
(三訛爲王耳)
外集卷第五
對奕百嬌(疑用西京雜記百驍事)
奏議卷第五歐陽文忠公集一百一
諫院
論李昭亮不可將兵劄子(慶曆三年)
臣伏見朝廷近自河東移李昭亮為鎮定高陽三路
都部署竊以北戎險詐必與國家為患北面之事常
湏有備此一事陛下聖心久自憂之執政大臣非不
知而憂之天下之人共為朝廷憂之李昭亮不才不
堪為將帥不可委兵柄此一人陛下聖心久自知之
執政大臣非不知之天下之人亦共知之不審因何
遽有此命大凢朝廷行事不當者或為小事而忽略
容有不知致誤施行而至乖錯者有矣未有以天下
大可憂患而上下共知之事公然乖繆任以非人如
此者臣料兩府之議必因施昌言等近奏三路闕都
部署而目下無人以昭亮塞請而欲徐别選擇不過
如此而已然臣竊見朝廷作事常患因循應急則草
草且行纔過便不復留意只如今秋用郭承祐於鎮
定尋以非才罷之當時應急且以常(一作康)德輿為鈐
轄闕却部署一職本待徐擇其人臣初喜朝廷必能
自此精於選任經今數月何曾用意求人一旦昌言
奏来又遣昭亮且去今平時無事之際尚如此不能
選人任用若一旦倉皇事動更於何處求人故臣謂
朝議欲徐擇人而代昭亮者乃虚語爾方今天下至
廣不可謂之無人但朝廷無術以得之耳寧用不材
以敗事不肯勞心而擇材事至憂危可爲慟哭臣思
朝廷所以乏人任用之弊盖爲依常守例湏用依資
歴級之人不肯非次拔擢所以無人可用古人謂勞於
擇賢而逸於任使今人既難得求之又不勤待其自
来何復可得臣累曾上言練兵選將之法未賜施行
又曾言乞於沿邊十數州且選州將亦不蒙聽納寧
可公選不材之人委以大兵之柄一旦誤事悔何及
之伏望聖慈出於睿斷其李昭亮早令兩府擇人替
換仍早講求選將之法若大將難卒然而得即乞於
沿邊州軍選擇州將近下資淺人中庶乎易得昨北
使姓名稍遲數日中外之士巳共憂疑幸其未動之
間宜作先時之備兵法曰無恃其不来恃吾有以待
之惟陛下為社稷之計深思而行之則天下幸甚取
進止
論禦賊四事劄子(同前)
臣昨自軍賊王倫敗後尋曾極言論列恐相次盗賊
漸多乞朝廷早為禦備凡為國家憂盗賊者非獨臣
一人前後獻言者甚衆皆為大臣忽弃都不施行而
為大臣者又無擘畫果致近日諸處盗賊縱横自淮
海巳南新遭王倫之後今自京巳西州縣又遭張海
郭貌山等劫掠焚燒桂陽監昨奏蠻賊數百人夔峽
荆湖各奏蠻賊皆數百人解州又奏見有未獲賊十
餘火滑州又聞強賊三十餘人燒却(一作劫)沙彌鎮許
州又聞有賊三四十人劫却椹澗鎮此臣所聞目下
盗起之處如此縱横也此外京東今歲自秋不雨至
今麥種未得江淮倫賊之後繼以飢蝗陜西災旱道
路流亡日夜不絶似此等處將来盗賊必起是見在
者未滅續来者愈(一作更)多而乾象變差譴告不一於
古占法多云天下大兵並起今兵端已動於下天象
又告于上而朝廷安恬舒緩兼異常時此臣前狀所
謂古之智者能慮未形之機今之謀臣不識已形之
禍者也臣聞兩漢之法凡盗賊並起人民流亡天文
災異如此等事皆責三公或被誅戮或行黜放今幸
陛下仁聖寬慈大臣偶免重責而猶忘忽禍患偷習
因循此臣所謂大臣不肯峻國法以繩官吏盖由陛
下不以威刑責大臣者也今見在賊巳如此後来賊
必更多若不早圖恐難後悔臣計方今禦盗者不過
四事一曰州郡置兵為備二曰選捕盗之官三曰明
賞罰之法四曰去冗官用良吏以撫疲民使不起為
盗此四者大臣所忽以為常談者也然臣視今朝廷
於此四者未有一事合宜伏望聖慈嚴勑兩府大臣
問其捨此四事别有何術可為苟無他術則此四事
宜早施行臣竊聞州郡置兵冨弼已有條奏其餘三
事前後言事者論議甚多伏乞合聚群議擇其善者
而行其禦盗四事方今措置乖失極多容臣續具一
二(一作一)條奏取進止
論乞主張范仲淹冨弼等行事劄子(同前)
臣伏聞范仲淹冨弼等自被手詔之後已有條陳事
件必湏裁擇施行臣聞自古帝王致治湏待同心叶
力之人(二字一作者)而君臣相得(五字一作相與維持)謂之千載一
遇之難今仲淹等遇陛下聖明可謂難逢之會陛下
有仲淹等亦可謂難得之臣陛下既已傾心待之仲
淹等亦又各盡心思報上下如此臣謂事無不濟但
顧行之如何伏況仲淹弼是陛下特出聖意自選之
人初用之時天下巳皆相賀然猶竊謂陛下既能選
之未知用之如何耳及見近日特開天章從容訪問
親寫手詔督責丁寧然後中外喧然既驚且喜此二
盛事固已(一作以)朝報京師暮傳四海皆謂自来未曾
如此責任大臣天下之人延首拭目以看陛下欲作
何事(一作用此二人果有何能)此二人所報陛下果有何能(一作欲作)
(何事)是陛下得失在此一舉生民休戚繫此一時以此
而言則仲淹等不可不盡心展效陛下不宜不力主
而行使上不玷知人之明下不失四海之望臣非不
知陛下專心銳志必不自怠而中外大臣且憂國同
心必不相忌而沮難然臣所慮者仲淹等所言必湏
先絶僥倖因循姑息之事方能救數(一作今)世之積弊
如此等事皆外招小人之怨怒不免浮議之紛紜而
姦邪未去之人亦湏時有讒沮若稍聽之則事不成
矣臣謂當此事初尤湏上下叶力凡小人怨怒仲淹
等自以身當浮議姦讒陛下亦湏力拒待其久而漸
定自可日見成功伏望聖慈留意終始成之則社稷
之福天下之幸也取進止
論臺官不當限資考劄子(同前)
臣伏見御史臺闕官近制令兩制并中丞輪次舉人
遂致所舉多非其才罕能稱職如昨来蘇紳舉馬端
却煩朝廷别有行遣臣謂今兩制之中姦邪者未能
盡去若不更近制則輪次所及湏令舉人近聞梁適
舉王礪燕度充臺官其人以適在姦邪之目各懷愧
醜懼其汚染風聞皆欲不就以此言之舉官當先擇
舉主臣欲乞今後只令中丞舉人或特選舉主仍見
官(一作朝)班中雖有好人多以資考未及遂致所舉非
人者皆為且就資例可入仍乞不限資考惟擇材堪
者為之況臺中自有裏行之職以待資淺之人仍乞
重定舉官之法有不稱職(一有者字)連坐舉主重為約束
以防偽濫庶幾稱職可振綱紀取進止
再論臺官不可限資考劄子(同前)
臣近曾上言為臺官闕人乞不依資限選舉仍乞添
置裏行所貴得材可以稱職竊聞近詔宋祁舉人依
前只用資(一作舊)例又未見議復裏行臣竊嘆方今(一有)
(大臣二字)事無大小皆知其弊不肯更改凡臺官舉人湏
得三丞已上成資通判此例起自近年然近年臺官
無一人可稱者近日臺官至有彈教坊倭(一作弟)子鄭
州来者朝中傳以為笑其臺憲非才近歲尤甚是此
例不可用明矣然而寧用不材以曠職不肯變例以
求人今限以資例則取人之路狹不限資例則取人
之路廣廣之(一作廣其路)猶恐無人何況專守其狹若使
資例及者入三院未及者為裏行又於差除都不妨
礙況今四方多事之際揚威出使正要得人臣今欲
乞特降指揮令舉官自京官已上不問差遣次第惟
材是舉使資淺者爲裏行資深者入三院臣見前後
舉臺官者多徇親戚(一作舊)舉既非材人或問之則曰
朝廷用資限致别無人可舉今若革此繆例責其惟
材是舉則不敢不舉好人所冀漸振臺綱免取非笑
取進止
論京西官吏非人乞黜按察使陳洎等劄子
(同前)
臣竊見去年五月詔勑節文諸路轉運並兼按察使
或貪殘老昧委是不治者逐處具狀聞奏若因循不
切按察致官吏貪殘刑獄枉濫民庶無告朝廷察訪
得知並當勘罪重(一作嚴)行黜降竊見近日賊人張海
等入金州劫却軍資甲仗庫盖為知州王茂先年老
昏昧所以放賊入城及張海等到鄧州順陽縣令李
正已用鼓樂迎賊入縣飲宴留賊宿于縣廳(一作廨)恣
其劫掠其李正已亦是年老昏昧之人京西按察使
陳洎張昪自五月受却朝廷詔書後半年内並不按
察一人如王茂先李正己並顯然容芘不早移換致
得一旦賊至不能捍禦及光化軍韓綱在任殘酷致
兵士作亂亦不能早行覺察其陳洎等故違詔書致
興盗賊並合依元降詔勑重行黜降中書又不舉行
使國家號令弃作空文天下禍亂貽憂君父盖由上
下互相蒙庇之罪也其陳洎張昪伏乞依詔勑施行
重與黜降若明降詔勑顯有違者並不舉行則今後
朝廷號令徒煩虚出伏望出於聖斷以警後来取進
止
再論陳洎等劄子(同前)
臣近曾上言爲京西轉運使陳洎張昪違廢詔書並
不按察部下官吏致使盗賊縱横貽憂君父其陳洎
等合坐此罪名重行黜降此事非是臣自生狂見敢
有妄言乃是朝廷元降詔書内指揮自合行遣今諸
路轉運使不按察官吏者甚衆然别不至大段生事
及部内官吏不甚昏老者亦可且示優容如陳洎等
部内顯然官吏昏老貪殘並不舉劾致得盗賊並起
事勢可憂此若不行則國家詔勑乃是空文今後號
令有誰肯聽臣伏見近日頓易諸路轉運方思改作
欲除舊弊朝廷此後政令湏要必行今若自廢詔書
示人無信則新轉運見朝廷先自弛廢言不足聽(一作)
(信)則更無禀畏必效因循虚煩更張必不濟事古人
於作事之初尚或借人行法況洎等首自違犯理合
舉行宜於革弊之初先行勵衆之事或謂洎等於少
人之際且要任使即乞各與降官依舊差遣以責後
效徐議復資亦使過之術也尚慮議者謂淮南王倫
賊後不曾行遣轉運盖淮南新授詔書未及按察而
賊已卒至又部内官吏如晁仲約等本非昏老不比
京西慢賊經年不能剪滅直至飬成兇勢又其(一作洎等)
部内官吏顯是昏老誤事之人授詔半年故違不舉
較其事體與淮南不同今若以淮南不曾行遣便捨
洎等不問則今後犯者又指洎等以為例是則朝廷
命令永廢不行伏惟陛下聦明睿斷惟是則從尚恐
大臣務收私恩不頋國體若能不惜暫降洎等一兩
資(一作員)官存取朝廷綱紀以勵中外則庶幾國威復
振患難可平取進止
論舉館閣之職劄子(慶曆三年)
臣伏見國家近降詔書條制館閣職事有以見陛下
慎於名器漸振紀綱然而積弊之源其来已久僥倖
之路非止一端今於澄革之初尚有未盡其甚者臣
竊見近年外任發運轉運使大藩知州等多以館職
授之不擇人材不由文學但依例以為恩典朝廷本
意以其當要劇之任欲假此清職以爲重然而授者
既多不免冐濫本欲取重人反輕之加又比来館閣
之中太半膏粱之子材臣幹吏羞與比肩亦有得之
以爲耻者假之既不足爲重得者又不足爲榮授受
之間徒成兩失臣欲乞今後任發運轉運知州等更
不依例帖職若其果有材能必欲重其職任則當升
拜美官優其秩禄況設官之法本貴量材隨其器能
自可升擢豈必盡由儒館方以爲榮
一臣竊見近年風俗澆(一作媮)薄士子奔競者多至
有偷竊他人文字千謁權貴以求薦舉如丘良
孫者又有廣費資財多寫文冊所業又非絶出
而惟務干求勢門日夜奔馳無一處不到如林
槩者此二人並是兩制臣寮奏乞召試内丘良
孫近雖押出而林槩已有召(一作得)試指揮舊来
本無兩省以上舉館職明文尚猶如此奔競今
若明許薦人則今後薦者無數矣臣欲於近降
詔書内兩省舉館職一節添入遇館閣闕人即
朝廷先擇舉主方得薦人仍乞别定館閣合存
員數以革冗濫
一臣竊見近降詔書不許權貴奏廕子弟入館閣
此盖朝廷為見近年貴家子弟濫在館閣者多
如吕公綽錢延年之類尤為荒濫所以立此新
規革其甚弊臣謂今後膏粱子弟既不濫居清
職則前已在館閣者雖未能沙汰尚湏裁損欲
乞應貴家子弟入館閣見在人中若無行業文
詞為衆所知則不得以年深遷𥙷龍圖昭文館
并待制修撰之類所貴侍從清班不至冗濫
奏議卷第五
論李昭亮劄子北面(一作北鄙)纔過便不復留意(使字下一有休)
(字)今秋用(三字作差)悔何及之(一作悔之何及)
論乞主張范仲淹冨弼劄子亦又(一無又字)伏(一作爾)力主
(此字下一有張字)必不自怠(一作不自懈怠)而沮難(一無此三字)
論臺官劄子資限選舉(限一作考)起自(一作盖自)用資限(一作限以資考)
論京西官吏非人劄子逐處(一作逐旋)並當(一作當為)並合(一作自合)
論舉舘閣之職劄子轉運(一有使字)所業(一作事業)館閣闕人
(閣一作職)
患孤寡(一作陋)是非誰證驗嘗欣同好惡遂乞指瑕玷
反蒙華衮襃如譽嫫毋豔救非當在早已暴(一作暴惡)何
由斂苟能哀癈痼其可惜針砭風舲或許邀湖綠方
灩灩
蟲鳴
葉落秋水冷衆鳥聲已停隂氣入墻壁百蟲皆夜鳴
蟲鳴催歲寒唧唧機杼聲時節忽已换壯心空自驚
平明起照鏡但畏白髮生
奉答子華學士(一作答韓絳)安撫江南見寄之作
(一本無下四字)
百姓病已久一言難遽陳良醫將治之必究病所因
天下久無事人情貴因循優游以爲高(一作政)寬縱以
爲仁今日廢其小皆謂不足論明日壞其大又云力
難振旁窺各隂拱當職自逡廵歲月濅隳頽紀綱遂
紛紜坦坦萬里疆蚩蚩九州民昔而安且冨今也迫
以貧疾小不加理浸淫將徧身湯劑乃常藥未能去
深根鍼艾有竒功暫痛勿吟呻痛定支體胖乃知鍼
艾神猛寬相濟理古語六經存蠹弊革僥倖濫官絶
貪昏牧羊而去狼未爲不仁人俊乂沉下位惡去善
乃伸賢愚各得職不治未之聞此說乃其要易知行
每艱遲疑與果決利害反掌間捨此欲有爲吾知力
徒煩家至與戶到飽飢而衣寒三王所不能豈特今
所(一作獨今爲)難我昔忝諫列日常趨紫宸聖君堯舜心
閔閔極憂勤子華當來時玉音耳嘗親上副明主意
下寬斯人屯江南彼一方巨細到可詢(一作論)諭以上
恩德當冬反陽春吾言乃其槩豈(一作非)止一方云
送張洞推官赴永興經略司(一本云送張推官掌機宜)
自古天下事及時難必成爲謀於未然聦者或莫聽
患至而後圖智者有不能未遠前日悔可爲來者銘
熙熙彼西人老死織與耕狂羝(一作氐)一朝叛烽火四
面驚用兵五六年首惡竟逃刑仰頼天子聖乹坤量
包并苗頑不率德舜羽舞于庭謂此雖異類有生亦
含情藩籬被觸突譬若豨與羚馴擾以芻豢可呼隨
指令稱藩效臣職冠帶復人形四海得休息瘡痍肉
新生敢問前孰失恃安而㢮兵酒肴爲善將循默乃
名卿慮患謂生事高談笑難行一方兵遽起愚智共
營營上煩天子仁旰食憂吾氓謀議及臺皂幽棲訪
巖扄小利不足爲㳙流助滄溟大功難速就倉卒始
改更徒自益紛擾何由集功名乃知深遠畫施設在
安平今也實其時鑑前豈非明嚴嚴經略府罇爼集
豪英千營飽而嬉萬馬牧在坰相公黃閤老與國爲
長城張子美而秀文章博群經從軍古云樂知已士
所榮感激報恩義當來請長纓
寄聖俞(一作因馬察院至云見聖俞於城東輒書長韻奉寄)
凌晨有客至自西爲問詩老來何稽京師車馬曜朝
日何用擾擾隨輪蹄面顔憔悴暗塵土文字光彩垂
虹霓空腸時如秋蚓叫苦調或作寒蟬嘶語言雖巧
身事拙捷徑耻蹈行非迷我今俸禄飽餘賸念子朝
夕勤鹽虀舟行每欲載米送汴水六月乾無泥乃知
此事尚難必何況仕路如天(一作丹)梯朝廷樂善得賢
衆臺閣俊彦聮簮犀朝陽鳴鳳爲時出一枝豈惜容
其棲古來磊落材與知窮達有命理莫齊悠悠百年
一瞬息俯仰天地身醯雞其間得失何足校況與鳬
騖争稗稊憶在洛陽年各(一作各年)少對花把酒傾玻瓈
二十年間幾人在在者憂患多乖睽我今三載病不
飲眼眵不辨騧與驪壯心銷盡憶閑處生計易足纔
𬞞畦優游琴酒逐漁釣上下林壑相攀躋及身彊(一作)
(壯)健始爲樂莫待衰病須扶擕行當買田清潁上與
子相伴把鋤犂
有馬示徐無黨
吾有千里馬毛骨何蕭森疾馳如奔風白日無留隂
徐驅當大道步驟中五音馬雖有四足遲速在吾心
六轡應吾手調和如瑟琴東西與南北高下山與林
惟意所欲適九州可周尋至哉人與馬兩樂不相侵
伯樂識其外徒知價千金王良得其性此術固巳深
良馬須善馭吾言可爲箴
天辰
天形如車輪晝夜常不息三辰隨出没曾不差分刻
(一本有其行一何勤乾健貴於易兩句)北辰居其所帝座嚴尊極衆星
拱而環大小(一作小大)各有職不動以臨之任德不任力
天辰主下土萬物由生殖一動與一静同功而異域
惟王知法此所以治萬國
再和聖俞見答
兩畿相望東與西書來三日猶爲稽短篇投子譬瓦
礫敢辱報之金褭蹄文章至寶被埋没氣象往往干
雲霓飛黃伯樂不世(一作竝)出四顧驤首空長嘶嗟哉
我豈敢(一作能)知子論詩(一作經)頼子初指迷子言古淡
有眞味大羹豈須調以虀憐我區區欲彊學跛鼈曾
不離汙泥問子初何得臻此豈能直到無階梯如其
所得自勤苦何憚入海求靈犀周旋二紀陪唱和凢
翼每竝鸞皇棲有時争勝不量力何異弱魯攻彊齊
念子京師苦憔悴經年陋巷聽朝(音潮一作晨)雞兒啼妻
噤(一作嘻)午未飯得米寧擇秕與稊石上紫豪(一作毫)家
故有剡藤瑩滑如玻瓈追惟平昔念少壯零落生死
嗟分睽一揮累紙恣奔放駿(一作有)若駕駱仍驂驪腹
雖枵虚氣豪橫猶勝謟笑病夏畦名聲不朽豈易得
仕宦得路終當躋年來無物不可愛花發有酒誰同
擕問我居留亦何事方春苦旱憂民犂
感春雜言(一本題下有和吕公著)
鳩鳴兮屋上雀噪兮簷間百鳥感春陽有如動機關
雄雌相呼和日夕聒聒不得閑砌下兩株樹枯條有
誰攀春風一夜來花葉何班班乃知天巧奪人力能
使枯木生紅顔奈何人爲萬物靈不及草木與飛翾
自從春來何所覺但怪睡美不覺白日高南山行逢
百花不着眼豈念四氣如回環却思年少憶(一作念)前
事雖有駔駿難追還奈何來日尚可樂曾不勉彊相
牽扳渌酒如春波黃金爲誰慳人生一世中一步(一作)
(笑)百險艱俟河之清不可得聊自歌此譏愚頑
廬山高贈同年劉中允歸南康
廬山高哉幾千仞兮根盤幾百里嶻然屹立乎長江
長江西來走其下是爲揚瀾左里(一作蠡)兮洪濤巨浪
日夕相舂撞雲消風止水鏡淨泊舟登岸而遠望兮
上摩青蒼(一作雲霄)以晻靄下壓后土之鴻厖試往造乎
其間兮攀緣石磴窺空谾千巖萬壑響松檜懸崖巨
石飛流淙水聲聒聒亂人耳六月飛雪灑石矼仙翁
釋子亦往往而逢兮吾嘗惡其學幻而言哤但見丹
霞翠壁遠近映樓閣晨鍾暮鼔杳靄羅幡幢幽花野
草不知其名兮風吹露濕香澗谷時有白鶴飛來雙
幽尋遠去不可極便欲絶世遺紛痝羡君買田築室
老其下插秧盈疇兮釀酒盈缸欲令浮嵐暖翠千萬
狀坐卧常對乎軒䆫君懷磊砢有至寶世俗不辨珉
與玒策名爲吏二十載青衫白首困一邦寵榮聲利
不可以苟屈兮自非青雲白石有深趣其氣兀硉何
由降丈夫壯節似君少嗟我欲說安得巨筆如長杠
送徐生(一作徐無黨)之澠池
河南地望雄西京相公好賢天下稱吹嘘死灰生氣
燄談笑暖律回嚴凝曾陪罇爼被顧盻羅列臺閣皆
名卿(一作才能)徐生南國後來秀得官古縣依崤陵脚靴
手板實卑賤賢儁未可吏事繩擕文百篇赴知已西
望未到氣已增我昔初官便伊洛當時意氣尤驕矜
主人樂士喜文學幕府最盛多交朋園林相映花百
種都邑四顧山千層朝行綠槐聽流水夜飲翠幕張
紅燈爾來飄流二十載鬢髮蕭索垂霜冰同時竝遊
在者幾舊事欲說無人應(一作譍)文章無用等畫虎名
譽過耳如飛蠅榮華萬事不入眼憂患百慮來填膺
羡子年少(一作少年)正得路有如扶桑初日昇名高埸屋
已得儁世有龍門今復登出門相送親與友何異籬
鷃瞻雲鵬嗟吾筆硯久已格感激短章(一作章句)因子興
葛氏鼎(一本有歌字)
大河昔決東南流蕭條東郡今遺湫我從故老問其
由云古五鼎藏高丘地靈川秀草木稠鬱鬱佳氣蒸
常浮惟物伏見數有周祕藏竒怪神所搜天昏地慘
鬼哭幽至寶欲出風雲愁蕩搖山川失維陬九龍大
戰驅蛟虬剨然岸裂轟雲驫滑人夜驚鳥嘲啁婦走
抱兒扶白頭蒼生仰叫黃屋憂聚徒百萬如蚍蜉千
金一掃隨浮漚天旋海沸動九州此鼎始出人間留
滑人得之不敢收竒模古質非今侔器大難用識者
不以示世俗遭揶&KR2952;明堂會朝饗諸侯饔官百品供
王羞調以五味烹全牛時有用捨吾無求二三子學
雕琳球見之始驚中歎愀披荒斵古争窮蒐苦語難
出聲咿嚘馬圖出河龜(一作龍)負疇自古怪說何悠悠
嗟吾老矣不能休勉彊作詩慙效尤
太白戲聖俞(一作讀李白集效其體)
開元無事(一作太平)二十年五兵不用太白閑太白之精
下人間李白高歌蜀道難蜀道之難難於上青天李
白落筆生雲煙千竒萬險不可攀却視蜀道猶平川
宫娃扶來白已醉醉裏詩成醒不記忽然(一作來)乘興
登名山龍咆虎嘯松風寒山頭婆娑弄明月九域塵
土(一作下看塵世)悲人寰吹笙飲酒紫陽家紫陽眞人駕雲
車空山流水空流花飄然已去凌青霞下看(一作堪笑)區
區郊與島螢飛露濕吟秋草
邊戶
家世爲邊戶年年常備胡兒僮習鞍馬婦女能彎弧
胡塵朝夕起虜騎蔑如無邂逅輒相射殺傷兩常俱
自從澶州盟南北結歡娛雖云免戰鬪兩地供賦租
將吏戒生事廟堂爲遠圖身居界河上不敢界河漁
梅聖俞寄銀杏(一作和聖俞銀杏見寄代書之什)
鵝毛贈千里所重以其人鴨脚雖百箇得之誠可珍
問予得之誰詩老遠且貧霜野摘林實京師寄時新
封包雖甚微採掇皆躬親物賤以人貴人賢棄而淪
開緘重嗟惜詩以報慇懃
與子華原父小飲坐中寄同州江十學士休
復
歲晚忽不樂相過偶乘閑百年纔幾時一笑得亦艱
有酒醉嘉客無錢買嬌鬟問予官何爲侍從聮朝班
朝廷多賢材何用蒯與菅白髮垂兩鬢黃金腰九環
奈何章綬榮飾此木石頑於國略無𥙷有慙常在顔
幸蒙二三友相與文字間江子獨捨我(一作是)高鴻去
難攀秋風動沙苑郡閣當南山吟詠日多暇詔條寬
可頒寒雲雪(一作暮)紛糅幽鳥春緜蠻勝事日向好思
君何時還
𫐠懷
歲律忽其周隂風慘遼夐孤懷念時節朽質驚衰病
憶始來京師街槐綠方映清霜一以零衆木少堅勁
物理固如此人生寧久盛當時不樹立後世猶譏評
顧我實孤生飢寒談孔孟壯年猶勇爲刺口論時政
中間蒙選擢官實居諫諍豈知身愈危惟恐職不稱
十年困風波九死出檻穽再生君父恩知報犬馬性
歸來見親識握手相弔慶丹心皎雖存白髮生(一作日)
已迸慙無羽毛彩來與鸞皇竝鎩翮追羣翔孤唳驚
衆聽嚴嚴玉堂署清禁肅而静職業愧論思文章慙
誥命厚顔難久居歸計無荒逕偷閑就朋友笑語雜
嘲詠歡情雖索寞得酒猶豪橫羣居固可樂寵禄尤
難幸何日早收身江湖一漁艇
和劉原父澄心紙(一作奉賦澄心堂紙)
君不見曼卿子美眞竒才久已零落埋黃埃子美生
窮死愈貴殘章斷藁如瓊瑰曼卿醉題紅粉壁壁粉
已剥昏煙煤河傾崑崙勢曲折雪壓太華高崔嵬自
從二子相繼没山川氣象皆低摧君家雖有澄心紙
有敢下筆知誰哉宣州詩翁餓(一作飢)欲死黃鵠折翼
鳴聲哀有時得飽好言語似聽高唱傾金罍二子雖
死此翁在老手尚能工翦裁奈何不寄反示我如棄
正論求徘詼嗟我今衰不復昔空能把卷闔且開百
年干戈流戰血一國歌舞今荒臺當時百物盡精好
往往遺弃淪蒿萊君從何處得此紙純堅瑩膩卷百
枚官曹職事喜(一作樂)閑暇臺閣唱和相追陪文章自
古世不乏間出安知無後來
居士集卷第五
熙寧七年秋七月男發等編定
紹熙二年三月郡人孫謙益校正
答原父蕭蕭(一作肅肅)嘗欣(一作常欣)
答子華濫官(一作庸)下寬(一作衣)
寄聖俞俸禄(一作禄俸)
送徐生幕府(一作下)
葛氏鼎轟雲驫(雲一作雷)
太白戲聖俞龍咆(石本作跑)九域(石本作擾擾)空山(石本作山中)下
看(石本作視)
澄心紙空能(一作徒能)
書簡卷第五歐陽文忠公集一百四十八
與劉侍讀(原父嘉祐二年)
某啓專介辱書承此嚴寒爲政外尊體休𥙿實慰企
想某以衰病當此煩冗巳三請江西要在正初必可
得艤舟亭次寓目平山奉賢主人清論豈不豁然哉
伏冀爲時自愛
又(嘉祐四年)
某啓愚家所藏集古錄嘗得故許子春爲余言集聚
多且久無不散亡此物理也不若舉取其要著爲一
書謂可傳久余深以其言爲然昨在汝隂居閑遂爲
集古錄目方得八九十篇不徒如許之說又因得與
史傳相參驗證見史家闕失甚多其後來京師遂不
復作適因尋撿少書籍發篋得其故本謹以奉呈庶
知所謂黑鬼者雖老鈍之人媚着然亦不爲無益也
家無他本幸看畢見付某再拜
又
某啓區區久疎謁奉辱誨承示千文甚佳多感多感
或云此是李靖字唐人集爲千文不知如何也
又(嘉祐二年)
某啓前承示以蜀素俾寫孝經一章書之墨不能染
尋將家所有者試之亦然遽命工匠治之終不堪用
豈其未得其法耶幸令善工精治之使受墨可書當
爲汙以惡書也紏察題名不罪以閑事聒耳皇恐皇
恐
又(此帖綿吉本誤作與蘇子容)
某啓暖甚果復作隂嘉節豈遂爲雨邪建寧物論益
喧當制之人必被收理後日之遊且不欲往幸爲致
意人事之難乃爾烏絲欄依前書不染墨今納還當
以澄心紙試書一章塞命也金櫻煎謹送却乞真牛
膝一二束爲聖俞處所得不多爾
又(此帖綿吉本誤作與蘇子容)
某啓時色可愛不廢佳節之會謂當得同一笑而原
父獨不往人事難得如意固常如此邪得介甫新詩
數十篇皆竒絶喜此道不寂寞以相告詩軸俟看了
馳上適因悶睡起奉答不謹
又(此帖綿吉本誤作與蘇子容)
某啓昨日辱寵和惡詩豈勝感服屬上馬赴西園不
時爲答前偶拜聞家居未必不佳此語復何所疑蓋
爲泥濘中遠赴官會未必若家居清淨然而郊外少
車馬雖雨無泥甚不爲勞而物色晴妍深可愛雖病
夫亦動念又思家居未必佳也昨日頗歡飲酒差多
今日病適方睡起謹此咨報
又(嘉祐四年)
某啓昨日奉見後遂之北李園池見木隂葱翠節物
已移而原父獨不在但終席奉思加以風沙益可憎
爾輒此奉報前承要介甫詩謹以咨呈其一二篇不
當傳者特爲剪去之矣恐知
又(同前)
某啓數日不奉見餘暑頗甚伏惟起居佳勝昨日羣
牧特會以熱中飲冷過多偶爲腹疾兼以少幹故遂
且在告秖三兩日當即出參特煩問念感愧曷已乾
燥非常何時可飲未嘗如此寥落也人還謹啓爲謝
又(同前)
某啓特辱問念感愧曷已某腹疾猶未平衰年已覺
難支以不敢常食遂且在告熱藥不敢多服惟晨起
一服爾蓋自家常服者已頑無效冀新功爾承教當
節之也亦聞梅二不安方欲致問
又(同前)
某啓承出城勞頓晚來喜佳𥙿拙疾特辱問念感愧
曷已自夜來益注洩今旦薾然遂召張康診云熱中
傷冷當和隂陽偏用執藥所以難效遂以黃連乾薑
之類爲散服之近午差定亦戲家人云近日人脆事
湏過防昨日得聖俞簡云小小傷冷然用徐青乃俚
巷庸工爾此公多艱滯更當愼攝今湏馳問之也精
神稍復承見問不覺書多聊代面話
又(嘉祐五年)
某啓辱問以嬰兒未安勞神然當更審愼藥食有張
萬回太保者其術又精第難呼爾不憚慇懃召之也
某今日不入正爲凌晨稍涼爲江氏作誌幸語其家
勿相煎兹事安敢奉誤旦夕當得以方牽強不能悉
又(同前)
某啓承見諭某爲之翰家遣僕坐門下要誌銘所以
兩日不能至局大熱如此又家中小兒女多不安更
爲人家驅逼作文字何時免此老業東齋雖狹若心
無事可以坐致清涼徤羡華事十六日定力當奉見
併得叙盡所聞也人還謹此
又(嘉祐四年)
某啓熇然炎燎中方不知所以逃生忽辱寵示佳作
強起疾讀其爲清快難以言傳然賦無属和之理但
當卧誦以代飲冰咀雪爾某兩日爲伯庸趁了誌文
蓋其葬日實近恐悞他事然其爲苦不可勝言閑思
宜爲劉义所誚然自此當絶筆雖不能如俚俗斷指
刺環邀於鬼神以自誓然當痛自懲艾兹時之勞也
方執筆得少風稍清故能忉忉不宣某再拜
又(嘉祐五年)
某啓適歸自外捧惠佳篇豈勝欣感偶然之會雖草
率而縛於文字遂爲他時故事兹敢不勉也然西齋
素患寂寞近方稍葺而原父去此稍遠此俗所謂事
無恰好也
又(同前)
某啓自原甫旣西雖不爲官制所拘朋遊亦自寂寞
況遂當憂責履畏塗其爲情況可知偶思春物將動
故都多佳致為樂豈復可涯汩没聲利惟溺惑者不
勝其勞而但見其樂粗有識知兼以衰病此事難爲
他人道獨不知原甫諒之否因風幸數垂問以慰瞻
企
又(嘉祐六年)
某啓自春首以來兒女輩疾病日益憂煎自顧無𥙷
於時而衰病日增咎責四至其何以堪之惟思春物
爛然故都遺勝不可勝覽而公專有之猶恐猒飫所
見不以難得爲惜也湏知有不可得之者也賢弟亦
稀相見蓋難得盡從容之適爾公自至鎮一嘗辱問
遂絶惠音不知何嫌遽爾見疎也西齋塵土無復人
迹偶因連日假故試尋筆研略布此誠以此亦可見
其爲貺(真蹟用此貺字)也其他俗事可憎不復多道但布瞻
企之勤爾氣候猶未和暢不知西路如何惟爲國自
愛某祗拜初望西物甚衆今寸紙一字不可得況
南山竹萌之類耶至於新詩醉墨並棄前約無乃太
甚乎
又(與前帖相類疑是槀本今兩存之)
某啓自春以來苦兒女輩疾病憂煎百端遂闕馳問
然亦怪久不承惠音不審何嫌遽見斥外始望西州
之物甚衆今一言寸紙猶不可得況於其他乎某老
拙無堪自顧恐終無所爲以𥙷萬一而衰病日增咎
責四至其將柰何春物爛發故都遺蹟不可勝覽但
恐猒飫朝夕不以難得爲可惜湏知有羡而不可得
者爾賢弟亦稀相見蓋不能得如往日與諸賢忘形
取適爾西齋塵土無復人迹幸連日假故略得少布
區區然公方享清閑之樂不宜無暇於故人也其他
俗事薄惡可不挂耳惟向暖多愛以慰傾企得子
華書言西去當於陜雍留連果能如此否手指拘攣
又添左手兩目僅辨物其餘可知
又(同前)
某頓首啓近寬䘏王職方行嘗得附狀然亦久不承
惠問春候猶寒不審動履何似但深瞻詠前日崇政
賜進士第見賢郎在高等伏惟喜慰某巳衰病三四
小子未有能獲薦于有司者見之尤所羡慕賢郎程
文甚工爲都人傳誦及第等雖高而人猶以爲未稱
然少年微抑于此未必不爲遠大之本也謹專致此
爲賀不宣某再拜原父安撫侍讀閤下(三月十一日)
又(同前)
某啓久不奉狀蓋欲俟賢郎歸而賢郎未歸遂以稽
緩然亦未嘗辱書不審經暑動履何如但西州人士
之來者日載政聲盈于都下使嫉善之言不勝公議
聊俾下交快釋其餘存之遠大竊計高明必不校闕
於屑屑也餘復何言盛熱爲時自重謹因賢郎歸奉
此咨問不宣某再拜(六月廿一日謹狀)
又(同前)
某區區於此忽復半歲思有所爲則方以妄作紛紜
爲戒循安常理又顧碌碌可羞不知何以教之哀其
不逮實有望於公爲多也至於常檢拘攣野率之性
尤以爲苦然勢難輕動甫及年歲得去爲幸也蔡君
謨自南歸皤然一叟相見惟互相驚歎而已西齋自
去冬逮今遂不復啓其他可知也故都多登臨之勝
新詩醉墨時以爲惠以忘俗惡之態於理似未爲害
不知何避而何嫌鄙懷千萬居常思欲鉅細布之臨
紙則復茫然惟慎夏愛護
又(同前)
某承見教以用快大過此誠中其病然平日所常患
衆君子多以爲言者也若任責至重未知所爲此有
望於公者初未蒙賜也至於簡事爲實爲政之大要
此西人所以蒙惠也若曰外名迹自古聖賢所難莊
生之名卓然見於後世若使無迹後世學者何從而
師法之蓋莊生之名以彼周孔之名以此皆不能出
名迹之外者第不當汲汲以求之爾不相見久聊此
當握手一笑不罪不罪前日餞聖從與景仁介甫清
坐終日奉思之外惟以鮮歡相顧屢歎而巳恐知其
近況故輒及之公來歸未期惟時得數字猶足以爲
慰豈以無事爲煩邪
又(同前)
某啓薛金部自西來辱惠以書承經寒體履清安兼
得詳問動止併以爲慰今歲京師寒甚衰病之軀尤
所不堪承諭閑閤無爲豈亦苦於寒耶春物將動竊
思登臨之樂何有窮涯因人時枉問宜道一二偶薛
人還聊奉此不宣某再拜(十一月二十日)
又(嘉祐七年)
某啓春氣暄和伏惟鎮撫之餘履況清適某以衰殘
勉強有勞無益公職曠癈私事不修不獨於書記爲
闕也緬懷故都風物之佳當此陽春暢發之盛臨觴
覽勝宜不爲猒蓋以賢人在外公議難安一日來歸
遂不復得爾此外惟以時爲國自愛謹奉狀不宣某
手狀上(二月十二日)
又(同前)
某啓自過年便欲奉狀只俟薛司勲歸薛旣以事滯
留遂成稽殆但時見賢弟詗問動靜以慰懷爾薛君
留此屢相見粗悉疲病區區所爲及其耳目所得歸
必能具道更不煩言惟的便無佳物表信蓋西州所
闕惟南味得春多壞不堪寄遠當俟新茶馳獻爾春
旱極闊知陜西尤甚柰何柰何保重保重某頓首
又(同前)
某啓賈常行嘗附狀辱書承經暑動履康和兼蒙惠
以韓城鼎銘及漢博山槃記二者實為竒物某集錄
前古遺文往往得人之難得自三代以來莫不皆有
然獨無前漢字每以爲恨今遽獲斯銘遂大償其素
願其爲感幸自宜如何屬患膝瘡家居絶客無人爲
識古文故苐於郵中粗報已受二銘之賜篆畫當徐
訪博識尋繹續得附致其餘區區萬不述一大熱慎
護以副瞻勤清水安能久滯耶實負愧也
又(司前)
某啓昨賢弟行嘗奉狀屬合宫大禮前後事叢遂闕
致問昨日進奏院送九月十五日所寄書竊承動履
清勝兼復惠以古器銘文發書驚喜失聲群兒曹走
問廼翁夜獲何物其喜若斯信吾二人好惡之異如
此安得不爲世俗所憎邪其窮逹有命爾求合世人
以取悅則難矣自公之西集古屢獲異文并來書集
入錄中以爲子孫之藏也幸甚幸甚歲律漸寒惟爲
時自重
又(同前)
某啓近嘗兩奉狀專人至辱書竊審經寒體履安和
兼沐寄惠穌梨新笋豈勝珍荷自去冬以來親舊私
信一皆謝絶獨思公有所惠理可無嫌又聞近申貢
餘之禁則應少費宅庫如此屢寄益無疑也節中人
事紛紛使還爲謝不謹不宣某再拜原甫經略侍讀
執事(十一月一日)
與蔡忠惠公(君謨)
某啓辱惠櫻寧翁墨多荷多荷佳物誠爲難得然比
他人尚少其二幽齋隙寂時點弄筆硯殊賴於斯雖
多無厭也煩聒計不爲嫌矣諸留面叙
又(嘉祐八年八月)
某啓前夕承惠紅絲硯誠發墨若謂勝端石則恐過
論然其製作甚精真爲几格間佳物也昨日以有文
書不敢致簡爲謝李敡還又承惠水清泉香餅數十
枚聊報厚貺吾儕日以此等物爲事更老應當澹死
租庸遂更作一程無由頻面聊當一咲歐陽脩頓首
白三司給事(廿九日謹狀)
又(治平二年二月)
某啓遂爾大暄不審氣體何似承已對謝應已漸治
裝無由詣前日劇瞻企荔支圖巳令崔慤傳寫自是
一段佳事碑文好者前巳倒篋今又於柬退中得此
數十本勒李敭送上因出過門爲幸不宣某頓首君
謨端明侍郎(二十六日)
與范忠文公(景仁治平四年)
某啓專人辱書伏承春暄體候清福某蒙恩許解重
任得亳便私其爲優幸不可勝𫐠其他諠詉中外所
聞大略秖如此故不待煩言惟繫舟府下一見主人
而過粗釋瞻思之懇爲足矣人還姑此布謝
與常待制(夷甫嘉祐治平間)
某啓相別之久書問雖闕而思慕盛德未嘗少忘于
心不審即日體候何似向蒙寵示盛文一編究味意
趣殊發蒙陋珍翫祕藏未曾暫釋續更有新作苟賜
不鄙無外開示至幸至幸深冬爲道自愛
又
某相別累年書問雖闕而思慕盛德未嘗一日而忘
于心不審即日體履何似某碌碌于此國恩未報而
衰病日侵進無少𥙷於時退未得幅巾閭巷以從有
道君子豈勝區區深寒爲道外自愛因小姪行附此
又(治平四年)
某前日承枉顧少接餘論殊不從容朝夕人事稍間
當獲𣢾奉未間略布區區茶少許聊助待賓輕浼皇
恐
又(同前)
某啓嚮在潁區區僅得一二聞餘論雖未厭于心而
仁人之言獲益已多矣自藏拙于此習成懶慢遂疎
奉問亮湏幅巾閭巷杖屨往還始償夙素傾嚮之心
爾未間以時爲道自重因負棗人行謹奉手狀
又(熙寧元年)
某啓少便久疎致問經寒仰惟德履多福某衰病如
昨已再請壽陽旦夕有命西歸漸謀休息必得幅巾
衡巷以從長者之遊償其素願然後已也未間惟爲
道自愛
又(同前)
某啓到官忽忽巳復窮冬老病疎慵闕於致問雪後
清冽體況想佳某幸居僻事簡足以養拙歸心雖切
尚少盤桓𣢾晤未期深寒加愛
又(熙寧二年)
某啓近小史許充行奉狀粗布區區窮臘隂雪忽復
新春竊惟養道燕居動履清福某此忽忽巳數月開
春遂尋前請竊謂理盡而無嫌至於幅巾閭巷以從
先生長者之遊此實無窮難得之樂爾未間保重以
副瞻勤因家兵還謹奉啓
又(同前)
某啓守官東州僻在海涘久疎致問徒積傾馳氣候
巳寒不審燕居動履何如某勉強衰病遷延榮禄又
將及朞歲物豐盛盗訟稀簡粗足偷安冬春之交得
遂西首獲親長者之遊不勝至樂未間爲道愛重
又(熙寧三年)
某啓多病疎懶稍闕致問近兒子自潁還云嘗侍杖
屨喜承經暑寢興萬福兼審尚以足疾未副召命朝
廷禮賢之意甚篤而士大夫延首之望亦勤然君子
出處有道足以鎮止奔競敦厚時俗其功利亦多矣
某尚未得請未遂相從閭巷之間然亦不過一兩月
之頃爾時暑爲道愛重
又(同前)
某啓霜氣清冷不審燕居動履何似竊承朝旨尚復
敦迫出處之際遂爲世法必有以果於自信者某累
牘懇至而上恩未俞素願雖稽終當如志瞻仰盛德
惟日增勞嚮寒珍重
與沈待制邈(字子山慶曆三年)
某啓數日不奉問苦暑非常歲之比少壯者自不能
當衰病之人不問可知焉辱教承體氣清安甚慰俗
以立秋日卜秋暑多少據今日之勢猶當更猖狂爾
然世言春寒秋熱老徤爲此三者終是不久長之物
也介甫詩甚佳和韻尤精看了却希示下
又(慶曆四年)
某頓首啓自承拜命欣喜無量而不時馳問者誠以
奔走塞下吏事叢委遲鈍不能迎解非敢有懈幸諒
幸諒知二十四日出京計日必巳受事某自保塞回
及中山巳三日猶湏并(一作併)旬方得拜見他悉面賦
也冬寒千萬保育
與王龍圖(益柔字勝之嘉祐元年)
某啓中間辱書承冬凛外體氣清康深慰瞻渴益州
張侍郎不久當至衰病區區猶湏更旬浹始遂休息
因欲請𥙷江西爾前蒙示諭京東事備悉早出暮歸
臨紙忙迫無暇及他惟新陽自愛前削殊不聞有議
論柰何柰何
又(嘉祐■年)
某啓急足至辱書承此初暑體氣清和差慰瞻想所
云少朋儔宴處爲樂此乃在處皆然何獨濟也京師
固多相識然人事區區病患憂煎亦無暇於從容料
得常態秖如此也求移能少安之爲善會要深欲續
送上爲付一書吏裝禠遂取不得京師吏人頑慢不
言可知勿怪勿怪爲兒子久病羸弱非常人還且此
爲謝
又(嘉祐■年)
某啓專介辱書承涉夏秋體氣清適暑雨爲孽古所
未聞救災䘏患事匪一端某言不足爲人信才不足
爲時用徒秏廩禄每自咄嗟而巳承見諭實當今之
實患也其如言之不見信何他非相見莫盡所懷稍
寒惟當以時保嗇
又(嘉祐二年)
某啓人至辱書承尚留兖寒凝喜體況清佳杜公清
節篤行每恨文字不稱不意勝之見愛如此近亦有
一二家作誌裴少監家當自寄去明復當歸葬于故
里亦可就得之原叔誌續當錄去會要爲此中書吏
稽遲又且送五冊去不憚頻來取也新詩因人乞數
篇亂道亦當錄呈深寒公外加愛人還草草
又(嘉祐五年)
某再拜昨日巳入省且喜尊候勝常脚瘡遂愈此正
是治内之時亦猶寇賊過後講修武備雖非先見亦
所以禦後來之患也吾儕相戒言難取信蓋各自湏
有少病痛爾(呵呵)然非此無以獻忠幸深思也無由
相見聊奉此咨問大熱遂如此衰病不能支入夏便
患口齒昨日食數大杏今日腮頰腫痛針刺出血不
能常食若此是將柰何柰何
又(嘉祐八年)
某啓前日辱訪別但多愧荷以昭陵虞主未還在禮
不當飲酒無由會話少時益以爲恨承巳登舟節氣
遂爾寒凝惟希加愛爲禱集古錄序鄙文無足采第
君謨筆法精妙近時石刻罕有也薄酒四器聊助待
賓不罪輕浼皇恐皇恐
又(治平二年)
某啓公私忽忽久闕致誠辱書感慰兼審經寒動履
清勝京東物俗比二浙殊絶必稍爲便然久淹于外
此在位者之責而朋友蔽善之罪其何敢逃某竊位
于此巳六七年白首碌碌初無𥙷報而罪責無量謗
咎獨歸自春首已來得淋渴疾癯瘠昏秏僅不自支
他人視之若不堪處況以殘骸勉強情緒可知久不
通問因書輒敢自道勝之知我必見哀憐深寒事外
惟冀以時自愛
又
某啓辱示二詩誦讀數四意趣深遠所謂朋友講習
之益正當佩服何謂迂邪然謂賢而能書爲不幸又
似過之正宜謂不幸與工同其垂名可也因所示乃
知平日論議猶有形迹愚拙所短固多幸當賜教可
也苟有未然却當相難正如此然後爲友益矣姑話
及此不罪忉忉
又(熙寧四年)
某承見諭詩義晚年迫以多病不能精意苟欲成其
素志僅且了却頗多疎謬若得一經商㩁何幸如之
閑居少人力俟錄一二拜呈但慮方居禁職無暇及
此也某目足爲苦秋深尤劇尚賴休閑足以安養餘
生之幸
與宋龍圖(敏求字次道)
某啓漸暄竊承體履安和旬休日略邀枉顧家飡冀
接清話少時必不以容易見罪悚悚
又
某啓伏承遽有子婦之戚莫遑奉慰豈勝馳情暑鬱
方熾更冀爲國自重少節悲悼區區瞻祝謹奉手啓
咨問
又
某啓多日不奉見秋冷竊承體氣佳𥙿嘗託裴如晦
致懇欲告借少書籍承不爲難今先欲借九國史或
逐時得三兩國亦善庶不久滯也先假通錄謹先歸
納煩聒豈勝惶悚
與梅龍圖(摯字公儀嘉祐二年)
某啓累日瞻渴不審尊體何似唱和詩編次得成三
卷共一百七十三首亦有三兩首不齊整者且刪去
其存者皆子細看來衆作極精可以傳也盛哉盛哉
然其中亦有一時乘興之作或未盡善處各白諸公
修換也内刑部竹詩欲告公儀更修改令簡少爲幸
緣五篇各不長故也拙序續呈乞改抹來日拜見
與石舍人(楊休字昌言)
某頓首啓自到公私冗迫未得一詣門宇乃辱雅意
先以顧臨猶未克叙謝其爲感愧何以勝顔手翰見
貽副之古刻無限珍佩人還遽此餘當面盡
與祖龍學(無擇字擇之嘉祐四年)
某啓自擇之使還未嘗一得欵奉書局之會幸出偶
爾遂成鄙句兼邀坐客同賦雖老拙非工而諸君盛
作亦聊紀一時之事謹以附遞致誠當擇之西行猶
在齋禁不得瞻違實深爲恨暑熱道路不審尊候如
何惟冀以時自愛
與沈内翰(文通治平元年)
某啓辱書承祁寒動履清休少慰瞻企餘杭德政民
俗方期歸厚而遽此嚴召然去思遺惠亦足以在人
亮湏春水方可還朝會見尚遥更冀爲時珍嗇
答李内翰(疑)
某皇恐頓首再拜啓孟冬漸寒伏惟尊候動止萬福
進奏院遞角今日到州伏蒙十八日所賜手書審奉
聖恩暫臨近服雖朝廷重違勤請不得已而驟闕左
右資訪之助其如凋弊之俗爲幸何多某以門下生
爲幕中吏私願以釋不勝榮輝惟慮車馬未飾已被
堅留暫此郡齋即膺召命使下吏愚民徒有企躍依
芘之心而不得終蒙大惠爾伏承㳙日有期限以職
守(一無此十七字)不獲躬詣界首候迎卑情瞻望激切之至
書簡卷第五
與劉侍讀第一帖伏冀(一作新春)
第六帖時色(一作晴色)
第十五帖恰好也(此下一有承置得懷州牛膝更有盡乞之衰病者遂得取濟於兹物)
(深所望也漏舍冀侍奉見以盡區區)
第二十帖■又别本某啓區區久欲附問日俟賢郎
西歸歸甚緩而公私亦自多故然亦未嘗承惠教
不審經暑起居如何某待罪于此忽以半歲欲有
所爲則方以紛紛爲戒至於循守常理則又碌碌
可羞不知何爲而可也必將有以教之雍人蒙福
流譽東来聞之竊喜此誠烏足以施爲而忌疾方
深幸公議猶在也蔡君謨自南歸皤然一叟終日
相對清坐無以爲樂但烹茶一杯病脾不飲反贈
旁人啜爾若此可知其情况也餘事有可竊歎者
料世態自常如此無足道也酷暑惟以時爲國自
愛遂因賢郎行始奉狀不宣某再拜原甫知府侍讀
此卷嘉祐六年與劉原甫二書大同小異己兩
存之今此本又復相似仍併兩幅爲一幅案前
軰手牘大率起草今吉州法帖所刻嘉祐末慰
冨彦國書槀是也況公於原甫尤致其詳或巳
寫復換耶
與常待制第一帖第二帖(聖宋簡啓以第一帖向蒙寵示盛文至爲道自愛)
(十七字續第二帖豈勝區區之下而無深寒爲道外自愛因小姪行附此一十三字)
第七帖清福(一作康福)
與沈待制第一帖爲此(一作謂此)
第二帖并旬(一作中旬)保育(一作保愛)
表奏書啓四六集卷第五歐陽文忠公集九十四
辭免青州第一劄子(熙寧元年八月九日)
臣今月八日準樞密院遞到誥勑各一道蒙恩授臣
兵部尚書依前觀文殿學士知青州者伏念臣近以
疾病衰殘累上表章陳乞致仕天慈憫惻六降詔書
未賜俞允臣以訓諭丁寧不敢更煩睿聽然臣久患
脚膝乘騎鞍馬艱難又到任巳踰一年深慮非時别
有移替巳具劄子奏陳乞且於亳州將理一二年間
若稍獲痊安冀可陳乞敢謂聖恩優異命出非常超
轉官資移委大郡再念臣累年痟渴衆所具知肌體
瘦削精神昏耗本以衰羸懼難勉勵遂乞休致今青
州所管一路寄任至重實藉幹才以臣居之必至曠
敗兼臣所患脚膝道路乘騎鞍馬艱難欲望聖慈特
賜矜察許臣且守舊任冀得將理衰殘所有誥勑臣
未敢祗受巳送軍資庫寄納今取進止
第二劄子(熙寧元年八月二十八日)
臣今月二十七日凖樞密院遞到詔書一道以臣辭
免青州恩命所乞宜不允者臣寵惟表海名邦青爲
重地聖恩優借以寵衰殘豈合固辭上煩宸聽伏念
臣情有迫切不能自已者蓋臣近以疾病侵陵心志
昏耗方瀝血懇乞從退休陛下曲賜矜憐不忍廢棄
丁寧訓諭未賜允俞今則忽被新恩有此遷擢乃是
臣乞退休而得進秩方稱疾而領要任則臣嚮所陳
請矯激欺詐以要恩寵之罪何以自逃雖天度寬仁
未以此責臣而臣之心顔何以自處使臣筋力可以
勉彊猶當陳述義理必冀獲辭以免清議之責况臣
衰病羸悴實如累表所陳陛下推天地父母之恩未
忍廢退且令苟禄養疾於便郡臣已不勝僥倖之慙
豈敢更望遷進況亳州於近邦之中尤爲善地前後
曾任兩府臣寮如陳執中宋庠皆得養疾於此者甚
多伏望聖慈憫臣衰病哀臣誠悃俾臣且守舊任更
將理一二年間苟其筋力稍完則臣盡瘁薄效豈無
犬馬識恩知報之心所有降到詔勑臣不敢祗受見
在本州軍資庫寄納伏乞早賜許臣繳納臣無任
第三劄子(熙寧元年九月)
臣今月十四日凖樞密院遞到詔書一道以臣辭免
青州恩命所辭宜不允及凖中書劄子奉聖旨令臣
便受勑告疾速發赴青州本任者伏念臣自去春蒙
恩許解重任俾守便郡以養衰殘方及一年忽被恩
瀝超轉官資移委藩鎮聖恩眷異便當祗受豈合固
辭上煩睿聽臣罪當萬死然念臣義迫情切不能自
止者緣臣久患眼目脚膝心志昏耗自懼盈滿乞從
休退六蒙詔諭丁寧深至臣上體聖眷殊常未敢固
辭再黷方且乞更將理一二年冀少痊安庶可勉彊
而不圖遽被遷擢之命臣竊思聖恩本以憫臣憔悴
加以寵榮以慰臣之衰暮而臣蹇薄羈危不能上副
恩眷今進退皆觸於罪戾蓋臣若進而祗受則有連
章累懇矯激欺詐以邀恩寵之罪而其罪大若退而
懇辭則有稽違君命煩言屢黷之罪然比於矯詐邀
恩則其罪似輕在臣愚計自擇則固當逃大罪而就
輕罪臣又竊惟陛下所以保全愛惜臣者至深至厚
矣亦必不使臣至於大罪也故臣披瀝肝血不敢避
煩言屢黷之誅臣所患眼目腰脚前奏巳具陳𫐠不
敢虚矯欲望聖慈於未許臣休致間且令臣守舊任
便於將理所有勑告見寄納本州軍資庫稽留君命
多日臣暁夕憂惶如履冰炭伏乞早賜許臣繳納臣
無任
辭轉兵部尚書劄子(熙寧元年九月)
臣近蒙恩除臣兵部尚書移知青州臣巳三具劄子
辭免伏奉今月二十五日詔書所辭宜不允者聖恩
優異訓諭丁寧便當祗命而行豈合上煩睿聽罪宜
誅戮無以自逃然臣懇血之誠猶有不能自巳者伏
念臣本以衰羸疾病方乞退休遽兹遷擢義迫難安
所以懇祈辭免至於恩典超優遷轉頻數使臣不因
疾病乞退亦合懇辭蓋臣近自去春由尚書吏部侍
郎轉左丞未逾兩月又超轉三資除刑部尚書今纔
逾歲又超轉兩資尚書六曹一歲之間超轉其五無
功之賞公議豈容此臣所以不避煩言屢黷之罪而
上干宸造也然臣已三被詔書慰諭深切進退惶惑
不知所措敢不力勉衰殘上副恩眷臣今更不敢辭
免青州差遣若得秪守舊官而往庶幾可免矯激邀
求之責伏望聖慈察臣悃愊(一作迫)特許免臣轉官恩
命繳納近降誥勑所有青州差勑臣見別候指揮今
取進止
青州謝上表(熙寧元年十月)
臣某言伏蒙聖慈特授臣兵部尚書依前觀文殿學
士知青州軍州事充京東東路安撫使臣巳於今月
二十七日赴上訖掌國五兵叨進中臺之秩宣風一
面俾綏東土之人祗荷寵靈徒知殞越臣某中謝伏
念臣學非通敏材實空疎幸逢千載之休明誤被三
朝之獎擢久陪法從嘗與政機國恩未報而身巳先
衰世塗可畏而命亦多蹇頃緣災疾遂決退休敢期
上惻於皇慈未忍遽捐於舊物而復過推優渥以慰
癃殘惟孤拙之無堪蹈艱危(一作虞)而巳甚世之所榮
者臣之所懼人以爲寵者臣以爲憂是敢輙殫悃愊
之誠累黷高明之聽迫於危慮罔避煩辭而聖度并
容寬其罪戾恩言屢降譬以丁寧知成命之難回勉
&KR0804;顔而祗受而况全齊舊壤負海奥區民俗冨完而
鑿井耕田各安其業詔條寬大而奉法守職足以脩
官内省庸虚奚勝忝幸此蓋伏遇皇帝陛下日新求
治天覆推仁謂簮履雖爲於賤微尚堪收錄而犬馬
苟豐於豢養猶可使令臣敢不策勵疲羸勤思夙夜
庶期盡瘁少答鴻私
謝南郊加食邑五百戶表(熙寧元年十一月)
紫壇高峙式薦於精禋皇澤霶流推行於大慶祗膺
寵數伏切兢營臣某中謝伏惟皇帝陛下出震膺期
繼文興治百度講明於新政群生涵泳於至和乃考
舊章聿思報本謂三歲一郊之禮必舉以時俾四海
九州之人並受其福遂因景至躬𣢾陽丘萬國充庭
其誰敢後六卿聮事各以其官而臣職忝頒條位拘
守土執豆籩而祗役罔獲施勞逮煇翟之餕餘遽蒙
均惠無功受賞莫遑俯傴之辭盡瘁事君惟誓糜捐
之效
謝傳宣撫問賜香藥銀合表(熙寧二年三月)
臣某言今月二十五日伏蒙聖慈差入内内侍省西
頭供奉官王延慶傳宣撫問仍賜臣香藥一銀合者
祗命有嚴瞻天威而不遠撫躬增惕拜君賜以爲榮
臣某中謝伏念臣本以妄庸幸緣遭際進陪國論莫
贊萬機之微出布政條未聞五月之報屬北州之災
饉隣東土之封彊皇帝陛下子育黔黎仁深覆載閔
扶携而轉徙軫宵旰之焦勞而臣職在撫綏任叨寄
委曲煩訓諭備極丁寧仍因使傳之馳特示恩頒之
寵臣敢不恪官自警祗事以時惟善是從勉企前人
之迹俾民受賜上寬明主之憂
謝賜漢書表(熙寕二年三月)
臣某言臣伏蒙聖恩賜臣新校定前漢書一部已於
今月日據進奏院遞到臣已祗受訖者俯躬承命拭
目生輝臣某中謝竊以右文興化乃致治之所先著
錄藏書須太平而大備惟漢室上繼三代之統而班
史自成一家之書文或舛訛蓋其傳之巳久詔加刊
定俾後學之無疑一新方冊之文增煥祕書之府而
奏篇之始方經衡石之程賜本之榮惟及釣樞之近
敢期孤外特與恩頒此蓋伏遇皇帝陛下曲軫睿慈
俯矜舊物謂其嘗與臣隣之列不忍遽遺憐其自喜
文字之間俾之娛老然臣兩目皆眊雖嗟執卷之巳
艱十襲珍藏但誓傳家而永寶
乞壽州第一劄子(熙寧二年冬)
臣輙瀝誠懇上干天聦(一作聽)臣本以妄庸逢時竊禄
寵榮踰分報效無聞頃在亳州嘗以疾病乞從休退
聖恩憐憫未忍遽捐累降詔諭丁寧備至適會東秦
闕守誤被選差超轉兩官委以一路臣亦屢陳朽憊
旣不獲辭便當策勵尫疲上副憂寄而臣迫以年齒
晚暮近日以來心力俱耗事多徤(一作廢)忘腰脚舊苦
拜起艱難兩目氣暈尤更昏然僅分黑白雖勉力支
持日虞曠敗兼臣到任巳及一年有餘欲乞就移淮
潁間一差遣以便私計伏望聖慈特賜憐憫許差臣
知壽州一次冀(一作庶)就閑僻苟養衰殘今取進止
第二劄子
臣近以疾病乞就移知壽州一次伏奉今月九日詔
書宜不允者聖恩優假訓諭丁寧迫以危誠不能自
默再煩睿聽罪合誅夷伏念臣舊患眼目巳十餘年
又苦渴淋亦五六歲年日加老病日加深睛瞳氣暈
侵蝕幾盡脚膝瘦細行步艱難自入今歲以來心神
又更昏耗事多徤忘動輙差失九州一路寄任匪輕
勉彊尫殘日虞曠敗況臣貪冐榮寵過分巳多年齒
衰遲又復如此理宜量力知止早自退休蓋臣昨在
亳州累陳此懇伏蒙陛下至仁至慈憐憫舊物不忍
遽棄屢頒恩詔委曲慰安欲令且更勉勵故臣今者
未敢别有陳請秖欲求淮潁之間一便郡苟竊俸禄
以盡餘生庶幾上副聖君天地父母舍容養育之恩
伏望睿慈特賜矜許今取進止
謝擅止散青苗錢放罪表(熙寕三年夏)
臣某言今月二十九日準中書劄子以臣奏乞不依
秋料青苗錢事奉聖旨不合不聽候朝廷指揮擅行
止散之罪特與放免者有罪必誅是爲彛典原情以
恕特出深仁聞命驚慚省躬涕泗臣某誠惶誠感伏
念臣以一介之微賤荷三聖之獎知寵禄旣豐初無
報效筋骸巳憊尚此遲徊曲蒙大度之并容誤委一
方之寄任職當撫俗責在分憂方兹旰&KR0628;之勞心豈
敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之
鏹取息於民氓而臣方久苦於昏衰初莫詳其利害
旣巳大諠於物議始知不便於人情亦嘗略陳衆弊
之三冀𥙷萬分之一屬再當於班給顧巳逼於會期
雖具奏陳乃先擅止據茲專輙合被譴呵豈謂伏蒙
皇帝陛下深軫睿慈俯矜朴拙免從吏議特貸刑章
夫何草木之微曲被乾坤之施臣敢不益思祗畏更
勵操脩戒小人之飾(一作遂)非希君子之改過冀圖薄
效少荅鴻私
辭宣徽使判太原府劄子(熙寧三年四月)
臣準今月二十九日入內東頭供奉官馮宗道到州
傳宣撫問賜臣告勑各一道伏蒙聖慈除臣宣徽南
院使判太原府事伏念臣久苦老疾自今春眼目疼
痛及渴淋舊疾作脚膝細瘦行步艱難自二月巳來
交割却本州公事見今在假將理所有今來恩命優
異寄任非輕以臣非才固不敢當兼以久嬰疾病未
得痊安見别具奏章陳乞一小郡差遣次所有賜到
勑告臣未敢祗受已於青州軍資庫寄納别聽指揮
次今取進止
同前
臣前月二十九日伏蒙聖恩差中使賫賜臣告勑除
臣宣徽南院使判太原府事臣尋已具奏陳未敢祗
受今輙再瀝危懇上干天聦意迫言煩敢避誅戮伏
念臣自至青州忽巳踰歲適值年時豐稔盗訟稀少
足以偷安竊禄而臣自以年齒日加衰殘日甚心識
昏耗難於勉彊以謂一路九州不可常幸於無事每
憂緩急有誤寄委所以去冬累陳衰病乞移一淮潁
間小郡未賜允俞之間遂接春陽戒候爲風氣上攻
眼目驟加昏痛因此服藥過度發動渴淋舊患甚於
初得疾時腰脚枯瘦行履艱難自三月後來不免兩
次交割却本州公事在假將理百方治療終未痊損
敢期於疾(一作病)告中忽被睿恩有此差遣(一作選)不惟
寵命優異非臣敢當兼以久病淹延筋力難彊欲望
聖慈曲賜哀憫特許檢會臣前所陳乞於淮潁間移
一小郡俾養殘年所有太原重任必難久闕人伏乞
别選用人上副憂寄今取進止
同前(五月一日)
臣近蒙聖恩除臣宣徽南院使判太原府事續準中
書劄子奉聖旨令臣依前降指揮疾速起發仍赴闕
朝見訖發赴本任者伏念臣以老疾經春方在病&KR1421;
中忽被此恩命自揣才力難當寄任不敢祗受尋已
具辭免仍乞一淮潁間小郡見别聽候朝旨次今取
進止
同前(附馮供奉入奏)
臣此者伏蒙聖旨除臣宣徽南院使判太原府事特
差入內供奉官馮宗道賜臣告勑各一道兼傳宣撫
問續準中書劄子奉聖旨令臣疾速起發仍赴闕朝
見訖赴任者伏緣臣以非才久病心力衰耗難當擢
任之寵兼自春以來疾患久在假告巳於四月二十
九日五月一日兩具劄子奏聞辭免恩命至今(一無至今)
(二字)秖候提點刑獄席汝言到任交割公事别聽朝旨
次欲望聖慈矜察早賜允俞今取聖旨
同前
臣今月二十二日(一作二十日)準進奏院遞到詔書一道
伏蒙聖慈以臣辭免恩命未賜允俞者訓諭丁寧理
宜祗受懇誠迫切尚敢煩言伏念臣本以妄庸誤叨
器使寵榮踰分福過災生五七年來纏綿疾病嚮蒙
聖念許解政機仍與近藩俾從優便臣以高秩(一作爵)
厚禄非爲養病之資竊位素餐難久偷安以處所以
决謀休致累上封章陛下尚以(一作念)簮履之微曲憐
舊物不忍遽棄屢賜安存旣又徙(一作)以東州兼委
兵民之任然而雖名一路不係邊防所管九州苦無
軍馬加以歲時稍稔盗訟頗稀臣得以偶免曠愆蓋
出天幸而臣常竊自念年齒日以嚮暮筋力知不復
完與其臨事而后辭不若量分而先止故於(一作自)去
冬再瀝懇私乞一小郡冀就(一作稍)遷於淮潁得漸近
於田廬敢期病告之中忽被優殊之命超轉(一作遷時)貴
職付以極邊使臣未至(一作遇)衰殘尚非所受而況實
難勉疆敢不必辭再念臣自在亳州累乞致仕殆今
三歲矣而口誦退休之言身貪榮進之寵旣自違於
言行豈不愧於心顔雖聖度之兼容必公議之難遏
伏望睿慈曲加憫察特賜追還新命許換近潁一州
則天地父母之恩敢忘犬馬之報今取進止
同前
臣今月十五日準樞密院遞到詔書一道伏蒙聖恩
以臣辭免宣徽南院使判太原府事充河束四路經
略安撫使恩命乞差知蔡州一次所乞宜不允者聖
訓丁寧巳煩再諭臣誠迫切難避嚴誅臣竊以朝廷
之用人臣子之事上蓋常察其進退不違於理則可
以知其大節之所守而予之爵禄將以爲寵則必使
不犯清議之所非授受之間可謂兩難矣故高秩厚
禄人臣所願必也處之無媿然後得以爲榮或其義
有不安所以容其自免今陛下寵臣者至矣任臣者
優矣而臣不幸心懷自媿義有難安敢更竭此(一作敢不)
(更竭)懇誠必期哀許伏念臣妄以迃儒遭逢三聖寵踰
其分器小易盈爰自中年早苦多病臣因竊思前世
爲人臣者不待伏於床第然後稱疾不必廢其支體
然後辭官但其(一作以)心志巳衰筋力難彊則義當知
止不可貪榮爾此臣所以不待年及累乞退休而睿
聖慈仁不忍遽棄六賜詔諭備極恩憐而臣上體聖
眷之優殊不敢自決而引去然止當跧伏閑處偷安
竊禄譬諸巳乏之馬牛俾盡餘生於芻豢而巳此乃
粗爲合理其如事則不然蓋臣前歲以老告便超兵
部尚書今春以疾辭又轉宣徽南(一無南字)院使辭淮南
一州則領淄青九州免京東一路則緫并代四路是
每求退則得進每辭少則獲多使其一出偶然人情
猶或少恕若其每舉必爾則公議豈復可容雖幸人
之未言顧臣何以自處此臣(一無此字)所謂心懷自媿義
有難安者也使臣筋力猶彊尚合懇辭恩寵況臣疾
病積有歲年已具奏陳累(一作屢)干聽覽臣亦竊聞議
者以臣脚膝(一作腰脚)未至着床枕(一作第)眼目猶可分人
物便謂尚堪驅策致比誤蒙選任殊不知臣心志巳
衰精神並耗雖未伏枕實一行尸再念臣本出書生
老於文字賦才非敏以學自愚故歴官以來多觸罪
辜屢罹憂患蓋以不通時務不習人情加以晚年繼
之衰疾識慮昏眊(一作耗)舉事乖違大抵時多喜於新
竒則獨思守拙衆方興於功利則苟欲循常至於軍
旅之間機宜之務則又非其所學素不經心蓋以病
悴已衰之軀持昏眊乖違之見任素非所學之事一
有敗闕雖戮臣身不足以塞責而誤國之計如後患
何使臣粗有愛君憂國之心豈敢不思及此而貪榮
苟得臣(一作蓋已)所宜必辭者三義所難安一也精力巳
衰二也用非所學三也然於三者之中其二尤急若
其義所難安者幸蒙聖恩獲免俾臣不取非於清議
而無愧於晚節則陛下之賜臣者榮於高秩厚禄之
賜遠矣至於用非所學致誤國家之計貽朝廷之憂
則當君父旰&KR0628;憂勞求治之時聖慮所宜留意也伏
望聖慈哀臣誠至之言察非矯僞之飾特賜允臣屢
請追還新命(一作授)換一小州則臣雖死之日猶生之
年今取進止
蔡州謝上表(熙寧三年)
臣某言臣伏奉勑命就差知蔡州軍州事已於九月
二十七日赴上訖者負薪嬰疾獲辭四貴之遷剖竹
分符尚忝一麾之守荷寬恩之優假撫朽質以兢慚
臣某中謝伏念臣本出孤平(一作貧)粗親文藝遭逢亨
會叨竊寵榮方犬馬之壮時早無施於尺寸況桑榆
之晚景嗟巳迫於衰遲一昨誤被選掄擢升要近付
以一方之民政委之四路之兵機惟寄任之匪輕揣
庸虚而内懼輙陳懇悃屢黷高明敢冀天慈不違人
欲還其舊職易以近藩惟古豫之名邦控長淮之右
壤土風深厚物産豐饒雖宣化班條慚無異術而守
官循法足以偷安此蓋伏遇皇帝陛下惻以至仁包
之大度旣不責其避事又曲從其便私哀爾尫殘容
其僥倖仰被乾坤之造顧非木石之頑臣敢不勉自
勵其筋骸更殫盡瘁之節苟未填於溝壑尚知圖報
之方
蔡州再乞致仕第一表(熙寧四年四月)
臣某言臣聞士之致政而傳家雖著禮經之常制昔
有乞骸而稱疾不待年及者固多況臣久苦於病衰
早歲巳陳於悃愊敢茲再黷仰冀哀憐臣某中謝伏
念臣以一介之妄庸荷三朝之眷獎因時竊位嘗俾
贊於萬機積日累年訖無稱於一善徒緣朴戇動觸
機危每煩君父之保全不殞終身(一作始終)之名節嚮由
災疾願謝軒裳披瀝肺肝累奏封而五上留連寵禄
復歲序之三遷間被誤恩驟加擢任顧已難於策勵
遂復力於懇辭上頼慈仁曲加憫惻旣不責其避事
又曲從其便私得善地之寬閑俾殘軀之養息而臣
年日加老病益交攻新春以來舊苦增劇中痟渴涸
注若漏巵弱脛零丁兀如槁木加以睛瞳氣暈幾廢
視瞻心識耗昏動多徤忘雖聖君之念舊廓大度以
兼容而隳職曠官實爲可畏貪榮竊食難久自安伏
望皇帝陛下日月照臨乾坤亭育察其情實賜以矜
從許解郡章歸榮里閈俾其酣詠樂時之盛化優游
爲世之幸民以畢餘生永繄鴻造
又劄子
臣輙瀝懇私上干宸造愚誠所迫罪戾難逃臣自頃
蒙恩許解政事即曾乞一近潁州差遣庶得漸謀歸
老上荷至仁憫臣衰病允其所乞差知亳州到任之
明年遂乞致仕聖念惻然憐其舊物不忍廢置凡五
上表章四具奏劄皆蒙詔答未賜允俞臣以不敢更
爲煩黷遂且中止尋又蒙恩超轉臣兵部尚書安撫
淄青一路旣不獲懇辭遂勉力就任而臣迫以昏衰
事多曠廢甫及一年則又陳乞壽州亦以近潁冀便
於歸老未得請間尋又蒙恩除臣宣徽使移守并門
付以河東一路官益榮任益重而臣身益老病益加
不勝憂懼之情所以累瀝血懇上煩天聽伏蒙睿慈
察其誠實養疾便私悉如其請臣自到今任忽巳半
年幸值歲物豐成民(一作盗)訟稀少坐尸厚禄足以偷
安臣上戴陛下天地父母之恩未知論報之所而心
與願違蓋自冬春以來舊苦愈增上渴下淋晝夜不
止脚膝細瘦僅存皮骨行履拜跪艱難加以眼目昏
暗視物睛痛有妨簽書看讀公家文字載念臣昏衰
疾病旣已累年量分知止亦非一日寵禄之榮無容
久竊臣今輙具表章再伸舊請乞一致仕名目欲望
聖慈特賜開許今取進止
第二表(熙寧四年五月)
臣某言臣近上表章乞從致仕伏奉詔書所乞宜不
允者睿訓丁寧曲加慰諭愚衷懇迫尚敢黷煩將再
干於冕旒宜先伏於砧鑕臣某中謝伏念臣世惟寒
陋少苦竒屯識不逹於古今學僅知於章句名浮於
實用之始見於無能器小易盈過則不勝於幾覆徒
以早遘千齡之亨會誤蒙三聖之獎知寵榮旣溢其
涯憂患亦隨而至禀生素弱顧身未老而先衰大道
甚夷嗟力不前而難強每念恩私之莫報兼之疾病
以交攻爰於守亳之初遂決竄漳之計逮此三遷於
歲律又更兩易於州符而犬馬巳疲理無復壯田廬
甚邇今也其時是敢更殫螻蟻之誠仰冀乾坤之造
況今時不乏士物咸遂生鳬鴈去來固不爲於多少
鳶魚上下皆自適於飛潜苟遂乞於殘骸庶少償其
夙志伏望皇帝陛下哀憐舊物隱惻至仁察其有素
非僞之誠成其識分知止之節曲從其欲賜報曰俞
俾其解組官庭還車故里披裘散髮逍遥垂盡之年
鑿井耕田歌詠太平之樂其爲榮幸曷可勝陳
又劄子
臣此者伏奉詔書以臣再乞致仕未賜允俞恩旨稠
重伏讀感涕臣自熙寧元年初有陳乞迨今四年之
間凡八上表章五具劄子其懇悃迫切言意重複干
冒天慈煩黷聖聽固已可厭而可責矣而蒙陛下未
加誅譴曲爲優容八被詔音(一作答)丁寧慰譬此天地
父母之仁可謂至矣然臣猶有不得巳者臣前嘗奏
述古之爲臣不必伏於床枕然後稱疾不待廢其支
體然後辭官但其心力已衰不能勉彊則自宜知止
而不可貪榮此臣前次陳乞之時所志止於如此爾
蓋自守亳迨今又已四年身比前日加老則氣血比
前日益衰而疾病比前日益不支持但未伏床枕廢
支體爾此臣不能自已者也臣竊伏思聖君久巳察
臣區區而未允其請者必以臣歴事三朝最爲舊物
聖恩眷眷未忍廢棄而年又未及去之太早耳然臣
前又嘗奏述今之致仕與古之人不同恩禮優幸不
爲廢棄至於年未及而早去亦今昔人臣常事臣竊
見實錄所載太宗時有太常少卿孔承恭者年纔六
十一便乞致仕太宗皇帝欣然許之仍特降詔書襃
獎以敦勸人倫蓋當時議者不以朝廷許承恭早去
爲非而但稱承恭之善又以有臣如此可以勸勵風
俗自爲朝廷美事也欲望聖慈少紆聽覽果若致仕
優幸不爲廢棄雖年未及又議者不以爲非而反爲
朝廷美事則理無可疑而臣若蒙哀憐得遂其請則
上不損朝廷之體下不失優倖之恩而又竊知止之
名爲一時之佳事則臣之受賜者多矣臣不勝意迫
言煩惶懼激切俯伏待罪之至今取進止
第三表(同前)
臣某言今月二十一日準樞密院遞到詔書一道伏
蒙聖慈以臣再乞致仕未賜允俞者恩深煦嫗感極
涕洟雖情有迫於危心不知自止而辭巳窮於累牘
幾至無言惟以至誠期於必逹自乞憐於君父不復
訊於蓍龜臣某中謝伏念臣家世單平性姿中下少
從宦學本免飢寒不自意於遭逢遂進階於華顯然
而群材方茂蒲柳未秋而早衰衆駿並馳駑駘中道
而先乏而況荷難勝之任用竊逾分之寵榮風波憂
畏而慮巳深疾病侵凌而老亦至故自辭於機政即
願謝於軒裳蒙上聖之至仁念三朝之舊物每曲煩
於訓諭久未忍於棄捐竊惟臣之事君必本忠信言
不顧行是爲罔欺而臣口日誦於田閭身坐貪於禄
利可畏至公之議何施有靦之顔每自省循莫遑啓
處是敢罔避再三之煩黷猶希萬一之矜從伏望皇
帝陛下特&KR0942;天慈俯回睿聽察前言之可復蓋屢請
者有年哀下愚之不移俾卒成於素志徇其所欲乞
以殘骸臣若得上還印綬於有司自駕柴車而即路
晚節知無於大過没身永荷於鴻私
謝致仕表(熙寧四年六月)
臣某言今月十七日進奏院遞到勑告伏蒙聖恩除
臣太子少師依前觀文殿學士致仕者愚誠懇至曲
軫於皇慈寵命優殊特加於常品本期得謝更此叨
榮臣某中謝伏念臣猥以庸近之材早遘休明之運
不通之學旣泥古以難施無用之文復虚言而少實
是以三朝被遇四紀服勞蒙德重於丘山論報亡於
毫髮而年齡晚暮疾病尫殘輙希知止於前人不待
及期而後請自陳悃愊屢至瀆煩旣久歴於歲時始
曲蒙於開可仍超加於異數非止賜於殘骸道愧師
儒乃忝春宫之峻秩身居畎畒而兼書殿之清名至
於頭垂兩鬢之霜毛腰束九環之金帶雖異負薪之
里(一作重)何殊衣錦之歸使閭巷咨嗟共識聖君之念
舊搢紳感悅皆希後福之有終豈惟愚臣獨受大賜
此蓋伏遇皇帝陛下無私覆物博愛推仁以其夙幸
遭逢密契風雲之感會曾經服御不忘簮履之賤微
致此便蕃萃于衰朽雖伏櫪之馬悲鳴難戀於君軒
而曳尾之龜涵養未離於靈沼餘生易畢鴻造難酬
乞免明堂陪位劄子(熙寧四年八月)
臣伏準今月二日詔書以明堂大禮特令臣赴闕陪
位者臣竊惟大饗之禮國家盛典千官分職以奉事
萬國駿奔而在庭方以老病衰殘退伏閭里尚蒙天
慈曲加記錄特賜詔召俾與侍祠之列此臣子之至
榮至幸豈臣克堪而臣不幸早嬰災疾瀝懇累年近
蒙聖恩許以歸老而自春涉秋舊苦增劇脚膝細瘦
行履拜跪艱難伏況祠事恭虔出於彊力而臣迫此
疾苦不獲祗赴召今無以上副君父記錄愛憐之恩
臣不勝皇恐
謝免明堂陪位表
合宫大啓爰講於上儀明詔忽頒俾祗於嚴召被恩
言之優渥撫病質以兢營臣某中謝伏惟皇帝陛下
仁聖聦明憂勤慈儉遂羣生而涵育臻至治於和平
乃因萬物之成秋爰即九筵而展禮陟降薦獻百官
以職而各供膺受福釐一人有慶而咸頼而臣近辭
印紱方伏田廬當與庶民並蒙餘澤敢期睿眷尚錄
孤孱俾陪在外之臣來預侍祠之列載念臣自緣災
疾幸獲退休殆未踰時尚嬰舊苦雖朝廷禮樂之盛
得與者爲榮而犬馬筋力之衰告疲而巳久旣不能
於策勵姑自信於竒屯太史滯於周南惟知歎命子
牟瞻於魏闕但極馳心
謝明堂禮畢宣賜表(熙寧四年九月)
臣某言臣今月十七日伏蒙聖恩特差右班殿直王
昌賜臣衣一襲金腰帶一條銀器一百五十兩絹一
百五十疋米麵羊酒等者太室精禋方集神明之貺
篳門增耀亦霑慶賜之優祗受以還兢營失措臣某
中謝伏惟皇帝陛下垂衣致治盡志奉先率循三歲
之舊章時舉季秋之大饗四方萬國執玉帛以盈庭
羣卿百司㓗豆籩而恭事而臣以衰殘之病質荷寬
假之深仁方居畎畒以偷安莫覩朝廷之盛禮璽書
賜召不遑祗命而趨使指就臨特被匪頒之寵此蓋
伏遇皇帝陛下容之大度推以至慈念簮履之雖微
猶爲於舊物閔桑榆之向暮俾慰其餘生惟嗟犬馬
之巳疲莫報乾坤之大施
代作三首(續添)
代進奉承天節絹狀
右臣伏以重熙纂歴載誕啓辰正宁陳儀允昭於嘉
會庶邦修貢咸效於駿奔前件絹三壤所宜九賦攸
出備諸宰旅實纖篚以非工竊比野人得美芹而是
獻虔誠斯至欣頌咸同
代進奉土貢狀
右臣伏以百嘉咸茂允賴聖功九貢所儀備存方志
前件物出於繭稅載厥仙經䟽密有程甘馨可采以
時述職庶六尚之攸資向日傾誠保億齡而是祝干
浼宸造臣無任
代薛仲孺乞御篆神道碑狀
右臣輙瀝哀懇上干睿聽人子之志蓋急於顯親天
心至仁仰冀於從欲伏念臣先臣奎早以孤直遭逢
盛明自結主知參預國政讜言忠節著在朝延遺德
餘芳宜刻金石伏見兩府舊臣之家所立神道碑多
蒙聖恩賜以御書名額臣今欲於先臣墓隧刻立碑
名欲望聖慈特賜御篆神道碑額所冀神翰之光照
臨幽壤不獨榮其後嗣實以勸於事君謹具狀陳乞
以聞
表奏書啓四六集卷第五
辭免青州第三劄子緣臣(此上一有蓋字)
謝賜漢書表皆眊(一作昏眊)
乞壽州第一劄子憐憫(一作矜憫)
第二劄子恩詔(一作明詔)欲求(一作欲乞)
謝擅止散青苗錢放罪表三聖(一作三朝)
辤宣徽使第二劄子衰病(一作衰疾)
蔡州乞致仕第一表常制(一作常典)悃愊(一作懇悃)嚮由(一作曩由)
永繄(一作永依)
第二表曲加(一作曲煩)砧鑕(鑕一作質)
第二劄子言意重複(一作言重意複)
謝免明堂陪位表在外(一作在位)
代薛仲孺乞御篆神道碑狀碑名(名一作銘)
附錄卷第五
事迹發等𫐠
先公爲人天性剛勁而器度恢廓宏大中心坦然未
嘗有所屑屑於事事不輕發而義有可爲則雖禍患
在前直往不顧以此或至困逐及復振起終莫能掩
而公亦正身特立不少屈奪四五十年之間氣象偉
然蓋天下而以文章道德爲一世學者宗師故歷事
三聖常被眷倚遂託以天下安危之計而公亦以身
許國進退出處士人以爲輕重至於接人待物樂易
明白無有機慮與所疑忌與人言抗聲極談徑直明
辨人人以爲𨳩口可見心腑至於貴顯終始如一不
見大官貴人事位貌之體一切出於誠心直道無所
矜飾見者莫不愛服而天資勁正高遠無纖毫世俗
之氣常人亦自不能與之合也平生學之所得以至
文章事業皆明識所及性所自得不勞而至無所勉
強而衆人學之者終莫能及其於經術務明其大本
而本於情性其所發明簡易明白其論詩曰察其美
刺知其善惡以爲勸戒所謂聖人之志者本也因其
失傳而妄自爲之說者經師之末也今夫學者得其
本而通其末斯盡善矣得其本而不通其末闕其所
疑可也又云今夫學者知前事之善惡知詩人之美
刺知聖人之勸戒是謂知學之本而得其要其學足
矣又何求焉公於經術去取如此以至先儒注䟽有
所不通務在勇斷不惑平生所辨明十數事皆前世
人不以爲非未有說者(如五帝不必皆出於黃帝春秋趙盾弑君非趙穿許世子)
(非不嘗藥武王之十有一年非受命之年數及力破漢儒災異五行之說正統論破以秦爲偽閏或以功)
(德或以國地不相臣屬則必推一姓以爲主之說以爲正者正天下之不正統者統一天下之不一至于)
(各據地而稱帝正朔不相加則爲絶統惟合天下於一者爲正統統或絶或續而正統之說遂定焉)
然亦不苟務立異於諸儒嘗曰先儒於經不能無失
而所得巳多矣正其失可也力詆之不可也盡其說
而理有不通然後得以論正予非好爲異論也其於
詩易多所發明爲詩本義所改正百餘篇其餘則曰
毛鄭之說是矣復何云乎其公心通論如此
先公四歲而孤家貧無資太夫人以荻畫地教以書
字多誦古人篇章使學爲詩及其稍長而家無書讀
就閭里士人家借而讀之或因而抄錄抄錄未畢而
已能誦其書以至晝夜忘寢食惟讀書是務自幼所
作詩賦文字下筆已如成人兵部府君閱之謂韓國
太夫人曰嫂無以家貧子幼爲念此竒兒也不惟起
家以大吾門他日必名重當世及舉進士時學者方
爲四六號時文公巳獨步其間天聖七年𥙷國子監
生是秋取解明年南省試皆爲第一人由是名重當
世及景祐中在西京與尹公洙偕爲古文已而有詔
戒天下學者盡爲古文獨公古文既行遂擅天下四
十年間天下以爲模範一言之出學者競相傳道不
日之間流布遠近外至夷狄莫不仰服後進之士爭
爲門生求受教誨當世皆以爲自兩漢後五六百年
有韓退之退之之後又數百年而公繼出自李翶柳
宗元之徒皆不足比然公之文備盡衆體變化開闔
因物命意各極其工或過退之如醉翁亭記真州東
園記創意立法前世未有其體作尹公洙誌文以爲
尹公文簡而有法取其意而爲之即得其體石先生
介墓誌不多假事迹但述其平生志意所存與其大
節氣槩讀之如見其人作集古錄叙今王丞相以謂
讀之可辟瘧鬼
先公既奉勑撰唐書紀志表又自撰五代史七十四
卷其作本紀用春秋之法雖司馬遷班固皆不及也
其於唐書禮樂志發明禮樂之本言前世治出於一
而後世禮樂爲空名五行志不書事應悉破漢儒災
異附會之說皆出前人之所未至其於五代史尤所
留心襃貶善惡爲法精密發論必以嗚呼曰此亂世
之書也其論曰昔孔子作春秋因亂世而立治法余
述本紀以治法而正亂君此其志也書成減舊史之
半而事迹添數倍文省而事備其所辨正前史之失
甚多嘉祐中今致政侍郎范公等列言于朝請取以
備正史公辭以未成熙寧中有旨取以進御(按神宗實錄熙)
(寧五年八月丁亥詔潁州令歐陽某家上某所撰五代史)
先公筆札精勁雄偉自爲一家當世士大夫有得數
十字皆蔵以爲寶而未嘗爲人書石
先公平生以奬進賢材爲巳任一時賢士大夫雖潜
晦不爲人知者知之無不稱譽薦舉極力而後已既
爲當世宗師凡後進之士公嘗所稱者遂爲名人時
(一作士)人皆以得公一言爲重而公推揚誘進不倦至
於有一長者識與不識皆隨其所長而稱之至今當
世顯貴知名者公所稱薦爲多今湖州孫正言覺爲
合淝主簿未與公相識郡守怒之欲捃拾以罪時胡
侍講在太學以屬公公爲作手書與其寮佐令保全
之遂獲免福州處士陳烈素不與公相識公聞其名
知其行義屢薦於朝乞賜召用朝廷即召烈爲國子
監直講
先公嘗言平生爲學所得惟平心無怨惡爲難故於
事未嘗挾私喜怒以爲意雖仇讎之人嘗出死力擠
䧟公者它日遇之中心蕩然無纖芥不足之意嘗曰
孔子言以直報怨夫直者是之爲是非之爲非是非
付之至公則是亦不報也
先公初貶滁州蓋錢明逸輩爲之自外還朝遇明逸
於京師屢同飲宴不以爲嫌其後公在中書明逸罷
秦州歸復用爲翰林學士近日小人蔣之竒妄興大
謗及公移青州其兄之儀知臨淄縣爲二司所不喜
力欲壞之亦以託公公察其實無它力保全之
先公平生文章擅天下未嘗以矜人而樂成人之美
不掩其所長詩筆不下梅聖俞而嘗推之自謂不及
然識者或謂過之初奉勑撰唐書專成紀志表而列
傳則宋公(祁)所撰朝廷恐其體不一詔公看詳令刪
爲一體公雖受命退而曰宋公於我爲前輩且人所
見不同豈可悉如巳意於是一無所易書成奏御舊
制惟列官最高者一人公官高當書公曰宋公於傳
功深而日久豈可掩其名奪其功於是紀志表書公
名而列傳書宋公宋丞相庠聞之歎曰自古文人好
相凌掩此事前所未有也
先公篤於交友恤人之孤梅聖俞家素貧既卒公醵
於諸公得錢數百千置義田以恤其家且乞錄其子
增尹龍圖洙巳卒公乞錄其子構孫先生復有尊王
發微十五卷有旨進内未畢而卒公乞令其家錄進
而推恩其子大年尹構孫大年梅增皆蒙錄用以官
天聖初胥公在漢陽先公時年二十餘以所爲文謁
之胥公一見竒之曰子當有名於天下因館于門下
與公偕入京師及公登第乃以女妻之
王文康公知西京先公爲留守推官一日當都廳勘
事有一兵士自役所逃歸文康問公曰勘兵士何謂
未斷公曰合送本處行遣文康曰似此某作官處斷
過甚多推官新作官不湏疑公曰若相公直斷雖斬
亦可有司則不敢奉行一夜文康夜召問軍人未斷
否公曰未文康曰幾至誤事明日遂送所屬處
先公在河南以文學負當世之名前後留守皆名公
好賢莫不傾身禮接王文康自西京召歸謂公曰今
來有例合舉館職當奉舉遂用王文康公薦自西京
留守推官召試
范文正公以言事忤大臣貶知饒州先公一日遇司
諫高若訥於余裏公家若訥非短范公以爲宜貶公
歸遂爲書與之辯且責若訥(二字一作其)不能論列若訥
繳進其書遂坐貶爲夷陵令既而余襄公尹公洙亦
連坐被貶蔡公爲四賢詩述其事天下傳之
先公既坐范公遠貶數年復得滑州職官會范公復
起經略陜西辟公掌牋奏朝廷從之時天下久無事
一旦西邊用兵士之負材能者皆欲因時有所施爲
而范公以天下重名好賢下士故士之樂從者衆公
獨歎曰吾初論范公事豈以爲巳利哉同其退不同
其進可也遂辭不往其於進退不苟如此以至致位
二府惟以忠義自得主知未嘗有所因緣憑藉
先公在館中遇西邊用兵天下多事詣闕上書爲三
策以料賊情及指陳天下利害甚衆既而有詔百官
許上封章言事公上䟽言三弊五事力陳當時之患
仁宗增諫官爲四員先公與蔡公襄余襄公靖今致
政王尚書素同時選用是時陜西用兵巳久京東西
盜賊群起内外多事仁宗既進退大臣遂欲改更闕
失方急於求治公遇事感激知無不言范文正公杜
正獻公今司徒韓魏公冨鄭公四人同時登用公屢
請召對訪問責以所爲既而仁宗降手詔出六條以
責諸公各亦有所陳述公言諸公所陳宜力主張勿
爲羣言所奪而王文安公爲三司使有爲無名詩中
之者公請嚴禁止之以絶小人流言搖動朝政之漸
勑出官爵購捕其人時上欲改更朝政小人不便故
造作語言動搖及勑牓出自此遂絶是後上遂下詔
勸農桑興學校改更庶事之弊
自范文正公之貶先公與余襄公等坐黨人被逐朋
黨之說遂起久而不能解一時名士皆被目爲黨人
公在諫院爲朋黨論以獻羣言遂息大救當時之弊
時天下久安上下失於因循一旦陜西用兵而羣賊
王倫張海等所在皆起先公請遣使者按察州縣朝
廷命諸路轉運使皆兼按察公言轉運使苟非其人
則按察遂爲空名復條陳按察六事於是兩府聚議
盡破常例不次用人(後來别因一劄子中備言此事)其後州縣多所
升降内外百職振舉及杜待制𣏌爲京西轉運使與
御史蔡禀同治賊事公言𣏌可獨任無用禀𣏌果遂
平諸盜京西無事
時張温成方有寵人莫敢言因生皇女染綾羅八千
疋先公上言乞裁損其恩寵及其親戚恩澤太頻可
以減罷極陳女寵驕恣以至禍敗之戒
皇叔燕王薨議者以國用不足請待豐年而葬先公
乞減費而葬以爲不肯薄葬留之以待侈葬徒成王
之惡名使四夷聞天子皇叔薨無錢出葬遂輕中國
有旨減節浮費而葬
澧州柿木成文有太平之道四字先公上言今四海
騷然未見太平之象又曰太平之道者其意可推自
古帝王致太平皆有道得道則太平失道則危亂今
見其失未見其得願陛下憂勤萬務漸期致理其瑞
木乞不宣示于外
慶曆三年御試進士以應天以實不以文爲賦題公
爲擬試賦一道以進指陳當世闕失言甚切至
淮南轉運使吕紹寧到任便進羡餘錢十萬公乞拒
而不受以彰朝廷均恤外方防禦刻剥
前後所上章䟽百餘其間斥去姦邢抑絶徼倖以謂
任人不可疑節制不可不一當推恩信以懷不服其
事往往施行
先公以諫官除知制誥故事知制誥當先試有旨更
不召試有國以來不試而受者惟楊文公陳文惠公
與公三人公既典制誥尤務敦大體初作勸農勑既
出天下翕然人人傳誦王言之體遠復前古
陜西兵役之後河東困弊粮草闕少又有言者請廢
麟州或請移於合河津或請廢五寨朝廷命先公視
其利害及察訪一路官吏能否擘劃經久利害及計
置粮草公爲四議以較麟州利害請移兵就食於河
濱(一作次)清塞堡緩急不失應援而平時可省餽運麟
州遂不廢又建言忻代岢嵐大山四州軍沿邊有禁
地棄而不耕人戶私糴北界斛斗入中以爲邊儲今
若耕之每年可得三二百萬石以實邊朝廷從之此
兩事至今大爲河東之利
自西事後河東賦歛重而民貧道路嗟怨先公奏罷
十事以寬民力(文字見河東奏事謂乞罷和糴米三司銀之類)
先公自河東還會保州兵叛遂出爲河北都轉運使
别得不下司劄子云河北宜選有文武材識轉運使
二員密授經略之任使其熟圖利害豫爲禦備
保州既降總管李昭亮私取叛兵妻女通判馮博文
等亦往往效之先公發博文罪置獄推劾昭亮恐懼
立令送出
自保州事後河北兵驕少不如意即謀結集處處有
之上下務在姑息先公屢乞主張將帥每事鎮重以
遏士心河北卒無事
保州叛兵既降其脅從者二千餘人分隷河北諸州
冨鄭公爲宣撫使恐其復生變欲委諸州同日誅之
方作文書會先公權知鎮府遇冨公於内黃冨公夜
半屏人密以告公公曰禍莫大於殺降昨保州叛卒
朝廷許以不死招之今已戮之矣此二千人本以脅
從故得不死柰何一旦無辜就戮且無朝旨若諸郡
不肯從命事既參差則必生事是趣其爲亂也且某
至鎮州必不從命冨鄭公遂止
先公在河北既被朝廷委任之重悉力經營凡一路
官吏能否山川地里財産所出兵粮器械教閱陣法
一一别爲圖籍盡四路之事如在目前或問公曰公
以文章儒學名天下而治此俗吏之事乎公曰吏之
不職吾所愧也繫民休戚其敢忽乎奏置御河催綱
司通致糧運以省入中之數置都作院於磁相二州
以省諸州兵器之費既究見河北利害本末(一無此二字)
乃一一條列遍貽書於執政將大爲經畫未盡行而
公罷去
慶曆初仁宗既復四諫之職(一有而舉二字)拔英俊賢能材
德之士並進于朝公負天下之望而居其職仁宗寵
異之意獨絶衆人嘗因奏事論及當世人材仁宗不
覺謂公曰如歐陽某何處得來公乃盡心悉力思所
𥙷報遇事不避以至犯忤權貴排擊姦佞怨怒隨至
常欲大用而未果是時中外多事仁宗意以謂艱難
之際非公不足以辦事故自諫官奉使河東委以一
路之利害及保州事作河北轉運使張昷之得罪公
自河東還未數月復出爲河北轉運使及陛辭之日
仁宗面諭曰不久當還無爲久居計有事但言來無
以中外爲限公對曰在京師所言尚以風聞或恐失
實況於在(一作在於)外仁宗曰有所聞但言來行與不行
則在此及至河北百事振舉小人忌公恐大用而又
杜范韓冨同時罷黜小人彙進公上䟽極言四人忠
實可用而無過辨明小人誣罔之言請加任用於是
群小益懼相與造爲謗辭及詔獄之起窮究無狀仁
宗亦悟止奪職知滁州
南京素號要會賓客往來無虚日一失迎候則議論
鋒(一作群)起先公在南京雖貴臣權要過者待之如一
由是造爲語言逹於朝廷時陳丞相升之安撫京東
因令審察是非陳公隂訪之民間得俚語謂公爲照
天蠟燭還而奏之上方欲召用而公丁太夫人憂
先公初服除還朝惟除本官龍圖閣直學士而無主
判入見日仁宗惻然怪公鬢髮之白問公在外幾年
今年幾何恩意其至公求𥙷外仁宗曰此中見人多
矣爲小官時則有肯盡言名位已高則多顧藉如卿
且未要去明日以責大臣即以公判流内銓是時小
人忌公且見進用僞爲公乞澄汰内臣劄子傳布中
外内臣人人切齒判銓六日楊永德以差船及引見
胡宗堯事中公出知同州而外議紛紜論救者衆上
亦開悟適會劉公沆有劄子乞催宋公祁結絶唐書
上曰莫不湏宋祁否劉公曰别未有人上曰歐陽某
知同州臣寮巳有文字請留劉公曰乞自陛下宣諭
明日朝辭上殿上曰休去同州且修唐書既而曾魯
公自翰林學士換侍讀學士知鄭州劉公奏歐陽某
見未有主判處乞替曾某判三班院上曰翰林學士
有人未劉公曰見商量上曰歐陽某不止一好差遣
亦好一翰林學士便可替曾某遂入翰林爲史官判
三班院上嘗面問公以唐學士院鈴索故事將議臨
幸其於眷待之意甚厚
先公在侍從八年知無不言屢建議多見施行自初
還朝唐公介與諸公方居言職所言久之未見聽納
公上䟽言人君拒諫之失請採聽言者其後上遂用
諫官言進退宰相(用唐介等䟽罷陳執中)
時議者方以河患爲意陳恭公在相位欲塞商胡開
橫壠回大河於故道先公上䟽言其不可未幾恭公
罷去新宰相復用李仲昌議欲𨳩六塔全回河流公
兩上䟽爭之不聽河纔成而決濱◍德博數千里大
被其害仲昌等議者流竄遠方卒如公議
至和二年先公奉使契丹契丹使其貴臣陳留郡王
宗愿惕隱大王宗熙北宰相蕭知足尚父中書令晉
王蕭孝友來押宴曰此非常例以卿名重宗愿宗熙
並契丹皇叔北宰相蕃官中最高者尚父中書令晉
王是太皇太后弟送伴使耶律元寧言自來不曾如
此一併差近上親貴大臣押宴
嘉祐初狄武襄公爲樞密使狄自破蠻賊之後方振
威名而是時仁宗不豫久之初康復而狄得士心京
師訛言詾詾先公因水災言武臣典機密得士心而
訛言可畏非國之便請且出之於外以保全之未久
狄終以流言不巳罷知陳州
嘉祐中復用賈魏公爲樞密使先公言其爲人好爲
隂謀陷害良士小人朋附樂爲其用前任相位累害
善人所以聞其再來望風畏恐乞早罷還之舊鎮其
命遂止
先公在翰林嘗草春帖子詞一日仁宗因閑行舉首
見御閤帖子讀而愛之問何人作左右以公對即悉
取皇后夫人諸閤中者閱之見其篇篇有意歎曰舉
筆不忘規諫真侍從之臣也自是每學士院進入文
書必問何人當直若公所作必索文書自覽(先公每述仁宗)
(恩遇多言此事云内官梁寔爲先公說春帖子詞有云陽進升君子隂消退小人聖君南面治布政法新)
(春至今士大夫盡能誦之及温成皇后閤帖子云聖君念舊憐遺族常使無權保厥家)
仁宗嘉祐中先公在翰林冨鄭公在中書胡侍講在
太學包孝肅公爲中丞士大夫相語曰冨公真宰相
呼先公字曰真翰林學士胡先生真先生包公真中
丞時人謂四真
嘉祐二年先公知貢舉時學者爲文以新竒相尚文
體大壞(僻澀如狼子豹孫林林逐逐之語怪誕如周公伻圖禹操畚鍤傅說負版築來築太平之)
(基之說)公深革其弊一時以怪僻知名在高等者黜落
幾盡二蘇出於西川人無知者一旦拔在高等牓出
士人紛然驚怒怨謗其後稍稍信服而五六年間文
格遂變而復古公之力也
先公知開封府承包孝肅公之後包公以威嚴爲治
名震京師而公爲治循理不事風采或謂公曰前政
威名震動都下真得古京兆尹之風采公未有動人
者柰何公曰人材性各有短長豈可捨已所長勉強
其所短以徇俗求譽但當盡我所爲不能則止既而
都下事無不治
開封府既多近戚寵貴干令犯禁而復求以内降苟
免先公既授命屢有其事即上奏論列乞人後求内
降以免罪者更加本罪二等内臣梁舉直私役官兵
付開封府取勘既而内降放罪凡三次内降公終執
而不行
嘉祐三年閏十二月亰師大雪民凍餒而死者十七
八明年上元有司以常例張燈先公奏請罷之
故事國史皆在史院近制皆進入内自是每日曆成
亦入内而有司惟守空司先公請錄本付外遂如公
言今史院之有國史自(一作由)公請也
先公在密院與今侍中曾魯公悉力振舉紀綱革去
宿弊大考天下兵數及三路屯戍多少地里遠近更
爲圖籍之法邊防久闕屯守者大加蒐𥙷數月之間
機務浸理
臺諫官唐公介王公陶范公師道吕公景初皆以言
事被逐先公言四人剛王敢言蹤跡有本末宜早賜
牽復其後四人遂復進用
先公在侍從因嘉祐水災凡再上䟽請選立皇子以
固天下根本言甚激切及在政府遂與諸公恊定大
議而英宗力辭宗正之命堅卧久之諸公同議不若
遂正皇子之名奏事仁宗前顧問之際公獨進曰宗
室自來不領職事今外人忽見有此除授皆知陛下
將以爲子不若遂正其名蓋判宗正寺降誥勑得以
不授今立爲皇子只煩陛下命學士作一詔書告天
下事即定矣仁宗以爲然大計遂定及英宗初年未
親政事慈聖垂簾危疑之際公與諸公往來兩宫鎮
撫内外而公之危言密議忠力爲多以至英宗親御
萬機内外睦然
先公天性勁正不顧仇怨雖以此屢被讒謗至於貶
逐及居大位毅然不少顧惜尤務直道而行橫身當
事不恤浮議是時今司徒韓魏公當國每諸公聚議
事有未可公未嘗不力爭而韓公亦欣然忌懷以此
與公相知益深或奏事上前衆議未合公亦往返折
難無所顧避嘗一日獨對英宗面諭公曰參政(英宗於先)
(朝大臣多不以名呼而以官稱)性直不避衆怨每見奏事與二相公
有所異同便相折難其語更無回避亦聞臺諫論事
往往面折其短若似奏事時語可知人皆不喜也宜
少戒此而公又務抑絶僥倖有以事干公者或不可
行面爲其人分别可否曰此事必不可行以此人多
怨謗而公安然未嘗少䘏嘗稱故相王沂公之言曰
恩欲歸已怨使誰當每亦曰貧賤常思冨貴冨貴必
履危機此古人之所歎也惟不思而得既得不患失
之者其庶幾乎及濮園議起非公所獨專朝廷亦未
有定議而言者妄以非禮之說指公爲王議公亦不
與之較其後小人彭思永蔣之竒等造爲無根之飛
語欲以危公自人主而下朝廷名臣巨公天下有識
之士皆知因公亮直不隱得怨於小人故上連降手
詔詰問思永之竒二人引服誣罔悉皆貶逐
自嘉祐以後朝廷務惜名器而進人之路稍狹先公
屢建言館閣育材之地宜盛其選以廣賢路遂令兩
府人各舉五人其後中選者十人
嘗因僧官闕人内臣陳承禮以寶相院僧慶輔爲請
内降從之舊有著令僧官必試而𥙷諸公相與執奏
其事先公進言曰𥙷一僧官至爲小事但内降衝改
著令内臣干撓朝政不可啓其端且宦女近習前世
常患難於防制乞絶之於漸英宗即欣然嘉納
契丹降人韓臯謨者自言太叔使來言太叔謀取其
國乞中國出兵爲應二府會議其事時有意主之者
將議從之先公爭曰中國待夷狄宜以信義爲本柰
何欲助其叛亂使事不成得以爲辭主議者大笑曰
迂儒迂儒公力爭之不巳遂止既而虜中太叔舉事
不成而死
初樞密使闕人先公以次當拜時英宗未親政事二
府密議不以告公一日待漏院中公見二相耳語知
其所爲問曰得非密院闕人而某當次𥙷乎二公曰
然公曰此大不可今天子不親政而母后垂簾事之
得失人皆謂吾輩爲之耳今如此則是大臣二三人
相𥙷置耳何以鎮服天下二公大然公言遂止及今
致政張太師罷樞密使英宗復用公公力辭不拜
京師百司所行兵民官吏財用之類皆無總數中書
一有行移則下有司纂集先公因暇日盡以中書所
當知者集爲總目一日上有所問宰相以總目爲對
公以祀假家居上遣中貴人就中書閤子取而閱之
先公平生連典大郡務以鎮静爲本不求聲譽治存
大體而施設各有條理綱目不亂非盜賊大獄不過
终(一作數)日吏人不得留滯爲姦如揚州南京青州皆
大郡多事公至數日事十減五六既久官宇閴然嘗
曰以縱爲寬以略爲簡則事㢮廢而民受弊吾所謂
寬者不爲苛急簡者去其繁碎爾故所至不見治迹
而民安其不擾既去至今追思不巳今滁揚二州皆
有生祠而公天性仁恕斷獄常務從寬嘗云漢法惟
殺人者死後世死刑多矣故凡死罪非巳殺人而法
可出入者皆全活之曰此吾先君之志也其在河北
一議活二千人之命及晚年在京東奏寬沙門島刑
名設法減其人數賴以獲全者甚衆(沙門島罪人寨主舊敢專殺故)
(數不多而易制馬默知登州務全人命舉察甚嚴稍優䘏罪人罪人既多而又不畏本寨漸恣横難制京)
(東議者大患之有司之意多欲許令依舊一面處置公以爲朝廷既貸其命豈可非理殺之奏請將編勑)
(州名合配沙門島而情稍輕者只配遠惡州軍見在島多年情輕者放還遂以無事而人亦獲全)
先公初有太原之命令赴闕朝見中外之望皆謂朝
廷方虛相位以待公公六上章堅辭不拜而請知蔡
州天下莫不歎公之高節
先公在亳年纔六十一已六上章乞致仕而上方眷
留未聽及在蔡勤請益堅遂如素志公既氣貌康強
而年未及禮制一旦勇退近古數百年所未嘗有天
下士大夫仰望驚嘆公雖退居于家士論猶望以爲
輕重
先公平生以直道見忌於群小再被貶逐而未嘗以
介意初在峽州作至喜亭及自河北以小人無名之
謗降知滁州治州南山泉爲幽谷泉作亭於瑯琊山
自號醉翁及晚年又自號六一居士曰吾集古錄一
千卷蔵書一萬卷有琴一張有棋一局而常置酒一
壷吾老於其間是爲六一自爲傳以刻石
先公平生於物少所嗜好雖異物竒玩不甚愛惜獨
好收蓄古文圖書集三代以來金石銘刻爲一千卷
以校正史傳百家訛繆之說爲多蔵書一萬卷雖至
晚年暇日惟讀書未嘗釋卷
先公平生著述易童子問三卷詩本義十四卷五代
史七十四卷居士集五十卷歸榮集一卷外制集三
卷内制集八卷奏議集十八卷四六集七卷集古錄
䟦尾十卷雜著述十九卷諸子集以爲家書總目八
卷其遺逸不錄者尚數百篇别爲編集而未及成又
奉勑撰唐書紀十卷志五十卷表十五卷在館職日
與同時諸公共撰崇文總目祖宗故事
附錄卷第五
記神清洞
遊嵩山寄梅殿丞書(明道元年九月)謝舍人絳
聖俞足下近有使者東來付僕詔書并御祝封香遣
告嵩嶽太常移文合用讀祝捧幣二員府以歐陽永
叔楊子聦分攝會尹師魯王幾道至自緱氏因思早
時約聖俞有太室中峯之行聖俞中春時遂往僕爲
人間事所窘未皇也今幸其便又二三子可以爲山
水游侣然亟與之議皆喜見顔色不戒而赴十二日
晝漏未盡十刻出建春門宿十八里河翌日過緱氏
閱遊嵩詩碑碑甚大字而未鐫上緱嶺尋子晉祠陟
轘轅道入登封出北門齋于廟中是夕寢既興吏白
五鼓有司請朝服行事事巳謁新治宫拜真宗御容
稍即山麓至峻極中院始改冠服却車徒從者不過
十數人輕齎遂行是時秋清日隂天未甚寒晚花幽
草虧蔽巖壁正當人力清壯之際加有朋簮談燕之
適升高躡險氣豪心果遇盤石過大樹必休其上下
酌酒飲茗傲然者久之道徑差平則腰輿以行嶃崪
斗甚則芒蹻以進窺玉女䆫搗衣石石誠異䆫則亡
有迤邐至八仙壇憩三醉石徧視墨迹不復存矣考
乎三君所賦亦名過其實午&KR0628;方抵峻極上院師魯
體最溢最先到永叔最少最疲於是浣漱食飲從容
間躋封禪壇下瞰羣峰乃向所跂而望之謂非插翼
不可到者皆培塿焉邑居樓觀人物之夥視若蟻壤
世所謂仙人者僕未知其有無果有則人世不得不
爲其輕蔑矣武后封祀碑故存自號大周當時名賢
皆■姓名于碑隂不虞後代之譏其不典也碑之空
無字處覩聖俞記樂理國而下四人同道鑱刻尤精
僕意古帝王祀天神紀功德于此當時尊美甚盛後
之君子不必廢之壞之也又尋韓文公所謂石室者
因詣盡東峰頂既而與諸君議欲見誦法華經汪僧
永叔進以爲不可且言聖俞往時嘗云斯人之鄙恐
不足損大雅一顧僕強諸君往焉自峻極東南緣險
而徑下三四里法華者栖石室中形貌土木也飲食
猿鳥也叩厥真旨則軟語善答神色睟正法道諦實
至論多矣不可具道所切當云古之人念念在定慧
何由雜今之人念念在散亂何由定師魯永叔扶道
貶異最爲辯士不覺心醉色怍欽歎忘返共恨聖俞
聞繆而喪真甚矣是夕宿頂上會幾望天無纖翳萬
里在目子聦疑去月差近令人浩然絶世間慮盤桓
三清露下直覺冷透骨髮羸體將不堪可方即舍張
燭具豐饌醇醴五人者相與岸幘禠帶環坐滿引賦
詩談道間以謔劇然不知形骸之累利欲之萌爲何
物也夜分少就枕以息明日訪歸路步履無苦昔鼯
鼠窮伎能上而不能下豈近此乎午間至中院邑大
夫來逆其禮益謹申刻出登封西門道潁陽宿金店
十六日晨發據鞍縱望太室猶在後雖曲南西則但
見少室若夫觀少室之美非繇兹路則不能盡諸邑
人謂之冠子山正得其狀自是行七十里出穎陽北
門訪石堂山紫雲洞即邢和璞著書之所山徑極嶮
捫蘿而上者七八里上有大洞蔭數畆水泉出焉久
爲道士所占爨煙熏燎又塗塓其内甚瀆靈真之境
巳戒邑宰稍營草屋於側徙而出之此間峰勢危絶
大抵相向如巧者爲之又峭壁有若四字云神清之
洞體法雄妙蓋薛老峰之比諸君疑古苔蘚自成文
又意造化者筆焉莫得究其本末問道士及近居之
民皆曰向無此異不知也少留數十刻會將雨而去
猶冒夜行二十五里宿吕氏店馬上粗若疲厭則有
師魯語怪永叔子聦歌俚調幾道吹洞簫往往一笑
絶倒豈知道路之短長也十七日宿彭婆鎮遂緣伊
流陟香山上上方飲于八節灘上始自峻極中院末
及此凡題名于壁于石于樹間者蓋十有四處大凡
出東門極東而南之自長夏門入繞崧轘一匝四百
里可謂窮極勝覽切切未滿志者聖俞不與焉今既
還府恐相次便有塵事侵汨故急寫此奉報庶代一
昔之談不宣絳頓首
希深惠書言與師魯永叔子聦幾道遊嵩因
誦而韻之梅堯臣
聞君奉宸詔瑞祝𣢾靈岫山水聊得游志願庶可就
豈無朋從俱況此一一秀方蘄建春陌十刻殘晝漏
初經緱氏嶺古栢尚欝茂却過轘轅關巨石相撑鬭
夕齋禮神祠法衮被藻繡畢事登山椒常服更短後
從者十數人輕齎不爲陋是時天清隂力氣勇奔驟
雲巖杳虧蔽花草蔵澗竇傍林有珍禽驚聒若避彀
盤石暫憩休泓泉助吞漱上窺玉女䆫漸絶非可構
下玩搗衣碪焜燿金紋透尹子體雄恢攀緣逾習狃
歐陽稱壯齡疲軟屢顛踣競歡相扶持芒屩資踐蹂
八仙存故壇三醉孰云謬鄙哉封祀碑數子昔鐫鏤
偶誌一時事曷虞來者詬絶頂瞰諸峰隘然輕宇宙
遥思謝塵煩欲知羣鳥獸韓公傳石室聞之固巳舊
當時興稍衰不暇苦尋究東崖暗壑中釋子持經呪
于今二十年飲食同猿狖君子聆法音充爾溢膚腠
嘗期躡屐過吾儕色先偢(叶韻)遂乖真諦言兹亦甘自
咎中頂會幾望涼蟾皓如晝紛紛坐談謔草草具觴
豆清露濕巾裳誰人苦羸瘦便即忘形骸胡爲戀纓
綬或疑桂宫近斯語豈狂瞀歸來遊少室崷崪殊引
脰石室迢逓過探訪仍邂逅捫蘿上岑邃仙屋何廣
袤乳水出其間㳙㳙自成溜凡骨此熏蒸靈真安可
覯霞壁幾千尋四字侔篆籕咸意苔蘚文誠爲造化
授標之神清洞民俗未嘗遘忽覺風雨冥無能久瞻
扣怱怱遂宵征勝事皆可復俚歌縱喧譁怪說多駮
糅凌晨闕塞陽追賞顔匪厚窮極四百里寧憚疲左
右昨朝書報予聞甚醉醇酎所嗟滯遠方心焉倍如
疚
又答梅聖俞書前人
絳白前自嵩嶺回即致書左右本爲與足下不得同
此勝事諸君所共歎恨自入山至還府凡一登臨一
談話一食飲間必廣記而備言之欲使足下覽見本
末與夫文駕連襼之不若間可以助發一笑勤勤在
此爾及辱報反謂詫兹行而陋中春之遊疑足下遽
答使者視前書之未詳也雖諷閱鄭重然祕不示外
何則非諸君本意恐傳之而惑方欲道此以干聦明
而未敢也忽得五百言詩自始及末誦次遊觀之美
如指諸掌而又語重韻險亡有一字近浮靡而涉繆
異則知足下於雅頌爲深劉賓客有言人之神妙其
在於詩以明詩之難能於文筆百倍矣今足下以文
示人爲略以詩暁人爲精吾徒將不足游其藩況敢
與奥阼也歎感歎感不宣絳頓首(謝公諱絳字希深時任尚書祠部員)
(外郎直集賢院通判河南府)
小說多載神清洞事公詩亦有鏁樓臺之句信無
疑矣其詳則具謝希深與梅聖俞書中昔公自䟦
集古錄目序謂希深善評文章尹師魯辨論精博
余每有所作伸紙疾讀便得余深意以示他人亦
或有所稱皆非余所自得此叙之作惜無謝尹之
知音然則公重希深豈減師魯又嘗銘其墓云制
誥得西漢體又云以文知名今其集罕傳而二書
偶得之英辭類槀附載於此粗見希深之筆力抑
公文集既備而使知音者偕傳焉是亦公之志也
編定校正
紹熙二王
郡人孫謙益字彦撝
紹熙三年
承直郎前桂陽軍軍學教授丁朝佐字懷忠
紹熙四年
郡人鄉貢進士曾三異字無疑
紹熙五年
郡人登仕郎胡柯字伯信
覆校
慶元元年
州縣學職事葛潨字德源
王伯芻字駒甫
朱岑字山父
胡柄字謙甫
慶元二年
郡人迪功郎新臨江軍清江縣主簿曾煥字文卿
郡人鄕貢進士胡渙字季亨
郡人鄕貢進士劉贙字棠仲
郡人羅泌字長源
歐陽文忠公集自汴京江浙閩蜀皆有之前軰嘗
言公作文揭之壁間朝夕改定今觀手寫秋聲賦
凡數本劉原父手帖亦至再三而用字往往不同
故别本尤多後世傳錄既廣又或以意輕改殆至
訛謬不可讀廬陵所刊抑又甚焉卷帙叢脞略無
統紀私竊病之久欲訂正而患寡陋未能也會郡
人孫謙益老於儒學刻意斯文承直郎丁朝佐博
覽群書尤長考證於是徧搜舊本傍采先賢文集
與鄕貢進士曾三異等互加編校起紹熙辛亥春
迄慶元丙辰夏成一百五十三卷别爲附錄五卷
可繕寫模印惟居士集經公決擇篇目素定而後
校衆本有增損其辭至百字者有移易後章爲前
章者皆巳附注其下如正統論吉州學記瀧岡阡
表又迥然不同則收寘外集自餘去取因革粗有
據依或不必存而存之各爲之說列於卷末以釋
後人之惑弟首尾浩博随得随刻歲月差互標注
抵捂所不能免其視舊本則有間矣既以𥙷鄕邦
之闕亦使學者據舊鑒新思公所以增損移易則
雖與公生不同時殆將如升堂避席親承指授或
因是稍悟爲文之法此區區本意也六月已巳前
進士周必大謹書
集古錄跋尾卷第五歐陽文忠公集一百三十八
隋老子廟碑(開皇二年)
右老子廟碑隋薛道衡撰道衡文體卑弱然名重當
時余所取者特其字畫近古故錄之唐人(二字集本作其碑後)
(所題唐人姓名)字皆不俗亦可佳也(右眞蹟)
隋尒朱敞碑(開皇五年)
右尒朱敞碑敞者榮從苐彦伯之子也按敞傳云字
乾羅而此碑字天羅傳云爲金州緫管而碑又爲徐
州緫管碑文雖殘闕然斑斑尚可讀其述徐州事頗
多事爲史家不取可也不書其官蓋闕繆也其字不
同亦當以碑爲是余於集錄正前史之闕繆者多矣
治平元年二月十六日書(右眞蹟)
隋龍藏寺碑(開皇六年)
右齊開府長兼行參軍九門張公禮撰不著書人名
氏字畫遒勁有歐虞之體隋開皇六年建在今鎮州
碑云太師上柱國大威公之世子左威衞將軍上開
府儀同三司使持節恒州諸軍事恒州刺史鄂國公
金城王孝僊奉敕勸奬州人一萬共造此寺其述孝
僊云世業重於金張器識逾於許郭然北齊周隋諸
史不見其父子名氏不詳何人也(右集本)
其弊極矣以唐太宗之致治幾乎三王之盛獨於文
章不能少變其體豈其積習之勢其來也遠非久而
衆勝之則不可以驟革也是以羣賢奮力墾闢芟除
至於元和然後蕪檅蕩平嘉禾秀草爭出而葩華美
實爛然在目矣此碑在隋尤爲文字淺陋者疑其俚
巷庸人所爲然視其字畫又非常俗所能蓋當時流
弊以爲文章止此爲佳矣文辭既尔無取而浮圖固
吾儕所貶(集本作鄙)所以錄於此者第不忍棄其書爾治
平元年三月十六日書(右眞蹟)
隋李康清德頌(開皇十一年)
右李康清德頌不著書撰人名氏文爲聲偶而字畫
竒古可愛康隴西狄道人也其碑首題云大隋冠軍
將軍太中帥都督恒州九門縣令隴西李君清德之
頌予在河北時遣人於廢九門縣城中得此碑字多
訛闕其後題十一年歲在辛亥大將軍在酉二月癸
丑朔十二日甲子建年上有二字訛闕不可識按隋
書開皇十一年歲在辛亥其二字乃開皇也大將軍
在酉之說出於隂陽家前史不載而此碑見之(右集本)
隋梁洋德政碑(開皇十一年)
右隋梁洋德政碑在今蔡州新息隋開皇十一年行
參軍事(四字集本作參軍)裴玉與州人爲息州刺史梁洋建
寶塔表德政碑按隋書志後周於新息置息州至大
業中州廢也(右眞蹟)
隋韓擒虎碑(開皇十五年)
右韓擒虎碑不著書撰人名氏而以隋高祖爲今上
乃隋人所撰碑文屢言虎字獨於名下去之若避唐
諱此不可知也今以碑文考隋書列傳其家世官勲
大略多同惟其在齊爲河長防主大都督車騎大將
軍開府儀同三司白超防主轉洪超防主傳皆無之
又遷和州刺史而傳爲利州皆史官之闕誤當以碑
爲是而傳載閻羅王事甚怪而碑無之使其實有碑
不宜(集本作應)不書以此見史家之妄也治平元年六月
十日書(右眞蹟)
隋陳茂碑(開皇十八年)
右陳茂碑不著書撰人名氏而字畫精勁可喜隋書
列傳載茂事尤多闕繆傳云高祖爲隋國公引爲寮
佐及受禪拜給事黃門侍郎在官十餘年轉益州緫
管司馬遷太府卿後數載卒而碑歷敘爲高祖寮佐
時官傳雖不書可也其自爲黃門侍郎後又爲行軍
元帥長孫覽司馬又爲蜀王府長史太僕卿判黃門
侍郎上開府儀同三司梁州刺史等官史氏皆不書
蓋其闕也又據碑茂爲蜀王長史而傳爲益州緫管
司馬碑爲太僕卿而傳云太府皆史家之繆也碑云
茂字延茂史亦闕治平甲辰秋社日書(右眞蹟)
隋蒙州普光寺碑(仁壽元年)
右蒙州普光寺碑蒙州者漢南陽郡之育陽縣也應
劭曰育水出弘農盧氏南入于沔故後人於育加水
爲淯陽西魏置蒙州隋仁壽中改爲淯州又爲淯陽
郡唐爲縣屬金州碑仁壽元年建猶曰蒙州既而遂
改淯州矣碑無書撰人名氏而筆畫遒美翫之亡(集本)
(作忘)倦蓋開皇仁壽以來碑碣字書多妙而往往不著
名氏惟丁道護所書常自著之然碑石在者尤少余
每與蔡君謨惜之自大業已後率更與虞世南書始
盛旣接於唐遂大顯矣治平元年正月七日書(右眞蹟)
隋丁道護啓法寺碑(仁壽二年)
此書兼後魏遺法與楊家本微異隋唐之交善書
者衆皆出一法道護所得最多楊本開皇六年去
此十七年書當益老亦稍縱也甲辰治平初月十
日莆陽蔡襄記
右啓法寺碑丁道護書蔡君謨博學君子也於書尤
稱精鑒余所藏書未有不更其品目者其謂道護所
書如此隋之晚年書學尤盛吾家率更與虞世南皆
當時人也後顯於唐遂爲絶筆余所集錄開皇仁壽
大業時碑頗多其筆畫率皆精勁而往往不著名氏
每執卷惘然爲之歎息惟道護能自著之然碑刻在
者尤少余家集錄千卷止有此𡭗有太學官楊襃者
喜收書畫獨得其所書興國寺碑是梁正明中人所
藏君謨所謂楊家本者是也欲求其本而不知碑所
在然不難得則不足爲佳物古人亦云百不爲多一
不爲少者正謂此也治平元年立春後一日太廟齋
宫書(右眞蹟)
隋鉗耳君清德頌(大業六年)
右不著書撰人名氏其碑首題云大隋恒山郡九門
縣令鉗耳君清德之頌大業六年建字畫有非歐虞
之學不能至也碑云君名文徹華隂朝邑人也本周
王子晉之後避地西戎世爲君長因以地爲姓曾祖
静仕魏爲馮翊太守祖朗成集二州刺史父康周荆
安寧鄧四州緫管别駕安陸龍門二郡守而前史皆
不載碑在今廢九門縣中余爲河北轉運使時求得
之(右集本)
隋廬山西林道場碑(大業十三年)
右廬山西林道埸碑渤海公撰公爲隋太常博士時
作不著書人名氏而字法老勁疑公之書也西林道
場者僞趙將竺氏捨俗出家名曇現始居于此晉太
和二年光禄卿陶範始爲現弟子慧永造寺而號西
林按兩京記隋嘗更名佛寺爲道埸此碑大業十三
年建也顔魯公寓題碑隂百餘字尤竒偉今附于碑
後(右集本)
又
右西林道埸碑渤海公撰公在隋爲太常博士時作
不著書人名氏字畫遒勁世或以爲公自書公時年
尚少又字法與公書不同不知何人書也按(集本有韋述二)
(字)兩京記隋改佛寺爲道場此碑大業中建故謂之
道埸也(右眞蹟)
唐孔子廟堂碑(武德九年)
右孔子廟堂碑虞世南撰并書余爲童兒時嘗得此
碑以學書當時刻畫完好後二十餘年復得斯本則
殘缺如此(二字集本作矣)因感夫物之終弊雖金石之堅不
能以自久於是始欲集錄前世之遺文而藏之殆(集本)
(作逮)今蓋十有八年而得千卷可謂冨哉嘉祐八年九
月二十九日書(右眞蹟)
千文後虞世南書(歲月未詳)
右虞世南所書言不成文乃信筆偶然𡭗其字畫精
妙平生所書碑刻多矣皆莫及也豈矝持與不用意
便有優劣耶(集本作也)熙寧辛亥續(右眞蹟)
唐德州長壽寺舍利碑(武德六年)
右德州長壽寺舍利碑不著書撰人名氏碑武德中
建而所述乃隋事也其事迹文辭皆無取獨錄其書
爾余屢歎文章至陳隋不勝其弊而怪唐家能臻致
治之盛而不能遽革文弊以謂積習成俗難於驟變
及讀斯碑有云浮雲共嶺松張蓋明月與巖桂分叢
廼知王勃云落霞與孤鶩齊飛秋水共長天一色當
時士無賢愚以爲警絶豈非其餘習乎(右集本)
唐豳州昭仁寺碑(貞觀二年)
右昭仁寺碑在豳州唐太宗與薛舉戰處也唐自起
義與群雄戰處後皆建佛寺云爲陣亡士薦福湯武
之敗桀紂殺人固亦多矣而商周享國各(集本作皆)數百
年其荷天之祐者以其心存大公爲民除害也唐之
建寺外雖託爲戰亡之士其實自贖殺人之咎𡭗其
撥亂開基有足壯者及區區於此不亦陋哉碑文朱
子奢撰而不著書人名氏字畫甚工此余所錄也治
平甲辰秋分後一日書(右眞蹟)
唐吕州普濟寺碑(貞觀二年許敬宗撰)
右吕州普濟寺碑吕州者霍邑也唐高祖義兵起太
原始破宋老生於此義寧元年乃以霍邑趙城汾西
靈石四縣置霍山郡武德元年更曰吕州太宗十七
年遂廢也(右集本)
唐衞國公李靖碑(顯慶三年當載于後同是許敬宗撰附此)
右李靖碑許敬宗撰唐初承陳隋文章衰弊之時作
者務以浮巧爲工故多失其事實不若史傳爲詳惟
其官封頗備史云爲撫慰使而碑云安撫使其義無
異而後世命官多襲古號蓋靖時未嘗有撫慰使也
由是言之不可不正又靖爲刑部尚書時以本官行
太子左衞率其封衛國公也授濮州刺史蓋太宗以
功臣爲世襲刺史後雖不行皆史宜書(集本有而不書者闕也六)
字其餘略之可也故聊志之治平元年三月二十二
日書(右眞蹟)
唐顔師古等慈寺碑(貞觀二年)
右等慈寺碑顔師古撰其寺在鄭州汜水唐太宗破
王世充竇建德乃於其戰處建寺云爲陣亡士薦福
唐初用兵破賊處多大抵皆造寺自古創業之君其
英豪智略有非常人可及者矣至其卓然信道而知
義則非積學誠明之士不能到也太宗英雄智識不
世之主而牽惑習俗之弊猶崇信浮圖豈以其言浩
博無窮而好盡物理爲可喜邪蓋自古文姦言以惑
聽者雖聦明之主或不能免也惟其可喜乃能惑人
故余於(集本有其字)本紀譏其牽於多愛者謂此也治平
元年清明後一日書(右眞蹟)
隋郎茂碑(貞觀五年)
右隋郎茂碑李百藥撰其弟穎亦有碑在今鎮府北
大墓林中余爲都轉運使時得之隋書列傳言茂卒
於京師此碑云從幸江都而卒史氏之繆當以碑為
正(右集本)
又
碑在大墓林中余爲都運使時得之殆今蓋二十年
矣嘉祐八年三月二十二日上御延和放進士許將
等及第明日歇泊假閑閱遂書隋書列傳言茂卒于
京師此碑云從幸江都而卒史氏之繆當以碑爲正
焉(右眞蹟)
唐郎穎碑(貞觀五年)
右唐郎穎碑李百藥撰宋才書字畫甚偉穎父名基
字世業而李百藥書穎世次但云父世業又書穎兄
茂碑亦然考其碑文有皇基締構之言則基字當時
公私無所諱避而於書世次(四字集本作百藥書穎父)字而不名
不詳其義也是以君子貴乎博學(集本有穎事唐爲大理卿隋唐之時)
(屢定律令蓋法吏也一十九字)嘉祐八年九月二十四日書(右眞蹟)
唐郎穎碑隂題名(歲月未詳)
右郎穎碑隂題名柱國府僚佐三十二人常山公府
國官一百七人合一百三十九人爲一卷柱國府長
史司馬掾屬各一人諮議記室司倉司功司戸司兵
司鎧司法司田司士參軍事各一人又有參軍事五
人行參軍十人典籖三人常山國官國令大農各一
人常侍侍郎國尉各二人典衞六人舍人四人城局
廟長學官各一人食官廐牧各四人典府長一人典
府丞二人親事七十五人穎以正觀四年卒此蓋唐
制也(右集本)
唐九成宫醴泉銘(貞觀六年)
右九成宫醴泉銘唐祕書監魏徵撰歐陽率更書九
成宫即隋仁壽宫也太宗避暑於宫中而乏水以杖
琢地得水而甘因名醴泉焉(右集本)
唐歐陽率更臨帖(歲月未詳同是率更書附此)
右率更臨帖吾家率更蘭臺世有清德其筆法精妙
廼其餘事豈止士人模楷雖海外夷狄皆知爲貴而
後裔所宜勉旃庶幾不殞其美也(右眞蹟)
唐岑文本三龕記(貞觀十五年)
右三龕記唐兼中書侍郎岑文本撰起居郎禇遂良
書字畫尤竒偉在河南龍門山山夾伊水東西可愛
俗謂其東曰香山其西曰龍門龍門山壁間鑿石為
佛像大小數百多後魏及唐時所造惟此三龕像最
大乃魏王泰爲長孫皇后造也(右集本)
唐孟法師碑(貞觀十六年)
右孟法師碑唐岑文本撰禇遂良書法師名靜素江
夏安陸人也少而好道誓志不嫁隋文帝居之京師
至德宫至唐太宗十二年卒年九十七(右集本)
唐皇甫忠碑(貞觀十四年)
右皇甫忠碑著作佐郎李儼撰忠爲泰州龍門令歲
滿縣民前左勲衞裴公隱等一千三百人申省請留
八座報云公等請來遲晚縣令今已替訖好人堪用
縣國共湏豈一縣士庶獨懷悕(或作怯)惜所請不允忠
以唐太宗時爲令當時臺省文字如此可愛泰州者
義寧元年以河中之汾隂龍門置治汾隂武德二年
徙治龍門太宗十七年州廢今碑後列縣人姓名有
錄事鄕長鄕老里正縣博士助教佐史等今之縣吏
惟錄事里正其名在爾(右集本)
唐辨法師碑(顯慶三年當載于後同是李儼撰附此)
右辨法師碑李儼撰薛純陀書純陀唐太宗時人(集本)
(有也字)其書有筆法其遒勁精悍不減吾家蘭臺意其
當時必爲知名士而今世人無知者然其所書亦不
傳於後世余家集錄可謂博矣所得純陀書秖此而
已如其所書必不止此而巳也蓋其不幸堙沉泯滅
非余偶錄得之則遂不見于世矣廼知士有負絶學
高世之名而不幸不傳於後者可勝數哉可勝歎哉
治平元年閏五月晦日書(右眞蹟)
唐孔穎逹碑(貞觀二十二年)
右孔穎逹碑于志寧撰其文磨滅然尚可讀今以其
可見者質於唐書列傳傳所闕者不載穎逹卒時年
壽其與魏鄭公奉勑共修隋書亦不著又其字不同
傳云字仲逹碑云字沖遠碑字多殘缺惟其名字特
完可以正傳之繆不疑以沖遠爲仲逹以此知文字
轉易失其真者何可勝數幸而因余集錄所得以正
其訛舛者亦不爲少也乃知余家所藏非徒翫好而
巳其益豈不博哉(集本無此六字)治平元年端午日書(右眞蹟)
唐薛稷書(貞觀永徽之間)
薛稷書刻石者余家集錄頗多與墨蹟互有不同唐
世顔柳諸家刻石者字體時時不類謂由模刻人有
工拙昨日見楊褒家所藏薛稷書君謨以爲不類信
矣凡世人於事不可一㮣有知而好者有好而不知
者有不好而不知者有不好而能知者襃於書畫好
而不知者也畫之爲物尤難識其精麤真僞非一言
可逹得者各以其意披圖所賞未必是秉筆之意也
昔梅聖俞作詩獨以吾爲知音吾亦自謂舉世之人
知梅詩者莫吾若也吾嘗問渠最得意處渠誦數句
皆非吾賞者以此知披圖所賞未必得秉筆之人本
意也(右集本)
唐益州學館廟堂記(永徽元年顔有意書)
高联之名於義不安頗疑有意得於古碑之訛缺𡭗
存之以俟博學者(右集本)
唐徐王元禮碑(咸亨三年)
右徐王元禮碑崔行功撰趙仙客書元禮唐高祖子
也以碑考傳年壽官閥悉同而碑云使持節徐譙泗
三州諸軍事徐州刺史又云贈太尉使持節大都督
冀相貝滄德魏博等八州諸軍事冀州刺史傳云
爲徐州都督又云贈冀州大都督傳既簡略又都無
法而碑之所書亦失也蓋刺史非兼州之官都督非
一州之號碑云持節徐譙泗三州諸軍而傳獨爲徐
一州刺史此其失也當如前史持節秦涼州諸軍事
秦涼二州刺史乃爲得尔其書贈官則如碑之書是
矣蓋爲一州刺史而兼督八州軍(集本有州字)事尔都者
有所兼緫之名也此特小故而余區區辯之者前史
失之久矣又國朝自削方鎮之權而節度使都督無
復兼州而舊名不除是節度都督自施於已此不可
不正其失也治平甲辰中元日書(右眞蹟)
唐龍興宫碧落碑(咸亨元年)
右碧落碑在絳州龍興宫宫有碧落尊像篆文刻其
背故世傳爲碧落碑據李璿之以爲陳惟玉書李漢
以爲黃公譔書莫知孰是洛中紀異云碑文成而未
刻有二道士来(集本無此字)請刻之閉戶三日不聞人聲
人怪而破戶有二白鴿飛去而篆刻宛然此說尤怪
世多不信也碑文言有唐五十三祀龍集敦䍧乃高
宗緫章三年歲在庚午也又云哀子李訓誼譔諶爲
妣妃造石像按唐書韓王元嘉有子訓誼譔而無諶
又有幼子訥元嘉以則天垂拱四年見殺在緫章三
年(集本有立碑二字)後十八年(集本有史字)有子訥不足怪而不
應無諶蓋史官之闕也嘉祐八年十月四日書(右眞蹟)
唐智乘寺碑(咸亨四年)
右智乘寺禪院(集本有碑字)者唐鄭惠王所作也惠王名
元懿高祖第十三子也有子十人列于碑後而第五
子樂陵公闕其名按唐書宗室世繫表(集本作譜)樂陵公
名球不知(集本有碑字)何爲獨闕也今唐書年表以嗣王
敬爲璥樂平公珪爲樂安公新平公璲爲遂三者皆
史家之失當以碑爲正世繫譜牒歲久傳失尤難考
正而碑碣皆當時所刻理不得差故集古所錄於前
人世次是正頗多也治平元年清明前一日書(右眞蹟)
唐吴廣碑(緫章二年)
右吴廣碑不著書撰人名氏而字畫精勁可喜廣字
黑闥唐初與程知節秦叔寶等俱從太宗征伐後與
殺建成有功至高宗時爲洪州都督以卒然唐書不
見其名氏惟會要列陪葬昭陵人有洪州刺史吴黑
闥亦不知其名廣也其名字事蹟幸見於後世者以
有斯碑也碑字稍磨滅世亦罕見獨余集錄得之遂
以傳者以其筆畫之工也故余嘗爲蔡君謨言書雖
學者之餘事而有助於金石之傳者以此也治平元
年八月八日書(右眞蹟)
唐九門縣西浮圖碑(上元三年)
右九門縣西浮圖碑唐應詔四科舉董行思文清河
傅德節書題云九門縣合鄕城人等爲國建浮圖之
碑浮圖在智矩寺中寺今亦廢碑上元三年建按唐
有兩上元此碑云歲在丙子乃高宗上元三年也肅
宗上元三年歲在壬寅爾(右集本)
唐陶雲德政碑(永淳三年)
右唐申州錄事張義感撰雲字大舉河南伊闕人也
高宗時為恒州刺史碑永淳三年立予爲河北轉運
使至真定府見碑仆在府門外半埋地中命工掘出
立于廡下字爲行書筆蹟遒麗而不著書者姓名惜
哉(右眞蹟)
隋汎愛寺碑(大業五年誤寘此)
李伯藥(集本作樂下同)字僅存其下磨滅而書字猶可辨疑
此碑伯藥自書字畫老勁可喜秋暑鬱然覽之可以
忘勌治平丙午孟饗攝事齋宫書南譙醉翁六一居
士(右眞蹟)
集古錄跋尾卷第五
老子廟碑(元第二百四)
爾朱敞碑(元第三百三十五)殘闕(一作缺)
龍藏寺碑(元第十七)
又已廢(一作今廢)
太平寺碑(元第四百四十六)
李康清德頌(元第二十八)
梁洋德政碑(元第二百二十九)
韓擒虎碑(元第九百九十二)
陳茂碑(元第八百二)
普光寺碑(元第二百五十)
啓法寺碑(元第二百五十三)
鉗耳君清德頌(元第三十九)
西林道場碑(元第十五)
孔子廟堂碑(元第一)童兒(一作兒童)
虞世南書(元附四十六)續(此下一有附字)
長壽寺舍利碑(元第四百四十四)治平元年三月十六日書
(一有此十字)致治(一作至治)
昭仁寺碑(元第七百九十二)
普濟寺碑(元第三百二十三)廢也(一無也字)
李靖碑(元第四百六十四)
等慈寺碑(元第四百三十二)
郎茂碑(元第十八)
又為都(此下一有轉字)延和(此下一有殿字)正焉(一無焉字)
郎穎碑(元第十九)
郎穎碑隂題名(元第二十)
九成宫醴泉銘(元第七十七)
率更臨帖(元第五百五十四)美也(一無也字)
三龕記(元第三十四至三十五)
孟法師碑(元第三十六)
皇甫忠碑(元第六百三十五)佐郎(一無佐字)縣國(一作國家)爲令(一作去縣)
治平元年五月二日書(一有此九字)
辨法師碑(元第八百八十二)
孔穎逹碑(元第六百七十二)
薛稷書(元無卷第)有不好而不知者有不好而能知者(一作)
(有不好而知者有不好而不能知者)得者(一作之)
益州學館廟堂記(元第一百二十二)
徐王元禮碑(元第九百三十九)
碧落碑(元第十三)
智乘寺碑(元第四百一十七)何爲(此下一有而字)
吳廣碑(元第九百四十八)
九門縣西浮圖碑(元第七十五)智矩(一作炬)
陶雲德政碑(元第十一)真定府(一無府字)
汎愛寺碑(元第六百)
■(此碑在邢州隋大業五年立合次啓法寺碑誤寘卷末)
