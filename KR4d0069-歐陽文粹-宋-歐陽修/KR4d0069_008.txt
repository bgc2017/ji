内制集卷第八歐陽文忠公集八十九
乾元節謝内中露香表(嘉祐五年五月二十六日)
伏以清穹眷佑皇緒丕隆方陽月之正時屬誕辰而
著節仰瞻霄極薦此芬馨冀膺敷錫之祥永保延鴻
之慶
乾元節謝内中真宗皇帝表(同日)
伏以佳名著節載誕紀辰永惟涼眇之躬獲荷顯休
之業動遵聖訓期保慶基怵惕之懷孝思罔極
乾元節謝内中章獻明肅皇太后章懿皇太
后章惠皇太后表(同日)
伏以天陽正候壽節紀時深惟載育之恩緬慕至慈
之德敢忘翼勵期保延鴻
賜樞密副使右諫議大夫張昪乞解罷第一
表不允批答(正月二十九日)
省表具之朕惟一二左右之臣出納樞機之命必有
同德為時老成卿質厚器閎材優識敏風力甚勁晚
而不衰議論有稽言而必中朕所體貌民之具瞻豈
宜退徇謙沖自厭繁務盡瘁事國矧惟素懷推心仰
成當體予意所乞宜不允
除文彦博易鎮判大名府制(二月十五日)
門下朕惟將相之崇資是爲文武之極選隆其名器
所以重朝廷列于蕃宣所以屏王室矧乃居留之任
必屬老成之人爰擇剛辰敷告有位具官文彦博器
閎而厚識粹而明學得其方通古今而知要才周扵
物適大小以惟宜自奮發於聲猷早更揚扵中外居
則參禆乎國論出則宣暢乎皇威兩踐台司首當柄
用賢愚式序舉百職以咸修綱紀甚明贊萬機而至
悉自(一無此字)懇避鈞衡之任出司管鑰之嚴逮此逾時
蔚然休問眷言邦哲實簡予衷是用更其擁節之榮
委以引京之重勁兵所宿實資總制之權雅俗惟淳
兼頼撫綏之政扵戲與國同體是謂股肱之良惟民
具瞻方隆師尹之望顧我舊德豈煩訓辭往其欽哉
祗服休命可特授依前檢校太師同中書門下平章
事潞國公行陜州大都督府長史充保平軍節度使
判大名府兼北京留守司事充大名府路安撫使加
食邑七百戸食實封五百戸功臣散官勲封如故仍
放謝辭發赴本任主者施行
除李昭亮檢校太保判定州制(二月十五日)
門下嚴師律以宣威是爲將率之事謀王體而坐論
必屬廊廟之臣惟二柄之是兼蓋一時之首選顧於
寄任宜副倚毗爰告外庭式揚休命具官李昭亮資
質純厚器識通明世有勲庸蔚爲舊德家傳韜略濟
以美材爰自壯齡早膺奬擢訓齊士伍號令信扵恩
威宿衞朝廷勤勞著扵夙夜屢被蕃宣之寄實資鎮
撫之才惟留鑰之别都乃宿兵之重地歲時滋久譽
望益嘉眷言中山還爾舊治是用易以將旄之寵增
其帝傅之崇於戲宣國威靈用綏寧扵邊鄙求民疾
苦以班布扵教條俾無北顧之憂惟我老成之倚往
踐厥位時惟欽哉可特授檢校太傅依前同中書門
下平章事行兖州大都督府長史充泰寧軍節度使
充定州路都部署兼安撫使判定州加食邑七百戶
食實封三百戸功臣散官勲封如故仍放謝辭發赴
本任主者施行
除李端懿寧遠軍節度使知澶州制(同日)
門下至治之時常不忘扵武備用兵之要在先擇扵
將臣禮樂詩書必資於學智信嚴勇又兼以仁是惟
難才豈不慎選用諏(一作擇)剛日敷告外庭具官李端
懿器質宏深資識敏茂地聮近戚無富貴之驕世濟
美材躬儒素之行粤從壯歲綽有令名學問足以與
謀忠信可以事上而能克勵名節靡皇宴安每思報
國以有爲嘗請治民而自效北州之政稱最東土之
人甚思惟留務之是居顧歷時而頗久俾加襃進爰
考僉同是用寵以節旄委之蕃翰於戲爲政而先無
擾所以靖民除戎以戒不虞是宜有素繄乃通明之
略副予柬任之懷往惟欽哉膺此休渥可特授依前
檢校刑部尚書充寧遠軍節度使知澶州加食邑七
百戶食實封二百戶散官勲封如故主者施行
賜禮部侍郎參知政事曾公亮乞罷不允詔
(二月十八日)
卿以敏識精學參贊萬務儁德茂行表儀百僚而思
慮之勞偶嬰疾恙藥石之效聞比康平嘉謀話言日
以虚佇封章屢上引避甚堅豈未體於眷懷而每煩
扵𨳩諭宜專輔飬以副倚毗所乞宜不允
賜新除寧遠軍節度使李端懿讓恩命第二
表不允斷来章批答口宣(同日)
卿聮國懿戚惟時美材久居留使之權俾委將旄之
任載嘉沖挹思避寵榮宜體眷懷無煩牢讓
閤門賜新除寧遠軍節度使知澶州李端懿
告敕口宣(同日)
卿地胄聮華資材甚茂早膺器使頗著聲猷俾進總
扵中權式增榮於戚里所宜祗服以體眷懷
賜新除工部尚書知秦州張方平陳讓不允
詔(三月十六日)
卿識茂器閎智優學博施扵有用謂靡不宜乃眷西
陲最爲重地惟撫綏備禦之任必通明敏給之才予
難其人扵爾爲得委遇之意則惟其勤避讓之誠夫
何于再勉祗其往當體朕懷
賜樞密副使尚書禮部侍郎程戡乞退休第
三表不允批答(三月十六日)
省表具之朕惟朝廷之體廣大材賢(一作賢材)之士衆多
必有耆哲之臣以爲時望之重卿早被奬擢藹然聲
猷參聮鈞輔之崇恊贊樞機之要履躬之懿久見扵
純誠事上之忠志期扵盡瘁顧方深於毗頼而懇避
扵寵榮封章繼来敦諭亦至引年以禮雖嘉止足之
賢優老虚懷未忘眷遇之意往安厥位宜體予衷所
乞宜不允
大相國寺大殿上𨳩啓爲民祈福道埸齋文
(五月三日)
伏以南薰被物方兹長育之明西覺稱雄允頼慈仁
之濟俾延淨侶虔啓法筵冀迎百善之祥普洽萬生
之衆
賜宰臣富弼第二表乞退不允批答(五月十五日)
省表具之卿事君一心憂國百慮簡拔寒俊而多得
遺才慎重賞刑而惟恐過舉蔚然德業方厚倚毗而
綱憲之司異同興論或事非大體或言涉難明因其
捃摭扵至微益見始終之無過雖𨳩廣言路務在兼
容而進退大臣豈當緣此所宜篤卿自信之志成朕
不惑之明渙然無疑来復厥位所乞宜不允
賜宰臣富弼乞退第四表不允斷来章手詔
(五月二十四日)
省四上表已解機務事具悉朕力排讒構之言兼採
搢紳之望委卿以重任待之以不疑惟致治之至難
方同心而共濟勉以無怠庶幾有成而執法之臣以
言爲職議旣不一理難必從遂其好勝之私因扵積
忿而發事緣藹(一作曖)昧語涉中傷遽罷憲司以釋群
惑雖朕之不明不敏旣能爲卿而辨之而卿亦何嫌
何疑遂將去朕而不顧避辭巳確敦諭亦勤其體予
懷復安爾位使天下曉然知朕任賢而勿貳也所乞
宜不允仍斷来章付富弼
賜樞密副使張昪生日詔(一作口宣五月十九日)
卿以業履之清優任樞機之密勿余所礼遇時之具
瞻爰屇誕辰俾加慶賜
賜荆湖北路救濟飢民知州奬諭敕書(五月)
(二十七日)
夫修人事所以禦天災安吾民豈不在良吏爾學優
從政職任治人因凶歲之疫飢體詔書之隱惻旣免
罹扵殍饉仍不夭扵札瘥再惟敏事之材深得䘏荒
之禮第課来上予心所嘉宜有襃章以旌善績
賜河陽三城節度使同中書門下平章事文
彦將進奉謝祫享加恩詔(六月十七日)
詩云君子邦之基記曰大臣民之表予所寵異禮宜
優隆乃因祭福之均恩首效駿良而来獻載惟誠恪
深用歎嘉
賜定國軍節度使知并州梁適進奉謝恩馬
詔(六月十七日)
大鹵之雄中權爲重時有舊老柬于予衷寵之旄鉞
之榮委以蕃宣之寄效駿良而来獻將誠慤之甚勤
省覽已還歎嘉曷已
賜觀文殿大學士知定州龐籍進奉謝恩馬
詔(六月十七日)
書殿之職號爲清優舊德之臣所宜寵異乃求駿足
以副勤誠曾非貴物之心實體事君之節省閱于再
歎奬不忘
賜虔州觀察使定州路副都部署劉渙進奉
謝恩馬詔(同日)
國家慎選材武委之事權優其寵榮所以責效厚其
頒予所以飬廉乃因物以逹誠見事上之惟恪省閱
于再歎嘉不忘
賜定國軍節度使梁適進奉謝恩馬詔
卿惟時舊德爲國將臣推恩典以旣優俾家庭之增
寵乃輸良貢以效誠勤省閱以還歎嘉彌切
賜外任臣寮進奉賀祫享禮畢敕書(六月十七日)
朕以孟冬卜吉大祭伸虔惟熙事之旣成實庶邦之
共慶載披来貢深見輸忠省閱以還歎嘉良切
賜翰林學士尚書兵部員外郎知制誥吴奎
乞知青州不允詔(七月二十一日)
卿強學博覽足以通古今嘉謀讜言足以承顧問朝
夕獻納余有望焉矧方委之劇煩嬰以事任懋乃賢
業宜有施扵朝廷奮乎壯猷豈暇便扵鄕里其安爾
職深體眷懷
賜新除宣徽南院使檢校太保鄜延路馬步
軍都部署經略安撫使判延州程戡讓恩命
苐一表不允斷来章批答(八月八日)
省表具之廼者卿數上封章懇辭樞要兼引年而爲
請思還政以自頥眷惟耆舊之英誠久劇繁之任俾
增書殿之職仍參講席之聮是曰清優豈忘顧遇而
進見之際聦明未衰廼遷使領之華往重邊陲之寄
予意所屬僉言允諧雖沖尚之可嘉惟成命之難止
所讓宜不允仍斷来章
賜知建昌軍楊儀進奉銀珠稻米敕書(八月)
(十六日)
勸力農而務本惟汝之官登嘉榖以告豐乃時之瑞
粲然良實来效貢囊載惟修職之勤式緩憂民之意
省閱于再歎尚不忘
賜右諫議大夫知梓州吕居簡進奉乾元節
無量夀佛一㡠敕書(同日)
壽觴紀節罄率土以均歡妙像有儀獻無疆之善祝
嘉乃愛君之意見扵事上之恭省閱以還歎嘉良切
賜新除翰林學士依前禮部郎中知制誥權
知𨳩封府蔡襄上表乞依舊知泉州不允詔
(八月十五日)
卿學通古今足以備獻納政適寬猛足以臨劇煩而
得材之難顧常勞扵選任矧居外兹久寧自逸扵便
安是宜勉旃来服新命綽有餘力夫何微疾之辭居
然寵名固爲榮飬之樂其毋必讓當體至懷
賜屯田員外郎王公衮奬諭敕書
嚮者長人之官備盗不謹害我命吏驚兹遠民汝扵
斯時能奮厥效督捕甚急饋餉有方致兹兇徒卒就
擒戮第功来上覆實不虚載嘉勤勞深用襃歎
東太一宫立冬祝文(九月二十四日)
四時適序萬物堅藏嘉歲事之有成繄神休之是頼
承兹靈貺報以吉蠲惟冀享誠益敷多祐
延福宫性智殿𨳩啓皇后生辰道埸齋文(同日)
伏以坤德流徽式臨扵誕日貝文宣妙恭仰扵巨慈
載嚴袐邃之庭駢集清修之侶冀資壽福時啓靈埸
伏願毫相分光法雲假蔭憑兹勝利永保遐齡
延福宫性智殿𨳩啓皇后生辰道埸密詞(九月)
(二十六日)
伏以寒律正時適臨扵良月曾沙誕慶爰紀扵嘉辰
夙清袐殿之嚴並集祇園之侶冀因勝利延錫禧(一作)
(休)祥永輔坤儀益隆壽祝
故贈濮王允讓十月九日坼櫕祭文(同日)
日月惟吉山川旣佳啓兹櫕塗往即襄事顧歆薄奠
宜體哀悰
故贈濮王允讓十月十八日起靈祭文(同日)
儀物旣備川塗甚夷往即佳城卜兹吉日靈其顧享
副此哀懷
故贈濮王允讓十月三十日下事祭文(同日)
惟靈禀德甚茂享年不遐余心所哀䘏典斯備往即
安宅享兹克誠
撫問護葬使向傳式詔(同日)
葬之爲禮古所重焉方將事以在塗顧勞心扵祗役
眷頼之意不忘于懷
撫問西京并汝州路祔葬隨護宗懿巳下敕
書(同日)
日月惟吉川塗匪遐顧襄事之有期嘉送終之盡禮
勞勤備至眷矚良深
撫問尚宫沈氏敕書(同日)
輀旌就道霜露戒時載惟將護之勞無怠祗勤之意
撫問西京并汝州路管勾修墳并沿路廵檢
道路及管勾一行靈轝程頓排辦等朝臣使
臣内臣等敕書
卜吉趨時送終備物顧風霜之方厲念事役之爲勞
賜宰臣富弼上第一表乞解罷機務不允批
答
省表具之夫宰相之事非可以歲月考而一二數也
其在朝廷選賢任能而各得其職下俾民俗遷善遠
罪而不知其然至扵法度修紀綱正然後相與慎守
而安行之以臻于治此朕所以虚心一意日有望扵
卿者也今事有緒而卿辭焉豈朕德之不明將顧時
之不可中道而止夫何謂哉俾予獲用材不盡之譏
而卿涉苟安自便之計予所不取卿其勉焉所乞宜
不允
賜宰臣富弼上第三表乞解罷機務不允斷
来章批答
省表具之卿博通古今之學深逵治亂之原德業之
隆名稱甚盛朕方虚已而任不愧知人之明而自秉
鈞衡宣勞夙夜惟是小大之政損益施設惟卿之爲
罰罪賞功進退能否惟卿之聽時有異論豈無多言
一切屏之惟卿之信若乃恭已南面庶幾輔予享其
成功登于至治亦惟卿之圖其三者人君之所難予
罔敢忽其一者在卿之不止庶克有成而無名屢辭
實所難諭卿其體兹至意究乃素懷所乞宜不允仍
斷来章
内制集卷第八
除文彦博判大名府制自懇避(一作而自懇避)
賜李端懿讓恩命不允口宣俾委(一作俾建)
大相國寺爲民祈福道埸齋文之明(一作之時)
賜富弼乞退斷来章手詔議旣不一(一作議旣不當)
賜湖北救濟飢民知州奬諭敕書以禦(一作以銷)
外集卷第八歐陽文忠公集五十八
古賦(雜文五首附)
紅鸚鵡賦(并序)
聖俞作紅鸚鵡賦以謂禽鳥之性宜適於山林今兹
鸚徒事言語文章以招累見囚樊中曾烏鳶雞雛之
不若也謝公學士復多鸚之才故能去昆夷之賤有
金閨玉堂之安飲泉啄實自足爲樂作賦以反之夫
適物理窮天真則聖俞之說勝負才賢(一作賢才)以取貴
於世而能自將所適皆安不知籠檻之於山林則謝
公之說勝某始得二賦讀之釋然知世之賢愚出處
各有理也然猶疑夫兹禽之腹(一作賦)中或有未盡者
因拾二賦之餘棄也以代鸚畢其說
后皇之載兮殊方異類肖翹蠢息兮厥生咸遂鎔埏
賦予兮有物司之泊然後化兮默運其機陶形播氣
兮小大取足紛不可狀兮千名萬族異物珍怪兮託
産遐陬来海裔兮貴中州邈丹山於荒極越鳳皇之
所宅禀南方之正氣孕赤精於火德盖以氣而召類
兮故感生而同域播為我形特殊其質不綠以文而
丹其色物旣賤多而貴少兮世亦安常而駭異豈負
美以有求兮適遭時之我貴客方黜我以文采弔我
於籠樊謂夫飛鳴而飲啄不若雞鶩與烏鳶噫不知
物有貴賤殊乎所得工(一作天)初造我甚難而嗇千毛
億羽曾無其一忽然成形可異而珍慧言美質俾貴
於人籠軒寶翫翔集安馴彼衆禽之擾擾兮盖迹殊
而趣乖旣心昏而質陋兮乃自穢而安卑樂以鍾鼓
宜其眩悲盖貴我之異禀何槩我於羣飛若夫生以
才天養以性違客之所悼我亦悼之我視乎世猶有
甚兮郊犧牢豕龜文象齒蚌蛤之胎犛牛之尾旣殘
厥形又奪其生是猶天為非以自營人又不然謂為
最靈淳和質静本湛而寧不守爾初自為巧智鑿竅
泄和漓淳雜僞衣羔染夏強華其體鞭扑走趨自相
械繫天不汝文而自文之天不汝勞而自勞之役聦
與明反為物使用精旣多速老招累侵生盭性豈毛
之罪又聞古初人禽雜處機萌乃心物則遁去深兮
則網高兮則弋為之職誰而反予是責
述夢賦
夫君去我而何之乎時節逝兮如波昔共處兮堂上
忽獨棄兮山阿嗚呼人羡久生生不可久死其柰何
死不可復惟可以哭病予喉使不得哭兮況欲施乎
其他憤旣不得與聲而俱發兮獨飲恨而悲歌歌不
成兮斷絶淚疾下兮滂沱行求兮不可過(疑是遇字)坐思
兮不知處可見惟夢兮奈寐少而寤多或十寐而一
見兮又若有而若無乍若去而若来忽若親而若疎
杳兮倏兮猶勝於不見兮願此夢之湏臾尺蠖憐予
兮為之不動飛蠅閔予兮為之無聲冀駐君兮可久
怳予夢之先驚夢一斷兮魂立斷空堂耿耿兮華燈
世之言曰死者凘也今之来兮是也非也又曰覺之
所得者為實夢之所得者為想苟一慰乎予心又何
(一作可)較乎真妄綠髮兮思君而白豐肌兮以君而瘠
君之意兮不可忘何憔悴而云惜願日之疾兮願月
之遲夜長扵晝兮無有四時雖音容之遠矣扵怳惚
以求之
荷花賦
步蘭塘以清暑兮颯蘋風以中人擷杜若之春榮兮
搴芙蓉扵水濱嘉丹葩之耀質出渌水而含新蔭曲
池之清泚漾波紋之&KR1343;淪披紅衣而耀彩寄清流以
(一作而)託根挺無華之淺豔靡競麗乎先春抱生意以
自得兮及薰時之嘉辰若夫夏(一作下)畹蘭衰夢池草
密慘群芳之已銷獨斯蓮之(一作而)迥出可以嗅清香
以析酲可以玩芳華而自逸況其晚浦煙霞水亭風
日投文竿而餌垂泳萍莖而波溢絲縈藕以全折杯
卷荷而半側墜紫菂以欹煙歛紅芳而向夕可憐影
兮相顧列金葩而返植清風遏以似起碧露合而乍
失或兩兩以相扶漸亭亭而獨出發燕脂扵此土生
異香扵西域匪江妃之小腰即廣陵之清(一作青)骨爾
乃曲沼微陽横塘細雨逐橋上之歸鞍笑堤邊之游
女墮虹梁而窺影倚風臺而欲舞覆翠被以薰香然
犀燈而照浦雙心並根千株泣露湛月白而風清杳
池平而樹古送艇子扵西州聞棹謳扵北渚迎桃根
而待檝逢宓妃而未渡迫而視之靚若星妃臨水而
脉脉盈盈遠而望之杳如峽女行雲而朝朝暮暮其
妖麗也其閑麗也香荃橈兮木蘭舟澹容與兮悵夷
猶東西隨葉隱上下逐波浮巳見雙魚能比目應笑
鴛鴦會白頭昔聞妃子貴東鄰池上金花不染塵空
留此日田田葉不見當時步步人
螟&KR1598;賦(并序)
詩曰螟&KR1598;有子蜾臝負之言非其類也及楊子法言
又稱焉嗟夫螟&KR1598;一蟲爾非有心扵孝義也能以非
類繼之爲子羽毛形性不相異也今夫爲人父母生
之養育劬勞非爲異類也乃有不能繼其父之業者
儒家之子卒為商世家之子卒為皂隷嗚呼所謂螟
&KR1598;之不若也作螟&KR1598;賦詞曰
爰有桑蟲實曰螟&KR1598;與夫蜾臝異類殊形負以為子
祝之以聲其子感之朝夕而成嗟夫人子父母所生
父祝之言子莫之聽父傳之業子莫克承父没母死
身覆位傾嗚呼為人孰與蟲靈人不如蟲曷以人稱
辭
啄木辭
木皇司春兮物熙以春芽者斯勾兮甲者斯萌物賴
皇兮榮以欣翳有蟲兮甚不仁穴皇木兮群以聚穴
不已兮又加咀皇木病兮&KR1094;將深皇心惻兮傷爾蝎
彼鴷鳥兮善啄吾利汝喙兮飢汝腹飛以鳴兮啄且
食蟲不盡兮啄莫息山之麓兮水之濱皮堅節癭兮
龍甲蛇鱗節流膏兮吻流血百不一兮徒飢渴蠧日
滋兮鴷日苦京謁皇兮披雲路雲之深兮不可見託
歸風兮仰訴古初之皇兮甚仁惠憐民愛物使兩遂
穴民處兮鮮民食穴不棟梁兮鮮不薪米其求甚少
兮給之孔易野鬱鬱兮山蒼蒼土有毛髮兮山有衣
裳金不鞴冶兮器不刅鋩木至老朽兮不見菑殃聖
萌機兮五財利贍有足兮生不匱蔽風避濕兮脩容
暮入門兮迎我笑朝出門兮牽我衣戲我懷兮走而
馳旦不覺夜兮不知四時忽然不見兮一日千思日
難度兮何長夜不寐兮何遟暮入門兮何望朝出門
兮何之怳疑在兮杳難追髧兩毛兮秀雙眉不可見
兮如酒醒睡覺追惟夢醉之時八年幾日兮百歲難
期扵汝有頃刻之愛兮使我有終身之悲
頌
會聖宮頌(并序)
西京留守推官將仕郎試祕書省校書郎(臣)歐陽脩
謹齋心滌慮頓首再拜言臣伏見國家采漢書原廟
之制作宫于永安以備園寢欲以盛陵邑之充奉昭
祖宗之光靈以耀示于千萬世甚盛德也脩永惟古
先王者將有受命之符必先興業造功以警動覺悟
扵元元然後有其位而繼體守文之君又從而顯明
丕大以纂修乎舊物故其兢兢勤勤不忘前人是以
根深而葉茂德厚而流光子子孫孫承之無疆伏惟
皇帝陛下以神聖■德傳有大器乾徤而正離繼而
明即位以来于兹十年勤邦儉家以修太平日朝東
宫示天下孝親執籩豆三見於郊日星軌道光明清
潤河不怒溢東南而流四夷承命歡和以賓奔走萬
里顧非有干戈告讓之命文移發召之期而犀珠象
牙文馬㲄玉旅于闕庭納于廐府如司馬令無一後
先至德之及上格于天下極于地中浹扵人而外冒
扵四表昆蟲有命之物無不仰戴神威聖功效見如
此太祖創造基始克成厥家當天受命之功太宗征
服綏来遂一海内睿武英文之業真宗禮樂文物以
隆天聲升平告功之典陛下夙夜虔共嗣固鴻業纂
服守成之勤基&KR0799;累積顯顯昌昌益大而光稱于三
后之意可謂至孝況春秋歲時以禘以祫則有廟祧
之嚴配天昭孝以享以告則有郊廟明堂之位篆金
刻石則有史氏之官歌功之詩(一作歌詩之詠)流于樂府象
德之舞見乎羽毛惟是邦家之光祖宗之為有以示
民而垂無窮者罔不宣著陛下承先烈昭孝思所以
奉之以嚴罔不勤備聖人之德謂無以加而猶以為
未也乃復因陵園起宫室以望神游土木之功嚴而
不華地爽而㓗宇敞而邃神靈杳冥如来如宅合扵
禮經孝子謦咳思親之義愚以謂宫且成非天子自
臨享則不能以来三后之靈然郡國不見治道太僕
不先整駕恬然未聞有司之詔豈難扵動民而遟其
咎(疑)耶特(疑)以龜筮所考湏吉而後行耶不然何獨
留意扵屋牆&KR0799;築而至扵薦見孝享未之思耶況是
宫之制夷山為平外取客土鍜石伐木發兵胥靡調
旁近郡如此數年而道路之民徒見興為之功恐愚
無以識上意是宜不惜屬車之費無諱數日之勞沛
然幸臨因展陵墓退而諭民以孝思之誠遂見守土
之臣采風俗以問高年亦堯舜之事也古者天子之
出必有采詩之官而道路童兒之言皆得以聞臣是
以不勝惓惓之心謹采西人望幸意作為頌詩以獻
闕下詞曰
巍峩穹崇奠京之東有山而崧&KR1343;淪道源匯流而淵
有洛之川川靈山秀回環左右有高而阜其阜何名
太祖太宗真宗之陵惟陵之制因山而起隱隱隆隆
惟陵之氣常王而喜鬱鬱葱葱帝懷穹旻受命我宋
造初于屯帝念先烈用顧余家宣力以勤赫赫三后
重基累&KR0799;旣豐而茂燕翼貽謀是惟永圖其傳在予
曰祖曰宗有德有功予實嗣之克勤克紹以孝以報
予敢不思惟此園陵先后之宅旣宅且安后来游止
弗宫弗室神何以驩廼相川原乃得善地地高惟丘
廼以荆灼廼訊寶龜龜告曰猷帝命家臣而職我事
而往惟寅一毫一絲給以縣官無取扵民伐洛之薪
有宋右諫議大夫贈開府儀同三司太師中
書令兼尚書令魏國韓公(國華)真贊
氣剛而毅望之可畏色粹而仁近之可親有韞于中
必見于外庶幾髣髴寫之圖繪惟其盛德不可形容
公德之豐後世之隆誰為公子丞相衛公
章
州名急就章(并序)
敘曰古者史掌文書以識天地四方古今事物名言
字訓而教學之法始扵童子謂之小學君子重焉急
就章者漢世有之其源盖出扵小學之流昔顔籕爲
史游序之詳矣余為學士兼職史官官不坐曹居多
暇日每自娛扵文字筆墨之間因戲集州名作急就
章一篇以示兒女曹庶幾賢扵博塞爾章曰
别州自禹郡扵秦廢置經革難具陳皇家垂統天下
定疆理萬方承政令近征遠貢各有宜或卑吏治或
羈縻九域披圖指可知分音比類慎訛疑文差字析
極精微若夫錦居遐裔孤音無比隰集梓泗劔陜涪
幽駢聲相附可如類求則有夔綏隨果賀播滑逹越
和河羅連三前叶其四謂何乃有瓜沙嘉巴鳳隴雍
宋歙峽合疊淄資思師化雅華夏密吉蔚悉永郢鼎
潁不宜吃訥又如保邵道趙耀鄆信潤晉慎凡五聲
而一韻柳壽茂竇宥湊憲兖漢簡萬演海岱解蔡泰
愛欽潯金深郴黔蜀濮福睦復陸乃六律而同音七
言惟一白澤虢石益德壁八音相望廣象相閬(句)絳
獎黨宕(句)開萊台懷(句)階崖雷梅(句)澧冀利(句)濟
薊費智(句)鄭鄧定孟(句)慶應靜勝(句)廉潭儋南(句)嵐
鹽甘嵓(句)至於許汝婺處(句)楚普潞敘古(句)魏惠桂
貴(句)遂貝瑞嶲會(句)言過乎九難宣扵口扵是有岳
鄂亳薄洛(句)莫涿朔廓拓(句)眉黎齊池蘄(句)施伊西
夷溪(句)濠曹饒昭韶(句)潮遼交洮牢(句右皆十)卭通龍洪
蓬蒙(句)邕同戎忠松籠(句右十二)連綿澶安延丹端(句)宣
檀驩蘭潘田巒(句)湖蘇舒滁廬渝瀘(句)梧蒲徐鄜扶
儒禺(句右皆十四)秦邠麟汾(句)均陳温春(句)筠辰文循(句)
銀雲勤岷(句)杭揚江黃(句)常漳康襄(句)房坊商滄(句)
洋昌瀼長(句右皆十六)并青瀛登成明(句)衡彭英瓊邢洺
(句)涇寧昇榮橫藤(句)汀興營平庭澄(句右二十四)聮章斷
句不能遽數真定河源以諱不舉若乃物有疑似同
音異字則有陵靈原袁府撫乾虔濱賓融容渭衛全
泉繡秀易翼渠衢歸嬀龔恭汴辨涼梁祁𡵨鄯單宿
肅磁慈濰維峯封曁豐沂宜及儀乃一號而三之(音或)
(不同相近者亦借以足之)劒環恩順鎮覇真雄又音文之兩同至
扵太平鬱林萬安平琴武安洮陽新定建康二名雖
美遠小不彰若監若軍四十有六保定信安廣信安
肅鎮戎保安岢嵐火山順安寧化實控三邊其餘瑣
瑣皆不足言(其後因檢九域圖有高冨瀧當四州偶遺不錄以文句難移不復增入也)
外集卷第八
荷花賦此土(疑是北土)而脉脉而朝朝(一無此二而字)
啄木辭五財(一作五材)
哭女師兩毛(毛字疑)
會聖宫頌于兹(一作扵兹)
奏議卷第八歐陽文忠公集一百四
諫院
論張子奭恩賞太頻劄子(慶曆四年)
臣風聞知汝州范祥為相度陜西青白鹽勑差張子
奭權知汝州子奭自選人二年内遷至員外郎朝廷
之意雖曰賞勞而天下物議皆云僥倖盖以子奭宣
勞絶少止兩次而遷官恩賜已數重自古賞功不過
一次(一作賞)賞之不已故難弭人言初自選人改京官
曰賞勞未及二歲改秘書丞又曰賞勞賜以章服又
曰賞勞祕書丞不久又轉官又曰賞勞合得太常博
士超遷員外郎又曰賞勞後行祠部為名曹又曰賞
勞作京官合作知縣而作簽判又曰賞勞一任未滿
合更有一任知縣又超通判差遣又曰賞勞此所以
外人之議不允也況范祥暫出勾當只合交割以次
官員或轉運司自差人權今朝廷差人已是失體又
於子奭為此僥倖今朝臣待闕在京者甚衆豈無一
人堪權知州者朝廷每用一人必當使天下人服今
每一差遣則物議沸騰累日不息昔五代桑維翰為
晉相一夕除節度使十五人為將而人皆服其精今
中書差一權知州而不能免人譏議者盖事無大小
當與不當而已其張子奭伏乞追寢權差之命仍乞
今後外處差出知州只委本路轉運使差官權至於
賞罰之柄貴在至公今莫大之罪不過一刑而止豈
有勞者終身行賞而不已亦乞今後有勞效之人量
其大小一賞而止若其别著能效則拔擢自可不次
人亦自然無言伏以朝廷用人惟患守例而不能不
次選任但不涉於僥倖實有材藝之人誰敢有言子
奭作使西鄙不謂無勞但恩典已優於賞已足可惜
令天下指為僥倖之人而掩其前效况又上虧朝政
不可不思取進止
論救賑江淮飢民劄子(同前)
臣伏見近出内庫金帛賜陜西以救飢民風聞江淮
以南今春大旱至有井泉枯竭牛畜瘴死雞犬不存
之處九(一作春)農失業民庶敖敖然未聞朝廷有所存
䘏陛下至仁至聖憂民愛物之心無所不至但患遠
方疾苦未逹天聦苟有所聞必湏留意下民疾苦臣
職當言昨江淮之間去年王倫蹂踐之後人戶不安
生業倫賊纔滅瘡痍未復而繼以飛蝗自秋至春三
時亢旱今東作已動而雨澤未霑此月不雨則終年
無望加又近年已来省司屢於南方歛率錢貨而轉
運使等多方刻剥以貢羡餘江淮之民上被天災下
苦賊盗内應省司之重歛外遭運使之誅求比於他
方被苦尤甚今若不加存䘏將来繼以凶荒則飢民
之與疲怨者相呼而起其患(一有害字)不比王倫等偶然
狂叛之賊也臣以為(一作謂)民怨已久民疲可哀因其
甚困(一作困時)宜速賜(一作施)惠不惟消弭盗賊之患兼可
以悅其疲怨之心伏望聖慈特遣一二使臣分詣江
淮名山祈禱雨澤仍下轉運并州縣各令具逐處亢
旱次第奏聞及一面多方擘畫賑濟窮民無至失時
以生後患取進止
論内出手詔六條劄子(同前)
臣伏聞近出手詔條六事以賜兩府大臣有以見陛
下憂勤責任之意然而天下紀綱隳壞皆由上下因
循一旦陛下奮然雖有責成之心而大臣尚習因循
之弊不能力行改作以副聖懷自去年范仲淹韓琦
等特被選擢陛下尋開天章閣召見而大臣遞互相
推並不建明一事以救天下之弊洎至内出手詔范
仲淹冨弼等方始各條數事至今半年有餘或寢而
不行或行而不盡或雖行而未有明效今陛下又以
六事責之臣恐兩府大臣依前無以上副憂勤之意
下救當今之急臣願陛下不因常例奏事之時特御
便殿召兩府大臣賜坐先戒以不得推避緘默後以
當今大務問之湏令有所陳述所問之急不過三四
大事而已二虜交侵一也三路禦備之術何者可以
易行而速效二也百姓困匱國用不足何以使公私
俱濟三也若兩府大臣於此三事能其一者便委其
專管示以責成可也若其不然臣恐手詔屢出聖意
雖勞而大臣相推終未濟事陛下必欲速救時弊非
專任而切責之不可也取進止
論葬荆王劄子(同前)
臣伏覩朝旨雖差宋祁監護故荆王葬事然未見降
下葬日及一行事件或聞以歲月不利未可葬或聞
有司以財用不足乞且未葬夫隂陽拘忌之說陛下
聦明睿聖必不信此巫卜之言而違禮典但慮議者
堅執方今財用不足不可辦葬陛下聞有勞民枉費
之說則不得不慮因以遲疑臣謂前後勑葬大臣浮
費枉用之物至多豈是朝廷本意皆為主司措置之
失致人因緣以為姦爾今若盡節(一作減仍有其字)浮費及
絶其侵蠧而使用物不廣(一作多)則將復以何辭而云
不葬臣不知所(一作有)司曾將一行用度計定大數否
内若干是浮費若干是實用若實用之物數猶至多
而力不可辦則緩之可也若實用之物少只是舊例
浮費多則可削去浮費而巳今都不(一作未)計度而但
云無物可葬則不可也未見實用之數多少不量力
能及否而曰必湏遵禮而曰必湏葬亦未可也如臣
愚見酌此兩端葬則為便然湏先乞令王堯臣宋祁
等將一行合用之物列其名件内浮費不急者一一
減去之若只留實用之物數必不多假如稍多更加
節減雖至儉薄理亦無害如此則葬得及時物亦不
費夫儉葬古人之美節侈葬古人之惡名今避儉葬
不肯節費留喪而待有物之年以就侈葬則非臣所
知也若曰儉葬亦未能辦則乃過言之甚也然外之
輿議為國家論事體者皆云葬則為便今朝廷議者
分而為二顧物力者則不顧典禮國體論典禮國體
者則不思財用辦否各執偏見議久不決以惑陛下
之聦明今便葬之害一不葬之害五便葬之害不過
費物然力有可為不葬之害所失則大不肯薄葬而
留之以待侈葬成王之惡名一也信巫卜之說而違
典禮二也目下減節力所易為他時豐足理或難待
使皇叔之柩五七年間不得安宅而神靈無歸三也
使四夷聞天子皇叔薨而無錢出葬遂輕中國而動
心四也今天下物力雖乏然凢百用度不能節費處
多獨於皇叔之身有所裁損傷陛下孝治之美五也
此臣所謂葬則為便者也荆王於國屬最尊名位最
重伏乞早令定議無使後時取進止
論葬荆王(後贈燕王)一行事劄子(同前)
臣風聞巳有聖旨荆王葬事令三司與太常禮院及
監葬官等同議減節浮費此足見陛下厚於皇叔之
恩念民惜費之意一舉而兩得也然臣每見朝廷作
事欲愛民節用而常枉費勞人盖為議事之初不得
其要或失於不精審者有四民間不科配一也州縣
供應物有定數二也送葬之人在路禁其呼索三也
州縣官吏不得過外供湏以邀名譽四也苟絶此四
者則無大患矣昨京西一路遭張海驚劫之後不可
更有誅求臣今欲乞指揮三司應是合要之物並湏
官給不得民間科買仍乞先將一行儀仗人馬并送
葬人等一人以上先定人數然後劄與京西令依數
供頓則可無廣費自荆王以下諸喪非至親者不必
令其盡往仍乞限定人數及每人將帶隨行人數亦
乞限定凡皇親及一行官吏除宿頓合供飲食外不
得數外呼索州縣官吏亦不得於官供飲食外别以
諸物獻送權要其受獻送并呼索並以入已贓論仍
乞(一有選字)御史裏行一人隨行糺察其數外帶人及州
縣隨順呼索獻送物等官吏物出於已亦從違制若
託以供應爲名於民間賤買及率掠者皆以枉法贓
論如此防禦方可杜絶浮費以稱陛下厚親節用之
心
論燕王子允良乞未加恩劄子(同前)
臣伏見昨燕王初薨其子允良於苫塊中便答書題
仍不稱孤子不落官銜今閭巷民家猶能檢按書儀
粗知喪禮而允良為國宗屬全然不曉人事京師士
流間傳說為笑有玷聖朝又聞燕王諸子皆失教訓
自其父病多不躬侍湯藥纔至父死便乞家財管勾
居丧之禮亦無哀戚臣伏見近降詔勑約束𥙷蔭子
弟湏是(一作令)習(一無習字)試經業盖謂訓誘臣寮子弟欲
為臣下立家至於宗室之親號為藩屏全不訓誨使
其不知禮義不及民間之子而不孝之聲流聞中外
其允良等過失伏慮陛下仁慈以睦宗族未欲别行
責罰只乞不緣燕王薨謝别加恩典且與裁抑令其
知過俟其向後改悔遷善方與加恩仍乞明以此意
戒諭近(一作所)貴其餘宗室聞之各思嚮善不使外人
非笑玷辱皇風取進止
論乞與元昊約不攻唃厮囉劄子(同前)
臣風聞魚周詢余靖孫抃等奉使北虜皆有事宜為
(一無為字)北虜中詰問元昊通和之意將来必湏因此别
與朝廷生患又聞虜人已欲議移界至漸示相侵禍
亂之萌其端可見臣自去年春始蒙聖恩擢在諫列
便值朝廷與西賊初議和好臣當時首建不可通和
之議前後具奏狀劄子十餘次論列皆言不和則害
少和則害多利害甚詳懇切亦至然天下之士無一
人助臣言朝廷之臣無一人採臣說今和議垂就禍
胎已(一作以)成而韓琦自西来方言和有不便之狀余
靖自北至始知虜利急和之謀見事何遲雖悔無及
當臣建議之際衆人方欲急和以臣一人誠難力奪
衆議今韓琦余靖親見二虜事宜中外之人亦漸知
通和為患臣之前說稍似可採但願大臣不執前議
早肯回心則於後悔之中尚有可為之理昨来許賊
之物數(一作誠)已太多然尚有禁青鹽還侵地等事非
賊所利幸其因此自絶不遣人来朝廷深戒前非愼
自持重因而罷議不落賊計則轉禍為福後策可為
若賊志愈驕貪心未滿復遣(一作馳)人使更有湏求則
假此爲名亦可拒絶今通和之事爲中國之患大爲
二虜之利深萬一西賊貪深利而不惜侵地更無他
求急来就和則此時取舍便繫安危陛下宜詔執(一作)
(報)議之臣定果決之計認賊肯和之意知我害彼利
之謀尤湏多方以事拒絶臣計西賊無故而請和者
不止與北虜通謀共困中國兼欲詐謀𣢾我併力以
吞唃厮囉摩旃瞎旃之類諸族地大力盛然後東向
以攻中國耳今若未有他計拒其来和則當賜以詔
書言唃厮囉等皆受朝廷官爵父子爲國蕃臣今若
講和則不得攻此數族且攻此數族是賊本心所貪
聞我此言必難聽約用此為說亦可解和臣所以區
區惟願未和者盖臣愚慮知不和患輕易為處置和
後患大不可枝梧臣前後奏章論列巳備此乃天下
安危大計聖心日夜所憂臣為言事之官見利害甚
明若不極言罪當誅戮伏望聖慈特賜省覽取進止
論更改貢舉事件劄子(同前)
臣竊聞近有臣寮上言請改更貢舉進士所試詩賦
策論先後事巳下兩制詳議伏以貢舉之法用之巳
久則弊(一有理字)當變更然臣謂必先知致弊之因方可
言變法之利今貢舉之失者患在有司取人先詩賦
而後策論使學者不根經術不本道理但能誦詩賦
節抄六帖初學記之類者便可剽盗偶儷以應試格
而童年新學全不曉事之人往往幸而中選此舉子
之弊也今為考官者非不欲精較能否務得賢材而
常恨不能如意太半容於繆濫者患在詩賦策論通
同雜考人數既衆而文卷又多使考者心識勞而愈
昏是非紛而益惑故於取捨往往失之者此有司之
弊也故臣謂先宜知此二弊之源方可言變法之利
今之可變者知先詩賦為舉子之弊則當重策論知
通考紛多為有司之弊則當隨埸去留而後可使學
者不能濫選(一作進)考者不至疲勞(一作濫選)今若不改通
考之法而但更其試日之先後則於革弊未盡其方
凡臣所請者若漫然泛言之恐不能盡其利害請借
二千人為率以明變法之便謹條如左
凡貢舉舊法若二千人就試常額不過選五百
人(每年到省就試及取人之數大約不過此)是於詩賦策論六千卷
中(每一人三卷)選五百人而日限又迫使考試之官
殆廢寢食疲心竭慮因勞致昏故雖有公心而
所選多濫此舊法之弊也今臣所請者寬其日
限而先試以策而考之擇其文辭鄙惡者文意
顚倒重雜者不識題者不知故實略而不對所
問者(限以事件若干以上)誤引事迹者(亦限件數)雖能成文而
理識乖誕者雜犯舊格不考式者凡此七等之
人先去之計於二千人可去五六百以其留者
次試以論又如前法而考之又可去其二三百
其留而試詩賦者不過千人矣於千人而選五
百則少而易考不至勞昏考而精當則盡善矣
縱使考之不精亦選者不至大濫盖其節抄剽
盗之人皆以先經策論去之矣(策論逐埸旋考則卷子不多考)
(官不至勞昏去留必不誤)比及詩賦皆是已經策論粗有學
問理識不至乖誕之人縱使詩賦不工亦足以
中選矣如此可使童年新學全不曉事之人無
由而進此臣所謂變法必湏隨埸去留然後能
革舊弊者也其外州解送到且當博採(秪可盡令試策)
要在南省精選若省牓奏人至精則殿試易為
考矣故臣但言南省之法此其大槩也其高下
之等仍乞細加詳定大率當以策論為先
右臣所陳伏乞特加詳覽苟有可採即乞降付有司
與前所上言參同詳議著于今式謹具狀奏聞
論臣寮不和劄子(同前)
臣伏覩方今夷狄外彊公私内困盗賊並起蝗旱相
仍陛下軫念生民深思禍患憂勤之意夙夜焦勞而
中外臣寮未能為國家慮遠謀建長策少濟時事以
寬聖懷近日以来風俗尤薄搢紳之列不務和同或
徇私意以相傾或因小事而肆忿紛然毀訾傳布道
塗飾已短以遂非各期必勝進偏辭而互說上惑聖
聦當陛下思念遠圖之時致陛下日厭紛紜之議至
於朝廷得失邦國安危熟視恬然各思緘默陛下仁
慈睿聖務存大體未欲明行責罰以戒澆浮伏望聖
慈特降詔書戒勵中外革兹時弊各使同心憂國捨
小謀大然後陛下不為小事紛紜煩於聽覽則可以
坐運宸筭以康時難取進止
論三司判官擇人之利劄子(慶曆四年)
臣伏見近差薛紳為轉運使紳是三司判官資例合
作轉運使然外人議論未允者若以(一作以)昔日差人
更有不如紳者亦不足怪盖見朝廷近更新制不次
用人凡舊轉運使稍不材者悉令換易忽見却用薛
紳所以人言未允昨来京東用沈邈替却(一無却字)晁宗
簡今用薛紳又更不及宗簡此臣之所未喻也平時
無事公私上下從容吏無大小奉法守常而巳所以
齪(一作齷)齪廉謹不為大過雖庸暗繆懦者皆可苟禄
偷安而朝廷可以不擇賢愚一例差撥官雖漸濫猶
未敗誤今天下事勢豈比嚮時盗賊縱横而州郡無
備公私困乏而用度轉多賦役繁興而人戶凋耗雖
有出人之才尚恐不能了事豈可尚循舊例依次用
人(一作撥入)然臣竊思方今中外差除未肯脫去舊例如
紳之軰謂其巳作省判湏且依例除轉運以此思之若
省判湏令(一作合)作轉運則弊在差省判之時不早愼
擇也夫前已濫者不能驟去後来者又不擇之永無
澄清之時矣臣今欲乞詳定差省判之法每遇闕人
或令本省使副自舉或朝廷先擇舉主令舉主擇人
但重其保任同罪之法而不必限其資序如此則省
判得人省判得人則將来有好轉運使有好轉運使
則逐路澄清民紓用足以此而言擇得一省判為數
十州民之福其利甚大夫得人為利甚大則失人為
害亦大矣伏望聖慈留意裁擇取進止
詳定貢舉條狀(一作議科埸奏狀慶曆四年)
(初范仲淹等欲復古勸學詔近臣議於是翰林學士宋祁御史中丞王拱辰知制誥)
(張方平歐陽脩殿中侍御史梅摯天章閣侍講曾公亮王洙右正言孫甫監察御史)
(劉湜九人同上此奏其文則出公手元在外制集今移入此卷)
臣等準勑差詳定貢舉條制者伏以取士之方必求
(一作責)其實用人之術當盡其材今教不本於學校士
不察於鄕里則不能覈名實有司束(一作求)以聲病學
者專於記誦則不足盡人材此獻議者所共以為言
也臣等參考衆說擇其便於今者莫若使士(一作人)皆
土著而教之於學校然後州縣察其履行則學者修
飭矣故為學制(一作立學)合保薦送之法夫上之所好(一作)
(設法)下之所趨也今光(一有舉字)策論則文辭者留心於治
亂矣簡其(一無此字)程式(一作試)則閎博者得以馳騁矣問
以大義則執經者不&KR0825;於記誦矣(一本其詩賦之未能自肆者至此所)
(謂盡人之材者也在此下)故為先策論過落簡詩賦考式問諸科
大義之法此數者(一有皆字)其大要也其詩賦之未能自
肆(一作新)者雜用今體經術之未能亟通者尚依舊科
則中常之人皆可勉及矣此所謂(一作為)盡人之材者
(一無此字)也其(一有它字)通禮一有司之所習及(一無此九字)州郡
封彌謄錄進士諸科帖經(一作填帖)之類皆細碎而無益
者一切罷之凡其所為(二字一作為法者)皆申之以賞罰而
勸焉如此則飬士有素(一作業)取材不遺(一有為治之本也五字)
苟可施行望賜裁擇
奏議卷第八
論張子奭恩賞劄子材藝之人(之一作出)
論救賑江淮飢民劄子敖敖(一從口)外遭運使(一作外遭轉運)
論乞不攻唃&KR2291;囉劄子具奏狀劄子(五字一作凡)
論更改貢舉事件劄子而後可使(而一作然)
居士集卷第八歐陽文忠公集八
古詩二十一首
有贈余以端谿綠石枕與蘄州竹簟皆佳物
也余旣喜睡而得此二者不勝其樂奉呈原
父舍人聖俞直講
端谿琢出缺月樣蘄州織成雙水(一作錦)紋呼兒置枕
展方簟赤日正午天無雲黃琉璃光綠玉潤瑩淨冷
滑無埃(一作纖)塵憶昨開封暫陳力屢乞殘骸避煩劇
聖君哀憐大臣閔察見衰病非虚飾猶蒙不使如(一作)
(加)罪去特許遷官還舊職選材臨事不堪用見利無
慙惟苟得一從僦舍(一作屋)居城南官不坐曹門(一作閑)
少客自然唯與睡相宜以懶遭(一作投)閑何愜適從來
羸&KR1170;苦疲困況此煩歊正炎赫少壯喘息人莫聽中
年鼻鼾尤惡聲癡兒掩耳謂雷作竈婦驚窺疑釡鳴蒼
蠅蠛蠓任緣撲蠹(一作詩)書懶架拋縱橫神昏氣濁一
如此言語思慮何由清嘗聞李白好飲酒欲與鐺杓
同生死(一作死生)我今好睡又過之身與二物爲三爾江
西得請在旦暮收拾歸裝從此始終當卷簟攜枕去
築室買田清潁尾
夜聞風聲有感奉呈原父舍人聖俞直講
夜半羣動息有風生樹端颯然飄我衣起坐爲長歎
苦暑君勿猒初涼君勿歡暑在物猶盛涼歸歲將寒
清霜忽以飛零露亦漙漙霜露(一作四時)本無情豈肯私
蕙蘭不獨草木爾君形安得完櫛髮變新白鑑容銷
(一作無)故丹風埃共侵迫心志亦摧殘萬古一飛隼兩
曜雙跳丸擾擾賢與愚流沙逐驚湍其來固如此獨
久知誠難服食爲藥悞此言真不刊但當飲美酒何
必被輕紈
答梅聖俞大雨見寄
夕雲若頽山夜雨如決渠俄然見青天𦦨𦦨升蟾蜍
倏忽隂氣生四面如吹嘘狂雷走昏黑驚電照䕫魖
搜尋起龍蟄下擊墓與墟雷聲每軒轟雨勢隨疾徐
初若浩莫止俄收閴無餘但掛千丈虹紫翠橫空虚
頃刻百變態晦明誰卷舒豈知下土人水潦没襟裾
擾擾泥淖中無異鴨與豬嗟我來京師庇身無弊廬
閑坊僦古屋卑陋雜里閭鄰注湧溝竇街流溢庭除
出門愁浩渺閉戸恐爲瀦牆壁豁四逹幸家無貯儲
蝦蟇鳴竈下老婦但欷歔九門絶來薪朝爨欲毀車
壓溺委性命焉能顧圖書乃知生堯時未免憂爲魚
梅子猶念我寄聲憂我居慰我以新篇琅琅比瓊琚
官閑行能薄𥙷益愧空疎歲月行晚矣江湖盍歸歟
吾居傳郵爾此計豈躊躇
答聖俞白鸚鵡雜言
憶昨滁山之人贈我玉兔子粤明年春玉兔(一有子字)死
日陽晝出月夜明世言兔子望月生謂此瑩然而白
者譬夫水之爲雪而爲冰皆得一隂凝結之純精常
恨處非大荒窮北極寒之曠野養違其性夭厥齡豈
知火維地荒絶漲海連天沸天(一作火一作炎)熱黃冠黑距
人語言有鳥玉衣尤皎㓗乃知物生天地中萬殊難
以一理通海中洲(一作州)島窮人迹來市廣州纔八國
其間注輦來最稀(一作遠)此鳥何年隨海舶誰能徧歷
海上峯萬怪千竒安可極兔生明月月在天玉兔不
能久人間況爾來從炎瘴地豈識中州霜雪寒渴雖
有飲飢有啄羈紲終知非爾樂天高海闊路(一作終)茫
茫嗟爾身微羽毛弱爾能識路知所歸吾欲開籠縱
爾飛俾爾歸詫宛陵詩此老詩名聞四夷
清明前一日韓子華以靖節斜川詩見招遊
李園旣歸遂苦風雨三日不能出窮坐一室
家人輩倒殘壷得酒數杯泥深道路無人行
去市又遠索於筐筥(一作篋)得枯魚乾鰕數種
彊飲疾醉昏然便寐旣覺索然因書所見奉
呈聖俞
少年喜追隨老大厭諠譁慙愧二三子邀我行看花
花開豈不好時節亦云嘉因病旣不飲衆歡獨成(一作)
(我)嗟管絃暫過耳風雨愁還家三日不出門堆豗類
寒鴉妻兒強我飲飣餖果與瓜濁酒傾殘壷枯魚雜
乾鰕小婢立我前赤脚兩髻丫軋軋鳴雙絃正如艣
嘔啞坐令江湖心浩蕩思無涯寵禄不知報鬢毛今
巳華有田清潁間尚可事桑麻安得一黃犢幅巾駕
柴車
奉答原甫見過寵示之作
不作流水聲行將二十年吾生少賤足憂患憶昔有
罪初南遷飛帆洞庭入白浪墮淚三峽聽流泉援琴
寫得入此曲聊以自慰窮山間中間永陽亦如此醉
卧幽谷聽潺湲自從還朝戀榮(一作寵)禄不覺鬢髮俱
凋殘耳衰聽重手漸顫自惜指法將誰傳偶欣日色
曝書畫試拂塵埃張斷絃嬌兒癡女遶翁膝爭欲彊
翁聊一彈紫微閣老適我過愛我指下聲泠然戲(一作)
(語)君此是伯牙曲自古常歎知音難君雖不能琴能
得琴(一作其)意斯爲賢自非樂道甘寂寞誰肯顧我相
留連興闌束帶索馬去却鎻塵匣包青氊
會飲聖俞家有作兼呈原父景仁聖從
憶昨九日訪君時正見階前兩叢菊愛之欲繞行百
匝庭下不能容我足折花却坐時嗅之已醉還家手
猶馥今朝我復到君家兩菊階前猶對束枯莖槁葉
苦風霜無復滿叢金間綠京師誰家不種花碧砌朱
欄敞華屋奈何來對兩枯株共坐窮簷何局促詩翁
文字發天葩豈比青紅凡草木凡草開花數日間天
葩無根長在目遂令我每飲君家不覺長缾卧牆曲
坐中年少皆賢豪莫怪我今雙鬢秃須知朱顔不可
恃有酒當歡(一作飲)且相屬
依韻奉酬聖俞二十五兄見贈之作
與君結交遊我最先衆人我少旣多難君家常苦貧
今爲兩衰翁髮白面亦皴念君懷中玉不及市上珉
珉賤易爲價玉棄久埋塵惟能吐文章白虹射星辰
幸同居京城遠不隔重闉朝罷二三公隨我如魚鱗
君聞我來喜置酒留逡廵不待主人請自脫頭上巾
歡情雖漸鮮老意益相親窮逹何足道古來茲理均
小飲坐中贈别祖擇之赴陜府(無擇)
明日君當千里行今朝始共一罇酒豈惟明日難重
持試思此會何嘗有京師九衢十二門車馬煌煌事
奔走花開誰得屢相過盞到莫辭頻舉手驩情落寞
酒量減置我不須論老朽奈何公等氣方豪雲夢正
當吞八九擇之名聲重當世少也多竒晚方偶西州
政事藹風謠右掖文章煥星斗待君歸日我何爲手
把鋤犂汝隂叟
奉答聖俞逹頭魚之作
吾聞海之大物類無窮極蟲鰕淺水間蠃蜆如山積
毛魚與鹿角一龠(一作拾)數千百收藏各有時嗜好無
南北其微(一作小)旣若斯其大有(一作其大固一作大者固)莫測波濤浩
渺中島嶼生頃刻俄而没不見始悟(一作久始)出背脊有
時隨潮來暴死疑遭謫海人相呼集刀鋸爭剖(一作斫)
析骨節駭專車鬚芒(一作牙)侔劒戟腥聞數十里餘臭
久乃息始知百川歸固有含容德潛竒與祕寶萬狀
(一作物)不一識嗟彼逹頭微誰傳到(一作偶傳到一作偶傳入)京國
乾枯少滋味治(平聲)洗費炮炙聊兹知異物豈足薦佳
客一旦辱(一作得)君詩虚名從此得(京師人不識此魚滄州向防禦見寄)
(以分聖俞辱以詩答)
送刁紡推官(一本無二字)歸潤州
翹翹名家子自少能慷慨嘗從幕府辟躍馬臨窮塞
是時西邊兵屢戰輙(一作無功屢)奔潰歸來買良田俛首
學秉耒家爲白酒醇門掩青山對優游可以老世利
何足愛奈何從所知又欲向并代主人忽南遷此計
亦(作乃)中悔彼在吾往(一作乃)從彼去吾亦退與人交
若此可以言節槩
夜坐彈琴有感二首呈聖俞
吾愛陶靖節有琴常自隨無絃人莫聽此樂有誰知
君子篤自信衆人喜隨時其中苟有得外物竟何爲
寄謝伯牙子何須鍾子期
鍾子怱已死伯牙其已乎絶絃謝世人知音從此無
瓠巴魚自躍此事見於書師曠嘗一鼓羣鶴舞空虚
吾恐二三說其言皆過歟不然古今人愚智邈巳殊
奈何人有耳不及鳥與魚
二月雪
寧傷桃李花無損杞與菊杞菊吾所嗜惟恐食不足
花開少年事不入老夫目老夫無遠慮所急在口腹
風晴日暖雪初銷踏泥自採籬邊綠
歸田四時樂春夏二首(秋冬二首命聖俞分作)
春風二月三月時農夫在田居者稀新陽晴暖動膏
脉野水泛灩生光輝鳴鳩聒聒屋上啄布糓翩翩桑
下飛碧山遠映丹杏發青草暖眠黃犢肥田家此樂
知者誰吾獨知之胡不歸吾已買田清潁上更欲臨
流作釣磯
南風原頭吹百草草木叢深茅舍小麥穗初齊稚子
嬌桑葉正肥蠶食飽老翁但喜歲年熟餉婦安知時
節好野棠棃密啼晚鶯海石榴紅囀山鳥田家此樂
知者誰我獨知之歸不早乞身當及彊健時顧我蹉
跎已衰老
明妃曲和王介甫作
胡人以鞍馬爲家射獵爲俗泉甘草美無常處鳥驚
獸駭爭馳逐誰將漢女嫁胡兒風沙無情貌如玉身
行不遇中國人馬上自作思歸曲推手爲琵却手琶
胡人共聽亦咨嗟玉顔流落死天涯琵琶(一作此曲)却傳
來漢家漢宫爭按新聲譜遺恨已深聲更苦纖纖女
手生洞房學得琵琶不下堂不識黃雲出塞路豈知
此聲能斷腸
盆池
西江之水何悠哉經歷灨石險且回餘波拗怒猶(一作)
(獨)涵(去)澹奔濤擊浪常喧豗有時夜上滕王閣月照
淨練(一作綠)無纖埃楊闌左里在其北無風浪起傳古
來老蛟深處猒窟穴蛇身微行見者猜呼龍瀝酒未
及祝五色粲(一作照)爛高崔嵬忽然遠引千丈去百里
水面中分開收蹤滅跡莫知處但有雨雹隨風雷千
竒萬變聊一戲豈(一作肯)顧溺死爲可哀輕人之命若
螻螘不止山嶽將傾頽此外魚鰕何足道猒飫但覺
腥盤杯壯哉豈不快耳目胡爲守此空牆隈陶盆斗
水仍下漏四岸久雨生莓苔遊魚撥撥不盈寸泥潛
日炙愁暴鰓魚誠不幸此跼促我能決去反徘徊
再和明妃曲
漢宫有佳(一作美)人天子初未識一朝隨漢使遠嫁單
于國絶色天下無一失難再得雖能殺畫工於事竟
何益耳目所及尚如此萬里安能制夷狄漢計誠已
拙女(一作美)色難自誇明妃去時淚灑向枝上花狂風
日暮起飄泊落誰家紅顔勝人多薄命莫怨春風當
自嗟
奉送原甫侍讀出守永興(一作奉送永興安撫劉侍讀)
酌君以荆州魚枕之蕉贈君以宣城鼠須之管酒如
長虹飲滄海筆若駿馬馳平坂愛君尚(一作年)少力方
豪嗟我久衰歡漸鮮文章驚世知(一作聞)名早意氣論
交相得晚魚枕蕉一舉十分當覆盞鼠須管爲物雖
微情不淺新詩醉墨時一揮别後寄我無辭遠
哭聖俞
昔逢詩老伊水頭青衫白馬渡伊流灘聲八節響石
樓坐中辭氣凌清(一作高)秋一飲百盞不言休酒酣思
逸語更遒河南丞相稱賢侯後車日載枚與鄒我年
最少力方優明珠白璧相報投詩成希深擁鼻謳師
魯卷舌藏戈矛三十年間如轉眸屈指十九歸山丘
凋零所餘身百憂晚登玉墀侍珠旒詩老虀鹽太學
愁乖離會合謂無由此會天幸非人謀頷鬚已白齒
根浮子年加我貌則不歡猶可彊閑屢偷不覺歲月
成淹留文章落筆動九州釡甑過午無饙餾良時易
失不早收篋櫝(一作櫃)瓦礫遺琳璆薦賢轉石古所尤
此事有職非吾羞命也難知理莫求名聲赫赫掩諸
幽翩然素旐歸一舟送子有淚流如溝
居士集卷第八
熙寧五年秋七月男發等編定
紹熙二年三月郡人孫謙益校正
石枕蘄簟哀憐(一作矜憐)臨事(一作任事)嘗聞(一作昔時)好飲(一作愛飲)
夜聞風聲以飛(一作巳飛)共侵迫(共一作苦)
清明前一日奉呈聖俞得酒(一作得濁酒)
贈别祖擇之煌煌(一作皇皇)落寞(寞一作莫)
逹頭魚剖析(一作斫析)
夜坐彈琴見於書(一作載諸書)
二月雪寧傷(一作損)
歸田四時樂晚鶯(一作曉鶯)
明妃曲無常處(石本作隨山川)漢宫(一作漢家)
盆池楊闌左里(一作揚瀾左蠡)輕人之命(石本作奈何人命)魚誠(石本)
(作魚生)幸此(石本作幸遭)能決去反(石本作可決去猶)
書簡卷第八歐陽文忠公集一百五十一
與丁學士(寶臣字元珍皇祐四年)
某啓自聞南方寇梗思欲附問凶禍閑居難求的便
雖在哀殞翹想之心不可道也元珍學行優深才當
遠用遘(一作罹)此不幸古人多然在處之有道爾古之
君子所以異於常人者能安常人之所不能安也所
恨某居此際不能奔走耳某衰病無復生理今秋欲
扶護歸鄕恐趁葬期不及則且權厝鄕寺俟它年耳
忽偶黃莘先輩過云賢兄在舒州因得附此草草不
能盡鄙懷當續馳訊也秋熱寬中自愛某再拜
又(嘉祐四年)
元珍淹屈于外交游所宜出力旣默無所爲而至於
書問亦不能時致其勤其爲慚罪不待言矣某自蒙
思歸院雖稍清閑而忽忽度日公私無所益此處京
師者汨汨之常態也幸非甚愚頗知脫此而遠去然
事有不得遂去者古人所謂不如意十常八九者殆
此類也今歲廷試得人之盛中外共慶況在佳婿此
豈非久滯中一可喜事哉今因胡推官行謹奉狀相
㳄陸君行當别布懇
又(嘉祐四年)
某向在府中困於煩冗久不奉狀徒用瞻思專人遽
來特辱嘉問承涉夏巳來體氣清福深所欣慰元珍
才行並高而困蹇如此吾徒之責也某昨被煩使初
不敢辭然几案之才素非所長加以早衰多病筋力
不支屢自陳乞蒙恩得解去實出天幸然請外之志
尚未獲素心又以殘史終篇有期夏秋之交可決南
去相見未涯千萬鄙懷臨紙不能悉布惟慎重自愛
以順休復
答郭刑部(輔)
某啓方欲因兒子行奉狀遞中忽辱書可量欣慰兼
審春寒動履清勝承諭以嵩少之游豈勝跂羡此樂
常爲山人處士得之衣冠仕宦比其汲汲得如其志
不老則病矣雖有登臨之興勉彊而爲之巳不勝其
勞也若神完氣銳惟意所適如公之樂者百無一二
人也如某者目固不能遠望足亦不任登高矣可歎
可歎相見未涯嚮暖加愛
與朱職方(處約嘉祐五年)
某啓久不奉状夏熱公外竊惟體履休勝陳詵寺丞
佳士也曾在滁州同官今其南歸願拜識幸希留念
也屬唐史終篇忙迫作書不謹備恕之方暑慎愛
與蔡省副
某頓首公私忽忽久闕致誠辱教字承巳登舟遂不
復一得叙别可勝瞻戀短景日暮還家客巳盈室寢
食殆廢習以爲常以此久不奉問慙罪慙罪汝隂君
子久處疾少間當來歸未見惟寬中自愛審用藥餌
不盡區區
與王發運(鼎字寶臣嘉祐二年)
某啓中春嘗辱惠問不審涉夏暑毒體氣如何某自
出貢院爲羣士諠詬尋而入夏京師旱疫家人類染
時氣區區中復有病患憂煎以此久不附狀寶臣治
漕南方雖久淹于外然振綱革弊公私所頼者不細
比於碌碌于此無所云𥙷者所得多矣某再請洪井
未得屢罄所懷期於必得也未相見間惟爲時自重
謹於遞中奉此不宣某再拜
又(嘉祐二年)
某啓衰病無悰難久於此加以私計日思南去未可
得者無他近時内外制請便例不得從爾柰何柰何
自之翰有事故人零落所存者幾更復何心追後生
於紛華某將入貢院時之翰疾已甚比出遂不見遽
失斯人爲恨何勝與同年相知尤甚遂及之愁人愁
人中間承惠金櫻煎近方開而服之其製(一作煎得)尤精
多荷中年衰病太甚世情已去但猶藉藥力且扶旦
夕爾遽中不子細
與馬運判(遵皇祐二年)
某啓久别欣此瞻候隂寒道中尊候休勝河役動衆
疲民利害繄公處置之耳他俟握手不能具述因人
走此不宣某再拜運判裏行執事(十二月七日)
答韓欽聖(宗彦嘉祐二年)
某啓昨使舟行日不及攀别深以爲恨人至辱書伏
承署事以來當此祁寒體況清福實以爲慰也外𥙷
之樂得之有素伏讀佳作益以起予無用之質衰病
颯然造物者畏浮議以見縻柰何柰何歲晚以時自
重人還謹奉此爲謝不宣某再拜欽聖提刑學士(十)
(一月二日)辱寵惠佳篇欽誦不巳旦夕和得遞中
附上新甘竒味珍荷也珍荷也部頭事藝稍進得賢
者齒問更增勉勵也(呵呵)劉守到必還使司當復清
淡也嘗說襄陽山水一經真賞果如鄙言否
答李學士(嘉祐八年)
某啓自遭罹國䘏哀摧殆無以生伏惟感慕攀號何
以堪處伏承遠賜存慰豈勝感咽孤拙遭遇昔與安
道皆奉清光今兹衰晚才薄責重未知死所何以論
報嚮秋更冀以時加愛
與王學士
某頓首京師區區自朝及夕無益於公私而思接賢
者之論亦不時得近兩辱見顧皆不獲迎候豈勝爲
恨寒隂不審氣體何似旦夕當卜至門未間先此爲
謝冀有以亮之而巳
又(熙寧三年此帖又載第九卷却云與薛少卿)
某啓急足至辱書喜承尊候萬福貴眷各安甚慰企
想近入京衙校過潁捧手教尋於遞中奉狀必逹視
聽某到此以弊止未完固少留以葺然欲遂爲掛冠
之請遠近相知皆相督以蔡是自乞湏且勉赴到任
徐請歸休未遲今遂治行二十一二間上道三四日
至蔡别拜状恐久滯急足忙中作書不悉
答張學士(嘉祐■年)
某啓中間辱惠書未遑脩答又辱惠書意愛勤勤重
增感愧某以嘗患兩手中指攣搐爲醫者俾服四生
丸手指雖不搐而藥毒爲孽攻注頥頷間結核咽喉
腫塞盛暑中殆不聊生近方銷釋衰朽百病交攻難
堪久處兹地漸欲謀爲退縮得免罪戾以疾爲名而
去猶是幸人使騎廵歷何時一過都下少遂握手未
間以時自愛仲儀喪子應滯行期許事猶煩餘暇沖
卿恐猶未歸未及作書爲懇
又(嘉祐■年)
某啓區區久不馳問豈勝瞻勤暑毒竊惟體履清福
兼承權留務都邑孔道諒少勞神中間嘗辱惠問不
時修報亦可知其冗率也慚感慚感某唐史終篇遂
當復尋江西之請衰病無堪爲歸老之謀爾未由握
手莫罄鄙懷惟冀爲時自愛以副企詠
又
某啓前日專詣舟次值不在略見賢郎比欲旦夕再
祗候而大雨連綿無由出門兼恐已行忽辱手教乃
知即今方行不獲面别惟以時自愛瞻企何已東南
應亦有所欲但倉卒不暇續當有信咨煩也蔣同年
千萬爲伸意近得書亦當作書也南郡近有書去矣
人立待草草
又
某啓衰病無堪叨竊過分方深愧懼遽辱誨存兼承
惠寄佳篇豈勝珍誦湖園野趣近郡所無夢寐在焉
何嘗忘也若得偶逃罪責歸老其間遂養慵拙何勝
幸也歲晚寒凛𣢾言未期惟冀以時自重
答陸學士(經字子履至和二年)
某啓使北往返六千里早衰多病不勝其勞使者輩
往凡七八獨疲劣者尤覺其苦也還家人事日益區
區浮生何處得少休息承子履在洛甚安又知來鄭
書碑咫尺莫得奉見獨見勝之備知動止辱書益用
爲慰漸暄珍愛人還謹此
又(熙寧四年)
某啓久闕奉問忽枉以書奚勝感慰兼審經寒履況
沖𥙿某衰病餘生得請歸老而遷官兼職皆出特恩
榮幸之愧無以爲諭第久疾累年頓難減損然得此
閑適足以安養又其幸也遂復田畒無期會見企仰
而巳千萬加愛
又(冶平四年)
某啓早來辱枉使車重增媿感過午遂熱承動履清
和方苦昏乏忽被手教兼惠以藥并方尤荷意愛之
厚第藥性差熱當漸漸服之也竊承代歸有期依依
之意愚當與潁民同也餘留面布人還少奉此
與刁學士(約)
某啓前日承寵訪秋暑計尊候康和以居處狹陋欲
卜定力約數君奉同閑話一日旣稍寬涼又佳水烹
一兩杯茶幸告月初約一日恐爲會處多故先次(一作)
(此)咨啓
答連職方(庶字君錫天聖巾)
某惶悚頓首上黨三哥良執少(一作久)别伏想體中佳
好近者兄長行獲奉短札懇悃之素具之如昨洎任
進來得三兄信伏知軒車猶未歸仙墅某自返黨閭
邈然塊處日以賤事相逼魚鱗左右至於筆硯之具
視同長物而巳前承寵示佳句久欲爲答柰六情底
滯不能叩課加之對雷門之前非布鼓之能過也但
效曹生游揚季布之名日得傳播於漢東士流之間
諷誦傳寫者迨(疑)使中山兔悲而洛陽紙貴也今勉
成一首以報來賜小生學非師授性且冥憃仰頼良
交時賜教誘若不爲索其病疵而姑效司馬生言好
字則三哥顧我之厚薄可由斯而見矣崢歲且晏平
居寡徒想望故人能不愴恨時因北風幸無忘德音
之惠某頓首
又(嘉祐五年)
某啓近嘗辱惠問不審寒來體履如何京師區區幸
時與元禮相見然衰病鮮悰無復壯年游從之樂也
殘史巳終篇南歸之思如欲飛爾君錫決然遂獲閑
居之適應知此趣真老者之所便也況竊禄甚厚於
國無𥙷豈堪碌碌久此乎握手未期聊爲君錫道此
盛寒多愛
又(熙寧年)
某啓令姪過郡辱書粗尉積年思企之勤兼得一詗
起居康福外絶世欲内養天真宜其極方外之樂享
眉夀於無涯某寵禄盈溢心志衰零尚此盤桓未償
夙願然亦不出新春歸計可決第思埸屋之游四十
年之舊零落之餘所存者幾而吾二人者邈焉各在
一方未知握手之期用此不勝區區爾歲律遒盡寒
色嚮深惟以時加愛
又(熙寧四年二月)
某啓守蔡忽巳半歲老年百病交攻賴此閑僻偷安
然猶經春在告人事曠廢咫尺相去闕於馳問使至
辱書旣慚且感喜承尊候康𥙿某以衰殘未遂一丘
之願勉彊憂畏惟思高賢遠識早能超出塵累宜享
福壽於無涯也企慕企慕相見未期初暄保愛
又(熙寧四年四月)
某啓相去不遠惠然之顧出於乘興古賢佳事有望
於故人但不敢坐邀爾某入新年陡更衰殘昨三月
中欲遂伸前請決計歸休封遞角次得闕報陜兵爲
孽遠近驚懼朝廷方有西顧之憂遂且少止今已寧
息非晚必期得請也若遂還潁則相去益遠至時或
一就蔡枉顧可否千里命駕近世未聞亦是一時竒
事有望有望亂道思潁詩一卷粗以見志閑中可資
一噱
答連郎中(庠字元禮)
某啓才薄力劣任非其稱初無報效徒自爲勞人事
都廢恃親舊見哀而不責小故湖外風土如何嚮承
體中亦小不佳今喜清康君錫兄亦久不承問多事
怱怱不曾作得一書慙悚慙悚惠柑甚佳遠地難致
尤爲珍感鳳團數餅聊表信而已歲律遽窮新春多
愛
又
某啓永賢郎小娘子見過故人有佳兒女朋友所當
共慶也兼辱簡字惠以熊白并蹯鮓等皆飲酒具獨
患累日苦目昏未能近杯杓也朝暮乘閑道話
答丘寺丞
某頓首今日食後就寢方覺擁被卧讀太白集忽辱
惠佳篇豈勝感愧當亦牽強爲報恐滯使人且此爲
謝
答韓宗彦(嘉祐四年本卷前有答韓欽聖二幅即宗彦也誤寘此)
某啓專人辱書承此初暑體履清勝實慰瞻勤前在
府中嘗辱惠問牽以俗冗不時布𣢾昨以衰病屢自
乞蒙恩俾解煩劇雖江西前請未獲素心而疲憊計
不能久粗得休息亦不勝其幸方得復從諸公之遊
而子華遽遷執憲然命出中外稱愜某旣得閑適遂
且盤桓過夏秋冬當遂前請相見未涯但聞風采行
被嚴召未間暑熱以時自愛因人還謹此爲謝
答黎宗孟(醇熙寧二年)
某啓近遣家兵至萬夀奉迎有書計逹專人惠教乃
承路中得疾問來人不能詳言即日必惟巳獲痊安
旅中有疾亮難久也辱諭尋醫細思皆小小外事不
足動懷豈宜輕爲去就許昌避(疑)介至亳又陳曹爲
梗今又復然足驗世人常態處處如此然則尋醫所
至未必見容但當寬度包之爾冨丞相奉知必不淺
已教他舉留再任莫且隠忍終之否某性自少容老
年磨難多漸能忍事前後蒙見教者豈非欲某寬中
以忍事耶却敢以此意奉規不怪不怪未敢奉邀必
且徑還家也嚮暖加愛不宣某再拜
與裴如晦(煜嘉祐五年)
某啓酷暑阻奉見竊惟體氣佳和新事頗動人耳目
惟静處聽閙益覺其喧也聖俞&KR0608;助遂獲幾何苟有
所得幸且勿送其家也望略批示或約相見爲佳謹
此咨啓某再拜如晦學士(廿四日)
答杜植(嘉祐五年)
某啓公私多故久闕馳誠然亦久不承問忽於遞中
辱書喜慰無量兼審經寒動履清勝不相見數年間
親舊零落所有無幾在者衰殘老病於理宜然其間
不能量力決然早去而留連禄仕任過其分勉強碌
碌迄無可稱以取責於一時而貽譏於後世則鄙人
於數老叟中又獨負此若寵利紛華不惟非素心所
溺就令心有所好大抵晚年實能享者於身所得幾
何由是言之得失不較可知自去夏迨今病恙交攻
尤苦齒牙飲食艱難則嚮所謂於身所得者無復有
爾可嘆可嘆不相見久因書及此聊當一笑爾聖俞
家賴諸故人力得不失所漳州兒子軰更在教育他
事應在雅懷有以處之不待言也新歲千萬加愛因
風不惜惠問以慰瞻仰不宣某再拜
答陸伸
某啓人至辱示長書及古今雜文十軸其研窮六經
之旨究切當世之務與其辨論文辭之際如決壅塞
闢通衢以瀉浩渺之無窮御駔駿而馳騁然則吾子
之所能與其所用心者不待相見而可知矣某衰病
廢學多難於時常幸得空閑之處苟樂於自棄而吾
子獨不棄之惠然見及何以當之欣慕感媿聊兹爲
謝幸察其區區
與丁學士(見英辭類稾巳下續添)
元珍屈處冗務士夫所歎清議尚存自當奮滯惟通
塞有時少須之耳某碌碌于此為庸人出處之計前
以屢陳矣
又
冗務誠非賢者所處然屈伸之際又非賢者不能安
也凡在交舊莫不以此爲慮而未知所以為之奈何
自古賢逹之士固嘗有所屈伸其所以處之者乃其
平生所學者耳足下所存遠大故知必能及此敢道
之
與蔡省副(嘉祐■年見名賢簡啓)
某啓昨日無以為禮深用慙靦宿來動履想佳然中
席遽起遂不可留變此新例他時東齋之會敢不遵
用故事也適得沖卿簡言原父巳送詩云某殊未有
一句欲借一拭目以發衰鈍三日欲去出城送沖卿
能往否此不敢強閑及之
又(嘉祐■年)
某啓昨日知與沖卿賞月必有餘樂某亦邀同軰二
三人淡坐不飲殊亦鮮歡但飲冷過多又病真不能
追逐少年矣前時烏絲欄輒留欲書其後尚未有暇
適因尋書别得少佳者且納上聊資揮灑章望之長
言試爲一闋(疑)後日方得奉見謹此咨布
與裴學士(名煜字如晦嘉祐八年以祕閣校理知潤州前有嘉祐五年一帖)
某啓公私冗瑣人事多廢不獲奉問忽巳逾時專人
辱書承經寒氣體清安稍慰瞻想也某年齒日增心
志日耗材薄任重憂責無涯故人在遠誰與教告誠
未知稅駕之所也如晦代歸有期竊承私門多所憂
撓顧知紛紛此世少無事人也惠甘誠爲佳物然不
飲巳朞年矣茶湏嘗方敢致謝嚮春和更希慎愛專
人還謹奉此不宣某頓首如晦學士足下二月三日
與趙學士(名彦若字元考熙寧年)
脩啓頃蒙軒騎少留忽忽殆疎𣢾奉然每親餘論獲
益已多少别方爾傾馳辱書感愧旦夕亮且就道霜
月嚮寒千萬愛攝不宣歐陽脩奉啓太常學士執事
八月晦日
承示集古跋尾數事頓發蒙滯恨不早拜呈也
書簡卷第八
與丁學士第一帖不可道(一作不可一二道)不能安(一作難安)歸
鄕(此下一有以風波道遠五字)
第二帖況在佳壻此豈非久滯中一可喜事哉(■十五字)
(一作況在佳壻高與良增喜慰)
第三帖深所(一作乃心)
與王發運中春(一作春中)
答李學士以時(一作爲時)
答韓宗彦疲憊計不能久(一作疲憊交攻不能自支)
集古錄跋尾卷第八歐陽文忠公集一百四十一
唐徐方回西墉記(寶應年)
右西墉記唐徐方回撰方回云寶應中為南陽令得
崔子玉所作平子銘末二十一字陷于廳之西墉按
今西鄂石本末句見在方回所得乃南陽半石之末
也今又亡矣惜哉(右集本)
唐禹廟碑(大曆三年叚季展書)
崔巨文傳於今者絶少皆不及此碑季展他所書亦
不偉於此治平二年上元日書(右眞蹟)
唐崇徽公主手㾗詩(大曆四年)
右崇徽公主手㾗詩李山甫撰崇徽公主者僕固懷
恩女也懷恩在肅宗時先以二女嫁回紇其一嫁毗
伽可汗少子後號登里可汗者是也其一不知所嫁
何人唐書懷恩傳及回紇傳皆不載惟懷恩所上書
自陳六罪有云二女遠嫁為國和親以此知其又嘗
嫁一女爾此所謂崇徽公主者懷恩幼女也懷恩既
反引羌渾奴刺為邊患永泰中病死於靈武其從子
名臣以千騎降唐大曆四年始以懷恩幼女為(集本有崇)
(徽二字)公主又嫁回紇即此(集本有公主二字)也治平元年三
月八日書(右眞蹟)
唐僧懷素法帖(大曆十二年)
右懷素唐僧字藏真特以草書擅名當時而尤見珍
於今世予嘗謂法帖者乃魏晉時人施於家人朋友
其逸筆餘興初非用意而自然可喜後人乃棄百事
而以學書為事業至終老而(集本無此字)窮年疲弊精神
而不以為苦者是真可笑也懷素之徒是已治平元
年八月八日書(右眞蹟)
唐重摹吳季子墓銘(大曆十四年)
右吳季子墓銘自前世相傳以為孔子所書據張從
紳(疑)記云舊石堙滅開元中玄宗命殷仲容模搭其
書以傳然則開元之前已有本矣至大曆中蕭定又
刊于石則轉相傳模失其真遠矣按孔子平生未嘗
至吳以史記世家考之其歷聘諸侯南不踰楚推其
歲月蹤跡未嘗過吳不得親銘季子之墓又其字特
大非古簡牘所容第以其名傳之久不可遽廢故錄
之以俟博識君子(右集本)
又
右古篆文曰嗚呼有吳延陵季子之墓自前世相傳
以為孔子所書據張從紳(疑)記云舊石堙滅開元中
玄宗命殷仲容榻本遂傳於世然則開元以前已有
刻石矣其後正元中鄭播又為記盧國遷建堂樹碑
則今本又非仲容所模者字亦竒偉莫知何人所書
按孔子未嘗至吳以史記世家考之其歷聘諸侯南
不逾楚推其歲月蹤跡無過吳之理不得親銘季子
之墓又其字特大非簡牘所容惟博物君子必能辨
之(右真蹟)
唐竇叔蒙海濤誌(大曆中)
右海濤誌竇叔蒙撰其書六篇一曰海濤誌二曰濤
曆三曰濤日時四曰濤期五曰朔望體象六曰春秋
仲月漲濤解余嚮在揚州得此誌甚愛之張于座右
之壁冀於朝夕見也巳而夜為風雨所壞其後求之
凡十五年而復得斯本以示京師好事者皆云未嘗
見也(右集本)
唐鹽宗神祠記(大曆中)
右鹽宗神祠記錢義方撰近時有尚書郎張席自言
家寓解州為余言安邑解縣兩池鹽事云夏月鹽南
風來池面紫色湏臾凝結如雪土人謂之漫生鹽而
兩池歲役畦夫數百種鹽公私秏弊而州縣吏緣以
為姦利棄漫生鹽不取誣其苦不可食席博學能言
漢唐事尤詳為余復言前世鹽皆自生開元中姜師
度為河中尹而鹽池涸始置鹽屯故唐格自開元後
遂有畦夫營種之課席因上書論鹽漫生之利官遂
罷畦夫而公私皆以為然而議者或害其事乃云漫
生鹽味苦不可食或云暫結復銷不可畜聽者方惑
其事余因讀義方所記乃云若隂陽調和鬼神驅造
不勞人而擅其利與夫鑿泉煑海不相為謀由是知
唐世鹽非營種為決可信義方大曆時為榷鹽使余
家集錄古文不獨為傳記正訛繆亦可為朝廷决疑
議也(右集本)
唐鴈門王田氏神道碑(代宗時)
右唐魏博節度使鴈門郡王田承嗣碑營田副使裴
抗撰子緒碑節度判官丘絳撰按唐書列傳承嗣十
一子維朝華繹綸綰緒繪純紳縉而緒次當第七此
二碑皆以緒為第六子而無綰自緒而下有繪純紛
縉與史不同二碑當時故吏所作必不誤蓋史之繆
也其文與字皆不嘉故余特錄其世次而巳(右眞蹟)
唐李憕碑(大曆四年)
右李憕碑李紓撰新唐書列傳云憕十餘子江涵渢
瀛等同被害惟源彭免據李紓載憕子見於碑者實
十二人曰右𥙷闕彭汝州刺史深華隂丞渢左驍衞
兵曹瀛硤石丞沆洪州别駕澥洛陽尉渭司農主簿汶
又云公之薨也彭從玄宗南狩次公而殁深授任他
郡其在洛陽者長子江第三子涵與華隂驍衞而又
少子合六人皆從公殱千虜刃硤石而下與衆孫之
在者僅以孩提免如紓所記憕子盡於是矣未嘗有
源也紓但言衆孫孩亦不云有未名子也然則源者
史家何從而得之據史言源為司農主簿以碑考之
源當為汶也又據碑方憕殁于賊也彭深沆澥渭汶
六子獲免而史惟云源彭此當以碑為正紓當代宗
時為憕作碑自云與憕有通家之好幼奉升堂之慶
宜知憕事不繆也(右集本)
唐甘棠館題名(歲月見本文)
右甘棠館題名自唐德宗貞元以來止於會昌文字
多已磨滅惟高元𥙿韋夏卿所書尚可讀甚矣人之
好名也其功德之盛固巳書竹帛刻金石以垂不朽
矣至於登高遠望行旅往來慨然寓興於一時亦必
勒其姓名留于山石非徒徘徊俯仰以自悲其身世
亦欲來者想見其風流夏卿所記留連感愴意不淺
也如高韋二子皆當時知名士也史傳載之詳矣昔
杜預沈碑漢水謂萬世之後谷或為陵庶幾復出以
見于世其為慮深矣然預之功業不待碑而自傳其
區區於此者好名之弊也故士或勤一生以自苦或
餓死空山之中甚者蹈水火赴刀鋸以就後世之名
為莊生所笑者有矣故余於集古每得前世題名未
嘗不錄者閔夫人之甚好名也(右集本)
唐汾陽王廟碑(貞元二年)
右郭子儀廟碑高參文其敘子儀功業不甚詳而載
破墨姓處木討沙陁處蜜事則唐書列傳無之蓋子
儀微時所歷(集本作立)其後遂立大勲宜乎史略不書也
然唐書有處密處月朱耶孤注等皆是西突厥薛延
陁别部名號余於五代史為李克用求沙陁種類卒
不見其本末而參謂處蜜為沙陁不知其何所據也
按陳翃子儀家傳亦云討沙陁處墨十二姓與參所
書頗同售書轉蜜為密當以碑為正(右眞蹟)
唐郭忠武公將佐略(貞元十二年)
右忠武公將佐略陳翃撰忠武公者郭子儀也翃之
所書亦為盛矣猶言得其六七蓋其官至宰相者七
人為節度使者二十八人尚書丞郎京尹者十人廉
察使者五人據翃所得而書者實六十人而顯名於
世者蓋五十人雖喬琳周智光李懷光僕固懷恩等
䧟於禍敗然杜鴻漸黃裳李光弼光進之徒偉然名
見於當時而垂稱於後世者亦不為少豈惟得失相
當而已哉雖汾陽功業士多喜附以成名然其亦自
有以得之也其忠信之厚固出其天性至於處冨貴
保功名古人之所難者謀謨之際宜亦得其助也治
平甲辰秋社前一日書(右眞蹟)
唐濟瀆廟祭器銘(貞元十三年)
右濟瀆廟祭器銘張洗撰碑云置齋郎六人唐自高
宗以後官不勝其濫矣洗之所記乃開元時事州縣
祠廟置齋郎六人可知其濫官之弊然史家不能詳
載惟於碑刻偶見其一二爾治平甲辰秋分後一日
中書東閤雨中書(右眞蹟)
唐神女廟詩(貞元十四年)
右神女廟詩李吉甫丘玄素李貽孫敬騫等作余貶
夷陵令時嘗泛舟黃牛峽至其祠下又飲蝦蟇碚水
覽其江山巉絶窮僻獨恨不得見巫山之竒秀每讀
數子之詩愛其辭翰遂錄之(一有遂為隹玩字右集本)
唐馬寔墓誌銘(貞元十四年)
右馬寔墓誌銘售歐陽詹撰并書其文辭不工而字
法不俗故錄之寔之事迹亦無足紀也(右集本)
又
詹之文為韓退之所稱遂傳于世然其不幸早死故
其傳者不多刻石之文秪有此與福州佛記耳尤可
惜也(右眞蹟)
唐石洪鍾山林下集序(貞元二十年)
右鍾山林下集序者石洪為浮圖緫悟作也石洪為
處士而名重當(集本作一)時者以常為韓退之稱道也唐
世號處士者為不少矣洪終始無佗可稱於人者而
至今其名獨在人耳目由韓文盛行於世也而洪之
所為與韓道不同而勢不相容也然韓常歎籍湜輩
叛已而不絶之也豈諸子駮雜不能入於聖賢之域
而韓子(集本有獨字)區區誨誘思援而出於所溺歟此孔
孟之用心也治平元年八月八日書是日上以霖雨
不止分命羣臣祈禱余祈于太社既歸而雨遂止某
謹記(右眞蹟)
唐房太尉遺愛碑隂記(元和六年同是石洪撰附此)
石洪文字罕見於後世故特錄之(右見綿本拾遺)
唐賀蘭夫人墓誌(貞元七年)
右賀蘭夫人墓誌唐陸䞇撰或云䞇書也題曰祕書
監陸公夫人墓誌銘而䞇自稱姪曾孫此石在常州
(一有陸監名齊望五字右集本)
唐陸文學傳(咸通十五年)
右陸文學傳鴻漸自撰茶之見前史蓋自魏晉以來
有之而後世言茶者必本陸鴻漸蓋爲茶著書自其
始也至今俚俗賣茶肆中嘗置一甆偶人於竈側云
此號陸鴻漸鴻漸以茶自名於世久矣考其傳著書
頗多曰君臣契三卷源解三十卷江表四姓譜十卷
南北人物志十卷吳興歷官記三卷潮州刺史記一
卷茶經三卷占夢三卷其多如此豈止茶經而已哉
然其他書皆不傳(右集本)
唐辨正禪師塔院記(貞元中)
右辨正禪師塔院記徐峴書誠能行筆而少意思也
往時石曼卿屢稱峴書曼卿多得顔柳筆其書與峴
不類而遠過之不知何故喜峴書也余當曼卿在時
猶未見峴書但聞其所稱曼卿殁已久始得此書遂
錄之爾(右眞蹟)
唐韓愈盤谷詩序(貞元中)
右送李愿歸盤谷序韓愈撰盤谷在孟州濟源縣正
元中縣令刻石于其側令姓崔其名浹今已磨滅其
後書云昌黎韓愈知名士也當時退之官尚未顯其
道未為當世所宗師故但云知名士也然當時送愿
者為不少而獨刻此序蓋其文章已重於時也以余
家集本挍之或小不同疑刻石誤集本世已大行刻
石乃當時物存之以為佳翫爾其小失不足較也(右眞蹟)
唐韓退之題名(元和四年已下七篇皆韓文公撰故不與别碑歲月為叙)
右韓退之題名二皆在洛陽其一在嵩山天封宫石
柱上刻之(集本有記龍潭遇雷事六字)天聖中余為西京留守推
官與梅聖俞遊嵩山入天封宫裴回柱下而去遂登
山頂至武后封禪處有石記戒人遊龍潭者毋妄語
笑以黷神龍龍怒則有雷恐因念退之記遇雷意其
有所試也其一在福先寺塔下當時所見墨蹟不知
其後何人模刻于石也治平元年三月廿二日書(右眞蹟)
唐田弘正家廟碑(元和八年)
右田弘正家廟碑昌黎先生撰余家所藏書萬卷惟
昌黎集是余為進士時所有最為舊物自天聖以來
古學漸盛學者多讀韓文而患集本訛舛惟余家本
屢更挍正時人共傳號為善本及後集錄古文得韓
文之刻石者如羅池神黃陵廟碑之類以挍(集本有余家二)
(字)集本舛繆猶多若田弘正碑則又尤甚蓋由諸本
不同往往妄加改易(集本有今字)以碑挍集印本與刻石
多同當以爲正(九字集本作初未必誤多爲挍讎者妄改之)乃知文字之
傳久而轉失其真者多矣則挍讎之際決於取捨不
可不慎也
印本云銜訓事嗣朝夕不怠往時用他本改云銜
訓嗣事今碑文云銜訓事嗣與印本同知其妄改
也
印本云以降命書用他本改爲降以命書今碑文
云以降命書與印本同知爲妄改也
印本云奉我天明用他本改云奉我王明今碑文
云奉我天明與印本同知爲妄改也此類甚多略
舉三事要知改字當慎也治平元年三月八日書
(右眞蹟)
唐韓愈南海神廟碑(元和十五年)
右南海神廟碑韓愈撰陳諫書以余家舊藏集本挍之
皆同惟集本云蜿蜿蜒蜒而碑為(集本作云)蜿蜿蛇蛇小
異當以碑為正今世所行昌黎集類多訛舛惟南海
碑不舛者以此刻石人家多有故也其妄意(集本無此字)
改易者頗多亦賴刻石為正也治平元年七月二十
日書(右眞蹟)
唐韓愈羅池廟碑(長慶中)
右羅池廟碑唐尚書吏部侍郎韓愈撰中書舍人史
館修撰沈傳師書碑後題云長慶元年正月建按穆
宗實錄長慶二年二月傳師自尚書兵部郎中翰林
學士罷為中書舍人史館修撰其九月愈自兵部侍
郎遷吏部(集本有然則據建碑時愈未為吏部沈亦未為舍人字)碑言柳侯死
後三年廟成明年愈為柳人書羅池事子厚以元和
十四年卒至(集本有後三年字)愈作碑時當是長慶三年考
二君官與此碑亦同但不應在元年正月蓋後人傳
模者(二十三字集本作則二君官當與此碑同其書元年正月蓋傳模者)誤刻之爾今
世傳昌黎先生集載此碑文多同惟集本以步有新
船為涉荔子丹兮蕉黃蕉下加子(二十五字集本作此文與碑多同惟)
(集本云涉有新船而碑以涉為步荔子丹兮蕉子黃碑蕉下無子字)當以碑為是而碑
云春與猿吟而(集本作兮)秋鶴與飛則疑碑之誤也嘉祐
八年六月二日書(右眞蹟)
唐韓愈黃陵廟碑(長慶元年)
右黃陵廟碑韓愈撰沈傳師書昌黎(二字集本作韓)集今大
行於世而患本不真余家所藏最號善本世多取以
為正然時時得刻石挍之猶不勝其舛繆是知刻石
之文可貴也不獨為翫好而巳黃陵碑以家本挍之
不同者二十餘事如家本言降小君為夫人而碑云
降小水之類皆當以碑為正也嘉祐八年十月十八
日書(右眞蹟)
唐胡良公碑(長慶三年)
右唐胡良公碑韓愈撰良公者名珦韓之門人張籍
妻父也今以碑挍余家所藏昌黎集本號為最精者
文字猶多不同皆當以碑為正茲不復紀碑云珦子
逞廼巡遇述遷造而集本無巡他流俗所傳本(集本有又)
(字)有云遇或為巡者皆非(集本有也字)當以碑為正治平
元年七月晦日書(右眞蹟)
唐韓文公與顚師書(歲月未詳)
右韓文公與顚師書世所罕傳余以集錄古文其求
之既勤且博(七字集本只作其求之博)蓋久而後獲其以易(集本無此)
(字)繫辭爲大傳謂著山林與著城郭無異等語宜爲
退之之言其後書吏部侍郎潮州刺史則非也蓋退
之自刑部侍郎貶潮州後移袁州召爲國子祭酒遷
兵部侍郎久之始遷吏部而流俗相傳但知爲韓吏
部爾顛師遺記雖云長慶中立蓋并韓書皆國初重
刻故繆爲附益爾治平元年三月十三日書(右眞蹟)
唐高閑草書(歲月未詳)
高閑草書審如此則韓子之言爲實錄矣永豐歐陽
脩(右見綿本别集二十三卷)
唐武侯碑隂記(開成二年)
右武侯碑隂記崔備撰唐劒南西川節度使武元衡
及其將佐題名者二十九人楊嗣復再題及其僚屬
又六人并嗣復汝士詩兩首合爲一卷唐諸方鎮以
辟士相高故當時布衣韋帶之士或行著鄕閭或名
聞埸屋者莫不爲方鎮所取至登朝廷位將相爲時
偉人者亦皆出諸侯之幕如元衡所記裴度柳公綽
楊嗣復皆相繼去爲本朝名將相亦可謂盛矣哉治
平元年初伏休假雨中書(右眞蹟)
唐盧頊禱聦明山記(元和三年)
右禱聦明山記盧頊撰乃盧從史禱山神之記也閱
從史官屬題名見孔戡與烏重胤俱列于後而感(集本)
(作覽)韓退之記戡事云戡屢諫從史不聽卒為重㣧所
縛掩卷歎息者久之嗚呼禍福成敗之理甚明而先
事而言則罕見從事至而言則不及矣自古敗亂之
國未始不如此也(右眞蹟)
唐侯喜復黃陂記(歲月見本文)
右復黃陂記唐侯喜撰黃陂在汝州汝州有三十六
陂黃陂最大溉田千頃始作于隋記云至貞元辛未
刺史盧虔始復之辛未貞元七年也碑元和三年建
喜之文辭嘗爲韓退之所稱而世罕傳者余之所得
此碑而已(右集本)
又
昌黎先生甚稱侯喜其文罕傳於今余之所見止此
一篇爾(右眞蹟)
售柳宗元般舟和尚碑(元和三年)
右般舟和尚碑柳宗元撰并書子厚所書碑世頗多
有書旣非工而字畫多不同疑喜子厚者竊借其名
以爲重子厚與退之皆以文章知名一時而後世稱
爲韓柳者蓋流俗之相傳也其爲道不同猶夷夏也
然退之於文章每極稱子厚者豈以其名並顯於世
不欲有所貶毀以避爭名之嫌而其爲道不同雖不
言顧後世當自知歟不然退之以力排釋老爲已任
於子厚不得無言也治平元年三月廿二日書(右眞蹟)
唐南嶽彌陁和尚碑(元和五年)
右南嶽彌陁和尚碑柳宗元撰并書自唐以來言文
章者惟韓柳柳豈韓之徒哉真韓門之罪人也蓋世
俗不知其所學之非第以當時輩流言之爾今余又
多錄其文懼益後人之惑也故書以見余意(右集本)
唐元稹修桐柏宮碑(大和四年)
右售元稹撰文并書其題云修桐柏宮碑又其文以
四言為韻語旣牽聲韻有述事不能詳者則自為注
以解之為文自注非作者之法且碑者石柱爾古者
刻石為碑謂之碑銘碑文之類可也後世伐石刻文
既非因柱石不宜謂之碑文然習俗相傳理猶可考
今特題云修桐柏宫碑者甚無謂也此在文章誠為
小瑕病前人時有忽略然而後之學者不可不知自
漢以來墓碑多題云某人之碑者此乃無害蓋目此
石為某人之墓柱非謂自題其文目也今稹云修桐
柏宫碑則於理何稽也(右集本)
唐虞城李令去思頌(元和四年)
右虞城李令去思頌李白撰文王遹篆唐世以書自
名者多而小篆之學不(集本作十)數家自陽冰獨擅後無
繼者其前惟有碧落碑而不見名氏遹開元天寶時
人在陽冰前而相去不遠(集本有亦工八分四字)然當時不甚
知名雖字畫不為工而一時未有及者所書篆字惟
有此爾世亦罕傳余以(集本無此字)集錄求(集本無此字)之勤
且博廑得此爾今世以小篆名家如邵不疑楊南仲
章友直問之皆云未嘗見也治平元年二月七日書
(右真蹟)
唐陽公舊隱碣(元和中)
右陽公舊隱碣胡証撰黎煟書李靈省篆額唐世篆
法自李陽冰後寂然未有顯於當世而能自名家者
靈省所書陽公碣筆畫甚可佳旣不顯聞於時亦不
見於他處以余家所藏之博而見於錄者惟此雖未
為絶筆亦可惜哉嗚呼士有負其能而不為人所知
者可勝道哉(右眞蹟)
唐于夐神道碑(元和中)
右于夐神道碑盧景亮撰其文辭雖不甚雅而書事
能不没其實夐之為人如其所書蓋篤於信道者也
碑云司馬遷儒之外五家班固儒之外八流其語雖
拙蓋言其(集本作夐)學不駮雜也然則非徒貶去釋老而
巳自儒術之外餘皆不學爾碑又云其弟可封好釋
氏夐每非之夐于頔父也然可封之後不大顯而夐
之後甚盛以此見釋氏之教信嚮者未必獲福毀貶
者未必有禍也碑言夐篤於孝悌守節安貧不可動
以勢利其所履如此足以興其後世矣治平元年八
月十一日書(右真蹟)
唐昭懿公主碑(元和中)
右昭懿公主碑孟簡撰皇甫鏄書公主代宗女也號
昇平公主嫁郭氏公主之號自漢以來始有謂天子
之女禮不自主㛰(集本作壻)以公主之因以為名爾後世
號某國公主者雖實不以國公為主而名猶不失其
義唐世始别擇佳名以加之如昇平之類是也巳失
其本義矣今此碑乃云諱昇平公主字昇平公主(集本)
(無此五字)斯莫可曉也巳治平元年八月八日書(右真蹟)
唐李光進碑(元和中)
右李光進碑楊炎撰韓秀實書唐有兩李光進其一
光顔之兄其一光弼之兄弟也此碑乃光弼弟也唐
史書此兩人事多誤新書各為傳以附顔弼遂得其
正(右集本)
集古錄跋尾卷第八
西墉記(元附三十一)
禹廟碑(元第九十七)
崇徽公主手痕詩(元第三百六十八)
懷素法帖(元第九百一十六)
重摹吳季子墓銘(元第二百五十一)巳有本(一作自有真本)未嘗過
吳(一作無過吳之理)其名傳之久(一作其傳也久)嘉祐八年五月晦
日書(一有此九字)
海濤誌(元第九百)誌(一作志篇内同)治平元年七月二十日書(一有此十字)
鹽宗神祠記(元第九百六十九)故唐(一無故字)官遂(一無官字)為然(一作)
(利)不獨為傳記正訛繆亦可為朝廷决疑議也(一作為傳)
(記正訛繆多矣為朝廷決有司疑議獨斯記𡭗)治平元年八月十一日書(一有)
(此十字)
鴈門王田氏神道碑(元無卷第)
李憕碑(元第四百六十九)而又(一作又兩)六人(一作子)孩提(一作提孩)衆
孫(此下一有提字)升堂之慶(一作昇堂之愛)治平元年三月二十三
日書(一有此十一字)
甘棠館題名(元第四百二)治平元年清明前一日書(一有此十字)
汾陽王廟碑(元第九百二十九)治平甲辰七月十三日以服
藥家居書(一有此十五字)
郭忠武公將佐略(元第八百五至八百六)謀謨(一作謨謀)
濟瀆廟祭器銘(元第八百)所記(一作聞)
神女廟詩(元第一百四十三)嘉祐八年十一月十四日(一有此十字)
馬寔墓誌銘(元第九十)同前
鍾山林下集序(元第九百八十九)而洪(一無而字)
房太尉遺愛碑隂記(元第四百三)
賀蘭夫人墓誌(元第三十二)
陸文學傳(元第五百四十七)茶之(此下一有載字)號陸鴻漸(此下一有至飲)
(茶客稀則烹茶沃之云可祝利市十五字)鴻漸以茶(四字上一有盖字)考其(此下一有)
(自字)潮州(一作湖州)其多如此(一無此四字)不傳(此下一有獨茶經著於世宜其)
(自傳於此名也治平元年七月二十日書二十四字)
又别本右陸文學傳題云自傳而曰名羽字鴻漸
或云名鴻漸字羽未知孰是然則豈其自傳也茶
載前史自魏晉以來有之而後世言茶者必本鴻
漸盖為茶著書自羽始也至今俚俗賣茶肆中多
置一甆偶人云是陸鴻漸至飲茶客稀則以茶沃
此偶人祝其利市其以茶自名久矣而此傳載羽
所著書頗多云君臣契三卷源解三十卷江表四
姓譜十卷南北人物志十卷吳興歷官記三卷湖
州刺史記一卷茶經三卷占夢三卷豈止茶經而
已也然他書皆不傳獨茶經著於世爾
辨正禪師塔院記(元第二百六十二)徐峴(此下一有所字)柳筆(此下一有)
(法字)
盤谷詩序(元第三百八十九)當時(一作盖時)世己(一作既巳)治平元年
中元日書(一有此八字)
韓退之題名(元第四百七十)記遇(一無記字)試也(試一作誡)
田弘正家廟碑(元第三百七十六)尤甚(此下一有焉字)知其(一作為)改
為(一作云)
南海神廟碑(元第八百九十二)
羅池廟碑(元第五十七)碑言(一作云)荔子(一作枝)加子(一作葉)
黃陵廟碑(元第四十五)餘事(二字一作字)本言(一作云)
胡良公碑(元第七百二十)
韓文公與顚師書(元第三百一十五)
高閑草書(元無卷第)草書(一無草字)
武侯碑隂記(元第八百七十五)
禱聽明山記(元第五百八十六)
復黃陂記(元無卷第)又(一作祭樊仲文復黃陂記附元第八百九十五)
般舟和尚碑(元第四百六十二)
彌陁和尚碑(元第一百二十三)惟韓(一作稱韓)今余(一無余字)其文(一作書)
修桐栢宫碑(元第一百一十)為碑(一作於碑)
虞城李令去思頌(元第三百八)
陽公舊隱碣(元第三百七十三)當世(一作時)
于夐神道碑(元第九百六十八)
昭&KR1460;公主碑(元第九百八)義矣(一無矣字)
李光進碑(元第七百六十三)兄弟(一無兄字)治平元年夏至日書
(一有此八字)
