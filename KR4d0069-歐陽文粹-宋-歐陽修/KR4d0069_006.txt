内制集卷第六歐陽文忠公集八十七
恩州賜契丹皇太后賀乾元節大使茶藥詔
(嘉祐四年二月二十四日)
卿夙將信聘方止中塗惟兹藥籙之良加之(一作于)茗
品之美特伸頒(一作恩)賚式示眷懷
恩州賜契丹皇太后賀乾元節副使茶藥詔
(同日)
卿肅將聘幣來及壽觴載嘉道路之勤宜有頒宣之
寵仍伸撫勞當體眷優
恩州賜契丹皇帝賀乾元節大使茶藥詔(同日)
卿將命寶隣講歡壽節屬此暄和之候載惟涉履之
勤宜頒品劑之良式示眷懷之意
恩州賜契丹皇帝賀乾元節副使茶藥詔(同日)
卿夙副聘軺來陳壽祝顧川塗之攸邈屬氣節之方
和俾頒飲餌之精式助宣調之理
端午帖子
皇帝閤六首
其一
天容清永晝風色秀含薰五日逢佳節千齡奉聖君
其二
綵索盤中結楊梅粽裏紅宫闈九重樂風俗萬方同
其三
寶典標靈日明離正午方五行當火德萬壽續天長
其四
歲時令節多休宴風俗靈辰重祓禳肅穆皇居百神
衞滌邪寧待浴蘭湯
其五
香菰黏米著佳名古俗相傳豈足矜天子明堂遵月
令含桃初薦黍新登
其六
聖主憂勤致治平仁風惠澤被羣生自然四海歸文
德何用靈符號辟兵
皇后閤五首
其一
繭館覆柔桑新絲引更長紉爲五色縷續壽獻君王
其二
槐綠隂初合榴繁&KR1904;欲然翠筒傳角黍嘉節慶年年
其三
煙含玉樹風生細日永宫花漏出遲深殿未嘗知暑
氣水精簾拂砌琉璃
其四
玉壷冰彩瑩寒光避暑宸遊樂未央采艾不須禳毒
沴塗椒自已馥清香
其五
蘭苕擢秀迎風𬗋槿豓繁開照日紅嘉節相望傳有
舊深宫行樂自無窮
溫成閤四首
其一
香黍筒爲糭靈苗艾作人芳音邈已遠節物自常新
其二
珠箔涼颸入金壷晝刻長鸞臺塵不動銷盡故時香
其三
聞說仙家事杳微世傳真僞豈能知遥思海上三山
樂寧記人間五日時
其四
雲散風流歲月遷君恩曾不減當年非因掩面留遺
愛自爲難忘窈窕賢
夫人閤五首
其一
冰壷凝皓彩水殿漾輕漣繡繭誇新巧縈絲喜續年
其二
黃金仙杏粉赤玉海榴房共鬭今朝勝盈䄡百草香
其三
光風細細飄香轉綠葉隂隂覆檻涼雲物鮮明時節
麗水精宫殿侍君王
其四
蓬萊仙闕彩雲中端日(一作午)欣逢歲歲同皎潔霜紈
空詠扇深沉玉宇自生風
其五
古今風俗記佳辰樂事深宫日日新巧女金盤絲五
色皇家玉曆夀千春
皇帝回契丹皇帝賀乾元節書
四月日伯大宋皇帝致書于姪大契丹聖文神武睿
孝皇帝闕下乾陽正月紀兹載誕之辰隣聘修歡貺
以千齡之祝書言既縟禮幣兼豐感著之私敷陳罔
罄今彰聖軍節度使蕭供等回專奉書陳謝不宣白
皇帝回契丹皇帝達皇太后賀乾元節書
四月日伯大宋皇帝致書于姪大契丹聖文神武睿
孝皇帝闕下壽節届期隣歡惇契仍導柔慈之旨過
申延祝之言兼厚物容用增刻著顓希侍次達此悰
誠今左監門衞上將軍耶律偘等回專奉書陳謝不
宣白
恩州賜契丹皇太后賀乾元節人使茶藥口
宣
卿等夙奉信函及兹誕節載勤馳傳方止中塗宜有
寵頒用伸撫慰
恩州賜契丹皇帝賀乾元節人使茶藥口宣
卿等甫臨誕日來講隣歡載惟將命之嚴宜有勞勤
之錫俾伸寵賚式示眷嘉
天齊仁聖帝廟開啓祈祥迎福催生金籙道
場密詞(三月二十日)
伏以高穹降慶方垂佑於邦家彌月告期用薦誠於
科籙冀衆真之昭鑒臻百順以儲休
廣聖宫開啓催生道場默表(三月二卜日)
伏以帶韣迎祥慶禖祠之叶應潔壇修薦致精懇以
冥祈俾因鱗瑞以通誠仰冀靈真之報福
内中福寧殿開啓天祺節道場青詞(三月二十日)
伏以候臨初燠節紀嘉名肅嚴祕殿之居降集清真
之馭薦之馨苾報以善祥豈惟敷佑於眇躬兼冀均
休於庶品
内中福寧殿罷散天祺節道場青詞(同日)
伏以薰風應候瑞節紀時按琳簡之真文嚴𬗋庭之
邃宇衆靈來格冥感交通嘉乃羣生蒙兹百福載傾
虔意鑒此明誠
後苑親稼殿開建鎮星祈福道場青詞(三月)
(二十日)
伏以祠禖叶應彌月告祥肅依科籙以薦誠仰冀照
臨之降鑒錫之祉福佑以休(一作保)寧惟集慶於邦家
永延鴻於基緒
萬壽觀開啓永嗣保安道場青詞
伏以廟社降祥宫庭叶慶載㳙吉旦交薦明誠期仰
格於清真俾敷延於祉福永昌基祚遐企靈休
景靈宫天興殿開啓催生保慶道埸青詞
伏以誕彌叶慶蠲潔修誠嚴祕殿於靈宫誦真文於
蘂簡通此苾芬(一作芳)之薦祓其菑害之虞仰冀昭回
丕符鑒祐
護國顯應公廟開啓保安催生道埸青詞
伏以正陽旅月載育開祥式因靈宇之嚴交薦精衷
之潔仰冀衆真之貺敷昭百順之休永祚皇圖實希
道蔭
賜新除行刑部尚書依前觀文殿大學士知
陳州劉沆讓恩命不允詔(四月五日)
卿嚮以宰弼之崇屢形懇避居留之任因用均勞而
休風藹然嘉問時至方深眷倚遽閱奏封顧惟陪輔
之邦俾遂便安之請增之美秩優我舊臣豈祗循於
故常蓋以示夫褒寵膺受之際逡廵以辭雖言匪飾
文見於能讓而令行巳出難矣復還其體余懷往祗
新命
雄州白溝驛賜契丹賀乾元節人使却回御
筵兼撫問口宣(四月十三日)
卿等聘函時達使傳言旋冒兹炎燠之辰涉此川塗
之邈宜申宴錫式示眷懷
賜中書門下戒僣奢詔(五月四日)
敕中書門下朕纉承丕基撫有方夏謂教之不可以
家至而行之每務於身先惟是儉勤敢忘勉勵期與
羣庶臻于富康而人殆久安驕於佚欲物豐太盛耗
以浮虚苟奉養以自私忘僣奢之爲戾士民交黷貴
賤靡分惟其彊力之能無復等威之制考於著令雖
有舊章顧在攸司鮮聞用法民遂安於常習弊罔革
以滋深紀綱旣紊於度程風俗以至於流蕩俾朕有
欲治之意不能副余之誠心而民多自陷之愚未免
煩余之訓導夫令信由於貴始下化先於上行眷予
一二之臣其率庶工而警職俾爾多方之衆勿踰常
憲(一作法)以干刑庶漸革於侈風以共趨於治路凡居
室之制器用之度冠服之章妾媵之數其令中外臣
庶遵守前後條詔如有違犯仰御史臺及開封府糺
察聞奏其諸路州軍即委轉運使提點刑獄臣寮及
逐處長吏施行布告中外咸使聞知故兹詔示想宜
知悉
西太一宫續催生道埸密詞(四月二十六日)
伏以吉月迎祥靈禖叶應爰即清真之宇虔修科式
之儀冀祓滌於害災俾敷昭於福應載昌儲慶永佑
基圖
東太一宫開啓保夏祝聖壽金籙道埸密詞
(四月二十六日)
伏以珍館邃嚴格真靈而來宅明誠蠲潔薦馨苾以
交修導迎百順之祥及此長嬴之序伏願寶圖綿固
壽曆延長永敷佑於邦家溥均休於品庶
爲將來祫享禮畢奏謝内中福寧殿并景靈
宫等處諸神表(六月二十五日)
伏以清廟有嚴仲冬正序乃先時祭躬講禮文賴真
靈之集休俾容典之咸舉仰膺佳貺彌勵丹衷
爲將來祫享禮畢奏謝諸寺院表(同日)
伏以宗廟之嚴祭祀惟重矧兹合食之義尤爲盛禮
之文乃顧眇躬克成大饗實繄貺祐用薦菲誠
内中爲將來祫享禮畢奏謝露香表(同日)
伏以月正仲冬禮成大饗所以序昭穆之位格祖宗
之靈荷清穹之降休俾盛典之獲舉敢伸昭謝冀達
精衷
爲將來祫享禮畢奏謝諸寺院神御表(同日)
伏以兹者祗率孝心躬修合祭潔精誠而是薦蒙顧
享之來臨惟慈聖之降休俾眇沖之成禮敢忘勵翼
永荷基圖
爲將來祫享禮畢奏謝永安陵等處表(同日)
伏以恭承先烈獲守慶基式因冬物之有成載肅廟
容而合食上繄丕貺克展孝思是惟感慕之誠益勵
祗寅之志
爲將來祫享禮畢奏謝泰山廟等處表(同日)
伏以兹者因歲物之冬成講祭容而時舉豆籩有序
禮樂交修顧惟眇躬克遵盛典實賴明靈之佑敢忘
報貺之誠
賜步軍副都指揮使涇州觀察使秦鳳路副
都部署王凱赴闕茶藥口宣(六月二十五日)
卿祗膺召節方届都畿載惟道路之勤屬此炎薰之
候宜頒良劑式示眷懷
賜步軍副都指揮使涇州觀察使秦鳳路副
都部署王凱赴闕生料口宣(同日)
卿出膺邊寄入恪覲容顧就館以云初方奉圭而來
見宜頒餼勞式示眷懷
除宋庠制(加恩進封)
門下盡其志以饗親因而餕惠爵于朝而示衆所以
襃功考祭典而可稽著國章而有舊矧乃樞機之任
惟余鼎鼐之臣飭事齊莊宣力左右方此慶行之始
宜推寵數之隆推忠恊謀同德佐理功臣樞密使開
府儀同三司檢校太尉行兵部尚書同中書門下平
章事兼羣牧制置使上柱國廣平郡開國公食邑七
千八百戶食實封二千九百戶宋庠履行清純器識
深茂夙有佳譽蔚爲名臣文足以爲國華學足以謀
王體入則登于三事僃罄謨猷出則殿于大邦藹存
風績自還機務頗歷歲時秉一德以協恭出處不更
其守展四體而盡瘁夙夜匪懈其勞屬盛禮之有成
廣推恩而自近按夫輿地特啓於新封加以寵名蓋
遵於故事惟是便蕃之錫式伸眷倚之懷於戲君子
者邦之基大臣者民之表搢紳之望所屬老成德業
之隆豈煩多訓服我休命往惟欽㦲可特授依前檢
校太尉行兵部尚書同中書門下平章事兼羣牧制
置使充樞密使特封莒國公仍賜推忠協謀同德守
正佐理功臣散官勲食實封如故主者施行
除李昭亮制(加恩)
門下朕卜吉孟冬躬薦清廟祖考來格貺以百福之
多慶賜遂行均于四海之廣惟子將相之任是謂股
肱之良宜擇剛辰誕揚休命忠果守正佐運翊戴功
臣彰信軍節度曹州管内觀察處置等使開府儀同
三司檢校太保同中書門下平章事持節曹州諸軍
事行曹州刺史上柱國隴西郡開國公食邑一萬一
千五百戶食實封三千四百戸李昭亮志尚純慤資
識敏明世蒙舊德之餘早遘重熙之盛僃于器使奮
厥材猷好學詩書知將率之爲體兼推威信撫士卒
以克和入則有宿衞之勤出則著扞城之效寄之方
面屢守於要藩班乃政條頗(一作頻)聞於佳譽乃眷别
都之重實司留鑰之嚴擁節秉鈞並享崇高之貴治
戎撫俗兼資鎮靜之材兹惟圖任之艱方屬倚毗之
意是用因霈恩之浹洽推異數之便蕃廣乃䟽封增
其真戸仍疇美績襃以嘉名於戲秉德不回所以見
始終之操好謙自守乃能居寵祿之榮汝其欽哉膺
此優渥可特授依前檢校太保同中書門下平章事
使持節曹州諸軍事行曹州刺史充彰信軍節度曹
州管内觀察處置等使加食邑七百戸食實封四百
戶仍賜推誠保德守正佐運翊戴功臣散官勲封如
故主者施行
除梁適制(特授特進加恩)
門下王者嚴其宗廟饗必及其時盡其誠心祭則受
其福朕躬執圭瓉率諸臣工因百物之成冬格列聖
而合食嘉與有位之衆均兹錫祉之繁矧惟槐鼎之
舊臣實繫國家之大體宜優新命以告外庭推誠保
德忠亮翊戴功臣定國軍節度同州管内觀察處置
等使光祿大夫檢校太傅使持節同州諸軍事同州
刺史兼御史大夫上柱國安定郡開國公食邑四千
七百戸食實封一千五百戸梁適世胄之華早躋仕
路藝文自奮繼踐辭科進階顯榮亟被獎擢優游侍
從之列嘗奉於清間出入中外之勤實勞於夙夜既
贊樞府遂登宰司啓沃之謀話言猶在進退之際禮
遇兼隆自&KR0851;藩垣頗更歲月近惟大鹵實宿勁兵俾
分節制之權以爲方面之重撫兹雅俗藉爾敏材屬
熙事之有成均慶恩而方洽是用敘陟崇階之貴兼
增食戶之多推兹寵章蓋率舊典於戲執忠信之一
節所以事君守富貴而不驕乃能終吉是惟素學寧
假訓辭往服茂恩當體予意可特授特進依前檢校
太傅使持節同州諸軍事行同州刺史兼御史大夫
充定國軍節度同州管内觀察處置等使加食邑七
百戸功臣勲封食實封如故主者施行
除許懷德制(加恩)
門下賞以懋功俾有能之知觀祭之爲澤思在位以
咸均嘉盛禮之斯成務推恩而惟廣矧乃耆明之哲
是爲心膂之臣宜示優隆式揚誕告衞聖忠果雄勇
翊戴功臣殿前都指揮使保寧軍節度婺州管内觀
察處置等使特進檢校尚書左㒒射使持節婺州諸
軍事行婺州刺史兼御史大夫上柱國潁川郡開國
公食邑五千戸食實封一千二百戸許懷德勁勇之
質蓋稟天姿忠厚之良自爲國器少有四方之志出
逢千載之辰藴其材謀能自奮勵訓我士卒號令之
信甚明爲予爪牙介胄之色難犯爰採軍中之譽俾
分闑(一作閫)外之權遂膺旄節之榮專董貔貅之旅宿
衞宫禁周旋歲時宣力甚勤有知無不爲之節盡瘁
後已加老而益壯之心誠未耗於精明豈但矜於矍
鑠屬受釐之均慶方浹宇以蒙休載推圖舊之懷式
叙疇勞之典益其封食錄乃功庸於戲享爵祿之崇
高荷寵靈之優渥挺金石不渝之操兹惟事上之誠
知富貴克守之難用保有終之吉勉矣來效往其欽
哉可特授依前檢校尚書左㒒射使持節婺州諸軍
事行婺州刺史兼御史大夫充殿前都指揮使保寧
軍節度婺州管内觀察處置等使加食邑七百戸食
實封三百戸仍賜衞聖忠果雄勇宣力翊戴功臣散
官勲封如故主者施行
翼祖皇帝冊文
維嘉祐四年歲次己亥十月壬戌朔十二日癸酉孝
曾孫嗣皇帝臣某敢昭告于高祖翼祖簡恭睿德皇
帝伏以皇天眷命興德造邦始基之功實自積累獲
嗣丕烈敢忘翼勵孟冬吉月歲事旣成合祭以時舉
兹禮典惟是僃物將以誠慤之心神其歆之錫以多
福謹以一元大武柔毛剛鬛粢盛薌合薌萁嘉𬞞嘉
薦醴齊嚴恭備物式薦虔心高祖妣簡穆皇后劉氏
配尚饗
真宗皇帝冊文
維嘉祐四年歲次已亥十月壬戌朔十二日癸酉孝
子嗣皇帝臣某敢昭告于皇考真宗膺符稽古成功
讓德文明武定章聖元孝皇帝伏以古之以孝而饗
親者氣節旣至感其思心礿禘嘗烝禮以時舉然猶
未猒其志也則又大合祖宗而享焉顧惟小子克守
成業治民事神動有不訓是用躬執圭瓚薦其芬芳
㑶(一作愾又作慨)然如聞來格來貺謹以一元大武柔毛剛
鬣粢盛薌合薌萁嘉𬞞嘉薦醴齊嚴恭僃物式薦虔
心皇妣章穆皇后郭氏皇妣章獻明肅皇后劉氏皇
妣章懿皇后李氏配尚饗
淑德皇后冊文
維嘉祐四年歲次巳亥十月壬戌朔十二日癸酉孝
孫嗣皇帝臣某敢昭告于皇祖妣淑德皇后尹氏伏
以彤管有煒内德茂焉清廟載嚴合食爲重卜月惟
吉僃物有容威靈來臨昭穆序配薦以誠潔神其顧
思謹以一元大武柔毛剛鬣粢盛薌合薌萁嘉𬞞嘉
薦醴齊嚴恭備物式薦虔心尚饗
賜樞密使宋庠讓恩命第一表不允批答
省表具之朕以因時致享克展於孝思已祭受釐大
均於慶澤乃眷耆明之哲實予體貌之臣肅臨事之
有容既交神而蒙貺宜推異數以示眷懷雖嘉好謙
曷止成命所讓宜不允
賜樞密使宋庠讓恩命第二表不允斷来章
批答
省表具之卿藴純和端慤之誠富敏贍通明之學惟
時舊德實我柄臣當祀事之有成廣慶恩而方洽疇
其封爵錫以號名兹爲寵章蓋舉常典無煩避讓其
往欽承所讓宜不允仍斷来章
賜樞密使宋庠讓恩命第一表批答口宣
熙事旣成方大均於祭澤寵章所異宜首及於樞臣
當即往膺勿煩沖讓
賜樞密使宋庠并河陽三城節度使判河南
府文彦博加恩告敕口宣
朕以饗親致孝餕惠均恩宜有寵章以襃舊德往欽
新命當體眷懷
閤門賜華原郡王允良感德軍節度使允初
告敕口宣
蔚爲賢王陪我祀事旣膺福貺宜被寵靈往體予懷
祗服新命
賜皇弟奉寧軍節度使華原郡王允良讓恩
命第一表不允批答
朕合食祖考以昭孝推恩宗族以展親所以厚人倫
明教愛卿以近屬肅然在庭能盡志以修容不違禮
而終事方慶典之均洽宜寵章之所先好謙之懷雖
可嘉尚巳出之命其往欽承
賜皇弟奉寧軍節度使華原郡王允良讓恩
命第二表不允斷來章批答
卿擢秀宗英作屏王室從我祠事罄其齊明因餕惠
之均恩示推仁而睦族避讓之節固巳識於沖懷敦
諭旣勤宜往祗於成命
賜皇弟感德軍節度使允初讓恩命第一表
不允批答
朕因時孟冬薦鬯清廟蒙祖考之來貺均慶賜以推
行乃眷宗藩宜優寵數蓋克遵於舊典何過自於撝
謙其欽訓言往服休命
賜皇弟感德軍節度使允初讓恩命第二表
不允斷來章批答
朕親𣢾太宫致饗列聖蒙神貺其百福思慶及扵多
方乃眷宗藩宜優寵數惟是便蕃之錫式推敦睦之
仁嘉乃沖懷形于懇避禮有常節無爲過恭命之巳
行難或中止
賜皇弟華原郡王允良感德軍節度使允初
讓恩命第一表不允批答口宣
卿以宗藩之近參閟祀之嚴爰疇乃勞優以異數宜
思祗受勿復固辭
賜皇弟華原郡王允良感德軍節度使允初
讓恩命第二表不允斷來章批答口宣
卿以宗支之賢陪廟祀之重均兹慶典遽述讓誠命
出巳行理難中止所宜祗受以副予懷
内制集卷第六
外集卷第六歐陽文忠公集五十六
律詩二
雙桂樓
嘉樹叢生秀兹樓層漢傍飛甍臨萬井伏檻出垂楊
卷幕晴雲度披襟夕籟涼山河瞻帝里風月坐胡牀
愛客東阿宴清歡北海觴淮南多雅詠歲晚翫幽芳
題張應之縣齋
小官歎簿領夫子卧高齋五斗未能去一丘真所懷
綠苔(一作蘚)長秋雨黃葉堆空階縣古仍無柳池清尚
有蛙琴觴開月幌窗戸對雲崖嵩少亦堪老行當與
子(一作子與)偕
和梅聖俞杏花
誰道梅花早殘年豈是春何如艷風日獨自占芳辰
錢相中伏日池亭宴會分韻
罇爼逢佳節簮纓奉宴居林光拂衣冷雲影入池虚
酒色風前綠蓮香水上疎飛談交玉麈聽曲躍文魚
粉籜春苞解紅榴夏實初睢園多美物能賦謝相如
送辛判官
被薦方趨召還鄕仍綵衣看山向家近上路逐鴻飛
結綬同為客登高獨送歸都門足行者莫訝柳條稀
叢翠亭
柳色滿重城岧岧出翠甍春雲依檻暖夕照落山明
走馬章街曉飜鴻洛浦晴清罇但留客桴鼓晝無驚
賀九龍廟祈雪有應
真宰調神化幽靈應不言朝雲九淵闇暮霰六花繁
朔吹縈歸旆賓裾載後軒睢園有客賦郢曲幾人飜
槐座方虚位鋒車佇改轅願移盈尺瑞為雨徧羣元
早春南征寄洛中諸友
楚色窮千里行人何苦賖芳林逢旅鴈候館噪山鵶
春入河邊草花開水上槎東風一罇酒新歲獨思家
花山寒食
客路逢寒食花山不見花歸心隨北鴈先向洛陽家
寒食值雨
禁火仍風雨客心愁復悽隂雲花更重春日水平堤
(一作還西)油壁逢南陌鞦韆出綠蹊尋芳無厭遠自有錦
障泥
寄謝晏尚書二絶
送盡殘春始到家主人愛客不湏嗟紅泥煑酒嘗青
杏猶向臨流藉落花
爛漫殘芳不可收歸来惆悵失春遊綠隂深處聞啼
鳥猶得追閑果下騮
留守相公移鎮漢東
周郊徹楚坰舊相擁新旌路識青山在人今白首行
(相公舊有方城題句)問農穿稻野候節見梅英腰組人稀識偏
應邸吏驚
寄聖俞
平沙漫(去聲)飛雪行旅斷浮橋坐覺山陂阻空嗟音信
遥窮隂變寒律急節慘驚飈野霽雲猶積河長冰未
銷山陽人半在洛社客無聊寄問陶彭澤籃輿誰見
邀
柴舍人金霞閣
簷前洛陽道下聽走轅聲樹蔭春城綠山明雪野晴
雲藏天外闕日落柳間營緩步應多樂壷歌詠太平
送王公慥判官
久客倦京國言歸歲巳冬獨過伊水渡猶聽洛城鍾
山色經寒綠雲隂入暮重臘梅孤館路疲馬有誰逢
伊川獨遊
綠樹遶伊川人行亂石間寒雲依晚日白鳥向青山
路轉香林出僧歸野渡閑巖阿誰可訪興盡復空還
遊彭城公白蓮莊
謝墅多幽賞華軒曾共尋人閑聊載酒臺迥獨披襟
水落陂光淡城當山氣隂惟餘桃李樹日覺翠蹊深
普明院避暑
選勝避炎鬱林泉清可佳拂琴驚水鳥代麈折山花
就簡刻筠粉浮甌烹露芽歸鞍微帶雨不惜角巾斜
送高君先軰還家
閑居寂寞面重城過我時欣倒屣迎入洛機雲推俊
譽遊梁枚馬得英聲風晴秀野春光變梅發家林鳥
哢輕秖待登高成麗賦漢庭推轂有公卿
憶龍門
楚客有歸心因聲道故岑依依動春色藹藹望香林
山日巖邊下溪雲水上&KR1640;遥知懷洛社應復動鄕吟
贈梅聖俞(時聞敗舉)
黃鵠刷金衣自言能遠飛擇侣異棲息終年脩羽儀
朝下玉池飲暮宿霜桐枝徘徊且垂翼會有秋風時
郡人獻花
蝶遶蜂遊露滿盤芳條可惜折来殘我緣多病經春
卧砌下花開不暇看
龍門泛舟晚向香山
暫解塵中&KR0807;来尋物外遊搴蘭流水曲弄桂倚山幽
波影巖前綠灘聲石上流忘機下鷗鳥至樂翫游鯈
梵響雲間出殘陽樹杪收溪窮興不盡繫榜且淹留
荷葉(與梅二分題)
採掇本芳陂移根向玉池晴香滋白露翠色弄清漪
雨歇涼飈起煙明夕照移如何江上思偏動越人悲
早赴府學釋奠
羽籥興東序春秋紀上丁行祠漢丞相學禮魯諸生
爼豆兼三代罇罍奠兩楹霧中槐市暗日出杏壇明
昔齒公卿胄嘗聞絃誦聲何湏向闕里首善本西京
和晏尚書夏日偶至郊亭
關關啼鳥樹交隂雨過西城野色侵避暑誰能陪劇
飲清歌自可滌煩襟稻花欲秀蟬初嘒菱蔓初長水
正深知有江湖杳然意扁舟應許共追尋
和晏尚書自嘲
未歸歸即秉鴻鈞偷醉關亭醉幾春與物有情寧易
得莫嗔花解久留人
題薦嚴院
那堪多難百憂攻三十衰容一病翁却把西都看花
眼斷腸来此哭東風
寄題嵩巫亭
平地煙霄向此分繡楣丹檻照清芬(一作汾)風簾暮捲
秋空碧剰見西山數嶺雲
題淨慧大師禪齋(景德寺普光院)
巾屨諸方遍莓苔一室前萎花吟次(一作處)落孤月定
中圓齋鉢都人施談機海外傳時應暮鍾響来度禁
城煙
琵琶亭
樂天曾謫此江邊已嘆天涯涕泫然今日始知予罪
大夷陵此去更三千
初至虎牙灘見江山類龍門
曉鼓潭潭客夢驚虎牙灘上作船行山形酷似龍門
秀江色不如伊水清平日兩亰人少壯今年三峽歲
崢嶸卧聞乳石淙流響疑是香林八節聲
題張損之學士蘭臯亭
碕岸接芳蹊琴觴此自怡林花朝落砌山月夜臨池
雨積蛙鳴亂春歸鳥哢移惟應乘興客不待主人知
霽後看雪走筆呈元珍判官二首
江上寒山秖對門野(一作山)花巖草共嶙峋獨吟羣玉
峯前景閑憶紅蓮幕下人
嘉景無人把酒看(一作尊)縣樓終日獨凭欄山城歲暮
驚時節巳作春風料峭寒
送致政朱郎中
平生不省問田園白首忘懷道更尊已上印書辤北
闕稍留冠蓋餞東門馮唐老有為郎戀疎廣終無任
子恩今日榮歸人所羡兩兒腰綬擁高軒
留題安州朱氏草堂
俯檻臨流蕙徑深平泉花木繞隂森蛙鳴鼓吹春喧
耳草暖池塘夢費吟賭墅乞甥賓對弈驚鴻送目手
揮琴嗟予遠捧從軍檄不得披裘五月尋
題光化張氏園亭
君家花幾種来自洛之濱惟我曾遊洛看花若故人
芳菲不改色開落幾經春陶令来常醉山公到最頻
曲池涵草樹啼鳥悅松筠相德今方賴思歸未有因
和聖俞百花洲二首
野岸溪幾曲松(一作沿)蹊穿翠隂不知芳渚遠但愛綠
荷深
荷深水風闊雨過清香發暮角起城頭歸橈帶明月
魚
秋水澄清見髮毛錦鱗行處(一作慢)水紋搖岸邊人影
驚還去時向綠荷深處跳
月
天高月影浸長江江闊風微水面涼天水相連為一
色更無纖靄隔清光
棖子
嘉樹團團俯可攀壓枝秋實漸斕斑朱欄碧瓦清霜
曉粲粲繁星綠葉間
初冬歸襄城弊居
日落原野晦天寒閭市閑牛羊遠陂去鳥雀空簷間
憑高植藜杖曠目瞻前山壠麥風際綠霜鵶村外還
禾黍日已熟杯酒聊開顔酣歌歲云暮寂寞向柴關
和晏尚書對雪招飲
瑶林瓊樹影交加誰伴山翁醉帽斜自把金船浮白
蟻應湏紅粉唱梅花
滑州歸鴈亭
長河終歲足悲風亭古臺荒半倚空惟有鴈歸時最
早柳含微綠杏粘紅
送黃通之鄖鄕
君子貴從俗小宦能養賢無慚折腰吏勉食落頭鮮
(均人相尚食腐魚故俗傳爲落頭鮮)困有亨之理窮當志益堅惟宜少
近禍親髮況皤然
秋日與諸君馬頭山登高
晴原霜後若榴紅佳節登臨興未窮日泛花光搖露
際酒浮山色入樽中金壷恣灑毫端墨玉麈交揮席
上風惟有淵明偏好飲籃輿酩酊一衰翁
送楊君歸漢上
我昔謫窮縣相逢清漢隂拂塵時解榻置酒屢横琴
介節温如玉嘉辭擲若金趣當鄕士薦無滯計車音
後潭遊船見岸上看者有感(河朔之俗不知嬉遊大名與真)
(定以三月十八日爲行樂之日其俗頗盛)
喧喧誰暇聽歌謳浪遶春潭逐綵舟爭得心如汝無
事明年今日更来遊
春日獨居
衆喧爭去逐春遊獨靜誰知味最優雨霽日長花爛
漫春深睡美夢飄浮常憂任重才難了偶得身閑樂
暫偷因此益知為郡趣乞州仍擬乞山州
得滕岳陽書大誇湖山之美郡署懷(疑)物甚
野其意有戀著之趣作詩一百四十言為寄
且警激之
峭巘孤城倚平湖遠浪来萬尋迷島嶼百仞起樓臺
太守凭軒處群賓奉笏陪清霜薦丹橘積雨過黃梅
逸思歌湘曲遒文繼楚材魚貪河岫樂雲忘帝鄕回
遥信雙鴻下新緘尺素裁因聞誇野景(一作境)自笑擁
邊埃龍漠方多孽旄頭久示災旌旗時映日鼙鼓或
驚雷有志皆嘗膽何人可鑿坏儒生半投筆牧竪亦
輸財沮澤辭猶慢蒲萄館未開支離莫攘臂天子正
求才
幽谷種花洗山
洗出峯巒看臘雪栽成花木趁新年央君功行今將
滿誰肻同来作地仙
鷺鷥
激石灘聲如戰鼓飜天浪色似銀山灘驚浪打風兼
雨獨立亭亭意愈閑
贈歌者
病客多年掩綠罇今宵爲爾一顔醺可憐玉樹庭花
後又向江都月下聞
初春
新年變物華春意日堪嘉霽色初含柳餘寒尚勒花
風絲飛蕩漾林鳥哢交加獨有無悰者誰知老可嗟
送田處士
秦士多豪俠夫君久遁名青山對高卧白首喜論兵
洛社當年盛莫加洛陽耆老至今誇(梅聖俞張尭夫張子野延仲與)
(予皆在洛中)死生零落餘無幾齒髮衰殘各可嗟北庫酒
醪君舊物(延仲前守汝隂)西湖煙水我如家已將二美交相
勝仍枉新篇麗彩霞
常州張卿養素堂
江左衣冠世有名幾人今復振家聲朝廷獨立清冰
節閭里歸来白首卿志在言談猶慷慨身閑耳目益
聦明長松野水誰為伴顧我堪羞戀寵榮
西湖泛舟呈運使學士張掞
波光柳色碧溟濛曲渚斜橋畫舸通更遠更佳唯恐
盡漸深漸密似無窮綺羅香裏留佳客絃管聲来颺
晚風半醉廻(一作還)舟迷向背樓臺高下夕陽中
去思堂會飲得春字(甲午四月潁州張唐公座上)
世事紛然百態新西岡一醉十三春自慚白髮隨年
少猶把金鍾勸主人黃鳥亂飛深夏木紅榴初發艷
清晨佳時易失閑難得有酒重来莫猒頻
太傅相公入陪大祀以疾不行聖恩優賢詔
書俞允發扵感遇紀以嘉篇小子不揆輒亦
課成拙惡詩一首
驛騎頻来急詔隨都人相與竊嗟咨自非峻節終無
改安得清衷久益思前席蓋將求讜議在庭非為乏
陪祠尊賢優老朝家美他日安車召未遲
寄子春發運待制
廣陵花月嘗同醉睢苑風霜暫破顔但喜交情久彌
重休嗟人事老多艱壯心未忍悲華髮強飲猶能倒
玉山留滯江(一作五)湖應不久多為春酒待君還
答許發運見寄(許詩云芍藥瓊花應有恨維揚新什獨無名)
瓊花芍藥世無倫偶不題詩便怨人曾向無雙亭下
醉自知不負廣陵春
贈廬山僧居訥
方瞳如水衲披肩邂逅相逢為洒然五百僧中得一
七始知林下有遺賢
過塞二首(一首巳見居士集)
身驅漢馬踏胡霜每嘆勞生秖自傷氣候愈寒人愈
北不如征鴈解隨陽
晏元獻公挽辭三首
接物襟懷曠推賢品藻精謀猷存二府臺閣徧諸生
帝念宫臣舊恩隆衮服榮春風綠野迥千兩送銘旌
四鎮名藩忽十春歸来白首兩朝臣上心方喜親耆
德物論猶期秉國鈞退食圖書盈一室開罇談笑列
嘉賓昔人風采今人少慟哭何由贖以身
富貴優游五十年始終明哲保身全一時聞望朝廷
重餘事文章海外傳舊館池臺閑水石悲笳風日慘
山川解官制服門生禮慙負君恩隔九泉
酬滑州公儀龍圖見寄
畫舫齋前舊菊叢十年開落任秋風知君為我留紅
旆猶記栽花白髮翁
外集卷第六
題張應之縣學夫子(一作丈人)
錢相中伏日池亭宴會分韻中伏(集本皆作中秋而詩無秋意又梅聖)
(俞同賦此題亦云中伏且有徂暑之句今改正)
寄聖俞聊(一作寥)
歸襄城弊居(古詩誤入律詩中)
霽後看雪呈元珍判官第一首野花(一作春花)嶙峋(一作璘珣)
奏議卷第六歐陽文忠公集一百二
諫院
論乞令宣撫使韓琦等經略陜西劄子(慶曆三年)
臣竊聞已降中書劄子抽回韓琦田況等歸闕昨来
琦等奉命廵邊本為西賊議和未决防其攻寇要為
禦備今西人再来方有邀請在於事體必難便從邊
上機宜正湏處置仍聞韓琦田況各有奏狀言邊防
有備請朝廷不湏怯畏每事曲從竊以勝敗之間安
危所繫料琦等如此奏来則邊事可知自有枝梧不
至敗誤臣謂且令琦等在彼撫遏則朝廷與賊商議
自可以持重不湏屈就今議方未決中道召還則是
使賊知朝廷意在必和自先弛備況事無急切何必
召歸其召韓琦劄子伏乞速賜指揮抽回且令琦等
在彼經略以俟西賊和議如何取進止
論西賊議和請以五問詰大臣狀(同前)
右臣伏見張子奭奉使賊中近已(一作以)到闕風聞賊
意雖肯稱臣(一有受冊字)而尚有數事邀求未審朝廷如
何處置臣聞善料敵者必揣其情偽之實能知彼者
乃可制勝負之謀今賊非難料難知但患爲國(一有誤字)
計者昧於遠見落彼姦謀苟一時之暫安召無涯之
後患自為削弱助賊姦謀此左傳所謂疾首痛心賈
誼所以太息慟哭者也今議賊肯和之意不過兩端
而已欺罔天下者必曰賊困窘而求和稍能曉事者
皆知賊權詐而可懼若賊實困窘則正宜持重以裁
之若知其詐謀則豈可厚以金繒助成姦計昨如定
等回但聞許與之數不過十萬今子奭所許乃二十
萬仍聞賊意未巳更有過求先朝與契丹通和只用
三十萬一旦劉六符軰来又添二十萬今昊賊一口
(一有已字)許二十萬到(一作則)他日更来又湏一二十萬使
四夷窺見中國廟謀勝(一作神)筭惟以金帛告人則邈
川首領豈不動心一旦興兵又湏三二十萬生民膏
血有盡四夷禽獸無猒引之轉来何有限極今巳許
之失既不可追分外過求尚可抑絶見今北虜往来
尚在沿邊市易豈可西蕃絶遠湏要直至京師只用
(一作以)此詞自可拒止至如青鹽弛禁尤不可從於我
雖所損非多在賊則為利甚博況鹽者民間急用既
開其禁則公私往来姦細不分若使賊捐(一作損)百萬
之鹽以㗖邊民則數年之後皆為盗用矣凢此三事
皆難允許今若只為目下苟安之計則何必愛惜盡
可曲從若為社稷久遠之謀則不止目前湏思後患
臣願陛下試發五問詢於議事之臣一問西賊不因
敗衂忽肯通和之意或用計困之使就和乎或其與
北虜連謀而偽和乎二問旣和之後邊備果可徹而
寬國用乎三問北使一来與二十萬西人一去又二
十萬從今更索又更與之凡廟謀為國計者止有此
策而已乎四問既和之後能使北虜不邀功責報乎
虜或一動能使天下無事乎五問元昊一議許二十
萬他日保不更有邀求乎他日有求能不更添乎陛
下赫然以此五事問之萬一能有說焉非臣所及若
其無說則天下之憂從此始矣方今急和謬議既不
汚事發内葛宗古情理尤惡臣伏覩去年朝廷命賈
昌朝等減省天下冗費上自陛下供御之物至於皇
后宫嬪飲食已來盡皆減節盖謂調度至多公私已
乏故陛下以身先天下自行減刻(一作省)要供軍費凡
為邊將者所得一錢一帛宜思此物自生民困苦之
中取其膏血陛下憂勞之際減自聖躬如此得之宜
作如何使用今乃盗朝廷賞勞蕃夷之物贍飬求食
婦人全家骨肉及供自已家口并營造工作私家冗
用之類量其如此用心豈是愛君憂國忘身破賊之
人何足愛惜若律文已重即乞盡行更不減法若舊
法尚輕仍望特加重斷其滕宗諒王克庸若事狀分
明亦望早賜勘鞫正行國典竊慮議者為宗古等方
任邊陲宜從寬貸臣非不知駕馭英雄難拘常法如
太祖委用李漢超等盖漢超能捍寇戎不為邊患功
大過小理可優容諸將守邊未有尺寸之效而先已
踰違不(一無踰不二字)法外恃敵在而欲望朝廷屈法姑息
今朝廷未曾行寬假之患(一作惠)而此三人不法(一作已各)
如此若更寬之則今後邊臣不復可以法制矣臣思
邊上公使必欲使將臣不拘常法者若用之隂飬死
士招延布衣利㗖敵人賞勞將校如此之數皆不必
問其出入可恣所為或其性本闊略偶不點檢誤用
於私家原其本情亦可輕恕若宗古等故意偷謾減
刻宴犒蕃夷軍士之物入已者有何可恕之理特減
從輕有何可贖之功得以屈法若此三人不行重斷
則邊臣知元昊常在則(一無則字)可以常為不法臣恐翫
寇弄兵事無了日今取進止
論燕度勘滕宗諒事張皇太過劄子(同前)
臣昨日風聞張子奭未有歸期消息賊昊又别遣人
来必恐子奭被賊拘留西人之来其意未測邊鄙之
事不可不憂正是要藉將帥效力之際旦夕来(三字一作)
(近者)傳聞燕度勘鞫滕宗諒事枝蔓勾追直得使盡邠
州諸縣枷杻所行栲掠皆是無罪之人囚繫滿獄邊
上軍民將吏見其如此張皇人人嗟怨自狄青种世
衡等並皆解體不肯用心朝廷本為臺官上言滕宗
諒支用錢多未明虚實遂差燕度勘鞫不期如此作
事搖動人心若不早止絶則恐元昊因此邊上動搖
將臣憂恐解體之際突出兵馬誰肯為朝廷用死命
向前臣忝為陛下耳目之官外事常合採訪三五日
来都下喧傳邊將不安之事亦聞田況在慶州日見
滕宗諒别無大段罪過并燕度生事張皇累具奏狀
並不蒙朝廷報答況又遍作書告在朝大臣意欲傳
逹於聖聽大臣各避嫌疑必不敢進呈況書臣伏慮
陛下但知宗諒用錢之過不知邊將憂嗟搔動之事
只如臣初聞滕宗諒事發之時獨有論奏乞早勘鞫
行遣臣若堅執前奏一向遂非則惟願勘得宗諒罪
深方表臣前来所言者是然臣終不敢如此用心寧
可因前来不合妄言得罪於身不可今日遂非致誤
事於國臣竊思朝廷於宗諒必無愛憎但聞其有罪
則不可不問若果無大過則必不湏要求瑕疵只恐
勘官希望朝廷意旨過當張皇搔動邊鄙其滕宗諒
伏望速令結絶仍乞特降詔旨告諭邊臣以不枝蔓
勾追之意兼令今後用錢但不入已外任從便宜不
湏畏避庶使安心放意用命立功其田況累次(一作度)
奏狀并與大臣等書伏望聖慈盡取詳覽田況是陛
下侍從之臣素非姦佞其言可信又其身在邊上事
皆目見必不虚言今取進止
再論燕度鞫獄枝蔓劄子(同前)
臣昨日風聞燕度勘滕宗諒事枝蔓張皇邊陲搔動
曾有論奏乞降詔旨安慰邊臣今日又聞度輙行文
牒劾問樞密副使韓琦議邊事因依不知燕度實敢
如此否若實有之深可驚駭竊以韓琦是陛下(一有左右)
(二字)大臣繫國家事體輕重今燕度敢兹無故意外侵
陵乃是輕慢朝廷舞文弄法(一作舞弄文法)臣每見前後險
薄小人多為此態得一刑獄勘鞫踴躍以為竒貨務
為深刻之事以邀強幹之名自謂䧟人若多則進身
必速所以虚張聲勢肆意羅織今燕度本令只勘滕
宗諒使過公用錢因何劾問大臣議邊事顯是節外
生事正違推勘勑條況樞密使是輔弼之任宣撫使
將君命而行本藉重臣特行鎮撫今若無故遭一獄
吏侵欺而陛下不與主張則今後奉君命而出使者皆
為邊鄙所輕為大臣而作事者反畏小人所制故燕
度論於國體便合坐以深刑責其俗吏亦自違於條
制罪湏行遣情不可容今樞密副使尚被侵陵則以
下將帥無辜遭其技蔓者不少據其如此作事此獄
必無平允其滕宗諒一宗刑獄狀(一作伏)乞别選差官
取勘結絶其燕度亦乞别付所司勘罪行遣取進止
論乞不勘狄青侵公用錢劄子(同前)
臣風聞邊臣張亢近為使過公用錢見在陜西置院
根勘其勘官所取于連人甚衆亦聞狄青曾隨張亢
入界見巳勾追照對臣㐲見國家兵興以来五六年
所得邊將惟狄青种世衡二人而已其忠勇材武不
可與張亢滕宗諒一例待之臣料青本武人不知法
律縱有使過公用錢必不似葛宗古故意偷謾不過
失於點檢致誤侵使而已方今議和之使正在賊中
苟一言不合則忿兵為患必至侵邊謹備過防正藉
勇將況如青者無三兩人(一作三兩人而巳)可惜因&KR1963;小公
用錢於此要人之際自將青等為賊拘囚使賊聞之
以為得計伏望特降指揮元勘官只將張亢一宗事
節依公根勘不得枝蔓勾追其狄青縱有干連仍乞
特與免勘臣於邊臣本無干涉豈有愛憎但慮勘官
只希朝廷意旨不顧邊上事機將國家難得之人與
常人一例推鞫一旦乏人誤事則悔不可追伏乞朝
廷特賜寬貸邊臣知無功之將犯法必誅(一作行)要藉
之人以能贖過則人人自勵將見成功取進止
論體量官吏酷虐劄子(同前)
臣等風聞朝廷近降指揮與諸路轉運使令體量州
縣官吏酷虐軍民者臣料朝旨如此必是因韓綱酷
虐近致光化兵士亂作(一作作亂)故有此指揮竊以昨来
光化兵變雖因韓綱自致其如兵亦素驕處置之間
湏合中道韓綱自當行法驕兵亦合討除如此兩行
方始得體今若明行號令徧約官吏則驕兵增氣轉
更生心長吏畏避無由行事其所降與轉運司文字
竊慮朝夕之間傳播中外扇動羣小引惹事端然巳
失之令既不可追伏乞速降旨揮與諸路轉運使令
密切禀行不得漏洩所貴别不生事取進止
論募人入賊以壞其黨劄子(同前)
臣竊聞京西賊盗日近轉多在處縱横不知火數所
患者素無禦備不易枝梧然獨幸賊雖猖狂未有謀
畫若使其得一暁事之人教以計策不掠婦女不殺
人民開官庫之物以振貧窮招愁怨之人而為黨與
況今大臣不肯行國法州縣不復畏朝廷官吏尚皆
公然迎奉疲民易悅豈有不從若兇徒漸多而不暴
虐則難以常賊待之可為國家憂矣以此思之賊衆
雖多尚可力破使有一人謀主卒未可圖臣前因王
倫賊時曾有起請十餘事内一件乞出牓招募諸處
下第舉人及山林隱士負犯流落之人有能以身入
賊筭殺首領及設計誤賊䧟於可敗之地者優(一作重)
與酬獎所貴兇黨懷疑不納無頼之人以為謀主當
時議者頗以為然伏乞採臣此意速降指揮與杜𣏌
令所在張牓使賊聞知所貴投賊之人懷疑不納但
無謀主尚可剪除取進止
論宜專責杜𣏌捕賊劄子(同前)
臣伏見昨張海等賊勢初盛之時(一有言字)京西未有得
力官吏遂自朝廷差臺官蔡禀催督(一作監催)捉殺後来
巳别選杜𣏌充京西轉運使委以一路之事兼近日
差出兵馬甚多分為頭項不少部分(一作内)進退湏要
綂一指蹤(一作縱)號令不可二三竊慮杜𣏌蔡禀不相
叶同各出異見凡指揮諸事使諸將難從一失事機
反成敗誤自兵士差出今巳多時然未聞奏報與賊
鬪敵及殺獲次第竊慮官兵互相廻避空作往来或
恐進退之間號令不一致兹逗遛未見成功今雖賊
奏稍稀然亦未見殺獲之數困獸猶鬪不可不虞寇
死命窮(一作寇賊死命)恐未易敵合早除剪仍(一作切)湏(一作湏由)
督貴況蔡禀是應急差出杜𣏌乃選材用之責任之
間宜專在𣏌兼聞蔡禀自到京西處置多未合宜近
聞欲枷一廵檢致得兵士喧譟幾至生變苟或如此
張皇竊恐别致生事其蔡禀伏乞早賜指揮抽回只
委杜𣏌一面催捉庶得(一作使)專一早能(一作得)了當取
進止
論江淮官吏劄子(同前)
臣聞江淮官吏等各為王倫事奏案已到多時而尚
未聞斷遣仍聞議者猶欲(一作為)寬貸臣聞昨来江淮
官吏或歛物獻送或望賊奔迎或獻兵甲或同飲
宴臣謂倫一叛卒偶肆猖狂而官吏敢如此者盖知
賊可畏而朝廷不足畏(一有故字)也今若更行寬貸則紀
綱隳壞盗賊縱横天下大亂從此始矣何以知之昨
王倫事起江淮官吏未行遣之間京西官吏又已弃
城而走望賊而迎若江淮官吏不重行遣則京西官
吏亦湏輕恕京西官吏見江淮官吏巳如此則天下
諸路亦指此兩路為法在處官吏皆迎賊弃城獻兵
納物矣則天下何由不大亂也臣伏思祖宗艱難創
造塞圖陛下憂勤嗣守先業而一旦四夷外叛盗賊
内攻其壞之者誰哉皆由前後迂繆之臣因循寬弛
使朝威不振綱紀遂隳今巳壞之至此而猶不革前
非以寬濟寬何以救弊如晁仲約等情法至重俱合
深行議者無由曲解或聞以謂自是朝廷素不為備
不可全罪外官假如有殺父與兄者豈可只言自是
朝廷素無教化而不罪殺親之人又如有人掠奪生
人男女金帛不可只言自是朝廷素無禮讓而不罪
劫人之賊迃儒不可用可笑如此李熙古豈獨是朝
廷素有備之州傳永吉豈獨是朝廷素練之兵盖用
命則破賊矣今朝廷素無禦備爲大臣者又不責之
守州縣者合有罪又寬之天下之事何人任責竊緣
韓綱是大臣之家父子兄弟並(一作盡)在朝廷權要之
臣皆是相識多方營救故先於江淮官吏寬之只要
韓綱行遣不重今大臣不思國體但樹私恩惟陛下
以天下安危爲計出於聖斷以勵群下則庶幾國威
粗振賞罰有倫其晁仲約等乞重行朝典乞不寬恕
取進止
奏議卷第六
論乞令韓琦經略陜西劄子如何(一作之決)
論西賊議和狀彼者(一作彼巳)一旦(二字一作及)忽肯(一作而肯)一
議(此字下有和字)
論勘滕宗諒事劄子支用錢多(一作用錢過多)在慶州日(日一)
(作目)憂嗟(一作驚嗟)獨有論奏(獨一作猶)
再論燕度鞫獄枝蔓劄子虚張(虚一作廣)
論乞不勘狄青劄子必不似葛宗古故意(八字一作必非故意)
論江淮官吏劄子情法(一作情理)
居士集卷第六歐陽文忠公集六
古詩二十五首
奉使契丹道中答劉原父桑乾河見寄之作
憶昨初受命同下紫宸朝問君當何之笑指北斗杓
共念到幾時春風約回鑣所持旣異事前後忽相遼
歲月坐易(一作若)失山川行知遥回頭三千里雙闕在
紫霄我老倦鞍馬安能事吟嘲君才綽有餘新句益
(一作亦)飄飄前日逢吕郭解鞍憩山腰僮僕相問喜馬
鳴亦蕭蕭出君桑乾詩寄我慰寂寥又喜前見君相
期駐征軺雖知不久留一笑樂亦聊歸路踐冰雪還
家脫狐貂君行我即至春酒待相邀
書素屏
我行三千里何物與我親念此尺素屏曾不離我身
曠野多黃沙當午白日昏風力若牛弩飛砂還射人
暮投山椒館休此車馬勤開屏置牀頭輾轉夜向晨
卧聽穹廬外北風驅雪雲勿愁明日雪且擁狐貂温
君命固有嚴羇旅誠苦辛但苟一夕安其餘非所云
馬齧雪
馬飢齧雪渴飲(一作行踏)冰北風卷地來(一作寒)峥嶸馬悲
躑躅人不行日暮塗遠千山橫我謂行人止歎聲馬
當勉刀無悲鳴白溝南望如掌平十里五里長(一作長亭)
(與)短亭臘雪銷盡春風輕火燒原頭青草生遠客還
家紅䄂迎樂哉人馬歸有程男兒雖有四方志無事
何須(一作煩)勤遠征
風吹沙(一本題上有北字)
北風吹沙千里黃馬行确犖悲摧藏當(一作窮)冬萬物
慘顔(一作無)色冰雪射日生(一作争)光芒一年百日風塵
道安得朱顔長美好攬鞍鞭(一作起鞭歸)馬行勿遲酒熟
花開二月時
重贈劉原父(一作憶昨呈劉原父)
憶昨君當使北時我往别君飲君家愛君小鬟初買
得如手未觸新開花醉中上馬不知夜但見九陌燈
火人諠譁歸來不記與君别酒醒起坐空咨嗟自言
我亦隨往矣行即逢君何恨邪豈知前後不相及歲
(一作日)月怱怱行無涯古北嶺口踏新雪馬盂山西看
落霞風雲(一作雪)暮慘失道路磵谷夜静聞麏䴥行迷
方嚮但看日度盡山險方逾(一作行)沙客心漸遠誠易
感見君雖晚喜莫加我後君歸秖(一作纔)十日君先躍
馬未足誇新年花發見回鴈歸路柳暗藏嬌鴉而今
(一作今來)春物巳爛漫念昔草木冰未芽人生每苦勞事
役老去尚能憐物華從今有暇即相過安得載酒長
盈車
贈沈遵(一作贈沈博士歌并序)
(一本序云予昔於滁州作醉翁亭於瑯瑘山有記刻石往往傳人間太常博士沈遵好竒之士)
(也聞而往遊焉愛其山水歸而以琴寫之作醉翁吟一調惜不以傳人者五六年矣去年冬予)
(奉使契丹沈君會予恩冀之間夜闌酒半出琴而作之予旣嘉君之好尚又愛其琴聲乃作歌)
(以贈之)
羣動夜息浮雲隂沈夫子彈醉翁吟醉翁吟以我名
我初聞之喜且驚宫聲三疊何泠泠酒行暫止四坐
傾(一本有爲君屏百慮各以兩耳聽兩句)有如風輕日煖好鳥語夜静
山響春泉鳴坐思千巖萬壑醉眠處寫君三尺膝上
橫沈夫子恨君不爲醉翁客不見翁醉(一作醉翁)山間亭
翁歡不待絲與竹把酒終日聽泉聲有時醉倒枕谿
石青山白雲爲枕屏花間百鳥喚不覺日落山風吹
自醒(一本有沈夫子君過滁陽今幾時滁人皆喜醉翁醉至今人人能道之長記山間逢太守籃轝)
(酩酊插花歸六句)我時四十猶彊力自號醉翁聊戲客爾來
憂患十年間(一本客字下作爾來纔十年遇酒飲不得軒裳外飾誠可榮)鬢髮未
老嗟先白滁人思我雖未忘見我今應不能識沈夫
子愛君一罇復一琴萬事不可干其心自非曾是醉
翁客莫向俗耳求知音(一本末兩句作高懷所得貴自適俗耳何用求知音可笑)
(人生不飲酒惟知白首戀黃金)
答聖俞(一本題下有高車見過)
人皆喜詩翁有酒誰肯一醉之嗟我獨無酒數往從
(一作就)翁何所爲翁居南方我北走世路離合安可期
汴渠千艘日上下來及水門猶未知五年不見勞夢
寐三日始往何其遲城東賺河有名字萬家弃水爲
汙池人居其上苟賢者我視此水猶漣漪入門下馬
解衣帶共坐習習清風吹溼薪熒熒煑薄茗四顧壁
立空無遺萬錢方丈飽則止一瓢飲水樂可(一作何)涯
況出新詩數十首珠璣大小光陸離他人欲一不可
有(一作得)君家筐篋滿莫持才大(一作多)名高乃冨貴豈
比金紫包愚癡貴賤同爲一丘土聖賢獨(一作長)如星
日垂道德内樂不假物猶(一作所)須朋友并良時蟬聲
漸巳變秋意得酒安問醇與醨玉堂官閑無事業親
舊幸可從其私與翁老矣會有幾當弃百事勤追隨
感興五首(齋於醴泉宫作)
奉祠嚴祕館攝事罄精誠歲晏悲木落天寒聞鶴鳴
念昔丘壑趣豈知朝市情弱齡嬰仕宦壯節慕功名
多病慙厚禄早衰歎餘生未知犬馬報安得遂歸耕
懷禄不知慙人雖不吾責貧交重意氣握手猶感激
煌煌腰間金兩鬢颯巳白有生天地間壽考非金石
古人報一飯君子不苟得憂來自悲歌涕淚下沾臆
清夜雖云長白日亦易晚循環百刻中勢若丸走坂
盈虧自相𥙷得失何足算餐霞可延年飲酒誠自損
未知辛苦長孰若適意短二者一何偷百年皆不免
顔回不著述後世存愈遠聖賢非虚名惟善爲可勉
仕宦希寸禄庶無飢寒迫讀書事(一作爲)文章本以代
耕織學成頗自喜禄厚愈多責挾山以超海事有非
其力君子貴量能無輕食人食
唧唧復唧唧夜歎曉未息蟲聲急愈尖病耳聞若刺
壯士易爲老良時難再得日月相隨東天行自西北
三者不相謀萬古無窮極安知人間世歲月忽已易
吳學士石屏歌(一作和張生鵶樹屏一無和字)
晨光入林衆鳥驚腷膊羣飛鴉亂鳴穿林四散投空
去黃口巢中飢待哺雌者下啄雄高盤雄雌相呼飛
復還空林無人鳥聲樂古木參天枝屈蟠下有怪石
橫樹(一作其)間煙埋草没苔蘚斑借問此景誰圖寫乃
是吳家石屏者虢工刳山取山骨朝鑱暮斵非一日
萬象皆從石中出吾嗟人愚不見天地造化(一作造物)之
初難乃云萬物生自然豈知鐫鑱刻畫醜與妍千狀
萬態不可殫神愁鬼泣晝(一作日)夜不得閑不然安得
巧工妙手憊精竭思不可到若無若有縹緲生雲煙
鬼神功成天地惜藏在虢山深處石惟人有心無不
獲(一作乃知人爲天地賊)天地雖神(一作公有物)藏不得又疑鬼神
好勝憎吾儕欲極竒怪窮吾才乃(一作故)傳張生自西
來吳家學士見且咍醉點紫毫淋墨煤君才自與鬼
神鬪嗟我老矣安能陪
初食車螯(一本題上云京師)
纍纍盤中蛤來自海之涯坐客初未識食之先歎嗟
五代昔乖隔九州如剖瓜東南限淮海邈不通夷華
於(一作于)時北州人飲食陋莫加雞豚爲異味貴賤無
等差自從聖人出天下爲一家南産錯交廣西珍富
卭巴水載每連舳陸輸動盈車谿潛細毛髮海怪雄
鬚牙豈惟貴公侯閭巷飽魚鰕此蛤今始至其來何
晚邪螯蛾聞二名(車螯一名車蛾)久見南人誇璀璨殼如玉
斑斕點生花含漿不肯吐得火遽已呀共食惟恐後
爭先屢成譁但喜美無猒豈思來甚遐多慙海上翁
辛苦斵泥沙
送裴如晦之吳江(一本無下三字注云席上分得己字)
雞鳴車馬馳夜半聲未巳皇皇走聲利與日争寸晷
而我獨何爲閑宴奉君子京師十二門四方來萬里
顧吾坐中人暫聚浮雲爾念子一扁舟片帆如鳥起
文章冨千箱吏禄求斗米白玉有時沽青衫豈須恥
人生足憂患合散乃常理惟應當歡時飲酒如飲水
盤車圖(一本上題和聖俞下注呈楊直講)
淺山嶙嶙亂石矗矗山石磽聱車碌碌山勢盤斜隨
澗谷側轍傾轅如欲覆出乎兩崖之隘口忽見百里
之平陸坡長坂峻牛力疲天寒日暮人心速楊襃(一作)
(生)忍飢官太學得錢買此纔盈幅愛其樹老石硬山
回路轉高下曲直橫斜隱見妍媸嚮背各有態遠近
分毫皆可辨自言昔(一作古)有數家筆畫古(一作久)傳多
名姓失後來見者知謂誰乞詩梅老聊稱述古畫畫
意不畫形梅詩詠物無隱情忘形得意知者寡不若
見詩如見畫乃知楊生眞好竒此畫此詩兼有之樂
能自足乃(一作即)爲富豈必金玉名高貲朝看畫暮讀
詩楊生得此可不飢
答梅(一作和無梅字)聖俞莫登樓(在禮部貢院鎖試進士上元夜作)
莫登樓樂哉都人方競遊樓闕夜氣春煙浮玉輪東
來從海陬纖靄洗盡當空留燈光月色爛不收火龍
㗸山祝千秋緣竿踏索雜幻優鼓喧管咽耳欲咻清
風嫋嫋夜悠悠瑩蹄文(一作輪蹄文)角車如流婭姹扶欄
車兩頭髧髦垂鬟嬌未羞念昔年少追朋儔輕衫駿
馬今則不中年病多昏兩眸夜視曾不如鵂鶹足雖
欲往意巳休惟思睡眠擁衾禂人心利害兩不謀春
陽稍愆天子憂安得四野隂雲油甘澤以時豐麥麰
遊騎踏泥非我愁
答聖俞莫飲酒(此巳下皆貢院中作)
子謂莫飲酒我謂莫作詩花開木落蟲鳥悲四時百
物亂我思朝吟搖頭暮蹙眉雕肝琢腎聞退之此翁
此語還自違豈如飲酒無所知自古不飲無不死惟
有爲善不可遲(一作遺)功施當世聖賢事不然文章千
載垂其餘酩酊一罇酒萬事峥嶸皆可齊腐腸糟肉
兩家說計較屑屑何其卑死生壽夭無足道百年長
短纔幾時但飲酒莫作詩子其聽我言非癡
思白兔雜言戲答公儀憶鶴之作
君家白鶴白雪毛我家白兔白玉毫誰將贈兩翁謂
此二物皎潔勝瓊瑶已憐野性易馴擾復愛仙格何
孤高玉兔四蹄不解舞不如雙鶴能清皥低垂兩翅
趁節拍(一作拍節)婆娑弄影誇嬌饒兩翁念此二物者久
不見之心甚勞京師少年殊好尚意氣橫出争雄豪
清罇美酒不輒飲千金争買紅顔韶莫令少年聞我
語笑我乖僻遭譏嘲或被偷開兩家籠縱此二物令
逍遥兔奔滄海却入明月窟鶴飛玉山千仞直上青
松巢索然兩衰翁何以慰無憀纖腰綠鬢旣非老者
事玉山滄海一去何由招
戲答聖俞
鶴行而啄青玉觜枯松脚兔蹲而纍尖兩耳攅四蹄
往往於人家高堂淨屋(一作室)曾見之錦裝玉軸掛壁
垂乍見拭目猶驚疑羽毛襂褷眼睛活若動不動如
風吹主人矜誇百金買云此絶筆人間竒畫師畫生
不畫死所得百分三二爾豈如翫物翫其眞凡物可
愛惟精神況此二物物之珍月光臨静夜雪色凌清
晨二物於此時瑩無一點纖埃塵不惟可醒醉翁醉
能使詩老詩思添清新醉翁謂詩老子勿誚我愚老
弄兔兒憐鶴雛與子俱老其衰乎奈何反捨我欲向
(一作去)東家看舞姝須防舞姝見客笑白髮蒼顔君自
照
和梅龍圖公儀謝鷴
有詩鶴勿喜無詩鷴勿悲人禽固異性所趣各有宜
朝戲青竹林暮棲高樹枝咿&KR0687;山鹿鳴格磔野鳥啼
聲音不相通各以類自隨使鶴居籠中垂頭以(一作似)
聽詩鶢鶋享鍾鼓魚鳥見西施鷴鶴不宜争所争良
可知蚍蜉與蟻子爲物固已微當彼兩交鬪勇如聞
鼓鼙有心皆好勝未免争是非於我一何薄於彼一
何私欄檻啄花卉叫號驚睡兒跳踉兩脚長落泊雙
翅垂何足充翫好於何定妍媸鷴口不能言夜夢以
告之主人起謝鷴從我今幾時僮奴謹守護出入煩
提攜逍遥遂捿息飲啄安雄雌花底弄日影風前理
毛衣豈非主人恩報效爾宜思主人今白髮把酒無
翠眉養鶴鷴又妬我言堪解頥
和聖俞感李花
昨日摘花初見桃今日摘花還見李晴風暖日苦相
催春物所餘知有幾中年多病壯心衰對酒思歸未
得歸不及牆根花與草春來隨處自芳菲
折刑部海棠戲贈聖俞二首
搖搖牆頭花笑笑弄顔色荒涼衆草間露此紅的皪
草木本無情及時如自得青春不可恃白日忽已&KR0628;
繞之重吟哦歸坐成歎息人生浪自苦得酒且開釋
不見宛陵翁作詩頭早白
搖搖牆頭花豔豔争青娥朝見開尚少暮看繁已多
不惜花開繁所惜時節過昨日枝上紅今日隨流波
物理固如此去(一作古)來知奈何達人但飲酒壯士徒
悲歌
刑部看竹效孟郊體
花妍兒女姿零落一何速竹色君子德猗猗寒更綠
京師多名園車馬紛馳逐春風紅紫時見此蒼翠玉
凌亂迸青苔蕭疎拂華屋森森日影閑濯濯生意足
幸此接清賞寧辭薦芳醁黃昏人去(一作黃昏寂寂一作寂寂人去)
鎻空廊枝上月明春(一作看)鳥宿
居士集卷第六
熙寧五年秋七月男發等編定
紹熙二年三月郡人孫謙益校正
答聖俞則止(一作即止)
石屏歌斵(一作琢)雄雌(一作雌雄)
食車螯但喜(一作知)
莫飲酒雕肝琢腎(一作雕琢肝腎)
思白兔白鶴白雪毛(石本作雙鶴輕霜毛)嬌饒(一作妖饒)爭買(石本)
(作鬪買)
感李花摘花還見李(花一作桃)
書簡卷第六歐陽文忠公集一百四十九
與梅聖俞(明道元年)
某再拜聖俞二哥昨日賢弟至辱寄書并前所寄二
書及夢中詩又五百言詩頻於學士處見手迹每一
覩之便如相對別後雖尹氏弟兄王三並至然幕中
事比聖俞在此時差多蓋東都興造日有湏求倉卒
供辦未嘗暫休息職此未始得從容聚首獨游嵩事
一勝爾然而歷覽中春之遊山水之狀皆如故獨昔
之青林翠壑今爲槁葉又目前不見聖俞回憶當時
之事未一歲間再至尋見前迹已若夢中又河陽咫
尺顧足下若萬千里又曩日恨不得同者尹十二王
三今反俱遊而聖俞獨不至人生不一歲參差遂如
此因思百年中升沈生死離合異同不知後會復幾
人得同不得同也自足下去後未嘗作詩前枉製未
及和尹十二去應能盡說此中事故略不論知與師
魯相見少酒爲歡值無酒寄去柰何漸寒千萬自愛
不宣某白
又(明道元年)
某啓藥簡再至兩承示諭八老之名誠一時美事然
某本以寒鄕下流後進初學諸君子不知其駑下業
巳致之交遊一旦坐評賢否欲求純雅沉實之名終
不可得而乃特以輕儁裁之是知善譽者不能美無
鹽矣子評人正如是矣夫大雅之稱老成人重於
典刑而仲尼謂三十而立某年二十有六尚未能立
敢當老耶又今日不在會中自可削也夫人之美惡
待其自然之譽乃見其實今縱求而得之是諸君待
我素淺可知也所以孜孜不能默受者諸君當世名
流爲人所重一言之出取信將來使後世知諸君子
以輕逸名我復自苦求方以美稱借之益重某之不
可也削之益便某再拜七老
又(同前)
某啓捧來簡釋所以名老之義甚詳某常仰希儁游
所望正在規益豈敢求辯博文才之過美哉前承以
逸名之自量素行少岸檢直欲使當此稱然伏内思
平日脫冠散髮傲卧笑談乃是交情巳照外遺形骸
而然爾諸君便以輕逸待我故不能無言今若以才
辯不窘爲逸又不足以當之也師魯之辯亦仲尼孟
子之功也子聦之俊詩所謂譽髦之士乎公慥之慧
亦大雅之明哲幾道之循有顔子之中庸堯夫之晦
子野之默得易之君子晦明語默之道聖俞之懿是
尤爲全德之稱矣必欲不遺逹字敢不聞命然宜盡
焚往來問答之簡使後之人以諸君自以逹名我而
非苦求而得也
又(明道元年)
某啓承惠詩并序開闔數四紙弊墨渝不能釋手緣
文尋意益究益深清池茂林俯仰觴詠它腸藴此欲
寫未能聖俞所得文出人外昔之山陽竹林以高標
自遇推今較古何下彼哉但恐荒淫不及而文雅過
之也公操諸君詩未至今當以盛作遍呈因督之爾
又(明道二年)
某頓首再拜初四日陳秀才來自河橋喜聆動静歲
暮憀慄履況清佳甚慰甚慰又知府公已發薦章聖
俞在洛時常言親老南方思一歸侍今應獲素志亦
朋友之共榮也然作宰江浙山水秀麗益爲康樂詩
助誰與敵哉某自奉別以來未嘗作詩亦無文酒之
會所謂三日不談道德則舌本強也初六日有少吏
事至彭婆約子聦應之宿香山獨恨不得與聖俞同
爾逢彦國行聊寓此草草
又(同前)
某頓首再拜聖俞足下去月王侍禁者送及所惠書
販傘船至又得書并鮑魚及問傘客知動静備詳甚
慰甚慰僕來京師巳及歲矣未與足下別時每相見
惟道無憀賴憶洛中時以爲感況爾南北一異雖鬱
鬱復誰道邪年来但不病爾往在臨清恨無舊歡今
思臨清又不可得事事漸不如初人生秖爾大可歎
也足下素善南方今居之樂否比比得書甚略不能
究所懷訝久不作詩亦疑清興頓損也京師侍親窘
衣食欲飲酒錢不可得悶甚時與師魯一高論爾子
漸在此每相見欲酤酒飲亦不可得挍勘者非好官
但士子得之假以營進爾余旣與世疎闊人所能爲
皆不能正賴閑曠以自適若爾奚所適哉販傘者回
來索書聊寫區區捨足下欲語誰邪臨紙徘徊不免
忉忉
又(景祐五年)
某頓首啓去歲西陵曾拜狀今春量移此邑得子聰
書知已在京尋得所示書伏承榮改京秩伏惟慶慰
聖俞久滯州縣今而泰矣下交忻慰何可勝言脩昨
在夷陵郡將故人幕席皆前名縣有江山之勝雖在
天涯聊可自樂此邑雖便於飲食醫藥然官屬無雅
士軍牧虞曹此況不言可知也所幸老幼無病恙而
巳不知聖俞美任何處囚拘之迹相見未涯思渴思
渴自拜别將五歲矣友益日疎俗狀日增篇詠之興
略無清思聖俞新作雖京師多事不惜錄示以開昏
鈍而慰相思故人之惠莫越於此也至禱至禱賢弟
云亡必深痛悲前得謝丈書已知之不勝歎悼也因
人行速聊拜此冬寒希保愛不宣某頓首■有亂道
一兩首在謝丈處爲無人寫錄得也聖俞略與臧否
之某有少吏事告謝丈望聖俞與咨啓之略語伊法
官少爲庇隱某自作令每日區區不敢似西都時放
縱此来事亦得正但爲上官見怒曲有駮議然亦終
無可駮縱有亦非大罰其如危辱之跡不欲使有小
過也或聖俞問得謝丈一言乞批數字送與附書人
也千萬千萬某又上
又(寶元二年)
某頓首啓前者見邸報有㐮城之命乃知當與謝公
偕行然竊料舊尹當徙蜀聖俞即留領縣事㐮城居
孔道音信自此可日置(疑)是以慢然未能作書及縣
走接太守還得手書乃知前至南陽南陽去邑其間
一驛爾某當請見直以公新下車方布條教伸威信
門生故人未宜往累於其間湏其旬浹少定爾又恐
聖俞莫能久留或略命駕見過此大幸也爲别五六
歲貶徙三年水陸走一萬二千里乃於此處得見故
人所以不避百餘里勞君子而坐邀也顒俟顒俟相
見旦夕爾他不復道
又(同前)
某啓承九月一日就道雖爲遲留然清風白牛久雨
泥淖尤湏大晴然後不阻某自解官觸事不快至今
幾五十日未能脫去豈其屯蹇未極邪所幸親老漸
安更三五日可以卜行南陽之居依賢主人實佳事
但恨聖俞不在爾昨夏中雖喜會於清風然猶未盡
區區之懷今兹寓居方欲悉屏他事爲聖俞極數日
之歡而先後參差若相避然又見聖俞書中言有事
欲相見以不充爲恨者益令人怏怏爾到官必有日
南陽人便無惜寄音(一作意)相及秋寒自愛
又(同前)
某頓首前遣公幹馳信迎候蓋初約然亦頗疑酷暑
如此非乘興之時人還得書果爾及急足至又沐榮
問承暑中起居無恙甚慰甚慰前累求新作今者書
尾有自厭之說豈可疾淫哇而欲廢置律吕百花洲
唱和必多欲一讀以祛俗累之心何可得也孫書注
說日夕渴見已經奏御敢借示否蒙索亂道恰來盡
(呵呵)講席所說何書因信乞示及晝寢之樂當輸閑
者聖俞不得獨擅也謝氏詩昨忘附去今又却尋不
見候見納去矣旱熱可畏千萬保重
又(同前)
某頓首啓谷正來得所示書及見與謝家書甚詳云
買洪氏莊與卜葬市屋業皆其所急者也又云減俸
爲助此特聖俞患於力弱不能厚報知已而然爾恐
於謝氏無益而於聖俞有損爾聖俞若此月減三五
千如失萬錢謝氏族大費多得之未覺甚助謝家亦
自有書必言幸思之也洪氏莊極佳爾不湏聖俞竭
嚢槖此固親朋好事然幸其可以自辦爾望聖俞力
爲幹之某行必爲帶錢去葬地已就此營卜及市屋
業差有緒然此不可倉卒爾他細故盡諭谷正可詢
之鄧氏醵賻巳止皆如雅意某年盡必到㐮城祭文
挽辭極佳冬冷保重
又(康定元年)
某頓首再拜啓自八月一日至京師及今已兩辱書
并在東都凡三辱詩皆未還答非惟恃聖俞不以書
之䟽數爲親疎又以將遣專人而多事未能便遣故
也前知爲水災所苦此常事不足置胷中親老求官
南方此理當然安撫見辟不行非惟奉親避嫌而巳
從軍常事何害奉親朋黨蓋當世俗見指吾徒寧有
黨耶直以見召掌牋奏遂不去矣文雅處家事方於
薛氏求一屋爲貯之勿慮也某於此幸老幼無恙但
尤貧不可住京師非久亦却求外𥙷日(一作旦)夕相識
多忙不暇作詩足下必不憚見寄閑吟者皆錄示千
萬冬冷保重
又(同前)
某頓首啓前謝監簿行附書問差遣書去後兩日知
審官擬定湖州城中監稅不勝喜慰然不即走書專
報者意謂勑下自當知及弓手至得書尚云云始怪
何處稽留至今未到然今必至矣不爾當爲督也俟
春入京尤便但不知何處少留某自還館日夕怱怱
筆研非答書簡寫門刺未嘗視昨夕子履偶來會宿
聮句數十韻奉寄且以爲謔又有前奉答長句併錄
附去可笑可笑歲陽以来風日慘然土霧雜下氣候
不常萬萬自重
又(慶曆四年)
某頓首累辱書爲慰何巳然久不致問者勞逸不同
於理宜然諒不爲罪經城楊宰來備詢動止承久困
輦下何時可赴任所示盛編云巳了甚於飢渴也此
人回望一信容專令人去取(使人致來恐糜費)銘文不煩見
督不久納上秖爲湏索要好者恐未盡爾(呵呵)昨在
真定有詩七八首今錄去班門弄斧可笑可笑然相
別久無以爲娛爾前有水谷詩見祁公云子美祕不
令人見畏時譏謗吾徒廓然以文義爲交豈避此輩
子美豪邁何乃如此世塗萬態善惡由已所謂禍福
有非人力而致者一一畏避怎生過日月也其它非
面不盡近書見教審聽敢不佩服咫尺更有所聞不
惜一一示及有酒少人致去柰何柰何夏熱千萬保
重
又(慶曆六年)
某頓首貶所僻遠特煩遣人至此并得陳留書新集
詩見寄詩見和詩外雜詩一卷碑文數本千字文等
豈勝慰喜瑯瑘泉石篆詩秖候子美詩來巳招子美
自來書而刻之遊山六詠等即欲更立一石不惜早
見寄也詩序謹如命附去蓋述大手作者之美難爲
言不知稱意否其他事谷正在此數日備見所爲可
知居此之況不煩述也閉戸飽韲之句怎生諱得(呵)
(呵)相次奉和見寄詩別拜狀次春暖千萬保重
又(慶曆七年)
某又啓去年夏中因飲滁水甚甘問之有一土泉在
城東百步許遂往訪之乃一山谷中山勢一面高峯
三面竹嶺回抱泉上舊有佳木一二十株乃天生一
好景也遂引其泉爲石池甚清甘作亭其上號豐樂
亭亦宏麗又於州東五里許菱溪上有二怪石乃馮
延魯家舊物因移在亭前廣陵韓公聞之以細芍藥
十株見遺亦植於其側其他花竹不可勝紀山下一
徑穿入竹篠蒙密中豁然路盡遂得幽谷(泉名幽谷)已作
一記未曾刻石亦有詩託王仲儀寄去不知逹否告
乞一篇留亭中因便望示及千萬千萬
又(慶曆七年)
某頓首谷僕来捧書得詢動靜又見詩中所道有相
遊從唱和之樂備詳平日幕中所爲可勝慰也某此
愈久愈樂不獨爲學之外有山水琴酒之適而已小
邦爲政朞年粗有所成固知古人不忽小官有以也
示及飲酒今春來頗覺風壅亦不能劇飲如往時(然自)
(作主人後從已便)承見戒多荷多荷他事非獨不挂口亦不
關心固無淺深可示人也某母老多病而身纔過四
十頓爾心闌出處君子大節有所未果不敢效俗夫
妄言爾春暄千萬保重
又(慶曆六年)
某頓首啓自谷正去後更不曾上狀蓋以經夏大暑
秋來或聞移南京或云来與刁氏成親一向因循遂
成疎懶然中間却得聖俞所寄六詠及桐花啼鳥等
詩近又得刁十六所寄詩書即日必已還許冬冷尊
候萬福某居此久日漸有趣郡齋靜如僧舍讀書倦
即飲射酒味甲於淮南而州僚亦雅親老一二年多
病今歲夏秋以来安樂飲食充悅省自洛陽别後始
有今日之樂詩頗多不能一一錄去未相見間惟冀
保愛多時欲作書無便今託提刑趙學士謹附此不
宣
又(慶曆初)
某啓爲親老久疾乍進乍退醫工不可用日夕憂迫
不知所爲蓋京師近上醫官皆有職局不可請他兼
亦傲然請他不得近下者又不知誰可用親疾如此
無醫人下藥爲人子何以爲心京師相知少不敢託
他告吾兄與問當看有不繫官醫人或秀才處士之
類善醫者得一人垂報待差人賫書帛去請他幸爲
博訪之聖俞聞此必挂意更不奉禱也如有所得亦
速遣此人回其他不暇忉忉
又
某啓近君謨學士行曾奉狀尋得邸報承有出身之
命士大夫公議未厭皆爲聖俞嗟惋獨某不然未知
高明自以爲如何也聖俞卓卓於後世者不以名位
爲輕重取重於今世者亦豈以此小得失哉苟以寵
辱爲意則布衣之樂有優於華衮之憂畏也老兄應
能自逹不忉忉也已寒保愛
又(皇祐五年)
某啓見謝亶言新生小息不安甚撓懷然書中不言
難以爲信聖俞居京師宜其不樂然業巳至此當少
安之某哀苦殊無生理閑中靜思處世無有好處惟
當識者自遣之爾云欲来此深荷厚意然恐差遣理
當難得遂止爲佳已熱慎疾寬中爲禱
又(皇祐五年)
某啓徐先輩人至辱書果承有小嬰之念時暑益當
自寬爾某孤苦中中外多事偷閑便思一得故人爲
會某不可往聖俞不可来柰何柰何惟當一讀新篇
若會面而聖俞惜不寄又將柰何柰何陳碑不可增
矣斯人不曉文義有三兩處是行狀所無(出米修路等意)若
果有當書何故而略切丁寧喻之此輩不向道亦終
不知近併作書此不一一某再拜(四月十九日)賜
茶賜醫常事爾謚前面官銜中巳有贈官亦然散侍
郎作相不足爲榮但問人如何爾若材堪則自胥靡
亦作相如不堪則乃是僥倖但如是向道無妨
又(同前)
某啓謀葬事未得恐遂後時日極撓悶蓋以術者太
精自家又全不會秖信他人道不好便疑惑不敢使
非效俗流求吉地圖官國山高也夏侍中父葬于虜
契丹必不與你擇官國山地葬也閑中不曾作文字
秖整頓了五代史成七十四卷不敢多令人知深思
吾兄一看如何可得極有義類湏要好人商量此書
不可使俗人見不可使好人不見柰何柰何失音可
救曾記得一方秖用新好槐花(尋常市中買來染物者)於新瓦
上慢火炒令熟置懷䄂中隨行隨坐卧譬如閑送一
二粒置口中咀嚼咽之使喉中常有氣味久之聲自
通病愈新篇幸多爲寄此小簡立焚勿漏史成之語
惟道意於君謨同此也失音脚氣皆是下虚吾徒老
矣省些斟酌斟酌某此居哀獨宿然以憂惱亦自多
病恐知
又(皇祐五年)
某頓首聖俞博士兄徐無黨人回奉狀隂雪不止體
氣若何某爲近得君貺家書報薛家夫人不安老妻
日夕憂撓尊年久患誠亦可憂但薛宅書來止云無
大段疾苦奉煩吾兄因見公期爲與問一的信因便
相報吾兄書家人不見略要知其增減又爲妻子要
去歸省其母亦欲過中祥遣他去貴先知彼中遠近
爾某自要知謝氏有人還幸批數字逼節哀苦中立
偶人行草此
又(皇祐五年)
某啓近謝秀才人行嘗奉狀日來起居清勝某哀苦
如昨私門日益多事又爲妻母近病湏令家人一往
省之前嘗奉託詢問久候来報也近爲子美編成文
集十五卷凡述作中人可及者巳削去之留其警絶
者尚得數百篇後世視之爲如何人也朋友之間可
以爲慰爾某益衰病庶事不耐煩惟常守書冊危坐
爾聖俞數許新詩不見寄似近日頗以爲難何也因
兒子輩行奉此春(一作巳)暄保重
又(同前)
某啓寄惠鴨脚子甚竒趙三書信已領聖俞詩屢見
許甚渴見何必自寫小兒輩可錄某亦厭書字因思
學書各有分限殆天之禀賦有人力不可彊者往年
學弓箭銳意三四年不成遂止後又見君謨言學書
最樂又銳意爲之寫來寫去却轉不如舊日似逆風
行船著盡氣力秖在舊處不能少進力竭心勌遂巳
身老矣安能自苦如此耶乃知古今好筆(一作書)蹟真
可貴重也今後秖看他人書亦可爲樂不能生受得
也數日隂悶昏然因作聖俞書頓覺豁然如有所釋
若遂一握手可勝爲慰也謝景平文字下筆便佳他
日當有立於世何止取一科第而已吾徒可爲希深
喜也胥太祝且爲伸意某卜葬地尚未買得相次決
定當有書報他也怱怱不宣
又(皇祐五年)
某啓前日謝氏人還辱書承尊候已復康佳新正必
倍清勝某孤苦如昨爲有二小姪一在象州久不得
信一在袁州欲乞渠来潁以辦葬今劄其官位姓名
託與問一消息恐難得便但却因謝氏人見示可也
吾兄清(一作情)懷不樂俗事某寡相識煩聒甚悚甚悚
又(皇祐五年)
某啓忽忽度日無生意衙前行曾奉狀徐生人至辱
書承春寒尊體清勝爲慰無已某哀苦中尋得葬地
欲趁八月十月襄事但庶事少人辦集小姪煩爲問
當巳有削必得請師魯文字俗本妄傳殊不知昨范
公已爲作序李厚編次爲十卷甚有條理厚約春末
見過當與之議定別謀鏤本也自春隂寒少晴明病
體不勝疲勞勌於書字不能周悉
又(嘉祐三年)
某啓動輒旬浹不奉顔采雪寒如此無復清思區區
可知亦怪聖俞未嘗見顧得簡示乃云不登權門若
以此見格何望於老兄某每日晚多在家因出望見
過幸甚如晦所欲已起奏難於更奏蔡州亦應湏得
簿書煩擁走此爲答殘雪可愛能見顧尤望
又(嘉祐二年)
某啓大熱甚於湯火之烈兩日差涼粗若有生意然
以家人病患飲食不能自給區區煎迫殊亂情悰久
不承問不審尊體何似二十二日欲就浴室或定力
餞介甫子固望聖俞見顧閑話恐別許人請故先拜
聞禮部詩納上
又(嘉祐二年)
某啓承惠答蘇軾書甚佳今却納上農具詩不曾見
恐是忘却將來今再今去取讀軾書不覺汗出快哉
快哉老夫當避路放他出一頭地也可喜可喜罰金
未下何害不必居家俟命因出頻見過某居常在家
吾徒爲天下所慕如軾所言是也柰何動輒逾月不
相見軾所言樂乃某所得深者爾不意後生逹斯理
也
又(同前)
某啓以小兒子傷寒巳較因勞復發今日錫慶齋會
亦去不得愁坐忽得所示爲之豁然憂煎病患常以
爲苦思效榴花之飲不可得也三兩日兒子安聖俞
過不惜頻相訪借馬若脩家又何厭也三十年前事
信如前生憂樂不同可歎可歎亦約子固子履當奉
白也秖候兒子稍安爾人還謹此
又(嘉祐二年)
某啓經節伏惟以時納祐昨日早至薛二家空心飲
十數杯遂醉歸家却與諸薛飲承見過仍留刺何乃
煩老兄如此旣醒不遑無以自處也節下外處送酒
頗多往時介甫在此每助他爲壽昨秖送王樂道及
吾兄爾愚性疎簡人事不能周然意之所至實發於
誠心蒙惠簡云有所答則非也恐不知鄙懷故略自
陳述二十二日欲同子履和叔閑話少時先白恐他
有所適也
又(同前)
某啓隂雨累旬不審體氣如何北州人有致逹頭魚
者素未嘗聞其名蓋海魚也其味差可食謹送少許
不足助盤飡聊知異物爾稍晴便當書局奉見
又(同前)
某啓中前在范家坐中已覺不佳所以都無情緒數
日勉強有事相役旣歸遂倒卧以出汗頗多亦利動
臓腑頓覺體虚幸連日不朝免得請告更三兩日不
知可出未承問念感愧亦審中酒吾輩年高不獨他
事至於飲酒亦不能如故時也更希慎愛
又(嘉祐二年)
某啓谷正来承惠詩老重深粹不似頃刻間成何其
敏妙至此也早来得筆絶佳不圖若此之精其精如
此豈常有邪然久無稱手者乍得甚快意多感多感
暑中絶近文字不得無以度日時因作書簡得一揮
毫尚可銷憂爾人還姑此奉謝
又(同前)
某啓兩日不出方爲杜公作銘承惠詩絶高恐不可
繼且留欵曲試和待稍髣髴則將出雨久作柰何天
災斯人豈惡之也其亦有以邪昨夜暫止頗緩奔走
之計然遑遑何時得遂安居漸涼思奉言笑何可得
人還姑此
又(同前)
某啓自入夏閭巷相傳以謂今秋水當不減去年初
以爲訛言今乃信然兩夜家人皆戽水并廼翁逹旦
不寐街衢浩渺出入不得更三數日不止遂復謀逃
避之處住京況味其實如此柰何柰何方以爲苦不
意公家亦然且湏少忍特承惠問存䘏多感多感蔡
君謨寄茶来否悶中喜見慰人還忉忉
又(嘉祐四年)
某啓適至書局承自釋奠處方歸困倦不敢坐邀忽
辱惠教兼得唐子方家行狀謹當牽課然少寬數日
爲幸其如行狀中泛言行已殊不列事迹或有記得
者幸更得數件則甚善又云有尹師魯所作墓誌亦
得一本尤幸也尋常人家送行狀来内有不備處再
三去問蓋不避一時忉忉所以垂永久也乞以此意
逹之
又(嘉祐三年)
某啓旦夕寒色尤盛衰病者殆不能勝矣不知吾兄
尊候如何昨夜再讀和景仁雪詩甚妙兼以韻難如
何可和且秖和得歲日書事一篇其元所示遂留之
過節更送他處告别寫去也手筆凍縮書字不得韓
范二公詩看了示下印卷子何日了因出見過隂寒
公事頗少甚閑恐知
又(嘉祐三年)
某啓累日不奉見不審體氣如何兼以俗事無由奉
詣理固當然聖俞遂以權門見薄無乃太僣也前承
惠白兔詩偶尋不見欲别求一本兼爲諸君所作皆
以常(一作蟾)娥月宫爲說頗願吾兄以他意别作一篇
庶幾高出羣類然非老筆不可亦聞有與如晦一篇
甚佳皆乞取蘇大挽辭一首閑寫助一笑今日偶在
家謹奉此
又(嘉祐四年)
某啓前日承見過偶他客多不遂𣢾曲快晴意體想
佳梅公儀來要杭州一亭記述游覽景物非要務閑
辭長說巳是難工兼以目所不見勉彊而成幸未寄
去試爲看過有甚俗惡幸不形迹也程碑當便下手
秖如唐書亦湏了爾
又(嘉祐年)
某啓雨不止情意沈鬱泥深不能至書局體候想佳
某以手指爲苦旦夕來書字甚難恐遂廢其一支豈
天苦其勞於筆研而欲息之邪悶中謹白
又(嘉祐三年)
某啓經節隂雨猶幸且晴不審尊候何似閑作歸田
樂四首秖作得二篇後遂無意思欲告聖俞續成之
亦一時盛事來日食後早訪及爲望
又(同前)
某啓承寵惠二篇欽誦感愧思之正如雜劇人上名
下韻不來湏勾副末接續爾(呵呵)家人見誚好時節
將詩去人家厮攪不知吾輩用以爲樂爾後日絶早
過喫不托適簡誤云食後這回不是&KR0550;子誤也
又(嘉祐四年)
某啓自承在式告兼以假故多遂阻奉見秋氣稍涼
喜承體候清安辱惠建茗此誠近所難得特爲珍貺
也然莫妨待客否恐彼闕當却分納一半也原甫高
論少抑亦當不復較難來日朝中當面叙人還謹此
爲謝某再拜
書簡卷第六
與梅聖俞第一帖事一勝爾(一本作事勝爾)
第三帖笑談(一作談笑)諸君(一作疑諸君)
第六帖販傘者(者一作人)
第十一帖此固(一作此乃)
第十六帖移在(一作移至)
第二十八帖無巳(一作何巳)
第三十三帖諸薛飲(一作諸胥薛飲)
第三十八帖(此帖合在第三十七帖之前)
第四十三帖天苦(一作天惡)
第四十五帖後日(一作来日)
表奏書啓四六集卷第六歐陽文忠公集九十五
上胥學士(偃)啓(天聖六年)
某聞在昔築黃金之館首北路以争趨附青雲之名
使西山而起價誠以求千里之迹者先其市骨得一
字之寵者榮於衮章而況天下之風采聳聞口吻之
雌黃並出以末塗之佁儗說定鑒於妍媸目論所加
能令重於九鼎髦端或倚可使逸於太霄是宜殫重
趼宿舂之勞懷漫刺署里之字鋪論有素題品攸歸
伏惟某官禀粹天英抽華道秘虹蜺遠映拂霄堮而
垂光黼黻摛文絢雲河而發藻遊士鄕而著品入聖
域以踐優爽爽之聲軼前良而通美琅琅其璞瑞昭
世以稱珍爰自覽輝下翔階木特起掎𬒮於羣英之
彀頍弁乎千齡之辰列坐棘以聮曹署法庭而奏讞
若若懷綬宛轉於一綸翹翹聘車雍容於半刺陳仲
舉以題輿而擅美何恭祖以纚幘而馳稱垂腰佩刀
見賞三公之器追鋒給傳終膺雙武之皮第連最以
推高賁初儀而上獲公車以兩令而持牘綈几以十
篇而奏文禪衣曲裾暮召犬臺之對尚方給札霈灑
鴻都之毫雖西崑者冊書之藏是開乎仙室而東壁
者文章之府載郁於時風居爲顯化之階式是育材
之地爰膺麗正之選首被集仙之名白蟫芸簡以生
香兹焉辟惡紫祫荷囊而備問最近清光固巳丹轂
解嘲天禄草經而擬聖金刀博學太一秉藜而下觀
頃緣泛駕之求亟發違行之訟耻從吏對出檢猾商
謂軒冕之儻來視同於寄物履名教之中樂坦照乎
清襟旋關掌於郡條久從容於别乘一麾出守固雅
尚之所存千里佩青乃上心之攸注距楗江之清郡
摽軍壁之上游犬氂之警無譁賈室之繁甚冨足以
坐棠聽訟閉閤凝神秀野頒春過蘅臯而倦目清言
捉麈臨雅俗以鎮浮然而未央居半夜而生思安石
以蒼生而待(一作特)起望之𥙷吏意雅在於本朝主父
出遊帝已嗟於見晚行奉一封之傳入隨三節之趨
見堂堂之姿送之迄目對顒顒之表威不違顔登涉
乎赤墀之塗進重於高門之地卓然遠韻度越諸公
霑芳潤者漱其清芬仰龍光者思其(作於)末照英風
冇煥物議攸歸矧此妄庸盍希品目伏念某社樗樠
槁膏棗鈍昏抱器質以何堪賦天機而甚淺晞髮華
旦徒跂於清流措足英躔終慙於遠到自遭家之不
造早遂(一作逢)生於百憂茹歎之音悲存乎手澤動明
之韻遠失於先時西華以孤露而見哀庾信以流離
而多感矧復齊氣多緩嵇筋甚駑乏朽木之先容無
一錢而爲地旁魄而論都邑則被傖父之訶頑鈍以
取世資但聽斵輪之暁終非令器第困窮塗一昨竊
萬家之應書隨重車而上計方策條對廑至猥并雅
拜匪儀失於盤辟甘觸聞而引去但飲墨以蒙羞卧
漳濱而養痾竄身兹久弔湘纍而感賦些語迷招當
樹之於無何宜匠者之不顧而或竊先生之餘論企
諸公之末暉聞伯夷之名增其懦氣伏海濱之下久以
望風是敢強飾固陋之容庶伸伏拜之謁綴窮愁之
汗簡奏蕪累之庸音竊覘崇閎將塵隱几登太山者
小天下在培塿以宜慚奏咸池而張洞庭非蛙咬(一作)
(蛙蚊)之可度然(一作伏)遇某官量陂無際宇蔭甚穠(一作濃)
推轂成猷嘘枯振德裹陽秋於皮裏不言備乎四時
吞雲夢於胷中兼容盡於一介幸望許承音旨少貶
光塵曲乘褒采之私俾獲題評之目如是則六轡在手
驥足何滯於蟻封五色成文樂節或資於牛鐸荷恩
有素累牘奚陳
胥學士荅啓
伏蒙眷私以盛製文筆二編先之長牋爲贄者恭以
某人象輿異禀龍輔至珍奉奕世之貽謀克隆堂室
傾群言之妙旨深逹淵源伏(一作服)膺聖域以惟勤策
足俊躔而迥異敏學該乎變貫英識極於覃研秉節
高竒發清吟於梁甫締交名勝綴雅聚於蘭臺飄飄
之逸思無窮籍籍之芳塵自遠偶衂一飛之翼行躋
多士之魁何誤采於虚聲辱遠垂於厚顧方披晬表
遽捧雄篇恣探賞以忘勞信窺側而靡暇幽意絢於
道德高義薄於雲天飛染遒麗以盈箱彫繢紛華而
滿眼賞孫詩之零雨何止一章贊沈賦之磓星豈惟
數句固將備西崑之玉府奚獨易東堂之桂枝允矣
難能誠哉可畏雖亨衢自至靡資左右之先容而名
路共成敢惜齒牙之餘論
謝胥學士啓
近贄蕪音仰塵紬几載形答復深極褒稱弊帚無庸
愧藏家而自享重言外獎干尺牘以必珍始繩窮而
匣開爛然在目旋骨驚而心折至矣聞音退揆頑疎
隂加震疊竊以昔者魯衮垂乎一字寵極於華章汝
月更乎坐評自成於往法得河南之口占多藏去以
爲榮獲江左之筆蹤則神明之來復至有不喜人事
常堆案而弗詶靡答私書或矜才而格物未若翠緌
鳴玉之彦蘭臺金馬之英品風流坐正物之源交七
林忘公侯之貴俯存寒素之目毋密謦咳之音兔墨
流英洒鴻都百金之筆犀談對客發荆州一日之凾
有煥私藏因爲殊遇某倥蒙惟舊操撿弗支乏沃若
之軒髦有尾兮之長醜顧右臂而爲彈早歎&KR1170;疲雖
左肘之生楊徒能殫化爰以自童髮之交剪浴聖日
之光華勉紹箕裘懼隳門素冠乎枝木莫踐化人之
埸鈍若神槌爰對囊錐之穎一昨與偕外計續食縣
官之郵召詣中臺果玷浮華之目州閭貶於素論篋
衍棄於祭芻委末路而弗振與清涂而自隔然或鼓
舞至化呻吟變儒效騷人之鬱伊慕漳濱之模楷品
之上下曾弗齒於鍾評擲中宫商宜遠慚於孫賦奚
辨麗而可紀徒骩骳以興譏何弗避於詆訶輙外彰
於嗤鄙踸踔短韻迨無取於擊轅盧胡見貽乃自珍
於乾璞所期用覆醬瓿譬十年之練都投置皮箱資
一笑於相樂伏蒙某官憫芚愚之無似加品目之惟
優醜以愛忘音緣賞奏許上修名之謁獲伸拜德之
恭後堂執經飫陪一肉之賜西齋坐宴密親三雅之
歡執如意以指譚務車轂而推引噴咳珠玉大小以
之成珍指頋飛沈眄睞於焉起色出乎望表溢乃情
涯而復俾十倍而增榮示一嗛而爲美當黯閤之多
暇枉虞筆以摛文縟旨星稠襞牋雲落布帛之言甚
暖暴以秋陽齒牙之論所加重於大吕譬以明月闇
投於人不意此音猥來入耳謹當納藏行禇歸耀當
閭襲以十綈爲天下之至寶脫復一讀解體中之不
安貴洛紙而爭傳與其刀而共布隱恩所及頂踵奚
勝
謝國學解元啓(天聖七年)
右脩啓伏覩解文濫膺名薦肄三合雅方列於胄筵
旅百在庭遽陪於方貢惟遴柬之彌衆叨首舉以爲
榮飾讓無從循涯有溢竊以姬庭講治務多士之思
皇漢席遲(一作優)賢以得人而爲盛然皆謹能書而上
獻始揚進造之名隨計吏而與偕乃署秀廉之等一
適謂之有德九變選乎知言所以樂育群材並贊郁
乎之化潤色鴻業恊暢炳然之風用登至平皆由此
道而況成均講藝昭五帝之遺文辟廱環流聳三宫
而對峙自京師而首善俾天下之向風卓爾丕彛垂
之來葉皇上握褒文而統理坐法宫以垂精並舉豐
規丕揚先烈恢迓衡之至治擥入彀之群雄躬孝武
招徠之勤紹永嘉敦樸之舉取之數路並用文武以
兼通託之百朋思講天人之相與並申辨論之法待
爲孝秀之門責土著以占名謹(一作詳)鄕評之清議一
郡國之衆咸(一作或)使得以應書百孝廉之群皆勸令
其趨駕固以厚一馬乘軺之聘光束帛賁園之招張
羅挂雲盡取於逸翮傾崑取琰無復於遺珍超振古
以無前契千齡而猶是而復詔大胥之掌版登遊倅
於上庠謹從事以新書先考言而明試才可嘉於辨
麗擇之妍詞言㭊理以精詳求於閎論當此三道使
無諱以著于篇對有百人盡揮毫欲善其事自非行
能高妙業履優殊關覽乎九家之流含漱乎六藝之
潤講乎高誼而巳久識必研幾施之當世而可行言
皆詣理則何以當重圍之樹棘並列於名聞佩後席
之容刀得趨於臺試如脩者天機甚淺俗韻素冥響
未徹於一臯器不賈於當世瑣尾成乎長醜寒素本
乎後門撫頑鈍以無庸常拙艱而茹歎首戴蒲而服
業早失先疇書剖楹而發函僅存手澤毀瓦居慚於
志(或作求)食不龜安可以得封勉爲佔畢以呻吟動取
戲儒之詬病晞髮光華之旦徒慶於逢辰策足英雄
之躔奚能於遠到嘗因續食於縣次獲陪待詔於公
車對策無爲終以空言而罷雅拜非禮幾坐舉者之
人辱皮相以堪羞耗心氣而都盡諱窮極於反𬒮鎩
羽嗟其觸隅學揣摩而不成反嗤於丘㛐旁離騷而
發詠幾吊於湘纍志銷落以堙沈迹零丁而孤苦頃
自脫身僑籍著錄師黌學狗曲以見譏肄鱣堂而卒
業入梁兹久敢期英俊之並遊論都未成殆以傖荒
而見隔對合鰭而記食躧訛履以倦遊會深詔之急
賢俾命鄕而論士靡慚衒鬻之技上充跅㢮之求輙
以復來勉兹再鼓當翰埸之斯闢接儁軌以並馳秃
千兔之毫筆不停而爭綴舉連帷之𬒮袍何白以太
紛曾是鯫生最當前列躑躅燥吻舌不下以喬然彫
琢曼詞思彌枯而兀若率有枚生之累句僅同睢苑
(一作范)之後成日佇報聞隂圖引去夫何濫吹之曲誤
中程文之規用冠譽髦越陞上級屏間誤墨本無望
於成蠅竈下焦桐豈有思於爲器玷兹襃采實駭群
倫顧揚粃以增羞在冠鼇而曷稱再循竊據實用&KR0804;
顔此蓋伏遇某官表燭群倫丹青上化雌黃在口捉
麈尾而不休翦拂長鳴託旌(一作旄)端而可逝因興民
於三物務推轂於諸生致此妄庸及於甄采敢不仰
銜提獎益勵進脩磨鉛鈍以爲銛策蹇步而睎驥哆
兮箕舌巳簸糠而在前沛乎鴻毛使培風而直上用
於知已答乃初心過此以還未知所措
謝進士及第唘(天聖八年)
楓宸蠖濩方贊趨而在庭雲幄靚深遽臚傳而唱第
竊顧無庸(一作用)之品仍躋異等之科祗服寵靈實增
震悸竊以思皇之詠多士雅頌播於姬庭間出之有
異人文章炳乎漢德選知言於九變東都下深詔之
辭開孝秀之一門唐家有得賢之盛皆所以招徠時
彦樂育人材講求精祲之原潤色帝王(一作皇)之美卓
爲往範垂照來今丕哉文物之華屬我神靈之運國
家右賢興治若古敷猷休聲塞乎淵泉至德湧於烽
火彌文上化䟽璧水以環流儲精太寧坐蒿萊而講
道爛乎舜日之晏晏煥乎堯章之巍巍而且優游巖
廊夢想豪俊下賢書而旁午諭上意之丁寧復詔策
於廉科謹鄕能於歲舉馳封一馬使者在道而相望
翹首群英天下嚮風而咸靡逮計車之偕上首方貢
以前陳委密侍之鉅賢先春闈而覆較氊筆署乎重
棘奏可而後行錦几坐乎中楹親臨而明試森陳奏
牘逮兩令之不勝精閱書衡幾百斤而未止自匪該
明治具佩服儒規行實藹乎徽猷識宇包乎賢業寖
明寖昌之畢講學際乎天人之交至纖至悉而不遺
言逹於國家之體則何以上當乙覽榮中甲科聮俊
乂以服官陪英雄而入彀如某者風猷靡立操植素
淪樹樗甚乎液樠膏棗嗟乎昏鈍戴枝冠而竦誚切
愧命儒問天(一作尺)咫以不知終然懵學加以素鍾舛
運生遘百罹自翦髮以交垂已不髦而茹歎逐耕夫
而衣襏早去先疇署生版以占名轉隨僑籍流離末
路佁儗後塵借譽羣公之遊本無題目接足諸生之
後多見排拫嗟盛際之親逢忍窮途而自竄陪貢廉
於百郡每與計偕飲試墨之一升嘗從罷去退慙踸
踔數此隻竒撫骨嗟乎淪鋪卷耳甘於藏密然而良
裘學治惜先芬而懼隳母髮垂星感親闈之思養未
及衰於駒齒勉自奮於駑筋乘下澤以去鄕棄裂繻
而爲誓車騎乏甚都之雅風塵有化俗之勞上國連
衡仰攀於俊軌橋門掎(一作倚)𬒮獲覘於邦光會泛駕
之求才輙應書而充賦以孝廉而射策本無百六之
能自衒鬻之上書蓋逾千數之衆逮漢庭之籍奏咸
以名聞同矍圃之去賓僅有存者顧(一作故)惟庸妄首
玷甄陞獲召於公車之庭給試乎上方之札致狂言
之誤擇叨署第以開榮若若飛華交垂宛轉之綬諄
諄其誨載聆郁穆之言浸雲澤以芬流沐天光之下
燭竊慙鉛鈍嘗厠翰埸屢以下中之才當乎第一之
選宜不失於舊物期仰荅於知人然其戰屢勝而後
驕鼓至三而乃竭綆短禇小嗟遠用以奚勝弓撥矢
鉤惜前功之皆廢誠以九閽坐狄百戟森庭就列瞻
天駭威臨於咫尺爭觀落筆紛立若於堵墻怳訝鈞
庭之夢遊驟覺幹䰟之驚去僅成牽課靡中科程瀆
睿覽之至精宜報聞於獨罷尚賴黈旒之過聽兼求
箕斗之虚名謂簛揚之在前常先於羣彦以薦藉之
良厚重違於大臣猥自下流參聮上列省逢辰之至
幸實叨恩之有因此蓋某官闡繹帝猷雍容朝首粉
澤光華之治表燭薦脩之倫膺上心之柬求主斯文
之盟會言皆有味務推轂以彌勤先爲之容俾朽株
之見用致兹孱瑣及此抽揚敢不慎服官箴遵修士
則鞭後策足更希遠致之塗鎔金鈞泥尚依陶者之
力誓殫用拙之效少酬再造之恩過此以還未知所
措
代王狀元(拱辰)謝及第啓(夫聖八年)
右某啓云云坐(火)啓扉並集千人之俊賜袍在笥驟
紆一采之綸矧惟蕞爾之軀仍玷褎然之首仰膺渥
渙伏積震惶竊以周陳三物以賓賢必慎乎命鄕之
選漢開數路而求士乃盛乎得人之稱用能暢郁乎
之文一變而至道飾炳然之化二代以同風闡是齊
明之猷允屬神靈之旦國家景炎興運赤伏膺圖敷
四葉以重光式九圍而用乂銷鋒偃革外憺乎靈威
卷領垂衣坐朝乎夷憬上方穆然無事監于太清崇
庠序以興文飾弓旌而招俊苹歌式宴咸預於計偕
洊棘樹圍載嚴於籍奏敞中楹而親試署異等以精
求所宜得命世之偉才爲一時之清選夫何么(一作側)
陋前玷寵光如某者業履空疎才猷散戾門緒本乎
寒素人品幾乎下中竊逢待旦之盛期寖被右文之
上化激昂稚節策發蒙襟溲雞白以樹碑偶能於童
戲炙簡青而嗜學常訪於師嚴徒有志於雕蟲僅不
成於刻鵠陸機閱史尚靡識於撑犂枚臯屬文徒率
成於骫骳早緣妄動竊企英游貢版齎行常從於末
薦佩刀脫去尋觸於報聞何天幸之聿臻遘賢書之
荐降濫乎事舉猥以名聞洪惟聖治之光華蔚有俊
才而遝集並進乎千篇之牘精覽於百斤之衡曾是
孤生絶企殊級豈期庸鄙偶中科程採乎一日之長
冠乃諸生之列旣行能之無取加世胄以非高踸踔
後塵迹靡參於俊軌雌黃餘論名不齒於人評驟從
底下之才擢居第一之選顧掎裳之在列誠揚粃以
貽譏明命已行固無容於反汗多言可畏諒彌甚於
鑠金豈非思致異才揖怒蛙而兹始將招駿足假死
骨以爲先則何以靡遺譾薄之姿偶首清明之舉再
省循而是懼實獎擢(一作拔)之有因斯蓋伏遇某官黼
黼斯文丹青至化嘉猷屢進務推轂以爲先賢路一
開使騰夷而有始敢不仰銜恩遇進勵操脩循士則
以爲勤佩官箴而有守在鈞以播旣由陶者之爲摩
頂無忘誓答知人之賜過此以往未知所圖
代謝唐簽判(俞)啓(天聖八年第一甲)
伏自某人飛策上第就辟初筵千里奮乎鴻軒方訝
雀知之晚一木爲乎大厦豈無燕賀之私屬被責於吏
訶方罷歸於士伍翟公之門有大署意欲謝交嵇康之
性不便書&KR0906;而成懶屏居田里遂隔音徽豈謂某官俯
示存臨過敦禮意廼金廼玉堅乎久而不渝如璧如珪
問以音而厚賜服勞謙而自牧若飲醇而醉人恭佩恩
勤敢忘寢寐伏況以英英之善譽丁晏晏之休辰德行
中乎妙科諮謀參乎六府運籌帷幄豈足盡於上才垂
光虹蜺固莫量於逸致内惟衰退但積欣愉
答李秀才啓
脩再拜天錫友兄足下此月八日叔父自貴郡回轅首
得所賜書教一筒開闔數四歡喜無量逃虚旣久驟聞
足音以跫然迷䰟若招頓歸常幹而來些惜乎一失交
臂之舊(一作樂)再見回星之周薰歇燼銷壤斷土絶昔人
以三月不見尚或嗟於生鄙羣居久離則弗能於無過
況孤矇之有素邈師友以斯䟽妍皮褁骨而益癡獨學
面牆而奚嚮薰濡弗及寡(一作孤)陋巳增豈意此音猥來
入耳美乎(此四字一作人且羡美)溢雲紙以摛思掞春華而發藻
厚乎養鳥誤奏咸池之和豁若覩天驟發醯雞之覆兹
焉匠(一作五)者之規矩誓訂漳濱之模楷承平居之無俚
方枕塊以罹憂不見齒而三年合乎禮制加於人之一
等時以孝聞願思肯&KR0799;之不忘無使過哀而至毀而況
天錫標(一作振)絶俗之儁軌包大賢之茂器學兼九變辯
雕(一作智刻)萬物竊伏一鄕之評宜首幽人之聘而屈試方
策見枉有司薦紳冤嗟道路譁鑠且夫好惡之異古今
所均仲尼至賢乃取侮於盗跖帝莖大樂猶見非於墨
子撫絃在乎流水難矣賞音珍髢鬻於九戎誰其識寶
使懷道而委莽動直士之盱衡然而泰先否而後傾禍
爲福之所伏鷙鳥將擊先卑而飛流川久壅其決孰禦
(一作心在)願飬高而全道密中藏而竢時掩乎十仞以韜光
去則萬里而不息良工晚成者器必大寧以朴而示人
逐水(一作榮又作未)先至者驥之能豈與駑而爭路斯皆雅
量之素藴誠非兩好之溢言某之妄庸本無似肖誤
蒙甄擢遂見收齒衆珉入寶至璞使之見遺我軰登
科前賢所以媿讓循涯巳溢&KR0804;目無容江關複重音
問睽阻時旣昏而將暮人在隂而鮮歡逖懷英俊之
並遊恨無羽翮而飛肉冀綏吉履之福以迎來譽之
光紙盡筆窮辭不逮意
與西京留府交代推官(仲簡)啓(天聖九年三月)
某啓此者竊吹(一作玷)下科濫巾(一作升)大府懷檄之嘉
(一作喜)容外見迫感於逮親負薪之足力不彊靡遑於
媿讓在業官之資始懼傷錦以貽譏況上邦英俊之
躔大相熒煌之座幕中諸彦泛泛蓮池之賓門下並
遊一一蘭臺之衆(一作聚)勉策駑筋之緩仰陪席聘之
珍問祈招而不知因慙諮訪奉南陽之坐嘯曷有籌
謀賴乎天幸之然續於賢者之躅睨伐柯而取則獲
企前規告舊政以乞靈得師餘矱巳積想風之慕彌
增竊抃之懷俟燋墨以戒辰即齎行而首路傾依(一作)
(系)之至談悉非終
謝人投贄啓
伏蒙某人寵貽妙製兼枉長牋欽玩懿辭&KR0719;銘丹臆
恭以某人機神邃茂識理淹和徽名籍布於士鄕睟
表挺生於王國言章絢美搴六藝之英蕤(一作精竒)思緒
藴華漱五河之芳潤揆兹逸軌冠乃烝髦今國家崇
柬駿珍寤求孝秀下細文於方國騰賁帛於丘園而
某人夙藴瑰材襃膺温詔占磐鴻而啓繇俟苹鹿以
送賓顧以某體質頑疎聲猷隘薄誤中程文之選猥
參籲俊之求承版謁以見臨䄂瑶華而伸貺仰銜清
眷荷襃衮以奚勝載抉蒙襟念英瓊而曷報欽降至
極敷染奚周所示盛編輙敢留借
謝石秀才啓
某啓累日前伏承惠然見過仍以嘉什一筒寵示者
獵纓拜賜刮自披文紙弊墨渝不能捨手伏以某人
英躔逸軌天驥上才好學屢空浸潤淵源之奥知言九
變窺見天人之交久巳擅一鄕之評早亦應萬家之
令然而奏磬俚耳難矣賞音抱石荆山終爲至寶而
自慕幅巾於衡巷乘下澤於鄕閭晦丘園之養高輕
鴈纁而堅卧冥飛已遠笑弋者之何求齷齪坐談嗟
律魁之獨棄而以錦帶居士白蓮社人效菩薩之坐
家去塵自遠掃維摩之一室敢入者稀是宜邈爲方
外之遊隔乃(一作此)俗中之軌而乃過存庸妄曲借獎
題因隱几之閑居抽吮毫之餘思灑乃藻麗用飾愚
矇爲鼷鼠而抉機僅成輕發養鶢鶋而奏曲徒使眩
悲矧夫峭格峻高春華掞美暢來雲依月之句擅落
花映草之評内惟棗鈍之姿奚稱衮褒之寵去天尺
五巳服於清標和者數人蔑聞(一作階)於絶調未遑賡
報徒用&KR0804;慙
上隨州錢相公(惟演)啓(明道二年初惟演以使相判河南府後落)
(平章事以崇信軍節度使歸本鎮)
此者及期被代投版言歸宿官早愧於迷方書課麈
能於自脫徒以無庸之迹曾希一盻之榮當懷檄以
云初属擁旄之方始相公坐於雅俗鎮以無爲民豐
四輔之年市息三九之盗行郊憩樹絶無兩造之辭
託乘載賓惟奉百金之宴而況西河幕府最盛於文
章南國蘭臺莫非乎英俊豈伊末迹首玷初筵至於
憐嵇懶之無能容禰狂而不辱告休漳浦許淹卧以
彌旬偶造習家或忘歸而終日但覺從軍之樂豈知
爲吏之勞芘德已深遊藩未幾旣而持山國之瑞節
改戎乘而啓行荆州遽失於所依周南遂留於滯迹
稍以引去無復並遊之人巋然自存時有思歸之嘆
每臨風而結想徒零涕以懷恩相公以彛鼎之勲極
公台之重獨立不倚群言互興中山之篋雖盈南海
之車終辯繫辭有云崇高莫大乎冨貴古人歎曰冨
貴必履於危機伏惟推盈虚消長之言究動靜吉凶
之理秉珪璋之德何䘏瑕疵挺松筠之心不變霜雪
雖流路之謗未免三年以居東而在廷之臣豈無一
言之悟主俟聞來復以慶終亨願無以理而自明當
要旣久而復見區區之志實在於斯徒有戀軒之心
未知報恩之所
謝校勘啓(景祐元年用王文康公薦入館)
仰服恩榮實增震慄竊以校讎之職是(一作辨)正爲難
委方冊於程文折群疑於獨見(一作斷)脫絢組之三寸
簡編多前後之乖并盤庚之一篇文章有合離之異
以仲尼之博學猶存郭公以示疑非元凱之勤經孰
知門王(一作五)而爲閏況乃西崑冊府備帝者之來臨
蓬萊道山非人間之所見自匪識窮元本學漸淵源
究百世之放紛揔群言而博逹則何以效官天禄對
青藜而属書抱簡羽陵拂白蟫而辨蠧如脩者器惟
庸妄族本羈單雖出逢千載之期而生有百罹之苦
入橋門而著錄最後諸生聞月旦之坐評敢希一目
徒以浸潤聲明之代優柔教育之仁過時之年巳捍
堅而難入少作可悔終雕刻以無功早濫吹以決科
旋釋巾而𥙷吏逮親而得斗禄雖慰於子心歛版以
揖上官遂成於俗狀學久矣而將落思兀然而欲枯
進無取當塗之資退已失故時之步歲月其忽徒有
志於分隂英俊並遊方問途而孤進内顧拙艱之若
此敢懷榮遇以爲心豈期天幸之來特被柄臣之薦
敢辱知人之美蓋因連茹而陞蒙曲造之并容俾考
言而善擇顧無庸之末學已屢試於有司碩鼠之有
五能盡於是矣鉛刀之堪一割其可再乎固無可喜
之文過辱太優之等俾從賓席入預書林一進階而
可榮何勝於睿渥三下拜而聞命深服於訓辭天闕
乍趨迷目睛而眩轉芸臺深敞近星象以昭回恣窺
金匱之書坐費太官之膳内循忝據有溢情涯此蓋
伏遇昭文相公獎物均私樂材推美圓方有範大陶
冶以埏鎔高下不欺正權衡而輕重閔此庸懦曲以
甄收誓堅頂踵之誠永荷丘山之賜
謝襄州燕龍圖(肅)惠詩啓(景祐二年秋時公自館閣謁告視妺家)
昨日伏蒙知府龍圖即席寵示五言詩一章者脩聞
古者賓主之間獻酬已接將見其志必有賦詩託於
咏嘆之音以通歡欣之意然而工(一作正)歌三夏使者
再辭及於皇華然後拜貺是則施於貴賤各有所當
脩賤士也何足當之伏惟某官以侍從之臣當藩屏
之任德爵之重與齒俱尊學通天人識洞今古綽有
餘𥙿多爲長言談笑樽爼之間舒卷風雲之際成於
俄頃蓋其咳唾之餘得而秘藏巳如金玉之寶豈伊
孱陋敢辱襃稱形於短篇以爲大賜伏讀三四且喜
且慙譬夫四面之宫鏗鏘之奏愚者驟聽駭然震蕩
及夫心平㑧定然後知於至和在於頑蒙獲此開警
然貺之厚者不敢報之以薄禮所尊者不敢敵之以
平顧惟愚庸豈得賡繼但佩黃金之賜無忘長者之
言
夷陵上運使啓(景祐三年)
脩近以狂言當蒙大譴荷乾坤之厚施全螻蟻之微
生得一邑以庇身使之思過竊三鍾而就養猶足爲
榮獲在公庥是爲天幸伏以運使郎中懿猷經遠茂
業康時當一面之利權竦百城之威譽凡居属部皆
仰餘輝顧此孤生最爲沉迹時蒙眄睞曲賜拊存安
其惶懼之心慰乃危疑之慮敢不銘之肌骨佩恩紀
以無忘策其筋骸盡疲駑而爲報將謀就道即遂公
趁瞻企門閎忻愉罔旣
謝朱推官啓
某啓伏念某出自寒鄕本非茂器束髮州里絶無一
日之評彯纓王畿竊階羣俊之後加以識非遠到才
不及中惟至治之方隆顧上官之並恪蘋蘩之不失
職咸盡其能庖祝之各有司悉共爾位豈伊下列遂
敢奸官因忿躁之使然奮狂愚而不顧惡訐爲直仲
尼之所深譏盡言招人武子之猶不免在於庸妄宜
抵譴訶尚頼至仁特加寬議投之遐僻使自省思猶
寸禄以事親守一同而庇邑有民與社足爲政以效
勤退食自公敢忘心於𥙷過是惟天幸徒自&KR0804;顔伏
遇某官式佐郡符屈臨賓席烜赫天下方想於風猷
從容幕中暫爲於府望是惟孱昧得庇光華然而從
事有便宜之權縣吏本徒勞之迹負弩而隨伍伯當
備前驅折腰以揖上官敢羞歛板況兹選懦素本孤
危犯忌於時竄身無所棄芻道上過者踐之搖尾穽
中人誰憐爾豈謂某官哀其戇朴賜以存憐削去常
儀自敦高議猥因介使先辱長緘過形溢美之辭曲
盡至勤之意片言之辱榮於儀父之褒一顧所臨增
其大吕之律徒益撝謙之盛美豈宜鄙陋之敢當歲
律巳殘寒威方肅更祈珍攝以副傾依
回三舍人(尭臣)啓(景祐四年)
伏審某官光膺寵擢入掌命書竊以三代之興兩漢
之治蔚聲名之爲盛何前後之相望蓋以高文大冊
之所傳遺風餘烈之盡在是以代言之任難乎命世
之才至於雷動風行金相玉振至意難諭必盡于丁
寧盛德有容兼資於粉澤適當休運允屬鉅賢伏惟
某官識際天人學通今古而自親膺聖擇第中甲科
聞乎風采而天下悚(一作聳)然論之人物而時無先者
若乃從容禁署潤色皇猷使德澤之流下淪於民髓
文章之盛交映於國華遂階榮塗以致公輔斯皆雅
度之素藴考於羣議而猶稽豈惟愚矇私獨稱贊某
跡居遐邑名在罪人忽以踰時未能𥙷過省孤危之
巳甚惟藏縮以爲宜豈望龍光之末輝希咳唾之餘
潤匪期齒論猶錄疎頑先以珍函越於常禮遺簮已
棄尚以舊物而見憐窮谷久寒忽如温律之來煦幽
憂併釋榮感兼深瞻望門閎無任飛越
謝李秀才贄見啓(寶元二年在乾德日)
某啓自某獲罪於時竄身南楚楚之爲邑旣陋且窮
詩稱荆蠻以比戎狄羈遊宦學之不至風俗言語之
不通頑然因拘誰與爲偶孤陋之誚古人所憂今者
上蒙寬仁徒之善地始得與士君子揖讓進退周旋
方將沐而薰之自與人齒秀才首迂玉趾贄以長牋
升自賓階肅有儀矩開函啓紙粲然詞章蓋夫逃於
虚空聞足音而尚喜友於賢者況邦士之所推願斥
簿領沈迷之勞以從間燕仁義之樂區區之意言豈
足殫
回糓城狄令啓
某啓此者縣徒云至書牘見貽載道鄙文曲加榮獎
伏以某官以文飾吏學古任官講事勸功脩舊起廢
示之典(一作曲)禮固巳警於愚民刻以銘文又將貽於
來者足見仁人之意非惟吏最之優顧爾訥辭矧非
善敘已然之諾將止以奚能旣出之言雖追而莫及
豈敢逃於衆誚但慮玷於清猷慙愧之誠敷陳罔罄
上執政謝館職啓(康定二年十二月因崇文總目成書自館閣校勘遷)
(集賢校理)
脩啓今月日蒙恩以本官充前件職者受命之始榮
懼交并伏以國家悉聚天下之書上自文籍之初六
經傳記百家之說翰林子墨之文章下至醫卜(一作卜醫)
禁呪神仙黃老浮圖異域之言靡所不有號爲書林
又擇聦明俊乂之臣以遊其間因其校讎得以考閱
使知天地事物古今治亂九州四海幽荒隱怪之說
無所不通名曰學士一日天子闕左右之人思宏(一作)
(閎)博之彦出贊明命入承顧問遂登宰輔以釐百工
一有取焉多從此出所以平居優游崇獎(一作素服)其業
館以禁署食於太官詩菁莪之育人材易鼎飪之養
賢者凡在兹選得非茂歟然而廪重職閑則未免尸
禄官無吏責則可容幸人若脩者以寒陋之資被文
藝之舉自初營職巳與書筵於時上有鴻儒侍從之
才下多群賢論撰之衆而脩方被罪譴竄之荆蠻流
離五年赦宥三徙山川跋履風波霧毒凡萬四千里
而後至于京師其奔走之役憂思之勞形意俱衰豈
暇舊學比其來復書已垂成遂因衆功豈有微效奏
御之日鳬鴈而前例蒙褒嘉正以職秩雖因時而幸
會實有&KR0804;於面顔此蓋伏遇某官柱石之功佐佑明
主鈞衡之任進退百官方疇衆勞不忍獨棄遂令忝
冒出自生成在於顓愚何以論報雖未能著見德業
以稱君子教育之仁猶可以作爲歌詩稱頌聖朝功
化之美過此以往未知所裁
回滑州知郡啓(慶曆三年三月自滑倅召知諫院四月荅此啓)
伏審某官顯膺美詔移領陪藩彫弊之民方仰思於
惠煦撫綏之術況舊著於政謠猥以下僚獲陳大府
近膺朝命俾擢諫垣實自揣於非才豈敢同於飾讓
日祈聦睿哀此孤蒙庶所請之曲從即依仁而有幸
凡云詹企但切忻愉初暑方隆就塗甚邇伏惟上爲
邦國倍保興居
回賀環慶師天章滕待制(宗諒)謝賜龜紫啓
(慶曆三年)
伏以龜紫之重唐制所難武元衡牛僧孺爲宰相裴
度爲中丞李宗閔爲學士方有是賜聖朝推恩庶位
半乎朱藍然被之則負器藝兼名實者惟一人所貴
恭惟知府待制歷諫局以蹇正聞領麾守以惠養及
臨邊鎮靜訓士精研歲功遽成時議頗鬱果襃三品
之麗特煥五府之光其在欣慰增倍衆多展慶未皇
麾毫爲贈載仰明庭之命如瞻君子之容
謝知制誥啓(慶曆三年十二月)
此者蒙恩授前件官并職者祗荷寵靈不任戰懼伏
念某學非逮古材匪適時勵孤進以立朝偶四方之
多事雖聖聦廣納獲盡狂夫之言而闇慮空勞未聞
愚者之得方虞官謗敢冀主知擢自周行塵于華選
代言禁掖巳愧才難兼職諫垣猶當責重𥙷報不可
以淺則憂愧不得不深此蓋某官過採庸虚嘗形獎
飾致兹忝冐驟此寵榮敢不勉拙以勤誓身許國上
酬天造次答巳知懇愊之誠敷宣曷罄
上提刑司封啓(慶曆五年冬此後皆滁州作)
伏念自臨貶所屢辱誨音霜雪方嚴見不彫之雅操
蕙蘭其意佩可服之清芬慰此孤危奚勝感佩某人
學通治亂識逹古今奮經遠之才謨慰甚高之議論
六條頒政早欽善最之竒列郡按刑行迓陟明之典
隆冬式序保履惟和瞻企禱祈交于誠素
回挍理邵學士(必)啓(慶曆五年冬)
伏審召試榮庭升華儒館方思馳賀遽辱飛牋伏惟
某人性禀生知材惟秀出學通今古究明人事之始
終辭冨典謨煥發文章之雅頌(一作爾雅)蔚然茂器藹著
休聲惟上相之知人務薦賢而報國況此圖書之府
素爲俊彦之遊峻乃清資豈止文翰之樂兹焉養士
以取公輔之材豪英旣登朝野共慶顧兹淪謫敢謂
記存已懷欣抃之誠又積感銘之懇患於澁訥匪可
殫陳
回河北安撫王騏驥書
右脩啓此者伏承顯奉朝恩峻遷使軄寵光甚渥輿
論僉和卓然高世之才久藴經時之略山川指畫千
旱如在於日前帷幄坐籌百勝無窮於術内是宜聽
之前膝副乃沃心遂寬北顧之憂行正中權之任敢
期眷與尚頋衰殘辱誨問以彌勤積成銘之徒切傾
瞻企詠兼集悰靈
回賈狀元(黯)啓(慶曆六年)
伏以狀元廷評行久著於鄕書聲素馳於文囿果先
羣彦榮中甲科英雄入於彀中衆稱妙選風采傾(一作)
(駭)乎天下爭仰餘光蓋以擢才之難近世爲重趍好
尚而成俗則文章坐變其風繫利害於斯民則公輔
常由此出一賢旣進拔茅皆可以彙征一士以(一作巳)
旌勸善不勞於家至得人之要其利若斯鴻惟治朝
臻此盛事方深竊抃遽辱惠音顧惟棄置之餘宜此
退藏之密久稽裁敘但切(一作積)悚惶
回賀楊翰林(察)啓(同前)
伏審某人榮奉宸恩入陞禁署伏惟慶慰恭以某人
聲猷峻立德宇宏深學洞淵源煥發六經之藴文含
純粹邈追三代之風雍容侍從之華柬注顒昂之眷
亟由星掖入踐鑾坡天邑之雄雖暫煩於尹正國鈞
之重行即俟於疇庸事業炳於丹青勲德光於鼎鼐
寔繫縉紳之望非惟禱頌之私某幸守陋邦遥聞美
拜迹宜藏密非敢怠於致誠恩厚記存特辱垂於榮
問忻愉感愧交集難陳
上都運待制啓(慶曆六年夏)
昨者解官河外竄迹淮壖顧乃孤危便於藏縮雖瞻
依之甚久在訊候以闕脩某人天禀中和材惟周洽
凛然風操早肅於朝倫蔚若謀猷實禆於聖治自輟
從於侍從暫臨緫於劇繁足食彊兵雖並資於經畫
先機別事誠有繫於安危況成績之巳彰佇褒功之
不次時炎燠若天宇泰然更冀珍調以符傾禱
回賀李待制(柬之)啓(慶曆七年九月)
伏審肅奉寵靈峻升侍從得賢之慶固宜發於歡愉
待罪之人方自思於藏密遂稽馳賀敢謂不遺先辱
榮函可勝愧色伏惟某官懿文經國敏識造微學探
姬孔之淵源世濟臯䕫之德業立朝正色凛風憲以
載嚴造膝沃心頼仁言之甚博遂膺簡注升著清華
上寬乃顧之憂聊假有餘之刃作時霖雨當均及於
疲民秉國大鈞實久顒於群望凉秋之謝嚴律將凝
冀爲邦朝善綏福履
賀文參政(彦博)啓(慶曆七年九月)
伏以光膺制命參秉國鈞爰擇令辰巳諧禮上伏惟
慶慰恭以某人學通繫表識照幾先懿文爲大國之
光華偉望乃一時之柱石上心所柬適符賚弼之祥
輿頌載喧久渴爲霖之望果膺寵數式副具瞻進退
羣材運誠衡之輕重調和元氣登至治於升平然後
正台衮以代天工列功勲而銘廟器符爲元志(一作德)
以重熙朝某幸在陶鎔惟知慶抃商秋式序歲物方
成伏請上爲邦家精調寢膳
回賀集賢韓學士(絳)啓(慶曆七年十月)
伏承被召試文升華儒館伏惟歡慶伏以某人天麟
異禀廟璉至珍學通今古之淵源言合質文之體要
英躔高步羣俊聳(一作戢)以望風雄彀籠材妙選稱爲
得士果膺帝柬入耀書林給札揮毫聳如墻而駭目
奏篇稱善喧貴紙以傳都惟祕府之育賢乃熙朝之
盛美優游歲課豈鉛槧之是專選取國材實棟梁之
此出蔚然茂業奚測遠塗方懷抃躍之私遽辱置郵
之問仰銜隆眷徒切愧誠冬序云初天和善保傾瞻
感頌交集悰靈
上致政王太保啓
某啓昨者太保還政王朝榮歸故里暫留齋舫云止
陋邦竊省孤危方嬰罪讁(一作譴)逃虚易喜蓋人迹之
罕逢道舊爲歡矧平生之有素特荷眷私之厚不爲
位貌之嚴金玉之堅弗渝於彌久松筠之操獨見於
大寒感慰所(一作攸)深幽憂如釋捨舟趨陸去險騰夷
懷組鄕閭雖暫伸於夙尚追鋒疾置將入副於精求
惟期善衛襟靈以迎休寵
回泗州通判勾龍都官書
右脩啓此者特蒙惠頋遠辱誨言副以雄編俾之拭
目通判都官識窮淵韞學探本原(一作元)講於仁義之
餘深得風騷之旨雜然衆體各極其精時無鍾期誰
識高山之意人非季札豈知治世之音矧惟朽拙之
無堪方幸退藏而自屏敢期時彦不我鄙遺諭之累
幅之勤貺以百篇之冨四面之宫並奏驟聽於鏗鍠
三歎之音有餘豈窮於杳默但駭夜光之投闇徒令
海鳥之驚魂媿乏重言以起連城之價用爲永好惟
期十襲之藏感幸之誠敷陳㒺旣
回和州通判啓
自睽風表曠有歲時邈絶奉於聲塵蓋率奔於事役
幸兹鄰郡首辱誨言締縟旨之勤隆若清徽之晤挹
政條關決難久滯於材猷臺彦飛英即入承於光寵
更希珍攝以副禱祈
謝黃巖李主簿啓
伏念爲邦誠樂懷舊則勞風月佳時久辜燕集文酒
勝處動渴清狂亦惟愛忘未棄疎外猥蒙流問但喜
拜嘉某官力學多文射策得儁枳棘甚賤非翔鳳之
所棲𣏌梓惟材宜大厦之可用窮冬不雪多温少寒
勾稽之餘嗇神爲最益期勤懋庸迓升揚
回陳殿丞啓
伏念睽闊英猷貿遷時籥竄身窮僻方便於自藏惠
問周隆遽承於曲顧欽雅材之高妙播華譽以芬揚
貳政藩宣諒難於滯俊飛緌臺閣行被於寵遷歲律
斯回陽和將布善綏嘉履以副願言
賀文相公拜相啓(慶曆八年正月)
伏審就降命書入持宰柄伏惟慶慰恭以某官際天
藴識名世摽才以文章甲賢科以忠義挺臣節華要
之選翺翔逮周素藴内充所臨必最化行右蜀政貳
中樞屬邊寇之肆狂仗使威而殄滅暫形籌略已取
蕩平還居廟堂副聖主仰成之意坐調鼎鼐洽群生
咸遂之和凡被陶鎔皆知抃頌矧居庶列實倍常情
表奏書啓四六集卷第六
上胥學士啓蛙咬(蛙一作哇)
胥學士答啓雄篇(一作雄編)亨衢自至(至一作致)
謝胥學士啓兔墨(一作墨兔)犀談(一作談犀)操撿(一作撿操)
謝國學解元啓對有(疑是對者)彫琢(琢一作瑑)
謝進士及第啓(緘啓新範首云伏蒙聖恩賜進士及第仍當日釋褐者)實增(新範)
(作伏增)蒿萊(新範作蒿宫明堂也見大戴禮)爛乎舜日之晏晏(新範作爛兮舜)
(日之旦旦見書大傳)卷耳(新範作卷迹)化俗(新範作化素)而後驕(新範作而則驕)
兼求(新範作兼收)此蓋某官(此下頌德新範云潤色丕猷述宣上德當物鈞而獨播式)
(繫陶者之爲執鼎上以&KR1858;和謂成天下之化招徠衆善官使群才樂在阿而育賢助尊天而呼俊)遠
致(新範作遠到)尚依陶者之力(新範作尚假此謝宰執者前本乃謝試良工之化官其全篇書以新範爲正)
代王狀元及第啓世胄(世一作地)以播(以一作巳)
代謝唐簽判啓飛策(策疑是英)
答李秀才啓取侮於盗跖(取侮一作低頭)筆窮(一作墨窮)
謝挍勘啓盤庚之一(之一作於)碩鼠(碩疑是鼯)
謝燕龍圖惠詩啓不敢敵(一作不可敵)
回滑州知郡啓獲陳(陳一作塵)彫弊(彫當作凋)
上提刑司封啓不彫(彫當作凋)
回王騏驥書之徒切(之一作而)
回賈狀元啓廷評(新範作監丞爲是)
回賀楊翰林啓恩厚(一作意厚)特辱(一作辱特)
集古錄跋尾卷第六歐陽文忠公集一百三十九
唐八都壇實錄(歲月見本文)
右八都壇實錄撰人名元質不見其姓又不著書人
名氏其字畫亦可愛碑首題云大唐八都壇神君之
實錄其文云都望八山之始壇也此地名山封龍之
類有八因壇立廟遂爲號焉封龍山在今鎮州其餘
七山不見其名又云漢光和中有碑而今亡此碑垂
拱三年立(右集本)
唐魏載墓誌銘(歲月見本文)
右魏載墓誌銘其序云祖徵謚曰文正父叔玉光禄
卿載以弘文生對策居甲授太常寺奉禮郎以疾謝
職尋調懷州司兵參軍屬惟(集本作維下同)揚詭道不戢斯
焚譴及宗姻旋加此累以垂拱三年终於嶺外春秋
三十有二所謂惟揚詭道者乃徐敬業起兵於揚州
誅武后不克也時敬業以前盩厔尉魏思温爲軍師
(集本作帥)所謂譴及宗姻者疑敬業敗載坐思温竄死嶺
南耳今據新唐書宰相世繫表鄭公諸房都無思温
及載而叔玉但著一子膺爲祕書丞豈載以官卑貶
死無後而殁不見耶載死不幸而家譜不錄史官不
書(八字集本作家譜史官不錄)非事載斯誌而誌錄於余其遂泯
滅於無聞乎治平元年四月廿三日書(右眞蹟)
唐乙速孤神慶碑(載初元年)
右乙速孤神慶碑弘文館學士苗神客撰神慶唐初
仕三衛高宗時爲太子右虞候副率以卒乙速孤氏
在唐無顯人惟以其姓見於當時者神慶一人而巳
元和姓纂但云代人隨魏南徙而巳其叙神慶世次
又多闕繆而此碑所載頗詳云其先王氏太原人(有闕)
(文)代祖顯爲後魏驃騎大將軍賜姓乙速孤氏遂爲
京兆醴泉人曾祖貴隋河州刺史和仁郡公祖安隋
益州都督父晟唐驃騎將軍乙速孤氏世無可稱而
其姓出夷狄莫究其詳惟見於此碑者可以𥙷姓纂
之略以備考求故特錄之(右集本)
唐薛仁貴碑(天寶二年)
右薛仁貴碑苗神客撰云公諱禮字仁貴河東汾隂
人也唐書列傳云仁貴絳州龍門入又不云名禮余
家集錄薛氏碑尤多據仁貴子楚玉碑亦云父仁貴
爾仁貴爲唐名將當時甚顯著往往見於他書未嘗
有云薛禮者仁貴本田家子奮身行陣其僅知姓名
爾其曰名禮字仁貴者疑後世文士或其子孫爲增
之也列傳又載仁貴降九姓事云軍中爲之歌曰將
軍三箭定天山戰士長歌入漢關仁貴卒於永淳中
碑以天寶中建不載漢關之歌不應遺略疑時未有
此歌(五字集本作當時無此歌)亦爲後人所增爾治平元年端午
日書(右眞蹟)
唐尹氏闕文(歲月見本文)
右尹氏闕文在襄州題云唐孝子尹仁恕闕萬歲通
天二年旌表萬歲通天則天之年號也可謂昏亂之
世矣然尹氏猶見旌表孔子以謂忠信可行於蠻貊
信矣孝悌見尊於昏亂也
唐尹孝子旌表文(歲月闕)
唐之致治之意深矣嗚呼不得而見矣此碑尤可惜
也(右集本)
唐孝子張常洧旌表碣(貞觀五年誤雕在此)
右唐孝子張常洧旌表碣文字磨滅僅可見其髣髴
蓋孝悌之爲名人之所甚慕而旌表非爲一世勸也
故特錄之者惜其將遂不見於後世也其文辭筆畫
亦自可佳然不專取乎此也(右集本)
唐渭南令李君碑(聖曆元年)
右鴻州渭南縣令李君清德碑馬吉甫撰按唐書則
天天授二年析雍州之渭南慶山置鴻門縣遂以慶
山鴻門渭南高陵櫟陽置鴻州大足二年廢治平二
年正月十四日書(右眞蹟)
同前
右渭南令李君碑其首題云大周鴻州渭南縣按新
唐書則天天授二年析雍州之渭南慶山置鴻門縣
遂以渭南慶山鴻門高陵以置鴻州大足二年州廢
矣(右集本)
唐流杯亭侍宴詩(歲月見本文)
右流杯亭侍宴詩者唐武后久視元年幸臨汝湯留
宴羣臣應制詩也李嶠序殷仲容書開元十年汝水
壞亭碑遂沉廢至正元中刺史陸長源以爲嶠之文
仲容之書絶代之寶也乃復立碑造亭又自爲記刻
其碑隂武氏亂唐毒流天下其遺蹟宜爲唐人所棄
而長源當時號稱賢者乃獨區區於此何哉然余今
又錄之蓋亦以仲容之書可惜是以君子患乎多愛
(右眞蹟)
同前
右流杯亭侍宴詩者唐武后久視元年幸汝州温湯
群臣應制詩也李嶠序殷仲容書開元中汝水壞其
碑亭碑亦沉没貞元中陸長源爲刺史以爲嶠序仲
容書絶代之寶也乃爲之造亭立碑自記其事於碑
隂武氏亂唐毒流天下其遺跡宜爲唐人所棄而長
源當時賢者區區於此何哉然余今又錄之者特以
仲容書𡭗是以君子患乎多愛(右集本)
唐司刑寺大脚跡勑(長安二年)
右司刑寺大脚跡并碑銘二閻朝隱撰附詩曰匪手
擕之言示之事蓋諭昏愚者不可以理曉而決疑惑
者難用空言雖示之已驗之事猶懼其不信也此自
古聖賢以爲難語曰中人以下不可以語上者聖人
非棄之也以其語之難也佛爲中國大患非止中人
以下聦明之智一有惑焉有不能解者矣方武氏之
時毒被天下而刑獄慘烈不可勝言而彼佛者遂見
光蹟於其間果何爲哉自古君臣事佛未有如武氏
之時盛也視朝隱等碑銘可見矣然禍及生民毒流
王室亦未有若斯之甚也碑銘文辭不足錄錄之者
所以有(集本無比字)警也俾覽者知無佛之世詩書雅頌
之聲斯民蒙福者如彼有佛之盛其金石文章與其
人之被禍者如此可以少思焉嘉祐八年重陽後一
日書(右眞蹟)
唐韓覃幽林思(武后時)
右幽林思廬山林藪人韓覃撰余爲西京留守推官
時因遊嵩山得此詩愛其辭翰皆不俗後十餘年始
集古金石之文發篋得之不勝其喜余在洛陽凡再
登嵩嶽其始往也與(集本作以)梅聖俞揚子聦俱其再往
也與謝希深尹師魯王幾道揚子聦俱當發篋見此
詩以入集時謝希深揚子聦已死其後師魯幾道聖
俞相繼皆死蓋遊嵩在天聖十年是歲改元明道余
時年二十六距今嘉祐八年蓋三十一年矣遊嵩六
人獨余在尔感物追往不勝(二字集本作可為)愴然六月旬
休日書(右眞蹟)
唐武盡禮寧照寺鍾銘(景龍三年)
右武盡禮筆法精勁當時宜自名家而唐人未有稱
之見於文字者豈其工書如盡禮者往往皆是特今
人罕及𡭗余每得唐人書未嘗不嘆今人之廢學也
(右眞蹟)
唐韋維善政論(先天元年)
右韋維善政論著作郎楊齊哲撰維先天中爲坊州
刺史齊哲所撰其實德政碑也特異其名爾余嘗患
文士不能有所發明以警未悟而好爲新竒以自異
欲以怪而取名如元結之徒是也至於樊宗師遂不
勝其弊矣如齊哲之文初無高致第易碑銘爲論贊
爾(右集本)
唐令長新戒(開元中)
右令長新戒唐開元之治盛矣玄宗嘗自擇縣令一
百六十三人賜以丁寧之戒其後天下爲縣者皆以
新戒刻石今猶有存者余之所得者六世人皆忽不
以爲貴也玄宗自除内難遂致(集本作至)太平世徒以爲
英豪之主然不知其興治之勤用心如此可謂爲政
知本末矣然鮮克有終明智所不免惜哉新戒凡六
其一河内其二虞城其三不知所得之處其四汜水
其五穰其六舞陽嘉祐八年六月十日書(右眞蹟)
唐華陽頌(天寶九年)
右華陽頌唐玄宗詔附玄宗尊號曰聖文神武皇帝
可謂盛矣而其自稱曰上清弟子者何其陋哉方其
肆情奢淫以極冨貴之樂蓋窮天下之力不足以贍
其欲使神僊道家之事爲不無亦非其所可冀矧其
實無可得哉甚矣佛老之爲世惑也佛之徒曰無生
者是畏死之論也老之徒曰不死者是貪生之說也
彼其所以貪畏之意篤則棄萬事絶人理而爲之然
而終於無所得者何哉死生天地之常理畏者不可
以苟免貪者不可以苟得也惟積習之久者成其邪
妄之心佛之徒有臨死而不懼者妄意乎無生之可
樂而以其所樂勝其所可畏也老之徒有死者則相
與諱之曰彼超去矣彼解化矣厚自誣而託之不可
詰或曰彼術未至故死爾前者苟以遂其非後者從
而惑之以爲誠然也佛老二者同出於貪而所習則
異然由必棄萬事絶人理而爲之其貪於彼者厚則
捨於此者果若玄宗者方溺於此而又慕於彼不勝
其勞是真可笑也(右集本)
唐有道先生葉公碑(開元五年)
右有道先生葉公碑李邕撰并書余集古所錄李邕
書頗多最後得此碑於蔡君謨君謨善論書爲余言
邕之所書此爲最佳也(右眞蹟)
唐李邕嵩嶽寺碑(開元二十七年)
右嵩嶽寺碑唐淄州刺史李邕撰胡英書英之書世
所重也其文云寺後魏孝明帝之離宫初名閑居寺
仁壽二年改爲嵩嶽寺也(右集本)
唐李邕端州石室記(開元十五年)
右端州石室記唐李邕撰不著書人名氏考其筆蹟
似張庭珪書疑庭珪所書也(右集本)
唐獨孤府君碑(歲月闕)
右獨孤府君碑李邕撰蕭誠書誠書世多有而此尤
佳碑在峴山亭下余自夷陵徙乾德令嘗登峴山讀
此碑碑爲四面而一面字完今人家所傳秖有一面
而余所得有二面故其一面頗有訛缺也府君諱冊
字伯謀河南人也其文不完故不見其終始(右集本)
同前(歲月闕)
右碑在峴山亭下余自夷陵徙乾德令嘗登峴山讀
此碑碑爲四面而一面字完人家多有之而余所得
蓋二面也故其一面頗有訛缺也蕭誠書世數數有
之而此尤佳也(右眞蹟)
唐裴大智碑(開元二十九年)
右裴大智碑李邕撰蕭誠書誠以書知名當時今碑
刻傳於世者頗少余集錄所得纔數本爾以余之博
采而得者止此故知其不多也然字畫筆法多不同
疑模刻之有工拙惟此碑及獨孤冊碑字體同而最
佳冊碑在襄陽而不完可惜也二碑皆李邕撰而誠
書(集本有焉字)治平元年清明後一日書(右眞蹟)
唐張嘉正碑(開元二十六年)
右張嘉正碑李邕撰蔡有鄰立書(集本有按字)李絳論事
集言吐突承璀欲於安國寺爲憲宗立紀聖德碑乃
先立碑建樓請學士撰文絳䟽論以爲不可憲宗遽
命以牛百頭拽碑倒蓋未撰文而先立碑建樓此碑
有鄰又(三字集本作文)云立書亦應先立石矣今人立碑湏
鐫刻成文然後建立蓋今昔所爲不同各從其便爾
治平元年七月二十日書(右眞蹟已上六碑類李邕所撰不以歲月為序)
唐郭知運碑銘(開元十年)
右郭知運碑銘蘇頲撰其書知運子四人皆有次第
曰英傑英竒英恊英彦而張說亦爲(集本有郭字)知運撰
碑其書知運子與頲(集本有此碑二字)正同而唐書知運傳
書其子二人而無英竒英協英彦但云二子英傑英
乂而巳(十八字集本作英傑英乂而無英奇英協英彦而蘇張二碑又無英乂)英竒等
三子在唐不顯史家(集本作官)闕略尚或有之英乂嘗爲
西川節度(集本有使字)其事甚著史官不應失(集本作差)其世
家而(集本有蘇張二字)二公作銘在郭知運卒後不遠亦不
應闕其子孫莫可究其孰失也姑志(集本作誌)之以俟知
者嘉祐八年十月十八日書(右眞蹟)
唐御史臺精舍記(開元十一年)
右御史臺精舍記崔湜撰梁昇卿書讀其文則湜於
佛可爲(疑)篤信者矣唐書列傳云桓彦範等當國畏武
三思使湜隂伺其姦而三思恩寵日盛湜反以彦範
等計告之遂勸三思速殺彦範等以絶人望因薦其
外兄周利正以害彦範等又云湜貶襄州刺史以譙
王事當死賴劉幽求張說救護得免後爲宰相䧟幽
求嶺表諷周利正殺之不果又與太平公主逐張說
其餘傾邪險惡不可勝紀世言佛之徒能以禍福怖
小人使不爲惡又爲虚語矣以斯記之言驗湜所爲
可知也故錄之于此其碑首題名多知名士小字頗
佳可愛也治平元年三月九日書(右眞蹟)
唐西嶽大洞張尊師碑(開元十四年)
右西嶽大洞張尊師碑王延齡撰李慈書尊師名敬
忠其事迹余無所取所錄者以慈書爾慈之書體兼
虞楮而遒麗可喜然不知爲何人以其書當時未必
不見稱於世蓋唐人善書者多遂不得獨擅既又無
他可稱遂至泯然於後世以余集錄之博慈所書碑
秖得此爾尤爲可惜也治平元年七月廿日書(右眞蹟)
唐景陽井銘(開元二十一年)
右景陽樓下井銘不著撰人名氏述隋滅陳叔寶與
張麗華等投井事其後有銘以爲(集本作著)戒又有唐江
寧縣丞王震井記云井在興嚴寺其石檻銘有序稱
余者晉王廣也其文字皆磨滅僅可識其十一二叔
寶事前(集本無此字)史書之甚詳不必見於此然錄之以
見焬帝躬自滅陳目見叔寶事又嘗自銘以爲戒如
此及身爲淫亂則又過之豈所謂下愚之不移者哉
今其銘文隱隱尚可讀處有云前車已傾負乘將没
者又可歎也嘉祐八年十二月二十六日書(右眞蹟)
唐華嶽題名(歲月見本文)
右華嶽題名自唐開元二十三年訖後唐清泰二年
實二百一年題名者五百(集本有十字)一人再題者又三
十一人(集本有錄爲十卷四字)往往當時知名士也或兄弟同
遊或子姪並侍或寮屬將佐之咸在或山人處士之
相携或奉使奔命有行役之勞或窮高望遠極登臨
之適其冨貴貧賤歡樂憂悲非惟人事百端而亦世
變多故開元二十三年(集本有歲在二字)丙午(集本作子)是歲天
子(集本有躬字)耕籍田肆大赦羣臣方頌太平請封禪蓋
有唐極盛之時也清泰二年(集本有歲在二字)乙未廢帝簒
立之明年也是歲石敬瑭以太原反召契丹入自鴈
門廢帝自焚于洛陽而晉高祖入立蓋(二字集本作自太原)五
代極亂之時也始終二百年間或治或亂或盛或衰
而往者來者先者後者雖窮逹壽夭參差不齊而斯
五百人者卒歸於共盡也其姓名歲月風霜剥裂亦
或在或亡其存者獨五(集本作有)千仞之山石爾故特錄
其題刻每撫卷慨然何異臨長川而歎逝者也治平
元年清明後一日書(右眞蹟)
唐石臺道德經(歲月見本文)
右老子道德經唐玄宗注開元二十三年道門威儀
司馬秀等請於兩京及天下應修官齋等州皆立石
臺刊勒其經文御書其注皆諸王所書此本在懷州
(右集本)
唐羣臣請立道德經臺奏答(歲月見本文)
右羣臣請立道德經臺奏答并書注諸王列名附唐
玄宗諸子三十人其一是爲肅宗其七不及得封而
早夭唐書列傳所載二十二人以注經列名于此者
十八人按(集本有明皇既書道德經七字)道士尹愔奏請懷州依京
樣摹勒石臺乃開元二十五年也皇太子瑛以二十
五年廢二十六年始立忠王璵爲皇太子二十七年
始更名紹則當書注時不得有皇太子紹也信王珵
義王玼豐王珙陳王珪涼王璿汴王璥皆以二十一
年封當書注時皆年尚幼(集本有疑字)未能書而(集本作又)今
經注字皆一體疑非諸王所書而後人追寓其名爾
舊唐書以信王珵爲瑝濟王環爲瓌壽王琩爲瑁瑁
名(集本别字)有見於武惠妃碑爲琩與此同當爲瑁也(集本)
(無也字有不疑而三字)此碑列名旣可疑則環瑝二名未知孰
是也嘉祐八年癸卯九月十日書(右眞蹟)
唐陜州盧奐廳事讃(開元二十四年)
右盧奐廳事譛唐玄宗撰并書奐爲陜州刺史玄宗
行幸過陜州書其廳壁而刻之(右集本)
唐鶺鴒頌(歲月闕)
當皇祐至和之間余在廣陵有勑使黃元吉者以唐
明皇自書鶺鴒頌本示余把玩久之後二十年獲此
石本於國子博士楊襃又三年來守青州始知刻石
在故相沂公宅熙寧三年五月二十八日書(右集本)
唐玄宗謁玄元廟詩(歲月闕)
右謁玄元廟詩唐玄宗撰并書余嘗見世有玄宗所
書鶺鴒頌與此字法正同碑在北邙山上洛陽人謂
之老君廟也(右集本)
唐裴光庭碑(歲月見本文)
右裴光庭碑張九齡撰玄宗御書按唐書列傳云光
庭素與蕭嵩不平及卒博士孫琬希嵩意以其用循
資格非奬勸之誼謚曰克平帝聞特賜謚曰忠憲今
碑及題額皆爲忠獻傳云撰搖(集本作瑶)山往則而碑云
往記光庭以開元二十一年薨二十四年建此碑玄
宗自書不應誤皆當以碑爲是(集本有也字)治平元年三
月二十日書(右眞蹟)
唐萬回神迹記碑(開元二十五年)
右萬回(集本有神迹記三字)碑徐彦伯撰其事固已(集本作可)怪矣
玄宗英偉之主彦伯當時名臣也而君臣相與尊寵
稱述之如此欲使愚庸之人不信不惑其可得乎世
傳道士罵老子云佛以神怪禍福恐動世人俾皆信
嚮(集本有故僧尼得享豐饒七字)而爾徒(二字集本作吾老子)高談清淨遂使
我曹寂寞此雖鄙語有足采也治平元年三月八日
書(右眞蹟)
唐安公美政頌(開元二十九年)
右安公美政頌房璘妻高氏書安公者名庭堅其事
蹟非竒而文辭亦匪佳作惟其筆畫遒麗不類婦人
所書余所(集本無此字)集錄亦已博矣而婦人之筆(二字集本)
(作筆畫)著於金石者高氏一人而已然余常與蔡君謨
論書以謂書之盛莫盛於唐書之廢莫廢(集本作甚)於今
余之所錄如于頔高駢下至(集本有楷書手三字)陳游瓌等書
皆有蓋(集本有唐之二字)武夫悍將暨楷書手輩字皆可愛
今文儒之盛其書屈指可數者無三四人非皆不能
蓋忽不爲𡭗唐人書見於今而名不知於當時者如
張師丘繆師愈之類蓋(集本有又字)不可勝數也非余錄
之則將遂泯然於後世矣余於集古不爲無益也夫
治平元年正月十三日書(右眞蹟)
唐石壁寺鐡彌勒像頌(開元二十九年)
右太原府交城縣石壁寺鐡彌勒像頌者(集本有林諤撰三字)
參軍房璘妻高氏書余所集錄古文自周秦以下訖
于顯德凡爲千卷唐居其十七八其名臣顯逹下至
山林幽隱之士所書莫不皆有而婦人之書惟此高
氏一人爾然其所書刻石存于今者惟此頌與安公
美政頌爾二碑筆畫字體遠不相類殆非一人之書
疑模刻不同亦不應相遠如此又疑好事者寓名以
爲竒也識者當爲辨之治平元年端午日書(右眞蹟)
唐郎官石記(歲月闕)
右唐右司員外郎陳九言撰張旭書旭以草書知名
此字真楷可愛記云自開元二十九年已後郎官姓
名列于次而此本止其序爾(右集本)
唐開元聖像碑(天寶元年)
右開元聖像碑陳知温書唐開元之治盛矣至於天
寶而溢焉方其盛時人主意氣之驕超然遂欲追真
僊於雲表其夢寐恍忽(集本作惚)云有見焉者雖是非真
僞難明於杳藹亦其注心於物精神會通(集本作通會)志
苟至焉無不獲也唐書著(集本作紀)玄宗事至於神仙道
家頗(集本作類)不詳悉而此碑所(集本無此字)載夢真容事最
備故特錄之以見其(集本作當時)君臣吁俞相與言語者
止於如(集本無此字)此俾覽者得以迹其盛衰治亂云(右眞蹟)
唐大照禪師碑(歲月見本文)
右大照禪師碑唐吏部員外郎盧僎撰伊闕縣尉集
賢院待制兼挍理史惟則書碑天寶元年立唐世分
書名家者四人而巳韓擇木李潮蔡有鄰及惟則也
(右集本)
唐舞陽侯祠堂碑(歲月見本文)
右舞陽侯祠堂碑唐王利器撰史惟則八分徐浩篆
額天寶二年縣令張紫陽修樊噲廟文及書篆皆可
愛也(右集本)
唐崔潭龜詩(天寶五年)
右崔潭龜詩蔡有鄰書唐世以八分名家者四人韓
擇木蔡有鄰李潮史惟則也韓史二家傳於世者多
矣李潮僅有存者有鄰之書亦頗難得而小字尤佳
若石經藏譛崔潭龜詩與三代彝鼎銘何異(右眞蹟)
唐興唐寺石經藏讃(開元中)
右興唐寺石經藏讃皆其作者自書而八分者數家
惟蔡有鄰著其姓氏有鄰名重當世杜甫嘗稱之於
詩其爲苑咸所書小字與三代器銘何異可謂名實
相稱也余家集錄有鄰書頗多皆不若此讃故尤寶
之余初不識書因集古著錄所閱既多遂稍識之然
則人其可不勉彊於學也治平元年三月晦日書(右眞蹟)
唐蔡有鄰盧舍那珉像碑(開元十六年)
右盧舍那珉像碑蔡有鄰書在定州唐世名能八分
者四家韓擇木史惟則世傳頗多而李潮及(十七字集本作)
(韓擇木等四家為最而)有鄰特爲難得慶曆中今昭文韓(集本作相)
公在定州爲余得此本余所集錄自非衆君子共成
之不能若此之多也(右眞蹟)
唐植柏頌(天寶元年)
唐世八分四家而巳韓擇木史惟則之書見於世者
頗多蔡有鄰甚難得而李潮僅有亦(或作𡭗)皆後人莫
及也不惟筆法難工亦近時學者罕復專精如前輩
也(右集本)
唐美原夫子廟碑(天寶八年)
右美原夫子廟碑縣令王嵒字山甫撰并書碑不知
在何縣嵒天寶時人字畫竒怪初無筆法而老逸不
羈時有可愛故不忍棄之蓋書流之狂士也文字之
學傳自三代以來其體隨時變易轉相祖習遂以名
家亦烏有(集本有定字)法邪至魏晉以後漸分真草而羲
獻父子爲一時所尚後世言書者非此二人(集本有則字)
皆不爲法其藝誠爲精絶然謂必爲法則初何所據
所謂(集本無此二字)天下孰知夫正法哉嵒書固自放於怪
逸矣聊存之以備傳覽治平元年八月十一日書(右眞蹟)
唐鄭預注多心經(天寶九年)
右鄭預注多心經不著書人名氏疑預自書蓋開元
天寶之間書體類此者數家如擣練石韓公井記洛
祠志皆一體而皆不見名氏此經字體不減三記而
注尤精勁蓋他處未嘗有故錄之而不忍棄矧釋氏
之書因字而見錄者多矣余每著其所以錄之意覽
者可以察也治平元年夏至日大熱翫此以忘暑因
書(右眞蹟)
集古錄跋尾卷第六
八都壇實錄(元第三十)文云(一作曰)
魏載墓誌銘(元第五百六十四)居甲(一作高甲)
乙速孤神慶碑(元第八百五十二)代祖(二字上一有五字)治平甲辰
社日書(一有此七字)
薛仁責碑(元第六百五十二)
君氏闕文(元第一百六十二)
尹孝子旌表文(元附一百六十二)深矣(此下一有乎字)
孝子張常洧旌表碣(元第二百三十二)
渭南令李君碑(元第一百一十九)
流杯亭侍宴詩(元第二百二十二)臨汝(此下一有温字)
同前碑亭(一無碑字)
司刑寺大脚跡敕(元第五百一十二)脚跡(一作佛跡)敕(一作記)若斯
(此下一有時字)甚也(一作盛也)斯民(一作人)
幽林思(元第二十九)
寧照寺鍾銘(元第五百九十六)
韋維善政論(元第八百五十)治平甲辰秋社日書(一有此八字)
唐令長新戒(元第三百九)
華陽頌(元第二百一十七)所以貪畏(一作所貪所畏)之心(一作性)或曰
彼術未至故死爾(一無此九字)於彼(此下一有其字)笑也(此下一有巳字)
治平元年正月四日書(一有此九字)
有道先生葉公碑(元第二百四十)爲最(一作最爲)
嵩嶽寺碑(元第一百十七)
端州石室記(元第四十四)
獨孤府君碑(元第四十七)伯謀(一作仲謀)
同前缺也(一無也字)
裴大智碑(元第四百三十五)
張嘉正碑(元第六百二十二至六百二十三)
郭知運碑(元第三十七)知者(此下一有注云英又紀德碑云知運第七子也今碑與唐)
(書互見者五人尚闕其二)
御史臺精舍記(元第三百七十三)
張尊師碑(元第六百七十)
景陽井銘(元第二百六)皆磨(一無皆字)
華嶽題名(元第四百二十一至四百三十)開元二十三年(真蹟誤作丙午集本)
(改作丙子其實歲在乙亥)其無歲月不可次第者别爲一卷第十
(跋後一有此十五字)
石臺道德經(元第二至七)
唐群臣請立道德經臺奏荅(元第十)玼(一作玭)廬陵歐陽
某家藏(一有此七字)
盧奐廳事讃(元第九十五)
鶺鴒頌(元無卷第)沂公(二字上一有王字)
唐玄宗謁玄元廟詩(元第七十九)
裴光庭碑(元第四百五十七)
萬回碑(元第三百七十八)
安公美政頌(元第二百五十二)師丘(一作求)
鐵彌勒像頌(元第六百七十七)
唐郎官石記(元第九十八至一百)
開元聖像碑(元第二百九十七)嘉祐八年歲在癸卯初伏日
書(一有此十二字)
大照禪師碑(元第五十八)
舞陽侯祠堂碑(元第六十三)
崔潭龜詩(元第五百四十)
興唐寺石經藏讃(元第四百八十六)
盧舍那珉像碑(元第二百三十三至二百三十四)余所集錄自(五字一作)
(所集錄目)
植栢頌(元第一百五十九)植(一作桐)甚難(一作差難)
美原夫子廟碑(元第九百七十七)
鄭預注多心經(元第七百八十二)
