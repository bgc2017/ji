外集卷第十二歐陽文忠公集六十二
碑銘
漳(一作鄣)南縣君張氏墓誌銘
右諫議大夫集賢院學士楊公諱大雅之夫人曰漳
南縣君張氏父諱保衡官至太僕寺丞其先荆門大
族劉守光亂幽州曾祖敏徙其家濟南之歷城而益
盛夫人生二十有二歲歸楊氏十有五年生二男三
女景德三年十月十四日終于袁州之廨其子洎濬
尚幼能記其母及長聞其家與其外内宗姻之稱夫
人者曰夫人生于冨族而柔明孝謹楊氏嘗世家公
少孤貧始爲開封縣尉夫人入其門若素小家子事
其姑視日時早暮氣節之寒暑飲食起居之當進與
否者不少懈如此十五年如始歸凡楊氏之内宗與
其外姻賓客之至者如豐家退視其禇空如惟恐人
之知也教其子不略弛其色有問之則曰慈或失之
教不嚴不足以訓雖家人亦未嘗見其跋墜自開封
及其爲祕書丞而得封又見其夫爲太常博士知袁
州乃卒其後楊公登朝廷掌書命爲諫議大夫居榮
顯皆莫見也嗚呼可哀也巳天聖某年楊公薨景祐
二年某月日子洎舉而合葬之扵其葬也洎爲某官
濬爲某官女三人皆適人其幼早亡二女皆有子娶
矣銘曰
嗚呼(一無二字)生而淑没也何思夫安於此其從斯
太子賓客分司西京謝公墓誌銘
惟景祐元年十月之晦太子賓客分司西京謝公薨
明年三月嗣子絳自京師舉其柩南歸用八月某吉
葬杭州冨陽縣某鄕某原合以夫人晉陵郡君許氏
而從王父戶部侍郎府君之墓次公世居冨春生十
一歲時已如成人嘗與客談論侍郎竊從聽之往往
能奪其客議十四歲詣州學學左氏春秋略授其說
即爲諸生委曲講論如其師稍長居蘇州時天子平
劉繼元露布至守臣當上賀命吴中文士作表章更
數人皆不可意公私作於家客有持去者吴士見之
大驚遂有名於南方淳化三年以進士及第爲梓州
榷鹽院判官會兩川盗起攻劫州縣公乘賊未至盡
伐近郊林木内城中且曰除賊隱蔽以修閉守之具
有餘可給薪蒸爲久圍之僃身與士卒守壍壁凡圍
百日不能破賊平知州事尚書左丞張雍轉運使馬
㐮狀言其能就除觀察判官賜以器幣明年知益州
華陽縣縣人苦兵劫皆逃失業朝廷下令許民能倍
租入官者皆得占其田旣而良田盡爲大豪所奪而
逃人歸者不復得公至則手判訟牒以謂恤亂撫人
不宜利倍租而使貧人失業盡奪之格其詔書不用
由華陽召改著作佐郎通判壽州筠州知興國軍三
遷至太常博士真宗方考責能吏一日自内出中外
賢吏有治狀者二十四人付中書以名召公由興國
召見于長春殿賜緋魚袋即日試於學士院明日邊
臣有急奏天子詔且親征是時大賊王長壽又劫曹
濮真宗面語宰相委公曹州遂改屯田員外郎以往
至則縛凶人趙諫趙諤斬於京師(三字一作于市)曹人以寧
自曹歸朝是歲大星見西南方占曰在蜀奉使廵檢
益利兩路蜀卒無事又議大鐵錢平其法至今行之
使還舉州縣吏三十餘人宰相疑其多公願署連坐
以取信朝延從之所舉後皆爲能吏奉使舉人連坐
自公始旣而爲三司度支判官知泰州歙州再遷司
封員外郎坐三司舉吏奪官復爲度支通判河南府
侍中始平公自洛来朝薦之召試授兵部員外郎直
史館判三司理欠憑由司出爲兩浙轉運使賜金紫
遷禮部郎中判司農寺朝廷方議以知制誥將試忽
得疾踰旬不能興遂寢天禧五年以戶部郎中兼侍
御史知雜事同判吏部流内銓真宗葬永定陵詔山
陵使道路所經拆民廬舍及城門以過車輿象物公
上言先帝封祀行幸儀物全盛不聞所過壞民居今
少府治塗車明器侈大非禮且違遺詔務儉薄之意
請裁損之書奏不聽以疾求去職遷吏部郎中直昭
文館知越州還遷太常少卿判太府寺登聞檢院復
以疾求西京留司御史臺踰年就臺拜祕書監遂求
分司明道元年轉太子賓客公少以文行有名於時
自言吾於(一作在)天下無一嫌怨待士君子必盡其心
雖人出其下亦未嘗敢懈怠家居有法度撫養孤幼
極恩愛常時温和謙厚真長者及在官臨事見義喜
爲過於勇夫故所至必有能稱不幸中廢以疾不得
盡其所爲及居西京不關人事惟理醫藥與方術士
語終日不休歲時河南官屬詣門請見慘(凝)然肅㓗
有威儀不若老且病者享年七十有四以壽終嗚呼
可謂君子者巳公諱濤字濟之高祖希圖仕至衛州
刺史曾祖延徽處州麗水縣主簿祖懿文杬州塩官
令父崇禮泰寧軍節度掌書記以公贈戶部侍郎母
崔氏博陵郡太君弟四人炎最有文行知名於時見
國史子三人長曰絳次將作監主簿約次太廟齋郎
綺亦有文皆早亡謝氏自曾高不顯由公始昌其家
而子絳又以文行繼之初公之葬其先君也爲兵部
員外郎今公之葬絳亦世其官度支判官河南府通
判並踐世職判太府寺實父子相代書府之任昭文
史館集賢院祕閣父子同時爲之見于衣冠盛事錄
謝氏其不衰又將大也歟銘曰
謝之遠世河南緱氏四代之祖因仕過江卒葬嘉興
始留南方曾祖在南佐麗水縣卒又葬焉世亦未顯
祖令鹽官始葬冨陽凡三徙遷遂家於(一作于)杭世久
當隆其昌自公冨陽之原三世有墓父大於祖子大
扵父後有賢嗣又有令孫公其安居有祀有承
檢校司農少卿致仕張公墓誌銘
君諱九思鄆州陽谷縣人張氏世以明經仕宦君少
習春秋三傳太平興國五年以舉中高第凡仕若干
年而致之又若干年而考終命初任雅州軍事推官
轉大理評事光禄大理二寺丞太子中舍殿中丞國
子博士尚書虞部比部駕部三員外郎中凡居官一
十有三歷知黃蘄道三州旣老又加檢校司農少卿
扵其家年八十有五其終也實天聖某年某月某日
其葬也以明道二年某月某日其葬之地汝州㐮城
縣某村某山之下父諱清累贈某官母崔氏追封某
縣太君初娶朱氏某縣君生子龜正龜文龜文先亡
女二人後娶王氏某縣君生子龜誠扵其葬也龜正
爲鄆州支使知鄂州崇陽縣龜誠襄城縣尉君爲人
沉朴謹儉官能其職爲政以慈仁厚下爲先人有鬪
訟常兩諭之初強不屈化必以禮義柔之卒相服從
願改自(疑)爲善故所至人愛思之其爲黃州也飛蝗
越州不下州人歌之以爲異凡居官所得俸廪計身
衣食足而巳秩滿還家輒以所餘分親族噫其賢厚
而敏亦經之效歟銘曰
張世鄆居舉明經朴儉勤孝家所承公壯而仕老康
寧八十其壽位則卿始終以全爲家榮去鄆而汝從
新塋後之世者考此銘
河南府司錄張君墓誌銘
山東道節度掌書記知伊陽縣事天水尹
洙撰
吾友張堯夫以今年七月癸酉葬其先君扵北邙山
旣葬二十有九日壬寅晨起感疾復就寢弗寤若醉
狀醫視其脉曰疾勢風甚盛脉宜洪今細蹷殆不可
爲晝未盡數刻啓手足扵官署翌日殮于正寢戊申
葬先君墓次實明道二年八月也堯夫内淳固外曠
簡不妄與人交初爲河南府推官後爲司錄予與之
遊幾五年出處多共之其飭身臨事予嘗愧堯夫堯
夫不予愧也嗚呼安能盡識吾友之善哉堯夫名汝
士年三十七歷官至大理寺丞先君諱某終虞部員
外郎母李氏隴西縣君娶崔氏生二男三女皆幼渤
海歐陽脩爲之銘曰
噫嘻哉上者蒼蒼也宜夀而夭宜福而禍有尸者邪
其無也豐其躬者鮮其仁予之賢者嗇其位豈其不
可兼邪斯可怪也其有莫施其爲不伐充而不光遂
以昩滅後孰知也弔賓盈位哭皆有涕夫嗟於道婦
咄於竈夫能使人之若此也噫嘻哉君子吾不得見
而見善人善人今復不得而見也
先君墓表(此乃瀧岡表初稾其後刪潤頗多題曰瀧岡阡表在居士集第二十)
(五卷)
脩不幸生四歲而孤太夫人守節自誓居貧自力於
衣食以長以教俾至于成人而嘗告之曰汝父爲吏
廉而好施以其俸禄事賓客常不使有餘曰無以是
爲我累故其亡也無一瓦之覆以庇其生然吾何恃
而能自守以至此耶吾於汝父知其一二而巳也此
吾之所恃也吾之始歸也汝父免於母喪方踰年歲
時祭祀則必泣涕曰祭而豐不如養之薄也間居而
御酒食盛饌則又涕泣曰昔不足而今有餘其何及
也吾始一二見之以爲新免於喪而適然耳既而其
後常然至於終身未嘗不然此吾知汝父之能養也
汝父爲吏嘗夜燭治官書屢廢而歎吾問之則曰此
死獄也我求其生不得也吾曰生可求乎曰求其生
而不得則死者與我皆無恨矧求而有得耶以其嘗
有得知其不求而死者恨也夫常求其生猶失之死
而況世常求其死也回顧乳者抱汝而立于旁指而
歎曰歲行在戍我將死不及見兒之立也後當以我
語告之其平居教他子弟亦皆用此語吾耳熟焉故
能詳也其施於外事接於賓客或有矜飾吾不能知
其居于家無所事而其爲如此是其發扵中者也其
心誠厚扵仁者也此吾之知汝父之得疑有後也汝
其勉之夫士有用捨志之得施與否不在已而爲仁
與孝不取於人也脩泣而誌之不敢忘先君少孤力
學咸平三年進士及第爲通州判官泗綿二州推官
又爲泰州判官正身懷道不及其施享年五十有九
初贈太子中允今贈某官太夫人姓鄭氏世爲江南
名族太夫人恭儉仁愛而有禮初封縣太君累封樂
安安康彭城三郡太君自其子少賤時治其家以儉
約其後常不使過之曰吾兒多不合于世儉薄所以
安患難也脩初貶夷陵太夫人言笑自若曰汝家故
貧賤也脩察其志久而安故其後立于朝得不苟容
于時蓋自先君之亡二十年脩始得禄而養又二十
有三年脩爲龍圖閣直學士尚書吏部郎中留守南
京太夫人以疾卒于官舍享年七十有二脩竊自念
爲人子而不能識其父幸而得聞吾母之言其忍廢
爲乃泣血而記之歐陽氏自爲吉州吉水人至予脩
十有五世矣沙溪吾世之家且葬也故又刻其所記
者表於其阡以告其宗族及鄕之人曰
而耕而田歲取百千而耘而學久而不獲田何取之
囷倉峩峩學而取之簮笏盈家量功較收所得孰多
先君之學獲不及時匪于其躬而利其後疾遲幾何
善無不報先君之貽子脩不肖矧有才子于何不有
矧我歐陽世家惟舊自始氏封烏程之亭在北有聞
或冀或青中顯彌長或吉或衡勢大必分枝葉婆娑
惟吉舊居子孫今多木久而林有喬其秀矧我歐陽
扶疎並茂先君之德吾母知隆子脩不肖以俟其宗
以勉同鄕敢及他人
母鄭夫人石槨銘
維皇祐五年癸巳六月庚午匠作石槨粤七月巳亥
既成銘曰於乎有宋歐陽脩母鄭夫人槨既密既堅
惟億萬年其固其安
胥氏夫人墓誌銘(公在憂制舉祔葬之禮故命門人秉筆)
廬陵歐陽先生語其學者徐無黨曰脩年二十餘以
其所爲文見胥公于漢陽公一見而竒之曰子當有
名于世因留置門下與之偕至亰師爲之稱譽於諸
公之間明年當天聖八年脩以廣文館生舉中甲科
文明年胥公遂妻以女公諱偃世爲潭州人官至工
部郎中翰林學士公以文章取高第以清節爲時名
臣爲人沈厚周密其居家雖燕必嚴不少懈每端坐
堂上四顧終日如無人雖其嬰兒女子無一敢妄舉
足發聲其飲食衣服少長貴賤皆有常數胥氏女旣
賢又習安其所見故去其父母而歸其夫不知其家
之貧去其姆傅而事其姑不知爲婦之勞後二年三
月胥氏女生子未逾月以疾卒享年十有七後五年
其所生子亦卒後二十年從其姑葬于吉州吉水縣
沙溪之山脩旣感胥公之知巳又哀其妻之不幸短
命顧二十年間存亡憂患無不可悲者欲書其事以
銘而哀不能文因命無黨序其意又代爲哀辭一篇
以弔胥氏因幷刻而藏于墓當胥氏之卒也先生時
爲西京留守推官實明道二年也其哀辭曰
清泠兮將絶之語言猶可記髣髴兮平生之音容不
可求謂不見爲纔幾時兮忽二紀其行周豈無子兮
久先于下土昔事姑兮今從于此丘同時之人兮藐
獨予留顧生餘幾兮一身而百憂惟其不忘兮下志
諸幽松風草露兮閟此千秋
楊氏夫人墓誌銘(同前)
廬陵歐陽先生之繼室曰楊氏者故右諫議大夫集
賢院學士楊公之女也楊氏遠有世德自漢至唐常
出顯人故其繫譜所傳次序自震至今不絶公諱大
雅以文學篤行居清顯號爲古君子先生嘗謂其學
者焦千之曰楊公已殁脩始娶其女雖不及識公然
嘗獲銘公之德究見其終始其行于巳立于朝廷發
于文章者皆得考次及楊氏之歸又得見公之退施
于其家者皆可法也楊氏事其姑以孝而勤友其夫
以義而順接其内外宗族以禮而和方其歸也脩爲
鎮南軍掌書記館閣校勘家至貧見其夫讀書著文
章則曰此吾先君之所以樂而終身也見其夫食糲
而衣弊則曰此吾先君雖顯而不過是也間因其夫
之俸廪食其月而有餘則必市酒具肴果于堂上曰
吾姑老矣惟此不可不勉歸之十月以疾卒享年十
有八實景祐一年九月也後十有九年從其姑葬于
吉州吉水縣沙溪之山乃命千之序而銘其壙曰
其居忽兮而逝也遽其殁久矣(一作兮)而悲如新一言
以誌兮千萬歲之存
外集卷第十二
張氏墓銘其先(恕本作張氏)荆門(荆作薊)其家(一作居)益(益上)
(有族字)嘗世家(嘗作當家上有名字)節之(無之字)跋墜(作跛墮)及其(作及)
(見其夫)莫見(見作及)
謝賓客魚袋(無袋字)
張司錄山東(山下有南字)可兼(可作得)
先君墓表皆無恨(一作皆無有恨)通州判官(石本瀧岡阡表作道州)歲
取百千(百一作十)抱汝(文篡作劒汝)
吉綿本誤收天水尹府君及黃夫人墓誌銘乃尹
師魯文在河南集第十五卷今刪去
奏議卷第十二歐陽文忠公集一百八
銓部
論權貴子弟衝移選人劄子(至和元年六月判流内銓)
臣勘會銓司近年選人倍多員闕常少待闕者多是
孤寒貧乏之人得替住京動經年歲遇有合入闕次
多被權貴之家將子弟親戚陳乞便行衝改或已注
授者且(一無者字且字一作却)令待闕或纔到任者即被對移
只就權貴勾當家私不問孤寒便與不便兼臣所見
臣寮陳乞多非急切事故或云近便鄕里或云看覷
墳塋僥倖希求妄託名目孤寒阻滯徒益怨嗟臣欲
乞今後臣寮湏有急切事故如委任邊寄不許般家
及致仕分司丁憂病患之類方許陳乞子弟差遣其
(一有餘字)雖無事故自將恩澤陳乞者許銓司勘會如巳
注人者更不改注已到任者更不衝移並令別其陳
乞仍不許連併陳乞兩任如允臣所請乞下銓司遵
守施行今取進止(依奏并下三班審官並依此)
翰苑
論臣寮奏帶指使差遣劄子(至和元年九月兼三班院)
臣等勘會本班見管使臣至八千餘員其入仕之源
旣巳冗濫及差遣之際又多有因緣附權貴者僥倖
多門致孤寒者怨嗟不巳伏見近年文武臣寮出外
任者多帶指使隨行不久便奏乞監押廵檢差遣仍
多指定去處陳乞亦有元只是諸司職掌人奏帶隨
行後來改轉班行並不曾歷短使監當差遣便入監
押廵檢親民亦無合入遠近路分取便指射有職田
處朝廷以重違臣寮奏請更不勘會差遣資序路分
遠近合與不合入得便行差除相繼成例近日漸多
合行釐革臣今欲乞今後臣寮奏帶隨行指使之人
及三年巳上並只與理爲一任候歸班依例差遣外
更不得陳乞差遣所貴止絶僥倖今取進止
論史館日曆狀(嘉祐四年誤寘于此)
右臣伏以史者國家之典法也自君臣善惡功過與
其百事之廢置可以垂勸戒示後世者皆得直書而
不隱故自前世有國者莫不以史職爲重伏見國朝
之史以宰相監修學士修撰又以兩府之臣撰時政
記選三館之士當升擢者乃命修起居注如此不爲
不重矣然近年以來員具而職廢其所撰述簡略遺
漏百不存一至於事關大體者皆没而不書此實史
官之罪而臣之責也然其弊在於修撰之官惟據諸
司供報而不敢書所見聞故也今時政記雖是兩府
臣寮修纂然聖君言動有所宣諭臣下奏議事關得
失者皆不紀(一作記)錄惟書除目辭見之類至於起居注
亦然與諸司供報公文(一作文字)無異修撰官只據此銓
次繫(一作排)以月日(一作日月)謂之日曆而已是以朝廷之
事史官雖欲書而不得書也自古人君皆不自閱史
今撰𫐠旣成必錄本進呈則事有諱避史官雖欲書
而又不可得(一作取書)也加以日曆時政記起居注例皆
承前積滯相因故纂錄者常務追修累年前事而歲
月旣遠遺失莫存至於事在目今可以詳於見聞者
又以追修積滯不暇及之若不革其弊則前後相因
史官永無舉職之時使聖朝典法遂成(一有於字)廢墜矣
(一無此字)臣竊聞(一作見)趙元昊自初僣叛至復稱臣始終
一宗事節皆不曾書亦聞修撰官甚欲紀𫐠以修纂
後時追求莫得故也其於他事又可知焉臣今欲乞
特詔修時政記起居注之臣並以德音宣諭臣下奏
對之語書之其修撰官不得依前只據諸司供報編
次除目辭見並須考驗事實其除某官者以某功如
狄青等破儂智高文彦博等破王則之類其貶某職
者坐某罪如昨来麟州守將及并州龐籍緣白草平
事近日孫沔所坐之類事有文據及迹狀明白(一作分明)
者皆備書之所以使聖朝賞罰之典可以勸善懲惡
昭示後世若大臣用情朝廷賞罰不當者亦得以書
爲警戒此國家置史之本意也至於其他大事並許
史院據所聞見書之如聞見未詳者直牒諸處會問
及臣寮公議異同朝廷裁置處分並書之已上事節
並令修撰官逐時旋據所得錄爲草卷標題月分於
史院躬親入櫃封鎻候諸司供報齊足修爲日曆仍
乞每至歲終命監修宰相親至史院點檢修撰官紀
(一作記)錄事迹内有不勤其事墮(一作㤢)官失職者奏行
責罰其時政記起居注日曆等除今日以前積滯者
不住追修外截自今後並令次月供報如稍遲滯許
修撰官自至中書樞密院催請其諸司供報拖延及
史院有所會問諸處不畫時報應致妨修纂者其當
行手分並許史院牒開封府勾追嚴斷其日曆時政
記起居注並乞更不進本所貴少修史職上存聖朝
典法此乃臣之職事不敢不言謹具狀奏聞伏候勑
旨
請駕不幸温成廟劄子(至和二年)
臣伏見今月八日聖旨疎決禁囚特行減降及軍士
各有特支陛下聖慈本以興國寺奉安真宗皇帝御
容有此恩旨而中外之議紛然不一皆云正月八日
是温成皇后周年故有此特支疎決又見聖駕朝謁
萬壽宫又云温成畫像在彼所以聖駕親臨蓋爲自
去年追冊温成皇后之後朝廷每於典禮過極優崇
遂致議者動皆疑惑今又聞來日聖駕幸奉先寺酌
獻宣祖皇帝外議喧然又云温成皇后祠廟在彼伏
以陛下聖德仁孝本爲祖宗神御以時酌獻不可使
中外議者言陛下意在追念後宫寵愛託名以謁祖
宗虧損聖德其事不細臣欲乞明日幸奉先寺酌獻
畢更不臨幸温成祠廟以解中外之疑以止議者之
說臣職忝侍從無所禆𥙷聞外人議論不敢不言不
惟臣有愛君之心合具陳述陛下舉動爲萬世法亦
不可不愼取進止
論臺諫官言事未蒙聽允書(至和二年)
月日具官臣歐陽某謹昧死再拜上書于體天法道
欽文聦武聖神孝德皇帝闕下臣聞自古有天下者
莫不欲爲治君而常至於亂莫不欲爲明主而常至
於昏者其故何哉患於好疑而自用也夫疑心動於
中則視聽惑於外視聽惑則忠邪不分而是非錯亂
是非錯亂則舉國之臣皆可疑盡疑其臣則必自用
其所見夫以疑惑錯亂之意而自用則多失(一有多字)失
則其國之忠臣必以理而爭之爭之不切則人主之
意難回爭之切則激其君之怒心而堅其自用之意
然后君臣爭勝於是邪佞之臣得以因隙而入希旨
順意以是爲非以非爲是惟人主之所欲者從而助
之夫爲人主者方與其臣爭勝而得順意之人樂其
助已而忘其邪佞也乃與之并力以拒忠臣夫爲人
主者拒忠臣而信邪佞天下無不亂人主無不昏也
自古人主之用心非惡忠臣而喜邪佞也非惡治而
好亂也非惡明而欲昏也以其好疑自用而與下爭
勝也使爲人主者豁然去其疑心而回其自用之意
則邪佞遠而忠言入忠言入則聦明不惑而萬事得
其宜使天下尊爲明主萬世仰爲治君豈不臣主俱
榮而樂哉與其區區自執而與臣下爭勝用心益勞
而事益惑者相去遠矣臣聞書載仲虺稱湯之德曰
改過不恡又戒湯曰自用則小成湯古之聖人也不
能無過而能改過此其所以爲聖也以湯之聦明其
所爲不至於繆戾矣然仲虺猶戒其自用則自古人
主惟能改過而不敢自用然後得爲治君明主也臣
伏見宰臣陳執中自執政以來不叶人望累有過惡
招致人言而執中遷延尚玷宰府陛下憂勤恭儉仁
愛寬慈堯舜之用心也推陛下之用心天下宜至於
治者久矣而紀綱日壞政令日乖國日益貧民日益
困流民滿野濫官滿朝其亦何爲而致此(一作皆)由陛
下用相不得其人也近年宰相多以過失因言者罷
去陛下不悟宰相非其人反疑言事者好逐宰相疑
心一生視聽旣惑遂成自用之意以謂宰相當由人
主自去不可因言者而罷之故宰相雖有大惡顯過
而屈意以容之彼雖惶恐自欲求去而屈意以留之
雖天災水旱饑民流離死亡道路皆不暇顧而屈意
以用之其故非他直欲沮言事者爾言事者何負於
陛下哉使陛下上不顧天災下不恤人言以天下之
事委一不學無識謟邪狠愎之執中而甘心焉言事
有本欲益於陛下而反損聖德者多矣然而言事者
之用心本不圖至於此也由陛下好疑自用而自損
也今陛下用執中之意益堅言事者攻之愈切陛下
方思有以取勝於言事者而邪佞之臣得以因隙而
入必有希合陛下之意者將曰執中宰相不可以小
事逐不可使小臣動搖甚者則誣言事者欲逐執中
而引用他人陛下方患言事者上忤聖聦樂聞斯言
之順意不復察其邪佞而信之所以拒言事者益峻
用執中益堅夫以萬乘之尊與三數言事小臣角必
勝之力萬一聖意必不可回則言事者亦當知難而
止矣然天下之人與後世之議者謂陛下拒忠言庇
愚相以陛下爲何如主也前日御史論梁適罪惡陛
下赫怒空臺而逐之而今日御史又復敢論宰相不
避雷霆之威不畏權臣之禍此乃至忠之臣也能忘
其身而愛陛下者也陛下嫉之惡之拒之絶之執中
爲相使天下水旱流亡公私困竭而又不學無識憎
愛挾情除改差繆取笑中外家私穢惡流聞道路阿
意順旨專事逢君此乃謟上傲下愎戾之臣也陛下
愛之重之不忍去之陛下睿智聦明羣臣善惡無不
照見不應倒置如此直由言事者太切而激成陛下
之疑惑爾執中不知廉耻復出視事此不足論陛下
豈忍因執中上累聖德而使忠臣直士卷舌於明時
也臣願陛下廓然回心釋去疑慮察言事者之忠知
執中之過惡悟用人之非法成湯改過之聖遵仲虺
自用之戒盡以御史前後章䟽出付外廷議正執中
之過惡罷其政事别用賢材以康時務以拯斯民以
全聖德則天下幸甚臣以身叨恩遇職在論思意切
言狂罪當萬死臣昧死再拜
論修河第一狀(同前)
右臣竊見朝廷近因臣寮建議欲塞商胡開横壠回
大河於故道已下三司候今秋興役見令京東計度
物料次臣伏以國家興大役動大衆必先順天時量
人力謀於其始而審然後必行計其所利者多乃能
無悔伏見比年以來興役勤(一作動)衆勞民費財不精
謀慮於厥初輕信利害之偏說舉事之始(一作初)旣已
蒼惶羣議一搖尋復悔罷臣不敢遠引他事上煩聖
聦只如往年河決商胡是時執政之臣不愼計慮遽
謀修塞科配一千八百萬梢芟搔動六路一百有餘
州(一有軍字)官吏催驅急若星火民庶愁苦盈於道塗或
物己輸官或人方在路未及興役遽已罷修虚費民
財爲國歛怨舉事輕脫爲害若斯雖旣往之失難追
而可鑒之蹤未遠今者又聞復有修河之役聚三十
萬人之衆開一千餘里之長河計其所用物力數倍
往年當此天災歲旱之時民困國貧之際不量人力
不順天時臣知其有大不可者五蓋自去秋以及今
春半天下苦旱而京東尤甚河北次之國家常務安
静振䘏之猶恐饑民起而爲盗何況於此兩路聚大
衆興大役此其必不可者一也河北自恩州用兵之
後繼以凶年人戶流亡十失八九數年以來人稍(一作)
(稍梢)歸復然死亡之餘所存無(一作者)幾瘡痍未歛物力
未完(一作充)今又遭此旱歲京東自去冬無雨雪麥不
生苗巳及莫春粟未布種不惟目下乏食兼亦向去
無望而欲於此兩路興三十萬人之役若别路差夫
則遠處難爲赴役就河便近則此兩路力所不任此
其必不可者二也臣伏見往年河決滑州曾議修塞
當時公私事力未如今日貧虚然猶收聚物料誘率
民財數年之間方能興役況今國用方乏民力方疲
且合商胡塞大決之洪流此自是一大役也鑿横壠
開久廢之故道此又一大役也自横壠至海一千餘
里埽岸久巳廢壞頓湏修緝此又一大役也往年公
私有力之時興一大役尚湏數年今併三大役倉卒
興爲(一無爲字)於災旱(一作於旱歲)貧虚之際此其必不可者
三也就令商胡可塞故道可回猶宜重(一作審)察天時
人力之難爲何況商胡未必可塞故道未必可回者
哉臣聞鯀障(一作湮)洪水九年無功禹得洪範五行之
書知水趨(一作潤)下之性乃因水之流䟽決就下而水
患乃息然則以大禹之神功不能障塞其流但能因
而䟽决爾今欲逆水之性障而塞之奪洪河之正流
斡以人力而回注此大禹之所不能此其必不可者
四也横隴湮塞巳二十年商胡决流(一作流决)又亦數歲
故道已塞(一作平)而難鑿安流巳久而難回昨聞朝廷
曾遣故樞密直學士張奎計度功料極大近者再行
檢計减得功料全少功料少則所開淺狹淺狹則水
勢難回此其必不可者五也臣伏見國家累歲災譴
甚多其於京東變異尢大地貴安静動而有聲巨嵎
山摧海水搖蕩如此不止僅乎十年天地警戒必不虚
發臣謂變異所起之方尤宜加意防懼今乃欲於凶
旱之年聚三十萬之大衆於變異最大之方臣恐地
動山搖災禍自此而始(一作自兹而發也)方今京東赤地千
里饑饉之民正苦天災又聞河役將動往往伐桑拆
(一作毀)屋無復生計流亡盗賊之患不可不虞欲望聖慈
特降德音速罷其事當此凶(一作荒)歲務安人心徐詔
有司審詳利害縦令河道可復乞候(一作俟)豐年餘力
漸次興爲臣實庸愚本無遠見得於外論不敢不言
謹具狀奏聞
論雕印文字劄子(至和二年)
臣伏見朝廷累有指揮禁止雕印文字非不嚴切而
道日雕板尤多蓋爲不曾條約書鋪販賣之人臣竊
見京城近有雕印文集二十卷名爲宋文者多是當
今論議時政之言其首篇是冨弼往年譲官表其間
陳北虜事宜甚多詳其語言不可流布而雕印之人
不知事體竊恐流布漸廣傳入虜中大於朝廷不便
及更有其餘文字非後學所湏或不足爲人師法者
並在編集有誤學徒臣今欲乞明降指揮下開封府
訪求板本焚毀及止絶書鋪今後如有不經官司詳
定妄行雕印文集並不得貨賣許書鋪及諸色人陳
告支與賞錢貳伯貫文以犯事人家財充其雕板及
貨賣之人並行嚴斷所貴可以止絶者今取進止
奏議卷第十二
論臺諫官言事書是非錯亂則舉國之臣皆可疑(是字)
(上脫去忠邪不分而五字)盡疑(盡字上一有既字)與下爭勝(與字下一有臣字)沮
言事者(沮一作挋)
論修河第一狀乃能(一作可)巳及(一作將踰)遠處(一作遠)就河
便近(一作一出諸近)收聚(一作儲積)因而䟽决(因字下一有勢字)
論史館日曆狀亦得以書(一作亦得書以)
居士集卷第十二歐陽文忠公集十
律詩五十六首
送(一作寄)謝中舍二首
滁南(一作陽)幽谷抱山斜我鑿清泉子種花故事巳傳
遺(一作留傳父)老說世人今(一作分)作畫圖誇金閨引籍子
方壯白髮盈簪我可嗟試問弦歌爲縣政(一作意)何如
罇爼樂無涯
喜聞嘉譽藹淮壖又看吳(一作送征)帆解畫船隴畒遺民
談舊政江山餘思入新篇人生白首(一作憂傷白髮)吾今爾
仕路(一作宦)青雲子勉旃舉棹南風吹酒醒離觴莫惜
少(一作更)留連
酬張器判官泛溪
園林初夏有清香人意乘閑味愈長日暖魚跳波面
靜風輕鳥語樹隂涼野亭飛蓋臨芳草曲渚廻舟帶
夕陽所得平時爲郡樂况多嘉客共銜觴
西園石榴盛開
荒臺野徑共躋攀正見榴花出短垣綠葉晚鸎啼處
密紅房初日照時繁最憐夏景鋪珍簟尤愛晴香入
睡軒乘興便當携酒去不須旌騎擁車轅
西湖戲作示同遊者(一作初泛西湖)
菡萏香清(一作綠芰紅蓮)畫舸浮使君寧(一作不)復憶揚州都
將二十四橋月換得西湖十頃秋
夢中作
夜涼吹笛千山月路暗迷人百種花棋罷不知人換
世酒闌無奈客思家
秀才歐世英惠然見訪於其還也聊以贈之
相逢十年舊暫喜一罇同昔日青衫令今爲白髮翁
俟時君子守(一作處)求士有司公況子之才美焉能久
困窮
送楊君之任永康
劒峯雲棧未嘗行圖畫曾看巳可驚險若登天懸鳥
道下臨無地瀉江聲折腰莫以微官恥爲政須通異
俗情況子多才兼美行薦章期即逹承明
紀德陳情上致政太傅杜相公二首(一云與丞相太)
(傅杜公唱和一十二首自此而下)
儉節清名世絶倫坐令風俗可還淳貌先年老因憂
國事與心違始乞身四海儀刑瞻舊德一罇談笑作
閑人鈴齋幸得親師席東向時容問治民
事國一心勤以(一作且)瘁還家五福壽而康風波已出
憑忠信松栢難凋耐雪霜昔日青衫遇知己今來白
首再升堂里門每入從千騎賓主俱榮道路光
太傅杜相公索聚星堂詩謹成(一本云太傅相公寵答佳)
(篇仍索拙詩副本謹吟成四韻以叙鄙懷)
楚肆固知難衒玉丘門安敢輙論詩藏之十襲眞無
用報以雙金豈所(一作自)宜已恨語言多猥冗況因杯
杓(一作酌)正淋漓願投几格資咍噱欲展須於欲睡時
和太傅杜相公寵示之作(一本屢賜嘉篇襃借謹依元韻聊述)
(媿佩之意)
平生孤拙荷公知敢向公前自衒詩憂患飄流誠已
甚文辭衰落固其宜非高僅比巴音下少味還同魯
酒漓兩辱嘉篇永爲寳豈惟榮耀詫當時
太傅杜相公有答兖州待制之句其卒章云
獨無風雅可流傳因輙成(一本作因成四韻)
南都已見成新集東魯休嗟未作詩霖雨曾爲天下
福甘棠何止郡人思元劉事業時無取姚宋篇章世
不知二美惟公所兼有後生何者欲攀追
依韻答杜相公寵示之作(一本云伏蒙寵示佳篇以不赴東園)
(之會某亦經春多病誠有可嗟謹依元韻輙紓鄙素一本於經春多病下文有略無少暇)
(四字)
醉翁豐樂一閑身憔悴今來汴水濱每聽鳥聲知改
節因吹柳絮惜殘春(盖經春罕見花也)平生未省降詩敵(近數)
(和難韻甚覺牽彊)到處何嘗訴酒廵壯志銷磨都已盡看花
飜作飲茶人
依韻和杜相公喜雨之什
歲時豐儉若循環天幸非由(一作因)拙政然一雨雖知
爲美澤三登猶未(一作未足)𥙷凶年(京東累歲不熟)桑隂蔽日交
垂路麥穗含風秀滿田千里郊原想如畫正宜携酒
望晴川
謝太傅杜相公寵示嘉篇
凛凛節竒霜澗栢昭昭心瑩玉壷冰正身尚可清風
俗當暑何須厭鬱蒸麈柄屢揮容(一作曾)請益龍門雖
峻忝先登立朝行已師資久寧止篇章此服膺
答杜相公寵示去思堂詩
當年丞相倦洪鈞弭節初來潁水濆惟以琴罇樂嘉
客能將冨貴比浮雲西溪水色春長綠北渚花光暖
(一作老)自薰(去思堂在北渚之北臨西溪溪晏公所開也)得載公詩播人口
去思從此四夷聞
答太傅相公見贈長韻
蹤跡本羈單登門二十年平生任愚拙自進恥因緣
憂患經多矣疲駑尚勉旃凋零鸎谷友(脩與尹師魯蘇子美同出)
(門下)憔悴鴈池邊忽忽良時失區區俗慮闐公齋每偷
暇師席屢攻堅善誨常(一本作當)無倦餘談亦可編(每接公論)
(議皆立朝行已之節至於談笑之間亦多記朝廷故事皆可紀錄以貽後生)仰高雖莫及
希驥豈非賢報國如乖願歸耕寧買田期無辱知已
肯逐利名遷
借觀五老詩次韻爲謝(一本注云即丞相杜公太子賓客王渙光)
(禄卿畢世長兵部郎中朱貫尚書郎馮平)
脫遺軒冕就安閑笑傲丘園縱倒冠白髮憂民雖種
種丹心許國尚桓桓鴻冥得路高難慕松老無風韻
自寒聞說優游多唱和新篇何惜盡(一作爲)傳(一作畫圖)看
答杜相公惠詩(一本云近以藥苗茶具爲獻伏蒙報以嘉篇云云謹於别)
(韻課成一首)
藥苗本是山(一作仙)家味茶具偏於野客宜敢以微誠
將薄物少資清興入新詩言無俗韻精而勁筆有神
鋒老更竒二寳收藏傳百(一作在)世豈惟榮耀詫當時
去思堂手植雙柳今巳成隂因而有感
曲欄高柳拂層&KR0585;却憶初栽映碧潭人昔共遊今孰
在樹猶如此我何堪壯心無復身從老世事都銷酒
半酣後日更來知有幾攀條莫惜駐征驂
和陸子履再遊城西李園
京師花木類多竒常恨春歸人不歸車馬喧喧走塵
土園林處處鎻芳菲殘紅巳落香猶在羇客多傷涕
自揮我亦悠然無事者約君聮騎訪郊圻
内直對月寄子華舍人持國廷評(一作呈原父)
禁署(一作省)沉沉玉漏傳月華雲表溢金盤纖埃不隔
光初滿萬物無聲夜向闌蓮燭燒殘愁夢斷蕙爐薰
歇覺衣單水精宫鎻黃金闕故比人間分外寒
答子華舍人退朝小飲官舍(一作和子華朝退寒甚陪諸公飲)
玉階朝罷卷晨班官舍相留一笑間與世漸疎嗟巳
老(一作緣老態)得朋爲樂偶偷閑紅牋搦管吟紅藥綠酒
盈罇舞綠鬟自是風情年少事多慙白髮與蒼顔
内直晨出便赴奉慈齋宫(一作宿)馬上口占(一本)
(云呈子華子履)
凌晨更直九門開驅馬悠悠望禁街霜後樓臺明曉
日天寒煙霧著宫櫰山林未去猶貪寵罇酒何時共
放懷巳覺蕭條悲晚歲更憐衰病怯清齋
景靈朝謁從駕還宫
琳館清晨藹瑞氛玉旒朝罷奏韶鈞綠槐夾路飛黃
蓋翠輦鳴鞘向(一作入)紫宸金闕日高猶泫露綵旗風
細不驚塵自慙白首追時彦行近儲胥忝侍臣
憶滁州幽谷
滁南(一作豐山)幽谷抱千峯高下山花遠近紅當日辛勤
皆手植而今開落任春風主人不覺悲華髮野老猶
能說醉翁誰與援琴親寫取夜泉聲在翠微中
和韓學士襄州聞喜亭置酒(一作和欽聖學士聞喜置酒即事)
嶻嶭高城漢水邊登臨誰與共躋攀清川萬古流不
盡白鳥雙飛意自閑可笑沉碑憂岸谷誰能把酒對
江山少年我亦曾遊目風物今思一夢還
寄題梅龍圖滑州溪園(一作西溪)
聞說溪園景漸佳遥知清興已無涯飲闌歸騎多(一作)
(去)乘月雪後尋春自探花百囀黃鸝消永日雙飛白
鳥避鳴笳平生喜接君酬(一作嗟予每許陪高)唱不得罇前詠
落霞
奉使道中五言長韻
初旭(一作日)瑞霞烘都門祖帳供親持使者節曉出大
明宫城闕青煙起樓臺白霧中繡韀(一作鞍)驕躍躍貂
袖紫蒙蒙朔野驚飊慘邊城畫角雄過橋分一水回
首羡南鴻地里山川隔天文日月同兒童能走馬婦
女亦腰弓度險行愁失盤高路欲窮(一作斗絶誇天險高盤畏路窮)
山深聞喚鹿林黑自生(一作成)風松壑寒逾響冰溪(一作)
(溪流)咽復通望平愁驛迥野曠覺天穹駿足來山北輕
禽出海東合圍飛走盡移帳水泉空講信鄰方睦尊
賢禮亦隆斫(一作研)冰燒酒赤凍(一作斫)膾縷霜紅白草
經春在黃沙盡日濛新年風漸變歸路雪初融祗事
須彊力嗟予乃病翁深慙漢蘇武歸國不論功
奉使契丹初至雄州(一作過塞)
古關衰柳聚寒鵶駐馬城頭日欲斜(一作駐馬關頭見落霞)猶
去西樓二千里行人到此莫思家
奉使契丹回出上京馬上作
紫貂裘暖朔風驚潢水冰光射日明笑語同來向公
子馬頭今日向南行
送渭州王龍圖
漢軍(一作兵)十萬控山河玉帳優游暇日多夷狄從來
懷信義廟堂今不用干戈吟餘畫角吹殘月醉裏紅
燈炫綺羅此樂直須年少壯嗟余心志已蹉跎
李留後家聞箏坐上作(余少時嘗聞一鈞容老樂工箏聲與時人)
(所彈絶異云是前朝教坊舊聲其後不復聞至此始復一聞也)
不聽哀箏二十年忽逢纖指弄鳴絃緜蠻巧囀花間
舌嗚咽交流冰下泉常謂此聲今已絶問渠從小自
誰傳樽前笑我聞彈罷白髮蕭然涕泫然
送鄆州李留後
北州遺頌藹嘉聲東土還聞政有成組甲光寒圍夜
帳綵旗風暖看春耕金釵墜鬢分行立玉麈高談四
坐傾冨貴常情誰不羡愛君風韻有餘清
子華學士儤直未滿遽出館伴病夫遂當輪
宿輙成拙句奉呈
萬釘寶帶爛腰鐶賜(一作錫)宴新陪一笑歡金馬並遊
年最少玉堂初直夜猶寒自嗟零(一作流)落凋顔鬢晚
得飛翔接羽翰今日遽聞催遞宿不容多病養衰殘
禮部貢院閱進士就試(自此而下二十首皆禮部貢院唱和一本)
(云凡二十二首盖二首見外集)
紫案焚香暖吹輕廣庭清曉席羣英無譁戰士銜枚
勇下筆春蠶食葉聲鄕里獻賢光德行朝廷列爵待
公卿自慙衰病心神耗頼有羣公鑒裁(一作擇又作識)精
和梅聖俞元夕登東樓
遊豫恩同萬國懽新年佳節候初還華燈爍爍春風
裏黃傘亭亭瑞霧間可愛清光澄夜色遥知喜氣動
天顔自憐曾預(一作與)稱觴列獨宿冰廳夢帝關
再和
禁城車馬夜喧喧閑繞危欄(一作樓)去復還遥望觚稜
煙靄外似聞天樂夢魂間豈無罇酒當佳節況有朋
歡慰病顔待得歸時花在否春禽&KR0585;際巳關關
又和
憑高寓目偶乘閑祇服遊人見往還明月正臨雙闕
上行歌遥聽九衢間黃金絡(一作束)馬追朱幰紅燭籠
紗照玉顔與世漸(一作已)疎嗟老矣佳辰樂事豈相
關
憶鶴呈公儀(一作和公儀憶鶴)
一笑相驩(一作從)樂得朋誦君雙鶴句尤清高懷自喜
凌雲格俗耳誰思警露聲所好與時雖異趣累心於
物豈非情歸休約我携琴去共看婆娑舞月明
答王禹玉見贈(一作和禹玉書事)
昔時叨入武成宫曾看揮毫氣吐虹夢寐閑思十年
舊(一作事)笑談今此一罇同喜君新賜黃金帶顧我宜
爲白髮翁自古薦賢爲報國幸依精識士稱公
答王内翰范舍人(一本云叙懷謝景仁禹玉)
相從一笑歡無厭屢獲新篇喜可涯自昔居前誚穅
秕幸容相倚媿蒹葭白麻詔令追三代(一本注禹玉年前方入翰)
(林)青史文章自一家(一本注景仁脩撰又同書局)我亦諫垣新忝
命君恩未報髮先華(禹玉新除學士景仁新兼修撰)
戲答聖俞持燭之句
辱君贈我言雖厚聽我酬君意不同病眼自憎紅蠟
燭何人肯伴白鬚翁花時浪過如春夢酒敵先甘伏
下風惟有吟哦殊不倦始知文字樂無窮
小桃(一作和公儀正月桃)
雪裏花開人未知摘來相顧共驚疑便當索酒花前
醉初見今年第一枝
戲書
支離多病歎衰顔頼得(一作有)羣居一笑歡人老思家
甚年少身閑泥酒過春寒來時御柳(一作水)天街凍歸
去梨花禁籞殘縱使開門佳節晚未妨雙鶴舞霜翰
(一作朝鎻漢臺空悵望欲將春恨託飛翰)
春雪(一本上有和聖俞字)
逗曉(一作戶)風聲惡褰簾雪勢斜應憐未歸客故勒欲
開花病思寒添睡春愁夢在家誰能慰寂寞惟有酒
如霞
和梅公儀嘗茶
溪山擊鼓助雷驚逗曉靈芽發翠莖摘處兩旗香可
愛貢來雙鳳品尤精寒侵病骨惟思睡花落春愁未
解酲喜共紫甌吟且酌羡君蕭洒有餘清
和較藝書事(一作奉答禹玉再示之作)
相隨懷詔下天閽一鎻南宫隔幾旬玉麈清談消永
日金罇美酒惜餘春杯盤餳粥春風冷池館榆錢夜
雨新猶是人間好時節歸休過我莫辭頻
和(一作戲答)公儀贈白(一本無白字)鷴
梅公憐我髭如雪贈以雙禽(一作鷴)意有云但見尋常
思白兔便疑不解醉紅裙吟齋雖喜留閑客野性寧
忘在嶺雲我有銅臺方尺瓦慙非玉案欲酬君
再和(用其韻一作依韻再答公儀白鷴)
佳翫能令百事忘豈惟閑伴倒餘缸珍竒來自海千
里皎㓗明如璧一雙日暖朝籠青石砌春寒夜宿碧
紗䆫蠻煙瘴霧雖生處何必區區憶陋邦
和聖俞春雨
&KR0585;瓦蕭蕭雨勢疎寂寥官舍與君俱身遭鎻閉如鸚
鵡病識隂晴似鵓鴣年少自愁花爛漫春寒偏著老
肌膚莫嫌來往傳詩句不爾須當泥酒壷
出省有日書事
凌晨小雨壓塵輕閑憶登高望禁城樹色連雲春泱
漭風光著草日晴明看榆吐莢驚將落見鵲移巢忽
已成誰向兒童報歸日爲翁寒食少(一作且)留餳
和(一本有禹玉字)較藝將畢
槐柳來時綠未勻開門節物一番新踏青寒食追遊
騎賜火清明忝侍臣拂面蜘蛛占喜事入簾蝴蝶報
家人(在李賀詩)莫瞋年少思歸切白髮衰翁尚惜春
喜定號和禹玉内翰(用其韻一作和禹玉喜定號)
衡鑒慙叨選英豪此所鍾古今參雅鄭善惡雜皐共
揮翰飄飄思懷竒落落胷披文驚可畏奏下始開封
但喜真才得寧(一作何)虞橫議攻欲知儒學盛首善本
三廱
和出省(國朝之制禮部考定卷子奏上字號差臺官一人折封出牓一作和公儀)
(上馬有作)
僮奴(一作奴僮)襆被莫相催待報霜臺御史來晴陌便當
聮騎去春風任放百花開文章紙貴爭(一作看)馳譽朝
野人言慶得才共向丹墀侍(一作待)臨選莫驚鱗鬛化
風雷
居士集卷第十二
熙寧五年秋七月男發等編定
紹熙二年三月郡人孫謙益校正
紀德陳情上致政太傅杜相公二首(京本作某啓謹吟成紀德陳情)
(拙詩二章拜獻太傅相公雖不足游揚大君子之盛美亦聊伸門下小子區區感遇之心干冒台嚴)
(伏惟俯賜采覽)
太傅杜相公索聚星堂詩謹成(京本作某啓伏蒙太傅相公寵答佳篇仍)
(索拙詩副本謹吟成四韻以叙鄙懷兼伸感慰)
和太傅杜相公寵示之作(京本作某啓伏蒙累賜嘉篇過形褒借在於庸拙何)
(以當之謹依元韻課成一首聊述媿佩之意)
依韻答杜相公寵示之作(京本作某啓伏蒙寵示佳篇以不赴東園之會爲恨)
(某亦經春多病略無少暇誠有可嗟謹依元韻輙紓鄙素)
依韻和杜相公喜雨之什(京本作某啓伏蒙太傅相公寵示喜雨之什過形奬)
(誘感愧何勝謹依元韻奉和少伸鄙悰)
謝太傅杜相公寵示嘉篇(京本作某啓代蒙寵示嘉篇謹課成七言四韻以叙謝)
答杜相公寵示去思堂詩(京本作某啓伏蒙寵示去思堂詩曲有褒揚形于雅)
(韻有以見大君子樂善之心而小子蒙幸之厚也謹課七言四韻叙謝)
答太傅相公見贈長韻(京本作某啓伏蒙寵示長篇過褒後學其爲榮幸何可勝)
(言輙述鄙懷聊叙感槩隨高韻文不盡誠仰浼台慈實深媿懼)
答杜相公惠詩(京本作某啓近以藥苗茶具爲獻伏蒙報以嘉篇而清韻孤高無容攀企)
(牽強累日終不能成智力俱疲不知自止謹於别韻課成一首伏惟采覽)
右詩序定本雖從簡然公舊語不可不存
酬張判官泛溪(一作示泛溪之什)
贈歐世英之才美(一作才之美)
手植雙柳從老(一作徒)
憶幽谷寫取(一作去)
和韓學士誰能(一作惟當)
題滑州溪園遥知(一作羡君)
奉使道中地里(一作理)
文和梅聖俞元夕登東樓朱幰(朱一作珠)
和出省聮騎(一作連騎)
