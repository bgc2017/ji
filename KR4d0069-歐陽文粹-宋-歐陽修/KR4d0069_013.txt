外集卷第十三歐陽文忠公集六十三
記
河南府重脩使院記
郡府統理民務調發賦稅稽功會事事無不舉代君
理物政教繫之漢承秦餘精意牧民之官置部刺史
以督察出御史以監掌之太守二千石莫不盡誠率
下奉上李唐酌用舊典使天下以大權小故有州有
府刺史專守理所大鎮觀察旁郡後增置胥吏史以
緫治諸州繩寬刺善理務詳焉府之有使院也厥惟
尚矣皇朝政教清明制度適中雖鎮守自占緫領委
于均輸惟使幕置吏用而不革洛都天下之儀表提
封萬井隷縣十九王事浩穰百倍他邑而典史之局
甚陋不稱彭城相居守之明年若曰政教之廢興出
于是官吏之緩猛繫于是義不可忽始謀新之乃度
地於府之西偏斥大其舊居列司存整桉牒以圖經
久之制夏某月工徒告成制作雖壯不踰矩官司雖
冗執其方君子謂是舉也得爲政之本焉鳥有端其
本而末不正者哉宜乎書厥旨以示方来且誌歲月
也
河南府重修淨垢院記
河南自古天子之都王公戚里冨商大姓處其地喜
於事佛者往往割脂田沐邑貨布之贏奉祠宇爲莊
嚴故浮圖氏之居與侯家主第之樓臺屋瓦高下相
望於洛水之南北若奕棋然及汴建廟社稱京師河
南空而不都貴人大賈廢散浮圖之奉養亦衰歲壞
月隳其居多不克完與夫遊臺釣池並爲榛蕪者十
有八九淨垢院在洛北廢最甚無刻識(一作石)不知誰
氏之爲獨牓其梁曰長興四年建丞相彭城錢公來
鎮洛之明年禱雨九龍祠下過之歎其空且呼主
藏者給緡錢二十萬洛陽知縣李宋卿幹而輯焉於
是規其廣而小之即其舊而新之即舊焉所以速於
集工損小焉所以易於完修(一作守)易壞𥙷闕三十六
間工既畢宋卿碩刻於石以紀夫修舊起廢由彭城
公賜也且誌其復興之之(一無此字)歲月云從事歐陽脩
遂爲(一無二字)記
陳氏榮鄕亭記
什邡漢其縣戶若千可征役者家若干任里胥給吏一
事又若干其豪又若干縣大以饒吏與民尤驁惡猾
驕善貨法爲蠧孽中州之人凡仕宦之蜀者皆遠客
孤寓思歸以苟滿歲脫過失得去爲幸居官既不久
又不究知其俗常不暇刔剔已輒易去而縣之大吏
皆宿老其事根堅穴深爲其長者非甚明銳難卒攻
破故一縣之政吏常把持而上下之然其特不喜秀
才儒者以能接見官府知已短長以讒之爲已病也
每儒服持謁嚮縣門者吏輒坐門下嘲咻踞罵辱之
俾慙以去甚則隂用里人無頼苦之羅中以法期必
破壞之而後已民旣素饒樂鄕里不急禄仕又苦吏
之所爲故未嘗有儒其業與服以游者甚好學者不
過專一經工歌詩優游自養爲鄕丈人而已比年蜀
之士人以進士舉試有司者稍稍增多而什邡獨絶
少陳君什邡之鄕丈人有賢子曰巖夫巖夫幼喜讀
書爲進士力學甚有志然亦未嘗敢儒其衣冠以謁
縣門出入閭閈必鄕其服鄕人莫知其所爲也巳而
州下天子詔書索鄕舉秀才巖夫始改衣詣門應詔
(一作書)吏方相驚然莫能爲也旣州試之送禮部將行
陳君戒且約曰嘻吾知惡進士之病已而不知可以
爲榮君行逹得選於有司吾將有以旌志之使榮吾
鄕以勸也於是呼工理材若將構築者明年巖夫中
丙科以歸陳君成是亭與鄕人宴其下縣之吏悔且
歎曰陳氏有善子而吾鄕有才進士豈不榮邪巖夫
初爲伊闕縣主簿時予爲西京留守推官嘗語予如
此欲予之志之也巖夫爲縣吏材而有内行不求聞
知於上官而上官薦用下吏之能者歲無員數然卒
亦不及噫巖夫爲鄕進士而鄕人始不知之卒能榮
之爲下吏有可進之勢而不肯一鬻所長以干其上
其守道自修可知矣陳君有子如此亦賢丈人也予
旣友巖夫恨不一豋是亭往拜陳君之下且以識彼
邦之長者也又嘉巖夫之果能榮是鄕也因以命名
其亭且志之也某年月歐陽脩記
明因大師塔記
明因大師道詮姓衛氏并州文水縣民家子生於太
平興國辛已之歲終於明道癸酉之正月壽五十有
三年始爲童子辤家人入洛陽妙覺禪院依真行大
師惠璿學浮圖法咸平五年始去氏削髮入憎籍後
二十四年賜紫衣遂主其衆又四年賜號明因兼領
右街教門事凡爲憎三十有一年卒之明年其徒以
骨葬城南龍門山下始道詮未死時予過其廬問其
年幾何曰五十有二矣問其何許人也曰本太原農
家也因與語曰詩唐風言晉本唐之俗其民被堯之
德化且詩多以儉刺然其勤生以儉嗇朴厚而純固
最得古之遺風今能言其土風乎其民俗何若信若
詩之所謂乎詩去今餘千歲矣猶若詩之時乎其亦
随世而遷變也曰樹麻而衣陶瓦而食築土而室甘
辛苦薄滋味歲耕日積有餘則窖而藏之率千百年
不輒發其勤且儉誠有古之遺風至今而不變也又
言爲兒時聞長老語晉自春秋爲盛國至唐基并以
興世爲北亰及朱氏有中土後唐倚并爲雄亦卒以
王旣而晉祖又以王漢又以王遭時之故相次出三
天子劉崇父子又自爲國故民熟兵鬭饟軍死戰勞
苦幾百年不得息旣而聖人出四方次第平一日兵
臨城門係繼元以歸并民然後被政教棄兵專農休
息勞苦爲太平之幸人并平後二歲我始生幼又依
浮圖生不見干戈長不執耒耜衣不麻食不瓦室不
土力不穡而休乃并人之又幸者也今老矣且病即
死無恨予愛其語朴而詳他日復過其廬莫見也訪
之曰死矣爲之惻然及其葬其徒有求予誌其始終
者因并書其常語予者志歲月云爾
叢翠亭記
九州皆有名山以爲鎮而洛陽天下中周營(一作宮)漢
都自古常(一作皆)以王者制度臨四方宜其山川之勢
雄深偉麗以壯萬邦之所瞻由都城而南以東山之
近者闕塞萬安轘轅緱氏以連嵩室(一作少)首尾盤屈
踰百里從城中因高以望之衆山靡迤或見或否惟
嵩最遠最(一作而)獨出其嶄巖聳秀拔立諸峯上而不
可掩蔽蓋其名在祀典與四嶽俱僃天子廵狩望祭
其秩甚尊則其高大殊傑當然城中可以望而見者
若廵檢署之居洛北者爲尤高廵檢使内殿崇班李
君始入其署即相其西南隅而增築之治(一作爲)亭於
上敞其南北嚮以望焉見山之連者峯者岫者駱驛
(二字或從系)聮亘卑相附高相摩亭然起崪然止來而向
去而背頽崖怪壑若奔若蹲若鬭若倚世所傳嵩陽
三十六峯者皆可以坐而數之因取其蒼翠叢列之
状遂以叢翠名其亭亭成李君與賓客以酒食登而
落之其古所謂居高明而遠眺望者歟旣而欲紀其
始造之歲月因求脩辭而刻之云
非非堂記
權衡之平物動則輕重差其扵靜也錙銖不失水之
鑒物動則不能有睹其於靜也毫髮可辨在乎人耳
司聽目司視動則亂於聦明其於静也聞見必審處
身者不爲外物眩晃而動則其心靜心靜則智識明
是是非非無所施而不中夫是是近乎謟非非近乎
訕不幸而過寧訕無謟是者君子之常是之何加一
以觀之未若非非之爲正也予居洛之明年旣新廳
事有文紀于壁末營其西偏作堂戶北嚮植叢竹闢
戶於其南納日月之光設一几一榻架書數百卷朝
夕居其中以其靜也閉目澄心覽今照古思慮無所
不至焉故其堂以非非爲名云
遊大字院記
六月之庚金伏火見往往暑虹晝明驚雷破柱鬱雲
蒸雨斜風酷熱非有清勝不可以消煩炎故與諸君
子有普明後園之遊春笋解籜夏潦漲渠引流穿林
命席當水紅薇始開影照波上折花弄流銜觴對弈
非有清吟嘯歌不足以開歡情故與諸君子有避暑
之詠太素最少飲詩獨先成坐者欣然繼之日斜酒
歡不能徧以詩寫獨留名於壁而去他日語且道之
拂塵視壁某人題也同共索舊句揭之于版以致一
時之勝而爲後會之尋云
李秀才東園亭記
脩友李公佐有亭在其居之東園今年春以書抵洛
命脩志之李氏世家隨隨春秋時稱漢東大國魯桓
之後楚始盛隨近之常與爲鬭國相勝敗然怪其山
川土地旣無高深壯厚之勢封域之廣與鄖蓼相介
纔一二百里非有古彊諸侯制度而爲大國何也其
春秋世未嘗通中國盟會朝聘僖二年方見於經以
伐見書哀之元年始約列諸侯一會而罷其後乃希
見僻居荆夷蓋於蒲騷鄖蓼小國之間特大而巳故
於今雖名藩鎮而實下州山澤之産無美材土地之
貢無上物朝廷逹官大人自閩陬嶺徼出而顯者往
往皆是而隨近在天子千里内幾一(一無此字)百年間未
出一士豈其&KR0763;貧薄陋自古然也予少以江南就食
居之能道其風土地旣瘠枯民給(一作急)生不舒愉雖
豐年大族厚聚之家未嘗有樹林池沼之樂以爲歲
時休暇之嬉獨城南李氏爲著姓家多藏書訓子孫
以學予爲童子與李氏諸兒戲其家見李氏方治東
園往求美草一一手植周視封樹日日去來園間甚
勤李氏壽終公佐嗣家又構亭其間益脩先人之所
爲予亦壯不復其家已而去客漢沔遊亰師久而
乃歸復行成南公佐引予登亭上周尋童子時所見
則樹之孼者抱昔之抱者枿草之茁者叢荄之甲者
今果矣問其遊兒則有子如予童子之歲矣相與逆
數昔時則於今七閏矣然忽忽如前日事因歎嗟俳
徊不能去噫予方仕宦奔走不知再至城南登此亭
復幾閏幸而再至則東園之物又幾變也計亭之梁
木其蠧瓦甓其(一作之)溜石物其泐乎隨雖陋非予鄕
然予之長也豈能忘情於隨哉公佐好學有行鄕里
推之與予友蓋明道二年十月十二日也
樊侯廟災記
鄭之盗有入樊侯廟刳神象之腹者旣而大風雨雹
近鄭之田麥苗皆死人咸駭曰侯怒而爲之也余謂
樊侯本以屠狗立軍功佐沛公至成皇帝位爲列侯
邑食舞陽剖符傳封與漢長久禮所謂有功德於民
則祀之者歟舞陽距鄭旣不遠又漢楚常苦戰滎陽
京索間亦侯平生提戈斬級所立功處故廟而食之
宜矣方侯之參乘沛公事危鴻門振目一顧使羽失
氣其勇力足有過人者故後世言雄武稱樊將軍宜
其聦明正直有遺靈矣然當盜之倳刃腹中獨不能
保其心腹腎腸哉而反貽怒扵無罪之民以騁其恣
睢何哉豈生能萬人敵而死不能庇一躬邪豈其靈
不神於禦盗而反神於平民以駭其耳目邪風霆雨
雹天之所以震耀威罰有司者而侯又得以濫用之
邪蓋聞隂陽之氣怒則薄而爲風霆其不和之甚者
凝結而爲雹方今歲且久旱伏隂不興壯陽剛燥疑
有不和而凝結者豈其適會民之自災也邪不然則
喑嗚叱吒使風馳霆擊則侯之威靈暴矣哉
東齋記
官署之東有閣以燕休或曰齋謂夫閑居平心以養
思慮若於此而齋戒也故曰齋河南主簿張應之居
縣署亦理(一作治)小齋河南雖赤縣然征賦之民(一作名)
戶纔七八千田利之入率無一鍾之畆人稀土不膏
腴則少爭訟幸而歲不大凶亦無逋租凡主簿之所
職者甚簡少故未嘗憂吏責而得優游以嬉應之又
素病羸宜其有以間居而平心者也應之雖病然力
自爲學常曰我之疾氣留而不行血滯而流逆故其
病咳血然每體之不康則或取六經百氏若(一作與)古
人述作之文章誦之愛其深博閎逹雄(一作竒)冨偉麗
之說則必茫乎以思暢乎以平釋然不知(一作覺)疾之
在體因多取古書文字貯齋中少休則探以覽焉夫
世之善醫者必多畜金石百草之物以善其疾須其
瞑眩而後瘳應之獨能安居是齋以養思慮又以聖
人之道和平其心而忘厥疾真古之(三字一作可謂)樂善者
歟傍有小池竹樹環之應之時時引客坐其間飲酒
言笑終日(一作終日言笑)不倦而某嘗從應之於此因書於
其壁(三字一作于壁而記云)
伐樹記
署之東園久茀不治脩至始闢之糞瘠漑枯爲𬞞圃
十數畦又植花果桐竹凡百本春陽旣浮萌者將動
園之守啓曰園有樗焉其根壯而葉大根壯則梗地
脉耗陽氣而新植者不得滋葉大則隂翳蒙礙而新
植者不得暢以茂又其材拳曲臃腫疎輕而不堅不
足養是宜伐因盡薪之明日圃之守又曰圃之南有
杏焉凡其根庇之廣可六七尺其下之地最壤腴以
杏故特不得𬞞是亦宜薪脩曰噫今杏方春且華將
待其實若獨不能損數畦之廣爲杏地邪因勿伐旣
而悟且歎曰吁莊周之說曰樗櫟以不材終其天年
桂&KR0238;以有用而見傷天今樗誠不材矣然一旦悉翦
棄杏之最堅密美澤可用反見存豈才不才各遭
其時之可否邪他日客有過脩者僕夫曳薪過堂下
因指而語客以所疑客曰是何怪邪夫以無用處無
用莊周之貴也以無用而賊有用烏能免哉彼杏之
有華實也以有生之具而庇其根幸矣若桂&KR0238;之不
能逃乎斤斧者蓋有利之者在死勢不得以生也與
乎杏實異矣今樗之臃腫不材而以壯大害物其見
伐誠宜爾與夫才者死不才者生之說又異矣凡物
幸之與不幸視其處之而已客旣去脩然其言而記
之
戕竹記
洛最多竹樊圃棋錯包籜榯筍之贏歲尚十數萬緡
坐安侯(一作厚)利寧肯爲渭川下然其治水庸任土物
簡歷芟養率湏謹嚴家必有小齋閑館在虧蔽間賓
欲賞輒腰輿以入不問辟彊恬無怪譲也以是名其
俗爲好事壬申之秋人吏率持鎌斧亡公私誰何且
戕且桴不竭不止守都出令有敢隠一毫爲私不與
公上急病服王官爲慢齒王民爲悖如是累日地榛
園秃下亡有嗇色少見於顔間者由是知其民之急
上噫古者伐山林納材葦惟是地物之美必登王府
以經于用不供謂之畔廢不時謂之暴殄今土字廣
斥賦入委疊上益篤儉非有廣居盛囿之侈縣官材
用顧不衍溢朽蠧而一有非常歛取無藝意者營飾
像廟過差乎書不云不作無益害有益又曰君子節
用而愛人天子有司所當朝夕謀慮守官與道不可
以忽也推類而廣之則竹事猶末
養魚記
折簷之前有隙地方四五丈直對非非堂脩竹環繞
蔭映未嘗植物因洿以爲池不方不圓任其地形不
甃不築全其自然縱鍤以濬之汲井以盈之湛乎汪
洋晶乎清明微風而波無波而平若星若月精彩下
入予偃息其上潜形於毫芒循漪沿岸渺然有江湖
千里之想斯足以舒憂隘而娱窮獨也乃求漁者之
罟市數十魚童子養之乎其中童子以爲斗斛之水
不能廣其容蓋活其小者而棄其大者怪而問之且
以是對嗟乎其童子無乃嚚昏而無識矣乎予觀巨
魚枯涸在旁不得其所而群小魚游戲乎淺狹之間
有若自足焉感之而作養魚記
游鯈亭記
禹之所治大水七岷山導江其一也江出荆州合沅
湘合漢沔以輸之海其爲汪洋誕漫蛟龍水物之所
憑風濤晦冥之變怪壯哉是爲(四字一作是爲壯㦲)勇者之觀
也吾兄晦叔爲人慷慨喜義勇而有大志能讀前史
識其盛衰之迹聽其言豁如也因於位卑無所用以
老然其胷中亦已壯矣夫壯者之樂非豋崇高之丘
臨萬里之流不足以爲適今吾兄家荆州臨大江捨
汪洋誕漫壯哉勇者之所觀而方規地爲池方不數
丈治亭其上反以爲樂何哉蓋其擊壷而歌解衣而
飲陶乎不以汪洋爲大不以方丈爲局則其心豈不
浩然㦲夫視冨貴而不動處卑困而浩然其心者(一無)
(此字)真勇者也然則水波之漣漪游魚之上下其爲適
也與夫莊周所謂惠施游於濠梁之樂何以異烏用
蛟魚變怪之爲壯哉故名其亭曰游鯈亭景祐五年
四月二日舟中記
浙川縣興化寺廊記
興化寺新修行廊四行惣六十四間匠者某人用工
之力凡若干土木圬墁陶瓦鐵石之費匠工傭食之
資凡若干營而主其事者憎延遇延遇自言餘杭人
少棄父母稱出家子之鄆州拜浮圖人師其說年十
九尚書祠部給牒稱僧遂行四方淳化三年止此寺
得維摩院廢基築室自爲師教弟子以居居二十有
三年授弟子惠聦而老焉又十八年年七十有一矣
乃歛其衣盂之具所(一作之)餘示惠聦而歎曰吾生乾
德之癸亥明年而甲子一復而又將甲焉棄杭即浙
四十有三歲去墳墓不哭其郊聞吴歈不懷其土吾
豈無鄕閭親戚之仁與愛而樂此土耶吾惟浮圖之
說畏且信以忘其生不知久乎此也今老矣凡吾之
有衣食之餘生無鄕閭宗族之賙没不待歲時烝嘗
之具盍&KR0556;吾之素信者而用焉畢吾無恨也於是庀
工度材營此廊廊成明道二年之某月也寺始建於
隋仁壽四年號法相寺太平興國中改曰興化屋垣
甚壯廣由仁壽至明道實四百四十有四年之間凡
幾壞幾易未嘗有志刻雖其始造之因亦莫詳焉至
延遇爲此役始求志之予因嘉廷遇之能果其學也
惠聦自少師之雖老益堅不壞又竭其所有期與俱
就所信而盡焉夫世之學者知患不至不知患不能
果此果於自信者也年月日記
湘潭縣修藥師院佛殿記
湘潭縣藥師院新修佛殿者縣民李遷之所爲也遷
之賈江湖歲一賈其入數千萬遷之謀曰夫民力役
以生者也用力勞者其得厚用力媮者其得薄以其
得之豐約必視其用力之多少而必當然後各食其
力而無慙焉士非我匹若工農則吾等也夫琢磨(一作)
(磨琢)煎鍊調筋柔革此工之盡力也斤斸鉏夷畎畒樹
藝此農之盡力也然後所食皆不過其勞今我則不
然徒幸物之廢興而上下其價權時輕重而操其竒
贏游嬉以浮於江湖用力至逸以安而得則過之我
有慙於彼焉凡誠我契而不我欺平我斗斛權衡而
不我踰出入關市而不我虞我何能焉是皆在上而
爲政者以庇我也何以報焉聞浮屠之爲善其法曰
有能捨已之有以崇飾尊嚴我則能隂相之凡有所
欲皆如志乃曰盍用我之有所得於此施以報焉且
爲善也於是得此寺廢殿而新之又如其法作釋迦
佛十六羅漢塑像皆備凡用錢二十萬自景祐二年
十二月癸酉訖三年二月甲寅以成其秋會予赴夷
陵自真州假其舟行次潯陽見買一石礱而載于舟
問其所欲用之因具言其所爲且曰欲歸而記其始
造歲月也視其色若欲得予記而不敢言也因善其
以賈爲生而能知夫力少而得厚以爲幸又知在上
者庇巳而思有以報顧其所爲之心又趨爲善皆可
喜也乃爲之作記問其寺始造之由及其歲月皆不
能道也九月十六日記
偃虹隄記
有自岳陽至者以滕侯之書洞庭之圖來告曰願有
所記予發書按圖自岳陽門西距金雞之右其外隠
然隆高以長者曰偃虹隄問其作而名者曰吾滕侯
之所爲也問其所以作之利害曰洞庭天下之至險
而岳陽荆潭黔蜀四會之衝也昔舟之往来湖中者
至無所寓則皆泊南津其有事于州者遠且勞而又
常有風波之恐覆溺之虞今舟之至者皆泊隄下有
事于州者近而且無患問其大小之制用人之力曰
長一千尺高三十尺厚加二尺而殺其上得厚三分
之二用民力萬有五千五百工而不踰時以成問其
始作之謀曰州以事上轉運使轉運使擇其吏之能
者行視可否凡三反復而又上于朝廷决之三司然
後曰可而皆不能易吾侯之議也曰此君子之作也
可以書矣蓋慮於民也深則謀其始也精故能用力
少而爲功多夫以百步之隄禦天下至險不測之虞
惠其民而及于荆潭黔蜀凡往来湖中無遠邇之人
皆蒙其利焉且岳陽四會之衝舟之来而止者日凡
有幾使隄土石幸久不朽則滕侯之惠利於人物可
以數計哉夫事不患於不成而患於易壞蓋作者未
始不欲其久存而繼者常至於殆廢自古賢智之士
爲其民捍患興利其遺跡往往而在使其繼者皆如
始作之心則民到于今受其賜天下豈有遺利乎此
滕侯之所以慮而欲有紀於後也滕侯志大材高名
聞當世方朝廷用兵急人之時常顯用之而功未及
就退守一州無所用心略施其餘以利及物夫慮熟
謀審力不勞而功倍作事可以爲後法一宜書不苟
一時之譽思爲利於無窮而告来者不以廢二宜書
岳之民人與湖中之往来者皆欲爲滕侯紀三宜書
以三宜書不可以不書乃爲之書慶曆六年月
日記
大明水記
世傳陸羽茶經其論水云山水上江水次井水下又
云山水乳泉石池漫流者上瀑湧湍漱勿食食久令
人有頸疾江水取去人遠者井取汲多者其說止於
此而未嘗品第天下之水味也至張又新爲煎茶水
記始云劉伯芻謂水之宜茶者有七等又載羽爲李
秀卿論水次第有二十種今考二說與羽茶經皆不
合謂山水上乳泉石池又上江水次而井水下伯芻
以揚子江爲第一惠山石泉爲第二虎丘石井第三
丹陽寺井第四揚州大明寺井第五而松江第六淮
水第七與羽說皆相反秀卿所說二十水廬山康王
谷水第一無錫惠山石泉第二蘄州蘭谿石下水第
三扇子峽蝦蟆口水第四虎丘寺井水第五廬山招
(疑)賢寺下方橋潭水第六揚子江南零水第七洪州
西山瀑布第八桐栢淮源第九廬山龍池山頂水第
十丹陽寺井第十一揚州大明寺井第十二漢江中
零水第十三玉虛洞香谿水第十四武關西水第十
五松江水第十六天台千丈瀑布水第十七郴州圓
泉第十八嚴陵灘水第十九雪水第二十如蝦蟆口
水西山瀑布天台千丈瀑布皆戒人勿食食之生疾
其餘江水居山水上井水居江水上皆與羽經相反
疑羽不當二說以自異使誠羽說何足信也得非又
新妄附益之邪其述羽辨南零岸時怪誕甚妄也水
味有美惡而已欲求天下之水一二而次第之者妄
說也故其爲說前後不同如此然此井爲水之美者
也羽之論水惡渟浸而喜泉源故井取汲者江雖長
然衆水雜聚故次山水惟此說近物理云
孫氏碑隂記
皇祐三年夏元規以龍圖閣直學士尚書吏部郎中
爲陜西都轉運使道出南京遇疾留河上予時往問
之元規疾少間出其皇祖少師之銘而謂予曰此太
子太傅杜公所書也吾家世德杜公之父榮公實銘
之惟吾二家皆爲當世盛族五代之亂播于吳越而
不顯然其同禄仕通㛰姻子孫之好至今而不絶也
自吴越國除衣冠之族皆北予以不幸少孤旣壯而
從禄養其爲御史諫官以言事謫守處州始得過故
鄕識其耆老而求杜氏之銘不可得也今十有五年
而始獲于斯自榮公之銘孫氏三世百年至于小子
幸成祖考忠義之訓今得進被榮顯于朝廷而列于
侍從杜公以道德名望相明天子荷天之福眉壽于
家惟吾二家之盛衰與時治亂而上下故屈于彼而
伸于此其世德遺文由後有人克保不墜故晦於昔
而顯於今將刻銘於碑表之墓隧以昭示來世子孫
其以爲如何子曰嗚呼爲善之效無不報然其遲速
不必問(一作同)也故不在身者則在其子孫或晦於當
時者必顯于後世其孫氏杜氏之謂乎刻之金石以
遺家之子孫而勸天下之爲善者不亦宜哉
三琴記
吾家三琴其一傳爲張越琴其一傳爲樓則琴其一
傳爲雷氏琴其製作皆精而有法然皆不知是否要
在其聲如何不問其古今何人作也琴面皆有横文
如蛇腹世之識琴者以此爲古琴蓋其&KR0238;過百年始
有斷文用以爲驗爾其一金暉其一石暉其一玉暉
金暉者張越琴也石暉者樓則琴也玉暉者雷氏琴
也金暉其聲暢而遠石暉其聲清實而緩玉暉其聲
和而有餘今人有其一已足爲寳而余兼有之然惟
石暉者老人之所宜也世人多用金玉&KR1109;瑟暉此數
物者夜置之燭下炫燿有光老人目昏視暉難凖惟
石無光置之燭下黑白分明故爲老者之所宜也余
自少不喜鄭衛獨愛琴聲尤愛小流水曲平生患難
南北奔馳琴曲率皆廢忘獨流水一曲夢寢不忘今
老矣猶時時能作之其他不過數小調弄足以自娛
琴曲不必多學要於自適琴亦不必多藏然業已有
之亦不必以患多而棄也嘉祐七年上已後一日以
疾在告學書信筆作歐陽氏三琴記
吉州學記(續添)
慶曆三年天子開天章閣召政事之臣八人賜之坐
問治天下其要有幾施於今者宜何先使書于紙以
對八人者皆震恐失措俯伏頓首言此事大非愚臣
所能及惟陛下幸詔臣等於是退而具述為條列明
年正月始詔州郡吏以賞罰勸桑農三月又詔天下
皆立學惟三代仁政之本始於井田而成於學校記
曰國有學遂有序黨有庠家有塾其極盛之時大僃
之制也凡學本扵人性磨揉遷革使趍扵善至扵風
俗成而頌聲興蓋其功法施之各有次第其教於人
者勤而入於人者漸勤則不倦漸則遲久而深夫以
不倦之意待遲久而成功者三王之用心也故其爲
法必久而後至太平而爲國皆至六七百年而未已
此其效也三代學制甚詳而後世罕克以舉舉或不
知而本末不僃又欲扵速不待其成而怠故學之道
常廢而僅存惟天子明聖深原三代致治之本要在
冨而教之故先之農桑而繼以學校將以衣食飢寒
之民而皆知孝慈禮譲是以詔書再下吏民感悅奔
走執事者以後爲羞其年十月吉州之學成州即先
夫子廟為學舍於城西而未備今知州事殿中丞李
侯寬之至也謀與州人遷而大之事方上請而詔下
學遂以成李侯治吉敏而有方其作學也吉之士率
其私錢一百五十萬以助用人之力積二萬一千工
而人不以為勞其良材堅甓之用凡二十二萬三千
五百而人不以為多學有堂筵齋講有蔵書之閣有
賓客之位有游息之亭嚴嚴翼翼壮偉閎耀而人不
以為侈旣成而來學者常三百餘人予世家於吉濫
官于朝廷進不能贊明天子之盛美退不能與諸生
揖譲乎其中惟幸吉之學教者知學本扵勤漸遲久
而不倦以治毋廢慢天子之詔使予他日因得歸榮
故鄕而謁於學門將見吉之士皆道德明秀可為公
卿過其市而賈者不鬻其淫適其野而耕者不爭壠
畒入其里閭而長幼和孝慈扵其家行其道塗而少
者扶羸老壯者代其負荷於路然後樂學之道成而
得從鄕先生席于衆賓之後聽鄕樂之歌飲射壷之
酒以詩頌天子太平之功而周覽學舍思詠李侯之
遺愛不亦美哉故扵其始成也刻辭于石以立諸其
廡
右吉州學記乃承平時印本與石本異其說在居
士集第三十九卷後
外集卷第十三
淨垢院記處其(處上有聚字)十有八(無有字)空且(空下元缺一字恕本)
(作空且茀)洛陽(洛上有命字)損小(無損字)三十六(三上有凡字)旣畢(畢作)
(訖)遂爲(無二字)
恕本此記彭城公並作長城公
榮鄕亭記什邡(縣隷漢州諸本皆以邡爲方非)以苟滿歲(一作月字)未嘗
(此下一有敢字)君行逹(君疑作若恕本作若行幸)可知矣(矣作巳)之下(一作)
(其下)
明因塔記千百年(千作十)明道二年七月十四日記(恕本)
(有此)
叢翠亭記周營(恕本同注作宫)常以(同注作皆)嵩室(同注作少室)最獨
(無最字)治亭(同注作爲亭)連者(一作節者)而刻之(此下一有云字)
大字院記某人題(某人作乃)
東園亭記脩友(脩作予)爲大(爲作云)僖二(二下有十字)始約(約作)
(得)乃希(乃作出)幾一(無一字)未出(作未聞出)少以(以作從)風土(一作)
(土風)給生(給作急)豐年(年作居)往求(作佳木)益脩(脩作修)不復(復下)
(元缺一字恕本作不復游)幾閏(閏下有也字)其溜(其作之)石物(無物字)友盖
(善字友作善)二年(文藪作三年)也(也作記)
樊侯廟記廟而食(廟上有亦字)腎腸哉(無哉字)貽怒(一作移怒)以
騁其恣睢(無此五字)有司(有上有宜字)不興(不作始)壯陽剛燥(四字)
(作以干陽氣)使風(使上有能字)
東齋記之東(東字作視字)以燕(以作其)誦之(誦上有以字)雄冨(雄作)
(竒)在體(宋文粹此下有也字)傍有小池(宋文粹傍字上有齋字)而某(二字作予)
於其壁(同正文)
伐樹記其根(其作三)庇之(庇上有奇字)七尺(尺作弓)杏之(之下本缺)
(一字恕本作木)死勢(死上有其字)
戕竹記(恕本記作誌)侯利(同正文作侯)
游鯈亭記是爲(同正文作是爲)心者(無者字)
浙川記(浙作淅)之資(資作要)所餘(所作之)甲子(子下再有今甲子三字)
惠聦自(無此三字)雖老(無雖字)
藥師院佛殿記之賈(之作世)以生(以下有爲字)以其(無以字)琢
磨(作磨琢)然後所食(後作其)以庇我(以上有有字)浮屠之(之下有人)
(能教人四字)我之有(無有字)所欲用之(之作遷)因具言(因下有得字)
問其所欲用之因具言其所為(文藪作問其所欲用遷之具言之所爲汪)
(逹云脩佛殿者乃李遷之)始造歲月(文藪作始造之歲月)可喜(文藪作可嘉)十六
日(無十字有夷陵令歐陽某七字)
偃虹隄記(恕本作卧虹按文忠公祖諱偃今家集以偃作卧疑避諱也)所記(記作紀)
金雞之右(右作石)長一千尺高三十尺(恕本作長三百尺高十有三尺)
萬有五千五百工(作四千有五百工)百步之隄(百作五十)皆蒙其
利(無此四字)不以廢(作以不廢)
大明水記取汲者(一作取汲多者)秀卿(秀作季)謂山水(謂上有羽字)
謂山水上乳泉石池又上江水次而井水下(文纂乳泉字上)
(有而字汪逹云比有而字乃與下句相類)虎丘石井(井作泉)招賢(招字本疑恕本同)
玉虛(二字作壷)天台千丈瀑布水第十七(文纂無水字汪逹云此篇瀑布)
(下無水字)皆戒人(皆下有羽字)食之(之作而)岸時(時有本疑恕本同)此井
爲水(爲作於)
孫氏碑來世子孫(無孫字)不必問(問作同)遺家(作遺二家復有廬陵)
(歐陽某記五字)
三琴記皆不知(皆作要)
奏議卷第十三歐陽文忠公集一百九
翰苑
論使臣差遣劄子(至和二年兼判三班院)
臣勘會本班見管使臣八千一百一十二員自古濫
官未有如此之多也臣遂將簿籍根磨增添數目只
自皇祐二年終至今實四年半之内自借職以上增
添二千八十五員於中近日增添併多只自皇祐五
年終至今年六月一年半之内增四百九員殿侍猶
不在數蓋由曲恩濫賞臨時無節以日計月所積遂
多率計一歲常增四百五十員若不塞其濫源則更
三五年後不勝其弊矣於今裁損已爲太晚若更增
添則四海之廣不能容濫官天下物力不能給俸禄
矣臣今略舉入仕僥倖者二事乞先賜指揮釐革其
餘見在者旣不可減損惟其入仕之源欲乞令當政
大臣早賜擘畫所貴不爲將來之患所有臣擘畫二
事今具畫一如後
一自來諸皇親宅前勾當人除郡王宫殿侍年深
有例送三班院差使外其餘宫院殿侍及客司
書表宅案等别無恩例只自慶曆八年剏立年
限上自郡王下至觀察使以下應緣皇親宅前
殿侍客司書表宅案等並只勾當五年便送三
班差使等第年限轉充借奉職此入仕之源最
爲僥倖者臣今欲乞應郡王巳下宅前殿侍客
司書表宅案勾當及五年者更不送三班只令
在宅依舊勾當所有合轉殿侍至借職年限並
依慶曆八年密院劄子指揮如此則皇親勾當
人不妨恩澤只是免得諸宫院送納三班後續
𥙷人數兼諸宫院若得依舊勾當並是諳熟委
使之人又三班減得人數甚爲利便
一百司人吏舊來出職皆有職名年限近年多候
轉及職名及年限未滿多乞情願就近下恩澤
或僥求因人奏帶及抽差勾當叙勞酬獎及合
作選人者情願就班行之類臣今乞一切止絶
右臣所起請只是因述濫官略陳此二事如允臣所
請乞下三班院與勾當臣寮同共鋪陳條貫立定新
制奏乞朝廷降下施行取進止
論罷修奉先寺等狀(至和二年)
右臣近曾上言爲京師土木興作處多乞行減罷尋
準勑差臣與三司同共相度減定續具奏聞次今又
聞聖旨下三司重修慶基殿及奉先寺屋宇臣伏見
近年政令乖錯紀綱隳頽上下因循未能整緝惟務
崇修祠廟廣興工木百役俱作無一日暫停方今民
力困貧國用窘急小人不識大計不思愛君但欲廣
耗國財務爲已利恣侵欺於官物圖酬獎之功勞託
名祖宗張大事體況諸處神御殿當蓋造之初務極
崇奉棟宇堅壯莫不精嚴雖數百年未必損動近年
以來不住修換昨開先殿只因兩柱損遂換一十三
柱前後差官檢計朝廷並不取信只憑最後之言遂
至廣張物(一作功)料蓋緣廣張得物料即多圖酬獎恩
澤(一作廣得功料大即圖酬奬恩澤多)竊以崇奉祖宗禮貴清淨今乃
頻有遷徙輕黷威靈要其所歸止爲小人圖利臣見
自古人君好興土木者自春秋史記歴代以來並皆
書爲過失以示萬世今小人圖一旦之利黷祖宗之
威靈置(一作致)人主於有過之地誰忍爲之臣實痛惜
臣因準勑減定於三司略見大㮣開先殿初因兩條
柱損今所用材植物料共一萬七千五百有零睦親
宅神御殿所用物料又八十四萬七千又有醴泉福
勝等處物料不可悉數此外軍營庫務合行修造者
又有百餘處使厚地不生他物惟産木材亦不能供
此廣費自古王者尊祖事神各有典禮不必廣興土
木然後爲能臣竊見累年火災自王清昭應洞真上
清鴻慶壽寧祥源會靈七宫開寳興國兩寺塔殿並
皆焚燒蕩盡足以見天意厭土木之華侈爲陛下惜
國力民財譴戒丁寧前後非一陛下與其廣興土木
以事神不若畏懼天戒而脩省其巳興作者旣不可
及(及字一作止外)其未修者宜速寢停況睦親神御殿於禮
不宜作其事甚明别無禮典講求乞更不下太常便
行寢罷其慶基殿如的有損漏只令三司差官整𥙷
不得理爲勞績其奉先寺乞勒寺家自修今垂拱殿
是陛下常坐之處近聞爲無(一作未有)梁木且止未修諸
皇親自火燒居宅後至今寄寓它所陛下尊爲天子
無梁木修一殿冨有四海而皇族無屋可居蓋爲將
良材美木俯徇小人並於不急處枉費遂致合行修
造處却至乏材伏願陛下追思累次大火常發於土
木最盛處凡國家極力興修者火必盡焚(一作必盡焚除)且
天厭土木而焚之又欲興崇土木以奉之此所以福
應未臻而災譴屢降也伏乞上思天戒下察人言人
言雖狂而實忠天戒甚明而不遠伏惟陛下聖德恭
儉不樂遊畋凡所興修皆非嗜好但以難違小人一
時之請自取青史萬世之譏實爲陛下惜之伏望聖
慈(一作聦)廣賜裁擇謹具狀奏聞伏候勑旨
論修河第二狀(至和二年)
臣伏見學士院集兩省臺諫官議修河事未有一定
之論蓋由賈昌朝欲復故道李仲昌請開六塔互執
一說莫知孰是以臣愚見皆謂不然言故道者未詳
利害之原(一作源)述六塔者近乎欺罔之繆何以言之
今謂故道可復者但見河北水患而欲還之京東然
不思天禧以來河水屢決之因所以未知故道有不
可復之勢此臣故謂未詳利害之原也若言六塔之
利者則不攻而自破矣且開六塔旣云減得大河水
勢然今恩冀之患何緣尚告危急此則減水之利虚
妄可知開六塔者又云可以全回大河使復横壠故
道見今六塔只是分減之水下流無歸已爲濱德
博之患若全回大河以入六塔則其害如何此臣故
謂近乎欺罔之繆也臣聞河本(一作之)泥沙無不淤之
理淤澱之勢常先下流下流淤高水行不快乃自上
流低下處決此其常勢也然避高就下水之本性故
河流已棄之道自是難復臣不敢遠引書史廣述河
源只以今所欲復之故道言天禧以來屢決之因初
天禧中河出京東水行於今所謂故道者水旣(一作流乎)
淤澁乃於滑州天臺埽決尋而修塞水復故道未幾
又於滑州南鐡狗廟決(今所謂龍門埽者也)其後數年又議修
塞水令復故道巳而又於王楚埽決所決差小與故
道分流然而故道之水終以壅淤故又於横壠大決
是則決河非不能力塞故道非不能力復不久終必
決於上流者由故道淤高水不能行故也及横壠旣
決水流就下所以十餘年間河未爲患至慶曆三四
年横隴之水又自下流先淤是時臣爲河北轉運使
海口巳淤一百四十餘里其後遊金赤三河相次又
淤下流旣梗乃又於上流商胡口(一作復)決然則京東
横壠兩河故道(一無二字)皆是下流淤塞河水已棄之高
地京東故道屢復屢决理不可復其驗甚明則六
塔所開故道之不可復不待言而易知臣聞議者
計度京東故道功料止云銅城已上地高不知大抵
東去皆高而銅城巳上乃特高耳其東比銅城巳上
則似低比商胡已上則實高也若云銅城已東地勢
斗下則當日水流(一作決)宜決銅城巳上何緣而頓淤
横壠之口亦何緣而大決也然則兩河故道旣皆不
可爲則河北水患何爲而可去臣聞智者之於事有
(一有所字)不能必則(一作則必)較其利害之輕重擇其害少者
而爲之猶勝害多而利少何況有害而無利此三者
可較而擇也臣見往年商胡初決之時議欲修塞計
用一千八百萬稍芟科配六路一百有餘州軍今欲
塞者乃往年之商胡必湏用往年之物數至於開鑿
故道張奎元計功料極大後來李參等減得全少猶
用三十萬人然(一有而字)欲以五十步之狹容大河之水
此可笑也又欲增一夫所開三赤之方倍爲六尺且
闊厚三尺而長六尺巳是一倍之功在於人力已爲
勞若若云六尺之方以開方法筭之乃八倍之功此
豈人力之所勝是則前功浩大而難興後功雖小而
不實大抵塞商胡開故道凡二大役皆困國而勞人
所舉如此而欲開難復屢決已驗之故道使其虚費
而商胡不可塞故道不可復此所謂有害而無利者
也就使幸而暫塞暫復以紓目前之患而終於上流
必決如龍門横壠之比重以困國勞人此所謂利少
而害多(一有者字)也若六塔者於大河有減水之名而無
減水之實今下流所散爲患已多若全回大河以注
之則濱德博河北所仰之州不勝其患而又故道
淤澁上流必有他決之虞此直有害而無利耳是(一有)
(則字)智者之不爲也今若因水所在(一作注)增治堤防䟽
其下流浚以入海則可無決溢散漫之虞今河所(一作)
(北)歷數州之地誠爲患矣堤防歲用之夫誠爲勞矣
與其虚費天下之財虚舉大衆之役而不能成功終
不免爲數州之患勞歲用之夫則此所謂害少者乃
智者之所擇也大抵今河之勢負三決之虞復故道
上流必決開六塔上流亦決今河下流若不浚使入
海則上流亦決臣請選知水利之臣就其下流求其
入海之路而浚之不然下流梗澁則終虞上決爲患
無涯臣非知水者但以今事目可驗者而較之耳言
狂計愚不足以備聖君博訪之求此大事也伏乞下
臣之議廣謀於衆而裁擇之謹具狀奏聞伏候勑旨
論修河第三狀(一作論修六塔河至和三年)
右臣伏見朝廷定議開修六塔河口回水入横壠故
道此大事也中外之臣皆知不便而未有肯爲國家
極言其利害者何哉蓋其說有三一曰畏大臣二曰
畏小人三曰無竒策今執政之臣用心於河事亦勞
矣初欲試十萬人之役以開故道旣又捨故道而修
六塔未及興役遽又罷之已而終爲言利者所勝今
又復修然則其勢難於復止也夫以執政大臣銳意
主其事而又有不可復止之勢固非一人口舌可回
此所以雖知不便而罕肯言也李仲昌小人利口僞
言衆所共惡今執政之臣既用其議必主其人且自
古未有無患之河今河浸恩冀目下之患雖小然其
患巳形回入六塔將來之害必(一作雖)大而其害未至
(一作止)夫以利口小人爲大臣所主欲與之爭未形之
害勢必難奪就使能奪其議則言者猶湏獨任恩冀爲
患之責使仲昌得以爲辭大臣得以歸罪此所以雖
知不便而罕敢言也今執政之臣用心太過不思自
古無不(一作無)患之河直欲使河不爲患若得河不爲
患雖竭人力猶當爲之況聞仲昌利口詭辯謂費物
少而用功不多不得不信爲竒策於是決意用之今
言者謂故道旣不可復六塔又不可修詰其如何則
又無竒策以取勝此所以雖知不便而罕肯言也衆
人所不敢言而臣今獨敢言者臣謂大臣非有私仲
昌之心也直欲興利除害爾若果知其爲患(一作害)愈
大則豈有不回者哉至於顧小人之後患則非臣之
所慮也且事欲(一作貴)知利害權重輕有不得已則擇
其害少而患輕者爲之此非明智之士不能也況治
水本無竒策相地勢謹隄防順水性之所趨爾雖大
禹不過此也夫所謂竒策者不大利則大害若循常
之計雖無大利亦不至大害此明智之士善擇利者
之所爲也今言修六塔者竒策也然終不可成而爲
害愈大言順水治堤者常談也然無大利亦無大害
不知爲國計者欲何所擇哉若謂利害不可必但聚
大衆興大役勞民困國以試竒策而僥倖於有成者
臣謂雖執政之臣亦未必肯爲也臣前已具言河利
害甚詳而未蒙採聽今復略陳其大要惟陛下詔計
議之臣擇之臣謂河水未始不爲患今順巳決之流
治堤防於恩冀者其患一而遲塞商胡復故道者其
患一而速開六塔以回今河者其患三而爲害無涯
自河決横瓏以來大名金堤埽歲歲增治及商胡再
決而金堤益大加功獨恩冀之間自商胡決後議者
貪建塞河之策未嘗留意於堤防是以今河水勢(一無)
(勢字)浸溢今若專意併力於恩冀之間謹治隄防則河
患可禦不至於(一作爲)大害所謂其患一者十數年間
今河下流淤塞則上流必有決處此一患而遲者也
今欲塞商胡口使水歸故道治堤修埽功料浩大勞
人費物困弊公私此一患也幸而商胡可塞故道復
歸高淤難行不過一二年間上流必決此二患而速
者也今六塔河口雖云已有上下約然全塞大河
正流爲功不小又開六塔河道治二千餘里堤防移
一縣兩鎮計其功費又大於塞商胡數倍其爲困弊
公私不可勝計此一患也幸而可塞水入六塔而東
横流散溢濱德博與齊州之界咸被其害此五州
者素號冨饒河北一路財用所仰今引水注之不惟
五州之民破壞田産河北一路坐見貧虚此二患也
三五年間五州凋弊河流注溢久又淤高流行梗(一作)
(艱)澁則上流必決此三患也所謂爲害而無涯者也
今爲國誤計者本欲除一患而反就三患此臣所不
諭也至如六塔不能容大河横壠故道本以高淤難
行而商胡決今復驅而注之必横流而散溢自澶至
海二千餘里堤埽不可卒修修之雖成又(一作必)不能
捍水如此等事甚多士無愚智皆所共知不待臣言
而後悉也臣前未奉使契丹時巳嘗具言故道六塔
皆不可爲惟治堤順水爲得計及奉使往來河北詢
於知水者其說皆然雖恩冀之人今被水患者亦知
六塔不便皆願且治恩冀隄防爲是下情如此誰爲
上通臣旣知其詳豈敢自默伏乞聖慈特諭宰臣使
更審利害速罷六塔之役差替李仲昌等不用選一
二精幹之臣與河北轉運使副及恩冀州官吏相度
隄防併力修治則今河之水必不至爲大患且河水
天災非人力可回惟當順導防捍之而已不必求竒
策立難必之功以爲小人僥冀恩賞之資也況功必
不成後悔無及者乎臣言狂計愚惟陛下裁擇
論狄青劄子(至和三年)
臣聞人臣之能盡忠者不敢避難言之事人主之善
馭下者常欲聞難言之言然后下無隱情上無(一作不)
壅聽姦宄不作禍亂不生自古固有伏藏之禍未發
之機天下之人皆未知而有一人能獨(一作獨能)言之人
主又能聽而用之則銷患於未萌轉禍而爲福者有
矣若夫天下之人共知而獨(一作獨其)人主之不知者此
莫大之患也今臣之所言者乃天下之人皆知而惟
陛下未知也今士大夫無貴賤相與語于親戚朋友
下至庶民無愚智相與語于閭巷道路而獨不以告
陛下也其故何哉蓋其事伏而未發言者難於指陳
也臣竊(一作伏)見樞密使狄青出自行伍號爲武勇自
用兵陜右巳著名聲及捕賊廣西又薄立勞效自其
初掌機密進列大臣當時言事者已爲不便今三四
年間雖未見其顯過然而不幸有得軍情之名推其
所因蓋由軍士本是小人面有黥文樂其同類見其
進用自言我輩之内出得此人旣以爲榮遂相悅慕
加又青之事藝實過於人比其軰流又粗有見識是
以軍士心共服其材能國家從前難得將帥經略招
討常用文臣或不知軍情或不閑訓練自青爲將領
旣能自以勇力服人又知訓練之方頗以恩信撫士
以臣愚見如青所爲尚未得古之名將一二但今之
士卒不慣見如此等事便謂湏是我同類中人乃能
知我軍情而以恩信撫我青之恩信亦豈能徧及於
人但小人易爲扇誘所謂一犬吠形百犬吠聲遂皆
翕然喜共稱說且武臣掌機密而得軍情不唯於國
家不便亦於其身未必不爲害然則青之流言軍士
所喜亦其不得已而勢使之然也臣謂青不得巳而
爲人所喜亦將不得已而爲人所禍者矣爲青計者
宜自(一作自宜)退避事權以止浮議而青本武人不知進
退近日以來訛言益甚或言其身應圖䜟或言其宅
有火光道路傳說以爲常談矣而惟陛下猶未聞也
且唐之朱泚本非反者倉卒之際爲軍士所迫爾大
抵小人不能成事而能爲患者多矣泚雖自取族滅
然爲德宗之患亦豈小哉夫小人䧟於大惡未必皆
其本心所爲直由漸積以至蹉跌而時君不能制患
於未萌爾故臣敢昧死而言人之所難言者惟願陛
下早聞而省察之耳如臣愚見則青一常才未有顯
過但爲浮議所喧勢不能容爾若如外人衆論則謂
青之用心有不可知者此臣之所不能決也但武臣
掌機密而爲軍士所喜自於事體不便不計青之用
心如何也伏望聖慈深思遠慮戒前世(一作後)禍亂之
迹制於未萌密訪大臣早決宸斷罷青機務與一外
藩以此觀青去就之際心迹如何徐察流言可以臨
事制變且二府均勞逸而出入亦是常事若青之忠
孝出處如一事權旣去流議漸消(一作息)則其誠節可
明可以永保終始夫言未萌之患者常難於必信若
俟患之巳萌則又言無及矣臣官爲學士職號論思
聞外議喧沸而事繫安危臣言狂計愚不敢自默取
進止(月餘青罷摳密知陳州)
奏議卷第十三
論罷修奉先寺狀堅壯(一作堅固)
論修河第二狀未知(此下一有始字)不攻(不字下一有待字一)不快(一作)
(漸壅)此其常勢(一作此勢之常)自是(一作古)力復(此下一有所復二字)水不
能行(水字上一有而字)又自下流先淤(下流一作海口)又淤下流(一再)
(有下流二字)計用一千八百萬梢芟(一作計用梢芟一千八百萬)減得
(一作損)巳是(一作自是)浩大(一作旣大)則此所謂(一作此則所謂)大抵(一作)
(約)今河(今字下一有日字)
論修河第三狀畏小人(畏一作任)口舌(一作之說)之臣(一作大臣)目
下(一作即日)若得(一作若能使)非有私仲昌之心(一作本非私仲昌)功
料(一作功費)費物(一作匱物)之界(一作竟)
論狄青劄子流議漸消(此上一有而字)
居士集卷第十三歐陽文忠公集十二
詩五十五首
送鄭革先軰賜第南歸(一本注革以累舉年老恩賜出身)
少年鄕譽歎才淹六十猶隨貢士函握手親朋驚白
髮還家閭里看青衫閣涵空翠連衡阜門枕寒江落
楚帆試問塵埃勤斗禄何如琴酒老雲巖
和原父揚州六題(六一作五)
時會堂二首(造貢茶所也)
積雪猶封蒙頂樹驚雷未發建溪春中州地暖萌芽
早入貢宜先百物新
憶昔嘗修守臣職(余嘗守揚州歲貢新茶)先春自探兩旗開誰
知白首來辭禁得與金鑾賜一杯
自東門泛舟至竹西亭登崑丘入蒙谷戲題
春貢亭
崑丘蒙谷接新亭畫舸悠悠春水生欲覓揚州使君
處但隨風際管絃聲
竹西亭
十里樓臺歌吹繁揚州無復似當年古來興廢皆如
此徒使登臨一慨然
崑丘臺
訪古高臺半巳傾春郊誰(一作隨)從綵旗行喜聞車馬
人同樂慣聽笙歌鳥不驚
蒙谷
一徑﨑嶇入谷中翠條紅刺罥春叢花深時有人相
應竹密初疑路不通
内直奉寄聖俞博士
千門鑰(一作鎻)入斷人聲樓閣(一本作闕)沉沉夜氣生獨直
偏知宫漏永稍寒尤(一作猶)覺玉堂清霜雲映月鱗鱗
色風葉飛空摵摵鳴犬馬力疲恩未報坐驚時節巳
崢嶸
送梅龍圖公儀知杭州
萬室東南冨且(一作號冨)繁羡君風力有餘閑漁樵人樂
江湖外(一作上)談笑詩成罇爼間日暖梨花催美酒天
寒桂子落空山郵筒不絶如飛翼(一作雖然不得陪佳賞)莫惜
新篇屢往還(一作應有新篇慰病顔)
送沈學士知常州(康)
舊館芸香鎻寂寥齋舲東下入秋濤江晴風暖旌旗
颺木落霜清鼓角高吟就綵牋賓巳醉舞飜紅䄂飲
方豪平生粗得爲州樂因羡君行首重搔
聖俞在南省監印進士試卷有兀然獨坐之
歎因思去歲同在禮闈慨然有感兼簡子華
景仁
南宫官舍苦蕭條常憶羣居接儁寮古屋醉吟燈豔
豔畫廊愁聽雨蕭蕭殘春共約無虚擲一歲那知忽
復銷顧我心情又非昨秖思相伴老漁樵
奉答聖俞歲日書事
積雪照清晨東風冷著人年光向(一作隨)老速物意逐
時新貰酒閑邀客披裘共(一作自)探春猶能自(一作略)勉
彊顧我莫辭頻
夜聞春風有感奉寄同院子華紫微長文景
仁
閏後春深雪始銷東風凌鑠勢方豪陽生草木黃泉
動冰破江湖白浪高未報國恩嗟病骨可怜身事一
漁舠少年自與芳菲競莫笑衰翁擁弊袍
病告中懷子華原父
狂來有意與春爭老去心情漸不能世味惟存詩淡
泊生涯半爲病侵陵花明曉日繁如錦酒撥浮醅綠
似澠自是少年豪橫過而今癡鈍若寒蠅
奉酬長文舍人出城見示之句
春分臘雪未全銷凜冽春寒氣尚驕攝事初欣迎社
鷰尋芳因得過溪橋清浮酒蟻醅初撥暖入鸎篁舌
漸調興味愛君年尚少莫嫌齋禁(一作齋館)暫無憀
唐崇徽公主手痕和韓内翰
故鄕飛鳥尚啁啾何況悲笳出塞愁青塚埋魂知不
返翠崖遺迹爲誰留玉顔自古爲身累肉食何人與
國謀行路至今空歎息巖花澗草自春秋
答和閣老劉舍人雨中見寄
花間鳥語愁泥滑屋上鳩鳴厭雨多坐見殘(一作芳)春
一如此可憐吾意巳蹉蛇蕭條兩鬢霜後草㶑灧十
分金卷荷此物猶能慰衰老(一作病)稍晴相約屢相過
寄閣老劉舍人
夢寐江西未得歸誰憐蕭颯鬢毛衰莓苔生壁圖書
室風雨閉門桃李時得酒雖能陪笑語老年其實厭
追隨明朝雨止花應在又踏春泥向鳳池
詳定幕次呈同舍(嘉祐四年御試進士時詳定卷子幕次在崇政殿後)
來時宫柳綠初勻坐見紅芳幾番新蜂蜜滿房花結
子還家何處覓殘春
禁中見鞓紅牡丹(洛中花之竒者也)
盛遊西洛方年少晚落南譙號醉翁白首歸來玉堂
署(一作上)君王殿後見鞓紅
和江鄰幾學士桃花(用其韻時在崇政殿後詳定幕次)
草上紅多枝上稀芳條(一作苞)綠萼憶來時見桃著子
始歸後誰道仙花開落遲
送襄陵令李君
綠髮襄陵新長官面顔雖老渥如丹(君服何首烏鬚髮皆黑顔容如)
(少時)折腰聊爲五斗屈把酒猶能一笑歡紅棗林繁欣
歲熟紫檀皮軟禦春寒民淳政簡居多樂無苦思歸
欲掛冠
景靈宫致齋
攝事衰年力不彊誰憐岑寂卧齋坊(一作房)青苔點點
無人迹綠葉隂隂覆砌涼玉宇清風來處遠仙家白
日靜中長却視九衢車馬客自然顔鬢易蒼蒼
夏享太廟攝事齋宫聞鸎寄原甫
四月田家麥穗稠桑枝生椹鳥啁啾鳳城綠樹知多
少何處飛來黃栗留(田家謂麥熟時鳴者爲黃栗留出詩義)
送王平甫下第(安國)
歸袂搖搖心浩然曉船鳴鼓轉風灘朝廷失士有司
恥貧賤不憂君子難執手聊須爲醉(一作酒)别還家何
以慰親懽自慙知子不(一作未)能薦白首胡爲侍從官
對雪十韻
對雪無佳句端居正杜門人閑見初(一作初見)落風定不
勝繁可喜輕明質都無剪刻痕鋪平失池沼飄急響
䆫軒惜不搖嘉樹衝宜走畫轅寒欺白酒嫰暖(一作老)
愛紫貂温遠靄銷如洗愁雲晚更屯兒吟鶵鳳語翁
坐凍鴟蹲病思驚殘歲朋歡頼酒(一作一)罇稍晴春意
動誰與探名園
和武平學士歲晚禁直書懷五言二十韻(用其韻)
多病淹殘歲初寒卧直廬朝廷務清靜鈴索少文書
嚮學今爲盛優賢古莫如靚深嚴禁署(一作闥)閑宴樂
羣居賜馬聮金絡清塵侍玉輿討論三代盛獻納萬
機餘號令存寬大文章復古初笑談揮翰墨俄頃列
瓊琚夜漏銷宫燭春暉上玉除謌詩唐李杜言語漢
嚴徐自顧追時彦多慙不鄙予無鹽煩刻畫寒谷借
吹嘘朋友飛雝鷺君臣在藻魚貪榮同衛鶴取笑類
黔驢皎皎心雖在蕭蕭髮巳疎未知論報效安得遂
椎漁雲破西山出江橫畫閣虚餘生歎勞止搔首念
歸歟引綬誇民吏椎牛會里閭一麾終得請此計豈
躊躇
答西京王尚書寄牡丹
新花來遠喜開封呼酒看花興未窮年少曾爲洛陽
客眼明重見魏家紅却思初赴青油幕自笑今爲白
髮翁西望無由陪勝賞但吟佳句想芳叢
應制賞花釣魚
絳闕晨霞(一作光)照霧開輕塵不動翠華來魚遊碧沼
涵靈德花馥清香薦壽杯夢聽鈞天聲杳默日長化
國景徘徊自慙擊壤音多野帝所賡歌亦許陪
清明賜新火
魚鑰侵晨放九門天街一騎走紅塵桐華應候催佳
節榆火推恩忝侍臣多病正愁餳粥冷清香但愛蠟
煙新自憐慣識金蓮燭翰苑曾經七見春
明堂慶成
辰火天文次皐門路寢閎奉親昭孝德惟帝饗精誠
禮以三年講時因萬物成九筵嚴太室六變導和聲
象魏中天起風雷大號行歡呼響山岳流澤浹根莖
寳墨飛雲動金文耀日晶從臣才力薄無以頌休明
羣玉殿賜宴(一本作謝上賜飛白書)
至治臻無事豐年樂有成圖書開秘府宴飫(一作飲)集
羣英論道皇墳奥貽謀(一作謨)寳訓明九重多暇豫八
體極研精筆力千鈞勁豪端萬象生飛牋金灑落拜
賜玉鏘鳴盛際崇儒學愚臣濫寵榮惟能同舞獸聞
樂識和聲
永昭陵挽詞三首(仁宗)
與子雖天意知人昔帝難一言謀早定九鼎勢先安
大舜仁由性成湯治以寬孤臣恩未報清血但汍瀾
干戈不用臻無事朝野多歡樂有年便坐看揮飛白
筆侍臣新和栢梁篇衣冠忽見藏原廟簫(一作笳)鼓愁
聞向洛川寂寞秋風羣玉殿還同恍惚夢鈞天
行殿沉沉畫翣重淒涼挽鐸出深宫攀號不悟龍胡
遠侍從猶穿豹尾中日薄山川長起霧天寒松栢自
生風斯民四十年涵煦耕鑿安知荷帝功
續作永昭陵挽詞五首
王者居尊本無外由來天下以爲家六龍白日乘雲
去何用金錢買道車
苦霧霏霏著彩旗猶排吉仗雜凶儀常時鳳輦行遊
處今日龍輴慟哭隨
都人擾擾塞康莊西送靈車過苑墻金鼎藥成龍巳
去人間惟有鼠拖腸
素幕悠悠逗曉風行隨哀挽出深宫妃嬪莫向蒼梧
望雲覆昭陵洛水東
叨陪法從最多年慣聽梨園奏管絃從此無因瞻黼
坐惟應䰟夢到鈞天
赴集禧宫祈雪追憶從先皇駕幸泫然有感
琳闕岧岧倚瑞煙憶陪遊豫入新年雲深曉日開宫
殿水闊春風颺管絃千騎清塵回輦路萬家明月放
燈天一朝人事淒涼改惟有靈光獨巋然
夜宿中書東閤
翰林平日接羣公文酒相歡慰病翁白首歸田徒(墨蹟)
(作空)有約黃扉論道愧無功攀髯路斷三山遠憂國心
危百箭攻今夜靜聽丹禁漏尚疑身在玉堂中
送王學士赴兩浙轉運(京本作送王勝之兩浙運使)
漢家財利析秋毫暫屈清才豈足勞邑屋連雲盈萬
井舳艫銜尾列千艘春寒欲盡黃梅雨海浪高飜白
鷺濤平昔壯心今在否江山猶得助詩豪
早朝
閶闔初開瑞霧中丹霞曉日上蒼龍鳴鞭響徹廊千
步佩玉聲趨戟百重雪後朝寒猶凜冽柳梢春意已
丰茸少年自結芳菲侣老病惟添睡思濃
下直
宫柳街槐綠未齊春隂不解宿雲低輕寒漠漠侵駞
褐小雨班班作鷰泥報國無功嗟巳老歸田有約(一作)
(計)一何稽終當自駕柴車去獨結茅廬潁水西
齋宫尚有殘雪思作學士時攝事于此嘗有
聞鸎詩寄原父因而有感四首
雪壓枯條脉未抽春寒憀慄作春愁却思綠葉清隂
下來此曾聞黃栗留
老來何與青春事閑處方知白日長自恨乞身今未
得齒牙浮動鬢蒼浪
兩京平日接英髦不獨詩豪酒亦豪休把青銅照雙
鬢君謨今巳白刁騷
詩篇自覺隨年老酒力猶能助氣豪興味不衰惟此
爾其餘萬事一牛毛
攝事齋宫偶書(一作齋夕感事)
齋宫岑寂偶偷閑猶覺閑中興未闌美酒清香銷晝
景冷風殘雪作春寒丹心未死惟憂國白髮盈簪盍
掛冠誰爲寄聲清潁客此生終不負漁竿
早朝感事
疎星牢落曉光微殘月蒼龍闕角西玉勒爭門隨仗
入牙牌當殿報班齊羽儀雖接鴛兼鷺野性終存鹿
與麛笑殺汝隂常處士(墨蹟作雲林高卧客)十年騎馬聽朝(音潮)
鷄
集禧謝雨
十里長街五鼓催泥深雨急馬行遲卧聽竹屋蕭蕭
響却憶滁州睡足時
下直呈同行三公
午漏聲初轉歸鞍路偶同天清黃道日街闊綠槐風
萬國舟車會中天象魏雄戢戈清四海論道屬三公
自愧陪羣彦從來但樸忠時平容竊禄歲晚歎衰翁
買地淮山北垂竿潁水東稻粱雖可戀吾志在冥鴻
東閤雨中
直閤時偷暇幽懷坐獨哦綠苔人迹少黃葉雨聲多
雲結愁隂重風傳禁漏過瑶圖新嗣聖玉塞久包戈
相府文書簡豐年氣候和還將鳳池句聊雜野人歌
四月十七日景靈宫奉迎仁宗皇帝御容有
感
行殿峩峩出綠槐琳房芝闕聳(一作竦)崔嵬管絃飄落
人間去幢節疑從天上來基業百年傳聖子黔黎四
紀樂春臺孤臣不得同鍼虎未死心先冷若灰
居士集卷第十三
熙寧五年秋七月男發等編定
紹熙二年三月郡人孫謙益校正
兼簡子華景仁相伴(一作相逐)
奉酬長文出城鸎篁(篁一作簧)莫嫌(一作莫懷)無憀(憀一作寥)
寄劉舍人笑語(一作語笑)
和江鄰幾桃花歸後(一作去)
景靈宫致齋(石本序云某啓景靈致齋書事奉懷審官紏察太學史院五君子伏惟采覽某上)
和武平禁直書懷躊躇(一作踟蹰)
早朝感事麛(石本作麋)
