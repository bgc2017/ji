外集卷第二十五歐陽文忠公集七十五
論
殿試儒者可與守成論(闕)
三皇設言民不違論
論曰夫至治之極也塗耳目以愚民之識暢希夷以
合道之極化被而物不知功成而迹無眹古有臻於
是者其大道之行乎聖人之興也捐仁義以為德之
細放約束以取民之信德及而物自化言行而人必
從古有盛於此者其三皇之世歟故孔子有三皇設
言而民不違之說敢試論之若乃暢上古之至道張
億世之遠御結繩所以為信也而懼信之未孚我則
有書契之易於是乎畫八卦以由數起茹毛所以飬
生也而憚生之未具我則有烹飪之利於是乎嘗百
糓以粒烝民網罟利人以為用使以畋而以漁牛馬
異性而必馴使可乘而可服壯棟宇以易古者之居
垂衣裳以興天下之治凡所以使民不倦者皆伏犧
神農黃帝之為世(疑)然而治既行矣民既賴矣守之以
至靜化之以無為上有淡泊清淨之風下無薄惡叛
離之俗故言為教詔非誥誓而自聽言為號令不鞭
扑而自隨且夫㰱血以涖盟約要之於信者由不信
而然也為刑以殘肌骨威之使從者由不從而設也
不若御至質之民行大道之化悅不以愛故不待賞
而勸畏不以威故不待罰而責政不罔民故不待約
而信事不申令故不待誥而從一言以行萬民禀命
賴其德者百年而利服其化者百年而移非三皇之
德其孰能與於此乎噫商人作誓欲民之從也而人
始疑周人會盟欲信之固也而諸侯叛由是而言則
詛民於神明狃民於賞罰而違之者末世之為也服
民以道德漸民以教化而人自從之者三皇之盛也
夫設言而不違者其在兹乎
賈誼不至公卿論
論曰漢興本恭儉革弊末移風俗之厚者以孝文為
稱首議禮樂興制度切當世之務者惟賈生為美談
天子方忻然說之倚以為用而卒遭周勃東陽之毁
以謂儒學之生紛亂諸事由是斥去竟以憂死班史
贊之以誼天年早終雖不至公卿未為不遇予切惑
之嘗試論之曰孝文之興漢三世矣孤秦之弊未救
諸吕之危繼作南北興兩軍之誅京師新蹀血之變
而文帝由代邸嗣漢位天下初定人心未集方且破
觚斲雕衣綈履革務率敦朴推行恭儉故改作之議
謙於未遑制度之風闕然不講者二十餘年矣而誼
因痛哭以憫世太息而著論況是時方隅未寧表裏
未輯匈奴桀黠朝那上郡蕭然苦兵侯王僣儗淮南
濟北繼以見戮誼指陳當世之宜規畫億載之策願
試属國以系單于之頸請分諸子以弱侯王之勢上
徒善其言而不克用又若鑒秦俗之薄惡指漢風之
奢侈嗼屋壁之被帝服憤優倡之為后飾請設庠序
述宗周之長久深戒刑罰明孤秦之速亡譬人主之
如堂所以優臣子之禮置天下於大器所以見安危
之幾諸所以日(疑)不可勝而文帝卒能拱默化理推
行恭儉緩除刑罰善飬臣下者誼之所言略施行矣
故天下以謂可任公卿而劉向亦稱遠過伊管然卒
以不用者得非孝文之初立日淺而宿將老臣方握
其事或艾旗斬級矢石之勇或鼓刀販繒賈竪之人
朴而少文昧於大體相與非斥至于謫去則誼之不
遇可勝歎哉且以誼之所陳孝文略施其術猶能比
德於成康況用於朝廷之間坐於廊廟之上則舉大
漢之風登三皇之首猶決壅禆墜耳奈何俯抑佐王
之略遠致諸侯之間故誼過長沙作賦以弔汨羅而
太史公傳於屈原之後明其若屈原之忠而遭棄逐
也而班固不譏文帝之遠賢痛賈生之不用但謂其
天年早終且誼以失志憂傷而横夭豈曰天年乎則
固之善志逮(疑作殆)與春秋襃貶萬一矣謹論
夫子罕言利命仁論
論曰昔明王不興而宗周衰斯文未喪而仲尼出修
敗起廢而變于道扶衰救弊而反於正至如探造化
之本賾幾深之慮以窮乎天下之至精立道德之防
張禮樂之致以逹乎人情之大竇故易言天地之變
吾得以辭而繫詩厚風化之本吾得以擇而刪禮樂
備三代之英吾得以定而正春秋立一王之法吾得
以約而修其爲教也所以該明帝王之大猷推見天
人之至隱道有機而不得祕神有密而不得蔵暁乎
人倫明乎耳目如此而詳備也然獨以利命仁而罕
言其旨何哉請試言之夫利命仁之爲道也淵深而
難明廣博而難詳若乃誘生民以至教周萬物而不
遺草木賁殖而無知所以遂其生跋喙行息而不知
所以逹其樂物性莫不欲茂則薰之以太和人情莫
不欲壽則濟之以不夭滯者導之使逹蒙者開之使
明衣被羣生贍足萬類此上之利下及於物聖人逹
之以和於義也則利之爲道豈不大哉凾五行之秀
氣兼二儀之肖貌禀爾至命得之自天厥生而靜謂
之性觸物而動感其欲派而為賢愚誘而為善惡賢
愚所以異貴賤善惡所以定吉凶貧冨窮逹死生天
壽賦分而有定循環而無端聖人逹之内照乎神明
小人逆之外滅於天理則命之為義豈不逹哉又若
兼百行以全美居五常而稱首愛人而及物力行而
能近守而行之一日由乎復禮推而引之天下稱乎
逹道則仁之為理豈不盛哉噫三者之說誠皆聖人
之深逹非難言之也易曰乾以美利利乎天下又曰
利者義之和中庸曰天命之謂性又曰君子居易以
俟命繫辭曰樂天知命故不憂禮記曰仁者天下之
表又曰仁者右也道者左也酌是而論之則非不言
也然罕言及者得非以利命仁之為道微而奥博而
遠賢者誠而明之不假言之道也愚者鮮能及之雖
言之弗可曉也故曰中人已上可以語上中人已下
不可以語上又曰仁則吾不知者舉一可知也子貢
以謂夫子之言性與天道不可得而聞者誠在是乎
然則利命仁之罕言由此而見矣謹論
策
南省試策五道(并問目)
問管夷吾之書曰聖人之治天下也四民勿使雜
處則其言哤其事易士就間燕工就官府商就市
井農就田野羣萃而州處少而習焉其志安焉不
見異物而遷焉且曰士農之子常為士農工商之
子常為工商若乃士講學以居位農力穡以阜生
安而不遷斯則嘉矣其或百工居肆萬商成淵竒
技淫巧之蕩心鬻良雜苦之牟利安於所習未足
敦風見善而遷兹亦何害又如端木之貨殖膠鬲
之魚鹽倪寬之帶經王猛之賣畚乘時萬變安可
限其定居黃憲之牛醫胡廣之田畒桑羊之賈竪
叔敖之負薪肯構百端安可責其承世今兹貢士
之制亦有異類之防雖條禁之久行諒甄明之不
暇衆君子優於博古長於辨宜以爲如何無惜辭費
對講天人之精祲責&KR0708;茅之愚言古之求治者莫急
於此興愚民之休利傳經術而條對士之射策者以
盡其才自漢而還於唐爲盛然以公孫之對置第本
下天子自擢於第一劉蕡之言指時甚直有司不敢
以入第盖言至切者顧後害論至甚者爲難行故事
欲述者枉於有司而議不得申言欲顯者牽於文辭
而談不得騁爲弊之甚由古而然夫能革之誠在今
日皇上垂衣御圖側席延士詔郡國以充賦命公卿
而署奏而末學庸妄亦預試言開陳其端周爰而問
上所以講求至治之本下所以展盡思慮之秋也策
以謂古之四民罔敢雜處之義而今取士故有異類
之防端木膠鬲倪寬王猛之徒謂不可限以定居黃
憲胡廣桑羊叔敖之賢謂不可責其世職以古之鑒
求今之宜此誠當世之所急也且夫至治之世四民
異居士處間燕談仁義禮樂於是乎興農服力穡限
井田衣食於是乎足工述巧以備器用商逹貨以遷
有無少而習之各有常分故命射以觀其德命御以
論其行如是則可以官賢材而不肖者有所勸不耕
則祭無盛不𧖟則衣無帛如是則可以禁游手而趨
末者著於本器竒者殺以杜工之僞關譏弗征以檢
商之猾此聖王所以治天下之本罪(疑)不得以異物
遷也及周之晚漢繼而興救時之宜猶有可取士雖
不選於里而有孝廉之舉農欲勸之使勤故有力田
之秩有市籍則不得仕禁乘車之抑其豪行之當時
猶為進士(疑)降及弊末適於權宜有入貲以為郎有
入粟而拜爵農商雜進黑白混然今國家監太清以
為治求王道之大端務思真賢以登庶位故於貢士
之制亦有異類之防此誠法古為政之要也然自井
田一墮四民失業士不本鄕里舉不明真僞後世之
取賢者宜條禁之故有行限年之制有復鄕舉之請
有立秀才之科有立中正以品功伐之高下有從土
斷以禁人士之流移科條益嚴變更非一賢否之辨
未覩其真豈非制其末而失其要歟方今詔郡國歲
貢謹土著以占數先鄕議而覈實然患條禁久行甄
明不暇者誠由制之未得其術爾必若取人以才考
行以實舉賢者上賞以旌功不肖者黜地以明罰自
然無冐舉之過有得人之盛又何患工商雜以並進
士類混而無别乎彼作竒巧以蕩心雜良苦而射利
謂其媮俗未足敦風在乎禁之以絶其僞而巳若乃
端木殖財膠鬲擅利倪寬為御史而稱職王猛與諸
葛而並功黃憲有三公之量胡廣明萬事之理桑羊
之心計叔敖之善相如此數賢者皆遭遇其時以立
勲業故不限以定居責其世職烏得同條而語哉謹
對
第二道
問古者糾邦禁以敘六典因天討而作五刑所以
申嚴國章明慎時憲恊大中之法助教化之治定
三尺以著令明一成而不變又赦過宥罪議獄緩
死法天地之茂育象雷雨之作解式顯好生之化
茂宣去殺之仁且肆眚之恩尚廢而不用則時無
滌穢之澤若數以為利則人有委轡之歎折衷之
理願聞嘉言
對夫民弊於末心作乎爭德不可以獨輔也輔之者
其刑法乎猛而則殘虐以為暴刑不可以獨任也濟
之者其仁恩乎先王由是扶衰世以捄溢即民心而
有作謂天有震耀殺戮我則嚴之以威虐刑罰謂天
有生殖長養我則申之以温慈惠和大為之防曲為
之制以商周之盛德有九刑之典亦知獄與刑之不
可去也如此然而議獄緩死羲易之明文眚災肆赦
帝典之奥訓周官有三宥新國用輕典皆所以寬民
之謂也故肆眚苟廢則時無滌穢之澤是傷乎無恩
也數以爲利則人有委轡之歎是因而起弊也折衷
之理何以辨之盖周家之政至忠厚也須成康而刑
乃錯漢世之德至寬仁也至文景而獄乃平夫所以
致刑之錯獄之平其要非他在削苛刻之深文執議
論之平讞無罹民之不遠無縱誅以快怒使愚民知
所避姦吏無所弄則獄雖不赦刑將自平且投簞者
不能救饑持鞿者不能御騎又何必申小惠推私恩
啓民心之姦弛古刑之典者哉故謂不赦者良醫之
針石赦者奔馬之委轡質斯言也不其然乎謹對
第三道
問天駟先牧列於祭經圉人圉師實有官局然則
國馬之政其來尚矣皇朝累盛函夏大同華陽之
歸偃息既久坰野之頌孳生益蕃而又河隴朔方
歲行互市頗積縻於金帛亦罕辨於良駑誠由騎
兵不可以闕供夷落仰資於善價寖為經制著在
有司議者或云承平日深冗費宜革思欲減邊關
之條禁遂氓庶之貿遷儻緩急於戎容可借資於
民畜恭惟聖治務廣芻言靡倦極談以光俊域
對養馬有夏庌之制掌於周官春秋紀日中之候著
於左傳遠郊任乎牧事祭祖標於月令作延廐禁原
𧖟著為國經並載方策則國馬之政其可廢乎國家
接千歲之大統承五代之末流畫牡荆以指麾包虎
皮而載戢聞(一作間)有日矣而猶弗敢忘戰備於不虞
内有七校禁衛之屯外有三邊防秋之戍而兵騎之
衆畜牧且蕃資河朔以仰足用金帛而交易為日滋
久其費日深然欲減邊防之條禁遂氓庶之貿遷施
之于今未見其得何則探寶貨以懷利者此夷落之
民所甚欲也商功利以惜費則主計之臣所徧明也
若乃捐有餘之寶獲爲兵之備以其所有易其所無
斯誠利害可明而經久弗變之制也非互市不能以
足用歸氓庶則懼乎起姦顓蒙所見故在於此謹對
第四道
問粤若姬氏肇自邰封佐堯而爲農師居豳成於
王業綿綿之瓞本仁積功膴膴之原聿來胥宇逮
文武之景化被𡵨鎬之故區繼聖嗣興定命攸厚
相兹河洛之宅求乎天地之中澗瀍之間風雨所
會在禮也載土圭之法於書也兆龜墨之祥逖觀
獻卜之文顯著徙都之事何乃丘明作傳康王有
酆宫之朝杜預垂言平王為東周之始豈先後之
殊致將方策之失傳矧又奉春始謀極談秦地之
固孟堅能賦頗㭊西賓之問建邦之利折理奚長
諒兹俊髦精于經傳敷言條對勿尚猥并
對肇祖乎后稷以至乎赧王流德而深厚者莫大乎
西周始封乎邰土卒終於洛都因世而相宅者逮歷
乎七百方策之所並載詩頌之所歌舞可略而談也
若乃武王在鎬繼文而有聲周公踐祚相成而負扆
即神臯以開壤據澗瀍之上游是為洛都以徙周邑
然而丘明作傳康王有酆宫之朝杜預垂言平王為
東周之始此策所以疑而問者得非洛之初營周都
既定但遷九鼎以居其中及周德之下衰始平王之
東徙迹先後之可見非方策之失傳也夫守金城之
府據繞霤之固扼關中之形勢者彊秦之興也此奉
春以是建策而為高皇說也因土圭之影迹宗周之
舊當天下而宅中者東漢之盛也此孟堅之所以因
賦而陳光武之業也夫圯耿徙亳成湯非一邦而理
在𡵨居鎬姬氏不共邑而興世之盛衰顧德薄厚而
巳又烏稱建邦之利哉故東西二都皆兩漢由之而
興廢也謹對
第五道
問聽德惟聦前王之至訓嘉言罔伏舉善之令猷
國家守承平之基御中區之廣地利無極齒籍益
蕃各有爭心必虞彊詐之患或非良吏慮興枉濫
之尤故立肺石以逹窮民設匭函以開言路而又
俾之轉對復彼制科思廣所聞遂延多士屬兹舉
首將列仕塗以何道致民之暴者興仁智者無訟
以何術使吏之酷者存恕貪者守廉試舉所長用
觀精識
對帝堯之德非不聖也必乘九功而興虞舜之明非
不智也必開四聦之聽大禹之勤求賢士乃至乎王
漢家之並建豪英以翼乎治誠以一人之聖據羣元
之尊王道之寖微寖昌生民之或仁或鄙理有未燭
思求其端是以垂精留神廣覽兼聽居以側遲賢之
席行則馳裹輪之車施及於方外而弗遺退託於不
明而求輔其勤若此猶懼乎弗及也故今國家所以
覽照前古講求舊規下明詔以開不諱之門設匭函
以廣言者之路復轉對以採搢紳之議立制策以待
儁良之言者意在兹乎猥惟檮昧之微舉皆管淺之
說夫欲民之暴者興仁智者無訟在乎庠序以明教
化欲吏之酷者存恕貪者守廉在乎嚴督責而明科
條為治之方不過乎是而已謹對
國學試策三道(并問目)
問詩刪風雅有一國四方之殊書載典謨實二帝
三王之道君臣之制有别小大之政不侔然而關
雎王者之風反繫於周公之化秦誓諸侯之事乃
附於訓誥之餘究其閎綱必有微旨且巧言者丘
明為耻傳春秋蒙誣艷之譏惠人者子産用心作
丘賦被蠆尾之謗謂之誣艷非巧言乎目之蠆尾
豈惠人也夫子又何謂之同耻歎其遺愛者哉子
大夫博識洽聞彊學待問請談大義用釋深疑
對舉賢而問炎漢之得人射策程材有唐之明詔晁
錯明國家之大體仲舒究春秋之一元皆條對于篇
章備天子之親覽劉蕡述兵農之大略微之以才識
而中科然品覈其言詞由有司而考第皇上思講勛
華之閎道欲舉漢唐之茂規已詔公卿之流博選賢
良之士而又申周官辨論之法以考於賢能較成均
上游之徒並升於歲貢退媿拘儒亦當奥問夫近世
取士之弊策試爲先談無用之空文角不急之常論
知井田之不能復妄設沿革之辭知榷酤之不可除
虚開利害之說或策之者鉤探微細殆皆游談而對
之者骫骳曲辭僅能塞問棄本求末捨實得華若乃
詩書之可疑聖賢之異行樂所以導和而率俗官所
以共治而建中此皆聖師之所談明問之至要敢陳
臆見用備詢求策曰詩刪風雅有一國四方之殊書
載典謨是二帝三王之道關雎王者之風反繫於周
公之化秦誓諸侯之事乃附於訓誥之餘考其本因
可爲梗槩夫述四始之要明五際之變始之以風終
之以頌以厚風俗以察盛衰此詩之所以作也而變
風變雅有六義之殊焉關雎王化之基三百五篇推
其首而周南之作(一作化)亦繫其列者盖姬旦分陜而
居天子與之共治故其政化之美得繫于王者之風
也述百篇為歷代之寶斷之自唐迄之以周以陳典
謨以為約束此書之所以設也作誥作誓皆三王之
事焉成湯有罪已之言五十九篇載其義而秦侯之
誓亦參其末者盖穆公伐晉之辭夫子善之於改過
故其誡令之說亦附訓誥之餘不然夫仲尼述堯舜
刪詩書著為不刊以示來葉豈容其失乎且巧言者
丘明所耻惠人者子産用心著于前經此可明矣先
儒稱仲尼立一王之法始修春秋而親授丘明使之
作傳及范寗欲專糓梁一家故蒙以誣艷之譏前志
稱子産猶衆人之母善其養民而臨治鄭國能行其
惠及國人怨其丘賦之重歛故被以蠆尾之謗夫傳
一經之義非曲而暢之盖不能詳也救一時之弊盖
推(一作權)而行之非為毒也學者偏見妄云誣艷豈丘
明之失歟國人無知謗以蠆尾非子産之過矣況以
仲尼之聖作經親授豈有繆舉乎國僑既死國人皆
罷不曰惠乎宜其同巧言之為耻以遺愛而見稱也
荒孱之說敢以此聞謹對
第二道
問樂由中出音以心生自金石畢陳咸韶間作莫
不恊和律吕感暢神靈雖嗜欲之變萬殊思慮之
端百致敦和飾喜何莫由斯是以哀樂和睽則噍
殺嘽緩之音應其外禮信殊衍則(一作雖)大雅小雅
之歌異其宜鍾期改聽於流水伯喈回車於欲殺
戚憂未弭子夏不能成聲感㮣形言孟嘗所以抆
泣斯則樂由志革音以情遷盖心術定其慘舒鏗
鏘發之影響是以亡陳遺曲唐人不以爲悲文皇
劇談杜生於斯結舌謂致樂可以導志將此音不
足移人先王立樂之方君子審音之旨請論(一作為)
詳悉傾竚洽聞
對人肖天地之貌故有血氣仁智之靈生禀隂陽之
和故形喜怒哀樂之變物所以感乎目情所以動乎
心合之為大中發之為至和誘以非物則邪僻之將
入感以非理則流蕩而忘歸盖七情不能自節待樂
而節之至性不能自和待樂而和之聖人由是照天
命以窮根哀生民之多欲順導其性大為之防為播
金石之音以暢其律為制羽毛之采以飾其容發焉
爲德華聽焉逹天理此六樂之所以作三王之所由
用人物以是感暢心術於焉慘舒也故樂記之文噍
殺嘽緩之音以隨哀樂而應乎外師乙之說以小雅
大雅之異禮信而各安於宜夫姦聲正聲應感而至
好禮好信由性則然此則禮信之常也若夫流水一
奏而子期賞音殺聲外形則伯喈興歎子夏戚憂而
不能成聲孟嘗聽曲而爲之墮睫亡陳之曲唐人不
悲文皇劇談杜生靡對斯瑣瑣之濫音曾非聖人之
至樂語其悲適足以蹙匹夫之意謂其和而不能暢
天下之樂且黃鍾六律之音尚賤於末節大武三王
之事猶譏於未善況鼓琴之末技亡國之遺音又烏
足道哉必欲明教之導志音之移人粗舉一端請陳
其說夫順天地調隂陽感人以和適物之性則樂之
導志將由是乎本治亂形哀樂歌政之本動民之心
則音之移人其在兹矣帝堯之大章成湯之大濩乃
是先王立樂之方延陵之聘魯夫子之聞韶則見君
子審音之旨謹對
第三道
問建官惟百帝堯之閎規涖事惟能武成之令典
然則簡易之理斯得爵禄之馭有經自卜洛伻圖
述天定位别九服廣輪之數辨一圻國邑之宜乃
六卿在郊五家為比咸用蒙士尸於厥官教以和
親禁其愛惡惟列爵之既衆豈取士之盡賢匪徒
百里比肩尚艱於充選抑亦一命授職咸仰於代
耕以夫至寡治衆之言清心省事之論會其歸趣
不乃異乎是以秦漢已還抑而不舉得非折衷難
用相治乎象魏舊章人倫彝訓遟聞清論用折深
疑
對天生民而樹之牧執政以馭邦王建國以辨其方
設官而分理列職乎庶位立民之大中以登至平皆
由此道帝堯以巍巍之功臻乎靜治故建官惟百緝
熙於大猷姬周以郁郁之風縟乎至化故涖事惟能
否揚於景鑠逮夫卜洛開基述天定位别九服而有
等建六官而分職至于六卿在郊五家為比並列官
敘教於民人嬴政并諸侯之彊姍古以自是其制不
經搢紳者罕道炎漢承孤秦之弊日給不暇相沿末
流貴因循而不比崇(疑)民被乎無為之化故官雖至
簡亦可以治平姬周承二代之弊意在救時之失故
官必衆建乃能為共治此世之異時之然也雖曰六
卿五家為職甚細然由計以會要行之誅賞賢者旌
之以勸善不賢者罰之以去惡則列職雖云至衆取
人安不盡賢禄何由而濫尸官誠難於充選此宗周
所以治安而長久後世所宜法則而未行也自秦歷
漢積弊相沿權宜適時放去古法居位者莫分善惡
之真考課者未見誅賞之當故列職彌衆涖事益煩
故政立而治不能進官衆而人不必賢夫清心省事
之論所以爲此弊而設非爲宗周而談也今欲捨姬
周之往軌談秦漢之末規濁源清流未見其可夫惟
簡易之深旨賢哲之異能求禮樂之深源述官師之
大義此誠遠大之閎體非陋儒之能具也管窺之微
既難於殫見芻蕘之鄙聊備於周詢謹對
外集卷第二十五
南省試策第三道徧明(一作偏明)
第四道策問頗㭊(疑是頗折)折理(疑是㭊理)土圭之影(影合作景)
國學試策第一道是二帝(策題作實二帝)
居士集卷第二十五歐陽文忠公集二十五
墓表六首
尚書屯田員外郎贈兵部員外郎錢君墓表
君諱冶字良範姓錢氏世為彭城人後徙吳興自君
之七世祖寶又徙常州之武進曾祖諱某祖諱某父
諱某當唐末五代錢氏起餘杭據浙東西為吳越王
於是時常州或屬江南或屬吳越而武進錢氏獨不
顯一以儒學廉讓行于鄕里連三世不仕宋興取江
南常州歸于有司君始以州進士舉中景德二年甲
科試祕書省校書郎為楊州廣陵潮州海陽縣令遷
寧國軍節度推官監黃州麻城茶埸遂知縣事遷著
作佐郎知蘄州蘄水懷安軍金堂縣又遷祕書丞知
泰州如臯縣再遷屯田員外郎通判宣州未行明道
二年六月十一日以疾卒于家享年五十有二君少
好學能為文辭家貧其母賢嘗躬織絍以資其學問
每夜讀書(一有不止字)母為滅燭止之君陽卧母且睡輒
復起讀(一有年二十三字)州舉進士第一試禮部高第遂中
甲科為吏長於決獄歷六縣皆有能政潮州自五代
時劉氏暴殘其民君為海陽經年民歸業者千餘戶
由是海陽升為大縣潮之大姓某氏火迹其來自某
家吏捕訊之某家號冤不服太守刁湛曰獄非錢君
不可君問大姓得火所發牀足驗之疑里仇家物因
率吏入仇家取牀折足合之皆是仇人即服曰火自
我出然故遺其迹某家者欲自免也某家誠冤君即
日出某家獄致仇人以法舉州稱為(一無此字)神明其佐
宣州數決大獄及旁近郡獄有疑者皆歸決於君工
部侍郎凌策知宣州尤稱君文學曰吏事不足汚子
當以文章居臺閣欲薦其文未及而策卒初宣州官
歲市茶于涇縣命君主之策子不肖以惡茶數千斤
入于官君立焚之以白策策益以此知君策卒君歎
曰世無知我者矣在麻城以茶課歲增五倍遂遷著
作金堂故多盜君以伍保籍民察其出入凡為盜者
許其徒告以贖罪盜遂止會甘露降其縣明年麥禾
大稔麥一莖五𡵨禾一莖五穗者縣人以爲君政所
致謂之錢公三瑞君歎曰吾知治民爾瑞豈吾致哉
縣人為君立生祠如臯民不農桑以鹽為生君曰使
民足以衣食鹽猶農也乃悉求鹽利害為條目民便
其利而鹽最增積以石數者至四十五萬君在如臯
時年五十或歎其仕不逹君曰使吾政行於民是逹
也蔡文忠公為御史中丞數欲引君為御史會君卒
君平生所為文章三百餘篇號曰晦書君之皇考贈
殿中丞母諸葛氏封萬年縣太君徙封福昌娶蔣氏
初封樂安縣君又封福清子男五人曰公餗公瑾公
輔公儀公佐蔣氏有賢行自君之卒日以君所為勖
其五子以學蔣氏後君二十年以卒卒時公瑾公輔
皆以進士及第公瑾為新鄭尉公輔以文章知名當
世為太常丞集賢校理錢氏自其相寶徙武進其居
與葬皆在其縣之遵教鄕敦行里慶曆三(一作二)年九
月庚申公餗等葬君于其居之東北原皇里水之北
至和二年三月壬午(一無上八字)以蔣夫人從歐陽脩曰
錢姓出陸終蓋顓頊之苗裔始以士為周官久而以
為姓自三代以來無甚顯者至唐末錢氏多居東南
及鏐乘亂世起餘杭有地十三州號兼吳越而王
者幾百年而武進錢氏獨以隱德累世不顯豈以力
者如彼而以德者如此哉豈其盛衰遲速之理固有
不同哉武進之錢自寶七世至君有聞又有賢子不
墜益彰其埶孰止蓋恃力者雖盛而必衰以德者愈
遲而終顯立石刻辭其示彌遠
太常博士周君墓表
有篤行君子曰周君者孝於其親友於其兄弟居父
母喪與其兄某弟某居于倚廬不飲酒食肉者三年
其言必戚其哭必哀除喪而癯然不能勝人事者蓋
久而後復自孔子在魯而魯人不能行三年之喪其
弟子疑以為問則非魯而他國可知也孔子殁而其
後世又可知也今世之人知事其親者多矣或居喪
而不哀者有矣生能事而死能哀或不知喪禮者有
矣或知禮而以謂喪主於哀而巳不必合於禮者有
矣如周君者事生盡孝居喪盡哀而以禮者也禮之
失久矣喪禮尤廢也今之居喪者惟仕宦婚嫁聽樂
不為此特法令之所禁爾其衰麻之數哭泣之節居
處之别飲食之變皆莫知夫有禮也在上位者不以
身率其下在下者無所望於其上其遂廢矣乎故吾
於周君有所取也君諱堯卿字子俞道州永明縣人
也天聖二年舉進士累官至太常博士歷連(一作道)衡
二州司理參軍桂州司錄知高安寧化二縣通判饒
州未行以慶曆五年六月朔日卒于朝集之舍享年
五十有一皇祐五年某月日葬于道州永明縣之紫
微岡曾祖諱某祖諱某父諱某贈某官母唐氏封某
縣太君娶某氏封某縣君君學長於毛鄭詩左氏春
秋家貧不事生産喜聚書居官禄雖薄常分俸以賙
宗族朋友人有慢已者必厚為禮以愧之其為吏所
居皆有能政有文集二十卷君有子七人曰諭鼎州
司理參軍曰詵湖州歸安主簿曰謐曰諷曰諲曰說
曰誼皆未仕嗚呼孝非一家之行也所以移於事君
而忠仁於宗族而睦交於朋友而信始於一鄕推之
四海表于金石示之後世而勸考君之所施者無不
可以書也豈獨俾其子孫之不隕也哉
右班殿直贈右羽林軍將軍唐君墓表
嘉祐四年冬天子旣受祫享之福推恩羣臣並進爵
秩旣又以及其親若在若亡無有中外遠邇於是天
章閣待制尚書戶部員外郎唐君得贈其皇考驍衞
府君爲右羽林軍(一無軍字)將軍府君諱拱字某(一無某字)其
先晉原人後徙爲錢塘人曾祖諱休復唐天復中舉
明經爲建威(一作武)軍節度推官祖諱仁恭仕吳越王
爲唐山縣令累贈諫議大夫父諱謂官至尚書職方
郎中累贈禮部尚書府君以父廕補太廟齋郎改三
班借職再遷(一作轉)右班殿直監舒州孔城鎮澧州酒
稅廵檢泰州鹽埸漳州兵馬監押乾興元年七月某
日以疾卒于官享年四十有六府君孝悌於其家信
義於其朋友廉讓於其鄕里其居於官名公鉅人皆
以為材而未及用也享年不永君子哀之有子曰介
字子方舉進士皇祐中嘗為御史以言事切直貶春
州别駕當是時子方之風悚動天下巳而天子感悟
貶未至而復用之今列侍從居諫官自子方為祕書
丞始贈府君為太子右清道率府率其為尚書主客
員外郎殿十侍御史裏行又贈府君為右監門衞將
軍其為尚書工部員外郎直集賢院權開封府判官
又贈府君為右屯衞將軍其遷戶部員外郎河東轉
運使又贈府君為驍衞將軍蓋自登于朝以至榮顯
遇天子有事于天地宗廟推恩必及焉府君初娶博
陵崔氏贈仙游縣太君後娶崔氏贈清河縣太君皆
衞尉卿仁冀之女生一男介也五女長適太子中舍
盧圭次適歐陽昊早卒次適橫州推官高定次適進
士陸平仲次適著作佐郎陳起慶曆三年八月某日
以府君及二夫人之喪合葬于江陵龍山之東原後
十有七年廬陵歐陽脩乃表於其墓曰嗚呼余於此
見朝廷所以襃寵勸勵臣子之意豈不厚哉又以見
士之為善者雖堙没幽鬱其潜德隱行必有時而發
而遲速顯晦在其子孫然則為人之子者其可不自
勉哉蓋古之為子者禄不逮養則無以及其親矣今
之為子者有克自立則尚有榮名之寵焉其所以教
人之孝者篤於古也深矣子方進用於時其所以榮
其親者未知其止也姑立表以待焉
胡先生墓表
先生諱瑗字翼之姓胡氏其上世為陵州(一作京兆)人後
為泰州如臯(一作海陵)人先生為人師言行而身化之使
誠明者逹昏愚者勵而頑傲者革故其為法嚴而信
為道久而尊師道廢久矣自景祐明道以來學者有
師惟先生曁泰山孫明復石守道三人而先生之徒
最盛其在湖州之學弟子去來常數百人各以其經
轉相傳授其教學之法最備行之數年東南之士莫
不以仁義禮樂為學慶曆四年天子開天章閣與大
臣講天下事始慨然詔州縣皆立學於是建太學於
京師而有司請下湖州取先生之法以為太學法至
今為著令後十餘年先生始來居太學學者自遠而
至太學不能容取旁官署(一作字)以為學舍禮部貢舉
歲所得士先生弟子十常居四五其高第者知名當
時或取(一作中)甲科居顯仕其餘散在四方隨其人賢
愚皆循循雅飭其言談舉止遇之(一無二字)不問可知為
先生弟子其學者相語稱先生不問可知為胡公也
先生初以白衣見天子論樂拜(一有試字)祕書省校書郎
辟丹州軍事推官改密州觀察推官丁父憂去職服
除為保寧軍節度推官遂居湖學召為諸王宫教授
以疾免已而以太子中舍致仕遷殿中丞於家皇祐
中驛召至京師議樂復以為大理評事兼太常寺主
簿又以疾辭歲餘為光禄寺丞國子監直講廼居太
學遷大理寺丞賜緋衣銀魚嘉祐元年遷太子中允
充天章閣侍講仍居太學已而病不能朝天子數遣
使者存問又以太常博士致仕東歸之日太學之諸
生與朝廷賢士大夫送之東門執弟子禮路人嗟歎
以為榮以四年六月六日卒于杭州享年六十有七
以明年十月五日葬于烏程何山之原其世次官邑
與其行事莆陽蔡君謨具(一作旦)誌于幽堂嗚呼先生
之德在乎人不待表而見於後世然非此無以慰學
者之思乃揭于其墓之原六年八月三日廬陵歐陽
脩述
瀧岡阡表
嗚呼惟我皇考崇公卜吉于瀧岡之六十年其子脩
始克表於其阡非敢緩也蓋有待也脩不幸生四歲
而孤太夫人守節自誓居窮(一作貧)自力於衣食以長以
教俾至于成人太夫人告之曰汝父為吏廉而好施
與喜賓客其俸禄雖薄常不使有餘曰母以是為我
累故其亡也無一瓦之覆一壠之植(碑本作殖)以庇而為
生吾何恃而能自守邪吾於汝父知其一二以有待
於汝也自吾為汝家婦不及事吾姑然知汝父之能
養也汝孤而幼吾不能知汝之必有立然知汝父之
必將有後也吾之始歸也汝父免於母喪方逾年歲
時祭祀則必涕泣曰祭而豐不如養之薄也間御酒
食則又涕泣曰昔常(一作吾)不足而今有餘其何及也
吾始一二見之以為新免於喪適然耳旣而其後常
然至其終身未嘗不然吾雖不及事姑而以此知汝
父之能養也汝父為吏嘗夜燭治官書屢廢而歎吾
問之則曰此死獄也我求其生不得爾吾曰生可求
乎曰求其生而不得則死者與我皆無恨也(一無也字)矧
求而有得邪以其有(一本有字作求而)得則知不求而死者
有恨也夫常求其生猶失之死而世(一作况)常求其死
也回顧乳者劒(一作抱)汝而立于旁因指而歎曰術者
謂我歲行在戍將死使其言然吾不及見兒之立也
後當以我語告之其平居教他子弟常用此語吾耳
熟焉故能詳也其施於外事吾不能知其居于家無
所矜飾而所為如此是眞發於中者邪嗚呼其心厚
於仁者邪此吾知汝父之必將有後也汝其勉之夫
養不必豐要於孝利雖不得博於物要其心之厚於
仁吾不能教汝此汝父之志也脩泣而志之不敢忘
先公少孤力學咸平三年進士及第為道州判官泗
綿二州推官又為泰州判官享年五十有九葬沙溪
之瀧岡太夫人姓鄭氏考諱德儀世為江南名族太
夫人恭儉仁愛而有禮初封福昌縣太君進封樂安
安康彭城三郡太君自其家少微(一作賤)時治其家以
儉約其後常不使過之曰吾兒不能苟合於世儉薄
所以居患難也其後脩貶夷陵太夫人言笑自若曰
汝家故貧賤也(碑本無六字)吾處之有素矣汝能安之吾
亦安矣自先公之亡二十年脩始得禄而養又十有
二年列官于朝始得贈封其親又十年脩為龍圖閣
直學士尚書(一無尚書字)吏部郎中留守南京太夫人以
疾終(一作卒)于官舍享年七十有二又八年脩以非才
入副樞密遂參政事又七年而罷自登二府天子推
恩襃其三世故(一作蓋)自嘉祐以來逢國大慶必加寵
錫皇曾祖府君累贈金紫光禄大夫太師中書令曾
祖妣累封楚國太夫人皇祖府君累贈金紫光禄大
夫太師中書令兼尚書令祖妣累封吳國太夫人皇
考崇公累贈金紫光禄大夫太師中書令兼尚書令
皇妣累封越國太夫人今上初郊皇考賜爵為崇國
公太夫人進號魏(一作韓)國於是小子脩泣而言曰嗚
呼為善無不報而遲速有時此理之常也惟我祖考
積善成德宜享其隆雖不克有於其躬而賜爵受封
顯榮襃大實有三朝之錫命是足以表見於後世而
庇頼其子孫矣乃列其世譜具刻于碑旣又載我皇
考崇公之遺訓太夫人之所以教而有待於脩者並
揭于阡俾知夫小子脩之德薄能鮮遭時竊位而幸
全大節不辱其先者兵來有自熙寧三年歲次庚戍
四月辛酉朔十有五日乙亥男推誠保德崇仁翊戴
功臣觀文殿學士特進行兵部尚書知青州軍州事
兼管内勸農使充京東東路安撫使上柱國樂安郡
開國公食邑四千三百戶食實封一千二百戶脩表
集賢校理丁君墓表
君諱寶臣字元珍姓丁氏常州晉陵人也景祐元年
舉進士及第為峽州軍事判官淮南節度掌書記杭
州觀察判官改太子中允知剡縣徙知端州遷太常
丞博士坐海賊儂智高䧟城失守奪一官徙置黃州
久之復得太常丞監湖州酒稅又復博士知諸曁縣
編校祕閣書籍遂為校理同知太常禮院君為人外
和怡而内謹立望其容貌進趨知其君子人也居鄕
里以文行稱少孤與其兄篤於友悌兄亡服喪三年
曰吾不幸幼失其親兄吾父也慶曆中詔天下大興
學校東南多學者而湖杭尤盛君居杭學為教授以
其素所學問而自修於鄕里者教其徒久而學者多
所成就其後天子患館閣職廢特置編校八員其選
甚精乃自諸曁召居祕閣君治州縣聽決精明賦役
有法民畏信而便安之其始治剡也如此後治諸曁
剡鄰邑也其民聞其來讙曰此剡人愛而思之謂不
可復得者也今吾民乃幸而得之而君亦以治剡者
治之由是所至有聲及居閣下淡然不以勢利動其
心未嘗走謁公卿與諸學士羣居恂恂人皆愛親之
蓋其召自諸曁也以材行選及在館閣久而朝廷益
知其賢英宗每論人物屢稱之國家自削除僣偽東
南遂無事偃兵弛備者六十餘年矣而嶺外尤甚其
山海荒闊列郡數十皆爲下州朝廷命吏常以一縣
視之故其守無城其戍無兵一日智高乘不備䧟邕
州殺將吏有衆萬餘人順流而下潯梧封康諸小州
所過如破竹吏民皆望而散走獨君猶率羸卒百餘
拒戰殺六七人旣敗亦走初賊未至君語其下曰幸
得兵數千人伏小湘峽扼至險以擊驕兵可必勝也
乃請兵於廣州凡九請不報又嘗得賊覘者一人斬
之賊旣平議者謂君文學宜居臺閣備侍從以承顧
問而眇然以一儒者守空城提百十飢羸之卒當萬
人卒至之賊可謂不幸而天子亦以謂縣官不素設
備而責守吏不以空手捍賊宜原其情故一切輕其
法而君以嘗請兵不得又能拒戰殺賊則又輕之故
他失守者皆奪兩官而君奪一官巳而知其賢復召
用後十餘年御史知雜蘇寀受命之明日建言請復
治君前事奪其職而黜之天子知君賢不可以一眚
廢而先帝巳察其罪而輕之矣又數更大赦且罪無
再坐然猶以御史新用故屈君使少避而不傷之也
乃用其校理歲滿所當得者即以君通判永州方待
闕於晉陵以治平四年四月某甲子暴中風眩一夕
卒享年五十有八累官至尚書司封員外郎階朝奉
郎勲上輕車都尉曾祖諱某祖諱某皆不仕父諱某
贈尚書工部侍郎母張氏仙游縣太君君娶饒氏封
晉陵縣君先卒子男四人曰隅曰除曰隮皆舉進士
曰恩兒才一歲女一人適著作佐郎集賢校理胡宗
愈君旣卒天子憫然推恩錄其子隅為太廟齋郎君
之平生履憂患而遭困阨處之安焉未嘗見戚戚之
色其於窮逹壽夭知有命固無憾於其心然知君之
賢哀其志而惜其命止於斯者不能無恨也於是相
與論著君之大節伐石紀辭以表見於後世庶幾以
慰其思焉熙寧元年六月十四日廬陵歐陽脩述
居士集卷第二十五
熙寧五年秋七月男發等編定
紹熙二年三月郡人孫謙益校正
周君墓表諸本皆作君諱某字某某州某縣人朝
佐竊謂篤行君子正頼公文以傳遠豈可逸其名
字鄕里乃為考舂陵志悉書之
錢君墓表悉求(一作多求)賢行(一作節行)
唐君墓表父諱謂(一作渭)
胡先生墓表景祐明道(一作明道景祐為是)於京師(於一作于)
瀧岡阡表吾始(石本作始吾)
丁君墓表召自諸曁也以材行選(也一作巳)曾祖諱輝祖
諱諒父諱柬之(一本如此)
