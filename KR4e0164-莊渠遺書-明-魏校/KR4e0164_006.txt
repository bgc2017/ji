莊渠遺書卷六明魏校撰
序
周禮沿革傳序
夫周官何為者也聖人代天而立也為生民開太平也
其稽古而集厥大成者乎吾由是而得聖人之心法焉
是故其統紀安在曰在王心諸所建置孰重格王為重
也其條貫何攝曰三百六十屬一六官也六官一太宰
也太宰一天也行之則奚先厥亦先建六官大綱定矣
乃萬目次第以舉三百六十屬備矣吾由是而得聖人
心法焉聖人之心何心也醇乎天心也渾乎天地萬物
一體罔有不仁也故其法天下為公不敢少以其私病
民也是故由其道可使天地奠位萬物各止其所兹謂
盡善古之極也秦暴以顛實始棄古典則惟厥私意便
安命之曰法肆一人於民上天乎為民立君之意荒矣
後有作者莫知其朔迺規規襲秦故常創業甫定與民
休息哉稽古則不暇暨於守成舊章是因則莫之敢更
雖以天挺雄才未能或之度越也故曰古一宇宙也今
一宇宙也自秦限之聖人至公秦以其私聖人大明秦
以其苛太平之典曷日其興邪天將有待邪古經簡奥
儒者頗為發明校不敏因其典禮以求其會通僭為沿
革傳推古可行於今吁迂遠而闊於事情與都乃言可
底績與愚皆罔敢知惟曰吾皇先公厥心迺克正事敢
獻聖學惟治亂匪自他一惟心造皇尚作聖母或自聖
德之下衰久矣皇卓有立曰予一念公對越上帝曰予
一念或私帝震怒之一民弗獲其所痌瘝予身丕遠惟
古帝王是師曰予德弗類終身惟恥予非古訓弗以學
别求聞昔之先民是程惟師保是隆惟耉老成人是詢
惟法家拂士是親招我髦士於四方其彙於朝曰汝其
師師惟聖學是明以保我祖宗黎民兹惟太平之基
六書精藴序
嗟周之衰天王之弗考文也久矣秦以凶德閏位強取
文字而同之乃後世惟李斯是師先秦古文則既闕有
間矣其别出者多列國未同之書然則文終不可考與
曰文者非他也心之畫也所以體天地萬物之撰也古
文先得我心之所同然耳心之所同然者何也天然而
然也心學而明也貫若一矣古人之心學大以密倉頡
之作六書也猶之伏羲之作八卦也若剖混沌而開之
其道易簡愚夫愚婦可使與知不知不足以言道乃其
精藴則有學士大夫不及盡知者是故傳久則易以譌
有王者作議禮制度而考文心法同也昔者周宣嘗考
文矣古文之變而為大篆也史籀所述也文字浸以備
矣開闢而後與有功焉者也心法之微傳與否與今固
弗能知矧秦之斯彼何人兮而其心乃敢曰古亦莫予
若矣兹其萬惡之根矣大篆之變而為小篆也斯實紛
更之文字則大備矣混沌之鑿也亦多矣秦以吏道易
君道天下日擾擾焉程邈因是以隸書代篆書六書亦
墜地矣要之二人者同於輔桀者也校嘗曰三代而上
一宇宙也三代而下又一宇宙也自秦限之矣秦弗稽
古師先王而歷代師秦以為故詎惟六書也哉校生千
載之後悼斯文之久湮欲請於上因古文是正小篆之
譌擇於小篆可者尚補古文之闕多病未遑則為之贊
發大義以闡心法學者毋滯於書而博之天地萬物毋
徒求之天地萬物而反求諸心天機之不器於物也古
猶今也噫天而欲興斯文也兹其濫觴也已或曰師無
道秦百代羞也請廢斯篆一洒空之無寧慊於志乎曰
斯篆亦詎能盡廢古文今亦何必盡廢斯篆天王而考
文也亦惟祖頡而參諸籀若盤盂書定而一之斯篆可
者取之其不可者釐正之惡而知其美曠若天地之無
容心焉邈隸亦亟修之與俗宜之翻篆而楷俾無失六
書掃官府之繁苛灰書籍之叛經離道者復歸民於樸
毋或琱琢其天或曰噫信斯言也古道可還也六書云
乎哉
禮記纂言序
六經聖人親所刪定秦人燔之禮樂二籍俄空焉世惟
周官儀禮厪存而學官罕所傳習漢儒所補戴記列於
五經純駁班如也註疏又頗傅以緯學經世之誼鬱而
未彰今所宗者陳氏集說而已耳朱子嘗修正三禮未
就惟吳氏纂言倫類明整稽合諸儒異同厥功博哉而
世鮮有傳者豈天未興斯文與曷絶之易而續之孔艱
也雖然後有作者稽古立制興世太平兹書雖匪盡出
孔氏固周官儀禮之翼也文獻斯存殆將由是乎考法
千古之闕典可舉而行也君子之於禮蓋沒身焉學者
弗及見古全書幸而此編尚在庶有格言詎可暫而舍
諸如用於世且將執此以往矧亡者禮之數也其不亡
者存經禮三百曲禮三千根心所發也蔽以一言曰毋
不敬兹書開卷全經之體要具焉其可忽諸寧國守胡
君東皋爰刻是書嘉與四方士共之屬校題諸簡末先
王之典墜地也久矣庸詎知天之不欲興斯文也而以
是為之兆與君守郡適倥偬多故時乃能崇尚經術其
為政知所先務哉
朱氏遺書序
六經傳道之書也訓詁而已耳漢儒之所以陋也辭章
而已耳唐儒之所以衰也迪知允蹈充之為聖學焉達
之為王道焉宋儒之所以盛也六經至朱子而犬明世
之學者咸知誦法朱子雖然其講明也過多其踐履也
過少後儒之所以支離也或乃入耳出口而未嘗反求
諸躬假途以干禄立門戶以要名而朱子之志荒矣道
喪於多岐舍旃而求捷徑逃儒而入於釋者也害則滋
甚校始讀朱子語類文集二書歎其廣博浩繁茫無際
涯久而見其提挈綱維闡發精藴有確乎其簡易者然
後知夫統之有宗會之有元條列萬餘而其本惟一焉
耳遡統而窮其源斂華而就於實斯固朱子所望於後
學者也輒不自量爰取二書剟其統紀條貫深切而著
明者輯為朱氏遺書雖未足以得古人之全體然於聖
學之階梯王道之權輿亦略具矣學者惟毋以糟粕視
之則古人之不可傳者庶乎其猶有傳也
廣東鄉試錄序(代考試官作)
惟皇御極萬邦咸慶作曰天其將啟堯舜之治乎元年
天下大比巡按廣東監察御史謝珊謀於左布政使王
子言按察使汪鋐等曰貢舉大事也矧逢景運惟兹海
濱黎獻共臣其慎擇舉者爰先期聘四方文學既而巡
按監察御史涂敬受命來代監莅厥事曰予其輟他務
虚中以治之維時總督右都御史張嵿總鎮太監韓慶
總兵撫寧侯朱麟暨提督副都御史聶賢咸贊襄曰予
其經武俾文教聿興市舶監丞解銘審錄寺副汪和亦
與贊焉及期御史敬颺於衆曰惟古賓賢暨能惟今稽
古其毋顓文藝乃請教授應奎黃文雍曰其綜文衡汰
厥浮華惟實彦是登教諭周天錫張琦萬楷林文炳訓
導黃珠陳思順鄭復曰其分閱五經文必根於道毋尚
枝葉時提調右布政使章拯左參政周用以舊服正法
度監試副使陳祥僉事李中糾勿共者肅以常刑參議
徐度孫懋副使胡訓王大用胡璉僉事王宗源汪克章
沈炤臧相施儒都指揮甯漳李漳等咸協心於外以胥
有濟遂合提學副使魏校所簡士三試之拔其尤七十
有五人遵制額也錄成獻於朝奎當序諸首簡竊嘗聞
之古者學校教民其德六曰智仁聖義中和其行六曰
孝友睦婣任恤其藝六曰禮樂射御書數皆實學也貢
舉之制始於族師閭胥月書其行而終於鄉大夫三年
大比考其德行道藝而興其賢者能者以禮賓之厥明
獻賢能之書於王王再拜受之登於天府惟今鄉試有
錄殆古賢能之書也雖然奎初不知諸生誰氏所校者
一時之文耳道德行藝無得而稽焉其賢其能未知與
古奚若文則燦然盛矣有稱道德者有談仁義者有及
性與天道者視古閭胥所書敬敏任恤族師所書孝弟
睦婣有學若陿小焉然皆紙上語耳孔子曰始吾於人
也聽其言而信其行今吾於人也聽其言而觀其行又
曰有德者必有言有言者不必有德諸生之言其有德
者乎我不敢知行其可信矣乎我亦不敢知惟是踐爾
言乃不負所舉孔子曰文莫吾猶人也躬行君子則吾
未之有得又曰古者言之不出恥躬之不逮也敢以是
為諸生勗昔者驩兜舉共工於堯曰方鳩僝功匪徒以
言也帝猶吁而弗用曰静言庸違今諸生皆以言揚他
日修身刑家平均天下慎毋違爾今日之言否且不容
於堯舜之朝矣敢以是為諸生戒
廣東鄉試錄後序(代考試官作)
我國家立學教民設科取士其在廣東歷五十餘科矣
名公鉅儒先後相望科目與有光焉此我皇上龍飛第
一科也廵按御史涂敬等以庚之朝入院昭告於天地
神明誓公無私以進賢報國壬之朝以出天氣清明人
事整暇僉喜為國家得人賀謂文雍盍序諸文雍不佞
請廣其意以告多士夫道充塞宇宙何古何今何遠何
邇然自三代而降人才治化何如也遡而求之三代之
前人才治化又何如也宇宙之間如有大限隔議者謂
今之不能為古譬則人老而衰不能復少壯矣异哉斯
言道無汙隆學有明晦兹其為古今之别爾古之學也
以實行今之學也以空言古之學也以求道今之學也
以干禄士逐利誘靡然一趍於文心術既壊故其學術
益以支離而人才治化閹然其弗振矣作新變化是誠
在今不此之圖謂古不可復是未知天地之運一盛則
一衰未有衰而不盛者也今天子英哲天縱粹然堯舜
之資方將稽古正學上遡精一之傳萃天下賢者於朝
交修厥德俾分教於四方以一道德以同風俗然後使
民興賢出使長民使民興能入使治民則天下之民無
一夫一婦不與被堯舜之澤矣此萬世一時也天下大
勢西北者其原也東南者其委也天下之山皆起於西
北而盡於東南天下之水皆發於西北而會於東南廣
居嶺海之間乃天地之盡氣也氣已盡而復發泄之故
山川崛奇毓為人才多發豪雋秀而能文而渾厚剛大
之氣或有所不足故古之聖賢多起於中土而南粤迄
今寥哉無聞豈氣之鍾於人者固有弗全邪曰否人心
與天地相通山川詎能限隔至善莫如堯舜至惡莫如
蹻跖係其心存亡何如耳一念天德堯舜在兹一念人
偽蹻跖在兹常存厥心顧諟天德行著習察動皆以天
毋汩以人偽是聖賢復生於今也故曰北海有聖人出
此心此理同也南海有聖人出此心此理同也道本在
我顧自諉曰弗能且上誣其君曰是何足與有為也則
亦棄人也已文雍與諸生有一日之雅竊覩文獻之盛
故於錄終進之以聖賢德業庸厚望焉若謬為大言一
則曰堯舜二則曰堯舜而其行違禽獸不遠焉則是相
率而為偽也已文雍惡乎敢文雍惡乎敢
自京口入汴紀行
京口擊楫横絶大江駕長風渡淮自此南北形勢分矣
江淮之間厥田膏腴而多遺利若農扈得人富庶可期
月而望也兩淮鹽利甚博患亦彌深今將釐宿弊乎請
法行自近始可以裕國而寬民必也為遠圖不可不深
長思矣甄琛元勰之議要皆未見周禮而有言也淮小
於江不啻倍蓰而吞大河豈特智者決其為患河北有
鯀隄而無禹隄後世師鯀而不師禹河患何時而平也
漕河新開暫遠河患但今大河勢已趨北決溢而復故
道誰能禦之漕河之憂未艾也海運期期毋講上策莫
若修舉虞集故事其次法唐宋轉般國朝設淮徐臨德
通五倉尚存遺址而遺意則莫之識矣妙在通融焉耳
米乏則以次轉輸米賤則隨在廣糴貴亦時糶之以為
糴本但使漕運得人辟召諸監倉而久其任北方復兼
糴麥粟倍給於軍此法之至省至便者也唐陸宣公嘗
行和糴關中歲增百餘萬宋蔡京壊綱運東南遂不能
支其利害昭昭可考也昔者鯀湮洪水汩陳其五行帝
乃震怒今因漕運而逆河濟及淮三瀆之性垂及百年
今上英才邁世赫然將大有為天意適於此時變動自
是一機深識天人之際者莫若勸上乘此一大機會作
一大處分漢都關中文景恭儉未嘗轉漕武帝窮奢極
慾歲漕關東六百萬斛海内虚耗昭帝恭儉一旦盡罷
之上恭儉愛民如倣古制國用之法通計國課歲入若
干國費歲出若干立一會計之書課入視祖宗時孰增
孰減費出視祖宗時孰寡孰多立為定格一斷以祖宗
舊制復進而考法於先王百年冗費一旦革之萬姓誰
不歌舞聖德漢昭盡罷漕運未足多也京口地固而民
悍劉裕嘗用之矣此金陵之東戶也維揚少弱近淮則
又強矣此金陵之外捍也彭城山勢雄偉實南北之要
衝古之立國者設險必在數百里外呼吸則四圍皆應
觀形勢之起伏其間強弱自相為牝牡信天造而地設
也覩淮而江之上流可想矣汴坦而無備豈帝王之都
宋太祖謂遷洛陽未已終當都長安耳吾欲循周漢故
事據天下之上游省冗兵以寬天下真英雄也自彭城
入汴萬里中原固在仰稽聖神經緯之蹟邈乎不可見
已中觀豪傑所以成敗興衰與其攻守之略蓋有可言
者俯察生靈困苦之狀無路達於九重深思地利不興
萬無致太平之理斯地也夏用之以貢商用之以助周
用之以徹今乃鹵莽耕之滅裂耘之不復有相之道海
内所由困窮也堯舜舉農師禹盡力溝洫文王即田功
蓋天子之職主於代天養民而守令又代君養民今也
數易牽制又多匪人地利誰與興復必也隆重守令大
略如西漢時治道乃有根柢戰於中原步不如騎騎不
如車車可以戰可以守騎便衝突可為游兵因思溝洫
法存戎騎亦難蹂踐豈有晉宋之禍也校所至風雲相
迎河山如待天寬地寬眼亦寬覺得收攝只在方寸深
愧主宰不立未免衮衮隨逐大化噫此心收却根本上
露生端倪纔與天地同體若放去自由便被軀殼私慾
裹住違禽獸不遠矣
莊渠遺書卷六
