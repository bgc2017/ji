莊渠遺書卷十一明魏校撰
拾遺(書)
與王純甫
承寄性與天道二說議論精確理即是氣氣為天性等
語吾兄必自有見得端的處故敢直截擔當說出不經
人道之語今亦未易以口舌與吾兄爭也明道先生有
言上天之載無聲無臭其體則謂之易其理則謂之道
其用則謂之神其命則謂之性率性則謂之道修道則
謂之教孟子於其中又發揮出浩然之氣可謂至矣此
說最為完備浩然章曰其為氣也配義與道無是餒也
既謂之配還好說理氣無别否近與一人論理氣因問
之曰人當哀痛時滿體如割涕淚交流此惻隱之心也
當羞愧時面為發赤汗流被體此羞惡之心也今且分
别誰是理邪誰是氣邪其人唯唯曰未也哀痛羞愧固
有發不中節時亦復涕汗流出豈亦理之為邪其人不
能自解校曰理非别有一物只就氣該得如此便是理
理本該得如此然却無為其能如此處皆氣為之也然
氣運不齊有不能盡如此處理氣合一則理即是氣氣
即是理昭乎不分孟子所謂配也氣與理違則判而二
矣夫子所謂回也其心三月不違仁又謂人能弘道非
道弘人皆此意也今試就吾心日用間體驗有時分明
見得理該如此而吾不能如此打成兩片若謂氣即是
理只好說善底一邊惡那一邊便說不去矣願吾兄更
精思而默識之可否幸速旋教烏反哺羝跪乳此是物
性稟得來孝至於鵝不復知有母是他性中元無那理
世間又自有孝鵝此意恐儘有商量承示伯潜進修動
履憂喜相兼伯潜固吾畏友也曩嘗大進一番今别後
又復一番精進校輩慚愧無地矣但其病體則深有可
憂者竊惟養德養身元無二理願以孔門求仁之旨告
之若只恁謹嚴固亦自好但恐拘迫太過則血氣且不
得舒暢如何得道理發生鄙見如此不知高明以為何
如
其二
吾兄處晦觀動其於治亂興亡大故固已默會於心傳
聞主上英&KR1086;天挺此大有為之機也乃以典禮扞格黨
禍將興天下倒懸誰與之解校嘗以天時人事窺之文
同既死上必注意渭先氣盛而才雄銳然以興致太平
自任此亦有為之機校憂其過也且懼其輕也又恐人
言激之則愈甚也願兄以公天下為心正其學術隨事
補救其偏慎毋輕與之辨論凝定以鎮之從容以誨之順
其機而轉移之天下安危將繫此人身上兄不可不加
之意也
别紙
承諭孔顔所欲勿者非禮也疑校并視聽言動亦將勿
之信斯言也則與仙家目既不視魂自歸肝耳既不聽
魄自歸肺何異豈校辭不别白與竊謂心放處正是非
禮孔顔所欲勿者在此非謂纔視聽言動便是放也大
抵人心通竅於耳目口體天君奠位四者守位稟命何
待於收惟此是心放出走作則四者皆其透漏之路而
目為甚故曰既從此放出却須從此收回此乃孔顔所
謂勿也心學淵微吾兄剖析於毫釐正校千里之謬深
感惓惓至情但此心往來機竅更願吾兄默而察之何
如
其三
别後每以吾兄抱病為憂陳知縣鯨過武城不識曾使
之診治否竊謂吾兄欲求萬全之安非主靜不可屈之
以尺蠖未也必蟄之以龍蛇夏首連山商首歸藏此乃
聖學第一義吾兄天資盖世苟能從事於兹凝精完神
深造自得其於却疾也何有嘗與崇志論此甚詳不識
曾舉似吾兄否元中超邁絶倫而學未精確責善輔仁
正友朋責也不識吾兄何以告之
别紙
允薦先生久聞其名未得面會今亦未敢致書質疑煩
兄自以已意往問一二至懇
周禮春官天産作隂德地産作陽德古今註者皆欠了
然
大司樂圜鐘為宫三叚古今註者皆莫能曉其義願求
箋註數語
律書三分損益隔八相生所從來久矣筭法甚精然其
術易窮故不得已而用半律變律但既曰半曰變則非
律之本聲矣宋元儒者始為隔八相生乃旋宫之法非
定律之法定律自當依周禮六律六同之序陽律皆左
旋隂吕皆右旋其法往而可返禪於無窮近世又謂黃
鍾之管長三寸九分蕤賓九寸乃黃鍾之變而非黃鍾
也其說何如求一折衷之論
古詩三百篇皆可合於絃歌願求譜數篇見寄近見允
薦大成樂譜甚精但以一聲協一字今譜古詩須有散
聲方合天然之妙向見陳元誠歌古詩散聲多少皆出
天然安排不得必須譜出來然後人可學耳瑟學久絶
久薦既能之願譜一二見教孔門甚重瑟千萬留意
其四
國家以漕河故河淮濟三瀆皆拂經汶水東注而障之
西久則將變其他禍皆小惟大河北傾將使千里生靈
魚鱉校深憂之而未有以處之不知高見以為奚若
與鄧魯别紙
聖人說話都是教人切實做工夫如學而首章聖人分
付要如此如此假令有一學生只管去念衆必驚訝以
為病狂喪心嗚呼此乃後世記誦之學設有一生只管
對人解說學是如何習是如何衆必驚訝以為病狂喪
心嗚呼此後世訓詁之學設又有一生要求勝夫子夫
子說學他便要說以不學為學夫子說習他便要說以
不習為習如此衆有不大驚訝者乎此即慈湖是也此
正棒喝禪師訶佛罵祖者也魯生魯生胡不觀鷹乃學
習都是實事空言使不得也
與胡永清
校不才一歲之中聖恩荐至有非疎遠小臣所當得者
寧不感激思奮嗟乎欲致太平求賢第一若學術不正
人才不興而期得賢萬無是理昔我太祖開設學校固
先行而後文科舉取人亦因文以觀行師儒從有司自
辟譬如大家延師今科舉弊壞已極士不務實學惟務
空言師儒多非其人教化所由壅也校昔不自度其不
肖強欲更張但俗學溺人已深此官終難行志雖勞何
補且撫已内怍亦無顔復臨諸生吾兄知我愛我與其
使罷精竭神較閱掇拾俳偶之文而實無補於世孰若
使之優游林下發明周官經世大法及條春秋撥亂綱
要庶幾可以助興太平玉汝於成惟兄是賴叔賢渭先
避嫌不敢通問俟得請後奉瀆也
其二
傳聞元山病故上必注意渭先矣世道之責吾兄不可
不自任明主可為忠言但救其末流不若正之於本指
陳闕失白發姦弊不若因機而導之其機安在羣臣不
得面見無可致力者聞上聰明好讀書惟有開陳古聖
賢讀書之法使上自求之庶幾有大開悟但古聖賢讀
書與後世絶異其差只在毫釐間不可不辨也病倦言
不能悉世道可憂處將來何者為甚願吾兄常籌之庶
幾轉移救正容易著力也
其三
近讀吾兄執中一奏不覺心開目明其於君德國體關
係甚大而切經術正所以經世務不我誣矣校嘗學春
秋頗覺聖人撥亂次第此莫還是第二着且道第一着
何先請兄靜中洞察天機所向必能中其肯綮也
其四
上祈雪於南郊十七日有事於大社是日祭畢而大雪
此吾皇精誠感格也噫以吾皇之英明而導之以聖學
明乾坤易簡之理體天地交泰之道其於太平何有吾
兄精忠體國聞此亦當鼓舞惜乎有君無臣不能不為
之浩嘆耳
與余子積别紙
嘗謂古人讀書主於體而行之與後世惟事講明者異
武王曰今民將在祗遹乃文考紹聞衣德言往敷求於
殷先哲王用康保民汝丕遠惟商耉成人宅心知訓别
求聞由古先哲王用保乂民弘於天若德裕乃身夫子
曰誦詩三百授之以政不達使於四方不能專對雖多
亦奚以為此古聖相傳讀書之大法明戒也聖人之學
大以密校近讀周禮見其區處天地萬物各得其所建
立規模綱中有紀紀中有目徧布至為精密誠聖人經
世大典也而久鬱弗彰校頗發明其義務求可以推行
於今吾兄深思善悟懇惻直言敢錄天官冡宰及太宰
分職奉上請教願兄且勿開看先將聖經及諸家注疏
閱遍思量聖人包括運用處然後閱此則彼此得失瞭
然便中求摘紕繆匡其不逮更願兄畱意此書於世道
大有助也
其二
承諭徐州水灾重大民窮盜起賑濟無糧勦捕無術自
病書生之學未適時宜此固足以見吾兄憂勞惻怛之
盛心矣校不佞敢再以書生之論上瀆高明今日事勢
困窮極矣願吾兄方寸間常以禹稷之心為心凡可以
救民者無所不用其極請命於朝力言百姓饑且死懼
散而為盜賊以貽國家憂積誠意以動上安知廟堂不
惻然而念之乎否則受人牛羊求牧與芻而不得孟子
所以語平陸大夫者可謂無遺策矣錄寄春秋繁露二
章讀之未能深了豈内經所謂知其要一言而終不知
其要流散無窮者邪趙氏屬辭固有鑿處然考訂該博
功夫精專足備一家之學恐與程氏本義大有不同也
高明暇時熟玩當自見之
與夏惇夫
在滁事簡望尊坐鎮雅俗使善類有所瞻依其益多矣
雖然勿以事簡而弛防閑也御下不可不嚴也臨事不
可不慎也山水雖佳幸毋終日徜徉觀之比曰觀我生
君子无咎汝節天下竒才也而未必能遜志於學吾兄
痛相切磋彼此必大有益也學者第一義必也恢恢乎
有好善之心不自足已不求勝人乃可以深造也淺陋
之見不識高明以為何如
其二
愷悌君子遐不作人想今已有次第恨道遠未獲聞其
詳也承諭今音歌古詩同於俗樂云云深得慎重謹密
之道但校所取者正以其曉音律耳感人天機莫神於
樂此乃後世一大闕事校嘗小試於嶺南頗有效騐食
芹而美故欲獻之吾君也伊川不答溫公甚善但在校
則可吾兄舉似源甫則不可彼正病於不肯盡言今又
益其疾矣天氣正溫充盎宇宙願兄養德養身自愛
復邵思抑
前屢得吾兄書意向甚切頽惰之餘賴以振迅然猶未
得平日端的用功今承來教愈覺鞭辟近裏所舉病痛
皆就實地上說出來昏弱之資受益多矣惇夫有言此
心提起處便是天理放倒處便是人欲提起心自提起
放倒心自放倒至哉言矣日用間常切提撕須令應事
接物與靜坐讀書時功夫合一方有得力處耳靜中涵
養體騐所得所疑更願遂一見教幸甚所論良心數語
甚精鄙意亦謂如此江西典學舊為有時名者作壞一
番近日典學臨難不能死節師道掃地朝廷選擇而起
吾兄大愜士望其責甚隆也象山故江西人今其學張
皇於一方此吾道明晦通塞之機人材盛衰世運否泰
皆將繫焉非得吾兄拔本塞源何以力救兹弊此又同
志所責望於吾兄也伏承不棄遣使持書以出處之事
下詢淺陋顧校何足以知之願以昔日求去之心而度
今日可出之義則將不俟終日決矣
其二
故人日以遠悠悠我思吾兄親切用功日用間想有得
力處天德本自完具却被已私障蔽重重自非決堅定
志用勇猛功如何得透出校因學不得力未教而已知
因慚對夫子宫牆故人不棄願有以振我秋令嚴肅天
高氣晶願兄法天推盪胸中陳垢以收摧䧟廓清之功
不具
其三
不才多病久當退藏天意固將大儆昏惰之資而畀以
丘壑違天不祥不敢不勉日承下問略獻所疑今復麤
舉一二以吾兄切實用功當先了了矣古人口未嘗說
性終日於性上用功如何是性動處可見善乃天真性
之本然惡乃人偽從軀殼起故不可無澄汰之功古人
所以貴於精一也然必須篤信性之本善與聖人同乃
能確然立志子積論性得無支離矣乎今欲於理氣處
求一說融貫可通恐涉於想像講說矣象山天資甚高
論學甚正凡所指示坦然如由大道而行但氣質尚麤
鍜鍊未粹不免好剛使氣過為抑揚之詞反使人疑昔
議其近於禪學此校之陋也喜怒當求之性情不當求
之議論今舉先儒同異之說而求一說可通是又想像
墮於言語間矣躬所未逮率爾奉答慚負慚負
其四
來諭若以奔走廢學古人造次必於是顛沛必於是豈
待安安而後用功邪明道有言學者為氣所勝習所奪
只當責志吾兄以為何如
其五
别久寂不聞起居伻來喜動顔色吾兄蒞政臨民不識
此心常精明否儻因而汩没却須求一出場也禮曰孝
子將祭慮事不可以不豫比時具物不可以不備又曰
虚中以治之此言論敬極為親切邊事本易處分而廟
筭或欠整暇盖未知敵虚實也中國大勢盜賊實惟近
憂然莫如山東為甚今機械已萌矣吾兄所論列必切
事情便中幸有以教我
其六
永清南還吾兄朝夕又得親一畏友此殆天相二人也吾
兄明敏有餘却似剛毅不足故於沈潛之功決定之志
未能自慊於心與永清處當甚有益永清豪傑之才但
涵養德性變化氣質之功未免從前缺少近告以體仁
功夫躍然而喜但未知别後得力處何如願以孔門程
門所示求仁之方與相切磋台仲數得相聚否近道之
資好善之志深用嘆服但其用功次第未知何如莫於
閒中消了日月責善輔仁朋友之職願各努力相勉
與桂子實
久不聞故人起居懷想無已姜源甫余子積來訪盛稱
吾兄進修之功昆仲自相師友朝夕漸摩以講明禮樂
為已任聞之曷勝欣仰先王之禮久不明於天下高明
乃獨深信而篤好之考求其故冀可行之於今此其志
當於古人中求之校病卧家居深恨弗獲執經請益抑
嘗聞之明道謂横渠以禮教學者甚善又病其下稍頭
溺於儀章度數之末如喫木札相似此言又何謂也二
程先生平日教學者未嘗不以禮然其言曰涵養須用
敬進學則在致知此其本末先後之間必當有辨高明
其自擇焉
與聞靜中
卧病衡門久矣不聞故人動定今始知年兄改官考功
深為朝廷得人賀今國家紀綱尚存海内幸而未亂者
前後考覈亦與有力焉明年春當考覈之期天下之治
係於年兄天下之亂亦惟年兄天下之望咸在年兄天
下之責亦惟年兄尚其勖哉惟吾兄惇厚靖默近仁之
資朋軰鮮有能及者而且精密小心動無過舉黜陟大
事固當加詳但未知剛斷明決處比舊何如耳君子居
其職則思死其官有官守者不得其職則去昔裴洎三
爭事於上前不聽李藩謂曰曾以出處決之否憲宗乃
從洎言所願年兄壁立萬仞以澄清天下為已任勿為
大利害所動摇其察之也必精其詢之也必廣其行之
也必果其持之也必堅所陟也必有以慰天下之望所
黜也必有以快天下之心公道大明紀綱益振則海内
猶可望治也聞諸縉紳咸以公輔之器期待年兄年兄
一生勲業咸在此舉尚其勖哉
其二
校昔官南都司直劉公寔為吏部端居簡出惓惓於鑒
别人才爾時世道方傾危君子有所恃而不恐小人有
所畏而不敢為非隱然為一時之重吾兄清德重望與
劉公同素善品評人物雖然校不惟欲兄為衡鑑更欲
兄為大匠今世人才衰微須大振作之汲引之挽回世
道庶幾在此
别紙
天下大勢有緩急故君子之應之也有經權今國家之
事亦孔棘矣若以常法應之恐未足以救兹變也東南
大水數百里生靈將化為魚不識當道何以救之乎
其三
源甫所載革除時事雅有史才其包舉也廣其考訂也
精其臧否也正今亦不必改竄但取其所載事略以朱
墨别之凡朱點者錄出便可成書矣墨點者亦不可棄
别錄出之以備料檢故事愚見如此不知高明以為何
如又源甫所查者多吏部兵部事更願託相知者備查
戶部禮部工部及刑部事各衙門亦然但有關係者皆
科條錄出可以大補我國家典故不但可補史氏之闕
遺也校昔見兵馬司所取妖人南赤肚供招備載藥劑
分兩製法可以延年可以生子不覺吐舌君子作事當
為遠圖此事竒甚必且傳播四方豈無癡人欲嘗試者
但云假造秘方殺童男童女和附子等藥為方則其術
不復售人亦不談之矣吾兄老成持重必能深長思招
議中決不草草也未知此事畢竟何以處之
與吴德翼
校讀尚書見唐虞君臣互相戒飭凜然生祗懼之心今
交友多唯唯之風願與吾兄共惇古誼校嘗竊謂吾人
材質易為氣稟拘住若只就謹言正行上做工夫固不
失為自修之士終恐規模窄狹展拓不開直須卓然立
志以古聖賢自期見得箇義理大原學問要切處日用
之間先立箇大綱領然後循序用功庶幾規模闊大不
受氣質限量孟子之所謂能盡其才也
答潘希召
承諭某近已回頭但猶未轉步此誠可為吾道之喜但
以愚見窺之某豪傑之士才高氣雄此等人既已回頭
不憂其不能轉步但恐未肯回頭耳然此亦難以口舌
爭要在積誠意以感動之耳古人只在實地上用功孝
則真箇是孝弟則真箇是弟存養真箇是存養省察真
箇是省察故朋友之際相勸而善工夫冣多不消費許
多言語後世只為實地上工夫不及古人故議論愈多
愈閙承諭近讀孟子只覺深得一格子此等必有灑然
自得處第恨離索之遠不獲面詣以領教言
與張常甫
往歲會於吴門承諭天人之際逮今猶覺凜然年兄既
已識得此意其於戒謹恐懼之功自不容已日用之間
必有獨覺其進處但未知虚心受善及廓大規模處比
舊何如校竊聞之夫子曰吾十有五而志於學孟子曰
乃所願則學孔子也學者立志直截要學聖人則日用
所講皆聖人之學便自見得箇根本簡要處決不作枝
葉瑣碎功夫其於訓詁辭章非惟不屑為實亦不暇為
矣年兄聰明過人又多材藝恐於訓詁辭章未能絶利
一源故區區有懷尚欲以此瀆告耳
别紙
嘗慨心體湛如太虚只因軀殼上起種種私意便如漫
天雲霧莫能就根上勘明我身從天地來天地開闢會
當有混沌時我身有生固當有死何啻海上一漚風前
一塵死生已透更無關則人間世所謂名利關聲色關
者更無難透矣而後心體超然天德自見且道世間貪
生怖死底畢竟免得否人何不自省悟愚見如此敢呈
似吾兄以求是正
與蔡希淵
吴門一别相將二三十年吾兄則既老矣而校年亦踰
艾不敢復以世俗常禮筆墨陳言溷長者記有之高山
仰止景行行止鄉道而行忘身之老也不知年數之不
足也俛焉日有孜孜斃而後已請以是為高明獻承示
新刻太極圖解及改竄西銘足占吾兄精力沛其有餘
不然豈其皓首而猶游戲翰墨邪未知元公純公見之
還首肯否
與崔子鍾别紙
體仁舊說當時雖頗知鞭辟近裏尚涉想像日用間缺
却行著習察實功立本處未能致一不免更端邇來杜
門修省遠求堯舜危微之戒近體孔顔克復之傳用是
惕然愧懼所恨昏惰之資不能勇猛奮前願吾年兄常
賜鞭策
與徐子榮
别久瞻仰曷勝吾兄位望日隆當自任以天下之重校
天之廢才也乃扶病入汴抗顔復為人師慚負慚負過
歸德考按諸生乃微子所封先聖祖宗所自出之地也
曠百年無表章之者盖有待於皇上焉耳校謹具奏以
請事下春官願兄與西樵共成兹美此萬世一時也
與王時行
一别十有六年始有虎丘之會竊覸吾兄所存剛大尚
存精神視舊則歛藏矣此固可喜然猶未足深喜者欲
吾兄百尺竿頭更進一步也校嘗謂人能虚已從善則
天下之善皆將歸焉易曰或益之十朋之龜弗克違元
吉孟子曰好善優於天下吾兄若於此處著力所進詎
可量邪更願沈潜以求之勇往以行之沖澹以守之毋
以教外别傳亂吾聖門宗旨使彼此失是也
其二
别久曷勝瞻仰古之大臣不用則天下仰之用則功被
天下何哉其誠素積有以感格天人也故曰才與誠合
然後能勝天下大事吾兄今當暇時正宜勤懇大進厥
德訪求人才講求經世急務以古聖賢豪傑自期待毋
徒養望自高也何如何如
與梁仲用
校無似誤蒙教愛二載於兹緬惟執事以默名菴而言
語傷易傷煩十常七八豈欲寡其過而未能邪人心通
竅於舌舌動則聲因以宣故人之多言者舌常有動意
盖此心全體俱奔在上面也仙家守氣必先塞兊固靈
根吾儒欲存此心亦須捫口勿言不輕漏泄意自歸根
則養得心完密無罅隙可走易曰修辭立其誠所以居
業也人之所以輕易其言只因不把當事才高之人事
來應付得去揮霍得下其失尤多凡此皆放其心而不
知求也故嘗妄論欲求放心必自謹言始校方咸其輔
而乃以艮其輔勸執事可謂舍已之田而芸人之田者
矣然在執事自不當因人廢言也
與陳宗獻
校多病惟泉石之與居鶴鹿之與游世與我而相忘久
矣意猶依依在天台雁蕩間者念省齋素菴之真率也
渺山川之阻修歎聲問之日疎兹得秦黃門出宰望邑
今而後彼此得以常相聞矣昔歐陽文忠公每見學者
好語吏事以其有及物之功也國朝設大明律後法例
日多吏莫知所遵守弘治間刪為問刑條例其後奏行
又復增多省齋一生為刑官冣久平恕多及物之功今
當閒居取舊例而閱之中有難行者私論其故因機上
聞此天下之福也校嘗怪大明律中文武官犯公罪文
武官犯私罪因何不行起於何年何人奏請死罪真犯
雜犯法家承用已久莫知其原省齋必能究其本末也
便中幸賜教
與王誕敷
傳聞吾兄治郡勤勞久而弗懈此盖忠厚懇惻之心不
容自己吾夫子所謂居之無倦行之以忠者也但為治
亦當綜執體要振揚紀綱庶幾恩惠所施周徧廣闊若
徒屑屑庶務屈首於簿書聽斷間則將有偏而不舉之
處此理勢之必然也然吾所謂體要非簡略庶事也深
識治體舉其大可以包羅細事而無遺也吾所謂紀綱
非專委任他人也分政百職吾可以坐鎮於上而責其
成功也校讀經史見古之人雖位有大小時有汙隆然
其治皆先有一定規模然後次第施設故用力少而成
功多也年兄大度士乃敢進以此言
其二
傳聞貴治灾傷頗與敝郡相似何辜斯人荐遭酷罰哀
哉年兄素寬厚覩兹艱難其於慘怛固當倍百恒情也
目下荒政檢勘宜早蠲免宜寬下司奏行咸觀望上司
意嚮所在大絃急者小絃絶願明諭屬吏一以救民益
下為心庶幾少延垂絶之命年兄尚念之哉
復徐子謙
姑蘇密邇貴治傳誦政聲洋洋滿耳夫以&KR0548;惻憂民之
心而濟之以平易精密之政宜乎事便而民安然德翼
又稱善政所召天降嘉禾自楊守承芳以來僅一見嗟
乎天人之易格固如是哉然在年兄則當謙而弗居日
慎一日可也郡守之職至為親民君子學道則愛人如
欲少行其志無以踰此官矣然其澤有在一時者有及
於數十年之後者有百年者有百世者顧其規模次第
何如耳居今之世牽制孔多又多簿書期會之冗坐縻
精神不得專意於其遠者大者然此為常人言耳年兄
豪傑士也豈復時勢所能拘哉充吾懇惻愛民之心盎
然天地之初意氤氤氲氲盈滿於胸中發而施之於政
事凡世俗之毁譽利害休戚得喪一毫毋使芥蔕於心
以雜吾正念集郡之賢士大夫遠近父老相與講求諮
議兼總條貫次第施行因平易之政而更為久遠之制
因精密之政而加以闊大之規則其澤之所被遠且百
世近亦百年兄於兹土將廟食無窮矣南望旌麾每欲
瞻拜而多病所縻弗獲如願徒切引領而已
與胡希曾
吾兄清節瑩如冰壺一旦青蠅點白璧天下咸嗟矧於
知己五岳起方寸隱然詎能平也久矣然在吾兄吞雲
夢者八九此何足芥蔕人間世利害得喪寵辱關心只
為有我若曠然無我任他萬起萬滅豈能汩吾胸中之
和且我身安從生固出於天地今夫天地原也從混沌
來畢竟又混沌去我身住得天地間能幾時何故却就
軀殼上起許多意思維絆却浮名如蠶自纏自縛不得
堂堂自由世間只有道理冣大生天生地吾身又從天
地生當初天地生我時完全交付與我今也須完全交
付還他生一日便當盡一日道理故曰窮居不損大行
不加卷之不盈分散之彌六合維時春氣氤氲生意流
動充滿盎然吾人之仁也靜處春生動處春一家春散
萬家春敢以為祝
與毛黃門
久仰耆德願見而未得階乃蒙辱先以書儼若承教左
右嗟夫聖學不傳久矣空言溺心異端惑志願長者一
振頽風行著習察而後道可明也維時正得秋而萬寶
成更望收歛歸蔵以法造化不具
與方時舉
校病弗獲詢起居懷仰懷仰人物志稍增於舊頗聞有
後言或未必面告校辱過愛故敢以告願精覈之更博
訪之死而是非未定者姑徐之又如唐節婦周賢婦皆
古人所難而名不出於里門恐潜德尚多不遇君子表
章遂爾湮没二婦尚無恙例不當書故未敢白恐前此
或有類於是者衆司人物權衡者不可不留意也朱節
婦鄭烈婦已載五貞祠而傳不之及衆皆訝之未諗尊
意云何
與支孝先
昔聞論及華人農惰而不知耕山有葛而女不知織養
蠶矣而不知治繭水中有魚而無漁師吾因贊曰若興
此數利此廟食百世功也願為蒼生汲汲
與吕仲木
吾兄載道而西校兩奉書不識能達左右與否詩云高
山仰止景行行止鄉往之私意未嘗不在豐鎬間也大
哉聖人之道峻極於天願吾兄超然於訓詁辭章之表
聚精會神不作三代以下人物子曰予欲無言天生精
神幾何那得許多應付世俗儘隨緣說得無限好話當
不得四時行百物生也矧於不好人也要說他好三代
直道而行無乃不若是乎校於吾兄何能有所禆益然
猶時獻其一得之愚者以吾兄好善肯舍已而從人也
春氣漸温願若時完養太和之氣不具
答吕仲木
兩生侍教醉飽盛德而歸明道有云後人雖有好言語
終被氣象卑不類道吾兄以厚重淳美之德涵養既深
盎於面背正當於古人中求之耳今也講學者太易易
然而内省或缺似與聖門訥言敏行相反高擡此心不
在本位天下事一以浮氣大語盖之未知流弊何極吾
兄身繫海内重望愚意深望高明用志不紛以其全力
而向於道勿滯於訓詁勿散於詞章庶可障百川而東
之迴狂瀾於既倒也源甫經濟之學明習國家典章長
於兵法而人鮮知者今得同官當有切磋之益也敢以
為賀願常叩之庶可以發其胸中之竒源甫薰沐德容
益知鞭辟近裏著已則所造亦當長一格也
與鄒謙之
昔者請教承問發於屢空邪抑億而中邪善哉發藥矣
空空願學焉而未能億則校所不敢然而人苦不自知
譬如病者不自知其病得明醫指示而後曉然投以瞑
眩之藥而後疾脫然去體矣吾兄既知病證願賜藥劑
使無深入膏肓至懇至懇六書精藴中三卷知字四卷
忠字六卷格字二卷靈字與來教有相符處願取一觀
訂其得失幸甚幸甚承賜東郭文集骨骼開張明白痛
快善啓發人受教多矣但其間有說得甚是著題而殊
不切於其人者豈應酬之體當如是邪信如是無漏佛
菩薩亦時復為應付僧邪鄭壻若曾嘗受教於涇野今
卒業南雍獲在鈞陶之内何幸如之願加鍜鍊汰其查
滓底於精純至幸至幸
復徐曰仁
病卧窮鄉久不獲故人動定積有馳情兹承惠書深懲
吾黨各立門戶之私意極惓惓竊惟道乃天下公理愚
夫愚婦皆可與知人惟各有私心是以自生障蔽吾輩
相與正宜公天下以為心故曰大舜有大焉善與人同
舍已從人樂取諸人以為善若乃自立意見以私智窺
測大道便謂此乃天地之純古人之全體同已者則以
為是異已者則以為非斯其去道亦遠矣此校之所不
敢也安得吾輩同志數人相與聚首一處僕得聽於下
風彼此坦懷盡言無隱各陳所學質其是非騐之吾心
性情之實考之聖賢經傳之言參之天地萬物之理辨
異端近似之非振俗學支離之弊務求至當歸一精一
無二剖破藩籬以為大家豈不快哉若欲仍立門戶不
求同理而求同已則亦末如之何矣此校之所深願而
未能者也歲暮邵思抑過我道及高明有書與之講學
恨不獲聞其詳今會晤未涯幸以教思抑者教我雖心
之精微言不能盡然既陳其端庶幾思而得之可為他
日承教之地也至懇至懇
與楊實夫
惟時孟春和氣藹藹充盎寰極間萬物欣欣咸有生意
吾兄負蒼生之望願體此意以福斯民嗟乎時事日益
非矣每讀殷書周雅喟然不能為懷想吾兄在位者當
倍慘怛也舊歲吳下大水嘗奉書吾兄勸當途大施蠲
免賑貸之惠意弗得達今民之憔悴極矣而徵歛益苛
是何異於敺民以填溝壑也斯實禹稷過門不入之時
矣願勸新中丞速解一方倒懸之急幸甚幸甚
答王天宇
聞名二十餘年尚未會面惟神交而已伏承下問為學
功夫茫然不能答請姑陳其自訟之意吾人學不得力
只因無必為聖人之志以故纏繞於文辭擔擱於意見
不肯喫緊做功夫今欲反此必須辨得朝聞夕死之心
而後庶幾有成耳
與唐應德
侍教連日獲探心之精微洒然超脫塵俗卓哉卓哉但
毫釐易差恐微有近禪處徵諸孔門或有未合辨之弗
明弗措乃可洞極幾微於此尚覺欠耳賈傅致火致日
之譬聖學殆有取焉何如何如
其二
聞讀周易以應德之高明必有超然會心處便中毋惜
示教校昔治五經惟春秋易致力為多賴天之靈偶有
所見而又得之弗完體之未合恒用歉然深願應德撥
轉天機莫被葛藤纏去也雖然又不可落空不識高明
以為然否
其三
虎丘之會承諭所用功夫視前乎此可謂盡言無隱矣
學患不能行如應德之力於行所進何可復量但校有
所疑亦不敢隱應德信道篤矣而執德似未弘仁以行
之矣而學以聚之問以辨之寬以居之似有所未足吾
輩不幸去聖久遠學絶道喪不稽之以聖人之言安保
其無差校自度言輕不足以回應德雖然應德昔者持
之甚堅亦猶今者持之甚堅但願毋使他日之悔亦猶
今日之悔也聞欲過我跂余望之
與林勿欺别紙
兀厓之亡於世道有大關係南京一小内臣大呌曰朝
廷崩一座山矣里人有在山東作縣回者曰昔傳駕又
將出官民俱不知死所卒賴兀厓回天則兀厓非但忠
臣乃直隸河南山東之再生父母也
答簡中丞
修門一别八載於兹瞻仰厚德宛其如昨海瀕多盜屢作
屢止屢止屢作要皆販鹽之徒目前之禍尚小他日為東
南大害者必此也明天子挈長江表裏之封付公經略
必能為國遠慮坐消此莫大之憂欽仰欽仰天氣正暑
願靖共自愛
謝錢清戎
日旌節過敝里校偶出弗獲迎迓中心缺然承賜腆
貺深感厚德兵不土著世費清勾上下俱困一夫
行戌輒破數十家而禍未已也故曰難盡法者莫
如清戎而易積隂德者亦莫如清戎恭惟執事秉
國之鈞叱咤生雷霆呴煦成雨露東南億萬生靈
仰以為命先正有言寬一分則民受一分之惠校
不佞敢述小民仰望之情獻於臺下幸毋以人
廢言
謝郭侍御
聖天子方殷憂在上共惟道長方振風采於臺端今日
之事敵勢可憂未若漕河可憂之遠也漕河可憂未若
中原盜賊將起未起可憂之大也等而上之憂端齊終
南願披丹誠為明主忠言之自本而末沿流泝源俾天
下蒼生轉禍為福幸甚幸甚
與徐朝儀
荒政至急者蠲免賑濟今則蠲免尤急自來官司檢踏
災傷上司必復熟幾分一圩之中間有田成熟者必累
一圩荒田故低田小民往往將高田開没以免後患今
必須先期勘騐廣施蠲免之恩下令禁戒庶絶兹患一
年饑則缺二年之食久雨後必晴比及秋冬水勢須退
必資春熟庶可接濟秋成宜及今設法多收大麥種至
期給散貧民勸令廣種是亦救荒一助也更緩數旬麥
價必踊貴矣水勢滔天窮民乘機易聚為盜况於素為
盜區者乎昔承垂問盖已軫憂所謂太上救失於未萌
也今其勢己兆矣遏盜之機正在今日昔庚午歲盜賊
充斥官塘白晝不敢行父老有識者議令沿塘各區糧
長每區出巡船一隻與巴城塘浦東西二巡司往來巡
視因命點閘盜賊當聞風屏息也父老所謂建是議者
彼嘗目擊近地有賊官府差人不能擒後命各區糧長
與俱捕獲故也巡司嘗憂地方貽害每欲申請特未敢
耳校採輿人之論達於台座伏望年兄早賜舉行如有
效則推於他處可也
復胡郡守孝思
承示所定名宦鄉賢允愜公論千百年缺典一旦舉行
甚盛甚盛校不敏豈能有所贊襄爰舉一二缺遺告於
下執事伏俟鑒裁名宦若漢都尉任延太守第五倫張
霸梁郡丞江革唐刺史蕭定宋知州閻象通判徐奭僉
判司馬光知州孫覺李光鄉賢則高士若龍丘萇忠義
若張乘孝子若龔明之篤行若陳之竒名臣若王葆流
寓若黃士毅毅嘗受業於考亭之門其他可稱述者尚
衆願命三學諸生悉心蒐訪科條其人參以史傳而明
公詮定焉垂示永遠以為法程校不勝欣願
别紙
鄉賢有沈既濟者觀其選舉議及請冠中宗之年書武
氏之事乃經世之識也嘗坐楊炎薦左遷終身後陸宣
公為之申薦更願考訂其人俞琰神仙家似不可與其
所作弦歌毛詩譜願就其家訪求之此書渴欲一見也
其二
别後風伯所阻遂不果行有虚尊賜文選及陽冰法帖
已拜嘉貺嗟乎文章字畫皆生於人心又繫於天地之
風氣故不能不與時高下雖豪傑之才亦未免囿於風
氣之中雖然天地氣化渾厚澆漓固各有時而吾人返
朴還淳豈無其道論其要不越乎此心收聚放散之間
耳每讀易至於大畜小畜未嘗不三歎焉葑菲之見不
識高明以為何如傳聞荒奏已得請小民歌舞德澤願
刻日散布民間庶沾實惠
其三
承示樂府其格雄渾其調悲壯沈鬱或婉而麗盖兼衆
體而雜出之者乎雖然校不敢贊而敢獻所疑古詩中
聲之所出所謂人詣乎天為至人言詣乎天為至言故
可被之八音其極動天地感鬼神而况於人乎今所傳
三百五篇非盡孔氏之舊以其繁聲多也而後世莫能
非之知言者鮮知音者彌鮮樂府要皆出於風氣多屬
繁聲其勁以急者邊聲也有殺聲者必有殺心其靡靡
者俗樂也有淫聲者必有淫思是故君子不可以不慎
也高明以為然否天氣正寒願若時凝固天真不具
答聶郡守文蔚
林廣文過我首詢吾兄起居且聞所以不出之意甚慰
遠懷豪傑樹立自别今之講學者好說心常動而不靜
不復知人生而靜為天根來書獨深取蟄龍之譬山林
之日長道義之功深足占吾兄進德矣達夫邇來用功
何如校勸其辨自聖作聖之别不知渠肯俯聽否彭石
屋完然赤子之心而講學頗闊步相會淺不曾獻得一
服藥也
與王郡守克敬
今吴下惟糧長為苦役公十分盡心莫不知感大抵其
害有四一曰起運此大政使然由今觀昔固自有間雖
然宿弊實未盡除士大夫度量小便欲邀功生事減去
加耗使糧長重困願加優恤二曰收頭此其弊在有司
今蒙禁革立為櫃收之法甚善甚善但姦頑細戶不納
者有司不肯查姦書總結在糧長戶上則又累矣願加
之鑒察三曰大戶此則士大夫不能無責今既自兊則
無此累矣却有姦民二三石上下者恃頑不納煩查照
近年楊二守事例令糧長查報難徵人戶文册在官先
行追併四曰包陪此須設法開墾荒田實為永久之利
調收極不便於糧長極便於小民舊歲聽糧長自收小
民十分嗟怨今歲願仍調收但須督有司耐煩着實催
徵不致墮誤以累糧長乃為兩便大抵收糧之時小民
可憐而糧長可惡兊糧之時糧長又可憐而兊軍可惡
交兊之時兊軍又可憐更有可惡者安得如公輩布列
上下内外使人人安生樂業乎校所採民言若此敢轉
告於執事傳曰芻蕘之言明者擇焉
莊渠遺書卷十一
