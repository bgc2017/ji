莊渠遺書卷十二明魏校撰
拾遺
書
與嶺南社學師
慨自古風寖薄庠序之教廢也久矣本職承命督學兹
土深為是懼爰興社學訪明師僉謂如先生者模範謹
嚴宜憲蒙士兹者舘舍告成敬修書幣延請諏以陽月
己夘日啟舘伏望體聖明化育之心念本職惓惓之意
毋惜俯就先期貺臨早敷德教於一隅可暨風聲於列
郡庶幾遠近相承教事大興古風復見於今日本職不
勝至願惟冀鑒亮不宣
與河南列郡守
校鄙人也豈堪中州教鐸今來已晚又迫賓興之期大
懼弗克選掄以上副明天子求賢之意恭惟執事一郡
之綱也諸生素行某也賢某也材或某也不肖久已知
之雖有未知朝訪而夕可得矣敢竭誠悃求助於執事
忠莫大於以人事君願殫厥心禆校成此盛舉州縣長
令暨於師儒與諸生彌親其知彌真而與校未信也執
事與之相孚願逹此意共濟登斯有三善焉一可以為
國得人二人知所勸可以為他日興教化張本三所舉
得實不至於長詐偽之風反傷大體校不勝至懇
答王郡守子正
伻來承下問惓惓於吳氓甚盛心也顧淺陋何足以當
之聞命祗辱來諭禁奢靡息争訟此誠今日對病之藥
也如校之愚更願明公以書請於鄉士大夫相帥以儉
共成禮俗以為民表富民能節儉好禮者勞之擇其犯
分尤不率教者或使卹其宗族鄉黨或督之開墾荒田
而官無所利焉小民庶其風動乎乃若倡優賭博搬戲
雜劇男女遊山燒香此尤風俗大蠧願為之厲禁犯則
峻治之詞訟一事願以誠感上司勿輕受詞及偏原告
以長刁風勸屬吏廉靖愛民勿利紙錢贖米民自以不
擾明公復以書請士大夫舉行族約鄉約訟當自簡矣
古人有言治天下者何異於牧馬哉亦去其害馬者而
已矣願加之意雖然之二者固急務也如校之愚則謂
莫急於正紀綱願明公推誠於郡佐邑令同心共理治
道去泰去甚大抵法弊昜救人弊難救而時弊尤難救
雖然如猫捕鼠一擒而衆惕矣伻回先此奉復仍令二
三子詢訪民情具時政當罷行者續以告也
答吕德
汝書惓惓問政嗟乎今之作縣即孔門之為邦也但古
有君道漢猶有長道今直僕道耳此固法弊亦由人弊
下焉者惟知漁利人面而鬼心此盗賊之行也汝必不
肯自汙亦不待吾勸戒稍上焉者但務名以干上司之
知其弊徒虛文無惻怛之實此市井之心也吾不願汝
為之也時新居鄉亦嘗見作縣者守身如玉之潔如冰
之清而愛民也如父母之切而不獲上下之心者乎保
伍法古人嘗行之矣妙在誠心愛民因俗以為教所謂
神而明之與民宜之也安石行之而害者法既苛擾又
以刻急濟之皆由其拗性彊心所致也
答章懋實
承示奏篇足見惻怛之意書稱欽哉欽哉惟刑之恤哉
曾子曰上失其道民散久矣如得其情則哀矜而勿喜
此心何心也天地生生之心也充之滿腔皆春推而逹
之六合皆春矣但事多見行覆本昜於破調不過曰合
無申明則又作一場話說矣東漢而下奏篇往往瑣細
萎弱惟孔明出師表可泣鬼神唐人尚駢儷陸宣公奏
議炳炳如丹口不言仁義而仁義存其中亦不覺其為
四六也宋人自諸名公外皆未免於議論多范文正公
則又迥出諸公之上程朱奏議自當於六經中求之而
明道數篇若用其言可以從容三代之治近世奏議往
往是舉業否則吏牘又否則一篇古文詞胡端敏公論
事剴切讀之令人心開目明願親家究心焉平時作何
功夫所交何人皆吾所願聞也
與陳克修
暑中不獲入城看汝此心缺然之任已浹數旬矣部中
諸事想俱悉其本末昔太祖嘗言朕蓄百萬兵於京師
不曾費百姓一顆米以開江北諸屯也工部特設屯田
一司想專為此今廣屯如故而大困民財不知其弊起
於何時願為我考究顛末詳以見示至懇
答王民熙
承諭克己之難自非懇切用功豈能知此艱苦狀敬仰
敬仰雖然此莫只是後天苟知人心惟危常存畏意蓄
吾全力纔覺萌動便逆折之擇其甚者與之鏖戰必也
誓不與賊俱生滅此而後朝食庶其先天乎躬所未逮
姑誦所聞慚愧慚愧承問中庸指歸且未作五經已付
之忘言惟禮記經文不可不刪定容他日為之
答曾太平
與故人别十有四年矣徐亞參王泗守過我僃言善政
余作而歎曰有本有用之學固如是邪甚為赤城之人
喜之自守令之數昜也而癢疴疾痛不關於身今若此
真民之父母也來諭所舉戒懼慎獨足見留意於切已
之學但未免猶落言詮而分屬正心誠意則彼此似俱
失是願更體騐之夫中庸與大學一也大學教人用功
首把明明德來說中庸則首舉至善指示人亦猶大學
之提起知止也中庸之戒懼慎獨乃櫽括大學八條目
只是一箇活敬大抵人自未應事及乎應事以至事過
總是此心又進一步自未起念時及乎起念以至念息
亦猶是也善用功則貫串做一箇否則間隔矣吾所謂
立本是貫串動靜工夫研幾云者只就應事起念時更
着精彩也近作大學指歸大學翻楷大學考異寄往指
歸錄本偶不在以草本寄其間更有一二修改處然大
體則不異矣試體騐之有不合處儘好商量維時仲春
宇宙間渾是一團太和元氣薰蒸但覺或未至而至至
而不至近則調爕一身遠則康濟兆民尚慎之哉
寄參
自汝涖任後久不得汝書至今懸念周子樞督學四川
取道江右吾有書寄汝想已逹毛剛卿自雲南回道經
袁郡云會彼中士夫往往訾汝恃才而傲慢人好張弛
而不知體要嘖有煩言惟范太守說汝所行是多扶持
之言嗟夫好事難成好人多磨一至此哉雖然己所不
欲勿施於人行有不得反求諸已此聖賢教人忠恕之
道也以迹觀之悠悠之言似出妬婦之口以道觀之因
是而反求諸躬有所未善則改無慊於心則加勉何莫
非吾忠臣也何莫非吾金玉益友也縣尹立於萬民之
上誰非俯仰吾者惟吾獨尊矣故不患其折挫也而患
其昜驕也有所拂鬱於心觀省加密兢業轉深久之自
當孚應古之學者必先理性情汝之性情素傷於褊急
而於寬大和平惻怛忠厚之意有所不足或因事觸發
或自覺知或得人指破大煆煉一番此最是着力處亦
便是得力處也化漸長成讀書勤惰何如汝父儻出外
衙中凡百關防俱當用心昜家人利女貞男正者身正
也女正者家正也况主母不在内外尤當謹嚴慎勿以
官事在室中言之恐昜漏洩生事汝居家素儉泊今居
官尤當儉泊於家古人官箴將勤補拙以儉養廉說得
甚好前軰又有箴自高不高護短終短有銘内不足者
急於人知沛然有餘厥聞四馳皆格言也吾與尊幼俱
平安汝不必掛念一縣經綸四海同願汝以不忍人之
心行不忍人之政廟食百世詩云有斐君子終不可諼
兮
與楊尹仁甫
吾崑九保鄉氓朱朴有賢婦曰周氏朴忮人也自丱角
時為婚以睚眦之憾棄置終其身然以賢婦善治家也
猶委之内政已而他娶賢婦處之如常再娶者化其德
願以妾禮自居不敢與賢婦均禮朴他日擕外婦歸再
娶者亦不見答懟不能堪賢婦數教勸之已而外婦死
情好如初賢婦教誨之力也再娶者及外婦所生子女
賢婦鞠育之不啻若自已出子女長成猶孺子慕朴壯
歲死賢婦哭之甚哀竭力持其家賴以不墜再娶者於
吾家有中表親自兒時已知其事今賢婦老且病矣
與吳德翼别紙
錢進士來致尊命問修辭立誠此吾兄不耻下問之盛
德也校承命祗辱長者有問不敢不對正欲求賜教也
今略箋數語未知然否忠信所以進德也德者非他吾
心固有實理也若無真心早自與理背了必須發真實
懇惻心方可進德修辭立其誠所以居業也人有實心
必須作實事句句都是實話若容昜出言不檢點便散
了這實心噫最泄漏處莫如口知至至之可與幾也知
終終之可與存義也知至而不肯便至此非真知也知
終而未能終之道理便有缺䧟皆與忠信不相關此心
若真知是真知行必力行
答金世龍
相去萬里悠悠我思不知邇來作何功夫同年中合志
者為誰同鄉中合志者為誰四方之士所交者為誰昔
提學高汝白之諸父隱君子也雖則教汝白以舉子業
每歎曰可惜可惜假令得狀元亦自枉過一生其後汝
白舉進士以書督責之曰汝得一第吾不為喜而以為
憂此後必駸放肆可錄逐日言行寄我汝白歎曰吾終
日在側豈不我知而憂我放哉試問一老家人曰比舊漸
不同矣乃儆懼置一簿錄其所為試自檢點其過不可
勝書乃大激勵為學卒為善士汝昔好為深沉之思其
後又若欲趨捷徑者今其究竟得力處何如日用間最
可自驗皆實學也
答俞獻可知縣
大丈夫欲致君澤民不為相則莫如為令與守近君者
莫如相近民者莫如守令而令彌親矣癢痾疾痛無一
而不相關也居今之世可以廟食百世者惟守令則然
民之思令彌深矣雖然三代封建有君道焉兩漢守令
有長道焉今之郡縣直僕道耳士之雄成者不屑焉謂
之雌伏吁何輕民命也賢者所至塗炭者可使之枕席
小民戴之如君親之若父母上之人固將敬之如九鼎
大吕山川若增而勝焉然則能重此官者是固在我遠
承存問深感不忘故舊之盛情傳曰若保赤子心誠求
之以此致祝雖則雨露雪霜均之澤物然吾願故人之
為陽春也
與王時行
古有旅人歸人之目吾兄今始還莆真行者之赴家也
古語見月休看指歸家罷問程信是樂事惟心亦然一
自孩提有知漸離郤真境久之不能自還故曰與接為
搆日以心鬭又曰其心之出有物采之一語最警曰靈
臺者有持而不知其所持而不可持也緩則無功急則
彊把捉非可久之道此須尋恰好用力處而自行持吾
兄喜昜時亦有妙悟處而越出者多夫學昜者非學其
言也學與造化相似也願吾兄體昜日用間一言一動
務求合天然道理而不敢輕則懸空之論竒怪之見一
字亦使不著矣
與徐少參
故人過我時約以他日還當再過我故别時未及盡所
言夫學所以變化氣質非隨氣質為學也譬之於醫必
先求責病原乃施治法吾雖折肱屢矣而非明醫念無
可以相益敢於聖賢千萬言中拈出一言以告曰沉潛
剛克不知可為瞑眩藥否若未中病不妨再商量也吾
問人才汝嘗言嘉興貳守吾心慕之每訪其郡人皆言
不肯幹一事亦不能幹一事此若言何謂也
與利僉事賓
昔者伻来但言汝將出巡過我不言汝已陞官故復書
先附寄六書精藴一部别一部寄張柱史其後從子過
南都特來謁汝始知汝已僉入閩矣不知汝過姑蘇何
以不一過我必有以也而我不知耳吾離羣索居也久
道德日負於初心不知汝奔走宦途此心能屹如底柱
不為風濤所震撼乎能抉浮翳以開東明乎宴安鴆毒
能勿懷乎人之學強者當柔克弱者當剛克是故急則
佩韋緩則佩弦汝宜自察乃可長善救失也
與顧禹鍚
承惠真文忠公文集自晦翁後學有實用者勉齋魯齋
及公而已本傳稱公所至惠政深洽不愧其言奏議明
白剴切胡永清嘗言晦翁奏議精光鑠人讀之雖名公
鉅卿所建明盡為所掩真文忠公庶幾而神不及也永
清奏議甚好人多泛泛觀之不知其意之所存一事有
一處置皆鑿鑿可行也
與金推官世龍
嘗讀書至甘誓費誓啟嗣位卒罹有扈之孽伯禽撫封
於魯年尚少也而當淮夷徐戎兵衝應之皆整暇可以
見禹周公之家學皆切於實用自科舉之學興率皆空
言無益故有讀書萬卷不讀律致君堯舜終無術之譏
吁有是哉吾昔少年筮仕得刑官大懼見前軰老法家
必請教焉未有能彊余志者幸遇胡端敏公同寮曰問
刑不難於招而難於審情若欲得情必先明理其後居
刑曹八載每見同寮嚴刑訊囚多不輸服吾終日或不
撻一人而情常先得只是虛心察理視民如傷故民多
感服也康誥吕刑此法官之規矩也咎繇為古今刑官
第一今不能知其詳矣大抵其學以天為主而好生一
言者真天心也敬為故人誦之
與聞靜中
傳聞敵人内侵蹂踐太原至於上黨今散而之他不知
回舊巢邪抑改而他圖邪邊警之由出自俺答及吉囊
之子邪或小王子尸之邪小王子不足憂所可畏者俺
答及吉囊之子不知吉囊居河套中寇陜以西昜為力
何以靜而弗動邪吉囊之子能為俺答下否諸子克和
否此可間而離也黃毛韃子素強今不知能為狄後患
否此可招而使也三晉之民天下莫強焉今荼毒甚矣
此可激而用也但患文武才略持重識機變者難井陘
阨塞難出此道可虞猶未若東北可虞之甚也華當新
與敵婚言之可為寒心近見黃掌科奏差彊人意昔嘗
見胡靜菴李遜菴之籌邊如運之掌今九原不可作矣
病卧空谷消息苦難真吾兄素體國又宰留都必有的
報真見便中幸示慰
與陸浚明
承惠春秋纂例辨疑弗及面請教退而究其說賢哉其
用心也三傳重於漢而輕於唐以談趙陸三人同心而
相繼也亦專門之蔽既極故天啟其衷子厚尊之亦是
惜其於周禮未精故考論往往失是尚未若趙子常之
言春秋豈後出者勝與雖然聖人經世大義則恐槩乎
其未有聞也校嘗作春秋經世欲以發明聖人之心而
力不逮僅至隱公而止謹奉左右請教有紕繆處願賜
批抹指摘得以商量至懇
復顧禹鍚
昔胡端敏公之為大司馬也以十事要說内一條欲練
兵於京輔肘腋盖欲隂制大同而潜消其變也時有厄
之者端敏亟去國故人莫知其謀而大同遂成大癰疽
勢將與身俱亡可為痛哭李康惠之為大司馬嘗奏雁
門寧武兵僃寡弱邊騎若侵大同迤西一帶透入朔州
忻州則山西大可憂今其言騐若蓍蔡矣又言東北兵
僃尤弱若邊騎入懷來白峰兩空之地則一路俱少隄
防大可寒心今皆莫之省憂萬一震警此處豈但可痛
哭哉大抵我國家以吏事制戎事而吏事又多虛文也
賈誼復生當若之何昔人有言滿眼清才在朝著病夫
無以繫安危校之謂也獨使至尊憂社稷諸君何以答
昇平願在位者同勉之
與陳子醇
别後又且二年矣懷想如昨傳聞從政大得民和深以
為慰傳曰如保赤子心誠求之雖不中不遠矣明道所
至必書視民如傷於座隅曰某常愧此四字子醇篤志
講學願立誠為主凡事只看道理當如何不以贊毁利
害昜志人情物理見有未周毋憚屈己詢訪暇時㴠泳
聖言令常自警省處勿使汩没此心拙見如此不識高
明以為何若
答沈一之
承諭攅葬又甚盛舉也可以大厚頽俗有司愛民惻怛
擇高土為義冢塋令民無力者葬其中仍令親隣人出
錢米薄助勿作佛事勿獻羹飯便可送終一洗二氏惡
俗矣今俗做羹飯只要把酒食作散場却是樂哀也季
秋祭禰恐不必行生日不受賀而獻考罔極情深此意
却甚懇至也土地之祭不經當改作中霤此即一家土
神也惟插秧收榖却當賽祭土榖之神此即古之以社
以方也聖人深體民情為之禋祀後世上既不行故民
間各自賽祭耳遠承下問忘其固陋姑誦所聞高明擇
之
答馬嘉定
伻來知貴體已康復甚喜甚喜更願凝神定慮以保萬
全之安承惠腆儀感感日過嘉定始知昔人興水利者
但通潮水而不通湖水是謂水背原而不長又不於下
流設閘壩以是開而復塞今幸遇明使君願為練川生
民造命洞究厥原委斷而行之此廟食百世之功也賦
法役法勢將動搖人人異議惟明使君公心為民獨悉
其利弊之實願言於南岷公持之如山則一郡咸受大
惠矣顒望顒望
答周舉人
來諭下問惓惓無乃借聽於聾乎承命祗辱雖然請姑
誦其所聞立志欲堅而毋認虛氣以為志用功欲其切
實而毋昜昜於言也發言當有倫次而毋雜雜則為游
言必其多游思也不識高明以為何如六書精藴奉覽
其中所論多反本還元或可為韋弦之助否乎荷亭書
且勿論其言只氣象輕率已可厭惡但近日後生軰好
大言殆有甚焉此書反若酷吏中趙禹矣
復喻吳江
來諭賦役法已定一郡之民受福無量不但德被於一
邑而已欣忭欣忭更願修舉水利以為永久之圖此廟
食百世事也立齋閒錄已領國朝少野史此書儘有功
雖然史才甚難昌黎文章鉅公而順宗實錄殊不彊人
意此無他作史者但求載事而不以經世為志也何如
何如
其二
月盡天且凉吾欲過垂虹看汝而汝使者適至心之默
相感固如是耶承問作六書精藴之故吾昔著周禮沿
革傳今復著此二書一轍六典壊於秦後世不能行則
惟以秦為師六書變於秦後世不能知則惟以秦為師
若能得古人之心法而會天地之純視無道秦豈直醯
雞而已精藴作後吾將正六經今已正大學矣卧病衡
門每聞善政未嘗不喜動顔色嘗舉以告肅齋肅齋曰
此吾門生也有志向上吾勸以節用而愛人能用吾言
但松陵驛革之歲可省費五千而執不肯從也絹銀之
惠近日交際多用之在故人則不可何事非道何事非
學謹用返璧
答尹惟中
與故人别不覺踰年矣慨日月之昜邁媿德業之無成
願與故人寸隂同競王泗守昔為杭倅過我吾問以平
生學問得力處何如答云亦嘗署縣署郡當政事倥偬
時及遇盤錯處平生學問不得力便覺漏綻包羅不來
展拓不去吾因歎康節有詩云在尋常時觀執守當倉
卒處見施為南軒敬齋箴云事至理形其應若響而實
卓然不與俱往文公有詩云事至理明隨理應動常有
靜在其中至哉言也敬為老友誦之
與王直夫
時值溽暑病軀不敢出門當此遠别不能一執手中情
闕然贈言者多矣吐詞皆成珠玉吾但申以一言曰思
其艱以圖其昜天下萬事皆本於心此心制之一處則
何事不辦雖有甚難者苟能朝夕服念更屈己而詢諸
人則何難之不昜也
答金推官世龍
涖任今已三月餘矣民情土俗必已周知願求所以致
訟之由與夫息爭之道因寓轉移之機昜曰天與水違
行訟君子以作事謀始又訟有孚窒愓大患在於下情
不能上通是故平昜近民非但守令之體司刑者何莫
不然也
答宋尹
下車未幾頌聲載道亦可以見民心之昜孚矣更願益
加詢訪規模漸次了了於胸中然後畫為科品見諸行
事以大慰細民之心至懇至懇大丈夫志在天下國家
不為相則莫如為令以近君者莫如相而近民者莫如
令也故曰一縣經綸四海同偶檢薛文清公從政名言
奉上備覽其為韋弦大矣
復王郡守子正
校不度德輕作大學指歸過蒙賜以序文冠於篇首校
何人足以堪之學問之道千言萬言大學總而歸之三
言序文直指為心學又約而歸之一言有德者之言自
别信乎所謂操存一言要為爾挈裘領者也入刻後更
願惠數册寂而能照感而遂通二句妙甚愚意更欲贅
云寂而能照而不為物先也感而遂通而不與俱往也
不識高明以為何如弄斧公輸之門良以自哂夜夢應
德不知有消息否
答吳長洲
校於明道先生不能為役三代而降道足以上繼孔顔
者惟先生一人而已康節天挺人豪也惜其局於數學
然其超然萬物之表視人間世之功名富貴若將凂焉
後學亦未昜攀也象山固是振古豪傑卓然先立乎其
大者其心青天白日其言震霆驚雷足以大振俗學之
卑陋雖然詩詠文王小心翼翼昭事上帝書稱文王之
敬忌以校觀於象山似與若此不相似然來諭自言放
心未昜收力行之功聖賢之所難此非常用力者不能
道校則謂此事亦甚昜亦甚難人一能之已百之人十
能之已千之其何難之不昜也一日暴之十日寒之其
何昜之不難也雖然所謂求放心者亦非謂兀然默坐
以收此心也若是心彌難收何事非心日用間事事謹
畏皆所以求放心也故曰仁者心無内外遠近精粗之
間詩曰采葑采菲毋以下體高明其取節焉
别紙
承示嘉作大篇舂容而短章工於造詞政事之餘乃能
飾以文學若此信乎天下竒才也文而加之以骨詩而
加之以風味所向無前矣雖然校不敢頌而以規昔者
明道所至書視民如傷而曰某常愧此四字信斯言也
恐不暇作為文詞矣承惠王充論衡白沙有言文衰東
漢無高手詩到中唐少作家又承惠樊川集杜牧之却
是有用之才惜乎氣揚不帖帖地不能持其身故終於
小器也
答沈一之
昔我高皇時所重在貢聖意謂外國獻方物中國貢人
才其後科重而貢輕矣今得一之可以增重來諭遥授
欲進言既承下問不敢不盡其愚以昜時義當之默則
无咎无譽語則凶悔且吝矧言天下事亦大難必須自
家有醫國手叚說着便切病原用着藥便對病庶可立
效也
答鄭希大
承問喪禮校弗能詳也姑誦所聞以對古者過時而弗
葬則主喪者弗釋服不論闋與未闋也喪禮莫重於返
哭是謂送形而往迎精而返孝子慈孫至痛在此若墓
上釋服從吉是廢返哭不迎親之精氣以歸也斷斷乎
不可魂帛當埋於家亦無埋於墓上之理盖墓藏體魄
神棲於廟致死致生不可混也
其二
别後有懷高誼形往神留初八日鼓枻横絶大江乘汴
船渡淮過此則天下南北形勢分矣地多遺利故民窮
甚於吾鄉北上日聞聖德清明深可為世道慶但沿途
每接士夫好為彌文苛禮而少真率自度吾軰懶折腰
人世難諧俗出既無補於時而屑屑往來江山相迎對
之不無愧色何日始得釋負相擕而撫孤松也天氣漸
温願若時頤養天和不具
答林烈
聞汝邇來甚是興起深慰我心昔有問文公門人誰勇
曰未見勇者今求之孔門惟顔與曾可以當之顔曾立
志决然要作聖人不肯頃刻放下譬如漢高祖唐太宗
若未得混一寢食斷不遑也以此自策勵何如何如格
物功夫一物不放過只此便是博處
其二
聖雖學作兮所貴者資汝質樸茂固已近道更願大厥
志只問作聖當何如更不求第二義知本而必循序精
進而勿退轉乃能有成耳
與尹惟中
别後猶如見顔色不知已自春徂秋矣顧憲長書回徐
少參過我皆盛稱故人廉潔惠愛遇事有執持而未知
學之源流曰有本者固如是願故人益充養此心視民
如赤子視官事如家事事太守如事兄視各縣令如手
足而胥為一體有善則歸其長過則自歸士大夫家有
事至我者與其以法裁之未若以禮處之使其心也服
而法不廢何如何如天氣尚炎惟冀若時自玉不具
其二
董相云仁人者正其誼不謀其利明其道不計其功武
侯云鞠躬盡瘁死而後己若夫成敗利鈍非臣之明所
能逆睹也文正公云為之自我者當如是其成與否雖
聖賢不能必吾豈苟哉願惟中終始以此立心則正大
光明可逹天德而寄百里之死生矣訓釋頗猥似不必
刊校嘗歎古書傳於今者何嘗列某人編次某人校正
某也題䟦云云哉近世容易便成一書又有幾許附名
者薄亦甚矣昌黎云内不足者急於人知沛然有餘厥
聞四馳何如何如正得秋而萬寶成胥有豐登之慶矧
為民父母之心哉喜可知矣願為民自愛
其三
自故人入閩聲聞日遠蔡舉人至稱故人以兄禮事長
官至義所不可則確乎不可奪其待士夫亦然忻慰忻
慰振衣千仞岡濯足萬里流願惟中常存此志操海闊
從魚躍天空任鳥飛願惟中開拓此胸襟南土瘴熱養
靜自愛何如
答蔡潤宗
汝文體善自變化不謂汝數竒雖然棄周鼎而寶康瓢
自昔已然矣既知大命則小命固不遑卹也雖然汝歸
方將舍其所長益求所未至則吾願有言汝也認理過
精得在此失亦在此動有成說不能觸其真機文若為
所礙者昔人借禪喻詩曰不陟理路不落言詮禪語亦
病夫理障法縛者此言皆偏然汝因此蕩滌胸中空豁
豁地庶幾天光發新其進何止百千里也吾嘗謂上舉
業者天地萬物悉移入紙上種種非真澄波定形各還
本色何樂如之
答何子時
故人遠在萬里慰我以書深感惓惓之愛與故人别數
年矣氣體今何如惟聚精會神可以進德可以養生記
云莊敬日彊又云盛氣顛實揚休皆充養所致也來書
歎屢空之難此是真經歴語志士不忘在溝壑勇士不
忘喪其元須著抖起精神做去日月逝矣歲不我與願
及時進德修業立决定志用勇猛功以成遠大之器不
具
與王爚
聞汝初至即往兵間不知事勢如何兵凶戰危至難至
險然勿以艱險自阻宜博謀於衆從長而行靜菴有言
書生用兵智勇固非所長信義在所當立又曰已招者
不殺再叛者不招新起者必撲滅於微此言可刊金石
也文公答林擇之書與皇甫帥書曲盡人情事勢萬古
可行居官動關利害與居家不同衙内關防宜極仔細
若兵事畢分廵一道便當為此一道窮民作主凡官府
貪酷者宜預訪知告發便痛與鋤治其無大過者不可
輕受狀以損其威上下宜相體也
與鄭壻若曾
涇野重厚端方名重天下汝今出入其門逸志當自消
驕氣當自除但學莫病於好名而教昜失之過高以好
名之心而聞過高之論其患有不可勝言者孟子曰大
人者不失其赤子之心者也若好名過高則將喪其赤
子之良心人偽勝而天真微矣不可不自勵不可不自
省得汝平安書甚慰間有論天下事未免輕發漢景曰
魏其沾沾自喜難以為相持重不可不慎也此處須有
病根要與汝道破未必能拔去須自尋求知得是病便
只是藥連根可拔矣
其二
屢得汝前後書深自刻責所求病原儘覺懇切終未沉
着程子有言這點意氣能得幾時子須發决堅志用勇
猛功日用間讀古聖賢之書句句就自已身上體貼力
行合則從不合則改見得的然處方可自信雖然猶未
也收歛停蓄深造默成方是天根之學其機只在此心
收放聚散之間耳人心操則存舍則亡收之甚昜放之
亦甚昜不可不慎也
與周士淹
汝美才也而氣局尚窄以故弗免有滯礙處欲開大規
模此誠第一義亦嘗觀之造化乎惟大而後能運故曰
若無天度量安得聖胚胎更願於明以動故豐思曰睿
睿作聖上用功何如何如令弟有美質宜數勸以耻言
過行功夫勿輕為大言抑其虛驕開其真識乃可成遠
器否則聰明誤矣履德之基謙德之柄而後曰復德之
本學者决當識此
其二
人皆曰士淹有進而吾未之喜者吾以一日千里望汝
若尋咫間能幾何哉邇來用功奚若相去萬里悠悠我
思何以贈汝天在山中大畜君子多識前言往行以畜
其德又何以贈汝山上有澤咸君子以虛受人
其三
古之逹人棄千金如輕塵脱萬乘如敝屣義重故也汝
能見義不見利求慊於心且悔昔之動氣日用間事事
若此充塞宇宙在兹買諸人則己貴賣諸人則己賤人
皆謂之拙或哂其癡豈知如是則心安纔用智術縱能
得贏餘害其所以養心者不在大心必大不安矣康節
有言珍重至人常有語落便宜是得便宜深可玩味也
其四
昔日入城汝兄弟問皆懇切吾甚喜之但皆不曾究竟
到底求一確實功夫為立命處則吾又有憂終恐淹也
規模窄洵也意氣雜勇猛精進使吾大喜此吾之深願
也吾年且老修持不勤只騰口說真可羞人近體大學
從源頭做功覺得聖人指示發端處與收功處極是端
的前此枉自沈埋甚欲與同志者共之今脱去塵累此
乃天玉成汝正好大用功而拘拘猶故也循循猶故也
無乃未副天意邪切莫負天切莫負天
寄從子希哲
屢得汝平安書甚慰自汝之去吾朝夕思汝又朝夕憂
汝思非為别離惟欲汝做箇好人憂亦非為汝勞苦惟
恐汝做些不好事汝今在涇野門下須服行其言觀法
其行乃真為弟子否則雖見好人不行好事反不如凡
夫矣待文王而興己非豪傑之士文王所不能興汝道
他比得凡夫否益者三友損者三友太學四方人才所
聚若所交俱英才及忠厚有德者其益不可勝言若只
汎交與說閒話為無益之事則其損亦不可勝言謹默
二字可銘諸心
其二
科場在邇汝肯勤苦用功吾甚喜甚喜但吾更願汝愛
養精神為上不可太耗之節宣之弗至反生出病來却
是欲速助長之過也王太守在此惓惓愛民而困於多
口傳來語言想多不公也隂雨連綿半年低田已多渰
没今朝夕在此車戽細民窮苦不忍見不忍聞尚未知
天意何如
其三
聞汝在京辛苦天下事只如此若心厭之便增幾倍憂
苦若心安之便有無數自在古老常言成人不自在自
在不成人莫於閒中送了日月也六書精藴舊歲已成
矣今歲欲完周禮以愛精力尚爾遲遲
莊渠遺書卷十二
