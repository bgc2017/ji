圭峯集卷十六
明羅玘撰
墓誌銘
工科都給事中李君墓誌銘
弘治十一年三月十四日予友工科都給事中李充昭
年四十六卒于官前二月二十一日予過其邸扉羃羃
四闔中切切作微語叩啓之蓬首曳屧面黳喘呷失聲
久強瞠語予曰昨趨朝傷甚今逆氣矣又七日過其外
直廬隸遮入則已鈎幕延頸急須予入曰已二宿於此
可筒酒乎剽脯乎啖我也覺其神志荒亂急按之其膚
如寒冰而爪及其骨予驚而促之歸歸十日又往候之
方以藥汁沃兩股股腫達臍如冒鼓至掠其肱則已如
槁木猶掣而諱曰行瘳矣至是日知不可起乃遺書謝
父母昆弟無一語及其妻子而逝士大夫往哭如市明
日罷朝聚語者半或曰使夫人無死吾見敝車羸馬以
朝者充昭嘗使寧藩郤王金人知之故云或曰使夫人
無死吾見慟哭裂麻者充昭居諫垣不欲𤨏𤨏言言必
驚動當世不然終不言人望之故云下至閭巷小夫亦
有嘆惜其死之遽者盖其為人沉默寬裕持重知大體
不衒皦皦名給事刑科時周王與行臺大臣交惡詔往
訊之予於其行發數難以觀其意曰以宗室尊王以移
任處大臣則釋矣既至果然陞工科右給事中又轉左
給事中嘗處分畿内籍地戚里大閹斂手割正寂無影
響成化末予與之同以進士改庶吉士今致仕吏部尚
書公其從伯父也方掌吏權第宅在西長安而充昭顧
僦屋極於東委巷中日夕閉其舍兒不使與隣兒接杜
其或譸張也人問其故曰吾見權貴盈溢親戚子弟鮮
有不同敗覆者後尚書去位完名不汚充昭助之居多
平生喜追晦庵書法久乃逼真尤善為詩多至千餘篇
文殺大半焉嘗從容語予曰羅充升評吾文與子軋語
已啞啞笑自負予戲之曰奏議似宣公即當至矣盖知
其有待大也孰謂其遽止於此邪充昭諱漢號方塘南
昌豐城人曾大父伯行大父端輔大學生父資志封刑
科給事中母羅氏封孺人妻張氏子僎胤侣三人僎先
三歲遣歸代養胤以喪歸癸亥年十一月初七日葬縣
治龍窟里之原葬當有銘程正之以狀來督予銘末綴
云充昭母娠止八月將疾夢人遺大書曰哭考以今驗
之哭考者考哭之也嗚呼哲人死生其果有異哉銘曰
家失賢子國失良臣子失嚴父婦失良人嗟乎充昭而
反其真
封戸部主事前光禄寺監事張君墓誌銘
君諱海字本東上世有以戰功授太原左衛千戸遂為
太原人某君曾祖也某生某是為君祖某生禮娶范氏
生子五人君為季末九齡而孤家故以居積食家衆君
曰是殆浸沉吾宗弗利盍更諸遂以通春秋游郡學升
太學謁選即授光禄寺珍羞署監事以剰員改良醖署
幾九載以不良於行請老乃以子天相戸部主事初考
恩封戸部某司主事階承直郎娶陳氏側室龐氏孫氏
子天相天敘天禄天秩女四人婿教諭姚文相百戸安
完王等孫玉麟主事出監德州倉實奉以行十七年十
一月以疾殁於署年六十八始疾侍藥暨屬纊歛殯主
事得以身輔情行其禮明年轝歸太原某月某日葬秋
村之先塋主事從吾游者也泣走使屬御史陳邦瑞狀
扺予銘且奮曰吾先君肇開有張弗竟厥志以遺末小
子獲承丕休顯封伊初惟獲戾宜叢明誅而移釁於先
君惟仁人克裒顯錫之銘則張氏榮於世世其毋墜于
肄院初今太僕陳公為御史與君同里閈結髮厚善竒
主事幼慧卜師主予予乃不忍違因善君時在署已給
事先皇帝郊捧胙者六嘗郊已傳問署官何名何敢諦
視乃爾君對曰天顔咫尺詳諦致審爾寺簡經筵供事
首儀觀次閑習又次音吐班行舉無踰君者十常九與
萬文和公偶於几側注視君驚語尚書尹某公意其初
無留意於君尹曰業在拔選列偶值他格行以非次待
之而公爵君者三居太學時選入内帑名曰歷事典出
納案籍者也再改從御史者按山東寺人以驕而御史
例以威空人舉破調改禮去署家居旦莫惟于主事役
役己酉乃起於鄉己未第進士距十年皆君孑孑單&KR1042;
劵給其給濟人遇不能償則已太原當會府潞人馬彪
入携貸輸官期於潞償比至鬻子取貨布諸庭君問狀
驚怒裂劵去同舍生周晟貸如彪死子股吏于官或誅
股可償也君掉首取劵且焚且嘆曰吾徒知其父之貸
不知於其子之償他比彪晟事多坐是時亦匱乏則以
儉勝之而於賓所過逢頻頻開尊啞啞笑嚼移日醉益
欵欵時出歌詩口讐經義為樂嘗以主事故獲侍今大
宗伯張公飲公及他賓語三傳疑僻弗能平君從旁旁
緣曲徵殆盡公愕曰老經生也賦詩旌賞人亦於是浸
知主事其成之自所謂肇開有張信然於乎今已矣予
義奚容以不文辭銘銘曰
化儒於戎譬彼為菑其穫伊薄俟其為畬為畬為田沃
為膏腴凡始于菑莫艱厥初世食乎儒有開其誰
贈淑人謝母墓誌銘
淑人諱貞姓陳氏吏部文選主事諱艮之女都察院右
副都御史謝公之妻大理寺評事廷柱之母今贈評事
初考恩也吏部世長樂大家自其身又能飭新家範為
閩中冠故淑人得以充其殊質為閨女士每遇訂昏之
族雖時顯盛吏部輒拒免有欲嗾媒入議者媒輒搖手
作難避去及笄有試議謝氏喜曰吾婿也家人疑之曰
吾必是女貴凡子碌碌徒亂人意何為及歸謝謝有積
歲卧疾母媪淑人於世次祖姑也憊極昏眊而鬱為燥
烮侍問少拂逆則椎槶器物叱詈動牆屋諸婦縮匿他
處則獨以身當扶掖欠伸抑搔疴癢手滌中帬厠牏襡
衾篋枕時匕筯進飲食能順適得其懽心垂盡獨呼與
訣曰古云唐夫人孝不意復出吾門若所以為祝者公
自戸部知建昌建昌為閩北門實孔道而近嘗迎父封
君暨陳恭人至而府適多虞又時受檄辯他府獄出輒
涉旬月不及時侍乃悔迎嚬呻自尤淑人曰何苦乃爾
吾顧駑庸非婦邪吾養若養也公乃安居歲餘别歸泣
且贊曰孝婦孝婦尤善成公美屢脫簮佩倒私篋於未
貴時致無急貸於人居官得一意踊邁往行其志在蜀
行院有屬帥時公出行大賂入為關節立命僕揚其賂
物於官以杜後公實大人不逆人欺美言來嘗亦傾耳
聽納為恒嘗偶值過屏後聞之驚立待公入問曰何為
姦人所賣公既骯&KR1507;自信掉首呵不聽後果然公悔始
賞其識鑑公兄弟四人志終其生共食有寡妹亦招以
老食口日益佐以俸入且匱淑人身自節縮為倡曳長
覆短常使無見綻裂傷公酒醯臡腊具按故法而酌以
新意人效之不如也公三男八女淑人生評事及女賓
容完官凡五人男廷棐廷冣女賓宏寰信六人皆庶出
廷冣則學生也鄒棖高均李詢黃謀陳文試陳廷相高
策陳璋凡八婿謀策璋學生陳文試則監察御史也本
寬本忠本歷孫男凡三人桂京莊銓□孫女凡五人曾
孫男勖一人也淑人於所出與非其所出其所自出與
非其所自出其已貴與其所未貴一無差殊厚薄意於
評事則教勝於愛焉内外宗之孤嫠與婢僕之孱耎者
則多恩之勝故公每語諸人以為惟其能人亦咸敬讓
曰惟其能公卒之某年為弘治十七年五月二十一日
年七十有九卒訃至評事為位於寓舍哭玘往弔哭評
事舍杖輟哭拜曰廷柱歸以某月某日葬吾母於雞籠
山先公之兆而忍無銘吾母乎玘少從公學銘奚辭銘
曰
父竒其女姑感其婦夫賢其妻子德其母誰其集兹於
人間世再世食封以齒受祉矧有令終歸從乎公吉其
後之逢
高平知縣柳君墓誌銘
弘治戊午八月某日高平知縣柳君卒明年河南都閫
王君以狀請予銘其墓曰君諱豸字廷直開封睢州人
曾祖某祖父某某母馬氏也娶鄭女鄭死繼黃繼劉子
瀚孔昭江泗女孟德仲言叔容季功孫男芳英女加一
人焉其幼也以竒童名總角舉於鄉登成化壬辰進士
出知襄垣貶丞岐山再貶會川衛知事復知高平以母
乞終養至是幾十年年止五十墓在某之原云時予以
歸亟不果銘癸亥予至闕王君申前請益急曰吾嗣子
金書婿仲言矧吾少同里閈且同學也冣知君君在襄
垣未一載會蒲州守去御史薦君遷補之命既下襄垣
民詣闕請留先皇帝重違其意詔君仍留襄垣提學沈
公重律以德政碑之未幾一召入臺為仇家所中且入
乃以貶去在岐山為撫巡所知薦知咸陽以不附中貴
人之在鎮者又遠貶會川會川者西南夷徼也君忻然
提身萬里往比近地居既久瘴與夷習無能為苦會今
皇帝改元恩復高平踰二載念屯遭坎坷雖急忍度終
不利於仕母日就老力請歸歸終日幃下飭養事事已
惟歌詩以遣有謫蜀錄和唐音憨菴稿以見志曰憨菴
乃自號世謂漫不省事為憨云余曰世卒為了了戕人
性本故多事以擾而仕尤害大世患少憨者耳君果憨
乎吾其追銘之暴于墓上銘曰
有往斯譽有譽斯舉有舉斯沮舉不勝沮是以齟齬削
落既屢與魑魅處復其處所退則無忤天地逆旅惟名
不腐
太學生李顯忠墓誌銘
昔先大夫之喪予奔過淮撫淮中丞李公出下舟弔益
卒助輓舟速予奔予感之公卒其子世蕃以太學生見
予京師語移日及當世可指切事即如藉蒺藜幾無須
臾寧處至古人英風義烈又若彍風鞭霆亟欲追以從
事為快予笑曰是復見公也念公守青治冣天下隱德
多此其發也乎遇學諸生談生必曰生高蹈遠志人也
其在秋試衆必擎而讓曰是其先登然比收士輒遺生
生亦憨憨掉手去歸杭遇時感觸不覺仰鼻噎息歔欷
距踊即傅翮而飛者聞人步履聲遹歛如恒為家生事
治即不隳其學學益贍賙䘏洽不匱其藏藏益實嘗一
往循銓之次名已上會母陳夫人之訃至儕輩類須内
批出乃發則官人也尼生生頓跌詬叱已而袒括噭號
跣走歸不顧先是隣有不戒于火者公之綽楔燬延沿
燼其廬予適道杭一日馳三驛暝薄錢塘呼隸問生隸
曰是竹竿巷李生邪今方除火所始究于所止靡遺一
礫悉棟而瓦之矣予悔失竚觀之及今其仲士魁以中
丞張公狀至泣曰吾兄今閏正月十二日死矣予悲愴
久之考狀與予耳目所及差合獨公疾生刲股和粥食
公予不知也於乎孝哉遂次其年三十五正德二年十
一月某日葬龍井山之先兆公父贈青州府知府禎為
其祖禎父紋中為其曾祖張孺人為其生之母夏氏其
妻許氏其側室而嬰兒崑其子也為之誌而舉其字曰
太學生李顯忠銘之銘曰
古非刲股刲偶而斃竒子之刲刲可範世世可多有亦
可夀之子何弗然天難忱斯
萃軒居士墓誌銘
安成湯村劉氏漢姓也自長沙定王子思侯侯安成即
湯沐之至不侯入編籍中亦仍所居村曰湯村而典物
多存類能出圭角以自殊别其析布旁近為支族皆綴
湯村景泰中忠愍公以節顯萃軒居士布衣也銳志貫
合羣支遠能系之而知其墓生能名之而識其系族之
人皆曰是劉氏行譜也與公同有功湯村者予少識公
孫寧鄕知縣絢省闈中比仕又因絢識刑部主事祥予
慕公甚每訊之得悉公又因公得居士焉寧鄉嘗曰吾
宗遠者數十里近亦無慮十里而墓強半在湯村每寒
食祭僕馬充斥必於居士乎館之極童丱所欲如往欣
欣為導指不以老輟其始亦力學欲自表見多坎坷沮
乃教其子時瞻又沮繼以時表時章皆連沮益憤如遇
敵決戰弗郤至時望果舉進士官南京營繕主事所居
几閣星歷風角諸書出遇後進小生立頃皆能隂處其
終身間發一二雖名專門莫與角中隣之祟晝日歘弄
形聲甚久之闖入其室呼之如呼人又如人處分之明日
隣來曰祟去矣大要其軀癯古勝中又骯&KR1507;敢往諸隂
幽詭賊類自鑠然常持不校亦寢物之怨懟為生僅自
給而樂為人給禍脫急往往副其求至自窶乏則泊然
安之嘯歌止於自適而閒率至到至今刑部日龍誦之
於人至有賞者焉享年七十有八以正德二年八月二
十三日卒卒之日族之遠近與隣嘗德之者率奔而泣
比殮拊柩盤躃至失聲者若營繕不獲視疾又不獲
候纊息其容弗悲乎悲而不圖為不朽不徒悲乎圖不
朽而弗之當世之不朽也者而顧以予銘予果足不朽
乎然不能拒為之誌其行與其曾祖某祖容父節忠母
彭氏妻王氏其子時瞻時表時章時望凡四人孫男凡
七人孫女箇秀一人其葬以某月日於某原其字叢英
其諱萼其於縣官則大賓也而銘之銘曰
歛有多智以豐其羸施沛有餘懲其不試以其子嗣亦
醻其初其在厥宗如冠有緌旒以綴之今其已矣克紹
伊誰維後之思
樵隠先生羅君墓誌銘
君諱富字宗弼先字宗禮石岡樵隠其號也與予同出
豫章徙廬陵廬陵徙泰和武溪再世曰義可徙蜀江生
世賢世賢生貴祥貴祥生德源德源國初布衣論事謫
遼東赤籍中老得歸是生公器君父也籍移南京公器
當補以妻劉氏子宗謐暨君隨僑居上新河君時方晬
已而弟宗敬生公器素挾易教閭里知名至則帥特為
易伍俾仍儒故得便自教於家而君始丱已為文章奪
人眼目宗謐舉應天高等文鋟為式君亦入為學生宗
敬乘其後森出人萃目矚羅氏宗謐死宗敬無有與室
者公器大戚慟傷懣體尫弗支舉事屬君君示若無難
者以為順適果婚宗敬愜公器公器垂絶喜曰吾恃而
而死已矣宗敬繼死母亦傷而癱兄弟妻之嫠者二兄
女之孤者一姊之贅者一蜀江之鰥嬛日就食母卧床
褥危君君取諸戸門舊之日需者與新之日益者角㪺
豐約厨具篚實竈婢舁夫不絶肩手然節縮以度内無
狼籍外無宿負盡晷而止宵則焫燭講誦琅然孤嫠欣
欣閨閣晏然母喜癱去人以為考感所致凡四舉輒蹶
母且沒喪之力乃憊因削去前銳不復言乃為督學戴
莊簡公所強重傷公心為一出復蹶公諷校官弛條約
縻君君百方求去會中風暈始得告公猶劄府以病可
復若不懌君者及可公已去乃已自以為天貰我曰吾
以付吾後之人時子鳳學將就緒故云遂顔堂及號曰自
守日闢門内問禮者凝然如師質曲直者居然如官不
辭吉之諸宦部院達尊皆迭與過逢常據上賓位若樹
堠然不移故司空蕭公雖素寡合亦崇君一人金陵古
都隈隙處宿廟覡家旦熱吹喧晃以衒衆聞君過悉闔
扉屏息居左有蕭公祠他日過之神來馮巫巫猝神語
稱君正人遍命禱者禮君君遇休燕居圭植儼然自牖
窺者以為神人其逸度高調空人甚性復善飲每酣或
仰月長嘯誦出師表赤壁賦李杜詩以見意為古文瞑
目沈思至微頷瞠目則信紙迅揮而就冠時已為西蜀
李宗伯所竒然不自什襲藏於家者僅自守齋一集鳳
以進士推莆一迎君養周翠渠莆鉅工也以得君為晩
託石岡樵隠為内交焉子男四孟鳳今試監察御史叔
鶴有志古學仲凰季鵬蚤夭女一贅高价均劉出也孫
男二曰相曰材孫女二曰蕙卿曰葛卿正德二年五月
某日葬於鳳邸春秋七十劉先君沒葬江寧縣賈家山
鳳與鶴將以十二月十五日奉合藏焉鳳著狀泣來丐
銘始鳳應進士來京師君旦夕縣憶予文夀之而鳳乃
他屬歸大咈即命匿其檢於乎予尚忍辭銘也哉君居
左右彌滸皆予里人言君為人以父事仲父公立食其
子孫二世挈族父求良四歲之孤自蜀江名且植立之
視公立之世於妻之家始終經紀之厚葬其父拱所翁
同日舉其四喪土中蕭貴貸錢至老不能償甘以女償
立灼券罵貴如罵隸人歸女俾贅曰毋汚我毋汚我少
與樓浩梁信相友善成化中疫流信家殺人勢轉熾戚
屬歛跡竄避門無扄者獨日三四往為溉除薰灼旬日
手歛七棺瘞諸野浩老而獨召館之九年朝夕與對食
死時家且疫屍横竪閾中獨為之終事嫁其孤女方十
歲者竒行焯然在人耳目古陳郭之流與是應銘銘曰
以多垂趐而沮其騫栖木得顛有窺區寰奕局屢遷弋
何慕焉人也弗諒可磨斯言
草亭逸人墓誌銘
草亭逸人吳氏崇仁人也居白馬嶺下比晩縛草為亭
託以老焉年六十三正德三年十一月十八日卒仲子
學生鎬季子訓科錫視屬纊孟子監察御史鉞奉命理
軍事于浙越明年正月始克聞訃哭哭哀擗踊疲憊脧
毁幾時不絶乃晨夜乘傳反命畢奔歸迂道白下以誌
銘委諸玘玘曰子來予嘗誰銘誰嘗曰予能銘人乎雖
然不得曰嘗誰銘人而遂不銘而翁也而翁用薦起官
序班先予在館者八年已褎然老成能導予升降陛戺
别識掖闥觀闕名額指目班行誰某隆殺疏數其所宜
施予德之間以為言輒蹙額曰吾先南城也且今相距幾
何哉而乃自為異邪居既久備見大老皆耆年勌勤諸
藩國冊制外大蠻夷詔命將帥行師璽書除拜封章
代言檢就則以下之看詳彭文憲公每呼曰吳序班以
為何如對曰得則公曰以是頒出或覆視之曰吳序班
手書乎欣欣頷之而已修文華大訓宋元資治通鑑公
必引以自助及修憲宗實錄丘文莊公喜得之日引之
與語如公引者錄成遷翰林院典籍喜謂玘曰天順初
嘗有官此者舞其柄以窘府部幕司至不能一朝居府
部羣公出怨言懲是顧用頽墮者至今若尸寄然事遂
弛今吾酌厥中存體要耳既而幕司果羣聚驚語慮罹
當譴咸以為憂居數月覺無苦又咸以為喜文淵閣藏
書數萬卷標目亦數帙或問之矢口縷縷如注先是館
寮一人假考訂私丐史冊擬竄易其先世之穢未成覺
之乃赧銜至骨則設譎間于炎炎者曰典籍扄鑰在其
手恣取已好入其室左右希合左驗之乃乘在告諷吏
部貶為義烏主簿而丐史者遂栩栩快其志鉞泣曰不
知也玘又曰弘治初致郊齋羣屬咸集院予二人入夜
語於奥時張宫保言事忤仇黜南部語次及而冤之不
虞張仇遍置偵偵白仇仇怒遹起大獄意置二人予幸
脫而而翁亦乃困至是今已矣鉞遂拜且泣玘亦泣鉞
出狀發之與考其世得諱庭桂曰吾父曾祖也來自南
城者也得諱日昇曰吾父祖也贈順天治中者也得諱
衡與某氏曰吾父父母也自治中至山東參議而封宜
人也先諶氏繼趙氏曰吾母也而趙則吾錢鎬錫所自
出也鎬生浩再生演吾父孫纔二人也又拜且泣曰惟
諾銘吾決以歲十月某日葬某原嗚呼逸人名孜字景
賢與其六書古近體詩天下人能知之其所自立亦可
曰天下人知之乎其身則仕而其性則逸也否則惡止
於是哉而亦惡取斯困哉古士有易名如曰逸人庶幾
來世有考銘曰
吾惡乎悲逸人乎人之大賢與誰不已與而誰則為之
所人之不賢與無乎其自取而誰非已忤其命也與噫
夫如是而能不失其故吾又奚悲之而銘其墓
封南京工部虞衡司主事吕君墓誌銘
封南京工部虞衡司主事吕君諱祥字世吉號素菴前
鄉貢進士也隠士文夫之曾孫封刑部郎中子榮之孫
前庶吉士䕫州府知府晟封宜人俞之子贈安人俞封
安人姜之夫吏部郎中杭州府知府䕫之父年五十八
正德六年七月十六日以疾卒訃至杭䕫刻晷奔歸與
弟龍夷益臯卨治喪已又治葬得吕塢先塋吉卜十二
月二十六日又吉乃走僮水陸犯晨夜以狀屬曰公愛
䕫世遂知有䕫公脫遂銘䕫先君後世由公知有䕫先
君孰愈愛䕫予勞僮館之退考䕫州甫自翰林出官刑
部時夜邸舍有光起庭中䕫州駭曰何祥也已而君生
因名之蚤有竒氣姆抱置書几硯牀間必笑睨拊摩若
略意會及遇兒嬉弄具則又凝眸端視了無解心既就
外傅日革童心養端騖遠年更月異史考經通占疏書
義積成篇章分晷寸隂如有角逐䕫州憂其憊曰兒休
矣而與䕫州游者又咸望吕氏不止䕫州䕫州嘗免喪
趨闕下舍舟而陸留家於淮而君與母居則晝夜誦明
日又然居傍駭之老者嘆婦人嘻曰竒哉斯童䕫州官
䕫君時己任戴冠則以侍以學於䕫志不試于鄉以自
沉久之䕫州倦休寓上饒上饒附郡縣東南要衝也使
車部使者車日旁午君遂不能隠其賢一日提學鍾公
迅馳至急索曰祥出祥出取學簿注一名去䕫州躍然
喜曰兒出矣敦迫之試江西試中試禮部入太學告省
歸屬䕫州卧病腹弸弸垂槖急者六月醫相戒避君惟
籲天祈代至勿藥人以䕫州更生歸君然亦以是謀割
宦情依杖屨而又恐戚䕫州䕫州果怒強為一行抱卷
納禮部陽陽歸曰吾親何年吾作三公邪尚出邪自是
終䕫州宜人之世生事葬祭屹然為邦邑矩範䕫第進
士仕南京今上即位恩用䕫官封南京工部虞衡司主
事䕫守杭值上太皇太后徽號恩加正四品服兩恩薦
至䕫如制函冠服歸至則一服之北面稽首謝謝已襲
藏之笥或問之笑指笥曰世守是儒其衣冠終身焉其
諸竒衺靡曼禁不以目吕永豐故大家族屬繁身先之
故不令而勸家衆夥器使之故不勞而集非倉卒處分
未嘗不坐學易軒取易玩之興之所至亦未嘗不吟醫
藥羣書未嘗小之不觀觀未嘗不究而試廢疾病者丐
已病未嘗不應應而輒效效而來輸直者未嘗不叱之
故有素菴稿幾卷學易軒稿幾卷藏於家其已行於世
者試效竒方幾卷也及今之卒至有泣下者焉學易軒
君所構者也孫振宗振武振德振英振遠振澤六人孫
女寶珠珊錦四人銘曰
宦則海然彼濡彼溺濡也阽危溺也冺迹亦有夙知望
洋而懼永終厥身不及溺濡於乎賢哉我銘其墓
徐信夫墓誌銘
信夫姓徐氏名栒嘗為嵊南靖二縣大夫矣予於屬則
師也官之則已疏名之則已倨故於其生也惟字之正
德己巳三月乙巳年五十六卒於官其子學生煥以其
喪歸嘉定謀以某月某日葬某之原來乞銘予亦字而
銘之而其曾祖剛祖瓊父復母張氏配龐氏女某孫喬
郎備載狀以來且曰煥也至南靖不及吾父生訣者五
日痛痌每隙側聞胥皂泣於庭騶泣於廐士來弔者亦
泣曰邇寇之薄吾境倏柵吾邑為壘以戍介胄吾民為
兵以待戰寇覘知遁去吾父吾子吾田廬微吾宰誰賜
之今天奪吾宰吾寧不悲或又曰吾世輸縣過山錢以
脫箠楚幸今二期無輸輸又將自是始吾是以泣又相
與執紼舁上道泣不忍去或舉槖則訝曰槁葉若是乎
又泣煥也哀遽中幸以是慰予曰子嘗侍官嵊乎曰然
知涖政公勤德威並立之褒乎曰比考功所以錄而嵊
志志之也知學庸冠冕之鋟乎清風祠之錄乎嵊志之
修乎曰舉吾父之所以為嵊也語已自是泣不絶曰就
縷縷語無越一循吏耳可置此而他言乎昔吾祖殁吾
父哭之晝夜不絶聲涕盡而繼之以血及吾祖妣歿哭
之亦然吾氏老若斯少若斯曰吾何能如鎮傍有二梁
舊木也圯輒水人以死吾父率先石之至今人曰吾可
以無水死矣思之至是泣曰吾其何如煥也於是避嫌
焉諱之如忍何又曰吾父能以其詩當吳豪故其集曰
隨意已登于吳詩之壇然終其身不能一快志于春官
能常惺惺以警多足以支倉卒之變無媿乎警齋之號
如禦靖寇之類是也然不能使其身歸老于牖下皆可
悲也幸撮是以銘予曰諾銘曰
志也輒乖以沮才也方乘以施其乘也微而又數竒以
蹐之將尤誰而吾銘之孔悲
故知縣王君墓誌銘
君姓王氏臨川浯溪人處士思敬之曾孫教授汝為之
孫監察御史常之子知海州顯之弟判廣南府改寧波
盛之兄初筮知興業縣以母憂去改宜都縣在任凡十
年去位居亦凡十年正德三年十二月二十有四日年
七十三卒孺人楊氏先君五年卒子男淮府學生渶南
太學生女嫁金谿學生胡拱華孫男讓蚤卒解南太學
生孫女大玉小玉明珠渶在大學得訃哭瀕奔輟哭走
予乞銘歸卜某年月日葬縣某原以圖君不朽予少學
臨川善君時御史君在院黎宜人亦居燕邸海州初舉
進士侍焉君與廣南以名肄學法不當得侍學城府府
距浯七十里而君於家次當主田牧食其衆蹄踵走交
道僕僕然然猶自課課及廣南嚴毅甚遂連枝秀發成
化甲午江西榜揭聯名其上明年乙未黜禮部業太學
結詩壇屹為天下士勍敵而輒試輒黜如乙未者五遂
懲而恚曰進士為吾治民耶吾治民也曳廣南入部掣
銓簿部注通判當廣南注君知縣當興業興業猺獠地
也至則請免逋租千石鑿敗山石以利輸道縣因通其
有無故蕪為豐氓蠻便之比至宜都則稽廢墜民以縣
南津不橋告考風俗得五世同居趙氏也問所疾苦甲
曰荆之屯兵曰疆與吾田錯而侵方酣乙言如之丙丁
言又如之君喜曰吾知所以治宜矣於是橋南津請旌
趙氏復侵疆患日見割削去而便日增以六載考告曰
吾疾作矣歸而海州冣先歸繼廣南自寧波歸歸白叟
歲時遊宴雁行班如也人以為竒予癖習問天下吏治
偶及二縣皆冣君於乎於此可以觀君矣君諱昌字必
懋東溪其號也銘曰
玉則出匵屢梏而鬻錦則在几再易而製而祖而父而
父而兄而侍幽扄重笏重簮孰謂非生
故南京守備司禮監太監傅公墓誌銘
正德六年春三月十日葬南京守備司禮監太監傅公
于昭功祠之隂永寧寺之右曰昭功曰永寧皆上寵公
賜額也初孝宗簡于肘腋得公來南付以留鑰公感知
遇事麗兵民便宜大以驛聞小以意制寢機拔萌化囂
成寂泯厥聲迹時隂便之凡南畿歲欽慮獄則守臣則
部院寺咸視公色可否公主其疑者咸厭衆心或至宣
諸言公亦默然退自念曰奉若欽䘏謂何吾何敢居累
厪宸翰褒諭益怵惕冰淵矻矻恒以弗任為憂遂以疾
請上憐公誠月有廩歲有後俞公休官一僧至左覺義
為永寧寺主以主公祀制下之日蠲及稅焉從子豪入
粟為郎傑千戸皆宜役公而公以是年正月二十五日疾
劇卒春秋七十五矣而豪傑以豫遣歸未視屬纊也公
廣之順德人曾祖某祖義悌父道達母何氏世名家也
以選入掖庭肄内館業有器幹英宗擢奉御掌文書憲
宗擢紀事奉御侍悼恭位下轉宫禁教書擢春宫局郎
孝宗弘治初進司禮監太監賜蟒衣玉帶禄米憲宗茂
陵英宗懿妃金山二功成繼命選永康大長公主㛰褒
賚皆有加上新即位賜又如弘治初焉至於欽遣方嶽
之臣祭公考妣盖異典也公性于儉樸平居慢藏誨從
者之廋振衣誤羹翻之涴家衆縮項蒲伏股掉掉公顧
訝曰爾何為第去意氣晏如也鳴璫貴人重德成就類
隮德位皆父母公至是哭亦如之且以聞於上方徯䘏
典也而又來屬予銘公諱容字某號某銘曰
學之斆之以蓄厥施龍飛則隨宫月夜白委裘之側鞠
躬屏息夙興仗行東有啓明折旋陛扄帷幄孔嚴傳宣
日三有堂有廉維南有鑰惟以休樂噫公不作
圭峯集卷十六
