圭峰集卷六
明羅玘撰
序
送徐太史侍省榮歸序
徐舜和自吉水來時愔愔一書生也闇齋封君時為白
衣孺人尚荆布也送之門寧不知舜和足以蓋天下獨
步清時為偉男子乎然隂與而陽抑中怡而貌嚴亦止
於調寒温慎出話選所與處又其極則期以得雋外無
長語也而亦父母之體吾意其自如此及舜和賜及第
入翰林職史事密邇清光與二三元老周旋唯諾于黃
扉紫禁間蓋書生者始仕之極榮所謂偉男子也于時
封君孺人聞之將不悔其始之不遂顯言之以彰其知
子之明乎亦事之或然也至於寢興飲食夢寐見之寤
而炎炎急欲縮地者凡天下之為父母者盡如此故舜
和雖舍舘未定庶事草草而以迎養為先其知以志養
者歟然封君留而惟孺人至家有居守舜和固難得而
強也居數歲舜和以考績恩始封封君於家而孺人於
此易荆布加冠帔忽作曰吾榮矣吾可歸矣不知舜和
亦思封君甚恨不奮飛耳請而得俞賜車與船是付之
翼而簸以風也然自吾得舜和與之從容浸振起吾之
齪齪者亦有立於院私幸吾邦積衰之氣其必勃然而
興乎而舜和又去吾恐其習於敦牟巵匜杖屨之節或
便焉則於端委鵠立若拘檢束縮矣而迺其行次且其
行次且豈吾邦人所望於舜和哉胡光貞蕭升榮方有
志於作新邦人也深然吾言書為序以贈
送郭魯瞻知山隂縣序
會稽山揚之鎮山也揚之域東南際海西盡五嶺而北
畫于江今之為會府者五留都者一周迴奚翅萬里提
封半天下而叢仰是焉以為鎮吾嘗見石之鎮物矣物
安其處而弗震弗動焉然則兹山也揚之恃以為安者
亦若石之鎮物兹其為鎮歟揚以縣域民而治者亦多
矣附兹山之址而縣者又豈其匹歟山之址縣二山隂
秦置也為最古備封禪戒歲祀菁茅珪幣牲牢罍簋交
神受釐長吏實虔以承則用召休祥吾為史氏志於五
行得以示勸否則用召災沴志於五行得以示懲弗敢
私也故知其縣者用代吾每覘其人焉而吏部者其亦
有意於方鎮之重而慎選乎抑槩其為縣而魚貫以注
之乎吾皆不得而與知也及郭魯瞻以知縣來别吾曰
得山隂噫魯瞻吾於進士獨器之而太史毛君亦嘗曰
是鎮静者他日可任重則信乎其慎選矣然魯瞻亦聞
山隂今日之沴乎洪波入墟百里壑矣民其魚矣天子
方南鄉而憂史祝皆歸之鎮嶽為祟吾以為非也鎮也
者且及於遠烏虐乎近無亦縣無長吏羣吏弗戢弗虔
容有以召之歟兹而有長吏又得吾魯瞻鎮静者為之
山静者也而鎮山又静之尤者也已有合矣而亦何祥
之不招邪而况於兹沴乎吾與毛君謹竢志之用以勸
夫揚之諸縣皆用鎮靜之治庶乎揚亦少安而無屑屑
於鎮山矣
送莊惇之知安福縣序
予少從長老談及於政以為天下難治皆曰吉安予曰
安吉耳又曰安福予曰福安耳蓋倒訛也安吉馮天目
之巖崖而福安瀕大海之茫洋民生其間其良者樵而
已矣蜑而已矣少黠則蠶食於樵蜑之間又甚則剽攻
寇虐而已矣其吏治固難也若夫吉安上郡也屬縣九
其宦于朝吏于外者小大直數百人而已乎而安福一
縣也直百人而已乎是皆居人之上語理道持法令以
出治者也能以治人矣有不能訓其子弟族屬聽縣官
之治乎子弟族屬能以聽縣官之治矣其外屬也朋游
也有不胥勸之以皆聽縣官之治乎然則一縣之頑不
率者蓋寡矣而亦何難治哉蓋彼二縣之聲倒而轉訛
理或然歟或縣官者豫有侈心焉乃張皇其威聲而高
下輕重舞其法顛倒之矜曰能彼皆明法與令持之譊
譊以議亦其勢耳而治乃病遂曰難果真難乎今莊君
惇之以進士往惇之潮人潮之道出庾嶺下贑江接吉
安而東也凡人入國入鄉無不問者惇之之來亦嘗憩
而問邪問其郡則知其縣知其縣則知安福矣夫以惇
之之賢而加以知之之素即選於九縣而以其尤者當
惇之無不可而况於安福乎即以惇之當吉安為之守
以統九縣之治無不可而况於一縣乎能于吉安則天
下之郡縣蓋亦無不可者借惇之以臨吉安安知其不
為安吉乎以臨安福安知其不為福安乎上之人特不
以辱賢者耳而選以當安福安福之民庸非幸歟大夫
士皆為安福大夫士賀安福大夫士又為其縣之民賀
賀辭予為之移以為惇之之行贈
送蕭淳仁知歸安縣序
物之復其故曰歸凡人道遠而來復亦曰歸故不得其
歸則危得其歸未有不安者縣以歸安名民其可不歸
而安也哉夫民之歸非自殊其途而歸之云也租以時
同入庸以時同供調以時同赴毋羣而嚚毋嗾而鬭毋
作寇偷毋興妖訛毋武斷毋飲毋博是之謂同歸于治
故我畔我食我鑿我飲完我肌膚保我族類而其有不
安者乎如是而曰歸安民之無媿也而或入焉供焉赴
焉乃差池焉而嚚焉鬭焉寇偷焉妖訛焉武斷焉飲博
焉乃師師也是之謂同歸于亂而亦誰與之以安乎如
是而徒冒是縣名曰吾歸安民也他縣之民其有安者
有不笑者乎或者今之民其冒邪而縣亦擁虚名也邪
不然一常才與常流治之足矣天子宰相烏用進士治
之而進士又擇其尤如吾蕭淳仁者邪淳仁世大家聚
族至不能相名而租庸之溢入于旁近凡五六縣蓋山
澤一僻縣不如也然急公字弱播播其聲旁近縣人歸
之以生而恃以為安者亦加於弱縣之上夫致人之歸
歸而安或易以一縣能之而難以一家能之是必有道
矣而淳仁可諉曰不知乎知其難能而亦能之兹而居
易能之地操易能之權而顧有不能乎世亦有詭匿晦
藏遇事引避多其身謀若鄙夫懷金&KR1138;&KR1138;忍而不施者
而大家子揮金若土炭惟視其急者施之而歸安之民
久不能歸而安縣虚其名以待是亦急者也天子宰相
用淳仁淳仁大家也其將何如胡光貞董夀夫與予皆
與有世戚於其行也飲之酒而問之
夀七十翁張君序
予昔泝舟鉛山舟之人曰是有張氏之老能匿精導氣
澤其顔如童力其步趨如飛或異人也予訶止之既而
入境汲溪飲其水齒冰寒沁入骨髓觸毛孔以出山筆
卓鬛鬛立溪側危欲墮銳欲刺腰腹皆孔洞睥睨類有
物巢穴其中者予乃愕焉始憶其所謂異者安知其不
果然邪及登涯入費氏予友子充之宅則又羣水潨焉
齧入石罅魚鼈汩汩狎人林鳥之巢引手可探坐間髯
翁指山畫地嚥津欠伸若皆能遺外形骸為冲虚澹泊
意無亦因其地之異也而皆習為異邪或不必習為之
而自異若是邪予乃問張氏之老曰是去十里為汭川
其居也訊以舟人所云曰無之張氏有土田久矣與吾
費敵世亦與之交婭婿然其以醫神於鄉而遂以藥其
身今距七十無幾矣或舉其年以語人人無不以其為
戲者抑以是傳而遂訛也邪予問子充子充亦云蓋其
習皆然而遂相忘其為異也乃所以為真異邪若曰醫
天下之醫庸以殺人者不論也而庸以殺身者亦有矣
而又何神乎則其神者無乃有異術而假醫以避名邪
予常苦羸而多病思即醫醫輒庸求所謂異術者不可
得得張氏之老有子充為之階善也又掩覆隔去若是
然於予心終不㤀今年意其已七十矣即子充問之則
縑素在几屬筆於予曰以是歸為夀予甚欣欣書其事
子充笑曰使世知有張廷揚為異人者未必非斯文也
送蕭正科歸建昌序
凡都邑醫隂陽其官署皆以學名其官亦以科術訓名
若與儒等然則其官亦師也厠名於其中者亦弟子也
凡師皆以教弟子皆以學而此之所謂師云者其亦主
於教乎所謂弟子云者其亦主於學乎今天下他之郡
邑醫隂陽師猶有教者乎弟子猶有學者乎吾不得而
知也至吾建昌索所謂醫隂陽學吾已不知其處矣醫
之入閭閻投湯劑紛如巫之鳴鼓角為病夫呼呵鬼神
亦紛如問其師不知也改而問其官曰吾已歲入貨無
吾撓也官旦望望守令而趨與小吏竊片紙下坊市乾
没汲汲問其弟子不知也改而問其部曰半已供吾貨
矣故醫隂陽官人以貨視之而賢守令亦醜其為至改
用富人之良或宦室之良子弟而吾蕭尚明亦在薦為
醫正科被檄來京蓋欲浚源流杜貨賄非必其能以業
教授也尚明栢崖先生之館甥年富而家務孔殷意甚
難之先生亦甚難之然業已無能改為隠忍服命而歸
先生出古方書納其囊曰而行為人師貨不而虞也然
醫將也藥兵也建昌四境皆用兵地也而將將之將也
慎毋俾羣將妄用兵哉謂吾亦建昌人休戚實同命書
以為臨岐之戒
夀芳圖詩序
夀芳圖唐齋說實持以來予見畫史寫菊其上綴詩百
篇不知其何哉所謂夀芳者又不知誠之作之其義云
何然齋說之見予也夫豈徒哉則俯而流觀之其有陟
岵屺之嘆歟其有望雲之思歟其有殊方之羈歟其有
牽車牛而遠服賈之業歟其有弗自洗腆用慶父母之
懷歟此詩之大要也而顧於菊也判然若蛇蟬之遺蜕
而不與也而亦何取於菊乎哉噫物之夀者其質堅檀
櫟之類是也菊可爪而折也物之芳者其色麗芙蕖之
類是也菊闇而不揚也此其見遺又何怪乎然當夫高
秋凄清以露以風霜則隕之喬者葉脱夭者根萎而目
睫間之生色淡而不厭者菊而已矣然則謂之夀可也
謂之芳亦可也而况物之夀者未必芳芳者未必夀夀
芳獨歸之菊亦何不可齋說聽然而笑曰智哉子之知
吾甥之心也吾甥汪氏名顯客遼思其二親而為之首
當有序吾為丐子子諾之乎請書此足矣
送憲副李君之任江西序
元年予為庶吉士獲交今江西憲副李君君時亦始為
御史人皆曰此前句容賢今也予問之句容之人無虐
於豪無苦於寇無灾於饑予嘗忿而嘆曰吾縣何辜而
不獲斯人乎今無及矣然猶幸一按吾省庶幾吾縣其
中也而君且往甘並邊視儲峙還按蘇松常鎮四郡四
郡之人來曰吾四郡若安堵矣予又忿而嘆曰吾省何
辜而不獲斯人乎然猶幸滿御史為副使庶幾於吾省
也而天下之省十三副使二十有六江西二人而已即
君副使也何能必於二而必不於二十四也又况丞於
寺議於司而不為副使乎此予之於君恒耿耿也乃今
不失予望其亦幸矣予又思予之幸得君以君賢者也
賢者位於縣縣之人安位於郡郡之人安位於省省之
人安朝之士有不欲其省郡縣之人皆安者乎然則人
之幸得君者亦多矣不獨予也以予欲省郡縣之人皆
安知人亦欲其省郡縣之人皆安而君兹為予獨得之
而為一省郡縣之人喜要亦私而已矣非公也孰若置
君於朝坐廟堂而佐吾君出清明之治則天下省郡縣
之人皆安是為天下公共得君也不亦廣哉然不知持
衡者亦有以聞此乎聞而必行之古人事也而今豈不
古若乎張君熊君九人皆君同官來以贈言請予先有
私論僣攙入之以見予之有意於君也
夀楊母太夫人八十序
戚畹有夀母賀者戚畹列侯間至列侯有夀母賀者列
侯戚畹間至然無保傅卿大夫士至者保傅有夀母賀
者保傅卿大夫士至戚畹至列侯亦至卿大夫有夀母
賀者卿大夫士至戚畹間至列侯亦間至士有夀母賀
者士大夫間至卿亦間至然無戚畹列侯至者戚畹列
侯去其鄉久賀有族屬之至者無子弟親戚之至者保
傅卿大夫士家於鄉有子弟至者亦無親戚至者親戚
所不能已亦有寓物而無寓辭此其凡也楊莊敏公李
太夫人年八十春坊贊善知休武庫員外郎知微京府
知事知止儒生知舊之夀母也莊敏公功在天下官為
太子太保戸部尚書黃閣羣公宿有文會焉武庫階大
夫春坊上士也武庫壻于豐潤伯而夫人之宅與皇舅
瑞安侯比夀域之開匪見則聞也三月初吉實維其期
而知舊走至自陜韓侍御高行人皆里居之戚也亦以
伻來致幣辭而予翰林暨二春坊士大夫春坊之寮也
期以辰執幣入即賀位武庫之寮有武庫有武選有職
方有車駕與京府之寮其入亦當不異是然至是也予
當静聽之有鼓吹曳綵簇錦横闥而入者非豐潤乎必
瑞安也而或行唱聲隱隱逶迤而向邇即黃閣之騶且
及門矣則保傅卿大夫士至戚畹列侯至子弟至親戚
在數千里外者賀辭亦至焉是又為難也其辭行人書
屬予為之因著楊氏一時之盛為諸德門冠云
送貳守陳君之任泉州府序
廬陵陳景元當弘治十年之春銜命往同知泉州府事
以其弟景昭與予善過予問吉所由以道泉者予閩楚
之交人也應之曰知之其道有三其西自豐踰寧徑南
豐由百丈嶺入嶺之下為泰寧其中舟下淦川過劍江
泊洪搒衡河以出臨川泝旴底黎由杉關入關之下為
邵武之川其東舟遶洪下之泛番湖東折而望上饒之
江經鉛山由大安關入關之下為崇安崇安之南為建
安泰寧之南東為邵武邵武之南為順昌建安自東而
西順昌自西而東合而至於閩中閩之南折為莆中泉
在莆之西皆水行也然官之行也以家隨有妻孥焉西
之程其徑倍於中四倍於東而百丈之西皆山行叢薄
中或鳥道緣絙而上雖得捷至然畏途也為妻孥憂東
中多水行而東有番湖之險濤瀧蛟鼉不測之虞憂灾
十倍於西而迂又過於中惟中實安流也其至無西之
捷亦無東之徐請擇焉景元喜曰吾兹至泉官吾家也
民吾妻孥也若作威以怖吾民而求事之易集導妻孥
於畏途以捷吾至躁人也假寬緩之名而養禍以遺民
迂妻孥於不測之淵即至焉亦幸耳愚人也吾求不疾
不徐無灾無害者吾惡夫躁者吾又哂夫愚者吾以是
治泉其庶幾乎且吾問道泉聞治泉術吾得多矣退告
於國相蕭君書吾言以去景元先少司寇公之子起賢
科有大志聞言觸類而長如此豈泉之郡足掩也邪吾
竢之
送通判楊君之任漢中府序
漢界雍梁之間雍之北冀冀之南豫豫之東徐徐之北
兖兖之北青而漢隂之地於是乎盡梁之東荆荆之南
東揚而漢陽之地於是乎盡皆盡於海也以九州之大
而南北之脈絡判於一水之源漢不可㮣以他水論明
矣水之最大者河江次之淮又次之其精氣皆不能以
上貫於天惟漢為然故初昏之候疋練判然截於箕斗
之間若有所經畫者是亦曰漢詩曰倬彼雲漢為章於
天豈虚也哉要其源當山之巘無所障蔽而山又最高
與太虚逼暎乃爾然嶓冡之山吾未一登之不知其果
何如也或曰漢水至清今其入江之處若潑黛於瀋判
然益形是其清瑩之極乃上影耳是二說者亦未有以
審也然要之其疋練影影人不敢不謂是水者為之是
則同獨其判南北之脈絡必辯方域者能知之否則必
至其地者也雖然至之而不知之亦何害邪若官其地
者不知之吾不知其可也郡之官其最尊者守次貳又
次判今兵馬指揮楊君為之夫判判夫事之利也行之
害也止之斯為得職亦世之為吏者云爾也有志乎古
者亦止爾為乎人至於守固賢者矣烏有賢者而咈夫
志古者乎守主居守固倚判以外詢也捫參歷井尋漢
燒之棧求金牛之鑿以及木牛之遺雍迤以北可飛輓
之阪梁迤以南可泝漕之川可氊蒙投之壁峙粻廙芻
繕甲韜仗用備非常而為西陲殿密與守圖之判兹大
利害乃與漢地稱真判漢者也然此其清非如漢之可
以鑑暎則眩眯混沌不能也其置身之高非如漢之源
於孤巘其上無上則牽制障蔽於庸衆人亦不能也君
其亦知此乎漢之判未可以他之判為也慎勉之哉
無錫華氏族譜序
華無錫縣大宗也起南齊孝子寶寶父豪於華為始祖
然亦以寶顯亦遂顯華氏華氏顯後今三十有七世歷
陳梁隋唐南唐宋元迄今凡八朝千五百年縣或隸晉
陵郡或省入晉陵為一縣或復為縣郡或改常州州復
為郡郡復為州州復為府或隸浙或隸京若奕碁然華
固一氓庶之家耳且無與其紛紛也地志云縣西有闔
閭城夫椒山東南有泰伯瀆西南有黃土瀆皆強吴時
遺蹟東有泰伯城今為梅里華氏居處蓋吴故都也吴
二十有三君皆傳代於此號為久長是固泰伯之讓有
以啟之然周公卜世于洛曰惟洛食人皆謂周世之長
有賴乎此然則吴之長亦或有賴於兹地而未必純以
讓也嗚呼地豈可以少哉吴亡子孫散布四方其地不
知何屬晉始聞屬華氏寶以孝啟孝讓類也其事與泰
伯相彷彿獨其為庶無爵位名號與吳齒然其千有餘
年抗然獨存略不與世之紛紛而隨以推移更革者故
得以種其子孫蕃其枝蔓視吴之困於仇隣無寧歲而
卒以亡者亦異矣必曰孝之澤長然澤也者大約皆五
世而斬要不至是也或者地之使然是歟雖然地善矣
木之植于上者斧斤旦旦焉伐之雖有喬木鮮不仆矣
而曰地之不善可乎此吳之所不能有而華卒得以居
也華之子孫欲以孝亢宗焉宜取諸寶其先也欲以讓
睦族焉宜取諸泰伯嘗居其地者也而以是培且植則
自三十七世可至於千百世與兹地為始終是務培植
慎斬伐而不專恃地者也若徒恃曰兹地善其果得為
善乎光祿署丞汝德大懼二者之難擇而又華氏廢興
之機也因取舊譜考而修之丐予序其首以告派系宗
法譜者之事予不及知
送熊君之任廣西按察僉事序
吾同年三百五十人閱禮部所放榜時獨吾熊君文應
已頍然首弁人固駭然異之閱及其貫貴之偏橋長官
部人人又大駭異焉不知其實吾省豐城人也已從貴
藩事舉順天矣吾為遍語之始間有知者比廷對當釋
褐雖大魁亦然而文應無庸乎此就釋褐論之其固先
乎大魁矣况餘人乎入試戸部初筮主事得刑部主事
品正六大魁初筮修撰品從六仕軔之發又先大魁也
積六七年又自員外郎擢廣西按察司僉事品則正五
位則方嶽之尊也大魁雖天子侍從臣而品尚仍其初
文應之先之也亦酣矣哉雖然仕之榮進先之未若以
功業先之也大魁今春坊贊善費君子充吾嘗評其敏
如倒囊出物而其富不可窮也如淵泉風之遭其上也
可使成文而又不可掠而去也亦如之是何難於功業
哉而今制文學之臣主沉沉於館閣中即究其用也亦
功在天下天下隂受其福而人不知豈若僉事者朝吾
行而夕在人耳目哉况以吾文應為之吾見其有甚焉
者夫偏橋夷部也若穽然從事於藩則緣而升矣然猶
幽於窔也賓興於順天則鑿牖而睹其光矣然猶阻於
扃也進而立於三百五十人之數則既遊於庭矣又越
常資而與於方嶽之列則登乎堂矣孟子以苦心志勞
筋骨餓體膚拂亂所為者以為可以當大任若文應者
無亦苦乎無亦勞乎無亦餓且拂亂乎如是而未可以
當大任樹事功孟子之言其亦誖矣吾故曰有甚焉者
而况廣西之民引領北望若饑渴然文應亦傾榼决囊
飲食之而已矣何勞也邪政成隮大登朝顧館閣有無
咎無譽者為之出德色是知己而不知彼者也異時吾
雖耄休矣隙中觀鬭尚能知一勝負焉豐城諸君别筵
具陳來督俚言為序吾亦欲告文應因以是復之
送趙君尹南城序
吾縣域民以隅關鄉區為號隅有四關如之鄉加隅之
一區視隅則四之隅城四隅也隅束坊關城外也謂郭
也關束廂關之外為鄉鄉束都都凡七十有三都束里
里凡二百四十有五里有長合坊廂之長二十有三凡
為長二百六十有八以分隸於四四之區區凡三長合
為長四十有八蓋二百六十八之長皆聽命焉以督夫
二萬七千有竒之租留漕兊折而歲會于戸部其茶菌
餳牲之品之逹於禮部以轉於光祿羽革弓矢五金丹
汞百需之供于工部以轉于他司則二百四十五之長
朋輸之飲祭賓興使旅供給之費部使送迎騎乘之出
藩國儀衛之役歲時之候則二百六十八之長參焉無
所與乎四十八之長也若佚矣然四十八家之承代也
其名曰僉僉云者衆所舉之詞也故至數十年近且十
年不得比二百六十八家之歲踐更焉人亦久而舍其
業次者蕩産者往往嚬呻咨嗟以戚幸一釋去以為更
生二百六十八家者十歲始一值而亦當其輸也每愆
其期聞有箠殘其膚者矣絏創其脰者矣噫吾未耄毛
爭先取勝恥後焉以悦其長上者吾不及見歟其豈非
吾縣之民歟今也何為至是邪其亦豈非吾縣之民歟
官之歛也日增而民之生也日蹙而已耳縣官者受之
於其所臨轄者也胡能損其增也緩之而已矣胡能展
其蹙也息之而已矣雖然息非緩不能也然緩則於其
身也時有譴焉為民而獲譴不怨且不變非君子不能
也是誠在諸令尹新令尹太平趙君吾知其君子也於
其行也故敢以告
送益國長史胡君之國序
古未有益州其地為西南夷卭筰冉駹夜郎滇爨僰諸
境漢始通而郡之曰粤嶲曰牂牁曰犍為曰益州而領
以益部刺史益之名遂與堯十二州並稱于世或曰益
加邑為隘其道險隘故云或曰益大也其境廣大故曰
益也余以為二說皆非也堯之荒服止于二千五百里
漢都關中其西南二千五百里已盡于巴蜀沅湘之交
其外尺寸於堯制為外地廣尺寸是為益尺寸也况越
數千里拜君長以百里而曰非益可乎在易益之六二
曰或益之十朋之龜象曰或益之自外來也故謂之益
而益之開郡象犀珠玉文禽理木貝錦之美自是源源
而來坌溢於中國為萬世利獨十朋之龜之益乎哉名
以益宜也蓋漢人意也今天子建親藩首興次岐又次
亦以益鳴其國封子建昌於天文其次鶉尾鶉尾火位
也火土母也國家以土德王兹封也而冠以兹名也得
無意乎漢東平憲王語帝以為善最樂至今誦為美談
尚能興起况當時掖庭之間左右僕御聞之能無改思
易慮而為善者乎其禆益漢治也端必有出於象犀珠
貝之上者不然嗣帝祀之何為哉雖然王之賢疑亦有
賢傅存焉爾然今不可攷也若吾王之傅則又天子自
選於吾進士得吾胡君也君邃於置輿地圖於胸中也
卜之常以辯博窮人而預處人之休咎多竒中雖相天
下可也兹其翊王以往舟次于江益之諸水注焉其告
曰是源窮而為益然國不在是也至國之日其告曰兹
為益國也移益以名之也漢之始置益也以其益於國
也今移以名也亦然斯為益國也今將見東平王且見
其傅也余亦快哉君蘇人余同年之益友也同年在院
者皆有詩送之蘇人某君憲清謂余益之民使為之序
夀周太宜人七十詩序
李敬敷作周太宜人陳氏七十詩禇宏望繼作之張本
寬又繼作之中朝名流又皆繼作之由是詩遂成帙三
君屬予序之擇時日授使者出分寧而以七月十六日
獻夫三君刑曹郎也刑視諸曹為劇劇則不暇乎他為
若詩者又必宜搜雕剡圍非不暇者所能為也而分寧
又在南州山藪僻處遠京師四千里其間即隠逸獨行
之士亦必沉埋潛伏終身不能齒於中朝士大夫之口
者容獨一二人而已乎而况於女流乎分寧者相傳宋
太史黃公來獻日益凋落縣亦隨以闇闇無聞至今河
南方伯公瑞始以文章宦達者刑曹主事公儀踵焉公
遠又踵焉而四方竦然又始知有寧縣者縣實賴周氏
以盛也而周之兄弟二為太宜人子然則繫一縣之盛
衰者太宜人也夫繫一縣之盛衰於數百年之間天下
凡幾縣如是者亦凡幾人且婦人也不其難乎雖其夷
裔宜旌而頌之况分寧邪而三君者與刑曹同官且同
年固不得以劇辭矣詩日多而至於成帙者固亦莫之
能禦也予與河南定交在駕部時常拜太宜人於邸閤
退而以其母儀頌于他門使為矜式傳者又皆言梅月
先生酷孝其母嘗貸數百金脱其舅于獄太宜人紡織
豢畜節縮服食以償之終老無愠容無德色則所以繫
一縣之盛衰者其豈偶然哉予之生也後不得與先生
接而挹其先達敦厚之風且不知天之何以嗇其能詩
曰泂酌彼行潦挹彼注兹天其或者挹先生以注太宜
人乎審然諸詩之禱非空言也予序詩者尤為之喜而
以言
丁氏新居落成序
旴之水流坤隅以出堪輿法坤地戸也水流地戸其民
出出主昌數世有燁其光故俗承之好以商賈為業往
往取四方之貨賄如探囊然其非甚塊然者或廢疾病
者不甘老于鋤耰場圃間而民之服食宛與京邑等殊
不類南方山澤中戍籍者世所深避者也而亦樂之取
將符侯印前世為多今天下之平久矣亦皆能致千金
歸市田宅為鄉赤幟所在皆能務為壯觀京師崇文門
貢車商乘聲訇跡躪鋪金市地乃可得之而衡衢之北
吾丁仕隆買居焉故積潦在下今坌高而燥故簷瓦脱
墜今鱗次而整故棟腐欲欹今虬騰而厲崇垣外周重
扄内固始之於其季仕玉成之於其仲仕元侯門在其
西相府列其東潭潭其深巖巖其高塗之人曰伊誰氏
之宫也停驂而矚之吾邑人之過者誇諸塗之人曰壯
哉吾鄉隣之居也邑之來輸者曰何寇之憂貧無僦資
者曰何露處之憂舉欣欣然相與舉酒落之而借言於
予予獨曰吾旴山水之靈其使然也
送羅貳守考最還東昌府序
會同館水道二十驛曰崇武驛東昌府也京師南出至
是始得府四方萬國之來越是府即底京師吾嘗三過
之而譬其地曰人之咽喉也官曰浮圖絶頂之鈴鐸也
民曰轅下之駒也或問之吾祕焉今年秋吾宗人修篤
以府同知考最歸同知官亞於守亦尊矣居其地而治
其民者也可無告乎修篤亦自計夫今之天下東之倭
南之琉球暹羅斛安南浡泥西之烏斯藏朵斯甘西北
之哈里土魯番于闐諸國之方物腹裏諸州之土貢歲
漕源源供於上方實於京師蓋如實於人之腹然然必
水道也有能越東昌而飛度者乎吾論東昌固咽喉也
握符傳詔貴戚大閹竪旗鳴鉦勢自天下舟日夜織乎
其間柙虎逸而噬人道是用梗亦視其官之何如以為
伸縮縮矣莫之能梗矣則羣譽而郵之曰能能之聲易
與徹宸聽布天下他郡之官其能倍焉而其聲終亦莫
之或先也吾故不徒曰鈴鐸必曰浮圖絶頂之鈴鐸也
易於發其聲也然而執雞酒束薪芻累累然伺候於涯
之上者旁午踉蹡走而集者裸跣折腰踵交躡輓曳于
泥塗而背瘡甚者荷鍤負畚浚於澱而秉燭夜作者盡
東昌之民也而他郡不與焉轅下之駒亦如是而已自
修篤居三載於此咽喉之地也吾惟懼焉而側聽焉而
乃寂然頌聲日至顧若鈴鐸之耳也雖然所快乎吾心
者轅下之駒將何日而息肩乎官之有長猶家之有長
也守是也幸相與圖其成焉吾謹竢之
圭峰集卷六
