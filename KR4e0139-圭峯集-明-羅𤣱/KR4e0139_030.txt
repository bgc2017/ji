圭峯集卷三十
明羅玘撰
詩
五言絶句
題杭州蕭醫官卷
&KR0034;籥湏臾間元功奪造化比於戰昆陽此更論無價
送雷生謙歸南城二首
玄武湖心月太平堤尾風世人皆棄却好看入胸中
又
銓次吾收女離筵女别吾鄉人問行色可有杜詩無
三友圖為門生吳廷亮作
東風不知春西風不知秋相期翔風夜一洗羣芳羞
七言絶句
瑞麥詩(有引)
馬生憲嚴生效金生鐸江都人也予昔憩
江都三生者從予游别不見者幾年矣是
月初吉渡江而南見予於容臺無他言也
惟曰吾宰傅君之仁也明日復來亦惟曰
吾宰傅君之仁及物也又明日見予如初
予曰盍言之三生曰野有麥一莖而二穗
野人持而獻焉意吾宰之仁有以召之也
歟予曰噫是瑞麥也古之循吏則有之予
當為生歌之三生者喜曰此三生之所以
来也再拜稽首持而去詩曰
笑數流言去去多飽眠無奈夜深何忽然一覺揚州夢
聽得人間瑞麥歌
夀楊名父母八十
身上衣裳線縷縷眼中雲物白英英不勺慈湖釀春酒
中朝已沸頌絃聲
萱夀為車駕冒郎中母作
桂子垂垂蘭茁芽託根原自傍萱花憑誰天上分靈種
王母宫邊第一家
潮中獨立松為雷廷亮題
潮濺龍鱗海眼空風濤總與夜聲雄更憐獨立真誰友
肯遇秦皇草次封
五色菊為周少司題
疑是仙宫五色霞仙人剪綴作竒葩又憑五柳先生手
寫與工虞富貴家
為楊國安題扇面
瞑色先於樹杪懸船歸欲縳水亭邊今宵買酒不成醉
猶勝田家只渴眠
送任元之南遊
平生海角與天涯逢着飄然即泛槎獨有高堂䨥白髮
一回思動一還家
風泉閣為德興項德懋題
閣外寒泉原自清泠泠慣與夜風争閣中默聽人何在
今日新添一兩聲
夀劉翁七十詩
乾坤一醉一醒中未是衰翁未是童把酒對君君自記
百年百度醉春風
和羅先生聞永升及第後三韻
阿雲入落端無耗年矢催人暗有期浪聽兒童傳吉語
阿雲已傍渾天儀
右聞信
上苑繁花可浪開花如有意亦憐才君王詔許才郎折
昨日才郎在草莱
右及第(探花郎)
蒼蒼愈老愈慈愛誰意蒼蒼亦不慈奪却鳳毛何處去
一生斷送與明時
右除官
集杜句送現昇歸作僧宫
五月寒風冷佛骨中夜起坐萬感集僧寶人人明月珠
弟子誰依白茅室
蒲圻隂陽訓術龔君素不識慕名來求自云
伯晟任御史云其方物以其非素相知歸
之
東風歸去一星官堂上東頭是豸冠如問翰林誰最健
此翁老未入詩壇
蒲圻馬文明以濟源訓導陞保寧蒼溪教諭
亦慕名来求
幾年清濟沁詩脾端為官家養桷榱恐是錦屏應飽看
莫嫌来取棟梁遲
送水南李十四
金臺城中花鳥春月河寺邊多歸人濁河一日東風起
萬里咫尺旴江濱
送季省祭㩦子歸鄉考試
碧油幢下黑頭公挾子歸去翺秋風江南一望六十里
滿船載雨花溟濛
紅梅圖為肇和題
西湖殘雪候多時却恨前年被雪欺且學杏花紅似錦
暫招鳴鳥到南枝
二兔一白一黑圖
衣褐之徒吾久識炭烏雪白始驚看獨憐總有高人處
唇缺何曾怨齒寒
灞橋圖為揚碧川先生題
雪中驢背縮更縮門内主人招未招只恐有詩無賣處
至今人說灞陵橋
赤壁圖亦為楊碧川題
如此良宵能有幾有船便合載坡公當時若只載歌舞
安得於今在畫中
圭峯集卷三十
