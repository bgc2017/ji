圭峯集卷二十四
明羅玘撰
賦
西成賦(庶吉士時作)
噫呼嘻天地之大也其惟稼穡之功乎南金提銀海貝
蠙珠瓊英琅玕玻瓈火齊炫眸晄目豈不班如玩之不
可以潤渴把之不可以療饑况夫萬類瑣瑣以賦形百
工矻矻以支離如沙如泥如纇如疵何重何輕何補何
裨微此稼穡者吾不知天地其何如故洪範陳而歸諸
土性無逸作而戒乎不知乃若招搖指牝牡平太白出
辰角明潦水欲涸白露其零時則黃雲滿野冉冉離離
彪兮駁兮黼兮黻兮甌婁洿邪凹凸昂低既因地而錯
落亦隨風而紛披斯亦竒觀也至其種種異狀色色殊
科縷數毛舉不勝其多總之名曰禾雖然亦有可名者
載諸周詩見於爾雅糜芑稙穉兮秬秠稻秫菰粱兮秔
稌審重穋於早晩配稂莠於稗荑淄澠美惡皂白真假
皆馮藉乎先農與古之司稼更僕興論兹固未暇且今
觀之豐年穣穰伊誰主張實倚怙乎帝力而冥受於蒼
蒼然而天與不取或承之殃麋鹿猿猱狌鼯山&KR0008;猳&KR1807;
之與㕙䨲常渴嘯而饑號口張囊而腹槖齒截鋸而牙
刀一有蹂躪遂成糜糟農乎農乎寧不懼乎於是協比
伍告族閭手銍腰鎌整箱飭車或千其耦或萬其夫或
徂隰以徂畛或遵道而遵途足駢駢以蹀躞聲沸沸以
喧呼較昆陽之戰而少緩視鄒魯之閧而頗麤列秉穧
於櫛比斂穎栗於貫魚滌滌乎烈焰之焚漭濸粼粼乎
狂飈之捲鄱湖遂乃以裒以束是任是負我車我牛連
連截路敞堅場以谽谺各奔門而竄戶所餘僅存幾何
亦遺䆅之與剰穭諒非暴殄乎天物豈無饑烏兮餓鼠
但所惜碾磑之聲方殷而催租之吏已塞於環堵雞豚
一空庶脱箠楚其或破甔殘罌秒存合累倒輸富屋寧
俟陳腐异哉富屋之兼并也亘環數里且藩且牆亦有
高廪以相屬或崇露積而上襄列行行而稛庾綴磊磊
而倉箱從其手可釋矢衡不倚如截肪唯知封殖而漁
獵寧恤枝瘁而本傷夫民邦之本也母乎上食民之天
也生於農一人有慶天下為公貢賦粢盛厥有常供固
匪桀而匪貉一皆酌乎厥中奈何兼并之徒奪天之功
而肆兹窮兇徒使百萬元元苦骨勞筋痀僂腁胝皴皺
瘃龜舌未餂乎肥脆腹未識乎甘葷衣飛蚤虱面湼埃
塵雞鳴出以為或晩帶月入以為猶曛知有父子或忘
主賓子露膝而出汲婦蓬首而曳薪迄無分於老稚乃
終歲而勤勤比有生而酌量伊孰甘而孰辛嗚呼鵲之
巢也鳩則居螟之子也蠃則負世固有此竭其力彼享
其功者也而何獨農乎謂予不信請質天公
寬齋賦(楊方震兄方大號齋索予賦之)
寬齋主人將營齋廬召匠阿剌忽鹵計之忽鹵曰粤昔
古初巢處穴居棟腐於藪瓦璞於塗孰店孰楔孰牖孰
樞明胡取諸離婁巧何用乎公輸吾匠用之未聞也聖
人取諸大壯而棟宇興焉烮山澤取鍜礪液滿擁腫痱
癗樛瘤過之弗睨仆之弗收苯尊而&KR2248;嵑者必斬修竦
而翹翛者必斬川以浮之輦以致之斧之鑿之方之斵
之磶支泗濱之浮甓礱河濱之埴工不移時役不終日
峩峩乎明堂峞峞乎衢室吾匠氏之能事也今兹主人
爰舉是役寬乎隘乎崇乎卑乎窔奥乎敞明乎樸素乎
靡曼乎惟意所都吾將是圖主人曰若亦知有崑崙乎
吾將往搆其顛焉忽鹵曰吾聞崑崙之顛上負太虚沆
瀣陸離靈光葳蕤日月至其背而蔽虧星躔繞其腹而
縈紆黃河奔如絲之脱軸五嶽峙如母之餔兒昔夸父
逐而不利其反博望遡而竟迷其途鵬飛兮翅必折駿
騖兮幹斯瘏雖有良材萬章徤步千夫不過舉手揶揄
撮脣胡盧而已主人之志寬則寬矣而忽鹵弗之任也
主人又曰若亦知有渤澥乎吾將往搆其中焉忽鹵曰
吾聞渤澥之水衆瀆所瀦爰有天地是為尾閭湯旱七
年而不涸堯水九年而無餘其湛天也萬象灼於經緯
其浮地也九州連於舳艫龍伯深宫而養怪鮫人晝出
而泣珠毒霧浡潏兮羃罩腥風鬱律兮呶呼即假桴於
宣尼借助於馮夷亦何勝其鏜&KR1861;受其支吾也耶主人
之志寬益寬矣雖有粟忽鹵得而食諸乎主人曰噫是
非若所知也雷之伏於地也無聽耳至其震而鼓萬物
披金石搜夔魖簸盪六合有不勝其聲者藏也雲之腹
於山也無見耳至其出而布萬狀冐泰華翳日月瀰漫
八極有不勝其形者歛也是故歛必有散弛必有張或
至𦕈而不覿或至鉅而靡藏一吸一呼忽炎倏凉若其
欲聞吾之齋乎維天吾瓴維地吾甓兩曜炅炅實牖吾
室八方幢幢實監我墉彩雲漫漫雕榱畫椽明星煌煌
燈龕炬堂四時逓傳而不觸吾之竅隙萬彙繁夥而不
充吾之步廊吾於是闢禮門由義路啟智閫敞仁戶忠
信兮吾之藩籬詩書兮吾之府庫不鑰不扃不干不櫓
於何不充云胡外取乃若疾霆破柱不暇掩耳而吾以
為豆之堛於鐺也靈鼇震掉無所措躬而吾以為蟻之
緣於盎也筆之卓也匡廬之嶢嶕硯之瀦也洞庭之漭
瀁閱冬夏於朝昏瞅方輿於指掌吾方有事於斯也若
亦能預吾事乎忽鹵帖然自失仰而歎曰吾聞至人幕
天席地饑飱風露渴飲涇渭吾始以為遺誑也信有之
刓吾斧不足以發其柹絶吾徽不足以銷其疻涸吾思
不足以究其制始知曲藝之不可角於君子也於是俛
而慙趨而退而主人方且優哉悠哉不有於物任其去
来雖栖遲於一几一榻實夢古帝而外形骸惟其心也
無畔無岸無涘無涯亦可竢乎結構而後謂之寬齋
調
伏以瑞合聞韶計升觀鼎溥天率土同軌殊途乃睠牧
守舒侯閣下辭白雲司作赤子母霹靂手吾方樂聞魏
闕心乃其屬念命倌人以夙駕差吉日以于征四邑四
民一德一心皆曰執言在士吾徒吾道同聲同氣敢謂
譲職於他第恐淮陽長孺難再卧於郡中忍使河内雍
奴不借留於闕下是用效顰樂府從兹代刻口碑詞曰
江上漾金波波光渺渺紅日初昇萬方曉驛前楊柳盡
繫金鞍腰裊驪歌唱發得雕梁遶天上麒麟人間鳳鳥
萬口歡聲使君少此行去也留作中朝儀表甘棠在歲長
青青杪
右調感皇恩
竊聞錦因何製琴以宓弹順江漢下而朝宗同辟公趨
而述職所以明府鄭侯閣下以蠻觸視縣境等燕蝠為
民爭秉燭龍之明藉仙鳬之疾俾夜作書自旴徂燕氓
隸固比屋而興思儒紳聊陳詞而寫意詞曰風拂桂况
直黎明雨霽旭曈曈穿睥睨沙頭人語彩鷁如飛誰繫
空負攀轅留計但恐此行留作礪遺愛碑當製
右調謁金門
秋染霜林萬里絢天張赤幟水歸寒壑千尋徹底浸琳
宫况雨畢則梁成可星言而夙駕兹遇邑大夫高侯閣
下秀出岷峨世基蜀益弓冶擅專門之業橋梓承趾美
之芳懲雲途屢蹶霜蹄乃花封暫淹驥足朅来無愠出
治有方惟屬詞比事藴諸平時故剸繁治劇乃其能事
甑雖生塵不顧圄惟有草則安以法令為師視烝黎如
子赤棒在其左右陽鱎不敢誰何人徒感之鏤骨銘心
士則知其通今博古頃者書最藩司飛鳬帝里孰不願
執鞭而向導人皆欲截鐙而攀留其如鷁首既東盪破
碧波之月遂使葵心傾北仰穿紫閣之雲舉旄倪畢来
瞻之矧宫牆在所督者竊效輿人之頌用配烝民之詩
其詞曰昨夜山頭明月照四郊如書曉来車騎如雲向
郵亭分手飄飄兩袖天風醉數明春宫柳定留金鼎調
羹肯南天回首
右調好事近
圭峯集卷二十四
