圭峯集卷二十九
明羅玘撰
詩
七言律
和少宰李石樓遊牛首韻
崔嵬崔嵬復崔嵬大行之高高矣哉看華歴歴見十丈
尋僧往往逢萬回昔聞龍盤鍾王氣今踏牛首臨江隈
不如壯歸依舊望眼中何人能一陪
送李石樓北歸
白下遙遙移繡斧日邊近近倚銓衡不因混沌無痕鑿
肯信陽春有脚行驄駐金城秦壯麗詩題汴寺宋經營
平生事業非軒冕盡付頭顱白髮生
夀饒指揮六十詩(有引)
九江衛指揮使臨川饒公予壻珙之大父
也今年夏以恩例授今官仲秋丙戌届其
六十之辰予縻於斯實乖登堂之祝擬綴
文代之而新瘥之軀弗堪強焉乃先之以
詩云
江州司馬鬢扶疎我憶年方蘧大夫倒囷昔非緣實食
前驅今不為新符臨川城外竹千畆天子宮邊宅一區
兩眼未饒滄海闊百年如幻過湏臾
送劉舉人歸臨汾
石城城門騎馬出龍江江船破浪行鍾山過去忽百里
太行到時還幾程蚤依日月有季父朝簉鵷鷺多難兄
老夫從此飲社酒留耳好聽春雷聲
瀛洲雅會次韻詩
千年王氣此山谿虎踞龍蟠舊品題黃道正行今日月
朱衣原在殿東西知章許我同騎馬太乙憐公肯植藜
白首放歌還縱酒何時背為負暄低
又
何年夸父海中遊摘此瀛洲奠此州風景從前如有約
江山於我若為謀詫登洞府心先醉看眩曼延眼欲流
老去枯腸仍酒病坐来瓊玖付誰收
藥蘭春雨詩
春風吹濕楚天雲卸下芳蘭點點春箇裏化機原醖釀
眼前生意此君臣從渠餘潤歸滄海贏我全功付谷神
只恐南山又朝隮不妨重壓華陽巾
和劉野亭竹鶴詩韻
誰染玄裳誰與裁渭川誰種復誰開因時籜落驚風舞
瞑趁林空踏月来鳴向中天鳷鵲觀飛依南郭鳳凰臺
坡公更續雲龍記誰道文星逼上台
又
肉食於公舊減裁鶴籠新向竹邊開細思饞守胸中飫
却訝坡仙夢裏来豈為雌雄諧律呂要多清逸壯樓臺
陽春白雪湏追步莫待歸當第幾台
續和野亭竹鶴詩
籠閉籠開任主裁主如憐鶴可長開肯容俗客調飛舞
許借仙人騎往来曾對鳳鳴棲在竹定因子龢立當臺
赤睛可是能人語我欲從之問斗台
和涇川觀音巖韻
此生此日此馮軒驚見銀山大浪飜石窟定僧如鬼瘦
斗崖懸樹與猿攀風雷半夜鯨鯢吼霜露滿天鴛鶴喧
面面雲中千岫出若為龍象築長垣
再和涇川遊觀音山韻
洞門禹鑿故軒軒詫訝遲回踏石飜形勝坐呼僧問得
險巇一任隸扶攀江澄燈影虚明滅泉作蠅鳴乍寂喧
又說下方蛟蜃惡怒時壅水到城垣
和涇川梅花水韻
梅華水沁白雲根多事公遊公試言想古有華真壯觀
到今無日不潺湲靈源脉脉唯僧識題壁欹欹僅寺存
酒盡夕陽人散後六朝多是合招魂
和馮銀臺遊清凉寺留别韻
餘熇剛得片雲浮天亦憐人絶頂遊此會垂垂遺我老
諸公衮衮覺誰憂已傳新將韓擒虎無復偷兒奡盪舟
定到五更宫漏下可忘問寢到龍樓
送雷廷亮自南太學歸
三月鶯華江不寒歸船如馬坐来安眼觀城郭人民舊
心覺形骸禮數寬翁試抱孫忘老去飲初留令喜杯乾
羹墻俎豆常常見自是他年易作官
送戈侍郎赴召詩
老於離别倍傷神珍重單車赴召身喜見王師&KR0008;赤幟
免逢黎庶逐黃巾重縻好爵周班舊却厭刑書鄭鑄新
瀛海東邊幾隣並依然相迓笑公貧
遊方山路間定韻與石樓志别
相逢盡道乞還山公乞還山便得還浮世風烟棋罷局
百年光景手循環穿雲躡磴疑天上到寺對僧如夢間
明日河橋杯酒後月明千里隔陽關
涿州張太守四異詩
列郡憂民獨數君暗疑黃覇是前身但逢六月雨連日
聞說他州蝗撲人怪得今年禾作色莫言此地雪無神
涿中怨殺閩中子贏爾明明一寇恂
和吳克温白髮詩
珍重乾坤到骨恩若持頭髮我為尊清晨&KR0838;却黏梳齒
白晝愁渠覆腦門烟澹竹鑪將灺火葉黃百草暗通根
滄桑變盡渾閒事笑絶嫦娥竊藥奔
次内閣賞芍藥韻二首
疑爾前身定姓隂漢家宫闕受恩深似曾改樣圍金帶
也解隨人獻赤心纔亞花王一二品隔於梧樹十来尋
倚欄不住龡龍篴媿殺啾啾蟋蟀吟
又
朝回箇箇乞花歸預恐明朝花漸稀誰肯口乾勞品第
吾&KR0838;鼻&KR1604;嗅芳菲初生定是鴻銜子夜護寧無鬼設圍
欲典春衣買多紙賞音傳寫到巖扉
曾太守留别韻次之
愛住常州蘇長公煩公多事覓公蹤文章淵藪機雲在
錦綉江山宛洛同地接海門疑日近官聯京兆與天通
行春如到具區澤要斬茭菰萬萬重
坡隣翁夀為姚侍御父作(羅浮人)
山幽幽中老更佳泉㶁㶁處時一行東坡先生舊隣並
羅浮僊人親弟兄誰歸北斗有綉豸自吸南海如長鯨
經過况是堯甲子一歲一度歌昇平
送楊志道之長沙(因言事被謪)
玉堂晝静學士下白雲司閒主事歸一家父子聚言語
今日朝廷公是非愛爾為人支矮屋從渠攘臂著緋衣
鏡川先生真不死太傳忠魂亦有依
和余宗周出廵遼東韻
十里長亭十里心酒杯此際為誰深前人謾說馬知道
我輩親看鶚在林黑白水今無險阻東西遼已有喉襟
避人諫草堪焚却喜得官家惜十金
望慶圖為裘鴻臚作
明年莫雨豫章城湏放高堂百日晴賓從来如華簇簇
歌鐘細逐燕輕輕銜巾青鳥下不下入饌白魚烹未烹
獨有玉皇香案吏殿東頭上望長庚
送趙縣丞之任招遠詩
海上羣山魚立頭待君單騎入登州颶風夜半驚批屋
蜃氣朝来看吐樓諺素慢從羣吏睨耳真聾有府公留
寅賓出日今何處好與乘閒欵欵遊
送孫幼真進表回江西
但知官事如家事錯認江鄉為帝鄉萬里我猶聞破竹
十三郡有不存棠獨當一面華封祝舊識兩班陛盾郎
望望白雲歸去路路邊歸去是濠梁
賀徐老先生七十詩
東坡科名豈偶似東里相業再見之羣鳥總依儀鳳集
四海直是巨鼇支曾逢後車載八十寧許左丞私二宜
秋旻湛湛夜如洗南極分明騎尾箕
送江侍讀封王便省
捩舵移船捷有神黃頭亦是錦纏身百年最幸為天使
萬喜無過見老親在櫝幾行金沆瀣照人兩面繡麒麟
知君滿作南遊興只恐君王問侍臣
送茅僉憲進表畢歸江西
初見匡廬如望闕却臨燕地即登仙星躔寶鉸單函入
雷動嵩呼萬口便内帑出緡宗伯給太官賜宴近臣宣
湖東盡說提刑至眼看北風能送船
送貴溪江醫官歸任乙巳歲同入陜西有舊
也
當年西去子猶丱今日北逢吾已翁沒齒可忘商洛鎮
是中亦有太倉公身於邑屋權生死術比兵家慎守攻
到得四郊無禱祠道人長坐上清宮
送周工部册封兖州
百尺樓船隂水容夾河爭認是東封文章蝌蚪生金薤
日月光華射衮龍孔道書臨宣父宅使星宵逼丈人峯
九重昨露真消息欲買龜蒙作附庸
毛太守挽詩(豐城人先在北京後改南京一督兵征荆襄以俸請父勅命)
人人盡道把麾難南北端公亦戰鞍名與世存身可死
恨同天大父無官孤墳一任樵夫識遺事今歸野史刊
無限青山臨劍水更聞衮衮豸為冠(太守以御史陞故云)
程侍御載道奉使便省(載道初随父任南京杭州)
鍾山雲落吳山雨夜夜書燈喚子眠官肯清貧終得計
老同封爵即為仙偶然烏府風霜客行到蒼苔杖屨邊
候吏街頭任沽酒門前已卸曉驄韉
送許時髦臨川得千戶
擬峴臺前黃葉飛彎弓新射皂鵰歸千金裝劍驟生武
五品製衣行欲緋到此始堪言日近有方曾試療吳饑
少年田牧白頭將肯學溪翁老釣磯(納粟得官秋初離京故云)
送畊隱翁歸義興徐謙齋先生之叔也
相君朝在大明宫更出都門送季翁行幄少遲車馬塞
籃輿纔過市㕓空思當黃閣梧桐月去趁蒼洲蘆荻風
想得故園春酒熟一尊端不負張公(宜興有張公洞故云)
次梅厓留别韻
夾河好樹徐徐數向曉輕舟細細那眼底乾坤容我老
胸中芥蒂任渠多滕王閣上記如許白鹿洞前山若何
千古東湖徐孺宅春来依舊草生麽
夀黃璧父母同六十
麻鞵未便見天子白首不妨封縣君萬八千歲古或有
百二十年今且分寧馨上堂開口笑星斗滿壁驚人文
是中更比鹿門好清江空明無片雲
晩畊為謝邦碩父作
新著蓑衣拜社神百年強半老農身敢因有意逃詩債
自是無言對俗人乞火燒畬到鹽竈劈薪借斧走東隣
潮聲漸不驚朝卧縱使客来常脱巾
雙桂堂為張天麟兄弟作(乙卯兄舉順天弟舉應天弟連登進士)
冀北空羣兄憶弟江東得儁弟思兄人間吉語傳千里
天上春雷恰一聲國有虎龍還壯觀車無軾轍可横行
平生浪說張金紫驀地庭前雙桂生(其家舊號張金紫故云)
送蘇伯誠提江西學
翼翼滕王亭子東他年騎馬定逢公離羣太急非嫌冷
去國無名為發蒙遇有閒時遊鹿洞試於清夜瞰鮫宫
鳳池纔隔三千里影影銀河一水通
傅體齋先生冠孫次徐舜和韻二首
雜雜嘈嘈蜂報衙可堪賓從閧堂譁用剛用吉無今日
冠子冠孫能幾家天道那如人道邇大宗親見小宗加
騎箕未忘世間事亦自天關拍手誇
又
公蚤移家傍太微種孫種得此孫稀任渠姆抱眉如畫
未必眼觀燎有輝鄉里兒童雖弱冠伊誰父母尚重闈
更傳三世調羹手坐朽桁楊到纆徽
宜興堵安母慶夀圖詩
肩山瘦聳晩山寒淚眼如何濕未乾心向夜爐灰久死
夢回風燭骨先酸少曾鬻髮寧憂耄老得含飴始覺難
西掖詞官舊隣並馮誰傳作畫圖看
送嘉興周使君(癸丑同考南宮)
漆黑頭顱一府公騎牀啞啞憶南宫齊竽不覺吹時濫
杜耳生愁别後聾家住瀛洲還近路郡於吳地略偏東
寸心想是多懸闕縱有湖山在腹中
和銕屛閩燈韻
暗疑蠻女手纖纖如許經綸一手兼錦綉雲籠星宿海
蟲魚影動水晶簾瓦穿或是蟾光漏天瞑當無日晷添
比屋可能成徧照爭功秪恐燭龍嫌
和江殿讀齋居韻
漠漠昏鴉飛遶堂抱裯吾恰到西廊謾拈短燭尋詩壁
笑見斷甎支敝牀家遠青山難入夢時清白首好為郎
不慚衰朽迎歸蹕貪看梯航集萬方
送伍朝信
明州老叟老垂垂偏是君行聖得知莽把壺漿賀隣並
強分竹馬付羣兒天曹如此能推轂學士無何好撰碑
一味循良尤絶品家傳不向外人師
和胡大聲守嚴留别韻
猶有故人居赤霄自將身去去迢迢於今當道豺無數
到處深淵魚孔昭官喜作於徵士郡時方絶類孝宣朝
(言綜核名實)如聞威鳳君湏記是鳥曾来和舜韶
圭峯集卷二十九
