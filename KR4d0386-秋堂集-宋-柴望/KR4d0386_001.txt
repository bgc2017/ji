秋堂集卷一宋柴望撰
五言律詩
吴樵溪山居
老子無家計蕭然屋數間頭邊惟白髮眼底是青山棋
急鳥聲散琴低鶴睡閒片雲長似伴朝去暮飛還
金臺泊舟
欲謀歸去計歸去更匆匆王化何時北江流日夜東片
帆山共水竟夕雨和風時事只如此相催成老翁
宿湖外
懶入城中去来維柳下舟空江明月上殘雨夕陽收好
景多歸夜他鄉易得秋倚梧吟不盡樽酒更登樓
山居
老来無一事僮與鶴相隨繞屋疎疎竹編牆短短籬起
来花換影知去睡多時莫厭山居寂山人秪自宜
七言律
詔許出獄呈京尹節齋趙公
臣子狂愚獻直言聖明寬大度如天十封應詔皆焚藁
一片憂時秪似弦數象逢丁陽九厄元龜為鑑後千年
今朝有旨從天下知到長沙列席前
靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋雇倩寺禽山獠亦欷歔
長安可是深居處更向深山深處居
富陽道中
幾年只向長安去今日囊書被旨回馬首&KR0870;行秋葉路
鱸魚時共菊花杯黃昏鐘動鴈初下夜半月眀潮正来
我自不歸歸便得故園早晩早梅開
和周君易見寄韻
十年為客上長安人指冰山不會寒開口盡言投老易
到頭只是掛冠難低棲屋宇居常穩巧小園池坐儘寬
别有前溪魚可釣也須栽竹傍欄干
錢塘
不記錢王建國年尚遺強弩射潮痕地廻王氣歸吴界
山挟潮聲出海門南渡幾年猶昨日西湖疎影自黃昏
客来獨凭欄干處時聽漁歌過遠村
越王勾踐墓
秦望山頭自夕陽傷心誰復賦凄涼今人不見亡吴事
故墓猶傳覇越鄉雨打亂花迷鎮道鳥翻黃葉下宫牆
登臨莫向高臺望烟樹中原正渺茫
送馬太初之越
一去山隂一冉溪如何還只恁分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
戒珠寺右軍宅
蒼樹寒烟兩渺茫後来誰此弔興亡晉朝風物今流水
蕭寺鍾聲幾夕陽語燕梁空春雨急愛鵝人去暮山長
學書弟子知何在風過池塘墨尚香
和王景陽越中寄别韻
故人書只問平安分已還山豈願官猿鶴不驚松逕梦
貂蟬難換竹皮冠長安葉落秋深見故國斜陽雨後看
莫道剡中吟不盡不成吟處亦停鞍
金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未闌天欲曙一行斜鴈起蒼灣
鳳皇臺
洒盡梧桐酒一杯興亡前事獨徘徊烏衣冉冉斜陽下
白鷺茫茫江水来鳳去不知經幾載客来惟只見高臺
閒於登眺成孤嘯五百年間王氣回
石頭城和王寧翁韻
懷鄉弔古易傷心絶頂危亭共客臨朝市亂經兵火後
山川轉覺樹雲深百年歌舞空臺沼六代豪華漫陸沉
惟有亂鴉歸去晩夕陽無限暮城隂
多景樓
早被垂楊繫去舟五更潮落大江頭關河北望幾千里
淮海南来第一樓背日最多風景處令人偏動黍離愁
烟沙澒洞翻蘋末欲倚西風問仲謀
山隂蘭亭
寂寂山隂事已塵至今亭址尚嶙峋落花時節朝朝雨
插柳人家處處春曲水自流寒食酒茂林無復永和人
昭陵繭紙今何在空有梅花點翠珉
别故人
便未成名也自歸不應猿鶴更猜疑冷看世事頻移局
懶與仙人共奕棋南渡只今惟有酒西興臨别是誰詩
行藏正要知時節却是時人未得知
送葉若磯之金陵謁信菴
一片斜陽落渡頭青衫烏帽獨登樓江流建鄴三千里
山色淮南數百州都督正開羊祜府誰人得上李膺舟
此行不為揚州鶴一字堪輕萬戶侯
呈中書權直程滄洲
玉旨傳宣夜直扉制麻侵曉進呈歸三槐龍影連青瑣
千柳鶯聲度紫薇袖惹爐香飄霧靄硯傳盤露映旌旗
承恩更賜金蓮炬猶勝清光太乙藜
富春嚴子陵祠
桑田何處海漫漫耕壟傳聞建武間真主不緣符白水
先生安可飯青山至今青草遺寒燒此日秋江起暮鷴
萬里﨑嶇祠下路不知行役幾人閒
歸来
歸計年来付酒杯任他猿鶴自相猜東家種竹西隣看
前日移花昨夜開鐘送夕陽歸草木風吹涼月上樓臺
老来嬾聽他家曲惟看柴門長綠苔
越山
吴越山分兩岸青(闕)帆影是西興江花亂落如紅雨
雲樹高低似畫屏錢氏古鄉迷輦道越王芳草上諸陵
已知太乙臨吴分曉看祥烏夜看星
寄徐編校
近傳丹詔下丹墀夜鶴寒猿也自疑江上晩風終是急
山中白日最相宜潮生潮滅鷗先見花落花開蝶未知
懷玉山人如問我爛柯山下看圍棋
重到都門傚轆轤體
兩年不作京華夢重到湖山事已非柳外晩風寒食節
花間天氣雨晴時欄干獨凭鶯飛去簾幕低垂燕未歸
欲託焦桐理心事滿庭芳艸又斜暉
金陵秋赴别江夀翁
憶向西風折翅歸每忻黃菊滿疎籬十書詣闕無知已
千里離家有路岐歲月易驚孤客夢文章難比少年時
荻花蘆葉依凄怨自有新開竇桂枝
竒氣樓
此亝全占崧高勝更盡樓前第一竒芳草碧連天水處
數峯青斷暮烟時山川不逐隂晴換宇宙閒看歲月移
琴已嬾彈書嬾讀一簾花影詠春遲
高亝晩望
纔是青山便卜隣世情那得較紛紜霧蒸遠岫分為雨
烟起人家去作雲柳色晴光扶檻入鶯聲人語隔忩聞
高亝獨捲重簾坐花落棋床日未曛
西湖
年年柳眼青歸處門外遊人可自閒天氣又晴晴又雨
樓臺依寺寺依山酒邊歌拍穿花外船上簫聲落水間
光景留連空自惜鷓鴣啼罷暮城關
客中夜雨
離情先怯向邊州寒葉敲忩更報秋幾點攪殘千里夢
一聲滴作兩鄉愁苦緣楊柳沾離席偶傍梧桐濺小樓
惟有孤燈照明滅夜深無語攬重裘
江心寺
寺北金焦徹夜開一山恰似小蓬莱塔分兩岸波中影
潮長三門石上苔遺老為言前日事上皇曾渡此江来
中流滚滚英雄恨輸與高僧入定回
重題黃鶴樓
自從崔顥題詩後更有何人吊禰衡芳草不知鸚鵡恨
晴天惟見漢陽城樓頭月落酒方醒岸口風高鴈正鳴
五百年前黃鶴去閒尋鷗鷺訂詩盟
送朱南山開蜀閫
殿上傳宣内引官一封歴歴奏忠肝八千里路先聲至
百萬都人夹道觀節度晉公先授鉞淮隂韓信舊登壇
擎天正要中流柱莫擬人間蜀道難
别永嘉使君趙致軒
一番出處計何如流泊中川不為漁落日凄涼秋老矣
西風浩蕩客歸歟吟成白髮逢知已費盡黃金買古書
明發㶚橋橋上路藉君帆力更吹嘘
蘄州别友
客中逢客上夷陵輾轉凄凉睡不成無酒送君之遠道
有誰吹角向江城白髮亂生人漸老青燈相對兩無情
詰朝共發蘄州岸知到江山更幾程
送監丞弟元亨參江陵閫
北敵纔聞郭子儀上流決有退師期諸公但釃臨江酒
老子秪圍别墅棋露布夜傳誅玁狁蠟丸便逓破符離
書生已辦平淮表先寄鶺鴒原上詩
即事
澒洞風塵莽未明天翻地覆劫將盈翠華海上知何似
白首山中空自驚哭向鶯花非世界夢迷弓劍繞皇陵
誰知薇蕨同盂酒為酹興亡終古靈
和通判弟随亨書感韻
風沙萬里夢堪驚地老天荒只此情世上但知王蠋義
人間惟有伯夷清堂前舊燕歸何處花外啼鵑月幾更
莫話凄涼當日事劍歌泪盡血霑纓
中秋待月用弟察推元彪韻
待月南樓月不明百年虛負此宵情浮隂亂向空中起
員影偏從塞外清江岸瀟瀟凄露氣山城處處動笳聲
何人獨抱琵琶坐淚滴冰絃暗恨生
七言絶句
西施
十二金釵對對鋪三千粉黛膩如酥君王莫道六宫醜
一个西施已壊吴
范蠡
五月菰蒲八月秋年年洒酒酹江頭伍胥忿怒三閭怨
争似䲭夷一釣舟
長城
漠漠沙場萬里遥平天一日起臨洮若無道德為干櫓
更是秦人築欠高
沛中歌
秦時日月漢山河家計今誰與仲多天子不知天下貴
酒中惟唱沛中歌
雲夢
紀生尚可稱皇帝韓信何妨作假王今日偽遊真是偽
只因一躡誤高皇
長生
武皇何事駕虛空金闕求仙路未通王母不来方士去
茂陵可是廣寒宫
蘇武
十九年間不辱君論功何獨後諸臣若教倒數凌烟像
也是當時第一人
子陵臺
曾與劉郎共起居如何不肯受除書最憐人笑先生錯
正好為官却釣魚
昭陽殿
禍水流来漢火亡白頭宫女恨昭陽至今人見飛来燕
猶為君王暗斷腸
淝水
想見西風對壘時目中先已料安危淮淝百萬兵雖衆
未抵東山一局棋
除夕對梅
青春無復駐年華幾度江梅暗憶家惆悵新愁添白髮
鬢邊如雪映寒花
上忠亝丞相
世事篙人一葉舟長歌短棹發中流今朝正得東風便
纔是西風便轉頭
爛柯山下採樵民盡日觀棋局局新黑白兩般都着過
後来一着要高人
江南江北路迢迢往事東風恨未消昨夜杜鵑啼不了
始知春在洛陽橋
九陌紅塵撲帽紗嚢書幾度進官家近来不甚知時事
只是栽桑不種花
古風
塞下行贈韋士穎歸鄂渚上江陵謁閫相
長安二月春正濃長江二月風正急城頭楊柳雪絮飛
道傍黏雨沈潦濕邯鄲誰家侠少年上馬意氣揮金鞭
下馬掃筆大如椽興来一石未能醉劇飲數斗口流涎
玉山跌倒扶未起金鞭留當酒家裡隔樓彷彿畫眉人
相邀夜宿鴛鴦被睡魔不醒五更鐘笛聲吹斷相思淚
嘐嘐鳴雞將渡關欲去未去踟蹰間道逢項莊把劒舞
樓上美人歌玉環劃然掣電蛟龍怒便指南樓問歸路
二千三百里更長爾僕衣糧我扉屦青衫着破不堪典
典到青衫共誰語世上豈無虬髯漢散財結客千千萬
豈無燕昭萬黃金築作高臺禮瓌彦秦坑漢罵不肯收
自是一番遭薄賤唐人科舉更糊名天下英雄消阻盡
生兒不學去封侯錐毛弄秃成霜鬢世無荆軻樊于期
只今誰復是男兒我聞兵凶戰危事愁殺天上蚩尤旗
人心承平易思亂中原塊土争驅漢蔡城未下濟未誅機
乘一髮不容間三邊未即消妖祲天河何時能洗兵送
君不作斷腸客三尺一騎君西征臨岐酌酒再三語今
日君王自神武此行投筆事班超不必區區問兒女上
流夜夜雨如箭下流砲火驚淮甸襄師重屯郢州北淮
師未觧長江面勸君莫賦横槊詩樓頭正要籌邊時軍
前一着天下竒夜斬樓蘭無人知露布直到天子墀六
宫懽動龍顔怡維清象武獻太廟未央前殿稱玉巵搴
旗斬將不足道運籌帷幄果謂誰何功第一参次之噫
吁嘻帝命我公歸衮衣
詩餘
摸魚兒(丙午歸田嚴灘褚孺奇席上賦)
問長江幾分秋色三分渾是烟雨何人折盡絲絲柳此
日送君南浦帆且駐試說着羊裘釣雪今何許魚蝦自
舞但一舸蘆花數聲霜笛鷗鷺自来去年年事流水
朝朝暮暮天涯長嘆飄聚衾寒不轉鈞天夢樓外誰歌
白紵君莫訴君試按秦筝未必知鍾吕鄉心最苦筭只
有娟娟馬頭皓月今夜照歸路
齊天樂(戊申百五王野處酌别)
青青楊柳絲絲雨他鄉又逢寒食幾度劉郎當年曼倩
迢逓水村烟驛尋蹤訪跡正馬上相逢杏花狼藉惟有
沙邊舊時鷗鷺似相識天涯流浪最久十年何所事
幽愫歴歴換字鵝歸看梅鶴去回首征衫淚積新惟舊
憶笑客處如歸歸處如客獨倚危欄亂山無數碧
祝英臺(丁已晩訪楊西村湖上懷舊)
小船兒䨇去櫓紅濕海棠雨燕子歸時芳草暗南浦自
從翠袖香銷明璫聲斷怕回首舊尋芳處向誰語可
憐金屋無人冷落鳳簫譜翠入菱花蛾眉為誰嫵斷腸
明月天涯春風海角恨不做楊花飛去
陽關三叠(庚戌送何師可之濰陽)
西風吹鬢殘髮早星星嘆故國斜陽斷橋流水榮悴夲
無憑但朝朝纔雨又晴人生飄聚等浮萍誰知桃葉千
古是離情正無柰黯黯離情渡頭烟暝愁殺渡江人
傷情處送君且待江頭月人共月千里難并笳鼓發戍
雲平此夜思君腸斷不禁儘思君送君立盡江頭日
柰此去君出陽關縱有明月無酒酌故人柰此去君出
陽關明朝無故人
模魚兒(寶祐甲戌春賦)
這情懷怎生消遣思量只是凄怨一春長為花和柳風
雨又還零亂君試看便杜牧風流也則腸先斷更深漏
短更聽得杜宇一聲聲切流水畫橋畔人間世本只
隂晴易換斜陽衰草何限悲懽畢竟年年事千古謾嗟
脩短無處問自閒倚簾櫳儘日厭厭悶浮名盡懶但笑
拍闌干連呼太白心事付歸燕
念奴嬌(丙辰寄錢若洲)
匆匆别去筭别来又是幾番春暮酒債不償還似可負
了若干吟句渭北春天江南夜雨總是傷情處黯然消
歇綠楊一陣鶯語空記十載嬉遊如今驀地兩處成
離阻縱是相逢天涯路難覓年時懽侣寄語東君歲華
不駐誰為留春住小樓昨夜東風依舊飛絮
模魚兒(景定庚申會使君陳碧栖)
便無他杜鵑催去匆匆春事能幾看来不見春歸路飛
絮又隨流水留也是怎禁得東風紅紫還飄墜天涯萬
里悵燕子人家沈沈夜雨添得斷腸淚嬉遊事早覺
相如倦矣謝娘庭院猶記閒情已付孤鴻去依舊被鶯
呼起誰料理正乍暖還寒未是晴天氣無言自倚想舊
日桃花而今人面都是夢兒裏
滿江紅(别滄洲趙茂仲)
載酒何人登臨處滄洲空闊凭闌外晴楊兩岸晩烟潑
潑水鳥不知梁燕去溪山半属冬青閣有小舟隠約載
歌姝調新曲留與去如何得風又雨催汙色共白蘋
紅蓼好生飄泊别後三年重會面人生幾度三年别正
鄉心客夢兩綢繆城頭角
賀新郎
滿酌西湖酒覺湖山依然未老遊人如舊數過清明纔
六日欲煖未晴時候正畫舫春眀波透記得名園曾駐
馬錦鞍韉淺映堤橋柳尋勝賞重回首不妨旋摘枝
頭有喜青青垂丸帶子脆圓如豆想是和羹消息近報
與醉翁太守道玉鉉有人啓奏紅藥當階明似錦覺嬌
鶯舞燕皆稱夀唱此曲付紅袖
念奴嬌(山河)
登高回首嘆山河國破于今何有臺上金仙空已去零
落逋梅蘇柳䨇塔飛雲六橋流水風景還依舊鳳笙龍
管何人腸斷重奏聞道凝碧池邊宫槐葉落舞馬啣
杯酒舊恨春風吹不斷新恨重重還又燕子樓高樂昌
鏡遠人比花枝瘦傷情萬感暗霑啼血襟袖
秋堂集卷一
