有宋福建莆陽黃仲元四如先生文藁前序
莆前一輩四如黃先生爲名進士爲經學老
師爲詞章大家數異時艾軒翁以經學鳴遭
際阜陵致身法從莆士之談性理者率皆其
徒二劉後人則有若樗庵翁以詞章著穆陵
脊之厚當兩制躋文昌莆士之工詞章者多
師之若四如翁則瓜山先生之嫡孫行家庭
師友究之經學䆳矣演迤而爲詞章汪洋大
肆若記序若碑銘若題跋蒼然之光淵然之
色未嘗求合於古也而制雅未嘗務去陳言
也而意新未嘗求異於人之說也而自不能
不異盖以詩書禮易春秋爲之本而旁推交
通若國語之博離騷之幽太史公之潔無不
備焉昌黎所謂仁義之人其言藹如者也違
世屏居戸屨常滿使其逢則旃厦扉垣盖先
生劵内物惜乎兼經學詞章之長而卒不施
宰物者孰從詰之哉吾又觀於莆有夾漈鄭
漁仲先生白首窮經尤精於史學鄕也雖以
布衣召而終老丘園爲可恨四如翁不爲艾
樗之顯甘同漁仲之晦然位雖不顯而書則
傳身雖晦而名則彰通志之行夾漈之顯也
文集之傳四如翁之顯也士君子患無令名
之難窮逹顯晦不足計也夫不在其身必在
其子孫公之子子材學世其家而文彪於時
今爲長汀郡幕以翁與予咸淳辛未歲聮榜
帖稡翁之文若干篇將鋟而傳之不鄙囑予
叙予於翁何能爲役辭不獲命乃喟然曰翁
之文傳則湛輩亦托不杇幸也遂忘其僣而
爲之叙云
元至治三禩清明後一日前進士清源傅定
保書
有宋福建莆陽黃仲元四如先生文藁前序
濂成童時即讀四如先生諸經說見立論精
微鑿鑿過人遠甚未嘗不慕豔之稍長歷求
先生之事蹟然後志其淵源之所自而凝道
之有方也盖先生居莆陽唐御史滔之十二
代孫世爲儒家其父績師事瓜山潘公柄復
齋陳公宓二公實考亭朱子勉齋黃公之高
弟子也先生夙承父訓年十二試舉子業鄕
校多占前列後二十九年始擢咸淳辛未進
士第調監瑞安府比較務未上名公鉅卿爭
聘之爲講師而丞相江公萬里挽之尤力聲
譽翕然動於一時德祐乙亥冬始之官與簽
樞陸公秀夫遇陸公一見極器之明年丙子
杭都已涵國事不可爲陸公趣先生至行都
充益王府撰述官兼處置使司幹辦公事改
刑工部架閣以通直郎陞武學諭遂轉朝奉
郎國子監簿兼福建路招捕使司都參議官
先生皆辭不就宋旣改物歸隱重山密林不
與世接四方有受學者先生爲敷繹濂洛關
閩之說而開導之其爲文辭務以理勝不暇
如他文士馳騁葩藻以爲工而當時求者紛
如也門人武夷詹清子類次六經四書講義
爲六卷刊之先生之子元汀州路總𬋩府知
事梓又分記序墓銘字訓之屬爲五卷而刊
之先生年八十二而終遺文流落於薦紳者
尚多其曾孫鄕貢進士至又裒聚為十卷將
刻諸梓介楚王府伴讀陳子晟徵濂爲叙以
傳濂聞濂洛中微考亭未興艾軒林公光朝
獨倡道莆陽從者如歸市江泉東井之學乃
聞於天下網山林公亦之實紹艾軒之傳網
山之後樂軒陳公藻又起而繼之樂軒家長
樂網山居福清咸来講學東井而風聲所被
氣澤所薰人皆有鄒魯之行及乎瓜山復齋
之起推闡考亭經訓東西角立化行而教敷
文質尤彬彬可觀先生産於艾軒之鄕耳目
之所濡染固巳先立乎其大者復因父師之
教矻矻窮年遂探考亭之正緒則其所著皆
六經之微旨所宣皆天地之秘藏有未涯涘
者奈何道未及行而宋祚巳移識者不能不
爲之惜先生之所藴與不可傳者固巳隨物
俱化若併其遺文同就泯滅不亦重可惜哉
先生之子若孫孜孜以傳世爲務可謂不死
者矣濂年耄而昏避求文者若避讐敵甚不
得巳多令學子代之今以童年慕豔之久勉
循至等所請而躬叙之如此然先生之集自
能行世亦不藉區區之文而后傳也先生黃
氏諱仲元字善甫名淵字天叟號韻鄕老人
云
洪武八年秋七月已未朔翰林侍講學士中
順大夫知制誥同修國史兼
太子贊善大夫金華府宋濂謹序
有宋福建莆陽黃仲元四如先生文藁目錄
卷之一
夢筆記族祠思敬堂記
學稼軒記半山精舍記
葯房記居安堂記
小孤山記一粟窩記
劉氏厚堂記委成齋記
讀書堂記還笏樓記
孝節郭公祠堂記仙遊縣學尊道堂記
莆田縣廟學聖像記自得齋記
虚已遊世之堂記篔谷記
昭武危西仲寄傲軒記
命隱室記灌畦記
愚丘記二友亭記
意足亭記萬竹胡希道見思堂記
劉氏復夲堂記尹氏萃貞堂後記
東埜書房記魚我亭記
南劒路新社稷壇記將樂縣桃源橋記
聖墪順濟祖廟新建蕃釐殿記
張天師正殿記
汀州路重造府治定光吉祥寺記
韻鄕記
卷之二
蒙古字學題名記序鄭雲我存藁序
題漫翁林春山草韻序
鄭雲我孔子年譜序講春秋序
忍經輯要後序李氏家集序
通志序姚野庵詩觧序
表兄陳可山序送歐陽臣夫序
送術者龜峰序序贈吳丹陽
贈楊愚谷序送林理齋序
春臺易圖序忍經序
題宋蜀翁北遊詩卷後
題黃耕叟存藁䟦方正巖正通庸言
劉畏獨答何
卷之三
誨林于高冠辭歐陽學脩字訓
方天覺字重甫字訓
學孔字訓夾谷可與字訓
姚平山仲一字訓字汝亦說
夢雲夢雷伯仲字訓
伯俊字訓彦聖字訓
明卿字訓林則時字說
顧舜可字說傅彌年字訓
林于高三子字祝辭引
師說祝辭師孔祝辭
師旦祝辭以辯以順字訓
林起東字訓
甥孫郭啓翁智遠字訓
林景惠字說洪與我字說
陳汝作字說陳耀卿字叙
大年字訓昌年字訓
喬年字訓
卷之四
清逸處士春山林君墓誌銘
韶溪姚君墓銘
書宋故龍川史君姚公墓誌後
歐陽君厚墓誌銘李仁可墓銘
故中山處士林明甫墓銘
故進士謝春塘墓誌銘
架閣通直劉君墓誌銘
太學錄此堂葉公墓銘
隱君子林君亨之墓銘
貢士洪德章墓誌銘夏宣武將軍墓誌銘
薛君立墓誌銘
故通守太學博士介山林公墓銘
故梅西先生郭教授墓銘
太孺人林氏墓誌銘壽藏自誌
卷之全
上古心先生書祭文祝文事𫐠世次(附)
