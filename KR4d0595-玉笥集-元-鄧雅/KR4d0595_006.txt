







　　欽定四庫全書

　　玉笥集巻六

　　明　鄧雅　撰

　　五言長律

　　奉餞外舅之襄陽

　　外舅襄陽去江南草緑時夕陽沙上酒舊雨巻中詩雲
斷吳天隔舟行楚岸移浩歌明月上長嘯逺風吹到想
春將盡居應地最宜鹿門深草木漢水淨鳧鷖龎老神

仙宅羊公徳政碑覽竒應有作感舊莫生悲六矢男兒
事千金賈客貲此行雖特達早發故園思

　　題吳仲亨種徳堂

　　種徳由先世承家見後人才名終不忝醫學更無倫崖
石靈芝秀庭階玉樹新緣資培養力始見發生仁焚券
非求譽懸壺足養眞銜珠蛇不異守杏虎常馴浩蕩乾
坤大涵濡雨露均清朝榮祿養堂上綵衣春

　　西庵耕叟為姚觀海賦


　　南徼風塵久西庵日月長健兒從戰伐垂老事耕桑蔓
草勤須翦松醪渇易嘗把書晴䕶麥看雨暮移牀翠竹
連蔬圃寒泉帶栁塘石闌風淅瀝雲谷樹蒼茫牛犢侵
晨牧豺狼入夜防烟霞成痼癖神物致休祥龎老身無
恙陶潛興不忘蒲葵添散逸笻竹任徜徉了事輸租稅
無憂足稻粱文尋高士傳詩詠甫田章既識浮生理須
求不老方勗哉加飲膳擊壤待時康

　　蕭氏東隱(其曽祖之號)


　　舊隱依東郭高風仰昔人棟梁經幾世文物見諸孫書
學蕭家草家非原憲貧田園深雨露籬落帶松筠涼月
琴尊夜朝曦户牖春鳥啼知節序燕寢適寒温耕鑿當
平世詩書裕後昆何須慕軒冕俯仰信乾坤

　　夜宿黄氏山莊

　　為愛溪山好來遊趁晚涼淡烟芳草徑華屋白雲莊環
合峰千疊隂森樹兩行製衣思薜荔濯足愛滄浪地勝
囂塵逺居幽興味長移牀風滌暑展席月流光共說青

囊祕頻分紫笋香明朝攜竹杖重與望前岡

　　送(闕)進士

　　昔記王洲别今看萬里行赤心歸聖主白首濟蒼生名
為文章著時逢海岱清從容談禮樂次第取公卿日月
明金殿鶯花繞鳳城遥知公退暇細閱石渠經

　　重題黄伯原友鶴軒

　　幽軒誰作伴老鶴日相親起舞能娛客飛來不避人雪
霜明羽翮風月助精神豈羨乗軒貴曽看度海頻神仙

元是友鸞鳳可為隣警露聲何逺摩霄意自馴物情殊
品類人道共彞倫一曲南飛調因之更祝身






　　玉笥集巻六

