







　　欽定四庫全書

　　玉笥集卷二

　　明　鄧雅　撰

　　歌行

　　送范知縣美解赴京分題得九仙臺

　　玉山根盤數百里上有高臺半空起地闢天開玉削成
今來古往神居止亭亭萬仞撐晴空旭日照耀金芙蓉
層崖疉嶂鎮晴霧紫蘿碧草揺春風九仙仙去一千載

不在緱山定瀛海月明環珮每歸來臺上遺蹤宛然在
使君閒暇寄登臨歴覽遺蹤慨古今指㸃羣峰三十六
石崖飛瀑能清心蒼涼落日歸林鶴臺上霞光爛相爍
翛然遊罷去朝天何日燒丹尋舊約

　　題陶用大淵明歸去來辭圖(用大名洪泗州虹縣人鎭襄陽授武節將
軍)

　　田園荒蕪亦已久彭澤何須求五斗徘徊三逕撫孤松
悵望閒雲數歸鳥耳孫為國勵精忠出處雖殊氣味同

却憶柴桑遊未得祗看圖畫仰高風

　　題謝知縣東山讀書圖

　　幽人示我東山圖耳邊如聞猿鶴呼雲生寒巖翠縹緲
樹夾流水青扶疎中有山房絶瀟洒苔蘚侵階藤覆瓦
角巾隠几是何人謝氏賢良讀書者

　　題丁御史五老履端圖

　　正月二日天氣和東風忽爾來相過汀洲草堂集五老
春酒介夀歡如何吁嗟行藏信所遇白頭猶向山中住

不是當年遇繡衣畫圖那得留清譽

　　題李如愚環山亭

　　太行之陽有盤谷玉笥十里來環山山人高風繼李愿
作亭正在山之間兩山盤迴宅幽阻一澗泓澄石可數
居人比屋樂漁樵令族前朝列珪組當今天子開治平
胡為不出留斯亭亭中佳景自可樂秋桂弄影春蘭馨
長松亭亭間修竹上有鵷鸞下麋鹿興來掃石坐清風
自拂瑶琴彈一曲琴彈一曲酒一壺醉後擊節歌嗚嗚

不須更問千鍾祿此樂人間還有無

　　題胡伯輝問月軒

　　天風浩蕩浮雲開人間颯爽無炎埃捲簾呼酒待明月
玉盤飛上東山來須臾大地俱皎潔疑是千山萬山雪
何處飛仙跨鶴來一聲鐵笛蒼崖裂君家本是故侯家
問月何須起歎嗟試躡雲梯天上去廣寒丹桂正開花

　　題李如愚太白把酒問月圖

　　把酒問明月今古悠悠幾圓缺月輪雖缺有時圓人似

浮漚還易滅團團桂樹揺天風瓊樓劇飲歌吹濛舉杯
邀月月在手何用捉月波濤中我願生年一千歲與子
同醒復同醉不須步月向蟾宫羣玉峰頭共游戲

　　和劉俊欽將進酒

　　蒲萄酒鸚鵡杯舉杯縱賞酴醿開翠裾紅袖緩歌舞戲
蝶游蜂紛往來人生及時且為樂莫待花殘春寂寞賓
朋滿座酒滿缸花前袖惹春風香少年此樂殊未央祗
恐兩鬢成秋霜願招松喬與對飲乞取海上長生方


　　和劉俊欽華表鶴

　　遼東城上風淒淒華表柱頭秋月輝千年白鶴作人語
至今聞者為傷悲傷悲復傷悲今古悠悠無盡時何當
服食生羽翼還從海上尋安期

　　題羅宗瑞法師禱雨感應巻

　　南州大旱禾黍枯赤日照地如紅爐老龍臥穩鞭不動
無乃上帝封江湖道人早歲曽學道能以精誠事祈禱
緑章奏罷起風雷三日為霖救枯槁吁嗟妙道不可言

安得共究𤣥中𤣥君不聞武當昔有張洞淵道成擲筆
還升天(洞淵成道之日作頌曰行年八十一幻縁今已出擲筆歸去來太虛無踪跡)

　　銅雀硯為謝檢校叔賓賦

　　鄴中廢瓦荆榛裏幾對鴛鴦飛不起千年雨露飽涵濡
藴蓄元精呵出水君家瓦硯古更竒龍尾鳳咮眞堪齊
昔年蓋覆貯歌舞此日研磨助發揮嗚呼粉黛成塵土
惟有文章照千古摩挲此硯為題詩漢魏興亡俱可悲

　　未央瓦硯為徐縣丞伯澄賦


　　未央廢後成荒草片瓦拾來如拾寳溝池磨洗刼灰餘
作硯寧輸銅雀好方平潤澤如鐵堅窗間試墨生雲煙
大明功業可記述西漢文章宜校編吾知徐君實好古
却憶酇侯心獨苦嗚呼漢家宫闕四百年此瓦作硯人
猶憐

　　豹枕為羅孟載賦

　　古今才名孰可數人言羅鄴詩中虎異哉石枕虎豹形
枕虎哦詩魂不驚珊瑚琥珀未為寳此物辟邪人見好

向來借我枕向雲松巢黄斑逐隊聲咆哮

　　送醫士李文中歸永豐

　　葛仙仙去幾百年尚留丹井陽山前丹氣夜燭東南天
不知妙道何人傳李君好仙仍好學到處題詩兼賣藥
只今歸隠白雲深服食金丹養黄鶴

　　競渡歌

　　石榴花開燕新乳蒲風拂面收殘雨江頭競渡鼓轟雷
千載遺風續荆楚嗟哉三閭賢大夫汨羅自溺胡為乎

懐王信讒薄忠義清溝豈肯同汙渠寧甘一死葬魚腹
萬古湘潭深且緑至今競渡起歌聲聴者如歌還似哭
喧呼兩岸聲沸天不知勝負誰家船錦幖奪得唱邪許
盡說兒郎年勝年

　　清夜對月

　　萬古一輪月清光照九州長生白兔搗靈藥不能醫此
萬斛之窮愁人生百年世稀有去歲紅顔今白首慿誰
喚起謫仙人乗月高歌對樽酒對樽酒發長歎月中桂

樹不可攀功名富貴我何有詩巻長留天地間

　　中秋陪諸公燕集

　　去年曽赴滄洲期中秋對月哦新詩今年此夕月仍好
却恨去年人易老美人置酒開我愁酒酣起舞仍歌謳
歌聲激烈振林木桂香冉冉風肅肅月中白兔搗靈藥
月殿霓裳奏仙樂人間天上際佳期笑把金杯恣讙謔
恣讙謔情悠悠古往今來春復秋中天明月願長滿四
海諸公常共遊


　　讀姚子深寄婁良器詩因述古作者之意次韻

　　淵明家住潯陽口籬下黄花門外栁素琴挂壁本無絃
祿米何心求五斗五言家法信有傳日對青山題數聨
平生所樂在杯酒百畝春風耕秫田坡翁學陶得三尺
古澹中含温潤色昔年遷謫到羅浮一日詩名播南國
陶蘇已矣遺高風皎若寒蟾行太空當時二老自曠達
胸襟浩蕩春波融後來虞范金閨客海内文章乃為伯
崑崙太華兩相高鷹隼飄飄勢無敵彼猶千鍾我一觚

奴僕命我從奔呼作詩固是性所好陶蘇虞范難為徒
姚君英才最超越思入高唐更飄忽烏絲闌上寫春雲
白玉杯中吸秋月别來去日急如飛澤雁隨陽梁燕歸
人生乖隔每如此寧不拊髀長歔欷七山南去二十里
不識興居近何似因賡妙句論古人更寫幽懐寄雙鯉

　　久旱用廖南溟韻

　　我有雙劒恨不斬虹霓虹霓日日天東横隔斷山東雨
暗山西晴良田六月塵埃生官家租稅乏供給胥吏打

門朝暮聲安得封書奏明主下詔即免今年徵君不聞
府帖昨夜來㸃兵漢官政化今又更令民賣牛買劒東
南征傷哉大旱政如此何不蠲租罷戰紓民情為邦乃
以民為本本固未必邦家傾嗚呼本固未必邦家傾安
民不戰四海平

　　芙蓉花邊燕客歌

　　朝見芙蓉開暮見芙蓉老韶光似箭不少留鏡裏朱顔
豈長好主人留客多歡情玉壺置酒花前傾羣公掉頭

不肯飲何如莫向花邊行尊中有酒能盡醉花亦向人
取歡意酒闌斫劍歌莫哀明年花發應重來

　　奉簡羅淵泉(字民覽吉水人澗谷先生從孫)

　　豫章先生八十餘有才不仕山林居黄塵黒霧暗滄海
白髪青燈看古書古書喪亂今餘幾六籍瀾翻口能記
喜尋玉笥雲松巢懶謁金臺朱紫貴帳前弟子列兩行
絃歌事業相頡頏先生冠帶坐終日嬉笑怒罵皆文章
有時吟詠長松下珠玉聨篇妙無價蘭苕翡翠徒紛紜

詞高義正關風化謇余廢學今有年喜來侍坐春風前
沛然議論何所似倒挽銀河傾九天梁顥科名今已矣
方干雲臥終能比老懐浩蕩誰得知我作長歌歌未已
玉山高高春雨沱淦江滚滚明月波水流不盡山不老
從此無如才思何

　　松壑為張仲倫賦

　　淦水東南望松壑秀色蘢葱氣磅礴千株雪壓龍虎爭
萬竅風生竽籟作團團白石春泉香中有一士身昻藏

問之不笑亦不語羊裘革履漁竿長松間貯酒三百斛
醉采松花看麋鹿雨裏桑麻十畝園煙中蘿薜三間屋
浩歎風塵今幾春漁樵為伴松為隣明年我亦從棲息
松下慿君作主人

　　過彭蠡湖

　　天風送我揚州還挂席長歌彭蠡間鯨魚飛出白浪起
恍惚揺動匡廬山匡廬九疊雲霄上平湖直與爭雄壯
夜月龍吟百丈淵秋風雁落黄蘆港天開地闢元氣通

萬頃鏡面涵沖融東船西舫棹歌發北客南人萍水逢
參差萬箇湖邊栁中有人家賣魚酒舟子乗風不肯留
船頭兀坐空囘首船頭囘首心愴然人生幾得泛湖船
却思大禹勤疏鑿功業留傳億萬年

　　王節婦詩

　　王氏之子年及笄嫁作進士梁君妻梧桐月冷鳳凰宿
芙蓉露白鴛鴦飛當時舉案期偕老豈意風塵不相保
投井寧甘死少年辱身那肯從羣盜高風凜凜冰雪寒

激烈壯士摧心肝君不見竇家兩女墜崖谷至今聞者
為辛酸

　　鄒君伯謙南昌士族也挾筆墨來遊金川謁諸文
士余觀其氣宇不凡而有志於學告别歸省詩以
贈之

　　鄒君南昌人來作金川客白面紅顔弱冠時瑶林瓊樹
同標格曠懐喜結江海交掉頭不肯居衡茅五湖吟嘯
弄明月胡為訪我雲松巢囊中出彩毫匣中取𤣥玉把

巻臨清流索我賦别曲愛君情似江水長留君不住空
彷徨狂風萬里送歸雁落木蕭蕭鳴夕陽知君辭親亦
已久雲白西山幾囘首明年有約到南昌鐵柱觀前共
沽酒

　　題高崇節地理巻

　　高君行年六十餘壯心猶似千里駒平生蹤跡半天下
手持幾巻青囊書青囊之書世徒有妙理何人熟參究
高君讀誦口瀾翻要繼景純千載後君不見黄河萬里

天上來崑崙太華俱崔嵬乾坤定位聖人出金陵王氣
何佳哉請君直上金陵去徑叩天關與天語龍蟠萬古
帝王州四海蒼生望霖雨

　　恒徳堂為鄒母廖氏賦(二子伯瑜仲瑋俱有孝行)

　　小年曽讀共姜自誓篇使我敬之神凜然只今廖氏有
恒徳姓名千載同流傳廖氏本是良家子二十嫠居忍
同死翁姑白髪子方孩自采蘋蘩供祭祀白日皎皎天
蒼蒼此心百鍊堅如綱當年自誓靡他適堂前終養仍

終喪容顔漸老子成立更築高堂面青壁歲寒何物耐
風霜翠柏崔嵬二千尺

　　館市巡檢劉時中攝新淦縣事有政聲於其還鎭
詩以美之

　　將軍英妙年神采照白玉紫禁曽依日月光青雲早展
驊騮足翠屏西下淦水東驛路迢迢當要衝我皇開國
愼防禦子復領鎭持刀弓到官從容僅一載鼓角樓新
民俗改夜月山中虎豹藏春風陌上桑麻藹居民外户

夜不扃行旅往來能送迎三鄉父老服政令五歲兒童
知姓名前年金川乏牧守㸃行悍卒喧騰久城裏居民
日夜愁妻子難全况雞狗將軍政績大府聞領符攝職
仍施恩首同主將嚴法律商賈坐肆軍轅門偉哉將軍
人莫比文武才兼心似水政成弊革强梗摧鐵鞭躍馬
城南囘攀轅臥轍留不得夾道松風起寒色翠屏萬仞
高巑岏上有百尺青琅玕歸囊得詩凡幾首把詩坐對
屏山看


　　題丁子堅所藏張彦道畫唐官進馬圖(時二公皆御史歸田)

　　張君上疏歸來早畫筆猶為當世寳向來得意寫龍媒
雲霧晦冥雷電掃青絲絡轡御者誰却憶唐官初進時
萬里來從沙漠道九衢翻動雪霜蹄當時天子惜良馬
亦命韓生作圖畫只今閒却兩青驄春草春風在原野

　　題楊妃出浴圖

　　春光淡淡春風起百囀黄鸝宫樹裏宫中妃子繡羅衣
晴來出浴温泉水温泉之水清且漣凝脂洗盡爭春妍

初疑滄海浴明月又如玉井開紅蓮君王一見生歡喜
六宫粉黛誰能比一曲霓裳樂未終邊塵已暗三千里
天生尤物徒爾為馬嵬竟死誰能悲丹青一幅半零落
千載君王當鑑之




　　玉笥集巻二

