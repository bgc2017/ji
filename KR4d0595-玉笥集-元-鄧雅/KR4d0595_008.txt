







　　欽定四庫全書

　　玉笥集巻八

　　明　鄧雅　撰

　　七言絶句

　　玉笥十詠(曽伯曼命題)

　　玉笥晴雲

　　三十六峰杳難分上有佳氣常氤氲安得良工拂絹素
畫我山中眠白雲


　　紫蓋春雨

　　紫蓋突兀青天位老鶴結巢松樹枝坐看山色淨如染
正是東風過雨時

　　何君駕虹

　　紫霄何年駕綵虹三十萬里登瀛蓬至今巖洞有遺蹟
碧桃爛熳揺春風

　　石人翫月

　　望夫化石千古名翫月如人千古清梅花峰上月皎皎

此物無情如有情

　　雙林蓮社

　　尋僧幾向山中來芒鞋踏破青青苔雙林絶似東林好
亦有白蓮無數開

　　孤山梅隱

　　孤山山中小有天時有隱者來盤旋梅花如雪千萬樹
徙倚月下懐逋仙

　　綿峰瀑布


　　誰拖素練千尺長乃是絶壁飛流浪上人洗鉢坐崖石
慣聞水樂鳴鏗鏘

　　繭溪澄練

　　繭溪下從西北流明月正照蘆花秋秋光涵映一匹練
天地與我同虚舟

　　南祠夢閣

　　化龍樓閣成墟丘世人無夢登瀛洲倦來偶枕松下石
天風六月涼如秋


　　東嶽行宫

　　岱宗如何齊魯青魯侯昔祭山之靈江淮逺隔數千里
空山落木看祠庭

　　題秋月上人所藏洞庭秋月圖

　　君山木落洞庭秋今古無窮水自流明月一輪天宇靜
定中疑是泛虚舟

　　雪

　　一夜天花滿世間羣峰失却翠雲鬟何由騎得仙家鶴

看遍東南萬玉山

　　題扇

　　林間樓閣䕶烟霞門外山童埽落花小澗石橋人緩步
抱琴來此訪仙家

　　題昭君圖

　　一曲琵琶千種恨百年圖畫幾人看君王不是無恩寵
海宇因之得奠安

　　閒居


　　一林修竹滿庭隂四壁圖書太古心俯仰乾坤觀物理
悠然魚鳥自飛沉

　　題觀海圖

　　滄溟之深幾千丈萬頃鏡面涵空虚何不翻身入海底
九重淵内探驪珠

　　題畫扇

　　青松掩映白雲間雲自無心我自閒靜聽松聲作琴響
孤鸞别鶴不須彈


　　為吳叔昌題畫扇

　　山中老樹半榮枯烟際茅亭似有無白髪兩翁攜稚子
衣冠疑是列仙徒

　　客夜

　　芙蓉葉上雨瀟瀟一盞殘燈照寂寥久客不堪鄉思苦
誰家兒女又吹簫

　　洞簫吹徹思悠悠雲散江天月滿樓倚徧闌干風露冷
數聲孤雁落滄洲


　　采蓮曲

　　粉黛妝成宫樣新汗凝微涴紫羅巾絶憐來往西湖上
貪看荷花不顧人

　　緑荷深處水生波三五蘭舟載綺羅華月漸明風漸息
吳人愁聽越人歌

　　賦謝仲寧紙帳

　　溪藤百幅淨如練裁作斗帳同君清覺來滿洞白雲起
耳畔更聽松風聲


　　重遊何君郊居有感

　　板橋流水石磯平幾度經行酒半醒試問隔隄楊栁樹
為誰揺落為誰青

　　哭出家從祖徳林眞人

　　萬里天風送珮珂一丘烟雨暗松蘿傷心二十四澗水
不及諸孫涕泪多

　　對桐樹

　　丈夫志氣頗英豪流落兹山歎未遭却羨翠桐門外樹

小窗坐見出簷高
















　　玉笥集巻八

