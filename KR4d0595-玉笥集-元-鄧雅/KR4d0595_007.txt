







　　欽定四庫全書

　　玉笥集巻七

　　明　鄧雅　撰

　　七言長律

　　寄劉隱君雲莊

　　前代衣冠數二劉雲仍幾葉學弓裘吟詩自可傳千里
習隱惟聞守一丘門外竹松還引徑花間池沼更通流
藏修有道書連屋富貴無心雪滿頭久喜孫登同嘯傲

却如顔闔避徵求冥鴻一去雲霄迥白鶴孤飛島嶼幽
對月想彈流水操乗風未汎剡川舟相思日夕情如海
何日芳尊話倡酬

　　題白沙陳氏翠竹間

　　千畝何須說渭川白沙翠竹尚依然偶從深處開三徑
似覺高風繼七賢長夏清隂宜枕簟四時佳興寓觴絃
繞檐迥覺紅塵逺巢鳳爭看彩羽鮮待長龍孫應萬箇
欲裁汗簡可千年知君浩有淇園想題徧琅玕復幾聨


　　挽鄒主簿應端

　　青楓江上結愁雲一曲哀歌泪欲吞富貴昔年成底事
山川何處弔孤魂茫茫天地無窮恨耿耿心懐莫共論
明月未歸華表鶴高風寧羨北溟鯤半生身世才名誤
萬巻詩書手澤存令子承家親尚健衣冠仍數道鄉門

　　寄張助教美和

　　聖主無為萬國清先生歸隱一身輕寵榮百世留宸翰
辛苦平生在聖經閉户日長恒著述杖藜身老尚逢迎

吟看碧嶂清江雨夢繞紅樓紫禁城四皓已能成逺業
二疏還可並高名朝廷自昔尊耆舊鄉邑如今重典刑
逺想風流嗟未識獨慙疎懶苦無成風騷謾效當時體
韶濩猶懐太古聲俯仰乾坤同此道睽離南北復何情
寄詩為說相思意更約山中煮茯苓

　　輓劉廉使楚竒

　　白鷺青原鍾淑氣鳳凰芝草見禎祥朝廷有道需才傑
嶺海無虞佐憲綱暫假風霜清瘴癘祗將忠孝感穹蒼

歲寒共喜堅松柏世事那知變海桑慷慨捐軀探虎穴
淒涼歸骨葬螺岡忠魂萬古留遺恨潛徳千年有耿光
許逺不忘唐社稷蘇卿猶著漢文章哀歌有盡情無盡
稍稍悲風起白楊

　　輓曽侍郎得之

　　聖主求賢問治安先生承詔起江干百年事業存經濟
萬里雲霄振羽翰制作盡稽周典禮風流不減晉衣冠
丹墀奏對天顔近畫省論思月色寒道學每期千載重

文章底用後人看病思啓篋焚遺藁詔許還山别上官
記就玉樓仙夢逺粉書丹旐客心酸祠堂萬古屏山麓
松柏參天集鳳鸞

　　贄芊知事希曽十韻

　　臨江知事揚州客漂泊風塵歴歲年老大獨憐雙鬢改
亂離兼喜一家全山中寓隱從門掩松下遨遊任履穿
經雨欲鉏栽竹地久晴思引灌花泉朋來問字能攜酒
客至求詩每費牋政譽已聞天上有才名姑與郡中傳

飛騰萬里曽如願留滯三年暫息肩貧似杜陵收橡栗
興同彭澤憶蕪田黄麻有待恩光及白屋深期惠澤宣
感激為公歌此曲異時相率共留鞭

　　楊花用丁御史韻

　　緑楊隄上起鮮飈無數飛花映日嬌稍近樓臺度簾幙
忽霑杯斚絢瓊瑶灞陵吟望春偏好彭澤行尋路匪遥
照眼適同張緒態多情渾似小蠻腰輕隨戲蝶飄隣圃
急送遊人過市橋村白不禁芒履踏店香須赴酒家邀

難收弱絮從衣薄錯認柔絲把鬢撩揺蕩度江千萬里
顚狂辭樹兩三朝殘春莫怪猶飛雪明日重看定化薸
底事詩人頻賦詠繡衣曽惹上丹霄





　　玉笥集巻七

