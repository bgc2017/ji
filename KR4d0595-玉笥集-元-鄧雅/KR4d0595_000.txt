







　　欽定四庫全書　　　　　集部五

　　玉笥集　　　　　　　　别集類四(元)

　　提要

　　(臣)等謹案玉笥集九巻明鄧雅撰原本集首
但題鄧伯言而不著其名今案集中洪武壬
戌辭聘詩有雅以非才例䝉郡舉云云則知
其名為雅而伯言乃其字也又詩作於郡中
徵聘之時而末一巻為朝京紀行詩且有應

制賦鍾山雲氣沍寒之作則是當時懇辭不
允仍起送入都朝見後始得請歸老者矣時
梁寅方講學石門山中雅為其鄉人因以近
藁屬定相與酬贈篇什頗多辭榮名而就有
道其志操亦頗有可尚者乃江西通志失載
其人詩集亦諸家俱未著錄惟此抄帙僅存
巻首有梁寅序及答書一首何淑丁節戴正
心序各一首謝觀題詞一首皆極相推挹今

觀其詩格調平正雖未免稍涉率易而氣味
沖澹頗有自然之致究為不失雅音與梁寅
石門集體裁正復相近宜其契合之深也明
初詩人遺集之獲傳者已尠此固亦足備一
家矣乾隆四十五年六月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀












　　玉笥集原序

　　世謂文章有臺閣山林之殊故其氣有温潤枯槁之異
文章固然詩之為道亦猶是也余獨謂詩之作也有正
變焉正固謂盛至於情發於聲止乎禮義又變之不失
其正者也情之所發言辭出焉聲之所止禮義存焉故
氣應乎外情發乎中若功業加於民聲光昭於時則其
氣自壯和順積乎中英華見乎外則其情自婉氣可以
學而為情不可以強而至曽謂山林之不可為臺閣臺

閣之不可為山林乎譬之太羮𤣥酒醇醪雋永查梨萍
菹淡腴酸澁食者各適於口而其出於自然者蓋不以
氣而以情也余友鄧君伯言行純而學優才美而志逺
少力於學壯而未行老於風騷乃有所得其為詩歌每
出人意表簡而不疎直而不俚其間道氣運之盛衰論
人事之得失往往從容不迫而意已獨至使接踵陶韋
間未見其大相逺也視所謂山林枯槁者蓋不侔矣是
果氣使之然歟抑情乎哉嘗示余以所為玉笥集數百

篇且求為序余因諷味有感焉嗟夫今之於詩道者或
氣滿志得則不暇以為或羇愁窮困則不得以為若君
者學於少得於壯成於老富貴榮達之心雖淺而温柔
敦厚之度愈深是果詩之幸歟其亦君之幸也歟將見
由變而之正由山林而之臺閣所謂宣宫商諧金石以
鳴國家之盛者未必不在於君也吾老矣幸獲見之尚
當有徵斯說姑以是為序洪武乙夘七月既望臨川老
友蠖闇道人何淑書


　　觀鄧君伯言詩如春風林塢卉木鮮麗泉石清泠時禽
響答自然天趣有動人處繇其好尚之專且久也推是
心以往何事不可求使居通都大邑觀乎明堂郊廟之
制作則又將有得發而為金鐘大鏞之音矣古有太史
采詩以觀民風設今有之則君之五言沖澹中多古意
歌謡善諷切最近人情有足采者矣尚勉焉以俟洪武
丙辰之歲子月下澣前承事郎監察御史丁節書

　　余老處巖谷諸賢以詩貺余者亦多矣及觀鄧伯言父

玉笥集為之竦然知其得之天趣異於强作之者也詩
之搜羅以為富雕繪以為妍索幽以為竒放情以為豪
若是者工則工矣謂得古作者之意則未也伯言之所
造蓋已深故沖澹自然華不為媚竒不近怪雄不至放
求合典則故宜然者哉前御史丁君子堅評其詩謂其
好尚之專且久故清麗自然使居通都大邑觀明堂郊
廟之盛發而為金鐘大鏞之音又當不止於是斯誠不
易之論余雖欲加之一辭未有能過之者也雖然伯言

吐其胸中之竒以攬夫玉笥山水之秀亦奚有不足韋
應物雖專城美祿而詩多泉石之趣孟浩然屏居草野
無郊廟之著作而其詩亦顯伯言於韋孟近矣而進之
益不已則知之者當益衆余之言何為哉特深好其集
故因觀而略論之爾洪武乙丑秋八月望梁寅書

　　古今論詩以平淡為貴然欲造平淡者非工夫深至
不能也若陶淵明韋應物栁子厚三家世所謂詩之平
淡者也以今觀之狀難寫之景於目前含不盡之意於

言外其風調高古而辭旨簡逺者非區區模擬所易到誠
可謂深造自得者歟或有以淺近視之是猶見玉器之
天成而以為無事乎椎鑿也其可乎哉余至永豐之三
年聞新淦鄧伯言氏工於詩而未之見也一日其友徐伯
澄來示其所著玉笥集且曰伯言恬退之士於書無所
不讀然皆用以資為詩其用心勤矣舍於同里黎季敏
氏垂十年而情好甚篤也季敏尚友而好義又深知詩
將率同志裒其所著命工鋟梓以傳於永久蘄一言以

為引余讀其詩大抵清逺條達不為險艱藻繪之語
澹泊和平而無忿&KR1264;哀怨之意蓋其情性然也抑亦
工夫深至造於平淡之域嗚呼其亦有得於三家之風
調者乎雖然余何足以知伯言昔者歐陽公曰知聖俞
者無如修然聖俞所自負者皆修所不好聖俞所卑
下者皆修所稱賞夫以歐梅之知而酸醎異好有如此
者而况淺見薄識之士乎余何足以知伯言獨愛伯言
用心之勤而喜季敏能成人之美也故為書於篇首而

授伯澄使歸之洪武二十二年春正月下澣㑹稽山人
戴正心序

　　梁寅來書附錄

　　梁寅莊肅奉書伯言聘士先生坐右寅僻處巖谷慕令
譽積久孫徳言逺訪承寄佳章鏘然妙音起發多矣苐
愧不敢當又蹇拙不能即和答玉笥集閱之歎服徳言
欲得題數語集後固不敢辭苐數日目眚尤甚只得
且㽞下俟少遲下筆亦非憚煩實欲留與諸生共觀

庶少胠昏塞耳秋凉期㑹如果蒙枉顧至幸或不能
至徳言重來詩集當附還高賢莫親瞻望拳切控忱
甚愧膚率時暑保愛不備寅莊肅奉書

　　謝觀詩附録

　　刻桷丹楹絢日明雕盤散出五侯鯖何如清廟歌周雅器
用陶匏薦太羮前北平省撿挍謝觀叔賔



