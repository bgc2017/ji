







　　欽定四庫全書

　　玉笥集巻四

　　明　鄧雅　撰

　　七言律詩

　　美新淦曹明府招

　　聖徳如天極海涯縣公鳧舄到荒遐金陵地接二千里
紫淦春囘十萬家案牘庭中飛鳥雀絃歌城外種桑麻
才名不獨傳京國庾嶺南來衆口誇


　　寄毛𢎞濟時寓玉笥山中

　　昔年為客厭風沙長嘯歸來鹿引車樓上一簾青嶂雨
洞中千樹碧桃花攜琴毎訪神仙宅納履曽辭富貴家
可嘆別離經歲月寄書長是隔烟霞

　　菊花枕

　　采徧東籬一萬叢繡囊盛取枕秋風寒香正在頭顱上
粉蝶還來夢寐中彭澤風流千載舊邯鄲富貴一時空
讀書未老雙瞳暗得爾全勝服食功


　　鍾陵懐古

　　一聲畫角城頭月吹破鍾陵萬户秋南雁不知天地老
西山猶帶古今愁滕王閣上驚塵入孺子臺前戰血流
惟有神君留鐵柱千秋萬歲鎭靈湫

　　大風詩次韻

　　隂壑霜飛應早冬又拈騷筆賦雄風山河只在寒聲裏
草莽同歸殺氣中黯黯塵沙飛白晝飄飄鷹隼上晴空
曽聞漢主歌豐邑猛士能成萬里功


　　清明

　　落花芳草燕爭飛寒食清明客未歸山逺定勞慈母望
地偏眞與故交違十年書劒嗟何補二頃榛蕪悟昨非
羈思不堪長繾綣幾囘愁絶送斜暉

　　甲午歲饑民間采薇代粟

　　庾廩多時刼火焚凶年黎庶食薇根青山曉劚雲垂擔
白水宵澄月映盆老婦作成心獨惜嬌兒求飽手爭捫
大官每日饜粱肉此味誰將與細論


　　柬姚觀海

　　一村烟火接隣居來往清談也自娛顧我只為文字苦
看君不受利名驅松邊亂復成茅屋花外晴來置酒壺
莫怪近年相見少隴頭時復帶經鉏

　　和艾子村有感

　　生不逢時奈若何六年喪亂飽經過聞雞自笑劉琨舞
扣角誰憐甯戚歌華屋兵餘芳草合小園春盡落花多
躬耕豈是男兒事勗爾明經赴後科


　　和龔先之陪定子靜宴臨清樓所作

　　小隊同遊趣不稀元戎應恨得君遲草肥沙上青驄馬
日絢城頭赤羽旗紫酒臨風娛翠袖膽瓶和露挿花枝
幕中賓客如君少横槊閒能共賦詩

　　和張伯温秋興三首

　　知君隠處白雲峰俗意都無在眼中樹底宴酣思臥石
竹間棋罷欲乗風冥心㑹究天人學老筆能參造化功
稍待塵清無戰伐袖書還謁帝王宫


　　井梧揺落露漙漙客子愁懐强自寛題柱昔如司馬壯
賦詩今作孟郊寒君從廢後榛蕪盛道至窮時出處難
安得南州早寧靜讀書耕稼足為歡

　　白雲深處掃莓苔坐嘯蒲團日幾囘中野只聞豺虎鬬
空庭那見鳳凰來將非李愬參油幕士倣陶潛託酒杯
時世不同家業盡蓽門斜傍竹籬開

　　和陳積中見寄二首

　　華館春風綺席寛緑楊斜䕃石闌干鵞黄杜酒浮銀甕

雪白吳鹽出翠盤花外筍輿添散逸行間棋局樂平安
主人好事能供給長鋏由來不用彈

　　麻鞋緊繫布袍寛世事紛紜總不干泛菊每求陶令酒
盛蔬擬借石生槃家貧最喜庭闈健主聖終期社稷安
况有故人能慰藉取琴同坐竹邊彈

　　夀陳敏學

　　聞道巖前九節蒲服之還可上蓬壺不勞更問安期訣
政好閒觀老子圖長夏清風生檜柏老年紅日在桑榆

有時讌客華堂上一炷沈烟裊鴨爐

　　奉呈族叔

　　雪洒梅窗酒共斟一時風致百年心杜陵亂後居茅屋
阮籍閒來訪竹林鏡裏不曽看白髪牀頭休恨散黄金
古來賢士多貧賤留得聲名直到今

　　別陳積中

　　石橋山路雪霏霏十里寒梅照客衣宗慤謾懐投筆去
陳摶還喜束書歸萬株松桂烟霞老二頃田園雨露肥

想得故園今夜月弟兄尊酒奉庭闈

　　奉答陳三逕

　　先生寓隠南溪上絶勝王維住&KR1793;川裊裊釣絲閒白日
悠悠簫管醉涼天松杉午䕃門前路鵝鴨秋盈雨外田
何必更為干祿計詠懐時有白雲篇

　　犬吠雞鳴宅舍偏武陵風物晉山川玉堂金馬知何處
流水桃花別有天李白豪雄偏愛酒韓公老大欲求田
向來賴寄新珠玉報答終慚月露篇


　　和何克敬春行

　　久別雲林學道人不知何處復相親數聲啼鳥千山雨
萬箇垂楊一市春漁釣昔聞周隠士謳吟今作漢遺民
南隣及見新題在把巻臨風字字珍

　　題張行之所藏梅竹圖

　　一幅輕綃寫梅竹幾多清致在毫端嶺南生意東風早
淇上繁隂六月寒止渇擬求經雨實釣魚曽斬拂雲竿
如今只恨無韋偃添畫青松取次看


　　奉和曽伯曼韻

　　廬陵學者皆名流一士肄業韓堂秋飛騰未得進士舉
模範獨許鄉人求春風童冠樂吟詠暮雨江山懐釣游
近日傳聞避豺虎舉家寄食來吾州

　　家舅和前韻示余因再用韻奉寄

　　南郊廟前溪水流紫蓋峰下梧桐秋片雲相隔不可㑹
兩屩未閒何所求荒城厭見豺虎亂深谷喜同麋鹿遊
吾舅安居莫歎息杜陵多難留鄜州


　　贈相地宋以文

　　曽把青囊參妙處還令白骨感恩深山中幸有寛閒地
世上誰無富貴心萬壑松風聞虎嘯五湖烟水聽龍吟
登臨莫怪興亡事花落花開自古今

　　奉柬曽進士得之

　　翠屏萬仞摩蒼穹下有志士才且雄讀書不厭一萬巻
食祿猶待三千鍾大鵬低飛簸海水老鶴獨立鳴天風
常時慣見車馬客開館坐對仙巖松


　　題南山西嶽行祠

　　山靈昔報熊羆夢野服重登虎豹關萬里青雲渠有待
九重恩命帝仍頒縣崖叠嶂烟霞濕古木蒼藤雨露閒
欲訪雲儲修煉法珮聲疑向月中還

　　走馬燈

　　絳紗籠子夜通明戲馬盤迴不暫停謾想龍媒追電火
恍疑熒惑犯房星光騰不照關山路影動還依錦繡屏
多少駑駘空食粟獨能焜耀使君庭


　　用韻答謝彦質

　　謝家池上又逢春坐見東山氣渾淪千畝竹松宜獨隠
一簾風月愛清貧鹿門自可攜妻子宣室毋煩論鬼神
舊業儘隨征戰盡底須愁嘆似盧綸

　　雪用家舅從吾先生韻時和者數人

　　六花飛逐北來風白戰諸朋各論功岐路不分夷險處
灞橋那得往來通光涵萬仞神仙窟凍合千尋海若宫
欲采黄精迷處所短衣愁殺杜陵翁


　　文彬借前韻見示用隠居之興答之

　　布衣長日坐松風肥遯慚無濟世功海上欲尋蓬島去
花間疑與武陵通烟霞碧嶂羣仙府風雨蒼苔一畝宫
多謝吾宗頻顧問儒生今學采芝翁

　　迎薫棋墅為張仲倫賦

　　五畝田廬一澗雲紙屏楸局坐南薫子聲頻向花隂落
爽氣還從樹底分王質看囘人寂寂有虞歌後世紛紛
君侯不是無心者夜雨燈窗復綴文


　　送艾録事元暉赴召

　　玉笥山中采藥苖金陵臺上有書招夷齊守義慚周粟
賈董懐才入漢朝雁背冷雲天漠漠馬頭荒草路迢迢
不知鳳去曽囘否洗耳高臺聽九韶

　　次韻答陳學之

　　經年不見陳公子臨眺湖山樂未休海鶴晝歸雲表樹
岸花晴照水邊樓文章自許唐人並曠達須從晉代求
多謝向來詩句好月明思泛剡川舟


　　送蕭子雅往新喻省墳墓

　　渝川一水淨如練百丈諸峰高挿天喬木半存兵火後
白雲多傍塞鴻邊君從此處尋先隴我寄哀吟弔昔賢
千古文章惟老范石麟埋沒草芊芊

　　和周徳川春夜聽雨

　　山雨瀟瀟雞亂鳴竹林風起薄寒生斜霑筆架應千㸃
暗滴苔階正五更樹尾殘花從擺落隴頭嘉榖自生成
只憐未罷東吳戰徧野屍骸不可耕


　　題梁徵君石門精舍

　　白雲長鎖石門山翠壁丹崖不可攀千載清風在喬木
九秋清露汎崇蘭衣冠自可同園綺道徳猶思述孔顔
莫怪韜光老巖谷幾多膏馥在人間

　　夀吳六舅從吾先生(扁所居曰老吟堂)

　　羣玉山連白石莊南箕星照老吟堂盤分碧藕期千歲
律中黄鍾復一陽天地已知吾道長雪霜應任鬢毛蒼
因公却憶磻溪叟八十猶能事釣璜


　　寄建陽司訓陳允章二首

　　江亭駐馬曽相別一去甌閩歲月深天上豈無攀桂手
海頭還有釣鰲心典謨擬贊唐虞治翰墨尤工鮑謝吟
亦有近題三百首煩君傳作治時音

　　玉笥峰前是我家數間茆屋白雲遮臨池洗硯魚吞墨
入洞尋眞鹿引車萬事無心從白首長生有訣服丹砂
期君蚤上朝元閣莫學青門老種瓜

　　送劉進士允泰赴召


　　故家文獻春秋學亂後還山臥白雲聖代忽聞徵賈誼
才名終不負劉蕡六朝帝業山河在萬里天衢雨露分
為報鳳凰臺上客幾人漁釣楚江濆

　　楮衾用貫酸齋蘆花被韻

　　楮衾如雪絶纎塵穏臥還須藉布茵一片白雲松下榻
五更明月夢中身惟應紙帳堪同調祗恐梅花亦笑貧
贏得素風含混沌夜寒一煦便囘春

　　山中答友人


　　曉晴空翠濕衣衫畫靜烟霏接洞巖茅屋有詩題歲月
桃源無路隔仙凡閒看碧栁常開户喜劚黄精獨荷鑱
多謝故人頻問訊駑駘今幸脫羇銜

　　別陳自得

　　四年來往槎溪路踏破溪邊幾片雲歲晏可憐猶是客
情深那忍即辭君故園梅蕊還相憶後夜猿聲不可聞
我正黒頭君未老一尊他日更論文

　　廬陵(闕)　寺僧玉鑑之母因亂流離不知所在玉

鑑思念不已語及輒流涕乃白佛願長齋十年賣
藥以資道里之費求母所在越數月遽得母書而
奔走奉迎以歸甘旨無不具嗚呼豈非墨名儒行
至孝而感鬼神也哉廬陵之能文者敘其事余亦
喜而作詩題其後

　　離亂多年不見親每聞烏鳥動酸辛佳音忽爾傳鄉邑
至孝由來感鬼神塵外緇衣惟白業人間綵服適青春
知師賣藥營甘旨黄蘗何堪更比倫


　　寄劉季恭

　　何君巖上涼如水曽與彈琴坐石牀夜久松風吹鬢髪
月高花露濕衣裳別來每記當時樂老去終非少日狂
何日重尋舊遊處洞仙頻約醉壺觴

　　毛敎諭見過自云薦賢多矣然為國而非為私也
余深美之賦此為贈(字𢎞濟文江人神童之後)

　　幾人名在薦賢中黼黻斯文大有功玉遇卞和應價長
馬逢伯樂始羣空門前桃李多時滿天下車書此日同

顧我無才兼母病不辭茅屋聽秋風

　　和曽叔子山居韻

　　盛時樓閣倚岧嶤亂後幽棲興轉饒晴日捲簾花照地
晚涼吹管鶴沖霄擬尋黄綺居商嶺懶學嚴徐入漢朝
明日登臨向何處看棋應逐洞中樵

　　廖山立自號海桴賦此為贈

　　雁叫西風海國秋乗桴萬里興悠悠宣尼已去同誰往
徐市應能共子遊幾向夢中尋閬苑更於何處辨瀛洲

天邊明月清如許不載紅塵一㸃愁

　　客中有感用韻呈丁御史

　　百花時節雨疎疎未得還家訓阿符常恐白頭虚歲月
且將黄巻理蟲魚長吟慷慨思歸日舊業蕭條戰伐餘
却羨故人丁御史題橋不愧馬相如

　　牡丹用子堅韻

　　東風微雨過園亭國色朝酣近玉瓶銜去只須防白鹿
開時還似綴紅翎春融幾處繁華地香逐誰家縹緲軿

聞道洛陽花更好滿城如錦照青冥

　　送道士鄒泰宇祠親後還山

　　學道山中知幾春蓼莪詩廢重思親還家為奏生天籙
入洞仍隨采藥人但使鄉閭稱孝行不妨林壑寄閒身
題詩送別情如海他日烟霞願卜隣

　　賀鄧尚之除豐城虞衡

　　獻賦曽聞上玉京還鄉人羨錦衣榮論交未可輕貧賤
託好由來儗弟兄萬里雲霄初發軔半生湖海却馳聲

何當便把豐城劒且跨洪濤斬怪鯨

　　癸丑九日重登翠屏山

　　去年此日屏山飲醉挿黄花一兩枝歲月已同駒過隙
江山重待客題詩𤣥崖聳處雲霄近白鳥飛邊徑路危
南望故園烟樹隔慈親應念到家遲

　　用子堅九日登高追和杜牧之韻

　　林下西風赤葉飛山頭幽徑紫烟微菊花更約明年賞
客子曽孤此日歸時序百年懐往事江山千古帶斜暉

曽聞神武掛朝服甘向人間作布衣

　　重遊何君巖柬王何二高士

　　紫霄巖畔重遊日澗水松風五月寒潭影靜觀雲漠漠
藤隂危坐石團團樵人解識衣冠舊羽士能留洞府寛
自笑塵縁今未滿幾時同跨月中鸞

　　何同理和前韻見寄再用韻奉答

　　月輪初上綵雲端巖穴風生洞府寒直欲仰天攀桂樹
偶然吹笛坐蒲團龍光上屬星辰逺鶴駕東來海水寛

笑問何仙在何許夜深應共汝乗鸞

　　又答婁良器

　　閒把新詩巻裏看風流不似孟郊寒才高共惜年猶小
別久還驚月又團庭樹葉飛秋思闊塞鴻聲斷海天寛
明朝擬訪嚴君去為說名家有鳳鸞

　　又答曽彦敬

　　林下柴門傍水安滿林風露桂花寒層崖聳翠千尋險
明月當空一鏡團雲氣恍疑蓬島近水光猶似鑑湖寛

無窮物色誰能賦同輩文章五色鸞

　　送家舅吳先生往池州尋子時居虞衡之職

　　池陽副使心如水玉笥先生鬢若絲千里江湖憐逺別
三年父子費相思微茫暝色沙頭樹慘淡離情巻裏詩
目送雲帆烟水闊梅花開後是歸期

　　寄何伯善先生二首

　　華蓋峰高聳碧霄先生棲息絶塵囂門前松菊存三徑
事下文章冠六朝雅道久時傳弟子宦情今已託漁樵

相知最恨相從晚悵望雲山百里遥

　　浮生已入無聞境幾度臨風感慨深朽腐不堪同草木
辛勤猶自惜光隂藏書小結山中屋對月常彈膝上琴
一寸苦心誰為寫先生留墨重千金

　　夜雨倏霽月色清朗起視天宇悵然有故人之想
遂賦此奉呈婁君仲實為翌日遊巖之約云

　　向夕篝燈風雨聲中宵啓户月華明青天萬里看無盡
旅館三更睡不成才薄豈堪明主用交深長憶故人情

重巖細菊仙家酒明日相期作伴行

　　奉和丁御史遊南山韻

　　六石參天頗怪竒白雲深處有靈祠山開萬古烟霞洞
松偃千年雨露枝仙客吹笙同子晉居人學圃愧樊遲
從今此地還増價崖壁長留御史詩

　　丁御史枉顧山房不遇留題而去依韻奉謝

　　山中朝來澗水平黄梅雨歇松風清仙翁采藥久忘世
野人卜居聊治生耕烟閒放草間犢伐木喜聞林外鶯

繡衣枉駕失迎候賴有小兒知姓名

　　次丁御史題羣玉山房韻

　　我家舊宅如蜂房移居竹圃安蒲牀牀頭惟有書劒在
屋裏更無儋石藏靜愛吟詩宗鮑謝閒思開逕接求羊
先生肯作漁樵伴却笑時人逐利忙

　　夀何編修願夫

　　馬蹄曽踏燕山雪鶴氅仍棲玉笥雲細閱丹書多道氣
靜隨流水絶塵氛樓前碧嶂松千尺天際涼風鶴一羣

滿引霞杯開綺席綵衣環侍總能文

　　題鼇溪廖氏池亭用鄧伯明韻

　　龍門山中小有天華亭縹緲來飛仙石潭今古浴明月
源水日夜流清川松杉雲表自鬱鬱蘭菊霜後猶鮮鮮
天生好景入圖畫何時登覽陪諸賢

　　寄鼇溪程則敬

　　龍門山中有竒士杜門不出鬚眉蒼收書隠几窗月白
岸幘坐石松風涼心輕軒冕慕丹訣志在山水談青囊

相思不見勞夢寐送別賢郎心愈傷

　　耕樂為豐城徐以觀賦

　　蚤年勤學著才名晚歲躬耕樂太平白水滿田科斗出
黄雲垂隴鷓鴣鳴帶經或向桑隂坐飲犢時從澗畔行
自是鹿門堪隠逸只愁天遣使車迎

　　臥雲窗為簡伯原作

　　竹牀何處宜高臥玉笥西頭有白雲隂過石欄常縹緲
氣通窗隙更氛氲衣裳潤透秋先到林壑寒迷日易曛

我亦山中臥雲者不思𢎞景即思君

　　筠雪齋為豐城黄尚英作

　　黄家移種瀟湘竹歲晏相看雪滿林白處恍疑仙鶴立
靜中如聽老龍吟冰凝翡翠清無敵人倚琅玕冷不禁
何日雪中逢老可臨風一筆直千金

　　寄高博士允憲

　　天上曽聞博士徵山中每憶故人情文章禮樂當時重
富貴功名一羽輕老去定知添白髪退歸那得服黄精

思君永夜瞻天象還應微垣第幾星

　　送孫昌言之官廣東

　　十年勤苦抱遺經留得巖東映雪亭獻賦已趨雙鳳闕
之官又向五羊城西風落日傷離別瘴雨蠻烟待送迎
莫道遐荒淹儁軌隠之曽此著嘉名

　　寄曽孫稼劉彦文二公俱授徒清江

　　蚤聞曽氏傳忠恕復憶劉幾置墨莊喬木至今齊閥閱
衆星猶自煥文章兩家託好絲蘿舊百里攜書道路長

為寫新吟寄飛雁暮雲翹首意蒼茫

　　挽何仲疇

　　南朝人物數君家異代興衰一歎嗟獨羨中流存砥柱
那知清骨葬烟霞詩書在笈從兒讀翰墨留香與世誇
重過東橋堪洒淚春風吹落墓前花

　　挽婁仲賢

　　翰墨論交四十年客中聞訃獨澘然懐才祗向空山老
繼志終看令子賢萬卷詩書存舊業千年松柏表荒阡

欲知化鶴遊何處玉笥峰頭訪十仙

　　用韻答何大鏞朱學淵

　　才俊紛紛總入朝此生祗合老漁樵春秋未解窮三傳
大學徒能究八條物外無心超世網閒中有味酌山瓢
故人亦肯憐幽獨尋訪頻能過石橋

　　寄周存誠

　　百花寺裏曽相問報道攜琴正出遊惆悵不知何日㑹
蹉跎又是兩星周黄蘆白雁官洲月古木寒藤玉笥秋

兩地相思千叠意不堪吟倚夕陽樓

　　謝胡廷琛惠智永千文及藤杖

　　數載論交樂有餘眼中高誼更無如藤分九節堪扶老
帖賜千文許學書燕子日長揮翰墨桃花春暖步郊墟
臨風感佩殷勤意欲報瓊瑶乏所儲

　　贈鄭山人

　　千里江山一瘦笻幾多佳勝在胸中神蹤不閟牛眠處
古葬猶存馬鬛封金盌玉魚追往事黄鸝碧草自春風

登臨不用懐傷感萬古金陵氣鬱蔥

　　曽尚迪見訪失迎又辱寄詩奉答

　　懶慢無堪不出關喜觀書巻倦登山偶尋芝术穿雲去
却伴漁樵帶月還客至未同今日㑹鶴歸相對老夫閒
來詩細把燈前讀有約重論足慰顔

　　何大韶見訪偶出失迎留題而去用韻答之

　　道人采藥不曽閒朝訪南山暮北山豈意軒車能逺出
却過蓬蓽竟空還石泉未得同清賞詩句能題慰老顔

自是陽春眞寡和妙音還在盛唐間

　　題敖膳部歸隠巻

　　承詔曽趨玉几前蕭蕭白髪許歸田誰知鼎鼐調羮手
却校雲林種樹篇琴鶴共消閒日月樓臺長挹舊山川
朝廷有道尊年徳優賜行看下九天

　　題廖善立攬勝樓

　　層構巍峩傍水涯幾陪名勝躡仙梯九秋風月鈎簾處
百里江山注目時黄鶴每當瑶席舞白雲時遶畫梁飛

知君老去風流在長日簪花醉玉巵

　　寄西鄉同宗尚志

　　喬木千章倚碧雲幾囘西望祗思君舊家文獻今猶昔
百世衣冠子又孫逺道每憐難㑹面高秋還擬一過門
寄詩謾寫殷勤意水木當知共本源

　　送内弟吳子充之福州竹木場大使

　　萬叠雲山赴七閩一官猶似舊時貧朝廷不是勞征伐
梁棟由來屬選掄芳草緑時兄送弟荔枝紅處子思親

傍人莫笑干微祿毛義終為孝行人

　　送何端夫西遊

　　數聲寒雁楚天秋目送雲帆萬里遊海宇只今無戰伐
山川是處入吟謳曽聞鑄劒成干莫祗恐乗槎犯斗牛
我欲隨君慚倦翼夢魂飛到海西頭

　　寄嵊縣主簿鄒應端

　　㑹稽山水天下竒縣舍還聞對剡溪雲合四山環翠色
月明一棹弄清漪官閒不盡登臨興道逺寧無故舊思

最喜素藤明似雪因風好寄近題詩

　　寄胡彦清彦忠昆季

　　伯仲才華邁等流明時未許老林丘行看一鶚横霄漢
已見雙龍射斗牛剪燭每懐良夜宴棹船難共此時遊
相思目送南飛雁腸斷西風起别愁

　　寄王鍊師時中

　　道人家住玉山隈繞屋青松一萬栽六月檄龍天上去
九秋騎鶴月中囘能揮寳劒除妖魅解使靈臺絶㸃埃

何日攜琴一相訪洞門春暖碧桃開

　　寄曽主簿伯曼

　　玉笥山前話别離臨風猶記把征衣暮雲悵望如千里
夜雨重論復幾時風急楚天寒雁過月明崖樹老猿啼
知君自得烟霞趣一度登臨一賦詩

　　和北平檢校謝叔賓

　　小年曽擬上幽燕老去仍棲玉笥前種秫欲求田二頃
窮經初學禮三千晝閒樹影琴邊落夜靜溪聲枕上傳

寂寞山房求賦詠思君㸃檢白雲篇

　　丁已十月余偕鞠孟端曽伯曼龍恒泰姚子南子
深從弟彦章遊玉笥夜宿法樂洞天分韻得仙字

　　涉澗捫蘿入洞天冷風吹面鬢蕭然白雲厓壁三千丈
刼火丘墟二十年喜有丹書藏石室肯留詩客臥松煙
夜深月冷聞天樂疑是瑶臺宴十仙

　　題道士陳玉京奉㫖降香巻

　　代祀霍山羞璧幣退歸玉笥臥烟霞洞天明月一雙鶴

澗水碧桃千樹花寳匣藏龍騰紫氣藥爐伏火養丹砂
長生有道誰能似歲歲朝元玉帝家

　　次劉觀瀾為題羣玉山房韻

　　自笑鄙夫耽野趣結茆相對白雲岑蒼苔古木門前路
明月清風世外心倚劒秋高看鶴舞吹簫夜半作龍吟
故人若許來相訪祗向棲霞谷口尋

　　送何同倫攜家之武昌尋弟

　　令弟久為湖廣客好音還到淦江城一家十口相從日

萬水千山送别情黄鶴樓高明月滿翠屏山好暮雲横
知君此去難重㑹後夜相思百感生

　　挽紹蘭長老

　　齊已才名自不羣逺公禪學更無倫曽同寺裏看明月
忍向山中哭白雲法相本空心自悟去來無礙道長存
誰知一滴曹溪水洗盡人間萬刼塵

　　次胡仲宣題山房韻

　　澗上漁樵隴上雲此身甘與鹿麋羣白雲冉冉峰頭見

流水泠泠竹下聞崖石倚天猶鐵色莓苔經雨自花紋
勞君逺寄山中詠絶勝天葩吐異芬

　　和何質夫見寄

　　我遊羣玉烟霞洞爾愛東橋水竹居兩地共憐風景好
十年眞與世情疎秋風白酒巖前菊夜雨青燈案上書
多謝向來貽錦字至今光彩照茅廬

　　寄廖縣丞止信

　　逺樹微茫帶白雲可堪離思日紛紛數千里外聞歸隠

二十年餘不見君陶令蕪田今種秫杜陵樽酒擬論文
何時一訪梅花處坐挹清風愜素聞(所居扁有梅花處)

　　用韻答黎時高

　　白雲紅樹晚晴餘客子慿闌嘆索居揺落又驚時序改
衰遲已覺鬢毛踈囊收枸杞還堪服架束溪藤久廢書
多謝故人能下榻幾囘高枕似吾廬

　　為曽指揮題漢文帝細栁營勞軍圖

　　門深細栁未曽開持節方知大駕來天上恩光明日月

營中號令肅風雷匡扶帝業非兒戲竦動天顔羨將才
千載功名見圖畫臨風還拂舊塵埃

　　簡黎祥叔

　　長身如鶴臉如霞俯仰乾坤傲歲華京國壯遊成舊夢
滄洲小隱似仙家鳴琴夜對尊前月攜杖朝尋洞裏花
我欲從君玩竒寳玉堂詞翰最堪誇(學士歐陽圭齋危公太朴有詩文贈之)

　　洪武壬戌夏六月詔徵天下賢良赴京擢用雅以
非才例蒙郡舉而適嬰疾病乃懇辭既歸辱親故

枉問賦此為謝并述鄙懐

　　秋風蕭颯鬢毛衰懐抱無因得好開林壑獨棲嗟已老
朝廷三聘愧非才乞歸幸遂丘園樂問訊多煩故舊來
謾寫新吟謝知已不妨共醉菊花杯

　　題嚴氏水竹居

　　清江江上足田廬獨愛嚴家水竹居林合翠光浮几席
池分清潤到階除參差夜月棲鸞鳳蕩漾春風戲鯉魚
何日臨流一題詠琅玕節下為君書


　　春望和黎時高韻

　　俯仰人間歲月流偶同春望興悠悠桃花掩映東西岸
烟水微茫上下舟白酒香生茆店裏黄鸝聲在樹枝頭
錦袍年少誰家子走馬看花樂未休

　　贈醫師湯謙亨

　　汴梁未住葛溪濱南渡衣冠子又孫見說醫傳十六世
不知功活幾千人懸壺物外乾坤小種杏雲中雨露均
莫向明時甘隱遯宣和曽著舊功勲(其逺祖平叔宋宣和閒醫官)


　　寄郭都事就覓藤杖

　　屏山分首經年别嶺海休官幾日還富貴已看榮故里
恩威尤喜化諸蠻馬援薏苡何須載陶令金英自可餐
老我平生惟隱遯擬求藤杖共看山

　　送永豐曽仲省赴召

　　螢窗苦學擅才名鶚表横飛被寵徵白髪千絲憐我老
青雲萬里壯君行文章盛代宗西漢日月中天屬大明
入覲宜陳治安策賜官應校石渠經


　　寄黎子謙

　　抱琴曽訪碧山阿囘首西風别恨多謝眺詩情元不減
杜陵肺氣近如何投閒愼勿憂餘事養性偏宜飲太和
况喜山中有芝术不妨頻采入烟蘿

　　送鄧吾貫往山東覲省

　　二十年餘隔凊温三千里外奉晨昏關河不憚驅馳苦
天地難忘鞠育恩巻裏贈言勞柱史山東衣綵拜轅門
嚴君若問家鄉事松菊依然滿故園


　　滄洲秋夜對月

　　長年為客寓滄洲時序堪驚興頗幽明月正當書館夜
西風先動桂林秋乗槎萬里思河漢倚劒三更望斗牛
老去尚餘豪氣在浩歌聲落大江頭

　　挽曽隱君大雅

　　生長屏山孝義門兩朝文物古風存菊松長日為賓主
詩禮平生教子孫每喜從君論雅道不堪揮淚弔孤墳
傷心最是山頭鶴飛去飛來為失羣


　　挽曽主簿伯曼

　　曽承恩命佐殊邦多病歸田檢藥囊玉樹忍看埋土壤
朱絃無復奏宫商千金子壯心何恨萬巻書存業未荒
惆悵舊遊今已矣山房題詠墨猶香

　　挽廖縣丞止信

　　盛時文物晉風流天上歸來雪滿頭富貴十年成往事
衣冠千古葬荒丘騎龍無復朝雙闕跨鶴猶疑在十洲
一曲哀歌兩行淚飄零遺藁付誰收(無後有集曰竹素園藁)


　　題從弟彦彰擁翠樓

　　樓倚東南萬疊山捲簾山勢盡迴環天開圖畫烟雲裏
風引笙竽竹樹間詞客燕酣歌嫋嫋仙人飛過珮珊珊
能修五鳳誇韓洎愧我才疎鬢欲斑

　　御史丁公子堅與余為金石交而經歲不面殊抱
怏怏甲子冬公重遊玉笥留舊館信宿既去余始
自外歸為之悵然賦詩寫情因錄奉寄

　　壯節高標御史公雄文佳句盛唐風飛騰已羨同鵰鶚

離别那堪似燕鴻窗外月明梅自發甕頭春暖酒偏濃
無由一遂重論約翹首東南望葛峰

　　送姚公奬往吉安府學從丁先生讀書

　　螺山雲白鷺洲晴送爾攜書赴郡城庠序共談新禮樂
絃歌仍是舊師生劒藏寳匣光猶見玉遇良工器始成
老我無庸還拭目圖南指日化鯤鵬

　　送姚孟才往淮安省親

　　寧親逺向淮安去把巻臨風索我題豈有才華當世重

深知孝行古人齊江天日落雙鴻逺沙草秋高萬馬嘶
聖代祗今多雨露將車應值放還時

　　答石室朱學淵

　　萬疊峰巒翠湧波君居石室興如何雲迷老樹棲𤣥鶴
雨過平池泛白鵝看奕已驚塵世換衞生猶喜古方多
何時一訪烟霞裏徙倚丹崖共嘯歌

　　和丁御史子堅夏夜作

　　暗水無聲傍竹流棲禽未定忽啁啾月當虚牖纔深夜

風入高松似早秋壯節有懐丁御史舊家空憶漢諸侯
文章黼黻山房重一榻蕭然也自由

　　寄劉尚書子高

　　幾囘獻賦登青瑣一笑還山臥紫烟誥命已榮天子賜
文章猶重世人傳𤣥都任種桃千樹栗里宜耕秫滿田
久仰高名誇盛業却慚疎懶負華年

　　和何大韶韻

　　白雲深處結茅廬門掩松筠宿雨餘正爾尋仙遊洞府

不知騎馬到階除莓苔未埽經行跡蕉葉仍留去後書
近辱貽詩多好語始知名下士非虛

　　送陳伯良之京

　　蚤歲從師入泮宫盛年獻策吐丹衷九天雨露期沾沐
萬國衣冠喜㑹同用世正須談禮樂銷兵已見樂耕農
朋遊闕下如相問白髪蕭蕭左耳聾

　　山中和黎時高

　　學道猶疑隔兩塵仙葩采徧萬山春丹崖翠壁清高地

野服黄冠自在人跨海未騎千歲鶴燒丹還養百年身
知君亦有求仙意羣玉峰頭日可親

　　挽李次晦

　　曽向天門聽珮珂復歸林麓臥烟蘿家聲舊說西平後
堂構新成玉笥阿止喜菊松娛晚節不堪歲月抱沉疴
翛然一去成千古四海朋游涕淚多

　　答外甥吳克善惠硯

　　吾甥逺寄端溪石留向窗間伴老吟試墨已看生黒霧

傳家尤勝蓄黄金一泓潤澤含元氣半世研磨用吾心
攜到玉堂須有分老人期望後人深

　　雪中眺望

　　雲暗江南萬里天雪寒村落幾家烟梅花不辨溪頭樹
鶴駕虚迎海上仙已喜乾坤消沴氣佇看田野樂豐年
閉門不作袁安臥驢背吟詩擬浩然

　　小樓閒眺

　　江上歸來歲又殘倚樓無事祗看山筠松暝合微茫外

霧靄晴分紫翠間靜處乾坤眞可樂浮生塵土復何顔
舉頭忽見丹霄鶴載我游仙也未難

　　江上歸山中訪友

　　曽向烟波弄釣船復歸茅屋聽潺湲閒情一片宜松竹
白髪千絲照簡編物外乾坤逢泰運山中風雪度殘年
興來更把枯藤杖尋訪梅花洞裏仙

　　題醫師王允中松下對奕圖

　　曽向松根斸茯苓更依松影對楸枰延齡有待三千歲

勝敵何須十萬兵動靜死生元自識功名富貴本來輕
爛柯莫問當年事看取金丹九轉成

　　寄姚𤣥齋兼柬陳學正

　　杏花時節喜相過蓬鬢蕭蕭醉臉酡把臂欲留情更苦
掉頭不住意如何江山是處堪游覽風月何人共嘯歌
聞說南隣有幽趣白雲千頃竹成坡

　　姚公觀瀾被里人誣訟死於金陵作詩哀之

　　雙桂樓前不忍過思君惟有淚成河朋游自此相知少

世事從前未悟多玉笥冷猿啼樹裏金陵白骨返山阿
一時憤死千年恨茅茹相連奈否何

　　暇日蒙子玉見招得陪諸君子燕飲歡甚大醉中
放浪形骸之外而不自知也因自述一詩并作解
嘲云

　　六十行年兩鬢衰秋風吹老芰荷衣白雲黄鶴堪為友
流水青山總是詩物外游心如太古人前索笑似嬰兒
坐中不著疎狂士那得諸公一解頥


　　九日

　　去年此日還為客今歲重陽暫到家黄菊不堪簪白髪
西風休更落烏紗新篘蟻甕何妨醉舊事龍山亦可誇
佇立蓋峰千仞表無窮幽思接烟霞

　　藤杖為友人賦

　　老藤絶勝江心竹嶺表分來九節完落手有聲鏗爪甲
化龍無意作波瀾百年歲月堪扶老萬里山川得縱觀
亦擬穿雲采靈藥相邀拄到九眞壇


　　采菊

　　客中底事又還家自引童孫采菊花亂葉不堪兼瑣碎
繁英最喜得精華繡囊滿襯香生枕金醆輕浮色映霞
明目絶勝飡枸杞延年何必煉丹砂

　　送陳仲蕙輸賦

　　江上梅花萬樹開送君東上鳳凰臺九天閶闔風雲㑹
千里舟車貢賦來雨露無私霑草木朝廷有道用賢才
此行不負青年志袖惹天香得意囘


　　挽陳敏恭

　　天地同生即弟兄可憐未識爾先傾白雲黄葉空山墓
落日西風過客情往事不堪同幻夢流泉猶自帶哀聲
從來賢達皆知命祗恨庭闈隔死生

　　夢故妻

　　歲晏江鄉夢故妻夢囘愁絶聽鳴雞菱花不照雙鸞舞
松月誰憐一鶴棲黄葉故山埋骨地白頭孤枕悼亡詩
傷心最是門前水嗚咽長流無盡時


　　寄永豐教諭戴正心

　　戴君掌教恩江上正是皇朝全盛時文化今漸極南北
才名久著浙東西雲霄萬里瞻丹闕庠序三年坐絳帷
但使英才登俊造莫嗟微祿久淹遲













　　玉笥集巻四

