







　　欽定四庫全書

　　玉笥集卷九

　　明　鄧雅　撰

　　朝京紀行

　　應制賦鍾山雲氣沍寒詩首句乃御製也

　　沍寒雲鴻濛維時屆嚴冬乾坤既定位造化乃有功聖
人昌國運父老歌年豐鼇足立四極鍾山蟠一龍風雲
常變化草木自蔥蘢帝徳邁三五君門深九重金陵勢

佳麗芒碭氣鬱蔥永世立基業羣經知統宗華夷遵教
化臣子效精忠三誥比謨典萬幾思始終憂民至懇切
論道每從容田野被闓澤閭閻還古風咨詢及耆老歌
舞效兒童承詔上金殿命題勞聖衷臣才實蹇澀臣貌
復龍鍾豈有涓埃報深知眷顧隆上林春欲動大地雪
猶封何物耐寒氣青青萬年松

　　早朝

　　九重城闕五雲中萬國衣冠拜衮龍道徳仰瞻天地大

車書復見古今同鳳凰池暖春先動鳷鵲樓高雪正融
頭白趨朝沾聖澤幾囘吟對萬年松

　　贄周參議(名倬字雲章豐城人)

　　祕閣曽看萬巻書文章政事近無如豐城兩劍降妖魅
北極諸星拱帝居海宇無疆歸正統朝廷有道用眞儒
攀龍直到九天上附驥何當萬里餘涸轍久思求活計
侯門那得曳長裾春風倘借吹嘘力寒谷春生槁朽蘇

　　新淦曉發


　　淦水東頭曉發船邑人爭看去朝天老人星現當平治
聖主恩深被寵宣身到九重依日月路經千里越山川
此行得遂平生志歸課兒孫種秫田

　　南津夜泊

　　南津橋頭明月多客船夜泊發謳歌五更霜寒聞畫角
千里帆開揚素波朝廷有道恤耆老天地無私含太和
妙音佇聽奏韶濩九重城闕高嵯峨

　　晚宿清江


　　金鳳州前落日低清江城下泊船時白頭總是朝天客
黄栁齊攀繫纜枝萬里雲霄悲旅雁千家砧杵搗寒衣
明朝擬拜黄堂守却駕天風去似飛

　　泊樟鎭謁寳金山

　　清江之水清悠悠行人發棹江之頭封溪晚泊集千艇
寳金晨謁登層樓山川感慨今古事草木變衰天地秋
我來再拜何所祝四海永清蒙帝休

　　晨起


　　曽從玉洞看雲松又向金門拜衮龍四海豈無青眼士
滿船俱是白頭翁夜瞻斗柄天旋左朝望扶桑日上東
最喜太平今有象賜歸何幸樂年豐

　　到江西

　　朔風吹雁不成行獨起掀蓬思渺茫萬里青天看北斗
數聲柔櫓下西江滕王舊閣何年廢孺子高名百世香
我欲題詩紀形勝氣衝牛斗筆如杠

　　欲到豐城不果


　　可惜豐城地船中瞥眼過樓臺新雉堞戎馬舊山河龍
劍知誰得虬鬚奈老何臨風屢囘首重到恐蹉跎

　　孺子亭觀東湖

　　西山含夕照征棹泊鍾陵未上滕王閣先遊孺子亭古
今留勝跡江海寄閒情試問東湖水何人此濯纓

　　滕王閣

　　天下幾多竒絶處滕王獨愛此淹留山瞻廬岳九千丈
地控荆蠻十二州天上星辰分翼軫閣中風景自春秋

朱簾畫棟非疇昔江水依然萬古流

　　鐵柱觀

　　鐵柱井中央蛟龍久遁藏神功配天地劍氣厲風霜世
已除妖孽仙猶託混茫應知萬萬古為國鎭西江

　　樵舍

　　樵舍臨江滸柴門數十家驛亭依栁樹客棹泊汀沙歲
晏風霜肅天長道路賒舟師告羣老十日到京華

　　昌邑山


　　水落江心正人行岸脚斜祠神過水府倚棹近漁家飲
啄宜沙鳥漂流愧客槎戍兵嚴警邏為報上京華

　　望湖亭

　　鄱陽水落一疋練廬阜雲開九疊屏不是坡仙有題詠
老夫無意上湖亭

　　望湖亭讀坡仙詩景仰高風重題四韻

　　不識眉山蘇學士望湖亭上憶高風心胸自可吞彭蠡
眉宇何如見華峰舊日題詩留篆刻平生為國守精忠

文章千古誰能似湖水滔滔日向東

　　吳城山

　　西湖水落天風寒維舟又上吳城山禪林樓閣爛金碧
洞府神仙鳴佩環浩浩乾坤寛眼界翩翩鸞鶴下雲間
登臨正樂催行急詔許龍墀趁曉班

　　吳城山聽碧山上人講法華經

　　飄飄空裏落天花靜聽山僧講法華我亦平生無住著
白雲深處即為家


　　星子縣阻風

　　冬十二月朝天關我船正泊星子灣祈靈已謁晏侯廟
舉目更望匡廬山風濤洶湧阻行色歲事崢嶸悲旅顔
是身安得生羽翼飛上九天渾未艱

　　鄱陽阻風

　　廬阜千巖雪鄱陽萬里風驚看白頭浪愁殺白頭翁

　　廬山

　　五老擎天壓厚坤江南惟有此山尊千巖樓閣多仙佛

四面峰蠻似子孫飛瀑恍疑銀漢落懸崖時有白雲屯
何當獨跨山頭鶴萬里飄飄朝帝閽

　　過彭蠡

　　東湖水西湖水日夜流匯彭蠡揚瀾左里何渺茫萬頃
鏡面含天光廬山高聳湖水上屏風九疊倒影湖中央
湖光山色兩竒絶翠靄丹霞互明滅夜深明月落波心
疑是驪龍吐珠光燁燁湖水復湖水滔滔流向東何當
載我上京國却尋五老巢雲松


　　九江口

　　路出九江口山瞻五老峰天高飛鸛鶴浪暖化魚龍極
目微茫外揚帆浩蕩中觀流問源委巴蜀此相通

　　夜泊南康

　　向夕扁舟繫南康一水遥角聲雲外響燈影浪中揺漂
泊憐衰鬢謳歌答聖朝北風阻行色明發待齊橈

　　湖口

　　縣舍臨湖口僧居倚石巖路斜通栁市風急挂蒲帆異

境堪圖畫同舟共笑談爭知種田者頭白著征衫

　　彭澤

　　山通彭澤縣天設海門關萬水瀦清濁千艘渡險艱望
洋今日嘆承詔幾時還欲訪陶潛宅聞風有愧顔

　　采石

　　蛾眉亭上奏朱絃采石江邊月滿船惆悵謫仙何處在
醉中猶伴老龍眠

　　采石酒樓


　　采石江頭問酒家酒樓兒女貌如花金杯滿勸歌聲緩
銀燭高燒舞影斜

　　觀潮有感

　　潮去潮來朝復暮花開花落雨兼風由來萬化皆消長
惟有青山今古同

　　太白墓

　　嗚呼李太白今古詩之豪心胸自可小溟渤富貴何如
輕羽毛平生所樂在詩酒醉來筆湧春江濤貴妃捧硯

足榮寵天子賜之宫錦袍風流既往不復見殘膏賸馥
沾吾曹吾曹碌碌不足數采石江頭拜詩祖當年捉月
事渺茫千載清風一坏土

　　安慶弔青陽先生余廷心

　　江雲淡淡江水清弔古又上舒州城青陽先生不可見
羣玉山人空復情一門骨肉死貞節千古文章留姓名
高風激烈孰能比李黻守潭當並稱

　　玉笥集巻九

