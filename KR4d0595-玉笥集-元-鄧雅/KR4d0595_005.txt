







　　欽定四庫全書

　　主笥集卷五

　　明　鄧雅　撰

　　七言拗體

　　寄石門梁先生

　　山中講道當隆平時人共説梁五經諸生長年沐化雨
賤子獨夜瞻文星石門天清一鶴逺玉笥雲斂諸峰青
明年容我操几杖擬乞文字留芳馨


　　江上有懐謝檢校叔賓

　　江樹歴歴江風清獨立相思無限情功名期子上麟閣
烟波老我尋鷗盟杜陵長吟悲白髪謝安久處憂蒼生
行看三載脫衰絰遥望五雲朝玉京

　　用何𤣥之韻寄何叔敬兼柬劉子博

　　渺然離思縈煩襟思君子兮在雲林吹簫石上老蛟舞
采藥雲中幽鳥吟亭臺有酒秋月白門巷無塵春草深
因風為問劉子博學有餘閒時見臨


　　寄劉宇泰

　　十年不見劉隠居閉門讀盡山中書固知風月滿懐抱
還想雪霜侵鬢鬚江山逺隔離思苦鴻雁不來音問疎
何時訪我羣玉洞共拂巖花傾酒壺

　　山中對月有懐高文升

　　山月皎皎山風清石泉竹根流細聲故人一月不㑹面
賤子此夜難為情援琴再彈調更苦舉杯强飲愁還生
是身安得生羽翼奮飛直到文江城


　　題吉水王氏山居

　　六月二日遊山間山人為我開雲關清風一榻對松竹
明月九霄聞珮環壺觴日娛賔客集城市不往軒車閒
知君養鹿樂栖遯故我抱琴常往還

　　柬張伯川

　　同郡能詩張伯川妙思湧出如春泉昔年曽作刀筆吏
此日復種桑麻田松花釀酒醉明月荷葉製衣眠紫烟
山中風景自可樂祗恐束帛來戔戔


　　次韻答黎元復

　　幽人卜居誰與隣坐對青山忘世紛茹芝欲學黄綺輩
生世幸逢堯舜君綸巾鶴氅靜觀易繭紙烏絲閒綴文
相看又是數年别事業日進過前聞

　　贈一村道人

　　山中有一村道人蕭然布衲烏紗巾心將白業付孫子
坐對青山忘主賔嘯歌終日泉石趣呼吸太和天地春
吾儒妙解三教理不須更說西來因


　　同里姚觀瀾昆弟新樓詩以賀之

　　姚家兄弟無與儔前後突兀成高樓棣華春日自相照
燕子東風還獨留八窗雲氣連玉笥四壁圖畫看瀛洲
若非仙骨寧好此祝君小住三千秋

　　哭同邑何先生敬修因追悼曽侍郎得之

　　前年祖送曽禮部此日又弔何先生文章傳世如不死
徳義持身俱可貞五橋流水自嗚咽翠屏落月猶淒清
哀歌一曲别千古二老有知那忍聽


　　夜宿孤山次王永安韻

　　四山隂隂雲氣昏杖藜偶出遊南村故人邀我啓蓬户
清夜置酒盈匏樽菊松泉石自可賞富貴功名安足論
人生所貴在勤學明日讀書還閉門

　　余鼓琴山中常恨無知音者鍾期既遇奏流水以
何慙乃借大鏞韻賦詩一首以寫琴中之趣并奉
諸君一笑云爾

　　天風蕭蕭吹樹林石泉泠泠清我心呼兒灑埽舊茅屋

坐石拂拭焦桐琴鍾期自可聽流水季子何用誇黄金
故人於我喜同調為君彈作蒼龍吟

　　楚王府典寳鄧尚忠訪余叙宗族之好詩以贈之

　　江風蕭蕭江樹枯使君走馬尋郊居不嫌野老守貧賤
肯同草坐論詩書燈前斗酒暫為樂天上丹心思逺圖
我家功業著漢代勗哉善保千金軀


　　玉笥集巻五

