







　　欽定四庫全書

　　玉笥集巻一

　　明　鄧雅　撰

　　四言

　　勤有齋銘

　　民生在勤勤則不匱我思古人實獲我志乾乾夕惕君
子法之孜孜為善聖賢同歸朝斯夕斯勤學不息悅我
詩書芥視金璧人多逐利惟義是從人多偷安日省厥

躬先知艱難後乃可逸佩服訓辭始終不失

　　題王氏可逸堂

　　其孫永安求賦堂扁乃三十八代天師所書

　　人生在勤勤乃可逸動靜有常起處獲吉懐哉爾祖善
行美質樂彼丘園安此居室安此居室既幽且閒或漁
于溪或樵于山漁樵之業奔競所棄爾祖樂之傲俗忘
世風流既逺堂構猶存居之永安宜其後昆

　　蘭雪堂銘


　　乾坤清氣人物所鍾幽蘭灑雪虚室生風蘭有芳馨雪
乃潔白孰能比之君子之徳君子之徳薫陶以成我銘
斯堂世守幽貞

　　五言古詩

　　擬古九首

　　鴻濛昔未判道在虚無間一從開闢始二氣乃循環物
各一太極人心胡不然聖神立綱常足以萬世傳

　　龍馬負河圖鳳鳥鳴岐山羲文有聖徳祥瑞出世間自

從衰周來古道日凋殘是以魯中叟已矣發長歎

　　夷齊聖之清天地鍾間氣仁哉讓國心忠矣諫伐意
首陽雖餓死萬古終無愧俯仰懐高風吁嗟勸來世

　　魯君昔好賢致幣顔闔家寧知賢者心視此猶泥沙一
瓢自可樂萬鍾我何加雲山竟長往此道誰疵瑕

　　顔囘在陋巷所樂非簞瓢仲蔚守蓬蒿素心甘寂寥斯
濫豈我志固窮非一朝懐哉松柏姿歲寒終後凋

　　賢哉楚大夫何事沉汨羅懐王信讒佞吾道成蹉跎守

義死亦足偷生辱何多湘流若有恨千古作迴波

　　四皓居商山名聲滿天下一出定漢儲仍作肥遯者谷
中有芝草門外無車馬俯仰思古人富貴視土苴

　　淵明守道者衆妙藏心胸讀書不求觧吟詩不求工得
酒兀然醉何曽計窮通斯人去已久舉世高其風

　　山中有逸民峩冠大布衣悠然對松菊飲酒和陶詩落
落忘世事嬉嬉如小兒超然慕太古猶將問庖羲

　　寄石門梁先生求刪近藁


　　聖人刪古詩足以垂勸戒愧我芻蕘言存之欲奚待弱
齡事蟲魚于兹三十載沖澹苦未到綺麗非所愛(闕)

　　覺衰頽拊巻増嘆慨陶韋邁前修虞范鳴近代潢汙恥
溟渤丘垤等衡岱欲進力未能備錄意有在詩家有宗
匠後學恒倚賴蕪田藉鋤耘廢金假爐鞴乾坤固悠久
海宇亦𢎞大獨立囘天風泠然響竽籟

　　題古文劉觀瀾潛黙齋

　　天道固不言化機恒自然潛心悟至理以黙守吾𤣥囘

也豈誠愚賜給徒為便始知聖賢學妙在心相傳劉君
事藏修築室文水邊焚香靜對易慕道尤精專為賦潛
黙詩三復其勉旃

　　題何同徳獨善齋

　　兼善固所欲賦命有窮通獨善匪傲世舍義將焉從侃
侃同徳父學積于厥躬守已無外慕養氣恒内充巖穴
托冥棲幽軒眄筠松陶然有眞樂俯仰天地中豈徒善
一身庶幾厲澆風


　　題陳敏求有裕堂

　　紛紛名利場局促若韁鎖君子恒裕如進退無不可構
堂面溪山治地種花果無言以忘世所守惟在我

　　題一素齋

　　古道日凋喪斯人慕淳風諠囂厭城市結宇雲蘿中户
牖不丹堊門閭任蒿蓬但知琴書樂寧憂簞瓢空來往
有賢士品題多鉅公清風動修竹白雲在高松終始愼
一素令譽埀無窮


　　題靜寄軒

　　開軒納虚曠黙坐觀無始身外忘世紛靜中究𤣥理棲
禽托深林潛魚在淵水與物兩悠然勞生念行子

　　知止軒為謝伯安賦

　　鳥雀依叢篁鰷鱨在淵水飛潛各自適所貴在知止㣲
物尚知止况人為物靈勗君止於善庶以善自名

　　題黄氏清嘯軒

　　異境何幽偏羣山甚竒峭中有閒居人慿軒發清嘯聲

聞忽半嶺響答復千竅颯颯隂風來啾啾老猿叫翛然
塵外想允矣靜中妙千載蘇門生惟君可同調

　　題謝士彦草池書館

　　開軒瞰清池池光滿懐抱東風扇微暄一夕生春草冥
觀造化心頗悟聖賢道簡編時巻舒精義得深討猶憶
夢西堂君家舊文藻

　　題何幼恭雲門歸隠圖

　　朝遊金陵館暮憶雲門山誰知軒冕榮不及樵蘇閒歸

來看瀑泉興在隂崖間松風有清響古琴不須彈冉冉
白雲起翩翩孤鶴還超然出塵網似覺非人寰

　　題黎氏滄洲圖

　　滔滔大江水冉冉滄洲雲蘭杜有香氣莓苔無垢氛數
家臨絶岸一艇横通津漁唱落霞晚鳥啼芳樹春對景
閱圖畫樂哉棲遯人

　　耕樂為黄從禮賦

　　山鳩鳴高樹科斗散平池甘澤既已足播榖當及時俛

焉佩古訓服田不知罷躬耕寧為恥所樂實在兹豐年
黍稌登庶用給公私匏尊湛香醪彘肩亦已肥農談共
隣叟鼓腹常熙熙人生貴力本汲汲將奚為陶然上皇
逸載誦豳風詩

　　題胡志同雲松巢

　　高風慕太古喜結雲松巢飡松復飡柏葺雲如葺茅氛
氲翠色合渾淪元氣包謫仙本同志巢父為舊交徵起
拜龍衮乞歸吹鳳匏還將御賜筆挂在凌雲梢


　　盤泉為李原初賦

　　盤中有眞樂君子恒慕之徑轉得幽處泉流無盡時潭
深老龍蟄藻密潛鱗依俯瞰照鬚髪渇飲清骨肌忘情
或漁釣洗耳無是非吾才匪韓子愧爾來徵詩

　　題謝氏堅白齋

　　堂東有白石堂西有白石堂南有白石堂北有白石團
團若天成光彩眩玉色煑之可充饑拂之可為席磨涅
不磷緇宜比君子徳若人好斯堂因之扁堅白


　　題宋彦輔梅屋

　　幽人愛孤芳貞白比氷玉寂寞竹籬間相依結茅屋久
香似無聞一清如可掬不有鐵石心誰能伴幽獨

　　鵝溪釣叟為陳充賓賦

　　前林帶溪水湛湛寒潭深埀綸不設餌魴鱮自浮沉明
月照孤艇清風飄素襟物我俱兩忘悠然塵外心

　　贈道者張囘風時寓居雙林寺

　　囘風西北來入我雙樹林松聲常在耳彷彿絲桐音靜

時若有得動處元無心炎天訪禪宇為我開煩襟

　　寄陳伯玉徵士自號雲樵

　　桃李耀芳園芝蘭翳深谷世人競紛華君子秉貞獨緬
思雲樵翁中心澹無欲懇切辭簪纓還山養麋鹿

　　養鹿春草肥樵雲碧山深投閒固所願沽名本無心清
澗可濯足微風亦飄襟蕭然坐盤石長歌有餘音

　　君歌我還續聲入雲霄間能使潛蛟舞亦招飛鶴還依
稀在仙島恍惚非人寰擾擾當世士胡為多苦顔


　　白雲中人為陳知縣賦

　　青山何逶迤白雲時巻舒相看兩無心幽處眞自如斯
人在巖壑承詔升天衢囘首瞻白雲浩然賦歸歟朝與
白雲對夕同白雲居縹緲落窗户氤氲拂衣裾雲中何
所樂所樂在琴書常恐白雲散門外來徵車

　　題高山流水圖

　　泰山一何高江水亦何深寧知伯牙絃妙合鍾期心清
風邈千載太息誰知音斯人好古調拂軫徽黄金一彈

𤣥鶴舞再彈蒼龍吟翛然山水趣得之在胸襟畫師亦
好古能畫復能琴援筆寫幽意溪聲風滿林

　　題李次晦明復堂

　　寳鏡出匣中塵垢乃翳之一朝事拂拭鑑物分妍蚩靈
臺素澄湛利欲或昏迷誰知方寸間至理森在兹先師
有明訓于以覺後知性善茍能復聖賢可同歸

　　題鞠孟端悠然亭

　　淵明住柴桑門無車馬諠青山如故舊一見心悠然若

人慕高風作亭臨水邊高栁三五株蘭菊亦鮮鮮賓朋
日過從飲酒和陶篇悠然得所樂庶以全其天

　　題陳寅賓暘谷齋

　　高齋面暘谷四序常如春挂巾扶桑枝晞髪迎朝暾雍
熙逢治世俯仰信乾坤未知羲和事自是堯舜民

　　題何氏南塘舊隠

　　隂森野竹寒繚繞南塘幽窗虚納翠靄門閒俯清流中
有隠淪士抱沖眞寡儔埀綸聊自適守已澹無求俯仰

憶先世逍遥寓斯丘為歌少陵詩勉旃繼前修

　　題李氏維稼堂

　　逐末成澆風力本化淳俗遐思在古人播殖維嘉榖斯
堂俯青郊窗户䕃高木了無塵事侵稍喜生意足維時
沛甘澤良苗藹新緑辛勤願有秋飽煖更無欲唐虞致
雍熙巢許樂幽獨為子歌韓詩清風起盤谷

　　題樂閒堂

　　為善眞可樂無營心自閒奈何世之人汩沒塵埃間是

中有佳趣游目皆青山依山搆堂宇白雲鎖松關古意
閱圖史幽香聞蕙蘭尊前好風月泉響當鳴彈

　　題内弟吳大使子充墨龍

　　神龍潛九淵變化恍難測伊誰寫眞形一覽壯心魄淋
漓元氣濕慘淡風雨黒終當上天門四海望涓滴

　　贈相士黄逸仙

　　伯樂善相馬一顧増千金荀子頗知道相形先相心黄
生師唐舉於義尤精深取人或漁釣所遇多纓簪嗟我

守貧賤辱子過雲林未示衡氣機贈以離别吟

　　黎氏積慶堂詩(并序)

　　積慶堂者故處士黎君達山之所作也君質美而好
義見善如不及且好施與里之貧窮患難者咸徳之
壯遊燕都謁名公卿多進之以禮已而世殊事異乃
歸老於滄洲之上有良田廣宅為子孫計而樂於為
善前監察御史胡公行簡與君在燕都時為舊交暇
日過之喜君歴世變而夀富康寧子若孫環侍左右

衣冠禮樂蔚然有太平之風謂皆君之積善所致乃
為顔其堂曰積慶且為之記以彰君之徳洪武壬戌
余始獲與君之子季敏游於滄洲之上時君去世已
期年矣追思曩昔嘗識君於翠屏山中挹君之風采
誠有願交之志而恨相見之晚也嗚呼君今不可作
矣余既登君之堂又惡得無情哉謹賦五言八韻詩
以述君之徳併以勗其後之人使勿替引之則君其
可謂不亡矣詩曰


　　積善有餘慶不善有餘殃至公在司造報效亦已彰蔓
草務去根猗蘭願留芳人心與天理好惡乃其常駟車
于門高五桂竇氏昌隂徳信有徵福澤其無央斯堂扁
積慶著善斯不忘後人繼芳躅奕世垂休光

　　柬同宗鄧仲偉

　　流水本同源叢蘭亦同根匪有薫蕕異而無涇渭分余
忝高密裔念君亦聞孫禮服既悠逺歲月復馳奔相視
如路人莫知卑與尊兹晨得良晤永託為弟昆所重骨

肉親貴賤安足論我昔歴艱苦慷慨心欲捫八齡失所
怙猶幸慈母存鞠育與教誨天地同深恩亂離廢舊業
詩禮猶清門不敢忝厥祖佩服先哲言為君寫衷曲短
筆聊復援

　　外甥吳緝字克熙洪武十二年二月客死於景陵
時年二十八余哭之慟賦此以志余哀

　　人生天壤間脩短難一致吾甥昔四人今焉只存二緝
也頗聰明風骨亦殊異總角事詩書英年摠材藝山林

厭拘束湖海多意氣辭親逺服賈霜雪逼殘歲昆弟爭
挽留同侣復牽制别去一月餘還附手書至悲風忽重
來聞作景陵鬼景陵在何方西北數千里黯黯荆山雲
茫茫漢江水白骨埋黄沙荒阡復誰祭吁嗟乎蒼天奪
汝竟何意惡草常蔓延幽蘭易凋悴我思平生情悽愴
裂肝肺親老子尚孩相看祗垂淚汝父客嶺南歸骨已
無計汝復沒他鄉不鑑覆轍弊作詩招汝魂仍以戒後
世


　　送何正夫西遊

　　野老守貧賤無營方灌畦故人將逺適問我審安危窮
達固有命行止亦有時人能不違天履險如平夷君既
悟斯理行矣復奚疑

　　寄興平稅使何維翰

　　自古有離别余今獨傷悲關河數千里輾轉勞夢思時
序倐以遷容鬢日以衰蕭蕭朔風寒杳杳孤鴻飛欲往
良獨艱相見詎有期商歌意無限零泪忽霑衣


　　高允憲先生客習氏館中清風修竹翛然有塵外
意喜而賦此

　　蕭蕭池上竹颯颯林間風風來為誰清乃與君子同君
子秉貞節翛然在山中歲寒不改操結交梅與松

　　客館歲暮别友人

　　齋居僅一畝旅寓將五旬盈几散書帙並坐儼冠紳從
容談妙道彼此樂清貧燈孤不成寐歲晏喜相親寒氣
正催雪梅香偏襲人情深忍離别詩就寫慇懃


　　夜坐有懐丁御史子堅

　　山齋夜岑寂落木含淒風青燈照孤影幽思浩無窮人
生無定居飄轉如飛蓬美人在何許使我心忡忡援琴
復置之黙坐想音容

　　月夜有懐曽主簿伯曼

　　華月照虚館悲蛩鳴草根閒情還脈脈離思更紛紛感
慨不成寐羇孤誰與論惟應棄官客佳思寄琴樽

　　寄陳壺隠


　　十年不相見逺客梁宋間詞華動侯伯羇思滿河關歸
來厭世事采藥遊名山猿鶴共吟嘯漁樵相往還有情
泛佳菊無語對叢蘭即此羨閒適營營徒險艱

　　寄鄒椿齡

　　大隠在城市小隠居山林所居雖異地所樂還同心我
歌小山詞君彈流水音相知既已久相憶思難任何時
遂盍簪綢繆話胸襟

　　寄李如愚


　　黄葉林中深幽泉竹根冷徐步下逢人雙飛見禽影偶
傷良晤乖暫喜塵事屏佇立遥相望微雲隔松嶺

　　寄曽隠君大雅(其所居堂扁曰東樂)

　　高山列屏嶂下有幽棲人崖壁饒古意軒窗多白雲松
隂覆几席蘭氣襲衣巾其樂似東老熙熙滿懐春

　　北平撿挍謝叔賓謫官嶺南詩以寄之

　　幽燕春苦寒嶺海冬尚熱寒暑君備嘗相思最愁絶君
懐自夷曠君心秉貞節所願濟斯民艱難底須說皇天

幸無私白日照丹闕

　　寄畫者彭子惟求作松下煑蒲小景

　　高情似王維妙畫固無匹絶島與寒汀揮秃千兔筆飄
然江海蹤佇立懐高風為作老松樹下著煑蒲公

　　江上有懐曽主簿

　　歸鴻不可留去鶴猶難招朔風起離思短髪寒飄蕭逺
樹帶斜日滄江生暮潮雙飛愧鷗鳥獨立心揺揺

　　江上覽物有感


　　愁懐似江水汩汩無時休俯仰今古意凄凉天地秋鴻
飛避矰繳魚躍驚綸鈎所幸遂天性逍遥在滄洲

　　讀陶淵明詩二首

　　吟詩不須苦吟苦失詩意吾笑郊島徒彫鎪損肝肺凱
風因時來微雨從東至慿几誦陶詩詩中有深味

　　我性愛陶詩難窺數仞牆閒來輒誦之愈覺滋味長太
羮無鹽梅土鼓諧宫商誰能起公死執鞭向柴桑

　　醉中作


　　平生不嗜酒酒至苦難避僶俛事勸酬聊樂賓主意重
觴即陶然兀坐時假寐君當恕醉人我已忘天地

　　讀道書作

　　籬落帶幽篁繁隂翳虚牖蕭然坐團蒲布衲蒙衰朽平
生好清虚道帙常在手意㑹欲忘言欣然復良久

　　有感

　　昨日天氣熱披襟步林間今朝朔風勁覺我衣裳單氣
運有盛衰天道常循環富貴何足羨貧賤何足歎


　　暮歸途中作

　　殘陽在林梢孤鳥度微影行人念歸程十里隔松嶺蕭
蕭風色寒漠漠烟光暝稍喜近人家溪橋接村徑

　　客中逢鄉人得家中消息

　　去家不忍别久客遂忘還忽見故鄉人與語増慼顔比
隣害疵癘羣從亦凋殘所幸一室安衞生良獨艱語終
對斜日一鳥鳴空山意存恍惚際心在悲喜間

　　暮秋感事


　　寒風起蕭瑟落葉鳴空階榮枯固常理時事何其乖俯
仰慨今古無由舒我懐皇天亦愁思白日常隂霾

　　歲暮山中夜坐

　　冉冉歲將暮沉沉夜初永木落風生寒窗虚月流影四
隣寂無諠獨坐山齋靜孤燈照殘書妙道得深省

　　元正後雪霽過隣曲

　　晴岫消凍雪春郊布熙陽嚶嚶幽鳥鳴靜聽如調簧興
懐訪故交徐步登前岡石竇通泉脈林隈散梅香稍欣

得勝地復喜升華堂交慶遇歲始共語思時康願言課
孫子讀書力農桑

　　午睡初醒景與意㑹援筆賦此

　　緑隂滿庭户苔色上階除數聲幽禽語一枕清夢餘起
視日將午隠几觀殘書陶然若有得心存太古初

　　山行

　　山行不逢人山鳥隨我飛松風起澗壑草露霑裳衣獨
立愛蕭爽此心忘是非何由跨仙鶴一往尋安期


　　喜雨二首

　　甘澤被丘園良苗似膏沐杖藜恣逍遥滿眼生意足野
飲攜匏樽農談過隣曲躬耕幸有年何用干微祿

　　簪纓世所榮犁鉏我所安况兹蒙潤澤豈復憂飢寒園
中摘蔬果案上羅杯盤諸孫戲我側俯仰良可觀山妻
顧予笑自足平生歡

　　喜雨寄諸友

　　仲夏風雨多蕭蕭凉氣生慿軒望原野品物皆敷榮唐

虞在上位海宇際升平豐年况有象一飽更無營喜來
賦新詩持用寄高朋

　　雨後作

　　山中足時雨蕭爽如清秋飛泉灑絶壁白雲被高丘我
性好沖澹無心事彫鎪興來且斟酌吟詠當歌謳

　　洪武癸亥夏五渡江訪諸友暮歸既登舟而風雨
驟至

　　清晨訪故舊及暮始言還發棹風雨至去留良獨難小

舟如一葉出沒波濤間兀坐喪神魄相顧慘不歡此身
盡沾濡那復惜衣冠在險猶倉猝歴險心始寒從兹愼
行止寧復嬰憂患

　　對庭樹

　　庭隅有佳樹偃蹇繁枝柯長夏蔽朱炎蕭蕭凉氣多𤣥
蟬噪其間好鳥聲相和余亦性所愛對之聊詠歌

　　青山有高人

　　青山有高人澹泊無所求雖能抱材藝不肯干王侯龍

劒藏寳匣霞衣住丹丘浩然足清興何必三神遊

　　晚凉訪隣曲諸友

　　晚凉步幽徑微風飄衣襟悠悠何所思所思在同心隣
居二三友託好在雲林寧憂貧與賤所樂書與琴閒時
輒相過有酒能共斟醉時各分散明日重相尋

　　夏日有懐丁御史

　　永晝倦煩燠披襟倚南窗浮雲忽凝隂鮮飈喜微凉心
境適澄靜翛然塵慮忘故人應此際高臥到羲皇


　　送鄧吾貫往山東省親

　　天地司化育品彚咸昭蘇懐哉父母恩實與天地俱生
兒待終養服勞報勤劬兒幼父行役傷心復何如憶昔
初别時痛哭牽衣裾關河數千里風沙各天隅堯舜在
上位山河歸版圖雲屯齊魯邦四境今無虞覲省戒行
李艱難涉長途是時朔風至野樹寒蕭疎出門指天日
見父乃旋車送者為之慼聞者為之吁純孝敦古道性
善由厥初兹行畢素願勗哉愼其軀


　　早春踏雪遊羣玉山中

　　山中春早寒澗道積冰雪屐齒碎瓊瑶行吟思清絶仙
人乗素鸞飛下白銀闕授以長生方金莖和玉屑

　　贈星士陳鶴臯

　　天運固有常命理亦已微先聖既罕言後學鮮能知巫
咸實詭祕虚中頗神竒衰旺酌五行禍福剖衆疑寥寥
千載下術者誰繼之斯人襲世業造化窺璿璣勗哉師
古人庶以鳴當時


　　遊金坡道院

　　曽閱金坡圖未訪金坡山兹晨覽勝跡恍若非人間杳
靄數峰合蹁躚孤鶴還壇高聳石壁雲白鎖松關感慨
刼灰後遨遊西日殘長吟下山去塵土復愁顔

　　謝李文煥贈圖書

　　圖書重斯文攷法從異代大巧人競為古拙吾所愛人
生如駒隙俯仰増歎慨感君勒姓名或可傳千載

　　此老


　　此老日無事悠然天地間臨池羨游鯉倚檻愛青山心
與白雲逺意同芳樹閒從渠逐聲利貧樂獨希顔

　　余性資庸下學術空疎白首無成私竊自慨然先
儒有言自天子以至於庶人未有不須友以成者
乃作取友詩一章

　　友道非細故乃在人倫中取友以輔仁庶幾反淳風損
友不可親益友宜與同匪資共笑語實賴相磨礱取友
不失人徳義日以充所以君子心此道尤敦崇一日不

獲見使我憂忡忡槿心但朝暮桂性宜春冬陳雷與管
鮑令譽埀無窮爰作取友詩于以告羣公

　　送鞠孟端赴京

　　大明麗中天仁風被寰宇子抱經濟才峩冠謁明主從
容陳典謨慷慨論今古欽哉輔唐虞雍熙幸重覩

　　寒夜自釋

　　掩巻坐良久自傷還自釋時命偶未遭詩書其可惜囊
中有焦桐取之還拂拭應有知音人一彈三嘆息


　　客夜

　　窗虚映華月砌冷鳴寒螿悄悄客懐薄沉沉冬夜長經
時去茅屋百念生蒲牀年華等流水鬢髪明秋霜何如
守𤣥黙歸臥南山陽

　　感興

　　烏兔迭循環山川自流峙悠悠宇宙内人生獨能幾榮
華如飄風世事若流水安得求長生後天與終始

　　故上海令黄子律哀詩(并序)


　　子律名鍾吉之永豐人也業儒尤工於詩有盛唐之
風焉洪武癸亥春以賢良徵至京師授上海令上
海地廣賦多民嚚於訟稱為難治君至平弊政施
恩威民皆悦之既而以罪去官執法者令服徒役
未㡬遇赦免君望闕謝買舟南歸因中暑暴病歿
於清江之境其友人具棺衾權殯於新淦之柜洲
君與余同嵗而生余少長數月每切磋琢磨講
明雅道有益於余者多矣於其卒也寧不為之

䀌傷也哉乃作詩以述君之行亦以志余之哀
也

　　葛溪有臞儒氷雪瑩懐抱世事澹無營經史日稽考謇
余素相知同年復同道誼重比金蘭才高擅詞藻前年
赴公車異縣得國寳廉勤恒自守始終竟莫保賜歸荷
皇恩抱病因熱惱望鄉無百里淪沒殯江島嗚呼哲人
萎寂寞青山老痛哭悲風來愁雲翳穹吴

　　雨後寄何幼恭


　　積雨生夏涼微雲凝午隂逍遥庭樹下拂拭朱絲琴流
水滌煩慮好風飄素襟誰能同此樂惟有故人心

　　喜雨示諸生

　　乾坤開泰運時和致年豐仲夏甘雨足黍苗既芃芃清
晨出東郊談笑值田翁辛勤乃有獲鹵莽難希功感此
還自歎耕學理則同從兹共勉勵無使愧良農

　　自歎一首示贊貫二子

　　少壯頗疎懶老至精神疲雖躭古人書晝誦夕已遺拊

髀常自歎人生果何為良田不耘耔年登恒苦饑為學
不勉勵歲月空自馳悔悟雖已晚踐履斯其時作詩示
汝曹盛年當勉之

　　秋日憶婁仲實

　　秋風吹庭樹黄葉紛紛落時序有更遷愁懐自蕭索俯
思年少時攜手共行樂容鬢今不同交情宛如昨

　　秋日憶何同徳

　　結交三十載回首如一朝往事君莫論别恨終難消秋

風感衰鬢皓月懐清標吾道其已夫斯人甘寂寥

　　讀淵明詩

　　霜風透窗隙皓月流清輝良夜誰與同孤燈對陶詩新
意自有得舊題頗知非從兹循軌轍庶免惑多岐

　　冬夜懐曽君季孫何君有大

　　良夜霜氣肅繁星麗高天微風響殘葉徙倚臨前軒時
物有榮悴容華非昔年人生㑹能幾憶别心煩悁

　　北平撿挍謝叔賓左遷廣東仁化縣幕職復以朝

賀後期謫雲南安置余與叔賓為姻友昔别各淚
下霑衣今相去萬里而三載不面烏得無離别之
情哉

　　别淚不可忍相思心愈傷雲南瘴癘地十月無冰霜天
運有往復聖情思否臧終看沐休澤僶俛安其常

　　題嚴氏釣隠

　　尚父遇西伯子陵辭漢光胡為異出處所貴安其常斯
人樂漁釣榮辱兩俱忘桐廬在何許烟水自微茫我性

愛樵牧無心慕軒裳為君發吟詠有興在滄浪

　　題鄒氏養浩堂

　　二氣生天地運行無息時惟人在所養失養斯餒而是
以君子心操守罔或違充然集衆義勇往將奚疑君家
本儒素養浩畫堂楣旨哉孟氏言允為百世師

　　寄艾錄事潛虚

　　南州有一士養浩歸園田與世素寡諧尚友千載賢濁
醪泛佳菊細和淵明篇而我慕斯人離别今有年雲山

渺無際安得同周旋

　　寄王知縣彦翬

　　辭榮抱幽獨足以全其眞舉瓢酹山月掃石眠松雲吟
詠謫仙侣棲遲巢父隣何當訪猿鶴從此逺塵氛

　　江上有懐張叔恭

　　清川日悠悠逺樹何蒼蒼羣雁向北飛孤鶴獨南翔美
人樂棲遯采薇陟高岡相思不可見烟霧正微茫

　　雨中寄張文凱


　　川原春夏交淫雨無休時閒門掩芳草隣曲往還稀逺
樹帶雲靄山鳩猶暮啼懐君當此際欲往畏途泥

　　聞徐縣丞伯澄館中病起

　　大江何瀰漫咫尺若千里注目广山雲懐君病初起眷
言託交情金石良可比離别慨經旬楊花逐流水

　　悼亡

　　衰年失内助撫事懐百憂傷哉兒女情哭泣無時休感
歎裂中腸涕泗忽交流悲風既慘慘白日空悠悠容顔

不復見恩義莫能酧恨無神仙訣千歲同優游

　　憂思不能忘鬱結何由開一杯强排遣頃刻還復來落
花隨春風片片拂簾幙不見閨中人韶華成寂寞

　　出還

　　將歸懐百感及門愈悲酸入室見虚位痛哭惟慿棺繐
帷起悲風白日凄以寒九泉不可作長夜何漫漫月缺
有時滿壁毁終難完莊生自曠達我獨摧心肝

　　余客滄洲之上對月有懐路川何先生伯善寄此

用代手簡云

　　峩峩華蓋山下有隠者流餐松養性靈築室事藏修豈
曰薄軒冕世異還歸休閉門恒著述拄杖或夷猶宇宙
慨千古烟霞娛一丘相思對明月羇思滿滄洲

　　聖主得賢良詩

　　高天羅萬象巨海納衆流盛世逢休明俊彦皆羅搜虞
舜舉元凱湯武用伊周典謨訓萬代仁化洽九州吾皇
法古聖令徳日以修求賢不暇食日為蒼生憂杞梓入

廊廟樗櫟在林丘作詩繼雅頌亦足贊皇猷

　　江上有懐石門梁先生

　　微陽落平沙高樹帶殘雨客思墮微茫漁舟泛容與蕭
然來逺風獨立誰與語悵望西飛雲相思渺何許

　　題孫氏巖雪齋

　　天生小崆峒屹立太古初𤣥冬積皓雪瓊樹高扶疎爾
性愛清潔對之還結廬誰憐苦寒夜相映讀羣書

　　題吳大使文昌觀海圖


　　波光涵太虛樹色帶青靄宇宙一何悠山川長不改逍
遥陟層臺俯仰成千載欲與沙鷗盟扁舟亦浮海

　　題吳南任棲雲樓

　　朝訪棲雲人暮登棲雲樓山深雲氣合樹夾翠光浮溟
涬若太古逍遥及涼秋心游宇宙内契合神仙流

　　四皓對奕圖

　　山中茹紫芝石上奕殘棋勝負本無意行藏斯有時高
風惟見畫白髪總成絲撫巻懐千古微公漢祚危


　　友人陳仁輔好古之士也效古體以贈之

　　古人不可親古道不可離古貌人所見古心誰得知陳
君頗好古要我題古詩詩古讀風雅道古仰庖羲懐古
在鴻荒感古長歔欷

　　學山詩為徐縣丞伯澄作(祖晚山父如山故自號學山)

　　天行本無停一息可萬里人學法乎天乾乾詎能已譬
如欲為山初焉覆一簣豈暇計歲功未成安可止一朝
成高山萬古蓄元氣雲霧含氤氲松柏藹蒼翠廟堂需

棟梁風雨資大庇未成一簣者視此寧不愧偉哉學山
翁善學足繼志罔俾眉山人專美假山記

　　友人張季倫喜予五言古體蒙見和賦此為謝

　　東坡慕淵明往往和其詩顧我復何人謬蒙君子推林
園無異歡吟詠每忘疲感君屢賡歌恍若奏金徽魏晉
世已逺高風今見之七襄不成報臨風渺予思

　　題黄伯原友鶴軒

　　人倫重五教物類稱四靈竒哉九臯鶴亦復載諸經性

潔無與比君子化其形巢雲松柏高警露風月清是以
貞素士取友非虚名紛紛重勢利幽獨鮮交情豈不愧
鳴鳥時聞求友聲

　　題敖膳部歸田巻

　　聖代徵賢良山林有遺逸斯人抱竒才歘起輔王室
鼎鼐事調和禮樂正得失從容近清光明哲保終吉賜歸
憫耆年養道得閒日田園未荒蕪林木正森鬱蘭香襲
衣裾竹色映書帙支頤靜看雲發興或操筆貞素為已

有榮辱視外物余生亦棲遯嘯傲烟霞窟安得從敖仙
燒丹蛻凡骨

　　秋日覽物有感寄丁御史子堅

　　鴛鸞有定偶鴻燕無同時覽物遽興感懐人復生悲情
深託綢繆道逺成暌離疑義誰與析良晤終難期峩峩
葛峰高瀰瀰清江肥何當共釣游永與塵事違

　　題金好仁樂志堂

　　城市與山林諠寂本不同澄心即淨域豈必在山中斯

人守一塵澹泊猶古風圖書列左右日月從西東俯仰
無愧怍行藏任窮通悠然觀萬化其樂那有終

　　題謝彦剛養浩堂

　　培根枝葉榮養氣身體充體充本無物道義存乎中孟
軻眞亞聖立教誠有功一登養浩堂俯仰懐高風

　　題劉氏圭峰樓

　　層樓面圭峰峰色自蒼翠隠几聞松聲開軒納雲氣神
清䬸沆瀣境靜隔氛翳對此彈絲桐中含太古意


　　題吳克承雍穆堂

　　喬林䕃豐溪中田構華屋靡靡庭下蘭猗猗檻前竹端
居習儀禮少長咸雍穆春醪介眉夀動止膺百福允矣
斯道存庶幾敦薄俗

　　題符氏靜軒

　　隂陽本無形配合乾與坤陽動司發育隂靜乃歸根冥
心觀造化至理諒斯存何當掃閒軒日與靜者論

　　題高子完具慶堂


　　斯人薄世榮所厚在倫誼構堂奉雙親綵衣日娛侍崔
嵬靈椿古豐茂萱草翠培養全其天南陔庶無愧

　　登羣玉峰

　　羣玉有佳處登臨諧宿心千巖互隠見萬木含隂森極
目小天地曠懐無古今臨風一長嘯孤鶴下遥岑

　　晚興

　　西嶺下紅日前林生白烟慿軒散游目歸翼何翩翩彼
物自閒適此身胡不然冥棲在巖谷養道希長年


　　中秋夜客中思親

　　明月今夕圓良朋一時集四坐各驩虞中懐獨憂悒所
憂浩無端所慕嗟何及清歌那忍聞背面成悲泣

　　雨後訪江上親友

　　今日天微和駕言適江口春風如有情拂我沙頭栁上
有黄鶯鳴關關苦求友感此懐故人交深别離久相逢
且論心豈在接杯酒古道良可敦浮名復何有

　　雲谷為玉笥道人賦


　　幽意在雲谷高風懐考亭東西雖異地復此託嘉名杳
靄翠峰合氤氲佳氣生窗虚白日晚衣潤暑天清坐石
對仙客焚香觀道經松花宜酒味泉響當琴聲窈窕絶
塵鞅逍遥違世情何當託棲遯服食致遐齡

　　偶題

　　平生寡嗜欲所好在吟詩朝夕吟不已鬢邊已成絲幼
女頗解事長跪陳戒辭吟止適情性勿使精神疲深感
吾女言而我樂在兹一日不吟詠滿懐動憂思阿女顧

予哂予心還自怡春風入庭院花隂滿前墀清興不可
遏把筆更須題

　　春愁曲

　　昨暮思出遊今朝還復止瀟瀟風雨聲總在春愁裏落
花沾汚泥片片飛不起何事與閒愁共付東流水

　　暮春閒居

　　冉冉春已暮瀟瀟風雨交殘紅付流水新緑䕃衡茅𤣥
鳥識時序雙雙尋故巢靜中方遣慮慿几玩羲爻


　　春日寄丁御史子堅王知縣彦暉

　　光風拂柔條膏澤被幽草翟雉羽毛鮮倉庚語音好彼
物各生成吾年獨衰老感此惜韶華觴來即傾倒棲遲
託丘園窮達付穹昊却憶同心人貞堅永相保

　　仲夏

　　仲夏足時雨良苗被東臯辛勤畢農務餘暇且遊遨攜
杖歴阡陌凉風吹鬢毛公劉世已逺守拙謾希陶

　　讀淵明詩


　　古詩出性情氣運關盛衰聖人既刪述可以絃歌之後
來移習俗綺麗誇當時淵明本清眞沖澹乃其宜我性
頗淳朴平生愛其詩駑駘事鞭策安得同驅馳

　　丙寅歲饑且旱禱而遂雨

　　驕陽欲肆旱我心日憂煎攄衷訴眞宰甘雨倐沛然况
復連日隂潤澤斯能全晨登隴畝間眺望凉風前嘉榖
總生意衆草亦鮮妍始知天地心長育無枯偏我生食
破硯亦有東臯田年饑幸豐稔喜極著斯篇


　　余居金川玉笥之間以漁樵耕牧為樂賦詩四首

　　落日照廣川嫋嫋垂釣絲逺風忽徐來飄飄吹我衣彼
物恒自得此心澹忘機渭川不可想𤣥眞乃吾師

　　白雲滿青山山深雲自閒朝朝躡蘿逕伐木向雲間鳴
鳥出幽谷流泉響潺湲負薪行且歌世事無相關

　　鬱鬱牆下桑芃芃隴上苗開春理農務生計願豐饒時
雨夜來過滿田嘉穟抽欣然顧兒女一飽復何求

　　耕田藉牛力牧養須及時驅之入郊原泉甘春草肥扣

角聊復歌日暮徐徐歸從渠笑貧賤頗勝蹈危機

　　明明中天月

　　明明中天月良夜流清輝自從開闢來不知幾盈虧人
事有代謝天地無窮時安得求長生對月常吟詩

　　飲酒

　　淵明好飲酒重觴即忘天李白性所同自稱酒中仙我
素不解飲飲少亦陶然酒能助詩興一斗成百篇我飲
僅數杯我吟亦數聨誰知醉中吟其樂不可言


　　月夜述懐

　　貧賤非可樂所樂安其常紛紛名利途而我業田桑朝
出自荷鋤暮歸還舉觴微微山風來皎皎明月光幼女
勸加餐諸孫牽我裳相顧聊一哂萬慮俱消忘

　　洪武丙寅有妖僧誘愚民為亂不旋踵而敗有感
而作

　　乾坤蓄四徳品彚資生成彼物固蠢然人心本虚靈奈
何庸愚者往往輕其生大義廢綱常春秋重典刑中心

懐惻隠作詩垂戒懲

　　釋疑

　　杞人憂天傾晝夜忘寢食吾嘗笑其愚今為衆所惑賴
有聖賢書潛心豈無得至理不可誣渙然若冰釋

　　題陳伯霖竹深處

　　何處還清幽乃在深竹間天風動琅玕鳴珮聲珊珊翠
合帶烟色隂森生夏寒逕微通窈窕意適任盤桓厲操
歴冰雪安巢棲鳳鸞客來須徑造蓬户不曽關


　　與故人論詩

　　故人賞我吟操紙索我題展席臨清風頗覺心神怡幽
禽何方來和鳴在高枝文魚亦游泳新水初盈池對此
發清興援琴賦新詩鄭衞非所好鮑謝難同時古人如
可作淵明眞我師

　　述先訓

　　先親有遺訓家本積慶門富貴非所慕以安遺子孫堆
牀積編簡繞宅置田園世世力耕學餘事安足論苟能

愼所守我死如生存總角佩先訓自勵窮朝曛行行向
耳順白髪日以繁恒恐墜先志作詩貽後昆

　　菊逸為張與謙賦

　　淵明避世俗種菊繞東籬高風邈難逮幽趣鮮能知時
有慕陶者愛菊亦如之飲水可延年餐英可充饑培植
千萬株雨露日以滋草木遂天性人豈殊於斯優游樂
肥遯氣充神且怡彼哉逐聲利於道乃相違何如委窮
達閒飲誦陶詩


　　次劉俊欽見寄韻

　　微風度雙鳥落日鳴孤蟬悄悄動離思悠悠傷暮年因
思同心友載誦停雲篇俯仰天地内夷猶江水邊漁舟
閒白日旅舍隔蒼烟踰月不相見來詩娛目前

　　擷蘭生詩為陳長文賦

　　吾觀天地化草木亦已蕃光風汎九畹膏澤被崇蘭美
人擬為佩采采幽巖間何當遺所思報以青琅玕

　　客歸遣興


　　旅館厭逢迎還家少來往山風時自生淅瀝有清響無
言玩羲爻隂陽識消長動靜各有機澄心得所養

　　病中

　　平生厭拘束所好在遨遊淹旬抱寒疾閉户擁衾裯地
爐燒榾柮滿室青烟浮開軒畏風色面壁心煩憂鄰曲
相慰問謦欬弗能酧良醫不易致藥物忌所投至人善
調攝失養將何尤從兹保元氣天地同周流

　　寄李伯韶兼呈梁徵君


　　乾坤蓄清氣日月垂休光聖明既有道文運亦以昌羣
才生斯時李君乃其良雄文煥星斗令徳猶圭璋我思
見其人道路阻且長翩翩雙黄鵠舉翮各飛翔為吾謝
梁公夢寐心不忘

　　題何幼恭所藏方方壺洪崖圖

　　洪崖蓄元氣蒼然太古色乾坤一砥柱巨靈豈能擘衆
山非不高蒙翳多荆棘兹崖獨荒涼乃有古仙蹟偉哉
方壺仙善畫人莫識揮毫奪神功白晝天昏黑


　　題婁仲實繼志齋

　　先人誨後人後人繼先志所遺非籯金一經乃傳世蕭
然坐幽齋齋外列叢桂靜觀河洛圖造化有深意

　　哀詩錄寄富溪朱孝子且以自哀吾母云

　　吾母久已殁汝母亦不存哀哉不有母何由生我身幼
小俱失怙喪亂家益貧衣食仰慈母教育乃成人母殁
身獨在再見嗟無因慈鳥未返哺哀鳴夜達晨呼天杳
不聞痛恨何由伸母徳實深厚至哉比坤元報答恐無

地揚立當顯親曽參有明訓與子書諸紳

　　題王自閒守拙齋(自閒四子命名曰可漁可樵可耕可牧)

　　堪輿何茫茫萬彚生其中鴻荒世已逺淳元變澆風智
巧日以滋古道誰能崇猗歟谷中叟讀書且明農衣不
尚紈綺門惟掩蒿蓬漁樵與耕牧四子各已供此心常
自閒衆欲鮮能攻從人笑懶拙巧者勞其躬

　　覺衰自遣

　　生世誰不老既老何必悲但恨減情思未成千首詩前

瞻愧蘇李後企師陶韋吐辭無詮次醉裏聊書之君聽
樵人笛信口雲中吹

　　幽居

　　山中有流水隴上多白雲二物本無盡幽居誰謂貧朝
耕在雲裏夕釣臨水濱此外復何樂讀書師古人

　　蓮

　　幽花何亭亭性潔出漣漪其香逺逾清䙝玩非所宜物
有君子操人豈不如之彼哉譽昌宗我獨思濂溪


　　豐年

　　豳風世已逺王業今復隆豈敢辭艱難治本當力農維
時降甘雨我稼已芃芃一稔定可期未私乃先公公家
畢租稅祭祀亦已供飲酒日為樂不知年歲終

　　戊辰歲夏五月嘉榖初華而北風不止民以為憂
恐秀而不實子乃黙禱於天越翼日忽南風足以
阜財解愠有喜而作

　　仲夏多北風拂我庭樹枝樹枝不足惜嘉榖乃非宜黙

禱若有應今朝反南颸慿高一眺望品物生光輝天道
妙斡旋聖心乃弗違至公在刑賞足以安羣黎

　　題臨川黄九鼎北山清隠

　　周顒去北山乃取當時譏君為北山隠豈蹈昔人非地
異名偶同居偏心自怡白雲滿窗户清風拂裳衣近招
華蓋仙逺憶商山芝竹松可厲操琴鶴鎭相隨於此樂
清澹浮榮非所知










　　玉笥集巻一

