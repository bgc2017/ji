







　　欽定四庫全書

　　玉笥集巻三

　　明　鄧雅　撰

　　五言律詩

　　寄周主事文瞻二首

　　天上辭榮日山中養道年閒將玉筯篆寫出白雲篇夜
月蒲萄酒秋風䆉稏田知君有眞樂那得共盤旋

　　寂寞山房裏思君未識君空瞻一片月還隔幾重雲伐

木鶯求友巢松鶴不羣物情與人事感歎不堪聞

　　送知縣曹哲徳明美解赴京

　　家住燕山北官居紫淦潯三年惟飲水永日祗彈琴政
體吾皇意天知令尹心行看書上考入覲五雲深

　　題謝氏蘭玉堂

　　瓊樹三山種幽蘭九畹香移栽宜勝地列映近高堂自
可紉仙佩眞堪比玉郎因之懐謝傅幾葉尚留芳

　　謝友人惠首服


　　角巾存古制何必華陽求一幅勞相贈千金未足酬花
間堪漉酒松下免科頭迥覺添蕭散逢迎逺俗流

　　謝子晟惠藤杖

　　嶺表歸來日枯藤得幾枝情深煩遣贈老去賴扶持正
直能同操匀員頗中規終當乗暇日拄到謝家池

　　憶上海令黄子律

　　獨坐看新月長吟憶故人嬋娟同此夜離别又經春白
髪催人老青山入夢頻無由一相見顧影倍傷神


　　客館辭歸

　　鐵冠兼卉服老去樂清貧流水琴中趣閒雲物外身竹
房留客慣花逕弄孫頻自有幽棲處喧囂頗厭人

　　題李氏盤谷

　　幽居似盤谷流水繞柴門意適觀魚鳥年深長子孫耕
耘聊自給理亂未曽聞何日操藜杖從君逺世紛

　　題張行之竹間亭

　　偶逢溪上友因造竹間亭路徑通幽寂烟雲入杳冥坐

來清客思題處有僧名最喜安巢鳳朝朝刷錦翎

　　挽黄玉潤

　　未見還堪恨云亡恨更多麟經藏篋笥馬鬛葬山坡無
復蒲輪召空聞薤露歌高風不可仰吾道竟如何

　　題西門巡檢瞻雲堂(太行人)

　　天際秋雲起官居思不任寧同𢎞景趣還有狄公心渺
渺千重白微微萬里隂因之憶親舍逺在太行深

　　送謝子厚隨父之武昌


　　落日千山路長風萬里舟親朋憐逺别父子樂同遊白
浪過彭蠡蒼烟望鄂州非耽覽竒勝定省足消憂

　　題龍伯原桃源小隠

　　草屋孤村逈桃花一水深不同潘岳趣還有武陵心漁
父應相問仙家或可尋年年愛春色把酒對芳林

　　白石硯

　　一片太古雪窗間猶未融堅凝端石比瑩徹水精同頗
怪胚腪異堪誇制作工琢磨經幾世揮洒對清風


　　冰壺為宋一俊賦

　　表裏俱澄澈光涵一室中渾疑廣寒月落在水晶宫冷
沁神仙骨形全造化功平生愛蕭爽擬入訪壺公

　　題朱學淵石室山房

　　石室炎天冷雲窗白晝昏仙人常對奕詩客屢過門簷
外松千尺琴邊酒一尊陶然忘世慮不似屬乾坤

　　暮春同友人觀江漲

　　江樹雨瀟瀟江波斷板橋望洋心若失泛艇興偏饒且

共漁竿樂須逃府檄招白鷗知客意並戲亦飄飄

　　清明日掃先墳

　　已過寒食節况值落花天對雨情無限思親淚泫然丘
墟迷草莽天地慘風烟有鳥來何處哀鳴向我前

　　客中春望有懐永平毛教諭𢎞濟西安何大使維
翰

　　青山長不改白髪日偏多客思迷芳草年華逐逝波舊
交成契闊往事亦蹉跎西北關山逺相思奈若何


　　悼亡

　　蚤歲期偕老中年慨獨存慿棺惟灑淚剪紙莫招魂令
徳宜家室深恩及子孫終當求密石為爾表高墳

　　寄何幼恭(時余失内助幼恭年將五十生子甫及一周而失之俱可慟也)

　　我有悼亡戚君懐無後憂暮年那見此老淚不能收世
事恍如夢江波空自流吟詩聊自遣寄贈若為酬

　　題曽氏松關白雲

　　白雲何處宿旦暮繞松關變化能為雨氤氲長在山濕

添枝葉重晴鎖户庭閒未可自怡悅從今願往還

　　題周宗祥緑隂清晝堂

　　手種堂前樹經年長緑隂午風眠處冷晝日坐來深喜
得山林趣能知雅頌音何當分半席蕭爽散塵襟

　　送徐御史服闋之京

　　海内賢良士人間孝義兒衰麻初脫後綸綍再徵時路
去金陵逺帆開葛水遲應攀墳上柏洒淚告行期

　　題淵明畫像


　　淵明非嗜酒寓意酒杯中大化觀天地閒情對菊松風
流千載上感慨幾人同稽首瞻遺像雲開見華嵩

　　題張孟憲緑隂棋墅

　　林園新雨後棋墅夏凉初嘉木䕃窗户青山成畫圖機
心元不競世事本來疎未問橘中叟斯人仙者徒

　　題鄒恒吾滄洲漁隠

　　結屋住滄洲開軒瞰碧流鳥啼烟樹晚風起荻花秋秫
酒還堪醉鱸魚亦易求陶然忘世慮天地一虚舟


　　挽成之劉進士

　　歲月窮經傳名聲重甲科暮年遭喪亂吾道竟蹉跎正
喜藏修好其如老病何貽文嗟絶筆痛哭望松蘿

　　挽何同徳

　　一代衣冠士平生鐵石心有才乖世用多難祗愁吟歲
月容華老風霜肺病侵不堪埋玉樹痛哭淚沾襟

　　晏起

　　老夫常晏起飯後始梳頭懶慢從人笑清閒得自由美

蔬聊當肉大布可為裘隣叟時相問農談酒數甌

　　題錢氏石田書隠

　　石田春水滿林館白雲多舊業惟耕學閒情託詠歌地
偏宜竹樹檐迥帶藤蘿亦有藏修意何當共琢磨

　　題王煉師雲巢

　　石洞還堪隠松雲亦可巢九眞勞夢想五老託神交混
沌含元氣氤氲濕翠梢醉眠惟伴鶴羣翼任啾啁

　　送伯良姚君之廣西金城寨巡檢


　　聖主求賢日將軍領命時金城煩警邏鐵馬正驅馳日
月昭王化弓刀示武威瘴烟看掃盡嶺表悉平夷

　　挽丁御史子堅

　　仕為文章顯名因政事香泮芹新雨露臺柏舊風霜往
事空流水荒阡幾夕陽遥知千載後潛徳有輝光

　　何彦徽從軍遼東其父往問因寄

　　令子三年戍嚴君萬里行艱難俱可念相見若為情遼
海悲聞鶴天河願洗兵尺書將逺意歸馬看升平


　　山中見梅有懐吟梅老人何幼恭

　　白髪堪憐我貞姿喜見梅倚闌成獨笑帶雪為誰開天
地含元氣山林産異材遥知東閣裏吟賞興悠哉

　　題陳氏學堂山房

　　宦族宗秦國山居扁學堂古今留翰墨草木有輝光倚
劒丹霄近看書白日長何當借雲榻共話到羲皇

　　重題

　　地為人増重山因學著名舊藏書籍在新築草堂成捲

幔通雲氣鳴琴雜澗聲知君事游息養素薄時榮

　　過孤山峽

　　窈窕孤山峽潺湲一澗泉望中如削玉聽處似鳴絃路
轉疑逢虎峰高欲近天恍然得平曠林木數家烟

　　憶母

　　獨夜滄州月清光照膽寒倚闌情脈脈憶母淚漫漫感
慨成千古憂思集萬端那堪聽烏鳥啼到五更殘

　　寄鄒貢士仲律


　　故人久不見消息始相聞未說文章進深知行義敦讀
書忘歲月為客信乾坤頭白嗟何補期君共討論

　　奉和李如愚見寄

　　老鶴千年夀閒雲一片心乾坤今古事風月短長吟宦
族西平逺仙家玉笥深何當騎白鹿閒暇一相尋

　　寄贈醫士劉東樵

　　方書傳幾世丹鼎有神功身在壺天裏民躋夀域中杏
林藏一虎寳匣臥雙龍欲問長生藥螺山隔幾峰


　　客中有懐何大鏞朱學淵

　　去歲重陽日曽同醉菊花别來無雁信望斷惜春華風
雨江亭暮雲山客路賒思君纔入夢厭殺亂啼鴉

　　客中寄文彬

　　細雨清明近幽齋白日長懐君當此際為客在他鄉有
恨花隨水無情鬢易霜遥知故園竹新笋過隣牆

　　寄臨江道紀王黙淵

　　聖代興𤣥教眞人領篆章道書藏玉笥官舍倚清江已

羨承恩澤終能肅紀綱驚看斬邪劒每夜吐光芒

　　題艾子才括蒼吏隠巻

　　我遊羣玉洞君寓括蒼山出處雖殊調心神本共閒煑
蒲居石室收印入松關豈被浮名縛悠然天地間

　　題百華寺

　　兹山白雲裏古寺覺城東徑濕莓苔雨窗寒薜荔風傳
經由慧逺洗硯憶陶公暫借禪牀坐心澄萬慮空

　　吉文羅允瞻作時思堂以祀先而又閔其婦翁蕭

君彛翁死義而無後乃附祭於堂

　　蕭君死節義羅氏重彞倫禮謹春秋祀恩隆内外親九
京寧有憾兩姓幸相因千載斯堂在聞風亦愴神

　　寄劉進士伯琛

　　舊交多寂寞高士近何如白首窮經傳青山繞屋廬種
松招海鶴俯檻愛池魚養素無榮辱心存太古初

　　伊昔曽相見論詩一解顔别來經歲月望斷隔雲山撫
事偏多感逃名且自閒葛峰多勝蹟那得共躋攀


　　柬丘行素

　　久别丘行素重逢髪半蒼世情無係累文物有輝光歲
月宜琴酒乾坤任海桑相知幾人在萬感集中腸

　　風雨訪劉孔殷不遇

　　瀟瀟溪上雨淅淅樹間風擬訪天台客難追葛水蹤尺
書鴻雁逺樽酒父兄同飲罷題詩去重來意頗濃

　　宜詠樓

　　危樓供逺眺髣髴在黄州翠合羣山晚涼生萬竹秋古

今懐勝蹟天地汎虚舟此興宜高詠浮名不用求

　　遊郁木

　　郁木多朋輩重遊累作期峽寒霜落早澗曲水行遲藥
擬分瑶草書仍訪墨池平生躭野趣一到一題詩

　　寄吳六舅從吾先生

　　儒名推令族吾舅冠羣倫但倚文為富休論病是貧莓
苔深巷雨花木故園春近想多新作猶煩逺寄頻

　　憶外舅(陳姓字懐逺)


　　外舅襄陽逺音書恨未通關河奔走外鄉國亂離中暗
草江南路晴雲塞北鴻一尊林下酒談笑幾時同

　　枕上作

　　夢斷五更時山家雞亂啼風生梧樹裏月過紙窗西為
客心牢落傷時氣慘悽遥憐征戰地萬骨委塵泥

　　贈别席煥章

　　風流席子雲游藝最超羣巻裏新詩句毫端小篆文折
梅曽寄我看竹又逢君獨有憐才意臨岐不忍分


　　次玉笥羅提㸃竹間韻

　　聞師臥竹隂故我竹間尋嵇阮平生趣求羊太古心月
明看鳳宿風起聽龍吟想得題詩處毫端翠色侵

　　寄姚觀海

　　白髪感秋風淒涼世事空昔交騎馬客今伴釣魚翁歲
月閒吟裏風塵醉眼中可憐同里閈只是各西東

　　題陳漢仁雪舫

　　幽人住城市小屋似扁舟素壁光含雪銀牀冷浸秋乗

風慕璚島釣月憶滄洲同郡多名士相過聽棹謳

　　鑿井

　　移家修竹裏鑿井屋西偏未盡兩日力能通三尺泉味
甘同玉液色湛見青天頗快慈親飲容顔勝去年

　　贈滿公太虚

　　杖錫遊方外詩名滿世間相同明月好心似白雲閒香
霧天龍繞松風海鶴還知師容入社堂上有慈顔

　　七夕留屏山館中


　　去歲山中客曽為七夕吟感時懐往昔守拙到如今生
計田園薄羇愁歲月深不知牛女㑹還識此時心

　　題永豐令蔡行素朴實齋

　　百里安民俗陶然太古風布衣無長物茆屋有焦桐未
覺羲農逺眞堪卓魯同何須種桃李桑柘滿城東

　　哭兄伯讓(生至治丙寅以甲午歲饑因商遇寇害)

　　重利輕生死哀哉負所天青山空有恨白骨𦵏無阡忍
聽慈親哭誰為弱弟憐幾囘風雨夜欹枕淚潺湲


　　鄒幼亨以召赴京告歸養親因寄二首

　　之子文章進嚴君徳望尊家傳東魯派人說道鄉孫承
詔曽飛動辭歸得凊温聖朝思孝治風俗喜彌敦

　　水驛曽追送天門又賜歸布衣霑雨露綵服拜庭闈生
計思田里風光說帝畿解&KR0724;無長物滿卷燦珠璣

　　幼亨為録玉笥集

　　習隠猶南郭知音似子期不關塵世事為録老夫詩竹
映當窗几雲生洗墨池遥憐揮灑處竟日不知疲


　　秋夜憶陳尚泰

　　白髪山中叟清秋巻裏詩五言推古淡數月惜分離雁
過西風急烏啼北斗垂懐君當此夜愁絶倚窗帷

　　暇日閱謝檢校叔賓詩集

　　北極開薇省東山築草堂斯人兼吏隠盛代有輝光用
法元師漢吟詩更擬唐深慚策駑駘猶欲並騰驤

　　柬江泳思

　　賣藥同康伯吟詩學少陵驚看寫珠玉群得備參苓歲

月吾衰老山林子俊英何當種梧樹蚤聽鳳凰鳴

　　題鄒文彦永思堂

　　兵戈有寧日父母無歸時黯黯塞雲逺蕭蕭風木悲江
流千古恨堂樹永思碑亦有先親念詩成不忍題

　　客歸與舍弟仲言從弟季言宴集

　　昔別憐桑梓今還撫菊松入門兒女笑展席弟兄同歲
月全生計衣冠尚古風怡怡有眞樂往事愧飄蓬

　　寄吳孔文


　　寒風吹野樹白雁起汀沙渺渺長江去曛曛落日斜半
生同作客兩地各思家歲晏吳溪上梅開幾樹花

　　寄吳嘉靖

　　明月照江閣北風吹樹林數聲何處雁兩地故鄉心夢
裏頻相見愁來自不禁歸程須早計莫待歲華侵

　　追悼先友曽吾忠

　　憶我年方壯多君學已明往還論古道生死見交情夜
月書窗白春風墓草平不堪揮老淚况復聽猿聲


　　答劉修已

　　獨對山中月秋風正颯然未為攀桂客空學煑蒲仙鬢
髪千絲亂琴書四壁懸故人憐寂寞詩寄白雲邊

　　次蕭編修用濟韻

　　新詩煩故友逺寄自城中豈意龍門客能思鶴髪翁別
離塵世換著作古人同不有知音士誰憐㸑下桐

　　寄九仙觀道士陳子雍

　　虬髯披鶴氅道氣養丹田身外元無事山中別有天姓

名仙籍注文字世人傳我有菖蒲鼎相期煑石泉

　　題秋林讀書處

　　江風寒葉落燈火夜窗虚潭上罷漁釣林中聞讀書沈
潛知道味蕭爽得幽居勗爾抱貞獨榮名何足趨

　　挽陳長史絲溪二首

　　蚤歲攻文籍中年樂宦遊儒林有根柢王府贊謀猷山
擁秦城壯雲連玉笥幽功成身已退底事致愆尤

　　一死人皆有嗟君獨可哀金陵歸白骨玉笥失英才猿

嘯悲風急山空古木摧相過一灑淚明月照蒼苔

　　題梁園雪景扇面

　　梁園風景異興逐雪花移璚館東西户瑶林千萬枝望
中迷舞鶴賞處艷歌辭枚馬今何在風流見畫師

　　老去

　　老去惟疎懶閒來復歗歌倚樓孤月上隠几好山多野
飯甘藜藿秋衣製芰荷不堪腰帶减長是病詩魔

　　寄何叔敬兄弟


　　一別踰三月相思復幾囘山林多勝事伯仲總英才舊
集題華鄂新居闢草萊遥知風月夜綵侍進霞杯

　　兵後訪西鄉宗族

　　西鄉喪亂後宗族幾家存弔古寧無恨分流本共源紫
苔荒舊業喬木尚清門太傅留祠廟高風百世論

　　贈相地黄一初

　　老子雙蓬鬢長年醉復醒光隂隨鐵杖風雨䕶龍經水
接江淮白山連華岳青牛眠何處是為我作圖形


　　五老慶春圖為子堅題

　　玉斚傳椒醑新年喜氣多東風如有約五老適相過列
座衣冠舊相看鬢髪皤主賓情爛漫談笑盼庭柯

　　別醫士彭碧清

　　我愛彭居士蒼顔復古心醫名著江海隠興在山林放
鶴雲霄逺燒丹歲月深相逢忍相別把臂欲霑襟

　　醫士李兼善歐鄉人持其祖嵩可所編運氣書一
巻乃元吳文正公澄為之序引以示余余嘉之因

題五言四韻於其後

　　紛紛事醫術李氏獨專門學究内經祕心知萬化原著
書忘歲月種杏滿林園撫巻懐先哲題詩付後昆

　　寄醫士李性善

　　白首攻醫業青山養道心藥爐猶伏火杏樹已成林歲
月仙家永塵氛世慮深欲過龍虎峽相即坐松隂

　　美邑宰

　　公姓楊名仁字子山嘉興人廉勤自守政令嚴肅吏

民稱神明不可欺有漢良吏之風

　　宰邑承恩命臨民有政聲戴星還出入與水共澄清道
為朝廷重心於富貴輕何當告太史卓魯可齊名

　　上判簿二首

　　公姓王字宗道通經術有仁政

　　金川勞簿領政及魯中牟善教生民樂除奸鬼魅愁縣
衙春映草更鼓月當樓公退無餘事羣經自校讐

　　迂闊無生計傭書到白頭歲寒松柏友月俸稻粱謀出

處由天命謳歌樂聖猷承宣當告別春色望龍樓







　　玉笥集巻三

