詞律卷十一
宜興萬樹撰
于飛樂(七十二字)晏幾道
曉日當簾睡痕猶占香腮輕盈笑倚鸞臺暈殘紅勻宿
翠滿鏡花開嬌蟬鬢畔插一枝淡蕊疎梅每到春深
多愁饒恨粧成嬾下香階意中人從别後縈繫情懷良
辰好景相思字喚不歸來
(粧成下與前輕盈下同梅溪詞于良辰句刻作將終怨魂誤魂字不可平必是魄字)
又一體(七十三字)張先
寶奩開菱鑑淨一掬清蟾新粧臉旋學花添蜀紅衫雙
繡蝶裙縷鶼鶼尋思前事小屏風仍画江南怎空教
草解宜男柔桑暗又過春蠶正陰晴天氣更暝色相兼
幽期消息曲房西碎月篩簾
(怎空教七字是換頭餘同圖譜不解註正陰晴天氣為五字句更暝色相兼為五字叶不知更字乃以住)
(句字作轉語過下所謂言斷氣連流走體也不可拘執而分破調格毋論他家詞無兩五字體即本詞前)
(段蜀紅衫端然是一句三字豈可上句作蜀紅衫雙繡下句作蝶裙縷鶼鶼耶其則不遠胡不睨而視之)
又一體(七十六字)毛滂
水邊山雲畔水新出烟林送秋來雙檜寒陰檜堂寒香
霧碧簾箔清深放衙隠几誰知共雲水無心望西園
飛盖夜月到清樽為詩翁露冷風清退紅裙去碧袖花
草爭春勸翁彊飲莫辜負風月留人
(前後同後段起句用兩三一四與前詞七字異去字仄聲宜用平乃是毛又一首于望西園句作繫画船)
(画字用仄或不拘然亦用平為是)
撼庭竹(七十二字)黃庭堅
嗚咽南樓吹落梅聞鴉樹驚飛夢中相見不多時隔城
今夜也應知坐久水空碧山月影沉西買箇宅兒住
著伊剛不肻相隨如今却被天嗔你永落雞羣受雞欺
空恁惡憐伊風日損花枝
(前後同後尾二句俱用平叶前段碧字亦是作平如今却被句即前段夢中相見句必該用韻觀後王詞)
(畫欄句是叶可知你字乃以上叶平作者或仍用平聲必不可不叶韻也永落雞羣拗即同上隔城今夜)
(句法亦不妨觀後詞佳辰句可見圖譜于受雞欺之雞字竟註可仄但要此句不拗而不管此調之拗矣)
(即欲改順亦止可于永落雞羣改仄平平仄盖前段隔城今夜可據也若雞欺之雞豈可用仄乎後結五)
(字二句正與前同觀後王詞亦然圖譜乃分空恁惡為三字句下為七字句尤為無理)
又一體(七十二字)王詵
綽略青梅弄春色真豔態堪惜經年費盡東君力有情
先到探春客無語泣寒香時暗度瑤席月下風前空
悵望思攜手同摘画欄倚遍無消息佳辰樂事再難得
還是夕陽天空暮雲凝碧
(此用仄韻而句中平仄較前詞整妥可從前後段同所稍異者後起句不叶耳雲字若依前段及前詞宜)
(用仄聲想不拘也盖前詞兩結如五言詩一句此詞兩結則以時空二字領句句法本不同耳此係撼)
(庭竹與撼庭秋無涉)
風入松(七十二字)趙彦端
傳聞天上有星榆歴歴誰居淡烟暮擁紅雲暖春寒乍
有還無作態似深仍淺多情要密還疎移樽環坐足
相娛醉影憑扶江南歸到雖憐晚猶勝不見踟躇儘拚
綠陰青子憑肩攜手如初
(前後同拚字去聲讀)
又一體(七十四字)周紫芝
禁烟過後落花天無奈輕寒東風不管春歸去共殘紅
飛上秋千看盡天涯芳草春愁堆在闌干楚江横斷
夕陽邊無限青烟舊時雲去今何處山無數柳漲平川
與問風前回雁甚時吹過江南
(前後第四句七字第控此調前後相同不應互異各譜所收伯可一首四句前云與誰同撚花枝六字)
(後云嘆樓前流水難西七字必無此體斷是前段少一字也故本譜不收七十三字一格沈氏謂撚字下)
(添好字亦非若作與誰同撚好花枝竟像七言詩句非上三下四句法矣)
又一體(七十六字)吳文英
画船簾密不藏香飛作楚雲狂傍懷半捲金爐燼怕暖
消春日朝陽清馥晴薰殘醉斷烟無限思量凭闌心
事隔垂楊樓燕鎖幽粧梅花偏惱多情月慰溪橋流水
昏黃哀曲霜鴻悽斷夢魂寒蝶悠颺
(前後第二句五字水按孏窟一首五字句前作曾格外疎狂後作空烟微茫其句法以曾字空字領句)
(與此吳詞不同是另一格也因句字同不另列又按夢窗春風吳柳一首一番疎雨一首第四句皆作前)
(六後七亦是傳誤與康詞同本譜亦不收七十五字一格)
荔枝香近(七十三字)周邦彦
夜來寒侵酒席露微泫舄履初會香澤方薰無端暗雨
催人但怪燈偏簾卷回顧始覺驚鴻去遠大都世間
最苦唯聚散到得春殘看即是開離宴細思别後柳眼
花鬚更誰剪此懷何處消遣
(卷字應是叶韻但千里和詞通本皆字字模仿此調亦平仄不異而于無端以下作鶯啼燕語交加是處)
(池館春徧風外認得笙歌近遠館字不用平聲而徧字不和卷字未審何故或疑卷字原非叶韻則自舄)
(履起二十八字直至遠字方叶韻必無是理也首句似拗然千里所和小園花梢雨歇浪羞泫無異而夢)
(窗亦作睡輕時聞晩鵲噪庭樹則正相同也但夢窗于此句之下則與後方詞翠壁以下同耳)
又一體(七十六字)方千里
勝日登臨幽趣乘興去翠壁古木千章林影生寒霧空
濛冷溼人衣山路元無雨深澗斗瀉飛泉溜甘乳漁
唱晚看小棹歸前浦笑指官橋風颭酒旗斜舉還脫宮
袍一醉芳杯倒鸚鵡幸有雕章蠟炬
(此和清真詞字字相同只深澗句周本作看兩兩相依燕新乳此詞却多一字耆卿此句作遙認衆裏盈)
(盈好身段夢窗作天上未比人間更情苦則原應九字而周本于看字上落一字或係閒字愁字也圖譜)
(顛倒作新燕乳更謬首次二句周云照水殘紅零亂風喚去圖譜改喚字作掀字因于紅字斷句觀千里)
(用興字則此字是仄而喚字甚妙盖殘紅隨風如聞其呼喚而去也作掀字便没意味柳詞甚處尋芳賞)
(翠歸去晚亦是六字斷而去字用去聲也至夢窗一首作錦帶吳鈎征思渡淮水淮字平而渡字仄則用)
(前周詞體而又略變耳夢窗又一首前結云因詰駐車新堤步秋綺詰字必訛車字必是馬字耆卿後起)
(云擬回首平仄稍異或不拘平按片玉集刻周末句作如今誰念淒楚與耆卿尾仄同清真集作共剪)
(西窗密炬與夢窗尾平仄同想亦不拘然觀方和詞則周詞是炬字煞者余謂學前周體則作前煞學此)
(體則作此煞可也)
師師令(七十三字)張先
香鈿寶珥拂菱花如水學妝皆道稱時宜粉色有天然
春意蜀綵衣長勝未起縱亂霞垂地都城池苑誇桃
李問東風何似不須回扇障清歌脣一點小於朱蘂正
值殘英和月墜寄此情千里
(後起換頭餘同圖譜亂註平仄不可從五字四句俱以一字領句者勿誤菱東用平亂此用仄)
郭郎兒近拍(七十三字)柳永
帝里閒居小曲深坊庭院沉沉朱戸閉新霽畏景天氣
薰風簾幕無人永晝厭厭如度歲愁瘁枕簟微涼睡
久轉轉慵起硯席塵生新詩小闋等閒都盡廢這些兒
寂寞情懷何事新來常恁地
(此詞非有落字必有訛字難以論定姑註如右所無疑者愁瘁二字必是後段起句盖何事句與永晝句)
(合耳畏景決係誤字或謂帝里即是起韻總無他闋可考恨恨)
隔浦蓮近拍(七十三字止或無近拍二字或有近字)周邦彦
新篁搖動翠葆曲徑通深窈夏果收新脆金丸落驚飛
鳥濃靄迷岸草蛙聲閙驟雨鳴池沼水亭小浮萍破
處簷花簾影顛倒綸巾羽扇困卧北窗清曉屏裏吳山
夢自到驚覺依前身在江表
(此調作者頗多而註者每誤今為細細正之首句六字三平三仄定格也譜圖只剰一葆字韻脚不註上)
(五字俱曰可平可仄則此句可填作性旺耀同催葆之聲矣豈是隔浦蓮首句乎查千里和詞云垂楊烟)
(溼嫩葆放翁云飛花如趁燕子騎鯨雲路倒景夢窗云榴花依舊照眼海野云涼秋湖上過雨梅溪云洛)
(神一醉未醒逃禪云墻頭低蔭翠幄竹屋云銀灣初霽暮雨無非三平三仄者若論其細尚宜于第四第)
(五字用去第六字用上豈有可用仄仄仄平平仄之理乎濃靄句平仄平仄仄定格也譜註濃可仄靄岸)
(可平查千里云花妥庭下草放翁云雪澤秋萬頃介庵云秋館寒意早夢窗云年少驚送遠海野云粧臉)
(宜淡泞梅溪云侵曉鷗夢穏陰壑生暗霧竹屋云纖巧雲暗度俱第二第四用仄止逃禪云新晴人意樂)
(晴字或係霽字豈可以其拗而竟改作五言詩句法乎夢自到三字俱仄定格也譜註夢字可平查千里)
(云倦再到放翁云怕蜀倚夜漏永介庵云待見了夢窗云蕩素練海野云待怨訴梅溪云暗折贈逃禪云)
(怕又惡無非二去一上豈可用平仄仄乎其餘亂註更不可枚舉矣金丸落六字汲古刻註云一作金丸)
(落飛鳥按譜此處應三字兩句宜作金丸落驚飛鳥毛氏可謂訂正矣然今歴查各家詞惟夢窗作汀菰)
(綠薰風晚而放翁作金籠鸚鵡飛起寥然非復塵境海野作蕭然姑射儔侶梅溪作虚堂中自回互逃禪)
(作餘酲推枕猶覺俱于第三第四字相連者且此二字俱用平仄只竹屋有涼生一天風露句一天用仄)
(平然亦相連況千里乃和清真者原作彝猶終日魚鳥則周詞本是金丸驚落飛鳥而誤以驚落為落驚)
(耳汲古乂註云時刻或于池沼下分段愚謂水亭小三字是後段起句觀千里和詞野軒小屬後段可信)
(盖前尾不宜有此贅句用作換頭為妥然各家如放翁梅溪竹屋屬前結海野夢窗屬後起則此句自來)
(傳刻參差無有定例不敢鑿然姑仍舊繫于池沼之下至于嘯餘譜則竟將驟雨鳴註作三字句而以池)
(沼二字連下水亭小作五字句其謬如此可發一笑閙字是叶韻千里和云鳴蟬閙是也譜圖不註叶差)
(然此句放翁夢窗俱不用韻想不拘耳)
隔簾聽(七十三字)柳永
咫尺鳳衾鴛帳欲去無因到蝦鬚窣地重門悄認繡履
頻移洞房杳杳彊語笑逞如簧再三輕巧梳妝早琵
琶閒抱愛品相思調聲聲似把相思告隔簾贏得斷腸
多少恁煩惱除非共伊知道
(樂章如此分段然梳妝早三字不應贅于前結之下玩其語意自為過變起句且蝦鬚句七字抵後聲聲)
(句七字認繡履二句抵後隔簾二句彊歡笑三字抵後恁煩惱三字逞如簧句七字抵後末句則梳粧早)
(非屬後段而何況語意亦謂梳粧早完閒暇無事故抱弄琵琶耳)
碧牡丹(七十四字)晏幾道
翠袖疎紈扇涼葉催歸燕一夜西風幾處傷高懷遠細
菊枝頭開嫩香還徧月痕依舊庭院事何限悵望秋
意晩離人髩華將換靜憶天涯路比此情還短試約鸞
牋傳素期良願南雲應有新雁
(事何限是換頭起句子野正伯各詞皆同因舊刻誤連前結圖譜因之謬矣一夜西風以下俱與後段同)
(靜憶天涯乃四字下路比句是六字圖譜誤分五字兩句尤大謬豈前段亦可以一夜西風幾為句耶又)
(於傳素期句傳字下誤多與字)
又一體(七十五字)程垓
睡起情無著曉雨盡春寒弱酒盞飄零幾日頓疎行樂
試數花枝問此情何若為誰開為誰落正愁却不是
花情薄花元笑人蕭索舊觀千紅至今冷夢難托燕麥
春風更幾人驚覺對花羞為花惡
(前詞第二句五字此三字兩句前兩結皆六字一句此皆三字兩句餘同曉雨盡无咎作銀箏低三平字)
(為誰開无咎作梁舟緊梁字平緊字仄子野作芭蕉寒芭字平問此情更幾人是一字領句者无咎用紅)
(浪隨鴛履眼亂樽中翠如五言詩句想不拘至今句與幾日句平仄不同子野詞亦然无咎則前後相同)
(與晏詞體合亦不拘也觀酒盞舊觀各二句愈可知圖譜註前詞以靜憶天涯路為五字之誤矣)
傳言玉女(七十四字)晁冲之
一夜東風不見柳梢殘雪御樓烟煖對鼇山綵結簫鼓
向晩鳳輦初回宮闕千門燈火九逵風月繡閣人人
乍嬉遊困又歇豔粧初試把珠簾半揭嬌羞向人手撚
玉梅低說相逢長是上元時節
(豔粧以下與前同對鼇山句即同把珠簾句對把二字領句各家皆然竹齋後段亦用比年時更瘦而前)
(則云磔磔敲春晝此誤筆不可學其篇甚佳惜此句為疵也鼓晩二字俱仄羞人二字俱平或不拘竹齋)
(前云衾繡半捲後云雙燕乍歸金谷前云華國翠路後云花旗翠帽國字恐訛不如海野前云華胥夢裏)
(後云幽期密約逃禪前云看猶未足後云韶華過半為易填而諧聽耳此句第三字必用去聲勿誤困又)
(歇三仄是定格石之照夜賞黃之似病酒楊之與有問氣味俗皆同獨曾氏云不似少年懷抱年懷二字)
(皆平且不于三字豆句則竟與前段同格矣或另有此體然當從其多者不見二字作訝然意妙圖譜)
(改作吹散真如嚼蠟矣此則嘯餘仍作不見二字未差也又以晩字訛作曉字則仍嘯餘之謬吾未見上)
(元必待天曉而張燈火也何不從其是處而偏從其謬處耶)
百媚娘(七十四字)張先
珠閣五雲仙子未省有誰能似百媚等應天乞與淨飾
豔粧俱美取次芳華皆可意何處無桃李蜀被錦文
鋪水不放彩鸞雙戲樂事也知存後會爭奈眼前心裏
綠皺小池紅疊砌花外東風起
(前後同會字不是叶韻)
剔銀燈(七十四字)杜世安
昨夜一場風雨催促牡丹歸去孫武宮中石崇樓下多
情怎生為主真疑洛浦雲水莫杳無重數獨倚闌干
凝佇香片亂沾塵土爭似當初不曾相見免恁惱人腸
肚綠叢無語空留得寶刀剪處
(情字宜用仄聲前後同)
又一體(七十五字)毛滂
簾下風光自足春忽到席間屏曲瑤甕酥融羽觴蟻鬭
花映酃湖寒綠汨羅愁獨又何似紅圍翠簇聚散悲
歡箭速不易一杯相屬頻剔銀燈别聽牙板尚有龍膏
堪續羅薰繡馥錦瑟畔低迷醉玉
(前段第二句七字後段第二句六字初謂前後不宜參差查耆卿壽域皆有前七後六者故錄此以備一)
(格拘耆卿于頻剔銀燈句作論籃買花或平仄不然不可學但從其前段豔杏夭桃為是也)
又一體(七十六字)杜安世
好事爭如不遇可惜許多情相誤月下風前偷期竊會
共把衷腸分付尤雲殢雨正繾綣朝朝暮暮無奈别
離情緒和酒病雙眉長聚往事淒涼佳音迢逓似此因
緣誰做洞雲深處暗回首落花飛絮
(前後第二句俱七字)
越溪春(七十五字)歐陽修
三月十三寒食日春色遍天涯越溪閬苑繁華地傍禁
垣珠翠烟霞紅粉牆頭秋千影裏臨水人家歸來晩
駐香車銀箭透窗紗有時三點兩點雨霽朱門柳細風
斜沉麝不燒金鴨玲瓏月照梨花
(向來俱作沉麝不燒金鴨冷籠月照梨花今依詞綜校正作六字兩句按銀箭句即同前春色句則有)
(時句似應作七字于兩點雨分斷而以霽字屬下為是然臆測不敢謂必然故依舊註之兩點二字皆上)
(聲作平者少游金明池亦云過三點兩點細雨其句正對後段才子倒玉山休訴也作者不必泥此而于)
(此二字誤用去聲圖譜于瓏字作可仄想誤刻也)
長生樂(七十五字)晏殊
閬苑神仙平地見碧海架蓬瀛洞門相向倚金鋪微明
處處天花撩亂飄散歌聲裝真筵壽賜與流霞滿瑤觥
紅鸞翠節紫鳳銀笙玉女雙來近彩雲隨步朝夕拜
三清為傳王母金籙祝千歲長生
(中多難句豆處必有訛錯)
又一體(七十五字)晏殊
玉露金風月正圓臺榭早涼天画堂佳會組繡列芳筵
洞府星辰龜鶴來添福壽歡聲喜色同入金爐泛濃烟
清歌妙舞急管繁絃榴花滿酌觥船人盡祝富貴又
長年莫教紅日西晚留著醉神仙
(此比前詞略明然亦未必無誤也無可証姑依舊刻錄存來添福壽改用叶韻語知前詞飄散歌聲則)
(佳或原是福壽來添也)
千年調(七十五字)辛棄疾
巵酒向人時和氣先傾倒最要然然可可萬事稱好滑
稽坐上更對鴟彝笑寒與熱總隨人甘國老少年使
酒出口人嫌拗此個和合道理近日方曉學人言語未
會十分巧看他們得人憐秦吉了
(只後起一句換頭餘同事字日字俱仄稼軒又一首後用賜汝蒼壁亦同但前用叫開閶闔或偶誤或不)
(拘未敢臆斷然作者依此用仄為是寒與熱下三句每句三字後結亦同圖譜分此九字前作三六後作)
(六三又笑字失註叶韻且註可平誤矣而嘯餘之竒更可大粲更對鴟彝作四字句笑寒與熱作四字句)
(總隨人甘國老作六字句後段結看他們得人作五字句憐秦吉了作四字句吉字註可平豈非怪事盖)
(甘國老是甘草也用以配後秦吉了鳥名作結巧絶作譜者不知耳其隨字註作可平意中竟以人甘二)
(字連讀矣合字音呵譜圖無一字不亂註獨于合字作平者偏不註可平怪哉怪哉圖譜既知笑字屬上)
(句又仍嘯餘之謬以笑字為可平且反註彝字可仄其去嘯餘一間耳稼軒又一首于隨字作斛字亦是)
(作平)
蕊珠閒(七十五字)趙彦端
浦雲融梅風斷碧水無情輕度有嬌黃上林梢向春欲
舞綠烟迷晝淺寒欺暮不勝小樓凝佇倦遊處故人
相見易阻花事從今堪數片帆無恙好在一篙新雨醉
袍宮錦画羅金縷莫教恨傳幽句
(倦遊二句是換頭花事以下俱與前合但有嬌黃下十字不若後段片帆四字好在六字明順可從有嬌)
(至林梢六字必有誤處惜無可考証也或曰嬌黃是嬌鶯之誤盖謂鶯飛上林梢也然句法亦不可作上)
(四下六)
解蹀躞(七十五字)周邦彦
候館丹楓吹盡面旋隨風舞夜寒霜月飛來伴孤旅還
是獨擁秋衾夢餘酒困都醒滿懷離苦甚情緒深念
凌波微步幽房暗相遇泪珠都作秋宵枕前雨此恨音
驛難通待憑征雁歸時寄將愁去
(夜寒下與後泪珠下同首句六字次句五字各家皆然嘯餘作一七一四謬甚面字應是回字之訛沈作)
(百字未妥旋字去聲圖譜不解讀作平聲故反註可仄又因讀旋為平則風字拗遂并註風字可仄愈誤)
(矣諸家于旋字皆用去聲夜寒句與後泪珠句皆九字各家俱然譜乃註夜字可平霜字可仄伴孤可平)
(仄尤謬如逃禪云又還撩撥春心倍淒黯夢窗云倦蜂剛著梨花惹游蕩千里云自憐春晚漂流尚羇旅)
(而諸篇後段九字句亦無不與前同盖此句以夜字去聲領起而第三字用霜字平聲接之至伴孤旅又)
(用仄平仄音響所以諧協也若改此數字何以為調乎暗相遇宜仄平仄譜註可平仄仄總欲改拗作順)
(而不知成其為詩句不成其為詞句矣夢餘下十字與後待憑下十字各家俱上六下四醒字須讀作平)
(聲而千里和云恨添客髩終日子規聲苦則上四下六愚謂有各家可據作者但照後段填之不誤也又)
(夢窗一篇首句云醉雲又兼醒雨平仄異因餘同不錄)
又一體(七十五字)楊无咎
金谷樓中人在兩點眉顰綠叫雲穿月横吹楚山竹怨
斷憂憶因誰坐中有客猶記在平陽宿泪盈目百轉
千聲相續停杯聽難足謾誇天海風濤舊時曲夜深烟
慘雲愁倩君洗醉明日看梅梢玉
(兩結俱用四字一句三字兩句與前詞異)
瑞雲濃(七十五字)楊无咎
暌離謾久年華誰信曾換依舊當時似花面幽懽小會
記永夜杯行無算醉裏屢忘歸任虚簷月轉能變新
聲隨語意悲歡感怨可更餘音寄羌管倦遊江淛問似
伊阿誰曾見度已無腸為伊可斷
(依舊至無算與後可更至曾見同此是瑞雲濃與瑞雪濃無涉)
番搶子(七十五字)韓玉
莫把團扇雙鸞隔要看玉溪頭春風客妙處風骨瀟閒
翠羅金縷瘦宜窄轉面兩眉攅青山色到此月想精
神花似秀質待與不清狂如何得奈何難駐朝雲易成
春夢恨又積送上七香車春草碧
(要看以下與後待與以下同)
下水船(七十五字)黃庭堅
總領神仙侶齊到青雲岐路丹禁風微咫尺諦聞天語
盡榮遇看即如龍變化一擲靈梭風雨真遊處上苑
尋春去芳草芊芊迎步幾曲笙歌櫻桃豔裏歡聚瑤觴
舉回祝堯齡萬萬端的君恩難負
(後段比前多起句三字)
又一體(七十五字)晁補之
百紫千紅翠惟有瓊花特異便是當年唐昌觀中玉蘂
尚記得月裏仙人來賞明日喧傳都市甚時又分與
揚州本一朵冰姿難比曾向無雙亭邊半酣獨倚似夢
覺曉出瑤臺十里猶憶飛瓊標致
(便字以下十字曾向以下十字一氣故前宜於當年下斷句後宜于亭邊下斷句其實一也尚記得似夢)
(覺又字本字俱不用韻里字却叶與前詞異)
又一體(七十六字)晁補之
上客驪駒繫驚喚銀瓶睡起困倚妝臺盈盈正解羅髻
鳳釵墜繚繞金盤玉指巫山一段雲委半窺鏡向我
横秋水斜頷花枝交鏡裏淡拂鉛華匆匆自整羅綺斂
眉翠雖有愔愔密意空作江邊解珮
(斜頷句比前多一字指字意字俱叶韻巫山句平仄變若作一段巫山雲委則與後結合而亦符前調矣)
撲蝴蝶(七十五字)(或加近字)趙彦端
清和時候薰風來小院琅玕脱籜方塘荷翠颭柳絲輕
度流鶯画棟低飛乳燕園林綠陰初遍景何限輕紗
細葛綸巾和羽扇披襟散髮心清塵不染一杯洗滌無
餘萬事消磨去遠浮名薄利休羡
(前後段森然對峙只景何限三字為過變首句耳汲古不校以此三字刻附前結然未嘗云作譜也乃各)
(書之自以為譜者亦俱不肻訂正何歟)
又一體(七十七字)呂渭老
分釵綰髻洞府難分手離觴短闋啼痕冰舞袖馬嘶霜
滑橋横路轉人依古柳曉色漸分星斗怎分剖心兒
一似傾入離愁萬千斗垂鞭佇立傷心還病酒十年夢
裏嬋娟二月花中荳蔲春風為誰依舊
(洞府句平仄與前異傾入句比前調多二字萬千二字仄平亦與前異無名氏一首玉人應在明月樓中)
(畫眉嬾正與此同圖譜乃作上八字下三字誤聖求别作于馬嘶二句作乍涼衣著輕明微醉歌聲審聽)
(穏必多一審字此二句俱用對偶語無七字之理也故不收七十八字格兩叶斗字誤)
春草碧(七十五字)李獻能
紫簫吹破黃昏月簌簌小梅花飄香雪寂寞花底風鬟
顔色如花命如葉千里浣凝塵凌波襪心事鑑影鸞
孤箏絃雁絶舊時雪堂人今華髮腸斷金縷新聲杯深
不覺琉璃滑醉夢遶南雲花上蝶
(後起二句換頭餘同然杯深句平仄異時字平上字仄亦稍異此調作者甚少平仄悉宜依之)
又一體(九十八字)万俟雅言
又隨芳渚坐看翠連霽空愁遍征路東風裏誰望斷西
塞恨迷南浦天涯地角意不盡消沉萬古曾是送别長
亭下細綠暗烟雨何處亂紅鋪繡茵有醉眠蕩子拾
翠遊女王孫遠柳外共殘照斷雲無語池塘夢生謝公
後還能繼否獨上画樓春山暝雁飛去
(亦惟詞隠有此調他不可考詞亦精妙可法坐字一作生字角字别字以入作平盖此句即後段之池塘)
(夢生獨上畫樓也或云坐字應從生字為是首句五字當于生字讀斷盖此後之亂紅鋪繡茵五字平仄)
(脗合而下以看字領下二句即如後之以有字領下二句也有一傖父云又隨芳渚下作生字無理地角)
(角字何必作平夢生必是夢草之誤余笑謂曰此詞乃是詠草先輩尚未詳玩耳)
婆羅門引(七十六字)曹組
漲雲暮卷漏聲不到小簾櫳銀河淡掃澄空皓月當軒
高挂秋入廣寒宮正金波不動桂影朦朧佳人未逢
歎此夕與誰同望遠傷懷對影霜滿秋紅南樓何處想
人在長笛一聲中凝泪眼立盡西風
(按此調向于婆羅門引上加望月二字誤也因是望月而作故傳訛以詞題加于牌名之上耳稼軒友古)
(本名只四字)
婆羅門令(八十六字)柳永
昨宵裏恁和衣睡今宵裏又恁和衣睡小飲歸來初更
過醺醺醉中夜後何事還驚起霜天冷風細細觸疎
窗閃閃燈搖曳空牀展轉重追想雲雨夢任欹枕難繼
寸心萬緒咫尺千里好景良天彼此空有相憐意未有
相憐計
(與前詞全不同句豆以意點定或有訛處未可知也)
御街行(七十六字)柳永
燔柴烟斷星河曙寶輦回天步端門羽衛簇雕欄六樂
舜韶先舉鶴書飛下鷄竿高聳恩露均寰寓赤霜袍
爛飄香霧喜色成春煦九儀三事仰天顔八彩旋生眉
宇椿齡無盡蘿圖有慶常作乾坤主
又一體(七十六字)柳永
前時小飲春庭院悔放笙歌散歸來中夜酒醺醺惹起
舊愁無限雖看墜樓換馬爭奈不是鴛幃伴朦朧俱
妙暗花面欲夢還驚斷和衣擁被不成眠一枕萬回千
轉惟有画梁新來雙燕徹曙聞長嘆
(雖看墜樓以下十四字語氣宜在換馬斷句然此調結處俱是兩四字一五字者想一氣貫下馬字可以)
(作平歌時無碍耳樓梁二字用平與前異暗字宜平恐誤)
又一體(七十八字)(又名孤雁兒)范仲淹
紛紛墜葉飄香砌夜寂靜寒聲碎真珠簾捲玉樓空天
澹銀河垂地年年今夜月華如練長是人千里愁腸
已斷無由醉酒未到先成泪殘燈明滅枕頭欹諳盡孤
眠滋味都來此事眉間心上無計相迴避
(次句用三字兩句與前異歐詞一首刻前六字後五字誤書舟有孤雁兒詞查與此調同故不另列)
又一體(八十二字)高觀國
香波半窣深深院正日上花陰淺青絲不動玉鈎閒看
翠額輕籠蔥蒨鶯聲似隔篆烟微度愛横影參差滿
那回低挂朱欄畔念悶損無人捲窺春偷倚不勝情彷
彿見如花嬌面纖柔緩揭瞥然飛去□不似春風燕
(按此調前後不宜參差此後結誤落一字耳友古一首前五字後六字亦誤)
側犯(七十七字)方千里
四山翠合一溪碧繞秋容靚波定見鷺立魚跳動平鏡
修篁散步屧古木通幽徑風靜烟霧直池塘倒晴影
流年舊事老矣塵心瑩還暗省點吳霜顦顇媿潘令夢
憶江南小園路迥愁聽葉落轆轤金井
(詞至千里而繩尺森然纖毫無假借矣四聲確定欲旁註而不可得矣舊刻片玉詞于小園路迥句作酒)
(壚寂靜靜字犯重愁聽以下作烟鎖漠漠藻地苔井鎖字失叶詞統云方千里改之為是愚謂美成為樂)
(府創始之人豈有謬誤況千里之和清真無一字聲韻不合寧有改之之理迥聽二字必其原韻因傳寫)
(致訛而後遂不可考耳或曰白石作于尾句云寂寞劉郎自修花譜寞字亦不叶韻千里之聽字或是偶)
(合然前段有波定風靜兩個二字叶韻句聽字亦必用韻也或白石之寞字借作暮字音亦未可知譜註)
(尾句八字無足怪者乃以烟鎖二字註可用仄平則大誤矣觀白石用劉郎則方之葉落周之漠漠或皆)
(以入作平是鎖字萬無用平之理也又以還暗省點吳霜作六字句動平鏡為可用平仄仄媿潘令為可)
(用平平仄還暗省為可用仄平仄皆謬之謬者故又詞統云修篁散步屧不成句恐有誤此不知何若)
(論音律則散步二字去聲正合周詞度暗二字若論文理則修篁之間可以散步無害于理步屧隨春風)
(係杜詩散步詠涼天係韋詩何為不成句乎如謂通幽徑屬木散步屧屬人兩句不對則周詞度暗草屬)
(飛螢遊花徑屬秉燭之人亦不成句乎此種論詞真不可解耳)
四園竹(七十七字)(四或作西)周邦彦
浮雲護月未放滿朱扉鼠搖暗壁螢度破窗偷入書幃
秋意濃閒竚立庭柯影裏好風襟袖先知夜何其江
南路遶重山心知謾與前期奈向燈前墮泪腸斷蕭娘
舊日書辭猶在紙雁信絶清宵夢又稀
(諸刻皆以奈向誤作奈何遂致此句律拗而譜圖以腸斷句作七字讀且註叶韻盖吳越鄉音多以魚虞)
(韻混入支微如呼樞為痴呼儲為遲之類故作譜者認書字是韻耳豈清真詞伯而亦作此蠻音醜態耶)
(觀方千里詞無限當年往復詩詞明明于辭字和韻何竟不一查也其裏字紙字乃以仄聲叶平方用疎)
(疎雨裏千萬紙亦是和韻可見詞中平仄兩叶者甚多此又其一人未及細考耳圖譜不知此義竟以辭)
(猶在紙連下雁信絶作七字句更為可笑豈方詞可讀作辭干萬紙甚近日耶且因誤讀句拗遂又註此)
(七字可用仄平平仄平平仄如七言詩一句真怪絶矣嗚呼是可作譜何哉余每贊嘆方氏和清真一帙)
(為千古詞音証據觀其字字摹合如此不惟調字可考且足見古人細心處不惟有功于周氏而凡詞皆)
(可以此理推之豈非詞家所當蒸嘗者耶故字旁不敢復註平仄)
祝英臺近(七十七字)(或無近字)吳文英
剪紅情裁綠意花信上釵股殘日東風不放歲華去有
人添燭西窗不眠侵曉笑聲轉新年鶯語舊樽俎玉
纖曾擘黃柑柔香繫幽素歸夢湖邊還迷鏡中路可憐
千點吳霜寒銷不盡又相對落花如雨
(此調多用仄平仄句譜皆註可平平仄誤笑聲又相有作平仄者柔香繫幽聖求書舟偶用平仄不宜從)
(祝詞品載戴石屏所娶江西女子作惜多才一首即英臺也傳流殘缺前段三十七字不少後則逸去)
(起處三句十四字圖譜不識合前後為一另立一調作六十三字而于尾句澆奴墳土作墳上土是六十)
(四字矣且即取詞中第四語揉碎花箋四字命作調名因即杜撰出許多可平可仄來乃以為譜怪極矣)
鳳樓春(七十七字)歐陽烱
鳳髻綠雲叢深掩房櫳錦書通夢中相見覺來慵勻面
泪臉珠融因想玉郎何處去對淑景誰同小樓中春
思無窮倚闌凝望闇牽愁緒柳花飛起東風斜日照簾
羅幌香冷粉屏空海棠零落鶯語殘紅
(照簾一作照簾櫳詞綜仍之但前用房櫳此處不宜複叶譜圖以羅幌句拗因註羅幌香三字可用仄平)
(仄此調自五代迄金元無第二首傳世者何從知幌字可平耶此句或當在幌字斷句而簾字上尚有繡)
(字或珠字耳即謂幌字或是幃字之訛亦止可存其臆說相傳巳久豈可竟改其平仄以示後人乎)
一叢花(七十八字)秦觀
年來今夜見師師雙頰酒紅滋疎簾半捲微燈外露華
上烟裊涼颸簮髻亂抛偎人不起彈泪唱新詞佳期
誰料久參差愁緒暗縈絲相應妙舞清歌夜又還對秋
色嗟咨惟有画樓當時皓月兩處照相思
(前後同露華上又還對多用仄平仄或有用仄平平仄仄平者亂字畫字必用去聲即不能亦用上入聲)
(必不可用平此為定格如子野用漸細東坡用縱少惜香用乍厚等字可見書舟放翁于此句用平平仄)
(仄則又一格亦可從也係惜香一首第四句作東西芳草漫茸茸誤刻無此體)
陽關引(七十八字)(又名古陽關)晁補之
草草蛩吟噎暗柳螢飛滅空庭雨過西風緊飄黃葉卷
書帷寂靜對此傷離别重感歎中秋數日又圓月沙
觜檣竿上淮水闊有飛鳬客詞珠玉氣冰雪且莫教皓
月照影驚華髮問幾時清樽夜景共佳節
(卷書帷與且莫教二句句法用卷且二字領句與下對此句照影句如五言詩者不同不可不知按寇)
(萊公作前結云動黯然知有後會甚時節後結云念故人千里自此共明月有字里字俱用上聲不拘也)
(空庭以下前後相同有飛鳬客仄平平仄與前異而飛鳬二字相連寇云嘆人生裏嘆字亦仄人生亦連)
(氣字用去聲與前異寇亦用易字必非偶合作者須留意焉譜圖將西風緊連上作七字詞珠玉連下作)
(六字前結一三一七後結兩五俱誤按第一草字恐誤)
金人捧露盤(七十九字平西平曲又名上西)程垓
愛春歸憂春去為春忙旋點檢雨障雲妨遮紅護綠翠
幃羅幕任高張海棠明月杏花天更惜濃芳喚鶯吟
招蝶拍迎柳舞倩桃粧盡呼起萬籟笙簧一觴一詠儘
教陶瀉繡心腸笑他人世漫嬉遊擁翠偎香
(此調因有别名故各書多複收之而圖譜乃收至三體既收金人捧露盤與上西平又收一元人詞上南)
(平調竒絶盖嘯餘于兩結原讀作一七字一四字故圖譜亦以杏花天三字屬上句而嘯餘所收之詞于)
(天字用仄圖譜所收之詞于天字用平且偶于通篇韻合故以為另一體而列之又其後段于盡呼起至)
(繡心腸云洗五州妖氣關山巳平全蜀風行何用一泥丸是于州字豆山字叶蜀字句丸字叶者圖譜誤)
(認洗五州妖氣為一句關山巳平為一句全蜀風行為一句何用一泥丸為一句則此詞比前詞原未嘗)
(有異而讀者差到底故遂另列一體耳豈非竒絶乎又稼軒集九衢中一首前結云自憐是海山頭種)
(玉人家乃于自憐是一句内落去一字觀其後段仍是兩句十一字可知譜因將自憐是連下作十字句)
(故認為另格然則如東浦刻後結不如早問溪山高養吾慵亦不管其是誤落而亦可另收一體耶總之)
(此調起處三字三句換頭三字四句其餘字字相同豈有前後互異之理書籍之誤刻者甚多安可不一)
(細心體認凡讀書皆然不獨一詞也蘆川後起作名與利不必學)
望雲涯引(七十九字)李甲
秋容江上岸花老蘋洲白露溼蒹葭浦嶼漸增寒色閒
漁唱晚鶩雁驚飛處映遠磧數點輕帆送天際歸客
鳳臺人散漫回首沉消息素鯉無憑樓上暮雲凝碧曉
向西風下認遠笛宋玉悲懷未信金尊消得
(此詞後段比前少閒漁唱晚四字尾句多一字愚以為不全之調也盖尾句或多或寡詞原有換尾之例)
(若通篇前後字句平仄音響皆同而中間缺去四字則各調無此例故謂其不全惜他無可考証耳)
夢還京(七十九字)柳永
夜來匆匆飲散欹枕背燈睡酒力全輕醉魂易醒風揭
簾櫳夢斷披衣重起悄無寐追悔當初繡閣話别太
容易日許時猶阻歸計甚況味旅館虚度殘歲想嬌媚
那裏獨守鴛幃靜永漏迢迢也應暗同此意
(無可引証姑為分句恐有差落未必確然)
山亭柳(七十九字)晏殊
家住西秦賭博藝隨身花柳上鬭尖新偶學念奴聲調
有時高遏行雲蜀錦纏頭無數不負辛勤數年來往
咸京道殘杯冷炙謾消魂衷腸事託何人若有知音見
採不辭遍唱陽春一曲當筵落泪重掩羅巾
(花柳下與後衷腸下同)
又一體(七十九字)杜安世
曉來風雨萬花飄落歎韶光虚過却芳草萋萋映樓臺
淡烟漠漠紛紛絮飛院宇燕子過朱閣玉容淡妝添
寂寞檀郎孤願太情薄數歸期絶信約暗添春宵恨平
康恣迷歡樂時時悶飲綠醑甚轉轉思量著
(用仄韻而首句不起韻次句四字前結五字後結六字芳草下暗添下各十一字皆上四下七俱與前調)
(異姑分其句然或有訛脫也暗添添字該仄其誤尤明)
鎮西(七十九字)蔡伸
秋風吹雨覺重衾寒透傷心聽曉鐘殘漏凝情久記紅
窗夜雪促膝圍爐交杯歡酒如今頓孤歡偶念别後
菱花清鏡裏眉峰暗鬭想標容怎禁銷瘦忍回首但雲
牋墨妙鴛錦啼粧依然似舊臨風泪霑襟袖
(後段想標容以下與前段同念別後仄平仄莫誤)
又一體(七十九字鎮西本集作小)柳永
意中有箇人芳顔二八天然俏自來奸黠最竒絶是笑
時媚靨深深百態千嬌再三偎著再三香滑久離缺
夜來魂夢裏尤花殢雪分明似舊家時節正懽悅被雞
聲喚起一場寂寞無眠向曉空有半窗殘月
(首句五字次句四字無眠向曉不叶韻與前詞異或云前詞或亦五字起余謂秋風吹雨如何覺起來除)
(是脚字則可段按此調天然俏以下前後相同久離缺三字係後換頭句前詞甚明汲古誤將此三字)
(贅附前尾遂失却此調之體況論文義亦云離別巳久而夜來夢中猶是舊時光景乃正當歡悅却又被)
(雞聲驚覺也豈可割一句搭上截耶本應改正今仍舊錄之者因欲覽者與前蔡詞相較自見分明耳一)
(場以下十四字若照前詞原可作一場寂寞一句無眠向曉一句空有半窗殘月一句但前段是笑時以)
(下不可如此分讀故註斷句如右)
小鎮西犯(七十一字)柳永
水鄉初禁火青春未老芳華滿柳汀烟島波際紅幃縹
緲盡杯盤小歌袚褉聲聲諧調路遼遶野橋新市裏
花穠妓好引遊人競來歡笑酩酊誰家年少信玉山倒
家何處落日眠芳草
(汲古亦將路遼遶三字屬上段又袚字重寫今改正落日句五字比前結異玉字照前似應作平聲杯盤)
(玉山皆四字句中用二字相連者不可不知全本譜以字少者居前此調因題有犯字必非鎮西體故)
(以列于正調之後)
紅林檎近(七十九字)方千里
曉起山光慘晩來花意寒映月衣纖縞因風佩琅玕三
弄江梅聽徹幾點岸柳飄殘宛然舞曲初翻簾影捲波
瀾把酒同喚醉促膝小留歡清狂痛飲能消多少杯
盤況人生如寄相逢半老歲華休作容易看
(起四句後起二句竟是五言古詩甚拗結一句亦拗但此係美成按腔製體有冬初雪景二首平仄相同)
(千里和之亦一字不異是知調格應是如此不可任意更改不然美成既苦守不變千里又苦相模彷何)
(其迂拙大遜今人之巧便乎于此可悟詞律之嚴愚之迂拙見哂于今人而或見諒于古人處亦可稍自)
(白巳乃圖譜無一字不改拗為順不知皆改順為拗矣每見今之名流云作詞但要鍊字尖新鍊句妥俊)
(讀之諧耳即為甚工必費心力求合于古毋乃愚而無益余詞若然則隨意做成長短句便是詞矣何必)
(更名為某調某調耶未有名為某某調而平仄字句故與相乖之理如五七言古詩而彊名曰律豈理也)
(哉步衣字去聲影字周用池字初疑千里和周詞一卷趨不差分寸此字何以不守及觀清真雪詞亦)
(用手字故千里不妨亦用上聲耳)
詞律卷十一
