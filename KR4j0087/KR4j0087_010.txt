詞律卷十
宜興萬樹撰
錦纏道(六十六字)宋祁
燕子呢喃景色乍長春晝覩園林萬花如繡海棠經雨
胭脂透柳展宮眉翠拂行人首向郊原踏青恣歌攜
手醉醺醺尚尋芳酒問牧童遙指孤村道杏花深處那
裏人家有
(沈天羽云諸本作尋芳酒問牧童說不去詞譜欲羨問字又不必故定作尚尋芳問酒余謂詞有定律豈)
(得以羨字解之乂豈得以不必二字委之俱誤矣愚意醉醺醺句同前覩園林句不應多一字問牧童有)
(何說不去小杜詩借問酒家何處有牧童遙指杏花村原是問牧童故牧童荅應也況此處句法原與前)
(不同何故要去問字或云牧童句該于道字讀斷盖此句雖不叶韻而與前海棠句聲響相合觀下二句)
(一四一五可見明吳純叔于道字用平聲誤矣或前海棠句亦是八字而上落一字也此則未必)
玉梅令(六十六字)姜䕫
疎疎雪片散入溪南苑春寒鎖舊家亭館有玉梅幾樹
背立怨東風高花未吐暗香巳遠公來領客梅花能
勸花長好願公更健便揉春為酒剪雪作新詩拚一日
繞花千轉
(高字恐贅盖自春寒以下前後同也更字恐是長字)
謝池春(六十六字)(又名賣花聲)陸游
賀監湖邊初繫放翁歸棹小園林時時醉倒春眠驚起
聽啼鶯催曉嘆功名誤人堪笑朱橋翠徑不許京塵
飛到挂朝衣東歸欠早連宵風雨捲殘紅如掃恨樽前
送春人老
(前後同只後起句作平平仄仄異觀黃子常與喬夢符諸作亦如此平仄此是換頭也放翁詞精警無)
(敵如此詞用諸去聲字可愛醉倒欠早去上尤妙譜按此調又名賣花聲因浪淘沙亦名賣花聲故本)
(各歸其正名不列賣花聲之目字按此詞格律放翁歸棹京塵飛到宜仄平平仄京應去聲恐誤耳放)
(翁精練必不然也觀其别作用少字故字可見時時醉倒東歸欠早必平平仄仄别作淒涼病驥晴嵐暖)
(翠可見啼鶯催曉連宵風雨必平平平仄别作臨風清泪羣仙同醉可見誤人堪笑送春人老必仄平平)
(仄誤送去聲尤妙别作伴人兒戲露桃開未可見驚字風字亦必用平聲此乃詞中句法抑揚相間起腔)
(妙處不可混亂譜圖罔知槩註平仄互用使一調聲響俱壞矣更謂小園林嘆功名挂朝衣恨樽前之仄)
(平平皆可平平仄尤為無理又云聽捲可平啼殘可仄是不知此是一字領句而欲作五言詩讀也謬甚)
謝池春慢(九十字)李之儀
殘寒銷盡疎雨過清明後花徑欵殘紅風沼縈新皺乳
燕穿庭戸飛絮沾襟袖正佳時仍晩晝著人滋味真箇
濃如酒頻移帶眼空只恁厭厭瘦不見又思量見了
還依舊為問頻相見何似長相守天不老人未偶且將
此恨分付庭前柳
(前後同只天不老句與正佳時平仄異查張子野作前云徑莎平後云歡難偶是定格應如此耳按此)
(詞不見又思量與前花徑句同用平聲住句為問頻相見與前乳燕句同用仄聲住句子野作則前段與)
(此相同後段于不見句用秀艷過施粉不作平聲住句矣雖或不拘不如此詞前後合轍為妥)
青玉案(六十六字)史達祖
蕙花老盡離騷句綠染遍江頭樹日午酒消聽驟雨青
榆錢小碧苔錢古難買東君住官荷不礙遺鞭路被
芳草將愁去多定紅樓簾影暮蘭燈初上夜香初駐猶
自聽鸚鵡
(此調多有參差此詞前後第二句皆六字古字駐字俱叶韻者)
又一體(六十六字)沈端節
使君標韻如徐庾更名節高千古卧治姑溪纔小駐閒
雲無定陽春有脚又作南昌去興來亭上清歌度盡
能唱公詩句記取諸生臨别語從容占對天顔應喜千
萬留王所
(此與前詞同而脚字喜字不叶韻者)
又一體(六十六字)趙長卿
恍如遼鶴歸華表閱盡人間巧天乞一堂山對遶微波
不動岸巾時照照見星星好舞風荷盖從欹倒碧樹
生涼自天杪誰識元龍胸次浩騎&KR1706;欲去引杯獨嘯醉
眼青天小
(此前第二句用五字後第二句用七字者)
又一體(六十七字)賀鑄
凌波不過横塘路但目送芳塵去錦瑟年華誰與度月
樓花院綺窗朱戸惟有春知處碧雲冉冉衡臯暮綵
筆空題斷腸句試問閒愁知幾許一川烟草滿城風絮
梅子黃時雨
(此前第二句六字後第二句七字戸字絮字叶韻者各調中惟此為中正之則人因此詞呼為賀梅子)
(詞情詞律高壓千秋無怪一時推服涪翁有云解道江南腸斷句世間惟有賀方回信非虚言按此詞)
(和者甚衆然于戸絮二字俱不叶韻涪翁嘗用語浦二字為叶而不和其原字想亦因戸絮二字掣肘也)
(雖曰不拘亦是微疵總之似此絶作難為和耳知幾許三字逃禪作尋靈藥金谷作如何也琴趣作彤庭)
(沓皆拗不可從)
又一體(六十七字)吳文英
東風客雁溪邊道帶春去隨春到認得踏青香徑小傷
高懷遠亂雲深處目斷湖山杳梅花似惜行人老不
忍輕飛送殘照一曲秦娥春態少幽香誰採舊寒猶在
歸夢啼鶯曉
(此同賀詞而處字在字不卟韻者此格作者最多餘送殘照仄平仄與前斷腸句三字同此定格也嘯)
(猶刻作斷腸句註七字不註可平可仄不差也圖譜則註斷字可平腸字可仄遂致游移而選聲更誤刻)
(腸斷句其旁反不註可仄可平則是以平仄仄為此句定格人若從便而填之大失體矣各家此作極多)
(惟逃禪有一首此句末用凝不掃三字恐是偶筆然凝字可讀去聲不字可作平聲亦或不誤也他如)
(書舟蘆川知稼等後四字句叶而前不叶海野審齋等前四字句叶而後不叶因字句同不另錄)
又一體(六十七字)張榘
西風亂葉溪橋樹秋在黃花羞澀處滿袖塵埃推不去
馬蹄濃露雞聲淡月寂歴荒村路身名多被儒冠誤
十載重來慢如許且盡清尊公莫舞六朝舊事一江流
水萬感天涯暮
(此第二句用七字者惜香亦有此體于查惜香又一首于羞澀處三字作兩眉聚石孝友推不去作落)
(平野片玉前起作良夜燈光簇如豆後起作玉體偎人情何厚後第三句作雨散雲收眉兒皺惠洪于前)
(第三句作日永如年愁難度平仄稍異茲皆一錄)
又一體(六十八字)曹組
碧山錦樹明秋霽路轉陡疑無地忽有人家臨曲水竹
籬茅舍酒旗沙岸一笑漁樵市淒涼只恐鄉心起鳳
樓遠回頭慢凝睇何處今宵孤館裏一聲征雁半窗明
月總是離人泪
(此後第二句用八字者陳瓘一首亦作正千里瓊瑤未輕掃凡作詞須將古名篇紬繹諷詠自得其音)
(節段落如此調為體甚繁用字稍異而其聲響則莫非青玉案也沈氏新集收吳文定公作前段次句云)
(要遊時春常盡時字用平聲不協然猶于三字分豆也至後段次句云可惜情懷不順則青玉案内無此)
(六字相連句法亦無此聲響在作者原於文章政事之外遊戲為之疎節闊目無足為異選者將以垂示)
(後人觀沈氏所論字句自謂考究精當足以為譜乃不能訂正其咎安辭乎僕以弇鄙之識而作此狂妄)
(之言極知開罪先賢取詬時俗然寸心之愚不能自緘況為此針砭將以救世之誤服藥者想沈公有靈)
(亦曲諒其責備賢者之心也)
聲聲令(六十六字)俞克成
簾移碎影香褪衣襟舊家庭院媆苔侵東風過盡暮雲
鎖綠窗深怕對人閒枕剰衾樓底輕陰春信斷怯登
臨斷腸魂夢兩沉沉花飛水遠便從今莫追尋又怎禁
驀地上心
(舊家下與後斷腸下同今字似乎用韻然此句同前暮雲鎖不必叶恐原是此字之訛耳怕對人與後又)
(怎禁句同嘯餘未辨三字豆句將閒字刻作間字誤矣怕對人間猶不妨也枕剰衾三字豈不可笑明)
(高深甫作兩結云儼風走漁陽甲兵都付與東風戰爭陽風二字平而走與二字反仄謬甚盖不知枕地)
(二字必用去聲故其上必用人禁二字平聲也此正與戀繡衾結句同如高詞則竟與柳梢青太常引慶)
(春宮等調中一句同矣豈得為聲聲令乎如此失調而選之以誤後人沈氏之無識甚矣)
聲聲慢(九十六字)石孝友
花前月下好景良辰厮守日許多時正美之間何事便
有輕離無端珠泪暗䔩染征衫點點紅滋最苦是殷勤
密約做就相思咿啞櫓聲離岸魂斷處高城隠隠天
涯萬水千山一去定失花期東君鬭來無賴散春紅點
破梅枝病成也到而今著個甚醫
(殷勤句四字與諸家不同恐落一字然文義不差不敢謂其訛錯故收為一體作者但從後調可耳)
又一體(九十七字)吳文英
雲深山塢烟冷江臯人生未易相逢一笑燈前釵行兩
兩春容清芳夜爭真態引生香撩亂東風探花手與安
排金屋懊惱司空憔悴欹翹委佩恨玉奴消瘦飛趁
輕鴻試問知心尊前誰最情濃連呼紫雲伴醉小丁香
纔吐微紅還解語待攜歸行雨夢中
(此則各家所通用之體也一笑至花手試問至解語前後同恨玉奴句惜香作空記得當時平仄異亦不)
(拘行雨夢中四字用平仄仄平乃一定之律歴考各家作此體者無不皆然如此方是聲聲慢也行字夢)
(窗間用起字上聲猶可若夢字自古無用平聲者即仄韻詞亦于此字必用仄聲譜圖岸然註曰可平大)
(可駭異不知有何所據嗚呼妄矣若後所載周趙二詞乃九十九字者後結句用十二字其體原與此各)
(別不得以此十字結者比而同之也若用此十字結之體則萬萬無夢字用平之理也按此調惟有此)
(體與仄韻二格及九十九字平仄各二格譜圖所分五體可駭今備指其謬于左其所云第一體者收稼)
(軒開元盛日一首前段第三四句云十里芬芳一枝金粟玲瓏後云枉學丹蕉葉底偷染妖紅本皆上四)
(下六譜乃以前為上四下六後為上六下四豈枉學丹蕉不可作四字讀乎此總不知詞有前後相合之)
(理也又後段第二第三句被西風醖釀徹骨香濃原上五下四兩句乃認定被字以下合為九字句不知)
(何意其後各體皆因此而收也其所云第二體停雲靄靄一首因認定前詞九字句將後段第二第三句)
(列初榮枝葉再競春風註為上三下六謂與前九字句不同夫列初榮枝葉五字與被西風醖釀五字何)
(異而收為第二體乎嘯餘既誤作圖譜者自應出已意裁審何以仍訛襲謬若此至嘯餘之所以誤者因)
(不識榮字是八庚韻音盈而讀作一東韻音雄遂謂此句列初榮是三字句叶通篇濛從等韻其不通尤)
(甚稼軒此詞本櫽陶詩謂方見佳樹之列于東園者枝葉初榮今又見其再競春風矣故上用嘆息二字)
(下接以日月于征也今以列初榮作一句其義理安在稼軒真冤矣又第三四句前既下相畢丹蕉處認)
(差故于此篇謂其前後皆上四下六遂另收作一體矣其所謂第三體亦以此十字彊分上六下四另收)
(一體不知此十字語氣一貫四字斷六字斷皆無碍音節詞中如此類者最多此尚不解何以論定其所)
(謂第四體本是用仄韻者乃不註因仄韻另收而曰前同第三體後同第一體惟第三句四字第四句六)
(字余閱之初甚不解細思之則彼仍以第二第三句九字合為第二句而指枉學丹蕉十字為第三四句)
(且仍謂上六下四故收此為第四體耳至所謂第五體其謬尤甚如吳詞還解語三字待攜歸三字行雨)
(夢中四字定格應爾各家皆同即其前四體所收辛詞無不同他若各家用仄韻者亦無不同即其所收)
(第五體詞未云有皓月照黃昏眠又未得亦無不同也乃以有皓月照黃昏為六字句故又另列作第五)
(體豈有皓月三字不許其斷句乎真所不解矣此類往往皆然不能盡舉姑臚列于此以告天下之信譜)
(圖而誤者夢又按草窗燕泥沾粉一首于清芳句作多憐漂泊窗春星當戸一首于釵行句作暗䔩文)
(梁俱係誤落二字非有此體也)
又一體(九十七字)高觀國
壺天不夜寶炬生香光風蕩搖金碧月灧水痕花外峭
寒無力歌傳翠簾盡捲誤驚回瑤臺仙跡禁漏促拚千
金一刻未酬佳夕捲地香塵不斷最得意輸他五陵
狂客楚柳吳梅無限眼邊春色鮫鮹暗中寄與待重尋
行雲消息乍醉醒怕南樓吹斷曉笛
(用仄韻從來此體皆收易安所作盖其遒逸之氣如生龍活虎非描塑可擬其用字竒横而不妨音律故)
(卓絶千古人若不及其才而故學其筆則未免類狗矣觀其用上聲入聲如慘字戚字盞字點字滴字等)
(原可作平故能諧恊非可泛用仄字而以去聲填入也其前結正傷心却是舊時相識于心字豆句然于)
(上五下四者原不拗所謂此九字一氣貫下也後段第二三句憔悴損如今有誰忺摘句法亦然如高詞)
(應以最得意為豆然作者于輸他住句亦不妨也余恐人因易安詞高難學故錄竹屋此篇又最得意句)
(稼軒作是傳家合在玉皇香案上五字竟與高詞相反然平聲調内本是如此總之不拘耳或曰子論)
(譜謂宜一字不苟有若鐵板而忽于句法及上入作平等又作籠統顢頇之語豈非矛盾余應之曰所以)
(嘵嘵辨論者在不可假借處若于音律不爽則原無妨碍何必拘泥此中自有一定之理在君但平心細)
(閱高聲頻讀自當于喉吻間得之豈可漫無主張而隨意作囈語乎)
又一體(九十九字勝慢晁集作勝)周密
瓊壺敲月白髮簮花十年一夢揚州恨入琵琶小憐重
見灣頭樽前謾題金縷奈芳情巳逐東流還送遠甚長
安亂葉都是閒愁次第重陽近也看黃花綠酒只合
遲留脆柳無情不堪重繫行舟百年正消幾别對西風
休賦登樓怎去得怕淒涼時節團扇悲秋
(平韻後結與前結同另為一體琴趣亦有此體詞亦精因其第四句用斷腸如雪與前諸家不合故錄此)
(篇其後段于看黃花句作别後縦青青平仄與惜香空記得當時同不拘)
又一體(九十九字)趙長卿
金風玉露綠橘黃橙商秋爽氣飄逸南斗騰光應是間
生賢出照人紫芝眉宇更仙風誰能儔匹細屈指到小
春時候恰則三日莫論早年富貴也休問文章有如
椽筆堯舜逢君啟沃定知多術而今且張錦幄麝煤泛
暖香鬱鬱華堂裏聽瑤琴輕弄水仙新律
(仄韻後結亦與前結同另為一體)
酷相思(六十六字)程垓
月挂霜林寒欲墜正門外催人起奈離别如今真個是
欲住也留無計欲去也來無計馬上離情衣上泪各
自箇供顦顇問江路梅花開也未春到也須頻寄人到
也須頻寄
(前後同兩結疊韻汲古刻書舟詞落箇字誤)
慶春澤(六十六字)張先
飛閣危橋相倚人獨立東風滿衣輕絮還記憶江南如
今天氣正白蘋花遶堤漲流水寒梅落盡誰寄方春
意無窮青空千里愁草樹依依關城初閉對月黃昏角
聲傍烟起
(此調六十六字前後各三十三字其句法乃是照合者或曰滿衣句六字憶江南句七字後段自當亦如)
(前此草字乃翠字之訛盖前則滿衣輕絮還記後則青空千里愁翠也人因里字似叶韻故于千里斷句)
(草樹又似相連故認為愁草樹依依以致前後不一耳余曰記憶草樹自當相連前段原是滿衣輕絮為)
(句絮字非韻乃三影借叶也若照前說則上用記字不應下複憶字上用青字不應下複翠字)
又一體(一百字臺即高陽)(或加慢字)劉叔安
燈火烘春樓臺浸月良宵一刻千金錦步成蓮彩雲簇
仗難尋蓬壺影動星毬轉映兩行寶珥瑤簮恣嬉遊玉
漏聲催未歇芳心笙歌十里誇張地記年時行樂憔
悴而今客裏情懷伴人間笑閒吟小桃未盡劉郎老把
相思細寫瑤琴怕歸來紅紫欺風三徑成陰
(按此調與高陽臺字字相同舊草堂兩收之以此為慶春澤以僧皎如紅入桃腮一首為高陽臺盖以此)
(篇後起七字用仄不卟皎如後起六字叶韻也愚謂如此長調必不以一字多少而分兩調從昔致疑不)
(敢臆斷及閱竹山高陽臺後起云臞翁一點清寒性人情終似蛾兒舞正用七字不叶韻猶恐有誤又查)
(王沂孫後起云一枝芳信應難寄江南自是離愁苦張炎後起云當年燕子知何處因爽然自信高陽臺)
(即慶春澤而輯草堂者未之校勘耳何況後之著譜作圖者耶今將舊譜所收高陽臺錄後以備查對)
(紅高陽臺九十九字韶華巳破三分人僧皎如空教入桃腮青回柳眼不歸來)
(草怨王孫平明幾點催花雨夢半闌欹枕初聞問東君因甚將春老却閒人東郊十里香塵旋安排玉)
(勒整頓雕輪趁取芳時去尋島上紅雲朱衣引馬黃金帶筭到頭總是虛名莫閒愁一半悲秋一半傷春)
(試與慶春澤對証豈非一調舊譜兩收不惟不辨且將前結註問東君因甚為一句將春老却閒人為一)
(句竟不知是一三字兩四字句法而諸家從之于是圖譜選聲皆相沿而未察獨不見其後結莫閒愁三)
(字下兩句各四字乎然則竹山之好傷情春也難留人也難留亦可讀好傷情春也為一句難留人也難)
(留為一句乎何其忽略如此而後段以莫閒愁至悲秋作七字句又不足竒矣譜又註前叔安詞以蓬)
(壺影動為四字句星毬轉映為四字句兩行寶珥瑤簮為六字句此調除兩起三句外餘字句無不合一)
(奈何全不照管也獨又按竹山亦有用平叶如皎如者又一首前結云裊鞭梢笑不成七字後起云春)
(愁吟未了烟林曉人謂換頭八字兩仄叶宜另一體余曰此汲古誤以前尾春字移加後首耳非有此體)
鳳凰閣(六十七字)趙師使
正薰風初扇黃梅暑溽並搖雙槳去程速那更黃流浩
淼白浪如屋動歸思離愁萬斛平生竒觀頗快江山
寓目日斜雲定晩風熟白鷺飛來點破一川明綠展十
幅瀟湘画軸
(白鷺下十字上四下六似與前那更下十字稍異然是一氣分豆不拘且于破字分斷亦不妨也盖並搖)
(下與後日斜下同耳思字觀字皆去聲)
又一體(六十七字)葉清臣
遍園林綠暗渾如翠幄下無一片是花萼可恨狂風横
雨忒煞情薄盡底把韶華送却楊花無奈是處穿簾
透幕豈知人意正蕭索春去也這般愁没處安着怎奈
何黃昏院落
(春去也下六字與前段可恨句六字不同更與前詞亦異嘯餘以這般愁連下作七字不知没處安著乃)
(四字句正對上忒煞情薄也字煞音晒是去聲處亦去聲也前詞浪字亦同只川作平恐是片字之訛)
(耳是花萼是字正蕭索正字與前詞去字晩字定格仄聲又前詞暑浩萬寓画此詞翠横送透院皆去聲)
(是調中喫緊處譜俱註可平豈有此理)
夢行雲(六十七字)吳文英
簟波皺纖縠朝炊熟眠未足青奴細膩未拚真珠斛素
蓮幽怨風前影搔頭斜墜玉画欄枕水垂楊梳雨青
絲亂如乍沐嬌笙微韻晩蟬亂秋曲翠陰明月勝花夜
那愁春去速
(朝炊下與後青絲下同若照青絲亂句則熟字是偶合非叶韻也未拚句可疑照後晩蟬句恐有訛字勝)
(字平聲語或云朝炊青絲二皆六字句)
看花回(六十七字)柳永
玉墄金階舞舜干朝夜多懽九衢三市風光麗萬家急
管繁絃鳳樓臨綺陌佳氣非烟雅俗熙熙物態妍忍
負芳年笑筵歌席連宵盡在旗亭斗酒十千賞心何處
好惟有樽前
(萬家句六字而在旗亭句七字又一首前反七字而後反六字必皆誤也此調兩疊相符作者或前後俱)
(六或前後俱七可也)
又一體(一百一字)蔡伸
夜久涼生庭院漏聲頻促念昔勝遊舊地對画閣層巒
雨餘烟簇新詩暗藏小字霜刀刊翠竹攜素手細繞回
塘芰荷香裏彩鴛㝛别後想香消膩玉帶圍減削寬
金粟雖有鱗鴻錦素奈事與心違佳期難卜擬解愁腸
萬結惟憑尊酒綠望天涯斷魂處醉拍闌干曲
(用仄韻與前調迥別)
又一體(一百一字)周邦彦
蕙風初散輕煗霽景澄潔秀蕊乍開乍斂帶雨態烟痕
春思紆結危絃弄響來去驚人鸎語滑無賴處麗日樓
臺亂絲岐路總竒絶何計解黏花繫月嘆冷落頓辜
佳節猶有當時氣味挂一縷相思不斷如髮雲飛帝國
人在雲邊心暗折語東風共流轉謾作匆匆别
(首句比前詞平仄異危絃至語滑雲飛至暗折俱上四下七比前新詩與擬解上六下五不同景字思字)
(斷字用仄字亦異山谷亦有此體而危絃與雲飛四字句前用歡意未闌後用暗想當時因體同且有訛)
(字故不錄仄片玉又一首前起云秀色芳容明眸就中竒絶平與此不同眸字恐誤恐是媚字其危絃)
(句用平平仄仄雲飛句用仄仄平平想不拘也尾句用與他衫袖裛平仄與前異恐誤不可從)
又一體(一百三字)趙彦端
注目正江湖浩蕩烟雲離屬美人衣蘭佩玉澹秋水凝
神陽春翻曲烹鮮坐嘯清淨五千言自足横劍氣南斗
光中浩然一醉引雙鹿回雁未歸書未續夢草處舊
芳重綠誰想瀟湘歲晩為喚起長風吹飛黃鵠功名異
時圯上家傳謝寵辱待封留拜公堂下授我長生錄
(首句第二字即起韻又一首云愛日報疎梅動意春前呼得餘與前詞大約相同衣字去聲此句玉字用)
(韻與前詞異初疑偶合及觀後詞竹字知是用叶者時字恐應是日字然此十一字總是一串或四或六)
(斷句皆可拜公堂下比前詞多一字其别作云未妨遊戲亦同後起句前詞上三下四介庵别作亦同惟)
(此用上四下三亦另為一體功名下十一字別作云他年妙高臺上優曇會堪折稍異)
又一體(一百四字)趙彦端
端有恨留春無計花飛何速檻外青青翠竹鎮高節凌
雲清陰常足春寒風袂帶雨穿窗如利鏃催處處燕巧
鶯慵幾聲鈎輈呌雲木看波面垂楊蘸綠最好是風
流烟沐陰重薰簾未捲正泛乳新芽香飄清馥新詩惠
我開卷醒然欣再讀嘆詞章過人華麗擲地勝如金玉
(起異尾句多一字用此調何速用平仄翠竹用去仄常足用平仄利鏃去仄雲木用平仄蘸綠用去仄)
(烟沐用平仄未捲用去仄清馥用平仄再讀用去仄金玉用平仄相間用之此是詞眼不可不知觀前所)
(載各篇及未錄諸作無不皆然故知閉門造車出而合轍非有規矩尺寸車可信手而造耶輈字宜用)
(仄聲查考工毛詩俱無音仄者此誤也)
三奠子(六十七字)王惲
悵神光奕奕天上良宵花露溼翠釵翹風回鸞扇影愁
滿紫雲軺恨相望雖一水隔三橋朱絃寂寂心思迢
迢人未老髩先凋翻騰驚世故機巧到鮫鮹涼夜永簫
聲咽篆烟飄
(後起句比前起少一字餘同)
兩同心(六十八字)晏幾道
楚鄉春晩似入仙源拾翠處閒尋流水踏青路暗惹香
塵心心在柳外青帘花下朱門對景且醉芳樽莫話
銷魂好意思曾同明月惡滋味最是黃昏相思處一紙
紅牋無限啼痕
(只換頭一句異前餘同此詞用詩韻十三元故用源字起韻不知此字入詞實與餘音不叶今人皆知分)
(用不宜效之矣)
又一體(六十八字)黃庭堅
一笑千金越樣情深曾共結合歡羅帶終須效比翼文
禽許多時靈利惺惺驀地昏沉自從官不容針直至
而今你共人女邊著子爭知我門裏挑心記攜手小院
回廊月影花陰
(首句即起韻)
又一體(六十八字)柳永
竚立東風斷魂南國花光媚春醉瓊樓蟾彩過夜遊香
陌憶當時酒戀花迷役損詞客别有眼長腰搦痛憐
深惜鴛衾冷夕雨淒淒錦書斷暮雲凝碧想别來好景
良時也應相憶
(字句同上但用仄耳叶韻上一字俱用平方有調圖譜概作可仄誤)
又一體(七十二字)杜安世
巍巍劒外寒霜覆林枝望衰柳尚色依依暮天靜雁陣
高飛入碧雲際江山秋色遣客心悲蜀道㟓嶮行遲
瞻京都迢逓聽巴峽數聲猿啼惟獨箇未有歸計謾空
悵望每每無言獨對斜暉
(比前晏詞前後第二句第五句各多一字逓字計字乃是以仄叶平此又一平仄兩叶者)
佳人醉(六十九字)柳永
暮景蕭蕭雨霽雲淡天高風細正月華如水金波銀漢
瀲灧無際冷浸書幃夢斷却披衣重起臨軒砌素光
遙指因念翠眉音塵何處相望同千里儘凝睇厭厭無
寐漸曉雕欄獨倚
(姑依韻分句恐有訛錯未必確然臨軒砌恐是後段起句圖譜以夢斷下分句却披衣至軒砌為八字句)
(或又曰前起該四字三句因無他作難以訂正耳)
且坐令(七十字)韓玉
閒院落悞了清明約杏花雨過臙脂綽緊了千秋索鬭
草人歸朱門悄掩梨花寂寞書萬紙恨憑誰托纔封
了又揉却冤家何處貪歡樂引得我心兒惡怎生全不
思量著那人人情薄
(前後全異)
月上海棠(七十字)陸游
蘭房繡戸厭厭病嘆春酲和悶甚時醒燕子空歸幾曾
傳玉關音信傷心處獨展團窠瑞錦薰籠消歇沉烟
冷泪痕深展轉看花影漫擁餘香怎禁他峭寒孤枕西
窗曉幾聲銀缾玉井
(前後同甚字看字必要去聲觀後所載段詞及放翁别作用泪字寄字可見或曰酲字深字是暗用平韻)
(未必)
又一體(七十字)段成已
酒杯何似浮名好一入枯腸太山小喚醒夢中身鶗鴂
數聲春曉昂頭處幾點青山屋杪人生得計魚游沼
視過眼花陰向來少須卜一枝安笑月底驚烏三繞無
窮事畢竟何時是了
(喚醒句須卜句比前詞各多一字一八句七字視過眼句八字而平仄聲響亦與前詞不同)
惜黃花(七十字)史達祖
涵秋寒渚染霜丹樹尚依稀是來時夢中行路時節正
思家遠道仍懷古更對著滿城風雨黃花無數碧雲
欲暮美人兮美人兮未知何處獨自捲簾櫳誰為開樽
俎恨不得御風歸去
(前後同美人兮巧借上三字非疊句也後或曰尚依稀二句是換稀時兩個平韻自相為叶段美人兮)
(兩個兮字亦是叶前平韻此說亦新但未知確否附筆于此)
惜黃花慢(一百八字)楊旡咎
霽空如水襯落木墜紅遙山堆翠獨立閒階數聲蟬度
風前幾點雁横雲際已涼天氣未寒時問好處一年誰
記笑聲裏摘得半釵金蕊來至横斜為插烏紗更揉
碎泛入金樽瓊蟻滿酌霞觴願人□壽百千可奈此時
情味牛山何必獨沾衣對佳節惟應歡醉看睡起曉蝶
也愁花顇
(只換頭多二字結尾少二字餘同願人句同前數聲句必無五字之理偶落無疑為□補之墜字泛字去)
(聲不可平或謂時字衣字亦以平叶仄未必)
又一體(一百八字)吳文英
送客吳臯正試霜夜冷楓落長橋望天不盡背城漸杳
離亭黯黯恨水迢迢翠香零落紅衣老暮愁鎖殘柳眉
梢念瘦腰沈郎舊日曾繫蘭橈仙人鳳咽瓊簫悵斷
魂送遠九辯難招醉鬟留盼小窗剪燭歌雲載恨飛上
銀霄素秋不解隨船去敗紅趁一葉寒濤夢翠翹怨紅
料過南譙
(用平韻處夢窗詞七寶樓臺拆下不成片段然其用字精審嚴確可愛如此調有二首其所用正試夜)
(望背漸翠念瘦舊繫鳳悵送醉載素夢翠怨料諸去聲字兩篇皆相合律呂之學必有不可假借如此)
千秋歲(七十一字)謝逸
楝花飄砌䔩䔩清香細梅雨過蘋風起情隨湘水遠夢
遶吳峯翠琴書倦鷓鴣喚起南窗睡密意無人寄幽
恨憑誰洗修竹畔疎簾裏歌餘塵拂扇舞罷風掀袂人
散後一鈎淡月天如水
(只後起一句換五字餘同圖譜云歌餘句可作仄仄平平仄竒而情隨句又得免改何也青田後第三)
(句良會知何許乃刻者誤落一字沈氏謂有少一字格謬也青田豈如此疎略哉)
又一體(七十一字)葉夢得
雨聲蕭瑟初到梧桐響人不寐秋聲爽低簷燈暗淡画
幕風來往誰共賞依稀記得船篷上拍岸浮輕浪水
闊菰蒲長向别浦收横網綠蓑衝暝色艇子搖雙槳君
莫忘此情猶是當時唱
(首句不起韻誰共賞君莫忘皆叶韻者姑溪一首前後起句俱不用韻茲不備錄)
又一體(七十二字)李之儀
柔腸寸折解袂留清血藍橋動是經年别掩門春絮亂
欹枕秋蛩咽檀篆滅鴛衾半擁空牀月妝鏡分來缺
塵汚菱花潔嘶騎遠鳴機歇密封書錦字巧綰香囊結
芳信絶東風半落梅梢雪
(第三句七字六一亦有此作而此調雖略有參差大約尾上三字句可叶可不叶兩起句以叶為妥)
千秋歲引(八十二字)王安石
別館寒砧孤城画角一派秋聲入寥廓東歸燕從海上
去南來雁向沙頭落楚臺風庾樓月宛如昨無奈被
些名利縳無奈被他情擔閣可惜風流總閒却當初謾
留華表語而今誤我秦樓約夢闌時酒醒後思量著
(與前調迥别其平仄宜悉遵之庾不可讀平醒不可讀仄圖譜于此調只一庾字作可平誤餘俱不議改)
(使此詞得成全璧手眼獨高急表而讃之書明人徐元玉一首亦自名為千秋歲引因繙沈氏讀之令)
(人訝絶今全錄于後以見作詞選調不可不致審也)
(風千秋歲引雨攪柳絲)(揉花)(纈蚤過了清徐元玉明時節)
(鞦新來燕子蹴語何場多人老去鶯花飛未歇翠都韆院踘蹤絶踏青拾)
(休說月)(從是已誰前自)(馬走無情)(章臺雪是誰簫弄秦樓緒可奈而今更離别)
(千一回頭人結里腸百)
西施(七十一字)柳永
柳街燈市好花多盡讓美璚娥萬嬌千媚的的在層波
取次梳妝自有天然態愛淺画雙蛾斷腸最是金閨
客空憐愛奈伊何洞房咫尺無計枉朝珂有意憐才每
遇行雲處幸時恁相過
(後起用仄第二句六字與前段異取次句有意句俱九字一氣第六字下略豆亦可盡愛幸三字皆領句)
(與的的無計二句雖同五字而句法各殊)
又一體(七十二字)柳永
苧蘿妖艷世難□善媚悅君懷後庭恃愛寵盡使絶嫌
猜正恁朝歡暮宴情未足早江上兵來捧心調態軍
前死羅綺旋變塵埃至今想怨魂無主尚徘徊夜夜姑
蘇城外當時月但空照荒臺
(難字下原缺一字後庭下恐有訛錯多後庭句比前調萬嬌句至今句比洞房句各一字)
惜奴嬌(七十一字)晁補之
歌闋瓊筵暗失金貂侶說衷腸丁寧囑付棹舉帆開黯
行色秋將暮欲去待却回高城巳暮漁火烟村但觸
目傷離緒此情向阿誰分訴那裏思量爭知我思量苦
最苦睡不著西風夜雨
(前後同只後第二句六字欲去最苦乃叶韻兩字句友古詞只是唱曲兒詞中認意只替火桶兒與奴㬉)
(睡讀者不覺其在兩字用韻因于題下訛註一作粉蝶兒不知粉蝶兒自另一調判然不同也)
又一體(七十二字)史達祖
香剝酥痕自昨夜春愁醒高情寄冰橋雪嶺試約黃昏
便不誤春昏信人靜倩嬌娥留連秀影吟鬢簮香巳
斷了多情病年年待將春管領鏤月描雲不枉了閒心
性謾聽誰敢把紅顔比並
(第二句六字與後段同句按此句自應六字晁詞恐有脱字也此調凡七字于第六字皆用仄聲如此)
(詞雪秀管比是也間有用平者不如從仄為是故未註可平友古于將春管領句作三字誰敢把上多一)
(字皆誤刻無此體也至惜香一首本是少字韻而以香後為叶更于不枉了閒心性作捧出金盞銀臺金)
(盞相連又不叶韻且作平聲訛而愈訛矣)
又一體(七十二字)石孝友
我巳多情更撞著多情底你把一心十分向你盡他們
劣心腸偏有你共你撇了人只為箇你宿世冤家百
忙裏方知你没前程阿誰似你壞却才名到如今都因
你是你我也没星兒恨你
(第二句多一字盡他們比前後詞少一字必係脱去次句或是誤多底字)
又一體(七十三字)石孝友
合下相逢筭鬼話須沾惹閒深裏倣場話覇負我看承
枉駞我許多時價冤家你教我如何割捨苦苦孜孜
獨自箇空嗟呀便心腸捉他不下你試思量亮從前說
風話冤家休直待教人咒罵
(枉駞句多一字冤家二字乃以平叶仄此又一平仄通叶之體也)
離亭燕(七十二字)黃庭堅
十載樽前談笑天禄故人年少可是陸沉英俊地看即
鎖窗批詔此處忽相逢潦倒秃翁同調西顧郎官湖
渺事看庾樓人小短艇絶江空悵望寄得詩來高妙夢
去倚君旁蝴蝶歸來清曉
(事看事字誤恐是爭字前後同)
又一體(七十二字)晁補之
憶向吳興假守雙溪四垂高柳儀鳳橋邊蘭舟過映水
雕甍華牖燭下小紅粧爭看使君歸後攜手松亭難
又題詩水軒依舊多少綠荷相倚恨背立西風回首悵
望採蓮人烟波萬重吳岫
(雙溪爭看題詩烟波八字皆作平平與前異舟字恐是棹字此句不宜拗觀後段可見前黃詞及張昇一)
(帶江山如画一首亦無拗句)
憶帝京(七十二字)黃庭堅
鳴鳩乳燕春閒暇化作綠陰槐夏壽斝舞紅裳睡鴨飄
香麝醉此洛陽人佐郡深儒雅況座上玉麟金馬更
莫問鶯老花謝萬里相依千金為壽未厭玉燭傳清夜
不醉欲言歸笑殺高陽社
(老字各家俱用平聲未厭句平仄如此是定格觀谷老又一首指下花落狂風雨耆卿作只恁寂寞厭厭)
(地皆同圖譜讀厭字作平且云可作平仄平平平仄仄何據)
又一體(七十六字)黃庭堅
銀燭生花如紅豆占好事如今有人醉曲屏深借寶瑟
輕招手一陣白蘋風故滅燭教相就花帶雨冰肌香
透恨啼鳥轆轤聲曉柳岸微涼吹殘酒斷腸人依舊鏡
中消瘦恐那人知後鎮把你來僝僽
(起句平仄拗次句分兩三字前結六字俱與前詞異恨啼鳥下更不同詞統以曉字斷句然以前詞推之)
(此句宜叶韻詞&KR1672;以曉作驟然啼鳥轆轤聲恐未可言驟或云曉字屬下句又或云舊字亦是叶總係可)
(疑未敢臆斷)
粉蝶兒(七十二字)蔣捷
啼鴂聲中春光化成春夢問東君仗誰時送燕憐晴鶯
愛暖一窗芳哄奈匆匆催他柳棉狂縱輕羅小扇桐
花又飛么鳳記寒吟沁梅霜凍古今人□易老莫閒雙
鞚尚堪遊荼䕷粉雲香洞
(前後同只後起句平仄異燕憐晴二句與後古今人二句同本集人字下落一字非有此七十一字體也)
(譜圖于澤民詞以燕憐晴二句古今人二句俱作六字句且註晴字可仄人若依之于晴鶯二字用相連)
(仄平二字大誤矣嘯餘又另收稼軒作前後首次句俱作十字一句燕憐至芳哄前後各十字亦註作十)
(字一句因與毛詞分為兩體竒矣圖譜遵嘯餘者也乃止于題名註粉蝶兒第一體却並無第二體更竒)
(也四旁註雖如此然玩此調音響春光催他桐花荼䕷句俱宜平平仄平平仄仗一沁莫四字亦宜仄)
粉蝶兒慢(九十六字)周邦彦
宿霧藏春餘寒帶雨占得羣芳開晩豔□初弄秀倚東
風嬌嬾隔葉黃鸝傳好音喚入深叢中探數枝新比昨
朝又早紅稀香淺眷戀重來倚檻當韶華未可輕辜
雙眼賞心隨分樂有清樽檀板每歲嬉遊能幾日莫使
一聲歌欠忍因循片花飛又成春減
(豔初弄秀不成語且後段賞心隨分樂是五字可知豔字下落一字盖占得至昨朝與後未可至花飛俱)
(同也或謂此二句應在弄字分字下斷則豔初弄更不成語總應添一字于豔字下也故補一□又或謂)
(豔字是起韻尤非音字平聲不恊定是語字之誤此句對後每歲句也雖此句是用杜工部詩然音字于)
(此不合或曰隔葉黃鸝原是一句傳好音原屬下句每歲句亦然是三字略豆平仄總可通用也當韶華)
(當字下亦疑有此字)
詞律卷十
