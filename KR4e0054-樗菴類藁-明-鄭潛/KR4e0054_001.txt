樗菴類藁卷一明鄭潛撰
五古三十五首
走筆次韻答卓伯長
問津北海濱卜居南山麓南山何所有蒼松與脩竹挺
挺龍髯張猗猗鳳毛綠幽磵生寒颸陽岡散清旭嵐翠
暮堪攬石泉時自掬勝景人共游真樂予所獨爐薰晝
逾永周易坐忘讀亭小心更寬朋來席頻促山中採蕨
薇林下樵樸&KR0554;門掩紅塵稀簷虛白雲宿金堆盧橘黃
丹落錦茘熟四郊多桑麻比屋空杼軸何由一身安所
願百姓足世途急功利古道厭馳逐勞生尚餘憂節用
應寡辱靜愛吟風蟬遠慚食苹鹿誦子新詩篇深荷相
記錄
徐仲仁以使君天上來六詩投贈遂歌山中人
次韻答之
我本山中人樵歌紫陽雪攀桂游文場觀潮渡江浙自
慚駑鈍質鞭策殊汗血勝地屢登臨蟾光幾圓缺煮石
驚羊羣汲泉分雀舌簞瓢常晏如粱肉厭饕餮早歲際
昇平壯懷彌激烈中年罹憂患空負持憲節孤桐韻逾
清野鶴心更潔君愛秋螢飛乍明還易滅
我本山中人渴飲松下露松肪釀春酒和月共吞吐一
瓢甘自醉漓薄亦不惡澹然有真味醲灔反成痼常恐
樽罍空或貽友朋怒萬里困風塵十年負幽趣平生陶
靖節耿耿見寐寤初非薄軒冕且復事農圃難效西施
顰慮失邯鄲步故園歸何時委心任吾寓
我本山中人元非廟堂瑞何由適真性頗恨誤虚譽躬
耕苦無力讀書粗識字山林寄蕭散庭草自交翠蒼松
振龍髯新篁墮瓊膩清風入南軒一笑復嗟喟懸知相
如璧爭似靈運屐半生江海游浩蕩不可記諒非經世
才聊寫詠歸志游川一丘壑瀟洒足風致
我本山中人何意紆紫綬空懷戀主心莫措毉國手大
哉乾坤内囿此人物藪汨汨九衢塵蕭蕭五門柳炎凉
逐時好寵辱多顔厚别來幾經年衰髮等樗朽何處尋
草堂兹山拓松牖雖無谷口田賴有墻頭酒坐望白衣
人慰我停雲友明月滿前川相過獨隣叟
我本山中人棹歌來九曲閒乘駕壑舟静愛隠屏綠溪
上石可漁雲邊藥可斸嵐翠濕紫霞林霏散清旭觀風
歴閩嶠轉覺歎羈束苟禄恥素餐疲民廩無粟投閒分
之宜躁進非所欲高崗可振衣碧澗可濯足孰云繼輞
川庶以詠盤谷詩成謝良朋亦可敦里俗
我本山中人君亦山中客山中何所有白雲共朝夕朝
看仙巖青暮對廬岳碧林暗幽鳥巢山明見人迹新詩
喜聯篇相去僅咫尺蕭蕭松下風鑿鑿澗邊石莫遣志
願違從教富貴迫聊和還山吟晴空送雲翮
暮坐
煩暑方藴隆火雲布寰宇幸此林壑幽青山繞環堵懷
人阻江海掩卷空凝竚豈無一樽酒共聽竹間雨日暮
捲珠簾薰風入庭戶
忠孝行爲江西行省右丞呼圖克布哈作(公字伯英)
孝爲百行原忠乃萬世則乾坤微忠孝何以立人極英
英省右轄出佐大江西拜命辭魏闕含情别慈闈親年
八十餘子仕萬里外王事有程期何由遂歡愛籌邊計
軍務排雲叩天閽馮夷護旌棨瀚海無波瀾還家慰親
顔伏闕上封事方憂聚斂臣遑恤忠孝士明廷忽異政
法令非常情都人不敢議達官爲之驚免官亦何憂從
戎亦何愧節義竄遐荒奸貪擁虛位煌煌中興業本在
植綱常民彝幾淪没政化期更張薄俗非亂離何以辨
忠孝大厦非棟梁何以正廊廟我歌忠孝行送公涉滄
溟歸朝慶眉夀報國躋隆平
題張伯晉員外小景
晴空立香爐秋雨出華盖懸泉凝素練幽草結芳佩中
林好茅堂絶壑饒勝槩行吟者誰子拂衣謝流輩白雲
入招呼青山共韜晦吾欲從之游披圖已神會
八月三日遊方廣洞天留題紀實望仙臺與洞
天相對乃前山也
循源入蒼山乘風躡雲棧石門境方幽洞天路疑斷傑
閣撑巖空危闌倚雲半絡石藤爲羅攀崖竹垂纜龍樹
春長榮羊谷跡未漫冰簾掛晴晝飛步驚童丱天瓢注
龍尾足以蘇旱暵我來當清秋况得遊覽伴籃輿念民
力鐵杖契禪觀平生泉石興庶儗毛骨換會登望仙臺
松巢翠華幔
貧女鏡
青銅古鸞鏡翡翠光團團誤落貧女家苦爲塵所漫良
冶出新製明月雙螭蟠方諸失精彩嬌娥媚膏蘭郎君
重顔色開奩時一看古鏡坐棄擲掩輝獨長歎豈無磨
淬工不受貧女干含情照秋水顦顇生波瀾
窮年守歲
窮年百憂集悵然懷故居故居渺何許親愛當何如嚴
君贑東邑道阻音問疎近使嶺表來分寄廩禄餘新舂
雪三斗喜給旬浹儲加餐拜深恩甘旨慚久虚誰知海
邦客彈鋏歌無魚
窮年百憂集起坐不遑安仰事既有愧俯育亦靦顔北
風欺破屋敝裘詎禁寒挑燈理遺編地爐燃草菅賢哲
坐困阨榮辱何能干鄙夫利誇捷涉世如轉丸吾獨拙
且迂揮解強爲歡
窮年百憂集邈然思故人故人霄漢立迥絶誰與倫忠
貞冠白日美質輝青春皎皎時所汙滔滔同緇磷人心
苟存朴世道或返淳奈何末流弊魚目乃混珍何時五
雲下一笑平生親
窮年百憂散心事梅花知蕭然四壁空簡書任紛披親
朋饋餱糧鄰里遺酒巵取與隨所適焉計窮通爲微名
苦愚人顛倒塵網羈冰霜不相貸風雲浩難追長歌以
卒歲勲業知何時
窮年坐未盡新歲行相迎曙光接海色微雨兼飛霙振
衣趨幕府矯首瞻祌京縹緲鵷鷺班中有韋布行吾生
胡獨難奔走事遠征五見海嶠春萬邦懷聖明舉酒夀
天地當飲不盡觥
東壁亭紀詠
峩峩烏石巔其陽列蘭若江山稱偉觀突兀獻臺榭相
君多幽興登覽及公暇晴空出巖厓勝槩閟榛檟予時
陪杖屨攀陟先上下巨靈開平基可以搆虛厦儲皇賜
珍翰騰翥鸞鳳化一揮萬鈞力什襲連城價遠移劔津
石對峙儼刻畫層簷倏翬飛崇階屹雄跨昭回雲漢章
東壁相煥射重輝繼離明列宿粲華夏清風洒城堞秋
雨熟禾稼寳鏤鎮甌閩恩光被民社夙忝趨春坊兹恨
違鶴駕慚無吉甫才誦詩擬陶謝
題桓子匏寄軒
卜居水南里乃在瓜山陽敝廬僅容膝小軒隘而方塊
焉類匏寄兀坐如面墻短桷闞疎櫺野圃雜衆芳盤桓
理遺編游歌任行藏所願書滿家不羨果盈筐南國楊
梅熟東山盧橘黃家家躬種穫戶戶勤耕桑吾豈若匏
瓜纍纍無所將寓形一寄爾瓢樽兩相忘綿綿青蔓遠
藹藹書帶香寤寐東陵侯千載遥相望
次韻答曾彦明都事
對酒不成醉明朝俄遠離過門君已行綠陰坐移時佳
句從南來我車已驅馳相思共明月耿耿將安之
次韻酬葛元哲經歴
憶昔少年時到處游名山詎知數載後反墮塵網間故
鄉佳山水夢寐不可攀感慨烏槎岡栖遲碧水灣兹辰
入深谷如得青蓮環拂石愛蘿薜穿雲聽潺湲誰寄草
堂貲已開松菊關况復迂憲節繡衣相往還終焉慕陶
杜豈敢儕商顔霜葉晚瑟瑟秋華曉斑斑溪橋供憩息
池館燕餘閒便當此卜築足以散疎頑
分題萬歲山送張伯晉員外
京城帝王家中有萬歲山俯臨太液池遥枕居庸關邃
古始開闢鴻蒙奠兩間日月揭蒼石風雲標廣寒金書
照碧落翠殿明朱闌梯雲躡飛磴舉首天宇寬玉龍噴
香泉金烏耀陽丹聖皇一登覽羣仙鳴珮環旁通海波
渌遠注金水湍橋横螮蝀古基壓蛟鼉盤潛昔忝侍從
日問龍樓安朝陪仙仗過暮送青宫還南遷滯閩嶠北
望懷金鑾張君天上人青年佐冬官持節使萬里相逢
值憂艱思親白雲下旅食同悲酸一朝别我去振履登
朝班所懷臣子心忠孝誠兩難願堅事君志犯顔贊臺
端一請蘇顚危再請鋤羣姦
寓精嚴寺次程伯來與秦景容郎中同游詩韻
平生志湖海亦復慕林泉驅車太行路古道何盤盤北
走窮烏桓灤京俯長川南遊涉交廣甌越遂幽閒紫霞
繞吾廬寒玉鳴我前清淨諧道心空明契僧詮由來高
世士脫屣山水間先鞭愧吾友入幕芙渠鮮拂衣憩林
下似有三生緣程子雅高和臨風寫煩悁不辭竟日留
翳景欲忘旋嗟我三載後感慨猶千年卜廬事先隴願
老潯湖邊
真意亭
累石出幽徑分泉入喬林青山環吾廬中有萬古心僻
地敞虚構炎歊隔繁陰小檻横綠竹高篷對蒼岑浮雲
過疎雨飛鳥遺好音凉風朝夕至寧用窗戶深無才漫
憂世奔走力豈任非無絶塵想飄然謝纓簮内觀澹無
得外檢紛莫尋忘言會真意天籟相與吟悠悠寄玄覽
洒洒開冲襟
題劉氏易安亭
鳳凰鳴高崗朝陽麗平野梧桐不生植丹茘動盈把千
章列嘉木萬綠蔭華厦遠山當軒楹清影落樽斝登高
自舒嘯閉戶絶車馬悞疑天台路豈比東林社容膝易
爲安勞生彼何暇希年樂期頤短歌詠風雅汨汨勢利
徒此意識者寡我亦山野人相逢在林下可憐歸無廬
何地種松檟安得結白雲願同巢居者
甲辰四月二十五日過西宫謁别韓治書公衡
輿疾出城西仰天發長嘯山川莽回互雲物相炳燿薰
風滌煩襟旭日明遠照人生獨何爲薄俗畏譏誚昨日
長男歸悲極還一笑連年遭亂離辛苦遁邊徼折肱指
欲墮忍死事忠孝三子在目前寧論賢不肖苟遂骨肉
歡焉能羡華要道經神仙宫霜威宿廊廟勁節高抗雲
雄文遠垂教再拜韓荆州微公孰同調
笑問鏡中客
笑問鏡中客胡爲太瘦生非關作詩苦豈爲慕時榮毋
乃稟受薄况當災患嬰憂國常惻惻立身獨惸惸糲食
每不飽壯懷空自傾夙恥混汙濁何由表忠貞汝舌雖
能言莫與衆口爭汝足雖能履焉敢萬里行飛霜侵汝
髮浮雲翳汝晴握短奚用沐視遠不復明草堂誰與貲
石田難爲耕功名淡無味山水故多情爲爾正衣冠勉
爾和音聲藥石但稍稍思慮徒營營應接莫違俗隠顯
毋近名近名應害道違俗反自輕客笑竟不答掉頭氣
未平掩鏡轉危坐煦煦朝陽升
題扇寄燕叔義郎中
千里共明月六合生清風懸知故人意長在相思中天
闊雁難到海遥舟可通當年鳳臺路樽酒别情濃
題扇寄安允恭郎中
醉别松風臺新詩有餘韻長幕慚先登分垣靄佳政荷
雨枕簟凉榕陰簡書静攬轡將南行爲君采歌詠
題扇寄李光載御史赴中臺
松廳儼臺署肅肅秋霜寒送君萬里道鵰鶚上雲端紀
綱貴扶植名節由艱難相思海月明惜無雙羽翰
北山寺
閒尋北山寺細讀韓公碑綠陰漲寒甃雲鎖流杯池岩
泉冽而清盥潄生凉颸葛巾不漉酒燕喜空遺基寥寥
蘭亭會千載興遐思
江上遣興五首
江上亦炎熱何由息煩襟索居雖爽塏暑氣仍相侵移
榻小軒側薰風動高林乃知廣厦庇不若芳樹陰
樂道嗜泉石榮名慕簪笏智力紛相爭黃金彼何物金
多身早斃道在名不没君看淘金人寒沙侵枯骨
隋侯明月珠照乘光十二楚國惟善人南州有高士人
爲物之靈物乃世之累白璧寧有瑕匹夫豈無罪
由來管鮑交豈爲通財論范張雞黍約奚啻骨肉恩時
人急功利古道今罕存方寸隔山岳四海難弟昆
窮檐有[婺-矛+牙]婦容貌獨修潔不受賈客金甘心對明月士
苟不得意朝秦莫適越貞女存綱常丈夫愧名節
飛來峯(題朱中齋所藏二圖)
孤峯立雲際何處忽飛來千層金碧障萬疊紫翠堆坐
憶冷泉亭静聞秋猿哀閒情散香墨陳迹生蒼苔
七古十五首
濟南名泉歌(并引)
予性嗜泉石所至輙訪求遺跡兹來山東僅得觀
無憂趵突二泉餘未暇及也因閱地志得泉之名
遂次韻成章少資歴覽云爾觀者當索於聲名之
外可也
濟南名泉七十二我欲歴覽無端倪玉環金線互聯絡
芙蓉柳絮迷東西南接石灣豈無路北煮混沙應有泥
長生滿井流不竭百脉雙桃難共提杜康酒醴凝湛露
孝感珍珠連蜜脂賢清流慶人所慕聖惠德馨名可齊
登州道士潄玉至金沙觀音洗缽携濯纓素取張侯宅
雲樓疑通王氏谿胭脂漿水碧於染白龍金虎光横霓
扈公望水澄爲鑑羅姑知魚香可稽爐生紫烟晴冉冉
車碾芳草春萋萋龍門苦苣君莫飲白花胡桃誰敢梯
鹿跑淺井遠林汲魚池朱公行柳堤共觀趵突雪爭立
常願無憂雲會栖王屋山人酌潢潦(李溉之自號王屋山人)樵隱
使君閒杖藜(博恰岱爾憲副自號樵隠)匡山書聲已絶響大明湖光
猶曳綈故鄉亦自好泉石但恨未得窮攀躋且還瓊島
濯冰雪何日皇華來遍題
題蔡仲簡七世祖畫卷(米元章書天啓爲芾作江鄉曉行九字)
米家書畫時所貴天啓墨妙俱名世元章珍重識此圖
今復流傳歸蔡氏蔡詢愛畫神亦化君惜斯圖憶難弟
我來把玩秋風前總是江鄉曉行意乾坤元氣何淋漓
硉矹出此胷中竒蒼茫疊嶂分遠近縹緲烟樹羅參差
小橋山客方行處野艇漁翁初起時長江茫茫限南北
宛若淮東看山色青山隔岸即江南惆悵干戈滿淮北
江鄉曉天風露寒我獨長歌行路難安得小船載書畫
送君歲晚歸金壇
題方壺爲牛自牧畫羅浮日觀圖
羅浮入海搖坤軸蕩漾深涵九淵綠曈曈日觀舒紅光
起看夜半金烏浴金烏浴罷紫輪升照見山人舊茅屋
閃閃千巖氣欲丹溶溶萬頃雲如玉是時山人牛自牧
曾向山頭逢鬼谷歸來嘯傲對烏君千里羅浮在林麓
方壺仙伯天機熟元氣淋漓秋一幅弟子得之猶寳笈
求我品題期自勖我方卧病如孤鶴斗室甕大愁局促
洒然神氣一飛揚立向雲間散心目安得與爾臨扶桑
濯髮滄浪睇晴旭
周伯温題鄭仁可所藏張師䕫斗泉圖
居庸秀色連西山五雲樓閣空濛間玉泉飛練散冰雪
昔我走馬聽潺湲南閩回首天萬里歴遍好山并好水
張公此畫海上來積翠浮嵐照清泚觀風使者骨已仙
玉堂學士詩可傳披圖懷舊三歎息使我長憶歸林泉
林泉茆屋青松下俯視白雲手堪把山中正好話漁樵
江干何用勞車馬况子策勲初試官焉能伴我窮躋攀
明年花縣公事簡看畫吟詩春倚欄
道山飲渌軒題海潮圖
海門秋高明月凉潮頭雪立千丈強皎如匹練横瀟湘
素霓天表驂龍驤雷轟馬突飛電光胥魂怒激天低昂
銀濤如山勢莫當靈怪出没神蛟藏我昔弱冠遊文場
江樓縱目歌慨慷别來幾載歸夢長西湖月冷吳山蒼
雲翁健筆圖横陽對此恍若臨錢塘水渌可飡溪可杭
中洲留客情不忘爲君三歎題高堂
玄石行爲貢尚書賦
尚書階前有玄石流落江湖舊曾識當時從者惜餘貲
今日移來乃神力初看尚爾混泥沙熟視洒然供拂拭
黑雲風斷湧峨眉紫氣霞開見靈壁終朝静對無磷緇
扣之則應聲相隨梅花點點上烏几柳絲綿綿縈硯池
湘沙驚落孤雁鶩東海躍出生蛟螭千年誰鑿混沌竅
半夜悞擊珊瑚枝人生遇合還如是尚書感慨親留記
嬌容麗質豈高人錯節蟠根知利器坡仙空作仇池夢
愚翁信遂移山志爲公歌此玄石行颯颯霜風動寒翠
人面竹杖引寄貢尚書
白石岩前謝家谷斵得杖名人面竹映書恍恍嘘青藜
入手温温如綠玉山中扶我躡雲嶠三十六源沂水曲
此君標格特瑰異識面何須見眉目蒼然勁氣傲蟠石
錯節盤根心所欲臨流顧影動蛟龍敲戶聞聲走童僕
相隨數月殊未厭愁入市廛悲局促南湖使君栖鳳臺
景仰高風隔川陸願言持此青琅玕萬里雲霄永相逐
送黃子震員外還中原
去年王師駐河北使節皇皇照阡陌秋風連轡入南閩
走也沗爲藩幕客蓮花峰前逢驛騎三山樓上話疇昔
追憶京華曾會面豈知海嶠重相值積學蟠胸有六韜
開邊决勝多全策檄傳江右輸忠欵捷報湖南破勍敵
天戈北望劇雲霓鐵馬南行復疆域納叛遄當下兩淮
僭封斷不容吳國中興太尉自天生工部郎官爲時出
南風瀚海波濤穏千里歸心舟楫疾綠樹園林錦茘紅
黃雲城郭旌旗臼天涯黎庶具壺漿力解倒懸君莫惜
通州宿慈恩寺簡古源上人
何年突兀見此屋結構凴高瞰河曲春風吹客出京城
身世渺然猶粒粟平生壯懷獨登樓况有軒檻當城頭
東郊日上宿雨散北郭天淨陰霾收師來一笑忘坐起
我本與師同浙水途窮試覓浮海桴才短猶慚續貂尾
問師今派濬古源清激冰壺涵表裏銀漢耿耿上通津
溟渤滔滔下無底嗟我莫如方外人苦被簪紱縈凡身
漫采秋蘭泊湘渚還尋漁父渡江濱
中秋瑞龍寺玩月
年年今夕是中秋今年今夕月幾望又向龍山翫月明
恨不此時登百丈百丈峯頭天宇寬桂樹婆娑風雨寒
嫦娥冰奩未全啓神仙寳盖遥相看羽衣樂奏流霞宴
六六洞天光作殿欲伴羣仙捧夀觴絶壁丹崖路如綫
山僧有酒浮金波已拚一醉同高歌明朝歸去還對月
百尺樓中秋更多
登大巽峯宿山家
千仞岡頭十二曲夏日來登大巽峯俯見滄洲樹如薺
遥驚疊嶂雲猶龍半天風雨非人世萬壑松杉生海風
小樓夜坐耿不寐賴有斗酒澆竒胸
清泠臺
清泠臺前風露凉烏石古檜蟠雲蒼中秋明月海天闊
萬里一色山河長天秀巖前望海亭月華如練照清泠
却從東壁重回首石磴闌干出翠屏
題趙伯雅所藏張師䕫柯石圖
蒼烟黯黯蛟龍窟古鐵稜稜狻猊骨空林無人山鬼愁
趙君何從得此物枯梢怒號天雨霜苔花滿地雪衣凉
題詩坐憶江海客醉墨一洒秋淋浪
寄題林伯升竹雪齋
故人愛竹盟歲寒朔風吹老天台山皎皎羽衣奏廣樂
森森玉筍清朝班開簾月上素光凝入室風生鳴珮環
何時擊節披鶴氅爲君醉舞瓊林問
題柯允中所藏張師䕫雲山檜石
天風吹山雲滿地絶壑層巒結蒼翠倚空雙檜蒼龍蟠
迸石流泉羣玉碎櫟山張公筆力遒文彩復見柯丹丘
登樓看畫歲將暮藤蘿繞樹風颼颼建州别駕稱人傑
風骨稜稜如檜石長材豈肯混荆榛爲君題詩三歎息
