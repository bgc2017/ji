樗菴類槀卷二明鄭潜撰
五律三十四首
與鮑仲安伯原汪子翼泛舟竹溪寺訪友不遇
詩
乘舟泝清溪來訪古招提樹影涵波静桃花隔岸迷林
深疑隠豹潭黑欲燃犀勝賞無終極留連日又西
陪夏廣文先生飲夜歸偶成
梅所一尊酒歸來池館幽含風凉飲雪對月醉梳頭爽
入枯腸潤光分白髮秋眀朝追往事還憶在杭州
又題精嚴寺詩
雲外絺衣潤松間鐡杖鳴度江潮半落到寺景全清萬
象精嚴域千年悟覺城捲簾秋氣肅歸棹月華眀
過沙湖
天隂慘平野風急過沙湖堤樹千行瘦崑山一點孤程
期思朔漠游賞負姑蘇何日能來此紅船載酒壺
過湞陽峽
清絶湞陽峽秋過客思驚風篁疑列戟烟樹似屯營水
毒人多瘴山輝石有英峒猺何日息猶自滯官兵
曲江西岸晚步
舟泊雙江渡行過西岸村攀梅憎竹刺藉草愛榕根白
石流波滑青山野燒痕家家椎髻女汲水到黃昏
次韻
山從遠浦盡路向斷橋過破屋鳴春雨寒潮送晚波故
人耀華轂小隠隔蓬窩出處從吾好前川寄一簔
題文公書光風霽月四大字平章燕公將搆亭
灤陽以此為扁
行樂歸沂上陽和滿座中精神秋沆瀣胷次玉玲瓏草
色浮忩動花隂上几濃乾坤清淑氣分付在吾躬
宇宙自風月千年猶一心典型尊道綂翰墨照儒林芹
泮香生席薇垣月滿襟將歸灤水上堂構表登臨
黃河紀險
舟溯桃源縣朝盤未及餐沙崩廽柂折風急下篷難欹
側中流過顛危兩岸看遠方脩貢職河伯肯相殘
此中真意亭閒賦
虚亭無戶牖三面是青山林影斜暉外泉聲夜雨寒浮
雲時去住獨鶴自知還會得此中意澹然心事閒
過野狐嶺
回首野狐嶺山川地勢高中都開堡障納鉢隠堂坳帝
業雄三輔王師藴六韜秋風淮海上黎庶望旌旄
送戴孟韞侍宦桂陽
送君嶺南去最喜桂陽州紫翠千峯曉嵌岩萬籟秋公
庭如水靜書屋傍雲幽五馬輝光處娱親足勝遊
䟦黃仲言錄建士死節事實後
逝者不可作佳名今尚存聖恩優死節王事見忠魂愧
我諮詢後憐君道義敦孰能斬姦佞酹酒薦寒原
題曾雲巢萬里長江圖
歴歴東南景平生萬里遊江光連海遠嵐翠近天浮小
艇煙林暮羣鴉埜樹秋亂離猶看畫吟思繞瀛洲
連江舟行十首
避瀨沿崖曲憑危纜樹高濁斯聊濯足深矣詎容篙併
力憐舟子無功愧我曹晚來何處泊清嘯答松濤
篷䆫觀物化幽興亦無涯翠篠抽黃籜青林蔓白花蝸
涎光暗石蟲蛻聚浮槎小憩㪺崖瀑清風試煑茶
暮宿依沙觜朝行亞樹腰亂山雲作雨一夜水如潮激
石流還逆盤渦勢未消山靈應遲我莫歎客程遥
信宿雙符峽灘高不敢牽洪濤迷望眼飛沫灑吟肩衆
力千鈞勇微生一綫懸垂堂念眀訓吾命付蒼天
秀色盤千疊寒光凝九淵土膏常産錫石髄亦成&KR1459;不
藉冰霜力應滋草木妍我行圖畫裏何得有塵緣
引棹資修綆攀蘿躡斷蹊浮屠如筍立絶壁與雲齊峽
怪風雷壯天慳象緯低舟航從此過不作武陵迷
絶頂崖崩堕中流虎怒蹲還如灔澦峽豈是謝家墩古
木時栖鶻深林夜呌猿惜無䟽鑿力浩浩達龍門
曾賦楞伽峽靈竒不可模瓊瑶鐫作骨翡翠淬為膚鮫
室冰分縷龍湫月弄珠何須問瀛海身世在蓬壺
幽邃歸無極嵌空尚可憑碧通天一罅秀拔地千層環
珮鳴綃幌珠璣絡錦繒渾疑接仙馭簫韻下崚嶒
千尺蒼崖裂銀河一派流初疑廬阜曉還憶石門秋練
帶何由瀉珠簾不可鈎海風江月詠應繼謫仙遊
寄題安允恭員外雙清亭
君家好池館水竹喜雙清湛湛春波渌蕭蕭夜雨鳴冰
壺懸翠節玉露滴金莖漫笑滄洲客長竿釣月眀
松臺即景
南閩緫炎熱地僻且從容松壘風聲細淇園樹影濃綠
筠生玉版丹荔熟金鍾但恐村醪盡何愁客思慵
述懷三首寄傅忠卿照磨
一家三十口此地幾經年去國猶羈旅觀風實備員漫
遷譙郡佐終作武夷仙歲暮誰知已梅花照簡編
去歲天屏客今年又再來屋存兵火後民藉撫安回帶
雨分畦菜尋春折嶺梅漁樵喜相識鷗鷺莫驚猜
風雪連三日溪山異昔時窗眀宜紙帳玉立見梅枝薄
宦身為累豐年瑞可期榕城春色好何以慰相思
送辛惟一舜中
夜雨凉生夕幽居獨起遲煩君移小艇别我到陽岐碧
障開蓮萼青林熟荔枝同舟陪使節須為道相思
送董之瑞
送子京師去宣文閣下行温然文翰質藉甚典書名苜
蓿朝餐薄梅花夜夢清授經雙白璧珍重淑諸生
得家書書懷
書喜新秋至人從故里來憂心煩老母瘡苦念嬰孩白
髮都門柳清心庾嶺梅微名萬里别時序復相催
北高峯
重尋六橋路再上北高峯俯見海潮立遥憐秋雨空絶
壁出危搆喬林殷暮鐘披圖一懷舊杖屨何時同
七律五十二首
送金孟章
遥瞻鶴駕駐河東海嶠無由達寸忠宗社百年恢盛業
君臣千載慶竒逢隴雲簇仗旌旂曉山雨清營草木風
南北共朝氛祲息問安趨覲大明宫
子行快意涉滄溟六合薰風似砥平筆下藻詞華濯錦
袖中龍劍影含精十年旅食同憂患萬里供輸獨遠程
頼有江山容老病一尊臨别若為情
一尊臨别情何極三疊陽關曲未闌海上樓船風却暑
山中書屋雨生寒紀綱劍郡存嘉績從事薇垣獲上官
清白相傳家訓在承恩歸早奉親歡
憶昔觀風歴太原馬驚傷足漫乘軒半生意氣摧長轡
千里塵沙逐短轅病骨至今難鵠立壯心空自易鵬騫
故交萬一憐衰朽尚擬餘生報國恩
題孫彦周廉使雙溪卜隠圖
海上青山翠欲流雙溪如帶繞中州颶風不動樓臺稳
蜑霧初開島嶼浮紫帽入雲秋岸幘清源過雨晚移舟
使君擬卜泉南隠載酒何時覓舊遊
題雲峯寺
雲峯迢逓隠林丘歲暮天寒憶遠遊雙沼流泉冰影動
四山凝霧翠光浮昔時相國人安在(寺本宋相陳公所建)此地懷
鄉客共留老衲退居功行滿挂冠何日住滄洲
陪靳利安檢校游了山靈巖寺留題
亂雲深處出雙尖環列岡巒具爾瞻石髮櫛風分翠鬒
巖泉透日下珠簾露寒仙肘聲容見雲護禪衣法律嚴
喜共清游歸路晚綠隂亭檻草纖纖
江上漫興
卧病岐陽四壁空滄江烟雨浩無窮宦情豈似詩情好
酒興何如睡興濃捫虱可談當世務攀龍難遂濟時功
雲帆萬斛輸京國誰念蒼生涕淚中
過方山近城田疇蔚然喜而有感
西峽渡舟潮水平籃輿歸路午風清河流合處緫入海
山勢方時纔近城綠野熙熙民樂土紅巾擾擾將偷生
觀風問俗慚吾事深谷何時遂耦耕
景州阜城道中
綠水池塘已漚麻青條楊柳未開花途中物態凄凉甚
馬上春風浩蕩加最喜南征多捷報尚思東歴息紛譁
十年重憶經行處夜半寒增雪滿車
寄餞林伯升郎中
拜命青宫出太原遠臨閩海撫黎元連年貢賦疲民力
萬里優蠲荷聖恩驛舍留題詩當畫江亭懷友酒盈樽
欲吟雪竹慚才短佩玉鏘鏘上掖垣
憶昔
憶昔初為丞相掾薰風疎雨渡灤河東門日出車馬集
北闕天凉冠盖多漫忝姓名登栢府慚無篇翰著鑾坡
攀龍尚想風雲會此日空山伐木歌
憶昔省臺重辟掾東華門下肅霜威方陪獬廌趨青瑣
又送䕫龍上紫微脱穎已殊毛遂薦承恩空負老萊衣
東門詩酒追游處月冷遼天鶴夢飛
憶昔延春新拜命春坊正字荷恩私曉随閣老歸端本
日侍儲皇備羽儀居近蓬萊雲滿坐行過太液月當池
禮成郊廟叨從事獨記揮毫賜字時
憶昔元正萬象新九天雲氣動龍鱗朝回佩印還烏府
公退乘驄出紫宸中國山川頻問俗長沙民物倍傷神
三年灑盡思親淚報主憂時志未伸
憶昔寧親到上都太平天子改元初金絲是處喧樓閣
紈綺無時照里閭細數光隂秪歎息旋瞻物色但躊躇
眼前喜見當時舊碧葉宫槐蔭玉渠
憶昔西遊變姓名獵圍屠肆狎豪英淋漓縱酒滄溟窄
慷慨狂歌華嶽傾壯士有心悲老大窮人無路共功名
生涯自笑惟詩在旋種芭蕉聽雨聲
吴主一惠墨并圖書不至詩以促之
萬歲寺前松露香先生製墨已成莊元圭錫瑞餘波潤
古鏡蟠龍點漆光鑄就銅章秦篆小編成隸韻說文長
料應未進蓬萊用不肯分輝到草堂
除夕述懷
朝廷故舊音書少鄉里親朋喪亂餘糧絶屢煩僧子借
園荒時倩野人鋤清隂繞屋宜松竹遺澤傳家畏簡書
守歲不嫌聽夜雨聖恩如海浹郊墟
七夕有送鴛鴦荔枝者
人間七夕是佳期喜見鴛鴦結荔枝仙子玉爐丹顆顆
郎君金帶實纍纍芙蓉並蔕那堪折連理交柯漫爾為
詩句也應分巧拙天孫雲錦照書帷
奉和經略使李治書還朝詩韻
九重應念海天遥萬里歸心賦早朝北闕風雲看盛會
南閩氛祲喜全消眀公報主終經國賤子思親忝貳譙
五月滄溟帆柁稳荔風梅雨夜催潮
次韻貢尚書江南洲訪陳吴二隠君
故人已作絶交書何處江山可卜居古道憐君交誼重
清流愧我宦情疎松林草綠聞嘶馬萍沼荷香見躍魚
政欲過門無盡興負荆何必慕相如
題息齋南風堂松竹圖有歐陽虞揭諸公詩
京師閱遍名公畫此卷傳來亂後看滿紙煙雲元氣濕
半軒蒼翠日光寒文章閣老儀鸞鳳江海羈人佩蕙蘭
空憶南風悲歲暮獨憐松檜照琅玕
次韻答烏孫員外延平見寄
王師百萬控荆蠻頗牧蕭曹濟世艱一代中興全治亂
十年薄宦半幽閒未觀海北雷陽俗且看江南雨後山
羡子泠風增意氣劍光時復映酡顔
存瓢詩
亂後惟存此一瓢許由世遠孰能招思親恨酌南溟水
憂國愁翻北海潮松下無聲何用棄壁間有影莫相邀
富沙春色濃如酒與爾尋芳過野橋
隆平縣道中
東來鉅鹿猶無驛西望隆平始有山春色隂晴宜馬上
土風淳厚見民間原田每每黃牛健野水泠泠白鷺閒
遥想松廳封事少逆鱗無復列清班
柏井早行有懷
栢井朝行過短亭日高猶未出林坰遠山積雪連雲白
隂壑層冰帶石青一寸丹心思伏闕十年甘旨負趨庭
都城春暖桃花發遥憶羣仙酒未醒
故關和田文舉憲幕留題
庾嶺行來見故關居庸北去復南還年光荏苒宦游倦
旅况蕭條詩句慳每憶樓船臨海上豈期繡斧出雲間
畏途何日氛埃淨歸去林泉學駐顔
甲午分臺上京和王本中都事過居庸關韻
雲邊薄霧初開障雨後清風不起沙路入天關還作客
境非人世欲忘家涓涓石溜鳴蒼玉閃閃林霏𣪚綵霞
一望浮屠遍山谷南薰偏發傍岩花
奉寄宣政院使士廉公
灤河流水繞郊扄幾度令人憶上京詐馬曉嘶趨内苑
香車晴碾過西城客來氊帳書聲靜公退松亭樂韻清
江漢秪今猶阻隔願宣德澤被羣生
送彦斌弟還侍
我方避地貧尤甚子獨還鄉歲又闌浮世風塵妨孝節
平生事業負儒冠空懷鶴禁陪移步遠愧鴒原捄急難
千里畏途當自愛北堂珍重慰加餐
次韻劉庸道見寄
萬里久辭天北關一丘今寄水南山且容茅屋林邊住
莫羡樓船海上還佳客移尊丹荔熟高僧下榻白雲閒
墓廬西望松楸長腸斷樵川碧玉環
題考亭書院手檜
先生自植庭前樹今日人看手澤存元氣敷榮關造化
孫枝繁衍蔭丘園四時不改風煙色千載猶承雨露恩
更喜天香滿書屋遠將孔檜與同論
送劉元善之淮東運司
劉郎本自神仙骨漫向人間學簿書未必纏腰騎有鶴
可能彈鋏食無魚風前玉樹人争覩露下金盤酒不虛
鹽筴豈淹經濟略一錢珍重舊聲譽
題望海亭亭在烏石山之陽平章燕公所建
瀚海蒼茫際遠空危亭極目興無窮潮平五虎風濤壯
波撼三山地勢雄華構入雲嘘蜃氣金樽邀月嚥龍宫
登臨又喜樓船近心逐川流日夜東
劉中書園亭
雲收綠野半晴天料峭寒欺淑景妍平遠山川籠薄霧
淺深楊柳帶輕煙且看金谷花妖艷寧怨蘭塘草鬱芊
路入侯門春寂寂空餘廐吏拂香韀
題孫子起規川八景
西岩暝雨曉峯雲野渡中流漾夕曛潭水鏡寒涵夜月
屏山錦暖纈春芬繞林鶴唳松間聽夾岸鶯聲柳外聞
待得雙橋雪晴日規川移棹訪孫君
題陳貫道天梯勝槩圖詩卷
錦城山水足遊遨萬里輕舟泝峽勞雲净峨眉看古雪
風微灔澦聽驚濤相如文采琴臺暮諸葛功名劔閣高
不用登臨倍惆悵頌成蚤擬繼王褒
題元大亨憲副西軒
階前綠竹添新筍戶外西軒對夕陽公退有時延好客
晝長無事藹清香疎櫺月白秋如洗四座風生暮更凉
記得清河同庶役豐碑千載獨傳芳
拜忠穆公墓
紫芝山勢欝嵯峨俯瞰層城近帶河一代杜鵑稱絶響
千年石獸卧荒坡隂隂宰木春逾茂粲粲宸章墨未磨
景節永懷敦古誼臨風酹酒獨悲歌
紀夢書事
日射㯶毛眩彩霞龍岡聯轡踏晴沙笑趨宸德書香近
竚立慈仁樹影斜茶罷揮毫烏府潤講餘進帙侍臣誇
分眀疇昔灤京事夢覺丹山噪晚鴉
偰元魯應奉溪居卧病寄此懷之
笑捧天香出禁林歸來閩嶠歲華侵春暉報母心逾苦
甘旨娱親意獨深隔岸園林江濯錦臨風闌檻竹鳴琴
長卿多病無由見咫尺相思隔海岑
寄酬全以文參政
卧病經春鬢欲斑遠勞書札到空山已拚樗散成淪隠
豈有籌謀濟世艱萬里雲霄黃鵠舉一溪煙雨白鷗閒
眀公忠孝恢前烈拭目旌麾早渡關
定興縣有年堂和本中參政留題
烏府追隨記昔年賦詩聯騎出燕然掾曹愧我無三語
時論知公有二天西省春風人似玉長沙秋晚樹如煙
有年堂上思歸客閒却淵眀種秫田
題興化龍紀寺儀鳳樓(寺近九鯉湖)
深林幽徑出平原野水新畬帶遠村父老焚香瞻使節
禪僧開閣駐軺軒綠隂匝地琴書靜疊嶂連雲草樹繁
夜夢九仙貽好語登樓高興欲孤騫
雨窗有懷雪鶴山人
大象峯前華岳菴雅宜樗散此投簮高僧載酒來山北
故友移家近水南塵世干戈將厭亂道林風月遂幽探
何時雪鶴能相過松下鳴琴興未酣
王晦叔次韻答虎仲威見寄
春來行樂負芳草不見良朋過遠村雲氣有時生石磴
風聲終日在松軒羡君壯志超前烈老我丹心憶至尊
倘肯携書作鄰並瓜山蓬戶竹為門
次韻答朱子中太守見寄
萬壑千巖路欲迷雲中仙館晝聞鷄不嫌小室名匏寄
更擬危巢伴鶴棲磻石會當來幣聘柴扉難可著輪蹄
自憐貧病身無補乞與殘年夀菊齊(朱公年近八十有夀菊堂故云)
水監雙清亭與時敏聯句
每厭風塵思海嶠不知城市有瀛洲青山西去嵐光近
紫閣前臨王氣浮小艇半横蓮渚外好風多在樹枝頭
何當載酒頻相過笑倚闌干對白鷗
寄汪季佩
外兄作尉金溪上賤子迎親南浦邊綵棒政閒惟禄養
敝裘時改復誰憐巢居雲氣熏圖畫部曲春風樂管絃
喜仗周郎問消息書來珍重惠華箋
寄黃存齋
南田隠君七十餘眼眀猶堪細字書挑燈讀易山月落
把酒賦詩秋雨疎可憐邊境尚帶甲何日故園能荷耡
因風折梅問安否惠我佳報今何如
寄鄧子方
雲鶴去山人不遠近聞復在西來山瑶琴夜弄江月白
綵筆醉灑湘雲斑四海交遊成阻隔平生嗜好只清閒
何時過我論心曲林下柴扉晝不關
五排二首
為居中御史題(并序)
僕與居中御史公坐竟日春氣清淑憲治肅然牒
訴不至使人心曠神怡誠可為一道得人喜因觀
如松堂記猶在松廳况四海一家豈分中外聲教
所暨無遠不孚遂成二十四韻少攄鄙懷且以自
勵
諫垣崇柏府察院表松廳執法昭乾象郎官應列星九
重資耳目四海捷風霆清濁由涇渭聰眀在視聽按廵
遵舊典咨訪靡常經出使臨分署如松揭廣庭應儲梁
棟具儼對雪霜形挺特標孤峙芳華德比馨雲煙春靄
靄風雨晝冥冥貞白梅同潔敷榮竹並青歲寒知節操
品彙仰儀刑大厦須扶植顛崖頼底寧何慚蜀廟栢曾
閱舜階蓂縹緲聞天籟蜿蜒隠地靈氣盤龍起蟄風度
鶴梳翎蘚暈衣新繡膏眀刃發硎居然立霄漢颯爾擊
滄溟杜甫遺詩本畢宏開畫屏才疎叨茂選親老覬脩
齡濟濟山東士蕭蕭歴下亭觀風惟黾勉顧影獨伶俜
興已辜泉石行當戒井陘歌謠采田野聲蹟達朝廷漫
續斯堂記期看不朽銘
題寒碧軒
不負滄洲約停橈訪玉溪水從階下響人到竹間迷牖
戶寒光動簾櫳碧浪低綠隂侵坐冷香霧拂雲齊俗士
何由造幽禽自在啼墻東盤石徑籬外築沙堤凉月連
宵好秋聲入暮凄會看龍起蟄還許鳳來棲書帙從兒
讀壺觴待客携他時重相見當作浣花題
五絶九首
山居雜興五首
雨餘見梨山雙峯更疊出白雲繞山飛半空青突兀
桃枝青入簷竹影翠當戶送客過溪橋歸來對風雨
墻頭桑椹落樹上春鳩鳴獨立衡門晚滿川雲氣生
讀易北窗前不知日已暝新月懸林端松風灑蘿徑
讀書豈在多適用一編足君聽芻蕘言可備太史錄
題柯敬仲竹木
丹丘神已化竹樹動寒颸自笑乘槎客相看鬢欲絲
七夕答王詵
紈扇香雲薄絺衣玉露凉相思共今夕星彩動秋光
題淘金驛
至寳埋沙泥良工日淘洗大道在目前求之亦如此
春山瀑布
一夜春雨過千崖飛瀑多青樓散珠箔碧障列銀河
七絶四十九首
題歐陽承旨所書扇面
玉堂學士筆如椽紈扇新題到海邊記得鳳池春宴罷
紫毫香露灑銀箋
題扇寄友人
欲買扁舟訪武夷棹歌聲斷白雲飛幔亭秋早多眀月
載酒吹簫入翠微
舟中作
平沙煙草牛羊集遠岸風林鳥鵲分共喜扁舟向南國
岸帆衝破渡江雲
有懷知已
秋草連天山色青穹廬咫尺隔蓬瀛應隨鳳駕遊仙闕
月下時聞玉珮聲
題水竹居
蒼茫海色栖寒碧知是仙人水竹居凉雨灑窗秋滿坐
清風繞屋水循除
自高唐州至齊河夜題紀懷
東行初喜見青山山色偏宜馬上看明日濟南公事簡
玉泉飛雪潄清寒
驛程迢遰到齊河農務森森生意多聖主每憂民力困
官輸猶自急征科
勤政堂中夜話遲清風生坐覺霜飛山東羣盗今安有
使者何煩着繡衣
戲簡翠林長老求茶
象峯深處得先春簇簇金芽入焙新賸與老禪醒醉夢
也應分惠到山人
建南九曲櫂歌(十首并叙)
余卜居建南梨山之陽川原夷曠如在故鄉心寔
悅而安之始至龍池山下僦田廬以居亡何復遷
遊川詹氏别墅秋日與客臨眺窮山水之勝雖兵
燹之餘而人煙夾岸參差相望清流九曲縈帶前
後村墟隠顯如郛郭白鷺集於猶慕紫芝産於慶
源氣和土腴嘉祥斯應相與濯清泉憩芳樹分鷗
鳥之晴沙讓漁樵之行路因放武夷㳂流而詠步
月而歸富貴浮雲何有於我思昔忠穆鄭公節義
表表至今里名將相人懷猶慕豈偶然哉予也淹
於此何敢追蹤先達姑以識其景仰之意云爾
一曲仙溪匯衆流石梁鑿斷始通舟風生倚竹秋聲早
露滴金盤紫氣浮
二曲人家是後塘廽巒疊嶂互蒼茫小橋南望秦溪路
先到宜君五馬坊
三曲迢迢山下村平林脩竹暎丘園龍池不竭春如海
忠穆餘波及子孫
四曲横山接鄭墩平川曠野見前村漁歌晚渡黃龍圳
樵唱時聞大有源
五曲縈紆清淺流仙源流水不容舟人家門巷成墟市
陽澤桑麻蔭墓丘
六曲中流注碧潭集賢斜對寳華岩秋風詩客歌芝隴
落日歸僧入翠嵐
七曲清陂障斷流農家籬落半沙洲數聲長樂疎鐘晚
棲鳳橋邊景最幽
八曲雲山好卜隣楮衾萑席不憂貧水邊照日鋪晴雪
竹外含風織翠茵
古道通津近萬安石湖雲遶福臺山遊川何處堪招隠
春在滄浪九曲間
棹歌聲遠幔亭空千載滄州興味同今日紫陽山下客
他年人喚采芝翁
入京
端本堂開正萬方儒臣日日近儲皇講眀治道稱堯舜
歴覽人文備憲章
灑天馬乳秋先到卓地鸞旂駕欲回漫擬頌詩随警蹕
愧無才力佐霜臺
上京行幸詞
羣山如畫列層城佳氣灤陽此上京四野穹廬環魏闕
三宫仗馬擁霓旌
眀德城南萬騎過御天門下百官多簫韶九奏風雲會
嵩岳三呼景象和
宫草葱茸拂檻青苑中麀鹿自和鳴雲邊仙子鏘環佩
日暮君王幸穆清
宫樹行行密覆墻雨餘沙淨碧雲凉錦衣花帽金鞍馬
綵仗紅旗夾道光
紅雲靄靄護棕毛紫鳳翩翩下綵絛武士承宣呈角觸
近臣侍宴賜珠袍
近西穹帳是青宫瑞靄祥雲曉日紅寳扇初開顏似玉
金輿方駕氣如龍
送别燕叔義之廣東
過了梅關到五羊滿懷秋思灑飛霜羅浮山下梅華月
千里相思夢亦香
山行五首
兩山之間六七里一嶺上頭千百盤木杪見天披宿霧
雲根坐石潄風湍
深林無路飢猿嘯孤嶂鑱空山鬼愁自信凡軀换仙骨
振衣飛步過山頭
千林竹死皆成紙萬隴叢生總是茶空谷雲深疑路斷
綠隂流水有人家
深谷人家盡力耕老翁稚子笑相迎但愁官府徵租賦
不識風塵有甲兵
閉門高卧夜忩空山酒微酣睡興濃月照紙衾渾是雪
道人身在白雲中
清溪道中
平岡百里青草齊草間鷓鴣朝暮啼隂雲淡日好天氣
風捲野花随馬蹄
次韻題王仲肅書方畫壁
野石層層立翠螺幽篁蒼樹晚烟多夢回渾作江南看
滿壁秋聲落磵阿
石門對酒
故人送我青田酒載到石門山下開坐對銀河酌瓊液
千年玄鶴亦飛來
蜀山雨霽圖
閩南随處好山川疊嶂平林俯釣船爭似春風登蜀道
半空樓閣五雲邊
歌風臺
硉矹高臺沛水涯英雄千載故鄉思雲飛風起歌聲斷
落日蕭蕭草樹悲
題梅寄王維善經歴
春雪飄香度桂林海邦萬里見天心使君欲試調羹手
坐待花殘看綠隂
題梅花寄仲良御史
山中拾得瓊瑶樹寄與霞州御史家自是南閩春信早
東風開到北枝花
與宋景璋劉彦賓登崧臺尋樂亭詩
斷虹閣雨横東嶂斜日棲雲隠暮林尊酒一時江海客
布衣千載聖賢心
題墨梅寄理惟賢大使
皇華使者嶺南回閱遍天涯幾樹梅詩卷滿床香不斷
為君臨得一枝來
題畫梅
上苑孤芳過眼稀心如鐡石苦相思三山海畔黃昏月
雪點寒梢蝶未知
感懷
清眀不雨只狂風竟日塵沙起半空四海疲民皆白骨
人間無淚灑春紅
男兒盖棺事則已壯士拔劔歌莫哀功名富貴我何有
松菊田園歸去來
次韻周叔維竹枝歌
東淮時味頗清嘉蓮實纍纍小勝瓜雪藕鬆甜絲萬縷
令人喫著便思家
月河守閘問船開閘上新痕長綠苔怪㡳篙人相喚急
西江又有使臣來
登能仁寺塔
獨上浮屠第七層乾坤萬象見觚稜東山吹老廬山雪
却捲江聲入建瓴
長廬卧病簡樞密院掾陳子恭
海口雲航浪接天故人瓜戍動經年獨憐南國思親客
夢遶梅花庾嶺邊
