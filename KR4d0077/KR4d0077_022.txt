東坡詩集註卷二十二
宋王十朋撰
時序
新年五首(巖老紹聖三年先生年六十一在惠州即古白鶴基始營新居故有結茆來此)
(住之句)
曉雨暗人日(厚荆楚歲時記正月七日謂之人日以隂晴卜豐耗)春愁連上元水
生挑菜渚(次公世說范宣後園桃菓傷指)煙濕落梅村小市人歸盡孤
舟鶴踏翻猶堪慰寂寞漁火亂黃昏
北渚集羣鷺新年何所之盡歸喬木寺分占結巢枝生
物會有役(次公江淹雜擬詩問君亦何為百年會有役)謀生各及時何當禁
畢弋(厚莊子畢弋之智多則鳥亂扵上矣)看引雪衣兒
海國空自煖春山無限清冰谿紛瘴雨雪菌到江城更
待輕雷發先催凍筍生豐湖有藤菜似可敵蓴羹(厚先生嘗)
(言豐湖有燕脂藤味滑美大類蓴)
小邑浮橋外青山石岸東茶槍燒後有(師顧渚山記團黃茶有一槍兩)
(旗之號)麥浪水前空萬戶不禁酒三年真識翁結茆來此
住(厚戎昱詩結茅同楚客卜築漢江邊)歲晚有無同
荔子幾時熟花頭今已繁揉春先揀樹買夏欲論園居
士常攜客參軍許叩門明年更有味懷抱帶諸孫
和子由除夜元日省宿致齋三首
江湖流落豈關天禁省相望亦偶然等是新年未相見
此身應坐不歸田(次公張平子有歸田賦)
白髮蒼顔五十三家人遥遣試春衫朝回兩袖天香滿
(師杜詩朝罷香煙攜滿袖)頭上銀幡笑阿咸(次公阿咸杜位也甫從子甫於位宅守歲詩守)
(歲阿咸家銀幡元日所賜者)
當年踏月走東風坐看春闈鏁醉翁(師歐陽永叔自號醉翁)白髮
門生幾人在却將新句調兒童
次韻秦少游王仲至元日立春三首
省事天公厭兩回新年春日併相催慇勤更下山隂雪
要與梅花作伴來(厚退之雪間梅詩先期迎獻歲更伴占茲辰)
巳卯佳辰夀阿同(子由小字同叔元日已卯渠本命也)願渠無過亦無功
明年春日江湖上回首觚稜一夢中(次公文選班固西都賦上觚稜而拂)
(金爵注觚稜帝闕之角也子仁杜牧之詩觚稜拂斗極回首上遲遲四朝三十載似夢復非宜)
詞鋒唯作楚騷寒德意還同漢詔寬(縯後漢侯霸傳每春下寬大之詔奉)
(四時之令皆霸所建也)好遣秦郎供帖子盡驅春色入毫端(立春翰林)
(學士供詩帖子)
元日過丹陽明日立春寄魯元翰
堆盤紅縷細茵陳(次公元日作五辛盤)巧與椒花兩鬭新(縯晉劉臻妻陳)
(氏元日獻椒花頌)竹馬異時寧信老(厚白樂天詩一見竹馬戲每思童騃時)土牛
明日莫辭春(縯月令出土牛以送寒氣)西湖弄水猶應早北寺觀燈
欲及辰(堯卿北寺在潤州上元最盛)白髮蒼顔誰肯記曉來頻嚏為
何人(次公詩願言則嚏)
次韻曾仲錫元日見寄(定州作)
蕭索東風兩鬢華年年幡勝翦宫花(厚荆楚歲時記正月七日為人日鏤)
(金薄為人以貼屏風亦戴之頭鬢又造華勝相遺)愁聞塞曲吹蘆管(厚後漢蔡琰云胡人)
(捲蘆葉吹之以作樂謂之胡笳)喜見春盤得蓼芽(子仁杜甫立春詩春日春盤細生菜)吾
國舊供雲澤米(定武齋酒用蘇州米)君家新致雪坑茶(近得曾坑茶)燕
南異事真堪記三寸黃柑擘永嘉(次公永嘉温州也出柑)
除夜大雪留濰州元日早晴遂行中途雪復作
除夜雪相留元日晴相送東風吹宿酒瘦馬兀殘夢葱
曨曉光開旋轉餘花弄下馬成野酌佳哉誰與共須臾
晩雲合亂灑無缺空鵝毛垂馬騣自怪騎白鳳(次公北夢瑣言)
(曹唐遊仙詩玉詔新除沈侍郎便分茅土領東方不知今夜遊何處侍從皆騎白鳳凰堯卿白樂天春雪詩大)
(似落鵝毛密如飄玉屑)三年東方旱逃戶連欹棟老農釋耒歎淚
入饑腸痛春雪雖云晚春麥猶可種敢怨行役勞助爾
歌飯罋(援山東人埋肉於飯下而食之謂之飯罋)
元日次韻張先子野見和七夕寄莘老之作
得句牛女夕(縯七月七月牛女二星當會守夜者見天漢中奕奕白氣光耀五色以此為徵也)
轉頭參尾中(厚月令孟春之月昏參中旦尾中)青春先入睡白髮不遺
窮酒社我為敵詩壇子有功(縯杜牧贈趙蝦詩今代風騷將誰登李杜壇)縮
頭先夏鼈(見玉川子月蝕詩北方寒龜被蛇縛藏頭入殼如入獄又云寒龜夏鼈一種味且當以其)
(肉充臛)實腹鄙秋蟲(次公羅隠蜘蛛賦序蜘蛛秋蟲也致身羅網間)莫唱裙垂綠
(次公永叔詞舞餘裙帶綠雙垂)無人臉斷紅(次公元稹鶯鶯序其臉斷紅而已)舊交懷
賀老(縯李白憶賀監詩嵇山無賀老)新進謝終童(厚終軍傳軍年十八選為博士弟子後為)
(諫議大夫死時年二十餘世謂之終童)袍鶻雙雙瑞腰犀一一通(堯祖漢西域傳)
(贊曰明珠通犀之珍注通犀中央色白通兩頭)小蠻知在否(縯白樂天詩楊柳小蠻腰)試問
囁嚅翁(次公李林宗字直木嘗謂樂天為囁嚅翁)
立春日小集戲李端叔
白髮已十載青春無一堪不驚新歲換聊與故人談牛
健民聲喜鴉嬌雪意酣(厚杜牧之詩鴉嬌村羃羃)霏微不到地和煖
要宜蠶歲月斜川似(次公陶集有遊斜川詩自序云辛丑歲三月五日天氣澄和風物閑)
(美與二三鄰曲同游斜川)風流曲水慙(厚晉武帝問三日曲水之義尚書束晳曰周公初成洛邑)
(因流水以泛酒又秦昭王三日上已置酒河曲有金人捧水心之劒乃因其處立曲水祠二漢相沿皆為盛集)
行吟老燕代坐睡夢江潭丞掾頗哀援(縯後漢馬援為隴西太守賓客)
(故人日滿其門諸曹時白外事援輒曰此亟掾之事何足相煩頗哀老子使得遨遊)歌呼誰怕參
(援西漢曹參為相國相舍後園近吏舍吏日飲歌呼參游園聞吏醉乃反取酒張坐飲大歌呼與相和)衰
懷久灰槁(縞莊子身若槁木心如死灰)習氣尚饞貪白啖本河朔紅
消真劒南(次公白啖荔枝名也紅消梨名也堯祖一本作熊白來河北豬紅削劍南)辛盤得
青韭(次公故事立春日作五辛盤)臘酒是黃柑(次公黃柑以釀酒乃洞庭春色也)歸
卧燈殘帳醒聞葉打庵須煩李居士重說後三三(厚宗門統)
(要無着和尚游五臺到山下遇一老僧問曰此間佛法如何住持僧曰凡聖同居龍蛇混雜無着曰多少衆老)
(僧曰前三三後三三無着和尚罔測)
次韻劉景文路分上元
華燈閟艱歲冷月挂空府三吳重時節九陌自歌舞云
從月幾望(子仁周易月幾望)遂至一百五(縯荆楚歲時記曰去冬節一百五日即有)
(疾風甚雨謂之寒食)嘉辰可屈指樂事相繼武今宵掃雲陣極目
静天宇嬉遊各忘歸闐咽頃未覩飛毬互明滅激水相
吞吐老去反兒童歸來尚鐃鼓(師梁曹景宗應詔分韻賦詩得競病字即援筆)
(立成云去時兒女悲歸來笳鼓競借問行路人何如霍去病)新年暗消雪舊歲添絲
縷(師自冬至後日添一線)何時九江城(惠安潯陽記云其山九疊江亦九派故郡號九江)
相對兩漁父(予舊欲卜居廬山景文近買宅江州)
次韻楊褒早春
窮巷淒涼苦未和君家庭院得春多不辭瘦馬騎衝雪
來聽佳人唱踏莎(士昭世傳曲有踏莎行)破恨徑須煩麴糵(次公退之)
(詩高士例須憐麴糵)增年誰復怨羲娥(次公退之詩掎摭星象遺羲娥)良辰樂事
古難並(縯謝靈運良辰樂事賞心美景四者難并)白髮青衫我亦歌(堯祖盧秉詩青)
(衫白髮病參軍)細雨郊園聊種菜冷官門戶可張羅(厚漢翟公罷廷尉門)
(外可設雀羅)放朝三日君恩重睡美不知身在何
上元侍飲樓上三首呈同列
澹月疎星遶建章(厚前漢武帝時柏梁災於是作建章宫度為千門萬戶宫在未央西長安)
(城外)仙風吹下御爐香侍臣鵠立通明殿(淳翊聖保德傳云張守真朝玉)
(皇大殿覩其扁曰通明不曉其旨因焚香告曰通明之誼切所未喻敢祈真教真君曰上帝上升金殿殿之光)
(明照於帝身身之光明照於金殿光明通徹故為通明殿)一朵紅雲捧玉皇(次公翼聖傳載)
(玉帝坐處常有紅雲擁之雖真仙亦不得見其面也)
薄雪初消野未耕賣薪買酒看昇平(龜父續仙傳許宣平傳云嘗負薪以)
(賣挂一壺每醉吟曰負薪朝出賣沽酒日西歸)吾君勤儉倡優拙(厚史記秦昭王謂范雎曰)
(吾聞之楚之鐵劍利而倡優拙)自是豐年有笑聲
老病行穿萬馬羣九衢人散月紛紛歸來一點殘燈在
猶有傳柑遺細君(侍燕樓上則貴戚争以黃柑遺近臣謂之傳柑縯前漢東方朔伏日詔賜)
(從官肉朔獨拔劍割肉大官奏之朔曰歸遺細君又何仁也)
上元夜(惠州作)
前年侍玉輦端門萬枝燈(次公端門宣德門也元夕皇帝登端門以宴羣臣)璧
月挂罘罳珠星綴觚稜(次公前漢天文志日月如合璧五星如連珠又前漢文帝七年)
(六月未央宫東闕罘罳災)去年中山府老病亦宵興牙旗穿夜市鐵
馬響春冰(次公中山府定州也牙旗府帥之旗鐵馬是定州有之)今年江海上雲
房寄山僧亦復舉膏火松間見層層散策桄榔林林疎
月鬅鬙(次公桄榔木廣南皆有之其株徹頂而後有葉鬅鬙覆下也)使君置酒罷簫
鼔轉松陵狂生來索酒(賈道人也)一舉輒數升浩歌出門去
我亦歸瞢騰
上元夜過赴儋守召獨坐有感(戊寅歲儋州作)
使君置酒莫相違守舍何妨獨掩扉靜看月窗盤蜥蜴
(厚爾雅蜥蜴蝘蜓守宫也在草曰蜥蜴在壁曰蝘蜓)卧聞風幔落蛜蝛(次公詩蛜蝛在室子)
(仁杜詩風幔不依樓)燈花結盡吾猶夢香篆殘時汝欲歸搔首淒
涼十年事傳柑歸遺滿朝衣
追和戊寅歲上元
春鴻社燕巧相違(厚淮南子燕春分而來鴈春分而去燕秋分而北鴈秋分而南)白鶴
峯頭白版扉(次公白鶴峯在惠州白樂天詩書扉扄白版)石建方欣洗牏厠
(縯前漢石建為郎中令事親孝敬每五日洗沐歸謁親入子舍切問侍者取親中裙厠牏身自澣洗)姜龐
不解歎蠨蝛(次公後漢廣漢姜詩妻龐氏事姑至孝東山詩蛜蝛在室蠨蛸在戶)一龕京
口嗟春夢萬炬錢塘憶夜歸(次公京口潤州也錢塘杭州也)合浦賣珠
無復有當年笑我泣牛衣(縯前漢王章嘗疾病無被卧牛衣中與妻訣泣涕其妻呵)
(怒之曰仲卿京師尊貴在朝廷人誰踰仲卿者今疾病困厄不自激昂乃反泣涕何鄙也後章官歷京兆欲上)
(封事妻止之曰獨不念牛衣中泣時邱章果上書下獄死妻子徙合浦以採珠致産百萬次公先生嘗自跋云)
(戊寅上元在儋耳過子夜出予獨守舍作違字韻今庚辰上元已再朞矣家在惠州白鶴峯下過子不眷婦子)
(從余此來其婦亦篤孝悵然感之故和前篇有石建姜龐之句又復悼懷同安君末章故復有牛衣之句悲君)
(亡而喜子存也書以示過看余面勿復感懷)
上元夜游絶句
午夜朧朧淡月黃夢回猶有暗塵香縱横滿地霜槐影
寂寞蓮燈半在亡
春日
鳴鳩乳燕寂無聲(次公杜詩鳴鳩乳燕青春深)日射西窗潑眼明午
醉醒來無一事(次公陳後主詩午醉醒來晚)只將春睡賞春晴
春夜
春宵一刻值千金花有清香月有隂歌管樓臺聲細細
鞦韆院落夜沈沈
癸丑春分後雪
雪入春分省見稀半開桃杏不勝威應慙落地梅花識
却作漫天柳絮飛(厚退之晚春詩楊花榆莢無才思惟解漫天作雪飛次公謝安與謝道韞)
(詠雪道韞云未若柳絮因風起)不分東君專節物故將新巧發隂機(次公)
(退之雪詩曄曄弄隂機)從今造物尤難料更煖須留御臘衣
寒食日得李公擇三絶次韻
從來蘇李得名雙(次公前漢蘇武李陵能詩謂之蘇李唐蘇味道里人李嶠俱以文章顯時)
(號蘇李乂蘇晉李嶠知制誥時號蘇李又蘇頲李乂對掌文誥明皇謂頲曰前朝有李嶠蘇味道今有卿及李)
(乂亦世不乏人)只恐全齊笑陋邦(次公李公擇知齊州故云)詩似懸河供不
辦(縯郭象傳王衍每云聽象語如懸河瀉水注而不竭)故欺張籍隴頭瀧(厚退之詩君乃)
(崑崙渠籍乃隴頭瀧)
簿書鼛鼔不知春(次公周禮以鼛鼔鼔役事)佳句相呼賴故人(子仁謝靈)
(運每於篇章對惠連輒得佳句)寒食德公方上冡歸來誰主復誰賓
巡城已困塵埃眯(次公莊子播糠眯目則天地四方易位師杜詩塵土汙人眼易眯)執
扑仍遭蟣蝨緣(次公左氏華元為植巡城禮司空執扑)欲脱布衫攜素手
(次公選詩盈盈樓上女織織出素手)試開病眼點黃連(來詩謂僕布衫督役)
和子由寒食
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不須編
忽聞啼鵙驚羇旅江上何人治廢田(次公詩七月鳴鵙)
寒食夜
漏聲透入碧窗紗人静鞦韆影半斜沈麝不燒金鴨冷
淡雲籠月照梨花
寒食雨二首
自我來黃州已過三寒食年年欲惜春春去不容惜今
年又苦雨兩月秋蕭瑟(子仁宋玉云悲哉秋之為氣也蕭瑟兮草木摇落而變衰)卧
聞海棠花泥污臙脂雪(任杜詩林花着雨臙脂落)暗中偷負去夜半
真有力(縯莊子藏山于澤藏舟于壑謂之固矣然夜半有力者負之而走昩者不知也)何殊病
少年疾起頭已白
春江欲入戶雨勢來不已小屋如漁舟濛濛水雲裏空
庖煮寒菜破竈燒濕葦那知是寒食但見烏銜紙君門
深九重墳墓在萬里也擬哭途窮(厚晉阮籍率意獨駕不由徑路車跡所窮)
(輒慟哭而反)死灰吹不起(援前漢韓安國坐法抵罪獄吏田甲辱安國安國曰死灰獨不復然)
(乎曰然則溺之)
上巳日與二三子攜酒出游隨所見輒作數句明
日集之為詩故詞無倫次(伯恭先生志林云黃州定慧院東小山上有海)
(棠一株特繁茂每歲盛開時必為置酒已五醉其下矣今年復與參寥及二三子訪焉則園已)
(易主主雖市井人然以余故稍加培治山上多老枳木花白而圓香色皆不凡以余故亦得不)
(伐既飲復憩於尚氏之第尚所居竹林花木皆可喜醉卧閣上稍醒聞座客崔成老彈雷琴作)
(悲風曉角錚錚然意謂非人間也晚乃步出城東入何氏韓氏竹園遂置酒竹隂下興盡乃徑)
(歸元豐七年三月初三日也)
薄雲霏霏不成雨杖藜曉入千花塢(次公莊子原憲杖藜應門)柯丘
海棠吾有詩(子仁黃州東坡圖柯山四望直南高丘故亦名柯丘東西隅海棠一株甚茂)獨
笑深林誰敢侮三杯卯酒人徑醉一枕春睡日停午竹
間老人不讀書留我閉門誰教汝(子仁晉王微之傳吳中士大夫家有竹欲)
(觀之便出造竹下嘯詠良久主人掃灑請坐徽之不顧將出主人閉門徽之賞之盡歡而去)出簷藂
枳十圍大寫真素壁千蛟舞(子仁東坡圖柯丘南尚氏家有叢枳甚大公嘗自為)
(圖之)東坡作塘今幾尺(仔塘在東坡雪堂下先生詩會堂作塘徑千步)攜酒一勞
農工苦却尋流水出東門壊垣古塹花無主(次公杜詩桃花一簇開無)
(主)卧開桃李為誰妍對立鵁鶄相媚嫵開瓶藉草勸行
路不惜春衫汙泥土褰裳共過春草亭扣門轉入韓家
圃(子仁東坡圖春草亭韓家圃皆在東門外)轆轤繩斷井深碧鞦韆索掛人
何所映簾空復小桃枝乞漿不見譍門女南上古臺臨
斷岸雪陣翻空迷仰俯故人饋我玉葉羹火冷煙消誰
為煮﨑嶇束緼下荒徑(子翬前漢蒯通傳云里婦夜亡肉逐婦里母即束緼請火於亡)
(肉家云治狗争肉死遂還婦)婭奼隔花聞好語(次公李賀詩沙路歸來聞好語)更隨
落景盡餘尊却傍孤城得僧宇主人勸我洗足眠倒牀
不復聞鐘鼔(次公杜詩睡美不聞鐘鼔傳)明朝門外泥一尺始悟三
更雨如許平生所向無一遂兹游何事天不阻固知我
友不終窮豈弟君子神所予(次公詩豈弟君子神所勞矣)
海南人不作寒食而以上已上冡余攜一瓢酒尋
諸生皆出矣獨老符秀才在因與飲至醉符盖儋
人之安貧守静者也
老鵶銜肉紙飛灰萬里家山安在哉蒼耳林中太白過
(次公李白詩集有尋城北范居士失道落蒼耳中見范置酒摘蒼耳作)鹿門山下德公回
(縯後漢龐德公攜妻子登鹿門山因採藥不返司馬德操嘗詣德公值德公上冡德操徑入其室命德公妻子)
(速作黍云徐元直當來就此共談其妻子奔走供設須臾德公還直入相就不知何者是客也)管寧投
老終歸去(厚三國志管寧北海朱虚人方天下大亂與邴原王烈等至遼東時避亂者多居郡南而)
(寧居北示無遷志)王式當年本不來(援前漢王式諸博士共薦詔除為博士既至為江公)
(所辱式恥之謂諸生曰我本不欲來諸生彊勸我竟為豎子所辱遂謝病免歸)記取城南上已
日木棉花落刺桐開(厚吳錄地里志交趾安定縣有木綿樹實如酒杯中有綿如蠶之綿)
(可作布又晉安海物異名記刺桐其花丹其枝幹有刺花附幹而生其葉如桐其花側敷如掌形若金鳳)
上巳日與二子迨過游塗山荆山記所見(龜父雲水經云)
(荆山在南郡臨沮縣東北其頂上一池周四十餘步旁有石室桓玄江淹並有詩)
此生終安歸旋軫天下半朅來乘樏廟(子仁虞書禹曰予乘四載汪云)
(謂水乘舟陸乘車泥乘輴山行乘樏也)復作微禹歎(昔自南河赴杭州過此盖二十二年矣援)
(左傳劉定公臨河歎曰美哉禹功明德遠矣微禹吾其魚乎)從祠及彼呱(援書啟呱呱而泣)
像設偶此粲(縯塗山氏禹妻也詩如此粲者何)秦祖當侑坐(次公史記大費與禹)
(平水土已成功帝錫玄圭禹受曰非予能成亦大費為輔舜曰咨爾費贊禹功其賜爾皂斿是為伯翳賜姓嬴)
(氏也)夏郊亦薦裸(厚禮記祭法夏后氏禘黃帝而郊鯀)可憐淮海人尚記弧
矢旦(淮南人相傳禹以六月生是日數萬人會山上縯禮記男子生以桑弧蓬矢射天地四方)荆山
碧相照楚水清可亂刖人有餘坑(厚劉向新序荆人卞和得玉璞而獻之荆)
(厲王使玉尹相之曰石也王以和為謾而斷其左足厲王薨武王即位和復奉玉璞又以為謾而斷其右足及)
(共王即位奉玉璞而哭於荆山中共王聞之乃使人理其璞而得寶焉名曰和氏之璧)美石肖温
贊(荆山下有卞和採玉坑石色如玉不受鑱刻取出山下輙變色不復温潤)龜泉木杪出牛
乳石池漫(龜泉在荆山下色白而甘真陸羽所謂石池漫流者有石記云唐正元中隨白龜流出)
小兒強好古侍史笑流汗歸時蝙蝠飛(次公退之詩黃昏到寺蝙蝠飛)
炬火記遠岸
送春示友人
夢裏青春可得追欲將詩句絆餘暉酒闌病客惟思睡
蜜熟黃蜂亦懶飛芍藥櫻桃俱掃地(病過此二物)鬢絲禪榻
兩忘機(縯杜牧詩今日鬢絲禪榻畔茶煙輕颺落花風)憑君借取法界觀(縯華嚴經)
(法界觀以在日為觀以理無礙事無礙理事無礙事事無礙為四觀云)一洗人間萬事非
(來書云近看此書余未嘗見也)
三月二十九日二首
南嶺過雲開紫翠(次公杜牧詩千峯横紫翠養源杜詩絶壁過雲開錦繡)北江飛
雨送淒涼(子仁杜詩宵殘雨送涼)酒醒夢回春盡日(厚李涉詩終日昏昏醉夢)
(間忽聞春盡強登山)閉門隠几坐燒香(厚莊子南郭子綦隠几而坐仰天而嘘)
門外橘花猶的皪牆頭荔子已斕斑樹暗草深人静處
捲簾欹枕卧看山
首夏官舍即事
安石榴花開最遲(堯卿博物志張騫使蜀得石榴)絳裙深樹出幽菲吾
廬想見無限好(厚陶潛詩吾亦愛吾廬)客子倦游胡不歸座上一
尊雖得滿(縯孔北海曰座上客常滿尊中酒不空吾無事矣)古來四事巧相違
(厚謝靈運曰良辰美景賞心樂事四者難并)令人却憶湖邊寺垂柳隂隂晝
掩扉
次韻朱光庭初夏(堯卿字公琰與公同年)
朝罷人人識鄭崇直聲如在履聲中(縯前漢鄭崇字子游哀帝櫂為尚書)
(僕射數諫争上初納用之每見曳革履上笑曰我識鄭尚書履聲)卧聞疎響梧桐雨(厚孟)
(浩然詩疎雨滴梧桐)獨詠微涼殿閣風(援柳公權聯句薰風自南來殿閣生微涼)諫苑
君方續承業(縯南史李承業集古今章疏作諫苑)醉鄉我欲訪無功(厚唐王績)
(字無功作醉鄉記)陶然一枕誰呼覺牛蟻初除病後聰(援晉殷仲堪傳)
(父嘗患耳聰聞牀下蟻動謂之牛鬭)
端午游真如遲适遠從子由在酒局
一與子由别却數七端午身隨綵絲繫(任五月五日以五綵絲繫臂辟)
(兵及鬼令人不病瘟名長命縷)心與昌歜苦(次公周禮醢人昌本麋臡藥性論昌蒲味辛苦)今
年匹馬來佳節日夜數兒童喜我至典衣具雞黍水餅
既懷鄉飯筒仍愍楚(厚續齊諧記屈原以五月五日投汨羅水而死楚人哀之至此日以)
(竹筒貯飯祭之)謂言必一醉快作西川語寧知是官身糟麴同
薰煮獨攜三子出古刹訪禪祖高談付梁羅詩律到阿
虎歸來一調笑慰此長齟齬(梁羅遲适小名)
立秋日禱雨宿靈隠寺同周徐二令
百重堆案掣身閒(師杜甫任華州司功有早秋苦熱堆案相仍詩)一葉秋聲對
榻眠(次公淮南子一葉落知天下秋)牀下雪霜侵戶月枕中琴筑落階
泉﨑嶇世味嘗應遍寂莫山棲老漸便惟有憫農心尚
在起瞻雲漢更茫然(任詩旱既大甚瞻彼雲漢)
七月五日二首
避謗詩尋醫畏病酒入務(師詩尋醫謂不作詩也酒入務謂止酒不飲也)蕭條
北窗下長日誰與度今年苦炎熱(厚唐文宗聯句人皆苦炎熱)草木
困薰煮況我早衰人幽居氣如縷(縯杜詩更深氣如縷)秋來有佳
興秫稻已含露還復此微吟往和糟牀注(厚杜詩賴知禾黍秋已覺)
(糟牀注)
何處覓新秋蕭然北臺上(子仁李白詩何處聽秋聲蕭蕭北窗竹)秋來未
云幾風日已清亮雲間聳孤翠林表浮遠漲新棗漸堪
剥晚瓜猶可餉西風送落日萬竅含悽悵念當急行樂
白髮不汝放(子仁杜詩苦遭白髮不相放)
中秋月三首寄子由
慇懃去年月㶑灧古城東憔悴去年人卧病破窗中徘
徊巧相覓窈窕穿房櫳月豈知我病但見歌樓空撫掌
三歎息扶杖起相從天風不相哀吹我落瓊宫白露入
肝肺夜吟如秋蟲坐令太白豪化為東野窮餘年知幾
何佳月豈屢逢寒魚亦不睡竟夕相噞喁(厚左思吳都賦泝洄逆流)
(噞喁沈浮)
六年逢此月五年照離别(中秋有月凡六年矣惟去歲與子由會於此)歌君
别時曲滿坐為悽咽(子由有水調歌頭)留都信繁麗此會豈輕
擲(留都言南京也太祖興王處有留官司故云)鎔銀百頃湖(次公劉夢得詩洞庭秋月生湖)
(心層波萬頃如鎔銀)挂鏡千尋闊三更歌吹罷人影亂清樾(厚樾木隂)
(也)歸來北堂下寒光翻露葉喚酒與婦飲念我向兒說
豈知衰病後空盞對黎栗但見古河東&KR1593;麥如鋪雪欲
和去年曲復恐心斷絶
舒子在汶上開門相對清(舒煥試舉人鄆州)鄭子向河朔(鄭僅赴北)
(京戶曹)孤舟連夜行頓子雖咫尺兀如在牢扃(頓起來徐試舉人)
趙子寄書來水調有餘聲(今日得趙杲卿書猶記余在東武中秋所作水調歌頭)
悠哉四子心共此千里明(次公謝莊月賦美人邁兮音塵闕隔千里兮共明月)明
月不解老良辰難合并四顧座上人聚散如流萍嘗聞
此宵月萬里同隂晴(故人史生與余言嘗見海賈云中秋有月則是歲珠多而圓賈人以)
(此候之雖相去萬里他日會合相問隂晴無不同者)天公自着意此會那可輕明
年各相望俯仰今古情
中秋見月和子由(子由自南京寄詩云西風吹暑天益高明月耿耿分秋毫彭城)
(閉門青嶂合坐聽百步嗚飛濤使君攜客登燕子月色着人如着水筵前不設鼔與鐘處處笛)
(聲相應起浮雲捲盡流金九戲馬臺西山鬱蟠杯中綠酒一時盡衣上白露三更寒扁舟明月)
(浮古汴迴首逡巡陵谷變河吞巨野入長淮城沒黃流只三板明年築城城似山伐木為堤堤)
(更堅黃樓未成河已退空有遺跡令人看城頭看月應更好河流深處今生草子孫免被魚鼈)
(食歌舞聊寬使君老南都從事老更貧羞見青天月照人飛鶴投籠不能出曾是彭城座上客)
明月未出羣山高瑞光千丈生白毫一杯未盡銀闕湧
亂雲脱壊如崩濤誰為天公洗眸子(縯退之效月蝕詩念此日月者為天)
(之眼睛)應費明河千斛水遂令冷看世間人照我湛然心
不起西南大星如彈丸(次公謝朓詩流轉如彈丸)角尾奕奕蒼龍蟠
(厚盧仝月蝕詩東方蒼龍角插戟尾曳風)今宵注眼看不見更許螢火争清
寒何人艤舟臨古汴千燈夜作魚龍變曲折無心逐浪
花低昂赴節隨歌板(是夜賈客船中放水燈)青熒滅沒轉山前浪
颭風回豈復堅明月易低人易散歸來呼酒更重看堂
前月色愈清好咽咽寒螿鳴露草卷簾推戶寂無人窗
下咿啞惟楚老(近有一孫名楚老)南都從事莫羞貧對月題詩
有幾人明朝人事隨日出(縯武元衡詩無因駐清景日出事還生)怳然一
夢瑶臺客(次公李公垂鶯鶯歌怳然夢作瑶臺客)
九日次韻王鞏
我醉欲眠君罷休(縯陶潛性嗜酒有酒輒醉每謂客曰我醉欲眠卿且去子仁史記吳王謂)
(孫子曰將軍罷休就舍)已教從事到青州(厚桓温有主簿善别酒好者為青州從事惡者)
(為平原督郵青州有齊郡平原有鬲縣從事謂到臍下督郵言在膈上住也)鬢霜饒我三千
丈(援李白詩白髮三千丈緣愁似箇長)詩律輸君一百籌(師歐陽公歸田錄呂文穆公未)
(第時薄游一縣胡大監旦方隨其父宰是邑遇吕甚薄客有喻胡曰吕工於詩宜少加禮胡問警句客舉曰挑)
(盡寒燈不成夢胡笑曰乃是一渴睡漢爾吕甚恨而去明年首中甲科寄聲於胡曰渴睡漢狀元及第矣胡曰)
(待我明年第二人及第輸君一籌既而次牓亦中首選)聞道郎君閉東閣(縯李商隠師令)
(狐楚常呼楚子綯為郎君綯為翰林學士商隠上謁不見因題詩云郎君官貴施行馬東閣無因更重窺)且
容老子上南樓(厚晉庾亮在武昌諸佐吏殷浩之徒秋夜共登南樓亮忽至諸人起避亮徐曰)
(諸君少住老子於此興復不淺)相逢不用忙歸去明日黃花蝶也愁
次韻蘇伯固主簿重九
雲間朱袖拂雲和應是長松掛女蘿(援周禮雲和之琴瑟次公李白寄遠)
(詩三鳥别王母銜書來相過遥知玉窗襄纖手弄雲和奏曲有深意青松交女蘿)髻重不嫌黃
菊滿(子仁杜甫詩菊花須插滿頭歸)手香新喜綠橙搓(㳄公韓渥詩手香如橘嫩)墨
翻衫袖吾方醉(次公趙壹善草書日一枝筆月數丸墨領袖如皂唇齒皆黑)紙落雲
煙子患多(縯杜詩揮毫落紙如雲煙次公張華謂陸機曰人患才少子患才多)只有黃雞
與白髮玲瓏應識使君歌(次公白樂天醉歌云歌罷胡琴掩秦瑟玲瓏再拜歌初畢)
(誰道使君不解歌聽唱黃雞與白日黃雞催曉丑時鳴白日催年酉時沒腰間紅綬挂未穏鏡襄朱顔看已失)
(玲瓏玲瓏柰老何使君歌了汝更歌)
九日次定國韻
朝菌無晦朔蟪蛄疑春秋(縯莊子朝菌不知晦朔蟪蛄不知春秋)南柯已
一世我眠未轉頭(援異聞集淳于棼嘗夢至一國曰大槐宫入國王以女妻拜為南柯太守)
(夢中倏忽若度一世及覺而理之乃宅南大槐樹下蟻穴也)仙人視吾曹何異蜂蟻
稠不知蠻觸氏自有兩國憂(縯莊子有國於蝸之左角者曰觸氏有國於蝸之右)
(角者曰蠻氏相與争地而戰伏尸百萬)我觀去來今(次公維摩經天女曰皆以世俗文字數故)
(說有三世非謂菩提有去來今)未始一念留奔馳竟何得而起無窮羞
王郎誤涉世屢獻久不酬黃金散行樂清詩出窮愁俛
仰四十年始知此生浮(縯莊子其生若浮)軒冕陳道路往往兒
童收封侯起大第或是君家騶(次公前漢李廣言廣之軍吏士卒或取封侯晁)
(唐人作郭汾陽詩咸陽原上英雄骨半在君家養馬來)似聞負販人中有第一流
炯然徑寸珠藏此百結裘(子仁董威輦在洛陽時出入於市得殘繒帛輒結以為衣)
(號曰百結裘)意行無車馬(次公劉禹錫詩意行無舊路)倏忽略九州邂逅
獨見之天與非人謀笑我方醉夢衣冠戲沐猴(縯前漢項羽傳)
(董生曰人謂楚人沐猴而冠果然)力盡病騏驥(次公杜詩草黃騏驥病)伎窮老伶
優(次公荀子鼯鼠五伎而窮)北方有雲根寸田自可耰(援黃庭内景云寸田尺宅)
(可理生)會當無何鄉同作逍遥游(次公莊子内篇逍遥游)歸來城郭
是空有纍纍丘(程續搜神記遼東華表桂上有鶴言曰有鳥有鳥丁令威去家千歲今來歸城)
(郭猶是人民非何不學仙冡纍纍)
丙子重九二首
三年瘴海上越嶠真我家登山作重九蠻菊秋未花惟
有黃茒浪堆隴生㘭窊蜑酒孽衆毒酸甜和梨楂何以
侑一尊鄰翁饋鼃蛇亦復強取醉讙謠雜悲嗟今年吁
惡歲僵仆如亂麻(厚前漢天文志秦以兵内兼六國外攘四夷死人如亂麻)此會我
雖健(次公杜甫重九詩明年此會知誰健醉把茱萸子細看)狂風卷朝霞使我如
霜月孤光挂天涯西湖不欲往暮樹號寒鵶
窮途不擇友過眼如亂雲餘子誰復數(縯後漢襧衡曰大兒孔文舉小)
(兒楊德祖餘子碌碌不足數)坐閱兩使君共飲去年堂俯看秋水紋
(厚古樂府渡遼本自有將軍寒風蕭蕭生水紋)此水與此人相追兩沄沄(次公退之)
(詩浪波沄沄去)老去各休息造物嗟長勤佳哉此令節不惜與
子分何以娛我客游魚在清濆水師三百指(次公史記僮手指千)
鐵網欲掩羣(厚禮記大夫不掩羣)獲多雖一快買放尤可欣此樂
真不朽明年我歸耕
九日袁公濟有詩次其韻
古來靜治得清閒我愧真長也一班舉酒東榮挹江海
回樽落日勸湖山平生傾盖悲歡裏早晩抽身簿領間
笑指西南是歸路倦飛弱羽久知還
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸來洗鞾韈
豈知還復有今年把盞對花容一呷莫嫌酒薄紅粉陋
終勝泥中千柄鍤黃樓新城壁未乾青荷已落霜初殺
朝來白露細如雨南山不見千尋刹樓前便作海茫茫
(彦章木玄虚海賦茫茫積流合形内虚)樓下空聞櫓鴉軋薄寒中人老可
畏(師宋玉九辯憯悽增欷兮薄寒之中人)熱酒澆腸氣先壓(次公退之詩數杯澆腸雖)
(暫醉皎皎萬慮醒還新)煙消日出見漁村(次公柳子厚詩煙消日出不見人)遠水
鱗鱗山齾齾(次公郭璞詩潛波渙鱗起)詩人猛士雜龍虎(坐客三十餘人皆知)
(名之士次公崔班灼灼歌坐中之客皆龍虎)楚舞吳歌亂鵝鴨(子仁李白詩吳歌楚舞歡)
(未畢青山欲銜半邊日次公李愬夜入蔡州擊鵝鴨池以亂軍聲)一杯相屬君勿辭(次公)
(退之詩一杯相屬君當歌)此境何殊泛清霅(次公霅溪在湖州齾五轄反齒缺也)
九日邀仲屯田為大水所隔以詩見寄次其韻
無復龍山對孟嘉(援晉桓温與孟嘉九日宴龍山)西來河伯意雄誇(縯莊)
(子秋水時至河伯欣然自喜以天下之美在已)霜風可使吹黃帽(厚史記鄧通傳櫂船者為)
(黃頭郎徐廣曰著黃愒也)樽酒那能泛浪花(任杜甫詩閃閃浪花翻)謾遣鯉魚
傳尺素(援選詩客從遠方來遺我雙鯉魚呼童烹鯉魚中有尺素書)却將燕石報瓊
華(縯列子宋之愚人得燕石以為玉周人曰此燕石也瓦礫不殊次公詩尚之以瓊華)何時得見
悲秋老(縯宋玉曰悲哉秋之為氣也)醉裏題詩字半斜
次韻張十七九日贈子由
干戈萬槊擁笓籬(援晉史傳咸劾事云令史張濟案行城東有新立屋間笓籬障二十丈)
九日清樽豈復持(是日南都勅使按兵)官事無窮何日了(厚晉傅咸傳楊)
(濟與咸書曰天下大器非可稍了而相觀每事欲了生子癡了官事官事未易了也了事正作癡復為快耳)
菊花有信不吾欺逍遥瓊館真堪羨取次塵纓未可縻
迨此暇時須痛飲(子仁詩云迨我暇矣飲此醑矣安國杜詩痛飲真吾師)他年長
劒拄君頥(援田單攻狄不能下齊兒謠曰大冠如箕長劍拄頥攻狄不下壘於梧丘次公李白詩何)
(必攜長劍拄頥事玉階)
次韻王庭老和張十七九日見寄
霜葉投空雀啅籬上樓筋力強扶持對花把酒未甘老
膏面染鬚聊自欺(堯卿劉夢得詩近來時世輕先輩好染髭鬚事後生)無事亦知
君好飲(厚史記陳軫謂犀首曰公何好飲也曰無事也曰吾令公厭事可乎)多才終恐世
相縻請看平日銜杯口(子仁杜詩生前相遇且銜杯)會有金椎為控
頥(厚莊子儒以詩禮發冡大儒臚傳曰東方作矣事之若何小儒曰未解裙襦口中有珠詩固有之曰青青)
(之麥生於陵陂生不布施死何含珠為儒以金椎控其頤徐剔其頰無傷口中珠)
冬至日與諸生飲
小酒生黎法(厚國朝會要今儋崖萬安皆與黎為境其服屬州縣者乃熟黎其居山洞無征者為)
(生黎)乾糟瓦盎中芳辛知有毒滴瀝取無窮凍醴寒初泫
春醅煖更饛華夷兩樽合醉笑一歡同里閈峨山北田
園震澤東(次公峩山在眉州震澤在常州)歸期那敢說安訊不曾通鶴
髮驚全白犀圍尚半紅愁顔解符老夀耳鬭吳翁得穀
鵝初飽亡猫鼠益豐黃薑收土芋蒼耳斫霜叢(子翬唐王寔山)
(居要錄云收蒼耳法取未經霜者)兒瘦緣儲藥奴肥為種菘頻頻非竊
食(次公揚子頻頻之黨甚於鶯斯亦賊夫糧食而已)數數尚乘風(縯莊子列子遇風而行其)
(於致福者未數數然也)河伯方夸若(援莊子秋水河伯順流而行至于北海東面而視不見水)
(端於是河伯始旋其面目望洋向若而歎曰野語有之曰聞道百以為莫已若者我之謂也)靈媧自
舞馮(厚楚辭遠游篇使湘靈鼔瑟兮令海若舞馮夷又司馬相如大人賦使靈媧鼔瑟而舞馮夷)歸
途陷泥淖炬火燎茆蓬膝上王文度(縯晉王坦之字文度父述愛之雖長)
(大猶抱置膝上)家傳張長公(次公史記張釋之為廷尉不阿守法景帝時為太子釋之劾不下公)
(車後事景帝歲餘為淮南王相猶尚以前過也久之釋之卒其子曰摯字長公官至大夫免以不能取容當世)
(故終身不仕)和詩仍醉墨戲海亂羣鴻(厚智果師論王羲之書如羣鴻戲海)
殘臘獨出二首
幽尋本無事獨往意自長釣魚豐樂橋採杞逍遥堂羅
浮春欲動雲日有清光處處野梅開(厚杜詩江路野梅香)家家臘
酒香路逢眇道士疑是左元放(厚神仙傳左慈字元放徐墮有道術居丹徒慈)
(過之墮門下客欺慈云徐公不在慈便去客即報徐公有一老翁眇目吾見其不急之人因欺之云公不在矣)
(公曰咄咄此是左公過我)我欲從之語恐復化為羊(縯曹操忌左慈欲殺之慈走入)
(羊羣操知不可得乃令就羊中告之曰不復相殺本試君之術耳忽有一老羝屈前兩膝人立而言曰遽如許)
(即往赴之而羊數百並屈膝人立云遽如許遂莫知所取焉)
江邊有微行(次公詩遵彼微行)詰曲背城市平湖春草合步到
棲禪寺堂空不見人老稚掩關睡所營在一食(子仁陶詩傾身)
(營一飽少許便有餘)食已寧復事客來豈無得施子静掃地風松
獨不静送我作鼔吹
除夜野宿常州城外二首
行歌野哭兩堪悲遠火低星漸向微病眼不眠非守歲
鄉音無伴苦思歸重衾脚冷知霜重新沐頭輕感髮稀
多謝殘燈不嫌客孤舟一夜許相依
南來三見歲云徂直恐終身走道途老去怕看新歷日
退歸擬學舊桃符(縯漢制大儺敺除畢立桃木板於門畫神荼鬱壘以禦凶)煙花已
作青春意霜雪偏尋病客鬚但把窮愁博長健不辭最
後飲屠酥(厚崔寔四民月令元旦進椒柏酒次第從少至老今屠酥其遺意也堯卿屠酥草庵也古)
(人居庵作酒因以為名)
歲晩相與饋問為饋歲酒食相邀呼為别歲至除
夜達旦不眠為守歲蜀之風俗如是余官於岐下
歲暮思歸而不可得故為此三詩以寄子由
饋歲
農工各已收(次公左傳妨於農收)歲事得相佐(次公殷武詩歲事來辟左傳以相輔)
(佐)為歡恐無及假物不論貨山川隨出産貧富稱小大
寘盤巨鯉横發籠雙兔卧富人事華靡綵繡光翻座貧
者愧不能(次公王符潛夫論浮侈篇富者競欲相過貧者恥不逮及也)微摰出舂磨
(次公微摯微尠之操摯也)官居故人少里巷佳節過亦欲舉鄉風獨
唱無人和
别歲
故人適千里臨别尚遲遲(次公莊子適千里者三月聚糧)人行猶可復
歲行那可追問歲安所之遠在天一涯(次公選詩各在天一涯)已
逐東流水赴海無歸時(堯卿古樂府百川東到海何時復西歸)東隣酒初
熟西舍彘亦肥且為一日歡(次公列子舜禹周孔四聖人者生無一日之歡死有)
(萬世之名堯卿謝靈運詩且盡一日娱)慰此窮年悲勿嗟舊歲别行與新
歲辭去去勿回顧還君老與衰
守歲
欲知垂盡歲有似赴壑蛇修鱗半已沒去意誰能遮況
欲繫其尾(次公晉惠賈皇后云繫狗當繫頸今反繫其尾)雖勤知柰何兒童彊
不睡相守夜諠譁晨雞且勿唱更鼔畏添撾坐久燈燼
落起看北斗斜明年豈無年心事恐蹉跎努力盡今夕
少年猶可誇(子仁樂天詩猶有誇張少年處笑呼張丈喚殷兄)
東坡詩集註卷二十二
