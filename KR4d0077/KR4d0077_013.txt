東坡詩集註卷十三
宋王十朋撰
酬和
次韻道潛留别
為聞廬嶽多真隱故就高人斷宿攀已喜禪心無别語
尚嫌剃髮有詩斑(任唐僧詩云髮為作詩斑)異同更莫疑三語(縯晉王戎)
(問阮瞻曰聖人貴名教莊老明自然其旨同異瞻曰將無同戎咨嗟良久即命辟之時人謂之三語掾)物
我終當付八還(厚楞嚴經佛言明還日輪暗還黑月通還戶牖壅還牆宇緣還分别頑虛還空)
(欝渤還塵清明還霽世間一切所有不出斯類汝見八種見精明性當欲誰還)到後與君開北
戶舉頭三十六青山(次公三十六峰以言嵩山)
次韻葉致遠見贈
欲求五畝寄樵蘇(次公左太冲魏都賦樵蘇往而無忌注樵木蘇草也)到處留連
似賈胡(縯後漢馬援征五溪水疾船不得上耿舒與兄弇書曰伏波類西域賈胡到處輙止以是失利)
信命不須歌去汝(厚詩逝將去汝適彼樂土)逢人未免歎猶吾(援論語崔)
(子弑齊君陳文子有馬十乘棄而違之至於他邦則曰猶吾大夫崔子也)人皆勸我杯中物
(縯陶詩天運苟如此且進杯中物子任李白憶賀監詩昔好杯中物今為松下塵倬吳衎好飲後醉詬權貴遂)
(戒飲阮宣命飲衎曰近斷飲宣以拳歐其背曰看看老逼痴漢忍斷杯中物邪抑而飲之)我獨憐君
屋上烏(縯武王克殷曰將柰其士衆何太公曰愛其人者兼屋上之烏杜詩丈人屋上烏人好烏亦好)
一技文章何足道(厚杜詩文章一小技於道未為尊)要知摩詰是文殊
(師佛告文殊師利汝行諸維摩詰問候文殊師利言彼上人者難為酬對深達實相善說要法堯卿維摩詰經)
(曰文殊師利問維摩詰我等各自說巳仁者當說何等是菩薩不二法門時維摩詰默然無言文殊師利歎曰)
(善哉善哉乃至無有文字語言是真入不二法門)
次韻杭人裴維甫
餘杭門外葉飛秋尚記居人挽去舟一别臨平山上塔
(次公臨平山在杭州仁和縣)五年雲夢澤南州(次公杜牧憶齊安郡詩平生睡足處雲夢)
(澤南州即黃州也)凄凉楚些緣君發邂逅秦淮為子留(次公秦淮在江)
(寧府秦望氣者言江東有天子氣故鑿地脉斷連岡改為秣陵方山是其斷處水為秦淮)寄謝西湖
舊風月故應時許夢中遊
次韻叚縫見贈
季子東周負郭田(縯蘇秦東周雒陽人嘗曰使我有雒陽負郭田二頃豈能佩六國相印乎)
須知力穡是家傳(次公書云若農服力田穡)細思種薤五十本(厚龔遂為)
(渤海太守勸民口種百本薤五十本葱一畦韭)大勝取禾三百廛(援詩不稼不穡胡取禾三)
(百廛兮)若得與君連北巷故應終老忘西川短衣匹馬非
吾事只擬關門不問天(次公杜詩自斷此生休問天杜曲幸有桑麻田短衣匹馬隨李)
(廣看射猛虎終殘年)
次韻滕元發許仲途秦少游
二公詩格老彌新醉後狂吟許野人坐看青丘吞澤芥
(任司馬相如子虛賦曰秋田乎青丘彷徨乎海外吞若雲夢者八九於其胷中曾不芥蔕)自慙潢潦
薦溪蘋(厚左傳澗溪沼沚之毛潢汙行潦之水)兩邦旌纛灮相照十畝鋤
犂手自親(次公兩邦旌纛意者膝元發許仲途皆為太守乎然破題指之為許野人未省十畝鋤犁)
(又先生自言也)何似秦郎妙天下明年獻頌請東廵(厚後漢馬融上東廵)
(頌安帝竒其文次公此末句方言少遊則兩邦旌纛以言滕許審矣)
次韻蔣穎叔(堯卿名之竒公嘉祐二年章衡榜與穎叔同登第)
月明驚鵲未安枝一棹飄然影自隨江上秋風無限浪
枕中春夢不多時(次公歐陽永叔詞語云來如春夢不多時枕中字特用字耳不必指邯鄲)
(吕翁枕也)瓊林花草聞前語罨畫谿山指後期(縯劉商隱愛義興之罨畫)
(溪遂葺居焉次公先生詩尾本註所謂陽羡則常州也古云陽羡三湖九溪地志云今只有六溪其三溪不知)
(其處而六溪之中有荆溪則首受蕪湖東至陽羡入海圻俗呼為罨畫溪)豈敢便為雞黍約
玉堂金殿要論思(符詩記及第時瓊林宴坐中所言且約同卜居陽羡)
和王斿二首(斿平父子)
異時長怪謫仙人(辰翁謂平父)舌有風雷筆有神(縯杜詩下筆如有神)
(師退之詩舌作霹靂飛倬董仲舒荅策下筆疑有神助)聞道騎鯨遊汗漫(厚杜詩若逢李)
(白騎鯨魚道甫問訊今何如淮南子盧敖遊於北海逢若士謂曰子處矣吾方與汗漫期於九垓之上)憶
曾捫蝨話悲辛(援晉書王猛隱於華山懷佐世之志桓温入關猛被褐而詣之面談當世之事)
(捫蝨而言旁若無人温察而異之次公李白贈張相鎬詩曰捫蝨對桓公願得論悲辛)氣呑餘子
無全目(次公禰衡云大兒孔文舉小兒楊德祖餘子碌碌不足數又選詩驚雀無全目)詩到諸
郎尚絶倫白髮故交空掩卷淚河東注問蒼旻(次公退之詩我)
(不如水東注子仁杜詩獨有淚成河經天復東注)
嫋嫋春風送渡關娟娟霜月照生還(次公古詩有娟娟霜月)遲留
歲暮江淮上來往君家伯仲間未厭冰灘吼新洛(厚汴渠舊)
(引黃河元豐中始以洛水易之謂之清汴或謂之新洛)且看松雪媚南山(厚南山泗州之)
(山為名都梁山)野梅官柳何時動(繽杜甫西郊詩市橋官柳細江路野梅香)飛蓋長
橋待子閒(次公長橋泗州之橋)
次韻張琬(堯卿字德父治平二年彭汝礪榜登第)
新洛霜餘兩岸隆塵埃舉袂識西風(縯晉書王導不平庾亮之擅權每遇)
(西風塵起舉扇自蔽曰元規塵汙人)臨淮自古多名士(次公此汝潁多竒士之變也)尊
酒相從樂寓公(厚禮諸侯不臣寓公)半日偷閒歌笑裏百年暗盡
往來中知君不向窮愁老尚有清詩氣吐虹(次公選云慷慨則氣)
(成虹霓)
和人見贈
只寫東坡不著名此身已是一長亭壯心無復春流起
衰鬢從教病葉零知有雪兒供筆硯(縯李密有歌妓名雪兒賓客有詩詞)
(竒麗中意者即付雪兒叶音律而歌之師韓定之詩曰盛德好將銀筆述麗詞堪與雪兒歌)應嗤竈
婦洗盆缾(次公禮記奥者老婦之祭也盛於盆尊於瓶注云奥或作竈)回來索酒公
應厭京口新傳作客經
次韻王定國南遷回見寄
土暈銅花蝕秋水(次公秋水以言利也寳劍光如秋水)要須悍石相礱砥
十年冰蘗戰膏粱(次公冰蘖以言清苦白樂天所謂飲冰食蘗也)萬里煙波濯
紈綺歸來詩思轉清激百丈空潭數魴鯉逝將桂浦擷
蘭蓀不記槐堂收劒履(縯定國家有三槐堂)却思庾嶺今何在更
說彭城真夢耳(來詩述彭城舊遊)君知先竭是丼井(厚莊子直木先伐丼)
(井先竭)我願得全如苦李(縯晉王戎傳戎嘗與羣兒戲於道側見李樹多實等輩競趨之)
(戎獨不往或問其故戎曰樹在道旁而多子必苦李也取之果然)妄心不復九回腸至
道終當三洗髓(堯卿太平廣記東方朔元豐中游鴻蒙之澤忽遇老母採桑於白海之濱俄而)
(有黃眉翁指母以語朔曰昔為吾妻託形於太白之精今汝亦此精也吾却食吞氣巳九千餘年目中童子皆)
(有青光能見幽隱之物三千年一返骨洗髓三千年一剥皮伐毛吾生來巳三洗髓三伐毛矣)廣陵陽
羡何足較(次公廣陵揚州陽羡常州也)只有無何真我里(持晦買田陽羡來詩)
(以為不如廣陵縯莊子出六極之外而遊無何有之鄉)樂全老子今禪伯(張安道也定國)
(其婿)掣電機鋒不容擬(次公掣電緣交激若拄於箭鋒)心通豈復問云何
印可聊須答如是(厚維摩詰言若尼如是坐者佛所印可)相逢為我話留
滯(次公司馬遷自叙云太史公留滯周南)桃花春漲孤舟起(縯西漢杜欽言來年桃花)
(水盛河必羡溢)
和王勝之三首
城上湖光暖欲波美人唱我踏春歌(次公異聞集載邢鳳之子夢一美人)
(歌踏陽春之曲曰踏陽春人間二月雨和塵陽春踏盡秋風起愁盡人間白髮人性之酉陽雜爼云元和初有)
(士人因醉臥廳中及醒見古屛上婦人等悉於床前踏歌歌曰長安女兒踏春陽無處春陽不斷腸士人驚叱)
(之忽然上屏)魯公賓客皆詩酒誰是神仙張志和(次公玄真子姓張名)
(志和魯國公顔真卿與之友善真卿為湖州刺史與門客會飲乃唱和為漁父詞其首唱即志和之詞曰西塞)
(山邊白鷺飛桃花流水鱖魚肥青蒻笠綠簔衣斜風細雨不須歸真卿與陸鴻漸徐士衡李成矩共唱和二十)
(五首逓相誇尚)
齋釀如澠漲綠波(縯左傳晉侯以齊侯宴投壺齊侯舉矢穆子曰有酒如澠有肉如陵寡君)
(中此與君代興)公詩句句可絃歌流觴曲水無多日更作新詩
繼永和(厚王羲之蘭亭記云永和九年歲在癸丑暮春之初會於會稽山隂之蘭亭修禊事也)
要知太守憐孤客不惜陽春和俚歌坐睡樽前呼不應
(次公後漢劉寬嘗講經於靈帝前被酒坐睡)為公雕琢損天和
和田仲宣見贈
頭白江南醉司馬(次公言白樂天也白自號醉吟先生嘗謫江州司馬)寬心時復
喚殷兄(縯樂天又有詩云猶有誇張少年處笑呼張丈與殷兄)寒潮不應淮無信
客路相隨月有情未許低頭拜東野(厚退之醉留孟東野詩云低頭拜東)
(野願得終始如駏蛩)徒言共飲勝公榮(援晉書王戎與阮籍飲時兖州刺史劉昶字公榮在)
(坐以酒少不及昶昶無恨色戎異之他日問籍曰彼何如人曰勝公榮不可不與飲若減公榮則不敢不共飲)
(唯公榮可不與飲)好詩惡韻那容和刻燭應須便置觥(縯齊竟陵王子)
(良常夜集學士刻燭為詩四韻者刻一寸以此為率厚南史王泰傳泰預朝宴刻燭賦詩)
和仲伯達
歸山歲月苦無多尚有丹砂奈老何繡谷只應花自染
鏡潭長與月相磨君方傍海看初日我已横江擊素波
(厚漢武帝秋風詞云横中流兮楊素波簫鼓鳴兮發棹歌)人不我知斯我貴不須雷
雨起龍梭(援晉陶侃少時漁於雷澤嘗網得一織梭以挂于壁有傾雷雨化為龍而飛去)
次韻答賈耘老
五年一夢南司州(次公南司州者言黃州也唐武德三年於黃州黃陂縣置南司州七年廢)
(其初蓋北齊武帝置也)飢寒疾病為子憂東來六月井無水仰看
古堰横奔牛(倬常潤州之間有奔牛閘)平生管鮑子知我今日陳蔡
誰從丘夜航爭渡泥水澀牽挽直欲來瓜洲自言嗜酒
得風痺故鄉不敢居温柔(援趙飛燕外傳成帝幸合德謂為温柔鄉曰吾老是鄉矣)
(不能效武皇求白雲鄉)定將泛愛救溝壑(厚杜詩虛名但蒙寒温問泛愛不救溝壑辱)
衰病不復從前樂(師張籍詩與君相逢莫寂寞衰老不復從前樂)今年大守真
臥龍(厚襄陽記曰諸葛孔明為臥龍龐士元為鳳雛司馬德操為水鏡皆龐德公語也)笑語炎
天出冰雹時低九尺蒼鬚髯(縯杜詩張公一生江海客身長九尺鬚眉蒼)過
我三間小池閣故人改觀爭來賀小兒不信猶疑錯為
君置酒飲且哦草間秋蟲亦能歌可憐老驥真老矣無
心更秣天山禾(次公天山在伊州伊吾縣薛仁貴三箭定天山又退之詠駑驥云飢食天山禾)
次韻許遵
蒜山渡口挽歸艎(次公蒜山在潤州)朱雀橋邊看道裝(次公朱雀橋在)
(江寧府晉之建康也)供帳巳應煩百兩(縯疏廣疏受乞骸骨歸東海故人設祖道供帳東都)
(門外送車數百兩)擊鮮無久溷諸郎(厚前漢陸賈分槖金與諸子曰與汝約過汝汝給人)
(馬酒食極歡十日而更一歲中以往來過他客率不過再過數擊鮮母久溷汝為也)問禪時到長
干寺(次公長千里在建康)載酒閒過綠野堂(縯裴度請老治第東都作别墅其燠舘凉)
(臺號綠野堂度野服蕭散與白居易劉禹錫把酒為文章窮晝夜不問人間事次公以長干寺推之則綠野堂)
(亦在建康矣舊注所引則在西京與上不接又裴晉公之綠野堂今豈在乎恐名偶同耳或曰時王介父閒居)
(故以綠野堂比之)此味只憂兒輩覺(援晉謝安嘗謂王羲之曰中年以來傷於哀樂與親)
(友别輙作數日惡羲之曰年在桑榆自然至此正賴絲竹陶寫惟恐兒輩覺損其懽樂之趣)逢人休
道北窗凉(厚陶潜言夏月虛閑高臥北窗之下清風颯至自謂羲皇上人)
次韻孫莘老斗野亭寄子由在邵伯堰(次公邵伯堰在揚州)
(廣陵縣本朝樂史寰宇記云謝安所築按安傳及至新城築埭於城北人追思之名為召伯埭)
(然則所謂新城豈乃廣陵耶)
落帽謝公渚(厚晉書阮裕赴山陵事畢便還諸人相與追之至方山不相及劉惔歎曰我入東正)
(當泊安石渚下耳不敢近思曠傍)日腳東西平(師杜甫詩崢嶸赤城西日腳下平地)孤亭
得小憩暮景含餘清(子仁選詩遠峰隱半規密林含餘清)坐待斗與牛錯
落挂南甍老僧如夙昔一笑意巳傾新詩出故人舊事
疑前生(縯房琯開元中為盧氏宰與道士邢和璞遇夏日入廢佛寺鑿池得甕中所藏婁師德與永禪)
(師書笑曰頗憶此邪因悵然悟前生為永禪師)吾生七往來送老海上城逢人
輙自哂得魚不忍烹似聞績溪老復作東都行(次公指言子由)
(也先生既自黃移汝故子由亦自監筠州鹽酒稅移知歙之績溪先生未至汝繼得請歸常尋又起知登州而)
(子由自績溪以校書郎被召入京亦須由召伯堰至東都於篇末及之)小詩如秋菊艷艷
霜中明過此感我言長篇發春榮(師後漢楊修書華若春榮溜如春風)
次韻送徐大正
别時酒醆照燈花知我歸期漸有涯去歲渡江萍似斗
(縯家語楚昭王渡江江中有物大如斗直觸王舟舟人取之王使人問於孔子孔子曰此為萍實者也異時小)
(兒謠曰楚王渡江得萍實大如斗赤如日剖而食之甜如蜜)今年並海棗如瓜(厚漢書李)
(少君曰臣嘗遊海上見安期生食臣棗大如瓜)多情明月邀君共無價青山為
我賖千首新詩一竿竹不應空釣漢江槎(漢江事見退圃詩注)
次韻徐積(徐仲車也)
殺雞未肯邀季路(縯論語荷蓧丈人止子路宿殺雞為黍而食之)裹飯先須問
子來(厚莊子子輿與子桑友而霖雨十日子輿曰子桑殆病矣裹飯而往食之次公按子桑非子來也豈)
(先生誤記人名邪)但見中年隱槐市(次公淮南子云槐市學也樹以青槐又三輔黃圖云)
(明堂辟雍為博士舍三十區為會市但列槐樹數百行諸生朔望會此市各持其郡所出物及經書所與賈買)
(雍容揖讓議論槐下)豈知平日賦蘭臺(援宋玉風賦云楚襄王遊於蘭臺之宫有風颯然而)
(至者王乃披襟當之曰快哉此風)海山入夢方東去風雨留人得暫陪
若說峨眉眼前事(次公峨眉山在嘉州峨眉縣而眉州眉山縣正對之故州縣得以為名先)
(生眉人也)故鄉何處不堪回
次韻趙令鑠(堯卿宗室字景貺)
東坡巳報六年穰(縯魏然言歲在金穰水毁木飢火旱次公莊子言庚桑子北居畏壘之山)
(三年畏壘大穰先生在黃州凡跨六年故云)惆悵紅塵白首郎(次公先生至常州以遇哲)
(宗即位復朝奉郎知登州至登州五日召為禮部郎中則所謂白首郎者謂此也馮唐顔駟皆云白首為郎又)
(京師有東華軟紅香塵之語)枕上溪山猶可見(次公先生自黃徙汝起知登州而召入猶)
(夢見黃州)門前冠蓋巳相望(次公漢書使者冠蓋相望)故人年少真瓊樹
(縯晉書王戎有人倫鑒識常目王衍如瑶林瓊樹自然是風塵表物)落筆風生戰堵墻(厚杜)
(詩集賢學士如堵墻觀我落筆中書堂)端向甕間尋吏部(援晉畢卓字茂世為吏部郎常)
(飲酒廢職比舍郎釀熟卓因醉夜至其甕間盜飲之為掌酒所縛明日視之乃畢吏部也遽釋其縛卓遂引主)
(人宴於甕側致醉而去)老來專以醉為鄉(厚唐王續字無功遊北山東臯著書自號東臯)
(子乘牛經酒肆留或數日又採杜康儀狄以來善酒者為譜李淳風曰君酒家南董也所居東南有盤石立杜)
(康祠祭之尊為師以焦革配著醉鄉記以擬劉伶酒德頌)
次韻王定國得潁倅二首
仙風入骨巳凌雲(縯司馬子微謂李白有仙風道骨司馬相如奏大人賦武帝飄飄然有凌)
(雲氣游天地之間意)秋水為文不受塵(次公杜詩秋水為神玉為骨)一噫固應
號地籟(任莊子地籟則衆竅是已又云大塊噫氣其名為風是唯無作作則萬竅怒號)餘波猶
足挂天紳(次公禹貢餘波入于流沙又孟郊詩簷溜擲天紳)買牛但自捐三尺
(買牛見山村五絶注縯三尺言劍也漢高祖曰吾以布衣提三尺劍取天下)射鼠何勞挽六
鈞(援魏杜襲言千鈞之弩不為鼷鼠而發機次公左傳顔高之弓六鈞)莫向百花潭上去
(次公百花潭應在潁州)醉翁不見與誰春(厚歐陽文忠公自號醉翁致仕居清潁尾)
滔滔四海我知津每愧先生植杖芸自少多言聞晩道
(援老子多言數窮又莊子載孔子言丘之晚聞道也)從今閉口不論文灔翻白獸
尊中酒(厚魏正旦元會設白獸樽於殿庭樽蓋上施白獸若有人能獻直言者則發此樽飲酒)歸
煑青泥坊底芹(援杜詩飯煑青泥坊底芹)要識老僧無盡處牀前牛
蟻不曾聞(縯晉書殷仲堪父嘗患耳聰聞牀下蟻動謂之牛鬭)
次韻王震(堯卿字子發)
㩦文過我治平間霧豹當時始一斑(縯戰國策陶答子不修德而富三倍)
(其妻泣曰南山有玄豹霧雨七日不下食將欲以澤其毛衣而成文章也凡豕不澤食故肥而死無幾陶答子)
(被誅厚晉書王獻之年數歲嘗觀門生樗蒲曰南風不競門生曰此郎亦管中窺豹時見一斑)聞道吹
噓借餘論故教流落得生還清篇帶月來霜夜妙語先
春發病顔詩酒暮年猶得用竹林高會許時攀(縯晉書嵇康所)
(與神交者惟阮籍山濤豫其流者向秀劉伶籍兄子咸王戎遂為竹林之遊謂之竹林七賢云)
次韻周邠(周開祖也子仁熙寧中公倅杭州開祖為錢塘宰)
南遷欲舉力田科(縯漢文帝詔孝悌力田者復其身)三徑初成樂事多
(次公蔣詡為三徑以待求仲羊仲又陶淵明曰聊欲絃歌以為三徑之資可乎)豈意殘年踏朝
市有如疲馬畏陵坡羡君同甲心方壯笑我無聊鬢巳
皤何日西湖尋舊賞(次公西湖追言杭州西湖也先生與周開祖舊遊之地)淡煙
疎雨暗漁蓑
次韻胡完夫(堯卿名宗愈)
青衫别淚尚斕斑(縯白樂天詩就中泣下誰最多江州司馬青衫濕)十載江湖
困抱關(厚蕭望之不從霍光以射策為郎署小苑東門候時王翁仲謂望之曰不肯碌碌反抱關為對)
(曰各從其志也)老去上書還北闕(援孟浩然北闕休上書南山歸舊廬)朝來拄笏
望西山(縯晉書桓冲謂王徽之曰卿在府日久比當相料理徽之初不酬答直高視以手扳拄頰云西)
(山朝來致有爽氣耳)相從杯酒形骸外笑說平生醉夢間萬事會
須咨伯始(厚後漢胡廣字伯始練逹事體明解朝章京師語曰萬事不理問伯始天下中庸有胡公)
白頭容我占清閒
次韻錢穆父(錢勰也)
老入明光踏舊班(次公明光漢殿名在桂宫之中關中記曰桂宫在未央宫之北周回十餘)
(里中有明光殿殿上複道從宫中西上城西至建章宮神明臺蓬山三秦記曰未央宫漸臺西有桂宫宫中有)
(明光殿金戺玉階班固西都賦曰自未央而連桂宫彌明光而亘長樂)染鬚那復唱陽關
(次公劉禹錫詩唱得凉州意外聲舊人惟數米嘉榮近來時世輕年少好染髭鬚事後生)故人飛上
金鑾殿(次公唐東内大明宫之中有金鑾殿記云在還周殿之西北順宗召學士鄭絪至金鑾殿立憲)
(宗為皇太子而樂史李翰林别集序云翰林在唐天寳中賀監以名聞於明皇帝召見金鑾殿降步輦迎如見)
(綺皓於是置之金鑾殿出入翰林中師李白詩承恩初入銀臺門著書獨在金鑾殿)遷客來從飯
顆山(援李白嘲杜甫云飯顆山前逢杜甫頭戴笠子日卓午借問因何太瘦生只為從來作詩苦次公蓋)
(李白譏甫齷齪言甫之為詩如砌飯為山也故先生每用飯山字曰李白由嫌飯山瘦又曰不獨飯山嘲我瘦)
(又曰只有清詩嘲飯顆是已而士大夫有因為之說曰今長安有飯顆山之名未詳)大筆推君西
漢手(縯唐李嶠為鳳閣舍人朝廷每有大手筆特令嶠為之)一言置我二劉間(厚劉)
(向劉歆父子俱以文章學術稱子仁晉書載記石勒謂徐光曰朕當在二劉之間耳軒轅豈所擬乎)便須
置酒呼同舍看賜飛龍出帝閑(縯翰林學士初除例賜名馬李白詩云勑賜飛)
(龍二天馬黃金絡頭白玉鞍馬八尺以上為龍天子有十二閑以畜馬)
次韻答完夫穆父(二公自言先世同在西掖)
掖垣老吏識郎君(援劉楨詩誰謂相去遠隔此西掖垣注引應劭漢官儀曰左右曹受尚書)
(事前世文士以中書在右因謂中書為右曹又稱西掖垣)竝轡天街兩絶塵汗血固
應生有種(厚大宛馬皆汗血其先天馬子也任又北史遮逸國獻汗血馬)夜光那復困
無因豈知西省深嚴地(堯卿本朝太祖謂宰相曰學士深嚴之地當選謹重之人處之)
(又王元之滁州謝上表云臣自西垣入叨内府既在深嚴之地乃當繁劇之秋)也着東坡病瘦
身免使謫仙明月下狂歌對飲只三人(援李白詩舉杯邀明月對影成)
(三人今先生言其與胡完夫錢穆父自為三人也)
次韻答滿思復(堯卿名中行)
自丼茆屋老三間(次公此詩乃先生召還朝在西掖時所唱和)豈意彤庭綴
兩班紙落雲煙供醉後(縯杜詩八仙歌稱張旭云揮毫落紙如雲烟任潘岳作楊荆州)
(誄云動翰若飛紙落如雲)詩成珠玉看朝還(厚子美詩朝罷香烟㩦滿袖詩成珠玉在揮毫)
(師江淹謂郭鞏曰子之咳唾成珠玉吐氣如虹霓)誰言載酒山無賀(援李白憶賀監詩嵇)
(山無賀老却棹酒船回)記取啼烏巷有顔(縯異苑陽顔以純孝著聞後有烏銜鼓集顔所)
(居之村烏口皆傷一境以至孝故慈烏來萃銜鼓之象欲令聾者遠聞即於其處立縣名為烏傷王莽改為烏)
(孝以彰其行歐陽詢藝文類聚又作東陽顔烏)但恐跛䍧隨赤驥青雲飛步不
容攀(次公吕氏春秋千仞之山而跛䍧至其上凌遲故也又周穆王八駿之名有曰右驂赤驥而左白羲)
(又劉瑀曰一蹙造青雲何至與駑馬爭路)
和蔣發運
夜語翻千偈(次公晉書鳩摩羅什從師授經日誦千偈)書來又一言此身真
佛祖何處不羲軒船穩江吹座樓空月入尊遥知思我
處醉墨在頽垣
次韻錢舍人病起
牀下龜寒且耐支(縯史記龜莢傳南方老人用龜支牀足停二十餘歲老人死移牀龜尚生)
杯中蛇氣未應衰(厚晉書樂廣嘗有親客久闊不復來廣問其故答曰前在座蒙賜酒方欲)
(飲杯中有蛇影意甚惡之既飲而疾於是河南廳事壁上有角漆弓畫作蛇廣意杯中蛇即角弓影也復置酒)
(於前處謂客曰杯中復有所見否答曰所見如初廣乃告其所以客豁然頓解沈疴頓愈)殿門明日
逢王傅(次公東方朔傳期門之號謂期諸殿門也王傅事賈誼為長沙王太傅師杜甫贈鄭虔貶台州)
(詩云賈生對鵩傷王傅蘇武看羊陷賊庭)櫑具爭先看不疑(厚前漢雋不疑見暴勝之冠進)
(賢冠帶櫑具劍應劭曰櫑具木摽首之劍櫑落大壮也晉灼曰古長劍首以玉作轆轤形刻木作山形如蓮花)
(未敷時今大劍木首其状似此櫑音磊)坐覺香煙㩦袖少(縯梅學士詢好焚香每晨起必)
(焚兩爐以公服罩之撮其袖以出坐定撒開郁然滿堂)獨愁花影上廊遲(縯學士入署常)
(視日影為候李程為翰林學士性懶日過八塼乃至時號八塼學士)何妨一笑千痾散絶
勝倉公飲上池(次公扁鵲渤海鄭人姓秦氏少為人舍長舍客長桑君過扁鵲獨竒之常謹遇)
(之長桑君亦知扁鵲非常人呼扁鵲私坐與語曰我有禁方年老欲傳與公公毋泄乃出其懷中藥與扁鵲曰)
(飲煑以上池之水三十日當知物矣乃悉取其禁方書與扁鵲忽然不見今詩言倉公誤以為淳于意)
次韻和王鞏
謫仙竄夜郎(縯李白坐永王璘亂長流夜郎唐以珍州為夜郎郡)子美耕東屯(縯東)
(屯在今䕫州故城之東)造物豈不惜要令工語言王郎年少日文
如缾水翻爭鋒雖剽甚(子仁漢書黥布反上自將擊之張良見上曰楚人剽疾願上無)
(與楚人爭鋒)聞鼓忽驚犇天欲成就之使觸羝羊籓孤光照
微陋耿如月在盆歸來千首詩傾寫五石樽(厚莊子今子有五石)
(之瓠何不慮以為大樽而浮於江湖)却疑彭澤在頗覺蘇州煩君看鄒忌
子廉折配春温(援史記鄒忌子論琴大絃濁以春温者君也小絃廉折以清者臣也)知音
必無人壞壁掛桐孫(師凡榦實而末虛惟桐反是故琴材以孫枝為貴)
次韻李修孺留别二首
十年流落敢言歸(次公先生自開封府推官乞外任初倅杭徙知密自密徙徐徙湖而謫黃)
(者五年且移汝起知登而後入)魚鳥江湖只自知豈意青天掃雲霧(次公)
(晉樂廣傳衞玠使諸子造焉曰此人之水鏡見之瑩然若披雲霧而覩青天今先生詩青天指為人君)盡
呼黃髮寄安危(縯書詢兹黃髮則罔所愆)風流吾子真前軰人物他
年記一時我欲折繻留此老(厚前漢終軍入關關吏與繻曰為復傳還當以合符)
(軍曰丈夫西遊終不復傳還棄繻去次公按注蘇林曰繻帛邊也舊關出入皆以傳傳煩因裂繻頭合以為符)
(信也)緇衣誰作好賢詩(援緇衣詩名禮記孔子曰好賢如緇衣惡惡如巷伯)
此生别袖幾回麾夢裏黃州空自疑何處青山不堪老
當年明月巧相随窮通等是思家意衰病難堪送客悲
好去江魚煑江水劍南歸路有姜詩(縯後漢烈女姜詩妻龐氏傳詩母好)
(飲江水去舍六七里妻常泝流而汲後值風不時得還母渴詩責而遣之妻乃寄止鄰舍晝夜紡績市珍羞使)
(鄰母以意自遺其姑如是者久之姑怪問鄰母鄰母具對感慙呼還姑嗜魚鱠又不能獨食夫婦常力作供鱠)
(呼鄰母共之舍側忽有湧泉味如江水每旦輙出雙鯉常以供膳故今地名有姜詩鎮)
次韻黃魯直赤目
誦詩得非子夏學(縯卜商字子夏為詩序毛公詩自謂傳之子夏子夏哭子失明事見禮記)
紬史正作丘明書(厚司馬遷答任少卿書云左丘失明厥有國語)天公戲人亦
薄相略遣幻翳生明珠賴君年来屏鮮腴百年燈光同
一如(次公維摩經言無盡燈者譬如一燈然百千燈冥者皆明明終不盡)書成自寫蠅頭
表(縯齊衡陽王鈞嘗手自細書五經置巾箱中侍讀賀玠曰殿下家自有墳素何須蠅頭細書)端就
君王覓鏡湖(厚唐賀知章天寳初病夢遊帝居數日寤乃請為道士還鄉里詔許之以宅為千秋)
(觀而居又求周宫湖數頃為放生池有詔賜鏡湖剡川一曲)
和周正儒墜馬傷手(堯卿名尹嘗為御史成都新繁人)
平生學道已神完豈復兒童私自憐醉墜何曾傷内手
(縯莊子醉者之墜車骨節與人同而犯害與人異其神全也)色憂當為念先傳(厚樂正子)
(下堂而傷其足數月不出有憂色曰父母全而生之子全而歸之可謂孝矣)書空漸覺新詩
健(援晉殷浩被廢口無怨言夷神委命談詠不輟但終日書空作咄咄怪事四字而已)把蟹行看
樂事全(縯畢卓嘗謂人曰得酒滿數百斛船四時美味置兩頭右手持酒杯左手持蟹螯拍浮酒船中)
(便足了一生矣)賣却老驄為酒直大呼鄉友作新年
和黃魯直燒香二首
四句燒香偈子(次公金剛經偈謂之四句偈)随香徧滿東南不是聞
思所及(次公楞嚴經觀音從聞思修入三摩地)且令鼻觀先參(次公佛有觀想法觀)
(鼻端白謂之鼻觀)
萬卷明窗小字眼花只有斕斑一炷烟消火冷半生年
老心閒
再和二首(来詩言飲酒畫竹石草書)
置酒未逢休沐便同越北燕南(次公休沐漢制也盖言唯得休沐假而後相聚)
(不然則如越之北而燕之南也)且復歌呼相和隔墻知是曹參(縯漢曹參傳相)
(舍後園近吏舍日飲歌參遊後園吏醉歌呼乃反取酒張坐飲大歌呼與相和)
丹青已自前世(厚王維詩前生應畫師)竹石時窺一斑五字當還
靖節(縯陶淵明時號靖節先生善五字詩)數行誰似高閒(厚唐高閒上人善草書韓退之)
(有送高閒序言閒之於書有張旭之心)
偶與客飲孔常父見訪方設席延請忽上馬馳去
已而有詩戲用其韻答之
揚雄他文皆不竒(次公前漢書有云他文未能稱是)獨稱觀缾居井湄
(縯揚雄作酒箴以諷諫成帝其文為酒客難法度士譬之於物曰子猶缾矣觀缾之居居井之酒處高臨深動)
(嘗近危云云)酒客法士兩小兒陳遵張竦何曾知(厚遵見揚雄酒箴大)
(喜謂張竦曰吾與爾猶是矣足下苦心自約而我放意自恣官爵功名不減於子而差樂顧不優耶竦曰子欲)
(為我亦不能吾而效子亦已敗矣)主人有酒君獨辭蟹螯何不左手持
豈復見吾衡氣機(演列子與季咸見壺子出曰吾無得而相焉壺子曰是殆見吾衡氣機也)
(明日又來立未定自失而走)遣人追君君絶馳盡力去花君自癡(援維)
(摩經言天女散花至大弟子便着不墜一切弟子神力去花不能令去)醍醐與酒同一巵
請君更問文殊師(任醍醐蓋酥酪之美者佛言人聞正法如食醍醐)
次韻劉貢父獨直省中
明窗畏日曉先暾高柳鳴蜩午更喧筆老詩新疑有物心
空客疾本無根隔牆我亦眠風榻上馬君先𤨏月軒共喜
早歸三伏近(縯漢武帝詔賜從官肉大官丞日宴不來東方朔曰伏日當早歸請受賜遂拔劍割肉懷去)
解衣盤礴亦君恩(厚莊子宋元君畫有一史後至因之舍公使人視之則解衣盤礴)
次韻王定國倅揚州
此身江海寄天游(任莊子心無天游)一落紅塵不易收未許相
如還蜀道(次公司馬相如建節使西南夷至蜀太守以下郊迎縣令負弩矢先驅蜀人以為寵)空
教何遜在揚州(任何遜作揚州法曹廨舍有梅花盛開又吟詠其下後居洛思梅花再請其任)
(從之抵揚州花方盛遜對花彷徨終日)又驚白酒催黃菊尚喜朱顔映黑
頭火急著書千古事虞卿應未厭窮愁
次韻張舜民自御史出倅虢州留别
玉堂給札氣如雲初起湘纍復佩銀(次公舜民字雲叟元豐辛酉為環慶)
(帥屬明年責監郴州酒税郴屬湖湘故以湘纍稱之也尋以年勞賜五品服元祐初還朝赴試玉堂有即事詩)
(上主文二内翰云晚陪策試玉堂深是時先生為内相見其起廢服緋佩銀試於玉堂而喜也玉堂翰林院也)
(前漢李尋傳久汙玉堂之署又漢司馬相如賦上林尚書給筆札又漢武讀大人賦飄飄有凌雲氣師揚雄反)
(騷因江潭而&KR1081;記兮欽弔楚之湘纍李竒曰諸不以罪死曰纍弔屈原赴湘死故曰湘纍)樊口凄凉
已陳迹(昔與張同遊武昌樊口來詩中及之援蘭亭叙云俛仰之間己為陳迹)班心突兀
見長身(臺史謂御史立處為班心縯退之孔戣墓銘云孔世三十八吾見其孫白而長身)江湖
前日真成夢鄠杜他年恐卜鄰(次公鄠杜屬長安舜民鄉里也)此去若
容陪坐嘯故應客主盡詩人
和王晉卿(並序任元祐四年己巳作)
元豐二年予得罪貶黃州而駙馬都尉王詵亦坐累
遠謫不相聞者七年予既召用而詵亦還朝相見殿
門外感歎之餘作詩相屬詞雖不甚工然託物悲慨
阨窮而不怨泰而不驕憐其貴公子有志如此故和
其韻欲使詵姓名附見予詩集中然亦不以示詵也
詵字晉卿功臣全彬之後云
先生飲東坡獨舞無所屬當時挹明月對影三人足醉
眠草棘間蟲虺莫予毒醒來送歸鴈一寄千里目(厚唐詩云)
(欲窮千里目更上一層樓)悵然懷公子旅食久不玉(援杜詩旅食京華春又前漢陳)
(咸奢侈玉食又晉王濟傳濟麗服玉食盖濟為晉駙馬則於晉卿用之宜矣)欲書加飡字遠
託西飛鵠謂言相濡沫(縯莊子相喣以濕相濡以沫)未足救溝瀆(杜)
(詩汎愛不救溝瀆辱)吾生如寄耳何者為禍福不如兩相忘昨夢
那可逐上書得自便歸老湖山曲(師公自黃量移汝州表乞常州居住詔許)
(之)躬耕二頃田自種十年木豈知垂老眼對此金蓮燭
(次公金蓮燭惟至尊用之援令狐綯為翰林學士嘗便殿召對夜艾方罷宣賜金蓮燭送歸院先生時為翰林)
(學士也)公子亦生還仍分刺史竹(縯漢文帝初置郡守竹使符各分其半右留京)
(師左與郡守也)賢愚有定分尊爼守尸祝(厚莊子庖人雖不治庖尸祝不越樽爼而)
(代之)文章何足云執技等醫卜(次公司馬遷云文史星歴近乎卜祝之間)朝廷
方西顧羌虜驕未伏遥知重陽酒白羽落黃菊(援李白九日登)
(巴陵置酒望洞庭水軍云白羽落酒樽師子路云白羽如月赤羽如日謂矢也)羨君真將家浮
面氣可掬(袁天綱謂竇軌君語則赤氣浮面為將勿多殺人)何當請長纓一戰
河湟復(厚漢書終軍願請長纓以羈南越王而致之闕下援杜牧詩文思天子復河湟次公唐自代宗)
(永秦後隴右悉䧟吐蕃故杜牧已有此語)
次韻劉貢父所和韓康公憶持國二首
夢覺真同鹿覆蕉(厚列子鄭人有薪於野者擊鹿藏諸隍中覆之以蕉俄而遺其所藏之處)
(遂以為夢順塗而詠其事傍有聞者用其言而取之其妻又疑其為夢薪者歸其夜真夢藏之之處又夢得之)
(之主案所夢而尋得之遂訟而爭之歸之士師士師請二分之以聞鄭君皆互有夢覺之說相國曰欲辨覺夢)
(惟黃帝孔丘)相君脫屐自參寥(次公相君字出史記范雎傳莊子洛誦之孫聞之參寥)
顔紅底事髮先白室邇何妨人自遥狂似次公應未怪
(援盖寬饒字次公魏其曰次公醒而狂何必酒也)醉推東閣不須招(厚公孫弘開柬閣以)
(延賢人也)援毫欲作衣冠表盛事終當繼八蕭(唐蕭氏自瑀及遘八宰相)
(次公世有衣冠盛事圖)
閉戶端居念獨深小軒朱檻憶同臨燎鬚誰識英公意
(英公為其姊作粥燎須曰吾與姊皆老矣能幾進之師唐李勣)黃髮聊知子建心(子建與楚)
(王彪别詩云王其愛玉體共享黃髮期)已託西風傳絶唱且邀明月伴孤
斟他時内集應呼我下客先拚醉墮簮(次公謝安常當雪内集而謝道)
(藴有未若柳絮因風起之句元史記淳于髠傳前有墮珥後有遺簮)
次韻劉貢父叔姪扈駕
玉堂孤坐不勝清長羡枚鄒接長卿(次公前漢梁孝王來朝從鄒陽枚乘)
(嚴忌之徒相如見而說之因病免客梁從之遊)只許隔墻聞置酒(師杜甫詩隔屋喚西家借)
(問有酒不墻頭過濁醪展席俯清流)時因議事得聯名機雲似我多遺俗
廣受如君不治生(師前漢疎廣疎受叔姪歸老散槖中金不為子孫之計或問其故曰賢而)
(多財損其志愚而多財益其過)共託屬車塵土後鈞天一餉夢中榮(厚相)
(如賦有犯屬車之清塵應劭曰大駕屬車八十一乘又史記趙簡子夢與百神遊於鈞天廣樂九奏萬舞不似)
(三代之樂其聲動人心)
次韻答張天覺二首
車輕馬穏轡銜堅但有蚊䖟喜撲緣截斷口前君莫問
人間差樂勝巢仙(次公列子云齊輯乎轡銜之際又莊子人間世言養馬曰適有蚊䖟撲緣)
(而拊之不時則决銜毁首碎胷出處撲作襆字音普本反又韓退之記夢詩云口前截斷第二句綽虐顧我顔)
(不歡乃知神仙未賢聖護短憑愚邀我敬我寧屈曲自世間安能從汝巢神仙)
馭風騎氣我何勞且要長松作土毛亦如呵佛丹霞老
却向清涼禮白毫(次公丹霞老天然禪師也初於惠林寺遇天大寒師取木佛焚之人或譏)
(師師曰吾燒取舍利人曰木佛何有師曰若爾者何責我乎而清涼山萬菩薩所在師張天覺為河東提刑行)
(部至五臺山游清涼山有神光也)
次韻王都尉偶得耳疾
君知六鑿皆為贅我有一言能决疣(縯莊子以生為附贅懸疣以死為决)
(痔潰癰也)病客巧聞牀下蟻(厚晉殷仲堪父嘗患耳聰聞牀下蟻動謂之牛鬭也)癡人
強覷棘端猴(援韓子云燕王好伎巧而人妄進曰臣能於棘刺之端造母猴)聰明不在
根塵裏藥餌空為婢僕憂但試周郎看聾否曲音小誤
已回頭(縯周瑜字公瑾少精音樂雖數爵之後其有闕瑜必知之知之必顧時謠曰曲有誤周郎顧)
僕領貢舉未出錢穆父雪中作詩見及三月二十
日同遊金明池始見其詩次韻為答
雪知我出已全消花待君來未敢飄行避門生時小飲
忽逢騎吏有嘉招魚龍絶技來千里(師昆明池設水戲作魚龍鳬雁之戲)
(設機於内皆如眞焉)斑白遺民數四朝知有黃公酒壚在蒼頭白
髮自相遥(厚王戎常經黃公酒壚下過顧謂後車客曰吾昔與嵇叔夜阮嗣宗酣暢於此竹林之遊)
(自嵇阮云亡吾便為時之所羈紲今日視之雖近邈若山河)
次韻魯直嘲小德小德魯直子其母微故其詩云
解著潛夫論不妨無外家
進饌客爭起小兒那可涯(縯晉裴秀少好學有風操八歲能屬文叔父徽有盛名賓)
(客甚衆秀年十餘歲有詣徽者出則過秀然秀母賤嫡母宣氏不之禮常使進饌於客見者皆為之起秀母曰)
(微賤如此直當為小兒故也宣氏知之後遂止)莫欺東方星三五自横斜(厚召南國)
(風小星惠及下也夫人無妬忌之行惠及賤妾進御於君知其命有貴賤能盡其心矣其詩曰嘒彼小星三五)
(在東注云嘒微貌小星衆無名者三心五噣四時更見)名駒已汗血老蚌空泥沙
(次公魏志孔融見韋元將仲將器之與其父端書曰不意雙珠近出老蚌)但使伯仁長還
興絡秀家(師晉周顗母李絡秀少時在室顗父浚為安東將軍嘗出獵遇雨止絡秀家會其父)
(兄不在絡秀聞浚至與一婢於内宰猪羊具數十人之饌甚精辦而不聞人聲浚因求為妾其父兄不許)
(秀曰門戶殄悴何惜一女若連姻貴族將來庶大有益矣父兄許之遂生顗及嵩謨而顗等並列顯位絡)
(秀謂之曰我屈節為汝家妾門戸計耳汝不與我家為親吾亦何惜餘年顗等從命由此李氏遂得為方)
(雅之族顗字伯仁)
景仁和賜酒燭詩復次韻謝之(時公方進新樂)
笙磬分鈞上下堂(舊說堂上之樂皆受笙鈞堂下之樂皆受磬鈞)遊魚舞獸自
奔忙(任荀子瓠巴鼔瑟而游魚出聽又尚書百獸率舞)朱絃初識孤桐韻(舊樂金石)
(聲高而絃聲微今樂金石與絲聲皆著)玉琯猶聞秬黍香(舊法以尺生律今以黍定律以)
(律生尺敬夫後漢志奚景於九疑山玉琯岩得玉琯十有二)萬事方今咨伯始一斑
我亦愧眞長(次公伯始胡廣也後漢本傳云人言曰萬事不理問伯始眞長劉惔也王獻之傳年)
(數歲嘗觀門生樗蒲曰南風不競門生曰此郎亦管中窺豹時見一斑獻之怒曰遠慙荀奉倩近愧劉眞長)
此生會見三雍就無復寥寥歎未央(援三雍者明堂靈臺辟雍也乃光武)
(時事寥寥未央事見和邵同年贈賈秀水詩)
次韻劉貢父春日賜幡勝
寬詔隨春出内朝三軍喜氣挾狐貂(厚後漢侯霸建請每春行寬大之詔)
(内朝字出周禮又左傳三軍之士皆如挾纊)鏤銀錯落翻斜月翦綵繽紛舞
慶霄(縯慶霄字出文選)臘雪強飛纔到地(前一日微雪堯卿白樂天江天雪詩云猶)
(勝嶺南看雰雰不到地)曉風偷轉不驚條(援左傳曰風不鳴條雨不破塊師董仲舒云太)
(平之世風不鳴條開甲散萌而已)脱冠徑醉應歸臥便腹從人笑老韶
(是日幕次賜酒厚弟子嘲邊韶曰邊孝先腹便便懶讀書畫日眠)
再和
與君流落偶還朝過眼紛綸七葉貂(縯前漢金日磾世名忠孝七葉内侍)
(而左太冲詩金張籍舊業七葉珥漢貂)莫笑華顚羞采勝(堯卿荆楚歲時記曰立春日悉)
(剪綵為燕子以戴之貼宜春字倬蔡邕賦云華顚丈人蓋老者之稱也)幾人黃壤隔青霄
行吟未許窮騷雅坐嘯猶能出教條記取明年江上郡
五更春枕夢春韶
葉公秉王仲至見和次韻答之
袗絺方暑亦堪朝歲晚淒風憶皂貂(厚戰國策蘇季子黑貂之裘敝)共
喜鴛鸞歸禁籞心知日月在重霄君如老驥初遭絡我
似枯桑不受條(任條桑字見詩七月)強鑷霜須簪綵勝蒼顏得酒
尚能韶
再和
衰遲何幸得同朝温勁如君合珥貂(次公貂侍中冠也漢儀侍中冠武弁)
(大冠亦曰惠文冠加金璫附蟬為文貂尾為飾謂之貂蟬注云侍中服之則左貂常侍服之則右貂董巴輿服)
(志云金取堅剛百鍊不耗蟬取居高飲清貂取内勁悍外温潤本趙武靈王胡服之製秦皇破趙得之賜侍中)
誰惜異材蒙徑寸自慙枯枿借凌霄(縯左太冲詩鬱鬱澗底松離離山上)
(苖以彼徑寸莖蔭此百尺條凌霄花也)光風泛泛初浮水紅糝離離欲綴
條(厚楚辭光風轉蕙泛崇蘭又退之詩始見洛陽春桃枝綴紅糝)後日一尊何處共奉
常端冕作咸韶(縯堯之樂曰咸舜之樂曰韶師奉常太常也)
次韻秦少章和錢蒙仲
碧畦黃隴稻如京(任詩曾孫之庾如坻如京京高丘也)歲美人和易得情
鑑裏移舟天外思(縯李白詩人行明鏡中鳥渡屛風裏次公鑑裏移舟蓋越州之景王羲之)
(嘗曰每過山隂道如明鏡中行是也)地中鳴角古來聲(厚東漢公孫瓚傳云袁氏之兵鼓角)
(鳴於地中)山圍故國城空在潮打西陵意未平(次公先生第二篇次韻錢)
(越州蓋穆父也蒙仲豈趙州之子弟乎先生詩使西陵此正越州也李白送友人尋越中山水詩西陵遶越臺)
(是也又劉禹錫金陵詩山圍故國周遭在潮打空城寂寞回)二子有如雙白鷺隔江
相照雪衣明(次公玉真妃有一鸚鵡其毛色白名之曰雪衣女先生與陳述古詩共得金籠放雪)
(衣自注云當生日杭人為之放鴿觀此則凡羽毛之色白者皆可言雪衣矣)
次韻錢越州
髯尹超然定逸羣(次公髯尹以言錢越州諸葛亮與關羽書云孟起黥彭之徒當與益德並)
(驅爭先尤未及髯之逸羣絶倫也)南遊端為訪雲門(次公雲門寺在越州杜詩若邪溪雲)
(門寺)謫仙歸侍玉皇案(越州有蓬萊閣元微之越州詩云我是玉皇香案吏謫居猶得在蓬)
(萊)老鶴來乘刺史幡(縯衛懿公好鶴鶴有乘軒者厚漢制二千石朱兩幡)已覺簿
書哀老子(次公東漢馬援為隴西太守任吏以職總其大體而已諸曹白外事援輙曰此丞掾之任)
(何足相煩頗哀老子使得遨遊)故知籩豆有司存(縯論語籩豆之事則有司存)年來
齒頰生荆棘習氣因君又一言
次韻答劉景文左藏(堯卿時在有美堂燕集而景文有詩云雲間獵獵立旌旗)
(公在胥山把酒時笑語幾番留湛輩風流千載與吳兒湖山日落丹青煥樓閣風收雨露滋誰)
(使管簫江上住胸中事業九門知自注云是日大霈)
我老詩壇仆鼓旗(援杜牧之詩今代風騷將誰登李杜壇)借君佳句發良
時(縯杜詩每於百僚上猥誦佳句新)但空賀監杯中物(厚李白憶賀監詩曰昔好杯中)
(物今為松下塵)莫示孫郎帳下兒(次公吳志張昭字子布注載典論曰予曩聞劉荆州嘗自)
(作書欲與孫伯符以示襧正平正平嗤之言如是為欲使孫策帳下兒讀之邪將使張子布見乎又孫策傳注)
(引江表傳曰策時雖有位號而士民皆呼為孫郎)夜燭催詩金燼落(次公杜詩片雲頭上)
(黑應是雨催詩又劉禹錫詩寂寂獨看金燼落又前輩多刻燭為詩)秋芳壓帽露華滋故
應好語如爬癢(縯李賀沙路曲云沙路歸來聞好語旱火不光天下雨又杜牧詩杜詩韓集愁)
(來讀似倩麻姑癢處爬)有味難名只自知(援佛書云如人飲水冷煖自知)
次韻錢越州見寄
莫將牛弩射羊羣(縯漢有八牛弩以射楚軍矢及十里)臥治何妨晝掩門
(次公前漢汲黯拜淮陽太守上曰淮陽吏民不相得吾徒得君重臥而治之)稍喜使君無疾
病時因送客見車轓搔頭白髮秋無數閉眼丹田夜自
存欲息波瀾須引去吾儕豈獨坐多言(次公末句蓋有所激豈越州首)
(篇有勸莫多言之意乎)
次韻子由使契丹至涿州見寄四首
老人癡鈍已逃寒子復辭行理亦難要到盧龍看古塞
(師古盧龍在平州盧龍縣西堯祖沈存中云黑山在大漢之北有黑水出其下北人謂水為龍盧龍者即黑水)
(也)投文易水弔燕丹(余昔年辭免使北)
胡羊代馬得安眠窮髮之南共一天(援列子有窮髮之北次公李洞詩島)
(嶼分諸國星河共一天)又見子卿持漢節遙知遺老泣山前(子仁李白)
(詩六帝餘古丘樵蘇泣遺老)
氊毳年來亦甚都(次公司馬相如傳車騎雍容閑雅甚都商老劉孝儀謂北狄曰氊鄉)時
時鴂舌問三蘇(予與子由入京時北使已問所在後予館伴北使屢誦三蘇文)那知老
病渾無用欲問君王乞鏡湖(次公唐賀知章越州永興人請為道士還鄉里詔許)
(之以宅為千秋觀而居又求周官湖數頃為放生池有詔賜鏡湖剡溪一曲)
始憶庚寅降屈原(縯屈原離騷經曰攝提貞于孟陬兮惟庚寅吾以降)旋看蠟鳳
戲僧虔(援南史王曇首與兄弟集會諸子孫任其戲適僧虔採蠟珠為鳳凰伯父引稱其美)隨翁
萬里心如鐵此子何勞為買田(時猶子遲侍行)
雪後便欲與同僚尋春一病彌月雜花都盡獨牡
丹在爾劉景文左藏和順闍黎詩見贈次韻答之
殘花怨久病剩雨泣餘妍(次公杜詩剩水滄江破殘山碣石開)不見雙旌
出(任退之詩有去騎逐雙旌之句)空令九陌遷(開園市井皆入)知君苦寂寞妙
語嚼芳鮮淺紫從爭發浮紅任早蔫天葩尚青萼國色
待華顚(次公李正封牡丹詩國色朝酣酒天香夜染衣)載酒邀詩將(厚揚雄傳好事者載)
(酒肴從雄學次公杜牧之詩今代風騷將誰登李杜壇)臞儒不是仙(援司馬相如大人賦列仙)
(之儒居山澤間形容甚臞)
次韻袁公濟謝芎椒詩
燥吻時時着酒濡(任陸機文賦始躑躅於燥吻終流離於濡翰)要令臥疾致
文殊(厚維摩詰以方便現身有疾因以身疾廣為說法佛告文殊師利汝行詣維摩詰問疾)河魚
潰腹空號楚(縯左傳楚師傳蕭無杜與司馬卯言號申叔展叔展曰有山鞠窮乎曰無河魚腹疾)
(奈何)汗水流骹始信吳(吳眞君服椒法云半年脚心汗如水次公吳人呼脚為骹)自笑
方求三歲艾不如長作獨眠夫(厚彭祖有言服藥千裹不如獨卧)羡君
清瘦眞仙骨更助飄飄鶴背驅
次韻林予中王彥祖唱酬
早知身寄一漚中晚節尤驚落木風(近莘老公檡皆逝故有此語)昨
夢巳論三世事歲寒猶喜五人同(軾與子中彥祖子敦完夫同試舉人景德)
(寺今皆健)雨餘北固山圍座(次公北固潤州山名後又有次韻林子中蒜山亭見寄而句云)
(聞道賦詩臨北固又次韻林子中見寄而云蒜山小隠雖為客則林子中豈客寄於此者乎)春盡西
湖水映空(次公先生自言其杭之西湖也)差勝四明狂監在更將老眼
犯塵紅(次公唐賀知章晚節放誕自號四明狂客為秘書外監)
葉教授和溽字韻詩復次韻為戲記龍井之遊
先生魯諸儒飲食清不溽(縯禮記儒行其飲食不溽)空腸出秀句吟
嚼五味足華堂閙絲管眸子漲春綠先生疾走避面冷
毒在腹歸來煑瓠葉(次公後漢劉昆教授弟子常五百餘人每春秋享射嘗備列行儀以)
(素木瓠葉為俎豆子仁詩幡幡瓠葉采之烹之)弟子歌旱麓聲淫及靈臺中有
麀鹿伏(子仁瓠葉旱麓靈臺並詩篇名弟子歌旱麓意取遐不作人聲淫及靈臺蓋取麀鹿以為意也)
功名一走兔何用千人逐(援慎子曰一兔在野百人逐之一人得之貪者悉止分定)
(故也)故應容我輩清坐時閉目高亭石排衙木杪掛飛屋
我來無時節客亦不待速(次公易曰不速之客)似聞雪髯叟西嶺
訪遺躅朝陽入潭洞金碧涵冰玉泉扉夜不扃雲袂本
無幅慈皇付寳偈神侣得幽讀訥庵有老人(孑仁訥庵謂辨才法)
(師也)宴坐天魔哭時來獻纓絡法供燈相續(師佛書優波毬多入定天)
(魔波句得便用纓絡繫其頸上欲敗法又維摩經云無盡燈者譬如一燈然百千燈冥者皆明明終不盡故世)
(有長明燈供)吾儕詩酒汙(縯老杜詩久遭詩酒汙)欲往無乃觸齋厨費
晨炊車騎滿山谷願聞第一義(縯杜詩願聞第一義回向心地初)鉢飯
非所欲便投切雲冠予幼好竒服(次公楚辭予幼好此竒服兮年既老而不)
(衰帶長劍之陸離兮冠切雲之崔嵬)
次韻林子中見寄(堯卿子中名希)
飄零洛社數遺民(次公白蓮社中有劉遺民)詩酒當年困惡賓(次公前漢)
(公孫弘曰寧逢惡賓不逢故人)元亮本無適俗韻(次公元亮陶潛之字其詩曰少無適俗韻)
(性本愛丘山)孝章要是有名人(縯三國志盛憲字孝章與少府孔融善融憂其不免禍與)
(曹公書曰今之少年喜謗前輩或能譏評孝章孝章要為天下大名九牧之人所共稱歎)蒜山小隱
雖為客江水西來亦帶岷卷却西湖千頃綠笑他魚尾
更莘莘(次公先生自言其關西湖之實事任毛詩云魚在在藻有莘其尾)
次韻參寥
朝來處處白氊鋪(次公老杜詩糝徑楊花鋪白氊)樓閣山川盡一如總
是爛銀并白玉不知竒貨有誰居(次公史記吕不韋見秦太子曰此竒貨可)
(居)
次前韻答馬忠玉
坡陁巨麓起連峰積累當年慶自鍾靈運子孫俱得鳳
(縯謝超宗者謝鳳之子靈運之孫作殷淑妃誄帝大嗟賞謂謝莊曰超宗殊有鳳毛)慈明兄弟孰
非龍(援後漢語曰苟氏八龍慈明無雙)河梁會作看雲别(次公文選李陵與蘇武詩)
(三首其一曰擕手上河梁游子暮何之其一曰仰視浮雲馳奄忽互相踰長當從此别且復立斯須又杜詩云)
(别時孤雲今不飛時復看雲淚横臆)詩社何妨載酒從秪有西湖似西子
(次公先生前為杭州倅日有句云欲把西湖比西子後作潁川西湖詩又云西湖雖小亦西子)故應宛
轉為君容
次韻答黃安中兼簡林子中
老去心灰不復燃(縯莊子心若死灰又前漢韓安國在獄為獄吏田甲所辱曰死灰獨不復)
(燃乎)一麾江海意方堅(援顏延年詠阮咸曰屢薦不入官一麾乃出守)那堪黃散
付子度(縯蔡廓字子度為吏部尚書宰相徐羡之曰自黃門以下悉以相委吾徒不復措懷自此以上)
(故宜共參同異廓曰我不能為徐羡之署紙尾遂不拜次公黃散者黃門與散騎也王敦上䟽言劉隗以黃散)
(為參軍晉魏以來未有此也)空羡蘇杭養樂天(厚樂天吳郡詩石記貞元中韋應物為蘇)
(州牧房孺復為杭州牧韋嗜詩房嗜酒吳中目為詩酒仙予今自中書舍人間領二州既醉於彼又吟於此則)
(蘇杭之風景韋房之詩酒兼有之矣)病肺一春難白酒(援杜詩春復加肺氣此病蓋有因早)
(歲與蘇鄭痛飲情相親)别腸三夜繞朱絃(次公陸士龍云朱絃繞素腕杜甫云朱絃繞白)
(雪)羣仙政欲吾歸去共把清風借玉川(縯盧仝詩蓬萊山在何處玉川)
(子乘此清風欲歸去)
次韻劉景文見寄(無巳先生詩評云劉季孫景文平之次子也慷慨竒士死之日)
(家無一錢但有書二萬軸畫數百幅)
淮上東來雙鯉魚巧將詩信渡江湖細看落墨皆松瘦
想見掀髯正鶴孤(次公掀髯言笑也景文美髯故謂之髯劉)烈士家風安用
此書生習氣未能無莫因老驥思千里醉後哀歌缺唾
壺(縯晉書王敦醉後慷慨悲吟以鐵如意擊玉唾壺歌曰老驥伏櫪志在千里烈士暮年壯心不已歌罷唾)
(壺皆缺)
次韻錢穆父以軾得汝隂用杭越酬唱韻作詩見
寄
大耿疲勞已離羣(縯後漢耿弇攻張步步笑曰以尤來大彤衆十餘萬吾皆破之今大耿兵)
(少於彼又皆疲勞何足摧乎注弇耿况之長子故呼為大耿)小馮慈愛且當門(軾本以舍)
(弟親嫌請郡厚前漢馮立與兄野王相代為五原太守人歌之曰大馮君小馮君兄弟繼踵相因循聰明賢智)
(惠吏民政如魯衛德化均周公康叔猶二君)玉堂不着扶犂手(厚歐陽永叔詩云收取玉)
(堂揮翰手却尋南畝把犂鋤)霜鬢偏宜畫鹿幡(次公後漢輿服志公列侯安車朱班輪倚)
(鹿較伏熊又鄭弘為臨淮太守行春白鹿當道夾轂而行主簿黃國拜賀曰三公車輻畫作鹿明府必為漢相)
(也)豪傑雖無兩王繼(子直深父)風流猶有二歐存(叔弼季默)清詩
已入新歌舞要使邦人識雅言
韓退之孟郊墓銘云以昌其詩舉此問王定國當
昌其身邪昌其詩也來詩下語未契作此答之(厚孟郊即)
(貞曜先生也銘曰於戲貞曜維世不訾維執不猗雖卒不施以昌其詩)
昌身如飽腹飽盡還當饑昌詩如膏面為人作容姿不
如昌其氣鬱鬱老不衰雖云老不衰劫壞安所之(厚楞嚴經)
(言諸天人境乃至劫壞三災不及如是一類名兜率天)不如昌其志志壹氣自隨
養之塞天地孟軻不吾欺人言魏勃勇股栗向小兒(厚前)
(漢齊悼惠王傳魏勃本教齊王反漢既誅吕氏罷齊兵灌嬰使使召責問勃勃曰失火之家豈暇先言丈人而)
(後救火乎因退立股戰而恐栗灌將軍熟視笑曰人謂魏勃勇妄庸人耳次公小兒言灌嬰以嬰傳云雖少然)
(數力戰)何如魯連子談笑却秦師謹勿怨謗讒乃我得道
資淤泥生蓮花(縯維摩經云譬如高原陸地不生蓮花濕汙泥乃生蓮花)糞壤出菌
芝(厚柳子厚與蕭俛書朽枿腐敗不能生植猶足蒸出芝菌以為瑞物也)頼此善知識使
我枯生荑(縯易枯楊生荑)吾言豈須多冷煖子自知
和劉景文見贈
元龍本志陋曹吳豪氣崢嶸老不除(縯三國志陳登字元龍許汜與劉備)
(並在荆州牧劉表坐共論天下人汜曰陳元龍湖海之士豪氣不除)失路今為噲等伍(厚前)
(漢韓信廢為淮隂侯嘗過樊將軍噲噲趨拜送迎言稱臣曰大王乃肯臨臣信出門笑曰生乃與噲等為伍)
作詩猶似建安初(次公建安後漢末年號魏文帝典論曰今之文人魯國孔融文舉廣陵陳)
(琳孔璋山陽王粲仲宣北海徐幹偉長陳留阮瑀元瑜汝南應瑒德璉東平劉楨公幹斯七子者於學無所遺)
(於辭無所假)西來為我風黧面(厚列子范氏有子曰子華縞衣乘軒緩步闊視顧見商丘)
(開年老力弱面目黧黑次公杜詩會面嗟黧黑)獨臥無人雪縞廬(次公縞字取謝惠連雪賦)
(眄隰則萬里同縞)留子非為十日飲(厚史記秦王遺平原君書曰寡人聞君之高義願與)
(君為十日之飲)要令安世誦亡書(援前漢張安世傳上嘗幸河東嘗亡書三篋詔問莫能知)
(唯安世識之具述其事後求得書以相校無所遺失)
新渡寺席上次趙景貺陳履常韻送歐陽叔弼比
來諸君唱和叔弼但袖手旁睨而已臨别忽出一
篇有淵明風致坐皆驚歎
神屠不目全(次公孫綽天台賦曰投刃皆虛目無全牛)妙頰惟粧半(厚南史后妃傳)
(徐妃以元帝眇一目每知帝將至必為半面粧次公意則唐蔣凝應宏詞為賦止四韻遂出頃刻傳播時謂白)
(頭花鈿滿面不若徐妃半粧)更刀乃族庖(援莊子良庖歲更刀割也族庖月更刀折也)倚
市必醜悍(縯史記貨殖傳農不如賈賈不如商刺繡文不如倚市門)平生魏公籌(厚晉)
(書魏舒為鍾毓長史毓每與參佐射舒為畫籌而已後遇朋人不足以舒滿毓初不知其善射舒容範閑雅發)
(無不中舉坐莫有敵者毓嘆曰吾之不足以盡卿才有如此射矣次公舒後為三公微時嘗詣野宿偶聞車馬)
(之聲問寢者誰曰魏公則已有先兆呼為魏公也)忽斵郢人墁(援莊子郢人堊墁其鼻匠石運)
(斤成風而斵之堊盡而鼻不傷)詩書亦何用適道須此館多言雖數窮
(縯老子多言數窮不如守中)微中或排難(厚史記太史公曰天道恢恢豈不大哉談言微中亦)
(可以解紛)子詩如清風嘐嘐發將旦(次公前漢李尋傳云日者衆陽之長人君之表)
(也故曰將旦清風發羣隂伏又莊子大塊噫氣其名為風汝獨不聞之嘐嘐乎)胡為久閉匿綺
語眞自患(厚綺語出佛書又樂天白氏文集記寓興放言緣情綺語者亦往往有之)許時笑
我癡隔屋相詠歎(次公晉書顧愷之與謝瞻連省夜於月下長詠瞻每遙贊之愷之彌自忘)
(倦瞻已眠令人代已愷之不覺有異遂達旦時號癡絶)竟識彥道否絶呌呼百萬
(縯晉書袁耽字彥道桓温少時游於博徒資產俱盡欲求濟於耽耽時在艱許之無難色遂變服懷布帽隨温)
(與債主戲耽素有藝名債主聞之而不相識謂曰卿當不辨作哀彦道也遂就局十萬一擲直上百萬耽投馬)
(絶呌探布帽擲地曰竟識袁彥道否)清朝固多士人門子皆冠(厚陳書高宗謂蔡凝)
(曰我欲用義興主婿錢肅為黃門郎卿意何如凝曰黃散之職故須人門兼美惟陛下察之任唐史李揆傳肅)
(宗謂揆曰卿門地人物文學皆當世第一)莫言清潁水從此隔河漢(厚靈怪集織女)
(謂郭於曰且河漢隔絶無可復知)異時我獨來得魚楊柳貫(援石鼓文其魚維何)
(維鱖維鯉何以貫之維楊維柳)持歸不忍食尺素解悽斷(縯古詩客從遠方來遺我)
(雙鯉魚呼童烹鯉魚中有尺素書)中有清圓句銅丸飛柘彈(厚南史謝朓云好詩)
(圓美流轉如彈丸)春愁結冰凘正待一笑泮百篇儻寄我呻吟
鄭人緩(厚莊子列禦寇鄭人緩也呻吟裘氏之地祗三年而緩為儒)
次韻黃魯直見贈古風二首(敬夫魯直詩其一曰江梅有佳實託根桃)
(李場桃李終不言朝露借恩光孤芳忌皎潔冰雪空自香古來和鼎實此物升廟廊歲月坐成)
(晚煙雨青已黃得升桃李盤以遠初見嘗終然不可口擲棄官道傍但使本根在棄捐果何傷)
(其二曰青松出洞壑十里聞風聲上有百尺絲下有千歲苓小草有遠志相依在平生醫和不)
(並世深根且固蔕人言可醫國何用大早計小大才則殊氣味固相似)
佳榖臥風雨莨莠登我場(次公書農殖嘉榖孟子惡莠之亂苖也)陳前漫
方丈玉食慘無光(厚洪範惟辟玉食)大哉天宇間美惡更臭香
君看五六月飛蚊殷回廊兹時不少假俛仰霜葉黃期
君蟠桃枝千歲終一嘗(縯東海度朔山有大桃樹蟠屈三千里漢武時東郡獻矮人指)
(東方朔曰王母種桃三千歲一着子此子已三過偷之矣)顧我如苦李全生依路傍
(援王戎嘗與羣兒戲道側見李樹多實競趨之戎獨不往或問其故戎曰樹在道邊而多子必苦李也)紛
紛不足愠悄悄徒自傷(厚詩憂心悄悄愠于羣小)
空山學仙子妄意笙簫聲(縯蕭史善吹簫作鸞鳳之音秦穆公有女弄玉喜吹簫公)
(以妻之後皆仙去)千金得竒藥開視皆豨苓(厚韓進學解訾醫師以昌陽引年欲)
(進其豨苓也)不知市人中自有安期生(援前漢郊祀志安期生瑯邪人賣藥東海)
(邊時人皆言千歲)今君已度世坐閱霜中蔕摩挲古銅人歲月
不可計(縯後漢方術傳薊子訓於長安東霸城與一老翁共摩挲銅人相謂曰適見鑄此已五百年矣)
閬風安在哉(厚山海經閬風之山是謂玄圃)要君相指似
密州宋國博以詩見紀在郡雜詠次韻答之
吾觀二宋文字字照縑素(師二宋宋郊宋祁也國博乃其嗣子)淵源皆有
考竒險或難句後來邈無繼嗣子其殆庶(次公易顏氏之子其殆庶)
(幾乎)胡為尚流落用舍眞有數當時苟悦可謹勿笑杕杜
(縯李林甫傳林甫不識杖杜字謂韋陟曰此云杖杜何也陟俛首不敢言)斵窗誰救赴(次公朝野)
(僉載云唐陽滔為中書舍人時促命草制而吏持門鑰他適無舊本檢視乃斵窗取之時號斵窗舍人)袖
手良優裕(厚退之祭柳子厚文云不善為斵血指汗顏巧匠旁觀縮手袖間)山城辱吾
繼(次公山城指言密州也)缺短煩遮護昔年繆陳詩無人聊瓦注
于今賡絶唱外重中已懼(縯莊子以瓦注者巧以鉤注者憚以黃金注者惛其巧一)
(也而有所矜則外重也凡外重者内拙)何當附家集擊壤追咸濩(厚堯時有田父)
(擊壤而歌曰我日出而作日入而息鑿井而飲耕田而食帝力何加於我哉黃帝之樂曰咸池湯之樂曰大濩)
(公衮藝經云堯時擊壤壤以木為之前廣後銳長尺四寸闊三寸其形如屨將戲先側一壤於地遠三四十步)
(以手中壤擊之中者為上)
答范祖禹
吾州下邑生劉季誰數區區張與李(來詩有張僕射李臨淮之句次公先)
(生為徐州太守故稱吾州漢高祖豐邑人今徐州有豐縣故云下邑劉季高祖字張僕射建封也李臨淮光弼)
(也)重瞳遺跡已塵埃惟有黃樓臨泗水(郡有&KR0550;事俗謂之霸王廳相傳)
(不可坐僕拆之以蓋黃樓縯項羽重瞳子都彭城號西楚霸王)而今太守老且寒俠氣
不洗儒生酸猶勝白門窮吕布欲將鞍馬事曹瞞(厚曹操擊)
(布下邳布登白門樓兵圍之急乃下降布見操曰明公之所患不遇於布今已服矣令布將騎明公將步天下)
(不足定也操小字阿瞞)
次韻答王定國
每得君詩如得書宣心寫妙書不如眼前百種無不有
知君一以詩驅除傳聞都下十日雨清泥没馬街生魚
舊雨來人今不來(次公老杜秋述云秋杜子臥病長安旅次多雨生魚青苔及榻當時車馬)
(之客舊雨來今雨不來)悠然獨酌臥清虛(次公清虛王定國堂名也子由嘗為作記云)
我雖作郡古云樂山川信美非吾廬(次公謝朓云信美非吾室又淵明詩)
(吾亦愛吾廬)願君不廢重九約念此衰老勤呵噓
和蔡凖郎中見邀遊西湖三首
夏潦漲湖深更幽西風落木芙蓉秋飛雪暗天雲拂地
新蒲出水柳映洲湖上四時看不足惟有人生飄若浮
解顏一笑豈易得(次公壺子之於列子五年之後始得觧顏一笑)主人有酒君
應留君不見錢塘遊宦客朝推囚暮决獄不因人喚何
時休
城市不識江湖幽如與蟪蛄語春秋(縯莊子逍遙遊篇蟪蛄不知春秋)
試令江湖處城市却似麋鹿遊汀洲高人無心無不可
得坎且止乘流浮(援賈誼鵩賦乘流則逝兮得坎則止)公卿故舊留不得
遇所得意終年留君不見抛官彭澤令琴無絃巾有酒
醉欲眠時遣客休
田間决水鳴幽幽插秧未遍麥巳秋相携燒笋苦竹寺
却下踏藕蓮花洲(子仁杜詩采菱寒刺上踏藕野泥中)船頭斫鮮細縷縷
船尾燒玉香浮浮臨風飽食得甘寢肯使細故胸中留
君不見壯士憔悴時饑謀食渴謀飲功名有時無罷休
新城陳氏園次晁補之韻
荒凉廢圃秋寂歷幽花晚山城已窮僻况與城相遠我
來亦何事徙倚望雲巘不見苦呤人清樽為誰滿
次韻劉景文登介亭(十朋介亭詳見介亭餞楊傑次公詩注中堯卿景文詩云)
(使君中和堂六月無炎溽隨呼衆賓集一笑清風足復為曲水飲石面湧寒渌持杯襟袂凉酒)
(出金鯨腹旌旗登鳳皇羽翼在林麓半空老崖斷千載靈藥伏松杉各雄枝螭蜃傍奔逐古韻)
(豈塵世遐瞻有天目霸國荒故壇墠社移新屋霞標起山近潮勢卷江速物外得長凉樽前尋)
(往躅有客告將行遲留待珠玉欣然點鼠須萬象歸一幅終篇燦燦動滿座琅琅讀此時天樂)
(奏到夜山鬼哭和之慙豈敢來者信難績粉壁鑑相射香媒塵不觸醉歸掃雙堵字字照岩谷)
(星辰衆所仰富貴公豈欲一言換凡骨芝术誰能服)
澤國梅雨餘衰年困蒸溽高堂磨新塼頗覺利腰足松
根百尺井兩綆飛净渌流觴聚兒童一笑為捧腹(厚史記司)
(馬季主捧腹大笑)清風信可馭剛氣在巖麓始知共此世物外
無三伏長歌入雲去不待管絃逐西湖真西子煙樹點
眉目濤江少醖藉高浪翻雪屋俛仰撫四海百世飛鳥
速遠追錢氏餘(次公指言吳越王錢氏也)近弔祖侯躅(堯卿祖無擇也)吾生
如寄耳寸晷輕尺玉(援淮南子云聖人不貴尺璧而重寸隂)誰似劉將軍
逸韻謝邊幅(次公後漢書公孫述修飾邊幅)千言一揮手五車不再讀
(厚莊子惠子多方其書五車師韓愈詩為人強記覽過眼不再讀)春巖彩雞舞月硤哀
猿哭朝先啼鴂起暮與寒螿續我老廢吟哦頼君時擊
觸從今事遠覧發軔此幽谷清游得三昧至樂謝五欲
(次公法華經有五欲曰淫慾欲曰睡眠欲曰飲食欲曰自恣欲曰貪欲欲又維摩詰云汝等巳發道意有法樂)
(可以自娛不應復樂五欲)莫作狂道士氣壓劉師服(師韓退之作石鼎聯句詩序云)
(道士軒轅彌明與劉思服侯喜作石鼎聯句二子思竭不能續曰尊師非人也某等服矣)
袁公濟和劉景文登介亭詩復次韻答之(堯卿公濟名轂)
(所和詩云東南富山水所病在卑溽陰晴變朝暮梅兩大田足翰苑燕高堂金斝浮蟻渌清泠)
(四座耳醉飽五經腹亭午登介亭縈紆俯山麓行路愁渴死是月丁初伏乘高瞰羣峯前後浪)
(奔逐三吴在指掌百粤入雙目漢憂分朱轓堯意注黃屋下輿曾未幾傳命甚郵速覇遂伏下)
(風元白仰高躅倡予而和汝談笑唾珠玉所恨繼者貧囊箱無寸幅劉侯世良將文史三冬讀)
(坐嘯胡騎却行歌燕旦哭儒將久寂寥斷絃今日續所得最在詩銛利鋒莫觸唱酬黃卷上如)
(響答深谷王侯富方丈熊掌我所欲獨餒不得飽中心但誠服)
昏昏墮醉夢奈此六月溽君詩如清風(援詩吉甫作誦穆如清風)吹
我朝睡足登臨得佳句江白照湖渌袖手獨不言默藁
已在腹(厚王勃為文未嘗搆思酣寝覺揮翰如飛人謂之腹藁)是時風雨過藹藹
雲歸麓疎星帶微月金火爭見伏(師秋夏之交以金代火金畏火故庚日必)
(伏)惜哉此清景變滅不可逐歸来讀君詩耿耿猶在目
却思少年日聲價爭場屋文如翻水成(次公韓退之詩文如翻水成初)
(不用意為)賦作叉手速(厚太平廣記唐温庭筠才思艷麗工於小賦每入試押官韻作賦凡八叉)
(手而八韻成)秋風起鴻鵠我亦繼華躅(堯卿公濟試秧館職首薦公亦本場第七)
(人故有繼華躅之句)那知君蹭蹬獨泣荆山玉相見南新道(無巳南新)
(縣今併入新城縣)青衫垂破幅早知事大謬恨不十年讀(次公南史)
(沈攸之言早知窮達有命悔不十年讀書)莫嫌馮唐老(縯王仲宣詩馮唐豈不偉白首不見招子)
(仁馮唐傳有云父老何時為郎)終勝賈誼哭今年復為僚舊好許重續
升沈何足道等是蠻與觸(援莊子有國於蝸之左角曰觸氏有國於蝸之右角曰蠻)
(氏時相與爭地而戰伏尸數萬)共為湖山主出入窮澗谷衆馳君不爭
人棄我所欲何時神武門相約挂冠服
和吳安持使者迎駕
小雪疎煙雜瑞光清波寒引御溝長曈曈日色籠丹禁
杳杳鞭聲出建章鵷鷺偶叨陪下列天閽聊啓望中央
歸來喜氣傾新句滿座疑聞錦繡香
次韻張甥棠美畫眠
炎歊五月北窗凉更覺甘如飯稻粱宰我糞牆譏敢避
孝先經笥謔兼忘憂虞心謝知時鴈安穩身同挂角羊
要識熙熙不争競華胥别是一仙鄉
元翰少卿寵惠谷簾水一器龍團二枚仍以新詩
為貺歎味不巳次韻奉和
巖垂疋練千絲落雷起雙龍萬物春此水此茶俱第一
共成三絶景中人
奉和陳賢良
不學孫吳與六韜敢將駑馬並英豪望窮海表天還遠
傾盡葵心日愈高身外浮名休瑣瑣夢中歸思巳滔滔
三山舊是神仙地引手東來一釣鼇
和參寥見寄
黃樓南畔馬臺宫雲月娟娟正點空欲共幽人洗筆硯
要傳流水入絲桐且隨侍者尋西谷莫學山僧老祝融
待我西湖借君去一杯湯餅潑油葱
和參寥
芥舟只合在㘭堂紙帳心期老孟光不道山人今忽去
曉猿啼處月茫茫
東坡詩集註卷十三
