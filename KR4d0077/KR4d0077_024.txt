東坡詩集註卷二十四
宋王十朋撰
居室
和子由聞子瞻將如終南太平宫谿堂讀書(萬申之翊)
(聖保德眞君傳昔太宗皇帝遣起居舍人王龜從就終南山下築宫眞君忽降言曰此地乃建)
(上帝宫闕之地不可易也於是乃定凡三年宫成題曰上清太平宫)
役名則巳勤徇身則巳媮我誠愚且拙身名兩無謀始
者學書判(師唐有書判拔萃科)近亦知問囚但知今當為敢問向
所由士方其未得惟以不得憂旣得又憂失此心浩難
收譬如倦行客中路逄清流塵埃雖未脫暫憩得一潄
我欲走南澗春禽始嚶呦鞅掌久不決爾來巳徂秋橋
山日月廹府縣煩差抽(次公史記黃帝葬橋山)王事誰敢愬民勞
吏宜羞中間罹旱暵欲學喚雨鳩千夫挽一木十步八
九休渭水涸無泥菑堰旋插修(次公前漢溝洫志武帝歌曰隤林竹兮揵石菑)
(堯卿岐下歲以南山木栰自渭入河經砥柱之險多致淪沒衙前以是破産者相繼也先生徧問諸老校校曰)
(木栰之害本不至此若渭河未漲操栰者一時進止可無重費蓋波患其乘渭河之漲多方害之耳先生卽修)
(衙規使衙前自擇水工栰竹行無虞乃言於府事得係籍自是衙前之害减半)對之食不飽(次公)
(詩今也每食不飽)餘事更遑求近日秋雨足公餘試新篘劬勞
幸已過朽鈍不任鎪秋風欲吹帽(厚晉書九月九日桓温讌于龍山風吹孟)
(嘉帽落)西阜可縱遊聊為一日樂慰此百日愁
遷居一首(并引)
吾紹聖元年十月二日至惠州寓合江樓是月十八
日遷於嘉祐寺二年三月十九日復遷于合江樓三
年四月十六日復歸于嘉祐寺時方卜築白鶴峯之
上新居成庶幾其少安乎
前年家水東回首夕陽麗去年家水西濕面春雨細東
西兩無擇緣盡我輙逝今年復東徙舊館聊一憩已買
白鶴峯規作終老計長江在北戸(厚杜詩七星在北戸河漢聲西流)雪浪
舞吾砌(次公杜牧詩弄水庭前溪風豔翠綃舞)青山滿墻頭&KR2052;鬌幾雲
髻(次公古陌上桑頭上俀墮髻韋蘇州詩&KR2052;鬌高鬟宫樣粧)雖慙抱朴子金鼎陋蟬
蛻(厚抱朴子按仙經云上士舉形昇虚謂之天仙中士遊於名山謂之地仙下士先死後蛻謂之尸解仙)
猶賢柳柳州廟爼薦丹荔(縯柳子厚為柳州刺史有廟在羅池韓退之為廟碑曰荔)
(子丹兮蕉葉黃雜殽疏兮進侯堂)吾生本無待俯仰了此世念念自成
劫塵塵各有際(次公佛以世為劫念念成劫言光景之速也道以世界為塵塵塵有際言物各)
(有世界也)下觀生物息相吹等蚊蚋(援莊子野馬也塵埃也生物之以息相吹也)
白鶴峯新居欲成夜過西鄰翟秀才二首(明仲先生白鶴)
(故居圖翟氏林行婆居皆在新居之西)
林行婆家初閉戸(厚傳燈錄浮杯和尚有林行婆來禮拜問師云盡力道不得底句還分付)
(阿誰)翟夫子舍尚留關連娟缺月黃昏後(厚退之秋懷詩寒雞空在栖缺)
(月煩屢瞰)縹緲新居紫翠間(任杜詩築居仙縹緲)繫悶豈無羅帶水(韓退)
(之詩水作青羅帶山為碧玉簪)割愁還有劔芒山(柳子厚詩海上尖峯若劔芒秋來處處割)
(愁腸)中原北望無歸日鄰火村舂自往還(次公杜詩村舂雨外急鄰火夜)
(深明)
甕間畢卓防偷酒(縯晉書畢卓為吏部郎比舍郎釀酒熟卓因夜至其甕間盗飲之為掌酒)
(者所縳旦視也之乃畢吏部)壁後匡衡不點燈(厚西京雜記匡衡好讀書家貧無油燭乃)
(鑿鄰壁映光讀書)待鑿平江百尺井(厚盧仝詩轆轤無繩井百尺渴心歸去生塵埃)要
分清暑一壺冰(厚鮑明遠詩清如玉壺冰邁先生白鶴山新居鑿井四十尺邁盤石石盡乃得)
(泉)佐卿恐是歸來鶴(援廣德神異錄天寳中玄宗獵於沙苑有孤鶴帝射之鶴中箭西南)
(而逝益州有道觀青城道士徐佐卿一歲常三四至一日自外至謂弟子曰吾行山中為飛矢所中以箭掛于)
(壁且曰後箭主到此付之後明皇幸蜀遊於觀中識其箭曰此吾沙苑所射鶴箭乃知是佐卿焉)次律
寧非過去僧(縯明皇雜錄開元中房琯宰盧氏與道士邢和璞出遊過夏口村入佛寺坐古松下)
(和璞使人鑿地得甕中所藏婁師德與永禪師書笑謂琯曰頗憶此邪琯因悵然悟前生之為永禪師也)他
日莫尋王粲宅夢中來往本何曾(次公杜詩應同王粲宅留井峴山前)
遷居之夕聞鄰舍兒誦書欣然而作
幽居亂蛙黽生理半人禽跫然已可喜(縯莊子逃空虚者聞人足音跫)
(然而喜)况聞絃誦音兒聲自圓美誰家兩青衿(厚詩青青子衿)且
欣習齊咻未敢笑越吟(縯史記莊舄越人仕楚病楚王曰舄越之鄙人也今日入楚富)
(貴矣必思於楚使人往聽之則且為越聲也)九齡起韶石(次公唐張九齡韶州曲江縣人韶州)
(有奏韶之石)姜子家日南(次公姜公輔有高才敷奏詳亮德宗器之愛州日南人)吾道
無南北(高傳燈錄第二十三祖問盧居士曰嶺南無佛性若何為得佛曰人即有南北佛性豈然)安
知不生今海闊尚挂斗天高欲横參荆棘短墻缺燈火
破屋深引書與相和置酒仍獨斟可以侑我醉琅然如
玉琴(次公李白詩長作玉琴聲)
新居
朝陽入北林(厚古樂府朝日照北林)竹樹散疎影(子仁杜詩月林散清影)短
籬尋丈間寄我無窮境舊居纔一席逐客猶遭屏結茒
得兹地翳翳村巷永(厚陶淵明歸去來云景翳翳以將入)數朝風雨涼畦
菊發新穎(次公劉禹錫詩苕穎如雲發)俯仰可卒歲何必謀二頃(援史)
(記蘇秦使我有負郭田二頃豈能佩六國相印乎)
西齋
西齋深且明中有六尺牀(次公晉武賜賀循以六尺牀又賀革有六尺方牀思義未)
(逹則横卧其上)病夫朝睡足(彦夫杜牧之詩平生睡足處雲夢澤南州)危坐覺日長
昏昏旣非醉踽踽亦非狂褰衣竹風下穆然中微涼(次公)
(宋玉風賦其風中人)起行西園中草木含幽香榴花開一枝桑棗
沃以光(彦忠詩桑之未落其葉沃若)鳴鳩得美蔭(次公莊子有一蟬方得美蔭以忘其)
(身)困立忘飛翔黃鳥亦自喜新音變圓吭(次公謝靈運詩園柳變鳴)
(禽)杖藜觀物化亦以觀我生(厚劉禹錫賦觀生物之餘遂觀我)萬物各
得時我生日皇皇(任淵明辭善萬物之得時感吾生之行休)
南堂五首
江上西山半隠堤此邦臺館一時西南堂獨有西南向
卧看千帆落淺溪
暮年眼力嗟猶在多病顛毛却未華(倬蔡邕賦華顛丈人)故作明
窗書小字更開幽室養丹砂(魯直先生與王定國書近有人惠丹砂少許光彩甚)
(竒固不敢服然其教以養火觀其變化聊以悦神度日)
他時雨後困移牀(子仁韋蘇州詩那知風雨夜復此對牀眠)坐厭愁聲點客
腸(次公詩吳霜點歸鬢)一聽南堂新瓦響似聞東塢小荷香
山家為割千房蜜稚子新畦五畝蔬更有南堂堪著處
不憂門外故人車
掃地燒香閉閣眠(曹國史補韋應物性高潔鮮食寡慾所在焚香掃地而坐)簟紋似
水帳如烟(厚李白詩碧紗如烟隔忩語)客來夢覺知何處挂起西
窗浪接天
溪隂堂
白水滿時雙鷺下綠槐高處一蟬吟酒醒門外三竿日
(次公南齊書永明五年十一月丁亥日出三竿失色劉禹鍚竹枝詞日出三竿春霧消)卧看溪南
十畝隂(縯杜詩飽聞榿木三年大與致溪邊十畝隂)
谷林堂
深谷下窈窕高林合扶疎美哉新堂成及此秋風初我
來適過雨物至如娛予穉竹眞可人霜節巳專車(縯家語孔)
(子曰昔禹致羣神於會稽之山防風氏後至禹殺而戮之其骨專車)老槐苦無頼(邠杜詩韋曲花)
(無頼)風花欲填渠山鴉爭呼號谿蟬獨清虚寄懷勞生外
得句幽夢餘古今正自同歲月何必書
寓居合江樓
海山葱曨氣佳哉(縯後漢光武論蘇伯阿望舂陵郭曰氣佳哉鬱鬱葱葱然)二江合
處朱樓開蓬萊方丈應不遠(厚史記秦始皇時齊徐市等上書言海中有三神山)
(名蓬萊方丈瀛洲仙人居之請得齋戒與童男女求之)肯為蘇子浮江來江風初
涼睡正美樓上啼鴉呼我起我今身世兩相違(厚樂天詩可憐)
(身與世從此兩相忘)西流白日東流水樓中老人日清新天上豈
有癡仙人(曾續仙傳侯道華好子史手不釋卷衆或問之要此何為答曰天上無愚瞢仙人)三
山咫尺不歸去一杯付與羅浮春(予家釀酒名羅浮春)
遷居臨臯亭(次公先生始至黃寓居定惠院後自定惠遷臨臯本回車院故有全家占)
(江驛之句)
我生天地間一蟻寄大磨區區欲右行不救風輪左(縯晉)
(天文志周髀家云天旁轉如推磨而左行日月右行隨天左轉故日月實東行而天牽之以西沒譬之於蟻行)
(磨石之上磨左旋而蟻右去磨疾而蟻遲故不得不隨磨以左廻焉)雖云走仁義未免遲
寒餓劒米有危炊(厚晉書桓玄在殷仲堪坐上共作危語玄曰矛頭淅米劒頭炊仲堪曰百)
(歲老翁攀枯枝有一參軍云盲人騎瞎馬半夜臨深池仲堪曰此太逼人蓋仲堪眇一目也)鍼氊無
穩坐(援晉書愍懷太子傳舍人杜錫每以忠規勸太子修德進善遠於讒謗太子怒使人以鍼着錫常所)
(坐氊中而刺之)豈無佳山水借眼風雨過歸田不待老勇决凡
幾箇幸兹廢棄餘疲馬解鞍馱全家占江驛絶境天為
破(次公退之詩有云破天慳)飢貧相乘除(次公退之詩無善名以聞無惡聲以揚名聲相乘除)
(得少失有餘)未見可弔賀(縯董仲舒曰弔者在門賀者在閭言憂則恐懼恐懼則福至賀者在)
(門弔者在閭言受福則驕奢驕奢則禍至次公蘇秦見齊王仰而慶俯而弔劉表云受弔不受賀師左傳可弔)
(而又賀之)淡然無憂樂苦語不成些(次公宋玉招魂每句有些字蓋楚人之聲也)
東坡八首(并序)
余至黃二年日以困匱故人馬正卿哀余乏食為於
郡中請故營地數十畆使得躬耕其中地既久荒為
茨棘瓦礫之場而歲又大旱墾闢之勞筋力殆盡釋
耒而歎乃作是詩自愍其勤庶幾來歲之入以忘其
勞焉
廢壘無人顧頽垣滿蓬蒿(次公莊子妄鑿垣墻而殖蓬蒿)誰能損筋力
歲晚不償勞獨有孤旅人天窮無所逃端來拾瓦礫歲
旱土不膏(次公國語云土膏其動)﨑嶇草棘中欲刮一寸毛(子敬博物)
(志地以草為毛)喟焉釋耒歎我廪何時高(縯詩亦有高廩任唐文粹釋耒而歎)
荒田雖浪莽(白陶淵明詩浪莽林野娛)高庳各有適下濕種秔稌東
原蒔棗栗江南有蜀士(堯卿先生荅秦太虚書云所居對岸武昌山水佳絶有蜀人王)
(生在邑中往往為風濤所隔不能即歸則王生能為殺雞炊黍至數日不厭)桑果已許乞好
竹不難栽但恐鞭横逸(仲達談助竹根曰鞭)仍須卜佳處規以安
我室(次公東方朔諫起上林書鄷鎬之間號為土膏今規以為苑)家童燒枯草走報
暗井出一飽未敢期瓢飲已可必
自昔有微泉來從遠嶺背穿城過聚落流惡壯蓬艾(次公)
(左傳有汾澮以流其惡)去為柯氏陂十畆魚鰕會歲旱泉亦竭枯
萍粘破塊(次公風不鳴條雨不破塊)昨夜南山雲雨到一犁外泫然
尋故瀆知我理荒薈泥芹有宿根(子仁杜詩飯煮青泥坊底芹)一寸
嗟獨在雪芽何時動春鳩行可膾(蜀人貴芹芽膾雜鳩肉作之)
種稻清明前樂事我能數毛空暗春澤鍼水聞好語(蜀人)
(以細雨為雨毛稻初生時農夫相語稻鍼水矣)分秧及初夏漸喜風葉舉月明
看露上一一珠垂縷秋來霜穗重顛倒相撑拄但聞畦
壠間蚱蜢如風雨(蜀中稻熟時蚱蜢羣飛田間如小蝗狀而不害稻)
新舂便入甑玉粒照筐筥(子仁左傳筐筥錡釜之器)我久食官倉紅
腐等泥土(次公漢書太倉之粟紅腐而不可食)行當知此味口腹已吾許
良農惜地力幸此十年荒桑柘未及成一麥庶可望投
種未踰月覆塊巳蒼蒼農父告我言勿使苗葉昌君欲
富餅餌要須縱牛羊再拜謝苦言得飽不敢忘
種棗期可剥(次公詩八月剥棗)種松期可斵(次公詩松栢丸丸方斵是虔)事
在十年外吾計亦巳慤(次公史記十年之計樹之以木)十年何足道千
載如風雹舊聞李衡奴(任三國志李衡每欲治家妻輙不聽後密遣人於武陵龍陽汎)
(洲上作宅種柑橘千樹死謂兒曰汝母惡我治家故窮如是然吾州里有千頭木奴不責汝衣食歲得千疋絹)
(亦可用矣)此策疑可學我有同舍郎官居在灊岳(李公擇也)遺我
三寸柑(次公杜詩三寸黃柑猶自青)照坐光卓犖百栽儻可致當及
春冰渥想見竹籬間青黃垂屋角
潘子久不調沽酒江南村(子仁先生荅秦太虚書云有潘生者作酒店樊口棹小舟)
(徑至店下村酒亦醇釅)郭生本將種(縯漢書朱虚侯劉章侍高后宴為酒吏請曰臣將種也請)
(以軍法行酒)賣藥市西垣古生亦好事恐是押牙孫(厚古押牙富平)
(縣俠客也盗取奉陵宫女無雙以與王仙客為妻冤死者數人押牙亦自刎)家有十畆竹無
時容叩門我窮交舊絶三子獨見存從我於東坡勞餉
同一飱可憐杜拾遺事與朱阮論(杜詩梅熟許同朱老喫松高擬對阮生論)
吾師卜子夏四海皆弟昆
馬生本窮士(思文志林云杞人馬正卿字夢得作太學正清苦有氣節學生既不喜博士亦忌之)
(余偶至其齋書杜子美秋風嘆一篇壁上初無意也正卿即日辭歸至今白首窮餓守節如故又曰馬夢得與)
(僕同歲月生少僕八日是歲生者無富貴人而僕與夢得為窮之冠即吾二人而觀之當推夢得為首)從
我二十年日夜望我貴求分買山錢(縯戴符山人問襄陽節度使于頔求)
(買山錢頔與百萬又南史王秀之云吾山資巳足豈可久留妨賢路)我今反累生借耕輟
兹田刮毛龜背上何時得成氊(次公龜背上刮氊毛諺語也)可憐馬
生癡至今夸我賢衆笑終不悔施一當獲千
次韻子由所居六詠
堂前種山丹(厚丘璿詩十年蹤跡滯南荒只見山丹與佛桑)錯落碼碯盤(次公唐書)
(裴行儉平都支遮匐獲碼腦盤廣二尺文采粲然軍吏持之趍跌盤碎行儉色不少吝杜詩内府殷紅碼腦盤)
堂後種秋菊碎金收辟寒(厚酉陽雜爼魏明帝時昆明國貢辟寒鳥常吐金屑如粟)
(鑄之可以為器宫人爭以鳥所吐金為釵釧謂之辟寒金宫人相嘲弄曰不服辟寒金那得帝王心)草木
如有情慰此芳歲闌幽人正獨樂不知行路難
詩人固多感花發憶兩京(子仁杜詩春日春盤細生菜忽憶兩京梅發時)石榴
有正色(厚莊子四者孰知天下之正色哉)玉樹眞虚名(次公揚雄甘泉賦玉樹青葱)
粲粲秋菊花卓為霜中英萸盤照重几纈蘂兩鮮明
幽居有古意義井分西墻誰云三伏熱止須一杯涼先
生坐忍渴羣囂自披猖(次公北史王晞傳帝欲以晞為侍中晞曰人主恩私何由可保)
(萬一披猖求退無地)衆散徐酌飲逡廵味尤長(厚晉阮籍常羣行冐熱渴甚逆旅有)
(井衆人競趍之籍獨逡廵在後須飲者畢乃進)
先生飯土塯(縯韓子堯舜飯土塯啜土型)無物與劉义(援唐詩劉义持韓愈金數)
(斤去曰此䛕墓中人得爾不若與劉君為夀)何以娛醉客時嗅砌下花井水
分西鄰竹隂借東家蕭然行脚僧一身寄天涯(致約先生在惠)
(州與廣西憲曹司勲帖云某惟少子隨侍全是一行脚僧但喫些酒肉耳)
東齋手種栢今復幾尺長知有桓司馬榛茒為遮藏(子仁)
(史記孔子世家孔子適宋與弟子習禮大樹下宋司馬桓魋欲殺孔子伐其樹孔子遂去)近聞南臺
松新枝出餘僵年來此懷抱豈敢驚凡亡(厚韓子楚王與凡君坐少)
(焉楚王左右曰凡亡者三凡君曰凡之亡也不足以喪吾存夫凡之亡不足喪吾存則楚之存不足以存存由)
(是觀之凡未始亡楚未始存)
新居已覆瓦無復風雨憂(仲達揚子曰震風凌雨然後知厦屋之為帡幪也)榿
栽與籠竹小詩亦可求(次公杜甫覓榿栽絶句飽聞榿木三年大與致溪邊十畆隂覓)
(綿竹詩華軒靄靄他年到綿竹亭亭出縣高堂成詩榿林礙日吟風葉籠竹和烟滴露梢)尚欲煩貳
師刺山出飛流(縯漢書貳師將軍李廣利師行無水拔佩刀刺山飛泉湧出)應須鑿
百井兩綆載一牛
過黎君郊居
半園荒草沒佳蔬煑得占禾半是藷萬事思量都是
錯不如還叩仲尼居
東坡詩集註卷二十四
