東坡詩集註卷十四
宋王十朋撰
酬和
和趙景貺春思且懷吳越山水
歲華來無窮老眼久已静春風如繫馬(次公莊子外篇天道而状義然)
(似繫馬而止也)未動意先騁西湖忽破碎(縯杜甫登慈恩寺塔詩秦山忽破碎)鳥
落魚動鏡縈城理枯瀆放閘起膠艇願君營此樂官事
何時竟(清河西湖三閘督君成之次公晉楊濟與傅咸書曰生子癡了官事官事未易了也)思吳
信偶然出處付前定飄然不繫舟乘此無盡興醉翁行
樂處(次公醉翁歐陽永叔也嘗知潁州)草木皆可敬明朝遊北渚急掃
黃葉徑白酒真到齊(縯世說桓温有主簿善别酒謂好者為青州從事青州有齊郡謂酒)
(到臍)紅裙已放鄭(酒尚有香泉一壺為樂全先生服不作樂也)
次韻王滁州見寄
斯人何似似春雨歌舞農夫怨行路君看永叔與元之
(縯歐陽永叔王元之並曾知滁州)坎軻一生遭口語(厚楊惲與孫會宗書云遂遭變故横)
(被口語子仁司馬子長答任少卿書云僕以口語遭遇此禍)兩翁當年鬢未絲玉堂
揮翰手如飛(次公唐史陸扆拜中書舍人文思敏速揮翰如飛)教得滁人解吟
詠(次公劉禹錫詩化得邦人解吟詠如今縣令亦風流)至今里巷嘲輕肥君家聯
翩盡卿相獨來坐嘯溪山上笑捐浮利一雞肋多取清
名幾熊掌丈夫自重貴難售兩翁今與青山久後來太
守更風流(任劉禹錫詩風流太守韋尚書)要伴前人作詩瘦(縯李白譏杜甫云借)
(問因何太瘦生總為從前作詩苦)我倦承明苦求出(援前漢嚴助為會稽太守上賜書曰)
(君厭承明之廬勞侍從之事懷故土出為郡吏)到處遺蹤尋六一(次公歐陽永叔自號六一)
(居士堯祖歐陽公醉翁亭記豐樂亭記菱溪石記曾南豐記醒心亭皆其遺迹也)憑君試與問
瑯邪(次公瑯邪滁州山名永叔醉翁亭記所謂望之鬱然而深秀者瑯邪也)許我來遊莫
難色
趙景貺以詩求東齋榜銘昨日聞都下寄酒來戲
和韻求分一壺作潤筆也(厚隋書鄭譯為隆州刺史召還賜燕醴泉官復)
(爵沛國公上柱國上令内史李德林立作詔書高熲戲謂譯曰筆乾譯曰出為方岳杖策言歸)
(不得一錢何以潤筆上大笑)
王孫天麒麟(縯南史徐陵年數歲家人攜以見沙門寳誌寳誌摩其頂曰天上石麒麟也)眸
子奥而徹囊空學愈富屋陋人更傑我老書益放落筆
坐争掣欲求東齋銘要飲西湖雪長缾分未到小研乾
欲裂不似淳于髠一石要燭滅(援史記滑稽傳齊威王置酒後宫召淳于髠賜)
(之酒問曰先生能飲幾何而醉對曰臣飲一斗亦醉一石亦醉賜酒大王之前執法在旁御史在後髠恐懼俯)
(伏而飲不過一斗徑醉矣至若杯盤狼籍堂上燭滅主人留髠而送客當此之時髠心最懽能飲一石)
二鮮于君以詩文見寄作詩為謝
我懷元祐初珪璋滿清班維時南隆老(次公南隆閬中也鮮于子駿閬)
(中人)奉使獨未還迂叟向我言(縯司馬温公自號迂叟)青齊歲方艱
斯人乃福星遣出虛危間(司馬温公謂軾曰子駿福星也東京人困甚且令往彼次)
(公虛危即青齊分野也南齊書天文志昇明三年四月歲星在虛危徘徊玄枵之野則齊國有福厚為受慶之)
(符)召用既晚矣天命良復慳一朝失老驥寂寞空帝閑
(次公閑馬廐也周禮天子有十二閑)至今清夜夢枕簟有餘澘喜聞二三
子(次公指言二鮮于子駿之子也)結髮師閔顔高論巳河漢(次公莊子内篇吾驚)
(怖其言若河漢而無極)清詩鳴珮環(任歐陽永叔詩意漢宜松鶴詩清叩佩環)遥知三
日雪積玉埋崧山誰念此幽桂坐蒙榛與菅(次公退之雪後寄崔)
(丞云殿前諸公鑒栽密豈念幽桂榛與菅)故人在潁尾(次公潁尾即潁州以在潁水之尾故名其)
(字出左傳)投詩清冷灣(子仁莊子雜篇讓王自投清冷之淵)
和陳𫝊道雪中觀燈(次公陳傳道履常之兄也)
新年樂事歎何曾閉閣燒香一病僧未忍便傾澆别酒
且來同看照愁燈潁魚躍處新亭近湖雪消時畫舫升
秖恐尊前無此客(縯謝安見桓温既出温顧左右曰頗嘗見我有如此客不)清詩還
有士龍能(次公晉陸雲字士龍機之弟以言履常也)
次韻徐仲車(仲車耳聾堯卿仲車名積苦學養母盡力行年四十不婚不仕久之鄉人)
(迫令就舉逮應入京則以隻輪載母躬自推行葛衫草履行道之人不能辨也登治平四年第)
(未調官母亡遂不復仕家居山陽衣食不給及路振通判楚州始為娶妻生子小名路兒云先)
(生嘗言仲車古之獨行人於陵仲子不能過然其詩文則怪而放如玉川子此一反也耳瞶甚)
(畫地為字乃始通終日面壁不與人接而四方事無不周知此二反也昔王肅三反而斯人有)
(其二亦可謂異矣)
惡衣惡食詩愈好恰似霜松轉春鳥蒼蠅莫亂遠雞聲
(次公詩曰匪雞則鳴蒼蠅之聲)世上誰如公覺早八年看我走三州(元豐)
(八年予赴登州元祐四年赴杭州皆見仲車今赴揚州)月自當空水自流人間擾
擾真螻蟻應笑人呼作鬭牛(援晉殷仲堪父嘗患耳聽聞牀下蟻動謂之牛鬭)
次韻林子中春日新堤書事見寄
東來寄食似孤雲(次公先生在京師時為翰林承旨不久而出知揚州故云寄食)襆被
真成一宿賓(縯晉魏舒為尚書郎欲沙汰郎官舒曰吾即其人也襆被而出)收得玉堂
揮翰手却為淮月弄舟人羡君湖上齋摇碧笑我花時
甑有塵為報年來殺風景(厚李義山雜纂有殺風景之語謂清泉濯足花上曬裩背)
(山起樓燒琴煮鶴對花點茶松下喝道)連江夢雨不知春(來詩有芍藥春之句揚州近歲)
(率為此會用花十餘萬枝吏緣為奸民極病之故罷此會)
次韻和晁無咎學士相迎
少年獨識晁新城(次公晁新城無咎之父也為新城令)閉門却掃卷旆旌
胷中自有談天口(次公史記鄒衍談天又七略云田駢之辨其口如天人為之語曰田駢天)
(口)坐却秦軍發墨守(次公公輸班作九攻城之機而墨翟以九守拒之又鄭康成作發公)
(羊墨守)有子不為謀置錐(縯史記楚優孟曰孫叔敖死子無立錐之地任莊子雜篇堯舜)
(有天下子孫無置錐之地也)虹蜺吞吐忘寒飢端如太史牛馬走嚴
徐不敢連尻脽(縯東方朔傳武帝問朔曰方今公孫丞相兒大夫董仲舒司馬遷之倫先生自)
(視何與比哉朔曰臣觀其吐吻唇連尻脽臣雖不肖尚兼此數子)徘徊未用疑相待枉
尺知君有家戒避人聊復去瀛洲(縯唐太宗命閻立本圖十八學士像藏之)
(書府在選中者天下所慕向謂之登瀛汌)伴我真能老淮海(次公以言無咎為揚州倅也)
夢中仇池千仞巖(縯先生嘗夢遊仇池兒雙石詩)便欲攬我青霞幨且
須還家與婦計(援史記楚莊王欲以優孟為相優孟曰請歸與婦計之)我本歸路
連西南(次公杜甫仇池詩曰近接西南境)老來飲酒無人佐獨看紅藥
傾白墮(次公謝朓詩紅藥當階翻蓋紅芍藥也揚州素出此花白墮佳酒也有劉白墮者善造酒因以)
(得名駒父洛陽伽藍記載河東人劉白墮善釀酒盛暑曝之日中經旬不壊)每到平山憶醉
翁懸知他日君思我(次公平山在揚州永叔自號醉翁慶歷中嘗知揚州先生乃其門生)
(故登平山而憶之無咎則又先生之門人故云)路傍小兒笑相逢齊歌萬事轉
頭空(縯樂天詩百年隨手過萬事轉頭空)賴有風流賢别駕(援晉史庾亮曰别駕舊與)
(刺火别乘同流王化任居刺史之半)猶堪千里卷春風(縯杜牧詩春風十里揚州過卷上珠)
(簾總不如)
次韻劉景文贈傅曦秀才
窈眇文章宜和寡峥嶸肝肺亦交難未能飛瓦彈清角
(縯韓子曰晉平公令師曠鼓清角一奏雲從四方起再奏大風雨隨之裂幃慢破俎豆墮廊瓦)肯便投
泥戲潑寒(厚唐武后末年為潑寒胡戲明皇時因四夷來朝作之張說諫曰四夷請和當節以禮樂)
(示之以兵威乞寒潑胡未聞典故祼身跳走汩泥揮水盛德何觀焉帝納之)忽見秋風吹洛
水遥知霜葉滿長安詩成送與劉夫子莫遣孫郎帳下
看(縯典略曰劉荆州作書與孫伯符以示禰正平正平嗤之言欲使孫策帳下兒讀之邪將使張子布見乎)
次韻定國見寄
還朝如夢中雙闕眩金碧復穿鵷鷺行(子仁杜詩不悉豺虎鬭空慙鵷)
(鷺行)強寄麋鹿跡勞生苦晝短展轉不能夕默坐數更鼓
流水夜自逆(次公道家日黃河水逆流此抑運之法也)故人為我謀此志何
由畢越吟知聽否誰念病莊舄(時方討趙援史記陳軫曰昔越人莊舄在楚有)
(頃而病楚王使人察其意之所向聞其越吟知其思越也)
次韻奉和錢穆父蒋穎叔王仲至詩四首見和西
湖月下聽琴
謖謖松下風(厚世說云世目李元禮謖謖如勁松下風)藹藹隴上雲(縯退之詩君詩)
(多態度藹藹春空雲)聊將竊比我不堪持寄君(厚陶弘景辭職入山梁武詔不起問)
(山中何所有答曰山中何所有嶺上多白雲只可自怡悅不堪持贈君)半生寓軒冕一笑
當琴尊良辰飲文字(援退之詩不解文字飲惟能醉紅裙)晤語無由曛我
有鳳鳴枝背作蛇蚹紋(次公鳳鳴枝琴也琴以桐木為之而鳳棲於桐詩云鳳皇鳴矣)
(于彼高岡梧桐生矣于彼朝陽琴古而漆裂則有蛇蚹紋蛇蚹出莊子司馬注云謂蛇腹下有齟齬可以行也)
月明委静照心清得竒聞當呼玉澗手(家有雷琴甚竒古玉澗道人崔)
(閑妙於雅聲當呼使彈)一洗羯鼓昏(縯羯鼓錄唐明皇好羯鼓八音之領袖諸樂不可方也寧)
(王子汝陽王璡小名花奴時方有奏琴弄未畢上叱去曰速召花奴取羯鼓來為我解穢)請歌南風
曲猶作虞書渾(援揚子虞夏之書渾渾爾)
見和仇池
上窮非想亦非非(厚楞嚴經云如存不存如盡不盡如是一類名非想非非想處)下與
風輪共一癡(次公楞嚴經云覺明空昧相待成摇故有風輪執持世界共一癡言上天下地皆然)
(蓋佛氏謂之界者一癡想所成也子仁白樂天晨霞詩上自非想頂不及風水輪)翠羽若知牛
有角(縯杜詩孔雀未知牛有角渴飲寒泉遭觝觸又云翠羽金花不醉晨)空缾何必井之
湄(援前漢陳遵傳揚雄酒箴謂客難法度士譬之於物曰子猶缾矣觀缾之居居井之濁處高臨深動常近)
(危)還朝暫接鴛鸞翼(厚唐上官儀曰御史供奉赤墀下接武䕫龍簉羽鵷鷺豈雍州判佐)
(比乎)謝病行收麋鹿姿記取和詩三益友(次公三益友指言錢蒋王也)
他年弭節過仇池(次公弭節暫止旌節也楚辭九歌云夕弭節兮北渚又司馬相如賦云弭)
(節容與)
見和玉津園(詳見雙石詩註)
承平苑囿雜耕桑六聖臨民計慮長(次公六聖謂太祖太宗真宗仁宗英)
(宗神宗也)碧水東流還舊𣲖(玉津分蔡河上流復合于下)紫壇南峙表連
岡(厚西漢匡衡言甘泉泰畤紫壇八觚宜通象八方五帝壇周環其下)不逢遲日鶯花亂
空想疎林雪月光千畝何時躬帝籍(縯國語宣王即位不籍千畝注籍借)
(也厚禮記月令篇天子正月擇元辰親耒耜躬耕帝籍)斜陽寂歷鎖雲莊
見和籍田
竊脂方紀瑞(次公桑扈謂之竊脂詩曰交交桑扈是也左傳昭十七年郯子曰少昊以鳥紀官九)
(扈為九農正杜預注日扈有九種而桑扈竊脂其一也)布榖未催耕(任杜子美洗兵馬詩田家)
(望望惜雨乾布榖處處催春種)魚沫依蘋渚(次公莊子魚相濡以沫)蝸涎上綵楹
(厚杜詩鳥啄摧寒木蝸涎蠧畫梁)江湖來夢寐蓑笠負平生琴裏思歸
曲因君一再行(次公司馬相如傳臨卭令進琴於相如為鼔一再行顔師古曰行謂曲引也)
次天字韻答岑巖起
一聲清蹕霧開天百辟心莊豈貎虔回顧驚君珠玉側
(縯晉王濟見衛玠輒歎曰珠玉在側覺我形穢)同升愧我粃糠前(厚晉書孫綽性通率好譏)
(辯嘗與習鑿齒共行綽在前顧謂曰沙之汰之瓦礫在後習曰簸之揚之糠粃在前)徘徊月色留
壇影縹緲松香泛蠟煙(近制以椽燭松明易燎盆)莫歎郎潛生白髮
(次公後漢張平子賦尉龐眉而郎潜兮逮三葉而通武注引漢武故事曰上至郎署見一老郎鬢髮皓白問何)
(時為郎何其老也對曰臣姓顔名駟以文帝時為郎文帝好文而臣好武景帝好老而臣尚少陛下好少而臣)
(已老是以三葉不遇也上感其言擢為會稽都尉)聖朝求舊鄙鳶肩(援唐書岑文本謂所)
(親曰馬周鳶肩火色騰上必速恐不能久)
次秦少游韻贈姚安世
帝城如海欲尋難肯捨漁舟到杏壇(縯莊子孔子坐杏壇之上有漁父下)
(船而來左手據膝右手持頤以聽之)剥啄扣君容滕戸(厚陶淵明歸去來云審容膝之易安)
(而退之剥啄行云剥剥啄啄有客至門)巍峩笑我切雲冠問羊獨怪初平
在(縯神仙傳黃初平牧羊有道士將至金華山而得道其後兄初起尋初平見道士引至山與弟語畢問羊)
(何在初平與至山東見白石因叱之石皆起成羊數百頭)牧豕應同德曜看(厚後漢梁鴻家)
(貧而尚節介牧豕於上林苑中曾遺火延及他舍悉以豕償之後娶孟氏女名光字德曜)肯把參同
較同異(次公魏伯陽作參同契皆修煉之祕訣)小窗相對為研丹
次丹元姚先生韻
浮生知幾何僅熟一釡羹那於俯仰間用此委曲情自
憐無他腸(厚西漢衛綰以戲車為郎文帝以為廉謹實無他腸以為河間王太𫝊)偶亦得
此生(子仁陶淵明詩笑傲東軒下聊復得此生)懸知當去客(厚陶淵明詩家為逆旅舍我如)
(當去客)中有不亡存(縯莊子凡雖亡而有不亡者存)但恐宿緣重每為習
氣昏似聞梅子真近至吳市門(援前漢梅福字子真去官歸夀春元始中王莽)
(專政福一朝棄妻子去九江至今傳以為仙其後人有見福會稽者更名姓為吳市門卒云)未能肩
拍洪(縯郭璞游仙詩左挹浮丘袂右拍洪崖肩)但欲目擊温(厚莊子温伯雪子適齊舍於魯)
(仲尼見之而不言子路問焉仲尼曰若夫人者目擊而道存焉)不敢叩門呼恐作踰垣
奔且令紹介先(厚史記平原君謂魯仲連曰勝請為紹介)徐以方便論不學
劉更生黃金鑄尚方(縯前漢劉向本名更生父德治淮南獄得枕中鴻寳書更生誦之以)
(為奇因獻之言黃金可成上令典尚方鑄作不騐下吏)不學房次律身事問潁陽
(援酉陽雜俎邢和璞居嵩穎間作頼陽書三篇房琯問邢終身之事邢言降魄之處非館非寺病起於魚飱而)
(休於龜兹板其後房公舍閬州紫極宫見有治龜兹板者始憶邢之言有頃刺史具鱠邀琯琯悟具以板事白)
(於刺史其夕病鱠卒也)王烈亦何人叔夜未可量獨見神山開遽
飡石髓香(厚神仙傳王烈獨行太行山忽聞山東北如雷聲烈往視之乃見山破石裂數百丈中有)
(青泥流出如髓烈取食之因擕歸與嵇叔夜叔夜取視之巳成青石矣次公按仙經云神山五百年輒一開其)
(中石髓出得而服之夀與天地相畢又按晉書嵇康傳王烈得石髓與康皆凝為石烈歎曰嵇叔夜志趣非常)
(而輒不遇命也)至道尚聽熒(縯莊子長梧子曰是黃帝之所聽熒也而丘也何足以知之)麤
材終蹶張(厚前漢申屠嘉嘗為材官蹶張謂踏強弩也)先生喜而笑幅巾登
我堂(次公後漢孔融師事李膺膺每見融聽其言論融幅中奮袖談詞如雲)苦誓指黃壤
要言刻青琅(次公黃壤墓中也苦誓指黃壤意在不死也青琅青玉之書刻青琅意求神仙也)
蓬萊在何許弱水空相望(次公蓬萊於書見列子并史記而仙經曰蓬萊隔弱水三)
(十萬里終不可到)且當從嵇阮聊復數山王(厚文選五君詠注云顔延年領步兵)
(好酒疎誕不能斟酌劉諶言於彭城王出為永嘉太守延年怨憤乃作五君詠述竹林七賢以自喻山濤王戎)
(由貴盛遂黜不收)達人友四海曲士守一疆謹勿使形諜(次公列子)
(食於十漿之家而五漿先饋驚曰内誠不解形諜成光)兒童驚夜光(子仁韓贈張籍詩云兒童)
(畏雷電魚鼈驚夜光)
次韻王晉卿奉詔押高麗燕射
北苑傳呼陛楯郎(次公優旃傳旃哀天雨而陛楯者苦寒以計免之臨檻大呼日陸楯郎汝)
(雖長何益幸雨立我雖短也幸休居)東夷初識令君香(厚襄陽記劉季和性愛香主簿張坦)
(曰人名公作俗人不虛也季和日筍令君至人家坐席三日香謂我如何坦曰醜婦效顰見者必走公欲吾走)
(邪)天山自可三箭取(縯唐書薛仁貴為鐡勒道行軍總管時九姓衆十餘萬令驍騎求挑)
(戰仁貴發三矢輒殺三人軍中歌曰將軍三箭定天山壮士長歌入漢關九姓遂衰)海國何勞一
葦航宣勸不辭金盌側醉歸争看玉鞭長錦囊詩草勤
收拾(厚唐李賀每旦日騎弱馬從小奚奴背古錦囊遇所得投囊中未始先立題然後為詩)莫遣
雞林得夜光(縯白樂天最工詩雞林行賈售其國相率篇易一金偽者相輒能辨之)
丹元子示詩飄飄然有謫仙風氣吳傳正繼作復
次其韻(魯直王希明纂天文圖有丹元子步天歌一卷傳于世蓋星歷之學也)
飛仙亦偶然脫命瞬息中惟詩不可擬如寫天日容夢
中哦七言玉丹已入懷一語遭綽虐失身墮蓬萊蓬萊
至今空護短不養才(縯退之記夢詩云壮非少者哦七言六字常語一字難我以指撮白)
(玉丹行且咀嚼行詰盤口前截斷第二句綽虐顧我顔不歡乃知仙人未賢聖怙短憑愚邀我敬)上界
足官府(援退之詩上界真人足官府)謫仙應退休可憐吳與蘇骯髒
雪滿頭(次公後漢趙壹詩伊優北堂上骯髒倚門邊)終當却與丹元子笑指
東海乘桴浮
次韻聰上人見寄
前身本同社(次公同杜緣陶潛輩與廬山遠師結白蓮社故有此字)宿業獨臨邊
一悟鏡空老(厚高僧傳洛陽香山寺鏡空遊錢塘至孤山寺西餒甚因臨流出涕俄有梵僧顧空)
(笑曰頗憶講法華於同德寺乎空莫測其由僧曰子應為飢火所燒不暇憶故事乃探囊出一棗大如拳許曰)
(吾國所産食之者上智知過去未来事下智止知前生事耳空因啖棗掬泉飲之枕石而寝頃刻乃悟憶講經)
(於同德寺如昨日也)始知圓澤賢(縯圓澤傳李源居洛惠林寺與僧圓澤游甚密一日相約游靑)
(城峨眉舟至南浦見婦人錦襠負甖而汲者澤望而泣曰吾當為此婦人子孕三歲矣今既見無可逃者後十)
(二年中秋月夜杭州天竺寺外當與公相見至暮澤亡而婦乳後十二年源自洛適吳赴其約聞葛洪川畔有)
(牧童扣牛角而歌乃圓澤也源問澤公健否答曰李公真信士然俗緣未盡慎勿相近)歸心忘犢
佩(援龔遂為渤海太守見民帶持刀劔者曰何為帶牛佩犢)生術寄羊鞭(縯莊子善養生者如)
(牧羊然視其後者而鞭之)不似歐陽子空留六一泉(次公歐陽永叔雖不到杭州而)
(惠勤師思之因所居有甘泉湧出遂名之曰六一泉六一者歐陽公自號六一居士也)
次韻王雄州還朝留别
老李威名八十年(次公老李指言李允則也先生作詩在元祐八年逆數八十年則真宗時)
(也景德二年正月真宗以契丹初和易置守將召樞宰議可適用者首選公知雄州御筆置名於紙公在雄凡)
(十四年事見李復圭所作李氏家傳自景德二年至元祐八年則八十九年矣)壁間精悍見遺
顔自聞出守風流似稍覺承平氣象還但遣詩人歌枤
杜(縯詩枤杜勞還役也)不妨侍女唱陽關内朝接武知何日(次公天子)
(之朝有三曰治朝曰外朝曰燕朝皇帝多御燕朝即内朝者也)白髮羞歸供奉班(任杜詩憶)
(昨逍遥供奉班厚古詩投老歸來供奉班)
詹守攜酒見過用前韻作詩聊復和之
箕踞狂歌老瓦盆(縯莊子妻死惠子弔之莊子方箕踞鼓盆而歌厚杜子美少年行云莫笑)
(田家老瓦盆)燎毛燔肉似羌渾(次公羌渾西方之戎如唐書載吐蕃羌渾犯塞即此也燎)
(毛燔肉蓋其俗然矣)傳呼草市來攜客灑掃漁磯共置尊山下黃
童争看舞江干白骨巳銜恩(時詹方議葬暴骨)孤雲落日西南
望長羡歸鴉自識村
答周循州
蔬飯藜牀破衲衣掃除習氣不吟詩前生自是盧行者
(次公盧行者即曺溪六祖也曺溪在韶州蓋用嶺南事)後學過呼韓退之未敢叩
門求夜話時叨送米續晨炊(厚韓信傳亭長妻晨炊蓐食)知君清俸
難多輟且覓黃精與療饑(縯詩泌之洋洋可以療饑安國抱樸子内篇云黃精一名)
(救窮一名垂珠服花勝實服實勝根)
次韻惠循二守相會
共惜相從一寸陰(厚淮南子聖人不貴尺璧而重尺寸之陰以時難得而易失也)酒杯
雖淺意殊深且同月下三人飲莫作天涯萬里心東嶺
近開松菊徑南堂初絶斧斤音知君善頌如張老(縯禮記晉)
(獻文子成室張老曰美哉輪焉美哉奐焉歌於斯哭於斯聚國族於斯君子謂之善頌善禱)猶望攜
壺更一臨
又次韻二守同訪新居二首
數畝蓬蒿古縣陰曉窗清快夜堂深也知卜築非真宅
(厚杜甫秋日詠懷詩注平生多病卜築遣懷仔白樂天詩亦知官舍非真宅且斸山櫻滿院栽又列子云歸其)
(真宅)聊欲跏趺看此心(次公楞嚴經云結跏趺坐白樂天酬錢員外詩煩君想我看心座報)
(道心空無可看)聞道攜壺問奇字(縯前漢揚雄傳鉅鹿侯芭嘗從雄學奇字)更宜登
木助徽音(次公禮記檀弓篇孔子之故人曰原壤其母死夫子助之沐槨原壤登木曰久矣予之不)
(託於音也歌曰狸首之班然執女手之卷然)相娛北戸江千頃直下都無地
可臨(厚王簡栖頭陀寺碑云飛閣迤邐下臨無地)
此生真欲老墻陰却掃都忘歲月深(縯後漢馮衍閉門却掃又晉書葛洪)
(閉門却掃未嘗交游)拔薤巳觀賢守政(援後漢龐參為漢陽太守郡人任棠有志節參到乃)
(先候之棠不與言但以薤一本承一盂置屏前抱孫兒伏戶下參思其微旨曰水欲吾清拔薤欲吾擊彊宗抱)
(孫兒當戶下欲吾開門恤孤遂歎息而還)折蔬聊慰故人心(厚陶淵明詩窮巷隔深轍頗回)
(故人車歡然酌春酒折我園中蔬)風流賀監常吳語(次公賀監謂賀季真也李白詩云風)
(流賀季真杜詩云賀監雅吳語在位常清狂)憔悴鍾儀獨楚音(縯左傳成九年晉侯觀于)
(軍府見鍾儀而問之曰鄭人所獻楚囚也使税之問其族曰伶人也與之琴操南音)治状兩邦俱
第一潁川歸去肯重臨(厚前漢黃霸為潁川太守治為天下第一徵守京兆尹坐事貶)
(又詔歸潁川治如其前)
循守臨行出小鬟復用前韻
學語雛鸎在柳陰臨行呼出翠帷深通家不隔同年面
(二守同年家)得路方知異日心(縯唐摭言進士會燕曲江崔彖請告假不赴乃以雕&KR1707;載)
(妓遊觀為團司所發崔沆為主罰錄事判之云深慙蓆帽密映氊車紫陌尋春便隔同年之面青雲得路可知)
(異日之心)趁著春衫游上苑要求國手教新音嶺梅不用催
歸騎截鐙須防舊所臨(循守近為韶倅厚天寳遺事姚元崇初牧荆州三年受代日闔)
(境民吏泣擁馬首遮道不使去所乘之馬鞭鐙民皆截留)
次韻子由贈吳子野先生二絶句
馬跡車輪滿四方若為閉著小茒堂仙心欲捉左元放
(縯左慈字元放曺操欲於座上牧殺之慈乃卻入壁中或見於市者又捕之而市人皆變形與慈同莫知誰是)
(後人逢慈於陽城山頭因復逐之遂走羊羣莫知所取)癡疾還同顧長康(援顧愷之字長)
(康世傳愷之有三絶才絶畫絶癡絶)
江令蒼苔圍故宅謝家語燕集華堂(次公江令江總也為陳中書令謝家)
(謝安之族也劉禹鍚金陵五題其一江令宅云南朝詞臣北朝客歸來惟見秦淮碧池臺竹樹三畝餘至今人)
(道江家宅其一烏衣巷云朱崔橋邊野草花烏衣巷口夕陽斜舊來王謝堂前燕飛入尋常百姓家)先生
笑說江南事秪有青山遶建康(次公建康乃晉與陳之所都今之江寧府也)
次韻王鬱林
晚塗流落不堪言海上春泥不自翻漢使節空餘皓首
(縯漢書蘇武使匈奴單于欲降之令牧羊海上武持節牧羊節髦盡落)故侯瓜在有頽垣
(援漢書言邵平者故秦東陵侯種瓜於長安東門外)平生多難非天意此去殘年
盡主恩誤辱使君相抆拭寧聞老鶴更乘軒(縯左衛懿公好鶴鶴)
(有乘軒者)
和孫叔静兄弟李端叔唱和
病骨瘦欲折霜髯籋更疎喜聞新國政(次公周禮刑新國用輕典新國)
(指言建中靖國時也)兼得故人書秉燭真如夢(次公杜詩夜闌更秉燭相對如夢寐)
傾杯不敢餘天涯老兄弟懷抱幾時攄
廣倅蕭大夫借前韻見贈復和答之二首
生還粗勝虞(季長吳志孫權怒虞翻徙夾州在南十餘年)早退不如疎(正輔前漢)
(疎廣疎受父子致仕而歸當時以為榮)垂死初聞道(子仁傳燈錄懶瓚禪師其師請其說法師)
(舉唱百又門風其師於言下感悟曰何期垂死得極則事)平生誤信書(次公柳子厚詩信書成自)
(誤經事漸知非)風濤驚半夜疾病送災餘賴有蕭夫子幽懷得
少攄
心間詩自放筆老語翻疎贈我皆彊韻(次公宋書王筠為文能用強韻)
(每公宴坐並作詞必妍美)知君得異書(縯蔡邕入吳得王充論衡常祕玩以為談助自吳還許人)
(稱其才進曰不見異人當得異書)滔滔沮溺是綽綽孟生餘一笑滄溟
側應無憤可攄
次韻鄭介夫二首
一落泥塗迹愈深(次公左傳趙孟謂絳縣老人曰吾子辱在泥塗久矣武之罪也)尺薪
如桂米如金(厚國語蘇秦謂楚王曰楚國之食貴於玉薪貴如桂)長庚到曉空陪
月太歲今年合守心(次公太歲守心豐歲之祥也唐權德輿有頌子仁後漢郎顗順帝時)
(上書其三事略云孝經鉤命訣曰歲星守心年榖登)相與齧氊持漢節何妨振履
出商音(縯莊子曾子居衛三月不舉火十年不製衣曳履而歌商頌聲滿天地若出金石)孤雲
倦鳥空來往自要閒飛不作霖
一生憂患萃殘年心似驚蠶未易眠海上偶來期汗漫
(縯淮南子盧敖遊乎北海見若士謂曰吾與汗漫期於九垓之外)葦間猶得見夤緣(援莊)
(子漁父與孔子既言而去乃刺船而往夤緣葦間)良醫自要經三折(厚左傳三折肱為良)
(醫)老將何妨敗兩甄(次公晉書周訪討杜曾將戰設左右甄訪自領中軍令曰一甄敗鳴)
(六鼓自旦至申兩甄皆敗訪聞鼓音乃選精騎自赴之曾遂大潰)收取桑榆種梨棗(縯後)
(漢光武降璽書勞馮異曰始雖垂翅回谿終能奮翼黽池可謂失之東隅收之桑榆也次公梨棗蓋真誥所謂)
(交梨火棗已生君心中也)祝君眉夀似增川(援七月詩云以介眉夀又天保云如川之方至)
(以莫不增)
次韻韶守狄大夫見贈二首
華髮蕭蕭老遂良(禇河南帖云即日遂良鬚髮盡白蓋謫長沙時也)一身萍挂
海中央無錢種菜為家業有病安身是藥方才疎正類
孔文舉(縯後漢孔融字文舉本傳云融負其高氣志在靖難而才疎意廣迄無成功)癡絶還
同顧長康萬里歸來空泣血七年供奉殿西廊(厚邇英閣在延)
(和殿西廊下)
森森畫戟擁朱輪(縯韋蘇州詩云兵衛森畫戟宴寝凝清香)坐詠梁公覺有
神(援梁公狄仁傑也)白傅閒游空誦句(見白樂天吳郡詩石序次公樂天為蘇州時有)
(旬宴詩刻序云韋在此州歌詩甚多有郡宴詩云兵衛森畫戟宴寝凝清香最為警策今刻此篇于石傳于將)
(來因以予旬宴一章亦附于後也)拾遺窮老敢論親(見子美贈狄明府詩厚子美贈狄博)
(齊詩云梁公曾孫我姨弟不見十年官濟濟)東海莫懷疎受意(縯前漢疎受不待年而從)
(其叔廣致仕歸於東海)西風幸免庾公塵(援晉王導惡庾亮專權每遇西風嘗以扇障面)
(曰元規塵汚人)為公過嶺傳新唱催發寒梅一信春
次韻韶倅李通直二首
一篇瀧吏可書紳(次公瀧吏退之叙其得罪之詩也)莫向長沮更問津
老去常憂伴新鬼(厚左傳夏父弗忌為宗伯尊僖公且明見曰吾見新鬼大故鬼小)歸
來且喜是陳人(次公莊子寓言篇人而無人道此之謂陳人)曾陪令尹蒼髯
古又見郎君白髮新(次公令尹指李倅之父也郎君言李倅也古人於識其父而又識其)
(子則謂為郎君如李義山與令狐綯詩郎君官貴施行馬)回首天涯一惆悵却登梅
嶺望楓宸(次公梅嶺大庾嶺也楓宸天子之殿庭也)
青山秪在古城隅(次公青山指言舒州之山也)萬里歸來卜築初(子仁)
(按先生與李惟熙帖云偶得生還平生愛龍舒風土欲卜居為終老之計)會見四山朝鶴駕
(次公四山亦應是舒州之山但未詳其名如潛山上有左慈鍊丹處有孔左二真人潭而天柱山尤多異迹則)
(其地為仙居舊矣故云朝鶴駕也)更看三李跨鯨魚(縯杜詩若逢李白騎鯨魚道甫問訊)
(今何如)欲從抱朴傳家學(次公葛洪自號抱樸子從祖玄吳時學道得仙以其鍊丹祕術)
(授弟子鄭隠而洪乃就隠更學其法焉)應怪中郎得異書待我丹成馭風
去借君瓊珮與霞裾(僕昔為開封幕先公為赤令暇日相與論内外丹且出其丹示僕今)
(三十年而見君曲江同遊南華宿山水間數日道舊感歎且勸我卜居於舒故詩中皆及之次公退之詩云乞)
(君飛霞珮與我相頡頏)
次陽行先
室空惟法喜心定有天游(縯維摩經云以法喜為妻厚莊子室無空虛則婦姑勃磎)
(心無天游則六鑿相攘)摩詰元無病(次公維摩詰言如我此病非真非有)須洹不入
流(次公金剛經須陁洹名為入流而實無所入)苦嫌尋直枉坐待寸田秋(援黃)
(庭經云寸田尺宅可理生)雖未麒麟閣(縯前漢宣帝圖畫功臣博陸侯之屬於麒麟閣也)巳
逃鸚鵡洲(次公玉泉子云劉允章謂皮日休曰君何以輕穆判官鸚鵡洲在此即黃祖沉禰衡之所)
(一席為之懼)酒醒風動竹(養源唐李益詩開簾風動竹疑是故人來)夢斷月窺樓
衆謂元德秀(縯唐元德秀字紫芝)自稱陽道州(援唐陽城字亢宗為道州刺史)拔
葵終相魯(縯史記公儀休相魯歸其家食茹而美拔其園葵而棄之)辟榖會封留(厚前)
(漢張良傳漢封功臣帝欲封良齊三萬戶良曰始臣起下邳與上會留此天授陛下願封留足矣良性多疾即)
(導引不食榖)用舍俱無礙飄然不繫舟
和猶子遲贈孫志舉
軒裳大爐韛陶冶一世人從横落模範誰復甘飢貧可
憐方回癡初不疑嘉賓(縯晉郗愔字方回子超字嘉賓桓温懷不軌超為之謀以愔忠)
(於王室不令知之及超死愔哭之成疾後見其一箱書乃悉與温往反密計愔於是大怒曰小子死恨晚矣)
頗念懷祖黠瞋兒與兵姻(厚晉王述字懷祖子坦之為桓温長史温欲為子求婚於)
(坦之及還省父而述愛坦之雖長大猶抱置滕上坦之因言温意述大怒遽排下曰汝竟癡耶詎可畏温面而)
(以女妻兵也)失身墮浩渺投老無涯垠回看十年舊誰似數
子真孫郎表獨立霜戟交重闉深居不汝覿豈問親與
鄰連枝皆秀傑英氣推伯仁(次公伯仁周顗也顗兄弟三人曰顗嵩謨顗為最勝)
(故曰推伯仁)我從海外歸喜及崆峒春(次公崆峒虔州今贑州也)新年得
異書(見前次韻李通直詩注)西郭有逸民(楊行先以登真隠訣見借祖可登真隠訣梁貞)
(白先生所述)小孫又過我歡若平生親清詩五百言句句皆
絶倫養火雖未伏要是丹砂銀(善權按古嵩子丹砂行伏丹訣丹砂五兩結汞)
(為砂子養火七日為玉笋銷之為銀又大銅鍊真寳經曰將丹砂修煉伏火後鼓成白銀名之為一返也將白)
(銀化出砂令伏火鼓之乃成黃銀名之為二返也)我家六男子(次公六男子謂邁迨過遲适遠)
(也)樸學非時新詩詞各璀璨老語徒周諄(次公左傳言趙孟年未五)
(十而諄諄焉如八九十者)願言敦宿好永與竹林均六子豈可忘從
我屢厄陳
用前韻再和霍大夫(前和楊行先韻)
文字先生飲(謂劉執中)江山清獻遊(次公清獻趙悦道也劉趙二公皆知虔州)典
刑傳父老尊俎繼風流度嶺逢梅雨(任周處風土記云夏至前雨名黃梅)
(雨霑衣服皆敗黦又埤雅云今江湘二浙四五月間梅欲黃落則水潤土溽柱礎皆汗蒸鬱成雨謂之梅雨)
還家指麥秋(次公禮記月令孟夏之月麥秋至蔡邕月令章句云百穀各以初生為春熟為秋故)
(麥以孟夏為秋也今云指麥秋則言四月未也)自慙鴻鴈侣争集稻粱州(次公廣絶)
(交論分鴈䳱之稻粱又庾信詠鴈詩稻粱俱可戀飛去復飛還)野闊横雙練(次公章貢二水也)
城堅聳百樓(子仁後漢公孫瓉云兵法百樓不攻)行看鳳尾詔(厚紀聞譚晉元帝踐)
(祚凡諸侯牋奏批之曰諾而草書若字之尾如鳳形故謂之鳳尾詔焉)却下虎頭州(次公虎頭)
(州以言常州蓋虎頭顧愷之也愷之晉陵無錫人無錫乃今常州蓋其時先生乞居常州也先生有田在常州)
(祖可松陵集皮陸詩君批鳳尾詔我住虎頭巖)君意已吳越我行無去留歸途
應食粥乞米使君舟(縯顔魯公乞米於李大夫云拙於生事舉家食粥而已數月今又罄)
(乏實用憂煎見法帖中須溪虎頭謂虔州而注指常州觀詩信注豈不謬哉)
用前韻再和許朝奉
高門元世舊客路晚追遊清絶聞詩語疏通豈法流(縯漢)
(藝文志法家者流)傳家有衣鉢(次公禪家相傳法謂之傳衣鉢唐状元以下往謝主司其有與)
(主司同科名者謂之謝衣鉢出唐摭言今指言其家傳之學耳)斷獄盡春秋(次公如雋不疑斷戾)
(太子事是也孑仁前漢五行志上使吕步舒治淮南獄以春秋誼顓斷於外不請)邂逅陪車馬
尋芳謝朓洲(縯謝朓詩有曰芳洲採杜若)凄凉望鄉國得句仲宣樓
(厚魏王粲字仲宣作登樓賦次公梁元帝詩云朝出屠羊縣夕返仲宣樓凡詩四句以第一句對三句以第二)
(句對四句謂之扇對蓋出於白氏金針云然至梅聖俞作續金針乃引前人詩有云昔時花下留連飲暖日夭)
(桃鶯亂啼今日江邊容易别淡煙衰草馬頻嘶以證其格今此兩聯即其格矣)恨賦投湘水悲
歌祀柳州(厚柳子厚謫柳州死為羅池神韓退之為作廟碑又作迎享送神詩遺柳民俾歌以祀焉)
何如五字律相與一尊留更約登塵外(次公塵外亭名虔州勝景也)
歸時月滿舟(次公傳燈錄慧禪師唱曰夜静水寒魚不食滿船空載月明歸)
用前韻再和孫志舉
人衆者勝天天定亦勝人(縯申包胥謂伍子胥曰人衆者勝天天定者亦勝人)鄧
通豈不富(厚文帝使善相人者相鄧通曰當貧餓死上曰能富通者在我何說貧於是賜通蜀嚴道)
(銅山得自鑄錢鄧氏錢布天下)郭解安得貧(縯漢武徙豪右茂陵郭解貧不中徙吏恐不敢不徙)
(衛將軍為言郭解家貧不中徙上曰郭解布衣權至使將軍此家不貧)驚飛賀厦燕(援淮南子)
(湯沐具而蟣虱相弔大厦成而燕雀來賀)走散入幕賓(次公晉書桓温懷不軌郗超為之謀謝安)
(與王坦之嘗詣温論事温今超帳中卧聽之風動悵開安笑曰郗生可謂入幕之賓矣)醉眠中山
酒(次公博物志劉玄石曾於中山酒家沽酒酒家與千日酒飲之至家大醉其家不知以為死葬之後酒家)
(計日往視之云已葬於是開棺醉始醒也)結夢南柯姻(縯唐淳于棼夢入槐安國尚公主為南柯)
(太守及覺乃槐樹下蟻穴南枝也)寵辱能幾何悲歡浩無垠回視人間
世了無一事真灑掃古玉局(敬夫二十四化記玉局化者在益州城南門内漢桓)
(帝永夀元年正月七日太上老君降於鶴鳴山與大師同來演法於此時地上忽涌出玉局玉牀方廣五大老)
(君升牀坐重述道要其後玉局尋陷入地中因成洞宫其徑莫窮)香火通帝闉我室思
無邪我堂德有鄰所至無鄉里事賢友其仁之子富經
術蔚如井大春(厚東漢井丹字大春深於儒術人語曰五經紛綸井大春)蛇蟺楚南
極淑氣生此民(次公韓退之送廖道士序郴之為州又當中州清淑之氣蜿蟺扶輿磅礴而鬱)
(積意必有魁奇忠信材德之民生其間也)唱高和自寡非我誰當親譬彼嶰
谷竹剪裁待伶倫(縯前漢律歷志黃帝使伶倫取嶰谷之竹斷兩節間而吹之以為黃鍾之)
(官)俗學吁可鄙紙繒配芻銀(次公以紙為繒以芻為銀言俗學之無實)聊將
調癡鬼亦復争華新願子事篤實浮言掃譫諄(次公譫音占病)
(而狂言曰譫字出素問)窮通付造物得喪理本均期子如太倉會
當發陳陳(縯前漢食貨志太倉之粟陳陳相因紅腐而不可食)
崔文學甲攜文見過蕭然有出塵之姿問之則孫
介夫之甥也故復用前韻賦一篇示志舉
象服盛簮珥豈是邢夫人(邢夫人事見第四卷芙蓉城詩)敝衣破冠履
可憐范叔貧(厚史記范雎既相秦號曰張禄而魏不知也魏使須賈於秦范雎聞之為微行弊衣)
(間步之邸見須賈須賈見之而驚曰范叔一寒如此哉乃取一綈袍賜之)君看崔員外晚就
觀國賓(次公杜詩甫昔少年日早充觀國賓)當年頗赫赫翁嫗争為姻(見退)
(之贈崔員外詩次公退之寄崔立之詩曰連年收科第若摘頷下髭又曰老婦願嫁女不約論財資老翁不量)
(分累月笞其兒)蹭蹬阻風水横斜挂邊垠青衫映白髮今似梅
子真道存百無害甘守吳市闉(縯梅福字子真變姓名為吳市門卒)自言
總角歲(援詩總角丱兮)慈母為擇鄰(厚列女傳孟母三遷為子軻擇鄰)邦人驚
似舅(次公宋書桓玄聞義軍起大懼白劉裕一世之雄何無忌劉牢之外甥酷似其舅共舉大事何為無)
(成)矯矯惡不仁詩文非他師家法乃富春豈非空同秀
(次公空同虔州山名)為國産雋民挺然齊魯生近出姬姜親(次公齊魯)
(生依旁叔孫通傳云齊魯諸生也左傅有云雖有姜姬無棄顦顇)為文不在多一頌了
伯倫(縯晉劉伶字伯倫平生唯作酒德頌一篇而巳)清詩要淘煉乃得鉛中銀
(天祐寳藏論云銀有一十七件惟有至藥銀山澤銀草砂銀母砂銀黑鉛銀是餘皆非)自我遷嶺
外七見槐火新(次公言七見清明也蓋清明取火於榆槐而句法則杜甫九鎻巴噀火之意也)
(十朋按年譜紹聖元年甲戌先生自定州貶惠州四年再貶儋耳明年改元符至三年乃量移廉州凡七年)
著書已絶筆(縯孔子作春秋絶筆於獲麟之句)一嘿含千諄蕢桴如葦
籥(厚禮記蕢桴土鼓葦籥伊耆氏之樂也)天節非人均(次公天節自然之樂也人均人為之)
(樂也字出樂志)時時自娛嬉豈為俗子陳
次韻江晦叔二首
人老家何在龍眠雨未驚酒船回太白穉子候淵明幸
與登仙郭(縯郭林宗與李膺同舟人望之以為神仙焉)同依坐嘯成(縯成瑨為南陽)
(太守以事委岑眰郡人謠曰南陽太守岑公孝弘農成瑨但坐嘯)小樓看月上劇飲到
參横(次公杜詩城擁朝來㙮天横醉後參)
鐘鼓江南岸歸來夢自驚(次公煙花錄陳後主詩午醉醒來晚無人夢自驚)浮
雲世事改孤月此心明雨已傾盆落(次公杜詩白帝城下雨翻盆)詩
仍翻水成(縯退之詩文如翻水成)二江争送客木杪看橋横
次韻江晦叔兼呈器之(師川劉安世字器之終於寳文閣待制學者號曰元)
(城先生)
横空初不跨鵬鼇但覺胡牀步步高(器之言嘗夢飛自覺身與坐牀皆起)
(空中)一枕晝眠春有夢扁舟夜渡海無濤(次公先生渡江北還以三更發)
(瓊州晚到遢角場)歸來又見顛茶陸(往在錢塘嘗語晦叔陸羽茶顛君亦然)多病
仍逢止酒陶(陶淵明有止酒詩器之少時飲量無敵今不復飲矣龜父元城先生語錄云某初到)
(南方有一高僧教某南方地熱而酒性亦熱今嶺南煙瘴之地更加以酒必大發疾故某過嶺即合家斷酒雖)
(徧歷水土惡弱他人必死之地某合家十口皆無恙今凡歸已十年矣無一患瘴者此其效也)笑說南
荒底處所秖今榕葉下庭臯(子仁柳子厚詩榕葉滿庭鶯亂啼)
次韻郭功甫二首(子仁功甫觀先生畫雪雀有感作詩寄惠州云平生才力信瑰)
(奇今在窮荒豈易歸正似雪林枝上畫羽翰雖好不能飛後先生北歸又用前韻寄詩云秋霜)
(春雨不同時萬里今從海外歸巳出網羅毛羽在却尋雲跡帖天飛今次其韻也)
蚤知臭腐即神奇海北天南總是歸九萬里風安稅駕
雲鵬今悔不卑飛
可憐倦鳥不知時空羡騎鯨得所歸玉局西南天一角
(子翬按年譜元符三年庚辰自儋移廉又移居永提舉成都玉局觀又見前和孫志舉詩註)萬人沙
苑看孤飛(次公廣異記益州觀道士徐佐卿化鶴孤飛游于沙苑)
次韻法芝舉舊詩一首
春來何處不歸鴻(次公建中靖國之初皆起諸公之廢者先生又得請歸常州此詩蓋以興)
(也)非復羸牛踏舊蹤(次公先生舊有詩與法芝云團團如磨牛步步踏陳跡故今云非復)
(如牛也)但願老師真似月(次公先生與法芝又云老芝如雲月炯炯時一出故今再云爾)
誰家罋裏不相逢
次韻荆門張都官維見和惠泉詩
楚人少井飲地氣常不洩蓄之為惠泉湓若有所折泉
源本無情豈問濁與澈貪愚彼二水終古恥莫雪(子仁吳隠)
(之酌貪泉柳子厚居愚溪)只應所處然遂使語異月泉旁地平衍泉
上山嵽嵲君子謹所居此義安可闕古人貴言贈敢用
况高節不為冬霜乾肯畏夏日烈泠泠但不足海遠要
當徹
次韻和子由聞予善射
中朝鸞鷺自振振豈信邊隅事執鼖共怪書生能破的
亦如驍將解論文穿楊自笑非猿臂射隼長思逐馬軍
觀汝長身最堪學定如髯羽便超羣
和林子中待制
兩翁留滯各皤然人笑迂疎老更堅共挹䲭夷一尊酒
相逢卵色五湖天江邊遺愛啼斑白海上先聲入管絃
早晚淵明賦歸去浩歌長嘯老斜川(縯淵明有歸去來辭又有游斜川詩)
次韻馬元賓
流落江湖萬里歸相逢自慰巳差池初聞好句驚人倒
悔過東庭識面遲握手寧知無賀監結交誰定許袁絲
塞鴻正欲摩天去垂老追攀豈所期
次韻答李端叔
若人如馬亦如班笑履壺頭出玉關(縯馬援征五溪蠻進營壺頭班超既)
(立功西域上書願生入玉門關)已入西羌渡沙磧又來東海看濤山識
君小異千人裏慰我長思十載間西省鄰居時邂逅相
逢有味是偷閒
和晁美叔
反觀皆自直相詆競誰諛事過始堪笑夢中今了無珍
材尚空谷疲馬正長途(次公珍材空谷以况美叔在閑郡疲馬自謂也)未識造
物意茫然同一爐
和穆父新凉
家居妻兒號出仕猿鶴怨(縯韓退之進學解冬煖而兒號寒年登而妻啼飢孔稚圭)
(北山移文蕙悵空兮夜鶴怨山人去兮曉猿驚)未能逐什一安能摶九萬(縯楊惲書)
(糴賤販貴逐什一之利莊子鵬之徙於南溟也搏扶摇羊角而上者九萬里)常恐樗櫟身坐
纏冠蓋蔓受知如債負麤報乃焚劵但知眠牛衣定免
刺虎圈清風來既雨新稻香可飯紫蟹應已肥白酒誰
能勸君今崔蔡手政比趙張健(縯韓退之云柳子厚文雄深雅健似司馬子長)
(崔蔡不足多言崔瑗蔡邕也張敞趙廣漢俱尹京兆有能名長安語曰前有趙張後有三王)三公行
可致一語先自獻幸推江湖心適我魚鳥願
孫莘老寄墨四首
徂徠無老松(次公詩徂徠之松新甫之柏徂徠山在兖州)易水無良工(次公墨譜)
(云昔祖氏本易定人唐時墨官也今墨之工必假其姓而號之大約易水者為上堯卿李廷珪易水人也欽夫)
(遯齋閒覽云唐末墨工李超與其子廷珪自易水渡江遷於歙州庭珪之弟庭寬庭寬之子承晏承晏之子文)
(用皆能世其業)珍材取樂浪(次公樂浪指言高麗)妙手惟潘翁(潘谷作墨雜用高麗)
(煤)魚胞熟萬杵(師造墨法有使鯉魚胞者)犀角蟠雙龍墨成不敢用
進入蓬萊宮蓬萊春晝永玉殿明房櫳金牋灑飛白(堯卿)
(仁宗皇帝尤精飛白堯祖韋續字源云飛白書者蔡邕待詔見門下史用堊帚因成字所作也)瑞霧縈
長虹遥憐醉常侍一笑開天容(縯唐太宗作飛白字賜羣臣或乘醉争取於帝)
(前散騎常侍劉洎登御床引手得之帝笑曰昔聞婕妤辭輦今見常侍登床)
谿石琢馬肝(厚漢武帝時外國獻馬肝石次公端州深溪之石其色紫如馬肝者為上堯卿漢武)
(帝元鼎五年郅支國貢馬肝石百斤常以水銀養内於金函中金泥封其上其國人長四尺惟餌馬肝石此石)
(牛青半白如馬肝碎之以和九轉丹吞之一粒則彌年不飢以之拭髮白者皆黑帝嘗坐羣臣於甘泉殿有髮)
(白者以此拭之應手皆黑是時公卿語曰不願作方伯惟願拭肝石此石酷烈不雜丹砂惟可近髮然亦可作)
(硯故此句用之須溪有九轉丹何必肝石又但不飢耳註謬)剡藤開玉板(次公剡溪之藤為紙)
(最妙唐舒元輿有悲剡藤文以世為文字者多而費紙故悲藤之殘書也玉板則紙色也今成都浣花溪造一)
(種紙光滑亦以為名養源志林云李獻之遺予天台玉板紙殆未見又云池歙精白玉版乃可試墨若於此紙)
(上墨無所不黑矣)噓噓雲霧出奕奕龍蛇綰此中有何好秀色
紛滿眼故人歸天禄(厚漢諸儒校書天禄閣師川漢宫殿疏云天禄麒麟閣蕭何造以藏)
(祕書處)古漆窺蠧簡(援漢杜林於西川得漆書古文尚書一卷常寳藏)隃麋給尚
方(縯漢尚書令僕丞郎月給隃麋墨大小二枚尚方則官名乃給墨之所)老手擅編剗(援退)
(之詩亦可詔編剗)分餘幸見及流落一歎赧
我貧如飢鼠長夜空齩齧瓦池研竈煤葦管書杮葉(厚唐)
(鄭虔好書常苦無紙慈恩寺貯杮葉數屋虔日取肄書歲久殆遍)近者唐夫子遠致烏
玉玦(唐林夫寄張遇墨半丸次公半環曰玦)先生又繼之圭璧爛箱篋(次公)
(周禮方曰圭圓曰璧皆以比墨之形状也)晴窗洗硯坐蛇蚓稍蟠結(縯唐太宗論蕭)
(子雲書行行若縈春蚓字字如綰秋蛇)便有好事人(次公前漢揚雄贊時有好事者載酒肴從)
(雄學)敲門求醉帖(縯張旭醉以頭濡墨草書)
吾窮本坐詩(次公先生以詩被勘今有詩案行於世)久服朋友戒五年江
湖上(次公以言在黃州凡五年也)閉口洗殘債今年復稍稍(次公退之食蝦)
(蟇詩余初不下㗋近亦能稍稍)快癢如爬疥(次公杜牧詩杜詩韓筆愁來讀似倩麻姑癢處爬)
先生不譏訶又復寄詩械幽光發奇思點點出荒怪詩
成自一笑故疾逢蝦蟹
歐陽季默以油煙墨二丸見餉各長寸許戲作小
詩
書窗拾輕煤佛帳掃餘馥辛勤破千夜收此一寸玉癡
人畏老死腐朽同草木(厚後漢朱穆崇厚論曰彼與草木俱朽此與金石相傾)欲
將東山松涅盡南山竹(次公漢書朱安世云南山之竹不足受我辭也)墨堅人
苦脆未用歎不足(次公先生嘗云非人磨墨墨將磨人)且當注蟲魚(縯韓詩爾)
(雅注蟲魚定非磊落人)莫草三千牘(援史記東方朔初入長安至公車上書凡用三千奏牘)
明日復以大魚為饋重二十斤且求詩故復戲之
漢庭九尺人誰似老方朔(縯東方朔上書曰臣年二十二長九尺三寸勇若孟賁捷)
(若慶忌)那將一寸金令足三冬學(厚朔上書又曰臣朔年二十學三冬文史足用)
餉魚欲自洗(次公言季默欲以二十斤之大魚洗其寸墨之儉耳)鱗尾光卓犖我
是騎鯨手(援杜詩若逢李白騎鯨魚道甫問訊今何如)聊堪充鹿角(厚鹿角小魚也)
謝宋漢傑送李承晏墨
老松燒盡結輕花妙法來從北李家翠色冷光何所似
墻東鬒髮墮寒鵶(援宋玉言墻東之女子詩鬒髮如雲言烏黑也)
和錢安道寄惠建茶(敬夫遯齋閒覽云建安茶為天下第一)
我官于南今幾時嘗盡溪茶與山茗胷中似記故人面
口不能言心自省為君細說我未暇試評其略差可聽
建溪所産雖不同一一天與君子性森然可愛不可慢
骨清肉膩和且正雪花雨腳何足道啜過始知真味永
縦復苦硬終可錄汲黯少戇寬饒猛(縯漢武帝曰吾欲云云汲黯對曰陛)
(下内多欲而外施仁義上怒變色退謂又曰甚矣汲黯之戇也蓋寬饒為司隸校尉好言事犯上意終以自剄)
(次公鄭昌訟寬饒有曰山有猛獸藜藿為之不採子仁雪花雨脚謂茶也見駢珠集)草茶無賴空
有名高者妖邪次頑礦體輕雖復強浮汎性滯偏工嘔
酸冷其間絶品豈不佳張禹縦賢非骨鯁(厚張禹罷相家居永始元)
(廷之間日食地震尤數吏民多上書言災異之應譏王氏所致成帝以示禹禹曰春秋日食地震或為諸侯相)
(殺或夷狄侵中國新學小生亂道誤人宜無信用上由此不疑王氏子仁張禹贊曰禹以儒宗居相位其醖藉)
(可也然持禄保位被阿諛之譏)葵花玉&KR1639;不易致道路幽嶮隔雲嶺誰
知使者來自西開緘磊落收百餅(縯盧仝謝孟諫議茶歌開緘宛見諫議面)
(手閱月團三百片)嗅香嚼味本非别透紙自覺光炯炯粃糠團
鳳友小龍(縯茶品莫貴於龍鳳謂之團茶凡八餅重一斤慶歷中蔡君謨為福建轉運使始造小片)
(龍茶以進其品精絶謂之小團凡二十片重一斤)奴隸日注臣雙井(厚草茶盛於兩浙兩)
(浙之品日注為第一自景祐以來洪州雙井白芽漸盛近歲制作尤精其品遠出日注之上遂為萆茶第一)
收藏愛惜待佳客不敢包裹鑽權倖(次公漢書商鞅挾三術以鑽孝公)
此詩有味君勿傳空使時人怒生癭(援三國志賈逵為弘農太守與典農)
(校尉争公事不得理發憤生癭次公按詩案言此詩皆以譏世之小人乍得權用不知上下之分妖邪頑獷體)
(輕性滯皆陰斥之)
和蒋䕫寄茶
我生百事常隨緣四方水陸無不便扁舟渡江適吳越
三年飲食窮芳鮮金虀玉鱠飯炊雪(次公隋唐嘉話云吳都獻松江鱸魚)
(鱠煬帝曰所謂金虀玉鱠東南之佳味也師南人鱠魚以細縷金橙伴之號為金虀玉鱠)海螯江柱
初脫泉(厚海螯言蠏也江柱江瑶柱也)臨風飽食甘寝罷一甌花乳浮
輕圓自從捨舟入東武(師密州即漢之瑯邪東武也)沃野便到桑麻
川(子仁按先生超然臺記云余自錢塘移守膠西釋舟楫之安而服車馬之勞去雕墻之美而蔽采椽之居)
(背湖山之觀而行桑麻之野即此詩中意也蓋其知密州時)剪毛胡羊大如馬誰記
鹿角腥盤筵(子仁鹿角小魚也先生詩嘗云聊將充鹿角)厨中蒸粟埋飯罋
(子仁山東人埋肉于飯下而食之謂之飯罋)大杓更取酸生涎(山東人喜食粟飯飲酸漿)
柘羅銅碾棄不用脂麻白土須盆研(師蜀人以脂庥白土煎茶)故人
猶作舊眼看謂我好尚如當年沙溪北菀強分别(任沙溪北)
(菀俱出名茶)水脚一線争誰先清詩兩幅寄千里紫金百餅
費萬錢吟哦烹噍兩奇絶只恐偷乞煩封纏老妻稚子
不知愛一半巳入薑鹽煎(師薑鹽煎茶亦蜀中風俗)人生所遇無不
可南北嗜好知誰賢死生禍福久不擇更論甘苦争媸
妍知君窮旅不自釋因詩寄謝聊相鐫
怡然以垂雲新茶見餉報以大龍團仍戲作小詩
(祖謙按圖經寳巖院天成二年錢氏建舊額垂雲治平二年改今額元豐中詩僧清順作垂雲)
(亭先生有贈清順新作垂雲亭詩)
妙供來香積珍烹具大官(倬勅厨所供曰大官食)揀芽分雀舌(厚揀)
(芽雀舌皆嫩茶名)賜茗出龍團曉日雲菴暖春風浴殿寒(次公浴殿)
(翰林學士事唐德宗雅上文學注意是選嘗召對於浴堂門栘院於金鑾殿)聊將試道眼莫
作兩般看
新茶送僉判程朝奉以饋其母有詩相謝次韻答
之
縫衣送與溧陽尉(次公孟郊為溧陽尉有游子吟云慈母手中線游子身上衣臨行密密縫)
(意恐遲遲歸)拾肉懷歸潁谷封(縯左傳鄭莊公寘母于城潁而誓之曰不及黃泉無相見)
(也既而悔之潁谷封人聞之有獻於公公賜之食食捨肉公問之對曰小人有母皆嘗小人之食未嘗君之羹)
(請以遺之)聞道平反供一笑(厚雋不疑為京兆尹行縣錄囚徒其母問不疑有所平反活幾)
(何人不疑多有所平反母喜笑飲食異於他時或無所出母怒不食故不疑為吏嚴而不殘)會須難
老待千鍾(次公詩永錫難老待千鍾則莊子載曾子之言曰吾及親仕三釡而心悅後仕三千鍾不)
(洎吾心悲)火前試焙分新&KR1639;(師川茶品要錄云茶事起於驚蟄前其初造曰試焙又曰一火)
(其次曰三火故市茶者唯伺出於三火之前者為最佳)雪裏頭綱輟賜龍從此升
堂是兄弟(師後漢范式與張邵為友式謂邵曰後二年當還將過拜君親邵具以白母設酒饌俟之)
(至期式果到升堂拜母)一甌林下記相逢
次韻曺輔寄壑源試焙新茶(堯卿輔字子方時為福建路轉運使)
仙山靈雨濕行雲洗遍香肌粉未勻明月來投玉川子
(次公韓退之李花詩日光赤色照來好明月暫入都交加夜領張徹投盧仝乘雲共至玉皇家)清風吹
破武林春(子仁仝詩七椀喫不得也惟覺兩腋習習清風生武林杭州山名)要知冰雪
心腸好不是膏油首面新(援南史齊帝賜公主首面者三十人堯卿造茶者以膏油)
(塗之以欺不知茶者共父茶品要錄云沙溪之園民或雜以松黃飾其首面試時雖鮮白而不能久子翬曰茶)
(錄云茶色貴白而餅茶多以珍膏油其面善别茶者以肉理實潤者為重)戲作小詩君一笑
從來佳茗似佳人
和子由踏青(次公子由踏青詩序云眉之東門十數里有山曰蟇頥山上有亭榭松竹)
(山下臨大江每正月八日士女相與遊嬉飲酒於其上謂之踏青也)
春風陌上驚微塵游人初樂歲華新人閒正好路傍飲
麥短未怕游車輪城中居人厭城郭喧闐曉出空四鄰
歌鼓驚山草木動簞瓢散野烏鳶馴何人聚衆稱道人
遮道賣符色怒嗔宜蠶使汝蠒如甕(堯卿太平廣記曰園客者濟陰人嘗)
(種五色香草積十年報其實一日有五色蛾止其旁客收而畜之至蠶時有女夜半至自稱客妻道蠶之状客)
(與俱蠶得一百二十頭蠒皆如甕每繰一頭六十日乃盡遂俱仙又陸龜蒙詩云紅蠶緣枯葉青蠒大如龜)
宜畜使汝羊如麕(次公爾雅曰麢大羊而杜預奏事曰臣前在南聞魏興北山有野羊大者)
(數十百斤試令求之牝牡各得一枚豈爾雅所謂麢者乎麢與麕皆從鹿挨傍押韻)路人未必信
此語強為買服禳新春道人得錢徑沽酒醉倒自謂吾
符神(十朋按成都古今記三月三日太守出北門宴學射山蓋張亞子以是日上升即此地也男覡女巫)
(會于此寫符篆以鬻人云宜田蠶辟災疾佩者載者信以為然)
和子由蠶市(次公子由詩序云眉之二月望日鬻蠶器于市因作樂縱觀謂之蠶市)
蜀人衣食常苦艱蜀人游樂不知還千人耕種萬人食
(縯傳曰千人耕之萬人食之雖欲不飢民不可得也師後漢王符潜夫論浮侈篇云一夫耕之百人食之一婦)
(桑之百人衣之以一奉百孰能供之)一年辛苦一春閒(次公孔子謂子貢云百日之蜡一日)
(之澤非爾所知注云蜡之祭勞農以休息之言民勤稼穡有百日之勞今一日飲酒燕樂君之恩澤也)閒
時尚以蠶為市共忘辛苦逐欣歡去年霜降斫秋荻今
年箔積如連山破瓢為輪土為釡争買不翅金與紈(次公)
(荻箔乃薦蠶之具瓢輪土釡乃繰絲之物争買三者以急于用所以甚于金紈也)憶昔與子皆
童丱(次公丱音慣束髮之貎詩云總角丱兮)年年廢書走市觀(次公太史公言讀樂)
(毅之報燕王書未嘗不廢書泣)市人争誇鬭智巧野人喑啞遭欺謾(次公)
(退之詩厥罪在欺謾)詩來使我感舊事不悲去國悲流年(次公杜詩去國)
(悲王粲)
和蔡景繁海州石室(堯卿名承禧與公同年登第今為淮南轉運使)
芙蓉仙人舊游處(堯卿石曼卿嘗通判海州以山嶺高峻人路不通了無花卉點綴映照使)
(人以泥裹桃核為彈抛擲於山嶺之上一二歲間花發滿山爛如錦繡此一時事也歐陽文忠公歸田錄曰石)
(曼卿卒為仙人主芙蓉城)蒼藤翠壁初無路戲將桃核裹黃泥石間
散擲如風雨坐令空山出錦繡倚天照海花無數(師金淵利)
(術云懸崖峭壁人跡所不至處以黃泥裹桃李核如彈丸擲其上經春即萌芽久之根株花實皆以暢茂)花
間石室可容車流蘇寳蓋窺靈宇(毛元英文昌錄流蘇五采錯雜而垂之摯)
(虞决疑要注曰凡下垂為蘇)何年霹靂起神物玉棺飛出王喬墓(任後)
(漢王喬傳喬為葉令天降玉棺於堂前吏人推排終不摇動喬曰天帝獨召我邪乃沐浴寢其中蓋便立覆宿)
(昔葬於城東而土自成墳)當時醉卧動千日(倬博物志劉玄石善飲或飲以千日酒歸不醒)
(以為醉死葬之與酒者往諭其家共發冢眎之至日忽醒而起無恙也)至今石縫餘糟醑
仙人一去五十年花老室空誰作主手植數松今偃蓋
蒼髯白甲低瓊戶(次公自首句至此皆以言石曼卿也)我來取酒酹先生
後車仍載胡琴女一聲冰鐵散巖谷海為瀾翻松為舞
(體仁傳燈錄乾闥婆王奏樂直得須彌震動大海騰波迦葉起舞)爾來心賞復何人持
節中郎醉無伍(次公此以言蔡景繁為使來海州也蔡邕嘗為左中郎將)獨臨斷岸
撫出日(師秦始皇造石橋欲渡海觀日出處)紅波碧巘相吞吐徑尋我語
覓餘聲拄杖彭鏗叩銅鼓長篇小字遠相寄一唱三歎
神悽楚江風海雨入牙頰(欽夫松陵詩集漁具詩序云江風海雨槭槭生牙頰間真)
(世外漁者之才也)似聽石室胡琴語我今老病不出門海山巖
洞知何許門外桃花自開落牀頭酒甕生塵土前年開
閤放柳枝(縯白樂天既老乃錄家事會經費去長物妓有樊素者年二十餘綽綽有歌舞態善唱楊)
(柳枝人多以曲名名之由是名聞洛下籍在經費中將放之慘然泣下不忍去樂天愍默不能對遂作不能忘)
(情吟次公貼以開閤字則晉書王敦開後閤放出羣妾也)今年洗心參佛祖夢中舊
事時一笑坐覺俯仰成今古願君不用刻此詩東海桑
田真旦暮(援神仙傳麻姑謂王方平曰接待以來已見東海三為桑田向到蓬萊水又淺於往日會)
(時略半且豈將復為陵陸乎方平笑曰聖人皆言海中行復揚塵矣)
次韻張甥棠美述志(名宗奭)
仲子甘心織屨避萬鍾淵明不肯折腰為五斗一年鴻
鴈識來往終日沐猴誰去取知甥詩意慕兩君讀書要
在存心久平生所談性命奥長棄不憂金石朽我今巳
習鶖子定猶復晨朝怖頭走刳心先擬射聲名不作羊
鄒悲峴首雲梯雨矢集無方我巳中灰同墨守恐甥自
是禹門鱗未可潛逃入吾藪琢磨晚覺孟光賢畏我故
言時被肘甥能鉏我青門瓜正午時來休老手
答子勉三首
君不登郎省還應上諫坡才高殊未識歲晚幸無他櫪
馬羸難出鄰雞凍不歌寒爐餘幾火灰裏撥隂何
驚人得佳句或以傲王公處士還清節滑稽安足雄深
沉似康樂簡遠到安豐一點無俗氣相期林下風
欲舞腰身柳一窠小梅催拍大梅歌舞餘片片梨花落
争奈當塗風物何
答海上翁
仙翁不復見新詩疑是河南石壁曦海水豈容鯨飲盡
燃犀何處覓瓊枝
次韻完夫再贈之什某已卜居毗陵與完夫有廬
里之約云
柳絮飛時笋籜斑風流二老對開關雪芽為我求陽羡
乳水君應餉惠山竹簟凉風眠晝永玉堂制草落人間
應容緩急煩閭里桑柘聊同十畝閒
走筆謝吕行甫惠子魚
卧沙細肋吾方厭通印長魚誰肯分好事東平貴公子
貴人不與與蘇君
答晁以道索書
閱世真難記如公自不忘其於書太簡正以懶相妨
西山詩和者三十餘人再次前韻為謝
朱顔發過如春醅胸中梨棗初未栽丹砂未易掃白髮
赤松却欲參黃梅寒溪本自遠公社白蓮翠竹依崔嵬
當時石泉照金像神光夜發如五臺飲泉鑒面得真意
坐視萬物皆浮埃欲收暮景返田里遠&KR1140;江水窮離堆
還朝豈獨羞老病自歎才盡傾空罍諸公渠渠若夏屋
吞吐風月清隅隈我如廢井久不食古甃缺落生陰苔
數詩往復相感發汲新除舊寒光開遥知二月春江闊
雪浪倒卷雲峰摧石中無聲水亦静云何解轉空山雷
欲就諸公評此句要識憂喜何從來願求南宗一勺水
往與屈賈湔餘哀
次韻謝子高讀淵明傳
枯木嵌空微黯淡古器雖在無古絃袖中正有南風手
誰為聽之誰為傳風流豈落正始後甲子不數義熙前
一山黃菊平生事無酒令人意缺然
魯直以詩饋雙井茶次韻為謝
江夏無雙種奇茗汝陰六一誇新書磨成不敢付僮僕
自看雪湯生璣珠列仙之儒癯不腴只有病渴同相如
明年我欲東南去畫舫何妨宿太湖(歸田錄草茶以雙井為第一畫舫宿)
(太湖北渚貢茶故事)
次韻魯直戲贈
昨夜試微凉汗衾初退紅我願偕秋風隨身入房櫳君
王不好事只作好驚鴻細看卷蠆尾我家真栗蓬
謝曹子方惠新茶
陳植文華斗石高景公詩句復稱豪數奇不得封龍頟
禄仕何妨有馬曺囊簡久藏科斗字劍鋒新瑩鸊鵜膏
南州山水能為助更有英辭勝廣騷
謝蘇自之惠酒
高士例須憐麴糵此語嘗聞退之說我今有說殆不然
麴糵未必高士憐醉者墜車莊生言全酒未若全於天
達人本自不虧缺何暇更求全處全景山沈迷阮籍傲
畢卓盜竊劉伶顛貪狂嗜怪無足取世俗喜異矜其賢
杜陵詩客尤可笑羅列八子參羣仙流涎露頂置不說
為問底處能逃禪我今不飲非不飲心月皎皎長孤圓
有時客至亦為酌琴雖未去聊忘絃吾宗先生有深意
百里雙罌遠將寄且言不飲固亦高舉世皆同吾獨異
不如同異兩俱冥得鹿亡羊等嬉戲决須飲此勿復辭
何用區區較醒醉
奉和成伯大雨中會客解嘲
樂事難并真實語坐排用意多乖誤興來取次或成懽
瓦鉤却勝黃金注我生禍患久不擇肯為一時風雨阻
天公變化豈有常明月行看照歸路
次韻參寥寄少游
巖棲水石已皤然交舊何人慰眼前素與晝公心印合
每思秦子意珠圓當年步月來幽谷拄杖穿雲冒夕煙
臺閣山林本無異故應文字不離禪
次韻致遠
長笑右軍稱草聖不如東野以詩鳴樂天自欲吟淮月
懷祖無勞聽角聲
謝都事惠米
平生忍慾今忍貧閉口逢人不少陳俸薄身輕趙都事
也能作意向詩人
次韻章子厚飛英留題
欵叚曾陪馬少游而今人在鳳麟洲黃公酒肆如重過
杳杳白蘋天盡頭
余舊在錢塘伯固開西湖今方請越戲謂固可復
來開鏡湖伯固有詩因次韻
已分江湖送此生會稽行復得岑成鏡湖席卷八百里
坐嘯因君又得名
陳伯比和回字復次韻
百里馮生寧屑去湖海陳侯猶肯來詩書好在家四壁
蒲柳蓊然城一隈騎上下山亦疎矣鯈從容出何為哉
市橋十步即塵土晚雨瀟瀟殊未回
子美召公擇飲偶以病不及往公擇有詩次韻
樊素阿蠻皆巳出使君應作玉筝歌可憐病士西窗下
一夜丹田手自摩
謝惠猫兒頭笋
長沙一日煨籩筍鸚鵡洲前人未知走送煩公助湯餅
猫兒突兀鼠穿籬
觀子美病中作嗟歎不足因次韻
百尺長松澗下摧知君此意為誰來霜枝半折孤根出
尚有狂風急雨催
次韻廻文三首
春機滿織迴文錦粉淚揮殘露井桐人遠寄情書字小
柳絲低日晚庭空
紅牋短寫空深恨錦句新翻欲斷腸風葉落殘驚夢蝶
戍邊回鴈寄情郎
羞雲歛慘傷春暮細縷詩成織意深頭伴枕屏山掩恨
日昏塵暗玉窗琴
和迴文五首
紅窗小泣低聲怨永夕春寒斗帳空中酒落花飛絮亂
曉鶯啼破夢怱怱
同誰更倚閒窗繡落日紅扉小院深東復西流分水嶺
恨無愁續斷絃琴
寒信風飄霜葉黃冷燈殘月照空牀看君寄憶傳文錦
字字縈愁寫斷腸
前堂畫燭花凝淚半夜清香烟惹衾煙鎖竹枝寒宿鳥
水沈天色霽横參
蛾翠歛時聞燕語淚珠彈處見鴻歸多情妾似風花亂
薄倖郎如露草睎
東坡詩集註卷十四
