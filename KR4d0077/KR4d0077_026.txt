東坡詩集註卷二十六
宋王十朋撰
泉石
虎跑泉(師川杭州圖經性定禪師嘗居大慈無水或有神人吉之曰明日當有水矣是夜二)
(虎跑地作穴泉水湧出因號虎跑泉又云廣福院有虎跑泉豐杭有兩處)
亭亭石塔東峰上此老初來百神仰虎移泉眼趁行脚
龍作浪花供撫掌至今遊人灌濯罷卧聽空階環玦響
故知此老如此泉莫作人間去來想(次公地志潤州丹徒縣招隠山亦有)
(虎跑泉)
愛玉女洞中水既致兩缾恐後復取而為使者見
紿因破竹為契使寺僧藏其一以為往來之信戲
謂之調水符(若拙先生留題仙遊潭中興寺自注云中興寺有玉女洞洞中有飛泉焉)
(甚甘)
欺謾久成俗關市有契繻(次公關防有繻所以為符漢書註曰繻帛邊也關出入皆)
(有傳傳煩因裂繻頭以為符終軍棄繻是巳)誰知南山下取水亦置符古人
辨淄澠(縯列子孔子曰淄澠之合易牙能辨之師易牙齊桓公大夫淄澠二水為食牙能知二水之味)
(桓公不信試之果驗也)皎若鶴與鳬(縯莊子鳬脛雖短續之則憂鶴脛雖長斷之則悲)吾
今既謝此但視符有無常恐汲水人智出符之餘多防
竟無及棄置為長吁
和子由木山引水二首
蜀江久不見滄浪(次公孺子歌曰滄浪之水凊兮可以濯我纓楚地冇滄浪水)江上
枯槎遠可將去國尚能三犢載汲泉何愛一夫忙﨑嶇
好事人應笑冷淡為歡意自長遥想納涼清夜永窗前
微月照汪汪
千年古木卧無梢浪卷沙翻去似瓢幾度過秋生蘚暈
至今流潤應江潮(堯卿江有潮來枯木先潤若相應也)泫然疑有蛟龍吐
斷處人言霹靂焦(人表唐柳宗元霹靂琴贊序始枯生於石上蛟龍伏其窽一夕暴震為火)
(焚至旦乃巳超道人取以為三琴云)材大古來無適用(維杜詩志士幽人莫怨嗟古來材大)
(難為用)不須鬱鬱慕山苗(次公左太冲詠史詩鬱鬱澗底松離離山上苗以彼徑寸莖蔭)
(此百尺條)
焦千之求惠山泉詩(敬夫陸鴻漸煎茶水品常州無錫縣惠山寺泉第一)
茲山定空中乳水滿其腹遇隙則發見臭味實一族淺
深各有值方圓隨所蓄或為雲洶湧或作線斷續或鳴
空洞中雜佩間琴筑(善權白居易廬山草堂記堂東有瀑布如環珮琴筑聲)或流
蒼石縫宛轉龍鸞蹙(賈酉陽雜俎允街縣有泉泉眼中水走旋如盤龍驢馬飲之皆驚走)
缾罌走千里真偽半相瀆貴人高宴罷醉眼亂紅綠赤
泥開方印(厚盧仝詩白絹斜封三道印)紫餅截圓玉(崔茶錄茶色貴白而餅茶多以)
(珍膏油其面故有青黃紫黑之異)傾甌共歎賞竊語笑僮僕豈如泉上
僧盥灑自挹掬故人憐我病蒻籠寄新馥(饒茶錄茶宜蒻葉收藏之)
(家以蒻葉封裹焙中)欠伸北窗下晝睡美方熟精品厭凡泉願子
致一斛
韓子華石淙莊
絳侯百萬兵尚畏書牘背(縯絳侯周勃免相就國每河東守尉行縣至絳勃嘗畏誎)
(令家人持兵以見人有上書告勃欲反下廷尉勃恐不知置辭吏稍侵辱之勃以千金與獄吏獄吏乃書牘背)
(示之曰以公主為證公主文帝女也勃子勝之尚之故獄吏教引為證勃既出曰吾嘗將百萬兵安知獄吏之)
(貴也倬趙飛燕傳云手書對牘背註曰牘木簡也時以為詔馳問之故令於背上書對辭)功名意不
巳數與危機會(縯晉諸葛長民傳劉裕誅劉毅長民謂所親曰昔年醢彭越前年殺韓信禍其)
(至矣謀欲為亂猶豫未決既而歎曰貧賤常思富貴富貴必履危機今日欲為丹徒布衣豈可得也)我公
抱絶識凜凜鎮横潰欲收伊吕迹遠與巢由對誓言雖
未從久巳斷諸内區區為懷祖頗覺羲之隘(厚晉王羲之傳驃騎)
(將軍王述有美譽與羲之齊名而羲之甚輕之由是情好不叶述先為會稽以母喪居郡境羲之代述止一弔)
(遂不重詣述深以為恨及述為揚州刺史將就微周行郡界而不遇羲之臨發一别而去先是羲之恥為之下)
(謂其諸子曰吾不減懷祖而位遇懸邈當由汝等不及坦之故耶述後檢察會稽郡辨其刑政主者疲於簡對)
(羲之深恥之遂稱疾去郡於父母之墓前自誓去官)此身隨造物一葉舞澎湃(次公)
(退之詩共泛清湘一葉舟)田園不早定歸宿終安在彼美石淙莊每
到百事廢流泉知人意屈折作濤瀨寒光洗肝鬲清響
跨竽籟我舊門前客放言不自外園中亦何有薈蔚可
勝計(次公詩薈兮蔚兮南山朝隮)請公試回首歲晩餘蒼檜
留别雩泉(薛先生雩泉詩序云廟門之西南十餘步有泉汪洋折旋如車輪清涼滑甘冬)
(夏若一乃琢石為井作亭於其上名之曰雩泉)
舉酒屬雩泉白髮日夜新何時泉中天復照泉上人二
年飲泉水魚鳥亦相親(次公梁簡文在華林園謂左右曰會心處不在遠脩然林水便)
(有濠濮間趣覺鳥獸禽魚自來親人)還將弄泉手遮日向西秦(援杜牧詩惆悵江湖)
(釣竿手却遮西日向長安)
浚井(吳憲先生東坡八詩云家童燒枯草走報暗井出一飽未敢期瓢飲巳可必浚井一篇次)
(第於黃州詩中必是井也)
古井沒荒萊不食誰為惻(縯易井渫不食為我心惻)缾罌下兩綆蛙
蚓飛百尺腥風被泥滓空響聞點滴上除青青芹下洗
鑿鑿石(厚詩楊之水白石鑿鑿)沾濡愧僮僕杯酒煖寒栗白水漸
泓渟青天落寒碧云何失舊穢底處來新潔井在有無
中無來亦無失(縯易無喪無得往來井井)
余過温泉壁上有詩云直待衆生總無垢我方清
冷混常流問人云長老可遵作遵巳退居圓通亦
作一絶
石龍有口口無根自在流泉誰吐吞若信衆生本無垢
此泉何處覓寒温(子仁先生詩話載遵師全篇云禪庭誰作石龍頭龍口湯泉沸不休其下)
(句即序中所載元豐七年五月十三日也)
世傳徐凝瀑布詩云一條界破青山色至為塵陋
又偽作樂天詩稱美此句有賽不得之語樂天雖
涉淺易然豈至是哉乃戲作一絶
帝遣銀河一派垂古來惟有謫仙詞(縯李白詩日照香爐生紫烟遥看瀑)
(布挂長川飛流直下三千尺疑是銀河落九天)飛流濺沬知多少不與徐凝洗
惡詩(厚白居易刺杭州張祐自負詩以解頭為巳任徐凝後至誦所作瀑布詩祐愕然居易遂以凝為首)
(薦師李肇國史補德宗晩年詩尤工臣下莫及太保淮南進崔叔清詩百篇帝謂使者曰此惡詩何用進子仁)
(先生詩話云僕初入廬山有以陳令舉廬山記見寄者且行且讀見其中有徐凝李白之詩不覺失笑開元寺)
(主求詩為作此一絶云)
楊康功有石狀如醉道士為賦此詩
楚山固多猿青者黠而壽化為狂道士山谷恣騰蹂誤
入華陽洞竊飲茅君酒(縯仙經載句曲山即三十六洞天之第八洞名曰華陽洞大茅)
(君之所治也師神仙傳大茅君名盈次弟名固小弟名衷太上老君拜盈為司命真君固為定籙君衷為保命)
(君故號三茅君茅山在江寕府句容縣)君命囚巖間巖石為械杻松根絡
其足藤蔓縛其肘蒼苔眯其目叢棘哽其口三年化為
石(次公國語殺萇弘其血藏之三年化為石)堅瘦敵瓊玖無復號雲聲空餘
舞杯手樵夫見之笑抱賣易升斗楊公海中仙世俗那
得友海邊逢姑射(縯莊子藐姑射之山有神人居焉肌膚若冰雪綽約若處子)一笑
微俛首胡不載之歸用此頑且醜求詩紀其異本末得
細剖吾言豈妄云得之亡是叟(厚司馬相如作子虚賦以子虚虚言也為楚稱)
(烏有先生者烏有此事也為齊難又繼以上林賦稱亡是公者亡是人也欲明天子之義故虚設此三人為辭)
(次公先生自言以其石乃猿化道士竊仙酒而又化石止設虛辭為稱耳)
文登蓬萊閣下石壁千丈為海浪所戰時有碎裂
陶灑歲久皆圓熟可愛土人謂此彈子渦也取數
百枚以養石菖蒲且作詩遺垂慈堂老人
蓬萊海上峰玉立色不改孤根捍滔天(厚書洪水滔天)雲骨有
破碎陽侯殺廉角(次公陽侯波神也楊雄賦凌陽侯之素波)隂火發光采(次公)
(玄虛賦云陽冰不冶隂火潛光師劉禹錫望賦送飛鴻之滅沒附隂火之光采)纍纍彈丸間瑣
細成珠琲閻浮一漚爾(次公佛書閻浮提言中國也)真妄果安在我
持此石歸袖中有東海垂慈老人眼俯仰了大塊置之
盆盎中日與山海對明年菖蒲根連絡不可解儻有蟠
桃生旦暮猶可待(次公神仙傳王母言蟠桃三千年一生實)
軾始於文登海上得白石數升如芡實可作枕聞
梅丈嗜石故以遺其子子明學士子明有詩次韻
海隅荒怪有誰珍零落珊瑚泣季倫(次公晉書石崇傳武帝每助王愷富)
(以珊瑚樹賜之高二尺許枝柯扶疎世所罕比愷以示崇崇便以鐵如意擊之應手而碎乃命左右悉取珊瑚)
(有高三四尺者六七株條幹絶俗光彩耀目如愷比者甚衆愷怳然自失)法供坐令微物重
(丁先生怪石供云齊安江上往往得美石似玉無辨多紅黃白色其文如人指上螺光明可愛齊安小兒浴於)
(江時有得之者戲以餅餌易之既久得二百九十二枚佛印禪師適有使至遂以為供自今以往山僧野人欲)
(供禪師而力不能辨衣服飲食卧具者皆得以淨水注石為供蓋自蘇始)色難歸致孝心純
(績左傳穎考叔純孝也)只疑薏苡來交趾(任後漢馬援初在交趾常餌薏苡實用能輕身)
(省慾以勝瘴氣及軍還載之一車欲以為種後人有譛之者以為前所載還皆明珠文犀)未信蠙珠
出泗濱(次公書禹貢泗濱浮磬准夷蠙珠暨魚)願子聚為江夏枕(厚東觀漢記黃)
(香字文彊江夏安陸人事母至孝暑月扇枕寒則身温枕席)不勞揮扇自寧親
次韻和楊次公惠徑山龍井水(水洗病眼有效)
漏盡鷄號厭夜行(次公田豫乞遜位曰年過七十而猶居位譬猶鐘鳴漏盡而夜行不休罪)
(人也)年來小器溢缾罌棄官縱未歸東海(縯前漢疎廣東海蘭陵人廣為)
(太子太傅兄子受為少傅上書乞骸骨上以其年老皆許之加賜黃金二十斤公卿大夫送者車數百兩)罷
郡猶堪作水衡(縯前漢龔遂傳上遣使徵遂以年老不任公卿拜為水衡都尉)幻色將
空眼先暗勝遊無礙脚殊輕空煩遠致龍淵水寧復臨
池似伯英(援弘農張伯英草書精甚凡家之衣帛必書而後練之臨池學書池水盡黑)
雙石(并引)
至揚州獲二石其一綠色岡巒迤邐有穴達于背其
一正白可鑒漬以盆水置几案間忽憶在潁州日夢
人請住一官府牓曰仇池覺而誦杜子美詩曰萬古
仇池穴潛通小有天乃戲作小詩為僚友一笑(祖可道藏)
(益州洞庭玄中記崑崙山者上通九天下通九州萬靈所都欲知其道從仇池百頃西南出三十二里見)
(山一名天竺一名仇池其山四絶懸崖上方仙宫八十頃有石鹽池北有九子白魚之池又云仇池天竺)
(宫者十二福地之頭太白杜陽宫者十二福地之心王屋山者十二福地之足葉唐志成州同谷縣有仇)
(池與秦地接攘)
夢時良是覺時非汲水埋盆固自癡(縯退之詩老翁真箇似童兒汲水埋)
(盆作小池)但見玉峰横太白便從鳥道絶峩嵋(援李白蜀道難云西當太)
(白有鳥道可以横絶峩嵋巔)秋風與作烟雲意曉日令涵草木姿一
點空明是何處老人真欲住仇池
僕所藏仇池石希代之寳也王晉卿以小詩借觀
意在於奪僕不敢不借以此詩先之
海石來珠宫(厚楚詞屈原賦魚鱗屋兮龍堂紫貝闕兮珠宫)秀色如蛾綠(次公南部)
(新書青黛螺光明鮮翠每一螺直千金當時名之曰蛾綠也)坡陀尺寸間宛轉陵巒
足連娟二華頂(次公二華太華少華也古人謂造化削成故於二華言頂)空洞三茅
腹(次公三茅一名勾曲山其腹中空虚别有天地日月載在真誥故於三茅則言腹也)初疑仇池
化(縯秦州記仇池山本名維山形似覆囊上廣百頃壁立千仞自然樓櫓)又恐瀛洲蹙(縯列)
(子東有大海其中有山曰岱輿曰圓嶠曰方壺曰瀛洲曰蓬萊)慇懃嶠南使(厚後漢馬援傳云嶠)
(南嶺南也)餽餉揚州牧(自註僕在揚州程德孺自嶺南解還以此石見遺)得之喜無
寐與汝交不瀆(縯易下交不瀆)盛以高麗盆藉以文登玉(自註僕以)
(高麗所餉大銅盆貯之以登州海石如碎玉者附其足)幽光先五夜(次公五夜漢史謂分甲乙)
(丙丁戊今之五更是也)冷氣壓三伏老人生如寄(厚魏文帝樂府人生如寄)茅
舍久未卜一夫幸可致千里常相逐風流貴公子竄謫
武當谷(次公武當山望之秀絶極晴見之輕霄蓋於上白雲帶其前旦必西行夕而東返率以為常謂)
(之朝山言衆山所朝也子仁襄沔記武當山一名嵾山一曰太和山又曰仙室山)見山應巳厭
何事奪所欲欲留嗟趙弱寧許負秦曲傳觀慎勿許間
道歸更速(縯史記秦欲以十五城求趙和氏璧趙王問藺相如曰秦以城易璧可許否秦彊而趙弱)
(不可不許且秦以城求璧而趙不許曲在趙趙與璧而秦不與城曲在秦均之二策寧許以負秦曲相如奉璧)
(之秦秦王得璧禮節甚倨傳觀美人相如度秦負約乃使從者衣褐懷璧從間道亡歸)
王晉卿示詩欲奪海石錢穆父王仲至蔣穎叔皆
次韻穆至二公以為不可許獨穎叔不然今日穎
叔見訪親覩此石之妙遂悔前語軾以謂晉卿豈
可終閉不予者若能以韓幹二散馬易之者蓋可
許也復次前韻
相如有家山縹緲在眉綠(縯西京雜記云卓文君妖冶好眉色如望遠山)誰云
千里遠寄此一顰足平生錦繡腸(厚李白送仲弟序常醉目吾曰兄心肝五)
(臟皆錦繡耶不然何開口成文揮翰霧散也)早歲藜莧腹(厚退之詩三年國子師腸肚集藜莧)
從教四壁空(縯前漢卓文君奔相如相如與馳歸成都家徒四壁立)未遣兩峰蹙
吾今況衰病義不忘樵牧逝將仇池石歸溯岷山瀆(厚水)
(經岷山在蜀郡氐道縣大江所出東南過其縣北注岷山即瀆山也水曰瀆水矣子仁瀆猶江也江河淮濟謂)
(之四瀆舊注引水經岷山即瀆山誤矣)守子不貪寳(援左傳襄十五年宋人得玉以獻子罕子)
(罕不受獻玉者曰玉人以為寳故敢獻之子罕曰爾以玉為寳我以不貪為寳)完我無瑕玉故
人詩相戒妙語予所伏一篇獨異論三占從兩卜(次公故人)
(詩相戒指穆父王仲至之不欲予也一篇獨異論指蔣穎叔之欲予也書曰三人占則從二人之言故以錢王)
(可從而蔣可違也)君家畫可數天驥紛相逐風騣掠原野電尾
捎澗谷君如許相易是亦我所欲今朝安西守(厚唐書地理志)
(洮州臨洮郡有府一名安西)來聽陽關曲(援漢於燉煌郡龍勒縣作陽關玉門關後因以名曲)
(次公即王維陽關曲云渭城朝雨浥輕塵客舍青青柳色新勸君更盡一杯酒西出陽關無故人穎叔將别而)
(行故云耳)勸我留此峯他日來不速(次公易不速之客三人來)
軾欲以石易畫晉卿難之穆父欲兼取二物穎叔
欲焚畫碎石乃復次前韻并解三詩之意
春冰無真堅露葉失故綠鷃疑鵬萬里(縯莊子有溟海者天池也有魚)
(焉其名為鯤化為鵬翼若垂天之雲摶扶摇羊角而上者九萬里斥鷃笑之曰彼且奚適也我騰躍而上不過)
(數仞而下翶翔蓬蒿之間此亦飛之至也)蚿笑䕫一足(厚莊子䕫謂蚿曰吾以一足踸踔而行子)
(無如矣今子之使萬足獨柰何)二豪爭攘袂(援晉書劉伶酒德頌自稱為大人先生唯酒是務有)
(貴介公子搢紳處士聞吾風聲議其所以乃奮袂攘襟怒目切齒又云二豪侍側焉如蜾嬴之與螟蛉也)先
生一捧腹(次公史記日者傳司馬季主捧腹大笑)明鏡既無臺(縯傳燈錄神秀於五)
(祖堂前南廊壁上書偈曰身是菩提樹心如明鏡臺時時勤拂拭莫遣有塵埃時六祖惠能在碓坊聞之題其)
(旁云菩提本無樹明鏡本無臺本來無一物何處有塵埃)淨缾何用蹙(厚傳燈錄百丈召潙山云)
(潙山勝景汝當居之嗣續吾宗華林曰某甲忝居上首祜公何得住持百丈曰若能下得一句出格當與住持)
(即指淨缾問云不得喚做淨缾華林曰不可喚作本橛百丈又問祐師師踢倒淨缾百丈笑云輸却山子也)
盆山不可隠畫馬無由牧聊將置庭宇何必棄溝瀆焚
寳真愛寳碎玉未忘玉久知公子賢出語耆年伏欲觀
轉物妙(次公楞嚴經言衆生皆轉於物若能轉物即同如來)故以求馬卜維摩既
復捨天女還相逐授之無盡燈(縯維摩經言魔波旬云居士可捨此女以一切)
(所有於彼者是為菩薩維摩言我巳捨矣汝便將去於是諸女問維摩我等云何止於魔宫居士乃言諸姊有)
(法門名無盡燈無盡燈者譬如一燈燃百千燈冥自皆明明終不盡)照此久幽谷定心無
一物法樂勝五欲(厚維摩詰既得天女既隨所應而為說法令發道意因復謂曰汝等巳發)
(道意有法樂可以自娛不應復樂五欲樂也)三峩吾鄉里萬馬君部曲卧雲
行歸休破賊見神速(自註晉卿將種常有北志次公三峩吾卿里言真山萬馬君部曲真)
(馬我有真山則將卧雲王有真馬則用破賊如此則假山不必愛畫馬不必取也)
次韻滕大夫三首
雪浪石(邦衡志林雪浪石銘云余在中山得石黑質白章如蜀孫位字知微所畫水有)
(跳波濺沫之狀因名之曰雪浪石)
太行西來萬馬屯勢與岱嶽爭雄尊飛狐上黨天下脊
(次公杜牧賀平澤潞啟曰上黨之地肘京洛而履蒲津倚太原而跨河朔戰國時張儀以為天下之脊)半
掩落日先黃昏削成山東二百郡(次公山經太華之山削成而四方也古所)
(謂山東乃今之河北晉地是也今所謂山東乃古之齊地青齊是也杜牧云山東王不得不王霸不得不霸指)
(今之河北也謂之山東蓋之行山之東也山東二百郡正謂太行以東冀州之域也)氣壓代北三
家村(次公代北則燕趙以往之地也傳燈錄僧問竟脱和尚如何佛法曰三家村裏)千峰石卷
矗牙帳崩崖鑿斷開土門朅來城下作飛石一礮驚落
天驕䰟(次公今之砲石也漢書單于自稱天之驕子)承平百年烽燧冷此物
僵卧枯榆根畫師爭摹雪浪勢天工不見雷斧痕(養源陳藏)
(器本草云霹靂鉞伺候震處屈地三尺得之其形非一亦有似斧刃者註曰出雷州并河東山澤間因雷震後)
(得多似斧形)離堆四面遶江水坐無蜀士誰與論(縯史記蜀守李水鑿)
(龍堆以避沫水之害在今永康軍灌口江水中)老蓊兒戲作飛雨(援退之詩老翁真箇似童)
(兒汲水埋盆作小池)把酒坐看珠跳盆此身自幻孰非夢故園山
水聊心存
我頃三章乞越州欲尋萬壑看交流(縯晉書有問顧愷之會稽山水何如)
(日千山競秀萬壑交流)且憑造物開山骨(厚退之石鼎聯句巧匠琢山骨)巳見天
吳出浪頭(自注石中有似海獸形狀次公山海經朝陽之谷神曰天吳是為水伯其為獸也虎身人)
(面手足皆八)履道鑿池雖可致(援白居易東都所居曰履道里疏沼種樹起石樓香山鑿)
(八節灘以為游觀之所)玉川卷地若為收(縯盧仝自號玉川子作客謝并詩云我縱有神)
(力爭敢持君歸揚州惡百姓疑我卷地皮)洛陽泉石今誰主莫學癡人李與
牛(次公牛僧孺嗜大湖石有小大其數四等以甲乙丙丁品之每品有上中下各刻于石隂曰牛氏石又李)
(德裕平泉莊在洛陽之南周曰十里多竒花異石人題詩曰隴右諸侯供瑞石日南太守送名花)
沈香石
壁立孤峰倚硯長(厚唐書張說論近世文章曰富嘉謨如孤峯絶岸壁立萬仞)共疑
沈水得頑蒼欲隨楚客紉蘭佩(縯楚詞云紉秋蘭以為佩)誰信吳兒
是木腸(援晉書賈充見夏統令妓繞其船三匝統若無閒充曰此吳兒是木腸石心也)山下曾
逢化松石(厚陸龜蒙二遺詩序東陽多名山就中金華為最其間饒古松往往化為石枕牀薦皆其)
(石也次公舊唐書僕骨東境其地東北一千里有康干河松木入水一千年乃化為石其色青謂之康干石上)
(有松文)玉中還有辟邪香(縯唐肅宗賜李輔國玉辟邪二各高尺五寸竒巧殆非人間所)
(有其玉之香可聞數百步厚杜陽雜編唐公主降乘七寳步輦四面綴玉香囊囊中貯辟邪香辟邪香異國所)
(獻也)早知百和俱灰燼(厚古詩博山爐中百和香次公百和香名以衆香末合和為之也)
未信人言弱勝剛(援老子柔之勝剛弱之勝彊)
石芝(并引)
予昔夢食石芝作詩記之今乃真得石芝于海上子
由和前詩見寄予頃在京師有鑿井得如小兒手以
獻者臂指皆具膚理若生予聞之隠者此肉芝也與
子由烹而食之追記其事復次前韻(韓抱朴子内篇云肉芝者謂萬)
(歲蟾蜍千歲蝙蝠千歲靈龜千歲燕凡此百三十種皆肉芝也事見太一玉策及昌宇内記)
土中一掌嬰兒新(縯感遇傳蕭靜之掘地得肉芝類人手肥潤而紅食之壽同龜鶴後不知)
(所終)爪指良具肌骨勻見之怖走誰敢食天賜我爾不及
賓(厚周易夬卦包有魚義不及賓也)旌陽遠遊同一許(縯總仙傳許真君名遜汝南人)
(世慕道為旌陽縣尹棄官入道成於晉元康二年八月十五日又許肇六代孫副副第三子邁得道蓋竹山為)
(地行仙邁字遊遠)長史玉斧皆門戶(馮真誥許尚有八男第四邁第五穆即長史也長史)
(生三男小男名翽字道翔小字玉斧又邁字叔玄小名映清虚懷道遁棲世外故自改名遠遊)我家韋
布三百年只有隂功不知數跪陳八簋加六瑚(援禮記有虞氏)
(之兩敦夏后氏之四璉殷之六瑚周之八簋)化人視之真塊蘇(次公列子周穆王執化人)
(之祛騰而上者中天乃止暨及化人之宫王實以為清都紫微釣天廣樂帝之所居王俯而視之其宫榭若累)
(塊積蘇也)肉芝烹熟石芝老笑唾熊掌嚬雕胡(次公雕胡菰米為飯極美)
(宋玉云主人之女為臣炊雕胡之飯幼盤西京雜記云大液池邊皆雕胡乃菰之有米者長安人謂為雕胡)
老蠶作繭何時脫(厚無常經亦如𧖟作繭吐絲以自纏)夢想至人空激烈
古來大藥不可求(玉夫正一天師内傳天師煉九華大藥)真契當如礠石
鐵(縯淮南子燧之取火礠石之引針蟹之敗漆葵之向日雖有明智不能然也厚前漢藝文志如礠石取鐵)
(以物相使也)
壺中九華(無逸九華山錄云青陽縣坤隅一舍有山竒秀其數有九古號九子山李白更)
(其號曰九華山)
湖口人李正臣蓄異石九峰玲瓏宛轉若窗櫺然予
欲以百金買之與仇池石為偶方南遷未暇也名之
曰壺中九華且以詩記之
清溪電轉失雲峰(次公謝靈運詩云平明登雲峰又云滅迹入雲峰)夢裏猶驚
翠掃空五嶺莫愁千嶂外(厚裴氏廣州記大庾始安臨賀桂陽揭陽是謂五嶺)九
華今在一壺中(次公劉禹錫有詩以九華為造化一尤物今先生以石有九峯遂以名之其在)
(一壺中則神仙壺公之壺也中别有天地山川故云耳)天池水落層層見(縯莊子窮髮之)
(北有溟海者天池也思文青城山記天池在中峯頂上積旱不竭久雨不加人穢之立涸燒香告謝尋復舊孝)
(祥廬山記天池院池在頂上大旱不為之竭龜父同安志皖山有天池峯其上有一池一方一圓旱暵不涸)
玉女窗明處處通(次公王文考魯靈光殿賦神仙岳岳於棟間女玉闚窗而下視)念我
仇池太孤絶百金歸買碧玲瓏
予昔作壺中九華詩其後八年復過湖口則石巳
為好事者取去乃和前韻以自解云
江邊陣馬走千峯問訊方知冀北空(縯退之送温造序伯樂一過冀北之)
(野而馬羣遂空)尤物巳隨清夢斷真形猶在畫圖中(自註道藏有五岳真)
(形圖)歸來晩歲同元亮却掃何人伴敬通(次公馮衍字敬通罪廢之後閉)
(門不出故江淹恨賦云敬通閉關却掃也)賴有銅盆修石供仇池玉色自璁
瓏
詠湯泉(在白水山)
積水焚大槐(縯莊子雜篇水中有火乃焚大槐)蓄油災武庫(厚博物志積油萬石)
(則自然生火昔晉泰武中武庫火積油所致)驚然丞相井(援異說臨卭縣有火井漢室之盛則)
(赫熾桓靈之際火勢漸微諸葛孔明一窺而更盛至景曜元年人以家燭投之即滅其年蜀并於魏)疑浣
將軍布(次公梁冀衣布有垢則浣之於火一日對客坐或誤汚其衣佯怒投於火中及火滅而色愈鮮)
(明)自憐耳目隘未測隂陽故鬱攸火山烈(厚左傳哀三年司鐸火子)
(服景伯命濟&KR0893;帷幕鬱攸從之山海經註火山國雖經霖雨火常烈)觱沸湯泉注(縯詩觱沸檻泉)
豈惟渴獸駭坐使癡兒怖安能長魚鼈僅可燖狐兔山
中惟木客(厚吳越春秋越有木客村勾踐使工人伐木欲以獻吳久不得歸工人憂思作木客吟後)
(人因以名其地)戶外時芒屨(援禮記戶外有二屨)雖無傾城浴幸免亡國
汚(次公驪山華清宫有温泉即貴妃沐浴之處亡國則言唐明皇也)
白鶴山新居鑿井四十尺遇盤石石盡乃得泉(曾井)
(在德有鄰堂前)
海國困烝溽新居利高寒以彼陟降勞(厚柳子厚井銘始州之人各以)
(罌缾負江水莫克井飲崖岸遼遠旱則水益遠人陟降大艱)易此寢處乾(厚左傳子雅子尾怒)
(盧蒲嫳曰譬之禽獸吾寢處之矣)但苦江路峻常慙汲腰酸矻矻煩四
夫(厚樂天詩披沙復鑿石矻矻無冬春)磽磽斵層巒(次公李賀詩頭角磽磽眉刷翠)彌旬
得尋丈下有青石盤終日但迸火何時見飛瀾豐我粲
與醪利汝椎與鑽山石有時盡我意殊未闌今朝僮僕
喜黃土復可搏晨缾得雪乳暮罋停冰湍我生類如此
何適不艱難一勺亦天賜(次公禮記一勺水之多)曲肱有餘歡
泂酌亭(并序)
瓊山郡東衆泉觱發然皆冽而不食丁丑歲六月予
南遷過瓊得雙泉之甘於城之東北隅以告其人自
是汲者常滿泉相去咫尺而異味庚辰歲六月十七
日遷于合浦復過之太守承議郎陸公求泉上之亭
名與詩名之曰泂酌其詩曰(駒父年譜元符三年庚辰會徽宗皇帝登極赦)
(量移廉州安置)
泂酌彼兩泉挹彼注兹(縯詩泂酌彼行潦挹彼注兹)一缾之中有澠
有淄(次公列子孔子曰淄渑之合易牙能辨之)以瀹以烹衆喊莫齊(次公喊音胡感)
(切楊子易牙能喊不能齊不齊之口喊者嘗其味)自江徂海浩然無私豈弟君
子(援詩豈弟君子民之父母)江海是儀既味我泉亦嚌我詩(次公嚌音霽儀)
(禮疏嚌謂至齒嘗之)
蝦蟆培
蟆背似覆盂蟆頤如偃月謂是月中蟆開口吐月液根
源來甚遠百尺蒼崖裂當時龍破山此水隨龍出入江
江水濁猶作深碧色稟受苦清潔獨與凡水隔豈惟煑
茶好釀酒應無敵
荆門惠泉
泉源從高來走下隨石脈紛紛白沫亂隠隠蒼崖坼灣
回成曲沼清徹見肝鬲潨瀉為長溪奔駛蕩蛙蟈初開
不容椀漸去巳如帛傳聞此山中神物頗遭謫不能致
雷雨灔灧吐寒碧遂令山前人千古灌稻麥
次韻劉京兆石林亭之作石本唐苑中物散流民
間劉購得之(次公京兆府即長安也劉京兆乃劉敞字原父堯卿嘉祐中原父以翰林)
(學士出守永興好古博雅凡古器珍玩之物收蓄殆盡)
都城日荒廢(次公左傳都城過百雉國之害也)往事不可還唯餘故苑
石漂散尚人間公來始購蓄不憚道里艱忽從塵埃中
來對冰雪顔瘦骨拔凜凜(堯卿河圖括地象地以石為骨)蒼根漱潺潺
唐人唯竒章好石古莫攀盡令屬牛氏刻鑿紛班班(師竒)
(章公牛僧孺也白樂天太湖石記云丞相竒章公嗜石於此物獨不謙讓東第南墅列而置之以甲乙丙丁品)
(之各刻于石隂曰牛氏石甲之上丙之中乙之下)人失亦人得要不出區寰(厚家)
(語楚共王出遊失其烏號之弓左右請求之王曰止也楚人失弓楚人得之又何求焉孔子聞之曰愔乎其不)
(廣也宜曰人遺弓人得之而巳何必楚也)君看劉李末不能保河關(次公劉指漢也)
(李指唐也史記云魏王豹至國即絶河關)況此百株石鴻毛於太山(縯司馬遷與任)
(安書云死有重於太山或輕於鴻毛)但當對石飲萬事付等閒
老翁井
井中老翁悞年華白沙翠石公之家公來無蹤去無跡
井面團圓水生花翁今與世兩何與無事紛紛驚牧豎
改顔易服與世同無使世人知有翁
池上二首
小池新鑿會天雨一部鼓吹從何來有蟾正碧亂草色
時泅出沒東南隈井幹跳梁亦足樂洞庭魚龍何有哉
能歌德聲莫入月清池與爾俱忘回
不作太白夢日邊還同樂天賦池上池上新年有荷葉
細雨魚兒噞輕浪男兒學易不應舉幽人一友吾得尚
此池便可當長江欲榜茅齋來蕩漾
與王郎夜飲井水
吳興六月水泉温千頃荷花聚暗蚊此井獨能深一丈
源龍如故亦如君
東坡詩集註卷二十六
