東坡詩集註卷二十九
宋王十朋撰
題詠
和文與可洋州園池三十首(堯卿熙寧八年出守洋天祐石林先生云)
(文同字與可蜀人與子瞻厚子瞻出爲杭州通判同送詩云北客若來休問事西湖雖好莫吟)
(詩公黃州謫坐杭州詩語人以為知言)
湖橋
朱闌畫柱照湖明白葛烏紗曳履行橋下龜魚晚無數
(次公退之新亭詩瓦影蔭龜魚)知君拄杖過橋聲
横湖
貪看翠蓋擁紅粧不覺湖邊一夜霜卷却天機雲錦段
(次公退之云撑舟昆明度雲錦)從教疋練寫秋光(厚謝玄暉詩澄江静如練)
書軒
雨昏石硯寒雲色風動牙籖亂葉聲(縯退之詩鄴侯家多書插架三萬軸)
(一一懸牙籖新若手未觸)庭下已生書帶草使君疑是鄭康成(厚三齊記)
(鄭司農常居不其城南山教授所居山下草如薤葉長尺餘堅紉異常時人名康成書帶)
冰池
不嫌冰雪遶池看誰似詩人巧耐寒(次公杜詩勝裏金花巧耐寒)記
取羲之洗硯處碧琉璃下黑蛟蟠(厚羲之嘗與人書曰張芝臨池學書池水)
(盡黑使人耽之若是未必後之子功承天歸宗寺禪院晉咸康六年王羲之置有右軍墨池)
竹塢
晚節先生道轉孤歲寒惟有竹相娛麤才杜牧真堪笑
(子仁先生談錄云唐之盛時内重外輕任方面者目爲麤才張燕公云愧無通材供國麤使)喚作軍
中十萬夫(援杜牧晚晴賦竹林外裏兮十萬丈夫甲刃摐摐密陣而環侍)
荻蒲
雨折霜乾不奈秋白花黃葉使人愁月明小艇湖邊宿
便是江南鸚鵡洲(次公鸚鵡洲在鄂州岸下大江中)
蓼嶼
秋歸南浦蟪蛄鳴(次公家語孔子謂宰予曰違山十里蟪蛄之聲猶在於耳)霜落横
湖沙水清卧雨幽花無限思抱叢寒蝶不勝情
望雲樓
隂晴朝暮幾回新已向虛空付此身出本無心歸亦好
白雲還似望雲人
天漢臺
漢水東流舊見經(縯經指言書也禹貢云嶓冡導漾東流爲漢)銀潢左界上
通靈(厚銀漢一名銀潢謝莊月賦斜漢左界北陸南躔次公詩句之意以言地上之漢與天上之漢相通)
(耳)此臺試向天文覓閣道中間第幾星(援天文志中宫後十七星絶漢)
(抵營室曰閣道倬漢天文志閣道天漢中四星曰天駟次公前首詩意以臺在洋州之公宇洋州之水則漢江)
(以比天漢其臺以比閣道中星耳)
待月臺
月與高人本有期挂簷低戸映蛾眉只從昨夜十分滿
漸覺冰輪出海遲
二樂榭
此間眞趣豈容談二樂并君已是三仁智更煩訶妄見
坐令魯叟作瞿曇(來詩云二見因妄生)
灙泉亭
聞道池亭勝兩川應須爛醉答雲煙勸君多揀長腰米
(次公漢上諺云長腰粳米縮項鯿魚皆言其好也師長腰糈米釀酒極佳)消破亭中萬斛泉
吏隠亭
縦横憂患滿人間頗怪先生日日閒昨夜清風眠北牖
朝來爽氣在西山(援王徽之為桓沖參軍沖嘗謂曰卿在府日久比當相料理徽之不答直)
(以手板拄頰曰西山朝來致有爽氣耳)
霜筠亭
解籜新篁不自持嬋娟巳有歲寒姿(次公楚辭云脩竹之嬋娟)要看
凛凛霜前意須待秋風粉落時
無言亭
慇懃稽首維摩詰敢問如何是法門彈指未終千偈了
向人還道本無言(事詳見維摩像詩註)
露香亭
亭下佳人錦繡衣(善權廬山記云由天池直下山十五里洞名錦繡谷谷中奇花異卉不可)
(殫述三四月間紅紫匝地如被錦繡)滿身瓔珞綴明璣晚香消歇無尋處
花巳飄零露巳晞
涵虚亭
水軒花榭兩争妍秋月春風各自偏惟有此亭無一物
坐觀萬景得天全(次公軒在水之傍榭在花之上所見者水之景花之景而巳故在秋月春)
(風各為偏也若涵虚則不著一物非天全之景而何)
溪光亭
決去湖波尚有情却隨初日動簷楹溪光自古無人畫
憑仗新詩與寫成(次公詩意謂巳決此溪之水為横湖而其波隨日以動在簷楹間戀戀不)
(去此為有情)
披錦亭
煙紅露綠曉風香燕舞鸎啼春日長誰道使君貧且老
繡屏錦帳咽笙簧
過溪亭
身輕步穏去忘歸四柱亭前野彴微忽悟過溪還一笑
(堯祖廬山記太平興國寺流泉匝寺下入虎溪昔遠師過此虎則號嗚時陶元亮居栗里山南陸修静亦有道)
(之士遠師嘗送此二人與語道合不覺過之因相與大笑今世傳三笑圖蓋起於此)水禽驚落翠
毛衣(次公彴横木渡水也名略彴陸龜蒙詩頭經略彴冠微亞腰持笭箵帶頻矗)
褉亭
曲池流水細鱗鱗高會傳觴似洛濱(縯晉武帝問三日曲水之義束晢對)
(曰昔周公城洛邑因流水以泛酒故逸詩云羽觴隨波二漢相承皆為盛集次公竹林七賢論曰王濟嘗解褉)
(洛水又夏綂傳綂到洛三月三日洛中王公以下莫不方軌連軫並至南浮橋邊褉)紅粉翠蛾應
不要畫船來往勝於人
菡萏亭
日日移床趁下風清香不盡思何窮若為化作龜千歲
巢向田田萬葉中(縯史記禇先生言余至江南長老云龜千歲乃遊蓮葉之上)
荼蘼洞
長憶故山寒食夜野荼蘼發暗香來分無素手簮羅髻
且折霜蕤浸玉醅(次公此追言在鄉國時事以形容文洋州所對之荼蘼為有佳人以素手)
(簪髻上非止泛酒中而巳)
篔簹谷
漢川脩竹賤如蓬斤斧何曾赦籜龍(縯盧仝詩萬籜抱龍兒鑽迸益林藪)
(又云籜龍正稱冤莫殺入汝口)料得清貧饞太守渭濱千畝在胸中(厚史)
(記渭川千畝竹其人與千戶侯等次公先生嘗為文洋州作篔簹谷偃竹記尾云篔簹竹在洋州與可嘗令作)
(洋州三十詠矣篔簹谷其一也予詩曰料得清貧饞太守渭濱千畝在胸中是日與可與妻遊谷中燒笋晚食)
(發函得詩大笑噴飯滿案)
寒蘆港
溶溶晴港漾春輝蘆筍生時柳絮飛還有江南風物否
桃花流水鮆魚肥(厚張志和詩西塞山前白鷺飛桃花流水鱖魚肥次公鮆才禮反玉篇注)
(云刀魚也昌齡永衡記黃河二月三月水名桃花水)
野人廬
少年辛苦事犁鋤剛厭青山遶故居老覺華堂無意味
却須時到野人廬(次公方在田畝所見者青山以為可厭乃為官則思野樂)
此君亭
寄語菴前抱節君與君到處合相親寫真雖是文夫子
(倬公詩老可能為竹寫真)我亦真堂作記人(次公名竹為抱節君先生之所新語也與可畫)
(竹名之曰墨君有堂焉而先生作墨君堂記)
金橙徑
金橙縱復里人知不見鱸魚價自低須是松江煙雨裏
小船燒薤𢷬香虀(次公鱸魚所以為鱠金橙所以為虀江之鱸江南所稱也此之謂金虀玉)
(鱠)
南園(王介甫有云含風鴨綠鱗鱗起弄日鵝黃嫋嫋垂上暗言水下暗言柳亦此格也)
不種夭桃與綠楊使君應欲作農桑春疇(一作畦)雨過羅
紈膩夏隴風來餅餌香(次公此格謂之言山不言山言水不言水之格最為巧妙次公)
(舊眉山集一本云桑疇麥隴今云春疇夏隴言春則知其為桑況下又有羅紈膩字言夏則知其為麥况下又)
(有餅餌香字乎此必先生後來手自定詩集時易之耳)
北園
漢水巴山樂有餘一麾從此首歸塗北園草木憑君問
許我他年作主無
見邸家園留題(和孔密州)
大旆傳聞載酒過(次公沈傅師詩大旆璀錯輝松門揚雄傳好事者載酒殽從學)小詩
未忍看塼磨陽關三疊君須秘除却膠西不解歌(來詩有渭)
(城之句縯漢於燉煌龍勒縣置陽關後人因以陽關名曲次公按先生詩話舊傳陽關三疊然今世歌者每句)
(再疊而已若通一首言之又是四疊皆非是或每句三唱以應三疊之說則叢然無復節奏余在密州有文勛)
(長官者以事至密自云得古本陽關其聲宛轉凄斷不類向之所聞每句皆再唱而第一句不疊乃知古本三)
(疊盖如此及在黃州偶讀樂天對酒詩云相逢且莫推辭醉聽唱陽關第四聲注云第四聲勸君更盡一杯酒)
(以此驗之若第一句再疊則此句為第五聲今為第四聲則第一句不疊審矣詩話雖是黃州後來所作而文)
(勛長官以事至密所傳契勘先生先知密州與孔郎中交代自密徙徐今在徐州和孔詩所謂除却膠西不解)
(歌豈正是文長官所傳之詩耶)
望湖亭
八月渡長湖蕭條景物疎西風片帆急暮藹一山孤許
國心猶在匡時術巳虚岷峨家萬里投老得歸無
次韻半山亭
登嶺勢巍巍蓮峰太華齊凭欄紅日早回首白雲低松
栢月中老猿猴物外啼禪師吟絶後千古指人迷
和廬山芝上人竹軒
洞外復空中千千萬萬同勞師向竹頌清是阿誰風
觀臺
三界無所住一臺聊自寧塵勞付白骨寂照起黃庭殘
磬風中嫋孤燈雪後青須防戲童子投礫犯清泠(見病臂謁)
(告注)
懷口令陳德任新作占山亭三絶
尚父提封海岱間南征唯到穆陵關(縯左傳齊侯曰先王賜我先公履曰)
(南至於穆陵北至於無棣五侯九伯汝得征之)誰知海上詩狂客占得膠西一
半山
我是膠西舊使君(曾守密州)此山仍合與君分故應竊比山
中相時作新詩寄白雲
寄傲軒
先生英妙年一掃千兔禿仕進固有餘不肯踐場屋通
闤何所傲傲名非傲俗定知軒冕中享榮不償辱豈無
自安計得失猶轉轂先生獨揚揚憂患莫能瀆得如虎
挾乙失若龜藏六(縯虎威状如乙字人佩之可以辟除不祥龜首尾及四足凡六)茅簷
聊寄寓俯仰亦自足東坡無邊春方寸盡藏蓄醉哦傍
若無獨侑一樽綠牀頭車馬道殘月挂疎木朝客紛擾
時先生睡方熟
浴日亭
劍氣峥嶸夜插天(縯晉書初吳之未滅也斗牛之間常有紫氣張華聞雷煥妙達緯象問曰)
(此何祥也曰寶劒之精上徹於天耳)瑞光明滅到黃灣(次公黃灣海口也)坐看𤾉谷
浮金暈(厚淮南子日出於惕谷登於扶桑)遙想錢塘涌雪山已覺滄
涼蘇病骨(援列子孔子東游見兩小兒辯鬭其一曰日出之初滄滄涼涼及其日中熱如探湯)更
煩沆瀣洗衰顏(厚列仙傳陵陽子言春食朝霞夏食沆瀣沆瀣者夜中之氣也司馬相如大人)
(賦云呼吸沆瀣餐朝霞)忽驚鳥動行人起飛上千峰紫翠間
次韻子由三首
東亭
仙山佛國本同歸(次公白樂天云海山不是吾歸處歸則須歸兜率天)世路玄關
兩背馳(厚文選曹顔遠詩今我誰所記羣士皆背馳)到處不妨閒卜築(厚杜甫詠)
(懷詩注平生多病卜築遣懷)流年自可數期頥(縯記曲禮云百年曰期頥)遙知小
檻臨廛市定有新松長棘茨誰道茆簷劣容膝(援淵明歸去來)
(云審容膝之易安)海天風雨有紛披(次公杜詩是節東籬菊紛披為誰秀)
東樓
白髮蒼顏自照盆董生端合是前身(次公董生董仲舒也)獨栖高
閣多辭客(厚晉書杜乂殷浩並才名冠世而庾翼弗之重也每語人曰此輩宜束之東閣俟天下太)
(平然後議其任耳)為著新書未絶麟(次公此非是孔子春秋事乃司馬遷作史記述陶唐)
(至漢武太和年得白麟而止亦猶春秋止於獲麟也子仁此一聯意指董仲舒下惟講誦目不窺園及著玉杯)
(繁露書特不泥本事耳故首言董生是前身以引之所謂高閣者直指東樓也舊注引庾翼所謂此輩宜束之東)
(閣失詩意矣)小醉未醒風力軟安眠無夢雨聲新長歌自謂
真堪笑底處人間是所欣(柳子厚詩長歌返故室自誷非所欣)
椰子冠
天教日飲欲全絲(縯前漢袁盎字絲徙為吳相辭行兄子種謂曰吳王驕日久國多奸今絲)
(欲刻治彼不上書告君則利劒刺君矣東方卑濕絲能日飲無何說王無反而巳如此幸得脱)美酒生
林不待儀(次公儀狄大禹時人善造酒椰子樹似㯽榔而高大葉長一房生三十餘子如瓜肉似熊)
(白味似胡桃内有漿一升清如水甜如蜜今言美酒生林指言椰子中有自然之酒故不待儀狄也)自漉
疎巾邀客醉(援陶潛好酒酒熟取頭上葛巾漉酒畢還復著之)更將空殼付冠
師(前漢高祖紀注薛有作冠師)規模簡古人争看簪導輕安髮不知
(厚隋書簪導按釋名云簪建也所以建冠於髮也導所以導擽鬢髮使入巾櫛之裏也)更著短簷
高屋帽(厚隋書宋齊之間帽或有白紗高屋)東坡何事不違時
司馬君實獨樂園(致約元城先生語錄云司馬温公既居洛於國子監之側得故)
(營地創獨樂園)
青山在屋上流水在屋下(次公石季倫思歸引序古木幾於萬株流水周於舍下子)
(仁柳子厚盩厔縣食堂記高山在前流水在下可以俯仰可以宴樂)中有五畝園花竹秀
而野花香襲杖屨竹色侵盞斝樽酒樂餘春棋局消殘
夏洛陽古多士風俗猶爾雅先生卧不出冠蓋傾洛社
雖云與衆樂中有獨樂者才全德不形所貴知我寡(次公)
(才全德不形莊子全語老子云知我者希則我貴矣)先生獨何事四海望陶冶兒
童誦君實走卒知司馬持此欲安歸(子仁西漢蒯通說韓信曰足下歸楚)
(楚人不信歸漢漢人震恐足下欲持此安歸乎)造物不我捨名聲逐吾輩此病
天所赭(堯卿後漢袁紹傳曰坐作聲價名聲常屬我輩人也然此乃人之一病若秦始皇赭其山上者)
(耳)撫掌笑先生年來效喑啞(師按公詩案招此詩言四海蒼生望司馬光執政陶)
(冶天下以譏見任執政不得其人又譏新法處處不便也須溪古刑衣赭衣若莊子天刑之耳用始皇赭山非)
(是)
滕縣時同年西園
人皆種榆柳坐待十畝隂(子仁杜詩與致溪邊十畝隂)我獨種松栢
守此一片心(次公禮記松栢之有心)君看閭里間盛衰日駸駸種
木不種德聚散如飛禽老時吾不識用意一何深知人
得數士重義忘千金西園守所開珍木来千岑養此霜
雪根遲彼鸞鳳吟(次公指言種松栢也)池塘得流水龜魚自浮沈
幽桂日夜長白花亂青衿(次公本草菌桂花白蕊黃牡桂亦曰白花葉冬夏常青)
豈獨蕃草木子孫已成林(次公易天地變化草木蕃)拱把不知數會
當出千尋(次公文子十圍之大始於拱把)樊侯種梓漆夀張富華簪(縯後)
(漢樊宏父重嘗欲作器物先種梓漆時人嗤之積以歲月皆得其用向之笑者皆求假焉貲至鉅萬追爵謚為)
(夀張敬侯次公退之作孟先生詩云朅来遊公卿莫肯低華簪)我作西園詩以為里人
箴
寄題梅宣義園亭
仙人子真後還隠吳市門(次公前漢梅福字子真元始中王莽專政福一朝棄妻子)
(去九江人傳以為仙其後有見福於會稽者變姓名為吳市門卒云)不惜十年力治此五
畝園初期橘為奴(厚李衡種橘千株於龍陽洲臨死敕兒曰吾州有千頭木奴)漸見
桐有孫(次公斵琴者多以桐之孫枝云)清池壓丘虎(飛卿吳都圖經續記虎丘山在吳縣)
(西北七里舊傳秦皇求劒地裂為池)異石來湖黿敲門無貴賤遂性各琴
尊我本放浪人家寄西南坤敝廬雖尚在小圃誰當樊
(縯詩曰折柳樊圃)羨君欲歸去奈此未報恩愛子幸僚友久要
疑弟昆明年過君西飲我空瓶盆
於潛僧綠筠軒
可使食無肉不可使居無竹(縯王子猷嘗寄居空宅中便令種竹曰何可一日無)
(此君耶)無肉令人瘦無竹令人俗人瘦尚可肥俗士不可
醫傍人笑此言似高還似癡若對此君仍大嚼世間那
有揚州鶴(厚有客相從各言所志或願為揚州刺史或願多貨財或願騎鶴上昇其一人曰腰纏十)
(萬貫騎鶴上揚州蓋欲兼三人者之所欲也)
此君軒
雲幢煙節七州人犀甲檀槍百萬軍蘙薈叢生何足數
此君真是此君君
王復秀才所居雙檜二首
吳王池館遍重城竒草幽花不記名青蓋一歸無覓處
只留雙檜待昇平(縯晉書孫皓時錢塘湖開或言天下當太平青蓋入洛時皓以問陳訓訓)
(曰臣止能望氣不能達湖之開塞退而告其友曰青蓋入洛將有輿櫬銜璧之事尋而吳國亡)
凜然相對敢相欺直榦臨空未要竒根到九泉無曲處
世間惟有蟄龍知
萬松亭(并序)
麻城縣令張毅植萬松於道周以庇行者且以名其
亭去未十年而松之存者十不及三四傷來者之不
嗣其意也故作是詩
十年栽種百年規好德無人助我儀(次公詩云我儀圖之愛莫助之)縣
令若同倉庾氏(縯前漢書孝文時國家無事為吏者長子孫居官者為姓號倉氏庾氏也)亭
松應長子孫枝天公不救斧斤厄野火解憐冰雪姿為
問幾株能合抱殷勤記取角弓詩(援左傳昭二年晉侯使韓宣子來聘公享)
(之韓子賦角弓既享宴於季氏有嘉樹焉宣子譽之武子曰宿敢不封植此樹以無㤀角弓之詩遂賦甘棠次)
(公老杜冬日有懷李白詩更尋嘉樹傳不忘角弓詩)
和人假山(叔度賈氏談錄云華岳掌其石丹素正如人肉色適類掌耳高盈丈闊四五尺)
上黨攙天碧玉環(次公上黨潞府也此言太行山劉禹錫詩外遶亭臺碧玉環)絶河
千里抱商顏(師商顏商山也亦曰商於山)試觀煙雨三峯外(縯三峯言華山)
(三峯也曰蓮花毛女松檜)都在靈仙一掌間(厚華山首陽山黃河流於一山間古語云此本)
(一山當河河水過而曲行河神巨靈以手擘開其上以足蹈離其下以通流今華山有手跡仙掌峯是也)造
物何如童子戲(次公佛書童子聚沙為戲)寫真聊發使君閒何當挈
取西征去畫作圍牀六曲山
李鈐轄坐上分題戴花
二八佳人細馬馱(縯李白詩蒲萄酒金叵羅吳姬十五細馬馱)十千美酒渭
城歌(厚曹植詩名都篇云歸來宴平樂美酒斗十千)簾前柳絮驚春晩頭上花
枝奈老何露濕醉巾香掩冉月明歸路影婆娑綠珠吹
笛何時見(縯綠珠石崇家妓也善吹笛)欲把斜紅插皂羅
九月中曾題二小詩於南溪竹上既而忘之昨日
再遊見而錄之
湖上蕭蕭疎雨過山頭靄靄暮雲横陂塘水落荷將盡
城市人歸虎欲行
誰謂江湖居而為虎豹宅焚山豈不能愛此千竿竹
出都來陳所乘船上有題小詩八首不知何人有
感於余心聊為和之
蛙鳴青草泊蟬噪垂楊浦吾行亦偶然及此新過雨
鳥樂忘罝罦魚樂志鈎餌(次公莊子鈎餌罔罟罾笱之知多則魚亂於水矣削格羅)
(落罝罦之知多則獸亂於澤矣)何必擇所安滔滔天下是
烟火動村落晨光尚熹微田園處處好淵明胡不歸(縯陶)
(淵明歸去來詞云歸去來兮田園將蕪胡不歸又云問征夫以前路悵晨光之熹微)
我行無疾徐輕楫信溶漾船留村市閙閘發寒波漲(堯卿)
(說文謂開閉門曰閘江淮之間作堰閘以制水而時放決之)
舟人苦炎熱(次公唐元宗與柳公權聯句云人皆苦炎熱我愛夏日長)宿此喬木灣
清月未及上黑雲如頽山(敬夫後漢光武紀王尋營中晝有雲如壞山當營而隕)
萬竅號地籟衝風散天池(厚莊子地竅則衆籟是巳又云大塊噫氣其名為風是唯)
(無作作則萬竅怒號又曰南溟天池也子仁文選衝風起兮横波)喧豗瞬息間(次公李白蜀道)
(難曰飛湍瀑流争喧豗)還挂斗與箕
潁水非漢水亦作蒲萄綠(縯李白詩遙看漢水鴨頭綠恰似蒲萄初發醅)恨無
襄陽兒令唱銅鞮曲(厚晉山簡鎮襄陽有兒童歌曰山公出何許往至高陽池伯恭古樂)
(府云襄陽白銅鞮歌云梁武帝在雍鎮有童謠云襄陽白銅鞮反縛揚州兒識者言銅謂金鞮謂馬也及義師)
(之起實以鐵騎揚州之士皆面縛)
我詩雖云拙心平聲韻和年來煩惱盡古井無由波(縯孟)
(郊詩妾心古井水波瀾誓不起縯白樂天詩無波古井水有節秋竹竿)
孤山二詠(并序)
孤山有陳時栢二株其一為人所薪山下老人自為
兒時巳見其枯矣然堅悍如金石愈於未枯者僧志
詮作堂於其側名之曰栢堂堂與白居易竹閣相連
屬余作二詩以記之
栢堂
道人手植幾生前鶴骨龍姿尚宛然雙榦一先神物化
九朝三見太平年(縯九朝謂陳隋唐梁後唐晉漢周及宋朝也次公所謂三見太平豈止隋)
(唐與宋朝耶)忽驚華構依巖出乞與佳名到處傳此栢未枯
君記取(無已傳燈錄僧問西來意趙州答曰庭前栢樹子)灰心聊伴小乘禪
竹閣
海山兜率兩茫然(縯白樂天詩海山不是吾歸處歸則須歸兜率天)古寺無人
竹滿軒白鶴不留歸後語(厚神仙傳遼東華表柱有白鶴集其上言曰有鳥有鳥丁)
(令威去家千歲今来歸)蒼龍猶是種時孫(援蒼龍謂竹也費長房以青竹投葛陂中化為)
(龍)兩叢恰似蕭郎筆(縯樂天畫竹詩蕭郎下筆獨通真又云森森兩叢十五里)千畝
空懷渭上村(厚史記殖貨傳渭川千畝竹其人與千戶侯等)欲把新詩問遺像
病維摩詰更無言
金門寺中見李留臺與二錢(惟演易)唱和四絶句戲
用其韻䟦之
帝城春日帽簷斜(縯隋獨孤信獵歸馳馬入城風吹帽簷側及旦人皆效之)二陸初
來尚憶家(次公二陸陸機陸雲也自吳入洛張華曰伐吳之役利獲二俊二錢吳人也故以二陸比)
(之)未肯將鹽下蓴菜(厚陸機嘗詣王濟濟指羊酪謂機曰卿吳中何以敵此答曰千里蓴)
(羹未下鹽豉時以為名對)已應知雪似楊花(縯世傳錢昭度詩南人如問雪向道似楊花昭)
(度二錢之族也)
生平賀老慣乘舟(縯杜詩知章騎馬似乘船師阮咸醉騎馬欹傾人皆指而笑曰箇老子騎)
(馬如乘船行波浪中)騎馬風前怕打頭(厚吳越王初入朝上賜以寶馬馬出禁門驕行却退)
(王謂左右曰豈遇打頭風耶)欲問君王乞符竹但憂無蠏有監州(皆世)
(所傳錢氏故事縯國朝始置諸州通判既非官屬故嘗與知州争權每云我是監郡朝廷使我來監汝舉動為)
(所制有錢昆少卿家世餘杭人也嗜蠏嘗求補外郡人問所欲何郡昆曰但得有螃蠏無通判處可矣)
西臺妙迹繼楊風(縯西臺妙迹李留臺建中也楊凝式善草書自顏柳没書法衰絶獨凝式)
(筆迹雄傑二王顏柳之餘以心疾致仕人謂之楊風云)無限龍蛇洛寺中一紙清
詩弔興廢塵埃零落梵王宫
五季文章墮劫灰(厚漢武帝鑿昆明池極深悉是灰墨無復土舉朝不解以問東方朔朔曰)
(臣愚不足以知之可試問西域胡帝以朔不知難以核問至明帝時外國道人入洛陽時有憶東方朔言者乃)
(試以問之胡人云天地大劫將盡則劫灰此劫灰之餘乃知朔言有旨也)升平格力未全回
故知前輩宗徐庾數首風流似玉臺(次公徐庾徐陵庾信也徐有玉臺新)
(詠十卷蓋言錢李文辭綺豔學江左之體也)
書雙竹湛師房二首
我本西湖一釣舟意嫌高屋冷颼颼羨師此室纔方丈
(縯維摩經言三萬二千師子座入維摩方丈室中無所妨礙)一炷清香盡日留
暮鼓朝鐘自擊撞(次公退之詩文章自娛嬉金石日擊撞)閉門孤枕對殘
缸白灰旋撥通紅火臥聽蕭蕭雨打窗
寶山新開徑
藤梢橘刺元無路(子仁杜詩竹寒沙碧浣花溪橘刺藤梢咫尺迷)竹杖芒鞋不
用扶風自遠來聞笑語水分流處見江湖回觀佛骨青
螺髻(縯梁武帝改造阿育王寺塔塔下得佛髮青紺色以手伸之隨手長短放之則右旋屈為螺形也)
踏遍仙人碧玉壺野客歸時山月上棠棃葉戰暝禽呼
(厚白樂天詩天寒路曠何處宿棠棃葉戰風颼颼)
監洞霄宫俞康直郎中所居四詠
退圃
百丈休牽上瀨船(縯杜詩一聲何處送書鴈百丈誰家上瀨船次公漢書下瀨將軍注引伍)
(子胥書有下瀨船故得翻使上瀨船言難進也)一鈎歸釣縮頭鯿(子仁漢中鯿魚肥美襄陽)
(禁捕遂以槎斷水因謂之槎頭縮項鯿張敬兒為刺史齊高帝取此魚敬兒作六槽船置魚而進作書曰奉槎)
(頭縮項鯿一千八百頭孟浩然峴潭詩云試垂竹竿釣果得槎頭鯿杜詩解悶云復憶襄陽孟浩然清詩句句)
(盡堪傳即今耆舊無新語謾釣槎頭縮項鯿)園中草木春無數只有黃楊厄
閏年(俗說黃楊一歲長一寸遇閏退三寸)
逸堂
新第誰來作並鄰舊官寧復憶星辰(縯劉禹錫詩朝傳旌旆行時令夜看)
(星辰憶舊官)請君置酒吾當賀知向江湖拜散人(次公散人陸龜蒙也)
(龜蒙詩云官家未議活蒼生詔賜江湖散人號)
遯軒
冠蓋相望起隠淪先生那得老江村古來眞遯何曾遯
笑殺踰垣與閉門
遠樓
西山煙雨卷疎簾北戸星河落短簷(厚杜甫登慈恩寺塔詩七星在北戸)
(河漢聲西流)不獨江天解空闊地偏心遠似陶潛
戲書吳江三賢畫像三首
誰將射御教吳兒長笑申公為夏姬(援左傳楚莊王欲納夏姬申公巫臣)
(曰不可遂以夏姬奔晉楚殺巫臣之族巫臣乃通吳於晉教其射御戰陣吳始伐楚)却遣姑蘇有
麋鹿(厚伍子胥諫吳王夫差不聽子胥曰臣今見麋鹿遊於姑蘇之臺宫中生荆棘露沾衣也)更憐
夫子得西施
右范蠡
浮世功勞食與眠季鷹真得水中仙不須更說知機早
直為鱸魚也自賢(厚張翰傳翰字季鷹齊王冏辟為司馬東曹掾冏時執權翰因見秋風乃)
(思吳中菰菜蓴羹鱸魚鱠曰人生貴得適志何能羈宦數千里以要名爵乎遂命駕而歸俄而冏敗人謂之見)
(機也)
右張翰
千首文章一頃田(次公杜牧之詩張祜曰千首詩輕萬戸侯縯蘇秦有負郭田二頃豈能佩)
(六國相印乎子翬新唐書陸龜蒙傳云有田數百畝田苦雨潦則與江通故嘗苦饑也)囊中未有
一錢看(縯杜詩囊空恐羞澀留得一錢看)却因養得能言鴨驚破王孫
金彈丸(縯陸龜蒙有鬭鴨一欄頗極馴養一旦驛使過焉挾彈斃其尤者龜蒙曰此鴨善人言見欲附)
(蘇州上進使者奈何斃之使人懼盡與槖中金以窒其口徐使問人語之狀龜蒙曰能自呼名耳師西京雜記)
(韓嫣好彈以金為丸所失者日常十分長安為之語曰苦飢寒逐金丸京師兒童每聞嫣出輒隨之望彈之所)
(落而拾焉)
右陸龜蒙
青牛嶺高絶處有小寺人迹罕到
暮歸走馬沙河塘爐煙裊裊十里香朝行曳杖青牛嶺
崖泉咽咽千山靜君勿笑老僧耳聾喚不聞百年俱是
可憐人(次公盧仝詩有錢無錢俱可憐百年驟過如流川)明朝且復城中去白
雲却在題詩處(堯卿王維山中詩云城郭遙相望惟應見白雲)
董儲郎中嘗知眉州與先人遊過安丘訪其故居
見其子希甫留詩屋壁(堯卿董儲密州安丘人寶元二年以都官員外郎知)
(眉州)
白髮郎潛舊使君(縯漢武帝至郎署見一老郎眉鬚皓白問何時為郎何其老也對曰臣姓)
(顏名駟以文帝時為郎文帝好文而臣好武景帝好老而臣尚少陛下好老而臣已老是以三葉不遇上感其)
(言擢為會稽都尉張衡賦龐眉而郎潛兮逮三葉而遘武)至今人道最能文隻雞敢
忘橋公語(厚曹操感太尉橋玄知已及後經過玄墓自為祭文曰承從容誓約之言徂歿之後路有)
(經由不以斗酒隻雞過相沃酹車過三步腹痛勿怨雖臨時戲笑之言非至親之篤好胡肯為此詞哉)下
馬来尋董相墳(縯西京記膠西相董仲舒墳在長安人為致敬過者必下馬名下馬陵後人語)
(訛為蝦蟇陵非是)冬月負薪那得免(厚史記優孟傳楚相孫叔敖知其賢人也善待之病)
(且死屬其子曰我死汝必貧困若往見優孟言我孫叔敖之子也居數年其子貧困負薪逢優孟道其父之語)
(優孟言之楚王云云莊王封之寢丘四百戸以奉其祀次公劉峻見任昉諸子西華等兄弟流離不能自振平)
(生交舊莫有收䘏西華冬月著葛巾披練裙路逢峻峻泫然矜之此乃廣朱公叔絶交論兩事相類故用冬月)
(負薪也)鄰人吹笛不堪聞(援向子期思舊賦序云余少與嵇康吕安居正接近其人並有)
(不羇之才其後各以事見法經其舊廬於時日薄虞淵寒冰凄然鄰人有吹笛者發聲寥亮追思曩昔游宴之)
(好感音而歎故作賦云)死生契闊君休問洒淚西南向白雲(縯狄仁傑)
(赴并州其親在河陽過太行山反顧見白雲孤飛謂左右曰吾親所居在此雲下)
和孔周二絶
再觀邸園留題
小園香霧曉蒙籠醉守狂詞未必工魯叟錄詩應有取
曲收彤管邶鄘風(縯詩邶國風靜女云靜女其孌貽我彤管箋云彤管筆赤筆也后夫人必)
(有女史事無大小記以成法堯卿嘗聞高密老儒之言曰邸氐有賢婦孀居不嫁其節甚高故公此詩用静女)
(彤管有煒栢舟共姜自誓邶鄘二風之事也云云)
觀靜觀堂效韋蘇州
弱羽巢林在一枝(次公柳子厚詩每憐纖鱗遊尺澤翻然弱羽上丹霄莊子鷦鷯巢於深林)
(不過一枝堯卿李義府始召見太宗令詠鳥其末句云上林多少樹不借一枝栖帝曰吾將全林借汝豈惟一)
(枝)幽人蝸舍兩相宜(縯蝸牛螺蟲之有角者俗或呼為黃犢焦先楊沛並作圓舍止其中)
(故謂之蝸牛廬)樂天長短三千首却愛韋郎五字詩(縯白居易吳郡詩有)
(記言韋應物為蘇州牧歌詩甚多有郡宴詩云兵衛森畫戟宴寢凝清香最為警策厚舊唐書白居易傳云韋)
(蘇州歌行清麗之外頗近興調其五言又高雅間澹自成一家之體今之秉筆者誰能及之然當蘇州在時人)
(亦未甚愛重必待身死後則愛之)
與舒教授張山人參寥師同遊戲馬臺書西軒壁
兼簡顏長道二首
古寺長廊院院行(堯卿唐王建詩院院燒燈如白日)此軒偏慰旅人情
楚山西斷如迎客汴水南來故遶城路失玉鈎芳草合
(次公按桂苑叢談李蔚咸通中自大梁移鎮淮海見郡寡勝遊之地命於戲馬臺亭西連玉鈎斜道葺亭名曰)
(賞心今云路失玉鈎誤用此揚州戲馬亭事也)林亡白鶴古泉清(次公白鶴則山中故事也)
淡遊何以虞庠老坐聽郊原琢磬聲(次公禮記周人養庶老於虞庠也泗)
(濱多磬石故云琢磬聲)
竹杖芒鞋取次行下臨官道見人情(堯卿劉夢得詩云安知從複道然後)
(見人情)天寒菽粟猶栖畝(厚南史宋武帝曰餘糧栖畆軍無匱乏之憂)日暮牛
羊半入城(次公詩日之夕矣牛羊下來)沽酒獨教陶令醉(縯廬山僧惠遠與陶)
(潛遊常沽酒飲之)題詩誰似皎公清(厚吳興僧清畫字皎然唐時有詩名於世仔皎然九)
(日詩云重陽荆楚尚高會此難陪遇見登龍客同遊戲馬臺風文將水疊雲態擁歌迴持菊還相問含情愧不)
(才)更尋陋巷顏夫子(次公名長道為顏夫子故得使陋巷字)乞取微言繼
此聲
書泗州孫景山西軒
落日明孤塔(次公僧伽塔也)青山繞病身知君向西望不愧塔
中人
題織錦圖上回文三首(次公回文詩起於竇滔妻蘇氏於錦上織成之盖順)
(讀與倒讀皆成詩句也第二篇千字錦第三篇回文錦皆用此事盖晉書列女傳竇滔苻堅時)
(為秦州刺史被徙流沙蘇氏思之織錦為回文旋圖詩以贈滔宛轉循環以讀之詞甚悽惋凡)
(八百四十字文多不錄也)
春晚落花餘碧草夜涼低月半枯桐人隨遠鴈邊城暮
雨映疎簾繡閣空
紅手素絲千字錦故人新曲九回腸風吹絮雪愁縈骨
淚灑縑書恨見郎
羞看一首回文錦錦似文君别恨深頭白自吟悲賦客
(厚西京雜記曰司馬相如將聘茂陵女子為妾卓文君作白頭吟以自絶相如感之乃止)斷腸愁是
斷絃琴
書李公擇白石山房
偶尋流水上崔嵬五老蒼顏一笑門(次公五老即廬山五老峯公擇少時)
(讀書扵五老峯下白石庵之僧舍先生嘗作李氏山房藏書記正謂此也)若見謫仙煩寄語
匡山頭白早歸來(縯杜甫憶李白詩匡山讀書處頭白早歸來)
題孫思邈眞
先生一去五百載猶在峨眉西崦中(次公峨眉山記載有僧逢先生者乃)
(唐衣冠請僧轉法華經西崦字林老有西崦人家詩)自為天仙足官府(次公神仙傳曰石先)
(生云天上多至尊相奉事更苦於人間耳而韓退之詩云上界眞仙足官府)不應尸解坐蝱
蟲(縯嘗有仙人謂思邈著千金方多以物命為藥以害物之故不獲上昇止於尸解其後思邈乃取草木藥)
(以代蝱蟲水蛭作千金方翼三十篇)
歸宜興留題竹西寺三首(次公宜興常州倚郭縣也竹西寺在揚州此蓋)
(經竹西寺而往常也堯卿杜牧詩云斜陽竹西路歌吹是楊州)
十年歸夢寄西風此去眞為田舍翁(次公西風言欲歸西川也田舍翁言)
(有田在常州也宋高祖紀大明中壞上所居隂堂於其處起玉燭殿與羣臣觀之牀頭有土障壁上挂葛燈籠)
(麻繩拂侍中袁顗盛稱上儉素之德孝武不答獨曰田舍翁得此以為過矣)剰覓蜀岡新井
水要攜鄉味過江東(次公竹西寺山上有井其水味如蜀江號曰蜀岡故先生謂之為鄉)
(味過江東則江之東乃言常州也)
道人勸飲雞蘇水(堯卿本草有水蘇紫蘇假蘇三種各異水蘇一名雞蘇)童子能
煎鶯粟湯暫借藤牀與瓦枕莫教孤負竹風涼
此生巳覺都無事今歲仍逢大有年(縯春秋書有年次公唐王維和重陽)
(節宰臣及百官上夀應制詩云四海方無事三秋大有年)山寺歸來聞好語野花啼
鳥亦欣然(堯卿王維因赦宥罪拜官詩云花迎喜氣皆知笑鳥識歡心亦解歌)
惠崇春江晚景二首
竹外桃花三兩枝春江水暖鴨先知蔞蒿滿地蘆芽短
正是河豚欲上時(縯歐陽公詩春洲生荻芽春岸飛楊花河豚於此時肥不數魚蝦)
兩兩歸鴻欲破羣依依還似北歸人遙知朔漠多風雪
更待江南半月春
書皇親扇
十年江海寄浮沉夢遶江南黃葦林誰謂風流貴公子
筆端還有五湖心(次公唐人題韓信廟曰隆凖早知同鳥啄將軍應有五湖心)
次韻黃魯直寄題郭明父府推潁川西齋二首
樹頭啄木常疑客(師賈島詩時聞啄木鳥疑是敲門僧)客走而嗔定不然
(厚韓退之剥剥啄啄有客至門我不出應客去而嗔)脱轄巳應生井沫解衣聊復
起庖煙(任杜詩云厨烟覺遠庖)平生詩酒真相汚此去文書恐獨
賢(援杜詩返遭詩酒汚何事忝簪裾)早晚西湖映華髮小舟翻動水中
天(潁州之西湖也)
寂寞東京月旦州德星無復綴珠旒(厚後漢許劭字子將與兄靖好共覈)
(論鄉黨人物每月輒更故汝南俗有月旦評焉又陳寔從諸子造荀爽父子共討論太史奏德星聚皆潁川人)
(也師漢歷五星如聯珠)莫嗟平輿空神物(輿音預)尚有西齋接勝流
(厚許劭兄虔亦知名汝南人稱平輿淵有三龍焉唐太子賢注平輿故城今豫州汝南縣東北有三龍鄉月旦)
(里)春夢屢尋湖十頃家書新報橘千頭(縯李衡於龍陽洲種甘橘將死)
(謂其子曰吾洲中有千頭木奴)雪堂亦有思歸曲為謝平生馬少游(援後)
(漢馬援傳援謂官屬曰吾從弟少游嘗哀吾慷慨多大志曰士生一世但取衣食裁足乘下澤車馭欵段馬為)
(郡縣吏守墳墓鄉里稱善人斯可矣致求盈餘但自苦耳當吾在浪泊西里間虜未滅之時下潦上霧毒氣熏)
(蒸仰視飛鳶跕跕墮水中臥念少游平生時語何可得也今賴士大夫之力被蒙大恩猥先諸君紆佩金紫且)
(喜且慙吏士皆伏稱萬歲堯卿公在黃州蓋雪堂嘗裁節陶淵明歸去來為思鄉曲)
劉景文家藏樂天身心問答三首戲書一絶其後
淵明形神自我(縯淵明有形神影三首序云貴賤賢愚莫不營營以惜生斯甚惑焉故極深)
(形影之苦言神辯自然以釋之好事君子共取其心焉)樂天身心相物(厚白樂天自題二絶)
(句序云閒臥獨吟無人酬和聊假身心相戲往復成三章)而今月下三人他日當成
幾佛(厚南史孟顗事佛精懇而為謝靈運所輕嘗謂顗曰得道應須慧業文人生天在靈運前成佛必在)
(靈運後)
次王定國韻書丹元子寧極齋
仙人與吾輩寓迹同一塵(任退之詩下視寓九州一塵集毫端)何曾五漿
饋(縯列子之齊中道而反遇伯昏瞀人伯昏瞀人曰奚方而反曰吾驚焉吾食於十漿而五漿先餽)但
有爭席人(厚列子楊朱之沛遇老子其往也舍者迎將公家執席妻執巾櫛舍者避席煬者避竈其)
(反也舍者與之爭席矣)寧極無常居(次公齋名寧極取莊子不當時命而大窮乎天下則深根)
(寧極而待也)此齋自隨身人那識郄鑒(次公紀聞載有段䂮從一叟入山叟自稱)
(孟期思至山中之室有曰老先生者䂮問叟曰老先生何姓名叟取晉書郄鑒傳令讀之曰欲識老先生即郄)
(太尉也)天不留封倫(厚唐書魏鄭公勸太宗行仁義封倫非之其後享太平之效太宗曰恨封)
(德彜之不見也故唐人詩云可憐貞觀太平後天且不留封德彛)誤落世網中俗物愁
我神先生忽叩戸夜呼祈孔賓(縯晉書祈嘉字孔賓夜忽窗中有聲呼曰祈孔)
(賓隠去來脩飾人間事甚苦不可諧所得未毛銖所喪如山崖旦而逃去)便欲隨子去著書
未絶麟(次公孔子絶筆於獲麟又司馬遷自言其書述陶唐以來至於麟止)願挂神武冠
(援陶弘景挂衣冠於神武門上表辭禄)往卜飲馬鄰(次公蘇州有飲馬橋丹元子蓋蘇州人也)
(伯恭蘇州圖經云飲馬橋在吳縣東南二里)王郎濯紈綺(厚前漢班固序傳班伯以戚里出與)
(王許子弟為羣在於綺繻之間非其好也次公濯紈綺言定國雖相家子而能洗去驕貴之氣也)意與
陋巷親南遊苦不早儻及蓴鱸新
題靈峯寺壁
靈峯山下寶陁寺白髮東坡又到來前世德雲今我是
依希猶記妙高臺(次公德雲比丘居勝樂國妙峯山之上事見華嚴經今南都有妙峯亭而)
(子由詩云我登妙峯亭欲訪德雲師閏州金山有妙高臺而先生詩曰中有妙高臺雲峯自孤起又曰何須尋)
(德雲即此比丘是則二山之亭與臺所以得名者皆以其孤峯遂取勝樂之妙峯名之耳惟其得妙峯妙高之)
(名故二公詩又遂用德雲為事實耳)
題馮通直明月湖詩後
老衍清篇墨未枯(縯老衍謂馮衍也)小溤新作語尤殊(援馬奉世之子)
(野王當時謂之小馮君)呼兒洗淨涵星硯為子賡歌墮月湖聞道
牂江空抱珥(南語有西珥河即古牂牁江也河影如月抱珥故名之西珥云堯祖事出魯直&KR0949;水)
(遺文)年來合浦自還珠(次公後漢孟嘗君為合浦太守去珠復還合浦廉州也)請君
多釀蓮花酒準擬王喬下履鳬(見將往終南和子由見寄)
和子由岐下二十一韻(并引)
予既至岐下逾月於其廨宇之北隙地為亭亭前為
横池長三丈池上為短墻屬之堂分堂之北厦為軒
窗曲檻俯瞰池上出堂而南為過廊以屬之廳廊之
兩旁各為一小池三池皆引汧水種蓮養魚於其中
池邊有桃李杏棃棗櫻桃石榴樗槐松檜柳三十餘
株又以斗酒易牡丹一叢於亭之北子由以詩見寄
次韻和答凡二十一首
誰人築短墻横絶擁吾堂不作新亭檻幽花誰為香(北亭)
(舊堂北有墻予始去之為亭)
明月入我池皎皎鋪紵縞何日變成緇太玄吾懶草(横池)
誰能鋪白簟永日臥朱橋樹影欄邊轉波光版底搖(短橋)
東鄰多白楊夜作雨聲急窗下獨無眠秋蟲見燈入(軒窗)
流水照朱欄青紅亂明鑑誰見檻上人無言觀物泛(曲檻)
泝流入城郭亹亹渡千家不見雙池水長漂十里花(雙池)
田田抗朝陽節節臥春水平鋪亂萍葉屢動報魚子(荷華)
湖上移魚子初生不畏人自從識鈎餌欲見更無因(魚)
花好常患稀花多信佳否未有四十枝枝枝大如斗(牡丹)
(花有四十餘枝)
争開不待葉密綴欲無條傍沼人窺鑑驚魚水濺橋(桃花)
不及棃英軟應慙梅萼紅西園有千葉淡佇更纖穠(李)
(城西有千葉李如荼䕷)
開花送餘寒結子及新火關中幸無梅汝彊充鼎和(杏)
(關中地不生梅)
霜降紅棃熟柔柯巳不勝未嘗蠲夏渴長見助冬冰(棃)
居人幾番老棗樹未成槎汝長才堪軸吾歸巳及瓜(棗)
(棗樹至難長子仁左傳瓜期而往及瓜而代)
獨遶櫻桃樹酒醒喉肺乾莫除枝上露從向口中漙(櫻桃)
風流意不盡獨自送殘芳色作裙腰染名隨酒盞狂(石榴)
(一酒名有榴花)
自昔為神樹空聞蜩鵙鳴社公煩見輟為爾致羊羹(樗舊)
(為土地廟所蔽予始遷廟墻北)
採擷猶未厭忽然巳成隂蟬鳴看不見鶴立赴還涼(槐上)
(有野鶴三四)
彊致南山樹來經渭水灘生成未有意鴉鵲莫相干(松)
依依古松子鬱鬱綠毛身每長須成節明年漸庇人(檜)
今年手自栽問我何年去他年我復來搖落傷人思(柳)
光禄庵二首
文章恨不見文園(縯司馬相如為文園令)禮樂方將訪石泉何事
庵中著光禄枉教閒處筆如椽
城中太守的何人林下先生非我身若向庵中覓光禄
雪中履迹鏡中真
次韻子由清汶老龍珠丹
天公不解防癡龍(縯北夢瑣言洛中有洞宂曾有誤墜其中行數里漸明見有宫殿人物凡)
(九處又有大羊羊髯有珠人取食之後出以問張華華曰此地九仙館也大羊名曰癡龍)玉函寶方
出龍宫(次公酉陽雜俎孫思邈常隠居終南山時大旱西域僧請於昆明池結壇祈雨凡七日縮水數)
(尺池龍化為老人至思邈石室請救孫謂曰我知昆明池有仙方三十首留傳與予予將救汝老人曰此方上)
(帝不許妄傳今急矣固無所悋有頃捧方而至孫曰爾第還無慮自是池水忽漲數日溢岸胡僧羞恚而死)
雷霆下索無處避逃入先生衣袂中(厚僧史僧聞禪師住邵武山中一日)
(有老人來謁聞曰我龍也以行雨疲墮不職上天有罰當死賴道力可脱俄失所在聞視坐榻傍有小蛇尺許)
(延緣入袖中屈蟠暮夜風雷挾坐榻電碎雨射山岳為搖而聞危坐不顧達旦晴霽垂袖蛇墮地而去)先
生不作金椎袖(厚史記朱亥為魏公子無忌袖鐵椎椎殺晉鄙)玩世徜徉隠屠
酒夜光明月空自投(援鄒陽諫梁孝王書曰明月之珠夜光之璧以暗投人則人莫不按)
(劒相盼)一鍛何勞緯蕭手(次公莊子河上有家貧恃緯蕭而食者其子没於淵得千金之)
(珠其父謂曰取石來鍛之夫千金之珠必在九重之淵驪龍頷下子能得之者必遭其睡也)黃門寡
好心易足荆棘不生棃棗熟(縯眞誥王夫人與許長史書曰交棃火棗此乃飛騰)
(之藥欲生於君心今猶有荆棘相雜是以二樹不生)玄珠白璧兩無求(次公莊子黃帝遺玄)
(珠於赤水之上)無脛金丹來入腹(厚靈樞經扁鵲註曰化靈為姹女之胞十月分胎狀如紫)
(金上赤下黑左青右白其中央黃號曰紫金丹子仁珠玉無脛而至者人好之也出孔融之著書)區區
分别笑樂天那知空門不是仙(次公樂天詩曰我學空門非學仙恐君此說是)
(虚傳海山不是吾歸處歸則須歸兜率天)
臨安三絶(次公三絶皆吳越王錢鏐事也鏐里中有大樹鏐少時嘗戲其下坐大石上指)
(揮羣兒為隊伍號令頗有法羣兒皆憚之及貴號大樹為衣錦將軍鏐所居錫名曰衣錦城其)
(宴故老也山林皆蒙以錦故有錦溪之名石照石鏡也鏐嘗照之其鏡聳戰)
將軍樹(伯恭按臨安縣圖經此木今在淨土寺西小橋之側乃女貞木也至今茂盛)
阿堅澤畔菰蒲節(縯苻洪始其家池中蒲生長至丈五節如竹形時咸謂之蒲家因以為氏)
(焉後其孫堅皆有草付字後改姓苻此見載記)玄德牆頭羽葆桑(厚劉備舍東南角籬上有)
(桑樹生高五丈餘遙望見童童如小車蓋先主少時與宗中諸小兒於樹下戲言吾必當乘此羽葆蓋車)不
會世間閒草木與人何事管興亡
錦溪(堯祖晏殊輿地志云石鏡溪一名錦溪在縣東南一里)
楚人休笑沐猴冠(縯韓生說項羽關中可都羽懷思東歸曰富貴不歸故鄉如衣錦夜行韓)
(生曰人謂楚人沐猴而冠果然)越俗徒誇翁子賢(援漢武帝以朱買臣為會稽太守謂曰富)
(貴不歸故鄉如衣錦夜行買臣會稽人字翁子次公二事皆錦繡事以明錢鏐之貴蒙山林以錦繡尤為盛事)
(也)五百年間異人出(援郭璞杭州歌云天目山前兩乳長龍飛鳳舞到錢塘其末句云五)
(百年生異姓王自東晉迄五代錢鏐時適當五百年錢鏐亦自謂當此運也)盡將錦繡裹山
川
石照(次公按樂史寰宇記徑二尺七寸光照如鏡十朋臨安縣圖經衣錦山在縣南一里)
(本名石鏡山高二十六丈周迴二百六十步武肅幼時遊此顧其形服冕旒如王者狀唐)
(昭宗時改賜今名)
山雞舞破半巖雲菱葉開殘野水春(次公異苑南方獻山雞鑒石鏡而舞)
(不止鏡有菱花之名故使菱葉字補註永叔金雞詩山雞稟其波舞影還自愛李巨鑑詩云無波菱自動不夜)
(月常明)應笑武都山下土枉教明月殉佳人(縯成都記武都山丈夫化)
(為女子顏色美絶蓋山精也蜀王納以為妃無子物故乃發卒武都擔土葬於成都郭中號曰武擔山以菱花)
(鏡一枚表其墓也)
東坡詩集註卷二十九
