小山類稿卷三
明張岳撰
奏議三
督撫兩廣稿
兩廣到任謝恩疏
欽差提督兩廣軍務兼理巡撫都察院右副都御史臣
張岳謹奏為謝恩事照得臣於嘉靖二十三年九月十
六日准吏部咨該本部會推具題奉聖旨張岳陞本院
右副都御史提督兩廣軍務兼理巡撫寫勑與他欽此
備咨到臣本年十月初九日節該欽奉勑諭今特命爾
提督兩廣軍務兼理巡撫欽此欽遵於嘉靖二十四年
正月初五日前到廣東南雄地方隨准舊任提督兵部
尚書兼都察院右都御史蔡經咨送原收掌符驗一道
預備倉糧勑書一道并令旗令牌各五面副及關防卷
吏到臣當日收掌望闕叩頭謝恩管事外臣竊惟兩廣
之地實古百粤之區内叢萬山外連鉅海風氣殊異獠
獞雜居地遠而法禁多疎貨多而貪墨如織自非公廉
並施寬猛得宜苟舉措之或偏則安危之所繫須求實
材以濟時用顧如臣者徒抱鉛槧之微能愧無尊俎之
長策顧以更常頗久險阻粗知誤蒙厚恩畀此重任感
激所至或能捐軀受材有限終懼覆餗惟聖明洞照扵
萬里之外俾孤忠勉竭扵咫尺之間敢不俯察羣情仰
遵邦憲興滯補弊去穢扶良公以滅私賞罰期扵信必
慮而後動拙速勝夫巧遲兹雖老馬之舊途抑亦挈缾
之所守苟能用效庶答鴻私臣下情無任激切感恩願
效之至
報封川捷音疏
題為捷音事據鎮守廣西地方副總兵程鑒廣東布政
司右參政張烜廣東按察司僉事陸子明分守雷廉高
肇地方左參將武鸞會呈奉臣等照劄俱為地方賊情
事内開議照封川縣文德歸仁二鄉大滑腦洪秋大貨
黑石白馬白水蓮花黃岡金釵茶缾等巢稔惡賊首蘇
公樂張公蘂李公請林公香蘇宗德陳公黨岳公安等
憑恃山巢勾連黨與僭號稱王嘯聚一方流害諸邑攻
圍村寨焚蕩室廬節據德慶州封川縣各該生員軍民
告訴請兵急救倒懸前項應剿賊徒已該副總兵程鑒
參將武鸞會議進兵哨道畫圖貼說前來又該三司掌
印守巡兵備等官重復集議明白應該進剿備仰職等
前來監統軍務除遵奉剋期進剿陸續獲功馳報外今
查得左大哨自嘉靖二十四年三月内奉軍門行委副
總兵程鑒統率軍兵至文德鑼鼓岡立營把截防守扵
本年四五月内不等時日賊屢出没行刦督發軍兵截
殺斬獲賊徒賊級共九十八名顆内一名係五旗賊首
左公珠俱經解報又該鑒督右參政張烜統督副總兵
程鑒遵奉軍門照劄各巢肆害尤在首惡若首惡逃避
無以示戒各鑒統官若臨敵設竒計擒首惡生解軍門
明正典刑者功當優論職等密令領哨神電衛署指揮
同知梁希孔等潛令聽招賊徒陸公茶李公願懸以重
賞用為間諜於七月初八日計擒僭稱王號賊首張公
蘂僭稱五旗將軍賊首李公請及從賊陸公安韋公詔
陳公達覃公孫共六名解赴軍門明正典刑外又該各
職奉到分布哨道扵八月初四日寅時齊舉該副總兵
程鑒親督前去剿殺扵本年十月初六日班師通計本
哨立營截殺為始及開刀至班師之日為止前後計擒
生擒并斬獲首從賊徒賊級共一千一百二十九名顆
奪獲被虜婦女四口俘獲賊屬大婦幼男幼女共四百
一十九名口奪獲器械一百六十九件水黃牛共二百
二十五隻又查得右大哨該監督僉事陸子明統督左
參將武鸞遵奉軍門劄付行令預先設法擒解首惡以
正典刑當即密令領哨德慶守禦千戶所指揮僉事婁
澤肇慶衛指揮僉事張輝郭靖等百計用間扵七月初
七日擒獲有名大賊首蘇公樂岳公安次賊首廖公敬
陳公田李公輒并從賊梁公間蒙公相佐公學賓公位
林扶定覃扶觀蘇公蟻覃公章覃公稿共十四名解赴
軍門明正典刑又先後被賊出没剽劫督發軍兵截殺
擒斬獲賊人賊級共七十二名顆内一顆係賊首岑公
英俘獲賊屬大婦一口小女一口奪獲器械四十七件
被傷打手四名鄉兵六名陣亡打手一名俱經解報隨
該各職奉到分布哨道前去剿殺通計本哨自八月初
四日起至十月初六日散兵曰止連前共擒斬首從賊
人賊級一千四百四十五名顆俘獲賊屬男婦共三百
一十一名奪獲器械一百一十四件水黃牛二百零二
隻奪回被虜婦女一口今計左右二大哨前後通共斬
獲首從賊徒賊級二千五百七十四名顆俘獲賊屬大
小男婦共七百三十名口奪獲被虜婦女五口器械二
百八十三件水黃牛共四百二十七隻除將奪回被虜
人口審實給親領回完聚生擒賊犯審明呈詳處決功
級并俘獲賊屬器仗俱解紀功僉事王舜卿查收閱驗
估賣二哨牛隻徑發封川縣牧養勘給被害極甚民人
分領耕種外該監督右參政張烜僉事陸子明會同統
督副總兵程鑒左參將武鸞議照得封川縣歸仁文德
二鄉大滑腦洪秋南吉大貨黑石麒麟白馬白水蓮花
等山巢險﨑盤匝凡五百餘里賊首張公蘂蘇公樂等
黨與占據其中強奪竊取特其常事小民受害苦不可
言正德年間倡率為亂大肆慘毒屠戮居民雖經調兵
征剿尚未及殄滅近年以來生齒日繁醜類益衆負恃
險阻復肆兇殘嘯聚稱雄僭擬名號村落被其劫虜州
邑為之震驚即今正二月間西村陳村觀地之民殺掠
殆盡此真罪貫穹蒼人神共憤法在必誅兹者仰荷朝
廷威德仗軍門嚴令陳師致討條畫指授允中機宜揮
戈兩月之餘斬首二千餘級蠻烟頓息嶺嶠肅清凡兹
將領效忠行伍奮義以共成大捷皆不能逃軍門洞察
之下均乞叙錄以勸將來職等上奉萬全之策下賴三
軍之力秋毫無補塞責未能再照前項賊徒雖已撲滅
中間未必全無一二漏網除奉布招旗差人四面號令
但有殺戮未盡賊徒潛蹤山谷搜扒不及萬一幸生自
行投出洗心改過者聽令招撫安插編管以全好生及
今掣兵量留官員分領軍兵打手護民耕種行令參將
武鸞往來提調以警人心候事定民安調理歸一方行呈
請告掣外所有前項獲過功次擬合會案通行呈報伏
乞施行等因到臣據此案查(云云)今據前因臣會同鎮
守兩廣地方總兵官征蠻將軍平江伯陳圭議照廣東
肇慶府德慶州封川縣歸仁文德二鄉大滑腦洪秋南
吉大貨黑石麒麟白馬白水蓮花等巢山徑多岐崖峒
延袤深林疊嶂窮險莫測自古為猺獞所居種類繁多
先年曾經調兵征剿彼皆倚山為勢不能盡滅如賊首
蘇公樂張公蘂李公請陳公黨左公珠等復又烏合各
處猺賊倏爾突出鄉村大肆流刦攻寨殺人虜掠財畜
罪惡貫盈神人共怒法當剿滅所不敢緩臣等仰遵節
該欽奉勑諭調集官兵區别善惡分布哨道左右夾擊
撫勦竝行軍兵臨境蠢兹醜類尚恃其險惡糾合旅拒
而將卒效命奮勇爭先無險不登無堅不破自進山開
刀至班師之日僅及兩月前後擒斬首從賊人賊級共
二千五百七十四名顆俘獲賊屬大婦男女七百三十
名口奪獲器械二百八十三件賊牛四百二十七隻奪
回被虜婦女五口凡平素有名極惡賊首無不生致麾
下伏法市曹及其黨類剪滅殆盡冤憤之氣一旦盪消
遷避之民復還故業是皆仰仗我皇上建有皇極乂用
三德神武不殺之威覃孚㝢内而干紀負犯者未嘗姑
息故人懷敵愾之心賊無逃生之地所誅雖止一隅而
遠近谿峒莫不寒心兵威既振削平可就臣等隄備欠
嚴致滋寇梗雖罪人幸皆剪滅而死者不可復生方自
念咎豈敢言勞但今兩廣猺獞非止封川一處見奉有
明旨相機撫剿至扵賞罰功罪以激厲將來用兵之際
尤為要務照得副總兵程鑒右參政張烜僉事陸子明
左參將武鸞各監統軍兵直擣巢穴紀律嚴明綜理周
悉誤以多方賊不知其所之懸其重賞人皆樂扵用命
至仰攻乎危險尤親冒於矢石故能使魁渠無不生擒
醜類幾扵殄盡平一方之大患復先年之版賦較其勤
勞均為稱最内程鑒當賊勢猖獗遠近驚疑之時提
兵深入擒斬數多賊徒為之奪氣居人恃以無恐其勞
又多此皆效勞扵領哨所宜優叙者也左參議顧中孚
總理糧賞調度有方兵有餘食僉事王舜卿閱視紀功
削錄公明姦弊盡革此皆有勞扵軍前所宜並叙者及
照廣東布政司先後掌印左布政使朱䊵右布政使龔
輝按察司按察使駱顒都司署都指揮僉事王寵咸以
地方為憂力贊征討之策往來計議皆切扵事情調集
軍需能濟乎緩急其軍前供事府縣正佐官如肇慶府
知府胡純同知趙塤封川縣知縣吳蕙夙夜盡瘁分理
庶務以上各官職任雖有大小功勞亦各不同要之均
為修職奉公亦宜敘及者也但數内該道守巡參政張
烜僉事陸子明先因高州有事往彼巡歴武鸞又在雷
州閱視城池地方隔遠盜起于千里之外管照不及今
各官身先士卒備歴險艱獲功數多勞效最著似宜准
贖仍一體優錄庶人心激厲而將來任事益加奮勉惟
復别有定奪臣等又照前項賊徒俱已平定然久安之
策所宜預圖除將調征兩廣漢達官軍土官目兵打手
人等量行犒賞掣放休息仍將剿過地方暫留參將武
鸞在扵封川駐劄往來提調督理量畱奉議武靖上思
各州目兵二千三百名兼同所在軍壯打手鄉夫人等
分撥緊關要害去處立營防守俟數月之後事體既定
人心稍安即行掣放復又照得封川縣歸仁文德二鄉
先年被賊殺占與逃竄民田行委肇慶府知府胡純親
詣地方逐一清查踏勘有主者責令給主認耕無主者
召募良民任種照額糧差及查得文德鄉巡檢司原設
在文德鄉地方為因被賊殺害以致遷出地名賀江口
今地方既已平復應合移回該鄉照舊設立防禦保障
以便控制其領哨策應把截有功都指揮等官并獲功
陣亡被傷官軍目兵人等照例聽巡按廣東監察御史
通查明白覈實造冊另行奏繳外緣係(云云)
賀太廟成頒赦疏
奏為慶賀事嘉靖二十四年十一月二十八日臣駐劄
柳州府該廣東布政司差官齎捧到謄黃詔書一道以
太廟既成詔赦天下者臣誠懽誠忭稽首頓首上言伏
以達孝莫大扵尊親萃饗必先扵有廟太室入祼嘉幣
告遷通乎神明賚及羣品蓋得萬國之懽以祀先是為
聖人之孝由中心之誠而制禮奚止述者之明恭惟皇
帝陛下聰明天賦仁孝性成精一執堯舜之中易簡法
乾坤之用肅若舊典爰作新宫謂都宫合食之制昉自
有周故同堂異室之規沿扵後代事非苟作禮或從宜
義率祖而仁率親所以重乎社稷内盡志而外盡物庶
幾見扵羹牆熙事備成景福滋至用敷錫厥庶民俾同
躋扵仁壽雖洛誦秩烝祭之文而漢史記寬大之詔合
兹二美孰與今日臣督撫遐方獲覩盛典謹當虔奉條
詔頒布民夷觀其所萃可見萬物之情咸與維新冀助
孝理之化臣無任瞻天仰聖懽忭踊躍之至
謝陞賞疏
奏為謝恩事嘉靖二十五年五月十三日准吏部咨為
捷音事准兵部咨該本部具題節該欽奉聖旨這獞賊
稱亂流毒地方督撫等官乃能調度官軍征剿平定捷
音來聞朕心嘉悅張岳陞兵部右侍郎兼都察院左僉
都御史賞銀五十兩紵絲四表裏欽此欽遵備咨准此
本年六月初七日據廣東都司廣州右衛千戶陶金齎
捧前項表裏銀兩到臣除臣欽遵祗領望闕叩頭謝恩
外臣竊伏念督撫罔功宼虐為梗憂在庭戶勢切焚溺
順衆志以徵兵涉初秋而發令仰承廟略遂靖妖氛豈
曰臣能盖有幸會方虞訶譴以示懲敢冀成貸之兼被
兹蓋伏遇皇帝陛下深仁博大睿鑒昭明欲飭治乎五
兵尤垂精扵八表汙疾為之藏納尺寸咸皆甄叙致兹
曠劣亦荷龍光司馬貳卿西臺雄職美鐐陋漢直之二
品文綺法虞服之五章無乃稍畀以渥恩俾其忘勞扵
說使泰不遐遺治尚中行之體師以正出吉獲三錫之
繇苟在行間孰忍自負况若臣者分當糜捐雖去殺勝
殘遠愧善人之為效而有征無戰期副大旱之望霖永
肩此心庶酬鴻造臣無任感戴歡忭之至
報柳州捷音疏
欽差提督兩廣軍務兼理巡撫兵部右侍郎兼都察院
左僉都御史臣張岳謹題為捷音事據廣西布政司分
守右江道監督中哨右參政鄭絅分守柳慶等處地方
統督中哨右參將戚振呈為班師事據本哨領哨把截
慶遠衛指揮僉事陳勳柳州衛署指揮僉事徐儼張奎
南寧衛署指揮同知劉瑄平樂守禦千戶所指揮僉事
吳國雄會呈奉職等會牌備奉總府會劄行仰遵照分
定哨道剋定嘉靖二十四年九月初七日開刀按圖進
剿馬平縣里隆地方上下朝水大橋楊梅等四十三村
融縣古龍古郎峒石梘上園古當嶺脚崩土古舊等三
十二村鵝頸古盆大難大源等四村各賊巢前後攻斬
備收全功各開具緣由到職會同總理統督三哨副總
兵程鑒通查本哨計該擒斬首從賊人賊級通共一千
三百三十五名顆俘獲賊屬八十三名口奪獲賊馬十
匹牛一十一頭紗帽盒一箇奪回被虜男婦四名口其
器械各該軍兵奪獲分用除將生擒賊犯呈解軍門審
決賊級俱解紀功副使魏良輔紀驗俘獲賊屬除病故
外其餘見在與牛馬俱發委官變賣價銀入官被虜人
口審實給親領回完聚賊贓發馬平縣收庫陣亡被傷
目兵照例給與棺木湯藥銀兩及將上油鵝頸等處殘
徒行柳城融縣二縣從宜招撫安插造冊另報又將北
岸寨聽招殘賊韋朝勇等三十名同艮寨聽招殘賊藍
萬喜等三十名與南團寨殘賊二十名共八十名各給
與旗榜撫令下寨聽候處分給與田土編立羈管永為
良民訖除遵奉軍令扵本年五月二十四日掣兵班師
外理合具呈施行等因又據廣西布政司分守右江道
帶管監督左哨右參政鄭絅統督左哨原任左參將署
都指揮僉事孫繼武呈稱依奉行據本哨領哨南丹衛
指揮僉事張國威張銳柳州衛指揮使金簡指揮僉事
吳同章李元禄潯州衛指揮僉事卞爵湖廣備禦永州
衛指揮僉事陶禮等會呈稱遵奉各職會行備奉軍門
會劄行仰遵照分定哨道剋定日期申嚴號令整搠部
伍進剿馬平縣五都里隆地方羅塘武歴上下中段等
七十三村柳城縣上油峒金蒲大塘等二十一村融縣
鵝頸鎮古營小源等六村各賊巢通查前後攻破各村
寨共該擒斬過首從賊人賊級一千零三十九名顆除
將生擒首從賊人賊級并奪回被虜一名俘獲賊屬共
六十四名口馬一十八匹沙水牛三十二頭平頭牌六
十面眉刀一把弩一十二把箭筒二箇鐵甲二領皮甲
一領皮盔二頂蟒龍袍一領俱經解報訖口巢殘賊二
十餘一向羈縻至本年五月十七日亦行招撫下寨聽
候處分并本哨先該指揮金簡招過附近獞民鳳山江
口山衝三村共獞民秦公黨等一百一十四名亦各安
心住種等因備呈到職除將聽招殘賊安插撫諭及差
人齎執旗榜曉諭漏網殘徒一體招安復業陸續得獲
功級閱視明白送紀功衙門紀驗被虜人口給主俘獲
賊屬人口牛馬變賣價銀入官器仗貯庫及遵奉明文
會行各該領哨官員遵照掣兵班師外具呈施行又據
廣西按察司整飭右江兵備兼分巡道監督右哨副使
魏良輔呈奉軍門會劄依奉公同統督原任廣西都司
都指揮僉事李齊將本哨原調到東蘭州目兵并漢達
官軍民款分撥慶遠衛指揮僉事李世顯部領報效官
孫韋應龍目兵連兵款為一哨由洛西洛東進思家隘
撲剿黎村中碟等一十三村慶遠衛指揮僉事王珪部
領官男韋起雲目兵連兵款為一哨由清潭高泉取路
過三江橋出遷江管下窰灰村從南鄉大坡大珠寨門
等村進剿黃干四軍等一十一村及分兵把截以遏賊
遯指揮張銳千戶黃輔部領把截來賓葫蘆頭松叢等
處千戶毛麒部領把截僊人博廣二隘而在慶遠洛目
渡三寨鎮與大曹堡三處則尤以地遠既有巡檢林玉
千戶鄭琳劉上表百戶李䕫分領仍行知府王橋就近
總領以便策應分布既定申明軍門號令遵照原定剋
期嘉靖二十四年九月初七日寅時各扺應剿賊地按
圖分哨計本哨前後陸續擒斬首從賊人賊級通共一
千七百一十名顆俘獲賊屬一百一十二名口牛馬一
百二十八頭匹器械共八十件除將前項功次俱經通
行呈報驗收人口牛馬發仰羅城縣縣丞朱䕫變賣銀
兩入官奪回被虜人口給親完聚并將各處原調到兵
欵目兵掣散放回休息量留目兵打手人等參將戚振
親自督領在扵地方防守外今將進兵節次攻克巢寨
獲過功次等項緣由呈報施行等因到臣據此案查先
准兵部咨為懇乞天恩申嚴責任亟加征剿以安地方
事該巡按廣西監察御史陳宗䕫題前事該本部議擬
合候命下本部移咨提督都御史張岳會同總兵陳圭
督同副總兵程鑒并扵三司中選委才力超卓二三人
責令專任以事完為期并合用兵糧議處停當一面具
由奏聞一面約期進兵凡軍中一應機宜俱聽相機行
事本部仍咨都察院轉行新代巡按廣西監察御史馮
彬事完將有功有罪人員分别具奏等因覆題奉聖旨
准議欽此欽遵備咨到臣已經行該守巡兵備會同參
將官督同守備府衛并地方人員備查為惡村分首從
賊徒分别哨道合用漢達土兵各若干細開畫圖貼說
并一應軍需等項條具報奪隨據分守右江道右參政
鄭絅整飭右江兵備兼分巡道副使魏良輔暫代分守
柳慶等處地方原任左參將孫繼武會呈奉臣等案騐
前事依奉會同鎮守廣西地方副總兵程鑒廣西布政
司掌印左布政使李香按察司署印僉事魏一恭都司
掌印都指揮周乾議得右江所屬柳慶等府近年以來
盜賊充斥人民逃散柳州一府所屬十二州縣被害尤
甚中間馬平來賓等縣里隆北伍等處更為酷烈其巢
穴冞深山洞險阻北通古田永福南通淥里八寨東接
藤峽諸流西連湖貴二境最近而融縣洛容柳城朝發
夕至稍遠而龍哈忻城莫往此逐彼移其餘旁蹊曲逕
高壘深居蓋不啻狐兔之三窟而已而里隆一處魚窩
等巢險峻尤極控引長江有同天塹迥臨絶壁如守雄
關乃柳慶二府之奥區西南一方之劇盜盤據山川豺
虎之心益横因循歲月地方之禍彌深屢經建議未見
施行若非大調兵馬廣積糧餉多分哨道遠布防禦申
嚴號令明信賞罰其何以收萬全之功除積年之患哉
今將府縣查過應剿首從賊徒名數村分并哨道防守
把截去處與夫合用官軍兵款糧餉船隻等項逐一會
同詳議畫圖貼說備開條件呈報到臣臣等遵照節奉
欽依事理會差官舍分投齎執令旗令牌督調南丹州
土官男莫惟武東蘭州土官男韋起雲那地州土官男
羅庭鳳各目兵并左右兩江各衛所府州縣馬步官軍
打手壯款人等齊集將各官繳到畫圖貼說應分哨道
書冊分為中左右三大哨俱差官齎執令旗令牌督押
剋定嘉靖二十四年九月初七日寅時一齊抵巢按圖
撲剿其餘為惡村分應該剿殺儘兵力所及相機行事
隨據中左二哨監督右參政鄭絅左參議趙崇信呈稱
五都諸寨賊徒勢益悍猾屯結寨上兵力不敷所圍有
限呈乞再調别處土兵一二萬前來分布三哨以收全
功臣等看得前賊堅結魚窩等寨恃險拒敵未易攻克
隨將剿平廣東封川地方班師目兵於内摘取鎮安府
土官男岑真寶精兵三千名田州土官男岑芝精兵五
千名向武州土官男黃仲金精兵三千名東莞縣銃手
五十名及漢達官軍打手人等行委廣東都司新任都
指揮劉海廣東布政司分守嶺西道右參政張烜總領
隨同臣扵十一月十五日前到柳州駐劄督催功次陸
續獲功解報臣等又看得各處巢賊將次削平惟百魚
窩馬鞍龍船等寨勢極高險拔地數十丈弓箭火銃俱
不能達上有窩凹各賊歲有積聚以防官軍據高臨下
礧石如雨從古攻打未曾克破必須申飭各哨為久困
之計設法攻打恐日久人情懈弛又行委新任鎮守廣
西副總兵程鑒前去總理統督三哨并據原委左哨監
督左參議趙崇信呈報丁憂去訖隨改委中哨監督右
參政鄭絅兼管左哨監督臣等扵嘉靖二十五年四月
初八日移鎮柳城縣親自臨督仍將各領哨官以軍法
處治鎻項勒限責令攻打據副總兵程鑒監統等官右
參政鄭絅等稟扵本月初八二十等日購募敢死目兵
黑夜藏火毬用繩梯鉤搭絶壁偷上魚窩馬鞍二寨奪
其閘門投火毬燒其茅房賊衆驚亂各兵魚貫而登斬
獲數多其被火燒死及墜落懸崖不計其數并俘獲賊
屬人口奪獲器械等項解報前來今據前因臣會同鎮
守兩廣地方總兵官征蠻將軍太子太保平江伯陳圭
議照廣西柳州府馬平柳城融縣等縣五都里隆上油
石龍鵝頸等巢賊首韋金田韋金秀韋明濂覃朝鮮藍
扶威韋扶曠韋張容韋朝龍等各據險巢朋黨為患聲
勢相通其中五都魚窩馬鞍等巢自洪武初年以來不
入版圖尤為險惡諸蠻所視以為向背盖自正德二年
徵兵大舉斬獲首級雖多然而魚窩等巢攻圍數月竟
未盡克遂且招撫是以兵散之後餘黨復布山谷頃年
以來根蔓延引占據慶遠水陸二路敵殺官軍攻劫縣
庫殺戮鄉村每殺一村則一村田土盡被包占積歲蠶
食各縣僅存附郭數里其餘大抵漫為盜區又恃其險
阻狃扵招安謂官軍不能持久縦來征剿終歸扵招故
敢扵據險拒敵欲老我師狡猾兇狠人神共怒臣等仰
遵兵部題奉欽依調集官兵親臨調度攻剿以九月初
進兵收其禾稼兵有餘食決意持久以絶後患其團結
上寨者會兵圍困遯投别巢者黏蹤窮追誓以必破此
賊乃肯班師是以人無還心進皆死戰賊勢日蹙險遠
巢寨並皆摧滅已將各哨報到擒斬首從賊人賊級共
四千零八十四名顆轉發紀功官驗實通行造報其首
惡韋金田韋金秀覃朝鮮韋明濂藍扶威等明正典刑
餘威所震羣蠻膽落而馬平縣三都四都來賓縣北五
賓州龍哈八寨并象州武宣洛容等處以北及乎古田
之境其魁渠皆自投軍門願編立里甲輸納稅糧同扵
百姓原被賊殺占額徵糧米今清出一千三百二十六
石有竒經報在官聽撫造冊給帖者已有二萬零六百
六十三名送出原日行兇盔甲槍刀弩箭等項共二千
八百一十亡件馬三百五十五匹其班師之後陸續聽
招者尚未開報各被賊逼遂良民皆行令有司安插復
業田土或仍舊或招人耕種蠻禍消除地方寧息是皆
仰仗我皇上聖德同天春生秋肅竝行以成歲功臣等
奉揚天威遵奉廟謨致此克捷非犬馬之力所能及也
及照賞以示勸罰以示威軍旅之中所繫尤切臣等所
以能鼓舞羣心奮勇趨事者亦惟宣國家賞罰之典示
以信必之令使之有所畏而知勸爾除前日地方失事
各官如參將李榮等已奉有明旨革黜罰治不敢再參
外其軍前監統領哨領隊等官或到任未久或臨事委
用如廣西布政司右參政鄭絅按察司副使魏良輔分
守右參將戚振原任左參將孫繼武原任都指揮李霽
調任柳州府知府江滿謀畫素定策厲有方師久而氣
不衰令明而人競勸摧破危險之巢俘獲俱盡窮追連
結之黨巖穴幾空鎮守廣西副總兵程鑒未煖封川之
席復揮里隆之戈總率諸哨躬冒矢石功雖止扵二寨
聲實震乎羣蠻此皆有勞扵監統所宜次第優叙者而
右參政鄭絅經略扵始審機分哨動皆當可副使魏良
輔輯定扵終推誠招徠至者如歸况又兼督餉紀功其
勞為最廣東布政司右參政張烜諳熟地利兼曉兵機
贊決征撫之宜以靖門庭之宼勤勞數月謀畫居多所
宜並錄廣西布政司右參政趙崇信甫破數寨乃以憂
歸使其終事必有可觀慶遠府知府王橋分兵扼要斬
獲數多師出其境供頓俱備亦宜叙錄廣西都布按三
司前署印官左參政陳茂義副使劉采力破羣疑以定
征剿後掌印官左布政使李香按察使朱觀及署都指
揮僉事顧繼先皆能敵時所愾與民同憂往來計議終
始同心其勞所宜叙及伏望軫念邊方用武之地勑下
該部再加查議將鄭絅魏良輔程鑒戚振孫繼武李霽
江滿量行陞賞張烜亦加優叙趙崇信王橋量行敘錄
陳茂義劉采李香朱觀顧繼先量行優奬内知府江滿
近被論劾閒住或陞與一官准其致仕庶人心激厲而
將來任事益知奮勉惟復別有定奪再照臣等受兹重
委休戚所關上之不能敷布國家文德之治化服異類
共享太平乃不得已至動兵革又不能出竒決勝蚤收
勘定之功持以久困僅乃克之鋒刃之下實可哀憫正
法明罰當自臣始况臣等近以封川微勞叨蒙聖恩陞
賞過分方切慚懼圖報未能不敢別有希冀以干清議
此出臣區區至誠非由矯飾除將調征兩廣漢達官軍
土官目兵打手人等量行犒賞掣放休息其已聽撫夷
獞行令所司加意存恤未招者備行守巡官遵照臣等
原行條約逐一撫處停當安插復業及摘發泗城東蘭
南丹那地等州目兵五十名行令參將戚振管領在扵
柳州融縣來賓千蔓古零等處立營防守俟數月之後
事體既定人心稍安即行掣放臣等扵本年五月二十
四日班師回還梧州總府控制地方其餘有功獲功并
陣亡傷故被傷官軍目兵人等照例聽巡按廣西監察
御史通查明白覈實造冊另行奏繳外緣係(云云)
留任兩廣謝恩疏(以刑部右侍郎召該御史奏留)
嘉靖二十六年二月初三日准吏部咨為乞留提督大
臣以責成功以安邊境事該本部題該巡按廣西監察
御史徐南金題前事本部覆題節該欽奉聖旨張岳著
照原職提督巡撫地方欽此欽遵備咨到臣除欽遵望
闕叩頭謝恩照舊管事外臣竊惟蠻夷為患雖自古隆
盛之世所不能無商宗有鬼方之伐周宣有蠻荆之師
皆得人而專其任持久以要成功故能殲厥渠魁齊一
醜類四海内外咸仰德威巍然三代之上號稱中興伏
惟皇上臨御以來文教覃敷武略遠振九夷八蠻重驛
獻貢無敢干紀負犯以速天誅雖高宗周宣中興之烈
未能及此而臣受任邊疆無方叔召虎顯允甸宣之材
致兹小醜尚肆陸梁雖仰賴皇威時或戡定揆之止戈
之武義甚愧之方將屏息以俟譴訶不謂大度包容復
隆委任輟其明刑之召俾久督戎之司揣分奚堪臨事
彌懼臣再惟薅除稂莠本為嘉禾然用力弗審反傷禾
根惟兹事勢之相疑要在審機而善處顧臣愚昧非所
能辨惟有厲果毅之心竭匪躬之節上奉廟略俯采羣
策慮善而動蚤圖即叙之功從人所欲庶遂息肩之慶
臣之深衷耿耿在此為此具本專差百戶林挺材齎捧
稱謝謹具奏聞
陞賞謝恩疏
嘉靖二十五年十一月二十四日准兵部咨為捷音事
該本部覆題節該欽奉聖旨這惡蠻宼征剿既平撫鎮
等官有功可嘉張岳陞俸一級賞銀五十兩紵絲四表
裏欽此欽遵又該禮部差鴻臚寺序班吳一鸞扵嘉靖
二十六年六月十八日齎捧欽賞銀兩表裏到臣除欽
遵祇領望闕叩頭謝恩外緣臣往年督學廣西巡歴柳
慶知五都里隆之宼為二郡腹心之疾憤發于中志欲
靖掃逮兹再來又逾一紀道途阻塞慶遠幾為外區財
賦陷没馬平僅存空籍勢已窮極理無姑息臣仰遵廟
謨參稽輿論謂非偏師之力可冀旦夕之功移檄徵漢
土之兵合圍歴冬春之久乘其困憊悉就誅俘十年憤
激之夙心粗若可償四郊未夷之多壘尚有餘辱期贖
愆扵後效敢希賞扵清朝伏惟皇上聖度天容渥恩地
載善雖小而必錄功惟疑而從予秩禄猥加温飽羨扵
私門金幣載錫光華動乎部伍顧此微軀將何報稱若
絲之有經緯願效幅尺扵良工扵金惟曰從革敢辭精
純扵百鍊秉此心以對越庶少竭其涓埃臣無任感恩
激切之至
報連山賀縣捷音疏
題為捷音事照得先因廣西賀縣弓山磥石黃峒等巢
積年賊首倪仲亮李三弟等廣東連山縣黃南梅水大
曲等巢積年賊首李金石住等各結黨嘯聚相煽為亂
流刦鄉村殺虜人財奪占田土民不寧居貽患三十餘
年節據賀連二縣被害排年軍民黃昂黎得春等連詞
具告請兵征剿已該臣會同鎮守兩廣地方總兵官征
蠻將軍太保兼太子太保平江伯陳圭議得前賊積惡
已盈流毒甚慘屢撫屢叛勢在必征將調到廣西鎮安
思明田州南丹東蘭那地向武都康泗城歸順上林等
府州司縣土官目兵并兩廣漢達官軍民壯打手人等
分為二大哨一哨賀縣委鎮守廣西地方副總兵沈希
儀統督廣西按察司僉事俞則全監督指揮李琮孫文
繡陳棟鄒繼芳卞爵莫如爵等共兵五萬九千五百七
十七員名進剿弓山磥石黃峒等巢首從賊徒一哨連
山縣委廣東布政司左參議朱憲章監督廣東都司署
都指揮僉事梁希孔統督指揮莫如爵黑孟陽李涇王
煦共兵二萬零七百九十員名進剿黃南梅水大曲等
巢首從賊徒及行湖廣巡撫衙門督行郴桂衡永上湖
南等道兵備分守分巡守備等官各調集官兵鄉夫委
謀勇指揮千百戶等官管領把截剋定嘉靖二十七年
正月十四日寅時一齊抵巢按圖撲剿應與湖廣官兵
夾攻者約會夾攻仍委廣西布政司左參議朱道瀾總
理賀縣哨廣東布政司監督左參議朱憲章兼管總理
連山縣哨各軍前糧餉會本具題外續扵本月二十一
日據賀縣哨監統副總兵沈希儀僉事俞則全呈報督
據領哨指揮陳棟孫文繡鄒繼芳李琮卞爵莫如爵各
稟稱依奉督押土官目兵旗軍人等遵照剋期進剿磥
石里松東西兩岸羅家亞隆新村大坪黃峒弓山晒禾
趙家虞家坪蓮花均峒上下鹹石牛尾等巢連日攻破
擒斬賊人賊級二千五百三十九名顆内有名賊首倪
仲亮李三弟等一十八名顆俘獲賊屬一百七十九名
口奪回被虜男婦三名口奪獲牛馬二百七十四頭匹
器械九百九十六件并據連山哨監統左參議朱憲章
都指揮梁希孔呈報二月初十日督據領哨指揮黑孟
陽李涇莫如爵王煦各稟稱遵照剋定日時進剿大沖
東坑倒水牛塘巾子大小中眼遶江等巢連日攻破擒
斬賊人賊級四百八十名顆内有名賊首李金石住等
七名顆俘獲賊屬一百零七名口奪回被虜婦女一口
奪獲牛五頭器械六十二件及據湖廣按察司整飭郴
桂衡永兵備兼分巡上湖南道副使潘子正呈稱遵照
剋期嚴督管軍守備永道以都指揮體統行事指揮易
堂等督率官旗殺手人等各照原定把截營哨相機攻
剿永州府捕盜通判林一正等督率民快鄉團猺款各
另分定把截通賊要路地方相機策應及永明縣桃川
迤西桂陽宜章二縣迤東與廣西賀縣富川廣東連山
地方但交界去處俱各委官督兵把截各陸續擒斬賊
人賊級通共三百五十七名顆内賊首何滋嚴珪黃廷
富三顒俘獲賊屬大婦幼男女一百四十九名口盤獲
安插過一百二十一名奪獲器械四百一十九件又據
湖廣布政司分守上湖南道左參議洪世文呈報相同
各前來臣等查得連山賀縣二哨官兵通共擒斬首從
賊人賊級三千零一十九名顆俘獲賊屬二百八十六
名口奪回被虜男婦四名口奪獲牛馬二百七十九頭
匹器械一千零五十八件俱經巡按御史蕭世延楊以
誠原委紀功廣西按察司副使沈宏廣東按察司副使
黃光昇閱驗審勘明白獲功官軍目兵各照賞格給賞
陣亡被傷者給與銀兩以為營葬及湯藥之資生擒内
有詞者監候另議情真無冤者遵照兵部奏准嚴法令
以靖地方事例押赴市曹處決器械貯庫被虜人口給
親完聚俘獲賊屬與牛馬俱變賣價銀入官其湖廣官
兵所獲首從賊人賊級賊屬等項備行該道俱徑呈彼
處撫按衙門定奪委官紀驗施行外臣會同鎮守兩廣
地方總兵官征蠻將軍太保兼太子太保平江伯陳圭
議照廣西賀縣接連廣東連山縣地方密邇湖廣江華
等縣崖峒深險林菁叢密各賊盤據負固肆兇東攻則
西遯西攻則東遯急之則走入險阻緩之復糾聚出没
正德年間雖曾具奏征剿賀縣特以一面進兵不曾會
合三省致使殘黨旋復嘯聚如賊首倪仲亮鄧良朝梁
榮李金石住等合衆數千僭稱名號焚掠村寨占據田
土逼近關廂禍延三省刦掠得志黨附益多各處無賴
姦民投入夥中導之遠刦至扵德慶開建等州縣亦被
其害若不急為剿滅誠恐後來愈熾深為未便臣等動
調官軍土兵行委副總兵三司等官統領進剿幸致克
捷即今地方之患已除神人之憤獲伸舊民復業安枕
而卧是皆仰仗皇上聖武宏敷天威遠振故能兵不留
行賊無堅寨豈臣等犬馬微力所能強致照得副總兵
沈希儀左參議朱憲章僉事俞則全署都指揮僉事梁
希孔各監統軍兵直搗巢穴方略素定分布周密一鼓
而克其中堅多方以翦其餘黨窮深極險無所不到信
賞必罰令人莫犯致兹成功之速由其協謀之固切宜
優叙内沈希儀未抵新任即涖戎行而能慷慨登途誓
清妖氛指授諸將咸中機宜積勞致疾志猶不衰當稍
為優異以勸將臣左參議朱道瀾僉事奚良輔先後總
理糧賞稽核周密錢糧清裕副使沈宏黃光昇各閱視
紀功存削明當人情厭服皆有勞扵軍前所宜竝叙者
也及照廣西布政司掌印左布政使李香右布政使鄭
漳按察司掌印按察使楊本仁都司署印署都指揮僉
事周乾廣東布政司掌印左布政使韓楷右布政使蔡
雲程按察司掌印按察使林應標都司掌印署都指揮
僉事夏忠咸以弭盜安民為心始終計議以濟厥功亦
皆不可不錄者也再照湖廣按察司副使潘子正布政
司左參議洪世文推同舟之義以分鄰境之憂各飭所
部會兵截殺號令嚴明首尾相應破馬鞍白石二巢以
除兩界盤據之禍但越境遯逃無不當時擒斬功雖三
百有餘其利益不可勝數此所宜敘論者也又查得領
哨指揮卞爵莫如爵等與湖廣領兵把截隨軍委用等
官守備都指揮段欽以都指揮體統行事指揮易堂等
職任雖有大小皆能各效勤勞以副委用相應量加奬
賞以酬其勞者也伏惟皇上軫念邊方用武之地勑下
該部查議將前項有功官員議擬上請量加陞賞庶人
心激厲而將來任事益加奮勉惟復别有定奪其餘有
功獲功并陣亡傷故被傷官軍目兵人等照例聽各該
巡按御史通查明白覈實造冊另行奏繳外緣係(云云)
兩廣人材疏
題為薦舉兩廣地方人材事臣聞士大夫立身大節惟
有出與處而已出而服有官僚有所建立謂之宦業宦
業有得有失部院得秉公道以黜陟之則人有所懲勸
而政通扵上處而杜門里居有所修為謂之鄉行鄉行
有是有非鄉人得明清議以褒貶之則人以為榮辱而
俗美扵下清議之所榮辱與勸懲同撫按憲臣又以時
采清議所褒者薦聞扵朝以備錄用清議既明而公道
又行乎其間國家扵求材作人之術可謂無遺法矣臣
待罪兩廣三年備聞士大夫家居行事謹陳清議所歸
可備錄用者如廣東原任翰林院修撰蕭與成文章博
贍性行端直推以用世猶有餘藴原任監察御史黎貫
才器老成氣節凝重求之時輩鬱然典刑原任監察御
史陳大器作邑循良立臺風采歛退鄉居物望推重原
任監察御史何維柏青年美質潜心淵微菽水養親非
義不食原任工部郎中吳會期持守堅確世務練詳屏
居海外志節孤聳原任刑部主事王漸逵清脩厲行篤
志力學造理日深充養益厚原任兵部主事何鮤天性
恬淡杜門避諠手無停披言不及利原任南京刑部主
事冼桂竒棄官就養力學從師所志非凡進脩未已廣
西原任戶部員外郎馮承芳閒居日久守志益堅文造
深醇才通世務原任禮部主事陳邦偁甘貧苦節篤學
力行久屈未伸公論共惜以上數臣其行義之著扵鄉
者如此蓋聞古之舉士必始扵鄉其或罷而歸鄉里也
復得推擇為吏及起家為大官况聖明寬大之世愛惜
人材片善片長皆得效用而使犧尊之材永為溝中之
棄此臣所深惜也及又查得丁憂服闋南京通政司參
議倫以諒性度端沈文章深厚材非一長器可大受似
宜遇缺推用無令久淹里居如蒙乞勑吏部查諸臣去
官緣由若只是養病違限或一時狂愚詿誤於大節無
所干礙酌量輕重次第錄用及倫以諒查照服闋事理
遇缺推補諸臣感奮之餘後效必有可觀緣係薦舉境
内人材以備起用事理未敢擅便為此具本順差舍人
黃通親齎謹題請旨
小山類稿卷三
