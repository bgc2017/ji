小山類稿卷五
明張岳撰
奏議五
總督湖廣川貴稿
乞立存活被虜人口賞格疏
題為援例乞恩救活被苖虜執人口以廣德意事臣到
湖廣地方節據貴州布按二司守巡新鎮思仁二道撫
苖兵備參議等官楊儒等呈報各苖寨節經奏内有名
賊首龍許保吳黑苖等潛伏林菁伺人不意出没刦掠
軍民財畜殺人放火虜去男婦非止一次等因到臣又
據該道呈稱人口歸寨勒要老銀取贖及將虜去男婦
割髮賣與各該土官去訖臣訪得苖賊節年為害虜去
人口在寨不止數百勒銀取贖因而賣與各土官輕價
收買羈留各寨候調征之時割取首級輳作功次蓋從
来用兵惟計首功其被虜人口送官者量行給賞不如
首功之厚故各土官利在要功覓賞使被虜殘命於刦
掠焚蕩之餘復遭屠戮與苖蠻枯骨同一醃焙梟挂慘
毒之恨感傷和氣誠聖治之所不忍也臣節行曉諭禁
約及將奪回被虜人口分别男婦老幼等第立為賞格
比首級略加優厚其土官亦許有能送出人口全活數
多者具奏陞賞欲使知其所利重於首級則不必於斬
取以邀功誠使殘民垂死之命得以生全男女長幼相
折補每口用銀大約三兩則銀一千兩可活三百餘口
所費者少所活者多但軍功論首級其來已久一旦欲以
所全人口計功論賞恐各土官驟聞未敢以為必行之
令或疑不信如蒙乞勅兵部再議明立賞格示之大信
將舊例土官部下獲功一百顆該散官一級二百顆陞
二級三百顆陞三級其不及前數而能送出被虜人口
數多男子十六歲以上至六十歲一口准一功老弱婦
女二口准一功容臣覈實具奏與首級一體通算量加
陞賞如此則各土官知聖明有此殊典無不樂從臣恐
不但目下彼虜人口蒙生全之福累年為賊所執拘留
在巢虐使者亦將送出以為功所全活將不可勝計除
患恤民莫此為切緣係(云云)
大征苖賊功次疏
題為擒斬苖賊功次事案照先該臣將三省應剿稔惡
叛苗分布哨道劄委各哨監統等官剋定嘉靖二十九年
九月初三日丒時進兵至本年十一月二十八日止總
計三哨擒斬俘奪共六百一十六名顆口内生擒一百
零四名斬首二百四十顆俘獲賊屬一百八十七名口
奪回被虜男婦八十五名口在數奏内有名首惡并各
寨苖首龍董龍俸龍柳補龍老課等三十三名顆就於
本月二十九日具題外臣隨看得各寨首從苖賊勢雖
奔潰其竄伏林菁尚多及有聚險拒劄臣遵照欽奉勅
旨切責嚴督各該撫鎮等官深入重地臣與貴州巡撫
都御史任轍總兵官沈希儀駐劄銅仁府湖廣巡撫都
御史屠大山總兵官豐城侯李熙駐劄辰州府四川
巡撫都御史張素駐劄重慶府協心催督各哨官兵奮
勇剿捕其貴州巡按御史董威湖廣巡按御史谷嶠四
川巡按御史鄢懋卿俱至附近地方紀驗功次至本年
十二月不等日據貴州哨監督副使趙之屏報准統督
參將石邦憲手本報稱(云云)又據湖廣哨監督右參議
張景賢報准統督都指揮李英手本報稱(云云)又據
四川哨監督僉事薛騰蛟報准統督副總兵李爵都
指揮孫賢呈報(云云)等因各到臣據此除去年十一月
二十九日具題外至今一月有餘總計三哨又擒斬俘
奪共九百七十名顆口内生擒九十四名斬首二百零
八顆俘獲賊屬三百九十名口奪回被虜男婦二百七
十八名口在數奏内有名首惡龍七保龍老二吳浪七
龍柳普龍老夭龍老課吳老跳吳得者龍老犵龍跳馬吳
老條龍瓦業吳老垣龍老胖龍得柳共一十五名各寨
賊首吳老母吳老貫龍朗七田老課田老革共五名尚
有龍許保吳黑苖未獲其母妻妾弟男一夥俱已受擒
龍許保該哨官兵俱稱十一月二十八日宣慰安萬銓
部目底蘇擒獲至今未曾報解未知有何情弊已經督
查未報近准兵部咨為乞恩紀錄功次以勵將士事先
該臣題本部覆題看得四川哨湖廣都司都指揮僉事
孫賢貴州哨戴罪管事協守貴州地方右參將石邦憲
各領兵於苖賊出没四路把截各陸續擒斬共一百三
十六名顆俘獲奪回被虜男婦一百三十四名口皆係
大舉之前功次合候命下之日備咨都察院轉行川貴
巡按御史將孫賢石邦憲先次得獲功級行令分巡官
查驗收入今次大舉功内題奉欽依備咨前来准此臣
自委官防截至大舉至今通計擒斬俘奪共一千八百
五十六名顆口内擒斬七百八十二名顆俘獲賊屬男
婦五百九十一名口奪回被虜男婦四百八十三名口
為照先據布政司通報銅平舊在冊首從苗賊共計一
千二百有零前項擒斬已七百八十二名顆係臨陣斬獲
及在山摉扒真正苖賊其巢寨屋窖米穀財物俱為我
兵燒掘盡絶又十一月初四初五十二月十九二十四
日連旬凍雪深厚尺許各哨俘獲解到賊屬驗多肢體
瘃裂殊非人形審據吐稱逃匿林菁之苖凍餓身死在
内者不少縱有存者不過掘食草根度命其得穿山
走脱逃入各土官衙門數亦不多追究可得此皆仰仗
皇上弔民伐罪之威上天輔佑之應也目下春入漸深
東作將興土兵思歸務農臣一面督令該撫及守備官
招撫殘黨許以不死聽其投順隨宜安插量留精銳旗
軍打手及附近土兵人等防守并挨捕不服招撫餘黨
外其貴州宣慰普安等司州兵悉放歸農以省軍餉再
照湖廣蜡爾山下數寨不服招撫合夥貴苖為惡臣具
題剿其太甚及進兵之初復行撫諭冀其改過各苖稔
惡不悛窩藏貴苗有名賊首麻得盤吳旦逞等仍又助
兇不時前来暗衝營寨若不誅除必為後患臣已責
成該地方永保二司宣慰彭明輔彭藎臣酉陽司宣撫
冉玄會兵攻剿取其魁渠撫其餘衆務使伐當其罪
而知警撫服其心而知恩地方削平酌定善後事宜另
行一併具本奏報緣係(云云)
苖賊突刦思州疏
題為漏刃惡賊糾集殘苖突入府城虜害官民事臣於
嘉靖三十年二月二十九日據湖廣平溪衛申報本月
二十六日巳時據被虜走脱思州府民人黃相報稱有
苖一夥忽於二十五日巳時進入思州府城捉虜府官
焚燒房屋殺虜人畜財物等情飛報到臣一面督令各
該哨堡官兵粘蹤截殺隨行貴州分守思仁撫苖右參
議劉望之備查前賊的係何處村寨始從何来繼從何
往虜去思州府官吏民人等并被害若干刦去倉庫錢
米若干印信有無存亡及令弔取該府知府李允簡逐
一查勘去後三月初七日據該道呈覆遵依親詣思州
府查看得城内居民不上十六七家知府李允簡等具
稱二月二十五日巳時正在外升堂畫夘各苖陡然忽
到城外稱係瞿塘等衛前来替班防守軍兵比有瞿塘
衛防守百戶陳堂絶無一名出哨探報該府故不得知
况係白晝失於防閑以致一時閉門捍敵不及被苖衝
入其為首者果係龍許保吳黑苖及湖寨不知名一瘦
老漢另有小頭目八人亦不知寨分姓名其持槍帶刀
向前好漢實數不上八十餘人名賊向李知府嚇說如
今定要將你進寨替我主張招我安生便罷又央李知
府說你傳與石參將只莫要發兵截我便饒你命等語
二十五日刦府城後因庫藏空虚民戶寡少無所大獲
各相埋怨住劄一日商量欲分作三路一路由馬口司
一路由鬼洒溪小羊山一路由茅坡等處肆行刦掠地
方隨有探事苖人来報說撫按爺都在鎮遠見今調委
楊通判何守偹帶領土軍馬前来策應方纔懼怕於
二十七日早止分兩哨行止半途復有探事苖人来報
有石參將已發多兵各處截路各苖驚慌復又會聚苖
羅板寨作一夥由茅坡省溪等處前去不知經由何路
歸巢因此李知府王知事盧經歴并府吏張自丙蔣輝
陳天相并民人脱身回還者頗多三月初一日午後據
清浪衛差軍餘吕秀回稱各苖中途聞有石參將發兵
截路不敢徑回尚在藏躱不知何處山菁等情備查到
臣本日隨據原任參將石邦憲稟據原差伏路銅仁犵
兵張思文等於思州茅坡裝塘擒獲打刦思州回還湖
廣呵保寨惡苖龍老四千戶李珊土官楊通達土舍楊
再仕於三渡河截殺箭傷惡苖七人奪獲四川小平茶
苖婦一口奪回被虜婦六口省祭吳經元客商二名衝
散人口無數苖見追急將牛六隻砍死塞路奔進茶溪
山去訖續又據參將石邦憲稟據原分桃映裝塘領兵
千戶安大朝率領四十八旗屯鄉兵截殺奪回被虜男
婦七名口驢一頭牛二隻指揮奚都領銅仁司鄉兵楊
科等於地名木寨生擒苖賊一名龍老喬斬獲首級二
顆龍老青龍平留奪回被虜男婦一十九名口指揮王
世臣千戶楊鳳鳴領凱兵李元秀等乘虚直搗唐寨擒
獲婦六口不肯前来盡皆殺死只背首惡龍得者親女
一名約年十二歲奪獲馬二匹衣物等件十餘背指揮
周鼎領鄉兵張思文盧思剛等於龍塘伏路奪獲被虜
男子三人牛三隻武舉千戶陶增家丁陶興陶才奪獲
被虜男婦二名口又據參將石邦憲稟本月初二日思州
都坪司被虜土官何世麒脱出回至銅仁府合行稟報
等因到臣據此案照臣欽奉勅諭征剿貴州銅仁苖賊
先後通計擒斬俘奪一千八百五十六名顆口除奪回
被虜人口外實擒斬七百八十二名顆俘獲賊屬男婦
五百九十一名口尚遺首惡龍許保吳黑苖未獲其母
妻妾弟男一夥俱已受擒獲該哨官兵節稱十一月二
十八日宣慰安萬銓部目底蘇擒獲龍許保未解節經
督查及審據賊屬被虜人等俱稱殘苖穿山走脱四散
逃躱各處者數亦不多且春深東作將興土兵思歸務
農臣一面督令該府及守備等官招撫許加存恤隨宜
安插量留精銳旗軍打手及附近土兵人等防守并俟
捕不服招撫餘黨其貴州宣慰普安等司州兵悉放歸農
已經具題即行招撫隨據貴州宣慰安萬銓親到臣軍
門查審執稱龍許保吳黑苗母與妻妾弟男一顆悉已擒
獲二苖不知逃匿去向委實未得今據前因為照銅平
苖賊擒斬數多脱逃各處之苖探得官兵掣散陸續潛
回雖行撫恤尚多未知但村寨窖藏米穀財物盡為我
兵燒掘妻子俱各就俘無食依倚易於鼓動遂被龍許
保等四下糾集湖川殘苖拌死出刦財物且求旦夕之
活其銅仁朗溪提省思南等處提備嚴謹不敢奔突查
得思州府隔離苖寨七日之程地方窵僻城内居民不
滿二十家少兵把守及查得猾苖不由銅仁提省正路
陸續透從小路穿山伏林至清浪地名邊浪孫家莊集
聚裝作調来換班防守軍兵突入府城虜刦倉庫錢糧
殺虜人民財物無數雖該府知府李允簡署印知事王
月謙經歴盧蕙中途脱回該府并經歴司儒學印信
俱各見存但生民被其虜戮庫藏被其刦掠貽害地方
甚為慘酷所據各該地方守土官員俱合有罪參照貴
州巡撫都御史任轍總兵官沈希儀親臨賊巢執馘數
俘徒知蔓草之已除不虞死灰之能燃銅仁切近之處
布置頗嚴思州偏窵地方周防欠謹卒然變起莫能支
吾協同鎮守貴州提督清浪參將劉鳳駐劄清浪相去
思州僅三十餘里賊至不知策應賊退不能追截屢稱
患病情願告休怯愞無為未展一策戴罪原任參將石
邦憲先委統兵立功殺賊見留銅仁防守所刦地方原
非其責殘苖復聚亦欠關防及發兵截苖歸路頗有擒
斬微勞功過亦足相揜分守思仁撫苖右參議劉望之
職任撫苖招徠殘黨適在撤兵之初方議撫處之宜恩
信未俘於一時事變横生於所忽思石兵備道僉事喻
冲駐劄思南專防播賊之難懸隔銅仁弗與征剿之謀
非力所及原情可恕思州府知府李允簡委在銅仁隨
軍紀功畢事回任方及五日倉皇被執先事之防已疎
艱難多端全印之術亦幸以上各官職任雖有大小均
有失事之罪及臣奉勅征剿進兵五月略不能以及遠
慮不足以識微誅之不能盡其類撫之未能服其心魁
渠漏網殘黨竄伏敢潛入於僻郡致禍延於生靈臣之
罪獨多於諸臣者也如蒙乞勅該部議擬將臣首加罰
治其餘諸臣分别輕重亦量加罰念地方急在用人使
各戴罪跟究前項賊徒惟龍許保吳黑苖罪惡深重
必正典刑其餘殘黨或有未聞招撫之令外為二酋詿
誤内為饑餓所逼相隨打刦一面撫處其有怙亂不悛
仍伏山林不服招撫者查照臣原題奏事理將臣所留
防守精銳旗軍打手及附近土兵人等相機剿捕務在
必得使餘黨帖服地方獲安為此具本專差千戶仇爵
親齎謹題請旨
截獲苖賊疏
題為漏網殘惡復糾出刦官兵截殺獲功事臣於嘉靖
三十年四月二十二日據貴州布政司分守新鎮思仁
兼管撫苖道右參議劉望之呈報銅仁府申奉本道督
發各把截官兵臨陣生擒叛苖田老雷龍老比等五名
到府當該知府鄒廷澤督同委官各府衛經歴徐稻方
希顔審據供稱嘉靖三十年三月内有湖廣蜡爾山等
寨苖頭龍老遠等十餘人各騎坐馬匹前到貴州各寨
相約唐寨龍得者普杓寨龍老革地&KR0146;寨龍葛鮓田坪
等寨不知名苖頭等要行出刦比龍得者等依允砍牛
斷話各回收拾至本年四月初三日來到地架寨苖龍
老央寨取齊通共男婦七百餘人始於初四日起程比
有蜡爾山苖頭龍老遠龍老哦地架寨苖頭龍普娘略
變寨苖頭龍淵抱水寨苖頭龍老革地&KR0146;寨龍阿貫地
架寨龍央老各騎馬匹俱向前打路於初五日早到平頭
上囤虜得牛馬祭旗商同要去攻刦石阡印江所管板
橋昔陀浹口等處探知各處關隘嚴謹兵多懼怕不敢
前進止將公義洋溪駱映屯一帶地方搜搶得牛馬家
財人口不計的數齊轉回頭於十二日過省溪地方被
伏路官兵對敵我們不過次日行至猫兒囤不料又有
官兵數多裝伏各塘齊起截殺當將我們前鋒騎馬
頭腦人殺了兩三箇倒下馬因此懼怕各不相顧將虜
來牛馬人口并自帶來的器械盡數丢棄奔敗間被衆
兵追殺斬首數多及將我苖五箇并連首級苖婦同人
口牛馬陸續解府本道發府審取前情是的除將各犯
并苖婦苖仔俱監候又督同委官經歴徐稻方希顔親
將首級逐顆紀驗及帶熟苖麻順并鄉健人等眼同辨
認俱係真正臨陣擒斬惡苖誠為竒績似應從厚犒賞
以勵來效今將審過口詞并驗過功次呈報到道親自
覆審實獲生擒苖賊五名賊級六十六顆見獲人口二
百名口明白造冊具由呈報到臣案照臣奉勅征剿銅
平苖賊先後擒斬俘奪共一千八百五十六名顆口除
奪回被虜人口外實擒斬七百八十二名顆俘獲賊屬
五百九十一名口俱經具題訖尚有三哨續報擒斬俘
奪另共有八十五名顆口在案未及具題臣看各賊擒
斬頗多春深兵丁難以久屯即行招撫隨議同該省巡撫
都御史任轍審度要害於石子坡黃蜡灘壩地崗木桶
龍于四十八旗等一十二處設立哨堡量留精銳軍兵
防守及相機挨捕不服豈料首惡龍許保吳黑苖等原
未擒獲乘隙潛回糾拽透從山路突至思州僻郡刦害
官民財物甚為失事罪不可逭臣復看得苖賊既刦思
州必為得計且自分必誅招撫雖加必不見信况饑困
無食勢必旋踵復出臣即移緩就急先抽撥湖廣乾州
五寨二哨防兵共八百名晃州哨防兵二百名前赴銅
仁聽原任參將石邦憲會同撫苖參議劉望之調度分
布鵰擒首惡龍許保吳黑苖及防截怙終出刦殘賊去
後今據前因為照苖數本不甚多然敢于出刦地方者
由首惡龍許保吳黑苖未除糾合湖川二省殘苖乘官
軍掣退出刦虜食負重遠来我軍伏路截殺以逸待勞
獲功數多中閒另驗有苖婦裝作為苖人不准作功者
三十餘口黨類無多亦從可知臣除將獲功官兵自指
揮以下覈實功次分别犒賞外照得原任參將石邦憲
分守撫苖右參議劉望之調度有方官兵效力截殺多
功似當甄錄緣思州失事見為參論但石邦憲留委銅仁
防守思州地方原非其責劉望之適在掣兵方議撫
處機宜未定變出不意先過後功亦足相掩伏望皇上
憫事變之不測勢力之難全乞勅該部將二臣以功贖
罪免其罰治量為甄錄責其後效何勝感戴臣又查
得首惡龍許保吳黑苖今次内防官軍搗巢不曾出刦
但各苖實由主使魁首不除終為作梗地方難以平靖臣
多方計處相機鵰剿務期必獲以絶禍根其餘殘黨并
脇從者除已撫處外其未聽撫者再行撫苖等官開示
恩信聽其投撫照舊安插務使畏威懷惠苗人帖服地
方永賴而後已緣係(云云)
擒獲首惡龍許保疏
題為擒獲勅内坐名首惡叛苖事嘉靖三十年五月初
七日據貴州布政司分守新鎮思仁兼管撫苖石參議
劉望之防守銅仁原任參將石邦憲委守備指揮張大
儒押解極惡賊龍許保等到臣復據各官呈稱訪得
湖貴川省叛苖惟龍塘寨龍許保為首奸深計大膂力
過人勢壓衆苖易於嘯聚此惡不剪餘患難除况又聞
約三省苗頭吳黑苖龍老遠龍得者等欲再出刦只得
重示懸賞祕遣鄉健李宗一楊春秀吳永富入栗凹魯
母等寨責令順苖麻得盤吳老&KR0008;逞旦逞等計擒查得
龍許保因四月十三等日衆苖出刦至猫兒囤地方被
官兵截殺大敗回巢方知懼怕不敢即出至二十日帶
同伊族惡黨苖人龍重陽龍郭大来到伊親田坪寨苖
頭吳柳苟家弔喪是麻得盤因就賺請過魯母寨吳旦
逞家求伊女與許保為妻比吳旦逞佯為許允設酒欵
待以致龍許保等歡喜痛飲深醉麻得盤吳老革吳旦
逞父子兄弟等方敢下手將龍許保并龍重陽一時綁
獲欲行解報間被龍郭大脱走與吳柳苟前去糾集龍
塘鬼提都庫罵勞等寨殘苖前來欲行搶奪麻得盤吳
老&KR0008;等星夜來報本道并石參將處發兵前去接護
有石參將身自督領指揮周鼎陳繼爵劉良貴等押帶
漢土精兵二千五百名直抵伊寨護取彼田坪龍塘等
寨惡苖懼怕各遁去訖隨有各寨苖人聞知陸續前來
俱稱許保乃係苖王若要將伊解官我們衆苖亦願大
家送出如何只吳旦逞麻得盤吳老&KR0008;等得了賞銀今
我苖巢寨人口殺燬殆盡窮迫難存今乞要重重犒賞
永不背叛石參將星夜稟報軍門蒙批已行劉參議若
得獲首惡地方獲安小費不必計較石參將遵依在彼
隨宜給賞除原懸賞外復加賞計謀下手擒拏許保及
各寨情願聽招苖人訖將龍許保并龍重陽押解前來
等因呈報到臣據此案照先該臣節奉勅諭督率官兵
剋期三省進攻自入山并猫兒囤等處先後截殺功次
陸續俱經具題訖惟有首惡龍許保狡詐百端潛遁末
獲臣看得此賊極惡終為後患官兵進剿已焚其巢寨
收其積聚獲其妻子當此奔敗之餘東潛西伏雖有多
兵亦無所用惟蹤跡所在用計擒捕仍以精兵鵰其餘
黨則可以費省而事集會同巡撫都御史任轍計處方
略分立營堡把截要害專以擒捕鵰剿之事責之參將
石邦憲與撫苖參議劉望之凡事計議而行仍行鎮守
貴州總兵官沈希儀提調催督各賊前懾大征之威近
懲猫兒囤之敗其中聽撫諸苖如麻得盤麻順吳旦逞
吳老&KR0008;自出見官口稱數年地方之禍皆龍許保一人
倡首致我衆苖不得安生若許保不死我苖决為帶累
身家難保等語因擔認擒獻許保以免後患乞發兵策
應恐有搶奪節據參議劉望之參將石邦憲會報又經
督行湖廣湖北道守巡官參政陶欽䕫副使劉天授陸
續發打手土兵二千名前去策應今據前因臣除將本
犯審發湖北守巡兵備各官覆審監候外參照極惡苖
賊龍許保稔惡多年貽害三省銅仁之郊野已為丘墟
湖川之疆界時被侵擾殺戮則嬰孩不遺抄括而鷄豚
為空至於攻打省溪印江石阡思州等衙門虜官奪印
掠燒倉庫虜質人口肆其兇殘略無忌憚惡貫滿盈神
人憤怒已不容於同類豈能逃乎法網從來苖頑黨惡
相濟未有肯自執首惡以求欵附者此皆伏遇我皇上
神武布昭至誠感神故能使魁渠俘馘醜類革心以背
公死黨之夷一旦變為嚮風慕義之舉禍根已除衆心
解散苖勢衰弱餘黨竄伏臣等憑藉威靈若處置得宜
則地方兵禍可冀銷寢臣又查得先年總督軍務右都
御史王來擒獲苖王賊首韋同烈曾經押解赴京典刑
合無查照前例將龍許保檻解赴京伏法市曹以雪衆
憤或念道里遙遠動經旬月誠恐中途瘐死不無遺刑
惟復就近遵照軍法會官徑自處決緣係擒獲勅内
坐名首惡叛苖事理未敢擅便為此具本專差承差
楊勝春親齎謹題請旨
謝恩疏
奏為謝恩事嘉靖三十年五月二十七日准兵部咨職
方清吏司案呈該本部等衙門會題兵科抄出巡按貴
州監察御史董威題為漏殄叛苗復肆猖獗攻打府治
參論地方失事緣由覆題奉聖旨朝廷設置總督欲其
事權歸一以盡除苖患張岳原奏分哨進兵又稱湖苖
聽撫今乃攻陷府治虜殺守臣失事重大即當拏問處治
念係緊急用人姑且與做兵部右侍郎兼右僉都御史
職名戴罪任事仍前住俸欽此欽遵臣即於本日望闕
謝恩到任照舊管事外伏念臣本以章句諸生粗諳文
墨軍旅之任非其所長屬以銅平苖情急在用人皇上
兼收羣材不遺樗櫟俾臣總督三省融處兵糧相機撫
剿臣於去年九月内分發哨道責任將帥頗有俘獲勢
將寧息不意首惡逋逃殘黨饑逼隂聽土官之謀公行思
州之刦意在困臣且釀後禍揆厥所由皆由臣節制欠
嚴謀略疎闊之所致也伏蒙聖恩矜其愚昩曲賜生成
以斧鉞必加之罪納之天地包容之中僅鐫官階尚畀
事任部伍不移節制仍在罪重罰輕感激涕出雖希斲
之指已傷而一割之志未巳臣敢不整飭戎行宣示恩
信兵有所不加而誅止及於逆命備不敢㤀設而慮尤
創於幾先不但靖寇兼冀息民庶收桑榆之功以答乾
坤之造臣無任受恩感激之至為此具本專差百戶金
子麟親齎稱謝謹具奏聞
參究主苖酉陽宣撫冉玄疏
題為姦惡土官隂黨殘苖屢攻衙門乞行處治以正國
法以杜後患事嘉靖三十年五月初七日據貴州布政
司分守新鎮思仁兼管撫苖右參議劉望之防守銅仁
原任參將石邦憲委守備指揮張大儒押解極惡賊首
龍許保前来臣當堂對衆面審吐稱今年虜刦思州我
貴州殘苖不多俱是酉陽管下地崩岑地龍箐小平茶
沙留等苖伊司頭目張魁主使前去攻打又將黑騾一
匹賣與許保騎坐與銀一十五兩等情據此該臣先據
都坪長官司被虜走脱土官何世麟前赴軍門投見親
審本官執稱親在賊夥多有酉陽土人目兵在内同刦
思州各人身穿斑絲斜紋綾紬衣服手執花槍花牌鈎
刀俱是該司號色軍器比與衆苖衣服器械不同等情
又據平溪衛指揮袁宗文稟稱思州府被虜脱回伊親
監生周廷璉與伊手帖說稱清浪軍人董伏二重復被
虜至龍罩坐講前項刦思州賊内有酉陽頭目張魁并
地名地崩岑等苖等因備抄原書前来又據貴州分守
撫苖右參議劉望之呈解被虜放回人民苟仁到院供
稱被地&KR0146;寨苖人龍十觀等鎖虜到寨見一苖身穿斜
紋白綾短衣紅紬長裙前到地&KR0008;比仁密問寨内被虜
日久婦女稱係酉陽差來查被虜人口等語又據永順
宣慰司申酉陽冉玄因見苖平兵退地方無事恐怕上
司根究攻打平茶殺虜官印罪大商同舍目覃鳳等計
約各苖龍許保吳黑苖等攻打思州將婦女四口皮箱
一箇馬二匹送與冉玄段疋衣服分衆把總等情案照
酉陽宣撫冉玄先於嘉靖二十八年七月内為因湖廣
鎮溪所慣惡土指揮田應朝姦計跋扈苖兵衆多以女
招配資其聲勢無故擅將平茶洞長官司土人盡行殺
虜抄奪土司印信虜辱土官妻女已經具題查究間仍
敢謀吞平茶地方將虜去已故土舍楊正嵩庶子楊通
一立為土官拘在伊司仍以楊通一出名掜報兵數又
擅將奪去印信用鈐冊領冒支平茶土兵預放進哨糧
銀八百九十二兩五錢臣看得平茶既破印信人口俱
稱酉陽虜去要見各官有何憑據交與何人顯是酉陽
盜冒嚴行分守該道右參議孟淮追出前項糧銀如數
還官見貯黔江縣庫附照行布政司及該道查勘應襲
土舍嘉靖二十八年十二月二十九年正月間冉玄因
臣參究其謀吞平茶之罪與田應朝商令伊家人田喜
安等買拽前項叛苖先後攻打印江石阡府縣使地方
失事臣必得罪換官前來總督方可圖滅前案彼時雖
聞人言尚無實証及被虜走回千戶安大朝贖出知縣
徐文伯各執稱被虜之時有苗賊龍得者等向職說是
田土官用銀一千兩買我衆苖来打你地方如今有箇
田土舍見在此安大朝徐文伯親見土舍身穿綠緞短
襖頭帶圓帽年約五十餘歲等情臣思得冉玄為糾苖
之腹心而田應朝乃冉玄之手足先得應朝或可以伐
謀寢禍臣即著落永順宣慰彭明輔計獲田應朝及
田喜安等一併解官審發弔取千戶安大朝知縣徐文伯
審執苖賊攻打印江時各官識認得田喜安面目的確
田喜安亦認得徐文伯安大朝俱經招承服罪監故訖
隨責令冉玄將平茶人口印信吐退豈料將欽降原印
仍占留偽造假印交還平茶臣逐查平查日行申報卷
内驗出先後印文差異就督行守巡該道辨驗一併查
究去後復查得蜡爾山下地崩岑沙留地龍箐小茶平
先年係屬鎮筸苖寨後因田應朝與冉玄締為姻好同
惡相濟故將前寨割送冉玄管轄冉玄得此數寨愈加
膽大節年隂令張魁等勾引惡苖復刦郡縣以成中傷
之計一則使臣徬徨待罪極力周防無暇追理其咎一
則料臣罪黜以去新官接管一時不知詳細得以延捱
出脱且思州被刦道路諠傳係酉陽主使該貴州巡撫都
御史任轍駐劄鎮遠先有所聞已經題稱酉陽宣撫司
所轄苖寨尚多逋逃今次出刦傳聞亦相糾聚乞勅臣
責併該司獻其首惡等因參照酉陽宣撫冉玄封豕之
性肆毒無厭欲大封疆不憚屠戮之慘久通苖醜甘為
&KR0810;引之原信頭目覃鳳張魁為瓜牙侵占貴州沿河祐
溪司土地以畀覃鳳又占湖廣地崩岑貴州九江等處
地方以居張魁諸司力不能敵束手受奪又偽造平茶
邑梅平頭等司印信捏申文書以行構害其攻平茶將
已故土官楊再顯剥皮抽腸又將該司丁壯殺戮千餘
嬰兒五百餘口縱火燒死慘不可言湖廣川雲土官未
有若是之縱肆者該地方守巡兵備等官明知其惡法
令不行只得姑息曲為隠蔽以故愈肆猖狂罪案累年
不決臣思止沸去薪除惡務本冉玄神姦鬼譎既能號
召苖蠻虎噬鴟張又敢唆苖攻打城郭見臣欲究其罪
則設計相傾為謀滋長况其變詐縱横足以鼔動上下
其金銀土貨足以結交彌縫其文移便給足以駭惑聽
聞若復諉為土官姑息不治紀網廢弛法度不行邊患
苖情終無定期如蒙皇上明見萬里深究亂階乞勅該
部再加詳察將冉玄先今所犯事情行臣勘究先將主
使撥置頭目覃鳳張魁責該守巡兵備等官勒限拘拏
到官審究窩苖通苖及夥刦思州緣由解臣覆審然後
行提冉玄果有干碍一併治罪以示土官臣又訪得湖
川土官專一收留各處光棍無賴成羣潛住京城打聽
事情或交通賄賂或央求面分或騰駕謗言挾害上官
或掜傳是非誑惑愚民乞勅該部行緝事衙門但各土
司有光棍人等潛住京城如前所為者盡行禁逐其所
賫帶金銀私帖等項追究入官應治罪者治罪庶奸人
知警戒而紀綱自正緣係(云云)
報過撫剿殘苖疏
題為遵奉明旨剿撫殘苖事嘉靖三十一年四月十五
日臣據貴州布政司分守思仁道兼管撫苖右參議劉
望之貴州按察司整飭都清兵備原監督副使趙之屏
分守貴州銅仁等處地方右參將石邦憲會呈奉臣批
據各職呈照得銅平所屬各寨叛苖先自大舉各寨征
剿及猫兒囤截殺并擒獲首惡龍許保等功次俱經
通行呈報已蒙題奏外訪得各殘苖屢遭挫䘐惡
狀消沮奔竄巖峒無地投生分遣鄉健齎執火牌
進寨宣諭朝廷恩威准許招撫各苖喜得生命
各具情詞跟隨各役赴官投遞願聽撫處隨查得
二司所屬共三十寨原苖共一千七百八十一名今
除大征并截殺鵰剿奔跌凍餓等項陸續死亡外
通共止存四百九十八名較之大征以前原數死亡不
止三分之二猶恐不的比因各苖赴撫苖道支給賑
濟口糧行府查報名數相同見今各苖市買牛具種
子魚鹽俱聽坐寨鄉健帶至銅仁府與市民兩平交
易龍塘栗凹等寨講理私讐亦俱赴道訴理聽與處分
村居遂漸稠密道路行旅往來早暮隨便自去歲八
月迄今地方無警居民安業等因奉批各苖雖聽撫尚
有吳黑苖惡名亞於龍許保已經題奏在於必得近日
藏在何處曾設何策用何人購捕何時大約可得此賊
不除終為地方之患不可狃於習俗之見為含糊姑息
之計仰再會查詳報繳依奉查得新寨原苖四十九名
除大征鵰剿之後止存吳黑苖并小苖二名祗因龍許
保既擒之後伊即驚遁未出雖據屢次具狀令小苖投
訴乞生各職亦未敢聽信中止一向協力設計且將伊
族長吳黨所親男吳永順拘留執當著落跟要無柰本
賊傷弓之鳥遁跡愈堅菁大山深東藏西躱欲為圍困
之計只因班師既久難請動調大兵欲為鵰剿之計又
因撫處已定難併驚擾各寨似此暫無所施只得另行
計擒免到剿撫兩悞况思原奉明旨曾有脅從餘黨隨
宜招撫之條今苖已定地方已安惟此一賊料是離羣
穽虎終難脱網若不先行呈報祗恐有負明旨合無准
容先將已撫殘苖省令安生免復驚懼仍將吳黑苖催
行石參將秘計擒獻不致疎虞庶幾苖人得分順逆居
民得保治安實為地方之便等因并據湖廣布政司分
守湖北道兼管撫苖右參政陶欽䕫湖廣按察司整飭
辰沅兵備副使高節分巡湖北道僉事曾才漢分守鎮
篁等處地方右參將孫賢會呈查得鎮溪千戶所并篁
子坪長官司各所轄苖寨共三十四處除崖洞板栗茅
岡泠水溪等處原係叛苖寨分已該官兵攻打將苖龍
亞者等俱已生擒及將各巢寨燒燬無存其餘原經招
撫并征後無過共二十八寨内鎮溪千戶所管下一十
二處聽撫苖人龍老黨等二百一十名筸子坪長官司
管下一十六處聽撫苖人吳老朵等五百三十八名自
嘉靖三十年正月内班師之後鎮溪各苖俱赴永順宣
慰彭明輔處筸子坪各苖俱赴保靖宣慰彭藎臣處各
領榜給賞魚鹽回寨安插耕種各宣慰責差頭目帶領
家小併健目人等坐寨各苖有欲收買魚鹽生畜聽健
目帶領各苖前到乾州市兩平交易並不敢生事為非
重復查明造册開報等因各呈到臣卷查先該臣遵照
節經欽奉勅旨切責嚴行各該撫鎮等官上緊協心征剿事理欽遵
將三省應剿稔惡叛苖分布哨道畫圖貼說通行劄委各
哨監統等官剋定於嘉靖二十九年九月初三日一齊
舉兵進剿續據貴州哨監督按察司副使趙之屏湖廣
哨監督布政司右參議張景賢四川哨監督按察司僉
事今丁憂薛騰蛟各呈准統督銅仁右參將石邦憲湖
廣都行二司都指揮今陞清浪右參將李英鎮筸右參
將孫賢原任松藩副總兵李爵等手本開據各哨坐營
領哨領隊守備等官張鉉王夢麒徐椿齡等報稱自進
兵日起至嘉靖三十年正月十四日止貴州哨官兵攻
破原分進剿本省銅平所轄龍塘等寨陸續生擒首從
苖賊龍老餘龍小保等八十一名斬獲首從苖賊龍董
龍老保等并不知名首級共一百四十九夥俘獲賊屬
一百六十五名口奪回被虜男婦一百二十四名口湖
廣哨官兵攻破原分進剿貴州銅仁司所轄麻銅等七
寨生擒首從苖賊吳政等斬獲首從苖賊吳老課吳昔
奴等并不知名首級及攻剿本省不聽撫鎮筸所轄崖
洞板栗回保昔朗泠水紅崖下水板凳著安等寨生擒
首賊龍求南龍亞者龍老子龍老官吳老莽龍各者吳
老那斬獲首賊龍補那龍七柯吳保恰吳晩兒等首級
并攻摉貴州原剿新寨等八寨生擒首從苖賊龍老革
龍柳普吳老跳等斬獲首從苖賊吳老坦吳老馬等并
不知名首級共計陸續生擒四十六名斬獲首級一百
一十三顆外俘獲賊屬二百一十名口奪回被虜男婦
一百四十八名口四川哨官兵攻原分進剿貴州平頭
司所轄塘寨等八寨生擒首從苖賊龍史洛等斬獲首
從苖賊龍柳補龍老七等并不知名首級及攻剿本省
不聽撫酉陽管轄鬼益等寨生擒首從苖賊龍老嗏等
斬獲首從苖賊麻老忙等并不知名首級并攻摉貴州
原剿龍塘罵勞等寨生擒首從苖賊龍老王等斬獲首
從苖賊石老懶等并不知名首級共計陸續生擒七十
一名斬獲首級一百八十六顆俘獲賊屬二百零二名
口奪回被虜男婦九十一名口各開報到臣及查貴州
四川二哨統督參將石邦憲都指揮孫賢未進兵之先
領兵四路把截陸續擒斬俘奪共二百七十名顆口已
經題奉欽依收入大舉功内總計先後通共擒斬俘奪
一千八百五十六名顆口及查各賊巢寨屋窖米穀財
物俱為我兵燒掘盡絶及審俘獲賊屬吐稱雖有逃匿
山菁之苖多凍餓身死雖有存者不過掘食草根度命
其得穿山走脱逃入各土官衙門數亦不多臣看得春
入漸深東作將興土兵思歸務農除行諭殘苖許以不
死聽其投順隨宜安插量留精銳軍兵防守并挨捕不
服招撫餘黨其餘大兵行令撤散已於本月二十七日
具題外本年二月二十九日據湖廣平溪衛申稱本月
二十五日有苖一夥突入思州府城捉虜府官焚燒房
屋殺虜人財等情飛報到臣一面督令各該哨堡官兵
黏縱截殺及行貴州分守該道撫苖參議劉望之體查
得前項苖賊係龍許保為首并未獲吳黑苖等情備查
到臣備將各該地方守土失事官員參行兵部覆題間
本年四月二十二日又據參議劉望之呈稱本月初五
等日苖賊出刦平頭猫兒囤等處又該官兵擒斬俘獲
二百七十一名顆口呈報到臣及查得本年正月十四
日以後各監統等官續報三哨通共續報擒斬俘奪八
十五名顆口在案一併具本於本年四月二十八日具
題訖本年五月初七日據貴州守參等官劉望之等呈
稱懸賞設計擒獲極惡賊首龍許保連人呈解到臣審
發湖廣湖北守巡兵備道審供監候即於本月初十日
具本奉行兵部覆題奉聖旨張岳等既擒獲首惡著待
事寧之日巡按查明功罪一併奏請仍著嚴督各官務
在剿絶餘黨以靖地方龍許保著彼處會官依律處決
梟示欽此咨臣欽遵會行貴州撫鎮等官遵照欽依内
事理於本年八月初七日將首惡龍許保押赴市曹依
律典刑梟示及具本題知外又該臣看得未獲吳黑苖
亦係屢奏有名與龍許保同為惡務期必獲庶不怙終
作梗又經嚴督各該撫苖守巡兵備參備等官設法計
擒并鵰剿脅從餘黨隨據分守參議劉望之呈稱會同
參將石邦憲嚴督委官指揮王世臣等督兵於龍塘等
寨雕剿陸續擒斬俘奪總共三十二名顆解驗明白造
册到臣案候在卷三十一年四月内據貴州參議劉望
之副將趙之屏參將石邦憲呈稱銅平殘苖剿撫已定
緣由前来駁行各官再查及行仰湖廣守巡湖北兵參
等官查勘鎮筸各寨聽撫苖人造册繳報去後今據前
因臣會同湖廣鎮守總兵官平蠻將軍東寧伯焦棟巡
撫右副都御史屠大山四川巡撫右副都御史戴鱀貴
州鎮守總兵官都督同知沈希儀巡撫右副都御史奉
旨革職冠帶辦事任轍議照銅平鎮筸等處叛苖已該
大舉官軍征剿及先後防守截殺鵰剿總計擒斬俘奪
共二千二百四十四名顆口貴州招撫過四百九十八
名湖廣招撫過七百四十八名其奏内有名首惡龍許
保仰賴我皇上威德使其醜類自執以獻已正典刑衆憤
已雪三省地方因以寧謐止有新寨苖首吳黑苖一名
漏刃未獲臣惟此賊因計擒龍許保之後即帶同親信
一二苖人遠遁深山依恃深阻日則援崖哨望雖風吹
草動彼亦猜防每遇鄉導或順苖一二人空身無兵甲
者方得近前相去三四丈相見打話若四五人以上不
問有無兵甲伊即驚疑閃避莫能相近草木蓊密嵐
霧翳深東躱西藏又無定在只可計擒難以衆取欲舉
官軍圍困摉捕因大兵撤散已久尤恐驚動方撫之苖
誠有如各官所呈者如蒙乞勅兵部再加查議合無將
臣俸糧照舊住支仍聽臣督併原監督按察司副使趙
之屏該道分守參議劉望之分守參將石邦憲設法計
擒稍遲歲月暫示以寬緩之意俾其疑慮稍解防備稍
寬人得近前一舉就擒以度後患其已撫過餘黨殘苖
仍聽臣隨宜招撫省令革心向化永為良民以安地方
如此庶上可紓九重南顧之憂下可致三省邊氓之福
而臣瘝曠之罪亦或得以少逭矣除計處善後事宜另
行具奏其三省監統領哨領隊撫苖等官功罪并賊犯
首級先該各紀功官查明造報聽各該巡按御史覈實
徑自造册奏繳外緣係(云云)
斬獲首惡吳黑苖地方事寧完報疏
題為斬獲首惡苖賊地方事寧完報事臣於嘉靖三十
一年十月初八日據貴州布按二司原監督整飭都清
兵備分巡新鎮道副使趙之屏分守思仁道兼撫苖右
參議劉望之整飭思石兵備分巡思仁道僉事龍遂會
同分守貴州銅仁等處地方右參將石邦憲呈稱斬獲
首惡苖賊吳黑苖首級到臣隨准參將石邦憲手本開
稱自大征之後節奉總督并撫按總兵行委設計擒斬首
惡會同撫苖參議劉望之重行懸賞屢差鄉健督同
苖長順苖各用計擒斬及將吳黑苖叔吳黨所親男吳
永順羈留府城激其速圖後因久未成功又蒙責成原
監督副使趙之屏坐委烏羅郎溪二司土官田興邦楊
瑛圖取必須彼此合謀同幹本職節行烏朗二司及差
頭目盧思剛督率守催又該分巡思仁兵備僉事龍遂
據土官田興邦稟據土舍楊勝原報稱本賊因參府衙
門鄉導人等窺捕太嚴以致疑懼尤甚防備愈密不便
動手遂將原差鄉健人等通行禁止不容入寨及將原
羈留吳永順放回以安其心庶事可圖至本年八月二
十四日該烏朗二司守寨人役劉甫等將吳黑苖首級
斬獲隨該撫苖道審據原差鄉健蕭奴祝銀同等并被
虜放回鄉兵羅彬各稱吳黑苖的於八月二十四日該
烏朗二司差人劉甫等入寨計斬首級背行因地所寨
苖追赶争功丢棄首級被唐寨苖人龍章保尋獲用火
烘乾藏匿在家圖討厚賞續該分巡思仁兵備僉事龍
遂量給犒賞督責土官田興邦於本年九月二十五日
方纔追取首級前來及取土官張文貴等原割兩耳各
道督同思南銅仁二府知府李寀鄒廷澤烏朗二司土
官楊瑛田興邦等辨驗明實取結具由解驗等因據此
卷查先該臣遵照節奉勅旨切責嚴督各該撫鎮等官
協心征剿事理欽遵將三省應剿叛苖舉兵征剿自嘉
靖三十年正月内撤兵并撤兵後猫兒囤等處截殺及
計擒首惡龍許保先後功次俱經陸續俱題訖又該臣
看得苖首吳黑苖漏刃未獲亦係屢奏有名與龍許保
同惡不相上下恐怙終作梗又經嚴行貴州都布按三
司轉行各該撫苖守巡兵備參備等官設法計擒首惡
幷鵰剿脅從餘黨及招撫殘苖嘉靖三十一年四月内
行據貴州原監督副使趙之屏分守思仁撫苖右參議
劉望之分守銅仁右參將石邦憲呈稱銅平殘苖剿撫
已定止有新寨吳黑苖因龍許保計擒之後伊即驚遁
已將伊族長吳黨所親男吳永順拘留執當著落名下
跟要無柰本賊傷弓之鳥遁跡愈堅只得另行計擒免
致剿撫兩誤等因并據湖廣布政司分守湖北道兼管
撫苖右參議陶欽䕫湖廣按察司整飭辰沅兵備副使
高節分巡湖北道僉事曾才漢分守鎮筸等處地方右
參將孫賢呈繳查勘過鎮筸各寨聽撫苖人造册前来
該臣會同湖廣鎮守總兵官平蠻將軍東寧伯焦棟巡
撫右副都御史屠大山四川巡撫右副都御史戴鱀貴
州鎮守總兵官都督同知沈希儀巡撫右副都御史先
革職冠帶辦事今病故任轍議照銅平鎮筸等處叛苖
已該大舉官兵征剿及先後防守截殺鵰剿總計擒斬
俘奪共二千二百四十四名顆口貴州招撫過四百九
十八名湖廣招撫過七百四十八名其奏内有名首惡
龍許保仰賴我皇上威德使其醜類自執以獻已正典
刑衆憤已雪三省地方因以寧謐止有新寨苖首吳黑
苖一名漏刃未獲仍聽臣督併原監督副使趙之屏該
道分守參議劉望之參將石邦憲設法計擒稍遲歲月
暫示以寬緩之意俾其疑慮稍解防備稍寬人得近前
一舉就擒以杜後患其已撫過餘黨殘苖仍聽臣隨宜
招撫省令革心向化永為良民其三省監統領哨領隊
撫苖等官功罪并賊犯首級先該各紀功官查明造報
聽各該巡按御史覈實徑自造冊奏繳等因具本於本
年六月二十五日具奏訖續該臣查訪得吳黑苖往来
湖廣回保等寨依親潛躱節差千戶張克新李美張愛
齎捧旗牌前往銅仁坐鎮催功及行湖廣分守湖北道
撫苖右參政陶欽䕫整飭辰沅兵備副使高節分巡湖
北道僉事曾才漢分守鎮筸右參將孫賢督併各該土
官并守備防守等官多方爪探毋分彼此一體計擒及
揀委指揮袁崇友千戶江添澤等節次領兵前去協同
貴州巡守兵備參將各官原委守備張大儒知府鄒廷
澤李寀指揮王世臣奚都經歴劉仲芳土官田興邦楊
瑛吏目郝以芳田紹甫土舍楊勝原李承祖等分設計
擒共收全策至本年八月二十六七等日節據貴州守
巡兵備參將等官趙之屏劉望之龍遂石邦憲等報稱
首惡吳黑苖已該烏朗二司差人劉甫等於八月二十
四日在寨斬訖及據烏朗二司土官田興邦楊瑛各亦
稟報相同行據各官回稱所斬首級被唐寨苖人奪匿
求賞等因就經駁查追取并嚴諭地所唐寨各苖不許
争功讐殺及將殺死土舍土兵楊勝金等優䘏去後今
據解到該臣督同湖廣按察司整飭辰沅兵備副使高
節貴州整飭思石兵備分巡思仁道僉事龍遂當堂將
解到首級并原割兩耳逐一紀驗明白除將首級發仰
銅仁參將石邦憲轉發苖出要路梟挂外為照首惡苖
賊吳黑苖憑山菁之險恃種類之繁倡亂多年流毒三
省攻衙門而虜官奪印刦村寨而放火殺人虐熖滔天
肆無忌憚自夫大舉之初負固梗化班師之後復出跳
梁乃今罪惡貫盈天奪其魄遂使官兵用命一舉斬獲
此皆仰仗我皇上神武昭布之所致况前此犂庭掃穴
醜類久已膽落即今渠魁皆誅殘黨愈覺心畏地方自
是而寧三省邊岷庶有安枕之日矣除有功人員聽該
省巡按御史查照原行覈查功罪一併查明奏請外為
此具本專差承差鄧伯阡親齎謹具題知
小山類稿卷五
