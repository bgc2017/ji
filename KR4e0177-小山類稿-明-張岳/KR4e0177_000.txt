小山類稿别集類五(明)
提要
臣等謹案小山類稿二十卷明張岳撰岳字
惟喬惠安人正德丁丑進士官至刑部侍郎
掌都察院事復出總督湖廣四川貴州卒諡
襄惠事迹具明史本傳岳初授行人即以疏
諫南廵廷杖調南京國子監學正嘉靖初牽
復原官又以議禮忤張璁繼忤夏言忤嚴嵩
父子而卒得以功名終若有天幸然其剛正
之操天下推之集中奏議分行人司稿廉州
稿粤藩稿督撫鄖陽稿廵撫江西稿督撫兩
廣稿總督湖廣川貴稿皆據其歷官年月次
第編類雖文義樸直而經濟大業亦可據以
考見又史稱岳博覧工文章經術湛深不喜
王守仁考今觀集中草堂學則及諸書牘内
辨學之語大都推闡切至歸於篤實近裏蓋
有體有用之言固與空談無根者異也乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
