小山類稿卷十八
明張岳撰
雜著二
草堂學則
古之教者家有塾黨有庠術有序國有學其所以立教
之灋則内自一心以至身之動作威儀莫不各有其
養焉聖賢教人之目多矣未有不先得於此而能進
乎其餘者也後世家塾之灋既壊父兄所以教子弟
者不過責以記覽之富綴述之工以爲足以應有司
之求則亦已矣然學者材質不同亦有終身不得至
者焉方且仡仡焉爲之不厭若反其本而責之身心
之間則其心固能思耳目口鼻四肢固能視聽而運
動特因其思而使之存之因其視聽運動而約之使
入規矩非有品節分限不可必至者學者顧乃爲彼
而不爲此其亦無以是語之而弗思邪今故掇取孟
子所論存養之功與夫動作威儀之則見于曲禮少
儀諸篇尤近易守者數條列于草堂北壁使諸弟子
輩朝夕觀誦深體而服行之雖其規模條理不能如
古人之廣大詳密然以存其良心伐其邪氣收斂端
嚴培植深厚由是而讀書窮理以充拓其體應事接
物以發揮諸用随其材質分量之所及以進之亦不
患於無其夲矣不知務此徒以記問綴述爲事雖使
聖賢訓典充腹盈紙猶不得爲之善學而况今人無
用之空言邪嗚呼小子念之斯古人切已之實學也
由此而學之則爲君子背此而學之雖有學焉猶不
學也亦陷於小人而已矣汝不欲爲君子則已如其
欲爲君子舍是吾無以教汝矣念之哉
孟子曰仁人心也義人路也舍其路而弗由放其心而
不知求哀哉人有鷄犬放則知求之有放心而不知求
學問之道無他求其放心而已矣
孟子曰牛山之木嘗美矣以其郊於大國也斧斤伐之
可以爲美乎是其日夜之所息雨露之所潤非無萌蘖
之生焉牛羊又從而牧之是以若彼濯濯也人見其濯
濯也以爲未嘗有材焉此豈山之性也哉雖存乎人者
豈無仁義之心哉其所以放其良心者亦猶斧斤之於
木也旦旦而伐之可以爲美乎其日夜之所息平旦之
氣其好惡與人相近也者幾希則其旦晝之所爲有梏
亡之矣梏之反覆則其夜氣不足以存夜氣不足以存
則其違禽獸不遠矣人見其禽獸也而以爲未嘗有才
焉者是豈人之情也哉故苟得其養無物不長苟失其
養無物不消孔子曰操則存舍則亡出入無時莫知其
鄉惟心之謂與
公都子曰鈞是人也或爲大人或爲小人何也孟子曰
從其大體爲大人從其小體爲小人曰鈞是人也或從
其大體或從其小體何也耳目之官不思而蔽於物物
交物則引之而已矣心之官則思思則得之不思則不
得也此天之所以與我者先立乎其大者則其小者不
能奪也此爲大人而已矣
孟子曰養心莫善於寡欲其爲人也寡欲雖有不存焉
者寡矣其爲人也多欲雖有存焉者寡矣
右存養之要(凡四條)
仁者此心之本體也心而無仁則非心矣故孟
子以人心目之然心之所以放者旦晝之爲有
以害之也旦晝之害莫甚於耳目之欲先立乎
其大者不爲耳目之欲所奪則心於是乎得所
養矣故曰養心莫善於寡欲大扺孟子發此數
章示人語意既明白而痛快工夫亦直截而易
簡而其言之先後互相發明有不假訓說而自
解者學者誠反覆玩味而有得乎其言焉則所
謂立其大者所謂操存所謂求放心皆有以實
用其力非強爲揣度把捉以冀此心之或存矣
記曰毋不敬儼若思安定辭安民哉
人之所以爲人者禮義也禮義之始在於正容體齊顔
色順辭令容體正顔色齊辭令順而後禮義備
君子姦聲亂色不留聰明淫樂慝禮不接心術惰慢邪
僻之氣不設於身體使耳目鼻口心知百體皆由順正
以行其義
君子之容舒遲見所尊者齊遫足容重手容恭目容端
口容止聲容静頭容直氣容肅立容德色容莊(立容德謂立則)
(磬折如人授物予己巳受得之形也)
坐如尸立如齋燕居告温温(燕居謂私居告謂教使)
凡行容惕惕(凡行謂道路也惕惕疾直貌)
立容辨卑無讇頭頸必中山立時行盛氣顛實揚休玉
色(辨讀爲貶貶卑謂磬折也顛讀爲闐揚讀爲陽休讀爲煦心無愧怍則氣盛不餒而常顛滿塞實如陽之)
(蒸煦乎物也玉色謂温潤不變)
凡視上於面則傲下於帶則憂傾則姦(傾邪視也)
坐視膝立視足應對言語視面立視前六尺而大之
古之君子必佩玉右徵角左宫羽趨以采齊行以肆夏
周還中規折還中矩進則揖之退則揚之然後玉鏘鳴
也故君子在車則聞鸞和之聲行則鳴佩玉是以非辟
之心無自入也(玉比德焉故佩之右佩隂也左佩陽也徵角宫羽謂玉聲所中也門外謂之趨)
(門内謂之行齊當爲薺采薺路門外之樂節肆夏登堂之樂節周還反行也宜圜折還曲行也宜方揖之謂小)
(俛見於前也揚之謂小仰見於後也)
帷薄之外不趨堂上不趨執玉不趨堂上接武堂下布
武室中不翔並坐不横肱(行而張足曰趨行而端拱曰翔武迹也中人之迹尺二寸)
(接武謂每移足半躡之布武各自成迹不相躡也)
毋側聽毋噭應毋淫視毋怠荒遊毋倨立毋跛坐毋箕
寢毋伏歛髮毋髢冠毋免勞毋袒暑毋蹇裳(凡人宜正立不得傾)
(&KR0008;側聽人之語噭謂嚮聲高急如噭之號呼也淫視謂流移邪盻也跛偏任也伏覆也髢髮也謂垂餘髮也免)
(去也蹇祛也以上皆謂其不敬也)
將上堂聲必揚將入門問孰存將入戶視必下戶外有
二屨言聞則入言不聞則不入入戶奉扃視瞻毋回戶
開亦開戶闔戶闔有後入者闔而勿遂毋踐屨毋踖席
摳衣趨隅必慎唯諾(聲必揚問孰存視必下言聞則入皆不干掩人之私也扃閉戶之木)
(當入戶之時必兩手向扃而奉之今入戶雖不奉扃以手對戶若奉扃然言恭敬也開亦開闔亦闔不以後來)
(變先勿遂示不拒人踐蹋也謂戶外先入者之屨踖猶躐也趨猶向也隅角也既不踖席當兩手提裳之前徐)
(徐向席之下角而升也)
將即席容毋怍兩手摳衣去齊尺衣毋撥足毋蹶先生
書策琴瑟在前坐而遷之戒勿越虛坐盡後食坐盡前
坐必安執爾顔長者不及毋儳言正爾容聽必恭毋勦
說毋雷同必則古昔稱先王(此謂弟子請問之法衣裾之撥足之摇動皆失容也)
(坐亦跪也虚坐非飲食也盡後謙也盡前爲汙席也儳攙先也顔容通語爾勦者取人之說以爲說雷者聞人)
(之說而和之則者有所依據也)
執虚如執盈入虚如有人(此執事將敬之功)
禮不踰節不侵侮不好狎不窺密不旁狎不道舊故不
戲色毋拔來毋報往毋瀆神毋循枉毋測未至毋訾衣
服成器毋身質言語(密隠處也不窺密嫌伺人之私也旁泛及也泛與人狎不恭敬也報)
(讀爲赴疾之赴拔赴皆疾訾猶計度也)
容經曰固頥正視平肩正背譬如抱鼓足閒二寸端面
攝纓端股整足體不搖肘曰經立因以微磬曰共立因
以磬折曰肅立因以垂佩曰卑立立容也坐以經立之
容肘不差而足不跌視平衡曰經坐微俯視尊者之膝
曰共坐仰首視不出尋常之内曰肅坐廢首低肘曰卑
坐坐容也行以微磬之容臂不搖掉肩不下上身似不
則從然而任行容也趨以微磬之容飄然翼然肩狀若
㳅(古流字)足如射箭趨容也旋以微磬之容其始動也穆
如驚倏其固復也旄如濯絲跘旋之容也跪以微磬之
容揄右而下進左而起手有抑揚各尊其紀跪容也拜
以折磬之容吉事上左凶事上右隨前以舉項衡以下
寧速無遲背項之狀如屋之玄拜容也拜而未起伏容
也若夫立而跛坐而蹁體怠懈志驕傲䟃視數顧容色
不比動静不以度妄咳唾疾言嗟氣不順皆禁也
右威儀動作之節(凡十七條)
古人自起居飲食事親敬長以至應事接物莫
不各有其灋然隨事著見應用有時惟動作威
儀之節之在人身有不可以須臾離者故學者
内既知所存心矣又必致謹乎此使一身之動
咸中節文則心體之存乎内者益以純固矣此
内外交相養之灋惟實用其力漸見功效者然
後有以深信其必然非空言所能喻也
雜言三十四條(浙江江西廣西學約采附)
上下四方曰宇往古來今曰宙此二句於先天圓圖求
之上下四方以對待之體言所謂乾坤定上下之位坎
離列左右之門是也往古來今以流行之用言自震至
乾易中謂之數往數往者往古之謂也自巽至坤易中
謂之知來知來者來今之謂也然則古之言宇宙者其
義如此故曰天地設位而易行乎其中乾坤毁無以見
易宇宙之義深矣
邵子曰先天之學心學也陰陽消長之理吾心寂感之
機妙哉妙哉胷中須是光光靜靜流動圓轉無一毫私
意障礙方與天理合一萬事萬理只要就心上體驗
心之體固該動靜而靜其本體也至靜之中而動之理
具焉所謂體用一原者也先儒每教人主靜靜中須作
一箇主始得
心纔靜便覺清明須是靜時多動時少雖動也而心未
嘗不靜焉方是長進
喜怒哀樂未發時最好體驗見得天下之大本真箇在
此便須莊敬持養然必格物窮理以充之然後心體愈
明應事接物毫髮不差若只守箇虛靈之識而理不明
義不精必有悞氣質做性人欲做天理矣此聖賢之教
格物致知所以在誠正之先而小學之教又在格致之
先也
虚靈知覺則心也性則心之理也學者須先識性然後
可以言存心不然只認昭昭虚靈者爲性而不知自然
之理此所以䧟於作用之非而不自覺也
黃後峯書室中有一聯云誠自不妄語始學從求放心
來岳嘗謂後峯此二言吾從身符也
凡學莫先辨其誠僞之分所謂誠者無他只是一味篤
實向裏用功此心之外更無他事功夫專一積久自然
成熟與夫鹵莽作輟務外自欺者大有閒矣
一念到時鬼神皆通
聖賢千言萬語無他只教人求其放心而已心纔收歛
便覺定靜清明然後讀書講明義理方有頓放處若此
心已先馳&KR1405;飛揚不能自制而血氣乘之以動乍盈乍
怯乍作乍止凡百所爲卒皆無成其患有不可究言者
已
某少而讀書以爲所取讀書者能駢儷言語以取世資
而已矣於是取所謂場屋時文之類而伏讀之操筆效
顰輒能滿紙以爲止於此矣及稍長有覺又以爲未也
則取古今史傳若家文集縱横而伏讀之操筆效顰亦
能滿紙又以爲止於此矣然自始學逮今十有餘年間
以其所得出以語人則或笑之或非議之間或憐其用
心欲收教之而不肖膠於舊習竟未知所以舍此就彼
之方也近有教者曰聖賢所以教使人不失其本心而
已平居暇日當操存體騐使此心之體常清明定靜至
於講學窮理皆所以培養此心講學之功讀書爲要而
所讀之書又必先經後史熟讀精思掃去世俗無用之
文不使一字入於胷中然後意味深遠義理浹洽而所
得益固矣某服膺斯言退而靜思頗謂有得及驗應事
接物之際私意人欲多有竊發而不自知時或有覺力
加強制又不勝眩瞑交戰之患則以用心未純而前日
之習尚爲之累也
涵養本原隨事精察天理而力行之久之庶幾漸熟
多思損神多怒損氣多慾損精
義理明則客慮可遣矣涵養定則客氣可消矣克治至
則情欲可寡矣然未始不相須也
客慮不必純是人欲凡泛思皆客慮也天下之理有精
粗本末之殊吾身之應事接物亦有緩急先後之序要
擇其最切已者而精思之漸次積累久後心體自明應
接自無礙矣若舍近思遠舍卑思高非惟不得其理適
所以汨亂其心體之真而深有害又不若不思之爲愈
也
讀北齊史高歡欲試諸子才識令治亂絲其次子高洋
拔劒斬之曰亂者當斬因悟平日客慮煩擾心下不定
只爲不能如此斬絶從今須是知其無益而痛絶之不
可只是強制也
見處貴透徹行處貴著實(知崇禮卑)
聖賢教人爲學緊關在一敬字至程朱二老先生又發
明之可謂極其親切矣今考其言既曰主一無適矣又
必曰只整齊嚴肅則心便一一則自無非僻之干曰只
動容貌整思慮則自然生敬曰未有貌箕踞而心敬者
曰嚴威儼恪非敬之道但致敬須從此入盖心體難存
易放初學工夫茫然未有下手處只就此威儀容貌心
體發用最親切處矜持收歛令其節節入於規矩則此心
自無毫髮頃刻得以走作間斷不期存而無不存矣近
時學者動言本原頭腦而忘夫檢身密切之功至其所
謂頭腦者往往錯認别有一物流行活動可以把持玩
弄爲貫通萬事之實體其於敬之一字盖有視若徽纆
桎梏不肯一用功者不知許多道理皆凝聚於此舍此
而别求本原頭腦其不爲精神作用而流入於狂譎也
者幾希
凡自古聖賢教人不過使之致謹於言語動靜事親從
兄隆師親友之間養其恭敬惻怛之心以爲田地根夲
而時將聖賢言語反覆詳讀切已體認使其行著習察
不昧所向而已初未有簡徑捷法可以直下頓悟亦未
嘗使人安於支離淺陋如俗學之無用也此學不明鮮
有不坐此二病者學者宜反已而深省之只就日用應
事讀書處大略如前所云切實下功黽勉不已其積習
之久浸漬之深將有日進於高明純固而不自覺者此
不但爲德性之藴將來發揮事業亦自有餘不可不勉
學者坐齋升堂朔望行香及祭祀鄉飲等項凡有事於
學宫皆夲等職分所當爲亦所以習之於規矩節文之
内而養其恭敬之心有志於躬行者即此是學
爲學别無門徑只在日用間著實切已隨處用工讀書
窮理必循序以致其精而非聖之書勿讀處事應物必
平心以求其是而非分之事勿爲寧遲毋速寧拙毋巧
寧訥毋辯常常提省不至間斷久之則天理自明踐履
自固初無玄妙竒特可以言下領悟者學者其深體騐
之
凡看書不可比類求合須字字研窮句句體察積累自
有貫通異者固不可強同同者亦不可使異也遇境與
心會處須是常常涵泳自家意思覺得胷中活動流轉
無一毫塵埃此亦存養之一端也若只尋搜字句誇竒
鬭巧則其所得於中淺矣
諸經解說至程朱二老先生然後生人之理聖賢之心
始得明白昭晰而無遺憾學者所當敬信如蓍龜神明
不可忽焉者也近時學者不勝其好高欲速之心又有
虛誕見聞以爲之累心地粗淺理會程朱言語無入頭
處遂忽略厭棄謂爲不足學只將中庸孟子中論心論
性數條以已意立說紐捏附會便將聖賢許多言語一
直籠罩將去名爲高明獨得而實出於穿鑿之私其弊
將至於詭經畔聖飾僞長非大爲心術之害所當深戒
學者講論經旨先以程朱解義襯貼經文反覆體認隨
其淺深疎密皆有以察其語意之所由來則其條理之
精密趣味之深遠必有渙然自得於心者
百物所需皆天理也只不可分一片心去那上頭計較
人之一心所藴蓄關係者何事而令此區區者役使不
得少休哀哉
人情物態千變萬化可憤可怒可悲可愕可愛可慕雖
一日之閒亦有屢至而屢不同者吾理未充必爲所撼
吾養未定必爲所動吾量未弘必不能忍而與之較於
是有勝有不勝則心愈勞而愈不得其理矣須是大其
胷襟以容受之順其自然之理而不容私焉則心常靜
氣常平而彼紛紛者久亦自定矣
夫人之氣稟不同而風俗習尚亦異鮮有不偏學者當
就日用應事七情所感發處深察夫氣習之偏而講學
以克治之然後德性冲和義理充暢不然偏之爲害將
流爲詭譎粗獷其患有不可勝言者不可不察
褊急淺率甚是害道學者須涵養氣象養盛者自别
凡事物未至而先立箇心以預待之此便是逆詐鮮有
不差者故心不可以無主尤不可以有私主天理自然
何容私之有須是虛心以待事物之來敬便一一便虛
有時心不如此而發言之際不覺如此者是此心不宰
而氣反挾之以動也
凡與人議論務要色和詞暢非臨時可勉強大扺養定
者色自和理定者詞自暢義理雖是而誠意未著亦未
能動人况未必是乎戒之戒之
古人論士品自一鄉以及天下天下一鄉之積也士有
聞天下者處於鄉自鄉人觀之是亦一鄉善士而已矣
故操行必自鄉始
古者學校之教其義理之實皆夲諸人心之所固有所
以立教之法皆正大切實次第節目循循有序其愛惜
人才漸摩成就之意又皆發諸一念懇惻自不容已以
故教立而人易遵風動而人自感才多俗美更數十年
猶得收其實用者其教使之然也
文字以明理逹意爲主其體製要典實渾健不但舉業
爲然歴觀前古自史漢而下諸家文字但其典實渾健
者非治世太平之音則其賢士大夫内有實得之所作
也及叔世虛誕怪僻之士所作然後尖新險巧飛揚瘦
簿而前輩典刑苶然盡矣蓋世運之盛衰人之心術邪
正躁靜皆於此乎觀之學者誠能持敬窮理黽勉用功
心源定靜義理精明則發爲文字者自不患於不實
學者自有千金至寶乃使他人第價而後知重焉凡言
某宗某學者皆此類君子之志於學以求道也取正先
覺非以立門求勝也不如是不得其門焉耳今學者則反是
焉正使所學而是用心亦已私矣尚何道之云也蓋昔
者子夏論交嘗見非子張而子游亦嘗不滿乎子夏矣
二三子同學夫子者也何以有此異退之所謂各以性
之所近是也惟其各主於求道非故立門以求勝此所
以爲聖人之徒也
小山類稿卷十八
