小山類稿卷四
明張岳撰
奏議四
總督湖廣川貴稿
至湖廣謝恩疏
欽差總督湖廣川貴軍務都察院右都御史臣張岳謹
奏為謝恩事臣於嘉靖二十七年九月内自兩廣交代回
至原籍福建泉州府地方據原差舍人葛智齎到通報
兵部一本為捷音事節該欽奉聖旨張岳陞都察院右
都御史賞銀五十兩紵絲四表裏欽此續准吏部咨為
參論地方失事官員事奉聖旨張岳著以原職總督湖
廣川貴軍務寫勑與他著上緊去欽此又准兵部將總
督職任事宜題奉欽依備咨到臣臣遵奉明旨當即起
程十一月二十八日至江西安仁縣地方接領欽降關
防十二月二十日又於湖廣省城祇接勑書符驗令旗
令牌欽遵行事外但臣原由兵部左侍郎陞授前職係
在京堂上二品官例該具奏辭免復有前項總督重務
干係三省地方廣闊夷情變詐事體未嘗歸一兵糧等
事所宜亟處若再循例辭免待命下而後供職往復稽
遲恐至誤事臣所以聞命馳驅不敢復辭竊念湖貴二
省苖夷作惡多年議征議撫迄無成功必欲征則必勝撫
則可久非得老成練達暢曉兵機之臣不足以副此重
託如臣疎庸豈所勝任臣於聞命之初即將湖貴二省
兵馬錢糧夷情等項馬上差人齎文該三司官查報近
據各報稱湖廣麻陽等處苖蠻頗出投官聽招貴州雖
聽招撫而實陽順隂逆終難馴服臣切以各賊積惡多
年固當殄滅然中間亦有旁相煽動非出本心今既聽
招又無加兵之理况且臘盡春回雨水時作農務方興
動兵深剿亦非其時臣遵奉勑諭事理將各投官聽招
者開示恩信使之安心向化無復疑慮其強梗負固不
肯降服及名雖降服而陽順隂逆仍前越境為惡者再
行撫處必其執迷已深難再姑息方行會兵剿殺蓋聽
撫既衆賊勢自孤征或可勝撫必可久臣疎庸愧非軍
旅之材仰荷聖明簡付重託不自揣度冒昧受命夙夜
黽勉誓竭心力期於恩威兩播民夷俱安上紓聖明南
顧之懷下解二省積久之患至於天高地厚之恩又豈
此犬馬微力所能報稱臣下情無任激切感恩圖報之
至為此具本專差百戶陳經綸齎捧稱謝謹具奏聞
領總督勑書題知疏
題為總督軍務事嘉靖二十七年十二月二十日欽奉勑
諭總督湖廣川貴軍務都察院右都御史張岳近該貴
州撫按官奏稱貴州地方惡苖據險大肆猖獗擬調近
省官兵進剿但權無統攝未免動分彼此乞要添設總
督大臣居中調度庶得事體歸一事下該部議謂宜如
所請今特命爾前去總督湖廣川貴軍務在於沅州駐
劄爾宜查照該部題准事理計畫一應兵糧隨宜酌處
若苗人稔惡弗悛爾即調督各省官軍大加征剿務要
同心協力以靖地方事體重大者奏來定奪撫鎮以下
官員悉聽節制俱得照例舉劾指揮以下不用命者以
軍法從事流官給由并土官襲替俱要呈詳覈允然後
起送其廣西右江道雲南安普道各守巡官及各宣慰
宣撫長官鄰界州司聽爾一體節制其或苖人革心聽
順亦宜善加撫輯以圖久安爾為大臣受兹委任須相
度機宜計處停當毋玩寇毋擾民務使威懾恩流遠人
畏懼地方寧謐斯稱任使毋得處置乖方致貽重患爾
其敬之慎之故勑欽此欽遵臣當即望闕叩頭謝恩及
一面前至沅州地方駐劄行事及通行湖廣川貴三省
都布按三司并廣西右江道雲南安普道守巡官并各
宣慰宣撫等官各一體欽遵外今將奉領過勑諭理合
具本順差百戶陳經綸親齎謹具題知
謝陞職賜金幣疏
奏為謝恩事臣於嘉靖二十七年七月初八日伏蒙聖
恩以臣前任兵部左待郎提督兩廣軍務征剿賀連地
方效有微勞欽陞都察院右都御史賞銀五十兩紵絲
四表裏本年十二月二十日據公差承差曹東周齎到
前項欽賞紵絲於湖廣武昌府地方臣當即望闕叩頭
祗領訖伏念臣草茅下士章句諸生愧無折衝禦侮之
材謬當典戎幹方之任五嶺之恫瘝切身三軍之耳目
在將不遑夙夜若涉深淵雖有微勞皆遵廟略然猶險
阻未夷征戍不息計過論功免責為幸兹蓋伏遇皇帝
陛下德同天地明並日月覆載無私於遐邇照臨必及
於幽微功疑從重賞必為勸既陟階班兼賚鏹幣旋授
鉞於閫外俾董師於黔中煌煌錫命至自九霄穆穆清
光不違咫尺江湖萬里狗馬寸心敢謂去天之遠積懷
戀主之誠謹當丕揚威靈輯和卒乘思皇度之如金以
形民力施五采以作服豈但身章永肩砥礪之心庶免
鵜梁之刺臣下情無任感戴天恩激切懽忭之至為此
具本專差百戶李泉親齎稱謝以聞
論湖貴苖情并征剿事宜疏
題為苖情緊急乞用兵征剿以靖地方事嘉靖二十八
年四月二十日據貴州布政司分守新鎮思仁二道兼
管撫苖右參議楊儒呈報龍塘新寨盤黨地所麥地小
茶園等寨節經奏内有名賊首龍許保吳黑苖龍老革
吳老毛龍俸龍柳那龍老課龍角馬等自本年正月起
至四月初八日止或一十二十成羣或糾至四五十徒
潛伏林菁伺人不意出沒劫掠黃蠟灘架視迷路屯等
處地方虜去客商船米軍民財物男婦頭畜非止一次
將人口歸寨勒要老銀取贖本月二十八日續據右參
議楊儒呈報平茶長官司土官楊和原招鬼提寨苖賊
龍老課龍董等五十名為兵近日縱回糾同蠟爾山逃
苖龍角馬等夥約五百餘徒打劫萬山架梘豬樓山迷
路瓮帕等處虜去男婦牛馬各計不等回寨本年五月
初七日又據右參議楊儒呈報四月二十五日寅時被
龍塘鬼提等寨叛苖龍許保龍角馬等數百餘徒攻刦
省溪囤殺人宰牛屯住至次日寅時方去本囤老幼男
婦牛馬財物盡被刦訖時有土舍楊再仕倡率苗民追
敵衝脱男婦百餘名口仍向前追赶未回及稱省溪旣
破則銅仁思州印江等處亦必被害等因到臣臣節行
彼處巡撫總兵及兵備等官添兵防守截捕及行撫苖
官再行撫處并將各失事官員查究治罪干礙奏請者
查明另參外為照各賊恃險負固頻年猖獗流毒三省
邊方累經奏請征剿未能得獲旋撫旋叛乘利出没臣
欽奉勑諭近該貴州撫按官奏稱貴州地方惡苖據險
大肆猖獗擬調近省官兵進剿但權無綂攝未免動分
彼此乞要添設總督大臣居中調度庶得事體歸一事
下該部議謂宜如所請今特命爾前去總督湖廣川貴
軍務在於沅州駐劄爾宜查照該部題准事理計畫一
應兵糧隨宜酌處若苖人稔惡弗悛爾即調督各省官
軍大加征剿務要同心協力以靖地方事體重大者奏
來定奪撫鎮以下官員悉聽節制俱得照例舉劾指揮
以下不用命者以軍法從事欽此欽遵臣初到地方以
苖亦人類未忍用兵布信曉諭冀其悔悟各苖初頗畏
懼不出纔一兩月復肆行刦初間只是一二十名或四
五十名所虜人口尚未敢殺害勒求敢贖追捕稍急輒
稱願撫近則敢於聚衆至千百人徑入村落攻刦司治
放火殺人撫諭非不諄切各賊姦猾反因招撫之意以
逞其兇又探知該省兵力素弱錢糧艱缺倉卒出没力
不能制公肆欺侮以示無忌防守之兵數至五千餘名
月支行糧費用不貲聚之則地方廣闊照管不周分散
則勢分力弱常被衝壊又兼湖苖雖已聽撫夷情多變
不無觀望之心若貴苖就誅則湖苖之撫可固苟姑息
貴苖則湖苗無所畏憚久必相效為非利害較然臣晝
夜反覆思維若非會兵剿殺傾其巢穴剪其醜類則地
方不得寧息臣謹遵照勑諭事理預行三省整搠人馬
會計糧餉選委將領及行貴州巡撫總兵官將賊巢險
易道路遠近賊徒多寡哨道分合備細畫圖貼說以憑
會行分𣲖軍馬剋期進剿另具題奏外照得舊時各省
會兵以一省為主事體不一嫌怨易生又軍需錢糧往
往責望地主不能及時應付互相責望所以鮮有成功
伏惟聖明洞見此弊總督之任猥及微臣無非欲奉揚
天威申明灋令使事體歸一人情協同除積年根深之
禍為永遠安寧之計臣又思方今苖患貴州最急湖川
二省未及切身恐利害緩急既殊人情不無向背萬一
臨時各守所見進退從違微有彼此則為上辜嚴命下
攜羣情其弊又將使議論相持歲月玩愒師老財匱如
向日之誤事而後已此臣所為大懼也謹將欽奉勅諭
同心協力會兵剿殺一應兵糧隨宜酌處事理備列條
件干瀆天聽乞勅該部參酌若於事理無礙轉行與臣
通行三省大小衙門官員并各土官遵照庶灋一令信
人知趨事而賊可平緣係苖情緊急乞用兵征剿事理
未敢擅便為此具本專差千戶翁思誠親齎謹題請旨
計開
一舊規各處用兵以副參遊擊都司等官一員領
哨布按二司官一員監之布政司官一員專督
軍前糧餉俱推選平日素有才望諳曉夷情地
利者其分領小哨分管糧餉等項府衞以下官
俱布按二司掌印官會推詳定聽用今三省會
兵地方廣遠除貴州外湖川二省合無於附近
貴州道分推委該道缺人方委别道其領兵官
先儘該省如該省缺人即推委鄰省務要熟知
夷情地利者軍前糧餉軍需器械之類該省各
支錢糧隨軍措辦自供其軍俱限八月終齊備
湖廣於辰州府四川於彭水縣貴州於鎮遠等
處等候尅期若故意延緩失誤軍機聽臣參究
處治則事預易立不致臨期倉忙矣
一查得貴州布政司只有銀三萬兩堪以動支糧
米甚缺除臣從宜計處外及照舊規湖川二省
每年協濟貴州糧銀各三萬兩歲歲運解尚有
拖欠但此乃每年坐𣲖歲用之數只勾一年支
給若移以供軍歲用必缺貴州愈見艱難今三
省會兵軍前錢糧通融出辦湖川二省合無行
令查支倉庫相應錢糧隨軍供給其前協濟貴
州銀兩仍照歲例運解不許扣作今次軍餉以
致貴州歲用不敷日後取予各執一端紛紛論
辯有虧事體
一湖貴節年用兵俱調土兵各該土官挾賊為利
邀索無厭曲意從之愈加放肆且如軍兵行糧
每月例只四斗五升兩廣土兵只支三斗惟湖
廣土兵於四斗五升之外又多索一倍每斗折
銀五分該銀二錢五分若兵一萬每月該銀二
千五百兩湖廣上年調土兵三萬六千名每月
該銀九千兩自進山至散兵共十五箇月共該
一十三萬五千兩是於行糧每名四斗五升之
外又無故多費此一十三萬五千兩以與土官
也湖廣如此推之川貴可知土官高坐營中計
日得銀只願賊在豈肯滅賊臣到地方即追究
其所以冒破錢糧縱賊不殺之故示以國法亦
頗悚懼合無今後行糧照例只與四斗五升其
加取一倍者通行革去候獲功日以為賞賚之
資功多從厚則土官利在殺賊不敢不用命矣
一節年調土兵以剿賊而土官即私募苖賊以充
兵數所支行糧分給各賊且如賊首龍老課原
係奏内有名惡賊上年平茶長官司楊和招其
黨五十名以為兵以龍老課而征龍老課欺弊
至此近聞臣至乃縱回又夥合别賊為惡若復
調兵則又招去抵數如此賊豈有可盡之期土
官之中亦有素修行止者如永順宣慰彭明輔
之類其餘多頑愞無能其狡猾者不過一二人
若楊和其最也合無容臣將善者量行奬勸若
平時跋扈有名通賊貽患舉其尤甚者處治一
二則土官知畏令行於土官而賊不平者未之
有也
一會兵之要所據者哨道所信者剋期哨道既分
約會有期若一哨愆期不至則全軍為之撓敗
今三省之兵各從其邊界入哨剋期於千里之
外欲如期而至其責全在領軍與監軍等官合
無指揮以下違期者聽臣遵照勅諭事理以軍
法處治三司等官三日不至行令聽參依律問
罪别委官代之使逗遛之弊革而軍政可肅也
一節年各處用兵紀驗功次多係巡按御史帶管
今兵端雖為貴州而動三省會合各效其功若
只行一省巡按紀功存削之際稍有輕重必致
煩言合無各省所獲功次除報臣軍門給賞外
一面類報該省撫按官巡按御史駐劄於附近
去處紀驗功次稽察軍前奸弊事完將功次各
自覈實奏報其軍前費用過錢糧管糧者亦造
報該省撫按官委官查刷庶奸弊無所容而人
知警矣
乞辭免疊賞疏
奏為乞恩辭免重賞事准兵部咨該本部題為剿除地
方劇賊事該巡按廣東監察御史黃如桂將臣原任提
督兩廣軍務征剿廣州府連山縣地方劇賊斬獲功次
覈實奏報本部覆題奉聖旨這功次既查明白張岳陳
圭各賞銀四十兩紵絲二表裏欽此欽遵備咨到臣照
得臣先於嘉靖二十七年正月内為賀縣連山兩省交
界盜賊往來流刦積有多年民受其害遵照原欽奉勅
調事理督調漢土軍兵會合夾攻將斬獲功次緣由於
本年四月二十日具本奏報該兵部覆題奉聖旨賊寇
盤據稱亂流毒地方征剿既平撫鎮官有功可嘉張岳
陞都察院右都御史陳圭廕一子與做錦衣衛百戶還
各賞銀五十兩紵絲四表裏欽此欽遵臣於本年十二
月二十日行至湖廣武昌府地方祗領欽賞當即望闕
叩頭謝恩具本差百戶陳經綸齎赴奏謝外臣切惟賀
縣連山地方雖有彼此之分而調兵夾攻實同一事臣
於事完奏報捷音連山已在其中欽蒙聖恩陞賞優厚
臣自揣微勞不足以上稱鴻恩方此懷愧豈敢此外更
有希望今又蒙重疊加賜雖賞疑從予固聖主奬善之
權而度功而受亦微臣奉職之義所有前項賞賜委係
重疊臣私義實有未安所當控辭伏望聖恩收回成命
將前賜臣銀兩紵絲停止俾臣得安愚分免於冒昧之
譏臣不勝受恩感戴之至為此具本專差承差董忻親
齎謹具奏聞伏候勅旨
極陳地方苖患并論征剿撫守利害疏
題為地方苖情事嘉靖二十八年二月十五日據貴州
布政司分守新鎮思仁撫苖右參議楊儒前到軍門稟
稱各苖賊今年正月以來雖不大肆刦掠時常有十數
為羣在於道路邀截行旅不絶該臣看得各賊因去年
用兵耕穫失時今春乏食窮逼搶奪勢所必至就經行
令該地方多方防備隨據湖廣守巡湖北道撫苖右參
政王崇兵備副使陶欽䕫呈稱鎮筸二司所管下苖寨
諸苖俱如原撫市易耕種無異又該臣議照貴苖為惡
本所當誅但中間善惡順逆亦有不同若不分别一槩
誅殺恐及無辜開條告示刊發二省苖寨諭令已聽撫
者照舊安插未聽撫者許其改過自新一般撫納仍行
各地方官嚴加防守去後訪得銅仁府地方黃蠟灘被
苖刦虜市客米船又有一夥苖賊由田堧坪等處截路
拏人往来驚懼道路多警及據銅仁差来義官席淮口
報相同顯是各賊陽順隂逆乘隙出刦各該地方防守
欠嚴以致出沒又不即行飛報坐視貽患切責湖貴二
省衙門嚴加把截一面行查出刦苖賊要見是何寨分
某苖是何流土官管下緣何復行作叛會查明白呈報
區處本年四月二十日方據撫苖右參議楊儒回呈各
賊糾衆出刦次數本年五月初七日又據撫苖右參議
楊儒分廵僉事范愛各呈為十分緊急苖情事内開惡
苖龍許保等千餘攻省溪司衙門刦印殺虜等情本月
二十九日又據參議楊儒呈報苖賊龍許保寫帖一張
挾要銀兩贖印并贖取人口又要官司供送糧草本年
六月初七日又據僉事范愛呈稱首惡吳黑苖龍許保
等糾拽各寨并湖廣蠟爾泠水逃苖及四川酉陽管下
小平茶地龍菁地崩岑等寨惡苖四百有餘聲言要打
茅坡龍敖思州府并印江縣朗溪長官司一帶地方吳
黑苖守截糧船就打施溪長官司一帶又據參議楊儒
呈稱叛苖龍角者等各出刦緣由到臣該臣分投差官
督調酉平二司原防守逃回土兵各一千名又督調湖
廣永保二宣慰司土兵各二千五百名又督調貴州獨
山州土兵五百名俱往銅仁及黃蠟灘地架等處與原
撥軍兵相兼防守外照得貴州數年以来財力困竭盜
賊縱横人情畏怯上下相蒙以賊為諱其初出刦勢不
甚大則以為常事而不必報至殺虜已多勢不可揜則
預憂參究而不敢盡報及賊滿其所欲係纍載道時有
漏脱尾獲而歸則以截殺奪回聳報地方積弊其来已
久臣入境之初據各衙門呈報文書皆以盜賊斂戢地
方無事為言惟雲貴各處公差人員經臣衙門往往稟
求護送再四采訪乃知前賊原未戢斂不但銅平一處
為然處處聞風肆出雲貴官道幾不敢行事勢已極
理宜處置已將猖獗緣由及用兵條款開具奏請仍
行該省守巡撫苖等官查勘節次刦掠事情據各
陸續稟報前来中間尚有匿而不報報而不實及去
年攻打省溪長官司衙門衝陷營堡虜去指揮張
韶等已經參奏追取未肯釋放法度日弛民生可哀任
事之臣豈能無責參照鎮守貴州總兵官白泫分守撫
苖右參議楊儒分巡僉事范愛守備以都指揮體統行
事胡寧俱有地方之責難逃玩寇之罪相應處治以警
偷惰但念其兵糧困乏力有所制况目下添兵稍多糧
運不乏地方防備急在用人其白泫楊儒范愛係原奉
欽依帶罪殺賊人數其守備指揮胡寧庸陋貪汙見以
贓敗雖非失事亦該罷黜如蒙乞勅該部再議將白泫
等量加罰治仍令戴罪殺賊胡寧亟行黜革員缺推補
庶軍政少申偷惰知警臣又照得前賊驕恣不容不征
臣前次所奏大略已具但恐議者猶以山菁深險賊勢
勁悍難於收功為疑其稱為制馭良策者不過曰撫曰
守及割地以與土官使自為守三策而已此皆似是而
實未中事機何也嘉靖二十四年春賊勢猖獗左布政
使石簡親詣銅仁招撫既給以魚鹽又犒以花紅牛酒
又以防守地方為名計口而給之糧巨魁龍許保給以
冠帶又選幼苖一名充生員賊所需索無不應付如奉
驕子懼失其意可謂委曲之極而糧纔入手復出刦虜
未及一年勢愈驕蹇至於今日動言得糧而後聽招此
以姑息為撫無益而反釀患之明驗也嘉靖二十七年
掣兵之後調漢土軍兵五千五百九十名以守銅仁府
城又調酉陽宣撫司土兵一千名防守地名小橋平茶
長官司土兵一千名防守地名毛口皆賊出没要路又
招凱里司土兵等龍必昇兵一千名住耕防守地架地
方皆賊出入要路甫經一月小橋毛口孤陷賊巢道路
險遠糧運不給土兵擅自掣散龍必昇兵亦為賊所衝
潰歸府城府城軍兵日久乏食逃亡數多并龍必昇兵
僅存四千五百四十員名夫兵多則苦於乏糧兵少又
不足分布控扼賊路則賊所必攻聚於府城則緩急難
應此以支吾為守無益而徒耗費之明驗也至於給地
土官使自為守之說為不可者蓋湖貴苖蠻與兩廣猺
獞不同兩廣如古田府江羅旁諸賊皆散漫無統故或
欲立土官以管攝之臣往提督兩廣親詢各土官無敢
應承者以其難也若夫湖廣諸苖見有該管土官寨落
分明當其糾合為惡若不知有該管土官及或勢窘就
招非用該管土官招之不信蓋其相攝服數百十年雖
禽獸暴戾其本原之念亦有不盡泯者若舍其舊管而
使之服屬他人非惟各苖未肯甘心亦恐原管土官
隂相煽動激成禍變今鎮筸就撫諸苗已服其土官管
束惟貴州銅平尚爾驕恣計二司之苖名數不多若分
兵深入傾其巢穴誅其魁渠其餘黨必震慄願招迨其
求招然後分遣原管土官就往撫之使之樹恩其土民
原不從賊而為賊所攻流散他處俱招回復業蠲逋負
省苛征使依土官居住以厚其勢循習既久則諸苖皆
可化為良也顧處之何如爾故臣愚見以為決須用兵
征剿然後撫可定守可固分背經理方得就緒故敢拳
拳以用兵為言若畏避勞煩隨衆苟安給食以撫添兵
以守豈無歲月之安終非長久之計於臣私計便矣其
如地方生靈何哉臣所不敢而亦有所不忍也伏惟皇
上神謨雄斷燭見萬里乞勅該部查臣先今奏詞覆議
上請特賜允行三省地方不勝幸甚緣係(云云)
謝賜銀幣疏
奏為恭謝天恩事本年八月十六日據臣原差齎本承差董忻齎
到通報一帙内開六月十八日該臣一本為乞恩辭免
重賞事奉聖旨已賞了不准辭該部知道欽此欽遵隨
據兩廣聽用千戶陳經綸捧到欽賞銀四十兩紵絲三
表裏臣當即望闕叩頭謝恩祗領訖臣夙荷寵靈屢
膺藩寄歲月荏苒功實未加叨御府之珍藏迨兹三鍚
瞻天顔於咫尺惟切中兢伏惟皇上恩浹宇内念軫邊
方事有備而無患勞雖微而必錄恩波所及嶺海廻日
月之光仁聞中孚湖湘見豚魚之感矧兹夷醜敢負生
成臣志切馳驅義無還顧縱擒如策愧攻心之未能威
信兼施庶執信之可必不勝受恩感激之至為此具本
耑差指揮王官親齎稱謝謹具奏聞
奉勑切責謝恩疏
奏為謝恩事嘉靖二十九年四月初七日辰時准兵部
差百戶尚旻齎捧勅總督湖廣川貴軍務都察院右都御
史張岳近該巡按貴州御史張雨題稱印江縣治被惡
苖龍許保等攻陷將知縣徐文伯等虜去殘害生靈震
驚遠邇爾受專命調兵征剿日久不見平定今却愈肆
猖獗顯是爾等不能協謀制變所致據法本當重治但
念緊急用人之際姑從寬降勅切責著令戴罪管事爾
宜遵照前旨作速督率官兵相機征剿務要刻期平靖
以安地方如或仍前怠忽致誤軍事必罪不宥故勅欽
此欽遵臣當即望闕叩頭謝恩開讀祗領外照得貴州銅
平苖寇為惡多年臣恭受明命督師徂征愧無折衝禦
侮之材又牽於招安防守之議謀乖而事不集日久而
賊愈肆至於攻刦郡邑執辱官吏生民受其荼毒地方
為之恐動皆臣措處無策節制欠嚴所致當伏重罪
死無所辭伏蒙聖恩寬大貸其餘生俾圖後效特賜
勅書戒諭深切責以協謀制變刻期平靖皆洞見前此
異同因循之弊俾各洗心一意趨事赴功蓋湟中屯田
之策初亦譁於衆口元和伐蔡之役功竟成於獨斷矧
兹殘寇又非昔比曰撫曰守持議累年語及征剿以難
為解更有難者將若之何臣雖駑鈍實切羞之謹當遵
奉勅書督率將士今大火過中秋氣將臨乘時進兵分
哨深入三面夾攻若此賊不平臣有何面目可復奉勅
書以對將吏拳拳愚忠必滅此賊以盡報答而後已伏
望聖明俯賜矜察臣不勝受恩感激憤發之至
保留參將石邦憲疏
題為乞恩保留謀勇將官保全危急孤城事臣於嘉靖
二十四年四月十九日准兵部咨為走報十分緊急苗
情事照得添設分守湖貴鎮筸銅仁等處地方右參將
署都指揮僉事石邦憲近該巡按貴州監察御史張雨
參劾本部覆題節奉聖旨李夢祥林斌楊儒石邦憲都
著巡按御史提了問員缺該部即行推補欽此欽遵所
有前項員缺從公推舉得署都指揮僉事樊世諒李英
俱各相應題奉聖旨是有點的依擬用欽此欽遵内樊
世諒有點備咨到臣欽遵臣看得參將乃要緊將領正
值苖情猖獗不可一日有缺備行石邦憲暫在銅仁防
備不許擅離一面行文催促樊世諒赴任隨據銅仁府
申據鄉官監生生員封縉陳時謨等六十四員名呈為
前事切緣本府地方節被鎮筸銅仁惡苖刦害禍極慘
酷雖經各官屢年征剿或因偏執己見而智謀不協或
因畏難推託而姑息同風遇有事變却乃多方彌縫以
致釀成大患本府孤懸虎口不絶如綫近於上年十月
内石參將到任以来駐劄本府本官痛切事勢大壊民
害日深隨即申明號令晝夜綜理不避艱險親臨一切
緊要關隘撥兵防守沿城壕塹淤淺去處監督兵夫挑
濬重夾響籬安籖布荆下弔設穽自捐廩糧銀兩鼎立
望樓四座修葺損壊串垜中築子城以便用武又於南
岸漁梁頭衆思塘黃蠟等處築堡開濠劄營防禦且
見在哨兵寡呈請召募打手鄉兵日加操練鼓舞鬭志
親統發哨各處要路分兵伏捕如各苖攻刦邑梅石阡
等處本官身先士卒前去遏截敵殺陸續擒斬有名苖
賊龍角者龍打岩等三十餘名顆又攻破罵勞苗寨奪
回被虜男婦四十餘名口蓋自二十三年之後我兵不敢
加兵於賊是以猖獗無忌至今始一挫之苖賊聞風畏
威盡行潛避菁谷不敢出没本府孤城暫爾苟安皆由
本官保障之功近蒙明旨以印江失事逮及本官去任
士民聞之莫不相向垂淚本官在銅仁一日地方則有
一日之安去銅仁一時地方即有旋踵之禍今有本官
保全銅仁尚以印江之事坐累若無本官將来不惟失
一銅仁其流禍肆毒尤有不可勝言者縱有新任官員
急難措處伏為俯察下情憫念本府地方連年受害乞
轉達天恩保留本官姑容戴罪仍以原職駐鎮本府殺
賊候大征事完之日方行聽理庶使事機易於就緒地
方早安等情及據銅仁長官司十洞土著殘民楊稠楊
文學等訢為懇乞奏留謀勇將官剿除惡苖以靖地方
以安生靈事該府據前呈訴議照鎮筸銅平苖賊歴年
積惡流刦地方蓋因將領非人苟延歲月虚費錢糧以
致猾賊愈加兇狠自參將石邦憲到任以來因見地方
大壊極敝殘民荼毒倒懸竭力盡心改絃易轍號令整
嚴賞罰明信内則修理城垣外則防守隘路各苖知畏
潛避深山閒或出刦即行截撲數月以來屢獲戰功城
中暫獲稍安流民相繼復業且熟知地理諳曉夷情身
先士卒不避艱險年力精壯才識明敏似此將官誠不
多見前者印江失守委的罪責難辭但數千之兵俱經
本官多方調停漸有紀律傳聞諸苖頗有懼心今各寨
正缺食用正宜進取之時少添兵糧成功可必本官一
去各兵失主自難鈐制後雖有繼之者終不如其相信
之深驅使之易也况孤城切近賊巢賊之垂涎已非一
日近賴本官方得保全本官朝離銅城夕陷軍散于前
賊乘于後理勢必至其受禍不特印江石阡而已剥床
及膚深為可憂合無軫念危城殘民受禍至深功在垂
成事咸就緒乞行本官照舊用心綜理以俟大舉以收
全功不得以去留變志姑待事寧聽候領罪等因開申
到臣續又節據龍里鎮遠等八衛所戍守銅仁旗軍戴
云八劉興九涂佑等告為懇乞存留能幹官員以平惡
苖以恤戍苦事銅仁長官司申為懇乞奏留謀勇將官
剿除惡苗以靖地方以安生靈事省溪長官司申為保
留賢能將官彌迫禍以甦倒懸事委官普安衛經歴黃
國聲呈為乞恩保留智勇將官以安地方事烏羅長官
司申為乞恩姑留鎮守重臣以剿判苖以安邊境事提
溪長官司申為乞賜保留將官鎮守地方以安生靈事
據各申訴俱要存留本官鎮守地方候大舉事畢聽其
領罪等情到臣及據舊任參將石邦憲呈該臣前行本
官仍在銅仁駐鎮候新任參將樊世鯨到任方許離任
非敢不遵但念奉提誠恐苖賊出没人心懈怠罔聽進
止難於約束合無委官前来管理容令卑職回衛聽候
提問臣因樊世鯨久候不見赴任即今秋期大舉急在
用人只得行令本官仍在銅仁暫候一面督兵防守屢
據本官呈報擒斬功次及生擒龍許保親弟龍光照等
俱行該道紀錄案候另行外臣查得分守鎮筸地方參
將先該勘處夷情都御史萬鏜奏設原擬責任於麻陽
駐劄在湖廣則常德辰州沅州九谿永定施州六衛永
順保靖二宣慰司施南散毛忠建容美等宣撫司筸子
坪五寨等長官司及鎮筸九永二守備屬焉在貴州銅
仁平頭省溪烏羅思州施溪黃道溪等長官司及銅仁
守備屬焉其切近貴州地界如四川酉陽宣撫司平茶
邑梅等長官司亦皆屬其節制為照參將石邦憲近因
貴州思南府印江石阡失事兩次城池兵馬非其統屬
責任而賊出不能遏截以致出巢刦掠罪果難辭應該
欽奉明旨回衛聽候提問原銅仁一帶地方苖賊出没
緊關重地本官隄守已有次苐值今正在大舉之期新
任參將樊世鯨未到豈可輕縱本官擅離不無有悮事
機及照銅仁頻遭苖患軍民逃散十分狼狽商旅絶跡
糧運不通自本官到任以来修舉廢墜召集逃亡内築
子城外設濠塹鼓舞士卒搗巢截殺擒斬多功俘獲亦
衆商旅始集糧運得通地方賴以保障一聞去任屢有
申訴臣叨任督兵急在將材取其所長既有見聞不敢
緘默如蒙皇上軫念地方苖情緊急用人之際乞勅兵
部再加酌議俯順士民之情將參將石邦憲姑留戴罪
專在銅仁地方駐劄殺賊贖罪事畢仍行提問具奏定
奪其新任參將樊世鯨查照原議只在麻陽駐劄提調
湖廣一帶事後應否去留通行議處緣係乞恩保留謀
勇將官保全危急孤城事理未敢擅便為此具本專差
承差楊勝春親齎謹題請旨
小山類稿卷四
