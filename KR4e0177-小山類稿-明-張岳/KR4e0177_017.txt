小山類稿卷十七
明張岳撰
雜著一
密箴引
虚齋先生學問盖已造于精微矣其反身自檢之功又
嚴切如此密箴凡五十條某最愛勸君莫用半點私若
用半點私終無人不知勸君莫用半點術若用半點術
終無人不識一條往年守合浦嘗大書於後堂屏風出
入觀省夫君子之不敢用私用術非恐人之知識而後
不為也若小人則直謂可以欺人而無所畏爾先生此
箴正所以深探小人心術隱微之病使之知其無益而
或改也二者之病私尚易見而術之為禍尤烈自古挾
術欺人至用以欺天下後世機械翕張居之不疑久則
沿習成風人亦莫之怪矣洪水猛獸之災何以異此讀
先生之箴者所當深切而豫防也故刻之以廣其傳
題汪汝梁蛟潭卷
易一陽伏于五隂之下其卦為復說者以為静中有動
昔余在京師見僧廬有畫打坐法身者跏趺瞑目一童
子盤于膝前瞠目而視之余笑曰此非擬復卦之象邪
惜其錯認開合眼為動静而非真動静也今觀汪子蛟
潭畫卷為之撫卷深思汪子之擬此圖以自號必不以
開合眼為真動静矣何時從容于静中共講之
題余氏子救父卷
夫子云事父母能竭其力觀余氏子崎嶇兵刃間竭家
貲以求脫父難卒之感動幽明父子相扶以歸信能竭
其力矣患難既平家庭唯諾夫子不又有色難敬養之
訓乎一時感發與從容積久者難易又自不同余氏子
其更思之
題曲江公小像
曲江公小像一幅嘉靖甲辰岳購得之吉永豐同姓人
家以示知畫者謂為吳道子真跡道子與公同時像右
傍有中書省印或公在中書時為寫此像雖風度凝遠
而凜然嚴峻有不可犯之色望之知為正人君子也上
有宋阜陵題讚按宋錄唐名臣後惟狄梁公段司農郭
汾陽與公四家子孫當受官者持畫像告勅玄宗御札
詣闕下為左驗宣和中御札留祕府像仍歸其家此其
持詣闕下受官經阜陵御覽而為之讚與史稱公弱體
有醞藉玄宗每愛其風度岳往來曲江見畫像數本皆
為豐碩盛麗有富貴氣疑非當時真本及得此像然後
知彼皆後人轉相模寫此其真也然公以開元二十一
年十一月再入中書二十四年十一月罷政事其時主
德寖荒小人朋比用事侃侃諤諤事無細大必力争聽
從者十不能二三今觀此像義形于色若有不盡忠憤
者玄宗以風度愛重公要為不知公觀之者亦尚有以
識此也邪
題小山石鼓
厚重少文似勃沈静寡言似光守節堅深弗可奪似黯
茲惟淨峯張氏之石鼓
題薛氏四禮圖後
六經之教惟禮最切于學者之身而殘缺視諸經尤甚
漢初儀禮始出而魯徐生者以善為容世禮官不顓在
誦說也及賈鄭氏學興字訓句釋推達倫類甲是乙非
於是學者始以考據講問為禮而切于身之教益微竊
意夫子於詩書二經常言誦言讀至于禮而特曰執則
考據請問政不足以盡禮徐生去古未遠疑或得其遺
意矣惜其節文度數之合於後世者寡也子朱子深患
禮學難明取古禮最切于有家者簡去節目揭示宏綱
定為四編今則著在令甲列于學官宜學者之知有是
也而克由之者亦寡瓊山薛有孚氏教吾邑嘗取朱子
冠昏喪祭書參以丘氏儀節編為四圖詳盡明白據圖
以觀者真如身出其間而與之周旋也先生教人導俗
之意可謂得其本矣夫禮以防人之欲養人之情嚴其
節于動容毫髮之間而推之則先於家冠昏喪祭用之
有時也非冠昏喪祭獨無所事禮邪必深求其所謂不
可須臾去身者而敬守之觀是圖者又不可不知也
唐漁石江西奏議跋
寧禍蓄于十數年前天下皆知其不至叛亂不止當時
用事者不惟不悟方倒持刑賞之柄以成之故遂至於
亂亂既定矣死者心跡與生者之功罪宜其大有别白
以章刑賞之實者而愛惡相奪疑似相蔽至今尚有遺
論盖公道之難持久矣孟子以正人心繼于抑洪水驅
猛獸之後其示戒豈不最深切哉余在陜西大司馬總
制漁石唐公示余奏議一編皆公巡按時所上者也是
時寧難甫平其于救災弭變固本善後之圖詳矣而所
謂心跡功罪尤若炳然不可以私掩其後諸司覆議間
不盡同然識者推究人心公論之所極以為卒無易於
公者癸巳冬來江西聽斷餘暇偶及舊事取公此編讀
之未嘗不慨然三歎也乃為翻刻于憲司後堂而私識
其簡末如此
跋萍鄉府君手帖
右家報一帙先大父萍鄉公在南雍時報先公者公性
敬謹平生無一事苟且觀其與子書字畫亦精楷如此
他事可類推矣弘治丙辰公再下第卒業南雍歷事都
察院辰入申出傭人寫本皆非書生所堪書云不見十
分艱辛者寬家中憂念爾悅公第三子怡公次弟敬伯
公子公姪也初曾大父桐廬公有丈夫子六人大父居
長次即敬伯公桐廬公致仕歸食口幾千指乃分為三
長與次三與四五與六各為一爨異居而同財田園歲
收桐廬公制其出入而均給之子孫既冠不能耕者令
教村童入束修以相補贍故書中云悅怡之館何如也
公與敬伯公少失恃極相友愛甲寅敬伯公没遺孤子
二長即怡次怙女三長瑞金次瑞環次瑞璋俱未適人
而瑞璋與怙尤幼小公每撫之流涕瑞金服闋歸霞莊
鄭氏不肖母家也故書以璋怙衣服藍縷為念又令時
問訊瑞金公於諸孤姪恩意懇惻雖數千里外猶惓惓
不忘孝義之風視後人何如也是時不肖初從蒙訓祖
屋左右有水塘族人子弟時游浴其中公以此豫戒不
肖至今佩之其戒先公讀書不可放過毋交損友毋圍
棋飲酒以妨學業等語豈惟父子間一時相告語吾子
孫世守為規範可也不肖十餘歲即師先公親見先公
苦學達旦不寐無他嗜好無泛交所交傾肺腑相與終
身不衰盖先祖之教也文伯者公從父弟時以掾史辦
事南都亦教小童以自贍故書後及之李先生名謀字
伯資莆林墩人先公六歲時就之訓蒙及訓不肖蒙館
吾家二十餘年後以年老辭歸歲時問餽不絶也公事
桐廬公最孝謹每得桐廬公書盥手徐啓讀畢復疊緘
如故置笥中不肖少時尚得十餘帖内一帖乃癸丑不
肖生之次年公在國子桐廬公報云(先公諱)某子一孫吾
名之曰岳冀此孫他日能成立如山岳也總十數帖為
一笥丙子侍先公試禮闈家移居逸之僅存此帖教子
孫恤孤幼篤故舊安貧守義藹然天性中語獨所謂欲
其成立如山岳者豈惟桐廬以此望不肖大父猶此心
也不肖今老矣無能有以副二祖之望于地下每思此
帖輒出涕泫然而恨其不存也謹將存帖褙以厚紙附
於桐廬公家集之後以示子孫不忘云後此帖五十二
年為嘉靖戊申夏五月吉嗣孫通議大夫兵部右侍郎
兼都察院左僉都御史提督兩廣軍務兼理巡撫今轉
左侍郎岳百拜謹識
原譜
古者封建法行諸侯卿大夫皆世其國家而傳重于嫡
長其支子不得承先人之重而不敢有事其廟然其支
分派續不可無統故立五宗以統之上不敢繫其世嫡
之尊下得以隨所宗而明世系序昭穆定親疎累世以
相次莫不知尊祖而敬宗敬宗以尊祖如國有大君政
無多門故歷數百年而族不散盖其世不得不合也自
宗法廢而天下無世族治化不明風俗不厚大率亦繫
于此而周衰以來靡靡且千餘年矣于是士大夫之家
始倡為譜學之說肇于晉盛於唐衰于五季而復振於
有宋諸君子當其說之行也服雖已盡宗雖已易而人
猶知淵源之所自支派之所分祖將忘而不遂忘族將
散而不至于遂散者由譜之力也其法實與宗法相表
裏直書之序自高祖而止于曾玄世系明而昭穆辨矣
横列之序自嫡長而旁及支庶尊卑明而親疎定矣長
子繼父而書明其有所承也諸子旁嫡而列明其有所
統也隱然有宗法寓乎其間而世之言譜者直以為一
家紀事之書不亦異乎江左之名門山東之六族競以
豪右相矜譜之存者僅為婚姻之捷徑流風所染至於
慕富貴而忘至親舍本宗而附顯達謬戾若此豈知譜
之關于宗法之深意哉至眉山蘇氏始因歐譜而作大
宗譜法以盡譜之變然後譜與宗相須之義復明盖宗
乃見于行事之譜譜乃存于記載之宗譜非宗不行宗
非譜不著知乎此則可與言作譜之意而崇孝敬之實
矣
又
天下之道本諸身而施之首于家家者身之符國與天
下之權輿也古人言家之難齊者曰閨門之内恩常掩
義降及後世率以利而傷恩則其趨益下而悖理亂常
益以甚夫自曾高而上祖宗之遠也功緦之外支派之
疎也然其初則一氣之所傳而分也其情義之相維休
戚之相關亦豈遽至大相隔絶哉而世人至於忘祖宗
而忮族人盖由不知反而思之所以相維相關之重蔽
之而弗知知之而弗明利欲之私日惕乎中妻子之計
又日迫乎其後所以蔽其良知良能之天而長其忘親
賊恩之惡日有甚者此譜之所由作也譜之作所以崇
孝敬廣恩愛繫人心而敦薄俗也標其世系之淵源紀
其族屬之遠近序其宗統之離合詳其生卒葬埋婚姻
嫁娶之始終使後之讀譜者反而思之知吾身之處乎
此遡而上之一世則為禰也二世則為祖也三世則為
曾祖也四世則為高祖也一氣之所傳也知其一氣之
所傳可無孝乎旁而推之同禰則為親兄弟也同祖則
為初從兄弟也同曾祖則為再從兄弟也同高祖則為
三從兄弟也一氣之所分也知其一氣之所分可無愛
乎有服者則情以服伸無服者則情以義起(謂如高祖之上三從)
(之外)生必慶死必哭婚姻嫁娶必赴貧窮相周患難相恤
有善相率行之有不善則交以相戒人知所以尊祖而
睦族則孝敬以崇恩愛以廣薰染成風道之始於家者
殆亦因譜有助矣故知乎此則可與言作譜之意而隆
孝愛之實矣
覺軒義
雷子孟升嘗夢晦菴朱子語以學既寤若有覺焉他日
仕莆以告見素林公公為名其齋居之室曰覺軒釋之
者曰覺晤也明也又為直大其字從學從見謂學而能
有見也學而能有見則晤而且明以復直大之初其義
深矣然而未學將無覺乎曰有見孺子入井而怵惕惻
隱聖人君子至于庸衆人一也聖人者安而化之也君
子必内自覺曰是心曷從生哉我無為也而彼自生其
天機也與於是乎養之以學衆人方生而遂熄熄久而
或生機自動也機自止也則卒歸于無覺爾故有獨覺
者有先覺以其道覺我而覺者既獨覺矣先覺又以其
道覺之焉則得之内者益精先覺之覺之也而以我參
驗之則入耳著心而益固夫是謂之君子之學曰先覺
之生不數遠或千載近亦數百載人生不及夫千載與
數百載不能值先覺又不能獨覺也則如之何曰心所
同然者理也義也聖人先得我心所同然爾誦其詩讀
其書明義理以養此心如見面命之矣曰亦有既學而
卒無覺者歟曰是在學者深造而自察焉爾若夫執方
守文以為安揣度料想以為達雖謂之無覺也亦宜曰
子之繹夫覺之義則然將無徵于夢乎曰未夢有夢也
既夢無夢也因夢有覺而止徵諸夢吾未敢以論夫覺
雷子曰子言似矣他日吾復有夢將以質諸朱子
和氏三子字說
大梁和敬所氏三子順穎顔次第加冠未字也以請
於余余為字曰子貞子潛子復又為說其大義淨峯
張某書
夫貞一道之極也消息時之變也易卦六十四爻三百
八十觀象設義剛柔迭用示人順時以通其變也不貞
不利是故君子學以正志義以正行羣處而不争獨立
而不懼所以居貞也故貞立則天下之動一矣故曰潛
龍勿用又曰亢龍有悔夫易比其進退而反觀之者也
退藏于潛進悔于亢進退之際可以觀已是故物之銳
進者莫如穎龍陽物也穎之至也湛濁外景清明内景
潛也勿用非不用也時用之使勿亢而已矣夫易乾其
至矣基純體者必由於復乎是故學莫善于復復莫善
於覺覺莫進于力覺以先之力進所覺而純之焉復之
善也故曰不遠復無祗悔又曰顔氏之子其庶幾乎或
曰易惟利夫貞也彼三德者何如曰吾未見不貞而元
亨也夫貞以制變潛以立身復以修德修德而後身立
身立而後變可應學至于應變則成矣三者各有取也
其至一也
名宓兒說
吾兒持素軸一幅以嬉問家人軸中作何物事最善家
人戲語云莫若求阿爹之文章善而信之向吾求文章
余怪家人不宜誑吾兒又念吾兒不可卒誑乃為書吾
兒名說與之始桂林城東有高峯峭立俯臨灕水曰癸
山山腹洞空可坐數十人流石下垂如懸杵削玉不及
地五寸許桂人傳有古讖云云嘉靖辛夘吾提學廣西
與羣僚泛舟遊焉客有譚茲讖者吾漫命侍吏以磚土
坌合之客又舉酒戲相祝云云是秋吾廨階下雙桂盛
開而提學公署一株臨池尤芬郁蔣大參子雲每過必
嗟賞曰淨峯其有吉兆乎是冬吾兒協吾夢明年壬辰
孟秋吾奉萬夀表入京遣孥東歸小山精舍吾兒乃懸
弧為其兆于桂林也桂癸聲相似令乳媼輩呼為癸郎
云吾守廉之三年歲在丁酉吾兒始習誦孝經論語公
暇輒抱置膝上指字試之頗用常語引喻為說大義一
夕講論語至伯夷叔齊求仁得仁章兒擁吾頸問曰阿
爹吾能為古之賢人否乎吾笑而不答頃之兒忽自請
曰吾昨學書書吾名字若彼彼皆小人奈何吾與之同
吾笑云為兒且幼故以乳名呼比長則更之矣他日兒
又語其母謂阿爹更吾名母以告吾吾又笑云兒欲善
而名乎名善易恐長弗稱奈何其母曰彼幼何知盍姑
與更之小姪輩名皆從宀故亦從宀更命之曰宓嗚呼
古稱士之有志必曰古之人古之人古至宓羲醇極矣
五柳先生自謂羲皇上人取其極醇以自命也以極醇
者自命而猶有弗衷者焉况以世俗之儇佼矯厲而可
以期與乎哉吾兒骨骼未成與之言弗解而顧及古之
賢人殊不可曉故書其前後名呼之所以然者于軸以
待其稍長省人事而自思之戊戌秋九月良日阿爹書
于廉之官廨
還鄉事略付宓
一汝今方離吾側接應人事之始凡事須小心收斂雖
僮僕下人待之亦宜有禮噭喝倨肆俱損德器切宜
戒之
一吾已移文各衙門不令相見有來請見者先差人固
辭
一凡哨守巡捕巡司驛遞等官來迎送者千戶縣佐以
上辭之勿見餘官平揖相接皆必衣巾若行跪拜者
必避其迎送人役至交界遣回
一舟次宜畏謹舟行不可輒出船觀覽日下山則畢晚
飯毋得爇燭坐立俱勿當風常于有障版處坐立以
防不虞
一兩廣春月江水驟漲流出山谷中穢惡食之亦能傷
人凡江水須用綠豆澄過煮熟方可食茶湯生冷之
物俱宜酌量
一入漳州境即為父母之邦尤宜謙謹若夫馬一時應
付不前須忍耐從容催儹不可聽信下人妄拏夫頭
等役使下人乘機作威以招怨謗
一至漳州謁梁岡公同安謁次厓公同安葉峝山大尹
萍鄉公同年也素相厚亦宜謁之俱隅坐四拜請納
拜若不從拜畢致辭曰反勞尊長若峝山年高不便
拜起辭拜則聽命凡泉中前輩皆依此禮
一汝自幼未嘗至泉今雖還鄉人情習尚事事未諳宜
一切簡静毋泛交毋多言毋聞閒事家事之外一毫
莫理親朋拜望者以禮接之譚及閒事則敬辭云有
父叔在不敢聞命
一城中屋宇窄小家私不備最宜耐冷安受不可萌嫌
惡之心若有此心輾轉生出百病戒之戒之
一宗族親戚在尊行者人前稱呼宜以行輩如曰某房
第幾伯叔兄某處某親不可呼字以長傲慢其自稱
于祖父行曰小孫父行曰小姪兄行曰小弟鄉先生
前輩曰小生其餘俱如常稱
大約禮節要謙厚言語要安詳接人要𣢾曲深以
膏粱之氣為戒痛自洗刮守吾家儒素寒儉之風然
後為人有進步也
小山類稿卷十七
