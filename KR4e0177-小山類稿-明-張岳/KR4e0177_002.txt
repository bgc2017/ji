小山類稿卷二
明張岳撰
奏議二
督撫鄖陽稿
鄖陽到任謝恩疏
欽差提督撫治鄖陽等處地方都察院右僉都御史臣
張岳謹奏為謝恩事臣原籍福建泉州府惠安縣人由
進士歴陞浙江布政使司左參政為遵奉明旨議處安
南事改廣東布政使司嘉靖二十一年十二月二十日
准吏部為缺官事該本部會題奉聖旨張岳陞都察院
右僉都御史提督撫治鄖陽等處地方寫勑與他欽此
備咨到臣遵依扵本日起程至今年正月初一日行至
廣東韶州府地方該兵部差錦衣衛舍人李武齎到勑
諭一道臣即叩頭祇領望闕謝恩訖扵本年二月二十
六日行至所屬荆州府地方准原任提督撫治右副都
御史喻茂堅咨送原降預備倉糧勑書符驗關防到臣
交代接管欽遵行事外臣竊以鄖襄重鎮控扼南北之
樞實為要害之地自設立衙門以來假以雄職弗輕畀
人臣疎拙無用尸素多年嶺海遐陬尚無益扵甸宣江
漢上流惟深慚乎瘝曠誓竭孤忠仰承嚴命布揚皇澤
振肅兵威撫輯流散之民厚為根本之計雖遷代不常
未能悉其條件庶規模粗立亦足明其素志臣下情無
任感恩激切之至為此具本專差百戶蔣鉞齎捧謹具
奏聞
平黎謝欽賞疏
奏為謝恩事臣原任廣東布政使司左參政伏蒙聖恩
以臣征剿海南黎賊效有微勞欽賞銀三十兩紵絲二
表裏扵去年十月二十七日差禮部署員外郎林應亮
齎至廣東臣當即祇領叩頭望闕謝恩訖方具本奏謝
間又接邸報伏蒙聖恩陞臣前職續接吏部咨文就在
廣東起程前來到任所有前蒙欽賞銀兩段疋臣因陞
職起程奔走道途未能差人奏謝竊念臣一介疎庸備
員嶺海適遇黎賊惡稔數窮臣仰仗廟謨吏卒用命深
入巢穴一舉掃清崖陵百姓從此始獲生全之慶此皆
皇上威德遠揚之所致也臣有何能而寵錫駢蕃超擢
逾分捐軀以報尚有餘志况犬馬筋力豈敢自愛惟當
黽勉以竭愚忠無任感激之至為此具本專差齎捧稱
謝謹具奏聞
巡撫江西稿
江西到任謝恩疏
欽差巡撫江西等處地方都察院右僉都御史臣張岳
謹奏為謝恩事臣扵嘉靖二十一年十二月内准吏部
咨伏蒙聖恩陞臣都察院右僉都御史提督撫治鄖陽
等處地方前赴到任嘉靖二十二年五月内又准吏部
咨該本部等衙門會題奉聖旨張岳以原職改巡撫江
西等處地方寫勑與他欽此欽遵本年六月初一日又
該兵部差辦事官包冕齎捧勑諭到臣本年八月十三
日將撫治職事交與新任都御史王守隨即起程扵本
月二十五日至江西九江府地方准前巡撫江西等處
地方都察院右副都御史汪玄錫咨送原降符驗關防
并原給坐名散賣寺田勑諭一道到臣接管行事外伏
念臣學殖素荒受器有限久經任使莫效勤勞迨兹半
週超遷兩鎮惟是揚越之交號為賦訟之地非資通明
亮幹之材曷究情偽始終之變顧如庸匪恐誤選擇蓋
責既重則憂畏之愈深而負且乘亦危奪之必至在鄖
數月曾無尺寸之可言大江以西又豈端委之能治惟
當仰承勑旨俯竭愚衷知無不為不敢愛筋力而自怠
事有難處尤先察民情之所宜與之休息未能家至而
人益積以歲時期扵賦省而訟清此臣素心天日可表
誓以鞠躬庶答皇造臣下情無任瞻天仰聖激切屏營
之至
處置災傷第一疏
題為乞恩處置地方重大旱災事據江西南昌府南昌
新建豐城進賢奉新五縣吉安府廬陵吉水永新永豐
泰和五縣吉安安福二守禦千戶所撫州府宜黃樂安
二縣饒州府浮梁縣九江府彭澤德化瑞昌三縣贛州
府龍南縣信豐守禦千戶所瑞州府申據高安上高新
昌三縣臨江府申據峽江清江新淦新喩四縣袁州府
申據宜春分宜萍鄉萬載四縣并袁州衛各申稱今年
正二月間疾風霪雨地方二麥黃死顆粒無收三月間
幸雨澤及時得以播種至四月初旬以後秧苗正當抪
插一向無雨高田乾涸栽插不入低田略得抪插無雨
接濟中間有陂塘去處竭力車戽隨注隨涸直至五月
十七八二十二數日雖有微雨乾涸已極不能成潤及
此六月旱勢已甚又有抱葉食心各色螟蟲為害早禾
晩秧一併傷死數年以來旱災未有若此之甚者國課
日食將何以資申乞區處秋徵設法賑恤庶人心得有
所恃而地方可保無虞等因又據江西布政司呈報所
屬前項被災府縣緣由各到臣先該臣看得撫屬地方
今年入夏四月缺雨高田早禾不能抪插已為憂慮特
以節氣未深小民用力車戽官吏竭誠懇禱中間值有
雨澤尚可救其一半而臣以乖謬之政不能作乂致此
恒暘日甚一日田無高下種無早晩秧苗無老稚一切
拆裂枯槁縦使今後得雨晩禾稍蘇前項被災州縣不
過一二分可望收成江西地瘠人多雖甚豐熟歲入不
足供給尚須輾轉外郡欲以此一二分之子粒餬此百
十萬生靈卒歲之口雖有巧手可知無措臣又訪得今
年旱災非止江西一處往年南直隸浙江湖廣等處豐
熟資其商船來此接濟若此兩處俱災則商船不來無
處買糴居無可食出無可往飢寒切身或生意外此臣
所以夙夜惶惶寢食不寧者也除行布政司趁今禾根
在土查勘分數及行催未報旱災縣分作急申報另行
外查得旱災舊例節年只扵存留糧内照依分數遞減
通計江西每年實派民米一百八十四萬四千三百三
十三石有零除兌軍兌淮南北折銀折布顔料外存留
米只有三十一萬一千九十石有零縦使盡數皆免不
及十分之二况蠲免尚在明年未能有以救目前飢餓
之患臣查上年因撫臣奏請多准扵兌軍兌淮南北折
銀内改折扣畱亦視災傷分數以為多寡俱合候巡按
御史覈實與臣另行會奏定奪惟賑濟一事目前之急
莫甚扵此蓋布政司貯庫銀兩非歲額則事例别無贏
餘可以動支惟有各衙門贓罰等項去年餉邊已用二
萬兩又宗室儀從婚娶冠服房屋墳墓料價等費歲不
下二萬兩前年宗室禄米新增一萬五千石原無存畱
舊額可以擘畫亦於贓罰從宜那補猶且不敷則預備
積榖之數從可知己臣又查得嘉靖十七年巡撫都御
史胡岳奏准將吏農例銀并十五六年齋夫存留與該
年分派剰南折米一十四萬每石折銀六錢共銀八萬
四千兩相兼賑濟十九年巡撫都御史王暐奏准亦於
前派剰銀内除原留四萬石補禄米外再留四萬石扵
本處預備倉相兼賑濟故此二年雖災俱蒙聖慈惻怛
存恤備至一方饑民得免溝壑至今含戴聖澤以為再
生今年之災既比前年尤甚萬口嗷嗷所以仰賴扵皇
上者又非如前年之比如蒙乞勑該部從長計議不必
候明年且將嘉靖二十二年分應該今年起解南折銀
八萬四千兩暫時停解并上年未解吏農并缺官柴薪
馬夫等項但非歲辦額辦之數俱存畱候秋冬小民十
分缺食之時聽臣會同巡按御史分委守巡及府縣慈
祥有心力官員動支與各處預備倉榖設法相兼賑濟
仍行巡按御史魏謙吉覈實將應免分數并該查上年
事例改折扣留等項另行會奏定奪及照愚臣奉職無
狀至此災旱上損國計下誤民生罪當罷黜但當此大
小憂惶之時義不敢言去欲望皇上將臣重加罰治令
其戴罪撫處凶荒如果無效重置刑典以謝此一方饑
困之民且為不職之戒臣雖萬死無恨緣係乞恩處置
地方重大旱災事理未敢擅便為此具本專差承差鄭
世隆親齎謹題請旨
第二疏
題為乞恩處置地方重大旱災事據江西按察司呈報
分巡各道勘覈過各州縣被災田糧分數文冊及稱已
該巡按江西監察御史魏謙吉覈實過緣由到臣據此
卷查先據南昌等府南昌等縣袁州等衛所各申并據
江西布政司呈各報極旱災傷情由前來隨行布按二
司督同守巡各道通行委官踏勘分數造報及比照以
前撫臣節年奏准事例具本題請荷蒙聖慈命下戶部
覆查題奉欽依備咨臣及咨都察院轉行巡按江西監
察御史魏謙吉各欽遵查照將前項被災地方選委能
幹官員逐一沿坵履畝踏勘覈實分數要見有災無收
幾分無災有收幾分照依勘災體例分别分數以次遞
減俱扵存留糧内除豁仍扣留各屬未解嘉靖二十二
年派剰南糧折銀五萬兩并上年未解吏農及缺官柴
薪馬夫等項但非歲辦額辦之數俱准存留與本處預
備倉榖相兼賑濟等因到臣隨經案行都布按三司通
行所屬遵照及專責按察司督併分巡道各催攅原委
各官各將踏勘被災田糧逐一再行覈實分數造報去
後今據繳到覆查相同又查得今年九月二十六日准
戶部咨為類奏災傷乞溥聖恩以恤民隱事該本部題
該戶科都給事中林廷壆題稱各處災傷議將嘉靖二
十三年分漕運正改兌糧四百萬石照依上年事例内
除原額折銀并薊州天津二衛倉本色照舊外其餘以
十分為率七分徵運本色三分折銀每正兌米一石連
蓆耗折銀七錢改兊米一石連蓆耗折銀六錢解部轉
發太倉銀庫折放官軍後不為例除通行遵照及將各
衛所屯糧查照坐落州縣被災輕重分數依先年巡按
湖廣監察御史沈一定奏准事理改折并勘覈過被災
分數另行會題外該臣會同巡按江西監察御史魏謙
吉議照江西一省今年災傷異扵常年該臣具奏雖蒙
聖恩俯從部議量留南折銀五萬兩并上年吏農等項
銀兩聽臣等與預備倉榖相兼賑濟及通將正兌改兌
二項糧米量折三分恩德所及莫不鼓舞但今地方災
傷之餘徵納錢糧固難而米尤難得一十三府惟南贛
建昌廣信稍輕其餘皆十分重大榖價翔貴仰糴於南
贛等處災輕地方亦已告竭雖有銀貨無從販買當此
冬初晩禾收穫之時尚且艱窘如此若至來春嘉靖二
十三年糧米正兌除三分折徵外尚該正兌糧二十八
萬石改兌一十一萬三千七百二十九石共該三十九
萬三千七百二十九石外加耗過江過湖等項每米一
石量算加耗六斗約該二十餘萬又有南糧本色三十
三萬每石加耗本色四斗又共一十三萬二千石總計
二兌并南糧約有一百餘萬石皆當扵三四月赴水次
交兌起解此時青黃不接民方啼飢而欲令辦納糧米
縦使有司設灋追併祇趨扵流亡困踣臣知其決不能
完納也况減免存留内除王府禄米七萬七千四百餘
石該全徵其量免者只有府縣學倉三項共二十三萬
三千六百四十石有零以江西總額實派民米一百八
十四萬四千三百三十三石論之所減免者無幾臣等
查得嘉靖十四年該巡撫都御史秦鉞巡按御史王鎬
會題水災蒙准將起運正兌内折徵二十一萬三千九
百五十二石改兌内折徵一十二萬八千一百二十二
石二斗嘉靖十七年該巡撫都御史胡岳巡按御史景
溱會題旱災亦蒙准將起運正兌糧内折徵二十萬石
改兌糧内折徵一十萬石又查得嘉靖十五年該巡撫
都御史秦鉞巡按御史陳玒會題水旱蠲免存留則禄
糧等項欠缺數萬無從處補蒙准將十四年分起運南
京倉米三十三萬石每石折銀七錢内將五錢解南京
戶部抵斗給軍餘二錢扣畱本省以補禄糧等項臣等
思得今年災傷比前數年尤重其所蒙折支分數比之
前年反輕不勝拳拳至情欲嘉靖二十三年起運正改
糧米比照嘉靖十四年奏准於正兌内共折徵二十一
萬三千九百五十三石改兌内共折徵一十二萬八千
一百二十三石二斗之數及比照嘉靖十五年奏准全
折南京倉米三十三萬石每石除五錢解部扣畱二錢
抵補存留減免之數尚有不敷或將九江鈔關今年冬
季并明年四季稅銀扣留或扵贛州鹽稅銀内截撥五
六萬兩相兼支用則官之經費不虧而此饑饉困苦之
民命不致遂填溝壑如蒙准奏乞勑戶部再加查議俯
從照數改折解存及將鈔關鹽稅等項截留支用此不
但臣等為地方拳拳至情不能自己乃一方軍民所為
引領不啻更生之望也緣係(云云)
請存問尚書羅欽順疏
題為尊元老以風後學事據江西布政司呈奉臣批據
吉安府泰和縣申據本縣儒學廩增附生員劉元等呈
稱致仕吏部尚書羅欽順壽躋八袠乞要表章等情奉
批仰布按二司會守巡提學道查採公論議呈以憑奏
請奉此又蒙巡按江西監察御史魏謙吉批據該縣申
同前事依蒙通行布按二司掌印右布政使陳嘉言副
使任轍守巡湖西道右參政吳從義僉事施千祥帶管
提學僉事鄭世威會議得致仕尚書羅欽順少掇巍科
齊名先哲繼登少宰允服鑑衡持身則無媿官箴居鄉
則允協輿論誠一方之師表當代之偉人所據該縣儒
學生員劉元等呈請本官壽躋八袠乞要表章一節亦
其秉彝好德自不容已既經查採公論僉同相應俯從
羣議合候呈詳允日備行泰和縣案候本院奏請明文
至日施行等因具呈到臣據此簿查先據該縣申准儒
學牒呈據本學廩增附生員劉元蕭仁等狀呈切惟本
縣致仕吏部尚書羅欽順四朝元老一代達尊美質由
於天性正學得於家傳鶚薦巍科文章華國蜚聲翰苑
制作名家職司成多士勤山斗之仰遷少宰庶僚服衡
鑑之公秩典太常究心禮樂疏排逆瑾拂袖山林道遵
晦而彌光譽有孚而上達晉陟太宰號稱至公未老乞
身名節完懋家規同柳氏之嚴鄉約法藍田之備深造
獨得記扵困知足以羽翼聖經攘斥邪說誠後學之宗
師振古之豪傑者也今年壽躋八十元等切見元老大
臣年高休致者朝廷歲有優禮之恩而學校未罄表章
之誼誠非虚譽實出公評其呈到學公同通學師生覆
議相同等因備申前來已經批仰布按二司會守巡提
學道查採公論議呈去後今據前因該臣會同巡按江
西監察御史魏謙吉看得致仕吏部尚書羅欽順爰從
筮仕敭歴五十餘年以至掌銓衡蒙恩致仕而歸清脩
不倦德業日新杜門講學多所發明其學以孔孟程朱
為宗以誠敬踐履為要其扵近時私門譎誕之習抉剔
病源力加排斥惟恐其蠧壞學者心術上累德化之美
凡今縉紳之知欽順者但知其清脩端雅為一時正人
而已至其學術之正用意之深則未必能盡知也伏惟
皇上稽古建極優禮舊臣欽順累經論薦在起用之列
惜其年已向衰筋力不可復強臣等竊見近例凡大臣
二品以上以禮致仕年至九十者遣官存問八十者令
有司以時存問如大學士毛紀賈詠工部尚書陳雍皆
先後膺此殊典内外臣工歆羨聳歎以為美譚欽順之
官階年望與前數臣無異既該布按二司府縣儒學呈
覆前來臣等誼不敢隱伏望特勑該部查毛紀賈詠陳
雍事例令有司親詣欽順廬舍以時存問上足以彰朝
廷優老敬賢之風且使縉紳學子知欽順以正道正學
為上所尊禮莫敢不勉率以趨於正孟軻有曰經正則
民興斯無邪慝矣風化所繫誠非淺少緣係(云云)
江省人材疏
題為薦舉地方人材事臣聞明主之扵人材其長養成
就之也如天地之扵萬物甘苦小大皆有以全其生其
因材錄用之也如匠師之扵衆木尋尺斵削務有以盡
其用故世無不用之材材無不當之用此所以能兼總
羣略鼓舞一世其遺風餘烈猶可以為後世法伏惟皇
上建極錫福以成就人材翕受敷施以凝熙庶績不惟
聚扵廟堂者日近清光感發奮起以靖恭乃職至扵負
譴抱痾退伏朝野者亦莫不益敦忠愛冀幸際會以償
其畎畝拳拳之念此豈羣臣自能如此哉皆游泳皇極
之化而不自知者也皇上長養成就之功眞有同扵天
地因材錄用最為易事亦惟皇上少加之意爾江西號
為多材據臣所知原任南京兵部右侍郎簡霄原任刑
部右侍郎劉節原任南京國子監祭酒鄒守益原任南
京鴻臚寺卿歐陽德原任翰林院修撰羅洪先原任給
事中魏良弼曾忭詹泮原任御史曾孔化郭宏化傅鶚
陸夢麟原任湖廣按察司副使江以達浙江按察司副
使王蓂此數臣者皆退居日久進脩不倦常懷忠愛之
心皆有濟用之器内如簡霄先以都御史操江因同官
爭論坐席詿誤及霄公論已白猶多年廢棄臣近見吏
部推用在京堂上并在外巡撫多起用舊人如霄才望
一時無能逾之者使之終棄深為可惜及以上諸臣俱
累經論薦有奏牘可考如蒙聖鍳復召來京擢以一官
俾得展其謀猷天下幸甚所以感激帡幪者當不獨臣
一人也緣係(云云)
小山類稿卷二
