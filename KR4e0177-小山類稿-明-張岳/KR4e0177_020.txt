小山類稿卷二十
明張岳撰
賦
望思樓賦(有序)
樓王克明之先人築以娛老逮其殁也葬距樓南十
里登樓以望則其藏也與其昔遊也皆可思也故克
明寓以斯名而請年友惠安張某爲之賦以道其思
時戊寅四月朔日
絳河之陰龍潭之澨有高樓焉淩晷景以上騰横碧落而
中峙羣山環委在下兮若舞而翔若拱而起翹翠光於茅
麓兮聽逸響於江瀨時憑虚以縱觀兮眇遐情之所寄睠
千里兮會心羌何爲兮垂涕嗚呼噫嘻宇宙無情萬物有
數感物變之無端兮憂與樂其易趣念斯樓之始基兮果
誰人之尺度方其畫棟春輝綵衣日麗菽水承歡絃歌繼
志陋人寰之卑湫兮挾爽鳩以洞視曾日月之幾何兮但
見荒墟頽冡馬鬛崇而薾室閟拱木蟉兮凄凄宿草青
兮搖曳水幽咽以含悲兮雲黭勃而凝淚狐兔躑躅以經
丘兮亦嘯歌而慘悴循蓼莪之哀詩兮耿宛鳩之不寐
願彷彿以如見兮馳營魂於四際精摶摶以往來兮氣
穆穆以方繼初浙瀝以盤旋兮忽冥迷而漫瀰上無高而
不即兮下無深而不至慨寥廓之無有兮息衡中之纚
纚飛野馬於梁間兮度隙光於疏綺風飄飄以動簷兮疑
颯颯而來止起睇盻於中天兮見長江之東逝目斷絶而
弗舒兮心煩冤以如醉嗟昔賢之慷慨兮猶追傷於負
米顧鼎祭之惟豐兮亦何釋於罍恥極幽明以攀號兮
曠千載而一揆非大德之可言兮寧報施之敢擬仰蒼
天之浩蕩兮茫不知其所以樓之望兮有時而窮望之
思兮有時而弭收視反觀廓爾思兮内湛湛而弗貳荒丘
之頽兮斯樓之圮兮爾名永存前人之光兮後人之企
詩
送人之崑山司訓
宛宛西飛日餘光照客裳青岡留一壑石瀨幽且長駕
言從之遊山水有清光浮雲日夕起寒風何凄凉寧爲
巖畔栢不隨秋葉揚朅來二三子懷德應徬徨淵雋尋
薄味苦淡出清商浩歌入雲表驚起雙鴻翔沉浮何足
論兹意殊未央仰看河漢碧徒爾問津梁
寄贈姚江陳舍人生日
衢路騰軒車鱗鱗夕埃起幽人卧空山一榻淨如洗紫
簫遞谷聲玄鶴銜石髓五十歲未衰明眸烱秋水昨宵
火昏中祥光見弧矢瑶花隔歲開影醮千巖裏三壽古
來傳真訣静可擬贈君一束書夜半認戊巳
少宗伯王甌濱先生持節封益藩便道歸省予
爲何愛之正郎賦贈
江空流月華白石光淩亂孤舟泛層波一往如飛翰遐
哉遠遊心爲國樹藩幹明遣辭玉衣倚門發皓粲悠悠
甌水濱春日浴鳬鸛爲爾立斯須言笑遲昏旦回首百
念并時時瞻斗漢
大司寇恒山張公父母俱八十餘三疏得歸省
太夫人舊患喪明公歸而愈縉紳多詠其事鄭
同年與聚索予作忙中走筆
恒山何危哉白雲復漫瀰念彼白雲飛戚戚傷岵屺流
光不再須甘瀡爲誰旨累疏叩天閽洞塞幸伊邇不謂
許國身亦慰門閭倚沉迷起宿痾春風滿步履古來孝
子心寒冰躍雙鯉眇綿氣感通或可徵神理如兹事幽
絶傳聞乏前史推之民物間一視而已矣願轉此心丹
坐使呻吟止
觀瀑八景爲孫性甫詠
雙泉
遺榮涉林丘捫蘿弭朝節廻眺林薄外瀑流撼玉軼天
高山氣清野靜夕霏徹忽見雙飛龍下飲寒潭洌水霧
騰紫虹石鯨勢怒抉初疑河漢傾又似渾沌泄靈源莽
何窮素練天所揭仙翁碧玉笙鶴馭振㵳泬我欲從之
遊風烟坐羈屑緬邈懷孤高幽意不可掇
泉源
向來觀懸瀑披袂颯秋風耳目豈不廣歴覽意未窮(闕)
緣廻磴倚杖睨危峯亂雲交壁翠石竇瀉泉紅微㳙
初濆湧稍稍入幽潨匯爲百尺波俯矙千仞礲靜光沉
斗緯上與銀河通愛兹塵外境頓覺心神融踟蹰慰煩
倦坐久超鴻濛顧謂後來子形役徒沖沖川上有孤嘆
萬古集虛衷
流觴渠
去去㵎中水悠悠頭上巾歲月如飛彈不飲生秋塵家
有紫霞精一迴三千春注之金荷葉投彼寒流濱寒流
清且駛荷葉何逡巡列坐藉春草籌影亂紛繽當歌即
成曲逸響動潛鱗引脰川原外翠靄千&KR0008;屯理深物有
悟興極感相因試同世人飲誰得此中真
月溪橋
月色清且虛溪流靜而澈二者相涵映空山境竒絶創
始昔何人石虹跨丹穴幽篁迷舊谿迴磴距飛轍中有
亡懷子長笛横翠鐵一曲寒兔泣再曲溪石裂夜深斗
柄移孤峭厲嵽嵲安得雙飛鴻相從問真訣營魄感晦
盈深淵積冰雪危橋未可梯兹意吾能說
白雲洞
巉巗鬼鑿工&KR1005;嶫怪石走窪窈積輕烟千秋藏虬蚪瀰
濛搖春波飄忽變蒼狗少進天末墟復經土囊口仙人
睡正酣冉冉穿窗牖竹簟生微寒披衣起抖擻顧謂長
鬚奴鷄骨曾占不釀泉流未枯豐樂烟已久萬古天地
心兹事良不偶復恐虹霓合臨風頻搔首
飛雲峯
長嘯林木下掛冠林木巔山農荷鋤歸相與話豐年輕
風萬里隂落日一江烟緲緲生虛谷淒淒翻野田小溪
流未穩寒漲欲平川阿婦視春筐蚕老簇且眠兒童浪
驚喜剖竹走流泉山園霜露深黍稌蟠蛟蜒社酒及時
釀春秋豚一肩無爲歌蟋蟀使我抱悁悁
留客亭
憑軒有所思思思在遠岑我有青絲瑟欲奏無知音淒
淒芳草色遲遲美人心佳期不可敦離憂故難任秋江
浮芙蓉春渚振璆琳冥迷天欲雨歎息河梁深歸來臥
山中浪浪涕霑襟竹窗列月曙杉徑黑雲沉願乘空谷
駒翩翩夕巗隂桂枝聊攀折杖屨日相尋山阿華歲晏
莫受異物侵
瑯琊寺
朝遊琅琊山暮宿瑯琊寺寺古山徑荒寒林積空翠慨
念千載人欹枕不成寐六一安在哉智僊亦已矣燃燭
讀殘碑剥落不可紀誰謂金石堅所託謾復爾秋風拂
庭柯落葉盈陛戺大運古來然榮名安足理所以稱逹
生靜觀良有以不見龕中僧白髮垂两耳
過四峝安都營飲戍亭中成二十韻呈翁東崖
憶昔合浦守憂虞四峝侵遣兵常選銳檄誓重兼金自
擬風雷並終然殺氣尋以兹内憤鬱秖恐久陸沉設險
仗尊俎連雲控紫岑門開千嶂合背塹一江深䋲亂費
觿佩魚遊悲釡鬵共銷渤海劍更濕黃陵襟畬火催村
鼓夷歌雜暮砧巾袍辭俚製言語效華音社鬼兒童舞
山花婦女簪競輸公邑稅還識長官心生意動春水危
檣出遠潯欃槍星隕石榆柳市成陰飛盖夏初熱行看
日在參清樽銷旅恨微雨灑疎林築室古多議苞桑力
可任豈惟防草露亦懼竭錘鍼戍將身皆膽使君旱作
霖恩波敭海北寧復數蹄涔
同翁夢山遊三海巖
夙愛山水遊兹山屢延賞披雲入青冥巖屋岈弘敞玲
瓏開北戶峭壁排銀牓初駭溜石懸漸喜瓊芽長幽泉
時一滴毛骨森蕭爽壺觴屢獻酬清言激靈響天末多
風波陳迹成俯仰徒聞海上洲中宵勤夢想聊兹永日
留真性非外奬暝色望征途何由釋塵坱
登靈山縣北松嶺同夢山有作
越宿期登山晨雨聊復止薄暮雨氣收駕言披榛杞躋
攀陟雲端曠然煩抱委長松何翛翛枝柯互相倚密葉
布成幄餘響散清微通川明井落平疇水瀰瀰禾黍豈
不佳水多懼生耳平生畎畝心十載隔泥滓一丘未能
謀萬壑安敢擬翹首望白雲瞬息千里駛乘興理巾車雨
霽寧由已
與夢山登文筆
兹山若培塿名迹擅遐荒中天挺孤秀佳氣接溟茫昔
人亦竒尚時節集朋觴豈無賢逹會歲往事多忘我來
屬仲夏南陸吐朱光暑雨喜初霽輕颸吹我裳良友期
紉茞金玉發佳章爲歡既不淺履險固其常緬思峴首
客陵谷意何長
與夢山登欽州東城樓
登高易爲感况兹萬里心孤城餘百雉樓櫓亦丈尋中
楹開軒檻翠色前山深屈詰水通海蒼茫日載隂美人
隔宵旦精爽苦飛沉舉手招青鳥願托瑶華音青鳥不
我顧瑶華空斷金耿耿還自念有酒且共斟
鴻飛亭同夢山作
置酒鴻飛亭請唱飛鴻歌鴻飛瀟湘遠窮海將奈何天
山冰雪盛赤水揚洪波紫貂與翡翠毛羽豈其多朝爲
山海媚日暮傷虞羅迷方非達節炫采亦愆和所以至
人志萬事秋鴻過冰堅先夕惕龍亢謹南訛豈無寒與
暑中正諒匪佗江亭水分渚夏雲鬱嵯峨酒行君盡醉
莫惜朱顔酡試看冥冥表寧復顧鶬鵝
自欽州回廉至上陽嶺望三渡
周覽窮水國歲月屢徂遷憑高一以眺心事故依然南
天足梅雨草樹何芊芊幽蟬鳴我側鸛鷺飛我前茅茨
與竹瓦參差傍野田黍稌力未蘇蒼莽起疎烟豈繄憔
悴感永念膏澤偏撫已慚曠職劭農憶昔年斂旆還城
邑耄稚擁郊㕓何以觧其愠南風寄所宣
柳州别王楨甫
柳州越之西山川阻且脩子來首冬節日月幾廻周旅
舘夜共榻清言鬱綢繆撫世嗟多岐語道無全牛上無
幽不燭下無隠不抽歴歴見肝膈寫我百端憂歸途念
有期爲子戒行舟豈不惜離别壯志浩難留驚湍束重
峽春鳥鳴鈎輈子行應萬里中道莫夷猶人生會聚散
竚望心悠悠努力平生業歲晩興全收
唐膳部啓東有歸省之命祝鳴和賦三章題曰
錦江歸興屬予和之
朱紱爲誰健青山念爾違中天懸一月萬里照雙闈陟
屺徒愁眼乘風便拂衣錦江東入海爲爾謾生輝
其二
歲月江頭老鄉關天外違高秋雙鶴髮清夢幾蘭闈一
疏天應雨十年錦覆衣蜀中多舊事共指使星輝
其三
城角聞長夜江村事轉違風塵走宦跡烟水眇庭闈斜
燕翻行幕黃花候舞衣臨期更一酌相看暮容輝
遊員常寺(有序)
乙酉秋八月與王子楨甫約遊員常登西麓緣斜逕
穿林薄中秋氣度篁松颯颯有聲是夕宿方丈寺僧
赴隣舍齋會命稚子摘園蔬對酌凌晨復登山北勢
窮處有石頗竒怪石痕濃淡隱隱成山字徑三尺餘
字畫雄健飛動殆不類人間所書者因憶往歲讀書
山中山之形勝登覧殆遍及後出仕居京師常來往
于心不忘擬築精廬一區因山勢廻合扁以丸中之
號友人淛趙弘道善大書預爲乞其書扁尚未知有
此竒字之勝也豈造物靈怪隱見有時將待吾二人
發之與與王子歎訝者久之自是又再越宿或坐茂
蔭聽淙流登靈瑞高峯弔觀古跡夜玩月東廊下比
更深就枕疏燈永夜與月色相盪使人清極不成寐
詰旦僧歸復呼童引酌因料檢所爲詩十章每一酌
輒歌一章傳于好事者以備山中他日故事
昔日讀書處綠蘿映草堂風塵驚歲隔夢寐入宵忙擬
作丸中舍更尋物外方兹心恐未遂臨眺獨徬徨
其二
不堪秋興極倚徙陟南岡野色開朝霧溪聲散夕陽孤
村鷗鳥外小艇荻花傍一眺真竒絶浩歌意轉長
其三
竹識初時種抽梢今幾年老僧行掛衲稚子解分泉共
惜流光逝翻悲秋露泫出山緣底事撫物空自憐
其四
突兀石痕古蒼茫字畫分千秋誰辨此我輩發竒聞逸
勢翻龍篆精光動斗文秦碑與漢鼎摛寫徒紛紛
其五
偶爾尋幽去藤蘿小逕通野花深爛漫澗水細玲瓏不
作悲秋賦還横短笛風雲根有仙訣安得命飛鴻
其六
地僻經過少山空草木深展書時一讀乘興復登臨紅
綠暫時景高卑萬古心此中真意思莫遣更浮沉
其七
晩凉欹枕罷振策復山行冉冉雲穿䄂迢迢谷遞聲平
原天際盡孤嶼海中明忽覺襟期遠呼觴坐自傾
其八
月華流㝢縣靜夜此山中寂歴無人會孤高幾處同秋
聲藏遠樹物色度虛櫳預恐星河落徘徊小院東
其九
嶂合孤烟暮秋初響籟清到來情已愜坐久累還輕留
偈僧何在通宵月自明年華駐笻竹從爾謝山靈
其十
寂寞非人境清虛惬道心聽經猿入定破夢鶴鳴陰刻
竹題詩遍望雲懷古深蕭蕭羞兩鬢吾欲投吾簪
太平學舍八首
吾道江河水文章奎壁精寒光無楚越清潤足瓶罌絶
徼兵戈少青衿絃誦鳴新秋占氣候應産紫芝榮
其二
空城抱靜碧太宇逼青葱誰謂經無用人知聖可同三
千壓戎馬萬丈吐霓虹所志諒能遠殷勤戒篆蟲
其三
陳良稱楚璧姜相擅南金文物動千古風流越在今洞
犀箭礪鏃習羽鷹低林莫遣流光邁負君頭上簪
其四
聲教千年運春秋一畝宫明禋薦綠藻遺響拂絲桐地
遠人多朴中孚物自融乘桴非有託兹意欎沖沖
其五
文豹能藏霧翠毛亦自珍如何寒潭水翻翳後車塵經
緯精微在步趨禮法陳前賢心最苦直指竟非真
其六
迂闊元吾道盱睢是吏師誰能朱墨暇更理鳶魚辭春
雨滿芸閣天聲散島夷豈無分竹者感歎良在兹
其七
春秋譏猾夏秦漢事邊功攘斥非無術微言自不同聖
心堙反袂霸氣漫隮蝀振策首遐軌多岐幸勿訌
其八
往歲謬文柄掄材上澤宫迂疎成泛愛棄逐任飄蓬舟
檝一身遠關河萬里通重來多舊意朗詠舞雩風
和游可齋憑祥途中即事
昨晩猶孤棹今朝獨木橋千峯旌旆遠萬里鬢容銷歸
鳥入雲定殘花過雨飄交南消息近客意一疎蕭
和可齋飲駐仙亭
亭隂清翠蓧樹影搖青楓偶此殊方會翛然滿檻風棋
敲靜夜子月掛下弦弓不爲流連飲天涯任轉蓬
同翁夢山遊六峰觀
秋日登高興天涯野望開羣山連瘴海一水隔蓬萊磴
曲迷深樹巖空響薄雷羈心應不盡何處更孤臺
題遼王卷子
江漢分王地空同訪道年浮雲收滯念一粒轉丹田淮
枕書仍在東平思更玄遥知最樂處魚鳥亦悠然
又
洞府移蓬島雲山入畫圖出門衡嶽近流水桃花俱梁
苑多才子荆臺足舊儒祈招日有誦脩竹徒區區
送同年謝仁夫知長安縣
萬柳垂旌拂去鞍馬蹄新喜得沙乾竒峯數點青冥外
寒笛一聲落照間餘劫無端留黑壤孤村應是小銅山
秦中物色高秋冷爲報春風好解顔
送林次厓致政還鄉
疎燈夜榻隔秋連一别滄江故愴然語穽久疑無地避
長材應使後人憐山留荒屋供多病力剰加飱健昔年
怪我好竒欲問字清尊信有子雲緣
又
寒迎初雨晝隂連草舍蕭疎意慘然世態備經方自悟
秋丹結盡竟誰憐可堪物節催雙鬢又見風花似去年
湖海生涯興不淺如君風骨故天緣
登馬退山望邕州
筍輿度嶺又高峯望極越山興不窮元氣遠浮瀛海外
人家多在翠微中軟莎黃犢迷烟雨極浦歸帆逗晩風
兵祲沉銷春晝永兩江樹色鬱青蔥
入邕州
邕州城北兩江來五管金湯亦壯哉海賈遥通身毒布
堠亭直擬白龍堆臥關虎豹春霾霧入匣雌雄夜吼雷
御遠古來資上略天南壁馬已枚枚
發邕州往鎮南關
隔年梅雨記重遊風景依稀潦瘴收老去筋骸慚櫪馬
誰將華髮博蝸牛孤光冉冉瀧頭月雙櫓迢迢天際舟
夜數星辰翻百念非關鄉國起離憂
太平東岸尖峯似故山作
何處飛來玉筍峯似曾排闥爲吾容隔江翠色迎孤棹
故國白雲知幾重樹老時鳴楓葉雨山空遠遞夕陽鐘
十年回首凋玄髩欲躡征鴻恨莫從
翁東厓鄭長溪馮次江赴憑祥途中遇雨賦詩
戲贈分韻得須字
别時霽柳拂前驅别後雷殷水滿湖俄頃隂晴迎伏暑
淩兢車馬戒泥塗岸沙帶浪東西落田鸛逢人向背呼
愁絶同袍關塞客南山欲與剪扶須
又
五月隂精長綠蒲冥風怪雨亦相須農人私記豐年兆
僕馭偏憂九折途遠勢驚翻銀漢水怒濤疑拔老龍鬚
嚴程傍險兼竒觀霑濕何妨赤杖扶
和可齋泊舟左江有懷韻
雉堞岧岧俯碧潯天涯此路接鷄林地非中土衣冠並
氣壓南荒歲月深尊俎空憐白羽扇溪山何處樵歌音
儻諧插翮飛蓬島願學燒丹變紫金
和可齋太平燕會奉酬廣西諸公韻
城外青山畫戟同長廊絲管度南風使君高誼雙白璧
旅客扁舟一遠鴻具共琴尊寬夙昔還開匣劍看雌雄
江邊沙際孤烟起列炬分携暝色中
和可齋泊況村雨霽二首
扁舟夜雨瘴溪中曉起看山翠色重萬感忽來惟宴坐
遠書欲寄漫題封似聞瀚海秋飛箭稍喜炎天近息烽
却怪南華忘物者等閒空谷喜聞跫
又
雨歇郊墟斜日昏居人猶自散鷄豚槎當岸缺深留纜
燕逐花飛故遠村水土周防翻藥笈江湖劇念傍征軒
擬爲暫駐成淹久倦聽風波疑曲言
况村即事用前韻
江湍夜響雨聲中錦纜沙痕漲幾重鳥雀深枝初日麗
關河舊恨白雲封漁舠遠泛還迷浦獵火暮歸似舉烽
昨偶村邊試病足兒童驚訝履聲跫
和可齋過安都營韻
海上春風細柳營江雲靜抱一川平菰蒲晩泛磨刀水
烟井初開殊俗氓此集衣冠成故事他年尊俎誰長城
濁醪共醉芳菲暮畫角聲沉月始生
得董蕨岡白沙村晩酌詩時遲諸公不至次韻
一首
晩舟餘熱坐櫓頭淩亂烟華水上浮遲客不來孤夜永
扣舷獨和聽江流丹崖月出人初靜雲鳥陣高手自籌
醒醉筦然問漁父揚帆南破浪花漚
夜飲董參戎蕨岡寓舍讀壁閒過伏波祠詩有
感
孤戍玄雲想壯圖酒酣日落歌嗚嗚大材敢道馬新息
短劒還聞陸大夫奎壁淋漓看獨夜江天冥漠失雙鳬
幾回欲酹溪頭月又恐前身是腐儒
經宿受降城
老夫越吏姓名通銜璧牽羊事不同聖代神靈跨往昔
南天萬水盡朝東荒山故壘籠寒月征馬孤嘶自晩風
讀罷穹碑一悵望螭頭飛動欲騰空
又
沉沉高閣午隂清况有岏㠝蒼翠迎金鼓往年分閫地
關山千古受降城龍蛇蟄伏天機靜烟雨冥濛春草生
倦倚烏皮成獨寐不堪幽夢緬縱横
過念涯營
虎落周遭擁曉雲當年萬馬誰空羣共傳羌虜湟中策
不數樓船海上軍夜柝聲嚴魚麗陣黃幡影動騶虞紋
一從夷叟投關後芳草依然映夕曛
又
風雲蛇鳥指揮新犢劒牛刀語入神殺氣成虹翻作雨
溪姿含霧遠迷津地荒少值桑麻長路滑還憂風雨頻
滿眼黃蒿半狐兔濟時真負百年身
和可齋宿憑祥州
勞歌永夕最堪憐望月東峯缺復圓紫盖銀鞍千里道
水舂雨汲百家廛群山濕霧丹青滴萬木濃隂華葉駢
且共風花散煩鬱馳驅未敢恨流年
登鎮南關昭德臺
炎荒突兀見春臺皇德昭回氣象開五色光華瞻北斗
一天雷雨動南垓乘槎擬借搏風力破浪還看曝日顋
安得坡仙扛鼎筆表忠高掞静氛埃
又
振衣千仞瞰飛鳶望極江山思渺然百粤風烟畫一幅
清時日月鏡雙懸天開正朔尊王會地接金鰲立極年
横海昔賢堪勒柱高臺我輩亦樓船
觀莫福海像書事
若翁文理領南中朱鳥回光照膽紅世事水流餘故步
名駒汗血更追風已憑禹鼎銷魑魅好向龍編樹椅桐
瞻代只今多霈澤百年忠孝莫匆匆
又
上將分符兵百萬文才草檄字三千試看洗劒滄溟水
何似含恩雨露天牙纛嵳峩唐節使纓蕤飄褭漢貂蟬
南中自有衣裳地剰讀周書旅貢篇
遊白石洞
夢裡似曾踏翠寒萬山洞壑石林攅寧知夏冷冬温地
秖在藤梢棘刺閒隂火瓊膏烹日月長空簫管待虬鸞
道人不是避秦客慢憶桃花回首看
又
諸天洞府日華傾此洞隂風地底鳴泉落鮫珠含内景
石飛仙珮散玄精暫遊不覺心源靜欲去那禁毛骨清
勝會山靈應記取後期未許結三生
與諸公同遊鐘鳴洞賦詩分韻得南字
石鐘古洞似禪龕兀兀頑空亦可參擬傍藤蘿揮麈尾
共移舟楫繫江潭雲開乳竇金膏見鶴定松隂午夢酣
幽興不禁風景好况逢賓主盡東南
又
千秋洞屋鎻江嵐縣石鐘聲空自函疑有精靈遲勝會
果然冠蓋並幽探巖前把酒雲揮䄂醉罷登舟花滿潭
瘴海此遊真浩蕩未須留滯歎周南
己酉九日王憲副邀登客山有作
南山佳氣入簾櫳此日登臨興不窮萬里長風開曉霧
五溪寒色浸秋空黃花滿泛樽中酒短髮還羞鶴背翁
爲語山靈應記取未須江漢問流風
其二
谿上誰留紫翠堆秋風吹送重陽杯玄霜故染千林碧
天籟時傳萬壑哀日月此辰應有會江湖浩思渺難裁
明朝幸釋方隅甲萸菊扶衰擬再來
其三
故山迴首鎻烟霏廿載馳驅未得歸偶爾攀蘿尋絶頂
那堪把菊對芳菲溪雲瀲淡秋容靜疎雨微茫梧葉飛
似有宿緣成主客呼尊更酌醉斜暉
遊雲臺山
高臺初日上嶙峋芝草琅玕别有春不用丹青圖將相
只留巖壑待幽人
沅州贈相士洪鰲
沅湘千里心如水湖海雙眸具者稀我有九淵蟠未定
憑君眉角覓真機
贈吏目王策
故國松楸魂欲斷山城伏臘亦堪憐莪蒿細辨年來味
蘭芷輕籠雨後烟
庚辰赴謫金陵過三山同年舒國裳劉實夫廖
師賢郭澄卿邀飲即席聯句時正月念五日
同年三百道相如(舒)天地生人又一初閩水有情春送
棹(劉)塞鴻無恙夜來書詩成綵筆雲連掃(廖)紅滿膽瓶
梅正舒賦罷遠遊誰與和(張)烟波渺渺正愁予(郭)
春霽橋西雨(劉)商歌本不卑愁人尊酒盡(廖)臥病一舟
宜憶昨心猶壯(張)憐今路正岐杜陵那可作(郭)心事草堂
知(舒)
春别琴書雅(廖)新詩夢汝賢風塵驚滿眼(張)道誼喜同
年奎照三山裏(郭)雲横五座前金陵渾在望(舒)君去亦
登仙(劉)
涉世應多慮(張)逢君可自寬晴雲看照戶(郭)光景歎驚
湍日月孤臣疏(舒)鸞凰國子官春江明發棹(劉)百丈上
平灘(廖)
剛喜新晴别淨峰(郭)欲將絲線繫艨艟野雲片片寒猶
在(舒)花樹茸茸酒更供此日論心還剪燭(劉)當年携手
憶聞鐘丈夫事業存青史(廖)敢道無才亦協恭(張)
小山類稿卷二十
