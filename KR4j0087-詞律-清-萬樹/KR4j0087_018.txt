詞律卷十八
宜興萬樹撰
喜朝天(一百二字)晁補之
衆芳殘海棠正輕盈綠鬢朱顔碎錦繁繡更柔柯映碧
纖搊勻殷誰與將紅間白采薰籠仙衣覆斑爛如有意
濃粧淡抹斜倚闌干妖嬈向晚春後慣困欹晴景愁
怕朝寒縱有狂雨便離披□損不奈幽閒素□來禽總
俗謾遮映終羞格疎頑誰來顧斜風教舞月下庭間
(此調他無可証然據鄙意揣之乃披字素字下各落一字蓋綠髩下與後愁怕下俱同也碎錦繁繡用仄)
(仄平仄而縱有狂雨有字恰與錦字合也更柔柯二句九字對後便離披二句則豈非披字下少一字乎)
(況離披損不成語必是滴損或折損也誰與句六字素來禽句五字必素字下落一奈字蓋此詞咏海棠)
(故以素奈來禽兩種花為比云此兩花相較但見其俗即共相遮映而此兩花之體格終覺疎頑可羞耳)
(終羞格疎顔恰對前仙衣覆斑斕同是平平仄平平豈非前後如一乎至兩結各三句尤合矣故敢入二)
(□于字間此但據理論斷未知識者宜見俞否也)
竹馬兒(一百三字)(兒一作子)葉夢得
與君記平山堂前細柳幾回同挽又征帆夜落危檻依
舊遙臨雲巘自笑來往匆匆朱顔漸改故人俱遠横笛
想遺聲但寒松千丈傾崖蒼蘚世事終何已田隂縱
在歲隂仍晚稽康老來尤嬾只要蓴羹菰飯却欲便買
茆廬短蓬輕檝尊酒猶能辦君能過我水雲聊為伴
(柳詞起句云登孤壘荒涼危亭曠望圖譜以為上五下四而此篇平山堂前四字相連但寒松九字柳云)
(指神京非霧非烟深處應作上三下六而此篇該上五下四二處想皆不拘檻字柳作平恐是欄字之訛)
(尾句柳云又逐殘陽去比此尾較順或曰此尾是雲水誤倒水雲或曰柳用逐字亦是以入作平未敢臆)
(斷作者依柳仍用入聲可也若細又夜漸故縱歲便畫等字須用去聲柳詞正同譜不足據至云幾回可)
(平仄自笑却欲可平平稽康可仄仄則改得愈為無謂)
征部樂(一百三字)柳永
雅歡幽會良夜可惜虚抛擲追念狂蹤舊跡長秪恁愁
悶朝夕憑誰去花街覓細說與此中端的道向我轉覺
厭厭夢役勞魂苦相憶須知最有風前月下心事始
終難得但願我蟲蟲心下把人看待長似初相識況逢
春色便是有舉場消息待這回好好憐伊更不輕折
(或曰惜字是起韻非也勞魂當作魂勞不然上是役夢)
湘江静(一百三字)史達祖
暮草堆青雲浸浦記匆匆倦篙曾駐漁榔四起沙鷗未
落怕愁沾詩句碧袖一聲歌石城怨西風隨去滄波蕩
晚菰蒲弄秋還重到斷魂處酒易醒思正苦想空山
桂香懸樹三年夢冷孤吟意短屢烟鐘津鼓屐齒厭登
臨移橙後幾番涼雨潘郎漸老風流頓減閒居未賦
(記匆匆至蕩晚與後想空山至漸老同圖譜于此調只改得二十一字可云善矣只漁榔二句三年二句)
(皆平平仄仄何後則免改而前以漁沙二字為可仄四字為可平耶重改仄猶可斷豈可改平至怕字屢)
(字領句其下四字為平平平仄圖譜欲讀作五言詩句故于愁烟二字改作可平便使此句不響矣)
雙聲子(一百三字)柳永
晚天蕭索斷蓬蹤跡乘興蘭棹東遊三吳風景姑蘇臺
榭牢落暮靄初收夫差舊國香徑沒徒有荒丘繁華處
悄無覩惟聞麋鹿呦呦想當年空運籌決戰圖王取
霸無休江山如画雲濤烟浪翻輸范蠡扁舟驗前經舊
史嗟謾載當日風流斜陽暮草茫茫盡成萬古遺愁
(後起或讀作三字兩句是以籌字似叶韻也不知此句該在決戰住句蓋後段之圖王至風流即與前段)
(之乘興至荒丘相同況圖王句連上決戰二字文義亦不妥也覩字上疑有落字驗前經句比前多一驗)
(字或夫差上缺一字耳)
惜餘歡(一百三字)黃庭堅
四時美景正年少賞心頻啟東閣芳酒載盈車喜朋侣
簮合杯觴交飛勸酬獻正酣飲醉主公陳榻坐來爭奈
玉山未頹興尋巫峽歌闌旋燒絳蠟況漏轉銅壺烟
斷香鴨猶整醉中花借纖手重插相將扶上金鞍腰褭
碾春焙願少延歡洽未須歸去重尋豔歌更留時霎
(以閤合峽蠟同叶是江西音也正年少以下與後况漏轉以下同啟侣未斷手豔等字仄聲不可依圖用)
(平頻山歌闌烟纖等字平聲不可依圖作仄其餘亂註亦皆不可從如玉山未頽正與重尋豔歌前後相)
(對通篇照合甚是森然且别無他作相証何以見其為可平可仄乎旋焙二字乃去聲讀作平亦誤況焙)
(字對前飲字豈可作平至杯觴以下七字乃落去一字兼有訛錯蓋此句即對後段相將以下八字該每)
(句四字愚謂必係飛觴交勸為一句□杯酬獻為一句或杯觴飛勸交□酬獻□必是平聲字而刻本顛)
(倒脱落也圖因之作七字句無論前後不侔而上四字疊四平下三字勸酬獻更可笑谷老豈若是不通)
(耶且因四平相疊岸然註杯觴二字為可仄則更竒矣醉主公陳榻亦差愚謂公字是人字之訛蓋以主)
(人比陳蕃耳若主公陳榻則除非戲場上有主公之稱豈非笑語)
春雲怨(一百三字)馮偉壽
春風惡劣把數枝香錦和鶯吹折雨重柳腰嬌困燕子
欲扶扶不得軟日烘烟乾風收霧芍藥荼䕷弄顔色簾
幕輕隂圖書清潤日永篆香絶盈盈笑靨宫黃額試
紅鸞小扇丁香雙結團鳳眉心倩郎貼教洗金罍共看
西堂醉花新月曲水成空麗人何處往事暮雲萬葉
(此係雲月自度曲平仄當依之弄顔色篆香絶倩郎貼皆用去平入此一調之音響所關也圖譜隨意亂)
(註至以日永句謂可用平仄平平仄共看二句共醉謂可平西新謂可仄往事句往暮萬謂俱可平按雨)
(重下十三字譜作兩四一五選聲仍之余謂嬌困不對兩重且困字去聲不響只作燕子欲扶有理有致)
還京樂(一百三字)方千里
歲華慣每到和風麗日歡再理為妙歌新調粲然一曲
千金輕費記夜闌沉醉更衣換酒珠璣委悵画燭搖影
易積銀盤紅泪向笙歌底問何人能道平生聚合歡
娛離别興味誰憐露浥烟籠盡栽培豔桃穠李謾縈牽
空坐隔千山情遙萬水縱有丹青筆應難摹畫顦顇
(再字畫燭畫字積字夢窗用平桃字夢窗作翳雖或不拘然千里和美成則兩首如一也悵畫燭以下周)
(作任去遠中有萬點相思清泪當于點字為豆此篇則搖影易積四字不可相連藎搖屬燭積屬泪也吳)
(作風吹遠河漢去槎天風吹冷則用周句法想一氣貫下分豆不拘)
雨霖鈴(一百三字)黃裳
天南遊客甚而今却送君南國西風萬里無限吟蟬暗
續離情如織秣馬脂車去即去多少人惜望百里烟慘
雲山送兩城愁作行色飛帆過浙西封域到秋深且
艤荷花澤就船買得鱸鱖新榖破雪堆香粒此興誰同
須記東秦有客相憶願聽了一闋歌聲醉倒&KR0838;今日
(此係詞綜所載與屯田曉風殘月詞相符只君字柳用雨字或可不拘不如依柳為是而飛帆句柳云多)
(情自古傷離别如七言詩句此則上三下四不同自應從柳詞所以取此者欲廣見聞也甚而今八字柳)
(云對長亭晚驟雨初歇是晚字斷句此應於今字作豆藎此八字總一氣亦于却字借豆耳秣馬以下十)
(一字柳云執手相看泪眼竟無語凝咽譜分上作六字句下作五字句大差而語凝二字註可用平仄送)
(兩城句柳云暮靄沉沉楚天闊註可用平平仄仄平平仄鱸字註可仄須記下八字柳云應是良辰好景)
(處設註謂良辰好景可用仄仄平平更差)
眉嫵(一百三字)(又名百宜嬌)王沂孫
漸新痕懸柳澹影穿花依約破初暝便有團圓意深深
拜相逄誰在香徑画眉未穩料素娥猶帶離恨最堪愛
一曲銀鈎小寶簾挂秋冷千古盈虧休問嘆謾磨玉
斧難補金鏡太液池猶在凄涼處何人重賦清景故山
夜永試待他窺戸端正看雲外山河還老桂花舊影
(便有至離恨與後太液至端正同畫眉未穩故山夜永用去平去上真名筆也觀石帚翠尊共欵亂紅萬)
(點可見圖譜奈何以意竄定乎其餘破在帶挂補賦戸等字俱用仄是定格石帚後起云無限風流疎散)
(譜因註二字叶韻起觀此篇則知非叶也此按石帚于前尾五字云愛良夜微煖是上一下四則上二)
(下三句法各異又石帚後結云又爭似相攜乘一舸鎮長見乘一舸下與此篇不同想亦可如此然石帚)
(在前定宜從之此所以載碧山此篇者正欲人兩相對勘以見用字之法也愚又疑此或是還老桂舊花)
(影于桂字豆本與姜同而誤以桂花連寫耳百按此調俱作百宜嬌不知百宜嬌另有一體係一五字)
情久長(一百三字)(或作情長久)吕渭老
鎖窗夜永無聊盡作傷心句甚近日帶紅移眼梨臉擇
雨春心償未足怎忍聽啼血催歸杜宇暮帆挂沉沉暝
色衮衮長江流不盡來無據點檢風光歲月今如許
趁此際浦花汀草一棹東去雲窗□霧閣洞天曉同作
烟霞伴侣算誰見梅簾醉夢柳陌晴遊應未許春知處
(盡作至擇雨與後歲月至東去同怎忍聽以下與後洞天曉以下同只雲窗霧閣一句四字與春心償未)
(足五字異是必雲窗句下缺一字故以□補之擇字必係揮字之訛此調止聖求二首平仄相同不可亂)
(改其第二首于棹字作平必係誤刻此字對上臉字也至梨臉句作天外飄逐其通篇用里睡等韻逐字)
(失叶亦必誤刻或是飄逐天外倒寫耳)
迎新春(一百四字)柳永
嶰管變青律帝里陽和新布晴景回輕煦慶喜節當三
五列華燈千門萬戸遍九陌羅綺香風微度十里燃絳
樹鰲山聳喧喧簫鼓漸天如水素月當午香徑裏絶纓
擲果無數更闌燭影花隂下少年人往往竒遇太平時
朝野多歡民康阜堪隨分良聚對此争忍獨醒歸去
(按此調必係雙疊或當于簫鼓下分段或曰漸天如水二句似對此争忍一句恐于當午下分段總無他)
(詞可証難以臆斷也)
合歡帶(一百四字)杜安世
樓臺高下玲瓏鬭芳樹綠隂濃芍藥孤栖香豔晚見櫻
桃萬顆初紅巢喧乳燕珠簾鏤曳滿戸香風罩紗幃象
牀屏枕晝眠才似䑃朧起來無語更兼慵念分明事
成空被你厭厭牽繫我怪纖腰繡帶寬鬆春來早是分
飛兩處長恨西東到如今扇移明月簟鋪寒浪與誰同
(鬭芳樹至屏枕與後念分明至明月同然觀前結與後載柳詞恐尾句誤多與字也分明明字疑誤此字)
(即前段樹字恐原係分手分袂分别之類耳此篇調明字穩可學)
又一體(一百五字)柳永
身材兒早是妖嬈算舉措實難描一箇肌膚渾似玉更
都來占了千嬌妍歌豔舞鶯慚巧舌柳妒纖腰自相逢
便覺韓娥價減飛燕聲銷桃花零落溪水潺湲重尋
仙徑非遙莫道千金酬一笑便明珠萬斛須邀檀郎幸
有凌雲詞賦擲果風標況當年便好相攜鳳樓深處吹
簫
(首句比前調多一字自相逢下前詞一四一六此一六一四後起兩四一六亦與前異後結與前調之前)
(結同而便好相攜四字平仄亦異)
月中桂(一百四字)趙彦瑞
露醑無情送長歌未終己醉離别何如暮雨釀一襟涼
潤來留佳客好山侵座碧勝昨夜疎星淡月君欲翩然
去人間底許員嶠問帆席詩情病非疇昔賴親朋對
影且慰良夕風流雨散定幾回腸斷能禁頭白為君煩
素手薦碧藕輕絲細雪去去江南路猶應水雲秋共色
(已醉至然去與後且慰至南路同長歌未終用平平去平己醉句且慰句用仄仄平仄問帆席用去平仄)
(皆不可擅改暮字雨散雨字皆仄淡細皆去妙送釀勝賴定薦等為領句字尤須去聲影字不可用去)
陽春(一百四字)(或加曲字)楊旡咎
蕙風輕鶯語巧應喜乍離幽谷飛過北窗前迎清曉麗
日明透翠幃縠篆臺芬馥初睡起横斜簮玉因甚自覺
腰肢瘦新來又寬裙幅對清鏡無心欣梳裹誰問着
餘酲帶宿尋思前懽往事似驚回好夢難續花亭徧倚
檻曲厭滿眼争春凡木儘顦顇過了清明候愁紅慘綠
(按此調與梅溪杏花烟一首同只因甚二句上七下六史云還是寶絡雕鞍被鶯聲喚來香陌乃上六下)
(七無他作可証作者隨所擇從之可也至其平仄處與史皆合如麗日明透史云舊火銷處圖譜乃謂可)
(用平仄仄平對清鏡句史云記飛蓋西園寒猶疑圖謂飛西猶三字可仄又謂思字回字可仄夢字并厭)
(滿過了慘字俱可平不知何據徧倚檻曲四仄史云故里信息亦改信字可平皆出自新裁者儘顦顇句)
(八字愁紅句四字無可疑也史云奈芳草正鎖江南夢春衫怨碧上云故里信息俱無故此句言江南之)
(夢亦被芳草鎖住耳圖乃讀作上七字下五字夢春衫如何解按麗日句史云舊火銷處近寒食愚謂)
(火字與此篇日字恐是作平高明者試于口中調之以為何如欣字應是忺字)
綺羅香(一百四字)張翥
燕子梁深秋千院冷半溼垂陽烟縷怯試春衫長恨踏
青期阻梅子後餘潤留寒藕花外嫩涼鎖暑漸驚他秋
老梧桐蕭蕭金井斷蛩暮薰篝須待被暖催雪新詞
未穩重尋笙譜水閣雲窗總是慣曾經處曾信有客裏
關河又怎禁夜深風雨一聲聲滴在疎篷做成情味苦
(怯試至梧桐與後水閣至疎篷同催雪句六字舊刻梅溪做冷欺花一首此句作還被春潮急蓋急字上)
(落一晚字也歴查他家俱作六字可証後起六字須用三平三仄間有用平平仄平平仄者十中之一耳)
(前結金井斷蛩暮必用平仄仄平仄後尾味苦二字必用去上聲更有細處如秋千院冷新詞未穩則用)
(平平仄仄垂楊烟縷重尋笙譜則用平平平仄踏青期阻嫩涼銷暑慣曾經處夜深風雨則用仄平平仄)
(此則詞中用字關鍵處如謂鄙言為鑿請騐諸古人名詞可也按前結句後起句後結二句俱與齊天)
(樂平仄脗合不可為譜註淆惑情味二字必須相連說見齊天樂下)
霜花腴(一百四字)吳文英
翠微路窄醉晚風憑誰為整欹冠霜飽花腴燭銷人瘦
秋光做也都難病懷彊寬恨雁聲偏落歌前記年時舊
宿淒涼暮烟秋雨野橋寒妝壓髩英争豔度清商一
曲暗墜金蟬芳節多隂蘭情稀會晴暉稱拂吟牋更移
画船引珮環邀下嬋娟算明朝未了重陽紫萸應耐看
(霜飽至淒涼與後芳節至重陽同病懷句更移句用仄平仄平圖以懷字可仄悞也至認烟字為叶而以)
(記年時舊宿為五字句淒涼暮烟為四字句尤誤晚風憑圖謂可平仄仄猶可若雁字珮字改平而偏字)
(改仄則此二句失調矣此腔是夢窗自製惟有此曲何所見為可改乎)
西湖月(一百四字)黃子行
初弦月挂林梢又一度西園探梅消息粉牆朱戸苔枝
露蕊淡勻輕飾玉兒應有恨為悵望東昏相記憶便解
珮飛入雲階長伴此花傾國還嗟瘦損幽人記立馬
攀條倚欄横笛少年風味拈花弄蕊愛香憐色揚州何
遜在試點染吟牋留醉墨謾贏得疎影寒窗夜深孤寂
(此調二首黃註自度商調查他家别無同作者其平仄二首如一自當恪守不可亂填别一首謾贏得句)
(刻本作消瘦沈約詩腰乃消瘦上落了一字故圖譜收作一百三字誤也況此詞兩段字句相同只前結)
(六字後結四字比前少長伴二字耳前起句六字即同後起句六字圖譜見其别作云湖光冷浸玻瓈蕩)
(一餉薰風小舟如葉竟不及觀其此篇而遽錄之遂以蕩字連上讀不知此蕩字蓋指下小舟非指上湖)
(光有何難明處乎豈此篇亦可讀作初弦月挂林梢又乎其别作之後段又註六字何不亦讀作殢人小)
(摘墻榴為乎異哉異哉譜圖等書每遇四字槩作平平仄仄與仄仄平平不知此中正有大分别處如此)
(篇探梅句倚欄句是仄平平仄此是上三句住語其下三句亦俱四字而第一句用仄平平仄第二句必)
(須用平平仄仄第三句則仍用仄平平仄抑揚頓挫方為有調此是詞中深微處而亦是詞中明顯處須)
(悟此理便可操鑰以開各調之關鎖矣彼亂填亂註者豈解此哉如圖譜所收此調即黃子行首作其餘)
(字字相同不必言矣所謂四字三句者前云藕花十丈雲梳霧洗翠嬌紅怯後云舊遊如夢新愁似織)
(泪珠盈睫豈不與此篇一轍故不憚饒舌而詳錄之以証鄙言之不妄云)
綺寮怨(一百四字)周邦彦
上馬人扶殘醉曉風吹未醒映水曲翠瓦朱簷垂楊裏
乍見津亭當時曾題敗壁蛛絲罩淡墨苔暈青念厺來
歲月如流徘徊久嘆息愁思盈去去倦尋路程江陵
舊事何曾再問楊瓊舊曲淒清斂愁黛與誰聽樽前故
人如在想念我最關情何須渭城歌聲未盡處先泪零
(查宋詞止此一首無可據正元人王學文有一詞字句與此俱同只平仄稍異今取註于旁學文首次句)
(云忽忽東風又老冷雲吹晚隂圖譜以忽忽東風為首句又老冷雲為次句起韻吹晚隂為三句叶韻竒)
(乎不竒其詞所用韻乃隂林禁深尋臨沉心吟音皆十二侵閉口字豈起韻用一雲字况又老冷雲如何)
(解乎當時二句學文云江南庾郎憔悴睡未醒病酒愁怎禁本上六下八圖以江南庾郎為一句憔悴睡)
(未醒為一句病酒愁怎禁為一句又讀庾平聲遂以江南庾郎四字疊平竟註江南二字可仄又以憔可)
(仄酒可平竒乎不竒斂愁黛六字總讀作一句故于黛字云可平而其餘之亂圖者更不可勝舉矣竒乎)
(不竒)
送入我門來(一百四字)胡浩然
荼壘安扉靈馗挂戸神儺烈竹轟䨓動念流光四序式
週回須知今歲今宵盡似頓覺明年明日催向今夕是
處迎春送臘羅綺筵開今古徧同此夜賢愚共添一
歲貴賤仍偕互祝遐齡山海固難催石崇富貴籛鏗壽
更潘岳儀容子建才仗東風盡力一齊吹送入此門來
(動念以下與後互祝以下同向今夕句五字即同後仗東風句夕字入作平譜圖不識以向今夕分句謂)
(可作平仄仄是字翻作可平竟與後全異矣明日明字妙後子字上聲亦可大約調中此等句此一字得)
(平為佳用去聲便下乘矣下按詞統載此調七十八字一體前段無向今夕以後段無仗東風以下各)
(十三字乃明人吳鼎芳作不知其何所本歴查唐宋金元皆無此體不足為法選聲收之又誤刻吳鼎南)
(恐人不知其為明人而學之轉謂本譜失載故備註于此)
憶瑤姬(一百四字)蔡伸
微雨初晴洗瑤空萬里月挂冰輪廣寒宫闕□望素娥
縹緲丹桂亭亭金盤露冷玉樹風輕□覺秋思清念厺
年曾共吹簫侣同賞蓬瀛奈此夜旅泊江城謾花光
眩目綠酒如澠幽懷終有恨恨綺窗清影虚照娉婷藍
橋杳楚館雲深擬憑歸夢去彊就枕無奈孤衾夢易驚
(此調有訛缺觀其前後則洗瑤空至風輕與謾花光至雲深相合但藍橋下落一字耳覺下與擬憑下)
(未知確否)
又一體(一百九字)史達祖
嬌月籠烟下楚領香分兩朵湘雲花房漸密時弄杏牋
初會歌裏慇勤沉沉夜久西窗屢隔蘭燈幔影昏自綵
鸞飛入芳巢繡屏羅薦粉光新十年未始輕分念此
飛花可憐柔脆銷春空餘雙泪眼到舊家時郎謾染愁
巾袖止說道凌虚一夜相思玉樣人但起來梅發窗前
哽咽疑是君
(此與前調甚異亦有訛缺姑為句豆未必果然也起二句彷彿與前同花房句時字宜仄或花房時漸密)
(而誤倒也沉沉以下與前詞全異至後段空餘雙泪眼之下竟不可讀愚謂可憐句對前香分句空餘句)
(對前花房句郎字乃是節字到舊家時節五字對前弄杏句五字其下漫染愁巾四字對前歌裏慇勤四)
(字則與蔡詞之望素娥九字恨綺窗九字合矣袖止二字係訛字此六字乃對前沉沉六字而一夜句七)
(字對前段屢隔句七字亦相合矣但起來七字亦對前段自綵鸞七字哽咽句則尾也)
永遇樂(一百四字)(又名消息)趙師使
日麗風暄暗催春去春尚留戀香褪花梢苔侵柳徑密
幄清隂展海棠零亂梨花淡泞初聽閙空鶯燕有輕盈
妍姿靚態緩步䦘風仙苑綠叢紅萼芳鮮柔媚約略
試粧深淺細葉來禽長梢戲蝶簇簇枝頭見酡顔鬒髮
春愁無力困倚画屏嬌軟只應怕風欺雨恨落紅萬點
(香褪至靚態與後細葉至雨恨同尚字多用仄聲用平者十中二三而已步字可平風字可仄不拘尾句)
(仄平仄仄是定格舊詞無不同者萬點去上猶妙若譜所收淡烟細雨正是名詞妙處而註作可用平平)
(平仄不知何解正如一絶色美人乃必欲矐其目髠其鬟而以之示人曰此美人也有是理哉竹山于)
(隂字用逝字頭字用幾字兩五字句俱拗查趙以夫亦用點字萬字想有此體也耆卿二首于梨花淡泞)
(句皆作平仄平平後起第二句皆作六字第三句皆作四字而鮮字作仄媚字作平它顔三句一首作藩)
(侯瞻望彤庭親攜僚吏竟歌元首是一六二四一首于春愁無力作槐府登賢與此篇異因他家無此不)
(必從之故不另列知晁旡咎題名消息註云自過腔即越調永遇樂故入某調即異其腔因即異其名)
(如白石之湘月即念奴嬌而腔自不同此理今不傳矣)
又一體(一百四字)陳元平
玉腕籠寒翠欄凭曉鶯調新簧暗水穿苔遊絲度柳人
静芳晝長雲南歸雁樓西飛燕去來慣認炎涼王孫遠
青青草色幾回望斷柔腸薔薇舊約樽前一笑等閒
辜負年光鬭草庭空抛梭架冷簾外風絮香傷春情緒
惜花時候日斜尚未成妝聞嬉笑誰家女伴又還採桑
(用平韻與前調異觀此篇晝字絮字仄聲可知前調竹山以夫用仄字非拗矣)
拜星月慢(一百四字)(或無慢字星或作新)吳文英
絳雪生涼碧霞籠夜小立中庭蕪地昨夢西湖老扁舟
身世歎遊蕩暫賞吟花酌露樽俎冷玉紅香罍洗眼眩
意迷古陶州十里翠參差淡月平芳砌甎花滉小浪
魚鱗起霧盎淺障青羅洗湘娥春膩蕩蘭烟麝馥濃侵
醉吹不散繡屋重門閉又怕便綠減西風泣秋檠燭外
(作此調者甚少今按片玉夜色催更一首于暫賞至罍洗云似覺瓊枝玉樹相倚暖日明霞光爛其本集)
(原是十四字嘯餘及圖譜詞統詞綜諸書俱去相倚二字論其順拗則去此二字便于讀便于填然查夢)
(窗此篇及周草窗膩葉隂清一首俱作十四字惟詞綜載元人彭泰翁一首云怕似流鶯歴歴惹得玉銷)
(瓊碎止十二字但彭詞後于蕩蘭烟句少一字必係殘闕且其尾句云月明天似水用五言詩句法與本)
(調不合不足以為程式則其十二字者愈不足據矣蓋美成詞意以似覺二字領起下二句彷彿相對言)
(相遇之人如瓊玉之潤如日霞之光故言似覺也夢窗亦以暫賞二字領起樽俎正與罍洗相對洗亦是)
(酒器故言暫賞也相倚二字正用蒹葭倚玉故事今若去此二字則此篇亦可去樽俎二字矣豈得謂全)
(調哉至草窗詞云想人在絮幕香塵凝望誤認幾許烟檣風幔想人在即此嘆遊蕩三字其下于凝望分)
(斷而誤認以下為一句比周句法各異或可不拘然其字數平仄則未有異耳此詞用五字句者四皆)
(須上一下四不可上二下三且皆是仄平平平仄愚疑此五字四句當分四段首于老扁舟身世住次為)
(換頭于古陶洲十里住蓋不惟結句相同而并上四字句且并上六字句亦皆相似也三段于洗湘娥春)
(膩住後為末段蓋翠參差八字句與蕩蘭烟八字同甎花滉八字句與吹不散八字同只又怕句比霧盎)
(句多一字耳平又按四八字句亦有别翠參差與蕩蘭烟是仄平甎花滉與吹不散是平平仄但草窗)
(于甎花滉作砑箋紅不如周吳紀律也醉字本集作酒此字該叶韻今改正舊譜註末句于西風泣處分)
(作八字而尾作四字大謬一圖譜收美成拜星月又收草窗拜星月慢調竟未校對何怪其句字之各)
(亂乎)
向湖邊(一百四字)江緯
退處鄉關幽棲林藪舍宇苐須茅蓋翠巘清泉啟軒窗
遙對遇等閒鄰里過從親朋臨顧草草便成歡會策杖
攜壺向湖邊柳外旋買溪魚便砍銀絲鱠誰復欲痛
飲如長鯨吞海共惜醺酣恐歡娛難再矧清風明月非
錢買休追念金馬玉堂心膽碎且鬭尊前有阿誰身在
(只此一首平仄宜遵似或謂此調略似剪牡丹非也余謂酷前拜星月慢)
瀟湘逢故人慢(一百四字)王安禮
薰風微動方榴花弄色萱草成窩翠帷敞輕羅試冰簟
初展幾尺湘波疎檐廣厦稱瀟湘一枕南柯引多少夢
魂歸緒洞庭雨棹烟蓑驚回處閒晝永更時時燕雛
鶯友相過正綠影婆娑況庭有幽花池有新荷青梅煑
酒幸隨分贏取高歌功名事到頭終在歲華忍負清和
(翠帷敞下與後正綠影下同帷字平綠字仄似不合不知此句在三字略豆其第二字平仄可不拘況綠)
(字入可作平或曰帷字是帳字之訛亦未可知也若圖譜云可作平平仄仄平則無此理也此調凡叶韻)
(句俱平平住豈有忽插一仄平住者乎此亦理之最淺近者展字亦以上作平歌者不干此字住拍故不)
(拘耳鬼按詞統載王秋英一首用仄韻另為一體因是女所作又明時小說故不敢收列而附載其詞)
(于註云暮見嫩柳拖烟嬌花帶霧頃刻間風雨把堂春光將)
(上深思閨中遺事鑚火留餳都付却落花飛絮又何心挈罍提壺鬭草踏青盈路子規啼蝴蝶舞遍南)
(北山頭紙灰綠醑奠一丘黃土嘆海角飄零湘隂凄楚無主泉扃也能得有情雞黍畫角聲吹落梅花又)
(帶離愁歸去有所本而愚偶未及見耳事字應用韻調甚悠揚或)
(此借叶也)
春從天上來(一百四字)王惲
羅綺深宫記紫袖雙垂當日昭容錦封香重彤管春融
帝座一點雲紅正臺門事簡更捷奏清晝相同聽鈞天
侍瀛池内宴長樂歌鍾回頭五雲雙闕恍天上繁華
玉殿珠櫳白髮歸來昆明灰冷十年一夢無蹤寫杜娘
哀怨和泪點彈與孤鴻淡長空看五陵何似無樹秋風
(帝座下與後十年下同只後空字叶而前天字不叶耳吳彦高作亦然年字若照前座字不宜作平或可)
(通用吳作前用歌吹後用風雪能細心者亦以不用平為佳也譜圖平仄不必言其所收吳詞于看五陵)
(句本作對一軒涼月乃落一對字遂收此調為一百三字竟不見吳詞前段此句云似林鶯嚦嚦有一似)
(字也)
花心動(一百四字)史達祖
風約簾波錦機寒難遮海棠烟雨夜酒未蘇春枕猶欹
曾是悞成歌舞半褰薇帳雲頭散奈愁味不隨香去儘
沈静文園更渴有人收否嬾記温柔舊處偏只怕臨
風見他桃樹繡戸鎖塵錦瑟空絃無復画眉心緒待拈
銀管書春恨被雙燕替人言語意不盡垂楊幾千萬縷
(未蘇鎖塵俱宜仄平譜圖註可平平大錯觀美成之褪香鳳慵蘆川之乍閒未平竹山之貫簾叩冰惜香)
(之乍濃繫心又一首半開繡裀竹屋之舊家勁松阮氏之乍晴繡衾黃于行之乍零泪乾無不同者且俱)
(用去聲尤妙豈得杜撰謂可平平耶垂楊幾千萬縷亦宜平平仄平去上此乃定格上所引各家亦無不)
(同者譜乃云可用仄平平仄平仄如念奴嬌尾句豈非杜撰耶至沈天羽續集收風裏楊花一首謂是謝)
(無逸所作查溪堂集内並無此詞余以為必非無逸所作蓋于海字作高未字作懸更字作花鎖字作雙)
(已皆失調而待拈句作猛期月滿會姮娥不知此句即配前段半褰句乃會字用去娥字用平垂楊句作)
(甚日于飛時節甚日二字用仄于飛二字用平全失體格矣豈有無逸大名家而作此落腔詞乎且其語)
(鄙陋不堪沈氏亟賞之并引惡濫可笑歪娼傖卒口中之桂枝句以為嫓美何其村醜至此可為一嘆)
(縷字誤刻里今改正)
歸朝歡(一百四字)(又名菖蒲綠)張先
聲轉轆轤聞露井曉引銀瓶牽素綆西園人語夜來風
叢英飄墮紅成逕寶猊烟未冷蓮臺香蠟殘痕凝等身
金誰能得意買此好風景粉落輕粧紅玉瑩月枕横
釵雲墜領有情無物不雙栖文禽只合常交頸晝夜歡
豈定争如翻作春宵永日曈曨嬌柔嬾起簾壓捲花影
(猊字平夜字仄此二字不拘如稼軒東坡前後俱平耆卿則前仄後平馬莊父則前平後仄可通用也此)
(調前後符合起二句第二字俱用仄三四兩句第二字俱用平各家皆同只莊父于後起句用團團寶月)
(憑纖手此乃誤筆必不可從或本是寶月團團憑素手亦未可知斷無與前段首句兩樣之理若譜註并)
(首句亦改從團團句平仄則尤為無理矣好字捲字間有作平者然不如仄聲起調子野用字緻密自在)
(蘇辛上耳)
西河(一百四字三疊)(又名西湖)周邦彦
長安道瀟灑西風時起塵埃車馬晚游行㶚陵烟水亂
鴉棲鳥夕陽中參差霜樹相倚到此際愁如葦冷落
關河千里追思唐漢昔繁華斷碣殘記未央宫闕己成
灰終南依舊濃翠對此景無限愁思遶天涯秋蟾如
水轉使客情如醉想當時萬古雄名盡作往來人淒涼
事
(清真集誤作兩段今分正際字偶合非叶觀各家可知此體他無作者按如葦當作似葦此字各家皆)
(作仄況後如水如醉二句相承此不宜更複)
又一體(一百四字)王彧
天下事問天怎忍如此陵圖誰把獻君王結愁未已少
豪氣概總成塵空餘白骨黃葦千古恨吾老矣東遊
曾吊淮水繡春臺上一回登一回揾泪醉歸撫劒倚西
風江濤猶壯人意只今袖手野色裏望長淮猶二千
里縱有英心誰寄近新來又報烽烟起絶域張騫歸來
未
(首三字即起韻第三段起句上四下三及後結俱與前詞不同而未已之未字揾字用去聲亦異袖手)
(野色裏五字疊仄且宜去上去去上方佳不可不知張騫歸來四字疊平勿誤)
又一體(一百五字)吳文英
春乍霽清漣画舫融洩螺雲萬點暗凝秋黛蛾照水謾
將西子比西湖溪邊人更多麗步危徑攀豔蕊掬霞
到手紅碎青蛇細折小迴廊去天半咫画欄入暮起東
風棋聲吹下人世海棠藉雨半繡地殘寒褪初卸羅
綺除酒消春何計向沙頭更續斜陽一醉雙玉杯和流
光洗
(向沙頭句比前詞多一字美成千里皆用此體照半亦如前詞用去聲其餘乍畫舫萬黛謾更步徑豔細)
(去畫暮下藉半繡卸向更諸去聲俱與周方張無異圖譜亂註謬矣又謂步危徑二句是六字句攀字光)
(字可仄俱背謬之甚且以前二段合而為一尤未體察也按稼軒西江水一首俱與前長安道一調同)
(只後結用此篇體但于醉字不叶韻步危徑六字用會君難别君易平仄稍異因註明不另錄又玉田一)
(首于畫闌上多一字此段宜同首段不應多一字故本譜不收一百六字體其原刻題作西河圖譜另收)
(西湖一調誤且螺雲下十一字本上七下四玉田云閙紅深處小秦筝斷橋夜飲是也圖譜分作上四下)
(七青蛇下十一字亦上七下四與前段同美成云空餘舊跡鬱蒼蒼霧沉半壘是也圖譜亦分作上四下)
(七真顛倒錯亂可嘆也後結云且脱巾露髮飄然乘興一葉愁香天風冷興字乃叶韻正與吳詞醉字同)
(尾句乃七字也以飄然乘興一葉為一句以尾為五字尤誤按此篇汲古刻于細折分斷咫作尺向作)
(高俱誤今改正)
百宜嬌(一百四字)吕渭老
隙月垂篦亂蛩催織秋晚嫩涼房戸燕拂簾旌鼠窺窗
網寂寂飛螢來去金鋪鎮掩謾記得花時南浦約重陽
萸糝菊英小樓遙夜歌舞銀燭暗佳期細數簾幕漸
西風午窗秋雨葉底翻紅水面皺碧燈火裁縫砧杵登
高望極正霧鎖官槐歸路定須將寶馬鈿車訪吹簫侣
(燕拂至菊英與後葉底至鈿車同此按眉嫵亦作百宜嬌實與此調全異不可混也調微似氐州第)
(一)
夢横塘(一百五字)劉一止
浪痕經雨鬢影吹寒晚來無限蕭瑟野色分橋剪不斷
前溪風物船繫朱藤路迷烟寺遠鷗浮沒聽疎鐘斷鼓
似近還遙驚心事傷羇客新醅旋壓鵝黃&KR0008;清愁在
眼酒病縈骨繡閣嬌慵争解說短封傳憶念誰伴塗妝
綰䯻嚼蕊吹花弄秋色恨對南雲此時淒斷有何人知
得
(平仄宜悉依之病字不可從譜作平)
尉遲杯(一百五字)吳文英
垂楊逕洞鑰啟時遣流鶯迎涓涓暗谷流紅應有緗桃
千頃臨池笑靨春色滿桐華弄粧影記年時試酒湖隂
褪花曾采新杏蛛窗繡網玄經纔石研開奩雨潤雲
凝小小蓬萊香一掬愁不到朱嬌翠靚清樽伴人間永
日斷琴和棋聲竹露冷笑從前醉卧紅塵不知仙在人
境
(臨池以下與後人間以下同此篇比片玉隋堤路一首平仄相合只時字作密窗字作念石字作隈耳其)
(餘旁註者則依詞綜所載元人尹公遠詞也六纔石研九字周云長偎傍疎林小檻歡聚上三下此是)
(一氣分豆不拘圖譜將此調改圖三十七字幾不似尉遲杯矣)
又一體(一百五字)無名氏
歲云暮嘆光隂冉冉能幾許江梅尚怯餘寒長安信音
猶阻東風無據凭欄久欲去還凝竚憶溪邊月夜徘徊
暗香疎影庭戸朝來凍解霜消南枝上香英數點微
露把酒看花無言有泪還是那時情緒花依舊晨粧何
處謾贏得花前愁千縷儘高樓画角頻吹任教紛紛飛
素
(此篇與樂章寵嘉麗一首平仄同但前結柳用自有憐才深意與此平仄不同然此句當如念奴嬌之結)
(此篇是也柳詞恐是憐才自有深意霜消二字柳用鴛被似叶韻者或云被字係衾字之訛原與此無異)
(也其與前調異處首一字用仄據字叶韻還字平把酒下四字兩句還是句止六字花依舊句叶韻此數)
(處不同另一體也教字柳用肻字自不宜用平聲)
又一體(一百六字)晁補之
去年時正愁絶過却紅杏飛沉吟杏子青時追悔負好
花枝今年又春到傍小闌日日數花期花有信人却無
憑故教芳意遲遲及至待得融怡未攀條拈蕊又嘆
春歸怎得春如天不老更教花與月相隨都將命&KR0838;與
酬花似峴山落日客猶迷儘歸路拍手攔街笑人沉醉
如泥
(用平韻句法與仄韻多同只更教句對上如七言偶句)
秋霽(一百五字)(即春霽)史達祖
江水蒼蒼望倦柳愁荷共感秋色廢閣先涼古簾空暮
雁程最嫌風力故園信息愛渠入眼南山碧念上國誰
是鱠鱸江漢未歸客還又歲晚瘦骨臨風夜聞秋聲
吹動岑寂露蛩悲清燈冷屋翻書愁上髩毛白年少俊
遊渾斷得但可憐處無奈冉冉魂驚採香南浦剪梅烟
驛
(此與草堂舊載胡浩然詞平仄如一而夢窗作亦同甚矣古人守律之嚴也西麓一首國字失叶乃係誤)
(刻此公精密絶倫必不誤也又字亦誤作思乃是念字之訛草窗一首于倦柳愁荷作芳園載酒恐是載)
(酒芳園悞倒嫌字作舊字仄聲或不拘故園句宜仄平去仄草窗故字作年誤又字作蛩聞字作眼可字)
(作遊亦俱誤或係傳訛或係敗筆皆不可從作者但守胡史吳足矣按草堂收胡詞以此為春霽又收)
(秋霽一調與此一字無殊甚為無謂且題下註陳後主作怪甚陳後主于數百年前先為此調而字句多)
(學浩然豈非竒事今查史陳周俱作秋霽故題名從之譜圖以首句為七字念上國連誰是為一句俱竒)
(至調中平仄除旁註外一字不可移譜註乃無一字不可移尤竒之竒也)
曲玉管(一百五字)柳永
隴首雲飛江邊日晚烟波滿目凭欄久一望關河蕭索
千里清秋忍凝眸杳杳神京盈盈仙子别來錦字終難
偶斷雁無憑苒苒飛下汀洲思悠悠暗想當初有多
少幽歡佳會豈知聚散難期翻成雨恨雲愁阻追遊悔
登山臨水惹起平生心事一場銷黯永日無言却下層
樓
(此調亦平仄通叶者思悠悠三字疑是後疊起句因無他作可証依舊錄之)
泛清波摘遍(一百五字)晏幾道
催花雨小著柳風柔都是去年時候好露紅烟綠儘有
狂情鬭春早長安道秋千影裏絲管聲中誰放豔陽輕
過了倦客登臨暗惜光隂恨多少楚天渺歸思正如
亂雲短夢未成芳草空把吳霜髩華自悲清曉帝城杳
雙鳳舊約漸虚孤鴻後期難到且趁朝花夜月翠樽頻
倒
(此詞丰神婉約律度整齊作者何寥寥耶而各譜中失收更不可解愚按此調當是四段合成催花至)
(春早為一段秋千至多少為二段而長安道三字乃換頭語也只露紅句與倦客句平仄異耳楚天渺至)
(清曉為三段帝城杳至末為四段此則字數俱齊者華字照後月字宜仄恐是影字之訛抑或後月字是)
(作平皆未可知然此等不歇拍處原不拘也如前露紅倦客二句唱字皆平平帶過其勢趨向下句于鬭)
(字恨字兩去聲着力縱激而以早字少字兩上聲收之空把且趁二句亦然故後二段煞句亦皆用上聲)
(而自字翠字先用去聲也管見如此知天下人莫不以為迂且怪矣前結句詞滙作暗惜花光飲恨多)
(少甚無義理原疑其誤及查汲古刻小山詞又作暗惜花光隂恨多少花光飲與花光隂皆不通因恍然)
(悟後結又用花月則此花字乃誤多而詞滙又因隂字訛作飲字耳)
詞律卷十八
