詞律卷十九
宜興萬樹撰
角招(一百六字)趙以夫
曉寒薄苔枝上剪成萬點冰萼暗香無處着立馬斷魂
晴雪籬落溪略彴恨寄驛音書遼邈夢繞楊州東閣風
流舊日何郎想依然林壑離索引杯自酌相看冷淡
一笑人如削水雲寒漠漠底處羣仙飛來霜鶴芳姿綽
約正月滿瑤臺珠箔徙倚闌干寂寞盡分付許多愁城頭角
(暗香至東閣與後水雲至寂寞相合則溪略彴句與芳姿綽約正同尚應有一字况略彴是小橋止加一)
(溪字恐無此文情耳疎按趙作角招徵招二詞乃詠梅雪正如白石暗香影之意招字雖相同而徵招)
(巳有小令類附故不便並列字圖譜全未玩味不知薄字是起韻却將首句作六而以萼字為起韻是)
(使此調失却一韻矣又不知邈字音莫本是叶韻正與後箔字同因不註叶是使此調失二韻矣又不知)
(徙倚句六字寞字本是叶韻正與前閣字同因讀作七字連下盡字為一句是使此調失三韻矣趙虛齋)
(何不幸哉雖然虚齋往矣其不幸俱在後之信譜者矣)
解連環(一百六字)(又名望梅)蔣捷
妒花風惡吹青隂漲却亂紅池閣駐媚景别有仙葩遍
瓊甃小臺翠油疎箔舊日天香記曾遶玉奴絃索自長
安路遠膩紫肥黃但譜東洛天津霽虹似昨聽鵑聲
度月春又寥寞散豔魄飛入江南轉湖渺山茫夢境難
托萬疊花愁正困倚鈎闌斜角待攜尊醉歌醉舞勸花
自落
(吹青隂至絃索與後聽鵑聲至斜角同詞按片玉于散豔魄句止作六字方千里楊補之和亦同但此)
(句正對前段駐媚景句宜用七字此調作者頗衆皆用七字自當從其大同者故本譜不收一百五字非)
(失考漏列也且多此一字填詞較便學者但作七字無誤沈刻周詞加慢字是也小譜又境等字周方姜)
(張翥等俱用仄聲竹屋逃禪多用平聲似應用仄為有調後結兩醉字勸字自字俱用去聲是定格即高)
(楊亦守之矣譜乃無一字不註可平可仄安在其為解連環也按前結一五兩四各家皆同補之本和)
(美成者美成云想移根換葉還是舊時手植紅藥補之則云自無心彊陪醉笑負他滿庭花藥應于笑字)
(分句或一氣貫下可以不拘然陪字平聲終覺不順學者自有周方及他家典型在也又按舊草堂載)
(柳詞望梅一調查與解連環全同當時亦誤兩收猶慶春澤之與高陽臺也今錄于左覽者對勘當知之)
(小望梅一百六字幕慘勁風朝冽信早柳偏永陽和寒時節正同雲梅占)
(向日處凌晨數枝先發時有香來望明豔遥知非雪展礲金嫩蕊弄粉素英旖旎清徹仙姿更誰並列)
(有幽光照水疎影籠月且大家留倚闌干鬭綠醑飛看錦箋吟閱桃李春花料比此芬芳俱别見和羹大)
(用莫把翠條慢折同豈非與解連環一調後結雖于句字平仄音響俱)
(大用斷句然一氣不拘正如補之前尾用負他句六字也想此調或可兩名或耆卿用前調作梅花詞題)
(曰望梅因誤襲為調名故本譜不復叧收望梅調讀按向來嘯餘圖譜等書于鬭綠醑九字俱將看字)
(作去聲故以鬭綠醑三字為豆而下作六字句且因看字差認并上飛字亦註可仄謂飛看六字可作仄)
(仄平平仄仄訛錯相沿莫知訂正余謂看字平聲此九字上五下四蓋在梅花之下必宜詩酒故用綠醑)
(錦箋飛字屬酒吟字屬詩看與閱則屬花言飛觴以看花吟句以閱花也若作六字句則看閱二字複矣)
(此兩句自相為對而以鬭字領起正應上大家二字也且此調後段比前只換頭尾中皆相合前凌晨二)
(字平則此飛看二字亦必平矣同人猶未深信余因檢放翁集望梅詞出示之則此九字云奈回盡鵬程)
(鎩殘鸞翮正用儷語鵬程二字豈可連下句于是此調始明而知向來徇譜之謬)
飛雪滿羣山(一百六字)(羣或作堆)張榘
愛日烘晴梅梢春動曉窗客夢方還江天萬里高低烟
樹四望猶擁螺鬟是誰邀滕六釀薄暮同雲沍寒却元
來是鈴閣露薰俄忽老青山都盡道年來須更好無
緣農事雨澀風懢鵝池夜半銜梅飛渡看樽爼折衝間
儘青油談笑瓊花露杯深量寬功名做了雲臺寫作圖
画看
(江天至沍寒與後鵝池至量寬同看樽爼句三字一豆與前四望句稍異然觀後蔡詞自宜從前段為是)
(圖畫汲古誤刻畫圖題名本集作飛雪滿堆山然查友古詞堆作羣調本相同而羣字較堆字為妥)
又一體(一百七字尋舊約又名扁舟)蔡伸
冰結金壺寒生羅幕夜闌雪月侵門翠筠敲竹疎梅弄
影數聲雁過南雲酒醒欹粲枕愴猶有殘粧泪痕繡衾
孤擁餘香未減猶是那時薰長記得扁舟尋舊約聽
小窗風雨燈火昏昏錦裀纔展瓊籖報曙寶釵又是輕
分黯然攜手處倚朱箔愁凝黛顰夢回雲散山遙水遠
空斷魂
(餘香句與前詞鈴閣句平仄異然前詞薰字或作黛字則仍是仄聲或閣字作平用也蔡别作此句用塵)
(生繡衾是依此詞為妥聽小窗句比前詞多一字此篇全整可從前詞是誰邀儘青油二句以是字儘字)
(領句故滕談二字用平此如五言詩句粲手二字用仄此可不拘又按蔡别作是猗字起韻後用時衣)
(等叶而于殘粧泪痕作渾如夢裏是知裏字乃以上聲叶平者又一平仄通用之調也殘粧句愁凝句俱)
(用平平仄平末三字必用平仄平不可誤此則圖譜俱不誤改可愛)
望海潮(一百七字)秦觀
梅英疎淡冰澌溶洩東風暗換年華金谷俊遊銅駝巷
陌新晴細履平沙長記誤隨車正絮翻蝶舞芳思交加
柳下桃蹊亂分春色到人家西園夜飲鳴笳有華燈
礙月飛蓋妨花蘭苑未空行人漸老重來事事堪嗟烟
暝酒旗斜但倚樓極目時見棲鴉無奈歸心暗隨流水
到天涯
(金谷以下與後蘭苑以下同俊字未字用去聲是定格歌至此要振得起用不得平聲觀自來宋金元名)
(詞無不用去惟有石孝友一首用搖生二字乃是敗筆其别作一首即用命薦二字矣奈何譜圖註可平)
(耶其餘平仄除旁註外亦不可亂用逃禪集首句菊暗荷枯用仄仄平平恐是荷枯菊暗之誤無此體也)
又一體(一百七字)秦觀
秦峰蒼翠耶溪瀟灑千巖萬壑争流鴛瓦雉城譙門画
戟蓬萊燕閣三休天際識歸舟汎五湖烟月西子同遊
茂草荒臺苧蘿村冷起閒愁何人覽古凝眸悵朱顔
易失翠被難留梅市舊書蘭亭古墨依稀風韻生秋狂
客鑑湖頭有百年臺沼終日彝猶最好金龜換酒相與
醉滄洲
(後段結語二句前詞上四下七前後相同此篇用上六下五與前段各異按柳詞東南形勝一首于汎)
(五湖句作怒濤卷霜雪有百年句作乘醉聽簫鼓句法不同可以通用然聽字應讀平聲而怒濤句濤平)
(卷仄終覺不順恐原是卷怒濤霜雪而傳訛也作者俱照秦則無失矣柳後結本云異日圖將好景歸去)
(鳳池誇與秦詞如一嘯餘落却歸去二字大謬蓋此詞因孫何知杭州柳不得見作此嘱妓楚楚因宴會)
(歌之孫即迎柳預座故云異日須畫西湖之景歸去汴京之鳳池而誇之也若刪歸去二字則鳳池在何)
(處乎乃圖譜沿襲收作一百五字調試問自宋以來有一百五字之望海潮否此調作者如林隨意可取)
(一篇為式而偏取此脱誤者作譜以誤後人何歟翠此調二十二句其第一字除汎茂帳有四字必仄)
(最二字不拘其餘俱要平字起勿為譜所誤)
望湘人(一百七字)賀鑄
厭鶯聲到枕花氣動簾醉魂愁夢相半被惜餘熏帶驚
剩眼幾許傷春春晚泪竹痕鮮佩蘭香老湘天濃暖記
小江風月佳時屢約非烟游伴須信鸞絃易斷奈雲
和再鼓曲終人遠認羅襪無蹤舊處弄波清淺青翰棹
艤白蘋洲畔儘目臨高飛觀不解寄一字相思幸有歸
來雙燕
(青翰下譜作八字句誤其他用平仄處皆古人配定成腔故抑揚協律譜註厭字可平從頭差起凢所為)
(抑揚者皆要改作落腔悲夫)
夜飛鵲(一百七字)(或加慢字)周邦彦
河橋送人處良夜何其斜月遠墮餘輝銅盤燭泪已流
盡霏霏涼露沾衣相將散離會處探風前津鼓樹杪參
旗花驄會意縱揚鞭亦自行遲迢逓路廻清野人語
漸無聞空帶愁歸何意重經前地遺鈿不見斜徑都迷
兔葵燕麥向斜陽影與人齊但徘徊班草欷歔酹酒極
望天西
(相將句夢窗作西風驟驚散蒲江作牽衣揾彈泪俱五字恐此篇處字係誤多者然自來相傳如此故不)
(敢收一百六字體而作者用五字亦可送人處宜仄平仄夢窗作印遙漢蒲江作破清曉譜註可平仄仄)
(而河字并註可仄誤兔葵句夢窗作輕冰潤玉汲古刻落玉字斜月句似應于遠字分豆夢窗清雪泠沁)
(花薰蒲江花下恁月明知亦然已字譜註可作平誤夢窗云天街曾醉美人畔蒲江云餘光是處散離思)
(可見相將散註可用仄仄平亦誤)
無愁可解(一百七字)蘇軾
光景百年看便一世生來不識愁味問愁何處來更開
解箇甚底萬事從來風過耳何用不著心裏你喚做展
却眉便是達者也則恐未此理本不通言何曾道歡
遊勝如名利道則渾是錯不道如何即是這裏元無我
與你甚喚做物情之外若須待醉了方開解時問無酒
怎生醉
(此坡公自度曲無他作可對圖譜誤于眉字下添一頭字問愁三句與後道則三句彷彿相同或曰問愁)
(下前後相同蓋何用句誤落一字便字下多是字則字下多恐字則字作平是與後同也若須句多須了)
(二字方開句多開字是與前同也此因用俗語後人誤加餘字耳此說亦通)
折紅梅(一百七字)杜安世
喜輕澌初綻微和漸入郊原時節春消息夜來陡覺紅
梅數枝争發玉溪珍館不似箇尋常標格化工别與一
種風情似勻點胭脂染成香雪重吟細閱比繁杏夭
桃品流終别可惜彩雲易散冷落謝池風月憑誰向說
三弄處龍吟休咽大家留取時倚闌干聞有花堪折勸
君須折
(玉溪下與後憑誰下同但館字不叶說字則叶有花句平仄亦異此調惟壽域有此詞其平仄不可如圖)
(譜亂填息字不是韻非叶也按此詞全採屯田望梅字句)
一萼紅(一百八字)周密
步深幽正雲黃天淡雪意未全休鑑曲寒沙茂林烟草
俛仰今古悠悠歲華晚飄零漸遠誰念我同載五湖舟
磴古松斜厓隂苔老一片清愁回首天涯歸夢幾魂
飛西浦泪灑東州故國山川故園心眼還似王粲登樓
最負他秦鬟妝鏡好江山何事此時遊為喚狂吟老監
共賦銷憂
(鑑曲至湖舟與後故國至時遊同圖譜收尹磵民一首于何事此時遊作更忍凝眸落去一字此句正與)
(同載五湖舟相對豈可聽其缺落而收作一百七字調乎詞綜載李彭老亦誤落一字又尹詞起句玉搔)
(頭二字正是起韻圖註起句八字直至第十三字方起韻誤人不少按白石于為喚句作待得歸鞭到)
(時時字平聲不拘詞綜載劉天廸云夢破梅花角聲聲字平聲正用此體)
薄倖(一百八字)吕渭老
青樓春晚晝寂寂梳勻又懶乍聽得鴉啼營弄惹起新
愁無限記年時偷擲春心花間隔霧遙相見便角枕題
詩寶釵貰酒共醉青苔深院怎忘得廻廊下携手處
花明月滿如今但暮雨蜂愁蝶恨小窗閒對芭蕉展却
誰拘管儘無言閒品&KR0793;箏泪滿參差雁腰肢漸小心與
楊花共遠
(平仄照各家考定勿亂為佳如今但暮雨句方回用幾回憑雙燕克齋用閒愁消萬縷樵隠用奈當時消)
(息南澗用任雞鳴起舞句法平仄各異不拘儘無言下十二字一氣如此詞及克齋倚屏山挑盡琴心誰)
(識相思怨則當于第三字豆第七字句若方回云正春濃酒困人間晝永無聊賴樵隠云怕嬌雲細雨東)
(方驀地輕吹散南澗云趁酴醿香煖持杯且醉瑤臺路則當于五字分句平仄不殊總不拘也按方回)
(詞後起云自過了燒燈後一本落後字詞綜亦依之查各家俱六字賀前結云向睡鴨爐邊翔鴛屏裏羞)
(把香羅偷解而一本誤作待翡翠屏開芙蓉帳掩羞把香羅暗解比睡鴨三句雅俗相去遠甚沈氏云皆)
(通非知音者也乍聽得二句賀云便認得琴心先許與綰合歡雙帶上七下六譜註上五下八誤觀各家)
(可知圖譜改上七下六是矣而先許二字仍舊註可作仄平通篇平仄亦皆依舊然則何以另譜為哉却)
(誰拘管賀云約何時再正是叶韻各家皆同而譜連下五字作九字句大謬蓋意于時字分豆而下作再)
(正春濃酒困也故于再字作可平再既作平不得不于何字作可仄竒絶奇絶吾不知再正二字相連如)
(何解法耳漸小用去上妙觀賀用睡起克齋用瘦損樵隠用病也南澗用記取無不相符共遠二字亦然)
奪錦標(一百八字)張埜
涼月横舟銀潢浸練萬里秋容如拭冉冉鸞驂鶴馭橋
倚高寒鵲飛空碧問歡情幾許早收拾新愁重織恨人
間會少離多萬古千秋今夕誰念文園病客夜色沉
沉獨抱一天岑寂忍記穿針亭榭金鴨香寒玉徽塵積
凭新涼半枕又依稀行雲消息聽窗前泪雨浪浪夢裏
簷聲猶滴
(萬里下與後段獨抱下同)
一寸金(一百八字)周邦彦
州夾蒼崖下枕江山是城郭望海霞接日紅翻水面晴
風吹草青搖山脚波煖鳬鷖作沙痕退夜潮正落疎林
外一點炊烟渡口參差正寥廓自嘆勞生經年何事
京華信漂泊念渚蒲汀柳空歸閒夢風輪雨檝終辜前
約情景牽心眼流連處利名易薄廻頭謝冶葉倡條便
入漁釣樂
(望海霞至炊烟與後念渚蒲至倡條同波煖句對後情景句而作字叶眼字不叶初恐其誤考夢窗二首)
(一則前叶後不叶一則前後俱叶想不拘自首至尾所用下是望面退夜正外渡正事信念夢處利易謝)
(便釣等去聲字妙絶此皆跌宕處要緊必如此然後起調周郎之樹幟詞壇有以哉夢窗之心如鏤塵剔)
(髮者故亦用看瘦正地透尚暗記繡挂事愛嘆思重袖下醉露等字又一首亦同嗚呼詞豈可草草如圖)
(註哉若如註以正寥作平仄真笑話矣結句入字吳用情字可知入字以入作平也譜不圖入字作平翻)
(圖釣字作平相去幾許字吳詞第六句玉龍横笛與通篇不叶此乃竹訛笛字非不叶韻也)
擊梧桐(一百八字)柳永
香厭深深姿姿媚媚雅格奇容天與自識來來便好看
伊會得妖嬈心素臨岐再約同歡定是都把平生相許
又恐恩情易破難成未免千般思慮近日書來寒暄
而已苦没忉忉言語便認得聽人教當擬把前言輕負
見說蘭臺宋玉多才多藝善詞賦試與問朝朝暮暮行
雲何處去
(前後起三句同其下多不可定或曰自識來句七字原與後便認得七字同其第二來字必係誤多者後)
(段教當二字是當時人口氣本是聽人教帶一當字猶金元人曲用問當耳或曰自識來三字對後便認)
(得來便好三字對後聽人教看伊下兩四字句後段當字下又落一時字也亦是八字同前總之此詞字)
(有訛錯舊刻不足為據也)
又一體(一百十字)李珏
楓葉濃於染秋正老江上征衫寒淺又是秦鴻過霽烟
外寫出離愁幾點年來歲去朝生暮落人似吳潮展轉
怕聽陽關曲奈短笛喚起天涯情遠雙屐行春扁舟
嘯晚憶着鷗湖鶯苑小小梅花屋雪月夜記把山扉牢
掩惆悵明朝何處故人相望但碧雲半斂定蘇堤重來
時候芳草如剪
(與前調㢠異江上至幾點與後憶着至牢掩同而年來二句與惆悵二句平仄相反相望句比人似句多)
(一字或云前則年來四字誤倒後則何處故人誤倒但字誤多前後本是相合然此調止有此詞無可考)
(証或又謂惆悵句六字故人句四字但碧雲句五字原與前段不侔此說頗妥可從)
大聖樂(一百八字)周密
嬌綠迷雲倦紅顰曉嫩晴芳樹漸午隂簾影移香燕語
夢回千點碧桃吹雨冷落錦衾人歸後記前度蘭橈停
翠浦凭欄久謾凝竚鳳翹慵聽金縷留春問誰最苦
奈花自無言鶯自語對画樓殘照東風吹遠天涯何許
怕折露條愁輕别更烟暝長亭啼杜宇垂楊晚但羅袖
晴沾飛絮
(此調古詞惟此無可覈証但取康蔣用平韻者相對亦可彷彿得之蓋韻雖殊而字則合也但後段怕折)
(二句康蔣竟與前投全别與此篇異愚謂此篇前後本是相對只因向來相傳于冷落句誤缺一字耳今)
(據詞滙作冷落錦人歸後人豈可稱錦其誤不必言詞綜作冷落錦衾歸後衾豈可言歸是亦有誤愚因)
(合而斷之乃是冷落錦衾人歸後七字恰與怕折露條愁輕别七字相對而平仄亦符合矣至更烟暝句)
(之與記前度句則原無異也故敢竟加人字于衾字之下而列為一百八字云)
又一體(一百十字)蔣捷
笙月涼邊翠翹雙舞壽仙曲破更聽得艷拍流星慢唱
壽詞初子羣唱蓮歌主翁樓中披鶴氅展一笑微微紅
透渦襟懷好縱炎官駐繖長是春和千年鼻祖事業
記曾趁雷聲飛快梭但也曾三徑撫松採菊隨分吟哦
富貴雲浮榮華風過淡處還他滋味多休辭飲有碧荷
貯酒深似金荷
(破字以去聲起韻歌字換平以下俱叶平韻又是一平仄通用之調也向讀草堂舊載伯可詞第三句云)
(曉來初過而下即用多波等叶圖譜皆以過為平音是書素善亂註可平可仄者而此字則以為平蓋不)
(意此調之反可以平仄通用也得竹山此篇甚釋前疑若過字可作平破字豈亦可作平乎通音俱與康)
(無異信乎另有此體矣主翁句康云淺斟瓊巵浮綠蟻斟字平正與此篇翁字合譜以為拗而改曰可仄)
(怪甚紅字飛字滋字用平正是調中肻綮康亦用生字邀字時字譜俱改可仄何也更可笑者襟懷好三)
(句康作輕紈舉動團圓素月仙桂娑婆正與後結三句一樣譜註截動字連上輕紈舉動成何語真不顧)
(人笑殺將此篇亦可讀襟懷好縱耶康後結云休眉鎻問朱顔去了還更來麽亦可讀休眉鎻問耶吾不)
(知自有此譜以來詞家之依譜而作大聖樂者誤了幾位矣悲哉更有謂此調即沁園春者傖父也)
杜韋娘(一百九字)杜安世
暮春天氣鶯老燕子忙如織間嫩葉題詩哨梅小乍遍
水新萍圓碧初牡丹謝了秋千搭起垂楊暗鎻深深陌
暖風輕盡日閒把榆錢亂擲恨寂寂芳容衰減頓欹
玳枕困無力為少年狂蕩恩情薄尚未有歸來消息想
當初鳳侣鴛儔喚作平生更不輕離拆倚朱扉泪眼滴
損紅綃數尺
(惟安世有此詞他無可証字愚謂老字當是兒字蓋此句七字對後頓欹句七也頓字恐是頻字間嫩)
(葉句八字對後為少年句八字但間嫩葉句字有訛錯當以後段為正哨字無理恐是間題詩嫩葉青梅)
(小耳乍遍水七字對後尚未有七字初牡丹下十六字對後想當初下十六字但前段應作五字一句四)
(字一句七字一句後則上句該在鴛儔住喚作二字連上連下俱不妥必有誤字雖十六字平仄與前無)
(異語氣貫下分豆或可不拘然喚作二字于理不順作者但照前段初牡丹以下填之可耳暖風輕以下)
(與後倚朱扉以下同)
過秦樓(一百九字)李甲
賣酒壚邊尋芳原上亂紅飛絮悠悠已蝶稀鶯散便擬
把長䋲繫日無由謾道草忘憂也徒將酒解閒愁正江
南春盡行人千里蘋滿汀洲有翠紅徑裏盈盈侣簇
芳茵褉飲時笑時謳當暖風遲景任相將永日爛漫狂
遊誰信盛狂中有離情忽到心頭向尊前擬問雙燕來
時曾過秦樓
(按此調因又名惜餘春慢又名蘇武慢又名選冠子故紛紜最甚難以訂正今將此篇列于前幅因用平)
(韻與後詞各異而詞尾有過秦樓三字恐此調之名因此而起故以首列也餘說詳見後篇)
又一體(一百十一字)周邦彦
水浴清蟾葉喧涼吹巷陌雨聲初斷閒依露井笑撲流
螢惹破画羅輕扇人静夜久凭闌愁不歸眠立殘更箭
嘆年華一瞬人今千里夢沉書遠空見說髩怯瓊梳
容銷金鏡漸嬾趁時勻染梅風地溽虹雨苔滋一架舞
紅都變誰信無聊為伊才減江淹情傷荀倩但明河影
下還看疎星幾點
(後起比前段多三字後結比前段少二字百按此詞舊草堂收之題曰過秦樓而以魯逸仲一十三字)
(者另載題曰惜餘春慢但魯詞比此只後結多二字其餘無字不同豈如此長調但因二字而另為一調)
(乎故沈天羽辯之兩詞俱刻作惜餘春慢此言是已然論之猶未詳也今考方千里和周詞末句一本作)
(濃似飛紅萬點則與此篇相同一本作濃于空裏亂紅千點則為一百十三字與魯詞同矣是知千里雖)
(和周詞亦即可名曰惜餘春而過秦樓與惜餘春為一調無疑矣且此詞又名蘇武慢于人静下十四字)
(句法與此不同而各處俱註即過秦樓未必確然若謂即過秦樓則友古之蘇武慢一百十一字與周詞)
(同放翁孏窟之蘇武慢一百十三字與魯詞同至如虞邵菴之蘇武慢一首一百十一字一首一百十三)
(字是蘇武慢可多二字可少二字正與過秦樓惜餘春相合更無疑矣又蘇武慢亦名選冠子而楊補之)
(張景修之選冠子皆一百十三字與惜餘春字數正同乃比後所載吕渭老之選冠子竟多至六字是可)
(知此調字本多寡不同不可以一百十一字者必屬之過秦樓一百十三字者必屬之惜餘春也或曰草)
(堂舊本分兩調必有所據子何得後起而紛更之余曰天下事之訛錯者雖古人定論亦須駁正不然何)
(貴于讀書尚論乎如君言則春霽秋霽二調一字無異草堂列作二體而並存之今亦將因其古本而阿)
(諛遵奉之耶又如慶春澤之即高陽臺解連環之即望梅其不能辨者亦多矣錫鬯謂草堂選詞可謂無)
(目者也選詞尚無目論調又豈能有目哉嘯餘譜照草堂分收兩調圖譜改之不收蘇武慢而以一百十)
(一字者為惜餘春以一百十三字者為惜餘春慢更為奇創未知何據矣今總斷之曰李甲詞當名過秦)
(樓以其止有一百九字而平聲㢠異且有此三字在末也周魯等詞當名曰惜餘春慢吕詞止一百七字)
(當名曰蘇武慢蔡同于周陸同于魯則各附之至選冠子之名則竟以别號置之庶幾歸于畫一耳然合)
(而言之大約原總一調故類集于此)
惜餘春慢(一百十三字)(或無慢字)魯逸仲
弄月餘花團風輕絮露溼池塘春草鶯鶯戀友燕燕將
雛惆悵睡殘清曉還是初相見時携手旗亭酒香梅小
向登臨長是傷春滋味泪彈多少因甚却輕許風流
終非長久又說分飛煩惱羅衣瘦損繡被香泪那更亂
紅如掃門外無窮路岐天若有情和天須老念高唐歸
夢淒涼何處水流雲遶
(尾句與千里之濃于空裏亂紅千點同又按念高唐以下譜作上七下六兩句雖亦可讀但應照前結一)
(五兩四為是)
蘇武慢(一百七字)吕渭老
雨溼花房風斜燕子池閣晝長春晚檀盤戰象寶局鋪
棋籌畫未分還嬾誰念少年齒怯梅酸病疎霞盞正青
錢遮路綠絲明水倦尋歌扇空記得小閣題名紅牋
青製燈火夜深裁剪明眸似水妙語如絃不覺曉霜鷄
喚聞道近來箏譜慵看金鋪長掩瘦一枝梅影回首江
南路遠
(誰念少年聞道近來平仄仄平不可誤觀其别作與此篇無一字不合森然可法也齒怯至霞盞八字比)
(他家少二字箏譜下亦然後結與周詞同)
又一體(一百十一字)蔡伸
雁落平沙烟籠寒水古壘鳴笳聲斷青山隠隠敗葉蕭
蕭天際暝鴉零亂樓上黃昏片帆千里歸程年華將晚
望碧雲空慕佳人何處夢魂俱遠憶舊遊邃館朱扉
小園香徑尚想桃花人面書盈錦軸恨滿金徽難寫寸
心幽怨兩地離愁一樽芳酒淒涼危欄倚遍儘遲留憑
仗西風吹乾泪眼
(此蘇武慢之一百十字與過秦樓字數相同者樓上至將晩十四字與周詞異後段兩地下十四字亦然)
(尾句周用上五下六此用上七下四而風字用平亦稍異卲庵亦同此體)
又一體(一百十三字)陸游
澹靄空濛輕隂清潤綺陌細塵初静平橋繫馬畫閣移
舟湖水倒空如鏡掠岸飛花傍簷新燕都是學人無定
嘆連年戎帳經春邊壘暗凋顔鬢空記憶杜曲池臺
新豐歌管怎得故人音信羇懷易感老伴無多談麈久
閒犀柄惟有翛然筆牀茶竈自適筍輿烟艇待綠荷遮
岸紅蕖浮水更乘幽興
(此蘇武慢之一百十三字與惜餘春字相同者掠岸下與惟有下各十四字蔡用四六四此又用四四六)
(想不拘亦足見此調之變體甚多耳尾與前段同與惜餘春兩結正相合也)
八寶粧(一百十字)李甲
門掩黃昏画堂人寂暮雨乍收殘暑簾捲疎星庭戸悄
隠隠嚴城鐘鼓空階烟暝半開斜月朦朧銀河澄淡風
凄楚還是鳳樓人遠桃源無路惆悵夜久星繁碧雲
望斷玉簫聲在何處念誰伴茜裙翠袖共携手瑤臺歸
去對修竹森森院宇曲屏香煖凝沉炷問對酒當歌情
懷記得劉郎否
(陳君衡有八寶粧一首九十九字者與新雁過粧樓全同已入新雁本調下註明矣此則真八寶粧也)
疎影(一百十字)(又名綠意)姜䕫
苔枝綴玉有翠禽小小枝上同宿客裏相逢籬角黃昏
無言自倚修竹昭君不慣吳沙遠但暗憶江南江北想
佩環月夜歸來化作此花幽獨猶記深宫舊事那人
正睡裏飛近蛾綠莫似春風不管盈盈早與安排金屋
還教一片隨波去又却怨玉龍哀曲等恁時重覓幽香
已入小窗横幅
(余前于暗香錄夢窗所作此調夢窗亦有因有殘缺故仍載白石原篇枝上同宿以下與後飛近蛾綠以)
(下俱同但無言自倚四字與早與安排四字異觀夢窗此句後用香滿玉樓瓊闕而前亦用凌曉東風吹)
(裂則知無言自倚四字亦不妨與早與安排相同故敢于字旁註之此雖白石自製腔然夢窗與白石交)
(最深自當知其律吕也又查玉田于翠禽小小作滿地碎隂平仄亦異玉田詞亦金科玉律者則此句亦)
(必可用仄仄仄平故亦于旁註之其餘平仄皆于本詞前後相同處為註耳他如夢窗于翠字作横上字)
(作花但字作全正字作漪玉田于客字作枝化字作應平聲已字作空而客字莫字不慣不字一字俱或)
(作平不拘但未敢註北字自孫光憲已與促字同叶宋人用于屋沃韻内者尤多非白石之誤也此調)
(本姜詞為祖圖譜收鄧剡詞其平仄與姜相合乃以前結想佩環二句分作三句一五字兩四字而後則)
(仍作上七下六可謂亂點兵矣至嘯餘不收暗香而收疎影又將疎字誤認棘字所載即鄧剡詞豈不更)
(昏謬乎不按白石為石湖製暗香疎影二曲自後作者寥寥知何人改作紅情綠意今人見紅情綠意)
(之名新巧可喜遂從而填之竟莫能察其即是暗香疎影矣毛氏解題謂紅情起于柳耆卿蓋未細考朱)
(錫鬯紅豆詞固絶妙而只就紅情填之亦不及辨其為暗香也綠意見于樂府雅詞無名氏詠荷者人亦)
(莫知其是疎影可見詞調紛紜錯亂不可勝考余雖深思詳勘大費心力而其間訛錯正恐多端惟冀大)
(雅君子憫其勞而諒其公遇有乖謬處為條舉而教正之幸甚幸甚不然人將謂此狂夫于各家舊譜妄)
(肆譏彈而已所編述動成罅漏則其罪有不可勝數者矣今恐人不見信姑錄綠意一闋于右以便稽覽)
(碧綠意一百十字遠浦亭亭清絶猶有無名氏展秋圓自潔向淺洲遺簪不)
(心能卷幾多炎熱鴛鴦密語同傾蓋且莫與浣紗人說囗怨歌忽斷花風碎却翠雲千疊回首當年漢)
(舞怕飛去謾縐留仙裙褶戀戀青衫猶染枯香還笑髩絲飄雪盤心清露如鉛水又一夜西風聽折喜淨)
(看匹練秋光倒瀉半湖明月上落去一字耳以此兩疎影本一百十字此于怨歌)
(詞相對豈非同調乎而紅情之即暗香更不必言矣按此詞是詠荷葉原本作荷花誤又按彭元遜)
(有解珮環一詞亦即此調或因姜詞有想珮環三字因變此名今錄附後校對自明)
(江解珮環一百十字若零落無數遠道彭元遜娩流空不渡恨蘼蕪杜荒寒婉)
(年望望美人遲暮風烟雨雪隂晴晚更何須春風千樹盡孤城落落蕭蕭月夜江聲流去日晏山深聞)
(笛恐他年流落與子同賦事闊心違交淡媒勞蔓草沾衣多露汀洲窈窕餘酲寐囗遺珮浮沉澧浦有白)
(鷗淡月微波寄語逍遙容與字其實即疎影也蓋前此詞各刻亦于遺珮上落一)
(詞怨歌句與後段喜淨看同此詞遺珮句與前段更何須同俱不可作六字也至圖譜以有白鷗淡月為)
(一句微波寄語為一句遂與前段各異而文理亦不通矣)
八犯玉交枝(一百十字)仇遠
滄島雲連綠瀛秋入暮景却沉洲渚無浪無風天地白
聽得潮生人語擎空孤柱翠倚高閣憑虛中流蒼碧迷
烟霧惟見廣寒門外青無重數不知是水是山不知
是樹漫漫知是何處倩誰問凌波輕步謾凝睇乘鸞秦
女想庭曲霓裳正舞莫須長笛吹愁去怕喚起魚龍三
更噴作前山雨
(八犯想採八曲而集成此詞但不知所犯是何調耳聊據其韻脚臆註云極眼前調作者尚須細心勘)
(校恐有疎怱不合于古之處况孤調無可証據乎譜于此等詞從來只一篇者必不肯仍其舊務要彊出)
(已意謂可平可仄除是知音識律高出于古作詞之人之上而後可如此嗚呼其果高出于古人否耶)
高山流水(一百十字)吳文英
素絃一一起秋風寫柔情多在春葱徽外斷腸聲霜霄
暗落驚鴻低顰處剪綠裁紅仙郎伴新製還賡舊曲映
月簾櫳似名花並蒂日日醉春濃吳中空傳有西子
應不解換徵移宫蘭蕙滿襟懷唾碧總噴花茸後堂深
想費春工客愁重時聽蕉寒雨碎泪溼瓊鍾恁風流也
稱金屋貯嬌慵
(圖譜註此詞謂蘭蕙滿三字句襟懷唾碧四字句總噴花茸四字句客愁重三字叶韻恁風流三字句也)
(稱金屋貯嬌慵七字句愚謂非也蘭蕙以下與前段俱同蘭蕙滿襟懷五字對前徽外斷腸聲句總字必)
(係窗字之訛而又誤倒刻乃是碧窗唾噴花茸六字對前霜霄暗落驚鴻也否則碧字作平必無襟懷唾)
(碧之理後堂深句七字對前低顰處句客愁重重字去聲非平聲叶韻者此三字對前仙郎伴句時聽二)
(句十字對前新製二句恁風流也稱五字稱字去聲對前似名花並蒂句若稱字作平文義欠通矣金屋)
(貯嬌慵五字對前日日醉春風句豈非字字相合乎)
慢卷紬(一百十字)柳永
閒窗燭暗孤幃夜永欹枕難成寐細屈指尋思舊事前
歡都來未盡平生深意到得如今萬般追悔空秖添憔
悴對好景良宵皺着眉兒成甚滋味紅茵翠被當時
一一堪垂泪怎生得依前似恁偎香倚煖抱着日高猶
睡算得伊家也應隨分煩惱心兒裏又争似從前澹澹
相看免恁縈繫
(細屈指下與後怎生得下同但似恁句該六字抱着句該六字而舊事至都來不成句都來二字平聲必)
(有誤耳字按題名卷紬無義理紬恐是袖字之訛)
五綵結同心(一百十一字)趙彦端
人間塵斷雨外風回涼波自泛仙槎非郭還非野閒鶯
燕時傍笑語清佳銅壺花漏長如線金鋪碎香煗簷牙
誰知道東園五畝種成國艷天葩主人漢家龍種正
翩翩迥立雪竚烏紗歌舞承平舊圍紅袖詩興自寫春
華未知三斗朝天去定何似鴻寶丹砂且一醉朱顔相
慶共看玉井浮花
(非郭下與後歌舞下同圖譜不解將歌舞句作四字而以舊字搭下作四字不知前段不可以非郭還非)
(為一句也電歲在甲子僕在端州制幕適吳太守薗次徐太史發兩先生前後入粤因啖茘枝太史遂)
(有五綵結同心之作制府和之僕暨雪舫亦附賡吟其調與此字句雖同而用仄韻署中苦無詞書莫可)
(考究因請于太史訊其源流時太史亦忘之故至今耿然于衷未得收此體入譜更思詞格之繁正多遺)
(缺必待廣搜緩覈方可成編緣琰青以剞劂之便慫惥立成漏萬貽譏自所不免但調之未輯者不妨續)
(編而體之妄議者難以自訟統祈高明糾其譌謬示所遺亡共成全璧以便學者是合失之功勝此帙萬)
(萬矣望之望之)
霜葉飛(一百十一字)吳文英
斷烟離緒關心事斜陽紅隠霜樹半壺秋水薦黃花香
噀西風雨縱玉勒輕飛迅羽淒涼誰弔荒臺古記醉踏
南屏彩扇咽寒蟬倦夢不知蠻素聊對舊節傳杯塵
牋蠧管斷闋經歲慵賦小蟾斜影轉東籬夜冷殘蛩語
早白髮緣愁萬縷驚飈從捲烏紗去謾細將茱萸看但
約明年翠微高處
(斜陽至臺古與後斷闋至紗去同香噀句夜冷句如五言詩而美成作正倍添淒悄奈五更愁抱上一下)
(四句法不同觀千里和詞前云臺榭還清悄後云况老來懷抱可知此句句法不拘也彩扇下或云一五)
(一六周云又透入清輝半昫特地留照余謂若于輝字住與上句句法連叠相同矣自宜入字豆昫字句)
(也方云自遍拂塵埃玉鏡羞照是落兩字無此體知字周方皆作去聲夢窗細摹清真者不知何以此字)
(各異耳斷闋二字似宜連上讀但周云度日如歲難到方云未落人後先到則應連下作六字况此句即)
(與前斜陽句同也周用日字方用落字此用闋字皆以入作平原與前陽字一樣耳將字方作質字亦入)
(作平不可誤用上去字各家平仄如一不可擅易迅羽萬縷去上聲妙周用憾曉閉了方用怨曉過了可)
(見圖譜因周詞起句霧迷衰草疎星挂遂謂草字起韻註作四字句起而以下句為九字誤甚)
八歸(一百十一字)高觀國
楚峰翠冷吳波烟遠吹袂萬里西風關河迥隔新愁外
遙憐倦客音塵未見征鴻雨帽風巾歸夢杳想吟思吹
入飛蓬料恨滿幽苑離宫正愁黯文通秋濃新霜初
試重陽催近醉紅偷染江楓瘦笻相伴舊遊回首吹帽
知與誰同想萸囊酒醆暫時冷落菊花叢兩凝佇壯懷
立盡微雲斜照中
(或曰宫字是偶合此句可不必叶)
又一體(一百十五字)史達祖
秋泣帶雨寒沙縈水人瞰画閣愁獨烟簔散響驚詩思
還被亂鷗飛去秀句難續冷眼盡歸圖画上認隔岸微
茫雲屋想半屬漁市樵村欲暮競燃竹須信風流未
老憑持囗酒慰此淒涼心目一鞭南陌幾篙官渡賴有
歌眉舒綠只匆匆眺遠早覺閒愁挂喬木應難奈故人
天際望徹淮山相思無雁足
(用仄韻比前調後結多望徹淮山句換頭亦不於二字叶查白石調與此全合平仄必有定格不可隨譜)
(妄填憑持句該四字白石用而今何處是也此篇乃刻本誤落一字耳觀前吳詞雖韻脚用平而聲調則)
(一其于此句正用重陽催近則該是四字無疑故添囗于内圖譜不解于姜詞下反註而字羡想因史詞)
(故如此註乃題下又註一百十五字則仍以而字為正何其自相矛盾也)
透碧霄(一百十二字)柳永
月華邊萬年芳樹起祥烟帝居壯麗皇家熙盛寶運當
千端門清晝觚稜照日雙闕中天太平時朝夜多歡徧
錦街香陌鈞天歌吹閬苑神仙昔觀光得意狂遊風
景再覩更精研傍柳隂尋花徑空恁嚲轡垂鞭樂遊雅
戲平康豔質應也依然仗何人多謝嬋娟道宦途蹤跡
歌酒情懷不似當年
(端門下與後樂遊下同只歌酒情懷與鈞天歌吹平仄異耳圖譜收查荎一首于端門三句云相從争奈)
(心期久要屢變霜秋圖譜作六字兩句蓋讀要字作平聲也觀此觚稜三句端然俱是四字且正與後樂)
(遊三句相對是知不可作六字也傍柳隂下十二字查云愛渚梅幽香動須采掇倩纖柔圖作上句五字)
(下句七字甚謬愛渚梅三字豆即此篇之傍柳隂也又以梅幽香三字疊平竟將梅字圖作可仄更可笑)
(矣但須采掇句六字亦三字豆者與此空恁句句法似别然玩查句文義亦有可疑若作采掇須倩纖柔)
(則理順語協與此相符矣後或云查用論語久要字自當作平聲此詞日字與段質字乃入作平耳照)
(豔二字不可用平然查之後段却用誰傳餘韻是不可以一處而拗三處也按王荆公老人行云古來)
(人事已如此今日何須論久要要字叶上笑誚韻是久要原可讀去聲查詞之與此篇觚稜照日正合矣)
玉山枕一(百十三字)柳永
驟雨新霽蕩原野清如洗斷霞散彩殘陽倒影天外雲
峰數朵相倚露莎烟芰滿池塘見次第幾番紅翠當是
時河朔飛觴避炎蒸想風流堪繼晚來高樹清風起
動簾幕生秋氣画樓晝寂蘭堂夜静舞豔歌姝漸任羅
綺訟閑時泰足風情便争奈雅歡都廢省教成幾闋新
歌盡新聲好尊前重理
(蕩原野以下與後動簾幕以下俱同此調無他作者平仄當悉遵之或謂芰字泰字亦是叶韻未知是否)
(泰外等古亦連押然不必圖譜以起句四字為二句不知何據此詞用韻甚正柳七雖俗亦從不肯借韻)
(豈有以魚語韻字入齊薺者况以借叶之字為第一箇韻脚乎雨字與霽叶乃吳越間俗音近來傖父多)
(此痼疾稍知沈韻者必不犯此而謂柳七為之耶况如此長調又非換頭豈有以兩字起句二字繼叶之)
(理不比醉翁操原學琴操為之也蕩原野二句反合為六字至動簾幕則又仍分二句俱不可解當是)
(時用平仄平後省教成用仄平平兩結相同故旁註可平可仄然愚謂當是時三字恐原係是當時三字)
(屯讀者可玩而知之又前後二結讀者俱如右註上七下八姑仍之然愚謂當以上三字為豆而中七字)
(為句下五字為尾蓋河朔避炎是一件事下則想繼其風流是另一層意新歌新聲是一件事下則要重)
(理其歌曲亦是另一層意如此則語意不累墜矣願以質之具正法眼藏者)
丹鳳吟(一百十四字)方千里
宛轉回腸離緒嬾倚危欄愁登高閣相思何處人在繡
帷羅幕芳年豔齒枉消虚過會合絲輕因緣蟬薄暗想
飛雲驟雨霧隔烟遮相去還是天角悵望不時夢到
素書謾說風浪惡縱有青青髮漸吳霜粧點容易凋鑠
歡期何晚忽忽自驚搖落顧影無言清泪溼但絲絲盈
握染斑客袖歸日須問着
(讀詞非僅採其菁華須觀其格律之嚴整和協處然人見其嚴整便以為拗句不知其拗句正其和協處)
(但多吟咏數遍自覺其妙而不見其拗矣字之平仄人知辨之不知仄處上去入亦須嚴訂如千里和清)
(真平上去入無一字相異者此其所以為佳所以為難若徒論平仄則對客揮毫小有才者亦優為之矣)
(即此詞可見風浪惡時本作風波惡誤美成用心緒惡夢窗用城外色夢窗詞與此平仄亦同但容易凋)
(鑠作燕曾相識不合未審傳訛乎抑夢翁偶誤也)
輪臺子(一百十四字)柳永
一枕清宵好夢可惜被鄰雞喚覺匆匆策馬登途滿目
淡烟衰草前驅風觸鳴珂過霜林漸覺驚棲鳥冐征塵
遠况自古淒涼長安道行行又歴孤村楚天闊望中
未曉念勞生惜芳年壯歲離多歡少歎斷梗難停暮雲
漸杳但黯黯銷魂寸腸憑誰表恁驅驅何時是了又争
似却返瑤京重買千金笑
(只此一首平仄宜遵亦熨帖可從驅驅恐是驅馳)
紫萸香慢(一百十四字)姚雲文
近重陽偏多風雨絶憐此日暄明問秋香濃未待携客
出西城正是羇懷多感怕荒臺高處更不勝情向樽前
又憶漉酒插花人只坐上已無老兵淒清淺醉還醒
愁不肯與詩平記長揪走馬雕弓&KR0008;柳前事休評紫萸
一枝傳賜夢誰到漢家陵儘烏紗便隨風去要天知道
華髮如此星星歌罷涕零
(無他作可考平仄當悉依之通篇韻語皆平平住句只前結用上平後結用去平是其音律如此也圖譜)
(註改并涕零亦謂可作平平則不敢奉命矣)
沁園春(一百十四字)陸游
孤鶴歸飛再過遼天換盡舊人念纍纍枯冢茫茫夢境
王侯螻螘畢竟成塵載酒園林尋花巷陌當日何曾輕
負春流年改嘆圍腰帶剩點鬢霜新交親散落如雲
又豈料如今餘此身幸眼明身健茶甘飯輭非惟我老
更有人貧躱盡危機消殘壯志短艇湖中閒采蓴吾何
恨有漁翁共醉谿友為鄰
(此一百十四字為沁園春正格念纍纍以下與後幸眼明以下同當日句短艇句七字又豈料句八字定)
(格也各家有前後用八字而過變處反用七字者更有前八後七前七後八者非偶筆即誤刻蓋兩段相)
(同不宜參差作者但宜從此篇為妥首起三句平仄多不拘惟此篇為正大約首句俱同第二句則或用)
(仄平平仄或用平平平仄或用仄平仄平或用平平仄平或用平平仄仄或用仄平平平或用仄仄仄平)
(或用仄平仄仄或用平仄平仄第三句則或用平仄仄平或用仄仄平平或用仄平仄平或用平平仄平)
(以上皆不拘纍纍枯冡與眼明身健間有用仄仄平平者亦不拘然數十中之一也親字可以不叶其叶)
(者亦一二而已若石屏一曲狂歌一首于又豈料句少一字夢窗澄碧西湖一首于流年改句多一字及)
(芸窗前結云又何須聽那西樓絃管南陌簫笙則尤差誤無此體也輕餘閒三字平仄不拘然用平最為)
(起調珠沈選蔣詞當日句云絶勝珠簾十里迷樓八箇字簾十里正用杜樊川詩與隋家迷樓何與竹)
(山豈不通如此沈不知迷字誤多乃註第十句八字可嘆可嘆豈有此句八字之沁園春乎)
又一體(一百十五字)秦觀
宿靄迷空膩雲籠日晝景漸長正蘭臯泥潤誰家燕喜
蜜脾香少觸處蜂忙盡日無人簾幕挂更風遞遊絲時
過墻微雨後有桃愁杏怨紅泪淋浪風流寸心易感
但依依竚立回盡柔腸念小奩瑤鑑重勻絳蠟玉籠金
斗時熨沉香柳下相將遊冶處便回首青樓成異鄉相
憶事縱蠻牋萬疊難寫微茫
(盡日句柳下句俱七字更風逓句便回首句俱八字後段起句用仄不叶韻但依依句五字回盡句四字)
(俱與前調異)
花發沁園春(一百五字)劉折父
換譜伊涼選歌燕趙一番樂事重起花新笑靨柳軟纖
腰齊楚衆芳圍裏年年佳會長是傍清明天氣正魏紫
衣染天香蜀紅粧破春睡一簇猩羅鳳翠遍東園西
城點檢芳字銓齋吏散晝館人稀幾闋管絃清脆人生
適意流轉共風光遊戲到遇景取次成歡怎教良夜休
醉
(此與沁園春絶異因以名類從列此又因沁園春是古調且多作者其名最顯故列之于前而以此調附)
(後焉不花新以下與後銓齋以下同東園西城四字俱平可仄點檢要二仄字不可平花庵詞用天姿)
(妖嬈不减姚魏二句正與此同圖譜亂註切不可從會意二字是叶韻花庵用砌美二字圖譜失註是使)
(此調少却二韻矣)
洞庭春色(一百十三字)陸游
壯歲文章暮年勲業自昔誤人算英雄成敗軒裳得失
難如人意空喪天真請看邯鄲當日夢待炊罷黃粱徐
欠伸方知道許多時富貴何處關身人間定無可意
怎換得玉鱠絲蓴且釣竿魚艇筆牀茶竈閒聽荷雨一
洗衣塵洛水情關千古後尚棘暗銅駝空愴神何須更
慕封侯定遠圖像麒麟
(此調與沁園春秦詞全合似應不必另列然怎換得句七字與秦之但依依以下九字不同而書舟錦字)
(親裁一首亦名洞庭春色亦于此句作但嬴得雙髩成絲七字是或此格别名洞庭春色耳故雖附于沁)
(園春之後而仍其洞庭春色之名正如過秦樓之于惜餘春慢也程詞于尚棘暗句缺尚字此句對前待)
(炊罷不可少此一字程刻乃誤耳)
摸魚兒(一百十六字又名買陂塘)(兒或作子安慶摸)張翥
漲西湖半篙新雨趨塵波外風軟蘭舟同上鴛鴦浦天
氣嫩寒輕暖簾半捲度一縷歌雲不礙桃花扇鶯嬌燕
婉任狂客無腸王孫有恨莫放酒杯淺垂楊岸何處
紅亭翠館如今遊興全嬾山容水態依然好惟有綺羅
雲散君不見歌舞地青蕪滿目成秋苑斜陽又晚正落
絮飛花將春欲去目斷水天遠
(趜塵下與後如今下同減按摸魚兒調最幽咽可聽然平仄一亂便風味全如趜塵句如今句必要平)
(平平仄平仄天氣句惟有句必要平圖仄仄平平仄而何處句則必要平仄平平仄仄譜總用混註)
(簾半捲之半字君不見之不字或有用平聲者然不如仄為佳蓋此用仄而下歌雲用平正是抑揚起調)
(處也燕婉又晚去上妙妙不可用平仄至酒字水字則自有此調以來便用仄字曾見舊作有以平平仄)
(為煞者否註曰可平是作譜者之創見也然見有時流亦往往誤用者度一縷及歌舞地以下十字必于)
(上三字為豆而下用七字句方妙人多作兩五字句雖無碍音律而覺于調情不愜知音者熟味自知之)
(耳字又按各刻如度一縷十字竹山多一字芸窗少一書舟碧山于後結多一字此類甚多乃傳刻之)
(誤又芸窗于歌舞地下十字用看塵袂方清有恩綸催入句法差詞綜載何夢桂于山容句用風急岸花)
(飛盡也平仄全拗此則係作者之誤也又夢桂天氣句用折不盡長亭柳李彭老惟有句用一葉又秋風)
(起俱三字一豆此係偶筆不必學也三晁無咎此調起句買陂塘旋栽楊柳故人取其首字名此調為)
(買陂塘而又寫差以買作邁試問陂塘如何邁法何不通至此俗傳笑府所謂春雨如膏夏雨如饅頭周)
(文王如燒餅也豈不絶倒哉意沈氏收杜伯高一首于君不見下云君試問問此只今更有何人領因)
(誤落一問字天羽遂認此調後段少一字奇矣又收徐一初于簾半捲下云君看取便破帽飄零也傳名)
(千古蓋本是也博名千古耳不知博字而以傳名相連妙絶)
又一體(一百十七字)歐陽修
卷繡簾梧桐秋院落一霎雨添新綠對小池閒立殘粧
淺向晚水紋如縠凝遠目恨人去寂寂鳳枕孤難宿倚
闌不足看燕拂風簷蝶翻露草兩兩長相逐雙眉蹙
可惜年華婉娩西風初弄庭菊况伊年少多情未巳難
拘束那堪更趁凉景追尋甚處垂楊曲佳期過盡但不
說歸來多應㤀了雲屏去時祝
(此調惟歐公有此詞宋元諸公無有作者前段起句多一字次句平仄亦異三句亦多一字結用長字平)
(聲俱與本調不合後段則竟全異結用屏字平聲亦不協雖錄于此然必係差錯不可法也)
詞律卷十九
