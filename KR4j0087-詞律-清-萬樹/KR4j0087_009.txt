詞律卷九
宜興萬樹撰
花上月令(五十八字)吳文英
文園消渴愛江清酒腸怯怕深觥玉舟曾洗芙蓉水瀉
清冰秋夢淺醉雲輕庭竹不收簾影去人睡起月空
明瓦缾汲井和秋葉薦吟醒夜深重怨遥更
(後起用仄不叶餘同)
七娘子(五十八字)蔡伸
天涯觸目傷離緒登臨況值秋光暮手撚黃花凴誰分
付雝雝落雁蒹葭浦凴高目斷桃溪路屏山樓外青
無數綠水紅橋鎖窗朱戸如今總是銷魂處
(前後段同)
又一體(六十字)向子諲
山圍水繞高唐路恨密雲不下陽臺雨霧閣雲窗風亭
月戸分明攜手同行處而今不見生塵步但長江無
語東流去滿地落花漫天飛絮誰知總是離愁做
(前後第二句俱八字風謝無逸一首起句云風剪冰花飛零絮此必冰花剪誤刻也查諸家無此拗句)
繫裙腰(五十八字)魏夫人
燈花耿耿漏遲遲人别後夜凉時西風瀟灑夢初回誰
念我就單枕皺雙眉錦屏繡幌與秋期腸欲斷淚偷
垂月明還到小窗西我恨你我憶你你爭知
(前後同)
又一體(六十一字)張先
濃霜淡照夜雲天朦朧影画勾欄人情縦似長情月算
一年年又能得幾番圓欲寄西江題葉字流不到五
亭前東池始有荷新綠尚小如錢問何日藕幾時蓮
(前第四句後第一第四句俱用仄聲不叶而年錢二字轉叶與前詞異前詞兩結俱三字三句此前段多)
(算字後段多尚問二字但此問字係誤多者此句宜與前又能得同)
朝玉階(五十九字)杜安世
春色欺人拂眼清柳條綠絲軟雪花輕黃金纔鉞掩銀
屏隂沈深院静語嬌鶯美人春困寶釵横惜花芳態
泪盈盈風流何處最多情千金一笑須信傾城
(綠絲恐是絲綠纔鉞二字不可解必誤惜花句比前段少一字恐是落去尾句應上五下三此乃兩四不)
(審此體當如是或是誤也作者從後載一體可耳)
又一體(六十字)杜安世
簾捲春寒小雨天牡丹花落盡悄庭軒高空雙燕舞翩
翩無風輕絮墜暗苔錢擬將幽怨寫香牋中心多少
事語難傳思量真箇惡因緣那堪長夢見在伊邊
(前後一樣只後起句平仄不同觀前詞則換頭例應平仄起選聲旁註平仄謂可與前段首句同不知所)
(據而圖譜竟註後段同前矣)
一剪梅(五十九字)李清照
紅藕香殘玉簟秋輕解羅裳獨上蘭舟雲中誰寄錦書
來雁字來時月滿樓花自飄零水自流一種相思兩
處閒愁此情無計可消除纔下眉頭却上心頭
(月滿樓或作月滿西樓不知此調與他詞異如裳思來除等字皆不用韻原與四段排比者不同雁字句)
(七字自是古調何必彊其入俗而添一西字以凑八字乎人若欲填排偶之句自有另體在也)
又一體(六十字)蒋捷
一片春愁帶酒澆江上舟搖樓上帘招秋娘容與泰娘
嬌風又飄飄雨又瀟瀟何日雲帆卸浦橋銀字箏調
心字香燒流光容易把人抛紅了櫻桃綠了芭蕉
(此則通篇用韻四段四字八句皆排偶者矣其七字句有四須記前後第一句之第二字俱是仄第四句)
(之第二字俱用平不可誤也後村于後起句誤用酒酣耳熱說文章不可從至鳳洲四七字句第二字俱)
(用平尤誤而天羽之謬又不足言矣)
又一體(六十字)吳文英
遠目傷心樓上山愁裏長眉别後蛾鬟暮雲低壓小欄
杆教問孤鴻因甚先還瘦倚溪橋梅夜寒雪欲消時
泪不禁彈剪成釵勝待歸看春在西窗燈火更闌
(眉鴻時窗四字不叶韻)
又一體(六十字)盧炳
燈火樓臺萬斛蓮千門喜笑素月嬋娟幾多急管與繁
絃巷陌喧闐畢獻芳筵樂與民偕五馬賢綺羅叢裏
一簇神仙傳柑雅宴約明年盡夕留連滿汎金船
(笑字裏字仄聲韓東浦作前後第二句亦用仄聲與此盧詞同而第五句并用平不叶與後周詞同兹不)
(另錄誰友古前尾用姑且自寬自字仄坦庵用問誰似他字平似字仄俱不可學如夢窗之春到一分)
(花瘦一分兩一字則以入作平也)
又一體(六十字)周邦彦
一剪梅花萬樣嬌斜插疎枝略點梅梢輕盈微笑舞低
回何事樽前拍手誤招夜漸寒深酒漸消袖裏時聞
玉釧輕敲城頭誰恁促殘更銀漏何如且慢明朝
(回字更字俱不叶韻不友古一首止後第四句叶)
冉冉雲(五十九字)盧炳
雨洗千紅又春晩留牡丹倚欄初綻嬌婭姹偏賦精神
君看算費盡工夫點染帶露天香最清遠太真妃院
粧體段拚對花滿把流霞頻勸怕逐東風零亂
(尾句比前結少一字餘同又春晚最清遠用去平上須從之不可杜撰愚謂前後段宜同怕逐句乃誤)
(落一字也)
接賢賓(五十九字)毛文錫
香韉鏤襜五色驄值春景初融流珠噴沬躞蹀汗血流
紅少年公子能乘馭金鑣玉轡瓏璁為惜珊瑚鞭不
下驕生百步千蹤信穿花從拂柳向九陌追風
(此小令可不分段觀後柳詞可知今仍其舊)
集賢賓(一百十六字)柳永
小樓深巷狂遊遍羅綺成叢就中堪人屬意最是蟲蟲
有画難描雅態無花可比芳容幾回飲散良宵永鴛衾
鳳枕香濃算得人間天上惟有兩心同近來雲雨每
西東誚惱損情悰縦然偷期暗會長是悤悤爭似和鳴
諧老免教斂翠啼紅眼前時暫疎歡宴盟言在更莫忡
忡待作真箇宅院方信有初終
(與前詞同調只前是單調此以前調合為一段而加後疊耳調名接集二字北音相同實一字也論花間)
(在前該從接字但自北曲相沿至南曲皆有集賢賓俱作集字不便作接故並列于此按此詞除後起)
(東字叶韻外前後俱宜相同羅綺句不應少一字恐係脫落比前毛詞亦應五字盟言句比鴛衾句不應)
(多一字若此句七字則鴛衾句亦應加一字矣其與前毛詞較異者則首句不起韻有画争似二句少一)
(字惟有誚惱方信三句比前值字向字領句者稍不同而前信穿花下六字作兩句此合為一句是則宋)
(體耳)
散天花(六十字)舒亶
雲淡長空落葉秋寒江烟浪盡月随舟西風偏解送離
愁聲聲南去雁下汀洲無奈多情去復留驪歌齊唱
罷泪爭流悠悠别恨幾時休不堪殘酒醒凭高樓
(前後同圖譜于悠悠下註叶韻愚謂此調前後相合無此處分二字之理其為七字句無疑此係詞理自)
(應如此非本譜于别處譏人失註叶韻此詞註叶而反改去也圖譜又于寒江句落一江字遂註七字句)
(且註此調共五十九字遂與後段驪歌句兩樣誤矣按此調與朝玉階同只後起平仄同前段是兩體)
少年心(六十字)黃庭堅
對景惹起愁悶染相思病成方寸是阿誰先有意阿誰
薄倖斗頓恁少喜多嗔合下休傳音問你有我我無
你分似合歡桃核真堪人恨心兒裏有兩個人人
(似合歡句比前少一字心兒裏下比前多一字則按後段雖字有多少然語氣音響前後相同或前阿)
(字誤多後則有字誤多耳沈氏乃于末句作有兩個人少一人字大謬人人乃詞家常用語如有個人人)
(心裏人人之類況前用多真是平平煞此用個人去平煞于聲調全拗矣此詞用平仄兩叶者)
又一體(六十六字)黃庭堅
心裏人人暫不見霎時難過天生你要憔悴我把心頭
從前鬼著手摩挲抖擻了百病銷磨見說那厮脾鱉
熱大不成我便與拆破待來時鬲上與厮噷則箇温存
著且教推磨
(俳體字或有誤前詞惟兩結尾用平叶此前段用挲磨二字平後末磨字又去聲可見通叶者總不拘也)
後庭宴(六十字)無名氏
千里故鄕十年華屋亂魂飛過屏山簇眼重眉褪不勝
春菱花知我銷香玉雙雙燕子歸來應解笑人幽獨
斷歌零舞遺恨清江曲萬樹綠低迷一庭紅撲&KR0609;
(前段同踏莎行後段全異圖註重字低字可仄撲字可平不解)
撥棹子(六十字)尹鶚
風切切深秋月十朵芙蓉繁艷歇小檻細腰無力空贏
得目斷魂飛何處說寸心恰似丁香結看看瘦盡胸
前雪偏挂恨少年抛擲羞覩見繡被堆紅閒不徹
又一體(六十一字)尹鶚
丹臉膩雙靨媚冠子縷金装翡翠將一朵瓊花堪比窠
窠繡鸞鳳衣裳香窣地銀臺蠟燭滴紅泪醁酒勸人
教半醉簾幕外月華如水特地向寶帳顛狂不肯睡
(兩詞相同只醁酒句與前詞看看句平仄異然前段冠子句與前詞十朵句與醁酒句合雖或不拘從此)
(為妥至于將一朵句與後簾幕外同七字前詞偏挂恨亦七字其小檻句上定落一凴字是則前詞缺而)
(此調全也)
又一體(六十一字)黃庭堅
歸去來歸去來攜手舊山歸去來有人共對月樽罍横
一琴甚處逍遥不自在閒世界無利害何必向世間
甘幻愛與君釣晚烟寒瀨蒸白魚稻飯溪童供筍菜
(此體雖大約與尹詞相合而用韻異首以平聲起韻結句即換仄叶後段俱仄此又一平仄兩叶者後)
(起三字兩句異前詞與前段起處合而何必向比前多一字蒸白魚三字即同上横一琴該三字尹詞亦)
(皆三字句此則宜于稻飯分句或十字一氣不拘)
蝶戀花(六十字鳳栖梧)(又名一籮金明月生南浦)(黃金縷捲珠簾)(鵲踏枝歡魚水同)張泌
六曲闌干偎碧樹楊柳風輕展盡黃金縷誰把鈿筝移
玉柱穿簾燕子雙飛去滿眼游絲兼落絮紅杏開時
一霎清明雨濃睡覺來鶯亂語驚殘好夢無尋處
(夀域首句新月羞花影庭樹末三字仄平仄此係偶然不可從又有一首前第四句画閣巢新燕聲喜後)
(第四句苒苒光隂似流水又一首前第四句衰柳搖風尚柔軟後第四句獨倚闌干暮山遠則全用仄平)
(仄或有此體然作詞但從其多者可耳又兩首後起句一云近來早是添顦顇一云新翻歸翅雲間雁平)
(仄全異此則唐以後無此格詞統收明詞二首人間玉簫起者誤矣譜圖既收蝶戀花又收一籮金誤其)
(起句云武陵春色濃如酒平仄全反初謂因其全反故疑是另體而收之也及觀所圖則仍註可平仄仄)
(平平仄仄又曰後段同是亦明知其與蝶戀花一樣矣何必兩收之耶)
又一體(六十字)石孝友
别來相思無限期欲說相思要見終無計擬寫相思持
送伊如何盡得相思意眼底相思心裏事從把相思
寫盡凴誰寄多少相思都做泪一齊泪損相思字
(期字平聲起韻第四句伊字平叶則此詞又一平仄兩叶者矣或曰期字恐是際字伊字恐是你字然)
(舊刻如此期伊二字正是韻脚不敢議改故另列一體于此又或云前後第二句兩思字亦是叶則未必)
(耳)
唐多令(六十字樓唐一作糖又名南令)陳允平
何處是秋風月明霜露中算淒涼未到梧桐曾向垂虹
橋上看有幾樹水邊楓客路怕相逢酒濃愁更濃數
歸期猶是初冬欲寄相思無好句聊折贈雁來紅
(前後對待無參差者夢窗一首第三句誤刻縦芭蕉不雨也颼颼因多一字詞統遂註縦字為襯襯之一)
(說不知從何而來詞何得有襯乎況此句句法上三下四亦止可註也字為襯而不可註縦字襯也著譜)
(示人而可率意為之耶愚謂也字必是誤多無疑即不然亦竟依其體而填之不可立襯字一說以混詞)
(格也)
鞓紅(六十字)無名氏
粉香尤嫩霜寒可慣怎奈向春心已轉玉容别是一般
閒婉悄不管桃紅杏淺月影玲瓏金隄波面漸細細
香風滿院一枝折寄故人雖遠莫輒使江南信斷
(前後同只換頭首句用平凝按鞓紅乃牡丹名放翁桃源憶故人詞一朵鞓紅露東坡西江月詞蓬萊)
(殿後鞓紅鞓音汀帶革也西廂角帶傲黃鞓宋待制服紅鞓犀帶盖以花色如帶鞓之紅耳今所繫亦曰)
(鞓帶而字書音為丁誤也)
感皇恩(六十字)張先
廊廟當時共代工睢陵千里約遠相從欲知賓主與誰
同宗枝内黃閣舊有三公廣樂起雲中湖山看画軸
兩仙翁武陵佳話幾時窮元豐際德星聚照江東
(後起五字與前段異兩結同而譜註前六字後兩三字且于舊字註可平若作者依之于舊有二字作兩)
(字相連語如廊廟賓主之類豈不大錯)
又一體(六十五字)趙長卿
碧水浸芙蓉秋風楚岸三歲光隂轉頭換且留都騎未
許匆匆分散更持杯酒慇懃勸休作等閒别離人看
且對笙歌醉須判如君才調掌得玉堂詞翰定應不久
勞州縣
(此用仄韻而格調亦與前異轉頭換醉須判用仄平仄是此調定格而譜圖註可作平仄仄甚怪若此三)
(字作平仄仄豈成其為感皇恩乎試問古作家亦有用平仄仄者乎且前段不註吾又不知其何說也)
又一體(六十七字)周邦彦
小閣倚晴空數聲鐘定斗柄垂寒暮天静朝來殘酒又
被春風吹醒眼前猶認得當時景往事舊懽不堪重
省自嘆多愁更多病綺窗依舊敲遍闌干誰應斷腸明
月下梅搖影
(兩結八字與前異去後段起句或作洞房見說或作繁枝高蔭或作此常恨想所不拘因不係叶韻句)
(不另錄舊懽舊字多用去聲者不可不知)
又一體(六十八字)周紫芝
無事小神仙世人誰會著甚來由自縈繫人生須是做
些閒中活計百年能幾許無多子近日謝天與片閒
田地作箇茅堂好打睡酒兒熟也贏取山中一醉人間
如意事只此是
(與片閒田地五字然各家俱用前六十七字體)
荷華媚(六十字)蘇軾
霞苞霓荷碧天然地别是風流標格重重青盖下千嬌
照水好紅紅白白每恨望明月清風夜甚低迷不語
妖邪無力終須放船兒去清香深處住看伊顔色
(霓字必蜺字乃入聲然此句難解恐有誤因他無作者可証也妖應作夭音歪出自長慶詩自註)
玉堂春(六十一字)晏殊
斗城池館二月風和烟煖繡戸珠簾日影初長玉轡金
鞍繚繞沙堤路幾處行人映綠楊小檻朱闌回倚千
花濃露香脆管清絃欲奏新翻曲依約林間坐夕陽
(脆管下與前玉轡下同珠玉三詞如一規矩森然學者不可依圖譜所註平仄)
破陣子(六十二字)(又名十拍子)晏殊
燕子來時新社梨花落後清明池上碧苔三四點葉底
黃鸝一兩聲日長飛絮輕巧笑東鄰女伴采桑徑裏
逢迎疑怪昨宵春夢好元是今朝鬭草贏笑從雙臉生
(前後同飛雙二字平而上用日笑二字仄妙日笑或有用平者然不如此發調四點夢好鬭草等去上俱)
(妙)
好女兒(六十二字)晏幾道
綠徧西池梅子青時儘無端盡日東風惡更霏微細雨
惱人離恨沸路春泥應是行雲歸路有閒泪灑相思
想旗亭望斷黃昏月又依前誤了紅牋香信翠袖歡期
(想旗亭下與前同餘說見繡帶兒下而儘字想字上聲而盡字望字去聲更字又字去聲細雨與誤了)
(去上聲如此發調豈非作家楊用修一首于霏微細雨作紅拂當筵後段又依前句止四字又一首前段)
(第三句止七字俱誤明詞往往有差處勿錯從)
贊成功(六十二字)毛文錫
海棠未坼萬點深紅香包緘結一重重似含羞態邀勒
春風蜂來蝶去任遶芳叢昨夜微雨飄灑庭中忽聞
聲滴井邊桐美人驚起坐聽晨鐘快教折取戴玉瓏璁
(前後同夜字不妨用平)
漁家傲(六十二字)周邦彦
灰㬉香融銷永晝蒲萄架上春藤秀曲角闌干羣雀鬭
清明後風梳萬縷亭前柳日照釵梁光欲溜循階竹
粉霑衣袖拂拂面紅新著酒沈吟久昨宵正是來時候
(前後同惜香一首後段三字句不叶韻乃誤也用修誤于拂拂句用仄平平仄平平仄天羽選徐小淑作)
(前後首句俱反作次句平仄前次句反作首句平仄大誤雖閨人所作當恕然以入選作後人矜式則不)
(可也)
又一體(六十二字)杜安世
疎雨才收淡淨天微雲綻處月嬋娟寒雁一聲人正遠
添幽怨那堪往事思量遍誰道綢繆兩意堅水萍風
絮不相緣舞鑑鸞腸虚寸斷芳容變好將憔悴教伊見
(前後首次句俱平韻餘用仄叶此調亦平仄通叶者杜詞又一首第一句每到春來長如病第五句奈)
(向後期全無定後第三句天賦多情翻成恨俱拗兹不另錄而其前第三句不慣被人抛擲日竟不叶韻)
(則更係傳訛矣)
定風波(六十二字)歐陽炯
暖日閒窗映碧紗小池春水浸晴霞數樹海棠紅欲盡
争忍玉閨深掩過年華獨凭繡牀方寸亂腸斷淚珠
穿破臉邊花鄰舍女郎相借問音信教人羞道未還家
(平一韻仄三韻是定格也圖譜因收葉石林詞其第一仄用見淺第二仄用伴斷第三仄用暮雨遂註伴)
(斷叶前見淺之韻是使人必于後起兩句叶前三四兩句矣悮甚悮甚定風波作者最廣何竟不一閱而)
(輒作譜耶用修于首句用客中冬至夜偏長平仄誤學者勿因沈選謂有此格)
又一體(六十二字)蘇軾
好睡慵開莫厭遲自憐冰臉不時宜偶作小紅桃杏色
閒雅尚餘孤瘦雪霜姿休把閒心隨物態何事酒生
微暈沁瑶肌詩老不知梅格在吟詠更看綠葉與清枝
(仄句俱不換韻坡按定風波調自五代迄宋作俱無不換仄韻之體公九首亦惟此一詞不叶作者不)
(必從之)
又一體(六十三字)孫光憲
簾拂疎香斷碧絲泪衫還滴繡黃鸝上國獻書人不在
凝黛晚庭又是落紅時春日自長心自促翻覆年來
年去負前期應是秦雲兼楚雨留住向花枝誇說月中
枝
(後結多一字多按此依花間舊刻錄之但恐花枝枝字誤作者只依前歐陽體可耳)
又一體(九十九字)張翥
恨行雲特地高寒牢籠好夢不定婉娩年華淒涼客況
泥酒渾成病画欄深碧窗静一樹瑶花可憐影低映怕
明月照見青禽相並素衾正冷又寒香枕上薰愁醒
甚銀牀霜凍山童未起誰汲牆隂井玉笙殘錦書迥應
是多情道薄倖争肯等閒孤負西湖春興
(山童下與前段淒涼下同只等閒句比前少一怕字後柳詞亦然)
又一體(一百字)柳永
自春來慘綠愁紅芳心是事可可日上花梢鶯穿柳帶
猶壓香衾卧暖酥銷膩雲嚲終日厭厭倦梳裹無那恨
薄情一去音書無箇早知恁般麽悔當初不把雕鞍
鎖向雞窗只與鸞牋象管拘束教吟詠鎮相隨莫抛躱
針線閒拈伴伊坐和我免使少年光隂虚過
(比前詞只後起句多一字詠字不叶韻免使少年作仄仄仄平三處異耳余斷以為即是前調後起句應)
(從柳作盖如膩雲嚲等仄平仄句篇中多用之則此恁般麽亦不誤也麼字去聲免使句應從張作盖照)
(前段薄情一去平仄可也至詠字無不叶之理必是和字去聲而訛寫詠字無疑也又竹坡有定風波)
(令查係琴調相思引故此不列)
又一體(一百四字)柳永
竚立長堤澹蕩晚風起驟雨歇極目蕭疎柳萬株掩映
箭波千里走舟車向此人人奔名競利念蕩子終日驅
馳争覺鄉關轉迢遞何意繡閣輕抛錦字難逢等閒
度歲奈泛泛旅迹厭厭病緒近來諳盡宦遊滋味此情
懷總寫香牋憑誰與寄算孟光争得知我繼日添憔悴
(與前體又别何意二字向刻前尾今改正為後起句玩走舟車至競利似對後此情懷至與寄該于車字)
(豆人字句然亦一氣貫下也)
蘇幕遮(六十二字鬆令又名髩雲)周邦彦
鬢雲鬆眉葉聚一闋離歌不為行人駐檀板停時君看
取數尺鮫鮹半是梨花雨鷺飛遥天尺五鳳閣鸞坡
看即飛騰去今夜長亭臨别處斷梗飛雲盡是傷情緒
(結句不惟定格如此而聲響亦不得不然譜于前結註云可用平平平仄仄真天下之大竒也且此調前)
(後皆同而美成隴雲沈一闋末句云斷雨殘雲只怕巫山曉嘯餘譜落去雨殘二字作斷雲只怕巫山曉)
(謂有六十字一體而以此六十二字者命為第二體無論此調作者頗多無七字尾者若七字則竟與蝶)
(戀花同矣有何難辨況片玉本集原有雨殘二字而各譜竟將不全之句列為一格何其率略也且斷雲)
(亦不成語故明中葉以後詞調廢閣間有為之者原未究心故吴純叔于此調末句云薔薇著雨胭脂瘦)
(正坐舊刻譜之誤也沈氏不能辨正取以入選陋矣因此詞故又名髩雲鬆)
明月逐人來(六十二字)張元幹
花迷珠翠香飄羅綺簾旌外月華如水煗紅影裏誰會
王孫意最樂昇平景致長記宫中五夜春風鼓吹遊
仙夢輕寒半醉鳳幃未暖歸去薰濃被更問陰晴天氣
(遊仙夢下與前簾旌外下同李持正作誰會句用暗塵香拂面鳳幃句用玉輦待歸平仄各異然此等句)
(前後相同從蘆川此詞為正)
别怨(六十三字)趙長卿
嬌馬頻嘶曉霜濃寒色侵衣鳳帷私語處翻成離怨不
勝悲更與叮嚀祝後期素約諧心事重來了比看相
思如何見得明年春事濃時穏乘金腰褭來爛醉玉東
西
(别怨二字恐係詞題而非調名然他無作者莫可考証矣)
殢人嬌(六十四字)毛滂
雲做屛風花為行帳屏帳裏見春模樣小晴未了輕隂
一餉酒到處恰如把春拈上官柳黃輕河堤綠漲花
多處少停蘭槳雪邊花際平蕪疊嶂這一段淒涼為誰
悵望
(這一段淒涼宜作一句但此調前後相同各家多于三字一豆故如此註然此九字一氣或三或五作豆)
(不拘也)
又一體(六十八字)蘇軾
滿院桃花盡是劉郎未見於中更一枝纖軟仙家日月
笑人間春晚濃睡起驚飛亂紅千片密意難窺羞容
易見平白地為伊腸斷問君終日怎安排心眼須信道
司空自來見慣
(第二句比前調多二字笑人間怎安排二句俱多一字珠玉詞于兩結句作平仄仄平平仄或仄仄平)
(平平仄可以不拘但别家俱與蘇詞同耳蘇又于盡是句作滿城燈火無數恐是燈火滿城之誤也又柳)
(詞于仙家二句如前毛詞俱作四字而問君二句上四下五字此調前後一樣無參差之理或前段悮少)
(或後段悮多故不另列六十三字之體)
黃鐘樂(六十四字)魏承班
池塘烟暖草萋萋惆悵閒宵含恨愁坐思堪迷遥想玉
人情事遠音容渾似隔桃溪偏記同歡秋月低簾外
論心花畔和醉暗相攜何事春來君不見夢魂長在錦
江西
(後起平仄與前異意舊譜俱于宵字心字斷句其下七字太拗今以愚註之如右此調他無可攷然如)
(此讀亦不錯也)
輥繡毬(六十四字)趙長卿
流水奏鳴琴風月淨天無星斗翠嵐堆裏蒼巖深處滿
林霜膩暗香凍了那禁頻嗅馬上再三回首因記省
去年時候十分全似那人風韻柔腰弄影冰腮退做成
消瘦
(輥音滚曲調因有滚繡毬異按冰腮退句比暗香凍了少一字或定體兩結互或係誤落或前誤多了)
(字無他詞可証也)
侍香金童(六十四字)蔡伸
寶馬行春緩轡隨油壁念一瞬韶光堪重惜還是去年
同醉日客裏情懷倍添悽惻記南城錦逕名園曾遍
歴更柳下人家似織此際凭欄愁脉脉滿目江山莫雲
空碧
(此際下與前還是下同)
又一體(六十五字)趙長卿
一種春光占斷東君惜算穠李昭華争並得粉膩酥融
嬌欲滴端的尊前舊曾相識向夜闌酒醒霜濃寒又
力但只與冰姿添夜色繡幕銀屏人寂寂只許劉郎暗
傳消息
(但只與句比前詞更柳下句多一字該愚謂前詞恐人家下落一字盖此句照前段八字也)
握金釵(六十四字)呂渭老
風日困花枝晴蜂自相趁晚來紅淺香盡整頓腰肢暈
殘粉絃上語夢中人天外信青杏巳成雙新樽薦櫻
笋為誰一和銷損數著歸期又不穏春去也怎當他清
晝永
(前後同所用四箇仄平仄處俱是去平上聖求他作俱同不可擅改和字去聲不可作平讀)
醉春風(六十四字)趙德仁
陌上清明近行人難借問風流何處不歸來悶悶悶回
雁峰前戲魚波上試尋芳信夜永蘭膏燼春睡何曾
穏枕邊珠泪幾時乾恨恨恨惟有窗前過來明月照人
方寸
(悶恨二字三疊去譜圖註平仄謂後段與前段同不知春睡句睡字曾字平與前行人句相反只可云)
(不拘不可云相同也又或謂兩段宜同非俱照前即俱照後亦是明高深甫于回雁二句惟有二句皆先)
(用平平仄仄後用仄仄平平顛倒矣何沈氏新集必愛之耶)
行香子(六十四字)趙長卿
驕馬花驄柳陌經從小春天十里和風箇人家住曲巷
牆東好軒窗好體面好儀容燭灺歌慵斜月朦朧夜
新寒斗帳香濃夢回画角雲雨匆匆恨相逢恨分散恨
情鍾
(前後同結句多作三排)
又一體(六十六字)蒋捷
紅了櫻桃綠了芭蕉送春歸客尚蓬飄昨宵穀水今夜
蘭臯奈雲溶溶風淡淡雨瀟瀟銀字笙調心字香燒
料芳蹤乍整還凋待將春恨都付春潮過窈娘堤秋娘
渡泰娘橋
(比前多奈字過字作者多宗此體送春歸料芳蹤二句平仄有不拘者然正體是仄平平且亦易填故不)
(旁註詞此後起兩句與前俱是叶韻者)
又一體(六十六字)蘇軾
攜手江村梅雪飄裙情何限處處消魂故人不見舊曲
重聞向望湖樓孤山寺湧金門尋常行處題詩千首
繡羅衫與拂輕塵别來相憶知有人人有湖中月江邊
柳隴頭雲
(此後起兩句俱用仄不叶韻者不望湖樓下三句湖中月下三句皆用偶句然散亦妨若石屏于望湖)
(樓作文章公與前蒋詞雲溶溶三平聲字雖不拘亦到底不宜學也樓字照後月字用仄亦不拘)
又一體(六十六字)黃昇
寒意方濃㬉信才通是晴陽暗拆花封冰霜作骨玉雪
為容看體清癯香淡泞影朦朧孤城小驛斷角殘鐘
又無邊散與春風芳心一點幽恨千重任雪霏霏雲漠
漠月溶溶
(此後起首句仄次句叶韻者)
又一體(六十六字)晁補之
前歲裁桃今歲成蹊更黃鸝久住相知微行清露細履
斜暉對林中侶閒中我醉中誰何妨到老常閒常醉
任功名生事俱非衰顔難彊拙語多遲但酒同行月同
坐影同歸
(此首句不起韻次句方韻者琴趣二首皆同侣字仄聲不拘)
又一體(六十八字)杜安世
黃金葉細碧玉枝纖初暖日當乍晴天向武昌溪畔於
彭澤門前陶潛影張緒態兩相牽數株堤面幾樹橋
邊嫩垂條絮蕩輕綿繫長江舴艋拂深院秋千寒食下
半和雨半和烟
(此首句用仄不起韻者其中間四字四句前後俱加一字陶潛影寒食下二句上少一領句字與前趙詞)
(同)
獻衷心(六十四字)歐陽炯
見好花顔色争笑東風雙臉上晚粧同閉小樓深閣春
景重重三五夜偏有恨月明中情未巳信曾通滿衣
猶自染檀紅恨不如雙燕飛舞簾櫳春欲暮殘絮盡柳
條空
(閉小樓下前後同恨不如下九字即前段閉小樓下九字亦即後詞被嬌娥下九字譜乃前註一五一四)
(後註九字而後詞又註一五一四何也)
又一體(六十九字)顧夐
繡鴛鴦枕暖畫孔雀屏欹人悄悄月明時想昔年懽笑
恨今日分離銀釭背銅漏永阻佳期小爐烟細虚閣
簾垂幾多心事暗地思惟被嬌娥牽役魂夢如癡金閨
裏山枕上始應知
(前段次句第四句各五字與前詞異後段起四句皆四字亦異)
麥秀兩岐(六十四字)和凝
涼簟鋪斑竹鴛枕並紅玉臉蓮紅眉柳綠胸雪宜新浴
淡黃衫子裁春縠異香芬馥羞道交回燭未慣雙雙
宿樹連枝魚比目掌上腰如束嬌嬈不争人拳跼黛眉
微蹙
(前後同蓮字舊刻訛邊字今改正争字宜仄此亦訛因未確審不敢改)
風中柳(六十四字)劉因
我本漁樵不是白駒空谷對西山悠然自足北窗疎竹
南窗叢菊愛村居數間茅屋風烟草屨滿意一川平
綠問前溪今朝酒熟幽泉歌曲清泉琴筑欲歸來故人
留宿
(前後同只風烟句用平平仄仄與首句仄仄平平不同想調當如此即如謝池春前後起句亦平仄全異)
(此所謂過變也)
又一體(六十六字)孫夫人
銷減芳容端的為郎煩惱髩慵梳宫妝草草别離情緒
待歸來都告怕傷郎又還休道利鎻名韁幾阻當年
歡笑更那堪鱗鴻信杳蟾枝高折願從今須早莫辜負
鏡中人老
(前後第四句不叶五句多一字後起與首同與前詞異按此篇與謝池春一字無異因前詞第四句前後)
(叶韻而謝池春無此體故另列焉然細諷玩確是同調也如此則後起或是名韁利鎖耳譜註平仄謬甚)
喝火令(六十五字)黃庭堅
見晚情如舊交疎分巳深舞時歌處動人心烟水數年
夢魂無處可追尋昨夜燈前見重題漢上襟便愁雲
雨又難禁曉也星稀曉也月西沈曉也雁行低度不會
寄芳音
(後段比前多曉也二句九字魂按此調前後相同不應中多二句恐前有脫落夢當是魂夢則可斷句)
(與後結相同矣或謂前後自是各異前段原于數年分句夢魂下乃七字句耳然觀兩起處相同而無處)
(下五字與不會下五字亦合當以魂夢為是)
芭蕉雨(六十五字)程垓
雨過涼生藕葉晚庭消盡暑渾無熱枕簟不勝香滑爭
奈寶帳情生金尊意惬玉人何處夢蝶思一見冰雪
須寫個帖兒丁寧說試問道肯來麽今夜小院無人重
樓有月
(結語二句前後同)
解珮令(六十五字)蔣捷
春晴也好春隂也好著些兒春雨越好春雨如絲繡出
花枝紅裊怎禁他孟婆合皂梅花風悄杏花風小海
棠風驀地寒峭歲歲春光被二十四風吹老楝花風爾
且慢到
(繡出句即同後被二十句不應前六後七恐繡字上落一字也今姑照舊列之若是史詞則全矣)
又一體(六十六字)史達祖
人行花塢衣沾香霧有新詞逢春分付屢欲傳情奈燕
子不曾飛去倚珠簾詠郎秀句相思一度濃愁一度
最難忘遮燈私語澹月梨花借夢來花邊廊廡指春衫
淚曾濺處
(前後同)
又一體(六十七字)晏幾道
玉階秋感年華暗去掩深宮團扇無情緒記得當時自
剪下機中輕素點丹青画成秦女涼襟猶在朱絃未
改忍霜紈飄零何處自古悲涼是情事輕如雲雨倚么
絃恨長難訴
(前起一句後起二句不用韻掩深宫句多一字王千秋一首前結落一字非有此體)
淡黃柳(六十五字)姜䕫
空城曉角吹入垂楊陌馬上單衣寒惻惻看盡鵝黃嫩
綠都是江南舊相識正岑寂明朝又寒食彊攜酒小
橋宅怕梨花落盡成秋色燕燕飛來問春何在唯有池
塘自碧
(正岑寂不應屬在上段乃過變處首句也無論體裁一定如此可玩味而得之即論文理一正字一又字)
(恰是相呼應語相連何疑此姑照舊錄之作者不可泥刻本而仍其謬也圖譜刻是)
垂絲釣(六十六字)吳文英
聽風聽雨春殘花落門掩乍倚玉闌旋剪天豔攜醉靨
放遡溪游纜波光掩映燭花黯澹碎霞澄水吳宫初
試菱鑑舊情頓減孤負深杯灔衣露天香染通夜飲問
漏移幾點
(按此調本宜如此分段而各家集中俱是訛刻如龍川詞千里詞則于游纜處分段逃禪詞則于光掩處)
(分段尤可笑者片玉詞于澄水分段則竟不是叶韻矣于是圖譜以波光掩三字為前結且平仄亂註而)
(作此調者遂遵而弗改矣可嘆哉今將各家對明而為定之曰第一聽字必仄第三聽字必去第四雨字)
(可以起韻亦可不必次句春殘花門必平落字必仄第三句必三仄一平而乍玉二字用去尤妙第四句)
(剪字必仄只逃禪用平結句黯字必仄只龍川用平當從其多者後段起處亦同舊字頓字夜字漏字幾)
(字俱必仄去聲尤妙歴觀諸家無不如此乃所謂譜者皆必取而混之果何意耶通夜飲句周調本作梁)
(燕語現有片玉詞可據千里和周亦曰無限語而譜妄增一字作梁間燕語遂使失調且因而註題下作)
(六十七字豈不大謬乎刻遡字應作溯掩字不宜重出飲字不是韻此亦誤也首句花落亦誤刻落花)
(查各家前後段六字句俱平平平仄平仄此必係花落故為正之龍川于通夜飲作遐夀身亦誤刻若如)
(遐夀身之不通龍川當時亦不能中状元矣一笑)
詞律卷九
