詞律卷十四
宜興萬樹撰
如魚水(九十三字)柳永
輕靄浮空亂峰倒影瀲灧十里銀塘繞岸垂楊紅樓朱
閣相望芰荷香雙雙戲鸂鶒鴛鴦乍雨過蘭芷汀洲望
中依約似瀟湘風淡淡水茫茫動一片晴光畫舫相
將盈盈紅粉清商紫薇郎修褉飲且樂仙鄉便歸去徧
歴鸞坡鳳沼此景也難忘
(柳詞僻調難得如此嚴整者裏愚謂中字恐是裏字乍雨過下當作蘭芷汀洲望為一句依約似瀟湘)
(為一句正與後結二句相符蓋此調前段繞岸下後段畫舫下字句無不合轍蘭芷句必係六字耳或曰)
(人方以君為穿鑿似此詞頗順妥即如其舊亦無不可若執此說則穿鑿之毁更不免矣相與一笑)
梅子黃時雨(九十四字)張炎
流水孤村愛塵事頓消來訪深隠向醉裏誰扶滿身花
影鷗鷺驚看相比瘦近來不是傷春病嗟流景竹外野
橋猶繫烟艇誰引斜川歸興便啼鵑縱少無奈時聽
待棹擊空明魚波千頃彈斷琵琶留不住最愁人是黃
昏近江風緊一行柳絲吹暝
(鷗鷺句多刻鷗鷺相看如瘦詞綜亦相仍錄之但於如字下註云一作驚相比余考此調前後只頭尾稍)
(變自來訪下俱係相同鷗鷺句正與後段彈斷句合斷宜七字若作如瘦語甚晦或作鷗鷺驚相比瘦亦)
(少一字觀玉田自註題下曰病中懷歸蓋其意謂病而消瘦竟與鷗鷺同故鷗鷺見之訝其瘦甚與已相)
(比故曰鷗鷺驚看相比瘦也或去相比字或去看字則意難解而調亦失矣頓字訪字野字繫字奈字用)
(仄方是此詞聲響若依圖譜亂註可平可仄每句雖覺順便奈不是梅子黃時雨何醉裏外野縱少之去)
(上比瘦之上去皆妙甚可法)
尾犯(九十四字)吳文英
翠被落紅粧流水膩香猶共吳越十載江楓冷霜波成
纈燈院靚涼花乍剪桂園深幽香旋折醉雲吹散晩樹
細蟬時替離歌咽長亭曾送客偷賦錦雁留别淚接
孤城渺平蕪烟闊半菱鏡青門重售採香堤秋蘭共結
故人顦顇遠夢越來溪畔月
(膩字兩箇共字乍字旋字雁字俱去聲各家皆然此係用字要緊處勿為譜註所誤若細字離字則平仄)
(可通用也乍剪去上晩樹錦雁上去俱妙夢窗别作及竹山耆卿等皆同送字半字故字亦須去聲遠夢)
(句夢窗别作滿地桂隂無人惜與此異說詳後註)
又一體(九十五字蓉又名碧芙)蔣捷
夜倚讀書牀敲碎唾壺燈暈明滅多事西風把齋鈴頻
掣人共語温温芋火雁孤飛蕭蕭檢雪徧闌干外萬頃
魚天未了予愁絶雞邊長劍舞念不到此樣豪傑瘦
骨稜稜但淒其衾鐵是非夢無痕堪記似雙瞳繽紛翠
纈浩然心在我逢著梅花便說
(念不到比前多一字尾句用上三下四與他家不同)
又一體(九十五字)柳永
夜雨滴空階孤館夢回情緒蕭索一片閒愁想丹青難
貌秋漸老蛩聲正苦夜將闌燈花漸落最無端處忍把
良宵只恁孤眠却佳人應怪我自别後寡信輕諾記
得當時剪香雲為約甚時向幽閨深處按新詞流霞共
酌再同歡笑肻把金玉珍珠博
(按此詞舊草堂所收而樂章片玉詞皆載之然玩其語句則為柳作無疑但柳集止作别後寡信輕諾少)
(一自字此字雖可有可無而有之為妥詞字汲古柳集誤刻調字不可錯認於此字用去聲也尾句較前)
(兩詞又各異愚謂依吳詞遠夢句蔣詞我逢著句順而易填然此肻把句與夢窗别作滿地桂隂句相合)
(必有定格從之為是故雖同是九十五字特具列於此以備參考蓋作譜欲使人明白易曉若選聲葫蘆)
(嘯餘而刪其各體惟略註題下欲取簡省謂小冊便攜未免晦而難考耳至譜圖註肻把金三字可作平)
(平仄不知出於何典此亦亂註中之最無理者而夢漸後共等去聲字皆云可平亦誤甚貌字正韻在)
(入聲六藥韻讀若莫音乃描畫人物荀子貌而不切楊妃傳命工貌妃子别殿韓詩不得畫師來貌取杜)
(詩屢貌尋常行路人皆謂寫人容貌也嘯餘註叶未詳疑從卜各反一作邈非沈天羽云貌字於義合邈)
(字於韻合詞韻貌字作轉韻亦通觀此等註皆因未識貌字入聲故紛紛如此可歎哉)
又一體(九十八字)柳永
晴烟羃羃漸東郊芳草染成輕碧野塘風暖遊魚動觸
冰凘微坼幾行斷雁旋次第歸霜磧詠新詩手撚江梅
故人贈我春色似此光隂催逼念浮生不滿百雖照
人軒冕潤屋金珠於身何益一種勞心力圖利禄殆非
長策除是恁點檢笙歌訪尋羅綺消得
(首句四字起韻刻本誤羃作幕便不是韻矣勞字刻方亦誤或謂野塘句應於動字分斷則下句五字便)
(合前調想丹青句法余謂此本兩體不可彊同及讀後晁詞深溪池底句益信余言非妄又或謂此十二)
(字宜作兩六字讀未審然否)
又一體(九十九字)晁補之
廬山小隠漸年來疎懶浸濃歸興綵橋飛過深溪池底
奔雷餘韻香爐照日望處與青霄近想羣仙呼我應還
怪曉來鬢絲垂鏡海上雲車回軔少姑傳金母信森
翠裾瓊佩落日初霞紛紜相映誰見湖中景花洞裏杳
然漁艇别是箇瀟灑乾坤世情塵土休問
(怪曉來句比前詞多一字但柳作前後兩結上七下六相同此作後結與柳合其前結多一字恐誤耳鬢)
(絲亦應作絲鬢乃與後尾及柳同琴趣刻本鬢字訛鬚故知此句必有誤處今不敢輒謂與前一體同故)
(另收於此作者自照柳填之足矣)
雪梅香(九十四字)柳永
景蕭索危樓獨立面晴空動悲秋情緒當時宋玉應同
漁市孤烟裊寒碧水村殘葉舞愁紅楚天闊浪浸斜陽
千里溶溶臨風想佳麗别後愁顔鎮歛眉峰可惜當
年頓乖雨跡雲蹤雅態妍姿正歡洽落花流水忽西東
無憀恨相思意盡分付征鴻
(當時下與後頓乖下同此調惟耆卿有之他無可考其平仄自應守之乃譜於第一景字便註可平竒矣)
(漁市句與雅態句只第一字平仄可通用餘乃鐵板定格必如此方成為雪梅香調也譜乃於下五字云)
(可作仄平平仄仄蓋欲與下句相對作七言詩一聯後之趁便者悉從之矣豈非作俑者之過乎或謂風)
(字非叶然過變處於第二字儼然用韻不敢謂其偶合也)
金浮圖(九十四字)尹鶚
繁華地王孫富貴玳瑁筵開下朝無事壓紅裀鳳舞黃
金翅玉立纖腰一片揭天歌吹滿目綺羅珠翠和風淡
蕩偷散沈檀氣堪判醉韶光正媚折盡牡丹艷迷人
意金張許史應難比貪戀歡娛不覺金烏墜還惜會難
别易金船更勸勒住花驄轡
(前後整對後段不應偏少乃金張上落去一便字金烏下落去一西字作者竟與前段同填可也判字宜)
(作&KR0838;平聲)
一枝春(九十四字)周密
淡碧春姿柳眠醒似怯朝來疎雨芳塵乍數喚起探花
情緒東風尚淺甚先有翠嬌紅嫵應自把羅綺圍春占
得畫屛春聚留連繡叢深處愛歌雲裊裊低隨香縷
瓊窗夜暖試與細評新譜妝眉媚粉料無奈弄顰佯妒
還只怕簾外籠鸚笑人醉語
(草窗此調二首音節俱同但應自把作空自傷愚謂把字即同後怕字傷字平聲或誤觀其後段用深院)
(悄悄字用仄無異也料無奈作曾記是愚謂此三字即同前甚先有或係記曾是誤倒觀其前段用倩誰)
(畫無異也草窗為顧曲周郎其所用乍數喚起尚剪夜暖試與媚粉等去上字俱宜恪遵至於尾句笑人)
(醉語别作云倩鶯寄語皆是去平去上尢不可差圖譜載楊守齋一首與此詞用字平仄全同可愛而羅)
(綺圍春本作歌字清圓誤刻歌清字圓得字用誇字或不拘乃將醒朝芳東留連瓊新粧眉無還簾等字)
(俱註可仄似乍喚尚甚翠目把與自等字俱註可平絶妙好辭可惜都遭改壊作者費盡拈髭走甕一片)
(苦心讀者全然不知無怪浪仙有歸卧故山之痛也)
白雪(九十四字)楊无咎
蟾收雨脚雲乍歛依舊又滿長空紋蠟焰低薰爐燼冷
寒衾擁盡重重隔簾櫳聽撩亂撲漉春蟲曉來見玉樓
朱殿恍若在蟾宫長愛越水泛舟藍關立馬畫圖中
悵望幾多詩無句可形容誰與問巳經三白或是報年
豐未應真箇情多老却天公(亦作掃除隂翳惟祈紅日生東)
(誰與問下三句似前結語立馬下似有脫落大抵此詞有誤刻處試據愚意移補錄後)
(蟾收雨脚雲乍歛依舊又滿長空紋蠟焰低薰爐燼冷寒衾擁盡重重隔簾櫳聽撩亂撲漉春蟲曉來見)
(玉樓朱殿恍若在蟾宫未應真箇情多老却天公無長愛越水泛舟藍關立馬幾多悵望□囗畫圖中)
(詩句囗可形容誰與問巳經三白或是報年豐掃除隂翳惟祈紅日生東)
(以未應二句補前尾以掃除二句改後尾長愛處為換頭玩越水泛舟句泛字去聲確與紋蠟焰低相合)
(只換頭字太少或更有脫落耳)
天香(九十四字)王充
霜瓦鴛鴦風簾翡翠今年又是寒早矮釘明窗側開朱
戶斷莫亂教人到重隂未解雲共雪商量不少青帳垂
氊要密縫放圍宜小呵梅弄粧試巧繡羅衣瑞雲芝
草伴我語同語笑時同笑巳被金樽勸酒又唱箇新詞
故相惱盡道窮冬元來恁好
(草堂舊載如此舊譜分句如此余閱他家詞皆九十六字者因疑此前結青氊二句各家皆六字兩句且)
(多為對偶語此必以放圍宜小對上垂氊要密而縫字乃係脫誤但思其字不得及觀沈天羽所駁謂密)
(字下是紅窗二字乃紅字誤作縫而窗字誤缺耳初亦謂然沈又云窗字犯上明窗宜改因思作者必不)
(連用兩窗而上之明窗非訛字沈所云紅窗未必確也又伴我以下各家俱十字沈謂當作語時同語而)
(缺一字余又信之乃今查校各集始得其說方知舊譜之非誤而沈為臆說耳蓋毛澤民詞本有此體其)
(前結云對罷宵分又金蓮燭引歸院句法亦上四下七是此結所云縫密而圍小者即是青氊一物而密)
(字作平讀耳其伴我下九字毛云碧瓦千家借袴襦餘煖亦是九字是與草堂舊載者正同九十四字余)
(因爽然信有此體而譜註為非謬也本譜於嘯餘駁正最多此調又幾因沈氏謬為論定故詳識於此以)
(表愚意之公云隂字向訛冷字或作寒字亦誤)
又一體(九十六字)唐藝孫
螺甲磨星犀株搗月蕤英嫩壓拖水海蜃樓高仙娥鈿
小縹緲結成心字麝媒候煖載一朵輕雲未起銀葉初
生薄暈金猊旋翻纖指芳杯惱人漸醉碾微馨鳳團
閒試滿架舞紅都換嬾收珠珮幾片菱花鏡裏更摘索
雙鬟伴秋睡早是新涼重薰翠被
(此則前結六字滿架以下十字者芳杯句草窗作素被瓊篝夜悄乃是偶誤不可從壓字亦有用平者亦)
(不如用仄為是裏字可不必卟韻篇中諸去聲字凡名家皆同俱宜細玩譜於搗嫩壓結候漸碾鳳滿鏡)
(更摘早翠等字俱註可平螺蕤芳杯閒菱重等字俱註可仄謬甚而將伴秋睡註可用平仄仄尢可怪從)
(未見此三字用平仄仄之天香也晴又景覃有二闋前結俱作四字三句如云宿雨新隴頭閒看露桑)
(風麥又云紙帳練衾日高睡起懶梳蓬鬢此又是一體因其餘皆同且作者多從唐體故不錄其餘滿架)
(下十字有用上四下六此則語氣本係一貫不必拘也又譜圖載劉方叔漠漠紅臯一首自草堂舊刻皆)
(於後段第二句作不許蝶親蜂近然查從來作家此句皆七字無六字者此必係脫落一字故本譜不收)
(九十五字格沈氏刻不許上加全字)
玉漏遲(九十四字)元好問
浙江歸路杳西南却羨投林高鳥升斗微官世累苦相
縈繞不似麒麟殿裏又不與巢由同調時自笑虚名負
我半生吟嘯擾擾馬足車塵被歲月無情暗消年少
鐘鼎山林一事幾時曾了四壁秋蟲夜雨更一點殘燈
斜照清鏡曉白髮又添多少
(投林至自笑與後暗消至鏡曉同杳字可不起韻宋子京吳夢窗皆有之然不必起韻為正查竹山一首)
(於更一點處少一更字此句宜同前段又不與句乃誤落一字也又草窗一首西南却羨句作錦鯨去三)
(字亦誤落一字也又歸愚於被歲月句止有四字殘燈斜照止有三字亦誤落二字也故本譜不收九十)
(三字格又書舟於升斗下十字作忍對危欄數曲暮雲千疊是上六下四然可不拘後尾白髮二字乃以)
(入作平觀子京用東風夢窗用瑤臺黃昏歸愚用何人竹山用盈盈皆兩平聲竹山又一首用鶴立二入)
(聲正與白髮二字同此二字用平其下一字必仄如白髮之下必用又字也書舟用不耐飛來蝴蝶耐仄)
(飛平乃誤筆不可從後起擾字非叶不可誤認沈選有於虚名上多一字者非)
六么令(九十四字又或作綠腰錄要名樂世)李琳
淡烟疎雨香逕渺啼鴂新晴畫簾閒卷燕外寒猶力依
約天涯芳草染得春風碧人間陳迹斜陽今古幾縷遊
絲趁飛蝶誰向尊前起舞又覺春如客翠袖折取蔫
紅笑與簪華髮回首青山一點簷外寒雲疊梨花搖葉
柳花飛絮夢繞闌干滿園雪
(燕外下與後笑與下同渺寒二字片玉俱用平亦有俱用仄者不拘趁字滿字則必用仄耳柳詞前結刻)
(作夢裏欲歸歸不得誤歸不得恐是怎歸得也韻此篇絶妙好辭惜於梨花下用著雨二字忘却卟愚)
(僭改如右非敢妄易前賢之句因欲以為程式必用韻為佳又愛其詞故不取他作而錄之)
四犯剪梅花(九十四字)劉過
水殿風涼賜環歸正是夢熊華旦(解連環)疊雪羅輕稱雲
章題扇(醉蓬萊)西清侍宴望黃傘日華寵輦(雪獅兒)金劵三
王玉堂四世帝恩偏眷(醉蓬萊)臨安記龍飛鳳舞信神
明有後竹梧隂滿(解連環)笑折花看槖荷香紅潤(醉蓬萊)功
名歲晩帶河與礪山長遠(雪獅兒)麟脯杯行狨薦坐穏内
家宣勸(醉蓬萊)
(此調為改之所創採各曲句合成前後各四段故曰四犯柳詞醉蓬萊屬林鍾商調或解連環雪獅兒亦)
(是同調也剪梅花三字想亦以剪取之義而名之但前段起句與解連環本調全不相似殊不可解後段)
(起句比解連環多一記字此係誤傳宜去之此篇雖是集成仍分前後段汲古所刻龍洲詞乃欲連刻之)
(又因舊刻分段處空白疑有落字遂於分處多加一誤矣寵字應是龍字薦字應是韉字此二處俱宜)
(平聲槖字疑亦有誤或用荷囊故事恐是笑折花香看荷囊紅潤或云紫荷囊荷字去聲與前雲章雲字)
(不合不知醉蓬萊此字原平仄可以通用也潤章借叶非失韻又按玲瓏四犯史邦卿起處云雨入愁)
(邊翠樹晩無人風葉如剪與此詞起句相似恐史之四犯亦即與此同)
留客住(九十四字)周邦彦
嗟烏兔正茫茫相催無定只恁東生西沒半均寒暑昨
見花紅柳綠處處林茂又覩霜前籬畔菊散餘香看看
又還秋暮忍思處念古往賢愚終歸何處爭似高堂
日夜笙歌齊舉選甚連宵徹晝再三留住待擬沈醉扶
上馬怎生向主人未肻交去
(字有脫落姑仍舊錄之段愚謂沒字音暮綠字音慮皆用北音為叶不然前用韻太稀恐無此詞體也)
又一體(九十七字)柳永
偶登眺恁小樓艷陽時節乍晴天氣是處閒花野草遙
山萬疊雲散漲海千里潮平波浩渺烟村院落是誰家
綠樹數聲啼鳥旅情悄遠信沈沈離魂杳杳對景傷
懷度日無言誰表惆悵舊歡何處後約難憑看看春又
老盈盈淚眼望仙鄉隠隠斷霞殘照
(此亦有差落處但比前詞稍全旅情悄係後段起句舊刻屬前結尾今照周詞改正度日句可擬是處句)
(遙山至浩渺十五字宜同惆悵至又老十五字今觀後段不差此必前段訛錯愚謂里字應作重字而顛)
(倒之云雲散遙山萬疊漲海千重潮平波浩渺則可與後相符烟村以下則前後原同矣)
玉女迎春慢(九十五字)彭元遜
纔入新年逢人日拂拂淡烟無雨葉底妖禽自語小啄
幽香還吐東風辛苦便怕有踏青人誤清明寒食消得
渡江黃翠千縷看臨小帖宜春填輕暈溼碧花生霧
為說釵頭裊裊繫著輕盈不住問郎留否似昨夜教成
鸚鵡走馬章臺憶得畫眉歸去
(葉底至人誤與後段為說至鸚鵡同填輕句似宜同逢人日句恐填字有誤否則輕字下落一字耳圖譜)
(以填輕暈溼為一句填輕二字難解余不敢從語字似乎用韻故圖譜註叶然觀後段裊字非韻因知語)
(字乃偶合也)
埽花遊(九十五字埽又名埽地花地遊)方千里
野亭話别恨露草芊綿曉風酸楚怨絲恨縷正楊花碎
玉滿城雪舞耿耿無言暗灑闌干淚雨片帆去縱百種
避愁愁早知處離思都幾許但漸慣征塵斗迷歸路
亂山似俎更重江浪淼易沈書素瞪目銷魂自覺孤吟
調苦小留佇隔前村數聲簫鼓
(恨露草至帆去與後但漸慣至留佇同千里和周一字不異或謂太拘不知有不可假借處也如此詞只)
(種字夢窗兩首用隂字湖字其餘皆同歴查清真西麓夢窗五首碧山四首玉田二首邵清溪張半湖如)
(出一轍其中恨縷淚雨似俎浪淼調苦諸去上字并諸仄字俱是定例譜圖亂註話恨露曉怨恨正碎滿)
(耿暗淚片怨思但漸斗亂似更易瞪目調小隔俱謂可平而楊離歸前數字必須用平者則反註可仄豈)
(非深恨埽花遊之調必欲盡壊之而後快邪吾不知捨宋元諸公外别何可宗旣欲如此則作譜者何不)
(自我作古悉載自度之腔而猶勉彊襲古人之調名列古人之詞句邪按第一野字碧山用商字係偶)
(筆不必從玉田一首野字用烟避字用荒思字用天玉田於此中最精深必不如此皆誤刻也圖譜旣)
(收埽地花又收埽花遊其註亦差至縷字俎字二句不註叶韻意欲將後之作者皆勒令失韻可謂忍矣)
水調歌頭(九十五字名夢窗名江南好白石花犯念奴)蘇軾
明月幾時有把酒問青天不知天上宫闕今夕是何年
我欲乘風歸去又恐瓊樓玉宇高處不勝寒起舞弄清
影何似在人間轉朱閣低綺戶照無眠不應有恨何
事常向别時圓人有悲歡離合月有隂晴圓缺此事古
難全但願人長久千里共嬋娟
(幾時有弄清影用仄平仄絶妙人長久之人字若亦用仄聲尢妙後人多用平平仄全不起調矣不知至)
(何年十一字語氣一貫有於四字一頓者有於六字一頓者平仄亦稍有不同但隨筆致所至不必拘定)
(而闕字用仄覺有調耳起句月字有用平者竟有作偶語如五言律者不如此起為妙舞字或用平清字)
(長字或用仄亦皆不妥無字有用仄者縱入聲可代平終是不響至稼軒多用上去字雖或不妨然不可)
(學)
鳳凰臺上憶吹簫(九十五字)李清照
香冷金猊被翻紅浪起來慵自梳頭任寳奩塵滿日上
簾鈎生怕離懷别苦多少事欲說還休新來瘦非干病
酒不是悲秋休休這回去也千萬遍陽關也則難留
念武陵人遠烟鎖秦樓惟有樓前流水應念我終日凝
眸凝眸處從今又添一段新愁
(休休二字查他人不叶然此篇二字定是用韻作此體者自宜依之添字若照前結亦可用仄但不敢擅)
(註也)
又一體(九十六字)吳元可
更不成愁何曾是醉豆花雨後輕隂似此心情自可多
了閒吟秋在西樓西畔秋較淺不似情深夜來月為誰
瘦小塵鏡羞臨彈筝舊家伴侣記雁啼秋水下指成
隂聽未穏當時自誤又況如今那是柔腸易斷人間事
獨此難禁雕籠近數聲别似春禽
(似此句比前調任寳奩句多一字聽未穏句比念武陵句多二字數聲句比從今句少二字而記雁啼句)
(與千萬遍句平仄亦異或曰彈筝是叶韻非也此調原不必叶況通篇用十二侵閉口韻必不搭一庚青)
(字也)
又一體(九十七字)侯窴
浴雪精神倚風情態百端邀勒春還記舊隠溪橋日暮
驛路泥乾曾伴先生蕙帳香細細粉瘦瓊閒傷牢落一
夜夢回腸斷家山空教映溪帶月供遊客無情折滿
雕鞍便忘了明窗淨几筆研同歡莫向高樓噴笛花似
我蓬鬢霜斑都休說今夜倍覺清寒
(前詞似此句六字聽未穏句七字不如此詞為全蓋記舊隠便忘了兩句前後宜同也一夜夢三字用仄)
(回字用平及夜倍覺三字用仄皆此體定格嬾窟四首皆同)
雙瑞蓮(九十五字)趙以夫
千機雲錦裏看並蒂新房駢頭芳蕊清標艷態兩兩翠
裳霞袂似是商量心事倚綠蓋無言相對天蘸水彩舟
過處鴛鴦驚起縹緲漾影搖香想劉阮風流雙仙姝
麗閒情未斷猶戀人間歡會莫待西風吹老薦玉醴碧
筒&KR0838;醉清露底月照一襟涼思
(看並蒂至蘸水與後想劉阮至露底同二按此調比玉漏遲只第二句多一看字清標閒情句平仄顛)
(倒其餘句字通首皆同應是一體想趙公原以玉漏遲調詠雙頭瑞蓮或自變其名或後人因題而誤也)
(不然何長調而相同如此本應合前玉漏遲之後終以多一字顛倒四字不敢確信同調故仍另列於此)
(五圖譜以倚綠蓋無言為五字句相對天蘸水亦為字句不僅句法兩差調因隨失而相對二字如何)
(連得天蘸水趙虚齋文理豈至如此乎)
夢揚州(九十六字)秦觀
晩雲收正柳塘烟雨初休燕子未歸惻惻輕寒如秋小
闌干外東風軟透繡幃花密香稠江南遠人何處鷓鴣
啼破春愁長記曾陪燕遊酬妙舞清歌麗錦纏頭殢
酒困花十載因誰淹留醉鞭拂面歸來晩望翠樓簾捲
金鈎佳會阻離情正亂頻夢揚州
(如此丰度豈非大家傑作乃為傖父讀錯註錯可歎哉燕子至香稠與後殢酒至金鈎同燕子殢酒俱用)
(去上妙絶未字困字用去聲是定格蓋上面用去上下面用平此字非去聲不足以振起況有此去字則)
(落下輕寒如秋與因誰淹留四箇平聲字方為抑揚有調不解此義於燕殢未困四字俱註可平寒誰二)
(字俱註可仄有此夢揚州乎從長記起至金鈎皆追想當時遊讌之樂為酒所殢為花所困也沈氏及圖)
(譜以困作為全失意味而沈氏又註云為一作因不惟平聲失調而下即有因誰之因字豈不一顧邪誰)
(字嘯餘刻猶不差但註可仄沈氏竟刻甚字註一作誰圖譜竟作甚字矣此真為訛以傳訛也譜圖俱落)
(去干字而以透字連上作上三下四句法繡幃句止有六字亦從未取後段試一較量此則沈氏已註缺)
(干字誤矣何圖譜於徐氏之嘯餘沈氏之别集不從其是處而偏從其誤處邪)
塞垣春(九十六字)周邦彦
暮色分平野傍葦岸征帆卸烟深極浦樹藏孤館秋景
如畫漸别離氣味難禁也更物象供瀟灑念多才渾衰
減一懷幽恨難寫追念綺窗人天然自風韻閒雅竟
夕起相思慢嗟怨遙夜又還將兩袖珠淚沈吟向寂寥
寒燈下玉骨為多感瘦來無一把
(觀千里和詞其四聲無字不同未便臆註只各處所刻千里詞前結俱作短長音如寫比此少一字愚謂)
(必無此體方上句云聽黃鸝啼紅樹則此句必於短長音下落一韻字或調字耳人不可但見詞統詞綜)
(等所載而誤認有此五字句格也兩袖珠淚方和云堆滿襟袖而自汲古刻及統綜等書皆倒作滿堆不)
(此二字不可用仄平說見後註譜圖以暮傍葦景韻謾怨向為俱作可平秋多衰遙俱作可仄更將)
(又還將兩袖珠六字翻作平仄仄平平仄不知出於何典)
又一體(九十八字)吳文英
漏瑟侵瓊筦潤鼓借烘爐㬉藏鈎怯冷畫難臨曉鄰語
鶯囀殢綠窗細咒浮梅醆換密炬花心短夢驚回林鴉
起曲屏春事天遠迎路柳絲裙看爭拜東風盈灞橋
岸髻落寳釵寒恨花勝遲燕漸街簾影轉還似新年過
郵亭一相見南陌又燈火繡囊塵香淺
(前詞天然自句七字此看爭拜句九字則當於風字斷句未審是否或有訛字不可知也漸街簾至相見)
(十五字照前周詞及方和俱上句七字下句八字此詞平仄雖與周無異而分句不得不於轉字年字住)
(亭字為略豆想平仄字數不差其斷句可不拘也觀此影轉二字可知方詞堆滿必不可作滿堆或曰譜)
(圖於前詞註又還將作九字向寂寥作六字則與此彷彿君何於此互異余曰千里和周云念征塵堆滿)
(襟袖那堪更獨遊花隂下則自當於襟袖分句不可以念征塵堆滿為一句襟袖那堪為一句更獨遊花)
(隂下為一句也是周詞讀法必當依前所註而不可與吳詞同矣香字周用一字方用滿字或曰可通用)
(或曰堆滿可作平俱未可知然方詞上已用滿字不宜重出恐本是盈字如此則此字必以用平為是旣)
(有吳詞可據作者自宜用平蓋此詞韻脚上一字通篇皆平此處亦必平字或仍用上聲入聲斷不可用)
(去聲也客曰囊塵香三平拗余曰其上郵亭一相之一字周詞寂寥寒燈之寂字方詞獨遊花隂之獨字)
(互玩之皆以入作平是上句已疊用四平下句疊三平何足為異必其調之音響如此耳)
倦尋芳(九十六字)王雱
露晞向曉簾幕風輕小院閒晝翠逕鶯來驚下亂紅鋪
繡倚危欄登高榭海棠著雨胭脂透算韶華又因循過
了清明時候倦遊燕風光滿目好景良辰誰共攜手
恨被榆錢買斷兩眉長鬭憶得高陽人散後落花流水
仍依舊這情懷對東風盡成消瘦
(首句用去平去上各家皆同是定格院共二字亦定用仄聲得去聲更佳古詞無不同者不可受誤於譜)
(圖也餘諸去聲字皆當學之必如此然後為倦尋芳耳後字不必叶韻)
又一體(九十七字或加慢字)潘元質
獸鐶半掩鴛甃無塵庭院瀟灑樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨漸迤邐更催銀箭何處貪歡猶繫驄
馬旋剪燈花兩點翠眉誰畫香滅羞回空帳裏月高猶
在重簾下恨疎狂待歸來碎揉花打
(夢草二句七字與香滅二句相對如滿江紅中語比前倚危欄二句不同按盧申之一首前起句用香)
(泥壘燕第三句用春晴寒淺記秦樓句用記寳帳歌慵猶繫句用牡丹開遍待歸來用但鎮日俱與此不)
(合因其句字同且不足取法故不錄又查夢窗三首篇篇用字精當無疵俱與此相合只一首於第三句)
(作空閒孤燕閑字當是閉字之訛蓋此句即與後第三句同其後云衫䄂溼徧袖字旣用去聲則知其閑)
(字必無用平之理夢窗非率筆者流其為誤刻無疑況上句塵鏡迷樓則是用燕子樓事尢可信為閉字)
(詞統亦照舊刻錄之未及深辨人不可貪用平聲而以此藉口也圖譜旣收王詞為倦尋芳乂收潘詞)
(為倦尋芳慢蓋前則以算韶華作八字此則分一三一五前則以倦遊燕作七字此則分一三一四前則)
(以這情懷作六字此則分一三一七故列兩體其意見真獨出矣)
雙雙燕(九十六字)吳文英
小桃謝後雙雙燕飛來幾家庭戶輕烟曉暝湘水暮雲
遙度簾外餘香未捲共斜入紅樓深處相將占得雕梁
似約韶光留住堪舉翩翩翠羽楊柳岸泥香半知梅
雨落花風軟戲逐亂紅飛舞多少呢喃意緒盡日向流
鶯分訴還過短牆誰會萬千言語
(捲字照後段緒字及後史詞宜用韻另按史詞於還過短牆句六字與前段同此只四字為一體或謂)
(恐是落去二字然玩此句似亦無字可添詞體常有後結比前較少者或另有此體故收之)
又一體(九十八字)史達祖
過春社了度簾幕中間去年塵冷差池欲往試入舊巢
相並還相雕梁藻井又軟語商量不定飄然快拂花稍
翠尾分開紅影芳徑芹泥雨潤愛貼地爭飛競誇輕
俊紅樓歸晩看足柳昏花暝應是棲香正穏便忘了天
涯芳信愁損翠黛雙蛾日日畫欄獨凭
(愛字以下同前通首平仄除前吳詞所註數字外俱不可游移圖譜從第一字改起可笑蓋此調所用仄)
(平仄仄與仄平平仄平平仄仄平平平仄似可相混不知皆有分别如首句必仄平仄仄而第三字必以)
(去聲為妙其下去年舊巢競誇柳昏畫欄等句必仄平平仄雕梁芹泥棲香等句必平平仄仄商量分開)
(天涯等句必平平平仄試以後段較前段更以此詞較彼詞則古人名作無不整齊明白若指掌列眉一)
(定不易所謂律也豈可一槩抹却亂註亂填乎且凡詞篇中必有語氣段落如還相二語乃上呼下應還)
(字與下又字相照應是二語亦然正字與下便字相照此語氣也而段落因之試入句束住上語飄然句)
(另起下意後段亦然自不可以還相句截連於上又軟語句截連於下此段落也而音響因之藻井用去)
(上藻字去聲一縱則不定須用平去不字平聲一收此音響也凡此皆至理所存各詞皆有其義作者但)
(取名篇細玩熟吟必得其解慎勿貪便而以妄譜為據致來識者之譏也偶註此調不覺饒舌覽者亮焉)
黃鶯兒(九十六字)柳永
園林静晝誰為主暖律潛催幽谷暄和黃鸝翩翩乍遷
芳樹觀露濕縷金衣葉映如簧語曉來枝上綿蠻似把
芳心深意低訴無據乍出暖烟來又趁遊蜂去恣狂
蹤跡兩兩相呼終朝霧吟風舞當上苑柳濃時别館花
深處此際海燕偏饒都把韶光與
(向讀此詞於暖律下難以句豆嘯餘彊分和字住為八字句黃鸝以下為八字句心嘗疑之無可考証後)
(讀晁無咎詞亦有此調方喜得以校正矣而晁詞此數句比柳更多一字尢難分斷其首句七字用韻起)
(與柳同其下云兩兩三三修篁新笋出初齊猗猗過牆侵戶共十七字再四紬繹不得其理旣而悟曰此)
(晁詞誤多一出字耳蓋柳第二句是暖律潛吹幽谷六字用鄒衍事吹字誤催其谷字乃以入聲叶首句)
(主字韻中州韻云谷叶古是也晁詞修篁篁字乃是竹字之訛其詞首句暑字亦是魚虞韻故以竹字叶)
(中州韻云竹叶主是也柳詞暄和黃鸝是四字句翩翩乍遷芳樹是六字句和字去聲謂當春暄鶯聲相)
(和而鳴或是喧字之誤晁詞新笋初齊四字句猗猗過牆侵戶六字句蓋竹至過牆不宜言新出但言新)
(笋為是如此則兩詞皆字字相合而於文理條貫無聱牙矣蓋暄和至綿蠻與後兩兩至偏饒俱相同也)
(雨乍字露葉似意又趁恣霧上别此諸仄字兩詞如一不可照譜用平幽黃鸝觀枝蹤終風當諸平字不)
(可照譜用仄)
步月(九十六字)史達祖
剪柳章臺問梅東閣醉中攜手初歸逗香簾下璀璨縷
金衣正依約冰絲射眼更荏苒蟾玉西飛輕塵外雙鴛
細蹙誰賦洛濱妃霏霏紅霧繞步搖共鬢影吹入花
圍管絃將散人静燭龍稀泥私語香櫻乍破怕夜寒羅
襪先知歸來也相偎未肻入重幃
(按此調與滿庭芳相似但正依約句泥私語句俱多一字步搖句亦多一字末句相偎下少二字耳然其)
(體格自是不同中間兩七字句即如瀟湘夜雨中二語自相對偶與滿庭芳之上句六字下句七字者判)
(然不同管絃二句雖亦是九字却與前段逗香二句一樣句法乃前後比合者與滿庭芳之上句五字下)
(句四字者亦判然不同至末句少字不必言矣故不彊扭作滿庭芳也或曰子於他調有一二字參差者)
(往往合而為一獨於此歧而别之何也余曰詞有聲響如此篇聲響自各異耳及閱施仲山梅川詞亦有)
(此調用入聲叶者比史詞少二字其聲響更别愈知與滿庭芳逕庭矣今錄於右)
又一體(九十四字)施岳
玉宇薰風寳階明月翠叢萬點晴雪煉霜不就散廣寒
霏屑采珠蓓綠萼露滋嗔銀豔小蓮冰潔花魂在纖指
嫩痕素英重結枝頭香未絶還是過中秋丹桂時節
醉香冷境怕翻成消歇玩芳味春焙旋薰貯穠韻水沈
頻爇堪憐處輸與夜涼睡蝶
(用入聲叶其句法與前詞稍異處則散廣寒句怕翻成句是一字領句者後起二字不叶韻還是句平仄)
(相反兩結各少一字耳入按前詞尾句或謂相偎下必落相倚二字蓋欲增以合滿庭芳也不知滿庭)
(芳此句應於第三字仄聲梅溪精審絶倫必不用相倚相字至於此輸與句則與滿庭芳之尾一四字一)
(五字者相去河漢豈得謂之合調乎況前結不惟上四字句平仄不同素英句四字與滿庭芳之五字聲)
(響全别不可添一字而相合尢為明証矣標又按此體九十四字字數較少於前然梅溪詞家凖用平)
(自為正體施詞另格故載後云)
漢宫春(九十六字)吳文英
花姥來時帶天香國艷羞掩名姝日長半嬌半困宿酒
微蘇沈香檻北比人間風異烟殊春恨重盤雲墜髻碧
花翻吐瓊盂洛苑舊移仙譜向吳娃深館曾奉君娛
猩唇露紅未洗客鬢霜鋪蘭詞沁壁過西園重載雙壺
休謾道花扶人醉醉花却要人扶
(後段起句換頭餘同賦此調者甚衆此篇用字穏妥可為程式日長二句與猩唇二句本上六下四而稼)
(軒用無端風雨未肻收盡餘寒乃上四下六且風雨二字平仄亦異余謂雖此句十字貫下或可不拘然)
(歴觀諸家皆用此篇之體即稼軒此首後段亦云閒時又來鏡裏轉變朱顔矣更有作長把清明夜雨者)
(尢不可從此平平仄平仄仄則為中正之理也後段起句亦有用平平仄平平仄者不拘檻沁二字以仄)
(為妙比人間過西園兩處有作仄平仄有作仄仄平皆不拘凡詞調於此等七字句往往互異然此調似)
(用仄平平為響知音者審之至春恨重春字自當用平有作仄者不可學也墜字是仄人字亦宜仄此則)
(古人用平者亦多然求無瑕之壁其亦以用仄為全美乎又前後首句有起韻者如惜香講柳談花從)
(前萬事堪誇是又一體因字同不錄附記於此若放翁後起用無事又作南來又非叶韻乃用平聲斷句)
(他無同者恐不可從)
又一體(九十六字)康與之
雲海沈沈峭寒收建章雪殘鳷鵲華燈照夜萬井禁城
行樂春隨鬢影映參差柳絲梅萼丹禁杳鼇峯對聳三
山上通寥廓春衫繡羅香薄步金蓮影下三千綽約
冰輪桂滿皓色冷侵樓閣霓裳帝樂奏昇平天風吹落
留鳳輦通宵宴賞莫放漏聲閒却
(用仄韻兩結平仄稍異所用峭照鬢映禁對上繡步桂帝奏鳳宴漏諸去聲宜學帝樂二字偶合非叶韻)
(觀前段影字可知第一字嘯餘作雪字誤下有雪殘也按春隨鬢影與霓裳帝樂乃四字句其下七字)
(上三下四於差字平字為豆而萼字落字為叶也其下又七字亦上三下四於杳字輦字為豆而聳字賞)
(字為句也結句皆六字前後相對明明白白且此體雖仄韻而句字與用平一樣甚為顯而易見乃圖譜)
(將映參差與奏昇平分屬上句誤矣猶未足竒也竟以丹禁至三山作九字末作四字而後段之尾則又)
(作一七一六何所見而云然乎又以禁字聳字註可平竒甚更可笑者嘯餘不識丹禁杳讀斷竟將杳字)
(讀作香字遂刻作丹禁香鼇不知鼇有何香臭真足捧腹)
陽臺路(九十六字)柳永
楚天晩墜冷風敗葉疎紅零亂冒征塵匹馬區區愁見
水遙山遠追念年時正恁鳳幃倚香偎暖嬉遊慣又豈
知前歡雲雨分散此際空勞回首望帝里難收淚眼
暮烟衰草算暗鎖路歧無限今宵又依前寄宿甚處葦
村山館寒燈半夜厭厭憑何消遣
(此篇婉順可從平仄宜悉遵之幸譜圖失收尚留得本來面目未被雕鎪塗抹也)
採明珠(九十六字)杜安世
雨乍收小院塵消雲淡天高露冷坐看月華生射玉樓
清瑩蟋蟀鳴金井下簾幃悄悄空階敗葉墜風惹動閒
愁千端萬緒難整秋夜永涼天迥可不念光景嗟薄命
倏忽少年忍教孤冷燈閃紅窗影步回廊嬾入香閨暗
落珠滿面誰人知我為伊成病
(他無作者莫可校勘姑註其句豆如右然或有訛落非確然也其中確然者惟蟋蟀句至空階與後燈閃)
(句至香閨可以無疑珠字上必有淚字孤冷冷字不宜犯重恐是另字景字亦未必是叶)
慶清朝(九十七字或加慢字)史達祖
墜絮孳萍狂鞭孕竹偷移紅紫池亭餘花未落似供殘
蝶經營賦得送春詩了夏帷攛斷綠隂成桑麻外乳鴉
穉燕别樣芳情荀令舊香易冷歎俊遊疎懶枉是銷
凝塵侵謝屐幽徑斑駁苔生便覺寸心尚老故人前度
謾丁寧空相悞祓蘭曲水挑菜東城
(餘花下與後塵侵下同此詞是此調正體穏順可從王碧山詞亦與此合較後載王通叟所作易填也)
(細玩各家詞於未送乳穉舊易後謝寸尚祓曲等字皆宜用仄此篇詩字恐是句字此乃起調處不可謂)
(古人之拙而愚見之迂也)
又一體(九十七字)王觀
調雨為酥催冰做水東君分付春還何人便將輕煖點
破殘寒結伴踏青去好平頭鞋子小雙鸞烟郊外望中
秀色如有無間晴則箇隂則箇餖飣得天氣有許多
般須教撩花撥柳爭耍先看不道吳綾繡襪香泥斜沁
幾行斑東風巧盡收翠綠吹上眉山
(何人二句與須教二句上六下四與前詞異後起兩句亦異故雖字同另錄之然亦因其詞佳也晴則箇)
(二句雖各三字然與前調六字一句者平仄恰合故妙餖飣二句用流走活字巧合音律故譜圖疑之不)
(敢註斷作九字句此無足怪所怪者此調自何人下即前後相同如何將結伴句分作五字而以好字連)
(下平頭句作八字乎豈後段可讀不道吳綾繡為句而下可作襪香泥乎以較前詞可讀了夏帷老故人)
(乎)
綠蓋舞風輕(九十七字)周密
玉立照新粧翠蓋亭亭凌波步秋漪真色生香明璫搖
淡月舞袖斜倚耿耿芳心奈千縷晴絲縈繫恨開遲不
嫁東風顰怨嬌蕊花底謾卜幽期素手採珠房粉艷
初洗雨溼鉛腮碧雲深暗聚軟綃清淚訪藕尋蓮楚江
遠相思誰寄棹歌回衣露滿身花氣
(袖字怨字艷字去聲不可依圖譜作平而凌波步謂可用仄仄平尢無理按漪字平聲想草窗偶作仄)
(用亦誤也不然則是綺字之誤耳)
玉京謠(九十七字)吳文英
蝶夢迷清曉萬里無家歲晩貂裘敝載取琴書長安閒
看桃李爛繡錦人海花場任客燕飄零誰計春風裏香
泥九陌文梁孤壘微吟怕有詩聲翳鏡慵看但小樓
獨倚金屋千嬌從他鵷煖秋被蕙帳移烟雨孤山待對
影落梅清泚終不似江上翠微流水
(載取至春風裏與後段金屋至終不似同不按此詞結句亦似玉京秋或謂即是一調但他句合且陳)
(隨隠謾錄云先君號藏一夢窗吳先生為度彛則商犯無射宫製玉京謠一篇相贈則此調創於夢窗與)
(玉京秋無涉故不敢連載於前也)
西子妝(九十七字或加慢字)吳文英
流水麴塵艷陽酷酒畫舸遊情如霧笑拈芳草不知名
乍凌波斷橋西堍垂楊謾舞總不解將春繫住燕歸來
問綵繩纖手如今何許歡盟誤一箭流光又趁寒食
去不堪衰鬢著飛花傍綠隂冷烟深樹玄都秀句記前
度劉郎曾賦最傷心一片孤山細雨
(謾字秀字俱要去聲張叔夏作于謾舞用寸碧二字其詞是意字起韻碧字乃以入聲為叶者故知入聲)
(不但可作平兼可作上聲而叶韻矣中州音韻原以碧叶比也細雨去上煞妙甚張亦用萬里若作平仄)
(或上上或去去便落調矣凡詞結尾字皆不宜草草亂填可於此類推換頭起句叔夏用外字或謂可以)
(不叶余云詞中多以外字叶支微韻作者自當用韻為是況叔夏原註效夢窗自度而作無不同之理也)
(綜酷酒酷字無理汲古刻本集及圖譜詞等書皆相沿誤刻余謂是酤字之訛耳)
被花惱(九十七字)楊纘
疎疎宿雨釀輕寒簾幕静垂清曉寳鴨微温睡烟少簷
聲不動春禽對語夢怯頻驚覺欹珀枕倚銀牀半窗花
影明東照惆悵夜來風生怕嬌香混瑤草披衣便起
小徑迴廊處處都行到正千紅萬紫競芳妍又還似年
時被花惱驀忽地省得而今雙鬢老
(此楊守齋自度腔也以詞中語名題亦因山谷水仙詩坐對真成被花惱故取其三字耳)
詞律卷十四
