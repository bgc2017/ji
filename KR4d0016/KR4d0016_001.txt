元獻遺文
宋晏殊撰
劄子
天聖上殿劄子
朝廷者天下之本也自古未有朝廷治而天下不治者
亦未有朝廷不治而能治天下者故曰正朝廷以正百
官正百官以正萬民正萬民以正四方此不易之序也
太宗皇帝嘗以邊事問御史中丞王化基化基對以治
天下猶植木所患根本未固固則枝榦不足憂今朝廷
治則邊郡何患不安化基之言甚簡且要真知治本者
也且人君無職事惟辨臣下之邪正實人君之職也然
古今說者以辨邪正為難臣竊以為不然在人君用心
何如耳使人君之心是非好惡每存乎私則邪正之辨
實難人君之心是非好惡一循乎大公至正之道則邪
正之辨何難之有唐明皇用姚崇宋璟則天下治方是
時是非好惡無私意故也及用李林甫楊國忠馴至大
亂此其心非不知林甫國忠之姦邪特便其能徇已之
私爾書曰有言逆于汝心必求諸道有言遜于爾志必
求諸非道為人君者能不忘乎此而邪正有不辨者臣
不信也
狀
進兩制三館牡丹歌詩狀
臣准傳宣劄子奉聖旨令兩制三館賦後苑諸殿亭牡
丹歌詩者化合天人祥開卉木協風靈雨散為膏壤之
滋共蔕并柯布在密青之圃畫品難形于卓異瑞圖不
盡於芳妍乃詔儒臣各摛華藻匪太平之特異豈榮遇
之及茲昔者虞舜膺期有臯陶之賡載周宣繼業聞吉
甫之誦章蓋默助于謨猷不專工於辭翰迨於漢室尤
好藝文别館離宫多命從臣之制作倡優鄭衞已無前
古之箴規中葉以還其風未冺永平神雀之頌孝明稱
美者五人貞元重九之篇德宗考第於三等並垂編簡
式著熙隆洪惟聖運之會昌可繼重華之輝耀然於衆
製未復前修思諷諭者隠其誠而靡宣局聲律者豔其
言而罕實不足以上裨睿覽下達民情效明良喜起之
音續雅頌清微之範姑用登高而能賦庶幾博弈之猶
賢雖叶旁求豈任多愧臣首當庸濫實玷恩華興悟以
思靦惶無極其兩制侍講學士龍圖閣待制自章得象
已下十三人三館祕閣自康孝基已下二十七人歌詩
共一百四十首謹隨狀進以聞
記
庭莎記
余清思堂中讌亭之間隙地其縱十八步其横南八步
北十步以人跡之罕踐有莎生焉守護之卒皆疲癃者
芟薙之役勞於後畦蓋是草耐水旱樂延蔓雖披心隕
葉弗之絶也予既悦草之蕃蕪而又憫卒之勤瘁思唐
人賦咏間有種莎之說且茲地宛在崇堞車馬不至弦
匏不設柔木嘉卉難於豐美非草也無所宜焉於是傍
西墉盡修徑布武之外悉為莎場分命騶人散取增殖
凡三日乃備援之以丹楯溉之以甘井風光四泛纖塵
不驚嗟夫萬彙之多萬情之廣大含元氣細入無間罔
不稟和相適區别顯仁措置有規生成有術失之則斁
獲之則康茲一物也從可知矣乃今遂二性之域去兩
傷之患偃藉吟諷無施不諧然而人所好尚世多同異
平津客館尋為馬廏東漢學舍間充園蔬彼經濟所先
而汚隆匪一矧茲近玩庸冀永年是用刊辭于石知所
留意庶幾不剪也
銘
几銘
小飯防饐跬行虞跌巾有角墊衣存袵缺惟忠與孝則
罔摧折
書
答贊善兄家書
十一哥贊善兄十一縣君尊嫂座前莊客至知大事禮
畢日月迅速哀痛無極奈何奈何志文本及寄殊生日
衣服及孩兒妳妳等信物柑子黃雀鮓等領訖地遠不
須煩神况人事有何窮極置得宅子大抵廉白守分為
官須作一生計且安泊親屬不必待豐足嘗見范應辰
率家人持十齋自云一以勸其淡素好善次則減魚肉
之價聚為生計果置得一兩好莊及第宅免於茫然此
最良圖况宦遊何窮期兼官下不得營私魏四工部為
戒也然須内外各宜儉約為先方可議此殊家間僕吏
等直至今兩日内破一頓猪肉定其兩數或回換買魚
肉亦只約猪肉錢數此持久之術是以常為宗親及相
知交遊言之建節之說皆虛傳也今邊事尚未息須當
重委建節必不優閒處用此職况須因干求經營方受
殊一生不曾干求况今雖位極人臣何顔求覓是以須
待出於特命且不能效人干請結托勢雖恬靜若非久
特差則遠近高下應當推避必不可求請凡虚傳者但
請勿信古今賢哲有識見知恥者量力度德憂不能任
不佞當負媿畏重責是以終無倖求其更識高者非親
耕不食非親蠶不衣孺子之類是也蓋功利不能及人
而坐受竊其膏血縱無禍須媿赧也殊來多介僻者理
在此今因信略及之
答中丞兄家書
殊再拜三哥廷評三嫂座前領手書深喜王事外萬福
安寧此中婆婆新婦等如常寄物甚多倍煩神明骨肉
不必如此四郎思晦下面三孩兒貽矩宗愿知已取在
彼知令讀書否假如性不高亦令讀書學詩學禮宜
親老宿有德之人所冀向後自了得一身免辱門戶也此
最日夕急切事二十七寧殿直二年大段聽人言語謹
卓不曾出入兼識好慈善得力免勞人心力亦應是從
有家累知惜身事兄弟且免一件憂煎因信上聞希令
諸子知之若能稍學好事免為人所嗤笑成立得身父
母一生放心有望矣門前不要令小後生輕薄不著實
者來往或尋得一有年年甲嚴謹門客教訓諸子甚好
先少師所以常孜孜於此事重念余白饒鼎朴實嫌其
餘輕薄殊日思量方知是格言也近日京師官中行公
事甚多細視多是人家子弟輕事玩狎非類致之者是
知小兒女尤宜親近有德遠輕薄之徒也二娘子已商
量與應茂才異等秀才富弼為親極有行止文萟三
郎一面為問覓新婦婚姻事逼日日嬰心也
五言古詩
列子有力命王充有命祿極言必定之致覽之有
感
大鈞播羣物零茂歸自然理定既有初不為智力遷禦
寇導其流仲任派其源智愚信自我通塞當由天吾道
誠一槩彼途有百端卷之入纖毫舒之盈八埏進退得
其宜夸榮非所先朝聞可夕隕吾奉先師言
和王校勘中夏東園
東園何所樂所樂亦多事野竹亂無行幽花晩多思閒
看魚尾漪暗辨蜂腰細樹影密遮林籐梢狂罥袂潘蔬
足登膳陶秫徑取醉幸獲我汝交可忘今昔世歡言捧
瑶佩願以疎麻繼
七言律
初秋宿直
絳河星斗夜闌干禁署沈沈閉九關上帝冊書羣玉府
仙人宫闕巨鼇山涼隂影度秋心薄促漏聲來夜唱閒
隠几吟多欲愁絶嚴鐘淒斷樹烏還
安昌侯
蓮勺移家近七遷魯儒章句世相傳關中沃壤通涇渭
堂上繁聲逐管絃身服儒衣同蔡義日將巵酒對彭宣
高墳丈五陽陵外千古朱雲氣凜然
無題
油壁香車不再逢峽雲無跡任西東梨花院落溶溶月
柳絮池塘淡淡風幾日寂寥傷酒後一番蕭瑟禁煙中
魚書欲寄何由達水遠山長處處同
憶臨川舊遊
仲子幽居杳藹間迴環十畆盡林巒遊魚倒泝清泉急
乳雉驚飛夕燒乾繫馬短亭乘草茁攜壺芳榭值梅酸
浮生莫道今如昨曷月朋簪急此歡
詩餘
浣溪沙
閬苑瑶臺風露秋整鬟凝思捧觥籌欲歸臨别強遲留
月落漫成孤枕夢酒闌空得兩眉愁此時情緒悔風
流
又
三月和風滿上林牡丹妖豔值千金惱人天氣又春隂
為我轉回紅粉面向誰分付紫檀心有情須殢酒杯
深
又
青杏園林煮酒香佳人初著薄羅裳柳絲無力燕飛忙
乍雨乍晴花自落閒愁閒悶日偏長為誰消瘦減容
光
又
一曲新詞酒一杯去年天氣舊亭臺夕陽西下幾時迴
無可奈何花落去似曾相識燕歸來小園香徑獨徘
徊
又
宿酒纔醒厭玉巵水沈香冷嬾薰衣早梅先綻日邊枝
寒雪寂寥初散日春風悠颺欲來時小屏閒放畫簾
垂
又
已是年光有限身等閒離别更銷魂酒筵歌席莫辭頻
滿目山河空念遠落花風雨更傷春不如憐取眼前
人
更漏子
寒雁高濃露滿秋入銀河清淺逢佳客且開眉盛年能
幾時寶箏調羅袖軟拍碎畫堂檀板須盡醉莫推辭
人生足别離
鵲踏枝
檻菊愁煙蘭泣露羅幕輕寒燕子雙飛去明月不諳離
別苦斜光到曉穿朱戶昨夜西風彫碧樹獨上高樓
望盡天涯路欲寄彩鸞無尺素山長水闊知何處
鳳銜杯
留花不住怨花飛向南園情緒依依可惜倒紅斜白一
枝枝經宿雨又離披憑朱檻把金巵對芳叢惆悵多
時何况舊歡新恨阻心期滿眼是相思
清平樂
春花秋草只是催人老總把千山眉黛掃未抵别愁多
少勸君綠酒金杯莫嫌絲管聲催兔走烏飛不住人
生幾度樓臺
又
秋光向晩小閣初開讌林葉殷紅猶未徧雨後青苔滿
院蕭娘勸我金巵慇懃更唱新詞暮去朝來老盡人
生不飲何為
又
春來秋去往事知何處燕子歸飛蘭泣露光景千留不
住酒闌人散忡忡閒階獨倚梧桐記得去年今日依
前黃葉西風
紅窗聽
記得香閨臨别語彼此有萬重心訴淡雲輕靄知多少
隔桃源無處夢覺相思天欲曙依前是銀屏畫燭宵
長歲暮此時何寄託鴛鴦飛去
撼庭秋
别來音信千里恨此情難寄碧紗秋月梧桐夜雨夢回
無寐樓高目斷天邊雲黯只堪憔悴念蘭堂紅燭心
長焰短向人垂淚
少年遊
芙蓉花發去年枝雙燕欲歸飛蘭堂風軟金爐香煖新
曲動簾帷家人拜上千秋壽深意滿瓊巵綠鬢朱顔
道家粧束長似少年時
木蘭花
東風昨夜回梁苑日脚依稀添一線旋開楊柳綠蛾眉
暗折海棠紅粉面無情一去雲中雁有意歸來梁上
燕有情無意且休論莫向酒杯容易散
又
池塘水綠風微暖記得玉真初見面重頭歌韻響琤琮
入破舞腰紅亂旋玉鉤闌下香階畔醉後不知斜日
晩當時共我賞花人點檢如今無一半
又
朱簾半下香銷印二月東風催柳信琵琶旁畔且尋思
鸚鵡前頭休借問驚鴻去後生離恨紅日長時添酒
困未知心在阿誰邊滿眼淚珠流不盡
殢人嬌
二月春風正是桃花滿路那堪更别離情緒羅巾掩淚
任粉痕霑汚爭奈何千留萬留不住玉酒頻傾翠眉
愁聚空腸斷寶箏絃柱人間後會又不知何處魂夢裡
也須時時飛去
踏莎行
細草愁煙幽花怯露凭欄總是銷魂處日高深院靜無
人時時海燕雙飛去帶緩羅衣香殘蕙炷天長不禁
思迢遞垂楊只解惹春風何曾繫得行人住
又
祖席離歌長亭别宴香塵已隔猶回面居人匹馬映林
嘶行人去棹依波轉畫閣魂銷高樓目斷斜陽只送
平波遠無窮無盡是離愁天涯地角尋思遍
又
碧海無波瑶臺有路思量便合雙飛去當時輕别意中
人山長水遠知何處綺席凝塵香閨掩霧紅箋小字
憑誰附高樓目盡欲黃昏梧桐葉上蕭蕭雨
又
小徑紅稀芳郊綠遍高臺樹色隂隂見春風不解禁楊
花濛濛亂撲行人面翠葉藏鶯朱簾隔燕爐香靜逐
遊絲轉一場愁夢酒醒時斜陽却照深深院
漁家傲
宿蕊攅攅金粉閙青房暗結蜂兒小斂却似啼開似笑
天與貌人間不是鉛華少華軟香清無限好風頭日
脚乾催老待得玉京仙子到憑向道紅顔只合長年少
又
越女採蓮江北岸輕橈短棹隨風便人貌與花相鬭間
流水慢時時照影看粧面蓮葉層層張綠繖蓮房箇
箇垂金盞一把藕絲牽不斷紅日晩回頭欲去心撩亂
玉樓春
綠楊芳草長亭路年少抛人容易去樓頭殘夢五更鐘
花底離情三月雨無情不似多情苦一寸還成千萬
縷天涯地角有窮時只有相思無盡處
阮郎歸
南園春半踏青時風和聞馬嘶青梅如豆柳如眉日長
蝴蝶飛花露重草煙低人家簾幕垂鞦韆慵困解羅
衣畫梁雙燕歸
蝶戀花
簾幕風輕雙語燕午醉醒來柳絮飛撩亂心事一春猶
未見餘花落盡青苔院百尺朱樓閒倚遍薄雨濃雲
抵死遮人面消息未知歸早晩斜陽只送平波遠
又
六曲欄干偎碧樹楊柳風輕展盡黃金縷誰抱鈿箏移
玉柱穿簾海燕雙飛去滿眼遊絲兼落絮紅杏開時
一霎清明雨濃睡覺來人不語驚殘好夢無尋處
臨江仙
鬭草階前初見穿針樓上曾逢羅裙香露玉釵風靚粧
眉沁綠羞態粉生紅流水便隨春遠行雲終與誰同
酒醒長恨錦屏空相尋夢裏路飛雨落花中
又
淺淺餘寒春半雪消蕙草初長煙迷柳岸舊池塘風吹
梅蕊閙雨細杏花香月墮窗前有意從前虛夢高唐
覺來何處放思量如今不是夢真個到伊行
蝶戀花
卷絮風頭寒欲盡墜粉飄紅日日香成陣新酒又添宿
酒困今春不減前春恨蝶去鶯飛無處問隔水高樓望
斷雙魚信惱亂層波横一寸斜陽只與黃昏近
又
醉到西樓醒不記春夢秋雲聚散真容易斜月半窗還
少睡畫屏閒展吳山翠衣上酒痕詩裏字點點行行
總是淒涼意紅燭自憐無好計夜寒空替人垂淚
又
欲減羅衣寒未去不捲珠簾人在深深處紅杏枝頭花
幾許啼紅正恨清明雨盡日沈香煙一縷宿酒醒遲
惱破春情緒寄信還因歸燕誤小屏風上西江路
鷓鴣天
彩袖殷勤捧玉鍾當年&KR0838;却醉顔紅舞低楊柳樓頭月
歌罷桃花扇底風從别後憶相逢幾回魂夢與君同
今宵剰把銀釭照猶恐相逢是夢中
又
鬭鴨池南夜不歸酒闌紈扇有新詩雲隨碧玉歌聲轉
雪繞紅裙舞袖回今感舊欲沾衣可憐人似水東西
回頭滿眼淒涼事秋月春風豈得知
又
陌上濛濛殘絮飛杜鵑花裏杜鵑啼年年底事不歸去
怨日愁煙長為誰梅雨細曉風微倚樓人聽欲沾衣
故園三度羣花謝何事天涯猶未歸
生查子
金鞭美少年去躍青驄馬牽繫玉樓人繡被春寒夜
消息未歸來寒食梨花謝無處說相思背面秋千下
南鄉子
綠水帶春潮水上朱欄小度橋橋上女兒雙笑靨妖嬈
倚著欄杆弄柳條月夜與花朝減字偷聲按玉簫柳
外行人回首處飄蕭若比銀河路更遥
清平樂
留人不住醉解蘭舟去一棹碧濤春水路過盡曉鶯啼
處渡頭楊柳青青枝枝葉葉離情此後錦書休寄畫
樓雲雨無憑
又
西池煙罩何處尋芳草滿路落花紅不掃春色漸隨人
老遠山眉黛嬌長清歌細逐霞觴正好十洲殘夢水
心宫殿斜陽
又
暫來還去輕似風中絮縱得相逢留不住何况相逢無
處去時約略黃昏月華却到朱門别後幾番明月素
娥應是消魂
木蘭花
鞦韆院落重簾暮寂寞春閒扃繡戶牆頭紅杏雨餘花
門外綠楊風後絮朝雲信斷知何處應作襄王春夢
去紫騮認得舊遊蹤嘶過畫橋東畔路
菩薩蠻
哀箏一弄湘江曲聲聲寫盡湘波綠纖指十三絃細將
幽恨傳當筵秋水漫玉柱斜飛雁彈到斷腸時春山
眉黛低
玉樓春
一尊相遇春風裏詩好似君能有幾吳姬十五語如絃
能唱當時樓下水良辰易去如彈指金盞十分須盡
意明朝三丈日高時共拚扶頭醉不起
阮郎歸
殘香剰粉似當初人情恨不如一春猶有數行書秋來
書更疎衾下冷枕中孤愁腸待酒舒夢魂縱有也成
虛那堪和夢無
虞美人
飛花自有牽情處不向枝邊舞隨風飄蕩已堪愁更伴
東流流水過秦樓樓中翠黛含春怨閒倚闌干見遠
彈雙淚惜香紅暗恨玉顔光景與花同
又
曲闌干外天如水昨夜還曾倚初將明月比佳期長向
月圓時候望人歸羅衣著破前香在舊意誰教改一
春離恨嬾調絃猶有兩行閒淚寶箏前
踏莎行
雪盡寒輕月斜煙重清歡猶記前時共迎風朱戶背燈
開拂簾花影侵簾動繡枕雙鴛香苞翠鳳從來往事
都如夢傷心最是醉歸時眼前少個人人送
御街行
霜風漸緊寒侵被聽孤雁聲嘹唳一聲聲送一聲悲雲
淡碧天如水披衣告雁兒略住聽我些兒事塔兒南
畔城兒裏第三個橋兒外瀕河西岸小紅樓門外梧桐
雕砌請教且與低聲飛過那裏有人人無寐
六么令
日高春睡喚起懶裝束年年落花時候慣得嬌嗔足學
唱宫梅便好更煖銀笙逐黛蛾低綠堪教人恨却似江
南舊時曲常記東樓夜雪翠幕遮紅燭還是芳酒杯
中一醉光隂促可惜陽臺夢杳無計憐香玉此歡難續
乞求歌罷借取歸雲畫堂宿
元獻遺文
