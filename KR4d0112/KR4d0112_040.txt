道鄉集卷四十宋鄒浩撰
行狀
故朝請郎張公行狀
公諱次元字希一其先廣陵人自天章公歸老于常州
遂為常州武進人六世祖昇仕唐為滁州清流縣令生
約為金吾衛長史生訓即公高祖也仕楊行密為黃州
刺史有智勇與其等軰三十六人號淝上英雄曾祖璆
仕南唐為校書郎祖佖擢進士第一為右内史學士金
陵既平從後主歸本朝太祖聞其清節授右贊善大夫
知榮州太宗時數言治要多見聽用考昷之以直道自
奮仁宗深器之嘗待制天章閣隐然為一時名臣生二
子公其季也皇祐二年用天章公奏為太廟齋郎再奏
守將作監主簿至和二年簽書江隂軍判官事年尚少
守將易之初不為沮事枉必争如道理而後已富民孫
氏緣守將數燕其池亭浸有所謁公察其端每遇燕集
力以疾辭自是孫氏嚴憚不敢逞而守將益知公非碌
碌貴公子也尊禮之嘉祐三年轉太常寺奉禮郎知常
州武進縣每歲輸納甫期吏必豫率私財探邑官之欲
而置其所湏以隂中之然後肆行誅求公先諭以不可
乃為禁令且峻懲其犯者迄公去所輸無慮數十萬而
民間卒無一錢入吏手讙然為俚謠傳於世白鶴溪導
滆湖溉民田甚廣歲久湮塞公力濬之大姓有冒其地
者飛語撼搖竟不動初流亟還綿百餘里無復旱暵至
今賴焉目為奉禮河轉大理評事丁天章公憂服除遇
神宗即位轉衛尉寺丞監楚州糧料院熙寧三年轉大
理寺丞用淮南轉運使陳安石薦知通州静海縣兼監
都鹽倉歲適大旱苖且槁死惟漕河衍溢而法不可決
慨然身任其責決以便民郡果操法按治章甫上今翰
林學士蔣公之竒方領漕事聞而止之且以書勞公曰
真古良吏用心海瀕瘠鹵民窘寒饑類以鬻塩為生每
捕至庭下不忍遽寘于法誨而遣之約毋犯往往懷公
之恩轉就他業而冒法者益少轉太子中舍同提舉淮
南東路市易事元豐元年賜緋衣銀魚轉殿中丞以官
制換奉議郎市易法行奉承之人多不喻上意於是選
置使者分董諸路而大丞相王文公雅知公才首被除
擢使既稱旨留久其任凡五年轉承議郎通判太平州
未行丁譙郡太夫人憂服除遇今上即位轉朝奉郎資
仕事直知信陽軍時河朔水災洺州尤甚遂改知洺州
朝廷方務賑䘏公條約三十餘事以輔導之吏絶巧謾
民受實惠按察使朱光庭嘉其所為深得仁聖惻隐之
意推示諸郡使矜式焉漳河距城纔五里遥堤高峻下
視城中方漲溢時一失固禦則衝注無前蕩為陂澤公
每至歲初飭屬縣謹不虞苟可以致力者無不為也一
夕河暴決水怒至齧堤舉城號救亟出慰之曰吾已有
備矣無患即率兵夫廵護堤上冒盛暑忘寢食如是三
日而水退人争鼓舞歌之地居臨界素多賊盜其魁桀
者咸有號名曹聚讐劫人逸不獲及公賞罰明信人樂
用命不日就擒初雞澤境内最為淵藪耕蠶歲入悉輦
致邑中民以為苦至是犬卧不警遂不為避盜計俗祀
崔府君尤敬亦或乘之濟其詭謀一日方退食遽聞百
餘人擁一黠者直入據黃堂曰我府君也來為太守福
公命左右縛於庭狀立見悉誅之其俗遂革代還知蘄
州改信陽軍轉朝散郎信陽逾百年進士無顯者首興
學校延致望士於其講日親主豆觴而學者感孚術業
自勸且立生祠著公德焉長社李氏子訟其弟本黃氏
不當弟挽女兄為證女亦黃氏也助之力故獄屢蠻而
聽者咸取決焉自慶歷至元祐李訟不已後以屬公公
顧其弟貌言不類兄且詰其女所以證者女指親在時
獻神狀語取狀視之則紙弊而墨鮮又有桑枝痕折之
曰豈非染紙為弊色以桑枝暴於日中乎女矍然無以
應即具首伏數十年間聽者幾人至公立談決之人皆
神以為異代還以先塋在清流求知滁州轉朝請郎未
行改虢州又改除江淮荆浙福建廣南路提點坑冶鑄
錢事坑冶散布九路多在山谷險絶中使者罕到弊久
益深公不以為憚躬自按之朞年徧五路以其所見條
利害四十有三事請于朝書可行者三十有五至睦州
感疾猶欲東去浸劇乃還杭州至則革矣然而經畫鼓
鑄諄諄在口家人勉公姑少休毅然曰食君之祿而尸
素可乎比卒無一語及私事實紹聖四年三月二十六
日也享年六十有七積勲至上護軍娶魯氏贈扶風縣
君參知政事肅簡公宗道之孫尚書駕部郎中有功之
女譙郡太夫人之猶子繼室嚴氏封華陽縣君直秘閣
穎之孫衡州軍事判官孟堅之女子男八人基宣德郎
以文學政事稱於時堅域垣坦坰壎壑皆舉進士有賢
聲女三人長適進士方希純早卒次適承奉郎吕切問
次適郊社齋郎崔頌孫男五人鐸鉉錞錫鑾女八人公
天資孝友遇事剛明斬斬不可奪天章公既老未嘗去
左右雖勉之使仕非數舍近不廢問安不往也太夫人
[婺-矛+牙]居二十年承顔養志惟恐不逮如一日女兄歸都官
員外郎蔡天球惟一女女弟歸著作郎石約惟一子寬
民尚幼皆喪其夫取以歸俾無愁歎終其身又擇名士
以歸其女今朝進郎通判廬州凌浩則其壻也擇師友
以成寬民其後中進士第元祐初將變役法詔郡邑言
利害公建以為先朝行免役久矣民安之願毋變當路
或擿公曰此非廟堂意亟改奏公曰臣事君當勿欺所
見如是曷可改也使淮東時布衣史敏功持錢千萬懋
遷多乾沒公繩之或以告曰敏功乃丞相王禹玉親黨
也奈何不縱公曰吾職在奉法忍廢法以奉權貴乎已
而遣都提舉司勾當官吕震按公職事一無所得比公
還朝當陞郡守遂沮不行送吏部為通判人人為公不
平而公恬然無怨色郡吏稍不自強必面折之然卒歸
於恕或不幸大故如洺州臨洺監鎮滁陽林師忠信陽
軍司理參軍河南宋瑜則力為主其後事且計其鄉遠
邇以資助其歸微至食飲亦具風稜峭厲若不可屈折
一聞人之善則靡然向慕尤於山陽先生徐公積傾心
焉先生亦偉公趣操愛敬之每形于詩讀書成誦該洽
尤悉本朝事常慕籝金不如一經與多財損智益過之
說用以誨子孫甚嚴而祿廪之餘一以周艱阨施宗族
於其亡也衣衾猶有不備者自遠祖以來皆葬清流凡
無後者至其終日必即其處用浮屠法追享之今遂循
以為式嗚呼公以天章公直道終始為朝野推重常懼
奉承失墜貽識者之譏今以其生平大節觀之雖年位
弗充不極其志亦可謂無媿乎前人矣諸孤廹於吉卜
既以其年六月二十七日己酉葬於清流縣昌城鄉安
仁村之原尚念幽刻未就將以求銘於世之顯人則相
與泣血而屬狀於某某愚不肖視公盖外曾祖行也蚤
辱知憐恩德隆厚顧雖銜哀在廬死亡無日不敢辭命
於是迹其實而次序之以告云
故登州防禦推官華君行狀
君華氏諱峙舊名申甫元祐初避高魯王諱改焉字元
翰世為常州武進人君天資豪爽初就外傅誦書日記
數千言年十四課試六論詞旨如成人既長西遊必與
名士為友會熙寧初罷制舉專以經術取士君不遠數
千里謁王文公于金陵公稱異之授以經義退歸不復
茹葷杜門自飭如是三年而學成遂登九年進士第調
高州雷白縣尉未赴任今戶部侍郎吕公提舉中都市
易務辟為監門未幾免歸丁父憂至元豐八年神宗山
陵今翰林學士承旨蔡公為頓遞使辟君管城縣頓事
事已調環州通遠寨主簿方待次外臺選權奉天縣奉
天故乾州為陜右劇邑前令類以不職去君至擿姦吏
之已甚者繩其一二而民以服他郡邑雖遠數百里至
有請君以聽其訟者甫留七月邑以大治部使者奏終
其任會親嫌并罷通遠又法當遠仕久之調端州四會
縣尉明年部使者奏移廣州錄事參軍廣州蕃漢錯居
獄訟紛糾率由譯者變亂其言以致失實君察見弊端
每有所治必先窮竟譯者自是人無冤聲囚方在繋日
躬視其飲食沐浴之事使悉如所欲一旦遇赦出囚于
州門之外其膚髮充澤殆非囹圄中人也見者感歎秩
滿調登州防禦推官知衢州西安縣事以疾卒于都城
實紹聖五年三月十有七日也享年五十娶周氏子男
八人寔宇宙皆舉進士以學行知名而宇卒矣餘尚幼
女七人長適進士周咸早卒許以第三女繼其室次適
進士王臨四適進士王履餘未行孫男二人女一人君
懷慷慨喜功名纔出仕即遇神宗厲精治道之日拔用
人才不以次序又一時知已在顯途力挽致君且有以
舘閣薦者然君免歸矣及元豐末西鄙用兵單騎走寨
上究觀形勝得邊防措置十二事以獻未報而神宗棄
天下三十年間負其志氣落落不合卒窮以死其命也
夫君為學不泥章句為文辯博俊偉平居凛凛若無所
屈一聞人善則靡然歸之苟不可意雖在勢者面折不
避也其孤卜以元符元年八月一日葬君于武進縣懷
德北鄉蕭塔村之原念所以發揚潜美非得當世大賢
君子知君之深者一言以信之則無以垂示無窮於是
屬某狀其行以告謹狀
傳
馮貫道傳
貫道夀春人舉進士不偶棄去遊京師居相國寺東錄
事巷以訓童子為業二十餘年如一日其容舒而野其
言簡而直其與人交淡而久自朝廷公卿以至閭巷之
人往往知其所為而厚其禮貫道持一意接之未嘗毫
末加損於其間元祐末門下侍郎蘇轍罷政斥外平昔
翕翕走其門者皆諱悔弗顧惟貫道朝夕往見且受其
所寓錢及京師凡出納之事越七年蘇門下自嶺表歸
許昌貫道即日訪焉還其向所受者視其錢封識如故
時蘇公復欲以事煩之笑而不答紹聖中太府卿賈種
民董領茶事人争趨之求為邸肆雖甚懇切而莫之許
獨念貫道貧諭使為求者出名可以端居不預而月獲
錢十許千貫道初不應賈猶強之不已乃謝曰我訓童
子逾三十年矣口不輟聲手不定筆窮日之力以脩吾
職至勤苦也月得錢不過數千曾何足以寬衣食計然
受之而宜用之而安久之而無他虞今一旦坐獲厚利
非不優佚第恐憂患有自意外竊發者雖欲如前日寧
處其可得乎此執事之高義而我之所深畏者也何敢
當貫道尤精五行數以人生年月日時配十干十二支
推之若貴若賤若禍若福如離婁近目而分黑白如師
曠逼耳而聽鼓鍾如羿持弓矢審固射五尺之鵠於數
十步之内以故車馬常滿門貫道頽然其間如阮千里
之琴無人而不為彈也於其吉者則曰當為善以承其
吉於其凶者則曰當為善以避其凶間有召之者雖勢
力回丘山氣燄變寒暑非其所好不往不䘏也其所為
盖如此余嘗見漢書稱嚴君平終身自保非其服弗服
非其食弗食每依蓍龜為人言利害各因勢道之以善
李疆為益州牧致禮與相見卒不敢言以為從事又見
揚子雲稱君平不作苟見不治苟得久幽而不改其操
雖隨和何以加諸未嘗不掩卷太息想見其人今也與
貫道遊十五年而視其所以觀其所由察其所安其聞
君平之風而悦之者乎何其不以已絶物不以物易已
一至於此耶雖居輦轂之下康莊之要紛華盛麗之所
其亦隐矣可不謂賢哉貫道有幾子力教以學皆於六
經成誦而通其義貫道隐德之報不在其身必在其子
固可期而待也貫道名堯夫今年若干
道鄉集卷四十
