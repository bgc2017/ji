道鄉集卷三十七宋鄒浩撰
墓銘
長夀縣君高氏墓誌銘
夫人姓高氏亳州蒙城人率府副率諱遵望之女承議
郎李君競之妻夫人生大族耳目富貴於其童時輙能
以禮自飭父母賢之故以歸李君其移所以處身施于
其家自為媍至為母為姑上下内外翕然宜之無間言
李氏素雄於財至承議君則磥砢有大節不復以積蓄
為事日與幽人豪士相佯乎風塵之外而已其後宦遊
四方養生之具往往不繼夫人竟未嘗動心焉承議君
白首矣方且栖栖筦庫間或以為恨夫人獨勉之曰仕
誰不願達其不得達者命也君如命何我聞為善必有
報姑教諸子以俟之可乎平時奉佛甚謹晨起誦其書
有常數數未滿輙不飲食元祐初年從承議君監濠州
酒務明年六月初十日以疾卒享年七十累封長夀縣
君子男四人翊&KR1330;竬竦皆舉進士&KR1330;竬皆屢試禮部尤
以文行稱女一人未嫁孫男女五人越二年翊等奉其
父命卜以某月某日祔葬于揚州江都縣東興寧鄉曾
祖諫議之塋前期來求余銘余頃教授揚州竬時為學
正相好也不獲辭銘曰長夀之賢信于稚齒未嬪高門
益安義理豐約後先豈易其視間關良人穎脱諸子敬
戒成就弗怨弗鄙善報有期云胡不俟昭示無窮庶幾
在此
夫人林氏墓誌銘
元祐四年七月六日陳君諱某之妻夫人林氏卒於是
陳君卒八年矣其葬在興化軍某縣谷山之先塋其子
舜昂舜元將以某月某日舉夫人之喪祔焉前期用其
友人江陵府松滋縣令監開封府陳留縣酒税王回之
言以求銘於浩浩頃遊太學與舜元厚後官揚州又嘗
因之以定交於回也不敢辭夫人某縣人父諱將異其
姓為擇對既笄歸陳君迄白首作止皆中義理内外上
下安之為女為婦為母為姑者至指以為法陳君少有
四方志已而所嚮繋礙輙拂衣還里門以詩書訓諸子
且招善士為之師夫人於時罄奩中物買地築室佐其
事無一毫顧惜七男子雖不幸死矣然其成就如舜昂
舜元皆力學而舜元尤以節行籍籍東南盖不可以多
得也嗚呼夫人可不謂賢哉享年七十有九男二女嫁
湖州烏程縣丞劉佖進士戴勵孫三男六女一嫁進士
傅求餘未行銘曰輔佐以義以成其子以卓犖乎多士
夀考以歿以四其穴以安于舅姑之側嗚呼夫人流慶
其未艾
夫人嚴氏墓誌銘
毘陵張氏居張莊者為東南著姓由稷虞卿而上累世
皆義居至虞卿益蕃雄一方其伯父老矣委家事以自
佚而門内之治惟虞卿之婦總焉虞卿娶霍氏生一男
四女而卒夫人嚴氏實繼以行事其伯舅如其舅撫其
前子如其子虞卿落落鄉閭與賓親適其平生而不他
慮夫人力也未幾虞卿卒夫人益務飭其子故其男炳
從師友為進士其女歸進士鄒洞胡明脩王輔世胡謐
莊安常皆不貽親憂里有貧女無歸夫人幼育而長嫁
之其自奉則一切薄約遊讌輒不出見至親有時語人
曰孀媍當如處女中外族黨睦然歸心侍婢白首不忍
去顯官有賢其節者力求繼其室竟不奪初志其母亦
不忍奪也初得疾即治歛具比革命家人取視顧其母
年且八十在傍泣曰兒不獲終養矣奈何語絶逝去實
元祐八年五月十九日享年四十七父士元母強氏盖
同郡儒家也生二女一女未行炳卜以明年某月某日
葬于某縣某鄉某原謂余姻好屬銘銘曰得夫而早歿
有子而非已出諸孤恃焉以迄于家室皎皎弗渝秉其
一德為女婦母是廸是式有巍其丘有蔚其殖何千萬
年夫人安宅
夫人程氏墓誌銘
夫人程氏世為常州晉陵人也曾祖士鄰某官贈某官
祖昌言某官贈某官父端某官晉陵於浙右為士大夫
最盛處程氏於其間又為名族夫人生長家法中早為
父母所賢年當行會今婺州觀察推官林君師醇醇中
方中進士第遂以歸之醇中幼失所怙太夫人甘貧守
節訓育諸孤以至白首盖已勤矣自夫人歸凡委以肅
助閨門與其施于上下内外一如太夫人意醇中不以
位卑自少所至奉條約脩職甚謹未嘗開口乞憐上官
以故間關州縣人或不堪其憂而夫人獨以義命勉焉
且左右奉承惟恐其動家室念聞者歎曰真林氏婦也
間喜讀書一覽輙成誦尤篤信内典渙若有得者醇中
為夀州霍丘縣尉時夫人得疾一日與醇中語皆超詣
名理神色不少變已而逝去實元祐七年九月十八日
也歸林氏凡十年年三十二生一男一女後二年紹聖
元年醇中卜以八月某日葬于蘇州吳縣某鄉某山之
原前期狀其行屬予銘且曰程氏生平雅好文字且知
君與我友善庶幾慰諸泉下銘曰移孝于姑移順于夫
克隆厥家而弗與俱彼茁者子身後之儲雖則遠矣禀
其如初
蓬萊縣君狄氏墓誌銘
夫人狄氏其先太原人唐梁公之裔也曾祖希賢贈兵
部尚書祖棐樞密直學士工部侍郎贈兵部尚書父遵
禮左朝議大夫母鄒氏夀安縣君夫人幼淑慧父母愛
之既笄遂以歸吳君克禮龍圖閣直學士中復之子也
龍圖方顯于朝所與婚皆一時望族而夫人自初迄終
能使舅姑與其孝娣姒安其和急難德其施宗黨稱其
賢自元祐元年十二月八日卒至建中靖國元年十有
六年矣其夫不忍娶以繼其室享年四十有三追封蓬
萊縣君子男塙舉進士女適進士譚泌孫男一人女一
人克禮今為朝奉郎新絳州軍州事將以二年二月六
日祔葬于南康軍都昌縣白鳳鄉之先塋謂某視夫人
為外姊屬銘銘曰夫老弗偕子養弗逮往其從之舅姑
所在宅兆既安松檟既成恩則不忘儼如平生
夫人鄒氏墓誌銘
故夀州下蔡縣主簿華君諱直淵之妻夫人鄒氏崇寧
元年年八十有二以閏六月癸亥終于常州之私第其
孫仲平等以十一月丙申祔藏于武進縣懷德北鄉下
蔡之墓五年追迹行實而為之狀曰夫人尚書都官郎
中諱霖之長女太常博士諱參之冡婦其先杭州錢塘
人都官徙常之晉陵夫人幼警慧古今文章歴耳輙成
誦都官未有子夫人率其妹供子職甚謹都官賢之以
歸下蔡下蔡失所恃弟妹多未齓夫人一一調護至於
冠婚門内之事大者禀命小者專達靡不如太常意太
常用是徇國忘家以顯名于朝下蔡既倦遊語夫人曰
吾將歸佚故鄉能安之否夫人曰君安無不安者下蔡
以故勇退就閒逍遥聲利之外二十年如一日未嘗悔
往慨不遇惟訓誨子孫而已子男四人申錫峙嶼申伯
皆舉進士申錫峙尤以文學知名峙登第歴官一時公
卿争挽致之不克用以卒終衢州西安縣令女三人適
進士李亘胡元均霍端輔孫男十二人平寔彦宇宙完
寓章寅寬宰宋皆舉進士仲平登第為高郵主簿寔以
特起賜第鄆州州學教授女十三人長適進士周咸次
王臨次繼咸室次王履鄒語周先餘未行曾孫十二人
夫人老矣四子皆前逝孫彦宇亦夭逝聞者不堪其憂
而夫人安之若命泊如也晚年不復省家事惟歲時祭
享必纖悉閱視或以勸止則曰先實臨之安敢怠夫人
賢德盖如此狀已寔持以來且曰夫人顧言曰吾銘當
屬吾姪浩敢請嗚呼浩之先君朝奉既不幸矣姑尚無
恙可以慰罔極之思今亦不幸矣又屬銘悲夫於是雪
涕而銘之銘曰都官之女太常之媍嫓德下蔡卒為賢
母八十有二其身則夀其子則否不稱其有不在其子
必在其孫軒軒既翮既翮而騫動惟時矣聿傅於天有
豐其碑有穹其龜闖于高松潜德光輝尚其有詩配此
銘詞
德興縣君曾氏墓誌銘
台州天台縣令王君諱無咎之夫人德興縣君南豐曾
氏諱德克字淑珍贈太師沂國公仁旺之曾孫尚書戶
部郎中直史舘贈太師密國公致堯之孫太常博士贈
太師魯國公易占之女既笄而嫁嫁九年而婺婺四十
年年六十九大觀二年五月乙丑終于閏州其子之官
舍以仲兄丞相布之恩賜冠帔封邑子男二人絪通仕
郎杭州仁和縣丞縕文林郎潤州州學教授女三人長
適朝奉郎國子司業朱京次適通仕郎建昌軍南豐縣
丞楊槩孫男三人女三人夫人性莊重又積習家法故
自處以至於行自幼以至於老内外宗黨為女為婦與
為母者咸取則焉喪父方八歲哀慕已如成人及歸王
氏能安其貧而相以義天台用是棄官潜心著書立言
為世大儒天台沒四顧無所托乃携諸子依于仲兄訓
誨撫存頃息弗怠久之男克登第女得所歸男皆以文
行知名且將光顯于世王氏烝嘗幾絶矣至是復繼而
滋豐夫人力也嗚呼賢哉初丞相與弟翰林學士肇居
于潤皆久疾俄而學士疾革丞相聞之一慟而薨學士
旋少間聞丞相薨亦一慟莫救相去裁一日盖大觀元
年八月乙夘丙辰也識者固已歎二公友悌誠篤不可
及後一年夫人隨其子官于潤州及境亟往哭之亦一
慟不浹日而終識者又知夫人之賢無媿乎兄弟如此
絪緼卜以四年正月己酉葬于建昌軍南城縣可封鄉
松溪之原相與泣血述夫人之行屬浩為之銘銘曰曾
氏之先參游聖門門人三千特以孝聞由元逮西有遠
其裔篤於親親豈惟男子猗歟夫人自幼則然從而有
行咸以為賢既成其夫亦顯其嗣我心不忘念我兄弟
一慟而絶如弟如兄與古列女凛其同聲
夫人葛氏墓誌銘
夫人葛氏其先廣陵人楊行密亂江淮高祖徙居江隂
今為常州江隂人曾祖鄘祖惟則父瑜世以貲高一方
夫人生最盛時而謹約柔順不啻寒家子年十四失所
怙事母張氏以孝聞外祖光禄卿鑄尤愛之會今朝散
大夫致仕胡公遠方擇伉儷於是夫人歸焉舅正議公
既歿姑和義郡太君虞氏在堂聚族衆貧甚夫人罄奩
中物以裕其謀無吝色和義有痼疾夫人侍左右十餘
年藥餌不經心手不以進一日疾遽革大夫隨檄未還
夫人哀號之外區處喪事靡不周盡長女甫嫁大夫得
旨出都自數千里來勢不得款時慈聖光獻皇后山陵
未祔法家謂婚姻初無禁文夫人曰縱於文無害理有
未安執不可已而果有虞祭之限其遇事類如此大夫
自壯以至歸居家奉親友諸弟當官夙夜不顧和義退
安里門逍遥於風埃之表五十年間人無間言繄夫人
輔佐力也諸子篤志學問宣力郡邑為士民歎譽鄉人
稱願焉亦夫人有以助成之也大觀三年冬得疾十月
十八日晏然而逝享年七十一以大夫恩封永康縣君
子男五人長曰聿承直郎知建昌軍南城縣事次曰津
通仕郎行台州司法參軍次曰&KR0008;曰建曰律皆舉進士
女四人長適知荆門軍當陽縣丞黃熙次適進士謝景
平次適西頭供奉官監磁州固鎮楊應律次適進士唐
實孫男女十二人卜以四年九月二十日葬於武進縣
懷德南鄉之永安莊正議塋之西北二十步大夫屬其
甥文林郎知泗州錄事參軍張睟狀夫人行實而以浩
辱在親好屬為之銘銘曰法度是循鳲鳩其德歌于國
風允為内則得之自天聿追古昔有如夫人柔順均一
知進知止克相以義或仕或處率成以理令妻夀母亶
其受祉我銘不誣昭于曷已
夫人臧氏墓誌銘
夫人臧氏世為越州山隂人嘗嫁而孀居後乃歸今通
仕郎新撫州金谿縣令姚君棐忱金溪有男七人苄薄
芝華皆舉進士䔇藙苕尚幼女三人長適錢宋臣次適
陸寧次適歸宗夫人各隨其分極意調護如已出諸子
安之悉如前母無恙時金溪與弟仲達相視如左右手
父母既歿同心協力久益堅確夫人奉此意以周旋惟
恐不逮仲達每窘於官即出奩中物以脱其艱危無吝
色及其得疾以至不幸適金谿赴調未歸所以處醫藥
辦喪事䘏其娣而祔其孤凡警擾之際男子所難勉者
靡不曲盡勤誠金谿歸歎曰使我自竭不過如此其家
方賴以肅睦而奄以大觀四年九月十五日感疾卒盖
歸金谿之四年也享年三十九將以其年九月十七日
葬于剡之九里原來求銘銘曰甫閨門兮四年俄兆域
兮九里惟暫留兮亟往果孰使兮如此澤不泯兮桮棬
采復遵兮沼沚獨冥冥兮難追感夫子兮曷已
高平縣太君范氏墓誌銘
夫人范氏世為蘇之吳縣人太子中舍仲温之女資政
殿大學士謚文正公仲淹之姪女也中舍仕未顯而逝
文正迎其嫂及諸孤以歸尤器愛夫人曰異時當為擇
良壻其後文正薨其家追用先意以夫人嫁四明周公
師厚公自衢州西安令改官由制置條例司即提舉湖
北常平遷運判易湖南久之乃通判河南府保州以卒
凡三十三年夫人所以事舅姑奉祭祀治家教子致公
仕不顧私歿無後慮非特親戚鄉里之所稱道而士大
夫籍籍聞之固亦不可揜也自元祐以來從兄丞相純
仁從弟右丞純禮龍圖閣學士純粹相繼登用壻陳瓘
亦除諫官有以為夫人賀者初無喜色曰先文正篤於
忠義親者尤服其訓吾兄弟吾壻必以是得之耳及皆
竄逐又或以告夫人無憂色曰吾婦人不知外事但各
願其無忘國恩而已子鍔嘗擢為提舉官罷條一司勅
令未幾又以上書責監泉州税夫人年高疾久不可遠
侍以去鍔不忍離左右夫人戒之曰汝罪大責輕朝廷
豈終棄汝亟行勿以吾為念已而鍔果蒙恩得眞祠以
歸居四年夫人以大觀三年八月十日卒于四明之里
第享年七十九初封蓬萊縣君後改封高平縣太君子
男三人長鍔承議郎次銖台州黃巖縣尉次慧印從浮
屠氏女三人長適監察御史俞偉次適奉議郎毛濛次
適宣德郎陳瓘孫男女十人以政和元年十月八日葬
于通遠鄉銀山管金谷里袝大夫之兆鍔與浩親厚遠
以銘見屬銘曰惟文正篤忠義忘廼身徇國事習見聞
逮女子施于家率由是自其夫暨後嗣助成之靡不至
要所存似兄弟若夫人可無媿
夀昌縣太君嚴氏墓誌銘
夫人嚴氏其先成都人後因宦游徙貫姑蘇曾祖諫尚
書虞部員外郎祖穎職方郎中京東路轉運使父孟堅
衡州軍事判官母甄氏夫人甫笄歸毘陵張公次元繼
其室公之父天章閣待制昷之與其姪太常少卿鑄同
時以光禄卿老于里第號為二卿其族甚盛然上下内
外靡不以夫人為賢公自大理寺丞積官至朝請郎自
監楚州糧料歴任至提點鑄錢出處進退事多故矣初
不少貶以追時好山陽徐先生積考公所尚以謂有志
於古之所謂剛者夫人休戚同焉盖三十年未嘗有一
毫動公念公之姊妹皆喪夫子幼公取以歸夫人待遇
之甚厚家事禀而後行擇名士以嫁其女比夫人不幸
其女號赴若喪所親曰恨無以報德判官既沒即迎繼
母張氏竭力致養張臨終曰吾死於此無憾提點既葬
携諸孤還里第問學有客造門必詢賢否誠賢即縱從
之游促家人為具笑語異常日喜長慶集幾成誦愛泉
石不樂世榮嘗中秋為歌詞示子孫其所稱慕乃陶淵
明白樂天而已元豐元祐間釋氏禪家盛東南士女紛
造席下往往空閨門夫人聞之戒家人曰苟盡婦道即
契佛心安用從彼擾擾邪疾革命子孫諸婦環坐食芡
實既而曰且静我當去語絶瞑目子婦遽起呼問則已
逝矣大觀四年八月十六日也享年七十二初封華陽
縣君後改封夀昌縣太君子男八人長基通直郎前卒
次堅通仕郎次如晦墀垂牧壎睿皆舉進士女三人長
適進士方希純次適宣德郎吕切問次適承事郎崔頌
孫男十二人鐸鑑錞錫銶銖鍔鎛鍾鉞鍇錡女七人長
適進士謝亮次適假將仕郎周鑑次許將仕郎畢知微
次許進士石公騏餘尚幼曾孫男一人以其年十月丁
酉祔喪于滁州清流縣昌城鄉安仁村提點之兆狀其
行屬銘嗚呼夫人於外孫中眷浩特異浩頃得罪竄嶺
表親戚朋舊不復顧省甚者聞姓字而掩耳過門巷而
障面夫人獨數數到吾家拊存吾母倍於平日又命諸
子遣書問勞不絶所以勤䘏瘴癘窘窮之時略不以禍
福搖奪其意疾且革矣聞浩至前猶忍呻吟之聲從容
慰諭嗚呼無復報德之日矣敢不勉次遺事而為之銘
銘曰惟柔承剛嚴濟恩夫功顯白子行稱華陽夀昌襲
光榮綵衣交煥蘭膳馨詵詵奕奕嬉曾孫一方矜嘆五
福膺可山環滁高且清奄忽從公閟佳城慶流厥後當
彌興
道鄉集卷三十七
