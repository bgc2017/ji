道鄉集卷七宋鄒浩撰
詩
試日懷世美
挾策剛為泮水行暖風遲日試諸生姚黃魏紫知何許
獨有楊花撲硯輕
戲王寬之
晚來聞說醉黃封絃管欣欣急雨中應笑西隣少風味
一爐沉水對梧桐
其二
墨龍翻海幾朝昏今日晴隂似欲分不道榖飛多作蠱
猶教歌扇遏行雲
次韻世美簡别乘喜雨
一勺龍泉甫到城滂沱疑是瀉南溟棗心正為斯民赤
菜色寧憂異日青擊壌田家方自得擲金詩軸已交
形病來無復高陽興宴喜空煩置醁醽
湖上雜詠
荷葉如錢三月時幅巾藜杖一追随爾來勝事知多少
惟有風標公子知(杜牧之以白鷺為風標公子)
其二
何處清風作晚凉觧衣相與面滄浪青萍紫芡令人恨
遮却琉璃萬頃光
其三
華亭標格夲青雲邂逅西湖秋復春作意一聲君會否
鵷鸞集處是真人
其四
疾病經旬厭藥杯喜君折簡傍湖來濃雲幾敗乃翁事
頼有南風為約開
其五
濱湖一一敞雕欄自是黃塵不汝閒今日舒眉寕易得
未應輕作剡溪還
其六
霜蹄檜楫久途窮暫喜天時人事同濯熱不湏三島去
高談落麈自生風
其七
嵯峨秀色雨晴時極目城隅更落暉何必鱸魚動秋意
好携雙屐便言歸
登樓
蓽門真蟻穴曠快一登樓天地投雙睫詩書落九州欄
杆元詰曲日脚更遲留借問同來客能同此意不
聽泉
天中懸日月激激正鳴泉洗耳豈吾事披襟聊石邊焦
桐無雜弄佩玉有羣仙欲識偃溪語于今蹄與筌
呈同社
太史占星久寂寥高陽烟月但蓬蒿人才豈是非前日
天意端如待我曹萬古衣冠歸指顧一時天地入風騷
他年南北参商去知有青編破鬱陶
馬上
策馬戴殘星郊原破暑清人間千萬事併入一時情
又(二首)
晴空雲物不留形大塊遥呈一點青聞說嵁巖隠君子
何當北面問黃庭
其二
孤塚如山官路傍老農指似是前王可憐烜赫當年計
牧笛樵歌付夕陽
追凉
三伏流金石端居若探湯古松搖落照芒履促追凉天
壌知誰似形骸亦自忘何湏北忩下始觧到羲皇
参寥示簡元規詩用其韻寄之
千嵓萬壑久青天一鉢新從淮上旋昨日浮雲今止水
誰知庵内更無邊
又
人間何嚮不塩梅江海元從蟻穴開列戟門庭掃蹤跡
只應飛矢亦潜來
次韻參寥訪和靖先生故居
湖邊高節與誰鄰落落寒松往往皴就使衡門已塵土
不妨千古自陽春
關氏四照亭(次韻参寥)
孤亭縹緲枕烟霞面面江山不用賖何日乘風指星紀
與君携手逐飛鴉
夀星院觀竹(同前)
祗園寂寞聳高材自有鸞凰接翅來回首壷觴散桃李
日斜風動使人哀
送王幼安赴舉
幾年幽徑委榛蕪此去寒生孰子如筆下奔騰三峽水
胸中突兀五車書豈惟麗賦欺弘正會使清時識仲舒
富貴由來皆骨相門閭高處莫趦趄
送二弟赴開封舉
古人捧檄緣親喜况值秋風一鶚天相與摶空謝蓬艾
歸來稱夀綵衣鮮
椹澗馬鋪壁間有黃元明詩因次其韻
武當在何許漠漠西南天雷電正多事道途如去年参
差揮麈約妨廢把書眠破我征鞍恨清詩猶燦然
純孝墓
禽犢何知尚母懷黃泉相見豈宜哉向非雅意一杯去
安得迷心中路廻自古功名隨日月于今廟貌倚崔嵬
可憐肉食趨朝者糞壌紛紛久已灰
仙翁山下遇王由正用驛壁二詩之韻見意
物外風期迹已陳湏知日月去來頻我今欲换神仙骨
還向山前逢異人(用邢恕舍人韻)
其二
烟雨冥冥不肯晴無因飛步數峯青朅來山下傾談麈
全似江邊語醉醒(用魏銓鈐轄韻)
阻雨呈由正
秋風吹雨入疎櫺永夜漫漫雙眼明借問泥塗困行李
何如南畆念西成
其二
煉石曾聞補就天如何滛雨尚綿綿只應知我班荆意
欲使從容夫子前
過仙翁山
羣山環拱一山青曾駐仙翁竟得名前日授書非我事
旄頭不耀正休兵
别由正
許汝相望無百里政聲文譽益驚人豈知今日俱長路
重慰平生仰後塵雲澹京山黃鵠舉風回漢水白鷗馴
歸來有約天從否凖擬冥行細問津
穣東驛壁間有詩因次其韻
箠轡驅馳長眼花更堪風雨作泥沙郵亭准擬一醉倒
白酒黃雞無處賖
林堠驛壁間有詩因用其韻
日轉山亭寂寂夢迷蝴蝶雙雙何獨淵明寄傲吾今亦
是南忩
早行
朝來由氣銳前程入馬蹄天形隨月見斗柄傍人低路
轉纔縈白沙平豈辨泥露零欺鬢髮犬吠隔蒿藜恍惚
南柯夢參差逢氏迷比經十里堠始報一聲雞似脱關
中日如趨圯下蹊脩真空有術習懶信無梯行李幾時
北武當猶在西誰知貴公子角枕正清閨
順陽東山下小池(用西㐲牛亭謝公定韻)
行盡江山知幾重山前池沼尚殘紅塵埃滿眼欣相見
駐馬垂楊夾岸風
將到均州
武當孤壘插天西一見都忘渴與饑倦客惟貪早休歇
不知匏繫未成歸
次韻宇文伯脩題清溪驛梅花
驥尾曾容躡後塵柳花榆莢古河濱天衢事業已騰世
山驛詩篇知幾春梅萼故應如異日風騷仍得慰幽人
湏知猶是枯枝在早晚吹嘘近紫宸
入試院呈同事章顯父推官及監試柴承之朝
奉
漢江洶洶不知休江上譙門鼓角秋匹馬﨑嶇随國事
同心邂逅得儒流何妨蟋蟀床頭急况是芭蕉雨脚收
别乘端容共蕭散從今相與傲浮丘
午枕覺懷世美
睡鄉天地肅秋風日日欣随宰我蹤靖節有人湏命駕
道途何事不相逢
李元禮墓
幾年模楷揭天中四海衣冠盡影從必待名人裁受謁
遂令當世比登龍求通謾負孔融志執御難追荀爽蹤
回首高門正如市悲風獵獵起長松
泛漢江
漢江衮衮接天流百里舟行一轉眸白浪激風鳴戰鼓
青山迎棹走長虬均陽已斷南柯夢鄼上還驚宋玉秋
南望祖塋能幾驛王程不得下荆州
又(二首)
誰家游女戲江濱纔見舟來競歛身湏信文王風化遠
至今猶自被行人
其二
山束長江激箭奔扁舟衝破白鷗羣故人正在笙篁裡
一枕灘聲誰與分
懷㐮陽
寄跡㐮陽北無因弔古人卧龍應索寞堕淚想鱗皴不
作龐公客空回徐庶身風流終自若他日引車輪
次韻顯父睡起偶成
杜門無復轂聲來一日剛腸欲九廽消遣但能眠白晝
較量猶勝走黃埃霜風却暑通歸路籬菊要人薦夀
杯同我此心君最切更將幽思託清才
留别顯父且約相見于南陽
風帆催我上輕舟不得追陪自在遊山路馬蹄新雨霽
早來携手百花洲
次韻監試喜引試有日
朅來凡韻續高張鳬鶴居然分短長鳴鼓未窺才氣勇
懸河先飫古今詳三秋欲半月方好萬事兼忘心更凉
只願真賢起山國異時端委贊垂裳
湖上聯句
遥岑艤舟見(德符)野思過橋生(至完)興盡回蘭棹(子厚)
歸鞍月正眀(世美)
湖上
等閒來棹釣魚船鷗鷺相忘亦自然多事脩鱗躍波底
一齊鳴翼上青天
其二
烟含夜色迷修竹鴈帶秋聲落晚沙不是胸中有雲夢
只應悽惻滿天涯
送薛唐卿赴省試
河東文物久塵埃之子亭亭鬱有材已見中天鳴鸑鷟
不應環堵更蒿萊綠衣春色知誰共青簡風流自此開
傾耳西州人快意玉階曾上直言來
送周茂宗學正赴省試
草衣藿食寄塵編凛凛聲名玉几前命數曲留成大
噐鄉書重上欲華顛一鳴竟與凡禽遠三獻方知美璞
全二十餘年古人志從今攄發到青天
送周天和學諭以次十一人赴省試
日月交光萬國同羣英無復嘆途窮長松竟拔徂徠雪
駿馬争馳冀北風黃卷論心窺聖域青雲携手赴王功
歸來協氣充閭里好是邦人識頖宫
元夕席上食柑子(六言)
契闊吳門千里棲遲潁水三年臘炬光中氣味洞庭波
上風煙
簡仲孺(仲孺約德符來即烹茶德符即來故作此報之)
曉來城府春融怡博陵先生還自西天時人事已如此
不應璧月空雲霓
次韻酬德符湖上春色
乘風曾到水晶宫春色椎輪日力中幾處梅花傲殘雪
不隨桃李事輕紅
戲史述古多問相
窮當益堅愧枉道心不勝述思齊賢如何東里史夫子
骨相勤勤揮酒錢
世美約仲孺述之同泛清潩登樓待月分得樓
字
風塵作悪敗清遊杖履無光久自羞約我晚來尋小艇
與君愁破對高樓山分遠翠凝衣重月借澄輝撲水浮
不是嚴城不容與徑随雙鶴宿滄州
其二
采石仙人放小舟荆州老子上南樓平生風度歸遐想
今日還逢苐一流
與仲孺述之世美東禪納凉校韓文世美以韓
公召先去
清風多處是精廬飯罷俱來校異書車馬焉能落吾事
未斜桐影且安居
其二
紅衣青簡竟多岐無復尋盟作四䕫同見韓公不同趣
城南城北囀黃鸝
送杜謷居方城
廼翁鬢髮已秋霜藥裹仍開滿北堂貧欲釡魚勤子職
分甘足蠒寄他鄉山前黃石空猿鶴溪上青編屹棟梁
想見使親忘我後借書尋舊日徜徉
曉雨枕上有作
震霆幾日動天閽河漢朝來竟一翻頓覺炎歊辭枕簟
只應爽氣滿乾坤雞忩豈但開千卷雲稼懸知亘九原
比事平生最關慮從今得意遂忘言
次韻德符曾家池上四詩
凉雨霏霏肅徑沙芰荷無數擁烟霞幽人不受市朝挽
竟日池邊藉落花
其二
平生一語事誠忘鳬鶴不知誰短長跬步秋園作殊域
從他白眼嘲帬襠
其三
庭前葉下風蕭蕭暑氣不敢憑虚驕青天碧水與君共
他日謫仙宫錦袍
其四
真樂油油波底鱗相從欵欵波上萍雁奴燕子社前後
玉樹鮮風吹晚庭
世美寓展江作此簡之
白鷺飛時天宇清君家琴瑟寄江濱不愁折柳無多日
且喜荷花有主人
其二
翩翩儉府幾西風更擬真遊渌水中秋晚倚欄應記得
全家看盡渚蓮紅(王中玉罷使事寄展江韓持國作詩送之有此句)
洗竹
欣欣花草不關心絶倒宫庭一畆隂夏籜隕風裁幾日
秋筠要月擬千尋携持斤斧從他怪繚繞欄干著意深
全是吳中舊瀟灑過門應喜伴龍吟
寄裘仲(侍親知滑州)
幾度秋陂老芰荷蓬門不見雁來過照人眉字今何似
得意詩篇日更多事逐風雲空白馬功隨山嶽尚黃河
無因雙眼陪君子暝立西樓一楚歌
南堂八絶句
聖賢祠畢諸生散曳履斜陽哦杜詩幽鳥飛來似相好
竹枝深處語多時
其二
桐竹交隂覆廣庭秋風時與葉争鳴可憐一曲明君操
不似高山流水聲
其三
長廊耿耿注西東鼓腹循環返照中更擬將心寄明月
無端雲葉上晴空
其四
盆水如池傍竹根早期功業在龍孫爾來取飲多竒羽
更得南堂幽趣繁
其五
窶人何緣有遺啄一飲聊分秋水清貪泉盗泉滿機械
鳥鵲故應知此情
其六
風搖疎影落清漪汎汎魚兒趁晚嬉不是來禽驚不去
忩前從此使人疑
其七
倦來搘策立階除深喜官居似隠居寒日西流報衙鼓
紛紛清影上圖書
其八
綠竹不應忘舊好黃花還擬結新交欄邊醉倒非吾事
只愛金英嫓玉梢
送田承君隠大留山
田郎風節薄清旻耻踏冥冥車馬塵遠業不應忘魏闕
高人聊喜得東隣鹿門隐去曾携子綿上歸來亦侍親
早晚雲飛雨天下勒移何愧北山神
湖上訪世美不遇(時世美燕集總管家)
夜雨朝晴似蜀天湖光山色故人邊琵琶不許陪犀麈
聽水亭東一黯然
月下懷同盟
常時二妙過晴忩丙夜猶同秋月光不分城扉日多事
天南天北又参商(仲孺述之)
其二
碧天如水駐冰輪粲粲裁餘一兩星想見牆東病居士
廢書捐枕步中庭(德符)
其三
晚雲携雨入陘山月到西湖萬象閒公子歸來泛家宅
只應詩思落人間(世美)
其四
睡覺譙門已轉更小童徐報月重明攬衣起與妻孥共
矯首惟聞鳥鵲驚瀕水杯盤無俗物隔墻巾屨有真情
相從竟日今相望四者由來不易并
其五
一經三五一虧盈此夕胡然分外明金令中分寒暑候
蟾輝獨占古今清樽罍自是常年事天地何難永夜晴
寄語風雲莫無頼萬方矯首此時情
次韻王彦温邂逅登舟
過盡西城百丈堤村村雞犬午聲齊風前匹馬不回首
知有幽人在竹溪(時彦温後至)
訪仲弓
凉雨吹絲絡晚空朅來秋興與君同㢲亭鵠立雲霓上
未許山川落眼中
道鄉集卷七
