道鄉集卷八宋鄒浩撰
詩
中秋日泛湖雜詩
高柳蘢蓯暝晚烟拍堤秋水遠連天恨君不見桃花盛
十里紅波送酒船
賞心自與月俱圓今夜晴隂莫問天秋色向人方有意
不逢星女不廻船
望中白鳥點青烟秋意交情兩薄天仙李騎鯨不知處
高吟誰繼岳陽船
晚風知我興飄然力戰浮雲露遠天判却明朝官長罵
與君徹曉引金船
從來筆力掃千軍卷舌無聲豈不能欲似元戎耀竒策
故令偏帥作先登
荷花影裡逢君軰棋子聲中愧我能擬上高樓對殷浩
更憑長嘯引孫登
胡牀兀兀坐忘情似向曹溪見老能若處樵歌好消息
妙高峰上許人登
路轉城隅更可憐盡橋横處響潺湲篙人不會凭舟意
徑逐西風過水源
靈隠山前獨子知清溪渾似潁川湄何當把手東南去
却向山前話此時(呈世美)
士龍擁鼻時一笑司馬忘機只言好野人浪測君子心
應為狂吟分枯槁(呈仲孺述之)
舟去舟還秋半時孤花細草雨霏霏怪來詩句無清思
不見沙頭雙鶴飛(不見鶴)
每將冲韻擬琴高不值飛鳴心更勞邂逅詩成似招隠
稲花深處舉霜毛(見鶴)
誰家脩竹拂雲電影帶晴光漾渌漪風日無情促歸楫
不教閒客共題詩
早覺鳴鳩啼木杪晚來晴日破天顔不愁今夜雲遮月
且凭闌干一看山
乍疑絶岸行飛鶩還誤遊魚出聽琴公子自隨星斗去
水聲他日是棠隂(世美水邊聽訟)
濫巾文會出重城把筆時為蚯蚓鳴日暮歸來理章句
低頭慚愧楮先生(觀所作詩)
興盡歸來潩水邊翠隂亭上奏繁絃龍媒耳接新聲慣
駐足西風不受鞭(脱歸馬上馬乃高明豫者)
次韻述之
杜陵秋擬問真源博望親從天上還不使清風委平地
斯人今日在陘山
次韻德符展江懷世美
翩翩風御返瀛洲清夢還應此地遊憑仗雲鴻寄消息
爾來何啻度三秋
次韻先生湖上有作
霜落西陂晚追携物外歡孤芳迎日動輕浪逐蓮乾魚
計從來審鷗盟未易寒誰知少陵老愛客似蘇端
湖上
菱盤不復藏秋水蒲劍猶能戰晚風共陟孤高更忘適
紛紛霜葉下晴空
次韻陳君益見寄
冉冉歲云暮泠然流水心他邦勤短策今日慰孤斟竹
韻凌風遠花光受月侵毫端落珠琲三復故情深
次韻羅正之朝散到臨潁見寄
何事委天數平生嗤李尋同時得君子如古惜分隂白
髮日非故黃花秋似深誰知千里駕中有歲寒心
代書招德符
北風鳴四野饑鳥下黃昏寒燭照無寐孤懷誰與論伊
予賦招隠撫事倍銷魂莫使衡門下朝來獨負暄
偶書
元鳥未來陽鳥稀廣庭松竹皆故枝書邊癡坐送日月
春色過門都不知
謝馬叔寶惠佛像琴絃
故人知我久忘情不假苞苴遠寄誠金範晬容窺往製
絲傳流水得遺聲隣雞破曉爐邊静霜月儲清席上横
香散曲終誰會意與君相望一高城
曾存之以佇雲名庵以待緇流因作此戲之
不見從來庵内人結茅瀕水更慇懃雲飛日日滿天地
借問如何能佇雲
仲弓見訪同過叔原
幕天雲不動庭竹晩生寒好事倏假盖擁爐聊整冠香
煤圍薄霧松麈落驚湍思逸何當盡鄰家有謝安
次韻述之謝寄蘭
朅來幽韻與時分雅稱深沉揚子雲記取人間多惡草
一蕕能敗十年薰
曾氏北園
浮雲不傍此庵來竹静幽蘭一笑開若處鮮鮮解人意
等閒冰破作春雷
藕花蓮葉弄晴暉長記君來作好詩我亦池塘興不淺
若為相望北風時
江禽插頸夢初成庭樹横烟晩更輕已恨重城落吾事
更堪明月向人生
蘇郎北闕未尋盟崔子西山尚掩扄矯首空庭問懷抱
天高無路鴈邊青
十年不折江南春亭下雙梅是故人憑仗開時屬青翼
已判飛雪滿懸鶉
白蓮香火久凋零還似樂天今服膺我有一言人不解
請君問取北來僧
種竹
去年今日常種竹今年此日還添栽豈論傳舍不吾有
但願清隂遺後來
次韻德符寄世美因以招之
織女牽牛餞我車歸來籬菊已榮枯韓城夫子舊青眼
肯使東齋屐齒疎
次韻承君見寄
紛紛市道久成風平地青樓作帝宫白玉相看有君子
坐令高議薄冥鴻
生平勲業在詩書黑綬翩翩下蘂珠漳水功名未為最
他年丹檻更捐軀
謝承君見訪
龍吟虎嘯嶺雲開卷罷殘經首重回命駕直因中散去
齎羊不為護軍來真情破臘融初日高論先春駭迅雷
勉力古人論一報終慚瓦礫異瓊瑰
次韻劉世德見贈
詩書久與壮心期邂逅塵埃滿客衣不分夀陵終失步
更憐蘧瑗早知非龍蟠舊水風雷在玉韞寒山草木輝
大抵窮通有時節莫將吾道羡雄飛
次韻文仲元日登㢲亭
春隨鼓角静浮遊放浪乾坤百尺樓北陌東阡政車馬
一時高興屬清流
刺字漫來得古城柳枝桃葉入春情人間久遲東君到
獨子相投盖始傾
次韻馬叔寶憶梅
儒冠染盡馬蹄塵又見年光冉冉新寄我一枝無驛使
頼君佳句有陽春雪邊孤韻謝安石風際幽香韓得真
何日相携拂衣去澹烟微月楚江濱
仲弓意欲協律作此戲之
王郎豪翰落明珠自合鵷行儼帝居底事奉常思協律
不歸天祿更讐書
次韻仲孺用前韻寄世美二首
雪霽高陽里欣欣春意深舊遊還入眼何處復揮金塵
表誰南北杯中失古今重憐非土木猶自一沉吟
天宇梅邊静春光破蟻封嶺雲猶過鴈冰浪欲飛龍
玉鐙随新約茅簷祗故容何當卷書去相與豁塵胸
次韻文仲落梅
前引蒼龍駕人間春欲光遽先鴻滅影應誤蝶尋香何
事雪霜際不随松檜長無言倚晴日酌水與君嘗
次韻仲弓寄德符大受(時二子皆持母服)
二子麻衣掩舊春霏霏眥血灑驚塵白雲不雨還遮岫
(德符有白雲軒)清潁無心觧閱人(大受居清潁上)禍福循環終有數詩
書飽腹未為貧何當䟦馬同君去蘿月松風慰秃巾
鄰家集射
墻東金鼓不停聲知是將軍奕世孫莫浪鳴弓向飛鴈
一年一度到中原
曾園見梅
濱水娟娟四五枝不甘柳眼巧相窺晚來快我江南思
似欲慇懃報小詩
姑射冰肌不黃土洛陽玉容更青春嗅風影日了無語
知我此心能幾人
雪中懷述之
不為梁園賦因辭潁水濱誰知遇風雪孤坐耿陽春問
路無來轍携笻匪舊隣從君一樽酒猶喜有詩人
招文仲
暉暉晴日動寒灰書罷衡門為子開莫似王郎著杯酒
更無茶思竹邊來
聞小引呈仲孺文仲
香中日月久無鄰特地過來兩玉人何必開軒視天壤
角聲嘹亮自知春
獨坐
庭下芝蘭秀堂中簡策清都緣無嗜好不是近聲名
聞仲弓得籍田公
夏木如雲作晝清西豪無復岸綸巾知君談笑籍田去
又喜長安有故人
對雨
不為泥融俟燕還自携秋事入春田人間因得風光好
洗出從來寒食天
寒食日諸友見過
燕子聲中藿食寒北轅同軌得儒冠槐檀新火未曾試
為覓山泉破小團
和仲孺前韻約賞展江海棠及簡仲弓述之
西蜀地暖北地寒長條殿春走衣冠江亭巧作故時面
濯濯宫錦花成圑
一日秋陽十日寒李下多機難整冠戴崇彭宣各天性
玉斧何當新月團
曾園見海棠
海棠簇簇弄繁英随分相逢眼自青一種風流似西蜀
何湏心着展江亭
戲明豫
西幕情真庭駐雲東幕心機門閉春無端幽夢落蛇虺
漏洩風光來近隣
代者不以時至失仲孺同行之約愴然作此
平日蓴鱸計猶随黃犢留蘇君騐前語裴子但孤舟隋
柳薰風岸淮山霽月樓故因今好在為我一回頭
上巳日招仲孺述之
三月三日潁水濱蘭亭故事頽冠巾與君嗜好酷相似
速來同鱠盤中鱗
次韻仲弓馬上
霜蹄遥指日邊飛猶得春湖一笑期到此君方動離思
併將懷抱入新詩
次韻君表送仲弓廻有作
北野隂成幄崇朝得暫休班荆無濁酒交轡有清流風
絮閒相逐晴絲懶自遊吾行亦朝夕未擬問功裘
招仲孺述之同過文仲看酴醿
芝堂公子讀書忙堂下酴醿晚自香猶喜阿文清興在
擬携雙璧步斜陽
次韻謝文仲惠酴醿
遶架應憐不記歸故分新摘慰棲遲慧香妙質無人共
頼有青牋寄我詩
次韻龍陽孔方平秋居見懷
黃落龍山暮天高霽色澄棲巖方自若吾子亦難能家
學潜東國時文斥茂陵遥知見懷處詩就耿寒燈
次韻和錢塘諸公賞梅十絶
衝寒來訪喜生和破恨新詩不必多太皥初還好消息
從今日飲更無何
瓊英潜觧叩靈臺一見先令雙眼開欲識情緣未忘處
不辭珠履步蒼苔
雲山寂寂水回回幽境非緣世俗開桃李無言且如此
自然人逐暗香來
江天吹雪不勝繁南北東西晚更昏料得時人散車馬
清吟應亦有英魂(頃年江淮間有冥漢子為梅詩云紅苞紫萼曾欺雪素豔清香觧動人自)
(有風傳枝上意肯教蝶見蘂中真)
陳根未作去年花天宇空明鴈影斜忽上溪橋見顔色
不施朱粉似東家
排闥端令天地開萬花從此四時催政如匠石椎輪後
始有光華大輅來
東風柝柝動冰泥素萼迎春滿故枝早晚團空熟青實
人間消渴待真醫
蜜蜂蝴蝶未狂飛螻蟻仍難上凍枝惟有青松一千丈
相看曾共歲寒時
綽約冰肌故自輕玉衣玉食更鮮明無心來此與君遇
莫起他時兒女情
玉樹森森太傅家玲瓏徐動曉風斜可憐刻楮空機事
一葉三年猶未花
戲舜俞遊西湖
湖光收盡只芙蕖决眥飛來白鳥孤想見城南葛藤老
又將心境示妻孥
贈周仁熟教授
西來黃軸塞虚空都在圓光一點中陌路勸君高着眼
宗風况即是家風
次韻答李希白秀才
數椽茒屋異千間慚愧君歌行路難自昔牛羊多列鼎
只今藜藿未盈簞湏將嘉木殷勤植莫把修鱗取次蟠
請看齊城不危困功名豈復有田單
次韻德符馬上口占
直欲掩關心似水不知開國面如田相逢一枕秋光裡
疑是先生亦姓邊
春隂
極目三封日易斜無因重守故庭花春隂又是憐花草
燕子飛來知幾家
聞鶯
櫻桃初熟露珠輕客裡光隂曉更清猶恐先生只歸夢
故携天籟入風聲
病卧讀書
山為屏障草為䄄黃犢群中早奮身骨立詩書亦何有
不如參取坐忘人
次韻仲弓見答
青衫白馬吏天邊胸次長年只輞川我愧無才似裴廸
亦緣春步見新篇
席上呈仲明
誦詩久欲陪蘇焕載酒誰憐訪子雲莫道囊空乏供給
鄰家芹菊許人分
次王彦魯韻呈仲弓
城南兼吏隠草樹水中央飛鳥有時到驚塵無處揚留
春供燕集落日借輝光一自烏衣後風流知幾王
送郭舜俞再任穎昌
榖雨冥冥春盡頭故人重觧去時舟西湖好在一百頃
為我傳聲到白鷗
初到京謁執政
鄒陽謾說曳長裾東閣由來禮自殊負郭田園倘無恙
不如歸去老江湖
次韻文仲冬夜書懷
抱經何必歎空言看取東郊舊力田藨蓘倘能無落事
太隂居卯定豐年
長冰迎日動堤塍堤上人行似獨醒只有群鷗疑着在
一時飛舞起寒汀
冷官裘馬怯凌風咫尺雲忩邈異封長憶去年同燕處
竹邊梨栗送殘冬
初夏過西苑呈商居平程良弼二年兄
紅香吹盡綠隂垂恰似當年錫宴時今日玉津樓下過
午聲依舊囀黃鸝
次韻蔡天啓寄籍田令
興來雲路欲飛仙風更吹凉入綺錢豈但烏衣今莫逆
也知白鳥舊相便波随静止荷初展舟逐閒移楫自眠
我亦書邊有餘日與君同到五湖天
道鄉集卷八
