道鄉集卷十六宋鄒浩撰
制
吕抍父夏卿贈右光禄大夫制
勅朕紹隆聖緒澤沛萬方凡厥幽明率從褒陟具官某
早以博學望于先朝嘗預纂於信書遂典司於誥命忽
其淪逝多歴歲年儼風節以如存矧教忠而有後式膺
賁典越進文階永為泉壤之光服我寵靈之異
王震特追復朝請郎制
勅朕嗣位以來霈澤數下信有罪戾猶與自新而况左
右侍從嘗為大臣之所釋憾者乎事當昭明不間存殁
故具官某被遇先帝擢司刑獄偶鞫治之弗阿罹中傷
之深詆斥居遐外奄至淪亡惟孝子力訴其沉冤惟憲
府按見其無過用還初秩以闡大公九原有知服我新
命
美人錢氏追贈婕妤制
勅朕纉服以來漏泉之澤覃及方外而况宫闈左右嘗
為神考之所禮遇者乎追加賁贈顧曷可已具官某氏
蚤以柔順應于選求助成坤載之儀光映史書之美奄
至大故久已歴年進聯嬪御之崇庸示惻傷之意惟兹
異數實視上卿冥漠有知聿其欽享
吕希哲除光禄少卿制
勅具官某寺監之貳均為盛選易地而處厥有故常爾
既致道潜心以世其所當然者矣視吾酒醴膳羞之事
猶祕書圖籍也則何適而不為忠乎勉帥官僚往共厥
服
醫官任仲言轉官制
勅具官某元子之慶天下同之推恩后家時乃盛典遷
以及汝預有光榮勿替初勤益圖祗事
李昌本補三班借職制
勅具官某朕惟風化之本肇于中宫故推異恩以賁其
父其家所欲授者朕則審而從之爾既入官勿忘祗飭
劉忠轉皇城使制
勅具官某爾折馘之功應于賞典寵遷官秩遂極使名
尚勉之哉以稱恩遇
向紃轉左朝議大夫除司農卿等制
勅具官某等朕惟皇太后功存宗社與國無窮奄棄東
朝遽終大事所以致孝義者不可得矣推恩外氏其敢
後乎爾等乃慈德之諸父而中臺之高選也率職以事
上檢身以齊家攷於公言咸有令聞式昭異數用陟文
階或冠卿列於司農或正郎位於司計往其祗慎茂對
寵休
王震轉翰林書藝局直長充待詔制
勅具官某二帝三王遠矣而節用愛民畏天納諫所以
為子孫無窮計者莫如我祖宗最盛蓋其詳不可勝舉
而其要具于寳訓朕將齋戒以觀夙夜以思奉以修身
而治天下庶無愧乎畀付神器之意故委儒臣是正而
命爾書之爾亦不為無助寵進爾秩以示朕無勞而不
錄也
向子章等轉官制
勅具官某等朕惟皇太后功德甚大念無以報稱肆於
爾等悉推異恩所以隆外家而昭孝思也爾受訓戒于
東朝非一日矣奉以飭厲雖久不忘則有以慰在天之
靈可不勉哉
李擴轉官制
勅具官某等朕推恩外氏以及其姻婭而寵遷階秩爾
等與焉勉思所以報稱朕命者勿使有愧於清議
向氏等並進封次國夫人制
勅具官某氏等朕推恩外家無遠弗及而况東朝同氣
慈愛素厚者乎進爾國封慰予哀念勉循婦道永對休
光
劉氏等並進封郡夫人制
勅某氏等朕惟東朝永棄孝養肆於外氏悉以恩嘉進
䟽顯國之封用薦宜家之慶勉循閨範茂對休光
李濟補三班借職制
勅具官某男某爾父隕于行陣朕甚憫之錄爾以官是
為忠報
董孝忠等轉官制
勅具官某等朕誕膺駿命纉奉丕圖凡所君臨率皆恩
及惟爾守邦之舊久推效節之勤宜有遷陞用昭寄遇
益圖忠順對我寵光
楊永慶等降官制
勅具官某等朕方推信義以撫羌人爾職在奉承乃庇
容馬盗降秩一等尚為寬恩
内人王氏授仙韶使制
勅具位某朕方宅憂無所用樂汝既久於其職當遷矣
朕亦安得而止哉然九重之外不可戸曉宜識此意務
遠嫌疑庶朕慎獨之心賴以信乎天下
内人張氏追贈儀國夫人制
勅具官某氏朕於一時攀附之人生既加厚殁亦如之
所以隆褒賁之恩全終始之意惟爾淑慎祗事有年奄
忽云亡動我心惻自郡而國追以為榮尚其營魂識此
命數
蕃官乞商等轉官制
勅具官某等朕於有功未嘗不報而况邊陲用命克摧
賊鋒視等遷官曷可爾後惟忠惟慎尚勉之哉
内侍鄭居簡等宫觀制
勅具官某等爾祗事宫闈之日久矣而遽以外請宜在
聽從解劇就閒越進爾秩思所以稱勉為後圖
高俅轉官制
亟遷秩序密奉軒墀蓋朝廷盛選也而朕不虛授惟爾
試藝應格逢時致身故以是命焉其思所以稱朕命者
勿怠
陳瓘除右司制
勅具官某文昌萬務之所總也為郎列曹猶選時望欲
助綱轄可非其人爾道學淵微氣宇完固謀猷效于已
試中外禀以承風擢寘都司朕命惟允夫爾嘗為耳目
之官矣朕所聽用多爾入告其以是反求諸己則見之
行事豈不休哉
歐陽棐除左司郎中制
勅具官某爾名臣之子能世其家以顯聞于時為清議
所屬荐歴省部越一紀矣而都司高選雅望肆以命爾
其以爾嘗試而既效久畜而未施者肅贊綱紀以稱朕
立政立事之意
張恕除工部員外郎制
勅具官某名臣之子以才自奮贊治天府亦既逾年朕
嘗聽其言而攷其效蓋信乎可以赴功也冬官選屬肆
以命爾其以爾夙承於義方者往佐而長以謹吾百工
之事
郭天信轉官制
勅具官某卜筮先聖之所不廢也而朕亦用之有嘉汝
言巳日多效遷官一等益務究心
内人王氏封郡夫人制
勅具官某氏爾總帥官屬以修禮儀起居之事蓋已久
矣有勞可錄寵錫郡封勉對恩榮勿忘祗慎
内人張氏封典字制
勅具官某氏自掌封典其品異矣凡厥廪賜視以為等
以爾服勤張設之久故以是遷焉勉稱朕恩勿忘祗恪
内人任氏等並封掌字制
勅某氏等宫官由掌字而上始預品秩蓋未嘗輕授也
以爾實自潜邸侍朕纉圖凡一時遭遇之人既已在所
陟矣可不以是為爾榮哉勉稱異恩勿忘祗恪
李潜等並落致仕制
朕欲士大夫風節奮厲以成一世之俗而忘己徇物或
者安之與其嚴法以示懲曷若表賢而自勸以爾身為
禮義行貫幽明歸卧鄉閭世所推尚精神思慮雖老不
衰近臣以聞適協朕意傳不云乎可以處而處可以仕
而仕孔子也爾既師之以治已有日矣勉承朕命以暢
遠猷(内張根云以爾孝能尊祖心不近名謝事而歸年甫及壯身潜道顯譽問甚休在列以聞適協朕意)
苗履轉官制
勅朕方戢兵與天下休息而運籌制勝坐以無事則惟
將帥之良是賴具官某忠勇智略克紹家聲擢護塞垣
能體朕意適兹員闕就陟軍階其茂對於寵休以助成
於綏靖
皮場土地封靈貺侯制
勅皮場土地神人之分異矣傳稱以道莅天下則其效
至於神不傷人爾神非特不傷人而已瘍醫之所難療
者又能愈之以顯濟於一方朕咸秩無文肆及遐外而
况都邑之内靈貺若此者乎爰視侯封褒錫美號益隆
初惠以助吾仁
岑象求除寳文閣待制知鄆州制
勅侍從之臣入居省闥以協贊庶務出臨藩翰以宣導
德澤朝廷禮遇其體惟均具官某蚤以推揚事朕潜邸
比之流輩莫汝為先而學篤行完朕自擢識汶陽擇帥
内閣陞華其往鎮於一方以少休於勤勩愈其思稱勿
替厥心
胡田特復文思使制
勅具官某爾降官以來數更霈澤引朞叙復法有故常
其還正於使名以示除於往咎勉圖報效益厲忠勤
陳祐差通判滁州制
勅具官某朕得汝於部使者列薦之中斷然用之以廣
視聽蓋將期年於此矣宜自信所守既久益堅而乃觀
望以言意在推引豈不失朕用汝之本旨乎其罷諫垣
往參郡事勿忘省察以為後圖
郭知章授權刑部尚書制
勅朕以仁心仁政覆育天下間不得已至於用刑則與
其殺不辜寧失不經奉承而行屬在司寇為之長者可
輕授哉具官某被遇泰陵亟隮法從逮予纉服嘗貳秋
卿有績有言載于公議是用召從帥府越總刑章惟汝
進擢以來更歴多矣自以為無所向背以致其身其以
是率屬而修職焉方能副朕欽恤之意
周鼎權刑部侍郎制
勅朕以仁心仁政覆育天下間不得已至於用刑則與
其殺不辜寧失不經奉承而行屬在司寇為之貳者可
輕授哉具官某進以刑官薦居法寺斷獄弊訟勢莫可
移隱德隂功久乃自見攷于僉議擢亞秋卿其以汝夙
信于中而既效于外者贊長率屬而修其職焉必能終
始副朕欽恤之意
周彦質除戸部郎官制
勅具官某戸部總天下財賦力役之政令而郎中實分
職以任其事以爾出奉使指能裕吾民自江以西無復
愁嘆不負先帝臨遣之意故以是擢爾居焉且將究爾
之才其思所以興利除害者往佐而長以濟厥功
李詳轉官制
勅具官某爾率衆以摧賊勢為梁以濟援兵嘉爾有勞
應予懋賞越遷官秩亟預朝班其勉對於恩休益務圖
於報效
孔平仲除金部郎中制
勅具官某爾文學行義表于儒林召居地官方贊厥事
會課來上序正郎曹就易司珍勉圖來效
錢愐授如京副使制
勅具官某朕於燕國大長公主既盡所以崇奉之禮施
及其子亦異常科是用因時錫名介于使列以肇爾承
家之寵經不云乎不患無位患所以立爾知所以立則
位至矣可不勉哉
王越祖母沈氏封長夀縣太君制
勅某氏朕欲天下之為人子孫者莫不同我孝治篤於
其親故眷求高年以風勸之爾夀甫期頥式應褒格用
顯閨門之慶寵䟽湯沐之風祗服異恩益綏遠福
胡舜臣補借職制
勅具官某朕於死事之孤尤所矜恤而有司言狀以爾
名聞往續官職勿忘忠報
宗室仲顗贈開府儀同三司追封崇國公制
勅朕惇叙九族以訓廸天下故於其生也既有以篤其
恩則於其殁也亦有以異其禮具官某於朕為諸父於
朝為顯官而能務遠悔尤克循軌範居有刑家之美動
惟事上之勤曾不百年奄終一世冠爵名於五等視儀
物於三司用將痛悼之情以茂哀榮之數尚其不昧服
我殊恩
内侍李穆等轉官制
勅具官某等爾祗事東朝歴年浸久服勤不懈在所褒
嘉屬祔享之既終遽引誠而祈外各從爾志勉對恩榮
内侍馮章轉官制
勅具官某爾介于使列之日久矣命既外徙還陟舊階
惟用心不替於夙宵則修職豈殊於出入勉圖來效以
稱厚恩
李延賁除刑部郎官制
勅具官某朕妙簡良士協贊秋卿而質厚才通汝為已
試必能副朕所以慎用刑者惟察惟法往既厥心
姚古轉官制
勅具官某引進於横班中尤為高選非勤勞夙著歲月
滋深何由得之哉屬有虛員莫汝先者益圖報效以對
褒陞
任景先補官制
勅具官某汝名在戚畹之日久矣慶國始笄恩有異數
推以及汝進服官聯勉思報稱之宜勿廢恪恭之守
宗室令毣特贈朝請郎制
勅具官某朕於異姓之臣猶寵其生而賁其殁以全終
始之恩以盡哀榮之意而况著在屬籍朕所兄先文以
致身秩于朝路既奄終於一世用超陟於三官尚其有
知服此追命
李昭玘等降官制
勅具官某等朕惟虞主之設所以迎奉欽聖憲肅皇太
后之神以嚴祭享而致孝思者也爾等既聯厥事乃忘
敬恭授受之時曾弗省察閱實來上爾罪甚明先後輕
重隨以降秩往其惕勵服我寬恩
道鄉集卷十六
