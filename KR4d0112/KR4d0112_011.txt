道鄉集卷十一宋鄒浩撰
詩
讀丘濬寺丞天繪亭記(丘侯慶歷中進觀風感事詩百篇責為昭州職)
(官州人尚有識之者云剛果難犯世傳其得道尸解莫知所在)
襟懷落落富經綸造命竒窮道不伸詩以百篇天上獻
身為萬里幕中賓每聽故老談風節尚有遺文照水濱
聞說神遊已無礙想經山頂亦逡廵
讀龍圖梅公瘴說(公景祐初以殿中丞知昭州嘗為瘴說其略云仕有五瘴)
(急催暴斂剥下奉上此賦租之瘴也深文以逞良惡不白此刑獄之瘴也昏晨酣宴弛廢)
(王事此飲食之瘴也侵牟民利以實私儲此貨財之瘴也盛揀姬妾以娛聲色此帷薄之)
(瘴也有一於此民怨神怒安者必疾疾者必殞雖在轂下亦不可免何但遠方而已仕者)
(或不自知廼歸咎于土瘴不亦繆乎)
市門隱去不知年蔽芾甘棠蔭樂川五瘴作時雖不染
一篇留誡指其然直須鏤版人皆與庶使綿區病可痊
更有竒方公未說上醫醫國許心傳
追感董敦逸夢授侍郎(公熙寧中為昭州平樂令題詩蓮花臺上至今)
(存焉元祐中罷御史為本路轉運判官上即位之初公為左諫議大夫予為左正言實同)
(省戸而予遷中書舍人公移尚書戸部侍郎未幾公卒)
臺陟蓮花見舊篇追惟平昔倍凄然初為百里青衫短
晩按連城白髮鮮東省聮裾驚昨夢南宫分袂忽新阡
使公雖老猶無恙只恐投荒更我先
寄零陵令朱君陟彦明推官
前時遞角惟憂速今日郵筒只恐遲書到零陵長官處
掀然一笑有誰知
偶書
莫把形骸礙此心此心真體杳難尋太虚僅此一漚發
方寸能容萬象沉無佛無人誰是我不來不去妙常今
更須知有全提在拄杖從横雲霧深
母氏安康郡太君生日三十韻(四月十九日)
朱明初啟節分卦屬純乾善積名門久祥開淑質賢柔
儀應月吕和氣集薰絃奕世儒風藹持家禮法傳乘龍
來配德采藻助承先姑耄勤朝乳功餘繹舊編卜隣嚴
子教截髮盛賓筵萱草欣多豫鳲鳩詠不偏鄉閭師肅
穆坤道信完全自輟齊眉奉尤於内典專三車窺至喻
一笑悟真筌榮辱忘區别優游任衆緣居常遵坦路方
寸湛澄淵浩也端愚陋身兮數仆顛范滂蒙訓敕夢得
念慈憐放逐清湘外羈縻蒼桂邊遥知今日燕想見瑞
爐煙弟姪紛為夀親朋儼造前焚香控南斗極目望東
阡鸞鶴翔仙嶺龜魚動樂川安康符郡號昌熾協詩篇
計已聞消息惟新獲洗湔賜環叨霈澤衣綵即歸田省
定深如志生成實荷天豈徒寬慮耳必是倍歡然雖阻
隨行拜猶勝避瘴眠鵬摶九萬里椿大八千年就養逾
曾晳承顔繼閔騫尚存誠意在終冀夙心圓永結老人
好星光盈紫躔
寄蓬菜并示柄
皇帝如天極至公恩光來自大明宫歸田實遂平生志
與汝難忘造化功料得安康無限喜信知理數莫能窮
吾今只候文書到便挈囊衣迎北風
桂花
丹桂從來未發花今年花發衆驚嗟盈盈簇蓋真珠細
片片籠車美玉斜閶闔携香燻席綺嫦娥流影動窗紗
乾坤着意欣逢遇收得風光向北誇
螢火
未解捐書常讀書只緣炎瘴簡編疎夜深螢火猶相勉
無數飛光照閤居
廣南四時攝養括子(元祐中知鬱林州左朝散郎何與狷所撰印以施人)
(人遵用之無不安泰)
仁者存心故不同四時括子廣西東蒙恩歸去雖無用
留作韋弦戒我躬
覽鏡
三竄湖南與嶺南生涯破蕩孰能堪歸田莫慮飢寒迫
眼下新來有卧蠶
追涼晩步邂逅張雲卿王文輔王子正三進士
同行
巷僻門多掩雞豚散不收後先携衆士笑語入汀洲太
尉廟前面冠芝亭上頭曠然無障礙誰羨爾公侯
過張雲卿所居
發石誅茅古道邊儒家清占静中天數番雨水添塘水
滿目紅蓮間白蓮望處蒼龍蟠遠嶽坐來朱鷺舞祥烟
我心本在風塵表偶此相羊更豁然
讀莊子
形影相隨向此居柴門終日掩清虚誰知盤礴高堂上
自與南華遊物初
又
萬物同為一體真體真誰復見陳新今吾故我強名耳
莫逆於心得此人
喜聞瑩中同預歸田之數
簡在天心世所知賜環欣與我同歸耦耕曩已神先受
(予近以詩寄瑩中末句云蓑笠相從歸耦耕今遂驗矣)追路今休詠式微洗脚上
船無昨夢(瑩中寄聲有洗脚上船非公境界之語)舉頭見日有祥輝扶搖
本自南溟起只恐難淹九萬飛
栩栩軒(鄰居王子正秀才求軒名為取莊子所謂栩栩者名之示以絶句)
不知覺夢不知憂物與心冥事事休此是道人真境界
西家分得亦同遊
夢曾存之見過
疋馬來過笑且言廉州象郡亦同還今朝勑了明朝下
盡是君王獨斷間
又
衡陽深賴帝憐之論者雖多不遠移一日一書誰管得
人生傾倒在相知
聞歸田之命懷同廢諸公
同時廢逐十餘人我是丹書第一名方向嶺邊思往咎
忽蒙天上許歸耕諸公想亦茅連茹此日宜皆水濯纓
覆載恩深約圖報從今尤在罄精誠
池上
荷花荷葉滿池塘柄柄搖風作晩涼忽憶新開湖裏過
遶船終日送清香
留題天繪亭
杖屨追隨陟杳冥無邊勝景集孤亭解衣自若誰為史
造物難窮巧賦形展拓二儀成縞素均調一氣作丹青
會將斷取山川手卷入中州挂戸庭
山鶘
大如青菜小如烏色亦蒼然二者俱嗣歲不惟催布榖
可人尤是勸提壺巧兼琴弄端誰使追得年光賴爾呼
萱草堂高欣屬耳筠籠隨我入東吳
遣感
我命還須我自推細微休更問蓍龜枯莖朽骨猶能兆
豈有靈臺不了知
鷾鴯(燕也)
畏人常是襲人間人不能傷自往還争似鸞凰在寥廓
更無塵慮杳難攀
觀赦文
吾皇恭已奉三無大赦敷天孰向隅自顧歸田夙遭遇
與人同慶倍歡呼
留别元老
不因投竄抵昭平争得相逢一笑親塵裏妙空居士室
琴邊聊見宰官身周顒尚以妻為累元亮惟知隱是真
(元老不娶不仕故云)莫逆于心更何語撥開船子過牢津
偶書
去年端午尚京居骨肉團欒奉板輿今日菖蒲還薦酒
猶於嶺表待文書
重午王文輔送米食張雲卿送新酒來因成絶
句
水糰糉子恰登門白酒持來更滿樽節物人情總堪醉
况歸田里已承恩
競渡
坊村一處一龍船擘浪飛橈鬭欲先要識晩來誰勝捷
但聽歌吹鼓聲喧
寄俞清老(清老書云近自興教遷出夏軒且問曹溪消息如何因作此詩)
卧龍前約竟悠悠依舊淮南笑不休落髮出家成往事
從僧還俗愜新謀未嘗異也誰燕越相與呼之任馬牛
一滴曹溪好消息為君船子下揚州
夢立求軒名以其面蓮池十許頃名之曰妙喜
軒
蓮華千葉滿前開斷取應從妙喜來色帶日光飛縹緲
香乘風力轉徘徊休尋物外菴羅果且進池邊鸚鵡杯
一笑真能契無染不妨遊戲挾霆雷
偶書
白晝談禪木上座清宵同夢竹夫人此心莫逆仙宫下
一片乾坤特地新
王道人云彦和得報有歸田之命
道人新自象州來殿院從容得屢陪坐上拆書歸有日
愁容忽作笑顔開
醉者
至化無私被遠方漁樵誰不似顛狂得錢沽酒争酬酢
執手高歌入醉鄉
商丘(列子載商丘之言曰人欲見其所不見視人所不窺欲得其所不得修人所不為予)
(心感悟遂作此詩)
視人所不窺修人所不為奉以無愧怍商丘是吾師
寄勉祖道修子美祠堂
工部云亡幾百年精誠如在有遺編筆追六義回千古
名薄三光亘九天師法周流寰海内祠堂落寞楚江邊
長官風化尊賢急想見丹青復煥然
追思去歲今日出京有作(癸未六月八日作)
解船東下出都門倏已彌年詎可論聖主只應憐舊物
歸歟朝夕被深恩
讀易
時時飛雨作清涼六月南方似北方閣上獨居無一事
韋編聊復到羲皇
偶書
白髮倚門無限情江湖渺渺秋欲生回船捩柁見歸路
天道無私憐汝誠
王氏閣舊名拾青郡守王藻以余寓居易名來
僊
僊宫嶺下來僊閣太守更名為我來來既有時歸有日
泠然從此御風回
偶書
形影相隨甫半年皇恩今日放歸田回頭一夢驚初覺
敢把窮通更問天
又
阻奉晨昏寧孝子竄投荒遠豈忠臣今朝恩放歸田去
留得遺蹤警後人
喜書
水北摘禾將欲了水南發瘴已皆安憣然回指瀟湘去
感激天恩分外寬
記夢(夜夢在省中堂吏持印紙圖來呈圖上所貼姓名凡三十餘人)
卜筮俱言七月嘉夜來魂夢更高華此生豈復公卿望
惟喜斑衣早到家
聞仲殊長老化去甚異
逆行天莫測雉作瀆中經漚滅風前質蓮開火後形鉢
盂殘蜜白爐竈冷煙清空有誰家曲人間得細聽
感懷
去年今日别庭闈回首庭闈未得歸天道人心會相契
歸歟行即被恩輝
追懷去年今日舟離潤州有作
颿出丹陽恰一年江湖陳跡慨茫然明明歸路留雙目
只候恩書下九天
自歎
好學顔淵怒不遷犯而不校古稱賢伊予物觸心猶動
空撫陳編倍赧然
主人忽來夾徑修籬
疎籬詰曲巧依山洞徹柴門氣象還恩釋羈留應有日
故先通路指鄉關
大風累日不止(土人謂之稻禾風蓋稻禾欲熟時常如此)
昭平八月稻禾風吹盡浮雲露碧空日月從今無障礙
光明照我入天中
九日
歸田日日望恩光今日尤思返故鄉淡飯三杯菊花酒
何妨隨俗且重陽
送擇老赴桂州龍華會
罪大投身瘴癘鄉親年老矣重難忘龍華會上俱賢聖
為爇精誠一炷香
觀牡丹
去年寒食已為客今年寒食未還家春前莫負一杯酒
山後聊觀三朵花
送希古
清都不敢夢中遊何况通明侍冕旒分手知從天上去
望雲深感嶺邊留三年瘴癘精神在一日功名謦欬收
驥足風生誰絆得綠楊芳草謾高樓
攬秀軒
觀書已若觀山水今更開軒山水來岌岌雲收騰日月
滔滔魚躍起風雷二儀歘向胷中集萬象都從筆下回
只恐高深亦欣覽秀才尤秀出塵埃
簡君瑞覓竹葉清
通道三杯如李白解酲五斗似劉伶爾來心渴鴨頭綠
應許唇霑竹葉青
君瑞酒來用前韻
蟾影舞花真窈窕江風吹竹是倫伶開壺日月欣浮白
放眼乾坤得倍青
聞正夫遷門下
促膝論心十二年有時忠憤淚澘然不聞一事拳拳救
但見三臺每每遷天地豈容將計免國家能報乃身全
它時會有相逢日解說何由復自賢(予竄新州日公為給事中責命之所)
(經由也及予召還公已遷禮部侍郎一日見訪自言回時責命甚遽更不候簽書行之且指天作誓以明不欺)
(意謂若來簽書必須封駮耳)
開忩
雨師風伯倏回車今日春工得自如窗牖洞開除障礙
盡教風景到吾廬
對牡丹
輕雲籠日雨收塵天作竒花照眼明莫道嶺邊無好況
吾今春在洛陽城
聞鷓鴣
默默炎荒已歲餘音書那復阻三吳晩來何限青天出
獨倚欄杆聞鷓鴣
觀插田
幾片空田白水中朝來俄已綠茸茸自憐於此留居久
兩見插禾勤老農
佛前筍(寓居閣上忽于佛前生五筍甚可愛地主云閣成今十年隱築堅實溝塹深澗)
(未嘗有此州人傳之咸謂吉祥為予發也作二首)
基構于今政十年不容山竹暗行鞭森然五筍自何出
盛矣文邦相與傳
和氣潜通無間斷佛光回照有因緣恩書不遠歸期近
已覺斑衣色倍鮮
寫黃庭
來仙閣上道生成芝滿丹田鬱鬱青不為換鵝為物役
焚香閒自寫黃庭
黃庭窈窈在吾身洒掃塵氛集萬神但自精誠如一日
莫愁金闕不高真
高真元是世間人能密樞機到上清天地有終吾不老
環剛猶得度羣生
羣生何事日營營浪以三元作五兵未及殘人先自賊
幾時重得見升平
升平無象亦無名翼翼巍巍拱玉宸流澤自周人自樂
普天同入萬年春
榕樹
榕樹能容故得名枝條環布若高城何當種滿彌天去
永使青青芘萬生
寄陽行先
曾以高風入冕旒未聞釋耒起南州當緣我罪投荒遠
亦使君身得滯留萬卷功名閒處立一瓢境界静中收
它年太史無虚美卓行還能與祖侔
聞王吕二公罷郡皆得宫觀(如謂可免矣而今亦貶去雖輕重命)
(數不齊要之略相似耳)
庚子同災知幾人二公華顯獨超倫比聞貶責祠宫去
始信推移運數均勢冷有官猶是貴居閒無禄未為貧
須知削籍投荒者惟望歸歟作幸民
以常寧鉛鑪合供政首座因用舊韻發一笑
十年流落見無由誰識江東有趙州憑仗爐煙寄消息
定中應亦展眉頭
聞政公住庵將成輙以只麽名之并寄絶句
縱横參了祖師禪聊唱還鄉信此緣粥飯年來一齊足
不妨和束帶刀眠
招政首座
高歌一曲破還鄉只麽隨緣是道場已向承天設雙榻
待師同快竹風涼
道鄉集卷十一
