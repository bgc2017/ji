







　　欽定四庫全書

　　學餘堂文集巻八

　　翰林院侍讀施閏章撰

　　贈送序

　　贈陳方伯序

　　宮詹學士陳先生出為山東右布政使一年遷陜西左
使以行諸大夫皆悵悵施子裵&KR0966;執手不能語或曰子
何戀之深也施子曰㣲子之問余固不自解也先生官

宮詹時以文章名後進者願得一言引重余時官比部
謁以詩善之及先生藩於東送以詩又善之已而余為
學使者至則先生為賦詩二章且序余詩已見余校士
書又序之皆纒綿勤懇窮流溯源洋洋數千言余性硜
鄙疏濶數與世齟齬先生匡之以道掖之以力嘗言有
詩文若干巻將盡出之屬余論次為簿書所奪不果而
先生行矣夫以先生之才起家詞臣珥筆禁苑其於錢
穀簿書固一切置不問而役役焉錢榖簿書是司得㣲

有未盡乎哉

　　天子即特試廷臣領藩牧既歴年所其能不思股肱才
哉秦方用兵羽書旁午其民獷悍不馴婦人女子皆習
戰好鬬嵗又洊饑芻餉無出幅員數千里飛輓不繼非
得武健嚴酷之人勢不足以集事雖然獨不見先生所
以治齊者乎齊之民急利好詐走死如騖至獷悍不馴
也先生至則錢法行盜鑄息市肆不擾上下以和中丞
直指之按部者罔不首推轂諸司大夫及搢紳先生皆

相得甚驩雅善書法人争貯墨汁紈素伺間乞書得則
以為幸其見慕如此攝左司數月簿書錢穀無愆期御
事和平而政日以舉行之既效矣移其治齊者治秦何
難焉且秦苦兵荒乆矣以鳩形鵠面之遺黎剜肉醫瘡
又不善其拊循申其期㑹而徒操切是務吾不知武健
嚴酷者之得失何如也夫民肢體也財膏血也瘡痍之
民黄項槁膚形容憔悴迫而索其膏血立斃耳不若舒
其手足導其筋力而後膏血可得而貫輸也先生亦移

其治齊者治秦可矣何難焉然而余之私戀於先生葢
終不能已也時陸大夫石齋出餞聞余言而善之曰是
可以贈先生先生行矣

　　送按察朱公之任闗中序

　　余既為文送陜西左布政使陳公閱旬日按察朱公亦
報遷去則陜之右布政使也二公同官於齊甚善今適
秦復先後與俱喜可知也而閏章待罪於此與按察連
署挍士之暇無朝夕不見習朱公最葢按察之難為乆

矣於今尤甚臺使者所彈射及郡國小大獄悉仰質成
旦起受牘吏兩手不能抱事有定限須臾緩則得罪山
東地方千餘里上下必旬日吏或骫法獄經嵗不斷况
重以逃人之峻法贖鍰之考成即出入戴星始而銳中
而衰終而怠者比比也公至未期月大獄之奏報者數
百活吏民論死者百餘人向之藪海岱為逋逃者面縛
以歸贖鍰積數嵗者一旦按籍取盈也公何以臻此公
筮仕深州深故多巨盜衡突為患公募其豪攝以威信

使轉相招捕逾年悉散隣境有掠於途者臺檄强屬公
公一訊輒得其主名凡三年而論最者九備兵莊浪分
守河南皆鑿鑿著名實賊逼南陽擐甲胄拒之河蒞東
臬數月追叙其功加一級說者謂公即不内召例當左
藩乃竟得右也公慨然語予曰家大人昔藩江南撫登
萊鄖陽余未嘗不從今大人春秋髙無兄弟去此而西
惟定省濶逺是疚敢區區挍量於内外左右遷擢之間
乎哉閏章既深習公而又重公之言仕不忘親竊有動

於中也書以為贈且以質之陳公

　　送馮永豐歸山隂序

　　山隂馮君木伯以進士知吉州之永豐賦平訟簡豐人
安之逾年坐擅撫山賊奪官以隣縣盜發殺人語連豐
所撫盜故也豐之父老子弟駢肩連踵匍匐叫呼者千
百人皆來告曰侯實活我毋奪我侯且盜穴山箐中乆
困兵力勦不如撫便彼既歸命不即納則鳥散狼奔耳
故不如撫便又曰侯所撫盜實不反其掠隣縣者它盜

也它盜惡其異已而受撫故藉口以豐為壑也又曰

　　天子神武不殺盜據山海者次第納欵皆錄用先是邑
鄧侯且以撫盜紀績矣今獨以是斥命也幸公監兹土
丐留之勿聴去語畢皆叩頭號哭淚雨下庭土為濕居
無何有詔捕殺盜馮君為佐方略盡禽之督府補牘以
聞為文武吏救過而馮君竟坐斥去豐人愁痛衰號不
自釋相與刻石頌徳尸而祝之俎豆於豐水之上徒跣
泣送者縁江行數十里不絶予聞之歎息隕涕而馮君

告行慨然就道無咨嗟涕泣不平之色君子聞之曰苟
有以處則出非其戀也苟有以仕則去非其恥也觀豐
人之不忍其去馮君之不怨其行則馮君之為人為政
皆可得而知也豐故巖邑號難治而山隂為勝地馮君
又能詩歌舍此而歸其亦有灑然取適一時者與盜平
之日

　　天子以災異省躬詔赦天下馮君之斥不患不振予獨
惜其去重其人叙以旌之蓋亦豐人之志也


　　贈無錫施氏五世一堂紀事序

　　余初抵錫山謁道南祠蓋龜山楊先生講學之所後世
因而祠之所謂東林書院者也邑先達賢有道者得附
祀廡下而故憲副施曠如先生與焉余諦審姓氏喜謂
吾宗有人明日則宗人文學爾麟翁顧我九龍山下其
子孝亷熙諸生㸃燾及孫廷琫等翩翩咸集講家人之
好余因問曠如先生則曰此先大夫也嘗從髙忠憲公
游天啟已未登進士當啓禎之際擊璫靖冦並顯聲績

既歸里以其學授子孫為徳於鄉數舉講㑹春秋七十
八是年曾孫琫舉一子公猶及見之親命名鉉髙一門
五世邑中藉藉稱盛事間過其家則所謂鉉髙者姿骨
岐嶷甫四嵗作禮如成人余因歎近世多故名族替零
祖不見其孫而子不識其父者衆矣强宗巨室子弟又
多紈袴用狗馬聲利相馳騖名盛而實衰今自憲副以
下世有行業爾麟遭亂不試而其子孫數輩或舉於鄉
或名於庠序羣從兄弟繩繩振振至聚本支五世於一

時寧惟爾麟稱象賢且以追憲副之澤逺也夫松栢不
産於培塿蛟龍不潛於涔蹄言有所藉而生也余聞諸
邑父老曰憲副之大父勵庵公䇿官大僕卿有清徳太
僕之父教尤隂行善葢國醫云昔何澄以醫活人不亂
人妻於危難後卒為顯官况其隠徳有不可數舉者乎
賈生有言古之聖人不居朝廷則在醫卜之中兹豈有
道而游於醫者邪吾又以知施氏之流未艾也㑹爾麟
將舉六十之觴諸子弟來徵言遂略次其世行使附之

家乘夫末族世貴上族世徳吾宗人其毋忘道南之祀
用克世其學焉可矣

　　送汪舟次逰廬山序

　　施子之去官臨江也汪子舟次至相見喜甚曰楫溯江
而西一願逰匡廬一願見施使君竊聞使君客日進容
接苦不給將竢於青原白鷺之間今使君行始敢請一
見從此入匡廬矣嗟乎汪子是豈今之好逰者哉汪子
家白嶽并力讀書性故少可以其不得志者發憤為詩

有合於古人之道櫟園先生及吾友茘裳樓岡西樵苕
文豹人伯籲築夫諸子皆亟推引之見於文詞所謂不
即人而人即之者也顧恥以客自處喜放浪於名山邃
谷之逰又以余之去官也不先匡嶽而先僕汲汲然求
人之所不求者何哉君子不患名之不立也患志之不
廣氣之日盈以汪子之才譽若此探幽嗜古聞一巖壑
之勝友朋之善不逺數千里褰裳鼔棹以索之若恐後
宜其所挾之日有出於人也匡廬之秀實甲東南予徃

以候風星渚嘗自開先寺攀爐峰俯觀瀑布放乎金輪
玉簾及三疊泉九雲屏以還所未至者惟東西二林逰
將有待今汪子年尚少力足以濟勝其所得視僕當倍
蓰也然吾觀近代廬山記載諸書篇什至不可勝數蘇
子瞻詩獨少其言曰不識廬山真面目止因身在此山
中今不知廬山面目何似汪子其深入山中而懷域外
之觀乎是可以逰矣

　　贈楊生序


　　古之君子其立身也粥粥然其若墜於淵其發言也惴
惴焉若不出於口若是者何也度其言若行有出於人
矣必退而思曰得毋有倍蓰於我者乎得無有十百千
萬於我者乎操過人之業者懐不及人之憂積光輝之
盛者厪鄙僿之慮是以飭躬足式吐詞為經發邇見逺
傳之後世為不可及也孔子見老耼耼告之曰去子之
驕氣與多欲態色與淫志夫孔子盛徳動容中禮豈實
有可去如老子云爾哉而老子告之若此夫子有猶龍

之歎况後世之以言語文辭表見者乎古之君子先河
後海言有源也先行後言云有序也今之君子則不然
目未周六經而馳騖於稗官之冊口未諧四始而涉獵
於詩賦之文或屈首八股終嵗吚唔一編則羣目為讀
書其視古小成大成之學居何等也浮文盛而實學衰
皮之不存毛將安附宜乎天下之大四海之廣求一文
人焉未易得也即墨楊生還吉志潔而行芳才茂而年
盛其鄉皆稱之不肯就有司試縣令張君琛折柬招之

强而後出余為補諸生冠軍鐫其文生以其詩文為贄
逾年萊州憲使張君又合挍萊士而冠之遇以國士張
君號知人生用是名益著念余始遇之殷而度余之將
行也徒步來歴下又質其詩文各一巻其義髙其請益
之心勤且至矣夫名之將成敗者斯至名之既成忌者
斯至楊生行業日進而予懼無以益之乃告以古君子
之道知楊生之必有成也生歸過掖水有羅生鴻圖者
亦良士且又爾友也其亦以是告之


　　龍道顯字序

　　士將為卓然表見於天下後世乎抑取榮旦暮間也賢
者其必早辨矣近代取士法既罷徵辟用科目其得第
於禮部稱進士者率三嵗而致三百人而所謂舉於鄉
者數倍於是焉以天下九州髦士之衆與選者僅三百
人誠難且貴重積數嵗計之則衆矣積二三百年不啻
萬餘人其可齒數者有幾且不及再世而鄉里之人不
能舉其名氏矣以其所挾在貴不在道也孔氏四科不

稱閥閱然由賜諸賢猶嘗服官顔子以陋巷老耳自當
時七十子迄今王公貴人卒莫敢與顔子比子貢結駟
連騎雍容過原憲乃為肘見踵決者所詬病是操何尚
哉君子懐仁履義辭貴不辭賤富不祈土地勇不假干
櫓庸之車服不為寵棄之蓬蓽不加困處則閭黨尊之
出則黎庶附之賢士大夫歌咏之史氏書之足乎我者
既修而爵禄從焉是所謂民之望也道徳之表見於時
者也然而君子固忘其為己有也昔羅文恭公對䇿擢

進士第一人外舅曾君拊背驚喜過望文恭内媿面赤
徐對曰儒有許大事在是何足云於乎是其志可觀也
吉水龍君名榜字臚先文恭之鄉人也既成進士不自
足來從余游又朂其同志者相切劘其事親也謹而與
人也篤葢有志於古之道者予知其所貴有在也請更
字曰道顯而叙其說以進之雖然予亦好言而徳不逮
者能不以是媿於心歟

　　送孫無言歸黄山序


　　黄山距予家不數驛予徃逰而不果者三焉少時見前
輩黄山逰記心異之有自黄山來者輒具問其巖壑木
石狀以為樂徃嵗癸未戒期徃以兵亂罷癸巳有事於
歙聞人言黄山益竒又戒期徃㑹暑雨晝晦不可逰僉
曰秋為善於是又罷秋冬之際遂留金陵閱七年庚子
秋䇿杖裹糧載酒脯將行又恨為事所奪予之不果逰
黄山也葢若鬼神所靳者歙人孫子無言客廣陵十餘
年未嘗一日忘黄山所與游者皆為文辭送其歸予謂

廣陵地羶而囂魚鹽估客之所輻輳也介在江海之間
烽火無寧嵗而黄山為天帝之都仙人之窟宅其去此
而歸也蓋宜夕脂車朝命駕使人追之不及安俟送為
予之不果徃孫子之未遄歸其毋乃皆有所不得已與
嗟乎天下名山川亦有幸不幸焉黄山蜿蟺數百里連
宣歙二州其髙逺險邃靈异不可殫究宜在五岳之列
而禹跡不至秦漢祭告不及太史遷謝靈運謝朓杜甫
之徒皆未聞其徃故其名不大著於古而其上有軒轅

煉丹臺事尤荒忽不足信孫子歸矣將灌園種樹其麓
邪抑攀幽梯險結廬無人之境邪其自放於神仙佛老
之說迷而不出邪逃空虚者聞人足音而喜孫子好交
逰重文辭其能入寂寞之鄉離羣而索處乎吾聞黄山
諸峰天都最髙多珍木怪石有異獸守之而不為人害
僧普門嘗開一徑如鳥道今蕪塞數十年君果歸其開
故道先徃所過題名俾來者不失路庶幾登絶頂縱逰
以快予平生未果之願殆將從子而老焉


　　送杜蕃舒歸里序

　　杜生蕃舒自齊歸施子贐焉司槖者以匱告杜生謝且
蹙額曰先生念我則至矣然竊疑其厚人而忘已也意
者太左計施子曰若以我為過亷乎予葢天下之貪夫
也子何敝敝然為我謀杜生口呿色變乆之曰從先生
官三年矣事小大罔弗知也所與交㳺虚徃實歸者衆
矣而先生槖中無長物以幣進則拒之惟恐不速焦形
槁顔手校讐而口伊吾夫子病矣如是以為貪將陽拒

而隂納與敢問其說施子曰噫何子之泥於言貪也夫
取而不能有者非貪也不取而有之人不能奪焉者貪
之至也莊子曰君子内無飢寒之患外無劫奪之憂子
不見夫今之鼎食而覆餗者乎戕其軀籍其家以沈其
宗者比比矣其始不過競筐篚之私卒以捐其所甚愛
而不遑恤夫人捐其所甚愛至於弃身家舍妻子謂之
能貪則不可予鄙人也未受事而先飲氷其行若躓其
居若墜其獨處若羣闚先人後已亦夷亦恵憂讒畏譏

補缺修弊籯有一金而不知所置予葢患得患失見鄙
於尼父者也然而疾風震雷守之晏如飽食髙坐進退
生徒陟泰岱觀滄海謁闕里陳詩書搜討舊籍累櫝連
車寸縑尺楮並蓄兼儲盜不睥睨民不咒詛人見不足
我見有餘此亦貪之至也且夫名浮其實者徳之欺也
勉乎其職而不能盡其道事之末也吾目迷五色而不
䝉失人之誚行忝顔閔而竊附有道之林吾循孔氏之
門牆而惴惴然懼其不能入也奉命而出終事而歸所

得侈矣况敢自以為亷乎子貌朴而志端歸而修業亦
務守其不可奪者已矣何敝敝然為我謀杜生聞之喜
曰吾乃今知先生之所以為貪於是酌酒别去明日次
其語追而送之濟水之上

　　送魏惟度歸武夷序

　　魏子惟度閩人也來大江以南肆其游覽又日索士大
夫能詩古文者錄而刻之見予武夷記歎曰奈何奪我
籬落間物吾其歸矣願以言餽我嗟夫今之逰士吾葢

知之矣古之學者息有所逰有方不得已而出或遐方
僻郡來學於中國遊於京師大者以成其學小以䇿其
名今之士多好逰得則忻失則戚甚且老困無所歸以
是為逰病然士窮失職於今殆甚伏處閭巷無所語不
得不走四方及倦而歸又率無半畆一丘之地可營草
堂置書籍以徜徉而忘老吾又知士之難為歸也今魏
子逰嵗餘矣所至惟山水文辭是急有餘力悉資其刻
詩而其家有枕江堂可髙卧而逰也蓋其異於世之逰

者二焉吾不知枕江堂去武夷幾許而武夷之美皆君
所知不復道嗟乎自南宋以來道學莫盛於閩而閩莫
盛於紫陽吾嘗入閩過建延諸郡求先賢講學處其遺
蹟問有存者而武夷之三曲故紫陽書院也溪山回互
忽得平壤可置書屋百十間前後諸峰巉秀而逺峙者
皆遞進於左右蓋造物所以待有道者而俎豆之廢乆
矣嘗以告海鹽道翟公鳳翥公慨然任其事未幾而翟
公卒官今子之歸其必有樂乎此也當事有可告則告

之否則聚士之賢者小復其祠而旁構數椽為書屋以
歌咏聖賢之道浮屠道士其不得與吾曹爭此尺寸土
也吾聞朱子編註諸書葢多成於武夷子固好文辭歸
而求之其必有進於是者請以為贈

　　送孫豹人歸揚州序

　　闗中孫豹人先生　召試博學宏詞被放將歸復有内
閣中書舍人之命同薦諸人竒其遇髙其志行屬施子
為贈序施子曰士不充詘於富貴不隕穫於貧賤雖有

蒲輪之徴不改懸車之素可謂皭然無忝處士者也豹
人北首入都初迫於有司居既乆諸待試闕下者多務
研練為詞賦豹人獨汎覽他書間語客曰吾僑居廣陵
數十口饔飧待我使我官京師不令舉家餓死乎已入
試不中良喜遂束書南歸

　　聖天子詔視諸布衣處士有文學素著老不任職事者
其授京銜以寵其行於是及格者七人豹人與焉初擬
司經局正字


　　天子薄其官遂與杜君越傅君山等同授内閣中書舍
人是時杜年八十四傅七十三皆未與試先歸矣部議
官不及而中㫖特授葢誠異數也時論以放還處士膺
舍人清秩恩禮甚厚而豹人芒屩踽踽自若其將以年
授官也吏部集驗於庭獨卧不徃旋被敦促乃徐入逡
巡主爵者望見其鬚眉皆白引之使前曰若老矣豹人
直對曰未也我年四十時即若此且我前以老求免試
公必以為壯今我不欲以老得官公又以為老何也衆

皆目笑其愚然卒以老官之葢非崇儒敬齒無以昭示
朝廷之恩非引分守窮無以見巖穴之志今處不隠不
仕之間身貧賤而拜官於朝名富貴而遯跡於野豈不
稱稽古有餘榮哉豹人今年亦已六十矣而掉頭抗辭
視今人又何如也其詩操秦聲出入杜韓蘇陸諸家不
務雕飾吏部趙公玉峰既為刻其書余獨叙其語以送
之後之稱是官者其知所由重矣

　　送郡丞唐公遷守大同序


　　㑹稽唐公寓庵先生自工部尚書郎出丞吾郡垂十年
始擢守大同或謂公起家上第號亷能晉秩何晩吾郡
人皆咄惜曰奈何奪我公速是何遲速交憾與君子聞
而解之曰憾晩者為公謀也憾速者郡人自為謀也古
有攀轅卧轍至聚薪塞路使不得行者豈不欲其洊膺
崇秩哉誠利其牧我而惜其去我也故其愛而祝之也
一嵗九遷不為勤其戀而留之也十年一調猶恨速由
是觀之其所以為政者可知矣郡之有丞所以左右太

守出政令者也近例太守獨貴重丞不専訟牘惟詰戎
捕盜是職先是治盜者數為民病噤莫敢言公至則蠲
煩苛省勾攝向之赭衣駢跡者今且訟庭閴若也余間
相接侍則坐語移日公為人常集枯辭菀劇郡巖邑缺
官亟推公攝事多方辭免及督運轉餉造戰艦驅馳王
路人所望而趦趄者未嘗以勞為解又問民疾苦議減
質庫子錢三之一禁民俗溺女捐槖隄琴溪以障支流
民稱便君子處不得為之地患不得盡其才處得為之

地患不能盡其心公為丞粥粥不盡展尺寸其治效若
此況其得專制於一郡也哉大同古雲中地三面阻邉
扼雁門狐塞之險李廣魏尚並以名將為守臣漢以來
用兵處也今天下中外一家邉烽寢息坐鎮以總戎而
守臣不握兵柄昔之守在勇以捍敵今之守在静以安
民公數言太夫人春秋髙不樂逺官然太夫人强飯無
恙且公嘗典試三晉習知其道里山川公行矣詩有之
曰王事靡盬不遑將母其鎮撫百姓和輯將吏以紓天

子西顧則雖守雲中亦如渤海潁川可卧治之耳吾
聞邉地早寒黄沙白艸即盛夏不葛而裘試褰帷按部
觀蘇武城及李魏守邉故蹟時取白墮春醪與賓客滿
引劍舞鐃歌為娛樂回憶江南風土敬亭雲月其遂忘
我陵陽一片土也余愧不能攀卧留公請酌酒撰辭以
為公贈











　　學餘堂文集巻八

