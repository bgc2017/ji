







　　欽定四庫全書

　　學餘堂詩集巻二十九

　　翰林院侍讀施閏章撰

　　五言律

　　閩南客舍

　　海畔正搖落烽烟還是非客愁隨月滿鄉夢逐雲歸近
市諳蠻語憑人授客衣昨來經雨數蟲響逼宵扉

　　閩還至青湖


　　過嶺見山雪始知天更寒客多争竹艇歸急便江灘亂
壓書籖折頻開藥裹殘蘭溪問美酒一酌倘加餐

　　曉發蘭溪

　　萬户江城上沙烟曙色分數峰明霽雪一棹下寒雲鴻
鵠朝何往鵁鶄日㡬羣舊傳三洞好仙路恨空聞

　　贈項嵋雪

　　鴛湖遊造次相識遽難忘官興陶彭澤家園顧辟疆尊
罍従野飲步屧到僧房愁見分襟處孤舟正雪霜


　　蔣大鴻重至宛陵即送其還山隂

　　大雅如君少風流衆所歸相看雙髩改誰解寸心違吴
越皆鄉土行藏共釣磯扁舟須就汝同調未應稀

　　雪中種竹和鄭次公水部

　　纔見梅花放重移竹數竿比鄰分種近凍土著根難影
入空庭白清添滿坐寒醉來披鶴氅仔細向君看

　　嘉卿至自清江

　　夜雨清江漲江門得故人開顔客病減對酒栁條春道

合艱虞日天留肥遯身何年同採藥不蹋市頭塵

　　中洲寺(旴江)

　　異香沿水發清影到門深何代黄揚樹孤洲翠竹林烟
雲偏法界鷗鷺共禪心落日滄江客悠然倚杖吟

　　送龍臚先宰遵化

　　才譽南金重分符古北平嚴城切畿輔茂宰易聲名土
沃屯兵在官勞䇿馬行温泉清可愛正好濯塵纓

　　半山菴


　　杪秋復新霽草木賸春芳竹裏改僧徑松間添客房園
蔬一畝足筐果四時藏纔是重陽後東籬菊未黄

　　遙和王阮亭客部同爾止宿牛首一鐙樓見懐

　　建業六朝寺春卿足勝遊幽人同永夕清嘯復髙樓月
與松林白江涵天闕秋遙知相憶處應聴㫁猿愁

　　答王客部寄題就亭

　　兩年去官舍常憶小亭幽復枉故人贈含情感昔遊半
庭隂古柏一步接滄洲不及同登望誰憐楓樹秋


　　同諸公集玉山寺和陳蘧人

　　薄遊期屢悮不易是尋山詞賦看時輩林峰慰老顔息
機遲媿拙散病早知閒向夕髙雲合留人未遣還

　　二

　　㡬年耆舊濶幽事得僧同對客把詩巻看雲穿竹叢亂
峰歸鳥外紅樹碧波中吾自陶潛輩千秋憶逺公

　　過顧與治舊居今為鄭汝器宅

　　故人棲隠處不到十年餘問宅更三主寒梅覆一廬亭

留醒酒石壁賸換鵞書稍喜辟疆地猶為鄭谷居

　　偶書筆工扇

　　諸葛䑕鬚筆宣州夙擅名到今存舊法許爾得孤行傳
可専毛頴功優佐墨卿中書吾老嬾慚負故人情

　　夜過阮懐

　　永夜攤書帙燈明敞竹闗共看溪上月正照城頭山貰
酒比鄰得移家何處閒論詩成底事相接一開顔

　　雪夜


　　積雪荒城暮堅氷欲上鬚風鐙疎影亂寒雁一聲無遣
事難辭老安身得守愚扁舟藏凍浦何處問江湖

　　半公遊黄山

　　真僧愛名嶽春入早支笻獨去尋深寺幽居定㡬峰雲
來見滄海雪浄聞清鐘猶恐層氷在巉巖細路封

　　李遷于以病還歙

　　冬春同病久忍淚送君歸藥裹行隨路山村舊掩扉寛
心遲白髮減事發清機會有加餐日毋令音信稀


　　伯璣豫章書至兼示湖隠近詩

　　江路頻通訊逾年得報書傍城成臥隠出户即樵漁病
裏詩能健貧來友不疎老夫慚老嬾差可賦郊居

　　寄周伯衡南州

　　三年猶旅食何日作歸人送老誰供酒看花好及春湖
山寛客病林壑笑官貧此去如相問蕪江是近鄰

　　柏子菴

　　門隂鴨脚樹路接蟹山岑清磬晝長寂片雲晴自深烹

茶邀過客遺飯飼飢禽見說南郊叟時來倚杖吟

　　山門

　　石扇開横軸春隂過杳㝠地寒雲樹古峰挾寺門青移
杖分雲洞流泉出户庭前山看不極招手接瞿硎

　　鑿鐵菴

　　鐵壁看無路雙岩又石扉屋多憑地少棧轉觸雲飛暗
裏深聞磬空中翠滿衣客遊情賞劇不擬住僧稀

　　懐梅季升用阮懐韻


　　梅尉風期逺菰蘆有此人驅愁甘就老力疾恥言貧舊
釀牀頭盡殘書枕畔親扁舟通硤石誰復往來頻

　　汪舟次雨集汎舟紅橋(同劉公㦷唐耕塢孫豹人程穆倩孫無言)

　　出城通野艇鼔枻過名園只為論文友重開對雨尊亭
臺縁浦溆雲樹接江村悵望平山路風流二老存

　　二

　　幾嵗法曹去橋邊彦㑹稀(王阮亭司理揚州有紅橋唱和集)湖山留畫
舫耆舊老漁磯烟際水初合雨中鶯不飛繁華烽火後

楊栁又成圍

　　喜張鞠存吏部至

　　淮口何時到䢴江慰索居不嫌音問少各訝髩毛疎生
事餘叢桂青山滿舊廬老來矜嵗月别後著何書

　　寄張雲子

　　才健棄繻日詩傳入洛年飛揚看少壯棲託肯林泉臨
浦山樓濶藏書石屋偏聴歌重授簡回首憶離筵

　　送張九宣還秣陵兼憶陳少參(時九宣以陳書至)


　　漫為宛水客不共敬亭遊夾岸看楓落孤帆帶雨秋交
情存簡畧詩思合窮愁歎息元龍老秦淮尚滯留

　　濮朗元過訪有贈

　　屏跡成疎嬾荒園付草萊霜留殘菊在月照故人來共
學看垂老論文敢負才鄰家有斗酒判取盡深杯

　　同里諸公集澄江亭(地有張尚書祠)

　　素侣論交地寒潭百尺澄江山憐故舊雲樹得憑陵風
起帆争郭漁歸浦挂罾尚書遺跡近步屧肯相仍


　　二

　　謝李風流在吾儕復此邦清尊臨極浦皎月滿寒江葉
落雁無數沙明鷗自雙宵分歌未歇何處曉鐘撞

　　送已江李朗仙暫歸鍾離

　　嵗晩歸人急天寒别恨賒留淮渾忘客憶蜀尚浮家野
戍風中角江梅雪後花相如會乗傳萬里向三已

　　元旦後二日雪晴

　　北樓山郭裏積雪晩晴時川白流凘水風迴凍雀枝獨

吟開幔數飢爨覺烟遲父老争占嵗聲喧土榖祠

　　贈楊仲建

　　白首仍强飯清溪繞竹門花前來燕子雨後長龍孫勸
客一樽滿藏書㡬巻存過従為耆舊搖落不須論

　　偶至溪園看花

　　造次風花暖春光太遽歸纔看滿眼放誰促片紅飛身
病閒難遂家園到亦稀行當就幽興散髮掩荆扉

　　為馬雲人題澄江草堂


　　敬亭真在眼小築復臨流木榻攤書巻風簾進野鷗醉
吟従獨往生事笑人愁隨興閒相就門前有釣舟

　　舟中見新燕(時張菊水李朗仙梅耦長同賦屬和)

　　汝到知時節殷勤傍客槎銜泥衝雨急逐伴掠谿斜烟
寺初低栁江城半落花那堪正寒食遊子又離家

　　二

　　春去闗情甚重禁燕子催舊巢何處在滄海隔年來節
序看蓬髩乾坤剰釣臺江皋憑悵望横笛為誰哀


　　江闗值顔修來儀部𣙜滿將還

　　旅泊成良會相看又隔年獨吟收野老髙興話林泉把
酒江平檻還家書滿船經過洙泗在努力問前賢

　　過徐青溪寓園

　　幽棲就南圃郭外自山村舊業烏衣散殘書草閣存倦
遊成出處小摘稱饔飱留客偏泥飲還歸月在門

　　酬劉藜先

　　金陵讀書客江郭草堂人樓小烟波見庭閒花藥春論

文先習静取友故耽貧多恐秦淮别相思有夢頻

　　梅八丈子翔臥病書來送别

　　力疾頻書札開緘淚滿襟憑詩扶老在恨别與愁深山
雨落花夜江闗孤客心相期各無恙藏酒待同斟

　　將入都酬何省齋

　　倦遊思遁跡垂老薄論詩惜别又千里開懐共㡬時浮
沈金馬地浩蕩海鷗期不是虞翻傲平生誰見知

　　徐州來宅同商賢


　　緩酌論文字江城此會稀避人安獨嘯依水得清暉春
樹漁舟過晴江客座飛廿年小阮貴不改舊荆扉

　　胡國堂邀集畫舫即事

　　乗漲青溪曲回舟赤石磯葵榴明野岸楊栁動江扉目
換名園接尊移莫鳥歸平生為朋好力疾興難違

　　答商賢送别用韻

　　江水去不歇野雲諧我心自慚成小草未許共長林老
覺名交累閒看歸計深朱絃君自愛倘復有知音


　　酬郭汾又送别(郭蜀人流寓吴興)

　　長干重會面雨坐寸心深好占花谿住徒傷越客吟岳
遊雙屐在家逺二毛侵　聖代詞臣貴應無歎陸沈

　　半峰菴訪葉林屋

　　尋君出南郭古樹寒春山髙館就僧僻片雲留客閒詩
篇連几榻旅食老江闗不共長干住何由數往還

　　黄俞邰書齋

　　耆舊白門少藏書黄氏多客應來李郭句好似隂何髙

坐向修竹古牆横薜蘿竒編思借讀衮衮又虚過

　　貞夀詩介髙母郭氏六十

　　郭江寜人十六歸處士髙前基一夕而疾作遂異寢
十日卒郭矢節奉姑以孝聞

　　苦節尋常事新㛰恨獨深合歡雙淚眼一夕百年心桃
李當春落松筠耐雪侵重聞貞孝備感歎共沾襟

　　磨盤山

　　踏山作平地巍坂尚千盤疲馬踟蹰過層峰出沒看風

塵偏病眼驅迫豈微官自古長征客誰知行路難

　　徐州五日

　　河上天中節秦淮簫鼔時道途過嵗序風土薄蒲葵遇
舊沽吴酒招魂倦楚辭轉憐無競渡不起故園思

　　追和圯瞻廣州見懐之作(時同被裁)

　　同是還家客憐君滯粤城客塗五嶺盡瘴雨㡬朝晴跡
合行藏日才兼吏隠名得閒良不易各自愛平生

　　懐歙州王莪懐進士(時郡使君曹公相善)


　　南宫通籍久林壑故淹留時遇宛陵使招余黄嶽遊藏
書横石榻種竹遶山樓送酒江州在杯乾倘不愁

　　贈胥任安麓菴

　　賦減官仍劇年荒驛更難不辭塵甑苦猶授故人餐京
縣徴書早琴堂海氣寒憐君文字癖肯索近詩看

　　王考功西樵户部阮亭先枉寓舍

　　倦客荆扉掩同心二妙來論文堪日落執手各顔開嵗
月東方米風沙郭隗臺誰知郎署地今有絶羣才


　　和沈康臣舍人嵗暮喜得余書之作

　　舊好頻年隔相思伏枕餘寜知青瑣客苦憶素交書松
火圍寒坐溪忩聞夜漁燕吴各天末搔首一愁予

　　金長真汝寜書至兼寄所選何大復集

　　闕下羇棲日天中尺素來同曹成契濶病馬舊追陪薄
宦浮雲逺窮交暮景催品詩推記室嗟爾善論才

　　得毛大可書

　　尚作梁園客生涯老奈何行吟徧嵩嶽歸夢遶黄河羇

旅文章賤愁人道路多倦遊應息駕吾亦返巖阿

　　與田子綸舍人

　　舍人詩思劇窮巷肯相過官冷金門貴心閒滄海多暗
蟲催夕杵涼雨濯秋荷莫厭飢方朔狂來據地歌

　　王阮亭雨中見過

　　世路塵中過交期物外親濕雲迴入幔連雨故留人篇
翰供閒事闗山驅客身知音相藉在還往敢辭頻

　　次韻汪蛟門舍人見贈


　　急雨涼秋入孤雲向夕還羇棲得枚馬詞賦共追攀槖
筆時趨陛躭書日掩闗猶煩解玉珮欵曲醉衰顔

　　二

　　論交真造次何處更相期每踏昭亭路思君杖䇿時病
身従把釣野性愛烹葵京洛千秋事憑詩記别離

　　雨宿壇院

　　杖藜成簿暮亭館坐忘歸微雨洗山月白雲生客衣松
槐千樹合笙鶴九霄飛自笑塵中老來遊此地稀


　　京邸夏杪宋茘裳宴王氏園林限韻四首(同曹顧菴陳説
巖王西樵阮亭程周量許青嶼沈繹堂)

　　客許南皮會園疑厯下亭雨聲煩暑散樹影數家青讌
坐従疎宻雲烟屬杳冥解衣成永日城闕已郊坰

　　二

　　北忩髙枕得野興復招尋白首萍蓬客清樽湖海心雲
迷蘿徑曲人語石堂深莫計升沈事涼風正滿林

　　三


　　漫言誰主客隨處即林塘杯試仙槎古花連烏几香艱
虞才不盡飛動意難忘明日攜春巻還來臥石牀(有銀槎杯
元朱碧山所製)

　　四

　　過雨疎簾捲輕雲入檻流乾坤憐此夜河漢近新秋旅
病疲征馬歸心逐釣舟秖應戀朋舊京雒暫淹留

　　遙和沈康臣曹頌嘉汪蛟門喬石林四舍人遲予
未赴之作(在坐者青嶼茘裳顧菴繹堂西樵周量阮亭陶季)


　　殘暑槐隂静夕陽秋氣佳故人兼上客曲宴復髙齋今
古悲歌地風塵丘壑懐如何良會隔獨夜坐空堦

　　二

　　露坐従清夜長吟送濁醪風騷成底用天地笑吾曹倚
檻星河出過橋山月髙招尋憐衮衮别路首重搔

　　過冒穀梁寓舍地近御河

　　離索情何劇羇棲興不孤臨髙望城闕依水當江湖名
姓君王識篇章故舊俱最憐清絶地蚤晩一攜壺


　　雨後東子顧

　　歸魂驚夜半一雨覺秋多巖谷老叢桂江湖添白波隨
人傷汗漫得句失蹉跎客舍還離隔衝泥誰數過

　　次韻龔宗伯見送遊嵩山即歸宛陵四首

　　皁帽多幽興青山許獨遊暑殘燕市雨楓報洛城秋河
嶽隨征騎行藏問白鷗尚餘知已戀臨發為君留

　　二

　　别恨憑詩遣趨陪感帝鄉交遊寛李郭篇翰走齊梁秋

識歸人興寒愁野客裝嵩門望京闕回首意茫茫

　　三

　　鴻雁中塗到青霜短髩生仙壇晴倚杖嶽寺醉題名擇
友知貧好著書安晩成秋蟬飽風露敢説有餘清

　　四

　　自是無心者浮雲任往還官従長抱膝天許徧看山舊
業昭亭在新營釣艇閒潛夫行著論安穏臥松闗

　　清風店(店北故石將軍戰塲李空同有歌紀其事)


　　野店迎寒早秋原樹色分林端飛片月塞北起黄雲舊
井村墟共荒臺鼔角聞戰塲今不辨猶説石將軍

　　淇水

　　何年殘綠竹滿眼自清波地接蘓門水園荒瓠子歌秋
聲沙草動寒影雁鴻過歎惜殷都古風流衛武多

　　宿百泉(有孫登嘯臺)

　　殘照下溪灣孤僧度嶺還泉開深樹裏山響亂流間客
夜月相待仙臺雲自閒何人憑寄嘯枕石潄潺湲


　　洛陽拜兩程夫子祠

　　每抱遺書讀如従杖屨遊兩賢墟里在百戰廟碑留髙
視無曽閔微言竟魯鄒君看伊洛水千載竝東流

　　緱山廟

　　不知黄屋貴揮手出塵氛野蔓沒丹竈天風來嶽雲荒
祠環嶂入仙藥㡬人聞倘值浮丘子吾將鸞鶴羣

　　二(時偃師張松臺明府送别置酒于此)

　　葉縣神仙宰緱山帝子臺尋幽歡竝馬惜别重銜杯鶴

馭層霄逺秋聲萬壑來不勝懐古意捫碣徧荒苔

　　面壁洞(在少林寺後)

　　一峰分五乳絶壁迥千尋路折羊腸險山穿虎穴深㡬
人堪共語片石尚知心不用詢陳蹟茫茫自古今

　　贈登封葉明府井叔

　　吏隠名山窟髙齋雲氣重翠屏横少室明月正中峰苔
綠前朝碣秋清逺寺鐘興來飛舄得何處有仙蹤

　　贈耿逸菴大叅


　　解官仍壯嵗髙臥向嵩陽城邑自花逕琴樽深草堂客
來林鳥散簾捲岫雲長家食閒應得相看鬂亦蒼

　　白松

　　宻縣南五里一本三枝若鼎足膚幹全白惟向東一
枝微帶青葉相傳黄帝三女𦵏處靈異所生

　　仙宫傳古木拔地榦還分不受春風力常棲海鶴羣四
時渾帶雪千尺自孤雲遙問嵩陽柏同心應許君

　　朱仙鎮岳祠


　　痛哭班師處秋隂慘廟門餘忠回草木一死變乾坤白
日霓旌動空階石馬喧請君看此地萬古是中原

　　喜錦帆至自武陽

　　匹馬衝霜露衰顔會汴城浪傳空盡淚乍見擬更生老
健狂歌得官閒晩計成信陵餘朽骨誰肯問侯嬴

　　吹臺(上有禹王廟)

　　李杜髙歌後何人此共遊白雲嵩嶂逺疎栁汴城秋人
代歸洪水宫園識故丘荒祠銘禹徳鼔吹未全休


　　别錦帆(時中州故人張譙明許菊溪彭禹峰皆下世)

　　信宿同羇旅招尋底未閒故人多地下吾黨各田間白
雁横秋逺孤雲急暮還吹臺萬古地遺恨不同攀

　　鐵墖(在大梁上方寺河患後城中惟此墖存其色黒故名鐵)

　　大梁無舊物積鐵爾孤標浩劫經滄海寒光暗絳霄燈
明諸界徹鈴語百神朝莫上層欄望人間久寂寥

　　寄劉仲淑(君以廕刺鄜州時居司空公憂)

　　弱嵗知名久司空繼武才腸摧烏鳥痛客喜素交來得

句鄜州月傷離梁苑杯弟兄皆早達努力莫深哀

　　過汴不及拜張譙明墓追哭以詩(公疾篤江寜余及見于臥内舉
手微語曰願結來生未了緣)

　　地下知音隔斯人在眼前最傷垂訣語何處再生緣大
藥金錢盡荒墳狐兔眠負君應腹痛不得祭橋𤣥

　　歸次秣陵遇親舊

　　近鄉家信急翻怯遇鄉人衰白驚猶在田園喜舊貧歸
帆風趂客沿浦月隨身自笑緣何出徒沾京洛塵


　　悼徐仲光(公隠于旴江之荷山撰著極富已酉春同遊麻源三谷)

　　死生君不昧神理定何存良會同三谷鴻文竟九原名
髙中夀少身隠寸心煩秋草荷山路憑誰弔墓門

　　聞徐州來多失意事

　　揮手冬春換閒居亦可憐稱心惟綠水無恙是東田夜
月蘿軒映秋燈竹屋懸多憂逢儉嵗遮莫減詩篇

　　江月

　　十月晴江月微風夜未寒依人光不定照影思無端少

壯隨波去闗河行路難平生素心友莫共此時看

　　與傅守備

　　従容裘帶客風義洽江湖轉餉飛千艇留賔倒百壺野
田秋獵罷鈴閣夜吟孤不厭迂疎態時時問老夫

　　塗雪

　　一冬晴始雪殘嵗却孤征亂失雲山影寒衝磵瀑聲喚
船遲野渡立馬望荒城漫説剡溪興驅馳過此生

　　懐溪園梅花


　　别業雙溪曲春風著處幽遙知紅蕊放定笑白頭愁影
亂樽中醁香寒竹外樓故人誰興劇相趂出郊遊

　　敬亭采茶

　　一踏松隂路因貪茶候閒呼朋争手摘選葉入雲還竹
色翠連屋林香清滿山坐看歸鳥静月出半峰間

　　自敬亭翠雲寺步至一峰菴(地近獨松樹下有郡守羅公題額)

　　山徑紆千折茅堂名一峰門留謝守碣樹比大夫松草
閣滿巖翠香㕑臨石淙詞人支許輩若個來幽蹤


　　饒蔚宗江西書至言被放遊江淮

　　無限離居意憑書次第傳濠梁秋倚棹廬嶽夜聴泉被
放豈文字薄遊淹嵗年濟時還汝輩吾已賦歸田

　　與涇川左稚姜書便面

　　羇棲老友在良會敢辭頻生計看書帙衰顔傍路人江
城連雨夜山館獨吟身茅屋堪歸隠桃花潭上春

　　園居校詩酬耦長數過有贈兼憶阮懐

　　比鄰餘汝在把巻數相尋不是窮愁客誰憐山水音竹

樽溪上綠草閣雨中深共憶尚書記燕臺正獨吟

　　懐半公化城寺(先是僧雪峰創此寺)

　　飛錫隨幽興扁舟就化城寒江牛渚見古寺雪峰名齋
罷夜燈静人閒秋樹清莫將詩與畫垂老困逢迎

　　聞沈徴君先生屏跡湖北

　　草閣移何處畸湖自一山孤村流水在盡日白雲閒借
榻偶留客著書常閉闗巖棲成晩計髙臥㡬時還

　　贈吴繁昌巢薇


　　吏隠獨風流山城擁上游心閒官牘少詩為客僧留明
月來天柱長江入縣樓行車仙嶂接望裏是浮丘






　　學餘堂詩集巻二十九

