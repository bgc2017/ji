







　　欽定四庫全書

　　學餘堂文集巻一

　　翰林院侍讀施閏章撰

　　賦

　　璿璣玉衡賦(有序)

　　葢聞載物敷仁徳莫厚於配地膺圖永祚功莫崇於
敬天故上古聖皇首出夙推亶聰之哲鴻濛初剖早
竭仰觀之思葢神明與造物同符而耳目與化工合

撰然於穆之體以象而克彰欽若之心因器而悉察
自羲軒在御分晝夜以清寧及姚唐授時定支干以
甲子有虞制作久備璣衡肇詳上以齊七政之運行
爛星雲於眉睫下以資庶彚之蕃息叙人物於雍熙
自非聖人其孰知之我

　　皇上出震乘乾登三邁五郊祀而盥薦必親齋居而旦
明㒺懈恩肥土域道格蒼穹猶復廣徵俊良稍備采
擇以璿璣玉衡


　　命賦伏見敬

　　天勤民至意臣上慚

　　宸眷内赧管窺敢稽首頓首而賦之其詞曰

　　維帝載之黙運冺聲臭以難(名)既高下以定位紛散殊
以流形嬗神功以闔闢妙旋轉於不停固清寧之合撰
乃天施而地生伊積氣之上浮亶羣陽之至精風雨露
雷司其教舒歛温肅推其序藴之則㝠美利於不言見
之則粲星辰以衆著或随躔度以迅行或守次舎而若

住或象九野而區分或拱辰樞而環聚亘終古其如斯
夫誰得而知其故爾乃二曜周天五行列次象緯由之
錯綜祥祲由以徵異章亥不能施其步算保章無所容
其巧智苟測景於自然良坐照其位置爰有天挺至聖
志氣如神仰觀極目理矚無垠三辰七曜既羅於胸臆
遲速順逆洞燭其紛綸乃殫精畢慮制器以當懸象綴
珠刻玉造儀以繪紫氛璣為圓景而穹窿於焉曲肖衡
為横管而日星於以爛陳由是命官則羲仲和仲分其

任測晷則朝夕賓餞敬其時由璣以列其全則雖圓如
欹盖而圖之不出指掌由衡以測其詳則雖繁於散珠
而窺之炯若察眉斗杓東而勾芒御春識農事之攸始
㣲垣耀而文武協翼知皇極之咸歸其後言天之家有
三而宣夜無傳不足以窮藴奧周髀之說雖晰而渾天
儀立遂莫出其範圍要以七政既齊而庶績皆底非徒
求之天象也王者父天母地兄日姊月呼吸可以上通
精神㨗於孚格雨𤾉時若稽於洪範之書卿雲載歌颺

自虞姚之冊日食修徳月食修刑聖王每用以省衮職
風不鳴條雨不破塊古帝本之以承天則他若泰階平
則上理丕奏奎井聚則賢才彚征天倉顯而嵗豐黍稷
欃槍晦而世偃甲兵皆有感而胥應信庶徵之分明故
三言近仁熒惑退舎而恐後以民為天管氏昌言於齊
后董子對天人以陳王道春秋書灾異以警休咎既協
極於維皇固知純嘏之輻輳

　　粤江賦


　　壬辰暮春奉使西粤将下灕水汎蒼梧時嶺南甫定
所在榛莽心懸萬里勢異三江行而不息遂浮漲海
爰抒情託翰以粤江命篇事不期詳聊書即目辭不
競侈略紀荒隅若曰揚元虛之清波鼓景純之洪沫
此則平子為之絶倒士龍需以覆瓿云爾

　　頓余轡兮桂嶺鼓余枻兮灕江維此流之漰沛實分源
於沅湘鑿靈渠而曲注滙猺洞以沆瀁豈天地之鍾祟
抑河伯之流殃南連交阯北控漢陽西毗巫峽東浴扶

桑神禹望淵而卻步桑欽輟翰而徬徨險隘劣於容舠
猋激騰於飛矢疊羊腸以為崖紛犬牙之錯峙横磯截
而若斷積峽閉而還啟瞻前後其不屬洵眩目而駭耳
於時青陽弭節朱明發輈瘴雲釀厲炎風煽愁入舟若
甕披絺勝裘雖漣漪而樂飢曾不可以久留聊翹首以
遐矚託乘槎以寫憂若夫夾岸層嵓詭形不若或上方
而下圓或踵銳而頂縮此乍騰而旋倚彼奮飛而中落
為杵臼之參差為刀劍之岝&KR2249;𣺌烟雲之旖旎森虎豹

之相搏雲竇窅其洪深洞門閴其寥廓亶魑魅之窟宇
江妃之所磅礴若夫石壁百仞的爍玲瓏蟲鳥繪繡風
雨磨礱皎潔則玉屏失素渥丹則晨霞奪紅盻盻若鬚
眉之刻畫纍纍懸鐘鼓之肅雍俯墜而成飲猿仰躍而
作飛熊日曜珊瑚之圃潭澄珠貝之宫湛縹青與結緑
與雲水相菁葱良綺麗而難忘亦愀愴而動容爾乃急
溆危灘星羅電逐倍蒺藜之糾蔓驅地軸以反覆龍首
乍昻鰲背潛伏雷劈聲訇黄牛吼瀑(雷劈黄牛並灘名)貫舳艫

於一綫泞盤渦於千曲石硠硠而相豗水噭噭而自哭
蝮蛇噴氣以成霧鰐魚張口以伺肉苟失路於秋毫将
永逝而不復其草木則鬱金馥烈冶葛蔓延菓鏤人面
樹號鈎縁地羅錦燦斷續藤牽楓人椰子筯竹木棉桂
縁岡以挺翠榕抱石以連蜷問桄榔於宻谷搴蒟蔞於
崇山草吉利以祛毒竹輪囷而為船上林絶種本草遺
編其鳥獸則豺狼疊跡兕狖交衢林潛犀象原臥麕鼯
猩猩躑躅&KR0034;&KR0034;笑呼糖牛䑛舌飛虎餐膚錦雞孔雀倒

掛提壺憐彩翰之鵕䴊憎南飛之鷓鴣彼吉了與鸚鵡
豈言語之與人殊何託體於嶺表寄翩翾之㣲軀羨羽
族之有口哀人生之鬱紆爾其乘迅流之逸駭命蘭楫
之駘蕩語未終而岸移瞬方迎而境往駕飛廉而奔駾
驂虬螭而戃怳至於縁磯升舫濡裳引䌫瀨急篙摧装
傾水濺舟人屈蠖而呌號若哀鴻之悲彈方杲杲而日
出鬱炎炎以沸湯黿負沙以出曝鮫跳波而驚翔忽淫
淫而滂沛雲慘慘以晝昏木㮴㮴兮肌粟水漎漎兮山

奔迷帆檣其失影悵天地之何存歎隂霽之回互愆四
序之寒暄訪溪蠻兮島夷問江亭兮水驛敗瓦頺碑梯
崩徑坼或卉服而鳥言亦巢山而栖石𣺌乎若行蟻之
上枯梨悄兮若蝸牛之廬絶壁於是有漢将南征戈船
竹舸馮夷出鬭鮫人並坐馬飲流而駭毒士解甲而就
裸馳羽檄而逡廵仰跕鳶之前堕亦有宦游使者持節
浮槎感夢山靈隕泪江花悼然犀之短照耿幽咽於哀
笳霓旌折於窮島鷁首沈於漲沙若乃魚鹽市販之徒

珍怪逺方之客採奇方於儋崖剖明珠於海舶巴姑笑
而嬋媛猺户聞而踵索忽抽刃以剽殺各鳥散而狼籍
至於遷客羇人幽囚嫠婦銜悲嶺嶠寄愁林藪影畏含
沙之蟲心繫啼猿之樹朝露泫其寥蕭夕月藹其幽素
然青燐於宿莽弔寃魂之麕聚或風嗥而雨嘯涕闌干
以相顧撫單影之不雙嗟遇物之非故邈中土之人兮
夫何為乎此路忽收淚以自疚兮将憔悴兮告誰尼父
發波臣之歎張騫犯織女之機三閭吞恨於魚腹伍胥

流憤於鴟夷彼聖賢不忖乎死生復何有於險巇龍負
舟而按劍蛟争璧而不迷審至人之髣彿悟哀樂之是
非齊四海於勺水指十洲以為期

　　大樟賦

　　吉州官舍旁有廢署亭館既虛古樟獨存榮枯相半
不知幾年顧影婆娑情感斯集為之賦曰

　　維豫章之都㑹兮依茂樹以立名生七日而表異兮更
累䙫以長生何喬柯之拂層霄兮寄婆娑於空庭洵魁

壘而耆碩兮頎然如故國之老成旭日澹兮晻㫲靈飈
發兮清泠驚絶巘之秀峙兮紛蒙蘢兮崢嶸影扶摇兮
千仞腹輪囷兮十抱體臃腫以辭繩墨兮節礧砢兮骨
傲卜嵗年其莫知兮若根株之天造塊獨處兮旁無人
風夜號兮雨嘯豈不可崇棟而丹楹兮聊樗散以相羊
爛五色兮繡錯凝清液兮芬香涉蕭摵而不槁兮棲綠
葉兮𤣥霜苟孤榮之不隕雖憔悴兮何傷歘青陽兮載
旋敷繁英兮峭蒨枝油油以雲垂葉冉冉兮霧散弛巾

帶以命觴䕃炎歊而却扇豈日月之改度愕寒暑之頃
變既連蜷兮善下復夭矯兮若㳺廻衆羽以來巢兮羣
長子孫而鳴啾啾即梟鸞其雜處兮亶道大而能周木
寄生兮成拱芝叢秀兮菌聚寧頺形而瘁貌兮招萬類
以疣附悵亭館之就墟兮巋階基其如故彼息影而坐
憇者閴焉如四時之代去悟盛衰之相推兮藴憯怛而
誰訴生偃蹇兮正直集百靈兮慿依駕飛龍而降雲中
兮森蘭旌兮桂旗聆笙鶴之逸響想羽人之委蛇樂虬

蟠以觀化兮秉素節而不移鄙封爵兮秦松逺宫闕兮
漢柞齊大椿兮春秋悲楊柳兮摇落即菀枯其代嬗兮
若逍遥於廣莫滄海竭而山摧兮愍鄧林之殫殘良託
身兮得所歴斧斤而獨完時開襟而矯首兮閒倚嘯而
盤桓終含貞兮抱朴審大道之所安

　　南郊賦

　　伊有國之大事維享祀之是崇矧帝王之踐阼曰受命
於蒼穹溯感生之所自出知皇降之特隆偉哉父天而

母地緬呼噏以上通固明旦之必䖍尤嚴恪於升中司
天肇於顓頊授時命於姚氏有虞舉郊禘之典夏商異
鯀㝠之祀易稱殷薦書紀肆類代相祖述姬旦備制圓
丘象乾就陽設位卜日用郊嵗維冬至盖縁父以祭天
乃推祖以作配候葭灰之㣲轉感生氣之初遂告萬物
之将成因祈穀於來嵗司時之帝有五昊天之神則一
事不委諸有司誠必致乎齋栗望柴之牲用特瓦甒之
獻凡七雷以靈龜之鼗鼔奏以雲和之琴瑟雲門之舞

從風孤竹之管協律所以天神降地祗出㑹百靈格太
一故掃地而祭以明潔也崇土而丘以示尊也紫壇翠
幄象九霄也陶匏太羮昭素質也大裘素車無敢飾也
齋路寢而聽雞人修祗肅也先十日而戒百官各舉職
也於時元㝠司令青陽啟塗㣲雪滌濯夜皎星疎天雞
初唱絳節宵趨掌次張帷典路驅車

　　天子乃乘玉輅綴垂旒夾道炳燭司樂導輿飛廉清塵
於三輔啟明發曜於九衢揚和鑾以中節象珮玉而鳴

琚望郊壇以戾止雲連蜷以踟躇氣鬱葱而布濩髣髴
乎神靈之所都集羣公與百辟咸夙夜以瞿瞿森文武
之就列洵秩秩而于于乃燔芳薪進牲幣酌五齊薦蒼
璧饗上帝而配始祖相陟降而為主客日月星辰羅布
若次舎風伯雨師旁分其几席腥熟既陳芬芳疊積鐘
吕互奏磬石戞擊太常審音宗伯執爵調八音之和奏
九成之樂冉冉乎雲車之下臨裊裊兮霓旌之參錯就
丘壇以醉飽紛百靈之相索睇帝座之神光如流星之

灼爍聽鈞天之有無流逸響於寥廓鬱紫烟其靉靆屬
黄氣以旁薄既畢獻而樂闋猶秉圭而顒若爾乃隠列
宿吐朝暾回鑾鏘鏘屬車啍啍祥雲四塞上連天門登
高臺而望南畤燔柴之餘靄猶蜿蜒而氤氲念昊天之
有子實一本之尊親怪漢武之濶畧乃三嵗而間舉明
禋苟齋沐之稍怠或暴風怒雨以返輪故曰通天之義
報天之禮非徒肅将於爼豆厥惟令徳之馨聞懿我

　　皇之天縱𣺌睿慮以如神既左經而右史亦講武而修

文恭儉惜露臺之費寛和布泣罪之仁巢有阿閣之鳥
囿有九真之麟躬鬯盥其必與奉烝嘗之孔勤蓋與天
而合徳将無瑞而不臻由是祠官夙退史臣授簡拜手
稽首而獻頌曰皇建極服南北薦馨香見天則罷兵革
平反側夀萬齡懽九域重曰謹壇壝集靈祗閶闔開卿
雲蜚命惟新天無私滋黍稷雨𤾉時於是

　　天子大恱受釐宣室維惠廸吉顧視弗諼日慎一日

　　南苑大閱賦


　　天祚聖徳地盡皇輿爰膺玉厯坐撫神區維赫濯於新
命踵幽燕之舊都岱宗位其東籓太行峙其西隅枕居
庸而帶滄海象天闕之辰樞亶建極於垂拱豈躭逸於
康娯然而遊豫徵於夏諺畋魚肇於羲易姬文有靈臺
之詩漢武侈甘泉之制葢將以觀雲物節勞逸振師旅
講武事藉田禽之多獲簡軍實以有備乃有西苑瀛臺
近取禁内樹列千章山稱萬嵗俯玉泉之清泠挹西山
之紫翠眷别苑於南海伊宻邇於王畿壤連天以曠莽

水浴日以漣漪挿崇墉於雲漢清輦道於郊圻睇紅門
之嶻嶪想帳殿之參差其陸則塗通九逵軫連三輔金
臺扶轂督亢接武碣石逺而來朝翠㣲近而獻嫵眺平
楚之蒼然樂原田之膴膴其水則潏沸沆瀁澹沲淵泓
桑乾輸𣲖溟渤效靈島湮渚溢風静波鳴囊括太液缾
掲昆明閃旌旂於河伯動鱗甲於石鯨邈乎若乘槎之
浮銀漢彼哉哂求仙之汎蓬瀛於是菰蒲沉綠菡蓞敷
紅鵁鶄翡翠仙鵠賓鴻呼羣鼔翼唼雨鳴風屬玉翔而

上下赤鯉戯而西東雉兎麏麚遊集乎其外虎犀熊兕
騰躍於檻中玉樹蓊鬱佳果連巻張公梨茂朱仲李蕃
葡萄盧橘珠綴火然上林閒居之賦爾雅方物之編窮
侈極異不可殫言時登高而騁目樂四野之芊眠是時
百穀告成八荒賓服西旅貢以厥獒於闐獻其浮玉龍
馬来於大宛象師致於西域

　　天子治不㤀亂安不㤀危乃詔虞人營虎落乘戎輅載
白旂千騎電發萬乘風馳用三驅以祝網命八校以前

驅竟陵谷以張罼界河海以為阹次飛賁育騁其拳勇
韓盧雕鶚恣其指揮俄摧山而抨石捲四野而合圍氣
吞麋鹿手搤熊羆皆應弦而命中若俯身而拾遺風毛
雨血括雄併雌由是割鮮殷輪委禽蔽地程校多寡殿
最次第勇怯分明惕威銜惠鳴鐃振旅歸而飲至

　　天子乃推綘灌之宿将詢旦奭之訏謀尚想頗牧之賢
旁覧孫呉之書敷文徳於荒服定勝算於廟謨姬有荆
舒之懲商有鬼方之誅畫策則燭照而數計殱冦則拉

朽而摧枯令嚴則過　王師於衽席功成則告

　　列祖以獻俘然後班張枚馬驚聽駴睹或奏賦於長楊
或歌㤙於湛露頌擬白狼歌傳朱鷺鏤徳銘功垂諸竹素
天子乃所無逸戒禽荒佩虞書九徳之盛詠豳風七月
之章眎異姓若赤子以八荒為蕭墻猗允文而允武亦
知柔而知剛將麟遊而鳳至永萬夀其無疆

　　修禊賦

　　懿景運之邁古樂聖世之如春履開陽之令序撰季月

之芳辰矧膚功之疊奏忻天氣之方新豫皇情於夏諺
騁帝狩於虞廵於時勾芒司候姑洗應節淑景和柔英
蕤布列都邑競游士女咸恱綺服塞塗華輈接陌或憩
蘭田或戲霸渚駢席雲移攘袖風舉若夫宦遊仙使戚
里豪家尋芳林麓拾翠水涯灑醪决溜浮棗成霞山鳥
窺筵而哢響游魚蹴浪以吹花

　　皇帝於是佩蒼玉駕青輅騎命渥洼弓&KR0802;繁弱解禊栁
泉流觴清洛侍衛繽紛旌斿灼爍馭叱山靈歡騰海若

爾乃川原獻瑞雲物開祥黄河穢滌白馬神翔捧劍而
金人出水挍射而星鏑穿楊講武則騎從頗牧蜚文則
授簡班揚聞束晳之對而賜金稱善諷右軍之序而觴
咏難㤀斯時也雕雲映輦靈飈扇裳移情南澗游目東
堂井桃舒纈苑栁拖黄紫蘭汎景紅藥含芳彩仗徐動
翠幕高張乃集羣英命篇章入瑶圃挹天漿緬河曲之
盛集陋溱洧之㣲茫笑三女之怪誕指八公以徜徉美
宸游於元已擬獻賦於林光既蠲煩而集祉亦俗阜而

時康遊豫喧闐於九陌聲靈遥被於八荒

　　吃賦

　　元晏先生咀茹百家尚友曩喆窮論殫思倦而假寐若
有見焉董仲舒賈誼劉向馬遷揚雄司馬相如班固張
衡不謀斯集坐定田駢慎到之徒披帷直入不俟咨度
發難騁辨談天炙轂飇馳雲起元晏先生耳不周聆口
不給應於是董賈諸賢談言解紛班張接袂寓辭託諷
相如揚雄矯首巻舌褎如塞聽元晏先生听然曰諸君

子皆不世出之英文辨之士也兩先生獨墨墨豈不足
君所耶竊聞兩先生口吃沈黙好著書多博麗之辭盍
請為吃賦馬揚避席固辭交譲揚舉手屬馬曰公雄之
先進也夫何辭相如始受簡含毫有頃而賦曰物無鬰
而不宣人無噤而不言伊辨呐之殊分亶天授之自然
或發聲若洪鐘或大笑如蒼蠅或舉舌如懸河或出口
如不勝乃有非喑非啞藥石㒺治産非鴂舌言近侏&KR0867;
掀脣頓頰疊韻重詞語未吐而顔赬聲欲急而逾遲駭

中斷而不續且語竟而終疑誦詩則宫徵失諧論事則
賓從匿笑詎三緘之是規將鬱伊而莫告已而賓退體
閒散帶開襟圖書在列清飇在林抽我秘冊操我素琴
沉吟朗詠山高水深牙期傾耳夔曠停音爾乃包羅天
地採擷萬彚作為詞賦筆雕楮繪氣凌雲而若飛才掞
天而不匱言懽而雪谷華敷叙悲而春林霜悴託諷諫
於君王時比物以連類不俟淳于之滑稽何假東方之
遊戲且魯恭苦吃位列漢藩李廣呐口戰稱飛將韓非

說難以悟秦周昌强諫於騎項此皆流聲史冊者也夫
何嗛嗛以吃怏怏揚子雲曰美哉其猶未既也子不見
夫枋榆斥鷃肆飲啄以從容黄鸝百舌獨坐閉乎樊籠
信如簧之階厲哀尚口之必窮懲邦家之傾覆唯佞倖
之是庸吾固知百鳥之嘖嘖不如孤鳳之嗈嗈且夫風
假物以成籟天垂象而無聲雷出蟄而偶震水潭静而
灘鳴所積者深厚所發者難名試因謇而緩言善蔵其
短苟難辨而守嘿用寡厥尤艱寒暄於猝遇或工入座

之應酬澀言辭於客座或詳奏對以如流多言生垢維
口啟羞行将謝辯士討遺編馳情象表邈思物先揮斥
堅白艸吾太元千言波委儀秦結氣單辭抉奥羲孔比
肩俾言立而行逺冀書成以有待鏘金石以寫心曽嘯
歌之不廢嗟韓周之二美猶逡廵於吾輩彼竊笑而旁
譏埒蟲聲與鳥喙愍酈生之何辜横就烹於游說又何
羡乎嗇夫之喋喋便給哉廣川子曰兩先生之言盛矣
而未免乎夸也夫吐辭成經多寡咸宜吉人罕&KR0997;語黙

以時吃固非病夸亦奚施乃歌曰讒夫張兮貝錦怨箴
捫舌兮白圭善天與黙兮守吾中寧自安夫拙謇時坐
客皆太息而罷元晏先生瞿然寤喟然歎曰偉哉江都
言約而富起而削牘書為吃賦

　　洗象賦

　　葢聞帝徳率舞乎鳥獸王風不廢乎觀游匪騁眩目之
樂亶敷咸若之休故麋鹿集乎靈囿虎兕入乎上林重
譯絶阻之塞飛走珍竒之屬莫不梯山航海貢瑞獻琛

皆兼收而並畜使游高而咏深於是林邑交阯慕義内
響匪熊匪羆厥貢馴象其為物也素牙挺柱修鼻垂環
蒼質擬石厚重等山鼻叩地而鼔簧以奏身服教而拜
跪知嫺芻粟潔清頒廩給以有秩居處爽塏列大屋以
重關乃司魏闕乃服大輅朝謁謹時步止合度受詔則
割膚不辭蓄勇而在羣罕鬭固恵養之積年亦馴性之
有素爾乃令屬祝融節苦炎熇馬解鞍而喘汗人揮扇
而煩囂念兹體之龎重非霑汗於一朝聞渡河而徹底

盍試浴以洪濤乃諏吉日弛覊靷出重闉就巨浸鼓吹
旁喧官騎前引其往不疑笑野狐之涉水其行坦步鄙
渴驥之奔泉初慿淺渚或踐澄淵昂首則神蛟鼔浪捲
鼻則長鯨吸川旋蹙盤渦則倒瀾曲注仰沫噴流則飛
雲散霧嗇夫奮帚拂拭容與苟毫末之可浣終不匿乎
泥汚於是驚矚駴觀溢郛塞路公卿結轡以來游

　　至尊回輦而一顧何一物之遭逢濫九重之榮遇若夫
羲車將昃去川即涂既捐宿膩彌曜鮮膚霑疑汗血流

賸垂珠被清泠之適體若顧戀於須臾儻洗沐之可數
將何畏乎江湖夫韓盧至健供逐獵以追風虎豹至猛
長摇尾於圏中不若爾之馴謹得游放以從容燧尾者
狂奔於戰壘塗泥者受殪於獅子不若爾之安閒樂清
淨以沒齒亂曰奮身荒服兮厠跡天閽佇待駕馭兮霑
灑國恩君方賤貨兮齒不焚身湔腸滌臆兮伺奉至尊
苟馳驅之弗展兮慚尸素兮何言彼騶虞與麒麟兮當
何日兮來郊原


　　牡丹賦

　　瀛臺之西太液之涘天作一邱鸞停龍起玉泉遶流燕
山側峙

　　宸遊禁苑實據其趾山呼萬嵗園稱百菓珍禽翼接異
卉花妥潘岳閒居不能列其名相如上林未遑載其夥
羅羣芳於四時推國花之獨冠既叢植於芝房復駢延
於蘭館信竒葩之可懐萃根株之無算若夫梅英纔落
柳絮將飛東風洊煖疊蕋初開盈盈灼灼鬱鬱皚皚千

枝萬朶拂檻翻堦雲殷别苑霞絢髙臺白擬玉版赤類
丹砂既真珠之九蕋亦千葉之蓮華夀安潛溪以地異
添色倒暈以種誇品盡洛陽之美數過廬陵之譜勝玉
樹之菁葱豈人間之所睹

　　天子乃佩蒼玉幸離宫移步輦就芳叢翠華旖旎周覧
肅雍或紺蕊扶疎獨號朝天之紫或露苞灼爍名擅御
袍之紅或臨風昂首晨露未晞若向榮而吐氣聳翔步
於金閨或回飈側景朝雨方滋若承恩而既醉還霑灑

於朝衣列樹爭妍若六宫之奉顔色異彩繽紛又若冠
裳之來萬國爾其修廊回幔日暖烟含青陽斜映緑暗
紅酣於斯時也　天顔一笑萬卉咸歡香吹合殿色射青
山杜鵑屈膝桃李無言錦雞失艷南威䘮妍時則授簡
侍從淵雲之彦賞花賦詩飛英濡翰亦有重臣出使逺
人朝見引入禁林恩霑芳宴剪挿玉壺則婆娑几硯折
賜宫僚則寵光繾綣元輿之賦告成香山之詩稱善陋
李廸之留守煩驛送於長安笑沉香之亭子惟昵情於

婉孌雖松有大夫之號蘭為王者之香拒霜有美人之
面秋菊為隠者之糧芙蕖澤處而婥約将離質弱而徬
徨莫不低眉却步遜謝頡頏臣拜手稽首為之歌曰處
艷兮不冶含芳兮不誇不與時競兮大肆其華豈遺世
兮獨立欲並美兮不可得舒大文於東皇兮攬春暉兮
何極

　　菊賦

　　猗山澤之靈卉禀天地之清剛森抱潔以標素亶含貞

而為章葉沃若以散霧枝翹翹其待霜愍百艸之摇落
嵗崢嶸而獨芳雖狼藉於槿蘺将憔悴而何傷豈東華
之不我告厲晩節以慨慷匪背暄以昧時固淑性之有
常紛雜彩以陸離受金精而黄裳乘少皥之司令秉正
色於中央遂回秋以成春詎姚氏之可王爾乃清飈疊
薦白露旋霣燕翔北翼鴻賓南景川原澄肅風日凄𦂳
嶺桂告徂湘蘭泣冷肆騁寒葩載吐蒨頴霑瀼瀼其若
飴飄䬃䬃以逾挺或敷浚谷或冒澄潭灌根天池滋族

嵓嵐侣朝霞兮照曜與雲木兮相叅喟芙蓉之凋歇悲
楓樹於江南若乃辭宿莽登廣厦䕃山房凌水榭去故
土而從遷迎沍寒而不謝蛺蝶莫由睨其旁蟄蟲不敢
侵其下於是詞匠勞人曠懐高寄落英晨餐延目心醉
收囊用枕紉華充佩肇獨賞於靈均張五美於鍾㑹亦
有逸客勝流采芳滿手冒零雨以幽尋坐東籬而汎酒
見南山之悠然忻嵗月之無負或命之幽人或招為端
友或升於丹陛或植於靈囿當上林之滌若揚麗綺於

獨後歡既醉而作歌眷相遺以介夀謂凋齡之可扶藉
紫莖而黄耉懿魏文之賜書尚芬傳於人口爾其應重
九之令候乃抱一以便娟伴綘囊之高㑹簪欹㡌於風
簷刀圭收以袪疾甘谷飲而長年宋孺子因之羽化周
少夫吞之飛仙侈前賢之賦頌疊稗官之軼編茱茰黯
其减色秋蘭亞其比肩洵有美而必彰非爭妍而取憐
藐拒霜如吹籜又奚問夫落葉與哀蟬悟萬&KR0008;之必遒
𦍑獨守夫貞堅同後雕於松栢聊嘯傲兮㤀言









　　學餘堂文集巻一

