







　　欽定四庫全書

　　學餘堂詩集巻四十七

　　翰林院侍讀施閏章撰

　　七言絶

　　野望即事

　　荒村一帶句溪邊逺渚羣鷗白晝眠日落風多人影亂
柳根爭繫釣魚船

　　題花下問漁舟圖


　　小橋東畔野雲生春浪桃花濯錦明聽得漁磯相荅問
舟人笑語雜谿聲

　　伏羲生身處(有洗兒石記在新樂縣)

　　嵗月茫茫記得無荒烟古道獨踟蹰洗兒石畔苔為篆
應是龍文八卦圖

　　道中折桃花

　　河朔風沙白日黄桃花獨笑短籬旁一年春色惟看汝
駐馬誰能不斷腸


　　客至自雲中

　　大同城外是邊庭幾嵗哀笳客裏聽為問王嬙墳上草
到今何似漢時青

　　西曹署壁見畫竹

　　何處蕭蕭竹數竿空堂清夜向人寒醉來疑是山窗坐
剪燭支頤子細看

　　陽信題主人壁

　　千里星軺冒雨來幽齋霜後菊花開故園南望滄江外

花發東籬又一回

　　經李太白墓

　　共説騎鯨捉月游孤墳細草野風秋夜郎幽墳無多淚
萬古長江楚水流

　　書寒谿寺

　　谿邊古寺晝泠泠一樹梅花開滿庭我到恰逢晴日好
西山相對眼俱青

　　鄂城


　　㟁上何人尚楚歌千家頽瓦亂山阿褰裳欲問南樓月
鸚鵡洲邊夜雨多

　　見斑竹

　　碧玉森森緑水灣風鳴環珮滿湘山遊人自灑離愁涙
不是當年舊涙斑

　　三十六灣(湘陰)

　　湘水行來轉檝頻迴波蕩漾送殘春低頭錯認鄉園水
欲喚青莎渡口人


　　道鄉臺(宋鄒浩號道鄉謫衡州經此守臣温益下逐客令風雨夜渡湘江山僧列炬迎之張
栻為築臺朱熹刻石)

　　馮軒嶽麓洞庭開明月湘江夜月來逐客莫忘賢太守
孤峰留得道鄉臺

　　衡山道中寒食

　　路多虎跡少人踪楊柳催殘賸幾松家在江南今北望
可宜獨上祝融峰

　　端江到佛山途中口號


　　崧臺沙路樹相叅急水輕舟帶夕嵐無數烟村山色裏
不禁飛夢到江南

　　宿法華寺

　　夜凉深寺白雲封卧對星崖石上松夢裏莊周元是蝶
浮生消得幾聲鐘

　　再游桃園花盡落矣

　　渡口漁人路未迷重來緑樹一鶯啼風光好處傷心甚
目送斜陽下水西


　　休寧道中寒食

　　寒食東風減客衣山堂茅屋燕初飛桃花欲落不忍落
游子曰歸猶未歸

　　懷匡廬源上人

　　靜裏真僧氷雪容一簾瀑布萬株松為馮今夜清溪月
挂到匡廬五老峰

　　苧蘿山

　　扁舟載去是邪非消息人間恨不歸留得舞衣魂未散

苧蘿山下白雲飛

　　重過阪蒲寺(時久旱居民鳥散主僧舊識余者俱化矣)

　　繫馬精廬憶昔年一朝滄海變桑田老僧去後繩牀在
剩有殘燈照客眠

　　寄陶赤若

　　出門雨雪又中秋寒露催人自白頭月照青溪横匹練
知君獨立水西樓

　　夢張旭之


　　歸魂夜夜傍家鄉忽共張顛話草堂不記分明作何語
爭題粉壁兩三行

　　程箕山員外半野園

　　松陰竹户晝長關野鶴沙鷗乍往還無數芙蓉天際出
凭闌人已在西山

　　題金嶺驛壁

　　驛亭樹老腹皆空牆外青山面面同駐馬殘春花落後
含情獨夜月明中


　　灰埠驛

　　閒庭細草客重過古木娟娟帶女蘿滿地落花人不見
向來春色為誰多

　　初嘗蘋果因懷家叔父嗜此

　　蘋果青州五月鮮摘來差勝小兒拳憑誰倩得南飛鳥
銜到髙堂白髮邊

　　濟南官舍漫興

　　好䕶窗前竹數根莫貪新筍劚龍孫陰森五月如秋水

不厭當門覆緑樽

　　二

　　種𤓰種豆試新春露葉風花冉冉新醉倚銀牀閒汲水
笑余元是灌園人

　　三

　　玉露微酸紫露渾(並青州酒名)青州從事竟誰論愁必忽作
江南夢沽酒梅花谿上村

　　廣陵汎舟兩絶句


　　緑浦紅蕖間白蘋采蓮艇子棹歌新慣聞簫鼓朝朝過
睡穏鴛鴦不避人

　　摘星樓畔水迢迢古碣荒臺字半銷疎柳隋隄明月夜
宫娃魂斷尚吹簫

　　燈夕口號

　　節到傳柑夜夜晴東風送暖月逾明火催花樹尊前亂
人擁蛟龍地上行

　　二


　　千錢挈伴賃春衣珠翠糚成醉不歸纔過南鄰又北郭
行歌一道彩雲飛

　　三

　　謝眺樓前月似霜雙橋鼓吹簇成行耐可銀箏彈北曲
城南思婦憶漁陽

　　四

　　截木為橇髙似屋山城石路滑如油誰家年少渾無賴
百遍翻身不肯休(橇音敲長五六尺以杉為之上施黄木縛足而行馳驟如平地)


　　齋中白梅花

　　多謝春風緩緩催谿園開盡草堂開白花素壁渾如水
只道香從别浦來

　　苕溪曲

　　水竹疎籬䕶女桑提筐采葉逐溪長渡頭風起回船急
夾㟁花飛斷妾腸

　　西湖漫成

　　春水盈盈浸碧沙行人折盡半開花六橋一色連芳草

何處錢塘蘇小家

　　吹角孤山鳥盡飛湖中日暮蕩舟稀長年愛説繁華事
不管風光今是非

　　西湖竹枝詞

　　外湖遊遍裏湖遊南北峰高水面浮弱柳新栽成絮少
不教飛去惹人愁

　　二

　　儂作葛洪井中水郎似飛來峰上雲怪他昨日成輕薄

載酒偏澆蘇小墳

　　三

　　荷葉横塘官路斜呉姬日出浣春紗兒家種蓮取蓮子
囑付遊人莫采花

　　四

　　西陵松柏已無林天竺山頭日欲陰同向三生石畔拜
與郎世世結同心

　　五


　　郎渡錢塘妾叚橋春花秋月可憐宵妾心似海愁無㟁
不向江頭去看潮

　　六

　　白玉搔頭紫玉簫香車細馬木蘭橈但留歌舞長如舊
拚取黄金作(去聲)六橋

　　過新廊感懷方顧二宅(方謫遼陽顧已殁二年)

　　不改秦淮舊草堂含情駐馬涙沾裳故人生死皆離别
惟有烏啼送夕陽


　　湖口舟次懐阮亭揚州

　　丹楓木落客心悲蘆荻風多雁呌時忽憶去年秋雨夜
燈前把醆讀君詩

　　官舍題詩有竹亭愁中坐對眼俱青月明今夜遥相望
湓浦䢴江兩客星

　　九日抵鹿江(俗名樟樹鎮)

　　細雨舟中對濁醪自携詩巻當登髙如何橘緑橙黄地
不及江南足紫螯


　　走筆柬蕭孟昉

　　聞説蕭生十載餘無因相見獨愁余同鄉有客思公子
憑寄江南數紙書

　　偶興

　　西江正月早芳菲開盡桃花滿地飛可怪春花似孤客
一心日夜只思歸

　　春感

　　十年官舍送春華官舍逢春又别家寄語窗前舊桃樹

主人未到莫開花

　　見梅花追悼大美

　　芹溪書屋一株梅嵗嵗花前笑舉杯今日花開人不見
憑誰移向墓門栽

　　春日懷㓜龍

　　兩家相望是比鄰把酒看花來往頻老友凋殘好友别
春風消遣屬何人(老友謂大美)

　　滕王閣


　　春水茫茫杜若洲千秋陳蹟客初遊西山黛色還依舊
不管長江日夜流

　　重過李宗伯(時新遣家妓)

　　殘秋别後此經過又見東湖春水波舞蝶啼鶯今散盡
石榴花畔斷膓多

　　茉莉詞戲和阮懷耦長

　　海嶠佳人氷雪姿縞衣緑髩影參差不貪結子花長久
摘罷明珠又滿枝


　　二

　　愛花全不為花愁穿取團團似雪毬欲作新糚相趂好
呉姬臨晩更梳頭

　　三

　　日汲寒泉灌幾回下階頻為摘花來&KR0838;教玉蕊穿雲髩
纔傍儂身花自開

　　南州荅伯衡

　　風流誰復謝宣城剩有柴桑飲酒情薄宦共憐詩不減

寒江如練月長明

　　貽林茂之紵帳(并序)

　　茂之窮老金陵冬夜詩云老來貧困實堪嗟寒氣偏
歸我一家無被夜眠牽破絮渾如孤鶴入蘆花夏又
無帷帳或遺之則舉以易米予謂暑無㡡病於寒無
毡君能守之當為作計處士笑曰願守之以虎客皆
絶倒予在豫章為寄紵帳書絶句其上屬同志者各
題一幅不問知為林先生物即謂之墨守可也


　　北窗髙卧豈知貧料理偏愁白髪人紵帳親題林處士
草堂長伴百年身

　　晩過赤方寺寓

　　赤壁磯頭人未歸長篇短句興遄飛燈前促膝言難盡
水寺凉風吹客依

　　柑林和石莊

　　重陽辜負菊花筵此日流觴碧玉川山磬忽飛深樹裏
沙鷗還卧夕陽前


　　馬雲人頻寄詩得絶句報之

　　謝朓驚人未敢當虞翻知己恨何長不堪尺素殷勤甚
獨上江樓望故鄉

　　次荅士業雪中二絶(時陳寓鐵佛寺)

　　嵗暮荒城作客難蕭蕭雁影下寒灘竹樓正對千峰雪
倚杖同來天際看

　　髙歌絶調太傷神痛飲還逾少壯人皁嶺洪崖全接壤
不妨相傍作比鄰(閣皁山在臨江洪崖山在南昌)


　　與龔天階飲愚樓(初在翰林餞予出都尋左遷南昌司理復解官)

　　解裘沽酒憶金門木末登樓復此樽月落呉歌聲未斷
美人江畔總銷魂

　　揷天碧嶂繞孤城霧裏看山恨未明聞説武夷竒絶處
登峰只作棹舟行(君閩人言武夷山水)

　　寄劉覺㟁同年

　　覺㟁官比部郎孤居不肉食京師謂之劉佛頭以母
老引疾終養來臨江鐡佛寺手繙藏經予日厭苦吏

事劉曰子曾見青蓮花有離汙泥生石上者乎聞之
辴然别後寄二絶句

　　久辭簪笏愛江亭凍手時繙貝葉經莫是三生石畔客
欲回烟棹太丁寧

　　檻猿籠鶴枉咨嗟羡爾閒餐五嶽霞領取江樓深夜語
不聞石上種蓮花

　　贑江寒食

　　雨漲江平楊柳埀江船爭繫向江枝春風寒食關情甚

折盡新條却怨誰

　　龍窩(地名在臨江)

　　草青沙白水如藍今日龍窩三月三一樣春光烟雨内
歸心何事憶江南

　　同太虚牡丹花下

　　為看青蓮學士來相逢一笑說花開主人有酒難辭醉
消得春風是此回

　　西昌舟次值趙韞退大參粤還


　　疎星片月照城隈久客孤帆瘴海來舊日題詩髙閣在
繫舟那惜一銜杯

　　十月十六日懐柑林舊遊(壬寅是日同士業天若伯調赤方在璞文在醉
於臨江之柑林)

　　螺江江畔鷺洲頭久住還思金鳳洲十里丹黄垂橘柚
去年今日醉同遊

　　送李萬安罷官歸里

　　嵗暮歸舟一葉輕歌殘酒罷淚雙傾灘聲不是無情思

嗚咽隨君為送行

　　臘月八日同諸君青原即事六絶句

　　初來春雨繼晴秋今日殘冬又續遊却憶雨中竒絶處
一天飛瀑碧峰頭

　　松下親烹卓錫泉勝遊三卧白雲邊蒼顔五老曽相約
不到廬峰十二年

　　磵轉晴雲拂袖低一時支許共招攜若留慧逺相看笑
贏得風流勝虎谿(先是藥地禪師駐過)


　　勝事相傳倒揷荆菁葱一樹又旁生嘯公飛錫凌空去
塔院松風是嘯聲(天界嘯峰和尚示寂寺中)

　　怪石孤亭曲水濱香城臘日總如春當杯不飲君休笑
清絶梅花解醒人(予以疾戒酒是日得汗體為之輕)

　　谷口祠堂尚可尋絃歌泉壑有遺音明年重踐春風約
雲滿空山花滿林(吉州諸公有仲春講學青原之約)

　　答李宗伯書漫題紙尾

　　鷺渚舟邊踏月行蕭灘亭上望君情梅花欲落美人去

一夜離愁春水生

　　夢亡友蔡大美論詩臨别索酒(甲辰三月十一日)

　　幽魂執手太情親半笑嗔無酒入唇款款詩篇論未了
相看不信塜中人

　　腸斷臨溪舊酒壚花開時節夜臺孤憑將五斗澆墳上
得似君家竹葉無(予感夢遂命酒澆其墓上先是蔡釀甚佳名兼清)

　　臨江官舍詠桃樹

　　短牆茅屋似山家小樹窗前帶雨斜記是老夫經手種

春風滿眼見開花

　　章山(臨江城中相傳仙人章昉隠此)

　　笙鶴誰能見往還千秋荒阜白雲間仙家秪在江城裏
尚有髙人說買山

　　青蓮洞(袁州)

　　石作蓮花半未開玲瓏幾曲盡莓苔春深坐覺衣裳冷
不道雲從袖底來

　　袁州讀鄭谷詩


　　都官當日真名士笑殺人呼鄭鷓鴣秀浦城南君故里
江山何事一詩無

　　安成至廬陵道中作

　　山田斜趂嶺雲低引得清泉灌緑畦春暖插秧乗榖雨
不勞布榖一聲啼

　　出郭偶題寺壁

　　道旁深樹隠招提滿院薔薇照眼迷燕子似嫌人吏俗
飛來還去竹籬西


　　荷湖館(臨江)

　　隔林烟火幾人家古廟江頭噪晩鴉欲問芰荷香寂寂
一川新漲白蘋花

　　施三十郎墓(志稱讓宅為清江縣治今墓在郡譙樓下)

　　江縣人傳讓宅名至今留塜在孤城君看無數王侯墓
蔓草荒涼野老耕

　　廬陵得余季蘆先生書

　　螺子山前春草生莆陽書到淚雙傾愁心歴亂君知否

聴徹江聲到五更

　　青原講㑹示諸同志

　　逺别還偷三日閒絃歌同見古人顔木犀早已傳消息
一樹花開香滿山

　　守風左蠡(諺云南康左蠡無風浪起又汛兵寥寥不足備他盜舟人皆坐守不寐)

　　地險無風人自愁石尤作意故相留扁舟夜傍黿鼉宿
一㸃殘燈是戍樓

　　逢南浦客寄周伯衡宋其武


　　寒江獨夜強銜杯念舊悲秋日幾囬南浦朝朝多驛使
相思不寄一詩來

　　過白門追悼顧與治

　　舊宅經過哭幾回五年宿草尚餘哀秦淮明月長如此
更覔何人共幾杯

　　賣字全忘病裏身開樽留客豈愁貧百篇詩句渾如雪
半畝園林盡屬人

　　許我親書歸去辭澄心紙在淚空垂夜臺茟墨今何處

莫被招魂更冩碑

　　酒隠髙風世所聞眼前身後一浮雲莫愁蘋藻無人薦
共識千秋處士墳(君大父英玉先生有酒隠堂)

　　坐官閣梅花下

　　髙齋吏散即花前坐久還移竹榻眠珍重殘枝休笑我
重看爛漫是明年

　　緑雪(自製敬亭茶名)

　　敬亭雀舌枉争傳手製從過榖雨天酌向素甆渾不辨

乍疑花氣撲山泉(過榖雨數日香味乃全)

　　最難消息趂春晴摘葉看僧頃刻成眼底何人玉川子
可容廟岕獨佳名





　　學餘堂詩集巻四十七

