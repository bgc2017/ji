







　　欽定四庫全書

　　學餘堂詩集巻三十六

　　翰林院侍讀施閏章撰

　　七言律

　　武林送秦補念副使之洮岷

　　楊柳青青江上攀春風嫋嫋動離顔詞臣坐控遷隅逺
聖代行看斥堠閒劒舞鐃歌娯夜月塞雲𦍑笛滿關山
惟應不忘西湖好回首清樽畫舫間


　　晩坐叚橋值曹秋岳侍郎同限橋字

　　暮色蒼茫上野橋綘雲明滅射山椒此時把臂滄洲客
何處當樓碧玉簫僧舍茶烟穿竹暗漁舟燈火隔林遥
蘇堤月出垂楊盡學士風流總未消

　　夜宿飛雨閣用韜公韻

　　髙僧卓錫遶清泉逋客擔簦峰頂眠老桂雙株棲白鶴
寒池十丈長青蓮容容滿壁雲生榻耿耿懷人月在天
不信飛仙吹鐵笛窟龍驚起石樓前


　　鄧元昭萬竹園同李屺瞻作

　　古木叢篁一水隈百年丘壑首重回主人避暑深留客
遊子看雲自舉杯池館風來蓮舫動山堂逕轉藥欄開
鳳皇臺上登臨地絕調誰同李白才(園外即鳳皇臺)

　　旅寓秦淮解蘭石農部移尊見過

　　疎柳髙梧水閣西使君懷抱向清溪為言笛步聽歌好
自喜金樽就客携畫省風流兼吏隱滄江雲月伴羇棲
清歡未覺消長夜銀漢垂垂拂檻低


　　贈林茂之(時坐客言先生貧無蚊帳)

　　丈人八十骨崚嶒旅食長干似老僧不惜青氊都棄擲
重禁白鳥太憑陵鈔書細作千行字扶病惟依七尺藤
莫話交遊全盛事平生意氣苦飛騰

　　于湖羅繡銘宅留别

　　宛水蕪江衣帶分流光十載一逢君開懐草閣天門月
望逺津亭楚澤雲髙士牆東長避世孤蓬天末獨離羣
憑傳地下知音語膓斷臨岐不忍聞(繡銘言張來初先輩疾革時云江上

文詞後來盡属宣城矣予不敢當也存以志感)

　　南浦别李太虚宗伯之清江(九月三日)

　　勞勞旅服日生塵忽聽霓裳一曲新歌舞百年忘老至
干戈滿地倍情親開顔凖擬重陽酒解纜還為岐路人
此别江城真咫尺雙魚問訊莫辭頻

　　寄偉長蕪江客舍

　　鳩兹烽火萬家殘旅食僧廬百計難宅倚舊山歸未得
心期流水向誰彈斷雲送雁銜蘆逺哀壑驚烏繞樹寒

拙吏自嫌愁太甚新詩寄爾避人看

　　湖西到官後寄親舊

　　離筵永夕憶江關共道官貧好是閒别後畏塗無緩步
到來累月變衰顔空村井竈多生草禁旅旌麾日滿山
不逺故鄉書信斷朔風今少雁飛還

　　荅張桐君粤歸泊舟見訪之作

　　天南地北各孤征八載相逢百感生歡會對牀談異域
愁時吹角警荒城梅開水驛歸人路雪滿江帆客夜情

送逺忽驚鄉思劇何年投老共歸耕

　　得嚴子問書並憶其從弟顥亭(時寄七子合刻至)

　　歲暮南州雨雪繁素書千里逹江門才非阮瑀推同調
詩得鐘嶸有定論垂老餘生難閉户憂時獨坐易傷魂
平原兄弟三年别誰共西泠濁酒樽

　　聞宋荔裳被逮

　　鸞翮如何觸雉羅驚聞雙淚似懸河昔年梁獄書頻上
今日中山謗又多滿目隂雲愁雨雪横流滄海慎風波

家山舊業丹崕近倘乞餘生老釣蓑

　　李梅公少司馬見過

　　欝孤仙棹下螺川蕭渚城樓共客筵耆舊百年留海内
江山十里在樽前宵分雨急妨髙枕亂後詩多嬾自編
爭似西泠遊爛漫僧廬木榻話纒緜(余始識司馬於湖上)

　　就亭落成

　　新營竹屋傍城頭吏靜時聞江上流古樹當檐堪倚嘯
青山入坐自開愁含情蘭浦思公子避世𤓰園想故侯

邀得春風成爛漫卜居何似浣花幽

　　臨江早春遣興

　　地暖烟深江楚間春風不惜破愁顔草初合處碧連浦
花未開時香滿山曲檻緩吟黄鳥至歸帆輕逐白雲還
飄摇無計攀叢桂坐嘯滄浪半日閒

　　聞方坦菴先生及樓岡邵村諸君放還志喜

　　不信遷臣尚許歸驚聞喜劇復沾衣尺書乆斷沙塲逺
白髪重回　㤙遇稀身入玉關疑化鶴家居桃葉舊臨磯

故園親友俱無恙絶勝遼東丁令威

　　重登快閣同阮懷

　　江天十日半隂晴將去還來繞檻行極浦帆檣移逺樹
四山烟雨白孤城風塵驅使春垂暮愁疾登臨眼暫明
欲問涪翁祠下拜荒堦蔓草不勝情(閣傍即山谷祠舊址)

　　寄顧寧人

　　西泠别後興何如五見花開音信疎避地逺遊寒出塞
窮年獨坐夜鈔書洞庭山好家園在陵寢詩傳涕淚餘

此日惟君髙臥得肯同馮鋏歎無魚

　　次韻荅伯衡

　　故人摇落數論詩惆悵家山桂樹枝兩歲中看驚老至
幾年前悔拂衣遲月眀烏鵲江城夜霜重哀猿野岸時
聞道師行輸輓急窮檐敢説有仳&KR0867;

　　冬夜愚樓作

　　殘冬霜月夜何長冬月如春樂未央病客欲眠還露坐
美人幾處逺相望江空樹影來山閣風暖梅花開草堂

誰遣銜杯難盡醉一生清興在滄浪

　　人日同張清江升暘郊行

　　官路殘梅未忍攀春來天地早開顔出城小隊留精舍
依樹孤亭俯碧山多難喜逢人日好勞生坐愛水雲閒
健兒帶箭休敎射野鹿江鳬任往還

　　元夕送陸緯臺歸靖江

　　燈前緩酌未成醺欲别還留惜袂分良會共憐花月夜
輕舟惟帶閣峰雲簿書滿眼妨髙臥鼙鼔三年實飽聞

歸去家山閒暫好呉江春色正氤氲

　　同張虎别大㕘尋藥公因遊春浮園

　　並轡聽鶯好入林重逢白社愜幽尋㢠廻谿複岫霾烟霧
老樹荒藤見古今雨裛春光花檻濕樓憑山色酒杯深
從嗟陵谷須臾變别墅難忘謝傅心(謂伯玉太常)

　　南州别伯衡

　　聨騎同尋孺子祠髙齋重别落花時庭柯隔歲餘嘉實
(有佛手相尚在枝頭)檻竹新梢壓舊枝客到東湖時對奕雲晴西

嶺一褰惟風光何限江蘺緑愁絶孤帆獨去遲

　　陶桓公讀書臺用韻(其東北即劉次莊戲魚塘今廢)

　　山寺鴉啼灌木隂荒臺有客共登臨雲開逺岸青峰出
江擁孤城白霧㴱春草迷離絃誦地夕陽憑弔古今心
野塘流水渾無恙舊刻殘碑何處尋

　　行部次峽江縣

　　丹楓深照峽江清萬事蕭森攬轡情斜日一過鴻雁影
隔林時送鷓鴣聲灘邊亂石漁舠淺嶺際疎烟戍壘平

勞我旬宣真媿拙愁看荆棘滿荒城

　　玉華山磵題浮槎亭(有蕭伯玉楊寨雲雨先生題字)

　　抱疴深媿未歸身野鳥山樵暫主賔絶磵全消松閣暑
碧苔長䕶石崖春忽聞清磬知鄰寺細酌寒泉見古人
坐傍藤蘿聊解帶僧㕑葵藿豈愁貧

　　登玉華山頂

　　翠柏戎戎挂夕曛振衣江色嶺頭分顧山明滅數峰雨
蜀口青㝠幾樹雲畫壁荒祠隂慘淡出城孤墖暮氤氲

從傳絶頂餘仙蹟縹緲何年鸞鶴羣

　　登白鷺洲閣是前賢講學處

　　曲檻層欄白晝隂凴高望逺百年心壓江城郭山光碧
破浪帆檣雲氣深舊蝕殘碑猶臥蘚新栽佳樹漸成林
鵝湖鹿洞尋常事不信風流限古今

　　諸公集青原山于廬陵送酒

　　重陽節後菊初開秋色千峰墖院來僧自曹谿曾卓錫
客同彭澤一銜杯飛泉激瀨侵衣過絶壁流雲拂靣囘

白鶴歸巢林影亂棲遲欲臥碧山隈

　　吉州答宋其武少叅見寄

　　齒髪衰來帶有餘離愁問訊數行書故人時汎東湖舫
拙宦惟宜下澤車山遶郡樓時過虎灘高津市總無魚
江梅野寺花如雪記是春風握手初

　　何省齋謫官嶺表中道引疾放還

　　書期殘菊醉同看人到樽前菊未殘叱馭倦過回雁嶺
還家早遂釣魚竿江邊解纜孤舟速海内論心一笑難

訃爾趨庭方歲晏白頭相見定加餐

　　歲杪歸臨江聞吉州諸子仍集鷺洲講業欣然成
詠

　　寒江落照片帆分别緒千重鷺渚雲實恐殘年虚荏苒
遥憐諸子共殷勤魚龍澤畔章逢集雨雪聲中絃誦聞
黾勉心期良不改百年何處是離羣

　　歲朝登愚樓

　　嬾頌椒盤得暫閒丹梯竹閣醉同攀枝頭晨鵲軒忩下

水面春雲埤堄間元日占年逢甲子平生知我是江山
流光努力成何事翹首扶桑減舊顔

　　得王九山吉州客舍書

　　疎拙真拚與世違殷勤吾道似君稀談經鷺渚烟中宿
把醆螺山峰頂歸野寺泉聲清客夢江梅花氣撲春衣
雙魚欲報心如結悵望香城暮雪飛

　　宜春臺(袁州)

　　高臺聳出赤城霞客到春風正著花曲磴寒烟真鳥道

滿城芳草幾人家雲端疉嶺當忩畫樹杪寒江遶郭斜
共說晴空見衡嶽憑闌身在楚天涯

　　悼黄鄢陵鳴仙卒(君以築河夫役後期免官有歌姬先一歲死)

　　手板勞勞送病身歸魂無路認松筠折腰恨乏公田秫
伐竹難填瓠子津詩帙乆抛非政拙家園盡典為官貧
却宜阿鶩先黄土不待丁寧更嫁人

　　甲辰午日臨江連雨寒甚

　　競渡由來易感人今年艇子靜江津且將歌舞娯尊酒

何似樓船接衆賔荷葉翩翻風入坐葵花欹側雨傷神
馮䦨日暮添寒色五月披裘未是貧

　　泊袁州鐘山谼寄和宋其武少叅

　　向夕楓林秪獨看人家何處隔層巒問知野戍移舩就
聽到山鐘得夢安憶逺川塗秋雁下倦吟風雨夜尊寒
官程總在江湖裏㡳事勞勞羡釣竿

　　許元公置酒語石亭遇雨(亭是予初構)

　　隂崖細靄入青㝠坐石携尊向晩汀乍見華筵山鳥怪

共驚急筦野樵聽酒酣沾濕從花雨吏隱蕭疎是客星
緩帶雅歌君不忝風流它日記吾亭

　　悼王石攻先輩(著有易傳)

　　先生注易自何年畏俗時吟獨漉篇正憶相逢在南浦
可堪别去是重泉分符仕乆官仍薄盈尺書成世少傳
今日故交零落盡西華葛帔得誰憐

　　臨江秋夕

　　官舍蕭疎挂薜蘿城頭虚白見江波著書漫擬潛夫論

鼓枻長慚漁父歌人定松雲依檻靜夜凉竹露墜衣多
秋風早引東歸興松桂凄清舊磵阿

　　愚樓夜送呉旉公同年

　　江畔離尊落照殘山樓直作畫船看青楓露濕秋河近
菡萏風疎夜氣寒同籍客多成短髪十年書不到長安
後期握手知何處酒罷婆娑更倚䦨

　　于役北上適來鳳亭落成郡僚諸公集餞

　　金鳳洲前橘柚香草亭十笏面滄浪修林碧樹横秋色

一片青峰滿夕陽遊子驚心王路逺故人知我野情長
宵深月出還畱酌如此江山不可忘

　　送張清江升暘之任思恩

　　鄉心七載夢長安粤嶺重禁客路難木落洞庭天際
逺猿啼瘴海雨中寒山村野市多猺户負弩稱觴半土官
南北風烟各回首勞臣萬里慎加餐

　　滕王閣值嶺南程周量同懷王貽上廣陵

　　楚江粤嶺思茫然秋暮相逢古驛前明月當頭今夜好

髙樓作賦幾人傳横空霜滿西山樹倚檻風迴彭蠡&KR0657;
不見苦吟隋苑客滄波千里盡寒烟

　　望湖亭

　　江天秋色似滄溟江岸何年剰草亭浦外孤帆飛𣺌𣺌
波間白鷺去㝠㝠楚雲暗接宫湖濶呉岫遥連廬嶽青
倚檻自多懷古意好風吹客暮揚舲

　　野至荏平有懷歷城孫怍庭都諫

　　平沙孤戍野蕭蕭地近明湖岐路遥白雪有樓誰眺詠

黄門幾載狎漁樵天長海岱音書隔客乆星霜草木凋
晩歲論交懷抱盡帝城尊酒憶寒宵

　　高唐用驛壁舊韻

　　竟日嚴飈捲客衣朔雲吹急盡南飛征夫寒問貂裘早
故園秋知鱸膾肥載粟柴車爭趂市傍林獵火蹴成圍
江鄉饒有蕭疎地髙臥何人老翠㣲

　　已出都門龔中丞書至

　　春明曉發立躊躇飛騎還來惜别書賦比文通重有恨

嬾如叔夜不嫌疎形容老痩風烟晩戎馬關山雨雪初
南去五湖餘襆被浮生凖擬付樵漁

　　景州早發走筆别鹿田刺史

　　河陽淮北日思君信宿髙齋任酒醺旅雁自飛寒夜影
老猿終戀故山羣川原積雪雲皆凍海國天低路不分
重把瑶華愧𤣥晏憂心早已倦論文(時以詩屬序故云)

　　書清河縣客舍

　　疎烟寒照一荒村小邑無城野色昏乆廢驛庭稀馬跡

新營官舍總蓬門地連河岸漁家少草滿田園井税存
誰信江南此風景舟車絡繹不堪論

　　張鞠存吏部招集曲水園(同大可濰東西樵婁東季望雲子)

　　叢菊園依曲水濵招尋主客盡詞人呉吟洛詠開尊緩
藥嶼漁舟入眼親雲樹暮連千里色松筠髙臥百年身
東山情興看如此肯踏長安市上塵

　　甓湖答梁公狄

　　千里尋君逢臥病杖藜還肯為開門浮家不厭滄洲僻

抱膝誰知故老存白髪嘯歌含涕淚殘尊風雨自寒温
扁舟歲晩歸人急信宿何年湖上村

　　攝山同方爾止

　　招提雲氣碧重重倦客尋山野老從雙井細泉通衆壑
六朝遺蹟剩孤松巖前夜色長江月檻外寒聲半嶺鐘
記取晴冬風日好携壺曳杖最髙峰

　　省齋招同爾止夜集是日立春

　　揜關屏跡獨相親野客過從不厭頻念舊淹留宜卜夜

論心杯酌早知春檐梅檻柳含烟暖野菜溪芹入饌新
爛醉踟蹰憐此會尊前一半白頭人

　　敬亭山同諸子(張谷受詹過千徐若彞唐朕虞寅清)

　　支許同懷丘壑心杖藜絶頂一招尋天風忽散江城雨
山靄平連浦樹隂古墖夕陽分野寺丹樓春色冠雲岑
十年遊宦經過少回首青㝠舊竹林

　　重赴西江過别髙阮懷

　　三載相思隔江水寸心開口向誰論滄洲傲吏難安枕

深巷幽棲合閉門谿接寒潮春驟漲山含宿雨晝常昏
東風又送孤帆去剰有繁霜兩髩存

　　寄熊于厈處士(雪堂先生伯氏)

　　舊識元方兄弟名掉頭谷口獨躬耕身將丘索娯髙枕
性癖烟蘿嬾入城竹閣秋晴千嶂色草堂風過萬松聲
塵中時有招尋約空望西山暮靄平

　　過伯璣新居

　　金陵遊子倦初還徐孺亭前屋數間小院空堦留種竹

髙樓短檻得看山湖中片月依人近浦外浮雲盡日閒
愛爾幽居多古意茅堂稍似宛谿灣

　　白鷺洲即席送陸麗京遊端江

　　湖上篇章舊出羣江樓髙會俯浮雲沙明逺浦尊前見
日落青峰樹裡分多病風烟重把臂臨岐賔客細論文
崧臺知共螺江月對酒那能不憶君(端江有崧臺)

　　寄答沈方鄴

　　宛溪春暖憶論詩草閣藤軒夜醉時地近却憐分手急

情多翻致報書遲揚州何遜誇髙調(王阮亭得方鄴詩徧示坐客)流
水鍾期感故知(尊公景山先生賞予詩弱冠時)聞道扁舟將度嶺幾回
極目楚江湄

　　和莆陽張孝亷見過就亭之作(張麟符)

　　閩海歸心厭鼔鼙江亭野望倚丹梯殘年泥客同尊酒
幾歲看雲獨杖藜落木烟寒漁舍小青山晴壓女牆低
飄蓬苦憶張平子夜夜孤吟草閣西

　　早春即事和伯衡


　　皁㡌扁舟興杳然憑陵髙閣俯山川飢憐獨鶴看人立
笑指輕鷗覺汝賢庭橘自移疎雨後官梅爭放早春前
棲遲秪見添斑髩不記滄江臥幾年

　　山曉樓和陳元水

　　空説看花郭外遊賔朋春晩一登樓不妨細雨侵丹檻
自引青山傍白頭燕子低飛沙草暗江聲直入郡城流
平陽不見絲絲柳何物天涯綰客愁

　　一春嬾作詩偶題遣意


　　官齋幾日覺春深新葉垂垂古木隂積霧半藏飛閣影
浮雲不改故山心閒消茶笋勞僧寄老罷鶯花讓客吟
自抱無絃琴在膝柴桑異代倘知音

　　將入青原不果寄藥公

　　尋源采藥許相從䆳壑層巖宿雨封實恐春泥妨曳屐
且馮官閣當登峰林邊沙徑舒新蕨磵外藤花挂碧松
遥寄閒心同此夜江城清夢似聞鐘

　　仲夏得大雨


　　驟雨翻盆入夏無蓑翁野老劇歡呼儘拚人吏盡鷗鷺
那可山城非五湖壓竹偃荷枝半折穿櫺漏榻巻全濡
天泉急注滿雙盎茶試銅坑興莫孤

　　懷王印周學使吉州

　　綘紗清晝細論文駐節絃歌滿郡聞鄒魯遺風存鷺渚
生徒授業數河汾洲前地白當杯月木末樓横過嶺雲
野寺泉亭堪並馬不知何日得同君

　　新喻九日有懷閤皁之遊


　　五年九日長為客官舍黄花秖自開碧嶂仙雲誰策杖
荒城落木獨銜杯楓林夕照千村見江岸秋聲萬壑來
迢逓故園歸訃晩亭臯極目雁飛廻

　　將次袁州聞袁勝之進士客遊悵然有作

　　回岡蔓草易傷魂古驛茅亭滯雨痕晩熟香秔黄覆野
新添秋水碧當門空山人去迷仙棹老桂花開對客尊
向夕鷓鴣城裏宿高臺明月共誰論

　　暮秋登化城巖


　　乗興重過俯碧湍江天秋色上晴巒汀前沙暖烟還緑
嶺際風高葉半殘僧舍凄清松子落仙巖窈窕洞門寒
自憐未是山中客空向青山著意看

　　和伯衡長至見寄

　　至日書來已除夕北樓回首望南州沙雲浦鳥催寒盡
柏葉椒花笑客愁窮海無人猶帶甲滄江何地許披裘
年來怪爾傷情甚頭白長吟憶故丘

　　寄題胡悦之草堂


　　處士園林水一方閉門幽徑薜蘿長閒來隨意題僧寺
老去何人問草堂隔嶺春晴雲洞白濯纓晴愛密泉香
(有白雲洞密泉)經旬不出梅花落遮莫殘書滿石牀

　　寄石城胡將美同年(舊潯州太守最清約喜著書)

　　中年高枕賦閒居野興從教與世疎鍾阜晴雲時入户
潯江清節舊懸魚看人笑却雙藤杖垂老狂貪萬巻書
憶在長干歡握手比來筋力健何如

　　聞郡使君龔扶萬左遷


　　不淺陵陽執手情遥聞解組一沾纓雲開郡閣頻留客
春入襜帷早勸耕治行乆無龔渤海風流長憶謝宣城
北樓此日重寥落誰把清尊對月明

　　柬毛大可客舍

　　獨俯江流望翠㣲它鄉幾歲換春衣身隨麋鹿家仍破
髪短星霜客未歸積雨孤城黄鳥歇平沙野寺白鷗飛
山中桂樹今憔悴何處攀援可息機

　　臨江春暮講學龍岡書院示諸子(時連雨適晴)


　　講席春風四坐生絃歌一日滿江城蕭灘帆落争來客
閤皁峰開特放晴經學自知慚士匄時賢應復有康成
龍岡鹿洞元相接髙會重含異代情

　　布衣楊耻菴自楚來論學

　　鶴髪方頤白角巾扁舟風雨泊江津一尊執手來何暮
千里論交若有神楚澤當年傳綘帳漢庭它日重蒲輪
醉看花下談經好坐上誰如井大春

　　懷曹秋岳侍郎傋兵陽和


　　雲中千騎㦸門開詞客元兼武庫才貂錦春閒青塞曲
旌旗晝擁白登臺度攴舊領軍儲重方嶽曾從海嶠來
問道彤庭思故老征西車馬幾時㢠廻

　　寄陳仲獻蜀中

　　十年書記興翩翩萬里橋邊春可憐作客好依嚴武幕
題詩肯寄薛濤箋山蟠卭筰巒鄉近江過巴渝棧閣連
憑仗故人相問訊幾時消息峽中傳

　　聞家研山侍御按鹽河東


　　蒲阪千山木葉殘遥聞繡斧出長安河流東控潼關嶮
嶽色西連太華看官暇應成鹽鐵論風清還稱惠文冠
對牀兄弟思良會惆悵秋天客路難

　　暮抵西山香城寺懷伯衡(先是相約同遊不果)

　　蒼蒼絶壁逈巃嵸陟磴攀藤一徑通茅屋數家松葉下
山程十里水聲中天開殿閣迴峰抱日落雲霞半嶺紅
正是登髙時節近故人相望隔江東

　　送黎媿曽司理奉裁還汀州


　　翠㣲樓上推仙吏青草湖邊憶故鄉山色逺穿百粤險
灘聲曲過九龍長清時無事官應簡才子閒居嬾不妨
便向東山營别墅莫將華髪對滄浪





　　學餘堂詩集巻三十六

