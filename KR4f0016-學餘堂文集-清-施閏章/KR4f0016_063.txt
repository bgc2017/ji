







　　欽定四庫全書

　　學餘堂詩集巻三十五

　　翰林院侍讀施閏章撰

　　七言律

　　中秋和張友鴻吴六益

　　清樽露坐客衣單酒罷狂歌興未䦨秋色一年今夜好
鄉心萬里九霄看風吹玉笛闗山怨葉落金門天地寒
回首家園俄隔嵗小兒已解憶長安


　　郊壇陪祀

　　圜丘清暁霧氤氲拜舞衣冠鵷鷺分碧殿朱旗列宿繞
黄鐘清磬九霄聞雪澄泰畤光連海柴望天門氣作雲
肅穆祠官能備物馨香還賴　聖明君

　　九日同張友鴻吴六益登毘盧閣

　　長安何處問金臺寺閣時銜竹葉杯北極晴霞連塞起
西山翠嶂拂天迴九衢車馬黄塵暗萬里風烟白雁哀
此日故園荒逕在東籬叢菊向誰開


　　元旦

　　元旦初逢在　帝鄉宵分不寐攬衣裳江闗庾信思千里
嵗月揚雄書一牀送臘虚堂殘柏酒朝天痩馬媿鵷行
怪來梅栁無消息宫樹青熒盡雪霜

　　海子扈從

　　三年計吏衣冠會萬國朝天鵷鷺行見説徵兵營細栁
還聞　傳蹕獵長揚　鑾輿暁拂燕山雪　帳殿宵深碣
石霜楚蜀王師猶未息應知殳老望　垂裳


　　送陳公朗宫詹之山東藩使

　　侍從承　恩出建章驅車碣石近扶桑　璽書特簡東藩重
劍佩猶餘　御苑香九服山川宗海岱千年詞賦誦靈光
淋漓況有龍蛇筆日觀峰頭勒㡬行

　　送蔡蓮西出守太原(郡有石室山壁篆字莫可辨)

　　雪後長安酒數杯送君作郡早梅開綰符疆土雄三晉
露冕雲山接五臺石室好將蝌蚪辨烽烟莫遣雁門來
并州疾苦今誰問還仗中郎曠代才


　　元夕

　　燕臺夜永鼔逢逢蠟炬金樽爛漫紅列第侯王燈市裏
九衢士女月明中玉簫偏唱江南曲火樹能禁塞北風
惟有清光無逺近他鄉故國此宵同

　　上元後三日集張譙明宅(同菊溪友鴻介石錦帆繹堂六益)

　　薊北江南聚首難良時客舍共盤桓論心促席春初永
授簡成詩酒未殘極浦晴雲千樹綠西山積雪半天寒
烽烟滿目滄江逺吾道還應老鶡冠


　　送洪瑞玉司理韶州(郡西有芙蓉山)

　　春風萬里送行舟度嶺搴帷百粤收客路應従廬岳過
詞人更得曲江遊蠻谿竹布來墟市仙岫芙蓉遶郡樓
亂後遺黎須解網天南瘴癘莫深愁

　　碧雲寺

　　香山東去晝冥冥碧殿丹楹倚翠屏老樹數圍全覆屋
流泉百折故依亭碑傳中貴祠園地閣䕶先朝敕賜經
亂後璇題漸零落檐前依舊萬峰青


　　送孫直公南還

　　薊門握手榴花然俸薄留賔無酒錢話到蓴鱸堪永日
别來松菊㡬經年荒亭𤣥草同揚子秃筆丹青老鄭䖍
歸去應憐郎署客輸君垂釣宛谿邊

　　送王晉劉編修視學中州

　　論文不厭出承明祖帳傾城太史行地擁天中迴北極
才推鄴下抗西京銜杯風雨黄河出拄笏雲霞少室晴
若過夷門應伏軾抱闗倘有一侯生


　　方澤陪祀

　　雨後仙壇碧草芳遙聞玉露出芝房崇墉柏帶青霜氣
方澤波含明月光　天仗旌旗嚴咫尺精靈岳瀆走蒼茫
朝來囘　輦西山見五色晴雲接建章

　　送吴魚山守潯州

　　長安尊酒日論文懐袖猶餘黄岳雲桂嶺一官人獨往
藤江深霧路難分客尋絶島丹砂出虎嘯荒城白晝聞
見説比來稀瘴癘秋風離思莫紛紛


　　送王望如之泉州(郡有石乳泉)

　　新安水急去潺湲驛路孤舟鷗鳥間過嶺丹黄楓萬樹
渡江虚白雨千山海潮逺色連官閣石乳甘泉駐客顔
諸將樓船紛羽檄刺桐花下幾回閒

　　暁入　西苑

　　新蒲古柏暁隂隂太液昆明入上林翡翠層樓浮樹杪
芙蓉小殿出波心人歌鳬藻衣冠會水奏箾韶鼔吹音
欲望


　　天顔真咫尺露臺迴合彩雲深

　　送王明府之旌徳兼憶方位三諸子

　　握手知君友道存之官風物正堪論城邊雲氣梓峰出
望裏蓮花黄岳尊種芋山田千樹杪沿溪水碓萬家村
舊遊此地無窮憶為訪諸生在蓽門

　　送吕蓮舟致仕歸里

　　襆被歸田意若何看君雙髩未蹉跎名家亭館藏書在
故里雲霞少室多松菊身閒憑酒盞風波夢穏是漁蓑

舊傳司冦貽謀逺肯負林泉學放歌(君従大父新吾君官司冦以理學名)

　　王崑良視學嶺南子亦有山左之役賦别

　　楓黄露白重陽節楚粤輕帆萬里開客裏閒看江上月
到時先賦嶺頭梅憑陵銅柱青天逺物色明珠合浦來
我向徂徠峰頂望知君清嘯越王臺

　　九日集金魚池予將視學齊魯留别錦帆石灘飛
濤長真耑木諸同舍

　　薊門客舍又重陽底事驚心鬢漸蒼地敞層軒供極目

人當别路㡬迴腸江鄉夢逺虚鱸鱠闗塞風清急雁行
明嵗登髙定何處金臺日觀各相望

　　江南思

　　山園桂樹雙溪邊年年花下開芳筵縮項白魴西子乳
經霜紫栗小兒拳平頭滌器待釀菊少婦刺船歌采蓮
安得拂衣便歸去腰䥥倚杖看江天

　　赴官山左聞趙錦帆使秦中(舊為甘泉令)

　　旗亭祖帳意逡巡一曲驪歌白髮新嵗暮同曹忽分手

路岐東魯望西秦嶽蓮積雪臨官道闗樹悲風捲塞塵
舊日使君多惠政應看竹馬候朱輪

　　光岳樓

　　危樓千尺瞰滄溟泰岱東來作翠屏拂檻寒星晴厯厯
侵衣銀漢晝泠泠地連朔雪孤城白天入齊烟一帶青
尊酒未酣人欲散西風黄鵠度空冥

　　厯下長至

　　風烟嵗暮倦憑欄列岫岧嶤入座看白日逺銜山寺出

微陽不散雪峰寒人間賈誼憂時切天上羲和駐節難
却憶去年今夜月趨陪　玉輅向　郊壇

　　章丘官舍元夕

　　去年北闕遊燈市今日陽丘對酒杯吏散髙臺憑縦目
吾衰大國忝論才千家繁吹城鴉起四坐清光海月來
火樹銀花空爛漫勞人永夜獨裵&KR0966;

　　青州道上

　　草色青青攬轡遊馬頭見説古營丘荒村老樹聞鶯少

舞絮驚沙攪客愁霸氣尚留齊海岱微言誰問魯春秋
登臨預擬蓬萊閣好倚扶桑到十洲

　　東海廟(萊州)

　　芙蓉島畔海波平絳殿珠宫入太清實有鮫人來邑里
虚傳羽客出蓬瀛半天松柏魚龍影白晝旌旗風雨聲
大祀前朝留寶册殘碑剥落任縦横

　　衍聖公荷亭

　　石檻茅亭處處幽涼風六月坐驚秋時看荷芰山根出

無數藤蘿水面浮客有淮南思桂樹人従花下繫蘭舟
登臨便作千年想洙泗還應此地流

　　同嚴子餐給諌李君渥樞部泛明湖

　　落日扁舟野興長繁絃急筦倚筵張回波荷芰餘零亂
曲浦亭臺接淼茫海内詞人従二仲客中佳節近重陽
東藩皁盖傳髙會此地風流倘未央(湖上即杜工部陪李北海宴厯下亭
舊址)

　　趵突泉上白雪樓(千鱗舊址在鮑山)


　　傍水新移白雪樓凭虚霽色俯齊州青冥古木垂天暗
日夜寒泉拂檻流詞客登臨還作賦岳雲繚繞故生愁
鮑山東望成今古草閣榛蕪玉露秋

　　濟南九日登厯山(今俗名千佛山)

　　看山結伴太逡巡杖䇿貪趨采菊辰天際長風真落帽
樽前今日是閒人蒼巖石壁孤城影深洞莓苔古佛身
薄暮寒烟連海色華峰千丈獨嶙峋

　　華不注同子餐君渥石齋賦得秋字


　　崚嶒孤嶂逼天愁絶頂横看滄海流自覺浮生妨白眼
醉邀落日坐清秋談天稷下名虚在躍馬中原戰未休
莽蒼寒雲隂萬疊誰知今有謫仙遊

　　濟南除夕

　　草草勞人又一年今年强仕將華顛浮雲事業看何在
白雪聲名恐浪傳風静燈花繁永夜雪消臘月似春天
客心何處還瀟灑眼底七十二清泉

　　徐伯調至


　　思君真不忝應徐躡屩重來慰索居滿地干戈無道路
隔年親友見音書雪髙岱嶽寒雲白春入江梅凍蕊疎
燒燭開罇情汗漫共君疑是臥田廬

　　太白酒樓

　　謫仙痛飲狂歌地畫棟層軒面水開短碣詩篇還埤堄
千年春色自樓臺筵前積靄青徐出座上飛帆吴楚來
長笑古今皆逆旅何如天際一銜杯

　　懐蕭山毛大可(縣有北幹山)


　　徂徠花發獨登臺憶昔深銜北幹杯詩序真看毛氏出
騷歌重見屈原來湘湖春綠香蓴軟吴岫天青錦樹開
見説樓船横海急茅齋門揜水城隈

　　客至自故鄉

　　㟙峰望逺淚霑裳江郡人來感别長芒碭風烟穿虎穴
(時碭山遇暴客)闗山雨雪過羊腸信知大國非吾土醉倚親交
是故鄉庭際桃花頻勸客移罇欵欵夜連牀

　　重登四照樓同諸子用樓字


　　城隅一曲藕花洲官舍重開水上樓厯下泉聲寒白日
岱宗山色出髙秋獨吟散帶羣鷗静促坐論才好客留
文學性成鄒魯在談經吾恐媿施讎

　　家叔歸江南

　　一身歸去二千里細雨飛花三月時拙宦生涯疎骨肉
長江戰地滿旌旗春殘暮色還催髩客裏新詩好對誰
寄語家山舊知巳數行書札淚如絲

　　署齋觴客對牡丹(同沈治先髙阮懐梅子翔㓜龍)


　　獨坐看花自舉杯稱心佳客此登臺春寒故緩風光好
手植初驚爛漫開疎雨避人筵外散停雲拂樹酒邊來
眼中萬事従搖落永夕留歡未擬回

　　登岱

　　岱宗萬仞氣蒼蒼杖䇿尋巔盡八荒列岫兒孫争拱立
諸天旌節鬱相望丹霞白霧分隂霽玉簡金函入混茫
欲小神州重極目丈人峰畔一褰裳

　　二


　　夕嵐夜雨萬山迷忽有天雞閶闔啼帝許登臨開日月
人従指顧走虹霓扶桑灼爍滄溟畔太華微茫碣石西
七十二君空駐蹕何如笻杖遍丹梯

　　三

　　羣仙冉冉下青峰迴合虚無紫氣重日出天門當漢畤
雲深御帳失秦松雙崖石裂驚龍鬬四月桃開積雪封
輦道荒蕪民力盡相如禪草且従容

　　四


　　日觀晴光傍午開茫茫東見海為杯九州積氣峰前合
萬里浮雲杖底來鄒魯山靈真莽蕩吴閶練影漫裵&KR0966;
崑崙不到終遺憾欲駕蒼龍首重回

　　泰安過趙侍御飲花下

　　海棠柱史堂前樹合抱雙柯滿院隂共喜繁花舒醉眼
不勞白髮損春心酒樽北海時留客絲竹東山自賞音
門外岱宗青嶂逼那能髙枕廢登臨

　　懐趙錦帆比部


　　趙壹經年書札嬾髩毛知爾更重斑解裘夜醉繁臺月
振䇿春尋少室山黄鳥闗闗芳樹暗濁河滚滚㫁雲閒
舊矜老筆收元氣争似燕臺破旅顔

　　望長白山

　　雨後明霞冉冉紅浮雲猶裊半山中多年夢想赤松子
何處招尋白兔公列嶂臨城餘磵雪虚巖面海自天風
岱宗寒色真相望杖䇿憑陵誰與同

　　贈張舉之比部(張嘗官姑孰愛其山川繪圖成書)


　　幽棲長白違青瑣藜杖従閒不用扶乍見鬚睂似黄綺
劇憐懐抱向江湖家多别業開荒徑官愛青山作畫圖
桑落更留千古在松隂髙沈一愁無

　　雪宫(青州)

　　驅馬重來駐雪宫前賢陳蹟碧苔中空庭蔽日千章木
畫棟凌虚大國風海畔青天晴靉靆雲門丹嶂暁玲瓏
遲回憂樂當年意憑弔還應萬古同

　　雲門山


　　城南疊巘鬱巃嵸片石青熒絶壁通滄海倒窺雲出入
天門平過日西東衡王第宅荒榛内齊國山川返照中
不用長吟苦搔首巖碑剥落已鴻濛

　　聞張譙明都諌備兵池太(時薛行屋宗伯還山許菊溪趙錦帆在外)

　　帝城才彦數梁園聮袂驚聞出國門滄海豈無知已在
掖垣今少故人存従教補闕違青瑣自許看山勸綠樽
供奉祠前應極目楓林秋月向誰論

　　灰埠驛


　　小驛茅亭晩更幽解衣樽酒重淹留餘花何意叢叢發
老樹當風淅淅秋入座客驚雙鵲起傍檐日落片雲流
東來海氣涼如此野濶星稀迥自愁

　　懐許菊谿解官留滯江南

　　鵲湖露白城烏啼雙鶴空庭東復西拙宦搖搖虚荏苒
美人渺渺獨羈棲鄉闗嵩洛愁中憶賔客鄒枚醉後題
縦使抽簪原不惡菊花潭似浣花谿

　　管寜里


　　天下才名推管仲㓜安偏繫達人心翛然穿榻無車馬
率爾揮鋤竟古今漢代風流多絶軌海濵文物有徽音
艱難避地成髙隠故宅荒蕪不可尋

　　過濰縣(城東孤竹祠相傳夷齊避紂處其北有坊曰文舉甘棠)

　　黄埃車馬片時閒麥秀葵香解客顔孤竹西山留石碣
甘棠北海尚人間天清絶壑泉流細地古寒亭樹色殷
千載王孫濰水戰浦沙漠漠鳥飛還

　　鄭公鄉


　　東萊舊説鄭公鄉文舉風流詎可忘吾道竟東深慰藉
徵車不就亦輝光猶餘故宅村墟逺未息烽烟戰地荒
編簡㣲言漸疎濶青青書帶為誰長

　　早起

　　早起東方明太遲山雲傍海碧垂垂心驚豺虎縦横日
身媿鵾鵬偃息時親舊音書那免謫文章得失竟何知
漫言大國論才好已促羈愁兩髩絲

　　午日東萊


　　照眼紅榴復紫葵同心合坐各銜巵沈沈海燕穿簾幙
淰淰山雲作雨絲艾虎簪花兒女事龍舟競渡醉遊時
離家十載思潦倒嬾賦招魂續楚辭

　　鄧萊州叔奇置酒望海亭

　　海氣孤城五月寒使君樽酒故人懽雕胡香飯炊雲子
鮮鱠銀絲出玉盤筆札彤廷曽視草旌旗荒嶠憶登壇
祇今坐眺扶桑近萬里滄溟雲水看

　　登州遲朱山輝副使不至


　　使君建節臨闗塞却喜東方千騎來坐擁珊瑚連枕席
行看鮫蜃自樓臺人間苦厭風塵暗海上偏令懐抱開
遲爾銜杯同作賦子瞻祠畔獨裵&KR0966;

　　寄題寜海州古松

　　東海人傳第一松垂天清影散芙蓉時聞鶴馭來三島
肯羨霓旌駐六龍曲幹低枝白日暗垂藤盤石亂雲重
何年神物能相見解帶臨風駐短笻

　　同髙蒼巖進士夜集陸石齋


　　黄菊紫菊當筵開同傾桑落漫停杯看君皎潔森玉樹
況復俶儻騰金臺宛轉歌聲雞欲唱參差人影月初來
平生懐抱向知已明日臨岐腸九迴

　　登署中臺有感

　　髙臺嶻嶪出城根秋盡登臨落日昬朔氣倒翻滄海動
浮雲不見泰山尊心傷詞賦徒多病夢想田園未敢言
剰有衙齋栽菊滿醉來長嘯倚東軒

　　登四照樓有懐子翔阮懐諸舊游


　　春風憶昔桃初開倚檻同人共舉杯雅會當年連上巳
清歌㡬曲臨髙臺江湖渺渺浮雲去荷芰青青白鷺來
七十二泉流不㫁為余愁思一瀠洄

　　再登濟南白雪樓

　　飛盖狂歌憶昔遊振衣我輩復登樓但憐極目傷秋色
不為思鄉起客愁日落寒烟連嶂逺天髙滄海入杯流
憑君莫問驚人句消渴年來已白頭

　　過臨清問謝茂秦故居不得


　　能詩處士舊知名故里猶傳此地生老臥清時半儒俠
狂來白眼向公卿寒谿草閣荒烟沒春岸桃花漲水平
擬賦招魂迷處所滄浪惟聴棹歌聲

　　留别吴濟南泰巖

　　春城弱栁正芳菲嶽色晴開送客歸駐馬一樽當落日
使君雙淚忽沾衣浮沈天地謀身拙漂轉親朋見面稀
相顧驅馳猶未老鄉心莫問故山薇

　　袁卓湄送至任城同飲太白酒樓(袁罷官青州亦將歸矣)


　　雲門送我到河干匹馬千山暮雨寒眼底春光渾欲盡
樓頭樽酒一相看官貧舊愛懸魚好客久重嗟彈鋏難
别去何人更攜手故鄉猿鳥勸加餐

　　舟行值劉潤伯北上

　　落帆飛盖集江灣入舫歡呼夕照間笑索新詩娱客路
細論往事憶家山雲昬河漢疎星沒沙白汀洲宿鷺還
南北風烟正分手釣綸何日共身閒

　　亂後歸至白門(庚子)


　　鯨鯢初散石城開江畔人家半草萊飲馬朝喧桃葉渡
吹笳夜繞鳳凰臺青山不改六朝色斑髩重驚千里回
但使謝公髙臥穏敢同庾信漫悲哀

　　路斯湖聞盜警

　　艱難早嵗苦思歸亂後蕭條萬事非不分鄉園連虎穴
何時松竹静漁磯經春絶雨田家泣累月徴兵估客稀
翻幸官窮真到骨布帆無恙到荆扉

　　張蓬萊埴允集敬亭


　　觸熱看山車馬稀涼風謖謖拂人衣入天碧篠日欲暮
移樹黄鸝秋尚飛水漲平津連野市雲生隂岫濕僧扉
當年吏隠臨滄海何事歸來早息機

　　山遊次和李龍沙郡丞

　　螺川居士心長閒解組時時見醉顔僦屋故臨宛谿水
杖藜踏盡陵陽山花明一樹江城外天合諸峰雲霧間
近郭晩晴歸騎穏松隂月出照君還

　　玉山寺同李龍沙梅淵公


　　突兀玉山谿水濵沿溪微路入松筠回岡客到看雲住
深樹花留過雨春蓮社風流容載酒香㕑鳥雀解呼人
秋晴判盡登臨興柏梘麻姑杖䇿頻(二山名)

　　赴大美酌同阮懐幼龍耦長

　　得意無如舊酒徒狂來爾汝醉相呼比鄰小徑従頻入
自釀香醪肯别沽浮世文章供老病多時松菊任荒蕪
餘年檢校殘書好笑指雙溪當五湖

　　燕子磯和王阮亭


　　磯頭一望一含情吴楚風帆入掌平山寺樓臺銜岸出
江村烟火雜雲生東南極目真天塹鼔角連年動石城
今古銷沈餘釣艇㫁腸重聴暮潮聲

　　送孫無言歸黄山

　　芒鞋何日踏丹梯谷口烟深絶鼔鼙舊種松林應繞屋
新開藥圃好臨溪雲鋪海氣千山失峰到蓮花白日低
只恐仙源長避地尋君咫尺路將迷

　　李兼山僉憲以予廬山諸詩刻石賦謝


　　琵琶亭上見廬山憶昔層蠻獨往還漫倚醉歌題野寺
敢留名字向人間書來湓浦傳劖壁石擬韓陵暫破顔
虚藉李邕碑板重此心惟共白雲閒

　　䢴闗值許天玉至自閩

　　木落蕪城畫角哀閩南遊子片帆來抽琴倦儗參軍賦
對酒長懐杜甫臺(先一嵗同飲兖州杜甫臺)冬暖黄河氷已合嵗殘
孤館髩先催敝裘短劍看君去客路何人解惜才

　　重過昭慶寺


　　湖上招提劫火殘尚憐風物似長干迴廊僧舍成都市
古殿花龕䕶戒壇亂後笙歌蘭舫静春深隂雨竹樓寒
能詩支遁今零落舊句塵封不忍看

　　於李錦秋官舍識徐東癡處士

　　山人長臥舊山岑垂老行歌愛武林仙吏能留徐穉榻
海雲獨識魯連心繁花古樹官齋静積雨春隂野寺深
不到西湖那見面蘭舟桂楫肯招尋

　　湖上酬會稽姜桐音


　　鑑湖重枉隔江書惆悵吴山暮雨初客舍經年鉛槧嬾
海隅羈宦友朋疎賞音笛愛柯亭竹遁跡竿投嚴瀨魚
才力如君人側目雄心寜復待吹嘘

　　送藍侍讀備兵閩中

　　按節鳴騶出　帝京幔亭秋暮逺含情炎方緑樹霜中見
水驛青山畫裏行海近戈船連絶島月明刁斗宿孤城
王師此日資籌䇿草檄詞臣會請纓










　　學餘堂詩集巻三十五

