







　　欽定四庫全書

　　學餘堂文集巻二十一

　　翰林院侍讀施閏章撰

　　墓志銘

　　奉政大夫晉府左長史張公墓志銘

　　山隂張君荀仲與余叔父善因從其游徴其家世向往
其尊大夫長史公長史公歿弔其家用是知公益詳閲
十有七年荀仲來請銘予拜受教曰固所願執事也公

諱鎡字孔時在宋忠定公詠家濮陽其四世孫伯義以
御史言事謫尉山隂遂家焉明成化間高祖以𢎞曾祖
景琦並官于朝坐抗直左遷祖官至都察院右副都御
史巡撫江西諱元冲考官江西右布政使諱一坤後先
稱理學巡撫公尤顯嘗受業王文成學者稱浮峰先生
自明以來凡四世貴顯皆名進士公胚胎仁義不繩自
直聞浮峰公誦説文成心慕之年十五補諸生再中副
榜終不利用恩貢受晉王府左長史王故賢者公日進

其所學論政治得失古今人臧否六籍同异嘔心奮舌
澄源塞流懃懇畢至王世子以下奉之有加禮流及國
人賢士大夫爭來學嘗與門人郊遊賦詩慕者至繪圖
傳其事王薨乃歸道作我思王十章讀者出涕是時劉
公宗周陶公奭齡講學陽明書院公與之左右片言必
錄所著就正編劉公亟稱之其未為長史時連居父母
憂號慟得嘔血疾至是遷葬浮峰公墓去舍里許日三
四往如是匝月遂疾作崇禎癸未四月二十日卒年八

十有二公嘗言道之不明壞於文人役志主司工揣摩
苟得當為幸賢者茅靡背道毁方至不可救止故矯自
樹立大奮于學而及其與人油然善也門人私諡曰正
學先生配章氏潮州推官崑岡公女封宜人嘗侍其姑
胡夫人病&KR1012;不解衣兩月中外多其賢年七十先長史
公卒合葬秦望山之麓有子二人長灝邑庠生次淑太
學生女二人孫五人曾孫七人以儒世其家淑字荀仲
工文詞所與游多賢豪用能闡其先人之行者也銘曰

維張四世賢且昌顔堂閔搆澤未央有懿正學特珪璋
稽山琢石垂無疆

　　故藍山縣知縣侯君墓志銘

　　同邑侯君韓振知衡州藍山縣以順治壬辰秋死于官
既八年庚子其友施閏章返自山左立石於墓曰嗟乎
韓振君不幸以進士速死命也吾復何言然藍山之人
皆垂涕衡南之士大夫皆歎嗟鄉閭之不識者皆欷歔
詫惜以善人為不祥於乎人之所與天或怒之鬼或嫉

之矣吾何忍亾一言君諱振世字韓振先世耕且讀父
三垣力善積學老困舉子業以口授君君警朗多才蓺
號能文章與余同榜登進士痛自飭謹不敢出一語先
人時湖南寇大擾而藍山衡州之南偏賊夷其城殆盡
縣令接踵死君至之日城中老弱數十家戍卒二十人
皆鳥獸震駭君請城不許請益兵又不許乃誓死守期
㑹征斂以時民德之賊將至里老夜告急迎脱其妻子
而君以不能禦賊免官轉側湘潭為亂兵所害年三十

一妻馮氏許氏皆未有子一子魯生出側室某氏即脱
難歸自賊中者也君兄弟三人田産千金以君仕耗費
寡稚凍飢奴僕無留者嵗餘弟振倫始往湘南褁骨歸
葬於故居之側於乎君少余四嵗兄事余最懽愛予文
辭余遇事疏畧君纎悉必記亡遺㤀自謂慎當不敗而
卒以然既將視其孤且哀之以銘銘曰

　　以官往以骨歸九疑之麓湘水之湄招魂而葬兮是邪
非


　　封給事中蔣公暨太安人韓氏墓志銘

　　蔣氏在宋元豐間逺祖文忠公之竒觀文殿學士其後
自義興徙金壇又十數傳生封給事公諱應祿字子亨
為德於鄉號曰芝田翁先世孝弟力田公始好儒術生
僉事君少慧自束髮及補諸生無日不多方督其學比
成進士自台州推官入為給事中遷山東按察司僉事
無日不教以廉平使問民疾苦其與人自少至老無日
不敦樸自下既封于朝徒步城市間遇所知必握手語

有召必赴有急必周卒之日春秋八十四疏逖皆垂涕
公兄弟五人公最少失父異母兄分予壞宅公葺而安
之念無以將母棄儒而農獨奉洗腆外大父韓翁罹仇
獄隂寄公百金已而暴卒公謂匿金不祥還其家封識
如故嵗乙酉江南盜起亡命相煽掠公盡所有事平吏
為捕治公堅置不問娶韓氏與公共艱苦凡公所為善
必助之力鄰嫠婦亡蚊帷撤已帷遺之操作奉姑無少
懈姑所遺瓶盎几杖寳之終身如一日就養台州敝篋

敗縷瑣細百具皆齎行謂老婦朝夕須此毋為台民累
居數年不取一帛既歸台之吏民有持金數千里為夀
者悉却去平生深識大體類偉男子僉事君之子復為
翰林院修撰畧不驚喜誡之曰士而宦如女字夫但作
得一好人為可喜耳初封孺人累封太安人與封公偕
老貴夀且康以順治庚子十二月卒春秋八十五子僉
事君諱鳴玉明丁丑進士孫二長曰超順治丁亥進士
第三人以文辭行誼名天下次曰進女孫二曾孫一顯

祖芝田公事既具大學士兩陳公誌傳中而太安人後
終修撰再拜屬銘故誌其軼事銘曰

　　疇士而農孝養是供維德是崇用啓其宗淑人作配曰
勤與惠維德不二慶流於世琢石納銘維固維寧千秋
萬䙫維德斯馨

　　資深汪公墓志銘

　　元至正末吾鄉禮部尚書譙國郡公文節汪先生諱澤
民以家居殉國難子别駕用敬舍人用和痛哭不食相

繼死汪氏遂世以忠孝聞凡十傳而為處士公資深諱
逢原吾同年友湘鄉縣令觀孝廉燦之父也少挺志㮣
而恥為嶄巖執謙養醇里中稱長者二子既貴不少變
曰吾豈以兒輩一第重哉所居陽坡山與敬亭相望日
以孝友篤其家子孫益衆乃置宅城北徒步往來手種
梧竹以自娯樂賔客貴人間從其子游者求通謁為夀
輒謝不見郡縣行鄉飲禮固請詣賔筵公掉頭曰若强
我則南山之南矣配曰周孺人謹儉而慈相朂為善先

公卒未幾又聞湘鄉訃鬱鬱不懌遂以考終公襁褓而
孤祖父母又連歿拮据讀書不得志及長子觀十嵗能
文即不就制舉曰是在吾子又命其次子銓燦輩次第
受業伯氏拜跪如師弟子禮觀燦既並舉於鄉又皆出
富平田先生門公燄然亾喜色及長公成進士知湘鄉
縣公若以為憂迎養不往手勒居官十二則以示之既
而湘鄉多惠政以聞母訃哀慟卒於官湘人為之俎豆
公歎曰兒死能得民死亾憾矣初文節公祠燬公亟新

之曰君子將營宫室必先宗廟也其上世故籍婺源學
士藻公以文鳴于宋勅賜祀田一區文節公增置若干
代久浸沒公命二子清復勒石母蘇氏苦節未聞于朝
念之輒淚下其敦本尚孝如此公年七十有五生萬厯
戊子六月二十六日終康熙壬寅八月二十六日配周
氏生萬厯己丑五月十九日終順治己亥九月二十六
日得年七十有一某年月日葬某山之原子四人長觀
乙未進士知湘鄉縣次銓郡諸生次燦丙戌舉人次炯

郡諸生孫六人紹隆紹霖並郡邑諸生紹洪紹楫紹陞
紹裕俱有才質孫女三曾孫女二聘字皆巨族始周孺
人孝其姑蘇氏姑且死訣曰願冥訴于神使汝多賢子
婦以相報云於乎汪氏世系文節公以前詳宋濂溪碑
銘湘鄉兄弟行業兹不具書銘曰

　　汪肇唐葉丕顯宋元忠孝懿節萃厥一門猗與處士匪
惟子貴亶有令聞是將式榖其後以無忝文節之子孫

　　陸處士墓志銘


　　吾里有陸舒白先生頎而髯賢而有文當領嵗薦㑹亂
棄不就其子之瑜有父風尤好為詩予交陸氏父子而
未獲知其先世聞里中父老相傳有陸孝子不能舉其
名問之瑜則戚然曰此先大父省我公也己而舒白卜
葬公於某山之原出俞子所為傳請志銘嗟乎章雖不
及見公既聞其行事敢不識其大者公弱冠為諸生束
身向學采經擷史用張其文詞試則屢困以授業生徒
終其身公之志不大遂然平生藉修脯為養未嘗有戚

容晩築一茅舍雜植蔬果手罌盎灌園客至摘蔬薦尊
簋談笑不倦少病羸治導引之術既耄而視聴不衰齒
能噬乾腊卒之日年八十有六其訓諸弟子茹實吐華
弟子皆嚴憚之人有過則㣲詞曉譬使人人自解㑹國
變士多佯狂憤世亾窮山峻谷中或以事扞法公笑曰
若將馭羲和遊於廣漠之野乎抑曳尾泥中猶視息人
間世乎胡為是揭揭者公之父諱敘嘗疾篤刲股藥之
獲甦有饘粥田數畝析産之日悉讓其兄郡守金公礪

崇尚風教故嘗建高齋延先大父允升公講學者也聞
其事上之提學御史以孝子旌其門故至今里中人稱
陸孝子云子二長履中次諸生履素即舒白孫三人長
曰之瑜餘並幼人皆謂孝子德厚其發當必大公諱可
宗省我其字娶施氏勤苦相賔予從祖姑也銘曰

　　陸氏三世皆窮于儒喟此孝子虧體若愚生以名其閭
歿以光其幽墟於乎展如之愚兮我淚漣如

　　前孝廉張穉青先生墓志銘


　　往嵗辛丑識武林張子祖望於湖墅告余曰先子乆棄
不孝孤願有銘以葬㑹予赴官豫章不果作丁已秋再
過武林張子亟以狀請蓋别去十七年矣張子以文辭
稱又所游多賢豪能言者顧獨遲十許年惟予是徴於
乎余何敢不銘公諱光球字穉青别號志林明萬厯丁
酉舉人福安知縣諱蔚然之子戊戌進士都察院右僉
都御史諱應禎之孫也兄弟凡五人公於次居三力學
善文辭杭之士莫能先焉補山隂縣學弟子員山隂之

士亦莫能先也顧自奮曰此不足為學也時有福定公
高弟陳存之從事理學公復游其門而為文日進崇禎
癸酉舉浙江鄉試第五人以數奇連上公車中副榜終
以不第年四十三崇禎壬午九月二日卒公為人孝友
忼爽有智畧始昏從父官福安署後樟樹大數十圍其
土神號靈異犯者輒死母夫人偶過樹下暴病卒人皆
謂樹祟也公大號哭褫神衣冠而數之欲毁其祠人皆
為公懼公扶櫬歴險度仙霞嶺歸竟亾事福安公晩病

肺徹曙坐公侍側常數十夕不倦及居父喪廬墓孤山
卧起衰絰是時伯兄壎己登鄉薦仲兄埁拔明經而埈
壇兩弱弟方在襁褓公遽請於兄以父田宅盡歸之兩
弟且匡其不逮一時兄弟之子如絡孫𢎞孫輩公手口
指畫使工為文章從弟中發貧甚公强致之授館餐遂
舉於鄉由是人人奮起諸子弟亾論售不售炳炳輩立
用張一軍皆公力也公既領袖後進士多依以成聲門
人陳潛夫者公所師存之先生子也疏狂畧細行羣從

皆不悦公獨禮遇之後卒殉國難於越又數拯人困厄
皆不避強禦不惜貨財公始生有力能挽強命中諸父
謂當受兵家言公掉頭不屑然頗懷戡亂為諸生時好
錦衣褶袖與諸子挍射冀可得一試及計偕北行渡江
登金山浮淮泗慨然賦詩有誓清中原之志而卒不遇
又不屑折節為州縣故卒老田間其壯心未嘗一日忘
也福安公用治閩有聞其後閩數苦倭有章某者令福
安問治所由公報書敘其山川要害戰守便宜策如指

掌試之皆驗説者謂公才畧於此書具見焉公娶沈氏
淑慎儉慈婦德咸備生子三人長綱孫即所謂祖望者
也次麟孫仁和學生振孫錢塘學生孫六人郕曾沐曾
演曾法曾洪曾福曾孫女四人𤣥孫一人於乎張氏之
先河南人來遷於杭四世而顯不可勝書然世世清白
又好客亡餘財今葬於某山某原以沈孺人袝蓋禮科
都給諫山隂姜公希轍為之經紀其費云銘曰

　　張氏累葉顯用文辭公奮而登崛為人師將伸載屈云

誰則尸有偉哲嗣聲以永垂

　　陳文學墓志銘

　　文學陳君吉裘病將革余就視之客館語食頃執余手
曰此歸與君訣矣意若屬銘其藏而口不言予自許之
悲且喜别去十許日果歿家貧亡子族黨門人出錢為
殮𦵏於敬亭之北麓君為人性畸行介與世多不可獨
刻厲為文辭喜與貧賤失志者游籍郡為諸生有司號
知文者皆最其才明亡遂卧不就試徙家漪湖之北隠

居教授及門常數十人講蓺敦行間為詩歌其徒李子
常德等日益有聞貧不能贄者收之來學曰爾力爾業
吾分爾膏火君故不善治生人間有餽不妄受兄子開
生恐其老而病也請迎養於郡又謝不往顧時時好周
人急贅壻於家脩脯所入悉以分贍至困極亡所悔暇
則聳肩苦吟村館野寺中往往題壁其與人交懽小有
缺失則切責或一善可稱則百其言至病劇猶為余説
某人某事某詩可傳屬予記之惟恐其不聞於後篤友

而樂善其性然也於乎斯人也而靳其後耶君諱祮吉
裘其字父青縣尉諱可賢母徐氏逺祖諱灌字子將江
西廬陵人洪武間守寧郡有惠積遂家宣城之南街今
所稱子將舊里者也君少失父母稍長能學書宗親長
老皆趣為掾吏君大恚憤曰大丈夫讀書肯以刀筆事
人邪卒自振拔為名士至今學者稱蘧人先生君别號
也生萬厯甲辰三月二日卒康熙庚戌五月八日年六
十七妻胡氏生三女皆適士族銘曰


　　既窮厥身又艱厥後昆所不冺者維賢與文於乎十世
之後倘復知為先生之墳乎

　　處士吳公美生墓志銘

　　東里處士吳君居宣城之水東以康熙辛亥十一月壬
申考終於家年六十有五矣里人皆為泣歎余哭之涕
霑衣其長子易吾施氏壻也遽以銘請越數年易殯宫
葬于某山之原琢石待辭且述處士垂訣之言曰若能
與施某游吾亡憂矣是説也余嘗聞之至是稱説又相

對哭蓋不惟其舊而其人是痛也宣之有吳氏城南水
東皆祖宋丞相正肅公潛而水東多韜德隠君子風氣
尤近古處士少治經生業不利慨然歎憤日取古人嘉
言懿行以澤其身以貽其後人於是二子易簡並游邑
校行立而學有聞其季紀治家人産佐二伯氏膏火三
人者油然左右無間也處士大懽晩得目疾拍兒肩以
行聞客至欣然亟出或不待扶掖留讌語至夜分不倦
山谷俗好鬭數以睚眦細故相連搆破家處士嘗力解

之蠲忿滌怨飲人以和晩自號東里處士人無問賢不
肖皆亟稱東里翁長者長者故其卒而人哀之公諱徽
明字美生後更名可敏高曾皆晦跡絫善父諱有成生
子六人君第六父歿有庶子某穉弱公翼之成立既長
生子而某又夭公又撫成其孤從弟某坐法論死殫力
百救之得免明崇禎十三年大飢破貲拯貸又義率其
族閭有力者存䘏甚衆病且死猶出其宿劵可千餘金
悉焚於榻前娶沈氏最賢嘗刲股已姑疾織絍相處士

力善逮下慈而義易簡紀三子其所出也康熙壬寅十
月二十七日先卒一女嫁方氏孫三人寳國康國柱國
皆幼簡字在心攻古今文辭通秦越人術善小兒醫侍
父母疾甚謹處士之不懌也簡適就試旌陽學使者拔
之廪食及歸而處士已卒躃踊仆地嘔血數升曰吾不
得奉侍含殮也其追從於九原未幾病卒後處士僅百
餘日人皆謂以孝死也吾嘗許為墓銘今附見於處士
之末銘曰


　　野處樹德兮敦族及鄉善無弋名兮施用不彰於乎被
褐懷璞兮孰知内美維蓄罔洩兮發未有已何以徴之
視其子

　　文學楊子商賢墓志銘

　　楊氏之先山東之文登人徙宛平四世生嘉靖癸丑進
士兩淮鹽運使君璽璽生刑部郎中從善於君為大父
善生萬厯丙辰進士諱維垣累官副都御史是為君考
君字曰商賢諱彭齡籍餼順天府學自少有聞與今致

仕禮部尚書王公崇簡善而其伯子熈今為兵部尚書
者嘗從受學衆推國士是時中原賊亂君方與兵部金
公鉉憤切時難講用世之畧甲申春金公闔門殉闖賊
難而君之考副都公初仕天啓朝負俗累見訾清流君
恨不湔雪後一年副都公官南都遇變衣冠拜闕自經
死妾朱氏孔氏皆殉君既幸先公得死所南收骸骨又
公私痛絶遂畢意旅食老江南學宗紫陽氏于六經諸
儒之書穿穴發伏上下數千言不輟口將有所論著數

舉朝聞夕死之義名其亭曰晩聞為文秀隠喜短篇追
摘舊事謂明末大臣畏臺諫臺諫樹朋黨終誤社稷其
言多切中至序忠臣烈士之篇輒嗚嗚飲泣間粥文詞
取甔石不肯作熱濫語人視之泊然卒坐窮不悔京師
貴人數屬當事者餉遺終不謁謝所與游惟秣陵徐處
士延吳最舊他人罕識也妻閻氏故明兵部尚書鳴泰
女有子始萌再納姬石氏生女少慧能為君鈔詩宅近
桃葉渡僅蔽几杖雅通日者言或用其術得百錢沽酒

欣然移日予始識之顧君夢游坐上後在官相值吉州
愛其詩清逸幽寒能削浮響將序而傳之君舉酒懽甚
初不言酷貧康熙癸丑十二月見余出涕曰黔婁子且
死矣恐不復見亡何果以是月二十六日卒年六十三
訃聞都下尚書王公命門人金君抱一經舉其喪葬牛
首山後其時為甲辰年十二月某日其遺集有所善淮
安郡丞于君藻許為刻行而于又死銘曰

　　士窮見義亦以窮不大顯於世維學是躭晩節彌勵莫

士非貧蹇獨不言有偉其篇裂眥九原於乎傷哉

　　外大父馬公墓志銘

　　公諱御璽字楚石馬姓少貧為小兒醫奉親養不給出
數嵗游學遂以醫擅其家諸貴人襁褓之子爭托命焉
尊禮惟恐後公喟自奮曰是奚足發吾名哉男兒自立
貴學問於是醫稍間輒讀書不廢巻習為詩歌與賢士
大夫遊久之聞陳九龍先生講性命之學稱贄為門人
生二子皆頴達慎選經師脩脯之外間有所須惟其意

子並成立以才行稱族之始祖墓在趙子岡為鄰葬者
侵剝族噤不敢言公界而碑之捐私錢經始為家廟作
族譜俾族人㑹祭有所用相親睦自敘其祖考世行乞
當世名文章者為傳銘氏族用以張顯已復泣曰吾親
生不能封歿必妥其藏維幽宮其穆卜由是延接葬師
先後數十百人奉之如嚴父母如事鬼神舟輿食飲幣
贈之費累數千金買山數十所發視之無吉壤仰天號
哭至老怏怏吞恨而卒母嘗嗜鱖日進為饌母歿禁鱖

毋入庖沒齒不食張嫗以貧粥子憶之成疾公為贖歸
病輒愈鄰有横無禮者公遜謝㑹其子痘劇僉謂非馬
公不救而心憚前郄長跽請曰丐公大度活我子公大
笑卒賴以全所著有醫學諸書及淨永居詩集晩年喜
自歌咏夜飲小酣輒發聲琅琅達户外一市人或竊笑
公益高吟不輟生嘉靖庚申二月八日卒崇禎甲戌閏
八月二十六日年七十有五配胡氏謹修婦德後公三
年以崇禎丙子九月二十三日卒合葬黄泥岡二子長

曰雲錦次曰甡並宣城縣學諸生孫男五人璠琬璿琳
瑾璠補諸生曾孫七人尚幼女子二長適趙處士國選
次歸先府君是為閏章之母累封太宜人初公游豐城
主范氏家二年具食必敬報以金不受公歸而范歿每
嵗除酹酒野祭高呼范翁享我且戒二子勿㤀余官江
西舅氏屬求其子孫周以粟帛至則為之加禮云銘曰
始以醫顯既以儒終志大於身目攝豪雄佳城鬱鬱北
山之麓子孫亢宗則百其祿


　　誥贈湯母趙太恭人墓志銘

　　睢州節烈婦曰趙氏封陜西按察司副使湯公諱祖契
之妻江西布政司右㕘政斌之母也事已表聞於

　　朝呉學士偉業孫徴君奇逢為之傳而㕘政復以書屬
予志墓於乎母可謂得死所矣當明崇禎庚辰間李自
成寇河南嵗比旱蝗開歸諸郡無堅城母豫為憂亂子
女各一人趣令婚嫁完家事而遣子斌從伯父讀書城
北之村舍戒不得數歸未幾賊陷鄰邑斌馳歸睢城閉

遶城大呼母使謂之曰湯氏不絶在子矣其急走毋俱
入死地斌痛哭去聞者皆哭逾二日城陷勸夫子從姑
匿蘆葦中輒自經家人解之復入井又出之母大怒曰
汝曹奈何欲辱我語未畢賊至環脅以刃則奮袂罵曰
奴敢犯我朝廷何負若若且寸寸磔矣遂遇害蓋崇禎
十五年三月二十二日也年三十七數日收瘞顔如生
後八年子斌登順治己丑甲第巡按河南御史上其事
得詔建坊旌其里門有司又特祠於故居之側睢人榮

之母為名家女嘗通孝經列女傳事父母舅姑皆謹舅
亹齋公歿營葬以禮家益貧奉姑甘㫖而自飽糠籺不
敢令姑知其子自外塾暮歸必令背誦其書燈燭不繼
則闇坐為講孝經且謂汝祖父有令德必於汝身汝慎
無忘吾言死之日猶屬家人曰若幸有脱者為語吾兒
好自愛斌用是哀憤力學渟蓄發聞始官翰林庶吉士
遷國史院檢討改陜西按察司副使備兵潼闗皆稱清
慎天子推恩贈母恭人斌再遷江西右㕘政嶺北道以

封公年老告歸侍養講學於鄉所謂能以孝顯者也太
恭人墓在澗岡之阡康熈三年封公卒乃合葬焉銘曰
生不逢賊孰顯節烈子非篤孝孰彰母教六珈非貴鼎
養非榮一日蹈刃百葉之名

　　天子有詔史氏有辭謂母而死往視廟祠

　　高母石太君墓志銘

　　湖西領三郡而蘄人高君尚孚為臨江廉平不擾郡賴
以寧居嵗餘以母憂將去予愕然若奪左右臂已而請

代不得命强以墨衰視事視其睫常涔涔有淚痕乆之
徒跣再拜泣曰培不獲奉母喪以歸死不塞責今行有
日矣願得公一言以志母幽宮死且無恨予請徴其狀
嗚咽不能語有間乃起曰母姓石氏年七十有二逮事
先府君僅六載稱未亡人時母年二十生不孝孤三月
耳當是時狼狽零丁内外無所倚高氏不絶如縷母誓
以身殉孤從旁睥睨者僉謂不可終日而母卒之死靡
他其拮据荼蓼以鞠以教雖百其口弗能狀也培既官

豫章母就養布衣蔬食篋中蕭然子婦或以為言母歎
曰視昔糟糠不厭時何如吾所耗侈矣培是以無敢漁
民也培旦出㕔事母倚杖側耳聞脱人械則悦或箠楚
聲盈庭則愀然不食培是以無敢濫刑也襁褓而哺之
不有其身及長大有過庭跪而責之督諸婦若孫也亦
然培是以無敢傲且惰也夫母之早年苦節艱瘁百端
培幼不及知而粥粥晨昏以庶幾無隕越則母實使然
培待罪考績例當受封蘄之士大夫合請之學使者將

以節行聞於朝用旌其閭而母已不待言及此遂大慟
於乎有是母厥有是子信哉㑹顧子赤方至自蘄於母
為通家子具言石太君苦節事藉藉州里間蓋實而可
徴也乃次而為之志太君為處士玉華公女年十五歸
高贈君諱自見為諸生才而不永母嘗籲以身代事繼
姑鄧氏生死盡力有子培即尚孚官江西臨江府知府
孫二長曰克紹州庠生次曰克綋並有文行曾孫曰朝
生元生碧生凡三人康熈壬寅九月母終於臨江之官

舍今葬於某山某原銘曰

　　陵谷可移石亦可泐惟母心之匪石更終古其不磨滅

　　廬陵張太君墓志銘

　　翰林祕書院侍讀張公貞生之母太君曰李氏廬陵人
也李于吉稱著姓父處士公曰子寉有隠德太君年十
六歸封編修公諱其完縞綦相樂以子貴封太孺人其
始生無昆弟親特憐愛之太君不以愛自逸用是以淑
女聞於家其既歸張也悲不逮見其姑嘗雪涕移事祖

姑甚謹用是以孝婦聞於鄉及賢子舉進士冠南宮累
官侍讀抑抑修謹動不㤀親而太君之義方聞於天下
是時太君與封公皆老矣嵗癸卯封公即世侍讀君南
奔執衰絰踰年太君又卒侍讀君大號慟曰某不獲視
先公含飯不即就殞以有母在今何復留視息人間宗
親見者皆聚哭累日未嘗不歎太君為難能也侍讀君
少慧而體羸封公督之嚴甫就傅示以白鹿洞學規稍
不當輒受杖至膚墳赤太君泣不敢言以是有成其官

中祕慕戀太君太君復勉以大義毋内顧於是祗慎夙
夜

　　天子召問稱㫖已命典鄉試兩浙所得多名人事訖省
覲跽奉觴上兩尊人夀留旬日為宗族親黨歡入又司
業國子太君喜曰吾兒雖縻於官始終不離文字封公
少時以剛直迕俗仇者中之速公父子於獄將危公太
君悉出簪珥粥田宅訟寃得白侍讀既貴顯人或謂是
必修郄而太君悉敇勿問於乎難哉所以貽後人者莫

大於是侍讀君既與予論學往還再拜泣請銘不獲辭
銘曰

　　不知其母視其子匪華其詞實可紀彤管有煒待良史

　　呉母汪孺人墓志銘

　　歙吳母汪氏為邑西鄭村孟明公之女處士吳君文長
之配笄而歸三十而寡又二十有二年而卒自妯娌姑
姒及鄉之姻婭婦女輩皆謂天奪我母儀俾無所矜式
至為出涕溪南吳族大而奢母獨節儉衣澣布及事舅

姑待賔客則無不盡禮飲食必㫖以豐嘗嵗祲道殣相
屬贊處士公收瘞之仍治糜給粟贍飢者存活甚衆處
士公體羸力學得瘵疾刲股藥不愈請殉不可嵗乙丙
之間江南多故所在揭竿起母新寡二子呱呱在側鄉
里無賴爭魚肉大室不饜不已母從容調攝隂厚啖其
豪黠者數人俾毋譁其黨遂定當是時里中破家者無
算而母無一縷之失人皆以為能又十餘年長君補諸
生能存立有家人産在廣陵為主計者所落母恚曰若

欺我未亡人邪吾斑白矣何忍使十世業委它人掃地
携二子親往校理居月餘病卒蓋其恵足以恤族里智
足以持門户大畧若此文長公之父曰肇一叔曰大年
皆嘗從先大父受業二君之母亦汪也貲數十萬館客
盤餐皆手出先大父嘗亟稱其賢今處士之妻則冢孫
婦也用能世其家法是烏可以不志男子二人長曰爔
邑諸生次曰熿某年月日將塟母某山之麓熿來乞銘
銘曰


　　維吳先世汪有閫德三葉及今母儀不忒琢石幽宮徽
音是式

　　傅節婦墓志銘

　　傅節婦姓吳氏十七歸當塗傅光箕箕力學善病婚未
逾月朝夕侍藥餌居嵗餘羮股進數四不起遂矢以死
殉父母愍其少寡無子也欲奪之紿歸寧强留于家使
媒妁為言不聴則迫脅之又不聴乃謀絶其舅姑以它
事搆傅怨婦歸傅傅果怒拒之曰若父仇我何婦為節

婦號哭于野終不納婦歸吳吳又不與食衆皆曰是其
窮無歸也不守必矣節婦泣請其母曰假我數椽吾寧
獨餓終不以一溢米累父母乃于庭隟葺茅室日夜&KR0757;
女紅給饘粥鄰媪憐餉之弗受嵗祲餐腐柤以活積數
嵗買一女奴晨樵暮汲拮据凍餓相守者四十餘年康
熙辛亥十一月十七日病且死屬曰歸我尸于傅同穴
瞑矣言訖而卒年六十今將以壬子三月某日合塟如
其言兄士瑜屬予表之於乎婦從一而終義也節婦無

子無食難乎其為節也于傅于吳皆見逐奪之者百而
之死靡它也不吳食而吳是居嫠不可無依也死而歸
傅終從夫也君子以是難節婦且俾其夫光箕藉以名
焉吳子兩若既傳其事余為之銘銘曰

　　其生同歡曾不累月其卒同歸萬古之宅



　　學餘堂文集巻二十一

