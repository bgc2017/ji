







　　欽定四庫全書

　　學餘堂詩集巻十五

　　翰林院侍讀施閏章撰

　　七言古

　　古硯篇

　　江城井底收鐵片土花瑟瑟龍文纒排沙刮垢重摩挱
何代沉淪古石硯圭稜折盡半刓殘平處精瑩照人面
光寒質重不時宜市兒皮相疇稱善永興紹興篆模糊

龍圖二字差隠見古來著書經幾人還逃刼火經百戰
當年珍重等天球今日塵封壓書巻於乎古道今獨難
隋珠燕石誰能辨端州舊貢官禁嚴老阬尺寸人爭羨
亂来萬事無留餘江根石窟搜羅徧眉子金星歙轉無
馬肝鸜眼端飜賤誰知古物存典刑閲盡人間陵谷變
請君拂拭作鴻寶明堂禁苑猶堪薦於乎縱使不用沉
埋且阬塹毋使健兒横取磨刀劍

　　桐窗篇


　　籜龍繞屋紛無數手植窗前碧桐樹夕陽不下好風来
清光直與相朝暮主人夜半還讀書窗櫺髣髴誰嘯呼
桐君何處回仙馭(昔桐廬一峯有異人采藥問其姓名指桐以對因名桐君山)阿閣
將無来鳯雛嶧陽孤桐已枯死島嶼茫茫餘海水他年
見取作琴瑟㑹看一洗巴人耳

　　杜拾遺戴笠圖歌(趙子昂畫劉公崧解公縉題時稱三絶)

　　杜老既往垂千祀杜老軒然生在此何不貎公簪紱時
短衣戴笠荒山裏丹青巨手趙吳興白描眉骨隠鋒稜

丈夫失路多慷慨憂時萬事悲填膺西江槎翁題短句
錦袍仙客知相慕(劉詩有為報西流夜郎客錦袍霜冷更相思)驚呼復有解
學士縱筆揮毫不得住其詩風雨發春葩書工行草無
欹斜乃知前輩不鹵莽俗傳解筆空如麻是時四坐皆
嘉客聳肩咋舌稱三絶周郎乞取摹粉本(周伯衡命工臨摹)謂
與此老尤親切嗟公自負比稷契誰令公不久朝列拾
遺朝拜夕批鱗依舊麻鞵甘百折棄官拾梠走飢寒長
鑱同谷歌幽咽人間滿眼皆公卿髙冠大帯誰寫生飯

顆山頭一野老千秋遺像猶崢嶸請看巴蜀山川百戰
改浣花草堂至今在

　　柏山祠堂行(梅聖俞先生祠一名雙羊山梅詩有風雪雙羊道梅花溪上村)

　　都官昔詠雙羊道雙羊滅沒餘春草老梅折盡古亭廢
公詩與日同杲杲豐碑在墓祠在山峻宇飛甍入蒼昊
嗟公以詩冠有宋自許言皆嫓雅頌希聲古調知者誰
推倒歐陽天下重載酒過門多讌游謀篇課日爭傳誦
先生史學羅丘墳春華末技等浮雲毛詩小傳唐載記

(事見宋史)千秋述作何殷勤上書未成館閣用落筆能令荒
裔聞蠻布弓衣亦偶爾天將公張宛陵軍於乎先生不
可作幾樹梅花自開落流風後起盛於斯眼前若箇鳴
當時酹公酒侑公歌鼔坎坎舞傞傞公歸弭節飲且酡
宛溪如帯江蘺多

　　田家歌

　　雨後平蕪碧玉盤青青禾黍露華漙烟開日射東山見
芙蓉秀出層雲端得水山田稻花好緑蓑老翁含笑看

自言昨日府吏至賣絲已了官家事身無餘帛倉有粟
妻兒忍凍意亦足

　　春風舞歌

　　何淡玉武陵伎也嘗作歌曰春風舞春風舞吳姬紫
玉飛作烟越艷西施化為土既早死又數憑箕有亡
年纔十八死托杜䳌根之句吳門尤展成紀以長歌
屬和仍目篇曰春風舞

　　春風舞春風舞風舞花飛落何所昔為掌上身今作泉

下土月眀環珮魂啾啾猶寄人間斷腸語自言死托杜
䳌根三生艷質纒辛苦悲歌促節有遺音珊瑚碎折西
陵浦君不見廣陵十萬女如雲一朝零落同秋雨江南
薊北天茫茫夢回寧識吹簫侣但使春心吹不斷年年
化作春風舞

　　春日陌頭歌

　　垓下重瞳泣數行沛宫隆準亦霑裳英雄哀樂各有淚
眼中四坐皆北邙我欲竟此曲此曲斷人腸請君浮綠

醑歌白紵明眸翠袖仙仙舞棄捐陳跡何足數生不願
封萬户侯但願歳歳春三月看花十日無風雨

　　玉山新筍歌(宋梅尚書詢讀書山寺甞乗銀鞍馬聖俞詩當年吾叔讀書處即此)

　　雙溪雲漲玉山頭幽篁礙日隂風秋山靈夜召雨師集
驚起蒼蚪倚天立開崕裂石排崆峒紫鱗散落飛雲中
青𡨕復起半林霧鋭㦸長矛森武庫曈曈日射光氣殊
又疑海底生珊瑚騫騰作勢何夭矯纔迸牆根出樹杪
野老山僧驚歎息干霄㑹見千尋直噴薄雖兼雷雨功

扶搖豈恃風雲力當年跨馬中林来尚書都官吟幾回
文采風流今未歇青山歳歳春花開我愛此君不能去
他日重尋讀書處

　　夢殺虎

　　草堂半醉孤眠客恍惚南山飛白額前有絶壁後懸崕
哮闞馮陵爭咫足攘臂不知身是誰抨弓一發洞虎腋
啾啾倀鬼哭寒月砉然一聲駭魂魄東海黄公術不行
山君山君来縱横舊劍如何心未死曉来壁上雷聲起


　　宿燕子磯

　　石燕孤飛落沙渚陵波奮翼空中舉年年江樹舞春風
日日山雲含暮雨片帆夜泊臨磯宿浪打輕舟眠不熟
三更月出海門東一聲清嘯聞漁翁

　　敬亭山贈别錢聖月時余將適吳門

　　敬亭之山髙嵯峨危巖古木䝉烟蘿錦袍仙客来經過
若有人兮山之阿雲車羽裳響玉珂月明猶聴空中歌
酌君斗酒顔未酡振衣上與蒼天摩纍纍列岫青如螺

坐中雅咏陽春和飛来白鶴舞婆娑君今小憇陵陽坡
來朝我逐吳江波眼看楓葉落漁蓑回首寒山奈别何

　　燈船行

　　秦淮五日歌聲出簫鼔樓船風雨疾少年結伴横飛揚
舟尾相銜不相失朱樓兩㟁盡鈎簾皓齒蛾睂嬌綺筵
樓上舟中爭注目緩楫停橈垂栁邉須臾日落華燈起
羅列星辰畫船裏風回電掣天地翻照徹魚龍動江底
可憐舊俗弔三閭歌舞喧闐送夜徂不知今夜秦淮水

還記繁華六代無

　　長安狹邪行

　　長安城中多狹邪千樹萬樹桃李花花間半住青樓女
門外爭過白鼻騧朝朝逺逐繁華子學弄琵琶惜纎指
借問君家舊阿誰低頭淚落金樽裏妾家江南全盛時
花谿畫閣香風吹牙籖幼讀班姬誡彤管嬌吟左女詩
阿母憐兒愁逺嫁比舍崔盧結姻婭弱體難勝羅綺衣
羞人不上鞦韆架爭誇十五正盈盈一夜江城滿甲兵

雨淚駝來細馬上蛾眉早籍教坊名青袍白馬多南客
但聴鄉音暗嗚咽田園骨肉今有無身辱何人惜離别
侯王列第喧笙竽霓裳翠袖舞氍毺分絶將軍沙叱利
生憎倚勢霍家奴御溝歳歳春風起燕子雙雙尋故壘
心摧腸斷為誰懽悔别家鄉身不死坐中歎息愁四筵
誰將紅粉換金錢押衙不見傾城老芳草長悲薊北天

　　天妃閘歌(在清河縣為諸閘險峻之首)

　　黄河怒流動地軸十舟九舟愁飜覆臨磯作閘為通舟

水急還憂石相觸挽舟泝浪似升天千夫力盡舟不前
巫師跳叫作神語舟人膽落輸金錢梨園唱盡迎神曲
猶殺牛羊啖水族不爾作難在須臾鯨鯢張口待人肉
嗟爾運漕於國為咽㗋粟米力役家家愁願持尺牒問
陽侯

　　聖主勞兮瓠子塞河兮河兮當努力

　　泗上行

　　颯颯石尤風暮送黄河雨雨来急如箭掩口不得語眼

看村市飛沙鷗家家屋裏垂釣鈎水深㟁沒濶如海惟
見青青髙樹頭問君桑田何日改南畝西疇復安在老
人歎息涕沾襦仰天頓足啼且呼去年久旱千里赤賊
騎衝突無朝夕今年滿地皆横流馬蹄暫免蹂荒丘為
乾為濕總無食賊去還愁官騎逼縣官不敢晝開城大
户朱門皆堵塞我行過此心忡忡蕭條滿目聞哀鴻水
能歸壑人歸農

　　登超然臺(諸城縣上有東坡先生像)


　　昔讀東坡記夢憩超然臺夢中靈蹟多滅沒乘風惝怳
心裵&KR0966;豈知躡屐十年後故人天末同銜杯曉烟漠漠
天欲雨城頭秀色為余開浮雲一洗萬峰出縹緲如鳬
海上来俯看苑囿雜丘壑欲尋把菊穿蒿莱風流太守
丹青在掀髯極目真悠哉逍遥之遊亦如此何必求仙
去不回君不見秦皇空戀瑯琊臺斷碑剥落成飛埃千
秋輦道埋荒苔

　　過皖城張有方同年餉鱘鮓六器


　　雪花鱸膾餐不足錯落燕脂染寒玉琉璃缾貯暗生香
開筵為勸杯中醁此去三江自有魚難將雙鯉報君書
扁舟載得故鄉味甞遍江魚如不如

　　蘄州元夕傷亂後無燈火

　　終年在家鬱不樂昨日出門客愁作觀燈擊鼔楚江頭
白骨青燐雙淚流長天漠漠山峩峩人生涕淚為誰多
自恨有心髮易白振衣再拜江邉石

　　岳陽行


　　岳陽城中虎晝伏黄昬破壁擇人肉張弧射十不中一
寡婦䝉頭中夜哭我来風迅難停舟留連獨為岳陽樓
登樓四顧失天地巴陵直欲西南浮茅屋新成數十間
孤城蕩蕩如空山洞庭白日沉烟霧一葉扁舟從此去

　　野店篇

　　祁陽山中斷行旅萬嶺叅天天欲雨松杉百里一茅店
椎髻老翁作蠻語土垣半倒撐樹枝白日空庭走飢䑕
驚看上客車馬多却立低頭色如土連年此地莽丘墟

行人露宿飼豺虎生兒箐中已八歳不識門前樹禾黍
官来給種新買犢臥無莞簟炊無釜遺黎擊柝夜燔薪
防虎中宵有伏弩客聞歎息亦吞聲亂後天南鮮安堵
吾語老翁汝勿苦日暮壺漿不索汝過吏遊兵慎莫嗔
主人去此適他所

　　氷井行

　　蒼梧氷井著自元次山施子同藥公就而酌之求次
山漫泉銘不可得作氷井行


　　鬱蒸炎海思飲氷物色寒泉隨老僧挈缾拂磴穿蒼藤
水何窅窅山稜稜一泉下從石底出霮䨴𤣥雲交白日
衆山倒景色澄泓萬木凝霜氣蕭瑟凄神竦骨如龍湫
一飲能令消渴瘳山靈瓊液自珍惜秘之不肯通江流
次山斟酌已千載鴻濛再闢吾儕在屈蠖神龍濁水遊
百尺清心同不改於乎此泉清且仁活我萬里憔悴之
勞臣不然三江流盡萬山毒勺水入口能殺人南有火
山北氷井造物位置良苦辛於乎此泉清且仁安得挹

取百甕長隨身

　　昭江黄牛灘得黄抑公同年書

　　抑公拜廣西太平守地鄰交阯居無廨出無輿寄食
軍中若逋客然施子聞而悲之

　　黄牛灘前風色惡怪石崚嶒森劒鍔平頭致我尺一書
十年枯淚千行落天南瘴癘多故人屈指黄生最苦辛
一官三載無處所寄食羈縻似逐臣瓠陽袵席連交阯
日夕豺狼礪其齒甑塵不敢留僮僕路斷無由訣妻子

平生卓犖黄大夫跼蹐甘為轅下駒低頭側足幕中趨
悔不早讀黄石書安知虎頭燕頷非吾徒

　　廣州寄博羅令馮歉然

　　前年走馬長安道燕趙風流君自好彈筝擊劒悲且歌
相看意氣非草草别来歳月如飄塵天南塞北車轔轔
分符君作羅浮長叱馭余為嶺外人羅浮山色自堪誇
回首風烟莫憶家蓬轉自憐無定跡祇懐潘令縣中花

　　廬山遇雨


　　山下自晴山上雨林深苔滑流石乳杖藜撥雲雲不開
洞口老猿作人語忽聞天際一鐘鳴隔水蒼茫尋磵户

　　玉川門歌

　　老蛟昨夜崖前吼百泉迸出雷霆走玉川雨後多白雲
片片從風飛户牖攀蘿捫葛石崔嵬鐵壁千尋掌上開
因巖結屋誰能住好跨青牛歸去來

　　水西行

　　水西寺為黄蘖道塲嘗致碧雞𤣥虎又傳唐宣宗龍

潛處李太白數嘗遊詠甲午春吾宗學博元引觴予
其上故人程翼蒼庶常在焉坐俯芳洲桃花萬樹飲
酣二君舉杯屬曰此山以太白名今復有尚白其可
無以示来者乃作歌留寺壁去

　　我来涇谿一月住風雨不識水西路乍晴鼔枻逐輕鷗
山寺谿光雜烟霧此地當年帝子宫層巖古木紛巃嵸
靈錫飛来黄檗住春風吹徧桃花紅桃花落盡芝草長
碧雞晝叫空山響萬家烟火逺參差一葉漁舠自来往

乍看疑是輞川遊重憶瀟湘杜若洲釣魚臺下浮青玉
秋霜閣畔思貂裘(有劉遺民釣臺太白詩五月思貂裘)白也詩無敵遂使
山川破岑寂我亦能清歌復留數字鐫絶壁五松院三
生石安知今日後遊人不是當年舊李白

　　石照山(績溪)

　　華陽古洞何熒熒皎如白日出杳冥問誰鼔鑄五丁手
直剖秦銅懸翠屏客照清光四座滿雲開倒影羣峯青
劫火燎原燒不得(志稱黄巢照見猿形縱火焚之)山精木客皆?形滴

溜幽崖響寒玉乳泉瀉出如中泠試采菖蒲吸泉水昨
日自醉今日醒世人白眼不可向此中臥讀黄庭經桃花洞遇紫虛道人狀甚異作詩與之

　　道人不識字信口是丹書十年髙臥終南隅忽騎竹杖
來天都袒臂散髮貎若愚手中日月雙明珠(掌中有光如珠)左
目重瞳光曜殊獨持麈尾畫空虛邋遢仙歸無與俱(先是
有道人名邋遢仙蜕骨石洞中今罨以塔即紫虛坐臥處)一燈一榻君為徒道人見
客何為乎看山導我凌崎嶇坐攀五老狎三姑倒捫星

辰天可呼但使吾儕沐浴入玉壺回首人間一事無壺
中自長青芙蕖

　　胡將軍射雙虎歌

　　歙城西二虎排闥咥人獵者不能捕將軍怒馬一出
得之啖予虎炙醉為之歌

　　將軍世胄冠三秦身經百戰開風塵力排華嶽今不用
挂劒弢戈勇且仁馬頭忽聴河西哭山君咆哮出山腹
將軍怒掣金僕姑笑看白額如黃犢伏者為雌騰者雄

隂風獵獵青林中雕弧五石洞雙腋霹靂一響羣山空
須臾叱咤取虎炙折柬還招長揖客七首縱横似逐鹿
氷盤玉斚何狼籍胡將軍君不聞李廣射石揚英聲孝
侯殪虎成令名不若雙擒破虎穴天都賴爾為長城明
朝振策攀黄岳許我披榛放膽行

　　新橋飯魚行

　　溪南之水清且駛魚遊在空不在水朝朝得食魚自馴
索餔昂首向遊人小魚喣沫沾餘粒大魚鼔浪吞併急

赤鯉從中飛且髙風雷隠隠翻洪濤乍如五陵年少行
探丸躍馬相縱横又若秦漢戰鉅鹿揚沙走石翻地軸
須臾食盡還悠悠一游一泳空潭綠是時兩㟁桃花放
羅綺香風生錦浪珊瑚鞭折寶釵墮千人注目心駘蕩
魚既樂兮我欲歌罟師眼熱當奈何嗟彼枯魚過河泣
向来貪餌亦無多

　　再遊寶相寺燒筍歌(泉涌出石底名沸沙泉)

　　問政山中雲滿衣叢篁曲庭開僧扉問政山中筍如斗

長鑱劚得不能剖旋解紫茸煨白玉斜日穿林火候足
同游恰有兩三人興酣吞却千竿竹重来祗樹開芳筵
新茶初試沸沙泉籜龍半吐半屈蠖香膩彌甘過雨天
草閣數椽碧靄聚松濤萬壑春風顛春風顛我欲眠前
日花紅今樹緑憑闌注目心茫然

　　老女行(并序)

　　傷女奴也海陽俗用女奴樵汲或終老不字覽長門
寡婦二賦愍焉兹又殆甚敢告主人年二十以上俾

為媍怨庶可已作老女行

　　老女髮黄赤雙脚敝襦掩淚千行落夙昔紅顔不嫁人
今朝衰髩將誰託憶渠三五如春花道㫄見者為咨嗟
木有連枝鳥有匹女兒那得長無家杏花月楊栁春使
我上山行負薪豺狼厲齒為我鄰暮歸不敢言苦辛宴
髙堂舞霓裳梁間燕子飛雙雙主人歡樂夜未央我獨
何辜宿空房君不見蕩子婦望逺未歸悲獨處老女吞
聲更誰語


　　王郎行酬王梅士并簡諸子(汪文岫呉右丹饒景玉江懋昭漢石尚一)

　　杜陵醉後歌王郎拔劒斫地何激昂千年相望有我輩
短歌一曲為君長君勿言窮愁著書老君勿羨游俠少
年塲丈夫磊塊少知已揮毫白眼看扶桑黄山三十六
峰峰秀絶倒挂青霞吐日月五月六月百花開紛紅駴
綠無時歇王郎直入烟嵐窟飽餐石髓脱凡骨驚魂濯
魄清思發片言隻語皆突兀我從敬亭来却望黄山空
裵&KR0966;軒轅拍手向我笑爾自齷齪非仙才眼前幸有二

三子握手傾尊懐抱開汪子典刑老無敵呉子秀逸清
塵埃饒子手口盡丘壑江子兄弟森風雷王郎屢空倍
憔悴素心相視無嫌猜我歌王郎行王郎歌莫哀要使
黄山倒墜作平地吾儕不朽留姓字

　　憶昔行寄宋荔裳隴西(并序)

　　辛卯冬于役西粤宋員外琬坐繫泣贈長歌呼予謝
宣城時同門尹使君明廷守昭州故與宋善詩中兼
及之及粤西亂後予歸居先王母憂宋已脱難遷吏

部尚書郎緘書相慰勞而昭州訃至未幾宋又出備
兵隴西三年之間忘形故人生死離合四顧澘然追
憶往事作是詩

　　雕蟲滿眼何紛紛安得麟鳯開其羣騷之苖裔今宋玉
風流儒雅揚清芬宣城後身吾豈敢文章膠漆良殷勤
憶昔西曹别離苦倉皇不盡臨岐語北辰南極阻且長
一曲驪歌淚如雨蝮蛇遊處鷓鴣啼山魈一脚向人舞
傷心瘴癘復烽烟徒跣中宵避豺虎聞君騰踏黄金臺

離愁乍破懽顔開隴頭流水忽嗚咽西方千騎逺裵&KR0966;
李宻回車淚空盡昭州斷魂招不来願逐西風墮爾側
彈筝夜醉葡萄杯黄花白露風凄凄拂塵開箧把君詩
窅冥風雨鬼神泣䆗窱山林猿鶴悲我有一幅氷蠶絲
裁成綺服遺阿誰天寒河凍闗塞逺腸斷思君知不知

　　雪夜簡邢孟貞

　　謝眺樓前雪盈尺江城夜半山窗白闗心最是白頭翁
伏枕呻吟長作客故園生計在漁樵干戈萬事成飄摇

釣竿空把湖邊月詩巻愁隨水上瓢寄書白門凡幾度
十年重踏雙橋路可堪我病君復爾臥擁寒衾送朝暮
人生聚散如飛蓬今宵相對一燈紅明日湖舟氷雪裏
愁聽鴻鵠號悲風

　　南華山房歌贈張登子

　　越中山水秀天下君家山水越中無結廬已占臥龍麓
别業重開賀監湖湖邊繫艇即園子百年三徑未荒蕪
草堂位置隨丘壑閉門空翠生肌膚新荷綠浦鳬鷖亂

古木層巖麋鹿趨主人交盡天下士坐客半是高陽徒
袒裼竹林浮大白茶烹蘭雪炊雕胡我飲既醉不能去
欲眠不眠倚桐樹擊鉢催詩酒政嚴墨㾗滿壁紛無數
檻外魚龍風浪生杳靄藤蘿鬼神聚自是君家多異書
禹穴金庭何足慕明朝更作天鏡遊扶笻踏盡山隂路

　　書太守錢侯傳後(并序)

　　四明錢侯孝直嘗守寧國識閏章童子試中目
以國士侯去五載胄子聖月過宛陵述侯少壯

時有抗疏辯寃贖父出獄一事使予淚涔涔下
紀以短歌

　　錢侯昔守宛陵郡簪纓不改烟蘿性去住總無赫赫名
悠游萬户載清淨網羅才彦罕留良憐予下士収門牆
側聞平昔著竒節至孝激烈凌風霜為痛父寃不得白
身攖虎豹號天闕灑血直使鬼神驚遂使囹圄覯日月
念兹一事垂千年何須政績耀簡編況復宦成甫中嵗
臥龍抗志歸林泉於乎余父早殁叔含寃實恥自訟耽

灌園當塗棄斥何足憾白璧蒙塵不可言我欲碎首呼
蒼天覆盆抑鬰向誰宣自傷不若錢侯賢躑躅吞聲徒
涕漣





　　學餘堂詩集巻十五

