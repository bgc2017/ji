







　　欽定四庫全書

　　學餘堂詩集巻四十一

　　翰林院侍讀施閏章撰

　　七言律

　　立春後一日陸翼王丘近夫髙阮懷梅耦長過集
寓齋同賦五㣲

　　西山冉冉送清暉一夜春雲暖翠㣲客裏風光人日換
坐中耆舊　帝城稀世情鞞鼔欺書巻鄉夢梅花亞竹扉

步屧招尋從造次旗亭燈市肯相逢

　　送簡謙居之右江

　　龍江象郡路何長嶺嶠今非瘴厲鄉南楚銷鋒諸洞靜
春風擁傳百花香濯纓鈷鉧潭還在酹酒羅池廟未荒
揮手離亭莫惆悵中朝才彦半門墻(簡以銓曹督學江南)

　　同翼王近夫耦長集阮懷寓齋再用微字

　　隔巷猶嫌良會稀過從乗興笑開扉客仍舊侣歡逾永
酒問鄰家願不違新月何人吹玉笛東風幾日試春衣

他鄉朋好傳柑近燈火天街並馬歸

　　送王仲昭舍人

　　同心愁見别筵頻不分東風柳色新官比馮唐猶未老
才如王粲肯依人交游早歲名滄海詞賦連年入紫宸
誰念平津舊賔客扁舟歸卧五湖春

　　送丁雁水分廵贑南

　　斗酒纔酣傍薊丘春風無那别離愁滇閩烽火紓南顧
呉楚山川領上游部下論文名士在尊前岸幘碧江流

鬰孤臺畔行吟處望闕思鄉漫白頭

　　為馮昌聞題册

　　乆躭賔客重文辭拜爵桓榮又一時東閣趨庭元世胄
橋門抗手稱人師談經許奪臯比坐紀事先題石鼓詩
玉樹翩翩年正少幾人却媿致身違

　　送張英石分巡温處(張由戸部郎出)

　　度支幾載意長閒何事離尊不可攀逺道春風隨劍佩
孤城天塹擁江山龍湫瀑挂登臨外鯨海波平坐嘯間

送别忽驚懷舊切憑君問訊莫愁顔(時附訊前使君髙尚孚及諸游好)

　　寄冒巢民是年七十

　　肯信離居白髪新䢴江畵舫憶良辰坐論文獻空時輩
笑看漁樵逐野人客到水園堪累日鳥啼庭樹不勝春
能詩子弟風流甚相勸開尊定幾巡

　　三月一日入直史館見玉河水色次韻陳其年

　　草色江南已緑茵春流初見玉溝新軟沙氣暖喧花鴨
太液氷開動錦鱗才盡直廬長載筆官驅華髪未閒身

移樽修褉家園夢倘許朝衣當酒緡

　　朱雪沽同年之新蔡

　　射策聲華重帝京絃歌廿載總專城嶧山古洞曾題字
銅水清流好濯纓吏隱從來多海客官貧猶是舊書生
同儕此日晨星在分手誰能不繫情

　　錢月江編修暫假南歸

　　馬卿消渴日思歸南去青樽興不違鱸鱠筵開新畫舫
芰荷香滿舊漁磯石渠授簡餘斑管宫錦承歡作彩衣

髙卧遥知極目處白雲潭上暑雲飛

　　張振九守順慶

　　清暉閣在好躋攀蠻徼烽稀一解顔地枕漢中元傍水
雲生江上日看山搴帷訟少巴歌起買犢耕深戍壘閒
舊憶張堪為政美春風莫遣髩毛斑

　　送姚子遜遊東牟

　　歸心迢逓夢江村旅食羇栖尚薊門古調舊多關塞曲
窮交不忘信陵恩過從數愛花連坐惜别何孤酒一樽

東去滄溟看蜃閣風流海客幾人存

　　湯潛菴侍講移寓仝耦長用八齊

　　經年僧舍稱幽棲葦曲移居似瀼西一帶春流涼氣入
千章夏木緑隂齊空庭花烏侵堦靜髙館星雲拂坐低
河岳蒼茫森在眼過從幾輩得攀躋

　　夏日右安門外僧舍作

　　竹榭蘿軒興未忘僧廬小歇愛林塘傍籬南去豐臺近
返炤西來翠袖長槐葉隂中誰草閣荷花好處似江鄉

柴桑蓮社依然在半醉輕風送客凉

　　送陳北山之南陽

　　僧廬相見把詩論湖海風流吏隱存此去濯纓臨淯水
舊游飛葢滿梁園行吟驛路河聲轉坐嘯官齋夏木繁
為問南陽名士在卧龍岡畔好開樽

　　送陸雲士為郟令時令兄藎思仝往

　　邑有峨嵋勝地偏到時風物正清妍千廻汝水秋林外
百里嵩雲曉幔前定鼎跡存餘王氣登臺樂奏想當年

聨翩二陸多能事應有新詩洛下傳

　　送陸藎思歸武林兼慰悼亡之感

　　懸裝入洛又南旋驛路凉風客髩邊貰酒恨孤河朔飲
髙歌憶共武林船人誇闕下平原賦篋有閨中錦字箋
誰信清秋游子淚銷魂重續悼亡篇

　　與王星南夜坐兼懷王山長廣文

　　長貧何日酒杯寛野饌能延上客歡閒把蒯緱悲不語
夜畱詩草笑相看畏途旅雁鄉書少荒館秋燈暮雨寒

時憶故人真吏隱獨歌漁父滯河干

　　劉井柯亭

　　翰林院有石井相傳劉文安定之所鑿柯學士潛作
亭其傍曰瀛洲夾植雙柏李文正東陽詩所謂我行
樹隂日千匝也今井存亭廢亦無雙柏惟餘老槐感
懷舊跡和尤悔菴同年

　　劉井

　　青熒誰鑿水晶寒錦石銀牀位置安起草羣賢曾洗硯

論文异代一憑欄宫雲近覆晴猶潤海眼潛通旱未乾
倘有泥蟠神物在那愁霖雨被人難

　　柯亭

　　仙客聨翩倚檻來丹亭曾向日邊開殘柯蔽芾猶連井
芳草凄迷舊有臺接坐共憐星聚地凌雲誰稱歲寒材
風流未墜餘陳蹟悵望千春首重回

　　和尤悔菴嬾朝韻

　　藥裹隨身騎馬稀冠纓麋鹿性長違釡塵逺憶松花飯

裘敝爭如荷葉衣中歲乆衰貪養拙　新恩未報敢言歸
蹣跚逐隊慚鵷鷺珥筆生涯計恐非

　　送張濟南式思

　　五馬朝嘶上苑東岱宗迴擁　帝城雄鵲華山色分簾外
日夜泉聲滿郡中杼柚民勞憐賦急郊原雨足幸年豐
舊諳清德饒能事攬轡行歌大國風

　　敕賜翰詹諸詞臣鮮藕紀

　　恩


　　水殿傳呼特賜榮詞臣拜舞集承明真從太液仙源出
肯數蓮峰玉井生列案一藂氷共白堆盤千片雪同清
楓宸魚藻恩何限葵藿長懷就日情

　　王阮亭侍讀生日(君以閏八月廿八日生今歲八月始再閏)

　　石鱗墮地元秋閏今日平秋又閏年詞客名成多弟子
宫人口熟半詩篇聨鑣屢踏金臺畔弭節曾題劒閣前
手挍殘篇身好健開樽早近菊花筵

　　送焦荆巖都諫分憲薊寧


　　雪霽燕山照眼新西行千騎正陽春漢庭特美循良傳
聖代元推岳牧臣晉水聲名看攬轡都亭丰采憶埋輪
當年諫草心猶壯倘有民艱擬重陳

　　楊岱禎侍御分守口北

　　舊時驄馬重神京屏翰寧輸諫草名戀闕山川環輦轂
臨關旌節控邊城千軍約束霜猶肅三輔謳歌風自清
聖世懷柔連極塞從容裘帶許書生

　　題侯仙蓓同年遺像(巻中備園亭歌舞之勝)


　　螭廷射策憶同攀半世星霜悵别顔粉署聲華傳北闕
中年絲竹滿東山梁溪花發園林美龍岫泉甘尊酒間
勝事祗今回首在不禁老眼淚痕斑

　　王北望視學廣西

　　香風入桂舊氤氲花樹冬春渾不分烽燧乆稀從習禮
臯比坐擁一論文灕江水炤千崖石獨秀峰浮萬嶺雲
荒服無難變鄒魯使君家學況河汾

　　白少谷令故城是東谷尚書之子


　　門望先朝誰復過相逢燕市一髙歌酒尊彭澤閒心寄
詩巻香山舊日多捧檄地元分渤海濯纓官好就清河
澹臺故里聞猶在人士風流定若何

　　嚴奕肯令建平

　　鯉湖仙客愛滄浪清澗春流遶縣長入境野田多秫稻
近呉風俗半蠶桑雉馴原隰依人慣花滿山城拂綬香
握手青門情倍切敬亭百里正相望

　　偶遺阮懷檢討氊褥枉詩為謝笑有此作


　　客夢初回積雪天欲眠不寐意難傳千春俯仰催雙鬂
萬事經營剰兩拳僵比袁安曾獨臥寒知江革舊相憐
何時抱得顔如玉暖老全勝一束綿

　　(附阮懷詩　欹枕更殘欲曙天凄凉情事苦難傳蠖行泥上身常屈鷺立沙邊足毎拳穿榻昔聞髙士卧
割氊新得故人憐竒温昨夜初生被絕勝呉蠶幾葉綿)

　　庚申長至日後憶及内子李宐人以嘉平月望五
十初度率成一詩寄之

　　早膺鸞誥亦稱榮嫁得黔婁却累卿逮下真誇螽羽德

還山乆共鹿門情脱簪客饌親勞苦失母孫鄒賴長成
好待老夫偕隱日持觴莫遣鬂華生

　　聞孫予立編修將入都志喜

　　春眀一别歲將闌計日驅車天正寒心切早依丹闕近
夢魂猶戀北堂歡江城畫舫霜前發岱岳晴峰雪後看
客路應多詞賦好舊游相望滿朝端

　　馮相國生日同諸君移尊長春寺讌坐(公即席有詩率爾和
韻)


　　海岱人宗屬望先花宫喜得早梅前綸扉一代推元老
文字三生共宿緣愧比應劉容接坐身隨李郭是登仙
忻逢初度成髙會况復昆眀奏凱年

　　惜書和錢宫聲韻

　　伏枕三秋黯自傷况當儉歲減倉箱破顔恨少盈樽緑
老樹驚看落葉黄書籍乆抛從脱手丹鉛難割幾回腸
生涯蠧簡君休問贏得新詩滿一囊

　　緒冬月望早朝(是日立春)


　　曉漏初傳鐘鼓喧彤墀仙樂奏雲門烽銷萬國瞻　天喜
虎拜千官荷　聖恩霽日春囘初獻瑞和風拂面早知温
似聞遊豫迎陽氣五柞長楊候

　　至尊

　　髙念祖以曹秋岳侍郎贈詩屬和漫爾用韻並柬
侍郎

　　漫須斑管架珊瑚袖裏長懷五岳圖舊業藏書窮禹穴
層峰躡屐到天都篇章誰識曹劉好京洛曾逢李郭無

畱滯經年休悵望不妨髙枕作狂夫(君嘗游宣歙諸山)

　　二

　　客夢家山鴛水遥鳥飛繞樹影蕭蕭烽烟戰伐關愁思
文字招尋未寂寥月色醉歌燕市酒詩情閒在㶚陵橋
歸逢耆舊憑相問應詔何嫌上赤霄(謂曹秋岳侍郎不應宏博之召)

　　既收成都聞秦人言川陜事(時秦人轉粟抵成都一石價廿餘金)

　　禁旅初通蜀道年㨗書昨夜報甘泉

　　九重推轂籌先定六詔投戈檄可傳飛棧連雲成白骨

盤山轉粟上青天秦民共憶憂方切側首西風一惘然

　　客每稱予視學山左舊事有感

　　東土論文廿載餘何當垂老被嘉譽守官氷雪心元苦
相馬驪黄術恐疎尚有齊風徵大國可能魯壁問遺書
閒來側首長懷古比跡河津媿未如(薛文清嘗督學山左)

　　送范平萬歸寶應

　　汗漫何曾學比丘清齋髙論自風流園林乆愛湖邊好
書巻閒隨闕下遊垂老夢飛還五岳及春吟好且孤舟

看君剰有清尊興歲儉江田秫可收

　　寄題李躍淵參戎像

　　仗劍塵埃自致身鬚眉直擬畫麒麟知幾關隴先歸客
敢戰滇閩不死人躍馬風馳猶習禮還家壁立未憂貧
誰憐歲晩尋朋舊旅困天涯一愴神(君訪舊粤西道病卒)

　　王恕行宰桐城

　　談經東國舊心期綰綬風流好在兹畊獵山家供賦税
琴歌部下盛文辭浮峰花發行春日皖口雲隨入郡時

欲識此中遺俗厚到今朱邑有專祠

　　召見乾清門

　　入直長趨丹鳳樓忽驚咫尺覲

　　宸旒未遮宫扇瞻　天近不散卿雲繞日浮

　　帝德難名深氣象

　　主恩蓄意待咨&KR1258;心懷董賈才何有奏對誰當第一流

　　送孔心一分守羅定

　　西曹風義舊難忘晩節重臨百粤鄉攬轡朔南多宦蹟

行春嶺嶠足篇章烟開桂郡連峰逺雨入瀧川漲海長
自喜遐陬饒藥物丹砂看試養生方

　　答博問亭留别(時送祖母太夫人櫬歸𦵏遼陽)

　　旗亭别緒日紛紛君去含情悵白雲出塞歸鴻沙際落
臨關哀笛夜中聞天山地凍花偏晩邊雪春深路未分
誰信王孫正銜恤重將尺素念離羣

　　送桐君和春字

　　薊北離亭送客頻相看斑髩復殘春百年生計多行路

午夜歸心繫老親不見花開能勸酒何當鳥語解留人
秦關近報烽烟動卧穩江潭敢厭貧

　　馮相國上巳日招集萬柳堂限韻

　　柳送春來又一年帝城園近勝遊偏蘭亭水榭依然在
兔苑風流自可傳曲檻故留雲去嬾叢花不待雨催妍
西南解甲從觴咏髙處閒看萬井烟

　　寄半字

　　齋居迢逓帝城西逕滿苔痕嬾杖藜冷寺春隂惟樹緑

荒村雨散倘鶯啼看殘貝葉親茶竈饌美葵羮就菜畦
正是江南櫻笋候長干能忘舊招提

　　馮相國枉謝緑雪茶兼索新者走筆奉和

　　軟揉碧玉作仙茶雀舌親收雨後芽桑苧經營情較癖
文園消渴興還賖近虛茗椀慙留客逺隔雲巒苦憶家
佇待江舟愁報晩何當句好赤城霞

　　王恂度以眀經自楚入對不更謁一貴人以母老
遄歸得一詩送之


　　先朝遺直有聞孫江漢風流詩卷存鄉夢祗懷三徑竹
貴游愁向五侯門寧親饌美將魚膾送老吟多坐樹根
赤璧磯頭歸棹逺更期何處共清樽(其曾祖諱惟允萬歴朝名臣)

　　瀛臺引　見

　　禁林沆瀁有神洲　宫殿巍峩在上頭靈沼不勞歌　聖徳
昆池習戰譲　宸㳺虹橋畫舫波間動緑樹青峯檻外浮
聞道甘泉新獻㨗共忻魚藻

　　主恩優


　　比干墓

　　積蘚殘碑峙廟門何人捫讀為聲吞宗臣不死終遺憾
荒墓雖封轉斷魂六百祀亡偏爼豆千秋血諫總兒孫
可憐刼火難銷盡尼父留題字尚存

　　大梁試院中秋夜同劉怡齋吏部

　　汴宫遺跡舊凄清永夜論文露氣生忽見月圓知令節
誰禁歌罷動鄉情閒從河畔看銀漢逺憶江關厯鳳城
池白渾疑梁苑雪共君拚把玉樽傾


　　贈别同考諸君

　　鄴下詞人會聚難辛勤旬日接清歡相知懷抱然疑絕
苦愛文章慘淡看合坐風簾摧燭短倚樓秋月炤人寒
金門握手前期在惜别芳尊興未䦨

　　重過睢州湯潛菴侍講宅

　　十二年前舊草堂到時風景又斜陽官歸禁苑家如昨
屋老藤蘿壁盡蒼逐隊一時同筆札論心晚歲感行藏
北來南去應相見無那離愁轉客腸(君時主試浙江將歸)









　　學餘堂詩集巻四十一

