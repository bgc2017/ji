







　　欽定四庫全書

　　學餘堂詩集巻十六

　　翰林院侍讀施閏章撰

　　七言古

　　青藤引

　　青藤書屋徐文長讀書處藤大如斗徐自稱青藤道
人後為陳章侯宅今陳殁數年而青藤為風雷所壊
感而賦之


　　青藤青藤爾生幾百載幾見桑田與滄海霜根拔地石
谽谺翠葉垂天雲靉靆下根伏積雪上幹棲真宰小山
叢桂不敢望若木扶桑勢相抗葛陂仙叟騎作龍襄陽
老顚拜為大千年盤鬱精靈開腹空火起轟奔雷嵯峨
石桂倒燦爛金臺摧豐隆行歎息屏翳坐裵&KR0966;嗟爾青
藤胡為乎頽哉昔日天池讀書處狂歌大呌倚藤樹又
聞丹青老蓮子(陳章侯自號老蓮)解衣醉卧呼不起蘭亭客散
纒荆榛風吟雨嘯空悲辛自古才人所託迹㑹能白日

生霹靂青藤青藤我欲南登石梁遊金庭策爾為杖兮
爾騫騰

　　象山謠(懐同年顧雙丸也)

　　象山令居東海中往來飄忽隨夭風夜見魚眼波濤紅
捨舟登㟁豺虎窟伏莽健兒復馳突夾路杈枒堆白骨
城中罷市無居民秣馬無粟㸑無薪冠葢使者坐生嗔
為語象山令請君勿太息昔何白晳今黧黒挂冠高枕
何可得


　　怪風行

　　海州白晝黄塵昬烈風倒海搖山根城崩一角塞城門
兒童大呌相追奔有客擁衾臥髙閣屋瓦翻飛如巻籜
驚禽駭獸無處所黄輿欲裂蒼穹薄海濵自昔多颶風
父老袛今皆錯愕孤城屢破血痕腥風鶴喧呼猶膽落
天豈驅除此孑遺茫茫吹盡成廣漠風伯飛廉有倦時
願君返轡收靈旗高山大壑無轉移於乎四海十年甲
兵不得息風塵澒洞何終極


　　海東謠

　　海東旱三年矣施子過之減騶併食歌促急不成聲
竊比於海人之謡云爾

　　海中隂火燒扶桑専車魚骨擎為梁截骨為臼春無糧
囑兒忍飢勿夜哭牆頭跳呌多豺狼

　　二

　　塲丁鹺賈無完屋一握黄粱鹽十斛差科絡繹相驅逐
前日路死骨未收且緩須叟莫鞭扑


　　三

　　黄蒿颯颯風啾啾遺黎眼枯無淚流賣男得錢新買牛
墾荒給種聖人出何時親幸海東頭

　　太函山房歌寄汪文岫(是司馬伯玉先生孫)

　　司馬文章射雕手武庫森森無不有左拍歷下右婁東
竒書萬巻皆蝌蚪騰驤後勁有聞孫墨汁沉酣作杯酒
生事終年寄嘯歌杖藜十載慵趨走山堂舊業大如拳
怪石幽花羅户牅前坡隙地盡栽茶後圃高墉密挿柳

客来開甕酌流霞燒筍烹葵意良厚别君牢落歘三春
好事狂吟無恙否練水華屏(歙縣二地名)魂夢飛蓮華黄海
招邀久送酒王𢎞既拂衣遊山謝客空回首狂夫青眼
向烟霞肯與侏儒較升斗他年同上軒轅臺(黄山有軒轅臺)好
揖浮丘作老友

　　梅母歌

　　東溪水清淺水流石不轉石邉冬青樹霜落青如故冬
青樹髙母手栽扶疎百尺清風来莫言黄鵠悲獨宿將

雛繞樹飛裵&KR0966;

　　醉歌送吳錦雯孝亷歸武林

　　西陵詞客多如麻騰踏開元有數家吳郎傑出晩相見
吸盡天台山上霞長安出門塵十斛一日孤眠意亦足
如君不厭往来頻肯把新詩借我讀君今年已四十强
鬚髯如㦸鬢毛蒼誰使燕臺困天馬商歌慷慨摧中腸
我有一言君勿忘窮愁萬事縁文章不如拂袖草堂去
短棹西湖荷芰香


　　病中程㓜洪翰林季天中給諫各枉餽問

　　一官鬱鬰暗成疾他人炙手吾抱膝長安車馬豈不多
閉門獨坐空悲歌已愁僮僕盡飢色那更參苓充飲食
今朝病起憶鰣魚食指蠕動不可得秘書知我有所思
為求嘉饌開心脾買得銀鱗箸未下氷盤移贈及朝炊
同心復有季黄門越陌相存如弟昆江陰子鱭来千里
蘭陵美酒分一尊病夫七箸猶未健感此意氣加盤飱
吾豈小人懐口腹朋友膠漆古所敦況有新詩療飢渴

五侯之鯖何足論

　　家叔生日聞留滯山陰有作

　　我今通籍七年餘服官僅滿三百日野人不合遊金門
半是艱難半愁疾往事傷心勿復言坎壈只今猶未畢
風塵馬上倦開顔兒女夢中来繞膝薔薇花盡榴花開
愁劇佳辰罷舉杯冠葢滿堂非骨肉富貴於我何有哉
長安達官賤珠玉秋曹八口憂饘粥憂能傷人人易老
歳月遷流如轉轂别時我叔淚霑衣白頭重卧剡溪曲

一觴寥濶三千里顧影茫茫淚相續何如歸向敬亭雲
手種桃花偃茅屋

　　贈湘潭王山長兼謝其作畫障

　　騷人昔日沈沅湘不意天壤之間有王郎此語雖唐突
贈君殊不妨男兒詞翰皆礧磈安能低頭逐隊無短長
愛君有膽大如斗看君用筆如用帚狂吟潑墨勢離奇
豎儒睨笑驚且走我獨披圖盤礴久楚山峭湘水愁風
林湛湛九嶷秋記我當年腸斷處扁舟曽向此中遊


　　送王懐人亦世兄弟歸漢陽

　　王家兄弟天下少髙歌激楚長安道武昌明月洞庭雲
超然出入君懐抱繁花落盡秋草腓鸚鵡洲邊鷗鷺飛
弱冠上書成老大敝裘何庭尋漁磯莫學蕭條漢陰叟
掉頭抱甕都忘機

　　贈嵇叔子孝亷

　　嵇子淮南客相逢在燕市酒酣耳熱髯盡張怒决黄河
天上水爭言叔夜是前身誰識荆軻猶未死頻年獻賦

又空還蒲帆歸去幾人閒他日髙歌攀桂樹思君倘在
八公山

　　簡方吉偶同年索畫

　　故人能詩復能畫胸中丘壑籠十洲丹青磅礴渾漫興
人言君是顧虎頭我有鵞溪絹一疋領取烟巒挂蓬室
五日一石十日水如何三月不下筆秖今我病愁蹉跎
江上青山歸夢多安能突兀置我層巖絶壑間使我青
鞵黄帽影婆娑與君酌酒為君歌聞君宦遊氣豪壯曽

踏龍湫與雁宕不妨潑墨為此圖卧遊想像一惆悵

　　張穉恭為余圖白雲樓時奉使祀河歌以送之

　　我家宛水濵結廬敬亭麓敬亭山上多白雲飛来飛去
繞茅屋别来京洛心悠悠一官又卧白雲樓拄笏西山
来爽氣掉頭不敢干公侯張子灑落塵中仙贈我琅琅
金石篇胸吞廣陵濤八九噴作華山千丈蓮(張闗中人流寓廣陵)
懐余百尺樓頭卧揮毫遣興成雲烟長松古柏半不見
迷離碧靄連蒼天馮闌獨立者誰子側耳髣髴聞清泉

如君畫手不易得白石枯枝淡無墨亂山落紙疾如風
坐客驚看皆失色君今四牡指黄河竹西鼓吹重經過
白馬𤣥圭告成事黄鸝紫燕春風多噫嘻淇園竹盡瓠
子歌宣房築室今如何歸来圖畫獻

　　天子與君更醉金叵羅

　　淮南行送張鞠存同年

　　張子天官之大夫文章氷鑑當代無鳯池螭陛含香趨
崚峋玉樹凌天衢少年努力策髙足胡為拂袖歸江湖

神龍矯首不得志有時戢角走平地人生富貴風中塵
蓬轉沙飛愁殺人要津挂冠那可得不爾左遷亦抽身
聞説淮南多桂樹枝葉連蜷暗朝暮半畝草堂桂樹邊
八公蹁躚下烟霧張子自是張季鷹秋風未動思蓴羮
留侯晩逐赤松子彭澤豈辱陶淵明如淮之酒百斛傾
髙歌激楚金石聲東山捉鼻恐不免請君大笑淮南行

　　送張友鴻歸雲間(并序)

　　施子官比部與時彦諸公數集友鴻所張譙明許菊

溪趙錦帆顧介石吳六益沈繹堂皆詞學相友者也
居無何或遷或出友鴻又别我去僕雖病其能無一
言為作長歌壯之矣

　　張子十日不相見一日别我去如箭把酒留君君不留
笑索新詩當祖餞京華旅食似君稀文采風流誰不羨
丹青已入明光宫詞賦還傳柏梁殿雲間才藪不可當
吳子沈子爭翺翔牆東招手顧子出春燈夜雨傾壺觴
中州三子各意氣迴鞭聫轡登君堂秖言醉歌共朝夕

誰知轉眼愁河梁燕吳秦豫各分散東西咫尺成參商
張子别我情更苦躊躇把袂九回腸平生好客哀王孫
鷫鷞典盡開金樽衆中許我獨知已紛紛交態聲欲吞
長安謁客如叩閽浩然鼔枻歸江村辟疆園亭頗不惡
柴桑松菊今猶存泝吳淞兮斫鱸膾搴薜茘兮紉芳蓀
回首它年西北望應憐方朔老金門

　　苦雨篇

　　階前不合蛟龍走瀑布飛騰穿户牖屢驚驟雨怒翻盆

更看飛雹大如斗九衢萬户皆洪濤蒼穹下墜滹沱髙
垣傾壁塌知何限但聞野哭聲嘈嘈我棲客館作官署
屋漏更無容膝處兒童狼藉坐泥中疊架匡牀暫箕踞
老夫食性怕炊煤河魚疾發腹轟雷寸薪尺璧那可得
蛙生塵釜空裵&KR0966;北嘗苦旱南苦雨防河掘盡中州土
竹竭山平瓠子愁幽燕又見商羊舞淫淫日夜憂如何
海陬未息長鯨波

　　醉後歌詶趙錦帆兼呈丁飛濤


　　卧疴一月生秋草久雨柴門跡如掃趙君立馬下階前
尊酒論詩恣傾倒君詩横絶天下知掉頭不數雕蟲兒
同舍為郎執余手愁中相視開鬚眉才雄氣莽天地窄
老蛟怒吼長河坼謂余能不操吳音直是中原一詩伯
我友敬禮来西陵揮毫爛漫如雲蒸君言西署吾曹在
三分割據爭峻嶒狂呼不顧㫄人笑游俠何妨狎屠釣
王李諸君官陸沈姓字千秋日照耀聞君作令賦甘泉
七載囊中無一錢三年執㦸顛毛白當塗誰復知其賢

人情惜官不惜才揚雄賈誼終塵埃請君放筆且掩口
明日同歌歸去来

　　厯下送畢四世副使姚榕似運使同赴官嶺南

　　君不見太行王屋㕘天起畢侯墮地稱才子又不見苕
溪浮玉生清光姚家兄弟爭翺翔當年卧病白雲樓曽
同畢子凌髙秋手持黄紙向西粤姚生努力相綢&KR1230;兩
賢骯髒誰能伍萬古心胸一朝許漂泊聫翩出國門齊
州忽集同心侣豪氣真看岱岳低懽情䪺釋樊籠苦左

提右挈太殷勤把臂酣歌海内聞璽書一旦九重下星
軺雙指羅浮雲驪駒催人不得駐舞絮回風暗如霧羊
城碧草秋更香梅嶺寒花冬滿樹南粤山川真壯逰翡
翠明珠百不愁絳襦仙人天下美銅柱孤標萬載留丈
夫跼蹐眼前地何如嶺嶠看滄洲滄洲回首穆陵闗迢
逓風烟不可攀一杯祖爾㟙湖上流波别淚兩潺湲

　　今日行留别王偉樹亷使

　　王偉樹按察粤西余奉使相接懽甚及北歸聞桂林

陷度王不免次豫章值其子往省覲路阻慟哭而返
今六年矣王遷粤東左司歸里亡恙而其子已客死
賦今日行

　　今日相逢是何日握手開尊重促膝回想桂林奔迫時
欲言嗚咽聲不出桂林疇昔何殷勤忘年爾汝成膠漆
許我新詩逼古人執巻髙吟散愁疾星巖仙洞憶同遊
惆悵懽娛忽相失灕江𤇺火渡豺狼城頭流血殷瀟湘
君在圍城余間道天南地北兩茫茫令子中途驚問訊

招魂引領斷人腸誰知玉樹轉摧折白首逢君歸故鄉
龍鬚華席鸜鵒研綈袍嗛嗛不可忘人生聚散亦何甞
為君努力傾百觴明日東西征路長

　　望日樓同揚登州張蓬萊看日出

　　日初出時一線横袤長可竟天有頃作方幅稜角色
深赤如丹砂已而燄如火外有絳帷浮動眩目萬狀
久之赤輪涌出厥象乃圓光彩散越不彈指離海數
尺其大如鏡其色如月矣


　　燭龍夜半開大荒羲和振轡嚴晨裝珊瑚十丈横天出
乍看弦直忽已方動如萬馬颺朱旗爛如金屋堆琉璃
鮫綃菡萏作帷幛髣髴隠見無端倪車輪曄曄從中躍
赤烏飛起彩雲落光鋩倒射黿鼉宫扶桑枝罥蓬萊閣
客云日出光不同陰晴百變隨神工連朝霾霧今日霽
使君天許開鴻濛數言未畢日千尺翻如素月城頭出
天明萬里從此生安得長繩繫白日

　　蓬萊看海市歌


　　校士東牟思見海市事竣謁海廟因禱焉翌日臨發
海市適見歌以紀之

　　蓬萊海市光有無𤣥冬物色誇大蘇我亦再拜乞海若
願假靈異看須臾是時苦旱海水竭神龍困懶枯珊瑚
鼉鼔忽鳴津吏呼天吳出舞鮫人趨大竹盈盈横匹練
小竹湛湛浮明珠方員斷續忽易位明滅低昂頃刻殊
列屏複帳閃宫闕桃源茅屋成村墟沙門小島更奇絶
浮圖倒影凌空虛有時離立為兩人上者為笠下者車

砉然雙扉開白板中有奇樹何扶疎三山十洲一步地
羣仙冉冉來蓬壺神搖目眩看不足惜哉風伯為驅除
人間快意亦如此浮雲長據胡為乎噫嘻浮雲長據胡
爲乎(大竹小竹沙門皆島名)

　　東萊贈趙赤霞太守(趙嘗守潤州為處士顧與治完逋賦士類多之)

　　使君五馬臨江涘筆剪東吳半江水使君拂衣卧海濵
手闢荒園成栗里七尺骯髒千夫雄坐上客滿尊不空
慷慨平生尚逰俠窮愁坎壈成老翁園中嘉樹何葳㽔

海燕裵&KR0966;不忍歸酒間袖出故人札數行未畢涙霑衣
作詩贈君兼語顧離愁如緒如烟霧颶風刮海海水飛
何時却寄珊瑚樹

　　東海道中作

　　行人策馬馬行緩馬上風吹衣帯斷枯桑倒折作飛蓬
驚砂走石摩蒼穹海濤怒嘯鮫人舞飛廉作祟天不雨
可憐二麥急甘霖農夫淚濕田間土

　　禹廟歌


　　兖東禹廟臨汶河凌雲結構何嵯峨棟宇有時横荇藻
旌旗白日驅黿鼉五月陰風冷毛髪參天古木交婆娑
繁華細葉宿鸞鳯神依鬼䕶無斧柯後亭更有千年柏
枝是琅玕榦為石化作蒼龍上赤霄頭角鬚髯如刻畫
吾聞神龍見尾不見首此物還能靈異否怪底頽垣苔
蘚中夜来風雨聞龍吼

　　送髙阮懐歸里兼訊大美季升杓司幼龍諸子

　　明湖六月荷花香宛溪故人歸故鄉折栁餞君各未醉

憑闌日暮立相望與君少長生同里共許詞塲執牛耳
彩毫灼灼耀春葩雙瞳湛湛懸秋水千里綢&KR1230;更契濶
論交夜夜燈花落欲歌欲泣君同聲相知不復然疑作
子今歸去石城秋明月秦淮青雀舟桂華窈窕芙蓉發
髙歌一曲凌滄洲白門歳豐多釀酒青錢三百沽一斗
旋膾鱸魚剥新栗此時還憶勞人否同心更有蔡與梅
窮愁襟抱向誰開歸去相看應大笑新詩一句一傾杯

　　送戴岵瞻入都


　　十月餞君歸五月喜君至尊酒復相於顛倒不能寐憶
昔奉使雲門逰值君按節過青州燈前長句為君賦狂
歌大叫風颼颼臨岐下馬握余手停杯佇立裵&KR0966;久自
言辛苦難具陳不信但看余白首轉眼東西羽翼分京
洛緇塵倦趨走何期爾我相後先同官仍是同門友憐
余直道多嶔㟢開心苦口真吾師加餐相勸廢篇什此
意㫄人那得知勞勞余髪亦垂白看爾吐氣開鬚眉璽
書徴拜還青𤨏岱雲濟水隨旌旗送君忽憶心所懽故

人同調滿長安欲寄雙魚媿疎嬾憑君傳語青雲端

　　趵突泉送嚴子餐都諫北還(時主考山東)

　　傳聞此泉来王屋伏流倒涌厯山麓寒光噴雪復飛雲
大聲奔雷小碎玉故人黄門天上来崔嵬百尺龍門開
憑陵日觀照滄海咄嗟坐嘯生風雷臨流復有千尋閣
白雪聲名赫如昨黄門揮翰似青蓮更擬新篇致康樂
為君開尊握君手素心海内真良友年將强仕相伯仲
忍使離居成皓首扁舟昨日明湖逰驪歌今日生離憂

君不見濟南七十二泉皆在眼那堪溝水東西流

　　陸大夫廬母墓雙鸛来巢生二雛有鶴在焉或曰
孝所感也繪以傳之

　　荒丘鬱鬱寒泉深松楸手植成青林中有慈烏口流血
哀啼繞樹傷人心老鸛翺翔下寥廓將雛雙鸛復孤鶴
鸛鶴裵&KR0966;未忍飛啁啾墓側悲離索於乎陸大夫
鸛兮鶴兮今在無至誠感物理不殊吾母佳城求未得淺葬
荒丘天一隅為君短歌淚霑襦


　　漢柏行(泰安州嶽廟)

　　根不必踞絶壁枝不必摩蒼天婆娑嶽廟眼前樹輪囷
屈曲幾千年龍文蛇腹復猿臂鐵榦蟠空少根蒂岱宗
玉女旌旗翻百靈半夜風雨㑹韋偃畢宏畫不得神物
㫄觀空歎息春暮天寒鸛鶴悲陰霞繞樹沈雲黑崔嵬
祠廟已頻災唐槐灰燼秦松摧武皇六龍逝不回嗟爾
古柏胡為乎在哉令我哀歌矯首心裵&KR0966;

　　靈巖行(在長清縣)


　　靈巖開鑿巨靈苦萬仞丹梯作環堵已留天穴爛明星
更遣甘泉瀉石乳僧廊側入洞門深鐵崖涌出袈裟古
(鐵片如衣名鐵袈裟)腹空秃樹飽風霜斗大蒼藤暗烟雨丹臺飛
嵌層巖巔削成石屋居無椽杖藜直上八千仞手撫白
鶴凌紫烟朗公卓錫呼不應龎眉石丈拱我前(山有石如人立
名朗公石)俯視人間悲浩劫誰知梵宇亦桑田般舟寳殿金
銀摧世尊塵埃龍象哀唐碑宋碣紛斷折存者欹側埋
荒苔靈蹟摩挲恨未了倦遊一宿良草草誰能髙枕卧

空山飽飯青精顔色好

　　讌歌行(陸使君席上作)

　　洞房曲室鎻葳㽔華燈綺席紛光輝朱顔窈窕操玉徽
笙竽筝笛逸響飛輕風入户颺羅幃月何皎皎明星稀
樂極含悲知者誰更闌緩帯客忘歸儂歌薄命心裵&KR0966;
願君懽樂憐春暉


　　學餘堂詩集巻十六

