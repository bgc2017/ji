







　　欽定四庫全書

　　學餘堂詩集巻十三

　　翰林院侍讀施閏章撰

　　五言古

　　行經朗陵劉佩長子端同何生伯茆楚畹招就依
水園宿

　　客子憩籃輿夕景明桑柘素交聞我來歩屧過旅舍言
方開一樽共坐芳林下勿鄙傾中腸藉草薦酒炙新霽

逢故歡凉月皎清夜夜䦨語未䦨徙席就蘭榭秉燭歴
亭沼花氣餘深夏東南戰骨髙五土猶休暇行當把舊
書努力安躬稼

　　贈朗陵何生伯

　　穀水清泚泚工山何峩峩中有幽居士撫絃獨安歌束
髪癖鉛槧白首老巖阿豈無檄可捧一巻興婆娑園林
好鄰曲二仲時相過坦懷肆觴詠五斗不足多君看塵
纓客車馬紛轗軻稱心得所託不醉將如何


　　送錢聖月歸甬東

　　風吹水中蒲緑葉何離披君來不相識顔鬢各已衰索
居逾二紀驚歎前相持薄言一尊酒聊以解渴飢親舊
四坐滿談讌成新詩黄塵蔽滄海浮雲復東馳東西皆
故鄉歸去來何時(君弟妹皆家宣城)行矣薄世務髙卧堇山陲
僶俛念所歡毋使中心違

　　太平郡齋小東山(時郡守劉竹庵邀同吳舫翁及令子部山登眺將重葺山亭)

　　綰符逺峰岫挂笏思躋攀詎知郡齋裏卓爾小東山墟

囿何𬗟蒨谿壑成周環丹陽數萬户杳靄修林間不見
塵壒擾但見烟蘿閒青山招謝李兩峰峙巉岏斯人
去我乆仙馭何當還使君慕往躅矯首川巖觀凉風中夏
發泠然解襟顔况復多彦會談讌永清歡丹亭好重構
把酒浮雲端天門送明月先入掌中看詩成過十韵萬
古江漫漫

　　夢叔父

　　斑鬢辭白頭拜别各雨泣迢迢二千里回睇百憂集常

恐秋葉零一逝嗟何及昨夜羇魂歸髙堂見拱揖語笑
能娓娓千言不記十似矜晩節佳怪我憂心急兩孫忽
已長將前還却立招手未及來一寤成怏悒野店雞嘐
嘐北窗風習習萬感來無端不知孤枕濕

　　得家書知大兒失婦汪悲琮瑮二小孫無母

　　客行變寒暑鄉書通一紙發緘展數行清淚不可弭老
者病喜存少者已蒿里匪獨念兒鰥兒婦亦女士將雛
得兩雄義方懷抱裏頻呼授紙筆督書傍牀笫持此荼

苦心庻免禽犢耻吁嗟此二雛俄頃成失恃衰麻力不
勝數齡未毁齒大母則若母恩勤貫心髓䝉養得師難
受經復何似我生未三年早為失乳子劬勞大母恩嬰
疾仍不死回頭悲昊天涕泗空流水如何甫再傳祖孫
同一揆悲來摧肺肝咄嗟吾來矣燕山九月寒驚沙北
風起待

　　詔金馬門索米長安市文字生糾纒自笑今若此歸夢
還山園親舊相我爾欹枕聊呻吟絮語不嫌鄙


　　京邸述病呈諸公

　　疲策劇平秋偃疴越重九念我桑榆年實為牛馬走養
拙早歸田短褐安林藪敢忘堯舜君竊禄中心負被

　　詔仍乞骸官司怒摇手海甸方橫戈文章真敝帚

　　睿慮羅腐儒盛事應不朽觸暑廹修塗鬱蒸但張口中
路倏嚴飇氷霰零馬首於時孟秋暮氣候驚罕有(七月廿七
日景州大風雪)咄嗟亂寒暄憔悴摧蒲桞蹭蹬來國門契濶平
生友浮名濫前茅萬事他人後廡下棲一枝長風䬃虚

牖經營到缾盎瑣屑勝里婦醫藥生坎坷二竪豈相守
掩關聞剝啄欹枕屏營久公卿時過存黄鐘收瓦缶折
簡忝嘉招華筵強野叟青雲多妙年抗手推衰醜草野
受優容顧影覺顔厚歌吹喧從伶屨舄相踐蹂稠人接
對難數問此某某嗟此麋鹿性還看上客否買菊當東
籬看雲向西阜烟霜寒薊門敝裘不覆肘且緩五侯鯖
待剪春盤韭身健從素交笑把一杯酒

　　覽羅侍御述祖揚庭文學舊德爰著於篇


　　白門羅侍御骨鯁名

　　彤庭推賢執髙義奮藻發新硎自言倚大父提命及齠齡
獨坐久穿榻諸生環受經江干交雨雪竹屋燈青熒屢空
還意氣不問罍與缾篇章矢孝友几杖餘箴銘十上書不
報痛哭誰見聴嗚呼飽經術沒齒淪郊坰先期示易簀霓
馭風冷冷去來洵有以觀化非杳㝠豫章稽故老三羅稱
典型(文毅公倫文莊公欽順文恭公洪先號三羅)遺徽百年歇此道如晨星感
兹述祖徳使我耳目醒短章類蠡測浩蕩紀滄溟


　　冬夕豹人大可孝威舟次枉集寓齋

　　飛蓬無恒處竒樹有連枝蠻陬方洊警江國成乖離豈
無尺素書拂鬱長相思執手㑹京洛顔鬢或已衰蹀躞
車馬間怊悵私心違微雨静黄埃虚室延清暉造次具
尊酒淹留遂忘疲纁幣賁羈舊䇿足及良時苦慚猨鳥
性嵗晏多懷歸寒月初照地夜永華星稀賈傅奮鴻䇿
公孫終見譏黽勉愛珪璋曲學非所期

　　溉堂篇贈孫豹人(孫西京人流寓廣陵自名所居曰溉堂取誰將烹魚溉之釡鬵

之義)

　　大夫志四海出門忘西東思歸歸不得感歎將安窮旅
食滯江介家世名關中烹魚誰溉釡富兒笑章逢結鄰
有王烈識面來李邕(謂王築夫李屺瞻)讀書時裂眦浩呼歌秦
風壯懷髪早白大類商山翁引領忽西望華嶽起心胸
把琴耻碎市誰謂非豪雄寕為松與柏不為槿與蓬

　　奉益都相國馮公(時七十初度同人徵詩為夀)

　　肅肅季冬月積雪明西山和風生霽日百族皆歡顔古

來英雄人委蛇濟時難秉軸心獨苦韜德意如閒異哉
松喬姿乃在伊呂間所以謝芝朮青鬢未全斑

　　二

　　卿雲相糾縵丹鳳亦有族當塗不薦士致主苦不足抗
聲推直臣坐使百僚肅(公推舉魏公環極　上特擢用至縂憲時稱名臣)譬構
九仞臺求得千章木賤士多霑濡羣才見甄録昔聞赤
舄公吐哺下白屋

　　三


　　留侯思辟穀疏傅有歸心引年書屢上未許枕巖林
北闕眷何厚北海意何深闢園依萬樹流目睇遥岑白雲
從西來一尊開素襟對客命篇翰浩然山水音

　　黃俞邰聞母䘮南歸

　　惻惻送君歸薊門暮寒節持尊不敢餞麻衣淚凝血短
景騖修塗羸馬愁蹩&KR0887;傳家書滿廬富與君山埒十載
罷逺遊曰惟母將耋稍稍賣文字甘㫖或無缺卓矣羅
昭諫推賢能奮舌(謂繼峰侍御)徵書促上道内顧紛羈紲盛

夏嬌女殤回腸摧百折母老病眼苦傷心但嗚咽兒實
難廢離獻賦兒亦拙清時方闢門屢詔搜巖穴

　　天子尚優容部檄苦敦切當門吏呌呼交逼甚火烈母
曰汝亟行毋使我磨滅况汝父腹笥恨未窺天闕汝往
光我閭吾衰未永訣語罷久逡廵聲吞還氣結誰言登
車時早為長别日入都把殘巻相期慎干謁延訪有公
卿梁魏亶人傑(大司農梁公大中丞魏公見予輙問及黄子)文酒亦縱橫户
外多車轍觀子每談讌撫膺憂惙惙遊子心頻動慈母

指當齧

　　丹陛阻陳情(控辭銓部未允)回首祝哽噎知未平宿疴所冀且存活
書來得凶耗擗踊腸斷絶家貧久客居生計困臲卼含飯與
周身憑誰殫曲折三日謝水漿垂領變華髪北海最禮士唁
賻義突兀(相國馮公嗟悼枉唁即贈賻八金)遂令素冠人下交動朝列聖善
洵哀榮誄詞出鴻筆歸時告几筵形音猶髣髴朝渡
滹沱水夕望金陵月河決浩横波衝飇正蕭瑟中路
一哀號隕涕垂氷雪近聞　中㫖傳禄食到裋褐

聖主念棲遲試可劇飢渴子才當見收大故復中奪嗚
呼捧檄心本為承歡發臣子願俱違蹉跎悲兩失我亦
有隐憂揮手未敢說子歸慘獨傷我留彌惴慄一身繫
宗祊萬事看雞骨受體念所生哀毁毋汨沒

　　劉節婦早寡不嫁為夫立嗣復不遂憤自經死(富平
人劉乃造之妹張乃瑋之妻)

　　誰言松上蘿纒緜若根蒂中路霣飄風一心不能離矯
矯西京女單棲志逾厲黽勉將他雛苦為故雄計一朝

雛見奪萬事空流涕生為隻影悲歿作同心逝捐軀亦
何補九原還裂眥但使心無慙寜求事有濟

　　陳説巖掌院以太夫人憂歸澤州

　　登朝二十載回首悵孺慕曰有北堂親倚閭髪垂素主
恩良不訾返哺義難顧憑髙懷子舍一喜百回懼攬涕
今西奔凛凛嵗云暮鬱紆風木悲﨑嶔氷雪路相送不
能言踟蹰泣如雨

　　二


　　䇿足臨髙衢壯盛好騁力秉德既不回百爾恊貞直耿
介見篇翰湛深資衮職咫尺接綸扉銜悲去京國天路
阻且悠海陬烽未息侍從惟端人八方消反側良時古
所難靈曜寧西匿

　　三

　　夙昔共談讌玉樹難攀援綢繆豈在多悃愫重一言去
為參與商内顧心煩寃彈冠何足道知己未敢諼慚非
經世士永念歸田園引領望西北浮雲連塞垣馳情誰

可寄徒嗟芳草繁

　　葉訒菴學士示近詩有作

　　嘈嘈百喙鳴好手競丹雘不見揚子雲垂老悔少作别
來近十稔冲然歛鋒鍔無書懸國門入直臥館閣稍喜
韓蘓詩温李如掃籜撫時耿隐憂咏古肆遐託匪期衆
稱妍要使心無怍數數推瑯琊共此晨夕樂(謂王阮亭侍讀)寒
冬風雪交空庭喧鳥雀下帷若無人應龍等屈蠖窮闚
石室藏著論補河洛


　　天子為咨嗟爾足紹往學洗心請借看固靳深扄鑰是
時代

　　王言文字戒繁弱十九出君手髙下苦繩削典冊企班
揚碑版徧衛霍自謂總糠粃劣可供嗢噱逺當祖六經
博擬綜七略懷舊招遺民眷言及巖壑(有寄訪浙東黄太冲詩)大
海收百川容納猶恐涸隔巷肯過存抗言惟好爵我愛
滄浪歌行採名山藥契濶感夙心吐氣一盤礴

　　和藝圃十二詠寄姜仲子學在


　　藝圃者吳門文文肅公之舊業萊陽前給諫姜貞毅
先生客舍也汪鈍翁為姜學在作十二詠王阮亭見
示和章余亦漫賦簡學在聞吳湖州園次一日留詩
四十首恨未即見也

　　南村

　　園林數武地孤村自杳靄人間烟火中興在滄洲外言
招栗里翁賞心有同會

　　鶴柴


　　棲君林壑間憐君江海意時銜几上書畧識篇中字凌
霄志未忘顧影振雙翅

　　紅鵞館

　　曾聞朱鷺歌素羽紛已爛身入荷花紅掌翻萍藻亂有
客坐臨池沿波方汗漫

　　乳魚亭

　　水木共深翠魚從蓮葉戯濯纓有餘清把釣渾閒事
逍遥濠上游千古一髙寄


　　香草居

　　尋芳無處所春風為君起含情怨王孫結念思公子采
采欲遺誰湛湛長川水

　　朝爽臺

　　日出喧衆鳥孤懐易惆悵朝光木未來拄笏閒相向有
時笠澤雲飛著茅亭上

　　浴鷗池

　　主人讀南華鷗汎空明裏出沒狎潛鱗髙眠就芳芷不

有蕩舟人何由撇波起

　　渡香橋

　　川巖羅户牖畧彴通何處懷新徑不窮直躡飛虹去花
氣秋滿衣坐石澹容與

　　響月廊

　　沉沉松檜冷䬃䬃風泉清月凉鶴自警中夜時一鳴此
際倚欄客泠然滄海情

　　垂雲峰


　　片石倚天立五丁削不得題字昔何人青蒼萬古色佇
望杳難攀亭亭自孤直

　　六松軒

　　喬柯作偃葢清陰周四壁自具虬龍姿風濤聲戞擊執
巻坐中庭晴空㣲露滴

　　繡佛閣

　　衆香國中住清淨生妙理山鄰支道人身合龎居士惟
餘文字禪髙言不妨綺


　　都下嵗首見盆桃作花

　　層氷暮皚皚燕市繁花開輦入列侯第懽傾上客杯花
時猶未至火力競相催拍手笑春風待汝奚為哉人巧
凌節序熏炙移根荄芳菲豈不早咄嗟隨彫摧故山有
佳卉江雨閒滋培榮悴自天意粲粲臨髙臺花餘還結
實寧知摇落哀

　　江蛟門寄詩集因短述

　　䢴水曠前期修塗阻談讌來書得累寸燒燭摩挲徧丹

霞爛滿山駴瀑奔注澗照曜心胷披砰訇耳目眩中間
枉贈遺十嘗三五見浩蕩金陵遊纒緜洛川餞契濶叙
平生欵曲勝言面舍人通籍早濡翰明光殿直廬晝漏
聞御苑春鶯囀盛事多咏歌流傳遍朝彦忽廢蓼莪篇
素冠返鄉縣灑血成哀辭聲出不能嚥

　　天子召文儒三事亟推薦謂子富述作落筆迅雷電舍
人及司農(時曹公秋嶽亦以艱不應　召)銜恤謝

　　天眷曰臣草土身方切松楸戀吾老愧虚聲驅廹逐

蓬轉念子尚幽憂搔首涕如霰逺聞乞表墓鼔柁放呉甸
朋舊窮悲歡山川發雕絢昔君夢廣厦袖裹十二硯晶
瑩琬琰姿光怪蛟螭纒豈非

　　上帝簡俾汝掌書巻魂非茂先與筆已文通擅况子方
壯顔風徽必遐扇淹速各有涯巻懷亦云善獻賦此何
時天南尚傳箭

　　潭柘分得柘字

　　良遊欣素侶越嶺騁幽暇眷兹雲外峰塵纓罕䇿駕緣

階瀉碧泉古樹卧殘柘舊聞此海眼真僧奪龍舍靈蹟
信有無蜿蜒見猶乍陽塢竹還青春渚梅未謝棲宿倘
巖扉潺湲響清夜

　　返自潭柘道中有懷王侍讀阮亭(先是見示西山諸作)

　　歇馬已停午日永緩歸䇿回看夕陽深彌見青霞積晞
髪鍳靈湫矯跡冐欹石悵歎忽盈襟賞心違謝客

　　宿西山戒壇限壇字

　　清境歴懸磴飛塔浮雲端桂旂時上下百靈集丹壇舉

首見

　　宸翰(有　御書清戒二字)光怪生林巒入門二松石匝地雙龍盤
攫拏廣庭隘戞拂青天寒谽谺有崖洞迢逓穿巉岏不
知客行疲但惜春風殘移觴未敢酌髙座生清歡精廬
坐山月誰解棲長安

　　題王山長小像

　　盤石積雲深老樹倚天碧衮衮緇塵中見此江海客早
嵗登公車逸氣莽揮斥虎嘯無弱響鵰掣皆怒翮時俗

悦輭美豪士迕繩格談經坐臯比吏隠就魚麥隨州淹
幾年著書動盈尺蓬轉來京華一氊仍夙昔國子借韓
名廣文為鄭闢月俸耗酒錢堆牀富篇籍萬事時掉頭
五侯門絶跡巋然蘓宮詹(謂蘓學士亮工)清論洽晨夕斯人竟
寂寥四顧雙眼白披豁甘㟢嶔叱咤走霹靂朝彦恊推引
彤庭重對策

　　天子儻召見應奪戴憑席近喜南楚平仲宣留故宅無
恙報松筠春風解蹙額遐尚思鹿門無心戀鸞掖營道

子素懷抗手傷物役行矣從杖藜與子共山澤

　　贈陳藹公

　　豪士雖畏人不可衆人意交語酒杯間軒然襟抱異文
章詎足多忼爽挺風義強項苦嶽嶽所遭時裂眥濡翰
有深衷託諷輙連類披豁開心期把臂笑相視各出篋
中篇髙論千春事君家通德里節烈動天地往躅悲重
陳殉難見井記(明末闖賊䧟保定陳氏媍女合門殉節有殉難井記)松柏留根株
枝葉無憔悴讀書二十年百氏資鼔吹廷尉曽結襪諸

侯肯擁篲雄文薦　九閽欲灑賈生淚本是澹蕩人
徵車不得志我懐萬古愁頻來郭外寺青冥可放遊思一
振雙翅臨發贈平生前山正深翠

　　次和王侍讀喜諸子夜過

　　老眼勌讀書瞑坐罷然燭新月復櫩端凉風鳴檻竹同
心禮數寛隔巷招尋熟忽憶臨清溪漁燈照蓬屋

　　二

　　養疴人事稀幽興無主客虚庭落疎影喬柯挺百尺安

用持尊酒髙談已中夕露氣滋苔痕惟應餘鶴跡

　　三

　　秋蟲尚未鳴颯已秋聲變凉夜惜清暉急景如奔電時
俗貴鉛刀寧知剛百鍊且懽襟抱開誰言儒素賤

　　李劬菴引疾歸關中

　　送子拂衣去悲來鬱難語誰言鸞鳳姿欲棲無處所豈
不能奮飛羽翮何差池耻爭黄雀食反哺圗恩私川原
悠且阻中路還乖違方將南適楚何日成西歸故人日

以少相看日以老傷心秋雨中枳棘生周道

　　送邵子湘遊東牟

　　故人去何亟老淚紛如霰黃菊酒盈尊分手罷芳晏昔
别在蘭陵此會在京縣平生憚貴游涕笑眈窶賤共坐
藤隂下袒跣把書巻踏月夜敲門貽詩朝滿扇掀髯意
飛動隔巷頻相見歎子青雲士生涯守一硯不種東陵
瓜不求文舉薦逢掖多塵埃西南猶轉戰側聞賢使君
折柬招才彦郡閣臨蓬萊海日盪人面仙都連十洲蜃

市駴百變觀我舊題處墨瀋丹崖徧奮筆紀後遊當使
蛟龍纒

　　蘭言

　　上林紛玉樹菁葱欝相望崇臺飽清露花葉多輝光猗
蘭乃小草幽谷含㣲芳何當被采掇目以王者香取賤
豈捐貴兩美終相妨當門固應鉏側立私徬徨

　　送韓元少侍講歸營先墓葬事

　　纓組成長物文章世所須羣流靡蔓草雅唱誰枝梧清

時冠甲第制作韓侯殊振筆一長嘯掉頭無萬夫金臺
騁騕褭駑馬皆驚呼

　　主恩親講幄士類羅璠璵到今藉湜軰接席紛生徒下
直嬾車騎髙坐懷羣書一日夢故山歸心滿五湖思營
京兆阡言返班生廬凉風初拂樹零雨方載塗不愁征
路逺但念吾儕孤南國有羇客側足私踟蹰

　　以緑雪餉王侍讀阮亭及邵子湘陸氷修却枉佳
句索和


　　靈巘欝佳氣茗柯了不凡老夫昔好事抉勝窮嶄嵌采
緑日盈把香露霑春衫有時經石窟對面起麏麙擷擇
無俗手蒸焙余所監製成得妙理沉碧寒筠杉羞與酪
漿齒特著氷雪銜頃來棲輦下鹵井憎苦鹹購取玉泉
瀹回首思舊巖馬上昨有寄箬籠將一函薄可餉鄰好
紅票銀缾緘詩人貪澹㫖逺過梁肉饞新篇競品目險
韵何巉巉紕漏哂桑苧譜茶枉見芟(陸羽茶經以宣歙為下)當遺
故山叟石壁深鐫劖


　　送劉瑞生歸金陵客舍

　　海神自嫌醜畏人冩其貌吾面老瞿曇太瘦每自笑幾
軰擅丹青刻畫苦難肖劉生稱健手濡翰得清妙貌我
丘壑間閒曠如海嶠嗒然把一巻含情傳夙好客皆撫
掌看共訝天機到都下傳盛名飛鞚五侯召傳神喜佳
士標格見竒峭圗繪無閒時鄉心繫歸棹逺夢幔亭雲
近憶秦淮釣江南山水地髙卧可長嘯

　　送姜西溟歸奔母喪


　　朔風吹易水榮木作雨霜豈無時菊好蘭蕙慘不芳懷
中韞白璧爛然明月光天路阻閶闔被褐徒慨慷三夕
九夢歸驚魂依北堂臯魚忽銜痛執手各霑裳

　　二

　　越鳥西北飛曰為反哺計誰言成斷蓬回首失根蒂家
林烽火餘屢空成儉歳惻惻倚閭心萬事餘雙涕客歸
誠獨難何忍久留滯崇巖亦有巔滄海亦有裔惟此孺
慕情吞恨永無際


　　贈陳孟象太守之江寧

　　受事談飲氷掉頭人匿笑吏道如大賈豐約競相耀勁
草靡疾風清泉逐泥淖豈無抗志人相驅作同調突見
陳太丘丰骨表寒峭三仕淹遐陬逺遊諧夙好濯纓印
江水題字筆峰嶠(君三仕皆黔中曾為思南太守)五馬非不貴雅尚狎
漁釣金陵六朝地三山供坐眺人物久凋殘俯仰餘呌
嘯殷勤問耆舊素心耿相照嵗儉還軍麾疾苦慄誰療
搴帷一援手嘉祥應可召雪霽明朱旛江空送飛櫂


　　宵旰眷東南旌廉有特詔

　　送白仲調典閩試

　　蛟室有珠淵滄海何滉瀁鯨波况復惡物色無象罔之
子洵南金亮節藴𤣥賞夙昔戒星軺干戈滯征鞅踰年
報廓清八紘恢遐壌

　　帝曰廷評俞申命汝再往山海逺馳驅心目彌曠朗於
乎烽火餘逢掖散榛莽藝苑收菁華王風肆𢎞長閩南
富圗籍輶軒好搜網史乗方載筆願資聞見廣前路踐

殘雪歸㠶蕩輕槳江甸多耆舊鍾山綽偃仰行矣崇令
聞亦足張吾黨

　　汪發若同年之任淄川

　　三冬曠雨雪藹若陽春時君行亦不逺雙旌濟水湄懽
極轉惆惙臨發手重持結髪為好友京洛同驅馳凌風
振玉樹誰不希令儀冉冉歳將晏君強余己衰奮飛好
自力會合當何期徂徠有松柏歲寒無改移心如松上
蘿纒綿不相離


　　二

　　東土淄青間疆域夙稱最户口十萬餘輻輳衣冠會今
非齊故都猶足吞曹檜𬗟睇重關情沃土方儉歳充此
乳哺心持為饑者惠般水流清波岱雲徯征斾單父多
仁賢鳴琴有嘉頼

　　嵗暮三首

　　白日無根株摇摇忽遲暮仰視天路長駑馬愁窘歩夙
昔藴微尚中嵗早誓墓垂老復見徵虚聲怵殊遇思一

叩閶闔直陳當世務乃命授筆札分曹弄竹素抱書雖
黽勉精力久非故

　　二

　　婆娑庭際樹兩見葉辭柯終日少安坐歳月紛蹉跎
九重已宵旰災警一何多雨澤靳中土烽火連牂牁精衛
苦力竭蟻穴愁江河慚非魯陽子日昃將如何

　　三

　　人情侈仕宦侍從躭京闕骨肉逝不待摧殘到黃髪銜

痛拖朝紳未敢日衰絰忽忽歳云期蓄淚那能竭鹿門
有妻子鄉夢久濶絶失恃憫二孫逺念徒嗚咽平生一
寸心輾轉成百結更䦨不能寐獨夜立寒月

　　孫樹百以給諫需次蹔還用馮相公原韻

　　幽人矜獨行豪士貴作逹所向非所諧肝膽洵楚越古
有湖海客進退燭本末撫劍思及鋒發機必省括澡濯
橫流中秉性不可奪惟君挺亮節四顧何疎豁歲寒既
崛立春華復采掇鼔歌四始陳紛綸百家撮騰聲起墨

綬補闕待黃闥吏道成積薪書空還咄咄詎敢臥東山
身世疑乖剌䇿足不辭晩勇退如剖割臥壑喜舟藏處
囊羞穎脱語黙㑹有時勝氣誰能遏天馬骨權竒未肯
仰芻秣種竹得園寛論文從燭䟦所嗟素心逺恨别增
慘怛

　　主眷足彈冠民艱猶蹙額抱膝且長吟許身應管葛











　　學餘堂詩集巻十三

