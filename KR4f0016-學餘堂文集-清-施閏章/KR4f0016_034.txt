







　　欽定四庫全書

　　學餘堂詩集巻六

　　翰林院侍讀施閠章撰

　　五言古

　　書感

　　上哲能不憂中人尚知足偃䑕飲長河快意在滿腹神
龍失所依進退成抵觸天道亦何常平地多翻覆積毁
詎有階守正豈蒙福吉凶吾曷從握粟未敢卜


　　清源行

　　視學秩滿將歸道經臨清諸生携具相餉却再四不
可嗟乎施子服官不得盡其道循職而已諸生復何
德予哉作清源行

　　駕言及星爛輟軌已夕陽逝將返初服戒僕裹餱糧濟
濟二三子依依登我堂長跪出篇什携贈兼酒漿苦辭
不忍去佇立久徬徨改顔為斟酌僕馬各充腸平生薄
口腹此意獨難忘春風拂前浦芳草生清光含情無可

極遺響託滄浪

　　北海有一士為孫子仲孺作(寶侗址亭相國子)

　　北海有一士髙步覽八區簪纓推世胄章句薄腐儒嗜
古賞自延探奇目無虛藩溷盡筆札坐卧皆詩書非徒
富述作實恥經術疎趨庭過薊北結友連東吳平生非
任俠意氣雄千夫男兒貴不朽浮名何足圖盛年振髙
轡策驥騁修塗

　　留别徐符嵎臬使


　　燕臺射策時與子同陋巷晨昏屢叩門索酒竭鄰釀聨
袂捷南宫時艱資倜儻王師方入粤特簡俾司餉三年
冐矢石側身飽炎瘴闢地始到官瘡痍非一狀奉使予
南征入覲子北向上下各孤舟風帆不相傍到今臬東
藩把臂喜無恙同志絶然疑感舊敘少壯法嚴多大獄
誰肯問旡妄寛和干國憲刻急叢物謗慘澹慎平反讞
成懷餘愴有時厭丹筆舉杯眺青嶂聞我歸故園惜别
獨惆悵野性習沙鷗五湖將浩蕩感兹意拳拳含情辭

祖帳

　　發濟南示諸生

　　曰歸不暇寐中夜趣晨裝清泉帶城郭依依垂緑楊羣
公列祖帳臨發難盡觴繾綣復多士追送踰川梁下馬
與之揖羅拜涙沾裳齊魯古大國東海風泱泱起衰吾
未逮知已胡不忘逝矣千里心悠悠九迴腸雖下董生
帷誰升孔氏堂黽勉有遺恨努力永相望

　　寧陽行


　　客行倦修塗流民填路隅吞聲但長跪淚下沾衣襦停
車傾我篋人給慚錙銖去此未及逺接踵相號呼誰能
盡沾灑緩死爭須臾去年民為魚今年麥又枯豈無蠲
租令不得收溝渠蕭條日將夕酸鼻空踟躕

　　過洪林值湯衣白邀宿

　　東峯餘返景疲馬嘶秋原黄花寒婉孌流水莫潺湲所
親值野老邀我歸南村喬木秀墟里零露繁草根笑歌
不覺逺明月方在門苦陳去年亂窮巷無雞豚園蔬雜

筐果顛倒引匏尊夜深卧草閣閉戸溪聲喧白雲入檐
隙浩然清心魂

　　秋夕邀吉水宗人偉長宛溪汎月兼送其遊潯陽
(同大美阮懷耦長)

　　輕雲歸逺岫凉月見江樹棹歌可遊娛心賞未遲暮亭
亭謝公樓皎皎出城頭潛鱗粲可數微露溥芳洲水流
宵不歇客子行當發盆浦潮有無廬峯興超越歸塗近
鄉國羇緒悵離别言攀九疊屏儻憶雙溪月


　　避風入二條港

　　解維燕子磯白浪阻征路横江紆桂楫曲港截𤓰步一
水蓼花洲夾岸垂楊樹田家開野店籬菊含秋露逺見
棲霞山青青若回顧不有石尤風那盡江村趣

　　妙髙臺夜坐懷旡可(即子瞻佛印賦詩處)

　　日落水烟起茫茫連岸白褰裳陟髙臺凉月皎秋夕古
人不我待露氣霑瑶席忽憶龍眠叟逺引就禪寂桂嶺
舊擔簦匡廬復飛錫遊咏與之俱屢折登山屐勸我學

無生危言同振溺心跡未能併出處尚狼藉解帶思同
遊天末久離析人生無老少皆為天地客東望海門深
南睇江雲碧巖壑留清暉浩歌傷往昔

　　題王阮亭漁洋山人集

　　有客卧招提聞鐘百慮止時見楚江月遙從烟際起橘
柚垂虚簷清光生石几手把瑶華音靜念同懷子綺麗
復清泠濡翰信云美心目散山川衣裳被蘭芷羇人易
感觸三歎不能已寂寞將移情茫茫聞海水


　　登文選樓(廣陵精忠寺後有昭明太子像)

　　遊目憩精廬涉閣復清迥綺疏鳥雀喧層軒松檜冷白
雲緬逶迤隔江矚峯影生平薄黄屋篇章性所秉欣賞
集羣彦朝讌達夕永創獲矜校讐散籍歸匠郢梁社久
丘墟隋宫餘舊井廢興更代謝丹樓復華整斯人既已
邈望古還引領横流賤毫素蘭&KR0581;雜萍梗𦕈𦕈千春懷
涙下如修綆

　　呉母苦節詩


　　歙人胡氏早寡撫遺腹子延支終其身

　　君遺妾有身妾思君同穴夙昔嫁君衣拭涙盡成血别
鵠一何早哺雛一何好萊彩曜中庭妾身自綦縞喔喔
霜雞啼札札鳴機絲機絲有斷續素心無改移

　　歲暮送陳伯璣之武林(先是期偕往不果)

　　停楫待同舟送君成獨發惆悵紛難陳佇立生白髪養
疴歲序殫客愁無斷絶北風吹孤篷安知吳與越江頭
楓樹寒雙鳥啼不歇中宵吾有夢先向西泠月


　　平山堂

　　寒色靜四野平岡走孤獸振䇿肆重遊蕭條改結構荒
榭俯宿莽頽垣繚虚囿抗軌思昔賢遊讌賁巖岫悠悠
六百年遺徽邈難遘殘荷尚餘葢丹楓錯成繡䘮亂悲
山川戎馬此馳驟舉目睇京峴嚴飈暗清晝懿此崖際
泉清泠聊可潄

　　董仲舒祠

　　攘攘五都市南北交驅馳貴賤各有營崩迫無停時我

過董子祠中心悵有違相傳此舊宅精靈儼在兹斷碣
蝕蒼蘚荒几走伊威蘋蘩誰復薦清風吹我衣漢初尚
文籍大道久迷離夫子挈墜緒卓矣王者師如何末世
士罄折爭刀錐威鳳翔九仭腐䑕安足希

　　曉望燕子磯

　　挂席泝奔流回眺滄洲靜渚烟曖未分巖雪殘逾瑩崚
嶒松色寒窈窕嵐光靚延目辨蒼茫木末露樵徑亭刹
何參差丹青逓掩映不見六朝僧逺聞一聲磬


　　舟中望采石

　　孤嶼起中流嶻嶪連江岸霜嚴碧松白樓迥朱霞爛巨
石陵天門崖宇久漫漶咏史想遺音然犀懷壯觀潮汐
自往來人物幾凋換飈急吹豚魚天隂鳴水鸛英雄此
戰爭回首一悲嘆

　　早春三天洞至仙人巖

　　寒巖歛衆妙惠風蕩疎木洞穴無人居玲瓏闢華屋春
陰香乳流谷温瑶草緑出戸見前峯重雲無斷續乗興

復杖藜行歌散煩促古樹含丹葩餘雪長靈瀑僧扉鑿
陽崖茶臼入深竹采真客安往悵望空山曲

　　宛溪春水曲

　　夜宿水聲中朝汎山烟裏洲沉沙尾截雲疊魚鱗起春
風不可贈美人望江汜愁心與白蘋摇蕩幾千里

　　微雨至慈静寺(同陶夢剡)

　　積雨知不晴薄陰亦可喜舟浮葭菼沒櫂撥鴛鴦起捲
幔受輕風戛舷散甘醴青峯雲霧交明滅同海市不惜

濕芒鞋逺踏空濛裏南屏枕寺閣甘泉湛階戺古塔挂新
蘿丹青爛成綺窅㝠嘯嶺猨羃䍥迷山鬼回艇睇前
峯惟見碧湖水

　　湖上荅陸麗京

　　翡翠集蘭苕鳳凰棲崇岡光輝各燦爛羽翼難頡頏西
陵富才彦哲匠挺珪璋閥閲豈不貴蓬室潛幽光矯志
厲金石濡翰辭篇章譬彼陽春月百卉敷芬芳窮岫逢
赤松跪受不死方蘭櫂激清流為樂殊未央永言申宿

好德音不可忘

　　贈柴虎臣

　　與君始投分把臂遊長安列坐盈觴酒吐論中情殫清
秋朔風厲良㑹忘夜䦨篇翰曜連璧客子為加餐山川
一離析春華成歲寒孤鶴潔羽翼飲啄良獨難朅來卧
城隅咫尺限重闗浮雲隨迅飈萬里何時閒相望懐慊
慊撫枕一長嘆

　　贈毛馳黄(所著有韻學辨諸書)


　　總轡息江汜采蘭臨芳洲佳人㑹良訊願言同行遊矢
口發丹葩德音申繆綢餘波沿六季髙唱溯商周律吕
既精析風騷資討求綺麗傷人心忼慷淚雙流申椒雜
衆草道逺無蹇修不如呼所歡飲酒登髙樓

　　留别越中諸子(時徐伯調祁止祥毛大可張南士姜桐音沈康成羅𢎞載相繼至)

　　我昔遊㑹稽息駕瑯琊山賓從共翺翔長嘯浮雲間興
文歡受簡臨水駢芳筵朱李泛南皮清夜㑹西園良宴
宛昨日馳暉凋壯顔涉江枉相存羣彦何翩翩尊酒歡

未畢良時苦不閒聊和絃歌曲結臆不能宣子為潛波
鱗我作衝飈翰朂哉璠璵美揚芬垂簡編

　　荅虞景明

　　嘉㑹城西隅皎皎陽春日手持郢人唱膠結意難畢宛
轉含悲辛清響逾琴瑟申章復永嘆知音慕儔匹豈無
桃李華眷此蘭蕙質奮志揚芬芳結佩采秋實誰言傾
城姿終老在蓬室

　　上天竺雙檜峯


　　昔聞九里松夾道響清瀨今尋雙檜峯壁立衆山外危
磴壘丹梯陰霞成紫葢平臨江海寛俯看丘壑碎人生
若飛籜倐與流飈㑹濡首塵坱間寧識滄洲大乗風叩
閶闔浮雲接衣帶

　　答魏山人

　　養疴倦辭賦倚醉躭孤眠悠然逺山雲墮我北窗前攬
之不可得滿屋生蒼烟知子薄雕蟲清嘯懷列仙時傾
若下酒不問東臯田誰當理輕䇿相從巖壑間


　　暮投六一泉寺

　　石泉近湖曲皚皚自清泠照見古人心髙風邁箕潁振
䇿陟山椒朱霞散西嶺日暮烟乍生鳥歸林逾静逍遥
憩石梁杳㝠動漁艇夜久衆星光猶明數峯影

　　荅瞻伯

　　芙蓉生緑波乃臨大道側芳華雖憔悴濯濯好顔色夙
昔贈我言綢繆在京國荏苒逾六春流光一太息新聲
日以張正聲日以熄所愁郢客吟時俗罕相識


　　贈陳天祓

　　陳子瑚璉器珍重薦清廟官曹開素襟澹蕩有同調比
舍易為歡時看一尊笑未擬厭承明抗言思海嶠出守
豈蹉跎掉頭乃長嘯草閣傍湖山清光相照耀猶懐富
春近儻就嚴陵釣

　　荅史及超修撰(史乙未狀元乞歸終養又不食肉)

　　白日出海門天宇何寥廓誰知應龍姿潛鱗戀丘壑射
策敷天人著論攄蹇諤


　　天子推國士髙坐石渠閣苦陳烏鳥情歸就萊衣樂肉
食餘鼎爼餐霞止藜藿深巷隔九逵下帷躭寂寞坦履
靜無營素衷欣有託感君枉贈篇德音非虚作

　　宋荔裳署齋留别

　　拳拳無終極中夜復淹留明燈移綺席卧我百尺樓念
此呉㑹歡緬懷燕趙遊人生逾四十飛光向西流十載
一良㑹嵗月忽欲遒雞鳴獨轉側起坐增離憂蟻穴成
江河寸壤累山丘志業貴早立升斗寧足謀明旦各分

手䇿軌期千秋

　　從遊諸子追送至北闗

　　命楫日將夕言發一何難親交並集送臨期猶未還行
行越湖墅衆星粲以繁殷勤二三子出餞此河干臨流
啟髙館四座聞秋蘭疲䇿昧飢渴對爼不能餐聊為盡
斗酒以解離别顔行矣各努力先民有遺言

　　雜言

　　好色衆所見自昔稱傾城蛾眉豈不姣見者不分明婕

妤辭玉輦團扇還吞聲鑒貌良獨難誰能鑒精誠

　　二

　　愛馬能買骨萬馬樂為死獻玉不惜身大璞甘為毁知
音既已稀寧作中林士哀絃發苦調沈憂不可弭

　　宴髙子奮水部官亭

　　丹檻陵滄波飛梁互别浦詞人此髙㑹詠言相勞苦華
館生長風北山過疎雨萬頃碧荷花酒氣作香乳連牀
多賜書叠石成江嶼歡延石城下别憶天津滸落日悵

離顔秋色滿平楚

　　孤松篇贈杜于皇

　　孤松無沃壤托根生寒山介士無餘謀歛手拙朝餐前
庭但種竹後園但種蘭飢來出奇語大笑開歡顔言當
棄舊宅負耒林丘間沮溺非爾事抱書聊閉闗

　　飲秦淮水樓

　　青溪蔭垂桞夾岸浮朱樓延目睇鍾阜餘霞炯未收親
交良㑹合置酒聊綢繆水氣接靈飈夕爽成清秋王謝

邈千載一逝不可求髙言絲竹靜暮鳥何啾啾明旦我
當發道路良阻修誰令江漢廣浩然増離憂

　　湖西行

　　辛丑歲分守湖西壤瘠嵗饑有司坐逋賦失職相望
予奉檄按部督促是時西南用兵不逾時符牒三四
至吏民後期者法無赦於乎一官貶斥不敢辭當奈
民何有痛相告誡而已作湖西行

　　節使坐徴斂此事舊所無軍糈日夜急安敢久踟蹰昨

日令方下今日期已逾攬轡馳四野蕭條少民居荆榛
蔽窮巷原田一何蕪野老長跪言今年水旱俱破壁復
何有永訣惟妻孥歲荒復難鬻泣涕沾敝襦腸斷聽此
語掩袂徒驚吁所慚務敲朴以榮不肖軀國恩信寛厚
前此已蠲逋士卒待晨炊孰能緩須臾行吟重嗚咽淚
盡空山隅

　　大阬歎

　　新淦縣東山有大阬其俗不急賦税不用兵則吏廢

法予檄招之幸有至者庭諭以利害繼之流涕衆皆
感泣於是陰捕其豪十餘人後至者蟻集雖然比歲
宿逋累鉅萬猝何能補故作詩憂之

　　叢山如劔㦸灌木蔽嶔岑其水獨南流谿谷皆阻深山
民鳥獸居不馴匪自今追呼敢逆命兵革踵相尋未能
静伏莽火烈悲焚林殺人税無出遲回傷我心蚩蚩亦
赤子念爾為沾襟招手語父老鴟梟懷好音宿逋既累
歲敲骨力難任民頑實吏拙許身媿南金何時免素餐

引疾投吾簪

　　竹源阬

　　悲民難也地在新淦之東山其鄰曰大阬多盜兵至
則走官檄竹源諸阬義衆捕之而逸其豪已而盜殺
竹源殆盡君子傷之

　　殺虎防咥人芟蔓莫留根留根終遺患傷心不可論竹
源數百家今餘幾人存竹外有源泉血流泉水渾羣盜
故比鄰姻婭如弟昆反戈相啖食收骨無兒孫㷀㷀數

寡婦零落依空村凶年嗟半菽撮土招遊魂人亡畝税
在淚罷還聲吞

　　不寐

　　就寢已雞鳴昧旦復先覺荒城風雨急怒號如虎豹勞
人一寸心萬事苦奔峭法嚴吏牘多敢言吾職要習瘁
不知疲未暇一長嘯徴求盡草木飛輓連海嶠湍水無
靜鱗促絃無緩調力短達民艱空䝉肉食誚誰憐當塗
人隱憂莫可告


　　集就亭(臨江官舍有髙阜余就而亭之下臨蕭江前對閣皁山名曰就亭)

　　安拙成寡營賞心惟坐嘯結構期自然孤亭恣遊眺惠
風始駘蕩旭日先照耀埤堄帶清源青㝠開逺嶠野老
或荷鋤舟人時鼓棹雖違丘壑情即事見耕釣遐矚有
餘懷臨觴難具道

　　自吉州之泰和道中

　　行潦猶在塗征車不遑息峽折忽泉聲徑轉復山色崎
嶇巖壑間出没何終極荒塗行旅稀虎跡交南北四顧

多廢墟遺礎委荆棘回思未亂時山民亦繁殖

　　宿黄梔舖

　　積雨暗千山陰雲催日暮哀此僕夫痡踟蹰宿中路土
室倚頽垣荒村存老嫗勅吏慎勿擾芻粟可自具吏言
㸑無薪乞糴亦無處時危供億艱含悽未忍怒盜賊兼
虎狼空山懷百慮從騎夜擊柝宵分屢驚寤明旦風雨
中雞鳴驅馬去

　　寄李叔則秦中


　　舉世仍兵革章逢多老瘦烈士巻壯心悲歌倚巖岫瀉
為江海流激與雷霆鬬未嘗需苦吟何事費雕鏤信手
作飛白騫騰軼篆籕棄官囊無錢詩草滿雙袖旅食家
廣陵文酒日輻輳贈答勤篇章洪鐘無虛扣一朝測禍
亂早計決去就(君自揚州西歸次年揚遂苦兵)驅車返函谷種菊開山
囿闗河自兹隔道逺阻朋舊側聞太華奇思攬蓮峯秀
物役羈我身何時裹糧糗馳情望西笑離思纒宵晝

　　齒落


　　延歡苦不留憂老忽已至未知筋力衰齒牙先失墜木
落春更生日落朝出地感兹同逝川一往成捐棄妻子
各驚吁為我色憔悴百族相啖食利齒反為累疎缺亦
何傷嘯歌猶稱意三復蒙莊言養生有餘媿

　　遣憂

　　岷山濫觴泉三江成電激岱宗膚寸雲九州霑雨澤丈
夫志四海經營負長策胡為甘獨飽拱手看飢溺四野
多蕪田遺黎寄鋒鏑逺念平生親歲饑多蹙額節我口

腹餘分之以甔石少者寄升斗事微取當厄猶媿火燎
原沾灑止㳙滴自顧亦何有薄禄存四壁

　　送表弟馬文虎

　　山中松與柏有時相抱生與子共本根能忘骨肉情中
情苦難言一官憂患并常恐素絲染抱疴思歸耕臨觴
未及醉揮手送子行持此心耿耿歸照雙溪清去帆忽
緬邈流涕沾冠纓

　　買書


　　吏牘紛填委日與編簡疎黽勉耗薄禄時時搜舊書積
笥不能貯列架盈坐隅妻孥顧我笑缾粟罕留儲况君
目已眚殉此無乃愚卿言亦復佳性癖苦難袪卒業誠
未易泛覽資遊娯行當營草堂歸就雙溪居枕籍同寢
處窮年長宴如

　　次龍頭山有懷胡悦之處士

　　劔水有遺民言在龍山岑維舟日已暝江亭生積陰夜
久露微月參差見前林洞門花塢暗曲磴茅堂深風波

浩無極川路邈難尋勞生寡歡笑索居長悲吟佳人阻
咫尺孰與操素琴

　　洪川送王白虹

　　子來我方出竢我棲江干積旬始握手春花忽已䦨長
風蕩積水髙樓生薄寒拳拳良宴㑹各言行路難枉贈
吐嘉藻殷勤抒肺肝慚無明月珮奉為君子歡撫膺懷
舊遊鬱結思千端和歌不能竟臨岐一長歎

　　臨江憫旱


　　瘠土嗟薄穫歲豐長忍飢戎馬况疊跡田園成路蹊荷
鋤代牛力播種良苦疲朱火肆燎原禾稗同一萎民亂
如恐後况乃驅策為徒跣呼百神嗚咽致我辭政拙未
敢苛召災今則誰雲漢何皎潔箕斗正參差心知閶闔
逺側向髙天啼明日急芻餉吞聲重涕洟












　　學餘堂詩集巻六

