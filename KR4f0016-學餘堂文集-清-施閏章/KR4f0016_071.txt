







　　欽定四庫全書

　　學餘堂詩集巻四十三

　　翰林院侍讀施閏章撰

　　五言排律

　　過洞庭湖

　　春半洞庭漲風驅萬櫓開蛟龍横楚粤島樹割蓬萊軒
帝乘雲去湘妃鼓瑟回白蘋鷗浩蕩芳杜水瀠洄蜃市
朝曦暗珠帆夜月來氣連南嶽霧濤駴北溟雷天地滄

洲盡江湖畫角哀中宵呼屈宋千古一裵&KR0966;

　　榖雨日集太函山房試茶(先一日大雨)

　　春風偏愛客榖雨一朝晴雀舌看初吐龍團摘旋成色
涵潭水白香奪畹蘭清謖謖松喧坐娟娟花繞楹茶經
翻陸羽酒伴召公榮鳥向鏡中語雲從杯底生藤深蟠
曲磴樹老出髙城不盡登臨意重含海嶽情

　　山陰贈張登子

　　步屧過從慣園林讌集頻乞泉分玉帶(泉名)携酒坐花茵

弱冠思游洛英詞擬過秦官居滄澥郡恩到日南人逸
興青雲發閒心白社親歸來檻水曲大笑桃源春一研
堪雙璧千峰是四鄰牀餘王氏笏名重郭公巾金谷花
無數蘭亭書絶倫苦吟不暇嬾好客豈知貧濩落年猶
壯鶱騰志未申情知戀絲竹豈合老松筠

　　蕭山黄開平别業同諸子賦

　　山堂臨北幹好友共相求籬徑開叢竹圖書冠九州海
門時騁目江嶼坐消憂投轄星辰聚臨窗河漢流巖陰

藏短榻木末出層樓細雨池臺緑回飇洞壑秋雲連秦
望樹潮送武林舟疎酌偏成醉髙言不易酬才傾鸚鵡
賦狂典鷫鸘裘兵革身將老風騷志未休漁蓑烟際没
水寺掌中浮宇宙誰青眼滄洲許白頭湘湖蓴正好禹
穴字還留客選蘭亭勝人堪蓮社收棲遲心不厭貧賤
性難柔朱果呼兒摘新醪向婦謀情閒鷗鷺靜歌罷鬼
神愁杜甫詩難盡重過何氏游

　　除服北征連值雨雪回憶粤西遭亂有述


　　出門云嵗暮巍阪苦攀躋跋涉窮川陸關山歴宋齊朔
風吹短髩積雪斷荒蹊行止何蕭瑟親交念解携憶從
碣石北逺使洞庭西浩蕩經三楚艱難過五溪嶺雲横
漠漠江樹暗凄凄路險騰猿泣林深怪獸啼城池驚虎
豹肝腦遂塗泥白日忽已匿青天不可梯存亡爭頃刻
向背失端倪(先是奉使廣西值桂林城陷)符節衣重裏餱糧手自齎
直疑罹網雀翻悔觸藩羝烽起霾霄漢魂歸怯鼓鞞綈
袍供盗賊枕席付蒿藜僕作蠻鄉塜身爭水鸛栖倚閭

空絶望(是嵗祖母卒於家一僕死桂林)間道苦長迷令伯私情痛王陽
夙願睽三年苦苫塊萬里怨輪蹄瑟瑟河流凍遲遲㟁
草萋長安愁索米驛館聽鳴雞莫訝吟詩瘦天髙騏驥
嘶

　　送孫平侯守平樂

　　萬里昭潭路雙旌去杳㝠瘴雲連洞黒錦石倒江青城
市龍門驛官衙天繪亭異泉流感應(泉名)幽洞駐仙靈山
色朝還暮灘聲醉可醒人家巢絶巘榕樹幕空庭樸俗

安良收殊方寄客星相如能諭蜀早晩逹朝廷

　　諸公同集賈園(侍御張雪崶孝亷王白虹陳𤣥公呉錦雯嵇叔子張旭之)

　　謝公愛丘壑别墅勝崖居况復良朋集兼之野性踈園
亭紛窈窕樓榭上清虛雜蕊辭柯後紅榴照眼初西山
來几席碣石走林廬近坐藤為榻當軒柳覆渠頻傾白
墮酒小摘杜陵蔬雲霧生衣袖星辰落綺踈論交歌寳
劒拚醉觧金魚過雨葡萄緑微風荷芰舒忘形從醉醒
髙話及樵漁它日相思切加餐有素書


　　奉贈學士方坦菴先生

　　今代詞塲客惟公號宿儒寸心惟簡易五字肯榛蕪折
節收時輩新聲屈小巫誰言今老大隨意總歡娯侍從
前朝舊文章此日須衣冠黄綺在經術董劉俱汗血皆
龍種生毛並鳯雛談遷聯史閣元凱競天衢幔捲雲依
檻庭閒花滿株養分光禄膳客醉步兵厨含笑看斑彩
髙吟廢杖扶異書横短榻勝氣拂長鬚北牖眠瀟灑西
山翠有無閒來飼魚鳥興劇滿江湖好盡樽前酒滄洲

趣不孤

　　送孔心一比部出按江南

　　華胄來洙泗聲名動　闕廷秩宗曾典禮秋署舊明刑持
斧仍兼綬懷瑜本六經蒼生需雨露白簡掣風霆呉㑹
此何幸淮徐方就寧征輸膏血盡鞭撻訟庭腥城社容
狐䑕苞苴失渭涇波頽詎太激衆醉故宜醒送逺愁分
袂同曹憶聚星新詩嘗好我末議倘能聽雲樹山川秀
江湖天地青龍泉今在掌斟酌試新硎


　　夜集劉何實員外

　　客來能不速下馬即登堂復此簾前月同傾花下觴風
吹禁爛漫香細得微茫雲漢影俱淡江關思正長小僮
森玉樹妍唱繞雕梁曲和朱絃奏歌翻白雪翔纒緜今
夕酒凄斷百年腸努力念知已素心安可忘

　　贈劉侍御按上江

　　柱史聲華著江南形勝偏　絲綸銜　紫禁斧鉞下青天八
郡瘡痍日三呉烽火年官元是鸞鳯公豈效鷹鸇竹箭

收應盡江蘺坐可搴帆開揚子驛山躡敬亭巔霑灑窮
簷急澄清抗疏傳淵魚誰照燭禾莠慎陶甄道自朱絃
直心從白日懸陳情同野老萬一使君憐

　　呈劉大司冦

　　嵩嶽蟠中土英靈盡八荒碩儒真間出哲匠獨昻藏蚤
領冬官秩俄登秋憲堂是時嚴令甲觸目滿桁楊擊斷
心頻折平反淚幾行髙門追定國解網佐殷湯禮數官
曹略詩篇接引長感恩余獨厚知已義難忘元氣收河

洛雄才抉混茫佇看親　御幄拜手頌時康

　　上内閣金相公(公見予舊詩謬辱奬許故獻是篇)

　　鳯闕名偏重龍門跡未登如何下里曲翻動郢人稱亮
直和僚省冲虛接友朋夙懐鴻羽漸重賁鶴書徵袍笏
烟雲具行藏社稷憑筆濡仙掌露心濯玉壺氷匡救思
無斁委蛇力倍增　楓庭恩繾綣麟閣貌崚嶒　(禁中嘗畫公像)
勅使頒　宸翰從蒐　賜角鷹朝成三殿賦夕侍九華燈制策
天人盡司衡元凱升韞藏知玉石并水辨淄澠銘坐惟

居易懷瑜更去矜盤傾皆白豆路險獨朱繩綜核勤圖
史休容冺愛憎桐陰當夏緑山色向秋澄問字投揚子
憐才仰信陵倘能攀羽翼延頸望鵾鵬

　　送薛行屋宗伯還山

　　拂衣謝燕市矯步還嵩髙出餞傾三輔思歸動六曹恩
榮今賀監賦頌舊王褒令子龍門貴傳家郢雪操洞門
餘石髓巖霧裛金桃紫蔓褰春服黄鸝勸濁醪羲農從
白首天地且秋毫他日尋王屋重披仲蔚蒿


　　焦石虹侍御園林夕晏

　　女郎山色好對此辟疆園落日下髙樹主人開東軒口
銜北海酌興盡滄洲言種藥各成圃疏泉深得源蒼藤
依石丈紫籜解龍孫繞屋衆芳積穿林孤鶴翻女蘿信
繾綣叢桂難攀援延賞一長嘯思歸江上村

　　邗江贈關中孫豹人

　　聞爾羇棲久同嗟見面難未成歸渭北却喜聚江干尊
酒能相就新詩許獨看揮毫心卓犖倚劒意辛酸遁跡

摧雙髩憂時集百端秋燈青耿耿夕露白漙漙任婦謀
雞柵呼兒補藥欄困餘惟筆研狂或廢纓冠散帙連牀
滿論交二仲歡(雷伯籲王築夫)校讐良慘淡風議自波瀾共慕
魯連義休為馮鋏彈逢君同慷慨持贈媿琅玕

　　荅關西李屺瞻進士(有登華嶽詩)

　　有美西秦客清歌正始存雄心侵北地側目向中原繪
事丹青絶交游燕趙繁彤庭傳射策白社對傾樽氣挾
黄河注峰攀華嶽尊風烟開莽蕩日月鬱飛翻安步蒼

龍峽髙吟玉女盆洵難窮耳目直欲小乾坤浩浩經淮
甸悠悠歴海門一身衝積雪萬里悵歸魂怒與蛟龍鬬
羞同燕雀喧艱虞留縞帶磨滅慎晨昏止酒銘庭訓(君飲
酒有定限)憑詩省淚痕過從常夜月披豁共朝暾俗士矜雙
璧髙人重片言看君飛動意應化北溟鵾

　　庚子冬暮歸自廣陵阻風述悶

　　倦客停橈久羇心野望長川塗仍故國舟楫自它鄉飄
泊慚妻子逡廵犯雪霜山船深坐井泥㟁滑縁牆逝矣

從迢遞悠哉入𣺌茫石尤風悄悄江浦雁行行旅㸑臨
蛟室迷津轉客腸海陬猶甲盾水戰習艅艎島嶼黏天
碧藤蘿覆石蒼書囊成几案藥餌代餱糧逺棹聞巴曲
髙懷值楚狂物情爭慘淡吾道任昻藏飛塔浮雲外孤
烟獨樹旁掠波憐翡翠眠渚羡鴛鴦憶昔螭頭賦曾充
粉署郎年方逾賈董名或擬班揚斗酒燕臺醉微吟郢
雪翔星軺趨五嶺雀舫過三湘箐入蠻居黑花搴猺洞
香加餐慿薏苡駐馬憩桄榔遠媿張騫使虛傳陸賈裝

﨑嶇連鼓角騷怨付篇章已識驅馳倦誰言筋力强推
遷為外吏隕越懼康莊畏俗懲辛螫謀身類跋狼艱難
踈舊好束縛嬾詞場蓬髩風塵改家園松菊荒殘生違
皓綺往事悼膺滂戢影看宵月銜思送夕陽三山餘繾
綣六代總悲凉出處終何得漁樵未敢忘題詩伴朝夕
晞髪近滄浪

　　頻過楊仲建留贈(宣城北界黄池有楚王城舊址)

　　楚王城畔路草閣壓寒濤身老漁樵健妻賢井臼操氷

天烹紫蟹夜雨竭香醪愛客性能直長貧心不勞池魚
供嵗月林館蔽蓬蒿家世詩名舊(君曾祖老癡先生以詩名)烟霜野
興豪清鐘來水寺落葉滿江臯不厭相過數時時繫小
舠

　　壬寅五月四日臨江官舍作

　　去年此日自湖上薄游歴天竺靈隱韜光諸刹窮幽
極險所至導以寺僧客皆不能從焉夜坐韜光飛雨
閣得詩九首意不可遏㑹大風滅燭而止髙枕萬山

但聞風雨不知其為金蓮泉響也回憶斯游便欲乘
風奮策矣

　　今朝何逼側昨嵗太鶱騰酒厭湖干醉山尋天竺登林
峰頻出沒海日迴憑陵窈窕塵囂逺空濛黛色增輕身
同鳥㨗峻嶺似猱升徙倚三生石攀援萬嵗藤洞門雲
靉靆樹杪峽奔崩靈鷲飛將去𤣥猿呼欲應諸天真咫
尺巍刹叠崚嶒新茗全烹雪寒泉不讓氷興移無可歇
心賞逓相仍細路迴千折危岡上百層窟深穿虎豹松

老掣鵾鵬寂坐天香發孤吟夜氣澄狂夫矜彩筆山鬼
妬明燈風雨纒樓閣星辰逐寢興從游希健客留偈别
髙僧放浪誠何有㝠搜得未曾至今思躡屐猶自夢擔
簦竒岫宜披豁荒城苦鬱蒸艱虞情驟減跼蹐恨難勝
絲竹違女石蓴鱸劣季鷹漸添霜入髩那盡酒如澠㑹
去觀滄海重題繼駱丞

　　范魯生書至却寄(時舍弟受業)

　　别久兩相望書來水驛長新詩緘累幅短札字千行事

往頻回首情多忽斷腸把杯陪畫舫祖道感河梁花想
寒梅下軒開盧橘旁獨吟安石几散帙滿藜牀叠嶂朝
生爽雙溪晩送凉周旋從簡易搜討破微茫薄宦今何
有窮檐卒未康向人真慘淡得句復猖狂病遣楊枝去
愁馮竹葉嘗敎兒粗識字憶弟倘升堂世事漸磨滅生
涯迫老蒼蒺藜岐路仄蘿薜故園荒瘠壤仍凶嵗孤城
近瘴鄉終當歸草閣一醉舊滄浪

　　蔣虎臣修撰示近詩得十韻


　　篇章何汗漫把讀轉酸辛卒嵗長為客新詩半哭人艱
難經浩刼清凈想前身貪善無虛日尋僧不隔晨行當
歸禁苑何事守江津病采三茅藥羮思千里蓴悲來時
有涙痛定竟無嗔(君自號無嗔道人)簡易安貧久纒緜念舊頻
幾時重見面一飲共經句湖海風波濶看誰穩釣綸

　　諸賢重㑹白鷺洲三日(時講學言及孝弟有聞之流涕者)

　　鄒魯微言逺東南墜緒傳不徒憐契濶復此共周旋修
渚横江出髙樓切漢懸衣冠空郡國耆舊儼神仙辨難

毫芒析昭融同異捐道存言簡易心動淚潺湲闤闠羣
瞻聽階庭競接聯清歡歌雅什列坐叠長筵積雪山城
白留賔地主賢(時蕭孟昉一人供饌費百餘金)百年虛荏苒千里重纒
緜詩説慚匡鼎經傳想服䖍他時魂夢繞應傍水雲邊

　　同藥公及諸子游青又(青原山谷中名青又)

　　晴冬風日好乘興恣攀躋嵐氣盈襟袖泉聲逐杖藜天
圍一握小峰截片雲低暗穴熊留館荒陂虎印泥杳㝠
忘去住曲折失端倪置産縁茶圃分流潤麥畦野梅寒

早發谷鳥臘先啼白飲烹葵美青林采藥迷惠莊心共
遠支許手同携不盡青青色重看萬嶺西

　　哭李梅公少司馬(用杜哭李尚書韵)

　　武林投分日南浦盡歡年論學頻同席傷離强繫船忘
形真故舊把醆共林泉神劒歸何處東山竟寂然盛名
生隕謝耆徳易崩騫史局家相繼房中句共傳(公次子維饒官
庶常夫人朱逺山有詩集)髩從樞輔改書向國門懸采筆斯文在交
情我軰偏青松凋雨雪白馬阻江天絮酒將雙涙遥傾

文水邊

　　雨宿南昌携具與商賢伯調伯璣小飲客舍伯衡
憲副適至同限七虞得二十四韵

　　天地酣歌短文章㑹合殊避人開慘淡得友失艱虞㟁
滑愁官舫尊移就客厨立談良欵欵小酌太區區竹外
求羊徑林間嵇阮徒氷盤薦櫻筍香飯煮雕胡忽有髙
軒過重敎濁酒沽倒衣歡造次入坐亂喧呼詩思春江
濶燈花午夜徂沙寒沉野騖風急噪城烏屈宋同騷屑

曹劉定有無閣中招帝子階下走天呉拙宦生涯見窮
交骨髓枯心情難木石詞賦豈泥塗倚馬看君筆雕蟲
悔故吾奔騰從日月去住總江湖榻繼陳蕃下官將梅
尉俱深杯疎禮法雄辯捋髭鬚雨細侵朱檻星昏隱碧
梧風烟數子在户牖百靈趨送老憑書帙憂時缺唾壺
隋珠好相贈莫厭卧菰蘆

　　臨江荅宋荔裳西湖見寄(君按察浙江坐蜚語逮繫至是難始解)

　　老友幾時見頻年雙涕零傷離禁逺道多難逼頽齡路

歴羊腸盡身從虎口經定交憐舊雨轉眼詫晨星吾子
真無敵髙言誰見聽撫膺盤岱嶽摇指動滄溟揚馬親
齊轡莊騷類建瓴艱虞書不廢賔客户難扃北寺長牋
贈西湖畫舫停衙齊連竹榻午夜竭銀缾才大偏嬰網
機危屢震霆卵巢垂殄滅日月付沉㝠請室頭空白窮
途眼孰青被　恩寛對簿决憝快揚庭(時下石者反坐)孤憤傳梁
獄饑虛憶楚萍檢書拚賣盡仗酒得無醒摧折驚魂斷
哀歌帶血腥浙潮雲淰淰楚樹雨泠泠混沌隨雕琢江

山備使令星摇埋劒匣雷殷化梭亭執義同膠漆關情
甚鶺鴒膺滂仍激烈王貢太伶仃久隔田園夢還浮江
漢舲十年思射虎七子豈枯螢(往同在部曹有燕臺七子之目)公等宐
朱紱吾將老翠屏長吟憑玉笥愁緒滿郊坰

　　送王仲昭還武林(時以吾友宋荔裳難後書至)

　　武林多逸俊之子舊崢嶸浩蕩游京洛艱難亟友生荒
亭金鳯渚古寺石龍城一月詩盈帙雙江水共清翩翻
看翡翠怒掣走長鯨賞愜滄洲趣交游白首情離心百

結苦歸櫂片雲輕身世宜叢桂江天止杜蘅懷人書嬾
作拙吏計無成惟有蕭灘月隨君湖上明

　　官舍看牡丹

　　閣俯雙江水䦨開千葉花葳㽔含夜雨灼爍斕朝霞蕊
叠翻堦重枝髙出樹斜逐香蜂繞座倚檻客思家鐙下
金尊照風前錦幔遮多情娯老眼留賞駐年華夢想洛
陽勝虛聞姚魏誇但令春好在何惜滯天涯

　　寒食夜集得八齊(同毛大可沈治先徐若彛髙阮懐諸子)


　　應節鑽榆火看花復杖藜江連官舍緑山抱女牆低粉
蝶晴初舞黄鶯晩尚啼論文停鼓吹選勝約攀躋風月
知春好悲歡得醉齊年年此時恨不管草萋萋

　　南浦贈徐原一孝亷二十韵(時徐有父憂)

　　昔别離筵促重來握手親烟霜真潦倒風木一悲辛思
苦才逾老時艱氣益振文章爭庾鮑兄弟屬星辰託詠
寧辭癖耽憂豈為貧五湖閒鼓棹萬巻日隨身憲府延
髙㑹諸侯擁上賔英華盡京洛形勝攬齊秦羽獵篇如

錦河梁句損神客心方浩蕩歸興且逡廵榆次迴車暮
羅浮采藥春瘴江占颶母雨洞識楓人丹荔盤頻薦芳
蘭帶自紉書成方物具詩在土風陳魁壘時看劔雕鐫
妙斵輪荒亭問徐孺驚坐禮陳遵(君數過陳伯璣)戰艦愁經眼
歌樓酒入唇㟁園香橘柚鄉味憶鱸蓴立馬浮雲合分
襟白髪新何年玉山過見爾獨嶙峋

　　荅鄒程村進士十六韵

　　詞翰今時盛艱難絶調孤相逢在南浦髙卧復東湖客

久登臨盡才多著作殊雄文搜要妙别曲寄歡娯賈董
生相並鄒枚譽不誣(君與董文友龔介眉有合刻)飛騰淹旅食歌醉
失窮途隋苑吹簫夜西陵賣酒壚(先是同游淮揚武林)賦成追鮑
照梅落問林逋曉日山空翠春雲樹有無風華傾坐客
樸野許潛夫憶别三江逺懷愁雙髩枯青楓寒皁嶺黄
菊汎洪都聞道深嗟晩全身或藉愚烟波心浩蕩驛館
跡踟蹰執耳慙勍敵窺班敢大儒題詩當縞帶斯道未
榛蕪


　　安成王枚臣進士自粤東歸不逺二千里見過接
對有詩兼懷吉州講學諸子

　　留滯羊城久過從鷁舫遥離心驚浹嵗情話劇連朝見
取吾何有相看意自消溪亭同倚檻山寺數聯鑣問路
風波濶憂時豺虎驕世途甘蹇劣吾道忍蕭條地憶螺
川勝朋來鷺渚饒微言昭日月髙㑹逼烟霄講席今仍
在諸生誰見招沙寒雲滿樹江漲雨兼潮神物終當合
青松倘後凋因聲寄同志索處未飄摇


　　哭雷伯籲追悼及李叔則杜蒼舒二十韵

　　三子皆秦人李為前輩盛名數寓書來徃杜相值西
湖姿㟁甚偉雷流寓廣陵尤與余善己酉二月值孫
豹人言伯籲以去年臘月死李杜二君又先殁矣墮
淚成詩並見是篇

　　世罕憐才者天收作賦人相催成隕落吾老獨酸辛叔
則聲名久蒼舒邂逅親飛書來岱麓(叔則)握手記湖濵(蒼舒)
敏㨗李無敵魁梧杜絶倫深心推伯籲鴻筆奮西秦文

字經營苦江關旅寓貧詩尋孫楚説(豹人)家與仲宣鄰(王築
夫)編纂連宵旦呼號動鬼神正誇同跋扈詎意頓沉淪
篋笥書猶在泉臺氣莫伸殘篇誰料理萬事一埃塵作
序勞𤣥晏談經許大春(李雷並有贈序亟稱余講學鄒魯事)窮愁寧到骨
嘯傲肯謀身態憶粗豪好交憐懷抱真壺觴情契濶關
陜夢逡廵所痛蕪城近偏難尺素頻岳蓮摧菡蓞玉樹
委荆榛海内知音失山中白髪新素車終隔逺雙淚染
松筠


　　重遊從姑(羅近溪先生讀書講學處)

　　誰信孤峰峭居然小有天崕泉深窟穴杖屨入風烟絶
頂平如掌陵空突似拳石梁飛碧漢書屋盛當年萬象
春花候雙江暮鳥邊婆娑重懐古此意幾人傳

　　聞王西樵考功訃

　　海内文章伯斯人獨素心風流爭玉樹氣類緬苔岑戎
楷官何忝陰何興不禁百罹曾患難三仕總蕭森雅詠
耽呉越髙懷託向禽摧頽無鵩賦殄瘁失書淫京輦追

髙㑹壺觴伴苦吟同聲兄弟好銜痛蓼莪深名士希年
壽傷心自古今恨虛輔嗣麈凄斷伯牙琴八子情摇落
(時同西樵兄弟有八家詩行世)千秋事陸沉岱雲今黯淡回首一霑襟

　　三天洞同諸子作(有序)

　　嵗甲寅十月三日屛跡水東呉雨若諸子自郡至為
洞壑游遂就地酌洞中稍酣呉濡筆掃巖紀人嵗予
分賦得十韵將與此山共磨滅焉

　　幽境歡重踐追尋好友俱層巖開窈窱萬壑炯虛無顯

晦經營苦炎寒氣候殊洑流殷地軸髙户裂天樞洗洞
龍湫涌(洑泉嵗一涌漲謂之洗洞)排閽木客呼日車愁上下雲族起
須臾席地霜千葉炊松酒一壺崖﨑曾墮鹿穴黒敢藏
狐暝坐來神契疏觀啟衆愚山靈䕶題字終古漫糢糊

　　自浦城至建寧書事

　　南去文谿路灘聲曉夜聞横空攅島嶼捲地走風雲回
合山難斷青㝠日易曛舟人頻出没嵐氣半氤氲石見
無魚穴林深絶鳥羣劔稜欹側過眉睫死生分孤客垂

堂戒驚流轉櫂勤壺漿荅三老能事信輸君







　　學餘堂詩集巻四十三

