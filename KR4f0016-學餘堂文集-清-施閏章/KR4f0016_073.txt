







　　欽定四庫全書

　　學餘堂詩集巻四十五

　　翰林院侍讀施閏章撰

　　七言排律

　　西湖醉後酬李宗伯(南昌人為楚藩儀賔所居在藩府中曰閬苑藏書數萬卷
被兵後僑寓西泠蓄善歌者與湖上耆舊為香山社)

　　先生七十更無求笻杖芒鞋汗漫遊愛我清吟頻勸酒
接君片語坐消憂文章輝赫傳三殿池館蒼茫到十洲

屢謁承明勤獻納敢言金馬寄沈浮交游海内鄒枚在
圖史人間蝌蚪收多難悲歌餘四壁殘生潦倒一孤舟
龍門舊識存桃李豐劍寒光照斗牛遶砌種蘭真九畹
數椽臨水是層樓春風舞袖銀筝弄夜月歡筵鐡笛秋
坐上論文揮麈尾花前覔醉解貂裘香山結社身偏健
閬苑思歸興未休李郭同時良不易看雲湖上重淹留

　　臨江答耦長次韻

　　謝李高吟久寂寞都官獨擅宛陵詩忽驚鶵鳯生丹穴

又見神龍出故池陸子才華入洛日終童卓犖棄繻時
閒居亭閣江山助絶調騷歌氣候移薦賦羞尋楊得意
憐才恨少魏無知短衣射虎成何計抱膝横琹聊爾為
石室藏書家自富滄洲秃筆興忘疲登樓獨嘯青天月
入坐人推玉樹枝苦學三餘雌霓識素心十載白雲期
波瀾自許陳思敵意氣誰呼徳祖兒策杖風泉廬嶽頂
挂帆烟雨楚江涯官齋地靜看鷗狎野寺吟多把酒遲
散帶臨溪開北牖沈𤓰浮李續南皮疎狂却憶高生老

白眼東西何所之(謂阮懐)

　　清明前一日經水東聞衆潯桃花沿溪紅數里恨
不果徃(在宣城東南港口有龍窟土人言陰雨時聞鼓樂聲)

　　江城伏枕動淹旬細草天寒緑未匀昨夜東風何造次
老夫策杖太逡廵谿邊好烏要人語谷口閒雲傍客身
浦接桃源花夾路山連龍窟地無塵鈞天樂奏靈湫底
濯錦波明曲水濵已辦青錢拚一徃忍敎紅樹阻相親
中年衰樂登臨嬾比嵗西南斥堠頻苦惜良辰誰共酒

飽經多難可憐春平生不分愁如霧明嵗應添髩似銀
古墓烏啼垂柳外斜陽偏照獨歸人

　　太皇太后幸遵化温泉

　　大駕侍從恭紀二十韻

　　兩宫聖善重禧日

　　五位晨昏侍膳年鸞輅和鳴游勝地龍旗侍從幸靈泉
才人列騎威儀肅仙仗千官擁衛全湯谷倒輸蒸日月
素山回令暖雲烟飛來姑射從天上涌出瑶池在日邊

宻邇神臯猶禁苑久晴霜候當春天一泓觱沸如潮溢
半畝沖融似火然沿浦曲房嬪御滿臨流帳殿起居便
湘妃出舞迎環珮海若趨承捧翠鈿丹鳯沼中馮盥潄
赤龍川畔恣盤旋波恬早覺輕寒散濯久潛驅宿疾蠲
懽動　慈顔留汗漫坐沾香霧弄潺湲寢門數問勤

　　天語珍饌頻移接御筵預敇行厨齎玉粒肯煩屬邑費
金錢洗頭華嶽盆何在取石銀河興𦕈然珠獻鮫人紛
上下旌麾玉女暗聨翩祓除有喜坤維奠奉養無方孝

治傳不數驪山汙粉澤羞稱汝水漫流連朱砂礬石誰
能辨暖液温濤洵可憐稍待九霄回輦後掖庭還奏祝
釐篇














　　學餘堂詩集巻四十五

