







　　欽定四庫全書

　　學餘堂詩集巻二十二

　　翰林院侍讀施閏章撰

　　七言古

　　貧交行為程山尊作

　　富交長閉門貧交長開樽富交張四筵咄嗟多徳色貧
交傾斗酒意氣深相得不及見君盛時貪結客祗今黄
金散盡非疇昔片言岐路遇知已開襟倒篋無所惜一

巻新詩雪不如滿眼富兒眼堪白園林細雨共繙書山
寺疎林同躡屐聞君舊向邗江住怕見乗車喜儒素世
澤猶餘諫草存窮吟莫為詩篇誤酒傾一石書萬巻屈
蠖還須猛虎步狂客從来悲倦遊丹楓殘菊繫離愁聞
説春帆下揚子幾時来醉宛溪頭

　　桐塢短歌詶贈程非二

　　張拳欲搤南山虎袖手低眉卧桐塢海水怒翻桐摧殘
鳳吟猿嘯聲辛酸白榆彦㑹須臾歇(新安舊有白榆社皆名宿)霜天

雲散留寒月籜冠避世棲牆東當年玉樹今山翁黄山
數峯夜驚走索之乃在君懐袖日日公榮酒滿壺眼中
人識酒人無

　　相逢行寄陳説巖學士

　　昔在都亭困濁醪長安耆舊相招要

　　天子崇儒聚文士揚班賈董紛吾曹新秋細雨涼别墅
長謡短詠懽深宵酒闌脱帽半頭白惜别憂来増鬱陶
髙都學士獨年少皎然玉樹凌丹霄石閣校書朝索筆

金門下直晩回鑣相逢忼爽始相識文章款曲心魂交
我出春明躡嵩頂中原萬里風蕭蕭三花已落根株古
少室斜穿星漢髙緱嶺仙人逝超忽抱書歸卧守蓬蒿
尺素傳来開老眼陳遵健筆回斗杓八人方駕吾老矣
不鄙謂我諳風騷論詩精域那能造(君詩有宛陵含清真論詩造精域之
句)廢學雄心早寂寥丈夫經術重喬嶽笑看詞賦成鴻
毛涵都茹京偶披寫掣鯨倒海生風濤出水芙蓉曜朝
日盛年策足真人豪吾家侍御與君好(謂研山)贈逺豈必

雙瓊瑶歌成不寐搔短髮起看江月飛寒潮

　　東渚草堂歌贈梅八丈子翔

　　東渚草堂大如掌蘿軒竹閣清溪上東渚閒園半畝餘
谿光樹影何森爽主人舊是子真裔掣電空羣許騏驥
少年詞翰早飛揚未老巖林甘棄置門留三徑長蓬蒿
坐揖吾曹論文字種蘭滿砌花滿溪遶籬叢菊無東西
臨流抱甕手灌溉飲露餐英日杖藜我来十月花枝少
傲霜猶賸黄花好舊時兄弟盡零落獨酌花前成野老

興移得句襟顔開碧雲暝合呼餘杯卧病三年身好在
掉頭萬事歌莫哀歌莫哀髩已摧好束藏書堆列架醉
看鷗鷺眠幾回

　　黄門髙冡歌

　　莱陽姜給諫如農明末建言觸忌廷杖謫戍宣州衛
㑹國變道阻逾數年始至遺命卒葬敬亭山下吳中
士大夫私諡為貞毅

　　謝公久逝杜韓死敬亭佳客能有幾朅来突兀姜黄門

生愛敬亭死不已黄門不是愛山川憤切遺忠痛心髓
一抔之土五尺墳明末孤臣某在此平生骨鯁重如山
怒攖虎豹號天關身幽詔獄杖闕下偷生豈復思人間
薄譴忽謫宣州戍荷戈便踏江南路時艱中道阻干戈
亂後重来已遲暮國步雖移心未改家園無夢歸東海
誓言埋骨敬亭陲貞魂毅魄留千載於乎魂歸閶闔將
如何欲就重華舊淚多蓬莱水淺碣石泐黄門髙冢長
嵯峨


　　徐田東見遺石溪偃松圗盖摹東坡墨本

　　髙人揮秃筆天地為軒輊君不見此偃松畫者誰鬱盤
轉作干霄勢前有東坡後石溪胸中同此磥砢意官家
宫闕童千山爾獨長留巖壑間詰曲杈枒飽霜霧神全
節宻多古顔於乎石公生前好畫與余善惜我未致鵞
溪絹愛君古人心一片但願守此數相見

　　醉後為周雪客題松林抱膝圗

　　層巖怪石紛巃嵸老松鐵幹根青銅江天漠漠来長風

誰獨坐者蒼山空老病看人眼欲白望氣知為周雪客
豐頤廣顙不尋常骨重神清愛山澤前年走馬長安市
客舍髙齋面秋水題詩一出驚公卿挾策行將謁

　　天子爾翁意氣横髙天君才豪俊尤少年顧厨結客凡
幾輩書畫經時又滿船春華方盛詩已老老成更數何
人好二酉家藏讀父書蓼莪淚盡收遺草(君方輯先公遺集)金
陵耆舊隨東流時人衮衮徒公侯多君父子能好事殘
編陳蹟時討求即今抱膝亦不惡脱手黄金未蕭索薄

遊君自敬亭回北樓坐對銜金杯我来重酌秦淮酒倚
醉同登周處臺才雄心小君努力暫時雌伏休裵&KR0966;夜
闌拂袖題長句我亦山中尋桂樹

　　敬亭遲新安曹使君不至

　　山城新漲驅山去把酒含情對芳樹五馬雙旌望不来
雨中花落春垂暮敬亭雲氣連天都索羣鸞鶴聲相呼
不知此夕宛溪淚能到新安江上無

　　題劉緘齋樵客圗


　　倚青松踞盤石出入千山萬山碧世人皮相識不得山
人故是江海客華陽學士心相憐五侯七貴皆前席白
眼長安忽倦遊掉頭歸卧鳬峯宅於乎買臣富貴殃其
身何若行歌長負薪

　　悲老牛

　　老牛躑躅心悲酸上嶺下嶺走新安新安諸嶺石齒齒
淚盡蹄穿鞭未已吁嗟力不勝驅使行行入肆充甘㫖
此邦百萬多豪家炊金饌玉紛如麻一臠不備亦何憾

相恬成俗無咨嗟君不見黄衣入夢語争傳又不見救
母藏刀尤可憐殺業相尋縁食肉爾有大功人不録昔
時力盡為君耕今日忍棄供鼎烹不辭刀俎吞聲泣請
君看取盤中粒

　　割蜜篇(避兵水東作)

　　山蜜茙茙傍山屋刳木作房相纍屬過午放衙飛滿檐
花盡采花心不足青桂開殘叢菊黄戢羽藏身天欲霜
持刀割取鏁子甲慘澹糾纒不出房强憑烟灼驅除去

欲行未行心却顧不辭辛苦為君甜裵&KR0966;猶覔空房住
爾聚爾族且莫嗔殘膏霑潤安爾身棄家骨冃不遑惜
獨歎流離烽火人

　　避亂偶還見荒園叢菊方華慨然有作

　　主人灌園不出門手栽叢菊沿深村秋来叢菊花開滿
主人避地留虚館人間萬事逐烽烟幾處青燐生井㕓
溪叟潛歸暫亡恙憑誰杯酒酹花前

　　酌水歌贈張兩水


　　酌水懽四坐請為兩水歌昔時共學並年少今日相看
鬢已皤鬢已皤可奈何甔石雖屢空令名一何多昔汝
大父維尚書銓衡手握澄氷壺睥睨權璫能嶽立早愛
青山歸五湖懿靖先生尤卓犖不官獨嗣旴江學中年
戰勝兼逃禪鹿門妻子皆藜藿多君世胄貧不愁賣藥
街頭韓伯休得錢供母苦不足便學何顒㫁酒肉避人
蒿徑隔山齋返哺烏巢傍茅屋尚書祠前水清妙錦樹
丹霞相照曜君家三世稱賢豪萬事浮雲堪一笑請看

閥閲存幾家回頭盡作風中花

　　關中房儀凡駕部初令新鄉有殊績及聞李賊陷
京師痛哭山中不食死鄉人私諡曰貞靖有表
忠祠碑敬書短歌其後

　　文士綰符能殺賊罷官聞難仍殉國義憤填膺死獨難
吞聲絶粒無人識盲風動地摧山邱如此孤忠那可得
於乎鯨鯢得志龍髯悲正氣哀歌又一時史不特書里
有諡千人墮淚表忠碑君不聞清渭之涯太華麓墓上

寒猿時夜哭

　　大滌精舍圗(潛谷為湯巖夫畫)

　　昨觀潛谷岳陽圗墨痕一掃天糢糊林端縹緲丹樓出
半涵煙雨浮菰蒲尺幅重看圗大滌林巒層陗炯縷析
拍空萬壑走長風拔地千峯暗雌霓問誰居者黄山樵
(湯自稱黄山樵者)愛餌神芝鑿青壁坐邀天海盪心胸側聆松
濤飛霹靂黄山樵者真孤搴席門陋巷滄浪邊采薇晞
髮無處所作碑賣字餐寒烟梅村學士不相識新詩獨

賞心為憐造廬結韈事雖己海日江春句已傳(湯有赭山懐古
詩為吳學士偉業吟賞名遂顯)婁東逝矣淚如霰吾曹落拓復相見羽
書日夜警關河帶甲縱横滿鄉縣敝裘落日換斗酒烈
士哀歌倚雄劍買山歸卧定何年但捲疎簾見江練黄
嶽天都不可攀大滌誰當共往還夢遂天姥亦虚語眼
前一步三神山但令此圗常在手相看大笑開心顔

　　寄天都許青巖

　　青巖舊有青藤杖生掣蛟螭馴倔强苦心割愛傾所懽

作歌贈我餘惆悵亂来躑躅扶杖行懐君望逺攀孤嶂
側聞松竹都亡恙重倚梅花酌佳釀我不共飲可若何
興来拍手為君歌丈人家傍黄山住山房却在臨溪處
丈人愛向黄山遊飛策天都最上頭住山遊山心總閒
雕鏤雲物窮仙山雪翁千嵗成逸友(山有老白猿人稱雪翁)蓮花
百丈開懽顔黄山峯勢千手指就中耆舊今餘幾詞賦
家風傳二子眼前萬事堪老矣殘編自向碧山藏仙客
還分石髓嘗南村潭上東風暖應有春雲滿竹房


　　松巖圗短歌貽馬吉人

　　崇巖太古松俯視大夫輩借問盤空幾許長能繞横枝
出峯背幽人放眼凌華嵩㑹當置爾丘壑中松風謖謖
溪雲合誰識孤吟拄杖翁

　　題金長真憲副小像

　　昔年同卧白雲樓醉吟並馬西山遊風煙荏苒二十載
今日逢君仍黒頭細看此圗良不殊豐頤㣲笑疎髭鬚
手挈瓶花傍盤石懸巖倒挂青珊瑚清虚寡欲阮千里

丘壑關情謝幼輿人生富貴誰不朽安得聲名滿人口
使君五馬復千騎官達才多意良厚徧地干戈愁殺人
披君襟抱如春酒薔薇花落坐新桐白苧歌殘横北斗
當塗努力好自愛君差雄健余衰醜

　　汪蛟門舍人三好圗(謂書酒聲伎)

　　丈夫寄興皆偶然要令懐抱垂千年擁書把醆列絲竹
富貴何必非神仙不爾僵卧且止酒殘編短帙商歌傳
吾愛舍人好才思縱無三者良快意竹西況復風流地

雪色妖姬擅歌吹秦郵美酒吳閶書咄嗟充斥等閒事
前年醉我燕市頭髙歌月下解貂裘白門昨夜燈船曲
嗚咽秦淮水不流可憐名士悦傾城桃葉楊枝舊繫情
興闌開閣㑹遣去一壺一巻娛平生孫老倔强殊苦口
大聲勸汝屏詩酒杜老戒書嗤腐儒佯狂豈是髙陽徒
(孫豹人杜茶村並有作)積書人多讀書少我愛讀書今已老慚君
詩思真涌泉被酒長篇疾如掃

　　金在吾苦吟圗(謝文侯寫照陳無名補木石)


　　陳郎作畫謝老寫生當風玉樹真神清獨坐緑蕉倚文
石望中知是苦吟客聞君卓犖讀父書好客平原亦不
如乗風破浪有長策肯學五言七字為腐儒君不見吾
儕青髩皆早疎

　　酒間贈鄭谷口(時谷口歴叙八分及漢𨽻諸碑書法又被大司馬敦促入都)

　　八分健手天下知片紙尺璧傳京師諸王列第遍題楔
五嶽名藍半寫碑收藏富有羅百代上窮岣嶁下李斯
篆籀銅盤及石鼓銘刻重搜太子池中年慘澹工漢𨽻

借問苦心摹阿誰溧陽挍官郃陽令石門禮器皆神竒
(以上皆古碑名)摩挲軟勁非筆墨剥落金石光迷離錦帙牙籖
盡書畫旁通不合兼軒岐公侯延佇争倒屣車騎刺促
無閒時勞人作達轉清暇解衣揮翰明燈下匹絹殘牋
氣槃礴態遲勢速人驚詫義急窮交不顧身興躭古物
寜論價髙齋别墅夏猶花留我過從每涼夜飲君巵酒
顔欲酡火雲滿眼鼓鼙多單車見説燕山去谷口閒園
奈若何


　　登清凉山歌

　　半生自向名山趣解組中年稱情愫北遊嵩少南武夷
一枝撐空破烟霧世亂餘年仍薄遊剰水殘山思坦步
無端一月坐秦淮領客終朝汗如雨籃輿忽舁石頭東
新竹㣲風散巾屨到来不信是城中突見匡廬峯下路
龍蟠虎踞何縱横䆳壑層山莽回互翠㣲亭廢翠㣲深
(山頂宋有翠㣲亭)江色天風曳遥素巖阿古寺自疎鐘舊是陳
宫避暑處六朝勝事總荒烟三山寒影如浮鷺巖棲川

觀多幽人望古聨翩足佳句昭明臺在馬蹄多玉局碑
沉春草暮(山頂髙阜傳為昭明臺又有蘇文忠石刻今不存)一拂祠西峙講堂
風雨時聞鬼神聚僧開髙閣並危巢雲挂長松疑瀑布
愚山老人作客便當此中住不然自捲殘書徑歸去聞
説秋冬楓葉春桃花倘得重来定看十里江城盡紅樹

　　塞翁行贈吳岱觀

　　塞翁昔住江湖畔萬頃琉璃堆几案塞翁忽作秦川客
萬里間關青鬢白作客差同杜老時分符正值關西飢

官舍數椽鄰鬼火邊城百雉啼寒鴟三川小路新通蜀
輪蹄日夜相奔屬廏中十馬九馬死倌人走卒吞聲哭
繪圗請命幾沾衣折腰早放淵明歸諸邊歴盡黄沙戍
五月親看積雪飛此地古稱同谷縣子美哀歌淚如霰
解綬還能築草堂題詩重為開生面(君修葺杜工部草堂邑人有記)翁
歸自笑稱塞翁芒鞋布襪隨西東古来得失皆偶爾且
作逍遥河上公

　　靈巖山


　　苔滿西施洞葉覆吳王井巖前對面碧湖灣美人留得
蛾眉影麋鹿遊来池館平舊時響屧餘鐘聲糚臺洗盡
看僧墖惟有春花嵗嵗生

　　徐健菴編修洗研圗

　　徐公健筆千人萬人見詞翰驚傳柏梁殿偶然休沐卧
江湖麈尾閒揮看洗研珊瑚架筆金花箋賦就還應闕
下傳誰知得意苦吟處夢在池塘春草邊(時仲氏果亭編修立齋學
士並官京師)


　　七十二潭漁父歌寄贈陳確菴孝亷

　　吳江千里連雲樹漁父狂歌鼓枻去震澤周遭滄海深
七十二潭定何處平生故是出羣才片言落紙驚風雷
公車掉頭不肯上心輕萬事如塵埃桑田變後甘樗散
白日飛騰忽晼晩抱膝横經木榻穿繞堂種竹花溪逺
向来偶作諸侯客老卧惟耽五湖宅龍威丈人得見無
大澤羊裘空髮白蒲葦零亂楓葉殷寒潭倒浸湖上山
彌望關河箭滿眼江頭幾箇釣船閒


　　王太常煙客先生作畫見寄報以短歌

　　余寓書先生初未相識聞作畫後數日臂痛廢搦管
亦見先生耄年特筆矣

　　畫家法變宋元後潑墨紛紛負能手太常一幅来婁江
意逺神閒真罕有乍看僧巨然再觀癡子久晴山濕空
翠輕雲罥林藪華頂天台恨未登見此使我心騫騰峽
裏飛流迥積雪松間細葉垂蒼藤先生甲第舊平津八
龍七葉多聞人時移身隠巋耆舊巢許臯䕫無等倫少

工書畫吐竒氣望古心追争上駟中年惟作擘窠書老
罷丹青倦人事誰邀異數苦經營是嵗春秋八十四前
賢折節收後生手書細作千餘字昔我視學山之東梅
村為寫丈人峯剰水殘山走嶽瀆此圖氣象将無同側
聞别墅冠吳中惜哉相望阻相従轉眼梅花照亭榭何
時鼓舵披心胸但見髙堂素障山千重

　　送歙州江允凝遊蕪江

　　山人生長黄山下一生愛作黄山畫殊松駭石非人間

俗眼羣看盡驚怪天都仙窟真靈竒不經身到誰能知
拂雲憶共蓮峯坐對酒曽横鐵笛吹勝遊一步一回顧
到今猶記題名處可憐亂後總荆榛回首丹臺隔烟霧
宛陵舊友今寂寞鼔棹於湖興磅礴殘暑風生水石涼
髙歌夜醉天河落笑君畧識敬亭山欲往瞿硎㡳未閒
此别中秋餘幾日月明兩地各江灣

　　寄邱徳俊大㕘淮上是年七十

　　我昔同官爽鳩日先生平反稱第一及君出守漢陽時

讀禮余歸卧蓬室風烟従此各離居幾度門前楊栁疎
為政聲名滿中外那可相思無尺書漢陽絡繹疲兵革
褰帷四望頭堪白潁川渤海最循良漢水楚江盡恩澤
是時治行天下聞歸夢常思淮浦雲東方千騎且麾却
故山叢桂多清芬古来富貴如飛籜丈夫要貴能行樂
如君有子過八龍二龍詞翰為人宗(曙戒季貞)如君得年已
七十手把青樽髮如漆湖海元龍不可攀香山耆舊心
長閒餘年且作歸田録笑看沙鷗日往還


　　石公種松圗歌(畫是梅淵公筆)

　　梅翁石公皆畫松倔强不與時人同石公飛錫騰黄嶽
萬松詭異羅胸中朅来黄檗袈裟地便擬手擎雙墖寺
(廣教寺為黄檗禪師道塲俗稱雙墖寺)莖草拈成丈六身舊時雲鳥来依
人金雞舞罷吼龍象種松欲徧無荒榛上人逸興多如
此黄嶽千峯歸眼底髙坐松陰自在吟役使神猿及童
子客来笑把種松圖看取新松種幾株俄頃空中聲謖
謖青天萬樹齊浮屠為問西飛黄檗歸来無


　　為饒景玉題畫

　　老我青鞵與布襪愛畫愛山都入骨近年苶極嬾登臨
空向此中興超忽石翁落筆来英靈三山五嶽歸毫髮
願留坐卧十日看無數雲霞時出没

　　㯶毛行

　　田家飲泣罷為農悔不将田全種㯶無苗髙坐忍餓死
無㯶搒繫千家空可憐㯶毛嵗一割割剥非時㯶不活
况復山家種植稀咄嗟那可飽搜括官家作艦頻遣兵

㯶麻聚斂盈空城麻雖倍直土所出㯶非厥産從何生
羽書飛促勢倉皇用三作一不相當誰知轉自蕪湖買
婦無完袴兒無糧連嵗兩河需栁埽芻粟三秦重荒耗
普天萬國困軍儲分在供輸復誰告語卿忍淚且勿悲
人間禍福無窮期不見西南戰地赤殺人如草鳥不食
但令瘠土莫干戈力盡輸㯶死亦得

　　有客行

　　殘書把讀長松下有客来尋灌園者采藥山童隔翠㣲

候門稚子驚車馬停車贈我青琅玕促坐論文抒肺肝
傍竹開尊復何有臨溪膾鯉延清懽昔我先人皆好客
洙泗髙談浮大白行觴子弟聚星辰併日琴歌出金石
老夫十稔賦歸田有官不換東山眠削牘久慚事干謁
堆盤何計羅肥羶以此虀鹽光舊徳却看徒御少顔色
妻子笑余留上賔無錢那合作官人回頭語卿吾累汝
客去髙吟聞四鄰

　　岕茶歌


　　岕茶勝事真罕見脱畧茗柯作香片顧渚月峽趨下風
倒戈羞與岕山戰岕陽絶勝無多地寸壤黄金争品第
最老廟後稱冠軍紗帽碁槃亞兄弟(其他有新廟後犁尖扇面香袋手巾
皮刀洞頂皆連壤異名)問誰造者唐與朱(唐子晉朱日如)苦心創獲前代
無抑揚徐疾有妙理俄頃能分氣味殊北海韓侯雉城
長玉川遺事傳清賞(刻有玉川遺事一書)石鼎金泉手自煎小酌
深嘗戒鹵莽就中甲乙難討尋賤耳歸求鼻舌心其甘
雋永香藴藉非蘭非乳鮮知音時俗噉名吁可咤贋鼎

偏矜尺璧價今年始擷供

　　至尊廟産摘盡餘中下紛紛豪貴競徴求令君仰屋山
家愁物色經時得一啜纔分半盞霑枯喉山是陽崖總
砂石瘦吞雲日成芳潔廟後何偏奪地靈言人人殊莫
能説幾處茶寒善損神将花熏染香失真氣幽色白此
柔㫖大葉粗枝翻絶倫牙筍鎗旗春太早月團龍餅添
揉造桑苧天隨安可嗤後来踵事今人好酷躭水厄癡
則那我强解事為茶歌岕園未到猶餘恨山靈妒我将

如何(余欲往登岕山㑹雨不果)

　　渡錢塘留寄毛稚黄

　　吳山山下閉門久藥臼在傍書在手銷魂曽到宛陵書
散病詎同湖上酒秋雨淫淫木葉黄我遊甌海渡錢塘
龍湫知有千尋瀑訝許江漲别恨長

　　大龍湫歌

　　白龍倒影垂青天天河欲決成桑田驚濤一瀉五千仭
曳為素練霏紫烟遊絲小駐勢不下奔雷迸射當我前

舉頭拍手相叫嘯回風急雨争喧闐忽如玉女舞白紵
翠鬟長佩何翩躚矩那開山好心眼(矩那尊者開山有矩那亭)孤亭
冉冉来羣仙我吞名泉胸八九杖藜對此嗟老顛靈源
涌出雁湖頂怒翻月窟稱龍淵謝公屐齒不到處榛迷
徑塞重茫然下注錦溪歴斤竹東歸到海何時旋憑誰
拾取玉井石蓮子種此湫底藕如船它時騎鹿重相訪
㑹看十丈開青蓮

　　學餘堂詩集巻二十二

