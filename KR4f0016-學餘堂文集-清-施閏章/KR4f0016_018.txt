







　　欽定四庫全書

　　學餘堂文集巻十八

　　翰林院侍讀施閏章撰

　　碑文

　　禹廟碑記

　　嵗己亥春兖州寜陽縣北三十里新葺禹廟成主之者
工部屯田員外郎劉君元琬以書來請紀月日閏章謹
記之曰嗟乎余讀禹貢歎明徳之逺也禹治水行天下

舟車橇檋東西朔南胼胝十三載三過門不入以告成
功民澹其災其膏澤之繫人心若江河之行地中苟視
息飲食踐土而居者固宜家尸祝戸烝嘗也况川澤之
險漕渠之要害奔流湍悍齧石決隄丘陵不能塞其潰
萬夫無所施其勇神實尸之俾享厥利有不食于斯土
者哉寜陽舊有禹廟下臨汶河其地為堽城壩元至正
初築以遏汶水使南流入洸以注漕渠通貢賦然其水
衝激浩汗不可遏土堰隨決明成化間易石堰久之復

壞傷稼漂廬舍漕渠以涸萬厯中年又新之堰得不廢
小有潰洩修築以時不重為民害工部之從事河泉者
嵗嘗數視焉而禹廟去其岸半里河使者春秋祇祀恃
神以亡恐丁酉六月閏章校士自齊之魯河大漲没堰
一小艇壞漏受數人二人鼓枻二人掬舟之水而出之
僅得濟從騎不能待解鞍亂流失人一騎一食頃出于
淵若掖之者余方坐廟中其人叩頭廟門泣曰神活我
其信然哉廟故偉麗庭栢夭矯作龍形皆數百年物也

經亂廟且毁風號雨剝神不安處問其氓盍葺諸曰嵗
不登也民力殫也余建議官為出力不以役民告之總
河尚書楊公楊公是俞以屬屯田員外郎劉君徧告庶
僚是襄是圖役十有四月費六百緡材堅以良垣周以
固宇高以逹丹雘之屬潔以華嵗適告稔水安于漕民
康于室鄉之人刑牲酹酒頌神之徳而閏章繫以詩詩
曰

　　帝錫𤣥圭九州是奠括海涵山厥稱禹甸汶泗之間魚

龍所宫湍悍隳突畚鍤無功乃肅神祀隂捍災患汶洸
安流漕渠輸灌喪亂既興爼豆不飭帝罔怨恫哀我民
力暑雨暴漲蒸徒孔危既没而出匪神之私神實在天
驂龍駕螭神之來斯髣髴靈旂伐材作廟祀事具舉役
亡民病神獲寜宇民之祀神有桂有椒伐鼓坎坎其樂
陶陶神之報享黍稷千億填澮塞渠魚鼈蕃殖鉅野不
溢魚山不平通艘利涉民靡震驚爰琢貞珉以刻斯文
千秋百世榖我蒸民


　　周公廟碑記

　　二帝三王之道流行盛著于天地之間久而不墜者誰
為為之以周公孔子間出而集其成也周公逹而在上
制作禮樂體國經埜而道以行孔子窮而在下刪述載
籍垂戒春秋而道以明在上易而在下難其行之所及
者有時而既明之所傳者浩乎不知其終窮孔子所為
度越堯舜生民來所未有也然而周公之所為盛且至
矣監二代而兼三王用成文武之徳周禮周官諸書天

地之大鬼神之幽蟲魚草木之細人官物曲之能無不
囊括縷析恭伍錯綜磅礴而無間葢二帝三王所未有
也孔子俯仰古今輙歎曰從周從周而夢見周公未嘗
不太息三致意焉以是知周公之難也唐武徳二年始
詔國子學立周公孔子廟以周公為先聖孔子配是時
周公南面孔子西面貞觀以後從房𤣥齡長孫無忌等
議謂周公作禮樂當同王者乃罷周公専祀孔子為先
聖南向配以顔淵為先師而周公則配武王周公之祀

百世不祧者也魯為周公封地魯先公世守爼豆禮樂
咸備韓宣子聘問至魯始見易傳春秋歎曰周禮盡在
魯矣孔子七十子之徒魯名賢以輩出流及秦漢兵刃
之交諸生誦法孔氏絃欹不絶而尊賢親親之風尚有
存者天下頌周公之徳不衰今孔子廟食四海萬國在
闕里崇祀尤盛而周公祠廟風雨弊漏魯公之附祀者
委諸草莾魯之人當有過而欷&KR1187;歎息徘徊不忍去者
而修葺無聞則吏斯土者之責也因其舊而圖新俾周

公魯公各有享四逺來觀者入孔子廟而歎教澤之逺
入周公廟而追制作之盛且思孔子之入太廟每事問
禮愾乎與孔子相陟降焉尊賢親親之風其世世傳未
有艾是役也始來告者周公之後裔東野雲鶴余首捐
百金屬曲阜世令孔君胤淳魯之士大夫襄之以戊戌
冬經始期以明年已亥秋落成

　　重修正陽門漢漢夀亭侯廟碑(代)

　　學宫祀孔子環海内外罔不徧其在京師則


　　天子北面奉祀嵗為典禮生民來所未有也後孔子而
廟祀燀赫惟漢前將軍關侯最凡鳥言卉服殊方遐島
之鄉崇構雕宫照曜雲日者亡慮億干數夫自古義士
仁人振不世出之畧者衆矣或専祀一方或僅延祀數
世侯之祀赫以徧久而彌䖍數千年春秋伏臘享禮亡
闕於乎盛哉京師葢天下首善之地正陽門者

　　天子萬乘出入之所必先也侯食于斯土昭靈表績封
號洊加四方之進禮祠下者祗威仰烈靡不角崩恐後

有所穆卜如響斯應侯之功在軍國澤浹生民皎然日
月之在天沛乎江河之行地充周布濩旁訖乎無垠豈
必擇一區而棲其靈異哉天眷有徳鬼神福善修明徳
以薦馨香侯所憑依將在是矣今

　　天子升中告天徧禮羣望維謹嘗親詣廟廷御書忠義
二字其上侯霓旌玉節洋洋乎陟降左右其拱翼天闕
和㑹百靈以祐我

　　國家無疆之祚宜其視它郡國祠廟為尤異也廟故有

碑明翰林修撰焦公竑記禮部尚書董公其昌書之于
石頌侯威徳尚矣嵗久廟寖敝江隂宦君廷弼以舊家
子來主廟事完舊繕新既三載復請立石余謂侯之義
烈炳炳人具能道之嘉宦氏之請侑以迎神送神之曲
其詞曰

　　神之來揚桂旗乘赤豹駕虹霓卿雲見祥颷隨蘭醑薦
鳯笙吹開閶闔集靈祗

　　神之去和鸞鳴迴北渚翔太清淑氣扇嘉禾生和風雨

掃欃槍綏士女海甸平

　　重建東嶽廟記

　　古之祀神者祀而不凟敬神而不聽于神自天子至庶
人各有祀典非其所祭則不敢祭所以明禮辨義也泰
山為五岳長書稱柴望岱宗巡狩于是乎始葢天子所
有事也其在境内惟魯侯得祭季氏矯舉孔子譏之况
其下焉者乎是以古者五岳視三公未有封號其從事
泰山者有祭告而無封禪封禪之說著于管子而所稱

七十二君殆不可攷自秦漢迄唐宋好言封禪用是有
宫觀祠廟之役且人其神而帝王其封號矣明洪武間
始正其名曰東岳泰山之神有大事遣使奉天子冊書
祭告雖未舉巡狩之典而與古柴望之義一也今去古
益逺祭義不明俗尚禱祀士女重趼累繭影赴響臻趨
事泰山無虗晷崇廟飾宇史巫紛若以覬覦其所欲得
不㡬以神為市乎濟南府治去泰山百里而遥所在多
祀岳神城南岳廟為甲昉自宋元厯明𢎞治萬厯增修

至再崇禎已夘災前提學凃君倡議募修年閱二十費
累鉅萬復其舊而廣之朱甍碧瓦榱棟巍峩左右層宫
複殿羣神畢祀余秩滿將歸道士任志徳及諸父老丐
文以記余乃昌言于衆曰此古天子柴望之所先魯侯
之所守祀而大夫以下之所不得祭者也若毋以神食
于我而謂神之假易也夫捍災禦患出雲為雨有功徳
于民者皆祀之所以答神貺也非謟也書曰惠廸吉從
逆凶皇天無親惟予善人易曰積善之家必有餘慶積

不善之家必有餘殃詩曰懷柔百神及河喬嶽福善禍
滛天之道也敬鬼神而逺之智者之事也帝出乎震震
東方也萬物之所始也岱為東岳出雲雨不崇朝徧天
下而此邦為岳麓被澤尤先且厚宜不敢忘神之賜今
竭力致誠雲集雷動入廟中尊之如天地畏之如雷霆
可謂敬矣其反而思曰某事善可告神某事不善神必
怒我恐懼修省相與薰為善良去其矯誣以告亡罪于
神夫然後風雨以時菑患用息豐黍稷而榖士女神所

憑依將在是矣不然凟神求福鬼瞰其室若毋以神食
于我而謂神之假易也諸父老聞之憬然曰善遂書其
詞為記

　　神岡山廟碑

　　廬陵之南十里曰神岡山其廟曰惠祐祀太守彭城劉
公山故名翠峰以其廟神之孔赫也相與神之僉謂之
神岡云公諱竺仕陳為廬陵太守政洽于郡人既卒其
民悲思呌呼謂公嘉惠我邦吾儕小人弗敢忘其擇地

祠之作廟于山之岡雨暘之不若百榖之不堅實疾病
之不時去凡有冀而不獲他無可告則惟神是歸先時
邑人龍昌裔家積粟利在嵗飢以涌其糶㑹旱私丐神
請更彌月勿雨是日輙大雨雷震昌裔死廟下視其髪
中得禱旱之詞于是民有懷慝不仁者心掉魂奪亟走
去不敢入廟其神大顯南唐保大中贈工部尚書明惠
侯宋宣和中賜惠祐廟額紹興三年封嘉應侯徐鉉胡
銓先後紀其事其山拳曲而憑江水清林茂山川雲物

之羙具可登望余間從賓僚往遊顧廟碑石壞闕文字
謂廬陵縣令于君藻曰劉公澤在民廟食斯土禱之輙
應又能奮餘怒擊頑貪震悚觀聽補吏職所不逮惠且
能義今碑版缺剝即事存傳記來觀之人猝無徴覽奚
以顯神徳而禁民非于君曰請具石公其撰詞于是大
書其事系之歌以享神其詞曰

　　山之椒雲油油公駕遊兮赤蚪鞭斥猛獸兮俾我以休
山之阿楓㝠㝠公其降兮霓旌膏我黍苖兮甘雨以零

擊鼉鼔兮薦江芷公弭節兮飲食燕喜山有岡兮水有
涯公朅而去兮來何遲生我牧兮殁我師疇敢不率公
知之

　　大洋洲英佑侯蕭公廟碑

　　生而人殁而神者古有之生而能神三世遞顯出入風
濤脫人于鯨鯢蛟蜃之窟頃刻神異不測者前未聞也
葢自英祐侯蕭公始其先河南人宋咸淳間蘭芳公刺
吉州卒葬于吉子伯軒公徙家淦之大洋洲嘗從謝真

人遊晩嵗能前知卒為水神子祥叔公增修其道益著
神蹟元封伯軒顯應真人祥叔顯徳舍人英祐侯者祥
叔仲子也諱天任廣顙修髯蚤通神術視水為平地嘗
瞑目端坐良久乃甦問之曰吾救某處覆舟矣掌握間
往往得舟中物跡其處果有舟壞而獲免者嵗時鄉人
召飲或異地同時侯處處在坐淦人驚呼蕭老官以為
神老官者里諺之尊稱也至今傳其語於乎侯生處閭
黨乃神竒爾邪抑侯故偶然而傳聞若是邪年八十有

一絶粒坐十餘日啖一白石而化遺令不棺不葬覆以
巨桶藏于廟明永樂三年事也後十四年朝廷遣使西
洋航海㡬覆聞蕭侯救得免詔封英佑侯景泰三年討
武岡苖亂侯降言苖即來歸遣裔孫蕭鳴輸廟中香錢
緡二百餉軍未㡬苖果就撫事聞加封靈通廣濟顯應
之號新大洋洲廟官以時祭其他疾疫水旱禱祠而應
者不勝紀所在河干江滸皆祠之舟人依以為命而莫
能詳其世行萬厯間泰和郭尚書子章始具載為廟志

初子章以叅政赴官于浙過廟下夫人舟膠不可動夜
夢侯曰夫人毋慮旦行矣為語郭尚書好自愛旦則水
漲而舟發厥後郭累官至尚書許為刻石未果又七年
示夢于其同邑甘生允蚪若以促尚書者郭&KR0719;然曰吾
㡬負神亟次述之若此於乎侯之功徳著在軍國生民
赫矣又時見夢于人若相要約而響答神何求于人哉
豈非所謂鬼神之徳盛而不可度者與今世所號水神
其肇跡江西者稱蕭晏二公故皆臨江人晏公生于元

諱戍仔封平浪侯别祠在清江鎮故事官臨江者始至
謁晏去則祠蕭于祭義不知所取而凡郡吏民有事于
江淮河北四方之役者必先齋戒趨大洋洲卜吉以往
康熈六年余以湖西道入覲將北且攜家行秋冬之際
鄱陽多北風懼愆覲期為禱于神乞風以濟願為廟銘
及湖風果便僉以謂神力乃復為之碑其畧蕭世累徳
好道侯尤夙慧經史羣籍寓目淹通故三世神靈至侯
而獨盛云其銘曰


　　於爍蕭侯循牧之裔厚本蕃枝挺英三世皇祖洎考肇
靈疊異時莫我秩用尸厥昧莫險江河是守是司侯誕
穎特帝啓其衷衽席江湖蜓蝘蛟龍分形出魄鬼力神
功臨化辟榖餐霞馭風乃禦災患乃捍國家海南苖服
伊邇匪遐拯危助順封錫洊加陳牲釃酒筳卜笙歌列
爼肄肄魚鼈鱨鯊誠罔不格匪人是私徴世攷徳尚書
作碑昔我尼父不語怪神侯實赫濯功被人民我跡其
槩巫言不陳笥山蕭水亘此明禋


　　孝通廟碑記

　　分宜昌山渡之西有廟焉土人呼曰聖母問之莫知所
自覽郡志得盧肇氏閱城君廟記其言頗怪云嬴秦之
季有姥温氏嫠且無子得巨卵于水涯襲以衣&KR0008;久之
雷電交作龍出其中姥不怖駭于是姥兒育而龍母事
龍日出捕魚為母饌一日姥膾魚江上龍尾觸刃斷數
寸許遂驚去姥嗟恨如喪厥子後姥卒里人葬之岸側
龍乃人形服衰絰語人曰是當有水患不可以藏吾母

夜大風雷徙墓于山巔其封若屋衰絰者遽失所在土
人異之為立祠既而龍降於祠堂稍秃其尾蜿蜒變化
視無常質禱祠輙應又稱龍有伯叔季三人唐元和中
盧㠋官南越過祠下夢龍伯語曰君將宰邑西江其禮
我焉太和五年㠋果來宜春遂治祠于昌山津右盧氏
之言大畧如此且稱為孝龍作銘以羙之曰龍有孝思
俾民敦睦余讀而嘉其言袁州介在江山險僻之境舊
稱龍窟如仰山之神二蕭氏亦龍也寓形于人還自彭

蠡事與此近而此特以孝見稱且昌山峽古謂之傷山
以其石齒銛厲舟多破溺也迄今舟人上下恃神以無
恐又若人子之恃父母然則神之孝篤其親而慈及乎
民詩曰孝思不匱永錫爾類豈龍之謂與廟當祀龍伯
而舊名龍母葢崇其所報也盧氏改書閱城君謂母閱
城人也攷方輿圖記古悅城在廣東之徳慶州有温媪
墓載温媪死瘞江隂龍子嘗至墓側縈浪轉沙以成墳
與盧記小異又按揭徯斯作峽江龍母祠記稱大觀二

年賜額曰孝通之廟古祠在悅城盧以悅為閱者誤也
余謂孝通之名正而可風乃更榜曰孝通廟書其梗槩
仍别刻盧氏碑于廟左俟博雅者並觀焉

　　雙溪李公橋碣

　　橋舊名李公以自李公始也明初稱雙溪渡山谷水漲
舟不時覆溺正徳四年主宣城縣簿李公過而愍焉始
為石橋力不繼號于衆莫應使人歸粥其騾車數十輛
得白金數百屬其兄子杲董之落成以憂去請橋名謝

曰無以名為也于是邑父老齎咨涕洟顧而頌之曰李
公橋語具貢待詔汝成記中崇禎甲戌大水漂木如山
橋摧壞知縣事新昌陳公泰來及舉人沈君夀嶽募衆
新之而前碑皆破裂淪水中土人又習稱曰雙橋余懼
李公之名將冺也於乎世有執簿㑹計為趨走小吏禄
僅足以活妻子方逐逐錢刀箕斂爭升斗不暇給顧肯
為地方興利攘臂慮始傾耗其家役使其子弟殫力告
成事始終不替如此者哉藉令李公槖數千金歸遺子

孫不旋踵立盡視此橋奚若夫君子濟物惟其徳不惟
其名吾儕被徳甘棠之思世世弗敢忘也召伯之埭白
公之渠蘇公之隄皆稱其姓氏以志所自始崔雍州治
渭水得巨木數百章因而橋之民且目之曰崔公橋以
李公視之難易過十百矣於乎宛東郭上下兩橋始袁
公旭東溪橋始王公嘉賓皆郡守也力不盡已出並有
祠祀雙溪橋始李公縣簿也又多獨費而祠祀闕焉其
何以勸來者乃咨于父老奉木主祠之且刻碣橋上大

書曰古李公橋李公諱文字載道兗之嶧陽人由國子
生來典簿時稱其服官亷敏葢古循吏也

　　李于鱗先生墓碑

　　於乎有明三百年著作家衆矣近代詞人多稱王李葢
謂元美于鱗也元美虎視四海獨亟推于鱗曰漢朝兩
司馬吾代一攀龍葢欿然以身下之迄于今家有其書
人耳其姓字傳誦其流風遺韻不衰余視學濟南問其
里因弔其墓而子孫㣲甚無能言者詢得之鄉先生郝

給諫遂偕藩使陳君兵巡陸君並轡往墓在城西五里
許皆下馬拜葢藥山之麓也不封不樹余低佪久之相
顧歎息于鱗平生負才簡伉屏居鮑山當道冠葢相屬
至屏輿從候門卧不起今未及百年荒草孤墳樵採莫
禁牛羊躑躅其上斯雍門所為哀吟孟嘗所為泣下也
况于冺滅無聞之人乎墓側有豐碑仆地無字陳君顧
余白嘻久矣其待君也余謝不敏乃碑而表之曰先生
諱攀龍字于鱗號滄溟登嘉靖甲辰進士官刑部郎中

出守順徳論最擢關中學使者以不肯奉臺檄為文自
免歸再起至河南按察使卒年五十七其政蹟詳殷正
甫誌銘王元羙傳中不具論論其著書于鱗生平非先
秦兩漢書不讀非王呉殷許宗徐輩不交懽其為詩環
視諸公非盡出已下則不出考之詞賦之科可謂嘐嘐
道古進取之狂士也其詩七言近體高華典麗有峨眉
天半之目拔其尤者千人皆廢樂府五言古摹漢魏古
文詞摹左國先秦高自稱引及元美所標榜頗失之太

過要之非近代小家所能措手夫文章之道有利有鈍
小則霸大則王于鱗窟起滄海雄長泗上諸姬主盟中
夏燕秦呉楚之人翕然宗之如黄河泰岱又如太原公
子望之有王氣斯固萬夫之雄也後之學者生百世之
後聞于鱗之風皆振衣高步追踪古作者于鱗其有起
衰之功矣余將求其子孫新其白雪樓為于鱗别館而
先之以其墓嗟呼于鱗之文不待余言而定者也若其
壠墓不治碑版無傳則後起者之責也于是乎書


　　禮部左侍郎兼秘書院侍讀學士吕公神道碑

　　禮部左侍郎兼秘書院侍讀學士安邑吕公既卒之三
年宣城施閏章寓書其家求得其誌狀則已訖葬事矣
閏章列在弟子于是考徳撰詞碑其墓曰公諱崇烈字
伯承世居安邑之運城逺祖有諱完者廬墓馴狼邑志
稱孝曾大父徳大父萬里父國祚皆蓄徳不仕以發于
公卒皆以公貴累贈顯聞公在明末登癸未進士授翰
林庶吉士㑹甲申國變賊中偽太師牛金星知公名遣

人物色不屈遄歸及

　　國朝殱賊平中原徴用耆舊郡縣敦促公强起除翰林
𢎞文院檢討與纂譯書史賜白金是時闢門籲俊一嵗
再行順治丙戌春分校禮闈秋又貳翰林𢎞文院檢討
張公端典試江南並以得士著三遷至秘書院侍讀學
士為史局纂修副總裁賜綵幣以恩加一級贈三世如
其官辛夘頒

　　詔廣東就加禮部右侍郎兼秘書院侍讀既歸


　　天子以為勞賜善馬轉禮部左侍郎兼官如故㑹旱求
直言公疏稱用賢可以弭災

　　上特勅同内大臣賑視畿甸得便宜言事公所舉刺數
人皆稱其可否

　　天子嘉納而公引年乞骸骨甚力得

　　優㫖致仕乘傳歸十年而公卒年七十有二公為人質
古少從曹公善繼講學步趨守寸尺侍御李公日宣闢
𢎞運書院禮致曹先生公日從與遊又從入都詣首善

書院聞諸鉅公耆宿之說輙以程朱學為已任是時天
啓間魏閹用事毁天下書院公顔其齋曰慶見講論不
輟故學者稱公為見齋先生其官京師敇門者毋拒客
客無少長疏戚容接靄然干以私則摇手不應其人慚
汗又好語之曰窮逹分定即營營無銖黍益也閏章以
丙戌鄉舉受公知暨官刑部尚書郎數就請業公曰子
文與道近不患不名世獨願子為顔曾耳其期待如此
分主貢舉必先集家人誓而後入莫敢私纎芥有使命

則戒毋擾驛毋納餽嶺南之役歸槖中惟端硯數方而
已拯人急即不問有無家居坐卧一草堂視鹺侍御史
長吏有至者講學外無他語咨以事利病即侃侃言之
不諱為文章不事浮藻必歸于遺徳指授來學反覆勤
懇山以右縉紳後起之賢者强半出其門公請告出都
時諸弟子泣拜道左謝曰吾老矣諸君惟努力行道毋
徒念老夫至今思之未嘗不流涕也生平用靜儉為養
生既病却醫藥笑曰吾夀近孔子矣復何求卒之日為

康熙五年七月二十三日端拱而逝於乎公厯官卿侍
未老拂衣口無華言家無長物束身篤謹與物仁恕昌
其道以熏乎人殆庶㡬與河汾子比徳矣公始從曹先
生學及其殁也哀之如父母已又請祀于𢎞運書院祭
必齋戒今宜奉公入祀其側所謂崇往以勸來也公始
艱于嗣晩舉一子曰坪以廕當得官京曹余見之都下
秀挺有父風三女皆嫁名族其在運城嘗建郭南名賢
祠廣書院田租避鹹水鑿泉井以甦暍者行事多類此

不勝書銘曰

　　滔滔下土罕道是處猗惟喆人蹈墨履繩樂羣斯恕守
身斯固沉靜寡言峙岳㴠淵論文得士受寵

　　天子洊錫累遷公不色喜嗟公筮仕委曲艱難既顯勇
退名跡以完鳴條之區伊蒲之側獨奮以興羣歸厥徳
閔予薄植公朂孔多道逺棄予有淚滂沱殁不及誄葬
不與㑹銜哀勒銘敢告來世

　　贈奉政大夫吏部考功司郎中余公墓碑


　　余氏于莆田稱著姓其先自唐校書鎬公肇居蘆嶠遂
世于蘆七傳至奉議公某十八九傳連有顯爵又五傳
是為元張公諱廷機别號𤣥同贈奉政大夫吏部考功
司郎中父諱某負竒氣破産結客間與客議論一坐不
能難公甫出襁褓羣目攝為英物年十八𨽻學宫當是
時士務勦竊為帖括塵視載籍公獨好左國史漢諸書
為文詞嘐嘐矜異以試有司不無小得失公倔强髙視
語諸子曰寧奇而躓毋陋而售若曾見學古者皆槁項

死牖下乎用是終其身不肯俯仰作軟語公一兄二弟
兄壯而殁遺孤男女四人及二弟敎養皆仰給公伏臘
藉生徒脩贄為親夀家日以窘郡守雅愛公才有竊公
名陳牘于郡者事覺或勸持其急可重得利卒謝不受
且因為之解是夜夢神告以吉語崇禎九年丁丑公季
子颺成進士知宣城縣公就養官舍日啜茗吟咏不輟
十三年庚辰以微疾卒年六十七所著有鼾蘆集戒子
孫有讀書徙業者毋奉烝嘗後五年颺仕至考功郎中

始追贈公如其官自公大父菊所公洎公凡三世皆好
客學古俶儻拔俗終以坐困里中兒或竊嘲之及吏部
公取上第天下交誦其文然後相顧愕歎自悔老死帖
括中空不學無術也而吏部公伯仲父子秩秩孝友振
濯文詞日益騰踔學者益俯首噤不敢發聲公之教也
某年月日葬公于梅山之麓袝以累封太宜人梁氏太
宜人慈儉修婦職母家故素封嵗致魚蛤食物不絶率
徧餉娣姒人人得食戒諸子婦勿輕析㸑從子于官勉

為亷吏年八十有五考終于家子光翔颺燕亮䬞凡六
人孫佺俸等十人女孫若干人出處婚嫁吏部公既具
載壙銘寓書章曰某遭家多難葬不備禮不克邀當世
鉅公志墓實懼冺先徳中夜飲泣子為我碑之葢公令
吾宣時嘗亟賞章文字敢不惟命其詞曰

　　維天惜才實甚華膴非眷孔顧或靳勿與余氏萃蓄三
葉而昌含英掲曜積久彌光吏部既興發聞四國聨翩
嗣續百夫皆特梅山之陽蘆嶠之側億萬斯年念此祖

徳
















　　學餘堂文集巻十八

