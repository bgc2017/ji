







　　欽定四庫全書

　　學餘堂詩集巻三十四

　　翰林院侍讀施閏章撰

　　七言律

　　谿館

　　㡬日東風萬葉齊獨尋孤館就雙谿藤花小落過松䑕
林雨初收啼竹雞句曲水通茶竈外敬亭山見石䦨西
殘編列架生涯足餘興還鋤種藥畦


　　湖田督刈

　　楓林寒雨一村孤秋漲田低半在湖敝履短衣就麋鹿
三年八口寄荒蕪秔舂野碓穿雲入酒倩鄰翁隔水沽
忽見麻姑好山色卜居長儗作潛夫

　　都門懐古

　　長安旅食飽風塵夜夜還家夢苦辛雪裏闗山驅匹馬
病中梅栁度三春金臺勝蹟餘黄土易水寒風起白蘋
燕趙舊來多慷慨悲歌屠狗定何人


　　次淮上

　　夜泊孤帆津吏喧髙城明月浪中翻天浮吴楚連江甸
地擁魚鹽壓海門枚叔里前寒草綠王孫臺畔暮雲昬
蒼茫極目干戈後叢桂蕭條不可論

　　過桑乾

　　㡬嵗桑乾夜渡河金門持節又經過烟寒碣石鴻飛少
霜早燕山木落多北望長安時駐馬南征荒徼正横戈
遥看碎磧平蕪地細雨秋原散槖駝


　　諸城道中

　　東武諸山接太清髙秋氣爽復新晴瑯琊臺逺隂霞散
馬耳峰孤落日明樹帶寒花分野色人穿層坂亂谿聲
褰帷此地堪乗興轉繫江南故國情

　　使舟暫泊適舅氏諸親故晤别

　　欲歸不歸歸夢頻愁見沙頭有故人嵗逼江淮帆帶雪
途經闗塞髩生塵天南銅柱遙懸淚客裏梅花早報春
慚負渭陽情倍切臨岐珍重病中身


　　潯江月夜

　　倚醉無憂行路難江村燈火逐人看從教津吏來譏客
最喜漁翁不識官月上匡廬天際白霜清城郭鏡中寒
琵琶絶調今流水司馬青衫淚未乾

　　九曲亭置酒是蘓子瞻遊憩處(蘓有醉上西山尋野梅之句)

　　玉局仙人杖䇿來孤亭九曲萬山開坐中雲漢低屏障
檻外湘江入酒杯崖暖遊蜂穿洞出沙崩猿狖涉谿回
最憐古木摧殘盡西嶺何當問野梅


　　晴川樓至大别山絶頂(山下有鎖穴孫皓鐵鎖截江處對江即黄鶴樓)

　　桃花洞口花正開却月城邊對酒杯大别風髙神禹廟
漢川雲逐楚王臺江沈鐵鎖魚龍蝕鶴去仙樓鸛雀來
絶調千年空悵望碧烟芳草暮天哀

　　二

　　漠漠晴川古木稀褰裳絶壁攬春暉水吞山郭蛟還鬭
風起江城花自飛集浦帆如千樹宻傍巖僧共片雲歸
郎官湖畔猶堪醉細雨東來㸃客衣


　　湖南贈李聖一侍御

　　埋輪慷慨著平生攬轡重含此日情芳草可憐戎馬地
空城真見虎狼行民疲轉餉還征戰吏困催科廢送迎
滿目艱難堪痛哭何時抗疏達　承明

　　望衡嶽(鐵脚道人嘗夜半登祝融峰觀日出大呌曰雲海盪吾心胷)

　　衡山絶頂祝融峰獨峙天南抗岱宗水國風雷虚岫出
炎方氷雪半巖封斜陽稍辨烟中樹昨夜遙聞岳麓鐘
好駐星軺看日出臥翻雲海盪心胷


　　衡南排山道中

　　雁峰南去亂雲間荒嶠層岡到百蠻滿地龍蛇横是路
一天草木暗無山行人出谷時相喚棲鳥懸巢乍可攀
更有前途危嶺在莫將瘴霧換離顔

　　熊羆嶺(祁陽)

　　䇿馬層巖不可攀蒼烟合㳫萬重山林隂晝入熊羆窟
石險宵懸虎豹闗古廟戍樓深寂寞寒松苦竹響潺湲
人間回首虚無裏惟有浮雲向北還


　　宿永州髙山寺

　　石磴嵯峨近百尋層峰迢遞隠雙林香臺迴入楚天外
花雨遙飛粤海隂戰後山城官舍盡春殘雲樹瘴烟深
髙僧應笑星軺客借榻空懸出世心

　　留别尹昭州蓂階

　　昭江白石水濺濺太守風流清且賢天繪樓前留夜月
龍門驛畔剰寒烟貪看好句添尊酒苦念貧交損俸錢
明日蒼梧悵分手又乗孤棹下長川


　　南海諸公招集五羊城上

　　嶺外荒城復此觴園開茘子入盤香五羊舊蹟歸春草
萬頃危檣在夕陽客醉欲眠白苧舞漁歌忽㫁碧天長
不知銅柱還無恙横海旌旗一戰塲

　　端州同沈止岳僉憲過朱子暇(地近七星巖)

　　瀝湖何似浣花溪有客狂歌獨杖藜烟水逺平天際綠
星辰翻落掌中低牽舟入洞開新堰披草看碑續舊題
巾舄蕭然巖景暮茘枝亭畔鷓鴣啼


　　端江七星巖(又有巖名仙掌)

　　尋山却喜掉扁舟夾岸青蒼入水流巖挂七星河漢逼
洞寒三伏户庭秋平湖菱芡花皆發絶嶂藤蘿霧未收
興劇便須攜枕席臥看仙掌重淹留

　　沈止岳署齋留别

　　别後重來客病蘓驪歌此日重踟蹰開罇茘浦晩移坐
竝馬星巖昨泛湖人去蒼梧雲影濶帆歸湘浦月明孤
江阬琢石應分我莫學龍圖一研無(君轄端州許贈佳研)


　　康州舟中

　　亂水潺湲夕照前青莎白石静娟娟鷓鴣飛處月斜挂
蟋蟀鳴時人獨眠炎塞山川窮兩粤病身風雨别三年
近來鄉思翻搖落隨意蘆花送客船

　　初至歸宗寺同藥公作(寺後有玉簾泉金輪峰上置鐵墖)

　　帆落匡廬片石邊自攜藜杖入青天玉簾不捲谷中雨
鐵墖孤飛峰頂烟五嶽髙僧來挂錫半生多難愛逃禪
來朝盡洗風塵眼飽看黄巖瀑布懸


　　歸宗寺用壁間韻

　　上方秋暁散清鐘木末憑陵千仞峰蠡澤寒光沾翠壁
寺門靈蹟起枯松雲根細引山泉入香飯閒將石耳供
何事逺公飛錫去空庭蘿月影重重

　　開先寺(有寳墨亭昭明讀書臺黄山谷書七佛偈其上)

　　黄巖巖下叩禪扉老樹寒潭石徑微寶墨亭臺留佛偈
爐峰烟霧上僧衣峽開青玉奔雷急崖暗蒼龍帶雨歸
誰拾枯松煑瀑布朝朝目送白雲飛


　　三疊泉(為廬山最勝處余欲従玉川門溯流開徑置小亭其下使飛泉拂面留以告後之好
事者)

　　側疊雲峰路㡬盤飛流曲注一天寒風回水雪聲相鬭
峽險蛟龍窟未安五老細垂蒼玉佩九屏濯出翠琅玕
尋源我欲開幽境枕石懸巖仰面看

　　彭蠡阻風二十日

　　北風一月聲凄凄彭蠡浪壓匡山低客子無衣看落木
愁人欹枕聴寒雞眼前五老招不得夢裏雙溪去欲迷

滿地江湖無鳥道側身何處可攀躋

　　泊石鐘山

　　潭深徑仄㫁人行落日何來鞺鞳聲湖浪盡吞千籟入
江潮初涌一山鳴崖前石屋僧俱老洞口漁磯月漸明
夜半客眠愁復醒一時驚起故鄉情

　　嵗暮蕪湖尋陳伯璣不值

　　君去章江音信稀鳩兹深巷掩柴扉獨尋故里應垂淚
久住他鄉不易歸憶母看回南浦雁憑僧為煑北山薇

懸知抱膝愁吟處五老峰前雨雪飛

　　次旌陽三谿

　　奔泉一帶瀉千峰雷雨聲中走白龍窈窕疎烟叢翠篠
參差殘雪在孤松林開絶壁山樓出村繞寒谿水碓舂
人事年年車馬急汀鷗沙鳥自従容

　　霞谿寺閣晩眺

　　山城木末晩蕭蕭草閣谿聲似聴潮午夜一編燈自照
寒天百甕酒能消雲中白屋分松徑雪裏青蓑過板橋

巳分勞人憑逆旅可容生計老漁樵

　　過隠龍尋方位三帝卜諸子(隠龍地名)

　　謝客登臨興不慵雪晴躡屐一相従最憐嶺上偏流水
誰定人間是臥龍竹屋圖書丹嶂曲柴門雞犬白雲重
連牀信宿飛清夢知在黄山第㡬峰

　　張二岳大屏山亭

　　郭外桃源路不賒茅亭藥圃自山家到門鳥語散叢竹
把酒春晴坐落花乳水逺融青嶂雪屏峰髙擁赤城霞

醉吟解道隨餘興歸騎何妨夕照斜

　　歙城連雨

　　春風冉冉客銷魂春雨冥冥白晝昬芳草經旬三徑滿
梅花隔日㡬枝存過橋雲氣霑藜杖動地泉聲到石門
待躡黄山最髙頂手摩羣岫是兒孫

　　始入白岳宿桃花洞天(山有五老峰)

　　樹裏柴扉暮不扄仙臺燈火逺熒熒烟横谷口虚堂白
路入山腰古洞青竹葉翻風喧夜雨桃花流水帶春星

巑岏五老遙相待明日丹梯上杳冥

　　白岳香爐峰

　　突兀爐峰千仞立東西鐘鼔鬱相望蒼烟不㫁碧天接
真氣猶存瑤草香夜雨冥冥見燈火晴雲裊裊濕衣裳
石壇仙竈今何在絶壁孤巒思𣺌茫

　　飛雨巖

　　疎雨空濛何處飛紫霄巖畔春日㣲玉女洗頭綠冉冉
仙人潄齒寒霏霏野鶴下來閒刷羽松風吹灑細沾衣

相如莫羨金莖露斟酌此中無是非

　　集河西太平寺(唐許宣平隠居披雲嶺李白有灘前流碎月之句)

　　無數垂楊盡綠烟故人髙會練江邊僧廬路入披雲嶺
仙客詩留碎月篇往俗三春喧競渡何年兩岸歇歌船
風光不改餘丘壑猶有啼鶯當管絃

　　過交蘆館(是吴肇一大年兩君従先王父讀書處)

　　二妙書堂尚可尋蘆洲竹嶼共隂森下帷不為窺園計
隠几時聞流水音人去荒庭松桂合春來虚閣薜蘿侵

當年講席留詩處滿壁苔痕自古今

　　集吴天行釣雪堂

　　主人别業開谿烟一樹雪毬巧當筵急筦繫絃催驟雨
丹亭曲榭引流泉野雲風細來裊裊竹舸灘滑去娟娟
釃酒留春春過眼落花滿地黄金錢

　　松蘿山題僧舍(有二松來自滇南又舊傳松蘿茶製自寺僧大方始)

　　石林細路草茸茸古壁春隂雲氣重門外一峰如鷲嶺
階前雙樹是滇松山君晝出衝人過毛女時因采藥逢

舊日種茶僧漸少上方亭午不聞鐘

　　走筆問梅季升

　　峽石主人歸未歸家山雪後亂清暉閒従鷗鷺來争席
深入菰浦不揜扉小婦抱薪燒筍熟鄰翁收網餉魚肥
因君遯跡知長䇿回首雙溪舊釣磯

　　趙壁雲見訪息柯亭

　　山人髙臥雞山頭為我入城掉扁舟落筆都成巖壑氣
立談巳作逍遙遊古藤葉暗竄蒼䑕隂洞泉香來白鷗

不厭茶𤓰銷永日石林湘簟可淹留

　　山隂送饒景玉歸歙兼訊諸舊游

　　别後花飛又一年我來君去各風烟看山到處添圖畫
垂槖何人乞酒錢秋静雲開横浦寺晩涼月照渡江船
共知萬事巖棲勝誰傍蓮峰築數椽

　　宿吴山文昌閣

　　丹樓畫棟倚崔嵬絶巘層峰遶檻開雨氣直従天目至
潮聲遙過海門來下方城郭蒼烟合半夜雲霄絳節迴

一自當年飛鐵騎暮禽春樹到今哀

　　千峰閣喜雨

　　秦望峰頭雲乍生驚看急雨過孤城巖雷逺帶江潮入
澗水横連山井平一夜園林蘓喝病萬家蓑笠慰春耕
檐前許爾雙蛟鬭迸作空階瀑布鳴

　　山隂息柯亭(故朱相國别業)

　　謝傅東山池館幽到門石檻繫蘭舟疎簾白晝松雲入
叢桂清隂澗水秋&KR2026;徑鄰僧時接杖含情客子獨登樓

憑誰解取柯亭竹暮雨瀟瀟長笛愁

　　晩集唐豫公(舊長洲令)

　　雨後秋蘭繞座生銜杯花下復彈筝主人百斗能不醉
小飲東方坐欲明手板舊諳彭澤嬾釣船新放鑑湖清
君家書畫多無數乗興頻看莫送迎

　　嵊縣贈吴亮公明府

　　扁舟為愛剡中山谿畔相逢醉不還天姥當軒開窈窕
石梁飛瀑近潺湲官貧畦菜尋常絶吏罷追呼日月閒

安道琴樓今尚在使君清嘯一躋攀

　　題汪然明先輩湖船(船名不繫園)

　　汪倫情興似君無每日花間倒玉壺座囀春鶯留上客
家移畫舫住西湖琴筝醉拂芙蕖亂簾閣時容水鳥俱
肯借圖書同泛宅便應散髮飯雕菰

　　寄梅子先子翔二丈

　　壯嵗何當把釣竿醉吟東渚就風湍谿中白石明堪數
雲外青峰迴獨看芋栗叢生園徑窄薜蘿長䕶洞門寒

秋來積雨傷離索莫聴猿啼楓樹灘(梅所居有楓樹灘)

　　寄新安汪文岫

　　荒園四壁草蟲吟念爾山堂落葉深老去壯懐猶倚劍
愁來短髮不勝簪風流野寺分題日涕淚河橋悵别心
獨坐昭亭望黄岳蓮花秋色逺蕭森

　　杪秋過顧與治庭梅偶開數花賦得檐字

　　青谿霽色近疎簾到爾園亭坐輒淹秋暮早梅開照眼
霜前黄橘亂垂檐掩闗避客幽人集就石移尊樂事兼

夜久月明衣露白牀頭斗酒更呼添

　　雙溪觀橘柚

　　菊徑茅堂風颯然手栽橘柚獨娟娟香盈懐袖寜須折
色老丹黄劇可憐嘉樹舊傳騷客頌霜林憶泛洞庭船
郊園晩計行看汝好種千頭谿水邊

　　集顧見山水部髙會堂

　　舊京人説顧長康吏隠江闗水一方客滿髙齋還置驛
詩成曲水共傳觴晨光竹柏垂朱檻夜雨魚龍到草堂

我亦為郎愁轉劇能禁清夢遶滄浪

　　九華山中寄顧池州澹叟

　　人因訪舊來秋浦天遣幽尋入九華迴合松杉清磬逺
崚嶒宫觀白雲斜吞江西嶺横飛練射日東巖倒作霞
遙憶使君驅五馬何時乗興問山家

　　齊山用杜牧之韻

　　天寒木葉出林飛暫息巾車就翠微小院殘僧煨芋熟
清谿釣叟得魚歸霜枯巖洞餘春草日落江城散夕暉

康樂久虚山水興野雲何事戀征衣

　　雨宿臥佛寺

　　力疾江干度雪峰老僧攜杖獨従容征衣半裹氷霜重
濁酒空浮琥珀濃自厭客心長少寐不勞清夜更鳴鐘
闗河荏苒王程在愁見天邊有夕峰

　　元日前兩夕次髙郵懐李叔則

　　危檣斗酒不成醺綺席華燈兩地分隔浦數峰烟外沒
過江一鶴月中聞閒居㡬嵗尋芳草逺别逢春見暮雲

那更滄洲懐李白淮南淮北雪紛紛

　　燈夕舟中大風雪

　　盡日回飇帶雪飛衝帆捲幔灑人衣横舟颯颯喧江閣
對面茫茫失釣磯令節尊前滄海濶早春淮口雁鴻稀
故園火樹銀花夜應憶天涯客未歸

　　河凍復登陸行

　　黄河昨日氷初泮淮口新年雪又深流水凍來猶不去
㫁篷飄轉獨何心風驅大漠浮烟滅天閃寒光白日隂

却羨翩翩遊獵騎抨弓逐兎出平林

　　送潘仙客同年使粤西

　　凍栁疎梅雪漲谿使舟又入楚天西洞庭過盡湘流碧
桂嶺回看衡岳低石至玲瓏魑魅笑江花窈窕鷓鴣啼
星軺舊憶經行處一路凄清聴鼓鼙

　　懐唐田卿𣙜闗蕪湖兼屬訊陳伯璣

　　司農飛盖去江津惜别殘冬又早春牛渚蟂磯時騁望
眠鷗浴鷺坐相親詩従湖海多清思官近鄉闗狎故人

旅食肯憐詞賦客南州孺子豈長貧

　　青州魏使君同武别駕夜宴舊藩府

　　良夜清樽散旅愁一時賔従盡風流階前月到山光見
臺畔天垂海色秋久客笙歌悲白紵故宫烟樹遶朱樓
雲門忽憶登臨處半醉題詩在上頭

　　送狄文止水部視學楚中

　　花發燕山送别時武昌楊栁萬條垂磯留黄鵠仙人閣
水遶青山夏禹祠騷客舊矜歌郢曲楚天無恙足江蘺

風流水部多能事遙計南征定有詩

　　同鄉諸子夜集吴聖水邸舍

　　怪爾作吏家長貧春衣典盡頻留賔雪鱠香芹南國饌
酒徒詞客故鄉人敬亭薜茘若在眼燕市酣歌還愴神
一石濁醪髠未醉雞鳴日出尚逡巡

　　都下就黄鳴仙小飲

　　比舍相過夜不冠官閒秖作酒人看頻聞錦瑟歡悲換
小酌宫甆醉醒寛此日蓬茅無埽徑異時書札問加餐

金門避世吾徒在秋色重催白露漙

　　豫章劉小石見示登岱諸作

　　眼中突見豫章材拔劍裵裒天地哀登岱嘯歌搴日月
向人懐抱走風雷薊門荏苒長為客碣石荒蕪未築臺
還憶匡廬山色好含情相對一銜杯

　　慈仁寺松下同韓聖秋方子貽兩舍人

　　頻移杖屨為看松對酒重歡二妙逢樹下午隂寛四坐
雲根秋静殷疎鐘年深偃盖來棲鶴風掣垂蘿走臥龍

賈客莫教喧廟市坐吟留我得従容(廟市每集松下)

　　吉鼔寺同季天中給諫

　　古寺隂隂五月涼郊壇松色上衣裳雲依初地従侵檻
雨過髙城各盡觴消渴茂陵甘寂寞棲遲金馬敢清狂
飄蓬聚散同為客何處人間是醉鄉

　　京邸病中送同寓張旭源南歸

　　客中送客腸堪㫁況復西曹伏枕時同舍㡬人能問疾
索居従此倦論詩心隨天際孤帆影夢遶山中叢桂枝

謝眺北樓應好在浮雲何處更相期

　　禾中李山顔將南還有作

　　嬾向王門再鼔琴焦桐誰復有知音雕龍若箇歸金馬
野鶴何心戀上林萬户砧聲霜下急一庭梧葉雨中深
巷南巷北無多路貰酒同為越客吟

　　送范祖生司理南康

　　孟博孤標未易攀雙旌南去就匡山千尋瀑布虚無裏
九疊屏風杳靄間遶郭漁樵行處見傍湖鷗鷺趂人還

向來鹿洞藏書處弭節披榛倘暫閒

　　再補比部

　　潦倒三年狎野鷗重來西署復清秋疎槐繫馬枝皆盡
老柏啼烏人自愁舊友半違青瑣闥浮名空占白雲樓
夜闌讀律仍惆悵悔别雙溪蘆荻洲

　　悶

　　過雨疎桐秋色深安仁三十二毛侵漁陽風撼金莖動
龍塞雲連鳳闕隂綠酒乍親惟勸影寒衣不至坐聞砧

家書簡㸃頻經眼無那天涯遲暮心

　　送吴聖飛南歸

　　季子日夜思東吴草堂新闢城南隅蒼苔厯厯亂青靄
白日隂隂交碧梧疊巘孤雲元户牖平田春水是江湖
歸帆應及黄花候好趂秋風問酒壚

　　追寄瞻伯潞河

　　故人别我逢多事走馬相過君早行不為彈冠來帝里
誰憐被褐老書生長河落日孤帆轉獨戍殘秋畫角鳴

歸去東籬花盡發兩京何似五湖情

　　送張康侯之京口(時　召見賜宴)

　　揚子江邊是潤州蘭舟錦纜發清秋中泠泉冠三吴水
北固山當萬嵗樓身被　恩暉辭太液心閒官舍接滄洲
漫愁海畔多烽火禁旅旌旗在上游

　　集響閘

　　片雨城頭送夕陽池邊樓館受風涼潺潺流水管絃思
裊裊浮雲荇藻香近浦雕欄齊繫馬入筵雪鱠旋烹魴

登臨莫引江湖興楊栁河橋似故鄉

　　季天中給事以被議謫塞外追送不及(時朋舊送者流涕君
慷慨就道惟言及母太夫人一失聲)

　　䇿馬送君君出門朔風動地捲蓬根孤臣抗疏甘身死
萬里投荒是

　　主恩笳吹天山邊月小城連沙磧塞雲昬心知去國無
多淚腸㫁慈烏聲自吞

　　日照觀海同吕翰公明府


　　萬里蒼波照客顔危亭天畔更躋攀魚龍欲見空中閣
風雨忽移何處山絶壑浮雲來掌上扶桑倒影接人間
憑陵愁思翻無際漁父孤帆去獨閒





　　學餘堂詩集巻三十四

