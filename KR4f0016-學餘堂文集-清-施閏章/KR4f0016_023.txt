







　　欽定四庫全書

　　學餘堂文集巻二十三

　　翰林院侍讀施閏章撰

　　祭文

　　闕里祭孔廟文

　　維戊戌冬十一月朔四日提督山東通省學政按察司
僉事施閏章謹祭告於至聖先師夫子前曰於維夫子
訓萬世而冠百王至德莫罄其揄揚夫子之學宮盈天

下遐陬僻壤靡不瞻廟貌而嵗烝嘗而學者必嚮往乎
闕里之堂譬日月之著明照及幽荒遡靈曜所自出必
觀乎𤾉谷與扶桑山海崇深功德及物必履泰岱之阯
觀滄溟之濵而後知為五嶽之長百谷之王維章小子祗
承

　　王命敬敷文教再歴於夫子之鄉雖未獲游聖人之門
猶幸睹車服禮器之煌煌思齊魯之一變弗稱職其悚
惶願多士之無忝于四科七十而共聞乎夫子之文章


　　祭閔子廟文

　　於乎道岸嶄嶄而莫登兮繄庸行其實難惟先生之純
孝兮愾乎動尼父之永嘆九嶷起于門内兮菀枯分於
屬毛彼虞舜之齋栗兮於野尚聞其呼號何内外之無
間言兮樂家人以陶陶抗干旌而高蹈兮將汶上乎遊
遨既春秋之綿邈兮慨陵谷其遷移期幽隧以改宅兮
胡姓字之前知荒祠閴其晝閉兮走几筵之伊威感音
徽其猶未歇兮零余涕兮沾衣岱雲朅其飄忽兮颺霓

旌兮桂旗陳椒酒兮一巵魂髣髴兮來歸

　　祭嶽廟文

　　維岱為五嶽之長維神為岱宗之君自古帝王祭告封
禪及海内外士女重胼響臻者無算蓋萬物之權輿也
閏章視學此邦日夜震恐懼不得賢才報

　　天子休命夫賢才者嶽之所生神之所依也其有伏而
不出者豈神之靳惜與抑求之未盡其道也惟神其啓
佑之俾終厥事以無墜厥職


　　祭和聖祠文

　　泰山巖巖汶水湯湯蜿蜒蟠鬱不知其幾千里而作鎮
乎魯國之傍聖哲于焉挺生亘古今而相望伊展大夫
之令德依隠玩世而以和自將當臧孫之竊位謂申椒
曰不芳乃弗黨同而伐異甘逍遙以相羊羌直道而自
處雖三黜其何傷夫固終其身裵&KR0966;於父母之國未嘗
歴九州以翺翔胡大名之垂宇宙遂齊聲乎莘野與首
陽當其生也䝉恥救民片言却强齊之侵疆及其歿也

賢愚同哀顯諡不妨出乎帷房行人為之嘆息樵採過
而悲凉夫何一死士之壟而靈爽或過乎生王斯固孟
子所謂聖人百世之師而聞者莫不興起而徬徨夫是
以採谿蓀而陳醴敬薦乎先生之祠堂

　　登州祭東海廣利王文

　　惟神涵育萬靈吐吸百谷沐日浴月化無為而自成出
雨興雲誠有祈而斯應乃有蜃樓海市飄忽迷離既隠
見之靡常亦淹速之莫測逺者願見而不得至至者屢

月而不得見閏章待罪於斯不揣固陋竊欲寓目俄頃
快意平生是用齋沐洗心肅將牲帛維春夏既交之節
乃魚龍吐氣之期伏兾鞭蛟駕螭現神竒於翌日行將
洞心駴目著詞賦於將來昔子瞻獲覯於非時事為創
見豈今日告䖍而不貺神或弃予閏章凟冒尊嚴不勝
惶悚謹告

　　禱雨朝天宮文

　　伏惟天以好生為心吏以恤灾為職敢謂有求之必獲

竊恃居高而聴卑今者湖西大旱五旬徧禱羣望雖㣲
霑涓滴而無救焦枯巫祝無功筮龜既厭是用無所告
訴仰首呼號天灾流行或當憫兹瘠土官吏失職猶冀
哀我憚人况水旱洊饑所憂者喪亂夏苗既槁所望者
秋禾願及數日之間大沛盈尺之雨若果灾由吏召則
毋移禍及民民之死生迫在呼吸某等無任激切惶悚
之至

　　祭新喻縣城隍文


　　吏以惠民聞一害而必去神以治鬼豈有祟而弗驅袁
家井近在喻城民或失墜厥鬼沈淪轉取代替甚且白
晝牽人之臂神孔赫矣所司何事井以養人俾鬼為厲
琢石伐木甃井作欄萬家用汲有利無患若果有祟神
遂袚除俾民以安我愧不腆薦此牲盤

　　祭袁家井文

　　井在祀典惟神是司嗟爾溺者其孰驅之不自悔艾爾
懟翳誰載胥及溺寃無究期收爾游魂各返所歸有不

聴者神其爾治

　　祭城隍文

　　天之生民發政布令問民疾苦者吏也禳疫癘時雨暘
俾民隂恃以無恐者神也神與吏厥任維均今嘉禾甫
秀雨澤不降是無年也師徒煩興供億匱絶無年是無
民也無年無民是神與吏均無以職兹土也山川出雲
神實尸之天地好生神實奉之是用齋戒徒跣請命於
神吏之不職惟吏是罰哀此下民忍弗生活反暘為雨

報神牲幣嵗凶乏祀神亦不利

　　修臨江府城祭江文

　　臨昜之民亦孔勞矣灾患征徭無稍休息而雉堞濵江
傾圮不時豈役夫之不力與官吏之不職與抑江神之
食於兹土者不恤其危而蛟螭出入衝决使然與民非
城無衛神非人無依惟人事之既窮則不得不籲于神
是用卜吉載版載築惟神其隂相之俾永不廢工之落
成刑牲以祭


　　祭城隍

　　城於江干壁立斯難既修復壞霖潦為患雖匠事之或
窳繄民勞其可嘆竊惟神為城之腹心城為神之榮衛
榮衛不完疾病將至載版載築丏神之恵俾完且堅以
永不廢

　　告神驅虎文

　　康熙嵗在丙午辛丑月庚午日江西布政使司分守湖
西道恭議施閏章謹齋戒三日率郡邑僚吏稽首上告

於臨江城隍之神曰竊聞上治之世猛獸不擾益烈山
澤周公驅虎豹使人掌川澤山林猛獸毒物各安其所
無為民害迄中世且有廢檻去穽禁民張捕虎自渡河
越境者固由仁及飛走孚格異類或亦有物焉以隂相
之也比者猛虎晝出擇肉當路郡縣傷噬至數十人豈
吏實不德使然與神之食於兹土蓋為民捍災禦患者
也人為萬物之靈出其力以供百神之祀神所式臨於
是焉在乃令此猛獸悍然乳血餐膚殱滅我赤子哉天

實好生哀我下土其忍令兵荒疾疫洊罹鞠凶之遺民
接踵飼虎口哉民既窮且弱矣山澤阻深不能多設檻
穽張網罟從事强弓毒矢用是歸命于神惟神其上告
於天使山川土神為之收戢毋俾滋害吾民昔宋均有
言曰虎為民患咎在殘吏今不能斥貪暴修人事而惟
神是聴吏之恥也然灾患之不禦神亦與有責焉謹告

　　獲虎謝神文

　　施子作文驅虎之二日清江縣南二十里有虎在原忽

墜深谷土人殺之以獻吏民咸歡謂神賜乃薦虎肉侑
以牲醴而告之曰告神捕虎曽不三日不田斯獲繄豈
人力事有適然敢貪天功神不可度感而遂通山民孔
艱莫敢寧處去暴務盡俾歌樂土尚饗

　　禱劉公文

　　民莫瘠於湖西雨莫急于今日及今不雨雨亦無及兵
灾相仍禍亂將作章既以告城隍之神惴惴懼不得命
謀於士庶僉曰惟劉公忠烈威信食於兹數百年厥靈

惟影響禮云捍灾恤患有功德於民者則祀之公之忠
可貫金石而力不足以致霖雨民之信公如考妣而不
恤其灾患非所以厭羣望畣明禋宣上帝德意神必不
然其尚垂惻焉

　　祭練忠貞文

　　公昔肇跡兮三洲是宅既捷公車兮金川攸居公之逺
遊八荒兮馭蒼龍兮翺翔顧瞻舊里兮驂赤豹兮戾止
仰昭爍其精英兮月不晝晦日則宵明悼國事之亡補

兮眎九死其猶輕江蘺綠兮柑黄公無忘兮故鄉嗟墟
墓之毁傷兮穴狐兎兮寢牛羊羌忠烈之感人兮僉佇
立以霑裳小子竊祿於江國兮頎然夢公之顔色企儀
型其未邈兮巋荒祠兮河側丏公神力兮俾時雨暘民
罔盜賊嵗刑牲兮薦醑永百世兮明德

　　青原五賢祠祭文

　　維兹青原山水靈異九邑衣冠嵗舉大㑹姚水薪傳四
賢作配日月既逺典型未改我登其堂洋洋如在章縫

再集諸賢之力自顧菲躬蓬依麻直願我同人懷此舊
德靈爽在天是憑是式

　　祭王陽明先生文

　　於乎格致之説肇自聖經孟氏闡之良知以明下士昧
道岐路縱横先生昭揭用啓羣盲視之無形聴之無聲
須㬰不離終身率行維公百鍊即明即誠續嗣絶學立
功顯名步趨失軌粗率任情逐流忘源實負先生於乎
音徽逺矣遺澤未湮維此廬陵誕萃羣英再新俎豆潔

薦粢盛人孰無知此為章程如工居肆如農力畊先生
之教罔不曲成

　　祭鄒忠介公文

　　於乎維公生為直臣歿為先賢金堅嶽峙立德立言其
在朝也不席煖而家食者三十年其始也艱危百折萬
里播遷而論道講業至今青原白鷺俎豆于山巔水厓
之間維我先大父中明子奮跡諸生接旴江之淵源公
相值於金陵遂與焦楊諸鉅公亟推畏友折節以相周

旋且為布衣作傳垂不朽之大篇予小子見其墨蹟想
其遺風如在公之左右矧入公之故里仰祠宇之巋然
蓋竊附於孔李之通家採溪毛而薦几筵

　　祭羅明德先生文

　　維公天挺真儒紹明聖學其始刻厲朝磨夕濯既乃渙
然鳶飛魚躍充擴㑹通施博守約曰孝弟慈萬善槖鑰
與人為大知性斯樂昔守我寧教澤在人專祠俎豆奕
世再新私心仰止謁公故里躡屐從姑如聞音㫖酌江

之水薦江之蘺匪祭之腆以將我思予學無成尚啓牗
之

　　祭李于麟先生墓文

　　維川岳之流峙與日星之光鋩哲人鍾其氣之扶輿清
淑兮亶鬱蔚而成文章惟先生之間出兮羌負才而倔
强及其卓然成一家言兮卒莫敢與頡頏世嘵嘵而異
喙兮曾不免乎雌黄擁溝澮以自雄兮旋失色於望洋
雖其𦙍嗣斬焉而天下之士讀其書想見其人亦必為

之弔古而徬徨章聞風以嘅慕過丘隴而心傷表爾墓
封爾藏青爾裔孫之衿新爾白雪之祠堂維海洋洋兮
維岳蒼蒼攬先生之大風兮將百世其猶未央

　　祭蔡芹溪文

　　於乎君之下世已十三載憶君色笑軒然猶在版行君
詩君昔垂託黽勉後期稍塞前諾挍讎簡括實偕耦長
所不盡者名山之藏焚書於墓敢告成事再表以碑墮
予老淚於乎余淚可拭兮心結難言逝者有知兮破涕

九原
















　　學餘堂文集巻二十三

