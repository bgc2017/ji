







　　欽定四庫全書

　　學餘堂詩集巻三十二

　　翰林院侍讀施閏章撰

　　五言律

　　寄汪舟次司訓贛榆

　　憶共西山宿髙歌豈宦情一氊連大海五字竟長城夜
雨桃花水春風畫角聲憂時休悵望絃誦是平生(時淮徐方
苦河決)


　　送梅耦長讀書水西寺(時赴鄧明府之□)

　　近家將母易作客好安居朔雪梅花過東風栁葉初溪
晴官閣酒山夜佛燈書更共逺公住髙談世慮疎(時楚水和
尚駐錫水西寺)

　　雪中同李書卿赴姑江講會

　　此事何人急同心一會難得聞寜諱晩將老敢求安襆
被孤舟共江梅㡬樹看天門従振䇿不畏北風寒

　　四弟讀書曹塘枕上有懐


　　忍送離家塾含悽淚滿襟衰親餘㡬日志士惜分隂好
是虀鹽味堅須鐵石心誰知余不寐為爾夜沈吟

　　二

　　汝婚將抱子吾意且成人骨肉今皆逺詩書好獨親忩
明松際月花競水邊春祖徳孫枝在相期慎此身

　　早春過雙溪别業示兒輩

　　莫負江東好天南尚戰塲青山看我老白髮為渠長滿
逕容書帶髙柯覆草堂雪中來㡬日又見栁條黄


　　送張荀仲先生

　　白頭來不易别去又相望山驛沈春雨江帆趂夕陽窮
愁同此日安穏定何鄉縦有音書數風烟恨轉長

　　二

　　吾叔衰逾甚能禁别思催徒然把雙袂無計倒深杯知
已平生少開懐㡬客來山隂好巖壑佇立獨遲回

　　依水園為劉佩長題(予偶舉杜名園依綠水之句遂為園名)

　　傍池營竹屋許客定園名暑日涼侵榻春風緑滿城林

隂餘鹿柴花盡足鶯聲太傅傳家舊應懐别墅情(君大父工
峯先生為名侍御)

　　石埭尋姚明府

　　積雨迷官路長亭倦客歌嶺雲寒不去磵水晩逾波古
驛看人少青山抱郭多不因彭澤宰肯復此經過

　　二

　　汎愛頻留客絃歌自好音論文一尊酒交臂九秋心吏
隠仙潭古官齋佛閣深鳳城飛舄近萬一慰分襟


　　閲喬東湖詩

　　把巻山初霽開軒獨酌遲誰知左司後再見東湖詩巖
塢雲深處江潭月白時相思倘相值披豁共心期

　　應

　　召入都留别親舊

　　林壑

　　君恩重棲遲鶴髮新心將同木石名敢玷　絲綸黄閣憐
知己青山解笑人匡時計疎闊多恐負　楓宸


　　二

　　闢門真

　　聖主　禁苑富羣賢半豹吾何有雕蟲世偶傳生涯餘
藥餌嬾臥信江天舊侣應相憶東風夜月圓

　　三

　　休沐非歸隠山田薄且耕時艱須管葛祖徳舊周程衰
謝看才盡闗河觸暑行不知宣室召何䇿對昇平(先大父允
升公暨先大人世篤理學)


　　四

　　烽烟猶未息山澤忍安居白髮千行淚輕裝數巻書
聖朝容老拙野性稱樵漁却笑従前事無端賦子虚(章少
孤依叔父今年垂八十臨别吞聲)

　　書秦淮水亭

　　津亭移客舍暑坐當山家此地餘歌管何年罷戰笳月
來溪面白風定栁絲斜忽憶中泠水曽烹峒岕茶

　　答徐田東先輩送别用韻


　　青溪少耆舊亂後得追攀松寺獨遊僻世情相對閒輯
書傳故老作記問仙山忽有離人恨踟蹰夕照間(時捜輯亡
友楊商賢遺草且索予天台雁蕩遊記)

　　二

　　畏路懸車久王程可奈何涼風生昨夜秋色度長河裘
葛中途換山川倦眼過稱心無别曲惟剰紫芝歌

　　飲渤海徐聲服郡齋偕方邵村侍御(舊常同官比部)

　　郡齋清夜酒同舍故人俱促席留歡劇看顔與嵗殊盤

餐親膾鯉城柝警栖烏此地推龔遂君應並駕無

　　&KR2026;寓舍

　　帝城添野老僦屋立躊躇直重愁傾槖官髙怯傍居支
牀依敗壁就地委殘書早覺歸心迫家山剰草廬

　　中秋對月

　　雨過光逾好天留此夜晴杯乾成獨醉髮白與争明詞
賦遲枚叔賢良後董生更䦨鄉淚下不是别離情

　　二


　　驅䇿妨吾嬾羈栖欲抱疴清輝閒處得令節客中多世
豈終鼙鼓人偏夢磵阿强吟渾不寐白露下庭柯

　　秦對崖分餉惠山泉酒

　　攜來佳釀逺到手一開襟短髩客方倦黄花秋正深寒
禁燕市月清見故人心更把新詩好牀頭細細斟

　　夜過石林時陶季氷壑舟次在坐用八齊

　　皎月當頭出朋來步屧齊共圍黄菊坐何异碧仙棲文
字已雞肋行藏逐馬蹄憑君話名岳杖䇿好招攜(時陶季従

天壽西山回極言其勝)

　　樞部張公爾成座上見黄橘二樹

　　好是江南樹移來嵗月深相看娱客眼誰遣動鄉心緑
葉垂金滿雙柯合坐隂遙憐洞庭上爛熳醉霜林

　　二

　　青霜檐幔隔白日草堂深在楚曽傳頌過淮不改心寒
香争嵗晩留葉接春隂始信相如賦無難入上林(盧橘夏熟
見相如上林賦)


　　顧寜人闗中書至

　　卜居従汗漫作客古長安抗志遺編在論交直道難輞
川園裏住華岳掌邊看尚有家山夢應知闗塞寒

　　二(顧入秦訪李天生先是嘗客居齊魯間著有日知録等書)

　　舊蹟滿西京髙談就友生書曽捜孔壁詩已變秦聲多
難餘身健新編計日成别來頭並白望逺不勝情

　　移寓稍逺惱豹人

　　難得良朋近猶嫌見面疎今朝來&KR2026;伴昨日恨移居避

客少閒地藏身存舊書醉歌狂自可莫是嘆無魚

　　借書

　　久客書頻借流觀病欲蘓有懐開萬古無賦擬三都强
記渾如夢多鈔自笑愚軍麾紛滿眼誰念爾為儒

　　送賀桐意令深澤(舊同予講學鷺洲)

　　驅馬滹沱上城邊栁色春好將花縣地先報白頭親治
行家風在租庸里俗淳憶曽同講席君肯讓前人(君先祖定
齋先生官郡丞以理學名)


　　嵗杪送劉睢寜亮中(余山左所拔士)

　　分符傍淮浦旅食舊刋闗到日移家近行看飛舄閒人
來鄒魯地邑有鳳凰山惠政春風裏梅花照醉顔

　　石隖山房詩為王咸中作

　　有客堯峰臥(謂鈍翁先生)何人許共居獨凭千疊石横擁一
牀書雲谷暖長緑風林秋乍疎従來丘壑意不是為樵
漁

　　二


　　讀易牀頭罷移花石罅栽不知髙館静㡬日早梅開書
勒鵝羣帖筵浮木癭杯似聞猿隺語相勸好歸來(王時在都
下故云)

　　奉懐家叔父(時再舉一孫)

　　藜杖扶衰久窮愁意未閒雙孫今見面八十倘開顔藥
物應兼酒溪樓却對山那禁遊子夢夜夜向南還

　　寄題張水部雷琴

　　風流懐水部舊物有雷琴獨抱太古意何人知此音一

歸故山去東望滄溟深島嶼茫茫裏子春應可尋

　　京邸立春

　　積雪三冬少晴天㡬日長東風何處到遊子未還鄉凍
研氷初釋辛盤菜早香閒庭來鳥雀彷彿是山堂

　　梅耦長至都下

　　好友離居久一樽誰共開梅花將照眼早趂東風來
天子不得召㡬人能愛才髙歌夕陽處舊是黄金臺

　　人日阮亭山長見過同耦長小集


　　江魚邀客饌柏酒尚餘清天氣暖人日鄉心共帝城鏤
金誰作勝帶甲逺含情稍喜成三益休看白髮生

　　二

　　令節華燈近清宵皎月佳寜知躭野老堅坐就茅齋霽
日占人事春風吹客懐時名従側目嬾漫信吾儕

　　早春廿一日微雪喜孝威緯雲見過同耦長小集
拈得天東二韻

　　梅花難到眼竹葉好開筵正聚梁園客初逢春雪天懽

塲看我老狂語畏人傳郢曲誰當賞壚頭且醉眠

　　二

　　比鄰能晩集薄雪自春風把巻千秋在銜恩永夜同看
人隨去住驅馬倦西東留滯成何事山花取次紅

　　送胡鹿起頒

　　詔楚中

　　黄鶴樓邊望頻年堠火紅使星銜　鳯詔戰地滿春風客
館江花裏鄉園驛路中輶軒咨國計誰奏未央宫


　　雪後用韻

　　一夜燕山白光添鳳闕明良朋隔鄰曲凍雀下軒楹酒
緑自寒色檐晴乍滴聲惠連有妍唱接手悵餘情

　　送張牖如宰登封

　　漢武東封處孤城倚翠屏雪催河栁潤春入岳雲青仙
藥問樵客山光飛訟庭風流懐仲蔚吏隠當巖扄

　　次韻張敦復侍讀見贈

　　賜第連中禁分餐出御㕑聲詩歸大雅啟沃信文儒漫

説飛騰早還驚述作殊江鄉誠忝竊書札到潛夫

　　二

　　青門成久客白雪忽飛聲强記徴三篋髙懐動八瀛
宸遊勞扈從天近好搘撑多病容吾嬾相思隔鳯城

　　往西山暫出國門

　　何處尋春得春明門外行雨青官栁色花落旅人情督
亢輕隂緩桑乾怒浪生江鄉従此去誤喜是歸程

　　送顧赤方還蘄州


　　故人看又去羇客坐含愁空手不成醉何年同後遊才
偏稱野史名已徧皇州舊國烽烟裏休登黄鶴樓

　　二

　　强起非君志京華空復春嬾充虎觀客閒許鹿門身冠
盖看今日湖山讓此人狂歌自通隠未老豈長貧
(附赤方答詩　先生非愛禄老去本耽閒流水無心住孤雲不戀山會須存直道莫只愴離顔我為虚名
誤形骸因往還　畫舫清波送髙林鳥哢閒誰云薄冠盖祗自戀雲山緑酒歡詞客丹沙駐老顏江天一
萬里身與鶴飛還)


　　蔡九霞歸吴門

　　同游京國久衮衮㡬回閒易送愁中月難懽别後顔髙
齋入花塢歸騎度雲山共是違時客輸君得早還

　　二

　　此去休惆悵徴君重姓名論詩陶謝手感逝范張情蒲
月還家近荷風拂暑清文章闗氣象祇讓少微明(時因王維
夏病革特留數日經紀)

　　天仙宫尋徐善長


　　城東仙觀逺白日到人稀移病従開巻閒官肯息機青
蘿深石壁髙樹隠郊扉却許論詩客淹留坐不歸

　　過博問亭

　　朱邸藤隂合渾疑野客家疎簾風拂坐夏木葉為花海
内論才細城頭落照斜解衣寛禮數隨意共茶𤓰

　　寄題鮑聲來草庭

　　當湖有吟客莫怪苦思家&KR0873;入髙齋白園攢老樹斜晴
忩通雀語風逕散藤花那更憑雙屐還吞黄岳霞


　　曹子清見過至再余偶往慈仁寺不值

　　鳳城來不易䇿騎又空還路問茅堂僻人慚野老閒懐
歸勞逺夢惜别各蒼顔惆悵相違處長松夕照間

　　送鄧孝威

　　不捧毛生檄將歸却拜官誰知簪筆客仍㺯釣魚竿詩
巻餘編暇江鄉晩計寛萊衣今赤紱白髪笑相看

　　送程碧海明府之旌陽

　　南行仙吏好秋色照離尊黄菊滿江驛青山攢縣門髙

田千嶺徧小郭萬家存父老徯旌斾應沾召杜恩

　　二

　　瑯琊曽臥治閩海出羣才抗節賊中見分符江上來山
多風土厚心逺匣琴開郭外西峰寺行吟到㡬回(閩亂時公
家居稱疾堅臥不汚偽賊)

　　寄張次周妹丈

　　分手人皆老燕吴道路長閒居饒嵗月晩計在林塘園
菓供兒讀村醪喚客嘗浮生粗遣得莫苦髩成霜


　　二

　　吾妹持門户堪稱偕隠人嵗荒差免亂身健漫愁貧甲
子憐余長溪山夢汝頻一尊何日共爛醉話松筠

　　頒俸紀

　　恩(初以軍興減官俸㑹地震牆屋傾壊)

　　(詔四品以下給全俸)

　　月俸重霑及

　　恩傳天語來秩卑偏異數禄厚豈長才虎觀今時緩鵷

班舊髩摧官閒無一事飽食意遲回

　　秋日閒居和同年喬石林編修韻

　　改官俄累月拄笏尚閒居側想千春近回看萬事疎懐
殘投客刺讀倚借人書落葉西鄰過荒庭倦掃除

　　二

　　客子歸無計長拚不憶家狂難容白眼貧忍負黄花雨
逼疏簾暗風吹老屋斜前年劇幽興手攬赤城霞

　　三


　　自信山農老何當

　　聖主知捜奇慚識字安拙嬾填詞室小留人坐官貧任
客嗤滄洲吾道在蓄意待來兹

　　四

　　經年慵攬鏡怯見鬂絲殘睡每憑書帙吟長繞石欄風
沙催日暮燈火送更䦨無䇿酬

　　恩遇餘生敢自寛

　　五


　　金門従索米漆室敢憂時鱠憶鮮隨網蓴思滑滿匙地
維搖北極朋會罷南皮賸有呼天淚旁人未遣知

　　六

　　乍霽雲初斂輕寒日易晡攬裘毛似鞟把巻粟成膚山
閣思紅葉家書問白鬚素餐吾老去浩蕩復何拘

　　七

　　傍爐燒紫芋列甕膾寒虀味轉憎熊掌香偏畏麝臍殘
葵秋雨數獨樹夕陽低星隕知何意看垂屋角西


　　八

　　衰嫌藥力少病起杖藜輕腕脱煩書札愁眠警柝聲細
蟲終夜語獨雁九霄鳴稍喜無家累翛然几榻清

　　九

　　文章成底事秃筆日頻拈敢望班張輩誰能仕學兼清
談收玉麈艶體薄香奩尚有難閒處徴詩債屢添

　　十

　　俸錢兼僦屋荒館即髙齋土銼人同㸑牙籖手自排蒼

顔慚赤紱舊夢逐青鞵眼底西山近還慳立翠崖







　　學餘堂詩集巻三十二

