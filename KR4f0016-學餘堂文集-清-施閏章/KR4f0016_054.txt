







　　欽定四庫全書

　　學餘堂詩集巻二十六

　　翰林院侍讀施閏章撰

　　五言律

　　報國寺送客因登毘盧閣

　　别筵人已散乗興閣重遊風日開亭午園林報早秋層
軒棲鴿遍危檻斷雲留誰送塵中眼凴虚到十洲

　　呉聖飛攜酒見過京邸不值


　　君来自可坐何必主人還良㑹十年少舊游雙髩斑況
當攜斗酒正好話家山笑我縁何出官貧亦未閒

　　題汪文岫饒景玉聨舟對月圖

　　飄泊是何夕蒼蒼蘆荻洲雙㠶争挂月孤影對臨流衣
薄沾宵露沙喧起宿鷗江天今在目吾夣亦同遊

　　送景玉入淛

　　此去山川好春光換栁條衣沾天目雨席挂海門潮問
訊多詞客登臨逐野樵若教遊興劇莫憚赤城遙


　　送張旭源刺邠州

　　江南倦遊子五馬去西秦霜雪驅馳路闗山離别人地
偏稀過客禄薄逮雙親捧檄知君喜晨昏愛此身

　　二

　　聞說公劉地相沿舊俗同人家髙堡上雉堞半山中衣
食從民樸征徭倚嵗豐心閒能卧治詩好繼豳風

　　雪後大名旅懐

　　乍霽川原凍朔風寒倍増暮禽飢啄木疲馬渇銜冰大

陸雲千疊恒山雪萬層翻思巖谷裏曝背有閒僧

　　舟泊滄州登毘盧菴(唐髙適滄洲人)

　　僧廬依斷岸物色占滄州平野蒹葭暮虚堂松菊秋天
風催解纜客眼倦登樓借問髙常侍何人識故丘

　　署中雙鶴

　　風塵非爾地住久暫忘機啄案翻書帙窺軒銜客衣長
鳴寒月下共望白雲飛㑹有淩霄翮滄江他日歸

　　東郡道中


　　馬蹴黄塵起人行積霧中寒天無過雁近海動悲風戰
地千年苦平原四面同客心當落日極目見飛蓬

　　雪夜懐家叔南歸

　　獨歸人自老嵗晩雪中行山繞䝉隂麓江寒楚客程野
狐蹲斷岸沙雁宿空城不寐知今夕惟應詩思清

　　過昌邑

　　觸熱復停驂褰帷對夕嵐林中聞布穀樹杪見眠蠶衣
染海雲潤泉思山井甘故鄉茶笋熟昨夜夢江南


　　青州與伯調坐月下

　　過雨晩風生當頭月復明酒尊呼北海書帶憶康成傍
檻疎柯影空庭落果聲論心拚永夕他日别離情

　　雨發青州

　　古驛羣山畔長天滄海西山城雲送客官路雨成谿行
色沾蓬髩秋聲逐馬蹄荷花開太好披折向人低

　　次長清

　　虛白生官舍蕭疎一草亭尊前孤墖迥郭外逺峰青微

月度雲漢長松立杳冥有懐中夜坐羅袂見流螢

　　家書至時将近叔父生日

　　世路驚心日家書寄語頻自憐青髩改難見白頭人拙
宦牽愁思傳經憶苦辛榴花空照眼不覺暗傷神

　　肥城

　　欹路人烟斷崩巖磵道低黍苖深雉雊山樹散鴉啼小
邑誰絃誦遺黎賸鼔鼙褰裳獨凴弔日下萬峰西

　　舍弟嚴歸里


　　邇来逾一嵗歸去數封書霜雁行相伴原鴒義恐疎坐
應穿木榻貧莫厭柴車遙計中秋月還家慰倚閭

　　五大夫松下看流泉

　　我尋古松樹愛此巖下泉横瀉珠簾静斜飛瀑布懸積
寒生石髪落日動山烟輦道餘荒草長悲封禪年

　　岱嶺夜雨

　　寒星看掌上暮雨忽樽前積氣無巖壑秋聲劃海天萬
松飛濤裏三觀亂雲邊恍惚身何在真從象緯眠


　　坐獨樹軒(在學使官舍)

　　客散酣歌後秋清摇落時五湖情汗漫獨樹影支離翦
伐人難到風霜老不辭鵲巢須著穩莫占最髙枝

　　歴下集嚴顥亭馬宛斯陳允倩

　　小飲論文細開軒見月明荒臺延夜色古木動秋聲潦
倒人間事虚無身後名莫将白雪調苦問濟南生

　　雪

　　海國晴猶雪山雲寒更垂霰初鳴檻竹花已著林枝巖

穴熊羆卧堦除鳥雀悲鄉書斷消息江路滿旌旗

　　送沈治先歸里

　　老友如君少君歸奈若何長貧才不盡臨别恨偏多世
事輸農圃鄉心繫薜蘿姑山存舊業作計莫蹉跎

　　寒亭驛(古寒浞地)

　　驛亭暑色薄滿壁翠琅玕細石流泉冽青天古木寒窗
隂雙語燕亭午一凭欄惆悵千秋事凄凄芳草殘

　　灰阜驛


　　老樹如車盖蒼蒼覆驛亭風霜枝盡折苔蘚幹偏青落
日下歸鳥寒雲伴使星夜涼生海氣東望是滄溟

　　水面亭與陳公朗方伯對雪(時陳遷陜西左藩)

　　選勝遲佳客湖亭倒酒巵可憐風雪路正是别離時水
合魚龍蟄天髙鸛鶴飢岱雲連華嶽千里一相思

　　濟南立春日作

　　今日晨光好荒城適報春湖雲輕繞樹山鳥早呼人身
世鶡冠穏艱難龍性馴誰家梅爛漫宜稱此芳辰


　　送曽庭聞

　　百斗何辭醉良朋萬里来家聲重廬嶽客路過輪臺淚
積邊城苦詩兼鼓角哀即今猶戰鬬分手一裵&KR0966;

　　盆梅

　　明日主人出一花今夜開好誰看爛漫為爾立裵&KR0966;驛
使隴頭絶歌聲笛裏哀客愁君不見春色海東来

　　哭邢奕逺

　　樂極愛難割傷心死若何酒尊虚夜少樓榭得春多地

下寧歌管人間怨綺羅相思半詞客淚灑舊山河

　　哀張木弟(木弟憂余病嘗貽書戒勿作詩)

　　名藉詩篇著家餘屋壁存百年猶恨短萬事早聲吞繐
帳天風急山樓海氣昏養疴余未暇腸㫁故人言

　　次東阿晩值王子野同年

　　小邑春光薄荒途倦客過郵亭横老樹城堞貫長河臺
近三歸古愁連上已多開樽值朋好逸興未蹉跎

　　汶上


　　半霽春陰好平沙趂馬蹄桃花村逕裏楊栁板橋西薄
霧横髙隴清流到舊隄如何寒食過不見燕銜泥

　　歴下奉送劉相國還朝

　　夢想東山臥驅車北闕行歲寒縈　主眷頭白嬾王程
秉軸存遺老論詩薄近名　彤庭方側席莫繫故園情

　　二

　　岱嶽家園外西山館閣邊衣冠自黄綺杖屨儼神仙坐
論敷陳宻廷争悃愊偏月明方退食散帙手還編


　　三

　　帝里過従舊花前鸚鵡杯家惟富圗籍官不暇樓臺濟
水寒流急雲門暮雨来誰知分手處有客獨遲回

　　四

　　憂時潛墮淚惜别黯沾襟壤賦徴求急　王師轉戰深安
危今日事調燮老臣心魚水恩方洽毋愁年髩侵(時方命經
畧洪公拓定西南)

　　有歎


　　文字終何益馳驅復此官從人誇綘帳吾自夢漁竿風
榭飛花急山城宿霧寒忩前有叢竹時把酒杯看

　　春暮還署齋

　　官舍碧桃樹虚開兩度花春光驅道路海驛飽風沙檻
曲&KR0877;苔緑庭閒受竹斜駐顔須料理百斗醉流霞

　　四月八日

　　舊傳浴佛日數過憩招提風俗青精飯行吟白接䍦野
花隨徑滿溪樹與雲齊何事違初服家山廢杖藜


　　李都使池亭

　　幕府流泉入茅亭曲檻通新荷衣袂側啼鳥藥欄中舞
榭邀明月花時受好風将軍能愛客日日醉山公

　　登州

　　郡僻滄洲外城孤絶島邊亂雲時結蜃六月未聞蟬水
氣垂天濶濤聲裂地穿乗槎問牛女消息轉茫然

　　重至海鏡寺(海潮菴左舊有小亭面海澄碧萬頃余名曰海鏡)

　　借問蓬莱閣何如此地看三山平對酒萬里入凴欄日

落回潮碧風疎清磬寒舊曽觀海市徙倚思漫漫

　　送尹嘉聞歸吳門(故平樂太守蓂階子)

　　兩世情難述千行淚迸流父書應盡讀家計莫深憂薄
宦真萍梗窮交媿蒯緱要離塚畔月雙照寸心愁

　　杓司至歴下

　　十年貧賤淚到此更銷魂麋鹿慚纓冕風騷廢討論長
途國士老多難布衣尊君問平生興山園松菊存

　　夫子手植檜


　　靈檜無枝葉虯龍百尺長何人見榮落終古一青蒼元
氣收東嶽孤根接大荒遲回思手澤俯仰媿登堂

　　子貢植楷

　　手植凴誰記殘碑留至今共看獨樹影猶見古人心閲
歴風霜盡支離天地陰經過築室處千載一沾襟

　　送張將軍之粤西

　　驅馬雪中去天南萬里行還吳春色好過楚瘴雲生鐃
吹喧江閣烽烟静塞城伏波祠廟在千古説南征


　　歴下送梅子翔歸里

　　朔風一夜至庭樹葉皆飛孤宦百憂集故人千里歸岱
雲寒不散江雁去還稀遲暮兼離别愁君雪滿衣

　　鍾文子少㕘書至自龍安兼贈藥物

　　聞道龍安戍城居四五家殘黎猶帶甲枯樹少棲鴉書
信兵荒絶風烟棧閣斜殷勤感持贈飛夢遶天涯

　　冬夜陸石齋黄心甫過集

　　雪月皎如此同人今夜看但留詩巻在不覺酒杯乾漏

永啼烏㫁庭空獨樹寒所嗟躭薄禄瀟灑媿漁竿

　　李康侯工部梭山園亭(時康侯在淮)

　　倦眼惜年華招尋石逕斜穿池飛磵瀑遶檻叠峰霞地
冷偏多竹春殘未落花李膺吾好友何日共仙槎

　　明湖書院

　　髙樓連極浦水氣入疎櫺檻外巢鸂鶒沙邊叫鶺鴒地
幽従草緑頭白恨山青駘蕩春風暮何人識嵗星

　　濟南柬朱山暉副使


　　君能百斗飲何惜一宵留海氣懸征斾泉聲浣客愁馳
驅將嵗晩浩蕩此生浮安得行藏共論詩到白頭

　　獨坐

　　獨坐午陰長羣峰向草堂種蔬侵小徑移石補頽牆雲
氣隨城白槐花覆地黄買山何日就髙卧是羲皇

　　送王季鴻孝亷歸吳下

　　誰言君失意歸路入江烟舉網共鱸鱠牽舟刈渚田門
臨虎阜月家就恵山泉賸有詩篇在狂歌不用傳


　　早春懐劉逺公(劉有扁舟圗詠)

　　無恙扁舟客倦游何處留梅花開海畔杜若滿江洲避
地頭將白憂時淚獨流亂離垂釣穏慎莫厭羊裘

　　已亥中秋後一日千佛山房作(是嵗京口被海氛)

　　忩送北風涼松雲散石房湖光烟際白山色樹中蒼藥
餌翻催髩干戈切望鄉菊花含細細留興待重陽

　　懐杜于皇江寧

　　舊識髙人意飄零只索㞐窮愁時有作疎嬾獨無書短

髩江山畔危城烽火餘艱難詞賦賤誰肯問應徐

　　寄山陰陸雍之

　　到處頭堪白傷心不在貧還應健書畫莫便惱松筠雲
隠稽山暮花明鏡水春醉歌從帶索天地一閒人

　　悼牛長清(名友月山西貢生)

　　循吏真難待斯人竟早亡衙齋書數巻野老淚千行扶
櫬家偏逺歸田志未償靈巖山畔路駐馬一神傷

　　仲由墓


　　一死何其勇千秋墓在兹荒祠留舊碣古木半枯枝野
曠風沙暗春寒鳥雀悲誰知係人思不是結纓時

　　歸舟(自山左秩滿歸)

　　雙溪七載夢三月片帆歸入舫容髙枕開簾見釣磯時
難偏用拙事往始疑非莽蕩汀洲濶惟看白鳥飛

　　過顧見山鶴巢

　　水部多幽興茅齋闢小園繁華陰覆地古樹直當門賓
客應劉集階除丘壑存論心成痛飲未敢向人言


　　追答劉止一濟南贈别

　　憶昨青㝠裏相攜洞壑游杖藜穿徑險得句鑿巖留一
入滄江路回看白雪樓寸心将濟水長向故人流

　　湖心寺

　　上方浮近浦繫艇即當門沙漵通寒氣階基落漲痕孤
城春水岸歸鳥夕陽村欵乃歌聲入空庭未覺喧

　　露筋廟(相傳為鄭蕭二姓按碑刻無名氏徐文長直稱為蕭荷花不知何據)

　　野死無名氏千年廟獨存自然堪下拜不用賦招䰟風

月清傳珮蘋蘩香遶門往来纓冕客慚歎向誰論

　　謁姑山沈先生不值

　　不踐麻姑路蹉跎十八年摧殘到林木依舊秪山川稚
子知留客鄰人為刈田清暉如可接暝立草堂前

　　二

　　髙士真難見幽居谷口園藏書時鑿壁避客屢踰垣賸
水蒲葦亂空庭鳥雀繁遲回亡限意叢桂重攀援

　　晩次板橋


　　霜近水歸壑輕帆不礙橋江村隠亂竹雲雁下層霄宿
浦漁舟静回鞍獵騎驕客愁何處所滚滚逐寒潮

　　舟中贈半山

　　聞爾幽棲處山房置佛燈丹青聊卒嵗雲壑别成僧饌
煑清溪笋吟扶黄嶽藤六朝多古寺乗興下金陵

　　雨花臺

　　古臺㣲雨歇九日適登臨地小江城盡天寒雲霧深亂
峰迴鳥道清磬遍松林正學荒祠在哀歌淚滿襟


　　真州夜發至京口

　　月明&KR0877;露白乗漲命扁舟樹裏見㣲火沙邊驚宿鷗檣
鳴争䌫過風急渡江愁恰及重陽日金山是勝遊

　　金山寺

　　水國連東海中流島嶼青風帆争落日佛火亂寒星洞
穴通雲漢魚龍上杳㝠忽聞喧鼓角愁絶不堪聴

　　鑾江集吳粲如客園(時為余言黄山之游)

　　錦石園林古髙齋桂栢秋坐談黄海勝重繫廣陵舟城

月銜杯落江雲捲幔流計歸應不逺何事起鄉愁

　　蔣介繁北荘

　　近郭竹千重開林露逺峰茅亭凴桂樹水閣匝芙蓉密
箔防魚出香秔帶月舂盤餐隨意足深羨老為農

　　重至廣陵興教寺舊寓(主僧物化精舍不守従予寺中三僕今無一存者)

　　别来纔一紀舊路杳難尋不見安禪客惟餘古樹陰僧
廬還代謝人事總銷沈坐覺浮生盡茫茫淚滿襟

　　懐蔡大美(時左臂痛痿兼聞與治之訃)


　　窮老兼成病支離萬事疎獨憐存右臂猶不廢鈔書藥
物艱難日交情痛哭餘江城秋更早木葉下庭除

　　䢴江客舍同孫豹人李屺瞻陳伯璣

　　澤畔晩招尋閒庭碧樹陰持螯諸味失坐月一宵深世
久疎揚馬游當問向禽烟霜漸摇落相贈嵗寒心

　　贈龔野遺

　　曲巷幽棲客何人共往還素琴横石榻白日掩柴關五
字清如水幾時閒買山江城明月好相見一開顔


　　杜于皇鄧孝威過宿寓樓

　　嵗暮客心急如何相見遲可憐令夕㑹重和去年詩尊
酒成真率風烟促别離連牀同不寐各自忖歸期

　　懐吳園次舍人

　　舊知君故里此日不同游却踏竹西路還尋池上樓烟
花寒漸減鼓角暮偏愁夢逐䢴溝水茫茫向北流

　　䢴江贈巨公

　　無心成駐錫郭外即雲峰厨供千人飯園栽萬樹松安

禪過兵火説法厭機鋒自到山門後長聞夜半鐘

　　聞張友鴻司理雲南

　　别恨三年久驚聞萬里行羊腸紛戰壘虎穴到荒城地
逺看山盡心慈執法平艱難従佐郡詞賦若為情

　　龍泉洞(在宣城水東有石屋石田諸勝)

　　列炬尋幽壑傾崖礙洞門路紆深不辨石險滑難捫隠
見龍蛇動髙低阡陌存寄言劉子驥休更覔桃源

　　宿吳天示園中酬其弟在心


　　屏跡為園好經過落照斜蜂房懸草閣谿月滿山家慈
竹一叢老紫荆雙樹花論詩従對榻中夜酌流霞

　　酬髙阮懐喜予燈夕見過

　　到君庭戸内不異入崖阿佳節况清夜幽人合放歌燈
收山郭早月白草堂多簷際蕭疎影春風動薜蘿

　　諸公過集待歸閣看梅花(夫美治先魯生阮懐耦長)

　　小閣傍溪隈疎枝拂酒杯春遲憐地僻歸及見花開帶
雨香難散衝泥客嬾迴翻嫌何水部發興待官梅


　　開元寺閣

　　虚閣聳招提春陰望欲迷經圅餘貝葉墖影抱丹梯山
雨雙溪暗江雲萬井低浮生媿清境長憶此攀躋

　　昭慶寺追和陳堯佐舊韻

　　春深湖岸寺山靄晝難分開閣對孤墖披帷来白雲野
航侵栁徑岸鳥狎人羣何處堪回首塵中一磬聲

　　雷峰墖

　　古墖南屏麓髙標拔地雄風霜従剥蝕烟雨入鴻濛紺

宇荒苔合朱欄劫火空廢興無限事徙倚夕陽中

　　諸子汎舟孤山

　　水抱一山孤春晴積病蘇試風鶯出栁挾子鴨翻蒲佳
客聨吳越殘梅定有無岳王墳下過愁思滿平湖

　　韜光寺用白香山韻(寺有吕真人閣)

　　丹閣仙人宅香臺佛子家嵐深晴作雨樹老晩成花磵
口齊藤葉牆根過笋芽聴泉従日暮自煑白雲茶

　　韜光寺閣


　　絶磴千尋上飛泉萬壑紆峰頭翻日月樹杪劃江湖危
檻騰猿入深林宿鳥呼風流賢太守遺詠獨踟蹰

　　晩坐冷泉亭

　　潺湲夕陽外崖壑徧清音鷲嶺横天碧龍湫到海深寒
光惟月共夜静有僧尋誰解塵纓客冷然潭上心

　　月夜段橋曹秋岳侍郎限羮序

　　月出山逾碧烟開樹欲明一時羣彦集滿眼五湖情遠
浦漁舟影髙樓玉笛聲興来重把酒中夜煑蓴羮


　　武林贈王丹麓

　　近市幽棲得過從野興長種花叢水榭留客卧山房舊
物傳殘麈新書著滿牀多才應作達惜别漫神傷

　　秦淮閣夜

　　明月非霜雪滿城生夜涼閣浮楊栁岸風接芰荷香漁
火平臨檻蟲聲暗逼牀誰憐河漢淺牛女獨相望

　　宿牛首一燈樓同右舟

　　日暮惜登臨丹樓爛碧岑江城疎雨過石榻亂雲深羣

岫分燈影秋河落樹林夜涼殘夢後疎檻滿松音

　　訊舅氏病

　　八口驅人老何須二豎催賣書供藥餌閉戸長蒿莱雨
久晨光暗天寒夕響哀應防消渇甚暫廢掌中杯

　　喜周侍郎釋繫南還

　　江南真夢㫁君豈信生還重踏鄉園路争開涕淚顔親
朋深酒坐書畫樂身閒門外青青色多情是故山

　　二


　　親病違湯藥愁心兩地懸可憐枯老眼不及見歸船白
草悲丘隴黄金盡槖饘痛餘休墮淚長嘯五湖邊

　　喜王望如赦還(王以不肯羅織周侍郎下獄論死終不更一語赦歸自號曰過客)

　　事定多艱後天留百折身餘生稱過客急難是全人戰
勝寧憂老歸耕不厭貧白門黄嶽路吟好伴松筠

　　九日泊樟樹鎮

　　故國黄花節離人暮雨天倚檣迷浦嶼欹枕卧江船吏
事投閒少文章待老傳登髙多勝地歴歴數當年


　　初入臨江

　　泊舟猶宿霧登岸得新晴翠篠穿籬密丹楓夾水明江
村開曉市田野屬秋成父老争翹首知余攬轡情

　　官亭即事

　　歇馬成棲託凭欄酒一瓢雀聲空院竹秋色半亭蕉飄
泊津梁倦驅馳齒髮凋幽懐獨耿耿看月坐深宵

　　新淦作

　　吏舍無完璧官厨自裹糧寒花看菊盡老樹得椒香風

俗甘逋賦村墟改戰場艱虞重民力回首意茫茫

　　南州答周伯衡副使(時予分守湖西)

　　執手此何日相思不記年坐看江閣好同醉浦雲邊水
驛之官便山城得地偏往来幽興劇長擬對牀眼

　　二

　　雜卉當階滿新篁拂檻長情懐同野老官舍是茅堂疎
酌緩能醉餘花寒更香短歌相倚和何異濯滄浪

　　夢宋茘裳(十月二十七夜時宋按察浙江)


　　恍惚語纒綿疎狂共綺筵怪来斗酒㑹不在六橋邊垂
老艱兒子留賓竭俸錢追歡定何日愁望隔江烟

　　行部稍憩新喻學舍用壁間韻四首

　　昏旦相驅策心催簿領中但愁為政拙寧敢怨官窮日
霽雲山出天寒江海空沙頭鷗鷺在飲啄倘能同

　　二

　　論文欣有地偶到鄭䖍家竹露暗成雨江雲睛變霞逺
遊思皁帽多病想丹砂苦愧籬邊菊深冬尚作花


　　三

　　渝川風候暖臘近似殘秋城壓一江好楓攅滿眼愁星
霜供跼蹐吏隠媿沈浮但卜還家日何辭早白頭

　　四(時盡徙沿海編戸入内地)

　　宵分縈百計晨起事茫然壮志思回日幽懐怯問天流
民填海水吹角亂山烟莫怪無清夢愁来罷醉眠

　　登新喻城

　　細橘垂金粟澄江抱玉環登臨當暮景城郭枕空山堞

短虎頻入沙寒鴻未還天髙誰借問人事日摧顔

　　玉几山(新喻縣治後舊有鎮逺樓今廢又南門城下有鳳凰池相傳鳳鳥浴此)

　　孤阜荒城内羣峰入望遥川原存落木樓閣問前朝燒
起林中獵雲封嶺外樵鳳皇何日至餘興欲相招

　　夜坐懐葛霜華客章門石亭寺

　　拂衣君太勇壮嵗學無生坐愛江天色吟連鐘磬聲尋
山従白袷作客餌黄精此夜招提月空階應獨行

　　二


　　西泠復南浦短棹任經過家近歸心緩身閒遊興多彈
碁傾坐客把酒見江波好是髙人意君聴漁父歌

　　哭蔡大美

　　悲君易簀日是我出門時永訣嗟無及歸来恨少遲家
貧偏愛客身病强成詩零落蔵書在傷心却付誰

　　二

　　一生多意氣形影豈宜孤嗜飲従缾罄防衰借藥扶窮
猿終失路老蚌竟無珠永㫁求羊跡空悲蔣徑蕪


　　三

　　夜踏雙橋月朝看叠嶂雲有杯皆共醉無句不相聞徐
劍空悲我(予嘗許贈&KR1472;衣至君臨逝始取以殮)盧醫獨悞君幸留阿鶩淚
一為灑孤墳(君妾吳氏刲股和藥勿愈誓以死守)

　　四

　　老友多摇落存君與顧邢(謂與治孟貞)人間無碩果地下倘
𤣥亭短札猶盈笥新書未殺青敢矜皇甫序悽絶復誰
聴(君輯宣風雅集屬余序未果)


　　豐城道中晤别爾止

　　虚枉蕭灘棹論心正片時梅殘江畔路髩改篋中詩作
客知無地言歸恐後期干戈兼雨雪併作一相思

　　答梅淵公見寄有感

　　好友難重别愁如春草生寄来團扇畫復作㫁腸聲世
路紛多難山田悔不耕東流江水急滚滚故園情

　　二

　　里巷居相近尊罍病少歡雨憐江岸别詩憶稼園看薄

宦驅人老窮交忍嵗寒棲遲與飄泊何處是平安

　　白鷺書院

　　螺川依郡郭秀絶此芳洲樓閣歡髙㑹衣冠想昔游雨
来山勢動江暝樹聲秋絃誦千年地茫茫賸野鷗

　　青原山寺

　　雨中峰更緑曲徑滿苔痕溪水過林麓山雲出寺門青
冥飛墖迥空翠一亭存詩思休公劇時吟老樹根(謂藥公)

　　二


　　衝泥勤杖履看瀑坐忘歸深院蔵花静髙僧乞食稀谷
雲寒不動沙燕雨還飛欲學逃禪去風塵願恐違

　　蕭氏春浮園四首

　　近午收殘雨長林受好風不知三徑僻只似萬山中木
末層臺出雲根小艇通春光漸零落惆悵舊花叢

　　二

　　地静看雲住林深著處迷藤蘿纒舊碣亭閣卧丹梯疎
磬夕陽外平田春水西黄鶯解留客盡日傍人啼


　　三

　　林壑愛蕭疎平泉總不如塢眠銜草鹿池老放生魚種
藥兼茶圃留僧置佛廬漫嗟亭館廢猶是子雲居

　　四

　　不及追前輩憐予獨後遊髙懐丘壑見喬木宋元留野
老能行酒園丁解弄舟婆娑問遺事流水暮生愁

　　寄芝麓先生(時左官上林丞)

　　吾鄉耆舊少天末久離居思苦易成夢情多難寄書身

名漂轉内日月醉歌餘文字今寥落重聞賦子虚

　　中秋日集雲根亭

　　樹裏城樓出亭邊江水流吾儕各詞賦佳節共淹留日
晩雲霞合風香橘柚秋他時存勝跡倘似峴山游

　　雲山人山房

　　逕轉疑無地山房斸杳㝠近江花砌冷倚樹蘚牆青林
挂飛来錫忩存自寫經滄洲有明月先到爾堦庭

　　學餘堂詩集巻二十六

