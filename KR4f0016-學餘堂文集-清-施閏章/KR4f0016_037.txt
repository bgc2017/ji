







　　欽定四庫全書

　　學餘堂詩集巻九

　　翰林院侍讀施閏章撰

　　五言古

　　寄雲樓

　　長堤纍白石草閣臨澄溪欲收衆山色不惜千尺梯前
看北樓並廻矚昭亭低雪月逓照曜嵐雨無端倪春流
漲丹壑芳草開新荑人閒物亦靜遶屋幽禽啼驅馳垂

二紀自顧何栖栖金門哂方朔首陽苦夷齊此中聊頫
仰誰知肥遁棲

　　敘意

　　初服既云遂勞生思早閒故園仍蕪穢局曲市[門@里]間親
舊别已乆誰能即閉關再拜奉尊酒契濶平生言閭里
既䘮亂窶賤經險艱憂人聞苦語雙淚何潺湲官貧成
鄙薄徒手多厚顔始自知拙宦不若耕故山羡彼天際
雲翩翩自往還


　　省雙溪故園

　　玉山當我門客夢屢登陟返駕尋園廬路迷不自識傾
垣無人居佳卉譲蓬棘叢桂忽成圍伊昔予手植婆娑
汝亦老攀條一歎息勿訝我歸遲今兹就家食壯顔雖
已衰所未渝舊德誓將聚朋好花時酌爾側倘未窘頺
齡餘力問耕織

　　茅山

　　羽人有窟宅靈山罕儔匹三峰次低昂萬象森崒嵂積

雪滌崇巒崩雲蕩寒日丹尋長史井碑想隱君筆瑶草
滋玉泉幽洞扄石室(華陽洞不可深入)層巔巖穴深白晝龍螭
出地肺探窅㝠宮觀欝蕭瑟菌蟪無修期鵾鵬匪脆質
安得屏紛鶩攝生以寕一餐霞竢何年聊試采芝朮

　　茅山芮道士山樓懷蔣處臣翰撰

　　山房頫流泉髙閣相廻屬春寒氷未消林下苔已綠微
月出東峰靈飈響喬木此中有石牀故人嘗獨宿

　　同季升阮懷芳鄴集耦長艸堂限賦


　　春霖曠良覿隔巷途已逺眷言二三人游好追嵇阮朝
陽蕩重雲餘雪明絶巘中園雖就荒蘭芳滋九畹歡讌
各忘疲羲馭忽已晩華燈更曲宴疏酌延繾綣期為石
室遊䇿杖踰崇坂瞿硎倘相值遁跡安拙蹇

　　拾桃花醸酒

　　羲馭無輟軌萬族誰能閒營道懼無聞形質亮非堅墟
桃蔭蘅門春榮繁且妍日暮微風交花落何翩翩客言
收作醸令君好容顔顔好不足恃芳酌娛當年


　　采茶作

　　秋蘭佩難久瓊枝何可得懿此敷雲岑含芳有佳色日
霽露方晞柔葉靜如拭幽人急春務騁興不惜力摘製
爭須臾懷袖香不息馳情欲有贈徒望凌風翼

　　采松花

　　擥衣陟崇阜側聽寒泉流貞木發春華垂垂散林丘露
滋裛芳澤風急難久留掇英攀柔條笑與樵者謀薄可
作糧糗兼令衰疾瘳留侯隨赤松果得長年不未知千

載事今日歡良遊

　　五日集谿園

　　夏節餘薄寒清霽園條長休沐戀朋舊曲讌開林莽澤
蒲沒水裔江流一何廣手中芳醑盈嶺際歸雲往簫鼔
競彩鷁何如此延賞

　　完鏡篇

　　蜀士人妻美而見俘陳子仲獻客幕府憐之贖還其
故夫賦完鏡篇以志美焉


　　昔為水覆地今若雲還山中斷復兩合泣涕諧故懽今
夕是何夕圓月照井榦君子執亮節慷慨良獨難不惜
雙南金使我琴瑟完撫絃操舊曲慚歎摧令顔願為連
理枝生君庭户間

　　園居

　　羇宦違素心十年憶雲壑匪謂簿領煩抱憂屢疾作乞
身翻見迂園林成宿諾清時適省官偶遂歸田樂束身
免顛躓所得良不薄春林雨澤豐綠筠舒紫籜未能躬

隴畝㣲勤肆花藥時時招友生髙論討夙學何以娛我
懷守真庻無怍

　　題李鏡月閔賓連遊匡廬圗詠

　　九江負廬嶽萬古藴靈奥禹書鑿鴻濛慧逺紀遊眺頺
然栗里翁醉臥罕同調誰知千載下二彦復長嘯開襟
臨玉淵杖䇿窺蘿嶠既暢謝公懷兼愜宗生好九屏森
杳冥五老聞語笑躊躇鹿洞荒落日起寒燒冲託屬髙
雲幽賞殚衆妙何年跨石梁躡景俯奔峭


　　反乞食詩和徐野公

　　一飯甘叩門得官輙棄置萬錢送酒家稍就取一醉邈
哉百世後誰復識此意客遊日以競乞食義無媿柴桑
亦偶然下士侈髙致舉世罕原嘗作客多憔悴不逢幸
舍懽或下窮途淚何如徐孺子貧賤能肆志尋山攓白
雲把巻薄世事我亦倦遊人汎覧窮天地興盡歸田廬
幽巗搴薜荔躬耕誠未能灌園聊可試

　　登吳興峴山飲窪罇亭(前對道塲山有蘇長公瑶席)


　　雲岫近郊坰幽賞足娛客延目已千里陟巖纔百尺惟
携歩兵酒無煩康樂屐亭隂俯石罇林表想瑶席古人
各盡懽一去皆陳迹烟開震澤明雨集菰城白且復永
今朝毋為歎行役

　　夾山漾

　　礧砢經峴首窈窕窮湖甸穿浦盪層雲望山成九靣㶑
灔遊將窮孤光開匹練和風衣帶緩擊汰水波濺輕橈
戞蒲葦欹側信廻轉日晩巖更青洲長樹逾蒨松篁交

晻靄林屋時隱見搴芳興屢延怡目輙難徧當為汗漫
遊枕潄從所便

　　同宋荔裳集嚴灝亭皐園

　　阻隔歳將宴齒髪交頺侵見君復銜恤隕涕沾重襟踟
蹰展嬿婉别墅延登臨回溪貫湖水近圃𬗟丘林參差
梧竹秀凌亂荷葦深微雨緩良讌故歡感夙心疇昔在
京洛七子相追尋惓惓古人義忼慨揚清音浮雲儵飄
散天路殊飛沈英華易凋落煩憂故難任相顧各歎息

嘉會方在今各勉歲寒意無事徒悲吟

　　遥聞顧赤方見過艸堂

　　楚江狂客來閩海征夫去中路見君書西湖夢君處君
去不可留江城雲樹愁舊遊誰見面幾回眠酒樓歡讌
清歌長老别哀歌短明月各孤舟中夜腸應斷

　　中秋宋荔裳邀泛西湖值雨

　　仲秋天氣佳懸裝未忍發素侶懷清暉携罇眷將别輕
舫漾夕景傾坐佇皎月陰雲昧節候風雨肅毛髪歌管

既繁會素琴彌超越人家在杳靄燈火逺出沒峰影了
可辨疎光亦未歇多難良會稀即事歡無闕

　　湖上詶吳繭雪

　　積疴得休沐浩然歸田園時念索居乆思與故人言萍
梗一時合歩趾枉相存吾衰省百慮章句倦討論逢君
復飛動有舌不及捫西湖雨十日湖水平寺門客舍各
髙坐何由同酒尊青髩日以改白露日以繁還尋舊叢
桂晩歳當攀援


　　遲丁飛濤南歸未至

　　兩度客湖渚悵悵中心違昔君譴絶域萬里歸無期今
君放田里已發猶未歸行子為踟蹰佇䇿臨中逵依依
賢子弟雞黍前致辭我友不同歡對酒誰能持嚴飈吹
客裳晨風已迅飛作書雖累幀何如執手時

　　贈載岵瞻廷尉

　　萬族更相逐百慮不謀身須臾各衰老誰當念苦辛有
美同懷子靜與髙僧鄰雖為金閨彦何異巖扉人匡牀

對風雨兀坐通宵晨自言此中樂勸我學凝神昔别十
餘載艱悴難具陳逝將洗方寸黙守全吾真後凋有松
柏與子同青春

　　西陵贈林鐵崖

　　大塊不噫氣萬物欝生理壯士不悲歌氣結填膺死與
君昔相見日落瘴江汜時予使西粤脱身豺虎裏摧心
驚老痩造次告直指(謂楊似公侍御)舟中交慰勞解衣暖我體
往事縈中腸飛光逾一紀西陵斗酒會短髪䬃垂耳聞

君官海南梗概何嵬礧神羊自觸奸䝟貐厲其齒金仍
百鍊剛骨銷衆口毁聖世寛網羅恩波忽沾被浮雲不
歸山愛此一湖水執巻忘田園乆客長兒子家無四壁
立胸有五岳起遲暮嗟美人嬋媛泣山鬼送我遊武夷
搔首睇桑梓江海方鯨鯢纓組盡塵滓褰裳采芙蓉弭
節拾芳芷行樂須何時稱心信為美

　　湖上别荔裳(初荔裳按察兩浙中蜚語逮繫久始得白年逾五十始舉二子)

　　拭我襟上淚抱君懷中兒君今脱羅網復滋瓊樹枝悲

喜各難言尊酒還共持昔别聞險難寄書慿阿誰當時
恐永訣此會安可期浮雲無定所偶然會路岐西湖清
興發情至成新詩客居難永乆返駕須何時鴻鵠志千
里忽為燕雀欺垂翅尚可振天路當奮飛平慎以自愛
歳晏東山歸

　　仙霞嶺

　　皇天限百粤驅山作險阻遂令行路子側足不能語前
嶺既威遲後嶺復齟齬回叠衆山合慿陵微逕取雲氣

出我衣去作滄江雨層巔頫來路斷續垂一縷深秋天
莫寒楓葉照宿莽餐霞獨何人白日生毛羽

　　過嶺行

　　入山傍林谷陟嶺多嶙峋哀此僕夫瘁䇿杕聊逡廵僕
夫習艱險欲語還悲辛前有驛使過百里起埃塵去時
若流水來時若連雲婦女雜方物舁載何紛紛行徒無
休息吏卒不敢嗔莫問所從來問之淚沾巾馬力尚可
念饕餮用斯人含情相勞苦此意當誰陳


　　浦城值方樓岡同年自閩歸江南(先是曽謫闗外)

　　人生能幾何一别十三歲况子塞外歸嶺表初把袂悲
喜紛無端欲語失次第不敢重問訊恐復引雙涕逆旅
一尊酒開顔好遊憩子念倚閭親歸塗亟鼔枻上堂拜
阿母盤中進丹荔生還盡懽娛萬里忘迢逓語罷各分
手飛蓬無根蒂同心良會稀三歎臨水裔

　　武夷山中作

　　秋霽林谷靜叠巘明廻谿蜿蜒故相接名狀紛難齊前

峰悅來目轉楫失故蹊白雲亂襟袖咫尺迷東西巑岏
石磴斷舍䇿凌丹梯寧知境廻絶坐見千山低仙巖遺
蛻骨幽洞聞天雞寒暄谷中變秋盡滋芳荑寄言魏子
騫抗跡可招携

　　二

　　崇巖多赤峽微雨得寒綠嵐烟作雲海龍象相奔蹙洞
坼山溜鳴逕懸峰頂秃回巒似鳥巢偃松成蠖屈天梯
不可窮石榻誰棲宿去櫂歡景延乗流駴勢速坐使蓬

萊淺縮注此九曲悠哉萬古懷挹之不盈掬

　　歸宗巖(一名小武夷)

　　衣濕武夷雨還登溪口岑巖穴互崩峭石門相欹臨懸
泉洩微溜衆籟生磵陰洞寒氣逾燠峰廻霧全沈日午
始開霽亭檻俯江潯荒榛翳木葉靈蹟無人尋下山望
巖屋但見青松林

　　登喝水崖

　　叠壁何崚嶒赤峽露石背崖交古木深洞與流泉對龍

湫忽廻轉靈蹟走茫昧曲磴度巖扄孤亭豁杳靄仰看
絶頂峰平視滄海外興愜已忘言况與支公會石鼔聲
逢逢天風吹萬籟我心如片雲悠悠復何在

　　寄霑化李吉津先生(予使粤西時李亦銜使命久之以建言謫闗外赦還)

　　昔持金門節邂逅君子顔萬里出關塞孤鶴何時還多
艱彌近道絶域能心閒忽放歸徂徠瑣屑安丘園刈稻
釀春酒長歌隴畝間遐託向平志坦率柴桑言相思成
阻濶藴懷不可諼臨風附短書髙翼誰攀援


　　集髙雲客遺安草堂(同鄭奚仲崔五竺陳效儋劉直夫彭爾仁)

　　大海多瓊樹君子懷清暉游娛遂談讌曲坐臨水涯謝
公有别墅遺構欣在兹藏書纍篋笥盛事傳聲詩華沼
澄且霽魚藻何參差目寓丘中賞心追濠上時列筵矚
返景微雨鳴髙枝林昏歸鳥集徑濕秋蘭滋古人邈不
作素心良可期誰能永晨夕慰此長渴飢

　　答莆陽鄭奚仲

　　獨歌罕予和放游窮八表豈曰競文辭瞻望惟有道君

家夾漈翁嗜古肆遐討六籍資屏籓百家歸擊考哲裔
兹繼踵兄弟並國寳時危甘蠖屈懷玉守枯槁著書向
千峰荷鋤欣一飽何當廻髙轍過存吐胸抱載誦躬耕
詩頺然共忘老

　　螺女江

　　窶士苦不飽珍饌忽有餘寧知天帝意窈窕臨中厨物
色向蓮華室中見好姝既見不可留别去在須臾素女
有遺贈玉粒長留儲盈盈一江水佇望永踟蹰


　　釣龍臺

　　寒潮日日至東流無重廻何人此垂釣傳有越王臺山
川掃陳迹臺殿皆黄埃龍蛇相啖食戰骨髙崔嵬嚴陵
臥不起萬古桐江隈

　　烏石山(左對九仙山曽子固道山亭記即此處有金蟒穴浴鴉池蟠桃塢諸跡)

　　舊聞道山亭勝事不可數坐接九仙人低昻如笑語亭
館付干戈石丈相撐拄蟒穴瀉哀泉鴉池沈宿莽松際
忽飛霞參差新紺宇廢興如巻籜古今誰記睹不見閩

越王何處尋抔土山郭橫海天秋晴亂烟雨暇時慿竹
杖重來問桃塢

　　答侯官髙雲客

　　懷友思卓犖尋山豁拘陋遂杖武夷䇿㝠搜徧巖岫朱
蔡及李揚先賢共輻輳寒泉既精舍考亭復俎豆豈無
嗣好音秉德相先後講席乃榛莽斷碑臥猿狖扁舟過
建江哲人歎不又閩中萃英華闤闠充甲胃颶風捲地
寒滛雨决天漏吾病倦出門髙坐吟宵晝幸有林涵齋

松柏挺獨茂杖履肯數過文筆非雕鏤後勁推髙生斐
然擅深秀聞聲欣夙昔素心投邂逅珍饌集良朋清池
足枕潄洋洋述先德吐辭如決溜(髙詩近千餘言)給諫與柱史
閥閲世維舊尊甫雖郡僚獨立睨宇宙長嘯激風霆盛
勢薄梁竇拂衣還海陬清白昭受授萬巻富藏書數椽
存遺構有如原田膴後人恣耕耨亦如藪澤深再世足
蒐狩鳳毛寔五色述作明濯繡傾槖鮮長物竒篇仍爭
購雅欲嗣風騷未肯拾飣餖吳越資勝遊縞紵歡蘭臭

逆旅有窮交恩勤等姻媾列傳續髙士六經紛殫究大
道謙未遑才俊亦希遘滄海尚鯨鯢被褐苦奔走誰能
洗甲兵萬里無斥堠中路苦思君搔首吟詩瘦

　　仙霞嶺見閩婦北行者

　　故鄉南水去薄命北隨人辭家逺萬里附書無六親誰
憐眼中淚濕盡嶺頭塵

　　海民篇

　　飛藿思故根遷人思故里道傍乞食兒海濱千金子家

世饒田園佃漁給驅使暮操舟出浦朝負魚入市金盤
列海錯被服紛紈綺廟算清海疆編户悉内徙骨肉各
奔散徒歩棄行李長風吹西野日暮無宿止䝉袂羞叩
門接踵吞聲死生時背丘墓歸魂戀桑梓何如委白骨
東流葬海水

　　寒夜集畫溪閣(是夕曹秋岳侍郎及項嵋雪明府招同陳黙公計甫草髙阮懷時張
濟夫在坐撫絃發歌客皆長歎纍歔)

　　草堂客既醉曲坐慿山阿丹亭收衆壑暝色含清波齊

心懽彦會陶陶散欝疴有客傷千春拂袖起髙歌朱絃
奮逸調慷慨一何多悲風從天發萬籟響喬柯坐中各
歎息憂來當奈何不急傾百觴今夕青髩皤歸途命蘭
楫皎月湧長波哀樂不能寐中夜舞婆娑

　　檇李遇計甫草(時見示古文詩二巻)

　　我昔官國門計子稱卓犖公車方射䇿結交滿京洛會
予適東魯十載成間濶前年逢李生(謂李屺瞻)雪夜共斟酌
論詩推爾我心期足遐託今過范蠡湖把臂暢疇昨窮

愁富文字徃往見沈著董賈泝源流曾王分矩矱同時
王汪軰(謂王阮亭汪苕文諸君)努力互揚㩁斯人皆吾友文酒舊
娛樂風流久雲散髙歌意索寞安能聚良宴開顔一磅
礴篇中頻及我姓氏見采掇草木臭味存不竢相要約
藝苑今迷陽微言變糟粕屈宋賤臣僕遷固遭榜掠標
榜與訕譏筆舌肆鋒鍔

　　興朝治寛大文禁尚疎畧詞場兵氣多嗚呼難再作子
文獨温厚矢音滌頑薄惜哉鸞鳳姿垂翅守林壑吾老

拙篇翰頺然恥雕琢所貴經術深六經増式廓黽勉追
古人慎勿資酬酢鴛水夜含霜吳梅寒吐蕚援筆披心
胸知音未寥落

　　曽石屋留飲

　　官筵盛賓客軒葢紛交錯饌多禮數煩形疲意索寞石
屋素心人一笑留清酌手自炊胡麻對客開桑落細雨
坐淹留清歡興磅礴夙志尚無生新詩時間作閉門長
庭草䇿杖采巖藥春風日以佳遊目信為樂得閒良不

易誰能自縛束

　　贈張簣山侍讀(公促我刻講學語錄故答及之)

　　我來揚子驛逢君灌嬰城東山不得臥北轅將載征邸
寓修主客顛倒歡合并同遊淹永日坐語殫中誠謂我
有記述盍懸如日星聞言我踖踧短喙敢長鳴往歲備
籓牧凋耗愍遺氓灑淚撫瘡痏憂心如宿酲禮樂猶未
暇爭先食與兵姚江遺澤在俎豆垂風聲漸摩徧耆宿
往往存典型努力補頺缺同心求友生實維循舊軌匪

曰抗前旌周孔路蕪塞反唇訾六經亡羊多岐路穴䑕
紛闘爭感此閑决裂要欲守章程所說皆恒言未足千
人驚質疑每前席感激亦沾纓良田餘美種一溉吐菁
英頼公及司馬(謂李梅公先生)輔翼揭羣盲青原白鷺間接坐
或班荆盤饌費供億冠舄填郊坰問答既反覆語若流
泉傾執筆雖在旁端緒難分明藏之置篋笥編校愁眩
睛鹿洞與鵞湖大指夲平平至今若在耳丘壑生光榮
諸賢不我棄書院重經營苦辭幾敝舌華構已飛甍先

生助木石往視無廢停城南見輪奐洲閣同崢嶸公私
皆懸磬此力豈餘贏我至彌駴汗佇立久屏營既成不
可毁仍舊祠文成長吏肯修繕(盧陵令于君藻翼以長垣)朋舊寖零
丁數子誰墨守空堦已草青忍使絃誦地榛莽穴鼯鼪
鄙人信薄劣拊心羞噉名以此長太息吾衰誰見聽猗
惟曲江裔奮采為國楨校書窮二酉論才羅八紘(君以内翰
典試浙江又官司業)讀禮久家食履跡罕公庭拳拳念絶學執手
數丁寧持此起頑懦足以重公卿愧無鈞天奏鴻響破

飛蝱所欽行復逺驅車之帝京願公𢎞教育先覺非獨
醒

　　從姑山(有羅公芳書屋)

　　武夷風雨夜飛來三兩峰至今雙江渚並出青芙蓉懸
巗側軒翥絶磴廻巃嵸一鏤開鐡壁微竇流石淙褰裳
入深翠坦歩凌寒空五岳志不遂兹丘誰與同昔賢已
徂謝竹樹猶菁葱睥睨向千山獨立肯相從

　　華子岡(近麻源第三谷)


　　懷幽踐蕪徑瑶草含初榮石門扄虚谷巖屋版層城磴
無一寸土峽有千歲莖雲飛横匹練磵響騰哀箏積翠
交衆靄白日為青㝠此中愜棲遁豈謂無仙靈釣臺不
可辨佇䇿洗塵纓羽人逝永久延目空含情

　　贈饒蔚宗秀才

　　尋源泝旴水旅泊過江曲春陰暮雨寒孤棹成信宿寧
知潭上村已接櫧山麓之子向夜來餽我尊中醁遥指
讀書堂雲樹掩茅屋言詠開羇愁散帙對明燭嬋媛嗟

美人胡為在空谷

　　書藥公畫册

　　層峰㧞天端怪石穿地軸豪末具髙深烟嵐變心目過
橋何處翁倚杖當飛瀑此中誰臥遊五嶽繞茅屋













　　學餘堂詩集巻九

