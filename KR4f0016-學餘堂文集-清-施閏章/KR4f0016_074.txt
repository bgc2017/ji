







　　欽定四庫全書

　　學餘堂詩集巻四十六

　　翰林院侍讀施閏章撰

　　五言絶

　　寒女怨

　　虛窗響悲風抱影愁獨處霜落單枝寒莫敢自言苦

　　美女怨

　　美女嫁盲夫相近未相識願妾雙目盲明鏡照不得


　　題郵亭

　　春日勞勞盡風沙眼倦開東風不忍背為自故鄉來

　　聞櫓聲

　　咿軋似哀鴻聽來殘夢中空江人未語咽斷五更風

　　舟泊閶門

　　我愛閶門好停舟細雨時伯通遺宅在為問主人誰

　　見落花

　　花飛欲暮天飛向阿誰邊東隣有思婦莫墜綺牕前


　　至南旺

　　客倦南來路河分向北流明朝望鄉淚寄不到江頭

　　曉行

　　月沉霧更昏將曙光如夕暗裏人獨行朝看多虎跡

　　仙梅石(在岳陽樓得之土中其文斑駁似梅花)

　　玉几出莓苔横枝隱落梅誰能吹鐵笛更弄數花開

　　侵曉懷友

　　侵曉花光濕薄寒成早秋驚心昨夜雨歸客在孤舟


　　從制府江行

　　鼓角動江城軍麾帶雨行可憐芳草緑不避馬蹄生

　　二

　　戰地春風苦荒村破屋斜重來雙燕子好去宿誰家

　　三

　　上灘折篙櫓縁岸愁虎豹清淺自無魚何人復垂釣

　　四

　　棹上雙江路雲迷皁口西昨宵愁不寐恰有鷓鴣啼


　　懐讓村客䖍州

　　聞君發歸棹還滯䖍城裏雙江人不來愁殺雙江水

　　田家雨夜

　　荒村聽雨客一夜百年心為問前陂水新添幾尺深

　　夜凉

　　數㸃疎桐雨不知秋氣生殷勤語紈扇又是一年情

　　臨江署中襍咏九首

　　建蘭


　　相習不言好含情憶舊叢祗應牆外客遥覺此香風

　　慈竹

　　同根苦相抱日夜中庭清為伴孤吟客長留風雨聲

　　秋海棠

　　苔厚階庭靜陰多雨露偏容顔秋自好不擬傍人憐

　　拒霜

　　傍水遥憐汝空庭許半遮霜前紅覆屋已見五開花

　　芭蕉


　　半壁緑陰裏當窗舒巻時羅裳貪試舞容易得風吹

　　水葓花

　　秋光依弱草狼籍復誰惜君看江渚間惆悵送行客

　　蝴蝶花

　　栩栩偏依砌臨風欲上衣牆頭迴蛺蝶認伴擬同飛

　　佛手柑

　　何許衆香國應來祗樹園殷勤故垂手此意向誰言

　　虎鬚草


　　靈蹟傳堯韭山房重虎鬚待君成九節能療白頭無

　　萬竹菴

　　遶屋翠琅玕清陰當晝寒憑誰覔長笛倚杖向君看

　　舟中絶句

　　船過富春渚路近新安江家鄉纔入夢夜雨滴蓬窗

　　二

　　曉色戎戎暗孤帆漠漠開濕雲飛不起幾片落船來

　　抵浦城


　　江樹葉將殘客遊程未歇愁心自知老夢裏見白髪

　　夜坐天遊峰得月(近仙掌巖)

　　微雨仍留月千峰洗更明仙雲真可數片片掌中生

　　戱題三姑石(在武夷)

　　我愛三姑石窈窕相低昂南風吹過嶺好嫁三江郎

　　建江灘行

　　一灘一髪白百灘堪白頭不應千里路都作斷腸流

　　二


　　下水喜灘急上水苦灘澀舴艋不容身時向灘頭立

　　望江郎山

　　白雲曳峰頂皎若羅衣裳纒緜且開却留眼見江郎

　　題伯璣别墅五首

　　懷潁堂

　　東湖即潁上况鄰徐孺亭閒把釣竿坐照見西山青

　　稻雲梁

　　横橋碧水中風動水聲急人跡往來稀時有鷺鷥立


　　染香沜

　　衆香不可辨積翠連芳洲遥聞隔浦外歌發采蓮舟

　　三逸舫

　　孤舟去安適招招尋我友不知相對誰獨置一杯酒

　　朝氣樓

　　夜涵月色多朝見山光早清露濯芙蓉迢迢向人好

　　張逍遥石洞(舊為虎穴)

　　人來奪虎穴人去敝巖扉丹竈知何在重雲守翠微


　　茅山元符宫書壁

　　春寒山客少石逕逈百折恰對大茅峰晴餘半峰雪

　　寄高峰寺僧

　　不辨孤峰處遙知雲霧生采茶防著雨春暮幾朝晴

　　晩泊旴江

　　孤塔青山逈長橋落照微江城近炎塞二月早螢飛

　　麻姑山夜坐

　　五老下斜曛萬山人獨宿仙歌何處聞石梁響寒瀑


　　客夜

　　獨夜月明多天際聞孤鶴梧桐尚未秋片葉空階落

　　雲山洞

　　洞門雲不息萬嶺白須臾試向洞中覔孤雲定有無

　　瓶中牡丹

　　花開遊子發短髩已斑白含情憑一枝留伴孤舟客

　　漫河沙

　　南風沙作烟北風沙作霰不知腸斷續行人各掩面


　　題呉漁山畫

　　逺岫千層緑輕帆一葉飛橋邊過釣叟雙鯉自攜歸

　　過北邙山

　　黄河渡口人北邙山下路但見冢纍纍無地栽松樹

　　嵩頂書壁

　　二室千峰秀秋登第一峰中原歸杖底長嘯倚孤松

　　山行

　　野寺分晴樹山亭過晩霞春深無客到一路落松花


　　桃葉渡

　　萬事東流去爭傳桃葉名殷勤留片月猶是六朝明

　　邀笛歩

　　長笛數聲畢登車無一言江潮定何意故傍客亭喧

　　雙谿晩步

　　少小凭闌處夜深今獨過谿流不愁思依舊月明多

　　中秋對月(時東南大用兵)

　　好酌清尊滿休敎恨白頭不知今夜月幾處戰塲秋


　　得雙鶴

　　知有雲霄翮猶棲官樹陰中宵發清唳相對話歸心

　　采蓮曲

　　不惜羅裙濕花沾竟體香好留荷葉在為覆兩鴛鴦

　　二

　　結子憐花少回船出葉遲水清時見影偷眼照蛾眉

　　見粤客馬鞭是人靣竹

　　方物憐摧折攜將作杖難忍留人面在日逐馬蹄看


　　許雪懷還龍谿

　　家傍釣魚磯潮來侵板扉半江紅葉裏獨送一帆歸

　　髙彚㫋學使錫山書至貽邵二泉先生墨蹟

　　春風著意吹花落自成子殷勤感故人託贈心如此

　　二

　　别君九峰下嵗月忽如此書來靜夜看山堂落松子

　　(附録邵詩　去時折梅花來時摘梅子把酒酹山靈吾道今如此)

　　早春入山


　　路入疎林外山青殘雪中吹衣不道冷喚汝作春風

　　二

　　抝竹為馬鞭春泥馬蹄没半生行路人此中生白髪

　　為武蘇州題畫

　　謝公愛丘壑林下多幽蹤白雲時一掃歴歴數青峰

　　即目

　　薊北思歸日春風欲暮時庭花知客意故放向南枝

　　次羅堠嶺回眺


　　石子鳴馬蹄夕嵐出衣帶遥覔雀兒菴數㸃歸鴉外

　　書大方僧壁

　　山月相澄鮮延目一秋水宵分眠復醒殘夢松風裏

　　題畫石

　　一拳多節目渾如枯樹根山堂讀書處許汝對柴門

　　寄和徐姬珠淵

　　莫怨經年别天寒耐獨眠老夫魂欲斷夢不到君邊

　　(附元韻　風𦂳牽離别燈殘人未眠此身無羽翼安得到君邊)









　　學餘堂詩集巻四十六

