







　　欽定四庫全書

　　學餘堂詩集巻十七

　　翰林院侍讀施閏章撰

　　七言古

　　烟火行

　　濟南亂後年初豐上元鼔吹如江東歌兒逰女不知數
千家萬家春燈紅爆竹聲中烟火出忽如燄發阿房宫
撲地流光走玉兔垂天列炬成燭龍横看爛漫三十樹

風起髙城滿烟霧明星落月飛縱横急電驚雷莽回互
層層怪幻魚龍戲蜃樓海市須臾至蓮花火裏劇分明
中有天下太平字是時憲府髙崔嵬建牙列㦸傾金杯
烹羔炮鼈惜良夜黄金灰燼同塵埃酒酣漏永回鞭去
人壓看塲呼不開我聞此地舊王府夜夜鰲山照歌舞
綺羅臺榭總丘墟園林寂寞今無主樂復樂兮延千秋
醉歌莫問王與侯何日中原罷烽火華燈如晝長遨逰

　　伏生祠堂行


　　祠在鄒平城北十八里漢文帝遣鼂錯求尚書時伏
生年九十餘令幼女口授事不見漢史今圖之壁

　　祖龍烈燄燔天地斷簡殘篇盡捐棄諸儒白骨成山丘
倉頡史籕夜垂淚上蔡李斯甘罪首忍使萬古斯文墜
天遺一老在人間火然不到胸中字須臾赤帝重瞳来
阿房一炬咸陽灰表章經學漢文出詔求耆舊過徂徠
是時先生耄且病以口代手鴻濛開二十九篇尚書備
配享立廟何崔嵬我来再拜心徬徨側身望古涕霑裳

避秦博士窮獨叟姚虞三代今未亡龎眉碧眼具冕服
丹青滿壁生輝光有女被繡珥明璫受書掌故拱其旁
豐碑古篆不可詳諸生爼豆歌樂章靈旗髣髴来翺翔

　　送張泰安越九(時坐事逮繫謫戍復放還)

　　山城積雪氷不開飛来黄鵠久裵&KR0966;見君欲哭復大笑
舉酒一飲三百杯疇昔蹉跎事奔迫窮邉極漠甘遷謫
聖恩温詔垂九天獨許雲間作歸客泰山極目連滄海
海鷗釣客遙相待何必功成問赤松流光一擲紅顔改

多君意氣凌浮雲罷官慷慨尚論文庾鮑才名伯仲少
原甞好客天下聞我醉為君歌一曲歳暮愁多腸斷續
好去五湖三泖間手撫山堂舊松菊

　　繡江行(章丘縣東)

　　羲仲驅車錯躔度𤣥𡨕奪取青陽路三月重凝繡水氷
烈風倒拔陽丘樹天河滄海同翻覆雪染桃花成白玉
茂陵消渴鷫鸘寒望逺傷春亂心曲

　　女郎山


　　女郎山畔日𡨕𡨕女郎墓上草青青長白雲連繡江水
(長白山名登女郎望其雲氣縈抱如帯)長佩陸離飄未已凭闌舉酒舞且
歌深洞幽房山鬼多黄土紅顔自今古淅淅陰風吹女蘿

　　父書樓歌為俞去文作

　　吾鄉前輩多博雅南金先生稱學者有閣三重書五車
髙卧樓頭不肯下亂離萬事成東流銅駝金谷皆荒丘
青箱好在蓼莪痛巋然遺澤存髙樓樓前楓樹林樓下
寒潭深白鶴為君舞𤣥猿為君吟山鬼窈窕尚含笑伯

牙寂寞無知音腹笥便便君自可次第書籖兼藥裹賣
文剩有杖頭錢雞黍能留佳客坐藏書十九委埃塵百
家七畧誰問津長恨古人不見我空山月黒傷千春

　　寄蔣虎臣金壇(先是京口之變士大夫家居者皆坐法惟虎臣獲免)

　　昔君校書石渠閣鄉心日夜思丘壑今君乞假卧江村
三年不向春明門春明吏隠差不辱索米東方足饘粥
何事髙吟詩百篇便向隂崕結茅屋瀟灑從來懐抱疎
黄金不惜搜奇書道逢窮交下馬立解袍脱贈無躊躇

尺書逺自金沙至開函墮我數行淚不訝虞翻疎節多
殷勤却索新詩寄江干昨日多鼔鼙白骨黄塵咫尺迷
茅屋髙齋亡恙否鯨波鼉浪風凄凄古人挂冠入山好
今日入山難自保愁思如結未敢言何處相期拾瑤草

　　姑山行送郭瑞屏

　　十年不向姑山去别恨羈愁亂如霧籜冠草屨故人来
相看猶似山中住衙齋蕭瑟客無氊片石荒臺倚獨樹
主人鹿鹿竟何為論心不得同朝暮記昔姑山夜坐時

石泉手汲炊松枝傾盤芋栗雜雞黍酒盡牀頭醉不辭
轗軻君今垂五十白髪星星時抱膝縱飲不多思醉眠
怕聴城頭吹觱栗君為窮愁来海濵到来輾轉愁官貧
出山入山貧自好路逺天寒慙故人

　　荒雞行

　　長夜漫漫纔二更濟南城裏雞齊鳴勞人鞅掌未眠卧
起視欃槍淚雙墮昔人聞雞夜起舞雄心不厭亂離苦
可憐四海今横戈荒雞荒雞奈爾何


　　觀嚴水子畫人物引(嚴水子陸山子並陳章侯髙弟)

　　山陰髙士陳章侯開闢畫苑無虎頭左手把杯右執筆
十指酒氣生十洲尤工人物作殊態雕鏤瑣屑窮纖芥
詭形奇狀人盡驚素壁中宵走光怪興闌箕踞時捫蝨
尺幅千金不可得晩傳二子早升堂吮墨含毫同侍側
山子過從憶鑑湖淋漓染翰多歡娛五年以後水子至
筆勢不與章侯殊𡨕搜慘澹追清妙欹側江臯連海嶠
芙蓉薜荔雜連蜷帝子嬋媛山鬼笑名髙薄俗復何益

能事傷心爭促迫乞畫如山乏酒錢仰視髙天㟁赤幘
春陰積雪風泠泠滿眼干戈愁客星氷開鼔柁且歸去
萬壑千巖無數青

　　閘舟謠

　　漕渠久渴水不流漕艘銜尾無時休日過一閘纔五里
千里歸心愁白頭閘盡灘髙更偃蹇中夜呼船重撥淺
貓兒窩口居人稀魚頭集上漁船歸㟁濶河深風又惡
坐看他帆拂面飛


　　林茂之自作生壙曰繭窩索詩紀之

　　八十一叟顔尚酡幅巾笻杖衣薜蘿肩輿强来一相見
數杯未盡能髙歌自言築室乳山住隂林䆳谷多烟霧
新營生壙大如繭逝即長眠不封樹踔絶才名年少時
掉頭不許時人詩秪今垂死猶眼白自作髙人萬古宅
君不見富貴磨滅皆輕塵豐碑石馬空嶙峋北邙悲風
愁殺人

　　萬竹園醉歌贈鄧元昭同年


　　城隅别墅結茅屋千畝陰森盡修竹同心握手此開尊
竹色客衣相與緑五年南北成别離昨歳干戈亂心曲
鰣魚蘆筍雜蓴羮百觴勸我苦不足昔時侍從官長安
對客揮毫人共看意氣風流天下重五侯七貴爭交歡
一朝特簡擁千騎未許淹留問叢桂歳星忽厭隠金門
便擬牆東長避世羨君躡屐臨東山清歌白苧長歡顔
羨君藏書餘萬巻鳥篆龍文時在眼丈夫功成須拂衣
扁舟新買繫漁磯飄摇萬事君休問惟有浮雲無是非


　　程穆倩印藪歌

　　黄山山人真好竒性癖膏肓不可治雕鏤文字壽琬琰
蟲魚錯落蟠蛟螭苦心愛者有數子摩挲隻字等禹碑
亦如昌黎推作者險奥不廢樊宗師九月䢴闗木葉下
山人邂逅同僧舍自言好古非雕蟲篆籕周秦足方駕
詰曲迷離多不辨相逢十人九人詫可憐古籍秦火焚
存者如縷金石文岣嶁鐘鼎盡竒字恍惚夭矯凌浮雲
今人能手類刻木仰唇俯足徒紛紛豈若山人眼空六

書與八分驚魂駭目天下聞噫嘻山人好古不能長得
食何如歸老黄山三十六峯之南北赤文綠字藏其間
風雨千年無剥蝕

　　水繪庵放生池歌贈冒辟疆

　　水繪庵前一池水花發芙蕖香十里冒家三世皆放生
水族波臣不可紀日霽遊鱗鏡裏来有時蜃氣雲不開
出沼穹龜峙丘垤揚䰇赤鯉生風雷四十年来成巨壑
絲竹朝朝喧水閣賦詩不讓鄴園遊臨流逺勝濠梁樂

滄桑萬事難具陳挺义横網連強鄰雲根窟穴改不得
枯魚入肆空悲辛主人意氣無所惜長歎撫膺嗟世澤
虬龍一朝不自保江漢飛騰限咫尺眼前兵甲髙如山
放生殺生皆等閒昆明太液復何有為爾作歌長留天
地間

　　僧舍題半山畫

　　常愛杜甫閬山句應結茅齋看青壁半山縱筆為此圖
突見崚嶒倚天石寒江鼓枻倦逰人秋寺鳴鐘獨眠客

與君痛飲且還歸四顧茫茫堪眼白

　　廣陵醉後贈陳曼仙同年(陳舊官蜀自免歸)

　　拂衣不採商山芝草堂不羨浣花溪暖老爭看人似玉
把詩自勸醉如泥開軒種竹江雲入素甆酌酒嘉賔集
洞簫鐵笛相和鳴玉柱檀槽雜歌泣芙蓉含霧暗氤氲
婀娜吳姬嬌出羣輕謳緩唱四坐靜不動朱唇聲遏雲
十年契濶今良㑹宦逰忽叙巴西事羌村蠻洞畏豺狼
哀角腥風動天地萬里生還信偶然銜杯且稱平生意

主人瀟灑良得計有客風塵早憔悴柴桑夙昔無宦情
東山偶起憐蒼生昔何勇健今何老歸卧雙溪弄月明

　　擊鼔行戲贈方山人

　　山人不儒亦不賈碧樹黄花繞庭户客到開筵雜儔侣
半醉掀髯為擊鼔衆賔歌吹間搏拊疾徐應節不差黍
大聲噭噭鳴砧杵細聲嘈嘈亂人語音繁調促苦齟齬
激厲崩騰怒如虎地維缺陷天難補人生磊塊向誰吐
不如撾鼔盡清醑半作英雄半兒女尊殘颯颯寒夜雨

因君側耳愁千古禰衡禰衡在何許吾欲呼汝出黄土

　　竹亭短歌贈王貽上

　　丈夫名成何必萬鍾粟但得繞屋扶疎萬竿竹三月不
肉亦意足不爾伐竹結為廬差抵瀟湘逺塵俗使君佐
郡廣陵城髙齋逺聴寒濤聲却構竹亭如箬笠琅玕四
壁青霞生亭中斗酒書千巻對此髣髴凌絶巘南軒老
槐遮白日東籬黄菊照蒼蘚别君此去惜離羣幾度論
詩到夜分眼前萬事難開眼還須種竹髙拂雲君不見

君家子猷僦舍亦爾爾何可一日無此君

　　龍衣船

　　連帆蔽日江水黒鷁首龍文爛五色舉檣捩舵重如山
不遇大風行不得曳舟官給夫有餘得錢縱脱重捉夫
裸體天寒被鞭撻荒村夜索聞哀呼猪雞祭賽舟人樂
白奪樵薪不為虐有時故遣觸他船反眼嗔人横搒縛
尊嚴秪為載龍衣簫鼓船頭黄繡旗髙架一箱衣什襲
客貨深藏無是非巨艦年来頻坐兵沿塗夫卒多吞聲

船大行遲河欲凍嚴秋督促傷人情官差到處聞荼毒
怪此篙工作威福造船苦耗水衡錢取材伐盡江南木
側聞

　　聖主仁如天再浣還衣天下傳筐篚置郵亦良速何似
重牽萬斛船

　　華表行

　　華表嵯峨冠青嶂雙擎巧刻盤螭様璽書賜葬傍陵園
連牛鞭石来山上千金作使萬夫役深埋直作天生石

勢移衞霍子孫貧斥賣須臾都不惜地坼山傾鬼哭聞
前山華表又新墳請君易石將木柱縱朽猶為墳上土

　　祀蠶娘

　　華燈白粥陳椒漿田家女兒祀蠶娘願刺繡帬與娘着
使我紅蠶堆滿箔他家織縑裁羅襦妾家賣絲充官租
餘作郎衣及兒襖家貧租重還有無蠶時桑逺行多露
好傍門前種桑樹

　　打虎兒(禹州朱氏子)


　　誰言虎尾不可履虎口小兒還不死兒隨隴畔翁耕田
斑斕躍出黄蒿裏攫翁踞地兒不啼怒持竹策鞭虎起
咆哮乍息重含情収牙捲舌抛人行父子倉皇驅犢返
猶聞虎嘯腥風生刺史嗟吁召兒問兒年十一朱其姓
簪花纒彩萬人傳樸穉能馴猛獸性當時視虎如視牛
天地震動山靈愁死生計較勇成怯古来赴義無回頭

　　天逸閣雪後醉歌(主人梅幼龍耦長携酒)

　　一冬無雪春雪好名園飛閣開晴昊主人逸興有籍咸

把酒呼朋歡絶倒沙霽初聞白鳥鳴雪殘半露青峰小
麻姑綽妁墮窗間叠嶂㕘差浮樹杪細數梅花多昨日
坐看新瀑通寒沼觥籌厯亂興偏豪石檻苔㾗不須掃
此閣崚嶒髙百尺先輩聫翩著靈蹟(禹金朗三兩先輩讀書處)蝌蚪
深藏禹穴書賦詩日集梁園客二十年来玉樹摧竹榭
茅屋蔓蘿薜抽毫授簡待吾曹肯使中原少詞伯前年
鐵騎城頭嘶出門一步迷東西芳春暇日此良宴何辭
斗酒聴黄鸝我思置閣臨雙溪種梅髙下溪雲齊花前

歳歳同春酌醉醒遞換無端倪

　　為李書卿感遇(有叙)

　　李氏世以文辭稱生又頴特弱冠為諸生髙等然其
為文與時人異卒坐廢斥予感憤作歌為生進酒

　　日月明明不照地蒺藜滿眼困騏驥欲叩天門扃不開
為君怫鬱墮清淚老蛟生子真超羣少年勝氣驅浮雲
囁嚅羞作腐生語一寸泥蟠無處所壯夫魁壘常骨立
俗眼揶揄百憂集唾壺擊碎歌不揚風雨夜闌鬼神泣

青桂引贈丁飛濤弟素涵(有青桂堂集時飛濤謫闗外)

　　青桂團團臨緑水香風散入江城裏東南孔雀為裵&KR0966;
下有寒猿啼不已山人奮袖歌且謡西湖澹澹吳山髙
艷曲新詞半樂府瓌奇詭譎疑離騷有時嗚咽抱幽怨
弱栁如絲絮如霰歌成流水雲不飛曲鼔湘靈人不見
君家伯氏吾弟兄唱和西曹金石聲黄雲沙磧一分手
朔風越鳥長哀鳴攀君青桂憂思緩念君連枝腸欲斷
日月不居闗塞長撫膺淚落錢塘滿


　　西湖送春歌

　　陰雨㝠㝠朝復暮豐隆屏翳収春去美人魂斷不可招
夜啼杜宇西陵樹故園滿檻洛陽花歳歳花開不在家
江山格鬬九州窄行止蹉跎雙鬢華含情欲作留春曲
燭龍昻首不得伏醉向流光喚奈何門前春水為誰多

　　采蓴篇

　　西湖三月蓴始生含花卷葉浮緑莖質柔膚滑不留手
白汁盈盈成水晶浸之經宿逾肥美旋摘生新類蘭芷

春山雨漲綠波深欲浮不浮難出水故人招我放生池
畫船紅袖吹參差神魚撥刺動雷雨馮夷出沒搴旌旗
酒闌却向湖亭泊緩帯登樓氣盤礴急呼舟子擷蓴絲
雪鱠金盤佐觴酌凝脂膩澤難禁煮玉筍錦葵誰似汝
滑翻碧盌匹氷漿清絶香羮奴酪乳嚼腐餐肥良可憎
五侯七貴知未曽怪来此物繫歸思千載常懷張季鷹

　　西湖看月歌(同㑹稽羅𢎞載)

　　客舍階前湖水綠棹舟更向湖中宿兩㟁蒼烟皎月来

萬頃清光照幽獨渡口微聞潄玉聲樓頭無復彈筝曲
片雲蜿蜒過南山望見仙人騎白鹿夜深風起何泠泠
逺山猶白近山青浮圖層級真可數波心寒玉吐孤亭
援琴欲鼔水仙操鍾期既逺誰為聴狂呼不醒童僕睡
惜哉酒盡雙玉缾吁嗟明月古来有須照西湖杯在手
可憐客久春芳歇陰雨三旬初見月荷葉田田漸作華
今宵月下已思家漏殘髙枕日將出㑹有吳姬蚤浣紗
贈闗西杜蒼舒兼懐李屺瞻孫豹人諸子


　　西冷橋畔日初低西京上客過招提眼中華嶽森突兀
湖干畫舫從羈棲十年讀書不射策負氣論才㟁赤幘
仲宣時賦從軍行少陵老作諸侯客滄海長江正羽旗
廣陵逰俠重相思好買吳姬住江側醉倚淮南桂樹枝
(李孫皆陜人流寓廣陵)

　　寄周處州宿來(舊同官比部)

　　故人别我六年餘聞道故人青鬢疎層山叠嶂幾千里
殷勤却寄雙鯉魚天隂雨久重雲黑開緘狂喜復歎息

新詩險絶語驚人苦調悲凉淚沾臆括蒼巖洞多烟霞
九盤石門仙如麻謝公逰處莓苔厚春風古樹猶開花
兵荒作吏真可憫鞭撻催科心不忍滿眼青山未散愁
平生意氣一朝盡甌江日夜流滔滔相思心曲翻洪濤
欲問論詩興酣發斷腸還憶白雲曹

　　送羅𢎞載

　　聞君有别業逺在稽山隅白雲南接葛洪井綠水還臨
康樂湖湖邊山下讀書好雜花奇樹連芳草殷勤為我

渡錢塘西泠尊酒同傾倒與子契濶已八春囊中詩句
轉清新少年策名應努力莫羨桃源洞裏人

　　西湖惜别吟荅蕭山毛大可

　　西陵才子有毛萇浩蕩風流不可當繁音錯彩百端集
短曲長歌悲斷腸謂我東来自滄海湖上輕舟日相待
手裂吳綾白如雪新詩奡兀驚真宰蓬萊之閣瑯琊臺
海水壁立魚龍哀嗟爾濡翰一何壯使我回首久裵&KR0966;
我昔聞聲未聫袂相隔山巔與水裔擁楫臨風作越吟

纒緜期我攀叢桂别来叢桂難重攀天涯荏苒凋朱顔
謝傅東山不得卧歳星索米愁人間平生聞道苦不早
窮愁著書亦云好誰能漂轉隨車塵使我局促傷懐抱
予將去為君吟此曲厯亂無古今若問相思在何處歳
歳西湖春水深

　　哭同年張于寅

　　海風動地白日昏折我玉樹垂崑崙魁梧磊落猶在眼
滿堂慟哭皆聲吞鬼伯詎敢相促迫豐隆為御雲車奔

一生胸臆向誰吐裂眥慷慨號天門嗚呼天門路阻絶
江漢溟溟墮孤月

　　二

　　嗟爾生年二十六氣吞萬卷心不足開樽結客少年塲
走馬長安還擊筑雕龍世業公車早詞翰横流瀉飛瀑
相看努力馳中原豈料着鞭成轉燭嗚呼爾魂不可招
青楓暮雨空蕭條

　　三


　　出門出門何所營病中鼓枻江上行季布平生重然諾
魯連排難輕死生男兒七尺自有命抗顔欲與雷霆爭
風流意氣一朝盡眼前豪俊誰縱横嗚呼往事不可諫
目極松楸淚如霰













　　學餘堂詩集卷十七

