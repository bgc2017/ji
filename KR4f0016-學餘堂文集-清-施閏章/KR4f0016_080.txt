







　　欽定四庫全書

　　學餘堂外集巻二

　　翰林院侍讀施閏章撰

　　試院冰淵

　　海岱人文序

　　山左蓋千古聖賢一大都㑹也余家世理學兒時聞先
人緒論不屑屑鞶帨是務讀孔氏書想見其爲人及其
生長游歴處已而讀史記孔子世家云適魯觀仲尼廟

堂車服禮器諸生習禮其家低囘不能去輒慨然歎曰
予獨不獲游東魯登孔氏之堂耶今待罪兹土進齊魯
諸生而甲乙之入闕里謁孔林諸生具冠帶陳爼豆雍
雍肅肅環觀如堵不知視太史公東游時何如及徧厯
六郡陟泰山臨滄海慿軾弔古孔孟以還伏生叔孫通
鄭康成管幼安孔北海及竹溪隱逸諸君子之遺風猶
有存者山左蓋千古聖賢一大都㑹也沾沾操帖括家
言目天下士亦末矣雖然文者載道之器也孔子曰修

辭立其誠言之不文行之不逺子桓氏稱爲經國大業
不朽盛事非無本也制舉業行三百年改厯而不變其
立體近其取義逺其困智勇也特甚使董賈揚班鄒枚
及韓桞諸人搦管就試苟操之不熟不免舌強手澀而
以俄頃之間追千古聖賢之㫖繪火欲熱繪水欲寒且
金聲玉振霞蔚而雲興蓋其難也余不敏殫精此道有
結髦蠟屐之癖雖既釋褐不廢業及守是官日夜校讎
毋徇名毋避怨毋任愛憎奨厲以寛簡拔惟嚴板其文

若干首知人得士不敢謂如大復之在關中空同之在
豫章遵岩之在山左度數十年名公巨卿文章經術之
儒必有鱗鱗輩出其間者遇有得失發有淹速一日有
短長則其命也漢武帝篤好詞賦而司馬相如輩多自
薦辟給尚書筆札不聞由博學宏詞科進唐以詩取士
李杜乃不得第沈宋工力悉敵以明月夜珠之句分伯
仲然則成敗不可論英雄而文章聲價自有定也至於
文質參錯風㑹推移厭粱肉者思藜藿衣裋褐者不可

登廊廟因時折衷要期至當不觀諸山海乎海涵渟百
川汪洋浩汗魚龍蛟蜃光怪萬變五嶽則屹然重鎭蒸
雲霧戞星辰草木鳥獸花石之珍異莫不畢備此天下
之大文也昔人有山文海文之喻予謂齊魯形勝甲天
下枕山帶海必兼兹二者表泱泱大風目曰海岱人文
志盛也先我者爲同門友岵瞻摧陷廓清功最多余踵
事増華更始者難為功因勢者易為導盖其幸也間者
士習或不馴至扞文網好訐訕貽司教者憂令甲日益

嚴予夙夜是懼數引諸生董勸陳説古今人物忠孝淑
慝或泫然出涕諸生亦有歎息泣下者夫予不幸而不
得生孔子之世也猶幸而游孔子之鄉與諸生相切劘
余視游夏諸賢瞠乎後矣諸生其勉乎哉順治丁酉中
秋前五日題於獨樹軒

　　采風偶錄序

　　施子分守湖西将朞月壤瘠事簡與民休息進諸生試
之次第鏤其文客問曰先生知人得士哉曰人固不易

知也夫爭工拙於雕蟲耆宿與童子未知孰優衡得失
於主司美玉與珷玞未知孰勝也然則是役也何居予
喟然曰客烏知我心哉凡吾所爲将以明道而講業也
制科用八股歴數百年六經四子之書藉是以傳習其
什一天下道德智能文學之士舍是不能由他途以進
今之制藝絶去藻采以清眞曲折爲能事殆猶漢魏之
不得不變為晉人初盛之不得不變爲中唐絢爛極而
思平淡風㑹使然天地亦無如何也文質迭勝若循環

語彬彬者折衷於君子拘儒不知時變其失也數見不
鮮下士逐波爲流其失也汎濫而無紀予嘗著時文説
言之詳矣賢者信之否者惑焉烏能家至而戸暁抑私
心所折衷不敢以不告也徃者視學山左與多士講學
課業刻有成書齊魯之文蔚然雄天下豫章固東南之
齊魯也其民俗樸儉其士君子重亷恥好文章鵝湖鹿
洞理學之遺薪傳不絶臨江雖僻壤三劉三孔之故里
也袁陽則昌黎茂叔政教之所漸被也而吉州則歐陽

公所生地王文成講學其鄉鄒東廓南臯諸公雲集踵
接軍興以來章縫零落青原白鷺之間流風餘韻猶有
存者余既奉令甲與諸生督逋賦所至集諸生學宮講
道諄切訓誡如家人懼其氣挫而不揚也課業以養之
懼其才抑而不彰也推擇以表之拔尤錄異布之通都
用其中可以觀時由其技可以觀道下之人考徳問業
非公事不至上之人稱先則古延接以禮窮達命也淹
速時也寧工毋拙修器以待時者士之業也風以詩書

六藝使相切磨以興教化者表帥一方者之責也禮失
而求諸野道失而求諸文其亦庻乎可也若夫山澤之
間多隱君子匿跡著書不求人知亦不可物色所謂伊
人在水一方異日者倘庶㡬遇之康熙元年八月湖西
分守使者漫書於芙蓉屋

　　河南鄉墨序

　　士之遇不遇豈盡以其文哉蓋有物焉以司之矣騏驥
之捕鼠不如貍太阿之補履不如錐尺有所短寸有所

長物各有能有不能也制藝小道日異月新将欲赴節
循聲求曲肖乎聖人之言取辦俄頃雖遷固淵雲之筆
戛戛乎其難之故績學宿儒有不如英年後進者無他
陳言之未去而腕重不能運也夫得失者時也工拙者
業也古辯士之游説人國也猶必陳書發册簡練揣摩
出其珠玉錦繡而後可抵掌取卿相爲文何獨不然蘓
文忠曰科塲之文風俗所係所收者天下以爲法所棄
者天下以爲戒竊謂文章之道五色相宣廣大髙明歸

於馴雅其要在多讀書則菁華自生今夫平原廣陌人
過之不屬目及臨清流仰層巒則無不欣然游泳而褰
裳眺望者有文焉足以娛人心目也故天有日月星辰
雷雨雲霞之怪幻地有名山大川人物草木百果之華
寔皆不俟雕刻而自然絢爛氣象萬千此文之至也士
能講學以晣其理讀書以充其氣揣摩理體以㑹其通
疏觀風尚以窮其變然後披朝華振夕秀擬議聖賢以
發吾胸中之所欲言其文不可勝用矣劉舍人之論文

也禀經製式酌雅富詞幹之以風力潤之以丹采至哉
言乎三十年來制舉之文凡數變矣徃者游詞弱調體
就卑庸一二豪士起而振之風氣日上近且馳騖縱横
矯枉已甚君子又将憂之其患在空疎不學而徒逐乎
其詞也

　　聖天子崇儒好古文治丕茂當有宏論偉議之文鼔吹
盛業而豫州又四方之中土也天地清淑之氣于是焉
鍾其為文也大抵發揚蹈厲之意少而博厚和平之音

多閏章學識淺陋憶申酉之間視學齊魯日與多士講
德課藝相切劘以求稱乎泱泱大國之風頃精力就衰
重沗

　　特恩俾主豫州闈事寔欲為國家得竒士以報塞萬一
又有劉恬齋先生齊心翕志詢謀僉同得士四十七人
或醇深淵雅或俊逸清新美不勝收令甲既嚴惴惴懼
隕越其間以字句瑕累已登復弃者為之掩巻太息愾
然欲泣下未嘗不歎相遇之疎以言知人之難也夫自

梁孝王招致四方文學之士授簡梁園士大夫鑣聯軫
接英華薈萃其後東觀之校書鄴下之夜晏詞賦爛焉
故天下文人一大都㑹也泊濓洛諸賢出上溯洙泗葢
又進乎道德矣予嘗游伊洛之浦躡嵩高之巔懐古四
望其氣鬰蒼其必有鴻碩俊偉懐古抱質之士伏而不
出者于此中倘一遇之歟康熙辛酉重九後二日題于
大梁書院

　　豫闈公約


　　正文體　文風上應國運國家全盛之時當有光昌俊
偉之文大抵風氣須尚髙明理體要歸馴雅夫文之
八股猶人之四肢也今或起講一直説盡無復虛冒
是開口而臓腑具見病一也提比籠罩冠冕方有氣
象今或強作掀翻散行一段頭目傾斜病二也虛比
徃徃逕删反從中股後出題咽項不貫病三也中股
宜寔而虛宜正而反宜全發而忽半截無復起承轉
合心腹空虚病四也後幅忽作二大股或又加二小

股股大于腰指大于臂病五也夫耳目易位西子無
所逞其妍榱棟倒施輸般無所用其巧讀書好古之
士範我馳驅而蹊逕自别至于全章一節剪裁頓挫
自見古人手筆願具眼者一振之

　　辨實學　高才之士其文必礧砢博學之儒其文必深
逺中州風尚和平原少軋茁之習要在拔取鴻才碩
彦耳今司衡者過求平穩多取空疎膚熟之文以幸
免磨勘于是半收庸士而懐才抱異者弃矣唐荆川

先生云文字須從胸中流出其東塗西抹勦襲成篇
了無意義者不足錄也我輩此舉期為中州鼓吹雄
風為數十年樹立偉人願共努力

　　愼塗抹　部頒條例有云落巻須抹出不中緣由所以
服舉子之心且防考官不遍閲也倘或開巻時稍不
當意輙加批抹其中或是佳巻業已不可救矣夫薦
巻止用句圏則落巻亦毋多抹以一眚弃全瑜深可
痛惜此後遇有才情稍溢或古峭淡逺初閲不聳觀

或一二字微疵苟非字句可疑有干禁忌者幸各耐
煩閲畢萬一佳巻不足留待採擇寧取有瑕之玉無
取無瑕之石庻可收一二竒士

　　勤搜覧　省試士子多至四五千人入彀止四十七人
百中取一豈無佳文所患掄擇不到或精力偶&KR0629;目
懶終篇或取數已盈㸃不逾幅以士子攻苦三年曾
不博考官渉目俄頃此書生所以仰天痛哭也今務
竭力尋繹果無足錄亦必動筆三四篇夫得失雖有

定數而我軰苦心搜羅可動鬼神愼毋憚旬日之勞
至遺終身之悔

　　重後塲　二三塲之繼七藝所以求通達古今之儒也
其論䇿有發明條對之能必其學通原本者也表判
有金聲玉色之工必其才兼風雅者也今有頭塲在
伯仲之間難分去取者查其後塲精警則亟登之以
㽞讀書種子昔歸震川先生老于棘闈亦縁後塲入
彀至今推為大文人此其騐也至于七藝已收而後

塲狼狽太甚亦從汰去别拔真才(企按科塲原制頭塲三書四經二塲
一論一表五經者詔誥二道五判三塲䇿五問自乾隆己卯科更定頭塲三書一論二塲四經一詩
三塲仍舊)

　　廣呈薦　薦巻十拔六七以四十七名計之主司所閲
不過六七十巻而止豈不偷閒省力但受巻分校有
初閲數十巻而僅覯其一後閱十餘巻而得二三遲
速多寡不可預定也若取數已足遽置餘巻不閲于
心實有難安故必多收廣薦選拔其尤則遴國色于

衆妍之中而南威稱最剖大璞于羣玉之圃而和氏
無雙

　　融我見　文之美惡衆所共知然人心不同有如其面
雖使班馬同堂鄒枚接席不能篇有同好審矣故竒
文共賞自當入彀倘或所見偶别例許駁換再三總
不知其姓名亦復何容憎愛一切去取髙下不過凴
文衡鑑幸毋執抝忿爭義切同舟願宏大度

　　别嫌疑　條例開載主司房考同堂分閲散巻時不許

手授接談以防示意分閱時不離席商量附耳宻語
以防交通閱巻時不擕帶一巻入房以防代閱暗地
搜尋閱完一日必各自登記已閱若干未閱若干呈
巻若干落巻若干要使心迹較然不欺則毫髮無慚
盛典

　　以上條約葢以功令森嚴不厭詳慎諸君子諒有
素心竊自比于朋友切偲之義若謂濫竽主考妄
思約束高賢則愚何敢









　　學餘堂外集巻二

