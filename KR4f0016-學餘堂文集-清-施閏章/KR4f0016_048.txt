







　　欽定四庫全書

　　學餘堂詩集巻二十

　　翰林院侍讀施閏章撰

　　七言古

　　賣船行

　　誰言在官有餘禄倒篋購書猶不足誰言薄宦無長物
故人贈船如大屋載書千巻船未滿四坐詞人命絃管
清江白鷺伴往還楚歌騷激呉歌緩自擬相將汗漫遊

歸來蕭索妻孥愁親朋環顧只空手不如棄此營莵裘
近日括船軍令急戰艦連檣如雨集大船被執小船破
長年竄伏吞聲泣去官那敢説官船汎宅終輸枕石眠
欲藏無壑賣不售且繫青溪蘆荻邉

　　無酒自嘲

　　大蘇嶺外無餘物酒器惟存荷葉杯我賸一杯是紅葉
亦思斥賣重裵徊國工心苦雕鐫裏故人贈我來萬里
到手曽無緑蟻浮擕鐺且酌澄江水藥欄花發還踟蹰

花下春風不可孤空杯何似酒滿壺明日能留杯在無

　　題聖飛南岡種花圖

　　醉我南岡酒逋汝南岡詩買花種竹有竒癖桐隂把醆
臨清池惠我矮梅堆几案明年花發重相期世上餘子
多碌碌抱膝枕書吾意足再闢南岡十笏寛與爾比鄰
接茅屋

　　放生河

　　郡東郭宛溪漁釣所集僧明虛築清溪精舍募買河

五里許請禁網罟謂之放生河

　　清溪不漁亦不釣碧山影落水清妙魚遊絶勝濠上樂
莊叟來觀開口笑昔時陵陽竇子明釣龍仙去歸太清
百尺澄潭靈蹟在神蛟赤鯉山根生截流竭澤取無已
龍潜魚服吞聲死駐錫重來杯渡僧買河長畜琴川鯉
精舍疎鐘竹影間聼梵遊鱗時往還安得天下萬事皆
若此止戈去殺同歡顔

　　白雀寺


　　輕舫聞疎鐘古寺尚松際青松夾道二三里琳宫紺宇
相虧蔽丹青四壁烟霧開隂崕忽裂天為摧寒空噴雪
瀑崩屋蓬壺仙客雲車來人間㡬見成滄海米蘇殘碣
生光彩白雀孤飛去不還梁朝老樹今猶在流泉九曲
何泠泠寺後危亭接窅㝠萬頃寒烟太湖白半規山影
洞庭青我欲擕鐺煮明月聼演三乘療飢渇至人大道
不可説踟蹰還與老僧别

　　呉興夜醉宗鶴問客舍(同嚴既方孫介夫)


　　烏程美酒緩百憂罨畫溪連下若流借問昔人豪飲處
窪尊亭在峴山頭市沽百甕難甘口欲尋歡伯誰家有
少文本自躭卧遊客舍留賔傾五斗白蘋風起蓼花新
凉秋夜永且相親我亦淹留能幾日除却尋山覔酒人

　　同呉湖州飲孫太初墓側

　　客子有山癖主人借遊具道峯踏盡日將暮行厨置酒
雲歸處(山有歸雲洞)雲深古木號悲風松隂酹酒山人墓作
亭表墓始阿誰延陵望古心相慕於乎山人何如人挂

瓢詞翰今猶存空同作傳少谷序後來憑弔皆銷魂寒
烟薜荔哭山鬼老僧蘋藻如兒孫世間萬事東流水眼
前且盡酒一尊殘碑風雨猶磨滅人生何似南山石

　　西湖歎

　　山圍碧水隄橋好西湖一曲天下少波光雲氣變隂晴
玉笛銀箏接昏暁三春桃栁亂如烟十里芙蕖繞畫船
遊女爭過瑪瑙寺少年遺却珊瑚鞭南渡繁華長若此
一朝歌舞歸流水蘭舟漸少葑田多飲馬千羣夕陽裏

岳王古廟飛青燐處士孤山愁殺人呼鷹走狗無遺鶴
陵樹園花盡作薪黄塵日日昏林麓野老哀吟愁躑躅
夜來急雨洗兩峯可憐依舊湖光緑

　　幔亭歌

　　荒臺絶壁盤烟霧爭傳秦代羣仙聚虹橋綵幄雲錦張
流霞天酒百花香髣髴藐姑膚綽約霓裳妙舞鈞天作
傳呼太姥宴曽孫殷勤勸盡筵前尊忽奏人間可哀曲
坐上幾人腸斷續白日欲暝飲既醉虹橋忽撤人在地

人在地兮當奈何彩雲散盡白雲多

　　屴崱峰

　　危峰矗立鼓山頂目盡閩天萬峰影磨崖上有紫陽書
光芒倒射扶桑冷雙江滙合蛟龍遊三山滅沒人烟浮
島嶼東看入海氣空青一髪指琉球洪濤忽起天地動
羲和返駕寒雲愁吁嗟乎白日苦短青鬢已班天風何
泠泠吹我骨珊珊念欲乘風揮手去八表萬里何當還
鸞驂鶴馭良不逺鯨吞蟻鬬誰能閒回首大笑哀人間


　　海波行

　　海波海波爾何意為爾奪我沃野地傍海漁樵生計多
萬家内徙皆撥棄飢人委路衢海水轉多魚我欲網魚
取一飽官家捕我死須臾君不見煌煌赤字官碑在道
傍一步即邊界

　　閩寒行

　　風吹野店捲蓬壁旋如鶻起去無跡天黒愁摧若木枝
雨翻直決鮫人宅邊海崇墉多戍壘濕蘚隂崖泣山鬼

朔氣南來變雪霜荔歇榕衰半生死不信閩天客苦寒
手僵膚裂聲悲酸

　　射烏樓行

　　越王城邊烏啞啞射烏樓頭烏不下周侯破寇此城頭
到今殺氣城烏愁　先皇丙申歲七月寇來海畔成山
丘疾如長鯨吞巨舟城中號哭聲啾啾侯方解官聼吏
議爭推要害守烏樓抗言立功須宿將使貪使過皆保
障中有健手王老虎陷陣摧鋒氣偏壯羣凶爭踞豹頭

山咫尺烏樓正相向蟻附蜂屯頃刻間何人敢立女牆
上周侯清嘯決戎機誓師慷慨裹鐡衣指顧中堅發大
礟須臾萬骨黄塵飛紫袍戎首正麋爛一軍氣盡輿尸
歸總戎援兵適繼至三山是日解重圍當塗方略固多
有功成乃出閒官手𤇺烟既息烏樓空烏樓壯績在人
口他年再集頭白烏射烏還有周侯無

　　清流船謡

　　九龍灘畔清流船上如上天下沈淵船真作紙艄為鐡

(閩有紙船鐡艄公之諺)差黍有時還觸石船觸石兮可奈何嗟爾
客遊一何多

　　補船行

　　夾江石齒喧霹靂百丈斜牽爭咫尺傾崖斷岸阻人行
三老呼號如哭聲老虎灘頭石如虎擊穿艇子咄嗟補
斵板刮竹傅泥土不取堅好取撑拄樹黒雲霾戍火微
山魈夜啼立風雨

　　醉遊吟留别曹秋岳侍郎


　　昨日飲湖渚今日遊山園相擕繾綣不能别半醉臨風
歌一言長安花發滿青門司農東閣開金罇宣城野客
卧郎署日袖詩篇相討論文章直許曹劉合意氣寧知
卿相尊風塵浩蕩忽飄散一卧蒼江嵗將宴南馳嶺表
北雲中尺素雙魚心緒亂但知詞翰益老蒼豈謂園林
同汗漫移船改席興何長俯檻徴歌爵無算於乎此園
傳自武穆之孫岳倦翁其人文雅多淹通賸水殘山紛
氣象不與他家堆砌同司農讀書日坐卧范蠡湖水連

芳叢又闢小園依第宅髙下池亭分咫尺半岡詰曲盡
栽梅四坐谽谺皆倚石斯文耆舊時過從鄴下西園嗣
往蹟﨑嶇軒冕鬢早斑何如羣賢絲竹遊東山我今嵗
暮且歸去㑹待花時重往還

　　嵗暮行

　　嵗云暮矣胡不歸我叔頭白家書稀身雖老健心事違
碁局詩篇今是非連宵入夢沾裳衣寒江㝠㝠雨霏霏
明日買舟急歸去石尤風急江村暮


　　寄蕭孟昉

　　去年余五十故人尺素逺相存今年君五十遊子扁舟
方出門年過半百日已老相思那得好懐抱多君髙義
復愛客藏書萬巻酒百石揮金代士輸宿逋投轄論文
浮大白春浮園古易為春年年臘月梅花新花前今日
留賔處倚醉題詩定㡬人

　　醉後歌荅楊陶雲兼寄令叔闇齋(陶雲以翰林謫南昌縣丞)

　　龍門兩世稱良史不辭吏隠看江水古來重人不重官

梅福風流正爾爾沉埋匣劍光逾明半爇枯桐琴不死
春來日日開芳筵醉中為我歌賣船藏書已購㡬千巻
手板長抛盡日眠屈宋哀吟徒太苦夷吾江左今何補
桃花昨夜雨聲多悔不花前倒清醑君家大阮吾同曹
六年不見心鬱陶江山好在且為樂莫厭門前滿逕蒿

　　南浦客舍送孫豹人入楚

　　雨落江梅濕不飛春泥沒骭愁掩扉君來何處得一笑
藹如冬樹開春暉九載無書慰離别齒堅膚實鬚如雪

吐氣猶餘華嶽雲銜杯憶共䢴闗月我今去官無酒錢
苦欲留君同醉眠夜來大呌僮僕怪誦子長歌使我顛
叙舊追歡淚如雨故人絡繹歸黄土(是日聞李叔則雷伯籲訃)詩逾
千首為誰雄賸有窮交相爾汝明朝君發龍沙頭春盡
還登黄鶴樓人生作客豈稱意笑倩長江送客愁

　　麻姑酒歌(有泉出石穴曰神功泉宜釀)

　　石梁之上龍湫口野店三家賣仙酒蔗漿柔㫖色黄菊
佳者泠泠如白玉我來橋上呼一杯舉杯對山山花開

花霧㝠㝠人自醉醉聞泉響失酣睡再沽一斗三百錢
不爭酒好爭神泉水淺蓬萊知幾度一勺猶傳丹井處
碧蓮池改洞雲迷君看誰解仙遊去

　　荷山草堂歌為徐仲光作

　　蛟不在木兮鳯不棲淵嗟爾美人兮胡為乎窮山掉頭
縱使老巖穴安能餐霞躡景逃人間荷之山兮似荷葉
烟霏露濯芙蓉色山中人兮抱膝吟走幣陳書招不得
吾聞玉井之蓮藕如船花十丈削成太華不可上不如

一畝之宫足偃仰君不見桃花園栗里村其人百世今
猶存

　　閬園牡丹花下醉歌

　　兩度看花司馬宅三度看花宗伯園客裡每過開口笑
花前失醉多狂言君言狂不妨爾詩自擅塲嗣宗太白
今在眼世上悠悠誰短長此花逺自呉中買古幹盤根
幾百載不惜黄金舁入舟柯葉如山全未改閬翁灑落
真仙翁對酒能歌語不同日張錦幄夜髙燭四坐雲霞

爛漫紅乍晴還雨愁沾濕地近東湖寒吹急百年歡樂
能㡬何乘興呼朋如不及布襪青鞋客又來餘花重見
數枝開當頭明月復已滿人生不飲胡為哉春風但肯
相留得還傍花叢醉㡬回

　　哀覆舟(己酉四月十四日南州事)

　　人言覆舟之下無伯夷下有伯夷誰能知不見章江白
浪翻銀屋千人一日委鯨鯢鐡樹老蛟豈斷鎖蛇身牛
首角觺觺官舟賈舶須臾盡賢愚作計空爾為我時繫

艇章門下訪舊登樓憩僧舍遙憐招手聲漸吞坐看沉
淵淚空瀉最後一船㠶已收距隄三尺驚回流反覆淪
胥在俄頃寃魂聚族啼沙洲茫茫世路眼堪白斟酌江
湖聊汎宅江頭一歩又迷津愁殺孤舟未歸客

　　短歌遣悶和阮懐耦長

　　李杜不登第郊島皆飢寒吾鄰有二仲悲咤常相看粥
書三十乘不充八口餐况復有客窮且鰥天寒夜永離
思單(謂阮懐)蜀山鑄錢終餓死雪中僵卧還袁安男兒飢

飽各分定何能摧心屈首長辛酸君不見東家愚翁愚
可憐去官偃仰餘數椽賣船補屋空茫然明年且種東
臯田

　　桐川古松歌

　　半秃喬柯削頑鐡一面菁葱枝不折蜿蜒墮地垂胡髯
倒起盤空驚屈蜺共愁騰掣乘長風攀藉還容坐老翁
雲霧有時晝㝠晦蒼茫白日迷西東我夢天台恨未遊
數株想像石橋頭慈仁寺裏舊所見神物忍遭市人賤

(京師慈仁寺松下為廟市)愛君獨立凌寒烟菀枯隨意全天年數百
年來少物色桐川耆舊今流傳誰能移傍我茅屋卧拂
殘書松下讀

　　春江引送濮陽無著遊湖南兼懐龔扶萬使君

　　昨夜敬亭梅初放遊子帆開宛溪上楚天南去二千里
此日春江正春漲鸚鵡洲邊碧草平洞庭湖裏白蘋生
少壯幾時成老大上書何不取公卿仲宣曽作荆南客
漂轉干戈不得歇戰乆西山積骨髙詩成鬼哭霜天月

到今鈴閣罷從軍征西賔客坐論文浮湘蘭芷真堪佩
弔屈騷歌誰共聞紛紛才子卧菰蘆嘯傲長懐楚大夫
倦遊我亦漁樵者搔首長吟天一隅

　　寄題魏惟度枕江堂

　　客遊把書不離手愛説草堂日在口草堂距江知幾尺
髙枕還聞水聲否短牆絶㟁石欄寛覆屋藤花白晝寒
逕曲時容鷗鳥入磴回直絶霾雲端亂來萬户餘殘瓦
怪石横江色如赭書屋將營九曲中(詩有讀書武夷之志)茅堂坐

擁三千下堂中人兮今未歸長對青谿憶故扉篋裏新
詩傳海内江頭閒殺舊漁磯

　　為劉公㦷考功題孫徴君詩巻

　　孫鍾元先生隠居蘇門山之夏峯劉别業在百泉有
留琴堂孫嘗贈以詩

　　我聞蘇門山恨未得遊嘯千載孫登去已乆眼下何人
復同調誰知尚在此山中丹顔九十成仙翁挂瓢偶爾
同箕潁倚劔直欲排崆峒百泉山下鑿深翠復有髙人

劉子驥兩賢相見心相傾數行寫盡行藏意天下軒冕
紛如雲倜儻誰雄七尺身生不平世則出世汨沒羞作
泥中人留琴堂好不得住時來暫别烟蘿去今之山公
劉大夫借問琴堂琴在無夏峯老人老無恙鸞鶴空山
不可孤我今多病卧菰蘆風波澒洞愁江湖蒼生憔悴
賴公等讓我狂歌歸草廬

　　金陵先賢祠堂歌

　　崇祠傑閣南山前問誰祠者維先賢在來開慶實肇始

舊基結構青溪邊泰伯以還人四十封爵姓氏人題鐫
欲延血食垂香火供祭土田維七千重典何時遂湮廢
南郊再祀神宗年議復維焦及李葉(焦公竑李公廷機葉公向髙)祠
祭經營分俸錢(謂葛公寅亮)朱堂冠山下俯寺長干塔影檐
端懸書屋茅亭次羅列燦然氣象聨星躔丹雘非徒耀
耳目薦蘋酹酒皆留連亷頑立懦此風好百年蕪穢成
荒烟狐狸所家蛇豕溷頽牆敗棘相鈎纒存者遺墟半
侵沒父老吞聲多涕漣倔强魏生與張子(謂惟度南村)弔古

抗言相後先佛老精廬塞天下忍沒先賢無數椽陳侯
磊落能好事刮磨位置重薫湔踵舊増新五十四曰采
輿論無頗偏神呵鬼䕶此正直孤松獨立龍蜿蜒百年
廢緒一朝舉豐碑偉咏千秋傳於乎前賢誕河嶽上者
騎箕魂在天縹緲豈應爭爼豆尚徳崇功古所䖍丈夫
慨慷追往烈後有來者其比肩不然盛事委草莽恐使
白日昏虞淵

　　隠龍山歌為兩方先生(季玉五玉)


　　隠龍之山何詰曲上有千嵗之虯松下有奔雷曳練之
雙瀑山中百靈訢真宰乞與方干作書屋抱膝髙歌有
二老對坐千山萬山看不足二老孿生舊最名年齊杖
國聰且明鹿車並挽各偕隠兒孫衮衮羅羣英人生得
此良不易何妨白眼睨公卿昔君六十髪尚黒相過大
醉梓山側今年七十興逾豪采藥山南又山北我今漸
老嬾作詩惟看弟勸兄酬浮大白

　　雪不止和耦長


　　去年冬雷震江涘今冬積雪蔽千里壓傾茅屋折松枝
堙谷平山雪不止齋厨促饌㸑無薪折柱為炊爇書紙
若個貧交來叩門南鄰髙士僵欲死平生故懐廣厦志
歳荒苦乏仁祖米疇昔當官不愛錢妻孥却笑今如此
流民道殣日相望不忍聞之急掩耳於乎不忍聞之亟
掩耳已飢已溺何人恥

　　夜宿南湖

　　孤篷暮雨一天寒泥深月黒膠湖灘野寺荒村投不得

氷鴻雪雁鳴辛酸南山虎穴北山盜心知畏塗坐相看
一丈舴艋十人睡僕夫側叠飢無餐丈夫垂堂事偶爾
長嘯短歌行路難

　　送張菊水自郡曹攝涇川事

　　李白來宛溪又去遊水西君今為政亦如此踪蹟正與
古人齊東風細雨春隂好桃花萬樹黄鶯啼控鯉琴髙
已千載洞荒藥竈知何在留侯自是赤松輩借才重作
神明宰山縣鳴琴樂有餘酒徒詞客興難孤桃源野寺

行吟處問我題詩今在無

　　秦淮水亭集郭汾又楊啇賢呉野人汪舟次聽蘇
生度曲

　　客舍何人堪共飲獨歌獨酌勸孤影今日鄰翁致魚膾
良朋偶爾成髙會坐中絶調有蘇生含商激羽傾公卿
當筵按拍絲筦亂一字沉吟更漏換空階玉佩翩珊珊
重崖乳瀑寒潺潺忽聞巨石墮千仭驚猿駭鶴啼秋山
可憐此曲真可惜㑹須一飲盡十石我看四坐各忘言

况是天涯白頭客劉郎故舊歎何戡子山搖落哀江南
是夕輕風動楊栁飛來片月明寒潭貧賤傷局促富貴
多傾覆笑殺柴桑翁惟恨飲不足孫楚樓前酒再沽桃
葉渡頭歌重續與君爛醉棃花春明日東西南北人

　　走筆贈胡山人省遊(胡善篆刻)

　　趨時妍媚摹古醜篆刻眼前無好手茶村獨推胡省遊
秦漢商周靡不有籀斯既逺碑銘亡六書八體爭㣲茫
我今老病倦筆墨為君摩挲動顔色古法今人誰識得

臨别短歌還歎息

　　楚狂歌贈杜于皇

　　楚狂為我歌賣船我歌為歌楚狂篇謂汝不狂君不喜
呼汝楚狂君囅然楚狂坐嘯無甔石開口便許垂千年
詩文骨立獨蒼瘦自言火食非神仙惜墨經旬不落筆
千言俄頃驚流泉餘子靡麗羞挂眼杜陵老翁差比肩
吾戲汝曹亞郊島掉頭瞋目語尤顛妻無機杼子不稼
敝耒短鋤恃硯田好事失時真可怪吾官豫章招不前

君雖楚人少離楚夢想七澤空眼穿男兒赤身少兩翅
出門一步如登天三都嬾借皇甫重書成自序爭流傳
楚狂真狂吾所敬倔癖不肯趨時賢酸風苦雨自騷激
直腸坦臆無鈎纒白首常貧何足厭金帛如山終可憐
邢顧林方(邢孟貞顧與治林茂之方爾止)相繼死汝卧鍾山將老焉秦
淮蒲長榴花發孫楚樓頭堪醉眠十年一面又分袂立
馬成詩歌别筵他時韓孟重㑹合艱辭險韵徐相煎漫
矜字可酬匹絹且向囊中看酒錢


　　抱書歎贈姜鐡夫

　　俗士大言盡枝葉壯夫柔翰穿金鐡筆鋒有時飛殺人
開口露心帯生血姜生姜生苦讀書感舊憂時動凄絶
長松鬱鬱卧寒雲哀狖嗷嗷號積雪腹中撑拄廿一史
妻死家貧愁百折人情愛少不愛老兩鬢將斑生計拙
暑雨如蒸室如甑寄食依人事騷屑眼前下士多公卿
倔强羞從貴游説稽山鏡水足徜徉瘦馬緇塵空蹩&KR0887;
家雞自飽野鶴飢抱書長嘯休嗚咽


　　一笏墓田歌為陸集生孝亷作

　　陸以親喪不得舉作墓田丙舍圖泣曰得墓田一笏
營葬足矣遂自稱笏田

　　有親不封死不塟男兒腸斷氣悽愴誰知作客成白頭
荒墳未得營青嶂佳城難得真可憐黄金如土終茫然
國士蹉跎家更破腹中萬巻囊無錢墓田一笏空在口
銜哀側首號蒼天北邙髙塜知多少秋風石馬皆吹倒
何如束縛歸山岡大孝無文非草草笏田笏田何處尋

長在孤兒一寸心
















　　學餘堂詩集巻二十

