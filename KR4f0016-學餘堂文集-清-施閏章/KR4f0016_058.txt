







　　欽定四庫全書

　　學餘堂詩集巻三十

　　翰林院侍讀施閏章撰

　　五言律

　　疊嶂山房(余别館背枕北樓是徐咸若刺史舊業)

　　江城草閣偏山色捲簾前髙館明初日空亭生綠烟逕
回陶栁外人在謝樓邊今古相看意狂歌一醉眠

　　雨過烏溪葉漢章珩度兄弟止宿


　　地近桓公嶺人傳柱史村撥雲通客徑聴雨勸山罇四
坐書為屋髙齋水到門惠連兄弟好吟和㡬篇存

　　重至隠龍坐方位三水閣

　　幽棲諳嶺外小閣復溪邊忩竹覆斜日檻花紅暗泉烹
葵留客醉膾鯉出池鮮舊館題詩處含情十載前

　　飲江懋昭尚一兄弟斗山别館

　　樓臺憑絶壁木石舊嶙峋六水含朝霧繁花競暮春藥
欄深洞壑尊酒傍星辰莫訝思歸客黄鸝喚旅人


　　祥符僧院逢朱石公

　　多才能習静别館借僧居花徑時通客松壇夜讀書嶽
雲來户牖谿鳥下堦除莫忘行遊處平生握手初

　　歙城西太平十寺(李太白經此留詩有雪竇泉)

　　數峰存十寺紺宇入蒼烟得徑穿雲窟従僧問雪泉江
橋秋樹外山郭夕嵐邊大好留詩處何人繼謫仙

　　晩集程山尊頴園(同非二美周雪懐)

　　不意春帆客深秋適到家心期歸海嶽野館屬雲霞新

月一尊酒喬柯何代花夜䦨重欵欵人語散棲鴉

　　黄山連雨信宿桃花源懐吴燦如昭素(地為吴别業)

　　天留看瀑布客喜住仙源雲片一樓白泉聲萬嶺喧檢
薪吹磵石尋果倩山猿季仲多年别含情不共言

　　暮登文殊院是黄山中峰勝處(左右天都蓮花二峰)

　　削壁無門入盤空有棧懸飛來一片月照我萬峰巔松
葉出寒磬蓮花明暮烟此身仙骨未仰首問青天

　　登蓮華峰頂


　　絶頂看誰到憑陵一老夫路皆穿石腹人已坐花柎片
日斜飛動羣峰半有無稱心風細細垂手接天都

　　書煉丹臺側指月菴

　　天海浩無涯孤僧寄一家泉吞丹井月坐對青蓮花小
屋嵐烟重髙臺石路斜雪中人跡㫁燒葉自煎茶

　　重過問政山寺和程山尊

　　百折巖阿好叢篁舊繞林秋晴新筍得日午碧烟深問
政何人事棲山倦客心小樓看不厭向夕重登臨


　　季秋晦日岑山寺同山尊拈得歸字

　　清谿孤嶼出倚檻亂帆飛僧舍成浮舫人家繞釣磯寒
雲終日住秋色一山歸共是忘機客行吟到落暉

　　遙聞新安曹使君偕賔僚野飲梅花下

　　山郡風流客金門侍従臣把杯黄海月露冕練江春栁
葉藏洲寺梅花雜吏人舊遊攜手處惆悵各芳辰

　　春寒

　　急雨過山城春流一夜生岸花風故急江樹霧難明好

景頻虚過深杯祇獨傾黄鸝何處&KR2026;試㺯兩三聲

　　諸公過集牡丹花下有懐唐輔宸秦中(同袁中淵徐雨蒼蔡
滄洲劉岵瞻梅瞿山桐巖)

　　野館平臨水芳叢近倚人追歡連上已歇雨當晴春老
惜看花眼閒容對酒身因懐行路子迢遞隔西秦

　　張菊水解官僦舍陽坡

　　傲吏滄洲興浮家積靄間長貧留客滿把巻趂身閒雨
洗堦前樹檐青城外山敬亭看不厭時見白雲還


　　署樓對月次韻(時同岵瞻楚白景□緝生子尉升公瞿山程叔分修郡乗)

　　新綠坐侵衣片雲天際稀夜闌禁月冷客久看春歸時
論従髙下前賢重是非辛勤披往牒忍使寸心違

　　宿敬亭巢雲閣

　　采茶新雨後隨興宿巖阿夕照下檐樹春星横石蘿竹
樓重影静山磬一聲多夢與𤣥暉接宵分獨寤歌

　　送梅定九重赴皖口(梅諳象緯之學故有末句)

　　又挂孤帆去春城暮雨疎江行過雷澤旅食飽鰉魚水

驛重題壁蓬忩小讀書夜䦨看象緯兵氣近何如

　　遊響山潭得斜字(梅瞿山桐巖招同王□懐沈方鄴梅耦長)

　　江山邀好客絲管醉浮槎紺壁崩雲㫁風潭老樹斜天
清谿見石夏淺寺餘花回眺髙齋近重懐小謝家

　　聞唐畊隖舍人病起

　　久臥驚還在歡情劇友生可能杯酒進喜復杖藜行耆
舊今看少文辭老最名扶衰應好健歌嘯共江城

　　送蕭鶴聞孝亷歸天中(蕭髙郵人古籍商城)


　　歸計成秋暮羇棲舊掩闗催人來白雁留客仗青山洛
下移家逺天中采藥閒敬亭雲欲散多為送君還

　　送張南村遊黄山次韻

　　山程落葉裏僧寺㫁崖邊洞險穿青壁峰多破碧天仙
壇松作盖雲海石為船舊記都難盡看君刻畫傳

　　内弟梅㓜與草閣

　　朝看野鳥飛暮見山雲歸小閣臨秋水清光來翠微酒
尊當月滿林果受霜肥情話歡朋舊時時開竹扉


　　次韻胡智果秣陵見寄

　　音書違㡬嵗落葉復江波皎月故人逺離情秋水多詞
塲従埳壈世路合巖阿户外鍾山近孤吟興若何

　　聞王阮亭使蜀以家艱歸其兄西樵又卒

　　萬事一搖落瑯琊秋正悲還家三徑菊出峽㡬篇詩風
木吞聲日人琴迸淚時空摧數莖髮無路寄相思

　　于慧男明府自廬陵遷貳淮郡(地轄廟灣)

　　官佐淮揚郡司分滄海灣舊嗟筋力盡稍喜簿書閒鮫

室城根地蓬壺雲外山相思差恨逺嵗晩一摧顔

　　東梁爾礪(是顧與治甥輯顧遺詩數百首)

　　昔收亡友集賴汝輯詩篇宅相欷家重書名褚氏傳長
貧歡色養小隠臥江烟百遍相過好秦淮夜月邊

　　雨坐秦淮(時移軍括船殆盡)

　　滿目繁華歇天寒水鳥吟江門歸棹少河館濕雲深旅
食看人面家書攪客心乍閒翻賴雨把巻一開襟

　　木末亭舊址(是月鍾山夜燒連天)


　　得剰荒臺在遊人還杖藜鍾山殘燒裏江郭夕陽西古
木何年盡幽禽向客啼廢興嗟萬事看取舊招提

　　春雪得看字

　　暗覺陽和改晨氷凍井榦林收百鳥静花滿萬家寒綠
酒親人易青山辨影難東風休造次積素好留看

　　連雪不已

　　連雪忽逾尺倚樓頻獨看直憂乖嵗序寜敢怨春寒好
客過尋少疎梅滿放難干戈聞海嶠愁緒正漫漫


　　方鄴移罇致爽軒同限軒字

　　好客仍幽興移尊就水軒春隂逢霽日山郭有閒園栁
色河橋綠江聲草閣翻夕陽重促坐不盡故人言

　　髙使君蒼巖晩過寄雲樓限賦(同瞿健谷汪扶晨梅耦長)

　　草閣初過雨江潮半入城薄寒春酒進小立暮雲生客
竝山公興詩争謝守名敬亭遊不遂倚檻重含情(先是期遊
敬亭不果)

　　再酬汪扶晨兼送别


　　好友來仙嶠新詩滿客居肯過花下飲長愛枕中書任
俠従垂槖懐歸念倚閭别筵容簡略重為煮江魚

　　又

　　論交吾老嬾相接各難忘問訊勤書札歌呼劇草堂渴
賢心苦盡感逝義何長(君好推才士刻孫它山遺集)又入黄山去看
雲舊竹房

　　再過岑山寺憶程山尊舊同此遊

　　重來新漲急小艇亂中流樹葉春藏寺谿聲夜滿樓哺

兒喧渚鷺報雨聴林鳩不共狂歌客登臨起暮愁

　　唐子菴同江允凝

　　勝地従山僻良遊冒雨成松雲重隖白池水半巖明燒
笋谷中飯觀魚濠上情祇應真静者機息見無生

　　汪扶晨集飲青來亭従屋中拾級得烏聊山最髙
處(同非二山尊)

　　曲徑髙齋裏層巒萬疊生憑䦨窮耳目厯磴變隂晴嵗
月蒼松古江城積靄平同心遂披豁酒罷有餘情


　　聞亂懐徐程叔久客蕪江

　　世難重離索羇棲各苦吟滄江孤館淚白髮倚閭心雨
漲山城動峰連楚粤深文章今可見誰賞伯牙琴

　　連雨江漲簡張若思客舍

　　旅吟棲水閣問訊切比鄰雷雨偏羈客蛟龍直就人羽
書闗百慮山郭暗三春何處江湖好還容把釣緡

　　王若士赴建昌郡幕(旴江羅近溪先生舊有講堂)

　　薄遊隨雀舫去住總江鄉書借官齋讀貧従客路長五

峰秋正好三谷雨新涼肯問旴江學還餘舊講堂

　　谿村書事十首

　　舊業仍荒徑歸來幸此身官閒差減病客到始知貧菊
枕支清夜梅花釀老春

　　聖朝容散髮敢説獨醒人

　　二

　　荆扉開綠野石壁上蒼藤補學青春去尋歡白髩増花
畦防菊虎水檻䕶魚鷹夜雨多閒思清吟傍竹燈


　　三

　　清谿通草閣恰灌邵平園樹隠潭邊石花明竹外軒村
翁争社酒里嫗信巫言溷俗安垂老從人學釣緡

　　四

　　野岸沈江雨生涯送渚田偶緣沽酒計忝受作碑錢汎
覽頻更帙多吟屢失編籬邊聞剝啄時繫客來船

　　五

　　百慮一長嘆半生餘獨歌蠃吟成子易鳩拙占巢多稗

每先嘉穀藤翻壓舊柯物情差可見不醉欲如何

　　六

　　不是違時客時人自覺疎抱琴操古調洗洞辨仙書鑱
采雲中朮園留雪後蔬漫誇簪紱事鐘鼓饗爰居

　　七

　　背市成田舍傍村多酒家貧先輸畝税儉許饌溪鰕疎
雨響椶葉微風吹豆花翻嫌仲長統樂志太無涯

　　八


　　種花愁少地接樹又傳方秋野稻孫秀池亭蓮子香放
生増嗜蟹營道若忘羊近覺詩書累殘編任滿牀

　　九

　　興來隨步屧村逺接人烟水䕃青楓樹魚跳白板船剝
麻乗曉月試茗就寒泉辛苦相怡悦田家長晏眠

　　十

　　晩計合幽棲茅齋壓水隄夜涼聞石鴨秋霽鬬杉雞征
斂愁箕斗江闗習鼔鼙鹿門行采藥斟酌問山妻


　　送蔡玉及遊灣沚

　　辭囂出城郭倚棹復谿灣風笛荷花外漁燈葦葉間鄉
闗行不逺書畫老難閒計日清秋好重登何處山

　　哭侯叔靖先生(同年侯韓振之父有田百餘畝以韓振登第卒官遂破家)

　　先生真長者因夀轉蹉跎身與殘書盡兒憎一第多良
田抛負郭老淚竭西河不怨歸泉路頻年總臥疴

　　二

　　貧死人情見素車誰到門祭時空酒脯在日少饔飱為

善生涯拙傳經舊恨存九原魂不㫁淚眼望諸孫

　　過計家橋問陳尚書迪墓不得

　　公抗節建文之難侯來保拾遺骨歸𦵏計家橋事覺
被掘冢旁里民盡誅

　　尚書餘白骨聞𦵏計家橋抔土無人識忠魂何處招村
墟存野店陵寢改前朝嗚咽寒谿水千年恨不消

　　老至

　　老自何年至追懽萬事殘登山多倚杖罷酒數憑欄書

喜短篇讀眠憎秋夜寒舊遊疎記憶翻賴檢詩看

　　新安一路見攜家入山者接跡

　　安穏知何地流離已載塗軍麾連海甸殺氣上天都磴
滑春兼雨巖深日易晡時艱應有定未敢賦瞻烏

　　經髙谿東路即目

　　傍谿亭盡徙&KR2026;路馬徐行頽岸春潮齧荒原雨蔓生人
家多鳥散水市與蛟争陵谷頻看變徒増遲暮情

　　水東野望


　　十月葉初黄冬晴暖未霜白雲横道路垂果觸衣裳藥
圃朝收菊茅棚夜守薑寓樓谿色裏倘似瀼西莊

　　石龍省家叔父

　　家在成離散何堪白髮翁亂山層阪入苦語一宵同去
住驚魂内親朋淚眼中凭髙望峰火長恐隔西東

　　深溝道中和耦長

　　䇿騎晨光裏霜林散鳥喧野橋成小市樵爨認前村照
水青紅樹隨山上下園遙峰似仙掌直向日邊捫


　　遊勞山(同□若方鄴玉及耦長)

　　十里見嶙嶒蛟宫寄一僧飛樓安石罅懸壁攫雲層越
險蒼藤接盤空細路登棹回杯重把鱸鱠出魚罾

　　水東梅子翔宅喜諸子來共泥飲

　　主人争客到深入白雲間復此干戈際能容樽酒閒寒
花傍絃管險句割谿山飛動妨吾嬾追懽破老顔

　　雨宿陶莊懐舍弟阮移寓九里

　　傾崖動板橋暮雨暗山椒問路歸人盡燎衣聚葉燒谷

雲團小閣松露響寒宵季弟招尋得西村萬嶺遙

　　甲寅嵗立冬小雪皆雷

　　節序羲和錯頻驚十月雷蛟龍不肯蟄花樹亂催開天
意寒暄換人間鉦鼔哀横流看滿眼溪漲過山來

　　黄渡山莊尋郭陳兩耆舊不遇(郭康侯陳大介)

　　田舎直相望前村問草堂板橋三渡水楓桕一林霜山
向郊扉豁書聞石屋藏杖藜何處所歸鳥赴斜陽

　　蔡后山洞題潘道士壁(道士不耕不募惟種樹養蜂自給)


　　峰頭雙石窟天作羽人家爨接懸巖乳門收滿樹花幽
棲連虎穴生計仗蜂衙會得長年訣休尋勾漏砂

　　紅葉

　　素秋搖落候辛苦若為容深淺谷中寺丹黄江上峰征
人勤悵望思媍嬾裁縫轉作三春賞含情獨倚筇

　　陪髙使君遊響山髙將之官蘓州(同趙考叔梅淵公爾止)

　　供奉題詩後重尋百尺臺舟移黄鳥過潭響白龍來雨
幔寛留客風花數落梅行當臨虎阜倘憶此銜杯


　　送萊陽姜公子學在還吴門(時為尊公貞毅先生卜𦵏敬亭)

　　淚盡陵陽路魂驚吴會行乍歸仍是客獨去轉隨兵暑
雨浦雲暗夜潮江月生扁舟數漂泊誰念旅人情

　　久不見唐七朕虞

　　野梅開欲罷江栁雨初低好向敬亭坐詩追謝守題戰
塲紛滿眼斗酒共誰攜解惜春光去林鶯時一啼

　　逢人歸姑山寄沈公湛

　　一年疎見面客館舊比鄰借問愁中髮還悲亂後人路

難妻子累身隠稻粱貧何處漁樵得南湖秋水濵

　　寒夜草閣有懐劉緝生

　　閣外憑欄客谿聲獨夜聽泠然片月出坐見羣峰青世
事惟中酒幽人閒授經遙知孤館夢時被竹風醒

　　答婁東陳子謙雨中見過(有黄山紀遊集)

　　亂後仍為客春深過北樓詩多成岳寺書載滿仙舟草
閣看雲入江潮捲樹流相逢太欵欵未覺雨聲秋

　　寄余澹心吴門


　　數枉客中詩春風總别離即要相見日寜似舊游時夜
雨専諸巷寒雲泰伯祠羈棲愁欲絶莫遣髩成絲

　　二

　　世難看如此心閒亦淚流半生餘皁帽白首向滄洲有
作皆孤憤何人最狎游含情問耆舊早晩&KR2026;扁舟

　　寄贈錢梅仙

　　吴會知名士蔚村長揜闗扁舟自婁水髙枕已箕山講
席寒雲外書聲夜竹間行藏従老去誰共此中閒

題故給諌姜如農先生吴門寓園(文文肅公舊業姜署曰敬亭山
房以前朝謫戌宣州故)

　　故老棲吴市山房署敬亭不忘遷謫地舊隠少微星小
苑叢花發前朝古樹青漫須追往事痛飲恐成醒

　　天如菴

　　樵徑落松子林疎八月天到門聞午磬繞屋過寒泉馴
虎不驚客棲禽亦解禪舊時都講在曽話竹籬邊

　　吴駬公孝亷過訪即取道吴門北上


　　葉落北樓出能詩上客來還看吴苑月逺踏昭王臺旅
酒雪中盡梅花馬首開時危重獻賦應見長卿才















　　學餘堂詩集巻三十

