







　　欽定四庫全書

　　學餘堂文集巻二十二

　　翰林院侍讀施閏章撰

　　墓表　墓志　墓碣

　　象山縣知縣顧君墓表

　　無錫顧君銘柏與余同舉於鄉順治己丑又同登進士
君為人忼爽魁傑好與天下士結驩天下之士亦願從
其游君以文章著稱其意倔然自負蓋有志于功業者

也及釋褐為象山令輒欲見諸施行問民所苦視力所
能去者悉罷之履畝均籍征税以時民無匿田無逋賦
威恵大行豪家悍卒皆翕戢地故海濵君繕城郭謹斥
堠海寇猝至不能犯象以獲全間集邑中諸生為講課
拔其尤者二十人置館授餐嵗旱步禱願減已算以活
民牒㷊而雨邑多虎為文以籲神虎為斂跡在縣二年
象之士以為師民以為父坐無以資賂遺遂見斥不用
蓋吏道既雜獲上與字民常相悖上之所最下之所怨

下之所頌上之所憎㮣如此後事白當復官君掉頭不
出無疾卒於家實順治己亥正月朔日年五十有八於
乎惜哉君諱煜銘柏其字别號雙丸顧氏之在吳者世
有名人四世祖廣東按察副使諱可久正德甲戌進士
抗疏諫南巡爭大禮兩受廷杖直聲震天下所謂洞昜
先生者也君少補諸生即以洞昜自許閎覽博辯遇事
敢言以指切公事忤有司坐黜馬文肅公世奇為直而
復之三吳多文字之㑹推君為雄長讀書錫山嘗端居

靜思覺有物垂垂窗牖間注視之忽與身合然後知其
心苦而神凝也君居家孝友與朋友親信己丑春之赴
公車值同行孝㢘孫君治晉道病抵京益殆距闈試數
日親交皆謝不遑問君延至邸寓手治湯藥孫將瞑流
涕泣謝死為之殯又斂賻為歸櫬計君倉皇入闈竟得
第一時都下皆推高其義先娶劉孺人光禄少卿本儒
之女痛不逮事其姑每祭則嗚咽君讀書好客置家事
不問皆倚辦孺人卒年三十二生二子&KR0034;㺱俱諸生繼

娶季孺人生一子&KR0034;而&KR0034;尤力學為詩古文辭以世其
家劉既先卒今合塟於孔山之原蓋君志也君性喜讀
書去官益勤所著輯有尚書講義經濟鉅文小學纂註
諸編未刻而卒君之行事不勝書從子宸既為之傳詳
其世系余撮其大者表其墓於乎是亦足以見君之槩
矣

　　業師劉伯陽先生墓表

　　於乎先生蓋古之遺民也為人謹廉朴厚讀書無所遇

齟齬固窮然多藝能取自資藉閏章七嵗從受業先生
善講解工書法督以孝經小學未嘗嫚言笑居六嵗閏
章能屬文始自辭去初娶王氏繼孫氏各生一女年六
十三生萬厯己丑四月十八日以順治八年辛卯八月
二十日卒先生父諱尚安字寧我與先大父同事講學
吾父吾仲父嘗從受易窶而篤義鄰人告飢減炊而餉
之生四子其長則先生事親孝交友信與兄弟族黨和
以讓其弟三人白旦昐皆有材業或娶或未娶皆先殀

而四人者皆無子一時閭里親舊皆詫嘆為出涕天邪
人邪以善世其家固如是邪初閏章官刑部主事將行
先生來屬曰吾旦暮且死未舉親之喪子它日念我恐
不待得一棺地瘞我父母足矣閏章泣不能語逾數嵗
閏章在官家叔父以先生之喪并其考妣葬湖北大家
山先塋之左嵗時附祀且勒銘示後人先生姓劉字伯
陽行鼎三其諱曰光昱以窮老布衣時人罕知者閏章
哀無以報先生又系之碑隂曰


　　艾以繁蘭則燔其根高高者天有號不聞生懽我祖考
歿以毘其墳我祀則從饗以永世世夫烏知誰之子孫

　　處士吳雲翀墓表

　　君字雲翀諱瑞鵬姓吳氏歙之西溪南其舊里也溪南
吳於歙最舊顯者以輩數而君祖父皆不仕祖某公諱
某父敬南公諱履祥讀書無所遇始用鹽筴起家生二
子長諱瑞鳯君其仲也初恥為賈人子軼宕不治家事
稍落其業無以為尊人驩於是折節嗣鹽筴然頗慷慨

喜負氣内收宗黨外䘏閭巷親交故其家雖自給訖無
餘財遇其赴人急即質劑取母錢應之亦不自德色恆
嘆曰士不得已而賈寄耳若齷齪務封殖即一錢靳不
肯出真賈䜿矣嘗請其兄收債於楚兄許諾則敕家人
眎㛐氏薪水有無久之兄返簿所收歸之不受遽持為
兄夀曰兄病矣敢以收吾債役兄邪羣從皆歎以為難
冢子楚英早慧補諸生君亦懲世變弃賈不復事日督
諸子讀書雅蓄硯墨見前人嘉言懿行輒滌研吮墨手

自書之又喜錄醫方時與醫老及日者耆宿數輩相狎
游則瀹園茗傾家釀不倦其游四方多購書畫金石諸
古物置左右間一寓目婆娑自得春寒偶不懌忽割所
愛命諸子分遺親舊曰寒食前吾當逝矣諸子愕然已
而果卒蓋康熙十五年丙辰二月二十一日也得年七
十有五未卒前十日即自絕食飲少子春暉為君所最
愛慟不欲生賦哭父詩四章又自傷無以顯親萬一哭
而寓書乞表其墓石初君輟賈業愛石城東山遂家石

城門余嘗道過春暉㑹仲夏亭午留稍憇君方解衣高
枕聞余至杖履出見持所藏舊墨餉余喜動顔色曰今
日得御君子矣余亦心識其藹然温厚長者人也然則
表君之墓者非我其誰哉非我其誰哉君生明萬厯壬
寅十二月十一日娶淑配汪孺人生子二人楚英春暉
側室某氏生子一人楚材女子二人孫八人春暉字報
叔方以學行自勵云

　　梅秀才育生墓表


　　於乎育生之歿至于今十有六年諸父昆弟言之未嘗
不嗟嘆其窶且貧者思之未嘗不飲泣於乎育生非永
年者也非得行其志者也何哀思者衆也育生與季弟
起聖皆早慧好讀書推擇為諸生而其仲氏茂生治家
人産不問所出入是時梅氏族盛諸生數十輩羣從昆
弟若子先世臣子翔雨吉皆文采著見且暱就余上下
議論而余之女弟歸起聖數過其家見育生美姿容喜
謙抑恂恂長者即僕夫牧竪不數訶責族之貧病孤寡

不舉火者出槖金予之不以謀父兄也其為文清切温
柔不迫急也而竟不達以早死余為出涕起聖屬曰君
必為墓銘起聖性行與君畧同而文好奇崛其才實過
之既數年起聖又死後十有二年而茂生數以書請銘
曰吾兄弟皆不祿起聖之死君哭以詩而育生尤無子
吾以子為之後不可無辭以傳之將來於乎梅氏之向
同吾游而不祿者若世臣雨吉踵接九原余皆哭未及
銘以其早卒而德業未見於世也然茂生之請則勤矣

特為表其墓於乎梅氏故多賢其醇謹稱育生最云育
生諱&KR0008;行一以某年月日生某年月日卒年三十二為
之後者曰曦葬於楊村園之西阡

　　齊祚龍先生墓表

　　祚龍齊先生居宣城之北郭諱瀛字元升自稱祚龍山
人少與先大父允升公游因同受業光庭陳先生講學
砥儒行不屑以形家名而心獨好之以為觀天之道盡
地之理非積學而達化者不足知十一嘗采葬經諸書

論著七巻謂之續統其要曰反經曰崇德言先心術而
後可道術也先大父信之卜葬先世於衮山之麓既葬
而洊凶先大父即世人莫能知其善也後三十餘年予
成進士形家者言始僉善其葬所是時先生歿已六年
矣記少時見先生杖履翛然與人油油然顧謂我曰若
異日必賢有聞比余官齊魯念先生不敢忘寓書問其
孤巽又七八年巽過余臨江出先生遺書蓋崇禎甲申
十一月朔日筆也自言後十五日當死死殯某日大雪

及門户衰喪國家禍亂兵自某方來城居某所則吉具
以告巽已而言悉驗又言為施氏卜塟勞勩成疾然再
世其昌矣予讀之流涕先生少有大志以窮老終遺命
書其墓曰明未竞志士祚龍齊子之墓於乎先生之志
何如哉生不見知于人其書亦未大著而預知死日言
身後子孫國家吉凶事大小無不中其臨訣浩歌灑然
若不動其心也此豈無得之人哉乃伐石題為明志士
祚龍齊先生之墓且銘之曰


　　癸酉生甲申卒七十一知死日道未顯後有述配曰曹
宜爾室藏同穴兆永吉

　　待贈于太君蕭母墓表

　　于子昌榖自北海抵宛陵奉其母蕭太君誌狀再拜請
曰母氏棄不孝澤長二朞矣傷無以顯母敢藉夫子墓
表塞萬一恨予聞婦人之道無攸遂無非無儀蓋無所
表見者也觀風詩所載芣苢巻耳葛覃采蘋諸什皆田
野婦女之事其細已甚説者以閨門權輿王化其幽閑

貞靜之德於是㮣見禮内則事舅姑於饘&KR1246;棗栗脩髓
之類尤加詳焉蓋觀於其細而大者可知也後世傳列
女多用節烈著稱則是琴瑟靜好而不矢柏舟者皆無
可稱焉豈通論哉于母蕭太君少歸於文學諱某為冢
婦凡蠶績女紅蘋蘩酒饌於婦職罔不力舅姑以為能
姑孫氏性嚴毅太君獨曲謹當其意姑用以歡居四年
姑病且死屬以所生子女五六人曰此稚弱無母者即
若子也毋析爨毋異視太君泣拜牀下曰新婦敢不惟

命及舅卒復申命如姑言于是稍長者教督襁褓者躬
自乳哺衣食婚嫁費以百端皆黽勉有無自已出居無
何小姑之既嫁而貧者藉以饘粥早寡無依而歸老于
宗者待之無失禮門以内羣從娣姒子姪輩食指既繁
每旦以大釡作糜共食即一臠一絲常先人後已推多
就少任其勞而不私其有内外無間言嗟乎家庭婦孺
之間故難齊也姑婦勃谿兄弟䦧牆其啓釁言色失德
乾餱為患不可勝數五代李自倫王仲昭並以六世同

居詔特旌其廬近代浦江鄭氏稱義門飭規立誡以男
子為家督猶鰓鰓其慎太君一婦人操作持門户上下
五世百口同餐和洽無間不尤僅事哉豈北海自鄭康
成孔文舉以來敦厲風教即婦人女子亦漸被其禮義
而然邪于氏累世通籍至文學公不遇讀書種菊絶不
問家人産丁酉秋昌榖登鄉薦又困久不第悲祿養不
逮母銜痛而泣於是又知太君之能教子孝也它日為
良吏用彰母教人皆謂母氏不死矣太君為邑處士諱

舜行之女生萬厯三十七年己酉正月八日卒於今康
熙十三年甲寅九月二十五日年六十六子二人長曰
澤長是為昌榖順治丁酉舉人次澤溥並有志行孫男
五人孫女一人曾孫男三人詳具宋先生繼澄誌銘中
予特書其大者于墓碣且將以風北海焉

　　先太宜人墓志

　　贈奉政大夫山東按察司僉事先府君初娶北郭馬氏
是為馬太宜人生萬厯丙申九月二日年二十有六而

卒實天啓庚申七月七日也子閏章舉順治己丑進士
初官刑部主事遇

　　國恩贈母安人再仕山東按察司提學僉事加贈宜人
三仕江西布政司㕘議考績報最加一級例當晉恭人
㑹湖西道裁解官不及請故稱太宜人如舊太宜人性
惠&KR0570;女紅治中饋能人所不能先大母常亟稱之以訓
飭家人與娣姒懽善家叔母至今嘆息思其賢先府君
抱德弗售母氏菜羮麥飯不厭外王父劇憐愛之日遣

婢子訊眎得其狀怏怏數勞苦母氏母氏習苦無怨言
以終其身初葬城西五里橋遷敬亭東麓皆不吉今卒
葬於玉葱山之原吾母生不受封葬又屢遷不及與先
府君合墓於乎哀哉閏章三嵗失恃生不識母及登第
歸過鳯陽夢一婦人頎且晳裂土而出如病初起如寢
初興欠申久之張目熟視呼閏章前著膝上曰兒勿怖
吾若母馬氏也是時心知母久歿以為母魂也顧日方
杲杲東出照面皆赭言動有聲影乃大悲喜過望謂吾

母果復生矣遽失聲而寤嗟夫魂邪想邪章永不識母
銜痛何極今宅於兹土袝以冢婦梅氏以事太宜人有
姑有婦其安厥幽宮於乎哀哉

　　書亾妻梅宜人墓碣

　　宜人梅氏家於水東之溪上俗呼溪頭梅氏父處士公
諱枝選母曰吳皆賢有聞以萬厯戊午十二月二十六
日生宜人與施子同嵗十七來歸事施子二十有一年
順治甲午九月二十一日卒殯于雙溪故居之西康熙

九年庚戌冬十一月壬申塟諸郡南玉葱山先太宜人
之墓側蓋距其歿十七年矣君為人質厚訥訥罕笑言
余讀書在外嘗數月不歸君盡解粧槖為余買書未嘗
有愠色隣里諸嫠媪貧無告者乞粟與粟乞布與布生
一女一子皆慧而殤憂懣成疾卒以是殞然御妾媵有
恩禮同坐起食飲若相匹敵不為嫌視他出之子若已
腹病則為撫抱卧不安枕内外諸婦皆遜嘆以為莫及
也卒年三十有七蓋見予通籍而不及從於官今洊被

覃恩誥贈為宜人有冠有帔賁爾泉壤君其尚有知邪
君始入門悲不逮見先姑言之流涕今袝爾於先太宜
人祭則從饗又與汝家近故汝志也初欲奉汝母吳太
君同葬于此汝諸弟以穴隘不果將買地而别塟之哀
汝無子故書而表之墓上



　　學餘堂文集巻二十二

