







　　欽定四庫全書

　　學餘堂詩集巻一

　　翰林院侍讀施閠章撰

　　四言

　　警志詩

　　洋洋景運六轡徂流爾征爾邁不我眷留維帝賚予靡
德不具既具既完逝不我顧拾穗維利不如躬耕束炬
夜馳不如蚤行鴟爭腐鼠鳳餐竹實翔視千仭下罕雛

匹懿我祖考爭道䇿驥腹我目我遑敢隕墜昔遊東魯
攝衣孔庭俯仰瞻聽實邇儀型匪哀匪慕泣涕如雨愴
如亡子初見父母軌臻回賜文企姬秦不慙爝火持照
千春隕霜警木世難厲德懷璧負塗智士不惑猨則穴
果獺則祭魚誰為令人不勤是圖皇皇朝夕望晷心慄
如岸斯崩如虎將咥冉苦抱疴顔不待耉敬爾良時并
宵作晝

　　誡弟


　　弟閠嚴弱冠方婚予行役在道愛而不見悄然以悲
將崇以成人之責俾纘我先緒焉為作是詩凡七章

　　我徂凜冬川谷逶迤霜披隕葉飈擊單枝憂來隨人顧
影沾衣翩翩鴻雁焉知我悲

　　嗟余負乗長懼顛覆雞豚不逮俯仰心疚皇皇饘粥䝉
恥叢詬爾為令人食德維舊

　　維耜維耨三歲不穡一歲倍穫卒食乃力曰余先葉重
苞固植吾儕小子承流墜德防川則難涓涓可塞


　　既加爾冠載授之室爾邁爾勤如彼旭日春華既榮懿
兹秋實嵗不我留遑敢暇佚

　　爾父吾父亦孔之勞昵我猶子矧爾屬毛懸車延頸靡
夕靡朝南陔可誦曷忍遊遨

　　共爾悠悠弼爾不腆既判既離懷莫由展人亦有言鄙
近矜逺匪耳之提我淚則泫

　　匪膏匪火炎炎自煎亦既戒止熾其燎原維憂速老誰
蓍誰龜雖則云爾胡遽弗思


　　中園

　　憂亂將作而子弟學無成也

　　中園有葵其葉沃沃朝復夕兮灌此寒緑霜露將至逝
恐不蕃心之憂矣云誰與言

　　中園有菊其葉粲粲日復月兮茁英有爛霜風將至逝
恐後時心之憂矣寜莫我思

　　中園有桂其葉幕幕歲復歲兮載纍華蕚霜雪將至逝
恐薄榮心之憂矣各念爾生


　　神搤虎詩

　　海陽人捕虎虎入陽山寺見判官像爪之像輒仆壓
虎不能動若神搤之者衆遂擊殺余讀其碑慕神威
德時新安歲饑多虎作是詩俾土人歌以侑神焉

　　虎欲齧人睯不畏神神赫且武視虎如鼠兔罝在原虞
人如雨不弧不矢在廡之下孟賁失勇卞莊無功殪猛
薦馨擊鼓逢逢降凶自天實蕃厥族人饑虎餐嫠婦塗
哭誰使渡河我不敢知神食此土捍災是尸載驅載殄

兼屏蟊賊寕我婦子豐我黍稷何以薦之擊豕刲羊何以
酌之椒醴蘭漿有溪湜湜有嶽矗矗刻詩告䖍則百我福

　　責子

　　老不廢學如燭繼日自愍末光猶勝闇室咨爾後生杲
杲初出齠齒燕荒曜靈將匿黃髮皤皤昨日如漆喪亂
蠭興帝怒人逸秋素雨霜百榖堅實岐路何多決勝寧
壹湛彼源泉川谷洋溢毋撥本根競華雕質羈鳥抱雛
中夜唧唧攬衣坐牀寒風觱栗懲予薄躬祖德是述









　　學餘堂詩集巻一

