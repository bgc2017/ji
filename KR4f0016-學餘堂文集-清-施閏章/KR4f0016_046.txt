







　　欽定四庫全書

　　學餘堂詩集卷十八

　　翰林院侍讀施閏章撰

　　七言古

　　自皖江過彭蠡連乗迅風時予赴官湖西

　　風獵獵水茫茫青山兩㟁如驅羊大孤小孤爭鷁首輕
帆坐嘯陵馬當逺看五老之峰冒雲霧白頭如雪鬚髯
蒼我欲往從之川路一何長不見青蓮與白傅至今猶

有讀書堂官限催人何太急風檣破浪横飛揚誰知予
夢在廬嶽暮雲回首勞相望

　　淦川夜讀王邁人方伯三仕草有寄(王在巴陵有嘉陵水聲歌
至是官豫章入覲)

　　王子稱詩無古今哀絲雜管傷人心醉歌斫地横霑襟
丹楓叢篠金川曲把爾瑤華向銀燭朔風微霰響枯木
巴南萬里豺虎滿曼聲促節隨長短一曲嘉陵腸寸斷
羊城别後聚洪都立談未盡各天隅誰能對此不踟蹰


　　李太虛宗伯自章門過訪蕭江值余按部未歸停
舟浹旬聊書代柬

　　蕭江江頭楓葉赤雨雪行人斷行跡元禮仙舟何處来
棲遲久作忘歸客水落章門上水難多君直到使君灘
羽檄宵馳官吏急金尊咫尺阻清歡短札新詩勝瓊玖
珍重摩娑不離手更携仙酒及良方使我紅顔無皓首
感君意惜君留君家羣玉有髙樓彈筝鼓瑟兼箜篌天
寒夜永宜歌醉惱殺孤眠一釣舟


　　彈子嶺歌(新喻縣北距城百里)

　　渝川捕民如捕賊鳥驚獸駴各南北有時怒臂聚羣力
遣騎飛符呼不得仰天峰外䝉山髙中有仄徑縁秋毫
夾路荆榛虎豹嘷負嵎走險容爾曹巉巖更有彈子嶺
居人半入青天影隔山十里越鄰境百年風俗成頑梗
吾聞此鄉山水奇重巖䆳壑多幽姿如何輸税獨無期
忍使催科困有司及此不戢後難治破巢殲滅中心悲
爾不見黄木江前年殺人如薙草區區彈子何足道(黄木

江新喻縣地先是二年以民頑用兵)

　　北風行懐方爾止

　　北風夜發猛如虎飛沙散作空中雨生米潭邊老蛟怒
繫艇消魂望南浦浦前客舍有方生倦遊詞賦同馬卿
泰岱恒嵩歸杖屨諸侯豪士爭逢迎昔時見君敬亭草
我方年少君未老流光一别十餘春縷縷贈我長篇好
醉罷秦淮舊酒樓君言逐我匡廬遊蓬飛去住各無定
山人又上潯陽舟潯陽㠶向章門落相逢正傍滕王閣

一尊未盡又開船浦雲山雨悲離索方生老健多苦心
清歌慘澹矜知音出門道路盡筆札直寫胸懐無古今
此時陳蕃亦多有周侯宋侯皆爾友(時周伯衡宋其武並官南州)洪
都榖賤官俸廉扁舟百石還能否多君好古存典型白
眼却向東湖青荒郊苦問雲卿圃廢渚㝠搜孺子亭六
月王師移鐡騎窮秋絡繹將軍至滿眼江山牧馬塲潦
倒孺冠置何地秪今行路天下難莫訝乘車無肺肝烏
鵲西飛雁飛北江楓渚荻皆凋殘秣陵草堂閒復閒殘

樽舊帙開心顔眼前萬事還山好歸去青谿明月灣

　　百丈行

　　十八灘頭石齒齒百丈青繩可憐子赤脚短衣半在腰
飯顆寒吞掬江水北来鐵騎盡乗船灘峻船從石窟穿
雞豬牛酒不論數連檣動索千夫牽縣官懼罪急如火
預㸃民夫向江坐拘留古廟等羈囚説来不來飢殺我
沿江沙石多崩陗引臂如猿争叫嘯秋冬水澁春漲湍
渚穴蛟龍㟁虎豹伐鼓鳴鐃畫艦飛陽侯起立江娥笑

不辭辛苦為君行梃促鞭驅半死生君看死者仆江側
火伴何人敢哭聲自從伏波下南粤蠻江多少人流血
百丈不斷腸斷絶流水無情亦嗚咽

　　折梅舟中有歎

　　野梅無頼惱江邊爛漫春光發歳前折来心賞不能語
静覺疎香散洲渚舊時索米傍燕臺苦寒只見雪如梅
豪貴萬錢買尺樹凍蕋蕭條多不開昨歳雙溪歸草閣
梅枯二月花纔着雨中憔悴苦相憐倚檻呼朋共觴酌

轉眼他鄉憶故人分飛零落太傷神孤舟卧抱花枝醉
載盡江南無限春

　　陳士業徴君讀書樓歌(時兵艘皆泊章門)

　　十日章江門不上滕王閣可憐帯甲滿江干烟雨蒼凉
聞鼓角憑虛髙卧有徴君一日不見如飢渴入門引手
便登樓坐對西山控蓼洲夕陽帆影簷前落曉霽山光
榻上浮君家閥閲連雲起銅駝泣後歸流水杜門小隠
種松筠帯索行吟佩蘭芷諸侯結駟多式廬先生獨坐

擁奇書蠧簡殘篇爭二酉哀歌痛哭懐三閭聞君倜儻
多籌策昔領専城今草澤平生壯志託空言中歳蹉跎
頭盡白滕王髙閣雖嶒嶸童子詩傳始得名爭似徴君
有草閣千秋萬歳重含情

　　南浦逢王願五同年(王自翰林出督糧儲)

　　人生聚散如沙鷗江天海國各沈浮十載别君一相見
茫茫嵗月隨東流執手開軒坐榻上旋呼尊酌交勸酬
梅花老春白鹿脯為君沈醉傾庶羞酒闌屈指同門友

惟我兩人同宦遊疇昔聮鑣君始達天禄石渠資討蒐
隔巷招尋余最數素心晨夕相淹留踏花緩帶歌燕市
繫馬銜杯傍御溝此後驅馳踰粤嶺君亦謝病歸林丘
天憐索處易憔悴蓬飄萍聚來南州令子成行孫在膝
那得相看不白頭西江厥賦稱瘠土亂來荆棘盈田疇
力盡犁鋤又水旱荒村野哭聲啾啾漕折爭言便民力
追呼搒繫如俘囚糶糧三石當一石倒廪傾倉還賣牛
玉粒徴收又難運兵船絡繹無餘舟催科箕斂敢言拙

遺黎溝壑何人收積薪厝火且安坐吏惟執法無良謀
君昔善奕名國手手談清讌今能不丈夫愍時心慘澹
中宵側足行夷猶回首故園憶松桂可憐山谷橫戈矛
墟栁園桃忽爛漫黄鸝紫燕歡匹儔興來張口不能塞
為君髙歌南浦樓

　　歸舟遣興

　　蕭水章門三日路扁舟一嵗頻來去去望南風來望北
好風半日終難遇蹉跎萬事總逡巡且就江潭烹紫鱗

忽看兩岸花皆落細雨平蕪愁殺人

　　灌瓦研歌

　　李梅公司馬藏研五瓣如梅花質如黃玉間作紺碧
色纍纍墳起云是灌嬰廟瓦請予為詩

　　笵土千年化圭璧琢作梅花伴騷客膩質全堆金粟黃
斑痕細奪琅玕碧主人置酒開山房叢花錦石兼幽篁
摩娑書畫亦無數出此四座生清光傳聞廟瓦今破碎
銘字刓殘誰睹記扣之如磬拭如烟龍尾端溪盡堪棄

雩陽古廟野火焚穹碑斷礎皆寒雲神物可憐光怪在
令人轉說灌將軍

　　臨江仲夏有懐荔枝之美因寄呉福州聖水劉都
使潤宗

　　臨江長夏真可憐熱如釡甑宵無眠氷漿雪藕那可得
沉瓜浮李都茫然忽憶往年使粤嶺荔枝夾道垂江邊
綘襦仙人日滿坐十年消渇為之捐又向端江尋石硯
明舊沈朱歡見面(沈止岳朱子暇)沉水香中進羽觴荔枝園裏

開髙宴傾盤旋&KR0933;連百顆驅童上樹將千遍就中黑葉
號無雙喚取水團良足羡(黑葉水團俱佳種)客云此種猶未竒
閩為第一蜀次之福郡人家千萬樹驛亭官舍子纍纍
陳紫江緑尤竒絶惜哉遙望空嗟咨故人今作福州守
為政風流無不有魁梧劉子氣如雲相過斗酒常殷懃
此時五月荔枝熟日啖三百還未足圖傳白傅絶形容
譜較君謨多品目(白香山有荔枝圖序蔡君謨作荔枝譜)二君倚樹定狂
呼曾否思予亂心曲寄聲為語陳使君(陳少叅階六)遺民更

訪蘆中人(莆田余賡之先生自稱蘆中人)平生知己各天末孤城索處
徒酸辛東南烽火猶未息出門道路多荆榛安得慿虛
生羽翼一日飛騰周八垠

　　洪都吟寄熊雪堂少宰

　　洪都江水老蛟窟蒼虬赤龍晝出沒蓼洲先生興超忽
獨卧洲頭抱明月干旌屢下尚髙枕注目西山森突兀
畫船在檻書滿床吟罷丹鉛字如髪古人既死存者言
精魂往往遭剔掘憐余癖好贈竒編許我身中有仙骨

江干繫艇數相尋髙論㣲言不能歇吏部文章信起衰
山公啟事多補闕扶桑搖落滄溟湥精衛銜山木石竭
誰信臨流怯浩歌孤舟五月凉風發

　　莆田余希之注李長吉詩作歌寄之

　　嶧陽琴材野火燒海波晦㝠鳥悲號夜半騷魂塚中起
玉樓使者寒不死石鼓初鳴桐木魚氷蠶重濯錦江水
李生余生皆畸人知音識曲傷千春伯也能倡仲能和
(伯氏賡之吏部詩近萬首)眼前樂事真絶倫吾愛昌黎有竒癖鵾鵬

垂翅能先識其時崛奥抝金鐡一寸瑤草不肯食世人
皮相韓無詩天孫怒罷機中絲請君並輯為韓李光怪
應須纒十指

　　五嶽真形圖歌(丹砂所搨)

　　五嶽足跡誰能徧五嶽真形誰所見岱宗山下岳祠東
鐫瑤刻玉窮鬼工紫泥搨就珊瑚色髙堂日射扶桑紅
璇宫銀闕森髣髴羣仙玉女紛相從禹鼎沉淪多不若
山林佩此百神却丹竈思尋勾漏砂靈巖定采天台藥

陟岳尋仙思漢武茂陵寂寞一抔土倘許吾曹有仙骨
君現真形與君語

　　終風篇

　　摧山剨地千樹折三日震蕩吼金鐡捲起荒村屋上茅
横翻駭浪江頭雪比嵗兵荒萬事非酸風鬼嘯重霑衣
夏苖乾死秋榖稀一時化盡枯蓬飛

　　中秋夜愚樓觸月同赤方伯調阮懐耦長諸子

　　山寺歸來赤日落江心明月銜官閣清秋逸興共婆娑

畫棟朱闌倚寥廓屏風側疊環逺山素練平鋪臨巨壑
閣前古木三十圍雲來天矯蒼龍飛菁葱桂蕚含金粟
窈窕蓮花墜粉衣中宵羅袂如霜雪銀河倒瀉天地白
烏鵲南飛見羽毛觥籌交錯忘主客兵荒萬事苦傷神
良夜初傾竹葉春庾樓滕閣皆偶爾步兵中散伊何人
去年此夕客蕪闗今年此夕吟蕭灘漂泊浮生為一葉
同心合坐千秋難千秋難在今夕羣彦聚東南髙吟響
金石作歌贈明月月亦解愛惜智愚計較何區區鯤鵬

斥鷃皆拘墟老夫今夕百愁無鑄金作樓良不愚君不
見向平遊興在五嶽那能偃蹇跼蹐一寸地使我眼前
一日無江湖

　　送耦長歸宣城

　　期君别在重陽後纔過中秋即分手暮雨寒凝閣皁雲
朔風吹折蕭灘栁少年卓犖羞腐儒覽勝扁舟放五湖
朝吟彭蠡夕滕閣大者琬琰小明珠春晴坐我竹亭下
日見青山滿官舍藜牀枕藉盡風騷銀管丹黄窮午夜

分燈有客共聨吟韓孟髙梅勢相亞(耦長與阮懐有湖西聯句)人皆
歎爾傾城姿愁絶娉婷猶未嫁相看青鬢易成絲百年
少壯能㡬時千鈞強弩會須發陸殪虎豹水蛟螭愛爾
芙蓉艷朝日長歌為我散愁疾嗛嗛寸心兩不忘共采
春華佩秋實

　　浮山吟送藥公入青原山時為笑峰禪師掃塔

　　浮山一片雲飛落蒼梧野忽值南風吹旋歸廬嶽下(藥公
家浮山避地梧州華葢寺值余奉　使西粤始同歸抵匡廬别)往還離合詎無因十年

舊事休重陳三生石上魂未斷長瓢來濯清江濵老禪
不演三乘義却注南華窮彖繫推倒輔嗣冡中骨笑看
䝉叟人間世洮洮清辨渾無語食盡荼蓼覺蜜苦戲拈
稊米是神仙捲起河源作飛雨坐中秋色何蒼蒼城頭
絶巘森相望興來遣興揮秃筆淋漓墨跡紛滿床塔掃
青原入山窟地作蒲團隨處歇黄荆倒挿鬱菁葱(七祖開山
時嘗倒挿黄荆至今尚茂)又見孫枝爭秀發螺湖鷺浦夕陽曛吸盡
西江獨有君别後思君何處所金牛泉畔夜鐘聞


　　藥公拈余浮雲一洗萬峯出作畫并題短歌見貽
依韻報謝

　　藥公别具神仙筆照夜青藜逢太乙手翻滄海㺯白日
興酣筆落如箭疾千巖萬壑何周悉為我倒縮蓬萊歸
一室雲蒸霧合天地一半空風雨泉聲出

　　(附藥地贈詩　愚山生就名山筆十洲五嶽供塗乙瑤石瓊林浴天日波浮霧合風馳疾我欲贊歎不能
悉為畫子春島上絃歌室忽然潑墨得句一浮雲一洗萬峯出)

　　送阮懐幼龍同歸里


　　楓葉初黄橘尚緑騷人並集芙蓉屋為舞白苧燒華燭
傷心難聼驪歌曲昨接家書今日歸不恨别長恨别促
吾儕放眼爭千古恥論窮達分虎鼠看君在困能倔强
俯視青雲不足取結客飛揚年少塲賣文為活中心傷
半年官舍詩盈寸與古作者爭毫芒梅子淹留無一月
病中詩思如氷雪剪燭連牀興未窮一時二妙皆離别
霜摧木落風怒號移觴宻坐淹今宵美人遲暮思公子
君去誰知我鬱陶人生拂意無貴賤但得同心齊所願

伯勞西去燕飛東眼前憔悴君所見

　　寄贈徐山甫廣文

　　飲百斗談神仙古來惟有李青蓮廣文先生無乃是囊
中自注參同篇惜哉杖頭無酒錢妻兒待米氣蕭索生
徒餽餉猶堅却坐客無氊出無騎芒鞋布襪尋丘壑貧
交苦愛蔡芹溪相過索飲醉如泥黄土可憐埋玉樹(時蔡
已歿)雙柑斗酒共誰携

　　甘林遊讌作(同徐伯調顧赤方黄坤吉陸在璞)


　　瀟江水抱山城流竒樹青青金鳳洲我逢好友即開愁
渡江野坐隨沙鷗沉沉翠幙暗天地離離萍實堆林丘
黄衣仙人好顔色笑我多憂將白頭鹿皮藉草傾清醑
揮杯急勸如風雨洲上木奴那作計橘中棋局今何許
酒罷烟寒香在衣村醪重酌莫相違千秋不忘此今夕
明月隨舟送客歸

　　得貽上揚州書却寄(時自白下至吴門並有遊記)

　　漁洋山人海鶴姿一巻氷雪忘朝飢我懐君日君思我

千里同時各有詩楚江十月梅花早折寄躊躇嗟逺道
素書珍重來章門美人託贈皆香草男兒作吏絶可憐
登臨嘯咏誰能兼吴會山川好無數一時將去何不亷
長風吹籜歳已晩愛君止願加餐飯報書却付廬山雲
送到䢴闗勿辭逺

　　放歌答蘄州顧黄公

　　大風發地猛獸恐巴陵欲裂衡山動洞庭七澤横天來
魚龍百怪相喧豗黄公黄公太竒肆使我目眩失位置

繁絃雜調相錯鳴語笑無端還涕泗一代風流澹蕩人
廿年𤇺火悲酸事君雖郢客生在呉顧曲追歡無事無
頻過幕府為揖客時傍傾城眠酒罏流離滯跡秦公子
詞賦傷心楚大夫倔强寧抛三尺組魁梧自愛千金軀
扁舟忽繫蕭江岸兩月新詩不可算脫冠半醉作佯狂
舉杯欲擲翻河漢眼中之人紛如蟻灑落如君復有㡬
開心剖意君不欺吾亦分明看爾詩兩雄相值漫相許
浮名身後誰當知我昔過黄州飛騎登赤壁題詩破苔

蘚長嘯響霹靂荒榛敗瓦山鬼啼玉局仙人不可覔早
知君卧北山阿悔不招尋吹鐡笛蹉跎晩相遇嵗月行
將暮摧殘困簿書愁疾闕章句叠韵重篇懶唱酬紫螯
黄菊少歡聚顧黄公顧黄公紛紛馬上皆英雄金鞍玉
勒橫珠弓吾曹腐唇誇繡虎諸侯磨盾嗤雕蟲君言老
去知音急此語能令雙袖濕騶虞垂首䝟貐驕枳棘爭
榮蘭蕙泣空手無錢送爾歸秋燈夜雨百憂集及今相
見且盡歡君過三十我四十


　　就亭望閣皁山雪

　　去年見雪始作亭雪殘洗出芙蓉青今日登亭初見雪
倚天瓊樹森皎潔夕陽倒射天門開寒光燦爛金銀臺
風吹萬叠晴雲出冉冉羣仙欲下來

　　李尚書夜宴燈舞歌

　　酒坐清光何陸離珊瑚火樹交葳㽔白紵杯盤安足希
翩何翻覆華燈飛繞楹拂檻相因依低昻容與紛參差
髣髴羣仙綘羅衣洋洋舞袖香風㣲繁絃逸響留春暉

歡樂既醉不能歸不能歸夜何其歌聲遲露將晞

　　就亭醉歌荅李宗伯

　　芳洲如碧玉落花成錦茵緑波與竒樹蕩漾清江春倉
庚聲裏天氣新葡萄酒酌謫仙人謫仙八十顔如童開
口大笑生春風緋桃杜鵑獨晩發兩株正照金尊紅坐
我芙蓉屋倚我篔簹亭樹裏丹樓紛翕赩城頭叠嶂來
青㝠謂余亭閣好無敵青山古樹尤難得古樹輪囷百
嵗餘青山迴薄萬古色天留勝事待吾儕㑹合登臨豈

人力管絃日暮重開宴嬌歌忽懐芙蓉面(公詩有我家失却芙蓉面
使君尚有芙蓉屋)洛浦明珠悵不還舞衫化作西飛燕歌欲闋
夜未央請君爯進白玉觴風回花片入酒香壯心暮齒
慨且慷吾獨何為生悲凉

　　人生歎

　　人生常懐千嵗憂晝短應須秉燭逰古之作者已腸斷
我今歌此仍淚流泰山為輕一羽重巢由尚笑唐堯愁
達賢懐抱類如此萬事浮雲何足謀盜粟恥為太倉䑕

被繡誰憐清廟牛撚鬚苦吟復奚益坐遣霜雪盈我頭
丈人巻舌但安坐息心頤性長優游猶龍五千亦偶爾
蒼蠅細響君且休

　　西江得蔣虎臣書言自吾宛陵入黄山却寄短歌

　　有僧來自牛頭寺懐君一札千行字雙旌臘月宛陵遊
素書重向洪川寄藥物擕將療我衰紫芝歌曲傷人意
宛陵凋謝非昔時霜摧木落客心悲涇川難問琴髙鯉
叠嶂虛尋謝朓祠先生過我待歸閣(予在官時叔父構草閣曰待歸)寄

宿溪光忘寂寞報道山家雲月好苦愁拙宦風塵惡黄
山之麓丹砂泉濯君仙骨凌紫烟十年舊約余獨慳夢
魂飛上蓮花顛却如酒人聞㫖酒口未得飲空流涎聞
君黄山既乆淹何時更掉潯陽船君不見匡嶽罏峯碧
烟裏橫空飛瀑天為洗遲君潄齒餐石髓

　　發袁江

　　秀江空翠看欲無盤渦激瀬寒侵膚乘流縱棹迅飛鳬
羣山却走如亡逋㟁傍水碓喧轆轤釣臺巨石青珊瑚

河伯江妃白晝趨卧聞灘響忽已逾颯如勁箭離雕弧
萬籟奔騰鳥獸呼枕藉清光離簿書藤花飄落上髭鬚
逸興今朝不可孤舉杯滿酌酬江湖

　　樓頭歌呈太虛諸公時三月廿四日後三日立夏
(太虛先生極言著書方法伯調𢎞載將歸越矣)

　　陂陀尺寸皆芳草樓頭新緑忽已老坐中美人又將歸
片時不醉朱顔槁平生意氣山可移中年學道悔何遲
富貴神仙終兩誤千秋萬嵗我為誰勞勞愁緒何時畢

過眼韶華爭箭疾枕藉糟丘未為失春光珍重餘三日

　　送張虎别大參(余分守湖西張為分巡時以裁倂回籍)

　　皎皎雙白鶴雙棲自相匹一朝羽翼分悲鳴聲唧唧唧
唧終當别離腸無斷絶誦子詩如錦重我心如結蓼蟲
習苦人謂甘君去艱辛向誰説湖西三郡皆瘡痍山連
楚粤多嶮巇爾我犄角猶難治君去愁將一木支載書
歸興何蕭爽山川到處延清賞累月曽眠西子湖三峯
舊踏仙人掌愛君意氣輕華簮愛君流水操素琴十年

在匣今一鼓殷勤珍重憐知音相思江上樹江雲忽己
暮惆悵春光好却共美人去白鷺洲前青雀舟蕭灘望
斷倚髙樓相期斗酒難相值心逐長江千里流

　　建蘭歌

　　澧浦舊種人不識建陽厥産稱第一花髙葉短自離羣
嬋媛獨媚幽人室殷勤愛䕶資清歡燥濕寒暄良獨難
參差玉立當風笑宻幹叢花滿石欄昔時花少覺花好
今日花多任花老主人爛漫坐花前有酒何人共傾倒

九畹繁滋勿復論靈均既去誰招魂願君見采充君佩
與君同心君莫棄

　　紫芝歌

　　臨江府城南有唐處士歐陽董讀書臺叢生瑞竹色
爛如銀名瑞筠山余分守之三年忽産紫芝百餘本
李宗伯明睿更名紫芝山為之記

　　嵗之癸卯夏初吉石龍城南芝草出爛漫參差數十叢
紛如紫雲曜赤日寺後亭隂半山滿盤梡車葢狀非一

百年父老罕驚見十日窮搜猶未畢是時僧舍薔薇開
藥公駐錫閬翁來(李太虛宗伯别號閬翁)拄杖披榛睹靈物賦詩
大笑同裵&KR0966;更錫山名曰紫芝摛詞勒碣冠崔嵬此山
舊為處士宅中林尚想讀書臺昔産瑞筠今神草寸壤
作異胡為哉九莖連葉非難致甘泉涵徳空矜異嘉禾
不書萇楚嗟忍拾山菌侈竒瑞陳顧周梅(陳士業顧赤方周宿來梅
耦長並有詩)皆健手後先作歌真好事我愛紫芝曲人呼紫
芝山白石青山無姓字江雲松月心常閒老夫齒落髩

已班胡為淟涊局曲風塵間五芝倘許斧子食會當餐
英茹實使我光澤成朱顔

　　泰酒歌(有火酒老酒二種)

　　西昌半月罷飲酒舉杯勸我但搖手衆醉那能甘獨醒
昔稱歡伯今良友可憐火酒如寒泉一觴未進喉欲然
身非即墨與燕敵火牛何用摧中堅再傾琥珀名老春
沃我消渇瑩心神醇醪苦雜青梅味裂牙蜇鼻還愁人
太常故老有伯玉自矜家釀比醽醁(蕭太常士瑋家釀名酒見春浮園日

記)安得就君乞一斛斯人不見傷局促客夜憂來不可
當眼前况復荷花香袛應紀叟壚頭醉回首家園天一
方

　　吉州九日登天華山

　　螺川夜雨朝日晴早霞正照千山明郭西走馬即丹嶂
巖前把醆看孤城浩蕩風塵成老叟怕見青楓映疎栁
孟嘉從事昔淹留落帽曾經此地否(孟嘉嘗官此州)賔僚雲物
好無敵緩舞清歌陵絶壁東籬有菊未開花野寺何人

逺吹笛西江三度送重陽此度車輪轉客腸家園官舍
皆離别且盡今朝住醉鄉















　　學餘堂詩集巻十八

