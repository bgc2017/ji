







　　欽定四庫全書

　　學餘堂詩集巻八

　　翰林院侍讀施閏章撰

　　五言古

　　官齋夜月

　　空庭月色厚皎若雪盈尺俯仰天地間茫茫一虚白獨
鶴時長鳴修篁露微滴遥憶山中人清光各兹夕嗒然
竟何言抱膝江潭客


　　河間城北值楊絅如同年

　　使君津門來相逢渤海側黃埃各滿面不辨眞顔色天
陰野莽曠羣動漸歸息執手坐草間感舊撫胸臆三年
越江海九年别京國浮雲偶然合中情去何極天路阻
且長分飛愼羽翼

　　盧溝橋值烈風輿人颭颭欲仆

　　平生無長物十年一羊裘疾風吹面裂短袖不蒙頭飛
竢蔽城郭劃地走山丘筍輿殫衆力如曳千斛舟鐵騎

雜牛車縱橫驚電流痡僕畏剽掠魄駴心若抽不游燕
薊路誰識風沙愁念彼塞外苦行人更淚流

　　贈汪郎中苕文

　　索居良永久戚戚多悲辛南發湘江岸北遵易水濵攬
衣君子堂抗言千載人游娛累清夜讌笑瑩心神消渴
賦子虛相如竟長貧䇿馬登髙臺丘墓蔽荒榛纓冕更
相追奄忽風中塵何如清商曲流響激浮雲浮雲結不
解此意終難陳


　　詶蔣虎臣修撰贈别

　　肅肅雲中雁嗷嗷念其羣相去徂九秋朅來彌再旬朝
出莫夜歸鼎鼎隨車塵素心鬱誰語子實餐霞人憐我
客游老歎息展憂勤歩趾越廣陌臨别歌陽春撫心自
多感倉卒難具陳人生貴有道飛蓬故有根百年苦畫
短何事常艱辛行當渉南浦回望西北雲道逺望不極
嗛嗛良為君

　　出都懷宋直方宗丞


　　晨裝遲不發日夜驅我馬飛塵何飄颺悲風來四野逐
衆苦形疲失儔恨歡寡我有丘中琴長謡誰知者

　　懷陳允倩

　　習苦從物役未敢言煩疴心結不能已但為離思多與
子同曲宴永夕悲且歌相期松與柏不願為女蘿德音
誰不瑕陽景委頺波英華亦云美當如零落何長懷肥
遯客頤性棲層阿

　　德州雪夜同程周量李霖瞻集趙仲啟進士宅


　　重陰彌四宇薄暮迷路蹊下馬不遑食雨雪凝我衣故
人具㫖酒賔至信如歸華館覆重幔雅饌兼園葵召我
心所歡談讌相因依歲寒眤故舊行矣悵乖離將子勉
自愛阻濶同音徽

　　荅程舍人周量

　　舍人起自南海多京洛之游余識之滕王閣上尋相
值衛河出古體三章頗申乆要之好故具荅焉

　　伯牙操逸響抱琴長不彈問君何拂鬱知音良獨難凉

風振江漢天宇髙且寒鳬雁集中渚皎月依層欄朅來
佳人㑹長嘯開襟顔浮雲無根蒂日暮乆盤桓思心若
流水竟夕起波瀾

　　二

　　明珠出海隅馳光照帝城素心恥雕餙力難辭世榮驅
車向京洛把臂求友生遘此梁園客倡和有同聲望古
未云逺振綏抗前旌悠悠行路子中道相合并新歡眷
良匹妙曲傷我情雨雪蔽長河班馬裵回鳴


　　三

　　哲匠矜立言雕蟲恥詞賦繁華不終朝桃李非芳樹驅
車過鄒魯森然垂矩歩顧瞻瞠已後裵&KR0966;喟中路憂樂
苦傷人鄙哉託章句浮名非所希聊可展情愫與君締
古歡期為金石固申章告同心白日忽將暮

　　齊河客舍喜李屺瞻自濟南枉過(時坐事奪官)

　　烈風吹荒野積雪成山阜故人從何來下馬執予手悲
喜相慰藉造次命杯酒自出袖中詩感慨時時有麒麟

觸網羅黄鐘賤瓦缶文士常轗軻命在敢不受觀君試
多艱壯顔未衰醜忍性齊愛憎韜光冒瑕垢丈夫飽萬
鍾何如擁二酉喟彼無根蓬東西各奔走登塗發浩歌
哀猿呌林藪

　　望䝉山

　　百里劃青冥千峯横岞崿掉尾逼海沂昂首趨岱嶽白
日寒欲暝陰霞炯未落山川鎮魯邦靈異此棲託露泫
巖際茶雪翳磵底藥游子倦攀躋悵望倚寥廓


　　悲野雀

　　行經沂州有餉鶺鴒者哀其義不忍食或曰州人捕
雀為業嗟乎蕪田不耕羅及野雀作詩示州人

　　枌榆繁羽族瑣細無定名所謀非稻粱不與雞鶩爭張
羅始何日遂使風俗成機發盡掩覆一羅殱羣生持此
飲啄具充君鼎爼烹苦慚託體微不足一杯羮同類為
啾啾失侶長哀鳴君輟筵上箸請聽簷外聲

　　沂州將謁王休徵先生祠不果


　　王公祥故宅在白沙里相傳臥氷處人形宛然今稱
其河曰孝河産魚最嘉

　　客行琅邪道北風吹客衣音徽懷往喆至性使人悲傷
哉貧無養坐愁甘㫖虧解衣臥層氷雙鯉躍清漪至今
臥氷處伊人儼在兹河魚為之美千載永孝思白沙有
舊里巋然存古祠日暮不能往修途何威遲臨食進魚
膾三歎中心違

　　河北生日


　　轉側忽不寐攬衣中夜興念我懸弧日愴然悲撫膺弱
齡慕曾閔敢曰余未能中塗多岐路駑馬媿鶱騰簡書
命行役振䇿踰髙陵修坂被衰草陰崖雨雪凝憂來一
隕涕衝飇結為氷少壯無須臾頺病坐相仍慎爾日將
昃春華無足稱

　　歳暮使過里門

　　于役過鄉國嵗除歸敝廬久行成逺客親舊盈門閭握
手各言老尊酒聊相於沿溪有草閣崚嶒百尺餘階前

紅藥茁雪後寒梅疎延目俯清曠中腸還鬱紆自顧為
浮雲臨風難乆居豈敢薄纓組筋力已不如慚非丘園
士明發當脂車

　　雙塔寺(在敬亭之麓昉自黄糵禪師一名廣教寺)

　　林麓依崇巖松雨灑衣濕雙塔如老翁蒼顔比肩立上
有玉局銘摩挱隔層級摧殘刼火餘風雨百神集裴守
侈招提棟宇蔽原隰至今榛莽中遺礎纍百十事往鐘
磬稀夜闌龍象泣黄蘖邈難招白雲時出入舊井有靈

泉修綆誰當汲

　　追悼王于一

　　南州舊布衣賣文取一醉我獨飲君酒髙歌畧文字知
音不在言執手各含意寜知是死别相憐已相棄白骨
返故鄉妻子有餘累努力念平生為君卜幽隧游魂當
歸來遺草多在笥日落章江水盈盈故人淚

　　天涯路

　　天涯望不極盡是行人路日日換行人天涯路如故渺

渺白雲逺萋萋芳草暮來者知為誰但見行人去

　　生日客讌詩

　　庻類皆吾徒好生帝所與鋒刃更相尋殺機簇鼎俎一
筵殄羣命所甘能幾許口腹成江河横流不可禦割鮮
日狼藉歡娛變辛楚味多禮數煩傴僂疲客主何如真
率會髙談送芳醑五簋與三養儉德有成矩我久戒特
殺賔至時一舉蔬茗佐肴核隨興命歌舞及我所生日
劬勞念父母蚤孤養不逮摧心淚如雨吾既愛吾生彼

詎甘就釡臨縛爭哀鳴札札相告語未死神已泣(見坡公戒
殺詩)斯言觸肺腑寧敢佞浮屠饕餮憐盡取蘋藻薦神明
至敬非簋簠百拜告賔筵同心勿我吐

　　此日足可惜寄劉潤伯

　　此日足可惜朋舊罕親宻我今四十九君年五十一離
居已七載寄書豈能悉聞子官閩州緩帶自暇逸珊瑚
截作枕蘭蕙葺為室賓僚就談讌咄嗟豐饌出侍立環
歌兒琴箏間笙瑟為樂當及時長夜歡未畢大海戢鯨

鯢羣盗猶蟣蝨幕下喧筦絃城頭吹觱栗歡妍不駐年
安能髪如漆與君昔同學少小命儔匹野館傍藤蘿寒
燈連蟋蟀共被眠䋲牀學書爭秃筆壯長各飛馳浩蕩
違衡泌愍予劣蒲栁飲食倚參朮燕臺與歴下握手散
積疾官貧無長物所得是憂慄扁舟泊淮徐繫䌫尤相
暱蓬窗酒既闌夜語還唧唧前年得汝書雙淚霑短帙
去年書寄汝路逺恐遺失猶傳五馬客蹉跎滯吳質(謂吳
聖水)祗今但回首那得遽促膝昨聞買新宅相鄰如比櫛

爾我方東西何時對蓬蓽我今齒半落肌膚無一實不
惜就衰頺所嗟疎道術早梅花爛漫幽壑泉沕潏好鳥
為我鳴春氣甘如蜜願言同一觴游娛永兹日東望九
仙山恍惚見崒嵂(意本作書數行耳忽用起句遂成長詩至野館傍藤蘿寒燈連蟋蟀不覺
泫然憶疇昔一檠相共時如昨日也)

　　臨江荅毛大可留别二首

　　滄江涵宿霧蕭摵改春暉庭柯澹含華汀草寒且遲臨
觴遲所歡朅來言當歸客游信云久惆悵沾裳衣衆鳥

雖咬咬同聲曠已稀朝遵楚江涘送子越江湄揮手不
能語佇立孤蓬飛

　　二

　　夕讌夜已闌持觴各忘餐佳人貽我曲逸響激哀彈糾
結膠不解含意良獨難九畹存孤根孰云目以蘭淮南
及吳會攬袂多故懽薄言往從遊江漢何漫漫道逺亦
孔邇輟棹且盤桓

　　谷村宿李司馬宅(羅文恭李忠肅諸公故居皆在此又近石蓮洞)


　　宿莽盈四野谷口始良疇千家接烟火參差隱林丘源
泉出澗底春漲通江舟微雨山欲暝白雲晻淹留故人
好亭館尊酒娛客游伊昔聚英彦蔚生此山陬精靈森
未墜喬木風颼颼寄言石蓮洞杖䇿期髙秋

　　宿小江口

　　春流漲夕景引檝迴江磯洲渚芳杜沒烟火前村微曖
曖數峯見杳杳孤帆飛長江緬千里逺送何人歸澄波
漾皎月窈窕生清暉客行忽云久庭花應已稀


　　乞歸

　　守官多闕務牽迫成憂悲陳辭就憲府乞放東山陲大
匠無廢材泛愛垂恩私謂我方壯強掉頭去何之衰疾
不待老蒲桞先秋萎君看余齒豁及今歸已遲榆光幸
未暮藥石倘可治再愬乃逢怒切責多厲辭狂罪信莫
贖素心耿難違漆園甘曳尾北海思拂衣終當凜覆餗
長嘯掩荆扉

　　楊孝子刲股詩(孝子名天錫豐城諸生其母絶而復甦者七日)


　　誰言一片肉報得三年乳誰言七日甦寸心不終古慈
烏口流血濕盡墳上土黄泉母有知雙淚亦如雨

　　夜赴池港(時追送督府)

　　髙下開水田農人急春務向夕倚柴門歸犢識村路我
行過其野斜日挂髙樹期會爭俄頃未暇論朝暮潦深
阡陌改野曠東西顧惟看馬跡多知從此路去車前豈
無騶領上已垂素始覺閒居好髙眠散情慮

　　舟發南浦却寄熊司馬


　　春節既云邁流光不可攀獨餘野花好叢生江㟁間雖
非蘭與蕙聊復解客顔白鷗眠近渚見人猶未還因憶
湖上叟草閣東湖灣髙詠躡彭澤目送浮雲閒惜哉難
與俱濯纓臨潺湲

　　贈子韶南遊贑江

　　有客黄山來長吟抱綠綺手揮廣陵散坐我雲壑裏行
行十八灘水石相清寒臨流操别曲愁見露華漙

　　月夕登虎瞰山


　　緒秋方薄寒暝色散平楚振衣肆行遊樓雉瞰沙渚輕
飇汎迴波圓景照孤嶼容與蘭槳移杳㝠水雲舉燈明
烟樹中夜靜覺人語遐矚豈無懷流光悵時序

　　江亭夕眺寄黎左嚴前軰

　　清飇散宿霧返照明層峰雲歸修渚濶木落澄潭空丹
黄辨橘柚窈窕睇芙蓉所思不可見心賞冀誰同伊人
臥南浦夙昔躭喬松晞髪俯滄海飛䇿躡華嵩頺齒得
顔駐長嘯甘身慵西山有芝朮褰裳逝相從


　　舟行曉望

　　層巖淡空霽疎柯露稍稀朝雲懷故岫未忍隨雲飛田
家始烟火野老開荆扉林景何爛漫霜葉含清暉詎知
逺行客中心如渴饑

　　雪中寄楊商賢諸子

　　落葉積空庭林鳥斂雙翅此時雪滿山正對寒江寺文
墨日以煩遲暮忽將至誰登洲上閣携壺共一醉

　　柬熊漁濵金牛寺


　　夜聞淅瀝聲微霰灑竹柏朝來庭户間坐見南山白躊
躇何所懷忽憶精廬客疎檻臨長川幽泉瀉白石不有
物外人誰當共晨夕

　　寄關中田夫子(時為刑部郎中乆不調)

　　昔别在吳會垂老入京國馳情展契濶解裝不遑食入
門何徬徨下拜淚沾臆人生若飛蓬别乆不相識凛冬
多烈風歸鳥無停翼中夜把酒漿歡娛還歎息豈伊怨
離居嗛嗛懷令德彈冠媿早衰狥祿非我力鬱紆難盡

言佇立忘南北

　　二

　　江國多愁思霜嚴楓葉衰客從關陜來遺書前致辭既
傷天路阻還惜良㑹稀噭噭嶺猿嘯嗷嗷鴻雁飛含情
來橘柚所思天一涯物微逺莫致長歎淚交頤白圭苟
不玷䇿名揚清暉毋為感留滯惆悵吾道非

　　懷浮山詩寄藥公

　　我聞浮渡山好峰七十二崱屴排空㝠窈窕鑿深翠石

洞窮雕鐫森然百物備窟龍自雷雨山鬼棲薜荔巖髙
倒景明下見浮雲墜出沒隨江烟虛無不在地奥區為
誰造靈蹟此中閟中有冥心人髙言越世事抉剔開混
茫乾坤受軒輊我性癖丘壑馳情有真寄行將䇿杖遊
餐霞破憔悴

　　春寒

　　江臯芳杜出蘭渚餘花飛携手臨髙臺猶未成春衣柔
條雨雪苦黄鳥和歌稀命酒發歡宴令節少良時良辰

有淹速心賞君莫違

　　送王公搢之閩中就故人劉潤伯

　　少年強解事奮舌論聲詩盛年如流水一往不及追守
窮悲氣結狥祿傷神疲出處共老醜江海還别離瘴鄉
今暑雨客子傍鯨鯢恃有平生友傾身憐故知金盤薦
丹荔仙岫攀武夷行矣四方志毋為牖下兒

　　送徐叙公還里

　　澄江見白石秋草辨芳蘭結友不在多久要良獨難送

子返故鄉念昔同憂患濡翰各縱横壯志仰天歎過從
無主客自索中厨餐離居重良㑹千里憐舊歡素襟兩
不易藴懐無時殫盛夏五六月永嘯天風寒黄鵠會當
舉横絶浮雲端誰為感垂翅使我心憂酸

　　流人篇

　　閩海多流人江甸多蕪田不肻自力作拱木生田間流
人鳥獸來野宿餐寒烟仳離憫䘮亂父老為泫然保聚
使荷耒緝茅依山原種蔗復種苧地利餘金錢浸尋立

雄長倡和成聲援逋租陵土著攘臂相怒喧百千勢莫
制殺牛燒屋椽驅除既不可馴致釀亂源當塗重闢土
吞聲莫敢言

　　奉寄(闕　　　　公為余作愚樓對就亭銘)

　　嶰竹無凢吹曠曲不虚操寄言何偉麗丹霞曜層霄深
衷三致意斯文傷寂寥凌雲聳絶軌眷謂予聯鑣沈雄
子雲賦陫側靈均騷念兹言馥郁感君心鬱陶登樓望
吳會江漢邈招要威鳳翥丹穴野鶴鳴林臯音響苟相

追寧知天路遥

　　贈郭生入冋

　　郭生梗概人踽踽託巖穴躬耕原上雲坐嘯松間月長
貧謝婚宦聚書療飢渴晩食㸑寒泉掉頭耻干謁強致
與我俱苦辭人事拙埋照外無營析理中不竭通儒薄
固窮獨行久凋歇嘉此介士懷不緇如積雪

　　晨登西山絶頂尋香城舊址(有古硯石講經臺前對蕭仙峰)

　　秋景麗崇巖褰裳拾往蹟翩翩無心雲遲我遊嘯客﨑

嶔千仞峰傑構想疇昔硯石苔蘚青經臺瑶草碧逺影
辨江湖清飇厲松柏前峰吹玉簫羽人在咫尺冷然思
御風願假雙飛翮

　　東湖

　　湛湛東湖水皎皎西山峰白雲自西來散落澄波中緣
陂漾蒲葦被浦紛芙蓉㟁傍孤兔穴蕪沒悲故宮徐亭
及蘇圃髣髴存遺踪纁帛豈不美蓬藿躭固窮長懷希
二子髙軌誰與同千載州渚上為君生清風


　　澹臺墓

　　子羽善含章梗介藴雄略髙歩薄詭隨棲遯躡芒屩寥
寥衡門内絃歌時間作中流怒雙蛟長嘯氣不怍揮劒
復碎璧慷慨何卓犖寧知渡淮泗音徽播文學豐碑湖
山涯古祠照城郭洋洋江漢間流風一如昨



　　學餘堂詩集巻八

