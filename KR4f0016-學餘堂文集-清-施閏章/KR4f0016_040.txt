







　　欽定四庫全書

　　學餘堂詩集巻十二

　　翰林院侍讀施閏章撰

　　五言古

　　雞籠山登覽經雞鳴寺作(山巔舊為觀象臺)

　　言尋萬古蹟奮袂陵崇岡璇璣歸蔓草樓觀餘斜陽含
悽臺城畔流笑宮井旁舊跡半淪滅仰視天茫茫(舊有石刻
古臺城三字今廢景陽宮辱井亦不可攷)城中百萬户烟樹紛低昂洵美此

南國天塹一何長列季更相送萬事如朝霜當年遊讌
地綺麗不可詳雉堞枕湖水山影涵青蒼浩呼漁網集
鷗鷺皆驚翔(山之隂即後湖舊禁漁釣數百年)左顧巋蘭若丹碧鬱相
望垣餘一畝地徑曲九廻腸懸空爭燕壘盤簇成蜂房
浮圗藴靈異古碣吐寒鋩(塔藏嬾融祖師骨前有寳誌公影碑)鐘磬忽疎
歇一木支隤牆江山猶故物百變生清光憑髙過疎雨
吹我征衣凉

　　登惠山第一峰(是九龍之首南見太湖)


　　清泉洗百慮渴飲傾百斗野興出人間晨興躡龍首始
至宿雲多解駮朝曦後茫茫震澤寒空明盪髙厚三嶼
若列眉九峰近連肘客言新霽時巻石辨虎阜巨浸雄
東南涵滋萬林藪俛仰人代促延陵復何有靈境佇幽
棲惄焉喟奔走

　　尤悔菴看釣圗

　　文字走雞林才名動

　　天子興盡拂衣歸浩然五湖裏垂釣付兒童注目看秋

水自作滄浪歌悲風天際起

　　支硎山(支公放鶴於此)

　　石門秘靈異亭館陵丹梯道人放鶴處野鶴還翻飛山
骨既磊磊磵道成龍池不辭千尺瀑濺我遊子衣中夏
自芳草夕景逾清暉共指西峰色芙蓉開翠微(山下有僧閣西
望蓮花峰佳絶)

　　自支硎晩赴花山

　　石路交修竹新晴豁烟靄殘陽送客行時與凉風㑹深

樹暗人家流泉出衣帯欲辨青蓮花遥知白雲外疎磬
一聲傳泠然得天籟

　　曉登蓮花峰(在支硎山之西其下有天池)

　　天池涵絶壁菡萏生青峯服之言羽化長留氷雪容采
采者誰子冉冉惟喬松逺望邈難即近攬眷彌重陽巖
麗朝景瑶草香天風振衣誰復語歸雲蕩心胸

　　贈蔡九霞(蔡先中丞忠㐮公廵撫山西死事九霞言及悲愴其子石宣又從余遊)

　　誰言邂逅合鬱此久相思髙齋入花隖庭樹揚清暉四

坐盡嘉客新歡忘渴飢馳光何廹促嬿婉不踰時君處
茂苑側余卧陵陽陲東南尚多壘道逺良㑹稀哽咽述
先烈臨發中心悲

　　尋光福寺

　　新月已在天餘霞猶隱樹柔艪漾清波直隨塔影去不
聞水際鐘但聞烟中語借問隔船人僧廬向何處

　　白樂天有吾年五十七詩尤展成又廣為五十八
余適當是歲因和之


　　吾年五十八出遊月在午回憶我生初衰門方薄祜隻
影悲鮮民蓼蟲習蓼苦仰屋與向壁心口自相語夙好
惟詩書無心問庾釡白眼睨青天空手思撐補終安野
老愚難競衆女嫵肉食忝半生磵石行當煮如何甫清
暇杲日忽陰雨安坐少絃歌澒洞多鉦鼔樂郊成戰場
禍山福如羽生民復何辜百萬飽貔虎中宵或涕淚實
耻同兒女杖策還出門跼踳愁索處南憩石頭城東尋
笠澤浦靈境恣幽懷登渉忘炎暑向禽良獨難稷契徒

自許遊讌戀友生内顧傷羇旅烽火淹歲年醉鄉迷國
土何當坐虎邱看月當三五

　　寄岑羽長西華

　　清若寒潭水藹若春山雲誰念綰符吏仍是餐霞人通
識紓嶮難逸懐脫塵氛東南方板蕩梁汴多艱辛經營
若無事涕惻拯遺民戴星羽檄夜鳴絃笳鼓辰苦心問
耆舊被服熙陽春流聲及南國道阻情日親舂陵有遺
詠三歎為君陳


　　贈徐雨蒼學博

　　松柏生浚谷抗志髙嵯峨下枝拂清流上枝凌丹霞鳳
飢不妄食尚想玉山禾豪士處末位大隱如巖阿詩書
一何癖升斗寕足多髙齋瞰層岡白雲相經過時時集
逢掖安坐且絃歌盤當饌紫芝衣當葺芰荷努力存令
名長嘯樂如何

　　黄海篇為汪扶晨母太君七十

　　黄海無波濤突出珊瑚樹照曜蓮花峰皎皎開雲霧汪

子實國楨望古奮髙歩時有賢太守下榻禮徐孺翺翔
徧吳越篇翰展情愫上堂拜君母母髪甫垂素師班文
史兼鍾郝禮法具徽柔多澤物煦沫及里嫗到今介春
酒梅花發東圃令德揚彤管賔筵紛杖屨我凴琴溪魚
飛向練江去寄聲浮邱公芝草生無數

　　得台州髙太守尚孚書賦得台州信始傳(時台州拒賊嵗
餘僉謂不守至是得書知賊退喜劇有作)

　　台州信始傳發書一沾臆烽燧蔽天南三年斷消息延

頸重踟蹰周道多枳棘死當為國殤生恐阻殊域願言
隨越鳥南翔無羽翼雙魚從何來苦道長相憶忘君渴
與飢問我加餐食趙尹存晉陽齊田保即墨使君一何
健我仇不能即揮淚收遺黎中宵頻轉側功成行受賞
努力滋令德

　　旌陽遇張淮山吏部

　　别筵淮浦側執手梓山陽相見各驚歎此會來何方海
壖正俶擾豺虎横周行歸田洵閒曠憂時一沾裳伊人

心浩蕩杖屐收清光言當入黄岳雲壑資倘徉崇巖罕
人跡靈異安可詳時聞絶梯徑往必齎餱糧拂雲蓮岫
逈濯魄砂泉香何當附晨風與子同翺翔

　　過喬亭劉氏山家(蔣虎臣曾遊憩山中十日)

　　故人蔣學士在昔來幽蹤眷余懷舊情杖策還相從迢
逓歴巍阪登頓倚長松青山繞牆屋雲氣紛千重左顧
仙鳬嶺右看黄岳峰前山一峰好正向山樓中汲泉得
仙井方池涵石淙野酌傾家釀林眺開心胸詎要菊潭

美猶餘瀼谿風懿兹肥遁地遐尚誰能同

　　陪涇州鄧明府集敬亭山閣同瞿山

　　謝公已千載望古展芳宴霽日寒巖青疎林亂峰見雲
開出郡樓樹白分江練清箏響虚谷和風起南磵山下
二浮圗裴公舊僧院緩酌間攀躋霜葉彌峭蒨須臾昃
景移氣象千山變不有物外人誰識丘中善亮哉吏隐
情林壑餘深眷

　　詶鄧孝威廣陵見寄


　　長夏薄人事屏跡貪寂寞江門尺書來悵焉悟離索白
髪忽已繁壯遊藹如昨豈不思溯洄道阻然疑作

　　二

　　海嶠方戈鋋一歩成燕越淮揚舊戰場青燐晝未歇霖
雨一何多春江無好月所思誰與言憂來劇飢渴

　　三

　　五嶽跡難徧黄山亦云美獨遊多苦吟言寄同懷子耆
舊復零謝髙臺成戰壘惜哉無鍾期絶絃誰為理


　　四(鄧方寓文選樓論次詩品)

　　變雅日以繁折衷頼時彦披榛拾芳草素心炯可見蕪
城文選樓萬古月如練鴻飛寄短章秋聲起江甸

　　贈閻牛叟

　　山月多清暉江淮同照耀洵美思公子潔身棲海嶠長
吟枚叔里時把任生釣歲晏渉横流中原紛虎豹叢桂
還青青重看八公笑

　　程非二吳旉公招集問政山


　　冬晴山氣佳靜侶塵務省餘葉爛髙柯薄雲澄素景入
谷得招提低昻竹樹影俯尋磵底源仰攀霞外嶺層陗
辨蓮峰散目有超領側下東南隅池館復清境懿此崖
屋多處處石泉冷曲晏情未䦨夕陽射峰頂老梅半蕪
沒丹閣自窅㝠世亂林壑難天寒耳目醒舊遊憶壯齡
二紀成俄頃詠言偕所歡勝賞誰能永

　　江行次池口書懷

　　津市少完屋江甸多荒村層氷復行役鼔角傷心魂託

身非轉蓬何為離故根平生粉署客不掃卿相門時危
故作逹未敢安丘園飢鴻呌修渚牧馬散平原靈峰思
九子行當與爾言雲昏望不見倚棹聞潺湲

　　張孝烈詩

　　孝烈名清雅字玉楚家潛山白玉磵明末獻賊至父
疾篤留侍湯藥既卒率㓜子超藝老漢雲滿舁棺猝
殮滿趣主人亟去曰老奴以死守棺雅泣曰吾父死
未瞑去將奚之乃蹲伏屋梁超藝匿厠舍滿獨具茗

飲待賊賊刃脅索主人滿叩頭流血不解將剖棺雅
驚堕梁上两手覆棺哭賊斷其手超藝從厠旁躍出
代父并遇害滿營殯两棺長號不食死

　　潛山玉澗泉嗚嗚流血淚萬古傷人心孝烈殺身地父
死方戢棺賊來那忍避蠖屈棲屋梁早决無去志偉哉
老僕夫禮數守造次豺虎不可馴咆哮勢何亟睨棺且
揮刃人自梁間墜長號抱貍首斷臂不撥棄兒來代阿
翁駢首齊死義雙孝殉須臾千夫皆裂眥是時天黑風

天柱欲奔躓(縣有天柱山)老僕痛捐軀從容志終遂人生有
本根貴賤無岐異嗟彼臨難子矢心誰勿貳

　　以詩代柬寄金長真憲副(公索刻余全集)

　　老友畏情多情多引離思抱君白下書轉側宵不寐言
當會秦淮要約過五四通都冠蓋繁休沐分相棄泛愛
煩諸侯野性苦乖異解官垂十年始知符節貴篋中餘
舊草半輯嬾詮次長懷敝帚慚敢為故人累老賤念貧
交失計喜閒事有時輟梨棗持充賔客費誰當定吾文

此語千春淚使君僑肸徒風義動天地不願十日飲願
復一把臂積雪明山樓疎梅爛江寺託身語春風為我
御征轡

　　舟雪紀懷

　　䬃然修渚客復此連朝住氣歛渴海潮聲翻㧞江樹噭
噭聞哀鴻㝠㝠失白鷺倚杖思江村㣲徑阻芒屨宦遊
二十年出處罕暇豫風雪得淹留執巻自朝暮筆札走
蓬窗丹鉛正遺誤百端交茫茫時少得㣲趣雖無破浪

懷雅有浮家慕且願買扁舟長遊五湖路

　　送胥明府入為兵部督捕

　　鷁首揚雙旌天路振髙翮昔為巖邑長今為粉署客薄
飲樽不傾離緒紛纍積君鳴武城絃我踐澹臺跡欵懇
眷餘歡風義陳在昔但令膏雨流庻幾毫髪益烈風吹
蒲葦黽勉作磐石至今愷悌聲祖帳填廣陌藹藹敬亭
雲送君逺行役漢廷執法嚴于張有遺澤明慎酬

　　主恩願言敬朝夕


　　哀豫章

　　豫章多瘠土樸善生其間宦逹矜亷隅閭左罕豪奸布
衣飽脫粟八口皆歡顔哀兹氓俗儉生齒或苟全往年
經䘮亂蕪沒嗟良田貧或苦逋賦獷不至揭竿何人實
戎首禍蔓横糾纒江村餘幾屋流血膏平原志士滿溝
瀆存者隨北轅訣絶無六親長號衢路邊悔不早駢首
生死同家園

　　鐙夕侍叔父適允成章夫子在坐(是年叔父七十六章師八十矣)


　　匏尊汎甘醴火樹照繁絃豈必解鼔吹錯雜取歡妍請
看坐上人頭白明鐙前相將有耆舊契濶平生言世亂
久索寞閭井罷喧闐春霖昨日霽新月出雲間佳辰復
良夜今夕是何年勿言戰地苦奪我歡樂顔

　　寄沈繹堂宮詹

　　和風拂蘭蕙餘芳散葵藿草木感同心匹鳥鳴相索登
我竹外樓目極青山郭憶昔遊國門羣賢聚京洛沈𤓰
南皮會授柬鄴中作清讌窮歡妍夜坐秋河落夫子方

待詔謝病思林壑時沾上方賜有待仙人藥餞我嵩少
遊濡翰在杯酌浮雲凌迅飇一别成飛蘀令徳耀良時
鳳舉翔寥廓臯比白虎觀珥筆石渠閣簪紱非我願索
居守寂寞海陬尚多患巖藪窘棲託身無雙飛翼何以
相娛樂

　　思嗜軒詩

　　故給諫貞毅姜公嗜棗吳門客園留一樹其子勉中
作軒其側曰思嗜公之墓又在敬亭


　　趨庭有舊樹花發何纂纂昔日怡老顔今日悲腸斷果
落餘空枝腸廻無盡時敬亭山下墓重繫淚如縻

　　花山牡丹

　　山在髙淳北境歲開白牡丹數枝種非人力開無恆
所人或折去輙有禍

　　輕橈宿水裔杖策尋巖扉眷言芳春節兼與故人期天
葩無舊種玉樹無繁枝前年北山麓今年東山陲根株
與歲遷素心終不淄豈無叢花好懿此靈卉稀空山石

纍纍獨立天風吹攀條莫敢折含芳貽阿誰

　　巖山詩十六韵

　　昔有白鹿見此一名白鹿山霍子秋文學開榛輦土
石益巉好有鹿巔沙洞紫谷雲屏等十勝其最髙一
峰舊名百丈予名之曰獅子峰

　　髙人志在山手自洗山骨拂翠鑿雲根抉幽地翻窟一
朝破榛莽萬象昭毫髪石罅貫峰腰巖虚聳庭闕紫谷
洵谽谺丹爐入超忽削成列屏几稜疊森劒笏百丈作

蹲獅昻首無頺蹶陰洞卧潛蛟喬柯棲俊鶻頂穴維天
閶清光先日月昔傳白鹿遊時見朱霞發中有挂瓢翁
大耋興突兀物色遍巔崖劖題當銘碣山鬼怯逋藏巨
靈愁劓刖武夷憶南閩星巖夢西粤靈蹟不可常勝事
表滅沒前看釣魚臺王氣如未歇(前里許巨石臨溪為陳武帝釣臺)

　　荅徐揚貢進士(君两過文成書院並有作又為先大父允升公作傳志後序)

　　聲詩日以競錯采如春葩壯夫聳髙轡吐氣成丹霞儲
粟不盈甔著書常滿家爵服有屈伸吾道還龍蛇前賢

講習處顧望長咨嗟濡翰耀徳潛隕涕紛如麻願為河
朔飲共沉南皮𤓰客子騖前路畏此西日斜行行髪將
素令徳毋疵瑕

　　與隱龍耆舊别(方氏季玉五玉兩先生)

　　子真居谷口彦先園辟疆何如龍山館盤曲梓峰陽靈
泉響東澗灌木陰南岡清飇扇炎節吹我客衣裳解帶
何容與詠言白日長丈人枉歩屧欵欵携壺漿慿崖傾
玉醴命網收谿魴昔我春花好今來鬒髪蒼常恐歲將

晏游娛安敢忘且為紫芝曲暮齒同慨慷

　　新都戍(新安亂後留戍以䝉古諸軍也)

　　玉屏山草盡練江江水渾丈人看飲馬千騎如雲屯腰
間横大箭遊戲走平原射雁落雲中逐兔適田園連禽
在一發縱轡何翩翩割鮮不須臾腥血殷盤飱漢兒芻
秣乆相馴通語言此軰尚猛鷙好惡難具論往年賊破
郡去年蹂榆村驅除借厥力到今防禦存居人逺竄匿
白日黄塵昏何時罷兵戰天河洗乾坤䑕憂方飲泣再

誦留花門

　　練江月夜懷舊太守曹冠五

　　君行一何早卧轍填周道别後亂如麻君行一何好(曹去
郡數月郡即為賊䧟)君昔迨未雨逋賊請搜討脱今猶在官山城
當可保憶過斗山醉送我黄海遊詩成茶酒内髙視呼
浮丘我從蓮岫歸要以郡齋宿山中記一篇肯作百回
讀看雲太函巔講學紫陽麓萬事長相思書來髩已絲
惟有東峰月殷勤似舊時


　　憶琮瑮兩孫

　　鬢衰情愛稀久客無歸夢時憶兩孫雛中宵方寸動阿
跨開七齡眉眼頗殊衆苦未露機警紙筆解珍重阿亢
類短小跅&KR1375;勢難鞚氣欲吞阿兄五齡方好弄吾當遺
二硯他日汝曹用成立逺何知留此老眼送子思挺少
成孔顔相伯仲慚非九苞羽敢冀將雛鳳先德尚緜緜
嘉禾應可種

　　同門李東園按察豫章亂後感寄


　　西南望江甸佳人方滯滛流血一何多江水為之深削
亂如芟草吞恨匪自今我友秉邦憲清飇翔德音執讞
愍滋蔓下車涕盈襟不貴苦擊斷貴安反側心作樓東
湖涘遥睇西山岑請閒容野客側弁同一吟所欽悵修
阻曠若飛與沉

　　石門吳右弨進士詩彷韓孟肯示數首臨别有贈

　　時論泥詩格膚附少礧砢有宋趨杜韓變雅淪俚瑣譬
乗破浪風要捩長年柁心眼細蟲魚雕鏤堪炬火卓犖

延陵子獨賞薄衆可語創煩鐫劖韵險豈堆垜深藏苦
扃篋染指使頤朶喑嗚地震篇二儀受掀簸黄白二山
吟寒峭復婀娜(有地動篇及遊白岳望黄山諸篇)五老肩已拍蓮峰頂
可坐如何望黄海容成諾不果門閥累四世蟬聨清德
播中丞撫閩軍傾厦力撐荷太史丁末祚儒臣奮坎坷
磨盾檄書成縻軀馬革裹(君三世進士祖廵撫福建父介子翰林庻吉士明末死兵
事)空拳不補天往事淚雙墮君又早騫騰石渠應故我
六月且倦飛一息計非左(君已登第未殿試)我罕韓孟詩耽竒

興亦頗言當窮讌遊野酌羅𤓰果論文松院中惜别練
江沱何日汎錢塘觀潮同畫舸

　　將遊天台雁蕩諸山詶梅瞿山子彦送别

　　謝公愛丘壑雁蕩迷冥搜謫仙客吳越天姥終夢遊川
陸既緬阻道險多傾輈要我有好友籃輿為我謀豈不
畏行路駕言驅百憂振策越華頂濯纓泝龍湫歲月逝
將晏樹木風颼颼念子一尊酒佇立臨道周

　　二


　　回風振江甸孤雲正裵衰東南烽火後白骨橫皚皚誰
言豺虎窟得見金銀臺霖雨泥修塗白髪日以催揮手
招列仙掖我凌九垓白鹿為我騎寒花為我開天漿行
可酌抗言浮一杯毋為卧窮巷跼踳中心哀

　　湖墅尋陸藎思王丹麓諸子感舊

　　秋雲隂北墅時菊凄已繁别顔展良覿契濶思永言著
書好筆札愛客開東園明霞起髙樹碧沼涵華軒羣彦
昔八九談讌忘朝昏逝者忽過半(林鐡崖王于一鄒訏士徐伯調陸髙仲)

予衰慨獨存遊娛事已往世變難具論西湖歇歌吹蘭
渚餘丘樊含情顧叢桂三歎重攀援

　　與門人徐武令

　　纓組不崇朝山澤難索居白露沾草木日夜青林疎念
子卧蓬巷汗漫窮詩書抱膝秋思苦濡翰春雲舒誰言
少述作百氏供驅除流光過壯齒憂來與我俱黽勉矢
德音金石不可渝曽從鄒魯遊羞稱章句儒

　　登赤城(上下二巖有玉京洞)


　　靈城非遐壤丹樓聳天造木末出層標雲歸展衆妙玲
瓏初景明爛熳夕陽照紆磴窺窅㝠飛策俯寒峭玉洞
虚無人延目肆孤嘯餐霞藴竒賞采隱企髙蹈逝將物
外蹤汗漫窮仙嶠

　　自臨海赴黃巖

　　黃巖不三舍髙嶺踰四五山谷何茫茫人家餘宿莽顧
視修坂側白骨相撐拄故壘血痕腥日斜聞鬼語亂定
成初歸惸獨少兒女兵宼互俘索千村無完堵杈枒深

樹間夾路多伏虎回風響林薄相看色如土

　　靈巖(巖皆竒石為雁蕩諸山最髙處有天柱展旂丹霞雙鸞諸峰小龍湫龍鼻水)

　　巨靈藴靈蹟層城鬱巍巍羣峰相倚蔽白雲無端倪崇
臺倚丹嶂天闕何參差觸目聳玉柱臨風翔羽旂皎皎
匹練明喈喈雙鸞啼驚雷洞石峽仙液垂龍䰇青冥萬
象列佇立百情移宻竹翳陽景重巖交清暉徯彼域外
客投迹偃荆扉

　　樂清行(温州屬邑阻山濵海數為賊陷)


　　畏塗介山海行行何嶮巇山行多虎豹水宿多蛟螭城
中復何有狐狸向我啼賊來數蹂陷人民皆已非所餘
充軍實四鄰無寡妻富者或許贖貧者啼路陲天風吹
海水平野走鯨鯢乗潮來海舶剽掠若風馳村墟盡流
散南畝成蒿藜將軍急芻餉租吏愁鞭箠催租令如雨
不知徵阿誰

　　玉甑峰(王梅溪玉甑峰詩謝公好山水得郡古東甌行田過白石不到仙山頭)

　　朝從谷口來夕從天際歇仄徑盤山椒谽谺豁雲窟廣

厦受千夫幽巖蛻仙骨寒光倒星辰夜氣來溟渤須臾
萬岫開東峰出皎月户牖何空明照曜成瑶闕天雞中
夜啼烟客時出沒曉看江海間巨艦炯一髪行田阻謝
屐濟勝失倉卒延目雁山青坐臥已超越

　　髙尚孚使君送别江口(甌江苦海警舟泝括蒼例候晩潮始發)

　　踟蹰不能發昃景照行色軒車還出餞歸鳥振羽翼臨
别酌巵酒再拜淚沾臆既暢巖壑情願言翔京國握手
相黽勉念我苦家食䌫解已中流故人立江側不肯多

黃金拳拳意無極滄海漲鯨波當塗好自力潮喧暝色
深回首望南北

　　張荀仲先生自山陰至武林見待

　　歸棹岐西東遊子無根蒂丈人從何來遲我西湖裔齒
髪各摧頺江路𬗟迢逓夙昔結比鄰十年成判袂回首
悲舊歡相思堪一涕時事薄老成齋居託松桂惟冀少
干戈田園得寧歲










　　學餘堂詩集巻十二

