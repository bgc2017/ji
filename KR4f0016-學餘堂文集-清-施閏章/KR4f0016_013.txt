







　　欽定四庫全書

　　學餘堂文集巻十三

　　翰林院侍讀施閏章撰

　　記

　　全州古松記

　　自永至全山行三百里夾路皆古松合抱不知其嵗年
相傳植自宋人以衡南苦熱夏行多暍死也觀其礧砢
連蜷如羽騎衛士執㦸比肩又如婆娑醉翁聨袂頽倚

其怪偉不可髣髴髙蓋際天垂蘿覆地雲入焉而不得
出風出焉而不得息予過之樂甚然刳腹剥趾燔折過
半為風雨所摧仆委棄腐壊十去其二三匠人樵人皆
過而不睨焉問之則曰此官松也人無主者數年來羽
檄旁午塘兵驛卒夜不得休地無人烟率取其脂以代
燈燭謂之松光或釡爨其下又日夕畏虎聚薪燎樹望
之若燭龍然於乎是松也斵之則宫廟之材蓄之則山
川之望尸祝之則棲正直之神遊憩之則為行旅之䕃

而生非其地與其時上之不得為材下之不得為薪其
可惜哉或曰松有其脂火則從之是所謂自伐自煎也
雖然植之者數百年矣彼其以旦旦摧燒為無既也哉

　　釣臺記

　　桐江嚴先生釣臺兩石壁立數十尋蓋非釣所也史稱
先生嘗披羊裘釣齊國大澤中被徴不仕歸耕富春山
後人遂名其石為釣臺云臺之左麓為像祠先生配以
方干謝翺方故桐廬人以詩名於唐謝則宋之義士嘗

為文信國客痛哭於斯者也當時以竹策撃石悲歌竹
石皆碎今其墓在對江余望之泣下按祠記子陵外舅
為梅子真髙蹈之士固有類耶觀先生遺書侯霸朂以
懐仁輔義殆非石隠者流光武身下之而終不肯屈士
各有志也迄今漢寢邱墟廢為蕪壤二千餘年矣而先
生之臺故無恙左右諸山合沓江流若斷中涵一曲是
為嚴瀨清鑑毛髪響中瑟琴春花秋葉巖谷萬狀蓋上
下數百里無勝於此者余振衣周覽益歎先生之風逺

也少時記昔人過釣臺有不知天子貴自是故人心之
句今亭中碑版林立求此詩不可得最後於祠中見胡
梅林少保碣曰嚴瀨磯頭水欲冰凱歌聲徹白雲層功
成只合師馮異身退還應學子陵然少保功髙蒙謗卒
以幽憤死寜能學子陵哉於乎自古功名之士如少保
者不少矣為之歎息而去

　　隠龍山記

　　旌德城南十五里有山曰隠龍崇巖疊嶺望之若無徑

涉小溪至再始見山半有石級又度小橋循磴而入級
窮得平壤外峻中夷夾山而田可二千畝山若重闉人
居巖隰村烟與雲樹上下所謂隠龍方氏者也山外最
髙峯曰萬石山厥支維二其一北發為梓山其一盤蹙
委蛇至此屈伏故謂之隠龍或言山之奥區嘗有碩士
棲隠其中云方氏在漢有黟縣侯儲子孫散處旌陽唐
寳應二年析太平之東郷置縣處士方德讓宅為縣治
因名之曰旌德事具家乗而史氏失載洎宋咸陽令伯

源歸里遊放山水之間至此歎曰巖壑深蔚殆天所以
宅我也爰肇厥居自宋以來數百年子姓用蕃不被兵
火老者龎然耆碩少者多俊良文學之士予嘗數與之
游入其村舎屐杖下㶁㶁皆泉鳴田塍輸灌無藉桔橰
水碓激舂不煩杵臼引流作池水清而魚肥客至則舉
網烹鮮有咄嗟取攜之樂又别有井泉聚族咸汲飲者
多夀嘉靖間邑令李公鑾謂其人無二姓里同一井以
義井名之其前有方池若廣川巨浸洑泉涌出大旱不

竭吾友方邵村侍御至自秣陵嘗汎舟大醉其中目曰
小桃源惜乎予不及同遊也比嵗兵興盗起先後有汪
吕二人導兵入掠一自西來渡溪一自南來陟嶺而皆
馬驚以蹶兵怒導者皆揮刃殪之自是莫敢復言夫不
逺而僻不阻而深偪處城郭軍旅之交林壑具美至數
百年無兵騎跡雖曰地利倘亦賢人君子之攸居天固
有以全之與

　　恩江橋記


　　永豐故割吉水地距恩江而縣江出贑撫山谷間日濟
萬餘人水漲則湍悍决隄漂没不可算攷諸碑志聨舟
以濟者自邑人王輝始也易舟而梁自邑人曽達始也
置石址架木而屋之自邑令何仲温始也由元迄明中
間創建修葺可得而記者十餘人然是橋也齧於江濤
災於兵火作輟於官吏之代遷成之多歴年所毁不踰
時未有能橋以石者役重而事難也橋以石則自今鄧
君秉恒始鄧君告余曰恒始至縣木梁故在前令儲曽

所修也閱二載以冦燬恒鳩衆力千餘金新之未三年
復以兵燬竊懲前勞之可惜成功之易隳也謂是必以
石而民困已甚募則病民官則無贏羨是用昏旦皇皇
不敢寜處僧智元自贑至念恒拮据不遂乃感激發憤
日蒲伏呼號徧告邑人邑人咸奮出豆區竹木麻枲之
屬受無所擇積累成邱向之跨石而屋者盡易以石此
江濤所不能漂兵火所不能燬者也余聞而善之工未
訖鄧君以遷將去父老咤惜愕眙恐弗底績鄧君為之

愈亟傾槖佐成乞記之余謂恩江帶城郭當孔道為民
要害宋置縣以來賢有司不知凡幾莫能計永久鄧君
自木而石憊精耗力任用得人麕集響應舉前人未奏
之功於公私困不可為之時又不懈於垂成將去之日
可謂勇且能矣推是心也於濟天下何有故書之以勸
來者永豐故山國多猾盗民用播遷鄧君為之七年芟
荒抉穢政績多可稱兹不具書君名秉恒字元固山東
之東昌衛人已丑進士今以最入為行人


　　重修宛溪二橋碑記

　　環吾郡東而橋者二曰鳳凰曰濟川始自隋開皇中刺
史王公選唐宋興繕頻仍大抵聨舟為梁累石架木屢
修輒壊橋之以石自明正統間知府袁公旭始公服官
廉儉利興事舉不可勝數維橋利尤永久當時翰林學
士王英國予祭酒陳敬宗為之記郡人祠祀逮今餘二
百年不廢以其山潦之衝也石阯缺齧墜為重淵上完
下泐深逾尋丈非篙工漁父弗見弗知戊申秋視郡事

孔公問役所當興余亟舉以對公則與縣大夫李公命
工伐石簡良吏屬耆老董役勸助農隙從事經始方亟
而孔公坐他累當去義不中輟未幾莊公代至日率郡
僚躬親畚鍤桔橰雷奮巨石而下烝徒皸瘃分醪割炙
吏瘁工勤築深塞漏拒水之砥崇廣加舊鑄金象物以
厭龍族自冬涉春橋用堅實郡人謀為紀頌莊公弗許
明年己酉夏山涌九蛟平地水丈餘壊城郭津梁無算
二橋屹然如山岳郡人憑欄呌呼曰嗟乎向微我公之

役橋於何有夫創始難修舊易修舊於將傾功與創始
等非袁公無以建百世之利非孔莊二公無以永袁公
之澤袁公故有像今敢不合而祠之以昭厥德先是橋
東西皆官地碑亭翼然其旁舎守以橋夫禁重車毋震
撼後百餘年市民壟斷侵為㕓肆架屋盈橋萬厯丙子
戊子間橋棚再火欄石燬裂識者病之至是完繕始盡
撤屋下教曰敢再屋以病橋者治以法然後延望敬亭
曠若發覆詠李白兩水雙橋之句皆相顧色喜也後之

人其毋狃苟安狥小利以墜前功則維我寜人之福於
是耆耋數輩飭宇作祠且旅進疊請屬詞以劖諸石其
吏民與有勞費者僉附載焉

　　重修東溪恵濟橋記

　　句溪之上流受寜太諸山谷之水滙為巨浸舊稱東溪
渡日濟萬人水潦汎則相蹙淪墊明郡守滕縣王公嘉
賓誕置石橋延袤四十丈廣四軌事在隆慶壬申嵗民
德而祠之名橋曰恵濟寜太故山邑産木冬伐木而編

之春漲順流下急則漂觸橋&KR1166;枒撞撃石以摧裂蓋不
二百年而繼踵修治者碑三見矣康熙己酉夏五月大
水蛟數出寜邑西津橋壊而東溪橋臲卼動摇俄中流
黒氣蜿蜒水壁立左右三垜尖砉然震墜其他齧阯潰
齦所在衡决諸生吳之晉里老錢萬隆等赴郡大夫莊
公言狀章亟從臾公率僚吏就視召石工會計完繕工
周視既久報直白金為兩者二千衆皆諤然工徐曰修
它橋惟橋是圖此則以十三治橋十七治隄蓋河身西

淤淺東為寒潭水勢東射如勁弩舊所築石隄百尋穿
齧殆盡一夕河决而東河土人相尋於蛟室矣然則奈
何曰法當増築東岸多纍石磯以捍之使水勢少殺而
西則東隄固東隄固則橋可無恙故橋金不得縮也於
是郡大夫出槖中百金僚佐邑令有差其不足者告募
於郡人起癸丑正月迄丙辰仲春先塞穿陷奠橋址次
垜尖又次隄岸纍大石磯四穹若邱陵深鑿水底丞尉
視伐石耆士視餼事河冰膚粟匠氏猶泅而抱石於淵

凡用金千有(闕)百橋事備而隄障粗舉水由中道畧如
匠言君子謂是役之難有四焉故事興大役官取諸鍰
羨今官無長物民疲於洊亂簿者十而輸者二三則徴
募難山溪漲縮不移時載石又能壊舟僦之民弗應藉
之官多怨則舁載難隄之費浮於橋計久逺而若濶迂
則見功難官胥里豪不與筦庫虎視&KR1333;望譸張煽讒則
任事難犯此四難以終厥事可謂勤矣案碑志王公橋
成費金萬有竒今修飭補塞耗裁什一而拮据四載於

踵事之瘁而益追經始之艱余昔視學東魯遣吏祭王
公墓又恤其後裔籍學宫歸拜橋祠未嘗不歎其利濟
之為德逺也繼自今良二千石其世世勿隳厥績哉主
是役者知府莊公泰𢎞遼陽貢士相之者同知唐公賡
堯浙江會稽進士通判常公君恩浙江定海貢士知縣
李侯文敏陜西㑹寜貢士繼至者胥侯琬山東濰縣進
士宣城縣丞黄君奎山東即墨貢士典史袁君克志浙
江慈谿人例得備書


　　重建秀江橋記

　　事嘗發於不再計而成於不憚煩當大險之未濟也興
役動衆功鉅費艱無夙儲以經始則相顧畏縮不敢發
及其垂成而莫究也財力既殫經營既倦衆皆曰是可
已矣餘以俟異日則姑苟且卒事而其敗也潰散而不
可收凡事盡然郡國之治橋梁其一也夫出人力以與
陽侯争勝負用之湍流漂石之所十金不當一也取之
公私瘠枯耗弊之餘一金不翅十也於此不辭難不終

倦而為之堅以備則其事為可書袁州北郭道當江楚
之衝秀江湍悍實齧城根明嘉靖中始置石橋賜名廣
澤而郡人猶稱曰秀江橋從其地也今百餘年興廢凡
三告矣先是萬厯之已酉橋崩及趾遂有議他徙者郡
人作浮梁於邑學之東偏因仍十餘年於時郡守黄君
鳴喬興復其舊維大鴻臚袁公業泗是董是營已又同
江督袁公繼咸修繕

　　國朝順治丙申前守呉君南岱又補葺之並有記辛丑

夏五月江漲暴甚傾壊十餘丈蓋磯於江故易泐又數
苦兵冦蹂躪摧敗亦其勢然也方是時衆相顧震駴謂
是殆不可復或需之遲久漲洊至僅存之石必蕩决無
遺留於時文武上下僉謀斯同募金伐石維太守胡君
希聖是諏是圖將訖工而胡君免去今李君芳春至不
遑啟處乃克成之面覆以石旁置欄檻補塞罅漏益舊
増新其間後先勞勩用纘鴻臚公之志者則進士袁君
繼梓與有力焉問其費凡若干金問其落成則乙已嵗

是役也為之數年助之者千百人而倡於二三長吏及
士大夫相繼修舉必果必周以迄有成夫袁之人亦勞
矣其土瘠無它産人無它業又多藉客佃力不任賦稅
既儉且貧故重棄財嵗又洊飢修城治廨之役且駢集
非上竭其誠下激於義烏能有為而畢就哉君子所履
小人所視於乎是可知為政也已同事兹役者協守副
總兵許君壯猷中軍都司董君正已袁州府同知孫君
席慶推官鄭君&KR1385;知宜春縣董君義行皆捐槖有勞績

尚禆來者有攷云

　　陶桓公讀書臺記

　　淦城東百華寺側有陶公侃讀書臺其下曰洗墨泉亦
以陶公名予按部至淦祭練公子寜祠已間過百華寺
荒寂若無人洗墨泉甃為井獨其臺爽塏冠山椒左引
城郭下俯贑江而背枕東山萬嶺參錯蟠結南接於峽
蓋練公之故里也於時霜露既降叢菊丹楓照曜巖谷
水西居人烟火斷續迷離所謂百丈峯者杳不可即而

巋然在望臺之勝以是焉具陶公鄱陽人後徙潯陽誌
載其母湛為淦産或偶過外氏遂留讀書耶公嘗運甓
投博自言當惜分隂度其執巻陳冊時志未嘗須臾忘
天下也卒之奮跡艱難數以偏旅當大㓂在軍四十餘
年破滅羣醜節鎮八州拜大將軍劍履上殿而謙退固
讓引疾遜位以功名終謂為善讀書焉可矣史訾其擁
兵上流常有窺晉之志以折翼之夢而止夫舎其平生
行事而以夢掩其大節是孰徴而孰信之哉是說也前

人論之詳矣余不必深辨臺東北四百步山谷間為劉
决莊戲魚池隄崩水涸戲魚堂石刻不存而土人言其
魚善鬭絶異常魚春夏間尚有之嗟乎以練公之忠生
於淦水過其里者宜無不憑弔若陶公不過偶至其地
耳其遺跡與次莊石刻同歸蔓草而後人每流連不能
已然則其人之碌碌者雖名園别墅雄踞都㑹不移時
而姓名零落榛莽苟其賢者毋論生長之故里即偶焉
遊憩謫居之所閱千百年荒陬窮谷其流風餘韻追慕

之不衰予登臨四望愾乎有奮興焉書以遺後之君子

　　法王寺題名記

　　連雨三日夜重九適晴仰首嵩髙濕雲乍巻如仙人玉
女曉起初出帷幕惟長風萬里從西北來作崩巖墜石
聲獵獵逼人余借得鶴氅薄飲數杯筍輿藤杖直造大
法王寺欲北登卧龍峯僧固止以徑滑多灌莽故然青
壁層削峭立千仞悵望久之計平生九日之遊壬辰登
匡廬瀑布泉上文殊塔庚子登金山絶頂夜月坐妙髙

臺今年辛亥登嵩門法王寺看三面倚天鐵壁可謂九
日三大觀矣

　　金牛泉取亭記

　　金牛泉不知所自始其旁有金牛寺相傳仙人騎金牛
於此尾之則渡江去故又有金牛渡或云白鷺洲舊置
鐵牛髙丈許義蓋指此余謂鐵牛在洲或以厭水患且
去泉逺二說皆傅㑹不可信水經注贑水過石陽縣西
城中有金井水半清半黄黄者如灰汁取作飲粥皆金

色又甚芬香異物志亦云且謂土人名灰汁為金故名
金井今之廬陵古石陽也城中無金井而此泉在城外
清甚無所謂半黄者問土人亦未聞呼灰汁為金志稱
其泉源來自安成潛經府治城壁甘洌為郡中第一元
監郡納速兒丁増培府治泉遂涸明初郡守莫已知裒
平之泉涌如故豈陵谷變遷城郭更置泉涌之故道與
水色並改而土人方言亦今古殊耶廬陵舍是無它泉
其品又最上豈所謂金牛即金井之譌耶父老言崇禎

間郡守徐君懋曙呉君炳先後官吉州二君皆呉人載
恵泉百甕以來至則亟賞此泉更以其罋載歸謂所親
曰是何減吾恵山其嘉異若此然是泉也瀉出城根散
流江岸沙石間予過而惜之謀滙為一泉甃井作亭郡
僚諸君共襄厥役益拓其地為置石欄盈科方出㫖若
甘醴潔若冰雪碎玉鳴絃鏘金戛石晝夜不舎冬夏不
竭伊誰尸之含虚吐白毋論酈氏載筆陸羽操壺即尼
父臨流能不弭節也哉既有取於泉因以名亭且載泉

之本末闕疑以俟後之君子若夫登亭四望屏山帶江
觀游之美具矣銘曰

　　人飲其清莫辨其名古今茫昧源流杳㝠載盥載濯亭
沼斯作泉之温温以測靈根泉之浩浩以觀衆妙駐策
移情悠然長嘯

　　青原毘盧閣記

　　浮圖之言禪者本曹溪言曹溪之宗者首青原蓋七祖
實紹曹溪而青原其手闢地也自唐以來興替世相嬗

最盛者稱笑峯大禪師先是明萬厯間立禪寂公為名
公卿所尊禮時姚江之門人嵗聚講學輻輳僧寺寂公
謂儒佛不可慁祖庭不可荒於是鄒南臯郭青螺劉孝
則諸君子議别建五賢祠及㑹館而以寺還僧恢廓棟
宇崇墉廣殿爰有毘盧佛閣之役㑹力絀中罷寂公舎
去又三十餘年矣公至乃落成笑公起進士歴官曹郎
被讒在獄七年日端居學易旁通楞嚴南華諸經視生
死患難如浮雲酉戌間為僧受具戒於雲居顓公又從

天界浪公受禪定久之盡得其學其來青原也天界固
屬之乃尸教事規制肅備公謂是閣巋然為寺冠即不
成如祖庭何吾當了此歸天界耳又愍豫章窮瘠募靖
南藩府金數千鳩匠石一時野樵田父踴躍奔赴雷動
山涌功逸而事舉㑹聞天界浪公訃遽東下不久亦化
去矣閣始於戊午成於戊戌殆天定哉公嘗愛顔魯公
所書祖關字謂五賢祠館既立宜分樹二坊曰聖域祖
關予至吉則坊之完公志也吾聞曹洞之學以理事兼

融智行並懋為長笑公㝠搜力行禪坐之餘手不輟筆
著熄邪正宗諸書又習勞與衆同役不私一箸其教人
不専執浮圖說隨其髙下立中道引之故出處之士皆
樂聞其言往來徒衆嘗千餘人用能闡浪公之傳以振
七祖之緒而青原為再盛公既去命其徒興樹守之今
藥地𢎞智又同公受學天界者也總貫㑹通爰集其成
而青原至是為極盛世言七祖倒插荆孤根獨茂今其
旁駢生新枝余以為異徴云然則一閣無足多而笑公

所造於青原功甚大藥公為置衣鉢塔且見屬以閣記
予儒者不深悉佛書然二公故皆以儒為禪藥公又與
余善礱石逾嵗不可以辭且作頌曰

　　道以器行數以象顯顯晦因時得人斯闡於維青原巖
壑奥衍七祖植根道塲用選歴千餘祀荆倒不枯非有
龍象云誰之扶寂公守緒再拓其隅有偉笑公紹祖是
圖探幽獨朗執行若愚髙卑雨化頑慧風趨冠山作閣
堂構以崇孰云觀美法象昭融力不告勞成不尸功朅

來儵逝何始何終藥公接踵有源則同磨巖命辭式表
洞宗髙山䆳谷留耀無窮

　　閒雲庵記

　　癸巳冬十一月予遊郡城南得一庵曰閒雲締構精好
竹木森茂距雙羊古道數百步而窈然若巖穴僧永湛
紹得具茗語終日知為故思修長老開山處予題其壁
曰尚想髙僧去孤雲不可攀蓋低徊久之既八年自齊
歸再至觀所題壁如夢中語而紺殿丹樓及齋厨僧舎

増至十餘間頗極整麗時湛已化去顧視得則已老矣
㑹玉山長老真宣在座謂予曰是創於思修而成於湛
得者也思修少棄家從師如霞祝髪金陵受戒律通教
乘歴遊呉㑹諸山而歸久之霞師化於宣城手封塔墓
去憩開元浮圖下補葺掃除梵唄不輟又將去之曹溪
諸弟子固留乃卜築於此數椽不蔽風雨又舎去北遊
五臺山㑹國家作佛事得賜衣未還而寂從思修遊而
歸其骨者紹得也繼思修之緒聚衆經營以迄有成者

永湛也湛得之銖積而寸累蓋三十年所矣得又曰思
修師恥持鉢常累日不火食今吾以檀越力置田若干
畝以繼佛火飯僧衆庶幾無忝師志慮後人不能守丐
一言記之愚山居士笑曰爾法以了生死為第一義非
有去留成毁豐約也然有為必成善始毖後汲汲數十
年不倦此其志豈出精進者下哉乃為書其本末庵自
萬厯乙夘經始至今順治庚子工乃竣湛為士大夫所
重稱澄心長老其徒衆紹得等凡數十人


　　翠雲庵山門小記

　　庵於敬亭之阿曰翠雲自唐大中二年始也距庵不百
步誕寘山門自今康熙乙卯秋始也經始者何從僧請
也志稱刺史裴公休建廣教寺别卜精舎於此再燬而
復訖無題額僧請大書以表之其地隨山鑿宇左右參
錯風氣虧疏莫為扃鑰形家之言曰是宜山門施子偶
言之而新安程君季徴呉君驚逺與其郷同志數人合
力為之材良宇堅益以丹雘季徵之力為多先是僧嘗

告募矣力絀於累嵗事舉於崇朝客來遊是山者駢肩
接跡咸謂増益舊觀請留石記其詞曰

　　刹有山門如里有閭匪徒觀美實鞏厥居懿兹敬亭有
聲圖經招提鑿翠仙岫來青亭閣差池髙下其宇山氣
疏洩僧徒瘠苦何以一之作門翼翼何以成之則合羣
力爛若丹霞疊若層城山増而髙庵以永寜

　　敬亭山重修雲齊閣五賢祠額珠樓記

　　雲齊閣者敬亭山之官閣也取謝宣城合沓與雲齊之

句而名也甲寅春大雨牆陷五丈餘時徽亂方棘不遑
顧逾年閣且岌岌矣山故枕郡城若屏扆而飛閣倚抱
翠雲庵當敬亭勝處閣廢則登望無所是不有山也余
間語太守莊公曰境内名山國之望也神所憑依雲物
於是乎觀牧長士大夫國人所聚族而遊也其祠觀亭
閣之屬崇侈則病民寢敝則廢古靳一木之支而隳不
貲之閣君子不忍也莊公以為然遂出錢修治纍石築
堵其東有五賢祠俎豆謝李諸賢斗折而上數百步一

樓巋然曰額珠故崇禎間邑令陳侯所構以坐俯江城
者山至是觀止矣而皆嵗久隤缺不治且圮㑹令邑大
夫北海胥侯至憑髙周覽慨然弔謝李之遺烈而謂是
層樓若山涌而出也其庸可失墜乃用余言决第飭葺
易敗瓦與腐木櫺檻榱題補舊増新祠之左郡司馬唐
公别作山亭一時亭閣相望丹檻綺疏連曜雲日余與
二三賓客舉酒落之酒酣相屬曰謝宣城李供奉實名
此山而當謝作郡時不聞賓佐能詩李獨坐相看其辭

簡岸向使郡有能言而好事者與之游當不至睥睨雲
鳥歎空山無人今山川如故樓觀有加殊恨古人不相
見而吾䣊觴詠於斯計晉唐千年來游人不可勝數碑
版荒落興廢無攷雅詠缺如詎非後游者之責歟乃牘
而記之是役也公私捐募一百八十金凡八月訖工始
僧衆欲作屋龕韋䭾今就置雲齊閣背又除道甃石自
庵而下長可百丈且繕治山下石梁於山皆有助竝宜
書


　　重修玉山恵照寺碑記

　　玉山舊有寺曰恵照蓋隋膠禪師道塲而郷人或謂之
土山寺以其山起平壤無巉巖大石也宋治平中一名
㑹勝院至明洪武再建其間興葺洊更無碑碣可攷萬
厯丁未間刑部尚書邑人徐公元太募修距今六十餘
年踵舊拓新崇其窪壤易其朽像増置十八阿羅漢樹
數楹為寺門丹雘粲然於是寺之規制始畧備於乎是
孰啟之始余家雙溪距寺二里有宣上人者與余善嵗

嘗過游予登第後病甚聞家人語聲輒築築然恐休於
寺中禱夢斯吉是時大士像且頺落宣亟以見屬已而
無恙則以私錢五十緡新大士又數年復丐以廣殿重
門之役予力不能獨為也僧募又不力因循十餘年而
宣病且死致語以為憾余聞而悲之謂當畢此願以告
郡邑文武諸公親交之樂善者衆咸有助起康熙戊申
再徂寒暑費金九百有竒事乃畢舉余竊悲夫宣之不
及見也寺後故有沃州亭最勝宋梅尚書詢嘗假館僧

舎聖俞詩所謂當年吾叔讀書處也李侍郎含章亦嘗
隠此每風月良夕吹鐵笛吟嘯至今傳為勝事登髙四
望山峙如拳溪環如帶東拍麻姑西揖敬亭有足觀者
余嘗欲復其亭以觴客賦詩士大夫之來遊者且謂谿
山幽曲視敬亭不啻過之惜乎吾力之不足以振此山
也今既衰且老將以其餘材作一草堂以為讀書之所
而時偃息於其間倘復有禪老彷彿逺公大顛萬一者
予得以嵗時杖屨來遊亦足樂矣若夫侈布金為福田

貪衆人之功為已力此韓子之所姍笑而佛氏之所不
許也

　　捐助題名偈附

　　佛說波羅蜜布施為第一能去慳貪心智慧從兹出
給孤有長者布金曽滿地貧婆持尺布喜捨亦如是
千金與一錢具足等無二悟得清淨因莊嚴乃餘事
請作如是觀善果無失墜

　　西樂庵别構精舎記


　　浮屠法非余所習知也而不厭與浮屠游嘗去市㕓入
山寺見修篁怪石髙樹婆娑輒解衣坐嘯忻然若有得
也垂老遭亂不能數入山於是以郭外諸寺舎為山遊
而所謂西樂庵者去城西三里偪處官路有新其宇不
僻而能幽先是明萬厯中孝亷呉公伯敬為僧性果聚
數椽趙凡夫書額其上嵗久弊陋順治乙酉僧炤極得
庵南隙地别築三楹手自植柏髙皆三丈餘層隂覆地
僧日汲井泉具茗飲用餉行旅人不病渇又慮其力不

繼也敝衣并食買田十有六畝以遺後來可謂能且恵
也已乙夘春暮呉子雨若聖飛期余至庭中木芍藥方
華留坐移時極具言其始末丐為記余未暇作也漫題
三絶句已復笑曰斯何益汝事而徒疥汝壁翌日乃記
之世固有不勞衆而興役嗇乎已而豐乎物者有類於
是皆可書也

　　夕照庵記

　　庵曰夕照郡同守㑹稽唐公所名也旵山髙數千仞夕

陽倒射層峯爛然涇志所謂旵山夕照者其一勝也而
是庵適面焉故以名也其始蓋茶亭茶亭之始又官祠
也祠既墟而門樓數椽獨存蜀僧太如者因而葺之於
是乎有茶亭之役然大風雨弗蔽也尋且傾圮其踵而
庵之者弟子慧目落成於丁已經始於乙夘為屋兩重
拓以五楹其有助斯役者四方之仁人君子其居髙以
倡則知涇縣清湘鄧公也余道出於此僧請為記庵之
左蓋古樓舗寜徽兩郡之周道宣涇之界也山涂曠阻

少居民行旅喘汗之人渇無以飲疲無以憩日暮風雨
或且懼虎豹而憂暴客此地之為病於塗人也積有年
所矣今作是庵也以飲以憩且有所依以無恐庵寜獨
為僧計哉吾聞比丘之教以無為為法以兼愛利濟人
物為功始太如之為亭也蓋見夫負紙而被雨者惻然
憫之而其後用能張大其事使士大夫推是心也不惟
仁覆一方矣故輟轡而為之書

　　承流峯下精舎記


　　有拾所遺而若天所與有剏自今而若昔所竢居之者
不以自矜也其事亦豈偶然哉浮屠老子之宫塞天下
浮屠尤甚深山䆳谷寸壤之勝其徒咸集蓋其月増日
累自唐以來然矣涇之為山最名者曰承流峯故許竇
二真人修煉處井竈存焉承流之最勝者曰積翠其下
有廢墟為和尚坪土人不能舉其名也相傳唐有老比
邱禪坐於此其家虎豹而穴狐貍者屢千百年矣而傳
之至今儻其人有足稱與登斯坪也上倚天柱層峯出

雲下枕瀑流哀絃碎玉竹石松杉交匝左右一日谷庵
上人過而異之曰此非天許我一袈裟地乎問其業者
某氏思永輒應曰諾於是榛莽芟惡木斬清泉雷動嘉
石林立不數月而成一廬曰法海竒瀾佛宇經樓以次
謀舉上人蓋嘗駐錫黄山為都講往來宣歙二州今作
精廬於萬山深處殆其不期而致者故曰竒也古之禪
坐於此以名其坪者今豈其後身耶經始康熙丙辰費
凡若干上人其將開幽闢阻𢎞宣法教使四方緇素之

衆雲集而響臻乎抑厭囂煩就槁寂將逃之空山尋棲
嵓面壁之侣與上人皆笑不應也以書來屬予記之

　　重修能仁寺記

　　能仁寺去寜郡而西可四十里蓋昉於宋咸淳六年僧
恵觀其徒萬選因而拓之崇為净域燬於元三造於明
自正統迄萬厯踵舊而増華者可輩數其因循朴陋補
塞枝梧為旦夕之計者亦往往不免今自萬厯以來又
垂百年頽敝滋甚於是普耀上人慨然募新維誠維敏

羣力競輸工事畢舉革壊陋於既往振輪奐於今兹其
有功於能仁者大且可久而吾友童君舟生爰屬予記
蓋其先人所嘗讀書處也夫佛氏之說以無為宗佛者
之徒以象為教昔之達賢嘗捨宅為寺而比丘苦行𢎞
宣其教摩頂放踵以營梵宇或費極於巨萬而功究於
三世使吾儒之有作必勤誓無作輟盡如比丘豈復有
難事哉舟生又為余言此地襟山帶溪其岡阜之蜿蜒
而來者曰興福其烟火之聚族而相望者曰寒亭而行

廊數峯錯峙其後若施屏障南望華陽諸山崒嵂夭矯
出没雲霧之間亦斯寺靈異之一助也吾嘗西望行廊
而未得往遊今且脂北轅矣聊援筆畧書之以紀嵗月
云爾

　　青谿庵記

　　地之勝有天勝有人勝崇山大川殫秀蓄奥憑望寥廓
靈異所棲勝以天也遐陬僻土一丘一壑昔賢所憩厥
壤用彰勝以人也天之所造人趨之人之所名衆附之

其勢固然若夫廣隰平原徒旅踵接形勝不萃故蹟久
湮中有幽人爰居爰處是之謂以我勝不因乎天人而
天人若交予之吾邑之響山山之一巻石也下臨青溪
寒潭在焉李供奉梅都官先後有詩地遂以名其毘乎
青溪者平壤也而青溪庵於是乎作蓋自虚上人始地
故有觀音橋石狹而欹有嫗墜焉虚曰吾當拓之俾勿
壊塗之人負且行者喘汗相屬虛曰吾憩而飲之俾勿
渇且丐我青溪一曲作放生池吾將庵於斯矣聞者皆

笑以為難未數年庵成而行者休渇者飲蹶於途者以
安步驚於漁釣者以相忘於江湖虛方掩關枯坐窮覽
釋氏之書是役也豈能徒手立致哉儒者之仁民愛物
有終其身不一遂者矣是何成之易也吾烏知夫青溪
之蹟不又以虛著耶或曰地故有斷碑土人掘得之其
文剥裂題曰青谿庵則庵之建殆已有先之者與山隂
張君荀仲好與浮屠游具以告予屬為記

　　蕪湖蓮花池宣船步記


　　事有便於民不可失也雖細必争争之既定將永賴焉
其毋復失也雖細必書吾宣距蕪百餘里一水相上下
蕪人多聚賈而宣民多力田所以糞其畝者例載薪以
易諸蕪於是有宣船糞埠曰蓮花池其來久逺初蓋隙
地少居人所謂金馬門者未有也明萬厯間用形家言
始開金馬門而陶氏又構樓居池上怒其穢而逐之輒
藉謂地近金馬門逼文廟不敬主者袒其私宣民為魚
肉矣衆不能平訟之院道下其事㕔縣賴當事之賢者

履勘舊跡去金馬門文廟甚逺杖陶氏而復之兩邑之
郷先生士民亦稍悔禍僉謀立質劑曰泊從其舊毋相
侵阻事起萬厯四十二年以迄崇禎之末訟牒議券具
在也先是故有石記蕪人訟時私毁之今息争餘三十
年無異詞吾宣之父老來告曰往者之有事於此也先
達中丞詹公沂司空徐公大任張公守道司成湯公賓
尹皆與有力今丐公記之以絶後釁夫周禮垂糞種之
說月令布糞畝之條重農政也兹事雖鄙細於農政有

助其永安於質劑之盟寜維宣利蕪亦與有利焉乃為
記之具以告郡邑之賢大夫宣民亦赤子毋岐視也蕪
之抗阻者始陶氏繼以潘氏宣之訟而復者林夀林思
敬施思行等詳載故牒中

　　瘞暴棺記

　　宣之城西門有崇其墟俗稱撿屍塲暴棺纍纍有年矣
蓋人之死非命者官讞死獄陳屍於是其事動經嵗年
訟已則或不能葬棄之不顧夫人至不得其死又蒸洗

鍜鍊騐取傷迹骨且不保銜痛滋劇禮掩骼埋胔著在
月令頃年軍興嵗凶余行天下見野多暴骨未嘗不掩
袂酸鼻矧此傷死殘骸尤為寃酷者哉文學江君夢龍
見之請瘞於邑宰南昌鄧侯盡然出白金五兩經紀伊
始江君病卒以屬阮君士珙終其事編修孫君予立又
為募疏得若干金製槥數十拾殘易朽聚而瘞之為大
冢昔之暴露壊爛數十年不舉者一旦得土以為安蘇
文忠嘗言暴骨非無主仁人君子斯其主矣是時雇役

舁棺者縣簿宗君捨地二畝以葬者張翁伯馭凡有助
於斯役皆可書也銘曰

　　是死而訟豈無子孫風凄雨泣有號莫聞聚歛魂魄於
焉窀穸為谷為陵毋毁此宅













　　學餘堂文集巻十三

