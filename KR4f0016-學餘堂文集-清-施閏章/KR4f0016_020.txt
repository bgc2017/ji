







　　欽定四庫全書

　　學餘堂文集巻二十

　　翰林院侍讀施閏章撰

　　墓誌銘

　　平樂府知府贈太僕寺卿尹公墓志銘

　　尹氏系出周吉甫始家齊之臨淄元末遷為吳縣人累
傳至君考諱天章始以儒顯君諱明廷字蓂階孝謹溫
秀尚氣誼所與游皆名士為文掲掲耀一時順治己丑

登進士除廣西平樂知府故事知府秩四品例不得初
授是時

　　王師方畧定兩廣官皆從軍地尤荒遠數叛服故特用
異數人猶趦趄憚行君獨慨然亡畏色﨑嶇長沙衡永
間一歲始抵郡确壤惡灘猺獞錯處兵火後白骨委地
民竄走山谷中君招徠摩撫掩骼闢野申要約禮羇舊
延秀良甿庶蘇蘇若尫羸得藥粥兵卒有轥轢吾民者
君力戢之弁者庇兵至以身受齮齕不稍悔祿入不贍

脫其妻手釧質米分守周公永緒廵按王公荃可聞之
改容稱歎曰是真良二千石而握兵吏頗不懽順治九
年秋七月㓂陷桂林定南王自剄死潰兵浮尸自灕江
接昭潭遠近震駭君募勇士誓死固守十餘日而郡城
庳薄呼援兵無一至賊入脅降罵不屈斷一股一臂至
死猶踞地罵郡人為泣而瘞之死所事聞

　　天子嗟悼詔贈太僕寺卿賜祭塟廕如禮初平樂之聞
亂也刑部主事施閏章奉使在郡歸必道桂林君謂省

㑹危機不可蹈留治装東下蒼梧巳而桂林報䧟乃置
酒與閏章訣曰君使客也宜亟行某守是死矣余泣下
君猶强飲語笑如平時其志定也死之日為順治壬辰
七月十八日年四十三夫人徐氏明翰林詹事汧之從
孫女生二子長正始吳縣諸生今以䕃入監讀書次正
雅女一嫁虞山陸氏君殉難之明年六月正始從間道
奉君骨歸又三年走山左来乞銘余故君同門進士最
相善君又嘗脱我難讀其狀慟絶銘曰


　　生東吳兮死西粤嬰白刃兮氣不折昭之人兮腹斷絶
昭之水兮聲嗚咽振令名兮君莫哀

　　寵命䘏兮天昭囘遊大荒兮魂歸来君騰而上兮閶闔
開

　　故徵君晉州知州陳公墓志銘

　　陳徵君者南昌之新建人也諱𢎞緒字士業用徵辟得
官仕不稱志四方多稱之曰陳徵君及其殁也皆驚悼
曰嗟乎陳徵君死矣至為出涕君傳聞强記長於文辭

下筆輙千百言少補諸生以父䕃當得仕京朝不就曰
吾自取之所與交同郡萬茂先時華徐巨源世漙劉士
雲斯陛萬羙叔曰佳余小星正垣輩凡十餘人皆知名
君進而折衷於道徳學益醇其文章閎逹浩衍出入歐
曽諸大家以其餘溢為詩風雨馳驟士大夫遜畏其才
而卒以不售崇禎中兵㓂交作文吏多棄城失職上寖
厭科目為亡用特徵處士賢良奇碩者廵撫中丞劉公
宗祥以君應詔君在途擬上書見天子言事至則不得

召除知晉州晉故偪畿輔守禦無備君百計修繕儲芻
粟治火具甫三月而晉受圍君登陴誓死守衆皆感奮
環攻七晝夜不下乃解去當是時真定屬邑大城多潰
而晉以褊小獨全莫為上其功坐不肯納閣部劉宇亮
兵入奪民居中蜚語逮繫而晉州數百人走訟寃闕下
得釋不問謫經歴湖州權長興孝豐兩縣事遽完逋餉
改知舒城縣巨室濮氏與廵按御史有連乗勢摭事脅
州縣罔敢咈君獨怒叱之居亡何為御史臺所論罷君

剛介寡合不樂州縣而是時天下重科目數百年君又
不以是進故三歲三易官卒坐罷斥於是徵辟之典寖
壅格士皆卧不起而天下事日壞久之太宰鄭公三俊
强起君安廬監軍推官逾年甲申遂有京師之變慟哭
累日絶復甦君故自負史才至是馬士英等用事南京
殘滅善類給事中馬公嘉植荐修國史不赴蓋知金陵
之必敗也丁母憂廬墓西山輯南宋遺賢録以見志山
中盗起求躬耕不可得順治癸巳始置一樓章江上作

江城懷古詩六十首讀者多隕涕中丞蔡公制府張公
聞其名先後禮遇張公屬修南昌郡志成書五十巻四
方以他文請者盈笥堆案皆立應人人滿志去康熈甲
辰六月病噎明年乙巳三月五日端坐卒享年六十有
九所著石莊集恒山存稿寒崖集鴻桷編留書凡若干
巻行世其藏於家者周易備攷詩經羣義尚書廣録山
房讀書䟦江城名蹟記峿齋詩荷鋤雜志等書又十餘
種君性疾惡議論侃侃及發諸文詞罕所刺譏服官清

慎俸入輙購書纍車舁還家人發之咸相視歎笑家居
食貧客至未嘗不留當事有造廬者指陳古今利病以
經術自任語終日不及私有得輙記謂之病榻雜語最
後喀血將殁前數日猶為王祠部士禎作詩序葢絶筆
云君生萬厯丁酉十一月十有二日考諱道亨萬厯丙
戌進士南京兵部尚書贈太子少保謚清襄妣劉氏誥
封夫人曽祖諱標祖諱瑞並贈兵部尚書曽祖妣余祖
妣袁並贈太夫人君娶熊宜人善筆札凡所屬草皆熊

為書先二月卒生女一副室王氏生二子淙澍皆諸生
淙早卒娶周教諭以璇女年十八守志澍篤孝力學廪
於庠娶熊封君洪奎女幼子潤妾魏氏出女二人一適
湖廣左布政使熊公宇竒子啟峻早卒一適尚書劉公
定國孫紹節將以某日塟君某山之陽孤澍泣具狀屬
其同姓兄允衡来請銘曰父命也予既敘其文又詳其
行事銘曰

　　謂子為窮富有文史謂子為逹三仕三巳其誰為之俾

豐於此而嗇於彼嗚呼命矣

　　前翰林院編修吳公墓志銘

　　歙縣前翰林院編修吳公天石先生年八十以康熙六
年丁未閏四月二十九日考終於家又十一年丁巳八月
二十二日始卜塟於龔山先壠之左孤夢龍從龍等来
請銘閏章於公為後進然嘗獲飲公坐上且序我天都
遊草不可卒辭葢歎公發聞之盛罕所施用而引退之
早遂終老巖穴間也公諱孔嘉字元㑹天石其别號也

遠祖出海陽唐左臺吳少微公後繼自海陽遷歙豐溪
之南九傳至貫之公族益盛冠葢閥閱接巷填閭溪南
之吳名天下五世祖有賢處士諱榮讓事節母程以純
孝稱公考贈編修公諱某母曰殷太君大司徒殷公女
孫公少有俊名萬厯乙卯舉南畿鄉試天啓乙丑進士
廷對一甲第三人授翰林編修是時公方壯年入史局
預纂修實錄同館交譽以良史才崇禎改元上將踐祚
故事勸進有三箋值公屬草時中外危疑羣奸未靖廷

議洶洶上方憑几待旦政府諸公慮三箋濡滯公請用
權宜連進三箋典禮亡闕俄而箋奏畢徹殿陛歡呼天
位遂定政府皆以公為能一時覃恩制誥皆出公手戊
辰㑹試公例當為同考官以族人有與試者引嫌辭之
公故羙丰儀每入侍經筵上竦顔傾聽賜璽書有啟沃
詳慎之褒而公未第時贈公巳早世公飲痛終天又念
太夫人老意有不自釋者遂决䇿乞骸骨歸養詔許乗
傳館閣公卿設祖帳都門外觀者塞路以為神仙中人

葢公年甫四十也公孝思迫切初及第謝恩即草陳情
一疏為先世程太君及榮讓公請旌節孝得異數報可
恩追五世至是旋里被賜衣拜堂下跪進太夫人冠帔
鄉父老相望咨嗟泣下曰孝子之顯揚其親固如是矣
公奉養十載太夫人以天年終喪葬盡禮公終卧不出
而國事亦日壊公為人不嶄嶄絶物人皆樂從之游不
干公府遇鄉國有大利害則慷慨力言當事者以其賢
爭禮之故用其言為多順治乙酉


　　王師初入境郡民駴竄山谷公急冐鋒刃馳見提督張
公請不戮一人以定民情提督竟如公約戊子豫章兵
變郡壤接多煽亂兵憲盧公㑹鎮師撲剿村落近賊者
牽連俘獲公又泣爭之兵憲從馬勃間脱難婦數百口
皆號哭羅拜而去曰吳太史活我郡即數被兵豐溪一
帶雞犬晏然無一騎卒入村巷皆公力也公好客奬借
人才既老與客飲午夜不倦詩文操筆立成年既耄而
視聽不衰及其殁也人皆哀之論者謂其情寓林泉似

白太傅惠洽鄉閭似范文正云公生明萬厯戊子年十
一月二十九日元配封孺人程工部郎中太䝉公女相
公四十餘年黽勉始終婦職畢舉先公十五年卒公自
為狀副室余孺人羅孺人繼秉内政先後舉男子四人
道長夢龍從龍光龍公平生多義舉能赴人急故太常
鮑公應鰲天啟間以王事盡瘁給賜塟地子貧不能守
公為白郡還塟仍樹碣題曰明太常卿衷素鮑公之墓
郡司李溫公璜偕妻女殉節郡城三䘮藳塟公為文以

祭歛賻百金招其子郊瑞扶櫬歸吳興士大夫多頌之
所著有玉堂眎草臣鑑彚編知非錄後樂堂等集藏於
家初公未釋褐夢太傅許文穆公觧裘衣之公與文穆
生同邑及第同後先乙丑又同所乏者十年太平宰相
嗚呼豈非有幸有不幸哉銘曰

　　公初奮跡時孔艱難道不可直賢者永歎乾綱易位公
已勇退終改國歩蹇獨處晦嗚呼黄山蒼蒼豐水洋洋
身隠而文泉石之光


　　潮州知府吳君墓志銘

　　故潮州知府溧陽吳君卒數年將塟於某山之阡使来
徴銘余嘗官比部為同舍郎初見不煦煦久而逾篤知
其君子人也君諱頴字見末别號繭雪順治壬辰擢進
士高第授刑部主事遷郎中㑹

　　帝求直言詔許七品以上官得無隠君疏言刑獄至重
律無正條者毋得刻深以意傅法其初詞既具無復株
引滋它蔓


　　帝頗采用其言命恤刑福建凡五月不刑一人曰吾以
恤来也爰書末減者千餘人御史李某以多失出疏論
覆視無他得不坐出知潮州潮西山曰五指石者故藪
賊置兵三千更戍民苦為兵役且奪廬舍君請減其半
又畫䇿别建營房民始有寧宇潮屬邑皆駐兵而兵餉
輸府以給府葢利其羨也君請令餉就縣支不復輸府
兵皆稱便間以農隙修學宫及饒平壩韓文公祠月朔
課諸生㧞其高等士多藉成就君秉性和平而勇於為

善嘗視推官獄案固爭出死罪三人㑹歲㐫請免大城
所屯糧宿逋數百石持之力失司計者懽是年癸卯從
内大臣及督撫中丞廵視海上中寒疾投劾自免適舉
計吏典遂註病歸逾十六年卒於康熙戊午二月六日
年七十九矣君初為諸生治經藝好竒見黜於學使葉
氏葉閩人也君使閩葉氏子有懼心顧遇之加厚人以
為長者少與同邑陳公名夏友善及通籍陳巳當國君
視之如布衣時所與論詩推高淳邢昉孟貞江寧顧夢

游與治最舊皆窮交及在比部號多詩人君最為老宿
當其援翰命篇清真澹逸視它人所為工者不顧也然
亦絶口譏訶晩築西疇草堂日有咏課一時碑版撰記
多出其手有蓴羮堂集潥詩選等書百餘巻行世未刻
者尚十餘種其先家吳中由楓村徙溧陽為處士洽之
三傳為奉政大夫士衡又五傳為君考贈朝議大夫心
齋君配曰虞恭人先七年卒有子四人嘉稷邑庠生嘉
穗恩貢生並考職將授官嘉稔例監生大臨己酉武舉

人女二一適史棟次適狄翼經並文學孫曽男女三十
餘人可謂蕃巳銘曰

　　宦亡巧名亡競才冠諸曹仕終一郡拂衣蕭然貧矣非
病何以報之壽考終令其文既豐不戚其窮瀨水之裔
白雲溶溶曵杖相羊或在其中

　　前贈文林郎直𨽻大名府推官霖海張公墓志銘

　　安丘張子貞從余遊能文章不逺千數百里来國門乞
銘其先大父霖海公墓問其生以明嘉靖七年九月卒

萬厯十五年四月四日到今且百年銘不已後與曰先
人嘗礱石於墓不得其人寧闕焉先大父不獲以位顯
事具邑乗鄉父老能言之文獻徵矣即百年後銘自先
生始其誰曰不宜嗚呼聞是言也孝子慈孫之意戚矣
公讀書好古雖業經生言不渇功利嶽嶽然寧矯毋隨
故多高行中年未舉子妻王請納媵固强乃許媵至有
殊色餘淚霑面詰之故名家女也公矍然心悲立遣歸
不索值女泣謝且祝曰天乎張公德厚其連畀三子以

昌之後生子竟符其言自奉刻苦布衣藿食一摺扇用
之常數年曰吾雖不酷貧分固如是也懲世俗厚塟手
勒為遺令瘞以柳棺疾革時三子尚幼而從子書紳己
舉於鄉召詣榻前授槖中千金曰此嬛嬛者弗能守汝
需其長歸之毋使孺子以懷璧賈罪從子唯唯納食器
中舁去人亡知者後十餘年書紳大㑹宗親還金如故
人皆曰孝廉君誠長者㣲公盛德能知人奚能有此而
生不膺一命年止六十悲夫子嗣倫萬厯壬子舉人繼

倫天啟丁卯貢生緒倫崇禎辛未進士湖廣道監察御
史公由是得贈文林郎始御史在娠公寢疾顧謂王孺
人曰汝腹男也且將大吾門公生平不信禨祥而所言
類前知竟莫能測也女一適諸生馬爾駿孫二人喜聞
諸生貞㧞貢生嘗辟博學宏詞以憂未赴今候補翰林
院孔目曽孫在辛在戊在乙皆貞出貞之言曰吾伯叔
不幸皆亡後貞不肖獨有三子惴惴奉蒸嘗惟先徳冺
滅是懼余觀其叙列家傳具矣先世自山陽徙居安丘

公大父澄以明經主簿武安父守䝉為諸生公諱民感
字爾孚邑諸生别號霖海塟敖山之阡銘曰

　　其行孑孑疇則湼之其守墨墨疇則掲之匪即於私莫
我忍欺惟遠乃耀昭以永垂

　　封文林郎城固縣知縣毛君墓志銘

　　上徴天下博學宏辭之選百五十人集京師其與章善
者毛君際可其一也出其先公太素先生狀無夸辭而
讀之欷歔至流涕信毛君之孝能有文也是時先公殁

八年矣泣曰願有辭以納諸隧嗚呼狀若是銘奚加焉
毛君嗚咽再拜請曰先府君善屬文際可不敏亡足稍
當意且其所嗜為文者非今世之文也年十八補諸生
不樂舉子業聚書數千巻丹墨淋漓幾漫不可辨與人
恂恂而為文竒肆日有聞先是汪中丞喬年未仕時公
從之受業汪竒其才數抑以繩尺始折節揣摩更獻所
為文數十首汪大喜稱善徧示坐客府君退語人曰聊
以見吾非不能耳是豈足名吾文哉卒掉頭為竒肆如

故庚午秋闈牘巳中選以過竒置額外是時主試黄公
道周固以竒文名世者也府君卒以竒失之異哉顧益
洋洋喜自負曰吾老矣姑以貽吾子久之際可厠名進
士府君不色動嘗就養樂城官舍誡曰汝先世作宦無
長物子孫未嘗凍餒汝無憂後人毋宴安是圖而以疾
苦遺百姓居無何無疾而卒年七十六性狷立寡嗜好
喜赴人困急不責人報佃户入秋租雜以稗濕置不問
後歲祲或不能自給亦無餘悔居家孝友多不言而躬

行吾懼無以顯吾親也子其為銘嗚呼文合乎古不取
容於時君子之行也且約己以厚物稱祖德而翼其子
以成良吏也嗚呼其可銘也巳更數日徵諸其鄉人方
君象瑛宗人升芳皆亟歎稱其賢以為實錄云公生前
明萬厯丁酉五月二十四日卒於今康熙壬子五月二
十二日以遇覃恩封文林郎城固縣知縣初娶童孺人
繼室徐孺人子際可戊戌進士今官祥符縣知縣有廉
名毛氏系出姬姓毛伯之後天寳間遠祖羅自江山遷

遂安至希成公六世同居號曰義門又四傳生化州二
守志涞涞生前壬辰進士一瓚官吏部郎瓚生思程公
國章廬墓稱孝子有子五人公最長諱之履字爾旋里
中稱太素先生銘曰

　　偉矣先葉世目義門皇考紹緒力孝發聞爰篤我公大
肆厥文糠粃雕綺槃礴丘墳疇駑而騁疇驥而蹶羣攘
以趨我掉不屑嗚呼不以貧戚匪以子貴昭德勒銘厥
聲弗墜


　　汪覺非先生墓志銘

　　公諱如江字觀瀾其先出歙州越國公數徙而家揚州
曽祖克臣祖天澤世以軍功襲錦衣衛千户父敬菴公
獨尚儒術生公晩而教督嚴甚公少力學修行業以親
老服勞奉養遂終布衣公為人樂易好游多智畧能緩
急人卒得人死力明啟禎間南歴楚越北走燕趙游於
名公卿貴人是時中原㓂擾北軍無見糧公挾䇿説執
政請持帑金數千就糴於楚苦盜警乃甕其金置酒船

以往得糧數萬斛募沙舶汎海逹邊司餉大悅上其事
將授官不果歸巳而㓂犯鳳陽宣言渡淮揚人練鄉勇
保障推公掌約束而閭井無賴多藉兵以逞有河北少
年裘馬弓矢隨數騎来衆執為盜君力白其良士果大
學士范公景文子也巨估李氏者數人至自河南周藩
府擁金巨萬豪侈不甚葢藏游徼利其貲將掩捕以大
盜論公急誡之曰盜不可誣坐果藩客也若屬無種矣
吏懼緩其獄尋得白估盛幣拜謝公不受數人者欲甘

心諸游徼公又善解之乃巳劉莊塲富民某訟繫於官
出數百金屬援尋事解還其金某愕然公曰實無須多
金也卒還之某感泣其後

　　王師下揚城某先掉小舟冐白刃徧索諸城中載公歸
居其里時時供饋不絶公初不甚貧笥中多積劵不挍
少子舉甲乙科南北往還又告貸於人及官内閣中書
舍人以文章名四方干旄之使走贄幣於庭公悉籍親
交所贈貸示之俾持金造謝如其數公乃懽曰孺子差

不負人始揚州被兵時淑配李宜人自投井中得不死
以出公薙髪匿僧廬兵至驅諸偽僧盡殺之而公獨無
恙聽其引去人僉謂汪長者之報其卒也以康熙十五
年十二月五日正襟而逝得年九十一公生於明萬厯
十四年正月二十一日元配李宜人先公三歲卒内閣
大學士益都馮公志其墓有四子振麟兆麟早卒次耀
麟揚州府學生又次懋麟康熙丁未進士所謂内閣中
書舎人者也副室某氏生一子起麟女子二人孫男六

人蘅荃茝艾芊菓女孫九人曽孫一人公耄年碩德自
號覺非居士前郡守趙公具書幣造門請為鄉飲大賔
衣冠偉然有神仙之目嘗手飼一鶴見則迎舞銜衣及
公病輙不食數日亦死舍人與余以詞學相友善故来
請銘銘曰

　　以俠游以儒顯匪貲雄善則腆鬱未仕昌厥嗣官所司
在文字子既名行益醇年大耋垂令聞更百季視斯文

　　處士汪長公墓志銘


　　汪長公者歙潛溪處士也里中高其義稱汪長公云其
先自晉唐為顯族宋宣議逸菴公始遷潛口五傳至文
學義芳文學生太學生如珩王元美先生常作傳志又
三傳為長公諱以功字惟敏父文鑑服賈長公受書治
博士家言雅好閎覽㑹不造於家父賈汴使來召曰而
翁糊口四方而安坐呫畢乎其亟修而翁業長公不得
己戴經而賈是時父寘汴室舉子一女二敇長公賈饒
州既南發俄心動歸省母適寢疾侍湯藥三嵗卒執喪

盡哀目為之𤯝既塟趨汴侍父所無何命賈昌江聞父
病遄反痛不及訣矣扶櫬奉汴母歸復之汴收責李賊
圍汴久不解城中人相食長公煮所市藥物及革舄笥
篋餉之人多藉存活賊决河灌城漂溺亾算長公縛榱
棟為桴乗屋巔㑹中牟令王公以舟援得脱乃引而南
客揚州乙酉揚將受圍决策先出且亟呼所親毋坐死
圍城中族子某不聴於是别瘞金十鎰緘片楮强授之
曰若有急發視及城破枕尸相接兵持之急啓函發瘞

金得不死長公雖賈游多智能喜赴人困阨始遊吳客
有死逆旅厚殯載歸其脱揚州而南也江城列卒登陴
鋒刃載路生死爭呼吸秣陵故人張叟屬以弱子曰其
濟則公之子也長公挈歸周䘏匿山谷間亂定始歸張
父子環拜而泣人是以多長公族無賴子横干之宣言
客汴寄公金若干可反我不應則搆之對簿官入它言
不得直歎曰命矣乎遂棄金當所訟長公賈敗於汴於
揚又敗於訟由是金立盡有呉公者知長公客豪委金

累數千俾主鹽筴人言汪長公窶矣奈何吳公不聴長
公卒經紀以贏歸之人乃歎長公真長者年六十八康
熙乙已十一月八日卒妻方孺人嵗進士明宇公女生
子徴逺籍諸生娶巖溪方忱公女一女適潘氏早卒長
公棄儒而賈手不釋書用程督其子卒用文學顯於世
為名人銘曰

　　儒也市為徒吾烏知其儒賈也維古處吾烏知其賈其
積不贏其聲不隳表黄岳以為碑嗟後之人其知之


　　顧貞譽先生墓志銘

　　蘄州處士顧重光先生年七十有五以康熙癸卯十一
月二十七日卒逾年其子景星書來請志其墓中之石
先生諱天錫重光其字明福建按察司副使諱闕之孫
通判南昌諱大訓之子其先崑山人逺祖諱士徵為元
進士總管蘄州路遂家蘄六傳至闕與其兄問皆嘉靖
進士官並藩臬有顯名先生挺特喜壯畧學無專家初
冠通書禮春秋著三禮三傳集解為文露崖崿光焰當

世聞人鉅公亟歎為奇益喜自負試有司益困輙憤甚
嘗傅粉狂走挽伶人拍歌嘯號不自禁愛茂林大水載
書孤艇旬日不歸病下血輒斗許乆之北遊為國子生
亟賞於祭酒朱公之俊積試有聞太僕卿米公萬鍾館
於海淀之勺園從游以子弟轉客天津講禮河間保定
二郡著戴儗四巻是時弟子日進而天下兵日擾再試
北闈不中歎曰難將作矣盍歸隠先生喜著書論經史
尤涉意天文厯算醫卜導引之書試之往往驗嘗論明

大統厯刻漏之誤與西洋厯學失得縷分髪析人莫能
知卒亦不用崇禎戊寅四月月犯熒惑大司馬楊公嗣
昌以後宫藩鎮為言先生聞之曰是占貴臣出大將死
也楊卒死於寇如其言其後流寇渡河蘄黄間災異疊
見先生課家人負擔環室走為避亂計癸未正月寇屠
蘄而先生家獲全甲申聞國變上殉社稷痛哭不食者
二日嘗著厯代改元考二十一史評論五經説等書修
蘄州志又避兵居澱湖為隠騷四章詰曲鬱奥不忍卒

讀蓋勞人義士之所為飲泣也嵗饑嘗辟榖嚼側柏葉
飲水鹿裘石几冠雞羽冠冬以氊褁腕錄書養雄雞五
七皆有名目雞亦不雊至八九年聲如老人欬初鳴即
起坐服氣久之數嵗不復卧不與人通著素問靈樞直
解冬病作下血索冠履危坐曰吾去矣童子勿扶叩齒
而逝頂蒸蒸然熱逾時明旦侇歛屈信如生遺命合以
瓦缸曰毋棺毋怛化毋受弔奠毋刑牲毋封毋樹今厝
於時思圃之貞節坊子一人即景星博學能文辭女二

人適名族孫男七人皆幼先生少失父母鞠於劉氏姊
嘗以貞節被旌終身母事之執其喪甚哀所著書存者
二百二十三巻藏於家士大夫汪蘅等痛先生學行不
為世用私諡曰貞譽先生國人以為然銘曰

　　知道之將蕪發憤以著書知國之將墟巻跡以全軀知
生之必徂守靜以致虛是殆與造物者為徒而吾儕之
區區安知其所如

　　明處士章獻仲墓志銘


　　處士諱其修字獻仲宣之湖北人湖北族大而名者南
姥章氏章氏處士之雄曰獻仲其先為宋侍郎燾故太
傅仔鈞公裔也燾生子十人綱純並乾道中進士族用
以張始自南姥分霎溪又十餘傳至君大父蘿塘公諱
汴徙居土橋稱土橋章氏蘿塘生見宇翁諱應科是為
君考執親喪廬墓三年兄遺孤坐仇搆幾死傾槖中裝
出之由是得孝友聲君其仲子也少有父風用行誼世
其家性故好客客坐常滿家南湖之濵枕山帶水畊漁

為俗君獨坐一小樓汎覽百家及古今名人書畫聊取
適意不治經生言艇子進魚則父老昆弟賔客接席列
坐舉酒烹鮮窮日為懽笑不知塵事之攖懷也以此自
號羲皇上人家故不甚貧不喜談錢榖人告之急則應
嘗如厠拾遺金需其人歸之乃去至今耆舊談遺事猶
交口藉藉焉君生明萬厯甲午二月十九日卒崇禎甲
申六月二十四日年五十一配孫氏吏科給事中襄姊
也於章氏之室家内外靡所不宜蓋後君三十年以八

十考終塟不及祔男子二人長三賔邑諸生文而賢次
館賔稱長者女子一人孫男二人逢璿逢堯孫女二人
曾孫女一人處士君既不仕罕所表見或曰處士多隠
德躬行而不言世莫得聞故自還金而外亾傳焉始吾
先大父中明府君講學湖北嘗買地治冢衮山之陽蓋
得之章氏云館賔氏以銘請其忍辭銘曰

　　山之隰湖之裔韜厥德有處士人食德翁不言問幽宮
惟竹園


　　東城兵馬司指揮施君匪莪先生墓志銘

　　游天下士大夫同姓之能言者五六人其來官於宣而
狎遊莫如故司訓匪莪先生匪莪為人好文學人有贈
之言者裒集不遺一字積為大帙其所詶贈人皆手自
書尤喜集唐人成句為詩切情指事脗合渾成工若已
造多至累數寸不倦為宣城訓導以此餽郡邑長吏上
學使者皆禮重之剞劂氏滿官舍用薦為范縣則載版
以行又遷而為司城亦然京師名人游士酬接煩促所

善翰林編修沈公荃同姓侍御史維翰尤亟推引朝貴
日聨車騎就取其書悉脱贈不受一錢又時時觴客坐
是耗官俸盡而是時君己老矣余嘗入其署視所殺青
墻立而山積輒調之曰君倦於副墨矣獨不儲十一歸
買田邪即歸如稇載何君笑曰公勿憂吾歸載是為一
莊矣逾三年而君歸不果卒於官實康熙甲寅年二月
七日也年七十二君初娶贈孺人陳氏亾子繼宋封孺
人生二子于國于朝皆未婚而夭及君卒宋孺人挈喪

載書板以歸立姪孫自重嗣于國將塟于盱山之原二
女長適同郡廪生周伯士次適宣州衛湯九一乙夘八
月使伯士來請銘君訓宣城好奬名士嘗葺治學宮在
范縣九年嘘枯起瘠累牘蠲虚糧二千餘石民賴稍甦
奏績當内召拘限資格遷東城兵馬司累功加三級又
貧亾援故久不調卒坐外郡盜案免官君考贈承德郎
諱天民祖竹岡翁諱用逺祖自呉興徙嘉定有官博士
泗州者遂家泗之雙溝母李孺人簡經師使受業故君

承其流亦以好詞客終其身著有唐詩韻匯五十巻集
唐十三巻六書指南嘯閣文集等書君諱端教字匪莪
生明萬厯癸夘七月十七日以明經高等起家云銘曰
官不達數之奇修何闕胤罔遺所篤嗜爭纂述篇籍繁
懼亡軼生於泗塟於泗魂來歸眎銘記

　　梅處士墓志銘

　　有行不出於閭而為善於一鄉者君子必書而志之曰
闡幽也千章之木或材為隆棟或産於隂崖崩谷之間

為風雨侵蝕而神明依之父老拜之其地使然也吾是
以多梅處士復予先生處士諱堯中復予其字世居水
東之梅村生某年月日卒於丁酉五月享年八十有茂
才子四人曰枝南枝喬枝鳯枝遇皆含英佩實與余交
懽而喬遇二子先處士卒處士少讀書不利退而息業
業遂振性不嗜酒褐冬葛夏人望之必斂容其與人言
孝弟農桑則娓娓至老不倦其俗急利好訟處士以和
厚御之多所存䘏有稱貸而逋者或火其劵常粥麻賈

客立談而許之客歸取其金踰數日至而價增一倍或
勸之請益可贏中人産處士曰使吾舌而可追也則當
易之吾豈市儈者流邪其高致如此㑹夜半所居室災
處士卧閣上火然其梯二女奴熟寐牀側妻趙氏以救
女奴死焉處士猶徐徐抱書契以出人皆憫趙之以慈
罹災而賀處士之更生也既二十年始以疾卒鄉之人
皆聚而哭於其廬豈非行不出於閭而為善於一鄉者
哉余既遣使以文祭之而嗣君子先子翔請銘至再蓋

所謂枝南枝鳯者也乃次其軼事有足銘者銘曰其樸匪野

　　其柔匪隨非古之人兮孰使余心悲















　　學餘堂文集巻二十

