







　　欽定四庫全書

　　學餘堂詩集巻二十七

　　翰林院侍讀施閏章撰

　　五言律

　　西山翠巖寺

　　乗興入巖寺流泉谷口喧春催羣岫緑雨過衆花繁覽
物隨蒼髩尋山當故園悠然崖際坐心賞更何言

　　洪崖井


　　野橋何處覔丹井自泠泠髣髴看三叠潺湲愛獨聴仙
源知逺近山影亂空𡨕鑿石誰題字惟餘壁蘚青

　　螺墩(四面皆水如螺浮是少宰熊公别墅)

　　雨後漲春波江心泛緑螺繫舟清磬發繞砌白鷗多岸
坼勤添竹風香近種荷山公来取醉時有習池歌

　　盆荷

　　裊裊當階舞田田出水長葉髙清几席花暖先(去聲)池塘
聴雨秋聲早回風夜氣涼醉来心浩蕩鷗鷺倘吾鄉


　　憶王山長

　　六年千里隔寄我數行書狂態㣲官縳髙情舉世疎九
嶷青户牖七澤富樵漁勞爾頻相憶江湖感索居

　　酬陳士業寺寓見遺之作

　　中夜知無寐天寒忽雨聲僧廬落葉滿客枕亂愁生耆
舊人争識艱難老獨行為君沽美酒十日醉山城

　　張桐君自嶺南歸山陰逾嵗尚滯宣城其母夫人
已下世矣


　　㕘軍舊藩府作客老江城慈母黄泉恨羇人白髮生塗
窮羞墮淚交廣悔多情消渇還詞賦諸侯識馬卿

　　家叔自臨江歸里頻值北風

　　衰白久成翁征途逐轉蓬淚添歡聚後愁滿夢魂中山
郡猨啼雨江潭客守風已歸仍旅食遥望隔西東

　　故人有責予報書者

　　書札三秋嬾應憐吾道窮病増多事後身老壮年中絶
壑看歸鳥長天恨轉蓬殷勤千里夢倘與故人同


　　懐梅幼龍移居

　　何處尋梅尉移家就蔣村怒流安水碓深樹蔭柴門詞
賦閒居得漁樵晩計存城東虚草閣寂寞野雲昏

　　薛子夀見示免官後諸詩感而有作(起句用薛語)

　　虎豹真慈物斯言淚滿衣全生猶過望多難始知非黄
葉連江下孤帆冐雨歸布袍安穏著長掩故山扉(薛脱繫即
以布袍終身)

　　懐周侍郎罷官遊湖上


　　相逢桃葉渡君棹武林舟魚鳥親人好烟霜動客愁空
書慵逺寄老淚恨難收清淺西湖水還應照白頭

　　送丁景吕

　　别筵従濟水髙㑹復臨陽身世隨江海山城滿雪霜地
荒行客苦老去浩歌長舊宅三洲近何時築草堂

　　臨江元旦同伯調桐君𢎞載賦

　　夜雪朝仍霽明霞照眼紅春風争嵗首天意示年豐鶴
舞江城外山青草閣中故人傾竹葉不必恨飄蓬


　　寄李萬安冲淵

　　十八灘頭縣蕭條幾戸存沿江交虎跡亂水齧城根野
戍鶯花㫁山風日夜昏艱難看作吏念爾一銷魂

　　寒食惶恐灘

　　灘頭到惶恐節序屬清明翠合江天色愁連今古情荒
原山兕叫廢堡蘚垣傾楊栁何須折鄉心傍爾生

　　夜過伯衡言别

　　日落閉嚴城相過片月明清歡留茗椀苦語聚燈檠七

載滄江吏殘春倦客情别離皆漸老脉脉念平生

　　發章門

　　累日困人事歸舟如故鄉西山惜分手送我開清光茅
屋向波緑江花隨岸香一官真作客敢問路何長

　　送伯調歸山陰

　　久客歸心急臨岐别恨生十年同酒醆他日共詩名薄
宦親交見憂時涕淚傾盈盈一江水不盡送君情

　　西昌官舍夜坐


　　暑坐宜深夜重憐古驛亭墄涼生白露月皎奪疎星絡
緯先秋至藤蘿接地青勞歌還獨笑只合老郊坰

　　舟中立秋

　　垂老畏聞秋年光逐水流陰雲沈岸草急雨亂灘舟時
事詩書拙軍儲嶺海愁洊饑今有嵗倚棹望西疇

　　送桐君還江南(時聞其尊大人至自晉陽将同還越)

　　乗漲扁舟急涼風復早秋趨庭輕逺道解纜失羇愁久
别應頭白空歸莫淚流惟餘蕭浦客獨立倚江樓


　　遣病

　　已識愁為病愁来奈爾何俸錢供藥盡官閣坐醫多老
樹雀頻啄㣲風江自波浮生真忝竊惆悵紫芝歌

　　青原五笑亭

　　隔竹聞泉響空亭滿樹陰簷将飛閣峻地枕釣臺深欲
語獨成笑何人知此心猶餘一片石留客坐鳴琴

　　題西峯蘭若(地近天華山)

　　數里見深樹隔城聞曉鐘門開平野濶簷宿碧雲重暮

雀依寒竹仙猿下雪松雨華何處所天半有青峰

　　初冬月夜登愚樓得飛字(是夕有懐治先赤方阮懐耦長諸舊遊)

　　雨歇雲歸岫樓空月滿扉髙林明野寺逺浦辨漁磯草
木新霜改登臨舊侣稀江天孤雁影忍見夜深飛

　　西江得方學士甦翁先生書(時自塞外歸暫客廣陵)

　　入塞仍羇旅書来淚滿纓悲歡成隔世衰白重關情逺
竄全家在生還萬事輕幾時歸客夢安穏石頭城

　　聞熊少司馬引疾歸山


　　幾年閒卧病一出復抽簪天路馳驅逺江湖　恩遇深歸
帆明積雪舊閣攬遥岑闕下䕫龍侣應知黄綺心

　　石谿寺(有唐裴林題額盧肇讀書臺)

　　青林藏石磴紺宇逼城隈松雨連山響江雲入寺来烟
迷題字碣草沒讀書臺客到空懐古庭花嵗嵗開

　　天寧寺(唐觀察使韋宙得江中五鐡佛置此改稱鐡佛寺見危素記)

　　石龍磯畔寺鐵佛事猶傳車馬有時過堦庭長寂然數
峰明返照一樹障諸天官舍山窗外鐘聲到枕邊


　　送方敦四之䖍州

　　雨雪傷心夜羇人獨去時路長殘嵗逼灘折片帆遲别
酒難成醉愁顔早覺衰休言出塞事重引淚如絲

　　曲水舖

　　一望平蕪緑千巖霽色遥園茶初吐葉驛栁未成條駐
馬尋山寺啼鶯過野橋年年流水畔春色為誰消

　　寄荅陸在璞

　　君才應早達壮嵗未成名别後書頻寄何年酒共傾鶯

花經眼日江海獨遊情聞説閩南去前途正甲兵

　　俞去文寓書見訊兼寄梅都官集

　　江逺離情苦遺書問訊遲空慚叢桂樹勞寄宛陵詩簾
捲月来閣雨鳴泉滿池幽棲多勝事羨爾北山陲

　　新喻郭西蕪田彌望書示官吏

　　百里田皆廢荒原鳥不飛流亡何日盡井竈到今稀野
潦沒官路山雲寒客衣可憐芳草色獨自領春暉

　　宿界首(是新喻宜春分界處)


　　旅宿無遷次村墟剰幾家遺民半閩楚沃土㫁桑麻月
滿空山白垣摧老樹斜夢回驅曉騎野戍有悲笳

　　化成巖

　　春晴巖自濕幽處是雲根竹宻初疑暗鶯多不厭喧江
帆連雉堞烟樹曖漁村故友風流甚題詩滿眼存(故守同年
吳泰巖題句最多讀之追歎)

　　二(時初構語石亭題&KR1104;西石洞曰青蓮)

　　古樹垂藤匝繁花夾路生為亭當怪石選洞錫嘉名晩

照遥峰見髙飛獨鳥輕何人堪共語擊磬數聲清

　　發宜春

　　新霽岫雲輕春風送客行髙臺迴嶂隔深樹雜花明村
徑半牛跡山田皆水聲出門纔幾日鶗鴂已先鳴

　　自分宜之安福道中

　　山腰通石磴人影入青蒼髙隴分田細回峰劃水長問
炊迷野店飲馬歇村荘游賞撥鄉思餘春殊未央

　　至安成


　　節候将梅雨風光已麥秋田家深谷住山郭碧溪流邑
里多君子林巒足勝游講堂聞尚在懐古欲淹留(有鄒東廓
王塘南諸公講院)

　　登鈐山

　　行役且登臨長橋倚碧岑問泉尋舊井驅馬歇髙林城
郭江雲合亭臺野蔓深數株松柏古已受斧斤侵

　　送劉根生之任清逺

　　寒江連瘴雨君去若為行午夜尊前語孤帆嶺外情地

衝當驛路峽險傍山城共有平生約相期氷雪清

　　未老

　　未老忽将老曰歸猶未歸檻花經雨盡沙鳥過江飛文
字生涯薄交游晩節稀訟庭滋碧草差抵北山薇

　　秀江遣悶(宜春縣有靈泉釀酒佳)

　　荒城十日坐獨客萬山中風俗巫師重征徭閭井空朝
烟含宿雨夏夜語秋蟲漫説靈泉酒愁顔不易紅

　　石乳洞(在宜春)


　　窈窕尋幽壑青㝠得洞扉半巖垂乳竇不雨濕人衣徑
黒山魈走雲蒸石燕飛近江清絶地行客到来稀

　　喜伯璣歸自江南

　　故國来何暮陶陶永夜情近江看月色把酒到鷄鳴歸
隠仍無計愁吟過此生吾衰今已甚愧爾説詩名

　　臨江喜吳六益至次韻

　　寸心久寥落秪與素交期南北幾年别干戈兩地思路
難為客倦官拙乞身遲相見情何極俱成滿鬢絲


　　栗豆(初秋栗未充實好事者先取噉之謂之栗豆)

　　新栗大如豆擎来著手香殷勤憐小摘饕餮恣初嘗清
可同氷雪甘還壓蔗漿故園餘幾樹歸夢繞山堂

　　贈李泰和扶霞

　　作吏難如此誰言吾道非槖無五斗在身逐片雲歸事
外閒消病塵中早息機田園殊不惡莫厭舊漁磯

　　同郡僚諸公集山曉樓

　　女牆低繞檻傑閣逺含風秋水幾時漲晴山四望同青

螺烟樹杪白鷺酒杯中江楚今清暇酣歌興未窮

　　胡袁州来送别(是時胡已免官留滯袁州)

　　拂衣真嘯傲送我却沾纓舊業因官盡繁霜滿鬢生途
窮仍客舍木落又秋聲清絶袁江水相知非世情

　　伯衡遺陽羨磁壺

　　来詩傳恵貺勝事一時俱舊物封題好閒心托贈殊提
攜邀野客質樸稱潛夫盧阜簾泉水還能共飲無(李季卿品
谷簾泉為天下第一)


　　贈李維饒孝亷

　　結廬形勝地閉户有山川野鶴窺池立江雲倚檻懸書
從行客借詩任老夫傳此别真惆悵涼風月在天

　　湖口得宗有六同年書

　　江漢傷心地風濤見面難殷勤十年别憑寄一書看客
裏移家苦霜中策馬寒北征能計日應及話長安

　　叔父同舍弟阮遲予蕪關團圞竟夕次日予北發

　　小泊聚江千帆開淚未乾路長催老易家近恨歸難長

大看吾弟浮沈付一官今宵渾不寐倍覺夜漫漫

　　夜趨銅井途中遣悶

　　野岸荒蹊窄泥途夕發難叩門求炬火策杖倚江灘樹
擁重雲黒風驅驟雨寒喜聞村犬吠猶遣客心寛

　　長干塔燈

　　層標入太清火樹晩峥嶸列宿繁輝奪諸天永夜明經
聲傳寺閣人語静江城炯炯孤眠客中宵念此生

　　贈徐江浦載錫


　　何意馳驅客殷勤接舊游舟車邀水驛絃筦醉江樓棠
邑山川古金陵風物秋北征霜雪裏揮手重離憂

　　自滁至濠數日行淖中

　　行役平生慣秪今堪白頭縁岡塗數改過雨潦還流野
暗無烏鵲泥深沒馬牛驅馳吾分定念爾僕夫愁

　　汶上和壁間詩

　　野曠孤城冷郵亭風颯然艱難隨逆旅棲遁想前賢庭
樹先霜老家書倩客傳髩毛君莫問馬上送殘年


　　懐二松在濟南學使署中

　　手植雙松樹今年幾尺長孤根来岱嶽寒性許風霜抱
甕憑誰灌披枝著意防關情多舊物㑹見爾昂藏

　　髙唐飲儲亦士署齋(時自銅仁司李左遷暫視州事有黔歸詩)

　　不見除書久君從何日来問知名姓笑坐定酒尊開束
縳從為吏騫騰自惜才黔歸詩數卷尚聴暝猿哀

　　貢景州鹿田留飲

　　旅館荒荒夜親交款款情年逾一紀别愁覺二毛生疲

驛頻争馬空村半住兵相憐故人酒深傍菊花傾

　　李屺瞻解官客濟南有汎明湖見懐諸作

　　東國羇棲久多君不我忘聲情揮涕淚文字果光芒夢
逐明湖逺愁連汶水長飛書憑片月好墮故人旁

　　見屺瞻河間集有偕王築夫作因憶及之

　　李膺為政好聞與故人俱将母貧還出(築夫以母老不出遊)論詩
逺不孤官齋留幾日客舍就窮途萬事漁樵穏思君返
甓湖


　　留别郭生洲同年(郭将赴官漢中聞予至留二日以待)

　　緩發待行客情多難具論對眠移木榻臨别强金尊霜
棧寒驅馬江船夜聴猿心知征路逺未敢説銷魂

　　贈王西樵吏部(時方脱繫卧疴予就視之情見乎篇)

　　謝客知君病衝寒强入門逺離稀見面多難獨驚魂偃
蹇存吾道生全荷

　　聖恩篇章餘興在造次得深言

　　謁華麓田失子(時為刑部員外郎)


　　一别燕秦逺從遊少壯稀那知今㑹面劇喜欲沾衣仕
學身難並林泉願重違康成慙屬目敢説嗣音徽

　　二

　　同儕多八座夫子始為郎官舎秋曹冷鄉心渭水長把
杯驚聚散看鏡感行藏自問飄零客何年登此堂

　　飲馬覲揚通政宅

　　銀臺愛丘壑邸舍是園林留客坐明月當軒開素襟貧
諳遊宦薄别惜嵗時深尚説滄浪好頻誇白雪音


　　董玉虯侍御宅同汪苕文葉子吉

　　地偏明月好夜静白雲生京雒留吾輩壺觴不世情侵
衣花檻露歸騎曉鐘聲憑記江都宅風流滿帝城

　　王子言檢討頻過寺寓不值

　　上客来何數虚聞款竹關苦心存舊好著意到衰顔古
寺空晨夕髙雲自往還浮生仍物役斟酌幾時閒

　　同籍

　　同籍雲霄在相逢得幾人酒尊虚衮衮車馬各轔轔遇

舊多斑髩傷離獨病身萍蓬自無定不敢怨風塵

　　嬾性

　　嬾性安疎賤虚名趨走多公卿䝉應接筋力愧蹉跎病
後清歌短塵中白日過子牟方戀闕何事夢山阿

　　夜别吳匡従少司冦

　　離筵重卜夜合坐促行觴此别幾時㑹舊遊難可忘升
沈憑道合老大鬭身强驛路梅花發懐君何處将

　　追和王宗伯敬哉先生贈别


　　江南歸夢切分手忽沾襟不盡尊前語難為别後心風
霜征路逺烟月故山深天末知回首相思何處尋

　　别姚敬存都諌

　　晨夕苦招尋相過意不禁十年青瑣闥一片布衣心日
月髙天迥龍蛇大澤深誰憐倦遊子多病欲抽簪

　　送吳右舟之官文縣

　　喜見之官日重&KR0877;望逺心攜家遲度隴别我暮分襟邊
税徴輸儉山城雨雪深秦州相接近不得廢長吟


　　二

　　君行燕雪霽到日隴梅春邑小自餘暇官亷合稱貧關
門通蜀道部落雜番人才力平生健應無厭苦辛

　　野宿任丘道中

　　荒途寒易夕歸客獨銷魂烟火屯兵雜陂塘飲馬喧村
炊従土銼野宿傍柴門垂槖心無恐貧知吾道尊

　　晩次阜荘

　　嚴霜難早起短景更長途野曠雲山絶天寒客騎孤歸

鴉啼廢壘狡兔沒平蕪向夕村醪薄㣲沾病未蘇

　　慈仁寺值李以理同年

　　乍見驚難定窮愁髩未侵氣伸多難日嶽立一生心雪
寺尋僧奕松壇對月琴向来湖海日漂轉到如今

　　過長清懐濟南舊遊

　　論文昨日事歴下五年遊湖影涵官閣泉聲滿郡樓山
川經眼遍風物過時愁多難摧耆舊諸生幾白頭

　　宿蘄庄有懐靈巖寺(距寺十五里)


　　獨宿荒村夕靈巖隔數峰寒烟貪䇿騎晩景罷支笻雪
滿空山月風疏古寺鐘向来長嘯處猶記倚孤松

　　雪中望岱嶽

　　碧海烟歸盡晴峰雪半殘氷泉懸衆壑雲路鬱千盤影
落燕齊白光連天地寒秦碑凌絶壁杖策好誰看

　　晩過泰安趙侍御率爾留飲

　　垂白矜歡㑹登堂遽把杯自言家釀薄不道故人来剪
燭看顔色憂時卧草莱難忘為真率馬上首重回


　　哭劉何實學使

　　昨日寄書去誰言吾友亡病衰纔舉子留滯久為郎薄
命文章促愁雲海岱長諸生依講席凄㫁幾人腸

　　二

　　近逢齊魯客問訊倍沾巾好事能過我憐才不畏人藥
欄吟句苦畫舫汎湖頻痛惜風流盡空遺八口貧

　　三

　　共是西曹客同官東魯来喜先遊闕里恨不到蓬莱(君知

余海市歌在蓬莱閣喜動顔色)詞賦精魂在生徒氣運摧秪看雙玉樹
淚眼為君開

　　将次䝉陰

　　出沒羣峰内邅回古樹根烟鐘知野寺雪屋見山村道
逺殘年逼城荒落照昏逢迎慙故舊饕餮費盤飱

　　憶淳恪兩兒

　　江國秋来别家書嵗底遲汝争催我老誰定好為兒官
舍三冬静離亭獨夜悲㑹應知向學未許漫論詩


　　長春寺贈錢舍人寶馚

　　愛子詩篇好頻聞吳㑹誇省曹通禁闥襆被寄僧家披
豁交何晩飛騰景未斜従来揚馬輩詞賦重京華

　　題馬西樵聴山堂

　　有客卧郊坰林泉接杳㝠湖雲通夜白水樹涉冬青鄰
圃分幽徑孤槎傍小亭獨吟氷雪裏絶調許誰聴

　　茂之爾止野遺闇公俞邰晩集寺寓

　　齋㕑尊酒薄嵗晩復&KR0877;情久客安羇旅偷閒戀友生詩

從僧磬得心與野梅清臨别添惆悵更闌聴雨聲

　　嵗暮牛渚阻風

　　去日阻風處歸途仍石尤空懐千里恨獨泊一孤舟除
夕来朝逼寒潮背客流家人知望逺日上水邊樓

　　李司馬園齋用韻

　　共説幽居好招尋毎在園亭臺穿竹栢氣候變朝昏花
砌添新種春池沒舊痕悠悠湖海意更得幾人論


　　雨登愚樓

　　不信春風暮荒城衆草齊江光涵樹白雨氣壓天低密
葉藏鳩乳平沙散馬蹄誰家有畫舫日月繫長隄

　　過峽江縣

　　郭外平蕪逺孤城半嶺懸帆檣依候火閭井入江烟舊
跡巴丘古仙臺玉笥偏經過問形勝惆悵好山川

　　午日同諸公集鷺洲

　　樓迥烟光濶洲長草色新江山知令節魚鳥勸勞人散
帶涼風入銜杯過雨頻荒城無競渡舟楫静通津


　　吉州官亭

　　卜室成虚白經年客少過攤書憑石几倚枕夢山阿老
樹枝全秃新篁日更多漆園稱吏隠懐古意如何

　　銅鑼江登岸還郡值雨

　　江淺飛帆澀洲回野望長不辭紆道路正見好林塘竹
徑低雲碧柑園過雨香農疇沾灑急轉喜濕衣裳

　　釣魚臺晩泊(吉州界)

　　岸崩沙徑狹江濶㝠烟深駭浪天吳出悲風山鬼吟沿

磯紆錦纜把火過青林應有垂綸客空潭何處尋

　　聞伯璣東湖草堂成

　　髙卧従兹定狂歌未寂寥買魚看出網沿月自移橈浦
樹連山閣潮雲帶野橋得閒吾就飲策杖肯辭遥

　　送汪孝觀是同年汪玉濤子

　　蕭然送子去江路是新秋年少始為客身孤難久遊辛
勤負米意哀白倚閭愁故舊應相念無勞雙淚流

　　懐嶺北祖漢若副使(祖舊為侍御善琴)


　　過雨涼風好千秋霽色開遥聞驄馬客夜下鬱孤臺海
嶠雲隨棹江潭月在杯知君清興發應抱素琴来

　　聞杓司訃

　　響山空在口到死未還山多病貪為客浮生自不閒詩
篇殘藥裹兒子隔江關尊酒猶前日清歡難重攀

　　中夜(時有星變)

　　倚枕不能寐惟含中夜情為誰催白髮持底荅蒼生天
意星辰見秋聲鼓角清已聞哀痛　詔羣盜忍縱横


　　再過螺墩寺有懐

　　落日平臯逺扁舟野寺通積陰餘徑栁寒色報江楓城
郭千檣外汀洲片雨中遥憐許𤣥度心賞竟誰同

　　石亭寺(唐韋丹帥江西與寺僧靈徹善徹報詩云相逢盡道休官去林下何曽見一人即此
處)

　　徹公飛錫處繋艇數經過嵗久石亭廢秋深江水波香
臺馴鳥雀清磬静黿鼉誰使髙僧誚歸心此夜多

　　臨陽送洪美周歸歙


　　久客變寒暑秋殘人獨還共憐蒼髩短却望白雲閒茶
竈能臨水松園自掩關因聲報朋舊吾夢在黄山

　　閣皁山同治先作(是葛仙翁煉丹處)

　　東峰碧樹林秋色晝常陰獨鶴松杉静荒壇嵗月深井
留丹竈藥山見白雲心千載尋幽蹟悠悠直到今



　　學餘堂詩集巻二十七

