







　　欽定四庫全書

　　學餘堂詩集巻二十三

　　翰林院侍讀施閏章撰

　　七言古

　　畫松歌為梅瞿山作

　　梅郎為我畫松索我歌古来畫松歌已多對君目駴奈
君何但見修鱗巨鬛盤拏絶壑凌嵯峨咆哮騰虎豹怒
掣奔黿鼉一株突裂餘霜柯神猿健鶻不得上空中壁

立搴藤蘿髙枝獵獵翻風去白日寒山愁欲暮斸藥長
鑱客有無前峯木末横烟霧同時畫手老秃翁(謂半山)往
往揮毫共竒趣世人不向黄山遊眼中那識真松樹請
君酌酒且論詩休遣人間喚畫師梅郎掉頭濡墨稱不
疲公孫大娘舞劍器朱亥壮士揮鐵椎丈夫豪氣亦如
此何妨縱筆走蛟螭大笑山巔與水涯

　　賣屋行

　　老翁名姓君王識徴書屢下辭不得巾車欲發囊無錢

宦田税重誰買田數椽舊喜依山住減直今甘脱手去
猶説官人反覆多縱買華堂難久據庭前榴樹正開花
眼看已是他人家

　　觀宋牧仲比部家藏賜畫歌

　　宋侯世胄稱詞伯網羅墨蹟有竒癖自矜手眼曽摩挱
家藏賜畫皆拱璧錦囊繡帶重&KR0694;束堆案黄金不肯粥
臨發江關要我看訝許光芒滿書屋玉女湘娥翩絶倫
瓌姿竒服難具陳精移神駭看不定諦視方知是洛神

千年人物推周昉妃子撚花注幽想鸚鵡前頭無片言
愁見東風自来往寫生更有山鷓圗差池羣雀聲喧呼
猩紅小璽周四角宣和譜載非糢糊平坡大麓来獅子
母顧其兒若狂喜電眸斗尾蹴寒空振壑摧林勢未已
近時西域貢天家

　　至尊色動都人誇按圗比質毋乃是青天黯淡揚風沙
此皆坐卧可十日片時過眼徒咨嗟於乎文康相國調
羮日召對有時前至膝詔頒珍畫寵三公宋元舊物宫

中出相國平生室如罄寶此丹青時嘯咏墨荘畫舫皆
等閒賜出

　　先皇臣所敬可憐能事慘經營浩劫頻過光怪生什襲
埋藏等棄置無人得見傷人情此日東南半豺虎銷沈
粉繪如塵土君當秘此歸何許往渡黄河好䕶持毋使
蛟龍横攫取

　　何郎行贈何次徳子大春(曽大父芝岳公故相國)

　　何郎贈我賣船歌我方北轅子抱痾今我重来未相見

流光逝水三年過炎熇愛把竒編讀山寺髙桐間深竹
丹青遣興不隨人風雨著書還滿屋眼中冠盖何紛紛
黄金叱咤成青雲何郎掉頭復抱膝酸吟苦嘯懐邱墳
君家舊擁平津客珥筆分符世煊赫阿翁俊及最聲名
少年豈合躭泉石於乎男兒磥砢千夫雄手掣霹靂開
羣聾㑹當挽强射猛虎安能腐唇敝舌徒雕蟲

　　贈王侍讀太封公匡廬

　　瑯琊丈人瑯琊住閒心却夢匡山路朱輪累葉璽書封

注目寒巖展毫素岱宗東望海雲来小春暖放梅花開
鳳毛五色紛滿眼萬事髙歌酒一杯

　　對雪酬田茀園長句

　　車馬塵中倦紙筆投詩報一常逋十霏霏雨雪永今朝
長句驚看氣横出未論彩翰灼雲霞早覺深衷託膠漆
長沙痛哭非此時且可擁書送白日昔君作客重平津
文章甲乙何紛綸見推吾賦亞潘陸(曽客魏相國邸選刻詩文亟推吾粤
江賦)意氣相親非衆人升沈雲雨多翻覆浩蕩江湖從隠

淪為園不少萬竿竹入饌那無千里蓴如何被褐来金
門借騎款段愁逡巡排風折翼公車久捧檄掉頭無五
斗豈真詞賦解窮人能令萬事俱不偶一日君王問長
卿賣文還有黄金否雪後西山滿眼明判解鷫鸘沽美
酒

　　為喬石林舎人題扁舟看花圗

　　無數青山天際起白雲横曳山松裏花滿東風雲欲飛
扁舟誰坐看春水君之先公真御史舍人墮地成才子

文賦揮毫若涌泉眼底如君復有幾燕山雪霽栁條新
射陽湖漲桃花春不知天上含香客何似花間倚棹人

　　次韻李武曽見贈

　　詞人腕弱如茅靡健手千鈞鼎可扛我薄雕鐫復衰晩
無鹽老女醜無雙檇李李君有佳句攜来剪燭哦西忩
塞北黔南歸杖屨風流意氣聨友邦新韭黄芽小開酌
髙言碎語如翻江比舍汪喬勝二仲(汪鈍翁舟次喬石林)文詞瓌
麗人敦龎談經欲據臯比坐策足思撾天馬鬃燈明竹

葉汎甆椀春近梅花撲玉缸窮愁韓孟角險韻大吕洪
鐘相擊撞滿眼緇塵好誰向須遊海嶽逢仙幢跼蹐轅
駒不得去五湖閒煞烟中艭竒兵鋭卒火牛出坐看七
十堅城降夜闌吟罷且酣卧天風䬃䬃吹銀釭

　　黄芽菜歌

　　萬錢日費鹵莽兒五侯鯖美貪饕輩先生精饌不尋常
瓦盆飽噉黄芽菜可憐佳種亦難求安肅擔来燕市賣
滑翻老米持作羮雪汁雲漿舌底生江東蓴膾渾閒事

張翰休含歸去情

　　京邸寒夜戲題惱豹人起用其集中語

　　娶妻當得如西子娶妾當得如莫愁看君狂興有如此
那可空牀獨卧悲白頭胸中撐拄幾千巻細故悲懽那
在眼粗才莽氣横飛揚百折迴腸時一展君不聞杜陵
拔劍斫地歌西京野老奈爾何

　　李相國示心逺堂集奉贈

　　鳳城滿眼多髙位誰存灑落滄洲意髙陽才子今元老

俯視青雲獨孤寄示我山堂詩一編三山五嶽蟠胸次
於乎古来作者有深義篇章不獨矜文字先生經術本
閎深短歌長句皆瓌異郊居雜述憶田園詠史秋懐横
涕泗中間折衷及風騷異曲偏師安位置我昔獻詩良
草草汎愛殷勤輒言好枉答瑶華亦偶然春風一日生
枯槁雨散雲飛二十年吹嘘重集長安道不信洪鐘憐
瓦缶寧知溟渤收行潦對策誰能比仲舒虚名竊恐如
殷浩髙秋緑酒坐園林風議澄懐接蒼昊感公知已非

衆人不敢慁公甘跡掃連年蠻嶠愁鼓鼙山多豺虎海
鯨鯢

　　聖皇側席尚文治欲綏卭僰来雕題我公委蛇㕘宻勿
天旋日轉無端倪才雄心小恩遇重卿雲颺拜翻含悽
禮闈羅盡天下士龍門清峻誰攀躋腐儒愁疾将杖藜
軟塵對面迷東西寒梅欲破忽惆悵雙柑苦憶聴黄鸝
迂疎那稱平津客只合長鑱歸舊谿

　　戒壇二松歌(并序)


　　戒壇寺庭二古松東一株尤竒髙裁及人便秃頂横
撐偃庭破壁余用虞伯生目松之語呼為支離叟又
寺外南麓一株通體作偃盖可蔭數筵舊稱松棚余
輩藉草淹酌其下酹酒笑曰翁㜑娑甚矣因命之㜑
娑翁作二松歌紀别

　　支離叟㜑娑翁老夫西山三日過問我所得惟二松叟
居戒壇紺殿東横斜百尺走羣龍雪壓一枝西㫁折出
入小放中庭空翁踞南山最髙麓一畝低覆陰蘢葱主

人置酒成四坐白日不到生長風磥砢神物故偃蹇盤
旋百變争天工松乎松乎吾老去汝将奚從君不見慈
仁寺裏蒼虬凡幾樹蹴蹋苦遭市塵汙何似山中攫雲
霧

　　送毛㑹侯還祥符(時以博學鴻詞召試不得志)

　　栁花乍逐東風飛燕山草緑春已稀游子思家正惆悵
故人却向大梁歸大梁作吏神仙客鴻筆聲名動鸞掖
文園獻賦舊凌雲丹陛談經應奪席幾度銜杯共御溝

有時並馬西山遊上書昨日不見收釣竿歸憶嚴灘頭
劇邑専城殊不惡飲氷三載偏蕭索絃歌且看河陽花
寂寞何如天禄閣

　　送董蒼水

　　野客愛江梅躑躅愁長安一樽歌别曲四月商飈寒君
昔寄詩滿紈扇到今頭白懽初見春水遥連三泖深誰
信相思淚如霰當陽

　　聖主渇賢才聞君髙卧機山隈詔書絡繹搜草澤詩篇

叱咤生風雷車馬黄埃那可歇交遊冠盖喧城闕花筵
縱飲數論文燈市聨吟曽踏月晨夕招尋通巷陌朔風
忽送南歸客江鄉嵗儉興難孤舊釀牀頭餘幾石眼前
詞伯紛蹉跎自言垂老變風多倦遊閩粤復燕薊長悲
烽燧思烟蘿於乎似爾不悲将奈何雲間故人寥落久
梅花書屋思老友(謂吳六益)無計從看黄浦雲臨岐恨折青
門栁

　　華山歌贈王山史


　　華山突兀凌八荒仙掌擘畫摩青蒼洗頭盆水瀉銀漢
斜挂星辰森在旁攀絙直上幾千仞俯看海日生扶桑
韓愈當年驚眩處昔為絶險今康荘誰能羅致歸戸牖
瑯琊先生有草堂霞舉烟霏何爛漫杖藜散帙隨昏旦
奔騰腕下走鍾王研索牀頭窮繫彖安車强起棲僧閣
夜夜山中夢紅藥蹀躞金門嬾上書公卿縞紵還垂槖
先生豈是塵中人披帷暱就多逸民所懽顧况尤比鄰
(謂亭林先生)崋山不作終南逕看爾三峯頂上身


　　已未夏家園老梅作四花余適同孫予立茅楚畹
髙阮懐並官翰林里中梅淵公諸故人作瑞梅
圗歌索和漫題其後

　　金門客子苦棲遲故園梅發花幾枝花開不是梅花時
青梅結子久垂垂園林此事亦罕見俄傳盛事争稱羨
花枝人數適相符四子同時登翰苑主人愛閒不愛官
可憐親舊滿堂歡繪圗作詩侈花瑞封題巻軸来長安
老梅憔悴非竒樹餘花再發人何與偶然作异轉傷心

當年吾叔髙吟處時艱才盡徒咨嗟不待秋風便憶家
三人少壮予獨老剰有星星兩髩華

　　貞孝歌為吳庶常母夫人

　　昔我交延陵倔强好詩格朅来同燕山披襟露肝膈隴
頭早梅寒未花石門才子思還家宫衣蹔作莱衣舞滿
堂動色千人誇談遷彪固皆相繼雕龍世擅尋常事惟
母聖善最劬勞伉儷忠貞動天地憶昔先公官石渠抗
手請纓雄萬夫虞淵忽悲白日墜一身殉國無踟蹰母

將雛鳳方黄口官舟聞難吞聲久捐生舉體付黿鼉强
活回心事姑舅漂摇亂後可奈何萬事悲辛黄鵠歌杞
梁有妻侃有母昔也授書今鳴珂荏苒流光週甲子懐
氷茹蘗逾三紀綺筵此日酌金樽魚腹當年甘海水我
今與令子虎觀偕翺翔願將明月為母佩虹霞為母裳
挹鴛湖以為酒把天目以為觴看我作歌歌洋洋千春
彤管垂光芒

　　宋既庭孝亷南歸追送以詩


　　一年並轡燕臺遊苦憶銜杯醉虎邱徴車獻賦不稱意
掉頭溝水東西流前日送君過清苑逾月重看故人面
今日聞君歸故園離筵不及春明門眼前萬事總銷魂
吳中耆舊幾人存髙枕著書元不惡目極江南紅樹村

　　和田子綸水部移居元韻

　　載書何必三十車牽船住岸亦為家才雄官冷耽坐嘯
身隨鵷鷺心麏麚避喧狹巷蹴茅屋虚檐煖處安蜂衙
藥臼茶鐺足位置天然曲几容横斜犢鼻偏嗤南阮富

俸錢小買東籬花牆短逺山見秋色那無深栁可藏鴉
滑稽暫爾金門隠徉狂羞作漁陽撾幾輩朋来競髙唱
不妨鼓瑟驅靈媧

　　健松齋歌贈同年方渭仁編修

　　空庭老松攫雲霧一老裵&KR0966;朝復暮借問含情奈若何
主人舊日親栽樹風塵澒洞横干戈園館邱墟穴狐兔
神䕶鬼呵知是誰霜皮鐵幹還如故先生有子今鵷鶵
承明簮筆春華敷衣冠甲第韋平後詞賦風流揚馬徒

此時此樹森在眼回首故園私踟蹰風木雖悲手澤在
看松不與老人殊於乎礧砢神物千年好方君孺慕天
下少

　　一草亭歌

　　秋浦吳次尾先生樓山草堂之前舊有暫亭既廢今
其子子班復之沈徴君題曰一草亭聊寄短歌

　　樓山老屋藏書處黑風怒捲白日暮天憐㫁木餘根株
堦前突出凌霜樹昔留萬軸今一亭遺草猶含碧血猩

江月山雲愁不散長䕶亭前書帶青

　　題姚羮湖畫巻(姚官滇海陷賊中拔身来歸作山居圗見志)

　　塵中白日眼糢糊謁客重城喘未蘇矮屋纔髙六七尺
青桐恨少兩三株長夏炎蒸欲大呌祗應舴艋眠菰蘆
誰寫此巻幅盈丈毋乃萬里江山圗野渡村帘見毫末
空天古樹何扶疎傍水人烟接隴畝腰䥥刈黍者誰與
層峯千仞忽壁立拂雲倒挂青芙蕖親經劍閣復洱海
筆力故與他人殊浮廬老禪吾舊友自詡浮山天下無

(謂藥公)知君邱壑有夙好一官轉徙罹艱虞脱身虎穴来
闕下驚看霜雪侵髭鬚不敢便乞歸田廬揮毫十指争
樵漁慈仁寺裏喜相見好向旗亭傾玉壺

　　聖朝解網寛遐陬孤臣㑹見恩霑濡但恐猶憐子卿節
未許先躭賀監湖

　　題江青園前輩廬墓圗(辰六尊公)

　　我失雙親初毁齒不成負土悲未已誰能血淚染松楸
戀慕衰年如孺子昔聞大孝江次翁祗今又見青園公

神呵鬼䕶手栽樹巢烏夜夜啼天風千載墓門人下拜
真州之北䢴江東

　　為戴楓仲題丹楓閣

　　掉頭苦愛青山住擔簦偶踏長安路眼前突見層雲陰
盤空草閣巢楓樹關西耆舊不離口華岳三峰擎在手
老楓相伴寒不枯肯許風霜落葉無

　　送陸氷修歸海寧

　　大陸詩傳京輦徧滿眼公卿希見面聳肩抱膝短長吟

羞把文詞覔推薦東西學士苦相留一朝興盡成掉頭
手攜襆被捲書畫出門便欲凌滄洲君家舊業連東海
赭山翠壁争碨磊捲簾几閣坐風濤盪胸日月生光采
誰能破浪斬鯨鯢含愁攘臂號真宰昨年邸舍吾比鄰
袒跣相索無昏晨東亭看月許真率(謂集阮亭侍讀邸中)狂歌雅
韻何紛綸新聲共道諧金石吾愛開襟見氷雪酸風苦
雨不嫌多怒流直抉天河裂於乎交道今何如與為輕
薄寧麄疎縱令交盡天下士不如自著枕中書庭前秋

色催碧梧送君斗酒那可無歸心我亦懐東吳莫忘江
頭雙鯉魚

　　奉和葉閣學題院壁

　　風吹不埽門前沙老槐蔽日成槐衙瀛洲亭廢池水竭
灼爍不見芙蓉花髙堂廣厦舊書屋石渠藜閣稱仙家
到今燈火久寂寞幾人夜直聞宫鴉先生鉅儒親講幄
獨陳絶學摛天葩分曹舊簡命筆削願洗瘡痏親搔爬
樂飢日費太倉米病渇猶霑金椀茶網羅放失憎老眼

狂来疊鼓思參撾龍門述作已千古此事那能無歎嗟
汗青何日羣公在還山倘許餐朝霞

　　貞靖祠堂雙白松歌

　　嵯峨山下雙白松二龍夭矯丹祠中髙枝逺接終南雪
宻葉長翻渭北風正直憑依人下拜婆娑父老走兒童
問祠者誰樞部公平生勁氣凌飛虹事去龍髯攀不得
吞聲絶粒悲填胸抗節深憐沒草莽貞魂直上排蒼穹
鄉人爼豆令子痛手栽佳樹標遺忠關中植此良不易

霜柯廿載成青銅盤鬱心知資地力扶持敢謂非神功
枯荆可茂木連理君親結念天為通華岳垂雲作霑溉
故滋鐵幹森菁葱於乎武侯廟前千尺柏白松白松將
無同

　　為髙念東侍郎題衡山雪巷

　　雲樹合杳㝠千山失翠屏何人住茒屋獨坐餐清泠平
生不省因人熱自信前身許泉石有時拄杖躡孤峰俯
視茫茫供眼白煨芋空山釀老春前村幾處梅花新誰

知鶴氅騎驢客别是人間氷雪身

　　徒步行

　　東安門外許肩輿東安門内止策騎入門半里史局開
徒步往還渾閒事窮交況有兩三人攜手同行且稱意
旁人大笑官可憐天街雨後尤迍邅東鄰有馬恥數借
蹇驢欲買無青錢道逢列駟来喧闐避塵側足看髙天
我昔山中躡芒屫竹圃花溪甘寂寞忝竊乗軒三十年
召試還登石渠閣東方曼倩腹長飢國子先生齒已豁

聖主殊恩録侍臣尚書筆札給来頻特詔分曹事編纂
旁捜散牒何紛綸但恐千秋無信史那知一日愁官貧
昨日西山灑㣲雪朝来爽氣逾鮮新腐儒衰晩精力盡
短詠長吟忘苦辛君不見杜陵拾遺亦徒步當時裘馬
同飛塵

　　同諸公陪侍葉閣學先生集黑龍潭即奉和寓舍
對花歌韻

　　長安春色不可見時買花枝著眼中籃輿出門騁野興

春風無數芳林紅名園頗存濠濮意人物畧與蘭亭同
先生袖出看花句驚才絶艷争天工黑龍卧壑雲杳靄
黄鸝囀日聲沖融髙臺别墅連咫尺西山翠嶂横簾櫳
論文永嘯傾四坐開襟緩酌須千鍾恨少金樽桑落酒
酣歌醉倒玉山翁共覺臨流思畫舫不妨趂客有遊蜂
經年講幄侍宻勿殘春休沐聊從容人生髙㑹感知已
追懽一日良遭逢道存丘壑豈荒宴風光欲暮憐花穠
青峰萬古看不足躡屐還應憶謝公


　　豐臺看芍藥歌(是日劉蘧菴舍人攜酒率爾招同阮懐雷岸兩同館)

　　屢約尋花遊未果驟喜良朋堅促我花茵十里渾無賴
肯數翻階紅幾朶尚書瀟灑有孤亭宴㑹偶閒容客坐
好風駘蕩香滿衣隨意清樽傾白墮燕山莫問黄金臺
眼前且看叢花開一嵗牡丹先落盡三春忍復遣空回
慈仁偃松久㫁折韋公西府已蒿莱帝京竒樹稱六七
(見帝京景物畧)繁華勝事餘荒苔即今西南猶戰鬬那免憂樂
私裵&KR0966;請君痛飲歌莫哀毋使花前白髮催園人摘花

如摘菜日日擔来城市賣花多全不恤花稀賣花聲裏
春光歸

　　為鄭瑚山舎人輓其先公寳水㕘憲

　　昔遊金陵逢舍人論詩共醉青溪春舍人㕘畫親王幕
側聞世胄本名臣今年為我述厥考卓犖淹通稱國寳
早上公車困禮闈詞林待詔聲名好一朝薦起騰銓曹
亭亭玉樹清風髙戒絶苞苴却私謁千金擲去等秋毫
是時國步正艱難不惜朝廷止惜官王章封事日慨慷

賈生痛哭徒辛酸東南烽燧忽如霧轉眼㕘藩國事去
王臣縱有荷戈心憲使已無駐節處瘴雨腥風密箐中
依棲不避熊羆宫解組潔身從間道著書滿屋成老翁
聖世沈淪三十載耆舊弓旌或可待終南捷徑羞投足
石田農圃終滄海於乎丈夫不幸真可憐吞聲抱志誰
與傳古来義士亦如此舉頭往往號蒼天猶喜老蛟舊
窟風雷纒二龍躍出争蜿蜒

　　醉歌寄研山開府


　　君不見泰山雲起丈人峰俄頃雨澤沾寰中又不見杏
壇古木摩蒼穹車服禮器猶雍容問誰主者維吾宗建
牙秉鉞等帡幪當年柱史乗花驄心圅氷雪臨河東俄
稱獨坐氣何雄　東巡特簡由宸衷稜稜玉尺横磨礱百
城坐嘯生清風戸賑人霑憫嵗凶嘘枯回槁分天工有
時白簡如霜鋒一聲霹靂驚羣聾乃陳俎豆集章縫鼓
吹文字撞鐘鏞今年正喜黍稷豐比屋無憂杼柚空不
妨魯酒揮千鍾憑山臨海酡顔紅我昔視學思無窮尚

想躡跡河汾公(謂薛文清)葛藟異地情相通恵連把臂開心
胸祗今嵗序如飄蓬安得䇿杖一相從或騎白鹿鞭蒼
龍共聴清泉十二聲渢渢

　　夷門

　　駕言尋夷山夷山不可見徙倚城東門城郭亦屢變侯
生七十隠抱關虚左誰迎上客還擊秦救趙亦徒爾英
聲髙義驚人間狗屠烈士何紛紛魏寝隋堤空夕曛惟
有英雄心不死荒祠長弔信陵君


　　王給諫招集祝氏園林(是日同阮亭健菴果亭舟次蛟門峨嵋)

　　一春無日無風沙昨宵㣲雨今朝霞城南窈窕好園館
攜壺並轡来看花白晝陰陰楊栁緑梓澤蘭亭叢一曲
孤嶼回溪面草堂攅雲疊石成書屋就中縹緲飛丹樓
簾捲西風在上頭主人況是王給事相将直作輞川遊
去年與客同登臺今日追懽取次来狂思白鹿騁五嶽
老憶青山倒一杯四座髙談不得住尊酒纔酣春欲暮
多少游魚唼落花行吟細繞池邊樹


　　走筆用韻答沈客子見贈

　　髩殘願學滄浪翁羞見桃花照眼紅何来詞客入京洛
皎然玉樹凌天風才鋒不數三語掾腹笥直並五經筒
彩毫濯出蜀江錦健腕鑄作首山銅投詩爛漫滿朝貴
苦心追琢推良工公卿傾倒筵上客開樽列坐金緜狨
春華絶艷今所少刮目那敢呼吳䝉誰是昌黎重昌谷
鴻詞且獻蓬莱宫

　　送汪舟次檢討冊封琉球


　　九州邱垤海為㘭人生牖下如蠐螬眼前馬首皆風濤
恨不乗槎萬里潮海隅日出歸神堯分圭錫命仰

　　天朝皇華特簡稱人豪諸侯負弩擁星軺牙檣錦纜隨
靈飈如山巨艦輕鴻毛玉節龍旂光氣髙鞭蛟馭螭不
敢驕島嶼蒼茫紛動摇扶桑咫尺森髙標安期松子来
招要珠宫貝闕浮烟霄横空鰲背凌山椒噴味長鯨風
雨交伐鼓中流吹玉簫淵客陽侯驚叫號天清浪静無
塵囂澄波萬頃堆瓊瑶鮫人出舞呈氷綃殊方屬國迎

旌旄曰臣北面瞻斗杓厥貢珊瑚兼寳刀任生長嘯且
釣鼇閒看風物紀風謡往来破浪歌蘭橈海賦𤣥虚將
見嘲

　　瓦上兒

　　健兒如鳥生雙翅飛騰屋瓦等平地漫漫長夜夜憑陵
挾彈乗墉恣虎視短刀長箭膽氣雄嘯侣鳴儔風雨至
明燈倒篋迅須臾稇載臨行復飛騎爾曹豈果迫飢寒
剽掠椎埋矜故智羣行劍㦸聲相磨街頭擊柝故鳴鑼

豪門健僕或格鬬儒官拱手看捜羅衣被新從質庫出
一時將去寒則那語卿飽颺休酣歌趙張執法汝奈何
噫嘻趙張再出當奈何

　　聖朝解網恩波多




　　學餘堂詩集巻二十三

