







　　欽定四庫全書

　　學餘堂詩集巻四十

　　翰林院侍讀施閏章撰

　　七言律

　　聞王阮亭農部擢補侍讀

　　才力羣推稱石渠漢庭特拜重相如上林札給新成賦
秘閣燈鈔未見書文字聲名騰　禁闥平生懷抱滿樵漁
傳聞珥筆辛勤甚退食常需列炬初


　　魏環極侍郎見寄即用韵

　　青溪散髪十年餘　輦下詩來錦不如伊傅何當懷野老
柴桑元自愛吾廬敢矜詞客哀時賦閒寫農家種樹書
憶到龍門成乆别蹉跎歲月恐全虚

　　次答徐善長庶常見寄

　　携鋤種藥傍荒原歸卧誰言野老尊自愛名山閒蠟屐
偶邀逸客止匏樽雨添籬竹從妨逕春漲沙鷗許到門
同舍舊時詩伴盡何當芸閣憶江村


　　寄鄧偶樵荆南

　　金陵握手八年過千騎長驅興若何　禁裏星辰摇劍佩
軍前詞賦半鐃歌山川坐控荆門險雲物閒看夢澤多
見說　王師資借箸天南早晚罷横戈

　　次韻馬文虎表弟贈别

　　投老東山向十年　徴書忽下轉茫然江城樹色孤㠶暮
驛路蟬聲七月天到日定催斑髩白歸心時趂朔風旋
浮生晚節違親舊何似松間枕石眠


　　寄壽呉園次六十

　　何必身如老鶴形蒼顔相對眼俱清政成柳惲髙吟地
客占滄浪舊日亭　北闕文詞傳畫省東山絲竹笑丹經
呉門甪里看雲氣不是尋常處士星

　　二

　　千人石上興悠然清絶追歡夜月天家破尚賒留客酒
身閒頻上釣魚船藏書林屋紛殘帙判袂風烟又四年
衰齒慚予真伯仲題詩那得共樽前


　　留别金長真憲副

　　青溪緑酒好相將笛步風㣲水榭涼苦憶論文坐官閣
重堪分手别河梁艨艟銜尾江鷗警堠火連天客路長
此去薊門秋色早離情還逐雁南翔

　　白下贈何蓀雲

　　滄海塵生未白頭石城耆舊自風流多時門閥推平叔
溷跡行藏且伯休二酉書移亭閣滿六朝山好杖藜遊
傳家象緯稱能事甘石輸君定幾籌(君世擅天文厯算之學)


　　登歌風臺

　　雄畧其如隆凖何髙臺憑眺客來過雲山芒碭秋風起
雞犬新豊夕照多天下至今思猛士眼中依舊剰黄河
休輕垓下歌非匹雙淚興亾總逝波

　　濟南飲家泰瞻方伯署齋

　　七二泉邊復此杯十年懷抱向君開連枝會喜天涯得
片月光分岱頂來箕斗徵輸憂國淚西南飛輓濟時才
懸知節鉞尋常事驅馬燕雲首重回(時楚粤方急軍餉)


　　重登千佛山

　　廿年重上郡南山一指泉邊枕潄還(巖壁有一指泉)世變轉添
精舍好客遊終讓片雲閒青峰數㸃秋光裏曠野孤城
夕照間誰解舜畊遺跡在不勝懷古悵躋攀(古稱舜耕山後人琢
石為佛遂䝉今名)

　　晚尋趵突泉

　　平生野興愛清光駐馬看泉趂夕陽地涌舜山爭道急
源從王屋倒流長舊傳殘碣歸鮫室新偃飛虹盡石梁

老我題詩重倚檻含情獨立對滄浪(往木橋皆易石)

　　觀馬

　　端居　紫禁拱　垂裳　還向天閑問驌驦自有六龍
飛御仗豈思八駿騁遐荒神駒物色驪黄外宛馬來歸
道路長嶺嶠此時需撻伐功成鐵騎待騰驤

　　都下贈陳其年

　　青髩俄看有白絲别君猶記少年時塵中見面寧相識
亂後逢人數寄詩畏俗疎狂龍性在買姬飄轉蚌珠遲

雄文此日同推薦賦奏長楊更屬誰

　　次韵楊六謙九日同諸公集黑龍潭時余偶病未
出

　　長安雲物易為秋九日羣登傍浦樓雷雨此中生絶壑
蒹葭何處有孤舟西山倒影當尊酒大漠悲風試客裘
誰信少文懷五嶽良時偏臥不同遊

　　二

　　莾蕩風烟接薊丘蛟宫深處野亭幽鷗閒故狎筵前客

葉落遥看木末樓舊日金臺荒草在千年易水白雲秋
憑髙詞賦吾何有歸夢滄江杜若洲

　　髙澹人中翰出紙屬書因賦贈

　　仙標特逹逈難攀　賜第髙居霄漢間日捧圖書隨
帝座風吹咳唾接　天顔爐烟香裏詩篇出玉漏聲中劍
佩還鄉夢縱思湖上好此生應讓白鷗閒

　　舒康伯示北征詩有作

　　漢江歸夢莫滔滔布襪青鞋興自豪射策生涯供作客

倚天懷抱見登髙悲歌終古聞燕市絶調何人復楚騷
黄菊叢枝還好在旗亭斗酒待持螯(有重九登髙四詩)

　　過沈學士繹堂即事次韵

　　比鄰步屧日初寒竹榻髙齋過藥欄病起勞人還筆札
談深野客共盤餐髩毛别後關心劇詩巻花前把酒看
借問休文腰太痩蟬貂何似鹿皮冠

　　次答李渭清(時同被徵召讀書禁城寺寓)

　　朔風動地夕陽㣲時憶招提靜掩扉把巻聞鐘應獨笑

重城匹馬忍相違烽烟浩蕩頻看劍雨雪羇棲夢拂衣
乍喜髙歌餘數子眼中猶見海濤飛(時山左及門多工詩)

　　宋牧仲比部𣙜贛關

　　誰共論才天地間醉歌京洛日追攀秋官讀律心長苦
詞客持籌意自閒廬嶽雪殘明五老欝孤臺迥盡千山
嶺南近報烽烟息賈舶應憐亂後還

　　王春如同年令寧都

　　近嶺梅花照眼初雙江南畔好驅車蠻陬鞞鼔知方定

山縣行歌治有餘地大人家滿巖谷年登壤賦益軍儲
金精石室多棲遁倘肯論文式草廬(易堂魏冰叔諸子讀書金精)

　　阮懷携酒饌就發若客館夜集(同大可雪懷)

　　邸舍曲坐如山堂怪君别乆顔未蒼從教下榻有知已
那免回頭思故鄉小酌客中何爛漫髙談夜半轉猖狂
燈殘歌罷各廻騎皎皎寒星天欲霜

　　得阮懷見和夜集詩有合并今夕當還鄉之句因
憶故鄉諸游好(謂緝生雨若淵公方鄴定九朕虞耦長)


　　素交何日集山堂獨對清樽見老蒼戰壘頻驚從乆客
浮雲相聚各思鄉真仙名障誰能盡(仙有九障名居其一)才子飢
驅轉易狂長憶踏歌人影亂謝公樓畔月如霜

　　陳説嶺學士見過論詩兼示北鎮集

　　春明旅食阻招尋夙夜聞君在禁林官領石渠人望屬
朝回蓮炬

　　主恩深舊游文酒南皮會出使天山塞下吟重藉鍾期
心賞切相看倘許共知音


　　二

　　崔嵬北鎮碧雲端瀚海盧龍道路難馬向遼西天際去
山從塞外雪中看使星厯盡沙塲逺詩巻髙臨碣石寒
往歲聫鑣真忝竊眼前飛將早登壇

　　京邸對雪(十月二十六日)

　　曙光虚白徧人間車馬長安幾處閒鳷鵲凝寒連北極
林嵐積素隱西山甘泉獵罷迴龍馭瘴海烽傳愴客顔
獨臥栖遲虚荏苒鄉心一夜滿燕關


　　走筆書李劬菴小牋(時自竟陵令被徵舊有華嶽諸詩)

　　隋苑蕭灘恨别離徵車迢逓會何遲歌成華嶽秦聲在
宦薄天南楚客悲海嶠縱横還羽檄江關漂轉總文辭
披衣隔巷好相就月白霜寒勸酒巵

　　過王山長

　　相見還如兩布衣官齋差勝舊漁磯浮沉世路已衰晚
角逐詞塲今是非傍架抽書容借讀到門促坐笑忘歸
薊丘極目江潭逺吏隱風流似爾稀


　　張松臺書至自滎澤謫所(舊偃師令坐事奪官安置滎澤)

　　失路仍難賦遂初歸田夢乆髩應疎心閒麋鹿甘身老
地險魚龍伴客居生計萊蕪塵釡在交情緱嶺酒杯餘
河陽鴻雁燕山雪膓斷離愁晚歲書(余過偃師君送别至緱山)

　　詔賜被薦諸臣月廩恭紀

　　未到鵷班寵澤垂招賢特典荷

　　皇慈賜沾雨雪無衣日　恩重宫廷減饍時不待賣文從
取酒漫勞索米好吟詩微臣竊禄今衰晚只合衡門賦

樂飢

　　御札賜内直侍臣天花和王侍讀

　　靈卉䝉將　睿藻誇驚分珍饌出　天家秀疑漢殿銅池草
潔比雲霄玉樹花生摘餘香如帶露烹來仙液勝餐霞
共傳藜閣承　㤙重不數東陵五色瓜

　　簡張敦復侍講

　　東南争道出羣才奏頌陳思入幾囘夜半燈前　宣室召日
髙花下　講筵開書抽石閣多藏本露近金莖有　賜杯

遊幸甘泉新　駐蹕倘容休沐到鄒枚

　　為尤悔菴悼亾

　　空期偕隱恨何如鍾郝徽音殁有餘身貴蒿簪仍舊物
病抛錦字竟無書敎兒幾度丸熊膽垂老難忘挽鹿車
共道安仁情太劇可堪重促鬂毛疎

　　見宋荔裳遺詩悽然有作(君按察四川會滇蜀反道梗憂憤死)

　　好客平生酒不空髙歌零落痛無窮西川終古流殘淚
東海從今少大風國士魂銷多難後離人望斷九原中

張堪妻子應誰託巢卵長抛虎豹叢

　　午門謝　頒月廩

　　鳳城魚鑰啟朝暉紫陌清霜拜𤨏闈廿載老臣還詣
闕九重仙禁想垂衣弓旌特舉賢良盡雨露先　頒禮遇稀
聞道金雞方下　詔天門冉冉五雲飛

　　奉贈梁大司農棠村

　　中朝曳履荷　宸㤙復有懸書在國門楚粤軍儲時仰屋
應劉詞客夜開尊多才厯徧諸曹長秘本看餘萬巻存

歲儉繭絲民力盡含情賑貸向誰論

　　二

　　驅車曾到尉它城粤嶠爭傳陸賈名玉節坐銷豺虎亂
塗歌時和鷓鴣聲漢廷錢賦增緡筭禹甸關山尚甲兵
天下安危公等在猶煩推轂及書生(公曾持節使粤有嶺南集)

　　喜白仲調評事移寓比鄰

　　旅服愁沾車馬塵過從日夕不嫌頻銜杯談讌今鄰叟
同學追隨舊黨人定國髙門惟尚德東方索米豈長貧

相看忽憶江鄉好殘臘疎梅早放春

　　寄懷勞書升學使山左

　　談經鄒魯似君稀泰岱峰頭獨振衣懷抱逺涵江月白
文章横捲海雲飛持横南北頻專席槖筆班揚憶𤨏闈
獨樹殘碑今在否明湖相見惜相違(署中有髙槐予舊額為獨樹軒刻石
其下)

　　書成寶慈先生集後

　　百年誰許是全人奏對前朝舊絕倫官似于公三執法

名齊汲直數批鱗清流去就安危繫髙隱林泉述作新
没齒蝸廬千古事會歌楚些重沾巾(公署所居曰蝸廬子視學山左曽有
誄言)

　　除夕同雪懷

　　浮生遲暮身如客乆客重禁天一涯歲序欺人慵守歲
家書到眼當還家清尊話舊殷勤酌紅燭邀春爛漫花
此夕鹿門妻子在不眠相對説京華(是日得家報)

　　元旦試筆


　　霽日屠蘇暖客筵歲華良稱早春天鼔鐘報曙千門動
劒佩趨　朝九陌傳疎節公卿諳故態驚心梅柳入新年
烽塵倘息吾甘老夢在雙溪叠嶂邊(連嵗　朝賀皆免今始　御殿)

　　山左劉木齋督學江南

　　闕下論文興不窮才如子政幾人同臨淄舊聚諸儒盛
呉會行看吾道東江送錦帆芳草外春深綘帳百花中
年來竹箭催殘甚披拂還憑大國風

　　李容齋學士見示近年詩感贈


　　詩篇還肯問閒人闕下爭傳啟沃頻累挍竒書元秘閣
新開邸第舊平津坐親魚鳥江潭興花傍園亭韋曲春
退食從容明月出不妨文酒夜留賔(其邸舍即柏鄉相國舊宅池臺畧具)

　　唐寓菴大同書至

　　宦跡浮雲好是閒東西天畔各蒼顔黄榆白草時行塞
畫舫青溪舊對山燕市尺書衝積雪雁門千里望重關
春風倦客愁無那憑仗梅花伴使還

　　王昊廬宫詹晩過有贈(時見示紀年詩)


　　南陌朝朝聽玉珂不辭迴轍晩相過篇章早占風流盡
宦逹偏含涕淚多遥揖安期稱弟子數懷惠逺問巖阿
却疑學士鍾情甚我亦聞歌喚奈何

　　上元前一日入遊　御苑登洗粧臺

　　禁林燈節許人來太液蒼茫接漢回前代御舟猶水榭
中天白墖舊粧臺　苑亭重繞滄洲出　宫殿髙擎麗日開
向夕含情遥指㸃景山終古自崔嵬

　　為陳山農壽其尊公筠修翁七十


　　梅源丈人陶隱居帶索長歌樂有餘萬巻坐深三逕草
扁舟看煮四腮魚山中敎授幾成市肘後平生自著書
滿眼桃花照樽酒共言斑髩未全疎

　　送汪郡丞之秋浦

　　東風初拂柳條斜南去褰帷傍水涯舊掌圖書開秘府
新辭禁苑放仙槎夢中起草還三殿樓上看山是九華
秋浦題詩懷李白江城滿眼正飛花

　　翁武元之官黄州陳康侯索一言之贈


　　漫説交遊萬事慵相聞客舍倦過從夢回明聖湖頭月
吟過慈仁寺裏松燕市尊開文字飲楚天春去水雲重
岐亭赤壁風流地拄笏西看江上峰

　　二月二日雪

　　夜半疎簾作曙暉朝傳雪片壓雙扉宫梅苑栁春先入
隴麥畦蔬願不違文酒兔園諸子在野橋驢背幾人歸
乆晴轉覺輕寒好捲幔從敎㸃客衣

　　己未二月朔同被　徴諸臣集試　體仁閣


　　上賜食且　宣諭曰館選廷試例不給饌嘉爾等學行名

　　儒優以曠典是日治南饌張椅坐蓋前所未有也恭
賦紀

　　恩

　　減膳深知念萬方　大官珍賜喜初嘗天漿捧出金莖逺
宫饌分來玉粒香葵藿腐儒沾醉飽　絲綸温語重輝
光華筵異數承　㤙渥載筆還歌湛露章

　　元旦擬早朝


　　丹闕晨開敞　御筵朝元㑹好傍爐烟春回曉日螭筵
暖風細卿雲鳳閣懸　宵旰勤思荒服外衣冠拜舞

　　聖人前稱觴進璧渾閒事共擬南征奏凱篇

　　同毛會侯曹賔及梅耦長宿張見陽西山别業

　　馬首看山日向西藍田莊好一招携蘿隂别館縁溪靜
竹外繁花拂檻低雨過林深雲不散殘春谷暖鳥初啼
千峰四面青如許醉逐東風信杖藜

　　彭直上孝亷下第歸南陽(禹峰開府之子)


　　南陽歸去舊山廬到日花翻紅藥初自有天人供奏對
不妨河岳暫樵漁一門才號高陽里兩葉經傳中壘書
猶憶論詩接開府春明執手重躊躇

　　寄阮巖山

　　風期爭説嗣宗稀五馬天中早拂衣瘴海人傳馴雉處
澄江花繞釣魚磯怡顔大藥留春髩髙枕晴忩見翠㣲
子弟能文誰得似園林絲竹莫敎違

　　送崔友尚南還用耦長韵


　　一尊未醉忽言歸紅葉花時手重揮雨歇宫雲遥送馬
風回江柳緑侵衣看山好就烟中寺領客還開竹裏扉
眼底崔駰人共識離情鄉思却依依

　　答俞逹夫神木見寄

　　尺書經歲逹長安恨别驚心破涕看古樹氷霜春不逹
炎天靺鞈晝猶寒請纓虎穴孤忠見倚劍龍堆獨戍難
漢主還應思李牧磧雲邊月路漫漫(鎮将叛時獨以守偹抗節使人間道
請益兵)


　　馮少司寇再來席上作

　　舊國仙臺碧海涯振衣曾躡赤城霞眼前京雒從為客
夢裏滇雲尚有家貪坐夜䦨移片月含情春去見飛花
承明曳履還青髩莫遣鄉心感歲華

　　送張見陽之任江華

　　春游同醉憶花亭逺送當筵酒易醒匹馬直臨三楚盡
仙峰深入九嶷青家餘旌節傳開府亂定風檣過洞庭
但使道州遺澤在春陵山畔好重經


　　劉蘧菴進士歸南陵省覲

　　浮雲馬首惜相違客舍鄉情似汝稀南浦暫辭金闕去
北堂親見綵衣歸文章價重還清帙亭館花深接翠㣲
鮑氏乗驄君舊業莫因調饍戀漁磯

　　病中答問亭善長見示次韵

　　秋聲昨夜到階除藥臼茶鐺獨晏如問訊數回窮巷客
疎慵從委半牀書身依北闕經旬卧心憶青溪夢夜漁
逺枉瑶華當七發一庭新月悵離居


　　趙雲岑監司湖南驛鹽

　　青門殘暑重驅車廿載交情白首餘造次衡陽當日事
間關洱海數行書官臨三楚旌麾逺地靜諸蠻堠火疎
好客平生懷抱在持籌鹽鐵意何如

　　葉井叔暫歸黄州

　　節近重陽不肯畱黄花苦憶故園秋髙歌去傍岐亭好
清夢時回嵩少遊驛路霜催燕客騎江門楓落楚天舟
莫論後會人難健此日相看已白頭


　　病中次方鄴見寄

　　長安冠蓋逐時新清秩何由被老臣詞賦從來同鄭衛
(時召試以詩賦)干戈猶復動滇閩校書才力看華髪伏枕生涯
曠紫宸(有修史之役會病卧逾月)遥憶溪山輸穩坐藤隂石畔好垂
綸

　　金眀寺放生池

　　灌木疎篁白晝隂重聞澤國出香林𣑽鐘聲徹魚龍醒
漁艇機忘江海深人靜惠莊知極樂地幽支許數相尋

眼前兵氣銷難盡解網誰能共此心

　　贈宋叔䆳

　　黄塵蹀躞御溝頭髙歌斗酒乆淹畱公卿把臂不相放
閶闔上書誰見收南飛寒雁向歸路朔吹丹楓生客愁
江湖斫膾且縱棹漫將鯖味煩五侯

　　和耦長移館書懷

　　空庭昨夜菊初殘霜白天髙歲又䦨巷僻總輸三逕靜
官閒何似五湖寛詩妨人事吟成少愁滿鄉書寫盡難

咫尺素交稀見面棲遲誰得一枝安

　　王侍讀答耦長餉木𤓰酬倡至再屬和元韵

　　舊貢宣州土物傳携來還帶故山烟香風似傍蘭臯坐
品目元居橘頌前幽谷華林全不改旅人詞客總應憐
同聲託好頻投報肯數何郎賦一篇(宋何承天有木𤓰賦)

　　二

　　鄉心遇物重難陳手植家園憶苦辛遊冶不同芍藥贈
驛騷羞比荔枝塵壓來香汗和紅粉杖取靈根掖老人

我意惟將伴書巻新詩一嗅一回新
















　　學餘堂詩集巻四十

