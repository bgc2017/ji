







　　欽定四庫全書

　　學餘堂詩集巻三十七

　　翰林院侍讀施閏章撰

　　七言律

　　丁未秋杪觴客李維饒孝亷宅(時行人呉澹庵以使至進士鄒程村
孝亷徐原一張天民文學徐伯調髙阮懷皆客南浦予奉裁解官置酒與諸公别)

　　歸帆不惜繫斜曛歌管畱歡到夜分北極使星初駐節
西園才子乍論文當杯坐對疎籬菊過雨檐低别浦雲

酒罷明朝各天末尺書那得慰離羣

　　送徐原一入楚訪李元仗

　　東湖風雨數招尋惜别重看楓樹林路入湓城呉岫逺
帆低鄂渚楚雲深汀洲蘭芷含秋思鼔角江山感客心
黄鶴樓邊逢李白那能相對罷髙吟

　　秣陵數與蓮西邵村省齋夜酌(時邵村歸自塞外余始相見)

　　老友艱難絶塞迴同心復聚鳳皇臺共看青髩年年換
那惜芳筵日日開珍饌天寒圍土銼香醪月落倒山杯

風流盡是烏衣客疎放誰知卧草萊

　　園齋種樹

　　谿上小園春自花主人乆客今還家藥欄欹折全應補
草閣清隂不厭遮雜蕊新移通徑曲髙枝故放出檐斜
尋幽更擬桃源去五柳先生未足誇

　　二

　　疎籬野色入山家叠嶂春隂覆水涯乍起白雲飛繞檻
半枯老梅濃作花人間醉歌許林壑眼底屈伸看龍蛇

抱膝吾廬書滿坐臨風莫問髩將華

　　玉山寺得遲字

　　東臯日夜芳草滋二月未半已黄鸝深竹叢中尋舊徑
沃州亭畔長新枝(寺後舊有沃洲亭)晴溪緑水隨山轉隂岫閒
雲出樹遲好結髙齋依白社峰頭吹笛月明時(宋李含章隱此
風月良夕輙吹鐵笛見郡志)

　　牡丹花下集親舊

　　晴山積翠落江干小苑流鶯過藥欄並蒂欲翻含露重

髙枝獨立耐春寒尊移上客風前坐頭白名花醉裏看
自古梁園佳會少百年今日故人歡(時同坐二十餘人談讌盡歡月出乃
散是夜風雨大作矣)

　　送陶在魯别駕歸山隂(先是官樞部)

　　城東春草日芳菲共餞單車向越歸宦薄田園三徑在
心閒江海二毛稀敬亭山下雲隨馬賀監湖邊水繞扉
頗憶含香青瑣闥可能長臥釣魚磯

　　入夏十日懷周釡山去年同泛臨江


　　五馬歸來臥五湖今年詩似去年無蕭灘月夜同青舫
橘圃風亭倒玉壺官罷青山雙屐在雲深滄海片帆孤
呉淞彫瘠重征歛多恐閭閻病未蘇

　　呉湖州園次畱宴愛山堂(同阮懷)

　　故人惜别自長安官舍開尊共客歡秋曉雲霞天目見
夜深風雨太湖寒近階雙鶴隨清嘯臥閣千峰耐獨看
我欲南游問嶺海扁舟臨發一凭䦨

　　宿呉興碧巖寺(有白雲峰最髙)


　　寺入青㝠石徑幽長風落日客衣秋寒聲谷應巖前瀑
夜色湖明樹裏樓對榻一僧詩汗漫過山雙屐雨淹畱
白雲峰下經行少更有何人絶頂游

　　苕上答同里茅楚畹(時授經郡齋)

　　挾策悲歌憶帝都談經郡閣復游呉髙齋松雪開書帙
美酒烏程滿玉壺夜雨官亭歡故舊春風畫舫入江湖
白蘋洲畔同君坐雅詠還如柳惲無

　　呉錦雯湖舫同荔裳稚黄武令


　　鷺渚燈前散客筵虎林雨後盪歌船清秋共劇江湖興
舊詠猶傳京洛篇(往在都下有京社詩)日落嚴城喧鼔角年來羈
宦總林泉嶺南幾載音書濶拚醉蓬窗對月圓

　　湖上别呉潮州繭雪(先是同官比部)

　　華髪歸來粤海餘白雲樓上夢應疎百千生事付髙枕
七十老人能細書興滿湖山猶杖屨家鄰松泖自樵漁
眀年肯就扁舟約春水桃花接草廬

　　江郎山(江山縣志稱江氏兄弟登此山化為石)


　　化石嵯峨靈蹟稀江天海嶠接清輝蒼巖萬古誰名氏
碧漢千尋人是非秋霽烟霞天外落夜深笙鶴月中歸
問君何日丹成去更作浮雲一片飛

　　建寧九日聞師次延平

　　老去重陽拚客舍落帆斜日投東溪百粤秋深帶雲霧
三山路近愁鼔鼙叢菊炎方底未發芙蓉荒館傍誰低
把酒登髙復何處幔亭尚隔千峰西

　　天游觀贈谷語(天界寺僧又將往廬山)


　　已窮九曲復同游一杖憑陵萬壑流冒雨逺穿簾洞窟
梯崖獨俯幔峰頭夢回天界時飛錫興入匡廬更買舟
三笑不須尋白社共捫仙掌坐髙秋

　　過延平(有黯淡灘)

　　薄雲苦霧楓欲殷黯淡灘聲催客顔城堞萬家出水上
烟嵐一寺銜山灣浮橋沽酒晩相就立鷺伺魚寒未還
千古沉淵好龍劒會須雙躍驚人間

　　閩中集劉潤伯都使山笑堂


　　嶺外孤城暮雨寒天涯握手重交歡匏尊竹榭聞笙筦
海錯江瑶滿玉盤喜接親朋從坐密擎來稚子入懷看
歸心莫問青山笑丘壑頻年卧未安

　　榕城值陸在兹

　　壯游何事感飄零乆客滄洲兩髩青幕府陳琳原草檄
朱門賈傅更傳經九峰花滿仙人宅百粤雲依處士星
痛飲過從吾不惜髙齋直擬是郊坰

　　客閩即事(舊傳城南多名園)


　　殊方不定寒暄節病客難調增減衣江上人家間蜑户
城南園館剰僧扉省兵日見兵船急禁海年來海錯稀
嶺嶠近傳羣盜在風烟畱滯幾時歸

　　晉安客舍和家又王

　　難忘春草夢中情幾度秋螢客裏生舊徑荒蕪甘瘴海
清尊風雨對榕城窮愁漸老疎詞賦耕釣隨人混姓名
惆悵三山今夜月不知何似虎丘明(又王家呉門)

　　莆中贈余季蘆先生(公以徙海入城喪其伯兄有詩近萬首)


　　舊業蘆中勝瀼西飄摇松菊委荒蹊斷行獨雁愁霜冷
移樹哀猿帶雨啼病卧孤城滄海暗詩成萬首白頭低
鯉湖咫尺仙山在那得晴雲共杖藜

　　贈莆中林氏兄弟(祖夏祖涵)

　　東山一拳成草堂幾歲殺青書滿牀海日㝠㝠自烟雨
女蘿裊裊誰衣裳倚杖寒光豁雙眼窺檐怪石蹲羣羊
坐語壺公對尊酒(有壺公山)惠連兄弟興何長

　　侯官畱别林涵齋


　　海隅耆舊不言貧車騎時時問隱淪種竹山堂髙臥地
杖藜野寺獨吟身自燒紫芋仍畱客閒畫滄洲肯贈人
朔雁南雲真惜别相思書札莫辭頻

　　偶書小齋屋壁

　　散帶狂歌五十春滄浪終笑未閒身善忘姓字頻詢客
慣詠窮愁忌忤人縱少三山凌海嶽那無十畝長松筠
坐看水際寒雲在白鷺銜魚過白蘋

　　張桐君嶺南書至


　　寒山木葉朔風摧萬里音書粤嶺來事業只應歸綘灌
文辭誰復問鄒枚頻傳海嶠風烟動十見江花瘴雨開
客舍鄉園各無恙莫傷天末獨登臺

　　于廬陵慧男致酒貲藥物

　　安仁自喜賦閒居誰遣春風到敝廬恨别舊諳雙眼淚
經年頻寄數行書詩耽家學官仍逹力盡親交義未疎
為報老夫憑藥餌荒園小健得携鋤

　　元夜過唐耕塢舍人(時予適南州唐將往豊城)


　　幽棲草閣接河干數擬花時問藥闌斗酒坐畱鐙夕永
孤舟别去雪江寒白頭稍喜親交健作客寧辭道路難
翻笑飄蓬多會合廬峰滕閣倘同看

　　過水陽有懷呉雨若

　　積雪羣山尚渺茫流澌短棹入滄浪劇憐春色郊扉早
借問髙齋野徑長漂泊審音存季札艱難賣藥老韓康
文章何物牽情思杖策還應就草堂

　　將次荻港


　　雪滿寒江向晩晴舟隨淺渚鑿氷行蒲葦逺入水雲色
鳬雁羣飛風雨聲潮送石頭歸棹急磯回板子戍樓明
從來扼險成何事廢壘年年草自生

　　寄屈清江遜公(先是予官湖西駐節清江)

　　河陽能吏自聲名憶昨扁舟送我情一卧空山依桂樹
幾回飛夢共江城龍岡講席寒雲在橘圃官亭茂草生
努力莫嗟懷抱盡縣前秋水照心明

　　贈李袁州煥章


　　郡連湘楚最關情自許臣心共水清疲邑征輸煩五馬
古祠絃誦集諸生江邊日暖褰帷靜野外春深買犢耕
風土更間多記述知君早晩報書成(時刻袁州郡志)

　　南浦贈鄭次公(貴溪人自翰林轉水部時見示詠梅諸詩)

　　谷口幽棲臥幾囬較書曾向石渠來鄭莊好事貪畱客
鮑照新詩詠落梅帝子閣前新漲綠藐姑山下百花開
風流水部還青瑣後會何時共酒杯

　　兪逹夫邀集螺墩(同周伯衡張幹臣楊陶雲)


　　畫舫清歌倚洞簫精廬小閣出山椒春光到眼忽過半
詞客同時屢見招散馬汀洲芳樹少落霞紅閣數峰遥
從來宦跡隨蓬轉不擬鄉愁傍栁條

　　麻姑山中遲徐仲光不至

　　滿樹辛夷花氣薰石壇精舍竹邊分孤亭寒引䨇流瀑
五老晴飛衆壑雲日暮洞門誰識路春深鸞鶴自為羣
幽人尚隔前峰外昨夜仙歌何處聞

　　雲門寺是麻源第三谷


　　度嶺穿巖日欲晡溪邊野寺白雲孤殘花滿徑鹿來去
幽鳥數聲僧有無烟火人家依谷口胡麻仙飯問山厨
尋源盡處知何盡自笑愚公老更愚

　　贈任清南郡丞(時自粤西慶逺遷建昌)

　　任昉家聲世所知乘軺到郡及春時王程不憚炎方瘴
官槖惟携柳廟碑古寺花深陪客醉山城事簡放衙遲
麻姑瀑布雙飛近它日重期倒接䍦

　　龍道顯進士自吉州見過


　　寒江逺道素交來南浦春殘未肯迴客裏停舟惟把巻
雨中燒筍共銜杯同心講席追陪乆捧檄官程早晩催
汝去吾衰重契濶看花執手一裵&KR0966;

　　荅胡萬安邕藩

　　相思千里故人存書到空深别淚痕廉吏風流成拙宦
荒城雲物一孤村灘聲夜入琴堂靜嵐氣春垂驛路昏
逸興還來問新句那能灑酒對江門

　　寄王若先孝廉(王自南州入閩予返自旴江途中相趂不及)


　　差池來往各風煙南下閩江路更偏三谷近過仙子宅
九峰遥接孝廉船殘春搔首龍沙畔舊夢談經鷺渚邊
垂老新詩須付汝滄洲良㑹復何年

　　章江李少司馬園林留别

　　名園占斷蓼洲灣况復歸田得暫閒海鶴雙棲重哺子
籜龍新長半藏山不煩着屐頻登望獨為看花數往還
垂老偏舟容易别幾回芳樹醉同攀

　　髙阮懷省試見放


　　比舍論交二十年同游看月百回圓疎狂合側時人目
騰達還餘幾輩傳久病共拚逋酒債長貧誰辦買山錢
秋寒夜雨思朋舊何處生涯不可憐

　　集家園桂花下

　　垂老歸田見汝稀攀條藉草惜芳菲交柯細蕋横欺髩
匝地繁花覆滿衣朋舊追歡成四坐蓬蒿作意揜雙扉
谿漁野醉君休問招隱於今願不違

　　陪唐寓庵使君汎舟響山潭因登玉山


　　陵陽南畔釣龍灣赤壁高臺緑水間一自錦袍仙去後
到今烟月意長閒扁舟載酒隨登涉野寺穿林數往還
半醉接䍦從倒著習池爭似此溪山(地故竇子眀釣白龍處李太白嘗游
詠)

　　二

　　秋晴難負登髙節策駕重尋玉嶺遊不信茱萸催我老
肯教白雁喚人愁迷離雲樹垂村舍逺近江山入寺樓
坐送夕陽歸棹急蒼烟明月滿汀洲


　　汪發若孝廉陽坡草堂

　　門徑隂森石磴斜城頭山舘樹交加雲霞逺色横千嶂
雪月寒光俯萬家烏几琴書皆傍竹陽坡風土舊宜茶
愛君兄弟過從數每歲吟看滿眼花

　　山行入寧川界

　　箬塢梅溪道路長重林秋色逺蒼蒼野禽羣散入寒霧
山果葉稀眀夕陽貪逐峰巒樵徑失試餐杞菊石泉香
田家谷口容棲託無數藤蘿覆草堂


　　詶陳蘧人見過

　　雲山山下北湖濵古洞幽居少四鄰半畝自鋤非舊業
百年髙卧見遺民苦吟立盡溪亭月懷友閒過野寺春
逺别素交留永日不妨題句滿松筠

　　過唐彦升野館

　　江郭茅亭沙鳥鳴相過不惜杖藜行田園逝水貧能學
家世論詩舊有名繞屋寒雲人境逺讀書秋樹野塘清
期君斗酒何時醉摇落重含恨别情


　　宗人次騏孔固至自蕪湖

　　雨雪山城暗未開江頭何意片帆來羈棲避俗書盈篋
眞率論交酒數杯家破尚留廡下客時危誰惜郢中才
于湖文酒多朋舊摇落離居盡可哀(悼蕭尺木懷沈天士)

　　贈李茂之處士

　　老去歡顔自渥丹春風拂檻好加餐牀頭周易日頻讀
肘後方書時一看缾醉紫螯留餉客家臨緑水不垂竿
眼前耆舊誰為傳混跡從教戴鶡冠


　　寧信寺看牡丹(相傳百餘年物)

　　策騎穿林興不違春隂入寺正芳菲風摧檻壓枝無數
古幹叢花世所稀碧蘚半庭供客坐青山幾處繞僧扉
當年吾叔經過舊徙倚含情待夕歸(家叔嘗讀書寺中)

　　新城訪王肇生歸舟即事(宣城北郭有地名新城)

　　三月乍暖如暑天溪光柳色清可憐野渡孤村浮鏡裏
敬亭列嶂横眼前平沙深巷見髙樹菜圃麥畦交綠烟
幽人坐語從日暮歸路晩風欹客船


　　一簋約和張陸舟

　　看花老眼倍憐春花下同遊復幾人兼味貧來猶是累
一尊興到各隨身携從藉草追丘壑㑹止比鄰畧主賔
翻笑朱門眞鹵莽萬錢廢箸總埃塵

　　嘲友人閉戸

　　坐卧茅堂對北樓敬亭招我及春遊好將朋酒穿雲去
忍背鶯花盡日愁跡謝窺園終索寞詩成躡屐儘風流
林塘莫厭經過徧剰水殘山足勸酬


　　雨阻不得登澄江亭

　　郭外澄江照眼眀一春肻放幾朝晴雲寒野渡扁舟少
雨漲山橋亂水平滿砌濕花愁語燕髙楼捲幔待流鶯
良遊咫尺頻虚約三徑何須草盡生

　　夜愁朝雨

　　午夜攤書厭短檠來朝酒伴許相迎林花爛漫鳥休啄
野老顚狂席任爭乍喜疏簾通片月休教急雨亂殘更
華陽叠嶂賖晴色拂曙先生杖䇿行


　　莆田鄭牧仲未面枉詩見訊(有賣卜遊匡山諸詩)

　　未見幽棲谷口人詩來肯寄楚江濵藏書剰有君山富
賣卜誰言季主貧夾漈湖邊髙隱宅匡廬峰頂獨遊身
從誇謝朓吾何有徒遣相思白髪新

　　廣陵值趙五絃歸自慶逺

　　西江送别路偏長年髩詩篇各老蒼萬巻隨身輕五馬
孤舟落木下三湘宦成家在笙歌地病起人歸瘴癘鄉
見說登山復臨水拂衣何處不清狂


　　題李鏡月七星巖畫巻

　　曽向崧臺汗漫遊淮南狂客重停舟峰回炎塞星辰合
雨暗荒城島嶼秋指顧江山窮百粤逢迎詞賦動諸侯
仙巖舊日題詩處為我看餘幾字留

　　顧來玉歸錫山(時為其先公雙丸乞志墓故有末句)

　　亂山凉雨足秋隂兩世論交感素心官舎别來頭半白
草堂接近日相尋盤餐簡畧家貧見楓樹蕭森客路深
猶恐作碑慙有道十年舊淚一沾襟


　　洪林過湯衣白

　　十餘年别各蒼顔依舊南村屋數間偶種野花成小圃
醉題拳石當名山支頤草閣雲千叠倚杖楓林水一灣
宅傍麻姑仙竈在勞人衮衮讓君閒

　　郭瑞屏山樓

　　幽人舊宅園林幽地暖冬深如早秋旋網池魚供客饌
共邀松月醉山樓青衫笑擲羊裘在華髮行歌磵水流
生事漸看婚嫁畢向平五嶽可能遊


　　王舎人丁員外書至(王隴西丁次蘭)

　　比歲長安一字無眞貪散髮卧菰蘆青雲何意收知已
白首相思問老夫揚馬文章歸省署漁樵風雪自江湖
殷勤莫說彈冠事借壑藏舟未是愚

　　元旦雪霽試筆

　　衮衮流光草草身雪殘稍見歲華新氷花滿樹初迎日
寒鳥爭枝早弄春萬事已拚無長物百年誰讓作閒人
兵荒未靜田園穩匹馬愁驅薊北塵(時捧檄當詣部)


　　早春放舟至湖北

　　帶郭清溪接翠屏雪融灘漲水泠泠湖雲送雨滿帆白
沙桞禁寒一夜青烟火空濛幾村舎藤蘿縹緲誰家亭
半醒半醉浮槎去肯信人間有客星

　　柬張友鴻雲間(君有竹深草堂)

　　壯心何事老江門水郭山田自一村捲幔春風書帙亂
閒堂夜雨竹聲喧管絃毎顧花前曲賔客時開湖上尊
漂轉餘年懷舊切扁舟須就辟疆園


　　過何次徳孝廉

　　名都彦會不嫌眞疎節還收我軰人冠葢如雲從滿眼
文章何物獨傷神半生結客交游倦三世鳴珂藥餌貧
桃葉渡頭晞髮好春風還愛舊松筠

　　與商賢夜酌

　　無復秦淮歌管年風流笛步水亭偏一庭紅藥送春雨
夾㟁垂楊綰客船飄泊心閒餘汝共哀吟頭白好誰傳
月明尊酒從深酌惆悵髙樓畫角前


　　和錢湘靈見贈(君有萬竹園牡丹詩和陶飲酒廿首)

　　孤飛西北一浮雲造次相逢客路分金谷勝游花下得
柴桑逸調酒中聞風煙荏苒思回䇿心跡疎慵薄賣文
良㑹江城同惜别擁書髙坐獨輸君

　　酬顧與治從子友惺

　　顧況風流久絶塵如君詞翰復清新比鄰晨夕來看客
話舊悲凉易感人生事閒憑一研得幽居長占六朝春
秣陵遺老今摇落壯歲髙歌莫厭貧


　　謁闕里廟

　　禮器千秋自杏壇隂森夏木曙光寒古牆定有書還在
講席猶疑語未䦨泗水迴波清俎豆岱宗眞氣抱林巒
丈夫一到堪回首誰謂吾生聞道難

　　初入都集王西樵阮亭邸舎同荔裳顧庵繹堂周
量賦得初字

　　故人沽酒解金魚散帶開尊見面初客到清隂生竹樹
交情白首暱樵漁弟兄比舎長聯騎風雨連牀秪讀書

契濶不嫌來往熟過從晨夕即吾廬

　　飲家篚莪官舎率爾留贈

　　吾宗眞有古人風茗竈詩籖滿眼中避世散曹從老去
殺青連屋任官窮城頭山見疎簾捲河朔尊開舊雨同
解帶共拚泥飲得醉餘騎馬忘西東

　　别紀蘖子(時客龔宗伯宅)

　　白頭重别暮尊前桂樹風凉八月天作客可能忘草閣
移家聞説買江田貴游每結王生襪詩品羣推記室篇

長憶鍾山存一老十年風雪滯幽燕(君自號鍾山一老)

　　集董黙菴編修宅

　　隔巷比鄰跡未疎直容騎馬到階除朋來南國傾家釀
雨過西山爽客居藜閣早年新載筆石倉幾世舊藏書
下帷莫訝窺園少漢室儒流數仲舒

　　送郭生洲副使之漢中

　　梁州形勝自嶙峋千騎重開憲節新仙嶺連雲元枕蜀
漢山積雪俯看秦烽銷戍壘江流穩鯉膾金盤丙穴春

此地雙旌來往熟長驅不是倦游人(郭已兩宦蜀中)

　　贈謝方山舎人(相國之子有春興詩傳都下)

　　薊門邂逅輙相憐畫省含香正少年舊邸平津諸客散
新詩康樂幾篇傳梅花春興江湖滿芸閣秋懷岱嶽懸
燕市悲歌吾意盡眼中誰復賞朱絃

　　留别張簣山學士

　　誰識金門大隱人共看眼底一浮雲西江尚憶螺川㑹
北闕重驚龍劒分得路臯夔應自愛歸田猿鶴舊為羣

蘭舟竹寺秋光逺何處青山不憶君

　　飲梁蒼巖大司宼宅

　　不到青門七載餘重煩問訊及樵漁官因再起名逾美
法用三驅網自疎風雨夜留珠履客舟車時擁石倉書
相逢便許相酬唱倘得新詩慰索居

　　都門臨發周量同阮亭追送出詩袖中

　　凉風吹面客心驚二仲勞勞復送行自喜清溪三畝在
相憐白髮一時生烟霜摇落題僧寺文酒招尋夢帝城

何處離情最蕭瑟江船夜雨滴殘更

　　送劉峻度同年之官曲陽

　　孤城見說恒山下幾處人家近翠微候館少逢驛使到
縣齋時有嶽雲飛素琴在膝官應暇名士分符客盡歸
舊日園林饒樂事霓裳一曲肯相違(君有家伎自言作吏當廢歌舞)

　　王敬齋宗伯招飲園林

　　兩世官兼八座名東山不淺謝公情圖書坐對花千樹
絲竹都閒鶴一聲卜夜歡筵寛禮數嬾朝詞客肯逢迎

朱絃舊忝鍾期賞十載徒増白髮生

　　錢介之少叅請郡得成都

　　出牧誰言蜀道難風流秉節舊郎官劍門石棧披雲入
錦里春江露冕看千騎寧逾五馬貴孤城坐控萬山寒
浣花溪上祠猶在疎竹蕭蕭賸幾竿



　　學餘堂詩集巻三十七

