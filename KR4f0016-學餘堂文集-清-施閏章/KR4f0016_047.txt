







　　欽定四庫全書

　　學餘堂詩集巻十九

　　翰林院侍讀施閏章撰

　　七言古

　　鷺洲講會歌

　　西江講學之會吉州最盛中輟者四十年矣余以癸
卯十月修復舊事布衣野老皆許以客禮相見會者
近千人


　　秋蘭被洲渚霜至皆落英春風一夜吹又見叢蘭生可
憐天地留此洲潜蛟宿鷺成荒丘誰開草昧置講席狂
瀾獨障砥中流哲匠經營相繼起飛甍畫棟臨江水絃
歌終嵗白蘋邊冠葢連鑣碧雲裏百年聚散等飛蓬或
爭腐鼠矜雕蟲今日何日復良㑹再陳爼豆考鼓鐘龎
眉黄髪集耆舊深巖䆳谷來章逢談天恥作稷下士習
禮依稀洙泗宫老夫顧影一何有皇皇生垢敢開口先
民誘我升此堂駿奔左右余恐後往事消沉四十年父

老重聞皆泫然蜉蝣旦暮誰不朽竦身䇿足追前賢清
光為照逺來客向夕洲前月如雪請看萬古螺江水日
夜長流無斷絶

　　逢武昌孟孝廉兼憶王山長懐人二廣文時並將
赴公車

　　二十年前見文字氣作長河捲平地二十年後看眉宇皎
如玉樹凌孤嶼江亭把臂心胸開繫舟斗酒相裵&KR0966;
探懐自具五色筆置身豈少黄金臺氣結腸迴説不得

清秋鴻雁飛南北洞庭波濶九嶷深彼美何由見顔色
鄭䖍莫恨老青氊司業年來乏酒錢相逢為道相思處
白鷺洲邊烏桕樹

　　冬雷行(癸卯)

　　今年八月春氣催贑江桃李花亂開仲冬蛙鳴草不死
殷殷動地聞奔雷朝訇東南暮東北翻盆驟雨荒城摧
乾坤户牖何不閉顛倒八極聲喧豗江南夏旱秋雨滛
巴川漢水洪濤深澤國魚龍窟城市人家烟火棲山岑

百年怪事真罕見儉嵗嗷嗷偏榖賤催科力盡無金錢
上下相看淚如霰

　　酒間和浮山長短句贈飯牛山人

　　老夫官舍如僧室咀嚼新詩似崖蜜飲牛處士梅川來
酒氣却從十指出千鈞力縱一筆大書如斗驚電疾山
田不荒粟可種驅犢閒時且抱膝不然揮毫潑墨為逺
山啇歌扣角非今日

　　浴鶴


　　野鶴閉官舍引吭長哀鳴稻粱豈不飽中心殊未平塵
汚短翮誰憐汝銀缾汲井濯素羽褰裳振衣大如輪清
泉一石難容身屈曲盤旋不得意怒翻盆水滿平地請
君放我江湖間為君清唳舞雙翅

　　憶舊吟寄金陵倪闇公黄俞邰

　　六朝舊地多賢豪少年結客相招邀開尊夜醉烏衣巷
緩帯晨過朱雀橋太平盛事吾生晩松栢巋然見後凋
秦淮日落歌管聞縱橫騷雅張吾軍是時文字天下重

競推白雪輕青雲三十年來事已徃予亦風塵困鞅掌
當時耆舊半凋殘存者飄零散草莽漠漠江流白浪開
崩雷駭浪雙蛟來倪生黄生各突兀矯矯玉樹無塵埃
黄生邂逅竹闗側題詩贈我披胸臆賦擬三都氣不驕
書藏萬巻人誰識倪生灑落同心期吾友常推絶妙辭
(謂周伯衡)反騷學杜意慘澹顔筋栁骨兼能為二子同聲相
暱就各有新吟錯如繡别離百感填中膓憂時老淚霑
雙袖倪生經年一相見黄生十載隔游讌菰蘆之中老

此人驚看嵗序如飛電江南三月春可憐好傍青溪繫
畫船雨花臺畔江天色桃葉渡頭楊栁烟我今多病洪
川乆昨夜傷心聞杜鵑長江東下二千里望斷金陵日
暮天

　　橫谿吟送從兄雨侯歸(所居横谿)

　　送君處草萋萋寸心千里隨君歸君歸處山幽幽藤葉
松花香繞樓樓下當軒種花藥到門春暮花應落華陽
處士君獨賢來徃江城詩幾篇宦遊兄弟空相憐何如

歸種南山田雨歇南羣采茶去白雲如縷穿衣屨願分
茅屋架橫谿掃石烹泉共君住

　　筠江歌荅周伯衡

　　伯衡按部筠州有筠陽江路謡及烏山雲松懐友諸
篇又貽余長歌為之撫節而吟云爾

　　筠州江路阻且修美人弭節行夷猶童謠野歌三太息
烏山落日啼猿愁人情棄舊如敝屣雲松膠漆何綢繆
長歌似同谷短歌似秦州君兮君兮何獨長吟永歎懐

古今而慕匹儔願得千石酒與君相拍浮願得雙飛龍
與君同遨遊君聞我歌還淚流安得並轡崑崙丘與君
清嘯凌十洲我髪為君白我興為君發鳥獸怒號洪濤
汨沒伯牙成連安在哉霧雨㝠㝠沉海月東流逝不停
滄溟會當竭人生哀怨何時歇君不見鳯與鸞出丹穴
啄琅玕髙飛天路絶繒&KR1508;何必珠樹始盤桓請君莫歌
行路難

　　袁州臨發登宜春臺短歌


　　問君何事不得登髙臺黑雲積雨連江來簿書如山眼
不開今朝走馬且裵&KR0966;空濛逺色碧天盡滚滚濁世飛
黄埃千山寂寞皆㟝嶁大小袁山在人口處士翻成古
郡名古來富貴亦何有袁生兮袁生樓頭酹爾一杯酒
(按郡志昔有髙士表京居此稱袁山遂以名郡)

　　蘆中篇寄余季蘆先生(集名蘆中吟)

　　蘆中之吟淚如水蘆中之人伊誰子烟霧㝠㝠滄海深
重欷絫歎霑我襟三閭既沉杜陵死此曲誰能辨古今

嵗寒道逺日欲暮天慘慘兮雨滛滛步兵憤俗多白眼
茂陵卧病無黄金從前萬事難具陳神龍偃蹇同枯鱗
長鯨風起萬家破海濱白晝生青燐四壁不存八口困
著書滿匣成飛塵平原兄弟太丘子更和逓唱矜陽春
寄我就亭歌胸中磊塊一何多序我江行集哀樂無端
風雨急文章自古中何用瑚璉瓦缶誰輕重可憐一片
子期心鬼神為泣山川動先生舊澤在陵陽雜花種滿
宛溪旁我今思歸心内傷安得歸故鄉從君以徜徉足

踏琹髙鯉手把李白觴側身東望思茫茫

　　麻棚謡

　　袁州民不藝麻率賃地與閩楚流人架棚聚族立魁
長陵轢土著吏不能禁謂之麻棚

　　山陬欝欝多白苧問誰種者閩與楚伐木作棚禦風雨
縁岡蔽谷成儔伍剝麻如山召估客一金坐致十石黍
此隰爾隰原爾原主人不種甘宴處客子聚族恣慿陵
主人膽落不敢語嗟彼逺人來樂土此邦之人為誰苦


　　萬載謠

　　山城早閉中夜雨夜聞城中嗥猛虎十家九家聲暗吞
城中人少荆棘存城髙丈五半傾裂中貫長河無水門
盜賊哀憐不肯入官吏倉皇征税急鳩居雁集一何多
土人拱手客種禾殺牛沽酒醉且歌滿眼蕪田奈爾何

　　三宿馬當歌

　　小孤風急楓葉殷馬當磯下浪如山北去官舟三日住
日日烏啼磯上樹聚艇彎弓防綠林又聞虎嘯來江潯

舟中夜半人驚起沙頭擊柝誰家子

　　輿無夫行

　　雞鳴驅車客行急行渡黄河北岸立倌人驛吏飢且逋
朝天使者輿無夫輿無夫日欲暮千錢一夫不肯去閭
井流亾已非故君不見草深野曠狐縱橫荒田夾岸無
人耕

　　到京聞曹木欣學士移病南歸悵然有述

　　十年學道老未成千里論心懐友生扁舟君向黄州去

匹馬踟躇空復情清江亦與黄州近好付鯉魚寄山信
心思厯亂别愁多數行短札將如何

　　董玉虬侍御邸齋作墨竹布障

　　闢園恨不逾十笏種竹恨不髙千尋戲取氷絹寫寒玊
茅堂白日如青林葛陂龍杖那在手柯亭笛材少知音
與君醉向此中卧夢到江南秋水深

　　奉荅龔芝麓中丞京邸夜宴酒間枉贈長句(同鶴田孽
子仲調翼蒼五崖園次)


　　髙堂蕭爽如山樓華燈清夜羅庶羞詞人良㑹半耆舊
游子後來居上頭謂我間闗成逺客素心促席相勸酬
紫駞作羮金盤膾呉歈楚舞揚輕謳啁啾絲竹四坐靜
今夕何夕消百憂主人愛才天下少衆中見許文詞好
執巻摩娑語未停長篇揮灑疾如掃粤嶠呉山夢杳㝠
望逺傷離思潦倒共驚落筆獨波瀾顧我中年已衰槁
江湖十載違金闕麋鹿閒心憶巖穴舊游郎署各飄零
新貴逢迎慚老拙先生痛飲惜清懽午夜雞鳴興未闌

天下英雄還幾輩笑看落月低檐端

　　臨江太守行(美髙使君也名培蘄州人)

　　臨江江水見江底太守酌之甘如醴臨江野田半荆棘
太守見之淚沾臆露冕東郊騎瘦馬牛背牧兒不肯下
官齋種藥兼種蔬厨中但有武昌魚

　　北樓夜醉歌贈别龔使君

　　樓在郡齋内客罕至者乙已仲春同洪庭植懽讌余
是時又將赴官西江為作歌使後來知此主客


　　謝公北樓倚疊嶂敬亭壁立森相向逺樹全分官舍中
浮雲倒接江城上畫棟珠簾誰壯遊青蓮彩筆獨風流
自從牛渚騎鯨去狂歌無復凌滄洲陵陽舊是神仙地
詞伯更乘黄鶴至花下爭看水部吟池邊又見山公醉
使君瀟灑真絶倫抗手直揖千秋人興來大笑向我語
樓頭百尺宜嘉賓北海清樽成勝集良夜還將絃管入
檜柏慿虛嵐氣深魚龍聽曲牕紗濕銀箭金壺欲曙天
落月重開萬井烟清歌妙舞尋常事此地蕭條二十年

二十年來無此樂一夕青天咨盤礴飛夢疑攀華頂峯
聞笙不羨緱山鶴纔共登臨手重分風流好客苦思君
明朝㠶指滕王閣回首江東日暮雲

　　彭蠡湖遇迅風誤入别港

　　方舟夜&KR1140;湖口縣雨漲春朝急飛電北風暁發江晦㝠
慘澹孤山看不見天呉河伯白羽旗牛首蛇身共酣戰
帆檣飽掣天欹斜兒童轉側頭驚眩今朝雷雨更訇砰
鄱陽倒掲匡廬傾折㦸沉沙怨鬼怒崩崖古廟神鴉鳴

百端亂集茫茫裏白浪如山那肯平日昃風狂天盡黑
漫漫江路無人識鷁首橫飛斷港中一步千鈞移不得
是時四顧迷南北捩柁長年失顔色磨牙吮血盜如麻
垂堂懼委豺狼食語君勿歎息聼我歌短歌千里乘風
聊快意片時停檝非蹉跎同來獨憶聨舟客倉皇相失
隨風波人生自古憂思多明日愁看青髩皤

　　對酒歌寄偉長

　　對酒不飲心茫然吾宗老髯稱酒顛一舉百觴傾四筵

掀髯仰手問髙天平生彊項誰能憐挂瓢抱甕飲山泉
窮秋送我衝暝烟夜闌語雜不能眠合尊促坐篷窓前
明星厯歴照清川吾今衰病非昨年新詩取樂不取傳
殘牋散帙無人編飯牛野老耕蕪田倉有脱粟囊無錢
胸填磊塊膓欲穿速來共醉酒滿船眼前誰是飲中仙

　　馮木伯自永豐罷歸山隂追送是詩(邑有蓮花山)

　　蓮花山下春花開陶令行歌歸去來衝泥難折江邊栁
惜别還孤池上杯浮沈世事那可道不如歸去鑑湖隈

丈夫大笑返初服陽豐萬户吞聲哭昨夜空江風雨中
孤舟却向何灘宿

　　鹿溪行贈心淵

　　少年曽向鹿溪遊轉眼飛光欲白頭鹿溪園林足竒樹
今日主人已非故剪紙難招北寺魂迴車誰哭西州路
公子生來不相識但言家世淚沾臆葛帔休辭太苦辛
鳯毛自具好顔色汝翁意氣山可移傾心下士兒童知
李郭盛名真再見喬固危機又一時石城忽灑萇𢎞血

慘澹鍾山昏日月生存華屋死藳塟夜雨哀猿啼未歇
梅生贈汝孤皃行(謂耦長)變徴移啇金鐡鳴清時雖喜罷
鈎黨畏路猶疑變姓名蕭江水清月如雪賸有相憐寸
心熟好慰倚閭讀父書丈夫何必恥巖穴

　　江亭短歌送周釜山

　　釜山作詩愚山眠自憎病滯楚江邊青楓暗日秋雨急
臨當送别心茫然丹鳯樓前爽鳩署吾曹痛飲髙歌處
嵗星金馬閒有餘杖策西山自來去浮雲一散江湖濶

風浪澒洞還束縛羡君拂衣汗漫㳺武夷雁宕窮巖壑
君不見汝鄉王顧與沈呉轉眼舊游皆老夫蓴羮千里
四腮鱸安能往就傾玉壺又不見蔣大鴻董蒼水其人
未見才並美安能同坐九峯巔笑看漁父蒼波裏行矣
相思我與爾

　　答蔣大鴻

　　昨夜鄱湖風浪起飛出江南一雙鯉美人寄我歌曲長
緜緜逺道九迴腸生未相逢苦相憶置書三歎誰能忘

䟦扈詞塲殊不少可憐難得心期好側聞意氣略時輩
論交執義非草草十年不肉亦不妻南遊江楚東㑹稽
尋山自具客兒癖揮䇿直蹋青雲梯餐霞㺯日絶壁外
碧蘿琪樹千峯低棲遲愛作陵陽客手自鈔書動盈尺
登我溪上閣坐看敬亭山把杯半醉呌李白謝公樓畔
時往還我欲因之附歸夢楓林躑躅摧心顔

　　青原山後新得飛瀑目曰小三疊漫書僧屋

　　前山後山何嶻嶪臘月山中尚紅葉燒榛虎穴破杳㝠

捫竹龍湫試登涉玉井銀河曲注來崩雲駴霧紛相接
仰看拍手共驚呼此是匡廬小三叠往來樵客㡬千年
灌莽䝉茸隔眉睫亦如雁蕩閟層巔晉宋以前迷浩刼
天開靈境始吾曹山鬼水仙走蹀躞老僧笑對一無言
振䇿重將峯頂躡(令藥公手書小三疊刻石其上)

　　題沈築巖洗桐圖

　　傍巖茅屋桐隂緑重汲青泉洗寒玉驅童抱甕倒百迴
主人取潔心未足山隂髙士寫此圖胸中氷雪同倪迂

誰其似之築巖子客遊只愛清江水

　　花下歌送陸麗京之南浦

　　去年送君白鷺洲酒酣握手登髙樓賔朋四坐獨長嘯
詩成氣挾長江流今年送君鹿江曲春盤促席梅花屋
城南擊虎進虎肉雲開坐見千峯緑丈夫忼爽心顔開
對君好盡花前杯雙屐㡬年遊海嶠石梁瀑布窮天台
天台四萬八千丈直攀華頂窺天上親見松喬馭赤螭
下看日月生青嶂大陸才名世所稀風波澒洞中心違

鳯羽已將罹雉網羊裘還許卧漁磯(君嘗坐事逮繫乆乃得白)端江
江畔寄雙鯉曲江祠前采芳芷倚遍扶桑望八荒更逐
浮雲㡬千里勝遊良會難可忘東皇告我邀春光南州
詞伯好相見為報相思江水長(謂伯衡柴雪諸公)

　　寄陳階六淮上

　　韓信城頭憶風雪元龍榻前話離别明日孤舟我獨歸
至今三嵗心如結江波淡沲江洲春聞君病起梅花新
寄書且折一枝去為問風流舊酒人(君自號楚州酒人)


　　桐隂讀書圖歌寄王西樵司勛

　　陶公愛五栁杜老憐四松千秋王司勛永嘯懐三桐盤
根聳幹徂徠東參差玉樹交菁葱司勛讀書坐其下髙
吟海岱來長風百尺排空飽霜雪疎枝覆地紛虯龍主
人一去金門裏清影時飛客夢中開襟凝睇不可見長
安市上車塵紅誰移此樹森在眼廣陵好手丹青工箕
踞科頭氣盤礴繁華大葉隂䝉茸賔客滿堂各題字畫
手詩篇光氣同阿弟見之復大笑(謂阮亭客部)機雲唱和成

兩雄多難風流未摇落不悲枯樹感飄蓬我有就亭在
官舍山東長句郵詩筒因風報之歌一曲東西相望披
心胸

　　神船詞

　　清江縣舊俗上元賽㑹舁彩舟行地上羅載百神服
餙甚盛鼓吹三日夜乃送而焚之江滸

　　清江江上春未生江城滿耳棹歌聲驚雷駴電紛縱橫
桂楫蘭舟平地行駕赤螭兮吹玉笙驅風伯兮抗霓旌

船中恍惚天帝居乃是上帝百神之所都羽衛隂森彩
仗集帆檣蜿蜒蛟龍趨别有天妃曳長珮篙工柁師皆
好姝靈旗風起時晦㝠仙樂要眇還有無疎星厯厯月
皎皎夜祀明燈接清暁臇鳬臑鼈陳酒漿瓦卜雞占前
致禱黄冠陪坐恣盤餐父老爭言神醉飽願驅厲鬼屢
豐年使我百榖皆堅好喧闐花月可憐春送神還向清
江濱縱火燒船付江水錦袍絳節成飛塵塵飛處水東
去梅花已落江臯路年年賽社不愁貧典衣又辦蕪田

賦

　　送築巖歸里

　　山園舊業姑山下抱書未肯事躬稼䇿名㡬載貢廷闕
掉頭不出恥干謁坐吟門徑長蓬蒿平生意氣許吾曹
岱宗夜見三更日蠡澤秋凌萬頃濤玉筍峯前栁成絮
故人鼓柁東歸去一旬積雨雲未開江蘺乍緑江聲來
那堪昨夜牡丹發正照今朝送别杯

　　戲魚堂石刻歌(新淦縣)


　　南山有時平何况南山石剜瓊刻玖良可憐尤物摩挱
成棄擲請君且勿喧聼歌戲魚堂御史風流劉次莊謫
居江畔歌滄浪臨池築室好心眼法書鈎勒窮㣲茫俯
駕潭州方絳帖(語見輟耕録)寸紙片石稱琳琅繞檻文魚何
蓰蓰叢篁古木交清光隄傾石泐竟何往野水東西空
夕陽我聞周宣石鼓刓為臼嶧陽秦碑踣已乆填橋甃
壁半湮埋雨剥雷轟恣擊掊礮火摧燒琬琰文馬蹄蹴
蹋龜龍紐負郭東山百戰餘城市凋殘物銷朽苦心搜

索决泥沙隻字斷文無一有天傾地坼海揚塵古來萬
事終沉淪於乎古來萬事終沉淪零落殘碑勿復陳

　　湖西水

　　天柱傾欹滄海溢怒雨沉雲欺白日敷淺原低河伯居
武功山破老蛟出城頭繫艇城根摧雙江萬壑聲如雷
山村駴漲牛羊沒津市盤渦魚鼈來茫茫后土成泥汚
水落田廬在何處父求亡子夫求妻死者橫流罥髙樹
農時已過夏將徂新禾爛盡榖種無莫言明日追田租

今日呼天淚滿襦

　　醉書官齋叢竹

　　琅玕萬樹成髙齋袒跣相對開胸懐炎天氷雪生四坐
長宵風雨翻空階虛中那愛斧斤斵疎節寧求龍笛諧
江清月出時獨嘯舍君誰復知吾儕

　　龍山月下作歌送汪舟次遊匡廬

　　今夕江山共明月龍山嶺上獨清絶秋光偏為照幽人
君去匡廬又將别爐峯瀑布千尋長濺珠激雪相迴翔

九屏五老入窅眇相看衣屨紛青蒼涉谿何處詢惠逺
挹泉著意尋康王香山草堂已蕪沒到今滿地山花香
我昔薄遊屢迷誤崩雲忽奪巖前路啼猿馴虎同往還
曲磴枯松自箕踞僧廬石壁竹林邊頽唐猶記題詩處
祇今北發且脂車徜徉安得同君去人生頭白慚青山
輸君年少身能閒此行弩力應盡興長吟雲樹皆懽顔
君看江上兵船滿但去山中君莫緩

　　洪崖短歌


　　寒崖成獨坐日暮不知還不聞人語聲但聞水潺潺仙
馭何年撇波去木葉落兮愁空山息余馬兮駐余策吾
欲從此煮白石

　　為余斗所方伯題像

　　秋雨江雲在江樹客船夜泊章江渡展圖忽見偉人姿
滿船賔客皆驚顧鴨江龍起多賢豪爭剖符竹擁旌旄
雄才獨可略時輩深𠂻還肯收我曹陽城心苦政偏拙
賈誼憂多淚成血公為方嶽最優容握手相看懐抱熱

紫㣲官閣數懸魚清夜藜牀坐讀書干戈未靖軍儲急
水旱頻蠲民力紓半生游宦誰不羨東西南北舟車徧
建牙開府事尋常屏翰風流人所見木落蓬飛又别離
為君題句重相思它年黄髪丹顔好長憶東湖㑹面時













　　學餘堂詩集巻十九

