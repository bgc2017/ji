







　　欽定四庫全書

　　學餘堂文集巻二十四

　　翰林院侍讀施閏章撰

　　祭文　哀辭　誄

　　李梅公先生暨配朱夫人合祭文

　　於乎南州耆英巋然二李閬翁既歿唯公而已束髮登
朝敡歴膴仕銓衡樞軸登庸柄使偶薄世榮幡然不起
所未究者以畀公子弱冠趨庭脱頴露偉孝秀初升公

輔是儗公有才偶人稱女史左芬伯仲班姑娣姒有倡
斯和如宮應徴翩翩鳯雛一舉千里早歸鸞掖庶常吉
士韋平代興袁揚濟美所謂顯親寧第甘㫖二人樂康
世鮮其比髪素顔丹方期久視何意我公遽騎箕尾金
門承訃徒跣哀毁及奉慈幃一則以喜庶幾祿養嗇彼
豐此詎天降凶崩隕相倚喬柯風仆萱草霜靡錦軒長
謝彤管誰理將司馬公夜臺需矣及泉從之若魚赴水
逝者相儷生者奚恃前愴未卒後痛伊始昔忝江藩交

公喬梓頻承大故三嘆不已有子通顯九京未死何以
寫哀椷詞致誄

　　祭成寳慈先生文

　　於乎余未能奉公之杖履接公之形音何一聞公之厭
人間忽焉忉怛以傷心士固有聞聲而慕義者無論識
與不識哀斯人之隕落皆為之咨嗟嘆息而不能禁夫
以公之盛氣吸虹霓馭蛟螭朝浴咸池夕越崑崙猶茫
乎不知其弭節之期以公之勁節推山嶽决河泗揮太

阿之鋒碎天門之鼓而浩乎不撓其獨行之志猗與斯
人掌帝之制秉國之鈞乃式百僚乃康兆民誰使之仕
雖早而不達氣雖吐而不伸就重華以陳詞覯虎豹之
狺狺幽憂困踣幾至殺身既已連年累嵗遇赦遭亂而
後得脱焉自放於窮山之厓大海之濵於乎侍御公憤
世而疾俗謂日月不照乎下土悼桑田之變滄海知託
身之無所士各有志雖上有堯舜不妨招巢由以為侶
故其生也名可得聞人不可得見而其歿也遠近士大

夫為之撫膺隕涕而如雨於乎自古有死公死猶生惟
忠與直炳為日星公之後裔蘭茁其英尚其嗣公不墜
典型

　　寄祭魏叔子文

　　於乎我懷君子庶幾得見聞君永歸有淚如霰匪直以
文亶維其人因文見志交亦有神我藩湖西講業鷺洲
耆舊雨集遲君來遊其跡不邇道則相謀君之伯仲夷
儔皓侶振衣高步翠微峰下榜曰易堂羣彦萃處我聞

子言展矣相許君遊吳越僑肸景從誼懽縞帶文叶鐘
鏞引經樹訓屹矣華嵩有不然者鄙之雕蟲君昔讀書
海涵山荷窟穴春秋膏肓盲左勒成一編如夜觀火長
揖古人恨不見我嵗之戊午

　　天子是徴宏辭博學曰維子能心匪轉石

　　璽書弗承鴻㝠鳯舉躋踰九陵坐使吾儕搔首拊膺㓗
身磥砢睥睨一世温温恭人卒無肆志維恭則夀曷云
早逝年不及耆天嗇其嗣於乎痛哉高言可市賣文已

多心枯腕脱寢就沈疴倦遊客死吞恨如何書成盈尺
逝將不磨迢迢江水維淚滂沱昔稱三魏處士是宗今
無伯仲巋維和公蘭摧蕙折斯道其窮慨獨才難吾黨
所恫異苔同岑孰西孰東良㑹不數音書嵗通炙雞絮
酒薄將我衷

　　祭方邵村文

　　康熙己未嵗仲冬丁巳前陜西道監察御史邵村年兄
先生訃至京邸其友弟翰林院侍講宣城施閏章為位

哭之薄陳牲醴哀之以詞曰於乎邵村玉樹軒軒多才
蚤達實藝且賢誰謂君死頎然眼前令嗣告訃發書涕
漣計子春秋少余二嵗余病已衰子强方鋭今子已然
矧余危脆人生忽焉飄風無蒂昨秋南來值子渤海客
舍開尊子如我待入醉郡齋共澆磈礧高談竟夕滿坐
歡駭謂子仙人百年當在子之兄弟皆余同榜惟子暱
就性尤爽朗比舍西曹論詩抵掌夕酌分杯朝驂並鞅
子銜恤命汎彼洞庭益振高唱載好丹青寄我累幅楚

風冷冷及歸覯患天道杳㝠子之遷謫舉室沙磧緘金
餉行心悲永隔子父吾父報書嗚咽迨其歸矣涕笑狼
藉子官侍御未按方州雅稱宏博徴辟不收賣書賣畫
斗酒斯謀願持將母終嵗客游方介母觴畢命黄壚曰
有喆兄轉徙兩粤音驛𣺌茫摧心竦骨今縱來歸塤箎
中歇毋怨長年轉增白髮子善談謔傾動四筵夜臺結
恨鬱誰與言子編父書將鋟以傳此事未就吞聲下泉
人之急官僉以求富兩世並顯屢空惟舊歿無以喪束

手誰救豈無麥舟此道不又於乎哀哉人亦無多蓮西
薤露子又逝波同年垂盡傷如之何招魂千里哀不成
歌於乎尚饗

　　祭舅氏文

　　嵗之己酉月維仲秋我舅父馬公褧山先生既棄人間
行就窀穸靈輀將發親故咸集不肖甥施閏章謹以牲
醴庶羞致奠靈几之前於乎舅氏早齡多病中嵗健强
庶幾永命年垂七旬華未改鬢一朝忽焉衰白交并簞

瓢屢空平生不憂近始心摧涕淚斯流謂公不達公實
無求所未能㤀弱子稚孫既育且蕃先德具存莫營生
産以饔以飱予嘗力諍累百其言聴言則頷心不謂然
亦有薄祿黽勉有無自慚勺水無救焦枯金不宿槖居
無恒廬命茍如此孰云其愚東撑西圯宵旦踟蹰舅養
不贍甥罪何逋公有喆弟先是告殂公棄諸孤其顛孰
扶惟公畸人不可一世人即我逺性矯跡異萬事掉頭
一杯散意非其所歡不共霑醉坐此齟齬沒齒無悔公

昔總角有聲學宮芙蓉出匣玉樹臨風篇章既秀書翰
尤工俯眎青雲敝屣豪雄疇云吾舅黄項以終銜杯不
語有憤填胸公嘗嘆嗟親舊彫落四顧零丁百無寸樂
今舍我去行歸冥漠丹旐飄揚悲風蕭索有醑盈樽何
時還啜昨嵗夏五曰喪舅母改嵗及秋又哭舅父餘生
幾何閲兹百苦言舉兩柩宅於黄土匪吉其兆逝安其
所送死養生拙計小補有不竭誠靈赫斯怒

　　祭楊俞之文


　　嗟吾俞之爾生數奇神寒骨瘦爾窮固宜弱冠發憤曰
余是師負米購書茹荼如飴提誨之言永矢寤寐有觸
於中澘焉出涕爾衿既青中道顛躓余為匡救厥功亦
細爾之事余中心悦服余忝宦游東西南北貽詩凄愴
發緘沽臆匪子思存念子明德豈其朝露泉壤永隔爾
之失恃蔬食三年家貧養薄永痛終天父耄且鰥爾忍
相捐慈烏銜恨膓斷九原記我北征窮冬積雪徒步追
送再拜嗚咽余官二東子必余從而今已矣余誰與同


　　祭吳象武表叔文

　　於乎表叔尚能舉我之酒乎尚能衣我之帛聴我之言
乎不及其生而徒哀其死心與行違悔無及矣於乎哀
哉先大母之猶子惟君最親而能君亦事大母最謹嵗
時伏臘往來數十年無疾痛不相聞無緩急不相告先
大母勞苦操作君來則稍輟坐語移日今大母墓木未
拱余不敢忘大母其敢忘君哉頃年以來驅馳嶺嶠羈
宦燕齊所問遺君者帛不過一縑金不滿一鎰私心惴

惴欲稍有所需厚奉君為夀而竟溘焉朝露也予何以
為心哉客冬以書問乆不通移書見責讀之竦然手疏
以報不謂此書遂不及見也於乎君早嵗憂貧苦身戮
力以贍俯仰宜其未老而病也病劇而愈一發不可救
積憊使然也君之兩伯氏皆夭絶君又無子以世德之
忠厚兄弟之孝友而其嗣不蕃則吾所不解也於乎哀
哉君既不待予復何言奉君慈母以終餘年我饘我粥
慰君黄泉


　　祭于慧男文

　　於乎君之即世以十月之朔越十有六日而千里訃至
知我親厚無間也禮朋友死哭諸寢門之外今我客涇
川僧舍為位而哭禮以義起也渡江涉淮嵗聿其暮未
能素車白馬而雪涕為文招魂以祭之痛不能待也於
乎傷哉君之德我以官相屬也君之厚我不惟其官也
蓋我解官而君泣涕别如失慈父母余家食八年君未
嘗不嵗致饋問也余守官拙迂寛民而苛吏君為余同

年東海君從子禮遇有加然不敢姑息於事有小失輒
正色督過且召胥吏受杖君謝罪改絃卒遇之如初未
嘗挾以它求也君令廬陵為衝津力不足獲上諸司郡
長時多所操切數賴吾以解又時時為言於大吏得救
過遷去君用是德我甚然實非我力也發揚其美匡救
所不逮吾遇郡邑諸長令皆然而德我甚者惟君獨也
君為吏事牽迫違胸臆常負疚于民其心之愷悌雖古
循吏無踰也君之先公司直先生慷慨好客喜刻書君

故有父風遇父之舊尤勤懇無少倦也司直先生游金
陵以客死有好友顧與治經紀其喪君貳淮郡以官死
二子㷀㷀幼孤不知誰倚也君治淮北廟灣𣙜海税舊
多膏潤今水漲嵗荒海舶禁而税存一棺既戢逋税額
二千金有奇斥賣家物以塞税帑其官可知也余歸自
湖西君强贈大舟不可辭於是作賣船詩傳諸好事今
不能以麥舟舉君之喪余自眎無人理也君期過我草
堂恨莫能遂去年相見秦淮喜且泣同舟宴游不知遂

為永訣也始君舉長子余貽書稱賀今十餘年二子次
第見頴賢者固有後也余甚媿君厚君易簀時語二子
以未報余德為憾余哭不能撫棺塟不能致賻客中不
腆再拜附使者萬不展一計惟為君誌墓稍竭後死之
責匪文之工貴心相知也古人有言相知無多人人實
無多商賢窮死君又云亡耆舊幾何相看立盡余所為
臨風廢筆膓裂心摧也

　　祭張甥文


　　康熙八年己酉五月十日舅氏施閏章攜樽炙脯侑以
楮幣告吾甥五文之靈於乎吾昨嵗自閩歸召汝飲汝
病不能坐吾今歸自豫章遽酹酒於汝之墓於乎痛哉
汝死以三月四日吾聞汝訃以三月二十四日時客處
官舍欲哭不可聲吞氣結鬱而成病幾殆不起匪獨痛
汝且重哀汝母也吾少無兄弟若母吾妹相見不數見
必流涕今既善病又一乳雙女其堪為汝慟邪汝大父
翼真公力善破産客死不歸汝父早貧廢學汝弟尚幼

謂子亢宗卒爽其報汝弱嵗能文謂當青爾之衿而吾
力苦薄汝逝不待悔不可追即百其言亾補矣汝婦詹
名家淑女歸汝甫嵗餘無子是汝之身後真已矣吾督
子弟嚴望汝厚故無恕詞今而知子弟之慧者多夭折
而長者之訓督為徒勞也於乎哀哉

　　祭叔父文

　　康熙己未嵗四月朔日不肖姪閏章謹治牲帛酒脯遙
祭於叔父大人砥園府君之靈於乎不肖之不得侍永

訣也我叔父十年前早料及之矣叔父捐館以正月四
日至三月二十三日始訃聞都下蓋距屬纊時已八十
七日矣計此八十七日中宜在哭泣之位者皆與士大
夫從容文酒讌游之日也於乎痛哉自違里閈半嵗常
間一二夕必夢叔父或夢見顔色不豫則驚懼轉側達
旦比入春輒夢絶豈生而魂氣相接歿則已邪冬春兩
寓書奉人葠充藥餌其尚得見邪此去吾家二千餘里
其以春往者必後矣其果以藥物不繼使然邪叔父孝

弟積於家庭義聲流於族黨三子二孫年垂八十於先
人之事無不舉叔父自眎當無憾而閏章之永痛者即
累千百言弗能罄也閏章早孤羸疾數瀕死叔父常手
抱之驢背以就醫行十餘里淚猶霑面是時叔父有長
子肩相比一臠之甘必後子而先姪姪女與已女同嫁
奩相若也必擇其善者畀姪女閏章或不任教督必哭
而數之先君寢室之前由今思之自孩提以至今日皆
叔父之推温讓飽也自諸生以成進士皆叔父之口授

指畫也自服官以迄遂初皆叔父之咨嗟告戒提左挈
右也於乎今遂已矣韓愈鞠於嫂氏為之期年持服度
尚失其從父得以去官居憂古人禮以義起有隆無殺
况如叔父恩勤尤罕倫比今

　　本朝典例既不得奔喪雖輦下親交貴人枉唁接跡不
敢設位受弔每一哀號肝腸摧絶昔先大人見背叔父
毁瘠逾禮閏章時方九嵗畧能記憶叔父執兄之喪如
喪父閏章之喪叔父不克盡猶子萬一何以眎息人間

世哉叔父閔不肖善病苦吟謂不勝吏事常望以歸田
昔在官時曾為搆待歸之閣作倚閭之詩及東歸相見
喜曰先人累世名德無中夀今吾年七十餘汝亦五十
得相守足矣不爾恐不及與我訣也閏章唯唯泣下故
每出遊必計日而返需次十年期不復仕蓋未敢須臾
忘叔父不謂垂老之年復乖夙志也傷哉自先大人與
叔父同居歴數十年如故㑹閏章解官將歸叔父念食
指既繁預為析産不欲以其名歸閏章也竊念吾弟三

人力薄請獨任奉養不許于是四人者更畨具饍平生
故無私槖惟西江積俸二百金命家人儲偫以備叔父
身後不欲累諸弟十年以來禄入久絶租庸迫耗其存
者遂無幾閏章既出門兒子淳恪輩又不諳生産諸弟
奉治命薄喪而渴葬其不能無憾于大事也審矣當去
嵗春夏閏章被徴辭不獲免叔父促遄往臨發流涕至
失聲蓋已知為永别矣私心怦怦不能無少冀幸以為
部檄限八月或九月召試十月可放還也事㑹乆淹遂

至于此然則向之所謂倚閭而待歸者今不待矣三子
中惟閏毓最少猶應童子試戒毋以例進它日即得階
尺寸邈無見期矣閏章辜恩負義生不能侍湯藥歿不
眎含飯無執紼之勞違負土之願進退無所底空抱長
恨即自殞滅無贖矣雖然閏章年迫遲暮髮白齒落羈
旅零丁行復何望蓋銜痛於南北者終天而相從于九
原者有日也於乎哀哉尚饗

　　祭周太恭人文


　　康熙丁未九月誥封太恭人周年伯母張太君終於洪
州官舍分守湖西道叅議年姪施閏章聞訃入哭既數
日章將東歸不得從同官諸君子合詞為誄乃酌江水
採溪毛跽而陳辭曰於乎傳稱列女世重母儀曰貞與
勤曰儉與慈式昭内則是訓是師惟太恭人四德具宜
淑慎天植名宗華冑習禮明詩工縑織素林下之風閨
房之秀遭家不造涕泗沾巾柏舟早汎熊丸是親佑啓
憲副為國名臣朂以忠孝義方克秉眎草黄扉封章梧

省千騎東南岳牧兼領風清鈴幕績懋翰屏章與憲副
分身共心詩文詶倡並馬聨吟單詞隻字燈灺漏沈握
手相親靡古靡今憲副有子稱元季方惜哉元馭玉樹
摧傷余時往哭失聲裂膓未敢追賻以母在堂冀母忘
哀眠食為康曾時幾何母氏又亾母初悼孫長號不已
孫今依母泉下悲喜慘獨憲副㷀㷀瘠毀昔賦東征板
輿戾止今奉北歸丹旐江涘笄珈翟茀維帝之錫曰維
麻枲服之無斁列鼎重俎大官之膳曰維蔬水是飲是

饌凡人所艶母也弗歡人之所苦母也即安棲神澹泊
生死齊觀夀考强飯忽焉驂鸞於乎哀哉余實猶子未
及拜母陳芻設醴逝將安補拜題銘旌有淚如雨猶有
墓石摛辭是許彤管揚徽萬一終古

　　祭尤孺人文

　　風肇雎鳩淑女難得象垂風火富家稱吉是以健婦持
户力勝丈夫名士悼亾悲深琴瑟况乎逺道參商燕吳
阻别永訣差池心腸摧絶於乎孺人令德具宜曰勤曰

儉無非無儀井臼是操綦縞是好裝却少君賢齊德曜
夫子筮仕從官朔方朂以清白不改糟糠桁楊哀楚側
聴霑裳願多平反逺紹于張騏驥偶蹶敬通歸里書滿
通都高言何綺

　　先皇動色嗟稱才子龍馭遽遐鹿門歸只籜冠椎髻階
隠是矢一壑一軒芙渠秋水

　　天子曰咨嘉汝宏詞鶴書敦促責在有司孺人勸駕君
行無遲兼將雛鳯就試禮闈中夜治裝力疾縫衣誰知

揮手無相見期昔供婦職言采蘋蘩今尋所歴機杼空
存昔張客筵尊簋立辦今慘虚幃誰具華饌兒奔母喪
父送子歸既違死訣復痛生離哀辭如錦隕涕如縻於
乎徐淑書沈秦嘉乆客蘇姬罷織竇滔膓結吞聲奉倩
老更傷神多才孫楚情至成文某等交同縞帶並集金
門聞吟謝絮遽惻莊盆馳思繐帳合酹椒樽於乎薊北
江南悵望何極彩雲易散白日西匿入月驂鸞逝不可
測招魂歌些靈其來即


　　祭亡妻梅安人文

　　亡妻梅安人既卒之彌月施子將北征奠以酒脯為文
哭之以寫吾哀以志其行焉其詞曰於乎謂爾嗇於才
爾不為寃謂爾豐于德僉以為然疇畀之沈於疾而促
於年於乎傷哉爾不及見舅姑言及先太安人未嘗不
流涕家故食貧簪珥盡脱無難色爾寡言笑余復多病
就塾數月不歸歸亦不甚比暱若宿於逆旅者余嘗以
是讓爾無燕婉之歡而心竊私敬之也舉男女子各一

差强人意兒岐嶷豐碩尤不類殤者而皆殤命也吾三
世獨傳爾又數嵗絶乳伶丁孤苦爾翁嘗勸予納媵予
丙戌舉于鄉欲私一婢爾止之曰使置妾有子不猶愈
婢乎余是時猶未免疑爾言也後嵗餘有側室爾不恚
妒及其舉子又篤愛之疾則襁治之然後益知爾賢也
爾初喪子時痛懣成痼疾治久不瘳吾偕汝弟客山隂
夢一女子辭别不下拜而去熟眎其人不相識而體貌
閒逸雲衣羽裳先太母實導之行且手抽其髻上簪授

某曰此女簪有斷痕然美玉也若好藏之余覺而嘆曰
簪所以約髮也抽之中斷吾妻殆不永矣其服飾不類
人間何也既月餘而爾卒豈爾之去來亦翛然有異於
人耶予庚寅病浹嵗多暴怒諸婢不敢近爾獨亡須臾
離及爾病則醫晩圽又不得與訣是余報之薄也然爾
棺爾衾爾服之華爾喪爾殯之榮則先太安人尚弗逮
也於乎痛哉

　　沈徴君先生哀辭


　　維夫子之依隠兮亶抗懷兮姱節騁修塗其未艾兮忽
頓轡兮中絶生固不處乎蕪穢兮逝又朅將安歸知魂
魄之離散兮耿𦕈𦕈兮予思昔修名之早立兮來纁幣
於良時朝挾䇿以北上兮夕折檻以陳辭寧不懲虎豹
之狺狺兮曰余感重華之我知既枘鑿其齟齬兮蹇盍
歸兮塊處躬誅茅而荷鉏兮紛從者兮如雨悲鈎黨之
雉罹兮爰鴻飛而鳯舉傍黿鼉兮卜宅與豺虎兮為家
中夜側足以憭慄兮吞痛哭兮長咨嗟日月忽其改度

兮履蒺藜兮無屨世蟻鬭而若狂兮獨安歌兮坦素挹
飛泉兮木末葺舊宇兮山椒麕六籍于環堵兮聚終古
兮崇朝祖昌言於孟韓兮尋舊緒於伊洛惜纂述之未
成兮庶其望前修之矩矱敦固窮之踽踽兮邈繫迹於
嵓扄雖式廬其不可見兮世溷濁而猶亮其中情既葺
荷兮為衣又種蘭兮為堂泉有酌兮必清庭無草而不
芳謂被褐其長年兮何中道而棄余豈飛廉為之揚轡
兮彭咸為之前驅吾令巫昜求索兮逝周覽乎四宇將

泝沅湘以南征兮抑弭節乎首陽之下蹇修其莫我顧
兮日冉冉而將暮洵有美其必盡兮惄乎恐青昜之不
我與亂曰木葉瘁兮白露溥哀江南兮蕙草殘歌楚些
兮霑臆魂歸來兮天漫漫

　　汪母李太孺人誄(有序)

　　江都汪舍人懋麟母李太孺人以康熙十二年癸丑八
月十一日卒於家得年七十有七生死榮哀僉曰罔憾
舍人泣狀遺徽累千百言不忍卒讀蓋其奉尊章孝以

謹其鞠諸子慈而義舍人將之官誡之曰少飲酒毋多
言毋譏議人始順治初

　　王師取揚州圍甚急孺人坐城中小樓指樓下井曰吾
死必于是已而城下遂投井兵過以為死也去不顧逾
二日家人縋而起體僵氣㣲屬久之得蘇其殉節不死
事絶奇吾謂其死而不死者天也赴死如歸者人也世
固有冀萬一生於井中者乎然則一投井而孺人之死
事畢矣天故留之於二十九年之後親見其子為舍人

而孺人則赴死於二十九年之前揚州城破之日為烈
婦於乎豈不難哉在朝侍從詞臣自大學士益都馮公
以下志銘傳表人富厥詞舍人與其兄耀麟又各有哀
詩八章佘讀之涕零於乎作者備矣累詞述德令善彌
宣乃作誄曰

　　易繫家人詩歌邦媛内則孔繁疇亶聖善勤彼班昭作
誡維勸德尚珪璋節凌霜霰廣陵之汪肇起練江處士
抱璞再世其昌爰求淑女配德維雙朝采蘋藻夕紉衣

裳勤乃不匱以怡高堂餚無虚俎醴必盈觴咄嗟供具
敢告糟糠處士好遊逝不却顧織素及縑健持門户及
倦而歸國步多故揚城之圍礟雷矢雨抱雛涕泣仰天
誓語樓下井中是余死所城潰斯投羣挽莫禦兵駴浮
尸它掠狂走誰言信宿存氣一縷縋起復蘇枯鱗出釡
神扶鬼援事罕記睹全生逾望殉節已苦二十餘年重
享華膴於乎哀哉母也伊師有嚴訓辭慎爾出話毋狃
酒嬉舍人釋褐簪筆金閨母誡彌厲語傳京師屬疾將

革舍人告歸脂車聞訃銜恤莫追孝聞朝列哀感路陲
載誦哀詩淚如綆縻我與舍人文章同好掞辭匪華述
德維邵既表貞淑亦勸來孝彤管有輝奕葉流照於乎
哀哉(瑮按自記云汪母沈井中不死世以為竒近見魏叔子書宋烈母傳後言宋實穎孝廉母夫人葉氏
當乙酉嵗兵亂葉與季子實方女雪娥實頴婦朱氏同赴井仲子實栗見母投亦從井既經日母葉及實
栗死而實方雪娥與朱氏皆直立水中竟不死此與汪孺人事相類因附記之以見天之所活非人所能
測也)

　　學餘堂文集巻二十四

