







　　欽定四庫全書

　　學餘堂詩集巻二

　　翰林院侍讀施閠章撰

　　樂府

　　將進酒

　　將進酒羅羣賢合四坐陳廣筵履舄錯蘭膏然弛珮帶
步華軒蠲憂端齊歡顔歌既醉酣忘言舞陽阿揮朱絃
曲雜奏心相憐薄富貴樂當年願更酌要列仙夀千春

白髪𤣥

　　短歌行

　　蛟龍可豢致之重淵神龜雖夀謀身不全禍福無兆天
地匪堅山則為谷水則為陸服食引年蟪蛄等促永嘯
無為含真守樸

　　少年行

　　少年矜任俠走馬探金丸朝從漸離飲夕交劇孟懽家
本五陵子遨遊雙闕間使氣陵五侯結客滿長安白日

報人讐純鈎血未乾官騎不敢追九衢側目看一朝見
天子請纓輸心肝南征舉百粤西使斬樓蘭英聲振海
陬勝氣浮雲端竦身光竹帛小勇寜足觀

　　隴西行

　　客有隴西行道逢江南客本自同鄉人相見各頭白憶
昔出門時新婦掩口啼嬌兒不解愁薄作堂下嬉夫婦
不相思父子何當離西風吹隴水堅氷凝我衣慚無一
觴酒為君解渴饑勿復言故鄉故鄉不得歸


　　東門行

　　步出城東門行行逢阿誰當時數萬戸夾道交華榱多
謝諸壯士斬木稱義旗閭井供一炬流血被九逵豈伊
秦與越相殘一何悲烏鵲厭人肉犬豕日已肥昨傳戰
城南矢石縱橫飛接刃爭須臾咄嗟成鯨鯢生無鷹揚
烈沒無黃鳥哀嗟彼為國殤掩袂酸心脾

　　豫章行

　　大木藏深山交阿蔽髙天生與磐石固太古無歲年斧

斤儵見取長繩相鈎連推挽發千夫持作萬斛船昔也
凌崇岡今也汎廣川不惜離根株役我風浪間鉅材逝
將盡臃腫亦難全多謝中林草惆悵私相憐

　　代怨歌行

　　誰謂太行髙陟之一巻石誰謂長城逺度之不盈尺新
人歡巧笑故人涕汍瀾對面成逺别何必間山川梅樹
生庭隅枝葉多憔悴梅酸不言好結子君勿棄

　　君子有所思行


　　端坐鬱愁思游娛騁良辰五侯從何來賓從皆貴臣浮
雲擁輕葢接轂紛朱輪前騎鼓吹作後車燕趙陳餘芳
散綺服照曜九衢新朝華不待莫夕歡不及晨貴盛有
隕歇珠玉成埃塵㑹稽雖晚貴翁子終殺身誰知蟬冕
客長媿采薪人

　　秋胡行

　　秋胡行自魏武以還諸作者無與秋胡矣余為賦秋
胡本事冀世之類秋胡者一聽采焉


　　佳人獨處盛年明璫翠袖春妍君行不歸姑老采桑微
步桑間黃鳥一雙睍睆攬衣淚下漣漣駐馬翩翩誰子
色飛目奪心憐金夫不回妾盼踟蹰惆悵玉顔白日晼
晩各歸相看慚愕難言妾心念君萬里君心忘妾眼前
蓄怨含嗔那忍捐情絶愛重淵長恨東西流水吞聲嗚
咽誰傳

　　上留田行

　　傷婦死於兵也


　　里中有啼兒聲聲呼阿母母死血濡衣猶銜懷中乳

　　門有車馬客行

　　門有車馬客言自故鄉來置酒列廣筵合坐臨髙臺為
問故鄉事欲語中心摧海水齧桑田陵阜為崩隤親交
滿里巷回首皆塵埃語罷各嗚咽淚落盈金罍人命信
朝露念舊有餘哀中宵倚長劍奮袂起裵&KR0966;

　　前有一尊酒行

　　前有一尊酒月出當我樓人生苦晝短賓從歡夕遊朱

顔理瑶瑟妙曲彈箜篌娯樂夜忘疲河漢已西流凉風
捲羅衣鬒髪成白頭萬變在須臾但願蠲煩憂誰當鞭
赤豹游戲崑崙丘

　　城上烏

　　城上烏有巢不棲中夜呼自言城南賊兵至殺人如山
烏得哺烏得哺且掩口城頭多健兒弓箭各在手彎弓
射烏折雙翼轉服烏死蟻得食

　　陌上桑


　　沃沃陌上桑離離池中蒲南國有佳人窈窕世所無髙
樓臨廣陌皓腕颺輕裾兄弟盛車騎坐中夫婿殊春華
艷金屋足不踰門樞日莫見烽火攬裳泣踟蹰樹木雜
輪囷巍阪何﨑嶇金雀墮艸間霜露沾羅襦傍有塚上
松昨夜聞啼烏烏啼亦不雙雌嗚懷故夫鐵騎從東來
悉索南山隅相逢村谷口險隘不容車力脅牽上馬肯
復立斯須左手何所攜長珮雜瓊琚右手何所攜翠帳
垂流蘇移我嫁時物顛倒繫馬頭婦言將軍令勿虐良

家姝健兒聽益怒此婦一何愚我已棄妻子從軍萬里
餘若不逐人歡所願誰與俱垂頭掩雙袂吞聲泣路衢

　　妾薄命

　　妾如木槿花朝榮愁日莫君如楊白花東飛復西去去
去何時還西度榆林闗不怨妾憔悴念君非故顔

　　雞鳴髙樹顛

　　雞鳴髙樹顛征夫夜不眠披衣下牀去牽馬立門前妻
孥相訣别長征遼海間上山馬蹄滑渡河河氷堅堅氷

有時泮浮雲何當還

　　烏生八九子

　　烏生八九子啁啾髙樹間西鄰彈射兒挾矢探金丸東
家白髪翁咄唶多苦顔投杖前抱持拉絶弓與絃急難
不相恤安用交豪賢羽翮幸無恙飲啄何翩翩被德良
不訾報恩誰復言

　　邯鄲才人嫁為厮養卒婦

　　委作溝中泥寧為篋中扇扇棄猶自可泥汚誰忍見宿

昔傾城姿窈窕稱邦媛佩玉珥明璫挾瑟侍歡宴春華
辭舊枝榮悴中塗變未能自决絶摧頽就鄙淺洗糚卧
委巷夜夢猶廣殿巻舌懷故恩願化堂前燕

　　釣竿篇

　　持竿南山下濯足大河涯河流何湯湯魚尾何蓰蓰水
清小魚見水濁大魚肥龍子亦魚服太息中心悲芳餌
慎勿貪後車非所期被褐蹇獨處誰當知我為

　　浮萍兔絲篇


　　李將軍言部曲嘗掠人妻既數年攜之南征値其故
夫一見慟絶問其夫已納新婦則兵之故妻也四人
皆大哭各反其妻而去予為作浮萍兔絲篇

　　浮萍寄洪波飄飄東復西兔絲罥喬柯嫋嫋復離披兔
絲斷有日浮萍合有時浮萍語兔絲離合安可知健兒
東南征馬上傾城姿輕羅作障面顧盼生光儀故夫從
旁窺拭目驚且疑長跪問健兒毋乃賤子妻賤子分已
斷買婦商山陲但願一相見永訣從此辭相見肝腸絶

健兒心乍悲自言亦有婦商山生别離我戍十餘載不
知從阿誰爾婦既我鄉便可㑹路岐寧知商山婦復向
健兒啼本執君箕帚棄我忽如遺黃雀從烏飛比翼長
參差雄飛占新巢雌伏思舊枝兩雄相顧詫各自還其
雌雌雄一時合雙淚沾裳衣

　　采桑篇

　　種桑東谷口谿路何逶迤夕摘日薄莫朝摘露未晞不
自知妾苦但為愁蠶饑努力事織作奉為君子衣七襄

爛五色是妾手中絲裁縫稱長短被服生光輝振襟還
歎息含情當語誰新衣時復故盛顔日已衰十月隕繁
霜桑葉隨風飛願君為磐石素心無轉移

　　丘陵歌

　　陟梁甫兮馬虺隤瞻泰山兮雲不開雲不開兮日莫雨
回望魯兮逝何所

　　升天行

　　丹鳳一雙乗雲上翔俯視八極中路徬徨(一解)下土小臣

心思太古言叩天門手擊天鼓雷雨晝迷噤不得語(二解)
天閶髙髙髙不可即但見羣仙玉女侍側貨財千億(黄白
既成貨財千億役使鬼神玉女侍側見陰長生仙詩)小臣昧死頓首言天闕清虛
安用貨財千萬億願丐下土小民作衣食(三解)仙人持節
問汝何所求小臣不願富貴願假赤螭遊戲十洲山無
崩徙河海安流天子萬年兵革罷小臣魯鈍但當貧賤
長優游(四解)

　　擬宛轉歌


　　露已零斗酒醉復醒新聲曼曲歡自成夜闌别促傷人
情歌宛轉宛轉悲且遲願為南山石硜硜心不移

　　二

　　星欲稀雙烏驚不棲野蠶作繭機中絲纒綿辛苦為君
衣歌宛轉宛轉不能忘沈憂令人老歡樂夜未央

　　慷慨歌

　　耕田求食苦不得息起而為吏薄食我力念為良吏何
可得(一解)貪吏受錢甘如飴身安逸樂亷潔何為入無以

娯室家出無以游賢豪長者遺我心所思何不歸故鄉
與妻子共餔糜(二解)念為貪吏子孫愚受人嗤念為亷吏
子孫雖賢常苦飢嗟彼子孫誰何人丈夫各有志何當
為爾作計身受惡名為(三解)

　　折楊栁歌詞

　　路傍執手别借問還歸時春風二三月吹殺馬上兒

　　二

　　莫作閨中婦寧作陌上塵願得隨風起為君霑羅巾


　　三

　　腰佩鹿盧劍背著錦裲襠䇿馬願馬肥出門願身强

　　四

　　鷂子横天飛日莫有歸翼莫學菖蒲花無由見顔色

　　讀曲歌

　　憐歡含怨怒當歌歛蛾眉春風入桃李婀娜難自持

　　二

　　蟲生黃蘖中滿腹心腸苦儂向石城住歡作襄陽賈


　　三

　　庭前夜合花枝葉相重複雙烏不肯棲汝從何處宿

　　四

　　歡情奈何許窺井不見底東家石榴樹纍纍自成子

　　五

　　持歌勸歡飲歡復强儂醉歌到懊儂曲墮儂一生淚

　　六

　　儂歌不言好薄言託情素為取歡顧儂故作曲中誤


　　七

　　他人亦憐歡儂無負歡事持釵刺儂心劃作相思字

　　八

　　别歡不能眠逺行斷消息羡殺青溪姑無郎罷相憶

　　九

　　玉井藕如船定生五石蓮斷錦不成匹當窗仰喚天

　　隴頭水

　　隴阪九折長水流去何極故鄉行當歸行子各努力


　　二

　　登髙望所思引領迷處所征夫腸百結吞聲不得語

　　三

　　隴髙寒氣蚤九月霑嚴霜落葉墮水底遊子悲道旁

　　四

　　隴頭水幽咽隴頭人髪白隴頭人回頭隴頭水自流

　　華山畿

　　郎心何太切使儂腸斷絶死合得同棺生嫁止同穴


　　泰山梁父吟

　　山髙多烈風鬱鬱少松栢側足陵天門浮雲蔽碣石辛
勤紀封禪茫昧探玉䇿攘攘七十君一逝無陳迹上為
羣仙居下為萬鬼宅言當采芝食使我生羽翮攬裳不
及餐白日何促迫生非孔顔徒百年亦何益何况蕩陰
里空埋壯士魄

　　夜坐吟

　　長夜何漫漫天風吹我征衣寒人生一寸心安能糺結

千萬端野曠飛蓬不得息引領髙臺望八極星稀河漢
雞欲啼記得前年别家時

　　望逺曲

　　歡從何處去妾倚中庭樹不恨天涯逺恨殺門前路

　　彈箏曲

　　髙樓夜靜流悲音願君千里知妾心回風吹折餘音斷
淚落輕裾拂絃緩

　　烏棲欲奏烏啼曲烏啼啞啞傷柱促遼陽十載不思家

秦箏那得比胡笳

　　雞鳴曲

　　喔喔復喔喔雞鳴茅屋角客行千里無此聲傾耳聽之
驚客情踟蹰回勸主人翁勿留此雞鳴屋中朔方健兒
如雲屯城中掠盡來山村山深茅屋隔松筠但聞雞鳴
知有人妻孥被掠雞亦烹空庭破壁徒酸辛君不見長
夜漫漫夜相續啾啾人鬼同時哭

　　送春曲


　　江水瀰瀰草萋萋君行何速來何遲願留君兮君不知
回風拂樹庭花飛仙人㑹當老何事戀馳暉歌且舞送
君歸

　　棗棗曲

　　海陽有香棗葢取二棗刓剥疊成中屑茴香以蜜漬
之好事者持為逺餉詢其始則商人婦所為寄其夫
者義取早早回鄉云予為作棗棗曲其詞曰

　　井梧未落棗欲黃秋風來早吹妾裳含情剥棗寄逺方

綿綿重疊千迴腸封題寄去憑君語棗甘誰道妾心苦
閨中不識望夫山君看淚濕牀頭土

　　采麥詞

　　桁無衣倉無儲田家兒女啼呱呱新婦采麥奉老姑老
姑髪白齒盡落有兒服賈母藜藿前日風吹麥落花今
日雨浸麥生芽老蠶成蛾又生子良人何不早還家

　　病兒詞

　　夜不得解身上襦晝不得織機中絲問爾懐中兒嬌啼

一何悲君家門户單兒女難剪我匹練市藥一丸嬌兒
泣咽旋復吐中宵索母嚙枯乳烏啼啞啞天黑莫雨醫
當從何來門外水深三尺許

　　莫射雁詞

　　莫射雁雁孤不復雙夜夜哀鳴思故雄天寒野曠積氷
雪獨憂矰繳聲不絶却驚羣雁來相欺吞聲抱義中心
悲流人逺謫多邊戍定有逋臣附尺素請君放雁且雙
飛憑寄書來還寄去


　　牧童謡

　　上田下田傍山谷三年播種一年熟老牛亂後生黄犢
版築將營結茅屋催科令急畏租吏室中賣盡牛亦棄
今年逋租尚有牛明嵗田荒愁不愁前山吹笳後擊鼓
殺牛饗士如磔䑕牛兮牛兮適何土

　　荻港謡

　　江口泊處一夕水涌丈餘有宋公卧官舫夢神促曰
移船移船遽驚起船纜已解俄岸崩如雷它舟皆破

溺矣(事在順治丁酉十月十六日)

　　港中艇子不可宿夜半蛟翻浪崩屋港口頽垣不可居
蛟來觸岸民為魚峩岢大艑落何許鼉駭鯨奔作風雨
幾人翻却横黄金有客移船聞鬼語

　　新安客

　　巍巍蠶叢路飛鳥不能度中有新安客老向成都住家
中存阿誰㷀獨餘故妻别時兒在腹雌雄未可知冉冉
二十春寄書無六親忽逢逺來客云是新安人往問敘

鄉曲同姓復同里握手稱弟兄何意乃父子飛蓬偶相
值哭拜不能起阿母望爺歸淚落東流水水流何潺潺
遊子及時還

　　獨山婦

　　枯楊巢野雀將雛苦不蕃勿為貧家婦被遣適它門夫
婿已决絶乳下癡兒存入門見肬贅阿母中心煩悔不
守故夫抱兒歸九原小兒不解事索脯無朝昏中庭有
苦李纍纍重隤垣開花自結實好惡那得論腹中復有

兒婦病卧草間力難致醫藥負薪得肉還阿姥知釡肉
故嗔背姥餐吾老乏藜藿新婦私饔餐婦慚矢皦日强
起聲暗吞持刀未割炙痴兒啼怒喧汝實衆所憎去去
慎莫前啖之却牽衣揮刃兒不全兒自有阿父事理那
可言里正白縣吏縣吏清且賢謂婦非故忍薄贖十二
緍富家有牛賣貧家止雞豚語婦汝作祟鬻汝充官錢
生兒好還我慎勿復相煎婦答我免身理合奔黄泉我
雖若蒲葦一辱無再遷四顧鬱誰訴雉經挂桑園是月

兒當産腹悲空煩寃阿夫在南鄰媒妁方糾纒東家有
樵子稱貸相夤縁作計論錢帛雜用青繩穿夫歸見婦
死悲憤填心肝門前舊井在舉身赴重淵四命爭須臾
老樹號烏鳶爝火燔鄧林蟻穴成長川里嫗責細故盡
室悲摧殘傳戒後世人骨肉應相憐

　　海魚篇

　　東海有巨魚掉尾北海灣兩目若日月掣浪如連山朝
薄扶桑津夕過碣石還饕餮用水族吞舟噏百川憑陵

作風雨遊戲走平原潮回忽失水坐困沮洳間漁子揮
霜刀聚族横相干修鱗霣洲渚鮮膾登金盤委身供啖
食口噤不得言生為蛟龍畏死為鰕䱉餐

　　抱松女

　　宣城秀才羅愷妻孫氏未笄從姑避兵匿松下兵獲
姑將殺孫亟出以身代兵脅之去抱松大呼曰死耳
義不可辱遂見害三日猶抱松不仆人稱抱松女云

　　松之青青兮女娉婷松之瑟瑟兮女貞一松可斷兮女

不可轉徹松根兮凝血碧永千古兮松化石

　　敝袴翁

　　身無完袴家餘紈素彼誰者翁嗇身窮莫誰使爾對吏
吏大呌怒倒索筐篋泣下如雨(一解)翁勿歎翁勿歎里中
嘈嘈環顧笑言平生親故無升斗今日傾筐持為官長
夀(二解)谷有牛羊園有梨棗老翁歸來戒兒食勿飽棗熟
不敢剥羣雀復來啄(三解)岸崩於東西則有步匏苦𤓰甜
誰知厥故有日官人子白身充富戸(四解)


　　貞孝篇

　　阮氏女未字而貞割股事姑以孝聞

　　日晝暝霜夏落女無夫空倉雀誰使露中花變作風中
籜與君約為婚妾未識君門為君奉姑舅未侍君箕帚
春風吹兮桃李枝山有松兮心不移死不難兮心獨悲
辛苦韶華空爾為

　　括蒼漁父行為周宿來太守作

　　東甌惡溪水中有九龍灣奔流急於箭駭浪髙如山賈

客自覆舟漁父自垂竿青繩四角箱乃出蒲葦間中有
碧玉盤文犀兼木難葳蕤生五色糾結青琅玕持詣府
中趨請為府主歡使君大嗟吁便可待賈還賈謝前致
詞理合歸上官物鄙不足取乞留碧玉盤揮手却賈去
長跪涕闌干還持餉漁父固辭非所安借問漁父家蓬
門亦不完髙原有松栢其下生芳蘭直木無曲枝澄淵
無濁瀾使君與漁父千秋同一歎

　　梧井篇


　　哀二烈婦也癸未冦陷登封諸生焦陽長妻楊其弟
之妻牛並投梧下井以死焦追悼有梧井遺恨篇

　　青青井上梧湛湛井中水中有雙白璧並塟寒泉裏霜
枝老不枯巢烏啼不已它日井梧枝㑹應作連理

　　殘雪曲

　　南山之陰停白雲含愁結怨遲陽春願留清光持照君

　　黄鵠歌哀膠州韓烈婦張氏

　　黄鵠䘮其雄孤飛起徬徨空林聞夜號月黑天雨霜(一解)


　　偷生義不為上堂辭阿姥顧語黄口兒那能復惜汝(二解)

　　獨繭不成匹單柯不成林海乾白石爛誰能轉妾心(三解)

　　畢命青絲繩合歡黄泉路東海多烈風夜夜振庭樹(四解)

　　憶逺曲

　　狂夫舊種辛夷花風吹花片落誰家妾手親栽女貞木
多年葉覆空房緑裁縫重寄征衣裳愁君恨君願君强
縱使來歸妾已老背立東風私斷腸

　　終風篇


　　大風連日夜屋瓦聲洶洶孤枕旅思繁短檠霜氣重太
白一何髙光芒勢飛動萬事總飄搖藏舟苦不勇廩粟
霑腐儒素餐實閒冗賜金酒可沽内顧慚且悚久安朽
鈍姿詎當徴辟寵鴻筆謝淵雲微言昧周孔雨雪一冬
無槁壤閼秋種歲事頻艱辛物情逾倥偬把巻手欲僵
敝裘爐自擁時序忽已闌坐増遲暮恐

　　莫相忘行(贈同時被召諸公)

　　人生良㑹不易得對面東西各南北干戈遲暮更驚心

相望那能見顔色朅來文士如雲屯一時待詔來金門
深山大澤皆羅致申命重招勞

　　至尊枚馬紛紛皆博雅漢世賢良稱董賈彩筆雕龍徒
滿眼吾儕豈是悠悠者從來虎䑕有定命歌聲金石貧
非病縱令醉尉相揶揄早被

　　君王識名姓男兒菀枯聚散復何常與君相見莫相忘

　　禽言

　　姑惡姑惡使儂朝炊夜汲飢復采桑故嗔不操作姑惡

自可小姑呶呶一何虐明年小姑亦有姑行當知苦樂

　　又

　　不如歸去碩䑕虎步蒺藜塞塗老馬跼顧

　　又

　　泥滑滑泥淺可脱泥深不可拔兒家自有夫何當隨汝
苟存活細雨霏霏行路難長弓大劒相鞭撻

　　又

　　脱袴脱袴蕪田不耕辦田賦里胥夜來烹我雞燒我蓬

戸岸濶河深赤身走向何村去

　　又

　　婆餅焦阿翁惱孫兒飢夜啼餅焦亦言好南山髙孫兒
有母留賊巢念欲往贖取耐可囊無金錯刀

　　又

　　行不得哥哥白晝伏山阿中夜渡河前有挾彈後有張
羅鷂子横天飛雀死一何多

　　又


　　提壺提壺有酒不飲當誰需憂來不能語起步空庭周
四隅手捋長髭鬚東家子焦唇讀書不如西鄰子鼔瑟
吹竽














　　學餘堂詩集巻二

