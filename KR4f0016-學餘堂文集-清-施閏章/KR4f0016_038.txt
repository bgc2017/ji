







　　欽定四庫全書

　　學餘堂詩集巻十

　　翰林院侍讀施閏章撰

　　五言古

　　舍弟阮兩兒淳恪讀書雙溪

　　讀書貴聞道靜專靡不成送子適園館要使心魂清麻
姑東嶻嶪玉山前崢嶸庭交竹桂影門無剝啄聲溪山
足朝爽披豁來聰明念此舊廬好先世手經營藏書萬

餘巻入室千人英仰首接洙泗顔曾如弟兄余少苦貧
病飢飽倚藜羮呻吟雜呫嗶灑掃鋤柴荆空樓常獨宿
鬼語窺燈檠齋居寡言笑槁木捐百情哀樂見古人解
頤或沾纓有作或傳冩童丱早聲名撫躬慚不逮心曲
中宵驚宦遊狥薄禄髙樹出檐楹歸來廵舊圃攀條淚
縱橫汝曹今逸樂被服暖且輕牙籖烏几凈珍木黃鸝
鳴喆匠維師友典訓禀周程黽勉念祖德慎勿忝平生
吐詞賁文繡髙歩追六經布衣苟若此何必談公卿纒

疴吾久衰踽踽愁獨行高歌拭老眼佇立摇心旌

　　諸公過看牡丹分得侵字(孫直公髙阮懷吳聖飛貢鼎夏)

　　虚榭俯碧水晴雲晻西岑紅藥爛庭際良會懽追尋去
年當此日旅食方滯滛何如敘親舊觸咏開重襟好風
一廻薄餘芳散中林妍華易娛目馳景難處心努力盡
春醑毋使年髩侵

　　酒間贈妹夫張次周

　　相習忘年歲飛光忽五十少壯一回首萬事皆昨日黽

勉相因依艱辛多惴慄中年築茅屋努力完家室綠沼
明山樓田園豐芋栗日夕自傾壺東峰月初出祖德如
源泉春流自洋溢膝前有阿寅齠齔挺慧質對客誦文
辭向爺索紙筆即目有餘懽開顔遣愁疾誰同松柏姿
長使髪如漆

　　詶劉公㦷吏部

　　久客自成疾積陰况連朝欹側把書巻枕臥辭喧囂晨
光喜清霽薄雲開層霄髙軒肯回轍披帷相招要倜儻

數人物窅冥論風騷往者雕蟲軰接踵歸蓬蒿維公癖
奇士腹中多賢豪予亦硜硜人未忍為斗筲望古赧未
逮違時甘見嘲海甸尚兵革何處容吾曹相憐殊造次
行矣還林臯

　　重贈姜綺季

　　見君廣陵城憶别白門日江海雖倦遊老氣獨橫溢年
來山水間頗得荆闗筆造次遺數紙觸手見超逸人生
在風塵會合苦不一舟車或偶遭書問轉相失暑雨方

欝蒸凉風忽蕭瑟悵此頻别離彌感歳月疾

　　廣陵值楊鄂州樞部

　　聞君在承明羔裘號司直篤義求友生抗言振邦國西
南有鬬爭於法當討殛

　　聖世尚懐柔受詔使絶域樞部盛推引

　　天子動顔色親承丹陛語汝往罷兵革安南古交州君
長世相賊蠻戰雖穴鼠其狡甚鬼蜮萬里若風馳片言
弭反側即事徵逺猷賢勞厲百職憶昔枉短書慷慨叙

胸臆丈夫交有道相知非舊識孤蓬聚䢴江岐路各南
北平生萬古心欲言不可得惟應重良時風雨懷令德

　　送袁卓湄遊晉中

　　浮雲不得住薄言踰太行臨風㑹當發車輪轉中腸拙
宦若倔强爾我畧相當操刀不自割依人復何望䢴江
一月雨夏寒如隕霜隔巷頻枉存辛苦爭篇章向平婚
嫁廹萬事貧可傷鳳凰求竹實鴻鵠謀稻粱氣類苟相
感寧辭征路長


　　贈李湘北檢討

　　積霖浹宵晨江郭阻深淖所思不可接獨坐慨長嘯三
復瑶華音深衷追古調校書在石渠雅歌奏清廟休沐
富娛覧興發狎耕釣廣川收混茫孤嶼躡寒峭遊山想
康樂驚人懷謝眺汗漫客蕪城望古一慿弔菡蓞始敷
花初日相照矅盛年奮逸軌誰能窮要妙

　　先太宜人改葬志感

　　古者不修墓矧乃墓屢遷宅兆苦非所大事多屯邅周

身未云美蟻穴突潛穿惴慄發幽宮骨朽松根纒譬人
據蒺藜豈不思細氊揮淚易貍首改卜此新阡山川洵
回互草木亦芊眠雪晴復暄暖杲日懸山巔親交來會
葬車騎何駢闐刑牲薦椒酒林麓纍几筵雞黍養不逮
椎牛紛徒然萬恨感既往吞聲還涕漣

　　陳九龍先生函丈(先生講學處在宣城雲山)

　　大道浩難歸先民義不譲愛兹巖谷好彦會環相向講
席蒼巖顛絃歌白雲上至樂遂忘疲荒榛得開剏先生

所晏處數椽如斗帳維余先大父入室依几杖羣賢爭
豫附六經資保障(九龍先生有九經翼)至今垂百年頺構仍青嶂
風雨念飄摇爼豆屹無恙寸壌已陳蹟耆舊此瞻望後
來者何人前旌或可抗

　　柬石埭姚六康

　　州縣徒勞人髙流薄世事石埭神明宰溷跡仍孤寄君
看出岫雲不改巖棲志簿領閒有餘好古馳長轡盤饌
屏羶葷衣裳紉薜荔躭寂非逃禪清齋發深智方外締

素交耆舊忻把臂馳情眷林壑復寄相思字殘照明江
城獨鶴戛烟寺迢迢九子山極目睇遥翠

　　蔣虎臣修撰書至言得假遊蘇門少室諸山

　　平生金馬客愛隱不愛官黽勉偶一出沉憂紛百端引
疾謝朝列奮䇿追林巒蘓門朝坐嘯少室夕盤桓直見
古初人抗言披肺肝寄身好相朂營道敦宿懽連雨蔽
白日停雲懷故山游子復當發踟蹰行路難心思不能
寐還抱尺書看


　　候風皖口

　　積年嬰物役窮老仍修塗津梁豈不勌山澤少寧居沂
江汎輕楫上下隨鷖鳬解組賓客散所携數巻書坐臥
日偃屈把讀忘飢劬古人涕且笑去我無須臾風波信
屢淹羈慵心乍舒朝蔬飯蘆筍夕饌餐鱘魚獨歌進巵
酒取懽不取餘轉恨囂塵間疲病無時蘇

　　同楊商賢秦淮夕坐

　　尊酒遂日夕詠言殊未終鰣魚新入饌非君誰與同此

地古笛歩青溪廻檻中歌船歇繁吹楊桞來清風忽憶
莊與惠悠然濠上翁

　　秦淮贈吳六益(時挈其子西峙至)

　　王謝久零歇秦淮空水烟今日何覯會與子臨清川文
詞勿復論相顧成華顛努力同心人置酒開芳筵輕風
過髙樹藤花墜我前書成會覆瓿誰識揚雄賢兒子日
已長且願同歸田

　　石城贈胡曰從


　　驅車方北首啟途懷故山言就幽人居如遊林谷間佳
木引修竹白日深柴關丈人年九十郤杖仍丹顔古篆
破金石屈強蛟螭蟠授我枕中書大笑雕蟲言出門即
鍾阜目送孤雲還

　　讀王元倬孝亷南陔詩

　　秣陵賓客地文酒相驅馳森然豁雙眼突見南陔詩君
親結根蒂毛鄭滋風徽一唱復累歎朱絃有餘悲名德
重徵士賢書舉明時公車數垂翅天歩中改移衰白念

有母誓言守茅茨廿年不復出長卧鍾山陲怨誹𠂻小
雅哀歌讀楚辭百家恣採擷真氣浩淋漓石城耆舊盡
巋然一老遺扶杖肯出見古道欣在兹李郭存楷模黄
綺看鬚眉自慚出岫雲仍受長風吹大道日蕪塞孤鳴
來衆訾逝將倒我篋剖質開心脾臨發申短章歲晏重
相期

　　王心齋

　　在昔王泰州椎魯世賤貧詩書不相識魚鹽為四鄰一

遊闕里歸嶽立東海濵目無軒冕貴心與孔顔親春風
開講席羣彦響然臻時有朱及韓(朱白雲韓樂吾)樵客與陶人
聞聲各奮跡軒騰皆絶塵野雀化丹鳳一舉凌層雲如
何纓紱士老死轉逡廵永媿此三老髙視空八垠

　　董蘿石

　　吾愛董蘿石賦詩揚盛名聞道片言合折節師文成皤
然斑白翁抑抑逾後生舊侶紛相誚抗言吾獨行自比
出籓籠翔歩摩髙清適志豈無言浩歌金石聲長笑雕

蟲軰聚喙徒哀鳴

　　經兖州見刈麥

　　仲夏少行役四顧久延佇於時方麥秋田家懽舊侶農
刈揮長䥥婦拾維筐筥詩人不我欺主伯及亞旅沃野
皆平疇種多甘薄取未能肆人力所頼惟膏雨棄灰良
可惜田功敢辭苦節取管商意富強豈小補驚禽思茂
林遊麏思宿莽停䇿當言歸努力藝禾黍

　　叔父七十之辰在塗自責


　　閒雲朝出岫向暮歸故山慈烏急反哺當飢不及餐今
日是何日遊子行未還爾少孤且病黄口惴不完育汝
成羽翮風雨恩勤殫黽勉數十年忻戚兩相看後生多
謬誤祿養百憂攢及兹介睂壽逺獨違衰顔忍心背親
愛長驅狥一官七十古所稀歲月奔急湍懸知我諸弟
稱觥競斑斕廣筵歌舞列笙瑟琴箏彈所期數朋舊永
夕相遊盤却觴應北望悵逺懷悲酸侍側亮無補羈孤
欝長嘆憶昨出門時老淚雙汍瀾昔人薄三公但問心

所安負疚爾何為徒煩摧肺肝

　　有客(都下作)

　　有客過我言問我何跼踳長安諸貴人冠葢日相索况
子多舊游握手示肝膈髙坐復何為沈吟暱逢掖感君
意拳拳我乃江潭客疇昔忝京僚一出掃履跡公卿雖
吐哺候閽已顔赤迢迢天際雲欝欝磵底石氣類本纒
緜形勢自疏隔頗懽貧賤交爾汝相朝夕文酒張吾軍
髙言嗣往昔行矣班生廬干謁非長䇿


　　黑龍潭樹下晩集分得濁字呈龔大宗伯(是夕同荔裳顧
菴繹堂西樵周量阮亭次山蘗子銕夫青藜陶季穀梁)

　　長安車馬間何處尋巖谷朅來帝城隅突似春江曲方
澤橫松林西山明竹屋晩雲薄絳霄浮動纍百幅徙席
藉芳草龍潭䕃喬木窟穴深晦㝠麟角隱盤蹙海桐欝
擁腫枯桑炯空腹水氣與林陰連天漲寒緑主人丘壑
懷金龜換&KR0812;醁杯從魚鳥親耳謝箏笛俗明星懸樹顛
宵鐘響地軸耆舊感漂蓬聚散如轉燭苦留永夕歡頗

嗔僕夫促妙理在春醪更酌不辭濁

　　程周量寓齋夜宴兼送蔡竹濤遊太原同用一屋
(同荔裳顧菴繹堂周量西樵阮亭竹濤)

　　鳥歸佳客集露坐散羈束爽氣同山齋秋燈照深竹氷
盌寒蔗漿銀膾羅水族海嶠森入懷嵇阮紛在目却憶
河上飲雪片飛滿屋回首已八年流光逾轉轂永歗方
夜䦨離憂動心曲之子遊晉陽匹馬逺躑躅石室辨奇
字中條聳遐矚行役豈不疲吟賞意良足歸當解詩帙

共醉酒一斛

　　贈陶季

　　淵明恨生晩慨獨思黄虞詠言抒中懷自與詞人殊陶
生豈苖裔憤俗多驚吁逺遊窮朔南述作勤舟車我友
有楚狂髙歌與之俱躡屩走京洛浩蕩如江湖不過五
侯宅語黙惟吾徒苦吟鮮貴士斯人老菰蘆欝紆勿長
歎還讀古人書

　　天壇


　　清秋就靈境芳草藹芊眠古松圍夾道長垣亘星躔遂
造羽人居逺聞仙樂傳前朝肅典禮遺器存筦絃圜丘
峻穹宇白日生紫烟森然看絳節百神羅堦前齋厨七
十二丹楹相接連郊宮含宿雨壇樹陰逺天中有白玉
井清比惠山泉塵襟一浣潄消歇為之蠲北首瞻黄屋
巀嶪浮雲顛却憶為郎日趨陪大祀年積雪夜方霽皎
皎明星懸重來忽斑髩駐䇿心茫然

　　與家研山侍御


　　吾家本東魯髙弟列洙泗漢唐代有人家學未失墜我
𣲖分吳興山縣久憔悴雖嗜班張徒頗懷曾閔志晩歡
骨肉情怡然若同氣平生羞傍人愛君執髙義讜言天
下聞抗聲非喜事攬轡遊河東太行挹空翠威鳳翔九
天飲氷舊風味以余一日長垂老不相棄觸熱數過從
將别還把臂蟄蛇與應龍跡殊心不異凉風吹綠樽爛
漫取重醉

　　贈張一衡


　　閩海有畸人掉頭鄙凢語鐘呂雖雷鳴視之如土鼔縱
轡走關塞倚棹歴吳楚客中誰與偕孤影時踽踽山川
發竒懷獨鶴呌秋雨

　　贈同年季滄葦侍御

　　肉食廢讀書闇陋等蟻蠛猶言經世務章句所不屑吾
友柱下史好古劇摉擷藏書癖宋版列架與山埒蠧簡
愁漏遺手自補殘缺雙燭大如椽午夜哦未歇薈蕞成
别編胥鈔罕停輟累疏言大事觸忌摧牙蘖一斥旋賜

環小挫氣不折請揚舊諍臣面陳詞敢決

　　天子為動容特詔收喉舌巖穴有遺民(謂物色沈徵君及餽遺杜茶村
孫豹人)惠好肯折節誰無槖中金少此方寸熱阿兄故給
諫(謂天中)批鱗尤激切謫遣不生還骨鯁日星掲安得返
鯨馭臺諫俱朝列因君感既往發聲重嗚咽

　　將遊嵩嶽留别都門諸同好(青嶼荔裳顧菴繹堂西樵周量阮亭康成
陶季峩眉蛟門石林)

　　富貴非我懷慨焉企髙蹈京國偶羈棲相憐為同調文

酒連朝昏屨舄每顛倒欲别重拳拳白頭不忍掉秋風
感客心言歸肆遐眺曳我舊芒鞵薄遊問嵩少名嶽領
中區元氣羅衆妙商飇景物清蒼翠相照耀齋心躡往
蹟猿鶴或前導中峰有絶頂凌雲踏奔峭俯探二室幽
坐對三花笑要期接至人靈境不虚到澄曠諧賞心詠
言託微好惟應憶故歡回首一長嘯

　　塗中寄王西樵考功

　　素風日零歇望古獨慨慷夫子羲皇人披豁懽吾黨隋

苑發長吟吳山藴幽賞渉險塗愈亨任真道彌長温厚
矢德音喧囂厭塵鞅送我嵩洛遊激昻厲竒響傾身存
故舊野性畧疎莽越陌屢談讌祖席重悵惘日暮多悲
風天寒怨河廣見月長憶君光輝共清朗

　　寄阮亭農部

　　歸鞅越郊圻離思盈襟袖所思瑯琊客矯矯金閨秀疇
昔官江南京峴地輻輳一日命舟車題字滿巗岫郎署
歴清曹藝苑日蒐狩昔為山水音今為金石奏結情江

海人晨夕苦暱就開心相可否磨切肆討究客子棲京
華舉動見窮陋解官無長物未足成瑕垢時俗或揶揄
君收若蘭臭讀我賣船詩慷慨書其後大張亷吏軍抗
聲告耆舊杜陵與道州千載復良覯安得駕赤螭與子
同馳驟

　　蘇門山

　　尋幽無逺近在險必攀踐兹山接郊坰靈異天下鮮仙
臺冠丹岑列館叢碧蘚來者若有遇往蹟詎可辨林端

虚白生下見水清淺荇藻舞漣漪雲嵐靜舒巻澄波平
百頃倒影涵絶巘懷道企李邵多才惜嵇阮逝者不可
追清歡孰與展遲回川上歎白露忽已泫

　　望少室

　　晨興出東郭秋霽開心顔髙阜一回首爽翠飛巉岏三
花信有無碧樹森琅玕前峰復中斷白雲時獨還巖户
深且阻峻坂何險艱逝將凌玉巘騁轡無翔鸞延睇如
藐姑綽約青霞端


　　登太室中峰

　　壯士貪名山如海吞百川東遊臥日觀羲和親比肩南
使經衡嶽霧雨悵遷延近思太華頂逺夢崑崙巔嵩髙
在睂睫振䇿窮攀緣詰曲蛇逕𬗟幽隂熊館穿冉冉極
天際舉頭觸星躔宅中環四嶽一氣何盤旋風雨欝交
會蛟龍走連蜷樹杪忽横練坐見黄河懸窈窕擣衣石
淒清玉池泉引領眺箕頴巢許方陶然辛苦茂陵客壇
畤飛荒烟有為終滅沒瑶玉空雕鎸帝休昧珍木(帝休木名

服之使人不怒見山海經)石室閟誰傳長憐肉食者虚無求偓佺

　　嵩陽漢柏

　　舊三株相傳漢武封三將軍大者圍三丈五尺次者
三丈昔人謂在漢已封當是殷周時物丁未冬火其
一矣怪時人無敬䕶者剝膚穿腹行就摧朽故作詩
傳諸父老

　　海風折若木隂火炎崑崙天地幾反覆礧砢君獨行嵩
髙䕶勁幹河洛滋靈根鼎立勢犄角銕積藏踵跟彭亨

腹臃腫攫拏枝騰騫平岡溟鵬奮白晝蒼龍蹲韶濩時
鏗戛日月為吐吞漢武昔封禪雷殷萬乗喧維時盛宮
觀金碧被丘樊上撐珠殿黑下蔭翠華翻天子動顔色
錫封匪濫恩陵谷改朝暮連甍無寸垣數千年碩舊惟
爾留中原前有開元碑屭贔立軒軒其辭出林甫穢𤨏
不足論典刑爾獨古正氣司乾坤岱松大夫輩俯視成
耳孫自非闕里檜不肯譲稱尊豚酒勤父老呌嘯來鸞
猿其神長數丈建纛擁朱旛左手佩鉞斧右手垂&KR1060;鞬

出入衛中嶽自稱臣大藩古道日隤替瓦缶看璵璠我
來肅長揖将軍向我言余已經百戰鎧甲攅瘢痕近曽
决劉項逺則從軒轅小人不解事嬲慁羣攀援剝膚肆
剠劓受侮心煩寃帝怒命祝融收一先燒燔吾儕逝當
化蜿蜒升天閽子頗識文字為我紀混元杜韓不再出
製筆誰飛鵾再拜陳荒辭風起黄雲昏

　　夜讀葉井叔明府詩留别(葉秀水人阻亂家黄州有越吟集)

　　悲歌不能長狂歌不能短越人作楚客涕笑腸堪斷手

把瑶華贈耳激清商管識曲憐新懽歸驂為君緩昨攀
太室峰白日如玉盌雲樹紛青紅上下秋色滿之子方
入洛天地不同盥良會復何期離憂積山館

　　過箕山

　　四嶽薦有鰥歴試徵厥德許由何如人揖譲乃孔亟洸
洋漆園語後世爭耳食荒墳終茫茫萬古誰能識潁水
今清泠箕山多傲色擲瓢與洗耳音徽如可即長嘯凌
崇岡清風翔八極


　　石淙

　　谽谺交磵底筝瑟響林表誰使尋丈間殫兹開鑿巧水
石相盤紆眺聽忘昏暁清飛玉井寒綠割湘潭小始至
駴噌吰靜對歸窈𦕈飲流睇猿挂劃沙見虎爪靈異漏
水經境幽來跡少庻幾箕潁徒與共觀魚鳥

　　送髙阮懷入都

　　春風正駘蕩驅馬言北征清時尚文治對䇿收董生叱
咤翔藝苑俊偉傾公卿富貴不足言欝紆傷我情與子

平生交篇翰紛縱橫仙嶠窮閩越日觀攬蓬瀛所至必
有作慘澹爾經營懷愁嘯哀狖奮舌吞長鯨慨欣相倚
藉如鳥諧嚶鳴家居牽百事旬月曠逢迎在近且契濶
去逺誰合并願子好自愛流聲傳帝京

　　聞伯璣訃(時西江陳士業熊雪堂朱遂初李梅公徐仲光諸公相繼卒)

　　貧病煩愁思生理久難恃浮名竟何為吟嘆坐成死白
日暗匡廬悲風激彭蠡西江數耆舊接跡奔蒿里稚子
當何依殘篇逝誰理平生八口憂此日君都已空令故

所懽白頭哭江水

　　哭吳在心(君赴學使者試父卒扵家積哀成疾)

　　瓊樹寒将華春風忽吹折蕭艾一何多蘭蕙種幾絶之
子至性人孝友心力竭鬼伯故乖離父死不相訣欝哀
摧中腸纒疾紛百結遂令千里轅啟塗行已輟夙昔善
文辭青衫一嗚咽九原逢二親相看淚成血


　　學餘堂詩集巻十

