







　　欽定四庫全書

　　學餘堂詩集巻二十八

　　翰林院侍讀施閏章撰

　　五言律

　　就亭漫興

　　孤城江楚接小築薜蘿間就地寛人力憑高破旅顔一
洲横橘柚四坐入雲山時見簷前鳥悠悠天際還

　　二


　　浮生安逆旅傳舍亦吾廬㠶影寒雲外鐘聲夜月初定
巢容海燕作膾就江魚樗散行藏足寜知與世疎

　　三

　　芙蓉通北牖桐葉覆前楹坐引江湖興閒知草木情野
鷗窺畫檻賔客厭荒城多事詩篇在煩人識姓名

　　四

　　吏隠無長䇿棲遲復此亭地留三徑僻天與數峯青聞
道齊憂樂全生半醉醒仙人在何許閤岫日㝠㝠


　　百華寺(練中丞有詩對面即百丈山)

　　寺倚讀書臺荒庭雲不開山寒稀桂柏佛古徧莓苔晩
照孤帆下遙峰百丈來中丞題字後長聴野猿哀

　　送山隂張荀仲先輩東歸

　　夾㟁丹楓路寒江獨送君官貧尚少伴老去更離羣㛰
嫁鄉心急湖山旅雁聞那堪遲暮眼回首嶺南雲(時令子桐
君在粤)

　　和許郡丞堯文勸輸白沙村


　　荒城鬱愁思轉羨谷中行冬霽疑春日官閒似客程褰
帷青嶂得倚杖白雲生莫怪征輸苦蕪田久不畊

　　長至夜大可子威懐仲發若小集虚白齋

　　令節良朋集髙談永夜清華燈明客館霜月滿江城欵
欵尊前事茫茫身後名葭灰何處動逺寺一鐘聲

　　諸子夜集署齋

　　羣彦真高會留歡又别筵歌聲燈下緩詩態酒中偏烟
月輕寒夜江山欲暮年相憐同舍客且繋木蘭船


　　留汪發若同年夜宿官閣

　　離索成吾老殷勤盡此觴明朝又分手今夜各思鄉官
閣寒梅發江帆别路長㡬時重剪燭爛醉復連牀

　　釣魚臺(青原)

　　莫問垂綸客空臺倚翠屏路穿危徑穏潭受衆山青盤
石偏留樹懸巖好置亭夕陽看不厭泉響正清泠

　　就亭即席送康侯還武林

　　繋纜一尊酒孤亭接逺山苦吟詩獨穏久客意長閒出

每留僧寺歸應閉竹闗春風湖上緑新栁不同攀

　　入春

　　入春雷早發驟雨漲平沙地冷魚依藻庭空鶴啄花逺
聞殘笛罷頽倚接䍦斜不分清江水偏涵短髩華

　　胡萬咸留滯石谿寺

　　三載難歸客鄉書到㡬封石城春入夢江寺雨聞鐘沙
碧添新草雲深失逺峰猶餘鶺鴒淚遺恨楚山重(時將入楚
歸其亡弟旅櫬)


　　連夢家叔父

　　累夕東歸夢悲歡不自持髮知滿眼白書恐到家遲耐
病長抛藥逢閒誰共碁鄉園安穏未吟望首低垂

　　宋柴雪少㕘入賀

　　詞臣今岳牧行役復京華夜雨江邊栁春潮天際槎官
移長戀　闕帆轉暫還家芳草王程徧應忘驛路賖

　　連雨

　　日日西山暗春光竟若何人従不寐老花落未開多野

寺沈清磬江亭付白波苦吟餘數子躑躅㡬回過

　　乍晴

　　水榭欹無恙簷禽暖一鳴把書除眼暗開幔覺身輕沙
嶼烟中出江流樹杪平敬亭梅好發望逺若為情

　　計伯孔植慎清攜酒集伯璣湖上草堂

　　共有幽人興相過處士家湖平三徑草雨暗一春花汀
鳥翻書屋山雲趂釣槎未成歸隠計得醉即生涯

　　二


　　雨坐得淹留春燈散旅愁醉歌驅白髮咫尺到滄洲好
製烟中艇誰添湖上樓尚思徐孺子踪跡此曽遊(草堂後即
孺子亭舊址)

　　春日官亭漫興

　　獨鳥下髙柯微風動碧波竹隂春晝厚山色夕陽多身
嬾従書積花開得客過陶然一樽酒川上起漁歌

　　侍家叔父同諸公集來鳳亭

　　移棹忽聞鶯芳洲此日晴樹隂連野濶山翠入江明倚

醉親魚鳥行歌答友生不知春草色何與故園情

　　宿雲亭

　　山勢隨江曲亭孤傍嶺開片雲閒不住雙燕去頻迴野
渡歸樵便村烟出樹來莫愁春欲暮留興一銜杯

　　吴六益䖍州書至

　　旅食䖍州久髙歌羨爾閒聽鶯時倚樹閉户日看山老
去従雙髩詩傳到百蠻主人能好客披豁共開顔

　　夜坐就亭即事


　　暮帆烟際歇歸鳥日邊迴臺迥收山郭江清送酒杯月
梧翻檻白風竹過牆來得句呼兒和婆娑懐抱開

　　送同年顧銘伯子來玉

　　若翁真意氣見子獨酸辛旅食吴緜換行歌楚水春扁
舟長載酒一爨肯因人更傍䖍江去愁連瘴海濵

　　江樓宴周處州侯金吾

　　逺浦入層樓清尊坐上頭忽飛千嶂雨早變一江秋畫
省餘吾黨青門老故侯平生逸興在未忍負沙鷗


　　月夜送方位伯歸皖

　　古寺頻年住歸帆趂月行寒光山共白孤影水俱明湖
口秋潮急江頭戌鼔鳴懸知浣浦夢時到石陽城

　　送李維饒孝亷赴禮闈

　　菡萏對離筵飛騰正少年鄉心依白髮帆影入青天江
海生秋早燕吴共月圎君家有舊物行矣賦甘泉

　　秋夜懐金牛泉上亭

　　此夜江亭月何人倚檻看露將松影白泉與磬聲寒枕

石閒堪臥抱琴幽可彈永懐清境逺惆悵正更䦨

　　懐黄坤吉客廬陵

　　見説相思切心知作客難山雲連海嶠木葉下江灘旅
病逢秋減歸期逼嵗殘螺湖好明月留眼醉同看

　　中洲精舍王臨江攜酒

　　孤洲山郭外隔水自僧家霜桕初紅葉秋茶正著花江
空清鼔吹野濶就雲沙興極回舟處前林已暮鴉

　　送翁克凡同年兼懐劉覺岸


　　留客知無計傷離苦太頻朔風雙短髩寒雨獨歸人吴
甸鄉闗晩燕山旅食春如逢劉子驥為報欲垂綸

　　懐劉孔植(時節推南安)

　　東魯推才彦天南久滯淫郡荒愁不減官冷病相尋粤
嶺烽烟逼蠻鄉瘴癘深應知歸思切夙好在園林

　　懐朱遂初都諌入秦(朱嘗備兵固原)

　　垂老幽棲客浩然闗塞遊出門鴻雁到中路雪霜愁邊
驛依荒戍番民識故侯丈人筋力健應躡華峰頭


　　石蓮洞(舊為虎穴羅念菴闢而居之虎遂絶跡洞外置書院别館今竝廢)

　　傳聞羅學士手闢此山阿驅虎自安坐避人時獨歌隂
巖斜日到曲洞碧雲多庭館何蕪沒髙松遍女蘿

　　與伯調夜酌時江干駐兵

　　一别成斑髩三年復此觴官愁憑客遣身老怪兒長城
上烏啼月洲前雁帶霜天涯更兵甲誰是不思鄉

　　金牛寺和商賢

　　古寺江烟裏清泉背郭幽亭空木葉下風緩浦雲留逺

色移漁艇寒光滿佛樓東流元不住何事起人愁

　　嵗晩送熊漁濵

　　歸路復停舟山城共倚樓暮雲依樹宿殘雪照江流嵗
月寒催别琴樽客緩愁髙堂應望切明日到南州

　　讀楚村集追悼丘海石(時索手序)

　　故人遺詠在雅志託巖阿彭澤辭官早靈均憤世多悲
風生海岱往事感江河𤣥晏吾終忝髙懐奈若何

　　答商賢廬陵僧舍見寄


　　高館雲皆散荒城客未歸醉吟尋野店鷗鳥伴僧扉嶺
霧寒天暗江梅臘月飛相思多苦調轉恐寄書稀

　　海慧寺招悦之

　　逸興在郊坰尋僧倚翠屏還傳慧逺社偏近子雲亭野
菜為園古巖松抱閣青肯來同步屧一笑俯江汀

　　宿大洲僧舍(萬氏對岸即生米潭是許真君煉丹處)

　　長風催落日暝色就孤村農父寒移榻兒童喜噪門野
葵香客饌潭水汲仙源歸夢無遷次他鄉已故園


　　吉州懐田未若客舍

　　别君纔㡬日細雨落江梅客夢秦闗逺春光粤嶺來寺
幽勤把巻山好對銜杯莫漫看芳草歸心萬里催

　　寄余季蘆先生莆陽

　　鷺渚殘秋别烽烟又㡬年寄書愁道路行樂嬾詩篇海
日春潮暗山城暮雨懸白頭無恙在得醉且髙眠

　　贈商賢

　　京洛歸何日狂歌興不違家傳徇國劍身老釣魚磯作

客燒黄獨尋僧臥翠微風流滿江漢祗覺似君稀

　　南州别宋柴雪後重寄

　　不覺頭俱白相看説故園披帷書傍枕解纜雨攜樽官
許羣鷗狎詩邀處士論誰知今夜客回首望章門

　　寄楊和州仲延(地為張籍故里)

　　使君五馬貴勝蹟八公山雉乳行春逺花深臥閣閒田
家兼釣弋邑里控江闗部下尋張籍誰當共往還

　　來鳳亭晩集分韻


　　緑浦繋蘭橈紅亭覆栁條花飛江郭滿峰對閤山遙宿
鷺歸寒渚餘霞散赤霄迴舟月皎皎何處夜吹簫

　　送麻天為歸里

　　才健能髙臥家貧始欲愁素心千里見多難一身留風
雨添人老江山慰客遊戰船今滿眼何處泊孤舟

　　贈陳元水歸豐城(陳本吴人)

　　到日看花發歸帆帶雨行老為江楚客夢嬾闔閭城多
難殘編在長歌白髮生誰能知劍氣空傍斗間明


　　二

　　久客真無事多才自不閒醉頻書白練老未買青山積
水荒城動髙林獨鳥還相思江路近且莫掩柴闗

　　懐王枚臣嶺南

　　入夏融風熱炎州還獨遊山回蠻洞合江黑瘴雲流客
舍嘗丹茘髙堂憶白頭越王臺自好多恐滿蘭舟

　　寄送王願五同年(王解官坐累留南州嵗餘始歸)

　　循吏今時拙家貧未敢言羈棲淹嵗月歸臥好田園竹

色背城綠泉流遶屋喧白頭問叢桂倘遂許攀援

　　周計伯自贛州司理遷大同郡丞過别

　　路向雲中去維舟問草亭一樽江共白百折髩還青䇿
馬臨闗逺吹笳傍塞聽此心如贛水滚滚送揚舲

　　懐程周量舍人

　　語黙今誰向文章昔共論江亭秋把臂河館雪銜尊過
眼髙雲散離心芳草繁嵗星人不識長隠傍金門

　　李屺瞻之官嶺南


　　尊殘歡未盡路逺别尤難六月浮孤艇全家就百蠻守
官諳習苦執法好求寛過嶺有新句南風憑寄看

　　送犀公入西林(地近天池佛手巖)

　　龍沙飛錫杖逺過匡山陲江路月明夜湖帆風正時問
巖攀佛手洗鉢近天池會叩禪扉去浮雲未可期

　　去官暫歸酬熊少宰

　　盛世官常省歸休適稱愚

　　主恩閒日月吾道合江湖落木看山近扁舟帶雪孤餘

年應著論倘許繼潛夫

　　留别黎左嚴學使(公有嵩岳記遊)

　　歸興滄波外唯君繋别情文章成棄物身世得無生杖
躡嵩丘逺家臨江水清蓼洲秋月夜長憶此同行

　　熊少宰邀集螺墩

　　冒雨登湖艇移尊集水亭潦收孤嶼迥雲㫁半山青畏
路元多病清時敢獨醒君看葭菼外歸雁去冥冥

　　香城宿慧公房


　　幽尋逾疊巘禪室在中峰地與諸天近雲連萬壑重閒
心論白業清夢接疎鐘惆悵支公逺彌懐塵外蹤

　　南昌答吉州司理陸静涵送别(時同被裁以兵阻未發)

　　搖落楚天客羈棲鼔角驚暮雲長獨往滄海共君行水
濶孤帆影秋歸萬葉聲寸心螺渚月終古照人明

　　泊樵舍

　　漲減水逾急秋隂未夕昬亂山成野戍黄葉自江村帶
雨疎星見回風絶岸喧經過多戰艦茅屋㡬家存


　　重過望湖亭

　　古亭復丹雘荒阜舊嵯峨彭蠡烟中小廬峰雲外多天
晴喧雁騖秋漲走黿鼉忽覺歸心切茫茫厭白波

　　石鐘山

　　山以水石相激成聲今寶鐘寺前懸崖横出即坡記
所謂中流大石微風鼓浪者也循此至東北崖盡處
俯聴之皆噌吰盈耳時人猶擊石控控也

　　崔嵬崖際寺巨石與波分峽坼千帆落山鳴萬古聞江

城含宿雨廬阜共寒雲臨眺懐蘓子風流孰似君

　　泊彭澤縣登落星亭同阮懐作

　　舊名七星臺孤亭面江俯視小孤山如鳬逐風翻僧
埜雲言昔有星落于此余名之曰落星亭

　　江縣山亭小仙壇倚石扉寒星崖際落孤嶼浪中飛蘆
渚起寒曉楓林明翠微柴桑迷舊蹟閒看浦雲歸

　　寄題龔野遺半畝園

　　小築江城地幽棲物外心竹梧經手種蘿薜閉門深雲

氣涼依水鶴聲清滿林惟應嵇阮輩來往得相尋

　　周侍郎枉過寺寓攜酒饌

　　旅次僧廬静髙軒肯數過玉壺攜酒綠江月近樓多詞
客感凋謝勞生託嘯歌真成文字飲不醉欲如何

　　夜泊黄池

　　晩晴殘雪後逺岸夕陽邊葉盡楓難辨漁歸網自懸客
舟寒趂月茅屋夜含烟試&KR2026;幽人語燈明恰未眠

　　臘八日青谿玉山兩精舍見約不赴


　　數有招提約真諧避俗心野橋沙際滑山塢雪中深香
饌空煨芋寒鴉出少林髙樓頻極目何處白雲岑

　　哭杜心上人

　　七年纔會面永别痛如何臨逝留書訣平生作偈多石
函經寂寞佛閣志蹉跎雙屐看山近従今已倦過

　　懐劉千里歸楚

　　垂老來何逺殘冬悵别筵雨中春穀路雪後漢江船吾
道貧非病世情愁可憐空山歸臥得消息好誰傳


　　過髙淳縣有懐邢景之子漢

　　縣小無城郭民繁俗自淳夕陽魚滿市茅店酒留人宿
騖横烟去垂楊逐岸春惟憐素交在相憶隔湖濵

　　早春水陽尋唐耕塢舍人

　　作客每經嵗君従何處歸不禁老眼暗重惜故交稀日
月消書巻門庭俯釣磯牀頭有斗酒留與待芳菲

　　雨泛東溪就吴自明飲

　　門前新草色逺接碧溪隈短棹撥烟去輕鷗逐浦回梅

花村外笛竹葉雨中杯舊識春風好殷勤拂面來

　　贈吴園次湖州

　　官就滄州好名髙畫省間多才賔従盛劇郡嘯歌閒夜
訪苕溪月春茶顧渚山相過思汎宅醉臥不知還

　　諸公各攜尊簋踏春

　　淺緑明新霽野橋通亂泉攜樽成彦會就草自芳筵竹
逕僧廬得春風水郭偏老梅存舊圃花亞短籬邊

　　過湖北山家


　　路迴臨石㟁樹老出牆根野水合諸磵桃花成一村呼
雞過籬柵行酒命兒孫去矣吾將隠前峰恰對門

　　雨後

　　歸田復多病寒雨送三春髙栁不藏閣流鶯解就人道
心看物變時論薄官貧無限扁舟意澄江滿綠蘋

　　方鄴晩過小園因憶阮懐耦長客旌陽

　　獨嘯憑溪閣幽人過草堂入林心共逺作賦髩全蒼雨
散留餘照春歸歇衆芳比鄰懐二妙南望暮雲長


　　簡枚臣明鏡菴

　　已為紆組客仍作入林遊雨色江城暮灘聲野寺秋看
山時岸幘掩巻坐臨流倘憶談經處依稀白鷺洲

　　雨水居士詩為張十二作(張大父有尚書祠)

　　屏跡懐烟水澄江獨對時山鄰謝公宅雲䕶尚書祠嬾
釣觀魚樂行歌采藥遲不愁無長物樽酒數相期

　　苕溪秋泛

　　旅泊烟波裏扁舟日看山岸過走馬埒潭問釣魚灣菰

米供飢爨荷風醒醉顔回思簪冕客今古㡬人閒

　　吴興值四明孫介夫

　　廣陵一醉别重泛五湖間到處識狂客相看非舊顔蘋
洲秋雨急雪竇草堂閒共説吟將老行當臥碧山

　　二

　　論文誰不重祇覺知音稀遣病日尋藥留賔時典衣世
情湖水濶生事釣船微楓色催寒近羈棲尚未歸

　　同園次道塲山晩集歸雲菴用韻


　　盡日看山徧招提戀夕遊蒼巖隂帶雨碧樹老禁秋池
憶仙人酌亭因處士留回舟仍載酒吟向白蘋洲

　　資福寺用壁間韻(地皆竹林有泉出㕑下)

　　共是疎篁裏香泉别衆山石樓寒佛寺茶竈接溪灣片
雨前峰過髙松獨鶴還閒來坐明月橋畔聴潺湲

　　陸髙仲羅𢎞載過宿寓樓

　　正爾相思日君回入剡舟看雲孤閣暮聴雨萬峰秋湖
市平青靄僧房到白鷗老來貪故舊㡬嵗不同遊


　　酬汪聞逺

　　好客汪倫後風流復此人獨尋丹壑逺交與白頭親揮
翰才偏健藏書家未貧飛揚看爾輩不必戀松筠

　　湖上答柴虎臣

　　别憶傳書逺來將短髩看暮年生子得古道向人難雨
隔山城暗湖連客舍寒相逢遽分手又過子陵灘

　　湖樓對雨

　　住為中秋月連朝聴雨聲寒侵髙枕濕白擁亂峰平逺

寺㡬時到㫁橋誰獨行南屏桂花發搖落正闗情

　　錢塘觀潮

　　海色雨中開濤飛江上臺聲驅千騎疾氣捲萬山來絶
岸愁傾覆輕舟故溯洄鴟夷有遺恨終古使人哀

　　陸藎思見過湖干

　　湖漲無三徑故人相見稀君尋白嶽去却下嚴灘歸倚
檻臨秋水銜觴遲落暉重來定何日豫約𣢾郊扉

　　泊富陽


　　趂潮舟早發空翠濕單衫浦暗繁烏桕風輕飽布帆縣
門流水對城堞半山銜路近嚴陵瀨重雲隠暮巖

　　過子陵釣臺

　　千迴青嶂裏臺迥出松隂片石此天地荒祠自古今瀨
寒沙鷺逺山暝窟龍吟欲問垂綸意桐江秋水深

　　富春江

　　樹色蒼還綠波光曲更青一江漁艇絶何處客星明飛
瀑林中雨斜陽山半晴不知人住處遙見暮烟生


　　泝江灘

　　長江知不住聲急更爭流故醒歸人夢偏遲去客舟騰
波逾鳥疾喧峽共猿愁磯上持竿叟忘情已白頭

　　將至江山縣書所見

　　灘舟南去晩轉賴北風吹雙墖夾崖口丹霞照嶺時溪
藤翻翡翠漁艇喚鸕鷀山色初晴好行將近武夸

　　過江山留贈萬介公明府

　　有美絃歌彦舟車倦送迎風烟連百粤驛使滿孤城山

對江郎秀泉看須女清民勞誰共惜重繋旅人情

　　毛氏桂林作

　　靈境西山曲青冥别岫通隂林迷鳥路錦石亂花叢巒
翠孤雲外風香萬谷中好將亭館置幽興復誰同

　　仙壇(在江山縣青湖鎮)

　　近嶺仙壇古盤空石路青山頭仍畫閣樹裏㡬茅亭幽
壑藏蛟穴髙松見鶴翎雲峰頻極目何處問丹經

　　宿滸州(在建寜界)


　　灘險泊難定繫舟尋岸藤水祠殘壁在戍壘暮烟増月
白江村渡松然野店燈巴歌何處得聲徹碧雲層

　　天游峰一覽臺同阮懐得寒字(武夷山中)

　　誰知青嶂窟轉入白雲端落日嵐烟動穿天石骨寒溪
流隨面曲峰簇就人看鐵笛聲何在中宵獨倚闌

　　水簾洞(在丹霞嶂之右)

　　路劈傾崖裏人従複壁行隂霞千嶂列細雨一簾成風
迥懸難定嵓虚静有聲憑誰閒採藥堯韭磵邊生


　　入小桃源聞藥公將築精廬于此

　　地曲山留塢天驅石作門何人營竹屋禪客愛仙源入
谷林泉曠披雲花藥繁隠屏吾儗住晨夕好相存

　　雲窩贈李懐之(李以茶洞為業洞中有清隠岩)

　　得盡看雲興誰言處士貧石門青靄入書舍紫陽鄰嵗
稔憑茶洞溪晴試釣緡未知清隠池更許住何人

　　鼓山涵泉寺

　　幽磴盤空曲飛泉涌化城海風巖際落江雨洞中生説

法龍來聴聞鐘石自鳴不辭笻杖逺絶頂更孤行

　　至莆中謁余吏部賡之先生

　　壺嶺飛雲外山城壓海邊我來楓葉候恨失茘枝天浦
絶叉魚艇人荒種蛤田間闗逢舊好欵欵不成眠

　　夜投福清五里橋

　　瘴鄉山下店虎穴路傍身半榻支横木孤燈絶四鄰土
𤓰充夜饌藤架補㕑薪怪底天風急偏吹不寐人

　　三山哭翟象陸副使


　　新懽悲永别相信各平生宦蹟存忠厚天心厭老成遺
文身後事留客病中情淚灑三山滿君聴巷哭聲

　　二(君有桐園别業)

　　㡬嵗還家夢終成瘴海身桐園誰杖屨涑水遂荆榛世
業傳經好官錢垂槖貧髙堂應慟絶八十白頭人

　　憶賡之先生莆田

　　荒城三日雨逺别各衰顔吹角殘村戍連雲瘴海山病
堪無藥物老復夢江闗誰見離人恨孤帆落葉間


　　途中懐劉潤伯都使

　　他鄉會聚難一月病相看意氣逢人盡風霜念我寒世
愁滄海變交重白頭懽莫漫憑醫藥加餐好自寛

　　野宿距浦城三十里

　　歸心厭客程殘照促舟行灘暝露將白山迴月乍明燒
榛防虎穴聴水失雞聲世路難安枕非闗羇旅情

　　仙霞嶺霧雨

　　重霧成微雨浮雲暗逺峯路危迷一線巖滑轉千重荒

戍寒無火層氷白在松欲尋僧舍宿何處有疎鐘







　　學餘堂詩集巻二十八

