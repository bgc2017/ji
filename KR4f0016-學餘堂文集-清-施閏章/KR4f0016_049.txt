







　　欽定四庫全書

　　學餘堂詩集巻二十一

　　翰林院侍讀施閏章撰

　　七言古

　　千頃堂藏書歌為黄俞邰作

　　藏書共説須名山黄子草堂㕓市間山中有盜能胠篋
市上何人肯閉闗黄子示我藏書記使我太息還開顔
天厄斯文意不測嬴漢宋元㡬沾臆金泥玉册盡飛灰

駝負輦馳歸絶域人間流落存殘編注疏補輯勤諸賢
寇壘横攤作甲胃圍城拉雜供炊烟馬牛蹂踏裹糞土
頡籒夜號哀九天自從八股輕六經後生搦管登彤廷
百家子史太瑣碎略數書名已倦聽風俗藐書人賤賣
聞説朝鮮國偏愛舊家稇載救饔飱估客收羅換珠瑁
此時喪亂漸無書君家六萬巻有餘幾度桑田變滄海
帝敕掌書守爾廬多君先世真卓犖(謂俞邰尊甫明立先生)秘笈
竒文靡不學青箱世守重裒増排籖插架無參錯虞山

宗伯為君歎閎覽髙風兩獨難石倉緗帙既珍襲手校
家傳還借看恨我將衰難夜讀瞑坐有時背燈燭雄吞
萬巻心不死會向髙齋看書目

　　旱風篇

　　千村井渇草木黄二麥枯無一尺長刈取作飯徒徬徨
中虛無粒餘麥芒嘈嘈皃女嗔爺娘縛鷄易黍炊壺漿
天茫茫南風捲地不可當旱魃晝出飛亷狂兩年嵗儉
今田荒　九重心惻真成湯桑林哀禱呼穹蒼萬民如堵

皆沾裳上帝君不見黄河水溢連江雨田廬漂盡嗟淮
揚

　　賜裘圖歌為沈繹堂太史作

　　茂陵作賦傳禁闥召赴金門給筆札謫仙李白揮彩毫
承恩勅賜宫錦袍竒才異數古罕有千載聲名在人口
華亭太史沈休文遭逢聖世真不杇憶昔讀書石渠閣
京雒才華推卓犖掦馬文章夙討論鍾王字體兼摹索
　先帝旬宣遴舊臣雙旌秉節黄河濱政成岳牧重淹

蹇數竒遷謫多艱辛矰繳脱身已垂翅敝裘旅食成枯
鱗　天子垂衣忽召見黄門飛鞚如流電天仗光搖金
鳯牋御爐香暖鸜鵒研螭頭侍從列千官詞翰爭看柏
梁殿濡毫進講復陳詩霽色温綸荷天眷是時氷雪髙
山丘瑤臺丹陛寒雲流壺傾仙液金盤果尚衣又賜紫
貂裘都下喧傳詫殊遇擁馬羣看塞道路七貴五侯來
索書流傳墨蹟多無數今年重召入宫門親承　帝語
問寒温在廷喜起徴元首四海雍熙想至尊官還舊秩

由中㫖棲遲難索長安米瘦腰青髩暗摧殘三泖九峯
思故里冠葢如雲滿京國人生富貴何紀極天下才人
亦無數惟此九重恩遇不可得　聖主知臣臣戀主㑹
應珥筆彤廷側請君莫憶南山之南北山北

　　醉來歌贈曹顧菴先生

　　騏驥何當老伏櫪鳯凰不合垂青㝠自古文章纒坎壈
升沈萬變皆漂萍汝不見曹學士昔何騰逹今隱淪談
遷兩世稱史臣出入侍從詞清新腹笥便便資顧問博

聞强記如有神胡為失路髩垂雪傷心往事難具陳十
六年來重把臂金門㑹合多吾輩萊陽之宋(荔裳)新城王
(西樵阮亭)南海(周量)東呉(繹堂)相頡頏余亦覊棲燕市旁同聲異
曲成宫商疎星厯厯月皎皎奮袖為君歌激昻　聖主
寛仁尚文史國士銜寃心不已慿誰仰首號天門事白
徐還卧鴛水風塵滿眼憂思多醉來且共尊前歌

　　古銀槎歌為荔裳作(背有鏤字云元至正壬寅朱碧山製朱名華玉見輟畊錄)

　　坐上突兀見浮槎根株半杇枝杈枒中有老翁獨箕踞

縹緲恍惚如仙家細看乃是銀鑿落腹空曲注藏流霞
碧山山人真好事雕鐫苦盡經營意摩挲膩滑半無㾗
猶存至正壬寅字宋公好古稱博雅滄洲懐抱尤瀟灑
醉後淳于興轉豪天上張騫臂堪把此物曽經四百年
浮生誰是長年者如君愛客天下無典衣沽酒飲吾徒
雄談不藉揮麈尾壯志時聞擊唾壺㑹當倒載入槎腹
拍浮滿地皆江湖藉伶酒隠亦不易人間萬事何其愚

　　趙閬仙膳部作頭陀小像


　　突兀天人姿灑落湖海氣怪底含香厭塵滓掉頭别具
逃禪意泰山稊米海一杯簪笏烟霞渾閒事愛君且欲
苦留君蒼生正頼青雲人君家清獻亦不俗豈必蒲團
是淨身

　　喬石林舍人見示先侍御聖任先生來鶴圖

　　柱史東山髙枕處射陽湖畔滄洲趣前代曽傳抗疏名
知幾早就歸田賦手校連牀多異書坐看滿眼森竒樹
海風簸蕩垂車輪一鶴翩&KR1473;來不去先生自是鸞鶴姿

廿年萬事付漁磯嗒然倚杖天機靜還有亭前鷗鷺飛

　　十峯草堂歌贈錢礎日(錢家錫山有九龍峯自署十峯草堂)

　　昔過惠山逢雨雪九峯不辨江天白今來駐䇿燕山旁
逢君乃是九峯客九峯深處多長松草堂正對青芙蓉
看山自信山為友添汝不妨成十峯竹徑蘿軒雲霧裏
芒鞵布襪何時始壯遊五岳復三山相看我輩皆老矣
挂瓢且酌山中水

　　程周量梅花小像


　　炎海祝融雄百粤山川鬱奥仙靈宅栁州能言不解事
嶺南少人故多石君看程侯起海濵睥睨中原眼欲白
出入承明及郎署風流共許文章伯胡為乎倚樹孤吟
似山澤把君詩一巻酌君酒滿樽朋友膠漆君所敦幼
輿自具有丘壑東方游戲隠金門天南羣盜如蜂屯干
戈未息黄塵昏羅浮縱好不可住回首梅花何處村

　　苦熱行

　　帝京酷熱天下無誰言白日寒幽都往時晝汗夜擁被

朝昏爽氣生肌膚今年日夜如釜甑赤身卧地仍狂呼
龎眉父老稱怪事人暍馬喘死載塗輦氷如山塞路衢
千家買盡爭須臾去冬苦寒今苦熱天氣過差偏有餘
江南炎暑常勝北闗情故里當何如近聞太白復晝見
憂來側足重踟蹰

　　金魚池歌仿杜樂遊園體(時余將南歸荔裳顧菴繹堂周量西樵阮亭觀
玉崑崙方山諸公集餞同賦)

　　京華何處散愁疾城裏金魚池第一相國園林尤豁爽

新秋遘㑹好風日諸公為我開金樽預恐分襟聚儔匹
鳴騶下直來及晨曲宴論文坐從宻菰蒲映水似江村
别館連雲紆石室烟中萬樹南郊青屋角斜陽西嶺出
開懐不惜酒如澠見面誰能髮猶漆憶昔花時桃李新
傾城羅綺驕青春金鞍玉管雜無數遊女嬌姬不避人
今朝彌望轉清曠晴空無際瑩心神白晝魚龍忽起舞
滄洲鷗鷺閒相親人生貴賤偶然事好愛千秋萬嵗身

　　得閒吟


　　還山去秋雲隂渡黄河河水深匹馬歸來畱不住悠悠
若箇知我心丈夫得時貴行志漫說為貧聊一試療貧
行志兩無成白頭濡滯需何事空堂積雨羅衣單炊菰
膾鯉思江闗長風昨夜送清夢故山笑我成蒼顔黄金
如斗賜歸葬何如襆被生前還百年苦知不得息　聖
主恩深許暫閒登我讀書閣前俯鈞龍灣敬亭雲氣軒
牕裏宛句溪聲枕席間吁嗟莫負此溪山

　　䭾轎中坐卧不得戲為俚歌


　　籃輿可舁那可䭾道長計短當奈何浩如一葉衝黄河
縱横簸蕩交風波坐愁臲[危*瓦]寢則那暑雨如甕如繭窩
山川都邑虚經過上下如山人力多摇精頓骨心蹉跎
丈夫縱可無八騶豈堪局促憑兩騾不如匹馬騎欵段
平沙緩轡行且歌

　　韓祠歌

　　河北孟縣城東陲有巋獨存昌黎祠知公故里下馬拜
庭宇卑隘巍門基簪冕白晳皎玉樹不老不少疎髯髭

詎果留侯竝姣好流傳刻畫恐差池隤垣蠧几作鄉塾
六七童丱聲唔咿問公閭巷盡恍惚奉祠者二衣冠衰
仲宣有井宋玉宅唐賢蹟豈無人知兵火摧殘一碑在
略紀嵗月闕文詞寸筳難尋巨鐘擊庸工縮手差般倕
鼠跡蝸涎滿蕪穢迎神侑饗無歌詩天生巨手掃落葉
百家八代供鞭笞口吸天漿紉霞珮生拉羆虎捶蛟犀
乾坤簸蕩萬類困竄逐飢愁逢百罹狂瀾獨砥塞羣喙
羽翼魯鄒功不隳開雲徙鱷在反掌帝遣鴻文驚海湄

便當上書置博士飛甍改築命有司發揚盛美琢金石
陳牲薦體繁鼓吹公遊八荒當來歸嶺海嵩洛不移時
君看月黒風雨夜公乘赤豹擁雲旗

　　嵩陽雨夕懐王昊廬侍讀

　　登封城郭嵩之陽崒嵂青㝠雲錦張重雲三日雨如霰
滿耳蟲聲秋葉黄此時獨坐生白髪忽憶美人邈金闕
開尊永晝坐論文捲幔清宵同對月長安車馬無時休
臨岐執手重淹留浩歌早識名山興瑤華送我尋嵩丘

一生當著幾兩屐放眼一步成十洲看君亦有向平意
望逺那免張衡愁玉女窻擣衣石來朝新霽凌絶壁與
誰共作峯頭客

　　九龍潭歌

　　翠屏倒削成寒谷重坎靈湫連碧玊鞭霆作雨龍歸來
縮角攢鱗此中宿密林夾石石髪青崩崖訇磕隂風腥
下有菖蒲寸九節潭幽磴滑雲㝠㝠浣纓戛杖人嘯語
困嬾九龍眠不醒君不見才雄膽大昌黎子石記猶傳

雷震耳(韓退之遊九龍潭遇雷有石記云戒人勿妄語觸龍也)

　　獨酌寄張爾成少叅(商丘城東作)

　　朔風一夜霜華新髙原草衰色勝銀文雅臺東晩沽酒
(商丘有文雅臺)短歌獨酌生悲辛君期大梁飲十日中塗改轍
㑹無因汴城百萬殉河伯夷門山阜湮沙塵梁園修竹
成灌莽白日黄狐蹲怒人開尊虛左縱結客文章長物
誰相親人生萬鍾轉眼盡岳遊雙屐隨閒身多君意氣
自湖海資我僕馬無逡巡珊瑚作鞭碧玉杖上窮嵩頂

下潁濵惜哉咫尺龍門失行過百里餘悔嗔囊中收得
嶽雲在臨風會放周八垠茅堂藥徑重灑掃還山解帯
題松筠江鄉此日好風味稻蟹豐脂魴細鱗安得致君
江閣坐緩傾五斗新詩陳歌成酒氣指頭出誰謂吾曹
愁賤貧

　　我不如二首

　　思叔父也歸既半塗夢叔父寢疾憂不能寐也

　　我不如黄鶴兮一舉千里無裵&KR0966;朝飛自西暮還東歸

心皇皇兮思舊棲天路邈兮霜雨霏秣我兩馬兮逝將
追而

　　二

　　我不如慈竹兮盤根曲節相因依菀必連生枯必竝衰
魂悄悄兮慘獨悲黄髪衰兮白日隤䇿我四牡兮殆其
後而

　　宿啇賢草堂

　　北來䇿馬苦思歸深巷斜陽還叩扉石城舊知亦不少

執巻忘飢君獨老紫螯我買君開尊中庭摘豆充盤飱
草堂夜靜如崖壑讀半新詩月西落酒中忽憶牆東叟
(謂方爾止)在日三人同笑口人生零落真可歎撥棄勿道使
心酸

　　涇陽雙節婦歌

　　平陽太守劉使君曽大母張大母魏竝笄年苦節成
立藐孤見涇陽縣志

　　黄鵠一寡不復雙哀鳴夜半天雨霜阿雛良匹亦如此

雙悲獨宿寒巢裏人言此事世罕有請看劉家雙節婦
柏舟早汎年㡬何姑年二十婦十九後先兩世抱遺孤
洗粧椎髻霑羅襦層氷墮指聲嗚軋窗前織素燈前書
青箱嗣續成頭角蘭芽玉樹爭卓犖九原鸞誥未追褒
五馬聞孫雙淚落雙淚落且莫哀兩心金鐡齊不朽千
古休論懐清臺

　　仙源歌贈邵徴君鎮之

　　仙源近在黄山下三十六峯真可把徴君髙卧棲翠㣲

乘興行吟過白社少年詞翰紛陸離射䇿公車明盛時
論心盡是顧厨輩結友羞稱遊俠兒蹭蹬天門不得上
風塵世事堪惆悵南陔愛日罷南宫青門掃蹟歸青嶂
前朝曠典徴賢良羣英吐氣爭翺翔詔起先生出蓬蓽
身隨漁父歌滄浪是時姑山有一老(謂沈畊巖先生)同郡同徴
與君好國是官常重制科采山飲谷甘懐寳轉眼人間
萬事非滄江不改釣魚磯八十著書從皓首北山笑指
孤雲飛耆舊年來嗟逝水典型不墜存遺軌有道誰旌

通徳門聚星差抵髙陽里咫尺思君見面難采芝努力
還加餐好憑七尺青藤杖同向蓮花頂上看

　　斗山亭筵上呈曹使君(同錢陶雲考功孟繼美少參曹廣孺孝亷)

　　鄣郡千山萬山裏纍如海中碧浪連天起斗山壁立兩
城隅巒壑人烟皆杖底培塿昔日埋荒榛亭臺今日凌
秋旻複檻朱欄列桃李綺疎傑閣摩星辰借問此亭誰
構者前生子建真瀟灑(樓是曹使君修葺)臨風散帶時欲眠對
客題詩不肯下今朝佳客集樓頭揮杯直作空中遊白

岳香罏亂雲外紫陽書舍叢篁幽練水當筵如屈注山
城帶雨歸烟霧河西遙指石梁横太白當年飲酒處白
也把酒心常閒千年一去何時還與君傾一斗差可解
愁顔㣲風拂髙樹銀漢聲潺湲北望容成正招手且可
翺翔三十六峯間

　　白龍潭上桃花源作(地近藥銚丹井一名藥谷舊有蓮花菴)

　　黄山峯壑㡬千曲客遊先就桃源宿杖底殷殷雷繞身
樓頭洶洶濤崩屋清夢全醒風雨聲深林匹練中宵明

曉起白龍掉長尾四山飛瀑來喧爭怪石礧砢排盾㦸
寒潭氷雪澄空碧隔溪古寺斷疎鐘偃木垂藤纒絶壁
匡廬三疊天下稀嵩嶽九龍稱神竒何如此地獨兼并
咫尺衆壑蟠蛟螭複磴叢篁白日暝還泝藥銚尋丹井
轟磕不聞人叫呼倚杖空亭發深省問君蓮花菴在無
連朝細雨山糢糊屋角一圭破雲影青鸞舞處看天都
(青鸞天都二峯名)藥谷仙源難具陳琪花紫翠秋為春憑君傳
語武陵客笑殺桃源洞裏人


　　中秋夕坐光明頂看月歌(同洪美周江允氷許雪懐是夕允氷吹鐡笛)

　　人間何處無中秋誰向仙巖絶頂遊白頭牖下苦局促
浮雲轉眼空煩憂君不見黄山天海光明頂橫絶千峯
冠萬嶺芒鞵踏破層巔雲石鼓人歸日未暝夕陽散映
青山紅珊瑚萬樹琉璃中絶壁寒光出滄海赤霄皎月
隨長風雲門仙老影重重九龍旖旎羣追從坐指蓮花
見花瓣遙窺玉女臨虬松此時大笑皆拍手香溪客到
貽美酒割吾炙傾一斗客吹笛吾擊缶昨日風雨今日

晴天上良宵真不偶銀漢疎星明玉盤山蔬野果資清
歡眼底髙擎出仙掌勸我把盞為加餐獨憐五老墮雲
霧(黄山亦有仙掌五老諸峯)相思不得同盤桓夜未闌露將漙白鶴
唳兮回青鸞翠雲裘敝天風寒於乎萬古此山此明月
何人不媿峯頭客

　　贈檗菴和尚(楚人熊氏名開元以進士官給諫崇禎中坐建言指斥輔臣謫戍)

　　入山得黄嶽九州碌碌少名山眼前幸無弱水隔怪底
人難一日閒笑我尋山亦已晩得逢禪老開歡顔把君

書一巻啓口非人間蒲團乆坐三峰月杖藜重過九龍
灣龎眉䜿拂時不語鉢中但見雲飛還青原藥公思黄
海一日西歸不能待(先是青原藥地師有黄山之約)安能把臂同此遊
虎溪大笑三人在勿言往事徒傷神裴休今作比丘身
看君出世好男子舊是先朝骨鯁臣

　　黄山怪松歌(效古人純用仄轉體松有把門卧龍破石蒲團接引繞龍之目)

　　山中老松多詭絶風伯手揉雲綰結青枝如組踵屈鐡
根似引䋲長百折髙可尋丈短尺許寄生以石不以土

餐風飲霧無凡姿倒身拂地翩躚舞天門以上兩翁立
一迎一送相拱揖向人兩手儼開張笑語有時風習習
盤石團團翠葢擎僧趺細雨衣不濕巉﨑一線巖前坐
倐駴蒼龍眠欲墮騰身逾峽復斜空片石搘撑成負荷
又過雲梯各呼吒破石松生蓮蕚下怒如利劍刺山頂
迸出青霞穿石罅平天矼畔蒲團好圍坐數人懽絶倒
軟鋪熨貼貽阿誰應待維摩及天老山樵野火燒半枝
雨漬雲滋未枯槁峰尋始信(峯名)眩眉睫斷崖恰頼孤柯

接似伸猿臂來引手位置欹危通步屧左瞰一峯等卓
錫突出倒垂翻削壁糾髯奮角肆盤旋烟靄㝠濛纒霹
靂徐看知是繞龍松或稱帝松莫與敵(帝松字見山志)趾無梯
磴絶攀縁膽裂猿猱愁搏擊其餘萬樹難名狀石竇山
腰迷背向曽見軒皇煉藥年瘦筋緑髪今亡恙離竒睥
睨人間世盆盎移栽空好事徂徠山麓盡凡材天台橋
畔羞比類我今作歌非癖異笑遣胸中槃礴意厩多肉
馬怪真龍時俗徒誇梁棟貴


　　紫陽書院歌

　　九月十五朱夫子生日太守曹公同郡僚邑侯戾止
集諸生講學賜飲饌歌以志盛事

　　尼山嶧山迴光鋩伊洛南來歙浦長折衷諸儒誰獨苦
羽翼六經朱紫陽紫陽山有韋齋舘回峰環侍如堵牆
夜闌風雨獨燈火書繙周孔堆繩牀作尉尤溪生仲晦
新安故土無時忘考亭武夷著書處竝以紫陽稱草堂
外家祝叟墓猶在舊時山月縈中腸(文公自閩還歙省祝公墓講學紫陽

書舊時山月四字)共知魂魄良睠此連雲傑構緜烝嘗御書祠
額冠巖壑(宋理宗御書紫陽書院額)釋菜講業歌洋洋兵興萬事如
流水漸仁摩義等粃糠百年耆舊掃蕪穢窮秋䟦涉裹
餱糧生徒習禮氣肅穆官師坐論聲琳琅當塗豁達略
軒冕布衣揖讓承酒漿俎豆敢言遺緒在山川已覺靈
旂翔二程逺祖亦歙産厥里篁墩湖嶺旁豐祠偉碣著
譜系程朱闕里聲煌煌(二程失子之先歙篁墩人有三夫子祠詳見程朱闕里志)天
生哲賢如擇地萃異鍾英接混茫孔壇顔巷猶咫尺濓

溪鹿洞森相望於乎百家路充塞聖逺忍令吾道荒明
明日星未墜地願翦荆棘還周行

　　黄山吟贈曹賔友

　　我家近黄岳夢上天都峯苦遭纓組縳側身難相從興
來蠟屐齎宿舂青松手䇿為青龍曹生示我山逰草飛
雲走日開心胸憑陵一萬八千丈踏翻滄海搴芙蓉緣
蘿捫葛人無數山靈頻妒生烟霧曹生四入峰頭遊層
巖疊壑窮朝暮尋山直欲作山史一石一泉皆記注我

昨孤嘯蓮花巔鍾山廬嶽皆㸃烟羲和却顧苦停轡恨
無斗酒招列仙看君弔古懐李白珊珊仙骨才翩翩少
年努力爭撰著叫呼昻首摩髙天丈夫㑹應取知已何
處酒樓同醉眠

　　酬贈髙蒼巖郡丞(君初官滇南)

　　君遊碧雞水卧治黄山麓借問㸃蒼峰十九何似黄山
三十六㡬時投分軒轅君笑把蓮花拂雙目憶昔齊州
叢菊開夜闌共倒明湖杯一别花開十五度斗山共賦

臨髙臺萬古銷沈如過隙眼前事事頭堪白尋山乍可
訪丹丘對酒寧辭傾一石君不見杜陵老作諸侯客

　　讀書行贈張黄岳同年

　　後生空腹喜祖龍老守帖括如童䝉亦有聚書連屋棟
塵封還與無書同不見歙州黄嶽翁縹緗充斥一畝宫
手排筆纂少閒日丹鉛簡首訖篇終略抒胸臆作文字
長嗤刻畫非天工我壯同官少同榜後先視學山之東
見汝髙歌留岱頂摧嵩抑華憑天風中年勇退良早計

對客偏稱左耳聾别我於今二十載齒如氷雪雙顴紅
糠粃一切那可得坐擁萬巻亦豪雄曹倉鄴架眼前少
歸田誰信吾儕窮王衍呼將阿堵去文舉坐畏清樽空
與君引手向天笑啾啾塢壁徒秋蟲

　　程公瑜藏墨歌

　　韋奚潘李世所無存者半挺如隋珠含光内映若膚枯
螺文龍脊兩糢糊桐脂熊膽今良圖先朝妙手方程殊
不數玉玦與金壺公卿眩目皆驚吁誰其嗣者今公瑜

君房後勁爭齊驅一丸萬杵成璠瑜雲腴石液分天都
苦心物色忘飢劬𤣥漿可飲頭可濡割豹為囊十笏儲
便應如意椎珊瑚














　　學餘堂詩集巻二十一

