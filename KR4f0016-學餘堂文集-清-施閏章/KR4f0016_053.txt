







　　欽定四庫全書

　　學餘堂詩集巻二十五

　　翰林院侍讀施閏章撰

　　五言律

　　北樓對雪

　　瓦雪斜侵枕溪風迴入樓關山迷老馬江漢失孤舟樹
白雲俱斂天垂水不流因憐稻粱雁無路&KR2026;汀洲

　　過閒雲菴(聖俞詩風雪雙羊路即此)


　　幽人頻出郭野寺已深山路近雙羊古心知獨鳥閒晴
煙&KR0877;竹塢冬日煖柴關尚想髙僧去孤雲不可攀

　　旌陽寺舍

　　一月宿精舍坐看芳草生歸心知物換客感對僧平山
市春蔬儉溪舂夜火明勞勞頻轉側慙負暁鐘聲

　　隠龍方氏義井

　　山潤長疑雨千家舊井存疎泉通地肺倒海瀉雲根飲
酌人皆夀氷霜氣益温灌園逢野老嘯傲倚柴門


　　覺今園題主人壁

　　作客頻年事荒園半畝閒栽花多讓竹臨沼忽看山簷
雨穿簾入林鶯拂座還誰憐為物役春日望鄉關

　　許湛明白嶽讀書處曰翠㣲天

　　平生愛丘壑抱影棲翠㣲山鬼借藜火神猿敲洞扉月
来髙樹白鐘響亂雲飛他日下巖去人從天際歸

　　饒景玉雪厂

　　爾住畫圗内春鶯時往還丹青送風雨庭戸入溪山花

落逕難埽客多心自閒相攜練水上楊栁醉同攀

　　海陽汪氏園

　　客園多茂樹林影似吾廬地暖春嘗果朋来夜剪蔬開
軒散鷗鶩繞檻吐芙蕖歸計翻無定山妻嬾報書

　　歙浦别吳匡從翰林

　　分轡燕臺後相逢是故鄉尋春同策杖惜别屢移觴四
月啼鶯老千山落日黄金門方待詔何處共林塘

　　𢎞濟寺登大士閣(寺門有桫欏樹)


　　寺倚寒江石天銜水國秋懸巖千葉覆危閣一拳浮日
冷桫欏樹帆歸蘆荻洲游人頭白盡不改暮潮流

　　天逸閣追悼朗三

　　閣中人已去三徑未全荒舊句看題壁殘書積滿牀亂
藤穿瓦裂老檜逐年長不用聞鄰笛愁来自㫁腸

　　懐蔡大美江行戲柬

　　作客歸無計應知夢草堂浮名驅策逺小婦别離長江
路多春雨山村易夕陽牡丹開太早不及共君觴


　　錢聖月重至宛陵有紀年詩

　　記昔論文處寒雲落敬亭人驚亂後在山比别時青甲
子存詩史滄洲賸客星十年一尊酒判醉不須醒

　　禾塘麻天為宅

　　孤村百戰後多難尚安居舊閣頽秋雨名園種野蔬存
亡雙眼淚家世一牀書酒盡難言别慚予友道疎

　　西磵值葛元士

　　亂来歡聚少祗訝髩毛蒼嬾性躭林壑生涯倚稻粱身

閒牛自飯谿近蟹先嘗倘遂幽棲志扁舟問草堂

　　響山臨眺同諸子有懐杓同

　　城南山在望將老始登臨路㫁漁樵跡潭空鳥雀音浦
沙春漲落村樹晩烟深忽念幽棲客滄洲不可尋

　　次吳興

　　輕舟乗曉發百里不知遥緑水分村巷黄魚出板橋蠶
成桑葉盡溪暗橘花飄賣酒罏邊泊髙樓何處簫

　　昭慶寺贈心公


　　西泠纔繫艇到即叩君廬曲徑鐘聲細空堂竹影疎交
能容白社禪不廢儒書階下莓苔浄無勞更掃除

　　登㑹稽郡閣

　　郡閣倚崔嵬千重黛色開山留神禹穴地擁越王臺挂
海孤虹逺横雲列岫来坐看生羽翼飛夢到天台

　　家長野太守招游曹山及吼山

　　石㫁忽成谿懸巖陰復低登臺迷上下浮艇失東西絶
壁魚龍氣危藤鶴鸛栖使君幽興極攀盡白雲梯


　　白魚潭尋張桐君及其兄木弟南士

　　潭上髙人宅藤蘿陰覆牆就凉從席地臨水復移觴信
宿歡難盡窮愁嬾不妨瓠魚憐極小滋味喜初嘗(魚形如瓠
子故名)

　　柯亭

　　荒亭何處是斜日下秋陰過客猶尋竹前賢舊賞音人
烟梅市白山色剡溪深長笛從君聴風吹疎樹林

　　梅山(子真隠此有煉丹泉)


　　遁跡聞吳市聲名占越山幽尋不憚逺髙卧豈知還海
色登峰見江雲入袖間惟餘煉丹井積冷照人間

　　贈雍頭陀(陸雍之自稱雍頭陀)

　　逺公纔一至令我庖厨清對酒惟揮麈畫龍愁㸃睛澄
湖白鳥浴碧樹陰霞生日暮倚髙閣狂歌遺世情

　　天衣寺同景玉桐君(有舞松一株相傳晉人所植又有雙帶泉)

　　招提秦望麓絶勝虎溪頭石徑一松古山堂六月秋僧
繇殘畫没北海㫁碑留雙帶門前水依依不肯流


　　二

　　逺山齊木杪一帶晩烟横月照竹林早露從衣袂生雲
中孤墖隠峰頂怪禽鳴偶借支公榻蕭然夢亦清

　　寄胡新昌海若時見招游南明山

　　故人真薄宦念我復如何書到西陵渡情深剡水波地
偏容客少邑小得山多遥憶沃洲路惟應支遁過

　　山陰即目

　　雨後鑑湖緑山川盡可憐四時皆笋候萬井各溪邊傍

檻多垂栁當門試採蓮還聞歌管亂處處木蘭船

　　乗興與桐君過南華山館留簡登子

　　主人能埽徑客到每無期樹老陰連水花多夏滿枝蓮
舟溪女掉菰米野童炊吾意閒来往林昏歸未遲

　　姜桐音見過千峰閣有贈

　　髙閣横霄漢閒雲時往還同傾天際酒坐俯越中山禹
穴鄰書屋耶溪到竹關少年吟太苦早晩髩毛斑

　　剡中羅星亭


　　剡曲曉冥冥溪邊千仞亭潮聲連舜水峰影識金庭山
郭人烟白河橋雨樹青樓頭今夜望何處少㣲星(用戴逵居
剡時月犯少㣲星事)

　　旅中七夕(先慈諱日先君子有天上橋成日人間絃㫁時之句)

　　莫説雙星㑹徒添兩淚流生来悲陟屺客久恨登樓江
樹烏啼夜山城蟲響秋重憐隔丘壠無路哭松楸

　　祁氏寓園(有池通鑑湖是祁中丞自沈處)

　　别墅髙人意蒼巖照碧潯池穿鑑湖曲雲合㑹稽深灌

木吟晴日荒臺背夕陰芙蓉秋水緑猶見汨羅心

　　酬梅八丈子翔見寄

　　東溪青百折經嵗未相尋逺樹暮雲合孤村芳草深醉
看漁緑浦春憶杖遥岑忽覺傷離别梅花落滿林

　　别山陰息柯亭時桂花初發

　　秋深方鼓棹臨發復登臺題字滿書屋流雲上酒杯人
當風雨散花到别離開叢桂能招隠淮南客再来

　　三江閘(太守湯公紹恩按列宿置二十八洞紹人祠之舊有三江衛兵防海冦今廢)


　　驅石截天塹湯公舊澤長白虹垂欲動列宿儼成行井
竈魚鹽集焄蒿俎豆香還應存古戍莫待海波揚

　　九日同安又舟泊采石

　　九日逢晴日離人得故人山亭同酒醆水市膾江鱗捉
月千秋事揚舲萬里身懸巖叢菊細偏聴客愁新

　　九華山東巖(旁有天柱峯王文成嘗燕坐東巖)

　　山到東巖好横開翡翠屏招提含宿雨洞壁倚寒星杖
底千峯小烟中九子青昔人曽燕坐天柱一荒亭


　　秋浦尋劉輿父不值

　　壮士祗為客自然成白頭正傷遲暮眼重起别離愁竹
㫁城邊路江平天際舟看君讀書處風葉一庭秋

　　承恩寺懐吳見末(往同寺寓有夜懐孟貞作今孟貞墓木拱矣)

　　寺閣清光滿論詩憶共君階前餘白露天末去孤雲薄
宦何時達髙歌不可聞應憐石湖叟秋草沒荒墳

　　送李近士歸豫章

　　殘臘别逡巡到家應早春隔年休改髩将母敢言貧山

月隨征棹江梅傍釣綸誰知宦游子羨爾獨歸人

　　江寧重别顧與治(顧有田瀕海嵗洊漂沒)

　　屢㑹真難得相逢幾日閒薄田滄海畔羸馬鼓鼙間寒
共僧廬酒貧摧國士顔坐看懐抱盡好為買青山

　　二

　　聲名空爛漫生計苦依違舊作多焚草貧遊却掩扉浣
花存小築桃葉自漁磯見説淮陰去王孫何處歸

　　送髙念侣同年之官嶺南


　　久别羊城路因君憶舊遊瘴来諸嶺夕雨急百蠻秋卉
服迎旌節鄉心滿驛樓明年還北闕莫向日南愁

　　酒間贈倉部范正(范嘗解俸婚杜于皇刻邢孟貞遺集)

　　江干烽火際忼慨盡君觴握手無多語中心自不忘貧
交存杜甫遺草問襄陽别後相思劇緘詩寄一囊

　　江浦逢立春

　　客路從兹去愁邊春故来一天殘雪在幾處早梅開粉
署官何補車塵老暗催年華與鄉思悵望獨登臺


　　元夕過朱澹子侍御

　　今夕人皆醉情深是此筵相憐飛動意不記别離年漏
静孤城外天寒滄海邊従君看積雪月出倍嬋娟

　　寶應酬朱周楨

　　看君非泛愛一晤盡平生永夜春燈静空階霽雪明壮
年詩律老在野史書成酌罷射陽酒愁聞征馬鳴

　　書海州郵舍

　　馬耳峰前路孤篷獨往還滄洲無野鶴(地故産鶴)城郭是空

山驟雨停征轡驚沙損客顔猶傳望魯處懐古悵難攀
(海濵有孔望山傳是孔子望魯處)

　　久不得侯韓振藍山消息

　　罷官已隔嵗歸計竟如何戰地豺狼逼天涯魑魅多時
違甘放逐親老恨蹉跎望逺魂無定摇摇楚水波

　　都下葺邸舍

　　借屋寧須葺棲遲作計難空庭留月入獨客畏春寒丘
壑遥憐我蓬茅不礙官鷦鷯吾有賦醉裏避人看


　　二

　　拙宦容髙枕騷歌擬卜居官猶是長物室豈定吾廬短
榻頻留客空齋半積書往来車馬數誰念病相如

　　學士方坦菴先生夜集月下(先一夕月食至是更皎)

　　開逕寛来往看雲自巻舒偶成河朔飲真似瀼西居影
静空明裏光添剥蝕餘轉憐今夜好清話滿樵漁

　　簡何省齋中允(時悼亡作蝶夢詩)

　　中允還髙卧涼風此夕秋情多那免病年少豈應愁家

自䕫龍後身従日月游祗疑荀奉倩不得比荘周

　　送吳見末之閩

　　為郎兼比舍不復嘆知希如我兩人癖那堪萬里違詩
工能用拙官老獨忘機欲作隨陽雁南征伴爾飛

　　季介華同年遺番舶錦褥

　　日南遺錦褥珍重勝兼金祗欲存方物非關厭布衾雙
文蠻女繡萬里故人心却藉烏皮几光輝爛素琴

　　天壇尋吳右舟


　　不因髙士住那得到郊壇露氣曉堂静松聲夏簟寒僧
閒歸物外山逺出林端却羨新秋月抱琴君獨彈

　　右舟座中限鹽字(道士釀藥酒)

　　滿座紛書帙疎花影竹簾呼童具雞黍隨意㸃虀鹽曵
杖星雲近論文甲乙嚴香醪兼藥物醉後幾回添

　　坐壇松下

　　幽興不擇地坐来亭午涼㣲颸人語寂斜照閣陰長白
晝傳笙鶴清秋散雪霜去天惟尺五徙倚問蒼蒼


　　京邸與劉潤伯飲時劉四十初度

　　詼諧同總角富貴莫相忘今日官皆冷秋風鬂欲蒼帝
鄉成嵗月客路感行藏何似家園好臨溪累百觴

　　二

　　斗酒勿辭醉新詩為爾吟星霜兩嵗長松菊百年心好
武才何健論文興不禁比鄰相待老同傍玉山岑

　　懐草閣

　　溪上百尋閣城頭疊嶂山捲簾當杳靄髙枕過潺湲烟

月白無際霜楓丹照顔向来閒徙倚長嘯出人間

　　寄雲中汪涵夫郡丞(汪家白門)

　　昔作滄江客官臨紫塞隅雲中鼓鼙接關外雁鴻孤砂
礫晨飛面氷霜秋在鬚君聴羌笛夜應憶白門烏

　　題王藉茅内翰觀覺斯宗伯墨蹟

　　聲名中秘舊閥閲洛陽尊羲獻書無敵談遷史並存論
才揮玉麈立馬倒金樽忽動蓴鱸興風塵向夕昏

　　送彭燕又歸雲間(時江南以海氛戒嚴)


　　窮交難聚首住久見仍稀老恨秋蓬轉愁看獨雁歸氷
霜沾旅髩鼙鼓到漁磯祗覺江南好無勞歎掩扉

　　得與治書言江田累劇病卧京口

　　驚心千里札只作數行啼破産歸流水殘生廢杖藜窮
偏嬰物役老更逐羇棲惻惻懐空切關河望眼迷

　　送孫衣月檢討歸武進(時以詞臣建言自請為武進縣令被謫)

　　抗疏原非職艱難獨此衷危言成石畫直性恥雷同俞
咈　恩皆重行藏道不窮看君拂衣去浩蕩五湖中


　　二

　　疾俗真成病疎狂敢望恩義難忘蔀屋官反薄金門詞
賦收吾黨江湖念　至尊他年宣室召忼慨更敷言

　　送方邵村同年恤刑楚粤

　　舊曽游楚粤送子倍關心絶塞干戈滿孤城瘴癘侵亂
離人命賤赦宥國恩深若聴哀猿叫無勞沾客襟

　　二

　　七星巖險絶杖策㑹須攀路傍青㝠去人従霄漢還香

風憐桂嶺圗畫見君山潑墨堪乗興仙槎幾日閒

　　題曹子顧編修陸舫

　　開徑遲佳客攤書閉竹關繁花深遶座獨鳥逺還山丘
壑風塵裏登臨庭戸間浮沈金馬意白日向人閒

　　送吳閬中瑶如(滕王營建宫室謂之閬苑)

　　萬里巴西路孤鴻雨雪天荒城看木落危棧入雲懸閬
苑蠻烟裏琴堂畫角邊長卿行諭蜀消息報幽燕

　　螢火


　　埋照亦何恨熒熒到夕扉傍林沾雨重穿幔向人飛暗
覺星河動寒疑石火㣲夜闌明月盡見爾倍清輝

　　燕邸秋雨

　　秋雨今年數天寒漸作氷崩垣嘶櫪馬濕翅惱鞲鷹親
舊離将老山園歸未能繙書従永夜耿耿對疎燈

　　送許菊溪通政按察江南

　　節使外臺尊風流近侍存須令執法地益見　聖朝恩六
代供詞翰三山入酒罇南行漫回首早晩又金門


　　王藉茅宅同楊猶龍張譙明晩坐(時盆榴一實如拳摘以佐酒)

　　並馬過従數情深尊酒親開軒遲好月摘果為嘉賔藝
苑悲歌日金門澹蕩人不愁分手迫相隔止西鄰

　　人日

　　旅髩逢人日輕寒散帝城條風仙掌動春水御溝生身
世牽纓冕山河阻甲兵不須吹玉笛楊栁正關情

　　王蘭陔奉使江南便道省覲

　　驛路草芳菲星軺出　帝畿羡君持節去却是故鄉歸舟

楫&KR0008;磯過江潭子鱭肥登堂花爛漫正應老莱衣

　　薊門

　　薊門風當雨風定是初晴北闕雲中迥西山馬上明長
楊春出獵細栁暮移營儒術慚疎濶為郎白髪生

　　京邸諸公晩集

　　髙閣春風夜華燈照客時官僚半揚馬酒坐共文辭夢
繞梅花屋山閒桂樹枝何年一攀折京洛贈相思

　　始得淳兒書


　　憐渠七嵗病纔作數行書字喜無魚魯情知問起居虀
鹽貧自好藥餌瘦何如猶憶離家日當門牽我裾

　　送黄鷗湄宫詹之任楚轄

　　睿慮方南顧雄藩領上遊滇黔荒服控財賦舊臣謀極
浦江蘺緑連天漢水流持籌倘暇日一問庾公樓

　　何生伯還南陵

　　春穀城邊路三年夢𣺌茫送君折楊栁揮手見江鄉魚
鳥依人近荷蕖滿縣香塵纓良可濯切莫負滄浪


　　送羅漸逵宰宜陽(即召伯甘棠地)

　　勞勞頻送客送子悵何如女几晴雲散黄河春水波嵗
登輕井税地僻好絃歌召伯甘棠在應知恵政多

　　再過劉何實看海棠

　　朝朝連騎出頻為看花来不雨延春色當忩照酒杯種
知燕地少節後故園開爛漫今如許還堪醉幾回

　　遲張山人大風不至

　　春晩燕山月開樽獨倚樓故人游汗漫何處復淹留車

馬生交態鶯花異故丘情知即見面竟夕起離愁

　　送朱山暉備兵朔方

　　持節臨邊郡論文舊石渠即看千騎出仍載五車書天
濶戍烟㫁春寒關樹疎朔方畿輔地揮手莫躊躇

　　懐方邵村使湖南

　　水國春方漲扁舟去渺然波平嶽麓寺天入洞庭船下
瀨征蠻地長沙弔屈篇勞臣有王事郢曲幾時傳

　　同舍諸公歎庭樹無巢


　　蔽芾疑棠樹陰森似柏臺如何爽鳩署無復鵲巢来日
月寒還照風霜晝未開惟憐鸞鶴在三匝轉裵&KR0966;

　　劉相國夜酌菊花下時方學士坦菴先生在坐

　　花近入杯香燈殘報夜長清懽薄絲竹餘論及篇章獨
鶴從窺幔髙槐不受霜坐中兼老友欵欵話難忘

　　来青軒

　　好是香山寺東軒舊蹟稀輕陰疎雨散逺色萬峰歸

　　宸翰留丹壁靈泉滿翠㣲　先朝遊幸地只有暮雲飛


　　送陸處實進士教授宛陵

　　知子平原後懐才與世疎心輕虎觀席手著龍門書縱
欲貧長醉擇官閒有餘扁舟宛溪去一為問吾廬

　　顧介石左遷關中藩幕

　　久雨遲郊餞心知别路難衝泥頻駐馬去國勉加餐華
嶽烟霄迥圅關風日寒到時饒感慨地是古長安

　　送秦廣徳石林(時言及建平袁開甫先輩)

　　五馬莫踟蹰春雲滿客途川原入桐汭風俗近姑蘇田

税蠶桑足衙齋魚鳥俱北山有耆舊還肯式吾廬

　　程幼洪庶常教授吳門

　　一時臺館散去國且扁舟好卜五湖宅何殊萬户侯名
都賦吳㑹文學本言游别後清秋月知君坐虎丘

　　二

　　苦吟君好我唱和未從容分手始多恨同心何大慵名
留石渠閣家近蓮華峰去去且為樂江天雲萬重

　　送王挺生令茘波


　　秋色滿平津征帆去苦辛一身烽火地萬里瘴江人野
濶天無雁城荒洞有民分符到殊俗努力是王臣

　　懐張天游客蘭陽(張所居名白魚潭)

　　黄河氷幾度客舍復離居少婦真提甕髙堂獨倚閭蟬
聲經雨歇槲葉向秋疎何日成歸計寧親饌白魚

　　送董玉蚪行人使延綏

　　乍見難為别深秋況逺行霜前催客思關外問王程玉
節黄雲䕶星軺畫角鳴請君歌出塞莫動故園情


















　　學餘堂詩集巻二十五

