







　　欽定四庫全書

　　學餘堂詩集巻三十八

　　翰林院侍讀施閏章撰

　　七言律

　　中秋次大寧孫唐山煥吉留飲

　　雙旌日暮出孤城造次移尊十載情岐路客逢佳節會
中天月為故人明鄉心露坐衣從濕驛樹烏飛夢自驚
白首髙歌還北望舊遊詞賦滿　神京


　　嵩洛途中追和鄭次公水部送别

　　燕臺把酒罄交歡逋客心知聚首難短鋏拂衣隨雁去
好山留意待人看津亭明月砧聲亂野樹斜陽木葉寒
惜别彈冠總閒事白雲無恙報平安

　　河北值呉賡菴少司馬(時方除服奉特㫖徴拜)

　　八騶飛鞚入彤墀駐節停車慰别離落日漳河還執手
銜杯練水憶當時

　　主㤙三錫絲綸重客路孤城風雨遲若問蒼生定前席

艱難好達九重知

　　夏峰贈孫鐘元徵君時年近九十

　　城南平野却山村屢下　徴書卧蓽門地擁九峯三徑好
天留一老百年存著書濂洛追前輩比徳荀陳見後昆
摇落斯文耆舊少結廬便擬共雲根

　　懷慶别彭太守悟山(郡治舊有望岳樓)

　　駐馬孤城落日黄燈前執手遽飛觴情知客子分襟逺
故緩笙歌送夜長山曉登樓看少室花時行縣擁河陽

富公此地三為牧風澤於今尚未忘(富文忠嘗三判河陽)

　　登偃師城懷古

　　伊洛波寒漸作霜嵩山入望倚天長吹簫廟古存緱嶺
叩馬村傳自首陽輔嗣斷碑秋草没田横髙塜暮雲黄
可憐周武休兵地亂後空城半白楊

　　宿少林寺

　　夕陽半嶺照松關初地幽棲少室山僧磬自鳴林鳥靜
天風不動石蘿閒懸巖五乳青㝠外古樹三花杳靄間

聞道折蘆人去逺錫飛常帶白雲還

　　九日登法王寺

　　重陽昨夜雨初晴翠壁層開稱客情野寺路廻飛墖見
嵩門峰斷早霞生碑傳淨域僧還少葉滿空山鹿自行
令節吾衰猶濟勝西風杖底落鐘聲

　　懷王蓼航共城(王汴人流寓輝縣亟稱孫徴君理學嘗登嵩山絶頂)

　　客裏巖棲近幾年藥欄花嶼讀書眠論詩自許中原長
問學能推故老賢宫苑丘墟悲汴水杖藜烟月俯嵩巔

尊殘岐路驅遊子回首清光夢百泉

　　阮許州崖山夜宴西湖(州有徳星亭曲水園梅花堂諸舊蹟)

　　曲水梅花蹟杳然西湖不改野亭前清歌短笛誰投釣
荷芰鷗鳬自繞筵露坐中宵秋乍暖烟疎别浦月初圓
髙陽舊里吾儕聚今夜徳星何處邊

　　哭劉尚書瀛洲先生(公為司冦時予官曹郎禮遇甚異嘗誦予詩於朝列)

　　河嶽耆英更數誰銜恩知已淚雙垂羣空東國持衡日
髪白西曹解網時勇退尚嘲疏傅晩論才猥許杜陵詩

秪今繐帳天風急日暮徒催野客悲

　　山隂張陸舟自宣城移家白門

　　移家頭白仍為客寒浦清尊動别愁把臂看成三世在
比鄰眞共十年遊鳳臺鼔角江雲暮牛渚霜帆楓樹秋
六代繁華摇落盡山隂何日掉歸舟

　　携尊敬亭山閣飲馮水伯

　　霜巖松竹就荒蕪踏葉看山興莫孤樓上仙人曾倚檻
林間野老自携壺雙溪逺浦時囘合絶嶂閒雲乍有無

拄杖狂歌從日暮何妨謝李是吾徒

　　送馮天貞之許州兼寄阮刺史

　　積雨春寒䇿騎行多年名士尚諸生遥知下榻需徐孺
共説遊梁重馬卿桑落清尊官閣醉梅花殘雪戍樓明
西湖共憶題詩處月夜曽同阮步兵

　　望北郭一帶桃花率爾步屧(同梅淵公)

　　送客橋邊小徑通笑看郭外即丘中數峰霽色猶殘霧
深樹春光自一叢近柳僧扉經雨緑傍花竹屋隔溪紅

身閒隨事取稱意林叟重招石磵東

　　贈梅木山

　　東郭幽棲碧樹間北忩時見敬亭山青衫早棄從髙枕
緑酒相看一解顔偶出為尋書巻去獨歌閒傍野雲還
子眞市隱今誰問家近寒谿揜竹關

　　聞龔宗伯病愈

　　尚書起色領朝班劍履仍趨　閶闔間伏枕人傳生白髪拂
衣天未許青山　恩深藥物還沾賜興緩詩篇小放閒

此日加餐相慰藉　九重應為動歡顔

　　遣興(壬子四月)

　　看雲種竹草堂身歲儉時艱甑有塵佯託嘯歌廻㸑婢
嬾將顔色向時人中年愁老休催老往日官貧不計貧
猶有窮交責升斗含情自笑敢辭嗔

　　溪園閒興得書字二首

　　沿溪十畝抱吾廬舊業桑麻五世餘借木稍編頽去壁
隨身時帶讀殘書雨過深樹來黄鳥風定清池見白魚

誰道先生髙枕得閉門頻枉故人車

　　二

　　歸田眞作野人居恨少紅亭傍碧渠籬畔春添侵徑竹
花間手種半園蔬病殘轉悔空躭藥老罷纔諳未讀書
看我拙勤徒若此兒曹嬾去復何如

　　閏七夕和韻

　　依舊明河限碧天女牛消息又頻傳從教歡㑹重今夕
轉益離愁似兩年綵線倦穿樓上立鵲橋還耐斗邊懸

愚溪乞巧徒多事費盡人間𤓰果筵

　　響雪亭(黄山白龍潭上和曹賓及)

　　凭䦨獨坐晝㝠㝠誰向雲根置草亭晴日峽飛千嶂雨
秋空潭見數峰青泉幽好入酈生注井近應留漫叟銘
憑仗村翁謀斗酒凉風拂面總成醒(地近煉丹井)

　　雲谷擲鉢菴(山如覆鉢菴舊為某處士書屋)

　　仙掌稜稜拂紫氛層峰囘合檻邊分何年書屋成僧舎
有客秋巖坐夕曛古鉢誰翻千仞石寒鐘難出萬重雲

龍泉日夜潺湲去流與人間幾處聞

　　重九前二日曹使君再集斗山(同髙司馬鄢别駕分得頻字)

　　論文良會不辭頻露坐殘秋當好春風細暮雲深繞樹
臺空新月故依人山頭預把茱萸酒物外誰閒吏隱身
乘興題詩從造次莫應此夜動星辰

　　題畫為程山人以樞

　　何處潺湲滿耳聞空山深翠亂斜曛瀑流寒見半峰雪
松卧翻成叠嶺雲茅屋藤梢晴漠漠石梁花氣暗紛紛

長鑱采藥此中去莫厭身隨野鹿羣

　　歙浦遇涇川趙考叔知汪發若在涇上

　　練江遊子方羈棲控鯉仙客來琴溪賸有菊花供爛漫
那無斗酒相招携路難秋夜髪欲白霜滿山城烏自啼
聞説汪倫未歸去醉醒好共吟水西

　　唐使君寓菴宴梅花亭(時將于役淮上)

　　何遜風期許入林謝公樓畔復招尋寒花故照離人酒
仙吏閒同野老心江上雪晴孤棹逺檻邊山繞暮雲深

官梅水驛多無數淮甸江門幾處吟

　　過淵公看牡丹

　　繁花一日簇䦨齊散雨含烟傍客低地接比鄰拚盡醉
春看過眼嬾重題檐前好鳥經時立葉裡遊蜂去路迷
飛葢傳觴還我輩詠歸月照小橋西

　　寄答呉江徐松之

　　有美詩篇笠澤傳江山藻思太翩翩園林夜醉書為屋
吳越春遊客滿船避俗爭留徐孺榻殺青判賣杜陵田

五湖新漲桃花水烟艇相逢何處邊

　　詶汪澹菴同年

　　江上芙蓉漸作花尋山來問謝公家潭烟共泛青溪酒
風物先題緑雪茶入直弟兄同館閣躭遊楚越引仙槎
金臺聨騎渾如昨不分相看髩欲華

　　汎青谿(同瞿山桐巖和梅士)

　　江村野寺緑初齊風物何如罨畫溪觸舫空潭雙鯉躍
傍巖幽樹一鶯啼子明舊蹟摩巖得紀叟春醪滿甕携

㟁栁汀花隨客意棹歌深處夕陽西

　　哭蔣虎臣修撰(坐峨嵋山伏虎寺留詩卒)

　　逺遊汗漫錦江春苦愛逃禪問許詢垂訣一詩猶説偈
繫官幾載自嫌身半肩華嶽峰頭月夙世峩嵋寺裏人
難忘平生相朂贈長干臨别語酸辛

　　和程叔夜雨獨宿郡閣(時共修郡乘)

　　永夕殘編秪自論蕭條官舎亦閒門時艱短髩詩書賤
雨急空齋燈火昏問夜羇心聞戍鼔懷人歸夢逐山村

誰知野館江聲裏有客相思罷酒尊

　　雨夜重懷景威程叔

　　長夏如秋良不惡劇憐御袷生淒寒重雲滿榻裹書濕
隔巷衝泥携手難水閣山城霧淰淰憂時望歲宵漫漫
門前便與江湖接㑹放漁舟乘碧湍

　　不獲辭郡志之役聊述媿

　　分曹比舎盛文儒末議何容野老俱事異史裁無獨斷
書成官限迫須臾富人却米同揚子直筆捐軀媿董狐

縱有三長那免拙誰憐一得總為愚

　　忠州蕭鶴聞周雪客過集草堂(同耕塢瞿山方鄴耦長士旦)

　　臨溪傍閣草堂偏隨興看雲野老筵曲檻晩凉疏雨後
昭亭秋色綠尊前樓當謝守憑軒處客並梁園作賦年
倚醉狂歌輸爛漫詩成京洛漫教傳

　　寄石埭姚明府六康(姚不肉食)

　　金城山下舊陵陽仙吏風流復此方手自絃歌傳邑里
坐容賔客倒壺觴王喬鳬舄飛騰逺裴相伊蒲歲月長

猶未忘情詩巻在苦吟翻喜得身强

　　初至龍谿莊

　　老罷纔諳農圃歡身閒一就渚田看霜前稻蟹初登網
雨後湖菱旋入盤秋水送人漁艇便野雲留客酒杯寛
誰營草閣憑疎柳來徃雙溪試釣竿

　　桂花三發彌盛舉酒客至

　　攀援歲歲逐溪來有客過從漫舉杯地僻好留堅坐看
花遲贏得滿叢開殘秋暮雨愁香減少日春風憶手栽

黄菊含情先讓汝白頭相伴莫相催

　　送沈天士營𦵏其伯氏雨花臺畔

　　嚴飈昨夜動江城江上歸帆帶雪行車笠舊交皆失路
鶺鴒遺痛一吞聲牛眠新卜雨花地馬鬛重傷挂劍情
正學祠邊留短碣他年俠烈好齊名

　　敬亭雲齊閣限齊字(同張南村梅耦長許雪懐)

　　傑閣平臨萬岫低亂雲迴合擁招提重陽節後蒼山靜
衆壑霜前錦樹齊晩菊秋晴看客笑寒禽日暖作春啼

與君不盡憑陵意絶頂行歌復杖藜

　　遺王安節斗酒索畫得報詩

　　素交零落石頭城暫住長干舊恨生顧影自傾同栗里
分杯君合勝公榮雨窓秃筆青山出江閣開雲好句成
王謝風流看未歇暮烟歸棹滿離情

　　吳超玉携酒就徐田東水亭(同商賢)

　　竹籬傍水勝江村古樹霜披舊蘚痕地僻高人長抱膝
天寒好友逺移尊軒窓晩覺滄洲入烟雨時看白鳥翻

不是尋常文酒㑹漫將遊宴擬梁園

　　尋王元倬孝亷是年八十有一

　　髙齋冬霽總如春倚杖留歡接膝頻舉世已稀同軰客
百年重見獨醒人閒收菊枕緑多淚判棄山莊不厭貧
好補石城耆舊傳掉頭肯復望蒲輪

　　燈夕送梅孝亷不次還肥(梅久客肥水暫歸宣城聞兵警復去)

　　射䇿初回舊草堂華燈雪夜勸君觴忽看歸客成征客
轉逐它鄉作故郷金斗城邊江路逺瞿硎山畔洞門荒

青春畫角關心甚離思遥隨驛柳長

　　山行經野寺小憩

　　藤隂磵響涓涓轉野寺松雲冉冉新下馬徑須投白社
逢花誰不枉青春怕過朋舊盤餐費喜就林泉書巻親
詩句每從行處得髙吟那問路傍人

　　送髙郡丞蒼巖還新安(時已報遷蘇州太守)

　　方春握手忽春餘風雨陵陽坐讀書舊憶清尊開郡閣
頻煩小隊問吾廬蓮峰雲送江帆逺虎阜花吟露冕初

吳㑹山川文物在能詩常侍興何如

　　涇川石山菴(故許相國讀書處)

　　疊嶺行來碧嶂寛天開禪室倚林端夾籬新笋筠初解
滿徑幽花雨未殘峰頂泉聲龍窟穩書堂人逺石門寒
爭傳相國曾留碣杖策層崕拂蘚看

　　過烏溪重宿葉漢章山齋

　　山頭返景散寒烟列巘爭回溪館前紅藥風翻花照水
新桐月上客當筵園林果盡閒居賦諫草家傳折檻年

若使盤餐能簡易經過長對石牀眠

　　新安城南龍井山閣

　　老去難禁野興賖江樓晴日俯雲沙舟回亂石漁梁淺
城抱青山雉堞斜古木千章隂客坐源泉一勺自僧家
紫陽舊蹟西峰近祠館參差著晩霞

　　田間漫成

　　歲歲田租倚俸錢去官何計復留田自慚谷口躬耕處
空憶天台采藥年性嬾干人疎簡牘題因存友恕詩篇

豆畦𤓰架秋隂外倚杖還聽過雨泉

　　城南莊觀穫

　　跡繫江城野興長南鄰曲塢接山莊攤書棚就青松坐
隔水園開早栗香獨客村厨惜雞黍斜暉丘隴散牛羊
遥憐楚粤軍麾滿幾處田疇戰後荒

　　趙天羽戸部至自海陽

　　百年交態倦重論客有臨溪叩竹門正憶練江陪畫舫
相看叠嶂共清尊文章摇落孤雲暮園榭荒蕪老檜存

造次霜帆一分手干戈離索兩消魂(時賊陷徽州)

　　劉畊南見過飲花下感舊

　　一尊相對正花前囘首交情四十年春寺玉峰携手入
霜天溪館共床眠當門叢竹閒開逕避世南陽學種田
烟樹吾廬眞比舎杖藜重醉菊亭邊

　　西津白雲樓(有蕭太守石刻)

　　臨溪背嶺自仙丘舊碣爭傳五馬遊路轉崕阿深見寺
雲飛水上故當棲長橋返照沙潭淺宿霧孤城木葉秋

西望瞿硎應不逺幽栖石室幾人留

　　叠嶂山房送旌陽劉君實

　　作客江城坐翠㣲梅溪歸憶舊松扉老能留眼看書巻
熱不因人自布衣抱牘復偕萊婦隱灌園久息漢隂機
家山近在鳬山下日日仙鳬相傍飛

　　酒間贈楊仲建(時有客為作箇山老人圖)

　　谿邊小築近江鄉每繫蘭舟就羽觴逕闢野雲還菊圃
門臨潭水是漁梁晴川片月時隨杖老樹孫枝直過牆

黄綺風流渾眼底暮烟仙岫逺蒼蒼

　　冬夜漫題惱阮懷都下

　　頻年袞袞接公卿篇翰勞勞遍帝城雪滿西山明客騎
人寒中夜擁書檠傳經胄子朱門貴歸夢江鄉白髪生
却怪雙魚勤短札那無相憶一詩成

　　泊蕪關懷金揚州長眞

　　鼔枻行隨漁父歌離人永夕奈愁何濤聲直向石城去
月色遥連隋苑多哀角霜天驚雁鶩孤舟寒浦傍黿鼉

平山堂畔知相待風捲回潮生白波

　　目病不寐者七夜憒亂中時復得句

　　瞑坐過旬嗔欲顛暗中萬狀攢眼前春風笑我成相避
藥物欺人攪獨眠逺札頻煩誰替讀良方十百總虚傳
丘明子夏一何酷夜半椎床嗟昔賢

　　穀雨後一日敬亭即事(同婁江陳子遜)

　　春風相伴入巖扄薄霧寒雲半杳㝠為愛松花隨意摘
携將竹葉對山青題詩幾軰留殘碣吹笛何人最上亭

小試新茶全勝雪好更鴻漸舊茶經(陸羽茶經以宣城為下)

　　寓書湯處士未發湯書適至

　　冬殘惜别又春歸溪漲通潮到石扉花落不知為客苦
書成却恨寄人稀滄江生事隨鼙鼔白髪心期見布衣
重仗東風相問訊幾多薇長赭山磯

　　同諸公陪胥明府宴敬亭雲齊閣

　　良辰髙會就林巒宿雨初晴接坐歡仙吏行春從緩帶
青山懷古一凭䦨竹房深入餘花晩尊酒遥臨匹練寒

太白祠前雲未散好留新句與人看

　　和木山來看牡丹

　　生涯嬾種邵平𤓰喜近東鄰處士家竹逕舊諳誰是客
匏尊一笑為看花輕風燕語江城晩返照人酣席帽斜
聞説天南烽未息多慚消遣對春華

　　馬吉人宅同雨若文虎

　　銘座尋常挂酒瓢清秋暇日肯相邀豈嫌過客來看竹
自愛空庭獨種蕉伴老詩書供枕籍違時醒醉狎漁樵

含情有待成終日負郭無愁歸路遥(是日遲淵公不至)

　　酒間用韻答張七見過

　　别憶秦淮對落暉相看亂後忍相違停舟月照江楓冷
把酒人逢稻蟹肥久客共判霜雪髩浮生誰穩芰荷衣
應憐衰謝貪丘壑漫向星辰擬少微

　　洪庭植學使墓下感賦

　　四面青山木葉飛孤墳宿草淚重揮舊憐鄉曲同尊酒
老歷官曹自布衣文字教敷荒服逺交游人許素心稀

黔南此日干戈阻猶幸從前旅櫬歸(君督學黔中卒官輿櫬歸未幾兵阻)

　　仙源崔友尚孝廉見過有贈

　　宛水秋晴落漲痕荒園握手一相存坐談應據戴憑席
願盻曾登元禮門天向城頭開絶嶂家從雲外住仙源
何當重識黄山面靜對蓮花共酒尊

　　經寧邑東岸即目

　　山逕盤盤谷口遮參差霜葉萬重霞磵邊列樹多收漆
雲外髙峰總種茶亂石風湍通釣艇夾溪烟火辨人家

有懷不見含情思細菊馮誰為採花

　　鄭谷口招集園館即顧與治舊業

　　谷口幽棲好亭子閒園新緑上階除清谿舊傍江淹宅
荒逕偏宜仲蔚居累日看山眠野寺有時留客當吾廬
傷心忽夢平生友猶對寒松坐讀書(顧舊有寒松齋)

　　詶何次水

　　訝許關情見面遲美人贈我采江蘺前朝舊住烏衣巷
近代誰憐水部詩桃葉渡頭把酒夜雞籠山畔捲簾時

永興書法新摹就好古重搜幾處碑

　　鄴侯南村谷公有歲前聞警見懷詩淒然次韻

　　何意長干此重尋别離情見素交深眼穿烽火三秋日
頭白關河隔歲心不分詩朋違酒醆憶從禪老踏雲岑
忽看摇落成髙會猶喜勞歌共賞音(谷公舊同予遊武夷)

　　江浦逢吳岱觀(吳舊令成縣有西塞諸詩)

　　别來何處復何年頭白相看各惘然形勝地隨遊屐盡
風流名為拂衣傳(君以詩酒疎放免官)家移烟火西湖外吟苦伊

凉絶塞邊蹔把清尊同一笑江山鼓角總堪憐

　　贈江浦王白虹明府

　　能兼吏隱意長閒病起尊前自好顔水驛孤城通畫舫
縣樓髙枕傍青山殘編送日真成癖空槖留賔不放還
九折共知多畏路誰憐騏驥困人間

　　定山寺(相傳達磨渡江卓錫處莊定山舊有講堂)

　　霛山不逺浦城邊客到先尋卓錫泉裂石隂巖斜枕寺
當門古樹獨支天禪宫雲䕶殘僧在講席人傳故老賢

好挹長江入懷抱看余飛策碧峰巔

　　同人集一拂祠講學(祠祀宋鄭介夫俠地故耿天臺先生講學處)

　　講席從來舊石頭空山回首白雲流百年忽見衣冠會
一日眞同鄒魯遊抗疏人傳還俎豆談經天許傍林丘
烽烟滿目羣英在坐愛松風五月秋

　　贈宗人惟和處士

　　六十聞君尚黑頭門前坐見碧溪流忘機自信羣鷗狎
采藥閒憑一杖遊學自紫陽追闕里人疑黄海遇浮丘

趨庭别有家風在百尺喬柯耐素秋

　　贈鄭瑚山中翰

　　參軍人自鳳池來制勝元須草檄才醉肯留詩邀笛步
閒從挍射雨花臺金門回夢鳴珂近海嶠傷心戰角哀
乍喜論文尊酒畔青谿深處共遲廻

　　金長真憲副夜送遊吳門同署齋諸子分賦

　　作客誰知嬾是真留歡獨此醉千廵歌殘永夜邀明月
坐擁羣公送故人洵美山川多難日尚慚丘壑未歸身

百花洲畔孤帆泊回首秦淮白髪新

　　次和長眞先生送别(時余取道吳門歸里兼欲移家秣陵)

　　無恙山川復此看客遊當暑尚盤桓久拚射虎殘年過
敢信藏舟何處安解䌫江潭乘漲急移家烽火傍人難
呉門宛水歸途接倘遂窮交見靣歡

　　謁髙忠憲止水祠

　　中丞抗節從容地皎皎寒潭荇藻香正氣翺翔陵白日
清流生死愛滄浪(公另有讀書處曰水居)旌旂何處應箕尾俎豆

依然舊草堂誰道渟泓隔河海東南濂洛總相望

　　二

　　祠接龜山道不孤東林遺緒起吾徒致身偶類江丞相
含憤寧同屈大夫自昔黨人移漢祚到今尸祝盛文儒
流風未墜箕裘好精爽還應戀舊廬(祠即忠憲公故居)

　　夜投惠山宿秦園

　　客到孤城入暮烟却貪清境促移船蓉湖漁火散欲盡
松寺暝鐘時一傳磵遶春申蒼徑滑園當龍岫碧雲偏

携鐺就水休辭夜頭白初過第二泉

　　集蔡皖森同年翠深堂

　　主人何羡北山岑亭午髙齋坐緑隂早歲歸來三畝宅
素交離索廿年心臺依喬木青天近座繞猗蘭落照深
此别風烟還荏苒白頭何處重招尋

　　芹野草堂詩為陳集生感賦(君髙祖芹野先生為沂州守有芹野草堂
今三易主矣)

　　緑野堂開傍碧溪爭傳刺史此幽棲春來湖水侵階滿

木落龍山入檻低卧栁枝殘人久去古牆苔掩句曾題
可堪王謝風流地巢燕頻更舊路迷

　　錫山逢丁飛濤祠部(歸自塞外謫所又居毋憂)

　　歸客艱辛近若何相逢失喜淚滂沱蓼莪篇廢王裒痛
沙塞詩傳杜甫多滿眼江湖愁道路幾人書札問巖阿
扁舟倘向鳩兹過只尺雙溪有釣簔(君言將訪舊皖口過蕪江)

　　山遊晩過徐長民

　　野色蒼蒼夕照間堂臨谷口復谿灣叩門夜識陵陽客

入坐青知鄧尉山早歲身隨叢桂老髙吟目送白鷗還
東西十里皆梅樹春到能餘幾日閒















　　學餘堂詩集巻三十八

