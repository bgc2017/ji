







　　欽定四庫全書

　　學餘堂詩集巻三十三

　　翰林院侍讀施閏章撰

　　五言律

　　送孫予立編修假歸省覲

　　特達邀宸眷如何鄉夢頻彤廷濡翰客白髮倚閭親馬
渡河氷晩人歸江甸春早梅花欲放又見綵衣新

　　二


　　正向陵陽去經過濰水潯間闗調膳意風雨對牀心旅
病緣歸減天寒恨别深前途吟興得殘葉尚楓林

　　三

　　鄉園依叠嶂城郭總山居冬饌燒林笋花時奉板輿家
聲梧掖草舊業石倉書好待　君王問寧教嵗月虚

　　四

　　邸居同坐臥老屋共經營夜月論詩醉春風接轡行闗
河還鼔角魚鳥自江城故舊憑傳語燕吴無限情


　　冬夜大風得好月和耦長

　　風鳴長不寐寒月入簾深戰地闗中淚羇人午夜心流
光明短榻清影憶園林殘髩看垂白無勞萬慮侵

　　梁檀子庶常歸奔父喪

　　嵗暮客歸急氷天多晝隂寒増風木淚春感蓼莪心書
帙存遺澤茅齋問舊林經過傍廬阜莫聴暝猿吟

　　二

　　尚有慈親健猶開老眼看趨庭常飲痛調饍勉承歡野

戍還吹角江洲剰講壇松楸須料理相望在長安

　　臘月十四夜憶内

　　夜月寒逾皎遙憐江上村老妻應望逺稚子强開樽薄
宦仍燕市多年期鹿門來朝是初度莫漫有啼痕

　　己未京邸守嵗同耦長用歡字

　　此夕長安好東風送臘寒衰寜勝柏酒頌已嬾椒盤家
累緣官劇鄉心遇舊歡陶陶拚永夜猶作壯年看

　　二


　　爆竹頻年禁誰知嵗節過事従為客減債比住家多史
館虚分席巖疆願止戈早朝聊假寐中夜有鳴珂

　　林澹亭丁鴈水韜汝枉集小齋(時澹亭將入都)

　　虚齋延霽景隔巷好招尋共是苦吟客重兼岐路心憂
時従短髮語别送杯深坐覺春隂換江湖興不禁

　　送王備五令永興

　　共舫憶江湖分襟野興孤聲名燕市客吏隠楚山隅僻
地絃歌得髙齋魚鳥俱他時憑驛使倘肯問潛夫


　　送鹿芝陽宰宜漳

　　不逺飛鳬地知君捧檄情山川紆楚塞風物總江城夢
繞髙堂切心涵二水清好令烽火後絃誦有遺聲

　　林祖夏自莆陽寄龍團數片言仿蔡君謨法

　　滄海論交後離居白髮生逺憑芳草寄獨用古人情殊
品來仙嶠嘉名滿鳳城舊諳方法煑花下自移鐺

　　庚申中秋

　　京國秋三過清暉此夕長檐雷朝送雨衣露夜生涼蓴

鱠牽歸思親朋當故鄉漫誇文字飲白首厭名塲

　　閏中秋

　　更覺清輝皎誰言令節過露華渾雪夜寒影沒天河萬
户砧逾急一年秋倍多闗山猶鼓角㡬處重悲歌
勅賜翰詹諸詞臣鮮藕紀

　　恩(八月三十日)

　　蓂陛分甘切龍池寵賚遙擎來横白玉捧出下青霄旋
雪花香在深嘗野興饒漫誇仙掌露渴病已濳消


　　陳心簡之闗東

　　未遂還鄉計吞聲復此回羇愁憑自遣淚眼向誰開百
折雄才老殘秋絶塞哀賜環應有日仗劍好歸來

　　贈汪快士

　　黄山臨户牖坐臥擁清暉一日遊燕市羣公問布衣蓮
峰歸夢逺詩巻白雲飛石篆遣餘興眼中人亦稀

　　戴楓仲見寄用韻

　　相逢従簡畧接坐得交深敢託苔岑好誰憐山水音錐

藏時見頴雲出共無心萬里雙魚到風期許㫁金

　　曹升六舍人歸奔母喪

　　北海層氷路看君復此行蓼莪元掩淚風木重吞聲宦
薄憎為累詩窮悔得名不堪搔短髮萬里鶺鴒情

　　送李松客令髙淳

　　少年才力健風壤況稱淳烟水争環邑鷗鳬不避人近
江梅信早到日栁條春孟六遺文在應憐白屋貧(謂亡友邢
孟貞之後)


　　康季庸東歸(先是以催□後期失官至是客都下空歸)

　　飲氷非宦拙失意却歸來出每無車騎窮兼到酒杯山
中煨芋得闕下賣琴回莫便成髙隠當途倘愛才

　　送楊靖調通政歸武林

　　七載鄉園住懸知世路違官元堪大隠天許遂初衣朝
署多推挽江湖少是非黑頭甘襆被肯羨二疏歸

　　二

　　戀闕孤忠在還山舊興饒恩輝自卿月勝地好漁樵春

水通書屋江聲雜海潮憑君&KR2026;安道款款話連宵(同門戴岵
瞻先生時同住武林)

　　殘嵗憶諸従弟

　　憶弟成吾病言歸未有期蕪田頻嵗歉逺道尺書遲勤
學人誰痩銜哀髩㡬絲官閒分俸薄轉減在家時(時居憂未
除服)

　　重九日過風氏園

　　忍負登髙興城南園借看空亭叢菊少偃盖一松寒秋

閏遲霜葉沙晴坐藥欄茱萸渾不見風物感長安

　　晩霞

　　倚杖西峰見嵐光爛夕曛山腰横駐日谷口倒蒸雲樹
絢丹楓亂江明錦浪分含情餐未得極目尚氤氲

　　偶得玉泉水試敬亭綠雪茶

　　渴比玉川子茶思桑苧煎今朝烹綠雪山客餉清泉甘
露初嘗日秋蘭未放前官閒饒勝事心賞向誰傳

　　自喜


　　聖主知臣老羣公恕我真従來甘薄宦漸許乞閒身記
問隨年減方書以病親舊溪魚鳥在應待未歸人

　　寒食感懐(時先叔父歿已逾二年)

　　寒食傷心節三生薊北遊無従見楊栁何處問松楸苦
憶音容在俄驚嵗月流臨風數行淚灑不到荒丘

　　沙河

　　郭外青郊逺　宸遊數往還平蕪元戰地遺鏃倘田間沙
漲寒河水天髙接塞山従來防北口征戍此時閒


　　二

　　春色已過半何無一雁飛地荒花樹少旱久麥苖稀羽
騎衝蒼靄宫車向翠微

　　孝陵聞不逺竚望欲沾衣

　　豆莊信宿喜方渭仁編修見過

　　野宿無遷次懐人夜月多孤村來好客一騎度長河髙
樹雀羣噪閒門雲自過誰知蓬徑裏握手得羊何

　　即過沙河橋訪渭仁


　　烟火相看近平沙見野橋畏人鷗鷺逺衝馬駱駝驕客
舍餘茶竈牀頭挂酒瓢相逢無好句春興向誰消

　　袁士旦歸里

　　春花欲暮天遊子問歸船櫻筍未殘日鰣魚初上筵倚
閭歡老眼行篋滿詩篇更向新都過蓮峰杖屨邊

　　王良輔令零陵

　　正喜論詩好春山逺送行九疑攢翠嶂萬石擁孤城境
接舂陵古心含鈷鉧清東風花爛漫遮莫動離情


　　龍雷岸移居

　　卜宅陶公興蓬門仲蔚幽琴尊餘舊物雲月得髙樓愛
客深留坐耽書每借捜大雷鄉信好親健漫閒愁

　　孫樹百給諌典閩試

　　舊許文章伯重推侍従臣論才初秉鑑補牘數批鱗蛟
蜃為樓好珊瑚出海頻烽烟辛苦地應念泣珠人

　　二

　　星軺南去逺大火漸西流文字銷兵氣山川散旅愁異

書收百粤清嘯及三秋惜别還搔首閩天我舊遊

　　篋中偶檢得陳説巖學士北鎮集有作

　　别恨星霜久書傳驛路難一編隨手得盡日捲簾看使
節醫閭迥家山姑射寒廬居應有作莫惜寄長安

　　渡黄河

　　彩鷁横飛緩神蛟偃息初沙晴浮漲減㟁逺碧天虚瓠
子嗟民力龍門憶禹書中流簫鼔競把酒試河魚

　　汴中追悼趙錦帆


　　醉憶粗豪態詩従慷慨論同遊過汴水太息指夷門霜
白繁臺草烟迷兎苑樽中原今側首耆舊㡬人存(先是張譙
明許菊溪彭禹峰諸公皆因錦帆定交)

　　登汴城官閣客指嵩山數峰隠約可見因懐王阮
亭祭酒宋牧仲比部

　　晨光敞髙閣風檻散烟霏河甸澄空霽嵩丘辨翠微霞
明看不逺雲白認疑非忽憶同心客憑欄攜手稀

　　聞朱悔人北闈被放


　　自抱詩篇在相憐人亦稀朔風黄葉落南楚片帆歸渚
畔褰芳近槎頭入饌肥當途能下士莫厭舊巖扉(時為徐方
伯子星上客)

　　霧

　　暁霧漲前路戎戎沾客衣石林看虎踞官道怪人稀傍
午青峰出寒天白日微丁寜遲雨雪早晩故園歸

　　行經商丘有懐宋牧仲比部

　　古郡風流地秋深樹色分髙城銜白日大壑起寒雲文

雅何人會梁園舊蹟聞所思不可見黄菊對斜曛(城有文雅
臺)

　　野飯

　　逺見數株樹到來三兩家荒㕑留白飰野菊剰黄花小
憩停驂好休辭歸路賒勞人逺躑躅逆旅是生涯

　　雪中有懐髙遺山檢討

　　分手嵗將殘孤雲向北看還因江路雪轉憶薊門寒閉
户人疑傲虚堂酒勸歡不知芸閣草斟酌㡬時完


　　二

　　昔共繙書籍今憑䕶草堂(邸舎即予舊館)别離纔㡬日南北苦
相望天闕雲霄迥寒燈午夜長作詩傳宴賞羨爾似班
揚

　　湖北謁先墓

　　四世荒墳在三年展祭稀衰顔慙赤紱老淚重沾衣防
虎來看怯刑牲逮養違講堂今寂寞户牖滿伊威

　　江行連雪


　　連江三尺雪獨客片帆情近漵看難見重雲凍不行林
空飢雀墮風𦂳夜鼉鳴此去闗心急中宵計水程

　　淳兒送余北發至燕子磯别去

　　逺送成留滯天風吹汝歸懸知别愁滿轉恨去帆飛嵗
暮千端集家貧百計非驅馳自吾分莫更苦沾衣

　　金陵垂發恪兒復來侍余北上

　　愁眼一時開衝寒汝復來衰顔憑慰藉逺道苦遲回襆
被充書帙風霜付酒杯行吟須子細看爾後生才


　　元旦發髙郵

　　此日即行役晨光得乍晴蓬飛看嵗序星爛起王程雲
物嘉祥見干戈絶徼平彤廷應受賀虎拜萬方情

　　自髙郵抵淮上書所見

　　客心驚節換景物轉凄其俗豈忘歌鼓人今賤嵗時蛙
生殘竈冷蛟觸舊隄移辛苦春風意猶煩著栁吹

　　途中烈風示彦恪

　　追隨初涉逺捲地朔風寒顔面經旬改衣裘此日單竝

驅依好友積倦嬾朝餐弧矢男兒志毋嗟行路難

　　三月三日集萬栁堂奉和馮相國韻

　　直廬正微雨亭午復來過時鳥窺簾數春風喚客多人
驚芳節換花照醉顔酡不待攀楊栁憑欄自浩歌

　　二

　　羣彦文章盛公登大雅壇鄉心夢巖壑野性嬾纓冠傍
水呼朋坐憐花帶雨看時平觴詠得　聖世有閒官

　　送陳太士歸


　　文字推能手臯比合抗顔論交滿京雒歸夢舊湖山水
驛黄塵外荷風畫舫間白公隄畔栁何日得同攀

　　二

　　吏隠餘書巻山川得雉城茶看峒岕摘人入畫溪行采
藥老能健授經閒自清陸皮游詠地雅調有諸生

　　馮武若佐沁州

　　壯年歡捧檄老我别情深同舍一庭月銜杯兩世心銅
山來曙色客路爽秋隂舊是名家子漳河照素襟


　　偶成

　　逐逐成何事勞勞誰共論微名看穴鬬散帙任風翻筋
力慙人問驅馳誤

　　主恩退朝清嘯得遮莫掩蓬門

　　二

　　敢謂交游薄逢時自覺難强吟供物役冷眼耐人看老
學頻知愧平心得少安朝朝憑藥餌斟酌當盤餐

　　走筆送陳仲亨歸里


　　鴻文曽領薦朱邸又傳經韋帶存儒素臯比見典型人
歸楓岸逺山抱草堂青斗酒牀頭在狂歌㡬醉醒

　　二

　　旅食三年共鄉愁見面無秋風従此别舊好日應孤魚
蟹隨蘭棹烟波勸玉壺重期開笑口余亦返南湖

　　宋牧仲比部言預營菟裘名之曰綠波村聞之灑
然成二詩(中有芰梁放鴨亭撈蝦步)

　　歸心動官舍逸興奈君何野浦葺髙館烟村名綠波魚

蝦隨網得雲霧入簾多此境㡬時住相將河上歌

　　二

　　地静眠鷗渚沙喧放鴨亭竹中何客到雲外㡬峰青病
試餐霞法閒看種樹經到時塵事少耳目一時醒

　　寄髙雲客閩中

　　不信干戈地猶傳萬里書林廬刼火後身世海波餘天
意存耆舊生涯穏釣漁十年尊酒濶白首付離居

　　二


　　萬事殘雙淚全生逐畏途行藏半明晦述作自江湖將
母魚蝦饌呼兒笋蕨餔時聞白衣使送酒及濳夫















　　學餘堂詩集巻三十三

