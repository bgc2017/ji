







　　欽定四庫全書

　　學餘堂詩集巻三十一

　　翰林院侍讀施閏章撰

　　五言律

　　宗鶴問見過長干客寓(宗時讀書金觀察官舍將歸廣陵)

　　寺逺城南路朝來江雨寒如何歸棹急還索故人看避
俗且官閣藏身誰釣竿䢴闗餘舊好一為問平安

　　詶白孟新枉過寓園不值兼感與治之作


　　徑僻従蒿塞亭空接樹隂忽迴窮巷轍重感故人心白
日少閒客清風依茂林匣琴吾欲碎流水見遺音

　　渡江題袁公序西園

　　讀書園舊僻愛客許重過新竹水逾緑半亭雲自多夏
涼添白袷峰逺隔滄波剰有遊山興還能共蹋歌

　　二

　　編籬深就竹大澤近依城滿地踏林影四時聞鳥聲開
尊荷館浄散帙石牀清棲託吾何有悠然濠濮情


　　浴江浦湯泉

　　宋孫莘老秦太虚有詩見惠濟院碑記今不存又梁
昭明浴處名太子泉今堙廢

　　尋源冒雨行泉上喜山晴適體温涼稱濯纓氷雪清殘
碑尋惠濟舊跡感昭明歸詠還遐想朱砂峰下情(黄山朱砂
峰下湯泉香潔第一)

　　晩過金使君長真因同仙裳鶴問小飲分賦

　　清懽従造次小坐一開顔春去尊前得夜涼池上閒客

筵看白紵官舍有青山耆舊驚猶在何當數往還

　　清涼寺遇白孟新

　　石頭精舍古留與肯閒人玉局曽遊地(寺有蘓長公碣)香山未
老身軒忩含海日書巻傍松筠況復求羊在孤吟有四
鄰(時倪□公蔡鉉升諸彦並讀書山寺)

　　二

　　尚憶華陽别相逢漸白頭幽尋潭上路夜語竹邊樓宫
井看前代悲懽感舊游祇今誰郭李極目暮雲愁(時言及黄

漳浦周□溪事)

　　掃葉上人山樓

　　小閣看雲盡層欄古寺隅竹聲清坐臥江色在虚無過
客留詩滿勞人倚檻孤不妨禪定處長對莫愁湖

　　淮上于郡丞轉餉豫章還過白門相值

　　來往軍麾裏相逢説苦辛官貧従逺道客老未閒身小
酌秦淮酒行歸渤海濵勞勞贏見面猶勝寄書頻

　　錫山道南祠一稱東林書院


　　二吴鄒魯地彦會説東林絶學看誰嗣前賢共此心庭
隂叢竹滿雲接九峰深石屋存耆舊風徽尚可尋(東林之學
舊推高忠憲公今猶子彚旃學使嗣主講席一稱石屋山樵)

　　雲起樓(錫山吴明府所築在惠泉上)

　　好據九龍麓重開百尺樓浮雲無處所此地一淹留塔
勢掌中出松聲泉上秋月明賔従集何似庾公遊

　　惠山寺試泉

　　自蓄滄浪意尋源過竹房松風清入聽雪乳快初嘗&KR2026;

洞知泉穴披雲臥石牀中泠復何似留賞下斜陽

　　吴門聴雨

　　昨夜還家夢鄉心計旅程僧邀光福寺客臥闔閭城遲
暮争山水江闗警甲兵白鷗真妬汝浩蕩寄平生

　　𤣥墓聖恩寺

　　不到湖邊寺安知靈境稀松聲涼石逕水色散林扉古
墓沈蒼蘚疎鐘滿翠微夕陽雙桂下一坐得清機

　　飲汪鈍菴宅(時屏跡謝客為□入郡)


　　不分枉蘭棹重兼開竹扉窮交存白髮小酌坐清暉官
在還山久書成示客稀倘同吴市隠相傍老漁磯

　　二

　　别業蘓臺外幽棲何處尋入園松逕緑髙枕石湖深萬
巻供多病千春獨寸心離筵殊造次還擬就遙岑

　　次韻尤展成水哉軒四首

　　滄洲庭户裏獨坐興悠哉雲壑留逋客江城得釣臺栁
深時覆榻月上一銜杯語黙看誰共惟應二仲來


　　二

　　清光長在水入夏獨泠然竹露半忩雨荷風五月天閒
庭看鶴舞髙館對鷗眠樂府清聲出雞林已遍傳

　　三

　　盛年名早達豈合老江濵

　　聖主嗟才子浮生託醉人狂吟流水曲嬾奉屬車塵誰
念羊求客愁來罷釣綸

　　四


　　野橋鷗鳥外浮舫槿籬間對酒客長滿著書身復閒泉
通笠澤浦峰逺洞庭山仙鯉吾能跨行當數往還

　　答蔡右宣

　　何人復吾道之子獨追攀家世清流後交游滄海間論
文花塢静好古竹房閒應有千秋意深居且閉闗

　　送筠上人自吴門移錫玉峰次大可韻

　　久坐生公石應同彌勒龕别峰還獨往髙論許誰叅人
結蓮花社詩分貝葉函看君成夙悟寜待老瞿曇


　　蘓州髙使君蒼巖郡齋夜宴(同余澹心吴園次錢宫聲劉震修姜學在
限韻)

　　良宴坐清光官齋一草堂地寛容樹緑人静愛宵長皎
月入尊酒涼風吹客裳殷勤此時望誰是獨思鄉

　　二

　　吴苑風光好曽聞銷夏灣今宵五湖月偏照㡬人閒微
露下髙樹清歌懽别顔何當緩征棹一問洞庭山

　　余澹心追送同舟至惠山


　　離人逢好友一棹傍林丘逺送同明月相看總白頭野
橋疎栁臥浦寺亂雲秋信宿傾情話閒心到十洲

　　吴伯成明府餞别惠山嘉樹堂即席限韻(同余澹心吴修
齡周原培嚴蓀友家緝揚)

　　共為河朔飲坐愛水邊樓蘿屋夕陽少風林殘暑秋園
幽邀客住泉響傍人流相送情何極蓉湖繫雀舟

　　泊河橋

　　人聲喧夕岸舟子報河橋殘暑亂螢火涼風歸栁條市

荒全罷柝夜警數移橈漸覺秋光逼明河出絳霄

　　泊定武遇雨

　　殷雷翻絶壑急雨過前林夾岸暝烟合孤舟秋色深嵗
荒多難路客久未歸心明日鄉程近無勞白髮侵

　　歸自東壩乗迅風過固城湖

　　湖光清濯纓歸棹北風生正感新秋節俄兼兩日程浦
雲無次第江樹逺逢迎萬事吾遲暮空餘擊楫情

　　哭蒲瑞生先輩


　　八十應無恨平生重可悲貧纒黄髮後鰥自少年時舊
帙留殘淚慈孫絶見期魂銷臨訣語早索哭君詩(一孫北遊
國學)

　　旌陽西竺寺(山名棲真相傳竇子明修煉處)

　　寺占棲真地春隂巖際歸泉根來處逺峰頂到人稀山
郭入深翠仙臺知是非夕陽看不足半嶺又雲飛

　　梓山

　　梓岫城頭出梅溪杖底流嵐光横滿縣泉響曲依樓過

雨長新緑看題感舊游山腰好精舍歸路重淹留

　　丙辰中秋對月

　　月復中秋好人誰此夕同未寒従露坐拚醉莫樽空亭
閣澄江畔闗山戰壘中虎丘清絶處又隔五湖東

　　王安又中秋見懐索和

　　㡬度憐光滿清宵不共懽移家成小别亂世喜粗安露
白三秋桂寒摧九畹蘭應存故人意斟酌慎盤餐

　　郝元公學博以母艱歸潁州


　　謝公亭畔路相送滿離愁陟屺腸空㫁過江楓正秋臯
比餘講席書巻伴歸舟一老趨庭在休教淚不收

　　二

　　仕隠差相近誰言生計微前賢懐潁水時事樂郊扉疊
嶂看雲去西湖喜客歸含情劉子驥書信自今稀(潁州有西
湖劉公□居潁書數至)

　　重九講學湖北懐王便朴不至

　　衮衮登髙日誰貪講席閒相將來座上早已出人間水

白湖邊樹霞明天際山所思勞佇望祗見片雲還

　　送汪友月歸歙

　　萬山黄葉路亂定一人歸書帙増多少家園認是非畫
従時輩乞心入世情稀舊業中丞後風流屬布衣

　　送吴同父遊涇川

　　敬亭看未厭尊酒復離亭匹馬踏霜去羣峰夾路青官
齋懽舊雨野寺伴寒星倘問琹髙蹟臨溪試一停

　　送祖上人之溧水精舍地有東廬山


　　眼前真静者㡬輩却輸君舊洗龍池鉢行隨瀨水雲無
言能説法髙坐自離羣知傍東廬住清鐘何處聞

　　為吴愷仲書册

　　崖中従坐嘯湖海氣空羣酒泛䢴江月衣飛白嶽雲路
難重結客身隠自論文山館梅花早含情應為君

　　涇川鄧明府偉男招讌水西烟雨亭因留坐月宿
楚公山房(偕同甫天石瞿山限韻)

　　一亭收衆妙客到及晴遊水落雲帆逺風疎山磬秋數

峰争返景斗酒得滄洲舊句慚留碣重來漸白頭(廿年前舊
作張菊水明府為余刻碣置壁間)

　　二

　　地主懽難罄雲歸客未還殘尊邀好月清話聚寒山講
席荒祠古(有水西書院)禪宫短榻閒青蓮與黄蘖此夕倘人
間(寺為黄蘖道塲有李太白題詠)

　　過新嶺

　　地擁大鄣險天横疊嶺遙傾崖連虎口細路出峰腰未

夕警孤客半空無野樵頻年飛鐵騎誰説上青霄

　　過歙城題舊主人松屋(相距十餘家即蒙古戍所)

　　不信横戈地猶餘舊屋存見初開笑口愁轉拭啼痕白
日柴門閉比鄰塞角喧主人霜髩在好䕶老松根

　　亂後新安作

　　新都成絶塞嵗晩客誰過殘壘傳烽數荒城避馬多艱
難尋故舊悵惜好巖阿閩海還酣戰安危定若何(指日賊受
擒矣)


　　歙州懐汪栗亭䢴上戲柬

　　短札經年少殘春憶别愁吴州何處寺䢴水㡬回舟下
榻諸侯渴牽衣小婦留紫陽虚舊館把酒不同遊

　　先歸次烏溪却寄瞿山旌陽客舍

　　寒天還逺道宿霧間重雲野店人烟少山亭畫角聞馬
飢餐落葉鴉晩噪歸羣忽憶同行客那堪岐路分

　　寄王言逺同年

　　耆舊今垂盡安危定仗誰路従南浦别人老北山陲步

屧肯看客郊扉閒對碁亂離希問訊忍惜數行詩

　　晩泊李陽驛

　　沙岸新裁驛鷗邊舊有樓山雲紅野燒戍鼔急江舟月
伴勞人坐天寒戰地愁前軍問消息正向鷺洲頭(時聞大兵
次吉安)

　　哭周伯衡

　　失路歸偏晩従軍老復來人間争用武天上倘憐才官
止成雙淚吾禁賦八哀秋風吹楚澤魂㫁㡬時回


　　二

　　青髩推良史黄門舊諌臣江湖一垂翅荆楚竟枯鱗詩
憶把杯日殯看行路人吹嘘真誤汝非是不安貧(君初由庶
常遷給諫外轉左官未補被薦軍前候用客死楚中)

　　自贈

　　雨雪催年盡干戈老若何教兒誰警䇿慎爾莫蹉跎早
嵗文章送平生藥物多歸田良草草十載負巗阿

　　二


　　海内誰知己詩名亦偶然久諳才是累翻倚病為年雀
警風前竹山通雪後泉近來差小樂未擬向人傳

　　答親舊

　　未必耽髙臥棲遲復㡬年將身付書巻留眼對山川詩
債應寛病僧交或類禪鹿門遊不遂此意想前賢

　　李屺瞻寄従軍詩一巻

　　世路今嗟楚時名尚説官祇應作客老誰信乞歸難飽
聴従鼙鼔閒知羨釣竿新詩來不易歎惜㡬回看


　　泊三山峽守風

　　魯明江在眼白日限迷津雪沒前山盡舟移淺港頻濤
聲驅暮節天意老歸人借問君何事殘年滯客身

　　三山峽夢叔父

　　幸未經時臥病深筋力微不堪衰髩短重望旅人歸小
閣風吹杖孤舟雪滿衣無従問寢膳魂繞故園飛

　　歸次蕪江雪後得好月(十二月十五)

　　積雪皎如此夜江生曙暉多情添月滿清景一冬稀漁

火寒皆白檣烏坐不飛家人應佇望祇道客帆歸

　　雪後過于湖懐湯巖夫

　　江邊半畝宅髙臥是山村餘雪掩蓬徑何人開竹門多
書成臂病貰酒剰瓢存隔岸不相見孤舟誰共論

　　蜈蚣渡雪凍灘淺捨舟夜抵黄池

　　孤舟難去住落日若為情棹響敲氷過宵明踏雪行荒
原愁傍虎野戍借防兵問渡重頻喚垂堂念此生

　　玉面貍


　　汝性貪山果誰憐委玉盤擎將緜共輭望與雪争寒過
狡投羅少傷肥入饌難従人&KR2026;方法邀客試同餐

　　元旦後一日立春初晴(丁巳)

　　椒花方昨日雪霽趂芳辰巻幔明雙眼探梅醉㡬人溪
山歡獻嵗雲物解憐春稍覺東風動檐前報鵲頻

　　送梅瞿山自仙源遊黄山兼懐太平官明府

　　聞説黄山面都従縣裏看登樓峰可數過嶺雪猶寒浚
谷尋僧少奇松入畫難風流仙令在應得慶交懽


　　萬玉菴古梅追和吴園次太守(相傳宋元間物吴從蕪沒中表出之)

　　獨樹傳何代支離復此時斧斤餘鐵幹氷雪自花枝僻
傍空山老閒従野客知使君勞物色誰惜嵗寒姿

　　周山公少府移罇五峰山古梅下

　　客為畫溪來難孤下若杯多君攜野興邀我就山梅古
木寒雲䕶青峰細雨開何人知吏隠耳熱重論才

　　朱羲人白溪草閣

　　城東平野地物外白鷗鄉徑入梅花曲家傳茗理長癭

瓢多節目弁嶺接青蒼萬事園居好憑欄愛夕陽

　　題五峰禪院

　　直近峰頭路憑棲雲外身一燈長不夜雙樹老為鄰貝
葉藏經古蘿衣舊衲貧休公有詩癖逸興向何人

　　長興書所見

　　櫻笋初殘後楊梅欲熟時蠶成秋税急溪旱夜船遲箬
水浮清醑銅峰展翠旂田禾猶未插處處賣新絲

　　山中得雨(旌陽隠龍村舍作)


　　客臥碧山村奔雷殷樹根稻花争雨出菱葉喜波翻水
急前溪碓雲封野寺門乍涼秋太急蟲響數聲喧

　　孝威廣陵書至索近詩兼傷故舊凋落

　　淮海三年水陵陽一夏晴愁深人共老書到眼初明文
酒多時别悲懽百折情浮名吾意盡髙枕臥山城

　　同髙尚孚使君過山隂懐張荀仲蔣大鴻

　　客棹連官舫宵分過越州寒烟迷水驛殘月見城樓耆
舊何人健山川壯嵗遊祇憑鷗鷺語為我報離愁


　　南明山大石佛

　　往余過剡中同年胡新昌海若曽約遊南明寺有大
石佛碑稱齊僧䕶淑梁僧祐相繼琢成二世實一人
故又稱三世石佛

　　夙負南明約年侵尚許攀靈巗開絶壁法相舊青山石
痩松皆少崖髙雨未還三生誰記取泉響自潺潺

　　國清寺(志稱隋大業間建)

　　勝地従兹入諸峰拱處尊過橋松引客到寺水當門大

葉傳燈逺寒山爨石存泉聲自饒舌日夜向人論

　　髙明寺

　　四山深翠裏天許一招提路入藤隂合簾飛花雨低神
猿依古洞馴虎過幽谿明日尋華頂重攀萬丈梯

　　石梁觀瀑

　　飛梁横絶壁天路出雲端澗合雙崖鬭山鳴十里寒蟄
龍時起舞仙老坐盤桓此徑終安往孤亭盡日看

　　出靈峰洞將往靈巖(雁蕩山中)


　　愛説前山好褰裳洞口行積烟無去住疎雨亂隂晴石
巧皆成象峰多不記名遙看又靈境天柱獨峥嶸

　　自羅漢寺度芙蓉嶺行經海濵

　　嶺多盤鳥道路復繞蛟宫老眼禁嵐霧衰顔受海風客
行山壘逼野爨島烟通見説鯨波惡驚心潮汐中(時海舶數
乗潮剽掠)

　　白石村(康樂有巖下行田詩即此)

　　謝守經行處村墟白石傳山田滋曲磵玉甑出青天屋

過烽烟在人奔虎穴全(地嘗駐兵村人多逃入山數十里)却留藜杖客
重醉菊花筵

　　東甌大觀亭

　　海隅初解甲霜際一登臺正爾臨風處能閒到手杯孤
城環水白九斗拂雲開謝客巖前過徒憐春草摧

　　登孤嶼江心寺(文信國嘗駐兵有正氣祠)

　　凌虚雙塔涌破浪一洲閒蜃市林巒上潮音鐘磬間篇
章傳謝孟鼔角舊江山正氣祠仍在哀歌向夕還


　　甌城客舍在華盖山下

　　香林華盖下僧臥竹房清地枕青牛塢亭看白鹿城暮
雲來海色涼雨送經聲鄉思如潮汐無端日夜生

　　過青田

　　殘邑如村市溪清宿雨開亂山攢水緑飛瀑向人來艇
窄欹難坐灘髙上却迴此邦王佐出尚想濟時才

　　哭門人徐武令(仲冬十日予抵湖上尋武令歿已旬餘矣壁上有遺詩讀之腸㫁)

　　尚把新詩贈俄驚見面難文章真氣象骨相豈清寒阿

鶩孤雛小衰親萬事殘空遺垂絶語拭淚㡬回看







　　學餘堂詩集巻三十一

