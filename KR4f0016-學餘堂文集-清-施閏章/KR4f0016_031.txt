







　　欽定四庫全書

　　學餘堂詩集巻三

　　翰林院侍讀施閠章撰

　　五言古

　　述祖德詩(并序)

　　序曰商周作詩推美先德見諸雅頌厥後詩人潘岳
撰家風之篇靈運重祖德之述義非私濫並著曩編
維我先王父履躬昌道講習之㑹十有四州肇義田

贍宗黨學者至今稱不衰痛罹䘮亂所撰遺書闕亡
先大夫孝友絶人益振令緒年不展德逾壯而卒行
雖信乎友生事不傳諸國史大懼隕没各述髣髴用
告有道云爾

　　述祖(文學諱𢎞猷字允升學者稱中明先生崇祀鄉賢及所在書院)

　　王風久隤缺大道日寖微孔轍豈不邇百家爭路馳吾
宗肇東魯七十肩相隨在漢顯經學讐也博士師士匄
揚其波先後同聲施世逺存本根後勁振前綏微言紹

天學髙步追宣尼講肆羣響臻周遊遂忘疲閑先恢孟
辯排異搴韓旗磬折勞公卿閎聲蜚布衣輟餐餉寠士
商歌長樂飢德音昭爼豆奕葉流風徽

　　述考(贈奉政大夫諱詧字曾省一字述明)

　　前徽洵卓犖望古鬱長嘆惜不逮師孔翺翔洙泗間遺
言滿笥篋䘮亂悲闕殘生世逢百罹營道良獨難純孝
踵曾閔潔志厲璵璠纒綿九族義欵懇同氣歡努力沛
先澤遺構靡不完晞髪清川汜永嘯層峯端修塗苦促

算履順一何愆跪讀我父書俯仰涕潺湲珍木多早折
上士罕長年儒林闕傳記潛德當誰宣

　　詠古雜詩

　　黃河有本源傳自崑崙丘隄防苟不固汎濫將為憂章
亥度天地夸父觸不周目營萬里外心遺徑寸謀青陽
無留景仄逕多傾輈弱水不可航欲濟行無由喟焉睠
周道止策還優游

　　二


　　文明盛中古帝陛存土階相驅逓雕斵大樸無重回百
家既蠭起六籍歸秦灰世變不可極斯文為之灾犇騰
過千載作者橫九陔周行改岐路榮木忘故荄衆草既
已蕃霜雪終皚皚宣尼志刪述筮賁有餘哀

　　三

　　赤帝薄儒冠得鹿守文治斯文有本根過魯先孔祀墻
壁出遺經諸儒相鼔吹辭賦等優俳諷諫亦無諱孝文
寛賈生痛哭肆髙議謗書訾史遷身辱書不墜風騷許

怨誹煌煌四始義楊惲行樂人片言乃階厲吞聲拊缶
歌千春為流涕

　　四

　　種蘭思花多種𤓰思蔓長姬周本忠厚弱祚逾夏商祖
龍亦何促黔首棲劒鋩炎劉襲餘烈吏酷如探湯朝爵
拜通侯夕尸棄道傍懿彼從赤松蟬蛻惟子房

　　五

　　玉樹生傾崖不如桑與麻抱璞貴不毁黨人詎足誇膺

滂如火烈剛直成疵瑕衽席視湯鑊甘死無咨嗟張儉
斗筲人脱身連萬家惜哉荀爽言棄擲如塵沙

　　六

　　卜式本助邊義請烹𢎞羊次公起錢榖奮身稱循良毁
家紓國難受爵亦何傷志士有逃禄抗迹獨髙翔徴車
卧不起飲毒何倉皇奉錢贖徴聘咄咄譙君黄

　　七

　　平勃交歡日吕狐收族時陸生掉寸舌不使九鼎移生

才各有用所貴心相知純鉤或繞指神龍時守雌諤諤
洛陽生乃羞綘灌為

　　八

　　下士多所營上士少所偶寸心懷百憂豪末非我有豈
無千夫雄馳騖求白首達哉柱下言人與骨俱朽長跽
問猶龍賤子長年不青牛不可追行就尼山叟

　　九

　　浮雲如車葢白日蔽餘暉衝飇起中路化作飄蓬飛行

行無根蒂持此終安歸雍門自鼓歌薛公霑裳衣千春
誰不死朝菌良可悲君看繁華子寧憶桑榆時

　　十

　　獨行良踽踽四顧何滔滔富貴徒汨沒不如為客豪朝
為斗酒㑹莫為刎頸交翔鵾凌廣漢奮翅求其曹張陳
既相厄蕭朱非久要烈士寸心合萬事輕秋毫兩人成
一身長嗟左伯桃

　　十一


　　詩人罕聞道栗里有徴士坦履就田疇遐尚追皓綺稱
心發髙唱和歌者誰子右丞及左司異代分具體枯槁
何見嘲𤣥液非甘醴悟彼髙山操絶絃良有以

　　十二

　　蒼鷹飽摶擊鸞鳳無棲枝弋人慕彩翰弓繳將見欺文
章資叱咤髙步多嶮巇禰生求白刃黄祖安足嗤輟翰
就戎服彎弓西北馳寶刀珠玉飾白馬黄金覊常從霍
驃騎不數李貳師功成㑹天幸虎嘯不移時今日萬戸

侯昨日羽林兒

　　十三

　　驅車適齊魯飢渴求善士觀瀾洙泗濵濯纓滄溟涘美
哉洵泱泱大道亦孔邇百谷何羣飛天風揚海水賓客
競平津塵埃生闕里行行薊北門滔滔長安市橘柚雖
佳樹渡淮化為枳衆醉思獨醒轉歎於陵子

　　十四

　　昔遊嵩與洛引領箕山岑野曠風蕭條落葉下修林髙

墳獨崔巍流泉清且深未知葬者誰父老傳至今萬乗
且不顧何况揮黄金矯立易為節達生難處心喆人冥
榮瘁貴不攖素襟垂旒如白屋楮冠樂鳴琴一為撫絃
歌太古留遺音

　　十五

　　春鳥多好音鳴我池上樓情人盈海甸夙昔偕宴遊言
當策我駕顧望還淹留出門阻虎豹安能厯九州芳蘭
易摧霣壯士多煩憂平生絃誦地牧馬成荒丘何以歌

我懷五噫間四愁肉馬不可御翺翔驂赤虬欲挽天河
水俯澄濁海流

　　十六

　　雀銜松樹子飛落枯桑顛本自非骨肉寄生亦纒綿誰
謂同根株兩心不相憐勢利生白刃兄弟成棄捐孤竹
樂交讓二趙悲獨全拊膺感至性三嘆不能言

　　十七

　　三王御海㝢禮樂急斯須如金歸大冶巨細成規模厲

階彼嬴氏任法仇詩書堂陛迷隔絶朝儀一何愚叔孫
采其弊綿蕞徒區區新聲傳樂府雅頌竟何如兩生不
肯行倔彊非世儒遺緒振河汾董薛復先殂長河日東
下蔓艸誰當除嗟爾墻東叟望古久踟蹰

　　十八

　　青陽敷淑景百卉爭葳蕤商風未及發花落餘空枝華
士狥物欲傾身騖文辭雕飾䘮其璞少壯朱顔衰自古
多作者名在魂安歸生為鸞鳳吟死為猨狖悲獨言慕

揚馬誰與曾閔期

　　灌園

　　山園傍竹屋溪流出襟帶讀書暇豫多手灌引清瀨勿
言斯事鄙適與賞心㑹樂矣桔橰翁寧知卿相大昨日
凉風來今日桐葉敗秋蔬苟失時霜露將侵害辛苦滋
本根我生得微賴

　　栗園村

　　栗園嘉樹稀返景前山赤客子無與歡㳂溪坐磐石朔

風一何怒翻巢傾雀雛其母來下視含餔聲嗚嗚口噤
餔不得宛頸久踟蹰心憐腸斷絶相抱死須㬰羇懐餘
感愴歎息霑我襦哀哉金丸子彈射充歡娛

　　茗隖行(避亂時作　山曲皆産茶故名)

　　我有老祖母白髪披兩耳骨肉日零落慟哭依秋水眼
前看孤孫問是誰家子淚多早䘮明艱虞迫莫齒白刃
何蒼皇驅我東南徙人與杖俱扶蹉跌入荆杞黽勉進
藿食哽咽受一匕男兒值亂世固窮未云鄙空鬱負米

心窮岫無甘㫖

　　二

　　晨征發荒野薄莫臨迴溪秋水寒且急梁絶路無蹊妻
孥相怨怒濡足褰裳衣妾身不足惜所念懐中兒前山
猛虎穴日昃徒侣稀屏營不敢語怪我飢兒啼吞聲還
撥棄泣涕誰當知

　　三

　　逺赴南山阿言邁已百里樹杪見人烟解顔慰妻子捫

足息巖陰一坐不能起長跽乞主人廡下聊棲止親交
何雜遝兔絲牽葛藟茅屋二三間風雨昨傾圮去去勿
踟蹰落日下荒壘

　　采薪

　　客居久寄食他人為我炊感君不自德薄顔亦難施粗
衣裁掩骭微霰復已霏客心自多戚豈必寒與飢疎林
掃枯葉陰岫求枯枝攀條弄松雲引領眺京畿忽憶采
薇人淚下不可揮


　　宿山家

　　山行路自逺孤客魂易迷莫鳥各歸去啾啾向我啼暝
色冐四野小徑多蒺藜俯見林麓下燈火臨磵蹊舉策
一叩門四壁風凄凄主人進粗飯努力療渴飢來時經
虎穴宿處連雞棲平生戒垂堂飄零縁鼓鼙客久望人
憐使我顔色低中宵萬感集不寐聞霜雞

　　懷友

　　嚴霜下喬木落葉隨風揚飄摇轉無極萬里越川梁客

遊何慷慨道路險且長仗劔久徒步雨雪霑衣裳層霄
置網羅健翮將摧傷破巢思危卵揮淚遙相望

　　二

　　中腸已斷絶之子歸無期豺狼蹲大路行人延頸嗁颶
風拔山樹海陬多蒺藜仰天中夜嘆雙淚暗交頤時無
孫賓石誰當藏趙岐知命苟不憂努力待來茲

　　淳湖别邢景之

　　漠漠野田水新漲接平湖昔記漁家路今迷舊草廬村

前見野叟借問幽人居君館湖水外為我夜回車乾坤
兵甲裏匏繫哀吾徒燈前兩不寐歌泣窮悲娛晨興當
早發薄言縶我駒牀頭開斗酒臨别烹雙魚論交憶童
丱流光忽以徂歡難感别促登車悲路隅

　　過石臼湖

　　征途遵石臼停橈傍陰壑霰集林臯疎潦收浦漵涸菰
蒲冐清淺魚鼈鬱蕭索䬃䬃商飈來嗷嗷羣鶩落臨集
復回翔悲鳴避矰繳中澤暗張羅殺機難可脱勞生害

水族人物兩索寞黄鵠獨髙飛矯翼何寥廓

　　采石

　　犀渚横斷岸積石欝巑岏上有千仞峯下有萬里瀾明
月墮懐袖側首天門寒長江一杯水借問幾時乾

　　客中獨酌偶和陶公飲酒

　　人生若奔馬促促竟何之﨑嶇逐所欲寧似閒居時得
歡日已足何為待來茲彭殤等朝莫下士心然疑但當
樂相樂一觴聊共持


　　二

　　荒途遐且阻虎豹嗁前山驅車豈無感客子故難言時
把坐上酒仰首黄虞年著書莫我知吞聲誰與傳

　　三

　　在晉有髙士佯狂遺世情沈醉自埋照清芬揚令名名
豈中所熱聊得達此生生非磐石固常恐風波驚丈夫
不聞道努力當何成

　　四


　　憂來不能坐靜言思奮飛自顧無羽翼裵&KR0966;心轉悲日
月不可語策足當何依南山微雨歇浮雲各言歸其下
有松菊嚴飈獨不衰所樂誠區區素心貴無違

　　五

　　曲肱北窗卧松風為我喧羲皇不相待樂向此中偏須
臾明月出挂我檐前山烏鵲從何來孤飛尚未還感物
一長歎時哉無與言

　　六


　　挂瓢與扣角借問誰為是蛾眉易為嫉珍器易為毁大
道本無名榮利徒為爾披裘且揮金君毋羡羅綺

　　七

　　少年愛游俠把臂尋豪英有時還獨坐側見古人情歲
寒變枝葉瓊樹亦已傾形神自相賊孰以堅白鳴且盡
一尊酒無為勞我生

　　八

　　元豹多隱霧潛虬養幽姿黄雀徒嗷嗷爭食且爭枝物

生各有尚介立斯言奇天地無心情髙厚奚爾為哀彼
汗血駒屈首黄金羈

　　九

　　曠野凉風至䬃然柴扉開坐見田疇緑愜我平生懷平
生願有託所憂中路乖風波一失足終日徒栖栖身在
世網中汗顔汨其泥道阻多窘步鄙性終寡諧驅車尋
舊轍前路幸未迷如何阮步兵途窮駕始回

　　十


　　我生在東南行行西北隅天地共羈紲孰敢辭修途長
飢不能飽萬里空馳驅四海自不足一勺自有餘鷦鷯
與黄鵠從君卜所居

　　十一

　　束髪事詩書謀身貴有道三十為壯年頽然已心老飲
酒不辭醉常恐雙髩槁寸心得所向醉醒各言好元珠
歸象罔多營䘮其寶君看雲中鶴恣意遊八表

　　十二


　　日月無停馭冉冉成四時昨夜庭花落青春與我辭美
人惜遲莫感歎方在兹濟世有長策攘臂羞狐疑斧柯
不在手將為龜山欺寄聲託浮雲吾道當何之

　　十三

　　桃源竟安在踪跡隱人境我病倦游尋獨醉不遑醒醉
中有深義醒者莫能領士貴處域外豈見囊中穎纓組
終塵埃素心自炳炳

　　十四


　　我昔避戎馬間闗千里至日莫猶獨行有酒不敢醉宿
雁起我前驚翔失行次不經亂離苦寧知安樂貴萬事
一皆然食荼有餘味

　　十五

　　逺遊臨蓬壺叩彼仙人宅俯仰天地間倐忽皆陳迹人
生處駒隙祝年無過百仙人贈我藥鬒髪永不白𡨕性
得自然至道當矜惜

　　十六


　　猗惟予祖考步趨依六經徽音邈難續吾道竟何成鄙
哉陷章句局守不敢更中夜忽不寐攬衣步前庭微月
倐已沒孤鶴時悲鳴丈夫多坎壈勿令傷吾情

　　十七

　　青溪連我宅短棹隨輕風風吹一水香百花漾其中不
知人境隔忽與仙源通鴻飛既𡨕㝠何事勞彎弓

　　十八

　　芳樹無久華榮名豈常得轂轉須臾間下士多所惑涓

涓蟻穴潰滔滔不可塞涇渭相波瀾殄瘁及邦國酒德
良可頌世事行當默

　　十九

　　乞食亦云好折腰何必仕叩門誰為開一飰少知已釡
甑自生塵妻孥為我恥我行聘四方我夢歸故里風波
在須臾日月不可紀飛蓬無根株中路何當止黽勉故
人心歲寒良足恃

　　二十


　　貧士生草間性鄙情亦真田父日往來樂此風俗淳長
吟發隴畝遺響多清新懐騷追屈宋好古軼周秦靡靡
六朝籍棄置如纎塵筆削非我事詠歌肆微勤不言著
作好聊得心所親耦耕既苦疲策駕空迷津開我牀頭
酒漉以頭上巾抗手呼陶公我亦醉鄉人

　　古意

　　和璧莫投䑕干將莫擊石投䑕璧先碎擊石劍先折結
怨不在深片語傷人心賈禍不在多爝火燔鄧林


　　二

　　莫作長柳枝路旁怨離别莫作合歡花閨中腸斷絶絲
染無復白髪白無重黑努力愛青春一失不再得

　　秋懷詩

　　客園俯華沼桂樹交南軒凉風中夕起零露凄已繁英
㽔不急揚憔悴當何存視彼傷秋懷惻惻不可論寒夜
為我永百蟲為我喧寸心莫與照抱月倚髙原

　　二


　　城頭已枯藿谷中尚芳草寒暑豈參差幽居顔色好繁
華驚逝波謀身須及早追歡思盛年埋憂思速老言從
陶令遊荷鋤同一飽

　　三

　　子真早挂冠伯鸞逺出闗丈夫懷耿介依人慚厚顔樓
頭有明月三五向我圓所思不可見道逺心相憐夜遊
雖秉燭不如朝日妍莫齒雖同歡不如壯盛年

　　四


　　凉風吹帷幕蕭蕭攬裳衣賢愚同嗛嗛罄折交相嗤蕭
曹弄刀筆衛霍開邊陲賈傅空前席柔翰揚葳㽔清濁
雖異流鬒髪颯已衰他生縱歡樂當復知我誰不見遼
東鶴自言丁令威四顧無所歸胡不冢纍纍

　　夢先母

　　閠章十歲而孤背母時甫三歲自傷孩穉不識母夢
亦無之己丑舉禮部歸次江北夢吾母破冢出如卧
初起且呼兒就語驚寤遂失聲書以誌吾痛焉


　　射策遊金門回鑣返故國故國傷我懷風木情慘側中
夜夢慈親藹藹好顔色頎然出黄土衣裳徐拂拭自稱
為我母呼兒侍母側失恃在襁褓夢寐詎相識惝怳心
然疑流淚滿胸臆遊子良可悲精靈逝不測明發拜松
楸當聞母歎息

　　貽水東親舊

　　我昔來東溪談笑歡忘歸我今來東溪躑躅淚沾衣結
婚十餘載纒綿如兔絲東南秀諸峯握手欣招攜人獸

跡絶處拂石命我題情事兩娯樂日夕爭傾巵倉皇避
冦盜盡室相因依聞難畏相失減米同渴飢歲寒别貞
脆義重情不移荏苒二三載死䘮踵相隨山原松樹下
新塚何纍纍存者各憔悴失聲向我啼予沗四方人聚
散安可知驅車烽火間時與親戚辭長恐西州路往來
踪跡稀

　　湯烈女詩

　　吾友湯衣白女也乙酉歲歸沈氏道被兵掠不辱帶

刃赴水中死

　　鬱鬱女貞木矯矯歲寒心托根自磐石孤幹凌丹岑寧
受斧斤斷不受霜雪侵瑶琴倘見取當聞别鶴音

　　邊吏行

　　聞命已慟哭相送各吞聲腰下豈無組佇立心屏營天
子拓四海中原猶戰爭百里絶烟火千里留空城城開
不敢入狐兔何縱横莫從城烏宿朝從蒿里行官飢不
得食國税有常征軍書日夜下飛輓十萬兵令嚴甘就

死索賦無人耕一身委疆場哀哉骨肉情

　　送張八長季應武舉

　　寧為鞲上鷹勿作罝中兔張子虎嘯人青雲愁日莫家
世滿簪纓君獨鄙章句不辭萬里行逺逐沙場去白日
自西馳黄河自東注誰解戰士袍坐以將軍樹

　　舟中七月十五夜

　　水宿淹屢旬晩棹行未歇蓬窗西向開摇摇峯影没蘆
中露欲零沙際木微脱蟋蟀鳴幾宵凉飈切人骨故鄉

當此時粢盛薦秋節自予久行役頻致烝嘗缺薄禄不
逮親守官赴京闕簫鼓鳴中流夜靜聲幽咽惟見波上
鳥飛向山頭月

　　濟北懷故人

　　渚烟昏夕岸四望無孤城舟中一步地百蟲繞我鳴蟲
鳴爾自適不謂傷人情漁翁進雙鯉一壺聊自傾勿憶
故人夢昨夜宛平生觴酌聚鄰曲歡呼無停聲今夕復
何夕獨坐空屏營


















　　學餘堂詩集巻三

