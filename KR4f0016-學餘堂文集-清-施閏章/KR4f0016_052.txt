







　　欽定四庫全書

　　學餘堂詩集巻二十四

　　翰林院侍讀施閏章撰

　　五言律

　　岀郭

　　岀郭見春色春風来幾時緩游貪日永留賞願花遲藥
問山童種尊從野老移行看南圃竹新笋過東籬

　　春雨即事


　　春雨乍陰霽殘花半有無林鶯愁不語水鴨喜相呼著
檻圍庭樹分沙養石蒲蓑翁相問訊田舍已江湖

　　春暮

　　積雨閉天地初晴已暮春長歌花落徑獨步鳥隨人海
嶠思尋藥湘湖夢采蓴那堪聞戰伐回首是風塵

　　太白祠

　　太白騎鯨去空留采石祠當軒千里水遶屋萬松枝山
月長清夜江雲無盡時誰将一尊酒把臂共論詩


　　燕子磯

　　絶壁寒雲外孤亭落照間六朝流水急終古白鷗閒樹
暗江城雨天青吳楚山磯頭誰把釣向夕未知還

　　山亭

　　山亭溪色裏喬木散秋陰果落跳松鼠萍開過水禽入
林蒼徑滑隔岸數峰深一坐移清晝悠然物外心

　　三天洞(中有三牖上見天日故名)

　　一逕穿雲過三天入洞開仙宫窮斧鑿龍窟走風雷日

抱松根下泉通海眼来幽棲何代客禪坐有荒臺

　　秋夜送楚客

　　酒盡暮江頭歸心水急流月明分手夜風逐去帆秋客
裏添新髩潯陽憶故丘前途君自愛寒露滿汀洲

　　山中掘得小古鏡

　　菱花作蟬翼磨滅到人間神物出何塚清光寒一山銘
餘蝌蚪迹血蝕鷓鴣斑多病愁摧髩憑君好駐顔

　　玉山寺書壁


　　山近故園好年来到亦稀迴風陰寺閣深竹静巖扉沙
鳥下庭立風帆隔浦飛沃洲亭畔路坐見白雲歸

　　天逸閣尋邢孟貞是亡友梅朗三故居

　　虚館孤城外春帆送客来獨憐芳草地頻上故人臺夜
月雙溪滿晴雲疊嶂開鶯花仍不減腸㫁為誰哀

　　雙谿草堂

　　僻性逐滄浪雙谿一草堂亭穿叢篠曲潭漾雜花香錦
石支書架垂藤挂藥囊扁舟将汗漫誰與卜行藏


　　敬亭雲齊閣同孟貞

　　連峰深翠合傑閣倚林端盡日孤雲在青松滿院寒江
城晴入坐今古醉憑欄不是同心客何人共此看

　　郭瑞屏過宿荒園

　　握手春風暮當杯莫放停兩餘雲滿席夜久月移櫺笋
蕨邀鄰叟松篁覆草亭陶陶同永夕簾外曉峰青

　　水東

　　一路花開落孤鶯栁外鳴水飛懸嶂裂沙擁㫁橋平農

圃沿溪灌郊原見鹿行相依有親舊卜築好躬耕

　　永慶寺送孟貞歸石臼

　　殘春悲逺别小飲不成醺客淚看花落鐘聲帶雨聞山
鶯知選樹野鶴自離羣歸去孤舟路江潭盡暮雲

　　遲王公搢不至

　　嬾来惟謝客為爾倚衡門花亞巖中樹烟横溪上村看
山先蠟屐留月待開尊讀罷新詩後疎燈聞夜猿

　　借劉潤伯舟發東溪(時将適吳門)


　　句水新秋漲孤舟逸興同帆髙分雁陣濤響合松風野
店寒烟外山城夕照中吳洲行處好猶未落江楓

　　買舟避兵

　　偷生何處得水國静悲笳萬事數行淚孤舟八口家隨
風依岸栁載雪隠蘆花不是尋源去虚疑博望槎

　　栗園何氏山荘(栗園地名在水東)

　　野静寒烟薄秋深暮景斜清泉逢谷口老樹識山家餉
客霜林果登盤磵圃𤓰村翁還揖譲不媿瀼溪涯


　　袍笏嶺

　　避地寧辭險攀蘿得逕偏陰巖風嘯虎半嶺石㕘天獨
木立寒色羣峰交暮烟干戈歸未穏惆悵白雲邊

　　亂後和劉文伯郊行

　　斜日照荒野亂山横白雲到家成逺客訪舊指新墳戰
地寃魂語空村畫角聞相看皆墮淚風葉自紛紛

　　暫歸雙溪敝廬

　　客久㫁音書重歸感舊居魂招征戰後淚似别離初鼠

穴呼兒塞蒿園借火鋤艱難疑去住敢信是吾廬

　　哀族叔汝毅罹兵難

　　全身無早計蹈刃復誰憐歿後遺書債生前乏酒錢癡
兒甘失學孀母怨長年喪亂猶如此魂歸何處邊

　　早春聞子規

　　栁條緑未遍已有子規啼春色此中去行人何處迷繁
華芳樹下世事竹林西向夜含情坐空潭片月低

　　哭妹壻梅聖起


　　萬事君都已孤墳我獨悲有生惟卧病臨訣尚留詩年
弱憐吾妹啼多抱汝兒瓊枝折太早零落竟誰知

　　吳季野若金見過因同哭亡友祖洲

　　亂後幾人全相逢溪水邊瓢流詩巻去壁任野藤穿聚
散成浮梗存亡逐逝川山陽遺宅在聞笛一澘然

　　聶輯五明府晩宴籍山亭

　　清夜飛鳬舄華燈勸鶴觴歌翻白苧曲坐泛碧荷香傲
吏親書巻秋山入草堂從来習池好倒載興難忘


　　喜遇葛元士

　　嵗晩滄洲卧懐君未易尋三春風雨盡一逕水雲深老
積驚人句窮堅避世心素交離亂後一醉北山岑

　　九日登玉山同沈永清

　　嬾摘籬邊菊還尋溪上山當杯萬嶺出欹帽兩人閒寺
磬叢篁外村煙亂水間眼看楓葉老一倍惜離顔

　　與王兆京同年宿敬亭

　　不辨翠㣲色秋山紅葉重褰裳隨去鳥拄杖倚孤松人

卧半牀月風傳萬嶺鐘曉攀天際閣目㫁白雲峰

　　重宿句容崇明寺

　　舊識僧都盡重来客惘然空階雙樹老孤閣一燈懸塔
隠寒雲外山明夜雪邊華陽仙洞近髙卧定何年

　　醉翁亭(上有古梅稱歐陽公手植)

　　水石潺潺處孤亭疊巘西松雲陰覆瓦山靄碧連溪古
樹千年在嬌鶯盡日啼誰堪同一醉歸路不愁迷

　　答楊生俞之


　　十載論文倦追隨覺爾賢分燈消永夜持粟購殘編世
難安儒術年荒倚石田苦吟吾自癖莫漫向人傳

　　頓坊夜發

　　羣動息中夜勞人思早行馬嘶鄉夢㫁月照客牀明出
堡頻呼伴停車各問程馳驅今已慣不敢怨宵征

　　將次涿州值烈風

　　已墮關山淚那堪行路難風回摧戍堡沙聚没征鞍劃
地龍蛇鬭飛空雨雪寒黄塵愁極目咫尺蔽長安


　　慈仁寺松

　　直欲凌風去翻從拂地看摧殘經百折偃仰鬱千盤老
閲山河變陰兼日月寒支離爾何意不厭卧長安

　　送汪顒若發若下第歸江南

　　憐君兄弟好射策壮心違且酌江頭酒重開竹裏扉草
隨征馬緑春與故人歸舊業陽坡上朝朝倚翠㣲

　　真定道中

　　白日孤城閉黄沙古道迷風鳴關塞北雲㫁海天西歸

路看烽火生涯信馬蹄故園楊栁緑幾處早鶯啼

　　張旭之下第南歸

　　萬里成聨騎離亭送獨歸懐才寧失路忍淚復霑衣薊
北栁初發江南花亂飛老親雙健在調饍及春暉

　　晩渡黄河

　　日落渡黄河相逢半負戈漲泥尋路少孤店拒人多疏
鑿思前烈隄防總逝波年年沈璧馬無計斫黿鼉

　　興教寺閣


　　亂離存古寺僧少磬聲㣲今日髙樓坐正看桐葉飛秋
陰庭樹改夜雨客心違逺見江帆影行人何處歸

　　七里山尋徐九

　　谷口逢僧問山頭見爾廬編籬門徑曲面圃野堂虚半
嶺存孤寺諸泉到一渠桃源成獨往莫使故人疎

　　得邢孟貞書

　　憐君作客老轉説住家難歌豈甘彈鋏狂應厭釣竿甲
兵天地窄裋褐雪霜殘惟有湖中月年年耐獨看


　　移居東郭

　　偶卜城東宅臨流有石臺潭烟依檻集山色度溪来蠶
月桑枝蔭鶯時栁葉開先人敝廬在佇望獨遲回

　　谿漲

　　谿漲全無岸沙田又可哀舟航浮郡郭荇藻罥樓臺過
雨重雲黑奔雷動地迴蛟龍横得意白日向人来

　　乍霽

　　乍霽衆山出登樓散客愁濕雲歸未盡賸水㫁還流溪

暖銜泥燕林藏喚雨鳩田家憂不細二麥已無秋

　　懐顧與治秣陵

　　六代衣冠地風流盡屬君論交千古士卧對一江雲竹
館春陰合山城夜雨聞知音已零落何事復離羣

　　入華陽

　　華陽髙百仞絶頂倦登臨隔嶺通文脊遥峯接武林雨
從山半落日在谷中陰却愧蘇門嘯空聞鸞鳳音

　　二(華陽施氏烟火連數十里)


　　吾宗卜築好村舍遍郊原雲氣人烟亂牆陰虎跡存栽
花連栗圃接水灌茶園共有羲皇意深居可閉門

　　力疾赴官比部奉别家叔父(辛夘)

　　抱疴甘伏枕語别即沾巾風雨殘春路關河獨去人無
才安宦拙寧儉補家貧禄養嗟無及吞聲憶二親

　　雨泊蕪江

　　鳩兹烟水地春盡重淹留皎月何時見孤帆永夜愁漲
江来楚蜀寒雨動林丘謝朓青山近凄凄暮草秋


　　張来初吏部園林

　　平子歸田早于湖傍碧岑欄花開竹外浦樹落庭陰杖
屨天門健文章楚水深相憐贈香草别後故人心

　　懐侯韓振藍山

　　貧苦日相共宦游天一涯有官真似水無夢不還家五
嶺来山瘴孤城接塞笳别離春已暮多恐髩將華

　　江口三昧菴(時泊兵艘僧皆閉門)

　　日日旅愁新尋幽及暮春老僧留過客芳草伴閒人戰

艦徴兵日文園抱病身江山連杖屨不厭往来頻

　　鷲峯寺寓

　　曲徑秦淮畔精廬鷲嶺間夕陽沈積靄空翠見前山無
事客疎放能詩僧往還青溪好明月夜夜照松關

　　淳湖尋邢景之

　　四海倦游後還疑汎愛非寸心如落木逢爾復春暉移
榻連蔬圃烹魚出釣磯清懽成信宿不是醉忘歸

　　河上逢人歸故鄉


　　聞語忽沾裳知君是故鄉舟中頻換月水上易為霜山
過淮南逺天隨薊北長裁書尊酒畔分手恨河梁

　　舟曉

　　曉夢鄉關裏俄驚鼔棹時鷄鳴知市近岸轉覺舟移雲
樹分曦早江村出霧遲釣船魚喚買恰稱及晨炊

　　登張秋戊巳山

　　渚岸一峰出林端萬木齊荒臺臨埤堄古廟鎖蒿藜地
濶河流細天長岱嶽低夕陽催客下野水亂東西


　　月下有懐賦得沿月棹歌還

　　月明無近逺一見即沉吟況值孤舟夕難為游子心清
光連極浦逸響寄空林此夜思君意江流孰淺深

　　夜值西曹

　　吏散秋官署更闌夜氣清疎簾寒燭影急柝亂砧聲露
下圜扉濕天髙貫索明平反誰執法竟夕獨&KR0877;情

　　郭漢翀庶常改官給諌

　　久作金門客重聞寵命新然藜猶昨夜補衮屬兹辰地

接龍光近心悲雁户貧　聖朝方納諫不必憚批鱗

　　出都憶同寓諸故人

　　燕臺同作客風雨對銜杯話及故鄉好心知别路催關
山孤夜月僕馬散秋莱北雁能為伴南飛幾日回

　　使過陽信抱關無吏諸生數輩出尊簋曰吾輩皆
誦習先生文章毋庸驛吏也留詩贈之

　　吏已絶逢迎人猶識姓名驅車周四牡供帳魯諸生野
館秋雲入荒城晝柝鳴艱難看逆旅一飯重&KR0877;情


　　田芳伯同余南旋至淮上别(芳伯失職久客京師鄉人傳為死矣)

　　千里同袍子分為行路人鄉書㫁京國旅食老風塵身
在妻孥哭途窮僮僕嗔君過漂母廟拜手薦江蘋

　　淮口舟夜

　　風便不能發柝聲連夜長關河迷去住鷗鷺得行藏烟
盡初冬月天寒未曉霜蓴鱸鄉路近客思倍難忘

　　真州榮園

　　叠石鬱嵯峨蒼茫氣象多髙低成洞穴庭墄俯山河巢

集臨江鶴花生帶雪柯向来歌舞地長卧老藤蘿

　　二(主人營此園數十年嘗以千金置一石)

　　嵗月為園盡天然事事工亭臺入雲表戸牖絶雷同片
石千金得三江一磵通平生丘壑意浩蕩對花叢

　　哭梅雨吉

　　獨負才無敵為君兄弟難前生定長吉後死倘都官玉
樹人間盡青衫地下寒空流嫠婦淚墳土不曽乾

　　聞劉潤伯㨗武闈


　　王粲従軍日班生擲筆初應為萬人敵莫負十年書日
月烽烟蔽江山戰壘餘儒冠真寂寞躍馬定何如

　　赤壁

　　亂石寒烟路千年人自游崚嶒存赤壁虚白俯滄洲百
戰亭臺盡三春江漢愁誰憐詞賦客今古一孤舟

　　登江夏洪山寺墖(時官軍方南征)

　　峰頭開古寺墖下俯浮雲山勢龜蛇鬬江流沔漢分栁
荒陶侃廟風競伏波軍南望湖光白鴻歸度夕曛


　　泊嘉魚(有赤壁是周瑜破曹操處)

　　濤翻天地合向夕早維舟江月人難夜津亭風易秋危
巖尋赤壁春水沒芳洲欲問漁家路滄波自北流

　　二喬墓

　　銅雀臺遺恨巴陵塚尚留君臣分艷質吳楚一荒丘花
落春雲暗猿啼暮雨愁湘江有神女應共弄珠游

　　望君山(上有軒轅鑄鼎臺秦皇過此舟幾覆)

　　孤嶼凌天險滄波遶翠㣲四時芳草暗萬古白雲飛軒

帝臺應在秦皇事已非欲尋方竹杖仙路隔危磯

　　湘夫人祠

　　帝子蒼梧望荒祠楚水湄湘雲摇珮帶岳雨送旌旗夜
静魚龍入情深草木知維舟尋往蹟春蘚沒殘碑

　　自潯陽至長沙舟中襍咏

　　狂歌多楚調宜入楚鄉游水濶蛟宫險林深虎穴稠樓
船馳使節簫鼓襍巴謳春色来何逺青青杜若洲

　　二


　　秫賤偏無酒愁来少醉眠荒村依岸曲古廟立山巔水
驛舟為騎魚鄉網是田石尤風太數搔首郢門煙

　　三

　　鼓枻隨漁父乗槎老客星鶯聲花嶼暖龍氣雨潭腥波
緑澄湘浦天青合洞庭誰知魚子飯絶勝五侯鯖

　　四

　　野鶴偏知雨篙人自喚風雲開七澤盡春漲五溪通横
海樓船逺征蠻芻餉窮泊舟時夜警卧倚寳刀雄


　　五

　　翠竹似松杉蒼蒼隠洞巖開篷過水市欹案趂風帆雲
自青莎出魚従白鳥銜瘴江驚早熱二月脱春衫

　　六

　　畏路天垂盡湘南去路遥鮫人登賈舶山鬼避星軺賈
傅魂空弔靈均恨未消羇棲卑濕地故國果雲霄

　　灘舟即事

　　湘潭至衡山數十灘石潛水底例以土人曳小舟前

導舟曰引洪人曰灘子

　　泝盡湖湘險衡山路更難引洪舟一葉穿石水千盤人
沒龍湫得巖侵猺洞看經旬行百里岳雨暮春寒

　　花藥山相傳何仙姑采藥處

　　杖策尋仙蹟乗春醉羽觴藥罏青嶂逺環珮白雲長巢
鸛依山寺林花發野棠孤亭面衡嶽北望正蒼蒼

　　排山驛

　　山外無平地巖中有宿雲生猺安鼠穴猛虎襍人羣日

出蠻烟暗天低瘴嶺分艱難經喪亂吹角更堪聞

　　永州南數十里夾路皆古松

　　何代松林古婆娑擁道周鬼神深窟宅烟雨蔽山丘白
鶴一羣老清陰百里秋眼看遭剪伐劫火幾時休

　　經王公嶺白雲菴

　　峻嶺留精舍危亭半夕陽瘴雲官路濕春草寺門荒飛
矢散猿隊鳴鐃驅虎倀凭髙聊極目粤嶺一何長

　　全州道中


　　驛路入樵徑森森古樹中異香羣卉襍深翠象山同滴
幰藤花雨吹衣松葉風春光將客意萬里去無窮

　　二

　　途雨行無次孤村烽火餘山厨連馬櫪官舍奪僧居樹
古偏供爨人稀廢趂墟東西看麥壠寡婦把犁鋤

　　昭江别周汲菴副使

　　天末故人見尊前鄉語多看山晴共出乗月夜相過猺
戸能輸布蠻方罷枕戈龍門驛畔路分手恨滄波


　　發昭潭

　　瘴路已深入蠻江更獨行摇摇逐峰影颯颯隨灘聲磵
壑蛟涎出衣裳蜃氣生戈船思漢將従此向南征

　　昭江夜泊

　　驚濤自風雨樹杪復飛泉萬籟集清夜孤舟浮緑烟夢
歸鄉路怯客病榜人憐明發蒼梧近應看下跕鳶

　　次答沈梧州送别

　　别緒不可理茫茫失所思㫁蓬吹更逺疲馬策難馳脱

贈平生意殷勤去後期三湘風雨夜應有夢君時

　　端江旅興

　　江泊依榕樹幽尋過竹梁雨来山乍白日落水全黄横
浦戍樓迥縁溪村巷長霅中風土似少婦有提筐

　　二

　　逺游多病後獨步落花時野艇收魚子溪蟲哺鴨兒披
榛茉莉出夾道茘枝垂信美長為客茫茫故國思

　　端州贈别沈止嶽少㕘


　　東游非汗漫强半為君来硯試端江石尊移越海臺干
戈蠻洞洗日月瘴鄉開惜别仍留句誰知沈約才

　　五日東筦王句重明府宴津亭

　　天南初罷戰彩鷁到江城茘子乗舟摘蒲觴帶雨傾親
交佳節㑹兒女故園情莫憶懐沙事愁雲海畔生

　　沂昭江雷霹灘懐尹蓂階太守

　　灘聲雷雨内天險奪龍門峽束水斜立濤驅石盡奔浪
江生白髮烏鵲報黄昏咫尺美人隔孤帆不可論


　　南華山寺

　　祖衣留嶺外古刹面滄洲地濶巖扉緑松髙墖院秋荒
臺過虎跡靈瀑吼龍湫誰識曹溪意年年水自流

　　大庾嶺

　　峭壁何年鑿炎洲此路開門容一騎入人度萬山来南
北各回首干戈更築臺蓬蒿行處滿漫説嶺頭梅

　　十八灘

　　人老三秋後舟臨十八灘落帆循石罅解纜趂江湍久

霽衣裳濕重雲燈火寒柝聲連鼓角無夢到漁竿

　　中秋夜泊樟樹鎮(時初脱粤西之難)

　　又是中秋夜三年客裏過影孤彭蠡雁路遶洞庭波鄉
信逢人問羇魂在水多故山有明月好與照藤蘿

　　雨宿三疊泉下凌雲舍

　　竹屋住雲根蒼巖帶雨痕燎衣當茗竈移石楗柴門泉
響千林動峰開五老尊来朝攀絶頂俯仰盡乾坤

　　九日廬山尋瀑布絶頂處(去開先寺數里登文殊墖泉出趾下)


　　良辰采巖菊振策入寒烟獨倚層峰墖回看百丈泉奔
雷翻絶壁晴雪下髙天客到都無語蒼茫落照前

　　黄巖寺(在雙劍峯下瀑布泉上)

　　山中誰説法雙劍化為峰寺倚懸巖石泉飛半嶺松香
臺鳴野鶴瓦缽貯潭龍欲覔林間洞雲深谷口封

　　孟貞病寓草閣

　　契濶能相就粗疎媿主人天風吹短榻厨飯煑勞薪坐
語従深夜相看各病身幾年抛藥餌一醉紀家春(宣城紀叟

善釀見李太白詩)

　　人日涇川

　　人日日初晴春風昨夜生野梅誰早折凍土又新耕餘
雪涓涓白流澌瑟瑟鳴琴谿聞控鯉駐馬一&KR0877;情

　　涇川大安寺

　　作客必投寺居然一老僧春光門外水夕梵雨中燈馴
鴿自来去閒心減愛憎西峰晴更緑夢已到崚嶒

　　留别施元引學博


　　青氊偏好客白雪更知音竹葉時相餉桃花日共尋晴
山開木末馴鹿卧庭陰良㑹難為别滄江去路深

　　偶過鄭扶九看牡丹(地有葛洪丹井琹髙藥渣魚)

　　名園連客舍髙士復閒居春盡芳菲裏天晴爛漫初試
茶丹井水入饌藥渣魚隨意此終日狂歌野興疎

　　登幕山同左稚姜(山故左難當駐兵處)

　　春送登臨眼山留戰伐名寺門銜極浦杯底見孤城世
定英雄伏林間麋鹿行憑君詢舊壘指㸃暮雲平


　　悼梅母趙太君(時被火厄)

　　令徳宜彤管魂銷撤帨時祝融迎玉珮風伯導靈旗此
去驂鸞急重来化鶴遲賢愚同一燼千古共凄其

　　為蔡大美悼令子須才

　　令子趨庭好髙堂永訣難問寒留夜火負米進晨餐苦
學青箱在多愁玉樹殘尚餘忩外竹刻遍翠琅玕


　　學餘堂詩集巻二十四

