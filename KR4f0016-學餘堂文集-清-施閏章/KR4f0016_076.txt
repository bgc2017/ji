







　　欽定四庫全書

　　學餘堂詩集巻四十八

　　翰林院侍讀施閏章撰

　　七言絶

　　磨盤山憶兒淳在宛陵家累在洪川

　　客程鄉思苦漫漫積雨千山行路難知爾樓頭髙處立
幾回北望又南看

　　值青州人便走筆寄劉止一(予歸自濟劉置祖帳十里外携善歌者曼

聲苦調曲未及終而别又同游龍洞有詩劉㧞佩刀為予鐫壁)

　　幾年高枕卧烟蘿愛客論詩興若何舊日何戡無恙否
離亭半曲淚痕多

　　北海郵書久寂然西湖新句獨翩翩最憐龍洞同遊處
鑿石分題又五年

　　宿青駝寺

　　亂峰躑躅暮雲平小市人傳古寺名月白馬寒嘶夜半
不知何處有鐘聲


　　宿郯城聞僕夫言次日四十里外即江南界

　　千峰萬壑倦征驂客路歸心兩不堪忽訝燈花成一笑
郵亭明日是江南

　　淮上别張菊存(張有曲江園)

　　纒緜無盡曲江遊送我重登出浦舟淮水亦知離别意
相隨日夜向南流

　　讀漁洋山人集漫題(王阮亭集名)

　　萊陽大雅益都清各自論詩擅一城玉樹臨風今獨秀

新城不説濟南生(萊陽謂采荔裳益都謂趙韞退濟南李于鱗也)

　　六益過署齋得雨止宿

　　孤城日暮罷登臺江閣炎蒸向水開正共古人杯在手
南山夜雨過江來

　　天涯將老未歸身同是江湖澹蕩人今夜對眠深剪燭
何年散髪共垂綸

　　官庭草

　　江聲到枕客心違多病如何未拂衣庭草不妨秋色滿

好留蝴蝶上階飛

　　陸舟别後值雨重寄

　　蕭蕭木葉逐江流不是離人已白頭分手更堪垂老日
亂山寒雨送孤舟

　　偉長索醉蟹自云老饕發書一笑

　　小飲終慚客興豪故鄉昨日寄霜螯知君舊是江南客
不厭相呼作老饕

　　寄髙柱河夫子(公以侍御視學江南目閏章國士)


　　敢言薄宦釡生魚官舍蕭條似客居媿比侯芭稱弟子
淚痕空落數行書

　　晩泊石亭寺

　　十度扁舟繫石亭龍沙風起客眠醒江洲芳草無情甚
一夜茫茫帶雨青

　　正月晦日太虛宗伯作詩見憶予適到門遂同伯
璣飲花下

　　春風騎馬到江城正值繁花照眼明頭白尚書吟正苦

開扉一笑説離情

　　主人愛客草堂清髙士為鄰詩興生每到必傾李白酒
何妨長卧灌嬰城

　　臨江雜詩

　　閤山烟雨接虛無碧嶂清江翡翠鋪好置亭臺添畫舫
為君喚取作西湖

　　又

　　更無羅綺艷江邊髙種茶園低種田一嵗繁華燈下盡

滿城歌管送神船

　　又

　　萬松郭外一時空新種桃花幾樹紅最是春來暗雙眼
江城日夜雨聲中(城南舊有松林直接瑞筠山謂之萬松關今蕩然矣)

　　又

　　青青橘柚壓江濵暖日晴烟照眼新三月花開横十里
香風吹殺蕩舟人

　　又


　　紅柑白笋不論錢淳樸山川劇可憐一畝官租三畝榖
農家翻厭説豐年

　　又

　　夜夜江頭月一灣疎鐘聲裏白雲閒詩僧雪印殘篇盡
隻字從何覔半間(雪印天寧寺僧洪武初召賦金陵春曉詩稱㫖賜衣詩見郡志慧力寺僧
半間有詩名今盡逸)

　　又

　　渚鷗沙鷺自雙雙耆舊風流説此邦劉孔諸賢俱逝水

至今芳杜繞清江

　　又

　　欵乃歌聲日幾回野航無數趂風開大洋洲上迎神去
玉笥山中乞夢來(臨俗吏民逺出必先禱大洋洲蕭公廟又傳玉笥山祈夢靈異)

　　又

　　回龍寺前野艇横伏馬橋頭江水清聞説百花春正好
秪餘芳草向春生(郡舊有百花洲今廢)

　　馮木伯罷官永豐别後以官累再至


　　離筵楊柳春含雨廻棹芙蓉花滿溪明日且隨鷗鷺去
滄江莫聽鷓鴣啼

　　即事

　　山閣看雲自舉杯輕風菡萏檻邊開今年勝事清江少
六月鰣魚出網來

　　有懐杜蕃舒梅㓜與

　　檻外風帆日日開江鄉不見故人來黄柑兩㟁㸔如此
一笑何時共舉杯


　　為楊中𤣥前軰題像

　　力盡謀生家自貧數間茅屋隱松筠年過八十惟髙枕
笑對青山不媿人

　　雪中閣望

　　江城草閣俯漁磯雪滿千山失翠㣲笑指白雲來樹杪
不知却是片帆飛

　　聞劉孔植推官訃

　　釡甑生塵苦未休獨留病骨卧南州如今客死何人哭

扶櫬蕭蕭是白頭

　　牡丹初放同諸子雨坐(陳元水毛大可田未若沈治先徐若彛)

　　官亭春盡對花歌幾嵗花時客裏過頭白樽前人欲散
一江風雨為誰多

　　見阮懷題壁率爾次韻

　　山城官閣傍松筠檻外花飛覺莫春雨後忽看江水漲
樽前身是五湖人

　　即席送大可還蕭山


　　論詩風雨過三春江畔榴花照眼新明日湘湖歸棹遠
相思各是獨吟人

　　夏夜

　　前山雨過月當樓竹影空庭暑乍収湘簟石牀人獨夜
不禁蟋蟀一聲秋

　　别湖西父老

　　頃年在官引疾不許及奉裁東去父老夾道焚香泣
送數十里予始泫然不能禁故留詩為别


　　官拙長懐賦遂初敬亭山下夢吾廬輕舟歸去

　　君恩重贏得閒身得舊書

　　二

　　多慚祖帳徧江洲曉發歸心逐水流怪底萬人紛涕淚
難禁立馬一回頭

　　三

　　淚盡憂時白髪侵何勞畏壘卜雲岑它年馮仗清江水
長照平生一片心(予將去時士大夫復構龍岡書院為爼豆地)


　　書西山丁道人壁

　　山豆花開野菊秋隔林茅屋是丹丘客來問道惟摇手
隨意清泉遶屋流

　　登呉城僧閣(閣正對五老峯)

　　江畔停舟坐不回精廬小閣向湖開匡山五老曾相識
為送閒雲一片來

　　草閣即事

　　草閣時時敞竹扉石欄平俯釣魚磯可憐一樹堤邊柳

能遣飛花滿客衣

　　題畫冊寄于廬陵慧男

　　為政風流孰似君相思遙寄敬亭雲螺山南畔荒祠在
絃誦年來幾度聞

　　髙峰僧餉茶

　　雲外山寒吐葉遲真僧入夏逺相貽凌風若問峰頭坐
還似人間積雪時

　　四安旅舍


　　隔岸青山半夕陽馬蹄歇處是它鄉主人十載重相見
依舊扁舟繫緑楊

　　晩至碧巖

　　崩雲亂石相侵臨百丈層崖見竹林古寺峰頭歇清磬
蟬鳴老樹如龍吟

　　管夫人墨竹(在呉興天聖寺東壁其西為松雪畫今剥盡)

　　翠篠疎枝帶雨新墨痕傳自管夫人江山南渡留殘壁
此物風流五百春


　　呉興天寧寺

　　作客年來萬事慵朝朝湖上踏青峰翻嫌詩思如秋水
不寐長聽午夜鐘

　　重題昭慶寺樓

　　芳草春風爛漫遊八年前卧此髙樓如今官拙成衰髩
何事僧閒亦白頭

　　憶故園桂

　　十載離家老桂存今年有約共芳樽秋來又作桐江客

細雨繁花空閉門

　　江山縣弔方虎鄰(方殉難死井中今井上有寒香亭)

　　濯骨寒泉迥絶塵為全黎庶不全身誰知一月江山令
竟作千秋爼豆人

　　宿晨前(地名在建陽縣武夷道中)

　　野店荆扉旋織成暮烟寒杵若為情客窓更壓山泉急
一夜牀頭風雨聲

　　武夷山紫陽書院


　　萬岫深圍舊草堂釣臺茶竈就滄浪空山不斷櫂歌曲
鶴唳一聲谿水長(朱子有櫂歌曲)

　　玉女峰

　　太華飛來立水濱崖花開落自為春若逢毛女還相識
應化山中採藥人

　　仙釣崖

　　巖上仙翁白羽衣渚鷗沙鷺往來飛釣磯苔滿無人到
嵗嵗持竿獨不歸


　　上接筍峰至隱屏絶頂

　　躡盡危梯俯翠㣲松門巖屋坐忘歸雨從天柱峰頭過
雲向卧龍潭上飛

　　白雲峰(是武夷九曲盡處)

　　曲盡難窮谿水源靈峰一折抱雲根莫言山外即人境
雞犬桃花别一村

　　鐡笛亭

　　谿光漠漠樹㝠𡨕勝事猶傳石上亭樵唱數聲人靜後

松風吹出片雲青

　　大王峰頂值鍾道人

　　虹橋絶處斗壇邊一綫丹梯萬丈懸獨住峰頭更何事
白雲長䕶石牀眠

　　閩酒口號

　　客病三山問酒家持杯閒遶刺桐花苦心物色蓮鬚白
只説官藍與碧霞(周侍郎閩紀稱曾家蓮鬚白第一官藍碧霞並酒名)

　　雙投真益(二酒名)不宜人隔歲陳醪暫入唇香洌誰能更

柔㫖風流聞有洞庭春(宋安定郡王以黄柑釀酒曰洞庭春色聞漳南尚傳此法)

　　再過楓嶺

　　楓色爭傳楓嶺頭丹霞爛漫破人愁烟霜此日催寒急
葉響泉聲共一秋

　　還至清湖即目

　　江郎山下野人家漠漠朝烟出樹斜烏桕葉殘垂白子
參差早擬是梅花

　　重題釣臺


　　天削雙峰作釣臺山盤繡嶺白雲開鴟夷千古餘慚恨
日送江潮到此回(錢塘江潮至此即止)

　　翠壁丹亭夕照前晴江落木帶寒烟扁舟定向磯頭泊
七里灘聲十九泉(陸羽品泉以釣臺下為十九)

　　豫章和李太虛宗伯

　　滿眼山青如翠黛中庭梅落似花鈿詩人共愛東湖好
憑語春風恕酒顛

　　積寒何處尋鶯語獨客行須傍藥欄主人美酒飲不盡

湖上青春殘未殘

　　為伯璣悼姬人浣花

　　秦淮玉樹不勝春窈窕誰當賦洛神已嫁黔婁還早殁
一生荆布送佳人

　　泊舟得桃花

　　沙村野店笛聲殘小泊三江渡口寒風雨連朝春暗減
好花留折一枝看

　　過昭武贈丁景吕廣文(南宫牘已得雋以兩字被乙)


　　㴱憐對策江都好誰識談經賈傅尊夜半把君詩巻讀
滿船風雨一燈昏

　　送丘慎清赴官鎮逺

　　重來即别太傷神路過牂牁更問津正是三春花欲暮
可堪萬里獨行人

　　以麻姑酒遺伯衡

　　永漲桃花江路紆遊山雖好興愁孤人間何處尋仙洞
分取麻姑酒一壺


　　哭方爾止

　　蹉跎萬事總長貧獨為無兒太損神地下莫應逢顧蔡
吞聲同恨有三人(顧與治蔡大美先亡無子爾止各哭以詩)

　　老健詩書意獨勤難將萬巻殉孤墳平生哭友惟君痛
誰把新詩更哭君

　　宿松隱庵

　　寒山曲徑石嶙峋落盡桐花暮雨頻惜别重來三十載
松雲匝地苦留人


　　江干僧舍見周侍郎題有深竹留人細雨中之句
率爾有懷

　　㴱篁細雨客重過好句留題奈若何欲寄數行相問訊
白蘋風起亂愁多

　　孫豹人醉吟圖

　　杜老花溪卜築幽溉堂留滯復䢴溝不嫌痛飲疎豪態
眼底吾曹半白頭

　　尋常不醉市兒酒醉後髙歌覺有神雷李凋殘耆舊少

西秦獨霸一詩人(謂雷伯籲李叔則)

　　紗㡌洲

　　千帆爭泊帶歸鴉野店蘆扉盡酒家汀草江雲應解笑
漫勞相喚作烏紗

　　豹兒嶺僧舍

　　回岡合㳫畫纔分半嶺茅庵住白雲葉落滿林人跡少
一聲清磬萬山聞

　　寄孤山上人


　　三年不到雙羊路夜半鐘聞城外山時憶休公相對處
亂深松竹片雲間

　　送人歸西湖

　　風急空堦紅葉飛西湖遊子正思歸湖邊十里荷花滿
何處宜君着釣磯

　　李陽驛

　　廿年重上驛邊樓兩度停舟遇石尤野店春殘花片盡
白頭浪起白蘋秋


　　過江浦尋舊蹟或以莊定山先生對

　　孤城烟火接江關故里爭傳莊定山一疏廷爭成野老
幾篇詩在滿人間

　　千佛山(在歴城)

　　夢吸南山石窟泉重來亭館拂青天不須更向峰頭望
目盡齊州幾㸃烟

　　重題西樵桐陰讀書圖

　　曾寄三桐書屋歌重看深翠似巖阿山公啟事稱清要

怪底茅齋歸夢多

　　題沈繹堂撫松圖

　　層巖樹老卧蒼龍知在雲間第幾峰聞道九重新寵顧
只應長對掖門松

　　謝呉漁山作畫

　　茅屋谿山古木疎看來真是老夫居延陵高士如相訪
緑竹潭邊釣白魚

　　題阮亭秋林讀書圖


　　獨吟懷抱向人疎秋色千山一草廬好記白雲紅樹裏
雙留老眼讀殘書

　　過鄴城(按圖記安陽縣有西河是子夏故居)

　　秋清山色太行來晝錦堂前酒一杯借問西河人不識
至今漳水説銅臺

　　夕次蘇門有懷孫徵君

　　策杖荒臺雲氣重獨聽泉響倚孤松夏峰見説髙人在
知隔東山第幾峰


　　嵩山髙登崖石室

　　斧劈青天半壁懸丹梯老屋舊無椽山靈憐取孤僧渴
萬石崖中一㸃泉

　　許昌孫秀才園乞牡丹(孫松友)

　　洛中花事近全荒留與鄢陵及許昌尤物肯分江左去
為君作譜續歐陽

　　百種名花百尺臺主人喜客客頻來籃輿好約花時到
一種花前舉一杯


　　繩武出佳紙偶書絶句

　　心清略似龎居士齋禁還迂周太常捲幔北園春樹外
數峰青滿讀書堂

　　題許子柔歸黄岳圖

　　歸帆一片入秋烟三百灘聲到耳邊雨後蓮花天半出
不知誰坐碧峰巔

　　寄姑熟陳蔚宗

　　江城髙館似山村愛客論詩酒一樽好蹋峨嵋亭畔月

與君長嘯倚天門

　　歙城客寓有古松名曰松屋

　　烏聊山下好幽居百尺寒松覆草廬秋雨松濤聲不絶
虞卿閒著幾篇書

　　叢菊禁霜解作花紫陽山畔晩蒸霞誰將雪竇泉來試
有客新貽茅舍茶(河西有雪竇泉茅舍產茶最佳)

　　對酒答友人

　　蓮峰頂上客初廻㟁幘華屏酒一杯嬾向塵中問閒事

道人元為看山來

　　獨吟

　　自分漁樵付此身苦吟獨笑轉傷神塵埃莫道知音絶
倘有旗亭度曲人

　　野興和徐田東金陵見寄

　　晴江竹樹春可憐無數繁花開緑烟野鳥提壺相勸得
阿誰來送酒家錢

　　年來野興薄三公散髪長吟松下風多媿詩朋勤問訊

青谿好共隱牆東

　　又叠前韵

　　黄鳥白鳥聲相憐髙枝低枝叢野烟樵子折來渾不惜
城中費盡買花錢

　　蒼髩長懐白兔公開襟拚對落花風故人相憶不相見
半醉含愁西復東











　　學餘堂詩集巻四十八

