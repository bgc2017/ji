







　　欽定四庫全書

　　學餘堂文集巻十九

　　翰林院侍讀施閏章撰

　　墓誌銘

　　故翰林修撰蔣君墓誌銘

　　蔣君虎臣先生諱超字虎臣江南金壇人年二十二舉
於鄉又二年舉丁亥進士一甲第三人官翰林修撰以
文雄於時主浙江省試提督順天學政並清慎事竣告

歸不過里門見妻子扁舟草屨徑自楚之蜀客死於峨
嵋之伏虎寺朝士大夫之賢者歎異流涕蜀之大吏經
紀具舟歸其喪某年月日將卜葬於某山之原於乎初
君之訃至余為文哭之許志其墓以君故善余言也君
早入翰林攻詩文酷嗜書法人屛壁間一字可喜必鈎
勒藏之心慕手追於晉唐行楷得其筆意為人和易獨
刻苦痛自下多布衣野老方外之交見之則磬折傾倒
狎游不厭槖空亡一錢人告之急怛若負重創門生故

人有所餽送則以遺貧交比丘應手立盡視其齋㕑嘗
虀鹽不給無悔也君既厚與人人益觖望小不遂則訶
責交至惟曲應之恐後時時以德報怨人或重背德誦
言必絕之及其人至則握手歡如初在朝數請假歸省
其父僉事公祖母某太宜人留子舍不出既連即世破
産治喪葬且炙艾燔體以志哀痛見者愍之其督學畿
内也時學租幷入正賦視學使者無所賚予君舉債賑
貧士乂疏請復古學禁天下有司刑責諸生每草疏時

先焚香籲天積誠以格宸聽疏皆報可秩滿輙謝病歸
休過嵩洛與孫徵君奇逢語數日以書來告謂不可失
此人辛亥春君次長干僧舍予適在江寧要予出見大
事相切劘委重丁寧若相訣别自此而躡匡廬遊鹿門
兩年之間直達峨嵋矣君始生之夕祖母夢為峨嵋老
僧見君生則解顔豐于饌客而自饌斷葷血二十年至
是愛峨嵋山伏虎寺㑹當事請修四川通志峨嵋縣志
不得辭數月書成即山中建一亭書蘿峰二字語小僮

曰死厝我于癸丑正月遺書别當事越三日沐浴端坐
留詩而逝翌日蜀人胡生嘗從君遊者見諸山椒頻呼
蔣先生不應既入寺然後知君死皆大驚歎以為非常
人也君生明天啟甲子先是有術者言其壽止四十九
君篤信之為詩四十九篇至是嵗果符合云君家世業
農大父芝田公有隱德生子諱鳴玊舉進士為聞人累
官山東僉事母某太宜人生二子君為長其季曰進金
壇縣學生君之子顯祖幷力學有材行女適宦族君平

生遊歴五岳及黄山九華天台武當窮幽極䆳不避蛇
虎嘗語我曰僕有不可解者三畧貴顯而禮窶賤畏館
閣而僻山水薄妻子而篤比丘三者是也所著有綏菴
詩文集若干巻論史百篇蔣説等書惟儒宗辯統輯稿
未竟嘗戒忿怒自號無嗔道人又以家近華陽洞未殁
前數日自叙有華陽山人傳云銘曰

　　華陽山人邪無嗔道人邪峨嵋比丘邪其儒而禪者邪
於乎論其行誼非曾閔之徒邪


　　翰林院侍講學士曹公顧菴墓誌銘

　　曹氏自華亭徙嘉善世顯儒術六傳至豹明知某縣八
傳銑兵部郎中並起家明進士有聲𢎞治隆慶間至君
考諱勲崇禎戊辰舉㑹試第一官禮部右侍郎兼翰林
院侍讀學士世所謂峨雪先生者也有子五人君為長
復官

　　本朝翰林院侍講學士父子以文名天下士論榮之君
諱爾堪字子顧别號顧菴十嵗能屬文十二善詩詞時

人擬之聖童順治丙戌舉浙江鄉試壬辰登第改翰林
院庶吉士授編修為文敏給博麗兼長衆體閣試兩稱
最同館皆遜服之乙未春分校禮闈得士二十二人如
陳尚書鼓永胡學士簡敬皆有聞當世是時

　　世祖章皇帝力崇文治數召試諸詞臣品目甲乙君扈
從瀛臺南苑

　　上霽顔顧問嘗受詔與呉學士偉業等同注唐詩書成
稱㫖時被褒嘉中外驚傳其語無何以侍郎公憂歸服

除補舊秩俄遷侍讀陞侍講學士故事翰林官皆積嵗
待遷君半嵗遷至再殆殊遇也

　　章皇帝升遐

　　今上登極遇

　　國恩追贈其兩世君益勤厥職坐族子逋賦累奪級南
歸適僮奴與縣卒角誤觸尉怒尉膚愬長吏語過激事
聞坐謫當徙關外先是君不交公府當事吏多不悅又
自恃無罪不詣吏求解故卒坐法實非其罪也一時朝

士親交惜君者爭助私錢用營建例得贖無出塞自是
籜冠芒履北抵秦晉南涉荆楚中歴嵩洛海岱之間銘
記詞賦動盈巻帙辛亥春嘗一過京師諸公卿欲為白
復其官齟齬不果行君亦掉頭興盡曰六十老人豈復
夢金馬門哉然酒酣雄辯四座盡傾縱筆為詩歌益復
顛倒嘯呼累日夜不倦君淹博多識掌故又强記所過
山川阨塞無不指畫形勢士大夫一與之游積乆不忘
無貴賤具能識其姓氏爵里家世無毫髪誤即虞世南

之稱行秘書李守素之號人物志亡以過之今國家方
開史局使出其記問資纂修豈不一代盛事而惜乎其
不獲遇也生右文之代膺

　　天子特達之知而細故蹉跌卒弃置以死豈非命哉君
居親喪瘠毁推所有讓諸弟所留舊物惟一几一榻仲
氏爾坊賢而早世手鞠其數嵗孤鑑倫成進士今官庶
常父事之惟謹訃至余往弔其邸相抱而哭葢余亦少
孤倚先叔父成立故相視尤哀逾年得葬日二子鑑平

鑑章書來屬庶常君請銘且謂先學士數稱公文章意
葢有屬於乎余何足以當君萬一哉初君客都下余以
事適至與沈宋王陳諸公為文字交甚懽君㑹必有詩
詩必數首新城王侍讀士禎于時薈蕞為八家詩刻之
呉中他所著有南溪文畧二十巻詞畧二巻行世其編
輯未竟者尚數十巻藏於家君生明萬厯四十五年丁
已七月二日元配㳟人呉惠而孝儉而知禮族黨稱為
女宗先十年卒君義不更娶今合葬於某山之原長子

鑑平康熙壬子順天鄉試舉人候補内閣中書舍人鑑
章杭州府學生入國子監今改知縣候選女四人一適
已丑進士河南汝南道副使孫君潔初子候選知縣復
煒一適前丁丑進士吏部文選司郎中錢君仲殷子文
學煜一適已丑進士通政司左參議柯君岸初子候補
中書舍人崇稷一許字太學生錢君德輿子焯孫男五
人孫女十一人嫁娶不勝書君享年六十三以康熙十
八年已未十一月二十七日卒銘曰


　　爛朝霞其東出兮驅使文字肆陽春之惠風兮鼓吹氣
類既乘雲而上征兮曰掌帝制羌頓轡于林臯兮雖躑
躅兮不憔悴賦遠遊于九州兮曾不可乎一世拾騷歌
以為銘兮葢悲其中路而失志

　　江西按察使司按察使東園李公墓志銘

　　李君東園先生按察江西既七年以康熙庚申正月二
十日卒於官江西士民有聞而巷哭者馳訃至京師士
大夫齎咨悼歎其同門年友施閏章痛甚走覔冢君御

史錦相抱哭失聲葢不惟故舊之悲而重惜善人殄瘁
無以活我民也於乎刑獄者國之大法民命所由死生
也法司以刻為能以賄為出入每懲失出獲罪傅㑹文
致殺人如刈草不遑恤吾於東園之按察江西得其可
書者數事滇閩之告變也江楚間叛將内煽鄰冦外連
郡縣吏陷賊或脫身竄山谷間賊所掠民子女兵至復
執以為賊富家巨族轉相連繫論死者無算君上承

　　聖天子德意視力所得為者請於督撫兩中丞並以賊

脅論由是有司得從末減數十人其民出之賊巢及牽
連告捕鍾明童勝等數百人分别悉免坐鄱陽程世遇
睚眦其族人九萬操斧往殺之猝不可得憤而自剺其
額創甚夜自經於九萬之門獄成坐九萬刃傷君辨之
曰自經非殺也斧劈而額骨亡恙明自割也事遂白廣
昌王上遴與陳建松友善同服賈夜遇盜於途陳被傷
死王走伏草中獲免歸語建松子且出其同賈二十金
還之陳子疑訟以殺父誣服繋五載卒無案驗君詰其

子曰彼殺汝父利得金何不幷此二十金乾没邪陳子
語塞其平反不肯妄殺多此類以故江西人哀思之君
之先自北平遷大梁五世祖應元前癸丑進士歴官太
原知府太原之子文華殿中書舍人諱似梓是為君祖
舍人生白石公諱榮舉庚子鄉試是為君考君諱光座
字彦升東園其號也登順治己丑進士歴知蘭均二州
時詔廷臣舉才勝大郡者大司空劉公昌以君名聞㑹
經畧内院洪公承疇疏請簡用軍前改同知長沙府兼

理刑監軍二年以勞績遷衡州知府陞副使督學雲南
秩滿進福建興泉道參政最後乃為江西按察使其在
均州除山賊王二等校士滇南時方亂定敷文教號能
知人而興泉二郡距厦門賊巢數百里風帆可食頃至
君日夜防禦亡失事平生不喜噉名所歴政績不自紀
又罕與人言大抵廉平不擾而在江西為多故余書其
大者御史君嘗就省于豫章見君治爰書亡少輟以節
勞諫君曰既食禄敢怠厥職乎長兄光圻戊午舉人官

膠州學正其季邑諸生光奎皆相友愛性恬淡寡交游
其所歡者相浹以誠身殁官槖無長物君生明萬厯庚
戌五月十日得年七十一初娶都淑人癸丑進士山西
按察使諱任之女事翁以孝聞持身儉待下慈年三十
二卒子錦順治己亥進士福建道監察御史君德淑人
之賢也義不繼室置側室朱氏王氏朱生子二鏴鎮並
國學生女一適庚戌進士見任大理寺評事白君夢鼐
次子例監生觀王生女四長適漳州知府劉君夢興次

子例監生灝餘三女未字孫一人相孫女三人俱㓜御
史君既立朝傷不得視含殮聞訃徒跣奔江西扶櫬將
歸葬于某山之原以都淑人合墓泣請銘於乎己丑同
門之友河南得二焉其一為廣東布政使郭君一鶚其
一則李君也郭既乆下世君又亡予烏能不流涕銘曰
猗與李君世稱長者温厚寡言如金在冶有耀南宫肇
軌州牧公卿大僚交口推轂載司觀察文武具宜好士
若渴樹德維滋烽燧洊警吏事勞苦用能綏惠海陬江

滸惟德善下不以先人惟勤集事不有其身庶幾廉恕
以翼子孫琢石表幽銘以永存

　　袁勝之進士墓志銘

　　嵗庚申夏五余備官史局袁州進士袁勝之之子一煊
來告曰先君未仕而殁𦵏不備禮以嘗辱游於夫子之
門也即不能納石隧中願有銘以聞于世葢距其卒九
年矣余嘗參守湖西勝之舉進士來從余游者數年今
去湖西而歸又十年所勝之久不相聞不知其下世月

日于煊之來葢重悲吾勝之也昔者講學吉州㑹于青
原白鷺之間耆俊環集者不可勝數吉水龍臚先安福
王枚臣兩進士實倡多士于時勝之自袁州熊漁濱自
南昌王九山自黄州次第至皆釋褐而未官者相與講
誦累日夕不倦觀聽者千餘人勝之歸告其太守重葺
昌黎書院請修講㑹從事尤謹十數年來余既去官兵
亂洊擾王子仕旋已龍子困踣以官卒士大夫皆避兵
窮山而疇昔衣冠俎豆講習之所蕩為烟燼求寸椽片

瓦不可得回計舊游諸子零歇頓盡勝之為名進士家
食六七年遂以謁選人客死京邸於乎尤可哀也人患
不嚮學既稍有志行卒不得尺寸見諸施行道之所以
不行人才之所為殄瘁也君之考諱業泗前明萬厯戊
戌進士累官鴻臚寺卿當廵撫中丞某公疏減袁州浮
糧時部議攷故額亡徴鴻臚公出所藏舊府志力正之
由是知浮額若干得據以核減袁人至今頌其功不衰
勝之嘗乞余為傳又克承其先志修建秀江石梁重葺

義倉凡利頼于其鄉者心竭口瘏區算無遺策而不以
私干有司其立身也慎以亷其與人也温以厚嘗與言
服官之道勝之瞿然對曰使服官得罪百姓如今日侍
臯比何觀其志葢將以經術飭吏治有學道愛人之風
而吞志客死命也君諱繼梓勝之其字生明萬厯庚申
五月十一日登本朝順治甲辰進士年五十二以康熙
辛亥十月二十日卒先後兩娶皆彭氏生二子一煊貢
監生循謹而文稱其家學一焜邑諸生早夭今葬君于

挺秀鄉之新安里於乎位不彰其徳則必有辭以耀諸
幽于是乎銘銘曰

　　袁之山瘠以巉袁子有之頎然而骨寒袁之水清以駛
袁子有之湛乎其不滓豈惟袁産允國之楨一發斯踣
胡然而生

　　前嘉議大夫江西按察使司按察使劉公墓志銘

　　吾郡先逹名御史推工峰劉公累官江西按察使順治
八年正月十二日考終葬邑之千堆山郡人賢而思之

請祀于鄉既十五年曾孫舉人楷來請曰先曾大父官
侍御厯三朝再起再屏終見疏外仕不究其志雖名存
國史事列奏牘懼大不顯于天下後世願不靳一言銘
其墓余生同郡相去不百里聞諸父老具言其行事公
諱有源字仲開别號崐海南陵人也邑西有工山最高
重公者以其地稱工峰先生積學有文舉萬厯三十五
年丁未進士魁其經知浙江西安縣縣故孔道先是以
供億責農民力困則死徙公預給官費使治㕑傳不匱

三月一㑹計倌人馬戸不得為奸利其民徭計戸等役
貧者不能支公核田壤多寡上下為平準民大悅服又
出私錢繕雙溪舟梁在縣五年以最聞四十一年入覲
吏部題留考選諸臣皆候命京師公獨念兩尊人年八
十馳歸為夀明年詣闕考授貴州道試監察御史未拜
命聞父病復請急歸歸而連居父母憂四十六年起補
湖廣道試御史時神宗末年倦勤凡行取改授科道者
至是皆候考留滯考定入奏又留中久不下公由除服

授官而同時徴入者數十人坐待六七年不得命甚且
枚卜入閣及舉經畧邉事者皆逾月不報國事日以壅
廢公上疏急諫以為羽書叠告朝宁空虛保邦制亂事
莫亟于用人今不朝上夕下而若用若置中外皇皇莫
知廟算夫重其官而用人則枚卜考選經畧是支傾之
木救焚之水也重其人而補官則起廢徴賢是養人之
菽粟衛生之藥石也今國家非乏人啓事日滿公車若
復印刓不予石轉為難臣恐天下事不待智者而知所

終也書入不省邉事日益壞請兵請餉皆莫應公又有
措置軍餉一疏言極危切皆可見諸施行又不報時御
史既多缺官公一人兼充廵城十庫監局等差多著勞
績而輦下豪猾亡命醵金植黨動至數百人謂之把棍
横恣不道莫能禽制公廵東城首治其豪賈永亨等中
貴要人爭為解不聽卒請收捕籍其金以聞當是時人
皆目屬以為真御史然不悅者寖衆泰昌元年廵按廣
西懲貪雪枉撫輯諸土司事未竣例轉四川叅議公遂

移疾不赴天啓五年薦起浙江叅議備兵台紹廵撫大
吏賢之疏請加銜久任㑹部推四川副使俄召還湖廣
道御史以外推而内召人皆以异數為公賀公喟歎曰
時事棘矣吾能靦顔事中貴人哉留數月方行中道抗
疏以病辭無一牘抵朝貴坐是忤㫖免官閒住葢是時
逆璫魏忠賢專政煽禍朝政如沸羮士大夫被啖以官
者不染熏灼則誅殛竄逐禍且不可救而公以閒住潔
身事外無他患崇禎改元奄黨既誅召起廢籍諸賢復

補公陕西道御史條上兵餉事至再㑹持議不阿與用
事者齟齬再出為山東恭政備兵永平未任又改井陘
道時畿輔戒嚴訓練民兵三千以固邉圉三年推陞江
西按察使公年已六十知終不見用矣拂衣不待報即
行廵按御史憾之外計疏末以老疾致仕公為人亷平
内剛外和奉職循謹不務標榜在朝與賢士大夫交而
不立黨名嘗慨然曰吾知朝廷而已既出在外又疎簡
無所問遺自以侍從舊臣不與人俯仰坐是孤立少援

見擠于朝如此其于政事知大體廵視十庫時察出解
官庫吏關通作偽及庫物朽蠧相仍者建議改折充餉
嵗可得餉數十萬及廵按廣西壤瘠年饑疏請減免遼
餉不遺餘力所至民徳之而西安被澤久民為立祠初
赴官西安時請命于父推已田數十畆分讓諸兄弟曰
吾既有薄禄矣既歸老則敦睦宗黨築石堰請除賦役
羡例劖石作記為徳于鄉邦者多不勝書少時為諸生
族兄某亡頼以睚眦辱公于市後某坐重法繫獄公貴

而多方脫之其他推賢排難不令人知人亦不得而盡
知也公生前明隆慶戊辰六月享年八十四得㣲疾揮
手却醫藥五日而卒其先河南羅山人在宋有提舉諱
祥者扈蹕南渡徙南陵祥四傳而為明初太醫院判輔
輔五傳生貢士邦恩恩生公考諱維和耆碩有隠徳今
祖考並贈嘉議大夫公娶徐氏累封淑人先公六年卒
副江氏譚氏子蘭生篤生並例貢生篤材發宣並邑諸
生女二人長適儒士葉同春早寡以節終次適繁昌中

書舍人魏君胤封儒人孫男芝瑞台瑞京瑞錫貴繩武
文瑞景瑞州瑞用瑞鯉瑞禄瑞凡十一人多列庠序以
文學稱女孫十人曾孫男十五人曾孫女八人先是曾
大父處士柯喜為詩自號浣溪釣隠公亦多咏歌不事
雕飾所著有西臺疏草涉園詩集若干巻舉人楷台瑞
之子也年少有學行是將世其家閏章嘉公名徳著在
御史故叙御史事為詳銘曰

　　直以匡時卒攖物忌清以潔身仕不淹位中立無倚用

鮮求忮寧為威鳯勿為忿鷙衆醉獨醒蟬脫肆志羣茅
既抜嘅獨中墜永嘯且欹知希我貴有崇者丘有深者
隧追銘表徳厥聲弗替

　　封中憲大夫曹公暨王恭人合葬墓志銘

　　豐潤曹氏有長者曰封公象賢以康熙戊午十一月十
七日卒于家逾二年淑配王太恭人卒于辛酉正月二
十日其冢君廣信太守泣而以書屬銘予謂太守君哀
無盡若兩尊人齊年偕老並受封享禄養於乎亦罕矣

公諱繼祖象賢其字先世出宋武穆公後累遷至豐潤
自明永樂間伯亮公始亮三傳始以仕顯不絶大父諱
登瀛贈通議大夫考諱士直舉明經厯知長汀安丘二
縣以仲子繼叅貴封中憲大夫繼恭官袁州知府公其
長也數嵗喪母有至性見母氏簪珥杯棬輙兄弟相持
泣父中憲公憐之終不忍繼室少補諸生有大志軀體
岸偉叱咤逼人雅善騎射嘗思竪尺寸為豪舉始從中
憲知長汀象洞冦蠭起數千人將逼城下衆洶洶公簡

壯士登陴固守冦不敢犯其再從令安丘也㑹登州兵
變臺檄縣轉餉時盜賊塞路前運者多被掠公率騎丁
前驅皆薊北健兒途遇十餘騎馳突知其暴客也彀弓
注矢待之適道旁一雁起應弦而落羣盗相顧咋舌去
安丘公歎曰使我兒得將兵數萬于封侯何有公既以
勇畧聞臨洮總兵曹變蛟于族次為從叔父請與俱數
著竒績以國變不究用公遂老田間士固有幸不幸哉
亡何冡君登第入翰林公封矣出知徽州又遇恩受封

公笑曰吾少負氣思以武功顯不成今得為詞臣進秩
二千石足矣久之徽州坐事奪級歸公謂國家西南方
多故義不當即安趨之出得改知廣信嵗餘而公以夀
終其始就養于徽也樂其風土留一載歸誡曰吾有以
自老母苦念我得黄金萬不若使民無怨太守君泣拜
受命由是能為郡即左官以歸郡人擁車枳道奉巵酒
張錦幔走送百餘里公之教也其守廣信又戒之如初
嗟今之人貨視其子惟筐篚是徴得金多則曰是能養

我以視公奚若邪王恭人孝亷明教女得舅姑歡既生
子四人猶强為封公置副室張氏舉三子遇之悉如己
出及封公捐館舍哀甚諸孫跪進食輙泣曰未亡人復
何餘年待長兒歸與訣吾逝從泉下矣巳而廣信君抵
舍十三日遂瞑封公生明萬厯己亥六月五日太恭人
後二年生為萬厯辛丑五月十六日卒年並八十有一
子七人鼎望順治己亥進士翰林院庶吉士刑部員外
郎出知徽州廣信二府加一級次民望庠生鴻臚寺主

簿次斗望㧞貢生早卒次人望監生考定州同知並王
恭人出次徳望庠生偉望令望俱副室張出孫九人鼎
望出者廪貢生釗内閣中書舍人鈖監生銘民望出者
增監生鏻次錤斗望出者庠生鉦鉁次鈁人望出者鍠
女孫十二人皆適名族曾孫男女各四人某年月日將
合葬于某山之原謹書其大者于石銘曰

　　天與善人惟徳是蕃武穆之裔曰仁義存懷寳弗耀亶
沃其根令妻夀母施及子孫既貴且賢於昭有聞駢肩

耄耋純嘏斯敦用永幽懿瘞石墓門

　　明經梁君墓志銘

　　君諱天爵字世臣别號水鳬江西泰和人也泰和之世
族梁氏最舊其家栁溪里始自南唐徴仕郎勝用數傳
而多顯者明洪武間處士廷秀以博學徴不起子潛洪
武丙子舉人官侍讀學士父子並有集行世學士子二
果永樂丁酉舉人槃正統丙辰進士浙江左布政使果
生廣昌知縣榮榮生新寧知縣鑾並起明經鑾之子滂

萬厯丙子舉人知零陵縣是為君祖自學士以下五世
皆禄仕君考諱維楨以文學終君第四子也九嵗能屬
文補諸生輙受廪才峰嶽嶽屈其輩行而為人孝謹日
出其文娯父父為喜加餐一日父寢疾朝夕露禱請以
身代父聞之呼執其手曰兒何為者吾家世業自我中
墜兒努力振前緒吾目瞑矣君跪而泣不能語父喪後
十餘年追念其語未嘗不發憤流涕然數奇凡九試棘
闈數中副榜卒不得舉吉州兵亂君奉母逃深山亡何

母又病卒君一慟仆地已遂輟舉子業曰吾曩者亡須
臾忘此重父命為母養也今二親不待吾復何求㑹學
使者檄就嵗薦當入貢于大廷亦謝不往是時君二子
弓冶方受句讀巳見頴特而吉安郡邑為前賢講學之
地餘風所被士之賢者猶能厲亷恥敦實學不苟仕進
用是率二子下帷山莊日課以小學諸書徐及帖括指
授並有繩尺嘗歎曰讀書吾事也窮逹命矣康熈巳酉
秋冡君弓獲舉鄉試君誡之曰吾父志差小慰孺子好

自愛母以一科名辱我先人君狀貎魁梧雄偉推奬才
俊喜赴人緩急家所藏書數千巻信筆丹黄間為人竊
去笑而不問獨嗜飲可盡一斗客至則高歌拍浮不知
萬物之何有也嵗巳未弓成進士選充翰林院庶吉士
君聞之喜曰是當還我先學士公舊物親交爭持羊酒
賀飲益豪曰强飰亡恙九月八日忽端坐以卒年七十
有八始弓之將試禮部也以君春秋既高不忍違左右
君命酒過夜半笑曰若以乃翁老邪余飲量不減疇昔

夀當未艾明旦遂促之就道弓入都猶心悼不自釋及
凶問至弓慟曰傷哉吾父乃故以矍鑠示我益哭踊屢
絶而復甦於乎君可謂有子矣君生明萬厯壬寅八月
八日娶陳孺人有淑徳生二子弓既顯于朝次冶並勵
學行孫男六人孫女三人弓始為諸生時予分守湖西
試其文第一目以國士至是泣拜而請曰先君子墓石
非先生莫為銘余不忍固辭乃銘曰

　　亶賢以孝天嗇其造于後有耀勿躍以潛乃全其天委

形若仙學士之系紹維苖裔實張厥世龍山鬱蒼宅此
幽房百葉斯臧

　　吏部考功司員外郎王君墓碑

　　子友王子西樵先生居母夫人喪以康熙癸丑七月二
十二日疾卒于家年四十八葬于某山之原季氏户部
郎中貽上士禎次其行事屬碑而表之書凡五六至君
諱士祿字子底濟南之新城人雅好為詩多記覽遇事
成書有燃脂集司勲集前後共若干巻為人清真簡逺

望之翛然于父母兄弟之間至性獨絶其中孑孑其外
油油嘗抱膝不謁貴人士之後進布衣一言之善必為
之奬成故天下慕義不名其官而稱之曰西樵先生始
舉禮部薄吏事投牒改官得教授萊州三年遷國子助
教公卿竒其才擢吏部考功主事明年遷稽勲員外郎
典河南解試故事有司繩尺取熟軟穏順不敢涉古文
一字謂之中式君獨摘簡一變其卑弱又不以通所司
貴人人或惡之摭拾下吏具三木頼叔弟士祜殫力槖

饘得不死竟坐免官是時季氏推官揚州兩尊人就養
君欣然南遊省覲間移棹西湖汗漫忘返既家食八年
㑹

　　上與天下更始朝議還主司詿誤者官君迫母命强起
補考功員外郎而季氏復入為禮部遷户部接邸聨騎
文采照耀天下目之新城二王久之君坐察議事奪三
級未行而母訃至慟哭屢仆絶識者以死孝憂之竟以
毁卒君于詩獨愛孟襄陽嘗吟曰自從舉世矜髙調誰

識襄陽孟浩然其於諸書綜擇折衷獨有義例嘗病廿
一史冗駮乖舛三國志並列為非謂宜廢陳氏而用謝
陛季漢書彷晉書例列魏呉為世家去宋齊梁陳魏北
齊周七書而用李延壽南北二史其宋遼金用柯維騏
宋史新編合之十二史既正史體復省煩複擬上書不
果又謂坊本子貢詩傳申公詩說並偽書李維楨序行
津逮秘書収之皆誤也為辯甚詳有功經學甚大在考
功時議沈副使荃旡妄得還秩張學士貞生李御史棠

先後建言下吏議並力直之此數人者皆卓有聞于世
者也其持清議多若此而年不稱德士大夫多為流涕
元配張氏再娶王氏二子曰啟演啟浣父與敕貢士誥
封禮部儀制司員外郎母孫封宜人祖官浙江右布政
使象晉曾祖戸部左侍郎贈尚書之垣世為明顯族君
初不事浮屠拘幽時仿蘇長公齋戒寫佛氏書既卒口
體作異香經三日此葢儒者所不道户部以為實録云
系之銘曰


　　瑯琊之裔世有名迹維公挺生舉體遐逸窟穴詩書萍
逢紱冕出則巨源退則中散有美塤箎更鳴遞嘯展矣
達生疇云死孝有盡者年不朽者壽馭風泠然逝將誰
偶

　　陳季子墓志銘

　　君諱應鳯字季子明禮部尚書靖獻公廸八世孫監察
御史公希美第四子也尚書公抗節殉建文難族殱殆
盡餘一人謫戍登州其他或易姓竄亡洪熙中禁網解

始有還宣城者七傳至御史公彈撃有聲陳氏再顯君
早孤嗜學六經子史諸書手自纂録年十九補邑博士
弟子員時郡司理黄公尊素風矩甚峻不妄許可君謁
以文甚見器一時州縣良有司多禮重之而絶無干請
監察御史遲公按部至君獨請修靖獻公祠詞氣激昻
引大義相震動當事為之改容葢其與人多和易而遇
事敢言雖王公大人不為挫于利所應有畧不為校人
告之以急未嘗不應以是見稱於人年四十五卒君之

配為布政使鼇陽蔡公女生子四曰鈺曰鉉曰正自曰
錦鈺才而未達自傷無以顯親來乞銘其詞曰

　　大忠之裔厥緒不墜其昌爾世世

　　靈璧縣知縣馬公墓志銘

　　濟南之鄒平有以好古力學聞者曰馬君宛斯諱驌宛
斯其字一字驄御舉順治巳亥進士謁選居京邸用才
望與順天鄉試同考官所拔皆知名推官淮安尋奉裁
改知靈璧縣四年卒官靈士民皆哭且號于上曰願世

世奉祀于是得部檄祠名宦將葬于某所其弟諸生駉
抱兄所著之書造門請曰公昔視二東學先伯氏嘗獲
交于夫子既習其學行其不可無以顯諸幽君少孤頴
敏强記涉目經史輙仿古為圖畫考制度殫精研確上
下羣籍于左氏春秋為尤癖爰以叙事易編年引端竟
緒條貫如一傳謂之左傳事緯凡數萬言巳又取太古
以來下及亡秦合經史諸子鈎括裁纂佐以圖考叅以
外録謂之繹史凡數十萬言為書百六十巻需次家居

又集十三代瑋書篇帙倍富今繹史刻行于世起自上
古迄于秦代叙家盛稱其邈思閎覽蒐舉衆家使秦火
焚闕之餘茫茫墜緒燦然復著與未焚無异繹史一編
當與七畧四部杜典鄭志諸書爭勝而有加殆前此所
未有也君既以此自娯不問家槖出而為吏所至號亷
能治淮甫三月數有平反為靈璧蠲荒災除陋弊刻石
縣門嵗省民力亡算流亡復業者數千家故靈人至今
痛之君生明天啓辛酉正月十一日享年五十四卒于

今康熙癸丑七月辛未疾將革惟語子弟以事緯瑋書
二編未鏤版為遺憾言訖而逰其先世自棗强徙鄒平
父獻明公績學補諸生早世大父肖南公推財讓善里
中稱徳門焉初娶成孺人儉勤恪順婦職具宜先廿五
年卒君悼之曰是于我有助他日必無异穴今以之袝
塟繼室瞿孺人其副李氏成生子二瓖邑廪生次璲女
子一人適長山進士李予之李生子三瓚邑庠生次瑜
玥孫男廷鑣廷鐸廷鉽廷鑑凡四人君始終嗜書逺近

赴弔皆謂先生勤學好問著書滿家再仕五年訖無長
物援古人私謚之例以謚之曰文介先生銘曰

　　有荼弗吐君所自處氓集于枯喣以甘雨仕矣彌學手
亡廢書三皇百氏以佃以漁於乎其所志者永存而所
嗇者萬古之須臾

　　房季子墓志銘

　　兵部尚書郎三原房氏興公狀其季弟發公之行以屬
施子曰嗟吾季弟之不永不獲見君子也然嘗好君文

詞願假之銘以紓吾痛焉季弟年十三補博士弟子學
使者井公目以神童自讀書嘯咏外無他嗜慕凡兩雋
省試皆以一二字被放不為戚且廷楨兄弟三人而先
大人患難疾病始終惟季弟侍左右其事為獨難當明
末先大人自太原遷駕部歸里時李自成盜據關中吾
父冐鋒刃入都謀滅賊季弟請從母氏以年少不可泣
對曰大人將死國子少不從奚生為遂衣敗絮裹餱糧
為小黄冠以往夜抵黄河阻賊不得渡乃從涉洛水躡

王屋武功太白諸山蒲伏行數干里甲申四月聞國破
君殉先大人北向號哭絶粒數日季弟亦不食叩頭流
血以死諫即吾父子俱道死誰知者先大人始一强食
隠忍嵗餘歸卧病㑹當路徴訪耆舊有司敦促就道嚴
甚余與仲弟奔走都㑹陳病狀是時母孺人巳先逝吾
父疾甚其奉湯藥亡廢離惟季弟一人在與間行從患
難時等向㣲季弟則吾父㡬不得有子矣言及此嗚咽
流涕君諱廷祥字發公生崇禎己巳二月二十八日年

四十五以康熙癸丑十月二十二日卒娶中丞焦公女
亡子仲氏孝亷廷祚以少子椿子之初襄父母葬事即
廬墓側讀書貫穿羣籍尤喜史學餘力為詩有手録詩
書詞賦凡二十四巻藏于家葬在某山之原房自唐為
著姓曾祖諱時用隠徳不仕祖諱東昺以太學仕冀州
考諱建極明辛未進士厯官兵部車駕司主事賊闖䧟
京師憂憤卒鄉人義之私謚貞靖先生母劉孺人舉三
子君最少世稱房季子云銘曰


　　無位而貴不子而祀惟多艱以孝友用永章于來世
















　　學餘堂文集巻十九

