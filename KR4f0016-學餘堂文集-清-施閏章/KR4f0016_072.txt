







　　欽定四庫全書

　　學餘堂詩集卷四十四

　　翰林院侍讀施閏章撰

　　五言排律

　　獅子詩擬應制二十四韻

　　聖朝惟尚徳薄海必歸王却貢安殊俗獻珍來逺方遊
麟當在野彩鳯已鳴岡御歴兼三重乘時集百祥旅&KR0729;
誇往事神獸致遐荒問産從烏弋盤山過白狼尾張逾

斗大力勁作虓强雄骨毛辭馭金精色受黄呑貔憑掉
舌擊象直穿腸脛挾奔雷走睛摇駭電光名徵博物志
賦賴永興詳踐踏翻林麓羈縻自漢唐　皇圖寛覆載異
國勇梯航玩好知無益懐柔道不忘吼聲驚虎殪騰勢
想龍翔檻制蠻奴苦途經西域長

　　天顔時顧盼　禁苑命詩章位置分熊舘威稜壓豹房依
仁靡搏噬展力窘飛揚驅戰殱犀兕鳴鑾媿驌驦修牙


　　玉馬靈族又神羊服猛餘鴻略君㸔靖海疆

　　經筵詩擬應制

　　帝哲多天縱王猷豈性成虞廷心授受説命學分明師
傅官僚重詩書智慧生　皇輿真廣大　睿慮益澄清省嵗
銘無逸歌雲許載賡臯䕫依　黼坐董賈聚　神京好古心
何亟防傾氣不盈艱難思稼穡飢渇下弓旌舊史勤紬
繹先王是訓行桑林方應禱竹素重垂情端策陳墳典
求言憲老更甘盤懷舊切箕範叙疇精敷奏輸忠悃咨

詢出至誠嘉謨堪補衮霽色洽和羮御几牙籖列仙班
玉佩鳴表章追伏鄭傳註起周程日晡仍留講　宸聰莫
可名龍門書盛事虎觀辨羣英滄海皆通貢潢池敢弄
兵祗今干羽舞㑹見泰階平

　　大駕重幸直北校獵時冬祭後三日恭紀二十韻
(太皇太后時尚温泉)

　　九廟明禋重初冬爽氣高停　鑾纔盥薦出狩又旌旄組
轡王良馭珠弓羿氏&KR0802;六龍真逸足三輔舊神臯問寢

紆　宸幄于田佩寶刀共知勤部勒豈謂騁遊敖霽日迎
仙仗朱霞照

　　御袍合圍熊館破决中虎賁豪野獲窮山谷弦鳴落羽
毛皁雕雲外盡赤豹檻中嘷齒革資軍實豺狼念賊壕
是時求俊乂侍衛繼英髦五柞離宫盛甘泉彩筆操計
禽分勇怯講武寓甄陶虞甸争除道郊圻待獻醪省方
天藻發涉逺

　　聖躬勞帳殿霜生劒騎營夜屬櫜鐃歌簫鼓競宴賞羽

林叨漢主誇宛馬姬書訓旅獒興朝誰諫獵蓄意忝含
毫

　　馮相國萬柳堂二十四韻

　　不向城東去名園我未諳争傳雄薊北大好壓江南僻
地　神京得幽棲相國耽雲霞元爛漫水木復泓涵化枳
憎盧橘求仙謝石楠山亭蘿冉冉堤榭柳毿毿五樹陶
潛隘千條白傅慚春風真在手野興豈嫌貪灑落疑蓮
社清深倍菊潭緑波金縷覆錦石碧烟含溪靜留官舫

林間置佛龕揮絃隨一鶴載酒愛雙柑酬唱分題數登
臨共客酣樂遊華敢羡吏隱朴寧甘秉軸憂遲暮歸田
乞再三靈和稱可愛宣武歎何堪步屧滄洲近書倉秘
冊探蓬蒿懷仲蔚弟子邁桓譚膴仕存空槖貧交慶盍
簪鄉心還海岱莫怪嬾朝參

　　奉贈宋蓼天大司馬二十韻

　　廟算封疆靖兵樞社稷憑

　　一人今簡畀九伐必鶱騰詞賦英年擅忠貞世緒承石

渠初特逹畫省遞相乘顧問謨猷進司成俊乂登
聖朝崇孝治　寶冊頌　園陵

　　詔許羣臣撰争歸大匠能經營辭慘淡述作義崚嶒山
湧豐碑出天垂

　　睿藻稱禮闈推鑑朗柏府肅霜澄汲黯敷陳切長沙涕
淚增霽顔應采納峻秩又頻仍獨坐官糾劾祥刑　帝股
肱綱開忻浩蕩(時以國恩肆赦)法在寓哀矜半嵗遷何數諸卿
得未曽位髙勤夙夜責重凛淵氷幃幄籌師旅苔岑洽

友朋憐才心若渴招客酒如澠時事詩書緩軍儲日夜
徵折衝樽爼計㑹見不模稜

　　憺園詩為健菴編脩作

　　不勞多結搆竟日足躋攀隔縣通婁水閉門收玉山荷
風清簟外竹日曲欄間繞閣雲長住近人鷗不還花繁
在藥圃心逺鍵松關覔徑青林入題詩錦石斑書編隨
坐卧朋舊散襟顔只恐金閨客棲遲未許閒

　　哭顥亭少司農


　　頭白期相見悲來斷客腸斯文失祭酒吾道共霑裳嵗
豈龍蛇值人推麟鳯祥冲襟含岳瀆峻望潔圭璋君㨗
南宫日余陪西署郎定交元杵臼卜夜屢壺觴僑肸真
聯絡應劉並頡頏(謂丁飛濤陳𦙍倩)校書專史局珥筆主詞塲
七子詩標舉千秋興激昻移官喉舌寄補闕股肱良視
草青藜火彈文白簡霜臨觀雄海岱鄒魯入宫墻浹嵗
三遷亟殊才特典章　温言承　黼坐讜議動巖廊掌憲平
反苦司農㑹計長邊隅初蠢動禁旅驟騰驤清覈嚴絲

粒經營薄孔桑時艱資道濟神瘁恃身强仙骨將遺蜕
台星遽揜芒

　　帝心虛倚畀府事缺劻勷喆胄違含飰(柱峰侍御)親交憶慨
慷歴官無長物急友肯多方垂訣還留疏殘吟剩滿牀
多情偏好我逺道獨相望尺素嗟離索三生恨𣺌茫(客冬
見枉詩札)商飈寒霄籜旅櫬逺還鄉亮采公卿痛清流厨顧
亡聖湖看慘淡天目少輝光繼武紛簪紱將雛盡鳯皇
鴻名堪不死藝苑豈全荒褒卹恩知重凋零道可傷哀

歌當薤露雙袖涕浪浪

　　陳母張太夫人輓詩(學士説巖先生母也)

　　良臣為國重保訓本家成不有徽柔徳何由俊彦生母
儀今絶少壺範痛難名書受班姬誡才同謝韞鳴深閨
愛彤管雜珮尚瓊瑩佐餕晨昏事聞雞昧旦情鴻妻方
燕婉驥子早峥嶸正色胎存敎傳經手課程何煩機杼
斷時挽鹿車行羣盜曾攻堡夫人竟作城劻勷明大義
巾幗佐英聲肯羡牀堆笏羞稱金滿籯身膺翟茀貴養

謝板輿迎性是簪蒿儉官因却鮓清起居誇矍鑠職事
厲忠貞豈謂劬勞久俄令疾病并蓼莪腸斷絶風木淚
縱横　慰諭來中使咨嗟出至誠

　　朝廷崇孝治生死僃哀榮　綸綍新恩錫(時進封淑人)杯圏舊
恨盈凍雲凄繐帳積雪灑銘旌永訣違含飰堅留實

　　聖明美應鍾郝並賢與孟陶争史氏誰為傳憑將報九
京

　　官軍連收岳陽長沙諸郡恭賦二十韻


　　廟算稱神武王師戒驛騷親藩分虎節幕府握龍韜頻
接荆襄檄全清江漢濤飲波馳萬騎下瀨奮千艘陣合
連蠻徼圍長鏟賊濠中權揮扇定勁卒壓城挑破壘猶
吹籜搴旗等刈蒿洞庭鯨盡駭衡岳獸俱逃威命尊黄
鉞驍騰避白袍迸雷轟礟火漂杵濺弓刀夢澤投鞭斷
君山積甲髙倒戈方懾服繫頸尚哀號戰馬歸天廐軍
裝付鎧曹猷今元老壯凱奏佽飛豪指顧成安堵歡呼
各獻醪勢趨巫峽蹙關失劍門牢恃險先亡述追奔共

殪滔湔除還爾貸浩蕩豈重遭乘勝如摧朽長驅入不
毛誓將餘醜滅肯使

　　聖躬勞

　　蠲賑災民

　　帝徳歌風動王猷懋日躋憫時頻減饍耕籍每扶犁荒
政蠲田賦軍儲急鼓鞞何當分内帑特遣恤遺黎滄海
嗟無嵗黄河舊决隄炊烟寒不舉蔀屋逺含悽饑齧榆
皮盡愁看鵠面黧林空難捕雀野曠絶鳴雞莫罄監門

繪誰憐轉壑迷

　　聖恩肥土域羣望慰雲霓疾苦朝聞告金錢夕已齎免
租猶恐後命使肯敎稽

　　天語頒螭陛星馳迅馬蹄閭閻親閲歴羸弱喜提攜塵
甑欣重㸑衰顔勉杖藜澤敷青豫徧懽祝岱嵩齊幾處
留孤稚荒村救寡妻人從垂死活感極失聲啼積淚紓
長楚餘生待麥畦有　君真覆載思服訖東西

　　上已修禊應制


　　虞書傳出狩夏諺望時廵露布宣威武宵衣慰苦辛鑾
旍乘麗日象輅動靈辰快覩

　　龍顔近欣逢天氣新祓除遵洛水選勝向河濵捧劔金
人出登山玉輦頻永和還盛㑹元已正芳春　睿藻雲霞
爛澄觀魚鳥親西池懽駐蹕南苑看垂綸每憶華林射
應瞻白馬神繁花依講幄緑柳映扶輪舊簡班揚侍旁
徵黄綺臣玷名勞館閣飛檄到松筠顧問慚三篋盤餐
溢八珍　恩波霑草野仙樂聽韶鈞扈從千官集遊敖萬福

臻握蘭沿曲渚浮棗漾青蘋束晢談䝉賞張華論絶塵
禊堂初授簡學海恐迷津

　　聖主收葑菲塗歌獻　紫宸

　　召試體仁閣下恭紀

　　帝擅知人哲天寛籲俊塗山川昭瑞應麟鳯耀髙衢　綸
綍旁求急弓旌曠典殊三公勤啟事百執共噓枯出處
咸推轂升沉許合符庭咨兼岳牧物色徧江湖雄麗收
文士淵通問宿儒賡歌懐喜起射策笑糢糊筆札鄒枚

出賢良董賈俱俳優吾豈敢經術世還須檄下王程促
星馳驛路紆烟霞時有癖箕潁未容逋照室珠寧揜連
城玉必沽

　　璽書彌愷惻芒屩孰踟蹰試可憑敷奏明揚定咈俞卿
雲飛玉几旭景照金鋪寳鼎詩重作燕山銘詎孤觀遊
誇羽獵研練比京都公等來何晩羣臣召則趨

　　天顔真咫尺日晷迅須臾虎觀誰同異龍門信有無裁
成歸大冶采擇辦嘉謨擊缶慚餘響雕蟲劣小巫


　　九重不自聖一得也輸愚扈從森仙仗壺漿出御厨螭
庭紛琬琰鮫窟㧞珊瑚簪紱瀛洲選梯航王㑹圖安邊
看利劔報徳忖恩珠文治元根本民艱尚囁嚅披鱗能
曲貸伏闕擬重敷

　　省耕詩(三月初一日太和殿　御試)

　　農事崇開國豳風紀授時供輸仍禹貢宵旰甚堯咨耕
籍親扶耒祈年恪奉祠軍儲急壤賦

　　帝徳軫民飢遜志銘無逸省方樂有為郊坼根本計豐

稔太平期土鼓歆田祖帷宫命甸師輕陰將霡霂淑景
正繁滋修禊靈辰近乘春令節宐雞人傳象輅虎旅扈
龍旗霧合千官列雷鳴萬騎隨良疇真錯繡厚穫祝如
坻傍輦祥飈動停鑾解澤垂親承

　　天語勸敢使嵗功遲原隰應胥墾耔耘莫憚疲稑穜元
獻種榖米定流脂

　　睿藻雲霞爛仁心魚鳥知鸞旍歡野老衮冕映茅茨屢
下蠲租　詔重陳多稼詩飽騰資撻伐　皇路㑹清彛


　　贈李梅崖

　　相逢燕市語如傍玉山行氣挾詩書靜心涵氷雪清從
龍元特出繡虎早長鳴價與金臺重燈分藜火明借才
來粉署列秩領春卿手自排緗帙茶親洗石鐺篇章思
慘淡典則議崢嶸舊作風騷入新硎模楷成鶱騰争一
顧欵懇到諸生省事延孤賞冲襟出至誠白圭寧受玷
欹器必防盈許客鈔殘草横經對短檠流風供奉在泛
愛鄭莊情咲我真牽率中懷為漫傾


　　寄王山農侍御是年七十

　　海内同年友相看我輩存老成不易得耆碩更堪論惜
别星霜速投閒道業尊燕臺歡並轡鳯徳羡孤鶱出使
星軺逺徵材竹箭蕃分曹森武庫濡翰倒詞源繡斧推
清譽彤庭數直言誰知懐子舍俄復夢丘園鳩杖怡黄
髪鱸魚引緑樽九峰陪左右羣玉列兒孫鮑馭還驄馬
龎妻共鹿門才名三子競禄養

　　兩朝恩媿此車塵裏思君桂樹根馳情歌一曲餘興到

江村

　　贈徐大中丞

　　黄閣分猷久烏臺獨坐專論思能浴日抗疏竟回天義
直羣僚肅風清萬口傳兵荒勞轉側海嶠仰生全戢暴
氷霜重憐才雨露偏小心真比髪鴻筆大如椽述作凌
陶謝編摹嗣董遷連枝皆史閣異數復經筵正學星辰
列英詞河漢懸素交深吐握後進入陶甄衰疾安迂鈍
吹噓荷接聯臨岐重惆悵牽率忝詩篇


　　仁孝　孝昭兩皇后梓宫自沙河往葬山陵恭送紀事

　　二十韻

　　二后靈輿發春郊帳殿成　園陵悲逺道車駕出嚴城幽
餞頻將享前驅早計程賞頒周僕馭(時賜夫役人各一金)警衛擁
神兵七校聨鑣靜千官按轡行荒村紛馬跡野雀避人
聲借榻蓬茅貴謀炊井竈争幕帷環霧合燈火燦星明
隱几縈宵夢聞雞候曉征威儀墻翣盛　御路水雲平鵷
鷺排川甸旌旗接玉京愁凝　䨇輦重哀動萬山鳴任姒

追遺範皇英軫　睿情孝能嫺内則柔並叶坤貞逮下常
多恕持謙每戒盈嬪妃餘涕淚嶽瀆應精誠塵淨微沾
雨風徐早送晴策文鐫慘惻　祠寢肅經營禮葬輕珠貝
和鑾想珮珩

　　聖躬勞不惜嗟此極　恩榮

　　贈俞佺廬中丞

　　賦重東南地時需節鉞臣

　　帝心元簡在廷論協諮詢維楚多才彦於公見偉人摛

詞真奪錦筮仕舊宜民茂績頻推最冲襟逈絶塵抗言
直似矢决策動如神諌議資帷幄丰裁領縉紳崇階猶
轉轂遷秩不淹晨獨坐雄烏府　温綸出　紫宸　寵頒天
上至　睿命膝前申控制江湖大沾濡股肱親銜恩心感動
誓報語酸辛治亂看襃斥安危慎笑顰清風嚴㧞薤惠
澤起枯鱗搏擊憑鷹鷙光輝自鳯麟䑕狐皆屏跡箕斗
豈嗟貧嘯咏閒中事鄒枚幕下賔呉趨將挽薄南服盡
歸仁按部輿情洽憐才士氣振懸知氷雪後歌舞遇陽

春

　　壽方太夫人

　　有母稱邦媛徽音與世殊生來謝庭女嫁得伯鸞夫忠
孝元家法乾坤忽鼎湖烽烟埋白日逋客走蒼梧負戴
從偕隱分離總畏途覆巢無破卵垂翅自將雛避地甘
荒嶠潛身裹敝襦播遷經五嶺風雨抱三珠課讀親丸
膽謀生任辟纑時危曾到粤亂定復還呉節並共班勁
名兼鍾郝俱能書矜筆墨提甕習勤劬聖善人皆頌艱

貞世所無閒心安梵唄晩計饌伊蒲菽水歡能養杼機
義不渝到今垂鶴髪鳩杖未須扶

　　宋司馬拜冢宰同人屬和

　　一代聲華最諸卿領袖雄才元耀鸞鳯官舊統羆熊廟
算敷文治邊籌奏武功佇看澄百職特進冠羣公玉尺
銓除裏氷心藻鑑中清通見裴楷簡要復王戎饋餉門
無受推賢意不窮髙談風月靜主計紀綱崇獨坐曾烏
府儀型在辟雍兼才稱具美峻秩許誰同鎖院春隂滿

經筵

　　寵眷隆龍門忻接近賦頌忝難工

　　送孫如齋編修冊封安南

　　炎漢南交地陳黎角鬬塲

　　一人稱有道四海盡歸王寵使朱衣貴

　　恩綸御墨香居然盟帶礪恪爾奉珪璋負弩諸侯肅乘
軒萬里長中途變寒暑絶域異烟霜水歴昆明外山臨
勾漏旁羽毛看翡翠宴㑹饗㯽榔陳蹟瞻銅柱珍禽獻

越裳多才重孫楚二妙得周郎(時儀部周星公仝行)獴&KR0008;隨騶御
珊瑚製筆牀含毫元侍從憑軾足篇章遲日和風送王
程春草芳飛揚邁卭筰省覲過衡陽(太夫人時在長公衡陽官舍)不
費相如檄還餘陸賈裝遐方修職貢每嵗走梯航













　　學餘堂詩集巻四十四

