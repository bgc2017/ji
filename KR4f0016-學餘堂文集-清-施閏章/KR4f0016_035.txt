







　　欽定四庫全書

　　學餘堂詩集巻七

　　翰林院侍讀施閠章撰

　　五言古

　　憫鳩

　　前庭有叢竹枝葉自相交袒跣坐其下六月如寒濤飛
來兩鳴鳩向我營危巢託身洵云好轉側苦回飈卵成
再顛覆長夜音嘵嘵瞻彼松與柏豈無千尺條忍拙守

故宅不敢辭飃摇昨日更澒洞烈風摧竹梢一雛半在
卵毁棄委堂㘭其一正黃口墮地無羽毛攀巢納其子
方法驅兒曹父子喜更生後笑先號咷行當雙翮健飲
啄隨所遭勿復學膺隼搏擊飽腥臊生成艱萬類嗟我
中心勞

　　叔父寄敬亭茶封題曰手製

　　敬亭山産茶甚多僧不勝徴求卒雜以他産吾鄉好
事者嘗於榖雨後數日入山手摘而焙之香色並異


　　馥馥如花乳湛湛如雲液將茶煑江水不改江水白問
此來何方言出君故鄉故鄉山嵯峩託根生山阿枝枝
經手摘貴真不貴多念我骨肉親欲歸㑹無因遊子感
故物惆悵江南春

　　新榖篇(是嵗湖西大旱)

　　牛食磵底草雀啄㸑下粟赤地無良苗長吏進新榖饔
人得榖歡主人見榖歎晨炊薦祖考淚落盤中餐臨觴
不忍傾飽食非所安哀彼秉耒人長飢摧肺肝


　　寄王宗伯敬哉先生

　　中庭未零露向夕秋響發煩憂攪孤懷驚魂屢飛越誰
使平生歡悠悠七年别離思未敢言拂鬱中腸結天路
信緬邈馳情無阻歇仰首歎流光盈虧感明月

　　過豐城感懷

　　孤城暮蕭瑟北風一何寒飛沙捲殘籜飢鳶呌哀湍寶
劔沉幽壤光鋩天際看一朝剖石匣拂拭驚人間離為
兩雄飛合為雙龍蟠神物今安往顯晦邈無端鉛刀笑

霜刃壯士多苦顔起行看太白淚下空潺湲

　　夢至獾山草堂因寄梅季升

　　數從獾山遊不作獾山詩中宵有清夢飛落獾山陲帆
收峽石浦雲白敬亭祠主人立柴門攬袂歡相持咄嗟
膾魴鯉歌謔無不為信知君好我魂往相追隨凉秋歲
將晏木葉翻庭墀感兹摇落候増我故山思獾山不易
得山麓仍水涯扁舟思就汝對酒開心期醉則擁書卧
旁人知我誰


　　感衰

　　多憂覺體衰寡學苦心弱夜分常不寐形神窘棲託耳
目吾故物變態日交作雜治異所宜暄凉互相鑠方寸
受羣攖膚澤日侵削中庭木芙蓉未霜花自落浮榮歸
故根寒水反枯壑安坐且無營㝠心尋寂寞

　　懷丁飛濤塞外

　　凜秋隕芳樹落葉隨風翻漠漠入浮雲悠悠踰塞垣孰
云忘故根須臾逺棄捐層氷墮手指驚沙摧心顔舍我

絃歌曲但聽哀笳喧引領睇明月清輝馳九闗閶闔可
陳辭念子心煩寃相思道何極吞聲未敢言

　　送羅安福歸閩

　　征途一何長别晷一何促游讌未終朝鼓櫂發江隩解
組且咏歌抗言反初服因人振歸策孤宦絶僮僕作書
敘情愫惻惻不能讀天南春風早山水日夜緑行就芙
蓉山結廬俯深谷褐被不辭苦誰念玉在璞延目睇髙
翮搔首起躑躅


　　自金鳳洲汎舟至迴龍寺

　　芳渚縁城南精廬帶江汜雲樹暗千重沿洄才數里上
已忽過眼春光疾如駛嘉㑹得朋好良辰歡雨止草齊
水逾碧艇進鷗不起野坐憩雙松洲回攬香芷適意且
放歌笑看東流水

　　鹿江精舍書懷

　　祗役越郊坰小憩棲招提短垣傍疎竹野色來侵衣晨
登最髙閣宿雨初晴時潦浮村徑没帆挾江雲飛㕓市

久喪亂桃李還芳菲蒼鷹自多食白鶴常苦飢束身忍
驅䇿黽勉筋力微四十已云邁庶幾知前非

　　花石潭阻風

　　作吏如浮雲風吹不得住浮雲去無心作吏行多懼跼
促為轅駒踟蹰悵前路泝流嬰惡風灘石窘跬步婆娑
憶官閣手植多奇樹雜蕊紅如錦繁枝暗成霧花時久
行役坐送春光暮髙歌河上翁獨愜滄洲趣

　　曉過洪陽洞(分宜縣)


　　宿霧暗未收曉月照蒼翠謝公急遊賞㝠搜穿薜荔石
洞炯空明前驅走魑魅物像多髣髴目駭誰睹記清旦
入仙巖得飽朝爽氣丹竈竟何存山花紅委地

　　化成巖(宜春)

　　雲木鬱江曲心知好丘壑攀蹬尋窅深穿巖得疎豁萬
古青蓮花蒼寒半舒蕚鐘歇灘響聞雲開峯翠落荒臺
存往蹟暝烟見城郭延目散襟顔倚石就觴酌却羨無
心雲逍遥去寥廓


　　送耿逸庵副使歸登封(耿官湖東予官湖西是時以裁併歸)

　　拙疾赧狥禄羨君早旋歸東西兩契濶良㑹經年稀章
江復相見正值江花飛來飲旴江水還憶嵩山薇鬱此
萬古懐巻舒各有時家園傍少室坐卧延清暉何年一
相訪行與浮雲期

　　走筆荅陸藎思髙仲

　　愁疾戒作詩疎慵報書少故人千里書三復心如𢷬翩
翩真二妙貽贈皆芳草書屋傍湖干蕭森結構好入門

竹欲暗當堦花未掃坐客張王輩(謂張祖望王子一諸君)文詞風
格老真率具盤餐數過必傾倒浮雲難久居聚散傷逺
道髙翮翔層雲遊魚戲清藻努力春華時令名慎自保

　　發清江至新淦

　　官程難息駕日昃命征夫征夫行躑躅積雨泥我塗旱
久始霑足田家歡有餘新禾多秀色四野何敷腴苗成
草亦長農叟無芸鋤登場欣一飽薄穫罕留儲瘠土民
不勤毋乃非良圖誰能式豳風使我百憂紓



　　長牌驛

　　傾崖抵浚谷振策縁崇岡人家阻鳥道驛路成羊腸暑
雨既已漲原隰無低昂涉水没馬腹何以褰我裳田荒
民力殫種榖不成行僕夫亂縱橫蹂踐憂稻粱哀蟬響
枯樹佇足心感傷昔時阡陌地今為麋鹿場

　　烏象口

　　峽江城西二港曰烏口象口夏秋江漲亂流苦溺縁
山嶮逺多虎患予命各置官渡未逾嵗烏口舟壞於

兵象口舟夫求去憂不能繼故作是詩

　　江干山色黑豐草與人齊行子時出沒四顧迷東西烏
象兩崖口斷岸臨深溪欲濟無舟梁人命飼蛟螭縁溪
取山徑修塗何逶迤猛虎所窟穴白骨相撐搘經營置
官渡役以兩舟師徒旅不濡足往來不移時驛使性如
雷唤渡猶嫌遲舟師骨欲折往往遭鞭笞鞭笞且隠忍
毋使行子啼

　　江上翁


　　朝逢江上翁鑿船沉水底問君何為爾雙淚落江水一
生事舟楫八口相依倚妻兒死凍餓官家有驅使十月
達黃河驚飈西北起舉檝成堅氷嚴寒墮手指甫歸復
見捉連檣守江涘愚者怒焚舟延燒不可弭本為逋逃
計翻葬魚腹裏此業能陷人沉之禍則已棲烏惜其巢
毁巢逝安止請翁勿復陳吾亦掩雙耳

　　觀張桐君遣憂五百字感賦

　　悲離泣楚臣懷土傷越客越吟五百字聚淚成一石矯

矯雲中翼今為林下翮憐君少年時騁步越阡陌倔强
棄諸生疎散作詞伯陵陽李白祠剡溪謝公宅來往共
翺翔狂歌免蹙額旅泊五羊城藩幕資長策時危賓客
難戰苦海嶠窄翩翩鞍馬間磨墨橫劍㦸游子衣線斷
母氏痛永隔慈烏夜夜啼眼枯血淚積豈無陸賈裝歸
來仍四壁妻子寄中途進退兩跼蹐舊業依江潭潭水
映門碧殘春匹馬歸繐帷纒蘿薜母死逾三年沈痛未
窀穸㸑下穴狐狸蠧書委狼藉慟絶乞鄰嫗為炊薦魚

麥若翁客晉陽萬里阻音驛誰堪骨肉親生死兩疏逖
漂轉枉扁舟就我同朝夕磨滅如老翁端居甘閴寂新
詩日數首計歲當盈尺官齋飯藜藿素襟吐肝膈飲酒
復不多含愁惜疇昔意氣生蹉跎事往空太息袖短慚
手寒相憐亦何益交遊日榛蕪道路腥胔骼憂人聞累
欷三歎頭盡白

　　重至黄梔舖憶髙阮懷

　　去年風雨夜有客同驛舍今日晴雲開駐馬獨銜杯勞

人習鞅掌嵗月忽已往君看白鶴閒雙飛還舊山

　　遯圃荷池(蕭孟昉别業)

　　名園涉已屢晩坐凌潺湲芙渠發丹蕚翩翩修渚間倚
檻方命酌暮鳥已飛還好月出疎柯照我遊子顔水静
衆芳歇風收林影閒永夕澹忘歸心賞難為言髣髴見
峯色云是子瑶山惆悵塵中人可望不可攀

　　清沂泉

　　幽泉出江側清洌勝甘乳不懷箕潁心脉脉誰憐汝杖

策濯塵纓披榛破太古絺衣日暮寒半濕龍山雨(泰和縣有
龍頭山)

　　江行遇趙韞退副使北歸誦其嶺南集有作

　　晩泊依戍壘朝發傍山曲乗流擊桂楫沿洄盪寒緑近
巖蒼欲秋前峯淡如沐佳人餘好音逺道感躑躅嶺海
殊氣候欣慨換心目晴雲忽半陰髙霞不相屬臨觴歎
寡歡解纜苦别促誰能永今朝遐心已空谷

　　愚樓獨坐


　　雨歇開耳目檐際喧鳴禽言登百尋閣送此千里心
婆娑池上樹叢桂多清陰芳華隨風發悠然披我襟白雲
近可&KR1158;斗酒時自斟且復歡此日何羨南山岑

　　懷舊

　　富貴當幾時誰能忘故鄉故鄉初䇿駕親交盈我堂婉
戀相契濶欵曲陳酒漿拳拳未能已送我發河梁日月
無輟軌兩見秋葉黃朝發城上樓獨立忽沾裳江漢多
風波孤生易感傷沉憂佩萱草心結彌難忘


　　苦節篇荅友

　　凉風八九月吹我中庭樹當窗蕩子妻獨處歎遲暮姑
老壻不歸十載河陽戍累日斷晨炊蓄意欲誰訴人言
桃李顔毋為糟糠誤白石出清溪水流石不去妾命在
採桑遺金豈復顧貧賤無盛年朱顔已非故吞聲勿敢
言努力畏多露

　　官湖西二載矣感而有作

　　期月昔言可兩載驚逝波稍見喘者息未聞呻者歌竊

禄備藩籬敢言無斧柯十羊乃九牧牽束一何多蕪田
急芻餉禁旅頻經過凉風吹木葉䬃䬃隨江波中夜獨
轉側積痗成煩疴幸寛簡書責自顧將如何

　　青原五賢祠(王文成守仁以歐陽文莊德鄒文莊守益羅文恭洪先聶貞襄豹配)

　　姚江有遺澤螺水首漸被從者紛如雲青原成講肆遂
令空山阿絡繹勤車騎絃歌響林谷逢掖滿僧寺四君
尤挺出嗣音相鼓吹寂寥四十春講席蔓薜荔荒祠猶
巋然爼豆將委地山鳥懷好音林木自深蔚昔人未云

逺顧瞻橫涕泗百年一須臾峻阪策奔驥裵&KR0966;岐路間
白日忽西墜如何丁我躬吾黨竟憔悴題字破莓苔振
衣獨遐思

　　金牛泉

　　仙源出杳𡨕仙人去何所泠泠無冬春潺潺自風雨白
雲生斷岸幽禽下修渚前山正寒翠木石坐堪數悠然
濠濮間俯仰久延佇

　　懷舊篇寄嚴灝亭都諫


　　古人去我久同時良獨難相别復千里永夜長慨歎良
㑹憶國都羣彦皆齊歡嗛嗛眷明德灼灼同肺肝送我
涉濟水夜讌還辛酸君子厲苦節中道愁波瀾歲序忽
屢易雨雪凄且寒未敢言奮飛卑棲猶未安愁無澤蘭
贈中情何由殫

　　二

　　登我西北樓遥望東南岑重雲蕩回飈萬木為蕭森不
怨所思逺傷我千春心翩翩二三子零落踵相尋梁園

玉樹盡(譙明)東海洪濤深(荔裳)猶有絶塞客嚼雪成哀音(飛濤
　舊有燕臺七子今張譙明即世宋荔裳逮繫丁飛濤謫闕外)平生膠與漆今作商與
參努力非少壯離憂孰能任思欲涉湖水朗詠遊長林
羲車不我御歎息還沾襟

　　懷李暘若廉使(時自滇南報遷粤東右司予在臨江晤言可待俄復見留滇中)

　　國門置酒别送子之蠻方留滯滇黔間七載迅流光章
服豈不貴天末斷人腸駕言改東粤騑驂經豫章具舟
戒津吏遲君奉杯觴嘉㑹終難合佇立心徬徨别時各

壯年倐忽鬚髯蒼孤居日已老九折路何長安得隨越
鳥從子以南翔

　　正月二日同家人飲梅花下

　　我來石龍城三閲桃符換今朝何太燠解裘尚沾汗蚊
蠅飛撲人百舌聲不斷盆梅纍纍開移來就几案叢花
破客顔髙枝成近玩童穉共歡娯壺觴分爛漫故鄉有
骨肉草堂逼溪畔為園一畝餘小閣晲清漢怪石既礧
砢老梅逾傲岸花時定舉觴髙明轉詞翰遊子苦索居

何年同飽看念此牽我腸歸心不可絆勝之以忘情爵
飲劇無算

　　雪中懷宋其武少參北征

　　攬衣登髙樓飛霰灑几席木末鳴迅飈積素蔽廣陌飢
鵠無匹儔中林斂勁翮狐白不禦寒艱哉逺行客力疾
趨京圻修塗阻川澤候館多荒墟堅氷結衡軛知子念
王程努力事驅䇿無為傷旅懷領髪已垂白

　　花下獨酌


　　前年花蕊繁去年花蕊單去年花間葉今年花滿欄花
亦隔年盛人生詎不難一觴聊自勸酒少有餘歡詠言
非絲竹中懷從此殫桞下洵非拙三黜豈曠官何如耦
耕翁荷鋤常獨閒

　　鄧元昭同年自白下遺園蔬四甕

　　葺荷持作衣折蘭紉為珮慚非餐霞人吏隱滄洲内肉
食敢云鄙嘉蔬性所愛官齋數武地手種勤灌溉土膏
異所宜柔㫖良不逮故人知我懷携餉千里外寒漿嚼

水晶翠甲浮瑇瑁囑妻備㫖蓄泥飲佐髙㑹聞君復歸
隱築室依松檜把酒忽三歎田園久蕪穢城頭黛色來
碧嶂千尋在(閣皁山正對署齋)聊將故山心耿耿遥相對

　　得黄抑公粤西書用猶疑照顔色為韻

　　對酒不能歌愁緒長悠悠搔首西南望念子行夷猶相
思欲相期道逺心然疑炎鄉斷消息含情當語誰春雨
生夜寒江猿相呌嘯雙魚嶺外來明月懷中照既傷離
濶苦兼訪山川妙始知孤雲心纒緜連海嶠踟蹰無可

言異域擁朱顔崇山多桂樹遊子難攀援憶君刺桞州
予客梧江側雲開山乍青瘴來雲改色羈棲十載餘奮
别無羽翼左遷亦何恨且得省鄉國年華各逝邁相勸
加餐食

　　珠泉(袁州)

　　亭榭何晻曖倚檻臨潺湲穴魚遊暖日庭柯含碧烟微
響瀉哀玉清流膏渚田心懷濠上賞目謝區中縁昌黎
昔來牧游詠胡不傳


　　桑棗舖

　　路僻名偏好幽懷動行客磽壤少桑林陰崖疊雲石窈
窕山雞啼凄迷磵草積人家隔數峯何處詢陳蹟

　　軍家兒(袁州作)

　　東家𤓰蔓弱結子過牆去牆傾𤓰蔓斷𤓰落不知處誰
謂軍家兒親愛無父母但為軍戸難生小寄他乳阿父
既逋亡軍書攝補伍不辭行荷戈差科猛如虎官編作
運船破産難搘拄袁州數百丁磨滅成黄土縣吏覔根

株追呼匿無所中夜促兒逃暗驅出門户野火延枯桑
那得相憐取兒啼夜安歸失足沈寒溪朝為懷中兒夕
作溝中泥

　　出秀江驛之石嶺

　　炎暑逺行役修塗一何艱川巖苦詰曲徒侣相攀援種
苧開崇坂種苗荒平田人力何不齊農功安可諼顧聞
深樹林失木有窮猿哀鳴求其曹重雲蔽山原惻惻起
憂思長謡無與言


　　送莆田余全人

　　海隅有珍木翩翩雛鳳棲羽翼何皎潔文采紛陸離飛
來集庭樹四坐生光輝春華方馥郁奮翰疾如馳綢繆
慕髙義慷慨心相知南樓置斗酒星漢何參差摇落感
秋節少壯真良時努力䇿騏驥掣電誰能追浮雲㑹當
合毋使中心違

　　避風馬當

　　衝飈捲白日天吳走江甸萬籟號朝昏驚沙淚如霰信

宿還逡廵鬒髪忽已變咫尺望中流孤嶼𦕈不見彭殤
且旦暮淹速何嗔羨驅䇿畏簡書嵗月逝將宴扶摇誰
怒飛徒言笑斥鷃

　　銅井行

　　夜行過銅井燈明夜未永為聞車馬喧滅火不開門使
君且勿怒應差有官戸官戸差末歸室中存寡姥前日
騎使至昨日逃人住揮鞭索雞黍破釡出門去語罷淚
沾襦九嶷生路衢使者出乗傳青錢無酒沽不見昔年

夜猶有女當壚

　　沙溝行(驛名)

　　沙溝黄沙滿征客腸堪斷雨頽驛館廢風急馬啼緩哀
此大河濱水陸稱通津艨艟自北至曳舟千餘人村落
盡空巷田野餘荒榛不怨飢與渴游子不得歇日暮還
驅車照此寒宵月

　　濟上紀事

　　五月雷未震四月霜仍飛夏寒麥穗死冬旱麥苖稀寒

暄天所令二氣何乖違河流細如髪漕艘牽濁泥水泉
豈不濬民力良已疲軍書急芻餉畝税方繭絲憂時使
心惻躑躅臨路岐

　　孟廟

　　磊磊嶧山巔終古棲靈異巖巖一人起方寸塞天地獨
立張孔顔諸儒息淫詖榱棟洵煌煌宫牆接洙泗靈旗
儼翺翔古木聳寒翠母氏斷機堂石像何惴惴下拜復
徬徨愴然墮我淚灑掃何寂寥門廡少倫次佇望念前

修遺軌毋中墜

　　行經兖州懷東魯諸生

　　平原何莽蕩嶻嶪見鳬嶧大壑起寒烟泗水已咫尺有
美彼諸生聨翩聚講席討論餘清燕絃歌奏金石寒暑
甫三徂詩書就奔迫道旁少居人所見無逢掖良士匿
幽棲珠玉媚山澤浮雲難久留征馬無停䇿徒餘懷舊
情皎月悵今夕










　　學餘堂詩集巻七

