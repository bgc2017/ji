







　　欽定四庫全書

　　學餘堂文集卷二十七

　　翰林院侍讀施閠章撰

　　書

　　上傅相公書

　　日者書牘禁甚嚴不敢通姓名於閣下者朞月矣閣下
不為督過且冲乎其實能容也然後知大賢之有出於
人為能行度外之事不可以尺寸道里計也閣下一再

上書請歸治隴墓仁人孝子之言血漬紙上讀未及竟
泣下霑襟奉命東歸之日固章踴躍忭舞願侍左右之
日也聞閣下抵里旬日矣官守所拘又無因而至前伏
念某駑怯固陋實由性成承先祖父理學遺緒弗克負
荷實懼且羞今學臣一席天下耽耽虎視毛舉而髮剔
者無虚日雖使拔十得五而剷削大傷登進益隘祝者
一呪者百矣身非曾氏之賢日䝉殺人之謗私心惴惴
滋懼竊以為執法則人怨悖理則天怒與其干怒於天

也母寧受怨於人鄒魯之間誓簡寒畯不畏强禦一出
一入斤斤如也閣下必聞其槩矣有鄉人來告於閣下
者幸察其善不善可也

　　復顧見山

　　見山足下僕性不能畫亦不深解顧獨以干見山無厭
非徒以畫也見其畫如見其人見所畫山如見吾故山
也今大風雪中函尺幅儼然遣使千里而臨之發函爛
然烟雨迷人詩四章情鬱以深音悲以凉若有不釋然

者讀而思思而嘆見山負兼人才何施不可而鬱鬱卧
河干同時與見山相伯仲者衮衮躐要津擁厚實意氣
揚揚而見山獨鬱鬱卧河干其能無怨乎夫仕者古之
所為得志行道者也今何為者邪吏持繩墨急公卿救
過不暇位益尊勢益窘其在臺省表見丰采者或以一
言睚眦一事詿誤破人之産覆人之祀為天下錯愕多
一美官則多一重公案僕又不願見山為之也學使者
今外臺所謂美官見山㡬得而不為者也由今觀之豈

得志行道者哉竊嘗慕許衡為教授及祭酒功在造士
願藉此效尺寸而道之喪乆矣不以官為市則以身為
的言孔孟之言者未聞也况其道乎然則見山官水部
卧河干優游三嵗讀古人之書言古人之志言之無罪
傳之不朽惡在其非得志行道也怨何為也雖然詩固
可以怨矣且僕非怨之尤者哉僕今惟汲汲去此之不
暇畏吏持其後而不敢猝去也是以怨也見山異日自
知也


　　上劉相國書

　　嘗讀昌黎三上宰相書壯其瑰瓌雄辯動心駴目至所
云蹈窮餓之水火書亟上而不得通足屢及門而閽人
辭焉猶喋喋爾也竊以為過矣士固信於知已語曰誰
為為之孰令聴之其知已邪不待其辭之煩其不知已
邪義當斂喙而退雖然以昌黎之才援周公吐哺握髪
之風大聲疾呼於宰相之門如以石投井又悲其遇之
窮也章在京師一僕一騎日索米數升聚書不滿千巻

迂疎駑怯不能自振拔以聳動當世貴人閣下見其詩
文有一言之合於道也且謂其窮約能自守也咨嗟稱
異言之於在朝寵之以文辭惟恐其不見賞於當路不
傳於將來此豈有交游之根柢左右之先容干請交際
之僕僕哉章迂疎駑怯閣下遇之若此向使其才行卓
絶獲進於閣下之門其汲而引之張大之何如也今章
待罪於兹二年矣學使美官齊魯又聖賢文學地竊欲
感奮振拔興起禮樂扶育人才報


　　天子特簡之恩而其碌碌奉職無狀効亦畧可睹矣有
譽之者不過曰辯文字髙下耳或曰能塞徑竇耳其嫉
之者則非笑之矣人情非其所親信一旦聞嫉者之言
則必疑疑而終怠不為解則必怒疑且怒焉疎節者於
是乎殆矣攷山左學使題名記最著者理學則薛文清
文章則王道思其餘數十人若顯若晦焉某既不能追
蹤文清又未能比肩道思教不足以變風俗禄不足以
逮周親惟日惴惴畏罪也吁亦可鄙哉詩有之曰無言

不讐無徳不報閣下位益尊而徳益盛學益富而心益
虚章自顧無可報尺寸然其向之無因至前者既已咨
嗟稱異不以衆人遇之矣其後此者可知也而猶未能
終嘿者轅下之駒感伯樂之顧而仰首長鳴也凟冒尊
嚴惶悚無地

　　答嚴給諫子餐

　　今天下號能文辭喜交游懐較然之志者如執事與飛
濤不數見僕嘗獲私於執事執事信其心而錄其言在

京邸把酒劇譚必飛濤與俱有所得必相質執事來典
東闈從遊彌月其後飛濤被譴絶域如隔世人見其詩
輒流涕執事又乞假歸他同志有才力者或出或遷去
疎節寡援遂成罪戾議者以僕小摧抑不得安坐取卿
貳為恨豈知僕者哉僕之先世葢嘗從事理學矣布衣
樂道視公輔不與易也僕行業衰薄不克窺孔氏宫牆
分顔閔之末照顯祖父之令緒以忝平生夙夜是懼若
進不能行其道退不能修其業而熱中云云固熟思而

竊恥之矣頃買棹南歸載書垂槖無可為宗黨親故歡
不知者用相姍笑僕思之萬萬無悔向者奉使粤西㑹
兵變不測為絶命辭與從者訣實不意自全當是時思
脱虎口長為農夫何憾哉既免於難又官齊魯三年無
知人之明而濫被得士之目徼倖於造物多矣即貧且
交謫視粤西時何如故嘗以此自解庶㡬樂天知命者
近例引疾愈難不知所抵冀少緩補官展先人墳墓鳩
刻家集得數月足辦此事榮於中書二十四考矣遇夏

陽晤見山度執事將到留觀海集以獻千里風便冀有
以發吾覆也飛濤母夫人及妻子無恙否還示幸甚

　　與陳士業

　　士業先生足下文章之道自古難之兼古今之文不失
大家者惟足下為然且處末流砥行義至髙有國士風
僕是以心折恨相見晩僕口期期見足下語累日夜不
止吐露情實無所諱誠待足下以古人也世無陳使君
仲舉其人使有之足下當在孺子之列敢以部民目之

乎今見投名紙過抑損是世法我也俗吏我也僕雖不
肖行誼不敢後於古人實不願任受慎勿謂僕不古處
也文以載道僕頗粗識端委而欲足下相定者冀礱磨
字句毫髪無憾也每見古人謀篇之善反覆省讀不能
增損一字如堅城髙壁無纎隙可乗未嘗不歎息斂手
范希文作嚴先生祠堂記曰先生之徳山髙水長李太
伯改一風字通篇警動凡文皆類此患人不細心耳僕
亦嘗泚筆㸃閲尊集不敢漫可否伏惟留意焉行當有

以相報晨起他往甚愧率爾不宣

　　寄魏司農環溪

　　章再頓首寓書環翁老先生閣下竊聞國家之有正人
猶天地之有嶽瀆所以綱紀萬物也雖阻遐壤昧平生
且聞聲延頸願通音驛況其得御於一日者乎閣下位
望日崇門墻日峻無所庸後進之稱説即稱説亦近佞
僕不忍為也然向者濫竽郎署嘗與同舍陳天袚丁飛
濤旅進於左右矣閣下置身千仞而喜接後輩遇之頗

不以衆人其後閣下請養家居垂二十年巋然如泰山
北斗亥秋入都常西望恨不相見今

　　聖天子倚為股肱兵繁餉匱得毋甚勞仰屋乎舊有奉
懐小詩嫌以文辭取容匿未敢獻今賤不自揆敢有所
請於閣下先祖故明萬厯間諸生篤志理學實得旴江
之傳葢旴江曾守寧郡教澤猶存旴江之髙弟陳文臺
先生來遊宛陵先祖稱第一髙弟子語錄雜著盈尺家
居周道乙丙之間洊遭兵燬今網羅掇拾次第付梓海

内文人比肩而有道者為難輒敢以序累閣下近世論
學者頗訾姚江旴江誠亦有見要之前輩孳孳汲汲無
寒暑晦明以畢力於身心性命之學葢非無所得者先
祖之名諱行事詳具焦澹園鄒南臯諸公志傳中既
幸收於鄒焦兩先生其不見擯於閣下無疑也伏惟稍
垂照焉

　　寄沈繹堂

　　賜裘盛事載之史冊播之詩歌為後來佳話今出典闈

試入掌成均天下英流盡坐春風中猶憶及鄴下南皮
故人文酒之樂乎嘉㑹不常轉眼陳蹟為可嘆也近匿
影林臯以偷安養拙為幸然自亥秋握别時賦詩見志
有得閒吟一篇為漁洋先生所見爾時已決計從麋鹿
遊矣它人愛我者猶勸駕先生獨肝膈示我真知我者
哉一出春明便同行路平生宿好未敢通隻字葢勢位
闊絶實安原憲之貧非敢同叔夜之傲乃漁洋翁時時
筆舌見及頃復得此於先生苔岑氣類不免重為搔首

耳髙位難居盛名難副此席舊稱南陳北李今不得不
推先生願益勉之矣

　　復湯孔伯

　　吾道之衰甚矣處今之世薄聲利而急道徳早嵗拂名
講洙泗濂洛之學如年丈先生當復㡬人平居引頸逺
望庶㡬旦暮遇之及相見又復邂逅别去葢是時家叔
父年正七十遊子心動魂夢作惡惴惴恐不相見故兼
程遄歸及抵里幸無恙始追恨從前之㑹為當面錯過

也僕不幸少習雕蟲為名交所累觸緒牽纒動不可了
即使留數日亦未必有可就正今復何以應明問而裨
髙深乎孫徵君先生今代典型得見於榻前懃懇良至
又辱其手書贈句比即為報章兼函二金為九十之觴
㑹項君兩嵗不至遂無從郵寄不知孫先生天尚憗遺
否今仍將原書附去倘已歸道山幸致其喆嗣為我㷊
之其墓嗟乎天未喪斯文其或勉留先生百年乎今年
偶過錫山尋東林書院謁楊龜山道南祠見髙彚旃先

生亦扶病一面坐間輒語及夏峰老人然觀東林講學
諸子亦寥寥近有敝門人海陽施璜虹玉者壯年棄舉
子業専力理學其為人悃幅無華而所至學者傾動其
後來成就逺近不可知要是尊信謹守一流人此道惟
苦岐路亡羊門户髙而閫奥薄往往無成若果鞭心向
裏無論大小偏全要得其性之所近猶愈於燒破空鍋
也年丈近日所得何如幸不吝指示去嵗徽變震鄰禍
且切膚敝郡人皆驚竄弟亦不能安坐今日城野兩難

將從何處生活每憶南陽在孔道而諸葛君躬耕髙卧
草廬此法今日尚可行邪勉旃為善外此多未可卜耳

　　與王阮亭

　　敬啟阮翁先生萬福頃尚需次邪今日仕進勢不得不
同積薪僕家食無杖頭錢安能稱貸作北客乞米長安
乎前後三奉手書皆辱委以文字之役僕非其人也然
萬萬無辭理念西樵先生既騎箕他無可効萬一孝友
篤至亦誰如先生者憶客冬捧書夜讀年譜流涕滿紙

比即欲屬草以避兵假寓一小樓妻子稚累環集雜遝
無安筆研處過此一夕便爾經年無可用自解免夏五
過秦淮與蛟門舍人語及輒出年譜行篋中感痛各有
書亦足見僕之未嘗須臾忘也比既聞有魏葉汪三公
之文日月既出無庸爝火而申命再四遂自斷以冬仲
必附公車諸友適寒𠻳帶血恐成喀症不得不暫緩若
果卜塟在明春嵗底春初必當踐此息壤也平生恨未
到惠泉溽暑中乗金陵便舟枕潄泉上因過呉門與鈍

菴坐半日此君閉户著書坐無雜客其詩中不留人姓
字真有名士風流人皆病鈍菴狂如鈍菴乃許其狂若
復不狂則近道矣海内英流凋落我輩見在如晨星當
路諸公既數嵗不敢通問誰復齒及山中陳人者先生
稱説愚山不置口且以告三大君子毋乃好而忘其醜
邪熊相公獨言聖學於舉世不言之日彷彿許平仲向
謁之京邸值其請假南歸彼此投刺未值益都馮公往
還稍舊司農魏公則為部曹時曾被容接者也其人其

文皆有浩然孤行之氣不揆卑陋欲乞為先祖遺集序
先祖葢理學不徒作文字觀其平生見推焦澹園鄒南
臯諸老或亦見收於魏先生既自通以書屬之張君一
衡又以聞閣下知不吝齒牙助成此舉耳日月漸促明
年誓簡應酬努力近裡一著今料理先集網羅授梓者
十纔三四聊見一斑握筆頻咳言無倫序附友人特製
墨八笏伴柬

　　寄莆田余賡之先生


　　建南道徐君來輒再拜屬訊起居今又以屬海道宋君
二君當能道鄙人近事也歴下山色抱城泉聲滿郡差
强人意兵燹頻仍書籍灰燼所問濟南先代舊家如李
于鱗邊庭實殷正甫輩子孫存者絶少殷氏諸生一二
邊氏無讀書者于鱗之族止一童子李濚已青其衿且
碑于鱗之墓為文以祭祭之先一夕夢五丈夫皆古衣
冠偉然見過未通姓名中一人以黄紗籠面再三揖若
言謝及造其墓則五塚葢自其先三世及李駒墓皆在

焉則五丈夫也為之驚異若許殿卿則後人不可問矣
臨清謝茂秦亦然百年之間凌替至此盛名難居餘澤
易斬良可嘆也亦可懼也宛雅之有續刻蔡子之書也
委章以序實不敢分任筆削不知何由達記室讀寄來
長歌又愾焉增慨矣

　　與顧見山

　　九嶷在几席間獲戾不少硜硜如故甚矣愚山之愚也
佳什直逼古人公餘多暇當更努力精進剝去近今皮

毛不必盡求好看便是杜工部堂奥此語不敢為時賢
道見山必深知之而僕復云爾實恨有志未逮當今同
調如見山亦安能多屈一指邪

　　與同門李嵩岑僉憲

　　薦紳先生行古之道者年丈一人而已行至髙誼至篤
而官輒獨達天之待素心有道者類如此矣然居官恬
淡寡欲至斷酒肉作苦行僧亦復何地不可才足理劇
而㢘不愛一錢雖荒服蠻陬可格也蒼梧僕所舊遊山

川雲物足以愁人而不甚苦瘴夏秋驟雨後巖洞鳥獸
百物之毒皆流入江水中慎勿汲有冰井泉獨甘冽以
元次山得名僕嘗就而飲之作冰井行㤀其身在嶺表
此足以濯塵纓飫清吏矣王盂山淮南名進士今為荔
波令慮其無土可官也唯善遇之

　　與祁止祥

　　奕逺令姪遂作古人聞之流涕比聞髙興不減書法更
遒恨不能乗風奮飛圖一握手也海市惟登郡有之然

臺使至止率坐守經月不得見僕校士役竣邀幸寓目
即不敢比美東坡竊謂事非偶爾紀之以歌不揣固陋
乞心閒手快時為書一通刻石置蓬萊閣上已訪得鐫
帖名手佇望揮毫弗虚千里引領也

　　答張爾公

　　辱示書及序甚相推引讀之汗下何災梨之速也古有
終日同堂不若千里聞聲者甚勿以不相見為恨從此
不踁而走不介而孚皆講業聞道之年也詩文不足深

論將必有進於是者海波甚揚江上戰艦如織南望搔
首又喟然放筆也

　　復趙禹功

　　雞山接對如在碧霄柯亭長嘯今憶之尚洋洋盈耳也
别逺㑹稀古今同嘆逺貽尺素重以瑤篇出入懐袖眷
戀靡已眼中突兀已見雞山峰頂矣

　　與呉梅村

　　長安車馬塵中不得過省過亦不數及臨行拜别語娓

娓難竟時已迫矣徳音之錫寵逾百朋愧未屬和抵滄
州則與第五聨舟燈下讀百韻詩涕數行下詩之能移
人情至此益追恨前此不日侍左右當面錯過也人之
相知貴相知心私心嚮往燕齊千里欬唾可通猶之在
左右也比與第五劇談兩晝夜幾致委頓分手之夕成
此四詩俚率罕藴藉不遑匿醜亦以我輩交情不論文詞
工拙也去人索書如索逋他何能言

　　與彭禹峯


　　長安塵土中忽見中原偉人諸子逡廵髣髴虬髯客值
太原公子時也此道廣大精微無所不有温柔敦厚詩
之教也近日北音噍殺南響浮靡歴下竟陵遂成聚訟
可一撫掌僕才本弱劣人皆目為清俊竊努力為沈鬱
雄髙之作而不敢以矜氣出之躁心乗之昨讀近詩皆
洪鍾大吕金戈鐵騎之聲見獵心喜輒擬奮臂大呼當
偏師一面未審許我否分手之時夜闌酒困仰天為歌
迨詰旦走筆追送車騎已渡桑乾矣公視其言雖不工

亦足豪也頃與張許諸君子班荆賦詩酣歌屢夕一時
聲動長安以不得先生建旗鼓為悵先生行矣瀟湘雲
夢之間波濤拍天鼓角動地風悲馬鳴極目萬里於此
時横槊磨盾短歌見志即不及曹氏父子當虎視王粲
從軍諸什南風之便幸不惜雙鯉以開薊北愁顔也寒
曹如冰致缺展待言之祗增愧悚

　　寄顧赤方

　　帶甲真滿天地矣歙固焦爛宣亦剝膚未審先生髙卧

何地年來當事諸侯有能下榻月致米數石并為買山
作計者否貧士得此固佳如不可必則僵卧躬畊怡性
養夀不得作仲宣從軍詩也僕家食十年草草老農圃
生活虚擲光隂今年耳順矣髪白齒豁生意婆娑殆盡
拙集編刻到今未卒業茫茫四海文士滿眼安得如黄
公先生一定吾文乎頃聞瞿山長公於役黄岡立附數
行並往八家集中拙稿一册請正匆遽不暇作韻語風
塵澒洞中得知己片札往還亦不翅飢十日饗大牢也

髙台州無恙且甚髙義苦道棘不得往遊天台雁蕩諸
山知故人有同憾耳周伯衡使君客死珂里甚可痛先
生曾與之交否二輓詩附覽向曹尚老歸楚僕曾錄湖
上奉懐詩當不浮沈何自此竟絶音驛耶信筆及此如
何能已

　　復孫徵君鍾元

　　夏仲湯孔伯同年郵到手牘伏審杖履安健忻忭無量
至大作中所云九十蹣跚叟儼然侍君旁讀之惄然悚

愧先生即容接後輩何勤懇折節至是然獲見風采聞
緒論未敢一日忘也姚江立教有間涉禪語處其徒従
而張之致滋口實然致知良知語本孔孟姚江從萬死
一生中體驗得來正大有攻苦在學者循聲失實空説
本體咎在不致其知非良知之罪也姚江之説曰所惡
於上是良知毋以施於下是致知何等知行合一但單
提此説便覺一切記誦學問可廢未免偏枯此是朱陸
之辨其實尊徳性未有不道問學者楊慈湖曰識得此

體不用工夫語亦有病先生稱薛文清明之醇儒王文
成明之大儒殊途同歸不失尺寸近日談道之儒遂舉
陽明而斥之絶以異端且自謂能闢王氏即為有功斯
道心竊惑之譬有人於此無立錐之地而日訟其鄰人
與爭界址角門户亦徒見其太早計也儒宗一書門徑
不隘要歸一揆就中指示精切往往發人深省二三同
志之友競相傳寫日苦不給便中再得一二冊並牋刻
短言見寄誠大惠也家居附郭人事沓冗惡動求靜正

是動靜未合一處此道要須靜處立根久之即動是靜
乃為得手今尚未免憧憧祗增纒結耳孔伯於此大具
猛力惜草草萍散蘇門遊記詩附呈記室不腆之私聊
當三千里外一觴伏惟為道自愛

　　答張祖望

　　士為知已者用女為悦已者容男子之篇翰殆猶女子
之膏沐也意所悦可忻然相許欲黙不能伏䝉示詩賦
拳拳屬一言冠其首㑹舟車輻輳賓從填委跼踳環堵

間不克引避逺近惠示書帙文詞堆案連牀猝難周省
迫於君子之命導以糠粃之言牽率蕪陋無可比倫報
書洋洋揚許至千百言是猶報木桃以瓊瑤饗爰居以
鐘鼓也僕少孤家貧守先人之訓屢空晏如仕不改行
今兹之來凡以為西湖也困於風雨之連旬疲於人事
之徵逐屐齒不徧湖山而尊酒無以贍賓客將悵悵而
返棹矣僑肸在望縞帶缺焉懼命之辱若知已之言不
敢忘也


　　為鄒流綺致金長真

　　扁舟迅發徑抵錫山信宿鄒園飲清泉數斗便灑然若
有得所委序二首並已乗興草就但恐不工耳行笥幷
索廣輿記不可得或有錯誤幸更正之梅邨先生綏冦
紀聞一書鄒流綺以故人子弟之義賣屋剞劂一以備
放失舊聞一以表章前輩著述良為盛事但不合輕借
當事姓氏叅評致有此舉葢懲前史之禍不得不申明
立案非有深求於鄒也聞其中絶無觸犯惟凡例所列

有大事記等語似多蛇足而實無此書也今拘繫赴解
舉家號哭悉焚他書笥槖為空毘陵士大夫甚憐之鄒
既貧且老莫為手援萬一决裂不特鄒禍不測且恐波
及梅邨先生梅邨往矣遺孤惴惴巢卵是懼夫束天下
文士之手寒先輩地下之心或亦當事大賢所不忍為
也惟臬憲崔公之賢者必不忍為此事惟公與崔公善
也可進以此言公不為賈彪大難誰解哉前健老已力
言再三今重之以書又申之以曹秋老伏惟留意轉致

之多方力為之解俾得釋繫而歸其所全無算弟與鄒
不特無所私幷未識靣所以云然者恃老公祖臭味之
雅可布腹心也惟祕之不罪饒舌

　　復阮亭

　　知已陶陶恨不永夕古人所以歎良㑹之難也毛氏兼
本雜錄往未寓目頃迫索之緣空拳北首不能印行就
笥中數册攜來到時都盡雖平生忻慕願為執鞭如先
生缺焉不能呈左右先生固不惜齒牙者也能以一語

進退天下士者也左氏三都舍元晏將奚適哉僕雖不
敏與毛最舊脱以不見及督過將喙長三尺無所置辨
矣而僕不督者知其力不能多齎也經營數日得此冊
葢先為居停主人攫去今奪回報命觀集中序及先生
其嚮往具見文章之道有隱有秀天下生才不盡作者
難兼雖嗤短艷要尚清華此君才致旖旎搖筆散花近
不優孟秦漢下不印板八家熏沐於晉魏八朝之間别
有情韻故當推一雋人終窶無子客路可悲不識可請

間一垂接否顧況亟賞於樂天昌黎傾盼於長吉前輩
游揚風徽未艾也

　　寄髙彚旃先生

　　得遊道南書院拜止水尊光祠且侍先生杖履是呉遊
三大快事惜以炎節寸晷冠葢應酬之時多而考徳請
益之時少别來媿悔直是當面錯過比來寒暑乖度雨
暘失時不審起居安否烽火數千里相接人生如朝菌
無復餘念惟先祖父理學之緒不克負荷以張大前業

夙夜是懼先大人逾壯見背年不展徳先祖允升府君
以諸生數奇亦不及五十其生平努力惟講學一事飢
以之飽寒以之燠疾病以之色起終嵗汲汲而冲然自
得葢家無甔石而有膏澤四海之心身在韋布而有衣
被千秋之志所撰㑹紀語錄遇事成書將編次為一集
奄忽易簀藏之篋笥先大人手錄而輯之㑹遭乙酉兵
變化為刼灰比年從親交故舊之家稍稍捃拾十存二
三闕以待補頃䝉士大夫公請崇祀祠部報可竊欲就

此殘缺者編目行世伏惟老先生學承濂洛文匠歐曾
所謂有道而能文足以垂世行逺者也倘不靳徳音惠
賜𤣥晏溽暑髙年不敢過勞筆札即草略數行自足引
重布帛菽粟之言不徒作文字觀也學術異同即孔門
一時諸子已有差别不特朱陸爭鳴近日攻擊陽明幾
無完膚恐陽明亦未肯全受要在真實到底大小各有
成就敝郡理學薪傳濫觴於東廓過化而承流於旴江
作郡大約皆沿習良知之㫖而先祖所北面則旴江髙

弟子所謂陳文臺先生諱履祥字光庭者也先祖嘗疾
篤陳先生願減已算作祈命詞以甦之而焦公澹園鄒
公南臯今詩志傳具在集末可攷而知也其學以見性
為宗以同人為大老先生一涉目而見端知委矣道路
戒嚴遣使逡巡偶因羲人兄舟便率爾馳請言無倫序
兼乏縞紵惟長者慈亮得遂所請感且世世虹玉今嵗
家居侍養時時惓切不一

　　復虹玉


　　前書裁復未得達兹於望後四日汪兄又袖出手教累
千百言㡬同永夕陶陶矣大抵近人講㑹多是踵襲故
事間有賢者一暴十寒作不勝輟往往無成足下力張
朱子之説取軌既正勤勤懇懇身以為任塞狂瀾而振
墜緒將於足下是望僕牽於世故困於名交在家在外
汎應不給顧念流光實懼且慙足下折節師我肫篤之
情有逾骨肉亦不敢不共勉相與有成也羅陳兩夫子
之書先祖父家藏甚富手澤爛然緣寒家舊居雙溪地

當孔道酉戌之間土兵蠭起倉卒避難莫為典守盡付
兵火今先祖撰著尚存什一皆從他友所藏語錄殘編
多方鳩輯旦暮間亦將授梓矣毘陵高先生所刻尊繹
語具有深心非足下無以當毘陵之心非毘陵無以著
足下之美要之此道貴深造自得不徒在語言文字着
脚勿以一二先輩鉅公推奬便自忻然意得也久之疑
信遞更甘苦倒置進步正無涯耳紫陽書院議修良急
然所費不貲往例取之贖鍰今無贖可捐鄉先生又難

募助以視當湖陸公時又霄壤矣曹太尊因賔及一言
親臨講㑹嵗以為常去秋又任修葺其志趣實有出於
恒人且足下一片精神在此可動天地今如教草一書
惟善投之仍以台意作稟帖一通備用倘不得面謁即
一并投入稟詞中要歸美賔及度必就中玉成也頃聞
家居授徒教育英才承歡菽水居然三樂具是願益努
力自愛

　　上總憲魏環溪


　　老先生正色立朝為清流領袖固宜朝夕侍左右奉提
命比者曠日累月不溷跡於閣下之門誠不敢冒凟清
嚴且數有狗馬疾雖在輦下僵卧如深山也頃有私心
所痛者萊陽宋茘裳以詩雄於山左其人不無純疵要
是豪士滇黔未變時朝覲赴闕旋阻兵難旦夕西望憂
傷鬱鬱客死目且不瞑葢以其家百口盡在成都也諸
公卿憐之為助殯而歸其喪聞蜀撫羅君頗恤其家近
見桐城姚經三問之言渠發川中其家人尚無恙惟遣

一無子妾輒為之悲且喜茘裳六十無兒晩納呉姬數
人生二子此葢千鈞一髪者也今

　　王師底定蜀疆即秋毫無犯竊恐玉石俱焚不能免於
難矣

　　皇上堯仁天覆凡文武大吏陷賊而返正者如少司寇
馮公鑾儀衛嚴公家口在蜀皆許覓取完聚況如茘裳
萬里輯瑞王事賢勞倘得達

　　宸聴當無不垂恤者前已具告言路一二公未見入告

老先生或可作計請敕彼中將吏物色但能保取遺孤
母子俾之東還得繼宗祊感且不朽夫官非陷賊事有
成例其人既死無可引嫌老先生言人所不敢言所不
能言者天下既皆被其澤矣勉為此舉肉將枯之骨續
垂絶之祀使若敖氏不終餒逝者有知當泣拜於九原
矣當時同入覲者雲貴川三省多人能更查列其姓名
為徳逾普伏惟采擇黄俞邰奉書至再三前已託湯荆
峴同年轉送掌記惟魏鄭公奏議一冊暫留鈔寫今併

補上倘賜數行以慰馳仰庶不致疑洪喬耳

　　上内閣言被薦人才試期

　　接侍以來不敢慁門牆忽忽逾月伏聞

　　御批有薦舉人員著候到齊之日考試之旨

　　聖恩汪濊屢沛温綸張八紘之網集四海之士即累月
浹嵗没齒餘榮豈草莽臣所敢言抑寒蟲羈鳥有迫而
欲鳴者敢以獻於閣下竊聞聖王哀一夫之不獲仁者
胥萬物使得所計天下被薦者内外出處凡百八十餘

人除丁憂准免者九人見在驗到者百三十一人續到
者七八人物故者四人題明不到奉

　　㫖續催及未經查明題報者共二三十人以所部敦促
上道火烈雷迅度必有疲癃衰疾實不能起者且今之
耆舊如傅山杜越年垂髦耋病不能輿馬舁以籃筥馳
卧國門外亦可見

　　天朝之曠典莫敢不舉踵希風矣昔燕昭以一國之王
築臺以尊郭隗而樂毅劇辛鄒衍之徒畢至矧


　　天子至尊以禮為羅其誰不環嚮而輻輳然堯舜在上
下有巢由不以損唐虞之盛彌足以彰堯舜之大葢物
情故不齊也今必比而齊之秦楚閩越文檄往還非兩
月不達説者謂嵗月沍寒短景孟春凍未解二月又舉
禮闈非三四月不暇及此其在富厚有力所親官京師
者坐擁輕裘飲酒讀書甚樂也四方寒素之士多不敢
過望作持乆計僉謂八月赴限九月陛試取進止以僕
薄宦餘二十年坐卧一羊裘盛暑出門都無所攜頃方

稱貸營寒具其他貧士且逺出僕下今聞有就食畿輔
他縣者有寄宿僧廬者狼狽萬狀北地苦寒裂膚此輩
短褐不完饔飱不給萬一老病凍餓間且溘焉填溝壑
誠無異九牛亡一毛然

　　皇上仁覆海㝢側席闢門惟恐一士之不集輦下使輦
下待

　　詔之士若此當亦惻然不忍聞也以芻蕘之愚㐲計

　　皇上回鑾在陽月中旬倘久霽冬和或尚可炙硯一試

其年逾七十有疾者禮有憲老之典或從寛免其試而
見放者猶可歸田卒嵗夫齊桓舉火而爵甯戚趙王抵
掌而用蘇秦賈生召至漢文帝方受釐宣室遽接席於
夜談主父偃徐樂嚴安等書奏召見孝武歎相見之何
晩豈其時果乏才哉誠結於心而不能緩也今古代相
移易才辨詞賦不能方駕前人其疎逖貧賤尚可與扣
角者比閣下膺

　　天寵最渥夙夜侍殿陛以啟沃之任兼吐握之風試從

容乗間言及未必不霽顔嘉納如水乳之相投也比嵗
西南洊警

　　皇上萬㡬之暇吟誦如儒生今聞天殪元凶魚潰蠭駭
鯨海波平南顧之憂稍釋及此憑軒策士使天下應

　　詔大小臣工布衣野老受簡進言即不逮董賈揚班亦
可以歌詠盛事垂諸竹素始徴之甚渴既待之甚温不忍
終置之經年逾嵗之乆亦所以宣曠恩光盛舉也倘末
議可采閣下其俯擇之若以為熱中躁進此宓子所謂

陽鱎也執事當麾之千里之外不以厠門下僕堅卧十
年亦嘗奉教於有道矣士故信於知已知閣下之樂聞此
言也書詞瑣陋伏惟垂照不宣死罪死罪





　　學餘堂文集卷二十七

