







　　欽定四庫全書

　　學餘堂詩集巻十四

　　翰林院侍讀施閏章撰

　　五言古

　　送勞書升督儲黔陽(初以庻吉士禮部郎中典試江南督學山左)

　　煌煌丹鳳姿振羽西南徼鸞鶴為&KR1019;裒儔侣相呌嘯昔游雙
闕間文章日照耀

　　帝曰汝人師論才亶敷教物色超驪黄海嶽歸襟抱誰言藴

瑚璉不亟登朝廟黔陽烽火餘雷雨甫天造驕陽煽炎歊修
塗緬崩陗允矣仁者心惠風蕩蠻嶠

　　聖世多懷柔羣盜疾如掃努力此驅車飲氷乃夙好

　　漢川陽臺山産叢芝徐子星方伯名之曰采芝山徾霞
起求詩紀之

　　我昔過漢渚丹閣俯清湍江洲滋芳草眷言目以蘭囘首郎
官湖把酒天風寒朅來二十載舊遊成一歎誰言銅池秀叢
生荒谷間嗚呼南楚地烽火乆摧殘殺氣纒草木戰骨髙巉

岏嘉祥何蒸蔚靈卉攅巖巒煌煌餘百本照耀森琅玕寧非
兵革息林麓回歡顔達賢欣睹記嘉名錫兹山一洗陽
臺陋刻碣層崖端憶我官臨陽九莖亦江干紛綸延衆
賞流詠傳蕭灘遥知企松喬采采思晨餐何當同飽食
奮飛生羽翰

　　張仲誠之官資縣

　　蜀都初釋甲吏往皆却顧逹人獨振衣忼慷甘叱馭本
無纓組懷嶮易隨所遇朝從洛水遊夕躡尼山歩抗手

抱遺經披榛騁廣路絃歌偶一試三徑歸如騖推薦起
田間尚書期復誤

　　至尊強優容亷吏霑異數(君初以進士知内黄坐緩徴奪官廷臣薦起臨選又引疾
不至例當論罷特詔留之)翛然出岫雲乗風不得住僻邑分蠻江瘠
土儉財賦簿領少煩囂山川邀野趣遺黎存幾家喣沫
如婦孺懿此鳴琴理非供折腰具看君宰内黄舊德積
有素

　　為朱矞三舍人頌其母費太君苦節(費無子葢撫舍人於襁褓

以後其夫者)

　　青青南山柏上有雙鵷巢巢成不將雛隻影凛嚴飇中
夜思故雄悲鳴音嘵嘵口銜一雛至彩融如九苞哺雛
自忘飢咄嗟豐羽毛昔也棲卑枝今也翔層霄飲啄豈
不美反哺心鬱陶良時無久留風樹何蕭條雛孤懷舊
恩永慕還哀號言當託彤管遺徽長不彫

　　荅唐濟武

　　金門日羣遊踽踽自林壑守官競文辭大道恐摇落洙

泗既云逺問津或濓洛戰壘生講壇岐路𤣥黄作甘苦
昧荼薺性命洵唯諾時縈禹稷憂遑問孔顔樂不有拔
俗人斥鷃迷寥廓所欽藴微尚抗手論絶學結綬嗟濡
首談經耻折角東望何髙深浩歌懷海嶽

　　魏子存參藩湖西是余舊官處慨然有贈

　　燕山白露下千騎之臨陽青風鬱寒色旅雁隨南翔眷
余弭節地閤山留草堂瘠土富橘柚江郭盈芬芳官齋
經手植嘉樹森成行閒心安朴俗坐嘯傾羽觴螺川餘

鷺渚講席水中央臯比聚逢掖絃誦聲洋洋别來變荆
棘豺虎横飛揚烽烟萬事盡中夜為霑裳遺黎棲戍壘
何以資壺漿使君古遺愛治行縁文章和風被洱海竹
箭收瀟湘盤中復何有芝菊充餱糧(君乆不茹葷血)霑濡看惠
澤行與江流長寄聲語父老轉側千回腸

　　繪川書院紀事(并序)

　　林居記云雎渙二水波文皆成五色其人多文章又
名繪水故杜詩曰藻繢憶遊雎雎州同年湯侍講孔

伯請於州守建書院曰繪川祠兩程子及周張朱為
五先生集子弟後進講業其中屬余為詩以告州人
士

　　洙泗日以逺伊洛近可泝臨風一仰首千載睠有遇重
過雎水清尚想杜陵句舊俗多文章良士矜矩歩吾友
企前徽丹祠展遐慕交馳戎馬塲得此爼豆處尸祝森
昔賢絃歌集儒素河嶽紛迴翔上下英靈聚周行今蔓
草駑馬裵&KR0966;顧羣喙爭揚波六經忍塞路虎觀何足榮

兔園久非故寸心獲所歸衆寐成獨寤仰視浮雲馳俯
看流水去誰為挽天河迴川盡東注

　　趙天羽户部𣙜楊州

　　如何千里行不把一杯酒滹沱氷皚皚衝寒難折桞看
君灑落人故是經綸手結綬耽絃歌談笑窮賊藪

　　天子曰汝能萬事如揮帚會計為曹郎司農倚左右范
張夙昔交生死義無負造次還急人風流洵罕有關政
猛逾虎鷗鳬亦駭走枳棘盈道周行子咨嗟久今往𣙜

䢴江時事戎饑後知君薄斗筲努力崇忠厚蕪城餘鼔
吹鄉國歡親友篋存自訂詩氷雪長在口萬斛廣陵濤
胸吞可八九

　　為宋牧仲員外題王元照畫冊

　　客夢尋家山紛緒不可理前山一何秀萬仞青冥裏天
低華頂峰虹挂匡廬水長松乍有無遥知白雲起此中
劚茯苓荷鋤者誰子

　　贈徐健菴編修


　　圭瓚有餘潤鐘鏞無細響嗈嗈丹鳳鳴矯翼層霄上掞
藻方炳蔚藴懷亶俶儻䇿對萬人傳胸涵衆流廣授簡
咨河源揮毫映仙仗張騫絶跡處羅列森在掌

　　至尊為歎嘉國士洵無兩頃者平蠶叢獻頌挺超朗庾
鮑赧綺靡淵雲避排盪槖筆草

　　帝制有作頻被賞退食含沖襟吐哺餘技癢羣公滿門墻
多士依几杖咄嗟赴解推爛漫成推奬舊遊憶吳㑹著書
奮遐想三禮窮微芒十春氣慨慷招我玉峰巔一繋婁江

槳清歡成久要嵗月忽己往騰達方盛年簡濶收吾黨共
知魁壘人豈徒辭賦長舉酒登髙臺聳身視天壤

　　寄從弟嚴時有䘮子之痛

　　我生鮮兄弟顧影常苦單側聞孤雁鳴永夜懷悲酸嗟
子已中歲將雛一何難初索既屢折晩舉無一完吾老
復逺隔撫膺涕汍瀾先德豈不永慨獨罹憂患人生有
衰盛孝友固其端應憐汝弟弱努力同根懽營道匪干
福聊獲心所安喆考言在耳念之傷肺肝欲知𤓰瓞好

先把紫荆看

　　丁雁水僉事購書百餘冊見遺賦謝

　　别夢溯雙江川路邈難度好風從南來眷言相契闊吾
衰濫史職購書苦力薄逺道煩網羅見貽資筆削燦然
列架陳羣言富斟酌如飢飫鼎烹如羸得大藥鬱紆千
載心相思有深託官舍臨髙臺江山在鈴閣回首睇燕
雲振衣收廬霍何以寫我懷纒緜應有作去日梧桐華
昨日芙蓉落


　　贈崔學士玉階

　　大道非耳食逖聽紛然疑不有同懷子交語彌支離上
士多冥心直與千秋期飢飽中自取旁人那得知登堂
歡永日清論不為疲濓洛猶未逺流風儼在兹寧愁年
髩促但畏陽春馳

　　二

　　丹鳳一振翮雝雝鳴天端羽毛寧足希徳音良獨難　顧
問凛當陛重瞳含笑看寸心將啟沃日旰忘飢餐寧知

爛文字又把翠琅玕惠風吹石閣宫桞散㣲寒不同觴
與詠何以追清歡

　　贈陸侍御紀事

　　順治十七年侍御抗疏指斥議政諸王貝勒大臣
上知其忠直召見南苑稍出為冀寧觀察且　命内
大臣温諭有加御史刻有　聖恩録余讀而嘉之

　　誰能張寸舌長號排九閽誰能捋虎鬚攘臂拔本根矯
矯陸侍御亮節何鶱騰鳴為阿閣鳳搏作北溟鵾埋輪

已都下抗章驚　至尊天潢資彈射百僚安足論翠華
駐南苑羽衛森雲屯　召見識名字咫尺天威存　御
榻顧之笑汝舌不可捫柏府雖蹔逺慰諭　王言温汝
實骨鯁臣垂翅毋聲呑優容畧忌諱曲折昭　殊恩驅
馬且西去囘夢猶臺門鼎湖龍忽逝攀髯餘淚痕到今
朱檻折旌直古所敦

　　贈張把園

　　惠風吹青陽花滿燕山麓之子從東來清歡展心曲鶴

書曩見徴轗軻還空谷詩陳述祖篇手種臨溪竹京洛
懷故山新蘿罥喬木渉夏且言歸瑯琊有書屋

　　題羮湖畫冊為田雨來庶常

　　危石峙寒潭丹亭冒層霧結念霞上人㪚目江頭樹晴
浦漾澄鮮歸雲曳遥素棲禽静不驚釣客閒相語棹舟
爾何人獨戞青冥去

　　為陳潁侯庶常母吕太君

　　有美金閨彦浩然湖海客僦屋囊無錢官舍送朝夕夜

聞玉漏傳晨見宫槐碧側耳哺子烏孺慕悲遐隔曰余
母聖善黄鵠早影隻辛勒挽鹿車操作兼蠶績俯仰廿
載餘覯罹奚啻百迸淚舉三䘮屢空少甔石巢破復綢
繆咄嗟見擘畫喣沬霑衆雛婚嫁倚長策﨑嶇烽火間
萬事宛促迫有子亶鳳毛黽勉成勁翮猶懷斷杼心大
義逺督責共姜與范母千禩看接迹何以將返哺禄養
分鸞掖他年俾彤管徽音永無斁

　　詩枕(徐善長庶常作一枕虚其中貯詩草名曰詩枕)


　　長卿搆文賦深思擁被寢杳㝠静經營毫髪恣精審有斐苦
吟客鴻寳秘一枕側叠横中箱多藏富倉廩夢回佳句來倚
牀呼墨瀋大則探驪珠細亦收碎錦興餘時復眠酣歌當沉
飲詞塲才久淹生民秀獨稟飢還窮百家采掇供烹餁

　　馮氏兩世節婦篇為少司冦馮公(祖母陳太夫人二十九而寡六
十卒母戴太夫人三十三而寡六十九卒)

　　臨海多偉人大節炳不朽懿此荼蓼中復有雙節婦姑
昔稱禮宗努力事井&KR0875;琴瑟悲中斷泉臺誓相守叱賊

狥殯宫鳴機佐糧糗黽勉三芝秀傳經資一手有婦恵
且閑紅顔遂蓬首笄年怨黄鵠將雛尚黄口口銜生羽
毛捧檄供升斗慈母就養時百罹無不有﨑嶇滇蜀間
戎馬忽踐蹂自分委豺狼棄官等芻狗中路回板輿畏
途覯陽九母訣對烽火旅櫬營廣柳亂來又奔㪚脱身
間道走南北睽死生哀猿呌林藪誰言客死骨今為司
冦母金齒仍周行闗嶺弛樞紐陳情乞迎塟

　　聖主咨嗟久丹旐還故鄉黄麻賁隴阜姑婦同哀榮完

璧謝塵垢痛餘翻淚零

　　主恩亦何厚作詩昭彤管應無媿瓊玖

　　墜樓篇為毛明府女詠

　　黄鵠歌慷慨千春為辛酸苦節誠不易捐軀良獨難倬彼
婉孌女皎若青琅玕濯濯露下栁鬱鬱霜中蘭結䄜未盈
旬失侶悲孤鸞矢心殉同穴涕淚雙汍瀾日夜姆防衛强
活非所安藿食長嗚咽常憐地下單舉身如落葉自擲
層樓端其下皆石墄碎璧理無完嗚呼百靈䕶形體無

摧殘隕絶久復蘓魂返傷肺肝死去儂計得生存惨不
懽白石尚可爛東流何當還嗟此桃李華抗言凌嵗寒

　　留别同館諸公時奉

　　命試洛中

　　星言涉河甸秣馬出

　　帝城暑荷尚餘華秋菊將含英凉風起髙樹寒蟬時一鳴
馳䇿無輟軌揚鑣罕廢聲祇役畏簡書佇立懐友生猗我
同懐子聫翩集承明觴詠競響荅談辯飛縱横黽勉相咨

度可否出中誠發為金石奏合為膠漆并判𬒮雖不逺徃
來寒燠更兔苑與虎觀絶藻稱東京文章亦大業賢喆争
令名安能得多士濟濟維國禎敢誦皇華什彌傷枤杜情

　　河南道中

　　餘壤猶郊圻分域已河甸平原黍盡枯川流細於線人
煙四野希井竈蕭條見偶憇逢田叟告我淚濡面連年
苦赤地斗粟易匹絹賑恤霑堯天糠粃始一嚥今秋方
薄稔飢餐未充膳君看榆樹萎膚剥骨如練聴此語酸

辛媿我飽厨傳時事急輓輸何年罷征戰

　　二

　　鬱鬱大道側依依楊栁垂治河薪不屬剪伐防一時坤輿
幾反覆城郭歸鯨鯢至今墟落間父老猶餘悲行行渉漳水荒
臺傳故基西陵呑舊恨日落寒風吹我懐拾往蹟片石韓
陵碑古人深獨賞今人那得知驅車不遑息踟蹰臨路陲

　　宋宫(河南貢院即宋故宫舊地)

　　試院深且廣締構一何雄披圖視徃蹟在宋斯故宫金

元逓寢處勝國侈藩封踵沿數百載偉麗無終窮玉階
非舊物碧蘚餘崇墉弱主耽近玩趙氏何夢夢干戈已
接軫花石爭天工珍禽與異獸百族羅其中宸章銘雙
檜(艮嶽上植雙檜徽宗御題有撑拏天半分連巻虹南負之句)亭榭交玲瓏繁華一
朝盡萬事隨長風到今詢艮嶽曠然無遺蹤千峰作平
地浩刼歸洪濛自古更銷歇永嘯看蒿蓬

　　九日重登吹臺

　　登臺復何有千春興未忘佳辰得再至懷古獨相望師

曠奮逸響鼔吹來梁王當時枚馬軰受簡競篇章杜甫
及髙李接跡氣飛揚何李雖晩出後先稍頡頏(臺上有何大復
李獻吉碑)往者不我待四顧草茫茫汴城百萬户京雒何輝
煌苑圃成綺錯宮觀分低昻河伯摧名都半為沙礫場
含情采野菊正對金樽黄慿欄一把首長風吹衣裳猶
憶登嵩丘狂歌一慨慷

　　臨發大梁留贈兩河新舉諸子

　　大國如滄海厥生徑寸珠中州風雨交天地此中樞喆

賢盛都會文章固其餘懿此戎饑後辛苦懷璠璵慚非
九方臯相馬仍拘墟贈子好自愛勿為温飽圗鄉舉古
所重行誼為先驅漢法徵孝亷名實貴相符淵雲擅妙
筆董賈陳嘉謨旦暮上春官䇿足凌天衢必有數偉人
始不羞賢書沐浴伊與洛令德緬修塗努力騁髙歩名
與千春俱寧表天人姿誰言聲利儒

　　使塗蹔歸有述

　　啟途星尚爛夕宿露將漙遄發苦奔廹短景天風寒簡

書能不畏側足私盤桓憶我出門時叔病淚闌干徂化
忽三歲告歸良獨難家貧厝淺土窀穸仍未安即違負
土義忍無上冢看誰能在中路不使哀情殫獨鳥暮求
巢奮飛振羽翰草木霑霜華磵道鳴清湍山川逝何邈
撫膺欝長歎

　　有懷田綸霞學使將歸

　　蕙草三見花離情集暮節雖無尺素書道逺心如結天
際舉孤霞林端皎積雪伊人秉微尚抱膝自娛悦得士

矜異賞違俗甘用拙空懷欝陶心仰首託明月

　　塗雪書懷

　　到家纔幾日忍即命行役飛蓬故飄颺忽作驅車客川
原緬逶迤風雪交晨夕欲知行路難四顧無人跡憶我
官京闕三年雪未積未看階砌盈稍見屋瓦白同志二
三人把杯話疇昔别時尚殘暑今來凛蕭摵飢獸啼空
山寒鳥歛髙翮人生誰百年短景苦奔廹中夜念王程
畏威嚴咫尺


　　董黙菴督學京畿

　　敷教首神京簡命重殊遇髙坐擁臯比匪徒侈章句早
逹冠羣流講幄兼記註下直時詠言雅志託毫素時俗
愍頺瀾大雅墜霾霧佻逹紛子衿滛哇奪韶頀

　　帝謂惟汝都人師亶自樹珍賜出

　　彤庭天語親眷顧既銜特達恩彌深素餐懼所期經術
優餘力問詞賦爼豆偃干戈王風滋布濩髦士資奮興
庶使聾俗寤知君沂鄒魯董率無岐誤得人良不難渴

賢啟先路再誦樸棫詩願言振高步

　　張學士得假歸葬

　　内廷啟沃臣詎忍離宮闕張仲維孝友至性固莫奪釋
褐被簡在左右侍宻勿星爛趨宸居夜分直金闥不言
温室樹苦砥素絲節維

　　帝亶聰明顧問若飢渴經史何紛綸討論到毫髪豈無
丘隴情銜㤙不得説八宇今乂安海甸干戈歇道合儼
都俞陳情容廹切臣父未窀穸思歸淚如血


　　天子為咨嗟詔許省巖穴賜金出中帑草敇勤

　　御札大哉我

　　皇言忠孝無異轍六龍正東馳跪送心百結駐蹕語移
時但見

　　天顔悦千官驚歎慕禮數獨殊絶江春楊桞生水驛錦
㠶發寵錫耀鄉閭佳城髙墆㙞生成等罔極報稱彌激
烈懸知侍從心猶夢依日月

　　戴楓仲古鼎詩


　　我不識古物鼎鐘埒錡釡巧手亂真贋世逺誰記睹憶
昔官齊州罇彛出深土云發景公墓墜道中掘取遺我
提梁卣丹翠爛雜組摩挲非近玩質重難輕舉寜知楓
閣翁珍此隨寢處携來萬里餘什襲錦嚢貯光怪何陸
離刻畫辨馬䑕藴義取陰陽紀年寓子午吾友王石史
好古勝甘乳羲黄及周秦鑄鼎傳遺矩考圗驗形式精
詳窮髪黍臚列數千年直作鼎世譜博雅二三君銘贊
同石鼔英辭再三讀歎息敢狎侮九鼎既沉淪魑魅如

虓虎經過浩刼存神物慎所與知翁寳書畫貴比天球
伍惟懷振古心古人可共語

　　醉後荅劉山蔚

　　雪苑富名彦才華天下聞口吸黄河水手攬嵩山雲當
時侯公子(謂候朝宗)勝氣凌秋雯到今餘耆舊拓落懷髙文
新詩慕杜韓遐尚追丘墳白眼小時軰纎響徒云云我
方倦筆墨拉雜思燒焚抗聲時大呼奮臂振孤軍燕臺
菊花節花氣寒氤氲沽酒共君飲小酌未成醺恨不同

所歡東籬酣夕曛(宋牧仲比鄰時方病止酒)

　　都下諸公歲暮和東坡岐下三首余亦漫和
餽歲

　　終歲常勞勞獨行莫余佐欲為親舊歡空囊無餘貨自
矜容膝安不數萬間大有時進巵酒醉即枕書卧同志
二三子清嘯娯四座貴賤少安居紛如蟻在磨官貧酬
酢希艸艸歳時過得句相問遺險韻不辭和

　　别歲


　　雙髩忽已白乞身一何遲羲和擲人去夷父苦思追歲
華逝不處我生豈無涯顧彼孤蓬轉來歸復何時且同
傾濁酒遑問甘與肥萬鍾寧獨飽甔石何獨悲明知新
節至難與舊嵗辭倚醉從為别誰當知我衰

　　守歳

　　人情看壯老吾道自龍蛇迅彼追風騎中道誰邀遮汝
去不我告維縶將如何憶昔少年日笑語中夜譁椒盤
爭獻頌歲鼔喜頻撾回頭如昨昔馳暉忽已斜人生萬

事好一老成蹉跎烈士多壯心暮年猶見誇

　　追送陸義山編修假歸平湖

　　歲晏懷中林首春命歸櫂裝發重踟蹰欝紆眷同好松
陰雪未消花塢梅初耀東望湖光開陽崖試投釣水樹
藹因依猿鳥羣呌嘯散帶何從容無營謝競躁閒居理
舊業開襟還一笑平原多藻思茂林起

　　丹詔累年多筆札永夜煩編校顧此述作勞難忘壑巖
妙送子子不待蒲帆北風峭亦有思鄉客同時憶雲嶠


　　徐宮允果亭假歸

　　侍臣有歸夢眷言采江蘺盛年藴遐尚四座那得知冉
冉黄埃中晏坐能幾時朝從青殿入暮自金門歸兄弟
叅講幄接跡擁恩輝多君春陽日心與歲寒期養疴豐
述作臨水忘渴飢風吹桃李花次第何葳㽔處為𤣥豹
隠出為丹鳳儀山中足瑶艸何當一相貽

　　寄贈曹秋岳司農是年七十

　　喬木秀中林歸雲戀巖岫遥睇滄海深延頸眷耆舊


　　聖朝東觀開儒臣羣輻輳掞天資巨手髙文需締構纁
幣逺徵求掉頭謝不就託跡鸞鶴羣發聲金石奏

　　二

　　翺翔憶何許昔同京洛游盛名方李郭彦會集應劉當
塗發髙唱四座競獻詶浮雲忽以散䇿駕歴九州北征
紫塞下南溯珠江頭處腴不自潤道廣復能周興盡早
還歸大笑營糟丘

　　三


　　史籍苦零散勝國無全書秘本或傳寫檢校多魯魚誰
能諳往事睹記未荒蕪捃集頼遺老一身文獻俱(公所輯崇
禎疏抄傳諭録等書多史館所未備)不忍藏名山為功在石渠莫言齒髪
暮文酒懽有餘惠風盪湖水爛漫春花敷幾時陪杖屨
林壑同遊娛

　　髙母徐太孺人八十

　　昔登遺安堂咄嗟出豐膳髙子滄海人把酒苦相勸寧
知白頭母中饋老無倦身甘絡秀屈德許班姬擅仰承

樛木慈退冺衾裯怨鵷雛非己出口銜如乳燕到今遊
子衣強半手中線兒女紛滿前黽勉恩勤徧四世衍箕
裘雜佩及親串家室罹飄摇洗裝棄花鈿中外稱禮宗
海域傳邦媛髦齒飯伊蒲肥甘性所賤誰言困縞綦藉
甚歸聖善紀頌畀彤管風徽自兹見

　　偶成

　　平生金石交官移自疎闊勢位使之然不盡由厚薄豈
無鼎食家車馬走相索磬折不崇朝黽勉生内怍冉冉

松際蘿䬃䬃林中籜髙下成菀枯物情異所託雖非揚
子雲擁書甘寂寞






　　學餘堂詩集巻十四

