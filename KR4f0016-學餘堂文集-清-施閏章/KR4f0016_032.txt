







　　欽定四庫全書

　　學餘堂詩集巻四

　　翰林院侍讀施閠章撰

　　五言古

　　舟次覓酒不得佳

　　我有數斗酒攜來自鄉曲取醉不在多時時慰獨宿昨
成飲酒詩百觴苦不足不惜十千沽恨乏尊中緑因憶
故山泉清冷潄寒玉釀以渚田秫雜以籬下菊開甕歡

新醅呼飲舊風俗淵明行未歸濁酒誰當漉

　　船破

　　鷁首何摧頽長鯨風雨至嗟爾萬斛舟致逺良不易髙
帆入烟霄洪濤厯淮泗舟石忽相觸衣袽夙無備拱手
呼鬼神將無河伯祟舟中有賈客相顧皆涕淚坐䘮千
金貲萬里空憔悴我獨攜舊書沾濕有餘慰

　　奉使粤西答長安諸公送别(時予初入比部)

　　朝謁承明廬夕發天南隅疲馬不遑息中宵脂我車故

人餞我酒贈我明月珠願君瘴癘地好愛千金軀再拜
謝君言雙淚沾衣襦桂嶺尚烽火豺虎交路衢不惜行
路難銜命綏蠻陬揮手望扶桑策駕長馳驅

　　蕪江除夕

　　逺别憂思長近阻憂思亟客舟傍鄉路歲除仍旅食燈
火明江干人聲夜不息勞勞日以老滔滔去何極兒當
學人語不得戲我側飄蓬懷故根常媿歸飛翼

　　壬辰元旦聞雷


　　守歲不遑寐披衣佇將旦仰視天氣柔東風客愁散不
願多歡娛但願少悲嘆椒觴未及莫霹靂崩江岸幽房
蟄蟲翻瞑浦歸鳬亂十載困干戈頻年苦水旱天道或
杳冥人事已波瀾疾威從此始君子愼勿玩

　　湘潭阻風懷侯藍山韓振

　　戛舷歌且罷淚落水中央悲風觸頽岸鳥獸各驚翔引
纜牽宿莽夾路山蒼蒼美人在九疑孤櫂留瀟湘巖谷
晝晦冥側身憂豺狼天南風日異戰後百城荒以予遊

子悲知君思故鄉

　　湖南行

　　浩浩湖南行悄悄悲修塗荒城時卧虎空村無啼烏哀
我同袍子(時守令多余同年友)惴慄官此都悍俗荆蠻接遺黎魍
魎俱白骨為瓦礫青燐然丘墟王師跨嶺表鎧甲簇蒼
梧供億日以繁膏血日以枯不惜腰磬折鞭撻銷肌膚
官貧易得罪生死爭須臾豈無一循良七載無遷除愁
凝九嶷烟魂遊洞庭湖長跪乞大吏但放歸田廬直指

古仁人(謂李侍御敬)攬轡立踟蹰自出槖中金買犢開榛蕪
丈夫萬里志奮臂拯艱虞庶幾繪圖獻一使蒼生蘇

　　遊朝陽巖洞

　　我尋愚溪路值此巖洞幽靈湫鳴石底山木風颼颼入
洞展几席飛觴左右流春光崖際莫暑氣潭上秋魚鳥
泳清泚宫觀臨滄洲長懐棄圭組散髪依林丘西亭有
遺咏日落還淹留(子厚有朝陽西亭二十韻)

　　抵桂林


　　燕山發凜秋桂林來莫春勞勞淹歲月悠悠忘苦辛山
多髙樹稀巖石何嶙峋清江淡白日芳草薰遊人鉤輈
越鳥呌縱横虎豹羣帶甲一何繁城郭少遺民憑髙不
可望歎息當誰陳

　　二

　　鬱蒸苦炎塞春雨何凄凄寒暑無定候裘葛常同時弭
節越王山望古伏波祠山中有叢桂枝葉紛離披采樵
盡為薪芳華不自持攀援思美人中心彌渴飢


　　雨中登劉仙巖同王德一侍御同年胡天聲陳鳴
遷王德邁諸公(舊傳劉仙翁煉丹處後有施公慕其風亦棄官去并祀巖洞中)

　　靈巖烟雨交幽洞白日莫欲尋赤松子遂枉青雲步谷
口歇鳴騶崖端倚佳樹神仙此窟宅泉石莽回互劉公
既蟬脱施子亦鳳翥采藥窺天門躡跡向烟霧共作逍
遥遊始知束縛誤勞人在塵網何異罝中兔于役轉飛
蓬抱疴畏朝露庶幾企髙軌解組得微悟日落衆鳥歸
躊躇下山路


　　夢友

　　壬辰四月六日舟次昭江夢亡友祖洲從車騎過余
言别狀告趣裝之官者且曰道里悠長單車之費願
假丸十緡予傾槖佐之不及詢其所往覺而流涕作
夢友

　　髙義成往躅吞聲泣孤墳幽魂闗塞來萬里接清芬衣
冠一何偉車葢翔浮雲躊躇征路長握手不忍分解我
槖中裝造次展殷勤死别已八載悲鳴思故羣鬼神錄

正直浩氣凌秋旻雞鳴曉霧白開戸空氤氲

　　客舍作

　　草生大路傍春日少芳菲人生車輪間壯士無光輝道
逢一心人下馬語依依綈袍豈必解感注自霑衣不見
當路子棄我忽如遺荒塗多虎豹行子歸無期停予萬
里車尊前聊共持匪為飢與渴故人相見稀

　　東粤客夜

　　南園蟪蛄鳴西磵蟋蟀入炎方正暑節秋蟲一何急中

宵指北斗知為舊京邑蠻陬多反側旌旗暗原隰城野
兩相傷白骨痛何及誰知行路人日洒楊朱泣

　　過泰和縣

　　日落泰和道津吏不我迎城下猛虎跡城上啼烏聲此
地賊如蝟人家荆棘生縣官入髙砦飢卒守空城賊來
卒亦走迅疾如流星空持使臣節歎息淚沾纓

　　粤西亂後懐平樂太守尹蓂階同年

　　予本卧疴人乃乗相如傳浩蕩越江湖迢遞厯鄉縣分

符值朋舊天末各眷戀就中有尹生才名冠吳甸素心
炯白日紫瞳掣流電銜命守昭州魑魅日中見飲水愁
毒淫官庖無完饍藩鎮善督責汗顔甘訶譴誅求義不
忍出質到妻釧播遷兩及朞𤣥髩颯已變聞我萬里來
握手驚拭面洒掃先下榻契濶共餐飯煦沬及僮僕敝
衣為補繕傾槖治我裝左右色無倦二子汗血駒齠齒
挺英彦論文受甲乙悲歌雜歡宴移觴松樹根濡翰鸜
鵒研陶陶夜未央羽檄喧轉戰桂嶺走鯨鯢昭江紛組

練城荒無駐卒路阻絶鄰援爨婢罷晨炊勺水不下嚥
我行已倉皇君意反繾綣中厨呼酒漿妻孥淚如霰餞
我登竹舸揮涕苦相勸封疆我則死風鶴子當逺訣别
水聲中纜解急飛箭瘴雲落日昏耳目驟驚眩但見逋
逃人男女相蹂踐别來斷消息枯蓬各飄轉蒼梧殺氣
髙銅柱妖氛纒巢卵得無覆頸血恐已濺詩書故多難
鬼神不録善長號敘悲憤戰地儒冠賤

　　琴溪


　　丹巘臨清溪飛梁冠殘霧古有馭風人跨鯉騁髙步騰
身得所歸滅跡不回顧纎鱗蕩春波幽光耀寒樹嬋媛
女蘿深迷離仙隱處逝矣聖者懷樂哉濠叟趣道傍者
誰子矯首有餘慕

　　皇甫氏苦節詩

　　皇甫為旌陽王善安婦年二十舉一子夫坐事枉死
命速嫁以存孤泣對曰遲我十五年俟孤立而報君
地下或奪之急斷指血淋漓十五年後卒如其言死


　　嗚呼古烈女懷霜心所安苟活義不忍求死良獨難凜
冬盛殺氣蘭蕙無彫殘孤根既已植銜哀摧肺肝死訣
言在耳念彼泉下單烏啼愛長夜寧知天風寒

　　與客登敬亭

　　看山真不厭踏葉響空林我友嵇阮徒長嘯同登臨荒
祠依古木傑閣冠丹岑城陰淡窈窕塔影標蕭森青蓮
去已久白雲留至今精靈來髣髴鸞鶴有遺音天髙逺
峯出木落寒泉深麻姑東在望揮手可招尋


　　觴錢聖月分得謝字

　　息心寡儔侣養疴日多暇官貧厭章句轉欲謀耕稼錢
子滄海人千里倐命駕坦懷敦夙歡藉艸薦尊斚撫往
成痛哭憤今多叱咤晴鳥弄青春寒猿泣長夜屈指宛
陵遊故人半徂謝鬱紆懷古心踟蹰北樓下

　　哭石湖邢孟貞

　　送别臨寒溪嚴飈莫蕭瑟相訣豈爾時永痛纒愁疾平
生卧石湖握瑜長抱膝杖䇿稍出門蒙袂返蓬室藴此

憂生嗟彌促引年術英華中路零篇籍恐遺失素車悵
有違宿草涕仍出諒直懷古歡論文舊儔匹篋中有遺
草逝將揭白日忉怛念久要萬事從兹畢

　　涇川桃園作

　　褰裳陵亂流理策遵修渚巖梅尚餘花溪桃紅半吐飛
霞散平疇錦浪生别浦雜卉既嬋媛危亭亦森舉林豁
見山寺鳥喧作人語昔來紛彦㑹(舊有水西書院學者甚盛)事往餘
榛莽流目覽衆妍登髙當孤嶼撫物歡在兹仙源復何

許

　　松筠圖篇美家孝廉元引母徐太君

　　吾家有偉元久廢蓼莪詩手持篋中巻嗚咽前致辭念
母實劬勞腸斷淚交頤賢齊伯鸞婦貧窶黔婁妻刲股
充藥餌屑榆療渴飢柏舟既早汎熊丸心苦悲書從口
中授淚濕機上絲寒燈曖四壁霜月照單帷有女亦早
孀盛年處中閨齊心共孤影雙節流芳徽生無翟茀榮
没無簪餌遺徒深烏鳥痛哀哀中夜啼寶兹松筠篇永

與金石期

　　過翬嶺

　　崇岡鬱崚嶒鳥道繞山腹仰探白日短俯瞰陰霞伏魚
貫度行人疲馬艱躑躅春晴多好風吹我巖壑緑農耕
嶺上雲婦飯溪中犢羇心曠登陟瘠土見風俗華陽靈
蹟閟杖䇿尋石屋

　　齊雲巖

　　裂石通天門陵巘構菌閣雲入巖下飛瀑從松頂落粲

粲香爐峯丹霞起陰壑七曜内盤旋百靈外回薄蒼顔
有五老聨翩勝廬嶽低昻向予笑神仙或可學

　　尋紫陽山遇雨

　　沿溪路不盡忽接溪上山溪山相與緑黄鳥時闗闗懷
古企靈蹟髙步思追攀瞻望弗可及坐石聽潺湲

　　落石臺

　　清溪横斷石獨障水東注瓠罇左右浮坐卧魚龍聚捨
策漾輕舫延目滄洲趣繁吹激潺湲陰霞改晨莫仰視

飛來亭參錯入烟霧河畔可投竿賞心誰復遇

　　書富瑯塔上

　　浮圖跨天漢海陽不盈掬萬象歸空䝉環溪漲新緑城
郭何參差蔽虧半林木遥看白岳雲天際來相逐

　　贈吳雨若

　　丹霞照暘谷芳樹榮東軒令節思佳人獨嘯誰與言飛
來雲中鵠顧我何翩翩天路豈不髙戢羽深林間咬咬
鳴清風餘響溢長川慷慨敘心曲涕下如涌泉


　　山家阻雪

　　東臯艸木緑杖策尋丘園臨崖坐茆屋蘿蔓縁東軒既
歡雲木霽遂暢桑麻言夕霰響林薄晨雪蔽川原時見
南山鳥下我檐際喧凍枝折巖樹膠壑枯泉源永懷松
與柏歲寒安可諼

　　飛來峯至冷泉亭

　　夕宿遵水裔朝雲爛巖阿奮袂越修坂縁岡瞰頽蘿林
洞就詰曲石巘累嵯峨虛無鷲嶺言窅𡨕禪客過丹崖

瀉土乳空磴森喬柯天地成斷鑿智巧一何多層顛睇
滄海下澗涌清波坐石濯塵纓晞髪凌飛霞詎爭濠濮
賞目寓自為歌

　　禹陵

　　隨刋敷九土言登㑹稽山升遐豈此地髙陵鬱巑岏豐
碑紀四載侍從列千官山椒聳殿闕朱甍摩蒼天馨兹
爼豆潔哀我民力艱窆石既磨泐畫棟猶飛搴(陵上有窆石又
傳廟中畫棟嘗飛出)赤珪藏日月金簡非人間亮無龍威文科斗

誰與傳

　　星峯亭作(亭前有坑始皇所鑿以泄王氣)

　　觸雨陵山椒陟巘展朝霽危亭冐嶇嶔漲水明埤堄左
曳羲皇車右把天姥袂白雲何連蜷髣髴有根蒂秋草
粲春華山鬼善凝睇坑勞秦帝鑿嶺想謝公憩豁達萬
古情流觀四山際

　　剡溪乗漲下娥江

　　秋霖漲千山孤遊睠歸路揚帆越郊坰漾楫陵岩樹茫

昧頽岸村皎潔遵渚鷺楓葉雖未丹林景已垂素側見
東山好尚想謝公步山開窈窕顔井留歌舞處懷古心
賞交既往難可遇碑捫幼婦辭風捲老蛟怒嗟爾一江
水千載美無度

　　武林贈徐世臣

　　出門思求友眷德良寡儔念子瑚璉器窈窕賁林丘振
策西山麓濯纓東海流吐言爛雲漢長嘯辭公侯十年
阻契濶交臂盡綢繆出處道則異忼慨心相謀遵陸騁

髙轡涉水思輕舟安得采芙蓉從子俱遨遊

　　懷顧與治

　　商飈吹好月惠然開我襟髣髴故人至延望無形音聞
子嬰世患京口久滯淫寠賤良足安遘閔故難任喬木
半摧殘(時邢孟貞新物故)誰為瓊樹林抽簪吾未得念爾丘中
琴

　　過倪園弔文正公

　　亭館何玲瓏合沓無終始髙榭累丹岑修廊照清沚鑿

築成川巖髙深信具美謝傅東山宅康樂始寧里聲名
蔽天壤丘壑情所止抗節何從容正氣森岳峙披髪白
雲鄉魂歸或睠此便娟想芰荷蕭瑟瞻松杞美人不可
見揮淚長川汜

　　訊張木弟病

　　秋蘭出中澤江流深且寒凉飈何浩浩芳華日已殘上
士多苦心食梅不言酸著書成疹疾營道遘憂患願從
安期生跪受藥一丸遊涉厯五嶽輕舉餐琅玕達生有

餘樂無為傷肺肝

　　剡中寄㑹稽家太守長野(時余將赴京)

　　戒楫若邪濱溯洄剡溪道川涸陟層岡杖策紆林表長
風萬里來吹彼雲中鳥髙翮不易息哀鳴傷懐抱

　　二

　　連岡無窮畛歸雲有餘戀今日絺衣凉昨日裁紈扇歲
時寒暑侵人情睽合見判袂末盈旬懷思淚如霰

　　寄山陰徐伯調


　　柯亭有長笛爨下有遺琴𤣥覽無虚覯達人多苦辛物
亦感人情忼慨揚好音夙遵剡溪道躡屐嵇山岑昔賢
邈徂謝蕭蕭空竹林商歌一相和川谷響悲吟清飈赴
喬木鷙鳥翔層陰嘉㑹良不易凝眺沾衣襟

　　懷徐世臣丁飛濤

　　蜻蛚鳴東壁微風颯已凉二子何矯矯德音藹難忘流
光日苦短離憂日苦長珊瑚出海底皎若升扶桑島嶼
皆照耀丹霞隨風翔褰裳欲往從豈曰河無梁懷思亂

心曲永歎不成章

　　赴都答蔡大美及同里諸游好

　　羲和凜莫節白雪積皛皛雞鳴啟重闗嚴駕一何早祖
帳供東門送我長安道長安萬里餘雙闕浮雲表越鳥
棲朔風羽翮豈長好盈觴日在御孰緩憂心擣

　　二

　　雙鶴來雲間嘹嚦我東廂翺翔得所欲豈曰謀稻粱清
歌轉善謔嬿婉紛難忘誰能舍兹去雨霰零衣裳今夕

曲水湄明發大河陽

　　三

　　巾車佇修坂眷我同懷人同懷二三子齊轡揚芳塵搴
華俯六葉躡軌追典墳瞻前恐不逮努力良已勤園廬
復相望榮木無冬春多君歲寒意朂我以先民列爵非
所志柔翰垂清芬

　　四

　　白雲出深谷摇摇離舊山僕夫競前路客子心纒綿雖

糜東方粟猶赧祖生鞭雅執馮公㦸未草子雲𤣥功德
有消隕何況揚空言所念平生交幽棲圭篳間鼻犢足
常温安用狐白鮮各勉金石歡珍爾桂樹篇

　　迷樓舊址(今為寺閣閣前有沼相傳即摘星樓處)

　　蜀岡何迢遞宫觀還縹緲一人娛耳目百禩傷懷抱複
閣改招提摘星賸寒沼土花蝕寶靨玉樹翳荒篠重城
蹀血餘萬戸吹簫少當時聳金屋飛甍礙髙鳥妍卉無
冬春酣歌昧昏曉山川無故物往者迹已埽迷離螢火

飛蕭瑟垂楊道

　　稷下吟

　　總轡踰營丘振綏度淄川請為稷下吟清商激繁絃海
岱夾都㑹冠帶紛蟬聨華轂隘廣陌修岡亘星躔錫茅
肇鷹揚分流暨諸田英辟既襲跡令佐乃駢肩技擊奮
仗劍文辨競掞天士女鬬雞狗魚鹽充市㕓長筵海錯
列珠履何翩翩一朝委逝波蕭條無人烟古墓巢黃狐
崇墉號饑鳶延頸呼鮑叔拍手招魯連寒雲睇絶島落

日悲牛山升沈皆滅景但見空名傳萬古更銷歇方來
徒泫然

　　悼亡(為亡室梅宜人)

　　汎汎騖征路行行辭故廬稚子集髙堂賓御臨長衢回
首還入戸顧望立踟蹰昔别烹伏雌今也歸黄壚笄珈
竟何益荼藿良已劬迅商揚幕帷積雪曜庭隅庭樹有
巢鳥誰言非爾雛微芳易飄忽傷哉隨化徂

　　二


　　化徂亦何怨同衾不相訣煩疴淹節候愁思中腸結簪
珥逆後人縞綦猶皎潔兒女在重泉母子久離别逝者
㑹有聚生者從此絶連宵入我夢語笑忽哽咽顔色逾
平生愴怳益悽切逝將朂無生沈憂一朝輟

　　赴京道中作

　　四野浩茫茫千里無異壤心與逝景下目送歸雲往霖
雨不終朝潢汙已泱漭軌迹亂縱横城館何板蕩嗷嗷
歸雁吟遲遲春草長青陽無惠風長宵皆厲響砂礫一

飛揚白日失清朗征夫易感觸悵望絶心賞嗟爾當塗
子游宦忘鞅掌

　　二

　　陽景敷柔條道傍列枯樹充君攀折多朝榮變頽莫客
行指薊北野曠暗層霧嚴裝戒鳴鏑晚食臨中路登頓
窮川梁衣弁改緇素日昃未停軌駑馬鳴相顧帝鄉伊
可懷丘園良可慕苟乏神龍姿詎當猛虎步

　　北海作


　　結軫之皇州滯淫北海甸城郭何蕭條陽春多雨霰修
阻棘如蝟日月成奔電河流潤原隰草色吐微蒨渺渺
佳人期摇摇徒侣倦星辰異分野山川畫鄉縣征夫懷
故鄉終古誰能變

　　皇天篇

　　憫饑民也都城外數百里積霖成壑民匍匐轉徙時
逃人法重州邑閉闗不敢納死者相枕哀聲動天故
為之籲天云爾


　　皇天眷萬物雨師寧不然神州輦轂地髙阜成山川蕭
條何所有饑獸竄頽垣嚴冬邊雪至朔吹先苦寒分與
藜藿絶敝緼復不完遺黎伏路側聲出不能言矯首望
樂土重闗限我前眼前一步地艱於太行山逝者葬魚
腹生為豺狼餐嗷嗷澤中雁飛飛雲漢間飲啄雖失所
天地何其寛感物一撫膺淚下如奔湍

　　次平原

　　客行所行道日夕次平原愁鴟鳴雉堞頽飈蕩櫺軒振

衣三歎息望古淚潺湲賢君昔食采英聲翔九天定從
存邯鄲長跽謝魯連偶看躄者笑彼婦亦何愆殺之亦
已甚矯情稱其賢蕭條黃沙起慘悴遊子顔斯人不重
見忼慨誰與言

　　途中望西山

　　黄沙滿襟袖客懷無一展時夢江南遊青山情不淺今
晨覺爽氣悠然見絶巘矗矗既崚嶒邈邈何曠緬塞垣
千里接白雲共舒巻霽色落長安空翠無近逺賞心誰

與諧靈境終當踐雖無薜蘿衣一洗風塵眼







　　學餘堂詩集巻四

