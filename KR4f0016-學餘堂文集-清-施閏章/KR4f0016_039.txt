







　　欽定四庫全書

　　學餘堂詩集巻十一

　　翰林院侍讀施閠章撰

　　五言古

　　書懷

　　賓客滿四座終歲罕獨閒浮名促疲疾罷組仍糾纒道
廣良可樂物役傷徒然窮居易資給少賤嘗灌園稔歲
有留儲俯仰樂當年老願息舊業衡茅營數間盛夏面

林陰凛冬就朝暄琴書從所好周孔有遺編素侶偶斟
酌白雲開前山此志遂何日託詠舒襟顔

　　仙源胡白水校書郡齋

　　營道今寡黨世事薄好爵安定有喆裔望古獨棲託居
閒慕箕潁抗跡躡濓洛偶讀郡齋書㝠心成屈蠖五經
何紛綸羣言恣斟酌春風吹我廬堦前爛紅藥伊人不
相見室邇悵離索

　　携酒酌張菊水(張坐事奪官)


　　窮交纒坎壈卑位含瑕垢歎息申椒芳一刈同稊莠往
事洵難追袖短露两肘壯夫能任逹解顔懽舊友急雨
過髙城返照明西牖通塞誰當知平生一尊酒

　　劉伯陽先生墓下作(先生諱光煜閏章八嵗時受業師也酷貧力善卒無後為
葬之先人墓左兾嵗時共饗祀焉)

　　荒墳蔽豐草下拜一沾臆齠齡憶受經百我夫子力言
笑無戲豫學書必端直匪亟禦童心束躬自䋲墨時俗
薄踽踽多艱摧令德黔婁寠不辭伯道痛何極黽勉一

抔土宅我先隴側曰維余祖考故舊好相即勿懟無烝
嘗薄薦歲黍稷短碣留墓門千春有人識

　　書文杏菴壁

　　山寺俯寒塘古木散清樾霜餘竹影疎客到鐘聲歇浮
雲相與歸羣岫見毫髪日暮思抱琴弄此崖際月

　　行役至城南雨宿田舍

　　重雲翳昃景寒雨沾我裳山潦滿谿谷咫尺阻相望出
門即客子誰謂非他鄉踟蹰就野宿筦簟施中堂四方

餘夙志繁憂安可忘大火未西流輕飇改素商但令歲
毋晏寕辭征路長

　　聞龔宗伯病劇

　　浹旬欝不歡書來自京闕秩宗魁壘人抱痾淹日月任
重紛艱虞憂多促齒髪累牘請賜骸陳情劇激烈

　　帝曰余股肱眷賜及藥物温綸重纒綿中使無斷絶公
卧且稽首稱謝語哽咽

　　主恩洵無涯臣力何由竭秉軸徧諸曹補衮義亡缺羅

才八紘盡渴士九州悅(公嘗三主禮闈又屢請廣取士額)未應參天材
盛夏愁摧折昔酌黒龍潭更闌吟不歇錄别詩四章使
我心百結荏苒歲再更耆舊成騷屑安危繫公等惝恍
意難輟

　　感興

　　昨日非前日今日異昨昔馳光䇿頺齡如不遑朝夕衰
至愁思併年往懽情擲人生信有涯五十已為客但惜
聞道晩寧辭髪早白撫琴聊獨歌驚飇拂庭栢萬事有

凋隕何况非金石薄言刈萱草織為忘憂席

　　行經三谿石壁(旴江羅公守郡時書山髙水長四字)

　　抗䇿凌峭緬秋霖方滯滛輕飇扇㣲凉亭午蕩層陰上
有千仞峰下有百尺潯飛泉㵼叢薄百響騰﨑嶔既中
清商曲還傷遊子心嘒嘒𤣥蟬息噭噭哀猿吟昔有伶
倫客眷言山水音道逺誰見錄寂寥故難任撫絃發孤
唱日昃寒巖深

　　旌陽追哭杜朋李


　　孤桐一何直猗蘭一何親苦心執髙義拳拳見斯人斯
人不重見涕笑誰為真平生愛巖穴經籍談紛綸嬰疾
既已疲好古不謀身當塗爭折節結念惟隱淪懿兹握
中璧奄為泉下塵

　　吳孟舉見寄舟行日記有述

　　歐公志于役放翁作蜀記即目散羈懷繁簡撰各異吳
子閥閲人江海頗髙寄家有積書巖園多種竹地遺詩
表宋元斷簡無失墜(吳刻有宋詩鈔)鼔棹入京師萬巻悉梱致

摩娑石鼔文時把公卿臂碎琴都市間十千取一醉興盡
遽歸來輕舟北風利河水沒荒城霜鐘寒逺寺時為
漁父吟一寓滄洲意長嘯多憂懐深衷見瑣事近日王
平子(謂西樵阮亭兄弟)京輦論文字風藻盛推君吳會資鼔吹
雙魚來石門瑶華慰離思三歎書紙尾一附臨風翅

　　浴湯泉

　　黄帝鞭赤龍銜珠地上走長驅暘谷水觱沸成仰漏其
下惟丹砂百靈司左右慿欄如蹈空解衣若飲酎濯物

不辭汚懷新無宿舊隨意稱暄凉齋心得枕潄掩蓋交
藤蘿暑寒改氣候㫖口試蔗漿竟體沾蘭臭三浴入毛
髓自祝或睂壽靈域扄萬山車騎罕暱就猶嫌礐石泉
薌澤染紅袖(驪山温泉貴妃浴處)作詩銘仙都長使神蛟守

　　鳴絃泉

　　太古無絃琴片石横絶壁時俗昧文辭風泉自戞擊山
中秋雨多松際寒雲碧昨夜復何人數聲吹鐡笛

　　登老人峰(與蓮花峰近)


　　觀化百代後獨立萬古前時時嵐霧裏濯濯氷雪顔俯
首見白雲舉首見青蓮軒后既㝠邈藥鼎空聞傳竦身
躡峰頂把袂親拍肩欲語若凝睇夕陽在前山為問容
成子螭駕何時還

　　雨止登煉丹臺

　　巖秋劇凛冬夜雨䬃飛霰簷際青蓮花(蓮花峰正相對)暁起橫
匹練忽如丈雪深户外看不見圍火爇松根縮手謝書
巻向夕一開霽風吹裂雲片倒影射丹臺四山紛素絢

仰矚天欲翻俯窺谷彌眩羣峰盡骨立㧞壑起峭蒨矗
影標浮屠銳形躍長劍回巒竸侍從羽騎森飛戰惟餘
九龍峰輕綃隠半面舉踵狀候移倚杖晴陰變軒后事
渺茫百靈環繾綣懐新矜異賞憶往薄曩羡始知風雨
心留余究美善

　　自西海門登始信峰至石筍矼作

　　漢武企蓬壺謝客思廬霍﨑峭此層嶺俶詭難可度獅
巖既蹲䠞九龍復回薄䆳壑開虚無海藏失扃鑰珍貝

堵中陳鯤鯨谷底躍馮夷破幽宮白日逢不若連巒蕩
層波危嶼竦丹雘人烟乍晦明緬睇辨山郭廻䇿磴屢
紆孤峰吐岞崿菓看野猨供碁見仙人博坼峽斷谽谺
孤松横略彴(有接引松)峰頭石室存鐡壁成斗削長江練一
縷九子蓮纍蕚俯窺散花塢丹黄紛漠漠延賞垂昃景
石筍驚解籜萬指攅青㝠髙撐各鋒鍔其旁無附屬兀
奡露齗齶璚樹作弁蓋鮮雲褭綽約造物何狡獪巨靈
苦劖鑿苟非馭風人實恐山鬼攫抉險情自移采真理

無怍逝將餐菊英重來躡芒屩林峰不我嘲當果浮丘
諾

　　南村贈許青巖

　　借問南村叟何如許叔重堦前繞叢竹林下緬幽蹤平
生慕遊俠垂老守章縫詠言歸黄海登三十六峰遲暮
篤鉛槧蒐討無春冬既嬰丘明疾彌安原憲窮誰能辨
耆舊寒谷有青松

　　歙城傷二友


　　汪明經文岫

　　文章皆長物夙昔獨古處歩屧數招隱忘年懽爾汝逾
耋道終窮一抔事未舉鉛槧委飛埃山園成宿莽

　　呉文縣右舟

　　延陵本世胄修髯氣卓犖遊嘯娛園林文酒歸京洛扃
篋有遺草殉官無留槖山水若平生勝事已零落

　　海陽施虹玉來問學

　　薄遊紫陽山突見吾宗秀矩歩維先民彌縫數耆舊衣

袖裹餱糧風雨趨爼豆抗陳濓洛言直鄙揚班陋惄予
忝祖德勞子屢虚叩䇿驥取修塗千里貴馳驟努力早
升堂拳拳此良覯

　　寄答孫鍾元先生見懷

　　薄遊嘯臺下言登君子堂浮雲翳髙樹商飈動㣲凉披
帷恨已晩執手意何長良會改疲疾坐語傾中腸欵曲
重平生惜别非河梁歳暮入我夢望逺一沾裳端坐讀
君書示我維周行間關二千里晨夕在君旁亡羊苦岐

路大道成迷陽天留一老在九十誇身強努力馳修途
並駕同徜徉

　　擊蛇行

　　南山鴨脚樹輪囷逾十圍腹空五石餘穴暗不可窺長
蛇營窟宅盡室潛來歸慿陵長子孫吞噬飽甘肥吐氣
或如縷神怪疑蛟螭豐隆乃赫怒霹靂俄一揮其豪折
巨顙樹剖血淋漓羣族相枕藉京觀等鯨鯢破卵餘數
百纍纍腥山陲父老皆憤歎爾曹罪當治穴藏逋累歲

破滅終一時誰為執法者明斷如雷師

　　送唐寓菴使君入

　　賀兼憶沈康臣舍人

　　青桂始敷華芙蓉被秋水天氣吹客衣星軺指

　　帝里五歲四行役勞臣無息軌拜舞趨

　　彤庭行歌滿燕市京曹多舊遊契濶羅尊簋我友沈隱
侯飛藻金門裏瑶華叙繾綣灑落竟長紙㑹合當何時
少壯難久恃回望西北雲三歎不能已


　　陶氏山莊

　　崇岡四回屬中野開原田林塘欝相錯墟里曖人烟百
年無旱歲觱沸有靈泉桔橰不復施溝洫自緣沿種穀
間薑芋巖麓餘茶園石樓坐寒翠羣岫來樽前踵舊復
締構塗塈完且堅逍遥樂志論省曠閒居篇苟非執髙
軌飽食寧足賢

　　感事

　　屏跡傍東郭敝褐守蓬軒叩門逺來客憔悴多苦顔黄

鵠乍垂翅顧我難為言造次不相識慷慨心相憐脫贈
一無有腸回岐路間虞卿急士困相印為之捐為謝多
金人留眼看豪賢

　　薄遊

　　汨汨嵗將宴出門何行遊歸雲翳層坂落葉悲寒流逹
人有哀樂牗下非所謀安能事瑣屑坐愁成白頭𤣥鶴
夜孤唳矯翼凌江洲行行無所適駕言散百憂幽興有
時盡還轅息故丘


　　壯丁篇

　　爰爰罝中兔強言南山虎身毛非健兒作使充軍伍里
正倚府帖論户不論武東隣老寡婦獨子年十五子母
共一身懷抱勝嬌女丁簿故添名弱肉供吞侮報十不
報一顧盼分去取秋藤蔓不長孤兒出無侶骨肉愁生
離吞聲淚如雨

　　古興一首示所親

　　嫋嫋百尺藤冉冉依喬柯青蒼蔽日月花葉相婆娑有

鳥巢其中託身無網羅綢繆良得所所患天風多喬柯
有時折藤蔓將如何

　　寄王臨江端侯(先是予參藩湖西久駐臨江王為郡守)

　　故人念野老寓書雙淚流我發故人書臨風搔白頭借
問何以爾同心憐匹儔臨陽久凋瘵拱木生田疇遺黎
鳥獸走村落成荒丘爾我中腸斷辛苦為綢繆我歸君
雨泣五載懷百憂流民起溝壑逋賦寛徵搜江城橘柚
中父老行且謳遥聞一撫掌何時復同遊多慚仁祖意

為我饔飱謀懷惠豈小人念君無儲留考功尚能績循
牧多沈浮緘書告憲府亷吏今難求願旌潁川長一使
蒼生瘳老病赧疏賤倘納芻蕘不惟餘杜陵叟髙頌元
道州

　　臘八日報恩寺遶塔(同張南村黄俞邰王安節諸子)

　　長干崇梵宇始基吳赤烏有明増式廓巍煥甲中區佛
火亂列星髙標奮浮屠窮年無暗夕臘日傾東都既欣
冬夜暖復懽良友俱襆被憩精舍香飰飽伊蒲向暮忽

雷動萬衆聲喧呼㫋檀纍平地燈燭耀天衢摩肩紛喘
汗羅拜充殿隅我來亦三匝勝事不可孤髙下響魚磬
鼔吹繁笙竽循欄出翹首萬仞殷珊瑚九層燈百八一
一隋侯珠雲月共澄鮮綽約懸氷壺琉璃炫金碧河漢
青芙渠百神或圍繞諸天來有無爭傳圅舍利白毫光
氣殊嵗時一涌現萬口同驚吁文人誇遘遇長歌仍大
書(錢宗伯有塔光詩)此願起阿育神力當䕶持胡為時破碎
霹靂驚太虚(康熙間嘗两被雷火輙有異人修治)浩刼絶思議奔走愍羣愚

凌晨噉茗粥紀述慚粗疎

　　登普德寺後山

　　精廬興不盡穿竹躡崇嶺近扼鳳山吭逺撫鍾嶽頂龍
蟠自形勝王氣久凋隕三山沒塵埃六朝迅俄頃巍刹
象天闕浮屠虧日影石城何逶迤江流逝方永虚無指
鷺洲烟靄失漁艇朔風萬里來亭午衣裳冷逹生齊彭
殤遁蹟企箕潁城郭百萬家攘攘幾人靜

　　日月逝酒漿


　　五字古篆見莆田城西水磨間世傳為仙書閩人宋
比玉摹勒以傳謂非仙者弗能道也味其言竦人心
骨詩以系之

　　萬古相促廹百年無須臾請呼心所懽置酒相遊娛宵
歌未終曲日出東南隅沈沈蟬聨客歲月此中徂田竇
刀俎伏阮嵇禮法疎白髪不逡廵百計難驅除揮戈力
莫挽變老術終虛惜陰却儀狄八載安飢劬爵飲限有
定運甓亦良圗酒誥良可讀醉鄉誰當居君看羲馭速

還肯稍踟蹰

　　遥送程湟榛出守桂林

　　信美金閨彦五馬驅天南振䇿過衡嶽鼔枻浮湘潭題
字破崖蘚&KR2026;友收瞿曇荒驛罕徒旅空天雲樹參疊嶺
欝叢桂千章間山楠山川紛殊詭乍見人未諳突陷成
杵臼欹銳為圭簪寒星落巖户羽客棲洞龕灕江下陽
朔水色逾蔚藍之子騁詞翰如葉飼飢蠶瘡痍愍蠻嶠
雨露好濡涵簿書綽游刃登望性所貪青郊時露冕斗

酒携雙柑嬋媛有山鬼大笑使君酣昔人憂瘴癘今日
美烟嵐地氣喜更變方物資搜探四時綠葉暗九月春
華含我昔逺行役有作留二三蘚蝕倘未盡和歌爾我
堪誰憐阻江介不及追征驂

　　楊商賢力疾送别至流涕

　　喜聚翻涕流悵别復垂泣貧病傷心人後會知何及公
卿多舊遊梗概餘骨立平生不言飢老去百憂集家山
歸恨逺橡栗臥難拾殘草留滿籯汗漫當誰輯遊子感

悲風為君雙袖濕

　　重過徐田東河亭

　　河館託幽棲不逺車塵路大書曰孔廬所言非世故連
章述祖德懷秋訴孺慕我廢蓼莪篇觸此淚如雨時攤
一巻書獨撫中庭樹庭樹皆古顔連蜷攫烟霧清懽收
素交披帷散中屨命酒膾江鱗烹葵飯霜芋白水照疎
籬寒雲自來去

　　詶歙浦汪扶晨


　　天都聚靈異雲物相因依振䇿有超領層峰徒侶稀美
人家谷口亭館青霞飛回岡藹髙樹幽磵流清暉室邇
阻良覿凉風吹客衣嵗月屢迢逓握手陵陽陲眷言叙
情愫藴懷彌渴飢哀鼙警郊壘積雨沒江蘺纒綿谿上
酌汗漫丘中期招隠儻可和長嘯同巖扉

　　避兵塗中作

　　築城築衆志聞難翻棄置爭言鋒刃來剽悍㨗奔駟俘
掠空井閭萬屋供烽燧比户竄無人羽檄仍疊至吾廬

負東郭曲徙媿早智妻孥中夜走身外皆委地萬錢致
一輿千錢謀一騎月黑山㟢嶔十歩九顛躓悲風作鬼
語膽落不遑淚遺我守敝廬校檢及家事平生所拮据
聚歛苦文字狂貪戒速成紙墨闕詮次浩汗懷千春一
朝成失墜樓頭復何有藏書盈列笥乾坤刼火時此物
亦餘累定分看浮生福極何就避

　　谿頭行(地在宣城之水東有谿頭梅氏)

　　我生三避宼川陸窮躋攀臨谿好親舊要我松壑間中

夜呼亞旅把炬來牽船入門雜涕笑黽勉同飢餐衰稺
相倚藉十口棲半㕓諸弟各星散道阻看烽烟未知誰
樂土析處圗偶全晨興陟岸阜顧望仍獨還沙鳥自羣
飛白雲翳髙原憂來難坐臥俄頃數遷延始聞潰饒婺
倏駭蹂新安寓書問城市翻畏消息傳往者嵗乙丙宼
盗如蜂屯盡室此依託聞難還宵奔赤身臥巖塢斜倚
秋樹根巉岏犯猛虎呌嘯聞哀猿回首三十載舊淚重
潺湲


　　石龍村

　　谷口一村成逕轉千巖内灌木交層陰到門失向背林
表清光來坐看石龍對山根豁虚無谽谺通地肺神物
蟄修鱗出入晝㝠晦崖户礙樛枝觸髯紛隕碎憩息謝
炎熇凛冬蒸靉靆靈液自千春南畝資汪濊居人耕且
獵視虎真䑕軰雞黍苦留客聞亂相盼睞終當巖穴遊
陶然悟所退

　　三君詠


　　孫徵君夏峰

　　故明孝亷累徵不出著書終老於嵩洛之間

　　徵君厲感㮣抱書嗣微言九十真帶索肥遁餘丹顔執
經纓冕集却幣丘園閒長吟伊洛水永嘯蘓門山(所著有理
學宗傳)

　　魏光禄環溪

　　志行磊砢以太夫人老得請終養里居講學

　　黄門介特人掉頭少所向補闕憂素餐陳情急歸養詞

翰見清剛出處崇亷譲大隠朝列間逖志層雲上

　　張學士簣山

　　拾吉州諸儒前緒在官踽踽以廷諍被謫明旦遂歸

　　學士早宦逹營道愁歲宴退直自掩關守官無兼饍髙
軌躡三羅直聲齊四諌彤廷夕謫歸祖帳就晨餞(公嘗言吉
州三羅文恭文毅一及第後並有浮雲富貴意文莊獨坐小樓二十年两起尚書不赴有樂道髙風)

　　除先墓棘蔓

　　經歲一省墓下馬雙淚痕曠如逺遊子累月違晨昏棘

蔓爾何族慿依來墓門山靈不擇物蕭艾良並存曰兹
棲正直蕪穢傷心魂不敢冀芝草薄可滋芳蓀恭持剪
伐意流涕詒子孫天道靳美好含情難具論

　　敬亭精舍夜坐

　　谷暖眷新綠林芳紛紫茸振䇿菌閣外頫看雲壑重客
歸暮鳥還日落春山空皎然見睛雪片月臨中峯江城
入杳靄松竹交微風靈異辨髣髴延佇開心胸夜凉耿
不寐天際聞疎鐘


　　半畝園詩贈柴丈

　　南望清凉巔北枕清凉尾髙齋木葉疎四山茅屋裏微
雲拂林麓澄綠如春水於焉獨棲嘯洵美中林士出語
成積雪泠然濯心耳墨汁灑長牋五嶽歸十指疎雨鳴
竹陰中夏凉飇起重來皆老蒼歲月一何駛

　　江浦留别王白虹明府

　　山際有孤雲風吹渡江徼摇落逢故懽纒綿同一笑文
園方病起強飲不成釂開筵臥榻前華燭宵照耀長嫌

墨綬苦逺憶嚴灘釣夫子虎嘯人滿眼誰同調在昔遊
金門儕軰年俱少是時張侍御(謂張雪峰)髙歌數相召旗亭
競作逹文酒紛呌嘯羞為轅下駒矯若經天鷂浩蕩垂
二紀舊遊疾如埽章江與歙浦相左枉蘭櫂有懐頻寓
書離愁不可療我來三日留巖壑領清妙濯纓湯泉隈
振策定山嶠登渉費盤餐恨不同登眺中原方沸爭萬
事罕前料此别會何年寸心如野燒努力愛平生舉歩
愁奔峭君為北溟鯤余作南山豹


　　薄遊

　　白鶴棲中林踽踽久不飛匪為飢與渴中心欝以悲矯
翼翔八表烈風行未歸志士尚遐矚努力及良時滄浪
方橫流後遊安可知遲暮思故懽山水懷清暉常恐隔
軍壘一歩成邊陲逝矣將息駕自昔知我希

　　客誡(時被賊擾處多兵禍故人有危言促余卜居金陵者)

　　事變成飄風煩憂忽已老客言既陰雨綢繆何不早君
看鋒刃間能復幾人好縣小如釡魚山深亦籠鳥公私

爭啖食室家不自保金陵百萬户蹀血古所少買宅且
羈棲羣盗緩俘摽君計良瞿瞿四顧無良圗槖無千金
裝上士等羣愚驚禽無安巢瘦馬無修塗將從詹尹卜
䇿駕立踟蹰

　　修復依仁齋紀事(有序)

　　地在上元縣北耿公祠後焦文端公竑所築以館來
學中祀祁門陳九龍先生(諱履祥字光庭為羅旴江髙弟)從祀門人
十餘人先祖實居其首(諱𢎞猷字允升)垂五六十年守祠者

鬻為民居閏章白於官贖之憲副金公鎮為解俸佐
厥役於是修墻屋置龕主展祭而去更擇守者勒石
告後人俾無侵廢恭賦短篇

　　昔明隆萬間講學崇京師秣陵實舊京公卿擁臯比耿
楊湛鄒祝(謂耿天臺楊復所湛甘泉鄒南臯祝無功諸公)後先輻輳時主者焦
翰撰墜緒手撐搘延納如大海衆流為之歸闢宇清凉
臺(耿祠一在清凉山)葺館北山陲洙泗邈難即流風儼在兹翳
我先大父發憤起布衣抗聲相問難折角羣公推文端

肯暱就懽好兄弟為依仁有别業衡宇接耿祠遊處累
嵗月當日稱陳施既沒則爼豆從祀主纍纍庭宇四五
間逢掖紛追隨典型忽堕地居守知阿誰鬻屋燔木主
存者字迷離萬事多反覆遺構委蒿藜嗚呼文端澤可
嗣不可隳廓清復舊觀大書峙豐碑努力慎此日要以
千年垂陵谷改俄頃天壌餘音徽酹酒念祖德踟蹰還
涕洟

　　學餘堂詩集巻十一

