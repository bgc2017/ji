







　　欽定四庫全書

　　學餘堂詩集巻五十

　　翰林院侍讀施閏章撰

　　七言絶

　　北征口號

　　筐筥縱横黍麥陳喧闐物色片時新君看江北行千里
野市初逢趂集人

　　又


　　茅店從無酒一杯炎風刮面總黄埃連檣正送兵船過
動地還看御馬來(時發數千騎征南謂之御馬)

　　又

　　平原彌望絶孤村疊奏開荒慰

　　至尊猶剰蕪田千萬頃好誰報墾荷殊恩

　　又

　　歌風臺近起悲風劉項雌雄茂草中駐馬日斜餐豆粥
幾家殘店説新豐


　　又

　　腰弓箙矢騎如雲膽落行人傍夕曛見説年來鳴鏑少
健兒强半去從軍

　　又

　　河決年荒處處愁買魚沽酒問徐州題詩白傅多情甚
留得春風燕子樓

　　又

　　黄河北去好山稀路傍龜鳬見翠微最是峰峰經雨後

芙蓉洗出白雲飛

　　又

　　明湖畫舫濯塵纓依舊荷花照水清正值鹿鳴秋薦近
白頭重接魯諸生

　　又

　　日夜蟲聲不肯休干戈衰疾并含愁老夫宦興秋雲薄
不分飛蓬愛逺遊

　　又


　　夏歌雲漢又秋霖路改髙原攬轡尋斜日暗飛髙樹下
暮蟬衝過馬頭吟

　　又

　　積雨嚴飇帶雪珠誰知七月粟生膚故園橘柚霜還未
此夜江南寒到無(時七月廿七日景州飛霰)

　　又

　　虎符羽檄騎如龍萬里軍儲五載供安得長蛇齊掃穴
普天髙枕罷邊烽


　　憶舍弟阮

　　我行汝病淚雙流腸斷高堂更白頭今日平安誰問取
南憑一雁為銜愁

　　和姬人珠淵寄小鏡

　　白頭相許伴青山天意驅人不放閒寄到菱花將錦字
斷腸獨自照離顔

　　(附姬人詩　六月扁舟别故山勞勞旅况幾時閒傷心不似匣中鏡千里依依伴客顔)

　　為陳子萬題


　　家世元龍氣未除絃歌小試興蕭疎十腰銀艾渾閒事
一箇蒲團半巻書

　　寄哭呉自明

　　别君分手憶河梁幾日俄驚老友亡萬種夜臺膓斷處
慈親八十未稱觴(君殁時距母太君八十初度僅兩月)

　　書法從來號絶倫文章磨切苦相親劉郎殁後(謂潤伯)延
州去同學凋殘復幾人

　　詩篇海岱記相於索我重書約尚逋(君嘗命重書山左奉贈詩未報)他

日隴頭雖挂劍不知能到冢中無

　　東溪溪畔玉山頭百遍相過把臂遊從此溪山雙淚眼
月明無伴水空流

　　戲柬對巖索空缾貯藥酒

　　把醆看花眼自青新成菊酒製頽齡白衣敢望重來送
莫惜龍山雙玉缾

　　戲和阮懷悲髪白

　　兩人同病漫須悲耐老相看到髩絲纔被徵書幾零落

可知應羡白頭時(時被　召百餘人殁者已四人)

　　移寓即事四首

　　新移客邸面朝陽容膝攤書即草堂向夕疎簾從半捲
好敎明月到匡牀

　　書聲不敵市聲喧恨少蓬蒿且閉門此地棲遲曾宋玉
蘚牆零落舊題痕(宋牧仲舊寓處)

　　葡萄霜際葉蕭森物色兼催遲暮心好處爭誇在三伏
桃笙烏几緑陰深


　　年侵出處自嫌身望逺間關入夢頻嶺樹江雲秋未冷
鷓鴣聲裏獨吟人

　　題嚴存菴學士小像

　　新詩一巻盡驚人奪錦宫袍早致身挾瑟妖姬書滿屋
可容重占五湖春

　　塵中何許得開顔鹿柴花林好是閒誰解客星成大隱
芙蓉闕下見青山

　　燈夕同諸公月下口號


　　令節良宵草草過天街燈少看人多論文結伴渾無賴
占盡風流踏月歌

　　聨臂誰聽玉漏催前門紅袖摸釘回太平鼓靜鼇山暗
錦勒香車不斷來

　　燈市常年靈佑宫今年燈市散春風

　　聖朝罷却天魔舞烽火休敎照夜紅

　　秧歌椎擊惹閒愁亂簇兒童戲未休見説尋常歌舞競
大頭和尚滿街遊(都下兒童競唱秧歌擊椎相應又扮大頭和尚為戲)


　　繁華勝事恨難論一架華燈五百緡不是祝融先奪取
黄金買去向誰門(先夕一燈被火嘗索價五百緡)

　　為朱守亭題秋山獨坐圖

　　射陽湖畔多才子况復超宗有鳯毛見説文辭滿京洛
臯比坐擁且揮毫

　　箕踞深林復幾人秋山紅樹倍還春東風又到不歸去
夢裏滄江生白蘋

　　山中喜遇朱錫鬯嚴蓀友姜西溟秦留仙諸游好


　　花林深翠月初明無限春山獨夜情聨騎相逢成一笑
西峰絶壁共題名

　　磵底花

　　山行鶗鴂欲鳴時磵塢餘花少客知草是怕春歸去早
殷勤留蕊獨開遲

　　潭柘歸途重經戒壇山下得口號

　　騁興峰頭復水隈雲深路轉騎重回山家兒女相看笑
昨日尋山客又來


　　同耦長有懐蔡九霞葉九來陳其年諸子

　　卧龍岡外挂斜曛谷口花飛細路分遙憶渾河東畔客
湖臨裂帛萬條雲

　　和葉九來憶鶴

　　羇棲莫遣報春殘無那鄉心到藥欄遙愧故山林下鶴
相思清夜數聲寒

　　駱令君小照(名襄雷號雷菴别號龍媒浙鹽官人丁未進士江都令)

　　抱膝科頭豈世情蕪城賦就舊知名憑君留得心如水

應照䢴江徹底清

　　陂陀芳草緑侵衣坐看晴雲拂面飛夢在青山身赤紱
不妨㕔事當漁磯

　　宗定九屬題李叔則畫

　　垂垂老樹傍江干數㸃疎花照水寒似怪春風不相識
幾人留眼雪中看

　　王侍讀以詩索耦長畫扇兼屬和(有只寫澄江與北樓之句)

　　鄉心嘗夢舊溪游朔雁南飛又早秋縱寫敬亭團扇上

何如高卧謝公樓

　　走筆促嚴蓀友檢討作畫

　　秃筆滄洲興杳㝠凉風客館又泠泠惟君最共看山癖
寫出龍山幾㸃青

　　尚署梁溪老布衣塵中冠蓋似君稀迂疎且作倪高士
不為丹青論是非

　　題楓江漁父圖為徐電發檢討

　　秋雲漠漠水漫漫一色芙蓉十里寛不向長安飢索米

那知回首羡魚竿

　　才調東呉數菊莊騷歌漁父興偏長孤舟訝許疎狂甚
家在虹亭鱸鱠鄉

　　邵子湘重過言别因宿寓齋得二絶

　　臨發停車復幾回後期懷抱好誰開連朝陰雨重陽過
恨失青山黄菊杯

　　策騎明朝海畔行重來襆被話離情懸知此去三山近
少我三人共月明


　　尢悔菴檢討以家在江南楊柳村作二&KR1247;句屬耦
長畫率爾用韻綴巻後

　　家在江南楊柳村芰荷匝水復蘿軒白頭共是羇棲客
怕聽尊前説故園

　　家在江南楊柳村霜林滿眼動歸魂扁舟繫處茆堂近
笑指臨磯舊竹門

　　和張荀仲先生枉哭家叔父四首

　　嗚咽親書墮淚辭涙痕直徹九泉知回思在日難分手

百遍躊躇别去遲

　　傷心不忍復登樓舊日殘詩壁上留扶病白頭拚慟絶
敬亭雲樹一時秋

　　何限交情共素襟死生辛苦范張心似聞欵欵遺音在
重向樓前月下尋

　　生憎鑑水隔江南老去離㞐總不甘千里龍鍾還挂劍
延陵義重幾人慚

　　再題王山長小像


　　坐客無氊未厭貧紉蘭佩蕋楚靈均捫胸五岳難平却
閒弄焦桐不語人

　　詞賦丹青總緒餘便便二酉腹中書平津賔客今時盛
不信難容一仲舒

　　見彭羡門同年懷舊居三絶率爾次韻

　　藥裹經心髩早華隨人蹀躞御溝涯塵中何處尋春色
昨夢山堂幾樹花

　　三春不雨百花愁韋曲藍田滿眼秋此日江城芳樹裏

敬亭深翠滿樓頭

　　松屋雲多觸手披花溪捲幔讀書時一官垂老不歸去
送盡春光却恨誰

　　偶同王侍讀𢎞衍菴看海棠即次王韻

　　頻年春事屬誰家送客青門日又斜爛漫相逢禁不得
憑闌深坐半樓花

　　把酒聽鶯計已遲花宫錦樹自垂垂飽看三十年前事
猶記韋公寺裏時


　　老年不許重關情遮莫韶光過帝城何事東風太無賴
幾人春恨此中生

　　干戈休憶蜀川紅攜手猶憐一笑同膓斷山園餘老樹
叢枝冷亞石闌東

　　荅梅子翔淵公見懷用王阮亭侍讀韻

　　東山詩伴久寥寥愁思春江帶雨潮忽報梅花來驛使
南飛客夢落雙橋

　　絶唱連篇乂手成懷人長嘯氣縱横東風為爾吹惆悵

重引鄉心滿薊城

　　論文坐對北山時草閣平臨宛水湄自笑生涯詩巻在
邇來累月少新詩

　　柏梘東溪無限春山花相勸酒千廵舊時猿鶴應嘲我
近許何人更結鄰

　　寄題王漢侯暢心閣

　　檻水蘭橈憶舊遊龍湫天姥傍層樓主人愛客餘豪興
誰共開襟在上頭


　　朝飛雲霧暮飛霞浦榭山齋次第花正是永和觴詠處
蘭亭終古屬君家

　　題宋牧仲雙江唱和集

　　坡公游處路重經訝許詩人共客亭留得官橋長好在
使星曾伴少微星(君嘗于使院池上搆小橋以待魏和公)

　　荔子桑花勸客杯匡雲東送片帆回鬱孤臺畔休回首
早捲雙江雪浪來

　　王阮亭宋牧仲謝方山諸公偶集寓齋適高侍郎

念東先生至即席見贈口號漫和紀興

　　陋巷何當駐兩驂却憐嵇阮共清談先生自帶一壺酒
不待傾杯已半酣(公嗜苦酒故自取家釀一壺)

　　盤中惟有露葵羮慚被高賢説大烹衝口詩成杯在手
清歡那復問侯鯖

　　奉詶高念東侍郎餉新橘用韻

　　洞庭嘉實碧雲籠入手香生滿院風安得容身如盎大
此中長作對碁翁


　　攜來十月正烟霜料理呼朋伴蟹嘗縱使酸寒吾意足
故鄉一物九迴膓

　　得姬人珠淵寄詩憐而和之

　　少難離别老何堪錦字傳來淚一函莫為天寒愁北客
夢中夜夜在江南

　　(附珠淵詩　雨滴梧桐秋不堪憶君誰共接清談老天如識妾心苦北地風霜盡入南)

　　同館汪鈍翁編修假歸

　　悠悠相聚别相憐不淺論文二十年頭白何時重執手

忽驚雙淚落君前

　　閉門高枕謝公卿史筆紛綸數巻成特報

　　主恩臣力竭江臯天放踏歌行

　　金門興嬾夢雲沙襆被風輕二月槎妒殺長年相約定
到時猶及牡丹花

　　堯峰别自五湖東竹徑茅堂畫舫通雲壑逢迎猿鶴喜
少微星果照呉中

　　送高少司冦念東先生歸淄川


　　朝辭闕下暮山隈襆被行歌酒一杯莫道先生歸去晩
十年前已乞身來

　　東山再起志多違纔應徵書又拂衣喜脱朝簪官好在
白頭猶荷主恩歸

　　晨趨閶闔每愁遲乂手官曹自詠詩此後閒吟高枕得
山青雲白捲簾時

　　中書廿四考何如把巻松根爛醉餘仙佛髙談長在口
那知戴笠與乘車


　　齋厨滋味止虀鹽此日歸裝轉不亷虎穴鳯毛來萬里
無官有子一時兼(公冢君官黔中阻亂九年矣至是適歸)

　　星軺見説登衡岳芒屩重看過岱宗海畔羣山青滿眼
杖藜咲指兩三峰

　　淄水盈盈傍錦湖春來桃李覆菰蒲花前野酌容誰伴
覔得香山九老無

　　詩篇别是髙常侍懐抱應同陶隱居來嵗春風剛七十
歸田餘興著何書


　　(附元唱　詞人大雅是吾師莫笑金門曼倩飢我較昔賢歸較好青門無此送行詩　吟壇韓孟䇿竒勲
刻燭題詩曉漏聞它日相思何處好泰山雲接敬亭雲　講堂聾瞶一時新白鷺青原泗水濵四百年來
吾道在魯齋今現再來身)

　　送蔣波澄

　　西陵詞客共招邀三徑無端歸夢遥倘憶黄金臺畔路
濯纓應愛浙江潮

　　十年音驛斷金沙學士門前有暮鴉(謂虎臣)在日憐君君
念舊懸知問訊一停槎


　　哭茅一峰

　　哭君淚盡不勝情往事凄凉過半生纔入金門又泉路
天風都作斷膓聲

　　蕭蕭歸櫬冷斜陽藥裹詩留字幾行最是哀榮獨絶處
一時館閣盡沾裳(時朝列諸鉅公同年贈賻者百餘人)

　　臚唱聨翩競一時霜風先折好花枝歸魂倘認家鄉好
多在潺湲宛水湄

　　放榜後知湯潛菴王蓼航宋牧仲三君之子並見

遺悵然志憾

　　長就珊瑚鐵網遺詎迷五色數偏竒它年騰逹非難事
膓斷知交欲淚垂

　　口號索黄祥符河魴

　　縮項槎頭風味長詩人雅詠美河魴黄花勸酒思魚鱠
好問漁翁索一嘗

　　到家題壁

　　漫誇金馬玉堂身依舊相如四壁貧垂老承


　　恩真沗竊誰留鴻筆照千春

　　三年竊禄滯燕關衮衮長思林壑間昨日南歸今北發
含情一望敬亭山

　　戲示徐姬

　　姬人徐氏珠淵小字善懷江都人也初畧識字不欲
令作詩間竊誦余作亦能為五七言句予善病嘗累
月宿别館相值如客都無怨色生一女殤不復乳余
憫而遣之輒以死誓藥餌飲饌必手治以進事余廿

餘年矣予應召改官南人卧不習炕衰體不温既而
老妻遣送來侍固止之不得曰聊以煖老於是暑則
异榻寒則同衾牀笫之間邈若千里而柔謹有加曰
君好自愛妾得為侍書女史足矣性厭葷血强半清
齋家居或薄飲數杯既來京邸食貧間三五夕不沾
酒茗飲歡然予不為太常之齋禁難遣白傅之楊枝
未盡忘情笑示二詩

　　敢言天女伴維摩忍背春風奈若何倘似朝霞隨玉局

頻年活計藥爐多

　　偷鈔詩句上羅巾甘擲紅顔逐老身猶勝經年一相見
隔河牛女可憐人

　　(附徐姬春日望北信作　九十春歸感歎生黄梅時節乍陰晴香閨有淚無人見且倚闌干聽鳥聲
庶祖母徐孺人生而端莊淑慎事先大父始終一循乎禮其侍疾刲股一節尢堪感泣先大父纂修明史
積勞四載遂至成疾於癸亥三月疾大作孺人時從侍邸舍飲食藥裹手為調奉每夜必潛自㷊香籲天
願以身代如是者匝月疾愈殆孺人自念曰豈天故不鑒予抑予誠未至也㕔中故有　關帝神像靈赫
素著孺人於夜分時戒小婢持燭至神前黙祝哀禱者久之出利刃割左股寸許小婢在旁驚晲惟見神

㕑内諸像森森欲動簷楹及墻角四週亦若有人林立俯視家人外舍廵宿者遥睇悉如是孺人昏仆於
地恍聞神語曰汝之誠䖍已至但數不可易吾當為汝假百日期可耳勿過自苦孺人乃嗚咽驚寤退舍
以所割和羮進而人固弗知也是為四月初三夜自是先大父疾漸瘳且强飰如平日人皆為之稱慶孺
人顧隱憂不釋恐神語或騐也閏六月之十三先大父忽以微疾棄世逆計其期適百日耳嗚呼痛哉異
哉始家人弗覺嗣小婢亦稍稍語人或詢之孺人孺人惟漫以應之嫌自張也瑮㓜孤䝉孺人恩育凡朝
夕居處悉隨孺人一日從外塾聞客頌兹事歸遂詳叩所以且固請之孺人悲不語良久乃摩瑮頂泫然
流涕曰汝孺子奈何必欲知此顧吾不忍汝諱也爰屛左右詳詔如前且出示左股創痕宛然復持瑮大
慟迄今追憶之其情事猶歴歴在目真為凄絶一時也天不我佑孺人於嵗丁卯方稱四十觴遽棄瑮長

逝嗚呼痛哉孺人於先大父事之竭誠盡禮而瑮于孺人無毫髪報稱抱恨寧有涯乎孺人故精文墨吟
咏甚多原稿瑮皆謹藏篋衍編次成㠸行乞當代大賢𢎞筆序以授梓今集中附載者不過吉光片羽耳
不肖孫瑮抆涙謹識)

　　傾蓋亭

　　行經河甸復江津望古長思共語人多少高車空接軫
昔人傾蓋已千春

　　舊蹟茫茫古道隅交歡脱贈道難孤如何永日高談處
傳記當年片語無


　　題趙水星西湖小照

　　湖堤風柳夏泠泠誰卧滄洲是客星斗酒載將雙屐去
蘭舟恰對兩峰青

　　憑陵曾路丈人峰攜興閒聽天竺鐘竹塢松亭烟雨外
不知若箇得相逢

　　張荀仲前輩書來末附二絶句率爾奉荅

　　越水燕山萬疊雲十年華髪恨離羣長安書札堆盈案
一紙魂銷獨為君


　　夢中曾共坐招提老去何能手重攜兩地相思無斷絶
三生舊路未應迷

　　題徐大中丞小照

　　隱囊烏几坐題詩軾轍郊祁又一時廿四中書書上考
何如天壤大名垂

　　對客風流四坐春批鱗憂國不謀身誰知抗疏回天手
依舊焚香把巻人

　　直筆沉埋董史餘龍門去後復何如多公伯仲稱能事

寸管重繙七畧書(監修明史令伯兄先生又為總裁)

　　社稷臣如汲黯難風儀麟鳯立雲端安危久繫中朝望
圖畫應傳四裔看(史稱契丹使至望見文彦博立于朝門却立改容曰此潞公邪真天神也)

　　漫題茅于純冊

　　烏程堪作醉鄉侯底事長安汗漫游歸去擁書髙枕得
花溪舊有白華樓

　　客游終勝宦游閒别後重開氷雪顔留得文章嗣家學
好傳姓字滿人間


　　為韓醉白題修禊圖

　　千載何人復右軍蘭亭曲水恨空聞祗疑修禊當年客
尚有遺民恰是君

　　病中答博問亭

　　長眠一月竟沉淪膓斷親交問省頻欲報

　　主恩心未死九原今有再生人

　　病中憶卜塟處口占

　　生前叔父細商量山似梅花谷可藏但得幽魂相接近

年年麥飰野花香







　　學餘堂詩集巻五十

