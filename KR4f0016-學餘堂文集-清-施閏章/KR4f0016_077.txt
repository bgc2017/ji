







　　欽定四庫全書

　　學餘堂詩集巻四十九

　　翰林院侍讀施閏章撰

　　七言絶

　　示彦恪

　　莫為吟詩漫損神苦吟多費百年身藏書萬巻應難破
肯許空留與後人

　　寄哭偉長


　　吾宗耆舊數髯翁倚劔長歌痛飲中草緑孤墳誰酹酒
哀猿落日哭春風

　　過標紙廟弔張公果(公嘗夢神語以寜郡將漂没即抱民籍入水死城得不陷
民哀之作標紙廟事見郡志)

　　腸斷東流去不回獨狥河伯萬人哀江城無恙祠碑没
誰薦荒墳酒一杯

　　敬亭閒雲菴側尋虎窺泉

　　一泓雪乳涌何年虎窟看碑事始傳箬帽山前開白社

玉蘭花下濯清泉

　　中秋夜深得好月

　　酒罷雲開夜未殘澄江髙閣一凭欄去年此夕蓮峰坐
三十六峰清影寒

　　金陵寄酬沈康臣舍人

　　雨花臺畔日銜杯朔雪南雲首重回誰料鳯皇池上客
雙魚珍重薊門來

　　長安折柳髩將絲脱㡌髙歌又幾時謝朓敬亭成寂寞

休文那得一留詩(來詩以未登敬亭為憾)

　　病嬾追歡阻白門青谿時有舊題存當年揚馬風流散
腸斷金臺月夜樽(沈先是久客白門)

　　巖松徑竹好禁秋人事年華逐水流老矣長鑱真采藥
青山容我白頭遊

　　歸舟

　　葉落風髙水樹疎扁舟雪裏饌江魚家人問我歸何得
一帙新詩數巻書


　　唐子菴和壁間絶句

　　迴岡徑滑青藤雨古寺山寒白晝燈夜靜好誰池上坐
月明長照定中僧

　　郝元公自錫山至戲乞惠泉

　　久負梁谿季子招(謂呉伯成明府)靈泉入夢九峰遥載來肯療
文園渴差抵龍山飲一瓢

　　不用梅花㵼玉壺清泉一勺勝醍醐憑將緑雪分明試
果壓東谿句水無


　　聞新安被兵寄呉驚逺

　　重嶺差同蜀道難山城多壘太無端練江親友烽烟裏
那得平安一字看

　　劉仲復故居

　　醉吟泉路興何如積雨寒山萬木疎草閣片雲終不散
南陽髙士舊藏書

　　貽上濟南書至得鹽亭見懷及使蜀諸詩

　　劔閣仙雲接使星雲谿懷舊淚先零殘燈雨夜千回讀

蜀客書來歴下亭

　　二

　　往日篇章清似水年來才力重如山浣花谿畔詩魂在
應為新題一破顔

　　三

　　飛棧重關百戰場錦江巫峽樹蒼蒼難禁十二峰前望
那待猿啼始斷腸

　　(附貽上鹽亭見懐詩　嵩嶽新詩見典型舊逰回首嘆晨星雲溪花映泠泠水獨向鹽亭望敬亭)


　　方帝卜餉海魚

　　東遊滄海怪歸遲海錯將書一解頤却憶金盤曾飽啖
蓬萊閣上看潮時

　　余生生還呉門客舍自言為梅花作主人酒間得
三絶

　　市上何人識故侯青鞋皂帽稱心遊相逢頭白留詩别
細雨孤帆下虎丘

　　遄歸見説為梅花鄧尉風光滿眼誇我夢相隨便東去

一天花壓㡌簷斜

　　花時歸客怕花殘烽火漫漫道路難斷送春風多少恨
憑誰留寄一枝看

　　題畫松寄徐善長翰林

　　迴枝拂地鬱千盤彷彿慈仁寺裏看倚樹獨吟何處客
半空風雨碧山寒

　　花前荅客(乙卯春家園牡丹盛開日日觴客客謝曰花累主人矣笑而荅之)

　　年年觴客為花忙衮衮連朝復共觴回想亂離今好在

黄金費盡儘相當

　　每出看花到夕暉作花都䕶怯花飛闌前倚醉深深酌
陌上行歌緩緩歸

　　西樂菴看牡丹題壁

　　蘭若深穿藥檻邊好花開過落花天逺公結社餘清興
明嵗鑿池看白蓮

　　自春歸臺臨眺至城南看竝蒂牡丹

　　髙下人家住翠微青青草色上人衣春歸臺畔春光在

造次何煩柳絮飛

　　山家野寺看花回深巷花驚竝蒂開側叠春風開不盡
好誰徐把合歡杯

　　漆樹歎

　　斫取凝脂似淚珠青柯纔好葉先枯一生膏血供人盡
&KR0632;滴還留自潤無

　　發牛渚

　　萬樹松聲五月秋三山磯畔幾回愁長江解念孤舟客

肯送南風下石頭

　　初值黄仙裳

　　白門相見髩俱霜此夕悲歌共此觴記得故人腸斷語
每因詩巻説仙裳(顧與治詩多散逸數言仙裳處有抄本)

　　不共狂歌狎海鷗茫茫滿眼歎横流尊前又是傷離處
明日長江送客舟

　　同蛟門夜讀王西樵年譜

　　風流歴歴見平生文酒招尋憶帝城同是瑯琊舊游好

白門相對涙雙傾

　　二陸才名更數誰雁行中斷不勝悲燈前病客餘慚恨
舊約猶逋有道碑(阮亭以西樵年譜屬為墓表故云)

　　江浦城西十里有泉出亭下問之無名戲得口號

　　孤亭留客亂山邊下有泉流清可憐地近竹蘭人不識
秪應唤汝竹蘭泉

　　秋林讀易圖成自贈

　　長吟多病愛崖扉五十平頭早息機努力韋編真悔晩

不知林外亂雲飛

　　題蔡鉉升近詩(蔡盛年世胄有秦淮春望諸詩頗極感寓)

　　殘柳依然繫畫船六朝舊恨夕陽邊傷心莫謂須頭白
痛哭長沙本少年

　　題春山雪霽圖有感

　　千尋飛瀑下雲端江色遙憐樹影寒好處家山渾在眼
會須歸去倚樓看

　　題畫


　　老嬾何心汎五湖山根時繫釣船孤白雲忽向前溪過
屋角青山半有無

　　周雪客戴笠圖

　　兩世風流洛下聞軒軒意氣直干雲青松碧磵吾儕事
笠子如何肯讓君

　　西山即事

　　山上桃園山下田花時雨後瀉紅泉田家近日生涯改
半割平岡學種烟


　　汪鈍菴户部杜門山居見貽二詩兼索敬亭緑雪

　　十載離居白髪新偶來不及虎丘春堯峰書到添惆悵
何處空山覔此人

　　正是長松散髪天自携茶就惠山泉囊餘一片龍團在
石鼎應煩桑苧煎

　　虎丘偶題

　　虎丘茶試蓑衣餅雀舫人爭餛飩菱欲待秋風問鱸鱠
五湖烟月弄漁罾


　　埋劔空餘霸氣存綺羅絲管四時喧傷心偏問眞娘墓
不酹呉王酒一尊

　　題怪石圖

　　米老驚呼入袖難嶙峋尺幅迴生寒丈夫磊塊胸中足
五嶽擎來掌上看

　　塔影園尋顧云美不值

　　大好池亭傍草堂依稀塔影在中央扁舟相就不相見
蓮葉風多吹客裳


　　袁重其負母看花圖

　　負米辛勤涙滿襟娯親孺慕老尤深秪今五月花開日
猶見三春寸草心

　　七十二峰閣

　　湖面憑闌六月寒衆山如鶩水漫漫何當縹緲峰頭坐
盡攬芙蓉杖底看

　　蔡右宣汪覲臣諸子追送至虎丘毛大可張南士
董無休即席有詩贈别


　　華燈綺席玉為缸宿鷺眠鷗他自雙忽聽驪歌聲未斷
一時秋思滿呉江

　　滿坐詞人酒滿巵虎丘執手問前期河橋誰見銷魂處
夜半月斜山寺時

　　舟中寄謝呉無錫

　　呉隱家風官自貧苦心為客不謀身却慚安邑殷勤甚
仲叔當年恐笑人

　　嘉樹堂前折柳枝二泉亭畔倒金巵峴山叔子風流在

猶讓當筵對客詩

　　金陵買屋事仍艱作客還山總未閒長憶延川眷僑肸
草堂好置九峰間

　　把臂相看好入林殘樽向夕恨分襟舟回百甕清泉在
照見延陵一寸心(時餉予惠山泉)

　　書毘陵龍興寺壁(唐荆川羅念菴兩先生曽講學於此)

　　龍沙精舍水雲隈長夏松陰晝不開傳説兩賢留講席
百年惆悵一人來


　　晤姜子翥

　　十年湖海問元龍一夕同聽水寺鐘莫恨來朝即離别
爭如白首不相逢

　　公湛言處士方嘉徵義甚髙率題奉簡

　　湖陰見説有方干數就姑山問講壇耆舊只今摇落盡
何年執手一相看

　　梅八丈貽詩索緑雪一笑荅之

　　清泠漫擬雪為漿倚客題詩占一方消渴年來同病在

松風石鼎好親嘗

　　呉孟舉新買名園曰黄葉村莊作種菜詩索和戲
柬

　　葉滿村莊酒滿尊便便腹笥舌難捫紫螯黄雀饒鄉味
肯把黄虀嚼幾根

　　嘗新小摘一開尊徑滑垂藤尚可捫飽噉無人爭坐位
石邊閒却老松根

　　夢題敬亭山亭子覺來僅憶得起句為續成之


　　敬亭山半好山亭幾曲丹梯上杳㝠野客閒雲相伴住
舉頭天際一峰青

　　額珠樓(樓踞敬亭高處舊令陳侯剛長所構)

　　雲中飛閣太崢嶸鑿破青天意未平憑仗山靈留好在
風流長説舊宣城

　　兩水孤城掌上分憑闌帝座語堪聞何人呼得青蓮出
一片寒山空白雲

　　題王生望雲圖


　　幾人真廢蓼莪篇畫巻携來一惘然我有平生無限涙
掉頭愁向白雲邊

　　飲鄭扶九宅

　　碧雲紅樹傍堦生谷口山堂繫舊情二十年前花下酒
白頭相見又同傾

　　度新嶺口號

　　半天虛白度嶙峋巖穴僧閒起未曾昨夜人間聞細雨
山頭積雪已成氷


　　宿將軍廟有懷隱龍方氏諸舊游

　　夜抵梅谿路不分故人咫尺悵離羣欲知相憶成何許
十里青山萬叠雲

　　題大安寺舊寓僧舍

　　廿年前宿贊公房半壁題殘字幾行底事重來迷處所
含情物色舊繩牀

　　小喬墓

　　白雉臺東古寺前小喬墓在土人傳春心不死餘楊柳

舞盡春風起暮烟

　　池陽至皖口漫興絶句

　　寒蘆帶水作氷花木落空江一雁斜南發青溪浪如屋
可知地近長風沙

　　秋浦誰聞猿夜愁錦袍仙客舊淹留清溪解惜狂歌處
縱近長江不肯流

　　誰遣樓船下石頭幾畨烽火照江流興亡來去如潮汐
恨殺無情是白鷗


　　舟人誰辨皖公山巉削遥看暮靄間好買鰉魚送斗酒
一鈎新月到江灣

　　書石埭姚六康明府紙尾

　　孤帆一宿清谿口客夢頻飛黄鶴池憑寄魚書亂心曲
千行書不盡相思

　　真拚老嬾愛離羣風義何人復似君兩處陵陽山不逺
川塗偏恨皖江分(宣城石埭各冇陵陽山)

　　即事漫興


　　宛陵春漲抱城流無數桃花笑獨愁誰送香醪如竹葉
烹鮮小酌試蒿頭(小魚可二寸極肥美俗稱蒿頭)

　　書雉城張羽士壁

　　曲闌小几自茅亭坐對藤蘿覆壁青除却看山無箇事
茶烹廟岕讀黄庭

　　梅雨翻盆暑閣凉桃笙睡美接羲皇若溪一夜添新漲
為問扁舟傍故鄉

　　蔣蒼舒出佳紙為書二絶(蔣畫人物)


　　園開三徑舊爭傳䟦扈論才正壯年底事丹青憑遣興
草堂元向畫溪邊

　　聞道龍眠貌大蘇眼前人物似君無看予斑髩慚能手
好畫柴桑漉酒圖

　　合溪值雨宿僧舍

　　萬壑飛泉此合流繫舟一夜雨聲秋前生莫是僧樓客
贏得孤眠最上頭

　　洞岕以朱氏擅名呉下謂之朱茶


　　官符少得金泉水地主難求廟後茶製作丁姚皆好手
風流底事獨朱家(金沙泉距縣三十里𨽻人多取城外紫金橋下水代之又廟後茶園為丁
姚二姓舊業)

　　隱龍山中曉望得句

　　龍山曲曲留山客昨夜龍吟山石裂西峰雨過雲不飛
木末秋看半天雪

　　青風嶺弔王貞婦

　　青松半嶺石巉岏古廟舟人指㸃看欲弔懸崖題字處

布帆吹斷北風寒

　　台郡遇汪翁者吾鄉涇人也贈一絶句

　　一官留滯竟浮家海國烟霜兩髩華夢到桃花潭上水
可能長愛赤城霞

　　謝公嶺(相傳康樂入山處舊有落屐亭)

　　磵由斤竹舊題詩過嶺停傳蠟屐時誰道謝公身未到
天留雁蕩少人知

　　宿羅漢寺(武夷山中近大龍湫)


　　重林暮色隱巖扉客到鐘聲出翠微不識龍湫何處所
坐中飛雨濕人衣

　　别傅傑先文學

　　多君風義眼中稀飽共看山到海歸日暮甌江分客路
不知何事一沾衣

　　誓節渡悼逆旅主人王翁

　　始翁餉予栗問故曰記十年前公飯此見案頭有餘
粒手取食之知公盛徳人也予笑曰翁乃記予細事

頃予自淛回而翁已死其子言翁嘗念我天寒未歸
蓋數日前語云

　　歎息蒼頭舊主人無端留眼太情親重來繫馬不相見
昨日猶傳念我頻

　　武陵荅戴岵瞻同門送别口號

　　倦游終嵗半離家坐語尊前日又斜謝李才名成底事
相看青髩各霜華

　　題畫


　　蒼崖壁立雨初收松際泉飛匹練秋老眼青山看不足
杖藜何日到峰頭

　　荅呉松子書附一絶

　　素書消息動經年又折梅花倩客傳憑語春江過笠澤
詩瓢好付阿誰邊

　　姑江口號

　　滿天飛雪片帆來載得春風幾許迴莫向青山問冷暖
梅花江上一時開


　　凉繖橋戲題

　　飛蓋何人谷口行山梁片石借為名題橋錯把相如笑
此物從來屬世情

　　春雨至夏不已

　　横塘流水漫東西卧擁殘書嬾杖藜不住雨聲春早去
教人何處覔鶯啼

　　亡友梅杓司嘗浮家白門主子南為今善畫作詩
與之


　　響山宿草痛多時玉樹亭亭又一枝年少丹青看爛漫
風流何減阿翁詩(杓司舊家響山)

　　青箱零落倦論文老蚌生珠自出羣莫是故鄉情太劇
扇頭長畫敬亭雲

　　朗三詩畫舊聲名二妙瞿山又雪坪添汝不妨成後勁
梅花樹樹照江城(王弇州有不及梅家樹樹花之句)

　　到來斗酒共招携生長秦淮家宛谿舊業荒蕪歸好住
雙羊南畔釣臺西


　　偶寓秦淮即事

　　碧水如何不種蓮曲闌凉近白鷗天故人知我吟還渴
雲液分來第二泉(金使君見遺惠泉四甕)

　　秦淮清淺暗通潮夜市疎燈見畫橋水榭風多眠復醒
隔溪深柳聽吹簫

　　題彭爰琴抱膝圖

　　疎桐幾樹碧雲重除却詩篇萬事慵欲識高歌小天下
千言飛落丈人峰(君登岱宗長篇凡數千言)


　　卧龍應復是前身長嘯重看抱膝人同被徵書君獨卧
倘容江漢共垂綸






　　學餘堂詩集巻四十九

