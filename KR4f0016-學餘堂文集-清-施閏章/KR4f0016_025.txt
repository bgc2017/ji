







　　欽定四庫全書

　　學餘堂文集卷二十五

　　翰林院侍讀施閏章撰

　　襍著　(頌　露布　說　議　銘　贊)

　　仁壽頌

　　斗維表瑞沙麓毓靈應符協運聖善篤生紫氣屬天黄
雲覆庭正位璇宮體撰坤寧巍巍

　　烈祖是毗是輔仁洽朔方化行東土曰維是時嚳妃堯

母母儀萬國誕育

　　聖子底定方夏混一文軌天作夀母再翼我

　　皇内總隂敎外綏遐荒邁隆炎漢儷盛陶唐曰維於今
太任太姜厯勤

　　皇家三世有燿淑慎其儀重纍顯號春温秋肅克矜
嚬笑謂兵猶火民鮮寧宇毋屠毋掠務予安堵

　　皇帝曰俞廷誡方虎惟敵是求綏我士女歳比洊飢尤
厪軫憐活我遺孑毋俾播遷


　　皇帝曰俞廷簡能員輸金發帑動地呼天謂古明良股
肱元首任賢則逸毋拒苦口

　　皇帝曰俞廷召左右為余旁求搜巖剔藪庶政畢舉慈
孝交孚鑾旍前發屬車後趨袚於靈泉宣和達愉共美
游豫敬恭匪倦玩絶珠璫御惟緹練持盈履貞去奢即
儉慎終如始疉承天眷天眷有德福此黄耉恩洽天潢
禮加勛舊居同星共載侔地厚

　　皇帝祝釐陳詞進酒睿藻天葩蒸雲燦斗表正八埏慶祝

三后馬鄧竇曹瞠乎其後億萬斯年咸歌仁壽

　　平湖湘頌

　　皇帝一十有八載羽書夜奏收復岳州廷臣畢賀中外
懽呼茲葢我

　　皇上勝畧無前雄圖式廓虞干再舞湯網𢎞開用能仁
育羣生義征不譓三苗既已革面六詔行且向風而況
下瀨之船蔽江浴鐵之騎動地風行電掃拉朽摧枯横
戈卭笮之區飲馬昆明之浦東南底定嶺徼敉寧陟名

嶽以告成鞏皇圖於永固猗歟盛哉臣才慚斷木學類
雕蟲固不足以形容休烈發揚膚功竊慕韓愈之歌元
和守道之美慶厯不勝忭躍爰執筆而獻頌曰

　　於維我

　　皇受天顯命率土内外罔不臣順歳紀在丑逆藩造釁
恃險忘恭憑遐作横脅我疆臣盜我邊郡背德孤恩敷
天共憤逆悖而顛實負且乘明祚既移

　　皇清代運維我


　　世祖驅氛掃祲文德内洽武功外奮鉗徒餓𨽻咸供使
任於時逆桂率先來覲願効馳驅左右鞭鐙錄其微勞
授以兵柄西顧滇黔孽牙未靖

　　帝收爪牙曰汝往鎮爵賞汝専刑殺汝令錫之茅土聨
以姻親寵偪而驕任重莫稱心膂是託化為梟獍囊血
仰射於天曷病瘈狗自狂堯其能禁

　　皇帝曰嘻汝逆太甚乃誓六師剪彼毒疢斷棧塞嶺遏
其逸迸一旅荆門兼制襄鄧長沙岳陽為蜀門徑賊所

憑依依山阻浸先拔巴陵後可乗勝舳艫雲屯縁湖置
陣戈鋋霜揮礟火雷震賊飢且疲我氣方盛一戰盡殱
羸弱半賸降旛夜懸晨出輿櫬門户既傾巢穴自困露
布星馳懽騰逺近孰突孰守孰分孰併孰闖其堅孰晲其釁
廟謨夙裕料敵如鏡維兹克㨗一禀

　　宸訓

　　皇帝曰嗟武不可竟元兇既殄脅從罔問矧彼軍士誰非
兆姓哀此兆姓如墮於穽束身來歸禍福轉瞬


　　皇帝在御聰明仁聖繼禹之道沛湯之政祗事

　　兩宫克殫孝敬宵旰靡寧恭儉表正體一法三就將日
慎師濟盈庭旁求賢俊寸長必庸微眚勿擯丕承洪基
聿昭令聞濟負蔡强曦恃蜀勁卒就砧斧二䜿灰燼嗟
彼游魂釡魚蹔泳

　　皇命來宣汝其敬聽大能翻城細或送詗列爵敘賞吾
不汝靳雍齒且侯朱鮪捐忿如天垂仁皎日明信賊徒
悔罪爭先響應弄兵偷全初若飲酖繼聞恩言如醉方

醒解網投戈指日底定伏箐竄莽慎毋再競赫聲濯靈
皇威四振萬國咸寧一人有慶敢作歌詩蹈舞以進

　　擬平滇黔露布

　　伏聞皇威有赫爰誓師以討不庭廟算無遺用決勝而
誅後至我國家宅中以臨萬國秉圭以禮百神匝宇歸
心環區飲化是以反踵穿胷之俗奉正朔以來王雕題
漆齒之倫爭重譯而欵塞彼一夫乃敢作難則九伐在
所必張逆賊三桂技同雀䑕心類豺狼縁失勢於勝朝

始効命於真主我

　　世祖章皇帝包容海岳函葢乾坤徒以指臂之勞錄任
心膂之寄苴茅裂土眷篤懿親降主館甥恩聨戚畹甚
且除官逞臆武安無不遂之求藉餉漁金曲逆邀莫問
之典方圖收効於犬馬故使寵絶於臣僚詎料豢養恩
深反張牙以吠主梟雄日甚遂囊血以射天致蒼梧貴
竹之區咸遭㷊溺負巴陵洞庭之險尚稽掃除九服沸
騰萬邦憤怒彼謂阻兵絶域井底蛙可逋霛誅憑勢諸

蠻穴中䑕足&KR1328;勍敵殊不知天網之大雖至逺而畢收
王者之師本無征而不克唯我

　　皇上應五乗乾登三紹統德崇㳟儉政尚威明師行六
年而民不加賦折衝萬里而武必修文每待旦以枕戈
誓滅此而朝食猶謂弄兵皆我赤子曲示招徠且許納
欵不靳王侯廣開恩信兼行剿撫之策深憐玉石之㷊
臣等上稟睿謀遥憑神武一舉而八閩革面再舉而五
嶺投戈勢類土崩危將瓦解昨者


　　皇天厭亂首逆自殱雖未快於燃脂亦戮同於授首乃
猶豕突荆峽&KR0008;張岳陽於是親王與宿將坐籌灼如燭
照而數計禁旅及諸師交奮䬃然雨驟而風馳四面合
圍百道俱進扼長沙之隘絶其餉道據君山之勝奮我
戈船譬猶率貔虎而碎孤豚舉崑崙而壓遺卵鼉鼔雷
震鯨鯢駴而遄奔霜刃山摧蛇豕望而逺遁鳥驚魚潰
洞壘穿城積骨等於巴丘漂血殷乎湘水賊等計窮力
屈面縛來降顧門户之既傾蕩巢穴以在即矧部曲皆

已離心舟中将為敵國一日而告三捷若俯身而拾遺
浹旬而收列城遂前驅而無對彼吕嘉威行於嶺嶠終
為下瀨之所擒呉曦雄據於巴川難保劒門之不破嗟
跳梁之日蹙知剪滅之可期将士同心樹衡峯以赤幟
朝廷有慶越卭笮如康衢揚伏波之威勒名銅柱乗破
竹之勢飲馬昆明臣等不禁懽忭慶快之至謹露布以
聞

　　河圖洛書記


　　道渾渾而無形也而或見諸象象賾而不可紀也而或
該之以數象數既形而道存乎其中故道之大原出乎
天而天不能秘道散見乎物又或假物之尤異者以呈
象數而聖人者仰觀俯察逺取近思於是河圖洛書之
說著焉其事至神奇其理則至平也何也天地之道盡
乎隂陽有陰陽則有奇偶有奇偶則有相生相代錯綜
變化循環於不已皆天地自然之數也自河出圖而兩
儀四象八卦之象皆出其中故庖羲因之作易自洛出

書而範之初一以至次九之數悉出其中故神禹因之
叙疇其理皆以數見數有多寡之不同理未嘗不一也
圖以五生數統五成數書以五奇數統四偶數似異矣
而自一六以至五十其相配則無不同圖之生成同方
書之奇偶異位似異矣而同方者分内外異位者同比
肩則無不同圖得數之全書得數之九似異矣然圖之
有十以五得五而為十初未嘗有十也書雖無十而一
九二八之對皆含十亦未嘗無十也天地之數皆五而

圖書皆以五居中其文之所謂七前六後戴九履一者
環繞於其外則隂陽奇偶配合以生成南北東西運行
以參互者位次若有定而變化無終窮其數皆始於五
之居中也虛五之中即太極也圖主生數其中五即具
五生數之象書主奇數其中五即具五奇數之象則所
謂五十有五與四十有五者皆具乎五數之中雖書之
為數似縮其十然河圖而虛其十即為書之四十有五
洛書而積五與十即為圖之五十有五圖之一六為水

二七為火即範之五行範之九疇之目又即河圖之總
數也數之盈乏或殊虛其中之十五與五則隂陽又各
得二十而均也劉歆所謂河洛圖書相經緯八卦九章
相表裏者是也宋儒辨之尤詳至九峯蔡氏謂圖經四
聖而象已著範錫神禹而數不傳於是覃思極變作範
數八十一章而其義理殫盡雖更僕不能數也安俟一
一而剿說之哉歐陽氏又起而疑之則吾所不敢知也
要之隂陽一理乾坤一畫羲不待洛書而畫易禹不祖

河圖而衍疇程子以謂即無圖書八卦亦須作葢言天
地隂陽之理已具於聖人之心也若夫易範既成則其
通變化而行鬼神者昭然若日星即不言圖書亦所謂
善易者不言易也

　　朱陸異同畧

　　朱陸之立教不同其同歸於性學一也其歸既同而不
能無異者同源而異流其從入之門徑然也道原於天
維皇降衷於民厥有恒性所謂天命之謂性也而率性

為道性不麗於空虛修道以敎敎必兼乎人事凡古聖
賢所為垂世立敎者皆修道以復性之事也夫子無行
不與而罕言性與天道豈不樂語人以最上哉天下上
智少而中人多其教以文行忠信言惟詩書執禮使之
循循下學由焉而各得其性之所近上之可至於聖次
之不失為賢層積既久一旦渙然冰釋有不自知其然
者所謂神而明之存乎其人非可以躐等而頓入也陸
子以不世出之豪傑獨為直捷簡易之說以為直見此

心萬理皆備千聖悉同無俟乎外求旁騖兼容并包致
者致此格者格此充塞天地而不懼横亘宇宙而無窮
此其說與夫子之一貫孟子之收放心誠有同原非陸
子創論也然直舉本體屏絶詁訓遂以講學為異端以
鑚研六經為故紙以學問思辨為支離充其說遂将焚
六經罷講習相尋於閉目𡨕心之地而後止則其說亦
太甚矣朱之說自博而反約由下以達上所謂自明誠
者也陸之學即約以該博即心以具理所謂自誠明者

也由朱之説致知格物豈其馳騖廣覽而不求諸心者
乎陸子即從而矯之其能髙談性命塞聰蔽明廢書不
觀乎吾又知其不然也呉草廬嘗辨尊德性道問學矣
夫不尊德性所學何事不道問學德性又安在二賢之
敎未嘗不相成而卒於相反互相訾詬其徒又加厲焉
黨甚洛蜀戰等𤣥黄則亦學者之過也陸子與朱子辨
太極不相下或以諫陸陸曰建安亦無朱元晦青田亦
無陸子靜葢言道無我見也朱子遺陸書云邇來頗覺

向來支離之病恨未得從容面論未知異時相見尚復
有異同否又曰南渡以來理㑹著實工夫者吾與子靜
二人而已某實敬其為人未可輕議也然則朱陸二子
殆已泯其異同矣又奚俟乎後人沿波修釁苦操同室
之戈也或曰朱陸之異久矣王文成亦嘗宗陸而闢朱
而子乃比而同之可乎曰異即不必諱也亦不害其為
同以顏曾由賜同出於夫子之門所得不無小異要不
謬於聖人夫子不云乎殊塗而同歸一致而百慮程子

所謂識得此仁以誠敬守之不俟防檢推索李延平敎
人觀未發氣象葢已直露最上一著陸子之意以為先
立其大則吾目自明吾耳自聰大指亦與程李相同而
偏執其説或流於無忌憚之小人又非陸之本指也朱
子憂其然也故表明六經折衷諸儒之說枝分節解不
能無小得失而使學者有所依據外之有物有則終於
無聲無臭由思孟以及周程之言至是集其大成文清
薛氏有言曰朱子之功不在孟子下葢其度越諸子者

眎陸氏宏逺矣

　　請復四氏學科場恩例議

　　伏見科場條約四氏學諸生巻號另編耳字額中孔裔
一名不言及三氏

　　本朝十有四年凡四科並止中孔裔一名其三氏有中
者拆號悉置副榜三氏不能平以為前朝恩例優崇聖
裔特設四氏學編耳字號從聖傍也顔復聖思述聖曾
宗聖孟亞聖得以聖槩之也故歴科孔顔遞中未嘗禁

錮三氏今條約改聖裔為孔裔而三氏遂不得中式又
仍編入耳字號是禁錮且不得與它氏等請查復孔顔
並中之例不拘定孔氏或顔曾孟三氏另編一號額中
一人以示優異或徑削去三氏耳字號俾與齊民同進
取言甚激切閏章上之監臨御史繆公謂是不可不入
告㑹是年丁酉秋中式耳字一巻拆號則顔光敏也主
者愕然謂與額中孔裔例不合因取副榜第四名孔興
炌易之而置顔光敏為副御史繆公疏議更例如三氏

所請中有一二未盡者閏章復為建議一曰孔裔中式
一人之額當廣也歴朝崇重至聖自唐宋迄明髙第疊
跡具見闕里曲阜兩志明末鄉試孔氏無舉者天啟元
年臺臣李日宣始疏請四氏學另設耳字以便檢閲於
省額外加中一二人奉有不必拘定一人致滋多礙之
旨是編耳字者所以防脫科未嘗限定一人也世之大
家巨族或編户崛起父子兄弟一科並登者甚衆今天
下萬世皆誦法孔氏其子孫登進例限以一人豈不得

與大家巨族編户崛起者比並邪

　　國家崇重衍聖公及博士恩禮有加何獨靳於鄉薦應
於耳字號額中孔裔一名以防脱科其有他巻中式者
不為裁抑則孔氏無遺才矣一曰三氏阻抑之例宜破
也四氏並稱本無去取今曾氏孟氏中衰並寥寥數人
顔氏諸生尚數十人使孔子司衡伯魚與顔淵就試孔
子必不以伯魚先顔淵棄顔氏已中者以尊孔氏非尊
孔子之道科目不廢當暗中摸索於孔顔無辨俟他日

三氏繁衍或别置一號每科中一人如孔氏例不為濫
若限孔氏以一人屏三氏不錄或不論孔顔曾孟例止
中一人恐又或遺孔氏均非推崇聖裔廣厲學宮至意
伏惟垂采擇焉謹議

　　修史議

　　史不可一日無也良史才則曠世不多覯也左氏之後
史漢並稱良史紀表志傳之體馬遷創始班固繼作其
法遂不可易魏晉以還唯陳壽之三國志歐陽修之五

代史差為近古然壽之短諸葛也比於雪怨而索米見
詆抑又甚焉歐陽不為韓通立傳蘇公亦嘗譏之夫歳
逺則異同難明代近則恩怨多乖徵實則有目睫之虞
矯誣則有人鬼之譴故以昌黎之才亦遜謝不遑史固
難言哉我

　　皇上天授亶聰祖經禰傳既脩

　　皇清玉牒實錄又纂輯四書講義皇輿考人物考諸書
文治丕茂又將有事明史監前代之得失以信今而傳

後誠盛舉也且勝國諸史未有不成於後王者逺不具
論宋金遼三史元臣脫脫總其事而元史之成則宋濂
王褘為之今

　　國家膺圖秉籙三十年餘矣明史廢而不脩後将何稽
㩁而論之其難有八一曰考據後漢紀傳發源東觀梁
陳二書父子繼成葢創始者難為功因舊者易為力也
明史如大政紀吾學編憲章錄諸書皆起自洪永訖於
萬厯啟禎二朝信史闕然此考據之難也二曰裁制馬

遷敘三千年事五十萬言班固叙二百年事八十萬言
非固詳而遷畧而多寡懸殊唐書修後事增於前文省
於舊按明二百七十年紀表傳志動須累尺繁則蕪雜
畧虞挂漏此裁制之難也三曰核實所見異詞所聞異
詞所傳聞異詞有疑必闕古聖所稱前朝載籍佚於兵
燹而子孫志傳類多曲筆鑒定衡平吾斯未信此核實
之難也四曰定論議禮則予張桂而絀楊羅講學則禰
紫陽而祧新建百喙爭鳴㡬成聚訟尤可異者楊左崔

鄭黑白較如而三案旋定旋翻知我罪我志在春秋此
定論之難也五曰門户甘陵之部分自清流濁洛之黨
成於賢哲明季門户清濁判然事異往昔然張湯以後
賢不入酷吏寒暑筆端古今同歎此門户之難也六曰
牽制古人修書出於一人之手成於一家之學班馬是
也後此分曹共局是非&KR1328;牾議論蠭起腐毫輟翰相持
不下此牽制之難也七曰忌諱事涉本朝崔鴻匿書不
出因避唐諱百藥甘受世譏葢文字常伏危機吹毛動

成大戾彼亡虞之佐或以興秦吠堯之犬本以忠桀棄
則失真著恐觸忌此忌諱之難也八曰程限班掾承其
父彪端緒積思二十餘年猶待女弟昭以卒業宋祁出
守成都許以唐書自隨葢以事在千古非可取辦歳月
也若急就之章繩以八法疾行之步律以采齊當不然
矣此程限之難也要以作之者數人議之者千萬人嫺
詞賦者乏史裁善記問者短筆札工捃拾者罕定識嚴
綜核者少持平所謂擅三長而去五失葢難之難者也


　　禁横山鑿煤議

　　陵陽山為郡治其逺在郡南而為之祖者曰横山載諸
郡乘萬厯十三年以其山産煤恐傷地脈立石禁勿取
故牒具存也重利所在乍禁旋弛始猶刳股穿腋今抉
喉鑿頂十餘年來災異疊告人文彫落當事之牧兹土
者亦多失意去詢諸形家僉謂以鑿横山故伐其本者
枯其枝戕其祖父者憂及其子孫理固然也往者鄉先
進湯沈諸公嘗昌言請禁今言者一而咻者百莫敢發

聲惟湯氏之鼎言之焦唇敝舌說者遂謂其憂在祖墓
非為郡脈也然則載諸郡乘禁之數十年前者豈一人
之私為之哉山之有本支猶人之頂踵也易稱山澤通
氣詩稱相其原隰形家之說昭昭也吾儔生長聚族於
斯郡謂横山地脈不足恤是猶抉喉鑿頂而求其人之
肢體無恙也豈不悖哉為今日計毋見利而忘害毋急
私而昧公毋憚怫一二人之欲而遺一郡六邑之災是
在吾郡士大夫昌言之當事之賢者力行之若曰緘口

避怨偏袒市徳則吾何敢

　　伊洛淵源墨說

　　程君正路有書畫癖因而癖墨嘗自言膠陳杵到煙逺
藥勻按時氣節隂陽得墨家心法所製天關煤書畫墨
既稱上乘馳聲四逺其品目多用古人格言又取太極
河圖洛書及六經各引數字為名統目之曰伊洛淵源
皆墨之至者其意獨在墨哉於乎子墨客卿功當受上
賞世之用之者何其絶不愛重也使士大夫循名責實

歸本道徳不為異端邪說以壞學術不為綺語小詞以
玷文章有一字而關人之死生則含毫以慎出入有一
言而别人之賢否則輟翰以謹是非推之羽翼六經鼔
吹百氏有可以析疑補闕者則抉微茫而定猶豫我不
負墨墨亦許我是程子将以墨箴也吾聞新安之程皆
宗墩篁為二程夫子系所自出正路殆稱引其家學者
與銘曰

　　滔滔墨池江河何極疇采春華不忘秋實有斐客卿光

照四國匪炫厥美亶純令德是抒大文式玉式金周情
孔思則殫爾心尼山匪髙河洛匪深誰其用之一嗣徽
音

　　勸同志勿用壽字緞說

　　織金壽字緞不知作俑者近年士大夫生辰慶祝多用
之其初惟胷背中有字今通身壽字有百壽百二十之
說官府甘貢䛕織坊工逐利不知其有妨名教也夫既
通身壽字則一半壓在下體在婦人尤為穢䙝甚至用

作睡褥鑲嵌䕶膝滿襪試思僧道捧經必盥手焚香吾
儒惜字戒裹物糊壁今凌賤倒置如此於心何安烏得
無罪余在豫章飲一前輩家見壽字椅褥拱立不敢坐
主人悚然撤去且永戒勿用真善補過者也天下蟲魚
花鳥新奇奪目者多矣何必狎䙝文字又聞

　　御府織造例有織金壽字惜無言路君子疏請禁免於
必不可已或仍織成袍料位置壽字在胷背肩項移用
他處不得其餘通身壽字者一切停罷則緞式不廢壽

意可稍免罪戾矣昔楊百行身坐經文舉家病癩王氏
敬惜字紙生子王曾為宋名相封沂國公一字即等六
經惜金亦為惜福凡官於蘇杭江寧嘉興織造之地者
留心戒飭不惟羽翼名敎實所以衣被子孫也

　　夢愚堂銘

　　施子返自粤西載罹憂慼除服北征宿於青州之官舍
庭月皎然酒酣就睡若有見焉頎然而長黝然而黑長
袖青衣袒胸跣足持半刺署愚山道人四字余詫問曰

子何為者豈古之愚公邪其柳愚溪之苗裔邪將山鬼
木客之無名者邪抑遊方之外不通姓名倨見士大夫
者邪其人不對投刺而去覺而視之空庭無人月在髙
樹時順治乙未三月之望日也至京師以告侍讀學士
龍眠方先生答曰嘻殆子之前身也因呼余曰愚山子
迄明年拜命督山東學抵青州駐節於斯開帙視郡志
地故有愚公谷乃失笑曰向所夢者其斯人邪夫舉世
巧宦遇之以愚則無失足人情刻深與之以愚則無戒

心惟口興戎守之以愚則沈黙而不爭位髙則危名盛
則毁居之以愚則淡泊而無損至於幽憂之傷人思慮之耗
精雕蟲之漓大道抑之以愚則頽焉浩焉而得所歸愚之義
大矣哉余惟懼余之不克終愚也乃顔之曰夢愚堂銘曰
愚為陋名哲人用恥人之所惡天之所喜夢邪覺邪神或
予啓含醇抱朴將以没齒

　　天然硯銘

　　工部尚書郎顧子見山為余同年友所藏天然硯葢得

之李山人云硯不待劖琢堅潤發墨峰壑隱然或謂之
硯山李山人居金陵兵艦至自閩舁甕覆以石甕墮而
石委地棄不顧山人拾之三沐則硯也有宋仁宗御書
璽文米南宫黄山谷諸題識前後凡三十字林茂之一
見驚曰此弇州集中所記天然硯山也試騐之欵識分
寸銖兩悉合山人晝置几案夜抱卧求者日益衆故髙
其直大力者迫脅終不肯售一日懷硯千餘里走夏陽
遺工部謂微公吾誰與此觀弇州記自唐宋元明傳寶

禁闥流及名公貴人端委畢具直作硯世家年表余不
能盡徵也然上下千餘年來陵谷變遷無紀極而硯山
獨存既淪没兵火棄汚泥塗中山人得之完好深秘固
靳以歸工部豈偶然哉工部博雅喜文辭善書畫硯可
謂得所歸矣銘曰

　　帝錫鴻寶神鏤鬼鑴有斐其質有山有川素月冠雲輕
霞綘天璽書勒銘蛟螭盤旋神物攸歸司空是畀琬琰
之光岣嶁文字全樸近仁䝉垢類智大文不雕厥壽千

世

　　瘞鶴銘

　　署中蓄雙鶴旦則交舞夕則對眠飲啄行止有常度惟
仰視雲間鴻鵠飛翔輒清唳頗不自禁逾年一鶴死其
一踽踽然側吭顧影罷舞哀鳴既二年又死鶴故宜壽
而物或害之有足悲者余為合葬之清江紫芝山慧力
寺後銘曰

　　瘞爾骨兮魂安歸千秋萬歳兮當為丁令威


　　羅文恭公像贊

　　温乎其潤湛乎其清偉乎其鳯峙而鸞停蟬脫富貴冰
釋死生人皆以公為仙去而公則怡性以踐形余小子
望顔再拜不自知其感愴之難名於戲夫孰知寂焉冥
坐於蓮洞者百世而下見之如泰山而聞之如雷霆乎

　　故寧國郡守金公太阿像贊

　　公於學為名儒於行誼為善士於守宛陵為良二千石
皎然其不滓者玉韞淵渟清標之獨立藹乎其可親者

霽日春風和氣之洋溢葢嘗於謝公之北樓闢髙齋為
講席收先大父於逢掖之中而與之朝夕今公去已數
世我寧人之爼豆歌思者如一日矧余小子望公之光
儀交公之子孫能不瞻拜涕流感愴乎今昔

　　附記　西華數經兵火公像藏於家者已失去而我
寧郡五賢祠貌公木像獨存歳時俎豆不墜今公之
三世孫國香來謁公祠摹像以歸憶公守郡時講學
髙齋與先大父允升公為布衣交歡好無間故附及

之

　　題曹賔及小影

　　華山仙方盛年姿濯濯才翩翩胡為置君丘壑間老禪
潑墨隨十指阿堵傳神武林子胸蟠五嶽横萬里雙童
不動寒秋水

　　張桐君汎槎圖

　　吾以為寧陸處也君則汎汎乎横流豈追踪乎博望聊
乘槎以遣憂生不五侯遊當十洲君欲折珊瑚為釣客

願詩巻兮為我留

　　陳默公真贊

　　猗惟先生含藻騰聲入承明廬登著作庭引疾自放衆
醉獨醒排纂百氏綜考六經文詞淵灝挹海建瓴各集
為書有待殺青誰其揭之俾佐日星大道未墜藉文以
行歛手敬贊尚有老成

　　龔半千像贊

　　人推詩老自稱柴丈名不可逃俗不可向尊酒陶然筆

墨天放投迹巖中寄情霞上

　　呉介兹像贊

　　髙柳之中獨立翛然其度則張緒當年其神則幼輿丘
壑自謂過焉吾嘗見之秦淮客座對酒論詩今復遇之
山水之間

　　汪山圖像贊

　　是老詞客自謂山圖胡為乎幅巾笻杖不策駕於蓬壺
噫嘻山不可盡遊兮眼中之人誰與為徒


　　呉美生隱君暨淑配孺人像贊

　　美翁先生之逝也予哭之淚盡今拜其遺像猶不覺
泣下葢先生敦行樂義人稱長者晩得目疾誤於醫
藥遂失明然接遇賔客未嘗廢禮口不離仁義既殁
而人思之三子才而賢以孝友聞可謂為善於鄉者
矣

　　黠者服義寠者懷仁幅巾野服朴有其文垂老喪明以
葆其神所損者形所全者真是之謂無懷之民與


　　呉孺人贊

　　却紈綺兮縞綦是為鴻也妻豐賔客兮尊酒是為侃也
母小嗇其年用昌而後豈必冠帔徽音不朽

　　先太孺人像贊

　　惟勤惟儉力善無厭保育孤孫箕裘克衍百千萬刼報
亦難展嗚呼人百其言莫名聖善

　　余方伯趺坐小像賛

　　澤被蒼生心存丹訣具大經綸尋小休歇彈指三十年

功業爛然兀坐時胷中不留一物不知者認作朱衣宰
官知者道是袈裟古佛

　　張公翼真先生傳贊(代)

　　翼真先生諱嗣達行榮五原名文邦世有隠徳敦行誼
與同邑施允升章仲輔友善同受業於九龍陳先生慨
然有曾孟聨鑣之志補諸生芥眎帖括日與同人講學
切劘力排靜悟之說歸本躬行當其掀髯雄辯洮洮數
千言四坐莫能難也家故饒給人告之急則應李實夫

酷貧輒贈三十金為之娶其它賑貸錢穀卹人婚喪困
阨者殆不可勝數卒坐是家落以事遊京師客死不知
所終說者以為天之報施善人獨左云公生萬厯庚辰
五月十五日戌時娶南門馮氏生萬厯甲申五月廿七
日申時生男子四人浹聖洽聖沐聖滌聖今惟沐聖存
女子三人長適邑庠生孔川呉子望次適郡庠生馮毓
禎三適建平縣廩生袁髙賛曰嗟惟先生其儀孔偉佩
實吐華周程是軌既昌厥辯縫掖聲施聞善若渴樹徳

惟滋人食其豐已受其嗇庶顯後來用昭令則

　　汪母蘇太君貞節贊(并序)

　　夫松筠勵節涉凛冬而挺翠椒蘭信美掩幽谷而逾芳
良以性本貞特無慕於發聞節砥閨幃必顯於鄉國其
流風徽躅積厚徵逺終不可得而冺歇也故汪母蘇太
君者作嬪君子六年蚤寡遺孤襁褓門祚衰落卒稱未
亡人撫令子資深先生式穀寖昌郡縣屢旌未得表於
朝而母殁資深言及輒流涕曰吾力不能彰吾母無以

見母黄泉已而冡孫顒若成進士官湘鄉令其季發若
舉孝㢘能文辭所與游四方巨公名人傳詠其事連為
大巻屬予標其首夫光寵門閭則崇綸綍昭垂簡籍多
尚篇章然而連封絫錫乘勢者易為榮昭實揚徽傳逺
者難為力故有門無綽楔事不上聞而遺文歌詠足以
壽之金石傳之無窮古今作者大槩然也况汪氏以譙
國文節公之緒激抗於前湘鄉兄弟以孝秀友愛之風
承流於後吾知蘇太君之節必傳無疑也諸君既各為

詩予乃作贊曰

　　矯矯文節家食殉國世纉忠貞肇始内則猗與蘇母天
秉淵塞式潔蘋蘩晨饔宵織春條早瘁笄歳不天藐孤
方乳毁室多艱懷霜誓死靡日靡年蘖荼匪苦金鐵匪
堅呱呱之子鞠以象賢實啟宗祊貽厥騰騫於乎淑媛
肅昭梱敎婦供子職禦窮宣孝生厲其操没淹其報綸
章未錫子孫追悼載詠載歌百䙫有耀於爍維汪令聞
永劭









　　學餘堂文集卷二十五

