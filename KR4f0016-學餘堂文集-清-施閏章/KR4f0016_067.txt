







　　欽定四庫全書

　　學餘堂詩集巻三十九

　　翰林院侍讀施閏章撰

　　七言律

　　過故給諫姜貞毅公吳門舊寓(公自題敬亭山房)

　　解衣長喜傍清湍翡翠鵁鶄入畫欄此地應同習池好
當年直作敬亭看竹梧障日留春色荷芰翻風生夏寒
舊是孤忠晞髮處臨流回首思漫漫


　　吳中答宋既庭孝廉

　　茂苑陵陽一水長幾年清夢逐鱸鄉争誇闤闠皆文字
自信交游屬老蒼籬巷曲連深竹逕河橋原傍讀書堂
晩凉過雨時相就湖上追懽舊不忘(先是相見西湖)

　　二

　　愛我躭遊如謝客投詩款曲故人情酒朋雅稱谿山美
家世重兼烈孝名(宋母葉夫人乙酉聞兵變投井死仲子實栗從之有節孝合傳)獨卧
烟扉成野老無雙國士舊門生(謂繆歌起狀頭)眼中摇落秋風

起愁說天南未罷兵

　　吳瑶如同年夜宴虎丘(同園次飛濤叔夜雪懷)

　　畫船落日席重移精舎涼風倒接䍦林壑鳥歸烟盡夜
管絃人醉月明時清言獨占生公石舊蹟長憐短簿祠
何幸亂離能此㑹平秋斗酒更相期

　　呉門留贈方干霄少參(公伯氏氷壺與余同舉己丑公又同舎比部)

　　招尋衮衮復離筵依舊追歡粉署年夜永坐殘吳苑月
心清曽試嶺南泉論文家並機雲美秉節人推嶽牧賢

莫為蒼生改青髩江湖樂地此中偏

　　登玉峰頂兼懷徐立齋侍郎

　　玉峰皎皎照人明散帯松風絶頂行逺樹暗連烏日嶺
夕陽遥指闔閭城河流古道千年改(舊傳河流出山下)雲氣西
巖一綫生矯首忽驚離思切還從直北望神京

　　徐健菴編修重集澹園分得㣲字(同葛龍仙陳躬一葉九來陳子
遜子壯潘次畊暨伯氏孚若)

　　城裏髙齋面翠微開尊散帙總巖扉梁園㑹是眞名士

用里人逢大布衣(時初識葛龍仙)池上風來穿竹過峰頭雲起
傍筵飛留懽恨别渾無奈帶甲驚心客未歸

　　舟回至虎丘髙蘇州追送一詩

　　綀江髙㑹舊纒緜重傍花洲共客筵杖履湖山容我軰
風流韋白見當年雀舟早覺青楓冷虎阜誰看好月圓
别後尺書勞問訊離情長繫郡樓前

　　重别澹心

　　星霜漂轉未成翁吳㑹風流屬寓公日記自留文筆在

詩傳肯畏客途窮白頭性癖春山曲紅豆歌聲夜雨中
第二泉邊重惜别五湖烟月此心同

　　曉次荆溪

　　夜發河橋歸興催雞鳴繫艇曙光開縣前湖水東西濶
城上銅山煙雨來仗劍蛟宫傳烈士買田陽羨憶仙才
故人漂轉知何處腸斷中原畫角哀(時陳其年客遊中州)

　　過陽羨徐竹逸見貽詩册(時以足疾杜門)

　　布帆貪趂好風吹讀盡篷窓一巻詩岕荈湖蓴歸養日

蒼山洱海宦遊時畏途自愛歸田早髙枕何妨見客遲
欲報瑶華拾芳草前川凉雨暮迷離

　　人日

　　人日何人野興長乍隂復霽稱初陽敬亭雲散明山閣
江郭梅開報草堂久病二毛年冉冉多艱五嶽思茫茫
可憐畫角連芳草好倩春風洗戰場

　　石埭姚明府署中忽生白蓮屬賦詩二首

　　鳬舃慵飛吏隱偏放衙時復愛逃禪從躭彭澤籬邊菊

忽涌東林社裏蓮色傍水雲渾帶雪藕分仙種定如船
氷心坐對看成笑貝葉經多手自編

　　二

　　自愛根株寄碧湍不將顔色供人歡臨風小試霓裳舞
照水長留玉樹寒並蒂直堪藏白鷺素心兼許笑叢蘭
陵陽共說神明宰官閣誰同子細看

　　客歸喜金翰孺先自中州見候(君曾祖太阿公曾守吾郡與先大父
講學郡有專祠)


　　何人千里獨相思到久還嗟見面遲匹馬間關過陋巷
一尊蘋藻薦先祠官齋共指談經處祖徳猶傳墮淚碑
漫說江南好風景牡丹重憶故園時

　　謝王便朴見貽用韵

　　檻外寒溪水自流往來隨意有沙鷗開門坐見晴雲過
背市閒憑小閣幽每傍松根携一巻偶裁楷癭得雙甌
四方多難吾髙枕肯負餘生浪白頭

　　趙永星置酒幕山(同吳同甫梅瞿山趙夢求)


　　不辭物外共清懽舊徑重來木葉殘松偃半亭留客坐
林疎衆壑喜人看下方雲起孤城合故壘山空落日寒
老罷酒䦨還極目江關戎馬倦憑欄

　　哭許青崖

　　曾向南村問草堂重來惟見竹過牆半生藤杖看山盡
遺草蓮峰鑿石藏左氏失明還述作杜陵遭亂晩哀傷
新安江水悲耆舊嗚咽聲隨客淚長

　　留别王莪懷兼寄舊遊諸公


　　日日山堂繞翠㣲更尋僧寺坐忘歸浮名早信林棲好
畏路還疑市隱非烽火經時拚酒醆梅花破蕊傍郊扉
相看親舊俱亡恙莫厭丘中薜荔衣

　　何生伯示近詩兼約文瀾亭野眺

　　不到朗陵三十年舊時遊好心茫然窮交握手開雙眼
見面論詩手一編半世烟霞供爛漫幾人歌醉足纒緜
危亭縱目還能否亂後溪山倍可憐

　　南陵長至值雪


　　晝霧經旬暖復隂良辰雨霰晩相侵晴冬久望占年雪
倦客拚違行路心穀水交流寒野寺工山千仞失雲岑
軍麾人事催遲暮多難㣲陽何處尋

　　文瀾亭和生伯(同范魯生茅楚畹王左星)

　　安賢古寺殘鐘在百尺危亭復此杯楓落檻前千樹白
雲移天際數峰來孤城地合漳淮水異代詩留李杜才
朋舊風烟閒不易夕陽歸騎漫相催(亭在龍㑹橋上漳淮二水交滙杜牧
之有謝家池上安賢寺即此地李太白遊南陵亦有詩)


　　留别南陵屈明府君賜

　　頻年書到宛陵城良會疎梅帶雪清客病多慚投轄飲
官煩偏重縶駒情論才物色空逢掖得算安居過甲兵
雨後試聽春穀水潺湲時送夜琴聲

　　哭髙彚旃先生

　　書來前日正開顔肯信騎箕去不還履道行藏追止水
問年甲子合尼山愁雲楚澤招魂逺(公嘗視楚學)茂草東林
講席閒悵望中原與呉㑹更誰耆舊在人間(先是河南孫鍾元徵

君太倉陳確庵先生皆相繼殁)

　　二

　　九峰髙會豈沉淪强飰猶傳矍鑠身閩洛遺風還吾黨
東南故老失斯人預留治命寧傷鵬特撰新篇竟獲麟
(旬日前序先大父集遂為絶筆)天路招尋忠憲在逍遥共喜出埃塵

　　欲闢小園作草堂不可得戲題遣興

　　花竹為園興未窮草堂地限蘚牆東行藏獨立千峰頂
哀樂都歸一巻中半世厯官餘野老前生入夢是愚公

(嘗夢青衣客示愚山道人四字)柴門便與山溪接斟酌扁舟漾晩風

　　寄徐田東秣陵

　　倚棹偶為江上客逢人因寄袖中書揚雲𤣥塜仍餘淚
(君哭楊商賢詩八章)徐孺東湖定索居寒許鷗鳬依水檻晴隨杖
屨問僧廬武昌官舎知相近自愛青溪釣白魚(時從子子惺官
楚藩)

　　寄嚴顥亭侍郎

　　燕臺吳岫憶招要朔雪南雲别路遥共說飛騰勤衮職

可無書札到山樵班張夙昔曾分席伊呂於今半在朝
退食詩篇應不減看余一賦自鷦鷯

　　過拙庵孝亷自公安避亂至寧陽

　　棹頭不復問公車累葉家風舊著書龍市年來深避地
雞山僻處重移居鄉園百戰人無恙客路頻歌興有餘
消息荆門安穩未好將石室當茅廬(寧國縣有雞山及瞿硎先生石室)

　　江陵李浪山因人寄詩有謀笑軒讀史諸集

　　江蘺湘芷恨難論石隱龍湖何處村自笑將詩聊卒歲

悲歌讀史竟招魂乾坤那復漁舟在襄郢今餘戰角喧
稍喜山中留故老楷模猶説李膺門

　　蔣曽䇿至自吳門余適將往皖口

　　歲暮重堪作客身孤舟相背各江津尊開坐對陵陽雪
梅發行看鄧尉春仕隱生涯皆野老徐庾家世總詞人
漫言寡合空歸去滿握隋珠未是貧

　　寄胡蒼恒天中(時見遺緝園詩集)

　　舊遊宛洛兩相望别墅重聞擬辟疆憶逺書能連歲寄

歸田人共十年强梁園客醉開花逕汝水雲飛繞葯房
斥堠中原猶警在肯容髙卧老南陽

　　梅八丈東渚草堂追和故徵君沈先生題壁

　　徵君杖屨尋幽處彦㑹花時數見招此日漸稀東渚客
相看眞共北山樵石邊老樹經春凍烟際㝠鴻渡浦遥
長憶麻姑重悵望(麻姑山徵君故居)雪殘青嶂自雲霄

　　無錫吳明府特拜閩亷使

　　治行吳公海内稀九遷一日重　恩暉惠山泉好留詩别

仙嶠花深擁傳飛蛋戸仳㒧矜肺石鯨波偃息解戎衣
武夷形勝知相接叱馭何由厯翠微

　　答河東廵鹺鞠侍御(余視學山東時鞠司諭嶧縣)

　　乘驄幾度傍龍門柱史風流舊可論鳬嶧峰前分講席
金魚池畔憶離尊持籌轉運車儲急補衮雲霄諫草存
欲問仙山到姑射十年衰髩卧江村

　　唐朕虞以歲薦入都

　　無盡春風在　帝城桃花一路送君行河邊月照離人影

薊北鶯啼故國聲野戍漫勞烽火急旗亭何處酒尊傾
秪今漢主需良䇿前席應知重賈生

　　答徐七程叔蕪江見寄

　　落盡桃花尚客居春風莫遣髩毛疎比鄰髙士能開逕
(謂湯巖夫)隔浦青山對讀書野岸芹泥香燕子江州蘆筍膾
豚魚扁舟共醉知何日愁見停雲覆草廬

　　對盆梅有懷

　　恨無多樹繞檐前小簇低枝傍酒邊過雨齋寒留客看

逢春頭白被花憐西溪林麓僧頻約(聞武林西溪古梅連接十餘里)鄧
尉風光夢幾年忽憶題詩舊官閣平安消息好誰傳(先是
官湖西手植梅署齋今臨江正駐兵)

　　傳經臺(故陳九龍先生講學處)

　　磵石髙臺玉几平天留片席擁諸生野花無種年年發
林鳥多情處處鳴杖底湖連千頃濶洞門雲散萬峰明
丹祠蕪殁餘殘碣流水猶傳絃誦聲

　　鄧元昭同年抵敬亭宴集即行追送一首


　　荒城會面是離筵峽石潭邊蹔繫船皁帽秪今同野客
青山何處不詩篇開尊寺閣憑春樹分手江㠶帶夕烟
小謝登臨餘勝地白頭相望重流連

　　罨畫溪遊讌(同彭鹿門太守張令音廣文丁舟及王子允臧受澄蔣自衡葉丹威諸文
學)

　　沙泉廟茗共招携宿靄晴雲覆一谿永日鷗鳬還上下
當年藤樹接東西中流倒映丹樓出密竹斜侵畫舫低
信美山川復朋好興移五月有鶯啼


　　畫溪含清閣用韵

　　夕陽佳處樹㝠㝠返棹重尋水面亭無恙波光長入畫
含情山色為誰青繁隂未歇三春草隔岸遥開九叠屏
大厯詞人傳舊里迷離烟火問前汀(唐學士錢起家畫溪)

　　宿霍瞻菉山樓(董宗伯書額曰二酉藏書樓)

　　何年卜築冠林丘入座人同樹杪遊山近烏瞻雲嶺見
忩憑白鹿石林秋(烏瞻白鹿二山名)龎眉碧眼老仙客鳥篆蟲
書滿竹樓夜聽洮洮清辯永前峰明月正當頭(時彭鹿門使君

談出世之學)

　　柬贈丁季葵蒹索佳岕

　　竹院羇棲雨浹旬相逢慰藉倦遊身移情毎縱西湖棹
愛客頻傾下若春茶到玉川元是癖園歸甫里未全貧
莫辭手摘分尤物洞岕君為舊主人

　　山行暑雨

　　驕陽急雨太相侵大麓孤亭何處尋凉燠片時成異候
風泉半嶺共悲吟雷奔駴鹿横溪過雲暗藏鳩坐葉深

莫歎山程苦行役家居元乏好園林

　　大安寺雨坐有懷水西

　　荷芰風凉水榭閒横塘帶雨聽潺湲暑逃官席貪髙枕
客愛僧廬當揜關蒼髩早知抛赤紱疎簾却喜見青山
烟亭竹院行歌處誰借枯藤一往還

　　詶旌陽司訓秦映碧(是留仙翰林令弟)

　　梅溪風土接東吳才子臯比興不孤史席舊來推伯仲
仙雲深處擁生徒車驅驛路留詩過酒貯齋厨待客俱

借問梓山山下水清泠還似二泉無(秦家錫山故云)

　　晩步

　　晩步東臯傍緑池薔薇别館剩花枝過眉杖覔青藤得
折脚鐺憑錦石支世亂慚叨無事日才疎嬾作贈人詩
惟嫌山水情難斷竹塢雲林坐少時

　　諸公頻枉書幣促鋟拙詩

　　問訊篇章事若何未應撿挍尚蹉跎慚非揚子寧留草
况是文園久負疴性癖雕蟲聞道晚官無長物累人多

雞林價重君休論且趂尊前倚醉歌

　　旌陽遇黄獻仲之歙

　　頻年竹策趂身閒立馬梅谿感别顔泰岱東遊身到海
大鄣南去日看山人家半傍雲根住客舎都從樹杪還
(歙客寓萬山觀開化寺皆山城髙處)秀筆丹青能暇否蓮峰秋色會應攀

　　傅星裔湖舫宴集(同髙子傳)

　　客向西湖雙眼明菊花節後正初晴留人四面山還好
飲馬千羣水自清歌管不知斜日下歸舟倒指晚霞生

隄橋陵樹秋如許頭白重來無限情

　　巾子山(台州)

　　城上雙峰俯萬家振衣秋色滿天涯潮聲逺帶輕颿没
墖影横催白日斜近海林巒餘宿霧寒山郡郭少黄花
當年戰壘膓堪斷殘戍沿江有暮笳

　　登華頂

　　丹臺側磴少人行莽莽羣山合太清江海逺浮雙練窄
雲霞重壓赤城平九天鸞鶴飛難到一寸松篁凍不生

曉霧漫須遮老眼蓬萊看日舊分明(余向有登州望日樓歌)

　　台州贈洪虞鄰少叅

　　海隅一卧傍天台畫省人傳視草才烽火藏書曽入壁
園林叢菊自銜杯孤亭月照滄洲白雙袖雲收華頂來
共說拂衣君未老東山何事久遲回

　　東甌贈林梅生

　　鹿城耆舊似君稀見靣僧廬對落暉牆壁藏書歸馬隊
干戈横海失漁磯無家重賦頭皆白半菽哀歌淚滿衣

此日清霜催木葉浮雲繞樹惜分飛

　　高尚孚副使夜宴甌城留别(時自台移温兵亂初定)

　　江閣星移綺席殘銀箏别曲更延歡楚鄉耆舊筵長滿
甌海霜天夜未寒千騎重臨仙嶠好孤城百戰㤗山安
餘年後㑹情何極各取蒼顔帶醉看

　　温州贈陳總戎贊伯(以戰功錫世職故有六句)

　　漢家飛將舊横行枹鼓年來卧不驚劍倚龍精輕萬事
身先虎穴㧞孤城銷烽海國歸尊俎錫土天書列姓名

共說軍前容揖客醉餘緩帶笑論兵

　　發甌江至括蒼道中

　　坐待潮來送客還暮雲疎雨動離顏諸村尸散漁舟斷
故壘兵稀戍火閒波涌半江飛白鷺霜紅萬樹失青山
括蒼此去疑天上谷轉猿啼何處灣

　　桃花嶺

　　山行短景路遲遲嶺上丹青剩廢祠雨後有時留虎跡
春來何處覔花枝荒途驛在無官騎野店人稀客自炊

日暮青燐燃宿莽前年此地㨗王師

　　過嚴州追悼故梁太守培元(梁名浩然山東濵州人自嚴州遷寧紹副
使未任卒嘗酒間索予釣臺詩今重過嚴祠碑在矣)

　　桐江落木旅魂悲太守風流更數誰把酒固留歸棹客
到門先問釣臺詩七年卧治名還在千騎移官事已遲
慚愧為余存片石故交零謝淚雙埀

　　上元夕(同木山闇昭瞿山耦長)

　　良辰勝侶會難兼永夜同遊興未厭兩水煙波開皎月

千家江閣捲疎簾春晴天放華燈好歲改人從白髮添
烽燧幾年還火樹踏歌歸醉定無嫌

　　花朝小飲有懷龔扶萬使君(公以花朝日生前守吾郡左遷歸楚)

　　共惜芳辰倒玉壺離情忽繞楚天隅洞庭人去雙魚斷
謝守樓空片月孤宦謫生涯成道路歸來戰地失江湖
(楚方用兵)花朝細雨逢初度有客看花痛飲無

　　王枚臣安福亂後書至

　　望斷螺川是戰塲書來破涕復沾裳殘生丘壑餘衰病

幾軰應劉累喪亡講肆已隨衰草没戍樓新控大江長
東南羽檄何年定只有離愁對夕陽(來書言吉州城外市肆講堂盡成丘
墟白鷺洲閣已改戍樓)

　　和呉舫翁濟南見寄(舫翁江西吉州人曾同講學青原頃客齊魯有謁闕里登
聞韶臺諸詩時吉州正苦兵)

　　二東書札數能來懷抱遥從萬古開習禮空壇親酹酒
聞韶舊地獨登臺講堂猶夢青原㑹鄉國惟餘畫角哀
滿眼風塵吾軰老横流江海幾時廻


　　寄劉太平竹菴(時督繕戰艦)

　　文士誰言出牧難褰帷治行動長安軍儲此日勞王事
祖徳前朝舊講壇小謝青山雲樹近大江白晝郡樓寒
臯比好向天門坐犀浦應同鷺渚看(公先世三五兩峰諸公皆王文成門
人講學白鷺洲而太平之采石舊有天門書院)

　　酬和方望子(時有父喪自京師歸携吾友王山長書至一見而别嘗序其尊君真學録)

　　雪中造次未開尊意氣相看盡一言風木關河殘淚在
文章京洛素交存危時丘壑難髙卧遺緒濂閩許細論

歸到紫陽重作客停車肯復問蓬門

　　巖臺寺

　　夕景重尋野寺遊層崖側叠自仙丘浮雲不散留雙洞
絶壁誰開置一樓抱石松根風物改(郡守羅公近溪有臺端松抱石之句
今松已燬)入天蘿逕杖藜愁當年題字多磨滅此地曾經支
許儔

　　同王虹友徐章仲登敬亭(時王將遊歙)

　　夢逐林峰未許閒轉因佳客一開顔春風緑遍崖前樹

夕照青來雨後山謝李篇章人未逺江城烟霧鳥初還
聞君留眼看黄海萬仞蓮花更可攀

　　寄輓吳節母胡氏

　　當年陶母識吾曹舊憶登堂醉濁醪早歲栢舟成永痛
千秋彤管待誰撡雞聲夜織餘蠶績熊膽親分長鳳毛
仙珮歸魂招不得淚痕空逐廣陵濤

　　送崑山徐章仲孝廉

　　青簾畫舫照江津不分離筵遽愴神陸氏弟兄雙國士

(章仲與兄藝初一時南北闈並㨗)徐陵家世總詞臣到來山霽昭亭月
歸去花留玉嶺春長憶辟疆園最勝舊時題句滿松筠

　　五日同勉中聖月耦長諸子集方鄴藤軒同限蒲
字

　　令節長懷楚大夫騷歌異代復吾徒滄洲髪短慵簪艾
緑蟻尊開且泛蒲不分干戈連歲月尚憐耆舊共江湖
滛滛雨急歸途滑笑指雙童待醉扶

　　二


　　照眼榴花興莫孤比鄰竹葉重相呼漫誇長命五絲縷
自有仙人九節蒲白日藤蘿何杳靄澄江亭閣在虚無
時艱競渡年來少秪合還尋舊酒壚














　　學餘堂詩集巻三十九

