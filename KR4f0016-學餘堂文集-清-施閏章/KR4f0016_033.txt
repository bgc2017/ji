







　　欽定四庫全書

　　學餘堂詩集巻五

　　翰林院侍讀施閠章撰

　　五言古

　　入西山

　　馬首見西山乗興陶嘉月振策峯已紆捫蘿巘逾絶蘭
榭耀玉岑菌閣陵天闕琪樹寒始花紅藥蘂初結披拂
散心顔榮落皆逾悦莫鳥歸巖扉陰雲如積雪松林息

萬籟清響中夜發樵隱易為歡市朝性所拙眷言采芝
人毋使春芳歇

　　送呉六益之大梁

　　碩士甘抱璞獨撫丘中琴一為西北遊京洛皆知音燕
歌動天地荒臺日登臨揮手渡滹沱秋霖久滯淫晨風
振髙翼寒蟬響悲吟梁園盛賓客池館成古今宿莽莫
蕭蕭但見層雲陰倘遺雪夜作予卧西山岑

　　送龔芝麓先生使嶺南(時以左都御史謫中林丞奉使)


　　徂暑驚朔吹陰雲蔽平原執義感綢繆相送不能言鸞
鳳一垂翅孤飛多險艱三江涉波濤五嶺阻巑岏依依
去國戀纒緜悽肺肝羅浮海東曲銅柱天南端方物志
草木濡翰資清歡毋耽汗漫遊驅車愁歲寒

　　贈楊猶龍侍讀

　　晨星何皎皎參差不成行人生眷明德纒緜結中腸觴
至各詠言豁達陳悲凉甯歌嗟飯牛屈騷怨沈湘之子
策髙足結綬登巖廊歡娯日東出戚戚何内傷坐有江

南客含意同慨忼擊節再撫膺淚下已浪浪抱絃未忍
絶知已安可忘

　　集張譙明給諫宅同許菊溪趙錦帆張友鴻顧介
石沈繹堂吳六益

　　鳳凰出丹穴乃棲桐樹枝聨轡滿京洛嘉㑹良在斯惠
風東南來珍木鬱葳蕤列坐進𤣥醴薄言敘相思同心
發髙唱孰云知音稀古人朂令德努力及良時如何展
嬿婉行行當别離羲和無停軌楊子悲路岐今日樂復

樂歲寒心不移

　　酬莆陽余吏部賡之先生四章

　　公嘗宰宣城目予國士故敘舊德為多

　　珊瑚出大海璠璵列清廟珍重及良時日月相照曜歲
晏歸三山黃髪事畊釣青青楓樹林狺狺多虎豹浮雲
去無極側身獨長嘯

　　二

　　長嘯何所思乃在天南端荒榛夾路衢埈坂鬱巑岏有

鳥西北飛尺書來江干發緘再三歎飢腸不能餐商歌
響金石五月天風寒良無清玉案何以報琅玕

　　三

　　琅玕結為珮懷袖光葳蕤褰裳北樓上永懷謝𤣥暉芳
風發蘭蕙山水流音徽纒綿國士恩知音獨心悲竹實
不可得鳳凰常苦飢三復蘆中吟(公集名蘆中吟)慷慨淚沾衣

　　四

　　衣沾不能言飄風各南北别來逾一紀夢想見顔色故

人振髙軌黽勉崇令德叢桂可淹留髙車多反側被繡
為犧牲曳尾安可得好愛千金軀毋為岐路惑

　　送沈繹堂(時由史館出為大梁副使)

　　回飈振髙樹城闕發微凉故人持節去行行之大梁伊
洛方橫流四野何湯湯裵衰三太息豈辭征路長束髪
結華綬梧桐生髙岡煌煌丹鳳姿寧從鴻鵠翔逍遥聊
放意脂車褰我裳

　　二


　　夙昔頻宴㑹好音動京國握手衆人中抗言各努力落
日下燕臺行雲去不息一觴未及斟忼慨淚沾臆雙鶴
鳴前林烈風分羽翼振衣躡嵩髙延頸睇北極拳拳復
何言但有加餐食

　　王榖子孝廉下第歸漳州(時閩方用兵)

　　仲夏集嘉客清醑各盈觴握手發嘯歌登樓望八荒誰
云苦炎節朔風凉衣裳遊子逝懷歸南顧天一方天南
阻且遐鯨鯢亂縱橫城郭多戰壘蕭條悲故鄉念子骨

肉親勿辭征路長大海有明珠皎皎日月光被褐良慷
慨踟躕心内傷

　　送同年王均五之進賢(時奉　特㫖授大縣者皆召見)

　　山左多大俠忼慨乃性成懿我同門友蚤歲揚英聲壯
心恥曲謹大義急友生再仕仍百里抗手看公卿

　　天子賜顔色召見趨彤庭巍冠束大帶眉宇千人驚揚帆蠡
澤過倒景匡廬明努力宰南國飲水有餘清人生苟跼
蹐萬鍾亦虚名長安策羸馬何似掌專城


　　六月十八日為先祖母生辰追悼成篇

　　商飈忽已至炎序猶未畢層城暗朝霧白日何蕭瑟披
衣及明發追往心憯怛王母生此辰百感難具述嗟予
實薄祜慈親襁褓失貧家缺媪乳坎壈成幼疾㷀㷀遭
百罹逝將棄此物祖母出延陵天植性藹吉提攜必在
臂坐抱不離膝含飴未敢哺鞠育翻戰慄簪珥盡湯藥
中夜起唧唧三物禱神明聲吞不得出願移桑榆年續
我蒲柳質吾父曾閔徒定省必周悉乞母勿太苦丁寧

氣嗚咽七歲學畫荻八歲弄紙筆長跪受孝經探懐給
棗栗十歲稱藐孤骨瘦見突兀大母兼怙恃纎細盡曲
折雞鳴出汲回晨炊頭不櫛實恥乞鄰燈宵織照寒月
種豆落為萁種𤓰華不實蟲生黄蘖枝食蘖甘如蜜十
八病且婚生計日轉拙寒帷膏火明素壁圖書列坐客
飽盤飱中㕑忍飢渴黽勉逾數載生兒夸汗血扶杖哺
曾孫兩世心力竭乙酉亂無象躑躅棄家室烽燧明川
原戰骨壘丘垤負母赴深山喘息氣倉卒是時風雨來

泥滑屢顛蹶前有蝮蛇岡後有猛虎穴母孫但相抱日
落山崒嵂嬌兒忽已殤衰白肝腸裂隴坂寒楓林清霜
雜雨雪古藤花自隕蒼耳子偏結亂後返敝廬燐火耀
蓬蓽門前新戰場葵藿久蕪没山谷紛伏莽城郭響觱
栗錦帙代薪炊青箱貯芻秣儒冠供厮養不爾則鞭韃
苟活昧生理射策上京闕奔迫登王程蓬轉不得歇結
綬走幽燕驅車厯楚粤閶闔髙九天陳情空拂鬱白髪
已黄泉遊子尚役役(祖母屬纊時章奉使粤西)逾年就苫塊罪重痛

難割猶憶歲在寅休沐值今日母衰久䘮明孫病亦臲
卼强起奉母觴舉酒含淚啜哽咽相慰勞豈謂即永訣
負土非佳城荒墳寄嵽嵲卜吉信茫茫隱忍守故轍碣
石望江東墟壠邈天末欲薦一巵酒遊魂悲逺别音容
日在眼夢寐久恍惚骨肉性纒綿嵗久漸寥闊孝養諐
平生既往難補缺冉冉予亦衰星星垂短髪浮雲萬里
徂中路何當輟側頸望蒼蒼舉聲腸斷絶

　　滄州值同年何省齋南歸時予赴官山左聨舟信

宿詩以錄别

　　予將東征時是子南歸日握手何泫然惆悵事非一君
昔官石渠英年奮健筆

　　至尊為開顔嗟咨問家室侍從豈不榮退朝惟抱膝予
性苦齟齬與君則膠漆知子戀丘園未謂即相失鸞鵠
羽差池裵&KR0966;眷儔匹送子不能寐伏枕長唧唧

　　二

　　君家舊丞相閥閲冠南都三十為侍中出入承明廬兄

弟大小山不數專城居二親尚强飯三子皆璠璵康莊
展驥足萬里無崎嶇胡為躭寂寞中懷鬱不舒滑稽鄙
曼倩晩退嘲二疏古人未足尚今人復何如

　　三

　　昨日辭城闕今日來津門同心二三子出餞開芳尊□
州義更切老去交情敦灑落一千言長歌聲欲吞(呉梅村學
士有送行百韻)嗟予氣鬱結執手惟銷魂東西既岐路川路方
駿奔龍劍忽已合水宿同朝昏予懷爾偃息爾朂我騰

鶱陶陶過夜半纒綿難具論何以定久要叢桂有芳根

　　詠竹熏籠

　　慚非博山爐猶隱湘妃淚提攜藉纎手得入合歡被爇
炭鏤鴛鴦薫芳薦蘭蕙常恐炎節至棄捐獨憔悴

　　闕里詩

　　朝登泰岱巔手探金泥策莫宿曲阜阿側身洙泗席中
庭維杏壇檜栢參天碧禮器陳鼎彛圖書燦琮璧雖非
顔閔徒勉旃思踐迹斯文今未衰靈爽倘不隔肅雍視

几筵四壁響金石再誦髙山詩詠言矢無斁

　　濯纓橋

　　官舍有橫渠與湖水通舊置木檻經歲輒朽予為易
石梁命曰濯纓

　　官閣倚湖渚横渠漾漣漪還如故園水清淺通荆扉伐
石代浮檻濯纓欣在兹春草紛沃若秋荷餘芳菲空水
相照曜秀色忘朝飢誰知濟川客回首垂竿時柱下迹
已混魯連心獨悲感彼滄浪趣永與漁父期


　　射書臺(在聊城)

　　城東有荒阜霜雪白皚皚寒鴟鳴落日狡兔穴蒿萊為
問此何地云是射書臺仲連滄海士俶儻天下才浮雲
視圭組潔志謝塵埃飛鏃逞雄辯堅城為之摧壯夫絶
吭死萬姓一何哀流血溢城闉積骨髙崔嵬賢愚同白
刃千古傷人懷

　　登厯城縣學髙樓

　　海内昔全盛厯下多鉅公華泉髙唱發滄溟著作雄殷

許相羽翼倡和成宗工蕭條近百載零落如飛蓬圖史
付兵革茂草淪鼓鐘攘攘遊俠兒白眼羞章逢有美二
三子拮据守雕蟲裋褐揖長吏青氊無宿舂儒冠不復
辨斯文竟鴻濛補苴備爼豆締構及學宫憑髙騁予目
疊巘何巃嵸霜嚴凋古栢飈急響枯桐惟餘華不注萬
古青芙蓉尼山亦孔邇孰使吾道東勞歌聊見志寄言
雲中鴻

　　宿蓬萊海潮庵


　　精舍俯丹崖複閣眺窮髪眷兹物外遊寧辭雲際歇日
暝紅霞散洞陰瑶草發緩帶馭天風臨流坐海月洪濤
爭怒號島嶼時出没成連移吾情安期逝超忽天雞鳴
中宵白露如凝雪

　　陳尚書祠

　　陳靖獻公迪宣城人狥建文難族且盡一乳媪芮氏
竊公襁褓兒逸諸竇中既八歲媪且死泣曰子陳氏
兒也我不言誰知者事遂聞時文皇怒稍解詔戍登

州四世而侍御公鼎以直顯尚書公其學繼之為登
右族予校士蓬萊因謁公祠為文以祭之兼賦是詩

　　嗚呼維靖獻九死斷人腸宗祊餘白骨墟墓發幽房猗
與公始生實維我陵陽天命垂一髪瓜瓞滄海旁柱史
既鵲起尚書彌鷹揚孤鳳將九雛厥聲何煌煌始知萇
𢎞血萬古騰光芒明禋並嶽瀆正氣升扶桑靈旗邈彷
彿披髪遊大荒嗟予復何為零淚沾衣裳

　　趵突泉


　　勞生慚物役越郭就臨眺溰溰涌寒泉淵淵發地竅天
呉翠旗翻白龍長尾掉荇藻冬青葱雪月宵照耀洑流
王屋來澄觀一清嘯逝者悵如斯素心愜從好停策潄
潺湲盪胸歸要妙

　　金線泉(今為鍾氏園林)

　　齊州罕亭榭涉園遂忘疲古木髙十尋列蔭何參差危
梁覆深藻白石粲芳池閴寂謝繁響條貫吐漣漪臨流
將夕景水裔孤雲歸餘津被苔蘚寒卉揚葳㽔長嘯懷

古人洋洋可樂饑

　　芙蓉泉

　　好鳥鳴蘭薄春風柔且嘉振轡肆逍遥潛波湛清華詎
矜巖洞遊寧要羽客家虛白茅宇靜崚嶒石檻斜連珠
出水面散作芙蓉花盪波生微風照日成流霞衆人忌
獨醒吾生苦無涯蓬萊近清淺安得乗仙槎

　　古意送馮殿公使粤西

　　驚飈正凜烈臨岐班馬鳴雨雪滿山谷隴坂無人行行

行去不息周道多荆棘南登衡岳巔回首望北極山川
日已逺耳目日已換青林啼鷓鴣遊子腸堪斷入亦復
踟躕出亦復踟躕安得諧雙龍與子萬里俱

　　送梁慎可少參入賀

　　明湖開積雪和風扇寒條嘉客延清歡新陽啓遊遨願
言展嬿婉芳醴陳中宵握手景未昃離心來鬱陶祗役
叩閶闔倌人戒星軺長安車馬馳玉佩相招邀猗與髙
陽族元凱實聨鑣為樂誠未央焉知我心勞君子惜令

名小人徒嗷嗷何以解飢渴平生有久要

　　讀邢孟貞遺詩(邢家石臼湖時稱邢石臼)

　　石湖有詩癖厭作時人語褊性寡推服名髙亦齟齬吾
儕二三子同病各相許歿後收遺文生死情倍苦深宵
風雨時讀罷亂心緒畢世絶歡娯髙寒出肺腑悲歌良
獨難微尚亮誰取墓木忽將拱田園成宿莽寓書存藐
孤禄薄媿無補三復聲嗚咽平生涙如雨

　　張氏葯園(鄒平)


　　别墅傍城郭髣髴陵山椒石路淨積蘚池檻映崇條商
飈凜初發春華藹未凋連蜷紏絲蔓綽約舒紅蕉檐前
長白山白雲長翛翛髙館納朝爽素琴響秋宵中林自
開逕當門自生蒿遥揖赤松子物外可招要

　　懷顧見山工部(時司𣙜夏鎮)

　　仲冬風雪交層冰堅巨壑浮雲邈無歸逍遥放寥廓憶
我同袍子聲名滿京洛竝轡偕翺翔酣歌事如昨神龍
歸大澤河上獨棲託澹蕩濯纓心蒼凉懷古作側聞寒

雁吟唳我東廂鶴物情眷同聲悲鳴苦離索借問蟬冕
客何似滄洲樂

　　送丘海石之任髙要

　　丘子北海彦今為南海行道路緬修阻羽檄紛縱橫再
拜向我言引疾且歸耕丈夫貴許國努力垂令名子實
飽經術慎毋負平生端州憶舊遊郭外江水清啄研鑿
江石抱琴鳴江城安危在良牧逝將偃甲兵相思日云
逺惆悵天隅情


　　元夕行

　　平生束髪初遊戲長河干漁燈爛蓬蓽春韭成盤餐鼓
擊促飛觴踏歌忘夜闌燭龍動鱗甲火樹紛琅玕少年
蹴踘舞兒女傾城看喧闐相蹂踐墮釵遺履還閭巷事
瑣細為歡亦多端此樂如昨日盛氣俄摧殘兵荒㕓市
改遊子行路難三年客燕市兩年棲厯山其危如草木
豈曰躭微官爛漫銀花好臨觴勿長歎所思邈天末歲
月急奔湍賓御各懷歸四座寂不歡乃知絲竹音不解

憂人顔

　　濟南望叔父不至書懷

　　一歲再寄書家人遲不至攝衣臨髙臺引領無遷次計
我濫齊竽守官恐失墜遣使還故里但有平安字前年
叔父來骨肉偶然遂荒途半蒿萊虎穴兼賊騎子月天
正寒風雪斷征轡敝裘剽剠餘入門冰在袂仲氏方弱
齡跋涉性所畏追從過濟水黽勉好兄弟一二故人居
顔色同憔悴炙火手上僵委頓霑微醉時予將出門王

事無留滯語婦謹晨昏滫髓親中饋新開玉露釀細作
銀絲繪老眼顧盤餐含淚轉歔欷謂爾父墟墓椎牛今
尚未同氣念凋殘衰白忽如贅嗟予章不敏褊心闇吏
事切切述祖德多憂或怒詈衙齋閒有餘中宵長不寐
臨别仍敝簏跪送以雙淚叔父喜我貧故人多責備貧
交安可忘世路棘如蝟汲多井泉竭途逺車輪敝自非
食蓼蟲焉知辛苦味揮手再三别中心有餘媿遊子懷
故鄉隔歲復期㑹臘月水腹堅輕舫絶淮泗凍解過兵

船其勢如鷹鷙弓箭各在腰行人共驚悸昨聞江南雪
酷寒殺松桂敝廬半欹側補葺賴薜荔馬瘏僕且痡驅
車良不易將毋慎逺遊恐為貧官累海隅有小鳥其名
曰精衛欲銜西山石堙海為平地所志則已逺那復作
生計四顧儔侣稀哀鳴振雙翅側見黃河流鯉魚長尺
二附書亦徒然歲月傷迢遞思欲隨晨風翺翔九天際

　　尋厯下亭舊址

　　荒亭更百戰往迹皆逝波古人不可見來者自為歌塵

纓聊盥濯杖策重經過一城半湖渚清風生芰荷藉草
酌我酒數杯顔已酡人生日苦短流水一何多

　　寄顧與治

　　客從石城來是君平生友再拜未及言借問見君不荅
言君愁疾皓皓成白首有客欵荆扉盤中止春韭筆札
資餱糧田園皆在手日夕浮雲陰北風響寒牖買姬亦
不御甘作窮獨叟人生各有涯所貴惟不朽著書好自
編平生復何有請為解鬱紆金陵多美酒


　　寄孫八羽辰

　　弱齡多壯懷被褐成歲晏門巷長蓬蒿溪堂滿鉛槧手
自録全史孤吟恥雕絢陟山餐髙霞汲泉飲寒磵羇宦
懐故交春草滋芳甸思欲附晨風道逺隔鄉縣我寄一
端綺其質如白練明月出東嶺素衷倘可見

　　酬李叔則(李罷官流寓廣陵)

　　佳人𦕈何許逺在大江湄孤鳳雖歛翼顧影生光儀遺
我尺一書朂我師仲尼感子故人意俛仰寸心違吾道

日陵替官守狥文辭黽勉望鄒魯側足不敢移思為梁
父吟惆悵知音稀

　　家書再至

　　客夢迷故鄉故鄉書札至問汝出門時是月十有四前
書一何滯此書一何疾得函不敢開垂頭先惴慄書中
復何有但為賤子憂坦步恐覆轍問我平安不駕言將
出郭荆棘生道周置書再三歎所憂非所謀

　　送孫怍庭都諫還都下


　　昔卧白雲署見君青瑣闈耿介一言合意氣縱横飛日
月何推遷歡讌不敢追室邇成契濶京圻還别離久雨
潦周道殘暑飈炎暉握手難盡言惆悵中心違海内得
知已一人不為稀天路髙且長㑹合當何期

　　贈徐摇上進士謁選

　　徐子久釋褐髙卧躭舊書門庭常閴寂州縣恥趦趄持
此忼慨節不為章句儒利劔方出匣四顧無躊躇把酒
送子去策足陵天衢浮雲可俯視白璧不可渝


　　送吳自明歸里

　　羈宦戀親交相倚忘飢渴依依遂彌歲千念集莫節江
南烽火後川路多流血艱難消息稀中腸屢斷絶子為
我遲歸倚閭有白髪綈袍不禦寒努力慎風雪

　　望仙臺(新泰縣)

　　崔嵬新甫山蜿蜒百餘里連峯障日寒翠柏參天起窅
窅巖洞深津津流石髓遥見羽衣人青霞隨玉趾借問
此為誰云是洪厓子漢武非仙才登望亦徒爾覿面不

相識延頸睇海水千載鬱蕭條荒臺蔓葛藟
















　　學餘堂詩集巻五

