絜齋集卷二十一
宋袁燮撰
誌銘
蔣安人潘氏墓誌銘
鄉友朝奉郎蔣君如晦嘉泰中為閩漕屬官之長時余
亦為倉屬朝奉生長大家飲食衣服之奉宜與寒士不
類而止以一子自隨主中饋護衣篝者咸不在余疑焉
請問其故朝奉曰吾婦之不來憚遠而止爾固嘗飾一
婢以從我吾以為古者妻不在妾御莫敢當夕著在禮
經此所以弗與俱也余于是歎曰賢哉君之夫婦婦人
之不妬男子之無欲自古所難今君婦選擇妾媵奉承
君子確乎無妒忌之行君亦恬淡自處不累于欲蕭然
若山澤之癯可謂夫夫婦婦矣度越流俗豈不遠哉朝
奉欣然曰是知我夫婦者一時士大夫備聞此論亦皆
兩賢之朝奉之婦安人潘氏也諱妙靜故家濟南金據
中原父大宗正丞諱致祥與其兄郎中渡江南而寓四
明之小溪因卜居焉郎中使金庭不辱命以正論忤權
臣世高其節宗丞亦以才氣不羣有聞于時故論名族
者推潘氏安人自髫齔時端靜如成人年將及笄歸于
蔣氏時族之尊行不啻百數皆屬目視其所為既而人
人致敬禮無違者翕然譽之姑李氏莊簡公兄女也治
家有法度嚴不可犯事之盡禮歡然無間言近親孤幼
甚衆舅姑之無恙也實任撫育之責既歿克繼先志并
包兼容有求響答厚爾供億畢爾嫁娶無不意滿而資
用寖微矣多方撙節量入為出賴以均給焉朝奉天資
鯁亮以廉節自勵安人敬而承之同德一心冰清玉映
警策二子常以門戶為念誨女若婦具有規繩嫠居之
後備嘗囏阨者十五年日用幾不支矣而軫䘏孤寡扶
助親黨無異于往時益勤益儉不資他人每曰吾與其
不足而有求孰若儉約而無求也可謂名言士大夫不
能忍窮猶貪求以飽其欲而閨閫中持論乃如此豈不
深可敬歟故家典型于是乎不墜矣兩該恩封嘉定十
二年七月丁未疾卒夀七十有三是歲十二月壬午葬
于奉川溪口之原袝朝奉之窆子亢宗克家俱力學克
家嘗兩預鄉舉長女適兵部侍郎趙汝述次適進士潘
倓伯父郎中之孫也孫師佑岳老葬有日二子泣請銘
余觀自昔論婦德者率以柔順為貴柔順信可貴也然
有志操殊常不以柔順自足者尤為可貴是故無違夫
子雖婦人之德而夙夜警戒乃相成之道豈徒柔順而
已哉安人之立身所可稱述者蓋如此固嘗學佛矣曉
其大義而不喜誦經或問之則曰直心道場佛亦如是
何以經為此達者之言也勒諸堅珉孰曰不宜于是敬
諾之銘曰謂一于柔兮堅正乃爾謂列于才兮家政則
理生于名門兮作配君子相觀而善兮宜爾具美門戶
之昌兮曷其有已
何夫人宣氏墓誌銘
詩稱無非無儀惟酒食是議此言婦人之職不過乎中
饋而止非若偉丈夫經營于外以才能自表見也鳴呼
是則然矣不曰釐爾女士乎蓋所謂女士者女子而有
賢士之行也其識高其慮遠其于義理甚精而不移于
流俗閨閫楷模于是乎在豈獨惟中饋是供乎此詩所
以反復此義而余于宣氏夫人所以深有取也夫人諱
希真上世家太末高大父徙鄞故今為慶元鄞人曾祖
士隆贈太子太保祖贈太子太傅考與言贈太子太師
母史氏贈濟陽郡夫人故太師越忠定王之從妹也夫
人天資穎悟五六歲時聞讀書聲即歴歴成誦曾不待
教長益闓爽篤于事親而達于世故宮師每以事咨之
皆據理以對深竒愛之今樞密同知夫人之弟也自幼
端粹不羣宫師曰此兒他日必大吾門顧吾老不及見
爾夫人于是勉同知以務學無負于宫師所以期待者
年二十歸于同郡何公懋之不及養舅姑而奉伯兄夫
婦與舅姑等叔有童丱者姑有未適人者皆依于夫人
躬任其責彌縫順適成立而後止二子能言授以論語
孟子及長徙居城中擇精于教導者俾師事焉歸必叩
其學業而待其師禮敬甚備又以曲禮内則中庸大學
冠婚鄉飲諸篇時時為兒輩諷誦而開警之生理素微
而賓祭惟謹喜周人之急有告以寒不可耐者家止二
衾輟其一以畀之盗入其室篋胠無餘有司以責里正
不堪嚴急請代之輸何公以為非義質諸夫人夫人曰
如此則非我遭寇乃里正遭寇爾何公然之遂不復訴
科舉之士有得雋場屋又兼人以獲厚貲者頗自矜衒
夫人曰士子當砥礪廉隅今嗜利無恥而不知其非又
自以為能他日苟得一官豈不重為民害乎聞者深愧
之衣冠之裔出贅既有子矣而厥婦亡夫黨以為未廟
見也或尼其歸葬夫人曰納采問名已告其先矣婦之
資装夫必得之矣矧又有子乎申告于廟以義起禮于
我乎葬可也卒如其說中年晨興誦道釋書一日慨然
曰虚無之言誦之何益孰若吾聖經修身齊家之道具
在其中乎觀程氏遺書則曰義理之同然者固如是嘗
夢人指其肩覺而肩痛家人以為疑夫人曰吾所以疾
寒襲其膚也藥之而已又何疑焉既而果愈及其將歿
也藥屢進而不效二子請禳之夫人曰汝曹執德不固
乃若是耶蓋自宫師教以義方而又屬饜舅氏大夫公
漸之訓昭晰無疑故卓然有力如此卒之日寔嘉定十
四年五月癸丑也享年七十有七二子長錡次耕以夫
人之教皆畏義而自修彊學而立志耕嘗以漕舉登名
春官女二長蚤亡次適進士戴燧孫男三人女五人長
適進士鄭宗魯初何公窆于鄞縣陽堂鄉下水陽山之
原于今三年矣是歲十一月丙申二子奉夫人之喪合
葬焉嗚呼見善則遷有過則改立身之要道也以小善
為無益而不為以小惡為無傷而不去自學者不能免
況婦人乎而夫人則異于是方髫齔時嘗省其外伯祖
樞密公愛几間漆合取而玩之復置其處樞密之女曰
中有可食汝欲之耶吾取以與汝夫人甚慚曰因好弄
而見謂有欲是吾過也此豪髮之事爾而終其身深以
為戒其志念篤切如此且非獨自淑其身而已時事得
失未嘗不關心聞蘄之禍不勝慘怛寤寐不能忘曰吾
民何辜而至此極惟明智故多憂惟慈仁故博愛此夫
人平生之所存也二子求銘稔聞其賢不敢辭銘曰吾
觀夫人之歿賢弟同知追思痛切屬辭祭之其間有曰
嗟吾姊兮非吾姊兮實吾畏友兮蓋若古有訓切偲怡
怡今閨門之内乃兼有之此同知所賴以立其身原所
繇來故意篤而語真亦足以知夫人之賢超絶乎等倫
矣
林太淑人袁氏墓誌銘
太淑人袁氏贈通議大夫林公諱勉之妻也林氏四明
大家紹興中特進公為名侍從治家有矩矱謹擇冢婦
知淑人柔順端肅為通議聘焉淑人事母篤孝夫人信
愛異他女使掌珍藏無秋豪私及嫁歸諸母氏不以一
物自隨其廉正如此時年十有七普寧郡夫人早世淑
人不逮事姑事特進兄嫂以姑禮下氣怡聲供盥櫛奉
食飲罷然後退諸姑有未行者損已以益之事無鉅細
身親其勞罔不肅給人以為難能通議為黃姚支鹽將
行會特進被命提鹽江東子若婦莫從淑人謂通議事
親為重姑遲官期奉庭闈乎因留侍數月喻遣再三而
後就道黃姚瀕海鬻鹽多私賈賤于官𣙜莅官者私焉
淑人曰監臨敢爾可乎通議然之迄去買官鹽以食人
服其清抑内有助焉通議嗜學不倦淑人既順適其意
又自課諸兒讀書聲琅琅終日特進甚悦畀以所佩魚
曰而子後必有達者通議官中都而卒淑人于是年二
十七爾守節堅確誓無他志哀痛方切重以特進之喪
備嘗艱棘念門戶凋落欲振起之教子益嚴名儒碩師
亟使請益所以培植磨厲者甚備後其子祖洽以學行
材諝丞司農守三郡為時聞人賢母之教俱顯其亦勞
矣而自視歉然若不及所至郡聞職辦喜見顔色即雨
暘不時齋戒以助請禱歲凶民饑趣使賑卹毋得少安
言特進起家寒素亹亹不厭戒子孫勿敢忘自奉甚薄
曰寧不足毋得逾分居不求安食不御肉寒暑絺紈僅
給而止然義所當用不靳歲時祭饋不問有無極于精
潔周人之急過于己私甚者傾箱篋聽自擇無毫髮顧
惜意親黨以此益賢淑人翕然稱曰雖古賢婦不過也
天下是非之分實與不實而已淑人德非一端以篤實
為本偏私巧偽不萌于心諛辭誑語未嘗一出于口易
所謂有孚盈缶淑人有焉可不謂賢乎攷其平生為女
為婦為母之道始終咸備不根諸篤實能如是乎凡七
叙封晚益光華則其實德之報紹熙五年冬寺丞君以
朝議大夫守真州奉板輿以行明年當慶元元年十一
月二十八日淑人終于官舍夀七十六輀車還鄞遂以
二年九月二十六日葬于陽堂鄉龍山之原蓋淑人之
志云始通議君塋桃原西㠗今幾四十年矣弗果合淑
人家世鄞人曾祖諱轂左朝奉大夫贈光禄大夫祖諱
灼左朝議大夫考諱埴登仕郎子男四廣夀早卒次寺
丞君也次祖夀次祖昌登仕郎亦皆早卒一女適朝請
郎陸杞孫男岳修職郎密迪功郎嵤&KR4429;孫壻儒林郎錢
萃宣教郎陳卓曾孫男四女六維林氏世載令德閨閫
多賢有蔡夫人者寺丞君之四世祖妣也婉淑有節操
嫠居介然起敬鄉黨醉呼者過門亦羞愧自戢曰毋驚
此母淑人聞其風而師焉每曰吾何法法蔡夫人爾冰
寒玉潔前後相望有補于世教故宗黨為之語曰百世
之紀蔡袁夫人淑人葬有日寺丞君雪泣屬某以銘某
知吾姑為詳不敢辭乃繫之曰惟古賢婦聲于詩歌我
名斯人千載不磨
太夫人戴氏壙誌
太夫人戴氏明之鄞人免解進士諱冕之季女戴為鄞
之桃原鄉著姓家故饒財外祖父始修儒業教子有法
度以夫人聰明靜專柔嘉孝謹可教也授以諸經肄業
如二兄母蔡氏誨之尤力婉娩聽從織紝組紃酒漿籩
豆葅醢凡古公宫所教彤管所紀德言容功日從事焉
惟謹字畫倣顔體甚婉而勁不喜遊觀博奕聲歌浮靡
之習親黨愛重之年十八歸我先君惟志于學太夫人
雅亦好書夙夜警戒相成之道如益友然先君執大父
喪家務不理太夫人攻苦食淡斥房奩營喪葬償逋負
買田宅恭儉恪勤生理粗立歲時祭祀潔蠲盡誠睦宗
族待賓客井井有條皆可為閨閫法先君教子甚切太
夫人助之始學則教之書手寫口授句讀音訓必審長
則期以遠業朝夕誨勵每自抄錄自古人言行前輩典
型與夫當今事宜班位崇卑人物高下及民間利病休
戚大抵皆能道之諸子從容侍旁議論往復亹亹不厭
教孫如教子童幼既多羣嬉成市夫人頽然堂上且喜
且戒課以讀書作字無敢不謹遇子婦以恩于妾媵不
妒處事必度于義待物寧過于厚寬而明愛而公其德
美未易于悉數其多能餘事至于尺牘之工屬辭措意
為人傳玩晚而好佛讀其書甚悉委諸子家事澹然無
營先兄承顔順志倡率家人奉之甚謹足以佚老矣不
幸而嬰大戚晝哭之明日復晝夜哭變故非常積憂熏
心淳熙辛亥之冬奉先君輀車及墓除夜漏未盡數刻
腹疾作黎明益侵俄至不救寔三年正月朔旦諸子哀
號隕絶罔知所為獨念先君葬日既卜不可復易迺翼
日襄大事退而棺斂太夫人將奉以還里舍川涂間關
咸謂非宜即寓館為殯宫遂以其年閏二月壬申與先
君合葬于陽堂鄉之穆公山嗚呼痛哉積善之報宜吉
而凶事起倉卒不得竭力醫療不終于寢不殯于家冤
乎酷哉享年七十有二長子覺鄉貢進士先太夫人十
有七月卒次燮儒林郎沿海制置司準備差遣次藻次
未名而夭槱預鄉舉長女適太夫人之姪宣教郎諸暨
縣丞戴樟次未行孫男女八初吾家父母俱高年兄弟
相友愛綵衣團欒其樂也無涯歡娛未終酷罰及之追
思俱存無故之時何可復得親庭慈愛隆于山岳人子
補報未能毫末相繼淪喪慈顔永訣痛可勝言哉葬有
日燮等忍死書歲月納諸壙當代人物必有能銘吾親
者嗣將有請焉先君姓袁氏諱文字質甫男燮等泣血
謹記
太儒人范氏墓誌銘
昔我先伯祖十三府君清約自守不染俗塵若古所謂
山澤之癯同里有范十九丈者倜儻尚氣遇事敢為若
古所謂閭里之俠此兩公者氣質不侔而同于為善亦
猶拱璧寶劔器物雖殊而同為可珍鄉曲公論俱推其
賢足以合二姓之好故范氏之女遂歸袁氏實為先叔
父迪功郎監南嶽廟贈通直郎諱方之室晚以仲子陞
朝封太孺人者是也諱普元世家于鄞曾祖諱文祖諱
佺考諱醇以承事郎致仕累贈奉議郎妣孺人楊氏太
孺人之初嫁也年十有八而熟于禮節家裕于財而謙
謹與寒女等伯祖見之大喜曰此我家之子婦也而叔
父亦年十八志氣頗豪舉裁以正道勉使從學脩脯之
費率由已出且經紀家事不以累其夫叔父于是乎收
斂精神遵蹈規矩伯祖所居地不滿三畆欲稍闢之力
不及太儒人謂通直曰褊小如是雖苟安目前獨不為
子計乎會並鄰有求售者亟鬻嫁時所自隨之田以買
之納其劵于舅舅驚喜曰有婦如此吾得所託矣其無
所靳惜既有似乎迺翁之倜儻其薄于自奉又有似乎
迺舅之清約得于薰炙兼此二美以故令名日出里中
三歲大比精于詩學者纔取其一而通直得之其後累
舉不利資用良窘太儒人苦心刻意累積纖微躬蠶桑
若補紉等事男女滿前衣服楚楚曾不見其垢敝通直
年五十餘多疾勸以清靜獨設一搨而調胹藥膳費無
所靳迄獲痊愈察其心無一日不以門戶為念警策諸
子專精務學毋自棄暴仲子由是踐世科而通直亦以
科補官平昔所期至是少遂矣既盡力于夫家而又深
念其親不能暫忘親亦深愛信之奉議之寢疾也屏左
右悉不用而專屬以湯劑之供昕夕卧内跬步不敢離
月餘衣不解帶以篤孝稱就養黃巖每聞箠楚之聲掩
耳避之仲子敬承其意率以寬厚為本時分俸金賙給
親族亦母氏之志也歲在庚辰鄉邦遭鬱攸之變延及
舊廬聞之流涕曰百年之居燬于一朝前人遺跡略無
存者是可痛也既而釋然曰吾賦禄之家力猶足以葺
治生計蕭然全無可仗者何以堪之爰命其子亟走一
介存問而補助焉其仁心惻怛如此所以培植本根者
志念深矣長子雖未第而辭采可觀有進取之具諸孫
亦多俊秀門戶之昌其未艾乎維袁氏素以儒學起家
而范氏亦然蓋自太儒人之兄臨川丞榘實啓其端而
弟楷繼之今為諸王宫學教授宫教之子光又繼之今
分教金陵兩家相望名節班班餘慶所鍾久而未歇非
若尋常之流徼倖于一時易盈而易涸也君子以是知
通直締姻之初采諸鄉評契合無間者豈偶然也哉仲
子為邑滿秩以奉議郎通判紹興府密邇鄉邦禄廩差
厚他日之官將母以往人子之至願也新居始成宏敞
明潔殊與舊廬不類以垂白之年安處其中始足以極
燕頤之樂旬有五日忽感疾焉百端治之沈綿累月竟
至不起寔嘉定十五年二月丙申也享年八十子浹洽
漸漸先一年卒女適進士顧應龍國子進士貝自成孫
世公世範世仁世輔孫女長適張炳次許嫁孫源皆進
士餘二人尚幼孤以其年十一月庚申舉太孺人之柩
啓通直之窆合葬于鄞縣陽堂鄉南㠗之原哀泣請銘
惟太孺人在家則為賢女既嫁則為賢婦及預家政又
為賢母其為人也温柔可親而不失之弱聰達過人而
不矜其能其相夫子也切磋如朋友而未嘗不和其御
婢妾也雖不厲威而終不敢慢德厚而才裕識遠而慮
深春秋雖高精明自若凡我族黨論閨閫之賢行以為
稱首此名豈虚得哉某辱在子姪之列知之悉矣不敢
輒辭銘曰蘭生深林其薌自達玉韞石中其輝自發猗
歟若人養德閨闥不求聲名乃爾烜赫慶源深長福基
不拔猗歟若人端可為法
夫人邊氏壙誌
吾妻邊氏慶元鄞人曾祖諱日章祖諱用和父諱友益
年十九歸于我夫人母張氏嫠居守節教子女有法度
每語之曰而夫之貧而父所知也為汝擇對惟以嗜學
故毋敢不恪夫人敬遵之承上拊下服勤不懈男女八
人自乳其七飢飽寒燠節適謹甚無頃刻不繫于心無
毫釐不至之處自言吾之心寫于兒之身兒小不安終
日抱持未嘗置之袵席委之他人也察之微護之謹故
咸遂以長而無夭折之患一室纔丈餘隆冬不見日色
而盛夏烈日暴之居其中者二十有九年安卑陋忍窮
乏母家饒財曾不取貸焉與吾處外若少和察其私愛
敬備至吾飲食衣服烹餁補紉常躬其勞而不使吾盡
知之其用錢其遺人物雖甚微亦必以告每曰吾心如
大路人皆可行言由中出行無外飾少壯時性頗嚴久
而寖寬十餘年間婢妾無捶撻者雅意澹泊不貪榮利
吾與子肅忝世科若固有之無欣喜色吾以罪去國達
官有憫其失職欲稍致力者艴然曰若因人而得之何
榮之有吾為浙東帥屬俸入或循舊例可以取可以無
取間與之謀必以勿取告為子擇婦資遣厚薄聽其所
為無幾微見于言色拊之均平愛憎之迹泯然無有家
事細觕必親中歲猶然諫止之弗聽夜率彊半乃寢衣
或三十餘年不易嫁時所服比其終之歲有可以見賓
客者用雖甚儉禮無遺闕有綱有紀閨門間肅如也嘉
泰三年春吾將之官閩中念其方屬疾也難之夫人曰
家貧仰禄以給盍亟往既行閱篋中衣必有副或至于
三以吾單車獨行慮有缺也嗚呼居疾病中不遑自恤
而為吾區處纖悉如是此意詎可忘耶及秋疾平如常
時有適閩之興十有二月疾遽劇旬有一日竟以不起
凶訃至閩哀痛切骨追思平昔艱難辛苦人所不能堪
者備嘗之乃不得一見而訣倉皇還家物是人非慘愴
之懷何可具言哉男四人長喬次肅從事郎江州觀察
推官次甫次商女四人長適從事郎監鎮江府寄樁庫
林崈次適進士鄭景淵餘未行四年三月壬申葬夫人
于縣之陽堂鄉穆嶺先墓之旁夫有美而弗書不仁也
書之而溢美不信也摭其平生大略據實以書義所當
然非私也葬之日納其石于壙兹吾妻之藏密邇先舅
姑取古人族葬之遺意云
安人趙氏壙誌
安人趙氏故太師郇王諱仲御之曾孫女太師韶王諱
士樽之孫女而武節大夫諱不㤕之女也妣宜人黃氏
繼母宜人高氏年十六歸于今武經郎新樞密正將袁
君任安人生長皇族耳目所接熟于豪華貴盛之習與
寒素有間矣武經吾弟也自高大父光禄公以儒起家
子孫遵教居處服用率從儉約與貴家不類安人之來
宜若不相契者而姿性婉淑篤志為善無驕暴侈泰之
心奉承舅姑載祗載肅相夫子柔而正夙夜警戒有古
賢婦風蘋藻吉蠲米鹽靡密織組補紉之事皆身親之
殆有甚于寒女又遇下有恩無嫉妒行尤婦人所難能
武經于是委以家政一無所預而得以專其精神勤修
職業安人之内助為多開禧二年大饗覃霈封孺人嘉
定五年郊恩封安人六年十二月六日卒于長沙之官
舍享年五十反葬于鄞縣翔鳳鄉青山之原以九年二
月乙酉窀子一人南補承信郎女一人適修職郎新紹
興府司戶參軍趙時擇葬有日武經痛賢助之亡追思
不已請書其平生大略而納諸壙余平生喜道人善凡
一節可稱者率錄不棄矧吾弟婦德美著聞親黨交譽
僉曰此閨閫之則也而可以無述乎遂書以授之
絜齋集卷二十一
