絜齋集卷十一
宋袁燮撰
行狀
資政殿大學士贈少師樓公行狀
曾祖常朝議大夫贈太師妣翁氏贈陳國夫人
祖异徽猷閣學士朝議大夫贈太師追封楚國
公妣馮氏(案原闕封號無攷)
父(案原闕名無攷)贈兗國公妣江氏贈兗國夫人
公諱鑰字大防舊字啓伯姓樓氏著籍于明明今為慶
元府粤自周武王封有夏之後于杞為東樓公子孫因
之以樓為氏國朝家于婺于明者最著相傳為明樓氏
由婺徙焉本一族也家于婺者紹興間襄靖公炤簽書
樞密院事其門始大家于明者其盛久矣公七世祖諱
皓六世祖諱杲皆卓卓有賢行至高大父郁寖以昌大
自奉化徙鄞卜居于郡城之南儒學精深為後進師皇
祐中擢第得廬江主簿以禄不逮親弗肯仕贈正議大
夫太師知興化軍台州皆有惠政楚公當政和間以才
侍從再牧鄉邦名所居坊曰晝錦兗公歴官中外仁厚
廉直蔚有令聞三世皆以公登廊廟贈至極品門第之
盛于是鮮儷矣公幼警敏始就外傅鄉人王先生默李
先生鴻漸為嚴師既冠三山鄭屯田鍔寓館鄉鄰公又
師之隆興元年試于南宫主司偉其辭藝欲以冠多士
而所答策偶犯廟諱胡忠簡公贊知貢舉洪公奏言其
故有旨置末等之首是歲廷不策士即禮部所次定為
五等賜同進士出身以啓謝諸公胡公大稱之曰此翰
苑長才也明年中教官選調温州州學教授範物以躬
出入冠帶惟謹日與周旋講明為學之要務在篤實毋
溺浮華議論有可採者問所從來具以實對公愛其不
欺再三奬之學者日益歸心爭執經席下里居賢士大
夫稱美一辭相與定交公亦虚心叩擊甚于飢渴于是
學問之源委治道之綱目制度之沿革靡不研究胸中
之藴日富秩滿諸公餞送之公請益焉或告之曰前輩
有云拆破籓籬即大家君之籓籬不憂不拆直恐過甚
爾公正色曰某于無利害事則拆有利害事則否聞者
悚服乃知公雖氣貌薰然物我渾融而其中介特有不
可奪者立朝之大節蓋定于此時矣充詳定一司敇令
所刪定官對選德殿論善為天下者貴實用不貴空言
名為空言而實可底績者乃所以為實用名為實用而
行之無益者適以為空言陛下大開言路收攬人才念
治功之未集鄙無用之空言而務求其切于用者誠得
孝宣總覈之意而進說者不思旁援曲取毛舉細故民
力方匱而言利不己法令日繁而變更益增委以經畫
課其績效則蔑焉無稱曾是以為實用乎魏徵勸行仁
義近于空言封德彝法律之說若實可用然太宗惟徵
言是從以成貞觀之治且曰惜不使德彝見之然則孰
為實用孰為空言惟陛下審思之時禁中火公言魏相
之事宣帝多以異聞為言李沆之相真宗每奏不美之
事此忠臣愛君之至也人主尊居九重生殺在我謟士
日獻佞說而直臣難以盡言祥瑞之出則潤色以張大
其事災異之見則掩覆而變易其占此二者臣之所憂也
陛下之畏天可謂至矣不以崇高富貴為樂而惟水旱
盗賊是憂天之仁愛陛下亦可謂至矣不以休祥為太
平之應而時出災異為儆戒之端罪已而興斷非虚語
遇災而懼亶惟盛德臣愚欲望陛下深求其故何如斯
可謂應天之實勤而行之上答天心下遂人欲今日之
異後日之福也上嘉納之修淳熙法議者欲降太學釋
奠為中祀與右學等公曰乘輿臨幸于先聖則拜武成
惟肅揖厥禮異矣祀可均敵乎遂得無變兼玉牒所檢
討官以進仁宗皇帝玉牒遷秩復因面對申述玉牒中
所登載聖語願持守勿渝又請念財賦之孔艱罷土木
之不急敢言人所難言公之進用參政龔公力也受知
雖深而謁見有時無阿比之迹三歲不遷安恬自若及
龔公去國出其門者皆罷而公獨不及力求去添差通
判台州太史公以故相侍經幄壯公此舉曰何其決哉
宗正丞范揆出領郡事性剛急喜怒過差官吏震惕公
俟其氣定徐以一二語解之必翻然以改銅錢之禁入
海五里盡沒其貲有商冒法而獄稍緩臨海縣弓兵鄭
慶訴守臣及郡丞之正員于朝提點刑獄趙某被旨覈
之密以叩公公曰禁所以嚴為越海也今猶在城下事
理甚明而輙誣之又名其守貳階級紊矣而可縱乎趙
悟具以實奏遂論鄭慶如法除太常寺主簿以先諱辭
改宗正寺主簿奏對稱人主之德與臣下不同百行衆
善一毫無歉萬幾庶務一事無闕然後足以御四海而
圖治功故雖堯舜之聖而曰儆戒無虞曰兢兢業業一
日二日萬幾此心未嘗斯須忘天下惟恐吾身有毫髮
之不及也臣不佞竊希古人責難于君恥君不及堯舜
之意欲望陛下仰稽往古俯鑒近代兼備其可為法者
而力去其所當戒者又曰國家深長之計不可速成要
當審訂凡行之而終無益者必盡省之可行而尚費歲
月者明著于籍次第而為之不辦不止則事有端緒而
治效可睹矣遷太府寺丞俄除太常博士班寺丞下上
疑焉丞相言議禮之地最要得人臣欲重其選爾公復
以家諱請仍舊職許之遷宗正丞對延和殿言天下之
大患每起于細微漢之黨錮始于南北二部之謠唐之
朋黨始于二三士大夫不得志之徒事之初生若不足
慮横流不止害不可言今朝廷清明豈復有此然端倪
己見不敢不言夫道者天下之所通行學者士君子之
所當務秦漢而下此道不明論說相夸去本逾遠國家
累聖傳授丕閳大原名儒間出究極微旨然後語道者
不涉于異端為學者不至于無用恭惟陛下得執中之
傳體克己之仁嚴謹獨之戒篤正心誠意之學躬行此
道于上而士大夫諱言于下凡端謹好修談論經理者
例指之為偽學小則譏笑甚則疾之如仇不謂聖世乃
有此風詩曰君子實維秉心無競誰生厲階至今為梗
士大夫自相傾軋為害最大惟人主能用中然後可以
消弭謂宜明詔中外咸推無競之心勿徇偏曲之見精
白一意以仰承人主之休德奏畢上曰卿懼其為黨耶
公言陛下建中立極躬行著見屬者趙雄辭位人皆意
蜀士必相繼去而陛下方敘遷之或召用焉上曰唐世
人主云去河北賊易去朝廷朋黨難朕嘗笑之有何難
事特主聽不聰爾公頓首謝又言仁宗開天章閣命名
臣條上當世急務太上逐權臣之黨更化善治皆在履
位二十餘年之後非始勤終怠者可比臣願陛下益自
警勵及此閒暇亟為永圖採孟子之格言明政刑之二
柄丁兗公憂服除選知温州視事之始邑長咸至諭之
以經賦之外秋毫不取申吏卒入鄉之禁豪民慢令三
不如約始嚴追胥又不服言于郡逮治之宰所欲言有
不可形于公牘者密緘以報吏無得預郡計仰于酒課
吏請嚴禁公曰吾奉使典州首在布宣德意奈何以是
為急姑置之久而懲其己甚者威刑罕用課入增衍尤
詳于聽訟咸得其情已悔而終止者聽其息訟閨門幽
昧事則掩覆之或稱辟廱司業之後乞以限田免役爭
者不服而莫能難公曰安有終于承直郎而為司業是
必嘗以辟廱正兼攝爾官品既殊限田隨减可也其人
遂屈劉生訴小商負錢十萬官責之償負家忽以商溺
死告紛拏于庭既而得屍沙磧遂以為真死矣公謂永
嘉尉曰此事可疑者三遺鞋于岸而足貫屝屨一也谿
流激急形骸已散二也小人貪賞知死者寡髮為假髻
以實之三也意其流屍乎彼方潛竄而適與兹會故益
肆其欺爾不如姑資送之若商實死而密迹捕焉尉如
其策果得之平陽道中人以為神遂正其罪而督逋如
故又謂劉生彼藍縷如是何所從出勉使折劵出自汝
意于是釋之闔郡服其明恕公又慮鄉落間疾苦不能
上逹咨于士大夫之郊居者甚悉故田里情狀若親睹
然聞樂清主簿唐煜有能名叩以邑中利害具言有方
質者大為姦利公默不洩久而得其實迹併與其黨號
八虎輩黥竄之是邑之左原民多蔬食而盜販者衆牙
儈有被重傷幾死者其黨揚聲報仇將以上巳日舉事
老而黠者至謂方臘之變閏在五月縣令姓秦今二事
皆同變且復起邑人大恐而倡之者主名不立令微伺
得之單車至其所指舊習魔教而今祀神不預陳慶等
數人執以詣郡公編隸其為首者而逐其徒境外堂帖
問故公直陳本末且援蘇公洵之語有亂之形無亂之
實是謂將亂不可以有亂急不可以無亂弛丞相周益
公然之遂錮陳慶終身而公名者矣光宗嗣位赴行在
奏事公進言人主初政當先立乎其大者至大莫如恢
復欲謀西北先保東南誠能加之聖心自然畏天益謹
遵祖宗法益嚴事親益孝求賢必廣用財必儉讒謟面
諛之人自疎嗜欲宴安之念自息邊防以修軍政以肅
故雖甲兵未動而恢復之計成矣又曰國家用度日廣
租税已重又有茶鹽𣙜酤之屬既專其利則不得不立
法以禁止之至于今日網密甚矣欲望陛下軫念元元
以設禁為不得已而犯法者非甚可罪凡有創意增益
者寢而勿行或懲其尤所以保護元氣而壽天下之脈
也除攷功郎中兼禮部進對言無難之世聖人畏之如
人之一身時有小疾起居飲食無不戒謹固有尫羸而
壽考者強壯之人氣血方盛恣所欲為疾偶未形因謂
之安此固良醫之所懼也今日之無事乃陛下愛日之
時無益于治道者宜緩于施行而所當豫備者旦旦而
圖之以待可用之機以保盈成之業時民多流移公又
曰富弼賑濟之政在本朝為稱首然攷其時弼守青州
流民乃自河北而來弼不以非吾土之人而不任其責
調護惠養委曲周盡迨麥熟而歸又與以道路之費收
其強壯以備卒伍今日流民顛頓暴露未知息肩之所
臣愚欲望睿慈惻然興念詔監司帥守各以富弼之心
為心隨宜措置救于瀕死實國家之仁澤也攷功為今
顯曹士大夫資歴升轉之屬靡不由之吏緣為姦小有
不合動成留滯公曰昔人以簡要清通為尚書郎之選
詎當爾耶攷覈精詳宿弊寢革人得所欲焉潘顯伯之
獄定法過輕一時官吏俱責公因轉對言宸斷如此足
以懲姦矣顧恐自時厥後懲創往事議讞之際未免刻
深望速以玉音諭之遷國子司業先是居此官者多以
學校舊游為之前司成許公識公之賢語諸生之送别
者曰樓公之進雖不階舍選而修其職業殆將過之既
而信然諸生有與其長交訟者公以為禮義教化之地
不當遽以法令從事姑遷延之度其兩忿漸息而後罰
之有差凡所施為采諸公議自糾錄而下必擇其實堪
表倡者毫髮無私人人悦服會雷雪交作于仲春之月
應詔條陳闕政言疎遠之臣惟願陛下之憂勤親密之
臣惟願陛下之逸樂憂勤則幽枉必達下情得通而膏
澤及民矣逸樂則伺候顔色干求恩澤而私意得行矣
陛下自雷雪之變憂形玉色宵旰興嘆度數日間干請
必希以是推之聖心憂勤恩倖自遠誠能日謹一日宸
襟泰然淵靜鑑明其視燕游之惑豈不相千萬哉又曰
今朝行不聞直聲而或以多言見黜士氣消沮無敢論
事豈國家之福哉臣願陛下開忠直之路窒宣諭之門
遇災而懼不諱盡言力行消弭之道遷太常少卿改太
府少卿亦以家諱故兼玉牒檢討官遷起居郎直前奏
事言進德可以養生養生可以進德人受天地之中以
生氣不可過盛亦不可過弱惟得其中則養生之要心
廣體胖神氣舒暢雖有陰陽之寇豈能為吾害哉兼權
中書舍人繳奏錄黃無所顧忌戚里近習望風畏縮時
干請恩澤有為給事中封還而意未厭者援次官故事
上問為誰則以公對上曰朕亦憚之不如止也刑部建
言天下獄案多奏裁者中書之務由此不清請令實有
疑者始奏公曰三宥制刑古有明訓宜詳而略傷聖世
欽恤之仁力論不可乃止會慶節上壽扈從班集乘輿
不出公言陛下承付託之重以天下養猶未足以報天
地之恩今百官趨班恭俟鳴蹕而燭殘日出寂不聞聲
今日何日而可若此願深思大計形于告諭若曰屬以
某事不及稱壽今欲以某日詣重華宫則羣疑頓釋而
兩宫交歡矣玉牒會要聖政書成涓日以進而屢更之
公言事有至大而陛下以為至小朝夕之所當行而視
之如曠典此所以疑而懼懼而憂進香一出而人心歡
然會慶一不出而人心遽駭事可睹矣聖政之成全載
壽皇一朝之事玉牒會要足成淳熙末年之書陛下所
以奉承詒謀鋪張聖父之閎休者惟有此爾禮儀咸備
俄又遲之萬衆震驚莫曉其故殆非所以全聖孝也惟
速定其日無復再展以慰天下之人又奏累歲隨班末
見陛下上壽重華歡動慈極又見嘉王日趨朝謁恪勤
不懈聖心必喜竊料壽皇望陛下之來亦猶此也于是
天子感悟越六日進書成禮薄暮乃還侍御史林公大
中彈奏大理少卿宋之瑞不從遷吏部侍郎力辭與郡
公與給事中尤公袤奏言大中最蒙眷注今因論一少
卿而同日與郡實傷國體公議皆願還大中言職或留
之論思獻納之班若不可留亦宜優禮以遣之與被論
者殊科猶足以示四方也尋詔之瑞與祠知和州劉煒
將漕淮西以禁私鑄錢一路大擾而罷廟堂稱其已然
之效有旨復與監司公奏煒行一切之政不生事者幸
爾尚可以為功乎此命一出必大駭物論且無以謝淮
甸之民丞相頗不悦公曰吾有去爾羅公點時為兵部
尚書為丞相言之始悟而止公以母老思歸乞祠不允
人知其為劉煒也應公孟明從容語及之公曰士大夫
臨小利害此心猶在兼顧間蓋途轍從此分爾某竊鄙
之故不敢不勉應公極嘆重之語人曰是公利害之間
其守正如此真可敬也内殿奏事論獄者天下之大命
欽恤忠厚未有如本朝列聖之臻其極者今士大夫論
重囚則曰漢祖約法三章殺人者死論贓罪則曰我太
祖立法滿三千者皆死而不知高祖除去秦法則殺人
之外凡死罪皆去之矣太祖制法雖嚴比五代已甚輕
其後累朝日趨于寬故以太祖為重今朝廷清明刑罰
當罪然臣每疑州郡斷獄未必皆其本情請以奏案依
斷者下提刑司更加詳審或有不當責罰隨之益廣陛
下好生之德鄭汝諧除吏部侍郎給事中黃公裳封還
錄黃既累日詔除裳兵部侍郎以失職引咎汝諧請補
外不許公言小大之臣一聞給舍臺諫語及姓名不當
辨說是非即合奉身而退所以存廉恥也今裳雖蒙眷
留終奪其封駮之職汝諧心不自安必將再辭宜因而
從之未報汝諧再有供職之命公言論事者罷被論者
留自此給舍臺諫不復可為矣汝諧憤恚即乞致仕公
力求罷黜居家俟命汝諧竟以修撰知池州公又奏陛
下奉兩宫之養應萬務之繁可謂至難矣然實非甚難
者一月四朝如期盡禮則事親之道昭矣大昕視朝興
居出入皆有定時則君臨之道宜矣飲宴有節則聖體
日康賜予有度則財用日積采公議以用人才則衆心
服開言路以廣聰明則下情通引以廉恥則臣下之節
勵嚴其律度則僥倖之門塞水旱為災而勤撫之則盗
賊消事變始萌而早辨之則姦雄戢凡此十者陛下為
之曉然無難其餘數端英斷之下俄頃可畢而稽留不
決深為國家惜之時丞相以潛邸舊人黜而復召援李
絳故事俟于郊者累月樞臣卒而卹典未頒蜀帥死而
不除代宫邸近親相繼不幸而喪禮未舉宦閹陳源起
于罪籍而未斥去公力贊聖主之決故辭旨明切如此
自往歲會慶節輟稱壽禮及是期年公同從官先期奏
請至其日又僅用拜表之禮宰執及從官皆求罷卿監
而下求免赴宴公積憂薰心得疾幾不可支既愈請同
班奏事不許久之始獲進對上許以必出既而果出除
中書舍人兼實錄同修撰論宗廟社稷之重繫乎陛下
之一身陛下之一身主乎陛下之一心側聞陛下晨興
之後未與事接而先澄心靜慮天德清明夜氣沖融照
臨百官是非瞭然真社稷之福也欲望保持此心退朝
之暇更以二時頃凝神儲精省閱章奏付之大臣擇而
行之則盡善盡美無可議者矣壽皇疾狀著聞中外憂
恐宰執請上詣重華宫侍疾從官繼之皆未報上御後
殿丞相率同列固請侍從臺諫俱入閤門吏以故事止
之不可丞相開陳既畢抗聲索輦上拂衣起丞相引裾
力諫公等從之苦言交進上意猶未决宰執引咎出公
獨乞對力言陛下視朝輔臣無一在列何以示天下上
曰已令宣押矣諸公由是復入兼直學士院時有自列
卿擢左史兼西掖者公奏其人重玷臺評實汚清選斷
不可復用且有請避三舍之語丞相言上初欲用某人
某人皆以不可對至三而後及此雖深知不可重違上
意也卒寢前命上倦于勤内禪詔書實出公手辭婉而
切朝野傳誦今天子始即位内外制雜然俱下公獨當
之筆不停綴而皆明白正大得代言體初政有光焉尋
進言自古人君臨御之始多能自強銳意求治在位既
久君子日疎小人日親逆耳之言不聞而佞諛之辭日
進故偃然自安而不知禍亂之作陛下任天下之重承
社稷之託兢兢業業當如今日及其小而圖之則不至
于大自其近而防之則不及于遠遷給事中國朝太廟
舊為七世之室太祖祀僖順翼宣四祖而虚其三嘉祐
中以親未盡猶虚祫享東向之位以待太祖故尚居昭
穆之間英宗祔廟祧僖祖于夾室熙寧五年復以僖祖
為始祖禮官爭之不得紹興間董弅趙渙又請正之言
既行矣諫大夫趙霈沮之而寢淳熙初渙之從子粹中
為吏部侍郎悉條往時羣臣所奏言于孝宗復下之禮
官禮部侍郎戴幾先沮之孝宗祔廟當祧宣祖曾少卿
三復請乘此時就祧僖祖正太祖東向之位集議御史
臺公具陳本末自鄭公僑以下議皆合公為奏槀其略
曰太祖肇造區夏功邁百王廟號太祖蓋以尊無與二
今郊祀已配天宗祀已配上帝而在廟獨不得為始祖
祫享獨不得正東向可乎屈受命開基之君列于昭穆
之序何以示後揆之禮經僖祖親盡當祧況今日九廟
已備乎惟斷自宸衷蚤正鉅典以慰太祖在天之靈尋
以祧廟之主宜有所歸復令集議又奏去古既遠禮制
不能盡循按唐張齊賢之言曰古之有天下者事七世
始封之君謂之太祖太祖之廟百世不遷至祫祭則毁
廟之主皆以昭穆合食于太祖商周遷主皆出太祖後
故合食之序尊卑不差漢魏晉隋唐太祖以上皆不合
于祫臣等竊謂齊賢之言可施于今日蓋太祖之興上
無所因與漢祖同今日既伸東向之位則僖祖之主當
再入于夾室然自熙寧以來推尊既久難以遽變唐有
興聖廟以祀涼武昭王今當效之别立僖祖廟以代夾
室順祖翼祖宣祖之主皆藏其中祫祭即廟而饗于禮
為稱于是度太室之西建四祖廟焉孟冬雷震不已公
既草罪已詔又條陳時政曰雲漢之詩宣王側身修行
誠實溢于言語之外桑林自禱六事自責懇切可風伊
陟告大戊曰妖不勝德德者非他至誠之謂也陛下肆
頒明詔責躬求言修荒政布德澤亦可謂應天之實德
矣然臣區區愚慮猶恐有聲音笑貌之為有無人則輟
之偽要在益自修省慄慄危懼如前日雷轟于上之時
則是心精一矣待制朱公熹以鴻儒碩學侍講經帷上
尊禮之俄有除職與郡之旨公奏陛下容受直言無愧
仁皇熹之正直陛下所知也若閔其耆老當此祁寒立
講不便何如畀之内祠仍令修史少俟春和復還講筵
則君臣之義始終周盡矣不報内侍毛伯益以宣勞轉
行遥郡公奏此曹甚衆趨走服役何勞之云此門一開
僥倖者多矣上意不悦丞相謂公繳奏誠是顧八寶之
至嘗宣力爾令下之初上即俾宣諭某謂給舍欲其舉
職當俟有勞而始叙之今果封還始敢具述上意公曰
官守所在不容徇私此君相美意也始與侍讀趙忠定
公嘗同攷試南省官舍又比鄰時時徒步還往每謂人
曰樓公當今人物也直恐臨事頗少剛決爾及見其持
論堅正始嘆曰吾于是大過所望矣權吏部尚書兼侍
讀初公為館伴使知閤門事韓侂胄副之上之受禪也
侂胄預聞傳命遂尸其功有弄權之漸吏部侍郎彭龜
年因内引力攻之且求去于是侂胄轉一官在京宫觀
彭公除待制與郡樞密林公時在西掖公與之合辭論
奏陛下始潛嘉邸眷禮賓僚一旦龍飛延見訪問幾無
虚日天下不以為私而誦陛下好賢念舊之美今惟龜
年猶在從列天資伉直敢于論事陛下之腹心也其可
去乎惟更加三思留龜年于經筵不然則命侂胄以外
祠與龜年事體適稱猶庶幾焉彭公竟去公久列從班
負廟堂之望侂胄聞其不助己也怒天官之除雖陽遷
之而實抑之也時臺諫誦言故相定鼎乘龍之夢有褊
心銜恨者對公云云公曉之曰趙嘗夢李公召入禁中
取御鑪金瓶授之曰朕之用卿如此湯瓶又夢立班殿
下見白龍升天未幾上以縗服御極其夢兆止此爾而
便謂之定鼎乘龍可乎某親聞諸趙公不可誣也主人
唯唯同僚有並坐者退而言曰某代為公汗下公自知
直道難行去志已决于是請對言天尊地卑乾坤定矣
然天不以高為貴而以下濟為光明君臣亦然其分貴
嚴其情貴通唐末五季之際去古遠矣而宰輔進見命
坐賜茶猶有坐而論道之意藝祖收攬權綱可畏可仰
然與趙普圖畫大計或夜半而躬至其家其相與何如
也陛下臨朝淵默巍如上帝臣下奔走拜伏罔敢不恭
人主之尊不患不至矣欲望明泰否之道而通君臣之
情陛下體天之下濟羣臣以卑而上行歡欣交通而後
天下可為也先是諫臣假尊君之說排逐賢相榛塞正
途上下之情日益隔絶故公言及之對畢求去堅確除
顯謨閣直學士知婺州朝辭又奏陛下日宴坐朝躬親
聽斷不為不勤矣然猶慮僅能趨辦目前未必及于幽
遠治道多端未可謂止于斯也陛下試于清燕之時披
輿地圖某為監司帥臣某為郡守某為將帥人之才不
才政之治不治察其事實而賞罰隨之此我孝宗聖訓
所謂朕日于天下游行一匝者惟陛下取以為法始公
自永嘉趨召至是九年暫還里中展省先墓遇太夫人
得疾公亦雅志閒退三奏乞祠提舉太平興國宫申命
牧婺以繳奏寢御史又攻之奪其職久之乃復差知寧
國府是日丁太夫人憂坐親黨累再奪職又逾年始復
遂告老至于再許之除龍圖閣直學士食興國之禄前
後凡七任書問未嘗一入都門權臣于天下善類中怨
公最深嘗語人曰彭侍郎非有雅故見攻雖急不敢深
怨樓公嘗與共事一旦鄙我實不能堪羣姦窺知其意
協力排根怨毒滋甚久而後稍悔悟舊于都亭驛中以
所藏蘇黃門答其伯祖忠彦辭嘉彦尚主詔草求公䟦
語公作詩曰今日猶存卯君筆向來誰造粉昆書又為
言其所以然一日以示從班曰某與樓公本厚意若拳
拳有寄聲使通問者公不為動盗權益甚晦迹愈深親
故間以利害怵公請效持書之役公指席間曰寧死于
此此志不可移也時廉恥道喪阿尊事貴者無日不數
于權姦之門甚者召自外來未及對而先謁之公謂某
曰紹興間從臣有初入都門者秦丞相使人諷之來見
答曰豈有人臣未見天子而先謁宰相者乎當時士大
夫猶能守正不為權貴屈今此風衰矣太息久之公之
官永嘉也聞寺正薛公季宣深于兵略屢請問焉乃知
兵者古人之常若樂舞行綴之類皆兵法也每言儒不
知兵無以應猝惟講之有素則緩急可用然自隨仲舅
尚書汪公大猷使燕見所歷險要之地皆為金據知深
入之難故初被召雖嘗進恢復之說及聞權臣妄開邊
隙則蹙額曰南渡今八十年州縣積貯惟有虚名閫外
禦敵委之債帥而欲疲民以逞深恐非徒無益至逆曦
之變則又曰三世為將道家所忌負恩狂僭必無與者
既而皆如其言公之識慮可謂明且遠矣閒適既久德
望益尊天子更新大化招延舊德起公于既老除翰林
學士固辭不許進對首言天道好生惡殺本朝以不殺
為家法而金嗜殺猶故其將孰佑乎擁兵南來不能大
入皆由不嗜殺人積累忠厚天實相之也次陳十餘年
來無復公道紀綱隳廢賄賂公行仕者朘削民財以奉
權臣則美官可翹足而待兵官尅剥士卒以媚權臣則
將帥可計日而取民力益竭軍政大壞今籍其家資數
累鉅萬皆出于鞭箠膏血之餘陛下縱未能捐以與民
亦宜救其倒垂之急會計凡目以補經費少紓州縣之
督趣則吾民受賜矣上傾聽之遷吏部尚書兼翰林學
士兼侍讀頃之兼修國史實錄院修撰時和好未定公
數預集議屢言關隘最不可失奉使王柟再行蜀帥收
復關外四州敵情寖屈于是就和金嘗指公及林正惠
公姓名問柟為誰答云舊為從臣自侂胄擅朝兩人絶
不交通故更化之始皆召歸爾金驚嘆良久知嘉定元
年貢舉既奏名摭對策中有益于時者為一編以進趙
丞相之子崇憲奏雪其父冤朝廷令兩省史官看詳公
與今吏部尚書汪公逵等言紹熙之末宰執惟乞建儲
孝宗升遐留正引疾而去人情洶洶汝愚始決大計翼
戴聖明正位宸極天地宗廟實臨之横遭讒誣卒以貶
死十餘年間是非貿亂賞罰倒置權臣既誅汝愚諸子
始敢有請今當亟與辯明立碑賜額等事次第而舉檢
會章奏誣以叛逆者泯絶其迹正趙師召乞斬汝愚之
罪重蔡璉漏洩幾事之責毁龔頤正所著續稽古錄板
皆所以昭雪故相之辜也從之除端明殿學士簽書樞
密院事兼太子賓客公耆德宿望二三大臣待之加敬
倚以為助公亦輸寫肝膈無纖芥嫌疑之迹廟堂之上
以是協和股肱明主羽翼儲貳兩宫無間言進同知樞
密院事參知政事公之伯父故揚州太守璹為於潛令
時圖耕織之勞因事為詩嘗以進御公重繪二圖仍書
舊詩而䟦其後獻之東宫請時時省閱知民事之艱難
太子斂袵聽受且致謝焉公宿昔誦顧愷之之言曰命
有定分非智力所移惟應恭己守道信天任運而闇者
不達妄意僥倖徒傷雅道無關得喪每以此語為持循
之要掖垣瑣闥風節凛然所養者固矣洎為執政不忘
斯言終身途轍有一無二遵乎正道而已行險詭遇而
他岐是適公所不為也其言曰古人所謂三公三孤者
取其至公無私故謂之公孤立無黨故謂之孤既名其
官可無其實哉日思東歸屢有陳控上曰卿忠直正頼
輔佐又曰忠實老成東宫亦固留之或問公何去之果
公曰昔人所以不安其位者有數端焉人主之眷已衰
同列之隙已成在下者軋已不樂者見攻遂不得已而
去今皆無之顧老軀不堪勉強爾南郊侍祠馳驅得疾
予告者三求去不已除資政殿學士知太平州辭進大
學士提舉萬壽觀居從其便賜以器幣香茗東宫再有
頒丞相及兩執政送之江亭握手欷歔殆不忍别既還
鄉乞休致愈力轉兩官致仕命下而公薨實嘉定六年
四月己丑享年七十有七積階至金紫光禄大夫爵至
奉化郡公食邑至五千二百戶真食千二百戸遺奏聞
天子震悼贈少師輟視朝一日賻白金五百兩帛五百
疋官其後如格越數月東宫讀唐鑑終篇第賞官屬念
公舊僚賜銀若絹皆再百焉娶王氏工部尚書俁之孫
女德性寬平曉習書史有中原故家之風封太原郡夫
人子男四人淳承議郎行籍田令濛幼亡潚奉議郎新
通判臨安府治承奉郎監西京中嶽廟女二人長適迪
功郎監中嶽廟王棐次適從政郎鄭圭皆以公大禮恩
封孺人孫男七人杓從政郎杞承務郎栝登仕郎枎機
栘㭁孫女一人曾孫男一人十月有旨以杓為添差沿
海制置司凖備差遣俾護公葬七年二月辛酉諸孤奉
公之柩葬于鄞縣通遠鄉四明山報忠福善寺左馬鞍
褭之原公資禀高明風儀峻整頎然如長松巨柏立乎
羣木之表接對賓客語音琅琅聽者忘倦而事親篤孝
下氣怡聲承顔順志躬執鄙事有所教飭一言一句服
膺不忘倅台之日兗公以議幕沿檄公以行縣會于天
台奉二老山行覽觀竒趣舂容累日鴈蕩山秀絶聞天
下之官永嘉侍太夫人游焉又修行春賞柑故事安輿
所至旌纛前列公從其後太夫人年登耋耄奉承惟謹
宛陵之命或謂公姑受諸公曰親老矣跬步不敢離雖
展墓不越三宿禮九十者其家不從政可遠役乎色養
無違慈顔悦豫至年九十五乃終公忠孝感神有相之
者矣家素清貧重以建炎之禍先廬故物一簪不留兗
公依外舅少師江公以居辛苦值立不墜先緒宦游既
久生理尚窄樸素如寒士諸子無復豪習公從師里校
至無蓋以障雨敝衣糲食僅免寒飢以此益自磨厲日
充日長器業宏偉為時名臣仲兄大理丞錫出守嚴陵
迎二親就養數月而兗公薨護喪以歸十月三旬而寺
丞卒適歲大祲闔門百口外而襄奉内而伏臘多方經
營僅無闕事明年畢寺丞之葬弟有孤女悉力嫁之皆
身任其責斯已艱矣後雖通顯自奉甚薄食飯不過適
口服用僅足而止奉祠家居日虞不給夫人撙節用度
纖微必計始有餘米罷祠之後賴以相續及再得祠而
米適盡矣平生靜專瑣瑣塵務不經于心惟酷嗜書潛
心經學旁貫史傳以及諸子百家之書前言往行博采
兼取森如武庫曾侍郎逮嘗問雨必以夜所出公曰此
鹽鐡論中語曾喜報其兄大理卿逢曰吾兄弟往來于
懷者今豁然矣崔府君廟食甚盛而逸名氏多以為漢
之子玉或曰此魏之伯深爾及公奉詔作顯應觀碑推
尋其實始知其為唐之賢令山經地志星緯律歴之學
皆欲得其門戶研精字書偏旁點畫纖悉無差世所承
用而于義未安者亦必辯正之謂字者朋友所以表其
德不當自言姪者對姑立稱不當以為兄弟之子甲子
所以繫日非紀年也不若直書其年正寢為今聽事非
寢室也不當于此書卒及其他精審皆如是屬辭敘事
以意為主不事雕鐫自然工緻舊有詩聲晚造平淡而
中有山高水深之趣以銘墓為請者與之不靳英辭妙
語散落人間殆如唐人所謂碑版照四裔者而屬槀之
初後生小子輙指其瑕欣然改定曾不自知其名位之
崇德齒之尊也懼儒學之不續勉勵諸子俾世其家頻
舉謝太傅自教兒之語自正議先生與太師相繼登第
太師之子宗博及楚公復繼之鄂州史君鍔臨安教授
鈜皆公之從兄也為同年進士而公及從弟鏞從子汶
淮後先相望皆預是選一門決科之盛至如此淳三預
薦書與二弟俱嗜學杓亦偕漕計駸駸乎躋登顯要矣
然公所謂世其家者詎止于此榜書齋以攻愧曰人患
不知其過知之而不能改是無勇也自號為攻愧主人
小有過差不敢自恕期至于無愧之可攻銘諸座右曰
逆境進德順境誤人其子隨牒州縣以詩送之于淳則
曰知行勤所職通塞聽何如于潚則曰不應頻來往恃
有檄可沿皆所以勉其進修也慕杜正獻公范忠宣公
之為人豐清敏公鄉之先達也賦荷花詩有人心正畏
暑水面獨摇風之句蔡元長見之曰此人豈肯受我籠
絡公心敬之以為標的能言其賢德甚詳淳熙中有以
剛直自名致位顯榮者密察其言規切上躬一語不及
公無取焉觀其所稱慕及其所不與者足以知其心矣
薦士于朝必以公議所與今將作監楊公簡故知濠州
劉仲光度支郎官鄭筆之宗正丞李兼之流世皆賢之
下至于片言可錄小善可書者亦稱道不置仁于宗族
同氣加厚歡焉無間三弟一兄子皆奏以官故吏部侍
郎莫公叔光中書舍人陳公傅良與公所師屯田鄭公
皆潛藩舊學也莫鄭二公不得親見龍飛之盛陳公雖
幸見之一斥而竟不復公前後力為上言之莫公遂被
追榮之恩陳鄭二子亦拜君命公于師資甚篤故所以
勸導明主者亦出于此李先生公童幼時所受業爾人
所易忘念其子仁常賑䘏之終身韋布場屋之交窮達
不侔賓接如舊劇談樂飲客至未嘗託故曰彼或有求
從違在我烏得不見告急者與書庶或周之雖饋之薄
不疑輕己以故人亦不厭乳母趙氏去而不知所在博
訪得之年垂七十矣攜以之官率其婦子敬待以禮其
篤厚類如此公生長外氏外祖少師及越國王夫人撫
之教之與諸孫等公事之如大父母諸舅如諸父尚書
舅長于政事公屢請問以居官治民之要啓告甚悉且
曰子以辭華知名若外庸奏最斯通才矣後聞其為政
可紀甚喜及列于朝數進讜言又益喜尚書謫居康廬
或勸之貽書近習求為己援卒不屈公亦不降志于權
姦舅甥風操若是相類耶公以辭學士奉祠而尚書及
從母之子中書舍人陳公居仁亦然鄉人遂有一舅二
甥三學士之語莫不榮之四明他山源泉注於城中匯
而為湖舊有十洲三島之勝最南一洲密邇故廬楚公
之守鄉郡也築錦照堂懷綬軒刻祐陵御製其上中燬
于兵舊觀蕪沒隆興初郡復新之更名竹州久而寖壞
于是上從其請以私錢自葺之求奎畫錦照及東宫書
懷緩以為賜煌煌乎有光于初矣藏書既富欲别貯之
營度累歲執政之次年東樓始成有登臨之快叢古今
羣書其上而累竒石于前嶄然有二十四峯之狀又取
楚公登封令時所藏嵩嶽圖石刻列屏其下仍以仰嵩
舊名名之雅好琴奕達其妙趣得閒之後方將攜以自
隨往來于錦照東樓之間極燕衎之適以遂其初志而
病尼之矣歸舟中觀書不輟弟鏞以詞來賀援筆賡之
雅麗如平日又賦鑑湖二詩其始歸也卧于别榻旬餘
而更得其正而終焉怡然不亂遺稾皆藏于家方將編
次成集葬有期諸孤以當世知公莫祥于某屬狀其行
某誠鄙陋然我高祖父光禄公實師事正議先生源流
相續以至于今公又不以衆人遇我嘉泰開禧間從公
于寂寞之濱數以安于命義保全名節之語勉我斯意
厚矣一日語及吾道一以貫之某叩其旨見告以會歸
于一之說某曰此乃吾以一道貫之非吾道一以貫之
也夫道未嘗不貫公聞之矍然已而稱善再三契合如
此何敢忘諸庸敬述其梗槩上之太史氏以備采擇辭
雖不工庶幾乎古良史不虚美之意云
絜齋集卷十一
