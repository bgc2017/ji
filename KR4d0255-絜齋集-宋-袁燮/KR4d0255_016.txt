絜齋集卷十六
宋袁燮撰
行狀
邊汝實行狀
汝實慶元邊氏諱恢世著籍於鄞曾大父諱日章大父
諱用和皆不仕父承奉郎諱友誠無子子順昌丞諱友
聞之子是為汝實也生而穎悟少小讀書迥然異常兒
承奉公教之嚴未嘗令出入閭巷延師家塾俾專其習
黃州通判舒君烈其姊壻也篤學多聞相與處累年開
其端倪故自年十四五時已知學問之大略矣幾冠就
學城南距家數里行必歷闤闠義方益嚴日使以肩輿
往來竒麗紛華不役耳目凡所以培植美質充養德性
而卒為善士者家庭之教也幼習聲律長而愈工論說
古今能達意所欲言辭采俊麗自律愈謹篤厚而詳慎
痛母楊氏蚤喪事承奉公不少懈處宗族鄉黨甚敬以
和不自矜衒不與乖忤而人望其德容無敢侮之太學
俊秀所萃師儒多當時選汝實年二十二補諸生念講
學之機不可失也刳心求益甚於飢渴師無不傾盡日
夜磨切智識愈明舍選較錙銖嚴梯級得者實艱汝實
安義命不汲汲獨以所能屢戰摧堅卒預其選以故聲
名日出領袖一齋謹守繩約諸生有請於監中規免費
者汝實不許曰學校久例何可越也監官以臺察意風
之汝實曰即如是吾去其職耳終莫之奪其守正如此
登紹熙元年進士甲科時太上皇龍飛策士汝實廷對
數千言其略曰不以堯舜之道告其君者不忠也不知
其君可以興堯舜之道者不智也堯舜之治必可興於
今日堯舜之道皆已具於聖心知陛下所以垂問者悉
聖心所形則不必他求矣臣觀自昔人主始初清明勤
於政治者固亦無間於聖人之心而明者卒昏勤者卒
怠何哉雖有是心而不能自知則亦不能自信爾今陛
下有堯舜之聖心而形於政治未如其心盍亦反而求
之乎心所是者行之心所疑者去之高明光大其則不
遠齊宣王不忍一牛之觳觫孟子指之曰是心足以王
矣況陛下聖明堯舜之道已具於聖心乎辭意婉切指
陳時政具有本末識者韙之授鎮江軍節度推官始汝
實嘗受教於金谿陸公有所啓發對策之語蓋得於講
切者擢第而歸不以所學為足覃思經籍探其精粹名
物度數靡不硏究孜孜於司馬氏通鑑攷理亂興亡之
迹而推其是非得失之原諸子百氏亦掇其要蓋其志
大故所資者廣其業專故所得者豐凡其充於身行於
家者皆由是得之先是承奉公齊家有法闔門肅雍表
儀鄉社汝實敬承其意端榘矱嚴限制翦浮末培本實
家政益修焉承奉公年踰八十恩封疊至命服光華邦
人以為寵汝實婉容愉色左右無違合親賓惠窮乏觀
意所欲而敬行之庭闈欣懽人無間言承奉公歿執喪
哀甚寢不離次飲食不御酒肉顔色慘悴體若不勝衣
猶以奪於家務哀敬不純為恨將及大祥而汝實亦病
矣平居謹肅自持雖病不改其度有問之者拱揖致敬
語言酬對自若惟以除祔不時為憂氣息寖微猶能自
力飭家人具祭索哀服加諸身如對几筵妻孥以其疾
甚哭不出聲汝實曰焉有喪祭而不哀者命之哭蓋訖
事之翼日而卒實慶元三年十月二十九日也年三十
有八娶李氏子三人長及次皆蚤亡幼子之元汝實卒
後亦亡一女亦夭以從子之深為後三年十二月甲申
葬於縣之桃源鄉石橋㠗之原自古道不明淺局之士
梏於資稟趣向之偏剛者忤物柔者順從言理者遺事
博覽者溺心德厚者短於才才勝者涼於德偏而不反
患莫大焉汝實天資甚粹濟以剛學甚要輔以博才甚
俊養以德蓋不安於偏而求至於大全其志詎可量哉
狀貌頽然語若不出諸口而其中奮發勇於自立以古
人為則以禮經為據事關名教毫髮必計見其砥礪節
行自奮於功業者心深敬之喜讀兵書曰知兵固儒者
事祖宗立國規模講之必精宣和靖康渡江中興本末
訪求惟恐弗獲充其心固將有所建立光明於時終身
力學僅收一第未及設施而師友稱道其賢咸曰是篤
實不欺堪為世用者聞其殁無不痛惜之嗚呼可貴也
已葬有日其叔父以某交親最久熟其平生為人俾狀
其行不敢辭汝實初字汝度某嘗為言子之名廣大之
謂也大而不實焉用之盍配以實乎汝實唯唯遂易今
字云謹狀
先公行狀(代叔父作)
先兄諱文字質甫姓袁氏明之鄞人也曾祖左朝奉大
夫知處州贈光祿大夫諱轂曾祖妣永嘉郡夫人葉氏
祖左朝議大夫尚書倉部郎中諱灼祖妣恭人石氏考
承事郎諱坰妣夫人林氏先君從大父守隨無子禱於
大洪之神夜夢神告曰與而二子是生先兄及章先兄
資稟尤厚少小聰警讀書數過成誦詩語驚人先君深
器異之為擇賢師敬待以禮日偵視顔色幾微不悦痛
自刻責豈其拂之何乃若是苟悦矣而後釋然里士大
夫咸謂袁公教子可以為法而先兄亦曰吾父教我如
是不自植立何以為子蚤夜孜孜苦心刻意求所以承
親志者手抄口誦不知飢渴寒暑於是里士大夫曰袁
氏有子其門不墜矣成童以能賦稱既冠覃思經學尤
深於書攷質非一師久久通貫得古聖賢意勇於為善
而恬於進取甫踰壯歲厭舉子業而讀書益勤不懈一
書精熟始更他書几間未嘗有二書此前輩讀書法也
為人亮直中無留藏入與家人言出與鄰里鄉黨言是
是非非率由中出凡世間面譽背毁機巧鉤距之態秋
毫不存遇人無貴賤能否長幼必以誠敬恂恂卑謙若
無尺寸可稱者醇醲之氣藹然見於面目即其貌聽其
言知其為故家遺俗也中年益務沈晦徜徉里閭無歆
羡富貴之心有園數畝稍植花竹日涉成趣性不喜奢
靡居處服用率簡樸然頗喜古圖畫器玩環列左右前
輩諸公遺墨尤所珍愛時時展對想見其人雅尚清致
俗塵不到胸次猶以是為累晚歲泊然平生所好視之
若無圃亦茀不治獨好書之意彌篤自言吾雖老壯心
猶在觀書作字一如少時平旦即起日抄書數千字端
勁有力自經史子集下至稗官小說奥編隱帙多所記
覽好觀歷朝故事既錄其大者又掇拾其小者為名賢
碎事餘三十卷字百餘萬皆手所自抄也無惰筆雜著
一編目曰甕牖閒評凡制度之沿革事物之原本傳記
之訛舛風俗之變遷先世之模範與古今之善可法惡
可戒者咸在每以為高明之士糠粃小學非所以通類
格物故其讀書雖以大體為本而節目纖悉亦必精研
於方言聲韻字書之學尤精取古三百五篇參之方言
概以韻語往往多合由是以觀昔人銘詩酹辭之屬音
韻若不諧者悉皆有本非苟作也字書流傳久益失真
雖六經不免博攷參訂務歸於是偏旁點畫毫釐不遺
榜所居小齋曰卧雪自號逸叟人皆戚戚我獨恬愉至
其憂深思遠時亦愀然不樂其行已兢惕其處心慈祥
其於鰥寡孤獨貧不自勝者哀矜惻怛如已疾痛宗族
有窘於財者力雖不及獨屬念不忘諸孫滿前撫愛均
一無有厚薄童僕有過不加譴責勞則佚之病則藥之
撫之如一體仁不嗜殺所全活飛潜之類不可勝數惟
不肯治産業為後日計或諷以稍立基址者油然笑曰
人自不達耳德則不勝多藏何為吾以清德傳家其為
基址不既多乎訓誨諸子小有不善必怒之曰汝曹不
自努力其若門戶何諸子所友賢士必加敬禮每曰吾
不特敬其人而其人之父兄吾亦加敬焉謂學問之要
惟精惟專恐分其志未嘗累以俗務至於世間榮辱得
喪謂有命焉不為欣戚以故諸子遂其初志學者不求
速成而仕者安於義命蓋家庭義方之教使然紹熙之
元先兄春秋七十有二矣鬚髮鬒黑神明不衰親友咸
以福壽未艾為慶而先兄獨自疑我筋力不逮往時何
以能久及秋果屬疾自謂必不起若前知者區處家務
稱物平施語言不亂氣度自若視聽益精明屬其子燮
曰吾甕牖一書盍寳藏之鼻息漫微有所咳唾猶不以
汚衽席翛然而往無怛化意八月八日也無親疎近遠
皆痛惜之娶戴氏子男五人長曰覺鄉貢進士篤學守
正後學多從之游與先兄偕抱病病且革聞先兄殁不
勝悲痛質明而殂次曰燮登進士第儒林郎新沿海制
置司幹辦公事次曰藻次幼亡次曰槱兩貢於鄉女二
人長適宣教郎紹興府諸暨縣丞戴樟次未行孫男七
人女八人諸孤將以三年正月丙午葬先兄於縣之陽
堂鄉穆公山之原惟四明袁氏自我曾祖以儒學辭藻
起家名振一時歷事四朝直道寡合卒老一州先大父
復以名節自勵嘗守東陽以法誅蔡氏黨親曹宗觸京
怒得罪時論韙之而誌墓者有所諱忌軼其事先君孝
友温恭與物無競里中稱為長者至於先兄又以彊學
好善有聞於鄉君子謂家聲不殞焉初東坡蘇公守杭
州我曾大父實佐之志同道合倡酬篇什甚衆流風遺
韻被於後昆先兄尚友前修歌詩字畫必自蘇氏編錄
本末尤詳此其風味淵源所自來者耶諸孤以先兄言
行惟手足之愛知之為詳涕泣有請章與先兄少而共
學同歷艱難友愛甚篤後章游太學塵下第隨牒州縣
惟先兄之訓不敢忘今其永訣痛徹肺肝尚忍言之哉
雖然本末之不錄則無以乞銘於當世君子是沒其美
也而可乎因勉強綴緝以授諸孤用求銘焉當必有能
發揮潛德者謹狀
叔父迪功郎監潭州南嶽廟行狀
君諱方字誠之慶元鄞人曾祖諱轂左朝奉大夫祖諱
煇文林郎考諱圻自光祿以博學高識顯名袁氏始大
至於皇考端慤靖深一毫不妄取杜門隱約人罕識其
面至今鄉評推之君朝夕親旁耳目所接無非善道雖
年少時意氣頗豪逸及長克自磨揉卒為善士師事鄉
先生宫講屯田鄭公浙東簽判沈公又從從兄常德通
守講學服膺經訓尤精於詩以鄉薦舉送試禮部不得
志刻勵奮發益取三百五篇研覃奥旨鄉人為子弟擇
賢師者爭館致之東涉大海雪浪浩渺南踰粤嶺風木
凄吼飄然往來其問安於所遇顔狀自若敝廬纔蔽風
雨薄田不足於食婚嫁頻仍生理日窄戰藝又輒左次
人所難堪亦不慘戚焉每曰吾不能自奮其身獨不能
教子乎夫學殖也長之養之今雖未獲獨不在桑榆時
乎家教既嚴復受業於鄉曲之望故諸子皆篤志而仲
子洽遂擢儒科人皆榮之君曰是進身之階爾丈夫植
立於世一第而已乎及洽官會稽以廉勤聞受知於帥
期以遠大君始差自慰焉年寖高倦游場屋慶元五年
以特科補雍州文學踰年調廸功郎鎮江府丹陽縣主
簿舊得末疾沈綿歲月及瓜幸小愈親故勉使之官君
曰竊祿養疴非朝家設官意亟以祠請監潭州南嶽廟
俸入無幾闔門仰給重以醫藥之費節約自持取不凍
餒而止護衣篝一獠婢不憎疾之苟可役使而止病體
支離猶能自力接親舊無倦容嘉定二年六月庚午卒
年六十有七娶范氏男三人浹洽漸洽今為文林郎前
南安軍大庾令二女適顧應龍貝自明孫男女七人明
年九月丙午葬於縣之陽堂鄉南㠗之原君内無城府
外蔑巧令神安氣清履道平坦人有過忠告之或面折
之不恤善則亟稱揚之直已而發無容心焉舍後小圃
花竹秀野時游息其間命酒引滿百慮冰釋不知宇宙
之寬此身之微也尤喜賓客投轄共飲非盡歡不得去
胸中渾融如古達者不慕貴勢不諂上交不責人以所
不足其心休休無所怨恨與夫執德不固僥倖苟求不
得則熱中忿恚者不其大相遠乎參知政事樓公篤於
雅故念其病且貧也存問不輟遺之良藥以扶其衰日
覬其愈而君則死矣窀穸有日諸孤貽書屬狀其行將
請銘於樓公雖我叔父之賢可攷不誣而辭之不達懼
無以發揮也猶豫久之既而釋然曰兹不過紀實爾不
假諸此銘不可得將無以為不朽之託是沒叔父之美
也而可乎乃述其平生大概而謹授之謹狀
叔父承議郎通判常德府行狀
公諱章字叔平慶元鄞人曾祖諱轂左朝奉大夫知處
州贈光祿大夫妣永嘉郡夫人葉氏祖諱灼左朝議大
夫尚書倉部郎中妣恭人石氏考諱坰以公升朝累贈
朝奉郎妣安人林氏倉部守隨朝奉祈子于大洪山之
神夢與二子是歲生某之先君明年從倉部官京師而
公生焉公天資雋敏十歲徧誦五經十二能賦翹然秀
出竒童之譽籍甚而嚴重靜深不苟言笑識者知其偉
器朝奉志尚高潔恬於榮利惟教子是急金先生彦博
模範一鄉俾公受業日偵伺顔色惟恐毫髮不當其意
未有室家為之聘娶餉遺無虚日公承親志愈自刻苦
日不足繼以夜隱几而寐覺復誦書聞者異之曰是固
未嘗寢耶居庭闈間婉容愉色無纖芥子弟之過一日
燕語偶字姊壻朝奉曰姊壻尊行也奈何字之自此未
嘗語及其字執喪哀毁幾於滅性火爇其體曾莫之知
其篤孝如是既冠志氣彌強從李莫二先生質疑請益
聞見日廣諸經皆通大義尤䆳於書入太學交友皆英
俊有司程其藝能屢為之最公試高等其選甚艱嘗再
得雋焉自秦丞相柄朝諱言程氏學士以雕琢靡麗相
高公介於其間人所不嗜日嚌嚅之時見謂樸學戰或
不利公持之不變退而授徒於鄉以所學淑後進開明
良心消釋鄙倍從游者日盛里中推為碩師年幾五十
未脫韋布磨礪不倦尚書汪公應辰以鴻儒領貢舉取
士先本實後詞藝公始得在選中遂登乾道五年進士
第左迪功郎紹興府諸暨縣主簿始至講求利害見其
封畛廣戸口衆而怪其征科之難也悉索累年簿書攷
校其實而匵諸廳事多寡強弱官有定賦而有田者不
得不輸雖老姦巨猾無敢復為欺者傳之後人遂為經
久之利用舉主關陞從政郎為泰州州學教授秩滿教
授和州淮俗安於故習知學者鮮庠序雖設視為游戲
之地羣焉而食既食而出以為常公曰士豈有不可教
者每旦入學招諸生勉以進修毋自棄暴訓之以禮義
之大經聖賢之旨趣陶染濯熏善端既開矣則又束以
規矩出入必時課試如式所以防其放逸者具有條目
有來見者不以蚤暮寒暑從容延接隨叩而鳴如一家
中父子兄弟款密無間時人以為真能任職高宗慶壽
及光宗登極恩再循儒林郎用薦者改通直郎簽書南
康軍判官廳公事郡事清簡號稱道院而朝夕勤勤不
敢以無事處若振窮民懲猾吏蠲逋負療疫疾一時善
政力贊其長如恐不及僚吏有善極口延譽若自已出
有過委曲覆護冀其感悟守有長於治郡以能吏稱者
人少合其意于公獨心服時就見之既還朝語中都士
大夫曰吾之為郡得賢者佐之爾問其人以公對由此
名重朝廷皇上踐阼轉奉議郎祀明堂賜緋衣銀魚主
管台州崇道觀再任踰年通判常德府待次於鄉年登
上壽精明不衰晨起整衣冠熟復周易一卦折輩行與
賢士交講明立身之要日進不止每與人曰吾以貧故
愧未納祿可亟望為郡耶將申祠請藁具而屬疾彌月
弗廖遂致其仕轉承議郎病且革神色怡暢語言自若
略不及家事晏然而終實慶元五年十二月二日也享
年八十娶汪氏封孺人二子燾熹皆先卒孫男二符策
女二適進士戴廙吳桷曾孫男二魯孫英孫嘉泰元年
九月壬申符等奉其喪葬於慈溪縣西嶼鄉東嶺之原
公於學博自少至老未嘗廢書雖疾病不去手曰吾每
觀書不知沈疴之去體也對賓客無雜言問古今事其
答如響有一不知深自愧怍嘗從人借書手自抄之蠅
頭細字一一精謹洽聞多識殆少其比而謙恭自將與
人言如恐傷之雖幼且賤一與均禮書字必楷小心齋
肅行步卑弱如不勝衣晏居危坐劇暑無惰容筆古人
格言日日對之以自警勵小有差失必載之冊謂之書
過聞人一善亦手識之謂之日志食味不重衣服不華
小齋容膝無一長物几席凝塵恬弗為動忤之而不愠
迫之而不驚事雖方殷從容處之未嘗疾言遽色如春
之温如玉之潤如麒麟鳳凰之為嘉祥古所謂德人之
容睟面盎背者公信有焉進退窮達安於義命海陵將
終更薦書闕下宗伯許之剡奏曰少俟兩月其可公曰
來者獨不欲得錄耶利於己而虧交承之義吾弗忍也
遂去之時宰欲處以京局辭焉或問其故曰吾老矣能
復奔走車塵馬足間耶常平使者行部南康亟稱其賢
欲表薦之固止之乃已其靜退類此臨財亦然非其義
一介不取居官廉靜以法不以例及可以取可以無取
者未嘗輒受主郡王公正已將漕淮南首以薦牘及之
或問之曰他人求而不得此不求而與何耶王公曰吾
觀今人宦遊而歸鮮不買田而斯人鬻産以自給廉可
知矣吾是以推之里中有冒法抵罪室廬入官者公輸
錢于郡既得之矣其人踵門拜曰某不幸自速其禍孥
無所歸願公垂憐立索槖中錢數萬畀之無難色或言
歲所入微宜稍廣基址公曰昔人為仕宦貧好消息也
吾敢豐殖以自取戾迄無所增卒之日室中蕭然無以
棺斂質貸而後辦自擢第至殁餘三十年而生理若是
聞其風者可以自警矣某年十有五奉先君命學於叔
父殷勤教督不啻己子自是每見無不傾盡挹其貌耳
其言孝弟恭遜之心油然而生某之官於越也貽書語
及新功自謂胷中融融有無涯之樂某竊惟耄期稱道
不倦古難其人而況今乎他日還鄉朝夕親炙庶可少
進此念方切而公則死矣藥弗及羞斂弗及視睟和之
貌不可復見丁寧深切之語不可復聞痛可勝言哉葬
有日符等將求銘屬某敘述其行某不敢辭則泣而書
之謹狀
李太淑人鄭氏行狀
曾祖中節故不仕妣鄭氏
祖正倫贈奉議郎妣孺人陳氏
考昺故任承議郎京西路轉運判官贈中大夫妣
令人林氏
太淑人諱和悟福州閩縣人也其先家於光之固始五
季末徙焉三世俱有令德至運副公其門始大嘗為樞
密院編修官因奏對受知於孝宗將驟用之或梗之而
止既殁主眷猶不忘太淑人穎異而孝謹為兒時聞人
誦父母之年不可不知也一則以喜一則以懼輒流涕
不止長而愈篤每與人言必以孝悌為訓故刑部侍郎
湜其季弟也志操堅正談論無不契合宗族姻黨翕然
稱之曰是真可謂賢姊弟矣年二十三歸於故朝奉郎
監都進奏院贈正奉大夫李公諱松戸部侍郎忠肅公
諱彌遜之子紹興中秦丞相決策議和忠肅力爭之坐
是閒廢不用張忠獻公帥閩深念其貧以書招之分俸
給焉遂挈家自臨漳歸於三山守道固窮嘗賦詩曰不
作田舍謀不為子孫計旁人大笑之不會箇中意海内
咸高其節正奉公恪遵先訓寓居精藍不調者十餘年
無田以自給無祿以代耕一室枵然有人所不能堪者
太淑人安之自若經紀家務身親其勞秋毫不以累夫
子奉其姑碩人徐氏謹甚日進甘脆承顔順志周旋無
違賓祭之費有所不足鬻簪珥不靳及正奉官中都脫
州縣之勞以為自是少泰矣天不假年齎志以殁李氏
之窮殆未易瘳也然忠肅之忠貫通神明正奉又能守
家傳清白之操世載其德豈遂湮微而不振乎厥後二
子皆能超然奮發歷官中外聲名煒煜於是士大夫皆
曰積善之後慶果有餘矣然太淑人教督愈嚴每曰今
日之光榮而祖而父之德也其可稍自侈汰而不念前
人之清約乎培本根續氣脈惟恐家聲之或墜識高慮
遠殆少其比壽考康寧備膺五福蓋有相之者嘉定十
二年四月己丑終於金陵之府治享年八十有四七封
為太淑人子珏寳謨閣學士太中大夫江淮制置使兼
知建康府江東安撫使兼行宫留守司公事琪朝奉郎
守國子司業兼玉牒所檢討官三女長適鄉貢進士陳
景傑次學浮屠法次適免解進士劉砥孫男四人修通
直郎新知邵武軍泰寧縣任宣教郎江淮制置司書寫
機宜文字似蚤卒億尚幼女五人長適承直郎葉棠次
適奉議郎浙西常平司幹辦公事何處智次學浮屠法
餘皆幼曾孫男昌朝承務郎女尚幼是歲某月某日二
孤奉其柩與正奉合葬於閩縣大義古城山之原太淑
人秉心篤實形於氣貌見於言語無一毫矯偽以此事
上以此接下尊卑長幼交相敬愛和氣滿堂内慈而外
嚴閨門整肅不過於嘻嘻以失其節不傷於嗃嗃而情
意不通雖古人齊家不越於此而太淑人乃克為之可
不謂賢乎居處服用崇尚素樸不喜浮靡諷誦佛書深
味其旨有所感發每曰此可以明心見性乃受用之地
火宅塵網不可染著以故神爽不衰年垂七十躬執婦
道定省無闕儀狀豐碩進止雍容如山如河可觀可象
尚書累更重任凡所歷官每見卹民利物寬刑惠下喜
見顔色有雋京兆之母風討捕峒寇全護江淮尚書勤
苦至矣勉以王事盡忠圖報其迎養中都也體力尚強
間至湖山覽勝不勌司成持浙東使節亦就養焉田夫
野叟夾道觀迎炷香羅拜誰實使之或者尚書舊牧是
邦與部使者俱有善政越人德之故敬其母亦如是耶
此亦足以知家庭教子之驗矣及板輿至金陵時方多
故思念鄉關歸心日切尚書累表陳情庶寬慈抱天子
以重寄在焉未許也變興庭闈遂至大故聞者皆傷惜
之嗚呼在家則為賢女既嫁則為賢婦為賢母自初及
終無有玷闕蓋生長名門而又作配名族風聲氣習薰
炙涵濡所以臻此豈世俗所能知哉某筮仕澄江得與
尚書同寮升堂拜母首尾三載屢獲進見及尚書通守
四明保釐東郊入儀從橐皆得瞻望慈顔且侍燕席心
服其賢起敬起愛聞訃驚怛念此賢母不可復見矣能
無悲乎二子摭其善行屬某次第之某不敢辭稍加櫽
括識其梗概以求銘於當世宗匠必有能發揮盛美傳
之無窮者謹狀
絜齋集卷十六
