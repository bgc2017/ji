絜齋集卷十五
宋袁燮撰
行狀
通判平江府校書姚君行狀
君諱潁字洪卿其先吳興人後徙明明今為慶元府曾
祖諱阜故迪功郎容州戸曹參軍祖諱孚故左奉議郎
父孝全累封朝奉大夫致仕賜紫金魚袋先是君之曾
伯祖希始以儒學決科起家時則有若戸曹公實繼其
後戸曹勇於為義喜周人急尤篤於宗族創必慶堂於
城南延碩師聚族子弟就學涵濡薰炙彬彬可觀時則
有若奉議公及其從兄持持之從弟大任相先後擢進
士科而姚氏遂為鄞著姓奉議篤學力行以古人為的
嘗與秦丞相之弟俱游成均有合堂同席之好秦公當
國緣是以進高爵立可得退然安分不登其門再調和
州錄事參軍即致其事官止通籍時人高之大夫公克
遵家教培養益深時則有若校書君對策大廷獨冠多
士而姚氏益著沿流溯源殆非偶然者君資性警敏十
歲屬辭已工試於鄉校郡博士疑非己作更題以驗之
操筆立成師事屯田鄭公鍔苦心刻意種積累年詞采
絇發且有典則矣校官相繼皆名流復親炙焉又求同
志之士相與講磨參攷古今詳於興亡理亂是非得失
之迹下至曲藝小說多所采獲又思馳騖不止安所歸
宿大書論語一編朝夕誦味之且取伊洛諸儒言論之
精要者叢為巨帙探索其旨理融心通德與藝俱日進
淳熙四年秋浙漕高選明年春南宫奏名范公成大領
貢舉見君筆力雄豪亟稱之奉大對集英殿於是孝宗
皇帝臨御十有七年矣渴聞嘉言以臻極治君首言中
庸大學治道根柢為天下國家之要在於九經正心修
身之效見於治國平天下本末内外相為貫通世固有
好是書者乃謂緒餘土苴不足以盡道舉而歸諸希夷
曠蕩不可容聲之境言不適用人主疑焉故功利權術
之說得出而乘之又言秦王衡石程書天下病其苛漢
宣帝用刑餘任法律而政治淪於雜光武奪三公之權
事歸臺閣而東漢之規模淺狹唐太宗兼行將相事而
有好大喜功之病德宗強明自任而韋渠牟李齊運裴
延齡之流得肆其姦臣願陛下握其道揆毋以多事自
弊操執綱領俾羣臣莫不精白以承休德又曰力一則
強分則弱聖人治天下惟於先務用其力而末節俱不
暇講藝祖皇帝肇造之初一統之號卻而不受惟諸國
是圖始得蜀而黜王全斌所以為江南計也始下江南
而惜使相於曹彬所以為太原計也澤潞之役趙逢扈
從憚太行之險止於懷州以墜馬辭則貶逐加焉所以
懲避事也自奉極於儉約而用兵之費獨無所靳惜諸
國之帑藏裒歲用之贏餘將以收山後諸郡易敵人之
首也藝祖惟用力不分是以征伐四出莫不如意今天
下最大患者金人未殄中原未復爾惟陛下通藝祖創
業之法而經營之則必有道矣又曰中國有以自立而
後外域可圖今士大夫安於苟簡和議一成則以言為
諱烽火不接於江淮羽檄不馳於荆蜀則甲兵之問不
至於廟堂怠惰之風成而勤恪寡畏懦之習勝而勇氣
消無能奮身為國家當大事者臣以為當今之務必内
有以作士大夫之氣而外有以伺敵人之隙蓋金人之
悍不可以力勝而可以計取漢高帝之取項籍不在於
垓下之合圍而在於陳平之反間彼其權臣擅政骨肉
相殘一動於蕭牆之變吾投其機而問之則攻取易為
力武帝百戰而不能滅匃奴不乘其隙也其後匃奴擾
五單于爭立宣帝推亡固存一投其隙而呼韓款塞元
帝亦因以斬郅支皆乘其隙也臣願陛下為先定之計
以待敵人之隙又曰樊噲欲以十萬衆橫行匃奴其氣
非不壯而見誚於季布晁錯為景帝削七國之地其志
非不銳而見愚於揚雄高后不用噲言而天下免于瘡
痍之禍景帝惟用錯計而七國之變幾至于不支凡此
皆深謀遠慮切于當時非獨書生無用之語故表而出
之對者四百餘人有司奏君策第三天子覽而異之擢
為第一年二十有九君進詩以謝後四句云六典未新
周禮樂三河正想漢官儀平生作計非温飽可但區區
詫郄枝蓋用王沂公語也聞者壯之時遠人有獻馴象
者上因思不寶遠物之戒書旅獒一篇賜君等故事例
給墨本今奎畫獨藏君家夐無前比授承事郎簽書寧
國軍節度判官廳公事上以君策論北人事宜戒毋鏤
版而亟欲試以民事詔與添差君言員外置官朝廷所
以優朝士厚宗戚吾不可以冒此寵力辭上嘉歎許之
魏惠憲王方鎮四明以是邦未有魁天下者欲榮其歸
使以盛禮逆之君不事表暴扁舟抵故廬人無知者祖
妣孺人史氏太師魏公之姑也君始唱第魏公再相以
親故頓首稱謝王魯公信知其然曰是足為吾壻矣明
年魯公拜樞密使竟因魏公以其女妻君他日因奏事
及之上曰姚某策中用趙逢事極當其簡記如此七年
奉二親之官太守龍圖鄭公伯熊當世鉅儒也一見契
合遇之良厚秩滿去語君曰親老思鄉滿則罷罷則歸
雖丐祠之請亦不至廟堂君韙其言亟以書白魯公具
道之且曰是當力言於上使以達宦榮其親甚於里居
之樂其親也鄭公既去繼之者治尚嚴切催科峻甚君
言郡之嚴切什一縣且什五吏胥並緣輾轉滋甚民何
所措手足懇切規諷守感其誠不以為忤歲大旱勸之
疎決寬其期會蠲其無所從出者歡聲載路甘雨響答
邦人深德之八年五月召對論治道體要其略曰舉其
偏則弊自除反其本則利自興出於彼必入於此如翻
覆手爾是故獻諛者斥則忠讜至利口者擯則真賢出
議興大獄請用嚴刑者抑則寬政可舉巧於聚斂以羨
餘求媚者黜則民力可蘇嚴侵牟之禁則兵力強杜債
帥之門則將材奮俗吏不為公卿則詩書道顯近習不
預國議則恩威柄專苟且者不容則任職者厲恬退者
襃擢則奔競者消欺罔是懲孰不務實黨偏是戒孰不
趨中若此類合十八條皆抑揚取舍判然黑白彰明較
著之論而歸諸人主心術讀未竟玉音琅然曰道理當
如是論常平之儲久且紅腐請嚴以新易陳之令義倉
賑濟遠者難及欲復鄉為義廩之法又論守令不可數
易盍委監司舉郡守郡守舉縣令有公平通敏慈惠廉
潔者遷其官而久任之則進取無滯才志獲伸矣上悉
嘉納除祕書省校書郎吏襲故迹雌黃數字請復書之
以是為供職君不可曰吾當自親之或有舛訛無不是
正時方重館閣之選階以居要地者甚衆四方承風致
饋啓緘易銜以反之時論服其清德會魯公當軸引親
嫌求外補參政周益公欲以郡處之固辭添差通判平
江府又辭釐務曰宰執子弟所為不得官州縣者慮他
人觀望道不行也壻其可乎強之而後受館中諸賢惜
是别也相與祖餞於西山園亭用風流半刺史清絶校
書郎分韻賦詩九年轉宣教郎君蚤以儒英萬言正對
結知明主中秘校讎最為清切簮筆特橐之列要不難
致顧丞藩郡塗轍稍迂若心所不快有不屑為者既至
官夙夜恪共職業所關纖芥不苟有所剖析明見毫末
而不自矜衒密啓郡將惟所施行吳江二豪訟久不決
部使者知君通明以是委之君揣其情必持縣短長有
掣其肘之故檄令逮之不報趣之果以豪強未易追逮
為言君詰之曰張官置吏非以治貧弱也正欲制此曹
爾此而不懲焉用州縣卒窮竟其事闔郡悚服張公杓
之領常平也嘗護使客夜分抵館舍君偶在告攝事官
不集張公怒將劾之懼而求救君不許恚恨而去徐為
申理事竟得釋而斯人不知也十年秋旱甚齋戒祈禱
心形俱疲由是得疾疾且革語家人以二親之養不伸
君父之恩未報為終身恨十月甲戌卒於官舍享年三
十有四二子元特纔四歲元哲二歲一女三歲家貧喪
不能歸魯公自遣其子護之還鄉其年十二月壬申葬
於陽堂鄉延壽山之原始君處庠序莊肅自持寡笑與
言一飲一食亦無所苟非意相干未嘗輕愠人皆樂其
可親有戲狎者正色以裁之又可敬也識者知其為遠
大器事大父母父母皆謹甚大父母終過於哀戚大夫
公性剛委曲周旋求所以悦之或有愠怒屏氣以立不
敢輒退引咎刻責至於自撾母宜人楊氏病疽焚香敬
禱願以身代俄而疾瘳友愛亦甚篤既壻王氏其季夤
緣補官又捐奩資以嫁其妹凡所以順適親意者無不
用其極該郊祀恩以君曾任館職二親俱封人皆榮之
而君志未足也每謂立身行道無忝古人始足以顯其
親焉才華之富傾動流輩而榮進之念曾不汲汲其言
曰退後一步其味愈長乘流則逝遇坎則止安於所遇
而已間服深衣以迂名齋此豈隨俗苟求皇皇於利欲
者哉跂慕前修必取其中正不偏者於當世人物心焉
惓惓疏三十餘人勸魯公急用之宰相無他職業進賢
而已矣以天下人才為天下用君子衆多則小人不能
勝此前輩規模也君之賜第也今建康留守葉公實為
第二後復同官吳門契好日深時士大夫各從其類有
黨同伐異之風君深病之調和其間不立畛域既與葉
公定交又併葉公之友為魯公言之所以消融植黨之
私恢張吾道之公也天假之年此志獲伸天下異同之
諭將泯然不見其迹豈復有後來若是之紛紛哉此君
子所以為斯世惜也孺人用魯公恩封其寡也年二十
三爾守柏舟之節搖者萬端確不可奪不惟天資之美
亦足以驗君操行篤實刑於家人者如此生理蕭條清
苦已甚依倚外氏撫教孤幼至於成立元特以魯公遺
恩為迪功郎新饒州安仁縣主簿近例掄魁澤不及後
者特旨官之元哲由此受命為迪功郎新福州連江縣
主簿兄弟修謹嗜學振起門戶將有望焉皆娶舅氏女
女適承奉郎新監臨安府糧料院王儼又魯公長孫也
孫男女各二人君雙親垂白見其後裔如此寧不自慰
而君垂沒之言不及終養銜恨無窮者亦足以釋然於
泉下矣君沒二十年二子將求銘於當世鉅公而屬某
狀其行其請勤勤懷我亡友見其後昆心焉悲惻其敢
有愛於言乎雖然某老矣學殖既落無能發明實德懿
行將晦而不彰是則有罪躊躇久之而二子之請不已
遂強為之詞雖不工要非溢美鳴呼其摭實也夫其可
信也夫謹狀
武功大夫閤門宣贊舍人鄂州江陵府駐劄御前
諸軍副都統制馮公行狀
曾祖宗旦左監門衛大將軍
祖瑀武功大夫昭慶軍承宣使
父康年武功大夫集慶承宣使
公諱湛字瑩中泰州成紀人也七世祖贊左神武將軍
生仁俊左金吾衛上將軍仁俊生正言太傅左金吾衛
大將軍自曾祖而下三世又皆以忠勤任職名績班班
前後相望於是馮氏之門益大公山西將種姿貌偉傑
膂力絶人嘗從集慶公履危橋偶隕深澗即躍入抱持
以出時人美其孝壯其決而知他日必能捐軀犯難以
功名著見於世自吳越春秋及他書傳多所涉獵材氣
磊落不從蔭補期於自奮舅劉公錫錡兄弟皆中興名
將深竒愛之教以兵機將略敏悟英發益自負有掃清
關洛之志順昌之役錡以孤軍大破烏珠精兵二十萬
公時在兵間身先士卒陷陣卻敵由是以驍勇顯烏珠
再攻淮西公復從錡於炎山青溪柘皋戰比有功錡加
器重初以親嫌止授二資及是又進一資田師中總兵
武昌公從之數年既久從陳敏討賊於虔汀梅循潮惠
間齊述據虔以叛諸軍十旬弗克敏募敢死士先登公
首應焉擐重甲手二劍率其徒三十六人冒矢石登雲
梯死者相屬公亦重傷勇氣彌厲賊不能拒師從之遂
入其郛以功進一資賞不酬勞敏以為言陞馬軍第五
將公益為盡力深入瘴鄉平何白旗等七十餘族俘酋
豪黃大老謝二化輩六郡以清會召敏還工部海船至
明之定海統制范榮請為將佐紹興三十一年金亮渝
盟有長驅之志蹂我淮甸且欲以舟由海道襲我詔公
措置山東借補忠翊郎權破敵軍統領率兵八百人海
船二十艘與浙保總管李寶俱中流颶風漂溺過半冬
十月遂與寶入海州金遣尚書蘇保衡孟都統及母弟
阿爾威率舟千餘泊膠西衆十餘萬别以萬人道新橋趨
海州公請先擊之以挫其鋒寶許諾即勒兵四百五十
人及左翼軍李實魏勝所統千三百人結陳而行至新
橋與金五千人遇力戰克之夜半還城密與寶謀我師
新至幸而捷敵必益兵而來何以禦之且彼舟得風將
出港入海破滅未有期也不如奉詔登舟用我所長攻
其無備可以得志寶然之詰朝偕行次於石臼關趙王
世隆趙友來降友言膠西敵舟兵數甚悉公請以三舟
為先鋒友為鄉導尋至唐島望敵舟率五十為陳甚衆
而整有張五蓋危坐舟中者友以蘇保衡告計獨剪滅
此則其餘不攻皆破而天時方寒風不自南何以前進
焚香禱之須臾南風盛猛波濤洶湧戰艦乘之縱橫若
神敵相顧駭愕俄有七星黑旗褐裘衷甲駕巨船率銳
卒而至者矢發如雨友復以阿爾威告公挾一矢斃之奪
其金牌獲百尺船敵人膽喪迺諭以國威信汝曹中原
遺民宜早自拔不者兵船四集善惡不分矣衆投戈請
命公即躍入敵船以刀擁千戸張賡邢諤韓宗愈及大
漢軍百五十餘人來即其船實薪草沃以膏油乘風熾
火縱之北岸延及餘船烟焰漲天敵兵驚潰溺死者甚
衆時二十七日也晡時寶方至火猶熾燔爇林木殆盡
半月不滅尋以所俘獲詣寶賀寶嫉其功恚曰何賀公
曰以烏合之衆破強敵十餘萬節旄且至何得不賀寶
將執之公曰某之功主將之功也取舍惟命敢有他望
即脱身舟中寶愠未已戮舟人以逞公不敢懟愈益自
力聞金餘燼復羣聚急攻之舍舟遁悉焚而行至牢山
即墨人王彦于宜與其父老請乘兵威糾合諸州忠義
收復山東言之再三公見其誠懇與之約不出三日以
萬人至則可衆踴躍從命越二日至者五千餘人有器
甲者強半公即登岸部分隊伍申嚴約束時敵七寨相
望公以所集忠義兵區别為七各當一寨躬督所部俱
發言此去即墨纔四十五里吏失人心攻之易克乃使
高翔偕進翔即墨人習知山川形勢勇於立功即舉兵
破縣擒長吏以獻忠義士爭歸之衆至五萬咸有奮志
公獨念主帥嫉我不獲乎上事何由集不如姑歸惟其
所命乃授翔方略攻濟南為復故疆之漸遂引兵還海
州十一月自海抵明十二月獻俘闕下天子加嘆其功
賜金帶銀千兩官承信郎護聖馬軍裨將授李寶節鉞
議者謂敵人瞰江聞膠西之衂不勝慙怒迫諸將速濟
是以及禍論功行賞宜以公為首朝廷亦具知之明年
遷公三官得成忠郎及公擒李承富五百餘衆既釋其
罪以隸水軍遂以公為統領而代寶屯江隂以暴白其
功焉隆興元年海寇朱百五聚二千人左翼督府温明
福建水軍莫能擒制丞相舉公討之使選於水軍及步
兵各三百人率之以往公言於二相有都統在不先白
之將以專輒獲罪相公獨不記往日事耶二相曰公第
往吾主之誰敢不聽遂還屯行有日矣張子蓋聞之果
大怒公走丞相府以告改樞密院水軍統領趣使趨海
至黑水洋交鋒屢捷擒八百餘人多勇悍者釋不殺請
於朝亦以隸水軍教以擊刺弓矢之技卒獲其用遷忠
翊郎詔選精兵二百戰船一艘與戚方往濠州措置邊
面以公為江淮都督府同統制將行點兵卒長趙頤等
四十八人棄甲而逃公不為動益嚴軍律翼日召其麾
下告之曰朝廷養兵本以禦敵今欲退避自全獨不念
讎恥之未雪耶衆感泣公曰若果忠誠涅汝面以誓殺
敵人而賞汝以銀若絹可乎衆樂從刺者三百人賞之
如約人無二志又以所將寡弱守禦不足聞符離潰兵
聚兩淮間多者百餘少者五六十輩往往為盜招集之
得五千餘人有益兵之利而除寇攘之害其處事兩全
如是權知濠州改建康左軍同統制明年金犯淮東西
公以兵扼宣化定山壙口三渡說都督府分遣諸將邀
敵歸路絶其糧道而縱兵以擊之三請督府不從居無
何敵四騎來以講和告公疑焉索之得江面圖靴中請
督府誅之既乃勞遣而還時諸軍未有鬭志而三渡兵
又弱公以為敵情叵測釋此不誅彼悉吾虛實有輕我
心因集軍士臠之敵人讋服而督府不悦凡公為將忠
於為國而不肯苟同者類如此師還為建康水軍統制
尋添差隆興鈐轄乾道初除環衛宫殿司統領轉忠訓
郎歷樞密院定海水軍統制五年召對論制敵取勝之
法且言自古名將無非出竒上問竒兵若何對曰今海
道是也異時六師順動臣請以千艘數萬兵乘便風徑
指敵巢糾率豪傑可以全勝上壯之於是水軍始隸御
前以萬人三軍十將為額轉從義郎閤門宣贊舍人御
前水軍統制公復言定海之屯止於備禦趨山東遼遠
驚濤暗沙之害出於不測難以進取楚之鹽城密邇海
州信宿可至請徙屯焉先為不可勝以乘可勝之隙天
子下其議或以迫近鄰境為疑公乃請屯平江之許浦
六年以公為御前水軍諸軍統制詔從其議立四寨去
鎮三里許占民田三千五百畝償以公田築堤捍海為
屋萬間材良工堅規制恢廣隱然為東南巨防自江入
淮進取為便識者韙之明年遂遷所部三千人於新寨
益以江隂屯兵為五千人又言諸州黥徒類多勇壯可
備軍伍及海道鬻鹽徒黨盛彊巡尉所不能制者其人
皆熟於舟楫補以為兵誠舟師之利敢以為請上皆許
焉增三千餘人而萬人之額至是庶幾焉是歲羊舜韶
之衆攻劫海州上下舜韶者羊家寨土豪始欲取金州
縣既而兵糧俱闕進退不可途窮為寇公表奏其故請
往招撫上親洒宸翰亟以委之公以百人自隨乘輕舟
由許浦趨淮口布宣德意開示大信舜韶感服散遣徒
衆復業與其儕類十八人束身歸朝人給錢十萬仍隸
公麾下超授右武郎有沮之者轉武翼大夫主管崇道
觀起為浙東兵鈐自是許浦主帥屢易皆以不勝任未
幾去上由是思公淳熙二年召對除御前副都統制復
領許浦公治軍一躡故迹節財用剔姦蠧大修戰艦開
梅里河五十里號令嚴肅壁壘旗幟復精明四年被旨
來觀未及奏事而怨公者中以危法先是錢糧官陳嘉
盜用劵錢公痛懲之嘉由是怨其弟時舉訴公不法公
詣闕自言朝廷知其枉抵時舉罪而嘉益怨許浦民俗
規利戰艦之旁積蘆如山公以火患為虞闢地為場以
時直買蘆減價以鬻之其入稍厚而規利者皆怨又築
場之處張氏居焉雖以公田易之不免他徙而張氏亦
怨於是諸怨家合謀妄謂蘆場邸肆之息公自私之謗
讟喧然飛語上聞大理案驗幾月索軍中簿書攷財用
出入之數纖悉明白無已私者獨以犒軍旅養忠義稍
出於繩墨之外者一二事具獄上天子察公無他薄其
罪謫居潭州六年山賊陳峒起郴犯道之江華連破桂
陽軍臨武藍山二縣剽悍善戰頗有策畫據崇山深谷
多施偏駕弩礌石手砲又有小盾皆其長技大軍屢戰
不能克湖南騷動安撫使王佐奏請起公為兵鈐統制
軍馬公不可強而後許選將兵八百人躬教習之士氣
振發軍容鮮明坐作合變一如律度既旬浹度可用合
土軍弓手義兵三千餘人進至黃沙寨猶慮所將非素
拊循難於應猝伏精銳林莽以為之備峒黨俄集大呼
奔突我軍幾不支伏兵發射峒弟殺之賊始卻衆心稍
安乃築室聚糧為久駐計而軍又數驚公安卧自若鎮
之以靜控險要覘虛實凡其根株窟穴姦謀詭計無不
知之每出接戰必克又念雖時時小勝非出竒無以制
敵益募死士得八百人名敢死軍豐犒而旌别之人人
思奮戰於竹子塘無不一當百賊徒摧敗軍聲大振矣
公謂此窮寇急之則致死不若以計困之乃斂兵閉壘
養威持重有所擒獲縱之使去曰吾渠魁是殱脅從何
為汝能誅滅首惡不惟宥罪抑有醲賞務以是壞散其
黨賊欲戰不得力罷意沮且内自相疑無復固志於是
進兵逼之五戰五克遂乘勢欲殄滅之使劉横張立李
獻將竒兵三百人從間道走空岡焚其積聚巢窟夏俊
田昇各以兵進擊而身率敢死等軍徑抵律頭洞為之
援兵始接賊巢四面火起糧儲營落倏忽無餘我師方
壯賊力不敵欲退保空岡則已焚毁倉猝不知所為於
是大潰官軍乘之横尸蔽野厥明餘黨窺覘欲奪舊巢
軍士度水擊之自辰至申賊復大敗溪流為赤擒五百
餘人攀緣險絶窮追數日斬峒英州境上獲三千餘人
賊將大懼殺副首領李念九降餘黨悉平自出師至是
兩閱月迺以前後俘獲别二十羣寨居廩食一如軍制
聽帥臣處決未嘗專戮又於竊發之地團結諸鄉自十
歲至六十籍姓名於帥司給據歸業官軍所過秋毫無
擾擒賊將四十六降二千人而軍士之歿於陣者五十
七人而止嗚呼可謂善用兵也已敘武功郎添差潭州
兵鈐改隆興府又改浙東路鈐數歲天子念功不忘而
後盡復故官數宣宴勞問出内帑萬緡以賜十四年除
左衛將軍殿前司策選鋒軍統制上屢言海上之功旌
賞未盡將悉官其諸子公謝不敢偶殿帥有修奉山陵
之役俾公攝焉尋為鎮江軍副都統天寒以私錢助給
軍士醫藥或忌而讒之上雖不信猶以將帥不和之故
徙公建康紹熙改元轉武節大夫繼又進一官主帥卒
攝軍事蠲軍逋二十萬緡五年改荆鄂副都統制屯襄
陽今天子嗣位轉武功大夫常以為屯田之地自古江
左重鎮當今要害處非訓習士卒使人人可用無以待
不虞益修紀律繕甲兵習勤戰陣整齊舟師常若對敵
威名遠聞軍民按堵惟恐公之舍此去也慶元元年被
召至九江得旨奉祠屬疾至平江疾甚以八月十日終
於舊居之正寢壽七十有一娶楊氏先公十六年卒次
配嚴氏繼公而亡俱封宜人子十一人栱忠訓郎沿海
制置司水軍統領杞該公致仕恩梓下班祗應殿前司
護聖馬軍副將權保義郎江陵府副都統司書寫機宜
文字檜進義副尉榯承節郎橒柄俱進義副尉柜以疾
未仕杓承節郎楠早卒女二人長適忠翊郎監内軍庫
胡琛次許嫁忠翊郎趙善裨孫男八人燧煥煇爌餘未
名女十四人長適迪功郎湖州武康主簿李文鑑次適
保義郎監福州古田縣商稅王惟明餘未行諸孤奉公
喪東以其十二月庚申葬於慶元府奉化縣禽里鄉小
海里銅山之原合楊宜人之墓公天資忠亮明於大義
自金據中原志雪國恥慕古忠烈士論南北形勢甚辨
韓岳諸公既歿殊勲駿烈鮮克有繼公奮迹行伍不自
菲薄以前人功業為不難就以神州赤縣為必可復感
慨憤激一飯不能忘與夫懷安徇私志念區區不出一
身一家者何其相萬也壯歲豪舉以膽決自喜在鄂救
焚升屋而墜躍身烈焰中破鐍而出湖口二虎為暴行
旅患苦公迹虎所在伏古祠中迹其至刺之洞腹其勇
而義多此類然寬厚有識度代李寶將屯不念舊惡覆
護其短趙濟戰船多壞不劾其罪卒與協力修治無闕
軍市所入費於犒享豪傑慷慨之士厚貲給之多自已
出未嘗少靳貴要欲求公居第則堅拒不許雖賈怨不
遑恤聞軍中一善奬勵成就如恐不及多有起行間致
爵位者每戰臨敵必揚聲曰爾曹努力圖報國家士皆
勇奮有戰傷者親為裹創傅以良藥慈愛薰然撫之如
子弟至其犯軍律亦不貸也精於射藝矢無虚發著射
譜行於世作大字遒勁有法兼善行草詩有佳語居明
之西湖榜其樓曰得趣軒曰愛日有泉石花竹之勝然
地不越數畝闔門千指田止二頃殆無以贍或勸以增
益則曰匈奴未滅何以家為襟抱曠夷不設防畛見義
敢為躬不自卹以故動遭讒謗然賢士大夫多稱述之
侍從被命舉材堪將帥而薦公者八人此足以知公所
存矣某識公久且與其子栱游豪爽有志事功必能世
其家者以行述為請辭之不獲故為敘其梗概謹狀
絜齋集卷十五
