絜齋集卷十四
宋袁燮撰
行狀
秘閣修撰黃公行狀
公諱犖字子邁其先婺州金華人有仕江南者以著作
郎宰分寧樂其土俗因徙居焉分寧之四世孫朝散大
夫諱湜以儒學奮一門兄弟共學于修水上芝臺書院
道義相磨才華競爽時人謂之十龍後登第者彊半朝
散之長子曰康州太守庶有詩名實生太史氏庭堅朝
散之次子公之曾大父也諱廉熙寧元豐間屢將使指
體量京東河決活饑民二十五萬官至朝散大夫給事
中贈少師妣楚國夫人劉氏南康高士太子中允渙之
女大父諱叔敖政和中將漕河朔疏廉訪使者李滋之
姦于朝黥隸衡陽時論快之紹興中為戶部尚書徽猷
閣學士左宣奉大夫贈少師妣秦國魏國夫人皆李氏
元配尚書常之女繼室郎中莘之女二父俱有盛名東
坡蘇公賦詩所謂何人修水上種此一雙玉者是也考
諱霦守袁永吉三州皆有惠政官朝請大夫贈通奉大
夫妣碩人夏氏九江使君倪之女使君之名見江西詩
派中公既生長名族而外氏又皆當世聞家耳目所接
典刑猶在清標勝韻自然逸羣讀書往往成誦落筆無
世俗態以通奉公郊恩補將仕郎未幾丁外艱執喪以
毁瘠聞既即吉哀慕不衰再閱歲始以易試銓曹占高
等時戶曹闕筠最近吉倍之公應得筠或言親老且貧
不堪淹久幸遜我公與之非雅故欣然許之即改注吉
部胥相顧駭曰聞有急近次而爭者矣未聞有遜人者
未上丁太夫人憂服除主吉之龍泉簿吉大邦田租之
輸累巨萬計姦弊總總郡檄公莅之始至吏或密請使
令公瞪視之請不置訪其故乃前此有吞其飲噐之餌
拱手聽所為莫敢誰何者一日復請公數之曰爾謂我
不知耶吾忍而不發不欲暴前官之短爾亟去無汚我
遂罷遣之擇愿吏平槩量除常歲多取之虐人情大悦
會邑長病不任治劇郡俾兼領公敬長如舊事必咨焉
宰感悦歲餘以憂去公竟攝之葺學宫增弟子員立程
蔡吕先生祠示學者以趨向建梯雲橋民不病涉創大
豐陂溉田二萬頃慮其久且廢也買田千畝山九百畝
以備修築之費立長若副分番掌之以均工役之勞隄
防周密遂為長利侍郎孫公逢吉深歎美之為識其事
以諗來者嘗出見民有空舍老嫗卧其下旁無一物屋
猶堅壯心疑焉使人問故婦曰兒賈人將鬻此廬以就
婦舍嫗弗忍也甘此獨卧公驚歎曰詎有此風耶立逮
其二子俱來一窶且瘁一壯而悍者賈人也公曰此豈
待拷掠而得其情哉欲置之法嫗以天性之愛祈免甚
苦賈人亦痛自刻責請後不敢公因其機而訓飭之母
子于是不暌寺簿劉公清之以比古循吏篤于風教者
因贈行述其事于詩以美之再調汀州連城令創邑纔
六十年介萬山中民俗獷戾一語不相能即挾刃相向
縣以包鹽為課北團悍甚稍追呼之羣聚發矢石官莫
能制公曰豈有具耳目為人而不可以善化者也乃出
版教諭之曰汝内郡良民非居八荒之外者負固若此
如王法何令尹甫到官吏首言汝鄉不輸官物不請包
鹽官一繩以法令尹弗忍是用誨汝其自今盡去舊習
輸租以時請鹽以額縣不汝逮且率先者賞民喜更相
語曰今令尹不我棄善教我矣是吾父也父可捍乎獨
可澄者實為首惡公請于郡冶之如法自是無梗政者
大修學政增益棟宇厚給生徒屬尉薛士穎以訓𨗳而
時時躬勉勵之視龍泉有加焉士知向風始有預計偕
者縣圃有松老而連理公名之曰義松取先太史翊真
觀義松之作圖而刻之邑人歌誦謂公德政所召龍泉
及是邑皆立祠以奉焉改宣教郎知湖州歸安縣近輔
劇邑多貴臣大姓素難治平心處之既不肯吐剛茹柔
以自欺亦不專抑強扶弱以自異巨室有訟理不直而
以私請一斷以法僧為惡少所誣脅取財物無以自明
立伸其枉催科甚寬而信寬故民力可辦信故期會不
可違公私兩便足為世法女巫遊仙夫人者誑惑寓公
逹于官府公判其牒云信巫不信毉此愚俗之病衣冠
右族豈宜淪胥滛祠不毁蠧民益甚迺杖其人而盡取
其土木偶投洪流中及其他挾邪術惑民聽者一切蕩
刷無遺類巫風遂息既觧印貧尼其歸僦居郡治之側
吳興士大夫敬之不替客或過之曰為邑者幸而終更
恨去不速惡人之厲已也今公寓是邑而邦人加敬則
必有道矣公曰吾滯于此囊無餘貲耳豈意得此于苕
霅之人乎部使者交薦有旨堂察尋幹辦諸軍審計司
公之為邑也每患民有艱厄力不能贍及是面對首言
祖宗盛時京師有福田院諸路有廣惠倉愛惜生靈恩
深澤厚薄乎天淵今州縣煎熬素無餘羨金榖出入悉
有成數其或水旱間作疫癘流行雖有良吏盡心力而
為之所及幾何甚非陛下愛養元元之意竊見州縣多
沒人之産非豪強請佃則形勢侵冒時或鬻之欺弊萬
端黠胥納賄寖成乾沒于公家何補謂宜根括諸路凡
未鬻之田與相繼沒入者别為一籍許見佃及旁近良
民之願耕者各眡其鄉斗斛輸租為歲災之備病者有
以毉療死者有以葬埋責守倅令丞掌之如常平法時
論韙之遷軍噐監主簿轉為丞又遷司農寺丞武臣有
部綱無折閱者吏不與批書及鈔反以法不得部運抑
之公言于長曰上官不察役使下位彼安敢辭事幸而
集顧以為罪可乎長深然之即日給鈔且為申明使得
霑賞時詔許百官上封事公言前後臣僚奏陳多切于
今日者言而不行行而不力雖日有總章之訪無益也
不若行其所未行力行其所已行則政治有日新之功
而太平之基立矣遷大宗正丞莅職之日吏以知宗已
施行事請同書之公曰官必有屬正欲詳輕重度可否
而後白長官行之法也懵不知何事而苟焉書之可乎
曰例如此爾公曰審如是一知宗足矣何以丞為吏不
能對自是事必先白攝司封郎官朝旨委糴米三十萬
經畫有方未三旬而足居數月除大理正兼官仍舊公
言故事未有以理官兼他職者力請補外除浙西提舉
常平茶鹽事陛辭乞取百司省記條付敕令所刪修可
行者明著之令不然者去之毋存此名以惠姦吏上可
之既至官建請僧牒五百易緡錢四十萬糴米十七萬
有竒以備歉歲謂義倉所儲不應混于省倉則為甲乙
歴頒給所部日入米若干謹書而别貯之毋得侵用謂
浙右鹽本不足貰于亭戶商人輸錢而後償之平居無
以自給私鬻者衆則多方經營務殖其本先期給之謂
鹽場闕官法許兼攝勞無賞虧有罰非所以勸請計其
日月推賞與正員等遂著于令時陳便宜者或請斷諸
港以絶私販朝廷施行之公言浙西支流甚衆小人競
利朝禁暮撤私鬻未戢而日治撤防之罪秖益其擾命
工圖寫曲折力為廟堂言之乃止役法不均民多嚚訟
公諭令丞實具物力高下參以歇役久近聚廳定差後
有訴不當而果然者令丞坐之置東西義阡以收遺骸
創居養院以處孤老癈疾仍嚴不舉子之禁滿歲召為
郎中入見乞增減鹽額其說曰鹽課之虧由未明變通
之法而已因産多寡立額輕重祖宗之意夫豈不善然
歲月既久風濤不常斥鹵之地亦隨而轉産有增損之
殊官守一定之額故有增于舊而額尚低者亦有損于
舊而額猶高者低者其額易足鹽雖有餘官難強買往
往以私自售高者其額難及不足則有罪私販亦有罪
等罪爾孰若私販之為利官課闕失職此之由且以浙
西言之臨安巖門錢塘仁和等處歲增數及七八分常
受增秩之賞嘉興之下砂砂腰青村等處歲虧數及九
釐常受衝替之罰豈受賞者皆能吏而被罰者皆庸才
地之所産今昔不同而法之變通或未之思爾臣愚欲
乞行下諸路提監司取各場歲帳就與推排十五年内
皆增取其中數立為定額十五年内皆虧念其難辦特
與量減取彼有餘補此不足誠為均一臣又嘗觀江淮
守令亦有如此增減者若推排無私陞降得實則諸場
無課額不均之患官司無賞罰不當之失遷吏部郎中
有以鬻爵得官援十二年減舉主改秩者吏得所欲請
與之公曰是别有條欲減舉員倍其年可也其精明類
此除樞密院撿詳踰月兼都承旨時邊事繁興盗權者
欲引公自助公不然之遂大與忤密院施行皆由吏出
公曰吾豈可復在此位耶力求去以為右司郎中尋將
指江壖賑濟流徙至金陵閱寺觀中僵尸枕籍存者僅
有餘息而來者纍纍未已公蹙然曰是救焚之時曾子
固河北救災議可行也先是朝旨人日給米二升錢二
十公與留守徐侍郎誼計之曰是以勺水救涸轍可濡
頃刻不可以活請口多者月給之寡者併兩月給徐公
恐無以繼公曰不然日給之彼終日纔仰此為哺所及
微矣併與之彼得以展轉自營不猶愈乎會副樞丘公
崇赴鎮公迎謂之曰紓一旦之急將命者之責還定安
集之政在制閫矣丘公異其言屏騎從至館寓促膝語
甚久公因勸以收集潰卒等事丘公然之使還屬時更
化朝論知公植立之正仍為宰椽嘗白當路四方奏報
稽留何以責禀令者今輦下死囚俟報或幾年不下况
遠方乎于是以公兼左司公念省司繁重日力不逮率
以清夜端居静室秉燭炷香躬閱獄案默禱之曰若有
冤當使我心目豁然盡得其情至操擬筆則又曰汝當
死矣其信然否取案再閱之猶幸其可生也至事干名
教亦不苟貸一婦人欲殺其夫毒所饋羹夫未及食他
人索之婦不敢言竟以此斃獄上以無意于殺得不死
公曰此人之死雖非婦意獨不欲死其夫乎兹不可赦
之大者卒論殺之遷大府少卿未浹旬除中書門下省
檢正諸房公事金始修好以為接伴使舊例前期一月
被命得以參攷故實講求典禮時迺初使且趨行甚急
或謂公何以應之曰吾應之以理而已既至都梁兵革
始息饑民滿野傾囊中齎易鐵錢分給之北使踰淮以
錫燕撤樂疑不即赴官屬不知所出公諭之曰本朝成
肅皇后几筵未撤皇帝未即吉國樂未舉非有他也且
北使值國諱日猶不預宴况于國卹重輕較然尚何疑
乎北使矍然聽命遂伴至京口道千秋橋歸正人之子
陳享者遮道疾呼稱歸朝人北使欲與之語未及也比
入館將命者以為言公曰適輿中所見一病風狂夫爾
驚動信使皇恐官府已懲治之曰非為此也承命而來
謂用兵時恐國人有軼于南者因令體訪今斯人有歸
朝之語故欲面叩之爾公曰此非送伴所敢預聞朝廷
盡索北人發還已竟假有存者拘轄必嚴詎容輒出其
非俘掠明甚國信必欲見之當以聞于朝獲旨而後可
其人語塞求一紙道所以然歸以為驗公令述其事付
之詞約指明聞者自屈廟堂加敬愛焉有武臣自陳求
路鈐者閱其資歴雖已更數任而居官任職實不過一
攷公曰此乃以計取朝廷名噐者兵鈐可遽得耶亟令
赴部注合入闕錢塘富人錢氏子詣省援例乞書填叔
父輸粟軍前所給綾紙同列將從之公不許曰是有可
疑他人為請甚力卒不許後一時授官者例以偽獲罪
而是子以不書填也獨免除直顯謨閣兩浙轉運判官
尋陞副愛惜財物一不輕用惟救民病卹死喪無所靳
嘗因護客見挽繂者踣冰雪中深念之及是應辦為置
絮衲别給雨具而厚與之糧自都至京口令所部郡邑
甃挽路人不知泥滑之苦金使見亦嗟嘆遷大府卿寺
事多隸版曹惟和劑局專領往時藥物取諸雜買場不
即與直商人憚與官市故藥多闕闕而求之其價輒倍
公乃命場吏有以藥售者亟齎錢楮與偕來吾面給之
商人麕至率得平直廟堂喜曰使居官者皆如黃卿之
為何事不辦每歲頒藥兩總所至局如中都官吏供億
徒有重費請從本司自遣人至彼鬻之歸其直于局朝
廷從之太府司農二寺軍噐將作監歲久頽毁公建議
勿葺而徙諸韓氏故居又遷和劑局與外府鄰以便檢
覈焉輪對稱今兵革重費之餘朝廷日夜所憂莫急于
治財而財所從出未有不取諸民者今日民力豈可復
困要莫如省費一費省則一利積朝廷及州縣冗費皆
省則在在有積矣又言春秋傳記楚子入莒莒以城惡
而潰比者維揚襄陽城守不可犯全椒儀真蹂踐于金
可以為鑒故修城為當今急務而議者必謂大費非今
所堪臣觀漢世役民多取諸有罪者今鯨卒布天下用
以修築毋責成于一切而使後人續之秩滿具數來上
自此天下皆堅城矣上施行之公屢請補外朝廷雖黽
勉聽去而猶未許就闕除淮南轉運副使兼提刑趣之
就道加祕閣修撰以寵之北方俶擾使不時至浮言扇
動富商有束擔理柂而他之者公迺治圃修橋示以閒
暇而内謹防範人情按堵隆冬冰淮千夫撞之僅能移
篙公因巡歴疏決有為人誣愬而反繫其父子者有誣
以私販沒入財賄而猶桎梏者有罪不至甚而踰年不
決者人人閱實又相視築滁陽城遂感寒疾及遷治所
楮令方新民間閉市公猶力疾慰安閭巷出鐵錢收舊
劵發倉實平糴價列肆旋復百姓益喜而公病深矣嘉
定四年正月十日竟至大故壽六十有一積階至朝請
郎淮人老幼出涕元夕舉市無鼓吹聲連城之民思其
遺愛聚哭于所奉祠下而又奠于臨川此足以知其至
誠感人有不可觧于心者矣宜人徐氏朝請大夫鄼之
女子三人堮迪功郎監鎮江府都酒務崖將以遺澤補
官坡先六年卒女三人長適修職郎新岳州華容縣尉
洪慥先公卒次適從事郎新袁州宜春縣丞燕季子次
適承直郎監池州城下税務王挺孫男女各一人諸孤
將以七年某月某日奉公之柩葬于撫州臨川縣天堂
之麓公資性篤實用心于内不汲汲于榮禄初試吏時
侍郎劉公穎持節江介諷公達意于帥樞王公藺同薦
其才公恥自媒而止後為列院參政婁公時為同舍見
公造請希闊深愛重焉及丞戎監同列有貴家子阿附
權要語公曰人之所趨不得不趨第俛首一見美官立
可得公正色曰君可往某則不可觀風浙右之日有蘇
師孟者夤緣師旦補官占一卒養私馬于官廐公曰是
敢爾耶沒入之黥其黨親為吏而犯法者師旦雖含怒
公弗顧也方羣隂用事則介然自持及公道復開亦恬
然無愧名流以是推之每謂公若不限以科第豈容我
輩獨在臺閣公曰假令某以科第進亦必不在臺閣居
朝列十三年循序而陞未始超越故制詞有云安于平
進澹然無營起居王舍人介稱其明白洞達禮部倪尚
書思以先太史勉之深感其言服膺無斁謂子弟曰先
太史名播海内而官不過員郎位不過著作今吾德業
未充而禄位過之豈不有愧汝等但宜篤志力學毋更
求過入于侈靡其有定分者分寸不可彊枉尺直尋徒
喪所守爾公之立身垂訓大槩若此尤隆于友愛兄將
之官夷陵未至而沒于荆南子幼喪不能歸公馳赴之
經大澤中迷失道間關久之始得草廬宿焉或告曰虎
方食人而去瀕于殆矣而無他虞若有相之者既達江
陵復走數百里從親舊假貸諸公多其誼争餽之躬護
旅櫬挈其家而歸既畢窀穸餘助昏嫁族黨姻戚急難
之際鰥寡孤獨之家分俸給之有捐數百金者家藏山
谷與族弟靖民判官帖謂吾儕所以衣冠而仕者豈已
力哉皆高曾以來積累所致冲和之氣偶在此一支爾
其實相去不遠每過馬鞌墳未嘗不愧汗也常誦斯語
而敬行之又摘冲和二字求東宫大書以名其堂攻愧
參政樓公記之生平不治産業惟法書名畫古噐物是
好一日得山谷帖數十卷直千金傾槖而償之對客卷
舒津津喜見眉睫曰吾不貧矣又樂與名勝燕集不計
費故其家屢空士人或獻詩云官大屢持節家貧猶典
衣公曰此子善形容我者家藏書萬餘卷縱觀博采苟
片言有可取亦誦味不休詩律字體大略祖述山谷而
時出新意自成一家大字尤竒壯東宫欲見之書中庸
大學以獻既覽之喜錫賚良厚其所稱舉皆當世佳士
中書舍人陳公希點嘗稱仁和丞老成練達為求表薦
既許之矣會陳公卒有欲攘之者公曰吾豈可以生死
貳其心哉卒如初諾風規秀整進止安詳朝會立大廷
中紳緌屬目嘗于夢寐中與神人問答皆達生語其少
也夢游大官府丹碧晃耀與塵世殊金書淮南二大字
高揭其上戊辰之歲護客維揚仰視所揭適與夢符歎
曰人生萬事莫非前定今日驅馳王事乃兆于四十年
前之夢信不偶然將漕于淮竟此易簀是豈真有數耶
年不配德飛不盡翰賢士大夫皆傷惜之雜著二十卷
介軒詩詞三十卷藏于家某頃充員樞屬公為檢正率
數日一見見即傾倒磨切講貫之益深契此心後官臨
川二子護喪還里追念疇昔令人霣涕二子屬狀其行
顧惟荒陋未敢許葬有日不遠千里走介遺書具公行
已居官本末甚悉重以為請乃為之櫽括而敬授之于
以求銘必有能發揮盛美者謹狀
通判沈公行狀
曾祖開故不仕妣趙氏
祖子霖惠州博羅主簿妣應氏
父銖承務郎簽書鎮東軍節度判官母太孺人
孫氏
君諱煥字叔晦四明沈氏也世居定海中徙鄞自君之
祖主簿公經行修明恬于仕進鄉里高其節考簽判府
君嘗聞道于焦先生授指伊洛忠信孝友克紹先德後
進皆師尊之而沈氏之門益大隆于教子諸子皆修飭
有聞而君尤偉特有大志自始知學潛心經籍精神静
專未嘗騖于末習既冠成人尤奮勵自強慨然有追蹤
古人主盟當世之心頎而美髯偉儀觀尊瞻視音吐鴻
暢羣居鄉校以嚴見憚屬辭有典則清遠雄麗務以義
理自勝不類舉子語年二十四鄉舉第二明年監補第
一又四年遂以行藝優諸生時師友道喪雖首善之地
合席同筆硯鮮有講磨之功君勇于進修不主先入始
與臨川陸公子壽為友一日盡舍所學以師禮事焉陸
公極稱君志氣挺然有任道之質君益自信晝夜鞭策
有進無退求友如不及潛觀密察至有頽然衆中不自
矜衒人莫之識而推之為不可及者囊空無資冬或不
絮忍窮勵志惟講習為急既與諸賢定交又以諗後來
者此天子學校英俊所萃吾曹生長偏方見聞固陋不
以此時資明師畏友廓然開之何由自知不足前無堅
敵短兵便為長技大可懼也聞者悚惕因君以交諸賢
五六年間朋從日盛相與講明立身之要務本趨實為
不朽計皆自君唱之乾道五年試藝南宫主文自汪公
應辰以下皆一時鉅儒奏君名第二君忠義天挺勇不
顧利害危言切論指陳闕政無隱居次甲授迪功郎紹
興府上虞縣尉待次里中益講學不倦自以資禀剛勁
非所以歡庭闈痛自砭劑大書祭義深愛和氣愉色婉
容數語于寢室之壁日省觀焉嬰兒之慕不忘其初深
以嚴威儼恪為戒簽判公每對賓客君常拱立其旁侍
酒則竟席不敢去小不合意嚴誨飭之不以年長故假
借父子自為師友講論道義閨門肅雝士益信而歸之
門人弟子决疑請益者自遠而至啓告簡嚴榘矱端肅
初若不可親已而昏者明柔者立鄙吝者意銷中心悦
服師道益尊尉曹三年不卑其官端居終日雖隆冬酷
暑不少懈砥礪名節無秋毫私增葺學舍訓𨗳有法馭
下嚴紀律毋得輒至鄉井不得已而遣期以某日某時
反命毋敢蹉跌訪求版籍得之胥史家曰是政本也而
此曹私之不謹隄防何以經久則鐍而藏諸榜其庫曰
經界而歸權于其長有所閱視宰必關尉尉必請于宰
始得啓封約束堅明吏姦莫措邑人頼之聲望藹然舉
薦相屬固辭不受或稱之政府諷使來見卒無所詣調
揚州州學教授未上除太學錄時淳熙八年春也自成
均造士寖失古意官其間者率皆安静養名少所設施
賓接有時物情頗隔君始至則延諸生日與周旋見者
不以蚤暮遂欲整齊宿弊稍修教養法士争歸之而長
官始不樂矣先是舍法取士行藝優劣一决于試拔其
尤者使職于學君欲參以譽望司業難之君持議如初
會攷試殿廬唱第之日有司俟命于廷壽皇熟視偉君
遣中貴人詢名氏及官有簡記意丞相復稱君居官匪
懈以風切其餘忌者滋多君介然自若或謂君姑安而
職何行道為君太息曰道與職豈有二哉因發策諸生
稱孟子之言曰立乎人之本朝而道不行恥也今赧然
愧于中者可無其人乎詞旨頗切不知者以為訕己相
與媒孽其言紛紛御史惑焉遂論君與長官争議非安
静者宜少抑之養其噐業異時拔用未晚君方會食監
中聞命不驚食罷夷然叙别而出謂其友曰吾豈不知
詭隨苟容自取光寵哉吾朝夕兢兢淪胥是憂故不為
也不愧友朋去無所恨在職纔八十日有旨補外得高
郵教官闕明年丁簽判公憂服除幹辦浙東安撫司公
事久之始以年勞進秩上距觧褐十有八年帥屬少事
同列頗以閒冷自逸君曰設官分職安有閒冷者翼贊
其長心所未安懇懇忠告省閱案牘如處要職下至場
務宿弊悉革去之作永元陵百司次舍供帳酒肉之需
州縣奉承不暇君以為國有大戚而臣子宴樂飲食自
如安乎亟言于帥帥屬君條奏且表薦為修奉官君復
移書御史修奉大事宜先治喪紀喪紀著明人心曉然
知君上典禮之重貪求自息科擾自戢可不煩弹治而
肅御史深然之帥去官君亦辭修奉後帥至復委以按
察君直道而行械吏之並緣為姦者而還其科率之不
當者人情按堵是歲旱荒領常平者以上虞餘姚二邑
隸君賑救躬履阡陌人人撫之詢戶口察顔色飾貌者
逡巡自退而饑民皆遺之食迄無流移部使者才之亟
剡奏稱君治行帥露章獨薦尤力侍從亦舉君自代章
合上壽皇猶憶其風度曰是向為學官人物甚偉者乎
將召用之媢嫉者復至而左丞相既家居矣小人無計
沮君疇昔所與有欲自明其非黨且因用君名作為黨
論復列其圖為三疏士大夫三十四人姓名于下某已
去某猶在己不與焉而謂君為之欲激衆怒合謀并力
以梗其入謗語果喧有一從班以百口保君明其不然
者遂稍息終不復召秩滿改宣教郎知徽州婺源縣君
有高名臺閣羽儀之選善類素推之而自學省下遷及
是累歲顧滯于銓調視往時同列邈不可跂公論以為
屈由是丞相合前後薦君者數奏力陳于上始有陞擢
之命通判舒州該皇上登極恩轉奉議郎賜緋衣銀魚
家故清貧敝廬數間隘不可居隨所寓止性輕財常誦
李趙公之言曰錢盡再來幾事一失不可復得室無私
蓄辭受取舍雖小必謹嘗游中都浙西帥雅聞君名而
知其貧欲饋之豐因所厚者言之君曰受則傷義拒則
違俗以既歸告之其可即日出郊官會稽時故人典方
面者贈以白金君反之曰向也閒居賜何敢辭今禄矣
義無兼受資用屢竭廉約自守意氣軒豁未嘗有悴色
口不言貧不知君者雖謂之不貧可也奉母謹甚左右
無違日進甘脆問為宴集以歡樂之與弟友愛深篤倡
率妻孥撫養孤妷恩意隆洽略無少間故人孤女窶甚
聘以為冡婦富室欲聯姻諸子請之勤勤卒拒不許鄉
閭有喪不時舉女孤不嫁者念無以助聞會稽有義田
惠浹窮乏其稱甚美乃請于鄉老鄉大夫為之表倡二
公欣然意合果于集事以君鄉評所推屬所以諷諭者
君不憚勞苦告諭諄諄誠意孚格樂助者甚衆未幾得
田數百畝儲峙有所職掌有人出納有法毋苟求毋徇
私必核其實品量多寡用而不匱有餘益市膏腴愈久
愈多其惠愈博鄉人義之咸曰此無窮利也規約甫立
而君則病矣病日侵猶自整厲不改其度與朋友别惟
以母老為念善類凋零為嘆嗚呼可哀也已得年五十
三紹熙二年四月戊寅終于寓舍十二月丁酉葬于縣
之翔鳳鄉象坎山龍尾之原配楊氏祔焉楊氏有賢行
順于舅姑和于娣姒叔妹而相夫子以禮甚柔而正時
有規切語君每謂之良友卒于淳熙己亥之歲君深悼
之擇可為繼室者難其人吏部郎中豐公誼清敏之孫
能世其家者故與君相知深曰吾長女可配君子遂以
歸之子男四傳曾魯曾省曾敏曾女四長適舒鈃次許
嫁吕喬年餘幼自君之沒朋友親故哭之皆慟四方賢
士大夫識與不識咸為世惜之此豈一日之積哉攷其
平生大節寧終身固窮獨善而不肯苟同于衆寧齟齬
與時不合而不肯少更其守凛然清風震聳頽俗使時
見用必能振朝廷之綱折姦回之萌屹立中流為世砥
柱亦可謂難矣然世之知君者如此而已至于日進其
德駸駸焉自期于純全博大者鮮能知之雖人品高明
而其中未安不苟自恕嗜學如飢渴攷察精密其為言
曰晝觀諸妻子夜卜諸夢寐兩者無愧始可以言學矣
知非改過踐履篤實其始面目嚴冷清不容物久久寬
平可敬可親面攻人之短退揚人之善切磋如争歡愛
如媚古所謂直而温毅而弘者殆庶幾乎篤愛其親以
曾子為法而復以名諸子以孝謹為家傳沈氏其未艾
矣始居家塾非聖哲書未嘗誦習及游太學亦然嘗作
詩箴其友曰為學未能識肩背讀書萬卷空亡羊每稱
陶靖節讀書不求甚觧會意欣然忘食此真善讀書史
籍傳記采取至約後與東萊吕公伯仲極辨古今始知
周覽博攷之益凡世變之推移治道之體統明君賢臣
之經綸事業孳孳講求日益廣深君子以是知君胸中
之藴有足以開物成務者矣終身沈于下位而聲名流
于四方抑之愈高困之愈堅死且不隕是豈偶然嗚呼
其可敬也夫諸孤將求銘以詒之無窮故為之叙述其
本末雖無能發明要摭實非溢美貴其可信而已惟當
世篤論君子擇焉謹狀
絜齋集卷十四
