絜齋集卷十九
宋袁燮撰
誌銘
滁州司理李君墓誌銘
自古忠賢之後雖更歴數世耳目不接而氣脉流傳未
嘗間斷則必有篤厚之士著稱于時此孟子所謂故家
遺俗者矧惟剛毅正直光輔明主于天禧明道間有若
丞相李公之賢積之有餘流而不竭其後裔當何如耶
君諱十鑑字季明丞相之六世孫也丞相生太子少師
東之少師生中散大夫贈金紫光禄大夫孝孫金紫生
朝奉大夫偉朝奉生知淮揚軍贈奉直大夫晟奉直生
浙東提舉茶鹽宗質即君之皇考也妣安人夏氏先世
家于濮陽少師徙洛中提舉宦遊浙東謀所定居者樂
四明風土遂為鄞人君初以考遺恩補官為迪功郎湖
州武康縣主簿調處州錄事參軍折獄精明根于慈恕
鞭撻不慘自得其情時時為設酒肉躬自察之嚴寒酷
暑尤加之意潔爾杻械燥爾寢處籌度再三不得已而
後辟執政之族有殞于非命而罥罣一婦人者上官欲
重其法力爭獲免陞從政郎滁州司理參軍惟刑之恤
如在括蒼時淮東漕臣知其賢將延入幕以自近辟為
儀真戸曹未幾漕以論罷君亦觧官而歸自是倦遊不
復為仕進計燕處六年鑿池累石環以花竹幅巾藜杖
鶴鹿自隨時與故交極歡而罷嘉定十四年九月己丑
以疾卒享年六十有七娶韓氏先三十有九年卒葬于
陽堂鄉太白之原長子曰津次曰潛皆蚤世季曰源孫
裕君沒之次年九月丙午啓夫人之窆而合葬焉君雖
歴官至淺而兩郡决獄之平人皆稱之夫獄重事也古
訓有之曰一成而不變故君子盡心焉又曰悉其聰明
致其忠愛以盡之毫髮有差死生所係豈可忽哉然此
理甚明居是官者孰不知之而鮮有能遂其志者曷為
而然曰反諸心而已矣是心清明得失利害無得而昏
之自然不屈于上官不蔽于私禱獄安得而不平察其
情偽究其纖悉民安得而冤夷攷君之平生不得罪于
公議而晚節益有光勇决閒退恬然自處無聲色之奉
無侈靡之飾室廬僅蔽風雨圖史列于左右委天順命
不以紛華動其心每曰利禄之樂不如林泉之樂無所
羡慕如此則其涖官行法豈有不遂其志者哉昔于公
自言我治獄多隂德後必有興者既而果驗君之設心
無愧古人後嗣其將昌乎是誠可書也已孤請銘不敢
辭銘曰眇然一官名迹隱微勇于為善厥德有輝彼賤
丈夫非不顯榮敢于為惡實敗其名猗歟李君取舍克
謹遹追先德令名不隕我作斯銘大書深刻咨爾後昆
于此取則
台州僊居縣主簿戴君墓誌銘
某之先叔父常德通守之末弟也以德行經學師表後
進里中俊秀多從之遊戴君德甫亦受業焉德甫諱日
宣自少嗜學未嘗一日廢書鄉先生李公若訥胡公仲
臯俱耆儒宿望德甫師事所蓄富矣而自視闕然復請
益于我叔父叔父屢稱之嗚呼師道之尊其學者之司
命歟學而無師猶不學也漢儒雖不逮古而師資之益
猶汲汲焉故司馬談學天官于唐都受易于楊何習道
論于黃子夏侯勝既從始昌受尚書又師事簡卿又請
業歐陽氏蕭望之始事后蒼復事白竒又從夏侯勝問
論語禮服所學皆非一師宜其講習之精見聞之廣也
然則德甫之求師至于再三其亦篤于問學者歟吾鄉
之士習經術者惟書最衆三年大比無慮數百人以名
貢者纔一而止德甫得之可謂難能矣而試南宫輒不
利德甫曰吾豈可以小不售怠吾遠業益奮勵讀書而
努力為善德甫性寬平不設防畛遇人無貴賤老少敬
之如一小有過差痛自懲艾以觀過名其齋蓋有意于
切已之學世居慶元之奉化曾祖垕祖藴父光世蚤失
所怙奉母劉氏謹甚該恩者再始封太孺人後賜冠帔
諸儒榮之嘉定元年以累舉特恩受迪功郎台州僊居
縣主簿官雖卑平生所藴自是少伸矣六年十二月四
日以疾終享年七十有七士之窮達固有定分而才德
如德甫良可惜也配湯氏有婦德先十五年卒葬于程
㠗九年閏七月壬寅諸孤葬君于忠義鄉傅嶼之原從
先塋也迺遷程㠗之藏以合焉子三人度庶皆業進士
亮蚤亡女四人其壻曰舒鑄蔣處厚舒鉉袁守孫男二
人興祖顯祖孫女九人適舒鍧承節郎趙汝棅舒錙湯
叔全戴義路李灝餘未行德甫清儉而篤義嫁親族孤
女之貧者數人鄉人有疾饋之藥有垂死而活者掩骼
埋胔加惠既歿舊廬頗宏敞使令輩不戒于火一夕灰
燼敝屋數間居之自如余嘗訪焉不見其有愠色其德
量又如此度等請銘不敢辭銘曰猗嗟良朋如古三益
師我叔父合堂同席舊好之篤迄今不忘勒銘幽宫厥
德有光
從仕郎汪君墓誌銘
君諱伋字及甫其先自歙徙明明陞府遂為慶元奉化
人家于雙溪之上非通都也持家謹恪不自表暴非干
譽之士也而名聲日出藹然芬芳取重于士大夫下至
閭里細民亦稱之曰君子人也迨其歿皆痛傷之人心
愛敬如此豈易得哉培其根浚其源所由來者遠矣曾
祖諱康世妣徐氏祖諱邦式高州助教妣孺人陳氏父
諱汝賢常州錄事參軍妣安人張氏君自為兒時識趣
已不凡長益嚴重有植立之志宜州通守舒公之未第
也已有盛名錄參公器之妻以女君與之款密薰染浸
灌新益有加美質增長遂因舒公而熟聞四方師友學
問操履之詳故太學錄沈公嚴毅不苟合君勤勤請益
以得親炙為幸又從將作監楊公講立身之要一話一
言服膺無斁夫以君之志操而周旋于明師畏友之間
進而不止誰能禦之故雖生長巨室而食飲被服與寒
素無異遵規矩履繩約不溺于驕侈之習而非嗇于財
者義所當為勇决不靳其于族屬也高年者敬餽之匱
乏者周恤之可教者奬拔之或資以脩脯勉使從學或
畢其嫁娶或助其喪葬里有重費則以為己任更新縣
學材良工堅有助風教建石梁于雙溪新既壊于南江
續惠政于歸湖建炎十年中興興大役費緡錢殆數百
萬歲租減價而糶凶年捐廪賑饑代輸口賦關征以寬
民旅仁心孚洽聞風起敬士之過其里者必求見焉大
學曰仁者以財發身其斯之謂歟淳熙中鄉士大夫列
其行義于朝補迪功郎該思陵慶壽恩循修職郎調漢
陽尉不赴紹興四年郡太守表薦其材超轉從事郎請
祠監南嶽廟自是不復調矣雖恬于仕進居官之美不
克著見行乎閨門者是亦為政也事親惟謹年垂六十
愉色養母慕若嬰孺承其志意而敬行之凡輕財樂施
皆庭闈意也不尚峻急而家人憚之如侍嚴師不事苛
細而家政有條疾徐得所尤急于教子以身率之雞鳴
而起盥頮誦書有程點勘訛舛手自親之心所未安質
之同志筆其格言大訓朝夕對之勉自警策至老而不
倦以故諸子皆知務學又嘗遣其長子受業于永嘉其
志念深矣雅意林壑幅巾藜杖逍遥自適時以棋酒自
隨款故人隱士之廬譚論竟日精神不衰既屬疾知不
可為語人曰吾將逝矣胸中了無一事正巾整冠有問
者必拱而對至屬纊亦拱臨死生之變而泰定如此寔
嘉定十一年十月七日也享年七十一娶王氏先三年
卒葬于邑之松林鄉安住山子男三人龍友嘗偕漕計
龍紀龍允女四人長適甥袁邦度次適迪功郎景陵尉
鄭次申次適承事郎長興丞謝奕修次適迪功郎前於
潛尉陳祖開孫男一介孫女一君歿之次年諸孤來見
泣且言曰龍友等將以十有二月壬午奉先君之喪啓
先妣之窆以合葬焉敢以德銘為請余雖老且鈍然四
十年交游之久知之深矣奚可以辭于是勉從之銘曰
汪氏一門鄉評所宗都漕種德久而愈豐偉歟及甫前
規是蹈造次不忘可謂克孝猗歟渥歟及甫之澤咨爾
後人續次血脉
朝奉郎王君墓誌銘
慶元初余備數成均與國子監書庫官王君為僚未幾
余以罪去國後九年王君卒又十有六年君之二子見
余中都具言往者權姦用事一時士大夫靡然趨之先
君未嘗一造其門遂大與之忤書庫終更例遷學官次
則掌故而先君獨否義不苟求卒從外補狀其行者雖
知賢而姦臣猶存不敢登載今歲月已深恐遂湮沒重
念先君雖屈于當時猶可伸于後敢以墓銘為請君之
中表司農寺丞樓君伯仲稱道其美亦然嗚呼此人之
大節也于此不撓其餘可占矣遂敬諾之而未及作今
奉祠里居乃克為之君諱中行字知復曾祖諱直臣故
朝議大夫贈金紫光禄大夫妣夫人時氏陳氏祖諱俁
故(闕)部尚書贈光禄大夫妣夫人黃氏宋氏考諱遠國
子司業妣宜人張氏其先大名府人三槐丞相之近族
也五世祖修撰徙居宛丘尚書復寓餘姚至今家焉尚
書以剛正為時宰所忌司業流落北方間關來歸俱有
盛名于世以故門戶赫奕海内推仰君蚤歲穎悟不羣
熟諸經史居親旁時時默誦數百千言以尚書遺恩補
官調迪功郎婺州武義縣主簿將上以司業持節閩中
遠于膝下易四明之慈溪又遲次兩載夫筮仕之始孰
不以資攷為急而君獨不然恬于進取天性則然矣黠
吏豪宗邑之巨蠧也君始為簿領吏試以事觀其所為
精明燭姦痛繩以法莫不驚服巨室或憑仗勢要故不
輸賦令末如之何郡檄君代之懲其最甚者以儆其餘
不一月輸者畢集復被檄塞海隄之決父老爭言堤所
以圮蛟齧實使然先祭之乃可君弗聽籠巨石舟夾而
投之衆力齊舉隄復堅壯嘗攝理掾時皇子魏王出鎮
四明君閱獄囚百餘輩多連坐者有司疑焉久繫不決
君曰皇子作牧疑則縱舍豈復效俗吏屑屑苛細耶即
日白而釋之長史舍人莫公濟喜曰名父之子固自不
凡丁司業憂既祥監打套局丁宜人憂服除充書庫官
出為湖北提刑司幹辦公事澧之慈利有訴殺人祭鬼
者君取其案反覆推究且訪其土俗咸以為設此祭者
必以兩目手足先登于俎而此獄所驗目及手足無不
具者言于憲曰是豈可遽加以法乎時人服其精察改
宣教郎知嚴州建德縣君通練明敏事之至前者是非
立決嚴于馭吏如為主簿時視民如子聽訟導之使言
務盡其情征科取之有制不求餘羨而差役則盡公無
私且深念其勞常左右之飲食之外不買一物漆蜜土
産也親故有請者皆辭之不得已則委曲他人㮣以時
價德政流行人人感悦轉通直郎秩滿趨朝偶屬疾致
其事轉奉議郎嘉定三年八月三日卒明年正月二日
葬于餘姚縣鳳棲山雙林之原司業公之墓側享年五
十有三娶曾氏禮部侍郎幾之孫女大理卿逢之女也
封孺人二子大臨通直郎知建康府江寧縣叔達迪功
郎新監常州糴納倉女先卒孫筌後君以長陞朝累贈
朝奉郎君資禀既高而力學不怠又周旋于名父賢婦
翁之間涵養薰陶培本浚源日厚月深其之官慈溪也
司業作詩送之有曰惟畏實過寡惟勤無功虧既至官
即廳事為堂請名于婦翁翁因以勤畏名之君于是刻
詩堂上朝夕觀省且終其身遵而行之小有過差必自
咎曰吾親所以誨我者何如而我若是也司業既捐館
舍躬率其婦奉母夫人謹甚喜交賢士大夫議論人物
深取夫篤厚平實表裏無異者樓宣獻公姊婿也相期
保全名節故皆無所附麗憲屬職卑而地遠人皆為不
平恬然自若方以得訪湖湘山水為喜迨夫歸自建德
學省舊同僚有執政者二人皆喜其至欲寘諸朝列而
君則死矣雖死而名存所獲不既多矣乎語曰不知命
無以為君子凡升沈得喪莫不有命君博于記覽引筆
行墨不勞苦思而清雄贍蔚一第易得爾而不過乎三
登禮部宦塗齟齬又不得大見施設豈非命乎餘姚臨
大江飛橋久壊司業欲為而不果君克承先志發藏鏹
九千緡復新之往來其上如履坦途遂為久長之利推
此心也何事不集而止于此傷哉惜哉嗚呼兹余所以
不能自已也銘曰中州之俗醇厚而直故家流傳遺風
未息三槐之王源委深長餘波所漸典刑不忘悼末習
之浮薄踵前修之忠篤一官雖卑名則不辱雙林之藏
過者必肅
陳承奉墓誌銘
公諱邦臣字季良姓陳氏慶元鄞人也曾祖全祖孜考
公權妣孫氏李氏娶林氏先公四十六年卒長子從從
事郎徽州錄事參軍次徽衢徠衍女六人楊叔信林鵷
汪應祥鮑緯蔣繹樓浗其壻也孫駒駿驤驎騏彌壽彌
堅孫女適紀樞沈昱朱銓餘二人未行曾孫女二人紹
熙四年該慈福慶壽恩封承務郎是歲皇上登極轉承
奉郎開禧二年正月戊子卒壽八十有五明年十月己
未葬于奉化縣溪口新建之原公天資孝謹奉繼母如
實生己人不見其有先後之間敬順皇考意倡率諸弟
厲志為學故宗丞張公遜鄉之賢大夫也方未第時居
與之鄰輩行相若同師承同出處有交相浸灌磨礱之
益中歲進取稍怠還桃源故居勤儉葺理伏臘僅足而
能厚于宗族凡孤苦無依者悉撫教之隨其能而任以
事季弟早亡以其産均給諸弟纖介無取胷次寬平未
嘗面指人過事或紛至處之無難舒徐排解無不適當
喜服金石藥多蓄之有以疾告者與之不靳年益高耳
目聰明飲啖如壯歲步武輕便其保養固自有道抑誠
心實德默相之者至矣平生所履可書者衆而教子有
法尤為人所稱道既朝多訓飭之又擇明師俾之受業
從師事國博楊先生學有源流擢進士第尉玉山甚有
能名為糾掾受知郡太守無問細鉅委以參訂家庭義
方之教不既信矣乎兩被恩寵閭里歆豔亦足以自慰
矣葬有日從泣請銘姻家之誼不可以辭乃述其大槩
而系之曰其德不耀其賢可紀天報以福亦既豐只命
服耋耄蕃蕃孫子凡今之人如公鮮矣
武翼大夫沈君墓誌銘
嘉泰中余官富沙有東南副將沈君者姿沉毅善治兵
約束嚴甚于其教也卒皆奔走以赴稍或愆期即大懼
曰吾將性剛必痛懲我矣以故人人奮勵武藝精習嗚
呼使掌兵之官皆能舉職如是豈復有不可用之卒哉
余愛其才因與還往訪其家世則武功大夫成州團練
使諱德之子也武功嘗隸大將少保岳公麾下親見其
謀略勇鷙禽敵決勝之方以語其子習聞舊矣軍政之
熟教閱之嚴兹其所自來者耶君諱世顯字光祖世居
開封今為廬陵人曾大父諱福大父諱全生武功其門
始大贈其親武顯郎奏補君承節郎初調湖南提刑司
緝捕官次沅州大田巡檢密迹蠻猺有剋日欲侵擾者
君督厲士卒俘十餘人為首者罪焉羣猺固以請君不
許俾從至境上斷頭以示之皆怖而走自是無敢犯者
尉衡之茶陵為漳之沿海廉之管界二巡檢攝合浦石
康二縣皆以治辦稱漳人為之立祠充東南第十將副
將分駐于建秩滿陞東南第十三將駐于邕管先是買
馬有勞捕峒宼時峒長黃□坐法繫獄朝家督馬方急
無應之者郡將良窘僚佐共議君曰使功不如使過□
誠有罪而蠻人之所信宥而遣之必感恩盡力從之未
旬日事果辦嘉定六年正月九日以疾卒壽六十三官
至武翼大夫娶蕭氏先二十一年卒贈宜人子四人師
宗從義郎雷州徐聞令餘竝補承節郎師孟先卒師尹
監潭州衡山酒税師臯監邕州都作院女三人進士劉
應運張孝祥陳士豪其壻也士豪嘗鄉貢孫六人應期
以遺恩補承信郎次應麟應誠應符應龍應瑞孫女六
人七年三月七日葬于廬陵縣儒林鄉長崗之原君秉
心忠實居處樸陋疎財篤義其在邕也士大夫之家有
落拓不能歸者為教其子而助其孀幼道里費還之故
鄉設心如是其撫愛士卒當如何哉掊剋之政奉一已
之欲君之所必不為也故教閱雖嚴而人不怨可尚也
已師尹請銘余不敢辭銘曰養兵之費吾民膏脂養而
不教雖衆奚為猗嗟若人汲汲于兹豈不懷安是心敢
欺相彼流俗知此者希興懷若人我心傷悲
胡府君墓誌銘
士君子生乎斯世非必器業宏偉名位顯榮足以取重
也修身為善無大玷闕足以行于家人信于鄉黨亦可
謂之賢矣嶮巇以規利緣飾以沽名反諸其中恧然不
安雖復光榮于一時必將得罪于公議則亦奚足貴哉
嗚乎若吾友壻胡君諱玘字致廣者真鄉黨之善人也
頽乎其貌訥乎其辭循循謹飭若無異于常人然攷其
平生稽諸公論實有非衆人之所能及是則可貴也君
之上世家于金陵避五季之亂徙四明之慈溪曾祖諱
奕祖諱祚俱不仕考諱竦累贈中大夫君襁褓而孤伯
氏修職君撫養之恩意備至又延師以教督之束以規
矩故能保其真淳不遷于末俗待人以信一言之發金
石弗渝居家嚴整雖隆暑不袒裼無聲伎之奉無遊觀
之娛無戲謔之語每旦早作至老不倦人或犯之恕而
不校無一毫害物之心家故饒財當兄弟析産之時未
習于事生理寖微率先儉約衣不華采食不擇味又得
賢配為之助資用以豐然有所貿易聽其自至未嘗籠
以智術所儲榖粟務在濟人不多取贏歲歉尤不靳故
朝奉大夫知澧州諱瓘者君之兄也自少至老雍睦無
間兄宦游既久至綰郡符雖同處然無欣慕之心蓋嘗
補官歴階而上亦足以為榮安于定分不求加益雖澧
州不能強也以道義終其身焉平生寡嗜慾善調養高
年華髮顔渥如丹病且革謂諸子孫曰生必有死吾亦
何憾晏然而終寔嘉定十年七月十日享年八十五娶
孫氏朝議大夫宗孟之女先五十一年卒葬于金川鄉
覺林僧舍之南岡繼室邊氏先十有二年卒子五人該
先十七年卒詳諤宜革女一人適進士高賢之孫男十
二人源淮浩灝浤正餘早亡孫女八人其壻曰沈端臣
章楷高麟之方克柔高益謙陳傅弼高櫄伯馮惟信曾
孫男六人橚橞植桶楎樸曾孫女二人明年十二月壬
寅諸孤奉公之喪與元配合葬焉初季子革勇于自立
不得志于儒科必欲以武奮仕為鎮江府都統司左軍
統領帥甚重之駸駸榮途志不克遂君未葬而先卒蓋
嘗囑某銘其先君子之墓既諾之矣遂敬為之銘曰居
家孝友是亦為政旨哉斯言發于先聖人道之立篤實
不欺賢若斯人奚以仕為
統領胡君墓誌銘
君諱革字從之慶元慈溪人也少從余學余愛其氣質
之純茂志操之堅確名之曰諶字以實之讀書窮日夜
不懈忘饑渴不知寒暑苦心刻意自期有立而拙于辭
華度不足以進取喟然嘆曰吾終于此而已乎吾不得
志于場屋吾習騎射讀兵書結交豪傑智勇之士獨不
能自奮其身乎由是逸氣駸駸班定遠投筆之興不可
復遏矣每曰志士不忘在溝壑勇士不忘喪其元遂更
其名并字易之取從革之義圖變通之功也嗚呼亦可
謂不羣矣曾祖祚祖竦父玘妣孫氏邊氏祖以子瓘仕
至朝奉大夫知澧州累贈為中大夫澧州于君為伯父
竒君而愛之尤與之謀議語及出處勸以止足四任祠
禄遂掛衣冠者從忠告也君既欲以武發身乃不憚遠
役周旋江淮襄漢之間審觀形勢熟察事宜雖二廣煙
瘴之域亦深入焉九江大軍所駐謁其主帥一見契合
遂從之遊峒寇之平君預有勞焉又嘗至京口軍帥尤
器重之得旨權馬司準備將久之改鎮江都統司準備
再陞副將遂權統領竟以竭誠盡力勞瘁得疾至于大
故寔嘉定十二年四月二十三日也享年五十有五統
帥劉侯歸其喪于故鄉且厚給之娶戴氏諸暨丞樟之
女一男濟一女適進士馮信道十三年十一月壬寅葬
于縣之金川鄉龍山應㠗之原君事親篤孝承顔順志
克敬以和家于狹鄉役頻費廣將無以自立每以門戶
為念求所以興起者然不忍一日輒離親傍偶讀山谷
詩有云但使新年勝舊年即如常在郎罷前乃知立身
揚名不必朝夕膝下始有驅馳四方之志父嘗屬疾危
甚奔走營求不勝痛切得善醫者治之立愈人以為誠
感後母嚴毅察其意向奉承惟謹母為之感悦大監慈
湖楊公今之師表也君嘗親炙誨益服膺不忘楊公聞
君輕財賑窮無所靳惜語人曰此君家不甚裕而能施
乃爾未易得也其在京也撫愛士卒病則藥之雖疫癘
流行而挾醫躬問覬其安全不遑自恤故有疾者多愈
嗚呼有如君之志節推以事君必能盡忠捐軀徇國之
舉心誠甘之天不假年齎志以殁余故表而出之使人
觀焉壽雖不究爵雖不貴而衆推其賢與夫眉壽高爵
而公論弗歸者其孰為愈亦足以警斯世矣然則可無
述乎銘曰士而懷居不足為士先聖此言端有深旨君
如驊騮致遠不倦豈若駑駘棧豆是戀草居露宿艱阻
備嘗卒隕于途可為悲傷人皆傷之我則壯之裹屍藁
葬古人尚之
訓武郎荆湖北路兵馬都監顧君義先墓誌銘
昔我曾大父宣和間由倉部郎中出知泗州待次于鄉
屢與東湖顧君還往金人肆虐避地其家相親倚如骨
肉夫曾大父何如人哉其守婺也以法誅蔡氏黨親曹
宗觸京怒獲罪及登省屬時事紛紛嘗因面對力勸徽
皇清心省事安不忘危敢于犯顔不顧利害其堅正如
此詎肯交非其人哉而顧君乃與同其休戚相與甚厚
則其賢可知路分君緣先世之契遇某亦不薄路分歿
其孤哀泣請銘其墓辭之不獲乃敬述之君諱義先字
忠卿慶元鄞人曾祖將仕郎宗明與先倉部交遊者也
祖文彊考成忠贈武義大夫妣宜人畢氏故史越王之
童幼也曾祖竒其風骨曰他日必甚貴既冠而壯每接
對必款語太師位登台鼎果如平昔所期眷之不衰燕
及諸孫得以為依歸之地君之補官太師所奏也承信
郎十遷為訓武郎歴浙運催綱軍器所受給樞密院正
將京畿第二將提舉邕州左江四鎮兵馬都監主管華
州雲臺觀軍器所久不葺物多朽腐增造屋百餘間經
畫有方出納有時庋之而不壊秩之而不紊計慮深長
隄防嚴密而躬率以公廉凡服役其中者無所容其姦
而宿弊革矣同寮有以病卒而家貧甚者為經紀其棺
歛纖毫無闕多費而不靳京師之卒所以增壯國威彈
壓姦宄關繫至不輕也而向來為將者多以私意撓之
凡公宇營葺之費從者供給之物悉取辦于軍伍君深
念之曰是安從出捐金自為絲毫不擾察其饑寒而犒
之訪其疾痛而藥之官用不給常為之助無不感悦而
閱習則甚嚴雖執役于朝士者無敢不至恩威竝用弛
張隨宜人人爭奮緩急可仗嘗攷此軍顛末本東京畿
邑駐兵建炎間調發以平陳通遂留錢塘指揮十六凡
七千六百六十六人及嘉定十一年春教閱纔一千六
百七十二人軍弱如此君深慮之盡復其舊誠難猝辦
稍增于今而定為定額春秋大閱之時募其子弟試以
武藝有闕隨補則兵不至寖虧而糧不至于頓增已具
槀矣會得疾而歸不果上此君居官之大略也敬奉二
親凡可以養其體悦其心者委曲周盡父母既終兄弟
四人相依為命産雖已析故廬猶在日集于此歡然無
間對人如賓客酷暑亦正衣冠肅乎其嚴温乎其和親
故以急難告必竭力拯救之其子之師妻喪未舉不俟
其有請捐地葬之閭巷困窮施惠不倦鄉為義役首以
膏腴倡之人情孚洽厥應如響遂次第其高下循環為
之無復異議錢湖之葑歲歲滋長水利日虧君每欲糾
率鄉人合錢買田歲收其入買葑而遠運之葑減則水
增誠無窮之利前太守程公經理此事頗與君合因助
成之其始約束以物力最高者為典領未為不善也然
敷買民田官自為之則非私家之所得專數年之後郡
計不足未免移用典領之家故為遏之而買葑之本于
是寖微矣輸租稍稽追逮立至民又不堪其擾此所謂
未覩其利先見其害也君以為此事正如義役聽民之
所自為以官司參之乃可以經久念之至熟將以為請
而君已疾不起矣卒之日寔嘉定十五年三月丙子也
享年七十有七娶陳氏封孺人先六年卒葬于邑之翔
鳳鄉青雷峯之原三子錡鏞皆蚤世泳之女適奉議郎
添差通判紹興府趙師俌朝奉郎通判建寧府趙善并
通直郎前主管城北石廂汪之綱孫似道立道孫女適
國子監進士陳鉅是歲十有一月壬申泳之舉君之柩
啓陳夫人之窆而合葬焉君操心有常策名仕路不無
知已而局于天分不甚如其志晚所得闕又抱疾不克
往是其真有命耶然其居家效官處鄉黨皆行善道有
補于當世夫士患無補爾安于卑陋不能奮發自同于
鄙夫賤隸而尺寸無補于時者竟何為哉此亦足以知
君之所為賢于衆人也士有一節猶當書之況此數美
乎此余所以不能自已也銘曰拔足閭里之中致身簪
纓之列苟無其才胡能曄曄我懷故交悵焉永訣銘以
昭之庶不泯滅
絜齋集卷十九
