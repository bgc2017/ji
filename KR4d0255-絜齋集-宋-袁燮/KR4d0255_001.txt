絜齋集卷一
宋袁燮撰
奏疏
都官郎官上殿劄子
臣恭惟仁聖在上涵育羣生無有遐邇同一覆載施惠
務從其厚用刑寧過于輕無愧于古聖人用心矣孟軻
有言以不忍人之心行不忍人之政治天下可運于掌
上明效大驗何其速也今陛下求治不為不久而稽其
效驗尚爾遲遲何可不思其故歟臣聞古者大有為之
君所以根源治道者一言以蔽之曰此心之精神而已
心之精神洞徹無間九州四海靡所不燭故書曰光被
四表格于上下又曰帝光天之下二帝之精神也曰明
明我祖萬邦之君德日新宣重光三王之精神也二帝
三王終日乾乾自強不息故能全此精神以照臨天下
明竝日月不遺微小至于今仰之漢之宣帝唐之太宗
雖未極純懿而能勉彊振作興起治功爛然可觀而史
皆以厲精稱之亦可謂英主矣陛下視今之治具已畢
張乎未乎民生已舉安乎未乎更化以來招延俊彥隨
才授職責其成效治具似已張矣而頽綱未至于盡舉
宿弊未免于猶在則難以謂之畢張都城之内財貨疏
通米價至平閭閻熙熙遠過曩日民生似亦安矣而遠
方之民凋敝乎財賦之煩愁苦乎刑戮之慘雖當豐歲
猶不聊生則難以謂之舉安陛下尊居宸極臨制萬方
惟所欲為其誰能禦今也雖有仁心仁聞而大有為之
效猶未至于昭明彰著歲月蹉跎所就止此豈不深可
惜歟臣願陛下毋以寬裕温柔自安而必以發強剛毅
相濟朝夕警策不敢荒寧以磨厲其精神監觀往古延
訪英髦以發揮其精神日進而不止常明而不昏則流
行發見無非精神矣謹所從出出則必行宣布四方無
不鼔舞號令之精神也襃一有德而千萬人悦戮一有
罪而千萬人悚賞罰之精神也有正直而無邪佞有恪
恭而無媮惰有潔清而無貪濁布滿中外炳乎相輝人
才之精神也民間逋欠不可催者悉蠲之中外冗費凡
可省者盡節之其源常浚其流不竭財用之精神也將
明恩威以馭其衆士致死力以衞其長勇而知義一能
當百軍旅之精神也黎元樂其生業習俗興于禮遜五
穀屢豐百嘉咸遂民物之精神也明主精神在躬運乎
一堂之上而普天之下事事物物靡不精神豈非帝王
之盛烈歟昔我藝祖秉上聖之資當㝢縣分裂之際整
齊乾坤如再開闢端門軒豁無有壅閉謂左右曰此如
我心小有邪曲人皆見之矣大哉聖謨此二帝三王所
以日用其力者乎詩曰周雖舊邦其命維新新者精神
之謂也陛下誠能以藝祖為法則我宋之維新亦當常
如創業之初矣一元之氣周流磅礴化成萬物日新無
已天地之精神也惟陛下省察
輪對陳人君法天劄子
臣一介疎庸遭逢盛際誤蒙拔擢寖歴清華每自念無
以稱塞惟有罄竭愚忠庶幾仰酬天造臣聞人君之德
莫大于敬天尤莫大于法天盖法天者敬天之實也宅
天位之尊精神運用形見于天下者無往而非天是之
謂敬天之實徒曰敬之而不能法之亦猶心慕其人不
知效其所為豈眞能有益于巳也哉陛下光紹丕圖垂
及二紀嚴恭寅畏常如一日雖古帝王篤于敬天者殆
無以過然古之敬天未嘗不以天為法陛下内揆于心
其皆與天無間歟抑猶有未合者歟夫天猶父也君猶
子也子克肖其父父必為之喜而譴怒不作矣君克配
乎天天必降之福而災變不生矣陛下敬天之心不為
不至而前年日有食之不盡如鉤去年大旱之後飛蝗
塞空星變異常一夕再見今年月日復相繼薄食則是
天意猶未解也得非法天之誠猶有可議者歟臣愚不
識忌諱謹條四事切于當世者上干天威惟陛下裁赦
而垂聽焉其一曰臣聞天下大器也惟達天德者為能
舉之在易之乾天行健君子以自強不息宜健而弱非
天德也故君德弱不能進紀綱弱則不張法度弱則不
修號令弱則不行治内而弱則中國不尊治外而弱則
四裔不懾君天下者當無時而不強豈可一日而弱哉
且金人之衰弱無智愚皆知之陛下愛惜生靈遵養時
晦似未害也而揣摩迎合之流遂欲苟安于無事有言
不可者則詆之曰是欲用兵爾加以是名時所至諱則
不敢復言盖所以結其舌也而不知我能自奮則威聲
震疊自足以不戰而屈人兵我不自強而示人以弱適
足以召兵又豈能息兵哉北敵西邊自昔雄盛新興諸
豪兵力亦強皆知中國之弱日夜垂涎伺隙而作吾將
若之何竊恐兵端寖啓而禍患未易平也陛下以是思
之豈可不法天行健磨厲精神破庸人之論以彊中國
之威哉其二曰臣聞人主之大柄有二曰慶賞曰刑威
而已然本于公則天下服出于私則公道廢臯陶之陳
謨曰天命有德五服五章哉天討有罪五刑五用哉奉
天而行所謂公也陛下更化以來招延俊彥屏去回邪
固已上合乎天心矣然用違其才則如勿用言而不行
與不言同忠良不得以展布賢智未免于湮鬱天之命
德豈其然乎或依勢作威敢于專殺而姑務含容或黨
附權姦罪不容誅而陰求抆拭或貪墨著聞士論不齒
而復官與祠或總戎締交賄賂公行而匿瑕含垢天之
討罪豈其然乎持此二柄而不原乎天則朝綱廢弛國
勢陵夷矣陛下思之至此豈可不大明公道而力救斯
弊哉其三曰臣聞惟天惠民惟辟奉天人君之仁民必
如天之無不愛可也旱蝗相仍民大饑困上軫淵衷多
方賑卹可謂仁矣然長民之吏慮蠲放太多未必能以
實告故饑民不可勝計而濟糶不能徧及或轉于溝壑
或輕去鄉井或羣聚借糧或肆行剽掠無所得食勢固
宜然今春既分矣而艱食猶衆不知其飢餓而死抑有
以虐我而讎其上者乎昔者東晉之末李雄李特之流
初起不過流民寖盛迺能據蜀監觀往事可為寒心我
朝内帑之儲本為凶荒之備耗于侈用誠為可惜所宜
特發睿斷申敕攸司止絶他費專以救荒為急推廣天
心大施仁政則垂絶之命續而作亂之萌折矣其四曰
臣聞廣謀從衆則合于天心聰明明畏皆自乎民所以
為天疇咨乎衆舍己從人所以為聖今侍從之臣所以
資獻納之益也日近清光而不聞有所咨訪通進一司
所以達庶僚之言也虛名僅存而不聞有所規箴則是
朝廷之舉事實不與天下共之也天下之大當與天下
共圖之豈可不稽謀于衆哉患人才之難得稽謀于衆
必當有超卓逸羣之彥患國計之未豐稽謀于衆必將
有取與不窮之術患邊備之未修稽謀于衆必將有禦
敵制勝萬全之良策觸類而長之凡事關利害皆廣咨
博訪是為至公是為天心豈復有不當者哉臣區區愚
忠陳此四事一本于天者盖如此陛下天資粹美聖心
淵静行此四者易于轉圜而臣猶慮陛下未能盡行者
諂諛之風未息蒙蔽之患方深爾惟私是徇則不知有
公惟利是趨則不知有義詭隨以求合脂韋以取容隔
絶上下交相為欺萬一陛下少惑其說則凡忠鯁之言
何自而能行哉故孔子曰遠佞人佞人殆而孟軻亦云
與讒諂面諛之人居國欲治可得乎崇觀政宣之際此
徒實繁所以靖康之禍至大至酷今日所當深戒也去
秋大饗明堂至誠昭假熙事告成羣臣爭為歸美之詩
極其稱贊陛下深念旱蝗之餘抑而不納此足以窒導
諛之源矣臣願陛下益堅此志無甘佞辭惟正人是親
惟忠言是聽此固天心所望于陛下也奉而承之于以
祈天永命不其休哉尊崇異教齋素禱祠事天之末節
爾君子無取焉故臣終始以敬天之實上裨聖德惟陛
下勉思臣言天下幸甚取進止
輪對陳人君用人劄子
臣聞君子為陽小人為陰陰足以干陽則君子之道消
中國為陽四裔為陰陰足以干陽則中國之勢弱是故
善為天下者當使陽制陰而不當使陰干陽今滛雨為
災兼旬未止此乃陰盛而陽微也君子道消中國勢弱
此其證也豈小故哉陛下謹天之戒敬天之怒則當求
其所以弭災消變之策富弼有言天子無職事惟辨君
子小人而進退之此天子之職也人望之所屬者登進
而不遺公論之所非者擯斥而不用君子小人粲然如
黑白之明邪不害正陰不干陽此誠弭災消變之上策
也往時陛下奮發乾剛誅鋤元惡收還威柄登崇俊良
天下喁喁翹首以觀日新之政一二年來正論漸微正
途漸梗賢者相率潔身而去忠言嘉謨以宗社生靈為
念者寖不如更化之初而諂諛緘默以順為正自營其
私者尚多有之此豈天意之所望哉立政一書實萬世
人主用人之法其言曰籲俊尊上帝又曰克知三有宅
心灼見三有俊心以敬事上帝然則人主尊天事天之
實莫急于用賢其理明甚抱魁傑之器而沈伏于下僚
棲遲于遠外不獲展盡其所長非天所以生賢之意也
一春多雨及夏尤甚霖霪不已蠶麥俱傷且有餘于今
必不足于後旱涸隨之饑荒繼之吾民重困而勢益岌
岌矣皆由未合天心所以災變若此金國垂亡而輒敢
侵犯王略無所忌憚皆由君子道消所以召侮如此此
天所以大警陛下也豈可不推原天意一舉一錯之間
益致其謹歟書曰惇德允元而難任人蠻夷率服(案惇德原)
(本避宋光宗諱作崇德今改從經文)傳亦云進英俊以彊國本本彊則精
神可以折衝陛下必欲今日國勢恢張威聲震疊亦惟
擇夫剛毅正直不肯詭隨公論之所屬而猶沈伏于下
僚棲遲于遠外者拔舉而尊禮之則精神立變矣誰敢
侮之夫正直之士其言鯁切故人主易以疎諂諛之臣
其言軟美故人主易以親然鯁切者譬諸良藥雖苦口
難受而足以治病軟美者譬諸醇酒雖適口可悦而足
以亂德金人見侵中國之大病也汲汲治之猶恐不及
又豈可遲緩乎以忠言為良藥亟服之而不疑自然元
氣充實外邪不能入矣堯舜之聖急于親賢漢高帝之
興也納善若不及唐太宗聞馬周之賢召而未至四輩
督促古者聖賢之君大抵皆然伏惟陛下毋以兹事為
可少緩明詔二三大臣奬拔忠賢不啻饑渴天下幸甚
取進止
輪對陳人君宜納諫劄子
臣聞天下有一日不可不明者正道也天下有一日不
可不用者正人也用正人則正道明用邪人則正道鬱
正道明則黜陟有序而治本立正道鬱則是非顚倒而
權綱紊恭惟陛下履位之初委任賢相網羅天下正直
之士鱗集于朝人情翕然以為治本可立太平可致而
欲竊威權者從旁睨之不便于己有嫉惡之心彭龜年
逆知其必亂天下嘗因面對顯言其姦陛下悚然開納
賜坐從容俾罄其說龜年亦盡誠無隠退而稱頌聖德
寬明容受讜直臣時備數學官實親聞之深為天下賀
然龜年繼以罪去而權臣根據自若于是乎姦心寖長
無所忌憚羣邪和之排斥善類積而至于無故興師幾
危社稷嚮若陛下篤信龜年之忠折姦邪于萌蘖之初
豈至是哉雖然往者不可及來者猶可追正人端士今
不為乏惟陛下用之爾書曰有言逆于汝心必求諸道
有言遜于汝志必求諸非道此萬世人主聽言之法也
言雖忤意而合于道斯忠言矣言雖可喜而悖于理斯
不忠矣往年龜年所進合于道之言也今日復有指陳
闕失盡忠無隠者即龜年之言也陛下追思龜年盖嘗
臨朝歎息語輔臣曰斯人猶在必大用之襃贈溢于常
典榮名冠于西淸擢其後嗣寘諸班列固已深知龜年
之忠矣陛下此時之心即二帝三王敬賢納諫之心也
常存此心急聞剴切之言崇奬樸直之士若龜年之效
忠者接踵而至矣一龜年雖沒衆龜年繼進何憂天下
之不治哉昔天聖中御史曹修古論事鯁切忤宮闈意
謫守小郡不幸而卒其後仁宗深知其忠嘆其用之不
盡優贈以官無子而官其壻察其如修古者敬而聽之
自是忠言讜論源源而來孔道輔范仲淹包拯韓琦富
弼歐陽修余靖王素蔡襄唐介趙抃范鎮司馬光之流
皆以端亮切直相望于三四十年之間以君德則修明
以朝綱則清肅以深仁厚澤則結于人心而不可解忠
諫之有益于國豈不明甚伏惟陛下念忠臣之愛君仰
仁宗以為法使士氣常伸而正途常闢則光明盛大之
治復見于今日矣且臣聞之風俗無常惟上所導導之
以正直則人心皆趨于正直矣導之以邪佞則人心皆
趨于邪佞矣此誠風俗之樞機而治亂安危之所由分
也可不謹歟惟陛下留神省察取進止
輪對陳人君宜勤于好問劄子
臣不佞四月六日猥以庸陋獲對清光敷陳治道勸陛
下以延訪英髦讀畢臣復口奏申述延訪之意謂陛下
欲周知是非得失之實要在勤于好問陛下首肯再三
聖語云問則明于是悚然深服聖人謨訓如此之簡且
切也退而與朝士言亦無不稱贊聖言之簡要陛下既
洞見此理臣以為必能日與賢臣往復問答開廣聰明
期大有為于天下而側聽十旬陛下端拱淵默尚如曩
時臣竊惑焉豈聖意自有主耶臣聞易之乾曰君子學
以聚之問以辨之乾君德也謂學雖甚富而心有所疑
不辨不明此所以貴乎問也中庸曰舜其大知也與舜
好問而好察邇言仲虺告成湯曰好問則裕自用則小
以是知勤于好問實帝王之盛德陛下既知如是而明
則當知夫反是而暗明則光輝旁燭無所不通暗則是
非得失懵然無辨豈不大相遠哉且今日在廷之臣孰
有某善孰有某能孰可以當重任孰可以辦一職孰為
人望所歸孰為清議所貶陛下能盡知之乎當今之務
何者為綱何者為目何者當先何者當後所未立者何
事所未革者何弊陛下能盡知之乎吏貴乎廉而貪濁
者衆吏貴乎良而慘酷者繁或催累年積欠鞭箠不止
或借朝廷威令羅織無辜此百姓所以不堪其苦也陛
下能盡知之乎將帥擁兵固有忠于為國者矣而多徇
私者固有勇于立功者矣而多怯懦者固有勤于閱習
者矣而多苟簡者掊克日甚名籍多虚此緩急所以不
可仗也陛下能盡知之乎凡此數條臣竊料陛下未必
盡知也夫以聖德純茂而于此未能盡知其故何哉亦
惟端拱淵默而罕發于清問而已今宰執奏事患臨政
雖久而治功未立皆由此也或以為人主一言之失史
官書之天下議之問而不當不如勿問臣竊謂不然自
古帝王之言豈能無失惟得賢臣開陳救正歸于至善
而已豈可畏人之譏議而終于不問哉陛下誠能自今
以往有疑必問咨訪宰執日益加詳至于從臣之獻納
臺諫之奏陳百官之輪對監司郡守之升殿者人人咨
訪究其所藴必將披瀝肝膽效其忠誠而事無鉅細豈
有所不知哉臣又聞皇太子天資英粹率由善道可謂
盛德矣而于接對官僚之時亦罕有所訪問盖非不欲
問也其意以為聖父淵默于上而子道亦當爾也臣嘗
觀一介之士欲自植立者苟有所疑亦必咨問況主器
之重所關甚大而可不以是為急乎此在陛下以身帥
之陛下躬好問之誠率之于上而以臣所奏宣示東宮
曉然知好問之益每一月具所語官僚問答之語悉以
上聞則智慮日明德業日充誠宗社無疆之休也願陛
下毋忽臣言幸甚
輪對陳人君宜崇大節劄子
臣聞天下有大體人君有大德先其大者而衆善從之
則天下可以大治闇于大而明于小難乎其致治矣陛
下視今之治效為何如哉以言乎財計則未裕以言乎
兵力則未彊以言乎人才則忠實可仗者寡以言乎民
生則愁苦無聊者衆明聖在上而是數端者未滿人意
如此人皆疑之以臣管見或者君人之大節猶有可議
歟易曰大哉乾元萬物資始又曰大哉乾乎剛健中正
純粹精也論語大哉堯之為君也惟天為大惟堯則之
蕩蕩乎民無能名焉巍巍乎其有成功也乾惟其大所
以能首出庶物堯惟其大所以能光宅天下大則足以
兼小小則烏能兼大是故君子大之為貴古有言曰大
節非也小節是也吾無以觀其餘矣夫小節亦豈可略
哉盖慮夫君人者安于小而不志于大故抑揚其辭以
恢廣人主之心云爾竊聞近者禁中銀器頗有遺失掌
者不虔加以責罰法當然爾而陛下惻然憫念易之以
錫樸素如此可謂儉矣不忍以器物累人俾貪者息心
而掌者無責可謂仁矣臣願陛下充而大之自一身之
儉充而至于中外冗費靡所不節自一念之仁充而至
于四海九州皆歸吾仁豈不恢恢乎其大哉齊宣王不
忍一牛之觳觫以羊易之孟子勉之曰古之人所以大
過人者無他焉善推其所為而已故推恩足以保四海
唐開成之主舉衫袖以示近臣曰此衣三澣矣柳公權
箴之曰貴為天子富有四海當進賢退不肖納諫諍明
賞罰則可以致雍熙服澣濯之衣迺末節爾由是觀之
人君于小大之辨可不嚴哉天下大器也唯大君能舉
之伏惟陛下恢洪志氣無自菲薄篤信聖人之言力行
先王之道立大規模成大功業以隆我宋不拔之基豈
非大君之所為哉古人恥君不及堯舜事中常之主猶
欲引于當道況陛下天資粹美聖心淵靜足以與古帝
王匹休而猶有未及為者此臣所以發于中憤不能自
默也孔子曰為仁由己而由人乎哉惟陛下自強不息
日進無疆宗社幸甚天下幸甚取進止
輪對陳人君宜結人心劄子
臣聞保邦之策其威聲在備禦其根本在人心人心有
膠漆之固則國勢有嵩岱之安何憂乎外裔之不服何
慮乎姦雄之竊窺此保邦之善策也夫所謂結人心者
當如何哉孟子有言得其民有道得其心斯得民矣得
其心有道所欲與之聚之所惡勿施爾也政令行乎上
而欲惡因乎民無所攖拂豈有不感悦者哉感悦益深
則根本益固矣陛下視今之生靈果皆樂其業乎今之
政令果皆便于民乎朝廷之意未嘗不以忠厚為主而
奉行之吏往往多以苛刻為能園田再給畝輸千錢未
為過也然歉歲糴價翔踴則輸錢為便豐年粒米狼戾
則輸租為優今概取之已不樂矣況既輸錢中都而州
縣督租如故是再輸也其肯服乎楮法之更敢減落者
沒入貲產至明白也然疑似之間初非減落而遽繩以
法已摽撥者亦併籍之朝廷雖已給還而未給者觖望
能無怨乎罪麗于法正其刑可也或嚴行科罰而因以
為利逋負官物責之償可也或赦令已蠲而督趣不休
秋苗之斛面日增關市之征税日重此豈吾民之所欲
哉民所不欲而日夜施之財匱于下無以相養能不渙
散乎陛下毋謂京邑之内民物熙熙可以為慶當知自
此而往駸駸不如誠為可憂我太宗皇帝嘗因觀燈御
樓美京輦人物之盛宰臣呂蒙正對曰乘輿所在士庶
走集故繁盛如此都城不數里飢寒而死者甚衆不必
盡然願視近以及遠先正大臣規正人主愷切如此臣
愚亦望陛下樂聞忠言以廣視聽如是而為民之所欲
如是而為民之所惡靡不知之然後肆頒明詔誕告萬
邦政令之不便于民者更之官吏敢為民害者去之逋
負之不可催理者蠲之枯旱之久濡以甘雨豈不足以
悦人心召和氣而洽隆平之化哉前日之嘆息愁恨今
日之謳歌鼓舞在陛下一轉移之間爾人心既固國勢
日張孟子所謂施仁政於民可使制梃以撻秦楚之堅
甲利兵者將驗于今日矣昔皇祐中范鎮建言備契丹
莫若寬河北河東之民備靈夏莫若寬關陜之民備雲
南莫若寬兩川湖嶺之民備天下莫若寬天下之民此
至論也惟陛下亟圖之
輪對陳人君宜達民隠劄子
臣聞子夏問於孔子曰何如斯可謂民之父母矣孔子
曰四方有敗必先知之此之謂民之父母矣至哉聖言
子有疾痛則父母知之民有疾痛則人主知之其知之
最先故救之最切洪惟我藝祖有父母斯民之仁嘗詔
諸州長吏視民田旱者蠲其租勿俟報盖慮其稍緩有
拯救不及者嗚呼可謂至切矣仁宗明道中江淮旱蝗
命范仲淹安撫時民有食烏昧草者仲淹擷以進御且
請宣示六宮貴戚以戒侈心(案范仲淹年譜事在明道二年八月)其言切
矣而不以為忤豈不曰民之艱食固人主所欲急聞者
歟人主雖儉而六宮貴戚或侈亦足以傷財而害民此
仲淹所以併及之而仁宗所以嘉納之也今陛下躬行
儉約誠心愛民同符于藝祖匹休于仁宗矣然不知黎
庶之疾苦果能盡達于冕旒之前乎近而京輦米斗千
錢民無可糴之資何所得食固有餓而死者有一家而
數人斃者遠而兩淮荆襄米斗數千強者急而為盜弱
者無以自活官給之粥幸有存者而無衣無褐不堪隆
冬或以凍死遺民氣息僅屬雖逢春和豈能遽有生意
乎淮西漕臣目其饑羸困斃之狀摹寫為圖觀者無不
愍惻不知亦嘗進御如范仲淹之進烏昧草乎陸贄有
言流俗之弊多徇諂諛揣所悦意則侈其言度所惡聞
則小其事深譏當世奏荒之不以實也今聖德寬仁監
司郡守固宜皆以實告然願陛下更咨詢之使閭閻纖
悉之情畢達于几席之間如家至而親見之則父母斯
民之意篤矣臣聞古者制國用必于歲之杪曷為其必
于是時也五穀多寡歲終畢見可量入以為出歉歲用
度非豐年比故也今當饑饉艱危之時而中外支費猶
如豐登之歲可乎小民嗷嗷仰哺方切坐視則不忍賑
卹則不給惟有裁節冗費上自乘輿服御下至百司庶
府無所不節以為施惠之具或可以救不然將何望耶
側聞去冬陛下臨朝深以得雪為喜而又軫念饑民之
寒更糶為濟以直給之聖意切矣臣願陛下更推廣之
凡立事貴乎舉要惟救荒獨不可略條目愈詳則惠澤
愈廣故成周以荒政十有二聚萬民當是時富藏天下
民生熙熙雖遭水旱可無菜色而賑饑之具多端如是
盖不敢不如是也陛下宜深思此意凡可以加惠吾民
者無所不用其極寧過乎詳毋失之略庶乎恩意周洽
而赤子可活矣周世宗五季之君爾猶曰民猶子也安
有子倒垂而父不解者今以聖主如天之仁豈其撫摩
涵育有所未及乎民困極矣惟速救之豈獨生靈之幸
實宗社之幸取進止
絜齋集卷一
