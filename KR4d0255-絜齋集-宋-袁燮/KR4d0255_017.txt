絜齋集卷十七
宋袁燮撰
墓表
端明尚書何公墓表
於皇我國家受天眷命光有四海德澤洋溢中外敉寧
盛極而衰金人肆毒爰俾逆臣張邦昌盜據宫闕徽猷
閣學士京西北路安撫使何公深忿疾之首倡大羲率
經制使翁彦國知淮寧府趙子崧都水使者榮薿登壇
歃血共赴國難而公之前鋒獨先至京師邦昌懼亟迎
請元祐皇后垂簾聽政纔兩月高宗皇帝正位宸極炎
祚絶而復續國威跲而復伸雖由聖德格天垂休無疆
亦賴夫忠臣義士相與畢力挽回正道所以臻此公於
是時不可謂無功矣而議者猶以順昌不守少之嗚呼
順昌之前守以十月去公實繼之樓櫓不葺師徒單弱
器甲不堅岌岌乎其不可支矣而以死守之餘五十日
敵勢益張潰圍而去一子二女棄而不顧誰無天性大
義所激忘其為家也可不謂忠乎既而招集散亡敗賊
趙隆輩因併其兵明年四月遂有勤王之舉距順昌之
陷日月未久也倉猝擾攘之間經畫有方兵力增壯於
是謁高宗於濟陽建請南京實藝祖開基之地方贊聖
明纘承鴻業可不謂有功乎瑕不掩瑜瑜不掩瑕君子
所以比德於玉也垂翅迴谿奮翼澠池名將所以轉敗
為成也何獨於公而責之無已哉公諱志同字彦時處
州龍泉人也先世積德迨公之皇考清源郡王致身元
宰其門始大繼擢儒科益懋遠業寖通顯遂世其家蓋
嘗為刑兵吏部尚書端明殿學士可謂榮遇矣而卒以
煩言褫職時予時奪至其末也僅復徽猷閣待制幸天
子仁聖深知忠誠卒保持之此所謂不以一眚掩大德
者耶始高祖父光祿公雅聞公名以女歸之累封淑人
曾大父倉部公親友之好始終不替逮我先君聞其事
亦能言公賢德甚悉公之曾孫處恬肄業上庠某官中
都時與往還語及先世喟然而嘆屬所以表公墓者某
不敢辭若夫世系履歷之詳公壻丞相康伯所作行實
及朝散大夫邵彪之誌其墓也已備言之矣兹不復著
獨著其大節表表可紀者夫舉世混濁獨清則難楊朱
黑翟之言盈天下能言距之者孟子即以為聖人之徒
貴其僅有也炎運中微舍順從逆恬不知非肩摩袂屬
於斯時也發於忠憤誓不與賊俱生萬夫之特有如公
者又豈可摘其疵而沒其美哉某是以推尊之
曾祖遺事(原註袁氏墓表曾祖諱灼左朝議大夫尚書倉部郎中)
記有之曰先祖無美而子孫稱之是誣也有善而弗知
不明也知而弗傳不仁也先倉部之本末誌銘中既詳
之矣而尚有遺者可無傳乎蔡京為宰相姦回不忠李
林甫盧杞之徒爾公自軍器少監出知婺州往别之因
問焉曰不知太師於婺州有何親戚此亦人情之常談
爾怒而答曰京無親既到官朝廷方嚴荆杖之禁寓居
武臣有曹宗者輒用之逮至庭下詰之曰今官司且不
敢慢令汝私家也擅施之可乎不答而以指擊其所服
紅鞓帶意自以為有官也公怒而械之獄數日死焉乃
京親黨聞之大恨公由是鐫秩尋丁太夫人憂服除留
滯於外久之始拜隨州之命聲稱甚著召為省郎自豐
亨豫大之說熾竭天下之力謂之享上獻諛者袂相屬
公因而對力勸上清心省事安不忘危此奏最為明切
心知其難言忠愛不忍緘默黜知泗州未上而敵騎至
闕矣夫典州而不阿大臣立朝而敢進忠言人臣之大
節也而誌其墓者以為鐫秩補外皆非美事不能備載
可為太息某懼夫久而泯沒不傳於世自陷於不明不
仁之域故表而出之俾世世子孫知先世風節如是興
起於心慕而效之亦不為無補云
先祖墓表
公諱坰字卿遠明之鄞人也曾大父諱揆贈太中大夫
妣施氏旌德縣君大父諱轂左朝奉大夫知處州贈光
祿大夫妣葉氏永嘉郡夫人考諱灼左朝議大夫尚書
倉部郎中妣石氏恭人光祿公以儒學辭藻擅名當世
倉部公亦篤志遵業無忝前人而袁氏一門於是始大
公在母纔七月足跌而生氣稟甚弱而為善之志則不
可禦蚤夜孳孳思所以不墜家聲者服膺儒業充養德
性家再世二千石而恂恂退遜甚於寒素軫念窮乏施
予不倦侍倉部守婺及隨寒士有來謁者必訪其所寓
以私錢給之時時造可食物散於城外以惠貧民或捐
錢與之前後所濟不知其幾矣母夫人一臂甚痛殆不
能舉公遍觀隨之城中佛廬像設有支體不具者皆補
足之費無所靳母夫人中夜而寤謂倉部曰臂不復痛
伸縮自如矣人皆以為誠感倉部澤及一子埴始受命
而卒法當公補授弟增欲之推遜無難色太守梁公汝
嘉惡厥弟之攘也弗為保奏弟不敢違公亦終不自取
老於韋布無纖微不滿意一惡少年無端肆罵衆不能
平請訴於有司撻之以懲後公不許曰罵我如罵風然
撻之亦如撻風然罵我於我無損撻彼於我復何益不
如已之每事舒緩獨於教子甚急隆於師範禮敬甚備
日餽之珍膳而伺其顔色欣喜則以自慰或有不怡必
研究所以然者其受室也聘幣酒肴之屬一取辦焉師
感其誠為之盡力二子亦不敢怠為學日進見稱宗族
鄉黨夫人林氏和柔靜專無妬忌之行欲為公買侍兒
一二輩以奉巾盥再三言之不從清虚寡慾惟以觀書
賦詩鼓琴自娛詩律精嚴詠物得物外意若不迫切而
咀嚼有味工莫甚焉夫人先卒鰥居晏如五夜不能復
寐披衣暗坐琴聲清越發於衽席翛然有出塵絶俗之
趣不治産業不營室廬矮屋數間人情悶悶而公雍容
自若身世兩忘負販者入門問價若干如其言畀之不
減一錢其黨類相戒俱以實告無增價者誠心貫於金
石美名溢於閭巷皆曰今之古人也享年五十有九與
夫人合葬於縣之清道鄉榆村港戴岡之原長子文以
子恩贈通議大夫次章登進士第終於承議郎通判常
德府於是榮及其親贈公朝奉郎林氏安人女適鄉貢
進士林穎孫覺鄉貢進士燮煥章閣學士太中大夫提
舉南京鴻慶宫藻燾熹槱宣教郎饒州樂平縣丞孫女
適宣教郎紹興府諸暨縣丞戴樟進士吳适曾孫喬宣
義郎新知紹興府新昌縣肅丞議郎監登聞鼓院符國
子監進士甫朝奉郎權知徽州商承奉郎監臨安府新
城縣稅貢丙向曾孫女適進士戴廙吳埜陳定從事郎
監鎮江府寄樁庫林崈進士樓槃國學進士鄭景淵忠
訓郎監慶元府小溪鎮曹憼進士舒鐻紹興府鄉貢進
士李師說江西轉運司進士邊應時玄孫衡國學生衍
復從徽衛女五人嗚呼古人貴世家所謂故家者非喬
木之謂而世臣之謂欒卻胥原狐續慶伯降在皂隸叔
向所以傷晉之衰也然所貴乎世家者非必七葉珥貂
如漢之金張八葉宰相如唐之蕭氏也名位雖崇而不
皆賢亦何世之有如東京之袁楊二氏氣脈聯屬名德
俱隆斯可謂世家矣吾家之先世雖或出或處迹若不
侔然皆忠信正直蔚有賢譽其得不謂之世家乎後嗣
子孫努力奮發不自菲薄必欲追前人而及之亦足以
為世家矣於傳有之世濟其美不隕其名此唐虞之賢
臣所以獨隆於古也士之模楷於是乎在故併及之
先公墓表
公諱文字質甫四明鄞人也曾祖左朝奉大夫知處州
贈光祿大夫諱轂妣永嘉郡夫人葉氏祖左朝議大夫
尚書倉部郎中諱灼妣恭人石氏考贈朝奉郎諱坰妣
安人林氏公篤厚而聰警方童丱時不煩督促自喜讀
書倉部公雅有知人之鑒謂公與弟章異於他孫長必
能以儒學奮發爰取夫敏而好學出言有章者而命名
焉朝奉公為子擇師金先生彦博授徒里中時論歸之
命公從學而遇其師甚厚殆罕其比鄉人談及此事皆
云當以袁氏為法親歿之後追承先志復受教於李公
大辯莫公冠卿吳公化鵬三先生充其所未及以能賦
稱且覃思經籍學業日富取一第易爾顧場屋小技難
以立身揚名不復汲汲而務學益勤一書精通始閱他
書歷代史諸子若集及叢編小說咸采取焉前輩諸公
一言一行萃而為書目之曰名賢碎事手抄三十巨帙
無一字不楷雜著一編名曰甕牖閒評搜抉隱微辨正
訛謬雜然具載尤詳且確今高明之士粃糠小學非博
通之道公則不然節目纖悉亦必精詳取古三百五篇
參之方言而槩以韻語有若不同韻而實相協者則會
歸於一其於字書偏旁點畫毫髮無差榜所居小齋曰
卧雪自號為逸叟有園數畝日涉成趣性不喜華侈屋
苟可以居食苟可以飽衣裘苟可以禦寒如是足矣古
器圖畫則深好之每獲一物欣然有喜尤寳先賢遺墨
時時展對想見其風度自言吾雖老壯心猶在年踰七
十盥櫛纔罷抄錄不輟為人直諒中無留藏言語率由
中出面諛背毁巧譎鉤距之態秋毫不存遇人無貴賤
長幼能否一以誠敬醇醲之氣藹然面目乳母范氏漢
東人也金人之難公年始十一生之全之繄保護是賴
闔門四千畝田契囊以自隨無所遺失遂老袁氏躬率
子婦奉惟謹年八十六而終號慕如童穉以禮葬之歲
時祭焉至於今不廢僕病藥之不避癘疫迄獲痊愈仁
不嗜殺在窘乏中海螯珍羞不以自奉常縱之江及他
物命多所全活此豈區區為口腹計者比哉勉力諸子
專精簡册未嘗雜以塵務不治産業或諷以稍立基址
油然笑曰子孫賢乎自能植立何必遺之資財且吾以
清白傳家其為基址不既多乎諸子所友賢士肅加敬
焉抑又敬其父母此亦所以訓厥子也至於伸屈得喪
謂有命焉弗為欣慼家教如是豈不大異於流俗乎居
約既久有所假貸計其本息而盡償之崇陵御極之初
詔盡蠲所負窮乏者相慶公獨愀然曰豈可以霈澤而
負吾心哉償之如故鄉閭間敬誦其賢曰此吾邦之嘉
瑞也紹熙元年八月八日以疾卒享年七十有二娶戴
氏免解進士諱冕之女聰明靜專自幼嗜學多識前言
往行作字得顔體相夫子儉約勤恪而勉以正道三年
正月朔旦卒享年如公之數合葬於縣之陽堂鄉穆嶺
之原長子覺鄉貢進士次燮煥章閣學士太中大夫提
舉南京鴻慶宫次藻次未名而夭次槱以累舉特蒙補
官終於宣教郎饒州樂平縣丞長女適宣教郎紹興府
諸暨縣丞戴樟次適進士吳适孫喬宣義郎知紹興府
新昌縣肅丞議郎監登聞鼓院甫朝奉郎權知徽州商
承奉郎新監臨安府新城縣税貢丙向孫女適進士陳
定從事郎監鎮江府寄樁庫林崈進士樓槃國學進士
鄭景淵忠訓郎監慶元府小溪鎮曹憼進士舒鐻紹興
府鄉貢進士李師說江西轉運司進士邊應時曾孫衡
國學生復從徽衛女三人燮之陞朝也贈公承事郎妣
孺人後累更郊霈及該異恩贈公通議大夫妣淑人初
光祿公秋試開封實為首選而東坡蘇公第二後通守
錢塘蘇公作收相得懽甚介亭和篇有曰秋風起鴻鵠
我亦繼華躅識前事也而注家以為同試館職實無是
事蓋益之爾公既修乃祖之業而又忻慕蘇公之為人
諷誦其言語依放其字畫曰此吾平生所深愛至老而
不衰者襟韻灑落有前輩風於是可占矣某叨塵一第
實公教誨之力肅甫復踐世科而甫對策第一沿流求
源豈敢忘哉而德銘未立可為痛恨姑表其墓以詔來
者此亦歐陽公瀧岡阡表明著先世賢德之遺意辭雖
不達要非溢美亦所以取信云
誌銘
朝請大夫贈宣奉大夫趙公墓誌銘
洪惟我孝宗皇帝仁覆九有與天同功牧民之吏必精
選擇迺淳熙二月二日癸巳詔以玉牒趙公知岳州命
下之日公論翕然曰此天支翹楚也熟於臨民久著聲
績牧養之任真足以當之越五年領郡事果稱厥職大
得民譽當臧否法行之初帥漕憲倉皆第公高等求所
以然一言以蔽之曰學而已矣夫天下有一日不可輟
者其惟學乎公早歲精勤結交英俊親炙既久磨勵不
休寓古佛廬以居設五書案已處其中諸子旁列日以
古聖人賢人之書課以常式發其奥義父子自為師生
教學相長公既以良牧著稱諸子亦皆則象其賢有聞
於世學之為益不既信矣乎公諱善待字時舉太宗皇
帝之七世孫而濮安懿王之五世孫也曾祖太師岐王
諱仲忽妣夫人向氏祖開府儀同三司安康郡王諱士
說妣夫人向氏焦氏考銀青光祿大夫諱不柔妣太寧
郡夫人郭氏公初以袒免恩補官當紹興甲戌之歲監
四明作院秩滿因寓居焉擢隆興元年進士第換左宣
教郎知崑山縣丞歷江隂縣通判吉州遂知岳州常平
之儲丞之所職也大抵蠧於移用公執法以拒之會朝
廷遣使覈實鄰邑多以虚數被遣獨崑山無斛斗之虧
又以郡檄市絹旁郡端已核姦費省十一先期告具時
方贊劇邑而風采已振若老於更事者其胸中固超卓
矣江隂有馬氏者積年不輸賦一日以訟至庭詰之不
服械之囹圄不三日盡償所負自是來者繦屬至於貧
民下戸則發其有餘而代之輸恩惠浹焉軍有市舶務
公兼之未嘗私買一物人亦不敢干以私高麗之至者
初止一艘明年六七焉語人曰吾聞長官清正所以來
此殆書所謂不寳遠物則遠人格者耶其倅廬陵也嘗
攝郡政時方和糴江西吉當十萬石官吏白公本錢未
降而省符屢趣計將安出均之諸縣其可公曰今八縣
之民輸米郡倉斛計四十八萬凡水腳等費皆變米得
錢市商牟利由是傷農其可重擾乎若使以米代錢公
私俱便行之不疑民果樂從比新大守至糴已足矣敏
於集事類如此諸司以課最奏天子始知公器業不羣
遂有彝陵之命其陛辭也奏陳六事施行者二一論江
西旱傷秋苗減放矣督隨苗錢如故無所從出必斂於
民禁之便孝宗曰卿言是也無母安得子乎又言新制
宗子取解減舊額十之七非祖宗勸誘之意請視太學
國子監取士法而稍優之孝宗嘉納尋更制如公言岳
之平陽有以盜獄上於州者公閱按疑非真盜屬理官
究其情乃尉曹鍛鍊二商強之誣服以日月攷之民之
被盜也二商實在襄陽驗之而信遂直其冤又有盜法
當貸命奏裁乃以死報吏請奉行公不可再為奏讞卒
免死平江産茶販夫集焉吏繩之急或激而為盜有執
十餘輩以犯法告者公曰地産茶官收税法也倍其征
而縱焉關市之賦減三之一魚湖河渡減三之二仁聲
四達商賈輻湊而財計益豐矣乃葺官舍乃築賓館乃
繕兵器春秋都試義勇民兵藝精者厚其賞卒徒爭奮
又以餘力闢燕公樓一邦精采俱變理財足用績效立
見而無聚斂之虐剖煩決滯恢有餘刃而無矜衒之累
可謂難能矣然直道而行不能委曲徇物蓋自乃祖安
康於靖康之難能死節秦丞相誘銀青以内郡竟不能
屈氣脈流傳大率堅正自持不肯碌碌所以公亦若是
嘗以征税事忤湖南劉帥銜恨奏公違法税米左遷一
秩掖垣力辨其誣遂寢前命後劉得罪罷歸舟過洞庭
迎餞如禮無纖微芥蔕人益重其量計使之推楊者已
去而繼之者抗章誣劾卒以此罷闔郡士民皆深惜之
公性廉而惠未嘗妄取而喜周人急俸入有限所餘無
幾力不能辦一廬復還曩時所寓蕭然敝陋殆不堪處
而公晏如也明年主管沖佑觀漕復言公守岳妄費詔
湖北憲司究實無一侵隱可謂明白矣周益公時為樞
密使盛稱公廉直有守丞相欲為直前誣或者梗之公
安之若命未嘗汲汲也及沖佑滿秩丞相乃以究實之
奏敷陳榻前欲畀以郡梗之者曰是人雅意藩幕遂授
浙東安撫司參議官未上得疾終於寓舍實淳熙十五
年十月丁卯也享年六十有一明年十二月安厝於鄞
縣桃源鄉黃㠗山之原平生雜著釐為十卷娶開封崔
氏生一女而卒再娶即墨季氏子五人汝述中大夫試
尚書兵部侍郎兼同修國史實錄院同修撰兼樞密都
承旨汝逵朝奉大夫新知婺州其一未名而夭汝遇朝
奉郎監登聞檢院汝适朝奉郎通判臨安府五女長適
修職郎武進尉劉敏功次適進士楊宗元次適陳籥次
適王津其幼不育而歸劉氏之女則崔出也孫六人蚤
喪者三崇鎮崇絢習進士崇滓登仕郎孫女四人長夭
次適進士汪龍紀次適承務郎荆湖北路書寫機宜文
字莫德和次許嫁童子免解胡煃曾孫必常公終於朝
請大夫而贈崔氏為宜人及諸子該恩贈公為宣奉大
夫崔氏為淑人季氏以公恩封宜人以子恩累封太碩
人公西北流寓安於清貧而主饋甚賢躬履勤約寡居
之後經紀家事凡十年始畢婚嫁四子繼踵登科人以
為榮而庭闈訓誨日益切至性行高潔氣貌崇深博覽
圖史通達義訓以嘉定十年四月丁卯終於貳卿之官
舍享年八十有三諸孤奉喪東歸十一年某月丙午祔
葬於宣奉公之墓貳卿既除喪語某曰人所謂怙恃者
以有親也今無親矣豈不痛哉先公之薨今餘三十年
矣内翰高公雖詳著其善行而銘猶未立每以為歉子
知先生之深者也幸為我申述之惟公德業俱茂為時
宗英名迹相繼侔古世美豈寡見謏聞所能稱贊雖然
早登公門屢獲親炙心服其賢兹得附託以垂不朽固
所願也況請之勤勤乎乃不敢辭敬承其命銘曰太宗
八王源深流長燕及諸孫彌久彌昌英皇繼統濮為近
屬壯哉維城屹乎天族公之祖考巍巍堂堂英名勁節
爛然有光公實繼之終身力學匪玩其華由博趨約夫
夫婦婦正家以躬施於有政取之不窮為善日積亶有
餘慶諸子崢嶸高門日盛周以宗強當今亦然翼我皇
祚於千萬年
祕閣修撰趙君墓誌銘
慶元初某備數成均忤權黨意未幾去國為撫屬浙東
蕞爾孤蹤難於自立而觀察推官玉牒趙公一見如故
交相與款語了無藏襲知其為直諒之士而察其器能
超然逸羣是非立斷有不可及者每推許之曰他日得
志其將有可紀之績乎既而某言果驗嘉定中同官於
朝相得益深間闊雖久日覬其恢此遠謨而公則亡矣
追念疇昔䀌焉痛心今樞密院檢詳公之季弟也貽書
求銘某不敢辭公諱伸夫字信道魏悼王七世孫也曾
祖劼之修武郎妣郭氏安人祖公義忠翊郎妣皇甫氏
孺人考彦軾承節郎贈中奉大夫妣段氏連氏俱贈令
人建炎間大父始居平江之常熟公初以恩蔭補承信
郎監南嶽廟擢紹熙元年進士科主處州松陽縣簿再
調紹興府觀察推官帥尚書單公方以能吏自名健於
裁決嘗以休日至都廳他幕僚無入者而公獨審問兩
詞如常時單公心善其匪懈與之語大竒其材亟表薦
之添差幹辦淮東茶鹽司改宣教郎知揚州江都縣邊
隙始開宣撫招討諸使咸在百需交至供億靡闕常隨
發運使過都梁忤其意索負糧百餘驢且屬公部之地
非所隸人孰吾從公曰此欲以乏興罪我爾畢力營求
得半而循環焉事集倉卒甚整而辦人以為難敵游騎
三四駸駸逼揚大帥郭倪皇遽無策公曰揚淮東根本
外應援承楚内蔽遮常潤所係不輕何可忽哉推官應
君謙之佳士也公與合謀固吾壁壘以待其敝於是我
之義武民兵有洩三塘水以灌其西者敵始引去微公
堅守他人何所效其力哉通守山陽湖海等作亂趙使
君師逌與武鋒軍帥張瑀不咸瑀不即討捕公語之曰
郡守以知軍事為職軍旅之柄蓋兼領之矣駐兵其地
而無所稟承可乎瑀悚惕聽命公復語其所遣將校以
擒捕方略迄於授首攝安豐軍帥黃公度之所薦也朝
旨散武定卒復為耕農凡二萬四千有竒安豐居其半
始紛紜未奠厥居桀黠者相挺為亂公雖寬大愛人而
重為民害者終不汝貸壞散其黨以漸除之姦民懼焉
既十月差知楚州楚與敵隣纔隔一水青齊間羣盜猖
獗論者皆以為敵人叛亡無日宜結楊劉之黨為夾攻
計公獨曰不然固吾圉防衝突於今為宜不惟叛亡是
納俄有劉顯昌者突至漣水力求納款公亟調兵為備
而遣官屬諭之一夕而遁城東舊有重濠歲久湮塞則
浚而深之西南有老鷂湖其水散漫則陂而蓄之或獻
議於朝謂淮隂之門戶縣北遺址俗呼為甘羅城六朝
駐兵之地盍亟修之有旨令公相視諸故老皆曰金由
青徐而來其衝要有二大小清河是也相距餘十里小
清河直縣之西冬有淺處不可以舟大清河直縣之北
與八里莊對紹興間金三至淮重兵皆由此出公即條
上以為此地要害若遷縣治板築於此形勢增壯過於
淮隂故城從之今之新城乃公所創也以職事修舉增
秩除軍器少監纔三月除右曹郎官越月以直祕閣再
任又六月陞寳謨閣知廬州東西有兩栅肥水貫焉開
禧用兵敵攻東栅軍民悉力捍禦敵退之後帥臣田琳
匝環甃之西栅未及也公帥將佐登陴覽觀具見其疎
漏敵所必攻爰請於朝建三洪巨門以殺水勢樓櫓壯
偉横跨門上視東栅有加焉復建議包築故城為久遠
規故城者唐張崇所築廣十九里有竒然興兵禍夷為
丘墟乾道中郭親軍振請城之亟欲就功縮舊址三之
二創築新城十五里俗呼為月城此城既築而合肥縣
及市北居民皆隔於外耆老有棄而不顧之怨郭遂於
斗門外築纏堡以護之其狀如月故亦謂之月城此亦
足以稍慰人心矣而故城未復緩急終不可恃合力增
築既高厚而加甃焉此則公之志也方將經營俄敵至
浮光公亟集僚佐訪所以應援之策廬為今都會而城
中屯兵不滿萬人或勸公盡發以往公曰廬距浮光五
百里而遠距濠豐二百里而近敵兵必由濠豐渡淮今
道浮光安知不為聲西擊東之舉我若悉師於西敵乘
虚奄至合肥失守直趨歷陽窺我江滸將若之何郡兵
鈐王辛舊武定軍中才之超衆者也銳於立事召而告
之故踴躍承命集武定騎卒得數百人辛曰足矣兵不
在多當以竒取勝公又擇帳前之勇敢者各數十人與
俱且以強勇統領于公輔陳剛為之繼公輔精審有謀
足以守城剛拳勇敢鬭足以出戰若濠豐無他即令剛
提兵以赴浮光約束既堅明矣會安豐報金欲以舟師
渡淮合肥父老相率詣郡乞留陳剛以備不虞公不得
已别遣三將及金陵出戌郭統制代剛而行翼日諜知
安豐之兵不果渡即遣剛如初王辛果以捷聞陳剛繼
至鏖戰復捷敵由是遁制府不深察謂緩遣陳剛奏公
為畏怯奉祠而歸復以臺評罷祠奪職而不知王陳之
功發蹤指示公實使然也人皆冤之安於義命不以介
意踰年天子知公之忠先復其職申以召對公言制敵
之策規模當先定不可以緩圖若欲與戰而吾所調之
兵彊弱不分勇怯相半弱者未戰先怯強者不能獨勇
以此攻取勝胡可必若欲與和而吾備禦不周苟求安
靜縱彼久困之餘意在休兵焉知其不邀索於我為今
之計莫若以守為主俟其可戰而戰則是以守為戰俟
其可和而和則是以守為和和不可恃則戰戰或未勝
則守合和戰守為一操縱在我彼豈得而邀我哉國初
軍兵轉至指揮使有功遷刺史政宣以來始由效用循
襲至今自將佐至於隊將例以效用為之間有一二為
制領者而軍兵則止於受宣自都虞候以上不復可轉
而以額充軍兵者少求為效用者衆不均如是能無偏
乎宜參稽舊法比折換授時論者皆以為然除金部郎
官未越月京畿擇計使僉謂非公不可除直敷文閣兩
浙路轉運判官公究心民事深知州縣催科至為民病
建臺之始揭三大弊嚴行約束鏤榜著明所在觀者舉
手加額將及二年不動聲色而條教自孚不待督促而
財用自足得人之效爛然可觀矣然公自捍邊以來備
嘗艱阻久而得疾上眷公不已進職二等陞副使以寵
嘉之公力請奉祠詔以直龍圖閣知寧國府閱月而疾
作遂至大故實嘉定十五年四月丁酉也享年六十有
一積階至朝議大夫贈祕閣修撰娶沈氏封宜人先公
三年卒葬於湖州武康縣慶安鄉黃隴之原長子時懷
承節郎監高郵軍税務先公十四年卒次時思將仕郎
長女適進士張梓次適儒林郎監戸部路遂莊大兵犒
賞酒庫錢紹謙是歲十二月癸酉其孤奉公柩啓宜人
窆合葬焉公篤志為善服膺古訓不敢失墜持身以廉
介為先臨民以教化為本每遇兩造在庭平心剖決惟
恐傷之常曰獄重事也一湼其面即非全人況不可復
生者乎山陽有非真盜而將就死者安豐有脅從而將
黥者合肥有被誣殺人而不能自白者皆力雪之獲免
其哀矜慘怛如此足以見仁人之心矣初皇考中奉公
樂於施與隆冬雨雪有貧乏不能自活者暮夜攜錢寘
其戸内不求人知而壽至三十三識者咸曰趙氏隂德
之報其在子孫乎及公繼之秉心篤厚有先君子風歷
官中外蔚然時望善積而報豐於是可占矣然非不陞
進也而位猶未稱非不忠誠也而人或見疑康寧好德
亦既獲福矣而又不登上壽人子之心有不足焉雖然
父子俱賢氣脈相續自足以不朽豈必事事盡如人意
哉質諸古人實獲我心公亦可以無憾矣夫銘曰繄人
之生難乎兩全正直者才多不逮通敏者節或不堅孰
如宗英守經達權捍邊有方持論無偏縱毁言以點汙
迄美譽於流傳
朝請大夫趙公墓誌銘
慶元中有憸人蘇師旦者本吳中一小吏依憑貴要盜
權植黨不十餘年致位通顯一時嗜進之士爭趨其門
福建常平使者趙公獨憤疾之不少降屈趣召至闕對
有日矣師旦輒風言者逐之奉祠而歸明年斯人竄殛
衆由是服公先見以為不可及也然更化之後猶以韓
黨廢嗚呼公韓出師旦之螫韓不能庇舅甥情義若是
其恝尚何黨之云乎今丞相雅知其賢欲復用之亦竟
不果窮達固有定分君子安於所遇心苟無瑕得喪一
也公復何憾哉公諱公升字叔明宣祖皇帝七世孫魏
悼王之裔也曾祖妣恭人張氏郭氏考諱詵之左朝散
大夫贈少師妣魯國夫人吕氏燕國夫人韓氏家於吳
門之常熟自少師始公以遺恩補官歷信州司戸參軍
監文思院上界改宣教郎知婺州金華縣通判幹辦江
東安撫司公事丁燕國憂服除知漢陽軍秩滿選知衢
州未上提舉福建常平茶鹽事主管沖佑觀提舉江西
常平茶鹽事未上以論列奉祠自宣教郎九遷至朝請
大夫命服金紫而食祠官之禄者凡四嘉定九年三月
庚申以疾終於家年七十四公之宰金華也募鄉民為
義役條畫甚備邑人便之祠於寳婺觀刻石紀焉加惠
貧弱多所縱舍達官右族督賦如式雖宰輔之家無得
幸免者漢陽據江漢會因為隄城每漲流四集充激侵
齧隄隨而潰公念土功之難非衆力不辦而民不可勞
用尺籍伍符衣糧既從官給稍增其庸必踴躍聽命奏
請從之廣袤堅壯遂為經久之利麗譙既燬復還舊貫
費廣而民不知倉與漕刑建臺相若而州縣奉之緩公
曰吏胥服役柄不在我乎乃檄所部凡曾以罪斥非經
本司敘理而輒在官者俱罷既又慮其已甚則令擇其
實可任者以告而姑存之由是畏威懷德應命如響閩
舊有舉子倉凡僧舍之不能嗣續者聽民佃業歲收其
入以給窮乏産育之家而申嚴不舉子之罰此仁政也
而習俗不美其請於官也故高其價使人莫我若已必
得之既而力不逮耕種失時收斂寖薄倉實不足民鮮
被惠公請仍以僧主之歲入之數不加於舊閭閻樂從
之自是民間生子蔑不舉者至於今所活者多矣公臨
事精敏而又能委任官僚人莫能間屬皆盡力而政罔
不舉賢配曰宜人張氏先公五十一年卒葬於常熟縣
吳山頂阜繼室曰宜人劉氏亦有賢行十年七月辛巳
卒子彦許訓武郎江南西路兵馬副都監彦詞迪功郎
饒州番陽西尉彦禾迪功郎衢州司理參軍女適朝奉
郎通判紹興府潘景䕫次適迪功郎嚴州觀察推官顔
叔仁先十二年卒次以疾廢孫柟夫以遺澤補將仕郎
樞夫機夫栩夫櫟夫孫女一人頂阜之穴或疑焉於九
月壬申諸孤舉公及劉氏之喪而遷張氏之柩合葬於
澗南之原某受知於公最深公之領閩倉也實為之屬
時猶在選調平生未嘗覓舉獨公深念之遂獲通籍厥
惠博矣每念無以報稱窀穸有期諸孤貽書請銘某承
乏太史士有一善皆當紀錄賢德如公而可無述乎乃
敬敘其出處大節為繫之銘曰天支之貴山澤之癯道
腴是味豪貴是除居官可紀吏戢民舒彼譖人者巧言
紛如孰知其心金石弗渝我作斯銘為公辨誣
絜齋集卷十七
