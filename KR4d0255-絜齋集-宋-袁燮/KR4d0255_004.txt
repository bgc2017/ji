絜齋集卷四
宋袁燮撰
奏疏
論蜀劄子一
臣竊觀當今之務惟邊防最切而其間利害有未易言
者自淮甸以迄蜀皆邊面也形勢至廣不勝其備要當
斟酌時宜而善處之淮甸廹近中都論者皆以為急然
以臣視之近者固不可緩遠者尤不可忽臣請先言蜀
中之利害可乎蓋昔者張浚既失五路力不足以養兵
乃以五路財賦均之西蜀增立名色謂之折估蜀人由
是重困馴致于今資用耗竭人情既岌岌矣往歲金人
至邊淮襄之間日尋干戈獨此一方互市自若遂啓敵
心乘間深入殺戮不可勝計忠義之徒痛其家之碎於
敵也縞素復讐義固當爾而我師追而還之金躡其後
無所逃死安得不怨怨讟並興慮其難制盡散之以為
農則安得而不叛敵窺其意從而誘之幸以忠義自名
終不甘為敵役及其未固汲汲招集其亦可也而事權
不出於一諸司各行其意于是乎紀綱紛亂姦宄並作
而關外四郡遂莽為盜墟此關乎安危之時也若救頭
然(案此句上疑有缺文)雖危可安失今不圖噬臍何及萬一四郡
失守則西蜀之心搖矣惟蜀與楚相依以立蜀人乖亂
楚將若何唇亡齒寒之憂近在眼中矣淮甸其能自安
乎中都寧不震乎可為寒心可為慟哭此其利害豈直
安危也哉智者圖事因禍為福轉敗為功原紛擾之由
求康濟之策推赤心置人腹中則銅馬之流莫不感悦
釋賊將用其計謀則李祐之徒皆能成功不疑于物物
亦誠焉古人此論可謂著明矣淮西山東之豪所以為
我盡力者誠心待之蜀之當是任者誠能效其所為開
示大信堅于金石孰不樂為吾用竝邊忠義聲勢相接
若左右手之交相為援若兄及弟之共禦其侮智謀迭
出則殘敵不能支矣此所謂因禍為福轉敗為功者也
揚雄有言御得其道則天下狙詐咸作使御失其道則
天下狙詐咸作敵御之為言結之以恩信閑之以法度
不疾而徐巧于調伏有致遠之能而無泛駕之患也苟
非其人孰任兹事擯黜其庸懦不才者更用其望實夙
著者號令一新精采俱變元氣既充外邪消伏挈諸擾
攘之中置之安全之域豈惟蜀安天下舉安事之樞要
昭然在是也惟陛下亟圖之
論蜀劄子二
臣不佞去歲六月八日獲對清光極陳蜀中利害親聆
玉音有忠直可見之褒足以仰窺聖心垂意于坤維者
如此蓋此一方去天萬里安危休戚艱于上達形勢何
以聯屬警急何以赴援非其他諸路比也故聖心深慮
之殘宼稔惡時有侵犯今春大入歴興元寇金洋遂至
大安我師勦之殆無遺類威聲既震疊矣然變詐之性
巧于窺覘萬一乘我少懈奪我江源順流而下聲摇東
南將若之何不可不慮也夫藩籬嚴密彼安得以窺我
根本堅壯彼安得以搖我昔孝宗皇帝光臨萬㝢中外
敉寧矣而猶切切焉惟蜀是憂命執政大臣繼踵宣威
者至于三四又詔制置司同諸帥臣銓釋兵將庸懦不
堪倚仗者而易置之夫宣威之設不于他路而獨于蜀
兵將之易置不施之他路而獨施之蜀聖哲之心深知
天下安危實繫乎此重此一方所以重國勢也陛下可
不繩其祖武而加重于此哉蓋今日蜀之急務有六臣
請為陛下略陳之夫階成和鳳蜀之垣墉也其地險絶
為吾障蔽則關内諸郡雖不立城壁自然安固焚蕩以
來外無垣墉之可恃内無城壁之可依表裏俱虛寇寧
不益肆其毒乎人情岌岌避難而逃者無復歸志非小
故也毋憚大費亟為之圖度僧鬻爵費廣不靳而責成
于郡邑視其多寡以為殿最磨以歲月庶可漸復此其
急務一也自古巴蜀號稱多士諸葛亮奮于隆中豪傑
歸之如水赴壑勲名爛然前後相望可以今日而無其
人乎屬者沔帥察其姦欺立談之間斷此大事此固蜀
中之儒英也如此人物搜揚簡拔推誠而任用之何由
不濟此其急務二也自古立國賞必以信况捐軀犯難
尤為可念者乎故曰軍賞不踰時欲民速得為善之利
也而議者或曰是不宜厚厚則貪功而生事以宋璟不
賞邊功為說而不知其時之不同多難之秋正藉其力
庸可抑乎大安之戰其功甚偉醲賞以厲其餘誠不為
過此其急務三也巴蜀天險民生其間類多勁武勇于
戰鬭其天性也然聚而不教與無兵同教而無别與不
教同擇其傑異者豐其犒賜養其力精其藝而勵以忠
義之節則有勇而知方矣推之田野之間因農隙以習
戰若雄邊子弟所以著稱于唐者則民兵亦精矣此其
急務四也蜀之境土與羣蠻隣非我族類未易調伏今
殘宼敢爾憑陵安知蠻之不吾窺乎昔李德裕之節度
劔南也建籌邊樓而圖其形勢復卭峽關以奪其險阻
威望赫然數年之内犬吠不驚其所施設必有深服其
心者矣已然之效足以為法此其急務五也蜀本富饒
之地自折估之法嚴財益匱民益貧重以金人之擾窮
悴無聊何所越愬所宜選擇良吏撫摩愛養如保赤子
如烹小鮮仁民之政務在必行逋負之物蠲以惠下以
紓民力以結人心以為手足捍衞頭目之備不亦善乎
此其急務六也兼此六者推而廣之則今日之蜀猶往
時之蜀也如其不然潰裂四出不可復救矣昔我藝祖
肇造區夏先取荆南以通入蜀之路繼取全蜀以圖混
一之功宵衣旰食勤苦至矣陛下嗣守丕基可不念當
時取蜀之難而思今日保蜀之策哉是故國事之可憂
者莫如蜀外障之難防者亦莫如蜀何者其地至遠也
有才而無識者不足以為蜀帥有勇而無謀者亦不足
以為蜀帥何者其任至重也先朝遴選于衆必以張詠
之徒為之中興以後吳玠吳璘兄弟實任其責其才氣
之雄智略之偉立乎千萬人之上折衝禦侮談笑間爾
然則今日之典方面鎮全蜀者其可不以前修自勵哉
付之以衆人所不敢當之事期之以衆人所不能成之
功兼總四路專其委寄則威望日益隆優選寮佐為之
強助則謀慮日益廣此方之疾庶其有瘳乎西陲既安
則東南恃以無恐臣所以披肝瀝膽控告君父者非獨
為蜀計為天下計為宗社計也嫠不恤緯憂在宗周惓
惓之忠惟陛下察之取進止
論備邊劄子一
臣竊惟當今之務有不可一日緩者邊防是也自陛下
更化以來今十年矣築城壁浚濠塹繕甲兵積芻粟習
武藝申軍律未嘗一日不為備禦計也勤勤葺理至于
今日宜其十全無闕物物可仗邊疆隠然有不可敵之
威強鄰帖然無敢為寇之意其理固當然也近者竊聞
垂亡之寇輒敢率其餘衆侵我疆場掠我人民焚我廬
舍偃然有輕視中國之心陛下知其所以然乎然則我
之所為邊防者未必真可恃也將帥者三軍之司命往
時稍有勞績之人率以罪罷凡今所用新進為多孰為
智孰為勇朝廷不得而知也孰為傑出孰為中材朝廷
不得而知也四顧乏使聊且用之是謂之嘗試任嘗試
之將而責以真才實能之事豈不難哉然則何以得良
將曰朝廷之上改絃更轍作其怠惰苟安之氣則良將
出矣敵雖微弱而交聘未已所以猶敢桀驁一旦絶之
出其不意寧不震懾若猶侵犯以兵驅之觀其戰鬭而
智勇傑出之才因是表見折衝禦侮不患無人此乃邊
防之首務也講和誓書質諸天地邀諸鬼神不如約者
墮其國可謂嚴矣誰敢違之而敵人輒敢渝盟豈不自
知其非哉直欲邀我歲幣故為此小撓爾我從而與之
是畏其威也是示之弱也堂堂大朝而見脅于衰殘之
小敵惟其所欲略不敢較茲其為恥辱也大矣使彼猶
在燕山其國尚強未嘗棄好雖與之可也今失其險阻
不絶如縷又已渝盟其可與乎稽諸公論萬口一辭謂
不當與惟淺謀寡識者或以為當與爾一或與之我氣
先索何以立國方今韃靼最強及其他豪傑崛起于北
地者甚衆見吾怯弱如此將有吞噬之心豈不尤為可
慮乎昔紹興中北方強盛而徽皇梓宫未歸太母隔在
沙漠高宗不得不與之和所給歲幣减于全盛者半而
當時忠臣義士猶以死爭之及金亮叛盟親提重兵大
入淮甸而完顏雍已入于北方亮尋隕于非命而雍盡
反其所為其國再安欲尋舊好故孝宗減幣而與之和
今之殘寇與其強盛之時固萬萬不侔也而我之與幣
增于隆興一如紹興之數毋乃太不稱乎毋乃太卑辱
乎借寇兵資盜糧古人之所深戒也彼既渝盟是為敵
國迺以重幣資之衰弱之餘一旦得此以激厲其衆又
豈中國之利也哉善立大事者能反而用之不以是資
敵而反以制敵夫今之所患者財用未充也然歲幣之
數不為不厚足以募勇敢足以旌戰功自今以往邊防
于此取辦國威由此復伸此天所以祐我國家也其弱
也易兼其昧也易攻摧枯拉朽不勞餘力此天所以授
陛下復讐雪恥之機會也殘寇折而入我蒙古及夫羣
雄知中國有人莫不惕息此天所以啓我昌運也陛下
内揆于心曉然見夫歲幣之不可與固守而確持之則
可以奉順天意矣臣聞孔子之言曰為君難何為其難
也決大疑定大計措其國于泰山之安天下無敵焉所
以難也勢則不強威則不振患人之見陵重賂以求免
中才常主亦能為之何待于聖君乎願陛下審思之臣
不勝惓惓取進止
論備邊劄子二
臣竊惟當今之務備邊為急要當精講而熟計之吳吕
範有言同舟涉海一物不牢則俱受其病此至論也然
則今之邊防其可有一事不備乎臣職在獻納不敢緘
默謹以今日六事公論以為未備者上徹淵聽臣聞古
之立大事者必定其規模而乘其機會譬如農功日夜
以思之思其始而圖其終行無越思所謂規模也始如
處女敵人開戸後如脱兔敵不及拒所謂機會也夫惟
規模素定于胷中緩急先後有如王朴平邊之策故守
不為徒守而戰不為浪戰機會未至則舒徐以待可為
之時機會可乘則果決以奮有為之略大功之所由集
也今之防邊亦果能若是否乎此公論以為未備者一
也臣聞古之善料敵者必察其虛實而知其強弱避實
擊虛避強擊弱則易為力今自問探不明懵不知其所
向不擣其虛而𢷬其實不攻其弱而攻其強豈惟無益
必將自斃又何以決勝乎此公論之所以為未備者二
也臣聞古者百將一心三軍同力如腹心手足之交相
為用如父子兄弟之無有間隔泰誓曰受有臣億萬惟
億萬心予有臣三千惟一心此興亡之所以殊也今人
各有心異論蠭起不以國事為念而惟己私是逞甚者
他人有能己則嫉之造作浮言播于朝路使有功者不
能自安豈忠于事君者乎此公論以為未備者三也臣
聞兵不在多以精為貴國初兵籍不過十五萬而征伐
四出莫不如意惟其精也自秦檜當國隂與金人相結
沿邊不宿重兵故大軍屯于江山有急出戌給之生券
不為不多矣然皆習于驕惰不堪戰攻故議者以為不
若令歸舊屯而以其生劵給沿邊武勇之士公家支費
不增于前而守禦得人遠勝于舊有安居之樂而無出
戍之勞新卒列營相望則大軍可以漸減闕額勿補以
計消之誠強兵省費經久無窮之利也而不聞施行此
公論之所為未備者四也臣聞善馭軍者必嚴其紀律
白刃在前不敢不蹈以為退郤者必死而前進者猶可
冀其或生也故惟知主將之可畏而不知敵人之可畏
出師之日坐者涕沾襟卧者涕交頤一死將至所以悲
爾今軍人遇敵望風而奔蓋以為前進多死而退卻可
幸免也紀律之不嚴亦至于此乎此公論以為未備者
五也臣聞善養兵者必厚其貲財國初沿邊諸將久于
其職關市之征皆得自用以招募勇士以旌賞有功以
資給間諜裕然有餘未嘗匱乏中興大將所蓄之財亦
不可勝計紹興之末内帑所賜犒軍緡錢多至千萬無
所靳惜今日軍用不饒既無以豐犒戰士又主將朘削
而軍人益貧平居憔悴無聊臨難豈能死敵此公論以
為未備者六也即此六事推之其他未備者亦多矣區
區殘寇敢抗天威苟不能克為千載笑伏惟陛下嚴飭
内外大臣大修軍政如臣所陳六事靡不更張以實邊
防以彊國勢當今之急務也惟陛下亟圖之取進止
絜齋集卷四
