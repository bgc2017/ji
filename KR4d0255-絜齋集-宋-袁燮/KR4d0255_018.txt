絜齋集卷十八
宋袁燮撰
誌銘
侍御史贈通議大夫汪公墓誌銘
慶元六年夏四月詔以起居舍人汪公為侍御史此朝
廷清要之職古人所謂一臺正而天下治非虚言也自
公道不明居此職者鮮能竭忠以報國類多倚法以立
威凡已所不合者率以私意去之姦臣未折其萌而良
士先罹其害公既正位臺端分别是非明于黑白公論
所推許者常全護之可恃以無恐公論所不與者必裁
正之毋得而苟容舉職如此可謂真御史矣故雖不滿
三月齎志以歿而評品人物者稱之至今視一時虚譽
如雨集溝澮朝盈暮涸者何其相遠哉此足以知公之
所存矣公諱義和字謙之徽州黟縣人也曾祖贈太子
太師諱才貴妣西安郡夫人黃氏建安郡夫人舒氏祖
簽書樞密院兼參知政事諱勃妣同安郡夫人祝氏會
稽郡夫人唐氏考湖北提舉贈通議大夫諱作勵妣碩
人祝氏公未弱冠貢于鄉以郊奏補官主江陰簿被計
臺首薦歴餘干丞改宣教郎宰隆興之新建時歲大祲
府檄公視之而使人私焉曰幸以郡計為念已而謁帥
首言旱甚十蠲其八矣帥艴然曰不我告而專之可乎
公曰農民已困將為餓殍賦安從出明示以所減數俾
戶知之猶足以繫其心必待禀明緩不及事奈何大忤
其意以語見侵公曰某頭可斷言不可食帥黽勉從之
諸邑長咸在無敢出聲公抗首力爭八縣饑民均被大
惠府有東湖之勝歲久不治屬公浚之計工五十餘萬
日役數千人公言取之諸邑寧免追胥賦干近郊徒資
游手于饑民無預且游觀之所非今所急也議由是寢
時淳熙八年也是歲擢進士科時宰欲處以他闕辭不
敢當益勤于民事務以仁恕教化為本陶然珥筆息爭
善俗獄犴遂清漕尤公袤丘公崈繼以治行聞被命審
察通判紹興府作永思陵朝廷委計臣躬任其責每事
舒緩欲以不擾取名公曰擾誠不便山陵大事而惜費
如是可乎孝宗聞之甚怒移知鎮江府張杓帥越與公
協力靈駕既至錢清公見其可渡也趣之漕以為未可
而公趣之愈急甫畢而堰壞時論服其敏逹是邦和買
之弊久矣莅官者不能精察虚偽日滋公深究其所以
然之故既履畝而税務為均平又稍損科敷與之覈實
實有是田始有是賦歴歴可攷莫之或欺于是乎宿弊
寖革焉繼丁太夫人及提刑公憂服除知武岡軍武岡
與辰為鄰紹熙三年辰之溆浦蠻猺侵邊作亂公之官
至邵陽或言賊勢方張姑徐徐焉公曰天子有命急策
疾趨猶懼不及又可緩乎倍道而行大修武備綱目具
舉威聲震疊且開以大信許之自新迄無入境者武岡
財用不能自贍仰于永邵者半朝家科撥舊有常數二
郡輒負不償公弗與校舒徐以俟之曰吾惟過自撙節
而已既而經常用度種種無乏又思之曰彼不吾與未
覩其害而乾沒焉豈不惜哉爰請于朝以二郡元撥之
數理為武岡上供而武岡上供截為留州之用有旨從
之遂為長利加以博訪官僚周知利害財計日益充衍
公宇黌舍營壁橋道亭驛軍器之屬無一不葺三歲貢
士增于舊額溪洞八百餘團結以恩信良吏之績班班
乎可觀矣慶元二年以治最為太常博士時權要炎炎
羣邪翼之詆天下正論以為偽學無敢明其不然者公
對清光力陳人才真實疑似之辨人所難言義不容已
天子嘉納亟施行之誣善者皆悚三年遷吏部郎兼禮
部四年除樞密院檢詳五年以左司兼檢討玉牒宰掾
最為機要而壓于宰輔之威是非予奪多含糊其辭公
則不然可則曰可否則曰否未嘗持首鼠兩端之說吳
興有糾合兇人盡戕主家而火其廬延及一市者刑寺
欲分首從定罪死者一夫而止公駁之曰殺人放火俱
合抵死兇徒肆虐厥罪惟均何首從之有中都會子之
獄抵罪者數人集議欲輕之公又曰偽造者斬法也犯
而輕之是不信于民也何憚而不犯皆請論如律公平
時居官雖一鞭扑未嘗輕用而于是獨嚴戢姦宄護善
良兹其所以為仁爾九月除起居舍人直前奏事願取
司馬光五規為保治龜鑑嘉言偉論固流俗所謂迂闊
者鬱而復明聞者興焉又謂二史分日侍立宜謹書言
動使有所攷信時人亦甚韙之明日遷侍御史兼侍講
有阿附權要致身詞掖者植根之固殆未易拔公首劾
之曰此俗吏也不足以塵高選斯人既斥足警其餘矣
每患學者各私其師趨向不一于是交攻建言昔我高
宗聖訓士當專以孔孟為師夫孔孟者萬世之標準也
由之則為正道舍之則為他道孰有能加損毫末者哉
當衆言淆亂之時發為正大之論如指迷途如藥錮疾
深有當于人心莫不延頸以俟傾耳以聽望其由是日
進讜言而孰謂公止于斯乎卒之日寔是歲之六月六
日也享年六十積官至朝議大夫贈通議大夫朝廷惜
其喪賻贈如例娶程氏給事中叔逹之從妹也姑性嚴
事之甚謹歡然無間言公得顓心任職不以家務自累
抑内助為多封宜人以子陞朝封令人嘉定三年四月
三日以疾卒享年七十有一贈碩人長子綱朝散大夫
直焕章閣知紹興府兼權提刑次紀為公弟義的後終
贛縣丞次統奉議郎通判楚州次縝宣教郎知興國軍
永興縣女適奉議郎通判衢州朱拂孫曰萊曰榘曰棨
曰泳之將仕郎孫女適修職郎江陰軍司戶程熹次適
進士朱任餘二人未行公自幼及長嗜書不倦手抄至
百餘帙尤熟于左氏春秋辭華炳蔚援筆立成竄定不
過數字前後奏篇無慮數十直已而發不事雕琢而皆
當世切要蓋根于學問非苟作者其立身處事也亦然
事親篤孝母有疾衣不觧帶者數月風儀峻整而謙抑
自將事機立斷而持循惟謹義所難安雖微不取義所
當與雖多不靳吏或以久例白一無所受貲産不逮其
先世遠甚而賙恤窮乏一遵舊式推廣此心孰不歸仁
兹非學問之力歟宰邑丞郡值歉歲念常平倉儲蓄無
幾不足以賑窮言于帥守多方勸分人皆樂從以富鄭
公青州救災之良策推而行之全活甚衆左右司檢正
事至夥也以一身兼之隨宜區處諸務俱辦館伴北使
禁樂之際偶聞樂聲金使遽以為請公使謂之曰此閭
巷間為之耳几筵未徹國樂猶禁而可施此乎片言折
之愧服而止此皆篤于學問積之有餘用之不匱故泛
應曲當如此每語諸子吾年及耳順即謀歸休盡閱家
藏未讀之書此志未易量也雖不克遂而心聲所形集
三十卷粲若瓊玖其學亦富矣越帥既蔚有華問又倡
率諸弟努力為學此所謂世濟其美者耶初公葬于邑
西郭家塘之原碩人歿重于啓窆則葬于邑西雙溪之
原歲月深矣德銘未立越帥貽書以是見屬某惟同年
之誼有不可辭者敬諾之銘曰衣冠蟬聯斯世所貴古
稱不朽非是之謂汪氏一門世有顯人顯以賢德匪徒
簮紳維侍御公樞參之裔公侯復始平生之志位雖不
充德則不忝霜臺諤諤繩彼姦諂天奪之速舉世所嗟
施于後昆韡韡其華何以成之續此正脉克世其家令
名有赫
刑部郎中薛公墓誌銘
紹興間吾鄉年高德劭者有五人焉其學問操履俱一
邦之望時時合并有似乎唐之九老本朝之耆英故謂
之五老繪而為圖傳之至今左朝奉大夫衡州使君薛
公其一也公既與是四人者以道義相交而又得賢壻
焉曰禮部侍郎高公學有根柢氣類相若講明義理日
益精微于是乎家庭間肅肅雍雍薰蒸陶染不扶而植
為子若孫者烏得而不賢哉刑部公之持身居官所以
見推于士大夫者其源委蓋如是公諱揚祖字元振世
占籍于明明陞府遂為慶元郡人曾大父諱唐贈朝議
大夫大父諱朋龜即衡陽使君也嘗權工吏部二郎官
考諱居實朝請大夫歴倉部郎中直祕閣帥淮東贈中
散大夫妣朱氏宜人贈令人公資性穎悟風規秀整嗜
書不倦以父任補官淳熙間辟淮東帥司書寫機宜文
字丁外艱服除調處州司戶參軍紹熙初監編估局門
皇上履位宰婺之義烏通守金陵丁太夫人憂不赴既
除喪主管浙西安撫司機宜文字監尚書六部門大理
寺簿知漳州召為大理丞遷刑部郎中尋以疾請外得
池州改主管沖佑觀公始為戶掾軍校有怨軍事判官
者伺其未明趨郡剚刃肩輿已而自首郡守送之獄公
亟言曰軍校輒犯階級誅之法也事理明甚何必寘諸
囹圄若訊他囚乎聞者皆快其壯局門事簡不足以觀
設施丘公崈時為戶部侍郎風裁甚高見公而竒之曰
此有用之才也為之延譽參政陳公騤亦驟稱之聲名
藉藉改秩之劇不勞而辦邑有顔孝子墓歲久荒圮首
營葺之申嚴樵牧之禁有助風教一胥大為姦利白諸
郡將黥之以警其餘莫不震懾率以五鼓視事夜漏下
十刻始休三歲之内無日不然以故庭無留訟獄無滯
囚東江湍駛舟多覆溺乃創石梁捐已俸以先之樂助
者衆費緡錢以萬計及守臨漳梁南江如東江之役故
兩橋之成人皆以薛公名之為之立祠示不忘也漳僅
有土城高不過五尺無以禦寇公欲修築請于朝未之
行也及為郎面對申言此州當閩廣往來之衝去朝廷
二千餘里而城壁不立往時沈師竊發以無備故可為
覆車之戒乞以臣任内樁積錢輒辦兹事上始從之詔
守臣汝讜經畫如其言漳人賴之時州縣財用不足多
以科罰從事公言民犯有司自有成法豈宜因以為利
施之小罪已非息訟之道若罪至殺傷由此倖免冤枉
何時伸乎此亦切于時務之言也溪峒猖獗湖廣江西
均被其毒贛大州也恬不為備賊兵深入直趨郡城獨
幸急撤浮橋僅免于禍不爾守其危哉漳距賊巢非若
贛之壤地相接也而公豫為之防日繕甲兵積榖粟常
若寇敵之至威聲所加足以禦侮不既賢矣乎省戶之
除天子固將用之不幸而病奉祠里居沈綿者九載竟
至大故寔嘉定十二年七月癸酉也享年七十有三積
官至朝奉大夫娶蔣氏吏部尚書大猷之曾孫女贈宜
人又娶汪氏封宜人子男五人長師仁廸功郎監紹興
府三江買納鹽場師誠師文師謙皆蚤卒師魯將該致
仕恩女二人長適進士楊宗紹次未行孫男三人長安
之餘未名公五歴官歲月深矣而資産終不甚裕故多
以廉吏為薦大資趙公入侍經帷薦慈湖楊公而公亦
預焉時人以為榮初倉部公窆于奉化縣忠義鄉之雙
谷去城幾百里公每謂二子曰先隴若是之遠子孫憚
其難至聲迹必暌吾歿之後得祔葬于此爾曹展省併
及兩世則不至于遽疎吾瞑目無憾矣明年二月某日
二孤敬遵先志克襄大事而屬某為之銘某雖老且病
然鄉黨之誼不可辭也乃次第其本末繫之曰猗歟一
門三世為郎象賢濟美厥德有光猗歟刑曹甚敏而厚
居官可紀有學有守味其遺訓先隴之思兹為不忘昭
昭永垂
蘄州太守李公墓誌銘
李公茂欽東萊吕成公之高弟也淳熙中成公之弟子
約為四明倉官茂欽不遠數百里訪焉余因是識之風
規峻整志氣挺特明于義利之辨使人起敬入太學結
交海内賢俊相與講切義理益明同舍生有病疫者多
方拯救以身親之義所當為不遑自恤為學錄規繩井
井諸生嚴憚留趙二丞相聞其賢風使來見一不往嘉
定中余同官于朝時時合并壯其風操每推許之異時
履險蹈難以仗節死義稱者必斯人也及蘄春被圍余
日日念之曰茂欽其死乎既而果死嗚呼賢如斯人而
可死乎自古國家之立必有正人端士焉英特之氣與
生俱生培之飬之益堅益壯足以興起人心維持三綱
五常而壽其脉則社稷可以長保茂欽之生天之所以
佑我宋也茂欽之死節所以緜我宋之無彊大歴服也
寧不偉哉茂欽諱誠之世家于婺之東陽曾祖某祖某
考某俱不仕考以茂欽該郊祀恩再贈宣教郎妣鄭氏
贈孺人茂欽自幼莊重不苟言笑勤于務學既冠而邃
于易登賢書試舍選俱第一慶元初解褐分教鄱陽丁
考妣憂廬墓終喪幹辦福建安撫司公事性不喜覓舉
或勉之則曰彼誠知我何必有求彼不吾知雖求何益
以此絶口不求而帥若憲俱以其公論所歸而自舉之
除刑工部架閣擢國子錄讒說肆誣臺評且上或言自
辨可免茂欽曰吾不慣為此態惟有去爾及報罷舉朝
冤之送别者袂相屬人更以為榮再朞起為江西運幹
部使者稱提會子第其物力高下輸錢以歛之茂欽以
為富人至少自中家而下安所取辦而應此令何如循
舊例止以鹽本錢通融可以無擾使者不悦曰商君之
令猶能必行今乃齟齬如此茂欽愀然曰公以儒學發
身而欲效商君之所為乎吾苦言難入求奉祠而歸使
者遜謝罷令而後止改秩通判常州總司督經總制錢
甚峻前此為倅者率以不辦取辱茂欽始至即為都簿
具財賦若干之目言于主司立為定額分限輸錢罔有
虧闕宿逋亦補焉不惟區處有方亦由潔廉無私吏不
容姦知郢州時制帥頗有風力而行事皆當茂欽以書
勉之曰鎮壓不可以無威必和易以通下情斷制不可
以不獨必博咨以盡羣策時以為名言揣敵必敗盟大
修邊防戰攻守禦之具甚備厥費緡錢十萬舊有備邊
下倉復置上倉糴米麥以實之及敵至荆西鄰州驛騷
制府調兵為援亟發州兵及統司所益兵及保捷民兵
合二千五百人撫而遣之協古諸侯守在四鄰之義且
力請于朝增新軍五百人痛節冗費財用常足保此一
邦晏然如故茂欽之力也移知蘄州蘄為次邊中興以
來未嘗被兵邦人皆謂金必不至茂欽曰備禦無素忽
長驅而來將若之何相視城壁而增益之高與厚俱五
尺而濬其濠塹厥深二尋而廣五之備樓櫓築羊馬牆
教閱廂禁民兵激之以賞增倉厫二十積米以石計者
四萬先是郡中酒庫月觧錢四百五十千為太守常俸
茂欽一無所受寄諸公帑兵食之儲實此錢附益之提
點刑獄兼知黃州何大節欲堅守沙窩黃土諸關茂欽
曰古人守險敵無他岐可入故閉關足以絶其來今五
關三四百里小路可入者以百數安能盡守若從小路
繞出關背毋乃大被其毒乎不聽大節又以黃陂一路
無山可守調民築堤且發蘄之民兵相與守關茂欽言
黃陂之旁地多沮洳敵騎不能馳驟若隄為坦途則其
來易耳民兵可保鄉井遠適必無固志皆不聽後悉如
茂欽之揣金決策深入以兵牽制浮光而徑擣蘄黃二
州時茂欽將受代維舟江滸欲遣其家先歸聞敵入邊
恐人心不寧遂不果行而州兵迎新者半民兵復為憲
司所分存者僅千餘人勢力微矣乃選擇城中壯丁參
以寄居宗子分布城中金兵將至募敢死士三百人迎
擊于十里外挫其先鋒大破之金為連珠寨百道攻城
茂欽躬擐甲胄朝夕巡歴不復顧其家歸正人張竒久
居于蘄茂欽察其有異志并其黨誅之金叩城呼張竒
毋誤我則知其為間明矣造橋欲渡則奪之毀民居板
木排牆以進則焚之積火欲燒戰樓者以水沃之鑿小
渠欲洩濠水則盡殺而復窒之佩銀牌率衆來攻者則
射而殪之又禽敵將七人池陽合肥皆遣兵三千來援
金擊之皆敗走統帥有擁重兵而至境上者畏敵而不
敢前敵知外援已絶而攻益急茂欽調兵奪其攻具殺
兩大將又以鉤繫長繩拽其雲梯至前亂斧斫之墜者
如雨又令死士夜入敵寨攻擊不得寧息又伏兵羊馬
墻中俟其至掩之入濠死者甚衆製布囊以萬計盛土
積城上礮不能傷灌鵝車洞子以金汁沃以膏油頃刻
煨燼料地道所來之處熏以毒藥城得不陷埋甕地中
令人潛聽動息皆知掘城基者擲火牛以燒之發鐵礮
者張皮簾以障之金不得志將去會黃州失守併兵為
一凡十餘萬城中大震茂欽神色自若指所儲倉實曰
但自飽食毋憂也帥閫禆將徐揮以兵八百人來援茂
欽疑之止令助守不令出戰揮詐稱欲迎援師又不許
中夜率其衆縋而下教敵登城魚貫而進茂欽之子士
允力戰而死茂欽率兵巷戰自子至寅殺傷相當士卒
感其恩皆戰死無一降者茂欽于是死之將死呼其家
人曰城已破汝等宜速死無辱于敵妻孺人許氏及婦
若孫即赴水死時嘉定十四年三月十七日也金入郛
語人曰非爾叛將送我登城我明日去矣聞者皆惜之
積官至郎壽六十有九子士昭以守舍免次士逹蚤亡
次士允次士介先一年卒女適進士許之選天子深知
茂欽之忠贈朝散大夫祕閣修撰追賜紫章服封正節
侯賜額立廟于蘄賻以銀二百兩絹二百疋仍賜爵迪
功郎者三贈其妻令人士允通直郎子婦及孫女之歿
于難者皆贈安人茂欽生長寒門備嘗艱阻授徒所入
專以養親妻孥不預焉中歲絶慾獨寢一榻泊如也奉
使典州書尺饋遺未嘗入修門一心營職計慮深長至
蘄之半年便民五事中力言六關不可恃宜别駐一軍
扼其衝要不然必殆先見之明有如蓍龜又兩年間與
其弟書豫以邊事為憂其言曰既任其責不敢顧其身
又曰一身一家未保生死職任所在惟當盡死以守此
其平居真情之所形也臨難捐軀豈俟擬議哉大義著
明人心奮發通守秦君鉅教授阮君希甫皆守節以死
茂欽實倡之夫茂欽豈徒死者哉世固有勇于徇義而
無竒策拱手以就戮者是則徒死云爾張巡守睢陽賊
百計攻之隨方捍禦出奇無窮茂欽居重圍中應敵之
策班班可紀來攻者不遺餘力捍禦者綽有餘裕睢陽
雖陷而有蔽遮江淮之功蘄城雖不全而有阻遏賊勢
之績一郡罹其災他邦受其賜豈徒死而已哉既歿之
三年二月七日其孤士昭葬之于邑東七里東山之原
孤欲求銘于某其鄉人工部侍郎葛公為逹此意某得
附此以傳不朽固所願也銘曰嗚呼茂欽萬夫之傑學
有師表清明洞澈如水斯寒如火斯熱如金斯精如玉
斯潔死生一致本無差别不榮幸生凛矣其烈豈無才
士從容剖決亦有詞宗敷腴婉切如彼春華倏焉泯滅
潢潦無源朝盈夕竭維此茂欽卓爾超越不辱其身全
歸罔闕茂欽云亡梁傾棟折凡我同志未語先咽東山
之麓我銘斯揭過者肅如斂衽祇謁
運判龍圖趙公墓誌銘
嘉泰開禧間某官富沙閩漕趙公建臺是邦年既高矣
清眸炯如道貌瑩如有出羣拔俗之態事無劇易從容
裁決若不經意而皆當于人心某嘗叩請其故公曰吾
無他長昔從事于伊洛之學得其旨趣從此胸中無復
凝滯某始知其非偶然者今觀道施君狀公之行具言
丞太和時邑宰周君賓遇公甚厚凡所以啓告者率根
本伊洛公服膺焉石韞玉而山輝水懷珠而川媚發于
容貌形于事業皆有本而然此公之所以深可敬也公
諱充夫字可大魏悼王之七世孫也始名逹夫字廉善
孝宗為更其名公併字易焉曾祖諱報之保大軍承宣
使妣惠國夫人王氏祖諱公懋中奉大夫妣令人孫氏
徐氏考諱彦孟朝散大夫贈金紫光祿大夫妣安康郡
夫人孟氏永寧郡夫人羅氏自中原俶擾金紫公避地
婺源娶都督孟公庾之女遂從外舅寓居于信之鉛山
公穎悟而嗜書外祖奇之室以孫女以金紫蔭補官主
永福簿丁父憂服除調太和丞監青龍鎮辟涔水檢踏
官知宜興縣簽書淮南軍節度判官知新喻縣通判湖
州守臨汀嘉禾吳興三郡奉祠起知道州辭不赴仍賦
祠祿擢提舉淮東常平茶鹽公事直祕閣福建轉運判
官告老進直敷文閣與祠再告老陞龍圖閣致其事初
孝宗屬意錢幣公以舉為泉屬患場兵應募者之寡請
役諸路黥隸嶺南之人五年無過給據自便就役者以
千計久之新至者欲為變公驅車以往號召從役收捕
無遺自是無敢叛者茶寇頼五方熾駸駸至廣提點刑
獄林公光朝謂公曰場中黥卒得無有從亂者乎公保
無他虞既而帖然林公因咨禦寇之策公言贛吉間有
捷徑數百里接詔之仁化宜分兵捍禦亟遣摧鋒軍控
扼其處賊果至殱其先鋒餘黨奔逸自是不能復振新
喻絶産之家有專其利官不得預公許其自陳減租二
之一永以為業而悉蠲其宿負靡不樂輸砂錢禁嚴犯
者猶衆公言上供空用銅錢錢荒則多偽銅楮相半弊
斯革矣諸司皆許之盗鑄遂息而綱運之費亦歲省二
十餘萬臨汀擇守光宗命公為之閩帥趙忠定公議置
莊倉公以為此固甚善後有逋負未免追擾何如冬儲
粟春糶略收一分之息糴本稍增而民食無闕經久之
利也帥大然之朝旨欲行經界俾公籌之公謂汀税産
雖多而所收十纔六七自足郡計若行經界則省額一
定不容擅減必均于民輸將重于曩時必有流離失業
之患條陳利害甚悉平生好古而隨時處事不膠古制
者類如此郡城頽圮銳意修築而易募役及堪負重者
補闕額而蠲雜費得百餘人不勞而辦公之始至也營
卒怯懦不知紀律申嚴號令日日教習時自臨之區别
武藝頒賚有差士皆勇奮會寧化妖民廖大興等作亂
聲摇諸郡命左翼將高特率兵討之巡尉屬焉授以方
略銜枚宵行五里為一鋪直抵其穴斷其糧道遮絶外
援力罷而後取旁郡兵繼至咸遵約束妖氛遂清吳興
上供歲額百十五萬而累政所發至百餘萬版曹督索
無虚月公奏蠲之人情懽然公曰此天子之德意也郡
計既寬捐以與民未納者代輸焉催征者併閣焉皇上
雅聞公名俾司庾事相度淮田耕種利害謂平曠之土
水無源流仰雨浸灌稍旱則乾何以殖榖惟當益浚陂
塘官給工役之費則于民無擾而其利至溥又言民既
執役而復責免役之錢是重困之也請以沒官田産隨
鄉分廣狹當役者給之助其不足以紓民力鹽商胥吏
共為姦利以既支未抺之鈔重請公推見弊源任官而
不任吏莫之或欺其將漕也于鹽事尤加意郡邑有大
小戶口有多寡計其日用之數定其日用之額彊不可
多得弱不至乏絶時論稱其公平殿司左翼軍分屯汀
建泉邵始用禦寇出戍增給小劵名為一兵而有二兵
之費公以漸消之招補闕額止給本俸行之不驚人無
怨言此皆公之善政可為後法者也時望傾屬聲名焯
然顧何施不可而公雅意静退以道義為樂人所汲汲
我則徐徐始以丞攝尉全獲彊盗改秩法也推以與尉
及攝龍泉復以盗賞畀之鄰邑安恬之稱已藉藉于搢
紳間矣况學問涵養日進不止豈復以世俗所樂累其
清明耶守吳興時忤時宰之親遄歸故里結亭二十有
五放懷巖壑若將終身彊而後起名流多稱慕之而誠
齋楊公知之最真有契于心爾時權姦妄開邊隙公深
言其不然雖拂其意不恤也非輕視軒冕其能爾乎有
樓曰一經有館曰東塾子孫滿前課以學業嘗著論言
人而能仁道足以生生則安安則久魯論一書求之可
也審處其方以藥已病病去則仁仁則日新日新則樂
美哉言乎其古人進德之心乎筋力尚彊謝事而歸優
游自適者十有三年人生真樂何以尚此嘉定十一年
正月丁亥終于正寢享年八十有五積階朝請大夫賜
四品服所著有進策奏槀及東山詩集宜人孟氏先公
十有五年卒葬于鉛山縣鵝湖鄉之東山四子時授從
政郎監江淮等路都大提點鑄錢司金銀場時升迪功
郎衢州司戶先卒時牧迪功郎福州司戶時稷三女源
伯潛鄭欽崇傅煴其壻也伯潛今為迪功郎某州州學
教授孫男若璜若璋若琅若琛若璣若璪若珍若瑺孫
女一適迪功郎隆興府司戶周景舒十月丙午諸孤奉
其喪合葬于宜人之墓某不才辱公薦舉遂為知己又
獲從公之長子遊契分不薄矣貽書求銘義不敢辭謹
摭其表表可稱者揭諸幽堂昭示無極銘曰皇祖維宣
篤生悼王天監厥衷子孫繁昌維此龍圖克嗣先烈有
始有終天潢之傑不究于用君子惜之我懷斯人播以
聲詩
通判泉州石君墓誌銘
淳熙中余游太學得直諒多聞之友曰石君諱範字宗
卿婺州浦江人也其先占籍青社國初徙焉君天資俊
茂志氣超卓師事東萊吕公有所啓告服膺無斁而羣
居共學又多一時佳士薰炙涵浸氣質增美肄業膠庠
能道其師之賢德學問甚悉余竦然異之遂與定交後
君仕日有名嘗調官中都權臣氣焰方烈其黨有依勢
用事能軒輊一時士大夫者與君有舊諷以一登權門
美官可立得君曰吾儒者改秩為邑義固當爾奚以僥
倖為卒不詣余以是服君自待甚厚而守正不撓如此
嗚呼兹其師訓之所自來耶曾祖諱沔儒學起家宰明
之慈溪年纔六十念母年高隨牒遠適非所以養致其
仕而歸時論高之祖諱楶考諱知言君既歴官贈考為
承事郎妣于氏繼母喻氏俱為孺人初君以紹熙元年
擢進士科為奉化尉歲饑民貧相率貸糧境内騷動君
曰是之不戢乃吾失職也單車疾驅開諭而儆戒之利
害明白聽者冰釋又為白官長亟請于牧守監司多方
賑貸其黨遂散不戮一夫海寇有逞其威虐大為民害
延及鄰境者君設方略一日就禽改承奉郎知處州麗
水縣大修版籍嚴詭挾之禁申自首之法姦民猾吏毋
得表裏交蠧條畫既井井矣會以繼母憂去徽之婺源
素號難治令以罪罷者踵相接無敢向邇者君獨奮曰
心誠求之何事不集核吏姦節冗費裕財之源不事科
罰月樁緡錢歲以二萬計鑿空取辦民力大屈君深念
之建請蠲什之二其言懇切感動人心將漕者亟從之
由是大得民譽賦輸如期財用自足通判袁州峒寇陸
梁衡潭贛吉被禍尤酷袁當四郡之衝人情懔懔君攝
郡事練禁旅閱民兵廣儲蓄博訪守禦之策爭效所長
威聲甚震盗無敢向者通守泉南兼南外宗正丞又佐
舶司而左翼養軍之費復隸焉事亦叢矣剖析隨宜莫
不中節余益信君才力敏裕非若腐儒之膠固不通而
俗吏之所為君亦不屑也可不謂賢乎哉嘉定六年九
月二十三日終于官舍享年六十有六官承議郎既納
禄轉朝奉郎八年十月乙酉葬于邑之松塘原娶陳氏
封孺人子武戩戡女適永嘉進士宋纓次未行孫男一
人仰孫女三人君敬奉庭闈得繼母歡心拊教幼弟恩
意深篤喜道人善亦嫉惡居官廉潔俸入外一不敢妄
取奏院劉君狀其善行詳矣將葬武持以請銘余曰子
之先君吾同堂合席金蘭之契也子不我屬猶將稱述
之况請之勤耶乃作銘曰才之裕莫邪銛兮行之潔冰
霜嚴兮老于一倅取之廉兮兹為幽宫&KR0719;兮瞻兮
絜齋集卷十八
