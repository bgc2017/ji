絜齋集卷二十三
宋袁燮撰
古體詩
以鑑贈趙制置
吁嗟此鑑惟銅之精磨之治之瑩乎其明其明維何洞
燭毫髮非由外至實自中發我有良友天支之英雄鎮
江淮為時長城我寶此鑑持以贈之此鑑此心昭晰無
疑鑑揭於斯中涵萬象物自不逃初非鑑往人心至神
無體無方有如斯鑑應而不藏鑑以塵昏心以欲翳欲
全其明盍去其累經武折衝厥任匪輕勿貪小利勿徇
虛名律身惟謹上功必實欺心不萌精忠貫日選擇僚
佐為己強助衆明翼之厥光彌著昔者武侯發教羣下
孜孜求益不自滿假陸抗摧敵東還樂鄉貌無矜色謙
沖如常兩賢之心惟其罔蔽千載凜然猶有生氣惟君
天資無歉古人願如斯鑑光景常新
丁未之冬營房告成有亭翼然名之曰勸功且
為歌訓迪有衆
維此江壖控扼之所居安思危可無備禦維彼強狡巧
於乘隙萌蘖弗除其欲罔極孰堪制之維汝弓兵猛虎
在山百獸震驚勇無堅敵謀無遺慮如彼獵師靡逸狐
兔亦如農夫稂莠是芟寇盜斯戢善良斯安吾民膏血
為汝衣食可不念此為民除慝國用方窘于汝常給可
不念此竭誠報國無或㣘私貪求肆虐無或荒嬉酣飲
蒱博強汝志氣精汝武藝習汝行陳昭汝果毅我聞在
昔元勲茂烈發迹弧矢登壇授鉞反觀此身均一丈夫
彼既能然我豈不如黽勉從事不辭險阻風餐露宿含
辛茹苦汝身則勞民獲安堵肝膽忠義神其福汝我作
營房亦既勞止用集爾衆緩急有備營房之居義均弟
兄務在和睦毋或紛爭營房之居法如軍旅什伍相長
其傳自古以大總小先正其身以小承大期於率循我
築斯亭名曰勸功爾有勤勞是奬是崇爾或有罪吾不
汝貸鞭扑斥逐其恥為大凡爾有衆各敬爾德習此歌
詩持循罔失
安邊
安邊在良將至矣晁生語邊疆無良臣胡能固吾圉孰
為國之良四德貴兼取智能制勍敵仁能撫軍旅勇足
任爪牙忠足寄心膂信哉人中傑勲名在王府斯人世
不乏感會待明主藝祖英睿資一劒定區宇憤彼敵人
驕求我萬虎侣三邊十四將人人奮材武威名被草木
折衝自樽俎當年寵遇隆噲等莫為伍關市擅征𣙜金
帛豐賜予機要時面陳延見虚當宁天顔對咫尺殿坐
得容與等級忘尊卑親愛均肺腑久戍二十載近亦十
寒暑漢超守關南販鬻如巨賈法令安有此優詔特聽
許進也治居第&KR1877;瓦覆其宇有司每堅執視進等兒女
府庫有餘蓄捐棄如糞土犒賞飫牛酒驍雄率鼓舞貪
夫冐絶險敵情畢親覩隂謀數侵犯先事嚴備禦師徒
雖不多勇悍莫予侮攻伐雖不聞威德自周普乃知安
疆策保境功最鉅漢高豈不偉平城亦良苦卑詞結和
親金繒奉驕虜何如我宋興主聖羣龍輔北人先屈膝
兹事掩前古方今雖治平徹桑未隂雨和好寧可恃人
材要多貯古來蕞爾國拔十且得五蜀有關及張吳用
周與魯多士今如林錯薪刈其楚勿由權要門要以公
論舉會當略細苛毋使畏網罟深宏植本根周密固牖
戸恩榮有感激施設無齟齬聞昔淳化中有臣曰承矩
方田遏敵騎塘濼深險阻當其建策初羣議亦交沮皇
心斷不惑邊城迄按堵往事可為則明時豈無處規模
要經久廢闕要紉補器械要習熟人民要生聚委任果
不疑讒言敢輕吐守衛果得人成功要有敘孰為當今
時視我開基祖
上中書陳舍人三首
嗚玉青瑣闥揮毫紫微垣仰參鸞鵠翔俯視燕雀喧異
時憂世士才學窮根源亦有濟時策無因通帝閽公居
清切班日對龍顔温嘉會千一遇論思毋憚煩
士方負材業高價敵璠璵一朝聲稱減碌碌盆盎如貴
名豈不欲名盛復難居所以古君子謹終如厥初自公
到京國聞望傾萬夫願言益進德名與天壤俱
重明麗宸極萬國熙王春翹首望德政從今斯一新當
年羽翼客休戚一體均致主欲堯舜規模戒因循古來
王佐才宇宙歸經綸期公繼前作百世稱偉人
與范總幹
賢士未達時懷寶混塵境得志行所為澤民效伊尹常
深納溝念疾苦勤訪問所期培殖豐肯詫裁決敏所以
龔黃輩仁聲達幽隱是時民氣樂魚躍快於牣高躅欲
追攀是心先戒謹日憐老鈍資不敢汙蘭省朅來楚江
邊宣布寬大令牧養乃其職此事無窮盡孳孳撫凋瘵
凜凜憂饑饉今歲雨意慳齋心罄三請甘澤幸滂沱良
田稍膏潤雜種亦復熟窮閭庶安枕亭平富詞學春華
灼千品貽我喜雨篇仁心極矜軫源流自介庵句法深
以穩擾擾淫蛙中聞此古歌詠我無為霖乎丹闕何由
覲兀坐哦君詩字字堪企敬
送黃疇若尚書
軒裳本外物輕重非所關俗子不識真貪榮強躋攀苟
求既得志巧計仍朋姦誰知國士胸取舍超人寰不憂
節不高任重憂力孱公家太史氏閱世多險艱無心羨
尊顯名塞穹壤間尚書續正脈清泉瀉潺潺操修不敢
怠粹美無可删垂垂躡政途念念思江山上欲登絶頂
下欲臨碧灣勇退得所願喜見冰雪顔是中有真趣景
貺天所慳一朝歸領略拔萃玉筍班豈若嗜進徒終身
墮荒菅家聲遂復振舊觀欣重還平生萬事足只欠素
與蠻美官非我願寧復憐綠鬟卻須富篇什麗錦爭斕
斑九重念耆德詎許長清閒強敵未殄滅罷甿正恫瘝
譬如建大厦運斧無輸般願公勉加餐暫歸隨賜環
寄武岡使君表兄
符竹剖千里休戚繫一方田里息愁嘆民安由吏良方
今重兹選俾近天子光臨遣重丁寧攷察何精詳吾兄
富才業敏銳鋒莫當論事切時務玉音屢襃揚都梁雖
遠郡于今為邊防帝曰惟汝諧專城賴紀綱吾兄勤布
宣德意達窮鄉朝夕念此民啓處幾不遑世方急催科
下令嚴秋霜罷癃因鞭笞男女失耕桑財貨豈不足衆
弊實蠧傷但能澄其源府庫有餘藏無告深可憫盻盻
將流亡根本不護惜忍以斤斧戕吾兄獨反是屬邑賴
小康願言堅此志益使仁風翔此邦介荆蠻其俗氣稟
剛宜以寬治之馴擾狡與強用法人固畏中心要易忘
十步有茂草多士詠思皇況有賢師儒德行侔珪璋薰
陶亦既久濟濟觀趨蹌儒風果大振鄒魯相頡頏為政
有先務本固末乃昌規模欲傳後計慮宜深長天下久
無事武備弛不張干戈朽且鈍卒伍驕而狂教習不可
緩常若赴敵場軍陣日修明姦宄敢陸梁塞下憂空虚
積粟乃金湯郡事無不宜休譽寖以彰吾君不忘遠大
明燭無疆承宣有如此促召歸周行嗟予寡所合幽居
空激昂每懷濟川志自愧非艅艎吾兄捨我去矯首遙
相望我懷不能已作詩述肺腸微塵裨高山可笑不自
量相期配古人豈徒出尋常努力進此道千古垂芬芳
罔俾循吏傳專美龔與黃
送李鳴鳳使君
道山羣玉府密邇日月光夐與塵世隔恍如白雲鄉李
侯好古士來自天一方峩冠英俊林掉鞅翰墨場著庭
秉直筆省戸推望郎高情遽勇退遠業真難量黎庶多
困窮撫摩仗循良鷹鸇豈不鷙鳳鳥乃嘉祥生財固有
道視民當如傷寧乏強敏稱毋令本根戕仁聖子萬姓
邇遐如一堂賢牧著聲績璽書隨襃揚我歸伏茅荆翹
首觀高翔
送李左藏三首
中都衣冠地振羽良獨難美材副時須步武隨鵷鸞平
生根柢學萬卷胸中蟠清規照冰玉健筆翻波瀾宦游
聊復爾榮利不可干去去展壯圖士友拭目看
憶昔議和日權門機穽深平居自好者亦或喪其心偉
哉人中傑獨立山萬尋佐時豈不欲枉已非所欽蔚然
歲寒姿肯受霜雪侵願言繼前作冠冕英俊林
人生貴得友勝已我所求搜尋窮怪珍逢此荆山璆虚
懷略輩行傾盖均交游許賡清絶句每嘆風雅儔中年
畏作别握手如隱憂尺素煩警策慰我思悠悠
送治中楊司直
岷蜀古多士聲名爭頡頏近代推三蘇奮發眉之陽君
侯亦眉人源委故深長少日隨游宦中年擅詞場笑談
掇高科步武聯周行蟠胸富籌策振羽方翺翔一朝遽
勇退萬里還故鄉名邦贊佳政海沂還復康無計留君
行臨分徒自傷我亦歸舊隱後會殊渺茫小兒獲同升
此好固難忘流俗久頽敝棖也焉得剛期君懋遠業志
氣常堅彊
送姜子謙丞於潛
磻溪有君子玉壺貯寒冰一朝辭舊隱去為畿邑丞畿
邑天下劇贊府須賢能才刃肯嘗試心源先自澄古來
人中傑進德如川增規模百年後感慨中夜興終焉不
碌碌泰華高崚嶒君侯資敏達而以古自繩嗜書殆成
癖幾載雞窗燈詞場賈餘勇先取蝥弧登成功不自伐
得善勤服膺筌蹄寧復顧堂奥從今升時哉佐裁決行
矣蜚聲稱吾民久憔悴德政先哀矜寧書攷下下莫忘
心兢兢俯仰無愧怍正直神所憑相期志遠大可但觀
飛騰久要忽語别慘戚不自勝我無錦繡段何以贈良
朋一言布心腹舊貫古所仍
送樓叔韶尉東陽三首
吾鄉多賢士我友更偉竒見之立哀懦不見令人思暫
别已作惡況乃三歲暌躊躇西郊外此意誰能知剛強
不可恃柔弱難自恃願君日進德古人以為期
古人重世家非為世其祿世祿非不朽風流要相續君
家富才傑海内仰名族豈徒衣冠盛要使操履篤邇來
益光華君其繼高躅
尉職最親民亦足行所學吾民苟安枕微官有餘樂嘗
聞長老言人性原不惡迷塗偶忘返見善寧不怍君能
復其初治行乃超卓
送路德章芾三首
窮途分愚賢是非少復真圭璧委道側輪囷為國珍由
來磊落士處世多邅迍對越我無歉幽居志常伸豐城
有利劔紫氣干星辰終然不埋沒龍化延平津
後學寡師承私知妄穿鑿緬懷東萊公天才負超卓英
詞粲星斗偉量包海嶽寬平復謹嚴精密更恢廓哀哉
梁木摧誰歟繼前作幸有二三友潛心味博約相期在
不朽與道為郛郭
賢哉子路子德性兼剛柔險難極變態志節凜高秋訪
我大江濱亟别挽莫留問子將何之長淮理扁舟主人
得仁賢欲為經遠謀男兒處斯世器業追前修努力建
碩畫勿貽師門羞
送趙大冶晦之
謝公中年後畏與親友别歲月苦不長交情固難輟況
於桑榆景撫事心欲折一朝舍我去遂恐成永訣感君
遇我厚肝膽每傾竭惓惓念斯時言論多激烈憶君哦
松日志操已超越庾臺欲推薦風之使來謁恥於呈其
身保此端以潔君今宰壯縣便道理舟楫不騎京國鯨
不改歲寒節升沈分自定義理我所說黎甿久困窮恩
惠思周浹姦欺巧蒙蔽精神要昭徹鄰境猶繹騷武備
不可闕弓兵暨保甲閱習貴嚴切懸賞勸之射人人藝
精絶莫言一邑小振作在賢傑士氣苟奮揚威聲必震
疊自憐老且病羡君健而決老病保餘生健決廣賢業
自期素不淺有志終煒燁日誦論孟書端如明鑑揭聖
賢以為法今古同一轍便郵頻寄音解我寸心結他年
再覿面偉論起衰怯
贈蔣德言昆仲三首
平生無所嗜耽玩惟古今以我淺陋質期於江海深萬
事不掛胷須臾惜光隂五夜常自起簡牘勤披尋清風
遞晨鐘鏗然感予心年來因多事力弱不自任叢書未
暇讀塵埃積中襟何當脱鞅絆歸歟松竹林
平生寡所諧疎拙以自守天鍾鑿枘性人棄我獨取世
道方荆榛營利不絶口我欲挽衰俗每每掣其肘仕版
謂假途何用醫國手再拜謝誨言古人貴不苟乘田與
委吏勤勤魯中叟吾心不可昧豈問人知否此意當與
誰寄我二三友
我生亦何幸佳友在鄰墻道義共講貫心親形迹忘邇
來忽間闊千里遙相望為别似未久炎赫變飛霜歲月
易因循志士宜自強良心虞放逸古人嚴範防及此閒
暇日書林擷其芳他年恢遠業雲路觀騰驤
贈游宣教
連日雨滂沱閭閻應甚苦慨念樂隠翁蕭然坐環堵術
業豈不精一寒乃如許請君姑置之對婦酌芳醑
贈吳氏甥二首
男兒何所急為學要立志此志苟堅彊天下無難事超
然貴於物萬善無不備厥初本高明有過則昏蔽但能
改其過輝光照無際厥初本篤實有過則虚偽但能改
其過金玉等精粹改過貴乎勇不勇真自棄有過如坑
穽改過如平地平地可安行坑穽宜急避事親貴乎孝
事長貴乎弟是為立身本奉承無失墜門戶久衰頽盍
作興起計是心通神明勿使形骸累持之久而純百福
如川至
農夫力耕耘歲功必倍收吾儒用心苦學業亦有秋聖
賢有遺訓好古敏以求韋編至三絶發憤窮深幽寢食
俱相忘此志何時休矧今後生輩未脱童丱儔刻苦猶
不足詎可思悠悠而母早孀居其窮未易瘳殷勤撫二
子不暇為身謀雜然萬馬羣望爾為驊騮翕如衆樂奏
望爾為天球勿云年尚幼歲月如川流及今不加鞭壯
大徒包羞輕璧惜寸隂前哲勤進修勉爾務謹重戒爾
無輕浮人百已千之庶解而母憂
夏日早起
舉世憚炎赫當暑思高秋秋高豈不好蕭瑟令人愁何
如三伏中五夜風颼颼遙空淡月落將旦羣隂收卻嫌
絺綌薄轉覺林塘幽出門任所適清與耳目謀借問塵
埃人知此佳致不
枕上有感呈吕子約
俗學淺無源澗谷纔咫尺志士務廣深滄溟渺難測俗
子一作吏書几塵土積志士雖涖官羣書玩無斁廢書
固俗子既俗又奚責嗜書苟不已無乃曠厥職臧穀均
亡羊孰為失與得古人有大端後學宜取則有餘不可
盡不足在所益努力求至當毋蹈一偏失
和吕子約霜月有感二首
寒松飽霜雪冉冉翠光濕萬物困波流砥柱獨中立比
德有君子逸氣難拘縶平生憂世心如彼救焚急朅來
席未温冥鴻去何適勸君且淹留斯民待安輯小試活
國手腠理猶可及
頑夫禪作窟狂士醉為鄉誰知名教中悠悠滋味長嗟
余學無窮勺水淺可揚講習得益友麗澤期交相風月
古猶今時序燠與凉一笑聊復爾片心到羲皇乾坤入
吾懷始信居中央
喜雪謝東林
去冬雪意慳稍稍臘三白飛霙纔到地轉盼已消釋緬
懷大有年兆見瓊玉積今茲杳難期春信亦已迫天公
豈不仁拙政難感格何時愜人意四顧苦無策東林惠
佳句似慶平地尺見戲唯何甚余方自刻責東林達余
心精禱覬有獲沈水煙未收冰花已如席皓皓埋羣山
霏霏連數夕郊原迷畔岸徑畛失分畫兒童見未曾耆
老記疇昔幾年無此瑞驚喜欲折屐皆云窮臘中得此
夜光璧莫言不堅牢究竟多利益端能珍遺蝗亦復滋
宿麥歡聲沸閭里和氣蠲厲疫老守差自慰足寄孤危
跡小已不足道吾民幸安宅作詩謝東林至誠動金石
遊寶方山
幽嵒如高人氣骨天所賦凜然超塵寰不受俗氣汚湖
湘饒峯巒往往窮僻處城郭去之遠誰能躡芒屨安知
古都梁爽塏有真趣徜徉東郊外青山在指顧山中八
洞列天巧於此覷蜿蜒老螭蟠嶄碞怒虎踞如屏亦如
龕一起復一仆卷阿坐良穏狹徑足難措旁觀若險隘
中道本宏裕疊翠常回環寒泉日傾注石乳一何粲和
氣知有聚所見皆可人十步目九寓造物不能祕竒詭
遂呈露奎畫賁精舍鬼神昔呵護古稱小有天仇池乃
其附甬東有勝境豁然四窗具玲瓏皆自然匪以雕鐫
故誰謂寶方小是亦洞天數誰謂此邦陋有景即可慕
我本煙波徒雅性厭馳騖搜尋得所欲心境頓明悟賞
玩有餘味躋攀了不怖得意或忘歸蒼然迫曛暮茲山
雖可樂用之乃成路有徑不能用茅塞大可懼對此發
深省歲月勿虚度俗態易湮沒清遊莫辭屢援筆述鄙
懷愧乏驚人句
峽水
峽石險而怪峽水清且湍伊誰剪蒙密發此竒偉觀兩
龍會為一激烈不可干蜿蜒潄鳴玉千古甘以寒誰云
嵒扉窄亦復氣象寬我生囂塵中區區縛微官一見爽
心目古井生波瀾同遊二三子清賞有餘歡雖非暮春
日便作舞雩看
含清亭
累石為層峯而以水環之所貴超俗累瀟灑含幽姿卻
虞窮臘中四顧隂雲垂飛霙冷徹骨智巧無所施督彼
執役者努力無遲遲果然霰先集六出爭效竒繽紛一
晝夜翦刻非人為豐登自此兆疫癘寧復滋明朝便晴
朗工作無愆期二事古難全今也都不虧天公念下土
所欲皆相隨我山既嶔岑我沼仍漣漪頻遊不知倦清
坐堪忘饑追懷舞雩風童冠俱怡怡豈徒耳目玩要是
無瑕疵此樂未易得天意扶吾衰宿恙不再作康寧當
自茲
題庸齋
人生一世間當為一世傑瑣瑣混常流有愧古明哲努
力求至道毫髮無差别偉哉平常心光明配日月
題習齋
寓形宇宙間所至習乃成事以習故熟藝以習故精嬰
兒始匍匐習之能自行南人初學沒習慣如履平承蜩
有餘巧解牛新發硎是皆習熟故見者為之驚矧惟君
子學吾道深而宏欲窮聖賢域精微故難明聖賢與愚
鄙何啻莛與楹愚夫墮惡習自蹈谷與坑善惡分舜跖
毫釐當細評莫將朱奪紫無使渭濁涇根源見端的履
踐嚴度程容貌必齋莊坐立無倚傾視聽一於禮言語
純于誠百行孝為本戰戰如奉盈操行潔冰玉宇量涵
滄溟經德豈干祿為善非近名方其學習初是非交戰
爭見義勇必為有過時自抨造次必致察思慮防始萌
惡念痛掃除用力如用兵善端謹護持保已如保城新
功生者熟舊習熟處生一心湛不撓四體明且清平居
寡悔尤處困心亦亨誰知人寰中有此天爵榮嗟予資
淺薄役于蕞爾形主宰未純一氣血時縱横歲月不我
與循省敢遑寧以習名其齋為我座右銘
謝吳察院惠建茶
佳茗世所珍聲名競馳逐建溪拔其萃餘品皆臣僕先
春擷靈芽妙手截玄玉形模正而方氣韻清不俗故將
比君子可敬不可辱御史萬夫特剛腸憎軟熟味此道
之腴清泠肺肝沃精新味多得烹啜不忍獨磊落分貢
包殷勤寄心曲斯時屬徂暑低頭困煩溽一甌瀹花乳
精神驚滿腹此物雪昏滯敏妙如破竹誰知霜臺傑功
用更神速莫辭風采凜要使班列肅一朝奮孤忠萬代
仰高躅
題豢龍圖
良馬苦羈&KR0919;巨魚畏網罟神龍獨超軼威燄莫能禦嘘
為寒空雲散作無邊雨能幽復能明可敬不可侮如何
豢龍氏狎玩等兒女巍然受其朝勁氣金石沮龍兮喪
其魄聽命無敢拒矧復察秋毫洞見龍肺腑飲食不強
致嗜好隨所取日日飽甘滋馴伏固其所誰謂有餘知
拘牽乃如許人生天地間良心實為主利慾汨其真甘
與俗子伍胡不鑒此圖保養虚明府道義有真樂不羨
圭與組於我如浮雲服膺聖師語吾家素風在辛苦立
門戸勇決早抽身從我涉幽圃
題朝鯉圖
魚品不勝多而鯉為之宗曷為此獨貴無乃能為龍一
躍浪千級一嘘雲萬重變化須臾間神妙無終窮其他
點額輩不敢攀高蹤維人亦如是拔萃斯為雄聖師名
其子勉以德業崇我作朝鯉圖一鯉居其中衆鯉競趨
之若效臣子恭巨鱖獨不朝悍然欲爭鋒可憐汝無識
不揆資凡庸一生只為魚鯉豈汝可同我亦不如鯉年
老無成功時時展此卷著鞭期變通
鳳仙花
鳳仙窈窕姿階前為誰容淺深十八本形貌紛不同或
饒鮮明色巧笑雙頰豐或作掩抑態擡舉差且慵憂彼
積雨摧愛此晴日烘施粉聊自喜奪朱巧爭雄熒熒似
得意慘慘如無悰姸媸孰與分我欲為青銅西子信姝
麗無鹽敢希蹤並育亦已難我欲為老農美者倍豐殖
惡者加藴崇花神夜見夢君何太悤悤正復容顔殊等
是紫與紅何貴復何賤有淡還有濃氣類豈相絶塗澤
間不工胡為妄憎愛襟度殊未洪君看宇宙間物象無
終窮化工大鑪鞲一一歸陶溶而君獨褊心不少垂帡
幪強分清白眼力辨雌雄風物情固參差宇宙要擴充
一笑謂花神嗟爾何顓蒙品彙豈無别畛域固有封有
生分美惡異路生西東如何暗且劣並彼昌而丰剪伐
咸自取裁培本無功形聲及影響天然巧相從人才有
邪正用舍歸至公不聞堪與猛下比顯與宫(案宫原本作功複前)
(韻攷漢書堪猛同時人亦無名功者應是焉宫今改正)包含貴周徧能否難混融
花神聞是語竦聽鞠爾躬再拜謝誨言堅壘不敢攻
桂花上侯使君
秋雨洗殘暑秋空渺寥廓秋清入花骨風致殊灑落何
人剪瑠璃被以寶瓔絡英英妙點綴細細疑紛錯誰知
一粟中十里香噴礴自便金氣爽不赴東皇約黃裳得
中正無心羨丹艧我欲縱幽賞村醪不堪酌攀折不辭
勞相對空索寞風流賢使君襟懷富丘壑敬為使君壽
芳菲兩相若
咏竹二首
去年種蒼玉今歲抽華簮初萌節已具欲奮力未任雷
風驅急雨滂沱三日霖籜龍不許蟄倏起騰深林遶徑
初戢戢穿籬俄森森吾觀植物性漸長歲月深此君獨
超軼生來氣駸駸偉哉歲寒種有此特達心大勇久不
作進尺退復尋對此發幽興作詩因自箴
野性與俗違澹然都無營窗前水蒼玉未能獨忘情對
之三伏中爽氣高秋横數竿亦已好況此繁隂成中虚
洞無物節勁老更清霜雪自凌厲柯葉長敷榮物意有
相合人心原自明僻居寡朋儕命汝為友生雖無切磋
語而有清越聲入耳久亦佳此意不可名
竹几
深林碧琅玕直節空其中截為小曲几貫以青絲總自
然光瑩質不費髹漆工偃仰隱背穩提挈繞指從兒曹
莫輕毁此物便老翁
病目
年年苦目眚過午眊不明治之昏轉甚不治無由平何
如閉目坐湛然萬慮清非治非不治無思亦無營不勞
薰與沐神全明自生勿忘勿助長此理真至精
白髭
人生惡白髭鑷去恨不速欲留少年容藻飾欺盲俗欺
人實自欺舉世迷不復黃葉隕秋風明年會重綠髭白
不再黑白白長相續光隂駒過隙轉盼黃梁熟青春挽
不住暮景暗相促古人少壯時耳目萬夫矚今我忽已
老事業未絲粟蒲柳不禁秋撫已堪慟哭成功固有分
進德豈不足忽將六尺軀終身甘退縮白髭謹勿摘留
以警錄錄勇奮千里驥懈怠轅下跼人生百種病厥根
在多欲芟夷藴崇之庶使茂嘉穀每懷風木感悲痛纏
心曲立身揚令名此罪儻可贖旦旦鑑白髭進進毋自
辱
他山之石
他山之石能攻玉詩人此意宜三復莫嫌山骨太堅峭
足使國珍充韞匵磨礱砥礪功日新圭壁琮璜光可燭
人生行已良獨難晝夜營營昏利慾欲為全德古君子
莫棄忠規甘諂曲忠規未必皆我友言是人非亦可錄
彼雖蒙蔽不自知察人過差窮隱伏聖人閫域未易到
責我謂我追遐躅觀渠待我最深厚我聽其言當佩服
端知良藥苦難堪已我沈疴功甚速古人聞過每欣喜
要令忠告來相續今我昏怠不自強逆耳闊疎親軟熟
嗟予未免世俗病每讀古書知不足今朝偶誦攻玉詩
從此聞善三薰沐
昭君祠
昭君天賦傾城色何事君王未曾識徘徊顧影無計留
一朝遠嫁匈奴國匈奴風日暗飛塵昭君絶豔驚國人
單于駭嘆昔未覩甘心保塞為藩臣從來敗德由女美
褒妲驪姬及西子玉環飛燕更絶佳遺臭千載堪咨嗟
毛生善畫古無有強把丹青倒妍醜郤教尤物擯絶域
能為君王罄忠益聞說昭君出塞初朔風蕭颯吹衣裾
聊將琵琶寄離恨痛絶玉顔嬪老胡老胡死矣義當返
慷慨懷歸曾上書君王有詔從胡俗慟哭薄命終穹廬
自古佳人多命薄亦如才士多流落人才有益尚疏外
佳人無補何可懟君不見蕭生堪猛豈不忠君王疑信
相半終不容
題吴參議達觀齋
朱公胸次清絶塵吴公當日心相親風流藴藉接前輩
寥寥斯世能幾人達觀名齋深有意欲把前修相警厲
只今吴公德彌劭始信磨礱成偉器古人心廣體亦胖
紛紛世俗争豪端己私未克欲求道窺見一二皆童觀
達人大觀觀底事天地為物原不貳癢疴疾痛皆吾身
彼我胡為分賤貴達觀主人心地明分符贊幕無虧成
每言此身非我有年来直欲非死生白髮紅顔難老態
福祿方隆殊未艾願君善保千金軀歸覲紫宸鏘劒佩
和傅太卿喜雪
人情誰不愛飛雪臘中再見尤竒絶對雪吟哦色即空
仙翁洞照無生滅既積既消還復飛且飛且積俄又非
了然不是堅牢玉緬懷有感蘇公詩誰知潤澤工夫遠
須索詩家為明辨香風天上亦飛花較之窮臘功猶淺
綠窗怯寒顰翠娥窮儒忍凍不能歌何如制閫賢師帥
賸喜嘉祥重婆娑鄮山妝點千嚴白全勝輕花飄細麥
氣和之應非偶然善政端由老邦伯
林寺丞許惠桂花
羨君仙隱占龍山愛君風度超人寰手移仙葩第一品
布列竹籬松徑間秋來月色轉清好秋半花蕊方斕斑
對花如在月宫裏誰道人境非天關徹骨濃薰真酷烈
可人佳態原幽閒雖復施朱未嫌赤定知鄰女難同班
聞說名園富竒麗芬芳次第如循環丹心自與君子合
瓊枝更許諸郎攀我亦生來有花癖每逢絶艷一解顔
知君百金重然諾和根遣送應不慳
和李左藏離支
姑射山中冰雪姿凜然標格欺寒威一經蒙莊品題後
使人起敬如賓尸仙風道骨今何有韶顔豐頰誇絶竒
閩中有美信姝麗衣被五色光參差熒煌已訝色奪目
柔滑更喜香浮肌天工著意破炎毒故遣佳實生繁滋
旨哉悦口衆所嗜豈聞來去分招麾其他所産亦有取
游女敢自同宫妃我家角東萃閩舶勝事屢入騷人辭
有時根拔信宿至風枝露葉殊未衰雜然紅綠間陳紫
圖牒所在生致之始知河豚與江柱詩人取譬聊滑稽
賓朋恣食水晶顆殘膏賸馥霑羣兒年來吏役困奔走
此志不展常低垂輕紅釅白不易得西風每起蓴鱸思
怱蒙傑句警偷懦一洗塵慮忘渴飢此中滋味甚不薄
吾曹嚌嚅當及時揮毫詠物聊復爾相待莫負平生期
謝毗陵使君惠畫
都尉風流貴公子結交海内知名士磨礱禁臠驕侈習
雅意登山與臨水十幅煙江疊嶂圖當時展玩忘朝晡
老仙一顧歎竒絶落筆妙語春華敷此詩千載傳不朽
此畫如今寧復有我来薄宦大江濱無價之珍俄入手
一山雄特倚天立下視羣峯如拱揖斷崖飛出玉虬龍
元氣淋漓鬼神泣山中喬木堪棟梁山外煙波凝翠光
數間野店傍林樾一葉扁舟浮淼茫往時只誦蘇公句
想像都尉圖中趣豈期今日見逼真端與前輩同機杼
自憐老大無他求塵勞羈絆空悠悠安得千巖萬壑裡
尋幽擇勝逍遙游我心欲往足無力縱觀此畫如親歷
毗陵使君真可人嘉惠不啻千金直平生辭受關鑰嚴
兹焉詎敢傷於廉毗陵萬口皆歸重道義相與吾何嫌
蜀海棠
海棠自是花中傑西蜀此花尤勝絶濯錦江邊艷欲然
浣花溪上繁於纈疇昔聞名未識面對之頓解憂心結
東皇著意欲開時不許芳心輕漏洩風前醉態真嫣媚
雨過啼妝更鮮潔格高不受塵點汙韻勝須那香酷烈
東南顔色豈不佳甲乙品題終少劣我公胸次秋水瑩
海内人人頌清節世間珍玩一物無獨此妖嬈費提絜
墀間堂下不勝春赬頰丹唇儼成列嫣然尤物不移人
未害廣平心似鐵幾年隔絶劒閣外拔擢孤忠自明哲
願公持此坐廟堂天下妍媸要區别
挽丞相忠定公
孝皇龍飛策多士宗英第一天顔喜力言萬事實為原
要與邦家立基址堂堂碩望聳中外耿耿丹心貫終始
紹熙之末天步艱忠臣義士肝膽寒元樞扶日上黃道
指顧宗社磐石安億萬生靈疑慮釋轉移愁嘆為欣懽
帝謂忠勞無與並爰立作相專魁柄大開公道延時髦
相與同心究民病區分玉石殊薰蕕賢人得志憸人憂
不堪狂雲巧妬月何意積羽能沈舟(案積羽原本誤作積雨今據史記張)
(儀傳改正)衡陽道上霜松勁日色慘澹風颼颼行路咨嗟淚
相續興懷安靖恩難酬皇情愴然思舊德辨誣雪謗分
白黑誅鋤元惡氛翳掃昭揭殊勲鼎彝勒由來物理屈
必伸況此柱石真偉人萊公獲譴死海上至今勲績摩
蒼旻中興趙李二人傑亦復身後襃忠純嗟爾讒夫太
無識徒把巧言汙碩德正人摧折不妨榮爾輩羞愧寧
有極蚤知此事悔難追當年詎敢懷姦欺我作此詩慰
忠烈因為人間息邪說
絜齋集卷二十三
