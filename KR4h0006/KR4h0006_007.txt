玉臺新詠考異卷七
姚安府知府紀容舒撰
梁武帝擣衣
駕言易水北送别河之陽沉思慘行鑣結夢在空牀既
寤丹綠謬始知紈素傷中州木葉下邊城應早霜隂蟲
日慘烈(烈疑作冽)庭草復云黃金風徂清夜(徂宋刻作但誤)明月懸
洞房嫋嫋同宫女助我理衣裳參差夕杵引哀怨秋砧
揚輕羅飛玉腕弱翠低紅妝朱顔色已興(此句未詳)眄睇目
增光(目疑作自)擣以一匪石文成雙鴛鴦制握斷金刀薰用
如蘭芳佳期久不歸持此贈寒鄉妾身誰為容思君苦
人腸
擬長安有狹斜十韻(按此詩實十一韻宋刻蓋誤脱一字)
洛陽有曲陌曲陌不通驛忽逢二少童扶轡問君宅君
宅邯鄲右易憶復可知大息組絪緼中息佩陸離小息
尚青綺總丱遊南皮三息俱入門家臣拜門垂三息俱
升堂旨酒盈千巵三息俱入戶戶内有光儀大婦理金
翠中婦事么觽(么樂府詩集作玉)小婦獨閒暇調笙遊曲池丈
人少徘徊鳳吹方參差
擬明月照高樓
圓魄當虚闥清光流思筵筵思照孤影(思筵筵思四字甚諸本並同然不)
(可解)悽怨還自憐臺鏡早生塵匣琴又無弦悲慕屢傷節
離憂亟華年君如東榑景妾似西柳煙相去既路迥明
晦亦殊懸願為銅鐡轡以感長樂前
擬青青河邊草
幕幕繡步絲悠悠懷昔期昔期久不歸鄉國曠音輝音
輝空結遲半寢覺如至既寤了無形與君隔平生月以
雲掩光葉以霜摧老(葉以樂府詩集作葉似悞摧疑作催)當途競自容
莫肯為妾道(此擬至誰肯相為言句而止似非完篇然别無可考姑以宋刻為據)
代蘇屬國婦
良人與我期不謂當過時秋風忽逢節白露凝前基愴
愴獨凉枕搔搔孤月帷忽聽西北雁(忽宋刻作或悞馮氏校本註一作忽)
(今從之)似從寒海湄果銜萬里書中有生離詞惟言長别
矣不復道相思胡羊久剽奪(剽宋刻作&KR1934;悞今從馮氏校本)漢節故支
持帛上看未終臉下淚如絲空懷之死誓遠勞同穴詩
古意二首
飛鳥起離離驚散忽參池嗷嘈繞樹上翩翾集寒枝既
悲征役久偏傷隴上兒寄言閨中愛此心詎能知不見
松上蘿葉落根不移
當春有一草綠花復重枝(重馮氏校本註一作垂)云是忘憂物生
在北堂垂飛飛雙蛺蝶低低兩差池差池低復起此芳
性不移飛蝶雙復隻此心人莫知
芳樹
綠樹始摇芳芳生非一葉一葉度春風芳芳自相接色
雜亂參差衆花紛重疊重疊不可思思此誰能愜
臨高臺(文苑英華樂府詩集俱作簡文帝詩)
高臺半行雲望望高不極(高不文苑英華作不可)草樹無參差山
河同一色髣髴洛陽道道遠難别識(别文苑英華作可悞)玉階故
情人(情人文苑英華作人情悞)情來共相憶(共文苑英華作苦)
有所思
誰言生離久適意與君别(意諸本並同以文意推之當作憶適憶與君别即文通古)
(離别送君如昨日意)衣上芳猶在握裏書未滅腰中雙綺帶夢為
同心結常恐所思露瑶華未忍折
紫蘭始萌
種蘭玉臺下氣暖蘭始萌芬芳與時發宛轉迎節生獨
使金翠嬌偏動羅綺情二遊何足懷(懷宋刻作壊悞馮氏校本作瓌亦悞)
一顧非傾城羞將苓芝侣豈畏鶗鴂鳴
織婦
送别出南軒離思沉幽室調梭輟寒夜鳴機罷秋日良
人在萬里誰與共成匹願得一回光照此憂與疾君情
儻未忘妾心常自畢
七夕
白露月下團(團藝文類聚文苑英華俱作圓)秋風枝上鮮(風文苑英華作氣悞冷冷)
(鮮風過本陸機吳趨行語)瑶臺含碧霧(含宋刻作函今從藝文類聚)瓊幕生紫烟
(瓊藝文類聚文苑英華俱作羅)妙會非綺節佳會乃良年(良文苑英華作凉悞)玉
壺承夜急(承文苑英華作并悞)蘭膏依曉煎昔時悲難越今傷何
易旋(昔時二句藝文類聚文苑英華俱作昔悲漢難越今傷河易旋於義為短)怨咽雙念斷
悽悼兩情懸(悼宋刻作草悞今從藝文類聚初學記作到則又以悼字音近而訛)
戱作
宓妃生洛浦遊女出漢陽妖閒逾下蔡神妙絶高唐綿
駒且變俗王豹復移鄉况兹集靈異豈得無方將長袂
必留客清哇咸繞梁燕趙羞容止西妲慙芬芳徒聞殊
可弄(吳氏本註曰殊當作珠)定自乏明璫
皇太子聖製樂府三首(宋刻原註簡文刻按昭明先為太子故宋註簡文)
(以别之又案昭明豔詩傳於今者除與簡文及庾肩吾互見四首外尚有相逢狹路間三婦豔飲馬)
(長城窟行長相思等樂府四首詠同心蓮詠彈筝人等詩二首當時篇詠自必更多而竟無一字登)
(此集蓋昭明薨而簡文立新故之間意有所避不欲於武帝簡文之間更置一人故屏而弗錄耳即)
(此一端斷非後世作偽之人所能意及知此書歴代流傳雖不免於竄易而要其根柢固出孝穆無)
(疑也)
凌晨光景麗倡女鳳樓中前瞻削成小傍望卷旌空分
妝間淺靨繞臉傅斜紅張琴未調軫飲吹不全終(飲疑作歌)
自知心所愛出入仕秦宫誰言連尹屈(尹宋刻作伊悞據左傳改正)
更是莫敖通輕軺綴皂蓋飛轡轢雲驄金鞍隨繫尾銜
𤨏映纏&KR1058;戈縷荆山玉劍飾丹陽銅左把蘇合彈旁持
大屈弓控絃因鵲血挽彊用牛螉弋獵多登隴酣歌每
入豐暉暉隱落日冉冉還房櫳鐙生陽燧火塵散鯉魚
風流蘇時下帳象簟復韜筒霧暗窗前柳寒疎井上桐
女蘿託松際甘瓜蔓井東拳拳特君愛(特馮氏校本作恃案特當訓獨)
(作恃字與下句意不甚洽)歲暮望無窮
豔歌篇十八韻
銅梁指斜谷劍道望中區通星上分野作固下為都(固文)
(苑英華作國誤文下為宋刻作為下誤今從苑英華)雅歌因良守(因文苑英華作固誤)妙
舞自巴渝(渝文苑英華作歈誤)陽城嬉樂所(所文苑英華作盛)劍騎欝相
趨五婦行難至百兩好遊娛牲祈望帝祀酒酹蜀侯誅
(酹文苑英華作醉誤)江妃納重聘卓女愛將雛(愛宋刻作受誤今從文苑英華)停
弦時繫爪(繫文苑英華作擊誤)息吹更治朱(息吹句文苑英華作息路治脣朱誤)春
衫湔錦浪(春文苑英華註一作脱義可兩存衫文苑英華作袗誤)回扇避陽烏聞
君握節返(節文苑英華作道悞)賤妾下城隅
蜀國弦歌篇十韻
名都多麗質(麗文苑英華作雅)本自恃容姿蕩子行未至(未文苑英)
(華作不)秋胡無定期玉貌歇紅臉(臉文苑英華作縷誤)長顰串翠眉
奩鏡迷朝色縫鍼脆故絲(縫鍼文苑英華作針縫悞)本異摇舟咎何
關竊席疑(竊席文苑英華作竊虎均未詳所出)生離誰拊背溘死遽成遲
王嬙貌本絶踉蹌入氊帷盧姬嫁日晩非復少年時(少宋)
(刻作好藝文類聚古樂府作少文苑英華作妙今從藝文類聚古樂府)轉山猶可遂(轉宋刻作)
(傳古樂府作轉遂宋刻作逐樂府詩集作遂案江總雜曲有泰山言應可轉移句似轉山古有此語但六朝所)
(見之書今不盡見無由考其出處耳宋刻既語不可解今推以文意改從古樂府及樂府詩集)烏白望
難期妾心徒自苦旁人會見嗤
妾薄命篇十韻
代樂府三首
遥看雲霧中刻桷映丹紅珠簾通曉日(曉古樂府作晩)金華拂
夜風欲知歌管處(歌宋刻作聲悞今從樂府詩集)來過安樂宫
新城安樂宫(城宋刻作成據樂府詩集改正)
季月雙桐井新枝雜舊株晩葉藏栖鳳朝花拂曙烏還
看西子照(西樂府詩集作稚誤)銀牀牽轆轤(牽樂府詩集作繫悞)
雙桐生空井
閨閒漏永永漏長宵寂寂草螢飛夜戶絲蟲繞秋壁薄
笑未為歡微嘆還成戚金簪髩下垂玉筯衣前滴
楚妃歎
和湘東王横吹曲三首
洛陽佳麗所大道滿春光遊童初挾彈(初樂府詩集作時)蠶妾
始提筐金鞍照龍馬羅袂拂春桑玉車争晩入潘果溢
高箱
洛陽道
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意(無别文苑英華作别無悞)倂為
久相思(為文苑英華註一作是久文苑英華作一藝文類聚樂府詩集又作倂是為相思)
折楊柳(此篇藝文類聚亦作簡文惟樂府詩集作柳惲疑其偶誤)
賤妾朝下機正值良人歸青絲懸玉蹬朱汗染香衣驟
急珂彌響(珂彌宋刻作彌珂案藝文類聚文苑英華樂府詩集古樂府皆作珂彌今從之)&KR1568;多
塵亂飛(&KR1568;藝文類聚作跳悞)雕胡幸可薦(胡文苑英華古樂府皆作菰)故心君
莫違(心君文苑英華作人心)
紫騮馬
雍州十曲抄三首(宋刻原註是襄州貢案杜佑通典雍州襄陽也禹荆河州之)
(南境春秋時楚地魏武始置襄陽郡晉兼置荆河州宋文帝割荆州置雍州號南雍魏晉以來常為)
(重鎮齊梁因之又樂府詩集襄陽樂條下引古今樂錄亦稱梁簡文帝雍州十曲有大堤南湖北渚)
(等曲則雍州字不誤宋刻此註贅矣)
南湖荇葉浮復有佳期遊銀綸翡翠釣(釣樂府詩集作鉤悞)玉舳
芙蓉舟荷香亂衣麝橈聲隨急流
南湖
岸隂垂柳葉平江含粉堞(堞樂府詩集作蝶悞)好值城旁人多逢
蕩舟妾綠水濺長袖浮苔染輕檝
北渚
宜城斷中道行旅亟流連(亟樂府詩集作極悞)出妻工織素妖姬
慣數錢炊雕留上客(炊宋刻作吹悞上樂府詩集作吐亦悞)貰酒逐神仙
大堤
同庾肩吾四詠二首
采蓮前岸隈舟子屢徘徊荷披衣可識風疎香不來欲
知船度處當看荷葉開
蓮舟買荷度
相隨照綠水意欲重凉風(欲藝文類聚作是)流摇妝影壊釵落
髩華空佳期在何許徒傷心不同
照流看落釵
和湘東王韻二首
花樹含春叢羅帷夜長空(帷藝文類聚作帳)風聲隨篠韻月色
與池同彩牋徒自襞無信往雲中
春宵
冬朝日照梁含怨下前牀帳搴竹葉帶鏡轉菱花光會
是無人見何用早紅妝
冬曉
戱作謝惠連體十三韻
雜蕊映南庭庭中光景媚可憐枝上花早得春風意春
風復有情拂幔且開楹開楹開碧烟拂幔拂垂蓮偏使
紅花散飄颺落眼前眼前多無况(前宋刻作亦悞今從馮氏校本註)參
差欝可望朱繩翡翠帷綺幕芙蓉帳香烟出窗裏落日
斜階上日影去遲遲節華咸在兹桃花紅若點柳葉亂
如絲絲條轉暮光影落暮隂長春燕雙雙舞春心處處
場(場字未詳馮氏校本作揚亦為未愜以文義推之當作傷)酒滿心聊足萱枝愁不
忘
倡婦怨情十二韻
綺窗臨畫閣飛閣繞長廊風散同心草月送可憐光彷
彿簾中出妖麗特非常耻學秦羅髻羞為樓上妝散誕
披紅帔生情新約黃斜鐙入錦帳微烟出玉牀六安雙
瑇瑁八幅兩鴛鴦猶是别時許留致解心傷含涕坐度
日俄頃變炎凉玉關驅夜雪金氣落嚴霜飛狐驛使斷
交河川路長蕩子無消息朱脣徒自香
和徐錄事見内人作卧具
密房寒日晩落照度窗邊紅簾遥不隔輕帷半卷懸方
知纖手製詎减縫裳妍龍刀横膝上畫尺墮衣前熨斗
金塗色簪管白牙纏(吳氏註曰簪當作箴禮記婦事舅姑右佩箴管)衣裁合歡
襵文作鴛鴦連鍼用雙縫縷絮是八蠶綿香和麗丘蜜
麝吐中臺烟已入琉璃帳兼襍太華氊且共雕鑪暖非
同團扇捐更恐從軍别空牀徒自憐
戱贈麗人
麗妲與妖嬙(妲馮氏校本註一作姬蓋據莊子毛嬙麗姬之語案果用莊子此文不應麗姬書其)
(全名而毛嬙獨改一妖字此妲字正指妲己武帝戱作詩有西妲慙芬芳句亦以西施妲己異代並稱六朝人)
(詩往往有此凑合語不足異也亦藝文類聚又作麗旦或傳寫脱妲字之半或指鄭旦未可知並附存之)
共拂可憐妝同安髻裏撥異作額間黃羅裠宜細簡畫
屧重高牆含羞未上砌微笑出長廊取花争間鑷(間鑷二字)
(未詳藝文類聚作寳鑷亦不甚可解馮氏校本註一作問色義亦未愜)攀枝念蕊香但歌
聊一曲鳴絃未肯張自矜心所愛三十侍中郎
秋閨夜思
非關長信别詎是良人征九重忽不見萬恨滿心生夕
門掩魚鑰宵床悲畫屏迥月臨窗度(迥藝文類聚作廻悞)吟蟲繞
砌鳴初霜隕細葉秋風驅亂螢(驅藝文類聚作吹義可並存然驅字較有凋零)
(將盡之意)故妝猶累日新衣襞未成(襞藝文類聚作製)欲知妾不寐
城外擣衣聲(衣藝文類聚作砧)
和湘東王名士悦傾城
美人稱絶世麗色比花叢(比藝文類聚作譬)經居李城北(經宋刻作)
(難今從藝文類聚)來往宋家東教歌公主第學舞漢成宫多遊
淇水上(上藝文類聚作曲)好在鳳樓中履高疑上砌裾開特畏
風衫輕見跳脱珠槩雜青蟲垂絲繞帷幔落日度房櫳
妝窗隔柳色井水照桃紅非憐江浦佩(江浦藝文類聚作交甫)羞
使春閨空
從頓暫還城
漢渚水初綠江南草復黃日照蒲心暖風吹梅蕊香(蕊藝)
(文類聚作枝初學記作樹)征艫艤湯塹歸騎息金隍舞觀衣常襞(常藝)
(文類聚初學記並作恒)歌臺弦未張持此横行去誰念守空牀
詠人棄妾
昔時嬌玉步含羞花燭邊豈言心愛斷銜啼私自憐常
見歡成怨(常見藝文類聚作但覺)非關醜易妍獨鵠罷中路孤鸞
死鏡前
執筆戱書
舞女及燕姬倡樓復蕩婦參差大戾發摇曳小垂手釣
竿蜀國彈新城折楊柳玉案西王桃蠡桮石榴酒甲乙
羅帳異辛壬房戶暉夜夜有明月時時憐更衣
豔歌曲(藝文類聚作豔歌行)
雲楣桂成戶飛棟杏為梁斜窗通蕊氣(蕊藝文類聚作藥悞)細隙
引塵光(引宋刻作隱悞今從藝文類聚)裁衣魏后尺汲水淮南牀青驪
暮當返(當返藝文類聚作已及悞)預使羅裾香(裾樂府詩集作裠義可兩通藝文類聚作)
(魂則字之訛也)
怨詩
秋風與白團本自不相安新人及故愛意氣豈能寬黃
金肘後鈴白玉案前盤誰堪空對此還成無歲寒
擬沈隱侯夜夜曲
藹藹夜中霜何關向曉光(何樂府詩集作河)枕啼常帶粉身眠
不著床蘭膏盡更益薰鑪滅復香但問愁多少便知夜
短長
七夕
秋期此時浹長夜徙河靈紫烟凌鳳羽奔光隨玉輧洛
陽疑劍氣成都怪客星天梭織來久方逢今夜停
同劉諮議詠春雪
晩霞飛銀礫浮雲暗未開入池消不積(消宋刻作稍今從藝文類聚)
因風墮復來(墮藝文類聚作隨悞)思婦流黃素温姬玉鏡臺看花
言可插定自非春梅
晩景出行
細樹含殘景春閨散晩香輕花髩邊墮微汗粉中光飛
鳬初罷曲啼烏忽度行羞令白日暮車騎欝相望
賦樂府得大垂手(古樂府作吳均詩)
垂手忽苕苕飛燕掌中嬌羅衣恣風引(衣古樂府作衫)輕帶任
情摇詎似長沙地促舞不回腰
賦樂器名得箜篌
捩遲初挑吹弄急時催舞(時催文苑英華作持摧悞)釧響逐絃鳴衫
回半障柱(衫宋刻作私悞今從藝文類聚)欲知心不平君看黛眉聚
詠舞
可憐初二八(初二八初學記作二八初藝文類聚作稱二八文苑英華作二八物並悞)逐節
似飛鴻懸勝河陽伎闇與淮南同入行看履進(履文苑英華作)
(復悞)轉面望鬟空腕動苕華玉(苕初學記文苑英華並作昭)袖隨如意
風(袖初學記文苑英華並作衫)上客何湏起啼烏曲未終(曲未藝文類聚作未)
(肯悞)
春閨情
楊柳葉纖纖佳人嬾織縑正衣還向鏡迎春試舉簾摘
梅多繞樹覓燕好窺檐只言逐花草計較應非嫌
又三韻(案詩語似悼亡懷舊之詞疑簡文作傷美人詩六韻之後復作此詩蒙前首而言之)
(故題曰又三韻選詩時取後一首而題則未改耳吳氏註本誤以又字蒙上春閨又因詩有暮夜字)
(遂改曰詠晩閨非也)
珠簾向暮下妖姿不可追花風暗裏覺蘭燭帳中飛何
時玉窗裏夜夜更縫衣
率爾為詠(此因戱調姬人而作故曰為詠為字本讀去聲馮氏校本誤以為字為平聲遂)
(從别本改成字非也)
借問仙將畫詎有此佳人傾城且傾國如雨復如神漢
后憐飛燕周王重姓申挾瑟曾遊趙吹簫屢入秦玉階
偏望樹長廊每逐春約黃出意巧纏絃用法新迎風時
引袖避日暫披巾疎花映鬟插細佩繞衫身(身字未詳)誰知
日欲暮含羞不自陳
美人晨妝
北窗向朝鏡(向朝藝文類聚作朝向)錦帳復斜縈嬌羞不肯出猶
言妝未成散黛隨眉廣燕脂逐臉生試將持出衆定得
可憐名
賦得當壚(宋刻作賦得詠當壚詠字顯為誤衍今删之馮氏校本作當壚曲案樂府襍歌)
(曲詞沈滿願亦有當壚曲明是古題而簡文分賦得之故曰賦得蓋作此詩時署題如是亦不必改)
(用樂府本題也今仍從宋刻)
十五正團圓(團圓宋刻作團團今從馮氏校本)流光滿上蘭當壚設夜
酒宿客解金鞍迎來挾瑟易(瑟樂府詩集作琴悞)送别唱歌難(唱宋)
(刻作但悞今從樂府詩集)詎知心恨急翻令衣帶寬
林下伎(初學記作昭明太子詩)
炎光向夕斂促宴臨前池(促文苑英華作徙義可兩存初學記作從又徙字之誤)
泉將影相得(將宋刻作深今從藝文類聚)花與面相宜篪聲如鳥哢
舞袂寫風枝(袂初學記作袖)歡樂不知醉千秋常若斯
擬落日窗中坐(案謝朓贈王主簿詩第一首作日落窗中坐此似倒書)
杏梁斜日照餘輝映美人開函脱寳釧向鏡理紈巾遊
魚動池葉舞鶴散階塵空嗟千歲久願得及陽春
美人觀畫
殿上圖神女宫裏出佳人(宫藝文類聚作殿)可憐俱是畫誰能
辨偽真分明净眉眼一種細腰身所可持為異長有好
精神
孌童
孌童嬌麗質踐董復超瑕羽帳晨香滿珠簾夕漏賒翠
被含鴛色雕牀鏤象牙妙年同小史姝貌比朝霞袖裁
連璧錦箋織細橦花(箋字未詳疑當作帴說文帴裠也)攬袴輕紅出回
頭䨇髩斜嬾眼時含笑玉手乍攀花懷猜非後釣密愛
似前車足使燕姬妬彌令鄭女嗟
邵陵王綸代秋胡婦閨怨(藝文類聚作梁元帝閨怨)
蕩子從遊宦思妾守房櫳塵鏡朝朝掩寒衾夜夜空(衾藝)
(文類聚作牀)若非新有悦何事久西東知人相憶否淚盡夢
啼中
車中見美人
關情非眉眼軟媚著腰肢語笑能嬌媄行步絶逶迤空
中自迷惑渠旁會不知懸念猶如此得時應若為
代舊姬有怨(藝文類聚亦作元帝詩)
寧為萬里别乍此死生離(此藝文類聚作作悞)那堪眼前見故愛
逐新移未展春花落(花宋刻作光與落字不應今從藝文類聚)遽被秋風吹
(秋藝文類聚作凉)怨黛舒還斂啼妝拭更垂(更藝文類聚作復)誰能巧
為賦黃金妾不貲(不宋刻作自悞今從藝文類聚)
湘東王繹登顔園故閣
高樓三五夜流影入丹墀先時留上客夫婿美容姿(美容)
(姿吳氏註本作芙蓉姿未詳所本)妝成理蟬髩笑罷斂蛾眉(蛾宋刻作娥悞)衣
香知步近釧動覺行遲如何舞館樂翻見歌梁悲猶懸
北窗幌未卷南軒帷寂寂空郊暮非復少年時
戱作豔詩
入堂值小婦出門逢故夫含詞未及吐絞袖且峙&KR2152;摇
兹扇似月掩此淚如珠今懷固無已故情今有餘
夜遊栢齋
燭暗行人静簾開雲影入風細雨聲遲夜短更籌急能
下班姬淚復使倡樓泣况此客遊人中宵空佇立
和劉上黃(初學記作元帝春日詩疑本作和劉上黃春日宋刻誤脱兩字耳)
新鶯隱葉囀新燕向窗飛柳絮時依酒梅花乍入衣(柳絮)
(時不應有梅花梅字疑誤)玉珂逐風度金鞍映日輝無令春色晩獨
望行人歸
詠晩棲烏
日暮連翩飛俱向上林棲風多前歸駛(歸藝文類聚文苑英華並作鳥)
雲暗後羣迷路遠聲難徹飛斜行未齊應從故鄉返幾
過入蘭閨借問倡樓妾何如蕩子妻(妻藝文類聚文苑英華作啼悞)
寒宵三韻(藝文類聚作寒□)
烏鵲夜南飛良人行未歸池水浮明月寒風送擣衣願
織廻文錦因風寄武威
詠秋夜
秋夜九重空蕩子怨房櫳(蕩子二字未詳疑為蕩婦之誤)燈光入綺帷
簾影進屏風金徽調玉軫兹夕撫離鴻
武陵王紀同蕭長史看妓(初學記作劉孝綽同武陵王看妓詩)
燕姬奏妙舞鄭女發清歌回羞出慢臉送態入顰蛾(入初)
(學記作表)寧殊值行雨(值初學記作過蓋遇字之誤)詎减見凌波想君愁
日暮(暮初學記作落)應羡魯陽戈
和湘東王夜夢應令
昨夜夢君歸賤妾下鳴機懸知君意薄(懸藝文類聚作極然後村詩話)
(亦作懸)不着去時衣故言如夢裏賴得雁書飛
曉思
晨禽争學囀朝花亂欲開爐烟入斗帳屏風隱鏡臺紅
妝隨淚盡蕩子何時回
閨妾寄征人
斂色金星聚縈悲玉筯流願君看海氣憶妾上高樓(宋刻)
(原註目作三首此首疑衍獨案此書體例凡五言二韻之詩俱入第十卷中不應此卷入此首蓋亦如沈約)
(八詠之六為後人附入耳)
(右第七卷皆蕭氏父子兄弟之詩證以諸書往往一詩而彼此互見然孝穆編當代諸王之詩不應有)
(誤諸書傳寫自訛耳)
玉臺新詠考異卷七
