玉臺新詠考異卷八
姚安府知府紀容舒撰
蕭子顯樂府二首
大明上苕苕陽城射凌霄光照窗中婦絶世同阿嬌明
鏡盤龍刻簪羽鳳凰雕逶迤梁家髻(逶迤疑作倭墮後漢書梁冀妻孫壽)
(作墮馬髻古今注倭墮髻墮馬之遺制也)冉弱楚宫腰輕紈雜重錦薄縠間
飛綃三六前年暮四五今年朝蠶園拾芳繭(藝文類聚樂府詩集)
(並作蠶籠拾芳翠誤蠶應稱箔不應稱籠也)桑陌采柔條出入東城里上下
洛西橋忽逢車馬客飛蓋動襜軺单衣鼠毛織寳劍羊
頭銷丈夫疲應對御者輟銜鑣柱間徒脉脉垣上幾翹
翹女本西家宿君自上宫要漢馬三萬疋夫壻仕嫖姚
鞶囊虎頭綬左珥鳬盧貂横吹龍鍾管奏鼓象牙簫十
五張内侍十八賈登朝皆笑顔郎老盡訝董公超
日出東南隅行
邯鄲暫輟舞(邯鄲藝文類聚作章丹案太平御覧五百六十八引夏仲御别傳曰女巫章丹陳珠)
(二人妍姿冶媚清歌妙舞狀若飛仙)巴姬請罷絃佳人淇洧上(上藝文類聚作出)
豔趙復傾燕繁穠既為李照水亦成蓮朝沽成都酒暝
數河間錢餘光幸未借(此句未詳借藝文類聚作惜亦未詳)蘭膏徒自煎
代樂府美女篇
王筠和吳主簿六首
日照鴛鴦殿萍生雁鶩池遊塵隨影入弱柳帶風垂青
骹逐黃口(骹馮氏校本作鶻案西京賦青骹摯於鞲下注青骹鷹青脛者馮氏蓋未考而誤改之)
獨鶴慘羈䳄同衾遠遊說結愛久生離於今方溘死寧
湏萱草枝
菤葹心未發蘼蕪葉欲齊春蠶方曳緒新燕正銜泥野
雉呼雌雊庭禽挾子棲從君客梁後方晝掩春閨山川
隔道里芳草徒萋萋
春月二首
九重依夜管(此句未詳)四壁慘無輝招摇顧西落烏鵲向東
飛流螢漸收火絡緯欲催機爾時思錦字持製行人衣
所望丹心逹嘉客儻能歸
露華初泥泥桂枝行梀梀殺氣下重軒輕隂滿四屋别
寵增修夜遠征悲獨宿愁縈翠羽眉淚滿横波目長門
絶往來(長門字疑誤)含情空杼軸
秋夜二首
落日照紅妝挾瑟當窗牖寧復歌蘼蕪惟聞嘆楊柳結
好在同心離别由衆口徒設露葵羹誰酌蘭英酒會日
杳無期蕣華安得久
相思不安席聊至狹邪東愁眉倣戚里高髻學城中雙
眉偏照日(吳氏注曰眉當作楣竊疑當作扉古詩涕下沾䨇扉)獨蕊好縈風自陳
心所想獻賦甘泉宫傳聞方鼎食詎意春閨中
遊望二首
劉孝綽遥見鄰舟主人投一物衆姬争之有客請
余為詠
河流既浼浼河鳥復關關落花浮浦出飛雉度洲還(洲宋)
(刻作州悞今從藝文類聚)此日倡家女(此藝文類聚作是)競嬌桃李顔良人
惜美珥欲以代芳菅新縑疑故素盛趙蔑衰班曳綃争
掩縠(争宋刻作事悞今從藝文類聚)摇佩奮鳴環(奮宋刻作奪悞今從藝文類聚)客心
空振蕩高枝不可攀(高藝文類聚作喬)
淇上人戲蕩子婦示行事一首(此題諸本不同或作淇上戲蕩子婦)
(或作淇上戲蕩子婦示行事惟宋刻作淇上人戲蕩子婦示行事案孝綽終始南朝無緣遠遊淇上)
(疑代擬淇上人之詞而示行事三字中有訛脱後人求其說而不得遂删此三字輾轉傳寫又併人)
(字脱去之遂似孝綽自述桑中之遇耳今仍從宋刻以存其舊)
桑中始奕奕淇上未湯湯美人要雜佩上客誘明璫日
闇人聲静微步出蘭房露葵不待勸鳴琴無暇張翠釵
挂已落羅衣拂更香如何嫁蕩子春夜守空牀不見青
絲騎徒勞紅粉妝(不藝文類聚作未)
賦得照棋燭刻五分成(宋刻賦字下誤衍一詠字據初學記删)
南皮弦吹罷終奕且留賓日下房櫳暗華燭命佳人側
光照全局回花半隱身不辭纖手倦(不初學記作莫按末二句乃代秉燭)
(者意中語如作莫字即與下句羞字不貫倦宋刻作卷悞今從初學記)羞令夜向晨
夜聽妓賦得烏夜啼
鵾絃且輟弄鶴操暫停徽别有啼烏曲東西相背飛(相背)
(藝文類聚作各自)倡人怨獨守蕩子遊未歸(遊藝文類聚作猶文苑英華作殊)
若逢生離唱(若逢藝文類聚作忽聞似不及若逢二字之愜適今仍從宋刻唱宋刻作曲與第三)
(句複今從藝文類聚)長夜泣羅衣(長藝文類聚作中)
賦得遺所思
遺簪雕瑇瑁贈綺織鴛鴦未若華滋樹交枝蕩子房别
前秋已落别後春更芳所思不可寄惟憐盈袖香
劉遵繁華應令
可憐周小童微笑摘蘭叢鮮膚勝粉白慢臉若桃紅(慢藝)
(文類聚作&KR0008;)挾彈雕陵下垂釣蓮葉東腕動飄香麝衣輕任
好風幸承拂枕選得奉畫堂中(得藝文類聚作侍)金屏障翠被
藍帊覆薰籠(藝文類聚無金屏二句蓋類書節本)本知傷輕薄(知宋刻作欲悞今從)
(藝文類聚)含詞羞自通翦袖恩雖重殘桃愛未終蛾眉詎湏
嫉新妝遞入宫(妝遞藝文類聚作姬近)
從頓還城應令
漢水深難渡深潭見底清錦笮繫鳬舸珠竿懸翠旍鳴
笳芳樹曲流唱采蓮聲神遊不停駕日暮返連營寧顧
空房裏階上綠菭生
王訓奉和率爾有詠(有詠據簡文詩題當作為詠)
殿内多仙女從來難比方别有當窗豔復是可憐妝學
舞勝飛燕染粉薄南陽散黃分黛色薰衣雜棗香簡釵
新輾翠試履逆填牆一朝恃容色非復守空房君恩若
可恃願作雙鴛鴦
庾肩吾詠得有所思
佳期竟不歸(竟文苑英華作杳)春物作芳菲拂匣看離扇開箱
見别衣井桐生未合宫槐卷復稀不及銜泥燕從來相
逐飛
詠美人看畫應令(美人下宋刻誤衍一自字據藝文類聚删)
欲知畫能巧喚取真來映並出似分身相看如照鏡安
釵等周密著領俱周正不解平城圍誰與丹青競
賦得横吹曲長安道
桂宫連複道(連藝文類聚作延)黃山開廣路遠聽平陵鐘遥識
新豐樹合殿生光采離宫起烟霧日落歌吹還(歌吹藝文類聚)
(作唱歌悞)塵飛車馬度
南苑還看人
春花競玉顔俱折復俱攀細腰宜窄衣長釵巧挾鬟(挾藝)
(文類聚作扶悞)洛橋初度燭青門欲上關中人應有望上客莫
前還
送别於建興苑相逢
相逢小苑北停車問苑中梅新雜柳故粉白映綸紅去
影背斜日香衣臨上風雲流階漸黑冰開池半通去馬
船難駐啼烏曲未終惓然從此别車西馬復東
和湘東王二首
征人别未久(未藝文類聚作來)年芳復臨牖燭下夜縫衣春寒
偏着手願及歸飛雁因書寄高柳
應令春宵
隣雞聲已傳愁人竟不眠月光侵曙後霜明落曉前縈
鬟起照鏡誰忍插花鈿(插藝文類聚作槧不可解然庾肩吾長安有狹邪行亦曰小婦)
(多妖豔當鈿槧石榴或六朝有此方言附存俟考)
應令冬曉
劉孝威侍宴賦得龍沙宵月明
鵲飛空繞樹月輪殊未圓嫦娥望不出桂枝猶隱殘落
照移樓影浮光動塹瀾櫪馬悲羌吹城烏啼塞寒傳聞
機杼妾愁余衣服单當秋終已脆(吳氏註曰終當作絲簡文帝妾薄命篇縫)
(針脆故絲可證)銜啼織復難斂眉雖不樂舞劍強為歡請謝函
關吏行當泥一丸
奉和湘東王應令冬曉
妾家邊洛城慣識曉鐘聲鐘聲猶未盡漢使報應行天
寒硯水凍心悲書不成
鄀縣遇見人織率爾寄婦(鄀藝文類聚作郄按鄀縣楚地見左傳注郄乃)
(晉邑不以縣名孝威歴任南朝無緣北涉作郄為悞又題首有在字則義可兩存)
妖姬含怨情織素起秋聲度梭環玉動踏躡佩珠鳴(鳴藝)
(文類聚作明)經稀疑杼澁緯斷恨絲輕葡萄始欲罷鴛鴦猶
未成雲棟共徘徊紗窗相向開窗疎眉語度紗輕眼笑
來朧朧隔淺紗的的見妝華鏤玉同心藕列寳連枝花
(列藝文類聚作襍)紅衫向後結(衫藝文類聚作巾)金簪臨髩斜機頂挂
流蘇機旁垂結珠青絲引伏兔黃金繞鹿盧豔彩裾邊
出芳脂口上渝百城交問遺(遺宋刻作道殊無意義案古詞有所思曰何用問遺)
(君䨇珠瑇瑁簪作問遺於文為愜故從藝文類聚)五馬共歭&KR2152;直為閨中人守
故不要新夢啼漬花枕覺淚濕羅巾獨眠真自難重衾
猶覺寒愈憶凝脂暖彌想横陳歡(藝文類聚愈作女暖作緩陳作塵並悞)
行驅金絡騎歸就城南端城南稍有期(城南藝文類聚作南端悞)想
子亦勞思羅襦久應罷花釵堪更治新妝莫點黛(莫藝文類)
(聚作不悞)余還自畫眉
徐君蒨共内人夜坐守歲
歡多情未極賞至莫停杯酒中挑喜子㯶裏覓楊梅簾
開風入帳燭盡炭成灰勿疑髩釵重為待曉光來
初春携内人行戲
梳飾多今世衣着一時新草短猶通屧梅香漸著人樹
斜牽錦帔風横入紅輪滿酌蘭英酒對此得娛神
鮑泉南苑看遊者
洛陽小苑地車馬盛經過緣溝駐行幰傍柳轉鳴珂履
高全響佩(全宋刻作含悞今從吳氏註本)襪輕半隱羅浮雲無處所何
用轉横波
落日看還
妖姬競早春上苑逐名辰(辰藝文類聚作臣悞)菭輕變水色霞濃
掩日輪雕甍斜落景畫扇拂遊塵衣香遥已度衫紅遠
更新誰家蕩舟妾何處織縑人
劉緩敬酬劉長史詠名士悦傾城
不信巫山女不信洛川神何關别有物還是傾城人經
共陳王戲曾與宋家鄰未嫁先名玉來時本姓秦粉光
猶似面朱色不勝脣遥見疑花發聞香知異春釵長逐
鬟髲袾小稱腰身(藝文類聚無釵長二句蓋類書節本)夜夜言嬌盡日日
態還新工傾荀奉倩能迷石季倫上客徒留目不見正
横陳
雜詠和湘東王三首
别後春池異荷盡欲生冰箱中剪刀冷臺上面脂凝纖
腰轉無力寒衣恐不勝(恐藝文類聚作怨悞)
寒閨
樓上起秋風絶望秋閨中燭溜花行滿香然籨欲空徒
交兩行淚俱浮妝上紅
秋夜
不堪寒夜久夜夜守空牀衣裾逐坐襵釵影近鐙長無
憐四幅錦何須辟惡香
冬宵
鄧鏗和隂凉州雜怨
别離雖未久遂如長别離(首二句藝文類聚作暫别猶添恨何忍别經時)叢桂
頻銷葉庭樹幾攀枝君言妾貌改妾畏君心移終湏一
相見倂得兩相知(相知藝文類聚作心知)
奉和夜聽伎聲(案詩語似觀伎之作疑題有悞)
華燭似明月鬟影勝飛橋伎兒齊鄭舞争妍學楚腰新
歌自作曲舊瑟不湏調衆中俱不笑坐上莫相撩
甄固奉和世子春情
昨晩褰簾望初逢雙燕歸今朝見桃李不啻數花飛已
愁春欲度(已宋刻作以蓋古書以字多作㠯因傳寫成以耳)無復寄芳菲
庾信奉和詠舞
洞房花燭明燕餘雙舞輕頓履隨疎節(隨疎藝文類聚作疎隨悞)低
鬟逐上聲步轉行初進(步宋刻作半初學記作伴並悞今從藝文類聚)衫飄曲
未成(衫飄宋刻作飄衫悞今從藝文類聚)鸞回鏡欲滿鶴顧市應傾已曾
天上學詎似世中生(似藝文類聚作是義可兩存文苑英華作見悞世初學記文苑英)
(華並作地悞)
七夕(此詩今本開府集不載蓋今本乃蒐輯而成編錄者偶遺之耳)
牽牛遥映水織女正登車星橋通漢使機石逐仙查隔
河相望近經秋離别賒愁將今日恨復作明年花
和何僕射還宅懷故
紫閣旦朝罷中臺夕奏稀(夕宋刻作文今從馮氏校本註)無復千金笑
徒勞五日歸步檐朝未埽蘭房晝掩扉菭生理曲處網
積回文機故瑟餘絃斷歌梁秋燕飛朝雲誰可望夜帳
定難依願憑甘露入方假慧燈輝寧知洛城晩還淚獨
沾衣
劉邈萬山見采桑人
倡妾不勝愁結束下青樓逐伴西蠶路(西蠶馮氏校本註作西域悞按)
(隋書禮志韋昭有西蠶頌蓋古蠶宫在西郊也)相携東陌頭(東藝文類聚作南)葉盡時
移樹枝高乍易鈎(乍樂府詩集作任悞)絲繩挂且脱(挂樂府詩集作提)金
籠寫復收蠶饑日已暮(暮藝文類聚作晩)詎為使君留(詎樂府詩集作)
(誰誤)
見人織聊為之詠(藝文類聚作徐陵詠織婦詩案此書孝穆所編於自作不應悞)
(署蓋藝文類聚誤也)
纖纖運玉指脉脉正蛾眉振躡開交縷停梭續斷絲檐
花照初日(檐花照初日藝文類聚作檐前初月照)洞戶未垂帷弄機行掩
淚翻令織素遲(翻藝文類聚作彌)
秋閨
螢飛綺窗外妾思霍將軍鐙前量獸錦檐下織花紋墜
露如輕雨長河似薄雲秋還百種事衣成未暇薰
鼓吹曲折楊柳
高樓十載别楊柳擢絲枝摘葉驚開駛攀條恨久離年
年阻音信月月減容儀春來誰不望相思君自知(君字於義)
(難通疑為各字之悞)
紀少瑜建興苑
丹陵抱天邑紫淵更上林銀臺懸百仞玉樹起千尋水
流冠蓋影風揚鼓吹音歭&KR2152;憐拾翠顧步惜遺簪日落
庭花轉方幰屢移隂終言樂未極不道愛黃金
擬吳均體應教
庭樹發春暉遊人競下機郤匣擎歌扇開箱擇舞衣桑
萎不復惜看光遽將夕自有專城居空持迷上客
春日
愁人試出牖春色定無窮參差依網日澹蕩入簾風落
花還繞樹輕飛去隱空徒令玉筯迹雙垂明鏡中
聞人蒨春日(按元和姓纂曰梁有聞人蒨詩載玉臺集所言與此本合)
高臺動春色清池照日華綠葵向光轉翠柳逐風斜林
有驚心鳥園多奪目花相與咸知節歎子獨離家行人
今不返何勞空折麻(藝文類聚初學記文苑英華並無末二句疑後來所删)
徐孝穆走筆戲書應令(孝穆編歴代之詩不應自牧已作疑自此以下皆後)
(人所附入如前徐悱婦及武陵王諸作然此書乃奉簡文之命而作或當時愛重其文使自編入如)
(太平廣記之收徐鉉稽神錄又或自喜其文偶以入選如芮挺章之國秀集尚均為事理所有惟無)
(所避忌而變例書字其義難明寒山趙氏以為其子姓所書案文選任彦昇上蕭太傳固辭奪禮啓)
(内昉啓一本作君啓吕向註曰昉家集諱其名但曰君撰者因而錄之又文苑英華載孝穆諸書亦)
(稱孤子徐君與吕向之說合疑其家錄本之時既諱其名而雜列於古今作者之中又不可署曰徐)
(君因變例書字考顔氏家訓北朝人名字並諱南朝人諱名不諱字趙氏所說似非盡無據也年湮)
(世遠考證為難疑以傳疑姑仍宋刻書之)
此日乍殷勤相嫌不如春今宵花燭淚不是夜迎人舞
席秋來卷歌筵無數塵曾經新代故那惡故迎新片月
窺花簟輕寒入帔巾秋來應瘦盡偏自着腰身
奉和詠舞
十五屬平陽因來入建章主家能教舞城中巧畫妝(畫宋)
(刻作旦悞今從藝文類聚)低鬟向綺席舉袖拂花黃燭送窗邊影衫
傳篋裏香(篋宋刻作鉿按廣雅鉿鋌也於舞衫無涉文苑英華注集作鈴尤悞此必篋訛為袷袷訛)
(為鉿鉿又訛為鈴耳今從藝文類聚)當關好留客(關藝文類聚作由義同初學記作延文苑英華)
(作筵蓋因誤以當關為司閽而改為筵字又傳寫脱去半字遂轉為延於下句故作二字殊不相應今仍從宋)
(刻)故作舞衣長(長文苑英華註集作裳悞)
和王舍人送客未還閨中有望
倡人歌吹罷對鏡覽紅顔拭粉留花勝除釵作小鬟綺
鐙停不滅高扉掩未關良人在何處惟見月光還
為羊兖州家人答餉鏡
信來贈寳鏡亭亭似圓月鏡久自愈明人久情愈歇(二愈)
(字宋刻並作踰悞)取鏡挂空臺于今莫復開不見孤鸞鳥亡魂
何處來
吳孜春閨怨
玉關音使斷借問不相諳春光太無意窺窗來見參久
與光音絶(音字未詳疑當作景)忽見日東南柳枝皆嬲燕桑葉復
催蠶物色頓如此孀居自不堪
湯僧濟詠渫井得金釵(太平御覧作陽濟蓋傳寫脱悞初學記亦作湯僧濟)
(文渫初學記作深案說渫訓治井作深無義)
昔日倡家女摘花露井邊摘花還自插(插初學記太平御覧並作比)
照井還自憐(照井初學記太平御覧並作插映)窺窺終不罷(罷太平御覧作已)
笑笑自成妍寳釵於此落從來不憶年(不憶初學記太平御覧並作非)
(一)翠羽成泥去金色尚如先此人今不在此物今空傳
徐悱妻劉氏和婕妤怨(令嫻已見六卷此卷不應重出案樂府詩集此首及)
(下一首均作王叔英妻玉臺舊本亦必如是後人因藝文類聚載此首為徐悱妻遂改題此首為令)
(嫻而未檢前之己見耳)
日落應門閉愁思百端生况復昭陽近傳聞歌吹聲寵
移終不恨(終藝文類聚作真悞)讒枉太無情只言争分理非妬舞
腰輕(妬樂府詩集作獨悞)
王叔英妻劉氏和昭君怨
一生竟何定萬事良難保(良文苑英華作最悞)丹青失舊圖匣玉
成秋草(匣玉宋刻作玉匣按石崇王明君詞昔為匣中玉今為糞上英朝華不足歡甘與秋草併則玉)
(匣為悞今從藝文類聚)相接辭關淚(相接文苑英華作想妾悞今仍宋刻)至今猶未
燥漢使汝南還(諸本並作汝南於義無取按漢書稱幕南無王庭而注謂幕即漢字此漢南之)
(訛也)殷勤為人道
玉臺新詠考異卷八
