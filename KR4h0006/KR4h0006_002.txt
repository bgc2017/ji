玉臺新詠考異卷二
姚安府知府紀容舒撰
魏文帝於清河見挽船士新婚與妻别一首(此詩藝文)
(類聚作徐幹盖别有所據明梅禹金八代詩乘署此為蘇武妻作而題曰答外贈詩可謂拙於作偽)
(矣)
與君結新婚宿昔當别離凉風動秋草蟋蟀鳴相隨冽
冽寒蟬吟(冽冽藝文類聚作蚓結悞)蟬吟抱枯枝枯枝時飛揚身體
忽遷移不悲身遷移但惜歲月馳(但藝文類聚作當悞)歲月無窮
極(嵅月藝文類聚作月馳悞)會合安可知願為雙黃鵠比翼戲清池
(比翼藝文類聚作悲鳴悞)
又清河作一首
方舟戲長水湛澹自浮沉絃歌發中流悲響有餘音音
聲入君懷悽愴傷人心心傷安可念但願恩情深願為
晨風鳥雙飛翔北林
又甄皇后樂府塘上行一首(此萹作者衆說紛紛藝文類聚所載署曰)
(甄后樂府詩集引歌錄曰塘上行古詞或曰甄皇后造又引樂府觧題曰前志云晉樂奏魏武帝蒲)
(生篇而諸集錄皆云其詞甄后所作又引鄴都故事甄后臨終作詩曰蒲生我池中綠葉何離離豈)
(無蒹葭艾與君生别離莫以賢豪故棄捐素所愛莫以麻枲賤棄捐菅與蒯莫以魚肉賤棄捐葱與)
(薤數說不同詞亦小異然無以為魏文帝者惟文選陸機塘上行題下李善註曰歌錄曰塘上行古)
(詞或云甄皇后造或云魏文帝或云武帝歌曰蒲生我池中葉何一離離所引較郭茂倩為詳乃知)
(歌錄所載本有四說古詞之說後人不用沈約宋書用武帝一說鄴中故事諸書用甄后一說而孝)
(穆此書則用文帝一說耳題首又字盖其本文其甄皇后三字則後來傳刻所竄入觀下代擬劉勲)
(妻詩本文帝作而刻本改題為王宋其變亂之迹固灼然可見矣楊氏刻本據宋書樂志改題魏武)
(帝作移其次於文帝前吳氏註本又據諸書之說改題甄后固失傳疑之義梅氏詩乘但稱玉臺作)
(魏文帝亦未究其本今仍從宋刻併為考證如右)
蒲生我池中其葉何離離旁能行仁義(仁義選詩補註作人義引禮運)
(曰夫義婦聽謂之人義)莫若妾自知衆口鑠黃金使君生别離念
君去我時獨愁常苦悲想見君顔色感結傷心脾念君
常苦悲夜夜不能寐莫以賢豪故(賢豪藝文類聚作豪髮)棄捐素
所愛莫以魚肉賤(賤吳氏本註一作貴盖疑魚肉不賤於葱薤也案此二賤字皆作價廉易)
(致觧以譬逢迎者之易合非下賤之賤所改為非况麻枲亦不賤於菅蒯何為魚肉獨云貴耶)棄捐葱
與薤莫以麻枲賤棄捐菅與蒯出亦復苦愁入亦復苦
愁邊地多悲風樹木何修修從軍致獨樂(軍樂府詩集作君悞)延
年夀千秋(郭茂倩樂府詩集以增减之本為晉樂所歌而以此一曲為本詞然邊地從軍延年千秋)
(均非本詞所應有盖鄴都故事所載乃删節之本此詞及晉樂所奏與梅禹金古樂苑所載苐三首則皆增加)
(之本而本詞則久佚矣後人不得其本詞因此本增减略少遂以當之而未察後六句之不相属劉坦之選詩)
(補注謂文帝從軍邊地而甄后念之益無稽矣)
劉勲妻王氏雜詩二首(併序)
王宋者平虜將軍劉勲妻也入門二十餘年後
勲悦山陽司馬氏女以宋無子出之還於道中
作詩二首(藝文類聚載前一首作魏文帝代劉勲出妻王氏作邢凱坦齊通編載後)
(一首引玉臺新訸作曹植為劉勲出妻王氏作均與此異凱為宋寧宗時人則舊本必作曹植)
(陳玉父重刊乃更題王宋併删改序文爾然舊本今不可見而藝文類聚又作文帝未敢輕改)
(古書姑附識異同於此)
翩翩床前帳張以蔽光輝昔將爾同去今將爾共歸緘
藏箧笥裏當復何時披
誰言去婦薄去婦情更重千里不唾井况乃昔所奉遠
望未為遥歭&KR2152;不得共(共宋刻作往吳氏本作并並悞今據坦齋通編改正)
曹植雜詩五首(第一首文選作七哀詩苐二首文選作情詩盖雜取子建之詩故標)
(曰襍詩不必盡其本題也文選魏文帝雜詩二首李善註本集一題□中作一題于黎陽作是其例)
(矣)
明月照高樓流光正徘徊上有愁思婦悲嘆有餘哀借
問嘆者誰言是宕子妻(言是古樂府作自云宕文選作客)君行逾十年
(古樂府君作夫年作載)孤妾常獨棲君若清路塵妾若濁水泥(二若)
(字太平御覧並作為)浮沉各異勢會合何時諧願為西南風長逝
入君懷君懷時不開(時文選作良悞今從宋刻)賤妾當何依(賤妾樂府詩集)
(作妾心)
西北有織婦綺縞何繽紜明晨秉機杼(明太平御覧作清)日昃
不成文(昃太平御覧作暮)太息終長夜悲嘯入青雲妾身守空
房良人行從軍自期三年歸今已歴九春孤鳥繞樹翔
噭噭鳴索羣願為南流景馳光見我君
微隂翳陽景清風飄我衣遊魚潛綠水翔鳥薄天飛眇
眇客行士遥役不得歸始出嚴霜結今來白露晞遊子
嘆黍離行者歌式微慷慨對嘉賓悽愴内傷悲
攬衣出中閨逍遥步兩楹閒房何寂寞綠艸被階庭空
室自生風百鳥翔南征(翔藝文類聚作翩)春思安可忘憂感與
我并(憂感句藝文類聚作憂戚與君并)佳人在遠道妾身獨單煢(獨單煢藝)
(文類聚作单且煢)懽會難再遇蘭芝不重榮人皆棄舊愛君豈
若平生寄松為女蘿依水如浮萍束身奉襟帶朝夕不
墮傾儻終顧盼恩(儻終句宋刻作儻願終盼眄于義為短今從藝文類聚)永副我
中情
南國有佳人榮華若桃李朝遊江北岸夕宿湘川沚(選詩)
(補註作日夕宿湘沚)時俗薄朱顔誰為發皓齒俛仰歲時暮榮耀
難久恃
美女篇
美女妖且閒采桑岐路間(間選詩補註作西西古音先于韵亦諧但采桑何必定在)
(路西于義未愜)長條紛冉冉落葉何翩翩攘袖見素手皓腕約
金環頭上金爵釵(金爵藝文類聚樂府詩集並作三爵太平御覧作合歡)腰佩翠
琅玕明珠交玉體珊瑚間木難羅衣何飄飄(飄飄文選作飄颻)
輕裾隨風還顧眄遺光采長嘯氣若蘭行徒用息駕休
者以忘餐借問女安居乃在城南端青樓臨大路高門
結重關容華暉朝日(暉文選作耀)誰不希令顔媒氏何所營
玉帛不時安(安字未詳李善註安定也愈不可觧然唐本業已如斯似非訛字當闕所疑)佳
人慕高義求賢良獨難衆人徒嗷嗷安知彼所歡(歡文選樂)
(府詩集選詩補註並作觀)盛年處房室中夜起長嘆
種葛篇
種葛南山下葛蔓自成隂與君初婚時(婚時藝文類聚作定婚)結
髮恩義深歡愛在枕席宿昔同衣衾竊慕棠棣篇好樂
和瑟琴行年將晩暮佳人懷異心恩絶曠不接(絶藝文類聚作)
(紀悞)我情遂抑沉出門當何顧徘徊步北林下有交頸獸
仰有雙棲禽攀枝長太息淚下沾羅襟良鳥知我悲延
頸對我吟昔為同池魚今若商與参往古皆歡遇我獨
困于今棄置委天命悠悠安可任(悠悠宋刻作愁愁悞今從樂府詩集)
浮萍篇(樂府作蒲生行浮萍篇)
浮萍寄清水(清藝文類聚作綠)隨風東西流結髮辭嚴親來為
君子仇恪勤在朝夕無端獲罪尤(無端句藝文類聚作中年獲愆尤)在
昔蒙恩惠和樂如瑟琴何意今摧頽曠若商與参茱萸
自有芳(有芳藝文類聚作内芳悞)不若桂與蘭新人雖可愛無若故
所歡(新人句藝文類聚作佳人雖成列無藝文類聚作不)行雲有返期君恩儻中
還慊慊仰天嘆愁心將何愬(愁心宋刻作愁愁悞今從樂府詩集)日月不
常處人生忽若寓(寓宋刻作遇悞今從樂府詩集)悲風來入懷淚下如
垂露發篋造裳衣裁縫紈與素
棄婦詩一首(婦太平御覽作妻)
石榴植前庭綠葉摇縹青丹華灼烈烈璀采有光榮(璀宋)
(刻作帷誤今從樂府詩集)光榮曄流離可以戲淑靈(此句未詳馮氏詩紀戲作處亦)
(不可觧)有鳥飛來集拊翼以悲鳴(拊宋刻作樹悞今從太平御覧)悲鳴夫
何為丹華實不成拊心長歎息無子當歸寧有子月經
天無子若流星天月相終始流星沒無精棲遲失所宜
下與瓦石併憂懷從中來歎息通鷄鳴反側不能寐逍
遥於前庭歭&KR2152;還入房肅肅帷幕聲搴帷更攝帶撫節
彈素筝慷慨有餘音要妙悲且清收淚長嘆息何以負
神靈招摇待霜露何必春夏成晩穫為良實願君且安
寧(馮氏詩紀註曰本集不載見玉臺新詠按子建集後人所輯寔非原書蒐錄時偶遺之耳太平御覧載此)
(詩亦云曹植作)
魏明帝樂府詩二首(前一首文選作古詞怨歌行然藝文類聚亦作魏明帝詩)
昭昭素明月(素藝文類聚作清)輝光燭我床憂人不能寐耿耿
夜何長微風吹閨闥(吹宋刻藝文類聚皆作衝按微風徐入似不得云衝今從文選)羅
帷自飄颺攬衣曳長帶屣履下高堂(屣宋刻作縱悞今從文選)春鳥
向南飛(向文選作翻按下句既云翩翩翺翔則翻字為複)翩翩獨翺翔悲聲命
儔侣哀鳴傷我腸感物懷所思泣涕忽沾裳(文選末有佇立吐高)
(吟舒憤訴穹蒼二句吳氏註本據以增入然二句頗激或孝穆以其竭情而删之亦未可定王季友山中贈秘)
(書十四兄詩元結篋中集所載較殷璠河岳英靈集節去數句知古人原有删句例也)
種瓜東井上冉冉自踰垣與君新為婚瓜葛相結連寄
託不肖軀有如倚太山菟絲無根株蔓延自登緣萍藻
託清流常恐身不完被蒙丘山惠賤妾執拳拳天日照
知之想君亦俱然
阮籍詠懷詩二首
二妃遊江濱逍遥從風翔(從選詩補註作順)交甫觧佩環婉孌
有芬芳猗靡情歡愛千載不相忘傾城迷下蔡容好結
中腸感激生憂思蘐艸樹蘭房蘭沐為誰施其雨怨朝
陽如何金石交(石宋刻作磬悞今從文選)一旦更離傷
昔日繁華子安陵與龍陽夭夭桃李花灼灼有輝光悦
懌若九春(懌藝文類衆作澤)磬折似秋霜(此句未詳)流眄發姿媚言
笑吐芬芳携手等歡愛夙昔同衾裳願為雙飛鳥比翼
共翺翔丹青著明誓永世不相忘
傅玄青青河邊艸篇
青青河邊艸悠悠萬里道艸生在春時遠道還有期春
至艸不生期盡歎無聲(歎藝文類聚作漢)感物懷思心夢想發
中情夢君如鴛鴦比翼雲間翔既覺寂無見曠如参與
商(吴氏本此下有梦君結同心比翼遊北林既覺寂無見曠如商與参四句宋刻無之檢樂府詩集亦無之)
(知為後人□入)河洛自用固(此句未詳)不如中岳安回流不及返浮
雲往自還悲風動思心悠悠誰知者懸景無停居忽如
馳駟馬傾耳懷音響轉目淚雙堕生存無會期要君黃
泉下
苦相篇豫章行(樂府詩集作豫章行苦相篇)
苦相身為女卑陋難再陳男兒當門戶(男兒宋刻作兒男悞今從藝文)
(類聚)堕地自生神雄心志四海萬里望風塵女育無欣愛
(愛藝文類聚作慶)不為家所珍長大逃深室藏頭羞見人垂淚
適他鄉(垂宋刻作無悮今從藝文類聚)忽如雨絶雲低頭和顔色素齒
結朱唇跪拜無復數婢妾如嚴賓情合同雲漢(雲漢二字未詳)
葵藿仰陽春心乖甚水火百惡集其身玉顔隨年變丈
夫多好新昔為形與影今為胡與秦胡秦時相見一絶
踰参辰
有女篇豔歌行
有女懷芬芬媞媞步東箱(媞媞馮氏校本註一作提提案提提語本國風媞媞訓出)
(爾雅音義並同無庸改字藝文類聚載此詩亦作媞媞箱樂府詩集作廂案儀禮公食大夫禮曰公揖退于)
(箱又史游急就萹曰墼壘廥廐庫東箱顔師古註箱東序之屋也然則箱廂二字古亦通矣)蛾眉分
翠羽眀目發清揚(目樂府詩集作眸)丹唇翳皓齒秀色若圭璋
巧笑露權靨(露樂府詩集作雲悞)衆媚不可詳容儀希世出無乃
古毛嬙頭安金步摇(樂府詩集註頭安一作首戴)耳繋明月璫珠環
約素腕翠爵垂鮮光(爵樂府詩集作羽)文袍綴藻黼玉體映羅
裳容華既已豔(已宋刻作以悞今從樂府詩集)志節擬秋霜徽音冠青
雲(徽樂府詩集作微悞)聲響流四方妙哉英媛德宜配侯與王靈
應萬世合日月時相望媒氏陳素帛(氏宋刻作人今從樂府詩集)羔
雁鳴前堂百兩迎中路起若鸞鳳翔凡夫徒踴躍望絶
如参商(如樂府詩集作殊)
朝時篇怨歌行
昭昭朝時日皎皎晨明月十五入君門一别終華髮同
心忽異離曠若胡與越胡越有會時参辰遼且闊形影
無髣髴音響寂無達纖絃感促柱觸之哀聲發情思如
循環憂來不可遏塗山有餘恨詩人詠采葛蜻蛚吟床
下回風起幽闥春榮隨露落芙蓉生木末自傷命不遇
良辰永乖别已爾可奈何譬如紈素裂孤雌翔故巢星
流光景絶魂神馳萬里甘心要同穴
明月篇(藝文類聚作怨詩)
皎皎明月光灼灼朝日暉昔為春繭絲今為秋女衣丹
唇列素齒(列藝文類聚作形)翠彩發蛾眉嬌子多好言歡合易
為姿玉顔盛有時(盛藝文類聚作虧悞)秀色隨年衰常恐新間舊
變故興細微浮萍無根本(無根本藝文類聚作本無根)非水將何依
憂喜更相接樂極還自悲(還自宋刻作自還今從藝文類聚)
秋蘭萹
秋蘭映玉池(映太平御覧作蔭)池水清且芳芙蓉隨風發中有
雙鴛鴦雙魚自踴躍兩鳥時回翔君其歴九秋(其宋刻作期今)
(從樂府詩集)與妾同衣裳
西長安行
所思兮何在乃在西長安何用存問妾香䙞雙珠環何
用重存問羽爵翠琅玕今我兮聞君更有兮異心香亦
不可燒環亦不可沉香燒日有歇(有疑作自)環沉日自深
和班氏詩一首(按樂府詩集載休奕秋胡行二首此第二首也然二首語意相同何)
(必復作疑班固詠史詩中有秋胡妻一首休奕和之後人以亦詠秋胡妻遂併附秋胡行後而孝穆)
(所書則其本題耳班固詠史今惟存緹縈一章正詠賢女之事則詠及秋胡妻正從其類舊本標題)
(如是必非漫然故仍從宋刻)
秋胡納令室三日宦他鄕皎皎潔婦姿泠泠守空房燕
婉不終夕别如參與商憂來猶四海易感難可防人言
生日短愁者苦夜長百草揚春華攘腕采柔桑素手尋
繁枝落葉不盈筐羅衣翳玉體迴目流采章(采章樂府詩集作來)
(車悞)君子倦仕歸車馬如龍驤精誠馳萬里既至兩相忘
(至古樂府作去悞)行人悦令顔借息此樹旁(借宋刻作請悞樂府詩集作情尤悞)
(今從古樂府)誘以逢卿喻(卿宋刻作郎悞今從樂府詩集)遂下黃金装烈烈
貞女憤言詞厲秋霜長驅及居室奉金升北堂母立呼
婦来歡樂情未央秋胡見此婦惕然懷探湯負心豈不
慙永誓非所望清濁必異源鳬鳳不並翔(吳氏註本據晉陽秋鸞鳳)
(不與梟鶚同棲語謂鳬當作梟然鳬鳳已自相懸不必梟也)引身赴長流果哉潔婦
腸彼夫既不淑此婦亦太剛
張華情詩五首
北方有佳人端坐鼓鳴琴終晨撫管絃(琴有絃而無管管字與上句不)
(叶管須吹而不須撫撫字與本句亦不叶此句必有訛字然諸本並同闕疑俟考)日夕不成音
憂來結不觧我思存所欽君子尋時役幽妾懷苦心初
為三載别於今久滯淫昔邪生戶牖庭内自成林翔鳥
鳴翠隅(翠隅二字未詳詩紀作翠偶亦不可觧疑為率偶二字以形似而訛)草蟲相和吟
心悲易感激俯仰淚流衿願托晨風翼束帶侍衣衾
明月曜清景曨光照元墀幽人守靜夜回身入空帷束
帶俟將朝廓落晨星稀寐假交精爽覿我佳人姿巧笑
媚權靨聯娟眸與眉(聯娟宋刻作聯媚按眉聯娟以蛾揚本宋玉神女賦語宋刻悞也)
寤言增長嘆(寤宋刻作寐悞)悽然心獨悲
清風動帷簾晨月燭幽房佳人處遐遠蘭室無容光襟
懷擁虚景輕衾覆空牀居歡惜夜促在慼怨宵長撫枕
獨吟嘆緜緜心内傷
君居北海陽妾在南江隂(南江諸本作江南然水南即是水隂于義為複今從宋刻)
懸邈極修途山川阻且深承歡注隆愛結分投所欽銜
恩守篤義萬里託微心
游目四野外逍遥獨延竚蘭蕙緣清渠繁華蔭綠渚佳
人不在兹取此欲誰與巢居覺風飄(風飄文選作風寒藝文類聚作寒風)
穴處識隂雨未曾遠别離安知慕儔侣
雜詩二首
逍遥遊春宫容與綠池阿白蘋齊素葉(齊詩紀作開)朱草茂
丹華微風摇茝若層波動芰荷(層宋刻作增案楚詞增冰峩峩即作層義盖古)
(字假借相通然詩歌為後代之文不必更假借以為古今從諸本作層字)榮采曜中林流馨
入綺羅王孫遊不歸修路邈以遐誰與玩遺芳竚立獨
咨嗟
荏苒日月運寒暑忽流易同好逝不存(逝宋刻作遊悞)迢迢遠
離析房櫳自來風戶庭無行迹蒹葭生床下蛛蝥網四
壁懷思豈不隆感物重欝積遊雁比翼翔歸鴻知接翮
來哉彼君子無愁徒自隔(愁字未詳疑有舛悞)
潘岳顧内詩二首(藝文類聚作内顧詩)
靜居懷所歡登城望四澤春草欝青青桑柘何奕奕芳
林振朱榮(朱藝文類聚作丹)綠水激素石初征冰未泮忽然振
絺綌(振吳氏本作袗據論語文也然詩家用事未必如此板實作節序初更始振拂而衣之較有情致不)
(必輕改舊文)漫漫三千里迢迢遠行客馳情戀朱顔寸隂過
盈尺夜愁極清晨朝悲終日夕山川信悠永願言良弗
獲引領訊歸雲沉思不可釋(藝文類聚訊歸雲作訴歸期沉思作雲沉並誤)
獨悲安所慕人生若朝露緜邈寄絶域眷戀想平素爾
情既來追我心亦還顧形體隔不達精爽交中路不見
山上松隆冬不易故不見陵澗柏歲寒守一度無謂希
見疎(見宋刻作是悞今從詩紀)在遠分彌固
悼亡詩二首
荏苒冬春謝寒暑忽流易之子歸窮泉重壤永幽隔私
懷誰克從淹留亦何益僶俛恭朝命迴心返初役望廬
思其人入室想所歴幃屏無髣髴翰墨有餘迹流芳未
及歇遺掛猶在壁悵怳如或存(悵怳宋刻作帳幔悮今從文選)回惶忡
驚惕如彼翰林鳥雙棲一朝隻如彼遊川魚比目中路
拆春風緣隙來晨溜依檐滴寢興何時忘沈憂日盈積
庶幾有時衰莊缶猶可擊
皎皎忩中月照我室南端清商應秋至溽暑隨節闌凛
凛凉風升始覺夏衾單豈曰無重纊誰與同歲寒歲寒
無與同朗月何曨曨展轉盼枕席長簟竟床空床空委
清塵室虚來悲風獨無李氏靈髣髴睹爾容撫襟長歎
息不覺涕霑胸霑胸安能已悲懷從中起寢興目存形
(目宋刻作自今從文選)遺音猶在耳上慙東門吳下愧蒙莊子賦
詩欲見志零落難具紀命也可奈何(可宋刻作詩悞今從文選)長戚
自令鄙
石崇王明君辭一首(併序題序明言改昭為明宋刻仍王昭君辭悞也今從)
(文選改正)
王明君者本為王昭君(為劉坦之選詩補註作是)以觸文帝
諱故改(故改文選作改之選詩補註作改焉)匈奴盛請婚於漢元
帝以後宫良家子明君配焉昔公主嫁烏孫令
琵琶馬上作樂以慰其道路之思其送明君亦
必爾也其造新曲(宋刻曲上有之字馮氏校本改造新為新造案唐書樂志)
(明妃漢曲也漢人憐其遠嫁為作此歌晉石崇妓綠珠善舞以此曲教之而自製新歌文選李)
(善註本作其造新曲劉坦之補註本亦同文義本明馮氏不究之字悞衍而顛倒舊文非也今)
(改從李善本)多哀怨之聲故叙之於紙云爾
我本漢家子將適單于庭辭訣未及終前驅已抗旌(旌宋)
(刻作旍今從文選)僕御涕流離轅馬為悲鳴(為悲鳴文選作悲且鳴)哀鬱
傷五内泣淚霑朱纓(朱纓宋刻作珠瓔當以冠纓乃男子之餙改為珠綴瓔珞耳按儀禮)
(士昏禮主人親說婦之纓禮記衿纓綦履鄭玄註婦人有纓示繋属也爾雅婦人之褘謂之縭縭緌也郭璞注)
(曰即今之香纓也然則珠纓非矣選詩補註作珠纓謂以珠飾纓則義可兩存)行行日已遠乃
造匈奴城(乃文選作遂案乃字有遠而難至之意故從宋刻)延我於穹廬加我
閼氏名殊類非所安雖貴非所榮父子見凌辱對之慙
且驚殺身良未易(未古樂府作不)默默以苟生苟生亦何聊積
思常憤盈願假飛鴻翼棄之以遐征(棄字文選作乘然棄字與上文有意)
(且假字已括乘字意考藝文類聚亦作棄故從宋刻)飛鴻不我顧竚立以屏營昔
為匣中玉今為糞上英朝華不足歡(歡古樂府作嘉悞)甘與秋
草并(與宋刻作為悞今從文選)傳語後世人遠嫁難為情
左思嬌女詩一首
吾家有嬌女皎皎頗白晳小字為紈素口齒自清歴鬢
髮覆廣額雙耳似連璧明朝弄梳臺黛眉類掃迹濃朱
衍丹唇黃吻爛漫赤嬌語若連𤨏忿速乃明儘握筆利
彤管(利字未詳)篆刻未期益(此句未詳)執書愛綈素誦習矜所獲
其姊字蕙芳面目&KR0008;如畫(&KR0008;字說文玉篇皆不載似非梁以前字疑當作粲然宋刻)
(如是姑存俟考)輕妝喜樓邊(宋刻妝作莊樓作縷俱悞)臨鏡忘紡績舉觶臨
京兆(舉觶二字未詳吳顯令註謂當作舉觚然觚亦非畫眉物也)立的成復易玩弄
眉頰間劇兼機杼役從容好趙舞延袖象飛翮上下絃
柱際文史輒卷襞顧眄屏風畫如見已指擿丹青日塵
闇明義為隠賾馳騖翔園林果下皆生摘紅葩綴紫蔕
萍實驟抵擲(萍實未詳)貪華風雨中眒忽數百適(眒忽詩紀作倏怱按)
(司馬相如子虛賊曰儵眒淒洌張揖註曰皆疾貎太冲蜀都賦亦有鷹犬倏眒之語此眒忽當即倏眒之意古)
(書今不盡見未可以字僻而改之)務躡霜雪戲重綦常累積并心注肴
饌端坐理盤槅翰墨戢函按相與數離逖動為鑪鉦屈
(鑪鉦屈三字未詳)屣履任之適心為茶荈劇(案諸本皆作止為茶菽據宋刻亦同)
(今據太平御覧改正)吹嘘對鼎䥶脂膩漫白袖烟熏染阿錫(熏宋刻作)
(勲悞今從詩紀文阿錫宋刻作珂錫案司馬相如子虚子賦被阿緆李善選註張揖曰阿細繒也緆細布也列)
(鄭衛之處子衣阿錫緆與錫古字通然則珂字為悮)衣被皆重池(古詩類苑註重池被之心如池)
(玉臺作衣被皆重施悞案張氏所云乃明人新本宋刻實作衣被皆重池)難與沈水碧(沈宋刻作)
(次悞今從詩紀)任其孺子意羞受長者責瞥聞當與杖掩淚俱
向壁
玉臺新詠考異卷二
