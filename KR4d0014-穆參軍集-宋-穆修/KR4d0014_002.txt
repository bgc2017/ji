穆參軍集卷中
宋穆修撰
書序
答喬適書
月日河南穆修白秀才足下近辱書并示文十篇終始
讀其命意甚高自度淮西來嘗見人言足下少年樂古
文固可聞而心存之但未敢輒輕信人說今遂果知足
下能然蓋古道息絶不行於時已久今世士子習尚淺
近非章句聲偶之辭不置耳目浮軌濫轍相迹而奔靡
有異途焉其間獨敢以古文語者則與語怪者同也衆
又排詬之罪毁之不目以為迂則指以為惑謂之背時
遠名闊於富貴先進則莫有譽之者同儕則莫有附之
者其人苟無自知之明守之不以固持之不以堅則莫
不懼而疑悔而思忽焉且復去此而即彼矣噫仁義中
正之士豈獨多出於古而鮮出於今哉亦由衆勢驅遷
溺染之使不得從乎道也觀足下十篇之文則信有志
於古文矣其書之問則曰將學於今則慮成淺陋將學
於古則懼不取名於世學宜何旨引韓先生師說之說
以求解惑為請足下當少秀之年懷進取之機反學古
於仁義不勝之時與之者寡非之者衆不得無惑於中
焉是以枉書見問某不才而棄於時者也何足為人質
其是非可否徒以退拙無所用心因得從事於不急之
學知舊者不識其愚且戅或謂之為好古焉故足下以
是厚相期待者蓋感其聲而求其類乎可不少復其意
邪試為足下言之夫學於古者所以為道學夫今者所
以為名道者仁義之謂也爵禄之謂也然則行道者有
以兼乎名務名者無以兼乎道何者行乎道者雖固有
窮達云爾然而達於上也則為賢公卿窮於下也則為
令君子其在上則禮成乎君而治加乎人其在下則順
悅乎親而勤修夫身窮也達也皆本於善稱焉務夫名
者亦固有窮達云爾而皆反於是也達於上也何賢公
卿乎窮於下也何令君子乎其在上則無所成乎君而
加乎人其在下則無所悦乎親而修乎身窮也達也皆
離乎善稱焉故曰行道者有以兼乎名務名者無以兼
乎道有其道而無其名則窮不失為君子有其名而無
其道則達不失為小人與其為名達之小人孰若為道
窮之君子矧窮達又各繫其時遇豈古之道有負於人
耶足下有志乎道而未忘乎名樂聞於古而喜求於今
二者之心苟交存而無擇將懼純明之性寖微浮躁之
氣驟勝矣足下心明乎仁義又學識其歸嚮在固守而
弗離堅持而弗奪力行而弗止則必立夫名之大者
矣學之正偽有分則文之指用自得何惑焉不宣某
白
上大名陳觀察書
觀察閣下修嘗病近世以來文武異道將相異材為弊
於時久矣古之所謂文武之道蓋一道也但治亂之用
殊所謂將相之材皆通材也由出處之寄異未有不達
權謀而名能相國者未有不名學術而名能將兵者則
古之取將相也率由文武之道一焉近世則不然謂儒
為文謂卒為武苟登之為相矣則不復寄以軍武之任
而曰此文人也不足語以武苟拔之為將矣則不求以
儒術之學而曰此武夫也不當責以文時既擇將相之
具不同人遂目文武之術為異時之所以不得其人人
之所以不盡其用其弊皆出於此乎修嘗願識如古之
賢傑之人文究經綸武洞權變弛張諧物理動靜應機
會陽開陰合與鬼神造化爭其功用無所施而不得者
如此之人逢其時運其才出入乎文武將相地使剛麄
匹夫號名主將者觀之聞之色死氣喪俛首聽命知將
相之道不在乎彼而在乎吾儒也豈不偉哉求之當今
他未獲睹惟服閣下之才德風略於斯有年矣伏惟閣
下名極而望峻識淵而量宏視鼎甲之第於當年若掇
遺物之易蹈霄漢之衢於平昔如馳坦途之速周歴清
美深集禁密言蔚典册筆動雲雨當斯之時天下之人
其言閣下之文章真辭臣矣一旦奉明詔去内廷統將
符專外閫奠枕攸倚來藩北門命下之日威聲四出當
斯之時天下之人又言閣下之氣略真將帥矣天下之
人所以稱之如彼者何如此者何非私言也抑以閣下
之才全能鉅無施不稱文德武備靡不在躬也附衆却
敵靡不如意也以是而天下言之耳然則雖古之賢傑
復生諒何以加此修可不向風馳想氣激神竦求一識
大賢君子之風采忽不自知其貧且賤贏糧躡屩來及
魏都亦既至止復彷徨蹢躅不敢徑進則訪謀於諸府
僚從事或有言曰公性深沈不測也始聞之甚懼且疑
徐念之則悟以解曰彼言公嚴急難犯者其非也古方
負天下文武之望以賓接士大夫為切務顧肯肆嚴急
難犯之性損其容納度量乎斯不然矣彼曰深沈不測
者宜有之凡大賢君子動作施為皆不使人窺其涯畔
今公柄國任重殿河朔上流禮接邊鄰鎮靜方域非深
沈不測其何以制遠御衆乎苟行事深淺動為人料其
孰曰大賢君子乎其深沈也則宜矣既以是解之因從
而語曰夫深沈不測則臨事好思臨事好思則心存默
識今公誠如是則賢不肖進於前必有所取舍矣宜夫
小人萌進見萬一之望焉敢用致書數百言於左右以
為請見之禮俯伏棨戟之下以俟進退之命閣下賜與
之見則敢進見實旅人寒士之幸也不賜與之見蓋羈
薄之命不獲遇於大賢君子之知矣窮達進退庶卜是
日敢不惟所命之伏惟少賜憐察幸甚修再拜
上潁州劉侍郎書
月日某謹齋戒擇日裁書百拜有聞於密學侍郎閣下
竊惟哀矜惻隠君子之常心困迫饑寒小人之切患倘
以小人困迫之患仰扣君子哀矜之心苟君子不聞則
已其或聞之則必動於心大則必見於色當為咨嗟慘
怛憫而矜之雖未知必假之大恩與否其無拒絶弗顧
之理明矣某是以不敢疑懼期得愬於府廷之下庶窮
悴之迹少或布聞於左右知獲黷犯尊威之罪而難用
默默自已者其勢誠危且窘也某死罪某以大中祥符
初竊進士第解褐為泰州司理參軍時年齒且少心壯
氣銳實不能與俗相俯仰謀為自全之道卒以是累一
旦挂於刑章毁官喪禄斥為敗具於今十年初為池州
參軍日屬所天奄殁朝廷以始得罪譴不許奔憂時國
子博士辛公(公之外舅也)方為是郡哀其艱禍窮蹙特以事
聞果允朝旨聽其北還因獲生見老母穉弟於京師不
然非辛公之力將以悲憂死諸江外常念辛公之賜厚
矣某家園素來貧虚歸不足以給養其生奉老母既茫
然無依因即栖於京師亦無他圖以其都會之地平生
遊舊或時得逢悲其窮者輒有分濟至將丐四方大扺
取塗似便以故久寓京師困不能出家雖寄託京城一
身常奔走道路老幼十口食於一身遑遑終歲且不能
周其&KR0673;粥今春國家恩詔特下失職尤累之人許以自
新由是某竊有食禄之望半年住京延伺一命雖室有
十錢之物亦盡為薪米屋直之費無何二月之詔裁寢
某嘗與十一人同詣宰相披告其下五人獨得自新之
典惟某六人復置散地但某受是命抑不敢不知幸焉
文學掾古之美名汝陰郡今之善地守兹郡者復朝之
重賢得古善地而事重賢信為幸矣然事有便於名而
不便於實安于公而不安於私者雖聖人將不能以居
焉某昨自趨府之後退伏逆旅舍中所相親者惟形與
影耳每念年高之親旁無兼侍計日所食殆絶而莫續
念之至此則不覺心目俱斷涕沾於襟將為之奈何因
自謂曰憂思無益也今為孤親之計莫如直以誠言於
旌旆之下使重賢君子察而知之然後乞告歸養以慰
倚門悽悽之望將無不可者故官無職事所守俸不救
於口腹潁上昔未嘗遊足無可及之門是乃真郡中之
長物爾久留此將不難死於窮餓一身窮餓而死可也
如老母何如幼稚何是以不得不以誠而自陳所謂以
小人困迫之患叩君子哀矜之心識者必謂之逆理而
動惟寬明仁惻矜而察之優而容之不加大罪則生死
幸甚情志殞迫辭無緣飾干冒尊聽憂灼失措
上監判郎中書
月日具官某謹拜手書于監判郎中執事某為兒童歲
多依外門祖氏家由是得服執事之名久矣逮十歲計
從先君官南北則不常其居年已長即入舉子場於時
求進為人事羈束皇皇汲汲至於今不獲一拜盛德於
左右往年見先君聞執事拜官寵澤優渥時謂某曰昔
日汝外王父屢與吾言及其僚友家子弟敦偉可器量
者獨曰邢君久遠職位不同吾輩幸記之今誠騐其語
汝外王父可謂知人吾為太學生時亦嘗辱邢君遊他
日汝見之必修子姪禮小子奉是言不敢遺忘於時某
方再舉於有司雖一名似失所望其後選授泰州司理
參軍區區曹掾未終秩而釁禍繼作所天奄喪艱苦無
訴去冬適自南歸一家貧寄京師薪水不給老幼數口
嗷嗷待哺相視未定旋奔走於外以謀其食越春涉夏
無時少息所以未遑進見於執事者蓋此也近日思京
城都會之地苟無俸入儲蓄之備未易久居方謀今秋
將家遷汶上鄉里葺先人故田以奉老母之膳因自為
息身之計既如此即望執事之門愈將無及矣重念先
人忝執事疇昔之舊不能當此時一請見門下是自取
疎外於長者而不行先君往歲之命也前數日竊不度
量遂造於門館既獲以名通伺命遷延間蒙執事辭以
他故彷徨引退愧生於顔歸自思之曰執事所以拒而
不見者責其進謁之晚故也執事其實未盡察之亦宜
乎責其已晚也某又豈敢以必見望於執事雖然苟默
而不以言自解其所以進謁之晚之故則是終得罪於
長者足以為恥今盤桓忸怩數日而復進其言庶幾執
事覽其言而盡賜察知或哀以故人之子而命見則復
敢以見如不命以見則終不敢見惟執事諒之不宣某
再拜
送李秀才歸泉南序
景德四年與泉州進士李君相識於京師遊處且久於
時予與李君俱少年有壯心操紙筆入都省應主司之
試躍躍有矜負之色窺科級跂仕進自待期者甚銳明
年春不幸則皆無成以罷後月餘遂各去京師而歸其
居地既遠且絶不相聞知如是别者十一年復會於京
師得一舉酒而相歡對一語及往舊事慨焉不啻如夢
面老而心衰則相與皆然也予中間雖僅成一名今又
失其禄食子則猶舉於進士場中嗟乎予與子嚮之志
願百莫從其一二而意態度十已亡其六七信乎人物
於天地間甚易老且死耳别十一年而一相聚顧昨日
之少壯忽已凋耗今聚未久而復别别聚苟又加如是
知他日之相視復不如今辰之視昔也必矣今子别我
而歸我眷眷而不已者其以故人也其俱不得志也其
相遠而難相聞也其會之或賖於前也其將為之奈何
請且序情而歌事以為子送詩云閩越子所家告以歸
期征行語黯將發憤氣(一作意)鬱以盈男兒志未就口腹
常不營胡為京城中日與芻豢爭隋河二月路柳色傷
遠行十千大梁酒金罍為君傾酒酣微悲歌衆坐皆聳
驚去矣丈夫别安事兒女情
張當字序
春秋之法書字為褒有以知君子之尚其字也然則古
之君子名與字相配配字者所以表名也清河張君當
始字友直猶以其取義未安也而訪之僕辱其久遊不
獲讓為(一作焉)徐思之因請更字曰元膺方前字於義為
洽而又正與名會且元為長善則仁義統稱士能膺之
行孰大矣張君以辭學累舉進士始得明之定海尉位
雖卑才不踰(一作其)職與其位甚尊而才甚愧者孰賢愚
焉予既為述其字又以勉其行故為之序
送魯推官赴南海序
為人之佐其難矣哉夫令而行之者其長之所專也從
而輔之者其佐之所守也凡政有害於公有悖於理知
而必言此已所可為爾言而必從豈已之所能哉苟上
無必從之勢則政有必失之患為之佐者罪先及之故
曰為人之佐其難矣哉然則如何其可也曰盡其職而
已矣居上者賢已當公而正之不賢已當直而輔之輔
與正非已之職歟正之而不從則雖獲罪乃有之矣於
其職也實無愧也今之從事於二者或莫率是道不涉
於欺則陷於隨居上者其人果賢其政果明是宜順之
於下以成其美已則曰我為人佐遂能無一為之損益
吾何以食其官即強白黑以分亂之此非欺而何居上
者其人果不賢其政果不明是宜直之於下以救其過
已則曰我為人佐言不吾取事不吾專力與為敵徒速
悔累曷若附離倡和取容免責苟全吾位而去此非隨
而何予謂士之居其位事其人既不可欺亦不當隨不
欺不隨惟職所宜而已矣魯君以詞學中選自邑佐而
遊郡幕皆有所稱今將復佐於南海南海際南之鉅府
也方聞其長則天子諫臣賓接僚屬當奬正與直用是
知志必上行苟上下協公以從於理予見南海之政獨
追於古而荒夷之民大浹其惠也
送李秀才應陳州舉序
陳許於京師猶唐之視同華實四方藩輔之府來鎮其
地者常自大官出故每貢士歲進士獲名送於書者其
榮與王府偕今上之四年太傅隴西公領陳之四年也
隴西公之賢時莫不聞禮才接善博收而廣納不以位
望驕物四方之士走陳而獻藝求願日伏於門進士李
生諷前一年嘗自蔡往以其業修請謁禮一見獲遇甚
厚自是復歸探學尤至益有聞焉今兹歲會闢選舉生
將韞挾其技舉於陳同儕輩欲生留於斯者或解以他
語予謂李生是舉往得宜者三焉隴西公喜能樂善固
材駿所歸地首藩輔其名躅易發而光且復聞舊貫在
焉有是三者可無行乎其戒子僕其秣子駒吾將餞子
以壺而送子於塗
送吕公初序
為善汲汲於報報未至則更而去之末哉學者能顯窮
一致蹈道自樂而不變庶幾君子之志者耶與其達而
安不若困而固之之難也公初生於儒門趨庭聞道為
名進士十五年僅能獲一第後數歲始選得州參軍日
趨走塵土執下賤事充充乎貌言未嘗為可憐之意予
知其道固於内外物不得間而入也不然豈免誹怨呻
呼駴躍發於中而表之也歟居職踰年以家艱去之蘇
予重其别先行以告曰慎無中廢則豐報且將及豈惟
寬裕於賤用哉
送崔伯盈序
士困窮而篤於學庶民困窮而篤於利學與利亦久且
博哉或泰於交或數世而弗斬焉庶民日贏日陷若坳
坎聚潦不注則涸故少息則怠及學之利也蓋異於是
焉伯盈篤於學者也三十年而益困未知所以為利今
歲詔罷舉妻死身病子單母寄海上思侍以孝之道困
不能往因射他州之有無者居諸槖將自潁以之伊洛
走秦中都浮筤蕩波龍藏泊過姑蘇入吳興出谷水寧
省於東安少進於越扺句漏圖庶民之利者將行予慮
君幹於貨而落於學故序庶民之道以告焉
穆參軍集卷中
