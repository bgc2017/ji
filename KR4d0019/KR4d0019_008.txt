東觀集卷八
宋魏野撰
薛端公寄示嘉州道中所作因次韻以答之
繡衣不問薜蘿衣春草嘉州入咏思憶我茅廬欹枕處
當君驄馬著鞭時展眉喜近龍頭境回首傷遥鶴髮期
從此親題山館裏多情頓掩閬仙詩(賈島有嘉州之作)
送劉煜大著移任龍門知縣
天上書光夢裏傳到施仁政減春寒尚虚鼇嶺神仙任
暫作龍門父母官愁悶豈惟增假寐笑談直恐絶真歡
不緣潦倒長相遂免得離情有萬端
送夀師新加命服後歸蜀
日照孤雲作彩霞帝鄉風送去天涯野人遥望歸何處
萬里峨眉便是家
書潤師白蓮堂
野人禪客合相陪漸老詩心亦共灰朱草階前容不去
白蓮堂上喜頻来地形各占幽深境天產俱為散逸材
猶恨東郊西寺遠閉門難並水邊開
寄陳越學士托附魏仲容
取次升沉論等差雲霄獨不忘泥沙常流對面如千里
密友終身似一家魂夢因君遊輦轂書題為我寄烟霞
仲容到日還應說半紀相思兩鬢華
送王專王衢之許下自維揚謁孫學士王舍人
蹇驢並跨引羸童兩地迢迢謁至公才力互相鸚鵡敵
交情深與鶺鴒同薛能詩在僧樓上張祐名題酒肆中
到日知君尋賞處醉吟還可繼遺風
送錢國博知坊州
遥為坊民賀一方夀星偏去照光芒解擕朋友龍三處
隨侍兒孫雁兩行芳草路中車突兀落花風裏旆悠揚
眠雲客夢難陪從空遣吟魂倍慘傷
王知府李殿院十韻
詔選来棠樹花驄擁旆乘飢民期再活寒士賀中興廌
角誰傷觸狼心自戰兢只求天子信寧避世家憎竊聽
無餘議惟愁有急徵每因公宴樂方遣妓祇承才薄終
難紀情深豈易勝相親容似鶴不拜許如僧郡閣招看
雪溪亭訪躡冰轉愁詩老退何以答褒稱
新井
林間鑿井新里巷汲来頻及見羸瓶者翻思抱甕人乍
嘗牙覺冷試煑茗尤珍從此前溪水潛輕似不仁
書黃池谷王山長屋壁
仲先曾到仲淹家書院穿雲一徑斜勸酒莫嫌無樂送
溪聲鳥語共山花
送楊侍禁赴闕時有甄先生相隨因為之賦
一種皇華覲紫宸文資煥必異常倫隨軒已有三茅客
下榻寧無兩浙人清洛聽應移足嬾碧嵩看想轉頭頻
他時乞得休官後莫負前言作善隣
和蹇藏用莫秋郊居言懷二首
村落秋窮興不窮黃花紅葉照衰容時平轉稱千般巧
年長仍添一倍慵林下移笻聞遠水洞中欹枕是前峰
與君隣近何相似来往人多是老農
敢學宣尼歎道窮閒心何處不相容交朋盡笑龜蒙散
隣里偏嫌叔夜慵晚吹清泠凋萬木殘霞紅淡映三峰
為憐今歲田中稔欲遣兒孫亦務農
謝劉小諫寄雙鶴
令威兄弟涉烟波諫署人教到薜蘿毛比君情猶恐少
格如我性不爭多相呼似說沖霄志對舞如聞擊壤歌
仙術無能騎謝去青雲未免阻閒過
次韻和同理王耿殿丞見贈
年来暫屈佐元戎富貴真宜在蕊宫性潔恥分錢子母
時清懶話劍雌雄公心似水逢形鑑和氣如春觸物融
莫道州民俱受賜好詩編得有誰同
送唐殿院罷蜀中提刑赴詔兼呈孫大諫
花驄出蜀瘦行難急詔乘軺定峻遷清雪人如辭父母
白雲客似别神仙看暁望晴霞爛漫作宵征暑月團圓
寄語集賢孫大諫莫嫌未和舊詩篇
雪中書事上李階殿院
草郊高迥樂郊東西望榰笻景莫窮山水城池雲葉裏
管絃樓閣雪花中須知應瑞因仁政不獨呈祥自帝功
太守多才又多暇唱酬翻怯見書筒
獨酌吟
獨酌獨吟誰與共天為知巳月為朋水邊醉卧無人見
席有烟莎枕有肱
謝薛省判寄惠鶴
早輟仙禽寄逸民年来亦似厭家貧時時東望長鳴處
應憶朱門舊主人
送蕭咨下第西歸
驢瘦懶加鞭遲遲念獨還聽雞行暁月離雉過春山渭
入黃河濁雲歸紫閣閒明年公道在莫使掩松關
謝張中允見訪
園林花木發豈是為游春深愧青宫客先尋白屋人兒
童驚茜綬僕隸笑紗巾踏雪擕詩謝朱門必許親
送魏莊赴舉
再戰去何如羸童逐蹇驢路貧多捧刺學富少担書已
念離家晩仍憂取事疎西風酒旗下欲别更躊躇
醉和知府李殿院見訪之什往来不休因成四首
暫擁紅旌到郡新相知情似舊交親盡驚慷慨山河主
忽訪支離草澤人蘚徑讓慙揚繡袂溪橋迎喜整紗巾
留詩中貴仍揮翰雙美應難繼後塵
玉韻重聽倍爽神銀鈎忽覩更躬親郡侯喜是風騷主
野客慚為唱和人積霧曾侵紅繡旆異香猶惹白綸巾
兩篇箧裏貞珉上頻拂寧堪有蠧塵
使君誤訪樂郊民顧我何由得暫親茜旆動驅千百騎
茅亭纔著兩三人旋燒陸羽烹茶鼎忙換陶潛漉酒巾
可愛水邊松竹上數朝猶自有香塵
雖喜乘驄到水村却愁詩敵勢難親平生未竪降旗客
臨老將為棄甲人豸角勇無心害物雞皮怯有汗沾巾
數篇勉和情枯竭潦倒詞鋒息戰塵
送王太博知建昌軍
莫歎三山隔五雲建昌境好說紛紛雖然尚作貧才子
猶免潛呼老使君遠遂朱輪輸雁陣問親畫舸羨鷗羣
棠郊獨悵分擕後高論何時得再聞
莫春雨中作
獨院信寥寥蠶生榖米苗殘春無數日積雪復連宵不
恨流光速惟傷去聖遥那堪當此景時見落花飄
送蹇藏用之平陽
蜀客貧遊晉山川木落空軍閒無虜寇俗儉有唐風雁
急長天外驢遲落照中聖君方選士莫使歎途窮
和絳臺王都官見寄春日書事之什
絳郡政閒暇人家可閉門馬嘶花下路犬睡月中村吏
亦擎書卷民皆挈酒樽行春思隱逸多謝動吟魂
送袁景宗之荆渚寧覲
荆渚北堂寧聖善棠隂東閣别嚴君雪村山館思親夢
二十餘宵兩處分
寄龐房
愛於瘦馬上吟詩孟浩然真更似誰雅稱自將圖畫看
况君小筆勝王維
和酬李殿院見訪之什
清嫌水有不清泠閒擁朱輪即掩扃樂廣喜披溪上霧
戴逵慚認日邊星高情稱就雲為幕雅咏宜鐫石作屏
竹裏小亭從此後因君堪號降賢亭
寄題閿鄉李氏茅亭
閿鄉古邑有吾親河上茅亭結構新五老分明為北里
三峰咫尺是西隣兒孫不厭閒遊客鷗鷺偏諳醉主人
彼此眠雲相憶夢從今應更往還頻
和酬李殿院以野將遊吳蜀二首
將從西蜀下三湘清世那憂道路長杖履雖然遊自在
旗亭寧免到淒涼召公化實宜歌咏謝傅詩尤愧發揚
願得德星歸未動光華依舊照豪芒
擕得笻枝背得琴欲浮蜀浪陟吳岑本期勝境酬雙眼
却恨虚名阻片心出似蓬飄寧免醉住如匏繫不妨吟
重酬雅咏重思想太守相留意最深
上知府大同王太尉六首
兩地曾辭最重權功如温樹懶能言從今富貴知何限
少有元戎是狀元
暫輟居留從洛邑坐棠亦恐不多時皇儲新册聞求輔
位冠春宮更是誰
五等諸侯稀五福三朝官只欠三台下車一變熙熙景
賓閣多開印少開
建擁旌幢七十餘苦吟還似在山居腹中萬卷猶嫌少
更待隣州借僻書
薦士滿朝稱弟姪教民到處過兒孫就中治陜偏清淨
不似侯門似道門
子細曾看九老圖科名官職盡難如更思吕望同君歲
猶是磻溪坐釣魚
吳友山陽蹇子韞常遊潁上言彼之居人有許氏
者富不因貧學非求進于郡之西手植衆木鬱
然成林林下搆亭壯而不麗郡倅黃公宗旦皇
宋有名之士也嘗造焉尚闕歌詩以旌其美故
俾余請詩于公吾于子韞之請於是作八十言
以寄題
道勝富如貧亭臨潁水濱一瓢思祖德三徑與僧鄰虚
白雖同性丹青不似身趨庭知有子下榻豈無人紉佩
蘭多老成蹊李盡珍開筵迴雪少聯句聚星頻家譜書
難備州圖畫不真遥題應未的莫把刻貞珉
上知府大同王太尉
履歴二朝五十春坐棠難免輟元臣分茅已是無雙將
折桂兼為第一人郡邑暫時勞撫恤華夷尅日望陶鈞
下車未暇求民瘼先向東郊訪隱淪
酬贈絳臺錢太尉
分符不獨得民誇玉署清華有棣華重耳山河初作主
闔閭宫闕舊為家風飄樓閣高低樂日照池塘上下花
多謝到州民未勸雙金先沐寄烟霞
别雲臺觀同宿饒益寺與薛田聯句
自古人人足歎嗟閒遊得侣復堪誇(野)可憐十宿無喧
雜不在僧家即道家(田)
東觀集卷八
