東觀集卷七
宋魏野撰
同潤師宿三門開化院二首
白蓮社主碧溪人同宿三門寺裏雲四面濤聲秋更怒
並床猶恐話難聞
瘦笻輕錫共擕遊砥柱峰前宿寺樓各有溪居嬾歸去
經旬不是兩相留
寄題洪州華林胡氏書齋
江僧昨日到茅齋曾向華林挂錫来因說故家宗族盛
御書樓對義門臺
三門留題
何由通九曲始自鑿三門夏禹功如小東溟位豈尊黿
鼉當日窟雞犬此時村渦恐和山漩濤疑若石奔勢愁
衝地軸聲想震天閽寺廟中流聳烟雲兩岸屯樓臺疑
蜃吐舟楫畏鯨吞遊客雖驚險居僧不厭喧如潮無振
鷺似峽欠啼猿孤店經商少雄司漕運繁人家無釣具
鳥道有䉡痕喪胆尋遺跡傷心弔溺魂坼城唐記列砥
柱祖名存况復詩書載狂題愧雅言
寄太中山人
相訪住三年初終道一般知心于我異屈指似君難有
物皆同咏無書不共看草堂今獨處寧免動長嘆
登龍門縣樓與知宰劉大著作將話别因有題記
名士為官處登樓景好題縣城蠶市閙村野鵲巢低日
暖園蔬嫩烟晴隴麥齊長宜同此望那忍話分擕
夏日寄懷西川峽路淮南薛臧王三運使
運使幽人酷暑時江邊林下兩何為信旗君逐舟車動
懶架吾隨枕簟移繡袂幾經梅雨灑葛衣一任竹風吹
蜀山淮甸棠郊外早晩相逢豁所思
贈王氏神童昆季
先後登科出玉京滿朝詩送更光榮豈惟皇宋終難繼
自古神童少弟兄
送俞太中山人歸終南(字貫之)
俞貫之辭魏仲先終南歸去落花天如何相見還相别
早晩溪雲一處眠
題鄠縣楊氏書樓
竹多千畆餘賣竹濟貧儒門掩圭峰影樓添鄠縣圖蝸
涎緣棟有鶴跡入泉無終約重来此相隣卜養愚
送任乘南歸
歸覲江山遠如何叙别離數杯村店酒一首野人詩趁
渡憐舟穏貪程恨馬羸遥思到家日巳過落花時
偶作呈諤閏二上人
老雖無悶向茒堂忽忽還因物感傷積霧易迷平地水
孤雲難護滿天霜祥麟可向清時見警鶴難于黑處藏
信意偶然成此咏祇堪閒寫與支郎
和人見咏新鶴
雪霜毛羽瘦形儀養處人家覺道肥龜有夀齡方可近
鷺無仙分莫相依千年松上宜孤立五色雲中好共飛
不競巢棲爭飲啄也應難免聚禽欺
出戶
出戶下莎庭徘徊當踏青静嫌鸎鬭舌閒愛鶴梳翎雲
好昂頭望松宜側耳聽便堪為導引誰信可延齡
次韻和薛端公歸故里之什二首
茜旗影裏椹袍身迎入蒲津免問津策蹇去時為舉子
乘驄歸日是功臣豈同化鶴千餘歲纔過登龍十數春
開宴仍聞傾錫賜酣歌喜殺故鄉人
尚輟通儒外計籌堂堂身豈等閒儔綺羅笑别文翁郡
錦繡榮歸舜帝州貰酒村穿紅樹過讀書寺入翠嵐遊
逍遥樓對家山迥得意詩消此處留
聞雷宣徽薨背勅葬歸鄉
聖代賢臣喪何人不慘顔新祠民祭祀舊債帝填還鹵
簿塵侵暗銘旌泪灑斑功名誰復繼勅葬向家山
和馮亞寄進士孫磻
閒思生白髮懶更把菱花久别何州住相尋恐路差獨
飛傷塞雁會宿羨林鴉獨得君為友時過老母家
送唐肅察院赴闕兼呈府尹孫大諫
東郊祖帳慘西風愁聽陽關曲調終赤子泣皆牽繡袂
白驢鳴亦戀花驄觸邪暫立龍墀下儤直將歸鳳閣中
大戶相逢憑仗說官高不敢寄詩筒
和酬益州劉大著同運使薛端公見寄之什
遥思錦水會荀陳共指棠郊憶卧雲青眼雖然蒙望我
丹心不覺恨輸君離情杳杳三千里老病懨懨八九分
惟願急徵同赴闕一時得見向溪濆
遊藍田王順山悟真寺
藍田王順昇仙處白傅曾題寺更稀野客暫遊期欲住
山禽何事呌思歸稱心不獨烟霞媚適口仍逢笋蕨肥
兩日正當寒食日家園忘却有芳菲
留題仙遊寺
將從三峽泛扁舟先向仙遊寺裏遊水石却驚偏怪異
江山狂興一時休
清明日離藍田白鹿原寄王太博
白鹿原東晩色中人家新火翠烟濃豈惟心友難為别
驢上回頭戀玉峯
寄淮南制置使薛戶部
西自荆巫徹海涯南從吳越接京華半天下管權何重
兩地閒遊路不賖山澤利均資我國江湖境盡屬君家
帝心已簡身寧愧使額雖雄性不奢數道轉輸歸檢察
滿朝才子動吟誇搜除奸訐窮毫髮薦舉賢能在齒牙
彩旆雙飄為從物畫船一簇是行衙已聞村落添農噐
漸見汀洲減釣車不使菰蒲侵黍稷將令橘柚變桑麻
台州頂自尋仙藥建水湄親採御茶噐量寬如波浩蕩
風謠多似櫓咿啞閒尋僧話穿雲葉静聽漁歌隔浪花
野客唱酬容散拙郡侯迎送厭喧譁擕笻未遂攀陪去
溪士時時動嘆嗟
懷宗人仲容
尋常念朋友况復是宗人久别彈琴少相思擲卦頻旅
遊湘水遠家寄華山貧早晩重来此園林又過春
和何學士見咏新得鶴
喜得華亭鶴看承過所宜防飢先種稻憂病預鑽龜易
惬眠雲意難酬卧錦詩不緣過郡謝步步在相隨
夏日雨中題諤師房
夏雨下如繩虚廊減鬱蒸濺琴移榻避添硯就簷承暗
喜同田父閒聽共野僧苦吟題壁上欲改又慵能
送外甥李渭進士赴舉
棠樹掄材過禮闈孤寒得解更光輝進身喜逐賢侯表
舉足愁分老母衣千里冬殘傷獨去一家春盡待榮歸
頭方念爾還如我到闕何人許扣扉
和酬入内趙供奉見贈
出入宫闈侍從官再過林下信温顔朝天駐足因臨水
馳馹回頭又望山捧詔正當趨桂殿寄詩那忽到松關
老来詩思尤枯竭莫怪陽春不旋還
和薛察院同龍門知縣劉大著洎數公禹廟留題
七人廟下立裵徊相顧寸心幾欲摧落日堪傷四散去
再来難得一齊来
三峰王耿殿丞將移鎮陜下通理先已同袁刑部
以唱和詩見寄因次前韻和酬二首
君移棠樹民皆喜我住東郊却懶誇拙性怕逢詩債主
病身愁見酒讐家郢辭温潤如絲雨蜀紙鮮明似綺霞
况是已經仙手和點頭空使角冠斜
蜀出多才洵不虚淹翔猶未佩銀符民間惠愛應長有
馬上歌詩豈暫無休話卜隣来草澤即看得路去蓬壺
申湖公暇閒遊地賀監何須說鑑湖
百舌鳥
長截隣雞呌五更百般名字百般聲饒伊饒舌爭先暁
也待青天明即鳴
送吳石赴舉
吳生重赴舉輕别重傷心貧友欲沽酒豪華不與琴溪
僧来會送國士到爭尋預想登科後無因到竹林
暮秋閒望
水閣閒登眺郊原欲刈禾壊簷巢燕少積雨病蟬多砧
隔寒溪搗鐘隨晩吹過扁舟何日去江上負烟蓑
寄王仲道
仲先别仲道長憶又長慵有夢應相信無書想見容塵
埃五十馹山水幾千重老去難尋訪何時得再逢
送王太博抽赴闕
憲府吾皇注意偏君今應詔合居先蛾眉班縀千官上
廌角揚威萬乘前貴戚望風從此日貧交披霧是何年
難忘枉駕相辭處茅屋門開雪滿天
寄陳越學士
損之不見數年餘萬種相思一事無惟有近来茅屋夢
為君時復到皇都
東觀集卷七
