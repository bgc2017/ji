東觀集卷四
宋魏野撰
上解梁潘學士十韻
盡繼祖風流其如鬢未秋石渠陳表讓山郡折資求舜
禹城分界神仙嶽映樓淫祠隨處毁學校逐鄉修密疏
多親寫狂詩少自收通宵營有樂度歲獄無囚酒席圍
紅粉鹽池照碧油藥同方士煉壺共野僧投瓦礫今徒
獻瓊瑶舊未酬幾多懷抱事欲去復遲留
寄逸人陳孟
姑射山前住朝昏事若何爐消文火疾琴斷武絃多絶
粒身彌健酬杯性轉和相思曾與約春暖杖藜過
咏懷
道心雖博愛遇物忽難兼樹更因巢惜雲曾為月嫌酒
中寧有感詩裏覺無言漸老成何事疎慵病轉添
贈安邑知縣方寺丞
尋常少往還門静似居山書為家傳秘琴因國忌閒坐
衙更鶴氅行樂到禪關約我休官後隣居竹樹間
嵩岳十四韻
東西南北岳峻極盡難羣有感生賢相無偏象聖君四
方觀王氣萬壑絶妖氛影入周公測聲曾漢后聞民居
依巨蔭敕祭答殊勲洞府高低接都城左右分烟蕪巢
父水嵐濕許由墳頂闊星難轉巖高日易曛薜蘿藏隱
逸瀑布濺耕耘帝籍頒辭讀天香降廟焚石危名啟母
樹古號將軍獻夀臨雙闕呈祥出五雲將仙存舊跡封
禪表遺文終待移家住閒眠樂放勳
和陳推官見贈
白髮朱衣好寫真鵷行佐幕異常倫勘書幾見招閒客
斷案常思出罪人棠樹政聲僧說遠蘇臺實錄世傳新
仍知公退無餘事惟只焚香禮北辰
答張生咏菊
正當搖落獨芳妍向晩吟香露泫然還似六宫人競怨
幾多珠淚濕金鈿
送薛端公赴右蜀均輸兼呈司理劉大著二首
金魚新躍繡衣邊暫委均輸出劍關九折路危驄馬渡
一方塵靖木牛閒諸侯迎送威風下赤子歌謠喜氣環
更羨錦城劉大著海棠花裏恣追攀
旌旆悠悠出陜時白頭人送倍依依蜀川尚憶蒲盧政
蠻洞先驚獬豸威祖席香濃花未老行厨味簡筍初肥
分餘若薦相如賦郫縣梅仙好發揮
謝益州司理劉大著惠卭竹杖
雖勝斑竹與紅藤絶遠羸軀豈易憑争得化龍歸錦水
老身騎去見心朋
和孫虞部見贈
朝客惠詩牌山人愧不才旱田春雨過暗室夜光来燈
下吟三復琴中鼓數回性愚非賜也微旨尚難猜
貽不出院真公
閉戶頭初剃今来已白頭五侯堂上見四海定中遊鑿
井還臨砌栽松欲映樓人間思慮絶擁衲任經秋
别後却寄三門發運卞寺丞兼簡臧推官
共泛樓船去臨流羨送君烟中旗不見風裏樂猶聞李
郭情堪並荀陳事豈分歸来村路上特地愴離羣
送劉大著赴任益州司理
金口親除向錦川一般監郡最榮遷從来才巳欺鸚鵡
此去冤應雪杜鵑迎接僧擕卭竹杖歌謠民寫浣花箋
移風定不妨吟笑絶唱宜磨玉壘鐫
晨興
夜長乞待得晨興耽睡童猶喚不譍燒葉爐中無宿火
讀書窗下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
酬和知制誥孫舍人見寄
也知皇宋挺名人至論誰教繼後塵已是世傳元相制
將聞詔寫白公真紫微星宿雖潛望紅葉階除豈易親
野客多慚惠佳句強酬應信費心神
送紫微孫舍人赴鎮長安
長安千古帝王城鎮選詞臣自聖情三字帶来天上貴
雙旌擁出世間榮朱衣尚列神仙步紅藥猶吟雅正聲
預想前春遊賞處九龍池上百花明
和郡侯咏雪
時節初過打獵天山河一色曉漫漫梁王宴罷尊猶濕
謝傅詩成墨未乾筆硯窗間寧覺夜管絃堂上豈聞寒
須知祥瑞同霖雨莫把梅花柳絮看
謝孫紫微同郡侯石太尉見訪
誰共東郊訪嬾魁一時文武盡奇才朱衣列到柴門住
皂纛隨穿竹徑来乍照兒童戈似雪忽驚猿鶴鼔如雷
眼看兩地翺翔去溪上無因更接陪
咏菊
榮雖同雨露晩不怨乾坤五色中偏貴千花後獨尊馨
非慙黍稷采合勝蘋蘩蛺蝶寒猶至鷦鷯静亦存味堪
資玉鉉光欲奪金罇帶霧叢尤密經霜豔更繁砌蟲侵
有路梁燕識無門薜茘宜求友茱萸好結婚栽培勞婢
僕服食教兒孫易把方先哲難為繼後昆敗莎承亞朵
落葉擁纖根雖異皇家瑞寧孤白帝恩延齡仙訣著應
候禮經言不與羣芳競還如我避喧
上知府石太尉二首
陜城天險枕河湄茅土真風勝暫知雨露雖頻霑虎節
雪霜全未染虬鬚白霓放作軍中練紅旆行為帳下旗
公暇不妨遊賞外佐僚時得一篇詩
功名早歲立艱難今日堪消費百般婢僕出来皆會樂
兒童生下便為官實封萬戶應方足密賜千金旋已殘
暫輟坐棠嫻豹略尚嫌拘束動嗟歎
送三門發運辛寺丞赴闕
山河仗忠信盡室去安然白浪為行路紅旗認坐船禹
門辭有燕隋柳到無蟬豈羨乘槎客風流載管絃
疏小渠
分得前溪水縈紆遶砌流清泠雖可樂嗚咽不關愁静
稱浮花片閒宜泛酒甌却嫌川上看時復有沉舟
寄河中田沃兼呈李瀆徵君
未遂去蓬瀛閒居在舜城七絲調似性萬卷記如名下
榻留山相敲門認竹卿中條與太華窗裏見崢嶸
送唐肅察院赴東川提刑
按察東川十四州幾多山水似蓬丘清時應喜無冤雪
嬴得乘驄到處游
薛田察院洎夀師同宿三門開化院
繡衣蕙帶方袍客身計雖殊性共閒同宿河心山頂寺
數宵無事一相關
寄王谷推官
登科二十載佐幕尚如初官為詩磨折家因酒破除青
衫應懶補白髮想慵梳别後長相憶何緣得共居
值雨宿諤師房
信步閒遊處妨歸路豈賖因琴避山雨和鶴宿僧家語
直非關酒眠遲不為茶共論塵世裏夜亦事如麻
送王希赴任衢州判官
秋江四十有餘程稱作紅蓮泛水清從闕到州堪羨處
船中坐卧看山行
和江南提刑王國博見寄
欲寫情懷難一一擬尋山水看千千輸他吳越閒鷗鷺
朝夕常親畫舫前
送閑上人南遊
山水興如燒難留住陜郊五湖擕磬去幾夜在船敲犀
跡来沙岸蟬聲起樹梢南方未回日何處暫編茅
聞王衢王闢登第因有寄賀
人間第一榮初得好科名萬乘登樓看三台讓路行搜
羅空草澤宴會敵蓬瀛榜眼兼衣鉢偏依野客情(衢為榜眼)
(闢為衣鉢)
送宣筆與成都司理劉大著
宣城綵筆真堪愛蜀邑花箋更可誇雅稱風流劉大著
閒時題咏海棠花
同晦上人遊渼陂
渼陂寒水碧溶溶野客江僧望不窮更值晩来風雨歇
終南一半浸波中
還何學士詩集
魏也非商也微言豈易窮看雖許朋友寫不倚兒童合
在龍圖上難留蝸舍中因思持納處還浦與珠同
送高生歸青杜
去指滄溟畔来辭翠靄間程遙過鳳闕家近見牛山紅
葉飄行色清溪照别顔蹇驢看上處拄杖出柴關
聞孟周下第(周字祖聖)
乙巳暮春天端居忽愴然一名傷祖聖三榜作遺賢我
自空彈指君誰可比肩何由消此恨獨坐落花前
送孫磻西遊
貧居勝富貴况復是貧遊前路誰青眼高堂母白頭秦
山晴望好隴水夜聽愁早作歸寧計歡逢莫滯留
東觀集卷四
