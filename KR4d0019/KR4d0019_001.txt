東觀集卷一
宋魏野撰
乙巳郊天後作
萬物盡熙熙郊天禮畢時安邊文教遠過海赦書遲南
牧雖無也東封合有之茅堂自歌詠何必向丹墀
秋日懷王專
菊花原上立村落雨晴初晩吹清羣動秋光淡太虚空
看新雁字不得故人書猶賴華亭鶴林間伴索居
初晴書事上宋諫議
美化何因見民歌處處同雨申諸縣足獄奏半年空郡
閣烟光裏人家霽色中偶吟知淺拙將獻愧明公
岐賁推官
動静不違書如君始是儒婢閒猶畫卦兒戲亦投壺門
冷僧長往官清道更孤吾君能大用皇宋即唐虞
閒居書事
無才動聖君養拙住山村臨事知閒貴澄心覺道尊成
家書滿屋添口鶴生孫仍喜多時雨經春免灌園
贈華山致仕韓見素
盡垂華髮戀金門獨乞懸車未五旬清世一般為隱逸
碧霄兩處應星辰繡衣脫下寧妨貴錦帳眠来不稱貧
瀟洒易添新道氣光隂難散舊精神老輕白傅方歸洛
亂鄙黃公始避秦象簡豈同青竹杖廌冠寧勝白綸巾
世間名系昌朝客物外銜稱太華人醉指鼇頭為别業
吟誇仙掌是比隣劍生塵土揩磨嬾書帶烟霞曬曝頻
石鼔曉聽殊待漏玉潭時看异迷津琴憐徽外聲彌淡
酒愛篘中味更醇精細處方因療鶴等閒開食為迎賓
芝田女僕皆能采蘭佩兒童亦解紉丹訣有靈還似性
詩篇無病恰如身要君計想嫌弘景棄室翻應笑子真
預祝全家上昇日願停絳節許相親
和呈寇相公見贈
深嚴相府絶纖埃宴會尋常召不才孫閣有歌凝翠黛
召棠無訟鎖青苔鳳池即看三回入蝸舍曾蒙數度来
仍贈雅章慙和句朱門將獻又徘徊
上知府寇相公
文武稟全才何人更可陪有官居鼎鼐無地起樓臺聖
主詩方和親王狀始迴鎮臨来二陜調燮輟三台鳳閣
須重去龍旌暫擁来下車三度雨上事數聲雷未暇瞻
珪璧先蒙訪草莱幾思趨相府恐懼復徘徊
寇相公生辰二首
嶽瀆精英氣来鍾積慶門何時生上相明日是中元仙
藥寧無種靈椿别有根佇期三入後一品見玄孫
奕世英髦命世賢懸弧時節早秋天蟾光望處將三五
鳳歷推来恰半千功向清朝終突兀夀同皇祚合連延
預愁来歲逢今日不得中書獻此篇
謝寇相公見訪二首
晝睡方濃向竹齋柴門日午尚慵開驚回一覺遊仙夢
村巷傳呼宰相来
中書兩入寇尚書出鎮雄藩半載餘棠樹隂中無訟聽
閒騎寳馬到苑廬
寇相公生辰因有寄獻
宋朝元老更誰先已咏功成二十年好去上天辭將相
却来平地作神仙坐看雲岫資閒興卧聽霓裳引醉眠
多少年辰獻詩者應無真禱似狂篇
和臧奎秋夜書懷
林中獨坐欲中宵落葉紛紛觸壊袍月影漸移蛩韻急
露華初上鶴聲高四時催老秋偏感萬事縈心夜更勞
獨賴清風知我意頻吹庭竹助蕭騷
上知府袁刑部
星辰雖應碧虚中富貴情疎道氣融繞野雲烟陪淡泊
入衙山水學清通申湖静泛孤舟月棠樹涼生一扇風
却有祖先難似處獻詩民住樂郊東
謝薛端公寄惠紗扇
鶴色紗蒙烏府寄裁衣不稱著林中水亭君有親題處
留得他時染碧籠
寄太白山人
太白空来數百年貫之今稱隱其間静應笑我藏名拙
惹得人多到竹關
上知府趙侍郎二首
往哲英靈在重生出鎮初傅巖存舊跡棠樹認前居美
化民歌實流言帝覺虚暫来淹外郡再入老中書善欲
皆升舉奸思盡翦除登科嗤負鼎避事鄙懸車權助天
生殺才隨道卷舒百官憑整肅萬物任吹嘘接士殊龍
板尋僧却隼旟嘉謀常啟乃諫草旋焚如赤子方安枕
黃巾亦荷鋤囚無經宿禁農有數年儲山勢朝衙署河
聲貫里閭野人攜此咏將獻幾躊躇
棠隂虚廟堂俗亦似身康藥按仙方煉茶開御印嘗吏
因呈案懼民為立碑忙公退無餘事逍遥只道粧
冬日書事
一月天不暖前村到豈能閒聞啄木鳥疑是打門僧松
色濃經雪溪聲澁帶冰吟餘還默坐稚子問慵譍
盆池萍
乍認庭前青蘚合深疑鑑裏翠鈿稠莫嫌生處波瀾少
免得漂然逐衆流
留題敷水李先生隱居
棠樹隂中来得得蓮花峰下去遲遲好將門外巖磨取
為刻西巡御賜詩
送趙侍郎移鎮長安
千騎蕭蕭曉發時雨先一夜灑長岐盡知暫去臨鶉野
即看重来向鳳池函谷亂花明劍佩灞橋垂柳拂旌旗
不同調鼎民皆樂秦甸歡呼陕服悲
送王專推官赴任河中
聲華籍籍祖風存况佐風流謝使君健筆想無詩債負
滿巵應少酒知聞趣裝劍嬾從人借謁廟香非為已焚
好對前山思節儉夷齊餓死舜耕耘
詶薛田推官見贈
紅蓮客惠碧雲篇未及他山買石鐫且選眼前粗竹簡
和烟大刻兩三聯
謝王耿太傅見惠藤牀王虞部見惠藤枕
藤牀藤枕睡騰騰軟勝眠莎與曲肱知似邊韶偏寄惠
夢中長亦感心朋
苔錢八韻
物外幽竒物吟看復嘆吁豪家如可用窮巷却應無閒
共僧贏得卑嫌俗競呼山疑和雨買地似帶烟租密鎖
憐庭竹深蔵恨砌蕪貪多寧損志嫌少不為愚良冶何
由鑄常流豈易圖野人惟自愛難把悅妻孥
題崇勝院河亭
陜郡衙中寺亭臨翠靄間數聲離岸櫓幾點别州山野
客猶思住江鷗亦忘還隔墻歌舞地喧静不相關
送徐道士赴闕
捧詔異常倫無官豈累真瓢知空似性琴想重于身卧
必思雲切行應待鶴頻林間起相送漸覺世還淳
寄贈藍田王闢寺丞
藍田名冠右京華詩匠移風更可誇解使射生人改業
能令逐熱客安家韓文公記存廳壁王右丞居對縣衙
見說偷閒偏住處悟真寺最好烟霞
送趙寺簿東歸
官滿猶如下第貧軒車迎賴舊田文九臯禽畔偏辭我
六出花中獨送君易把當杯惟俗物難持贐賂是溪雲
孝終且覓甘棠倅談笑還圖得再聞
和寇寺丞夏日遊麗春園
麗春園甲召公城池想游魚恨至清一簇樓臺如畫出
數羣鷗鷺似家生芰荷香裏垂綸坐楊柳隂中把卷行
不領管絃惟静憩相門年少有高情
謝龍圖李待制見寄二首
烟霄閒似在烟霞惟有龍圖學士家和了御詩垂錦帳
卧聽仙樂出宫花
遥知清貴孰能攀天上閒勝地上閒除對聖君論道外
時題詩句落人間
喜岐貴王闢見訪
久别思方切同来宿敝廬閒聽一夜話勝讀十年書拙
喜交情在貧慚主禮疎共嗟高會少且願更躊躇
謝孫舍人題名水亭因有紀贈
紫薇客寫青苔壁不與尋常姓字同多謝溪烟知我意
預先替作碧紗籠
贈潘閬
昔年放志多狂怪若比来今總未如從此華山圖籍上
又添潘閬倒騎驢(潘閬昔有過華山詩云昂頭吟望倒騎驢)
春日述懷
春暖出茒亭擕笻傍水行易諳馴鹿性難辨鬭雞情妻
喜栽花活兒誇鬭草贏翻嫌我慵拙不解強謀生
同大孫狀元送楊甫之蒲中
蒲本舜都州君思獨去遊雲分五老嶺河噴二妃樓雨
足果初熟霜遲葉尚稠此行貪莫阻飲餞楚江頭
送王衢赴舉
獨薦因公道孤寒云若何遥程行李少近事祖筵多小
雪飄嵩岳微冰結汴河歸来乘駟馬林下願重過
寄贈陳越兼簡臧奎
君遊帝里共喧喧我向溪邊獨悄然工部聲華窮委地
翰林風骨醉看天朱門想少投封狀兩制應多借盛編
佇聽彤庭呈試罷龍頭相讓一人前
白菊
濃霧繁霜著似無幾多光彩照庭除何須更待螢兼雪
便好叢邊夜讀書
東觀集卷一
