乾坤清氣卷七
明偶桓編
古樂府
西樓曲元好問裕之
遊絲落絮春漫漫西樓曉晴花作團樓中少婦弄瑤瑟
一曲未終坐長歎去年與郎西入關春風浩蕩隨金鞍
今年匹馬妾東還零落芙蓉秋水寒幷刀不剪東流水
湘竹年年露㾗紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲插花枝淚如洗
結楊柳怨
長樂坡前一杯酒鄭重行人結楊柳可憐楊柳千萬枝
看看盡入行人手輕烟細雨綠相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髮明朝塞城草
柳色年年歲歲青關人何事管離情春風誰向叮寧道
折盡柔條莫再生
留春曲劉祁京叔
絮飛冷屑龍蟠玉花殞香摧鳳銜燭批頰深林叫新綠
倚闌人唱留春曲春光欲去如死灰明朝煖風吹又來
何如日日長相守典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
征婦詞
青燈熒熒照空壁綺窗月上莎雞泣良人塞上遠從軍
獨妾深閨長太息憶初癡小嫁君時謂君早晚擁旌麾
如何十載尚輿隸東屯西戍長奔馳秋風戎馬臨關路
千里持矛關上去公家事急傳令嚴兒女私情那得顧
恨妾不為金鞴靫在君腰下隨風埃恨妾不為龍泉劒
在君手内飛光燄慕君不得逐君行翠袖斕斒空血染
君不見重瞳鳳駕遊九嶷蒼梧望斷猶未歸况今沙場
征戰地千人同去幾人回君回不回俱未見妾心如石
那可轉
題子陵釣臺盧摰處道
雲山蒼蒼兮烟木稠石灘潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由可仕止久速兮舍聖人將焉求清風一絲兮
豈為名鈎蕉黃荔丹兮香火千秋岸下幾篙兮榮辱之
舟先生一笑兮白雲收
秋夜曲趙孟頫子昂
雨聲滴夜清漏長朱簾金幕浮新凉閨中美人動裁剪
故羅衣袂生秋香東鄰剥棗西鄰穫旅館無人念飄泊
餘不潦盡㴠清輝芙蓉壓隄怨不歸墻根草綠隂蛾飛
葡萄架空墮殷玉遙夜露寒生體粟暗蛩棲草鳴不平
無絲絡緯空勞促夢魂苦短道苦長萬山深處非吾鄕
玉蟲搖缸螢入屋去鴈來魚應可卜醒眼熒熒愁萬斛
杏葉黃范梈德機
杏葉黃天雨霜穹窿擕日照八荒回光照見白玉堂堂
中美人雙鳴璫中宵抱被直西廂忠君愛親兩不忘奈
何零露沾衣裳清曉樓頭見征鴈不如謝官歸故鄉
轆轤怨
門前水揚聲似雨幽人當窗碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他年種得長生草梅花落盡青青好
掘塚歌
昨日舊塚掘今朝新塚成塚前兩翁仲送舊還迎新舊
魂未出新魂入舊魂還對新魂泣舊魂叮嚀語新魂好
地不用多子孫子孫綿綿如不絶曾孫不掘玄孫掘我
今掘矣良可悲不知君掘又何時
楊柳青謠揭徯斯曼碩
楊柳青青河水黃河流兩岸葦籬長河東女嫁河西郎
河西燒燭河東光日日相迎葦簷下朝朝相送葦籬傍
河邊病叟長回首送兒北去還南走昨日臨清賣葦回
今朝販魚桃花口連年水旱更無蠶丁力夫徭百不堪
惟有河邊守墳墓數株高樹曉相參
長風沙夜泊
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長河何處是安流茅屋參差數
株柳時平尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知何如
漁父辭
夫前撒網如飛輪婦後搖櫓青衣裙全家托命烟波裏
扁舟為屋鷗為鄰生男已解安貧賤生女巳得供炊爨
天生網罟作田園不教衣食看人面男大還娶漁家女
女大還作漁家婦朝朝骨肉在眼前年年生計大江邊
但願官司減征賦有錢沽酒醉中眠雖無餘羨無不足
何用世上千鍾禄
馬上郎
馬上郎沙撥浪織金出袖齊膝長花靴蹴踏銀鐙光紅
纓白帽紫絲韁三三兩兩雙鳴璫朝飲吳臺雪夜宿秦
樓月酒酣却抱琵琶撥嬌歌刺刺隨手拍此聲此曲世
罕聞只今天下無南北
車中女
車中女紅罟罛珍珠寶結間珊瑚茜裙盤蹙金鳳雛繡
簾低坐青氍毹十十五五聫鳴駒大姨封吳越小姨贈
秦虢瑤池錫宴日西側紗籠照道高聲喝君王不愛畫
蛾眉未數昭君好顔色
漢陽郎官湖歌李泂溉之
山翁薄暮醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾明月下飲嫦娥俱霓裳拂雲錦萬荷瀉露瓊
瑤珠麾&KR1242;晻靄羅烟空乃有玉皇所授之玉童風前飄
飄曳廣帶對立十二秋芙蓉清香九曲銀河通真人綠
髮披天風錦袍玉雪照天地口說姓字安南公是公多
逸氣略與古昔賢豪同時能掃月色延我石室烟蘿中
又言昔同張謂所遊地長嘯一覆丹霞鍾風吹仙樂度
溪去我已醉卧香爐峯
舞姬脫鞋吟應制作
吳蠶八繭鴛鴦綺繡擁彩鸞金鳳尾惜時夢斷曉妝慵
滿眼春嬌扶不起侍兒解帶羅韈鬆玉纖微露生春紅
翩翩白練半舒卷筍籜初抽弓樣軟三尺春雲入手輕
一彎新月凌波淺象牀舞罷嬌無力鴈沙踏破參差迹
金蓮窄小不堪行自倚東風玉階立
裴公亭吟
朝遊鴻濛津莫出天壇東手把天符書笑逐黃眉翁翁
行宛若飛空龍倏爍萬里生星虹翻然為我一揮霍樓
觀盡入青冥中是中泉石秋玲瓏泉下禹穴滄溟通長
林月色散輕霧潭影下燭玻瓈宫坐來况值青春暮一
日千娥獻歌舞水殿風繙鳳髓香濃綠迢迢出廊廡宫
牆亦有裴公亭溪毛映水連錢青飲酣起舞岸巾嘯太
行落日春冥冥太行西來幾千里我自南來浙江水浙
江潮回不寄君只憶横空紫烟起岸烟起空氤氲不煩
擊石呼將軍我行慷慨謝公去更欲長揖南溟君會稽
山上落花裏扶擕醉入千峯雲
君莫舞王士熙繼學
獸環魚鑰開九門長刀閃月如雲屯軍中置酒毛髮立
楚漢瞋目争乾坤楯上切肉衫血涴白璧入手玉斗破
悲風烈日吹秦聲赤龍將飛沭猴卧項莊項莊君莫舞
以力取人天不與明珠美女棄若遺誰遣驪山作焦土
戰旗高高日向曛天空雲散猶待君漢王夜走灞上路
紀信成灰范增去
行路難
請君莫縱珊瑚鞭山高泥滑馬不前請君莫駕木蘭船
長江大浪高觸天瞿塘之口鐡鎻絡石棧縈紆木排閣
朝朝日日有人行歇棹停韉驚險惡饑虎坐嘯哀猿啼
林深霧重風又淒罥衣絆足竹刺短潛形射影沙蟲低
昨夜雲月暗今朝烟霧迷青天蕩蕩紅日遠王孫遊兮
草萋萋行路難歸去來振衣滌塵轉淮海故山之雲莫
相猜行路難古猶今翻手覆手由人心江空月落長短
吟
轔轔之車渡黃河汎汎之舟江上波漢使叱馭九折坂
將軍横旗下牂牁君不見長江大道人如蟻漏盡鐘鳴
行不已又不見吳江八月人戲潮赤脚蹴踏潮愈高男
兒有志在四方憂思坎軻纏風霜不及江南豪富兒一
生足不下中堂烹龍膏薦麟髓千金一笑如花美忽然
對面九疑峯送君千里復萬里生鐡無光劒花紫薄霜
碎碎月在水鷄鳴函谷雲縱横志士長歌中夜起
古意
彈琴罷離聲置酒喜合并奉君藍田之玉巵凉州葡萄
新釀成君醉不肯飲月華為誰明羅襦起舞錦茵動花
落簾前驚乳鳳五更上馬雲滿天馬蹄却厭鳴珂重不
向章臺學鬪雞為通名姓入金閨銅壺滴滴宫漏晚鴛
鴦飛來池水滿
白翎雀歌虞集伯生
烏桓城下白翎雀雌䧺相呼以為樂平沙無樹托營巢
八月雪深黃草薄君不見舊時飛燕在昭陽沈沈宫殿
鎻鴛鴦芙蓉露冷秋宵永芍藥風暄春晝長
吳中女子畫花鳥歌
吳中女兒顔色好洗面看花花為悄調朱弄粉不自施
寫作花間雪衣鳥綠窗沈沈春晝遲半生心事花鳥知
花殘鳥去人不歸細雨梅酸愁畫眉
秦淮謠雅勒呼正卿
天險淮南紀猶隔秦淮水水上石頭城城頭更戍兵如
何愛歌舞坐待韓擒虎璧月委瓊枝歡娛能幾時
大堤曲
郎家大堤上妾住横塘曲年少結新歡離别豈所欲日
日望郎歸門前春草綠嫁時雙明珠繫妾紅羅襦纂製
遠遊屐願諧比目魚路長不可致搔首空踟蹰
賦得月漉漉送方叔高作尉江南
月漉漉泥在水送君歸幾千里泥在水月不明執君别
難為情漉漉見月水深泥多飄飄遊子歲莫如何洞庭
露下木落無波白雲在望鼓枻謳歌念子之來擕書一
束兹焉言歸榮飬以禄雄劒在匣弨弓在箙馳騁千里
毋爾局蹙
烏夜啼柯九思敬仲
故宫芳草春日低高林漠漠烏夜啼烏啼不斷愁深閨
萬里封侯何足道玉顔如花夢中老東方欲曙烏飛去
門外落花紅不掃
將進酒送方叔高之鄔子洲巡檢
君不見瀟湘之浦蒼梧山虞帝南巡去不還當時揖讓
稱大聖但餘湘竹秋㾗斑又不見汨羅江頭深碧玉屈
原憔悴江頭哭皇天何高地何厚忠而被讒空放逐將
進酒君莫辭聖賢亦塵土不飲當何為桃花水煖歌聲
度楊柳風輕舞袖垂况是驪駒促行役美人惜别低蛾
眉有肉如陵有酒如海今日盡醉極歡娛莫待重來髩
絲改黃金束寶帶白玉飾雕弓將軍馬上意氣雄賦詩
横槊踰江東
趙孝子歌
愁漠漠歌嗚嗚哀鳴背雪聲相呼中原無書歲復晏有
父萬里身羈孤兒欲從之重回首闈中有母母有姑側
立乾坤去復住浩浩落日明江湖憶昔方保抱阿爺辭
家去倏忽三十年兒今壯已娶一朝祖母死揮淚青山
濕却辭老母遡江湖風沙何處收親骨燕市逢先友迢
迢指濱州濱州東去二千里城南亂塚那可求號天頓
地淚成血天地為之色慘烈結髮誓死不去此髮解塚
開還見碣兒能褁骨反如慕妻能守志終同穴君不見
泣林冬出筍卧冰寒得魚古來純孝動天地長歌紀事
誠非虚璽書旦暮旌其閭
和東坡四時詞劉詵桂翁
燕子輕寒生院落佳人自捲猩紅幕樓頭風細墮楊花
簾下日長添繡萼纈紋酒暈透瓊肌雙陸初贏笑問誰
閒綰同心當戸立不知花影滿春衣
幕波微皺迴廊永酒闌手枕珊瑚冷槐影横階午簟凉
榴花滿地風簾静梅酸未試意先顰倦拂琵琶撥未勻
紈扇半閒冰椀凍翠禽兩兩下窺人
甁浸雙頭蓮顆綠畫闌閒却青奴竹微凉半下水晶簾
坐看飛螢度高屋夜静樓風時動扄隔墻一葉落虚庭
血色鴛羅裁未就月明處處起砧聲
燭暗睡消聞畫角玉盆脂水紅冰薄深戸無風繡幄垂
小瓶一片梅花落轆轤隔屋聲咿啞雲母香猊暈宿霞
報道捲簾寒霧重午妝纔試翠鈿花
曉寒曲趙橚茂先
曲闌廉繊杏花雨博山烟飛裊晴縷夢回錦帳春融融
鸚鵡驚寒隔窗語美人曉妝雲滿梳柳風吹香入氍毹
翠鬟裊裊綰不斷寶釵壓髩紅珊瑚丫鬟捲簾采桃葉
驚起一雙黃蛺蝶
錢塘歌楊(缺)子承
錢塘女兒十四五鴉髻垂肩學歌舞黛眉染得吳山青
争把琵琶按新譜婚期全不遵禮經典與豪家侑尊俎
數年限滿無相離兒女相逢不相覩妖嬈再入豪家去
臉色論財充阿堵飯抄雲子魚作羹高捲珠簾鬪眉嫵
色衰嫁作良人妻不事耕蠶願生女徒聞禮樂百年興
吳越之風難復古吳越之風難復古
去妾辭孫(缺)伯善
妾昔紅顔鮮抱裯十五年阿母云亡主中饋安排翁續
鸞膠絃新歸主婦情未密陡然兩意生荆棘推將怨隙
在妾身教妾彷徨留不得翁今愛妾空有心妾亦知君
愛妾深自古亡家為顔色妾身不當千黃金回頭向翁
語遺子留自乳浮雲有散時人生豈長聚妾去婦肯留
妾留婦應去但願主翁琴瑟調妾身不恨無歸處
銅雀妓周霆震亨遠
鄴城臺高餘夕照陵草萋萋心尚少生前破賊嗔為奴
却視閨門巳傳笑虞淵那得日更東賤妾飲恨何時窮
月朝望罷又十五不堪回首臨新宫宫中日日選歌舞
先帝舊恩金屋貯凄凉銅雀閱年華羞見西陵陵下土
餅師婦
妾生不識分離怨餠師朝暮長相見宫中豈少貌如花
何事王心在微賤洞房清夜懸明珠夢魂睊睊繞故廬
餅師召入雙淚雨放妾偕老歡如初種花道傍貴雙蔕
庸奴包羞輕伉儷王心不惜恩海深一旦翻然悔初意
春風落花香有無明月入水泥不汙歸來鄰媪笑相問
世間亦有秦羅敷
畫角辭何(缺)麟瑞
莫吹角吹得梅花片片落朝吹暮吹吹不了盤古不知
坐成老童男童女求蓬山何如此器束之高閣間金盤
擎露仙人掌何如敇斷此聲勿用響不知今日復明日
兩髩常常黑如漆莫吹角天寒歲晚情更惡
天馬歌
崑崙高哉二千五百餘里日月相隠避黃河發源下有
渥洼水大宛羣馬飲其澨天馬下與羣馬戲産駒一日
可千里滴汗化作燕支水國人縳藁為人置水際久與
馬習不經意一朝却被人馽繫張騫使還報天子天子
不惜金珠與重幣期以此馬可上致大宛使人欺漢使
致煩浞野樓蘭七百騎攻虜其王馬始至此馬初入天
廐時一十二閑無敢嘶萬乘臨觀動一笑盛氣從此無
四夷君王神武不世出天産神物相追隨高皇手提三
尺劒蹙秦誅項一指麾天下馬上得不聞取馬外國為
龍如可豢龍亦物馬果龍種豈受羈徒令物故過半不
補失輪臺一詔悔已遲此詩欲學旅獒可光武一牛亦
足嘘漢火
後天馬歌
建元天子不世出天相神武産異物有馬出在月氐窟
寶劒之精乾龍之靈足如奔電目如耀星汗血雨洒駿
肉飇輕渴吻一飲黃河塵生昂首一鳴天雷收聲曾為
伏羲出河負八卦曾隨穆王遠與西母會鸞旂屬車相
後先龍盾虎䩨八寶韉萬乘親臨拜甘泉穩䭾玉輅壇
壝前元鼎勒兵十八萬天子自將孰敢戰駿氣横出立
陣前百萬聞嘶股俱顫天(缺)此馬神哉沛西極龍媒望
風退天子作歌暢皇明四夷竭蹙咸來庭天馬來帝作
歌漢時此馬今更多
月氐王頭飲器歌祝蕃直清
單于寶刀寒映雪月氐髑髏飲冤血泥丸真人辭綘宫
麯生時能醉其骨閼氏夜帳葡萄香拍拍春霞艷秋月
賢王起舞谷蠡歌傳呼歡笑兩耳熱燈前人影半闌殘
燈後青燐已明滅持杯為爾澆嶙峋胡為對此傷精魂
弓蛇猶能致惑疾智瑤豈是無心人頭顱如此當速朽
生擒誤入仇家手忍將鳴鏑射頭曼吁嗟降王爾何有
後來漢使渃水東猶待留犂撓盟酒
碎甆盆歌甘(缺)茂實
河伯捲土歸河水相甆窑没神工廢此盆貢入蓬萊宫
監官篆記開元字中和外澤潔且明滿腹文章徧身碎
初疑明月墜秋波白兔翻身&KR0146;寒毳又疑花底斷蛛絲
蟬翼蜂鬚巧相綴秀山獨抱荆山輝温姿欲吐藍田氣
當時載酒沈香亭海棠絶艷生精神玉環微醉三郎醒
暖風吹散棃園春白頭拾遺浣花老蹇驢破帽東西村
却羨田家歌老瓦茅簷醉倒卧竹根富貴賤貧同逆旅
地老天荒盆解語茅簷土屋化瓊樓花落玄都成菜圃
大家奴僕封公侯蓋世英雄散墟墓銅彝寶鼎不復出
翠釜冰盤竟何去自憐夀考自珍竒玩弄乾坤逃劫數
可以浮醴泉猶勝許由瓢挂樹可以盛羔豚猶勝金銅
人捧露我觀古器思古人古人巳矣難招魂千載興亡
又今日人不識寶天應惜通玄道人聞見多君家舊物
重相過後五百年且莫問急呼斗酒為㿽歌
莫養虎彭(缺)子翔
莫養虎飽則喜兮饑則怒莫養鷹飢則附人飽颺去鷹
去但亡恩虎怒將為冤不如團飯養雞狗狗能吠盜雞
戒曉嗚呼世事反覆不可知狗或反噬雞亂啼
野鷹來胡(缺)尊生
野鷹來霜風高山寒鳥死狡&KR0693;逃我有鮮肉肥爾膏軟
皮為韝絲為絛山中忍飢良獨勞野鷹來高高臺側翅
側立何為哉當途猛虎闞我室赤筋細骨皆凡材野鷹
來沔之水昔年種柳今如此巢危雛弱將奈何野鷹歸
來吾望爾
瓊花上天歌趙文儀可
朔風吹沙堆浪白二十四橋沈冷月顚風夜半撼蕪城
雪萼瓊絲破空碧金瓶歲歲獻君王玉&KR0902;泛酒蓮花香
明光殿暗沙漠遠人自無情花斷腸落蘂飛天識天路
何如拔樹飛昇去唐昌遊女再歸來城中只賣瓊花露
江南俘客吟如叫想像裁辭不成調天宫夜半按霓裳
玉女擎花紫皇笑
明妃曲譚(缺)見心
䕫江水千古萬古流漢宫三千畫圖裏䕫江有女何曾
愁邏逤檀槽雙鳳侣彈得孤鴻漢言語妾身薄命蛾眉
誤萬里將軍夜城苦氈車似雪雪似沙淚洒胭脂成塞
花君王見妾辭玉殿不曾見妾訴琵琶絃聲欲斷心相
續自古有愁無此曲世人傳曲不傳心秋草年年漢墳
綠
乾坤清氣卷七
