乾坤清氣卷十三
明偶桓編
五言律詩
過山居周權衡之
數里榕隂合迢迢過客稀烟溪桑子熟山雨藥苗肥窗
冷雲侵座琴清月在扉怡然無俗子我巳早忘機
送楊友直赴刑部主事丁復仲容
少昊煩司幕先生自此升九重趨玉陛一騎發金陵邊
静龍堆月河清馬頰冰徒慙太平日江海老無能
蘭堂上人之金陵因寄憲府張使君
初平牧羊處白石及秋登挂錫月中到禪房雲上曾使
君持玉節老客望金陵想見雙溪水先霜早已冰
送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度歲華
送王伯庸赴石埭校官
先生官已冷地僻冷於官座席嵐歸潤琴壇月過寒竒
峰花作朵幽瀨玉為湍所喜無迎送高吟倚碧瀾
郭生生子
歌愛誇頭玉怜應過掌珠河東眞小鳳冀北定名駒英
物須啼看先生要醉扶老夫無重大折簡便當呼
東華門觀百寮待朝陳肅伯將
重城流月影飛闕動霞光度柳分龍隊穿花列鴈行珮
連都尉粉衣染令君香忽聽傳呼永催班入建章
恩制寒食賜百僚宴罷遂幸長公主宅
桃花明玉澗柳葉暗金堤綠錦呈調馬朱絲表鬭鷄筵
開同日永樂奏與雲齊更問平陽第還過小苑西
答張翰林扈駕還京
羽林環紫蓋玄武颯黃旗大校長楊獵重修好畤祠雲
生三秀草風動萬年枝想得張供奉還多應詔詩
聞康給事禁中寓直因寄
重慚長樂注曲館建章通戶裛金仙露窗含玉女風濃
香千緒蠒華燭五文虹顧此清宵興遙怜誰與同
送浦御史往荆南
悵望荆南道飄然忽去羣雲隨驄馬色花學繡衣紋過
峽思神女逢灘問使君王程歸有限應未落春分
寄上元韓少府
借問為仙吏幽懷定若何江聲雲外急山色雨餘多小
市金陵酒遺宫玉樹歌好乘巴馬子閒踏落花過
寄柯博士吳克恭寅夫
柯侯五雲吏自號丹丘生先皇御宸極高閣詠文明羽
蓋橋山集彩舟江上行蘇州韋刺史那獨擅才名
三月十日與薩天錫錄事遊京口城南小寺忽
虞伯生祕監寄薩詩用韵呈席上
不見祕書久憶公清且閒看詩野殿側把酒春林間因
送碧鵝使相過黃鶴山遙怜西閣侍文采映珊珊
寄薩天錫時居福建憲幕
春日江南郡懷人杜若生烏啼建業樹客在福州城桂
酒銀壺重華裾玉珮清題詩幕中罷應得動高情
寄題剪韭亭
園有幽亭趣題之剪韭名老夫無長物上客總高情脆
碧含風斷輕黃帶雨烹相過乳餅白還愛酒壺清
題李伯時畫馬柯九思敬仲
聞說龍眠畫曾師十二閑桃花晴泛水苜蓿曉連山蹴
月馳周道嘶雲入楚關驍騰萬里志顧影落人間
送秘書掾李道濟之峽州知事
館閣論交久都門出餞遲同為遊宦客忍賦送行詩蜀
道傳鸚鵡江亭呌子規地偏公事少峽外看舟移
送峽州學正鄭元祐明德
夜雨西陵樹春風至喜亭學宫資裁正士類仰儀刑天
際開三峽人心繫六經哀猿月中嘯莫作異鄉聽
送張飬晦潘純子素
寂寞麒麟閣浮沉雁鶩行巳聞書上考應不負前王古
井宫槐冷空山海檜長歸心似潮水日日問錢塘
題劉高州國初運粮文卷後
帝室經營始高州積運多猶存數紙在巳是百年過勲
業麒麟閣英雄勑勒歌漢廷功第一只合數蕭何
送杜元甫赴南臺掾
故國江山在行臺北望優顧瞻烏亦好却憶鳳曾遊寺
影清河曉蟬聲玉樹秋郎官多古意莫上最高樓
山行即事
石子路三义居人八九家綠分隣寺竹紅出短籬花野
老能娛客山泉自煮茶茜裙誰氏女赤脚髻雙了
題豫章楊季子水北山房
舊聞楊季子水北在山房竹色長年綠松隂六月凉雨
絲深釣渚風帙亂書床亦欲相從去江波不可航
寄王仲叔陳方子貞
陌上誰家子行春竝騎來揮鞭不相問回顧復疑猜二
月初消雪東風尚落梅更尋禪寂地石上翫蒼苔
次許廷佐喜見寺樓詩張憲思廉
高樓名喜見遠客獨傷心鞍馬思劉備衣冠惜華歆曙
光浮海闊秋色到江深送目闌干久冥鴻入窅沈
雪郭翼羲仲
漠漠年華晚霏霏夜色分江明非借月樹重或兼雲始
訝花驚陣翻愁鶴失羣梁園詞賦客飄泊獨懷君
和東禪悅堂遣興韵
讀經香滿室燕坐自朝曛鳥啄生臺飯龍呑洗鉢雲心
花幽處現天籟静中聞汩汩紅塵海虚空念不分
寒林
雪落黃泥坂江空采石磯老龍寒卧蟄栖鵲夜驚飛笙
籟無時息漁樵落日稀明年春色裏還此看林霏
合溪别業和顧玉山韵
鷄犬秦人宅迢迢隔戰氛桃花浮釣艇草閣散鷗羣碧
樹重溪合斜陽遠笛聞吟詩雲半席遙想與誰分
寄雙徑主者
問信維摩詰山中一錫歸遙瞻雙逕月長照五銖衣寶
樹交珠網香雲護碧扉虎溪溪上路來往且忘機
新雁
江上聞新雁秋風第一聲幾行雲接塞昨夜月臨城萬
里驚烽火羣飛憶弟兄關山書未寄愁感異鄉情
寄郭羲仲鄭東季明
憶君持酒别初月出東城溪艇幾時到春潮日夜生白
沙眠翡翠青竹下鵁鶄遙想汪徵士題詩慰逸情
題余生山居
野水流花澗春雲暎草亭地連桐柏觀人識少微星養
鶴還知相煎茶亦著經卜隣應未晚休勒北山銘
贈吕一相者
男子始堕地百年那可量買臣歸作郡顔駟老為郎得
路青雲裏垂綸野水傍持杯勸君飲吾意正茫茫
谷口郯韶九成
谷口大星稀蒼茫夜景微草驚知鹿過潭響覺龍歸楚
舞時相狎商歌自攬衣鹿門應有待莫遣壯心違
病起書事
病起秋水上拂衣塵土間鷄鳴帶星出月黑騎馬還旌
節黃龍塞羽書青草灣征人在萬里風雪髩毛斑
寄楊團練君濟楊基孟載
海嶼通村險邊城去敵遙旗燈秋寨雨鈴柝夜溝潮士
飽争投石農閒教舞箾無令廢收穫隴上有枯苖
夏夜有懷二首
重露澄秋色輕風生夜凉碧看湖草亂紅愛渚蓮香有
弟徒相憶何人不異鄉悲笳在城上雙淚落衣裳
西月離東井黃雲近紫微秦州今日亂漢使幾時回故
舊皆朱紱風塵只素衣流螢念孤寂相照入疎幃
召命因母老夜宿嘉禾孫華元實
歲晚離家客更深上水舡犬鳴營柝外漁唱驛燈前遠
役關慈母孤忠仗老天極知朱紱貴無奈彩衣妍
漢使徵求急潘輿定省貧小人猶有母率土莫非臣歲
儉盤炊玉家貧酒泛銀自憂緣白髮豈敢逆龍鱗
送李徵君訪王司丞倪瓚元鎮
何處尋狂客故人王子猷花落庭前樹風吹溪上舟紫
笋生春雨綠蘋滿芳洲心隨酒舡發悵望不能休
贈義興墨生
生住荆溪上桐花收夕烟墨成羣玉秘囊售百金傳孰
謂奚珪勝徒稱潘谷仙老松端愧汝桐法更精研
張心遠訪郯九成因書以寄
州府今為掾風埃多厚顔香芹渾滿澗去鶴未巢山思
逐春雲亂心隨野水閒張君應話我樗散碧岩間
宴聽雪齋分韻得飛字于立彦成
暮雪密成圍寒侵酒力微度窗聞暗響投隙見斜飛漸
覺明書幌時來近舞衣酣歌過午夜香靄正霏霏
簡報國寺僧清遠邵思文文彦
聞說招提境空山紫翠中法王新象馭天子舊龍宫愛
酒慙陶令能詩憶遠公欲尋方丈室相續晉賢風
浙江亭
極目錢塘上千峰列畫屛雨晴江樹碧潮落海門青對
景悲王𨗳移家憶管寧臨風一惆悵沽酒慰飄零
和韵送于彦成歸越瞿榮智惠夫
匡山于外史上越有歸舟久負江湖客寧為歲月留瓊
書天上鶴渌水鏡中鷗一曲真幽絶當追賀老遊
輓穆爾古蘇董章士明
丈夫寧制敵元帥豈容文白髮難忘母丹心只為君虎
狼千里戰吳越半江分落日孤城在忠良死後聞
次友人韻
唐室何多難詩愁杜拾遺皇天終厭亂聖德本無虧自
比當年事空懷故國悲一般思弟妺不在漢鍾離
秋興
憂國三千里思家五七年白雲南去越黃道北歸燕志
士懷經濟生靈若倒懸邊廷今日將誰畫上凌烟
送丁希元侍母舅北上屠彜彦德
白璧連城價明珠照乘光才名推舅氏文采見諸郎柳
色迷長樂鶯聲滿建章知君能獻賦官硯發天香
暢上人文溪别業
文暢青蓮客回溪别業開南山當驃騎東海極蓬萊空
境思懸錫中流且度杯相尋多法侣冉冉下天台
仇仁父解秩建康有新文曰金淵集
老去陶元亮歸來向子平鄉關成久别故舊喜相迎卜
宅來江燕移尊笑海鯨新傳浣花句未怪作金聲
憶舊遊王逄原吉
醉酒高陽里題詩左氏莊碧雲垂草帶紅旭散花房流
水循除活飛絲拂髩長座中誰潦倒遺却紫香囊
簡任子良縣尹
儒雅南陵尹歸吳賦遂初畫傳韓幹馬羹煮季鷹魚柳
暗凝香閣花交織翠裾能令兩童子為我𨗳行車
仙茅塢
夜宿仙茅塢金鰲湧亂山天風來海外烟火落人間白
石思同煮青蘿喜獨攀絺衣弄華月公子亦忘還
韓蘄王墓
道過韓王墓停驂淚滿巾中興無輔相恢復有勲臣碑
冷靈岩月山還古寺春雲礽尚詩禮時薦碧溪蘋
題畢天池道士太霞樓
畢卓太霞樓霜晴錦樹稠天光開日觀海色動昆丘織
女機横夜仙人座對秋時將玉尺八醉擁翠雲裘
乾坤清氣卷十三
