乾坤清氣卷二
明偶桓編
五言古詩
和陶詠荆軻郝經伯常
燕國八百里最為遠秦嬴可作殷周基何乃事荆卿痴
兒強復讎七首揕咸京徑刎于期首更圖督亢行倉皇
事不就狼藉斷冠纓寒風死别歌睥睨一世英不若專
設諸飲恨復吞聲縱使殺一秦寧無一秦生呂政方忘
燕忽作繞柱驚并吞勢不已舉兵復有名埽平黃金臺
故鼎入秦庭昔我渡易水晚登燕子城投文弔田疇思
賢重屏營舉事本道義不係敗與成為國恃刺客夫豈
豪英情
湖南憲幕牡丹盧摯處道
仙人何許來絳衣翠為裾朝霞映樓居瑞日臨綺疏韶
容託植物神竒昇豐腴豈無瓊華枝亦有珊瑚株國風
芍藥贈騷客芙蓉襦媿爾顔色好媿爾芳菲殊誰云風
霜地亦復雨露濡猗猗綠竹抽絢絢羣芳餘公餘文墨
暇嘉賓此虛邪時清景逾勝不樂將何如
送李廉使西歸洛陽
靡靡歲年晚肅肅霜露霏君子不遑處四牡來騑騑月
出方皎皎我心恒依依今夕復何夕山中仰容輝惠然
有深契使我心悦夷北風日已凉行役乃無期言邁未
可留淒然送將歸永懷金玉音時得慰渴飢
宿汝墳閻(缺)子濟
朝發長社城薄莫汝墳陌秋風吹汗馬為我駐遠客主
人指見聞書劒事行役悵然失所對芒刺去未獲蔬食
亦自飽微月在枕席紅塵三尺塗清境初不隔疎疎岸
樹直㶑㶑沙水白晨鷄未須鳴吾意方自適
雜詩張翥仲舉
寒夜何皛皛中庭積繁霜天風下河漢萬里流玉光羽
衣四三人各乘白鳳凰笙響發空際游雲高馳翔無緣
執霞珮擥結雙鳴璫願託月中桂終古有遺芳
隴坂何﨑嶇行人且復止直上望秦川遥遥憶鄉里流
離肝腸斷悲歌不能已一身已遐征永念同室子何殊
轉蓬科隨風四散起雖得同根生不得同根死吾恐古
今淚多于隴頭水
春江采芳草將以伸繾綣初期拾翠洲復道滋蘭畹美
人隔花深歌竟瑶瑟偃臨流不可見忽恍心未稳佳時
難驟得鶗鴂鳴已晚秖有千古思綿綿楚波遠
前出軍
前軍紅衲袍朱絲繫彭排後軍細鎧甲白羽攅鞲靫輜
車左右馳萬馬擁長街送行動城郭斗酒飲同儕壯士
當報國毋為鄉故懷
昨日發萬軍今日發萬軍明日發萬軍梟騎來羣羣馬
蹄所經過黃埃蕩成雲堆糧與作儲倒樹與作薪道途
行者絶那得有居人
京師少年子膽氣乃粗豪傾金售寳劒厚價買名刀白
氊作行帳紅綾製戰袍結束往從軍談笑取功勞當時
霍嫖姚豈在學戎韜
後出軍
步卒傖楚健長刀短甲衣大呌前搏敵跳蕩如鳥飛左
提血髑髏右奪賊馬歸黃金得重賞顧盻生光輝爾輩
疾歸命將軍是天威
先鋒纔攻門後軍已登陴拔都不怕死直上搴賊旗馬
前獻逆首脚下踏死屍長河走敗船疾遣飛將追幕中
作露板應有傅修期
行行銕兜鍪隊隊金駱駝嗚嗚吹銅角來來齊唱歌總
戎面如虎指顧揮琱戈馬蹄無賊壘手箠可填河王師
本無敵安用戰圖多
題蛾眉亭張以寧志道
綠酒白玉瓶獨酌蛾眉亭不見李太白但見三山青秋
色淮上來蒼然滿雲汀安得十五絃彈與蛟龍聽
送友歸古田
君家重峯下我家大溪頭君家門前水我家門前流我
行久别家思憶故鄉水何况故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪
上為問水中魚别時魚尾赤别後今何如
古意呈仲章貢侍御黃清老子肅
娉婷二入女絶色妙難畫新妝薄鉛華照影修竹下盛
年事夫壻錦玉耀精舍雖非伯鸞妻惓然惜長夜琴餘
月當軒默默倚風榭寄語東家兒紅顔莫輕嫁
梧桐生高岡雲氣涵空清南枝挂孤月上有蒼鸞鳴大
匠揮玉斧渾然合天成寘之白玉堂被之絃歌聲一彈
松風來再鼓溪月明子期人已往青山為誰情
送僧定觀歸
詩僧百丈來復作五臺别丁然振金錫桂子落秋雪山
空白雲間風息萬籟滅相思何處無江湖一明月
孤憤一章和夢菴韻楊維楨廉夫
楊子哭停雲歷數死生友首哭台州帥再哭江州守三
哭天水頭四哭淮渦口五哭六哭餘英風復何有確山
截罵舌宛湖沉斫首嗟嗟徇國臣培養百年久猛去晉
終背彧死魏何咎而況鳴吠才蠢蠢小雞狗弋鴻羽既
怯釣魚餌滋誘根撥那望實蔕分尚懷藕珠雀既失彈
火鼠重被垢長包中土心相詫模稜手外壼宜倒戈中
薄肯敝笱祝宗祈未死循墻駭還走長涕未上書窮辭
空還酒驚見夢菴詩一首洒百醜大義揭日月孤忠縣
畎畝亂厭出下泉戹極還易(缺)懷君郭泰交夜柈飣春
韭和君孤憤章澆致酒一斗
芝雪堂分韻得對字
窮冬積繁隂快雨不破塊問途玉山下繫船桃溪匯主人聞
客來把酒欣相徠窈窕雙歌聲嬋娟兩眉黛談笑方云云
妍嗤各成態憶昔獻策時日炯重瞳對下馬宴瓊林宫花
出西内俯仰三十年同袍幾人在明當理行舟天遠征鴻
背那能事煩劇曉出星猶戴行當謝冠冕歸荷山陽耒
三叟者訣
道逢三叟者高夀比神仙問叟何以夀夀訣倘予傳上
叟前致辭大道抱天全中叟前致辭寒暑順節宣下叟
前致辭百歲半單眠是為三夀訣所以能長年
南婦還
今日是何日慟返南州岐汩汩東逝水一日有西歸長
别二十年休戚不相知去時鬢髮青歸來面眉黧昔人
今則是故家今則非脫胎有父母結髮有夫妻驚呼問
閭里共指冡纍纍訪死欲穿隧泣血不復疑白首滿丘
山我逝其從誰
書邵節判事
潭州李刺史劊手驅妻兒松江邵節判劊手屬冰夷闔
門十八口一死殉無遺鮫人為泣泪龍伯為負屍姓名
照濁世信史錄吾詩同堂老僚友開門竪降旗
蕭蕭飢馬鳴李孝光季和
蕭蕭飢馬鳴隔林見落月游子慕父母豈復畏脫别負
書或在船津吏已催發臨觴不能持惆悵生白髮況是
江海永歲晏多風雪風雪塞中路不隔遊子轍平生四
方志念此心欲折男兒各有願君子保明哲上思娛尊
親下以浣悁潔
送僧朴菴用柯敬仲韻
月行天中央天高如屋極中有雪色兔世人不能識我
曾摩其鬚仙吏睨我側衆仙乞秋毫密如霧雨塞蹴踏
河漢翻洶湧若秋汐是誰致此竒南有彌天釋仙吏今
上天令人淚沾臆
題梅巷
北風吹倒山三日雪塞門愔愔巖谷裏萬木命在根天
翁粲然笑洗出明月魂春如鼎中香已覺火力温
秋夜同張仲舉訢笑隠龍翔寺聯句
先皇日潛邸梵宫冠東南金碧麗紺宇(張)旌幢覆瓊㮀
六龍駐神馭李百靈護鸞驂地蟠龍虎氣(訢)殿擁貂蟬
簮文石露篆古(張)化城天樂酣杏梁虹飲渚(李)壁甃蟾
生潭複道星辰直(訢)觚稜煙霧含浮圖琅璫語(張)藻井
罘罳函曾暉&KR1143;銕鳳(李)清旭眩冰蠶望氣芒碭遠(訢)問
道崆峒嵁御床塵宛宛(張)仙仗華毿毿珠襦鎻玉柙(李)猊
座湧寳龕遺弓泣父老(訢)執豆奔侯男衣冠閟原廟(張)矛
戟圜精籃凴几敡末訓(李)銘鼎紀玄談聖祚萬世啟(訢)法
筵諸佛參貝翻譯經六(張)圖繪笑像三華鬘衆唄作(李)象
教一嘿諳猿鶴驚此客(訢)林澗洗餘慚齊厨飯香靄(張)瞑
閣鍾聲韽錦蔫渴獸抉(李)礎踞雕虎眈洒掃愧無補(訢)倡
酬知匪堪燥吻茗屢沃(張)苦心策頻探焚膏續遷晷(李)卷
簾納霏嵐氍毺月采淨(訢)鑿落雲液甘風籟摐古柏(張)秋
隂挾高柟戶牖蜂脾矗(李)丹青海波涵袖中合陶謝(訢)方
外師瞿曇息影了虚寂(張)枯禪屏痴貪苾芻交折堲(李)伊
蒲不盈甔心同略形迹(訢)累遣忘憂惔錦雉絡羽扇(張)赤
螭御劒鐔㕙毫走奰屓(李)麈尾揮䰐鬖堅壘避屈賈(訢)
陋邦敵吳郯韻劇魔膽落句雄神力擔擁鼻極營度(張)
刺手勞鉤撏椷筒逓銀鹿蠧葉剔白蟫幢燈粟蠢蠢(李)
鼎香穗馣馣山河入帝綱天人繞優曇(訢)境勝情自曠
理超思彌覃(李)雲卧委巾舄雨歸借箯籃(張)投章媿木
李留怡踰黃柑(訢)話言諒所慕治醉詎可妉(李)捧席白
足慧(張)觸屏蒼頭憨(訢)偏袒鳳肩聳(李)鏤匡鐻耳儋(張)
吾我涉誕謾(訢)爾汝忘詀諵(張)罅發栗穰厚色滃醪味
醰(李)剪韭差可芼食魚更須泔(張)青溪渙以瀏蔣陵聞
其&KR1766;訢兹事付千載相期結廬菴(張)
宴集分韻得落字張天英楠渠
東家白雲翁載酒青山郭相招竹林彦坐對春風酌一
花飛入樓泛我銀鑿落醉步松月歸令人夢孤鶴
松門翫月
徘徊青松門鑒我古明月露零沐青髯玄珠燭寒髮願
言駕雲螭飛步上天闕微雨中夜來北風卷成雪
春夜酬李五峰
酣歌惜春夜起向月中立北斗挂長松風摧翠蛟泣山
花如美人飛香染衣濕青天落吾手大白不滿吸推山
出門去秀氣還復入
次韻歐陽檢閱濠池觀荷薛羲玄卿
行行濠池上亭亭見長荷瓊葩耀初日碧芰卷輕波深
蒲曉色亂微雨晚香多方舟時自移高軒或來過豈無
河朔飲那復發商歌商歌一慷慨此物奈君何
野宿山簡虞博士王待制
迢迢野宿山峯巒何崔嵬朝登猛虎嘯莫宿玄猿哀高
風四面發花草為誰開傳聞章皇帝此地昔徘徊龍駕
竟不還浮雲空往來秀色九天外巨靈不敢摧飄搖散
襟帶覽結何悠哉
題宋氏南軒楊鑄季子
脫洒謝塵喧棲神在巖戶殘雲床下起昨日山中雨緣
澗弄驚流攀林翫芳樹非關薄時榮逍遥自成趣
晚憩澗北亭
我性喜蕭散東園時獨行高亭俯絶澗下有流泉聲秀
木翳繁隂朱華散微馨踟蹰淡忘歸夕露沾我纓人生
忽如寄何乃苦營營優游在空谷飲水有餘情
贈石維秀才楊鎰顯民
石子山中來衣上白雲濕俯仰時自謠鏗鏘溢篇什註
書空林間花落常自拾明晨城南去相望空悒悒
雨至
維南有崇山山上多浮雲静聞微雨至寂寂在西軒曠
然無所懷端坐復何言不知春向深况知賤與貧
春暮周權衡之
春暮適川上意與流水長時有白雲至遠帶松翠香手
擕淵明詩倦坐㩀胡床悠然宇宙間是非兩亡羊
次韻張德甫
朝緍北澗鮮莫采南山樵貴則食五鼎賤則飲一瓢妍
醜莫自校用舍隨所遭為我揮綠綺鴻飛楚天高
瀛海篇贈吕鍊師丁復仲容
我本瀛海人瓠落九州土三山不得歸六鰲竞何所凝
精耿宵寐往往呼安期跂予紫霞想感此白日馳客有
金庭仙玉霄住雲月近從爵溪來霜紈卷溟渤褰衣拂
天姥跣踞青芙蓉羲和擢僵指夜寒笞六龍金烏飛上
天露草忽已晞奈何閟靈景忍此人民非朝褰四明霞
夕涉會稽道鄭弘招不來賀監亦已老胥濤吼奔雷逆
折生回風鸞乘桂子府鶴語梅花宫清湖自歌舞顔髮
凋青紅壺丹碧光瀉劍影洞庭水霜落山橘寒還至吳
王里吳王湎不醒館娃骨已冰迺爾憶張果亦復尋茅
盈玉妃發春哂手折雙瓊花寄語雙女兒相逢學丹砂
翩然不肯留浪迹金陵市長歌六帝秋嫋嫋聞夢耳青
裾曳明月問我丹井南揮手綠雲表語别愁何堪往年
去天台蕖草徑香滿彼之溪上人泣向西風斷瑶臺天
上遥銀橋霧中沒葛陂一丈竹鱗鬛生倏忽颷車劃雷
近輪轅不相將尺地不可縮况兹道路長故人衡湖居
舊約赤城下緣崖履靈跡弄瀑潄清瀉今聞綰漢綬好
作常州牧興公賦金聲名山阻高躅東行即相討自稱
回道人榴皮醉香墨曉過東林春海圖慎勿視但恐馳
其神
東海有蟠桃
東海有蟠桃結根何歲年花開不關春霜露不繫天仙
種固靈異未知樹所緣我欲往問之代無絶世賢適來
王母至遂奉武皇筵驕主好自誕後來信謂然愚者諒
多惑智者當不傳
同永嘉李孝光望鍾山聫句
鍾山日在望匏繫未成往我本忘世人(李)誰能久塵鞅
窮猿尚擇木(丁)冥鴻不離網納蕞升斗縻(李)迺此尺尋
枉川江互迢逓(丁)天地一莽㝗霸氣遂終陳(李)山名猶
姓蔣策羸結幽躋(丁)拔茹傾勝賞踡林萬虬伏(李)獰石
羣獸仰雨晴虹蜺裂(丁)雲熱鸛鶴響靈骨瘞浮屠(李)癯
趺踞方丈陟閣鷹巢危(丁)窺戶蜂房敞禪林舊稱一(李)
梵刹新闡兩苾芻化城喻(丁)獬豸嚴駕上一人㪺小月(李)
七佛築峻壤狻猊睥玉除(丁)科虯罥銀榜庸超謝膻葷
(李)媚禱懷肹蠁俗子空卑棲(丁)至人廓遐想相期訪龍
盤(李)何如游鴈宕窗明誦楞嚴(丁)林昏過魍魉終然千
仞顛(李)極彼九州廣圓龕坐覓心(丁)方具跪合掌攬秀
目顒顒(李)討幽心養養沈綿阻客游(丁)爽塏令人奬境
虚雲壓闌(李)江遠浪浮槳揮清宜麈尾(丁)翳静便鶴氅
城分三國鼎(李)淮湊百川輞喜彈青綺冠(丁)倦曳綠玉
杖朝晴竟﨑嶔(李)夜夢猶彿彷祝酒遣詩魔(丁)搜句搔
技癢深推衆壑宗(李)雄據諸峰長碧眼覽益遠(丁)白髯
聯苦強地籟息箕簸(李)天孫遺女紡金聲調危鐸(丁)石
華繡卑磉騎驢約兹後(李)驚猿記疇曩資罄恐支離(丁)
腹果歸莽蒼閒休幼安席(李)敏奪雲門棒竹露曉衾濕
(丁)松飈秋髮爽玉樹異風標(李)珠林列星朗躡屐去後
齒(丁)早炊囊宿滰弔古重追尋(李)披荒增慨慷(丁)
雜興陳肅伯將
黃帝作弓劍一戰擒蚩尤張樂洞庭野煉玉昆侖丘白
日乘紫雲飄颻謝諸侯如何橋山下高塚悲千秋
長安有高第云是金張家朱門映綠水弱柳啼春鴉曉
合列侯馬莫多名主車可憐歌舞月空照玉梁斜
驅車洛東北遥望首陽山昔有兩兄弟采薇於其間我
願從之游孰云不可攀躊躇日將莫感此空忘還
生長宛葉間廓落不事家結託劉文叔調笑隂麗華還
沽舂陵酒更賞河陽花興闌聊騁望紛紛龍虎霞
妾住雕隂東君去漁陽北惟有别時草依依滿行迹不
忍行迹沒埽盡還更碧君情如妾意纏綿無終極
寄薛鶴齋張率孟循
東海有一鶴翩翩好容儀翻飛上林苑照影昆明池雞
鶩與争食鳳凰亦低垂吳山碧玉樹自有摩雲枝
客廣陵答天錫見貽韻吳克恭寅夫
泛舟春風生江光颺雲藻人生杜牧遊柳色淮南道幸
欣韶芳媚孰云春事杪遠思極綿綿無緣是芳草
短衣
短衣荷長鑱晨起斸黃獨歸來讀道書日晏飢我腹羽
入丹砂床遥知在澗谷松膏滴雲腴山房酒應熟
友人仕掾曹為上官所迫促賦此送歸
采蘭復采蘭綠葉何參差馨香滿懷袖特以遺所思恩
情中道絶此心當告誰願結青林佩悠哉白雲期石間
攬三秀學道倘因之
送徐元慶歸江西倪瓉元鎮
悠悠西江水綿綿江上山借問離羣鶴孤飛幾時還白
雲亦忌潔青雲安可攀時時王子晉吹笙向人間
春日雲林齋居
臨池春流駃埽地夕隂滿正襟味道言超遥坐溪館嵐
嶺當書榻煩襟一舒散靡靡松花黃逐逐雲氣暖石梁
青苔合于焉人跡斷故非與世疎冥棲遂忘返
聽袁子方彈琴
蕙帳凝夕清高堂流月明芳琴發綺席列坐散繁纓迴
翔别鵠意縹緲孤鸞鳴一寫冰霜操掩抑寄餘情
秋夜
空林溥露氣疎鐘時獨聞清夜息羣動高居無俗氛恬
淡誠吾事榮名非所欣樂哉詠王風忘年棲白雲
題巾子山僧房潘純子素
清江抱禪棲山頂在屋下朝霞生庭戶老樹立石罅日
出漁舟集日入市賈罷僧子獨何為逍遥事閒暇
秋日陪杜微君李先生遊金華山
輕雲澹秋色凉日静琳宫水落白石上人行深樹中悠
悠坐長嘯肅肅來清風仙人不可見芳草碧叢叢
松泉圖郭翼羲仲
迢迢澗上松㶁㶁松下泉微飈散晴雪飛琴瀉寒絃懷
哉山中人眇予墮塵緣九江秀可攬山色青於蓮浩歌
招黃鵠重賦雲巢篇
貞女慎行露陳基敬初
貞女慎行露君子戒履霜歲莫懷百憂離居增慨慷方
舟豈無楫河水亦可杭臨流不能渡佇立以旁皇
夜坐懷二君子
良夜殊未央明星一何爛懷人阻層城邈若河與漢棲
鶴驚露叢落葉依井幹據梧不成彈惻惻空浩歎
醉贈秦文仲還三洲饒介介之
東望大瀛海影落扶桑弓三洲直如矢正射三山中三
山負朝日日日波浪紅仙人不騎鶴所適多御風秦君
家三洲長與仙人通即之不可見忽爾能相面翩翩頭
上巾舉舉塵中扇高談清溽暑知子不貧賤聞君寡良
儔有酒不自薦此日足可醉况得邦之彦小醉須觧酲
大醉不用醒生平慎許可祇有一劉伶太湖三萬頃七
十二峯青凝竚山水秀開堂修酒經白雲生研石疎雨
洒窗櫺子上三洲去吾杯猶未停
出門膏吾車鄭采季亮
出門膏吾車欲登昆侖丘昆侖在西極我家東海頭十
步若九輟隣巷亦阻修况茲幾萬里而乃復悠悠但當
努其力歲晏非所憂聞道夕可死聖謨寔吾舟
畊雲釣月送林彦清秦約文仲
朝畊南蕩雲莫釣蓀湖月湖月只自好焉知有圓缺放
歌擊空明欲往愁桂楫世無任公子誰與同此潔睠言
凌風去逍遥白銀闕
宴梧竹堂分韻得鳳字陸仁良貴
張宴池館夕酥凝酒微凍明月流綺疎華燈照隂洞翠
琯裊遺音朱絃細成弄倚徙桐花源相期聽鳴鳳
擬古鎦堪子輿
千金買明珠百寳裝帶鉤寳帶綰同心明珠垂兩頭美
人結新歡託體相綢繆再拜稱主夀持以奉千秋
龍吟軒吾衍子行
四山若龍盤精廬剡溪曲中有不蟄龍長吟破幽綠道
人宴坐起拂袖窗牖開手持碧琅玕聽此風雨來
張伯雨贈黃精
山中有靈草乃云太陽精况聞天老言餌之可長生故
人赤松意分贈慰我情玉津比靈芝采采三秀英我願
服此久飄然出蓬瀛綠髮無秋霜身如羽翰輕舉臂入
霄漢丹臺列高名手把金芙蓉與君遊太清
乾坤清氣卷二
