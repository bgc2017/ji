乾坤清氣卷八
明偶桓編
古樂府
漢使謠陳泰所安
海昏昏雲瑟瑟漢家歸使雲中發千騶萬騎歘如雷蛇
子蛇孫鎻金軛天狼一墮天門開羲和走馬從西來
燕山雪
漢家將軍愁失道燕支半夜雙蛾老祁連千丈酸風高
日日氈車翻海濤誰憐中郎齒如戟誰憐明妃髮如漆
秦淮月
沙頭薄暮生林樾烟水茫茫沙雪白女墻夜静潮無聲
惟有中天一片月年年故宫照禾黍年年商舡照歌舞
春愁曲王沂師魯
花房泣露珠滴紅繡屛金鴨香濛濛鸚鵡喚遲梳洗晚
遊絲撲蝶飛燕嬾蕊粉染黃塗額好赤心莫擘庭前棗
虬鬚公子射麋歸望覺雄心醉中老别起高樓連苑東
鸞絃鳳竹幾春風一自驊騮思故櫪門前芳草年年碧
送春詞
黃金臺下東西道紫燕矜誇銀勒好長溝漾晴晴不盡
碧草迷人人易老樓上迎春又送春邯鄲女兒嬌翠顰
一聲鶗鴂鳳城曙滿眼芳洲生白蘋柔桑繞舍麥如尾
錦雉將雛梅結子為問歸耕海上田何如但索長安米
陽春曲
楊花濛濛海波白十里香風飄紫陌流蘇寶網金陸離
漢家帝子朝天歸葡萄美酒新勅賜蓬萊宫中綠衣使
道傍縮首觀且避蹀躞玉鞭光照地大堤綠樹啼嬌鴉
知是平陽公主家回首畫橋芳草暮蝴蝶不隨春色去
禽言
婆餅焦徒爾鳴黃雲茫茫與天平去年麥熟苦梅雨東
疇西隴飛蛾生今年麥熟不得割去學精衛填滄溟婆
餅焦無樂聲
蠶筐八隻脚新繭已上箔新繭上箔且莫喜門前催租
吏如鬼小姑繰絲手不停夜畏碩鼠朝畏蠅織成匹素
不中式姑嫂相看機杼泣
提葫蘆聲相呼去年賣犢出賦租江村酒賤無錢沽無
錢沽酒莫作惡不到縣門身即樂
泥滑滑江頭路路上行人一回顧古云燮理真謾語却
是山禽管晴雨
李將軍行
隴西將軍年少時雕弓錦帶生光輝捲旗夜斫樓蘭帳
赤鞍晝截雙雕飛曾經百餘戰屢出九重圍横行遼水
上殺敵榆關歸戍樓霧暗烽火滅沙場雪深救兵絶人
渴斧冰飲馬寒抱鞍歇漢月凍欲死北風利如切魚腸
寶刀斷燕尾蝥孤裂歸來藍田空白首鉄衣換飲新豐
酒酒酣射石没金鏃夢裏鳴笳雜刁斗昔時偏裨皆奏
功侯印佩出甘泉宫客來問著塞垣事時時撚箭送飛
鴻西方太白光墮地中夜悲歌增意氣漢家定起李輕
車未用先誅㶚陵尉
小城南吟陳孚剛中
城南三月花亂開花間羯鼓聲如雷蟬衫麟帶誰家子
笑騎白馬穿花來美人如花映碧水榴裙吹舞金鵲尾
手折楊枝擲水中腰裊如弓送窮鬼人言此是上河梁
滿川羅綺春風香年年窮鬼送不去波心驚起雙鴛鴦
蓮莖一寸綠芒短老盡碧桃春不管遊人醉歸夜迢迢
十二天街御烟煖
吳宫子夜歌
紫貝樓闕鬱金香煖雲七十紅鴛鴦玉蟬笑擁霞綃裳
星河不墮宫漏長綠尊灔灔麟髓泣露重花寒秋不濕
歈歌一聲起雪濤海龍夾陛如人立誰知淺顰蛾半掃
中有殘螢滿秋沼越兵曉踏西風來碧波一夜芙蓉老
東歸歌送鄭子經陳旅衆仲
北風吹山蕉葉黃長亭野日寒荒荒驅車送子歸故鄉
人生此處堪斷腸舊遊回首秋山下醉帽簮花同走馬
歡娛如此離别何華月芳年不堪把子今去矣來何時
翠壺雲深那可知向來亦有燕山期子今去矣來何時
分題得車遙遙送方叔高作官江南
車遙遙薊門路高麗驕馬不受鞭方郎得官上車去薊
門南頭盧水流燕姬十五居酒樓彈筝唱歌折楊柳落
日車前勸郎酒南陌行人往復來幾人得官似郎回郎
車勿驅傷馬足車中本載連城玉車遙遙鄔子洲賣車
買舡載旗鼓晴湖風輕聞棹謳
三笋吟
子經家藏三笋圖予作三笋吟以誌之
蜀妓椎蠒如截肪鮫宫夜織青犀裳翰林待詔擅花竹
硯屛春透宫雲香鑱根蔫鮮玉生汗南風入林翠胎綻
牙根冤血點點紅三鳳聲沈九秋晏太官金錡陳淳熬
看圖未必葅爾曹饞夫煮簀政未熟見此豪奪君其弢
海獸蒲萄鏡歌
予友莆田鄭君子經家藏漢海獸蒲桃鏡乃
夾漈公故物也予為賦此
尚方老冶收精銅金膏玉水開曈曨未央曉日低青桐
六宫秋井生芙蓉當塗妖鬼弄神器銅人登車數行淚
寶奩偶落長安市來與人間照珠翠凝隂空祭江心龍
海雨夜入閩王宫胡僧合掌西溪翁屋上綘氣吹晴虹
貝丘紫露堪作酒中有騊駼活欲走青絲結鼻莫去手
龍女鮫童俟之久
秋婦詞贈王秀才方積叔高
蟋蟀蟋蟀啼我幃明月皎皎當兩扉昨日雙星會河渚
今朝秦郎當遠歸郎歸不與妾念彼去時身上衣身上
衣慈母線常恐秋風吹秋風吹楊柳妾但辛勤養慈母
七夕詞
織女女有夫牛郎郎有妻可惜不相守夜夜河東望河
西一歲纔一會會合一何稀吾聞河西有田郎可犁雲
中織錦女有機胡不一耕一織長相隨長相隨無别離
吳山高題畫
吳山高吳水深吳人住宅在山隂吳僧更愛山頂好别
掃白雲種瑤草吳山高何迢迢吳門日夜出春潮吳兒
作舡住舡裏日日吳門弄潮水
桐花烟為吳國良賦台哈布哈兼善
吳郎骨相非食肉朝采桐花洞庭曲洞庭三月桐始花
千枝萬朵搖江綠吳郎采采盈頃筐寶之不啻瓊膏粟
真珠龍腦吹香霧夜夜山房𢷬玄玉墨成誰共進蓬萊
天顔一笑金門開河伯噴香飛木葉太守嘘氣成樓臺
龍賓十二吾何有不意龍文入吾手芙蓉粉煖玻瓈匣
雲藍色映彤墀柳玉堂退食春晝長桃花紙透冰油光
筠管時時濡秀石銀鈎歴歴凝玄霜君不聞易水仙人
號奇絶落紙三年光不滅又不聞唐生烏玉玦坡老當
年書柿葉惜哉唐李不復見吳郎善保千金訣嗚呼吳
郎善保千金訣
衛將軍玉印歌
武皇䧺略呑八荒將軍分道出朔方甘泉論功誰第一
將軍金印照白日尚方寳玉將作匠别刻姓名示殊賞
蟠螭交紐古篆文太常鐘鼎旌竒勲君不見祁連山下
戰骨深中原父老淚滿襟衛后廢殂太子死茂陵落日
秋風起天荒地老故物存摩挲斷文弔英魂
分得城上烏送張兵曹甘立允從
月落城上樓烏啼樓上頭一啼海色動再啼朝景浮馬
鳴黃金勒霜滿翠羽裘烏啼在何處人生多去留
歸來三曲送李建中傅若金與礪
月皎皎兮河漢長黃鵠在天兮招我以翺翔天氣涼兮
夜未央援鳴琴兮託宫商商聲作兮風摵摵歸來兮天
路杳渺不可以終極
月皎皎兮夜既寒白露下兮衣裳單南風一去兮何時
還援鳴琴兮曲再彈曲再彈兮天地為秋歸來兮清都
之上不可以久留
月皎皎兮寒風作猿啾啾兮怨鳴鶴常恐秋遂為冬兮
羣物以蕭索援鳴琴兮忽不樂忽不樂兮思吾土歸來
兮山中之人不可以無父
琵琶怨
美人揮哀絃上客嘆蛾眉急響多悲思孰知心所悲感
昔奉綢繆不言生别離誓將桃李顔結君長相思如何
雙栖鳳中路忽乖暌不怨歡會難但恐恩愛虧含情冀
回顧中曲多苦辭君子苟不聽賤妾亦奚為
白苧詞
白苧白白如霜美人玉手親自浣製作春衣宜短長春
衣成有時遠行歸無期願君著衣重愛惜風塵變白能
為黑
秋夜長送方叔高
秋夜長長如歲長如歲尚可夜涼薄人不能寐羣鴈各
南翔一鳬向北飛團團素明月流光照我衣當歌正激
烈慷慨送將歸丈夫成名微亦足烏能終夜悲刺促
秋月皎皎夜何長念君客遊思故鄉當壚美人惜年芳
長夜起舞歌清商歌清商送急管為君酌美酒請君勿
辭滿夜長迢迢漏未終離思比之何時斷離思長夜猶
短
秋夜曲
草木搖落鴈南飛文窗皎潔承月輝凄風入房露沾扉
紅顔含彩垂佩幃簮金鳴玉揚舞衣蘭缸對耀照君帷
遠行胡為未言歸
廣西謠
廣西謠一何悲水泠泠山淒淒寧逢猺賊過莫逢官軍
來猺賊尚可死官軍掠我妻與子
楊花曲薩都拉天錫
燕京女兒十六七顔如花紅眼如漆蘭香滿路馬如飛
翠袖籠鞭嬌滴滴春風淡蕩搖春心錦笙銀燭高堂深
繡衾不煖鴛鴦夢紫烟紅霧天沈沈芳年可惜去如水
春困著人倦梳洗夜來小雨潤天階滿院楊花飛不起
秋夜長
秋夜長青燈半灺玉漏未央雲葉颺影露華凝光老樹
驚鵲枯莎怨螿幽人對景耿不寐西風一叠神凄凉我
欲渡河無梁我欲濟津無航扳鱗附翼愧凡骨化金點
石無仙方腰犀秉象兮我貌不揚剸蛟縛虎兮我機弗
張有劒徒爾射斗牛有弓何由挂扶桑夜光明月孰辨
昔鄒子黃河太華誰是今歐陽天高地大若無礙無處
可著詩人狂西風再叠兮形無爾傷黃鵠可跨兮蒼虬
可驤南箕可播兮北斗可漿庶不可以智力而致者惟
命之常何聖賢亦不能免于厄者或毁于臧或畏于匡
然大人虎變有不可得而測者豈非尋常之中有築巖
之傅釣磻之吕卧廬之亮納履之良者耶西風三叠兮
聲始洋洋黃金滿地岩花香呼童重洗琥珀觴籬菊已
露螯已霜樂天知命兮吾亦從此逝矣相與忘形于無
何有之鄉也歌欲斷夜將半拔劒起舞無人伴却對姮
娥影淩亂君不見芙蓉曉夢晚花酣有人却恨春宵短
芙蓉曲
秋江渺渺芙蓉芳秋江女兒將斷腸絳袍春淺護雲暖
翠袖日暮迎風凉鯨魚吹浪江波白霜落洞庭飛木葉
盪舟何處采蓮人愛惜芙蓉好顔色
如夢曲哀燕將軍
芙蓉花為誰好洞房昨夜將軍老將軍老去空鐡衣漆
燈照室人不歸
海子頭誰家樓繡簾半捲風悠悠行人謂是將軍府將
軍不來罷歌舞
將軍容丹砂紅威風凜凜蓋世雄出門千騎塞行路今
日蕭蕭去何處
將軍功世莫比皇都甲第連雲起將軍一去空鎻門上
馬臺邊無一人
折楊柳送方叔高趙頤子期
楊柳青青春水生借問行人行未行雕弓在弢馬騰櫪
家住湓江江上城柔條好拂江頭路千縷萬縷牽情緒
馬上郎君新得官阿誰解使留春住留春住春欲歸江
南江北柳花飛柳花飛渡江水遮莫東風吹不起
楊白花貢師泰泰甫
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未巳石頭城邊風
亂起楊花白無定止
采菱女
落日照淮甸中流蕩回光窈窕誰家女采菱在横塘風
吹荷葉低忽見紅粉粧紅粧背人去驚起雙鴛鴦鴛鴦
去復來烟水空茫茫
段節婦吟
河可塞山可移志不可奪義不可虧妾為段家婦年紀
方及筓上堂奉翁姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾何父兮母
兮不我知青天在上將誰欺
幼輿折齒歌羅(缺)澗谷
秋衫未成錦機語棠梨半花鳳一羽象床雪綜小龍梭
細穴銀光吐冰縷西鄰郎君東海歸芙蓉半白杏雨肥
十二闌邊說幽怨勸織南浦鴛鴦飛匿蘭含蕙無消息
春醒丹霞漾玉色小龍呵出風雨聲奔騰觸裂雙白石
白石國城三十六女子軍來兩城覆鸞歌猿嘯強激昂
百戸風來如箭簇章臺公子真豪縱復以微言相感動
郎君切莫更痴心忍作甘心可人痛
海樹歌林(缺)羲元
江海之東龍君所都火精夜浴海波煖鬼仙催種紅珊
瑚珊瑚枝老愁天吳中有海人長一尺别種雲根烏玉
色卑枝交羅屈生鐡樹寒水鴉栖不得白龍魚服枝上
嬉漁父舉網幷得之動搖光怪龍女知鮫人泣血勞相
思漁家入手不敢看沙頭棄之光撩亂老禪(缺)之挂苔
壁三月坐看忘眠食蛾眉鐡樹琪林枝此樹一出空羣
姿驚濤千里漬蒼潤龍筋不受秋風吹禪僧愛客勝愛
樹持以贈客翻得睡青玉案明月璫不如報子露華章
愁來思樹撫石床高歌一曲雲滿房天台鴈蕩長相望
聽琴歌楊夀景熙
十八年少誰家女綽約容儀衣楚楚秋波瀲灔映春山
暫駐空刀裁白苧輕移蓮步出重幃玉繊閑理焦桐絲
琳琅婺女不足數前身疑是蔡文姬一鼓天風生再鼓
山月明蒼龍夜啼老蛟泣孤鸞别鶴不敢鳴一絃宫牛
鳴古盎應黃鍾二絃商梧桐葉落敲銀床三絃角野猿
暮嘯岩花落四絃徵百囀黃鸝綠隂裏五絃羽洞庭蕭
蕭落寒雨大宫小宫錯雜彈一堂魚水情交懽我聞此
聲重歎息歴代聖賢能作述杏壇千古有遺音何須更
聽湘妃瑟
杏葉黃張翥仲舉
杏葉黃杏葉黃蝴蝶雙飛來飛來東家墻東家女兒繡
衣裳可憐蝴蝶惜流芳粧髩無心蘇合香起彈牀上筝
自歌杏葉黃杏葉青時君去鄉坐見黃落思斷腸安得
致之在我傍君不來天繁霜
寒漏明次韻王子常
寒漏明時一聆夜長不能寐月色明階庭西風落葉争
秋聲鷄啼未啼霜滿城城中有思婦正促征衣成東家
西家砧杵急使我起坐時時驚歸心如廢弓屢折不可
檠寒漏明時一聆
歲云暮矣三首送李五峯之溫州
歲云暮矣子將焉之江南木落鴻鴈飛娟娟美人淮水
湄淮水去不止相思日千里
歲云暮矣子將焉往燕山雪片大如掌娟娟美人淮水
上淮水日夜流相思人白頭
歲云暮矣子將焉行江空木落天雨霜娟娟美人淮水
旁淮水不回頭行人上蘭舟
青青水中蒲
青青水中蒲水落蒲根見無車可裹輪且織乘牛薦種
蒲水中央夜雨生秋漲青青蒲根萍却居蒲葉上
乾坤清氣卷八
