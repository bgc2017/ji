乾坤清氣卷十一
明偶桓編
五言絶句
錄汴梁宫人語楊奐煥然
一入深宫裏經今十五年長因批帖子呼到御床前
歲歲逢元夜金蛾閙簇巾見人心自怯終是女兒身
殿前輪直罷偷去賭金釵怕見黃昏月殷勤上玉階
翠翹珠䘿臂小殿夜藏鈎驀地羊車至低頭笑不休
人間多棗栗不到九重天長被黃衫吏花攤月賜錢
宣和墨竹寒雀虞集伯生
洒墨寫琅玕深宫春晝閒蕭條數枝雪不似紇干山
上馬
眼昏身手鈍上馬怕風沙秖好扶藜杖循籬看菊花
黃筌畫紅蕉十二紅柯九思敬仲
故國三千里名禽十二紅白頭供奉在揮淚濕東風
題汲水美人圖
汲水立銀床照見紅妝影王孫殊未歸寶釧霜花冷
題綠竹
江南撥鐙法寂寞冷天涯阿誰春雨後貌得翠蛾眉
題王節婦卷王沂師魯
夫亡姑已葬二子幸成人甚日歸泉下還夫薄命身
題扇上著色竹陳旅衆仲
江上竹枝歌為君顰兩蛾秋風團扇底零落黛㾗多
倪元鎮雨竹
落日楚江深鷓鴣啼遠林相思不可見池上寫春隂
題顧周道濯足圖潘純子素
脫屨白石上濯足清泉中悠然天際想木末生微風
飲酒丁復仲容
北闕諸公貴東門幾客還撇來缸面酒擕上屋頭山
贈孟通
孟通朔方彦領薦過昇州花發瓊林苑題詩向石
頭
杏花鵝郭翼羲仲
溪上好鵝賓相呼雪一羣柳根春水煖來泛杏花
雲
秋風濯足圖
荆棘銅駞陌桑田碧海波秋風歌濯足歸去白雲
多
絶句
山根秋水落江樹與舡清遮莫歸來晚東頭月未
生
陽春曲
柳色青堪把櫻花雪未乾宫中裁白苧猶怯剪刀
寒
松下釣魚圖鄭東季明
皎皎月在樹泠泠風滿衣欲問三江口長歌遂不
歸
五言律詩
恒山樓劉因夢吉
萬嶺尊恒岳遺臺枕後潭仰高慚對坐哭險負竒探影
落滄溟北雲開斗柄南山靈怜野客今夕費烟嵐
登武陽城
朝遊樊子館晚上武陽城潮接滄溟近山連碣石生斷
虹雲淡白返照雨疎明日暮悲吟處樵歌巳慘情
趙氏南庄許衡仲平
晚起北窗凉清談戢羽觴入簾花影重落地燕泥香夢
裏青山好吟邊白日長秋風載書籍相對築茅堂
輿病高崖道中作姚燧端甫
役役乾坤遠栖栖道路頻五年三入蜀十夢九歸秦瘧
鬼偏凌客山英定笑人無勞問前渡祇覺白頭新
舟達黃溪
草木隨寒暑殊方榮悴同葦花兼露白檉葉未霜紅日
月雙飛鳥江湖一病翁晚來沙嶼上愁坐獨書空
發舟青神縣
青神開百文江岸轉荒凉薜荔懸松起蒹葭竝竹長深
披豺虎徑毒犯虺蛇鄉何莫非王事牽夫可惋傷
婺源縣齋書事盧摯處道
竹樹映清曉坐聞山鳥鳴瓶花香病骨簷雨挾詩聲客
亦非餘子春無負此生明朝予問俗吟罷却須晴
書梓山寺經室
問俗來山谷擕春到竹溪花香破禪寂林樾受鶯啼欲
和觀音偈聊乘醉墨題閒雲若留客不肯為余栖
青華觀西軒
琳宇夏天曉官曹今日閒深松欲無路疎竹不遮山静
對黃冠語時看白鳥還平生林壑趣聊復此窗閒
少林寺贈達禪師
古刹東風裏逢僧一解顔收經出深竹披衲下空山未
要天花墜聊看石影閒何妨病居士明日到田間
岳陽樓待渡高克恭彦敬
楚水凝千里湘雲隔萬層城高秋浦月星雜夜船燈旅
况天誰管年光雁可憑殷勤淡山色相送過巴陵
泊舟湘岸
長沙今在眼青草舊知名二月風檣疾三湘雪浪平藤
深帝子廟花發定王城莫艤江南岸啼鵑處處聲
贈永清曹縣尹趙孟頫子昂
赤縣郎官宰清朝學士班雲端雙履冷花裏一琴閒鴻
鵠宜天路麒麟近帝關會當從此召豈待及瓜還
送李清甫御史出按四川
蜀道青天上繡衣驄馬行霜威御史府春色錦官城萬
里平安報三年菽水清相逢一杯酒似為别離情
次袁學士上都集韻
金城雨露邊河漢歴中天玉殿散青靄瓊樓飄紫烟關
山誠險固宗社自綿延世祖龍飛地皇綱億萬年
曉日夾雲樹春風吹雪山飛鷹玄兔磧飲馬白狼灣寶
帶吳鈎迥金矛漢節閑將軍萬里外不怕二毛斑
贈黃秋江處士李孟道復
君釣秋江月我畊秋谷雲逃名君笑我伴食我慙君老
我素多病壯君高出羣何時各歸去雲月兩平分
偶成
日午山中道停驂進步難鹻侵苔徑滑風入毳袍寒匡
國終無補全身尚未安一尊茅店酒強飲不成歡
寄東宫
艱危勤扈從俯仰盡周旋小試屠龍技翻成抱虎眠脫
鈎魚縱壑漏網鳥冲天萬事從今始灰心未死前
十年陪顧問一旦決安危自合成功去應慚識事遲長
城徒自壞孤注莫相疑辟穀求仙者高名百世師
送張尚德虞集伯生
六月初聞雨官河潦水生江南歸宋玉樓下謝荀卿鵰
鴞青霄迥兼葭白露盈都留詩興在來聽上林鶯
明皇按樂圖
新度霓裳曲三年教有成驚鴻渾不下飛燕若為輕芍
藥春亭莫芙蓉野水生梨園多白髮吹笛到天明
送長沙守
白髮長沙守循良又好文近辭金馬去遠有玉魚分對
竹聽湘雨開簾看岳雲漢廷思賈誼一飯莫忘君
贈楊友直
雒陽楊友直字擬漢中郎畫若錐穿石垂如雨溜墻舞
花羞女美醉草笑僧狂昨日鴻都學煩君寫數行
錢舜舉畫
一樹花如雪清明客未歸坐看黃鳥竝夢作綵雲飛翠
袖寒猶薄羊車過絶稀相如能作賦月下卷春衣
寄段惟德竈副
持節雙溪上寒梅照鬢華臨風懷鳳閣見月憶龍沙夜
訪山隂竹晨飡海上瓜自嗟留滯久欲斷使君車
畫檜
茅山多古樹此檜更長生鸛鶴栖來稳蛟龍化得成雲
深還近戶月落似聞笙千載如相見蒼然故舊情
八月八日有感書視草堂壁
載筆趍芸閣探囊索緼袍坐銷秋日静心折夜風高識
字頭先白謀生計轉勞文園多病渴常想賜葡萄
汪道士草亭
飛白妙娉婷新題照草亭仙遺相鶴法客借換鵝經霧
雨歸縣黍風雲護茯苓遥知春晝永深坐讀黃庭
送魯子翬廉使之漢中
封上頌臺禮輕車入漢中節毛吹渭雨木葉動秦風把
酒臺基古馳書歲事豐朝回倚西閣日日數歸鴻
送朱潛虚之廣東照磨
聖主多清暇臨池愛日長天章垂鳳彩雲氣動龍香進
諫慙簮筆争書敢近床承恩君最早服玉向炎方
寄薩天鍚進士
江上新詩好亦知公事閒投壺深竹裏繫馬古松間夜
月多臨海秋風或在山玉堂蕭爽地思爾珮珊珊
答榮存初參議秋夜見寄
寄館城門夕高秋雨露開天垂華蓋近月轉紫垣來疎
闊思良會淹留到不才深期謝安石揮麈散風埃
晚過孔奉章舍下范梈德機
滄江一萬里書信近如何向暮客懷薄及秋鄉夢多故
人相慰藉竝舍數經過但願長無事彤庭接珮珂
哀文集賢時奉使南海道卒
瘴海距天關道踰千萬山空傳靈雨送不見使星還旌
旆青楓暗樓臺白水閒郡人唯我最遠客淚潺潺
京下思歸
黃落薊門秋飄飄在遠遊不眠聞戍鼓多病憶歸舟甘
雨從昏過繁星達曙流鄉無徐孺子萬口薄南州
貴州
離思久不愜幽情晚更添天宜明月獨山與客雲兼蛩
語通支柱蛛絲映捲簾若無光霽在何以破朱炎
通潮閣
候館駐征騎西風獨夜清閉門聞葉落倚杖看潮生有
禮齊蠻俗無歌學楚聲凄凉蘇季子行處足高名
送鄧慶長從宦吳中
聞說吳中郡青山萬疊開雲霞通井邑水木映樓臺子
去嗟何恨吾生念却迥辛勤官下養書寄合頻來
答李宗明
采江莫采蘋思食莫思蓴間歲曾為客經時獨夢人林
園花動夕帷帳草留春萬里燕山路空懷涕泗頻
客居惟所適不是遠時人聞喜池臺僻來依第宅新月
涵鍾警夕風引釀生春頗得過從樂相看莫厭頻
酬王繼學大參
久客歲云暮悠悠念異鄉病因詩暫愈愁為酒先降屋
隠疎篁半城依老樹雙晨朝有好鳥命我隔東窗
寄邵允文馬祖常伯庸
故友經年别如今髮白無清秋江鷺浴長夏野猿呼客
舍栖書冊齋厨具筍蒲知賢不能薦羞澀望東吳
南征
久雨關河濕今朝日始晴浮舡下夜瀨覓酒近春城鵝
鴨將雛出牛羊傍母行獨怜無侣客萬里又南征
石田山居
甲子人愁雨河田麥巳丹歲凶捐瘠衆天遠禱祠難賈
客還沽酒王孫自飽飡更怜䵩面黑征戍出桑乾
四月淮天雨清林蔭碧池筍香隣甕酒禽聽客窗棋田
鼓春迎社鄉巫夜賽祠漸知飄泊久自覺是農師
郎中蘇公哀挽
墓門翁仲泣秋草九原深身世書盈屋鄉園樹滿林故
人多執紼令子早冠簮曾作陽關曲今成薤露吟
羅學士奉旨南祀海岳繇鍾陵相别聞尚宿留
會稽有懷奉寄揭傒斯曼碩
鍾陵一分手幾日過錢塘五月山隂路千峰海上凉烟
霞含景氣草木識天香夙昔經行處風流轉不忘
題祝道士龍虎山先天觀圖
聞說先天觀重重絶壁環鳥啼青澗裏花落白雲間樵
子能長嘯居人識大還洞門無處認唯有水潺湲
黃尊師高軒觀鵝因留宿
開軒南岳下世事未曾聞落葉常疑雨方池半是雲偶
尋騎鶴侣來此看鵝羣一夜潺湲裏秋光得細分
送人之淮東
扁舟何處客此去飽經過彭蠡江聲合揚州月色多天
低知近海地闊欲横河自是吾生拙如君定若何
廬阜聞鐘
廬山三百寺何處扣層雲宿鳥月中起歸人湖上聞入
空應更迥近瀑正難分遥想諸僧定香爐上夕熏
送蘇尊師歸茅山
華陽隠居者聞復有蘇仙時向梅花下高枕石頭眠劒
匣出飛電琴心流暗泉閒來京闕下夜夜夢雲邊
送張漢英之廣西憲幕
候雁幾時到送君今遠遊三湘秋欲老五嶺瘴全收隨
俗調眠食乘時力進脩賢侯開幕府萬一子能留
懷沆姪
蔌蔌黃桑葉蒼蒼白竹峰居人争野碓歸客背林鐘路
暗緣溪濕山寒著霧濃阿咸收稻未辛苦缺相從
象石王士熙繼學
老石何年有江頭閱歲華蜿蜒龍吸水突兀象蹲沙地
軸資神禹天工付女媧歸來銀漢客好與共空槎
寄友人劉師魯楊載仲弘
聞君遊宦處正値洞庭湖落日波濤壯晴天島嶼孤舟
帆通漢沔風物覧衡巫天下文章弊非公孰起予
渡江寄俞仲連
舟濟大江濆中流日欲曛鹵翻沙際雪潮落渡頭雲鯨
躍常知候鴻飛不亂羣頗思論勝槩把酒莫如君
和孟東野題崑山寺
蘭若負崑崗鑿崖安佛床梯雲石磴滑入厨泉水香旦
寒鳥相聚月黑龍放光舟行苦局促幸憩殊勝場
酬子行初秋風颶之變
暮夜風濤變崩騰怒不休魚龍皆失穴江海欲同流竝
岸漂千舍連檣覆萬艘隂陽知有沴惻愴動深憂
奉題伯父雙峰樵隠
山出雙峰秀溪流一沠清土風存禮讓人事省將迎路
逐高低過田隨早晚耕家林有如此南望每關情
童穉離桑梓猶能憶故山雲峯垂白脚蘚石露蒼顔插
架詩書富應門禮義閒綠林遺我恨回首淚闌珊
石樹盤根瘦沙溪激浪清竹間看犢卧木末見人行穡
事常分力樵歌輒和聲從來擕杖處不礙白雲生
山曲兩三家相過路不賒對門開竹徑臨水種梅花酒
熟留人醉詩成任客誇時時談舊事相看鬢垂華
蠧簡
往古韋編在何年始汗青蠧蟲深卜宅蝌蚪不成形泯
滅沾秦火搜羅出漢廷斯文天未喪不敢望全經
敗裘
寂寞牛衣子能無敝緼袍塵埃須浣濯蟣虱費爬搔意
味存鷄肋寒凉視馬毛千金既銷鑠猶聽朔風號
送葉彦中之官行臺
范滂將攬轡周景巳題輿九扈名兼美三鱣兆豈虚都
門愁摻袂江徼喜沿書重有斑衣奉南州摠不如
送張宣撫使嶺南
奉使入蠻烟終軍始妙年抗旌辭朔野擊節渡湘川翠
竹侵岩際黃茅盡海邊狼荒非善地為戒莫留連
送孫大方歸朝元宫
飛構上凌空依稀想故宫金盤凝曉露玉珮振秋風溟
涬那違俗支離更飬蒙大還何日就變化入無窮
送胡汲古之吳中
有客佩蒼精居然得此生山開栖越跡水泝入吳程佚
老悠悠計傷離戀戀情食菲方未巳應不為魚羹
送王元禮歸平城
牧羊怜馬援投筆困班生侯印終兼綰窮愁實飽更大
材當用世小拙亦知名快飲桑乾酒能澆氣不平
酬張宣撫
瀛海無消息冥冥道路長巳驚雙鬢短更待兩瞳方落
日依平嶂洪河入大荒憂來那可得揮涕欲沾裳
和袁集賢上都雜詠柳貫道傳
出塞行瞻日趨朝喜近天離宫開苑囿馳道絶風烟瑤
水巡非遠峒山歷更綿甘泉多法從獻賦憶當年
雨水漸衣黑雲沙際目黃烟開纔黯淡日出已蒼凉徇
俗高簷帽清心小篆香端居萬里念蕙草惜微芳
謠俗隨方異溝途隔舍迷醺人唯馬湩勸客有駞蹄殿
角孤花靚城隅雜樹低天涯中夜舞如意昔曾擕
天潢猶白白雲幕故青青積潦摧車軸高風堕箭翎宫
塗丹赭堊殿戶紫金釘女樂蓬萊秘哀簫動杳冥
幄殿層雲陣轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
乾坤清氣卷十一
