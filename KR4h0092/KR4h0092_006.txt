乾坤清氣卷六
明偶桓編
七言古詩
送周生李孝光季和
二月已莫江水深春風吹折行人心山頭明月落未落
杜鵑夜半莫哀吟泊船上有青楓林
三月欲來花繞陌又唱銅鞮送行客男兒莫爾可憐生
男兒生身好顔色拔劍起舞雞鳴柵
沙頭酒店
江邊楊柳金蟲落雨過桃花香漠漠沙堤小市似新豐
阿姬十五當壚惡縷金半臂雙鴛鴦翠杓銀罌勸客嘗
嘶殺門前五花馬羅敷有夫空斷腸
和陳叔夏章字韻詩送此山師
天孫織錦當朝陽銀梭軋軋回天章麒麟鳳皇映東壁
煌煌珠笈帝所藏分送天人寳花雨紫狐夜泣龍髯塵
袖間明月大如屋老蛟來飲銅盤露天孫何曾辛苦為
春風吹綠雲錦機娉婷盈盈渡河漢世上那有新相知
送達兼善典簽
江頭風多花暗天舟子擊鼓牽官船繡鞍大馬來如煙
學士翠鵰袍領妍袖中三尺軟玉鞭手揮送者日在山
隴西男子更致言東方民力願少寬達官擔橐横索錢
先生歸到明主前上言赤子天哀憐仁人在位如解縣
大臣不讓臯䕫賢天下畫一徽張絃未將鼎爼烹小鮮
如吾但當歸力田眼見霖雨開豐年墻下飯牛薺花圓
送陳君禮之婺女兼寄徐仲禮
陳公子騏驥騊駼一日馳萬里珍怪生從渥洼水不隨
衆馬仰秣芻泛駕亦莫牽鼓車陳公子公起為我舞我
能為爾歌古來豪傑不擇術蕭曹刀筆終身多身為國
士足可惜致主堯舜今何如陳公子努力富貴勉自強
白髮坐見千丈長鄒陽枚乘焉足學去學董子登賢良
讀書未及無伴律脱令貧賤猶馨香陳公子我之故人
柏臺史三年不得一書紙鞭麒笞鳳作官府往往吹笙
碧雲裏芙蓉衣裾雲錦褠手奪天巧天孫愁豈憶故人
在下土夜半短衣行飯牛陳公子我有幽蘭白雪之古
曲不辭為言歌宿宿有使東來即寄書莫學故人忘我
為
舟中為人題青山白雲圖
江氣贔屭如蛟龍曉風吹落金芙蓉神女凌波洗雲去
暮為行雨陽臺東朝來白雲散白石小姑蛾眉翠欲滴
老蛟化為百歲翁彭郎磯頭夜吹笛
送林彦清
有客新自東方來瞳子如月無纖埃言昔東見容成君
接上軒轅張樂之層臺手捫青天冷至骨白榆列宿何
崔嵬軒轅仙成去已久皆騎威鳳驂龍媒珠璫明珮隔
風雨天門晃朗相當開仙家玉女少愁思踏雪雙歌紫
雲迴君嘗教我三洗髓已覺靈氣生根荄我時坐客桂
樹下縱之使言手拄頦客似師横差短耳眼似恨小髯
䯱䰄不見横君三十年眼中見子吾已衰却憶相擕入
鴈谷山中二月如天台風吹桃花行水面大笑酌我紫
霞杯客今好游自不惡名山往往多竒才倘逢俗子莫
與語世貴瓦缶輕尊罍舟行江中慎濯足磯下乃有鼈
與能更莫然犀照水怪自倚善幻驅霆雷望見九華足
雲氣一上絶頂驅蓬萊
題楊鐵崖琴書安樂窩
舉世之樂無如鼓琴琴可以禁人之邪心易人之哇滛
舉世之樂莫如讀書書可以絶小人之狹邪履君子之
坦途世人為樂千種有不如我樂長可保(叶)彼有嗜飲
樂飲逢毒若酖豔妻懽娛自令身枯溺(缺)貨殖為盗賊
積崇勢淩人鬼神斷嗔蚤官驕子疾為禍首或世所樂
自詭神仙累萬人學無一長年有樂放恣毁除鬚髮捐
棄父母終竟不覺有察于獄謂彼不憯性習浸移久而
泰甚凡此衆樂豈不可懷不如我樂無患與菑鐵仙左
琴右書傳終日危坐笑以咍忽見吾詩仰天歌鐵仙豈
不大樂哉
曹伯珪築室曰桂齋戲作俳偕體
釋大訢笑隠
阿仙騎鯨白銀闕醉折秋花餐玉屑霓裳曲散墮清塵
涼夜素娥悲白髮玉輪碾香空翠寒流光萬里君合懽
大星漸低海色白高齋翠影空團團萬卷芳心期厚地
憔悴秋香忍相棄百年空使富貴羈淮南小山歸不歸
扶桑行送銛仲剛東歸丁復仲容
日出扶桑根日上扶桑頂海色秋茫茫天光何萬頃扶
桑日東出若木日西落日出天始明扶桑人不惡扶桑
有國自鴻荒有國有人天性良亦復有君臣棟宇垂衣裳
自古國有主不知何姓氏聞自周中王世嗣相傳宗揖
讓至今惟一姓不識有興亡君君臣臣父父子子至道
之綱何弛何張且吾聞之扶桑之國人寧殺不受辱豈
不謂死亦何短生亦何長身在義所恥身死義不忘皇
元發仁被六合海服遠來貢大舶凌廣洋陳辭極懇款
器物盡精緻黃金鑄甲白日光大珠徑寸夜發芒利刀
截鐵斷兩旁水玉拾海底湛澈團天漿竒才妙識不及
數一一具獻無詭藏上者國有使下者通販商年年以
為常奈何漢中葉獨用桑弘羊内府無錢愧張武大官
小吏貪如狼懷金辱明主穢德腥外邦彼豈侮大國顧
敢為猖狂夜半海水赤南風無回檣十年不遣使東天
遂裂長鯨奮怒火熾揚波濤洶生海中不寧上人何年
來瞳人正碧髮未蒼詞句所發如衆妙香自言讀書在
扶桑慕法五天竺十七來錢唐十八姑蘇住浩歌濯滄
浪問劍虎丘石拄席楓橋霜古臺吟鳳去新寺訪龍翔
振衣香爐顛洗鉢三石梁天上歸來虞閣老留之卄日
埽室置禪床笑謂門生及兒子海國有此圭與璋一一
作歌送彷彿扶桑之故鄉珊瑚樹底龍所宫照之五色
雲錦章龍兒護惜不得睡中天夜掉紫玉幢意用慰此
遥相望往年上人去我在霅上不得見前年上人歸我
方僦宅園中央日夕還往雙檜下列榻坐受南薰涼寫
詩不記首把酒無數觴苧袍浮霜踏月色夜未及鼓猶
擕將雙檜先生不及仕抱甕灌園而已矣有家何曾隔
海水有路未即還鄉里園芎二畝差可擬菜本作羹播
其子日日月月逝莫止朝朝莫莫聊爾耳此非天運固
如此扶桑之國邈東溟子其懷歸子所應天之所在子
無能方今天子聖且明子能有道玉帛徵林泉之家從
所營子子孫孫無盡燈子國君臣家父兄一日聞之千
載名子毋扶桑歸聽我歌此扶桑行
月灣釣者歌
月灣釣者天與閒長日釣魚明月灣黃昏坐到月上山
天低月高人未還月圓在天半在水明月灣頭人所喜
先生月灣家密邇坐釣明月那可已波神起笑弄明月
月滿波心魚撥剌柔緍搖月寒餌没爛月錦鱗魚上出
得魚叩月喚隣家煮魚和月吞香霞舉杯月來金滿花
湮光漾月天無涯杯痕倒瀉月入腹月興惱人清不足
杯空仰天月照目顧影翻憐月孤獨夜深月冷霜滿天
勸月不飲月乃延置杯餽月坐月前月謂汝飲天之緣
呼童就月即更酌月故憐人月不落月在憂來無處著
但恐樽空月相却豈不知曹老瞞明月可掇憂無端豈
不聞嚴家灘漢月不滿羊裘寒非熊辭月就西伯夜夜
渭川空月白未如明月灣頭客釣月取魚賖酒喫忽自
笑把酒問月者何如古人今人月在諸金尊照月長不
虚胡為捉月騎鯨魚青溪好月連江湖迴環九曲月若
鋪我今亦願為月灣釣者徒磯頭展席為月沽酒後耳
熱醉舞明月歌嗚嗚
題長江萬里圖
天不限南北人方樂畊漁承平百年日慷慨萬里圖恍
然舊游地浩蕩清興發放船白帝城下秋載酒黃牛峽
中月明發古夷陵為訪姜詩井披蓁罥修筒寒花汲空
冷湍流激柔櫓崚下荆門灘荒藤漢景廟落日還登攀
霞沈宜都驛夜宿松滋渡水色瑪瑙光繁星粲無數荆
南亦坂郢章華猶故臺壊堤明斷鏃團沙如粟堆雨休
雲夢澤天空洞庭水曹瞞敗軍處殘灰餘故壘仙人白
雲表招手為我留待網嘉魚穴銜華黃鶴樓醉來思禰
衡憤起叱黃祖不見人間來鳳皇何用筵前賦鸚鵡磯
頭若蹲虎江流多怒聲客枕不成寐已在潯陽城飛瀑
瀉銀河匡廬倚天碧遥憶義熙人黃花空好色黃陵二女
廟小姑江上頭舟人問風水幾日到揚州月色過馬當
長風沙在眼鴈投秋浦雲鴉歸戍樓晚蕪湖水東注逆
磯無回波兩山隔江滸倒浸雙青蛾抵掌女媧石浩然
歌白苧太真然犀真自愚謫仙騎鯨竟何去黃鬚天子
七寳鞭曾挂當塗道邊樹一百二十里樹色連長干豪
將多反覆都邑無時安金蓮曉步滅玉樹朝歌闌千載
空舊迹令人起長歎天運開昌期地險亦何有年年江
上春東風入楊柳往來白下亭日夕金陵酒𤏡船出金
焦越賈行松維况聞巴人婦半是吳女兒我生亦何幸
白首無亂離所願億萬年永永長如斯
送林彦清歸永嘉鄭元祐明德
玉晨明皇大道君丹霞上宫校瓊文芙蓉製冠珠織裙
並乘綠轝駕飛雲有美一人岸青帉來從東甌東海濆
不笑不語寡戚忻帝驚顧語仙聖羣是能執持神化藴
子昔夢噩帝怒賁拯子于危釋憂慬報崇仙階秩孔殷
尚念無以章殊勲琳宫紫幄珠流熉靈來乘純去乘雯
影響濁世那由聞神孫飄翩接芳芬烹陽冶隂調夕昕
氣神元精駐不分由能鍊之久益賁水浸不溺火不焚
是謂真人非外棼鴈蕩木落溪沄沄子今東歸似驚麇
將與浮脆同氤氲釃之清泠濯垢氛我將學之意則勤
其如衰年日已曛况復歲晏手足皸作詩送子空云云
五峰將還維揚因言沈侍郎在吳賦此以寄
二月桃始花三月客還家階前疎雨落堂上春衣薄為
言沈約在吳中玉壺青絲酒如空春風相過蕙草綠芳
菲滿堂樂未終
懷友人俞伯貞沈存肯堂
去年秋風卷黃埃美人躍馬沙邊來今年秋雨洒白日
美人遠上黃金臺黃金臺下燕山道漠漠寒雲接衰草
鴈飛不斷青天長長使征人路傍老美人美人胡不歸
清霜凋盡珊瑚枝臨風三嘆思欲絶悲莫悲兮生别離
擬梁簡文體送鐵文彬左丞奉召北還
鄭基本初
將軍功蓋世揚威淨海隅蛇矛縈後騎虎衛促前驅三
門開地甲八陣轉天衢鐃鼓潮頭響竿旗日下趨飛梯
躡暗島合璧示宏圖降醜尋封奉帝廷聖書銜鳳落青
冥再召伏波歸闕下南荒銅柱已鐫銘騑騑返駟馬黃
河春始融輕風流碧塞晴日炫彫弓柳折秦山麗冰消
泗水通錦鶻窺長坂白鴈墮春空黃封將法酒羽檄候
元戎麟閣圖形已預知更應設帳會瑶池夕劍花光歌
吹歇御帖重頒紀宴詩
美人圖郭翼羲仲
鬱金殿前楊柳新長門草色春復春下階微微動香步
波影晴光流素塵翠釵蜻蜓彫玉珮攬髻回風舞裙帶
合懽花落無好枝伯勞單飛鶯亂啼玉音夜夜宫車絶
露點蒼苔怨明月
送秀石芝上人請龍門禪老住奉聖寺
芝草生秀石野樹含碧姿青山為屏幛白雲為藩籬菩
提山中之人胡不歸乃言要與龍門期龍門吾友僧者
竒爾毋恃力奪去之龍門山高開翠微兩崖峽束雷雨
垂六月隂隂看雪飛不肯走熱觸且馳南澗送爾來乞
詩爾速行矣無遲遲交游莫年星亂稀微斯人兮吾將
疇依微斯人兮吾將疇依
雲泉生歌
雲泉生氣如雲其心玉堂冰汪汪萬傾澄不清雲將龍
變化冰與芙蓉青華岳天風動飛鶚朝陽噦噦孤鸞鳴
雲泉生其家亦貧無一錢躬畊何用南陽田諸侯不薦
士朝廷不求賢讀書試吏東海邊君不見漢留侯掉舌
曾為帝者師張鎬窮谷一叟耳丈夫際會各有時騏驥
一日千里馳未遇伯樂猶鳴悲荆山之璧亘光彩世無
卞和誰識之君于富貴端可期施之政事無不宜浮雲
漠漠抗高節君之心兮江水知捧檄自甘升斗禄城裏
青山照書屋回首西風瓜戍秋把酒青天送黃鵠黃鵠
兮高飛啄琅玕兮飲瑶池再飛直上昆侖栖鷄鶩螭龍
豈與尺鷃同藩籬雲泉生錦袍仙人爾之祖步武金鑾
動人主采石江頭秋月高熖熖文章照千古功名事業
在壯年安得與子同飛騫甚矣吾衰也久矣山中早晚
結松屋遲子歸來兮月明爛醉歌雲泉
題畫松壁鄭東季明
八月江頭茅屋破日日盲風雨交和眼前安得大厦成
拾遺歸來淚空墮紛紛萬木争出山𤨏碎榱桷非為難
萬牛莫挽楩與楠往往棄置丘壑間獨立風霜二千尺
未識何時逢匠石白頭老樵空嘆息
題趙魏公墨竹陳基敬初
魏公仙者徒清風動千古夢斷江南春飄飄遊帝所鈞
天張樂如洞庭十二參差鸞鳳鳴歸來記得當時曲寫
作湘靈鼓瑟聲高秋素壁含蕭颯彷彿凉風起閶闔滿
天明月浸鷗波歲晏懷人霜露多
僕嘗夜夢從彦成飲彦成曰此荔枝漿也飲之
令人夀子能為我賦之當贈三百壺予自口占
一詩覺乃夢也及會玉山聞彦成釀酒果名荔
枝漿以夢白之不覺大笑玉山曰君當書此詩
吾當與子致酒以質所夢因莞爾書之彦成見
之必更一笑也
凉州莫謾誇蒲萄中山枉詫松為醪仙人自釀真一酒
洞庭春色嗟徒勞瓊漿滴盡生茘枝玉露瀉入黃金巵
一杯入口夀千歲安用火棗并交梨不願青州覓從事
不願步兵為校尉但令喚鶴共呼鸞日日從君花下醉
春衣行送陶栗夫之杭楊基孟載
春衣未著春風起紅白梅花似桃李江頭美人舟欲行
一幅雲帆挂春水吳江二月春水生江漚涓涓江草青
一雙玉壺不忍倒兩個黃鸝差可聽問君東行向何處
云向西湖水邊住蘇小門前野草花傷心不似當時路
當時湖上酒如川吳娃蕩漿歌可憐玉簫嫋裊鳴春雨
珠箔玲瓏卷莫煙百年佳麗空回首獨有參差路傍柳
無奈東風翡翠絲等閑摘向行人手君行先謁貢尚書
北斗之南一鉅儒聞說春闈選多士莫使諸生賦子虛
再謁杭州謝太守聲華已播羣公口豈無美政化蒼生
亦有新詩傳不朽苗軍寨中春草多楊公長騎白馬過
英雄既往行伍散吳兒至今能楚歌歌聲嗚咽悲未已
何趙劉楊相啖餌古來壯士争相妬出乎爾者反乎爾
酒酣江亭望東粤吳郎霸圖今已歇斗牛中間落天星
十月烏臺雨飛血祇今三關方苦戰羽檄交馳急如箭
不是諸公英武姿嗟我蚩蚩命如線願君勿愁功與名
鄉里竪子咸公卿相逄未尚秦儀辯欲以空言致太平
空言呶呶何足補自有神模定中土世祖洪基億萬年
中興孰謂非光武蹇余一身苦飄泊未甘餓死填溝壑
平生不作兒女悲今日因君淚雙落摩挲淚眼為君舞
舟人為我槌大鼓家貧愧乏黃金贈欲别未别心最苦
陶郎陶郎爾今去後勿我悲我無羽翼相追隨人生窮
達自有命丈夫節義不可虧嗚呼丈夫節義不可虧眼
前富貴孰取為
陳公輔聽雨軒吾衍子行
帝子吟瀟湘瀟湘雲煙竟茫茫楚客歌洞庭洞庭木葉
空秋聲豈如敬亭山前野人宅西風不驚響雲滴燭花
未剪書在床愛爾玄音起虚寂忽無復忽有天洒來自
然山中枕流人如聽洗耳泉神融意適有真趣汝南郭
泰來何莫忽憶隴頭水罷我膝上琴旅人動遐思無此
瀟洒心君不聞簷花悲歌杜陵老山雪空回剡溪棹祁
寒暑雨惟怨咨流麥漂衢竟誰道與君歌聽雨秋雨最
可聽明朝雨歇雲亦散月色滿地秋冥冥
望夫磯劉致時中
望夫山頭日欲頽望夫山下江聲哀山頭日日風雨落
江上不見行人回空山亭亭幾朝莫猶記行人去時路
知君渡河長不歸恨不當年逐君去此身化作千仞磯
石猶可轉心不移長江水涸黃塵飛行人應有歸來時
送李公質之揚州文質學古
海風吹秋秋無痕秋風洒落秋無魂樓船萬斛戞明月
怒濤駕空相吐吞隴西才人天上客古劍飛花溜新白
腰纏十萬何足云載詩未許揚州鶴揚州瓊花天下無
為我貰酒提胡盧醉來莫問江南侣豪氣逼人真丈夫
舟中夜歸釋宗衍道原
夕風蕭蕭雲氣亂篙子移舟頻觸岸溪頭犬吠聲轉獰
沙際人歸暗相喚兩三家村稍已近十五里程纔過半
一星不出雨欲來時復推篷仰天看
題趙子昂畫馬歌陳泰所安
九原駿骨埋地中一夕盡化霜皮松畫史刳松作神墨
埽出麒麟帶松骨煙沙漠漠披風鬃精氣炯烔房星同
天山無人草木白西極日没黃河東時平使汝困轅軛
不得變化騰為龍黃金擲送燕臺下當日君王惜高價
自從汗血去人間老死英雄空見畫千年只說魏將軍
弟子韓幹終無聞今之畫者趙翰林嗚呼三晉賢子孫
汴京董(缺)則裕
仙人一卷石片片民瘡痍皇城一坯土寸寸民膏脂古
人惜之如金珠取之盡銖錙今人視之如沙泥棄之如
蓬茨古人不知今人嗤今人不知古人痴古人今人孰
是非山兮城兮竟何禆城有時而荒隳山有時而崩虧
山崩虧兮塵迷迷城荒隳兮草離離塵迷迷兮飛劫灰
草離離兮化隍池君不見日月爍樵牧移寒暑薄風雨
吹豈無一時好千載有餘悲嗚呼豈無一時好千載有
餘悲
乾坤清氣卷六
