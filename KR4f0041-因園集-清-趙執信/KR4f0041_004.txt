因園集卷四
左贊善趙執信撰
觀海集
東嚮言懷
秋草綴白露凄迷曉色寒怪余竟何事結束辭家山東
去入溟渤天水相漫漫豈有古仙人引手許延緣男兒
負竒志夙欲吞巨川轉側在世網焉能死草間長風倘
可駕一上蓬萊顛安期何用見但取開心顔
臨淄詠古六首
淳于墓
昂藏贅壻走王門斗石區區聊與論一醉欲傾天下士
何人送客獨留髠
淄水
寒沙小渡遠逶迤淄水東流無盡期莫怪田巴清自鏡
要將面目示齊兒
三士墓
石父曾令脫網羅留將三士竟如何孟嘗坐食三千客
拚盡園桃殺幾多
愚公谷
牛馬何心一任呼觀臣狀貌故應愚寄言谷口諸年少
好為伊人縶白駒
棄繻生墓
却被關門識此生尺繻談笑換長纓祇憐賈誼空流涕
贏得長沙鵩賦成
梧臺
城南萬木入天風雨送秋聲過故宫總是於今蕭瑟地
當年那更樹梧桐
望温泉
日照牛山石上泉琉璃浮動出寒烟驚心沙路晶明外
潑眼風林搖落前沆瀣試嘗應不减清泠可枕豈虚傳
揚鞭却與飛流語比到東溟孰後先
乘車渡巨洋水
乘車如乘船却顧失船尾倦馬一聲嘶雙輪碾寒水帷
裳動郭索容蓋入渺瀰僕夫揮長鞭豈有楫可理中流
縱邅迴彌望出涯涘絶勝繋瓠樽拍浮不自止濠魚樂
獨知海鼈笑無已借使求三山安能泛萬里
月
海月自東出照人如有心猶懸九秋影頓失昨宵陰疊
嶂依雲遠空烟向水深無因乞靈藥桂樹漫森森
昌樂道中
轣轆輕車不動埃營陵舊社曉徘徊青林白露微茫下
丹(水名)岸黃花瑣碎開城日初懸遙海色野風偏向晩秋
哀行人莫訝宵衣急要踏鷹揚賜履來
昌樂過閻諭德前輩話舊
菊籬茅屋正蕭然往事隨君到眼前荷鍤真堪喚牛走
拂衣同是值蛇年青門夜月三更夢丹水秋風十畝田
莫倚清樽說生計神洲東去海浮天
雨霽早行
寒雨淨天色曉風收暗塵亂霞明綺皺初日上金輪草
草鳴雞市悤悤渡水人凉秋縱東走海氣正鮮新
濰水詠古(昌邑名芙蓉城)
芙蓉城外秋蕭灑古渡寒波渺東下舟人猶說淮陰功
墟里空存柏欄社昨過瀰水(即巨洋)按圖經大耿差堪淩
鄧賈如何人傑冠蕭張不得雲臺姓名寫列侯未保及
身榮劉氏齊王許誰假白水真人赤帝孫當代應羞漢
恩寡擬將濰水上游沙燒作未央前殿瓦
垂至萊州興盡却返
海天遺興竟如何返轡真成此浪過萬里沙頭風色迥
三神山上夕陽多餐霞食棗元無分彈鋏思魚漫作歌
歸去清真堪自守不將身事問滄波
再宿膠水客舍
去海三十里北望空冥冥斥田秋草白古竈鹽烟青信
宿非懷土寒霜又滿庭夜潮如有意遣我醉中聽
寒亭雨夜對酒遙寄諸弟
寒亭兩度逢寒雨孤館秋燈照酒巵海外方蓬遲後約
山中萸菊誤前期仙人攀樹徒欺我羣季開樽更憶誰
為報西風莫吹斷預教歸夢過清淄
歸途即目
霜樹荒村又午雞去來應自笑栖栖秋風吹水偏流北
(自巨洋以東水多流北)海日催人却向西遠目欲迷山影轉雙輪
曾壓岸花低相逢若問何聞見袖裏詩篇只自擕
戲題
冰雪寒多空自抱青冥路絶與誰攀早知卿輩真難記
何意相逢飯顆山
却寄途中諸水
幾臨秋水滌風埃不學東流去不迴海若形容渾未識
寄言衆壑莫相猜
與馮信州躬暨夜話感舊
空村萬木號寒雨坐來歇秋燈照病顔各已生華髮庭
軒颯以清壺樽偶然設豈知故鄉親有似天涯客十年
異出處相望若秦越心依玉山雲夢斷金門月欣逢水
聚萍惜别風振葉人生離合情且與盡今夕鵲驚三匝
飛鵬去六月息何處與子期神洲有銀闕
馮文毅公别業古柏
公今游戲仙人鄉手折苦木攀扶桑却揮龍騎返故里
碧鬛蒼鱗欲飛起化為老樹當庭蹲排突雲窟盤山根
要將直幹留天地豈為清陰覆子孫我來俯仰三歎息
何必新甫之顛錦官側吁嗟乎門前幾日不霜風君看
萬柳何顔色
題信州所畜白鸚鵡
自愛晴窗理雪衣霜風還為下簾帷情知舌巧王孫喜
不向金丸落處飛
題摉山圖
深山窮壑妖所都帝遣丁甲行天誅飛廉屛翳豐隆俱
鬼獰神怒爭前驅戈矛霜耀森旌旟彼主者誰提鹿盧
金甲錯落鬚眉粗前伏帖息為於莵何不乘之趨亦趨
却跨兩鬼麾前徒雜還萬衆飄風徂蟻視蛇虺鼠熊貙
剸胷碎首不須臾立使幽險成夷塗窈窕巖洞中紆徐
猿猱狐狸相與娱炫服麗質人無殊新妝盈盈施粉朱
狙公醉倒笑語扶峩冠墮地猶狂呼大罰降矣何其愚
死且不悔可歎吁巨蟒脩鱗千丈軀舉頭倏忽排雲衢
掉尾已斷將焉逋黑螭拳縮甘就拘潛飛無計空牙鬚
俛視水澨羞蝦魚禹鼎象物良非誣烈山焚林勞朕虞
未抵神力工掃除閶闔巍巍臨太虚清問下逮知民瘉
山川永奠人安居麒麟鳳凰豈竟無問君胡然為此圖
途中雜感二首
龍腹龍頭誰是非名高容易與心違千秋皂帽比肩者
只有仙人丁令威
上天入海事虚無縱飲東方計未迂借問金門名業在
都將分付牧豬奴
野行訪王文學不遇
秋田泥活活野路半分明露下麥初茁烟中人自耕溪
沙夜牛跡村舍午雞聲惆悵林扉寂幽人不出迎
不得遊九仙琅邪諸勝留别王汝敬汝謹兄弟
結願苦不遂吾生難自任故人滿目前相對惟悲吟天
寒日月逼海近雲霧深馳馬忽歸去清淮漸我襟(濰亦名淮)
雲中九仙人揮手笑不禁豈意鄣日山障此一寸心秋
風浩相送却顧烟在林馬耳幸無恙盧敖期重尋
過鄭公鄉感懷
康成去已久秔稻荒書堂書帶在何許不如秋草長此
間頗豐饒萬疋傳魚梁人言管公都當羨鄭公鄉二公
相視笑吾意故難量君看鴻鵠舉雲海恣翺翔
旅宿見王子言侍郎壁間題句愴然感懷成二
絶句
於今海嶠秋風候還似天門暮雨時忽憶當筵索狂飲
何如敗壁讀遺詩
廣陵絃絶竹林愁阮籍迴車哭未休千載窮途數行淚
無人解道為同遊
平度州道中望東北諸山
秋風吹倦客縹緲凌紫霞赤松仙人要我去為駕白鹿
青龍車羽輪飄飛不自制始計已失秦琅邪大勞小勞
遠相待回馭又復成參差明霞碧落杳夢寐玉女有爪
羞搔爬北行度膠水惟見塵與沙晴嵐百里豁心目高
望一點青於鴉衆山肩隨出戢戢木末爭槎枒天柱孤
標依蕭爽下笑兩髻魯始髽東萊岱華列首室不敢加
譬人名既成無事相矜誇大澤東來獨雄傑森然列仗
排高牙雲峯飛瀑落千尺烟光蜃氣無由遮臺殿嵯峩
市空曲浮金炫碧生谽谺我今矯首意惝恍況於抗策
窮幽遐人生能幾何引領白日斜海山有約易錯&KR1541;此
中便可終來家
藥石水
大澤亘萬壑雪瀑生金泉飛流不東注逶迤林薄間海
中有靈藥帝力不可干神人故相靳地氣鬱欲宣葳蕤
被幽谷馥郁滋長川微風引香遠皎日臨波寒公沙飲
白鶴此事昔所傳突兀青山臺秀色明霜天我欲褰裳
去服餌遂忘還且復進一掬塵襟倘可捐(金泉山名白鶴泉名)
萊州詠古
天光盡處指神洲碧海丹霞萬里秋千古雄心百年恨
三山亭北是沙丘(三山亭漢武所築海岸有沙丘城俗亦指為始皇崩處)
山行求道士谷及長生披雲諸洞處(在萊州東)
曉日出海如新沐光射東方山更簇白沙已没祖龍城
青嶂猶藏道士谷我來含笑淩㠝岏惟見翠樾蒼松寒
山烟十里浮空碧知是披雲人煉丹
將赴萊陽道中作(姑尤二水亦名大沽小沽)
松雲沙水際微徑引﨑嶇天入東南海山圍大小沽人
煙連島嶼風日近茱萸錯莫王猷興窮秋信所圖
萊陽雨夜對酒贈同年張伯績兄弟
高城吹角引嚴霜良夜開樽共燭光傍海魚龍多出没
方秋雷雨更蒼凉年華荏苒看籬菊身事蕭條寄醉鄉
家在蓬山雲卧穏故人且莫歎滄桑
偶題
服食何心覓大還勞勞但取換閒閒要知伐木牽蘿處
不向芝山向藿山(二山俱在萊陽)
重九亭子山登高
仙人結亭就松樹至今松色離離青松間時復有人至
惟見石壁銜清泠霜催客鬢不辭醉日落秋聲誰可聽
仙人此際俯視笑海山亭閣雲長扄
遊伯績東園
不知門徑處黃葉自成堆是爾種瓜地為余擕酒來秋
風生水曲霜月轉城隈已遂十年約重傾九日杯
别萊陽
十日醉眠穏都忘東走迷離心忽渺渺客路又栖栖霜
樹明見野城烟寒過溪羸驂如有戀却望郭門嘶
暮抵棲霞
秋色組青黃幽叢亂松菌晩日照逾妍空烟寒向盡山
深路屈盤霜老風凄緊草際清淺流紆迴似相引峯開
睥睨明水闊樓臺近誤疑到汪洋已見驅蛟蜃入郭如
有獲披圖始自哂託宿碧霞端仙期夢應準
絶句
萬里海風吹片雪紫皇一笑電光開霜寒歲晩梧桐老
飢鳳啾啾何處來(李詩孤飛一片雪)
隔清洋水見山寺寺門霜葉甚盛
斜日秋山一掩明寺門迢逓落鐘聲半篙白水千紅樹
疑到櫻桃澗底行(福山有櫻桃澗)
福山縣就同年陳踽庵宿語次及長安故人
入門一長揖相見海山間把酒對明燭何如疇昔顔寧
辭我獨醉聊與子同閒已結紫霞侣空懷青瑣班
對酒寄任登州具茨時淹歴下
蓬萊主人深避客何事三秋歸未得故人却趁西風來
拏舟徑到三山迴羣仙招我入雲去自愛掉頭不肯住
拚將身計託糟邱忍使情交隔烟霧霧重霜深醉起遲
惟憑海日寄相思遙憐束帶趨公府正是神山日上時
被酒贈踽庵(踽庵天性不飲而家蓄旨酒甚富詩才亦超)
陳生意氣何卓犖每謂古人今可作餘力間出為新詩
清響夐然動寥廓壯懷方擬淩雲烟剛胆翻令怯杯酌
應緣造物忌豪雄恐爾狂酣搖五嶽我從放後拙言詞
不遣悲吟赴謠諑酒兵積漸亦已疲猶令偏師且前却
昨擕短策逐鴻蒙西風吹背霜侵脚始過東武後昌陽
隨處虚船自漂泊舊知不棄邀我食一一盤筵致珍錯
徑將海國比屠門總使甘鮮換藜藿飢腸雖充如有亡
意外新醅失前約濁賢接跡來無時強飲終羞鸕鷀杓
朅來訪子之罘陽但欲高歌激海若清樽入手忽信眉
一洗胷中九秋惡怪君不飲有厚藏正似束書置高閣
投轄便為十日歡留賓立盡千金槖寒山蕭條雲壓城
缺月微茫夜傳柝聽君吟誦鶴唳天看我沉酣魚縱壑
人生適意貴當前夢擾魂驚真齪齪常持美酒對故人
多事祖洲求大藥
秋盡日感懷(鄉俗以十月朔上冢今年正當立冬)
西望寒山千里秋飄颻身落海東頭壯心豈為金丹誤
往歲空將玉舄留不覺衣裳侵霰雪遙憐車馬擁松楸
清霜事畢黃花了明日新成一種愁
久滯福山贈邑中諸君子
山城倚滄津著眼若黑子由來藴仙靈乃有佳人士二
鹿各好文一郭猶秉禮龐眉陳文學言必舉前史我友
瑰奇姿朗抱脫泥滓雖異鄴中才頗與竹林似見我皆
歡顔迎我皆倒屣邀留散煩懣日夕醉多旨我如失林
鶴飄飛不自止何意洪厓儔披雲笑相視尚想崑崙顛
一候蓬萊市移家定未能且住為佳耳
始見海
洗眼看雲海前期未參差心目忽一豁神情恍四馳大
地直前赴高天歘下垂顛波從東來神山競西移斜日
萬里碧寒風十月吹半生在埳井跬步臨津涯蠡測亦
云妄桴泛將安歸玄虚倘可作詞賦猶能追
望之罘二絶句
誰臨青鏡裊烟鬟夕照遙分海面山傳語蛟龍守宫闕
暫令仙侣住人間
屈指秦皇勒石年雄文二十字流傳當時總遣山為碣
誰向滄溟護一拳
題海岸小溪
沙岸坼遠海微涓先見容為憐江漢水萬里始朝宗
雪晴過海上適海市見之罘下自停午至晡快
暏有述時十月十日
今晨雪乍晴寒日生扶桑出門邀河伯東嚮同望洋昨
日之罘山紫翠點水如鴛鴦未至二三里見人欲飛翔
坐來忽復不相識迴峯疊障皆摧藏赫然烟靄中城郭
連帆檣疑是秦樓船歸來閱千霜又疑瑤宫與貝闕神
山倒影滄流長飛仙驂虎豹晃漾淩波光招招不得語
目極天蒼黃同遊競指是海市對之使我神揚揚歲序
閉冰雪魚龍走顛僵非時出瑰麗此遇超尋常當年蘇
夫子雄詞自炫驚海王慙予本凡才未敢縱筆相頡頏
不請亦得睹失喜欲發狂巨川細流兩無拒信知大海
真難量準擬還家詫鄉黨詎肯此地辭杯觴天窮人阨
總莫問微塵大地俱荒唐客散境變滅半山還夕陽醉
歸却聽暮潮上浩浩天風吹面凉
月夜飲酒燒蠣房贈陳康海
月滿古鏡耀潮至羣龍吟主人有玉壺屢為酒仙斟仍
呼丹砂童吹火竹爐深一煉碧山骨遂陳綺席琛杯吞
渤澥波食割蓬瀛岑不惜盡寒夜因君豁煩襟
泛海言懷
忽登萬斛舟如躡長鯨背寄身入無涯曠覽乾坤態潮
動風色遒棹急雲光碎潛隨元氣遊迥出人境外千山
相簸蕩六合欲横潰頓覺喪吾我何知齊小大幼安漂
泊久謝傅襟情在誰發小海謳迴颿引雄槩
即事
大雪三日十日陰窮冬坐學秋蟲吟兹遊汗漫不自解
對客猖披非我心山翁折屐村徑滑稚子送酒寒更深
不如却訪成連去萬里雲濤無路尋
晴日村南
朝曦上窗戶許我出村行海暎半天雪松吹十里晴溪
流有歸處鳥雀盡寒聲不覺山中客遙牽歲暮情
再寄任登州
歴下亭邊秋色改明湖寒水東流海飛雪滿天不見君
迴賓為主遙相待海上沉沉絶素書經時烹盡錦鱗魚
請君歸掃蓬萊頂我欲丹霄騎白驢
遣懷
東來作計近全非半欲棲遲半欲歸病喜賓朋同雪夜
寒知僮僕尚秋衣沙鷗日久隨人狎塞雁天長背海飛
(久不得家書)何計差堪解愁思清樽瀲灎蛤蜊肥
大雪日簡踽庵
飛光誤我守東隅坐閱杯中節候殊蝶化寒宵渾自覺
萍依絶岸未為孤辭家見月三圓缺對雪看山半有無
宿醉欲醒千日過人間何意尚迷途
赴登州留别康海
微雨牽行色離觴且對君預愁見何日不惜手輕分遠
海高於岸空烟聚作雲來朝倚仙閣吟望背斜曛
海潮庵
萬里青蓮色虚空擁化城人隨海鳥至僧帶磬聲迎梵
唄潮相應樓臺蜃不爭登臨悟無住渾欲厭浮生
蓬萊閣望諸島歌
君不見不周崩摧地維裂東南海濺共工血千山萬山
皆平沉鼇撑無力海水深女媧揀石煉天色餘塊纍纍
向空擲落處蓬萊淺且清看當霜雪寒逾碧長山西接
沙門長鼉磯北去淩蒼蒼牽牛滅没見尻臂大竹小竹
爭頡頏或如星槎墮河漢或如古鼎騰光芒魚黿戢戢
盡昂首雲霞歴歴森成行餘者瑣細不足數鷗浮鷺立
參微茫雄觀何年付高閣丹邱縣圃簷間落雲卧分明
見鳳麟天飛真擬驂鸞鶴驚風颯颯碣石來銀濤連山
中劃開漂搖島嶼相摩戛激盪海底生轟雷登高望遠
心易哀黃昏白日須臾催半城烟火下山路身是仙人
被放迴
坡仙詞
五日登州守千秋海市詩蛟龍留勝跡雨雪滿荒祠才
覺乾坤盡名將日月垂丹青餘想像漂泊識鬚眉島翠
堆虚牖簷絲罥斷碑仙靈幾延佇山鬼強攀追黯淡蒼
苔氣凋殘碧樹枝夀陵歸國步鄰舍捧心姿徧選丹厓
字誰為黃絹詞寒山公獨在坐卧我於斯酒酹滄波遠
吟躭夕照遲方平有雲駕肯負執鞭期
田横寨詠古
骨換黃金赤驥趨何煩絶海覓龍芻但令和氏能知玉
謾道齊門總濫竽舍客三千兩雞狗島人五百一頭顱
憑誰寄問重瞳子死到虞兮更有無
大風登海鏡亭觀潮
疾風鼓窮冬大海勢一變頓收浩溔形坐獲竒麗觀聳
身列缺旁側足虬龍畔譬如倚閶闔下見元黃戰波騰
銀屋翻沫吼白雨亂萬靈助呼吸百怪忽隠見東連湯
谷沸北汨雪山轉恍忽掣丹厓蒼茫吞赤縣天吳本肆
威飛廉苦相煽莫測天地機但覺心目眩倍看城市親
遙被舟楫羨一笑險夷間吾生失憂患
海潮庵觀出月
晩潮碧黤黮寒月金玲瓏誰持琉璃盤捧出蛟龍宫方
圓隨想像根蒂生空濛黏雲欲飛動蘸水聊從容長風
蕩千山夜色明萬重幸依繫象前得闚顧兔蹤披懷倒
冰壺揚袂拂桂叢七寳待修合相期跨星虹
食海族有名海腸者戲為口號
越國佳人空有舌秋風公子尚無腸假令海作便便腹
尺寸腰圍未易量
却望登州
碧水遶丹山重城雲雪間迴看身卧處真作海中關誤
被神風引遙尋陸地還故谿堪枕潄仙路莫輕攀
早發沙河店是前年却迴處(過此望海惟見霧氣)
沙和積雪壓村低客路曾經到此迷三載迴環貪碧海
平明行李信黃雞東來日射山形斷北下天横霧陣齊
破浪雄心渾未愜乘風更問大荒西
因園集卷四
