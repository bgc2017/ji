因園集卷十
左贊善趙執信撰
金鵝舘集
元日野行至虎邱訪汪叟山居
歲朝連逹明舉世狂奔走火盡爆竹寂於人竟何有老
夫睡足起小飲隔年酒扶杖歴溪橋傾心嚮山叟微隂
水澹沲餘烈風䬀飀莫厭野荒凉會見春花柳望塔屢
促步叩門乍携手案有設肴核胷無宿塵垢談言出烟
霞歸路迷林藪試問今日人頗復有此否
贈何樊圃(本吳人今家杭州)
何生天下士逸氣凌太虚心隨鴻蒙遊家傍湖海居才
大不可降入世憎拘迂偶然涉技術管郭遂並驅胷羅
山川秘手握造化樞平生仁智情藉此聊發攄豪吟愁
憤中縱飲衰病餘去吳四十年作客來鄉閭余昔飄忽
别再見悲喜俱雖對鬚鬢改未覺肺腑殊往事空欝積
古風久淪胥流萍湏臾聚逝水晝夜輸恒恐宇宙狹未
易容此軀茫茫吳越間豈乏幽遐區憑君語山靈爲我
開雲衢大地何處避諸緣倘自疎棼絲斷婚嫁急景收
桑榆薇枯紫芝長偕往無趦趄
泛楊城湖
春江屈注漾澄波門趁無風有日過薄暮迴帆覺船重
酒邊鄉思載來多
上元觀演長生殿劇十絶句
傾國争誇天寳時才人例解說相思三生影響陳鴻傳
一種風情白傅詩
遥指仙山喚太真華清一浴斬然新怪來宇内求難得
元在深閨未識人
脂粉無由汙淡妝雙飛端合在昭陽酷憐姊妹開來豔
虚憶梅花冷處香
温泉清滑浸芙蓉玉女飛來太華峯石作鳧魚猶觸忤
那教取次近豬龍
月殿酣歌夢許攀輕將仙樂落人間笑他穆滿無情思
身到瑶池白手還
垂老荒迷花月場臨淄英略未銷亡投珠抵璧尋常事
夙遣元臣駐朔方
蜀山秋雨感飄零殘夢頻迴舊驛亭妙寫鈴聲入新曲
可能渾似月中聽
牛女經年夢亦慵翻從人世管情蹤玉妃應有婚姻牘
才過開元便得逢
黃泉碧落事荒哉差勝樓船去不迴本與求仙情味别
何嘗身欲到蓬萊
清歌重引昔歡場燈月何人共此堂六百餘年尋覆轍
莵裘怪底近滄浪(余以此劇被放事跡頗類蘇子美昔過蘇州有句云間道滄浪有遺築故)
(應許我問莵裘)
止酒
年衰萬事倦對酒意多違自識今能否誰論昔是非攝
生甘寂寂頌德尚依依從此高陽侣應憐不醉歸
春日閒居雜興
慣作吳中客偏於池上居波光暎朝夕春色媚階除老
柳烟絲轉新桃火齊舒綠斜緣壁蔦白小避人魚石迸
微抽筍庭荒自茁蔬開門見麰麥乞友種芙蕖溪唱催
鳴櫓鄰簫落步虚晏家從近市陳巷不容車西蜀經營
始遼東漂泊餘生涯賸艱食俯仰愧樵漁
留仲生
去年悵望往來舟今日荒齋獨爾留濠上樂魚偕惠子
竹間羈馬得之罘珠辭合浦還應誤璞匿荆山獻已羞
眼見蟲沙滿城郭休從戶外覓交遊
王羲文自揚州再至
前年相見江干雪去年相送霜林月祗今就我及深春
桃花柳花迎故人蕭條客舍住經時我不飲酒君無詩
日夕高談不知厭䋲牀竹杖俯清池疇曩追尋足哀樂
此意要令兒軰覺春光冉冉隨流去投老留君復幾度
贈王豁然鍊師
一笠一拂子飄然何處來相看出塵壒共語坐莓苔道
氣山巖秘仙期劫火催棲鄰得深稳浮海且遲迴
寓居新營門屋
局促復局促狹巷與破屋更教蘚壁一帶隂遮斷秧田
千畆綠蓑衣墩前草樹濃朝曦暮靄交翠紅早知烟景
麗如此合是開門元向東林塘彎環溪流轉溪上風帆
來近遠客到惟貪野色佳門前坐卧門前飲欲移勝賞
入中庭池北牆頭起草亭諸君能爲王錄事好待秋晴
携酒至
王鍊師之洞庭東山因寄所主席氏
羡君家傍林屋居碧琉璃上開精廬偶經殿陛一噀酒
歸卧烟霞惟著書我欲携笻遠相訪莫釐峯下恣來往
聞道松雲擁翠微此中豈有塵埃想長抱心情奈病何
洞天窈窕許誰過淩秋遥見赤松子直駕蒼虬劈白波
老僕自故鄉來省候
投筯聞人至中懷詎得舒殘年親舊僕久客怯鄉書弟
姪存亡隔田疇水旱餘飄零尚多累愧爾遠求余
王南村重寓虎邱旋之西湖訪其表弟錢塘令
身落江南夢不移飛烏三匝未安枝湖山風月年年改
争遣人心似舊時
錢塘明府賢中外應向花前說故鄉莫只臨波愛君子
忘憂容易入秋霜
池北構室略如舟製小樓冠壁極望平楚日夕
曠然可盡雪月之趣
思光貧無屋牽船却上岸永叔作舫齋高文世争羡近
來巧規製但欲侈輪奐往迹偶相循勝境時自獻兹廬
亦人居歲月幾遷換垣墉曖蔽虧牖戶荒漫漶清暉日
晃漾咫尺不可見我來運新裁無計改舊觀故交數敦
廹合力佐營辦因材幸不乏闢地復何憚初矜外間敞
漸覺内清宴遂就佳簷楹水木洒然變四窗終日開城
郭充近玩山影墨池中人聲碧天半昔賢欣頡頑幽賞
恣昏旦秋月正徘徊稻香復爛漫過從素心人文酒期
無間雪際剡棹輕花時漁路遠暫成避地蹤未適逃名
願倘披高士編應媿梁鴻傳
虎邱暮歸小舟口號
稻花菱葉滿流波秋色其如夕照何暝泛不知柔櫓亂
前川微月雁聲多
聞南村說近日西湖成五絶句
昔遊恍惚失東隅聽向尊前與恨俱羡爾輕舠去來處
他年雞絮得將無
花月争邀半醉天風光何似紹興年已知歌舞休來久
留取湖山作可憐
平湖空水不容魚人迹誰侵處士居放鶴亭依黃屋在
更將封禪較相如
風篁松栝匝幽扉日日悲風捲落暉擬上高峯喚西子
分將濃抹属明妃
空山清夢閉烟蘿重阻江南一帶波憶與漁洋解嘲語
平生六一未經過(阮翁未至西湖深以爲憾每引歐陽公以自觧)
池上桂花重九前始放
微雨暮來過樓窗香自生枝頭少女定池面上弦明物
色三秋逝淹留一徑成故叢黃綻否近節倍含情
生别離爲友人作
生别離奈病何枕邊一掬淚江上千里波秋風吹隴鳥
却向來時道豈不識將歸隨君異鄉好濃妝剰今夕香
閣失前曉鏡裏十年容君看一時老妾意長纏綿君情
寧棄捐願移君病著妾體宛轉君前不辭死
南村移居師子林是故人張籲三宅
遥從松吹認幽居恨賦偏成感舊餘逝水年華鳳毛短
飄風計畫鵲巢虚山樓只有仙來往苔徑都無人掃除
衰病飛揚前度客重尋石磴曳衣裾
生涯我已入羣鷗何似君爲不繫舟乞米未甘拙言語
寄居猶擇好林邱擔來僕厭書填簏卧處心隨月挂樓
此外惟餘我相對聽君酌酒數交遊
悲南村復往金陵
金盡囊空不自羞江風慣引去來舟遊人燕子磯頭見
便合呼君作莫愁
閒
清池長在竹籬前蓮葉生來倍可憐梅雨入檐侵乳燕
柳風吹牖帶新蟬稽生客至無妨鍛賀老船停定好眠
每擬龍沙覓消息不知閒外有神仙
贈鄰居黃孝廉孚五
桐隂入我樓竹徑宛相接未與主人謀素心遥共悦昨
來叩荆扉一笑覺全别温温就冬日皎皎落夏雪浮名
世徒稱幽抱我默結濡足汜濫中沉吟慕高潔菊意淡
可親蘭芬近彌烈晨夕多竒文未應遺靖節
夏至雨中遣興
庭際寥寥起曉隂門前犖犖絶車音熟梅節過猶宜雨
苦竹年來自作林但乞厨烟消白日敢期鼎藥變黃金
流光又向人間短合傍江湖寄隠心(東坡水車詩犖犖确确蜕骨蛇)
貞觀半硯詩
古人不可見古物彌足珍何由劫火灰出此月半輪墨
精凝體質文燄護鬼神寥寥貞觀字千載今猶新想當
濡毫時得近蘭亭真文皇睿聖姿歐虞爲之臣治平堯
舜齊筆札羲獻親詎知几案間終起滄桑塵圭璧寧免
剖干莫忽中分所幸得所歸不向俗手淪主人何如人
疑是房魏孫故家與遺寳會合良有因錢刀方施行玩
好各盛陳願同鼎彛藏永與詩書敦紛紛詞章客賞譽
徒殷勤秋晴上弦夜何處容烟雲
偶過東田别墅
愛從幽僻問寬閒小憩青林碧沼間觧與衰翁作酬對
荷花渾似昔時顔
苦熱二十韻
共道今年熱三吳得未曾蚩尤初燀赫閼伯故憑陵威
借融風扇驕看赤日升九霄爐上覆萬彙甑中蒸避地
知無處深居轉不勝晝長惟兀兀夜寂更懵懵始覺衣
冠累徐將飲啖憎汗多頭雨漬氣極腹烟騰垢膩隨身
具膠黐觸手增詩書渾再火枕簟謾如冰慣浴情滛水
躭眠目悸燈樊籠拘戶牖刀箭戰蚊蝇羽扇救時相甆
甌耐久朋裸裎真足法剥啄底湏譍醉與昏相倚棋因
病不矜差勝趋府吏深媿住山僧老柳依朝蔭空池愛
晩泓時寬暫甦息吟苦遠師承人境都如夢天心詎可
憑遥遥問霜雪幾日始相乘
移牀
移牀就池上未許便清凉所愛夜不寐荷花時送香竹
近有露氣柳疎多月光妻孥與烟火漸遠漸相忘
簡南村余與汪叟絶久矣
分泉已謝檀香井乞火誰過師子林傳語留侯湏好覓
山邊黃石是黃金
祗憑靈語接神君宛若無精續冠軍青鳥飛來歲星去
白頭父老夢中聞
送兒念返里
獨向秋風動老悲三年情事汝周知祗憐作客緣婚嫁
誰信還家是别離鼓擢揮鞭南北路塞鴻江燕去來期
故園諸父驚相對若箇形容似我衰
知兒愚不禄
人來無汝書問知汝病久憶我臨行言汝命繫於酒汝
弟昨獨返強笑神憯悽新婚胡不戀我意默已疑重翻
家中書漸覺心了了舉室相掩覆不向老夫道我從學
道來所期在忘情未能得病愈豈肯使憂生汝既不我
聽我何爲汝哀天地風波惡夢中汝莫來
索紙行
君不見相如病免過臨卭人前車騎猶雍容程卓何知
重文士偶緣令客來趋風丈夫無財亦無勢枚馬重生
不能一錢値賸將書札動交遊落落明珠暗中棄多生
宿垢根塵現老以虚名殉筆硯臨池却憶永浮屠一字
時人輸五萬近來不擬徒揮毫微潤聊且慰啼號眠中
吳兒詎得爾日日門前空索紙窮交舊識理則然金穴
銅山情最鄙公等不以財事人才人何苦虚辛勤金帛
與文字分不兩相親文星歛光避錢神烟霄失據糞壌
尊胡爲乎長卿四壁羞文君千金萬里來長門寥寥一
賦狗監聞天子飄飄欲淩雲同時在廷無比倫赤車馳
檄聲雷奔富人匍伏獻笑顰姓氏反頼相如存我今卜
居廹荒村鶉衣魚釡三寒暄所與往還惟賤貧一彼一
此梟鸞分吟詩作字強繽紛譏評賞譽皆狂昏逝將歸
去北海濱退筆瘞向青山根南望但見波沄沄此中墨
瀋千秋新公等齪齪何足云
因園集卷十
