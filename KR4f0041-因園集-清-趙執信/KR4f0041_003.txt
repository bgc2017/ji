因園集卷三
左贊善趙執信撰
還山集
園林即目
叢竹才蘇三兩竿杏花如雪壓春寒雄蜂雌蝶披猖甚
却放王猷冷處看
清明
鄉曲相將作寒食弟兄無恙共清明雨餘花柳逢人好
春半溪山信意行上國塵埃聊復滌中宵魂夢不須驚
持杯酹向山英道莫遣移文斥姓名
園亭雜詩八首
開門流泉側引徑脩竹陰虚亭動遠色微風生古音更
日得異賞寥寥朝市心
久旱萬彙槁一雨四山活軒楹覺曉潤池沼漾新闊覽
時會天遊惟我知魚樂
鳴泉類相和游魚出有羣觴飛竹林雨坐接山烟曛何
必侣嵇阮藹然弟與昆
雨脚欲入戸山雲方挂簷落花爛如織行屐何辭霑無
路溪西去夜來秋漲添
晴日出山脊蕩漾高城煙幽人倚林表目力窮蒼然不
知晨風翼飄飛何當還
衆芳委逝波幽事屬籬菊霜時挺峻潔歲晏傷孤獨昨
行山巖際乃識無用木
新月上歸雲纖纖動清影林深多得烟地寂易為冷豈
必聞寺鐘我意默已領
日日城東門一出還一入往來頗知煩動静聊取適終
愧山居人猶有城中跡
觀鬭促織
金商動傷殺惴耎氣一王俄然角翅完自喜牙鬚壯草
間分蟻穴水次雜蛙唱豈有勢必争羣以力相尚幽人
洞物情羅取就盆盎無聲出指揮快意見跳浪初合猶
兩疑再鼓乃齊抗摽抶猛士心奮迅良馬狀大鳴類譹
呼小利增跌宕逓進恍尋讐獨勝欣得將旁觀識強弱
萬事有得喪一笑天地間孤懷足閒暢
贈山居者
長如野鹿依巖宿偶與流泉出谷行從被遊人問霜樹
都來知邑不知名
遣懷
過眼煙雲忽若馳投閒林壑雅相宜飄風蹤跡青蠅管
素月心情白墮知學道還應輸意怠無權争擬問窮竒
近來解識逍遙趣溟海蓬蒿信所期
題大木所寄晴川集後
前年送君往武昌贈君束錦充詩囊男兒手持三寸管
取快正在江山長鸚鵡洲邊久留滯身騎黃鶴追鳳凰
歸來爛漫出妙句頗疑胷已收三湘我時縱觀屢擊節
頓從塵垢生清凉矧今削跡處窮谷遠寄無異瓊琳琅
楚騷風流日凌替吾道欲付多岐羊巨手有力惜不用
蠶魚路塞誰開張漁洋詩翁老於事一一狎視海鳥翔
賞拔題品什六七時放瓦釜參宫商蘇門上客雖旅進
未許與子為秦黃兹集評點信精審莫遣流輩輕料量
傳聲吠影兩無當口似昭曠心蒼茫我昔有志峻格律
失足羅網緣謗傷人謂意氣定衰减詎知胆力猶堅剛
會與五嶽果夙約獨乘莽𦕈遊八方他年自擕三萬首
要向君論抗雁行
詶王阮亭先生見寄三首
生長山水窟新歸似乍經書來羨巖瀑夢去畏山靈醉
遣池魚見吟教谷鳥聽追遊失仙侣悵望向晨星
不為躭閒寂終朝坐擁書敢銜湘水怨祇傍漆園居噫
氣飄風外忘形大癭餘猶多竒字在載酒欲誰如
何事中朝舊他年願卜鄰乘時朱虎讓失意綺黃親斜
日依臺柏驚風蕩塞塵請公樹竒績容我樂芳春
感懷
朔雲南雁思騰騰薄暮&KR1088;闌百感增豈有聲名折官職
却將山水換賓朋壺觴佳興從看減海嶽前期未可憑
寂寞吟情相伴在自持詩卷映寒燈
對雪寄凖提庵融上人
羨爾安禪處寥寥遠垢氛鐘聲出山雪精舍在松雲橋
迥風常合門閒水自分定中應有喻遲我共知聞
贈徹禪師
昔在大都遊每過前朝寺習聞鐘梵音似會西來意夙
因應有在往往形夢寐若欲歸參求蓄懷久難遂近獲
出樊籠忽若醒宿醉已將心向空彌覺身為累假憂息
諸緣藉病謝萬事憑誰作導師為語第一義眼中數緇
流潦倒難位置高者盛威容出入陳軒騎餘者競壟斷
蠅營殉財利文章竊皮毛貴游倚聲氣鄙夫多附和市
兒有吐棄咄咄清淨門到此土委地師獨山中居不與
彼同器躬耕孝事母儒者或負媿我今一相見顔狀覺
頓異語言行住外宗旨復何寄俯首欲借問顧慙非上
智塵根除未盡如盲遽求視惟當安鈍拙且免逐臭味
去師禪棲近亂山接葱翠藜杖與芒屩招尋亦良易請
結物外交人間共游戲
園亭寓目
經月不出郭池臺今暫過岸融看水減花晩逼寒多烟
意濃歸柳山容綠上蛾便應隨日至春事莫蹉跎
社日
濃花有信煩風伯微雨何緣乞社公莫上高樓看柳色
春愁多在暮山中
遣懷三首
所思在何許乃在扶桑東褰裳海騰沸遊目天空濛手
引三足烏一照天下紅倦攲蓬萊作高枕企脚直上方
壺員嶠之顛峯夢迴忽覩水清淺坐恐飛土揚驚風九
州猶變滅何況羣沙蟲跼蹐復跼蹐不如掉頭拊髀隨
鴻蒙
所思在何許三江連五湖遠追䲭夷步近慕烟波徒當
時汎舟浮家處至今惟有雁鶩鳴相呼沉沉千尋淵下
有如山魚春風豔桃李吹落不須臾浮雲蔽天白日暗
逝川長此東南輸跼蹐復跼蹐不如刺船徑去偕妻孥
所思在何許乃在桃花源清時欲焉避但羨山中田穠
桃成障閟山口漁人何自來梯攀靈境隨閉塞恥與濁
世通人烟至今閱千載想見桑麻雞犬還依然藉令無
地列阡陌居人仍須絶粒求神仙丈夫短氣向家室宇
宙雖大如籠樊跼蹐復跼蹐愁對屋外山花繁
園林題感
柳眼青青媚烟景竹風謖謖帶寒聲生人有意從憐取
一種春來各自情
春寒
乍看曉色漾簾鈎不覺輕寒著布裘風力峭於秋扇發
雨絲細若夏蠶抽分從濁酒尋前醉恥向東君訴舊愁
有約山椒探花信春情爭被夢勾留
三月十五日大雪
似與棃花競曉開春工有意縞樓臺餘寒好為邀殘夢
遮莫天門賀瑞迴
西城别墅十三詠為阮亭侍郎作
石帆亭
孤亭擁石帆百雉列高岸達人休天鈞舟陸豈殊觀坐
鼓滄浪音髣髴中流半
樵唱軒
日暮敞軒窗野色遠浮動樵歌發何處偶被林風送和
我洛生吟陋彼輿人誦
半偈閣
千偈本無言云何作半想譬如調一絃堂室各應響君
聽手指音故出絲桐上
大椿軒
莊生夸大椿意似悲朝菌春秋八千歲屈指終有畛何
如靜者心一息古今盡
雙松書塢
手把一卷書日夕雙松陰風過幽響激月出蒼翠深莫
羨芳樹姿保君遲暮心
小華子岡
高岡陟無時拄杖戛石齒遙山没飛鳥秋色復如此不
識追陪者誰為裴處士
小善卷
洞古石氣幽林巒護蕭摵無事此焚香坐愛香烟碧自
悟夙生因海山見靈跡
春草池
岸草衣裠色萋萋媚烟景池水古鏡明照盡青春影懸
知佳句成不待清夢醒
三峯
海客炫靈竒口出三神山乘風去萬里終古何時還且
移太華形置我庭戸間
嘯臺
長嘯臨高臺川谷遠相應林靄忽自開風籟久未定奚
假鸞鳳音所期嵇阮聽
石丈
大塊肖有形真人託不朽坐任苔侵衣卧覺柳生肘年
年好面顔甚媿丈人厚
竹徑
脩竹藹貞萋四序一蕭索野客擕琴來仄徑穿林薄不
愁步屧迷前有導行鶴
綠蘿書屋
數椽覆綠蘿四壁繪霜雨中有披髮翁雅調抗千古余
亦絶俗人和歌出商羽
寄劉波山編修
脩篁密樹足凉颸池外朱炎坐不知忽憶槐陰遮巷北
從君索喫冷淘時
追尋噩夢覺猶憎十載衣塵滌未能學築滄浪亭子好
蒼茫不共酒人登
寄新詩與門人謝文洽編修繫以絶句
狂風寥落在人間館閣文章已盡刪好為流傳閒適句
莫教謠諑到溪山
閏月七夕
晩雲不散垂垂雨烏鵲爭飛一一迴未必天孫思再渡
世間兒女浪相猜
望雲門山
輕烟漾午晴十里見山月稍觀飛鳥度始識一峯闕雲
生自吞吐天迴忽穿穴秋風從中吹萬樹離披列空象
藴真境仙跡傳幽絶恨身無羽毛從兹棄塵紲
感事二首
碧山勝賞已全非誰向西州淚滿衣解識貴官能續命
可憐疏傅枉知機
戟矜底事各紛紛萬事秋風捲亂雲誰信武安作黃土
人間無恙灌將軍
壬申元日
元日首四序曜靈明萬方萬方起同時相擕拜天光海
風驅陰翳絳氣連西荒踆烏始飛出翩然棲扶桑蚩蚩
横目民毫髮得所將豈知造化工但謂開闔常今兹值
沉冥理數難推詳星辰夜歛避雲霧朝披猖狂飈挾飛
塵萬彙皆摧藏山川與城郭一氣迷烟霜午景忽躍然
回光不滿墻盪摩見蒼黑倏爍成虧傷螮蝀潛莫指羲
和走且僵坐令陽德微下土將何望鄉黨紛童叟相視
各倉皇人情詫未覩沸語如蜩螗余時力疾起空庭獨
相羊頗聞儒者言薄蝕非災祥兩曜有交會奚事分柔
剛四海方清寧三公理陰陽大庭用鼓幣下士為秕糠
年歲不我遺青春獲舊亡深居聊取適戸外天蒼茫
棄婦詞
兩姓無端合亦復無故分昔時鴛鴦翼今日東西雲浮
雲本隨風妾心自不同君心劇無定見棄如枯蓬出門
拜姑嫜十步一迴顧心傷雙履跡一一來時路留妾明
月珠新人為耳璫不恨奪妍寵猶得依君傍寳鏡守故
奩上有君家塵持將不忍拂舊意託相親此生一以畢
中懷何日宣願得金光草與君駐長年
春日園亭有懷
飛絮滿天地春風餘幾時孤亭臨暮景久坐忽相思野
水浮烟遠空山落照遲佳人不可見浩蕩憶前期
三徑
柳絮晴方落山花雨更香苔痕雙木屐池影一繩牀待
月觀魚靜因風聽鳥長春來陶處士三徑未全荒
閒園
閒園坐長日水木共蕭森疎竹風前合清池雨後深遠
山無定色幽鳥自多音霞外餘孤賞泠然不可尋
伏日
谷口羣峯障火雲水風送日易斜曛拔刀割肉非吾事
自折荷花遺細君
暮大雨
晩風吹不極飛雨浩無邊日月皆歸海蛟龍亂上天櫩
聲通竹樹雲影泛山川慘澹為霖意安居獨惘然
野興
蕎花開處朦朧遠春雪輕埋草半青豆莢肥時紛歴亂
錯疑蔟葉緫蠶形有年比屋迎田祖無事從余說孝經
傳語霜風須著意安排醉眼眺林坰
早行學劍南體
啓明煜煜沈東方欲陰欲晴天正凉日脚插地若飛火
雨氣過山疑始霜雞驚人語出村樹馬戀夜飼投秋場
市門一老笑相問忽入城府君安忙
臨淄道中懷古
秋騎羸馬營邱道千里齊風入舊聞雞狗有雄還自許
淄澠無味底須分原頭寒意離離草海上朝光疊疊雲
幾度爽鳩增太息牛山長傍景公墳
過郡城故座主馮文毅公宅
難憑楚些遣離憂搖落非關怨素秋夢斷雲烟還北闕
醉餘城郭忽西州馬嘶荒草無鞭策燕過雕梁自去留
回首春明萬楊柳幾多飛葉赴東流
出郭
朝來微雨過出郭覽秋容烟隠初生日雲添不住峯年
知古原草心寂寺樓鐘濯足巨洋水海山尋舊蹤
微雨道中書所見
西風吹霧白難收沙引清淄入地流綠樹連天村暗雨
牛山何處見全牛
牛山西麓温泉
崔嵬萬古邱石腹出清泚不知華清池水色何如此我
來飲瓊液臨去洗塵耳濁穢乃名高於兹識所止
寄唐豹巖先輩村居
欲叩城西白板扉逢時觸事與心違亂山約馬悤悤過
落日將雲片片飛野水半篙誰喚渡敝廬十步且言歸
空餘借鴿樓中月分取秋光上素衣
寄洪昉思
垂堂高坐本難安身外鴻毛擲一官獨抱焦桐俯流水
哀音還為董庭蘭
自郡歸多病索居兩月未嘗著筆雪後將赴新城
遽成長句
病來詩思不勝秋紅葉黃花索莫休出郭即知山意好
閉門恐向北風愁所嗟龍性常牽俗豈為瑤車慕遠遊
會得高人佳興否雪中驢子灞橋頭
春日郡城無酒言懷
城中三日風野客迷朝昏誤疑酒所致豈知未霑唇愁
疾強扶策況復抛青春遣尋諸從事往往皆賢人凌陰
戀權勢太皥幾退奔冰花耀枝柯桃李不敢嗔寒威入
衣袂鼻氣增酸辛安得一瓢佳生我四體温敝廬有贏
藏風味清而醇缾罌二百里失計單車輪戸庭能免咎
嗜慾恐汨真太息稷下士古言誰與論
醉歌贈同年張薛杜三廣文
秋谷先生怕孤悶青衫席帽來州郡春風三日柳滿天
自擁犂騧鞭不進廣城如夢身自藏故友如烟誰可問
三公何意相隨來各將竒兵赴愁陣薛張幾日别海鷗
(皆海上人)風格雖寒故清峻杜生與我齊飛揚酒氣猶能護
青鬢廿年往事猶浮沈欲指雲門比離恨即今大府盛
文儒(學使者方在郡試士)憶昔吾儕嚴韅靷九原墳草又清明(同年)
(五十三人死者十餘矣)生得相逢今者僅冷官正喜少拘牽逋客
還矜出塵坌解衣徑就市壚沽閉戸遙同竹溪隠不辭
連醉破昏朝屋角花開雷雨迅
寒食
寒食寒猶甚春光底處賖風聲勒楊柳雪意逼桃花城
遠山烟澹天低麥壠斜酒邊倦遊客十日覺離家
清明登雲門山
雲門山勢春雲横迴岡簇起如簫笙中間石氣忽决坼
古鏡照耀懸窗櫺下臨齊城月華滿桂樹掩暎江山形
凭闌駐馬每望見恐是閶闔無由登童年結願墮世網
歸來始得尋青冥郭門南畔踏芳草天氣正喜清而明
仄徑延緣訝破碎顛厓近逼增峥嶸羣松離立類閽者
闖然欲與人争行山風四吹變煙霧却疑鸞鶴繽紛迎
空潭古洞閟幽境待我拄杖傳鏗訇門中掉臂忽自笑
虎豹不怒天關寧簷牙錯落殿交角勝地往往棲神靈
王母蛾眉颯霜雪衆仙雜珮璆鏘鳴弇州山人好聲勢
殘碣賸遣傖荒驚高亭削壁覽題記千年吾愛曾空青
悠然會意誰與語溪桃澗柳空含情銜杯枕石縱獨卧
遊人但怪顔何赬連峯西去浮落日歸心遠目相牽縈
城闉迴首動暝色大星一點留光晶通天匙鑰倘可乞
我欲翻飛朝太清(山中石刻文字甚多非浮即俚惟曾子宣率僚屬及六子遊山題名書法)
(雅逸如新似空青居士紆筆紆子宣第二子也東峯有留弇亭藏弇州山人王世貞詩碣亦不佳)
訪友村居
麥與柳深淺柴門相暎開春風無間處野客有時來語
久雲景變主人歡酒杯醉餘應自去微雨莫相催
不過怡園二首
城日山烟鎖寂寥石闌苔徑望迢遙遊人自上清音閣
流水還過後樂橋
堂榭虚閒碧沼清長天無主自陰晴最憐荷葉兼蕉葉
送盡風聲復雨聲
因園雜興四首
雨過空山草木香軒窗綠重午生凉流鶯聲滑幽眠熟
但道人間白日長
臺上松風吹野烟峩眉新黛遠相連不須更翦青梧葉
已見山椒六六泉(泉出石壁下壁有前人題名稱六六子余因取以名之)
清池一曲浸迴廊斜日朱魚爛有光負手巡簷喚魚晩
野風時送棗花香
林巒佳處日平西竹柏無烟咫尺迷山月漸高人影寂
溪南還有鵓鳩啼
苦雨
濕雲無賴壓荒烟時遣轟雷入醉眠黯黯山城惟積水
沉沉夏日更如年驕龍逆作窮秋氣赤帝空持大火權
莫問郊原騎馬路碧苔青草總堪憐
題文姬觀獵圖
天山霜草白於雪金勒明駝行復歇賢王前行屢停鞭
顧笑欲得車中憐車中美人色赬玉漢日邊風摧鬢綠
旃裘乳酪鎮相親寒束芳心羞不矚健兒身手如犬鷹
爭倚彫弓馳射生忽聞鳴鏑雲間響何似焦桐絃上聲
題郭令公退回訖圖
汾陽功業扶天日一木峩峩造唐室古來何代無魚程
當時猶奪汾陽兵功臣僕固為戎首闇主驕奄齊束手
軍中忽閃令公旗回鶻十萬如伏雌連營奔散晨星滅
戰馬不驚笳吹咽入關空破雁門煙出塞惟將漢家月
長安一日啓九門手持畿甸奉至尊辟雍將將高座矗
諸生聽說覆公餗
薄薄酒
薄薄酒勝茶湯不信試酌與君嘗雲陰月黑旅夜長孤
燈照夢隔故鄉輕寒被體如雪霜此時細引不成醉栩
栩自覺春風香擬陪瑤池宴高冠揖穆皇玉女八九人
紫霞勸天漿不然沉香亭戲草清平章玉手玻瓈盌葡
萄豔晶光人生待此始痛飲便應長跪辭杜康借使昔
遊曾快意夢之帝所安可常
悲驪馬
故人送我國西門贈我驪駒出瀚海北風吹鬛入寒雲
千里凝冰渺相待杯中醽醁相與傾袖底珊瑚不須買
騰身揮手疾於飛好爵良朋兩遺躧家居本在岱山陰
一日霜蹄碎碨磊春來花發萬峯幽玉勒黃塵恣湔灑
去秋縱轡訪神洲擬躡方蓬刷渤澥誰知中道忽然迷
紫燕啾啾失鮮彩丈夫壯志久摧頽分學庚桑老畏壘
獨憐我馬氣難降死骨甘心擲燕隗未令峻坂服鹽車
忍見敝帷埋爽塏酒酣自擊唾壺殘白日迴光天色改
聽張翁撾鼓聊為短歌
春風吹花花不開羯鼓落手聲如雷丈人脱帽散霜雪
自倚摻撾送明月酒酣似欲鳴不平奮臂直與金石爭
漁陽壯夫髮上指千古雄心曲中死鸚鵡西飛江漢空
人間此技久難逢為君起舞花影中使我三日猶耳聾
喜門人張浴日自山右來省却贈其還
林扉掩亂山落日萬重翠麥黃桑葚熟黃鳥猶不至子
從何處來疑是天上墜入門向我拜執手各駭視十年
兩相見心跡託宵寐豈意濼水魚忽為隴水騎(去年曾由濼上)
(寄書)子家太行深我昔停征轡青松拔雲雪黃河綴天地
極知登覽優敢謂經行易相尋無險難子真饒古意藏
酒當盡傾欲去更同醉持我遠遊心千里為傳致
寄博興杜廣文
山窗枕前水北落錦秋湖湖上故人遠山中清興孤何
時欹短棹載月入菰蒲極目相思處遙天秋雁呼
因園集卷三
