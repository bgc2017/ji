因園集卷八
左贊善趙執信撰
紅葉山樓集
夏日移居山莊四首
長日生清興幽棲向遠山去人惟恐近無事更圖閒白
石知心素黃鸝約往還悠然顧城市便覺不相關
香綠襲衣裾逍遥恣所如田家麥秋至村落棗花初舊
蠟登山屐新鈔種樹書北窗容倦卧無暇賦閒居
南風吹好雨與我忽同來野色一時活嵐光四面開林
花争浥露園笋乍抽雷誰訪清凉國平分頓遜杯
欹枕雨聲清高樓馬耳平嶽雲飛斷續溪漲上分明厦
庇心難遂田疇計已成沉吟身世事惟有學躬耕
即事
繞屋千章樹連村二頃田溪聲翻麥浪山雨淨林烟地
僻聊充隠樓居不學仙祗應似彭澤種秫徧門前
村舍
亂峯重疊水横斜村舍依稀在若耶垂老漸能分菽麥
全家合得住烟霞催風笋作低頭竹傾日葵開衛足花
雨玩山姿晴對月莫辭閒澹送生涯
積雨寄稼民弟方同在此莊
同爲岳陽人屋宇相参差如何十日雨迢逓成天涯登
樓見場圃麥積高離離盈村泥活活芒屩無所施山雲
蓊然起羣峯不相知門前流浪(平聲)水倏去如風馳晨朝
攬鏡歎濁酒思共持努力保百年永與稼穯期
携酒溪頭酒盡雨至
携酒溪上飲酒波相暎清林風東南來颯然吹我缾山
雲亦大上迷漫如炊蒸雨脚森森明青天引萬䋲主客
相視笑興盡可以行徑滑沙自軟衣霑體更輕迴望莽
蒼間人牛紛縱横始憐力耕者未是心無營
新晴
好雨無妨久新晴更自佳兒教送藤杖僕爲晒㯶鞵山
翠濃霑袂溪風亂入懷閒身乘興出偏與夕陽偕
望夜雨
雨師長傍岳陽行夜半懸簷有瀑聲清夢驚迴牀漏徹
水晶宫闕月朧明
舍弟三人各自其莊至
城中聚族居兄弟良足歡深林有曲枝積水多濤瀾朅
來掩山扉孤鴻下長川豈不躭閒寂對食恒憮然今者
二三子並至誰招延皆言小麥熟從事場圃間山中一
月雨高壟生流泉持䥥空躑躅沽酒聊纏綿暮霞何澹
泊西南起炊烟出門指邨墟阡陌相接連幸蒙先人力
各保百畆田春秋恣往來晨夕欣盤桓錐刀誠可鄙文
史寕盡捐苟能勤耕穫亦未虚歲年無以子衿詩而易
蟋蟀篇
送稼民返舍
獨向斜陽縱轡遲新晴風日促歸期登樓西望千重黛
此是今生近别離
霽日
曉霽霧欲收青山自吞吐朱曦盪積隂朗然當我戶俯
視見䟽豁聚落粲可數淄水抱日來浮光動禾黍農夫
擊柝集鄰舍繅絲語飽食出溪橋微風坐停午
酷暑醉卧夜分疾暴作幾危頓比曉愈戲示小
妻
人生生死如晦明嗟我未識猶營營人生疾病當炎暑
如鳥遭籠魚在煑狂夫嗜酒三十年此身那比陶器堅
聖人忽然爲豎子窮山深夜來相煎雷公沉湎羲和睡
獨使驚魂逃宿醉平明童稚笑相看一昔中山恍隔世
從今不薄劉伯倫老去低頭聽婦人
七弟德璉邀至郭莊朝往暮返亂淄水行是日
微隂時復細雨
依山欲十里經流凡幾渡輕隂貺凉颸宿漲開沙路曖
曖烟際村濛濛水邊樹遂至惠連居頗諧潛夫趣虚楹
積暑避老屋遥山護蔬果不外市雞黍亦立具童時憶
曾過丱髮今已素留連感平生長日易爲暮伏雨止復
集小駟嘶且顧幽興属清淄朝昏暎來去
與吳客食佳李
團香融蠟玉盤堆乞與吳兒一百枚飽啖知卿減鄉思
那餘風味到楊梅
七月一日登前山卧石上與道士語久之
日日對孤岑微風落磬音扶笻秋乍曉覓路樹逾深青
壁潄塵夢黃冠通野心稔知霜葉好留傍夕陽吟
曉起即目
睡足愛秋曉迎凉獨啓關初陽微寫水餘霧散棲山樹
與禾麻競人將雞犬閒遥憐五侯宅春夢未闌珊
再飲溪上
浮烟羃村榆柳晩返照侵溪沙水淺塍間鳥雀驚忽飛
林際壺樽紛又滿酒人正與夕凉期坐客還云席地善
石梁經日尚温暾莎草承秋校深輭行觴碧波争迅急
對踞蒼山交偃蹇稚子環看入畫圖老農錯語通寒煖
是日晴天無片雲新月如弓挂遥巘殘鐘出寺一帶風
高屐過橋數聲犬蓬心已逐大火流塵袂更教清露澣
他年應笑竹林人黃罏自近公自遠
答十一弟緩庵見懷因寄諸弟四首
問訊山中况能來領略不屋廬從草草水木故修修禾
稼十分雨峯巒三日秋憑君試遥度此境尚堪留
案酒溪魚小充蔬野菌香行依林作幛醉愛月臨牀秋
淺宜新健山深縱老狂閒尋高士傳若箇足相方
自有琹樽樂還將婦孺俱敲針任螭虎說稼與清娛多
事傭舂隠何心擊缶呼朝來感懷抱巖畔見茱萸
荷汝殷勤意連朝嬾報書恥争雞鶩食坐使脊令疎好
月相延竚荒庭與掃除應携遠山色歸去慰離居
七夕偶題二絶句
機絲嬌嬾不成章牽惹黃姑伴恨長格是住期聽(去聲)烏
鵲隔河無事莫相望
飛車交碾海生塵竒巧由來屬世人傳與天孫湏下乞
銀河一葦即通津
秋光
觧道淵明日夕佳秋光次第列山家薄寒㶑㶑浮雲葉
細雨濛濛飬豆花螺髻千峯争渲黛蝉聲萬樹半拖霞
橘中不羡商山樂况乃飄摇上海槎
絶句(中元暫返里第)
住山情未厭奈此城中節山月苦隨人天明不成别
飬病山莊自贈
息機逃世網所樂在幽僻自纏疾痛來體性彌不易門
戶矧多虞氛垢日以積託兹屋數椽拘維暫如釋分庭
得翠巘習我相主客春風去不盡紅藥猶狼藉掩關策
枯藤獨踐昨行迹高鳥未倦飛斜陽曖將夕
偶題
坐起如孤客誰知意緒佳高閒三歲病富貴一庭花綠
麥朝經雨青山晩上霞餘生能保此何事覓丹砂
悼脩竹
碧嶂清泉總可悲萬竿脩竹異平時主人猶自矜風調
不惜荆花惜柳枝
微雨山行
小麥花開秫始萌村墟處處黃鳥聲肩輿曉出犯霧雨
住山一往多山情岳陽南下紛澗壑羊腸數折分馬陘
我從世中來措足轉覺坦易無欹傾連峯倏閃溪沙白
濕雲散入炊烟青飛鳥忽縱見平曠東西石馬相逢迎
壠頭草盛耰鉏聚林端人過雞犬驚何當桃花未零落
仙源作記煩淵明(石馬村東西各一)
田莊贈十一弟
結屋偎青壁當門界白沙山雲千畆亂溪月一條斜飯
美蔬厭雨樓香棗送花比年康樂思對爾欲無涯
涉淄水感懷
鼓瑟吹竿豈自由少年鹵莽長年羞而今不作齊門客
才泝清淄最上流
循淄東下偕十一弟及欒傁
淄水多伏流浮沙渺雲雪兩山夾步幛錦綺参差列緣
山出村落頗有佳田疇山風吹壠麥湧作淄水流衰翁
跨蹇驢兀如乘舴艋快意綠隂中矍鑠思一逞自我廢
行步遊涉恒因人因思舟船適共說楊子津今年定有
年我疾亦應校及爾裹贏糧秋風期鼓棹
重過邀兔厓(不至幾四十年矣)
竹馬心情老病侵嬉遊舊迹與誰尋攬衣無限存亡淚
屋角低迷夏木深
郭莊夜坐示七弟時十九弟自麻莊來與十一
弟先醉卧
空村轉山隂落日荆扉啓壺樽儼然陳知汝久相俟兼
旬隔歡笑盡日困邐迆觧帶就中庭新月色如水小弟
何處來移家傍畏壘阿奴幸不至火攻吾免矣夜分各
醉散偶語未能已家門盛衰由老大哀樂指南山白楊
風石闕自磈硊榮名良足寶勿遺後人恥
喜孫淳夫王通遠見過
林下移茵避午晴溪頭䟦馬辨人聲觧襟相對有野意
濁酒一壺還細傾日影留連緣北至麥黃深淺入西成
草烟犢路頻來往便可山田事耦耕
月下場中聽歌
晩霽場圃静空村雲月閒此時歌白雪偏稱對青山十
載違高調中宵觧病顔淄流入新雨清響寫潺湲
寄訊稼民弟登馬鞍山
十里馬鞍山依依戶牖間峯巒列城堞梯磴造天關雲
月忽明晦仙靈應往還望賖疑夢寐病起待躋攀羡爾
身手健當兹耕稼閒杖藜入蒼翠行飯上孱顔名嶽分
尻臂清淄轉玦環看余高卧處黑子著塵寰
暫歸省侍
夏雲欝重隂長晝趋庭闈清凉雖適體寧不懷炎威入
門奉杯酒歡顔幸無違槃散郤伯步爛漫萊子衣疾病
歲月永放佚禮樂微嗃嗃竊自保憧憧何所希
宿因園
獨卧境倍寂心情恒有聞終夜風雨聲水與竹平分經
時棲窮山自謂遠垢氛却返鳳麟洲顧笑麋鹿羣
夜雨曉微山行漫咏
霧外雞争咽村邊客暗過溪流夜痕亂山雨曉凉多幽
徑披禾菽生衣潤薜蘿空慙荷鋤侣猶未具烟蓑
觀漲二十韻
積隂歸山南風日啓清麗午景浮前川奄忽水大至初
聞聲震蕩澗壑助遠吹漸見勢瀰漫坡壠各易位前奔
如有程横潰遂無際擺簸困喬林崩騰坼厚地荒涯牛
馬迷吼沬兒童悸空村走若狂余亦曳杖出半生放浪
遊動與潮濤會濁河千丈波八月夜掉臂朅來卧山陬
每愛沙水細消長固有時變更或失計乞假淫潦資依
倚岡巒勢造次快狹中蒼黃逞雄氣蛟龍羞蹙縮魚鼈
縱凌厲小利欲何成暴興恐難恃大海在宇宙終古不
涌沸一瞬汎濫流祗遺元冥媿褰裳謹漫投濯足存深
致高咏秋水篇斜陽歛晴翠
雜題三絶句
積雨藥欄斜復斜日日日出看朝霞墻角已然覆盆子
樹頭猶絓牽午花
宿酲初觧飽藜羹捫腹荒園自在行擬喚鄰翁誇食指
兩畦新長紫膨脝
移牀恰就井欄平槐葉隂濃水氣清機事自勞心自逸
夢迴不厭桔橰聲
耿明府再枉山居奉留小飲
伏雨霾來徑倍荒亂蝉聒處日猶長頻教仙令過愚谷
始信閒人住醉鄉白水青山圍促席紫茄紅莧侑飛觴
前騶莫便施銜轡門外秋晴澗草香
七夕示内二絶句
香濃燈暗立秋庭近月微茫欲辨星窺盡風情是烏鵲
人間空自媚丹青
宿醉狂顛近病慵明河篇詠媿舂容衰翁都未經營巧
那得天中記到儂
十四弟邀同王眉山之城子莊兩兒隨行道中
戲呈眉山
秋山前分遠相引秋水中曲行相遮山似主人久傾待
水如客意紛交加蹇驢亂流等鳧雁稚子疾走過麏□
知君體極念平陸黃塵深稳眠牛車(王居新城地無寸山)
晩出城子莊感懷
落日溪山劇可憐散霞歛黛入村烟村東老樹渾相識
春雨騎驢四十年
錢塘曹自蕙來視余山中將之歴下訪友
門前西湖水枕上浙江潮作客二十年此間誰久要我
病不能行君病不能止驚蓬將落葉正値秋風起擬過
大明湖愛其清且淪湖月照歸夢西子笑煞人聞有賣
藥翁壺中隠天地拄杖會成龍贈君莫輕棄我本東海
客願從安期遊當飛赤玉舄與子偕來不
書病三十四韻
積飲腰脚濕我行浸不良左杖杖乃立右杖人乃行立
如枯朽株臨厓常恐傾行如弄郭郎俯仰何郎當所居
是危樓去地尋丈強上下恒慄慄甚於陟高岡因之出
入稀竟日依匡牀傷鴻與病鶴垂翅常悲鳴引頸望青
宵已矣將翺翔逸久筋骨舒避俗心神清况爲婦所制
什九損杯觴秋風來超忽溽暑潛退藏邇覺胈脛間蠕
動如有營初試屢畏縮積日能支撑乍可歴梱閾漸已
出戶庭遂疎婢與僮不復揚粃糠惟有所持杖與我欲
合并不謗毁推擠勝朋友弟兄雨後天氣佳獨步越溝
塍逶迤一二里至止淄水旁盤石故無恙隂隂櫸與檉
恍忽增感歎坐起久徬徨秋水瑩於鏡照影萬念平水
東蕎麥花浮浮蒙雪霜我髮亦如之尚競何短長新卜
杏葉嶺其兆獲允臧餘年自天假寵辱皆過望足力幸
見還躄蹇固無傷跡落吳牛隊吟作樗雞聲村氓盡相
安山鳥亦不驚南山千萬樹斜陽變微赬歲豐人和樂
病起心飛揚秫足不虞客稼畢宜多晴寄言舊遊侣能
來我同登
枕上聞雨口號
農意欣厭客興狂雨聲半夜滿藜牀浸淫麥脚赴春日
洗滌林梢承曉霜
偶行淄岸見病涉者遂呼工伐槐樹爲橋於水
上既成以詩落之
村東淄水寒不流行人脱襪愁窮秋山深奄冉北風起
霜刃如冰割人趾山居雖抱利濟心腰無犀帶思不禁
老槐蕭蕭花落盡甘作津梁辭故林匠人交臂集溪上
三日荒村斧斤響門前綠隂減數弓水面蒼龍横十丈
嗟爾百年材始成安得扶持大厦傾從拚歲月山林老
且就支離鄉黨名
晴蓑道人歌
長空雲暗蛟龍泣短褐錦衣盡霑濕一蓑不蔽天下人
自愛䙰褷僅稱身曦輪忽碾浮雲淨物態繽紛入明鏡
豈知天意厭昏霾却遣人心艷華盛妍皮癡骨各自驕
高冠竒服争市朝機中狼藉千女指馬上摧殘百獸毛
深山有客堅避世芙蓉爲裳蕙爲帶道人大笑何必然
安能翻飛去人間短蓑一著無冬夏青天白日相周旋
相周旋從來久斜風細雨無日無激電轟雷有時有陸
魯望張志和散人漁父共高歌但願長晴不願雨霜月
滿身篤速舞
趨紅樹
雨足山容重秋林不悦人微茫覓紅意黯澹度蕭晨舍
弟飛書數鄰翁送酒新因風謝青女九日只踰旬
送常熟馮代公元振南歸因懷其弟伯高
南風吹夢阻山城賸引歸心促客程别酒杯深迷返照
驪歌聲緩雜流鶯年來漂泊憐兄弟老去心情戀友生
若見江湖舊知已道余泛宅計將成
寄聞喜同年張潮州四首令子亦堪久在余家
今以季夏西返
積雨添愁思臨岐更不任病滋新别泪酒引舊離心往
日空裁賦高山自入琴未甘同蟋蟀不俟早秋吟(楚辭有惜)
(往日)
携手瘴江邊分帆二十年鵬飛終逝北龍卧詎移淵書
到落花後人歸霜月前近應減悲喜消息未茫然(珠江别後)
(今年始得君書)
太行邈天上君在太行西雨向汾隂暗峯將海日齊衰
年稀夢寐壯歲苦攀躋尚想東西塢(二嶺名)嶔崟入馬蹄
故友都零落端居只憶君始憐疑落月絶勝咏停雲老
有相扶藥窮無可送文殷勤寄懷抱但恐不堪聞
題因園聽泉榭
池光迴暎曲欄平澗水遥穿洞戶行竟日深林響寒雨
四時空谷送秋聲主賓談向鏗訇息魚鳥心從寂歴生
憶訪仙人閱亭舘水精簾檻坐分明
調馮生南歸不果夏垂盡矣聊以慰其客思爾
馮生初騎齊地馬掦鞭欲馳且復下何如安隐乘扁舟
夜半月明聞棹謳夢廻高枕匡牀雨疑是虞山山上頭
借問何緣未歸去本畏嚴寒不關暑九江老翁言語誇
相留計日成丹砂幻人方士跡如鬼使爾参差空憶家
對牀有客同鄉縣絮語明鐙常逹旦霪霖穿屋雷破山
長晝酣眠不聞見我有善策與君期夜惟飲酒朝吟詩
酒爲客舍愁中物詩是君家世所司擁鼻寒蝉聲屢絶
銜杯倦鳥飛仍歇人愁我病共蕭條奈此新晴好明月
請君強笑開君心圖歸莫問囊中金西風無錢會相送
一夜江河秋水深
拯弱蟬
高棲飲清露自謂無所求忽緣山風堕適與池水謀池
水深尺餘綠淨當深秋纖鱗不容躍薄翼不能浮初投
木葉落漸轉車輪周冠緌困倒側狂噪聲如抽我時倚
危欄憐爾爲爾羞失勢辭喬柯貪生負清流呼童拾竹
枝立具梁與舟遂使伏機羊化爲釋縛囚亭南日正長
據牖曝且休微眴似有覺徐鳴意相酬騃童久旁睨引
手鷹上鞲翻然棄人去寧爲恩私留本蓄糞壌心妄託
鯤鵬遊勿狃今更生螳螂滿林幽
因園集卷八
