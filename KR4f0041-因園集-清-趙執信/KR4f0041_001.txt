因園集卷一
左贊善趙執信撰
并門集
督亢懷古
燕丹昔逃秦身免怨未雪千金求死士快意期一決徒
逞匹夫憤焉知霸王烈我聞燕先王築臺市駿骨晩得
昌國君雄心一朝豁全齊七十城紛如槁葉脱但隆郭
隗里不灑田光血豈有熊羆臣輕試虎狼穴可憐易水
上壯士衝冠髮事敗國旋亡寂寞名未滅
陘陽驛雨甚行橐皆濕輿中聊述
欲知肩輿行遇雨有似曳尾塗中龜聳身延頸欲前去
四足不動如懸槌搘窗欹枕雨脚入紛斜一任西風吹
我既衣裳有霑濕迴視我僕嗟亦疲幸餘臟腑未湔濯
豈免涕淚同淋漓無因天漏藉石補反思油衣以瓦為
人生有情每無厭遨遊謂樂居可嗤請看行役足辛苦
他時枯坐無庸悲
道傍碑
道傍碑石何纍纍十里五里行相追細觀文字未磨滅
其詞如出一手為盛稱長吏有惠政遺愛想像千秋垂
就中行事極瑣細齟齬不顧識者嗤徵輸早畢盜終獲
&KR1274;宫既葺城堞隨先聖且為要名具下此黎庶吁可悲
居人遇者聊借問姓名恍惚云不知住時於我本無恩
去後遣我如何思去者不思來者怒後車恐蹈前車危
深山鑿石秋雨滑耕時牛力勞輓推里社合錢乞作記
兔園老叟頤指揮請看碑石俱甎甃身及妻子無完衣
但願太行山上石化為滹沱水中泥不然道傍隙地正
無限那免年年常立碑
獲鹿至井陘道中三首
城邊沙水路數里入山村高處雲封屋秋來草没門牛
羊緣澗遠童稚避人喧却聽樵歌返前峯日已昏
驅馬指榆水(村名)晩陰山雨來前村一點火倦客意悠哉
猶隔數峯遠還從深樹迴暗中聞犬吠始見竹籬開
曉日不照地羣峯方障天行人聽雞起鳥道接河懸遠
樹猶藏雨高城半出烟秋來無限思牢落付山川
井陘道歌
晩雲挾雨風不休井陘古道行人愁未知駐足竟何處
羣山來往相遮留初緣細路行逾上風中一線秋空浮
徑迴兩壁競竒詭坐令谿谷成深幽久行祗畏前路絶
下視尋丈何能投失勢忽落不自覺天宇頓被蒼厓收
四圍樹石怒相向森然拏攫紛蛟虯人如迴飈激下葉
馬擬古棧穿猿猴已覺心氣俱沮喪敢云追躡窮冥摉
嗟乎絶險天所設左車當日真良謀如何旗鼓走水上
戲下反致成安頭古來成敗兩寂寞山川滿目增煩憂
道傍戰壘野花放雨餘山鳥鳴啁啾
宿平定州雨竟夜聞七十二河水大至
倦行得投憩如鳥有棲託下馬衣盡霑入門步猶却屋
角張明鐙晩炊具藜藿取足供醉眠濁醪恣深酌窈窕
青玉峽迢遥夢中約如何就枕憂反遜據鞍樂入夜殷
雷喧雨聲亂城柝汍瀾散簷溜浸淫到帷幕頗聞向曉
行驛路緣澗壑石齒既叢生潦水正噴薄四山懸瀑集
勢若崩厓落直恐穿山脅安能容略彴已知前路難更
聽雨勢惡殘更遠欲斷冷熖濕不著轉畏天欲明孤吟
向索莫
涉七十二河
犯曉指前途天清雨氣散迴瞻孤城際遥出大河岸山
勢鬱屯雲水聲激流電波盪巨石奔灘坼地軸轉居人
能嚮導小駟頗趫悍揚鞭亂流去直與驚湍戰圓浪欲
没鞍輕漚時及面浮沉遡衆川攀緣望絶棧豈惜衣履
濡寧辭登涉倦斜陽向晩放驛舍炊烟亂有如異國歸
遥天見鄉閈馬飢僕亦痡水盡山未斷候吏不須迎前
馳已如箭
晩發芹泉驛夜過壽陽
日暮憩芹泉暝色動諸嶺路紆未擬停馬飽方思騁新
月乍微茫羣星半耿耿遠雲時作陰積雨正多濘地明
知近河徑轉畏逢穽不知幾里遙忽在萬峯頂陰陰俯
厓際簌簌亂林影深谷聚豺狼澗潦喧鼃黽山腰忽一
燈鬼火出埳井秋毫皆易驚觀聽何由屏風高溪壑哀
露下衣裳冷前途漸逶迤客心轉虚迥昏眸呼不開倦
轡時復整夀陽城上鐘殘夢三更醒
夜度黃嶺
星稀月落夜轉昏黃嶺嶺上寒生雲憑虚直上二十里
勢與天闕争中分我行但覺馬人立據鞍自笑如孤猿
前驅已遠後相失空餘呼嘯風中聞昨聞此嶺真險絶
頓愁無翼難飛翻瞢然登降無所懾夜氣為我留精魂
泥路蜿蜒勢漸下俯聽雞犬囂荒村東方放曉日欲出
却望天際危此身
中秋夜
秋氣驅殘雨空庭來遠颸一杯桑落酒半夜月明時久
客嫌宵永初寒覺醉遲還將蕭瑟意遙與菊花期
太原縣拜先曾大父生祠三首
曾大父昔為少參均晉祠水利有德於民故祠焉
祠鄰大佛寺楹間有觀察叔祖奉使時所題詩
曉色微分秋暮天村烟祠樹正清妍遠山雲氣日初上
古寺梵聲鐘共傳下馬身從千里外登堂夢隔十年前
他鄉歲晩增多感酹酒臨風一愴然
當年棨戟駐河干片紙能令萬戸歡曾向清流照顔色
到今白叟識衣冠村荒亂木隨秋下山逼驚風盡日寒
歲序易遷遺廟在居人珍重後時看
憶從薄宦客京師邱墓松楸入夢悲乍喜家山歸有日
又來汾上住經時兒孫枉灑天邊淚父老能留去後思
待向故園兄弟道他年重問舊題詩(方圖便道歸省)
雨中泛汾水感興
細雨已作泥微風能漾舟渺渺入汾水悤悤懷勝遊漢
代昔巡幸畫舸張龍斿冠蓋擁前列簫鼓横中流棹歌
今歇絶千載長清秋我行望天末雲物慘不收羣山莽
迴互水木相綢繆地勢亘終古世事隨浮漚乃知前人
名翻藉山川留舟人理楫急及岸還夷猶把杯酹水涘
此意空悠悠
九日晉祠
野菊霜姿向客妍孤村木落更蒼然也將世上黃塵面
來對山中碧玉泉桐葉遺封還百里晉陽王氣已千年
爽鳩東望堪憑弔都付西風落照邊
將遊鑌鐵院以病不果
古院不一遊虚作并州客寒鐵夜有芒秋井水無色病
思清冷對夢覺鐘梵寂想見静中僧時時掃苔迹
發太原
青烟一點望依然馬首蒼茫又著鞭此地空斟桑落酒
故園已過菊花天薄遊歲月清霜候歸路關山黃葉前
惟有離心汾水上應隨秋雁共年年
晩行
雨脚背城見前村開晩晴近山風轉急隔水月初生樹
杪懸燈火烟中隠碓聲今宵魂斷處野館醉三更
郭有道墓下二絶句
斗筲賤役良不屑識鑒人倫亦偶然何意舟同李元禮
時流解望作神仙
中郎無愧至今稱因憶昌黎豈近名不是高文能諛墓
黃金何處夀劉生
冷泉關
霜凝疎樹下殘葉馬踏寒雲穿亂山十月行人覺衣薄
曉風吹送冷泉關
曉過靈石
曉色依微嶺上横望中雲物轉凄清林收宿霧初通日
山挾迴風盡入城客路遠隨殘月没鄉心半向早寒生
驚鴉滿眼蒼烟裏愁絶戍樓横吹聲
國士橋
橋上馬嘶破殘月溪邊流水聲幽咽風迴激浪上橋頭
似濺當年擊衣血伏劍如飴豈顧身至今此地留精魂
由來國士自千古試問中行是衆人
始雪過東西塢二嶺
天陰覺曉遲乍雪山更寂蕭槭絶人烟蒼茫入寒色林
空遠望通徑轉迴峯逼二嶺鬱相當中見雲氣積高風
束四山冥冥接天白行人躡空濛馬足畏偪仄忽疑厚
地傾又覺陰厓踣澗壑何深幽云是虎狼宅地險念身
孤客久知時迫故山候尚温奮飛無羽翮向暝昧所投
浩然促輕策
沁水使院望石樓山雪
孤峯壓城頭雪色落屋瓦高堂收衆陰目極天四下空
烟寒欲開晩雲散如瀉遠見羣山來莽莽亂奔馬長松
分巖谷猛虎憑城社入夜風怒號居人畏中野行役良
苦辛山川自蕭灑悵望聽深更躊躇引杯斝
陽城夜飲
高館張燈天向昏山城打鼓曉逾喧不知酒力誰深淺
一夜開簾雪沒門
山行雜詩四首
嶺路盤盤行欲迷晩來霜霰忽凄凄林間風過猶兼葉
澗底寒輕已作泥馬足蹙時疑地盡溪雲多處覺天低
倦遊莫訝驚心數歲暮空山鳥亂啼
晩雲忽散見峯巔遠寺鳴鐘思悄然積雪更宜新月照
輕烟不障暗流懸行同宿鳥趨林急穏羨山僧擁絮眠
正好溪風送前路一燈明滅戍樓邊
絶巘平臨遠目開天風吹我離(去聲)氛埃路於殘雪消中
見人自羣山闕處來樹外連峯横作鄣馬前雲氣散成
堆平生蠟屐尋幽興落日登高首重迴
十日山中汗漫行山雲作意變陰晴連天細雪因風急
近郭空烟接日生鞭影遠牽殘照色馬蹄寒踏斷冰聲
定知此後相思處贏得清樽夜夜傾
發澤州宿星軺驛盡日行太行最深處
出郭未十里陟嶺凡幾盤徘徊初日影隠見羣峯端遙
空斂餘陰山風增曉寒我行曾冰中仄徑愁躋攀馬壓
後人頂足滑不得安縈紆自信地倒側惟隨鞍久依懸
厓轉每疑絶壁穿歘同鳥上下紛與雲勾連平臨衆皺
出旁見高天寬四山森列笏戢戢争荒烟林木接蕭瑟
萬壑寒聲傳牛羊入殘雪蠕動叢莽間登頓倦行侣曠
覽開心顔日晩見人家列屋緣層巒斜陽明萬瓦烟火
動夕餐不厭野宿孤益羨山居便溪黑虎豹嘷月出烏
鵲還歲晏遠為客中宵起長嘆
天井關
試凭雄關望偏增客意豪驚風吹澗直落日覺山高亂
樹入雲盡悲禽分野號從來爭戰地覽古首頻搔
下太行入河北
萬山圍馬首崚嶒行相逼如入稠人中倉皇亂迎揖連
朝躡危險徒侣疲登陟曉看白日近漸覺山勢急前路
紛羊腸下赴將何極眼明見平地河色漾寒碧浮雲千
里通清流一線直參差散林莽指點辨城邑久行望彌
真屢下境轉偪迴視高峯顛一一詫所歴野曠山盡收
村晩天半赤向風指孤烟息此窮日力
晩次清化鎮
晩風亂叢竹四野青欲收回頭謝寒山臨别還夷猶孤
城殘照盡雉堞隨星浮烟際聞人聲馬倦亦知投
仙居行
仙居亦在黃塵裏碧瓦如鱗點衛水衛水無聲四野愁
神仙不至千夫死城頭寒日翻大旗使君來遊何委遲
朝朝鼓吹沸城出借問曾與仙靈期仙靈窟宅知何處
海天茫茫隔烟霧盡將膏血作樓臺留與行人自來去
蘧大夫墓
車聲轔轔及闕止衛靈夫人識君子可憐荒土不分明
千古彌瑕共埋死因知往蹟多湮沉下馬陌頭霜草深
尺寸偶然留姓氏武公康叔渺難尋
大名
霜樹迷離擁戍樓寒風近北倍颼飀英雄河朔銷亡盡
獨倚斜陽指魏州
魯連村咏魯仲連
漫說帝秦片時事獨憐排難一生心空驚玉貌圍城裏
東海茫茫何處尋
華山行
跛者御跛者登婦人帷房聞笑聲笑聲未絶晉師興華
不注山干青冥山前東畝何縱横欲尋丑父易位處華
泉之水今猶清紀甗與玉磬差異城下盟寡君奉親以
色養豈意社稷將隨傾嗚呼寧獨巧笑能傾城
雜詩五首
作客一朝歸如夢久而寤時時心目間惝恍各有遇遶
溪清淺流連村遠近樹兒時所經覯半猶存其故峩嶺
雪乍晴烟斂萬家曙磴道入高寒雲山遠迴互忽驚風
景真轉恐遨遊誤漸多相識人踟蹰屢狂顧遙見西郭
門疲馬趨如騖莫避市上塵去此十年路(峩嶺山名)
羈棲空計日客遊常畏人豈意廣坐上復覩平生親再
拜視顔色悲喜不可分長者酌我酒相問逓殷勤童稚
不相識牽衣皆弟晜自憐語音變稍有形容存且與恣
歡讌艱難安足陳
雪後天氣佳選勝擕我友不知山與泉頗憶疇昔否城
邊初日上寒色遍林藪行緣荆山足漸出秋谷口淺瀨
漾輕冰空烟散枯柳更陟峩嶺顛極目盡諸有峯壑雜
樓臺出没各為耦疑是太行中西望頻搔首風土有雷
同取意分薄厚笑問同遊人還勞倒尊酒
招我何碌碌家家春酒熟朅來二十日日日得所欲風
霜雖苦辛醉飽亦酖毒昨宵雙眼昏輾轉羞明燭向晨
昧冠履對案廢篇牘妻孥頗嘲訕客至每局促憶登并
州塞遠窮千里目祇恨杯酌疎在家病良足
高堂張華燈少長各為羣寒風歛殘日氣候晼如春酒
行更相勸既醉情彌敦豈辭今夕醉將為明年人非徒
明年人復是異地身預憂西北路冉冉隨浮雲住日殊
未厭去意方恐分人生苦樂情終古何時均
因園集卷一
