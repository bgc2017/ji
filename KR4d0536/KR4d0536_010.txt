午溪集卷十
元陳鎰撰
七言絶句
借漫興一十五首
碧樹參差竹屋低半生此地惬幽棲悠然不盡登臨興
屋上青山屋下溪
紅塵吹不到溪堂時掬清泠沃酒腸山外亂鴉飛過盡
數聲漁笛晚風凉
徑竹猗猗晝掩門日移清影過芳尊午香一炷閑無事
坐看幽禽下樹根
一笑歸來避世紛山靈不用勒移文白雲本自無心出
我况如今懶似雲
十載緇塵染客衣田園今喜賦來歸此身與物同閑適
倦翮孤雲自在飛
溪頭擬結野翁亭更種溪傍萬竹青白髮一尊聊自遣
夜深時看老人星
窮簷隂合翳松蘿迎送都無白玉珂從此只知田野事
山人溪叟日相過
淵明歸隠成疎懶謾自題詩責五男三徑盤桓有餘樂
葛巾牢裹棄纓簮
殘年飽飯獨怡然陋室從教似罄懸䞉喜繞階多竹色
晚來新月闘嬋娟
一區舊宅帶秋林占斷溪南十畝隂長日坐分鷗鷺席
㗳然忘我亦忘心
秋風吹綠漲晴川老去生涯一釣船人世烟塵猶眯目
争如沙上共鷗眠
矍哉陋兒笑儒寒微禄資身已懶干手種園中千樹橘
黃金顆顆露漙漙
百畝新承溪上堰年荒幸免為飢啼舉家從此無憂色
却笑涪翁憫跛奚
買得漁家一尺魚床頭酒熟不須沽三杯飲罷斜陽裏
行看青山信杖扶
溪上幽居無限好天分地位頗寬閑我生本是疎慵者
只合漁樵老此間
次韻吳學錄春日山中雜興七首
亂世艱難寄此身暮年食蓼有餘辛一春勝事成虚擲
空憶蘭亭王右軍
碧山深處息兵戈石竇甘泉冷齒牙絶似天臺舊風景
何人能復飯胡麻
林樹深深石徑斜野橋村塢兩三家蕭條門巷人行少
惟見疎桐自落花
功名老去念頭輕盡日看山眼倍明甚欲買田為隠計
囊空未辦孔方兄
睡起書齋日正中松花飄粉滿房櫳山童頗解詩翁意
茶竈猶藏宿火紅
一溪流水繞山隈岸草青青長舊荄鷗鳥不知人事異
自随釣艇去還回
故老相逢竹外村能談舊史憶乾元大兒昨日從軍去
惆悵無人給曉昏
題湖山十景
翠屏晚對
為愛群山列翠屏竹門終日不曾扄溪風吹却白雲去
添得他山一抹青
綠野春畊
雨足田疇春水生青陽浮處有農畊村南村北秧初綠
布谷樹頭相對鳴
月浦泛舟
與客擕壺夜泛舟水光不動月光浮洞簫吹徹湖山静
應似坡仙赤壁游
雪溪垂釣
水闊天寒雪正飛漁翁猶在水之湄憑誰畫出溪頭景
蓑笠孤舟獨釣時
竹樓清眺
竹外登樓興自豪紛紛蒼雪冷吟袍浮雲吹盡秋空闊
獨鶴歸來山月高
松嶺早行
松林曙色未全分半入青山半入雲落葉鐘聲何處寺
行人疑在夢中聞
古寺鐘聲
隔溪古寺夕陽時風送鐘聲落翠微想見老僧歸院晚
山童未掩白雲扉
平川霽色
渺渺平湖蕩日光漁烟起處隔滄浪登樓有客看秋霽
楊柳風多滿袖凉
西山牧笛
西山山下草離離斷隴平坡雨過時牛背牧兒歸路晚
數聲短笛倚風吹
東岸漁燈
月黑樓前湖水明漁燈點點過沙汀蘆風忽起光還滅
疑是寒宵夜燐青
道徑東巖砦
荒村寂寞兩三家故壘東邊石徑斜巖樹不知人死盡
春來還發舊時花
贈别周善長之金華
風捲山雲雪乍晴又攜書卷促行程知君此去雙溪上
一路梅花管送迎
午溪集卷十
