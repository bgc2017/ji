午溪集卷六
元陳鎰撰
七言律詩
石門紀遊
山藏仙窟好溪湄滿徑秋雲冷濕衣萬古石門青不合
半天瀑布雪長飛猿攀松子巖前落鶴趁琴童洞口歸
謝李何年留傑句至今山水有清暉
紫虚觀
紫虚宮近少微垣俯瞰粼粼碧一川劫火不燒鍾呂像
古碑尚記李唐年龍飛劍影来深洞鳳載簫聲下九天
千載葛洪丹井在神光猶自發靈泉(觀遭兵火鍾呂二像如故)
江心寺
四顧瀰漫雪浪翻巍巍臺殿壓雲根天連塔影浮江浦
風送鐘聲落海門老衲倚闌延月色潛蛟蟠穴候潮痕
古今登覽無窮思雲氣蒼蒼島樹昏
甘露寺廢址
金碧樓臺安在哉空留鐡塔鎮崔嵬慈雲散盡無甘露
烈火燒殘有劫灰巨鑊欹斜堆敗葉斷碑零落付蒼苔
老僧飛錫知何處落日長江潮自回
遊蒼山道院
松桂蒼蒼匝道邊林光摇蕩拂晴川桃花流水人間世
石室丹霞洞府天一榻清風生竹潤半簷疎雨入茶烟
詩人往往餘吟咏間剔蒼苔看石鐫
次韻月明德經歷游茅山
三峯翠色倚高冥萬壑松聲撼百霆列宿拱垣低月殿
彩雲扶轂近芝亭紫壇露冷晨幢濕金闕風微午篆馨
遥想羣仙飛珮處碧霞縹緲玉瓏玲
又次韻宿元符宮
天風送客到茅山山疊千重路百盤松下石碑留玉篆
竹邊藥竈飬金丹聲沈萬籟乾坤静氣肅九霄風露寒
乞取鼎餘換凡骨好隨僊侶躡飛鸞
丹陽早發
浮生擾擾幾時休又向長河理去舟雁帶吳雲鄉信遠
蛩鳴楚月客心愁依依老柳風烟晚獵獵黃蘆水國秋
借問今宵何處宿遥山青外是瓜洲
遊西峯寺
山繞招提面面青黃金臺殿敞春晴樹分兩徑参差起
水積方池澹沲清並命鳥飛争供食長生魚出聽鐘聲
湛然亭上凭闌久閑看溪雲傍塔生
三岩
塵土寰中有底忙禪扉咫尺自清凉雲深古洞苔生井
露冷疎林月滿廊紫玉叢開金色相水晶簷動白毫光
憑誰捲取天潢雪好把楊枝灑下方
次韻鄧知州會秦郵乾明寺二首
特向詩禪覓一參秦郵寺裏聽雄談政成洛北官方滿
家近淮南路熟諳春日竹忩多雅趣暮年蔗境有餘甘
超然跳出塵籠外風月招邀興倍堪
解組歸來隠樂郊手開藥圃旋除茅巢雲野鶴新添子
亞水苔梅曲引梢翰苑曾傳坡老句禪門今結遁公交
日来清思知何在茶臼時時隔竹敲
再次韻呈天岸長老
妙法無邊竟莫參洗心只欲聽清談空門枯淡師能守
行路艱難我慣諳芸几半忩烟穗碧茶甌一掬井花甘
淵明他日重来此蓮社投盟諒自堪
瀟灑禪房近碧郊短墻重叠盖黃茅光翻池上千桃樹
秀入階前萬柳梢水滿草生魚意樂風微日暖鳥聲交
更無餘事跏趺外從遣棋聲晝屢敲
三用韻呈天石長老
不二門中試往參了無文字况言談安心有法何從覓
應事隨機已熟諳午榻偶聽風竹響春厨時薦野蔬甘
勞生自愧多煩惱寧止嵇康七不堪
路入琅山十里郊曾聞卓錫盖新茅靈巖中竪擎天石
祗樹東回偃月梢欲比淵明来入社也應支遁肯聯交
他時襆被来尋約長聽鐘聲夜半敲
旅懷
滿樓風露薄幽襟素練縈忩月影臨市散燈收人語静
夢回酒醒夜寒深淮山殘雪三年客栝嶺飛雲萬里心
珍重綠猗亭上竹平安長遣寄清吟
次韻答友人
青雲萬里豁雄襟淮海東邊得共臨吳楚地分平野闊
金焦山湧大江深秋風楊柳離亭恨夜月梅花故國心
試上層樓一悵望手絃綠綺和高吟
贈李晉卿葬師歸龍泉
瀟瀟霜霰點行装驢瘦童寒路更長十載江湖雙白髩
半生山水一青囊摩挲古劍心猶壯邂逅清尊興自狂
歲晚不堪成話别石橋流水野梅香
春日次韻羅善先照磨二首
客裏光隂一瞬過壯年心事易蹉跎人生用舍同芻狗
世態炎凉似脚婆綠靄釀春歸楚樹玉塵吹雨漲淮波
相逢此地重擕手無奈千絲柳色多
綠隂亭館曉光新久客秦淮兩度春霏屑雄談頻落塵
軋霄老句更驚人游山未可閑安石畊谷寧容老子真
斛水蛟龍能變化春雷一鼓到天津
再次韻答王子愚
草木城深一雨過流年如此惜蹉跎雲間后土来天女
風外清淮舞浪婆旅邸晝銷茶煮雪歌樓春透酒生波
憑高目斷江南路無限遠山歸興多
簷影參差樹色新曉鶯啼破畫橋春柳分稚綠初眀眼
花釀濃香欲醉人白日遊絲吟趣遠間雲流水道情真
管絃不入騷人耳緩策尋芳傍野津
和程渠翁見惠詩韻
夘峯深處客忘還硯石從容意自閑乘興無舟來剡曲
懷人有夢到松間謀生每愧兔三窟學道長憐豹一斑
若問日來新况味飯牛聊復卧南山
次韻陳和仲
江湖十載感流萍一日居山夢始清林下散樗難大用
道旁苦李得全生拂苔蒼石和雲坐種秫平疇帶月畊
慚愧故人疎闊甚南箕北斗信虚名
挽西巖崇上人
絶俗離群付陸沈屋雲分住古崕隂案頭經卷香猶在
忩下蒲團塵欲侵翠擁山屏餘色相清涵海滴印禪心
客來何處尋行跡黃葉漫山秋露深(寺中有屏山軒海滴泉)
次韻客中送友人歸栝蒼二首
落花飛絮滿江城薄靄遥遮遠色明别酒亂澆胸壘塊
狂詩儘放筆縱横石橋立馬日還暮野岸移舟潮已生
自覺老懷偏作惡客中送客倍關情
東風吹雨似輕塵握手河梁未忍分芳草綠波無限思
落花啼鴂不多春離尊今夕蕪城月去棹眀朝瓜浦雲
寄語故山猿鶴道秋来我亦整歸輪
次韻枯梅
苔封蘚蝕百年身雪虐霜饕數點春留得此花參太極
看來生意是深仁羅浮仙子冰魂返飯顆詩人瘦態真
不許世間兒女比臨風孤豔絶芳塵
次韻植竹
森森蒼玉謝斤鋤幽翫惟便山澤癯曉潤烟光連别墅
夜凉月色滿前湖解苞便有風霜節寫影真成水墨圖
對此翛然忘俗慮一杯拾葉煮雲腴
和周濟翁寫别韻
西風兩髩已蒼然萬事無心只任天細飲黃花新酒味
長吟綠竹舊詩篇登高未落龍山帽盡興先回剡曲船
後夜定知忩外月照人凉冷不成眠
次韻村景
芋葉瓜藤綠滿田數家烟火接平原溪分秋水繞孤嶼
山障夕陽明半村訪鶴客来松下徑掃花童立竹邊門
居安便是神仙境何必桃源避世喧
八月十四夜宿松溪山莊次韻
湖海經年滯客程相逢一嘯叙前盟路經山雨青泥滑
風捲溪雲白月明幸有芳尊酬此夕惜無佳句續高情
酒醒不惜匆匆别共聽鐘聲出曉城
和劉益洲訓導見惠詩韻
五年奔走客中忙長想詩筒翰墨香老我日添頭髮白
故園秋負菊花黃勞生自笑烏三繞飬拙還同龜六藏
何日相過溪竹外欵陪尊酒到斜陽
哭外舅此山先生
才名奕奕冠當今投老林泉樂意深太華黃河曾識面
玉堂金馬有知心夀杯未及希年賀詩卷空添近日吟
慨想音容尚如此西風吹淚滿衣襟
旅懷
久客江城事事慳一尊聊爾破愁端吳雲無雁傳鄉信
楚水有魚供旅飱燕子乍來風力軟桃花欲動雨聲乾
今朝偶為尋芳出試着春衫尚覺寒
乙酉二月十六日偕楊貫道謁張貞居外史留
宿南山登善庵明旦以詩奉别
磵阿不到一年餘此日重来訪隠居銀燭照花明渌酒
石函封蘚貯丹書雨添瀑水春池滿雲起山忩曉室虚
自愧匆匆廻俗駕不堪松下别霞裾
陪黃晉卿提舉楊震卿山長宴張貞居外史竹軒
仙家風景少人知亭館春明宴客遲黃鼠登盤脂似蠟
白魚落刃鱠如絲天香冉冉花雙品日色暉暉竹數枝
始信蓬萊在塵世門前車馬自紛馳(坐上有牡丹二朵故云)
送張仲舉應奉回京師宴韓提舉宅
主人開酌宴華堂異果珍羞次第嘗燕客題詩鄉思遠
吳姬勸酒曲聲長風吹楊柳依依綠雨過荼䕷細細香
此會殷勤還繼燭莫教今夕斷離腸
題陳思復喜白髮詩卷
高人大隠飬修齡喜見年來白髮生種種儘從頭上滿
星星漸向鏡中眀不緣憂事添千丈只為看詩益幾莖
一任□鬙颯垂領居閑幸免着塵纓
次韻白蓮
素質天然不假妝盈盈步入水雲鄉前身曾結遠公社
古製猶存屈子裳月佩有聲沈水玉冰肌無汗惬龍堂
夜深偏稱清閑客来共西池一味凉
次韻高則誠參軍題少微山巨樟
老氣長身倚斷崖蒼皮鉄甲漬深苔幾年造化栽培力
他日明堂柱石材風挟雨聲龍起立月籠雲影鳳飛來
長令煉藥山中侶想像欝藍天上臺
次韻題東岩
石巖削作鐡城埤荒磴盤盤一線微萬古筆峰欹日轂
半空劍石掛雲衣傍無扳木愁猿過下有摩巢老鶴飛
此地從來天設險亂離民復得依歸
次韻同周子符晚步
溪上紫烟生遠林乘閑偶出散冲襟青山如故詩人老
紅葉無言秋意深萬里封侯非我願半生學稼識農心
凉風滿路歸来晚且對黃花索酒斟
次韻友人送别之淮東
萬里關河落木秋又擕行李上扁舟元龍湖海增豪氣
司馬山川惬壯遊帆影乍開風浩浩客程漸遠水悠悠
應知别後相思處眀月天涯江上樓
客忩晚望
旅景蕭條霜氣催江楓樹樹錦成堆天高雁影和雲落
風急濤聲帶雨来未辦綠尊供客醉空憐黃菊向人開
一時歸興難排遣邂逅成詩亦嬾裁
武林舊館
寂寞江山舊帝州重来景物倍蕭颼客忩素月凉如水
子夜清風淡欲秋聽竹亭空蒼石古種松地冷碧苔幽
老懷正自難消遣嘹唳江邊過雁愁
挽楊震卿山長
芹宫半世守儒官冷况蕭然道自尊琴在舊堂湖月冷
劍横新塜嶺雲昏吳山猶認生前面楚水難招没後魂
雪滿西橋橋畔宅梅花心事與誰論
客中思歸
世道艱難轉覺危回頭五十五年非紅旗黃紙從無分
白髮青山可息機二頃稻田環馬墅一區茅屋傍漁磯
西風吹動家鄉念心與孤雲稍稍飛(馬墅所居地名)
夏日周子符過訪用杜工部嚴公仲夏枉駕草
堂詩韻二首
溪流曲曲路盤盤遠辱高人此駐鞍别久忽驚詩骨瘦
飲多尚覺酒腸寬茅齋雨積晴猶潤竹徑雲深夏亦寒
坐對棋枰遺世慮不妨相與盡清歡
深谷幽居類隠盤喜無俗客枉金鞍門前脩竹籠烟碧
溪上閑雲度水寬茶竈旋燒松葉濕硯池頻滴井華寒
君來莫訝無供給野水添杯罄一歡
賦林亭新霽二首
瀟灑林亭近翠微雨餘斜日送清暉茶香細細蒼烟起
樹影離離翠羽飛林下無人敲竹戶水邊有客製荷衣
偶来坐石乘凉久閑看高松野鶴歸
恰匝松篁引樹凉玲瓏忩戶納晴光曲簷乍挂游絲細
斜隙初看野馬忙紫蘚綠苔行處滑碧苞丹實酒邊香
留連自適清幽趣坐聽琴聲古意長
挽周子符
近陪談笑碧山堂一别俄驚半載強秋到聞公才卧病
朝來走使忽傳亡香銷琴室松風冷燈滅書忩竹月凉
惆悵老成零落盡望雲揮泪倍悲傷
送王本立赴京師
丈夫有志取侯封賸喜君家襲世功腰佩虎符頭已雪
胸韜豹略氣如虹策書此日才名遂尊酒何時笑語同
若會故人張應奉為言畊釣老山中
次韻答道元上人
久住靈泉學苦空青青瘦竹伴癯容朝飛錫杖無驚鶴
夜誦經臺有聽龍說法精微多聚石洗腸清净更餐松
歸來趺坐巖西屋白月如珠照筆峯
次韻中秋登水光山色亭時王縣尹季山長同
遊
策策凉風拂帽輕緩扶藤杖出西城縣公小隊能同樂
詩老高懷覺倍清白石清溪寒潦縮丹崖紫谷夕陽明
廣寒桂樹今何似贏得年年折又生
癸巳立春夜夢得詩一聯樹當曉戶生雲氣水
入春池汎日光覺後足成篇
山寇傳聞已破降一杯新酒浣愁腸樹當曉戶生雲氣
水入春池汛日光栢葉未欺華髮改梅花猶帶去年香
家居無事心逾喜八十慈親夀且康
雙溪道院贈葉逸民
讀書精舍最相宜一炷清香晝掩扉虚白自生林下室
軟紅獨上客中衣閑階雨潤苔痕合小徑風清竹葉稀
邂逅與君同此興求詩問法兩忘機
再用韻二首
蕭條孤館傍溪湄榆柳隂隂綠滿扉風挟水聲長到枕
雨含林潤欲侵衣一春客路情懷惡千里家山音信稀
争似高人樂幽隠不知人世有危機
郭外人家近翠微雨餘嵐氣濕忩扉花畦軟土紅粘屐
竹徑深苔綠染衣門巷日長人語寂樓臺春盡燕来稀
静觀萬物多消長造化無言默運機
遣悶
風塵澒洞幾時清軍旅經過阻客程江岸落帆春浪急
野橋沽酒夕陽眀朝廷將相非無策田野耰鋤漫作兵
回首東南天宇闊白雲飛處倍關情
聞子規
獨立溪頭聞子規寸心欲折鬢成絲東風巷陌花飛處
細雨園林葉暗時顧我艱難頻作客經春愁悶強裁詩
雲山入望鄉關遠徙倚長橋有所思
錢唐亂後
滿城瓦礫總成堆往事傳聞尚可哀士族盡從西渡去
官軍却自北關來黃金宅第無完堵白骨沙場有濕苔
惆悵錢唐舊時月夜深空照怒潮回
次韻松學述懷
腐儒麄糲愧無成偶向芹宮著薄名春晚石壇青杏合
日長芸几素琴横此身漸覺垂垂老世事堪憐滚滚生
底用辛勤貪寸禄故山風月有餘清
次韻雨中述懷
湖水紆餘漲綠新門前杏子已生勻漫天風雨連三月
過眼光隂又一春冷况自慚同鄭老閑居争得似安仁
老來堪嘯微官縳懶性從來只任真
午溪集卷六
