午溪集卷八
元陳鎰撰
七言律詩
次韻山莊
一徑縈紆繞澗邊東風吹雨漲山泉綠隂樹合編茅屋
黃濁泥深種秫田池暖魚翻雲影動巖空鶴唳谷聲聯
(莊近赤巖)何因無事能來此燒竹烹茶掃石眠
次韻友人見寄
我慚衰病似文園倦迹棲遲不出門世路風塵何日息
江湖舊友幾人存移家避難依山頂開逕通幽斷樹根
待得衡茅新結就約君來此共汙尊
庚子歲旦次韻
山城兵火經過後舊業能留有幾人萬事從來皆定數
一杯且喜及新春謾憐兒女稱吾夀深荷天公眷此身
坐對青山無愧色紅塵幸不汚漁巾
蓮城感事次韻
一自兵戈破栝州豪華盡付水東流惟聞夜雨新城柝
不見春風舊市樓負郭田荒青草合依山冡廢白楊愁
烟塵滿眼何時静尚說江淮戰未休
舟中次友人韻
溪頭日出曉風生一片歸帆促早程極浦沙寒冰皓耀
遠山雲盡雪峥嶸君如杜甫猶羈旅我似馮唐已老成
回首荒城城下路青苔白骨易傷情
次韻海棠
海棠花下聽啼鶯無奈愁多積似城亂世每憐家累重
休官僅得此身輕年來憂事添衰病老去看花減舊情
便恐臙脂汚泥雪明朝風雨近清眀
次韻留題此巖
留此巖前瀑布懸雲開古洞見青天仙人丹化無來鶴
(舊傳丁仙煉丹於此)釋子禪閑獨種蓮荒徑苔深初過雨空山花
暗自流泉誰能結屋依林下夜聽松風枕月眠
次韻友人雨後過綠猗亭
山徑無人掃白雲苔㾗草色雨餘春欵門看竹客無事
汲井烹茶主不貧亭外幽花閑自落林間啼鳥偶相親
知君未擬歸城市曳杖時還訪野人
次韻葉文範訓導見寄二首
騷客攜書過遠林日長無事稱閑心路通巖寺僧供茗
樹合山亝鶴聽琴兩處懷思憐近别一封書札寄新吟
玉溪風月渾如舊應念青青竹數尋
我懷食口衆如林遣悶聊攄玩物心容膝自安元亮宅
賞音誰識伯牙琴溪頭蒼石看雲坐竹外幽軒聽雨吟
多謝作詩相慰勞却慚衰髮老駸尋
次韻道元上人遠回
青青錫杖雪侵頭歷徧名山始倦游眀月歸來巖下寺
清風唫倚峽西樓羡師得道如文暢老我棲身似許由
試和詩篇扣禪意世間誰解悟浮休
和周内翰題紫虚宮韻
清溪紫谷繞琳宮縹緲樓臺在半空人世幾回經劫火
此山終古有仙風斗壇露冷星華濕丹井泉甘海脉通
試想蓬瀛無此處雲深島樹碧于葱
次韻九日同友人小酌
憂樂随時道未窮何須咄咄更書空艱難老我頭添白
富貴從渠面發紅稍喜得閑詩有債却憐多病藥無功
為君掃取溪軒净共對寒花酒一中
次韻友人對月感懷
有客臨溪玩月眀樓高不用夜寒生二年此地因逃難
孤影他鄉易感情露下長天含夕潤風來大野起秋聲
想君未厭山中住且與漁樵混姓名
次韻吳伯京學正清明拜墓
清明拜掃陟山丘積草荒苔露未收林鳥紛紛争曉祭
野花寂寂自春愁眼前兒女能供奉身外功名豈用謀
此日歸來天漸晚半㾗新月掛城樓
次韻劉彦英教授春日同宴吳元正宅
林下詩翁偶出來凭高一望壯懷開山川如故人應老
城郭都非鶴自回遠樹拂雲眀似畫長溪過雨綠於醅
喜逢佳友同春賞花底芳尊得欵陪
閑居遣興
抛却微官興浩然歸來茅屋已三年林間掃葉因風後
溪上看花未雨前白板橋通沽酒店綠楊樹繫釣魚船
此生已决投閑計自種村南百畆田
再和韻
清溪繞屋竹蕭然瀟灑蕉衣樂暮年數點歸鴉流水外
一行飛鷺碧山前功名已似沈泥劍歲月還同下瀨船
試向小亭閑玩物滿池荷葉綠田田
郡中會伯玉
不見齊君二十年舊游何許一茫然因悲世事如雲變
尚喜交情似漆堅廢市雨深蒼樹合嚴營風静彩旗懸
眀朝又作溪頭别遥望岑峰月漸圓
次韻九日招友人飲午溪樓
亂罷君來居此地兩逢重九共持觴舟移野渡衝殘雨
人倚曾樓醉夕陽頭髮又添今日白菊花只似舊年芳
登臨無限傷時恨盡付東流溪水長
次韻毛彦明訓導過訪
山齋終日睡昏昏有客相過夜向分張燭共談三載别
讀書謾守半生勤自憐冷味虀鹽淡不放冰腸麯蘖醺
明日沙頭又分手小舟撑破一溪雲
和葉子華見寄韻
三年冷舍近蟾溪青杏婆娑桂樹低巖寺每尋僧說偈
皋亭還與客分題别來歲月身逾老亂後山川塵尚迷
想見東林如舊日好随松鶴共幽棲
題秦少游别曇法師詩後
昔聞淮海秦公子謫宦南來古栝城晝卧藤隂迷客夢
春游沙外聽鶯聲三年監稅無他事一日逢僧話此生
結社題詩遺跡在高風還似晉淵明
壬寅三月八日避亂西澗十八日復移石梁寨
瀟瀟苦雨濕衣裘兩度移居尚未休巖樹層層雲霧暗
野花片片石泉流怕遭兵火依高寨愁對妻兒憶舊丘
恰似擕家江上住明朝風浪又移舟
次韻西澗主人二首
憂時心緒亂如絲世事安危局面棋倦驥長年悲遠道
驚烏明月繞高枝絶憐素髮垂垂老深念綈袍戀戀時
春晚故園歸未得想添新筍滿階墀
落花飛絮共游絲長日閑消别館棋隴麥雲深連宿穗
井梧隂合長孫枝川原自覺同仙境人事猶如未亂時
濁酒一尊聊自遣坐看新月上前墀
次韻雜興二首
世事無窮蟻磨還移家暫隠此山間耕桑自樂民風厚
兵火無驚客意閑沙岸水明花的的石闌風暖鳥關關
赤巖聞道猶竒絶約子何時共陟攀
繞澗青青萬竹林一春為客此登臨傷懷事往聞猶怕
遣興詩成懶再吟交友每多時俗態知君獨有歲寒心
山忩岑寂松隂晚謾寫薰風絃上音
輓孫伯融都事
半生湖海不相逢亂罷蒼山始識公暫領一州兼節度
更分數屯總元戎風流翰墨文多熖壘塊胸襟酒屢中
偶堕奸謀身竟死千秋萬古恨無窮
次韻友人游吳山别墅二首
亭館高明客喜臨門深無事寄豪吟日長幽鳥窺簾影
風定閑雲堕砌隂香梟古屏書滿案苔封蒼石竹成林
晚來更適無窮趣洗耳重聽月下琴
主人開宴賞新晴濃綠隂隂如水清銀甕碧香浮臘味
錦箋繡句寫春情倚闌看盡先尋譜掃石圍棋默用兵
欵客殷勤忘晝永夕陽猶隔小溪明
和周山長别後見寄韻
窮居彼此共棲遲薄宦無成與願違白髮五年愁避亂
青燈一夕喜論詩雨凉吠蛤喧人耳風定流螢入客衣
别後相思心獨苦猶懷把酒夜深時
中秋對月次韻
屢遭離亂奈愁何對月今宵感慨歌萬里烟塵連紫塞
九天風露下銀河無人折桂當秋賞有女乘鸞或夜過
歲歲青光只如舊却憐白髮滿頭多
上總制胡公次陳伯亮韻
安南上將喜來歸路入雙溪暑氣微憂國半生心獨苦
籌邊三載盗應移暫分外省紆華選合向中朝侍衮衣
一道奎光照蒼括深山窮谷被餘輝
朱門畫戟衛嚴居甌越民安絶吏漁身佩龍泉三尺劍
家傳豹略一編書且須部列平沙幕未許閑乘下澤車
白髮小儒瞻望久自憐爾雅注虫魚
挽李山甫教授
避亂山中白髮垂近聞訪舊入城池蘆花月淡人無處
桂子風凉鴈過時旅襯回程扶道左舉家迎哭向溪湄
他鄉莫恨相知少自有門生奠酒巵
和葉仲和文學見寄韻
馬湖橋畔曾分手五見凉風換葛衫上國無媒干禄飬
北山小隠免林慚石池乘月通泉水苔徑鋤雲種竹杉
多謝相知為相問心閒日與野人談
次韻友人生日
栝山隠士喜年高點點霜華入鬢毛雲屋天香生古桂
霞杯春色映仙桃翻經釋子飛金策稱夀詞人集褐袍
我亦知君眼如月夜忩不厭看書勞
次韻友人游留此巖
今春曾作此巖游花落山空水自流到院怯逢僧定後
看雲始悟此生浮長松結子應千歲老鶴生孫知幾秋
尚憶箇中風景好何須海上覓蓬丘
勝地何因得再游石闌干外看飛流青江樹老霜華冷
金碧山空土氣浮清梵夜收僧步月小亭晝坐客吟秋
知君獨有林泉樂我亦相將卜隠丘
次韻鄭訓導二首
幽人曉踏渡頭沙遠趁閑雲訪我家投老山中聊煮石
尋仙海上未乘槎尊傾綠酒酬彭澤盤飣黃柑擘永嘉
日短天寒年已暮且看飛雪散瓊花
一水回環漾淺沙竹林深處老夫家山童招鶴穿樵徑
溪鳥窺魚立釣槎人得居閑心獨静詩因吟苦句方嘉
窮居漸覺回春意簷外梅枝已着花
次韻葉訓導元旦擕詩見訪
苦吟詩客鬢蒼華又向東風試墨花栢葉謾供新歲酒
竹門還訪故人家紛紛世事仍多患落落吾生未有涯
溪上五年相伴住釣竿随分占鷗沙
次韻葉文學立春日城廻過訪
寒盡山城換歷頭雪消春水滿汀洲梅花村外逢朋舊
竹葉尊前話客愁直把詩書為活計故應魚鳥識風流
老來豪氣猶如昨共卧元龍百尺樓
郡中元夕次韻
遠水粼粼生淺洲溪風吹月上城頭軍中檛鼓春營宴
馬上觀燈夜市遊誰向崑崙重斫寨獨懷鄉國謾登樓
凋零人物都非舊頼有梅花慰客愁
次韻友人郡中訪舊
春日泊舟城外川故人相會問平安十年牢落謀家苦
四海亂離行路難旅館青燈宵雨暗戰樓畫角晚風寒
豪華往事誰能說莫向尊前起浩歎
贈醫人馮英伯
一别馮君今十載重來猶帶舊行囊空忩灸艾消沈疾
新卷編蒲寫秘方閱世已經三折臂憂時還轉九回腸
飬生道要如相授分我刀圭換鬢霜
次前韻答王子如
秋日故人來野堂生涯彼此一書囊投閑已著歸田錄
飬老還求種樹方謾有篇詩酬逸興可無尊酒沃愁腸
白頭亂後俱強健却似黃花獨耐霜
次韻齊子和山長過訪
竹外書齋午睡醒忽驚有客扣門聲十年離亂成分首
一日相逢話别情歲晚吾仍憂病肺天寒君尚促行程
明朝又向山城去滿路梅花入品評
奉和王憲使賀總制胡公得平陽詩韻
平陽一旦送降旗大將威名衆所知聚石江流分八陣
通途海國絶他岐許君劍在蛟須斬韓子文成鱷定移
盖世功勲垂不朽繡衣使者著聲詩
山行至桐川會周山長
遥望長松何處是深山猶認舊川原行程客厭闌干路
(此處路險多用石闌)生事農忙碌碡村若箇峰邊雲出沒叢生樹
外月黃昏武昌詩客欣相會夜向溪軒共一尊
五月二十四日游平山菴客懷豁然用前韻呈
周濟川葉誠中
一菴瀟灑何年構半近青山半近原羣木叢中留古冡
小軒明處見孤村竈燒落葉茶烟濕門掩蒼雲竹日昏
羡爾主賓無箇事晚凉堂上注芳尊
欲至松學連日阻雨再用韻奉簡諸友
欲訪蟾峰雖咫尺瀟瀟風雨隔平原故人只在松邊館
倦客空吟竹外村兩處離懷溪水闊一襟幽思嶺雲昏
舊栽青杏今何似想見隂濃覆酒尊
夀蔡伯玉隠居
故人年長周花甲嘯詠溪山樂有餘世隠一區楊子宅
家藏萬卷鄴侯書歌姬擁座飛瓊斝賀客盈門集翠裾
最好聯魁堂下桂年年開占月明初
八月三日伯玉留飲西澗别館二首
前年避亂此山中今日還來訪隠翁山色入樓簾捲雨
水聲落澗坐生風身安畎畝如龐老妓擁登臨擬謝公
筵客殷勤到曛黑酒酣攜手石梁東
憶昔遨遊湖海中只今華髮總成翁詩詞倣古多唐體
人物居閑有晉風且把酒杯酬地主莫將世事問天公
何當結屋來相傍坐聽松風澗水東
同孫伯起遊留此巖再用前韻
偶來聽瀑此巖中藜杕相随只兩翁凉氣着衣梧葉雨
秋香薰路桂花風洞幽僧禮白毫相潭净魚游赤鯶公
坐久石壇林影亂斜陽歸踏小橋東
次韻周山長見寄
久客松州生有涯(松陽一名松州)青山無價儘堪賒苦吟只為
酬詩債薄俸多應付酒家十載風塵雙短屐半生江海
一浮槎如今老去宜謀隠静閱丹書憶少霞
題何子遠典史詩卷
風塵十載共飄零湖海空留漫浪名君為奉親辭薄宦
我因歸計識勤畊天機衮衮青春去世事紜紜白髮生
好向溪頭理漁艇綠波烟雨結鷗盟
次韻祝公亮經歷見寄
辭官陶令歸來久我亦居山結草堂亂後病懷惟藥褁
老來活計袛詩囊曾陪古寺看脩竹忽見春風綻野棠
但願此身強健在歲寒松栢共蒼蒼
次韻伯玉隠君大方上人過訪
地僻深門傍竹開一溪流水碧於苔雲邊煮茗延僧坐
石上留棋遲客來白社閑居宜老境青雲闊步屬英才
艱難世故猶如此且共筵前有限杯
午溪集卷八
