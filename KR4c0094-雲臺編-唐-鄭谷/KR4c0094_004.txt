跋
新唐書藝文志載谷有雲臺編三卷宜陽集三卷晁氏郡齋讀
書志有雲臺編三卷宜陽外編一卷晁志又稱谷字守愚宜陽
人光啓三年擢高第遷右拾遺歴都官郞中乾寧四年歸宜春
卒于別墅其集號雲臺編者以其扈從華山觀居所編次云是
本前有谷自序次總目凡三卷每卷首行標鄭守愚文集卷第
幾下題子目雲臺編殆猶華山觀手編舊第歟是爲南宋蜀本
首尾有翰林國史院官書長方木記周香嚴所謂元官印可貴
也今行谷詩全唐作四卷席刻百名家作三卷無第四卷一至
三卷兩刻編次相同均與是本異且其篇數有出是本外者全
唐第四卷贈咸陽王主簿七律一首乃見是本卷三中附注各
本異同之字與此亦不盡合孤本晩出宜爲當時所不見也四
庫總目稱谷以鷓鴣詩得名第七句相呼相喚字尤重複寇宗
奭本草衍義引作相呼相應差無語病今是本正作相應則庫
本所据又與此異矣全唐席刻傳世最廣因取兩本互讐一過
錄爲校記附後民國二十三年十月崑山胡文楷
