詩家鼎臠卷下
石屏戴復古式之
湘中遇翁靈舒
天台山與雁山隣只隔中間一片雲一片雲邊不相識
三千里外却逢君
釣臺
萬事無心一釣竿三公不換此江山平生恨識劉文叔
惹起虚名滿世間
湘西寺
東岸樓臺西岸山瀟湘一片在中間紅塵不到滄波上
僧與白雲相對閒
春日
滛滯江湖久蹉跎白髮新客愁茅店雨詩思柳橋春秣
馬尋歸路騎鯨問故人山林與朝市何處着吾身
别邵武諸故人
白髮亂紛紛鄉心逐海雲此行堪一哭無復見諸君老
馬尋歸路孤鴻戀舊羣酒闌何處笛今夜不堪聞
鄂渚烟波亭
倚遍南樓到鶴樓小亭瀟灑最宜秋接天烟浪來三峽
隔岸樓臺又一州豪傑不生機事息古今無盡大江流
凭欄日暮懷鄉國崔顥詩中舊日愁
都中懷竹隠徐淵子直院
手攜漫刺訪朝官爭似滄洲把釣竿萬事看從今日别
九原叫起古人難菊花到死猶堪惜秋葉雖紅不耐看
多謝天公憐客意霜風未忍放朝寒
登南恩南樓
欲從高處賞新秋上盡層坡更上樓天地無情吾輩老
江山有恨古人休寧隨狡兔營三窟且跨飛鴻閱九州
憶着當年杜陵老一生飄泊也風流
後村劉克莊潛夫
穴蟻
穴蟻能防患常于未雨移聚如營洛日散似去邠時斷
續緣高壁周遭避淺池誰為謀國者見事反傷遲
夜過瑞香菴
夜深捫絶嶺童子旋開扉問客來何暮云僧出未歸山
空聞瀑瀉林黑見螢飛此境惟予愛他人到想稀
揚州作
幾多精甲沒黃沙野哭遥憐戰士家瓜步月明空粉蝶
蕪城煙斷只昏鴉似聞漢使頒王醢尚喜健兒剖帝羓
惆悵兩淮蠶織地春風不復長桑芽
漁梁
春泥滑滑雨絲絲一路隂寒少霽時水入陂渠喧似瀑
雲從山崦上如炊燎衣去傍田家火炙燭來看野店詩
落盡梅花心事惡獨搔蓬鬢遶殘枝
清凉寺
塔廟當年甲一方千層金碧萬支郎開山佛已抛凡界
住院僧猶說李王遺像有塵龕壞壁斷碑無首立斜陽
唯應駐馬坡頭月曾見金輿夜納凉
西山
絶頂遥知有隠君餐芝種术鹿為羣多應午竈茶煙起
山下看來是白雲
西野劉克遜無競
送揚帥
累詔登華省當時已避蹤身閒名轉重道大世難容南
國因鋤薤東山得倚笻何當投劾去短褐許相從
菊磵高九萬九萬
送方巖先生
忠言歴歴未曾行盡載圖書出帝城餘子但知才可忌
先生當以去為榮門闌竹石關心久部曲溪山照眼明
長嘯歸與莫怊悵浙江風定自潮平
清明日
南北山頭多墓田清明祭掃各紛然紙灰飛作白蝴蝶
淚血染成紅杜鵑日落狐狸眠塚上夜歸兒女拜燈前
人生有酒須當醉一滴何曾到九泉
感懷
漂泊南州又過年恰如杜子客鄜川酒堪度日難為醉
詩怕傷時未可傳店舍無烟兵火後街坊有月試燈前
荒凉古驛聞吹笛老淚縱横落枕邊
雜興
新分菊本自鋤山手縛枯藤作矮闌比似著書空用力
種花猶得一年看
恭䟦思陵宸翰石本後
淡黃越紙打殘碑盡是先皇御賜詩白髮内人和淚讀
為曾親見寫詩時
秋夜
老去驚秋白髮添不禁凉吹逼疎簾樓高幸自蛩聲遠
爭奈梧桐又傍櫩
疎寮高似孫續古
四聖觀
水明一色挹神州雨壓輕塵不敢浮山北山南人喚酒
春前春後客凭樓射熊館暗花扶扆下鵠池深柳拂舟
白首都人能道舊君王曾奉上皇遊
水西
抱崖一水限僧居空翠溟濛畫不如落日遊人山窈窕
清風啼鳥竹蕭疎
長平游儀伯莊
題鄂州黃鶴樓
長江巨浪拍天浮城郭相望萬景投漢水北吞雲夢入
蜀川西帶洞庭流角聲交送千家月野色中分兩岸秋
黃鶴樓前人不見却尋鸚鵡下汀洲
寒巖游次公子明
早起
銀床露濕井華寒自挈銅瓶汲水還宿雨未乾池館靜
凉蟬猶在棟梁間
來陽道中
山頭磴石危梯險山下荒田野草悲更著秋風吹兩鬢
不消幾日盡成絲
釣磯
竹裏茅茨竹外溪粼粼白石護漁磯想應日日來垂釣
石上蓑衣不帶歸
默齋游九言誠之
美人倚樓圖
簷頭燕子說春寒蝴蝶悠悠午夢殘睡起高樓多少恨
天涯小雨怯闌干
溪上
煙開曉日照溪頭溪上人家岸下舟啼鳥不知春已老
數聲自喜碧巖幽
受齋游九功勉之
浯亭望横山
峩峩岸東山躍來勢奔虬横約一溪水抱邑止復流近
郭看逾好向望此其尤翠展曲屏寬一目千里收此山
此之水我歌我來游知不市聲雜亦㤀溪上幽方將解
其縛於焉我何求
答黃叔暘
冥鴻倦雲飛歛翼退遵渚秋蟲感時至自野來在宇老
我久合歸溪山况延佇俯此沙水清面被烟塵聚龍斷
既衝衝瀾倒亦訏訏豈無砥中立而不改風雨忽忻遠
寄聲秀句盈章吐燦爛炯寒芒晴空見冰柱頗聞詞場
筆漫焉葉如土黃粱枕上過得之亦不處獨行固不移
猶在審去取
題魏醇父菊莊
東籬采采人歸來長歌三嗔書生老子方青春志紫霄
種菊幽探計何早一枝可愛况千叢想應苦吟被花惱
西風浩然天池秋白露霏空下百草此時此花抱幽貞
寧衒世間顔色好日斜寒照萼明韚霜輕淨澈香遠到
淡焉見謂山澤癯淵乎我愛其似道荒畦野逕尤惬性
何似移根伴枯槁雖知晚節亦何用為制頽齡聊自保
魯菴黃師參子魯
李鹹谷歌
李鹹谷真詩人無枝可棲雲水身去年縣官為架屋纔
有數枝堪寄宿朝厨無烟眠正高癡兒叫怒吟轉豪人
間六月盡絺服獨著春衫凉自足黃雞白酒東家畱西
家欲畱還住休鑿池養魚未盈掌有客過門須舉網網
收魚盡鏡奩空菜羹作供尤春風谷之山窈復深誰其
友之紫芝民谷之水清且泚誰其似之巢父耳再拜號
君鹹谷子白頭結交從此始
過廬陵
昔年樓迹處今訪不知門華屋半塵土故人餘子孫少
畱誰共語欲去轉銷魂落日江樓望江山空復存
詠懷
南國有佳人不數隂麗華長年事絺葛無語吟柳花平
生父母心豈不願有家紛紛輕薄兒媒氏空自譁失身
死堪羞失時未須嗟
小樓即事
病起懶拈酒盞衣單頓怯春寒獨把東坡詩卷立殘西
日闌干
南溪黃登瀛父
萬峯菴
上到山巔曉色分眼看殘月待朝昕望迷四顧渾如海
立欲移時祗是雲隠隠樓臺平地見行行鐘磬半天聞
舉頭頓覺青霄近我欲乘風謁帝君
季杜元白
過廢寺
溪沙横漲水痕平閒叩雲關壁半傾殿上土花人不到
斷甎支睡聽蟬鳴
夢菴張棨
梅
扶笻拄月過前溪問訊江南第一枝驛使不來羌管歇
等閒開落只春知
斯菴任希逸伯起
檢院即事
輦路風清蜚早鴉官卑難趁紫宸衙了無公事鈎簾坐
一樹冬青落細花
平齋洪咨䕫舜俞
六月十六日宣鎖
禁門深鎖寂無譁濃墨淋漓兩相麻唱徹五更天未曉
一池月浸紫薇花
王章
皂囊盥手日封題忘却牛衣忍凍啼一點丹心通碧落
歲寒寧負白頭妻
哭都城火(辛卯)
九月丙戍夜未中祝融張焰通天紅層樓傑觀舞燧象
綺峯繡陌奔燭龍始從李博士橋起三面分風十五里
崩摧洶湧海潮翻填咽紛紛釜魚死開禧回祿前未聞
今更五分多二分大塗小撤噤不講拱手坐視連宵焚
殿前將軍猛如虎救得汾陽令公府祖宗神靈飛上天
痛哉九廟成焦土
鶴山魏了翁華父
夜景
遠鐘入枕遞新晴衾鐵稜稜夢不成起傍梅花讀周易
一窗明月四簷聲
畱畊王伯大幼學
丹青閣
傑閣岧嶤倚壁蒼菊花時節此持觴市聲一殿隔秋水
橋影半空横夕陽挺挺霜筠排壑立涓涓石溜引山長
人言絶頂多竒觀安得閒身宿上方
信菴趙葵南仲
荒城
城荒葉落風颼颼淮水茫茫古渡頭回首不堪行樂地
黃花點點是離愁
節齋陳昉叔方
宫詞
桂影婆娑玉殿凉風傳花漏夜聲長内人亦有思僊者
月下吹簫引鳳凰
臞軒王邁實之
飛翼樓(舊傳范蠡故址)
亭前一望海東流更有雄樓在上頭燕子飛來春漠漠
鴟夷仙去水悠悠神交故國三千里目斷中原四百州
日暮片雲棲古樹昔人留與後人愁
華谷嚴粲坦叔
晚春
生平得意在煙霞失脚黃塵負歲華過了海棠渾不省
夢中猶自詠梅花
還家
萬屋煙消餘塔身還家何處訪情親舊時巷陌都忘記
却問新攜來住人
鳳山嚴肅伯復
落花
片片落花飛隨風去不歸如何臨欲别不得傍君衣
三休嚴參少魯
梅
何年流水恨昨夜小橋春縱有相逢地都無可寄人
看雪
天遠正難窮樓高不堪倚醉夢入江南楊花數千里
樵溪嚴仁次山
平遠樓
湘中病客思歸日城上高樓獨倚時半樹夕陽鴉集早
一江秋色雁來遲
聞雁
西風吹夢楚江秋雁正來時妾正愁怕有帛書天外至
畫眉未了急登樓
塞下曲
漠漠孤城落照間黃榆白葦滿關山千枝羌笛連雲起
知是朔方牧馬還
滄浪逋客嚴羽儀卿
酬友人見贈
湘江南去少人行瘴雨蠻煙白草生誰念梁園舊詞客
桄榔樹下獨聞鶯
送友人之楚州
黯黯離筵夕照收邊城羌笛起邊愁念君此去三千里
何處關山是楚州
送别
客鬢風霜晚離亭鼓角聞念君當此去把袂不能分衡
霍連秋氣蒸湘合暮雲愁心將落葉向晚共紛紛
絶句
西陵終日望不見有歸橈欲去猶回首寒江起暮潮
臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭波浪帆開晚雲夢蒹葭鳥去遲
世亂音書何日到關河一望不勝悲
送張季遠入京
手把一枝菊贈君千里行山川遥滿目何處是吳京飲
罷北風起蕭蕭塞雁聲東流儻未盡見我望君情
訪益上人蘭若
獨尋青蓮宇行過白沙灘一徑入松雪數峯生暮寒山
僧喜客至林野借人看吟罷拂衣去鐘聲雲外殘
閬風山人上官良史偉長
尋嚴丹丘東潭居二首(丹丘儀卿舊字)
愛子東溪幽抱被來同宿山家無膏火然薪代明燭閒
窗何所有古書三五束鳥棲月上時還見簷前竹
山齋櫺牖疎水月連春霧今夕定何夕清心欣所遇如
從天姥遊似得招提趣幽夢出雲時匆匆山鳥曙
泊舟有懷
渺渺復迢迢楓林帶柞橋沙寒初上月浦暗已回潮霜
葦多先折江花或後凋今宵何處雁相伴宿蘭橈
河梁值雨有懷嚴羽
葦岸逢殘雨河橋對暮流停鞭一悵望客思暫夷猶楓
葉滿江色夕陽終古愁遥憐君亦苦不共故園秋
竹莊頼鑄成之
送鄭居之
窗前落葉正蕭蕭夜雨寒燈共寂寥君是居人予是客
明朝相候合江橋
春塘錢舜選
示妷
才過中年百念輕獨于風月未忘情貧將入骨詩方好
事不縈心夢亦清萬卷難圖金馬貴一篷當與白鷗盟
幸然不作諸侯客猶恐江湖說姓名
節齋蔡淵伯靜
仲弟未歸歲晚有懷
明月照席寒生我愁百端冉冉歲云徂遊子不顧還相
送荷花碧相望楓葉丹高樓日千回散步東林隈攀條
復攬秀日暮空徘徊金杯白玉臺猶能對寒梅寄書豈
不早三月千里道敢怨歸軒遲但念堂中老春風萱草
生更樹堂前庭
九峯蔡沈仲默
贈琴士翁明遠
膠漆本無意絲桐非有情因緣醉翁指發此無窮聲蕭
蕭秋風引落葉渭水清喧喧陽春歌花明錦江城離鸞
月徘徊别鶴雲杳冥清泠洒毛髮震蕩驚雷霆曲度神
莫測調高妙難名時方多艱虞掩耳誰為聽無為恩怨
兒女語疆場勇士軒昂行
古州馬子嚴莊父
烏林詞
荆州兒曹不足恃何物老瞞欺一世兵書浪語十三篇
不料烏林出竒計隆凖雲孫驅伏龍紫髯強援邀江東
戈船植羽蔽寒日雪浪崩厓驚晚風行間一卒如兒戲
持火絶江人不意灰消漢賊終老心功入喬家少年壻
君不見華容道傍春草生魂消不聽車馬聲哀猿夜啼
霜月冷空餘野燐沙邊明
環溪馬知節介卿
枯梅
斧斤戕不死半蘚半枯槎寂寞幽厓下一枝三四花
雪巖宋伯仁器之
柬趙監鹽
西風吹破黑貂裘多少江山惜倦遊紅葉已霜天欲暮
綠蓑初雨客吟秋人逢知己無榮辱事不縈懷任去留
但是菊花開便好醉中休說異鄉愁
芸隠施樞知言
小樓
簾捲西風入小樓夕陽銜雁欲西流無人細說吟邊事
獨有黃花共晚秋
閨思
簾底臨鸞惜歲華鬢雲慵掠寳釵斜落梅香斷無消息
一樹春風屬杏花
雪篷姚鏞希聲
桐廬道中
兩岸山如簇中流鏁翠微風帆逆水上江鶴背人飛野
廟青楓樹人家白板扉嚴陵臺下過不敢浣塵衣
别毛滄洲
風雨三更夢江湖萬里心青燈正愁絶可惜不能琴
放船
數幅蒲帆破曉煙一篙春水漲平川誰家池館多楊柳
時送飛花到客船
道士黎師俁道華
門外
門外黃塵尺許深癡兒抵死競浮沉誰知一寸茅簷日
天付閒人直萬金
道士王克功德成
思友
孤坐忽太息拂衣臨長風天高夕月冷木脱秋山空良
晤匪易得好懷難再同思君不可見心逐孤飛鴻
劍浦思歸
韶華客裏一番老自嘆此生行路多獨上危樓望鄉國
闌干倚遍奈愁何
古柳枝頭啼暮鴉清明時候又天涯故園桃李憑君問
老却春風幾度花
梅仙山
芒屩支藤上翠微長松影裏叩柴扉石壇丹竈蒼苔冷
天闊風高鶴不歸
詩家鼎臠卷下
