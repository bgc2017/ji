詩家鼎臠卷上
古汴王惲
楊柳枝
密葉隂隂漢將營春風吹斷鼓鼙聲少年不說封侯事
柘彈銅丸落曉鶯
武夷劉褒伯寵
題旅舍
去日春蠶吐雪絲歸時霜菊剥金衣沙鷗不入鴛鴻侶
依舊滄浪繞釣磯
溪翁劉淮叔通
平遠臺
海天漠漠水雲寬開到梨花正自寒却擁重裘上平遠
愁心千叠倚闌干
韓府
寳蓮山下韓家府鬱鬱沉沉深幾許主人一朝出漢塞
綠戶玄墻鎻風雨九世卿家一朝覆太師之誅魏公辱
後車不信有前車突兀眼前看此屋
山隂蘇洞召叟
金陵
朱雀街頭觀闕紅角門東畔是春風人家一樣垂楊柳
種入宫墻自不同
除夕呈主人
使節梅花外椒盤淚眼邊山川非故國笳鼓咽新年機
事鷗偏覺家書雁不傳細籌今夕恨萬一故人憐
遠菴方士繇伯謨
崇安分水道中
溪流清淺路横斜日暮牛羊自識家梅葉隂隂桃李盡
春光已到白桐花
榖城黃銖子厚
梅花
玉簫吹徹北樓寒野月崢嶸動萬山一夜霜清不成夢
起來春信滿人間
鐵笛亭
一聲蒼壁裂再奏蛟龍悲事往迹猶在山空人不歸
雲巖陳均平父
九江聞雁
烟波渺渺夢悠悠家在江南海盡頭音信稀疎兄弟隔
一聲新雁九江秋
澗谷羅椅子遠
吳江雪齊圖
天上清流雪片人間名勝吳松兩賢相厄已甚頼得斜
陽半峰
陳子予
秋思
柳岸風條頓老橘林露葉猶香門對一天秋色人行十
里斜陽
李士舉
竹枝辭
江上漁舟葉葉輕峽中雲雨晚凉生長亭宴罷客歸去
桂樹夕陽啼鳥聲
鄱陽章甫冠之
寄荆南故人
餘年自判一虚舟未害尋詩慰客愁梅欲飄零猶藴藉
柳纔依約己風流關心弟妹無黃犬入夢江湖有白鷗
别後故人相念否春風應倚仲宣樓
括蒼鄭克己仁叔
旅中遇故人
雲薄清溪水天寒黃葉風鄉關三載别客路一尊同舊
事如昨日問年俱老翁相看今夕意淚冷菊花叢
送中書王舍人出使
細馬鏤金鞍文星使可汗袖中天詔重帳外節毛寒烽
火蕪城急塵沙朔野寬安邊存大體何必斬樓蘭
章泉趙蕃昌甫
蔡季通挽詩
鵑叫春林復遞詩雁回霜月忽傳悲蘭枯蕙死迷三楚
雨暗雲昏礙九疑早歲力辭公府檄暮年名與黨人碑
嗚呼季子延陵墓不待鑱詞行可知
答施榮甫
昨韻村中行客稀今吟臨水送將歸笑談未了風吹斷
何日重能欵竹扉
漫堂劉宰平國
乙酉述懷
水邊舟子競招招陌上車塵晚更囂只有幽人無箇事
藕花深處弄輕橈
天樂趙師秀紫芝
約客不來
黃梅時節家家雨青草池塘處處蛙有約不來過夜半
閒敲棋子落燈花
薛氏瓜廬
不作封侯念悠然遠世紛唯應種瓜事猶被讀書分野
水多於地春山半是雲吾生嫌己老為圃未如君
庵西
數里庵西路東風去更吹稲寒生葉細梅老作花遲小
憩嫌無侶曾遊憶有詩新螢光尚小未暗出空池
冷泉亭夜坐
衆境碧沉沉前峰月正臨樓鐘晴聽響池水夜觀深清
淨非人世虚空見佛心卻尋來處宿風起古松林
題陳待制與造化遊之樓
何處飛來縹緲中人間惟有畫圖同兩層簾幕垂無地
一片笙簫起半空岸竹倒添秋水碧渚蓮平接晚霞紅
主人未達蒙莊旨虚倚闌干面面風
呈蔣薛二友
中夜清寒入緼袍一杯山茗當香醪禽棲竹葉霜初下
人立梅花月正高無欲自然心似水有營何止事如毛
春來擬約蕭閒伴同上天台看海濤
十里
烏紗巾上是黃塵落日荒原更恐人竹裏怪禽啼似鬼
道旁枯木祭為神亦知遠役能添老無奈高眠不捄貧
此地到城惟十里明朝難得自由身
莆陽趙庚夫仲白
落魄
落魄蕉衫戴道冠菖蒲滿案浸清寒有錢即買丹沙鍊
無病猶將素問看連日遊山僧共住頻年乞米鶴同餐
世間不朽非鍾鼎曾與高人靜處觀
道中逢潛夫
相逢投草舍對雨話移時衣濕全無火囊空各有詩客
程樵可問日課僕皆知未别情先惡那堪遠别離
習氣
習氣年來已盡除一窗長是讀方書家因護竹廚無筍
住偶隣僧飯有蔬老去情懷多感舊貧來親故不如初
幾時深入青山隱木葉為衣穏跨驢
解林趙善扛文鼎
春辭
碧落初明月未收露華香滴杏梢頭玉闌干外東風暖
人在重雲第幾樓
兩山趙汝唫仁父
别朱子大蘇名叟
薄宦塵埃易滿襟問盟猶喜盍朋簪只今風月一杯酒
他日雲山千里心楊柳隂疎秋館靜芙蓉香冷暮江深
潮回一信西興渡為寄相思别後吟
送梅窗兄
離歌休再叠我亦不堪聞山接詩愁去雲隨别袂分官
閒寧問祿命薄謾能文悵望梅邊屋花開更憶君
山民徐照道暉
石門瀑布
一派從天下曾經李白看千年流不盡六月地常寒灑
水跳微沬衝崖作怒湍人家深碧處常有老龍盤
張端義正甫
挽周晉仙
策杖辭朋友形骸已可憐無錢親藥裹冒雨上歸船官
竟生前棄詩應死後傳空餘京洛月愁照夜臺邊
天台徐似道淵子
偶題
老去功名不掛懷高眠之外只清齋偶因種竹便多事
風葉掃餘還滿階
轉菴潘檉德久
釣臺
蟬冠未必似羊裘出處當時已熟籌但得諸公依日月
不妨老子卧林丘英雄陳迹千年事香火空山萬木秋
自笑黃塵吹鬢客愛來祠下繫扁舟
鷺
銀潢何限鵲查查看得橋成度寳車如許風標無用處
年年分占水葓花
西巖翁卷靈舒
寄遠
秋氣日凄清秋衣殊未成在家猶不樂行路若為情幾
處看山色暮天聞雁聲思君有幽夢夜夜出江城
野望
一天秋色冷晴灣無數峰巒遠近間自上山來看野水
却於水底見青山
龍洲劉過改之
寄湖州趙侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼓角麗聲喧旦暮旌旗小隊間青紅
主人夙有神仙骨合住水晶天上宫
送王簡卿歸天台
枚數人才難例指有如公者又東歸班行失士國輕重
道路不言心是非載酒青山隨處飲談詩玉麈為誰揮
歸期趁得東風早莫放梅花一片飛
千巖萬壑天台路一日分為兩日程事可語人酬酢易
面無慚色去留輕放開筆下閒風月收歛胷中舊甲兵
世事看來忙不得百年到手是功名
月渚杜東晦之
山行
遠岫依依落照平林隠隠疎鐘獨跨蹇驢歸去梅花一
笑相逢
綠珠
以色危身豈不知甘心死别不生離樓前甲士紛如雪
正是花飛玉碎時
平山堂
平山堂下水雲重孤笛凄凉淡月中不見龍蛇飛素壁
只餘狐兔戍離宫仙翁已逐風流盡世事俱隨夢幻空
廣武無人同此意慨然止有淚臨風
小山杜耒子野
寒夜
寒夜客來茶當酒竹爐湯沸火初紅尋常一樣窗前月
纔有梅花便不同
送吳太博赴莆中
貴為五馬只儒酸都說先生大耐官去國十年雖已久
愛君一念不曾寒定知前輩如公少好與今人作樣看
歸日不須囊薏苡有書堪錄荔堪乾
巽齋危禎逢吉
送劉帥歸蜀
萬水朝東弱水西先生歸去老峨嵋人間那得樓千尺
望得峨嵋山見時
春日即事
麥風翻隴潑濃綠花露滴枝黏老紅小立樓頭檢春事
一絲暖日墜青蟲
竹溪饒良輔昌朝
竹徑步月
素月流空天不夜清輝散入疎林下下有幽人獨往來
杖藜縹緲誰能畫
乙山黃鑄亦顔
贄見洪師
風烟入暝少人行獨鶴來依帝子城華表柱頭霜月冷
清宵有夢到鐘聲
長樂鄭舜卿虞任
昭君曲
前輩作昭君曲其辭多後人追感昭君之事
而憐之耳未足以見當時馬上之情而寄其
隠悲也從當時之稱當曰昭君曲
沙平草軟雲連綿臂弱不勝黃金鞭琵琶圍繞情如訴
妾心驟感君王憐自入昭陽宫過箭流芳年娙娥容華
貎如玉𤨏窗粉黛添嬋娟妾醜己自知羊車春草空芊
芊内中時時宣畫工分定愧死行金錢那知咫尺間筆
端變媸妍玉階銅砌呼上馬重瞳光射搔頭偏念此一
顧恩穹廬萬里寧無緣紫臺房櫳夢到曉日暮忍看征
鴻翩吞聲不敢哭哭聲應徹天但得君王知妾身應信
目前皆山川不必誅畫工此事古則然但願夕烽常不
驚甘泉妾身勝在君王前寄語幕南諸將軍虎頭燕頷
食肉休籌邊自呼琵琶寫此曲有聲無調誰能傳
月湖何異同叔
一犁春雨圖
負郭先疇二頃餘飽看雨後著耕夫軟紅塵裏家山夢
却就君家閱畫圖
南州來梓子儀
子猷訪戴
四山如玉夜光浮一舸玻璃凝不流若使過門相見了
千年風致一時休
東溪許玠介之
漢宫春夜
虚輪絢采千門外窗眼滲光金箔碎渴龍滴水續銅壺
簷馬呼風搖玉佩宫車聲遠翠幌幽珠簾閒却珊瑚鈎
眉山兩點亦何有中鎻萬斛相思愁蜀羅蜜炬光明滅
紅淚難濺守宫血遥夜春寒聽曉鐘角聲滿地梨花雪
南豐曾極景建
寄蔡西山
四海朱夫子徵君獨典型青雲伯夷傳白首太玄經有
客憐孤憤無人問獨醒瑶琴空寳匣絃斷不堪聽
清凉寺李王寢殿基
秋葉春花迹已陳衮龍曾繞夢中身夷門金鼓從天下
驚起床頭軒鼻人
行宫古龍屏風
乘雲遊霧過江東繪事當年小葉公可惜垂空千丈勢
翦裁今入小屏風
李顯卿
冬日山村
枯木扶疎夾道傍野梅倒影浸寒塘朝曦不到溪隂處
畱得橫橋一板霜
大梁張良臣武子
曉行
千山萬山星斗落一聲兩聲鐘磬清路入小橋和夢過
豆花深處草蟲鳴
葵窗周端臣彦良
内人燒香圖
花底燒香深閉門宫鴉棲了已黃昏君王未識無人妬
雖不承恩却感恩
早冬湖上
晴湖水落稻田乾白鳥飛來立晚寒楊柳不知秋已遠
尚搖疎翠拂闌干
劉寺墳園
萬竹蒼寒擁寺門寺牌金字御書存榮華肯信當年夢
儀制空畱後世恩影閣有燈塵網暗殯宫無月土花昏
見梅不敢輕攀折恐是春風水際魂
古斷腸曲
條風窗戶柳隂隂雲碧春衫護水沉花裏小欄人不到
流鶯啼起去年心
依舊斜陽燕子樓共誰把酒話閒愁韋娘去後西風老
爛漫黃花滿院秋
觀潮行
吳山越山相對青中有滚滚長江横長江誰道不曾改
年來一半沙填平潮生潮落何時了萬古人間一昏曉
歲歲吳儂來看潮不知潮送吳儂老酒樓笙歌喧醉耳
客帆翻覆雲濤裏悠悠哀樂永相㤀空江落日秋風起
竹國于革去非
春晚
舍南舍北草萋萋原上行人路欲迷已是春寒仍禁火
楝花風急子規啼
花翁孫惟信季蕃
禪寂之所有賣花聲出廊廡間清婉動耳
曲巷深房憶帝州賣花庭宇最風流窗紗破曉斜開扇
簾繡籠隂半上鈎少日喜拈春在手暮年羞戴雪盈頭
泉南寺裏瀟瀟雨婉婉一聲無限愁
東澗陳元鑑
金陵懷古
英雄戰守幾春秋虎踞龍蟠古石頭北固只憑江水在
中原長對夕陽愁曹劉謾有經營志王謝空遺富貴羞
舉目便懷千古恨鳳凰臺上不須游
苔磯葉元素唐卿
自贊
心事茫然兩鬢斑十年空走利名關算來只合苔磯坐
釣不得魚猶得閒
靖逸葉紹翁嗣宗
遊園不值
應嫌屐齒印蒼苔十叩柴門九不開春色滿園關不住
一枝紅杏出墻來
野蝶
銀為鬚翅玉為肌驅役春風不解肥桃李上林無分到
可憐只傍菜花飛
送馮濟川歸蜀
勇喚東吳萬里船皂囊來奏九重天一官豈為蘇洵冗
諸老寧容賈誼先滿載月歸應有命便耕雲去豈無田
竹枝歌罷蓬窗掩到此相思盍黯然
亦山鄭會有極
邸間壁
酴醿香夢怯春寒翠掩重簾燕子閒敲斷玉釵紅燭冷
計程應說到常山
天台丁木子植
次韻何安節撫機
送别邗江路梅花作暮愁關情何水部回首古揚州雁
影明寒水冰凘澁去舟想應今夜宿霜月滿瓜洲
白雲趙崇嶓
閨詞
恨殺庭前鵲難憑卜遠期朝朝來報喜誤妾畫雙眉
采蓮詞
别浦潮生花夢寒片紅飛下粉痕乾預知妾面如花面
泣向西風不忍看
四明潘嶼
客中九日
破帽西風急寒窗敗葉飛重陽今日是三徑幾時歸簷
上多黃菊門前少白衣吟情淡如水一雁叫斜暉
南康馮去非可遷
江上
清秋不可奈先自懶登樓一雁叫寒水數峰生遠愁乾
坤消劍氣江海笑詩流不解人間事眠鷗儘自由
寓居
身世漂流付等閒向來感慨鬢毛斑喚船載夢西興渡
借屋盛書北固山開到黃花風漸銳照殘清野月頻彎
江流送我東來了何日潮頭送我還
祈門道中
麥穎垂垂稲已秧好風晴日燕飛忙無人得似游絲懶
相逐秋千過粉墻
所思
雁自飛飛水自流西風不寄小銀鈎斜陽何處横孤簟
十二闌干一樣愁
竹所趙崇滋
悼步月
雁過妝樓人不見斷腸又是一黃昏不知天上嬋娟影
能照人間寂寞魂響屐廊深空認步唾茸窗暖尚畱痕
合將一把香酥骨葬在巫陽雲雨村
會稽陸叡景思
退宫人效項斯
破箧猶存舊賜香輕將魂夢别昭陽只知鏡裏春難駐
不信人間夜更長父母家貧容不得君王恩重死難㤀
東風二月垂楊柳猶解飛花入苑墻
梅村倪龍輔唐輔
登樓有感
好趁西風理釣舟半生書劍兩悠悠憑高有恨無人識
空負關河萬里秋
宫怨
翠袖無香鏡有塵一枝花瘦不藏春十年不識君王面
始信嬋娟解誤人
遯齋陳叔堅堅甫
送素上人遊方
不是無衣鉢師心酷愛山自言行脚好却厭住菴閒野
水寒林外孤雲夕照間清遊何處寺須寄好碑還
三山黃深源益長
秋日寄懷友人
幾度裁書無雁休思君天闊水悠悠自從席上飛花後
又見江頭落木秋背壁一燈憐瘦影誰家雙杵動新愁
不知今夜西風裏人倚月明何處樓
可山林洪龍發
春宫
桃李大宫寂君王在石渠臨鸞悔梳洗女色不如書
泊湧金門
煙生楊柳一痕月雨弄荷花數點秋此景此詩摹不盡
畫船歸去有漁舟
松山曹邍
南徐懷古呈吳履齋
匹馬來逢塞草秋淮雲一片隔神州黃昏燈火西津渡
白晝風煙北固樓猶有斷碑和晉宋誰將遺石問孫劉
天荒地老英雄盡落日長江萬古愁
雲間儲泳
隠者
盡日掩柴門何人得見君祗應喧寂異似有聖凡分瀑
近夜疑雨山深晴亦雲傳聞九霄翮落羽正紛紛
秋夕懷友
樓高不敢眺愁思滿滄洲有夢隔千里無書過一秋晴
風吹野樹落日照寒流客裏添蕭索何時得共游
藥窗王安之叔安
寄友
憶昔青燈夜對牀冷猿聲裏早梅香一從去櫂衝寒雪
幾度凭闌到夕陽秋思漸于蟬外覺别愁空入雁邊長
梧桐解得離人意不遣西風葉盡黃
容安王顯世子亦
烏駐道中
蹲鴟用事謝黃獨木奴弄色陵烏椑落日人行桑柘裏
西風雁過稻粱時故山秋晚正如此遊子天寒何所之
一笑沙禽忽驚去水邊的皪早横枝
金沙夏
(闕)
詩家鼎臠卷上
