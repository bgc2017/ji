詩家鼎臠總集類
提要
(臣)等謹案詩家鼎臠二卷不著選輯人姓名
卷首有小序署曰倦叟亦無姓氏案倦圃為
曹溶别號此序當即溶所題其書乃宋末人
所錄南渡諸家之詩上卷五十八人下卷三
十七人每人各著其里居字號為例不一所
存詩多者十餘首少者僅一二首蓋取嘗鼎
一臠之意故以為名方回瀛奎律髓稱慶元
嘉定以來有詩人為謁客者錢唐湖山什伯
為羣阮梅峰秀實林可山洪孫花翁季蕃高
菊磵九萬往往雌黃士大夫口吻可畏今考
是書内如林洪孫季蕃高九萬諸人之詩並
在選中或即其時騖名者所刊以為應求標
榜之具亦陳思江湖小集之類也說者以卷
首有王惲姓名指為元之王秋澗遂謂此書
當出於元人不知元之王惲為汲縣人而此
書明題曰古汴王惲乃自開封南渡者署其
舊貫之詞宋時往往有此稱實與元時王惲
無涉秋澗集内亦並無此詩又書中尚有環
溪馬知節與宋史有傳之祥符馬知節亦同
姓名而非一人此更可以為證王惲之為宋
人固無足致疑者特其間家數太雜時代亦
多顛倒失倫未能盡臻精核然裒輯既廣所
錄詩人其有專集流傳者什無一二今惟蘇
泂王邁章甫諸人幸於永樂大典中掇拾叢
殘遺稿復得重顯於世而其他别無表見者
尚多得是書以存其一斑於詩家考據之助
要不無小補焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詩家鼎臠序
宋季江湖詩派以尤楊范陸為大家兹選均不及稍推
服紫芝石屏後村儀卿其餘人各一二詩止隘矣疆事
日蹙如處漏舟里巷之儒猶刊詩卷相傳誦且諸人姓
名有他書别無可考獨見之此編者存以徵晚宋故實
也倦叟
