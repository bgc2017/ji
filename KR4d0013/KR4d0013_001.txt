宋林和靖先生詩集卷之一
五言律詩
湖楼晩望
湖水混空碧憑闌凝睇勞夕寒山翠重秋淨鳥行高
遠意極千里浮生輕一毫叢林數未遍杳靄隔漁舠
秋日西湖閒泛
水氣并山影蒼茫已作秋林深喜見寺岸静惜移舟
疎葦先寒折殘虹帶夕收吾廬在何處歸興𧺫漁謳
上湖閒泛艤舟石凾因過下湖小墅
平皋望不極雲樹遠依依及向扁舟泊還尋下瀨歸
青山連石埭春水入柴扉多謝提壷鳥留人到落暉
西湖舟中值雪
浩蕩彌空闊霏霏接水濆舟移忽自却山近未全分
凍軫間清泛温鑪接薄薰悠然詠招隱何許嘆離群
西村晩泊
弭棹危橋外霜村乍夕隂田園向埜水樵採語空林
白鳥飛歸遠青山重複深那堪遲新月誰復賞微吟
湖村晩興
滄洲白鳥飛山影落晴暉映竹犬初吠弄舡人合歸
水波随月動林翠帶烟微寺近疎鍾起蕭然還掩扉
湖山小隱
猿馬分清絶林蘿擁翠微步穿僧徑出肩搭道衣歸
水墅香菰熟烟崖早笋肥功名無一點何要更忘機
園井夾蕭森紅芳堕翠隂晝岩松鼠静春塹竹鷄深
歲課非無秫家藏獨有琴顔原遺事在千古壮閑心
衡門鄰晩島環堵背寒崗片月通蘿徑幽雲在石床
客遊抛鄠杜漁事擬滄浪𬋩樂非吾尚昂頭肯自方
小隱自題
竹樹繞吾廬清深趣有餘鶴閒臨水久蜂懶採花疎
酒病妨開卷春隂入荷鋤嘗憐古圖畫多半寫樵漁
小隱
門徑獨蕭然山林屋舍邊水風清晩釣花日重春眠
苒苒苔衣滑磷磷石子圓人寰諸洞府應合署閒仙
北山晩望
晩來山北景圖畫亦應非村路飄黃葉人家&KR0668;翠微
樵當雲外見僧向水邊歸一曲誰横笛蒹葭白鳥飛
中峰
中峰一徑分盤折上幽雲夕照前村見秋濤隔嶺聞
長松含古翠衰藥動微薰自愛蘇門嘯懷賢思不群
小圃春日
岸幘倚微風柴籬春色中草長團粉蝶林暖墜青虫
載酒爲誰子移花獨乃翁扵陵偕隱事清尚未相同
春夕閒詠
屐齒徧庭深若爲擁鼻吟微風引竹籟斜月轉花隂
静賞應難極孤懷自不禁蒼然小池上烟露逹青岑
春日感懷
衡宇日蕭寂高舂猶掩扉春風似有舊社燕亦重歸
覧照老已具開樽人向稀頽然此心曲特底属芳菲
郊園避暑
柴門鮮人事氛垢頗相忘愛彼林間静復兹池上&KR0765;
託心時散帙遅客復携觴况有陶籬趣歸禽語夕陽
園廬秋夕
蘭社裛衰香開扉趣自長寒烟宿墟落清月上林塘
意想殊爲適形骸固可忘援琴有餘興聊復寄吟觴
山村冬暮
衡茅林麓下春色已微茫雪竹低寒翠風梅落晩香
樵期多獨往茶事不全忙雙鶯有時起横飛過野塘
山中冬日
殘雪照籬落空山無俗諠雞寒懶下樹人晏獨開門
廢圃春犖動回塘霧氣昏誰家歲酒熟輙棹憶西村
旅舘寫懷
垂成歸不得危坐對滄浪病葉驚秋色殘蟬怕夕陽
可堪疎舊計寕復更剛腸的的孤峰意深宵一梦狂
出曹川
詩懷動歎嗟驢立帽隂斜雨濼生新鹻茅叢夾舊槎
午烟昏獨店岡路透誰家幾日江南興扁舟泊岸沙
盱眙山寺
下傍盱眙縣山崖露寺門疎鍾過淮口一徑入雲根
竹老生虚籟池清見古源高僧拂經榻茶話到黃昏
留題李頡秫亭
兼琴枕鶴經盡日卧秫亭啼鳥舊相語幽人誰欲聽
半闌花籍白一徑草盤青何必對樽酒此中堪獨醒
翠微亭
亭在江干寺清凉更翠微秋階響松子雨壁上苔衣
絶境長難得浮生不擬歸旅懷何計是西崦入斜暉
埜城寺水亭
金井前朝事林僧問不知綠苔欺破閣白鳥占閒池
清楚曾經晉荒唐直到隋南廊一聲磬斜照獨凝思
汴岸曉行
驢僕劔装輕尋河早早行孤烟開店道平野喝農耕
老木廽堤暗初陽出浪明羈遊事無盡塵土拂吾纓
淮甸南遊
幾許搖鞭興淮天晩景中樹林兼黑草实着霜紅
胆氣誰憐俠衣装自咲戎寒威敢相掉獵獵酒旗凮
聞葉初秀才東歸
高鴻多北向極目雨餘天春滿吳山樹人登汴水船
吟生千里月醉盡一囊錢伎懷鄕邑時清復少年
病中謝馮彭年見訪
老去已多病况當梅雨時山空門自掩晝永枕頻移
晩燕巢尤&KR0668;新篁籜未披若非求伴至誰復問棲遅
冬日衞樞至
冷話復長吟俱非俗者心空斎留並宿幾度梦相尋
鳥乱槐枝折烟微雪氣侵如何急前去羸馬萬山深
偶書
閒看是斯文無秦儗自焚病耒兼萬事休去負深雲
直語時多忌幽俗不分如何麋与鹿猶此傍人群
中峯行楽却望北山因而成咏
拂石玩林壑曠然空色秋歸雲帶層巘疎葦際滄洲
固自堪長往何為難久留庶將濠上想聊作剡中遊
將歸四明夜坐話别任君
酒酣相向坐别泪&KR0668;吟衣半夜月𣣔落千山人憶歸
乱塵終古在長瀑倚雲飛明日重携手前期易得違
和梅聖俞雪中同虚白上人來訪
湖上玩佳雪相將惟道林早烟村意遠春漲岸痕深
地僻過三徑人閑試五禽歸橈有餘㒷寕復北山隂
和黃亢與季父見訪
積水凝懸舘船寬或結樓一窗方寄傲二巷忽同遊
怨慕採菱曲蒼茫拾翠洲微凮起蘋末歸路滿清愁
和史宫贊
門對遠岑青常時亦懶扄久貧慚嗜酒多病負窮經
鶴迹秋偏静松隂午𣣔亭蜀莊何足問惟觧似沉溟
和天竺慈雲大師
林表飛來色猶憐久卜鄰㳂洄一水路梦想五天人
謝絶空园草沉溟滿几塵暮雲如有得寕謝寄声頻
和朱仲方送然杜師無為還歴湯
歸路過東關行行一錫間破林霜後月孤寺水邊山
頂笠衝殘葉腰装歇暮湾香灯旧吟杜清思逐師还
和酬杜從亊題壁
弭盖入衡宇相看情獨深簾疎秋樹色老大故人心
佳話頻移晷清標幾拂襟寥然長卿壁題此比兼金
夏日寺㞐和酬葉次公
午日猛如焚清凉愛寺軒鶴毛横蘚陣蟻穴入莎根
社信題茶角楼衣笐酒㾗中餐不勞問筍菊净盤鐏
僧院夏日和酬朱仲方
一院掩蕭森晨凉又夕隂鶴應輸静立蝉合伴清吟
著壁雲衣重通簾竹翠深卧屏來看否天姥雪千尋
送長吉上人
嚢集暮雲萹行行肯廢禅青山買未暇朱闕去隨緣
茗試幽人井香焚賈客船淮流遅新月吟玩想忘眠
懷長吉上人北遊
青山日已遠香祴漸多塵應愛淮流上聊逢月色新
孤禅安逆旅警句語誰人復有傷離客中林病過春
春日送袁成進士北歸
春潮上海門歸鴈遠行分千里倦行客片帆還送君
酒波欺碧草歌疊褭晴雲來歲東堂桂聊酬一戰勛
送茂才馮彭年赴舉
相送不覺遠離亭寒日斜川途分野色僮御想京華
背水當公戰凌雲属賦家前春得意處酣燕上林花
送史殿省典封州
馬援䟽蠻邑銅標何可窮人烟時亦有海色自如空
髭髮柂分白旌旗瘴戴紅惟應恃(疑)藥罷都在酒醪中
送王舍人罷兩浙憲赴闕
上問還旌節明廷覲冕旒清溪傾綺席蠧簡壓歸舟
遠俗今無訟閑田亦有秋公期論爵賞當拜富民侯
送昱師赴請姑蘇
同載闔閭人衣嚢覆㲲巾新烟赤岸暝融雪太湖春
鍾遠移齋候香遅上定身當知舉如意寳地雨花頻
送皎師歸越
林間久離索忽忽望西陵静戶初聞扣歸舟又說登
野烟含樹色春浪疊沙&KR0994;幸謝雲門路同尋苦未能
送越倅楊屯田赴闕
越中分治罷山水别來初詩景多留石船㾗半載書
野程江樹遠公讌郡楼虛看塞嚴徐召清風滿直廬
送思齊上人之宣城
林嶺藹春暉程程入翠微泉聲落坐石花氣上行衣
詩正情懷澹禅高論語稀蕭閑水西寺駐錫莫忘歸
送僧機素還東嘉
康樂遺蹤地言歸已有期江流富春闊山呇括蒼危
錫潤飛晴靄羅寒濾曉澌東巖有凾石應許折松枝
送僧休復之京師
金錫指歸帆曉風春江片席遠松月一房空
新句别離後舊山䰟夢中到京當䄂刺舘閣盡名公
送僧之姑蘇
被請閶門寺扁舟積水遥幾程衝臘雪一飯泊村橋
岑色晴空暎檀烟遠吹飄公台悉餘鎮講罷即相招
送聞義師謁池陽郡守
渺渺大江流㳂洄過幾州登艫忽此别振錫未嘗遊
九子尋真界千兵見假侯松枝談妙字鈴閣想遅留
寄思齊上人
松下中峰路懷師日日行静鍾浮野水深寺隔春城
閣掩茶烟晩廊廽雪溜清當期相就宿詩外話無生
寄吳肅秀才
肄業寄僧房暑天湖上凉竹風過枕簟梅雨潤巾箱
引步青山影供吟白鳥行明年重訪舊身帶桂枝香
寄錢紫微
晞髮起初晨中丘謝病身空持白雲意遥贈紫微人
畫轂坊門遠蒼苔掖署春元和舊文體當許継清塵
寄清暁闍梨
前時春雪晴林壑趣彌清幾憶山隂講兼忘谷口耕
樹叢歸夕鳥湖影浸寒城還肯重相訪柴門掩杜衡
寄胡介
憶着胡居士長看古佛書衡門惟老母一飯共寒𬞞
墨迹多圖鶴山名愛畫廬幾回曾會宿風雪滿庭除
寄孫仲簿公
低折滄洲簿無書整兩春馬從同事借妻怕罷官貧
道僻牧閒藥詩高笑古人仍聞長吏奏表乞瑣&KR0550;頻
寄和昌符
家近太行居西歸壓一驢同儕多及第高論獨知書
名迹牧藏遍公卿扣謁疎離愁不可寫蝉噪夕陽初
聞越僧灵皎遊天台山因而有寄
天竺秋重入招提隔翠林幾回聞桂子無復隔山隂
峰曉雲衣破溪寒石色深捫蘿諸勝㮣孤病負同尋
寄曹南任懶夫
關門却坐忘一燼隱居香午瀨懷泉瀑秋耕負曉岡
道深玄草在貧久褐衣荒料得心交者微吟為楚狂
途中回寄閭丘秀才
極目半秋色此情聊慘悽行人古道上落日破村西
劍飲無高會驢遊困觧携秪因風與月吾子有新題
淮甸城居寄任刺史
擾擾非吾事深居断俗情石莎無雨瘦秋竹共蝉清
劍在慵閑拂詩難憶細評寥然獨榰枕淮月上山城
寄輦下傳神法相太師
禁寺諸供奉如師藝學稀粉輕昏古本羅重拆秋衣
净鹻生缾暈連隂長竹圍筭應支遁馬毛骨苦無肥
寄臨川司理趙時校書
遠宦風波隔歸期歲月頻天形孤鳥晚烟色大江春
驛路向江郭船檣留估人高臺望不極空使鬢華新
寄祝長官
懷想與君勞區區未劇曹深心頼黃卷垂老愧青袍
臨事終存道為詩轉近騷廬江五畒宅歸去亦蓬蒿
寄茂才馮彭年
異代甘泉賦誰當頌太微無如摛藻妙所惜賞音稀
漸遠江關樹方單客子衣扁舟艤何許霰雪暮霏霏
射弓次寄彭城四君
襟掩皂貂斜晴鼙嚮水涯箭翎沉白雪貼暈破微霞
氣為傍觀壮言因决勝誇細釵金捍彀更憶五侯家
贈金陵明上人
高杜似東林脩行歲月深講多刪舊抄齋早換幽禽
上國名流重諸方學者尋長因對清話山閣轉松隂
贈崔少微
賢才負聖朝終日掩衡茅尚静師高道甘貧絶俗交
晒碑看壁蠧蒸木拾隣梢却憶楊夫子劳劳事解嘲
贈任懶夫
未肯求科第深坊且隱居勝遊携野客高卧看兵書
點藥醫閑馬分泉灌晚𬞞漢廷無得意誰擬薦相如
知縣李大博替
惠愛復公清三年報政成絃歌敦雅俗桃李藹春荣
縣治嘗遊刃朝趍久彯纓相門如有相他日碩持衡
贈蔣公明
高亢近誰同心閑愛子慵居深避俗客睡起聽隣鐘
紙軸敲晴響茶鐺煑晚濃南齋屢招宿幽話數諸峯
喜馬先輦及第後見訪
肄業十年初蕭然此飯𬞞何期桂枝客来訪竹林居
香炷看新誥塵㾗拂舊書回軒應睠睠將與嶺雲疎
贈胡人
妻兒終儗弃舊識盡名賢高節嫌趍世常流笑學仙
金方燒易得星度筭来玄秪說尋山去相期巳數年
贈張繪祕教九題
詩將
風騷推上將千古聳威名子美嘗豋拜昌齡合按行
(瑠琉堂圖以王昌齡為詩夫子)籠紗疑旆影擊鉢認金聲唱和知誰
敵長驅勢已成
詩家
風月騷人業相傳能幾家清心長有慮幽事更無涯
隱奥誰知到陵夷即自嗟千篇如可得聊儗當豪車
詩匠
詩流有匠手萬象片心通山落分題月花摇刻句風
勞形忘底滯巧思出樊籠唐律如刪正斯人合立功
詩筆
青鏤墨淋漓珊瑚架最宜静援花影轉孤卓漏聲遅
題柱吾無取如椽彼一時風騷兼草隷千古有人知
詩狂
岸幘都旁若窮搜無遁形寫嫌僧閣窄吟怕酒船停
絶頂寒曾上閑門夜不扃興闌猶拍髀毫末視青冥
詩魔
花露&KR0668;晴春秋燈落燼頻只緣吟有味不覺坐勞神
寄遠情無極搜竒事轉新此魔降不得珍重五天人
詩牌
矗方標勝㮣讀處即忘歸静壁懸虚白危楼釘翠微
清銜時亦有絶唱世還稀一片題誰作吾廬水石圍
詩筒(樂天早與微之唱和常以竹筒貯詩往還)
唐賢存雅製詩筆仰(朱諒)防閑逓去權應緊(詩權出薛許昌)封
迴債已還(詩債出賈司倉)帶班猶恐俗和節不妨山酒箧將
書簏誰言季孟間
詩壁
數題留粉堵還勝在屏風坐讀棋慵下眠看酒恰中
僧房秋色冷山驛晚陽紅更有栖遅句家徒一畒宫
閔師見寫陋容以詩奉答
顧我丘壑人煩師與之寫北山終日懸風調一何野
林僧忽焉至欲揖頃方罷復有條上猿驚窺未遑下
監郡太博惠酒及詩
塵事久謝絶園廬方晏隂鏗然郢中唱伸玩清人心
况復對樽酒百慮安能侵何以比交情松桂寒蕭森
送牛秀才之山陽省兄
之子詠陟岡别我歲時晏後夜失群鴻高天着行鴈
䠂山遠近出江樹青紅間尊酒無足辭離愁滿行盻
有佳句云草泥行郭索雲木呌鈎輈考失全篇
重刊林和靖先生詩集卷之一終
和靖先生補
卷一
淮甸南遊樹林兼(雨)黑聞葉初秀才東歸口伎懷
鄉邑(諸本並缺一字)偶書幽(懷)俗不分送僧休復之京師
(田衣獵)曉風
卷二
過蕪湖縣風稍檣(碇)網初下松衣石(髮闘)山幽
卷三
寄宣城宗言姪謝家原住青山(郭郄氏近攀)丹桂枝
牀頭詩卷媿(吾癡中林獨處仍多病早晩能來)慰所思
寄西山勤道人
天竺山深桂子丹白猿嗁在白雲間死生不出千門(此二十字)
(並題影寫本均脫去)
口略秀才(諸本並缺一字)
西湖孤山寺後舟中寫望(以下四首影寫本全缺)
天竺横分景色寬孤山背後泊船看林藏野路秋偏靜水
映漁家晩自寒拂拂烟雲初淡蕩蕭蕭蘆葦半衰殘春鋤
數點誰驚起書破晴雲粉字乾
小隱
魯望無來已百年又生吾輩在林泉誰知隱遯爲高尚敢
道文章到聖賢月界曉窗琴嶽潤竹搖秋机墨雲鮮南塘
一霎霏微雨更擁漁蓑上鈞船
梅花二首
宿靄相粘凍雪殘一枝深映竹叢寒不辭日日㫄邊立長
願年年末上看蘃訝粉綃裁太醉蒂疑紅蠟綴初乾香篘
獨酌聊為夀從此群芳興亦闌
孤根何事在柴荆村色仍將臘候并横隔片烟爭向靜半
粘殘雪不勝清等閑題詠誰為愧子細相看似有情搔首
夀陽千載後可堪青草雜芳英
讀王黃州詩集放達有唐惟(白)傅左遷商(嶺)題無數
三入承明口未休(各本皆缺一字)
