韓集舉正叙錄
宋方崧卿撰
石本
集古錄(歐陽公)金石錄(趙明誠德)
書跋(董逌彦遠)韓文□證(洪興祖慶善)
韓文譜註(樊汝霖澤之)
汴州東西水門記(碑舊在蔡茂先家進首題云攝節度掌書記前士韓愈)
(撰碑刻於貞元十四年正月時辟命猶未下故也)
燕喜亭記(亭在連山郡城北之五里惠宗寺後蓋景常元慧者昔居于此也碑已)
(四刻然猶故本也碑後題云唐貞元二十年會昌五年宋咸平六年康定二年四立石)
鄆州谿堂詩(金石錄曰碑正書尚洪樊本具郎首題云通議大夫書兵部侍)
(上柱國賜紫金魚袋韓愈撰末云朝議郎守尚書戶部侍郎上柱國賜紫金魚袋牛僧孺)
(書長慶二年&KR0882;在壬寅十月戊午朔二十五日壬午建)
送李愿歸盤谷序(金石錄曰碑正書無姓名谷集古錄洪樊本皆具盤)
(在今孟州濟源縣碑後刻云隴西李愿隐者也不干譽以求達每韜光而自晦跡寄人間)
(心遊太清樂仁智於山水之間信古今一時也昌黎韓愈知名之士高愿之賢故叙而送)
(之于時縣大夫博陵崔侠披其文稽其實是用命工勒石于谷之西偏以旌不朽云唐貞)
(元辛巳歲建丑月渤海高從下闕二字其上如太清山水于時辛巳等字皆磨滅殆盡僅)
(可意讀辛巳貞元十七年也公時年纔三十四耳)
李元賓墓誌(樊本具墓首題云大唐故太子校書李公誌韓愈撰段季展書末)
(云貞元十一年冬十有二月建立按元賓以貞元八年登第踰年舉宏詞又一年死蓋十)
(年也碑立於十一年蓋立碑在後也)
薛公達墓誌(金石錄曰碑正書無姓名邵公濟曰藍田水壊一墓得退之自書薛)
(助教誌攷之碑本非公自書也東樊洪本具首題云大唐故國子助教河薛君墓誌)
(銘友人朝議郎守國子博士上騎都尉韓愈撰)
路應神道碑(金石錄曰碑正書劉樊本具吕碑在京兆萬年縣北村後入汲)
(公外孫母爽家侍首題云大唐銀青光禄大夫守左散騎常致仕上柱國襄陽郡王平)
(陽路公神道碑銘朝議郎守國子博士上騎都尉韓愈撰銀青光禄大夫守吏部尚書上)
(柱國滎陽縣開國侯鄭餘慶書將仕郎右拾遺内供奉賜緋魚袋陳岵篆額末云元和七)
(年歲次壬辰十月景戌朔十五日庚寅建)
田氏先廟碑(金石錄曰碑胡証八分書碑集古錄董氏書跋樊本皆具在京)
(兆府廨首題云大唐工部尚書田公先廟碑銘末云朝議大夫守諫議大夫安定胡証書)
(并篆額)
劉統軍碑(金石碑曰碑歸登八分書書跋亦具)
徐偃王廟碑(洪本具云廟在三衢龍游縣之靈山碑首朝議郎守尚書考功郎)
(中知制誥昌黎韓愈撰福州刺史元錫書末云元和十年十二月九日立書跋亦有此碑)
(乃曰昌黎韓愈撰徐放書是同時已别刻也然洪本作故制觕檏書跋乃作故制樸觕又)
(有不同何邪今碑乃慶歷中重刻本亦頗訛舛)
胡珦神道碑(集古錄洪本皆具年金石錄曰胡証八分書長慶三四月立按珦)
(卒於元和十三年踰年碑成蓋刻石在後故也墓在華州蒲城縣碑舊為尉廳支槽石)
(後徙置夫子廟中江鄰幾云)
南海神廟碑(集古金石二錄皆具碑正書字頗完好首題云南海神廣利王廟)
(碑使持節袁州諸軍事守袁州刺史韓愈撰使持節循州諸軍事守循州刺史陳諫書并)
(篆額末云元和十五年十月一日建)
處州孔子廟碑(金石錄具朝碑首題云處州文宣王廟碑散大夫守國子祭)
(酒賜紫金魚袋韓愈撰朝議郎權知處州司馬上柱國任迪書兼篆額末云唐大和三年)
(歲次已酉朔二十五日癸酉建仍又於首題下注云元和十三年李使君繁經始碑文及)
(置石至大和三年敬使君僚建立董氏書跋又有咸通四年刺史王宗古重立本是碑已)
(再刻今廟碑乃宣和閒以任迪所書碑重刻但增注一二今文於其旁此為亂真耳然正)
(文自得其舊也)
柳州羅池廟碑(首題云尚書吏部侍郎賜紫金魚袋韓愈撰中書舍人史館修)
(撰賜紫金魚袋沈傳師書末云朝議郎桂管觀察支使試太常寺協律郎上柱國陳曾篆)
(額長慶元年正月十一日桂管都防禦先鋒兵馬使朝散大夫試左衛長史孫季雄建立)
(集古錄云碑言柳侯死後三年廟戍明年愈為柳人書羅池事子厚以元和十四年卒公)
(作碑時當長慶三年也今作元年誤也況公元年亦未為吏部也)
黃陵廟碑祭湘君夫人文(一碑諸本皆具湘黃陵廟在潭州)
(隂縣北八十里碑四面有字正面書碑其隂書祭文碑首題云通議大夫守尚書吏部侍)
(郎上柱國賜紫金魚袋韓愈撰正議大夫守潭州刺史兼御史中丞充湖南都團練觀察)
(處置等使上柱國賜紫金魚袋沈傅師書碑隂云其將修廟祭神文曰云云末云始將既)
(修樹舊碑仍刻其文於新石因銘其隂舊碑石既多破落文不可盡識移之於新或失其)
(真遂不復刻今本祭文後亦具此數語蓋公始欲刻舊碑於新石後以舊碑不可移刻遂)
(只以刻公碑而載祭文於其隂語可槩見也)
李干墓誌(堇氏書跋云河南李仲微嘗得碑本以傳其書李翔亦可臧也干字子漸)
(集本無此以柳賁為泌亦與史合)
瘞破硯銘(邵公濟云□客長安城中有發地得小狹青石刻瘞破硯銘今本銘皆作)
(文惟閣本作銘信不妄也)
右碑本一十七閒得之傳錄復以舊本參
校之故訛舛為少洪氏辨證尚有京兆萬
年司馬村柳子厚銘鄭州滎陽索河上鄭
儋碑西京北邙權德輿碑徐州節度掌書
記廳石記皆未得之然洪氏亦徒有其目
耳姑誌于此
唐令狐氏本
右唐令狐綯之子澄所藏本咸通十一年書止
有詩賦十卷蘇魏公子容嘗得之於蔡文忠家
題其後曰與今本不同者百四十有一今浙本
之所謂蔡作者實令狐氏之舊也澄亦進士登
第能世其家今本遊城南詩十六首而闕其一
惟此本為備大安池詩之當為遊太平公主山
莊詩雖閣本亦誤十琴操元不具註皆今本之
所異者謝參任伯嘗得蘇本而校之於所校之
字皆朱書其右作澄本二字雖不盡然亦大約
可見今只以唐本目之而具蔡謝所校於其下
云
南唐保大本
皇朝平江南賜翰林院書三千卷至天禧間編
排僅得千餘卷多不成部秩韓集所存只有祭
文墓誌數卷然祭文列於第三十九卷是李漢
所編之外復有他本今外集三祭文此本皆入
正集祭董晉文綴於弔田横文之下而列祭房
石二丈於三十九卷之末次序蓋亦不差今已
無復得其全書而觀之姑以諸家所考證者參
對一二以存古焉
秘閣本
承平時閣下本一時諸公得之於校讐之餘也
前輩如山谷先生王仲至鮑欽止所校大抵皆
以閣本為正如岐山下之當為二首青青水中
蒲之當為三首石鼎聯句革華傳之不當錄入
惟閣本為然又二鳥賦刪去可以人而不如鳥乎
一語汴州水門記刪去監軍是咨司馬是謀二
語疑此本蓋公晚日所定最為可貴邵公濟嘗
云長安安信之家有舊藏韓文公家集二十六
二十七二卷繭紙正書有退之親改定字後為
張浮休取去蓋前人之文其不輕於垂世者類
皆晚而後定要之此本誠得其正李左丞漢老
所校本最為詳備然猶三十一已下四卷闕錄
焉賴他本尚可以參見也
祥符杭本
杭州明教寺大中祥符二年所刊本時尚未有
外集與閣本多同洪慶善謂劉統軍碑傳本作
反柩於京師後得祥符間印本乃作反机蓋此
本也劉碑世有石本實作反机則知此本最為
近古頃嘗於姜秘監補之家得校韓文一秩考
訂頗密亦以此本為正而參之已見又李漢老
本每字皆註閣本舊本二語所謂舊本亦此本
也信知前輩取與之不繆猶恨此本斷爛多字
難徧考尚賴姜本以相參對云
嘉祐蜀本
河東先生本增修五千七百五十八字
劉龍圖(燁)本增修一千六百九十二字并集
外篇
音切一百七十二字
歐尹二學士本修正六百八十一字(並註目錄後)
右蜀人蘇溥慶歷間所校嘉祐中刊於蜀洪慶
善之所謂蜀本此也時景元以為歐本非也韓
文之有集外篇有音切自此本始也第此本已
經四校故比舊集時有增損然校之今本則不
侔矣况四君子大儒决非妄肆胷臆者故舊本
之所不通者猶賴此本以為証韓文古本題下
皆有一首字與文選同此本多存之集外篇今
本脫誤殆不可讀惟此本為劉氏之舊蘇嘗曰
序其集後今别見
趙德文錄
文錄舊六卷七十五首今已不傳而時得於諸
家校本惟潮本浙本為詳然間有偽出如水門
記之以隴西公為李勉元和聖德詩之濡及九
有作濡及左右皆妄也第送楊之儀序及毁原
等文所載皆與閣本舊本合是亦不可誣也
文苑英華
皇朝太平興國間命宰臣李昉扈蒙等集前代
文章為此書凡一千卷而韓文所選餘百篇此
書卷帙多人家罕傳亦刊校之所不及故頗為
全正晏元獻公校定柳文亦多取此以為證則
知此書最為可据如胡珦碑南海廟碑考之石
本訛舛不能十一又外集所收如上賈滑州書
送令縱序等太半皆出此集頃官上饒嘗假於
同年趙德勤家無力盡抄姑摘其為韓氏作者
集而類之以校公集如藍田丞記賀白兔狀等
他本多不可通獨此本為得其正其他參校亦
不一而足也
文粹
姚寶臣大中祥符四年所纂凡百卷錄公之文
幾七十篇大約多用杭本此集世所共傳故時
有刊校失其舊者然尚可以考古也第公平淮
西碑不錄而錄段文昌者去取不無失當此特
取其可以備校讐者云爾
謝本
序云古詩二百一十首今闕一首有梨花下
贈劉師命一首在律詩中當錄于後蘇子容
丞相云(題古詩後)
律詩一百六十今多六首建炎三年二月二
十七日校于台州君子堂任伯(題律詩後)
余弟克明以從母之夫陳公無已所次第既
以類從又略因歲月先後之於繙讀為便既
成以遺克家凡十冊建炎三年二月二十八
日天台郡齋記(題集後)
陳公無已所次類韓集世罕傳焉頃嘗得謝本
於聞人氏大抵以古詩南山至歸彭城為第一
卷餘與今次同他文則先雜著表狀而終以祭
文碑誌婦人墓銘别為一卷如代齋郎議不貳
過論革華傳石鼎詩皆不錄入歲月之可銓次
者亦以考定其所讐正則令狐氏本秘閣本是
其所先其間亦有謂貞元本者又宋莒公蘇魏
公本舉兼得焉每字皆圈註於其旁曰元某字
或乙或刪皆然也莒公目錄後序亦得之此本
也
李本
李左丞漢老晚居泉南於里閈為密嘗獲傳其
家集而校之李氏自右史成季有聲元祐間世
多名士此集第四卷末書甲申九月四日柏承
父校畢似非出一手諸氏所校多遵閣本惟此
本每字標註雜著而下則以舊本併出荆公四
選有韓詩一百四十六首此集皆朱圈其上而
考其異同其他有曾本晁本吕本亦諸集所少
見也晁本祭文多具年月考之於史皆合則知
韓集之所闕錄者未易以其所未見而略之也
頃嘗從范丞相之孫伯廉得其家本亦多與此
本合但闕其標註耳則知此本蓋出於歐尹所
校之外而不失其舊云
右所校除石本外凡十家洪氏辨證樊氏譜
註皆所參攷外此又得董彦遠韓文攷三卷
姚令威詩注八卷今館中尚有舊本韓集四
十卷亦印本大字乃興仁府常家所藏舊川
本如寄崔立之詩敦敦凭書案月蝕詩完完
上天東皆與古本合其他如聮句中玉題墮
猶鎗碎纈紅滿杏皆得之此本也大抵國初
書籍板本少而傳錄多蜀本之得於劉柳者
凡修正七千餘字正恐其間豈無以意增損
自閣本未出之前人惟劉柳之尚劉柳之外
舛錯已見此歐公所以嘆其印本初未必誤
是也然是時猶校本與舊本竝行末學惡陳
而嗜異妄生分别至於智者未易誣也及乎
舊本堙沒今皆千卷一律真本反時見於一
作之下是豈不深可歎耶洪慶善云韓文舊
本未經前人校正者往往與石本同故嘗參
唐歷以稽歲月摭史傳以訂姓名由毛詩楚
辭以求用韻之源取莊子國語史記漢書以
攷用字之祖則舊本之所得常多而今本常
出於意定煥然在目不可以誣此舉正之所
由作也
校例
字(誤字當刊)
字(衍字當削)
□(脫逸當增)
□□(殽次當乙)
韓集舉正叙錄
