東溪集卷下
宋高登撰
記
象州賢樂堂記
趙使君元信守象臺作堂於郡治西偏標名曰賢樂以
書來屬僕記之僕以守所樂不以已之樂為樂而以千
里之樂為樂珍食爽口樂乎然榖腹不充有啼飢者是
吾憂也錦衣華躬樂乎然環堵之陋茅卷風而牀溜雨
是吾憂也齁齁高枕樂乎然潢池之擾刃揮霜而旗耀
日是吾憂也彼所謂樂樂乎一已之樂而吾所憂正以
千里之未得其樂也惟憂千里之未得其樂是以能使
斯民化呻吟而為謳歌然後釋吾憂而與之同樂樂民
之樂何樂如之若夫不賢者徒知一己之樂而忘千里
之憂則憂將及已是雖有此其能樂也哉故曰賢者而
後樂此不賢者雖有此不樂也元信治象二年清修飭
已惠愛及人人旣得其樂矣身雖處於一堂心常存乎
千里則是恤民之深宜享茲樂而無愧焉紹興十有五
年冬十二月甲寅漳浦高登記
論
窮論
夫人固窮然後可以語大事窮則守守則無羨乎達達
則約約則猶窮時也一失其達則窮自如也若人也窮
達莫得而加損與之有為何往不濟窮則戚戚則必至
於達達則侈侈則異窮時也一失其達則窮為累也若
人也窮達變易於初終推其所為何所不至嘗聞莊生
之言其窮也使家人忘其貧其達也使王公忘賢而化
(闕)之矣因生之言而知其所謂顔子之賢蓋回於
孔門退然若無能人夫子每以王佐期之豈非能固窮
然後可與語大事耶考其在陋巷也一簞食一瓢飲此
哲人之細事在回若不足道然陋巷之居顔路猶在回
也死路嘗請子之車以為槨矣想當時回不獨已能如
此往往家人皆能忘貧此其所以為賢而可為王者之
佐今之士大夫修身齊家仰事俯育之間使父母妻子
于于而樂不以窮為恥而今日之事庶可與議嗚呼難
哉
忠辨
皇朝養士垂二百年一旦金人敗盟京闕失守捐君父如路
人奉符璽於異姓者皆平時崇資顯秩之人也獨李公
清卿憤褫廢之辱奮然不顧引大義而叱虎狼雖遭哮
噬而詈聲強敵與命俱絶想見一時精忠裂眦衝冠干
霄貫日凜凜在人耳目間嗚呼古之烈丈夫也而議者
謂公之死若未足多兩宫北狩公實主之蓋不得不死
耳每聞此語輒為拂膺不懌思之知出於不能死者之
口而無識者從而和之不能死者忌人之能死以形已
無識者出入其間而不究忠賢之用心夫主憂臣辱主
辱臣死兩宫屈辱且見褫廢舉朝之臣宜死之當時如
何㮚孫覿亦在君側畏懼蓄縮不敢喘息而徐秉哲王
時雍輩方津津以偽命為榮不臣之罪合殱厥族噫不
議此之誅而貶公之忠其無公論甚矣太史公曰死非
難處死者難若公可謂能處死矣主見虜之謀亦忠於
為國屬大勢已去難以口舌争之不然則草降勸進計
不出此耳使聖人復起按春秋而責公之備不過曰雖
智不足以存君不忍背君而獨存豈容少貶也耶作忠
辨
小人議
登昨陪祀事獲從台旆出郊見良田沃壤彌漫數里皆
為茂草之區因動君子之懷而興小人之喻歎息再三
不能已矣若謂君子喻之稼穡播種耘耔一失其宜則
不旋踵而槁死小人喻之惡草不種自生去之復蕃况
誅鋤之所不及乎此至論也登退念古者諸侯卿大夫
皆有争臣輒不自揆願畢其說知人之難尚矣小人無
才不足以資其姦詢之以計則得委之以事則辨故與
之有為似若可喜然諂諛邪貪用心委曲無非己利雖
能随時而為俯仰視人而改態度而其謬戾之迹有隙
可窺願閣下明察焉無使聰明為之眩蔽則千里赤子
庶得以乳其母也不勝願幸
幕客議
登觀漢竇憲為大將軍請以傅毅為記室崔駰為主簿
班固為護軍憲府文章之盛冠於當世唐鄭從讜為招
討使表劉崇龜趙崇為制官劉崇魯為推官李渥掌書
記崔擇支四時比太原為小朝廷憲從何人乃能收天
下之公選使當時議者謂憲府有文章之盛太原有小
朝廷之稱而况望隆本朝具瞻所屬言動去取為天下
重輕豈可不示之以好惡之公耶蓋今日收拾人才所
以備異日為國家用耳固當略去位貌推至誠以交其
肺肝俾得以盡胷中藴蓄氣味投議論合然後鸞鳳鴻
鵠飛鳴不離其羣倘或狃於人情後寒俊而先貴游鬱
公平而徇私禱緩急不得其力乃有乏才之歎是猶騁
駑蹇於修途服騏驥於轅下不知抱駿骨而遠逃者不
吾得也伏望台慈奏辟薦舉之際略加考察恐此曹將
來為門下之累人或得而議及焉則於盛德所損非細
登别無僥覬之嫌知效誠而已矣取之棄之信之疑之
側躬俟命
說
命諸子名字
名字所以相識别未嘗有義自左氏載德命類命之說
後世因取義焉如王昶命子以默沉淵深見意於冲虚
謙静謝莊名子以颺朏嵸瀹寓文於風月山水厥趣不
同所屬亦異痛念王室凌遲思扶持而一振之左右匡
拂以守鴻業然此志未遂天也吾以未遂之志命汝箕
曰扶字伯起裘曰持字仲安庭曰振字叔昌桴曰拂字
季士人字汝而耳聽之汝稱名而心維之勉效兩全之
節無使後笑我昩於諸子而遣蚊負山也
戴慥名字
戴氏子從父遊宦就學桂林因諸葛故人求名於僕僕
謂學者誦先王之言而力行之言而不能行無益也行
而或畔於其言不可也故中庸曰言顧行行顧言君子
胡不慥慥爾慥之謂造也言行相顧則内外進矣故奉
名曰慥字曰子顧所期於吾子將聽其言而信其行可
不勉哉
三賢不貢獻
母后還自女真郡國悉獻典利謂出羨餘而實於常賦
外巧為色目以斂之時降詔褒諭汪泉州具表謝云按
籍而推未免陽城之拙有金則貢無煩毛伯之求雖不
能飄然絶俗然心知其非而輸之矣南來乃得賢守三
道州田如鼇昭州林勲容州鄭安恭各以郡小民貧不
忍科罰一無所獻嗚呼賢矣哉
春秋桓公不書王
桓公初二年書王三年不書至十年復書王十一年不
書王至十八年復書王說者紛然皆於義未安如孫胡
二家謂元年以天道王法正威公之罪二年以天道王
法正宋督之罪程氏亦謂弑逆者不以王法正之天理
滅矣至說十年十八年則又近鑿考春秋書月則書王
不書月不書王明正朔王者之所頒非諸侯可得而自
出也於桓公書月而不書王桓公弑隱自立聖人之意
微矣元年書王端本故也二年十年十八年書王二百
四十二年無十年不書王十年而無王則人道滅矣此
春秋之法也不當臆說求
封禪
封禪非古也其秦漢之侈心乎封聚土也禪除土也祀
天地秩山川之禮也賤儒媚附七十二君之說謂告太
平之極治曠世盛典學如退之未免有登太山鏤白玉
之奏嗚呼若孫宣八奭忠矣
史記敘教熊羆貔貅貙虎以戰事
如虎如貔如熊如羆以人之銳喻獸之猛恐泉之師亦
如之而史記直謂教熊羆貔貅貙虎以戰蓋遽愛竒而
事涉怪不足傳信聖人敘書斷自唐虞良有以也
堯不去四凶
四凶小人之有才者也堯固知之然重違衆言或舉而
姑試之或吁而姑置之功罪未明安得而遽去之至舜
然後績用墮矣罪惡彰矣其去之也宜矣
史記湯祝網
天之生物以養斯人先王仁政所以使之咸若禁其暴
殄而已網罟之利以畋以漁尚矣夫網去三面知終日
而不獲一也且從而祝之曰欲左左欲右右不用命乃
入吾網近類異端之所謂仁非吾聖人之所謂仁曾以
湯之懋德如天而為是區區哉後世之君推恩足以及
禽獸而功不至於百姓其效此也耶子長愛竒吾所不
取
東坡像贊
尼父兮遭削迹千載兮藏遺履屈伸兮固有時媒蘖兮
繄誰子忠義兮滿朝廷文章兮照今古此道兮信未亡
先生兮嗚呼死
鄒正言像贊
噫宋臣姦在古無有元符天子置之左右納君於惡疇
其康救公奮不顧乃進苦口殺母取子立嬖廢后欺人
則可欺天則不祖宗堯舜陛下桀紂社稷存亡繄陛下
手欲謝天下乞斬惇首乃引御衣願終聽受今我來斯
實公貶所拜公遺像恨生公後念此後人厥顔何厚
洗仁傑為祖雲翼寫真
洗子之丹青祖子之儀形高子謂縱其洗子筆端所傳
之妙難狀祖子胷中所藴之誠
自寫真贊
面兮纖冷髭兮虬卷性兮火烈心兮石堅有誓兮盡敵
無望兮凌烟
又
爾頭甚方爾口甚利以此處世不易不易
銘
郫筒
郫筒出蜀郫縣即杜詩所謂酒憶郫筒不用沽
頃得之同舍李紫芝為之銘曰
漆豫子之身而無恩可報傾程子之蓋而誰與為友杜
爾徑寸之口而警所防一爾終始之節而孤其守孰若
與高子斟酌獻酬而陶陶於無何有也
方竹杖
其節高兮曰高其操堅兮曰堅其中虛兮曰虚其外圓
兮曰圓然則胡為而圓今此君能方矣蓋其德也全聽
琴横膝望月倚肩與高子兮周旋
慎獨齋銘
靖康初高子以少故去賢關僦居景德僧寺兀
兀終日咄咄書空因揭慎獨顔簷間為之銘云
其出戶如見賓其入虚如有人其行無愧於景其寢無
慚於衾請事斯語無怠厥終
祖雲翼思誠齋銘
天真無營其於有生如水之清如鑑之明人偽既分喪
厥所存如水之渾如鑒之昏性天物理以此揆彼微風
不起一塵不生水澄鏡静乃臻泰定由睿作聖與天地
並
李生希顔齋銘
齗齗洙泗之間從遊至於三千回終日而如愚夫子乃
獨稱其賢謂克已以為仁固他人鮮儷焉有若無實若
虚過不貳怒不遷始而若卓也歎乎高堅前後終而庶
幾也同乎步趨語言惜未達夫一間而天遽奪之年惟
徽言與懿行粲日星乎簡編希顔之人亦顔徒視斯銘
而勉旃
紹興甲子得鄭公介夫硯銘曰
我思公不可見如見公以斯硯硯之堅公之剛我之頑
雖萬磨而莫變
遺諸子硯
人以田我以硯遺爾箕意可見(扶持振拂各一箕裘庭桴皆小名也)
朱黃雙硯
日月如梭文籍如海討探不及朱黃敢怠
行硯
世路難人心異惟石交不相棄
埋銘
耳聵目昏顔彫髮秃有兒歸葬蟠山之麓藏焉息焉以
坦我腹
深衣銘(史彦隸)
先王法服以飭乃躬惟言與行厥戒攸同(先生與史彦簡云近作深)
(衣銘欲書之紳幸以十六字寵貴之如佩長者之訓也)
祖中康(辰州人)
可久可速亦步亦趨周旋中禮仲尼之徒
李希旦(辰州人)
莊手重足前後襜如服先王服為君子儒
姜巖(漳州人)
忠信篤敬可行蠻貊宜哉書紳務以稱德
長子扶
非禮勿視非禮勿聽非禮勿言非禮勿動
李恪(南雄州人)
有已之私為已之累克之者誰省之者是
羅述(容州人)
才以德將道由道致勿驕勿畫斷無不至
(缺姓)倬(賀州人)
養心莫善閑邪以存反身而誠入自仁門
盧大榮(容州人)
心存九思身如三省靈源既通物翳自除
祖南紀(黃州人)
性習或偏佩韋佩絃務適厥中則罔斯愆
李年(大名府人)
學欲自強德宜有力世故糾紛莫回所執
李飛英
業患不精行患不成宜取四重宜去四輕
趙善謨
為善最樂作德日休學問無他放心是求
蘇鑾(泉州人丞相頲之後)
服以章德學以美身學務知敏德乃日新
言箴
四十無聞一命而傴涉世尤疏多睽少與區區效忠浪
費言語盜憎主人怨汝詈汝
容州索誥勅
昔與今取黃紙白綾兩手分付恰似不曾
詞
多麗
休問世偶然攘臂來遊何須恁乾坤角觝又成冷笑俳
優且寬心待他天命謾鼓舌誇吾人謀李廣不封劉蕡
下第千年公論合誰羞往矣瓦飄無意甑墮懶回頭真
堪笑直鈎議論圓柄機籌幸斯道元無得喪壯心豈
有沈浮好温存困中節槩莫冷落窮裏風流子滴珍珠
飯抄雲子醉飽卧信緣休歸去也幅巾談笑卒歲且優
游循環事亡羊須在失馬何憂
阮郎歸(過武山縣謁許宰不遇作此寄之)
武仙花縣謁鳬仙急招横渡船重門晝掩訟庭閒虚簷
羣雀喧金屋畔玉欄邊新春桃李妍主人情重客無
緣消魂空黯然
驀山溪(容州病起作)
黃花時節病惱南來客瘦得不勝衣試腰圍都無一搦
東籬興在手種菊(闕)晚艷泛新芻誰道乾坤窄
百年役役樂事真難得短髮已無多更何勞霜風染白
兒曹齊健扶起一翁孱龍山帽習池巾歸路從欹側
行香子
瘴氣如雲暑氣如焚病輕時也是十分沈疴惱客罪罟
縈人歎檻中猿籠中鳥轍中鱗休負文章休說經綸
得生還已早因循菱花照影筇竹随身奈沈郎尫潘郎
老阮郎貧
漁家傲(紹興甲子潮州考官作)
名利場中空擾擾十年南北東西道依舊綠山塵撲帽
空懊惱羨他陶令歸來早歸去來兮秋已杪菊花又
遶東籬好有酒盈樽開口笑雖然老玉山猶觧花前倒
好事近(黃義卿畫帶霜竹)
瀟灑帶霜枝獨向歲寒時節觸目千林憔悴更幽姿清
絶多才應賦得天真落筆驚風葉從此落花深處有
一梢秋月
好事近(餞别用前韻)
送客過江村况值重陽佳節向晚西風蕭瑟正離人愁
絶尊前相顧惜參商引十分蕉葉回首高陽人散負
西樓風月
好事近(紀别仍用前韻)
飲興正闌珊正是揮毫時節霜榦銀鈎詩句看壁間三
絶西風時地颯秋聲樓外觸殘葉疋馬翩然歸去向
征鞍敲月
浪淘沙(王宰母生日寓居道州勸其來富州)
璧月挂秋宵丹桂香飄廣寒宫殿路迢迢試問嫦娥緣
底事欲下層霄蘭玉自垂髫拜命當朝神仙會裏且
逍遙分取壺中閒日月來伴王喬
西江月
渺渺西江流水翩翩北客征帆清秋月影浸人寒雲靜
碧天澄淡飄泊道途零落疎慵鬢髮監鬖從來涉世
戒三緘只好随時飲啖
南歌子
菊撚黃金嫩杯傾琥珀濃良辰何處寄萍蹤短艇飄蓬
一葉浪花中鳳闕遊娃館幽坡賞梵宫當年樂事總
成空目斷天邊想像意何窮
好事近
富貴本無心何事故鄉輕别空惹猿驚鶴怨誤松蘿風
月囊錐剛強出頭來不道甚時節欲命巾車歸去恐
豺狼當轍
啟
謝賀州張守
伯樂去而凡馬空敢希回盼象罔來而玄珠得實出無
心收錄雖後於衆人褒諭特過於常分伏念某稟賦不
厚矯拂難勝鐵心石腸誓將堅守奴顔婢膝固所羞為
此意太高於時寡合屬主張於公道肯顧望而詭随念
以直道而事人誠心無愧謂居下流而訕上俗子無知
有如皎日之明猶畏爍金之衆慮莫逃於譴黜矧有望
於薦掄淺陋曷取其該通戇愚近類乎剛直過情得譽
何(闕)歸思此蓋伏遇知府朝議忠厚持躬清修飭已分
憂南服得諸侯之寶三儷美古人有君子之道四煌煌
知燭汪汪量波是俾寒微例歸陶冶某謹當俯思勉勵
仰稱品題雖拜官於公朝未容私謁既待我以國士敢
負深知
謝李察院
中興頼賢哲勢有急於救焚多故延英髦義莫先於推
轂俯收實用仰副虚懷遽及妄庸第深慚感伏念某技
窮鼠木仕困漁竿遭鬼揶揄信天拂亂操牛刀於一室
忽羊(闕)之再期善最無聞考宜書於下下賢愚有等人
僅品於中中分甘艱險之備嘗敢以功名而自許念從
委質憤不戴天區區三戶之心碌碌百僚之底梁子徒
勞走縣(闕)嗟十年其如初蕭生不(闕)行胷懷雖百歲而
何益恥深未雪計大難論膂力要及於方剛股掌豈容
以久玩黃紬欲曉起運甓之幾回白羽何時遂建瓶之
一快天心勿貳報國無從切軫贅斿尚希連茹此蓋伏
遇提刑察院學通今古言合忠嘉道直時囏行高衆忌
初(闕)撿(闕)云李葵安肯來暨覩星旌自謂下惠未可
去果蒙識察首預薦揚某敢不勉思經綸貯期奮發取
䜛人而畀豺虎大開公正之途挽天河以洗甲兵旋致
隆平之治
東溪集卷下
