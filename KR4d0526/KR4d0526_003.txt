經濟文集卷三
元李士瞻撰
書
與魏彦明
客歲承便不一奉狀正初遽辱書誨知奬過實而下貺
之厚敢不拜嘉第入省以來地位頗涉嫌疑甆器謹以
領訖其餘之物難以虚拘良拂深意罪復何說春來省
鈞候安榮足慰鄙私公事上告幸希諦聽走之不才人
所知也國家不愛公論誤叨器使鹽糧兩事俱辱見委
任大責重如涉淵冰不與諸君共圖事將焉濟鹽事雖
粗已經營所至之處猶頼贊成今兹粮運實出本心玉
音伊邇奚忍坐視其文既責本省專督在予閣下雖出
守藩維其於同寅事即一體臣子報稱凡所得為人莫
不爭先而奔走之芹微物也野夫賤叟之獻而君子猶
嘉其志有旨見需理宜應命於名則正於事尤宜以平
昔閣下忠勇之念國家待閣下之心必當與吾黨分任
其事可也兹專照磨張普先狀續容遣吾郎中還與閣
下圖之也事畢或差人參從北上亦惟尊命春初自愛
式副願望之私不宣
與賈景復
新年連辱書及羊酒之貺受之多矣公相遠處關維既
膺榮拜禮當一賀尚愧缺然而老謬承乏誤用政爾懷
慚敢望記錄雖已黽勉就事尚懼才劣無能報稱諸君
子素懷忠勇朝廷之上凡所見需必能與僕同志况今
歲海運糧事出常制之外聖心如此凡我臣子忍能不
一動念乎然報效之事不計有無不計多寡但能隨力
量而應之不負君上之念斯亦可矣事屬本省并委區
區公治雖遠職同省臣也公地雖陋方物則有也二者
宜在所當擇矣前鹽不晚即至毋煩介念兹專照磨張
普先状奉告續當委陳都事與公贊助之未中不宣
與普大夫
士瞻區區本以才劣事殷其於事上之禮頗覺疎慢雖
芹状勤懇猶不能撥冗一裁罪復何說夫人本非兼人
之長一旦舉而加之衆人之上施之於事便有此等之
患苟非大人君子度量包荒何可多堪也春來伏審鈞
候體履久就安榮吉人天祐理所宜然徤羡無已卑省
於水西僦一寓所冀得軒盖蚤遂下臨之願問之行人
或尚未卜夫以五六年違離之心迨兹未副天乎何其
相靳如此也兹專都事張貞謹奉白金二百兩為新正
納慶之薦伏望下記前日之舊笑而容之千萬幸也少
懇員外張琦係都下張君舉之子伊家父子歲久其為
人也頗自敦慎但命運不偶近有不獲上人之意今除
延平同知恐不能堪如賜見憐作一從事而去甚妙恃
愛敢爾叨叨首祈孚照冐瀆威嚴不勝悚懼不備
上中書左丞相
去冬十二月初旬病中海上人回伏惟鈞候神相萬福
朝廷景運遐邇枯朽舉賀更生下官小吏敢不為宗社
之慶也顧惟士瞻何功何能復辱大用驚喜過望未易
言究使者繼傳鈞意如覩顔采一門父子俱荷帡幪感
激之至不知何以報聖德之萬一也但小兒守成於事
迂疏不堪使令一旦誤事必有得罪於公道者恐他日
見累臨訴晚也死罪死罪竊念士瞻自參侍以來特沭
陶鎔生全之賜每出平常前歲重叨器使將命來閩蚤
夜以思惟恐負朝廷責委之重累丞相知人之明惟圖
竭力以求報稱而已豈意到閩之日官無統紀人情事
務動如摶沙士瞻深思任大責重不敢拘以無文遂弗
自揆越分規措幸頼君相之庇比之常年頗遂萬一正
圖開洋不意變生倉卒内外閉塞城中鼎沸哭聲轟天
死者八九余自荷以使者之職叨司耳目之寄安忍坐
視以貽朝廷之憂乃仗聖天子威靈開誠心仗大義諭
以利害福禍之原庶幾異類惡醜帖耳俛聽未嘗敢以
無禮相加遣人馳書軍中往來開示至七月十六日士
瞻方率耆宿士民出城親見大軍議之解其事議定又
復入城以安百姓甫至八月十五日方盡誘醜登船隨
時軍衆四合一掃而空其首惡餘黨迯至泉南尋復勦
絶無遺是皆宗社之霛君相之福之所致也雖見拘留
未至辱命彼時縦使不然惟有一死報國家而已安敢
以身自惜為使命羞乎幸喜身留物達少慰忠忱豈意
朝廷見憐復授重爵賜以生還可謂恩踰常制矣犬馬
之報誓已銘刻今歲鹽貨已行布置糧運亦然苐士瞻
自九月來暑毒攻發一病兩月幾至於死雖已扶病供
職然儧運頗慮不前衷心如負芒刺上頼大庇必不負
所望也三月中當先發一百船赴都呈報今因本省員
外王斌公便率易奉聞萬乞原亮王生先為搆兵事往
來多負艱險忠敏可任伏賜矜憐冐瀆尊嚴不勝戰慄
瞻戀之至謹奉狀不備
與周宗道
客歲彼此交問書章宛然如見顔色其為勤拳相愛之
意何可多得也歲中辱惠旨酒而張生來復道盛意今
歲朝廷雖因道原都司未回缺使省顧其意豈有他哉
伏審令弟相公繼膺樞要而閣下翩然便欲引去此固
士君子中心之幸然以國家倚注方殷若謂少遂息肩
則未為不可若必高蹈遠引將天下之事即付之忘言
豈予等所宜望哉老謬誤為器使多所懷慚來者具言
與區區分任以助成之拜嘉多矣兹發鹽三百引就責
本人張天昇装運前去收買首綿一半付之本人一半
煩公經營到日悉望蚤為料理而來可也外附入粟補
官榜文幸多方勸誘之物來文至一如所望此誠裒多
益寡之一端也亮之亮之秋鹽羊背皮二枚胡桃四百
顆少為賢昆仲之獻容納是荷
與仲實監郡
日來辱書及稔台候政聲之詳咸足見慰如吾友之才
吾輩不能用廼為趙延平所奪有負公論矣近聞允昇
以印歸路錢糧悉付之有司俾公得專主其事可謂兩
賢相也如此待公苟有過舉安肯䧟趙公哉今歲糧與
國家事凡可以相報者俾得聞知是僕之望也令嗣今
歲赴北之行如何宜蚤有以見教額森特穆爾之家素
所知者予固常常而周之不能繼是則可慮者今遣之
從事吾允昇幸周旋收之使伊母子得全衣食之養同
受感也至叩不宣
與普大夫
仰恃情愛近以微禮僣瀆尊爼之間奬諭過實比旋惟
有懷感而已走素乏他長而十年之間忝處劇要閱人
頗自不少然得以盡吐胷中戅直之藴不忍復以崖岸
相嫌者日來惟大夫一人而已惜其無緣陪侍左右切
效執事者之勤用是為慊慊耳昨覩丰觀精神計旦夕
必有賜環之兆天其或者遂得副下情之願乎彦方僉
憲乃愛結姻足見故舊不遺之雅復辱命以主席過愛
多矣第此論之前聞已與高吏有文定之約然望作一
主張全兩家之心不致怨望諒亦無難矣斯言也毋乃
多乎都事王文璧去歲嘗從事於僕頗負勤勞歴涉海
洋上貢于京得此一除良不易得偶以流言見忤執事
其勢不可一朝而處大夫平昔好引拔善類桃李布列
於門墻者觸目皆是昨又荷許以從事赴臺幸賜一語
先令到任是生死而骨肉也裕伯之請不敢叨叨專状
奉聞仰干孚照不備
與庫元臣平章
曩自陜右攀奉顔彩已知英銳遠邁之氣度越一時豪
傑遠甚及車從來京復接言論愈起敬慕之私自是厥
後聞先丞相威德昭布而降欵附服者交馳於濟兖之
間此皆閣下翊贊之力也不意丞相奄弃榮養中外聞
之者莫不痛心疾首況僕沗在交游之末哉僕自奉命
來閩以事之不虞留滯于今去冬貢使回復奉明詔而
有閩垣之擢顧予何人焉能負荷切惟閣下間世之英
年富才贍能䋲祖武良有古名將之風故使益都之地
勢如破竹丞相之死猶不死也朝廷重念賢父子之功
錫以茅土之封授以君國之任如閣下者上能為宗社
計下能為生靈計昭昭忠孝豈在先丞相之下哉敬羡
敬羡今差員外王斌致奠於先丞相之前併持巵酒之
敬于左右故敢以聞併錄去年舟中一詩見意萬冀孚照
與趙僉院書
十五日照磨來承書及嘉諭甚慰懸懸愚前所以不避
苦口每事切切相告者以足下英爽過人可以為友而
足下每事亦相聽信不意近日一着又復躁妄豈尚不
能深信我輩中心耶世道不古成人少而敗人多愚為
此事謀之熟矣斷斷不可賢智之人已極敬信不日而
往大夫書内已詳言矣幸望屈意相保可也鹽貨聞久
畢犬子至悉望打發而來赴都有人相隨當分付同舟
凡有所託更冀毋外照磨就彼差押所辦物到後僕當
就之轉押赴任也未中不一
與燕平章書
年前後凡數奉状左右無一見答從審軒纛遠臨急發
豚犬及從來官屬分道迎迓盡皆蹉跌都事程忠近由
連江還備道盛意曷勝企慰區區疇昔叨侍執事者後
比之他人頗謂故舊今又承乏同事情固可知廼至不
荷一价相與衷曲毋乃誤乎夫天下之事當順人情人
情既安事理斯在近日之事本自易為思之太過遂生
他釁如十八日卒然一變便見玉石俱焚之乖走也不
敢自愛上為朝廷中為方面下為故舊遂力與之周旋
僅得少康然洶洶之勢特未加薪火耳不然幾敗乃公
事則咎將誰歸乎是日省官相約至正已亭圓議其事
走因披露肝膽立陳禍福曉以成敗之機勉圖康濟之
道諸公皆執常談必欲強公一來赴任某揆之人情度
之事理以為嫌隙既生勢難終合而此輩又復堅欲一
見而决然後凡百調用惟命是聽其於事理亦頗復優
長走為天子之使又與閣下皆被命之人若復少
延數日機會一失禍將大作無復可救更慮外中普公
之術内受左右之構則萬萬之悔豈能及耶於是先遣
都事程忠偕文郎中前去告禀會次相見日期拱俟回
報至日走願屈王人之尊偕左丞率領賽参免胄即行
閣下亦須降方面之重慨然枉駕前至湯嶺俯就一會
其一切疑似之跡即當屏絶所望開誠心布公道期於
同盟於好而已此間一應民壮已皆散遣彼方一切丁
義便可發還毋彼此逗遛互相疑猜以妨害大事也若
然應使此輩之心就安閣下之志亦得上不貽九重之
憂下不重一方之困彼既帖然而遊閣下即賁然而來
雖葵丘之盟不是過也然則排難觧紛吾徒嘗切慕仲
連之高今當不讓矣呵呵事定即發去使蚤還一破積
日之疑其於大事不亦濟乎丈夫作事正須如此而已
至日仍煩約請泰父先生同來湯嶺為好臨書不勝懇
切之至不宣
與普大夫書
近值事體轇轕遂以患戅竟忤台嚴得罪左右已萬萬
矣走也平日以拙直見聞凡義所當言者不敢不盡忠
告之益况疇昔辱知如大夫者未可以一二論故今不
避狂妄寧犯閣下之怒者以直報德良謂是耳切惟閣
下今日處具瞻之地身先端揆進退出處尤宜在所審
處事當先人而為之其是非黑白當一切付之公論夫
豈不綽綽有餘裕哉不可為左右所誤自取無窮之悔
也來時見令兄有春院使亦嘗囑僕為言是故親厚之
意也犯分上干曷勝增悚白紵二端聊致區區侍見未
還惟萬萬珍重謹奉状以復不宣
答章益謙右丞書
邇者連辱兩書喜有江右之捷而康生反正之念首先
閣下此雖國家之福而先大夫之威靈亦可見人心不
忘矣軍需之助敢不勉奉教音第見昔者發落殆盡開
洋者又為烏尾所撓旦夕運至餘當應命也厚貺之惠
重承雅意因國珍郎中行聊此奉候未中千萬為國民
夀重不宣
與建寧阮伯剛參政書
近因人便連奉興居状不一而足區區相愛之意固如
是也前日抗論臺端之言公與仲良御史可謂鐵中之
錚錚者凡事如此何所議耶鹽貨想久完璧但月日相
廹望一切收装通行作數解付下來另作一項打角謹
容具公盛名轉而上達也其所以相報者如此而已然
今歲必有相從進獻之人路吏朱明博囉特穆爾府判
欲令此人過海以探伊叔尚書煩就作一差跟隨去官
而行可也府判累書多道閣下顧盻之厚但其家親老
僕衆而貧前煩借助氣力為取伊母恐事冗不暇為念
故復叨叨干䀨幸望留情也將别不盡所欲言曷勝怏
怏不一
與鄧仲良御史書
月前辱華緘以事冗未即裁答良用憮然日聞近日抗
論一節遠近稱是雖僕亦在下風矣丈夫作事政須如
此而已走與執事違别數年日覩前書猶能記玉淵在
座之雅今來海角密邇相去又無緣一遂所言益增愧
悚行將還矣必有所欲相告之言者幸毋吝指示一二
可也未中不一
與燕平章書
頃見事體紛糾未解嘗以仲連之事自效故不避忌諱
兩奉状左右取怒執事者日用為懼後欲復一言而未
敢逓中遽辱書誨及禮意之厚良深感愧近日之事偶
會諸公一時處置乖張比及調攝至此凡百極費心力
幸而聽調之後亦須待其收拾而行豈宜躁急多疑不
能為湏臾作一忍乎且丈夫作事貴乎明决而痛快今
人許人以諾猶懼失信閣下以碩德重望而任大責重
如此安至視天下之事直欲自相輕侮如兒戲乎且閣
下豈不聞見在當路諸公孰有慨然披襟為料理者小
子日抱把人之憂屢嘗僣分催之至不憚難色果孰為
耶今一切行装之具猶未齊備而四方疑貳之聲又日
甚一日既非開誠布公之道又非駕馭英豪之術乃欲
使人一旦釋然無憾不亦戞戞乎難哉所謂將利之而
復害之甚非仁人君子之道僕知閣下之心斷不為矣
今此輩行意已决十二日走已與之同盟擇此月二十
日凖理起程走復許以挈省憲官屬枉駕送過西峽渡
口而達望一一掃前日之疑盡去左右之蔽即日便當
分遣將帥間通道路絶關隘之堠發往來之使以通情
好之美式副倚注之重為方面之惠豈不為莫大之幸
乎姑俟此事稍畢尋以二十二日開洋長行復命朝廷
之上則區區與閣下之能事畢矣近為此變鹽貨之誤
不啻數千當時得此豈非為國家之助乎不肖曩為此
事僣越今又為此事干分愚不自揆妄意至此不知其
不可也冐犯之罪容即會時當得肉袒而謝伏惟閣下
亮其無他可也今專理問邁珠持状告禀所有啟事文
書煩請作一署押人情公道皆所宜然幸毋多讓是所
頼也外有一一𤨏𤨏之請另具手本付之去官皆前日
預事之人也千萬垂情而玉成之區區奉状謙謝不宣
與魏參政書
頃間遽領來諭足知高見不凡大抵師出無名非徒事
功無濟而汙辱之悔萬萬無及天兵大振南北江右所
在效順接境雖尚有一二梗化之人然章公既已提兵
深入公等政宜同心戮力策應以圖復存安可捨目下
之急而欲為他人復讐雪怨乎當職在此開導俱已遵
向便宜之命已行不日興化分省非意之疑當一切屏
絶各安乃職可也楊提舉貨物達望尅日發下毋為泛
泛之論也還期伊邇晤言末由千萬情亮不一
與燕平章書
吳椽近日來辱書及厚意領略開誦感佩不一已嘗遣
理問邁珠持状為謝適值十五日事變站道艱阻遂弗
果行曷勝怏怏前所調分省軍馬凖擬二十一日起行
本省已遣郎中大都馳報望以方面生靈為念暫將諸
路軍兵少為止當示以一線生路待其全往寔一方之
幸也况今風汛在即歸心如燎上路物貨因此一阻逮
今未至若此事少寧即當揚颿北指其於報效不亦大
乎所有共事咨文旦夕俟旌節至日煩請一署幸勿多
辭也區區奉状不宣
偕本道憲司與平章書
鄂勒琿大使等去後計積日之忿必能一朝而釋不意
終於弗寤此則使人之過耳政兹欝欝中二十八日午
後忽承郎中大都至備道閣下衷曲首露開悔之念令
人不覺悲感大凡人不能無過而貴改過今而居此方
面之福也當時亟於走状左右使令人交忤遂成坐視
獲罪奚言聖天子軫念遠方生民休戚之繫謂前所託
類非其人舉而付之閣下閣下以碩德厚望雅膺是選
而八郡軍民之望不啻如大旱之於雲霓赤子之於父
母煦嫗相親之念已非一日今乃為一㿈一癤之嫌弗
顧千金之體妄加鍼炙卒使四肢俱病元氣從而不起
亦可傷也且古者司馬法冬夏不興師今非有大故必
拯之患一旦於青黃不接之際遽出無名之師為人復
讐雪恥彼此自相魚肉使遠近小民驚皇失據驅之鋒
鏑之下無故而死旬日之間暴尸盈野傾城之内咽喉
閉塞徵求椎拷門巷一律富者畏罪而亡身貧者饑餓
而應卒至有闔門數口自縊自毒而死者屋相接而尸
相軋也其哀號之聲徹於天地荼毒之惨甚於鼎鑊官
吏側足而度日諸軍誓死而不辭是致怨日益深讐日
益固僕切不省何嫌何為而必欲如是哉其忍心亦已
甚矣况今歲鹽課走與閣下皆一時被命之人非惟不
加意又從而害之大臣報國果若此哉兹者風汛過期
軍勢不已日使使者顛連若喪家之犬古之君子投鼠
而必忌器今乃玉石俱焚而不恤夫以閣下之賢之仁
處心設慮猶如此其抑不可曉矣目前之事果有重於
國家供上之急耶嚮遣大都等去時政為報分省起程
日期當時此部軍馬非有明奉限次然去意已决不知
何為不能為一時須臾之忍而躁進若此是不思之甚
也設使去日果有遲延之罪然亦不至驟相攻突僕等
切為閣下慮為方面慮為生靈慮伏望屈垂寬宥之度
暫為解嚴分止各枝軍馬或上駐延平或追歸連江寬
以限程濟以舟楫資以糧餉仍遣已調官屬扈送出境
一釋前日之怨而成全其美豈不為仁人君子盛德哉
况本部兵馬即係一枝官軍不過為前人所縱部下之
人少失鈐束耳國家名分豈宜妄假於人今既授以分
省之名即係有功將士也非有素嫌大怨何為而必致
之死地乎所願弘江海之量回生物之仁明示大信慨
然而從上免朝廷邊鎮之憂下慰閩人來蘇之望不勝
幸甚兹專某某馳状以聞伏惟亮察人回以教我不宣
與有嗣監卿書
近以議兵事出至楊岐借居數日專恣之罪莫可云逃
然見其居必思其人追念風采曷釋然也十七日辱書
見諭益深懷仰前日之禍大是異事僕生五十年未始
前聞也僕之僣分已出不揣惟國家之福方面之幸今
日之事特偶然耳士大夫遇事得為即為而使臣之職
尤耳目所寄上不使遺君父之憂而已衆人之見盖薄
俗之態也不足道不足道便宜之請未聞其說恐或者
之妄耳僕留滯如坐針席不審一來枉顧否也不一
與左司列位書
四月因華善都事已嘗粗奉起居計閤下輩必遷用無
常所以不敢另状相候此則區區疎懶之罪也
與阮伯剛書
理問并吳載來得書暨解銀兩領略開誦知感知感就
審履用安榮良慰懷渴近日似聞稍有相貳之言果若
是公過矣吾聞君子待人以誠愛人以德走於賢者平
昔無纖芥之嫌顧安得有此紛紛不安之論哉其行事
之得失與夫内外之是非反而究之理當自諭其實夫
固未易以此遽損也羊叔子不忍鴆人五尺童子舉皆
信之為朋友而不以忠告相勸故設䧟穽而使人蹈之
此不仁之甚者子謂走之為耶相從無日矣獨能久久
相繼如今日者乎不足念不足念屬縣行移一節曹司
之過吾即與䆒正其他當陸續為公處之也凡吾官商
鹽到彼深望閣下作而成之海運糧事亦分所當報者
二事公其垂意焉果然特長者折枝之事耳紈扇一聊
為區區印造書籍及所刊易說幸毋誤可也
與江淛達丞相書
曩在京師沉處下僚無緣扳接清光而景慕之私素念
所存自是偶以承乏誤用不能一日安處益遠上問而
衷心嚮仰顧復倍之前歲來閩頼國家之福閣下之庇
也少遂犬馬之報不意兵亂見留嘗頗為分理周旋黽
勉幸得轉危為安亦偶然之故耳似聞行路之人虚聲
載道何以堪此切惟閣下禀正大之氣持衡秉鈞光昭
前烈蕞爾小子蒙德有年何能得遂奔走於執事以聽
教載之益近使者自淛來過辱存問喜悦交集去冬嘗
附貢士王僎赴都會試僣易申呈計塵典謁士瞻遠藉
大庇見謀北旋良便謹此奉状不勝悚慄不宣
與泉州馬總管書
頃值彼中事變之後悄無一語相通近為鹽事特專孫
提舉持書并勞問之禮前去想徹麾下此奉旨大事幸
望努力為之不可後也故人之子劉豫朝廷允授同安
簿治下屬邑也余與伊父子相交三十年之舊母子流
落在此無由振拔而其人質美氣清抱負非凡他日必
可遠到今黽勉赴任凡百望與進而青目之為幸多矣
孫提舉到彼當從便早還就具偹細手抹來報可也不
一
與龔參政書
近日照磨還已奉興居計徹麾下區區之情見之前書
兹不復贅辰下計履况臻勝良用羡慰光澤去關外密
邇係通鹽之路月前差縣尹陳文貞運載三百引前去
上路發賣近聞此鹽不到延平未得發賣今專管勾馬
士良惱煩閣下仰念朝廷共圖報稱尤臣子之先務也
此鹽到彼預為照數代措銀兩先此解納却煩差人就
彼取鹽以償其費庶幾一舉兩得走之所望寔在於此
回日第功而上豈不足以表一時共事之心乎足下平
日意氣過人多有所稱譽况兹之事必能樂從今奉白
金十兩為折禮之用專状以聞且以謝不敏不宣
與普大夫書
三辱惠書兼領嘉貺而亹亹之誨具曉其由夫天下之
事貴有機會機會時至置此不為是謂不勇機會既失
而欲争訟是謂不智加之事有重輕勢有緩急不審重
輕不量緩急羣疑滿腹徑情直行以取禍敗是謂妄誕
凡此三事灼然易見以大夫之聰明英爽所謂錚錚而
佼佼者謂慮非及此僕誠未之信也僕請得以歴言之
千萬恕其狂斐去歲六月之變亂比之今日得無甚乎
拘留御史比之殺害省屬果孰重乎以事言則朝廷重
而方面輕以勢言則去歲急而今日緩閣下何不為之
於前日而必欲為之於今日乎何為捨其重與急而必
欲謹其輕與緩乎初意左右之人必有為之說者曰舉
大事者不顧小忌然則舉目前福城之内凡朝廷之使
命國家之大課一投足之内必將有所不利是豈小忌
也哉傳曰投鼠而必忌器此善喻也閣下安得不顧致
意此事乎來書所謂忿兵果宜相交也哉且師宜義動
猶懼無成兵既忿興其將安濟以閣下之賢之明當在
所必慮者而諄諄下問可謂求聽於聾矣然排難解紛
必有其法法之所施必有其漸走之為計亦既審矣但
子實所處亦頗乖拙所以使人宛轉周旋極費心力近
日未嘗呼其人面與衷曲良深開導已頓然領略諒此
策必行可不煩餘力而解矣閣下當凝然靜守俾部下
之衆一去躁妄之動則指日之内必有以魯仲連之事
奔走相告者此亦區區之所當任也今已披襟而無難
矣多齋日將凖行毋煩致念走於閣下相知最久天下
之寳自當為天下惜之閣下其忍能不諦聽而熟計之
乎恃愛僣干不覺叨叨悚息悚息區區奉状不宣
經濟文集卷三
