經濟文集卷五
元李士瞻撰
記
福建憲司題名記
國家之有憲臺猶天之有北斗斗為天之喉舌所以斡
元氣平四時而成歲功也憲臺為天子耳目所以廣聰
明旌淑慝以清政本也洪惟我世祖皇帝文謨武烈奄
造區夏立綱陳紀九有攸同於是天下立御史臺三風
紀之司二十有二而福建閩海道其一也道有長有副
有佐及賓屬之置員各有差綱維之意至矣閩海去朝
廷幾萬里其土風之澆厖山川之險惡海醝市舶之所
集官殘吏蠧膠固彌深加以連年兵興道路修梗強梁
䟦扈之人依勢而敗度者又比比聖天子宵旰懷憂無
遠弗届思得剛方端亮之臣為斯道之長既而廉訪使
恩寧普君以累任憲臺由本省右丞首膺是選增秩有
加制下之日遠近竦慶憲司舊有題名記二滿不可復
紀恩君謀諸僚佐請更文諸别石予惟公署題名盖欲
其彰既往詔方來俾人得指而議之為勸戒之助至公
也吁可不慎哉
露布
平山東露布
中書分兵部盖聞帝王之歴數在天妄干者自戮國家
之版圖極地竊據者必還揆理勢則當然徵事情則允
驗我太祖皇帝剪夷玄漠肇造丕基我世祖皇帝包括
夷夏纉成大業文物涵於九有政聲被於八垂雕題鑿
齒之酋駿奔銜璧椎髮𠢐膚之長躬走奉琛曜緯含彩
而宣祥峙融孕珍而發媚百工凝其懋績兆姓合其厖
風更睿哲之迭興致雍熙之累暢迄乎聖上臨宇道德
益昌重乎英儲體元馨烈彌盛規模卓越往懿制作兼
備前徽惠渥而貢賦屢蠲教隆而刑罰幾措夫承泰則
否變抑反治則亂生斯虞后弗遏於苖征故夏君用脩
於扈伐粤惟汝穎實開倡厲之階誕眷江淮俄蔓聚逋
之藪毒熖轉熏函夏妖鋒旁靡幽荒韓騃出蟒族孱孤
誘尸雜醜劉秃起狗屠惡少欺率羣愚憑阻我城隍蹂
&KR1011;我疆埸華宫蕩於焚燼鉅府傾於剽資父兄之膏髓
濡矛子弟之肝腸薦鼎彛倫顛錯善法斁隳忠襄獻武
王夙挺雄材素韜偉略義旗始奠里閭之豪傑雲從威
鉞載揚海嶽之拳翹雨附振銛利於許甸奮勁徤於雒
畿闔虎牢而掃温懷超鷄阜而披挾孺卷彭衙之浩祲
刮太華之層氛周岐偃旆霄撞秦畤回戈夕擣移屯細
柳縱獵長楊崤函失險於建瓴豳隴復平於鋪砥摧勍
姦于狐嶺永乂晉區掩餘孽於鴈門遥寧代域偏師度
遼而襲潰特介逾沔而受降翻陳蔡之舊封扳梁宋之
都邑猾竪僅遁疲氓獲存三河之烽火既休五原之羽
書亦絶遂分留以西撫爰大舉以東征將匝絳壇列緹
綃之千幕士循黃道聮氍罽之萬營僚佐盡簡竒髦賓
舍咸標雋彦旌旂蔽於白日棘戚摩於丹霄鞮鞶礧碨
乎狻猊韎韐嶙峋乎獬豸連躍湛盧之劍柘號繁弱之
弓粟庾山驅芻廥林動指嵩邙而直赴涉瀍澗而斜趨
珠犀照井陘之輝鉄馬刷邯郸之影樓船斷孟津電激
屋車亘牧野雷喧嚴刁斗於鄴丘震鉦鼙於湛苑秉麾
申號獻冠之囊牘已來坐握沈機納捷之蠟章尋至環
轅抱鹽溝之月浮梁貫滑浦之虹迎鏖于河流血漂杵
逐背于汝積尸隱干兇魁膽讋而奉鄆求盟獷類膝行
而歸牂代贄祓周公衣冠之廟汛孔文絲竹之堂薄鳬
繹以探收徇蒙龜以掩取駐驂冥覽窺岱頂之金泥解
胄雅歌考泗濱之石磬飲溜而鼪鼯莫咋乘□而猰㺄
奚跳鈎陳袤絙於泲南欃槍黯淪於歴下緝鄒郯滕薛
之境踐莒墨膠萊之墟放於瑯琊臺望鰲嶼以弭節登
乎興愚觀挽鵬池以洗兵獨視清藩最居洪鎮九雉因
於神力五龍頼於化工黠負固而為巢狡藏深而作窟
本非窮黷示寬伐以昭綏終罔改悛决亟嬰以困廹壁
凌烟而棋布栅拂漢而箕張或肖像於魚麗或傚形於
隼伏伊降師之間處肆邪黨之内通其田豐王士誠者
性獸則狶行禽則獍詐竭而輿櫬力屈而繫纓待之無
異股肱倚之則同心膂班以尊爵假以要權翁媪有推
恩之榮妻孥有覃澤之慶玉帛充牣寶羞厭殘豈期愛
狎感銷孰慮防疎難入兹先王委躬社稷彼逆寇竄命
岩墉邦殞孫吳切宸衷之悼惜戶殤曾閔縈慈念之悲
牽析圭共弔於廷束帶交唁於位七萃若捐其父鞠四
恒如釋其母依比廬之織機輟鳴逹巷則㫪杵停和貿
墟俱寂炊突並寒覩江右而增嗟猶巴蜀之思葛相過
峴碑而墮淚其襄樊之慕羊侯優綸音以奬崇殊典章
以褒顯陟之以政宰䟽之以勳王篤其祚於土田綿其
祀於廟貌賚豐遺孝賞裕後昆總兵官光禄大夫中書
平章政事兼知河南山東等處行樞密院事皇太子同
知詹事嘉猷蚤敷令譽又著搢紳之所欽嚮部曲之所
樂從以嫡以賢乃佀乃續含哀受賜墨縗之憤曷舒雪
恥撫戎素縞之勇自倍殪宿叛而陸川皆赭殄滋蔓而郡
邑咸清行碩畫以謀攻藉銳芒以誓尅植板梯於亭毒
仰接遊鳶懸樓櫓於杳冥俯瞻行蟻衡輣逸濠而撼觸
飛棧排陴而騰躋轟礟石以靡堅簇藜答以蹶猛迸矢
攢而棲蝟奔旗毶以翳山氣蒸而霾霧欝盤譟閧而乾
坤摇盪十面合而復垣裂八陣衡而叢閈掀殱馘者草
芟殭仆者麻卧震雹之滅小堁驚颷之散輕塵縛二熟
於廣㕓纍諸渠於徽竇宄宗畢執稚屬全俘衮舄設於
黼帷豆籩羅於瑶席式慰攸恚用告厥成初膾剉其童
孩次脤斮其婦女田豐王士誠刳心以侑祭醢肉以分
餐傳首藳街暴骨高垤其馮陳楊李等或竿磔於市或
轞送於京全齊由是而削平鄒魯由是而鏟定方將淬
礪鉶鍔勦僣偽之根且復搜索璺瑕除狂惑之蔓強梁
瀆紀之輩䟦扈犯關之徒毋怒蛙膺敢擎螗臂悉宜播
誡咸使知懲謹露布上聞
讚
濱國張文忠公贊
山川孕靈篤生名賢志氣開朗秉心塞淵金玉其相肫
肫其仁愷悌君子粒我民人
楚國程文憲公先生畫像續贊
仰先生之儀彩粹然有君子之德容覩先生之衣冠藹
然有三代之遺風是盖當國家草昧之際天必生碩德
之賢為之經綸而彌縫之不然幾何其能混一九有而
建不拔之業於無窮者乎顧荆州為余父母之邦實自
古豪傑之所産而先生適崛然生乎其中其所以鍾山
川之英靈全扶輿之淑氣是非希世之逢誠為曠代之
豪雄歟宜乎其一時明良之相與蔚乎若雲龍風虎之
相從也惟不肖瞻之與先生也世之相後百有餘䙫地
之相去百有餘里前雖不得攀奉顔彩一聆罄欬之益
後乃得與其孫世京黍斯文契之美噫雖不幸猶幸也
悲夫
詞
海上祈風投詞
伏以慾海波深惟藉慈航之渡胥濤勢險用叨隂相之
功敬叩玄關特陳虔懇切念某等烟波羈旅螻蟻微生
罪獲於天爰自平生而積情出非已多因有故而來頃
緣國步之迍邅遂致民黎之播越或情牽於骨肉而痛
切於父兄或志迫於饑寒而賢勞於王事迹偶同於首
鼠念豈比於秃鶖類由公事而私還類值寒來而暑往
皇華之使每懷靡盬之悲式微之歌恒起遄歸之念情
該萬狀話匪一端恭惟天妃夙契道緣悟超仙品體太
上好生之德普濟生靈仗佛光真乘之威同扶社稷名
既登於把典功久冠於皇家重念某等偶因公委一行
公私人衆參隨下官顧撘温州楚門戴某大亨船隻前
往福建已經取自十月初旬登舟放洋不圖行次中途
日值逆風横作既波濤之洶湧即衆意之愴惶浩乎莫
之茫若無措水薪殆盡軀命是關何一葦之艇未航而
八閩之州安在人情伊阻王程孔艱言念及斯痛傷何
既伏願神幖順指風馭逥翔海上靈槎冀即登於彼岸
天心明月幸普照於迷塗
謝風投詞
伏以一葦之航事已付於僥倖中流之瓠恩斯倍於生
成天實相之人胡謂也言念某等孱孱弱質擾擾浮生
行藏固出於有因形迹頗同於亡命疾痛而呼父母至
性難逃利害而切肌膚衷情所在飄飄乎風濤是苦惴
惴焉淪胥以亡望洋而退者再三垂涕而告者數四如
是玄冥布德炎颷歛威風馭整而迴鑣雲帆張而順指
一時有慶萬變胥停化逆浪為亨衢起呻吟為言笑是
盖神妃默贊衆聖周旋首露投忱敬伸虔謝
經濟文集卷五
