經濟文集别集類四(元)
提要
(臣)等謹案經濟文集六卷元李士瞻撰士瞻
字彦聞先世新野人徙居荆門幼英敏好學
至正初中大都路進士中書辟充右司掾除
刑部主事累官戸部尚書出督福建海漕就
拜行省左丞召入為參知政事改樞密副使
拜翰林學士承旨封楚國公以至正二十七
年卒元史不為立傳惟順帝本紀載至正二
十二年樞密副使李士瞻上疏極言時政凡
二十事具列其目大抵當時急務蓋亦讜直
之士也是集為其曾孫伸所編次皆自為右
司掾以迄奉使閩中時所著故元史所載時
政疏不在其中檢核卷目其與人簡劄至七
十餘通幾居全集之半雖多屬一時酬答之
作而當時朝政之姑息兵事之乖方藩臣之
跋扈俱可藉以考見梗概至士瞻之彌縫匡
救委曲周旋其拳拳憂國之忱不憚再三苦
口尤有為人所難能者元史於順帝時事最
稱疎略此集洵足資參訂之助矣士瞻有子
延興能嗣其家學所著别有一山文集亦已
著於錄云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
