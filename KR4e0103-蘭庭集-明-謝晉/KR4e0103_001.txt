蘭庭集卷上明謝晉撰
晚春五首用楊孟載韻
水淹榆莢半堆墻細雨生寒潤袷裳芳草欲迷樓外眼
飛花應斷客邊腸風簾靜捲縈春絮烟篆微銷過午香
睡起不知庭院晚隂隂高柳暎斜陽
年來疎散任清貧藜杖荷衣白葛巾傍竹看山行怕晚
對花臨水坐傷春擬將蘭棹為漁父未許桃源避俗人
回首仙蹤無處覓東風吹綠半江蘋
移家住近闔閭城花繞衡門柳拂楹新社未來先有燕
一春將盡始聞鶯杯緣醉少長嫌淺巾為涼多却愛輕
日暮小齋清沐罷科頭閑取一琹横
心閒無夢到南柯惟惜殘春又欲過一逕綠隂芳樹合
半簾紅雨落花多閑吟詩到清新句坐看杯生㶑灧波
自是經朝書倦讀不關中酒卧林阿
節序匆匆改歲華滿庭芳草一池蛙吟髭近為傷春白
病眼長因中酒花夢裡暫歸憑蛺蝶江頭相送憶琵琶
客忩過盡清明日風雨昏昏噪莫鴉
過楓橋留别城西諸友
煩君遠餞意偏饒念我離羣乍寂寥祖帳雨催詩欲就
郵亭風勁酒頻澆舟移射瀆黃昏近路轉江邨碧樹遥
記取今宵分手處烏啼時節過楓橋
早春過望亭驛喜晴追次唐李嘉祐韻
遠望晴烟散綠蘋推篷起坐整烏巾野花開處多臨驛
水鳥飛來似送人愁裏聽窮三日雨客邊吟别一分春
今朝已有尋芳客來往東風陌上塵
洛社夜泊二首
沽酒新安驛停舟洛社橋家鄉看漸遠愁殺是今宵
風動波搖月窗開光暎燈今宵棲泊處始覺在毘陵
旅泊奔牛㙋下次錢經韻
收帆時候日初斜旅泊奔牛近酒家風起凍雲天欲雪
溪流寒月浪生花連宵詩酒叨倍席明日圖書擬共車
且向㙋南同一醉任他人語夜喧譁
新豐港
歲逼窮冬未肻晴隂寒日日阻修程雲迷故里家何在
潮入新豐水又生酒市有花梅作旆客舟無皿瓠為觥
羈懷自是多傷感愁絶非關聽雨聲
丹徒灣莫泊
浦溆春潮去復回客舟風阻未能開半篷殘雪留寒在
幾樹斜陽送晚來望闕心隨雲影度思家愁聽鴈聲哀
京師要擬明朝至先向江神酹一杯
臘月二十七日次江口
出浦望斜月隔江聞櫂歌家從今日遠愁比昨宵多野
燒疑烽火鄉心逐逝波一年惟兩日又向客邊過
再過金山寺貽錢經
江心孤峙鬱崔嵬一水中分兩岸開風外晚鐘隨遠棹
兩邊春樹鎻層臺龍驚呪鉢山僧去鷗送供厨賈客回
未及登臨君莫恨更期歸日擬同來
除夜宿茅公渡盛秀才寓舘
爆竹喧喧起四隣茅公渡口歲逡廵風塵路遠難為客
霜髩來朝畏見春簷外雨聲催臘盡枕邊鄉夢到家頻
遥憐堂上圍爐處傳飲屠蘇少一人
元日雨中與鄉友朱瑛留盛秀才舘
梅柳共繽紛京華又見春還持新歲酒相勸故鄉人曉
雨妨來客寥郊絶去輪緣知佳節在不敢淚沾巾
尋陸玘值雪就宿
迢遞似山隂無舟亦見尋呼兒寒貰酒留我夜彈琴燈
暈花初結壺殘漏欲沉不知門外雪今夜幾多深
久雨寄陸玘
到京將一月多半雨中春衣潤香薰徹囊空酒貰頻緘
書傭乞米卧雪倦干人獨賴雲間友相過不厭貧
人日
風雨荒齋睡起遲擁衾無語獨支頥今朝客裏逢人日
却憶故園梅發時
春日旅懷二首
行囊蕭索総塵埃花柳參差是處開賴有平生豪興在
從教春色惱人來
游子思親淚未乾春來頓覺帶圍寬客邊憔悴無人問
空把家書日日看
春思二首
依依殘夢帶餘醒欹枕思量起未成應是朝來春色好
街頭時有賣花聲
簾幕風微篆有香起來時候已斜陽梨花雲冷不成夢
蛺蝶一雙飛過墻
夢歸
遊子思家切終宵只夢歸覺來疑乍别續去可重依童
稚爭牽袂妻孥嬾下機他時真到日應訴見還非
題紅梅
半生詩酒度年華屢醉揚州散吏家今日重來東閣裏
吟成方識是梅花
題畫
兩樹松花落逕苔一溪烟霧鎻香臺多情最是林間客
半啟荆扉待我來
題謝季文夢草池詩卷
詩思兼春思蒙茸觸處新輕隨烟苒苒低拂浪粼粼清
趣休文藻芳情託翠蘋吟來能彷彿覺後怯逡廵風静
疎簾午冰澌淺水春懷賢今總切追咏更何人
寄陸地
石頭城下自分擕無復連床聽曉鷄故里音書寒鴈杳
空江雲樹暮天低春來白下喜新約夢去花間憶舊題
猶念雪深留宿夜酒醒詩就小樓西
寄馬敬
生涯心事兩相違舊業荒涼恨未遺秋盡始看黃葉隕
歲寒惟許赤心知橘香江上思親處鴈過燈前憶弟時
賴有賢郎能繼述年來能解誦君詩
寄錢經(經初任刑部主事因愆調察院鞫囚時疾未愈賦此以寄云)
聞君近滯白雲司已分清貧衆所知病久家人情稍薄
路遥鄉友問應遲空江莫雨懷同櫂孤舘寒鐙憶共詩
欲擬清谿尋舊約未知何日到京師
寄唐鸐
梅花清入夢夜半忽思君千里窗前月孤心江上雲詩
壇誰結伴酒社惜離羣何日陪吟杖尋題竹下分
歲盡日寫懷
去年寒盡日正起故鄉思今日空齊裏翻思在客時
雨窗寒夜
江雲黯黯夜寒生風暈鐙花結未成枕畔淚珠簷外雨
隔窗同滴到天明
送陳紹先
東風初解頖池冰之子今朝遠赴征故里相知惟我最
少年同軰有誰能梅横水驛門前月船映江村寺裏鐙
此去不須憑問候五雲多處是金陵
元日歸城南舊居見山茶獨開感而賦之
因循兩月未還家門掩蒼苔一逕斜春意不教長寂寞
羣芳開到是山茶
早春雨中寫懷三首
江皋日日聽鳴鳩獨卧看書嬾下樓春草何如春夢短
人愁不似雨聲愁
小閣焚香戶半扃烏皮矮几素羅屏不因聽雨塵心静
長日何緣學道經
春隂漠漠鎖亭臺鶯未曾啼燕未來人事不知花厭雨
漫盛簷溜養瓶梅
狂與答吳允中見寄
昔年曾客鳳皇州終日清狂不解愁醉詠新詩驚俗客
笑扶紅袖上歌樓一春每費千金賞三度都來幾日遊
回首故交應感慨相思同白少年頭
送陳暹翁還白門兼簡翁壻吳允中
東風繚亂送飛花啼鳥聲中換物華夢境青山猶在客
春來白下未還家一帆細雨空江暝千里平蕪去路賒
遥想館甥應待久秦淮日日望歸槎
薛彦英竹堂詩
瑛翁堂前清景勝綠玉隂森萬餘頃當年結構杳難尋
於今漸得開三逕三逕蒼苔厚翠茵半簾湘影隔紅塵
寄言塵外來觀者湏到階前問主人南階清問疑無日
北牖蕭騷風雨集有時卧向石床聽薄暮不知烟霧濕
八窗瓏葱爽氣多林聲靜與琴聲和涼生枕簟疑秋早
月到庭除覺夜過春風昨夜吹新綠粉籜飄香零簌簌
飛來百鳥不敢喧畏有孤凰深處宿此君高懷隨處安
我欲結交同歲寒何當擕酒尋幽賞日日醉我青琅玕
城西賞梅用東坡韻
昔年曾居雲水村暗香繞榻侵詩魂吟邊夢裡長相憶
清思恍到羅浮昏今年移家近西郭亦有一樹開南園
寒枝良僵蒼蘚剥冷艷落寞春風温幾朝幽鳥喚人起
半窗疎影交晴暾披衣起坐對觴咏何必扣遍山家門
舊游已去不復醒高歌且醉花間尊
杏花
春意競喧嚾撩人半出垣紅輕銷醉色粉薄露啼痕搖
動春疑閙開齊晝覺繁深蔵沽酒店斜繞勸農邨依柳
鶯多語偎桃壇暗翻枝寒横曉月窗白映晴暾壇静飄
琴薦林幽燦藥軒隔簾微雨夜香到欲消魂
送春二首
一春苦被春相惱及到春歸更惱人怪底今朝輕别去
空留啼鳥伴吟聲
空庭草長燕交飛獨坐閑吟晝掩扉風雨滿城花落盡
幾人閒得送春歸
鴛鴦
鳩逐婦何苦鴛鴦獨可憐池塘風雨夜猶並一雙眠
題花塢醉歸圖二首
香熟家家酒花明處處春年來為多病愁見醉歸人
幽鳥喚提壺桃花映酒爐田家春社散野老醉相扶
調笑詞二章
芳草芳草二月青猶未了和煙和雨路長千里萬里斷
腸斷腸斷腸腸斷飛絮落花撩亂
清鏡清鏡蟬髩蛾眉相映朝開暮掩少塵白髮多扵去
春去春去春春去原上阮郎歸未
櫻桃
燦燦懸珠實垂垂拂翠苔鸎欺人不在含去又飛來
賦得江村送别送人起復
荷葉暗汀洲江村暮雨收鐘聲隨棹遠漁父對人愁起
復衣仍素行裝扇及秋驪駒歌欲盡涼月在西樓
題焦道成畫
何處畫相關南湖銷夏灣波光浴几上颿影送窗間琴
響來玄鶴籠開放白鷴幾株霜曉葉一帶雨晴山彷彿
聞樵唱依稀見牧還平生賦歸興坐對轉清閒
寒鴉圖
空江隂霾斷舟檝蘆葦蕭蕭遠相接洲中棲息一羣鴉
宛似梢頭未飜葉高枝翮凍吹將落低枝亞水驚濤惡
上林全樹多好枝何不飛去榮處樂飛不去兮爭奈何
流水孤村無網羅會待柔風布晴暖高翔遠翥迎春和
更願年年黍禾熟飲啄飛鳴旹往復朝風莫雨亦不移
長向田家樹頭宿
送人之京
西風掃雲天似洗紅日初昇滄海底吳歈楚舞滿船頭
相送行人渡江水江水東流燕北飛行人此别意何之
不辭八月雲陽路獨携琴劍朝京師京師自古繁華地
佳氣葱葱五雲際長安大道接天衢千步廽廊連主第
銀鞍繡轂擁香塵蟬髩蛾眉日日新幾處青樓相對起
一羣嬌鳥共爭春春光浩浩花如錦鶯囀雕窗妓猶寢
雲間直賣待帆歸白下長干燒燭飲憶昨少年豪興多
北堂南陌遍經過雲間陸玘誇詞賦盧家莫愁新按歌
聞卿亦是曾游客到處春風總行跡今朝應薦上天官
無復追懽似疇昔
寄沈大本
每恨經年别相思隔楚江已看秋過半復見燕歸雙夜
雨驚寒枕涼蕉近客窗身癯幾露骨心静不離腔興去
詩難就愁來酒可降終當期後會談笑對寒缸
題畫
野水淨無埃秋痕欲上苔自緣涼坐久不為看山來
題吳門四老圖(四老皆無嗣故結好以在送死云)
春風吹髩雪娑娑半度衣冠尚永和人比睢陽還較少
圖成商嶺不爭多樽中有酒歡湏盡身後無傳老共何
欲擬明朝一相訪來聽林下紫芝歌
秋日山齋三首
幽獨抱微痾淹留奈歲何星霜秋髩改風雨莫愁多養
素甘泉石偷生畏網羅年來城府裏無事倦經過
草白露零砌葉紅霜滿林初聞新鴈過知是已秋深病
起還扶杖貧來不賣琴茅簷風日煖閑坐試孤吟
寂寞無來客柴門盡日扃草根吟蟋蟀竹尾掛蜻蜓爽
氣嵐侵席秋聲葉滿庭最憐窗裏岫相對坐閒青
病起
卧久轉無力空庭曉步遲身癯長是病人說為吟詩簾
薄風仍怯窗明日更宜床頭餘藥在凴仗且扶持
江樓晚眺
天静波澄練江空月近樓露凉花解語烟暝柳多愁鷗
送征帆遠虹隨渚雨收幾家官渡外燈火候歸舟
秋夜雨窗有懷葛秀才昺
耿耿不成寐空城寒漏遲那堪聞雨夜政是憶君時簷
溜時驚夢䖝聲暗助悲何當同剪燭重與話相思
秋夜
天高風露涼月清桂花冷嘹嘹雁來賓䔩䔩葉堕井空
齋獨無寐茲夕惟念永如何床畔燈偏照離人影
喜陳孝廉繼見訪
空山初雨歇君忽扣松關林闊衣襟濕苔深屐齒班吟
隨清興發思共白雲閑自愧無兼味空留到暮還
重九前二日題城南書舍壁
瀟瀟風雨暗山房籬下誰能共一觴獨有黃花知節近
殷勤留客過重陽
宿劉徵小敏喜滕校理椿遠歸
故人留宿夜遠客值歸時松火鳴茶灶燈花映酒巵交
游看竟少聚散本無期耿耿俱忘寐空庭月漸移
將之京留别馬從兄敬
江館西風又作寒同袍還念客衣單相思後夜蘇城月
獨向丹陽郭裏看
宿閶門
霜滿烏啼夜月寒客窗燈火對愁看故園相去無多路
便覺今宵睡不安
夏日過吳道者新居
低垣新築未生苔僻近城南少客來鑿就盆池移石甃
起成道院乞松栽琴尊適興隨時樂窗戶生凉四面開
何用别尋方外住清閑只此是蓬萊
竹齋秋早
雲黑樹蒼蒼回飈動素商高梧鳴急雨脩竹翳殘陽爽
氣侵書幌秋聲繞石床不知今夜裏添得幾分涼
夏日閒居
未老先疎嬾間眠愛竹隂石邊床几净風外芰荷深嗜
酒從家寠攻詩帶病吟幽居鄰古寺長日有僧尋
夏夜
夏久羣囂息開軒皓月中亂螢穿薜荔雙鳥宿梧桐冰
冷金盤果凉生水檻風惟愁天易曉塵事復匆匆
七夕詠牛女
天淨月如鈎銀河澹欲流鵲橋金背穏龍駕綵雲稠此
夜應相見平明起别愁莫嗟重會杳倏忽是來秋
秋夜有懷王鄜州觀
孤館涼生夕懷君又屬秋蛩聲四壁雨燈影一身愁棲
泊緣羈旅飄零總宦游詩成欲脩問路遠恐沉浮
題畫
儂家曾住白蘋州偏堕黃塵已廿秋安得千金如畫裏
此身仍在釣魚舟
小游仙三首
偶緣溪路入天台嵐重霞深路不開洞口驀聞仙樂響
素娥知是有人來
瑶臺月映彤雲迥碧落風吹環佩聲試逐羣仙何處去
麻姑今夜宴方平
借得劉君一鶴騎颻颻雲漢欲何之偶來暫駐長松下
嬴得秦翁一局棋
題畫為徐山人作
扁舟蕩漾水雲寬避暑曾游銷夏灣好是君家亭子上
捲簾直見洞庭山
題蘇小小像
油碧車輕路去遥西陵松栢暮瀟瀟紗窗昨夜黃梅雨
添得錢唐幾番潮
京師逢陸玘
朱雀橋頭日未斜逢君不道在京華明朝又向江南去
一路看山直到家
題梅花翠鳥圖
月堕參横水竹西雪晴時節路高低翠禽只恐香零落
幾度飛來不忍啼
題荔枝山鳥圖
色欺鶴頂與鷄冠垂向枝頭露尚寒山鳥飛來休恣啄
遐方未貢到長安
柳枝詞五首
高出離宫覆御塘暖烟晴日闘新收舞腰妬盡東風力
恨不移枝出建章
垂似綴旒籠似蓋遠如輕霧淡如烟陶家舊日應堪羡
一任春隂蔽縣前
驛路溪橋野店傍幾株搖曳復遮蔵年來頻為行人折
無復柔條似舊長
&KR0655;腰困舞非因態眉黛長顰豈為愁張緒料應今已老
可憐無復舊風流
媚眼蒙茸半入春粧樓舞榭一時新誰能更近蘇臺種
教得吳娃盡效顰
閒居初夏七首次王校理韻
溪館隂森夏木齊雨晴新綠覆簷低清風不為塵來掃
黃鳥多因客去啼
竹樹清清水一溪板橋南去草堂西興來自愛尋詩到
不意兼聽好烏啼
琴為荒凉久斷絃簡因零落不成編醉來惟愛磯邊草
留得茸茸待我眠
楊柳青青水滿塘荷衣初試晚風凉偶來亭下微吟罷
試數新篁幾個長
雲木蒼蒼夏雨過望中樵逕入烟蘿山中惟欠流鶯語
花比春深也較多
遥遥刳木引泉過靄靄茶霏散碧蘿芝澗忽聞山雨到
竹窗分得夜凉多
寂寂荆扉竹裏扄種瓜人去雨冥冥一尊長恨無來客
閒住花間自醉醒
夏夜
湘簾半捲樹鳴蜩風露凄清玉漏迢素扇青奴渾不用
卧看凉月上庭蕉
湖上
門軒湖水北四面芙蓉渚望望楚天遥孤帆帶飛雨
秋夜
寒蛩不可聽况復起清砧落葉將飛雨瀟瀟又滿林
春夜宿錢經客舍
聽斷春鳩竹外鳴客窗微雨夜初晴他鄉遇舊偏多感
對酒論交分有情千里歸心隨蝶夢半簾斜月送鷄聲
何時共汝還山去剪燭連床話舊盟
寒食旅懷
簾外春隂似去年異鄉寒食倍凄然梨花香褪猶飄雪
楊柳條長不禁烟無處追游乘欵叚誰家懽笑送鞦韆
晚來走向東鄰媪乞與新燈照客眠
客金陵送盛寅還吳
宫柳籠隂半已青俄聞歸棹發金陵秦淮雪盡春潮長
楚甸雲開曉日昇先我還家緣客久如君多藝更誰能
莫辭同醉長干酒明日相思恨不勝
送俞立庵應湘府聘
鶴書遠聘到巖阿拜手幡然出薜蘿天接孤帆秋水闊
門開五柳夕陽多吳雲漸杳鄉邊樹湘雨微生渚外波
此去賢王應待久安車行旆莫蹉跎
題畫二首
羽士清真侣齋居蒼翠間偶臨溪水上却望雲中山日
夕鐘磬發應尋舊路還
逍遥西澗翁邂逅南垞客為解杖頭瓢坐飲林下石微
醉兩忘還秋山竟云夕
清明日雨窗有懷一二同志
詩壇酒社久凋零每遇良辰憶舊盟四海弟兄何日會
滿天風雨幾時晴青春有恨愁邊過白髮無情暗裏生
不道今朝又佳節竟無人話是清明
題南湖小景
南湖三月春水大射鴨船從菰上過邨前載耜唱歌聲
村後罱泥相應和紅桃開處見一簇白鷗飛來時兩箇
我家亦在此湖近惟愛垂竿對山坐
自述
疎狂渾不稱儒名三十年來一未成留客未嘗教便去
尋僧多半為閑行只愁酒盡黃花老任取秋深白髮生
近欲衣冠如古製原頭野老莫相驚
秋日雨中留飲千氏書樓
一聲新雁起平川秋水瀰茫接遠天人倚碧闌干外雨
舟横芳草渡頭烟歸來舉世無元亮感慨斯時有仲宣
今日故人皆滿座不妨沉醉菊花前
宿開元精舍
落日樹隂隂禪幽静客心香烟秋殿寂燈火夜厨深茗
熟僧先睡詩成佛對吟自憐躭僻志只合卧雲林
長至日喜友人見過
今朝風日好喜見一陽回簷鵲翻晴噪家僮報客來履
長忻有賀獻頌愧無才且共酬佳節深深勸酒杯
賦得秦淮夜泊送吳秀才歸吳
烟霧淡籠月泊舟依淺沙且沽今夕酒聽唱後庭花淮
水迎歸路吳山看到家鄉中莫留滯慈母在京華
送葛南伯之洪澹廵檢
蜀中當俊傑要劍入南閩夜邏龍溪外秋吟海島濱青
山圍鎮市畫戟擁詩人羣盗知先遁禁書好更親
早春送徐枚理還越
渺渺湖光遠離情奈若何花香隨去舫柳色蘸青波曉
雨晴吳甸春寒峭越羅雲歸千嶂盡雪在半篷多酒向
愁邊貰詩從醉裏哦行裝書錯襍歸路嶺嵳峩南度煙
中望西陵月下過還家應訪舊清興莫蹉跎
送傳世南
楊柳古城邊風光觸處妍畫船輕似鷁春水闊於天歌
斷人將别帆開月正懸回看五雲際鵰鶚去翩翩
陪唐陸二秀才游天禧寺分韻得池字
同是殊鄉客因閒偶暫期相携游帝里幸得到天禧境
勝塵寰隔禪幽静者宜御香曾降日鸞輅每游時講後
僧歸院齋餘鳥下墀珠林花綽約杏閣燕參池探古廵
廊久行吟出寺遲登臨獨惆悵後會杳難知
秋夜有懷金徵士潜
秋聲随處起落葉暗庭除積雨生苔厚閒雲映竹虛濕
螢凉入幔黠鼠夜翻書遥想維摩伴安居獨晏如
九日懷沈大本
茱萸紅映絳紗囊舊俗猶傳費長房身徤喜逢高處飲
老來不覺醉時狂已拚烏帽迎風落任取黃花插髩香
眼底故人惟沈約每逢佳節入他鄉
送韓醫士之京受冠帶
藥裹詩囊共一船春風相引去朝天宫槐過雨沾行旆
林杏飄香度别筵術學試趨丹闕下衣冠歸拜采庭前
莫言微禄虧親養樻劵還能助俸錢
送朱孝廉起復
通波亭下水如天送子離情倍黯然讀禮已終三載後
辭家又向五雲邊壺觴雜坐依林草簫鼓齊鳴動祖筵
日暮分携凝望處風帆漸遠孝廉船
楊花
飛飛衮衮復揚揚送盡春歸客路傍雪為有才曾擬詠
風因無力却欺狂籹樓曉起縈奩白水郭晴時滿店香
莫向天涯凝望眼楚宫隋苑正迷茫
寄沈大本
幕府門西初見時一言投分即相知幾年别去身多難
今日歸來髩有絲茂苑江山皆舊恨小齊巵酒總新期
何緣蠲了遐方戍長共吟窗計較詩
遊西塢
久作還山計于今漸有緣終當來此處盤礴聽風泉
客中歲盡寓懷
江邊搖落景蕭疎客裏愁驚歲暗除寒沼有冰膠破硯
晚窗無雪照殘書青窺柳眼迎春笑粉妬梅容待臘舒
自嘆新年歸未得故園桃李復何如
早秋送劉人材
絺綌含風晚氣清凄凄離恨似凉生伊州歌罷人初别
何處飛來雁一聲白露半江秋月皎青霄萬里暮雲平
金貂換取新豐酒重醉爐頭送長卿
中秋夜不見月
擬向中秋翫月來朱絃拂拭酒新醅隂雲忍到今宵暗
不放霜娥下玉臺
溪居春晚
殘紅堆逕厚于苔偶與尋詩晚步來只道春光歸已盡
隔溪猶有野棠開
題畫
遠汀飛盡一雙鳬烟樹迢迢映綠蕪何似載書兼載酒
樵青搖出女兒湖
題輞川圖
木蘭紫近辛夷塢芳樹高高結翠隂回首輞川裴廸老
不知誰與伴行吟
逢秋江釣隠
曾伴滄浪釣晚風如何江上又相逢莫辭同醉船頭月
明日烟波各萬重
送錢經二首
秋雲漠漠樹離離孤館俄驚雨後時明日風帆江上路
看山應起故園思
烏府歸來未白頭相逢不道又深秋故園親友知多少
若個能來慰别愁
題桃源圖
細草幽花山洞春春深閑却種桃人源頭不放漁舟入
塵世那知有遁秦
江上
江雲漠漠曉寒生出戶行吟傍水行沙鳥底緣棲不定
背人飛過柳邊鳴
題畫二首
黃葉西風古寺秋霅溪南去記曾游年來為減尋詩興
常對青山嬾上樓
碧樹朝籠五色霞家家香飯熟胡麻劉郎一去無消息
開盡溪頭白葛花
北郭二首
小巷人家半掩扉綠隂相暎柳依依莫言飛絮身無定
纔得沾泥自不飛
紛紛車馬向城間盡入朱園看牡丹獨有東家林下竹
更無人去扣門看
賦得酒瓢送陸玘
形質非彫琢天成貯玉漿匏尊宜作伴椰榼每同將和
月懸吟杖随人入醉鄉最憐臨别處花底瀉來香
賦得桃塢晴霞送友人
城西多隙地一塢盡裁桃樹暗人家少花深酒旆高紅
霞晴散綺香露暖濡袍好向成蹊處停驂餞濁醪
賦得柳卷啼鶯送景文偉應谷府聘
何處黃鸝語垂楊紫陌深一聲初破曉千里遠流音出
谷將求友遷喬欲上林叮嚀如有意還感别離心
賦得太湖春水送華以及歲貢
浩浩來天日溶溶接漢津光随征櫂遠綠染客袍新瑞
氣初銷臘恩波總是春明朝禹門外一躍有誰論
賦得劍池送沈友人之京
巗樹鱗皴生鐵花一泓寒玉清無瑕山中有穴通海脉
人間無地埋青蛇居僧往歲不飲井游客長時來煮茶
安得干將復飛出贈君佩服歸京華
題鴻山鄒校理溪山小隠
舊葉梁谿上青山帶草堂地形殊錦里風景似瀟湘竹
樹疎還密蘋蕪綠更香幾家遥隔浦一逕别歸庄鶴伴
尋詩杖鷗隨載酒航林霏浮墅色簾影動波光苔厚封
琴薦花輕點筆床樵歌知伐木漁唱罷鳴榔吟思清秋
浩書聲白晝長半邨烟雨嶂兩岸水雲鄉永望情無已
頻過慮共忘何當謝塵事來伴咏滄浪
題&KR1380;山錢氏家山圖與子公𡑞賦
聞君家住處累世&KR1380;山邊處士留遺澤羣郎邁等賢緝
熙兵燹後謌詠太平前源廢移桃補籬荒種槿編園林
應昔日亭館繼當年境勝同韋曲圖清似輞川紅蕉凝
宿雨粉竹弄輕烟窗白雲初起松寒鶴未還碓喧諸澗
匯門静一峰偏客至因觀譜人來或貸錢行高鄉里頌
書在子孫傳容我依喬木煩君置石田
送劉司稅
聞說劉司稅心懷更坦夷量寬無醉日俸薄有貧時近
喜加新澤明當别故知城西征賦浩梅發望歸期
秋日答沈大本見寄
嬾與塵囂接端居養道心名題蕉葉遍履跡逕苔深客
有投詩贈僧多索畫尋知君垂訪日隨興過山隂
(附)沈大本秋日寄謝一縉
未吟春草句先起憶君心黃葉閒門遍蒼苔陋巷深
暫違如久别欲見似難尋回首山塘路浮雲又夕隂
南澗
空林積雨霽偶乏供晨炊行行入深杳采采南澗芝歸
來憩亭下浩歌無人知
夢中題梅花
湖上風吹凍雪乾幾枝臨竹映清湍不論僧舍門常掩
下馬敲開也借看
題劉松年畫仙山圖
羣山岧嶤紫翠封樓臺縹緲烟霞重青谿迥隔紅塵路
玉洞遥連絳府宫溪邊洞山相隈隩蹊徑深深映花竹
風散花香瀉酒瓢日高松影閒棋局巖前偶坐二三翁
神氣蕭爽巾屨同玲玲綠髮稀可數皎皎雙童玄且濃
其間一仙如識面憶在芙蓉城下見曾將寶訣授長生
還引瑶池間小宴别來倏忽三千秋舊蹤那復更追游
何當重跨軒間鶴來會諸仙領上頭
楓橋歌送吳秀才之金陵
君不見楓橋水平流直下太湖來環繞闔閭城西北其
間風土何佳哉層樓叠榭侵雲起望處人家半臨水水
邊歌舞不勝春橋下帆檣停似蟻復有大道接金陵送
客每來橋上行山寺鐘鳴知夜半漁村月落見燈明今
朝却餞吳公子解我金貂沽渌醑帆掛長洲苑外烟衣
沾虎阜山頭雨暮烟秋雨益凄其别緒離情無限期昔
時應是今時景今人還誦昔人詩見說長干花似綺君歸
更莫思鄉里
送楊水虞復官沔陽
憶昨移居城北陲與子舅氏先相知君初筮仕已遠出
我昔素昧常嗟咨今年長夏俄嬰疾一卧蕭齋浹旬日
空庭草色斷輪蹄幽戶蛛絲徑蓬蓽忽驚有客扣我門
竹間剥啄聲相聞起來倒屣出迎見知是水虞揚子雲
自言秩滿朝京國省親告許來親側今朝堂下舞莱衣
明日沔陽還舊職我聞沔陽湘楚間楚波浩蕩湘廽環
春至遥連渚宫澤秋清遠見湘君山水邊人家半漁戶
唱歌捕魚自朝暮得魚歸來先報官半售商船半輸賦
君今再任苦不難依先税法更宜寬莫辭微禄養廉薄
尼父嘗為委吏官
卧松軒為勾漏山人作
蒼虬連蜷護書幕日夜奔濤吼巗壑碧窗幽逕淨無埃
洞口烟霞春寂寞中有一人人中仙峩冠野服何翩翩
手持黃庭入勾漏一卧松深三十年蒼苔為菌石為枕
偃仰看書忘飡飲萬事不到心上來一生慣向雲間寢
有琴横几酒盈觴怡然相對傲羲皇有時沉醉不得起
零落滿身金粉香碧鮮寒多雲影薄露滴松梢月將落
夢回酒醒誰為儔只有巢間兩棲鶴自憐我本林下人
偶因為客堕黃塵今朝展圖長太息何時拂枕來為鄰
題伊宗啓望雲思親圖
朝望雲兮雲孤飛暮望雲兮無依雲悠悠兮無定山嗟
游子兮胡不歸卻褰裳兮陟岵山萬重兮靄烟霧雖楚
尾兮吳頭水驚渡兮難度聊兀坐兮徘徊見長干兮日
暮忽雲去兮空山我思親兮如故
送鄧司税起復
江城初收夜來雨荷葉荷花暗汀渚蘭棹唱徹採菱歌
一夕涼飈送殘暑昨日立秋今日涼鄧子東書還帝鄉
飄然長揖來告别使我頓覺心彷徨憶昔年時同里閈
茂苑長洲每游翫春風載酒泛南湖莫雨譚棋向西館
一朝鄉老薦佳名拜受徵書上玉京天官遴擢乃小試
承恩遠赴沔陽城司稅伊何未週歲俄爾萱堂訃音至
匆匆解印賦歸來默默哀親守喪制繐帷頌徹蓼莪篇
今年起復又朝天却辭吳會春游處又上秦淮夜泊船
嗟爾亦是東西客相送殷勤陳祖席酒酣忽起唱陽關
離思滿江秋月白君今年盛更才能鵬程萬里漸飛騰
莫言身為微官繫鼎食由來自此昇
題詠春軒詩卷
桃花一片飛吟席筆底風光生頃刻夢回草長滿池塘
園柳鳴禽變晴色獨邀西叟伴𢋫酬一笑東君已相識
床頭綠蟻浮甕香洗盞殷勤向文墨怡然兀坐撚長鬚
静對溪山如有得興來不道有乾坤醉後那能較平仄
深紅嫩白故開遲含嬌也待詩催逼須臾半語發天機
已漏人間好消息
送復虞陳孝廉自蜀還省親回戍
十年邊戍喜今還暫解征袍復衣斑供侍未終甘旨後
新愁又起别離間雲連蜀道秋登棧月滿瞿塘夜度關
此去定知鄉夢在依依長遶海虞山
秋日江村即事有懷沈秀才
涇上菰蒲接渚田江村風景漸凄然西鄰夜静開舂稻
南浦秋深罷采蓮遷客暫歸仍遠别野人多病只高眠
明朝風雨重陽節依舊孤吟向菊邊
送卞都昌從東勝軍
朔漠風霜過暮年獨憐長路去緜緜一家數口籠沙外
千里孤輈雁磧邊聽斷胡笳驚隴月敲殘刁斗見炊烟
儒冠且莫輕抛擲早晚徵書下九天
題崑山陳隠君玉峰清興詩卷
吳門東望鬱岧嶤秀色凌空近可招路轉翠微知有寺
地連滄海見生潮洞中景似桃源小雲外蹤疑石磴遥
聞說誅茅棲隠者幾多清興逼塵囂
送吳下陳孝廉之雲南省父
西風昨夜動斑衣又趣行裝出故扉親舍望中雲共遠
家山别後夢還依渚蓮秋半花全落沙樹涼多葉漸稀
聞說北堂萱草在明年春至待君歸
雨中周醫士邀賞牡丹
藥軒西畔一欄花留得于今有幾家開處每邀賓客賞
栽時應待子孫誇苔因叢近多沾屐蜂為香微半出衙
昨日雨中猶滿座歌鍾應不負穠華
濠上雨中晚眺
雨深雲重曉來天坐對寒城野水邊楊柳為誰先自老
鵁鶄無伴不成眠溪痕漸長莎間石鴈影初沉渚外田
何處忽聞歌水調短簔歸去釣魚船
送盧孝廉志學
霏微凍雨灧輕塵臘盡江南又見春别酒易醺傷病久
新詩多恨送行頻尊前衮衮誰憐客天下滔滔莫問津
此去遐方何日到相思愁絶故鄉人
送吳文質
江上寒多酒易銷送君將上木蘭橈只愁雪遍長安路
未放春風著柳條
寄王廷桂
山連罨畫雲烟好路入苕溪水木清如此江南好風景
故人何事不歸耕
溪山晚步
一樹閒雲一逕苔板橋南去草堂開人生未了尋幽賞
不為看山也自來
題晚行圖
雲深谿谷不逢樵一蹇衝寒去更遥憶得匡廬山下路
曉風殘月過溪橋
題秋江待渡
鷗衝秋色去沙尾人背夕陽歸渡頭我亦有家湖水曲
便須乘興上扁舟
訪嚴隠士
草香烟碧路高低偶興尋君水竹西情洽不知延坐久
半林風雨午鳩啼
九月十日雨中訪徐校理留宿
滿城風雨菊開殘過盡重陽客未還今夕雨窗同話處
得疑剪燭在巴山
過徐山人居
寥寥犬吠屋頭雲寂寂鶯啼谷口春莫道人間閑處少
人間自是少閑人
登雪頥閣有感
昔年吳地盛繁華平屋樓居千萬家今日試凴高處望
滿城烟樹亂啼鴉
初夏雨窗感懷
凄其風雨暗書樓病久那堪近麥秋綠遍桑田飛戴勝
烟深竹墅聽鳴鳩屨因晴少常懸壁簾為寒多嬾上鉤
自是春歸情思減青山莫笑倦追遊
京師病歸
嬰疾還家久未瘳俄驚節序倍淹留桃花豈解迎人笑
燕子還能話客愁瘧去就床懸漢鏡悶來欹枕看吳鈎
人間白髮無年少塵事縈心即上頭
寒食村中
流水清清暎淺沙石林風急亂啼鴉荒村寒食無人到
何處香來枳殼花
雨中放舟尋周傅秀才
捨舟登岸入松筠偶興源頭訪隠淪掃榻不須延我坐
滿庭風雨自留人
歸城南舊居有感
不到城南十載過鄉園風物半消磨烟光惨澹人家少
日色昏黃鳥雀多長醉羈情難對酒欲狂吟興易高歌
鄰翁問我歸何事笑指空江起莫波
早起
夜永睡已足晨興及東軒拂拭几上書静臨窗卞翻茅
簷日初上蒲團坐方温蕭然一室内湛焉心獨存僻居
非索隠沉默本無言歛帙振衣起閑度風竹喧
獨酌
懷抱正紆鬱麯生偶相延呼兒具尊酌坐倚長松邊風
吹頭上巾露滴琴中絃山禽喚提壺交交嗚我前是時
日亭午清隂散芳筵一彈復一觴漸覺身頽然只此謝
塵俗焉知愚與賢
秋夜有懷陸都事玘
飄風從何來洒然凌我衾展轉不成寐彌覺涼夜深念
彼離居客幽懷盈素襟煢煢對餘燼起坐正孤吟余亦
感時邁髩縷飈已侵何當展良覿盡寫乖違心
懷葛昺昆季
翩翻棠棣花零亂春風裏念子弟與兄飄泊正如是一
逐風波遷相去各萬里儒冠雖誤身戎服今已矣悵望
楚天遥孤雲嶺頭起
懷伊庸祖
任賓久上國經歲曠鱗音衡門掩苔跡日日生綠隂篇
書展復卷孤坐成空吟起望發長嘯清風來素襟
懷王校書觀
春陽照軒厦好鳥日已喧端居覧時物歲月循雙轅豈
無花下酒解此心中煩于焉再良覿相對共忘言
陳桓洞簫引
雕虫不蠧柯庭竹留得人間作鳴玉光鳳尋仙呌紫禁
盤施水下桐枝宿月輪團露凝不流冷光參差射雙眸
赤壁癯仙醉方醒一聲吹破君山秋古龍吟水湘烟濕
椎蛟潛舞波心碧曲終江上不見人凄凄婺婦烟中泣
春夜謠
花梢日堕房櫳黑蠟爐初燒畫屏側翠鬟重整待歸筵
嘶馬無聲桂花陌嫦娥喚月出海宫薄雲碎帖魚鱗紅
徘徊徐下階瑶立下盡荼䕷隂轉東鸎魂蝶夢芳叢底
飄蕩春風一千里重城漏斷來不來側卧和衣聽閽啓
采蓮曲
南風揮揮水上來五月六月芙蕖開紅粧綠髩誰家女
青苧縫裙一色裁船頭摘花歌且坐船尾夷猶搖漿和
忽驚山雨過横塘撑入柳隂看雨過晴來復愛錦雲柔
争唱斜陽不肯休趁得落潮歸又晚一彎新月在溪頭
顯曾節婦詩卷為子唐斌賦
繐帷夢斷鴛鴦曉旅櫬荒涼魂縹杳深閨少婦纔及笄
客邸夫君三十老夫沒年年經幾秋嫁時綠髩今白頭
膝邊有子漸成立家業峥嶸無復愁自憐年少孀居日
舅老失明姑遘疾至親骨肉皆流離終歲戶門遭叠出
今看堂下舞萊衣忘郤當初辛苦時妾身若到黃泉下
相見良人心不虧
題芭蕉仕女圖
新涼木欺扇弱質自先怯芳思無人知金風動蕉葉
江南古意
江上摘蓮花逢郎日未斜停橈閑借問何處是郎家忽
遽笑回言家住横塘口南去第三家朱扉映疎柳明朝
采蓮出采過喫茶不只愁風浪闊不得櫳船頭
題畫送陳孝廉謙還吳
余昔在家日聞子來觀光今余游上國子欲旋故鄉相
逢不忍别又復留經月旅館連秋風行裝擬明發楚尾
與吳頭目斷思悠悠如何同作客君去我仍留執手立
都門都門日已暾綠蕪江上路黃葉寺前村四望長干
迥却念家山景親舍白雲邊野渡蒼烟瞑别酒坐來醒
吟餘思頗清揮毫圖小幅聊復繼離情明朝到泉石見
盡應相憶煩君好為蔵待我歸添墨
小院
春雲漠漠散輕隂杏子花開小院深人在碧窗初睡起
數聲啼鳥隔芳林
宿江上
白鷺洲邊暑氣收月明涼思滿書樓酒醒夜半開窗坐
一鶴横江萬里秋
移家將之金陵宿楓橋
山寺烟初瞑江村月又生辭家無十里不寐到三更犬
逐漁燈吠鐘催客棹行從兹去鄉土寧得是吳氓
春日白門寫懷
興盡春衣過却寒經旬不放酒杯乾鶯嬌故况翻多語
花惱吟情艷未殘白雪詞成人共接紅箋書就妓偷看
便拚老我京華客爛醉狂歌且盡歡
秋庭雨窗
紛紛黃葉下庭柯夜永隂寒襲幔羅燈影尚憐詩骨瘦
雨聲偏向客窗多鄉關有夢何時到親友無書半載過
坐久忽驚簷溜斷鳴蛩四壁助吟哦
題熊大使夢萱詩卷
官舍思親久庭喧入夢頻長隨花裏蝶繞遍砌前春開
落雖成幻栽培自感神芳馨忽吹散不覺一沾巾
雨中登甘露寺
多景樓前興趣清試凴高處散羈情香臺遠映金山寺
烟樹斜連鐵甕城帆帶雨飛來更疾鷗隨潮落去還輕
却憐南北經過客誰肯停橈向此行
蘭庭集卷上
