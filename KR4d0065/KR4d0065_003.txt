周元公集卷三
吳縣周沈珂編
諸儒議論
山谷黃氏曰茂叔人品甚高胷中灑落如光風霽月
好讀書雅意林壑初不為人窘束廉於取名而銳於
求志薄於徼福而厚於得民菲於奉身而燕及惸嫠
陋於希世而尚友千古
明道程子曰自再見茂叔後吟風弄月以歸有吾與
點也之意又曰茂叔窗前草不除問之云與自家意
思一般
北山陳氏曰昔夫子之道其精微在易而所以語門
人者皆日用常道未嘗及易也夫子殁門人各以所
聞傳道于四方者其流或少差獨曾子子思之傳得
其正子思復以其學授孟軻氏斯時也百氏之說昌
矣孟軻氏殁又曠千載而泯不傳濂溪周子出始發
明孔子易道之蘊提其要以授哲人既又手為圖筆
為書然後孔氏之傳復續凡今之學知有孔氏大易
之蘊大學中庸七篇之旨歸者皆自先生發之先生
之功在後學深長且遠者以此也
鶴山魏氏曰周子奮自南服超然獨得以上承孔孟
氏垂絶之緒河南二程子神交心契相與疏瀹闡明
而聖道復著曰誠曰仁曰太極曰性命曰陰陽曰鬼
神曰義利綱條彪列分限曉然學者始有所準的於
是知身之貴果可以位天地育萬物果可以為堯舜
為周公仲尼而其求端用力又不出乎暗室屋漏之
隱躬行日用之近亦非若異端之虚寂百世之支離
也
朱晦翁曰濂溪在當時人見其政事精絶則以為宦
業過人見其有山林之志則以為襟懷洒落有仙風
道氣無有知其學者惟程太中知之宜其生兩程夫
子也
延平李氏曰黃山谷謂周子洒落如光風霽月此善
形容有道者氣象
邢恕和叔敘述明道先生事云茂叔聞道甚早
王荆公為江東提點刑獄時已號為通儒茂叔遇之
與語連日夜荆公退而精思至忘寢食或云荆公少
年不可當世士獨懷刺往見濂溪三往三辭焉荆公
艴然曰吾獨不能自求之六經耶遂不復求見
真西山曰自荀楊以惡與混為性而不知天命之本
然老莊氏以虚無為道而不知天理之至實佛氏以
剗滅彛倫為教而不知天敘之不可易周子生乎絶
學之後乃獨探本源闡發幽秘二程子見而知之朱
子又聞而知之述作相承本末具備自是人知性不
外乎仁義禮智而惡與混非性也道不離乎日用事
物而虚無非道也教必本乎君臣父子夫婦昆弟而
剗滅彛倫非教也闡聖學之戶庭祛世人之矇瞶千
載相傳之正統其不在兹乎
程明道曰昔受學於茂叔令尋仲尼顔子樂處所樂
何事
顥年十六七時好田獵既而自謂已無此好茂叔曰
何言之易也但此心潛隱未發一日萌動如初矣後
十二年暮歸在田野間見獵者不覺有喜心乃是知
果未也
勉齋黃氏曰周子以誠為本以欲為戒此又周子繼
孔孟不傳之緒者也至二程子則曰涵養湏用敬進
學則在致知又曰非明則動無所之非動則明無所
用而為四箴以著克已之義焉此二程得統於周子
者也
朱子曰自周衰孟軻氏殁而此道之傳不屬至宋受
命五星聚奎開文明之運而周子出焉不由師傳默
契道體建圖著書根極領要當時見而知之有程氏
者遂擴大而推明之而周公孔子之傳煥然復明於
時非天所畀孰能與于此
伊川先生作明道先生行狀曰先生自十五六時聞
汝南周茂叔論道遂厭科舉之業慨然有求道之志
(釋宋之道學自汝南周子始)
河間劉立之敘述明道先生事曰先生從汝南周惇
頥問學窮性命之理率性會道體道成德出入孔孟
從容不勉(釋周教人專在性命上理會)
李初平見茂叔云某欲讀書如何茂叔云公老矣無
及矣待某只說與公初平遂聽說話二年乃覺悟(釋說)
(話處即是力行然亦有如此太守亦有如此縣令)
又曰周茂叔謂荀子元不識誠伯淳曰既誠矣心焉
用養耶荀子不知誠(釋貶荀子太過大學中庸亦言誠)
邵伯溫作易學辨惑記康節先生事曰伊川同朱光
庭公掞訪先君先君留之飲酒因以論道伊川指面
前食卓曰此卓安在地上不知天地安在甚處先君
為極論天地萬物之理以及六合之外伊川嘆曰平
生惟見周茂叔論至此(釋伊川聞諸周子者亦深乎)
周元公集卷三
