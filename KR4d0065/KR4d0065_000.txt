周元公集别集類二(宋)
提要
(臣)等謹案周元公集八卷宋周惇頤撰惇頤
字茂叔道州營道人元名惇實避英宗舊諱
改焉以舅鄭向恩補官熙寧初累官至廣東
轉運判官提點刑獄以疾求知南康軍卒嘉
定十三年賜諡曰元公淳祐中封汝南伯從
祀孔子廟廷事蹟具宋史道學傳是集馬端
臨經籍考作七卷陳振孫書錄解題謂遺文
纔數篇為一卷餘皆附錄此本首遺書雜著
一卷次圖譜一卷其後六卷則皆諸儒議論
及誌傳祭文與宋本不甚相合而大致亦不
甚相遠盖後人微有所附益也惇頤作太極
圖究萬物之終始作通書明孔孟之本源有
功於學者甚大而其他詩文亦多精粹深密
有光風霽月之槩朱子語類謂濓溪在當時
人見其政事精絶則以為宦業過人見其有
山林之志則以為襟袖灑落有仙風道氣又
謂濓溪清和孔毅甫祭文稱公年壯盛玉色
金聲從容和毅一府皆傾其氣象可想觀此
言足以知其著作矣其集明嘉靖間漳浦王
會曾為刊行
國朝康熙初其裔孫周沈珂又重鐫之原本後
附遺芳集五卷乃彙輯後裔之著述事蹟與
本集不相比附今别入之總集類云乾隆四
十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
