周元公集卷七
吳縣周沈珂編
古人詩
和周茂叔席上酬孟翺太博傅耆
古人務樂善見士即推轂今也多忌才對面遠賢蜀
顧予嘗喜學幽室未偶燭幸會才翹翹深慚識碌碌
升堂聽高論惟愁日景促經義許叩擊詩章容往復
荷公引重語玞珉變良玉一違几席來羲娥變昏旭
遠聞落帽節賓朋相追逐剩摘籬下黃痛飲杯中醁
清談巳忘倦佳篇又相勖畢力為徒弟強勉攀高躅
異時公行道其勢不可獨首願策疲蹇助公施蘊蓄
舒張太平策散作蒼生福此心答此惠庶幾不忝辱
題濂溪潘興嗣
鱗鱗負郭田漸次郊原口其中得清曠貴結林泉友
一溪東南來㶑灔翠波走清響動靈粹寒光生戶牖
峩峩雙劒峯隱隱插牛斗疎雲互明晦嵐翠相妍醜
恍疑坐中客即是關門叟為歌紫芝曲更擊秦人缶
窅然忘得喪形骸與天偶君懷康濟術休光動林藪
得非仁智樂夙分巳天有斵鼻固未免安能混真守
歸來治三徑浩歌同五柳皎皎谷中士願言與君壽
慇懃復懇惻雜佩貽瓊玖日暮車馬徒橋横莫回首
贈周茂叔何平仲
及物人心稱物情更將和氣助春榮智深大易知幽
賾樂本咸池得正聲竹箭生來元有節冰壺此外更
無清幾年天下聞名久今日逢君眼倍明
同周惇頤國博遊馬祖山趙抃
曉出東江向近郊舍車乘棹復登高虎頭城裏人煙
闊馬祖巖前氣象豪下指正聲調玉軫放懷雄辯起
雲濤聯鑣歸去尤清樂數里松風聳骨毫
題周茂叔濂溪書堂趙抃
吾聞上下泉終與江海會高哉廬阜間出處濂溪𣲖
清深遠城市潔淨去塵壒毫髮難遁形鬼神縮妖怪
對臨開軒窗勝絶甚圖繪固無風波虞但覺耳目快
琴樽自左右一堂不為泰經史日枕藉一室不為隘
有蓴足以羹有魚足以膾飲啜其樂真靜正於俗邁
主人心淵然澄徹一内外本源孕清德遊泳吐嘉話
何當結良朋講習取說兑
茂叔先生濂溪詩呈次元仁弟蘇軾
世俗眩名實至人疑有無怒移水中蟹愛及屋上烏
坐令此溪水名與先生俱先生本全德廉退乃一隅
因抛彭澤米偶似西山夫遂即世所知以為溪之呼
先生豈我輩造化乃其徒應同柳州柳聊使愚溪愚
零陵通判廳事後作堂予以康功名之仍賦鄙
句胡寅
政拙催科永陵守實賴賢良相可否邦人復嗣海沂
歌倉廩雖空閭里有功臣歸去朝日邊吏闢虚堂得
晝眠後囿好花初着土前簷新竹已參天貔貅未飽
軍湏急赤子如魚釜中泣若知王業在農桑國勢何
勞憂岌岌酒闌四壁讀前碑吏隱猶勝五馬隨千古
濂溪周别駕一篇清獻錦江詩(此詩年表以為五峯胡宏所作)
題濂溪林煥
我來濂溪拜夫子馬蹄深入一尺雪長嗟豈惟溪泉
濂化得草木皆清潔夫子德行萬古師坡云廉退乃
一隅有室既樂賦以拙有溪何減名之愚水性本清
撓之濁人心本善失則惡安得此泉變作天下雨飲
者猶如夢之覺
乙巳歲除日收茂叔武昌惠書知已赴官零陵
因偶成奉寄三首蒲宗孟
歲除三十日收得武昌書一紙方寄遠數篇來起予
瀟湘流水闊巫峽暮雲疎不得從容去春風正月初
想到零陵日高歌足解顔鄉閭接營道風物近廬山
萬石今興廢三亭誰往還不知虔與永二郡孰安閒
地與江淮近鄉人慰久暌重看斑竹淚還聽鷓鴣啼
湘水晴波遠蒼梧霽色低不知春日靜何似在濂溪
山北紀行二首朱子
予以辛丑閏三月二十七日罷南康郡四月六日
拜濂溪先生書堂遺像子澄請為諸人說太極圖
義先生之曾孫正卿彦卿玄孫濤為設席於光風
霽月之亭
北渡石塘橋西訪濂溪宅喬木無遺株虚堂唯四壁
竦瞻德容晬跪薦寒流碧幸矣有斯人渾淪再開闢
平生勞仰止今日登此堂願以圖象意質之巾几傍
先生寂無言賤子涕泗滂神聽儻不遺惠我思無疆
題濂溪先生書堂二首柴中行
有生同宇宙所欠好江山因自舂陵至留居廬阜間
斯文傳墜緒太極妙循環希聖誠何事懷哉伊與顔
出城三四里矯首愜遐觀頓覺市聲絶忻從天宇寬
康山書几淨湓浦硯泓寒一誦愛蓮說塵埃百不干
江上懷永倅周茂叔虞部任大中
監州永陵去遠日立江干煙浪三湘闊風帆八月寒
不聞求進路只見話休官種竹濂溪上歸因作釣竿
濂溪隱齋前人
溪遶門流出翠岑主人廉不讓溪深若教變作崇朝
雨天下貪夫洗却心
送永倅周茂叔還居濂溪前人
君去何人最淚流老翁身獨倚南州隨君不及秋來
鴈直到瀟湘水盡頭
送周茂叔赴合州僉判前人
一帆風雪别南昌路出涪陵莫恨長綠水泛蓮天與
秀蜀中何處不聞香
濂溪謁周虞部李大臨
簷前翠靄逼廬山門掩寒流盡日閒我亦忘機淡榮
利喜君高躅到松關
留題濂溪書堂度正
千載斯文儻可求暮春春服共行遊向人魚鳥都和
樂滿眼溪山只恁幽
濂溪詩黃庭堅
溪毛秀兮水清可飯羹兮濯纓不漁民利兮又何有
於名絃琴兮觴酒寫溪聲兮延五老以為壽蟬蜕塵
埃兮玉雪自清聽潺湲兮鑒澄明激貪兮敦薄非青蘋
白鷗兮誰與同樂津有舟兮池有蓮勝日兮與客就
閒人聞拏音兮不知何處散髮醉擎高荷為蓋兮倚芙
蓉以當妓霜清水冷兮舟著平沙八方同宇兮雲月
為家懷連城兮佩明月魚鳥親人兮野老同社而爭
席白雲蒙頭兮與南山為伍非夫人攘臂兮誰予敢
侮
濂溪識行魏嗣孫
分得廬山水一溪濂名萬古合昭垂光風霽月依然
在肯與人間較盛衰
濂溪雜詠二首潘之定
當年太極揭為圖萬有皆生於一無動靜互根誰是
主試於靜處下工夫
濯纓潭上少徜徉手把通書四十章除却誠通與誠
復更無一事可商量
愛蓮詩朱子
聞道移根玉井傍開花十丈是尋常月明露冷無人
見獨為先生引興長
遊濂溪辭鄒旉
度營川之修梁兮遡其瀕而走西路平原之瀰沲兮
容飛蓋而並馳行將半於一舍兮折而涉於荒蹊林
漸開而阜斷兮隱約聞乎犬雞亟引鞭而前望兮萃
或瓦而或茨逢翁問之奚所兮翁告予以濂溪閱民
氏而皆周兮本其系之為誰伊茂叔之故家兮自鼻
祖而占兹後昆出於兵燼兮逢掖淪於牛衣諏先生
之所復兮巳乎莫之知也從先生之巳遠兮曷慰乎
我之思也雲山矗而崇崇兮豈絶塵之姿乎泉不激
而泠泠兮抑絃誦之遺乎百世秀而不枯兮豈道之
光輝乎少長羣而不囂兮抑遺俗之未衰乎彷徨乎
奚忍偭而去之途日暮兮既去而猶遲遲幸頽垣與
敗級兮存故基而未夷還可耕者數畝兮昔帶經之
所治森一丘之梧檟兮亦夙昔之所規蓋求其他而
弗得兮尚矚此而庶幾惟先生之蚤歲兮逢彼百罹
奉親學於渭陽兮仕謀歸而願違故湓江之所築兮
忘此溪於門楣何山谷之不審兮指蓮峯而實之病
後人之迷益遠兮曰廉與濂義殊而音暌妄取廉而
增水兮由媚客而請詩嘻其本之不覿兮宜所言之
皆非吾聞南公之語此兮云權輿於唐之時元結之
刺道兮事率愛竒以&KR2713;涍與淔汸兮賁九泉而為題
道人祖結故智兮溪得名之是依曰義殊而非類兮
奚&KR2713;涍之不疑曰音暌而無取兮淔與直亦參差而
不齊故濂者以德而嫓水兮遠矣昔人之所貽先生
之桑梓兮他寓而是思何以療世之惑兮寄鍼砭於
此辭
周元公集卷七
