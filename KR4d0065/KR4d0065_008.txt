周元公集卷八
吳縣周沈珂編
祭文
墓祭文孔文仲
嗚呼童蒙之歲隨宦於洪論父之執賢莫如公公年
壯盛玉色金聲從容和毅一府皆傾公二永州嘗以
旅見公貌雖衰不以憂患主簿江西公使於南視公
如得豈進之貪二十年間再覩長者雖云不屢意則
輸寫廬山之麓是曰九江皆非土人來寓其邦此願
彼期終為鄰里如何今歸乃弔公子嗚呼公之平生
恥不明時壅培浸灌厥聞大馳有文與學又敏政事
絶今乃比伊傅自視出其毫纖以惠百城千里之足
尋尺于征民瘵以療自病易州謂宜復騁遽掩一丘
公之於人惇篤久長有志無年孰聞不傷況如不肖
辱公知厚通家之密中外之舊再拜墓下矢哀以辭
情長韻短續以漣洏
南康祠祭朱子
惟先生道學淵懿得傳於天上繼孔顔下啓程氏使
當世學者得見聖賢於千載之上如聞其聲如睹其
容授受服行措諸事業傳諸永久而不失其正其功
烈之盛蓋自孟氏以來未始有也熹欽誦遺編獲啓
蒙吝兹焉試郡又得嗣守條教於百有二十餘年之
後是用式嚴貌像作廟學宫并以明道先生伊川先
生配神從享惟先生之靈實鑒臨之謹告
潭州遣祭朱子
維紹熙五年歲次甲寅八月已丑朔二十有八日丙
辰朝散郎秘閣修撰權發遣潭州軍州兼管内勸農
營田事主管荆湖南路安撫司公事馬步軍都總管
賜紫魚袋朱熹謹遣學生廸功郎道州寧遠縣尉馮
允中致祭於濂溪先生周公於皇道體沕穆無窮羲
農既遠孔孟為宗秦漢以還名崇實否文字所傳糟
粕而巳大賢起之千載一逢兩程之緒自我周翁清
瀟之原有嚴貌像欲覿無因徒有悵望吏以毁告閔
然於衷出金少府往佐其工爰俾諸生敬陳一酹先
生臨之有赫無昧尚饗
濂溪祠祭王啓
洙泗迹逝大義乖違賢哲篤生文明應奎濂水之源
一倡月巖之光遂輝意思發洩於庭草道體灼見乎
精微闡百代圖書之秘啓千載人心之迷二程從之
道學復恢偉哉有功於聖門來今丕獲乎依歸有祠
翼翼享祀維時光霽如在庶以慰吾人仰止之私
濂溪故里祭文雷復
生先生之鄉曠望乎百世之下履先生之墓慨慕乎
百世之前前乎百世絶學賴先生以繼後乎百世斯
文賴先生以傳生意猶存藹藹庭交之草春風尚在
亭亭手植之蓮嗚呼廬山蒼蒼九江湯湯先生之風
山高水長
祭道國公文符鍾
嗚呼夫子之學誠立明通夫子之政和毅從容以學
以政教萬世無窮者夫子之德之功予生千載竊仰
高風不圖忝守兹土獲登夫子之堂拜夫子之貌而
覩夫子後嗣之雍雍嗚呼乃知聖脉千古攸鍾予生
不敏叨此官守恒切衝衝尚賴夫子大啓我聰俾弗
迷於政以免夫鰥痌
謁元公祭文陳鳳梧
道在天地太和元氣公得其全中正純粹體用一源
隱顯無二上探羲農以承洙泗二程授受實大其傳
斯文再闡如日中天睠維舂陵公之闕里祠像儼然
雲仍伊邇幼讀圖書長而無似幸叨公鄉領諸教事
瞻望光霽五年於兹展謁之始如寐斯蘇愛蓮有亭
濂溪有水維公此心千古如是敬采泮芹奠於祠下
公其臨之佑兹文化
謁元公祭文魯承恩
天地之道具於吾心先生先覺覺我後人三代以還
道喪文弊或矯矯以立名或栖栖為禄仕或規規乎
註疏或囂囂然媚世空言濫觴真道之棄一節雖高
於世無濟先生䀌傷究其根領博學力行自我立命
道苟可仕不辭蔭補官可濟民甘心書簿久速仕止
步趨先師圍範曲成不識不知或者以先生之道在
乎太極不知先生道大光明不在於圖而在於躬行
有素也不然未能孚於時何以垂於後未能行於人
何以質諸天地觀其吟風弄月優游閒居圖書之秘
易簀方示或又以先生之學由靜入門嗚呼先生終
日行之未見一語於及門之徒夫何言哉先生真獨
得孔氏之傳也夫承恩愚陋竊禄兹土幸登故里實
切瞻依羹牆寤寐川遊雲馳特牲醴酒聊表仰思
謁元公祭文周子恭
仰惟先生遯世之聖不由師傳粹然至正仕苟為貧
雖小官有不辭學苟為道雖人不知而無悶道德性
命之藴僅見於圖書而其無言不盡之教卒莫窺其
兆联從容和緩之色僅覩夫光霽而其行藏屈伸之
妙卒莫測其淵深當是在門惟有二程先生不強人
以未到惟開其說而不竟既而二程有得自稱體貼
尚不歸功於先生之門而況於修飾之士章句之儒
又烏足以知其真乎子恭自幼學道既壯無聞虚負
歲月良愧此生幸而不死之良耿耿猶存數年以來
究先生之歴履探先生之為人而希慕一念若有投
而授之者恭亦不自知其所因也今者拜官在永得
踐先生之位巡歴在道復造先生之庭情切瞻仰特
致&KR0034;薦嗟夫蓮草俱在風月傳神先生之教曷其有
罄子恭而苟不惰於向往之志焉往而非先生之所
陰佑而默成者哉先生有靈尚鑒斯文
謁元公祭文唐珤
惟斯文之興喪實與世之汙隆慨微言之既絶紛千
載而塵蒙諒有開其必先廼豫徵於星聚繄夫子之
挺生蓋早成而默契極精藴之沉郁肇啓鑰於圖書
言有至而弗盡意獨得而有餘若大明之始升夜冥
晦而復旦若多途之迷方指大道而羣鄉昔仲尼之
真樂惟顔氏其庶幾乃夫子之光霽歴異代而同歸
珤也蚤服膺於聖教幸假守於兹邦覩河洛而思績
入魯阜而升堂嗟庭草之巳宿覽風月之慨然聊寄
辭於一奠邈景行於前賢
謁元公祭文王宗尹
公之學以無欲為功以無極而太極為宗自修自誠
自明自信蓋有聖人之德闇然而不欲以自見也是
故趙清獻當時名公也猶不能識之於一時伊川及
門高弟也且不能識之於終身其他可知也巳昔孔
子贊乾之初九曰潛龍勿用龍德而隱者也不易乎
世不成乎名遯世無悶不見是而無悶樂則行之憂
則違之確乎其不可拔潛龍也公實有焉宗尹修行
矯名淺中揚已不足以議於公之學也然一念不死
嚮往有期神固有知啓我荒迷
謁元公祭文蕭文佐
竊惟聖賢之生每湏真元之會蓋將以啓時運之隆
續道統之墜孔孟既没聖遠言湮而我元公篤生於
舂陵舜塚之墟九嶷崒嵂濂水漪而靈發鄒魯者再
見於斯則造化之培其始也有聖之資既孤而依彼
龍圖公二十年涵養積盛乃自得師撰圖著書心學
是究波衍程朱萬世領袖文佐鑽仰終身竟末之由
然而歴古虔登欝孤於分寧遵其跡於湓浦則於公
授受之次嚴恕之施實垂緒於洪都屬土是故得以
竊聞其一二乃今以公之官入公宅里玩月巖味聖
泉瞻拜高風似於公有親就之緣噫道本無聞心切
追蹤祭拜惓惓願廸顓蒙
謁元公祭文顔鯨
皇帝即位之二年是為隆慶戊辰慈谿顔鯨視學楚
藩以六月庚辰行部至于湖南由永郡竣事趨郴州
道出舂陵謹齋祓用牲釋奠於宋大儒周元公濂溪
先生之祠曰於呼先生生千載絶學之後而能超然
默契聖人不傳之秘主靜兩言無欲一要直截易簡
昭如日星於乎小子乃甘以形骸爾我之私勞勞焉
終身戰於煩惱醉夢之場真先生之罪人也修之則
吉悖之則凶心為太極汝將焉從聖凡平等天地同
宗敬述斯言用告羣蒙而以質夫先生尚饗
謁元公祭文趙賢
維萬歷二年歲在甲戌三月丙子朔越二日丁丑巡
撫湖廣等處地方兼贊理軍務都察院右僉都御史
後學汝陽趙賢以巡歴至道州敬為牲醴香帛之儀
謁奠元公周濂溪先生祠下而致告曰先生生三湘
九嶷之間當聖逖言湮之後乃於斯道不由師授獨
契本原圖說易通闡幽發秘固羲文孔顔子百年心
法之傳也蓋其所謂豪傑之士士無待而興而其言
雖聖人復起不能易者也賢蚤歲讀其書玩其旨而
想見其人餘二十年矣頃有天幸過其故里訪其遺
居遡濂溪營水之源覽龍山豸嶺之勝池蓮庭草霽
月光風若或親炙之也豈非生平希竒之覯哉顧賢
役役焉日從事於口耳之末簿書之煩茫乎此心靡
有得也謁先生之祠瞻先生之像猛然有深省焉能
無愧乎能無懼乎以先生之靈而鑒於賢一念嚮往
之誠亦將有以默啓之而俾不終自棄巳也敬奠先
生不勝景仰尚饗
祭文丁懋儒
維萬歷三年歲次乙亥二月庚午朔越二日辛未湖
廣永州府知府丁懋儒謹以香帛之儀致祭於宋濂
溪先生周元公之神曰儒生也晩幼承家學周公而
上孔子而下布在方册者靡不殫究間入曲阜詣闕
里周封孔堂如克見聖經鄒嶧山拜孟祠下而巖巖
氣象若酬酢焉先生生於舂陵去中土數千里恨不
能至其地以見若曲阜鄒嶧名山大川考斯文之肇
起也客歲補永郡訪故里讀遺集景嚮滋甚積誠既
久敢申虔告儒向有知弱冠後博求佛老之書兀然
靜坐窮日夜之力謂庶幾有所啓發然苦空長生皆
未免有意則求之先生之言而有悟質之六經孔孟
無弗合焉不外人倫日用而通乎性與天道不落言
語文字而非遺脱世事不必求諸外物而在我無所
不有但當隨處體認而功效自然斷不可誣則先生
之誨我巳非一日深愧夫未之有得也竊怪乎學先
生者高明多求速化沉潛不免牽滯則所以印先生
之心飲先生之醇紹先生之統世豈無若人乎儒不
能無感於斯惟先生鑒只尚饗
謁元公祭文何遷
先生之學妙契先天圖書之著大道彰焉以繼往聖
以開後賢渾淪再闢永衍正傳廬山之麓祠墓森然
春秋祗薦儀典相沿夙志聖學仰慕有年兹倅是郡
益激惓惓卜吉展拜薄陳豆籩誰其配之明道伊川
嗚呼先生往矣神弗俱湮冀牖我明冀鑒我虔尚饗
書院開講祝文趙崇憲
孔孟既没天其將喪斯文乎斯文之未喪則我先生
發揮講明之功也廬阜之麓濂溪之湄先生之書堂
存焉像塑僅設室宇湫隘無以興起士心先生之道
殆猶欝而未宣也崇憲奉天子訓辭來守此邦用敢
度其堂宇之左偏廣築為學舍二十六區蓋將選邦
人之俊秀者朝斯夕斯以茂明先生之業惟先生陰
惠我多士相協厥居克昌斯文豈惟予末學丕遂徯
志異時人材輩出將越我國家萬年實嘉賴之
祭文
惟公闡明道學上契古先指授圖書下開統緒功紹
六藉名垂兩間體魄攸藏光霽如在兹惟仲(春秋)薦事
有期國典肇稱司存是寄駿奔敢後嚮往彌深
周元公集卷八
