履齋遺稿卷二
宋吳潛撰
詩餘
滿江紅
送李御帶珙
紅玉階前問何事翩然引去湖海上一汀鷗鷺半帆烟
雨報國無門空自怨濟時有策從誰吐過垂虹亭下繫
扁舟鱸堪煮拚一醉留君住歌一曲送君路遍江南
江北欲歸何處世事悠悠渾未了年光冉冉今如許試
舉頭一笑問青天天無語(中興詞選載)
又
送陳方伯上襄州幕府
露驛星程又還控西風征轡原自有孔璋書檄元龍豪
氣蜀道尚驚鼙鼔後神州正在干戈裏佐元戎一柱稳
擎天襄之水功名事山林計人易老時難值看新絲
一髮甚吾衰矣轉首從遊十五載關心契闊三千里便
秋空邊鴈落江南書來未
又
齊山繡春臺
十二年前曾上到繡春臺頂雙脚健不煩笻杖透巖穿
嶺老去漸銷狂氣習重來依舊佳風景想牧之千載尚
神游空山冷山之下江流永江之外淮山暝望中原
何處虎狼猶梗勾蠡規模非淺近石苻事業真俄頃問
古今宇宙竟如何無人省(中興詞選載)
又
豫章滕王閣
萬里西風吹我上滕王高閣正檻外楚山雲漲楚江濤
作何處征帆木末去有時野鳥沙邊落近簾鈎暮雨掩
空來今猶昨秋漸緊添離索天正遠傷飄泊歎十年
心事悠悠莫莫歲月無多人易老乾坤能大愁難著向
黃昏斷送客魂銷城頭角
又
金陵烏衣園
柳帶榆錢又還過清明寒食天一笑滿園羅綺滿城簫
笛花樹得晴紅欲染遠山過雨青如滴問江南池館有
誰來江南客烏衣巷今猶昔烏衣事今難覓但年年
燕子晚烟斜日抖擻一春塵土債悲涼萬古英雄迹且
芳尊隨分趁芳時休虚擲(天疑作添中興詞選載此亦作天)
又
和吕居仁侍郎東萊先生韻
擬卜三椽問何處水迴山曲朝暮景清風當戸白雲藏
屋更得四時瓶貯酒未輸一品腰圍玉待千章子種木
成隂周遮綠且休殢陶令菊也休羨子猷竹筭百年
一夢誰榮誰辱喚客烹茶閒話了呼童取枕佳眠足但
晨香一炷願天公時豐熟
又
寄趙文仲南仲領淮東帥憲(一首)
嶽后湘靈曾孕箇擎天人物臨古峴綸巾羽扇笑驅胡
羯護塞十年高叔子出師一表儕諸葛有孤忠分付與
佳兒真衣鉢劉家騎馳空闊薛家鳳飛横絶比君家
兄弟可能豪傑草木聲名如電掃氊裘心膽聞風折待
安排江漢一篇詩歸來說
又
細閱浮生為甚底區區碌碌筭只是信緣隨分早尋歸
宿造物小兒忺簸弄翻雲覆雨難擐觸謾一堆歲月髩
邊來跳丸速田二頃非無粟官四品非無禄更不知
足後待何時足恰好園池元自有近來新創三椽屋且
饑時喫飰困時眠平為福
又
送吳叔永尚書
舉世悠悠何妨任流行坎止筭是處鮮魚羹飰喫來都
美暇日扁舟清霅上倦時一枕薰風裏試回頭堆案省
文書徒勞爾南浦路東溪水離索恨飄零意況星星
髩影近來如此萬事儘由天倒斷三才自有人撑抵但
多吟康節醉中詩頻相寄
又
九日郊行
歲歲登高筭難得今年美景盡歛却雨霾風障霧沈雲
暝遠岫四呈青欲滴長空一抹明於鏡更天教老子放
眉頭邊烽靜數本菊香能勁數朵桂香尤勝向尊前
一笑幾多清興安得便如彭澤去不妨且作山翁酩儘
古今成敗共興亡都休省
又
禾與月波樓和友人韻(禾與疑誤)
日薄寒空正澤國一汀霜葉過萬里西風塞雁數聲哀
咽耿耿有懷天可訊悠悠此恨誰能說倚闌干老淚落
關山平蕪隔提短劒腰長鋏昔壯志今華髮有江湖
征棹水雲深闊要斬鼪鼯埋九地可憐烏兔馳雙轍羨
渠儂健筆掃磨崖文章别
又
和吳季永侍郎見寄
乍雨還晴正輕暖輕寒簾幕時悵望故人烟水鷺翻鷗
落老去可堪離恨結新來轉覺吟情薄況等閒客裏送
年華成揮霍天一顧西南角人萬里風埃闊笑長卿
歸蜀錦衣徒著不是等閒螳臂怒也休剛道雞聲惡但
千年往事誤平涼今番莫
又
劉長翁右司席上
癡靄頑隂風掃盡安排今夕便放出一輪金鏡皎然虚
碧照徹肺肝明似水是中空洞無他物倚亭皋掻首問
天公天應識人共景都非昔君共我俱成客且相逢
一笑鼔笙簫笛老去可憐杯酒減醉來謾把闌干拍便
明朝烟水挂征帆還相憶
又
姑蘇靈巖寺涵空閣
客子愁來閒信馬到涵空閣誰為我歛雲收霧青天為
幕八萬頃湖如鏡靜波神護斷東南角望孤帆杳杳度
微茫山邀却三塞外紛狐貉三徑裏悲猿鶴筭鴟夷
老子占他頭著正使百年能幾許看來萬事難描摸問
吳王池館復何如霜楓落
又
梅
試馬東風且來問南枝消息正小墅幾株斜倚數花輕
折自有山中幽態度誰知世上真顔色歎君家五嶺我
雙溪俱成客長塞管孤城笛天未晚人猶寂有幾多
心事霜清月白好把寒英都放了莫教春信能占得問
竹籬茅舍景如何惟渠識
又
京口鳳凰池和蘆川春水連天韻(池寔蘇魏公舊遊也)
借問如何春能好客懷偏惡消遣底閒言閒語近都慵
作歲月從今休點檢江湖自古多流落倚危亭目斷野
雲邊孤舟泊人事改人情薄退後步爭先著且開樽
洗盞為君斟酌拂拭鳳凰池上景淒涼猿鶴山中約更
東陽顦顇到腰圍渾如削
滿江紅(蘆川詞)三山張元幹(字仲宗)
春水迷天桃花浪幾番風惡雲乍起遠山遮盡晚風
還作綠卷芳洲生杜若數帆帶雨烟中落傍向來沙
嘴共停橈傷飄泊寒猶在衾偏薄腸欲斷愁難著
倚篷窗無寐引杯孤酌寒食清明都過却最憐輕負
年時約想小樓終日望歸舟人如削
又(遺集)
為問人生要足時何時是足這箇底蝸名蠅利但添拘束
便使積官居鼎鼐假饒累富堆金玉似浮埃抺電轉頭
空休迷局分已定心能卜宛句畔昭亭曲有水多於
竹竹多於屋閒看白雲歸岫去靜觀倦鳥投林宿那借來
拍板與門槌休掀撲
武陵春
慘慘凄凄秋漸緊風雨更瀟瀟強把爐熏寄寂寥無語
立亭臯客路十年成底事水國更停橈蒼鳥横飛過
野橋人不似汝逍遥
哨遍
括蘭亭記
晉在永和癸丑暮春初作蘭亭會集衆賢臨峻嶺崇山
有茂林脩竹流水暢幽情縱無管絃絲竹一觴一詠佳
天氣於宇宙之中游心騁目此娛信可樂只念人生相
與放形骸或一室晤言襟抱開靜躁雖殊當其可欣不
知老至然倦復何之情隨事改悲相係俯仰間遺迹
往往俱成陳矣況約境變遷終期於盡脩齡短景都能
幾謾古换今移時銷物化痛哉莫大生死每臨文弔往
一興嗟亦自悼不能喻於懷筭彭殤妄虚均爾今之視
昔如契後視今猶昔故聊叙錄時人所述慨想世殊事
異後之來者覽斯文將悠然有感於此
水調歌頭
焦山
鐵甕古形勢相對立金焦長江萬里東注曉吹捲驚濤
天際孤雲來去水際孤帆上下天共水相邀遠岫忽明
晦好景畫難描混隋陳分宋魏戰孫曹回頭千載陳
迹癡絶倚亭臯惟有汀邊鷗鷺不管人間興廢一抹度
青霄安得身飛去舉手謝塵囂
又
霅川溪亭
皎月亦常有今夜獨娟娟浮雲萬里收盡人在水晶奩
矯首銀河澄徹掻首金風浩蕩毛髮亦泠然宇宙能空
闊磨蟻政迴旋倩漁翁撑舴艋柳隂邊垂綸下餌須
臾釣得兩三鮮喚客烹魚釃酒伴我高吟長嘯爛醉即
佳眠何用驂鸞去已是地行仙
又
送趙文仲龍學
宛水纔停棹一舸又澄江嵓花籬蕊開遍時節正重陽
喚起沙汀漁父攬取一天秋色無處不瀟湘有酒時鯨
吸醉裏是吾鄉濟時心憂國志問穹蒼是非得失成
敗何用苦論量年事飛烏奔兔世事崩崖驚浪此别意
茫茫但願身強健弩力報君王
又
送叔永文昌
才惜季方去又更别元方驚心天上雙鳳接翅下高岡
萬里瞿唐烟浪一片昭亭雲月渺渺正相望夜雨連風
壑此意獨淒涼杜鵑聲猶不住攪離腸黃雞白酒吾
亦歸興動家鄉人事紛紛難料世事悠悠難說何處問
穹蒼肯落兒曹淚一笑付滄浪(家鄕一作江鄉中興詞選載)
又
江淮一覽
勲業竟何許日日倚危樓天風吹動襟袖身世一輕鷗
山際雲收雲合沙際舟來舟去野意已先秋恨石癡頑
甚不省古今愁郗兵彊韓艦整說徐州但憐吾衰久
矣此事恐悠悠欲破諸公磊塊且倩一杯澆酹休要問
更籌星斗闌干角手摘莫驚不
同前(遺集)
每懷天下士要與共艱危誰知暗裏摸索得此世間竒
却笑當年坡老過眼翻迷五色遇合古難之訪我鴛湖
上真足慰心期醉談兵愁論世夜闌時自憐磊塊近
來髩底兩三絲目送雲帆西去腸斷風塵北起老淚欲
垂垂騏驥思長坂好鳥擇高枝
又(聞子規此首集並不載見吳氏家譜)
榆塞脱憂責蘭徑遂遊嬉吾年逾六望七休退已稱遲
日日登山臨水夜夜早眠晏起豈得不便宜有酒數杯
酒無事一枰棋休更世途惡宦久羈迷山深林密去處
人物兩忘機昨日既盟鷗鷺今日又盟猿鶴終久以為
期蜀魄不知我猶道不如歸
生查子
誰家白面郎畫舫朱簾挂十二列金釵一召文楸罷
歌舞不知休醉倒荷花下歸棹踏烟波燈火蕪城夜
沁園春
多景樓
第一江山無邊境界壓四百州正天低雲凍山寒木落
蕭條楚塞寂寞吳舟白鳥孤飛暮鴉羣注烟靄微茫鎖
戍樓凭闌久問匈奴未滅底事菟裘回頭祖(缺)何劉
曾解把功名談笑收筭當時多少英雄氣槩到今惟有
廢壠荒丘夢裏光隂眼前風景一片今愁共古愁人間
事儘悠悠旦旦暮暮休休
又
江西道中
落鴈横空亂鴉投樹孤村暮烟有漁翁拖網牧童戴笠
行從水畔唱過山前雨閣還垂雲低欲墮何處行人喚
渡船簫簫處更柴門草店竹外松邊悽然倚馬停鞭
歎客袂征衫歲月遷既不緣富貴功名繫絆也非因妻
子田宅縈牽只有寸心難忘斯世礧磈輪囷知者天愁
無奈且三杯濁酒一枕酣眠
賀新郎
送吳叔永侍郎
說著成淒楚正塵飛岷峩灧澦兔嘷狐舞頗牧禁中留
不住彈壓征西幕府便一舸月汀烟渚四塞三關天樣
險問何人自闢鼪鼯路成敗事幾今古酴醿芍藥春
將暮最無情飄零柳絮攪人離緒屈指秋風吹雁訊應
憶西湖夜雨謾歲月消磨如許上下四方男子志肯臨
岐呢呢兒曹語呼太白為君舉(中興詞選載)
又
吳中韓氏滄浪亭和吳夢窗韻
撲盡征衫氣小夷猶樽罍杖屨踏開花事邂逅山翁行
樂處何似烏衣舊里歎荒草舞臺歌地百歲光隂如夢
斷筭古今興廢都如此何用灑兒曹淚江南自有漁
樵隊想家山猿愁鶴怨問人歸未寄語寒梅休放盡留
取三花兩蘂待老子領些春意皎皎風流心自許儘何
妨瘦影横斜水煩翠羽伴醒醉
金縷歌(陪履齋先生滄浪看梅)四明吳文英(字君特)
喬木生雲氣訪中興英雄陳迹暗追前事戰艦東風
慳借便夢斷神州故里旋小築吳宫閒地華表月明
歸夜鶴歎當時花竹今如此枝上露濺清淚遨頭
小簇行春隊步蒼苔尋幽别塢看梅開未重唱梅邊
新度曲催發寒梢凍蕊此心與東君同意後不如今
今非昔兩無言相對滄浪水懷此恨寄殘醉
又
寓言(詞林萬選載云贈建寧妓)
可意人如玉小簾櫳輕勻淡竚道家裝束長恨春歸無
尋處全在波明黛綠看冶葉倡條渾俗比似江梅清有
韻更臨風對月斜倚竹看不足詠不足曲屛半掩青
山簇正輕寒夜永花睡半欹殘燭縹緲九霞光裏夢香
在衣裳賸馥又只恐銅壺聲促試問送人歸去後對一
奩花影垂金粟腸易斷倩誰續
又
用趙用父左司韻送鄭宗丞
又是春殘去倚東風寒雲淡日墮紅飄絮燕社鴻秋人
不問儘管吳笙越鼓但短髮星星無數萬事惟消彭澤
醉也何妨袖卷長沙舞身與世只如許闌干拍手閒
情緒便明朝蒼鷗白鷺北山南浦笑指午橋橋畔路簾
幕深深院宇尚趁得柳烟花霧我亦故山猿鶴怨問何
時歸棹雙溪渚歌一曲恨千縷(中興詞選載)
又
寄趙南仲端明
烟樹瓜洲岸望旌旗獵獵摇空故人天遠不似沙鷗飛
得渡直到雕鞍側畔但徙倚危闌目斷自古鍾情須我
輩況人間萬事思量遍濤似雪風如箭揚州十里朱
簾捲想桃根桃葉依稀舊家庭院誰把青紅吹到眼知
有醉翁局叚便回首舟移帆轉渺渺江波愁未了正淮
山日暮雲撩亂閣酒盞倚歌扇(中興詞選載)
又
春感
笑口開能幾把年年芳情冶思總抛閒裏桃杏枝頭春
纔半寒食清明又是但歲月飈飛川逝回首秦樓雙燕
語到如今目斷斜陽外將往事試重記香羅尚有相
思淚筭人生新愁易積舊歡難繼水上流紅無覓處還
隔關山萬里但贏得新來憔悴昨夜東風顛狂後想餘
芳盡是飄零底詞寫就倩誰寄(中興詞選載)
同前
一笑春無語但園林隂隂綠樹老紅三數底事東風猶
自妬片片狂飛亂舞便燕孏鶯殘初暑芍藥酴醿還又
是仗何人說與司花女將歲月浪如許悠悠倦客停
江渚倚扁舟浮雲盪月櫂烟帆雨留得閒言閒語在可
是卿卿記取待盡把愁腸說與汎梗浮萍無定準怕吳
鱗楚鴈成離阻歌未了恨如縷
滿庭芳
春感
漠漠春隂疎疎春雨鵓鳩喚起春眠小園人靜獨自倚
秋千又見飄紅墮雪芳徑裏都是花鈿年年事閒愁閒
悶挂在綠楊邊尋思都遍了功名竹帛富貴貂蟬但
身為利鎖心被名牽爭似依山傍水數椽外二頃良田
無縈絆炊粳釀秫長是好花天(中興詞選載)
又
西湖
春水溶溶春山漠漠淡烟淺罩輕籠危樓欄檻掠面小
東風又是飛花落絮芳草暗萬綠成叢閒徙倚百年人
事都在畫船中故園無恙否一溪翠竹兩徑蒼松更
有魚堪釣有秫堪舂底事塵驅物役空回首社燕秋鴻
功名已蕭掻短髩分付與青銅
酹江月
瓜洲會趙南仲端明
紅塵飛騎報元戎小隊踏青南陌雪浪堆邊呼曉渡吳
楚半江分坼歲月驚心風埃迷目相對頭俱白楊花撩
亂可憐如此春色誰道鷰鷰鶯鶯多情猶自認得年
時客重唱江南腸斷句為我滿傾雲液畫鼓舟移金鞍
人遠一餉烟波隔斜陽冉冉依然無限悽惻
又
梅
曉來窗外正南枝初放兩花三蘂千古春風頭上立羞
退穠桃繁李姑射神遊夀陽粧褪色界塵都洗竹扉松戸
平生所寄聊耳堪笑強說和羹此君心事指高山
流水隴驛淒涼却怕被哀角城頭吹起此處關情為他
凝竚淡月清霜裏巡簷何事歲寒相誓而已
又
暇日登新樓望揚州於雲烟縹緲之間寄趙南
仲端明
半空樓閣把江山圖畫一時收拾白鳥孤飛飛盡處最
好暮天秋碧萬里西風百年人事謾倚闌干拍凝眸何
許揚州烟樹歷歷應念老子年來浮名浮利巳作虚
空擲三徑才尋歸活計又是飄零為客回首平生驚心
雙髩容易成悽惻樽前一笑且由醉帽欹側(中興詞選載)
八聲甘州
和魏鶴山韻
任渠儂造物自兒嬉安能止吾歸有秋來竹逕春時花
塢夏裏荷漪何事東塗西抹空遣鬢毛稀矯首看鴻鵠
遠舉高飛點檢人間今古問誰為贏局底是輸碁謾
區區成敗蟻陣與蝸圍便掀天捲地勲業怕山中拍手
笑希夷如何是一尊相屬萬事休知
又
夀吳叔永文昌季永侍郎
記高岡兩鳳攬朝暉翩翻萬里來向槐廳深處松廳緊
裏却立徘徊一舸風帆烟浪擬竪錦江桅聊為元暉老
共拂塵埃我亦歸來巖壑正不妨散誕笑口頻開筭
人間成敗何用苦驚猜便江南求田問舍把歲寒三友
一園栽今宵酒只消鯨吸不要論杯
二郎神
小樓向晩正柳鎖一城烟雨記十里吳山繡簾朱戸曾
學宫詞内舞浪逐東風無人管但脉脉歲移年度嗟往
事未塵新愁還織恁堪重訴凝竚問春何事飛紅飄
絮縱杜曲秦川舊家都在誰寄音書說與野草凄迷暮
雲沈黯渾自替人無緒珠淚滴應把寸腸萬結夜帷深
處
又
小亭徙倚慢(缺)步立秋千影漸夕照林梢晚風池上緝
緝輕寒嫩冷又是將他春僝僽釀一種花愁花病空客
髩歲遷征衫人老倚樓看鏡還省故園多少紫殷紅
凝窗外曉鶯啼拂墻金縷烟柳慵眠乍醒挑菜踏青趁
蜂隨蝶長負清明時景凝竚久驀聽棋邊落子一聲聲
靜
解連環
綵橈芳苑嗟東風夢斷鷰殘鶯懶謾記得標格精神正
雲漲暮天雨荒閒館嫩綠殷紅但回首一川波暖想嬌
情慧態倚褪淡粧畫樓簾捲吳歌數聲冉冉料移商
變羽人共天遠須信道飛絮遊絲儘春去春來景色偷
換掃罷蠻牋難寄我濃愁深怨且如今問龜問卜望伊
意轉
漢宫春
吳中齊雲樓
樓觀齊雲正霜明天淨一鴈高飛江南倦客徙倚目斷
雙溪凭欄自語筭從來總是兒癡青鏡裏數絲點髩問
渠何事忘歸幸有三椽茅屋更小園隨分秋實春菲
幾多清風皓月美景良時陶賢樂聖儘由他岐路危機
須信道功名富貴大都磨蟻醯雞
祝英臺近
和吳叔永文昌韻
碧雲開紅日麗宫柳碎繁影猶記朝回馬兀(缺)頻醒天
教一舸江湖數椽澗壑漸擺脱世間塵境已深省添
買竹塢千畦荷漪兩三頃鶴引禽伸日月嶠壺永不須
甕裏思量隙中馳騖也莫管玉關風景
又
和辛稼軒寶釵分韻(一首)
霧霏霏雲漠漠新綠漲幽浦夢裏家山春透一犂雨傷
心塞雁回來問人歸未怎知道蝸名留住鏡中覷近
年短髮難簪絲絲不禁數蕙帳塵侵凄切共誰語被他
輕暖輕寒將人憔悴正悶裏梅花殘去
又
旋安排新捻合鶯谷共鴛浦好處偏慳一向風和雨今
朝捱得晴明拖條藜杖一齊把春光粘住且閒覷水
邊行過幽亭脩竹淨堪數百舌僂羅漸次般言語從今
排日追遊留連光景但管取籠燈歸去
摸魚兒
滿園林瘦紅肥綠休休春事無幾杜鵑喚醒三更夢窗
外露澄風細渾不寐但目看一簾夜月移花未推衾自
起念歲月如流容顔不駐鏡裏留無計人間事休說
賤貧富貴天公長把人戲蕭裴曹郭今何在空有舊聞
千紙君謾試數青史榮名到底三無二浮生似寄爭似
得江湖烟簔雨笠不被蝸蠅繫
喜遷鶯
良辰佳節問底事十番九番為客景物春妍鶯花日閙
自是情懷今别只有思歸魂夢却怕杜鵑啼歇消凝處
正綠楊冉冉寸腸千折謾說臨曲水脩竹茂林人境
成悠絶俯仰俱陳彭殤等幻何計世殊時隔倚樓碧雲
日暮漠漠遠山千疊沈醉好又城頭畫角一聲聲咽
千秋歲
水晶宫裏有客閒遊戲溪漾綠山横翠柳紆隂不斷荷
遞香能細撑小艇受風多處披襟睡回首看朝市名
利人方醉蝸角上爭榮悴大都由命分枉了勞心計歸
去也白雲一片秋空外
聲聲慢
和吳夢窗賦梅
挨晴拶暖載酒呼朋夷猶東圃西園綠萼枝頭兩三初
破輕寒平生自甘寂寞占冷妝不為人妍林逋去問影
疎香暗誰賦其間空想故山竒事正烟横嶺曲月浸
溪灣杏錯桃訛那時青子都圓惟繞夢窗知處對翠禽
依約神仙休引角怕征人淚落腮邊(中興詞選載)
青玉案
黃昏先自無情緒更幾陣風和雨閒把樓頭更點數挑
殘燈燼裝香縷此際憑誰訴新詞舊曲歌還住欲
說相思眇無處圍定寒爐人不語暗蛩啾唧征鴻嘹唳
憔悴都如許
又
和劉長翁右司韻
人生南北如岐路惆悵方回斷腸句四野碧雲秋日暮
葦汀蘆岸落霞殘照時有鷗來去一杯眇眇懷今古
萬事悠悠付寒暑青箬綠簔便野處有山堪采有溪堪
釣歸計聊如許
同前
十年三過蘇臺路還又是匆匆去迅景流光容易度鷺
洲鷗渚葦汀蘆岸總是消魂處蒼烟欲合斜陽暮付
與愁人砌愁句為問新愁愁底許酒邊成醉醉邊成夢
夢斷前山雨
江城子
示表姪劉國華
家園十畝屋頭邊正春妍釀花天楊柳多情拂拂帶輕
烟别館閒亭隨分有時策杖小盤旋采山酌水美而
鮮飲中仙醉中禪閒處光隂贏得日高眠一品高官人
道好多少事碎心田
鷓鴣天
和古樂府韻送游景仁將漕䕫門
去日春山淡翠眉到家恰好整寒衣人歸玉壘天應惜
舟過吳江月半垂千萬緒兩三巵送君不忍與君違
書來頻寄西邊訊是我江南腸斷時
南柯子
池水凝新碧欄花駐老紅有人獨立畫橋東手把一枝
楊柳繫春風鵲絆遊絲墜蜂拈落蕊空鞦韆庭院小
簾櫳多少閒情閒緒雨聲中
昭君怨
小雨霏微如線人在暮秋庭院衣袂帶輕寒睡初殘
脉脉情何限惆悵光隂偷換身世兩沈浮淚空流
唐多令
湖口道中
白鷺立孤汀行人長短亭正垂楊芳草青青歲月盡抛
塵土裏又隔日是清明日暮碧雲生魂傷老淚横筭
浮生較甚浮名萬事不禁雙髩改誰念我此時情
謁金門
霅上秀邸溪亭(一首)
溪邊屋不淺不深團簇野樹平蕪秋滿目有人閒意足
旋喚一樽醽醁菱芡煮來新熟歸去來辭歌數曲醉
時無檢束
又
東風惡一片梅花吹落獨上小樓閒濩索雲垂天四角
春自於人如昨人自於春難託惆悵光隂虚過却情
懷無處著
又
庭垂箔數點楊花飛落倚遍闌干人寂寞閒鋪棋一角
客裏春寒偏覺睡起春衫偏薄想得故山猿共鶴笑
人身計錯
鵲橋仙
扁舟昨泊危亭孤嘯目斷閒雲千里前山急雨過溪來
盡洗却人間暑氣暮鴉木末落鳬天際都是一團秋
意癡兒騃女賀新涼也不道西風又起
更漏子
柳初眠花正好又被雨催風惱紅滿甸綠垂堤杜鵑和
恨啼對殘春消永晝乍暖乍寒時候人獨自倚危樓
夕陽多少愁
海棠春
郊行
天涯芳草迷征路還又是匆匆春去烏兔裏光隂鶯燕
邊情緒雲梢霧末溪橋野渡盡是春愁落處把酒勸
斜陽小向花間駐
卜筭子
春事到西湖處處梅花笑抖擻長安車馬塵眼底青山
好身世兩悠悠歲月閒中老極目烟波萬頃愁此意
誰知道
又
苕霅水能清更有人如水秋水横邊簇遠山相對盈盈
裏溪上有鴛鴦艇子頻驚起何似收歸碧玉池長在
闌干底
憶秦娥
嬌滴滴嬋娟影裏曾横笛曾横笛一聲腸斷一番愁織
隔牆頻聽無消息龍吟海底難重覓梅花殘了杏花
消得
長相思
要相逢恰相逢畫舫朱簾脉脉中霎時烟靄重怨東風
笑東風落花飛絮兩無蹤分付與眉峯
又
燕高飛燕低飛正是黃梅青杏時榴花開數株夢歸期
數歸期想見畫樓天四垂有人攢黛眉
又
上簾鈎下簾鈎夜半天街燈火收有人曾倚樓思悠悠
恨悠悠只有西湖明月秋知人如許愁
柳梢青
襯步花茵穿簾柳絮堆地榆錢乍暖仍寒欲晴還雨春
事都圓午窗睡起厭厭屋角外初啼杜鵑百種淒涼
幾般煩惱没箇人憐
又
斷續殘虹飛翩去鳥别岸孤村傍水樓臺滿城鐘鼓又
是黃昏悠悠歲月如奔正目斷邊塵塞氛兩髩秋風
百年人事無限消魂
阮郎歸
軟風輕靄弄晴暉鵓鳩相應啼畫堂人靜畫簾垂闌干
獨倚時閒拾句困尋棋沈吟人事非酴醿開遍柳花
飛惜春春不知
訴衷情
幾回相見見還休說著淚雙流又聽畫角嗚咽都和作
一團愁雲似絮月如鈎憶凭樓蕙蘭情性梅竹精神
長在心頭
霜天曉角
雲收霧闢萬里天空碧舟過娥眉亭下景似舊人非昔
年事如梭擲世事如碁奕撫掌扣舷一笑今古恨問
誰得
點絳脣
禁鼔三敲参旗初挂闌干角淺屏疎箔夜氣侵衣薄
欸乃吳歌艇子當溪泊休休莫五湖烟浪不是鴟夷錯
蝶戀花
吳中趙園(一首)
野樹梅花香似撲小逕穿幽樂意天然足回首人間名
利局大都一覺黃粱熟别墅誰家屏簇簇綺戸疎窗
尚有藏春屋鏡斷釵分何處續傷心芳草庭前綠
又
客枕夢回聞二鼔冷落青燈點滴空階雨一寸愁腸千
萬縷更聽切切寒蛩語世事翻來還覆去造物兒嬉
自古無憑據利鏁名韁空自苦星星髩影今如許
天仙子
舟行阻風
百舌搬春春已透長驛短亭芳草晝家山腸斷欲歸人
風宿留船津候一夜朱顔煩惱瘦不用尋思閒宇宙倦
鳥入林雲返岫小園自有四時花鋪錦繡鍾醇酎儘勝
纍纍懸印綬(宿去聲留去聲)
如夢令(十首)
插遍門前楊柳又是清明時候歲月不饒人髩影星星
知否知否知否且盡一杯春酒
昨日春衫初試今日春寒猶殢待得晚風收獨上危樓
閒倚閒倚閒倚目斷半空烟水
江上綠楊芳草想見故園春好一洞海棠花昨夜夢魂
飛繞驚曉驚曉窗外一聲啼鳥
樓外殘陽將暮江上孤帆何處掻首立東風猶是少年
情緒凝竚凝竚一抹淡烟輕霧
枝上蝶紛蜂閙幾樹杏花殘了幽鳥亦多情片片銜歸
芳草休掃休掃管甚落英還好
鎮日春隂漠漠新燕乍穿簾幕睡起不勝情閒拾瑞香
花萼寂寞寂寞没箇人兒如昨
庭院深深春寂還是他鄉寒食閒利與閒名謾把光隂
虚擲虚擲虚擲知道幾時歸得
閒向園林點檢又見小桃開遍切莫便飄零且為春光
留戀留戀留戀待我持杯深勸
一餉園林綠就柳外鶯聲初透輕暖與輕寒又是牡丹
花候花候花候歲歲年年人瘦
雨過遠山如洗雲散落霞如綺嫩綠與殘紅又是一般
春意春意春意只怕杜鵑催裏
望江南(十四首)
家山好好處是三春白白紅紅花面貌絲絲裊裊柳腰
身錦繡底園林行樂事都付與閒人挈榼攜壺從笑
傲踏青挑菜恣追尋贏得箇天真
家山好好是夏初時習習薰風回竹院疎疎細雨灑荷
漪萬綠結成帷呼社友長日共追隨瀹茗空時還酌
酒投壺罷了却圍棋多少得便宜
家山好好處是秋來綠橘黃橙隨市有嵓花籬菊逐時
開管領付樽罍新築就别館共閒臺摇手出離名利
窟掉頭擺脱簿書堆只在念頭灰
家山好好處是三冬梨栗甘鮮輸地客鯚鯿肥美獻溪
翁酒滴小槽紅識破了不用計窮通下澤車安如駟
馬市門卒穏似王公一笑等雞蟲
家山好結屋在山椒無事琴書為伴侣有時風月可招
邀安樂更相饒伸脚睡一枕日齊高不怕兩衙催判
事那愁五鼔趣趨朝此福要人消
家山好底事尚忘歸但我辭榮還避辱從渠把是却成
非跳出世關機將五十老相已難摧爭得氣來有甚
底更加官後亦何為奉勸莫癡迷
家山好一室白雲中時喚道人談命蒂也呼和尚說禪
宗孔佛老和同淘渲盡八面總玲瓏欲把捉時無把
捉道虚空後不虚空且問主人公
家山好負郭有田園蠶可充衣天賜予耕能足食地周
旋骨肉盡團圓旋五福歲歲樂豐年自養雞豚烹臘
裏新抽韭虀薦春前活計不須添
家山好有底尚縈牽馬後樂聽餘十載眼前幟看也多
年滋味只如然身外事不用強探拈自古幾番成與
敗從來百種醜和妍細筭不由賢
家山好好處是安居無事不須干郡縣有餘但管濟鄉
閭及早了王租隨日力也著幾般書靜裏精神偏爽
快閒中光景越舒徐臘月盡工夫
家山好無事挂心懷早課畦丁勤種菜晚科園戸漫澆
花祗此是生涯塵世裏擾擾政如麻散復聚來羶上
蟻左還右旋壁間蝸只為那紛華
家山好百事儘如如渴飲飢餐都屬我倒横直立總由
渠更不要貪圖三逕裏恰好小茅廬種竹梅松為老
伴養龜猿鶴助清娛扣戸有樵漁
家山好不是撰虚名世上盛衰常倚伏天家日月也虧
盈退步是前程且恁地捲索子收繩六宇五湖生口
面三言兩語費顔情贏得髩星星
家山好凡事且身輕一壑盡由儂餖飣三才不欠你秤
停有耳莫閒聽靜地裏點檢這平生著甚來由為皎
皎好無巴鼻弄醒醒背後有人憎
浪淘沙
和吳夢窗席上贈别(一首)
家在敬亭東老檜蒼楓浮生何必寄萍蓬得似滿庭芳
一曲美酒千鍾萬事轉頭空聚散匆匆片帆穏挂曉
來風别後平安真信息付與飛鴻
又
長記去年時雪滿征衣佳人攜手畫樓西今日關山千
里外此恨誰知想見綠窗低依舊空閨惜春還是惜
花飛縱有游蜂偷得去爭似簾帷
小重山
溪上秋來晩更宜夕陽西下處碧雲堆誰家舟子采蓮
歸雙白鷺驚起背人飛烟火漸凄迷漁燈三數點乍
明時西風一陣白蘋湄凝竚久心事有誰知
踏莎行
紅藥將殘綠荷初展森森竹裏閒庭院一爐香燼一甌
茶隔牆聽得黃鸝囀陌上春歸水邊人遠盡將前事
思量遍流光冉冉為誰忙小橋竚立斜陽晚
南鄉子
去歲牡丹時幾遍西湖把酒巵一種姚黃偏韻雅相宜
薄薄梳粧淡淡眉回首綠楊堤依舊黃鸝紫燕飛人
在天涯春在眼凄迷不比巫山尚有期
虞美人
美人一舸横秋水冉冉烟波裏綠楊也解識離愁故向
東風摇曳不能休是非得失都休計只有抽身是橙
肥蟹熟正當時想見雙溪風月待人歸
瑞鶴仙(遺集)
小亭山半枕又一番園林春事整整微隂護輕冷早蜂
狂蝶浪褪黃銷粉闌干日永數花飛殘崖斷井仗何人
說與東風莫把老紅吹盡休省烟江雲嶂楚尾吳頭
自來多景愁高悵遠身世事俱難準況禁他東兔西烏
相逐古古今今不問筭鴟夷辦却扁舟箇中煞穏
履齋遺稿卷二
