履齋遺稿别集類三(宋)
提要
(臣)等謹案履齋遺稿四卷宋吳潛撰潛字毅
夫宣州寧國人嘉定十年進士第一官至參
知政事右丞相兼樞密使進左丞相封許國
公後謫化州團練使安置循州卒事迹具宋
史本傳是集為明末宣城梅鼎祚所編凡詩
一卷詩餘一卷襍文二卷蓋裒輯而成非其
原本如詩餘中有和吕居仁侍郎一首居仁
即吕本中字吕好問之子也為江西派中舊
人在南北宋之間寶祐四年潛論鄂渚被兵
事稱年將七十則其生當在孝宗之末何由
見本中而和之則捃拾殘賸不免濫入他人
之作本傳載遷尚右郎官時上都城大火疏
又有豫畜人材疏端平元年有陳九事疏為
江西轉運副使時有奏造斗斛等十五事疏
知太平州時有論急救襄陽疏請分路取士
疏知鎮江府時有言邊儲防禦十五事疏為
浙西制置使時有申論防拓江海疏為吏部
尚書時有乞遴選近習疏為左丞相時有令
朝臣各陳所見疏論鄂州被兵疏劾丁大全
等疏今皆不見集中則其散佚者尚多又如
題金陵烏衣園滿江紅詞天一笑滿園羅綺
滿城簫笛句乃用杜甫每逢天一笑復似物
皆春語甫則用神異經玉女投壺天為之笑
事本非僻書而鼎祚乃注天疑作添則其校
讐亦多妄改然潛原集既佚則收拾放失以
存梗概鼎祚亦不為無功矣潛詩頗平衍兼
多拙句求如送何錫汝五言律詩之通體渾
成者殆不多見其詩餘則激昂悽動兼而有
之在南宋最為高手雜文雖所存不多其中
如與史彌遠諸書論辨明晳猶想見嶽嶽不
撓之槩是固不但其人品足重矣乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
履齋遺稿本傳
吳潛字毅夫宣州寧國人祕閣修撰柔勝之季子嘉定
十年進士第一授承事郎簽鎮東軍節度判官改簽廣
德軍判官丁父憂服除授祕書省正字遷校書郎添差
通判嘉興府權發遣嘉興府事轉朝散郎尚書金部員
外郎紹定四年遷尚右郎官都城大火潛上疏論致災
之由願陛下齋戒修省恐懼對越菲衣惡食必使國人
信之毋徒減膳而已疎損聲色必使天下孚之毋徒徹
樂而已閹官之竊弄威福者勿親女寵之根萌禍患者
勿昵以暗室屋漏為尊嚴之區而必敬必戒以恒舞酣
歌為亂亡之宅而不淫不泆使皇天后土知陛下有畏
之之心使三軍百姓知陛下有憂之之心然後明詔二
三大臣和衷竭慮力改絃轍收召賢哲選用忠良貪殘
者屏回衺者斥懷姦黨賊者誅賈怨誤國者黜毋並進
君子小人以為包荒毋兼容衺說正論以為皇極以培
國家一綫之脉以救生民一旦之命庶幾天意可回天
災可息弭災為祥易亂為治又言重地要區當豫畜人
才以備患論大順之理貫通天人當以此為致治之本
又貽書丞相史彌遠論事一曰格君心二曰節奉給三
曰振恤都民四曰用老成廉潔之人五曰用良將以禦
外患六曰革吏弊以新治道授直寶章閣浙東提舉常
平辭不赴改吏部員外郎兼國史編修實錄檢討遷太
府少卿淮西總領又告執政論用兵復河南不可輕易
以為金人既滅與比為隣法當以和為形以守為實以
戰為應自荆襄首納空城合兵攻蔡兵事一開調度寖
廣百姓狼狽死者枕籍使生靈肝腦塗地得城不過荆
榛之區獲俘不過曖昧之骨而吾之内地荼毒如此邊
臣誤國之罪不待言矣聞有進恢復之畫者其筭可謂
俊傑然取之若易守之實難征行之具何所取資民窮
不堪激而為變内郡率為盜賊矣今日之事豈容輕議
自後興師入洛潰敗失亡不貲潛之言率驗遷大府卿
兼權沿江制置知建康府江東安撫留守上疏論保蜀
之方護襄之策防江之筭備海之宜進取有甚難者三
事端平元年詔求直言潛所陳九事一曰顧天命以新
立國之意二曰植國本以廣傳家之慶三曰篤人倫以
為綱常之宗主四曰正學術以還斯文之氣脉五曰廣
畜人才以待乏絶六曰實恤民力以致寬舒七曰邊事
當鑒前轍以圖新功八曰楮幣當權新制以解後憂九
曰盜賊當探禍端而圖長策以直論忤時相罷奉千秋
鴻禧祠改祕閣修撰權江西轉運副使兼知隆興府主
管江西安撫司擢太常少卿奏造斛斗輸諸郡租寬恤
人戶培植根本凡十五事進右文殿修撰集英殿修撰
樞密都承旨督府參謀官兼知太平州五辭不允又言
和戰成敗大計宜急救襄陽等事貽書執政論京西既
失當招收京淮丁壯為精兵以保江西權工部侍郎知
江州辭不赴請養宗子以係國本以鎮人心改權兵部
侍郎兼檢正論士大夫私意之弊以為襄漢潰決興沔
破亡兩淮俶擾三川陷没欲望陛下念大業將傾士習
已壊以靜專察羣情以剛明消衆慝警於有位各勵至
公毋以術數相高而以事功相勉毋以隂謀相訐而以
識見相先協謀并智戮力一心則危者尚可安而衰證
尚可起也又請分路取士以收淮襄之人物試工部侍
郎知慶元府兼沿海制置使改知平江府條具財計凋
敝本末以寬郡民與轉運使王埜爭論利害授寶謨閣
待制提舉太平興國宫改玉隆萬夀宫試戸部侍郎淮
東總領兼知鎮江府言邊儲防禦等十有五事改寶謨
閣直學士兼浙西都大提點坑冶權兵部尚書浙西制
置使申論防拓江海團結措置等事進工部尚書改吏
部尚書兼知臨安府乃論艱屯蹇困之時非反身修德
無以求亨通之理乞遴選近族以係人心而俟太子之
生帝嘉納兼侍讀經筵以臺臣徐榮叟論列授寶謨閣
學士知紹興府浙東安撫使辭提舉南京鴻慶宫遂請
致仕授華文閣學士知建寧府辭丁母憂服除轉中大
夫試兵部尚書兼侍讀轉翰林學士知制誥兼侍讀改
端明殿學士簽書樞密院事進封金陵郡侯以亢旱乞
罷免改資政殿學士提舉洞霄宫改知福州兼本路安
撫使徙知紹興府浙東安撫使召同知樞密院兼參知
政事入對言國家之不能無敝猶人之不能無病今日
之病不但倉扁望之而驚庸醫亦望而驚矣願陛下篤
任元老以為醫師博采衆益以為醫工使臣輩得以效
牛溲馬勃之助以不辱陛下知人之明淳祐十一年入
為參知政事拜右丞相兼樞密使明年以水災乞解機
政以觀文殿大學士提舉洞霄宫又四年授沿海制置
大使判慶元府至官條具軍民久遠之計告於政府奏
皆行之又積錢百四十七萬三千八百有竒代民輸帛
前後所蠲五百四十九萬一千七百有竒以久任丏祠
且累章乞歸田里進封崇國公判寧國府還家以醴泉
觀使兼侍讀召入對論畏天命結民心進賢才通下情
帝嘉納拜特進左丞相進封慶國公奏乞令在朝之臣
各陳所見以決處置之宜改封許國公大元兵渡江攻
鄂州别將由大理下交阯破廣西湖南諸郡潛奏今鄂
渚被兵湖南擾動推原禍根良由近年姦臣憸士設為
虚議迷國誤軍其禍一二年而愈酷附和逢迎媕阿諂
媚積至於大不靖臣年將七十捐軀致命所不敢辭所
深痛者臣交任之日上流之兵已踰黃漢廣右之兵已
蹈賓柳謂臣壊天下之事亦可哀已又論國家安危治
亂之原蓋自近年公道晦蝕私意横流仁賢空虚名節
喪敗忠嘉絶響諛佞成風天怒而陛下不知人怨而陛
下不察稔成兵戈之禍積為宗社之憂章鑑高鑄嘗與
丁大全同官傾心附麗躐躋要途蕭泰來等羣小噂沓
國事日非浸淫至於今日陛下稍垂日月之明毋使小
人翕聚以貽善類之禍沈炎實趙與□之腹心爪牙而
任臺臣甘為之搏擊姦黨盤據血脈貫穿以欺陛下致
危亂者皆此等小人為之又乞令大全致仕炎等與祠
高鑄羇管州軍不報屬將立度宗為太子潛密奏云臣
無彌遠之材忠王無陛下之福帝怒潛卒以炎論劾落
職命下中書舍人洪芹繳還詞頭不報謫建昌軍尋徙
潮州責授化州團練使循州安置潛預知死日語人曰
吾將逝矣夜必雷風大作已而果然四鼓開霽撰遺表
作詩頌端坐而逝時景定三年五月也循人聞之咨嗟
悲慟德祐元年追復元官仍還執政恩數明年以太府
卿柳岳請贈諡特贈少師
