履齋遺稿卷一
宋吳潛撰
詩
喜雨歌
南州六月天不雨千里川原成赤土禾黍盈疇強半枯
桔橰遍野民勞苦望雲仰見日在天旱魃肆虐如焚煎
馮夷匿淵恐波竭夸娥走海愁山然天外悠然片雲起
倏忽走騰八埏裏猛風驚電白晝昏霹靂一聲蛟蜃起
馬上誰把天瓢傾須臾陸地波濤生禾黍芃芃復故秀
羣黎載道生歡聲秋來尚見時豐阜會須售粲三錢斗
官家燮理當有人太史還看書大有
宿省
襆被趨省宿披襟對晚涼古心知老樹生意見新篁鐘
鼓鳴將合蜩蟬咽更長靜中觀物化誰與共平章
睡起行北園
睡起卸冠簪園行獨自吟山昏知雨到樹密覺春深竹
外童相報門前客見尋歸來即敗意誰者是知心
郡城晚望
秋老逢天晚孤城倚碧空升沈當此際悵望與誰同遠
樹没歸鳥寒莎泣候蟲所懷無晤處彈指向西風
寧川道中
十日為山客今朝問水程沙横疑港斷灘迅覺舟輕遠
近村舂合高低漁火明回頭忽蒼莽一望一關情
幽居
竹院秋逾靜柴門晝不開病先攜老去懶漸逐衰來莫
遣新緣結都將舊念灰川魚與雲鳥從此莫驚猜
送何錫汝
風雨一樽酒此懷誰得知三春花老後千里客歸時浩
浩人間事悠悠身外思君能袪物役林下早相期
宋山掃墓書所見
松楸長夜夢風露作晨征山近却無色葉枯偏有聲架
禾知歲熟種麥得天晴到底農桑好營營誤此生
山樓枕上
山近寒偏早愁多夢不濃鴉啼半夜月鶴唳五更風曉
接殘燈裏吟成落葉中塵埃今已厭懶聽上方鐘
桐川道中
伊軋藍輿拂面風桃花倚路笑相逢鶯鶯交囀春榆密
燕燕于飛烟樹濃日午暫休欹客枕年饑忽喜聽村舂
鄉音到耳知家近尚及鋤犂伴老農
送曾阿宜往戍
幾年西戍暫歸田又向澄江買去船劒閣山巒雄蔽日
昆明池水闊浮天故園此際同明月蠻域明朝隔瘴烟
此去須期𠞰胡虜丈夫勲業在安邊
和章子美閱武見貽
事業諸公鬭長雄謭才惟願課田功誰知絃管江南地
漸有弓刀塞北風大獮未須搜猛獸先驅聊用習驕驄
還知武備資文事要在人心可即戎
走馬燈賡張樞副韻
半勺蘭膏煖焰生恍疑赤壁夜鏖兵騎乘猛燎奔馳疾
人運長鎗轉戰輕旗影靜移雲母帳劒鋩微掣水晶營
何人幻此圓機妙獨向元霄策美名
古劔
何年神物為堙幽時見虹光射斗牛出匣試來霜刃暗
倚天立處土花浮鸊膏新淬冰泉潔錦帶横懸鬼魅愁
不是張華能博物黃塵滿眼欲何求
春日雜詠
門前春水滑柳外夕陽斜欲識春風面滿城桃李花
偶題
濃淡烟村碧淺深霜葉紅蓬窗今夜客蘆岸晚來風
游白紵山
信馬來游白紵山僧窗容我片時閒人生自古少行樂
試為春風一解顔
即事
春隂漠漠護輕寒春晝無聊午夢閒幽鳥不知人意改
銜花飛傍小闌干
陪陳立道中書汎湖(二首)
幽幽池館鎖蒼苔萬朵芙蓉取次開却似昭陽舊宫女
含嬌只待翠華來
二
絃管叢中畫舫行都人一一賀昇平飛鴻不識人間事
猶作窮邊腸斷聲
送率翁歸狼山
孤雲住處是狼山雲本無心山自閒老率似雲雲似率
等閒飛去又飛還
吳波亭(二首)
吳波亭下繫扁舟輕雨輕烟又麥秋烏兔銜將日月去
江山管定古今愁
二
雲收烟歛遠山明時有漁歌度晚晴綠葉青枝生意思
白鷗蒼鳥野心情
謝世頌(三首)
夫子曳杖逍遥曾子易簀兢戰聖賢樂天畏天吳子中
通一線
二
大帶深衣緇冠素履籍以紙衾覆以布被一物不將歛
形而已其人伊何履齋居士
三
生在湖州新市上死在循州貢院中一場襍劇也好笑
來時無物去時空
補遺
句
數莖半白半黑髮一片憂晴憂雨心(闕府見寧波志)
愛山臺(湖州郡治西北隅郡丞汪泰亨建取蘇軾尚愛此山看不足之義命名登臺則城外)
(諸山一覽在目)
直殿風流間世才乞恩監郡築高臺杖遊便覺開懷抱
石甃何須辟草萊奎壁九重文運煥烟巒千里畫圖開
愛山必欲斯民愛沛澤行看早晩來
履齋遺稿卷一
