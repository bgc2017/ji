履齋遺稿卷四
宋吳潛撰
表書詞
以變生同氣丏祠(寳祐五年三月十二日)
臣輙瀝危衷仰干聖聽臣去歲仰蒙聖恩起之山林付
以藩閫服勤半載凋弊之郡漸無捉衿見肘之形奪攘
之民粗著賣劍買牛之習誓免竭於分寸圖報效於萬
分而臣福分滿盈變生同氣身殁異鄉憂慮董心神情
惚恍雖強加於鞭策懼難免於曠瘝欲望皇帝陛下軫
文王哀煢獨之心推中庸體羣臣之意俯垂矜惻改畀
真祠俾得亟還里社少盡殁存之誼實戴君父隆天厚
地之恩臣干冒宸嚴無任祈天望聖激切屏營之至
再乞祠(四月二十三日)
臣比緣迫切之情僭上退閒之請恭膺明詔未拜俞旨
愈跼地以回皇復仰天而祈籲載念臣兹叨委使猥玷
旬宣所期殫積日累月之勤以少課御衆牧人之效雖
微如垤蟻義敢廢於君臣然急若原鴒念難忘於兄弟
欲望皇帝陛下俯垂睿鑒深察臣衷儻俾賦祠固出曲
成之造或加予告尤為特異之恩臣疊冒宸嚴無任瞻
天望聖激切屏營之至
乞休致(九月二十六日)
臣昨具劄子仰瀆宸嚴乞歸田里恭拜詔書不允者伏
以消息盈虛皆本好謙之理出處進退當明知上之宜
捧讀訓詞愈增感涕載念臣猥由疎遠積誤柬知自鼎
覆於當年宜遯藏以没世復沗四國于蕃之寄敢貪九
命作牧之榮惟對越於主威以勤勞於王事然福分巳
過寵辱常驚天運不停晝忽夜其相禪時至則化精與
神而自知浸迫負薪之憂但覺投林之便欲望皇帝陛
下特容歸老或俾祝釐歲倂赤符儻苟延於視息心堅
丹府猶願效於糜捐取進止
以兩考乞休致(八月初一日)
臣伏以代匱海垣倏歲成之再攷循環天運已卦氣之
一周理粗識於盈虚分當知於止足仰瞻蠖濩俯瀝蟻
忱伏念臣孑爾孤荑枵然大匏思寧考延集英之對龍
頭凡擢於十人自慶元數進士之題鮐背僅餘於一老
陛下繼有邰之存錄豐芑之遺雨露滋生培植於根荄
之日天地覆載扶持於條達之時莫名頂踵之大恩迄
被股肱之重寄自慙鼎覆求合遯藏皇明不棄於蓋帷
青冥復下於斧鉞光隂易擲績效蔑聞而臣徙以弊精
神於簿書獄訟蹇淺之間增疢疾於筋骸齒髮衰遲之
際况值甲庚之數適臨己午之辰聚倂疊衝沓刑互尅
粤固形於宇宙宜致寇於隂陽覺暮景之難憑恐長夜
之忽至欲望皇帝陛下憐臣膂力之既竭察臣悃愊之
非欺錫以安存許其休謝或仍賦漢祠之禄俾退尋堯
野之耕熊禽亦愛身儻少逭西日桑榆之迫犬馬知戀
主但虔伸南山松柏之祈臣無任瞻天望聖激切懇祈
之至
再乞休致(八月十七日)
臣近嘗具疏聞奏乞畀祠官恭奉詔書不允者渙攽温
詔猶儼對於威顔震惕危衷合祗承於休命尚儲丹悃
仰扣皇慈載念臣夙被鴻恩未殫蟻報徒以涉歴更嘗
之久凛乎憂患疢疾之多心勦神疲敢謂勤勞之故氣
衰贍薄良由遲暮而然比肅觀湘弼醴泉之詞具恭睹
歙相洞霄之制莫不嘉其恬退於是錫以優閒如臣素
懼於盈滿寧獨不思於止足况閱官成之再攷靡聞郡
最之一書其眎具僚尤虞不績伏望皇帝陛下俯加從
欲仍俾祝釐病顙長鳴雖難忘於閑廐驚禽却顧終願
返於山林臣疊冒宸嚴無任瞻天望聖激切屛營之至
乞休歸(開慶元年八月十三日)
臣比緣負薪之憂嘗上乞骸之請恭承温詔未拜俞音
伸再凟以籲天望九霄而跼地竊惟臣子之事上在明
進退之宜聖主之御臣務存終始之義顧臣濩落久備
使令每當雪霜推剥之時獨頼乾坤覆載之力宦高禄
厚毫髮之報蔑聞福過灾生膏肓之疢浸劇自量謭陋
積誤柬知不惟委寄之隆尚策於駑駘抑且拔擢之峻
徧及於豚犬一門何飾舉世莫京消息盈虚與時偕行
易昭明訓陳力就列不能者止聖著格言敢以衰殘之
蹤猶冒旬宣之寵况復平生之多難凛乎晚節之有虧
數蜀范鎮謝事之期已踰兩載誦歐陽修告老之疏何
待來年恭祈日月之明曲賜膽肝之照垂憐狗馬常結
戀於蓋帷特俾肖翹獲退安於飲啄雖桑榆之景迫但
葵藿之心傾臣干冒宸聰無任瞻天望聖激切懇祈之
至
循州上謝恩
臣某言伏以生有同於晝夜定數難逃義莫重於君臣
孤忠彌切雖神氣之已索尚心聲之未離親槀遺章遠
塵淵聽臣某哽戀頓首伏念臣迂愚寡偶涼薄多竒方
先王策之嘉定之中濫叨首選逮陛下賜之寳慶之始
猥預旁招被三紀之寵榮為一時之歆豔風波摇兀不
知幾頼於扶持雨露霑濡肯使僅成於拱把迄備股肱
之列悉由頂踵之恩而臣命與仇謀福隨德謝裴度浮
沉於既老乃攘臂以冥行富弼畏忌於重來反師心而
妄作積為尤戾合抵誅夷仰聖度之寬洪酌人情而斷
制長流遠服曲貸餘生緣臣蒲柳之質早衰桑榆之景
寖迫憂危既極疾病交侵縱秦緩何救於膏肓若曾參
將啓於手足自傷末路永别明時伏願皇帝陛下有道
之長無為而治歴變履險已垂四十載之憂勤持盈守
成宜底億萬年之安樂與天同久如日方升一堂載賡
載歌内寧外謐四海來王來享大畏小懷臣飲痛號旻
包羞入地百骸將散傾葵之念愈堅一性長存結草之
衷敢二臣無任瞻天戀聖徬徨哽噎之至謹奉遺表以
聞臣某哽戀頓首謹言
上史相書(史彌遠當國火後上六事)
竊見鬱攸挺災變起不測大丞相憂國憂民之心伏計
不能寧處今歲距辛酉整整三十年而辛酉為先師即
位之八年今歲為主上即位之八年似若有數但辛酉
之火止及於民居而今及於宗廟朝廷辛酉之時公私
優裕而今則公私赤立此所以不同也然事已爾徒憂
無益惟有君臣上下修實德實政以漸經理更願丞相
少寬釣抱尊安尹躬求所以慰天心愜人望者某偶有
管見一二僭用伸聞仰乞釣覽
一曰格君心竊見先帝在位三十年中間不無患難然
乍起乍消有小驚而無大變端由先帝節儉仁慈嚴恭
寅畏終始如一所以天心眷顧人心愛戴而弭災消禍
於冥冥之中今道路所傳主上聖德似少損於即位之
初旨酒美色未免過差小人無知怨汝詈汝此非小故
自執政而下以至侍從經筵之上皆主上踐祚以來所
擢用者不惟君臣分嚴未必敢於犯顔逆鱗抑恐主上
亦未必嚴憚聽信其可以正救納誨者惟丞相耳越王
之於孝廟止是一時際遇為王講後居相位每事盡言
始之以啟沃繼之以諫諍雖逢孝廟之怒有所不憚况
丞相擁立主上勲德被於社稷主上豈不知之正使繩
愆糾謬稍近切直主上將敬信容納之不暇且益足以
彰丞相格心之事業固不在於以順適為悦也丞相盡
言則執政侍從經筵之人方敢盡言丞相不盡言則執
政侍從經筵之人决未必能盡言消天變回人心其端
本在主上而夾輔主德格正君心其機括在丞相惟丞
相深念之
二曰節俸級朝廷財計既蕩於火當經費方殷之時委
難措置竊見晉宋間國家有軍旅之事則百官減俸禄
之半或三之一開禧用兵執政亦曾減俸若更自内廷
后妃而下以至州郡其數不少欲丞相試入鈞慮密啟
主上作一指揮或諭臺諫作一陳請仍分為等級如后
妃嬪御宦寺宰執侍從臺諫監司守倅則權減一半其
百執事以及州縣文臣則減三分之一武臣不在此限
積小成大不為無補於國試乞鈞慈斟酌施行
三曰賑恤都民都城民庶失業無歸已蒙朝廷優散錢
米此誠收拾人心之第一義竊惟財貨謂之泉布言其
如泉之流散布天下聚則生妖丞相素不以官職財物
為心人皆知之妄意以為乘此機會少捐私帑濟給都
民一次又啟主人稍出内帑之儲并行賑恤則君臣一
德感動人心捷於影響機括所在惟丞相留意
四曰用老成廉潔之人竊見嘉定五六年間丞相收用
老成如汪逵黃度劉鑰蔡幼學陳武楊簡袁燮柴中行
趙方儲用陳剛廖德明錢文子楊方楊楫諸君子布滿
中外一時氣象人以為小慶歴元祐此更化之盛際也
十餘年來人物凋落後進之士不復知有前輩典型多
以利口詖行誑竊朝廷官職故州縣之間略無善政浸
成盜賊之變可為寒心近者朝廷牽復謫籍之人官職
宫祠一時並命有識之士無不贊歎其間二三人雖於
王沂公所謂純意國事未免有欠然頗負時望人亦惜
其久閑欲望丞相更加錄用起之家食其他老成廉潔
忠信愷悌之人或尚有閑廢者并願丞相抆拭而用之
亦所以慰士心而厚風俗惟丞相留意
五曰用良將以禦外患京師為天下根本緩急之際全
在人才而某汎觀殿步帥而下以至諸軍制領皆非智
勇臨難不二之義又多掊尅不得士心設有變故彼且
不能自保何暇為君相計區區之愚欲望丞相亟於京
淮江池諸軍偏禆間收拾良將十數輩分置殿步司厚
加恩遇以為緩急之備此等人物某粗知其一二如丞
相采用鄙言續當以其名聞惟丞相念之
六曰革吏弊以新治道今日天變流行人心渙散大要
起於州縣之間貪利縱横無所顧忌往往以苞苴為名
而實則盡歸於囊槖此非具文空言之所可轉移欲望
丞相申嚴此禁榜之朝堂自今日以後與士大夫更始
庶幾觀聽聳重貪風少革消民愁而息天怒莫大於此
惟丞相留意
再上史相書(論救火賞罰未當)
某等輙有管見上干鈞聽伏見鬱攸為變君相焦勞誅
賞未頒正欲審重近忽覩殿帥馮榯按馬振遠等不能
防護太廟或鐫或斥及觀兩浙運判趙汝憚所申許安
世等救火有勞等第遷官一則移過以逃罪一則駕妄
以邀功衆聽諤貽咸謂未允切惟殿步司之設所以扈
皇居衞宗廟安都邑當火勢逼近太室之時馮榯王虎
方命酒獻酬坐視弗顧略不肯捐軀為士卒先以致焚
蕩驚及乘輿揆之彛典合即顯戮夫以平日之椎剥不
能用士於一旦及其敗闕顧乃歸咎部曲欲逭憲章情
之可誅莫甚於此趙汝憚觀風兩道權位事力與京尹
等竭忠盡力救焚止燎乃其職分既燔宗廟燔朝堂燔
百司庶府其罪亦與京尹等今乃指背風不燎之地侈
然自詫以為宣勞撲滅之力聞之都人如炭橋以北自
是隅下將兵救撲如太常寺等處自是臺諫親自督責
救撲如張循王府自是其家以私財用私僕救撲初非
汝憚指麾兵將奔輳之力就使其果有絲髮之勞胡不
用之於宗廟用之於朝堂用之於百司庶府適足以彰
其避事於風勢不及之地而已况近日之火專以兩司
兵將端坐不救遂至蔓延汝憚乃鑿空造偽多裝地叚
強生詞說其意不過欲借此妄張已能隂以傾取京尹
之位又以傍解三衙失職之愆耳以君相為可欺以通
國之人為可欺所謂小人而無忌憚者也情之可惡莫
甚於此某等妄謂巨變之餘萬目睽睽以觀朝廷政刑
廟堂虛心無我言當罰者即罰言當賞者即賞亦當以
信必慰中外之望豈料憸壬畏罪貪功肆為誣罔自馬
振遠等之罰榯虎安意肆志自謂必無解罷兵職之事
自許安世等之賞汝憚足高志揚自謂行有晉尹京邑
之寵刑賞失宜詭詐得計萬口籍籍謗讟滋深遂使廟
堂勸懲之美意反以便或者之私某等戴惟欺瞞誕謾
此曹之常何苦出位指陳以召仇怨實以朝廷消變弭
災之機兹為發軔施行小誤關係不輕是用冒&KR0008;控陳
欲望鈞慈特賜敷奏亟行榯虎之罰以正首罪亟收許
安世等之賞以止奸謀其於國政實非小補某等下情
無任激切震慄之至
小貼子某等切惟災變之慘人情易摇根本之地亟當
培植培植之道無過結軍民之心而為朝廷結軍心者
殿步帥也為朝廷結民心者京尹畿曹也今採之縉紳
韋布以及於小夫賤隸之微則有大不然者馮榯本無
横草之功朝廷以其久扈殿巖因仍寵任徒能囊帛匱
金醉醲飽鮮擁名姬美妾以自娛樂其椎剝士卒之計
窮極竭盡連營列寨咸欲無生王虎雖本淮人安於豢
飬氣習轉移掊尅將士了無藝極林介趙汝憚皆自謂
小有才者介昨守吳門當丁亥震凌之變以儉為豐視
民之饑而不知救死者無算巧於竊取術妙不傳天奪
其孥人以為報汝憚為霅川貪汙殘忍載籍所無雖孝
宗皇帝之枝葉孤兒婺婦亦遭逮辱得賂而後止富家
大姓書攫無遺兩州之人至今切齒是四人者軍民之
怨氣叢萃盤結於其身而置之根本之地恐非所以召
休祥而消禍變也况四人者取數過多厚藏相埒神人
共憤豈止於不能救焚而已脱有緩急正恐不能自保
其身豈堪倚仗儻使佚罰何以消弭衆怨欲望朝廷亟
為區處誅竄廢置俾各當罪别選忠良以綏軍民以安
京國天下幸甚
上廟堂書(論用兵河南)
竊見金人既滅我遂與彼為隣法當以和為形以守為
實以戰為應自京襄首納唐鄧之空城繼與彼合兵攻
蔡兵事一開招納浸廣調度浸繁公私之積遂至掃地
目今湖襄間米石之價為湖會五十劵百姓狼狽死者
枕藉加以征調夫丁排門盡起文移程督急於星火州
縣奉行驅以重刑自辦貲糧自備擔索暨至信陽軍前
運錢運米運攻具凡往返於蔡者五六死亡流離冤聲
動地如科買物件只常德一郡數月之間敷下牛三百
頭犁三千具布三千疋漆二千斤獺皮五百張紙甲三
千副布衲綿襖綿袴三千副傘三千柄紙一千萬張漆
茶盞托一千副其他項目不可盡述所部諸郡以是為
差邊城荒涼從何取辦不過分科之縣縣分料之民以
此徭人知省民之愁怨漸有相挺作過者桃源百姓聞
以起夫不均幾至嘯聚賊殺縣今兩道生靈肝腦塗地
君門萬里無自徹聞夫所謂得地不過荆榛之兩城所
謂獲殍不過曖昧之灰骨而吾之内地荼毒如此邊臣
誤國之罪不待言矣今又聞有以恢復之畫進者其說
曰天氣方炎韃且北去因其無備疾取河南撫其人民
用其豪傑上自潼關下至清河畫河而守使韃不得渡
則我備禦之勢成而規烣之略定矣此其算計可謂俊
傑但揆事必先量力圖利必先審害為目前之謀河南
取之若易為後日之慮河南守之實難蓋自潼關而至
清河上下二三千里非精兵十五萬人其守不固今吾
兵備單弱不知何所取辦藉使招河南之強壯雜以我
兵十五萬衆可以收凑然兵必資糧人日食一升有半
則日用米約十二萬石姑自九月置守三月罷守亦計
用米八十四萬石不知何所取給藉使吾之事力可以
趣辦然糧必須夫運一人致遠其力可負七斗八十四
萬石之米非調一百四十萬夫不可不知何所取備藉
使戍守之兵可以為耕屯之舉然非遲以歲年未易就
緒目前糧種牛隻農具不知何所取用十五萬衆之屯
必須營寨必須器甲凡百征行之具闕一不可不知何
所取資淮民自丙寅蕩析瘡痍未瘳又自丁丑開邊逆
全俶擾官吏摧剝城邑蕭條田里憔悴衣不能蓋體食
不能充口者十室而九今又重之以征調萬一民窮不
堪激而為變如隋煬末年高麗之役不已遂有賦無向
遼東浪死歌者將内郡率為盜賊矣此其大可畏者也
或又謂我將通汴以運糧夫汴廢百年遡流而上水道
淺澁今欲朝開汴而夕通舟能及事乎且運糧於我地
猶有盜賊中梗風水失亡之憂况出入敵境舳艫數千
相銜而上近則饑民張啄遠則強敵垂涎忽有抄擊襲
奪一塵上飛吾舟中斷皆泥沙置之耳果能保乎且桓
温伐燕袁真能平譙梁而不能開石門遂致枋頭之敗
韓滉自京口運米至關中是時天下為唐有猶以五百
弩從之盜乃不近今日能為袁真者甚少雖欲效韓滉
不可得也無他由乎敵境故也說者又謂金人南遷力
守潼關及㳂河尚持久一十二年夫金人以窮髮北種
筋骨堅鷙社稷所係惟在於河故集其百戰之兵盡其
死力如山不退每歲之冬運柴取草堆積河岸晝夜燃
燒以防河冰之合其堅忍勞苦如此雖中原之人不能
也况南兵乎韃非人類其言曰你氣力大則我投拜你
我氣力大則你投拜我今河南為彼所殘破而我矙其
後取之彼必擁百萬之衆併力於我萬一一處不牢使
彼得渡大河則我之人心駭動勢將南奔千里歸師其
間可虞之事何所不有縱使關不失河不渡如金之前
日而蜀口有路覆車甚明如兔尋窩如虎尋跡今蜀口
諸關蕩為平地不可修復設使修復非費數百萬緡不
可趙彦訥雖號時英得專制其事然未及三數月豈能
遽復舊觀以塞此孔道哉此道不塞誠使關不失河不
渡彼反出吾之後而荆湘先危矣不特河南不可守也
彼之大兵在河北彼之宣差在河南我師一出彼心告
急於河北健馬疾驅而列城之中為彼人受彼命者亦
必自守我後有強敵前有強城此危道也雖李顯忠尚
以此取敗况李虎王鑑輩乎若不幸而潰精甲利兵芻
糧牛馬一切委棄是又蕭梁洛口之覆轍也彼自南向
入吾土地擄吾人民知吾蓄積慕吾繁華盼盼朵頥不
過待釁而動今彼以和欵我我正宜亦以和欵之庶幾
少延歲月急急自治而乃欲僥倖必不可成之事以速
立至之患亦左計甚矣又况襄閫方議和而兩淮乃進
兵鄒伸之輩雖不識事體冒昧遠使然以身蹈不測之
淵亦曰國事也彼獨何辜而遽置之必死之地乎孝宗
初年銳意恢復一日奏知高宗高宗云彼有勝負我有
存亡孝宗聳然而退以此聖訓細加紬繹則今日之事
豈可輕議哉列聖金甌之業儻以孤注一擲實關宗廟
社稷安危存亡惟廟堂熟計之
答蔡樞密書(蔡抗寓書勸勉再出)
鈞誨諄諄若訝其恝然於斯世意欲推而出之此可以
為憂我而未可以為知我也疇昔得政時固常對相公
言宰相有兩種人要做其一君子要做要做者將以安
國家利社稷拯救生民攘却夷狄也其一小人要做要
做者將以擅權利報恩儲囊玉帛珠珍買歌童舞女驕
妻妾遺子孫也某於小人之事既不敢為而君子之事
又不能為徙以有限之心為無窮之思慮以有限之身
為無窮之應接雖欲對清風明月與良朋佳友舉三杯
而不可然則亦何樂於為宰相乎今時又非前比矣國
事日艱邊事日亟正使長才大智豈易插手天既予之
以全名保節而自棄於天稍有識知者决不為也況坐
山林月享俸錢萬餘緡米又三百石門戶既闊尚費支
吾使再為宰相斷無緣受四方盤合月請正舊楮千餘
緡米五十餘石百物又貴必須擘畫陪備以給用度此
尤私計之不便者也矢心以告願相公勿復言乃佩久
要之誼
焚告天詞
死生有命知難苟於逃遁疾痛則呼敢妄祈於安愈一
誠所在衆聖皆知伏念臣秉法招愆任公造孽永作瘴
鄉之鬼固所當然復為治世之民已難忘此況神明之
所啟告與夢寐之所感通示以溘然目於響應累而隂
陽之寇萃於春夏之交雙足先浮兩髀繼腫漸浸滛於
手臂遂侵犯於心脾氣喘而夜卧惟艱胃衰而晝餐盡
絶嘔噦大作臟腑不舒度去程不踰於朝夕雖倉扁莫
救於膏肓惟代謝去來之變固已處分於平時恐吟呻
楚割之憂或能轉移於正念共望上帝昭鑒大道慈悲
縮以五三日之期俾之速化護此六七尺之體得遂全
歸
履齋遺稿卷四
