南嶽倡酬集
宋朱子張栻林用中同撰
七日發嶽麓道中尋梅不獲至十日遇雪賦此
三日山行風繞林天寒歲暮客愁深心期已悮梅花笑
急雪紛紛更滿襟(仲晦)
眼看飛雪洒千林更著寒溪水淺深應有梅花連夜發
却煩詩句寫愁襟(敬夫)
昨日來時萬里林長江雪厚浸猶深蒼茫不見梅花意
重對晴天豁晚襟(擇之)
十三晨起雪晴前言果驗用定王臺韻賦詩
北渚無新夢南山有舊臺端能成獨往不肯遽同回磴
滑初經雪林深不見梅急須乘霽色何必散銀杯(仲晦)
烟嵐開嶽鎮雲雨斷陽臺日出寒光迥川平秀色回興
隨天際鴈詩寄嶺頭梅盛事他年說憑君記一杯(敬夫)
今朝風日好抱病起登臺山色愁無盡江波去不回客
懷無老草節物又疎梅且莫催歸騎憑欄更一杯(擇之)
敬夫用熹定王臺韻賦詩因復次韻
新詩通造化催出火輪來雲物低南極江山接漢臺心
期千古迥懷抱一生開回首狂馳子紛紛政可哀(仲晦)
珍重南山路驅驘幾度來未登喬嶽頂空說妙高臺曉
霧層層斂竒峯面面開山間元自樂澤畔不須哀(敬夫)
寂寞番君後光華帝子來千年遺故國萬事只空臺日
月東西見湖山表裏開從知爽鳩樂莫作雍門哀(擇之)
至上封用林擇之韻
疇昔朱陵洞如今白帝城天高雲共色夜永月同明萬
象争廽巧千峰盡乞盟登臨須我輩更約羨門生(仲晦)
兩寺清聞磬羣峰石作城風生雲影亂猿嘯月華明香
火遠公社江湖鷗鳥盟是中俱不著俯仰見平生(敬夫)
嶽背三冬雪真同不夜城野烟何晃蕩㵎水助空明行
槖多新句青山有舊盟堂堂身世事渠漫說三生(擇之)
後洞山口晚賦
日落千林外烟飛紫翠深寒泉添壑底積雪尚崖隂景
要吾人共詩留永夜吟從教廣長舌莫盡此時心(仲晦)
石裂長藤瘦山圍野路深寒溪千古思喬木四時隂幽
絶無僧住閒來有客吟山行三十里鐘磬忽傳心(敬夫)
西嶺更西路雲嵐最窈深水流千㵎底樹合四時隂更
得尋幽侣何妨擁鼻吟笑看雲出岫誰似此無心(擇之)
馬上口占次敬夫韻
幾日城中歌酒昏今朝匹馬向孤村迎人况有南山色
勝處何妨倒一尊(仲晦)
向來一雪壓霾昏曉跨征鞍傍水村七十二峯皆玉立
巍然更覺祝融尊(敬夫)
寒雪飄飄白晝昏征&KR0865;曉發向孤村途中風物來時異
吟罷新詩擊酒尊(擇之)
馬上舉韓退之話口占
昨日風煙接混茫今朝紫翠插青蒼此心元自通天地
可笑靈宫枉炷香(仲晦)
擾擾人心壓渺茫更於底處問穹蒼今朝開霽君知否
春到無邊花草香(敬夫)
天寒愁思正茫茫匹馬周行野樹蒼遙想韓公昔年事
聲名留得後來香(擇之)
雪消溪漲見山色可喜口占
頭上瓊岡出舊青馬邊流水漲寒汀若為留得晶熒在
突兀長看素錦屛(仲晦)
一見瓊山眼為青馬蹄不覺渡沙汀如今誰是王摩詰
為寫新詩入畫屛(敬夫)
雪消山色自青青水漲溪流拍小汀行客悠悠心目快
漫題新句在空屛(擇之)
登山有作次敬夫韻
晚峯雲散碧千尋落日衝颷霜氣深霽色登臨寒月夜
行藏只此驗天心(仲晦)
上頭壁立起千尋下列群峯次第深兀兀籃輿自吟咏
白雲流水此時心(敬夫)
壁立崔嵬不計尋千峰羅列獻竒深等間佇立遙觀徧
流水高山萬古心(擇之)
馬跡橋
下馬驅車過野橋橋西一路上雲霄我來自有平生志
不用移文遠見招(仲晦)
便請行從馬跡橋何須乘鶴造叢霄殷勤底事登臨去
不為山僧遠見招(敬夫)
此日驅車馬跡橋遠從師友步青霄登臨不用還岐想
為愛山翁喜見招(擇之)
方廣道中半嶺少憩次敬夫韻
不用洪崖遠拍肩相將一笑俯寒煙向來活計蓬蒿底
浪說江湖極目天(仲晦)
半嶺籃輿小駐肩眼看已覺渺雲烟山頭更盡無窮境
非是人間别有天(敬夫)
嶺峻山高且息肩芒鞋踏破野雲煙須臾直入上方去
又是乾坤一洞天(擇之)
道中景物甚勝吟賞不暇敬夫有詩因次其韻
穿林踏雪覓鐘聲景物逢迎步步新隨處留情隨處樂
未妨聊作苦吟人(仲晦)
支笻石壁聽溪聲却看雲山萬疊新捴是詩情吟不徹
一時分付與吾人(敬夫)
天外雲端磬有聲道中景物倍增新徘徊吟賞天將暮
好向平原問主人(擇之)
崖邊積雪取食清甚次敬夫韻
落葉疎林射日光誰分殘雪與同嘗平生願學程夫子
恍憶當年洗俗腸(仲晦)
隂崖積雪射寒光入齒清甘得味嘗應是山神知客意
故將瓊液沃詩腸(敬夫)
崖邊瓊玖吐清光偶到山間得味嘗一段竒香今已會
冰牙冷齒裂人腸(擇之)
後洞雪壓竹枝横道
石灘聯騎雪垂垂已把南山入小詩後洞今朝逢折竹
却思聮騎石灘時(仲晦)
山行景物總清竒知費山翁幾許詩雪急風號聫騎日
月明霜淨倚欄時(敬夫)
山中景物自新竒乘興幽人寫小詩洞裏竹枝遭雪壓
何人扶起向明時(擇之)
方廣聖燈次敬夫韻
神燈照夜唯聞說皓月當空不用尋箇裏㤀言真所得
便應從此正人心(仲晦)
隂壑傳聞炯夜燈幾人高閣費追尋山間光景祗常事
堪笑塵寰萬種心(敬夫)
燈長三世火長明千里遺蹤子細尋自是神光能永夜
不妨金偈更降心(擇之)
壁間古畫精絶未聞有賞音者賦此
老木樛枝入太隂蒼崕寒水斷追尋千年粉壁塵埃底
誰識良工獨苦心(仲晦)
山松夾路自清隂溪水有源誰復尋忽見畫圖開四壁
悠然端坐慰予心(敬夫)
老樹參横傍古隂濃煙淡月試追尋自來無會丹青意
可惜良工苦片心(擇之)
方廣奉懷定叟
偶來石廪峯頭寺忽憶畫船齋裏人城市山林雖一致
不知何處是真身(仲晦)
路入青山小作程每逢佳趣憶吾人山林城市休關念
認取臨深履薄身(敬夫)
相從偶到招提寺獨對西風憶羽人澹泊煙霞深處卧
百年衣鉢此生身(擇之)
賦羅漢果
目勞足倦登喬嶽吻燥腸枯到上方從遣山僧煮羅漢
未妨分我一杯湯(仲晦)
黃實纍纍本自芳西湖名字著諸方里稱勝母吾嘗避
珍重山僧日煑湯(敬夫)
團團碩果自流黃羅漢芳名托上方寄語山僧留待客
多些滋味煮成湯(擇之)
方廣版屋
秀木千章倒層甍萬瓦差悄無人似玉空咏小戎詩(仲)
(晦)
葺蓋非陶埴年深自碧差如何亂心曲不忍誦秦詩(敬)
(夫)
上方古棟宇年久自參差動我行人想相看各賦詩(擇)
(之)
泉聲次擇之韻
空巖寒水自悲吟遙夜何人為賞音此日團圞都聽得
他年離索試追尋(仲晦)
試問今朝澗底聲如何三嘆有餘音堂中衲子還知否
月白風清底處尋(敬夫)
穿雲絡日苦悲吟澗底潺潺覓好音絃管笙簧寒碎玉
源頭深處細追尋(擇之)
霜月次擇之韻
蓮花峯頂雪晴天虚閣霜清絶縷煙明發定知花蓛䔩
如今且看竹娟娟(仲晦)
月華明潔好霜天遙指層城幾暮烟妙意此時誰與寄
美人湘水隔娟娟(敬夫)
雪霽雲收月滿天冰輪碾轉淨無煙幾廽寒色侵人冷
底信清光永夜娟(擇之)
枯木次擇之韻
百年蟠木老聱牙偃蹇春風不肯花人道心情頑似汝
不須持向我儂誇(仲晦)
隂崖虎豹露鬚牙元是枯槎著蘚花不向明堂支萬紀
玄冬苦節未須誇(敬夫)
數年抱葉不萌牙終歲淹淹絶蘚花廊廟大材工舍用
何須把節向人誇(擇之)
夜宿方廣聞長老守榮化去敬夫感而賦詩次韻
拈椎竪拂事非真用力端須日日新只麽虚空打筋斗
思君辜負百年身(仲晦)
夜入精藍意自真上方一笑政清新山僧忽復隨流水
可惜平生未了身(敬夫)
上方長老已尋真禪室空存錫杖新自是屋梁留夜月
可憐飄泊係留身(擇之)
蓮花峰次敬夫韻
月皎風清墮白蓮世間無物敢争妍如何今夜峯頭雪
撩得新詩續舊篇(仲晦)
玉井峯頭十丈蓮天寒日暮更清妍不須重詠洛神賦
便可同賡雲錦篇(敬夫)
十丈花開自白蓮峯頭花色更鮮妍分明會得濂溪趣
強作新詩續古篇(擇之)
殘雪未消次擇之韻
脚底悲風舞凍鴉此行真是躡蒼霞仰頭若木敷瓊蘂
恍是人間玉樹花(仲晦)
兀坐竹輿穿㵎壑仰看石徑接煙霞是間更有春消息
散作千林瓊玉花(敬夫)
凍壓林巢欲墮鴉素花飄落結煙霞隂風慘淡青山老
不辨梅花與雪花(擇之)
行林間幾三十里寒甚道傍有殘火温酒舉白方
覺有暖意次敬夫韻
千林一路雪毰堆吟斷飢腸第幾回温酒正思敲石火
偶逢寒燼得傾杯(仲晦)
隂崖衝雪寒膚裂野路燃薪春意回旋煖提壺傾濁酒
陶然絶勝夜堂杯(敬夫)
高山絶頂雪千堆凛裂冰膚這幾回行到林間得殘火
借他燃燼煖寒杯(擇之)
福巖寺回望嶽市
昨夜相携看霜月今朝誰料起寒煙安知明日千峯頂
不見人間萬里天(仲晦)
回首塵寰去渺然山中别是一峰煙好乘晴色上高頂
要看清霜明月天(敬夫)
福巖寳地幾千年宫殿朦朧鎻暮煙遊客回眸懷想望
自知身在寂寥天(擇之)
福巖寺讀張南湖舊詩
樓上低徊摻别袖山中磊落見英姿白雲未屬分符客
已有經行到處詩(仲晦)
兹游竒絶平生事只欠瀛仙冰雪姿元是經行題品地
却從山際誦新詩(敬夫)
名公有意著新書翰墨精神碧玉姿今日山中纔讀罷
經行已續少陵詩(擇之)
登祝融口占用擇之韻
今年緣底事浪走太無端直以心期遠非貪眼界寬雲
山於此盡風袂不勝寒孤鳥知人意茫茫去不還(仲晦)
祝融高處好拂石坐林端雲夢從渠小乾坤本自寬回
眸增浩蕩出語覺高寒明日重來看寧應取次還(敬夫)
托身天際外寄足在雲端俯仰心猶壯登臨眼盡寬乾
坤真景界風雪倍朝寒忽起烟霞想相從結大還(擇之)
晚霞
日落西南第幾峯斷霞千里抹殘紅上方傑閣凭欄處
欲盡餘暉怯晚風(仲晦)
早來雪意遮空碧晚喜晴霞散綺紅便可懸知明旦事
一輪明月快哉風(敬夫)
晚霞掩映祝融峰衡嶽高低爛漫紅願學陵陽修煉術
朝餐一片趁天風(擇之)
贈上封諸老
夜宿上封寺翛然塵慮清月明殘雪裏泉溜隔窗聲楮
衲今如許綈袍那復情爐紅虚室煖聊得話平生(仲晦)
上方元是好一榻有餘清祗趁晨鐘起寧聞山鳥聲高
僧足幽事野客富詩情試問峯頭景今朝作麽生(敬夫)
上封臺觀静夕霽景偏清月下聞禪語風中有磬聲龍
池留古蹟㕍塔寄餘情借問房前樹東窗忽偃生(擇之)
醉下祝融峯
我來萬里駕長風絶壑層雲許盪胸濁酒三杯豪氣發
朗吟飛下祝融峯(仲晦)
雲氣飄飄御晚風笑談嘘吸滿心胷須臾斂盡雲空碧
露出天邊無數峰(敬夫)
祝融高處怯寒風浩蕩飄凌震我胸今日與君同飲罷
願狂酩酊下遙峯(擇之)
林間殘雪時落鏘然有聲賦此
青鞋布襪踏瓊瑤十里晴林未覺遙忽復空枝墮殘雪
恍疑鳴璬落叢霄(仲晦)
林中光潔盡瓊瑤未覺鬱藍宫殿遙石壁長林冰筯落
鏘然玉佩響層霄(敬夫)
天花亂落類瓊瑤遊賞行人覺路遙林畔殘枝猶被壓
數聲珮玉徧青霄(擇之)
石廩峰次敬夫韻
七十二峯都插天一峰石廩舊名傳家家有廩高如許
大好人間快樂年(仲晦)
巋然高廪倚晴天獨得佳名自古傳多謝山中出雲氣
人間長與作豐年(敬夫)
石廪峰高直插天芳名耿耿舊流傳好推佳惠敷寰宇
始信人間大有年(擇之)
自西園登山宿方廣寺
俗塵元迥隔景物倍增明山色四圍碧泉聲永夜清月
華侵戸冷秋氣與雲生曉起尋歸路題詩寄此情(仲晦)
雨後溪重碧木落山增明西風肅羣物感此秋氣清振
衣千岡遠俯瞰萬籟生起來追遐慕政爾未忘情(敬夫)
登山極目望梵宇自鮮明風度閑花落雲低野樹清夜
長人不寐地僻月初生明發又歸去何能已此情(擇之)
路出山背仰見上封寺遂登絶頂聮句
我尋西園路徑上上封寺竹輿不留行及此秋容霽磴
危霜葉滑林空山果墜崇蘭共清芳深壑遞幽吹不知
山益高但覺冷侵袂路回屹隂崕突兀聳蒼翠故應祝
融尊群峰拱而峙金碧雖在眼勇往詎容憩絶頂極遐
觀脚力聊一試昔遊冰雪中未盡登臨意兹來天宇肅
舉目淨纖翳遠邇無遁形高低同一視永惟元化功清
濁分萬類運行有機緘浩蕩見根柢此理復何窮臨風
但三喟
十五日再登祝融峰用臺字韻
江流圍玉帶天影抱瓊臺拄杖雲霄外中巖日月回箕
山藏遁許吴市隠仙梅一笑今何在相期再舉杯(仲晦)
今朝風日霽共約再登臺人在雲端上僧從天際回巖
頭風戛竹林畔雪欺梅濁酒消寒氣無妨飲數杯(敬夫)
惆悵獨徘徊晴嵐遶古臺日從東海上人自北山回峰
老曾經雪天寒不放梅埜僧憐我倦相勸酒盈杯(擇之)
中夜祝融觀月聫句
披衣凛中夜起步祝融巔何許冰雪輪皎皎飛上天清
光正在手空明浩無邊羣峰儼環列玉樹生瓊田白雲
起我傍兩腋風翩翩舉酒發浩歌萬籟為寂然寄聲平
生友誦我山中篇
方廣寺睡覺次敬夫韻
風簷雪屋澹無情巧作寒窗静夜聲倦枕覺來聽不斷
相看渾欲不勝清(仲晦)
僧舍孤衾寄此情莊生夢破晚鐘聲浮漚蹤跡原無定
惆悵西風一夜清(敬夫)
寒溜山房太慘情夜長枕畔聽泉聲起来獨自渾無語
牢落淒涼澹泊清(擇之)
渡興樂江望祝融次擇之韻
江頭曉渡野雲遮惆望山岐映暮霞人值風波幾千里
濟川舟楫我儂誇(仲晦)
今日溪雲迷小槎層層錦浪映晴霞須臾直至前村去
遙望羣峰真可誇(敬夫)
日上寧容曉霧遮須臾碧玉貫明霞人謀天意適相值
寄語韓公不用誇(擇之)
嶽後步月
衡嶽山邊霜夜月青松影裏看嬋娟正須我輩為領略
寒入衣襟未得眠(仲晦)
清光冰魄浩無邊桂影扶疎吐玉娟人在峰頭遙指望
舉杯對影夜無眠(敬夫)
轉缺霜輪出海邊故人千里共嬋娟山隂此夜明如練
月白風清人未眠(擇之)
過高臺獲信老詩集
蕭然僧榻碧雲端細讀君詩夜未闌門外蒼松霜雪裏
比君佳處尚高寒(仲晦)
巍巍僧舍隠雲端坐看君詩興不闌讀罷朗然開口笑
舊房松樹耐霜寒(敬夫)
今朝移步野雲端幸得新詩讀夜闌識破中間真隠訣
月明風雪道休寒(擇之)
自上封下福巖道傍訪李鄴侯書堂山路榛不可
往矣遂賦此
石壁巉巗路已荒人言相國舊書堂臨機自古多遺恨
妙策當年取范陽(仲晦)
山道榛蕪大道荒令人瞻望鄴侯堂懷賢空自悲今昔
淚滴西風恨夕陽(敬夫)
百年古路已成荒今日人稱相國堂麟鳳已歸天上去
空留遺像在斜陽(擇之)
穹林閣讀張南湖七月十五夜詩詠嘆久之因次其韻
南嶽天下鎮祝融最高峰仰干幾千仞俯入數萬重開
闢知何年上有釋梵宫白日照雪屋清宵響霜鏞極知
瓌特觀仙聖情所鍾雲根有隠訣讀罷凌長風(仲晦)
夜得岳後菴僧家園新茶甚不多輙分數碗奉伯
承
小園茶樹數千章走寄萌芽初得嘗雖無山頂烟嵐潤
亦有靈源一𣲖香(仲晦)
新英簇簇燦旗槍僧舍今朝得味嘗入座半甌浮綠泛
鴉山烏啄不如香(敬夫)
芽吐金英風味長我于僧舍得先嘗飲時各盡盧仝量
去膩除繁有遠香(擇之)
自方廣過高臺賦此
素雪留青壁蒼霞對赤城我來陰壑晚人說夜燈明貝
葉無新得蒲人有舊盟咄哉寧負汝安敢負吾生(仲晦)
高處避紅塵凝眸望古城雪深山自老崖壁色鮮明野
竹通溪徑遙峰結舊盟自來人不到寒草傍臺生(敬夫)
山雲迷古寺曙色照孤城禪境風偏好空門眼倍明逢
僧叙舊話對客結新盟(闕)生(擇之)
自上封登祝融峰絶頂次敬夫韻
衡嶽千仞起祝融一峰高羣山畏突兀犇走如曹逃我
來雪月中歴覽快所遭捫天滑青壁俯壑崩銀濤所恨
無十犗一掣了六鼇遄歸青蓮宫坐對白玉毫重閣一
徙倚霜風利如刀平生山水心真作貨食饕明朝更清
徹再往豈憚勞中宵撫世故劇如千蝟毛嬉遊亦何益
歲月今滔滔起望東北雲茫然首空搔(仲晦)
胡丈廣仲與范伯崇自嶽市來同登絶頂舉酒極
談得聞比日講論之樂
我巳中峯住君從何處来莫留巖底寺徑上月邊臺濁
酒團圞坐高談次第開前賢渺安在清酹寄餘哀(仲晦)
久憩珠林寺高軒自遠來携朋上喬嶽載酒到瓊臺論
道吟心樂吟詩笑眼開遙觀松柏樹風韻有餘哀(敬夫)
自得中峰住憐君冒雪来共登福岩寺齊上古層臺斗
酒酬佳興詩懷喜獨開飄然塵世隔談論轉堪哀(擇之)
題福巖寺
擲鉢巖前寺肩輿幾度來樓臺還舊觀杉檜總新栽湘
水堂堂去秋山面面開徘徊千古思風壑有餘哀(仲晦)
天竺西方寺人從此地來寒泉流玉潄瑤草倚雲栽梵
寺依巖舍禪宫傍日開躊躇懷往事清興寫餘哀(敬夫)
久慕雲間寺相從此日來山僧留客坐野老把松栽地
拱千尋險天遮四面開殷勤方外望塵事不勝哀(擇之)
晨鐘動雷池望日聫句
浮氣列下陳天淨澄秋容朝暾何處升彷彿呈微紅須
臾眩衆采閶闔開九重金鉦忽湧出晃蕩浮雙瞳乾坤
豁呈露羣物光芒中誰知雷池景乃與日觀同徒傾葵
藿心再拜御曉風
題南臺
相望幾蘭若勝處是南臺閣迥規模穏門空晝夜開回
風時浩蕩高嶺更崔巍漫說石頭滑支笻得往來(仲晦)
步入招提境雲間有古臺管絃山鳥弄瓊玖雪花開方
外人稀到山頭勢更巍登臨思不盡何日再重來(敬夫)
山高聳樓觀天際有瑤臺地僻烟霞静門空雲霧開輿
圖真絶域形勝實崔巍久以平生慕今年始得來(擇之)
同遊嶽麓道遇大雪馬上次敬夫韻
仙人喬嶽頂散髮吹參差喚我二三友集此西南垂列
筵命洛公侑坐迎江妃道之千羽旄投以萬璧璣繽紛
一何麗晻靄難具知衆真亦来翔恍覺叢霄低茫茫雲
霧合一一瓊瑤姿回首謝世人千載空相思吾衰怯雄
觀未敢探此竒短衣一匹馬幸甚得所隨天寒飲我酒
酒罷賡君詩人生易南北復此知何時(仲晦)
驅車望衡嶽羣山政參差微風忽南來雲幕為四垂炎
官挟蓐收從此萬玉妃庭熒亦何有尺璧仍珠璣竒貨
吾敢居妙意良自知林巒倏變化轍迹平高低喬松與
修竹錯立呈瑰姿清新足遐寄浩蕩多餘思平生湘南
道未省有此竒况復得佳友晤言相追隨茅簷舉杯酒
旅榻誦新詩更約登絶頂同觀霽色時(敬夫)
遙瞻衡嶽頂雲盡碧參差人從南方至雪墜西崖垂談
玄問老子鳴佩邀神妃飛花舞瓊瑤青壁比珠璣平生
山水興行止只自知飄颻凌浩蕩猶恐太白低松持歲
寒操梅放冰雪姿迢逓崑崙顛俯仰動遐思兹峰名天
下突兀真絶竒行行將易晚去去尚追隨我愛君飲酒
君愛我賦詩相看各惆悵勉旃在明時(擇之)
遊南嶽風雪未已決策登山用敬夫春風樓韻
披風蘭臺宫看雨百常觀安知此山雲對面隔霄漢羣
隂匝寰區密雲渺天畔峩峩雪中山心眼凄欲斷吾人
愛竒賞逓發臨河嘆我知沍寒極見晛今當泮不須疑
吾言第請視明旦蠟屐得雁行籃輿或魚貫(仲晦)
隆堂謹前規傑閣聳竒觀憑欄俯江上極目渺雲漢主
人沂上翁顧肻吟澤畔俛仰一喟然冲融無間斷我來
亦何幸屢此承晤嘆平生滯吝胸一若層冰泮繼今兩
切切保合勤旦旦萬事儘紛紜吾道一以貫(敬夫)
人言南山巔煙霞聳樓觀俯瞰了坤倪仰攀接天漢勇
往愧未能長吟湘水畔兹来渺遐思風雪豈中斷行行
重行行敢起自畫嘆我聞精神交石裂冰可泮隂沴驅
層霄杲日麗旭旦決策君勿疑此理或通貫(擇之)
將下山有作
五日山行復下山愛山不肯住山間此心無著自長健
明歲秋高却往還(仲晦)
芒鞋踏破萬重山五日淹留在此間行客歸來山下望
却疑身自九天還(敬夫)
昔日乘輿住此山愛山五日住山間今朝忽動思歸興
得伴先生杖屨還(擇之)
十六日下山各賦二篇以紀時事云
絶頂來還晚寒窗睡達明連牀渺歸思三宿悵餘情雲
合山無路風回雪有聲嶽祗珍重意只此是將迎(仲晦)
歸訣隨雲起籃輿趁雪明山僧苦留客世故却關情小
倚枯藤杖聊聽絶澗聲如何山下客一笑已來迎(敬夫)
匹馬返歸程天寒雪眼明無窮身外事難了世間情客
向天邊去風含玉佩聲别離與僧約明歲再來迎(擇之)
又和敬夫韻
蠟屐風煙隨處别下山人事一番新世間不但山中好
今日方知此意真(仲晦)
青山不老千年在白髮如絲兩鬢新歷盡高山數萬里
未知何路是為真(敬夫)
山中好景年年在人事多端日日新不向青山生戀著
祗緣身世總非真(擇之)
登山回和擇之韻
仰止平生事今年得到來舉頭天一握倚杖雪千堆講
道心如渴哦詩思湧雷出山遺語在歸騎莫徘徊(仲晦)
舊說峰頭寺真成杖屨來却尋泥路滑更喜埜雲堆寒
積三冬雪陽生九地雷城中幾親友為說看山回(敬夫)
勝㮣峰頭寺尋幽客自來泉聲澗分細山色翠成堆踏
破千崖雪還聞一夜雷東林期擬結卧石夢㤀回(擇之)
南嶽倡酬集
