欽定四庫全書
御定佩文齋詠物詩選卷二百九十八
李花類
五言古
麥李(梁)沈約
青玉冠西海碧石彌外區化為中園實其下成路衢在
先良足貴因小邈難逾色潤房陵縹味奪寒水朱摘持
欲以獻尚食且踟蹰
詠李(陳)江總
嘉樹春風早春風花落新但見成蹊處幾得正冠人當
知露井側復與夭桃鄰
賦得李(唐)太宗
玉衡流桂圃成蹊正可尋鶯啼密葉外蝶戲脆花心麗
景光朝彩輕霞散夕隂暫顧奎章側遠眺靈山林
道州城北樓觀李花(唐)呂温
夜疑關山月曉似沙場雪曾使西域來幽情坐超越將
念浩無際欲言忘所說豈是花感人自憐抱孤節
七言古
李花(唐)韓愈
當春天地争奢華洛陽園苑尤紛挐誰將平地萬堆雪
剪刻作此連天花日光赤色照未好眀月暫入都交加
夜領張徹投盧仝乘雲共至玉皇家長姬香御四羅列
縞裠練帨無等差静濯眀粧有所奉顧我未肯置齒牙
清寒瑩骨肝膽醒一生思慮無由邪
五言律
李(唐)李嶠
潘岳閒居日王戎戲陌辰蝶遊芳徑馥鶯囀弱枝新葉
暗青房晚花明玉井春方知有靈榦特用表真人
子直晉昌李花得分字(唐)李商隐
吴館何時熨秦臺幾夜熏綃輕誰解卷香異自先聞月
裏誰無姊雲中亦有君樽前見飄蕩愁極客襟分
李(宋)司馬光
嘉李繁相倚園林澹泊春齊紈剪衣薄吴紵下機新色
與晴光亂香和露氣勻望中皆玉樹環堵不為貧
七言律
李(明)楊基
憶與盧仝共看來花光月色兩徘徊江邨遠處長相識
風雨寒時已早開霽雪玲瓏愁易濕春冰輕薄笑難裁
江城二月城西路誰惜柔香滿翠苔
李(明)吴寬
蕭森何處為舁來曾帶荒園宿土培燥壤豈勞長甕灌
低枝不礙短籬開敢將豔色誇桃樹賸要清隂乞柳栽
賴有當時仙種語為薪莫漫比樗材
李花(明)王世貞
鄠曲千秋花事新一枝嬌婉出風塵歌穠處處停遊騎
報玖時時憶故人露井漫為桃悵恨煙江未損玉精神
青旗沽酒堪相趁為惜芳菲向晚春
五言絶句
探得李(唐)太宗
盤根直盈渚交榦横倚天舒華光四海卷葉蔭三川
七言絶句
嘉慶李(唐)白居易
東都綠李萬州栽君手封題我手開把得欲嘗先悵望
與渠同别故鄉來
李徑(唐)陸希聲
一徑濃芳萬蘂攢風吹雨打未摧殘憐君盡向高枝發
應為行人要整冠
讀退之李花詩(宋)楊萬里
近紅暮看失臙脂遠白宵明雪色竒花不見桃惟見李
一生不曉退之詩
李楊萬里
李花宜遠更宜繁惟遠惟繁始足看莫學江梅作疎影
家風各自一般般
昌平道中(明)袁宏道
菴前乞得老僧茶一派垂楊十里沙烏籠白籃憑揀取
麝香李子枕頭瓜
御定佩文齋詠物詩選卷二百九十八
