欽定四庫全書
御定佩文齋詠物詩選卷十三
霜類
五言古
詠霜(梁)張率
駟見視乾度鐘鳴測地機秋冬交代序朝霜白綏綏原
野生暮靄階墀散夕霏徘徊總嚴氣悵望淪清輝平臺
寒月色池水愴風威凝隂同徂夜遰雁獨歸飛縈叢亂
蕪絶繁林紛已稀貞松非受令芳草徒具腓
新霜(宋)文同
新霜著庭樹葉下如猛剉蕭然物容改有若懼凌挫砌
下丹橘落牆邊紫榴破精光竹勁健阻喪柳怯懦覽景
惜向晚感時驚忽過勝事實可樂閒愁本堪唾何當
共嘉客對此酌香糯
五言律
詠霜(唐)蘇味道
金祇暮律盡玉女暝氛歸孕冷隨鐘徹飄華逐劒飛帶
日浮寒影乘風進晩威自有貞筠質寧將衆草腓
新霜(宋)孔平仲
皎皎寒月白清晨霜滿林萌芽至今日肅殺爾何心入
水成冰暈迷天作雪隂自兹開火閣却坐小窗深
答霜晴詩(元)陳深
旭日照蕭晨凄清不受塵冷光明似雪冬暖勝如春紅
葉輝相照黃花色愈新南窗差可愛曝背豁天真
其二
朝暾上高樹霧卷海天遥勁氣乘寒凝嚴威見日消鐘
清出遠寺馬滑恐危橋稍偪南枝暖疎花破寂寥
五言排律
白露為霜(唐)顔粲
悲秋將歲晩繁露已成霜徧渚蘆先白霑籬菊自黃應
鐘鳴遠寺擁鴈度三湘氣逼襦衣薄寒侵宵夢長滿庭
添月色拂水斂荷香獨念蓬門下窮年在一方
七言律
霜花(元)謝宗可
粲粲璚英借露浮日高還付水東流剪裁應費金神巧
開落從教玉女愁有豔淡粧宫瓦曉無根寒壓版橋秋
五更不怕樓頭角吹到梅花特地羞
五言絶句
公安早行(元)宋褧
誤聽野雞鳴揚鞭趣驛程平明見茅屋方覺冐霜行
七言絶句
城内花園值春霜(唐)劉禹錫
樓下芳園最占春年年結伴采花頻繁霜一夜相撩治
不似佳人似老人
代祕書贈弘文館諸校書(唐)李商隱
淸切曹司近玉除比來秋興復何如崇文館裏新霜後
無限紅棃憶校書
宫詞(唐)王涯
銀缾瀉水向朝粧燭燄紅高粉壁光共怪滿衣珠翠冷
黃花瓦上有新霜
城頭晩步(宋)楊萬里
古城秋後不勝荒人迹新行一逕長竹影巳搖將午日
草根猶有夜來霜
霜曉楊萬里
荒荒瘦日作秋暉稍稍微暄破曉霏只有江楓偏得意
夜挼霜水染紅衣
十月十五夜作(金)朱之才
披衣開戶幾宵興永夜無眠冷不勝坐覺飛霜明屋瓦
天如寒鑑月如冰
明安驛道中(元)陳孚
野鵲山頭野草黃野狐嶺上月茫茫五更但覺天風冷
帳頂青氊一寸霜
山居吟(元)僧清珙
半窗斜日冷生光破衲蒙頭坐竹牀枯葉滿爐燒燄火
不知屋上有新霜
宫詞(明)陳沂
翠荇紅蓮水殿香不知簾外易生凉夜來許賜金莖露
明日驚看玉樹霜
泊長蕩(明)朱多炡
蒹葭一望暮蒼蒼長蕩湖頭煙水長怪道今朝楓葉盡
夜來七十二橋霜
御定佩文齋詠物詩選卷十三
