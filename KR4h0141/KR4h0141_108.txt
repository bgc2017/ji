欽定四庫全書
御定佩文齋詠物詩選卷一百八
溫泉類
五言古
浴溫湯泉(北齊)劉逖
驪岫猶懷土新豐尚有家神井堪消疹溫泉足蕩邪紫
苔生石岸黃沫擁金沙振衣殊未已翻能停使車
溫湯泉(宋)朱子
連山西南來中斷還崛起干霄幾千仞據地三百里飛
峰上靈秀衆壑下清美逮兹勢力窮猶能出竒偉誰燃
丹黃燄㸑此玉池水客來爭解帶萬念付一洗當年謝
康樂絃絶今已矣水碧復流溫相思五湖裏
五言律
奉和聖製溫泉言志應制(唐)張說
溫泉媚新豐驪山横半空湯池薰水殿翠木暖煙宫起
疾逾山藥無私合聖功始知堯舜德心與萬人同
從駕遊溫泉宫(唐)徐安貞
神女調溫液年年待聖人試開臨水殿來洗屬車塵暖
氣隨明主恩波洽近臣靈威自無極從此獻千春
溫湯即事(唐)皇甫冉
天仗星辰轉霜冬景氣和樹含溫液潤山入繚垣多丞
相金錢賜平陽玉輦過魯儒求一謁無路獨如何
五言排律
過溫泉(唐)高宗
溫渚停仙蹕豐郊駐曉旌路曲廻輪影巖虛傳漏聲暖
澑驚湍駛寒空碧霧輕林黃疎葉下野白曙霜明眺聽
良無已煙霞斷續生
幸鳳湯泉(唐)明皇
西狩觀周俗南山歴漢宫薦鮮知路近省歛覺年豐陰
谷含神㸑湯泉養聖功益齡仙井合愈疾醴源通不重
鳴岐鳳誰誇陳寳雄願將無限澤沾沐衆心同
奉和聖製幸鳳湯泉應制(唐)張說
周狩聞岐禮秦都辨雍名獻禽天子孝存老聖皇情溫
潤宜冬幸遊畋樂歲成湯雲出水殿暖氣入山營坎意
無私潔乾心稱物平帝歌流樂府谿谷也增榮
奉和聖製過溫湯泉(唐)王德貞
握圖開萬㝢屬聖啓千年驪阜疏緹騎驚鴻映彩旃玉
霜明鳳野金陣藻龍川祥煙聚危岫德水溢飛泉停輿
興睿覽還舉大風篇
和僕射晉公扈從溫泉(唐)王維
天子幸新豐旌旗渭水東寒山天仗裏溫谷幔城中奠
玉羣仙座焚香太乙宫出遊逢牧馬罷獵有非熊上宰
無為化明時太古同靈芝三秀紫陳粟萬箱紅王禮尊
儒教天兵小戰功謀猷歸哲匠詞賦屬文宗司諫方無
闕陳詩且未工長吟吉甫頌朝夕仰清風
同崔員外溫泉即事(唐)郭汭
輦輅移䨇闕宸遊整六師天廻紫微座日轉羽林旗霜
氣寒戈戟軍容壮虎貔弓鳴射鴈處泉暖躍龍時惠化
成觀俗謳謠入賦詩同歡王道盛相與詠雍熙
七言律
駕幸溫泉(唐)盧象
傳聞聖主幸新豐清蹕鳴鑾出禁中細草終朝隨步輦
垂楊幾處繞行宫千官扈從驪山北萬國來朝渭水東
此日小臣徒獻賦漢家誰復重揚雄
安寧溫泉(明)楊慎
鏗瑟舞雩歌點也流觴脩禊記羲之何如碧玉溫泉水
絶勝華清礜石池已浥金膏分沆瀣更邀明月濯漣漪
沈沈蘭酌春相引汎汎楊舟晩更移
七言絶句
題廬山山下湯泉(唐)白居易
一眼湯泉流向東浸泥澆草暖無功驪山溫水因何事
流入金鋪玉甃中
湯泉(唐)陸龜蒙
暖殿流湯數十間玉渠香細浪回環上皇初觧雲衣浴
珠棹時敲瑟瑟山
湯泉(宋)王十朋
占得乾坤造化爐地中沸出巧工夫泉猶自作炎凉態
休說衆生垢有無
御定佩文齋詠物詩選卷一百八
