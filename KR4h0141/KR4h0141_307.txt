欽定四庫全書
御定佩文齋咏物詩選卷三百七
橊花類
五言古
咏石橊(梁)元帝
塗林未應發春暮轉相催然燈疑夜火連珠勝早梅西
域移根至南方釀酒來葉翠如新剪花紅似故栽還憶
河陽縣映水珊瑚開
咏石橊(隋)魏澹
分根金谷裏移植廣廷中新枝含淺綠晩萼散輕紅影
入環階水香隨度隙風路遠無由寄徒念春閨空
石橊(隋)孔紹安
可惜庭中樹移根逐漢臣只為來時晚開花不及春
詠鄰女東窗海石橊(唐)李白
魯女東窗下海橊世所稀珊瑚映綠水未足比光輝清
香隨風發落日好鳥歸願為東南枝低舉拂羅衣無由
共攀折引領望金扉
新植海石橊(唐)柳宗元
弱植不盈尺遠意駐蓬瀛月寒空階曙幽夢綵雲生糞
壤擢珠樹莓苔插瓊英芳根閟顔色徂歲誰為榮
石橊(宋)梅堯臣
橊枝苦多雨過熟坼已半秋雷石罌破曉日丹砂爛任
從雕爼薦豈待霜刀判張騫西使時蒟醬同歸漢
石橊(元)朱德潤
雨餘鳴蜩歇衆綠鬱隂翳綃囊蹙紅巾光焰當林麗映
日萼先皺臨風葉如綴秋深薦紅實顆裂排皓齒祇應
乘槎客天上得仙味
橊(明)吳寬
團團復亭亭園丁巧相競都下朝千盆花市此為盛我
獨解其縛高枝遂其性參差花更繁緋綠錯相映安石
名已蒙休從謝公姓
七言古
橊花(金)元德明
山茶赤黃桃絳白戎葵米囊不入格庭中忽見安石橊
歎息花中有真色生紅一撮掌上看模寫雖工更覺難
詩到黃州隔千里畫家辛苦費鉛丹
五言律
詠樓前海石橊(唐)孫逖
客自新亭郡朝來數物華傳君畫樓好初發海橊花露
色珠簾映香風粉壁遮更宜林下雨日晚逐行車
海橊(唐)温庭筠
海橊開似火先解報春風葉亂裁牋綠花宜插鬢紅蠟
珠攢作蔕緗綵剪成叢鄭驛多歸思相期一笑同
石橊(宋)鄭獬
高枝重欲折霜老拆丹膚試剖紫金椀滿堆紅玉珠根
雖傳大夏種必近仙都題作江南信人應賤橘奴
七言律
見穆三十中庭海橊花謝(唐)杜牧
矜紅掩素似多才不待櫻桃不逐梅春到未曾逢宴賞
雨餘争解免低徊巧窮南國千般艷趁得東風二月開
堪恨王孫浪遊去落英狼籍始歸來
庭際海石橊花盛發有寄(唐)皮日休
一夜春光綻絳囊碧油枝上書煌煌風勻衹似調紅露
日暖唯憂化赤霜火齊滿枝燒夜月金津含蕊滴朝陽
不知桂樹知情否無限同游阻陸郎
奉和海石橊花發次韻(唐)陸龜蒙
紫府真人餉露囊猗蘭燈燭未熒煌丹華乞曙先侵日
金焰欺寒却照霜誰與佳名從海曲祇應芳裔出河陽
那堪謝氏庭前見一段清香染郄郎
海石橊(唐)方干
亭際夭姸日日看每朝顔色一般般滿枝猶待春風力
數朵先欺臘雪寒舞蝶似隨歌拍轉遊人只怕酒杯乾
久長年少應難得忍不叢邊到夜觀
石橊(宋)楊萬里
深著紅藍染暑裳琢成文玳敵秋霜半含笑裏清冰齒
忽綻吟時古錦囊霧縠作房珠作骨水精為醴玉為漿
劉郎不為文園渴何苦星槎遠取將
橊火(明)朱之蕃
天付炎威與祝融海波如沸沃珍叢飛將寳鼎千重燄
煉就丹砂萬點紅自抱赤衷迎曉日應慚豔質媚春風
農家穎實需甘雨愁擬焚林望碧空
五言絶句
移海橊(唐)韋應物
葉有苦寒色山中霜雪多雖此蒙陽景移根意若何
同張侍御詠興寧寺經藏院海石橊花
(唐)皇甫冉
嫩葉生初茂殘花少更鮮結根龍藏側故欲競青蓮
石橊(宋)范成大
日烘古錦囊露浥紅瑪瑙玉池嚥清肥三彭跡如掃
詠石橊花(元)楊維楨
密幄千重碧疎巾一桚紅花時隨早晚不必嫁春風
七言絶句
詠張十一旅舍橊花(唐)韓愈
五月橊花照眼明枝間時見子初成可憐此地無車馬
顛倒青苔落絳英
題韋潤州後亭海橊(唐)李嘉祐
江上年年小雪遲年光獨報海橊知寂寂山城風日暖
謝公含笑向南枝
韋使君宅海橊詠(唐)權德輿
淮陽卧理有清風臘月橊花帶雪紅閉閣寂寥常對此
江湖心在數枝中
石橊(唐)李商隱
橊枝婀娜橊實繁橊膜輕明橊子鮮可羡瑶池碧桃樹
碧桃紅頰一千年
奉和文堯對庭前千葉石橊(唐)黃滔
一朵千英綻曉枝采霞堪與别為期移根若在芙蓉苑
豈向當年有醒時
河隂道中(金)王庭筠
微行入麥去斜斜才過深林又幾家一色生紅三十里
際山多少石橊花
橊花(元)張弘範
猩血誰教染絳囊綠雲堆裏潤生香遊蜂錯認枝頭火
忙駕薰風過短墻
趙中丞折枝圖(石橊)(元)馬祖常
乘槎使者海西來移得珊瑚漢苑栽只待綠隂芳樹合
蕊珠如火一時開
御定佩文齋詠物詩選卷三百七
