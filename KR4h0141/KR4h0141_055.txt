欽定四庫全書
御定佩文齋詠物詩選卷五十五
西山類
五言古
遊玉泉山呈袁伯長學士(元)朱德潤
宛平佳山水歴歴蟠心胸忽登羣峰頂下瞰青蓮宫長
松騰翠蛟古磴妥垂虹雲開扶輿氣翕忽如仙翁我来
方醉後遊覽徹九重長嘯出林杪振袂掦天風願同安
期生攜手凌昊穹
暮登香山(明)吳擴
石門亘西天幽花央山路歸鳥競喧呼夕陽隠芳樹登
登青厓端偶與羣公遇散坐雲壑間會兹静中趣纖月
何娟娟清風灑襟素
七言古
遊香山(元)張養浩
山行彌日山益竒亂峰挟翠如吾隨遊人聯蟻度林杪
細路一線雲間垂茫茫四顧動心魄嵐光蕩秀浮雙眉
路廻寳刹忽風墮大鵬九萬離天池林間媚景翳復吐
欲見不見神護持松藏雷雨太隂黑泉迸巖藪銀虹馳
我来青帝已廻馭太古殘雪猶離離一聲啼鴂百花落
兩崖紅雨春淋漓笑驅虎豹坐盤礴悠悠萬古歸支頤
須臾興盡下寥廓長風又送雲邊詩蓬莱兜率杳何處
無乃造物移于斯往年夢裏記曾到先聲已為猿鶴知
惜無竒語勒丹壁坐令清賞成絶癡斜陽忽將暝色至
山靈應怪歸鞍遲人間勝事忌多取毋使樂極還生悲
五言律
同黎秘書游西山經玉泉山池亭望西湖
(明)歐大任
並馬今朝路西行訪石經山泉浮鉢綠湖草映袍青積
玉迷春磵飛花入暮亭十年江上客烟雨憶揚舲
七言律
西山(元)馬祖常
鳳城西去玉泉頭楊柳堤長馬上遊六月薰風吹别殿
半天飛雨灑重樓山浮樹盖連雲動露滴荷盤並水流
艤岸龍舟能北望翠華来日正清秋
西山(明)李東陽
日日車塵馬足間夢魂連夜到西山近郊地在翻成遠
出郭身来始是閒雲裏盪胸看縹緲谿邊洗耳聽潺湲
秋風忽散城頭雨先為遊人一解顔
其二
望盡孤雲入杳冥翠微深處一茅亭高臺地迥秋先至
古寺僧閒晝亦扃詩思更隨流水遠醉魂還為碧山醒
憑虛試徹凌雲調應有遊人下界聽
玉泉山李東陽
日照山山紫翠生雨餘秋色更分明蜃樓出霧東浮海
雉堞連雲北繞城舊識郵亭猶問路漸多僧寺不知名
十年幾度登臨約未盡平生吏隠情
西山道中(明)馬文叔
曉来聯騎踏晴沙風景蒼蒼一望賖幾處白雲前代寺
數邨流水野人家鶯啼别墅春猶在馬到西山日未斜
回首不知歸路遠九重宫殿隔烟霞
七言絶句
宿西山(明)謝棒
深夜無眠風露清天移北斗坐間横幽人不作紅塵夢
月照山空鶴一聲
御定佩文齋詠物詩選卷五十五
