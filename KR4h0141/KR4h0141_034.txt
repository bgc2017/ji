欽定四庫全書
御定佩文齋詠物詩選卷三十四
人日類
五言古
正月七日登高侍宴(北齊)陽休之
廣殿麗年輝上林起春色風生拂彫輦雲廻浮綺翼
和人日晩景宴昆明池(北周)庾信
春餘足光景趙李舊經過上林柳腰細新豐酒徑多小
船行釣鯉新盤待摘荷蘭臯徒稅駕何處有凌波
人日思歸(隋)薛道衡
入春纔七日離家巳二年人歸落鴈後思發在花前
人日城南登高(唐)韓愈
初正候纔兆涉七氣巳弄靄靄野浮陽暉暉水披凍聖
朝身不廢佳節古所用親交既許來子妷亦可從盤蔬
冬春雜樽酒清濁共令徵前事為觴詠新詩送扶杖凌
圯阯刺船犯枯葑戀池羣鴨廻釋嶠孤雲縱人生本坦
蕩誰使妄倥傯直指桃李闌幽尋寧止重
七言古
軍中人日登高贈房明府(唐)宋之問
幽郊昨夜陰風斷頓覺朝來陽吹暖涇水橋南柳欲黃
杜陵城北花應滿長安昨日寄春衣短翮登兹一望歸
聞道凱旋乘騎入看君走馬見芳菲
五言律
人日剪綵(唐)張九齡
姹女矜容色為花不譲春既爭芳意早誰待物華真葉
作參差發枝從點綴新自然無限態長在豔陽辰
人日(唐)杜甫
元日到人日未有不陰時冰雪鶯難至春寒花較遲雲
隨白水落風振紫山悲蓬鬢稀疎久無勞比素絲
新年(宋)蘇軾
曉雨暗人日春愁連上元水生挑菜渚煙濕落梅邨小
市人歸盡孤舟鶴踏翻猶堪慰寂莫漁火亂黃昏
五言排律
人日立春林民部宅觀伎(明)吳兆
雙節值新年東風裊伎筵土牛官鼓迓彩燕内人傳杏
子裁衫薄梅花點額圓歌深眉黛蹙酒重臉紅妍香霧
迷窗鳳金屏映柱蓮尚書舊東第賓客喜重延
七言律
人日重宴大明宮恩賜綵縷人勝應制
(唐)鄭愔
瓊殿含光映早輪玉鑾嚴蹕望初晨池開凍水仙宫麗
樹發寒花禁苑新佳氣徘徊籠細網殘霙淅瀝染輕塵
良時荷澤皆迎勝窮谷晞陽猶未春
奉和人日讌大明宫恩賜綵縷人勝應制
(唐)馬懷素
萬宇千門平旦開天容辰象列昭回三陽候節金為勝
百福迎祥玉作杯就暖風光偏著柳辭寒雪影半藏梅
何幸得參詞賦職自憐終乏馬卿才
人日侍宴大明宫應制(唐)趙彦昭
寶契無為屬聖人琱輿出幸玩芳辰平樓半入南山霧
飛閣旁臨東墅春夾路濃花千樹發垂軒弱柳萬條新
處處風光今日好年年願奉屬車塵
奉和人日重宴大明宫恩賜綵縷人勝應制
(唐)崔日用
新年宴樂正東朝鐘鼓鏗鍠大樂調金屋瑶筐開寶勝
花牋綵筆頌春椒曲池苔色冰前液上苑梅香雪裏飄
宸極此時飛聖藻微臣竊抃預聞韶
人日侍宴大明宫恩賜綵縷人勝應制
(唐)李嶠
鳳城景色巳含韶人日風光倍覺饒桂吐半輪迎此夜
蓂開七葉應今朝魚猜冰凍行猶澀鶯喜春熙弄欲嬌
愧奉登高搖綵翰欣逢御氣上丹霄
人日重宴大明宫恩賜綵縷人勝應制
(唐)李乂
詰旦行春上苑中憑高却下大明宫千年執象寰瀛泰
七日為人慶賞隆綵鳳曾鶱搖瑞雪銅烏細轉入祥風
此時朝野歡無算此歲雲天樂未窮
人日重宴大明宫恩賜綵縷人勝應制
(唐)沈佺期
拂旦雞鳴仙衛陳憑高龍首帝城春千官黼帳杯前壽
百福香奩勝裏人山鳥初來猶怯囀林花未發巳偷新
天文正應韶光轉設報懸知用此辰
人日宴大明宫恩賜綵縷人勝應制
(唐)李適
朱城待鳳韶年至碧殿疏龍淑氣來寶帳金屏人已貼
圖花學鳥勝初裁林香近接宜春苑山翠遥添獻壽杯
向夕憑高風景麗天文垂耀象昭回
人日(唐)杜甫
此日此時人共得一談一笑俗相看尊前柏葉休隨酒
勝裏金花巧耐寒佩劒衝星聊暫拔匣琴流水自須彈
早春重引江湖興直道無憂行路難
人日即事(唐)李商隱
文王喻復今朝是子晉吹笙此日同舜格有苖旬太遠
周稱流火月難窮鏤金作勝傳荆俗剪綵為人起晉風
獨想道衡詩思苦離家恨得二年中
人日有懷愚齋張兄緯文(金)元好問
書來聊得慰懷思清鏡平明見白髭明月高樓燕市酒
梅花人日草堂詩風光流轉何多態兒女青紅又一時
澗底孤松二千尺殷勤畱看歲寒枝
人日立春(元)趙孟頫
今年人日與春并人得春來喜氣迎宫柳風微金縷重
御溝冰泮玉鱗生陰消巳覺餘寒散陽長爭看曉日明
霜鬢綵旛渾不稱強題新句慰羈情
人日書懷(元)元淮
麗日池塘凍水消嫩紅嬌白見芳苗郊原雪霽東風軟
籬落梅殘碧玉彫便好踏青穿細草不妨攜酒驟鳴鑣
遥憐九曲沙堤畔多少鵝黃上柳條
人日從駕幸南郊梁贊善以詩柬寄因和之
(明)胡儼
紫陌雞鳴遠報晨百官朝罷出楓宸龍旗夾道先傳警
鳳輦行春不動塵禮樂幸逢全盛日耕桑俱是太平人
千門萬戶東風暖勝裏金花剪綵新
人日(明)薛蕙
暉暉晴日透簾帷冉冉和風颺鬢絲野老自傾田舍酒
故人誰寄草堂詩即看梅柳春含早預想鶯花景不遲
旋鬻園蔬辦家釀剩&KR0838;酩酊豔陽時
五言絶句
人日代客子是日立春(唐)張繼
人日兼春日長懷復短懷遥知雙綵勝併在一金釵
七言絶句
人日立春(唐)盧仝
春度春歸無限春今朝方始覺成人從今克巳應猶及
願與梅花俱自新
御定佩文齋詠物詩選卷三十四
