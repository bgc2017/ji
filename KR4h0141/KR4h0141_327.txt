欽定四庫全書
御定佩文齋詠物詩選卷三百二十七
梔子花類
五言古
詠牆北梔子(齊)謝朓
有美當階樹霜露未能移金蕡發朱采暎日以離離幸
賴夕陽下餘景及西枝還思照綠水君階無曲池餘榮
未能已晚實猶見竒復留頃筐德君恩信未貲
摘同心梔子贈謝娘因附此詩
(梁)劉令嫺
兩葉難為贈交情永未因同心何處恨梔子最關人
梔子花(宋)曾肇
林蘭擅孤芳性與凡木異不受雪霰侵自足中和氣欲
知清淨身即此林間是
五言律
梔子(唐)杜甫
梔子比衆木人間誠未多於身色有用與道氣相和紅
取風霜實青看雨露柯無情移得汝貴在暎江波
七言絶句
劉平甫分惠水梔小詩為謝(宋)朱子
何處飛來薝蔔林老枝樛屈更蕭槮凄凉杜老江頭句
坐對行吟得自箴
梔子(宋)朱淑真
一根曾寄小峯巒薝蔔香清水影寒玉質自然無暑意
更宜移就月中看
梔子(宋)蔣梅
清淨法身如雪瑩肯來林下現孤芳對花六月無炎暑
省爇銅匜幾炷香
次韻悅兊元見寄(明)朱右
於越山中謝傅家舊時池館似東嘉繼公幽隐經行處
薝蔔新開一樹花
梔子花題畫(明)豐坊
金鴨香消夏日長抛書高卧北窗凉晚來驟雨山頭過
梔子花開滿院香
梔子(明)于若瀛
萱花薝蔔亞枝柔夏豔春嬌取次收麗朵乍開金谷障
冷香亂墮水晶毬
御定佩文齋詠物詩選卷三百二十七
