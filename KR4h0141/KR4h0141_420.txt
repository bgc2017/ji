欽定四庫全書
御定佩文齋詠物詩選卷四百二十一
總禽鳥類
四言古
歸鳥(晉)陶潛
翼翼歸鳥載翔載飛雖不懷遊見林情依遇雲頡頏相
鳴而歸遐路誠悠性愛無遺
其二
翼翼歸鳥戢羽寒條遊不曠林宿則森標晨風清興好
音時交矰繳奚施已卷安勞
五言古
送劉散員同賦陳思王詩得好鳥鳴南枝
(唐)劉斌
春林已自好時鳥復和鳴枝交難奮翼谷静易流聲間
關纔得性矰繳遽相驚安知背飛遠拂霧獨晨征
舟中聞春禽寄江隂包鶴洲(明)楊基
山中無音樂絲竹在禽鳥嚶嚶呼春晴嚦嚦報春曉嬌
吟與柔哢圓滑鬪新巧知君在山中樂此長不少疏籬
密竹外深澗綠樹表青鞵踏花影信步聽未了歸去聞
筝聲應怪銀甲小我來行一月風雨春江渺今朝豁晴
霽孤禽破幽悄鏗如女媧笙忽作餘音嫋平生黃鐘耳
直欲辨分杪萬事付松風翛然坐秋艸
神龍祠旁二鳥(明)王履
祠邊兩小鳥相依道人室厨中炊飯香即至不一失啄
粟就掌内了無猜與栗歲月知幾何相忘祇如一乃知
豚魚信固自我所出幽幽入静極籟盡山空虛我軰若
不來鳥外其誰歟形性本不同形性夲不異回首看流
雲悠然似吾意
七言古(附長短句)
啼鳥(宋)歐陽修
深山候至陽氣生百物如與時節争官居荒凉艸樹密
撩亂紅紫開繁英花深葉暗耀朝日一暖衆鳥皆嚶鳴
鳥言我豈解爾意綿蠻但愛聲可聽南窗睡多春正美
百舌未曉催天明黃鸝顔色已可愛舌端啞咤如嬌嬰
竹林静啼青竹筍深處不見惟聞聲陂田繞郭白水滿
戴勝榖榖催春耕誰謂鳴鳩拙無用雄雌各自知隂晴
雨聲瀟瀟泥滑滑草深苔綠無人行獨有花上提葫蘆
勸我沽酒花前傾其餘百種各嘲&KR1116;異鄉殊俗難知名
我遭多口身落此每聞巧舌宜可憎春到山城苦寂寞
把盞長恨無娉婷花開鳥語輒自醉醉與花鳥為交朋
花能嫣然顧我笑鳥勸我飲非無情身閒酒美惜光景
惟恐鳥散花飄零可笑靈均楚澤畔離騷憔悴愁獨醒
鳥啼(宋)陸游
野人無歷日鳥啼知四時二月聞子規春耕不可遲三
月聞黃鸝幼婦憫蠶飢四月鳴布榖家家蠶上簇五月
鳴鴉舅苖穉憂草茂人言農家苦望晴復望雨樂處誰
得知生不識官府葛衫麥飯有即休湖橋小市酒如油
夜夜扶歸常爛醉不怕行逄灞陵尉
王若水為畫秋江衆禽圖(明)袁凱
錢唐王宰心思長欲與造化争毫芒下筆百鳥相趨蹌
前身豈是孤鳳皇江頭芙蓉花正開花下細浪亦縈洄
鴐鵝貼貼天際來雄雌相隨氣和諧一䨇鴛鴦睡沙尾
野鳬翩翩唼菰米羣鷗爭浴故未已傾落枯荷葉中水
脊令飛飛多急難睢鳩意度誠幽閒乃知良工有深意
不在丹青形似間姑蘇臺前秋氣孤五羊城下煙疎疎
此時此景真相似獨少扁舟歸釣魚宰也如今成老夫
愛我不辭為此圖我今親老無可養慎勿重添反哺烏
畫禽(明)李東陽
高棲野雀低飛燕長在峰頭與谿面竹雞啼徹雨初晴
山脚泥深路如綫崖根老樹回餘青樹間䨇鵲閒無聲
祗應識得山中樂無復人間送喜情
四禽圖李東陽
空山雨過枇杷樹黃顆纍纍不知數金衣公子正多情
驚墮金丸欲飛去海橊花殘紅子新沙上鳬鷖來往頻
每從水淺花深處遥見隔花臨水人山禽關關水禽語
脈脈幽期似相許莫負天晴日暖時一春江上多風雨
其二
江南山深冬日暖湖冰無凘湖水滿幽林晩徑斷人行
落盡梅花春不管山茶花發争芳菲翠翎蠟觜相光輝
煙生錦嶼寒猶戀雪滿銀塘夜未歸疎林落羽紛凌亂
回首青霄各分散谿上鴛鴦獨有情春來冬去長為伴
其三
珊瑚出海海見底誰掣長竿臨海水黑風吹霧卷冥濛
化作禽飛向空起北人未熟南禽名嶺外方言如鳥聲
由來珍異非國寳須識君王却貢情
春谿聚禽圖(明)吳寬
春谿遠發春山中一夜好雨谿流通綠波泛漲渺無際
但見桃花千點紅鴛鴦鸂鶒何容與散亂中流錦為羽
倉庚獨似避遊人去踏花枝落紅雨艸深哺子芳洲晴
葉暗仍聞求友聲展圖便有會心處放棹欲作春谿行
元裳縞衣彼何者為戀高松倚平野莫論鴻鵠志安知
名字俱標在埤雅
五言律
春鳥詩送元秀才入京(唐)顧况
春來繡羽齊暮向竹林棲禁苑銜花出河橋隔樹啼尋
聲知去遠顧影念飛低别有無巢燕猶窺幕上泥
生春(唐)元稹
何處生春早春生鳥思中鵲巢移舊歲䳒羽旋高風鴻
鴈驚沙暖鴛鴦愛水融最憐䨇翡翠飛入小梅叢
北禽(唐)李商隠
為戀巴江暖無辭瘴霧蒸縱能朝杜宇可得值蒼鷹石
小虛填海蘆銛未破矰知來有乾鵲何不向雕陵
聞鳥(明)龔用卿
入戶聞啼鳥芳園三五家竹隂苔没砌庭静蝶爭花籬
菊春芽茁亭槐午影斜憑高遥送目夕照數歸鴉
鳥散餘花落(明)皇甫汸
春來啼鳥伴相逐百花中栖處迷深綠飛時帶淺紅祗
惜香沾羽非關嬌惹風回看意不盡猶自戀芳叢
五言排律
鳥散餘花落(唐)趙存約
春曉遊禽集幽庭幾樹花坐來驚豔色飛去墮晴霞翅
拂繁枝落風添舞影斜彩雲飄玉砌絳雪下仙家分散
音初靜凋零蕊帶葩空階瞻玩久應共惜年華
賦得好鳥鳴南枝(唐)鄭衮
養翮非無待遷喬信自卑影高遲日度聲遠好風隨雲
拂千尋直花催百囀竒驚人時向晩求友聽應知委質
經三歲先鳴在一枝上林如可託弱羽願差池
鳥散餘花落(唐)竇洵直
晩樹春歸後花飛鳥下初參差分羽翼零落滿空虚風
外清音轉林邊豔影疎輕盈疑雪舞彷彿似霞舒萬片
情難極遷喬思有餘微臣一何幸吟賞對宸居
七言律
中夜聞啼禽(唐)吳融
漠漠蒼蒼未五更宿禽何處兩三聲若非西澗回波觸
即是南塘急雨驚金屋獨眠堪寄恨商陵永訣更牽情
此時歸夢隨腸斷半壁殘燈閃閃明
翫水禽(唐)韓偓
兩兩珍禽渺渺谿翠襟紅掌淨無泥向陽眠處莎成毯
踏水飛時浪作梯依倚雕梁輕社燕抑揚金距笑晨雞
勸君細認漁翁意莫遣絙羅誤穩棲
提刑司勲示及暝禽圖作詩詠之
(宋)文同
朱華盛發穿疎竹寒枿齊枯徧野磯大雪蔽天方亂下
衆禽爭地各相依非公好事誰能得此畫如今自已稀
試待晴明挂軒壁定開羣眼一時飛
鳥聲(明)邵寳
一鳥不鳴山可憐更憐鳴鳥過檐前友聲信有如鶯語
喜報曾聞是鵲傳南國音成非别調北窗夢醒正閒眠
近來習静心初定獨把無聲寄五絃
五言絶句
浴浪鳥(唐)盧照鄰
獨舞依磐石羣飛動輕浪奮迅碧沙前長懷白雲上
九隴津集盧照鄰
落落樹隂紫澄澄水華碧復有翻飛禽徘徊疑曳舄
曉(唐)賀知章
故鄉杳無際江臯聞曙鐘始見沙上鳥猶埋雲外峰
木蘭柴(唐)王維
秋山斂餘照飛鳥逐前侶彩翠時分明夕嵐無處所
鳥鳴澗王維
人閒桂花落夜静春山空月出驚山鳥時鳴春澗中
竹里館(唐)裴廸
來過竹里館日與道相親出入惟山鳥幽深無世人
江行雜詩(唐)錢起
渚禽菱芡足不向稻梁爭静宿深灣月應無失侶聲
贈同遊者(唐)韓愈
喚起窗全曙催歸日未西無心花裏鳥更與盡情啼
晚望(唐)白居易
江城寒角動沙洲夕鳥還獨在高亭上西南望遠山
谿居(唐)裴度
門逕俯清谿茅檐古木齊紅塵飄不到時有水禽啼
獨望(唐)司空圖
綠樹連邨暗黃花出陌稀遠陂春艸綠猶有水禽飛
雜詩絶句(宋)梅堯臣
岸旁草樹密往往不知名其間有啼鳥似與船相迎
春日(宋)楊萬里
春醉非關酒郊行不問途青天何處了白鳥入空無
和韋蘇州秋齋獨宿(金)趙秉文
冷暈侵殘燭雨聲在深竹驚鳥時一鳴寒枝不成宿
郊居寓目隨事輒題(元)袁易
把酒清江上扁舟送夕暉行雲杯裏度白鳥鏡中飛
問梅閣(明)高啟
問春何處来春来在何許月墮花不言幽禽自相語
曉發山驛高啟
風殘杏花曉馬上聞啼鳥茅店未開門山多住人少
題翎毛小景(明)錢宰
紅子秋樹老黃花晩節寒幽禽䨇白頰託爾一枝安
題花木翎毛畫(明)葉子竒
濛濛花上霧五月海橊紅幽禽哢晴晝葉底聽惺愡
散步(明)魯鐸
細艸緣蹊軟晴朝步屧遲往来深樹裏啼鳥不曾知
宿華亭寺(明)楊慎
花樹高於屋紅霞夜照人聲聲枝上鳥也似惜餘春
桃花小禽圖(明)僧德祥
簷外雨初晴幽禽四五聲桃花無限思畱客看清明
六言絶句
清明别墅小集(宋)孫覿
兀兀三杯卯困昏昏一枕春融酒醒落花風裏夢回啼
鳥聲中
楊氏山莊(明)高啟
斜陽流水幾里啼鳥空林一家客去詩題柿葉僧來供
煮藤花
舟中偶成(明)史鑑
清澤莊頭釣艇奉光院裏禪牀綠樹數聲啼鳥青山一
抹斜陽
七言絶句
解悶(唐)杜甫
草閣柴扉星散居浪翻江黑雨飛初山禽引子哺紅果
谿女得錢畱白魚
桂江中題香臺頂(唐)劉言史
岧岧香積凌空翠天上名花落幽地老僧相對竟無言
山鳥却呼諸佛字
題大安池亭(唐)雍陶
幽島曲池相掩映小橋虚閣半高低好風好月無人宿
夜夜水禽船上棲
王官(唐)司空圖
荷塘煙罩小齋虚景物皆宜入畫圖盡日無人只高卧
一䨇白鳥隔紗厨
越鳥(唐)鄭谷
背霜南鴈不到處倚棹北人初聽時梅雨滿江春艸歇
一聲聲在荔枝枝
水鳥(唐)吳融
煙為行止水為家兩兩三三睡暖沙為謝離鸞兼别鵠
如何禁得向天涯
晏起(唐)韋莊
爾来中酒起常遲卧看南山改舊詩閉戶日高春寂寂
數聲啼鳥上花枝
幽居春思韋莊
綠映紅藏江上邨一聲雞犬似仙源閉門盡日無人到
翠羽春禽滿樹喧
聞春鳥韋莊
雨晴春鳥滿江邨還似長安舊日聞紅杏花前應笑我
我今憔悴亦羞君
訪陳處士(宋)蔡襄
橋畔脩篁下碧谿君家元在此橋西來時不似人間世
日暖花香山鳥啼
從尹師魯飲香山石樓蔡襄
霜後丹楓照曲隄酒闌明月下前谿石樓夜半空中笑
驚起飛禽過水西
金陵即事(宋)王安石
昏黑投林曉更驚背人相喚百般鳴柴門長閉春風暖
事外還能見鳥情
隨意王安石
隨意柴荆手自開沿岡度塹復登臺小橋風露扁舟月
迷鳥羈雌竟往來
書辨才白雲堂壁(宋)蘇軾
不辭清曉叩松扉却值支公久不歸山鳥不鳴天欲雪
卷簾惟見白雲飛
絶句(宋)陳師道
密密丹房疊疉花一枝臨路為人斜丁寧語鳥傳春意
白下門東第幾家
晩雪湖上(宋)文同
朔風吹雪滿橫湖衆鳥歸栖日欲晡獨坐水軒人不到
滿林如挂暝禽圖
七月十六日題南禪院壁(宋)張耒
秋林落葉已斑斑秋日當庭尚掩關掃榻晝眠聽鳥語
可知身世此時閒
聽鳴禽張耒
流滯江邊鬢已霜又聞春鳥啅朝陽他時北去懷陳迹
寒竹疎梅黃土岡
曉雨張耒
輕隂江上千峰秀小雨牆邊百艸生惟有春禽慰孤客
曉啼渾似故園聲
閒居(宋)陳造
種桃接李不辭勤旋作花前把酒人羡煞文禽映花語
飛來趁得見成春
春日(宋)陳與義
朝来庭樹有鳴禽紅綠扶春上遠林忽有好詩生眼底
安排句法已難尋
吳門道中(宋)孫覿
一點炊煙竹裏邨人家深閉雨中門數聲好鳥不知處
千丈藤蘿古木昏
遊金沙寺寺有陸希聲侍郎讀書堂在頥山上
孫覿
綠笋遺苞半出籬清谿一曲翠相迷古苔稱意壞牆滿
好鳥盡情深樹啼
偶作(宋)程俱
薰風習習動林光紫翠隂中艸木香山鳥一聲清晝永
白雲深處北窗凉
野望(宋)朱子
登高立馬瞰晴川四面平林接暝煙東望可堪頻極目
歸心已度鳥飛前
睡覺(宋)范成大
尋思斷夢半瞢騰漸見天窗紙瓦明宿鳥噪羣穿竹去
縣前猶自打殘更
窗下戲詠(宋)陸游
飛來山鳥語惺愡却是幽人半睡中新竹成隂無彈射
不妨同向北窗風
蚤行鳴山(宋)楊萬里
淡淡清霜薄薄冰曉寒端為作新晴殷勤喚醒梅花睡
枝上春禽一兩聲
携家小歇嚴州建德縣簿廳曉起
楊萬里
不堪久客只思歸曉起廵檐強撚髭偶聽梅梢啼一鳥
舉頭立看獨多時
歸途過銅官山(宋)戴昺
山徑﨑嶇落葉黃青松疎處漏斜陽鳴禽無數聲相應
一陣微風野菊香
高陽道中(金)劉汲
杏花開過野桃紅榆柳中間一徑通禽鳥不呼邨塢静
滿川煙雨淡濛濛
即事(金)劉昂
山花山雨相兼落谿水谿雲一樣閒野店無人問春事
酒旗風外鳥關關
扇圖(金)許古
雲壓谿塘小雪春融融和氣浥輕塵山禽共作梅花夢
物性由來嬾是真
草堂春暮橫披(金)馮璧
遷客倚樓家萬里五陵飛鞚酒千金艸堂淡與青山對
幽鳥一聲春已深
憶舊(金)曹用之
花鳥廵檐喚曉晴喚來和氣滿春城春風二十年前客
煮酒青梅也後生
雜詩(金)劉豫
竹塢人家瀕小谿數枝紅杏出疎籬門前山色帶烟重
幽鳥一聲春日遲
全氏小樓與南山相對殆几案間物也暇日觴
予其上索賦鄙作因口占三絶句(錄一)
(元)王惲
東籬遥見喜悠然况在風煙咫尺間滿勸銀杯畱客醉
夕陽佳處鳥飛還
春盡(元)劉因
草閣垂簾晝掩扉客來知我出門稀鳥鳴淡與人相對
花落方知春已歸
懷德清别業(元)趙孟頫
楊林堂下百株梅傲雪凌寒次第開枝上山禽曉啁哳
定應喚我早歸來
晩訪仲章不遇(元)袁桷
小院春濃落照間碧篁相對乳禽還晩風陣歇遊絲盡
留得歸雲在屋山
閩浙之交(元)馬祖常
路入閩中盡翠微家家蕉葛作秋衣石墻遮竹松圍屋
時有丹禽哺子歸
黃華山中(元)許有壬
道人邂逅一開顔為借笻枝策我孱鳥語畱人還小住
晩風吹破水中山
睡起偶成(元)許楨
賦詩舒嘯杖藜行水色山光不世情醉卧午窗誰喚醒
柳隂啼鳥兩三聲
徽宗畫梨花青禽圖(元)虞集
宿雨初收禁林寂玉斧臨忩看春色蒺藜沙上暖塵飛
何處人間作寒食
桃花幽禽圖(元)陳旅
金塘花竹灔春紅枝上幽禽弄暖風莫把殘英都蹴盡
無情流水畫橋東
題雪禽(元)李祁
幽禽棲穏棘枝低黯慘江天雪四圍明日郊原晴爛漫
好尋芳樹弄毛衣
絶句(元)倪瓚
醉喚吳姬舞蹋筵風闌花陣亦回旋愁生細雨寒煙外
詩在青蘋白鳥邊
雨中春望(明)高啟
郡樓高望見江頭油壁行春事已休落盡棠梨寒食雨
只應啼鳥不知愁
過北塘道中高啟
渺渺一徑兩陂間楊柳初發水潺潺驚魚忽散人影盡
啼鳥時来春意闌
棘竹三禽圖高啟
棘枝疎瘦竹枝低三鳥寒多每並棲月落山空秋夢斷
不知誰箇最先啼
三十六灣(明)楊士竒
湘隂縣南江水斜春來兩岸無人家深林日午鳥啼歇
開徧滿山紅白花
次錢文伯題雲林詩韻(明)沈應
紅葉橋邊艸舍低半灘斜照水平谿舊時曾記求詩過
疎雨桐花幽鳥啼
舟中暮歸(明)張泰
斷柳殘沙不掩堤葦叢幽稱水禽棲半江斜照將秋色
相送歸船到竹谿
初晴(明)陳憲章
初晴樓上燕飛飛樓下歌人白苧衣一曲未終花落去
滿林啼鳥送春歸
喜晴陳憲章
西林收雨鵓鳩靈卷被開窗對曉晴風日醉花花醉鳥
竹門啼過兩三聲
題畫(明)沈周
愛是垂楊嫩綠齊放舟遲日弄春谿滄浪自唱無人和
飛過水禽能一啼
其二
碧水丹山映杖藜夕陽猶在小橋西微吟不道驚谿鳥
飛入亂雲深處啼
放苑内諸禽(明)陳沂
多年調養在雕籠放出初飛失舊叢祗為恩深不能去
朝来還繞上陽宮
題畫(明)龔用卿
獨向江頭坐釣磯浮嵐空翠照春衣臨流回首看歸鳥
高樹無風山葉飛
聞鳥(明)陳淳
重重煙樹鎖招提野客來尋路不迷纔過板橋塵土隔
落花無數鳥争啼
雨晴(明)夏雲英
海棠初種竹新移流水潺潺入小池春雨乍晴風日好
一聲啼鳥過花枝
御定佩文齋詠物詩選卷四百二十一
