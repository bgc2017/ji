欽定四庫全書
御定佩文齋詠物詩選卷一百六十三
履舄類
四言古
襪銘(漢)崔駰
機衡建子萬物含滋黃鐘育化以飬元基長履景福至
於億年皇靈既祐祉祿来臻本支百世子子孫孫
五言古
詠履(陳)後主
賢舍觀穴踵瓜田睹躡跡矩步今有儀用此前嘉客
七言古
苴履(金)李俊民
待詔門前東郭趾藍關路上仙人迹雪花紛披盖地白
東家不借借不得雖然近市屨亦無以故為新即有餘
同行留我木上座補過仰渠金十奴一生能著屐幾兩
用心猶在阮孚上不須更覓下邳侯(時守下邳)山林此計成
長往
五言排律
賦得履(明)高啟
穏稱遊方脚新編楚岸蒲滑欺峰頂石危怯世間途輕
曳愁妨蟻高飛笑化鳬上堂聲每衆度嶺影還孤著處
朝行道抛時夜結趺空山欲相訪落葉去蹤無
七言律
薛侍御處乞靴(唐)李羣玉
越客南来誇桂麖良工用意巧縫成看時共說茱萸縐
著處嫌無鸜鵒鳴百里奚身嗟甚似五羊皮價敢全輕
日於文苑陪高步贏得芳塵接武名
謝人惠方舄(宋)蘇軾
烏鞾短靿格粗疎古雅無如此樣殊妙手不勞盤作鳳
輕身只欲化為鳬魏風褊儉堪羞葛楚客豪華可笑珠
擬學梁家名觧脱便於禅坐作跏趺
謝僧惠蒲履(元)張昱
丈夫此日可徒行蒲履深煩遠寄情除是高僧求易得
自非巧手織難成春来見客身差健老去看花步覺輕
他日袈裟如過我定須着此出門迎
贈鞋生(明)僧溥洽
父子相傳履製竒青絲細軟合時宜聲随鳴珮君王識
影落飛鳬太史知泥滓乍離歸隠計香雲纔振上昇期
年来敝屣無心棄却笑干將補較遲
五言絶句
寄劉道士舄(唐)張說
真人降紫炁邀我丹田宫遠寄雙鳬舄飛飛不礙空
送丘員外歸山居(唐)韋應物
郡閣始嘉宴青山憶舊居為君量革履且願駐籃轝
七言絶句
謝雲居山人草鞋(宋)張詠
雲居山客草為鞋路轉千峰此寄来昨日公餘偷步躡
萬端心緒憶天台
山居雜詠(明)僧大香
接葉隂隂喚水鳩花坪草堰偶經遊芒鞋曬向西巖石
露冷煙凄不記收
御定佩文齋詠物詩選卷一百六十三
