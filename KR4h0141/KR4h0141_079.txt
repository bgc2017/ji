欽定四庫全書
御定佩文齋詠物詩選卷七十九
島嶼類
五言古
登江中孤嶼(宋)謝靈運
江南倦歴覽江北曠周旋懷新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崑山姿綿邈區中緣始信安
期術得盡養生年
登江中孤嶼贈白雲先生王迥
(唐)孟浩然
悠悠清江水水落沙嶼出廻潭石下深綠篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸来恨相失
五言律
詠島(唐)薛能
孤島如江上詩家猶閉門一池分倒影空舸繫荒根烟
濕高吟石雲生偶坐痕登臨有新句公退與誰論
竹嶼(元)余闕
秋水鏡臺隍孤洲入淼茫地如方丈好山接會稽長紫
蔓林中合紅蓮葉底香何人酒船裏似是賀知章
七言律
湄洲嶼(元)張翥
飛舸鯨濤渡渺冥祠光壇上夜如星蛟龍筍簴懸金石
雲霧衣裳集殿庭萬里使軺遊冠絶千秋海甸仰英靈
乘槎欲借天風便彷彿神山一髮青
五言絶句
孤嶼(唐)韓愈
朝遊孤嶼南暮戲孤嶼北所以孤嶼鳥與公盡相識
蓼嶼(宋)文同
孤嶼蓼花深清波照寒影時有雙鷺鷥飛来作佳景
御定佩文齋詠物詩選卷七十九
