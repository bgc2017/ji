欽定四庫全書
御定佩文齋詠物詩選卷四百二十七
鷹類(附隼)(海青)
五言古
楊監又出畫鷹十二扇(唐)杜甫
近時馮紹正能畫鷙鳥樣明公出此圖毋乃傳其狀殊
姿各獨立清絶心有向疾禁千里馬氣敵萬人將憶昔
驪山宫冬移含元仗天寒大羽獵此物神俱王當時無
凡材百中皆用壯粉黑形似間識者一惆悵干戈少暇
日真骨老崖嶂為君除狡兔會是翻鞲上
養鷹詞(唐)劉禹錫
養鷹非翫形所資擊鮮力少年昧其理日月哺不息探
雛網黃口旦暮有餘食寧知下鞲時翅重飛不得毰毸
上林表使兔自南北飲啄既已盈安能勞羽翼
七言古(附長短句)
觀放白鷹(唐)李白
寒冬十二月蒼鷹八九毛寄言燕雀莫相啅自有雲霄
萬里高
姜楚公畫角鷹歌(唐)杜甫
楚公畫鷹鷹戴角殺氣森森到幽朔觀者貪愁掣臂飛
畫師不是無心學此鷹寫真在左綿却嗟真骨遂虚傳
梁間燕雀休驚怕亦未摶空上九天
籠鷹詞(唐)柳宗元
凄風淅瀝飛嚴霜蒼鷹上擊翻曙光雲披霧裂虹霓斷
霹靂掣電捎平岡砉然勁翮剪荆棘下攫狐兔騰蒼茫
爪毛吻血百鳥逝獨立四顧時激昂炎風溽暑忽然至
羽翼脱落自摧藏草中狸鼠足為患一夕十顧驚且傷
但願清商復為假拔去萬累雲間翔
觀劉永年畫角鷹(宋)黃庭堅
劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐵萬里風雲藏勁翮
兀立槎枒不畏人眼看青冥有餘力霜飛晴空塞草白
雲垂四野隂山黑此時軒然盍飛去何乃巑岏立西壁
秪應真骨下人世不謂雄姿畱粉墨造次更無高鳥喧
等間亦恐狐貍嚇旁觀未必窮神妙乃是天機貫胸臆
瞻相突兀摩空材想見其人英武格傳聞揮毫頗容易
持以與人無甚惜物逢真賞世所珍此畫他年恐難得
野鷹来(金)蔡珪
南山有竒鷹寘穴千仞山網羅雖欲施藤石不可攀鷹
朝飛聳肩下視平蕪低健狐躍兔藏何遲鷹暮来腹肉
一飽精神開招呼不上劉表臺錦衣年少漫畱意俯仰
不能随爾軰
題劉履初所藏莫慶善畫鷹(元)郭鈺
目光懸秋䨇翮齊欲飛不飛愁雲低足無絛鏇腹無食
空林尚恐難安棲筆力精到天機微莫生所畫詩我題
君不見天下太平角端語狐兔草間何足數
題畫鷹送羅緝熙南歸(明)李東陽
大鷹猙獰爪決石側目高堂睨秋碧小鷹倔伏俯且窺
威而不揚豈其雌雌雄起伏各異態意氣相看出塵壒
獨立羞將衆羽羣高飛怕有浮雲礙山寒木落天始風
日色慘淡川原空人間狐兔自有地慎勿反擊傷鵷鴻
畫圖彷彿是誰作宛似懸韝臂間落高堂匹練長風生
萬里炎荒盡幽朔我生竒氣空嶙峋揮毫對此不無神
送渠羽翼朝天去亦是雲霄得意人
題魯京尹所藏䨇鷹圖李東陽
霜風摵摵空林響朔氣隨空入蕭爽兩鷹意氣殊絶羣
俯視平川如一掌玄雲著樹凝不飛野日照地寒無輝
&KR1143;身欲下不肯下似覺深山狐兔稀丹青落手翩欲活
鞲上驚看錦絛脫江湖浩蕩煙水深萬里陽臺渺天末
時維八月炎暑空兩鷹角立如爭雄周旋九紘隘八極
此意豈在風塵中知公有才非搏擊我意亦欲辭樊籠
秖應共逐鵷鸞去去上丹山十二重
畫鷹(明)徐渭
閩南縞練光浮膩傳真誰寫蒼厓鷙生相由來不附人
綠韝空著將軍臂八月九月原草稀百鳥高高兔走肥
煙中斂翼遠不下節短暗合孫吳機此時一中貴快意
深林燕雀何須避惟將搏擊應凉風誰貪飽臠矜山雉
昨見少年向南市買鷹欲放平原轡凡材側目飽人餧
不似畫中有神氣夜来鴟梟作精魅安得放此向人世
秋風一試刀稜翅
海東青行(明)僧梵琦
海東青高麗獻之天子庭萬人却立不敢睨玉爪金眸鐵作
翎心在寒空鞲在手一生自獵知無偶孤飛直出大鵬前
猛志豈落鴐鵝後是日霜風何栗冽長楊樹羽看騰瞥
奔雲突霧入紫霄狡兔妖蟇灑丹血束身歸來如木雞
衆鶻欲並功難齊爾軰無材空碌碌不應但費官廚肉
五言律
進秋隼(唐)耿湋
豈悟因羅者迎霜獻紫微夕陽分素臆秋色上花衣舉
翅雲天近回眸燕雀稀應隨明主意百中有光輝
和舍弟譲詠籠中鷹(唐)呂温
未用且求安無猜也不殘九天飛勢在六月目睛寒動
觸樊籠倦閒消肉食難主人憎惡鳥試待一呼看
失白鷹(唐)鄭繇
白錦文章亂丹霄羽翮齊雲中呼暫下雪裏放還逃梁
苑驚池鶩陳倉拂野雞不知寥廓外何處獨依棲
五言排律
霜隼下晴臯(唐)闕名
九臯霜氣勁翔隼下初晴風動閒雲卷星馳白草平稜
稜方厲疾肅肅自縱横掠地秋毫迥投身逸翮輕高墉
全失影逐雀乍飛聲薄暮寒郊外悠悠萬里情
七言律
見王監兵馬使說近山有白黑二鷹羅者久取
竟未能得王以為毛骨有異他鷹恐臘後春
生鶱飛避暖勁翮思秋之甚眇不可見請余
賦詩(唐)杜甫
雲飛玉立盡清秋不惜竒毛恣遠遊在野只教心力破
于人何事網羅求一生自獵知無敵百中爭能耻下鞲
鵬礙九天須却避兔經三窟莫深憂
其二
黑鷹不省人間有度海疑從北極來正翮摶風超紫塞
玄冬幾夜宿陽臺虞羅自覺虚施巧春雁同歸必見猜
萬里寒空秖一日金眸玉爪不凡材
白海青(元)袁易
渺渺東溟刷羽翰乍隨天馬萬人觀孤飛雪點青雲破
一擊秋生玉宇寬賜予豈將追雁鶩驅除直欲辨梟鸞
江南眀月難同色夢想瑶階白露漙
五言絶句
畫鷹(元)馬祖常
側視窺霄漢低飛近草萊金鞲時一脫肉飽更須回
題畫鷹(元)李祁
勁翮排霜戟天寒氣轉驕草間狐兔盡側目望青霄
七言絶句
新羅進白鷹(唐)竇鞏
御馬新騎禁苑秋白鷹來自海東頭漢皇無事須遊獵
雪亂爭飛錦臂韝
宫詞(唐)王建
内鷹籠脫解紅絛鬭勝爭飛出手高直上碧雲還却下
一䨇金爪掬花毛
飢鷹詞(唐)章孝標
遥想平原兔正肥千回礪吻振毛衣縱令啄解絲絛結
未得人呼不敢飛
觀獵(唐)薛逢
馬縮寒毛鷹落臕角弓初暖箭新調平原踏盡無禽出
竟日翻身望碧霄
詠架上鷹(唐)崔鉉
天邊心膽架頭身欲擬飛騰未有因萬里碧霄終一去
不知誰是解絛人
鷹(唐)高越
雪爪星眸世所稀摩天專待振毛衣虞人莫漫張羅網
未肯平原淺草飛
丁卯上京(元)馬祖常
海國名鷹豈鶻胎渥洼天馬是龍媒明時不惜黃金賜
只欲番王萬里來
宫詞(明)朱有燉
三山冰合放鷹時千騎如雲授指揮日暮六街塵滾滚
馬前横抱白鵝歸
元宫詞朱有燉
雨順風調四海寧丹墀大樂列優伶年年正旦將朝會
殿内先觀玉海青
其二
秋深飛放出郊行選得馴駒内裏乘野雉滿鞍如綴錦
馬前珍重是黃鷹
擬古宫詞(明)徐楨卿
君王無事日臨戎韎韐親調白玉弓千騎紅袍齊扈蹕
臂鷹遥出建章宫
長安少年行(明)僧宗泐
鬭雞贏得海東青臂向東街覓弟兄白馬翩翩相逐去
灞陵原上曉雲平
御定佩文齋詠物詩選卷四百二十七
