欽定四庫全書
御定佩文齋詠物詩選卷一百八十七
鼓類
五言律
詠鼓(唐)李嶠
舜日諧鼗響堯年韻土聲向樓疑吹擊震谷似雷驚仙
鶴排門起靈鼉帶水鳴樂云行巳奏禮曰冀相成
同穉孝鼎卿詠津鼓限陽字(明)程可中
戍鼓何蕭索闐闐水一方停抱留墮月流響激繁霜鄉
夢秋難穩津樓夜正央三撾遺譜失悲壯憶漁陽
五言絶句
寒食後北樓作(唐)韋應物
園林過新節風花亂高閣遥聞擊鼓聲蹴踘軍中樂
聽鼓(唐)李商隱
城頭疊鼓聲城下暮江清欲問漁陽摻時無禰正平
七言絶句
蘇摩遮(唐)張說
臘月凝隂積帝臺齊歌急鼓送寒来油囊取得天河水
將添上壽萬年杯
遊仙詞(明)張泰
魚軒輾破水中天霧鬢風鬟從列仙鼉鼓鼕鼕敲向月
洞庭君女嫁涇川
宫詞(明)王叔承
綠雲細草濕紅巾御酒傾霞欲醉春試奏教坊新鼓響
内園初賽百花神
御定佩文齋詠物詩選卷一百八十七
