欽定四庫全書
御定佩文齋詠物詩選卷四百三十七
鶯類
五言古
白田馬上聞鶯(唐)李白
黃鸝啄紫椹五月鳴桑枝我行不記日誤作陽春時蠶
老客未歸白田已繰絲驅馬又前去捫心空自悲
聞早鶯(唐)白居易
日出眠未起屋頭聞早鶯忽如上林曉萬年枝上鳴憶
為近臣時秉筆直承眀春深視艸暇旦暮聞此聲今聞
在何處寂寞潯陽城鳥聲信如一分别在人情不作天
涯意豈殊禁中聽
聞晩鶯(明)高啟
昨歲聞孤囀綠陰山院行今朝寢齋雨重聽獨含情西
澗多喬木何為亦到城
黃鳥日來啼(明)胡宗仁
黃鳥弄美響日啼檐間樹檐樹多佳陰覆我庭前路主
人懶出門坐臥送宵曙若云此中非黃鳥亦應去
七言古(附長短句)
侍從宜春苑奉詔賦龍池柳色初青聽新鶯百
囀歌(唐)李白
東風已綠瀛洲艸紫殿紅樓覺春好池南柳色半青青
縈煙嬝娜拂綺城垂絲百尺挂雕楹上有好鳥相和鳴
間關早得春風情春風卷入碧雲去千門萬戶皆春聲
是時君王在鎬京五雲垂輝耀紫清仗出金宫隨日轉
天廻玉輦繞花行始向蓬萊看舞鶴還過&KR0581;若聽新鶯
新鶯飛繞上林苑願入簫韶雜鳳笙
聽鶯曲(唐)韋應物
東方欲曙花冥冥啼鶯相喚亦可聽乍去乍來時近遠
纔聞南陌又東城忽似上林翻下苑綿綿蠻蠻如有情
欲囀不囀意自嬌羌兒弄笛曲未調前聲後聲不相及
秦女學筝指猶澀須臾風暖朝日暾流鶯變作百鳥喧
誰家懶婦驚殘夢何處愁人憶故園伯勞飛過聲局促
戴勝下時桑田綠不及流鶯日日啼花間能使萬家春
意閒有時斷續聽不了飛去花枝猶裊裊還棲碧樹鏁
千門春漏方殘一聲曉
聽鶯曲(元)楊維楨
紫騮踏花雲滿足南陌東阡日馳逐不如幽谷黃衣郎
好音綿蠻出深木鄰家女兒愁别離楊花却傍珠簾飛
樓前關山人未歸奈何奈何啼黃鸝
四禽圖(明)李東陽
金堤柳色黃於酒枝上黃鸝嬌勝柳歌喉宛轉色娉婷
種種春光無不有春來何遲去何速回首紅顔憶騎竹
急須携酒聽黃鸝莫待楊花眯人目
秋鶯歌(明)僧宗泐
千林入秋露氣清林中尚有黃鶯聲似與羣蟬争意氣
東林飛過西林鳴向來春風花滿城柳條拂地如長纓
綿綿蠻蠻斷復續千人萬人側耳聽高樓半醉客閣&KR0678;
停吹笙白馬貴公子挾彈不敢驚此時胡為不喜聽奈
何節序移人情只合深蔵緘爾口亦有妬爾金衣眀反
舌無聲良已久伯勞布榖俱潛形秋鶯秋鶯爾能翩然
入幽谷老翁歌詩送爾便覺心和平
五言律
詠鶯(唐)李嶠
芳樹雜花紅羣鶯亂曉空聲分折楊吹嬌韻落梅風寫
囀清絃裏遷喬暗木中友生若可冀幽谷響還通
詠黃鶯(唐)孫處
睍睆度花紅間關亂曉空乍離幽谷日先轉上林風翔
集春臺側低昂錦帳中聲詩辯摶黍比興思無窮
聽宫鶯(唐)王維
春樹繞宫牆春鶯囀曙光忽驚啼暫斷移處弄還長隠
葉棲承露攀花出未央遊人未應返為此始思鄉
鶯聲(唐)羅隠
井上梧桐暗花間霧露稀一枝晴復暖百囀是兼非金
屋夢初覺玉關人未歸不堪閒日聽因爾又沾衣
聞鶯(宋)楊萬里
過雨谿山淨新晴花柳眀來穿兩好樹别作一家聲故
欲撩詩興仍添懷友情驚飛苦難見那更綠陰成
五言排律
早春雪中聞鶯(唐)韓愈
朝鶯雪裏新雪樹眼前春帶澀先迎氣侵寒巳報人其
矜初聽早誰貴後聞頻暫囀那成曲孤鳴豈及辰風霜
徒自保桃李詎相親寄謝幽棲友辛勤不為身
鶯出谷(唐)錢可復
玉律陽和變時禽羽翮新載飛初出谷一囀巳驚人拂
柳宜煙暖衝花覺路春迎風翻翰疾向日弄吭頻求友
心何切遷喬幸有因華林饒玉樹棲託及芳晨
鶯出谷(唐)張鷺
弱質隨儔匹遷鶯正及春乘風音響遠映日羽毛新已
得辭幽谷還將脱俗塵鴛鸞方可慕鷰雀迥無鄰遊止
知難屈翻飛在此伸一枝如借便終冀託深仁
柳陌聽早鶯(唐)陶翰
忽來枝上囀還似谷中聲乍使香閨静偏傷遠客情間
關難辨處斷續若頻驚玉勒留將久青樓夢不成千門
候曉發萬井報春生徒有知音賞慚非臯鶴鳴
禁林聞曉鶯(唐)陸扆
曙色分層漢鶯聲繞上林報花開瑞錦催柳綻黃金斷
續隨風遠間關送月沈語當温樹近飛覺禁林深繡戶
驚殘夢瑶池轉好音願將棲息意從此沃天心
七言律
流鶯(唐)李商隠
流鶯漂蕩復參差度陌臨流不自持巧囀豈能無本意
良辰未必有佳期風朝露夜陰晴裏萬戶千門開閉時
曾苦傷春不忍聽鳳城何處有花枝
宫鶯(唐)徐夤
領得春光在帝家早從深谷出煙霞閒棲仙禁日邊柳
饑啄御園天上花睍睆只宜陪閣鳳間關多是問宫娃
可憐鸚鵡矜言語長閉雕籠歲月賖
早鶯(唐)僧貫休
何處經年絶好音暖風催出囀喬林羽毛新刷陶潛菊
喉舌初調叔夜琴蔵雨並棲紅杏密避人雙入綠楊深
曉來枝上千般語應共桃花說舊心
鶯梭(元)謝宗可
自織春風金縷衣穿紅度翠往來飛柳堤暗捲絲千尺
花塢横抛錦萬機時見枝頭捎蝶去不愁壁上化龍歸
羞同杼軸勞紅女一擲遷喬願有違
禁中聞鶯(明)章懋
禁苑花深晝漏遲鶯聲遥在萬年枝不隨舞袖歌金縷
却伴仙韶奏玉墀長信夢回欹枕處𤨏闈吟罷倚闌時
東風空費如簧舌不道眀廷有鳳儀
春暮見鶯(明)石珤
百花開盡見鶯流一囀能添數種愁巧舌傍人何太苦
春光隨水已難留心驚陌上誰家笛夢破城南少婦樓
柳色萬行聽不斷莫牽詩思到揚州
初自彭城山行聞鶯(明)王世貞
水宿逶迤不計程有無春事未分眀白門渡口逢三月
黃鳥行邊始一聲句向清時稀感慨官因遲暮減心情
祗園桃李花如錦秪為遊人特底生
新鶯(明)屠隆
初來閣外弄春暉上下花間試學飛小語未全調玉管
薄寒深自護金衣龍池萬柳棲應怯紫殿千門見總稀
九十韶華愁易老啼殘紅藥綠陰肥
秋鶯(明)廖孔說
喈喈秋老曙河斜嫩麴清塵浸露華黃葉誤求空谷友
丹楓虛擬上陽花蒹葭漠漠逢歸燕楊柳蕭蕭伴暮鴉
珠箔玉樓絃管日金衣誰料尚天涯
五言絶句
詠黃鶯兒(唐)鄭愔
欲囀聲猶澀將飛羽未調高風不借便何處得遷喬
江行(唐)錢起
秋風動客心寂寂不成吟飛上危檣立鶯啼報好音
洛陽陌(唐)顧況
鶯聲滿御堤堤拂柳絲齊風送名花落香紅襯馬蹄
殘鶯(唐)雍裕之
花闌鶯亦懶不語似含情何言百囀舌惟餘一兩聲
早起(唐)李商隠
風露澹清晨簾間獨起人鶯花啼又笑畢竟是誰春
春中(唐)司空圖
伏溜侵階潤繁花隔竹香嬌鶯方曉聽無事過南塘
退居漫題司空圖
花缺傷難綴鶯喧奈細聽惜春春已晩珍重艸青青
曉起聞鶯(元)趙孟頫
暑氣曉來清時時聞遠鶯還思故園路松下綠苔生
晩春即事(元)朱德潤
誰道林鶯老金衣薄更新春來復春去老却聽鶯人
新鶯(明)袁凱
芳樹何年到西園夢裏驚不須重聽汝只是舊時聲
寄都主事穆(明)李夢陽
江艸喚愁生思君黃鳥鳴遥心將夜月同滿闔閭城
送王生北行李夢陽
朝散午門西春風起御堤上林花半發幾處早鶯啼
舟中雜詠(明)徐霖
綠樹坐黃鸝青秧點白鷺睡起倚船窗知是江南路
閒居(明)南元善
碧窗紅藥砌青簡綠牙籖花落鶯啼樹風回燕入簾
春晩(明)章士雅
春雨過前谿垂楊樹樹低綠窗人不語惟有曉鶯啼
六言絶句
鶯(唐)李中
羽毛特異諸禽出谷堪聽好音薄暮欲棲何處雨昏楊
柳深深
湖上(元)張憲
紅杏牆邊粉蝶綠楊窗外黃鸝何處春光最好蹋青人
在蘇堤
雜詠(元)馬臻
堤晩遊人争渡花密流鶯亂鳴近水亭臺柳色轉山樓
觀鐘聲
其二
楚尾吳頭舊夢水邊山際閒情一夜杏園風急等閒吹
老鶯聲
郊居(明)袁凱
日轉花陰傍戶雨餘山色沿堤一雙蝴蝶對舞幾箇鶯
兒亂啼
六言(明)顧清
園林日日春風市喧不到牆東犬臥落紅籬下鶯啼新
綠陰中
春遊(明)李濓
太乙宫前柳色天清寺口鶯啼暖風吹面酒醒斜日穿
花路迷
七言絶句
過劉五(唐)李頎
洛陽一别棃花新黃鳥飛飛逢故人携手當年共為樂
無驚蕙艸惜殘春
漫興(唐)杜甫
眼見客愁愁不醒無賴春色到江亭即遣花開深造次
便教鶯語太丁寧
寒食寄京師諸弟(唐)韋應物
雨中禁火空齋冷江上流鶯獨坐聽把酒看花想諸弟
杜陵寒食艸青青
春思韋應物
野花如雪繞江城坐見年芳憶帝京閶闔曉開凝碧樹
曾陪鵷鷺聽流鶯
贈遠(唐)顧況
暫出河邊思遠道却來窗下聽新鶯故人一别幾時見
春草還從舊處生
送郭秀才顧況
故人曾任丹徒令買得青山擬獨耕不作艸堂招遠客
却將垂柳借啼鶯
移家别湖上亭(唐)戎昱
好是春風湖上亭柳條藤蔓繫離情黃鶯久住渾相識
欲别頻啼四五聲
春霽花萼樓南聞宫鶯(唐)楊凌
祥煙瑞氣曉來輕柳變花開共作晴黃鳥遠啼鳷鵲觀
春風流出鳳凰城
春興(唐)武元衡
楊柳陰陰細雨晴殘花落盡見流鶯春風一夜吹鄉夢
又逐春風到洛城
和武相公春曉聞鶯(唐)楊巨源
語恨飛遲天欲眀殷勤似訴有餘情仁風已及芳菲節
猶向花谿鳴幾聲
宫詞(唐)王建
鴛鴦瓦上瞥然聲晝寢宫娥夢裏驚元是君王金彈子
海棠花下打流鶯
和門下武相公春曉聞鶯王建
侵黑行飛一兩聲春寒囀小未分眀若教更解諸餘語
應向宫花不惜情
殘春曲(唐)白居易
禁苑殘鶯三四聲景遲風慢暮春情日西無事牆陰下
閒踏宫花獨自行
春詞(唐)施肩吾
黃鳥啼多春日高紅芳開盡井邊桃美人手暖裁衣易
片片輕雲落剪刀
山中送友人施肩吾
欲折楊枝别恨生一重枝上一啼鶯亂山重疊雲相掩
君向亂山何處行
江南春(唐)杜牧
千里鶯啼綠映紅水邨山郭酒旗風南朝四百八十寺
多少樓臺煙雨中
訪友人幽居(唐)雍陶
落花門外春將盡飛絮庭前日欲高深院客來人未起
黃鸝枝上啄櫻桃
待漏院吟(唐)劉鄴
玉堂簾外獨遲遲眀月初沈勘契時閒聽景陽鐘盡後
兩鶯飛上萬年枝
曉登成都迎春閣(唐)劉駕
未櫛凭欄眺錦城煙籠萬井二江眀香風滿閣花滿樹
樹樹樹頭啼曉鶯
和襲美春夕陪崔諫議櫻桃園宴
(唐)陸龜蒙
佳人芳樹雜春蹊花外煙濛月漸低幾度豔歌清欲轉
流鶯驚起不成棲
鸝(唐)司空圖
不是流鶯獨占春林間彩翠四時新應知擬上屏風畫
偏坐横枝亦向人
楊柳枝夀杯詞司空圖
灞亭東去徹隋堤贈别何須醉似泥萬里往來無一事
便帆輕拂亂鶯啼
早入諫院(唐)鄭谷
紫雲重疊抱春城廊下人稀唱漏聲偷得微吟斜倚柱
滿衣花露聽宫鶯
黃鶯鄭谷
春雲薄薄日輝輝宫樹煙深隔水飛應為能歌繫仙籍
麻姑乞與女真衣
幽齋(唐)僧齊已
幽院纔容箇小庭疎篁低短不堪情春來猶賴鄰僧樹
時引流鶯送好聲
獨卧(宋)王安石
茅檐午影轉悠悠門閉青苔水亂流百囀黃鸝看不見
海棠無數出牆頭
示西林可師(宋)朱子
身世年來欲兩忘一春隨意住僧房行逢舊隠低回久
綠樹鶯啼清晝長
五月聞鶯(宋)范成大
桑陰淨盡麥頭齊江上聞鶯每歲遲不及曉風鵯鵊子
迎春啼到送春時
其二
一聲初上最高枝忙殺嘔啞百舌兒老盡西園千樹綠
却憐槐眼正迷離
晩春田園雜興范成大
雨後山家起較遲天窗新色半熹微老翁敧枕聽鶯囀
童子開門放燕飛
新涼(宋)徐璣
水滿田疇稻葉齊日光穿樹曉煙低黃鶯也愛新涼好
飛過青山影裏啼
越州歌(宋)汪元量
年年宫柳好春光百囀黃鸝遶建章冶杏夭姚紅勝錦
牡丹屏裏燕諸王
宫詞(宋)花蕊夫人
侍女争揮玉彈弓金丸飛入亂花中一時驚起流鶯散
踏落殘花滿地紅
城西遊(元)劉秉忠
昨朝信馬鳳城西鞭約垂楊過小堤春色滿園花勝錦
黃鸝只揀好枝啼
柳下聽鶯(元)許有孚
陰陰煙翠足潛身其奈嬌喉百囀新却憶當年閶闔曉
恩袍光照上林春
到京師(元)楊載
城雪初消薺菜生角門深巷少人行柳梢聽得黃鸝語
此是春來第一聲
題黃鸝海棠圖(元)陳旅
二月園池蜀錦殷多情宫鳥喜來看上林春色濃於酒
莫把黃金鑄彈丸
和馬伯庸學士擬古宫詞(元)貢師泰
雲影微開日脚垂杏花深院落遊絲不知誰動秋千索
驚起黃鸝過别枝
京城春日(元)納延
官牐冰消綠漫堤落花流水五門西黃鸝不管春深淺
飛入南城樹上啼
次韻趙祭酒城東宴集(元)納延
金河流水碧粼粼御柳煙銷曙色新黃鳥只愁春去遠
隔窗呼醒看花人
即席用蘇世賢韻送郭子昭(元)許謙
攬轡春風入駿蹄兩堤煙柳護晴谿黃鶯自有留人意
相對殘紅不忍啼
湖光山色樓口占(元)顧瑛
雨隨牛跡坡坡綠雲轉山腰樹樹齊江閣晩添涼似洗
隔林時有野鶯啼
春日幽居(元)馬臻
淺淺春風尚帶寒日斜香篆半燒殘杏花一樹開如錦
怕觸啼鶯不倚闌
邨中書事馬臻
軋軋繰車艸屋低新篁帶籜出檐齊鶯雛未省逢人避
直向路傍花上啼
賦得聞鶯送客(明)朱恬烄
隔市炊煙曙色遲小城初霽落花時嬌鶯歴歴啼芳樹
不解春風有别離
閏三月有感(明)高啟
綠樹殘鶯偶一鳴聽來方解憶山行今年不是逢餘閏
已過春光半日程
春夜(明)沈應
半輪月映杏梢頭小院朱簾却上鈎鶯怯輕寒猶未睡
畫欄西畔替人愁
黃鶯(明)李東陽
柳花如雪滿春城始聽東風第一聲夢裏江南舊時路
隔谿煙雨未分眀
新春謾興(明)劉玉
杖藜門外問浮槎路隔谿南處士家梅子漸肥梔子瘦
黃鸝啼盡雨中花
雨中過匏菴先生園居(明)陳章
海月菴前景自清更看疎雨快吟情紅芳落盡還堪賞
綠樹黃鸝三五聲
京館聞鶯(明)祝允眀
天風吹出掖垣聲瀏亮緱山午夜笙錯認閶門折楊柳
一時飛夢滿江城
白雀返棹李王二子送余過虞山下作
(明)王寵
隨山高下野人家春夏林深不斷花可奈流鶯千百囀
陰陰綠樹映紅霞
絶句(明)蘇濓
新筍抽林與屋齊亂紅飛過畫闌西流鶯不管春來去
坐向綠陰深處啼
春盡日聞鶯(明)孫艾
正愁春去對春風忽聽鶯啼碧樹叢無數飛花向簾幕
將愁盡入一聲中
愚公園春酌(明)謝榛
共醉春風且放情白雲無定若浮名好花開落尋常事
遮莫黃鸝不住聲
早夏示殿卿(明)李攀龍
長夏園林黃鳥來百花春酒復新開人生把酒聽黃鳥
黃鳥一聲酒一杯
徐汝思見過林亭李攀龍
五柳陰陰逼酒清一杯須見故人情明朝馬上聽黃鳥
不似尊前喚友聲
飲錢大花樹下(明)吴孺子
平堤水漫小紅香醉後風來花滿床無奈黃鸝仍勸酒
數聲飛過竹邊牆
鷲嶺寺寄友人(明)吴兆
水漫長橋深復深寺門花密柳陰陰尋余只在鶯聲裏
不聽鶯聲何處尋
御定佩文齋詠物詩選卷四百三十七
