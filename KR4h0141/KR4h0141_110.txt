欽定四庫全書
御定佩文齋詠物詩選卷一百十
衆水類
五言古
太子狀落日望水(梁)劉孝綽
川平落日迥落照滿川漲復此淪波地派别引沮漳耿
耿流長脈熠熠動微光寒烏逐查漾飢鵜拂浪翔臨泛
自多美况乃還故鄉榜人夜理檝櫂女闇成粧欲待春
江曙爭塗向洛陽
汴水早發應令(隋)虞世基
夏山朝萬國軒庭會百神成功疇與讓盛德今為鄰區
宇屬平一庶類仰陶鈞鑾蹕臨河濟裘冕肅柴禋啓行
分七萃備物象三辰祈祈亘原隰濟濟咸縉紳暘谷升
朝景青丘發早春袞衣敷帝則分器叙彝倫臨淄成誦
美河間雅樂陳薰風穆已被茂實久愈新
過津口(唐)杜甫
南岳自兹近湘流東逝深和風引桂檝春日漲雲岑回
道過津口而多楓樹林白魚困密網黃鳥喧嘉音物微
限通塞惻隱仁者心甕餘不盡酒膝有無聲琴聖賢兩
寂寞渺渺獨開襟
與諸公遊濟瀆泛舟(唐)李頎
濟水出王屋其源來不窮狀泉數眼沸平地清流通皇
帝崇祀典詔書視三公分官禱靈廟奠璧沈河宫神應
每如答松篁氣蔥蘢蒼螭送飛雨赤鯉噴回風灑酒布
瑶席吹簫下玉童元冥掌陰事祝史告年豐百谷趨潭
底三光懸鏡中淺深露沙石蘋藻生虚空晩景臨泛美
亭臯輕靄紅晴山傍舟楫白鷺驚絲桐我本家潁北出
門見維嵩焉知松峰外又有天壇東左手正接䍦浩歌
眄青穹夷猶傲清吏偃仰狎漁翁對此川上閒非君誰
與同霜凝遠邨曙月淨蒹葭叢兹境信難遇為歡殊未
終淹留悵言别煙嶼夕微濛
渭水(唐)權德輿
吕氏年八十皤然持釣鉤意在靖天下豈惟食營丘師
臣有家法小白乃尊周日暮駐征策愛兹清渭流
遊湓水(唐)白居易
四月未全熱麥凉江風秋湖山處處好最愛湓水頭湓
水從東來一派入江流可憐似縈帶中有隨風舟命酒
一臨泛捨鞍揚棹謳放廻岸傍馬去逐波間鷗煙浪始
渺渺風襟亦悠悠初疑上河漢中若尋瀛洲汀樹綠拂
池沙草芳未休青蘿與紫葛枝蔓垂相樛繫䌫步平岸
回頭望江州城雉映水見隱隱如蜃樓日入意未盡將
歸復少留到官行半歲今日方一遊此地來何暮可以
寫吾憂
晩渡伊水(唐)韋述
悠悠涉伊水伊水清見石是時春向深兩岸草如積迢
遞望洲嶼逶迤亘津陌新樹落疎紅遥原上新碧回首
望洛陽遽有長山隔煙霧猶辨家風塵已為客登陟多
異趣往來見行役雲起早已昏鳥飛日將夕光陰逝不
借超然慕疇昔遠遊亦何為歸來存竹帛
伊水門(唐)樓穎
朝陟伊水門伊水入門流愜心乃成興澹然泛孤舟霏
微傍青靄容與隨白鷗竹陰交前浦柳花媚中洲日落
陰雲生彌覺兹路幽聊以恣所適此外知何求
苕霅二水(宋)梅堯臣
昔愛伊與洛今逢苕與霅南郭復西城曉水明於甲塵
纓庶可濯白鳥誰來狎落日潭上歸漁歌自相答
吳江放船至楓橋灣(宋)薛季宣
短篷負長虹破簏挂明月風馬坐中生天幕波中出高
城多隱映遠岫纔羅列少小泛吳船始識仙凡別
汾水道中(元)王惲
蒼巔互出縮峪勢曲走蛇回眺驚後擁迎看復横遮雲
林蕩高秋半嶺翻晴霞十里九渡水清流帶寒沙山谿
本幽寂激之聲乃譁解鞍憩美蔭覺我心靜嘉風枝滿
秋實野菊披水涯幽馨散蘭馥紅鮮綴丹砂二物固𤨏
碎托興騷人誇我欣記所見信筆書田家
釣魚灣(明)吳鼎芳
家住此灣中不出此灣裏長日坐魚磯閒心澹無巳白
雲起前山悠悠亦來此搔首對斜陽綸竿久不理
早秋涇上行(明)王問
兹晨暑氣平涇上自容與返照入柴扉蟬聲在高樹涇
水靜不流蘋花發西渡五湖秋色中欲乘扁舟去
五言律
侍宴滻水賦得濃字(唐)張說
千行發御柳一葉下仙&KR1999;青浦宸遊至朱城紫氣濃雲
霞交暮色草樹喜春容藹藹天旗轉清笳入九重
侍宴滻水賦得長字(唐)宗楚客
御輦出明光乘流泛羽觴珠胎隨月減玉漏與年長寒
盡梅猶白風遲柳未黃日斜旌旆轉休氣展林塘
泛前陂(唐)王維
秋空自明迥况復遠人寰暢以沙際鶴兼之雲外山澄
波淡將夕清月皎方閒此夜任孤棹夷猶殊未還
泊揚子津(唐)祖詠
纔入維揚郡鄉關此路遥林藏初霽雨風退欲歸潮江
火明沙岸雲帆礙浦橋客衣今正薄寒氣昨來饒
與鄠縣羣官泛渼陂(唐)岑參
萬頃浸天色千尋窮地根舟移城入樹岸闊水浮邨閒
鷺驚簫管潜虯傍酒樽暝來呼小吏列火儼歸軒
尋龍湍(唐)孫逖
仙穴尋遺跡輕舟愛水鄉谿流一曲盡山路九峰長漁
父歌金洞江妃舞翠房遥憐葛仙宅真氣共微茫
董嶺水(唐)周朴
湖州安吉縣門與白雲齊禹力不到處河聲流向西去
衙山色遠近水月光低中有高人在沙中曳杖藜
臨石步港(宋)徐鉉
碕岸隨縈帶微風起細漣綠隂三月後倒影亂峰前吹
浪游鱗小粘苔碎石圓會將腰下組换取釣魚船
過白水(宋)梅堯臣
下馬獨懷古翛然臨渡風真人去未久流水自無窮雨
闊沙㾗漲灣平野色通曾興漢家業今與百川同
發揚港渡入交口夾(宋)楊萬里
朝雨悤悤霽春山歴歴嘉老青交幼綠暗錦出明花漁
艇十數隻雞聲三五家人生須富貴此輩亦生涯
泊桐廬分水港(宋)王十朋
何處繫歸舟桐廬舊日遊港從分水出亭瞰合江流疉
嶂雲披絮遥天月吐鉤紛紛釣魚者無復見羊裘
大龍湫(宋)趙師秀
一派落虚空如何畫得同高風吹作雨低日射成虹西
域書曾說先朝路始通或言龍已去幽處別為宫
五言排律
賦得荆谿夜湍送蔣逸人歸義興山
(唐)皇甫冉
驚湍流不極夜渡識雲岑長帶谿沙淺時因山雨深方
同七里路更遂五湖心揭厲朝將夕潺湲古至今花源
若可許雖遠亦相尋
七言律
十五里沙(宋)劉克莊
只見如山白浪飛更堪動地黑風吹渺茫直際九州外
洶湧常如八月時河伯豈能窮海若靈胥僅可嚇吳兒
惜無散髮騎鯨友共了南遊一段竒
太乙湫(金)楊雲翼
四崖環抱鏡光平數畝澄泓石底渟寒入井頭千丈雪
淨涵巖際一天星傍人爭出魚依勢銜葉飛來鳥護靈
日日東風送潮出只因絶頂透滄溟
太液晴波(明)林環
池頭旭日散輕煙開鏡清光近九天翠柳條長經雨後
綠蘋香暖得春先御溝流出通金水仙派分來自玉泉
在鎬幾回陪宴樂詠歌魚藻繼周篇
太液晴波(明)曾棨
靈沼溶溶淑氣回玉泉初暖碧如苔風廻鼇背山光動
日照龍鱗鏡影開飛鳥慣隨仙仗過遊魚偏識翠華來
願傾池水成春酒添進南山萬夀杯
太液晴波(明)梁潜
蓬島前頭太液池搖風漾日動漣漪魚龜已慣迎仙舫
鷗鷺應能識翠旗著雨錦蕖開晩鏡拂煙翠柳曳晴絲
周人自昔歌靈沼願沐恩波一獻詩
五言絶句
東陂(唐)錢起
永日興難忘掇芳春陂曲新晴花枝下愛此苔水綠
潺湲聲錢起
亂石跳素波寒聲聞幾處颼颼暝風引散出空林去
黃菊灣(唐)顧况
時菊凝曉露露華滴秋灣仙人釀酒熟醉裏飛空山
白鷺汀顧况
靃靡汀草碧淋森鷺毛白夜起沙月中思量捕魚策
欹松漪顧况
湛湛碧漣漪老松欹側卧悠揚綠蘿影下拂波紋破
春波曲(元)楊維楨
家住春波上春深未得歸桃花新水漲應沒浣花磯
新水(明)袁凱
柳外朝朝雨平添過舊痕往時桃葉渡今日更銷魂
七言絶句
渭上(唐)温庭筠
呂公榮達子陵歸萬古煙波遶釣磯橋上一通名利迹
至今江鳥背人飛
三十六灣(唐)許渾
縹緲臨風思美人荻花楓葉帶谿聲夜深吹笛移船去
三十六灣秋月明
延平津(唐)胡曾
延平津下水溶溶峭壁巍岑一萬重昨夜七星潭底見
分明神劔化為龍
寒蘆港(宋)蘇軾
溶溶晴港漾春暉蘆筍生時柳絮飛還有江南風物否
桃花流水鮆魚肥
新灣(宋)劉子翬
冉冉寒生水面煙吳歌唱罷月微偏停橈又向灣前宿
一夜西風浪打船
過臨平蓮蕩(宋)楊萬里
蓮蕩層層鏡樣方春來嫩玉斬新黃角頭一一張蘆箔
不遣魚蝦過别塘
其二
人家星散水中央十里芹羹菰飯香想得薰風端午後
荷花世界柳絲鄉
過沙頭楊萬里
過了沙頭漸有邨地平江闊氣清温暗潮已到無人會
只有篙師識水痕
玉淵(宋)王十朋
誰決銀河落半天飛流濺沬五峰前山中草木皆光潤
知有含輝玉在淵
御定佩文齋詠物詩選卷一百十
