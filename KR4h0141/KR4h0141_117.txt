欽定四庫全書
御定佩文齋詠物詩選卷一百十七
臺榭類
四言古
靈臺詩(漢)班固
乃經靈臺靈臺既崇帝勤時登爰考休徵三光宣精五
行布序習習祥風祁祁甘雨百穀蓁蓁庶草蕃廡屢惟
豐年於皇樂胥
五言古
臨高臺(齊)王融
遊人欲騁望積步上高臺井蓮當夏吐窗桂逐秋開花
飛低不入鳥散遠時來還看雲棟影含月共徘徊
登高臺(梁)王僧孺
試出金華殿聊登銅雀臺九路平如掌千門洞已開軒
車映日過簫管逐風來若非邯鄲美便是洛陽才
宮殿名登高臺詩(陳)祖孫登
獨有相思意聊敞鳳凰臺蓮披香稍上月明光正來離
鶴將雲散飛花似雪廻遥思竹林友前窗夜夜開
宓公琴臺詩(唐)高適
皤皤邑中老自誇邑中理何必升君堂然後知君美開
門無犬吠早卧常晏起昔人不忍欺今我還復爾
登單父陶少府半月臺(唐)李白
陶公有逸興不與常人俱築臺像半月迥出高城隅置
酒望白雲商飇起寒梧秋山入遠海桑柘羅平蕪水色
綠且明令人思鏡湖終當過江去愛此暫踟蹰
小臺(唐)白居易
新樹低如帳小臺平似掌六尺白藤牀一莖青竹杖風
飄竹皮落苔印鶴迹上幽逕與誰同閒人自來往
新搆亭臺示諸弟姪白居易
平臺高數尺臺上結茅茨東西疏二牖南北開兩扉蘆
簾前後卷竹簟當中施清泠白石枕疎凉黃葛衣開衿
向風坐夏日如秋時笑傲頗有趣窺臨不知疲東窗對
華山三峰碧參差南檐當渭水卧見雲帆飛仰摘枝上
果俯折畦中葵足以充饑渴何必慕甘肥况有好羣從
旦夕相追隨
題嶽麓道卿臺(宋)范成大
山外江水黃江外滿城綠城外杳無際天低到平陸長
煙貫楚尾遠勢帶吳蜀故園東北望遊子闌干曲
七言古(附長短句)
春臺望(唐)明皇
暇景屬三春高臺聊四望目極千里際山川一何壯太
華見重巖終南分疉嶂郊原紛綺錯參差多異狀佳氣
滿通溝遲步入綺樓初鶯一一鳴紅樹歸鴈雙雙去綠
洲太液池中下黃鶴昆明水上映牽牛聞道漢家全盛
日别館離宮趣非一甘泉逶迤亘明光五柞連延接未
央周廬徼道縱橫轉飛閣廻軒左右長須念作勞居者
逸勿言我後焉能恤為想雄豪壯栢梁何如儉陋卑茅
室陽烏黯黯向山沈夕鳥喧喧入上林薄暮賞餘廻步
輦還念中人罷百金
雍臺歌(唐)溫庭筠
太子池南樓百尺入窗新樹疎簾隔黃金鋪首畫鈎陳
羽葆亭童拂交戟盤紆欄楯臨高臺帳殿臨流鸞扇開
早鴈驚鳴細波起映花鹵簿龍飛廻
五言律
文翁講堂(唐)盧照鄰
錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈
登裴秀才廸小臺作(唐)王維
端居不出戶滿目望雲山落日鳥邊下秋原人外閒遥
知遠林際不見此檐間好客多乘月應門莫上關
凝雲榭晩興(宋)文同
晩策倚危榭羣峰天際橫雲陰下斜谷雨勢落褒城遠
渡孤煙起前邨夕照明遥懷寄新月又見一稜生
聚仙臺夜飲(金)元好問
永夜畱歡席高懷遠市塵月凉衣有露風細酒生鱗鄉
社情親舊仙臺姓字新殷勤詩卷在長記坐中人
臺上(明)薛蕙
臺迥通風榭窗虚近水城卷簾殘暑去携手晩凉生碧
樹藏雲暗銀河度月明醉來愁彷彿只作畫中行
澄江臺(明)王韋
混合開天塹蒼茫壯帝畿帆檣移夕景樓殿動朝輝落
日波濤隠浮煙島嶼微登臺歌古詠長憶謝玄暉
平臺(明)馬汝驥
曲臺通太乙複道肅鈎陳虎旅歸營久龍光繞禁新柏
梁開日月蓬閣接天人漢帝崇文化賡歌奉紫宸
秋日登雨花臺(明)陳鳳
落葉山中寺秋風江上臺鳳城雙闕迥牛渚片帆来繁
吹暮仍急清樽醉復開東籬菊尚晩畱取盡餘杯
五言排律
鬱孤臺(宋)蘇軾
八境見圖畫鬱孤如舊遊山為翠浪湧水作玉虹流日
麗崆峒曉風酣章貢秋丹青未變葉鱗甲欲生洲嵐氣
昏城樹灘聲入市樓煙雲侵嶺路艸木半炎州故國千
峰外高臺十日畱他年三宿處凖擬繫歸舟
立春日山西紀石二使君陳程二閫帥邀遊吹
臺同張職方賦(明)朱睦㮮
驄馬尋芳出高臺野望同人皆惠連軰地即孝王宮宴
對幽林雪歌餘大國風斷垣蒼蘚合遺沼碧流通日轉
平蕪外春歸遠樹中今朝逢賦客懷古意何窮
七言律
朝臺送客有懷(唐)許渾
趙佗西拜已登壇馬援南征土宇寬越國舊無唐印綬
蠻鄉今有漢衣冠江雲帶日秋偏熱海雨隨風夏亦寒
嶺北歸人莫回首蓼花楓葉萬重灘
凌歊臺送韋秀才許渾
雲起高臺日未沈數邨殘照半巖陰野蠶成繭桑柘盡
谿鳥引雛蒲稗深帆勢依依投極浦鐘聲杳杳隔前林
故山迢遞故人去一夜月明千里心
亭臺(唐)秦韜玉
雕楹累棟架崔嵬院宇生煙次第開為向西忩添月色
豈辭南海取花栽意將畫地成幽沼勢擬驅山近小臺
清境漸深官轉重春時長是别人来
題睦州郡中千峰榭(唐)方干
豈知平地似天台朱戶深沈别徑開曳響露蟬穿樹去
斜行沙鳥向池來窗中早月當琴榻牆上秋山入酒杯
何事此中如世外應緣羊祜是仙才
月波臺(宋)朱子
潺潺流水注回塘中作平臺受晩凉四面不通車馬跡
一樽聊飲芰荷香韓公無復吟花島楚客何勞賦葯房
少待須臾更清絶月華零露洗匡牀
登擬峴臺(宋)陸游
層臺縹緲壓城闉倚杖來觀浩蕩春放盡尊前千里目
洗空衣上十年塵縈廻水抱中和氣平遠山如醞藉人
更喜機心無復在沙邊鷗鷺亦相親
妙高臺(元)李思衍
危亭新構客持觴雨浥闌干面面凉煙外好山供水墨
風前老樹奏笙簧接天淨綠秋江白著地彤雲晩稻黃
騕褭絲鞭歸興逸水晶宮殿桂花香
華素臺(元)薛元曦
銀臺錯落照長春泰宇清明絶點塵星斗九天分楚越
山河萬里界甌閩花邊綘節招猨鶴雲裏丹梯駐鳳麟
戲馬歌風何足數初陽今古對天人
新秋釣魚臺讌集兼贈倪若谷秘書得中字
(明)李先芳
古寺凉蟬嘒晩風釣魚臺近濯龍宮波搖樹色浮天上
山寫秋容入鏡中蓮社舊遊花落盡濠梁樂事鳥啼空
臨流不醉新豐酒笑煞滄浪把釣翁
五言絶句
奉和春日池臺(唐)元萬頃
日影飛花殿風文積草池鳳樓通夜敞虬輦望春移
臨高臺送黎拾遺(唐)王維
相送臨高臺川原杳何極日暮鳥飛還行人去不息
望山臺(唐)錢起
望山登春臺目盡趣難極晩景下平阡花際霞峰色
石臺(宋)朱子
出谷轉石稜俯身窺木末夕眺嵐翠分朝隮雲海闊
聚遠臺(金)趙渢
獨上平臺上風雲萬里來青山一尊酒落日未能回
過越王臺(明)僧來復
人道耶谿好青山罨畫開荷花三百里無數白鷗來
七言絶句
嚴陵釣臺(唐)黃滔
終向煙霞作野夫一竿竹不換簪裾直鈎猶逐熊羆起
獨是先生眞釣魚
過雲臺(金)李俊民
夜半風吹霽色開曉乘殘月過雲臺連山斷處瞰平野
一線黃流掌上來
釣臺夜興(元)薩都拉
仙茶旋煑桐江水客火遥分石壁燈風露滿船山月上
夜凉獨對釣臺僧
御定佩文齋詠物詩選卷一百十七
