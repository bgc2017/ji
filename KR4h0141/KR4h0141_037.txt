欽定四庫全書
御定佩文齋詠物詩選卷三十七
社日類
五言古
社前遭田父泥飲美嚴中丞(唐)杜甫
步屧隨春風邨邨自花柳田翁逼社日邀我嘗春酒酒
酣誇新尹畜眼未見有廻頭指大男渠是弓弩手名在
飛騎籍長番歲時久前日放營農辛苦救衰朽差科沒
則巳誓不舉家走今年大作社拾遺能住否叫婦開大
瓶盆中為吾取感此氣揚揚須知風化首語多雖雜亂
說尹終在口朝來偶然出自卯將及酉久客惜人情如
何拒鄰叟高聲索果栗欲起時被肘指揮過無禮未覺
邨野醜月出遮我畱仍嗔問升斗
七言古
春社祠(明)瞿佑
十日一風五日雨社前拜祝神巳許瓦盆瀲灔斟濁醪
高爼縱横薦肥羜嗚嗚笛聲坎坎鼓俚曲山歌互呑吐
老巫狡獪神有靈傳得神言為神舞祭餘分肉巫自與
醉裏狂言相爾汝小兒覓餅大兒扶頭上神花付鄰女
五言律
社日(唐)杜甫
九農成德業百祀發光輝報效神如在馨香舊不違南
翁巴曲醉北鴈塞聲微尚想東方朔詼諧割肉歸
今朝當社日(宋)戴復古
今朝當社日明日是花朝佳節惟宜飲東池適見招綠
深楊柳重紅透海棠嬌自笑鬢邊雪多年不肯消
社前(宋)謝翺
無家借燕住離别又經年客館依山上春分到社前雨
來換宿水雲起暗晴川颯颯吹衣帶因風問去船
七言律
乙酉社日偶題(宋)楊萬里
愁邊節裏兩相關茶罷呼兒檢歴看社日雨多晴較少
春風晩暖曉猶寒也知散策郊行去其奈緣谿路未乾
綠暗紅明非我事且尋野蕨作蔬盤
社日僧舍風雨(宋)劉宰
借蔬香積共晨炊客裏良辰總不知孺子從渠均胙肉
南翁無處聽巴詞神鴉得志飽終日巢燕無心來及時
風雨聒人聾轉甚半鍾濁酒可能治
社日(明)甘瑾
楓樹林邊雨脚斜兒童祈賽競喧譁雞豚上戊家家酒
鶯燕東風處處花野徑歸時扶醉客叢祠祭罷集神鴉
瀕湖生意愁多潦預祝汙邪載滿車
社日出遊(明)方太古
邨邨社鼓隔谿聞賽祀歸來客半醺水緩山舒逢日暖
花明柳暗值春分平田白洫流新雨絶壁青楓挂斷雲
策杖提壺隨所適野夫何不可同羣
七言絶句
社日(唐)張演
鵝湖山下稻粱肥豚柵雞棲對掩扉桑柘影斜春社散
家家扶得醉人歸
春社(宋)陸游
太平處處是優場社日兒童喜欲狂且看參軍喚蒼鶻
京都新禁舞齋郎
社日(宋)方岳
燕子今年掯社來翠瓶猶有去年梅丁寧莫管杏花俗
付與春風一道開
社中(明)陳憲章
桑林伐鼓酒如川秋社錢多春社錢盡道昇平長官好
五風十雨更年年
其二
社屋新成燕子來山丹未落野棠開三三兩兩兒童戲
弄水扳花日幾回
其三
社酒開顔一百家春風先動長官衙東君也解遊人意
紅白交開樹樹花
社日(明)石珤
春風簾幕駐晴雲社酒杯深我對君燕子未來花不語
綠蕪寒雀共斜曛
御定佩文齋詠物詩選卷三十七
