欽定四庫全書
御定佩文齋詠物詩選卷三十二
冬至類
四言古
晉冬至初歲小會歌(晉)張華
日月不留四氣迴周節慶代序萬國同休庶尹羣后奉
夀升朝我有嘉禮式宴百僚繁肴綺錯旨酒泉渟笙鏞
和奏磬管流聲上隆其愛下盡其心宣其壅滯訓之德
音乃宣乃訓配享交泰永載仁風長撫無外
五言古
詠冬至(宋)袁淑
連星貫初歷令月臨首歲薦樂行陰政登金贊陽滯收
凉降天德萌華宣地惠司瑞記夜晞書雲掌朝誓
冬至(宋)傅亮
星昴殷仲冬短晷窮南陸柔荔迎時萋芳芸應節馥
冬至應教(北齊)蕭慤
天宫初動磬緹室已飛灰暮風吹竹起陽雲覆石來拆
冰開茘色除雪出蘭栽慙無宋玉辨濫吹楚王臺
奉和冬至乾陽殿受朝應詔(隋)牛弘
恭已臨萬㝢宸居御八埏作貢菁茅集來朝圭黻連司
儀三揖盛掌禮九賓虔重欄映如璧複殿繞非煙
奉和冬至乾陽殿受朝應詔(隋)許善心
森森羅陛衞噦噦鏘璁珩禮殫五瑞輯樂闋九功成
五言律
長至日與同舍遊北山(宋)范成大
歲晩山同色湖平霧不收寒雲低閣雪佳節靜供愁竹
柏森嚴立蒲荷索莫休瘦笻知脚力政爾耐清遊
五言排律
南至隔仗望含元殿爐煙(唐)崔立之
千官賀長至萬國拜含元隔仗爐光出浮霜煙氣翻飄
飄縈内殿漠漠澹前軒聖日開如捧卿雲近欲渾輪囷
灑宮闕蕭索散乾坤願惹天風便披香奉至尊
長至日上公獻夀(唐)崔琮
應歷三陽首朝天萬國同斗邊看子月臺上候祥風五
夜鏡初曉千門日正融玉階文物盛仙伏武貔雄率舞
皆羣辟稱觴即上公南山為聖夀長對未央宮
冬至夜集曹能始園亭觀伎(明)吳兆
佳候要佳麗山齋啟莫扉入園驚茘發窺琯見灰飛梅
亂歌中落春爭笑裏歸橙香寒靧面桂氣暖薰衣粉壁
釵横影雕窗燭散輝不堪絃管歇殘月尚棲幃
七言律
小至(唐)杜甫
天時人事日相催冬至陽生春又來刺繡五紋添弱線
吹葭六琯動飛灰岸容待臘將舒柳山意衝寒欲放梅
雲物不殊鄉國異教兒且覆掌中杯
和湖州杜員外冬至日白蘋洲見憶
(唐)李郢
白蘋亭上一陽生謝脁新裁錦繡成千嶂雪銷谿影綠
幾家梅綻海波清已知鷗鳥長來狎可許汀洲獨有名
多愧龍門重招引即抛田舍棹舟行
十一月二十七日冬至(元)朱德潤
捲地顛風響怒雷一宵天上報陽回日光繡戶初添線
雪意屏山欲放梅雙闕倚天瞻象魏五雲書彩望靈臺
江南水暖不成凍谿叟穿魚換酒來
送朱謝二博士進賀冬至表赴京師聽宣諭畢
還吳(明)高啟
驛騎雙馳捧綠章都門逢舊喜洋洋小儒方幸瞻天近
遠使初來賀日長仗下丹墀晴雪盡朝回紫陌曉塵香
承宣歸去難留駐乞報平安到故鄉
至日懷諸太史陪祀南郊(明)王穉登
圜丘馳道草芊芊曠典重逢御極年聖夀長如南至日
皇恩高似北溟天葭灰應氣迎鄒律松籟含風入舜絃
最羡翰林供奉客揮毫先進慶雲篇
冬至南郊扈從紀述和陳玉壘太史韻
(明)于慎行
聖后乘乾奉帝禋日躔南陸協靈辰九關肅啟天門鑰
萬姓歡隨御輦塵樓雪初融丹禁曉葭灰微動玉衡春
虚慚珥筆親文物實有甘泉賦未陳
其二
綘節氤氲上太清紫煙縹緲冠層城鵷行不動瑶墀影
鳳幄微聞玉藻聲律應一陽璇象轉福凝五位泰階平
禮成回蹕傳行漏百尺華燈闕下明
館課冬至齋居于慎行
緹室灰飛晷欲長清齋仙館坐焚香雪殘樓閣虚瓊樹
月出簪裾滿玉堂筆望五雲迎舜日心隨一線入堯裳
明朝負槖趨陪地只有瑶壇帝座旁
冬至恭侍慶成大宴于慎行
南郊夜燎泰壇煙内殿朝開大慶筵兩陛衣冠承湛露
千門鐘鼓震鈞天親瞻玉几雲霄上久泛仙杯日月邊
温旨三傳咸已醉歡聲動地未央前
七言絶句
冬至日獨遊吉祥寺(宋)蘇軾
井底微陽回未回蕭蕭寒雨濕枯荄何人更似蘇夫子
不是花時肯獨來
預作冬至(宋)張耒
紫壇曾從奠琳琅親被天人玉冕光今日黃州山下寺
五更聞雁滿林霜
至節即事(元)馬臻
天街曉色瑞煙濃名紙相傳盡賀冬繡幕家家渾不卷
呼盧笑語自從容
其二
店舍喧譁徹夜開熒煌燈火映樓臺歡遊未曉不歸去
早有元宵氣象來
御定佩文齋詠物詩選卷三十二
