欽定四庫全書
御定佩文齋詠物詩選卷一百二十三
别業類
五言古
題崔山人别業(唐)儲光羲
南陽隐居者築室丹谿源谿冷怯秋晏室寒欣景暾山
雞鳴菌閣水霧入衡門東嶺或舒嘯北窗時討論封君
渭川竹逸士漢隂園何必崆峒上獨為堯所尊
晦日遊大理韋卿城南别業(唐)王維
與世澹無事自然江海人側聞塵外遊解驂軛朱輪平
野照暄景上天垂春雲張組竟北阜泛舟過東鄰故鄉
信高會牢醴及佳辰幸同擊壤樂心荷堯為君
尋鞏縣南李處士别業(唐)岑參
先生近南郭茅屋臨東川桑葉隐邨戶蘆花映釣船有
時著書暇盡日窗中眠且喜閭井近灌田同一泉
過汪氏别業(唐)李白
遊山誰可遊子明與浮丘疉嶺礙河漢連峰横斗牛汪
生面北阜池館清且幽我來感意氣搥炰列珍羞掃石
待歸月開池漲寒流酒酣益爽氣為樂不知秋
潯陽陶氏别業(唐)劉眘虚
陶家習先隐種柳長江邊朝夕潯陽郭白衣來幾年霽
雲明孤嶺秋水澄寒天物象自清曠野情何綿聯蕭蕭
丘中賞明宰非徒然願守黍稷稅歸耕東山田
初至洞庭懷㶚陵别業(唐)劉長卿
長安邈千里日夕懷雙闕已是洞庭人猶看㶚陵月誰
堪去鄉思親戚想天末昨夜夢中歸煙波覺來闊江臯
見芳草孤客心欲絶豈訝青春來但傷經時别長天不
可望鳥與浮雲沒
五言律
終南别業(唐)王維
中歲頗好道晩家南山陲興來每獨往勝事空自知行
到水窮處坐看雲起時偶然值林叟談笑無還期
酬虞部蘇員外過藍田别業不見留之作
王維
貧居依谷口喬木帶荒邨石路枉廻駕山家誰候門漁
舟膠凍浦獵火燒寒原惟有白雲外疎鐘聞夜猿
從岐王過楊氏别業應教王維
楊子談經處淮王載酒過興闌啼鳥緩坐久落花多逕
轉廻銀燭林開散玉珂嚴城時未啟前路擁笙歌
宿岐州北郭嚴給事别業(唐)岑參
郭外山色暝主人林館秋疎鐘入卧内片月到牀頭遥
夜惜巳半清言殊未休君雖在青瑣心不忘滄洲
蘇氏别業(唐)祖詠
别業居幽處到來生隐心南山當戶牖灃水映園林竹
覆經冬雪庭昏未夕隂寥寥人境外閒坐聽春禽
南谿别葉(唐)蒋冽
結宇依青嶂開軒對綠疇樹交花兩色谿合水重流竹
徑春來掃蘭樽夜不收逍遥自得意鼓腹醉中遊
潘司馬别業(唐)周瑀
門對青山近汀牽綠草長寒深包晩橘風緊落垂楊湖
畔聞漁唱天邊數鴈行蕭然有高士清思滿書堂
和人秋歸終南山别業(唐)錢起
舊居三顧後晩節重幽尋野徑到門盡山窗連竹隂昔
年鶯出谷今日鳳歸林物外凌雲操誰能繼此心
題樊川杜相公别業錢起
數畝園林好人知賢相家結茅書閣儉帶水槿籬斜古
樹生春蘚新荷卷落花聖恩加玉鉉安得卧煙霞
題鄭侍御藍田别業(唐)張喬
秋山清若水吟客静於僧小徑通商嶺高窗見杜陵雲
霞朝入鏡猿鳥夜窺燈願作前峰侶終來寄上層
遊崔監丞城南别業(唐)劉得仁
門與青山近青山復幾重雪融皇子岸春潤翠微峰地
有經冬艸林無未老松竹寒谿隔寺晴日直聞鐘
東谿别業寄段郎中(唐)方干
前山含遠翠羅列在窗中盡日人不到一樽誰與同凉
隨蓮葉雨暑避柳條風豈分長岑寂明時有至公
冬日尋徐氏别業(唐)僧皎然
近依城北住幽徑少人知積雪行深巷寒山遶故籬竹
花春自發橙實晩仍垂還其巖前鶴今朝下夕池
夏晩别墅(宋)蔡襄
夏竹侍前楹凉襟析舊酲疉雲封日茜斜雨著虹明魚
動池開暈蟬移樹減清葭洲煙向暝鳬鷖自相迎
上湖閒泛艤舟石函因過下湖小墅
(宋)林逋
平臯望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
訪雲卿淮上别墅(宋)僧惠崇
地近得頻到相携向野亭河分岡勢斷春入燒痕青望
久人收釣吟餘鶴振翎不愁歸路晩明月上前汀
飲張氏别墅(元)揭傒斯
楚國多才俊張家好弟兄出門湖水碧留客野堂清微
雨鳴疎竹寒煙覆古城園人隔畦語歲暮此中行
清漳黃氏北墅(元)陳旅
聞說黃家墅開門入翠嵐細岑依舍北流水出城南雨
暖蘭抽筍霜晴樹落柑千年讀書地更莫乞羊曇
别墅晩晴與鄰叟久立(明)劉仔肩
郊原初雨歇散步出荆扉落日在高樹凉風生客衣佛
香僧舍近江影塞鴻飛亦有南鄰叟忘言相與歸
五言排律
冬至後過吳張二子檀谿别業
(唐)孟浩然
卜築因自然檀谿不更穿園廬二友接水竹數家連直
取南山對非關選地偏卜鄰依孟母共井讓王宣曾是
歌三樂仍聞詠五篇草堂時偃曝蘭枻日周旋外事情
都遠中流性所便閒垂太公釣興發子猷船余亦幽栖
者經過竊慕焉梅花殘臘日柳色半春天鳥泊隨陽鴈
魚藏縮項鯿停杯問山簡何似習池邊
七言律
春日題杜叟山下别業(唐)盧綸
百鳥羣飛山半晴渚田相接有泉聲園中曉露青叢合
橋上春風綠野明雲影斷來峰影出林花落盡草花生
今朝醉舞同君樂始信幽人不愛榮
春宴王補闕城東别業(唐)郎士元
柳陌乍隨洲勢轉花源忽傍竹隂開能將瀑水清人境
直取流鶯送酒杯山下古松當綺席檐前片雨滴春苔
地主同聲復同舍留歡不畏夕陽催
酬王季友題半日邨别業兼呈李明府
郎士元
邨映寒原日已斜煙生密竹早歸鴉長谿南路當羣岫
半景東鄰照數家門通小徑連芳草馬飲春泉踏淺沙
欲待主人林上月還思潘令縣中花
秋晩自洞庭湖别業寄穆秀才
(唐)皮日休
江邨寥落過重陽獨自攖寧葺草房風撦紅蕉仍換葉
雨淋黃菊不成香野猿偷栗重窺戶落鴈疑人更繞塘
他日若修耆舊傳為予添取此書堂
張舍人南谿别業(唐)僧法振
新田遶屋半春耕藜杖閒門引客行山翠自成微雨色
谿花不隐亂泉聲漁家遠到堪留興公府懸知欲厭名
入夜更宜明月滿雙童喚出解吹笙
題少保張公曲阿别墅(金)王寂
鍾湖亭下水淙淙綠野平泉未易雙十里藕花紅步障
一軒松蔭碧油幢洛中獨樂有司馬天下不知名曲江
紙尾欲煩賢宅相雨蓑添我坐篷窗
自山中歸鑑湖别業(元)吳景奎
數椽茅舍清江曲六月炎天困鬱蒸賴有青山圍故宅
歸來赤脚踏層冰石泉松籟為琴筑野䔩山肴薦豆登
明日回頭望丘壑芙蓉半出白雲層
次韻奉題吳彦貞華林别業(明)吳會
郡城南去有華亭花木成林竹繞汀照影鳳凰臨月鏡
傳聲鸚鵡隔雲屏分栽柳入陶潛傳點校茶歸陸羽經
我亦延州老孫子對江相望樂清寧
七言排律
許員外新陽别墅(唐)方干
蘭汀橘島映亭臺不是經心即手栽滿閣白雲隨雨去
一池寒月逐潮來小松出屈和巢長新逕通邨避筍開
柳絮風前攲枕卧荷花香裏釣魚廻園中認葉分靈草
檐下攀枝落野梅莫恣高情求逸思湏防急詔用長材
若因螢火終殘卷便把漁歌送幾杯多謝郢中賢太守
當時談笑許追陪
五言絶句
題袁氏别業(唐)賀知章
主人不相識偶坐為林泉莫謾愁沽酒囊中自有錢
七言絶句
戲題輞川别業(唐)王維
柳條拂地不湏折松樹披雲從更長藤花欲暗藏猱子
柏葉初齊養麝香
題柳谿别墅(金)姚孝錫
雨霽風和不動塵柳邊携酒賞晴春頻來谿鳥渾相識
渡水穿花不避人
楓塘别業(元)尹廷高
白雲缺處露檐牙雞犬相聞僅數家幽鳥不啼林寂寂
滿山黃霧落松花
御定佩文齋詠物詩選卷一百二十三
