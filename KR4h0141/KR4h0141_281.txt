欽定四庫全書
御定佩文齋詠物詩選卷二百八十一
榆類
五言古
榆(明)吳寬
始我種三榆近在亭之左西日待隠蔽隂成客能坐七
年長漸高密葉巳交鎻生錢聞可食貧者當果蓏其一
忽憔悴嚙腹緣蟻蜾持斧欲伐之材未中船舵藤蔓方
附麗不伐亦自可古人無棄物守圃常用跛
五言絶句
榆(宋)張耒
修柯遇雲日老枿干虹霓嗟爾臃腫材大匠何見遺
七言絶句
貧居春怨(唐)雍陶
貧居盡日冷風煙獨向簷牀看雨眠寂寞春風花落後
滿庭榆莢似秋天
榆錢(宋)孔平仲
鏤雪裁綃箇箇圓日斜風定穏如穿憑誰細與東君說
買住青春費幾錢
春晚(宋)僧道潜
疊穎叢條翠欲流午隂濃處聽鳴鳩兒童賭罷榆錢去
狼藉春風漫不收
次韻答李擛之(明)王弼
榾柮爐頭擁薄綿嫩寒微雨暮春天不知詩思能多少
榆葉梨花巳滿前
無題(明)康栗
笑看海雲初起處吾家隠隱碧天隅何時跨鶴隨風去
同與仙人坐白榆
御定佩文齋詠物詩選卷二百八十一
