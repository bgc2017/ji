欽定四庫全書
御定佩文齋詠物詩選四百四十二
雀類(附黃雀)
五言古
青雀(魏)劉楨
翩翩野青雀棲宿茨棘藩朝食平田粒夕飲玉池泉猥
出蔚叢中乃至丹山巔
滄海雀(梁)張率
大雀與黃口来自滄海區清晨啄原粒日夕依野株雖
憂鷙鳥擊長懷沸鼎虞况復隨時起翻飛不可拘寄言
挟弹子莫賤隋侯珠
雀乳空井中(梁)劉孝威
遠去條支國心知漢德休聊棲丞相府過令黃霸羞挟
子須閒地空井共尋求轆轤絲綆絶桔槹冬蘚周將憐
羽翼張誰辭各背遊
詠雀(梁)沈趨
肌薄少滋腴色淺非丹翠不惧越王羞寧懷秦后珥傍
簷葺寒草循場啄餘穗且欣大厦成焉須鴻鵠志
詠雀(隋)李孝貞
聽琴旋蔡子張羅避翟公夕宿寒林上朝飛空井中既
並玄雲曲復變海魚風一報黃花惠還遊萬歲宫
空城雀(唐)李白
嗷嗷空城雀身計何戚促本與鷦鷯羣不隨鳳凰族提
攜四黃口飲乳未嘗足食君糠粃餘常恐烏鳶逐恥涉
太行險羞營覆車粟天命有定端守分絶所欲
空城雀(唐)孟郊
一雀入官倉所食寧損幾祗慮往復頻官倉終害爾魚
網不在天鳥羅不張水飲啄要自然可以空城裏
義雀行和朱評事(唐)賈島
玄鳥䧺雌俱春雷驚蟄餘口銜黃河泥空即翔天隅一
夕皆莫歸嘵嘵遺衆雛雙雀抱仁義哺食勞劬劬雛既
迤邐飛雲間聲相呼燕感雀深恩雀媿揚不殊禽賢難
自彰幸得主人書
早起聞雀聲(明)王問
朝聞寒雀喧薄暮亦来歸鳴啄自無患叢竹欣相依凉
風吹衡宇明月照素帷寄傲北忩下太息往事非今兹
已息交門外車馬稀慰我閒居夕歲寒良不違
空城雀(明)僧宗泐
啾啾空城雀戀戀空城曲朝傍空城飛暮向空城宿草
窠乳子成𡋯土翻身浴不隨鳳凰遊不畏鷹鸇逐野田
豈無黍太倉豈無粟食粟遭網羅食黍傷箭鏃丁寧黃
口雛飲水懷止足歲晩雖苦飢全軀保微族
長短句
青雀歌(唐)王維
青雀翅羽短未能遠食玉山禾猶勝黃雀爭上下唧唧
空倉復若何
青雀歌(唐)裴廸
動息自適性不曾妄與燕雀羣幸忝鵷鸞早相識何時
提㩦致青雲
青雀歌(唐)盧象
啾啾青雀兒飛来飛去仰天池逍遥飲啄安涯分何假
扶搖九萬為
青雀歌(唐)崔興宗
青扈繞青林翩翾陋體一微禽不應長在藩籬下他日
凌雲誰見心
題百雀圖(明)汪應軫
百雀不如鳳胡為占琅玕朋雛碎語不可聽六月攪動
清風寒我欲挟金弹巧避千萬端徘徊恐落一枝翠矯
首待鳳棲闌干
五言律
詠雀(唐)李嶠
大厦初成日嘉賓集杏梁銜書表周瑞入幕應王祥暮
宿空城裏朝遊漣水傍願齊鴻鵠志希逐鳳凰翔
簷雀(唐)楊發
弱羽怯孤飛投簷幸所依銜環惟報德賀厦本知歸紅
觜休爭頋丹心自息機徔来攀鳳翼終是戀光輝
五言排律
旌節亭瓦雀(明)陳憲章
瓦雀喜亭棲丹青意自迷雨餘穿麗日花底啅香泥並
語聲全碎追飛羽忽低悠悠去矰繳欵欵戀榱題卵育
非無地兒羣或引梯慣行書架上漸滿井闌西不羡雕
籠養真堪畫卷攜由来親白首那更避青藜狎久如私
昵喧多類滑稽行蔵非社燕飲啄混家雞度嶺千回歇
排風幾寸躋冥鴻于汝輩滄海一涔蹄
七言律
籠雀(明)王翺
曾入皇家大網羅樊籠久困意如何長于禁苑隨花柳
無復郊原伴黍禾秋暮每驚歸夢遠春深空送好音多
主恩未遂銜環報羽翮年来漸折磨
七言絶句
雀(宋)李覯
繡戶珠簾見最頻暖来寒去但安身翟公門下時飛入
全勝交情斗頓人
疎梅寒雀圖(元)王惲
長記扁舟過武彛仙家梅竹滿清溪山禽盡日憐幽致
爭揀寒枝趁晩棲
芳塘(元)僧圓至
芳塘雨霽綠初肥折得青條串露歸一樹殘花喧闘雀
紅香滿徑撲人飛
贈劉七(明)雷思霈
劉郎讀書王郎館酒到看花興到詩無事過余談竟日
竹邊雙雀立多時
御定佩文齋詠物詩選卷四百四十二
