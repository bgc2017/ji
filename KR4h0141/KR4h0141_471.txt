欽定四庫全書
御定佩文齋詠物詩選卷四百七十二
車螯類
五言古
永叔請賦車螯(宋)梅堯臣
素唇紫錦背漿味壓蚶菜海客穿海沙拾貯寒潮退王
都有美醖此物實當對相去三千里貴力致以配翰林
文章宗炙鮮尤所愛旋坼旋沽飲酒船如落埭殊非北
人宜肥羊噉臠塊
初食車螯(宋)歐陽修
纍纍盤中蛤來自海之涯坐客初未識食之先歎嗟五
代昔乖隔九州如剖瓜東南限淮海渺不通夷華於時
北州人飲食陋莫加雞豚為異味貴賤無等差自從聖
人出天下為一家南産錯交廣西珍富卭巴水載每連
舳陸輸動盈車谿潛細毛髮海怪雄䰅牙豈惟貴公侯
里巷飽魚蝦此蛤今始生其來何晩耶螯蛾聞二名(車螯)
(一名車蛾)久見南人誇璀璨殼如玉斑斕點生花含漿不肯
吐得火遽已呀共食惟恐後争先屢成譁但喜美無厭
豈思來甚遐多慚海上翁辛苦斸泥沙
七言律
食車螯(宋)楊萬里
珠宫新沐淨瓊沙石鼎初然瀹井花紫殼旋開微滴酒
玉膚莫熟要鳴牙橙拖金線成雙美薑擘糟丘總一家
老子宿酲無解處半杯羹後半甌茶
七言絶句
釣侣(唐)皮日休
趁眠無事避風濤一斗霜鱗換濁醪驚怪兒童呼不得
盡衝煙雨漉車螯
御定佩文齋詠物詩選卷四百七十二
