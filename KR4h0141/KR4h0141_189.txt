欽定四庫全書
御定佩文齋詠物詩選卷一百八十九
簫類
五言古
簫史曲(齊)張融
引響猶天外吟聲似地中戴勝噪落景龍歕清霄風
詠簫(梁)劉孝儀
危聲合鼓吹絶弄混笙篪管饒知氣促釵動覺唇移仙
史安為貴能令秦女隨
短簫(梁)張&KR0792;
促柱絃始繁短簫吹初亮舞袖拂長席鐘音由簴颺巳
落簷瓦間復繞梁塵上時屬清夏隂恩暉亦非望
簫史曲(陳)江總
弄玉秦家女簫史仙處童来時兔月滿去後鳳樓空密
笑開還斂浮聲咽更通相期紅粉色飛向紫煙中
長短句
鐵簫歌(明)袁宗
滇江夜半風雨黑電火燒空轟霹靂須臾雨霽波浪恬
江壖脫却蒼龍脊道人騎鯨江上来見之錯愕驚而咍
拾得歸来世希罕土花鏽澀生莓苔上有空星泛宫徵
嶰谷蒼筤豈堪比六丁鼓鞲神功成百煉金精雪花起
一吹潛蛟舞載吹婺婦泣孤鸞長吟音嫋嫋碎玉玲瓏
眞可拾酒酣為我三復吹青天行雲不敢飛初如七十
二鳳聲雄雌又若獨繭抽出冰蠶絲東望蓬莱山把酒
招安期飄飄清興不可遏聽君一曲歌我詩曲終酒盡
客且散西軒月在梨花枝
七言律
吹簫(金)邊元鼎
弄玉吹簫玉琯低秋風散入滿天思滄波夜漲龍吟細
琪樹霜飄鳳嘯遲漢月有情如靜聽蕭郎無路不相知
秦樓虚負清宵意為念乘鸞舊有期
夜月吹簫圖(明)王偁
梧桐月轉欲棲鴉閒弄參差隔紫霞彩鳳暗巢長樂樹
金鶯偷語上陽花鬭妝凉露霑釵玉簇仗香雲繞扇紗
吹到凉州移别調君王親為按紅牙
五言絶句
答韋蘇州(唐)丘丹
露滴梧葉鳴風秋桂花發中有學仙侣吹簫弄山月
七言絶句
夜宴安樂公主宅(唐)李迥秀
金牓岧嶤雲裏開玉簫叄差天際回莫驚側弁還歸路
祇為平陽歌舞催
同諸隱者夜登四明山(唐)施肩吾
半夜尋幽上四明手攀松桂觸雲行相呼巳到無塵境
何處玉簫吹一聲
望少華(唐)杜牧
眼看雲鶴不相隨何况塵中事作為好伴羽人深洞去
月前秋聽玉參差
相思(唐)李商隱
相思樹上合歡枝紫鳳青鸞共羽儀腸斷秦臺吹管客
日西春盡到来遲
小遊仙詩(唐)曹唐
帝子眞娥相領行當天合曲玉簫清梨花新折東風軟
猶在緱山樂笑聲
小遊仙詞(元)張翥
美人臨水笑相邀自解羅巾擲作橋同覓雲間仙伴侣
杏花壇上聽吹簫
宫詞(明)朱權
忽聞天外玉簫聲花下聽来獨自行三十六宫秋一色
不知何處月偏明
遊仙詞(明)張泰
仙人天上好樓居門外離離種白榆一曲洞簫吹向月
夜深驚起海中烏
謝平江送至廣通(明)楊愼
明月清風渡兩橋相隨百里不辭遥共憐話别無長夜
紅燭青尊碧玉簫
聞吹簫(明)施漸
夜半聞聲莫問誰急將幽意向人吹秋風不與閒心會
祇有窗前明月知
對月寄壺梁(明)彭年
天街霜月夜迢迢淮浦金波蕩畫橋才子行吟青玉案
仙人吹和紫璚簫
聞簫聲(明)吳鼎芳
洞簫如縷到尊前明月高樓夜可憐何處一聲風易斷
千家花柳障晴煙
宫詞(明)王司綵
瓊花移種入深宫旖旎濃香韻晩風贏得君王留步輦
玉簫嘹喨月明中
雨夜聞簫(明)葉小鸞
紗窗徙倚倍無聊香燼熏爐懶更燒一縷簫聲何處弄
隔簾微雨濕芭蕉
御定佩文齋詠物詩選卷一百八十九
