欽定四庫全書
御定佩文齋詠物詩選卷三百五十七
菊花類
五言古
菊(晉)袁山松
靈菊植幽崖擢穎凌寒飈春露不改色秋霜不改條
飲酒(晉)陶潜
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有真意欲辨已忘言
其二
秋菊有佳色裛露掇其英汎此忘憂物遠我遺世情一
觴雖獨進杯盡壺自傾日入羣動息歸鳥趨林鳴嘯傲
東軒下聊復得此生
摘園菊贈謝僕射舉(梁)王筠
靈茅挺三眷神芝曜九眀菊花偏可憙碧葉媚金英重
九惟嘉節抱一應元貞泛酌宜長久聊薦野人誠
詠菊(唐)陳叔達
霜間開紫蒂露下發金英但令逢採摘寕辭獨晚榮
和錢員外早冬翫禁中新菊(唐)白居易
禁署寒氣遲孟冬菊初拆新黃間繁綠爛若金照碧仙
郎小隱日心似陶彭澤秋憐潭上看日慣籬邊摘今来
此地賞野意潜自適金馬門内花玉山峰下客寒芳引
清句吟翫煙景夕賜酒色偏宜握蘭香不敵凄凄百卉
腓歲晚冰霜積唯有此花開殷勤助君惜
霜菊(唐)席䕫
時令忽已改行看被霜菊可憐後時秀當此凛風肅淅
瀝翠枝翻凄清金蕊馥凝姿節堪重澄豔景非淑寧祛
青女威願盈君子掬持来泛樽酒永以照幽獨
霜菊(唐)闕名
秋盡北風生律移寒氣肅淅瀝降繁霜離披委殘菊華
姿尚照灼幽氣含紛郁的的冐空園萋萋被幽谷騷人
有遺詠陶令曾盈掬倘使懷袖中猶堪襲餘馥
和聖俞庭菊(宋)蘇舜欽
不謂花艸稀實愛菊色好先時自封植坐待秋風老類
粧翠羽枝已喜金靨小嚴霜發層英益見化匠巧搖疑
光艷落折恐叢薄少一日三四吟一吟三四遶賞專情
自迷美極語難造得君所賦詩爛漫惬懷抱朗詠償此
心清樽為之倒
菊(宋)蘇洵
騷人足竒思香艸比君子况此霜下傑清芬絶蘭茝氣
禀金行秀德備黃中美古来鶴髮翁餐英飲其水但恐
蓬藋傷課僕加料理
野菊(元)郝經
乾坤入消數萬物呈晚節秋晏菊始華荒叢翳林樾野
迥幽姿清岡斷寒豔接絲蟲罥青苞啼螿抱枯葉瀼露
積玉華層層擁金屑我欲摘以杯飲之濯中熱霜栽郁
高標胡與荒穢列嗟爾夷惠儔玉質難變滅不謂無人
看便使幽香歇安得老瓦盆坐對澆古月
菊(元)何中
菊花如幽人梅花如烈士同居冰雪中標格不相似道
里阻荒寒故人萬里餘菊枝儻可折持以寄遠書
涇上觀菊(眀)王問
涇上一老人愛菊如愛稼踏葉到林丘散襟茅茨下青
柯吐芳英采采漸盈把睠言五色姿陽春似相假晚節
良可親予懷自舒寫有物苟會心那辭在荒野歲晏不
可留柴車夙云駕奕奕車馬客誰解閒行者
七言古(附長短句)
買菊(宋)楊萬里
老夫山居花繞屋南齋杏花北齋菊青春二月杏花開
抱瓶醉卧錦繡堆凉秋九月菊花發自折寒枝插華髮
湘纍落英曾幾何陶令東鄰未是多吾家滿山種秋色
黃金為地香為國就中更有一丈黃霜葩月蕊耿出牆
飲徒無酒尋不得尋得一身花露香如今小寓咸陽市
有口何曾問花事百錢擔上買一株聊伴詩人發幽意
白菊(金)宇文虛中
西風蕭颯百草黃南齋白菊占秋芳主人好事不專饗
擷送客舘分幽香幽香清豔兩難得冰雪肌膚龍麝裛
悄然坐我蕊珠宫玉斧瑶姬皆舊識仙家藝菊名日精
我今號爾為月英月中風露秋夕好感此仙種来曾城
憑君傳與金天令月與霜姿駐清景重陽好伴白衣来
五柳先生憶三逕
菊潭(眀)李蓘
甘菊之下潭水清上有菊花無數生谷中人家飲此水
能令上夀皆百齡漢家宰相亦不俗月致洛陽三十斛
遺蹤蕪沒無處尋夜雨春風長荆榖
其二
浩蕩李青蓮清狂孟襄陽當時各到菊潭上風流對酒
酣壺觴山樹槭槭山菊老谷中人夀今多少高賢已去
碧山空千載流光一歸鳥
買西園菊至招同社徐興公商孟和諸人花下
小酌因和短歌(眀)陳鴻
幾處菊花殘西園餘數畝買来竹窗下折簡會賓友把
酒坐花傍一齊衫袖香春天百卉媚不及此幽芳階下
凉風薄暮起枝枝低拂深杯裏願君盡醉宿我家眀日
更買西園花
五言律
賦得殘菊(唐)太宗
階蘭凝曙霜岸菊照晨光露濃晞曉笑風勁淺殘香細
葉彫輕翠圓花飛碎黃還將今歲色復結後年芳
秋菊(唐)駱賓王
擢秀三秋晚開芳十步中分黃俱笑日含翠共搖風碎
影涵流動浮香隔岸通金翹徒可汎玉斝竟誰同
菊(唐)李嶠
玉律三秋暮金精九日開榮舒洛媛浦香泛野人杯靃
靡寒潭側丰茸曉岸隈黃花今日晚無復白衣来
九日奉陪令公登白樓同詠菊
(唐)盧綸
瓊樽猶有菊可以獻留侯願比三花秀非同百卉秋金
英和藥細玉露結房稠黃雀知恩在銜飛亦上樓
菊(唐)李商隱
暗暗淡淡紫融融冶冶黃陶令籬邊色羅含宅裏香幾
時禁重露實是怯殘陽願汎金鸚鵡昇君白玉堂
白菊(唐)許棠
所尚雪霜姿非關落帽期香飄風外别影到月中疑發
在林凋後繁當露冷時人間稀有此自古乃無詩
菊(唐)羅隠
籬落歲云晏數枝聊自芳雪裁纖蕊密金坼小苞香千
載白衣酒一生青女霜春叢莫輕薄彼此有行蔵
白菊(唐)張蠙
秋天木葉乾猶有白花殘舉世稀栽得豪家却畫看片
苔相應綠諸卉獨宜寒幾度携佳客登高欲折難
採菊(唐)李建勲
簇簇竟相鮮一枝開幾番味甘資麴糵香好勝蘭蓀古
道風搖遠荒籬露壓繁盈筐時採得服餌近知門
菊(唐)僧無可
東籬搖落後密豔被寒催夹雨驚新拆經霜忽盡開野
香盈客袖禁蕊泛天杯不共春蘭並悠揚遠蝶来
九日菊花詠應詔(唐)僧廣宣
可訝東籬菊能知節候芳細枝青玉潤繁蕊碎金香爽
氣浮朝露濃姿帶夜霜汎杯傳夀酒應共樂時康
九月十八日黃菊始開時且禁釀謾成示德衡
弟(元)蒲道源
冉冉秋事杪幽叢花始黃直湏彫衆卉纔許見孤芳重
露洗金質嚴風吹綠裳陶翁如有酒何日不重陽
汝慶宅紅菊(眀)何景眀
紅菊開時暮亭亭冠物華亦知顔色好不是豔陽花羅
綺嬌秋日樓臺媚晚霞清香如不改常傍美人家
菊(眀)申時行
誅茅疏野徑種菊擬山家秀擢三秋榦竒分五色葩凌
霜畱晚節殿歲奪春華為道餐英好東籬興獨賒
菊(眀)唐文獻
西苑宸遊地東籬菊已花當年誇野色此日麗天葩輕
白凌寒露深紅映晚霞秋英疑可茹無復楚人嗟
五言排律
和令狐相公玩白菊(唐)劉禹錫
家家菊盡黃梁國獨如霜瑩淨真琪樹分眀對玉堂山
人披雪氅素女厭紅妝粉蝶来難見麻衣拂更香面風
搖羽扇含露滴瓊漿高豔遮銀井繁枝覆象牀桂叢慚
並發梅萼妬先芳一入瑶華詠從兹播樂章
詠夹逕菊(唐)薛能
夾逕盡黃英不通人並行幾曾相對綻元自兩行生叢
比高低等香連左右并畔搖風勢斷中夾日華眀間隔
蛩吟隔交横蝶亂横頻應泛桑落摘處近前楹
恩門小諫雨中乞菊栽(唐)鄭谷
握蘭將滿歲栽菊伴吟詩老去慵趨世朝廻獨繞籬逓
香風細細澆綠水瀰瀰秖共山僧賞何當國士移孤根
深有託微雨正相宜更待金英發憑君插一枝
南海使院對菊懷丁夘别墅(唐)許渾
何處曾移菊谿橋鶴嶺東籬疎還有豔園小亦無叢日
晚秋煙裏星繁曉露中影搖金澗水香染玉潭風罷酒
慚陶令題詩答謝公朝来數花發身在尉佗宫
七言律
和馬郎中移白菊見示(唐)李商隠
陶詩只採黃金實郢曲新傳白雪英素色不同籬下發
繁花疑自月中生浮杯小摘開雲母帶露全移綴水精
偏稱含香五字客從兹得地始芳榮
野菊李商隠
苦竹園南椒塢邊微香冉冉淚涓涓已悲節物同寒雁
忍委芳心與暮蟬細路獨来當此夕清樽相伴省他年
紫雲新苑移花處不取霜栽近御筵
幽居有白菊一叢因而成詠呈知已
(唐)陸龜蒙
還是延年一種材即將瑶朵冐霜開不如紅豔臨歌扇
欲伴黃英入酒杯陶令接㒿堪岸著梁王高屋好敧来
月中若有閒田地為勸嫦娥作意栽
重憶白菊陸龜蒙
我憐貞白重寒芳前後叢生夹小堂月朵暮開無絶豔
風莖時動有竒香何慚謝雪清才咏不羡劉梅貴主妝
更憶幽窗凝一夢夜来邨落有微霜
和魯望白菊(唐)皮日休
已過重陽半月天琅華千點照寒煙蕊香亦似浮金靨
花樣還如縷玉錢玩影馮妃堪比豔鍊形簫史好爭妍
無由摘向牙箱裏飛上方諸贈列仙
和陸魯望白菊(唐)張賁
雪彩冰姿號女華寄身多是地仙家有時南國和霜立
幾處東籬伴月斜謝客瓊枝空貯恨袁郎金鈿不成夸
自知終古清香在更出梅妝弄晚霞
劉員外寄移菊(唐)李山甫
秋来緣樹復緣牆怕共平蕪一例荒顔色不能隨地變
風流唯解逐人香煙含細葉交加碧露坼寒英次第黃
深謝栽培與知賞但慚終歲待重陽
詠白菊(唐)羅隠
雖被風霜競欲催皎然顔色不低摧已疑素手能妝出
又似金錢未染来香散自宜飄渌酒葉交仍得蔭香苔
尋思閉戶中宵見應認寒窗雪一堆
和張少監晚菊(宋)徐鉉
憶共庭蘭倚砌栽柔條輕吹獨依隈自知佳節終堪賞
為惜流光未忍開採擷也湏盈掌握馨香還解滿罇罍
今朝旬假猶無事更好登臨汎一杯
菊(宋)劉子翬
青叢馥郁早抽芽金蕊斕斑晚著花秋意秪應宜澹泊
化工可是惜鉛華輕煙細雨重陽節曲檻疎籬五柳家
暮醉朝吟供採摘更憐寒蝶共生涯
今年立冬後菊方盛開小飲(宋)陸游
胡牀移就菊花畦飲具酸寒手自携野實似丹仍似漆
邨醪如蜜復如虀傳方那解烹羊脚破戒猶慚擘蠏臍
一醉又驅黃犢出冬晴正要飽耕犁
野菊(宋)楊萬里
未與騷人當糗糧况随流俗作重陽正緣在野有幽色
肯為無人減妙香已晚相逢半山碧便忙也折一枝黃
花應冷笑東籬族猶向陶翁覓寵光
野菊座主閒閒公命作(金)元好問
柴桑人去已千年細菊斑斑也自圓共愛鮮眀照秋色
爭教狼籍卧疎煙荒畦斷壟新霜後瘦蝶寒&KR0008;晚景前
只恐春叢笑遲暮題詩端為發幽妍
重九後菊(元)葉顒
癡蝶狂蜂未用疑從来根性嬾趨時情知不少爭先輩
故遣遲開殿後枝斜日園林方冷淡西風天地特清竒
芳苞小蕊秋香老不是淵眀斷不知
西施菊(眀)瞿佑
不惜金錢買冶容移根應自館娃宫西風冷落三秋後
故國繁華一笑中戲蝶留連香徑晚遊人悵望屧廊空
莫教野鹿偷銜去留映蘇臺夕照紅
汪司驥席上對菊(眀)熊卓
錦席秋軒流客觴階除遲菊戀年芳翠條冉冉初經雨
青蕊娟娟欲候霜幸為分回供閴寂空然别去夢寒香
小車如覓東谿路古屋疎籬是醉鄉
五言絶句
江行(唐)錢起
叢菊生堤上此花長後時有人還采掇何必在春期
其二
晚菊繞江壘忽如開古屏莫言時節過白日有餘馨
其三
潯陽江畔菊應似古来秋為問幽棲客吟詩得酒不
野菊(唐)王建
晚豔出荒籬冷香著秋水憶向山中見伴蛩石壁裏
詠新菊(唐)姚合
黃金色未足摘取且嘗新若待重陽日何曾異衆人
將赴湖州留題亭菊(唐)杜牧
陶菊手自種楚蘭心有期遥知渡江日正是擷芳時
折菊杜牧
籬東菊徑深折得自孤吟雨中衣半濕擁鼻自知心
菊(宋)徐鉉
細麗披金彩氛氲散遠馨汎杯頻奉賜緣解制頽齡
菊(宋)王十朋
佳節逢吹帽黃金染菊叢淵眀何處飲三徑冷香中
菊(宋)楊萬里
味苦誰能愛香含只自珍長將潭底水普供世間人
七言絶句
重陽席上賦白菊(唐)白居易
滿園花菊鬱金黃中有孤叢色似霜還似今朝歌酒席
白頭翁入少年場
菊白居易
一夜新霜著瓦輕芭蕉新折敗荷傾耐寒唯有東籬菊
金粟初開曉更清
菊花(唐)元稹
秋叢繞舍似陶家遍繞籬邊日漸斜不是花中偏愛菊
此花開盡更無花
憶白菊(唐)陸龜蒙
稚子書傳白菊開西成相滯未容廻月眀階下窗紗薄
多少清香透入来
白菊雜詩唐司空圖
黃昏寒立更披襟露浥清香悅道心却笑誰家扄繡戶
正熏龍麝煖鴛衾
其二
四面雲屏一帶天是非斷得自翛然此生只是償詩債
白菊開時最不眠
華下對菊司空圖
清香裛露對高齋泛酒偏能浣旅懷不是春風逞紅豔
鏡前空墜玉人釵
菊(唐)鄭谷
日日池邊載酒行黃昏獨自遶黃英重陽過後頻来此
甚覺多情勝薄情
庭前菊(唐)韋莊
為憶長安爛漫開我今移爾滿庭栽紅蘭莫笑青青色
曾向龍山泛酒来
菊(宋)韓丕
造化工夫豈異端自緣開晚少人看若教總似陶潜眼
肯向芳春賞牡丹
白菊(宋)魏野
濃露繁霜著似無幾多光彩照庭除何須更待螢兼雪
便好叢邊夜讀書
沈仲一送菊自言封殖之勞欲得詩為報
(宋)陳傅良
東籬何在菊年年菊視陶詩竟孰賢未必緣詩花更好
花將詩與萬人傳
黃菊(宋)楊萬里
鶯樣衣裳錢樣裁冷霜凉露濺秋埃比他紅紫開差晚
時節来時畢竟開
九日月中對菊同禧伯郎中賦
(元)張本
花上清光花下隂素娥惜此萬黃金一杯寒露三更後
誰信幽人更苦心
賞菊(眀)魏時敏
短籬疎雨正離披淡白深紅朵朵宜自計老年才思减
重陽過後不題詩
御定佩文齋詠物詩選卷三百五十七
