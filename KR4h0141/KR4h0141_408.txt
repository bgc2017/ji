欽定四庫全書
御定佩文齋詠物詩選卷四百九
犬類
四言古
賦犬(吴)張儼
守則有威出則有獲韓盧宋鵲書名竹帛
五言古
狗詩(晉)張華
如黃批狡兔青骹撮飛雉鵠鷺皆盡收鳬鷖安足視
狂犬(宋)孔平仲
吾家有狂犬其走如脫兔撐突盤盂翻搜爬堂廡汙逢
人吠不止雞噪貓且怒固難在家庭只可守邨墅不見
已半年意謂少懲懼昨日至城東搖尾喜若赴銜衣復
抱膝屢叱不肯去一躍數尺高其強乃如故豈惟性則
然汝分亦天賦未聞有驊騮蹄齧棄中路安敢擕汝歸
重令兒女怖
予來儋耳得吠狗曰烏觜甚猛而馴隨予遷合
浦過澄邁泅而濟路人皆驚戲為作此詩
(宋)蘇軾
烏喙本海獒幸我為之主食餘已瓠肥終不憂鼎爼晝
馴識賓客夜悍為門戸知我當北還掉尾喜欲舞跳踉
趁童僕吐舌喘汗雨長橋不肯躡竟渡清深浦拍浮似
鵝鴨登岸劇虓虎盜肉亦小疵鞭箠當貰汝再拜謝恩
厚天不遣言語何當寄家書黃耳定乃祖
五言絶句
逢雪宿芙蓉山主人(唐)劉長卿
日暮蒼山遠天寒白屋貧柴門聞犬吠風雪夜歸人
題李廸畫犬(明)高啓
猧兒偏吠客花下卧晴莎莫出東原獵春來兔乳多
遊天壇山(明)謝榛
偶逢雙玉童相引躡雲去犬吠洞門開三花最深處
潞陽曉訪馮員外汝言謝榛
野闊早霜明林空凉吹動一犬吠人來松窗破秋夢
題畫(明)僧德清
風雨孤舟夜微茫草樹春茅簷驚犬吠定是渡江人
暮景(明)申光漢(朝鮮人)
樹密深濃翠孤煙淡作雲前邨聞犬吠暗路草中分
六言絶句
山家(明)姚旅
柏葉麝餐雲煖柳條鳥踏煙寒稚子出牆看客隔籬犬
吠衣冠
七言絶句
山店(唐)王建
登登石路何時盡決決谿泉到處聞風動葉聲山犬吠
一家松火隔秋雲
山中喜靜和子見訪(唐)施肩吾
絶壁深谿無四鄰每逢猿鶴即相親小奴驚出垂藤下
山犬今朝吠一人
再歸松谿舊居宿西林(唐)徐凝
五粒松深谿水清衆山搖落月偏明西林靜夜重來宿
暗記人家犬吠聲
夜會鄭氏昆季林亭(唐)方干
卷簾圓月照方塘坐久樽空竹有霜白犬吠風驚鴈起
猶能一一旋成行
小遊仙詩(唐)曹唐
冰屋朱扉曉未開誰將金策扣瓊臺碧花紅尾小仙犬
閒吠五雲嗔客來
寒夜吟(唐)成彦雄
洞房脉脉寒宵永燭炧香消金鳳冷猧兒睡魘喚不醒
滿窗撲落銀蟾影
春日田園雜興(宋)范成大
步&KR1231;尋春有好懷雨餘蹄道水如杯随人黃犬攙前去
走到谿橋忽自廻
郊行(金)酈權
谿橋納納馬蹄輕竹裏人家犬吠聲行盡灘光谿路黑
隔林燈火夜深明
閻立本職貢圖(金)閻長言
諤諤昌周此一書形容獒貢寫成圖寧知右相無深意
莫指丹青便厚誣
宿卓水(元)許衡
寒缸挑盡火重生竹有清聲月自明一夜客窗眠不穩
却聽山犬吠柴荆
軍中苦樂謠(元)周霆震
半臂纏腰帽卷氊剪裠荷葉腿齊編市西橋外看屠狗
笑擲并刀賭酒錢
題犬(元)貢性之
深宫飽食恣猙獰卧毯眠氊慣不驚却被捲簾人放出
宜男花下吠新晴
秋日過子問郊原(明)王伯稠
葉舠百轉入幽谿灌木蒼藤夾岸迷一縷炊煙山犬吠
柴門忽出竹叢西
巫䕫道中(明)黃輝
星星冷炬拂雲堆夜踏偏橋半欲摧人隊似猿穿嶺去
犬聲如豹透林來
冬日穆湖邨居同藴輝上人賦
(明)僧智舷
買得漁蓑與釣綸天寒日暮水無鱗浩歌一曲知何處
犬吠蘆花不見人
御定佩文齋詠物詩選卷四百九
