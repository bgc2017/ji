欽定四庫全書
御定佩文齋詠物詩選卷三百三十六
笋類
五言古
食笋(唐)白居易
此州乃竹鄉春笋滿山谷山夫折盈把抱来早市鬻物
以多為賤雙錢易一束置之炊甑中與飯同時熟紫籜
拆故錦素肌擘新玉每食遂加飡經時不思肉久為京
洛客此味常不足且食勿踟蹰南風吹作竹
和黃魯直食笋次韻(宋)蘇軾
飽食有殘肉飢食無餘菜紛然生喜怒似被狙公賣邇
來誰獨覺凜凛白下宰一飯在家僧至樂甘不壞多生
味蠧簡食笋乃餘債蕭然映樽俎未肯雜菘芥君看霜
雪姿童稚已耿介胡為遭暴横三嗅不忍嘬朝來忽解
籜勢迫風雷噫尚可餉三閭飯筒纏五采
食笋十韻(宋)黃庭堅
洛下斑竹笋花時壓鮭菜一束酬千金掉頭不肯賣我
來白下聚此族富庖宰蠒栗戴地翻觳觫觸牆壞&KR0766;&KR0766;
入中厨如償食竹債甘葅和菌耳辛膳胹薑芥烹鵝雜
股掌炮鼈亂裠介小兒哇不美鼠壤有餘嘬可貴生於
少古來食共噫尚想高將軍五谿無人采
蕭巽葛敏修二學子和予食笋詩次韻答之
黃庭堅
北饌厭羊酪南庖豐笋菜自北初落南幾為兒所賣習
知價廉平百態事烹宰鹽晞枯腊瘦蜜漬真味壞就根
煨茁美豈念炮烙債咀吞千畝餘胷次不蠆芥二妙各
能詩才名動江介詩論多佳句膾炙甘我嘬因君思養
竹萬籟聽秋噫從此繕藩籬下令禁漁采
食新笋(元)岑安卿
黃虀甕已竭枯䐹筐亦空老芥長芒刺食久咽為痛山
雨拆竹胎未入春盤供畦丁適踵門致我親戚送脫綳
錦紋散切玉霜刀弄新香歕湯鼎饞涎迸齒縫未倩搜
詩腸已破食肉夢參禪誠滑稽煮簀宜笑鬨贊寧譜亦
佳涪翁句堪誦僻居東海偏斯味時一中山僧應厭餐
飽食聽春哢
七言古
雙笋歌送李回兼呈劉四(唐)李頎
並抽新笋色漸綠迥出空林雙碧玉春風解籜雨潤根
一枝半葉青露㾗為君當面拂雲日孤生四遠何足論
再三抱此悵為别嵩洛故人與之說
食笋行(宋)唐庚
半夜春山試雷雨驚起蟄龍初出土野人不惜蒼苔古
掘得嘉餐自燒煮滿盤明玉遠飄風一箸鱸魚味差苦
竹齋食罷竹陰午竹裏行吟傲簪組君誇食肉君固卑
我誇食笋我亦癡阿蠻豐肌飛燕瘦意態豔異要皆竒
君不見天隨先生貧食杞又不見關中客卿肥刺齒豐
儉不齊皆有理彼此相忘聊爾耳
苦笋(宋)陸游
藜藿盤中忽眼明駢頭脫襁白玉嬰極知耿介種性别
苦節乃與生俱生我覺魏徵殊媚嫵約束兒童勿多取
人才自古要養成放使干霄戰風雨
謝唐德明惠笋(宋)楊萬里
高人愛笋如愛玉忍口不餐要添竹云何又遣十軰來
昏花兩眼為渠開販夫束縛向市賣外強中乾美安在
錦紋猶帶落花泥不論燒煮兩皆竒猪肝累人真可怍
以笋累公端不惡
食笋(元)劉因
夢廻齒頰風蕭騷幽姿不許霜松高南来蒼玉不盈束
已覺飲興翻雲濤詩家胷次自宜此尚嫌煙火湏烹炰
想像南風吹萬竹籜龍正恐稱冤號石盆養魚心自苦
仰羡鸜鵒雲間巢眼中歲旱土不膏長鑱後慮山無毛
退食歸來北窗夢山巔朱鳳聲嗷嗷
笋(元)吳鎮
綠陰晝靜南風來晴梢拂拂煙花開籜龍走地牙角出
班班玉立横蒼苔長鑱穿雲石路滑錦衣脫䙀玉版白
鳴牙未下冰雪韲開籠先放楊州鶴
食燒笋畱題陳惟寅竹間(明)楊基
春雷一聲萬簪玉參差亂迸莓苔綠斬来掃葉當境燒
何異燃箕煮秋菽登盤查牙玉版肥焦尾碎破蒼龍皮
山人大嚼無以報寫作林間燒笋詩
新笋歌(明)岳岱
滿林黃鳥不勝啼林下新笋與人齊春風閉門走山兔
白晝露滴驚竹雞雨中三日春已過又近石牀添幾箇
競將頭角向青雲不管階前綠苔破
五言律
籬笋(唐)李頎
東園長新笋映石復穿籬迸出依青嶂攢生伴綠池密
因林向背行逐地高卑但恐春將老青青獨爾為
五言排律
和侯協律詠笋(唐)韓愈
竹亭人不到新笋滿前軒乍出真堪賞初多未覺煩成
行齊婢僕環立比兒孫驗長常擕尺愁乾屢側盆對吟
忘膳飲偶坐變朝昏滯雨膏腴濕驕陽氣候温得時方
張王挟勢欲騰騫見角牛羊没看皮虎豹存攢生猶有
隙散布忽無垠詎可持籌算誰能以理言縱横公占地
羅列暗連根狂劇時穿壁羣強幾觸藩深潛如避逐遠
去苦追奔始訝妨人路還驚入藥園萌芽防寖大覆載
莫偏恩已復侵危砌非徒出短垣身寧虞瓦礫計擬揜
蘭蓀且歎高無數庸知上幾番短長終不較先後竟誰
論外恨苞藏密中仍節目繁暫湏廻步履要取助盤飱
穰穰疑翻地森森競塞門戈矛頭戢戢蛇虺首掀掀婦
懦咨料揀兒癡謁盡髠侯生來慰我詩句讀驚魂屬和
才將竭呻吟至日暾
七言律
聞開元寺開笋園寄章上人(唐)皮日休
園鎻開聲駭鹿羣滿林蘚籜水犀文森森競泫林梢雨
&KR1128;&KR1128;爭穿石上雲並出亦如鵝管合各生還似犬牙分
折煙東露如相遺何胤明朝不茹葷
食笋(宋)曾幾
花事闌珊竹事初一番風味殿春蔬龍蛇戢戢風雷後
虎豹斑斑霧雨餘但使此君常有子不憂每食歎無魚
丁寧下里湏畱取障日遮風却要渠
都下食笋自十一月至四月戲題
(宋)楊萬里
竹祖龍孫渭上居供儂樽俎半年餘斑衣戲綵春無價
玉版談禪佛不如若怨平生食無肉何如陋巷飯斯蔬
不湏庾韭元修菜喫到憎時始憶渠
食燒笋(金)郝天挺
煨拙舊聞山谷語勸耕還憶大蘇詩傳將火候無多訣
畱得天眞又一竒未放錦綳開束縛已看玉版證茶毘
白麻初拜驚燒尾見此應慚富貴癡
佩之惠笋乾自稱玉版老師謂原博冬笋為吳
山少俊疉韻奉謝(明)李東陽
玉版山深石路開東軒眞被籠盛來飽諳南國煙霞味
不入長安酒肉堆老覺禪心終苦淡瘦看詩骨共崔嵬
叢林年少休相笑脫却&KR0008;衣更懶裁
答于喬次韻謝送冬笋(明)吳寬
西郭清風棋墅開門前俗物敢持來聊供香飯抄雲子
為想長鑱斸雪堆空腹冷含金𤨏碎壯心未怯玉崔嵬
知君能畫非饞守乞與鵝谿絹剪裁
行根笋(明)朱之蕃
琅玕林立拂雲高詰屈盤根茁上膏龍尾掛崖鷹攫爪
鳳咮銜石蠏舒螯清陰只擬過鄰屋玉版何期飫老饕
好待春雷抽犢角長鑱不用費爬搔
笋朱之蕃
龍孫頭角奮春雷驀徑穿林破綠苔已放琅玕摩碧漢
聊從玉版薦金罍煮泉清入詩脾健噴飯香傳笑口開
清味不妨頻作供萬竿煙雨為栽培
賜鮮笋(明)于慎行
殊錫光生玉笋班曾從青簡賦檀欒蒲筐乍觧香盈座
錦籜初分綠滿盤一飯疑含仙禁雨三秋猶憶北窗寒
慚無鳳實儀千仞祝有龍孫長萬竿
五言絶句
新笋(宋)朱子
翛翛江上林白日暗風雨下有萬玉虬三冬卧寒土
笋脯朱子
南山春笋多萬里行枯腊不落盤餐中今知綠如簀
笋(元)鄭允端
竹林春雨過瘦笋迸苔長坐待成高節清標出短牆
内中偶述(明)徐禎卿
朱筥殊方貢黃旗使者回内園春未到青笋渡江來
六言絶句
看笋六言(宋)楊萬里
筍如滕薛爭長竹似夷齊獨清只愛錦綳滿地暗林忽
兩三莖
七言絶句
昌谷北園新筍(唐)李賀
籜落長竿削玉開君看母笋是龍材更容一夜抽千尺
别却池園數寸埃
其二
斫取青光寫楚詞賦香春粉黑離離無情有恨何人見
露壓煙啼千萬枝
初食笋呈座中(唐)李商隱
嫩籜香苞初出林五陵論價重如金皇都陸海應無數
忍剪凌雲一寸心
笋(宋)王禹偁
昨夜春雷迸蘚痕亂披煙籜出柴門稚川龍過應廻首
認得青青幾代孫
謝惠猫兒頭笋(宋)蘇軾
長沙一日煨籩笋鸚鵡洲前人未知走送煩公助湯餅
猫兒突兀鼠穿籬
笋(宋)朱松
一雷驚起籜龍兒戢戢滿山人未知急喚蒼頭斸煙雨
明朝吹作竹參差
次韻謝劉仲行惠笋(宋)朱子
誰寄寒林新斸笋開奩喜見白差差知君調我酸寒甚
不是封侯食肉姿
御定佩文齋詠物詩選卷三百三十六
