欽定四庫全書
御定佩文齋詠物詩選卷三百九十五
菰蒲類
五言古
拔蒲(晉)樂府
青蒲銜紫茸長葉復從風與君同舟去拔蒲五湖中
其二
朝發桂蘭渚晝息桑榆下與君同拔蒲竟日不成把
詠蒲(齊)謝朓
離離水上蒲結水散為珠間厠秋菡萏出入春鳬雛初
萌寔雕爼暮蕊雜椒塗所悲塘上曲遂鑠黃金軀
蒲生行謝朓
蒲生廣湖邊託身洪波側春露惠我澤秋霜縟我色根
葉從風浪常恐不永植攝生各有命豈云智與力安得
遊雲上與爾同羽翼
賦得蒲生我池中(梁)元帝
池中種蒲葉葉影蔭池濱未好中宫薦行堪隠士輪為
書聊可截匹柳復宜春瑞葉生苻苑鏤碧獻周人
詠菰(梁)沈約
結根布洲渚垂葉滿臯澤匹彼露葵羹可以留上客
魯東門觀刈蒲(唐)李白
魯國寒事早初霜刈渚蒲揮鎌若轉月拂水生連珠此
草最可珍何必貴龍鬚織作玉牀席欣承清夜娱羅衣
能冄拂不畏素塵蕪
青青水中蒲(唐)韓愈
青青水中蒲下有一䨇魚君今上隴去我在與誰居
其二
青青水中蒲長在水中居寄語浮萍草相識我不如
其三
青青水中蒲葉短不出水婦人不下堂行子在萬里
蒲(明)薛蕙
昔聞詠塘上今見翫池中紫茸含細蕊綠帶舞輕叢蜻
蛉高下逐翡翠往来通徘徊桂蘭渚竟日與君同
長短句
拔蒲歌(唐)張祜
拔蒲来領郎鏡湖邊郎心在何處莫趁新蓮去拔得無
心蒲問郎看好無
七言律
蒲(唐)徐夤
濯秀盤根在碧流紫茵含露向晴抽編為細履随君步
織作輕帆送客愁疎葉稍迥投餌釣密叢還礙採蓮舟
鴛鴦鸂鶒多情甚日日䨇䨇遶傍游
蒲劔(明)朱之蕃
萍化芹香水國春蒲抽鋩鍔劒光新不資淬礪能全德
常合雌䧺若有神浴鷺㤀情時振羽潜蛟懼截欲存身
江干森立非無意待剖䨇魚慰遠人
五言絶句
白石灘(唐)王維
清淺白石灘綠蒲向堪把家住水東西浣紗明月下
北垞(唐)裴廸
南山北垞下結宇臨欹湖每欲采樵去扁舟出菰蒲
七言絶句
䕫州歌(唐)杜甫
瀼東瀼西一萬家江北江南春冬花背飛鶴子遺瓊蕊
相趁鳬雛入蒋芽
種蒲(唐)陸龜蒙
杜若谿邊手自移旋抽煙劒碧參差何時織得孤帆去
懸向秋風訪所思
送慈師北遊(宋)林逋
鬱鬱蒲茸染水田渡淮閒寄賈人船知師一枕清秋夢
多為林間放鶴天
秋日(宋)秦觀
霜落刊溝積水清寒星無數傍船明菰蒲深處疑無地
忽有人家笑語聲
江邨晚眺(宋)戴復古
數點歸鴉過别邨隔灘漁笛遠相聞菰蒲斷岸潮痕濕
日落空江生白雲
江浦夜泊(元)薩都拉
千里長江浦月明星河半入石頭城棹歌未斷西風起
兩岸菰蒲雜雨聲
御定佩文齋詠物詩選卷三百九十五
