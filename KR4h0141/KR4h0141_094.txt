欽定四庫全書
御定佩文齋詠物詩選卷九十四
川類
五言古
遊斜川(晉)陶潛
開歲倏五日吾生行歸休念之動中懷及辰為兹遊氣
和天惟澄班坐依遠流弱湍馳文魴閒谷矯鳴鷗迥澤
散游目緬然睇曾丘雖微九重秀頋瞻無匹儔提壺接
賓侣引滿更獻酬未知從今去當復如此不中腸縱遥
情忘彼千載憂且極今朝樂明日非所求
伊川獨遊(宋)歐陽修
東郊漸微綠驅馬忻獨往梅繁野渡晴泉落春山響身
閒愛物外趣遠諧心賞歸路逐樵歌落日寒川上
五言律
聞所知遊樊川(唐)鄭谷
誰無泉石趣朝下少同過貪勝覺程近愛閒經宿多片
沙留白鳥高木引青蘿醉把魚竿去殷勤藉岸莎
獨遊輞川(宋)蘇舜欽
行穿翠靄中絶磵落疎鐘數里踏亂石一川環碧峰暗
林麋養角當路虎留蹤隱逸何曾見孤吟對古松
五言絶句
伊川泛舟(宋)歐陽修
春谿漸生溜演漾回舟小沙禽獨避人飛去青林杪
七言絶句
題稚川山水(唐)戴叔倫
松下茅亭五月涼汀沙雲樹暗蒼蒼行人無限秋風思
隔水青山似故鄉
御定佩文齋詠物詩選卷九十四
