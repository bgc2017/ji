欽定四庫全書
御定佩文齋詠物詩選卷三十六
花朝類
七言律
花朝張太學西園小集(明)陸之裘
雨霽名園春事芳蘭臺小集暮行觴愆期肯使花神笑
縱飲誰嗔草聖狂入坐微風含楚珮照人明月墮匡牀
行歌亦有穿雲調隔水遥傳陌上桑
花朝(明)吳稼竳
日氣朝清池上波交交啼鳥傍池多三春花事終難負
二月風光半未過土俗歲時存舊記閨人單裌製輕羅
正憐一樹櫻桃放桃李相催奈若何
仲雪見示花朝詩依韻奉和(明)錢謙貞
春色平分巳自奢今朝風物更鮮華山因綠柳常含雨
天為紅桃不放霞芳草齊時看寶馬好風多處見香車
牋天有事君知否要乞輕陰為養花
七言絶句
花朝(明)王衡
晴煙膏露若為容躑躅香苞望曉紅莫怨五更風色惡
開花原是落花風
花朝(明)湯顯祖
妒花風雨怕難銷偶逐晴光撲蝶遥一半春隨殘夜醉
却言明日是花朝
御定佩文齋詠物詩選卷三十六
