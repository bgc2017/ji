欽定四庫全書
御定佩文齋詠物詩選卷三百四十六
酴醿花類
五言古
杜沂遊武昌以酴醿花見餉(宋)蘇軾
酴醿不爭春寂寞開最晚青蛟走玉骨羽蓋蒙珠幰不
粧艷已絶無風香自遠當時吳宫闕紅粉埋故苑至今
微月夜笙簫来翠巘餘姸入此花千載尚清婉怪君呼
不歸定為花所挽昨宵雷雨惡花盡君應返
酴醿架(元)貢奎
西園檢春事積雨斷餘紅酴醿壓高架皎皎晚日烘翠
蔓點殘雪清香度微風幽人對之坐瑩然此心同徘徊
不忍去片月来高空宛如萬玉娥素袖舞雲中珠璣露
顆綴翠珮煙光籠愛花不受折枝柔刺盈叢携酒醉其
下慰此良夜終
刺䕷(眀)吳寬
酴醿有數種同名而異字花開欲折難銛鈎如棘刺白
者榦獨長紅者香更膩種之小徑傍所恨罥衣袂插竹
如編縛步障差可類石家金谷園恐乏此佳致
七言古
失題(宋)盧元贊
初疑廣寒修月手釀此欲作長春酒又疑青女未歸家
摶香弄粉為此花要知風韻太超絶清影亭亭半遮月
微風不動香更繁沈水未灰金博山我来已落春去後
尚覺有香棲鼻端年年欲占餘春住早開却被嫣紅妬
從今着意問春工借與姮娥奔月路
和羅武岡酴醿長句(宋)楊萬里
花飛十不啻五六青子團枝失紅簇江南桃李總成隂
不論少城與韋曲酴醿珍重不浪開晚堆綠雲點冰玉
體熏山麝非一臍水洗銀河費千斛滴成小蓓密於糝
亂走長條柔可束醉眸湏及月下来破鼻試從風處觸
先生未必被花惱偶與門人莫春浴為憐壓架十萬枝
小立傍邊領新馥剰擛好語寵瓊蕤更掇清英釀醽醁
先生何得便杜門霜鬢猶煩玉堂宿
酴醿歌(元)華幼武
丹葩醉染猩猩血素萼便娟比霜雪呈妖逞艷豈足貴
含芳嗜潔誇清絶荼䕷飽浥春雨膏玲瓏剪刻英瓊瑶
千金麝腦和淑質萬箇玉蝶縈柔條坐看眀月花梢上
便應題作清虛牓醉眠花底不湏歸狼籍苔茵空撫掌
先生愛花何太濃對花一飲揮千鍾昔逢端伯稱韻友
我欲結好慚衰容莫教搖落西風後賈島留題傳不朽
憐君為作荼䕷歌多情又釀荼䕷酒
五言律
荼䕷(宋)陳與義
雨過無桃李惟餘雪覆牆青天映妙質白日照繁香影
動春微透花寒韻更長風流到樽酒猶得助詩狂
五言排律
次韻荼䕷(宋)黃庭堅
梅殘紅藥遲此物共春暉名字因壺酒風流付枕幃墜
鈿香徑艸飄雪淨垣衣玉氣晴虹發沈材鋸屑霏直知
多不厭可忍摘令稀常恨金沙學顰時正可揮
七言律
王主簿家酴醿(宋)黃庭堅
肌膚冰雪生沉水百艸千花莫比方露濕何郎試湯餅
日烘荀令炷爐香風流徹骨成春酒夢寐宜人入枕嚢
輸與能詩王主簿瑶臺影裏據䋲牀
酴醿(宋)劉子翬
顚風急雨退花晨翠葉銀苞照眼新高架攀緣雖得地
長條盤屈總由人横釵數朵開猶小撲酒餘香韻絶倫
唯有金沙顔色好年年相伴殿殘春
酴醿(宋)楊萬里
以酒為名却謗他冰為肌骨月為家借令落盡仍香雪
且道開時是底花白玉梢頭千點韻綠雲堆裏一枝斜
休休莫斸西莊柳放上松梢分外嘉
酴醿(宋)朱淑真
花神未許春歸去故遣仙姿殿衆芳白玉體輕蟾魄瑩
素紗囊薄麝臍香夢回洛浦嬋娟影閒記瑶臺淡淨粧
勾引詩人清絶處一枝和雨在東牆
酴醿(金)劉仲伊
相看絶似好交友著眼江梅季孟中海窟笙簫来鶴背
月林冰雪繞春風滿前玉蕊名尤重特地梨花夢不同
安得涪翁香一瓣種成聊供小南豐
荼䕷花開有懷同賞(眀)陳憲章
看花何處發孤吟牆角荼䕷又破金紫熖照人今日態
香風吹夢隔年心多情酒伴来何晚得意遊蜂入每湥
病起南窗坐終日獨憐涓滴未成斟
五言絶句
荼䕷(宋)朱子
結楥護芳植覆牆擁深翠還當具忝酒與客花下醉
七言絶句
酴醿(宋)韓維
平生為愛此香濃仰面常迎落架風每至春歸有遺恨
典型原在酒杯中
酴醿花韓維
細蓓繁英次第開攀條盡日未能回不如醉卧春風底
時使清香拂面来
惜酴醿韓維
天意再三珍雅豔花中最後吐竒香狂風莫掃殘英盡
畱與佳人貯綘囊
絶句(宋)劉攽
眀紅暗紫競芳菲送盡東風不自知占得餘香慰愁眼
百花無得似酴醿
荼䕷洞(宋)蘇軾
長憶故山寒食夜野荼䕷發暗香来分無素手簮羅髻
且折霜蕤浸玉醅
荼䕷(宋)張舜民
冰肥雪豔映殘春燠日熏風入四鄰任是主人能愛惜
也擛一半與遊人
酴醿花(宋)黃庭堅
漢宫嬌額半塗黃肌骨濃熏篤耨香日色漸遲風力細
倚闌催舞白霓裳
披仙閣上觀酴醿(宋)楊萬里
酴醿約我早来看及至来看花已殘動地寒風君莫怯
亂吹香雪灑闌干
失題(宋)戴復古
東風滿架索春饒三月梁園雪未消賸馥何人炷蘭麝
柔條無力帶瓊瑶
荼䕷(宋)方岳
山徑隂隂雨未乾春風已暖却成寒不緣天氣渾無凖
要護荼䕷繼牡丹
酴醿(金)元好問
枕幃餘韻最清真夢裏猶来著莫人擬借濃隂作羅幕
玉纓多處卧殘春
春深(元)劉秉忠
新染薔薇一撲黃梨花亂舞白霓裳憑誰收拾春風去
催發荼䕷滿架香
暮春寫懷(眀)鎦炳
青梅煮酒蕨芽肥倦客懷家入夢思想得故園風景好
一庭香雪落荼䕷
忽雨(眀)張宇初
飄風急雨燕初泥新竹成隂小閣西數卷殘書香篆息
園花落盡到荼䕷
御定佩文齋詠物詩選卷三百四十六
