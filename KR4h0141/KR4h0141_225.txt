欽定四庫全書
御定佩文齋詠物詩選卷二百二十五
農類
四言古
勸農(晉)陶潛
熙熙令音猗猗原陸卉木繁榮和風清穆紛紛士女趨
時競逐桑婦宵征農夫野宿
其二
氣節易過和澤難久冀缺攜儷沮溺結耦相彼賢逹猶
勤壟畝矧伊衆庶曳裾拱手
和陶勸農(宋)蘇軾
聽我苦言其福永久利爾鉏耜好爾鄰耦剪艾蓬藋南
東其畆父兄搢梃以抶游手
其二
天不假易亦不汝匱春無遺勤秋有厚冀雲舉雨決婦
姑畢至我良孝愛袒跣何媿
五言古
癸卯歲始春懷古田舍(晉)陶潛
先師有遺訓憂道不憂貧瞻望邈難逮轉欲志常勤秉
耒歡時務解顔勸農人平疇交遠風良苖亦懷新雖未
量歲功即事多所欣耕種有時息行者無問津日入相
與歸壺漿勞近鄰長吟掩柴門聊為壟畝民
丙辰歲八月中於下潠田舍穫陶潛
貧居依稼穡戮力東林隈不言春作苦常恐負所懷司
田眷有秋寄聲與我諧飢者歡初飽束帶候鳴雞揚檝
越平湖汎隨清壑廻鬱鬱荒山裏猿聲閒且哀悲風愛
靜夜林鳥喜晨開曰余作此来三四星火頹姿年逝巳
老其事未云乖遥謝荷蓧翁聊得從君棲
藉田(梁)武帝
寅賓始出日律中方星鳥千畝土膏紫萬頃陂色縹嚴
駕佇霞昕浥露逗光曉啟行天猶暗伐鼓地未悄蒼龍
發蟠蜿青旂引窈窕仁化洽孩蟲德令禁胎夭耕藉乘
月暎遺滯指秋杪年豐廉讓多歲薄禮節少公卿秉耒
耜庶甿荷鉏耰一人慙百王三推先億兆
田家即事(唐)李嶠
舊居東臯上左右俯荒邨樵路前傍嶺田家遥對門歡
娛始披拂愜意在郊原餘霽蕩川霧新秋仍晝昏攀條
憩林麓引水開泉源稼穡豈云倦桑麻今正繁方求靜
者賞偶與潛夫論雞黍何必具我心知道尊
新晴野望(唐)王維
新晴原野曠極目無氛垢郭門臨渡頭邨樹連谿口白
水明田外碧峯出山後農月無閒人傾家事南畝
田家雜興(唐)儲光羲
衆人耻貧賤相與尚膏腴我情既浩蕩所樂在畋漁山
澤時晦冥歸家暫閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
其二
梧桐蔭我門薜荔網我屋超超兩夫婦朝出暮還宿稼
穡既自種牛羊還自牧日旰懶耕鋤登高望川陸空山
足禽獸墟落多喬木白馬誰家兒聯翩相馳逐
其三
種桑百餘樹種黍三十畝衣食既有餘時時會親友夏
来菰米飯秋至菊花酒孺人喜逄迎稚子解趨走日暮
閒園裏團團蔭榆柳酩酊乘夜歸凉風吹戶牖清淺望
河漢低昂看北斗數甕猶未開明朝能飲否
行次田家澳梁作儲光羲
田家俯長道邀我避炎氛當暑日方晝高天無片雲桑
間禾黍氣柳下牛羊羣野雀棲空屋晨風不復聞前登
澳梁坂極望温泉分逆旅方三舍西山猶未曛
田家即事答崔二東臯作儲光羲
元鳥雙雙飛杏林初發花呴媮命僮僕可以樹桑麻清
旦理犁鋤日入未還家
田家(唐)楊顔
小園足生事尋勝日傾壺蒔蔬利於鬻纔青摘已無四
鄰依野竹日夕采其枯田家心適時春色遍桑榆
題農夫廬舍(唐)丘為
東風何處至已綠湖上山湖上春既早田家日不閒溝
塍流水處耒耜平蕪間薄暮飯牛罷歸来還閉關
南谿春耕(唐)錢起
荷蓑趨南徑戴勝鳴條枚谿雨有餘潤土膏寧厭開溝
塍落花盡耒耜度雲廻誰道耦耕倦仍兼勝賞催日長
農有暇悔不帶經来
觀邨人收山田錢起
六府且未盈三農爭務作貧民乏井税塉土皆墾鑿禾
黍入寒雲茫茫半山郭秋来積霖雨霜降方銍穫中田
聚黎甿反景空邨落顧慚不耕者微祿同衛鶴庶追周
任言敢負謝生諾
田家(唐)柳宗元
蓐食徇所務驅牛向東阡雞鳴邨巷白夜色歸暮田札
札耒耜聲飛飛来烏鳶竭兹筋力事特用窮歲年盡輸
助徭役聊就空自眠子孫日以長世世還復然
觀稼(唐)白居易
世役不我牽身心常自若晩出看田畝閒行傍邨落纍
纍遶場稼嘖嘖羣飛雀年豐豈獨人禽鳥聲亦樂田翁
逄我喜默起具杯杓斂手笑相延社酒有殘酌愧兹勤
且敬藜杖為淹泊言動任天真未覺農人惡停杯問生
事夫種妻兒穫筋力苦疲勞衣食常單薄自慙祿仕者
不曾營農作飽食無所勞何殊衞人鶴
古風(唐)李紳
鋤禾日當午汗滴禾下土誰知盤中餐粒粒皆辛苦
田居春耕(宋)秦觀
雞號四鄰起結束赴高原戒婦預為黍呼兒隨掩門犁
鉏帶晨景道路更笑喧宿潦濯芒屨野芳簪髻根霽色
披窅靄春空正鮮繁辛夷茂横阜錦雉嬌空園少壯已
雲趨伶俜尚鴟蹲蟹黃經雨潤野馬從風犇邨落次第
集隔塍致寒暄眷言月占好努力競晨昏
老農(宋)劉子翬
山前有老農給我薪水役得錢徑沽酒醉卧山日夕忘
形與之語妙理時見益志士多隐淪欲學慚未識
勞農(宋)朱子
四體久不勤筋力坐駑緩何事兩山阿離離豆苖滿多
謝植杖翁居然見長短
次韻黃子理宣德田居四時(宋)僧道潛
四序自逶迤田園常局促春陽旋東臯廹我事銚鎒出
種曝籬根驅牛飲谿曲暉暉明昭陽聒聒喧布榖頹齡
惜筋骸曉睡謾云足蓐食出柴門荷蓧赴幽谷搴條視
柔桑密葉已舒綠今年氣候早膏雨厭霡霂鄰翁一時
来耕耨每相屬
其二
離離小麥黃習習南風度桑棗暗蓬麻耕鉏困朝暮種
瓜屋東隅翠蔓已分布黃花引疎籬冉冉欲横路白水
漫青秧聯翩下鷗鷺新絲換濁酒肴蔌羞薄具掃灑聚
比鄰環坐蔭高樹稚子羡贏餘牽衣傍翁嫗牛羊嶺外
歸落日林梢去餉婦亦還家笑言隔煙霧
其三
朔風鳴高林回塘冰已結牛羊卧茅屋原野暗飛雪壯
男臂雕弓短後事田獵飢鷹一號呼荒徑灑毛血歸来
誇意氣鄰舍呼飲啜明朝過南山更欲窮窟穴寒爐然
豆箕光燄時起滅布被擁嬌兒從渠踏裏裂老翁寢不
寐展轉念鵝鴨籬落易穿窬狐狸恐驚發
田家四事(元)方䕫
耕
古人以農仕仕即為公卿未仕有常業安得不躬耕我
耕常及時破瑰當初晴墳壚土性異勤怠人力并泥塗
淤手足霧露沾裳纓婦子挈午餉勞苦寬我情罷耕亟
放牧吾牛亦飢鳴投耒重回首深山空月明
種
我生古揚州田下異梁雍山田種荒菜水田種浮葑地
力肥瘦兼農噐有無共及時撒新榖摶黍遞幽哢生意
日夜長移秧趁芒種未嫌豚酒祝自樂雞黍供落日竹
枝歌猶是豳原頌
耘
良苖已入土田間水沄沄昨夜苖根發翳葉如煙雲草
生害我苖匝月一再耘是時人苦熱出門天未昕鬱蒸
體流膏爬捽手生皸手荼擁根節腰草驅蠅蚊青青衿
佩子從事哀我勤我勤自樂此爾非沮溺羣
穫
凉風入衣襟斜日照墟落我稼將登場築杵聲槖槖宵
征備寇盗日行呀鼠雀腰鐮赴田間是處竟秋穫刈疾
笑翁健負重慚兒弱山炊雜戎菽野草配場藿人生累
衣食計較一餉樂已矣復何言吾生老耕鑿
耕圖(元)趙孟頫
二月
東風吹原野地凍亦已消早覺農事動荷鋤過相招遲
遲朝日上炊煙出林梢土膏脉既起良耜利若刀高低
徧飜墾宿草不待燒幼婦頗能家井臼常自操散灰緣
舊俗門徑環周遭所冀歲有成殷勤在今朝
三月
良農知土性肥瘠有不同時至萬物生芽蘖由地中秉
耒向畎畝忽徧西與東舉家往于田勞瘁在爾農春雨
及時降被野何濛濛乘兹各布種庶望西成功培根利
秋實仰天望年豐但使隂陽和自然倉廪充
十二月
一日不力作一日食不足慘淡歲云暮風雪入破屋老
農氣力衰傴僂腰背曲索綯民事急晝夜互相續飯牛
欲牛肥茭藁亦預蓄蹇驢雖劣弱挽車致百斛農家極
勞苦歲豈恒稔熟能知稼穡難天下自蒙福
歸田樂(元)張養浩
日月底天廟陽癉土脉生習習恊風来顒顒衆蟄驚農
人服厥畝薄言事春耕缺堤流㶁㶁灌木鳴嚶嚶白扉
颭青帘綠野明丹英蠶婦喜形色牧豎歌傳聲天隨野
色遥山與吟懷清向來慳一際今者幸四并倘佯子真
谷萬事秋毫輕
勤耕亭(元)傅若金
日月靡閒暇四序更運之斯人務作業矧敢怠遑時負
耒適西疇恒患耕作遲仲春時雨至羣物具含姿牛食
青澗阿鳥鳴芳樹枝興言播嘉榖夙夜將耘耔豈不懷
逸居亦念寒與飢但使秋税畢聊樂及我私羲農雖巳
遠沮溺不吾欺努力順天命素餐非所知
早出田所(明)袁凱
愧無經濟術徒有茂異名行遊三十年不見有所成歸
来得荒地黽勉始學耕方春多雲氣甘雨亦時行大澤
含澄瀾溝澮皆滿盈清晨出門去路與煙霧并庶幾望
秋實敢懷勤苦情日午有濁醪揮汗且復傾
田家雜詠(明)樊阜
嘉樹蔭衡門鳴鳩遍邨墅薄言農務興力作無男女晨
㸑煙未起驅牛理田圃兹時若晏嬉爭得好禾黍清曉
聞雨過春流漲谿渚小兒學把犁小女亦能杵生理勿
嫌微浮榮非我取
其二
少長郊墟中縣官名未識長時帶好容不見惡顔色高
壟麥穗齊雉鳴自藏翼野田耕耨餘工力暫時息日夕
會鄰家黃牛卧籬側酒酣勉諸孫耕作當努力微雨過
前邨鳥鳴催蓐食
其三
烏桕蔭我牆白茅覆我屋荷蓧朝出耘依依暮歸宿少
婦勤織縫諸孫解樵牧秋風禾黍收寒日照原陸鳥雀
啾啾鳴園籬多草木官租及早償莫待里胥督
其四
山邨頗幽僻甘向田間老鄰家隔短牆出入同一道桑
柘團午隂鶩雛牝雞抱夕陽雨外明谿上山色好夫婦
話綢繆農工非草草秧長及時移明朝飯湏早
田家(明)祝允明
谿流浸茅宇短簷挂犁鉏柔桑交午隂幽禽時相呼稚
子跨犢眠夢歸候朝餔稼翁釋其勞暫往攜陶壺老妻
督少婦擇繭停辟纑輕雨日日零羣苖盡懷蘇
夏日田園即事(明)蔣山卿
沈沈夜来雨泱泱川上平田家趨時作驅牛急晨耕遥
遥阡陌間肅肅老少并札札耒與耜咿咿桔橰聲紆回
野水入綿延禾稼盈劬苦事一時倏忽見秋成四體雖
云疲所貴惟此生此生各有分胡乃不自營寥寥千載
下寧知沮溺情
南莊觀穫作(明)王問
畇畇涇上田粒養歲所需黽勉事朝夕聊爾謀一盂歸
来已十年取足不願餘澤澤稼事勞念爾苦沾塗予也
觀厥成靦彼荷蓧徒四體不常勤而有此廪庾長日茅
茨下擊缶歌烏烏上以供粢盛下以奉親娱以惠我周
親布德賙比閭
湖莊觀穫王問
清川泛容與輕飇動微波霜氣日夕寒歲暮棲巖阿遹
觀湖上農子婦紛取禾甌寠盈筐箱比屋廪嵳峩醑酒
燕鄉社擊缶笑以歌仰荷皇澤覃早得謝鳴珂絶軌車
馬途何由逄轗軻優游養餘齒但願豐年多
田家(明)袁褧
誰言田家樂所樂亦豈常耕斂稍不給豐歉復相當五
月了蠶事十月登稻梁所入不償用閒少實多忙營營
事公私勞苦過即忘歲功已告畢蜡社聚一方酌酒宰
雞豚鼓腹坐山陽寧知朱門内晝夜羅酒漿貧富在所
遭苦樂難較量
七言古(附長短句)
寄宿田家(唐)高適
田家老翁住東陂說道平生隐在兹鬢白未曾記日月
山青每到識春時門前種柳深成巷野谷流泉添入池
牛壯日耕十畝地人閒長掃一茅茨客来滿酌清樽酒
感興平吟才子詩巖際窟中藏鼹鼠潭邊竹裏隐鸕鷀
邨墟日落行人少醉後無心怯路岐今夜只應還寄宿
明朝拂曙與君辭
田家行(唐)王建
男聲欣欣女顔悦人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的知輸得官家足不望入口復上身
且免向城賣黃犢田家衣食無厚薄不見縣門身即樂
送吳叔舉主簿往清江受納秋苖
(宋)王庭珪
田頭作榖催入場一半白著輸官倉廬江主簿喜懷檄
放船椎鼓開帆檣蕭灘老農公事畢夾道歡呼羅酒漿
笑言歸去喚妻子今年租米兩平量
插秧歌(宋)楊萬里
田夫抛秧田婦接小兒拔秧大兒插笠是兜鍪蓑是甲
雨從頭上濕到胛喚渠朝餐歇半霎低頭折腰只不答
秧根未牢蒔未匝照管鵝兒與雛鴨
題申季山所藏李伯時畫邨田樂圖
(宋)戴復古
春秧夏苖秋遂穫官賦私逋都了却雞豚社酒賽豐年
醉唱邨歌舞邨樂鼓笛有聲無曲譜布衫顛倒傞傞舞
欲識太平真氣象試看此畫有佳趣管絃聲按宫商發
細轉柳腰花十八羅幃繡幕拂香風九醖葡萄金盞滑
王孫公子巧歡娛勿將富貴笑田夫非渠耕稼飽君腹
問有黃金可樂無
田家吟(元)胡天游
邨南邨北鳴鸝黃舍東舍西開野棠坡晴漸放桑眼綠
水暖忽報秧牙長老翁躬耕催早起女績男舂婦炊黍
犢兒狂走未勝犁蠶蟻半生猶戀紙一春莫笑田家苦
苦樂原来兩相補君不見踏歌槌鼓肉如山昨日原頭
祭田祖
水車歌(元)曹文晦
老農呼婦呼孫子齊上溝車踏河水浪走源頭雪霰飛
天翻脚底風雷起颯颯昆明龍蜕骨宛宛常山蛇顧尾
倏爾盈科歎水哉激之過顙由人耳吼聲㶁㶁河伯怒
苖色芃芃田畯喜阿香滴瓢苦瑟縮鮫人泣綃無尺咫
蘇枯幸活莊子鮒騰空如化琴高鯉東郊桔橰不亦勞
西隣轆轤安足擬忘機却笑抱甕夫巧製端從斲輪氏
天心普順固無邊人力強為終有已欲令田野息愁歎
正在廟堂能燮理五風十雨歲穰穰棄置溝車如敝屣
田家樂寄張師孟(明)鐂炳
田家樂今年莊農好秋作蟄龍蜕骨桔橰懸五榖咸登
時雨若官家更憂民力疲公田折布能輕齎小姑攜筐
嬾梳洗拾得棉花如雪肥大姑軋軋催機杼疎簾樹影
寒蛩語鬢雲籠霧颺西風眉月生凉褪秋暑山徑牛羊
下夕墟蕭蕭榆柳草堂虛野老杖藜邀小酌諸孫燈火
讀殘書
五言律
張谷田舍(唐)儲光羲
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年来稔前邨酒可賖
田舍(唐)杜甫
田舍清江曲柴門古道傍草沈迷市井地僻懶衣裳櫸
柳枝枝弱枇杷樹樹香鸕鷀西日照曬翅滿魚梁
太和戊申歲大有年詔賜百寮出城觀秋稼謹
書盛事以俟採詩者(唐)劉禹錫
長安銅雀鳴秋稼與雲平玉燭調寒暑金風振順成川
原呈上瑞恩澤賜閒行欲返重城掩猶聞歌舞聲
江上田家(唐)包何
近海川原薄人家本自稀黍苗期臘酒霜葉是寒衣市
井誰相識漁樵夜始歸不湏騎馬問恐畏狎鷗飛
田家(唐)司空曙
田家喜雨足鄰老相招攜泉溢溝塍壊麥高桑柘低呼
兒催放犢宿客待烹雞搔首蓬門下如將軒冕齊
贈田家翁(唐)耿湋
老人迎客處籬落稻畦間蠶屋朝寒閉田家晝雨閒門
閭新薙草蹊徑舊諳山自道誰相友邀余試往還
贈田家翁(唐)杜荀鶴
田家真快活㛰嫁不離邨州縣供輸罷追隨鼓笛喧盤
餐同老少家計共田園自說身無事應官有子孫
田家(唐)李建勲
不識城中路熙熙樂有年木盤擎社酒瓦鼓送神錢霜
落牛歸屋禾收雀滿田遥陂過秋水閒閣釣魚船
再出行田(宋)韓琦
豐歲觀農穫先疇路不遐子多宜晩榖生拗就新麻蕎
麥方成齪蔓菁未入椏鄉民愚自詫太守是吾家
田舍(宋)范成大
呼喚攜鉏至安排斜圃忙兒童眠落葉烏雀噪斜陽煙
火邨聲遠林菁野氣香樂哉今歲事天末稻雲黃
農家(宋)陸游
南畝勤菑穫西成謹蓋藏種蕎乘霽日斫荻待微霜谿
碓新舂白山厨野蔌香何湏北窗卧始得傲羲皇
農家陸游
大布縫袍稳乾薪起火紅薄才施畎畝樸學教兒童羊
要高為棧雞當細織籠農家自堪樂不是傲王公
其二
東舍女乘龍西家婦夢熊翁誇酒重碧孫愛果初紅栗
烈三冬近團欒一笑同營生無繆巧百事仰天公
其三
諸孫晩下學髻脱繞園行互笑藏鈎拙爭言鬭草贏爺
嚴責程課翁愛哺飴餳富貴寧期汝他年且力耕
宿農家(宋)戴復古
門巷規模古田園氣味長小桃紅破萼大麥綠銜芒稚
犬迎来客歸牛帶夕陽儒衣媿飄泊相就說農桑
出社下嶺望九洲流陂稻田可愛
(明)鐂崧
度嶺望平田人家隐翠煙邨墟自雞犬風物似神仙晩
樹依沙立秋粳帶水眠幾時驅兩犢投迹此安㕓
夜宿田舍(明)華察
郊居觀穫罷暝色滿荆扉歲事山田薄人家茅屋稀荒
園寒照斂獨樹暮禽歸夜靜然燈坐高窗黃葉飛
田家吟(明)盧澐
最是農家樂收成十月天春耕餘榖種秋税了官錢兒
女團朝日雞豚散野田鄰翁相見處豐稔說明年
田家樂(明)鄧渼
煙火高原合雞豚小市通夜行防虎穽寒至築牛宫捕
雀遵桑翳澆麻引竹筒今年倍收秫不怕甕頭空
五言排律
奉和聖製至長春宫登樓觀稼穡之作
(唐)蘇頲
帝迹奚其遠皇符之所崇敬時堯務作盡力禹稱功赫
濯惟元后經營自左馮變蕪秔稻實流惡水泉通國阜
猶前豹人疲詎昔熊黃圖廵沃野清吹入離宫是閱京
坻富仍觀都邑雄憑軒一何綺積澑寫晴空禮節家安
外和平俗在中見龍垂渭北辭雁指河東睿思方居鎬
宸遊若飲豐寧誇子雲從祇為獵扶風
田家(唐)王維
舊榖行將盡良苖未可希老年方愛粥卒歲且無衣雀
乳青苔井雞鳴白板扉柴車駕羸牸草屩牧豪豨夕雨
紅橊拆新秋綠芋肥餉田桑下憩旁舍草中歸住處名
愚谷何湏問是非
六言律
春耕(明)楊慎
五風十雨樂歲東皐西崦人家水心魚浮菖葉屋角鳩
鳴杏花餉壟青梅煮酒訪鄰綠笋烹茶問津寧知沮溺
祠田但祝汙邪
七言律
和游堯臣勸農韻(宋)王炎
傳呼稳凭筍輿行喜見漫山麥浪平道上老農皆好語
年来瘦地有新耕草深黃犢陽坡暖雨過青蒲野水生
桃李隂中春事好田家雞犬亦歡聲
次秀野躬耕桑陌舊園之韻(宋)朱子
郊園旱久只多蹊昨夜欣沾雨一犁已辦青鞵隨老圃
便驅黃犢過深溪農談剰喜鄉隣近饁具仍教婦子攜
指點竹寒沙碧處不知何似錦城西
邨居初夏(宋)陸游
天遣為農老故鄉山園三畝鏡湖旁嫩莎經雨如秧綠
小蝶穿花似繭黃斗酒隻雞人笑樂五風十雨歲豐穰
相逄但喜桑麻長欲話窮通已兩忘
穫稻用分秧韻(明)顧清
負郭園池帶宅田老晴天氣太平年穫来黍稻叢高廪
散出牛羊滿近川饙啟甑山騰霧靄蟻香醅甕起淪漣
斜陽一枕西窗夢縱有丹青不與傳
望田家(明)汪應軫
數椽茅屋傍山開横麓平簷雪滿堆耳畔春風還料峭
田家錢鎛尚塵埃雞豚詫客穿籬入牛馬馴人際晩回
何事鄰翁喧笑語為儲舊榖接新来
耕隐為南昌萬用中賦(明)僧来復
山莊别築楚城西百畝桑隂水一溪莎草雨晴黃犢卧
稻花風暖白鳩啼沽来官酒春祈社讀罷農書曉灌畦
孝悌力田新有詔姓名還向御前題
南浦春耕(明)僧德祥
索索繰車谷口聞鳥催農事日紛紛新生野水瓜藤繞
舊作田塍井字分耕雨每憐黃犢健帶經猶愛小兒勤
晩風獨立谿橋外流水桃花一隊雲
七言排律
省斂(明)何洛文
翠華縹緲出明光帝畝油油曉露瀼田畯秋登歌萬寳
宸旒時斂足千倉欣瞻壟覆黃雲滿想見匙飜白雪香
耕藉三推蒙帝力連莖累歲紀農祥即看薦熟流馨飶
更識憂民念雨暘六合長應書大有願陳豳雅表時康
五言絶句
題田洗馬游巖桔槹(唐)陳子昂
望遠長為客商山遂不歸誰憐北陵井未息漢隂機
山下宿(唐)白居易
獨到山下宿靜向月中行何處水邊碓夜舂雲母聲
江行(唐)錢起
岸草連荒色邨聲樂稔年晩晴貪穫稻閒却采菱船
春墅(唐)崔道融
蛙聲近過社農事忽已忙鄰婦餉田歸不見百花芳
稻畦(宋)文同
決水轉横渠交塍畫方罫秋風報禾熟滿頃吹䆉稏
東谿小景(明)魯鐸
隔谿語農人新禾脛尚短車痕記水畦莫灌東畦滿
六言絶句
田園樂(唐)王維
酌酒會臨泉水抱琴好倚長松南園露葵朝折東谷黃
粱夜舂
過山農家(唐)顧况
版橋人渡泉聲茅簷日午雞鳴莫嗔焙茶煙暗却喜曬
榖天晴
農家六言(宋)楊萬里
插秧已蓋田面疎苖猶逗水光白鷗飛處極浦黃犢歸
時夕陽
耕
南邨北邨雨足十畝五畝秧齊帶月肩犂未出催人布
榖先啼
七言絶句
稻田(唐)韋莊
綠波春浪滿前陂極目連雲䆉稏肥更被鷺鷥千點雪
破煙来入畫屏飛
畬田調(宋)王禹偁
大家齊力劚孱顔耳聽田歌手莫閒各願種成千百索
(山田俱以百尺繩量曰若干索)豆萁禾穟滿青山
初夏(宋)林逋
乳雀啁啾日氣濃稚桑交影綠重重秧田百畝鵝黃犬
横策谿橋屬老農
田家(宋)歐陽修
綠桑高下暎平川賽罷田神笑語喧林外鳴鳩春雨歇
屋頭初日杏花繁
畫車(按此係水車)(宋)蘇軾
九衢歌舞頌王明誰惻寒泉獨自清賴有千車能散福
化為膏雨滿重城
秋日田家(宋)文同
淘漉溝源築野塘滿陂煙草卧牛羊今年且喜輸官辦
豆莢繁多粟穗長
豐年謠(宋)王炎
稻如馬尾覆溝塍桑柘隂中雞犬鳴收穫登場便無事
輸租人不入州城
晩憩田家二絶王炎
家書未到鵲先喜春事無多鶯又啼偶對好山畱客坐
綠隂遮屋日將西
其二
山間一徑牛羊迹林下數家雞犬聲底事居人苦爭畔
閒田官正募民耕
插秧(宋)范成大
種密移疎綠毯平行間清淺縠紋生誰知細細青青草
中有豐年擊壤聲
田園雜興范成大
五月吳江麥秀寒移秧披絮尚衣單稻根科斗行如塊
田水今年一尺寬
其二
下田戽水出江流高壟飜江逆上溝地勢不齊人力盡
丁男長在踏車頭
農舍(宋)陸游
三農雖隙亦悤忙稼事何曾一夕忘欲曬胡麻愁屢雨
未收蕎麥怯新霜
金谿道中(宋)楊萬里
野花垂路止人行田水偏尋缺處鳴近浦人家隨曲折
插秧天氣半隂晴
至後入城道中雜興楊萬里
大熟仍教得大晴今年又是一昇平昇平不在簫韶裏
只在諸邨打稻聲
湖南江西道中(宋)劉克莊
丁男放犢草間嬉少婦看蠶不畫眉歲暮家家禾絹熟
萍鄉風物似豳詩
田舍即事劉克莊
去年贏粟尚儲缾又見新秧蘸水青野老逄人說慚媿
長官清白社公靈
農謠(宋)方岳
春雨初晴水拍堤邨南邨北鵓鴣啼含風宿麥青相接
刺水柔秧綠未齊
其二
小麥青青大麥黃護田沙徑遶羊腸秧畦岸岸水初飽
塵甑家家飯已香
田頭方岳
秧田多種八月白草樹初開九里香但得有牛横短笛
一蓑春雨自農桑
途間作(宋)許月卿
乍雨乍晴寒食候半花半蘂山礬香老農甚喜天意好
日暖今年不凍秧
田家秋日(金)趙元
禾穗纍纍豆角稠崧前邨落太平秋熙熙多少豐年意
都在農家社案頭
邨行(金)郭邦彦
豆葉芃芃麻葉光植禾得雨又催黃田家樂事誰真得
牧子行歌醉叟狂
田舍曲(元)洪希文
杏花開後雨如煙燕子来時水滿川眉雪老翁芻一束
省犁扶犢出新田
田父詞(元)馬臻
龍鍾田父住深邨桑柘岡頭石路分猶領兒孫到城市
向人聽讀勸農文
其二
處處叢祠鼓笛喧已占蠶麥十分添醉騎牛背歸来晩
亂把山花插帽簷
宿田家(明)胡奎
邨北邨南社鼓聲閒尋老父說昇平孤燈也識離人意
落盡寒花却再生
御定佩文齋詠物詩選卷二百二十五
