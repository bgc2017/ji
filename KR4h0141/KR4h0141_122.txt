欽定四庫全書
御定佩文齋詠物詩選卷一百二十二
園林類
五言古
夜遊北園(梁)簡文帝
星芒侵嶺樹月暈隐城樓暗花舒不覺明波動見流
遊韋黃門園簡文帝
息車冠蓋里停轡仲長園檐疎遠興積賓至羽觴繁
從皇太子出玄圃應令(梁)庾肩吾
春光起麗譙屣步陟山椒閣影臨飛蓋鸎鳴入洞簫水
還登故渚樹長蔭前橋綠荷生綺葉丹藤上細苖顧循
慚振藻何用擬瓊瑶
奉和初秋西園應教(北齊)蕭慤
池亭三伏後林館九秋前清泠間泉石散漫雜風煙蕖
開千葉影橊豔百枝然約嶺停飛旆凌波動畫船
南園(唐)元稹
清露夏天曉名園野氣通水禽遥泛雪池蓮迥披紅幽
林詎知暑環舟似不窮頓灑塵喧意長嘯滿襟風
郡中西園(唐)白居易
閒園多芳草春夏香靡靡深樹足佳禽旦暮鳴不已院
門閉松竹庭逕穿蘭芷愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閒如此始悟諠静緣何嘗係遠邇
和裴侍中南園静興見示白居易
池館清且幽高懷亦如此有時簾動風盡日橋照水静
將鶴為伴閒與雲相似何必學畱侯﨑嶇覓松子
次韻答斌老獨遊東園(宋)黃庭堅
主人心安樂花竹有和氣時從物外賞自益酒中味斸
枯蟻改穴掃籜筍迸地萬籟寂中生乃見風雨至
曉出西園由谷中歸(元)甘復
被褐涉西園煩襟散清曉微風動高樹零露下芳沼始
行幽谷中忽出青林杪流水漂餘花修筠度啼鳥身緣
翠石回思逐白雲杳負杖孤賞懷春闌綠隂悄
七言古
邵郎中姑蘇園亭(宋)梅堯臣
吟愛樂天池上篇買池十畝皆種蓮薄城萬竿竹嬋娟
藤纜繫橋青板船折腰大菱不值錢鵁鶄鸂鶒沙際眠
水從太湖根底穿月出洞庭山上圓公歸與客相留連
秋風鶴唳春杜鵑斑鱸斫鱠紅縷鮮紫豉煮蓴香味全
我思白傅在三川吳船雖有吳饌偏當時九老各華顛
裴令來過吟復聯至今怪石存舊鐫七葉樹蔭黃金田
羡公有子勝昔賢高門通車千萬年
五言律
春日侍宴幸芙蓉園應制(唐)李嶠
年光竹裏徧春色杏間遥煙氣籠青閣流文蕩畫橋飛
花隨蝶舞豔曲伴鶯嬌今日陪歡豫還疑陟紫霄
春日侍宴幸芙蓉園應制(唐)李乂
水殿臨丹籞山樓繞翠微昔遊人託乘今幸帝垂衣澗
篠緣峰合巖花逗浦飛朝來江曲地無處不光輝
春日侍宴幸芙蓉園應制(唐)宋之問
芙蓉秦地沼盧橘漢家園谷轉斜盤徑川廻曲抱原風
來花自舞春入鳥能言侍宴瑶池夕歸途騎吹繁
崔禮部園亭(唐)張說
窈窕留清館虚徐步晚隂水連伊闕近樹接夏陽深柳
蔓憐垂拂藤梢愛上尋訝君軒蓋侶非復俗人心
春園即事(唐)王維
宿雨乘輕屐春寒著敝袍開畦分白水間柳發紅桃草
際成棋局林端舉桔橰還持鹿皮几日暮隐蓬蒿
題張野人園廬(唐)孟浩然
與君園廬並微尚頗亦同耕釣方自逸壺觴趣不空門
無俗士駕人有上皇風何必先賢傳唯稱龐德公
晩歸東園(唐)李頎
荆扉帶郊郭稼穡滿東菑倚杖寒山暮鳴梭秋葉時廻
雲覆隂谷返景照霜梨澹泊真吾事清風别自兹
陪鄭廣文遊何將軍山林(唐)杜甫
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遥
其二
百頃風潭上千章夏木清卑枝低結子接葉暗巢鶯鮮
鯽銀絲膾香芹碧澗羹翻疑舵樓底晚飯越中行
其三
風磴吹隂雪雲門吼瀑泉酒醒思卧簟衣冷欲装綿野
老來看客河魚不取錢只疑淳朴處自有一山川
其四
牀上書連屋階前樹拂雲將軍不好武稚子總能文醒
酒微風入聽詩静夜分絺衣挂蘿薜凉月白紛紛
重過何氏杜甫
問訊東橋竹將軍有報書倒衣還命駕高枕乃吾廬花
妥鶯捎蝶谿喧獺趁魚重來休沐地真作野人居
其二
山雨樽仍在沙沈榻未移犬迎曾宿客鴉護落巢兒雲
薄翠微寺天清皇子陂向來幽興極步屧過東籬
其三
落日平臺上春風啜茗時石欄斜點筆桐葉坐題詩翡
翠鳴衣桁蜻蜓立釣絲自今幽興熟來往亦無期
其四
頗怪朝參懶應躭野趣長雨抛金鏁甲苔卧綠沈槍手
自移蒲柳家纔足稻粱看君用幽意白日到羲皇
寧王山池(唐)范朝
水勢臨階轉峰形對路開槎從天上得石是海邊來瑞
草分叢種祥花間色栽舊傳詞賦客惟見有鄒枚
奉和元相公家園即事寄王相公
(唐)韓翃
共列中台貴能齊物外心廻車青閣晩解帶碧茸深寒
水分畦入晴花度竹尋題詩更相憶一字重千金
題鮮于映林園(唐)司空曙
雨後園林好幽行迥野通遠山芳草外流水落花中客
醉悠悠慣鶯啼處處同夕陽自望遠日暮杜陵東
題李沆林園(唐)盧綸
古巷牛羊出重門接柳隂閒看入竹路自有向山心種
藥齊幽石耕田到遠林願同詞賦客得興謝家深
春日同諸公過兵部王尚書林園
(唐)權德輿
休沐君相近時容曳履過花間留客久臺上見春多松
色明金艾鶯聲雜玉珂更逢新酒熟相與藉庭莎
題從叔沆林園(唐)李端
阮宅閒園暮窗中見樹隂樵歌依遠草僧語過長林鳥
上花間井人彈竹裏琴自嫌身未老已有住山心
題崔端公園林李端
上士愛清暉開門向翠微抱琴看鶴去枕石待雲歸野
坐苔生席高眠竹挂衣舊山東望遠惆悵暮花飛
春園即事(唐)陳羽
水隔羣物外夜深風起頻霜中千樹橘月下五湖人聽
鶴忽忘寢見山如得鄰明年還到此共看洞庭春
題鄒處士隐居(唐)許渾
桑柘滿江邨西齋接海門浪衝高岸響潮入小池渾巖
樹蔭碁局山花落酒樽相逢每留宿還似識王孫
初夏題段郎中修竹里南園許渾
高人遊息處與此曲池連密樹纔春後深山在目前遠
峰初歇雨片石欲生煙數有僧來宿應緣静好禪
園居(唐)李郢
暮雨揚雄宅秋風向秀園不聞砧杵動時看桔橰翻釣
下魚初食船移鴨暫喧橘寒纔弄色湏帶早霜繁
小園(唐)李建勲
小園吾所好栽植忘勞形晩果經秋赤寒蔬近社青竹
蘿荒引蔓土井淺生萍更欲從人勸憑高置草亭
陳氏園林(唐)鄭巢
當門三四峰高興幾人同尋鶴新泉外留僧古木中蟬
苗如草長巖溜入池清欲識懷君意時聞鶴一鳴
春日遊張提舉園池(宋)徐璣
西野芳菲路春風正可尋山池依曲渚古渡入修林長
日多飛絮遊人愛綠隂晩來歌吹起惟覺畫堂深
後浦園廬(宋)戴敏
卜築成佳致幽棲樂聖時何如謝公墅略似習家池地
暖梅開早天寒酒熟遲催租人去後續得夜來詩
題董侍郎山園(宋)戴復古
行盡芙蓉徑尋秋叩竹關樓高納萬象木落見羣山平
野水雲際畫橋煙雨間紅塵城下路只隔一湖灣
家園(金)周昂
五畝園連竹三間屋向陽氣和春浩蕩心静日舒長花
鳥成相識琴書付兩忘陶然一樽酒誰復紀羲皇
過潘韞輝東園(明)李戣
為愛東園好春來事事宜藥名人不識花信蝶先知晉
帖臨青李商歌詠紫芝小車乘興往何必訂幽期
春日陪孟東洲憲使公重過宋氏園亭
(明)馮惟訥
竹色青於染春生宋玉家衆山當戶出一水抱城斜積
雨翻高柳輕寒勒早花風光正如此莫惜醉流霞
春園(明)謝榛
水邨人寂寂遲日敞柴關菜甲春初細園丁雨後閒沙
邊來白鳥柳外出青山此地多幽意行歌薄暮還
周氏園亭(明)俞允文
紫紺琳宮側芳園麗景回焚香青靄聚洗硯白雲開橘
想靈均什亭堪内史才更憐花逕裏月色夜深來
初夏園林即事(明)胡宗仁
夏入園林好欣逢霽景明藥闌香醉蝶柳岸綠迷鶯道
在心逾逸情閒跡自清夕陽紅欲盡一抹暮山横
五言排律
同二相已下羣官樂遊園宴(唐)明皇
撰日巖廊暇需雲宴樂初萬方朝玉帛千品會簪裾地
入南山近城分北斗餘池塘垂柳密原隰野花疎帟幕
看逾暗歌鐘聽自虛興闌歸騎轉還奏弼違書
恩賜樂遊園宴(唐)張說
漢苑佳遊地軒庭近侍臣共持榮幸日來賞豔陽春饌
玉頒王篚摐金下帝鈞池臺草色徧宮觀柳條新花綬
光連榻朱顔暢飲醇聖朝多樂事天意每隨人
三月二十日詔宴樂遊園賦得風字
張說
樂遊形勝地表裏望郊宮北闕連天頂南山對掌中皇
恩貸芳月旬宴美成功魚戲芙蓉水鶯啼楊柳風春光
看欲暮天澤戀無窮長袖招斜日留光待曲終
題少府監李丞山池(唐)李頎
能向府亭内置兹山與林他人驌驦馬而我薜蘿心雨
止禁門肅鶯啼宮柳深長廊閟軍器積水背城隂窗外
王孫草牀頭中散琴清風多仰慕吾亦爾知音
和李僕射西園(唐)張籍
過午歸閒處西庭敞四檐高眠著琴枕散帙撿書籤印
在休通客山晴好捲簾竹凉繩少到藤暗蝶争潛晩鵲
頻驚喜疎蟬不許拈石苔生紫點欄藥吐紅尖虚坐詩
情遠幽探道侣兼所營當勝地雖儉復誰嫌
題崔駙馬園林(唐)姚合
東園連宅起勝事與心期幽洞自生藥新篁迸入池密
林行不盡芳草坐難移石翠疑無質鶯歌似有詞莎臺
高出樹蘚壁淨題詩我獨多來此九衢人不知
寄題田待制廣州西園(宋)余靖
善政偏修舉增完池館清地含春氣早月映暮潮生石
有羣星象花多外國名與民同雉兔邀客醉蓬瀛翰墨
資吟興雲泉適野情鎮應持左蠏快欲鱠長鯨積靄藏
樓閣馴鷗識旆旌甘棠留美蔭高倚越王城
猗綠園(元)馬祖常
殖産吾何取開林我獨能縛船常取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無冰香灺留文
篆詩囊剰繚綾清晨餐玉罷東望日初升
七言律
題張逸人園林(唐)韓翃
藏頭不復見時人愛此雲山奉養真露色點衣孤嶼曉
花枝妨帽小園春悶擕幼稚諸峰上閒濯鬚眉一水濱
興罷歸來還對酌茅檐挂著紫荷巾
題元注林園(唐)李端
謝家門館似山林碧石青苔滿樹隂乳鵲盻巢花巷静
鳴鳩鼓翼竹園深桔橰轉水兼通藥方丈留僧共聽琴
獨有野人箕踞慣過君始得一長吟
遊東湖黃處士園林(唐)劉威
偶向東湖更向東數聲雞犬翠微中遥知楊柳是門處
似隔芙蓉無路通樵客出來山帶雨漁舟過去水生風
物情多與閒相稱所恨求安計不同
暮春康樂園(宋)韓琦
榆莢紛紛擲亂錢柳花相撲滚新綿一年寂寞頻來地
三月芳菲已過天樹密只喧閒鳥雀臺高猶得好山川
老夫不飲時如此徒有詩情益自然
上已訪楊廷秀賞牡丹於御書扁榜之齋其東
園僅一畝為街者九名曰三三徑意象絶新
(宋)周必大
楊監全勝賀監家賜湖豈比賜書華廻環自劚三三徑
頃刻常開七七花門外有田聊伏臘望中無處不煙霞
只慚下客非摩詰無畫無詩只漫誇
積芳圃(宋)朱子
樂事從兹不易涯朱門還似野人家行看靚豔湏携酒
坐對清隂只煮茶曉起蒼凉承墜露晩來光景亂蒸霞
平生結習今餘幾試數毗那襋上花
再次秀野躬耕桑陌舊園之韻朱子
江臯晴日麗芳華翠竹疎疎映白沙路轉忽逢沽酒客
眼明惟見滿園花望中景助詩人趣物外春歸釋子家
向晩却尋芳草徑夕陽流水遶村斜
次秀野韻朱子
使君簾閣對修筠起看名園雨後春便賦新詩留野客
更傾芳酒酹花神未酬管樂平生志且作羲皇向上人
祗恐功名相迫逐不容老子卧漳濱
其二
滿園紅紫已争新百囀幽禽亦喚人蠟屐未妨泥步稳
珍叢終恨雨來頻卧看曉色欣初霽起約良游醉好春
却笑當年金谷宴相隨僕僕望車塵
春日小園雜賦(宋)陸游
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春瓮閒就僧窗試露芽
自此年光應更好日驅秧馬聽繅車
小園陸游
窄窄柴門短短籬山家隨分有園池客因問字來携酒
僧趁分題就賦詩晨露每看花藟拆夕陽頻見樹隂移
拂衣司諫猶忙在此趣淵明却少知
山園陸游
山泉引派漲清池野蔓移根種短籬藝果極知非老事
接花聊復效兒嬉提壺言語開顔聽啄木衣襦緩步窺
莫笑題詩還滿紙小園幽事要君知
初夏遊凌氏小園陸游
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從來夏淺勝春日兒女紛紛豈得知
新闢小園陸游
新展山園半畝強笑人車馬出籠坊山禽乍暖慇懃語
野蘤無風自在香點點水紋迎細雨疎疎籬影界斜陽
出門遥向鄰翁說釋耒相從共一觴
陳侍御園上坐(宋)范成大
倦眼逢歡春水明詩情得酒春雲生花梢蝴蝶作團去
竹裏鵓鳩相對鳴邂逅浮生此日好纏綿俗累何時輕
擘箋沫墨乏竒句擫笛當筵慚妙聲
小園(宋)戴敏
小園無事日徘徊頻報家人送酒來惜樹不磨修月斧
愛花湏築避風臺引些渠水添池滿移箇柴門傍竹開
多謝有情雙白鷺暫時飛去又飛回
西園得西字(金)馮延登
芳徑層巒百鳥啼芝㕓蘭畹自成蹊仙舟倒影涵魚藻
畫棟飄香落燕泥淑景晴熏紅樹暖好風輕泛碧叢低
岡頭醉夢俄驚覺歌吹誰家在竹西
西園書事(明)高啟
西園春去綠隂成已覺南窗枕簟清簾捲斜陽歸燕入
池生芳草亂蛙鳴葉過穀雨花猶在衣近梅天潤易生
獨坐正知閒晝永吟餘消盡篆煙輕
次韻寄題鏡川先生後樂園(明)李東陽
藥欄花圃背堂開一日朝回幾度來范老心終念廊廟
宼公家不起樓臺海邊釣石鷗盟遠松下棋聲鶴夢回
多少舊題詩句在碧紗籠底認青苔
晩雨飲子重園亭(明)文徵明
高齋落日偶追從樽酒淹留一笑中芳草滿庭飛燕子
晩凉和雨滴梧桐江魚繞筯肥烹玉野樹藏春淺映紅
潦倒莫言歸更晩習家池館愛山公
春夕潘園(明)楊慎
雨砌風檐墮楝花蟲書鳥字徧晴沙春山載酒馳朝馬
江閣邀賓起暮鴉陶令葛巾從滲漉管寧紗帽任攲斜
殊方未覺追隨盡韋曲風流更爾家
遊徐公子西園(明)蔡汝楠
西園飛蓋月中遊隨意登攀自可留門徑近連馳道樹
池塘遥接漢宮流坐看虚牖明朱巘行見深松間畫樓
一自王孫開别第鳳臺花鳥不知秋
行後園新池蔡汝楠
後園鑿沼愛漣漪日日行園人不知浴鳥參差雲宿處
戲魚來往芰搖時晩依巖岫分寒翠秋入芙蓉映倒枝
最是一泓清興足五湖情事寄臨池
張舜卿園亭(明)許隚
綠隂深巷寂無譁小結茅亭玩物華花散餘香來客座
竹分新翠過鄰家錦袍垂手閒調鶴鳥帽籠頭自煮茶
况值承平常偃武不妨詩酒作生涯
五言絶句
春園(唐)王勃
山泉兩處晩花柳一園春還持千日醉共作百年人
南垞(唐)王維
輕舟南垞去北垞淼難即隔浦望人家遥遥不相識
張郎中梅園作(唐)孟浩然
綺席鋪蘭杜珠盤折芰荷故園留不住應是戀絃歌
絶句(唐)杜甫
急雨捎谿足斜暉轉樹腰隔巢黃鳥並翻藻白魚跳
杉逕(宋)朱子
南起雲關口縈紆上草堂天風發清籟山月度寒光
六言絶句
田園樂(唐)王維
采菱渡頭風急策杖林西日斜杏樹壇邊漁父桃花源
裏人家
其二
桃紅復含宿雨柳綠更帶朝煙花落家僮未掃鳥啼山
客猶眠
七言絶句
奉和聖製同玉真公主遊大哥山池題石壁
(唐)張說
池如明鏡月華開山學香爐雲氣來神藻飛為鶺鴒賦
仙聲颺出鳳凰臺
和沈太博小圃偶作(宋)趙抃
名園雨後百花繁人倚危樓十二闌園裏芳菲樓上客
一般情緒怕春寒
其二
日烘薄霧開柔陌風罥遊絲著柳條語燕啼鶯自撩亂
驚人殘夢是春朝
書湖隂先生壁(宋)王安石
茅檐長掃淨無苔花木成畦手自栽一水護田將綠繞
兩山排闥送青來
開園(宋)蘇軾
西園牡籥夜沈沈尚有遊人卧柳隂鶴睡覺來風露下
落花飛絮滿衣襟
南園蘇軾
不種夭桃與綠楊使君應欲候農桑春畦雨過羅紈膩
夏壠風來餅餌香
過靈壁張氏園(宋)曾鞏
秫地成來多釀酒杏林熟後亦留錢不湏置驛迎賓客
直到門前繫畫船
春日偶作(宋)朱子
聞道西園春色深急穿芒屩去登臨千葩萬蕊争紅紫
誰識乾坤造化心
園中雜書(宋)陸游
殘花委地筍掀泥茗椀香囊到處携幽夢欲成誰喚起
半窗斜日鷓鴣啼
花時徧遊諸家園陸游
翩翩馬上帽檐斜盡日尋春不到家偏愛張園好風景
半天高柳卧谿花
飲張功父園戲題扇上陸游
寒食清明數日中西園春事又匆匆梅花自避新桃李
不為高樓一笛風
東園(宋)僧道潛
曲渚回塘孰與期杖藜終日自忘歸隔林彷彿聞機杼
應有人家在翠微
遊何氏園(金)馬定國
八尺龍蛇薜茘牆瘦紅疎竹更蒼凉梅花映水無人見
隔岸飛來片片香
邨園(元)金涓
半畝邨園接水涯誅茅新構小書齋窗前不用栽花柳
只對青山景自佳
後園(明)羅洪先
南邨雲雨北邨晴晴鳩雨鳩更互鳴東風吹雨衣不濕
我在桃花深處行
御定佩文齋詠物詩選卷一百二十二
