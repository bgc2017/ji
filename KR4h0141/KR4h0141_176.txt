欽定四庫全書
御定佩文齋詠物詩選卷一百七十六
草書類
五言古
送草書獻上人歸廬山(唐)孟郊
狂僧不爲酒狂筆自通天將書雲霞片直至清明巔手
中飛黑電象外瀉元泉萬物隨指顧三光爲廻旋驟書
雲霮䨴洗硯山晴鮮忽怒畫蛇虺噴然生風煙江人願
停筆驚浪恐傾船
七言古(附長短句)
草書歌行(唐)李白
少年上人號懷素草書天下稱獨步墨池飛出北溟魚
筆鋒殺盡中山兔八月九月天氣凉酒徒詞客滿高堂
牋麻素絹排數箱宣州石硯墨色光吾師醉後倚繩牀
湏史掃盡數千張飄風驟雨驚颯颯落花飛雪何茫茫
起來向壁不停手一行數字大如斗恍恍如聞神鬼驚
時時只見龍蛇走左盤右蹙如驚電狀同楚漢相攻戰
湖南七郡凡幾家家家屏障書題徧王逸少張伯英古
來幾許浪得名張顛老去不足數我師此藝不師古古
來萬事貴天生何必要公孫大娘渾脫舞
蕭鄲草書歌(唐)顧况
蕭子草書人不及洞庭葉落秋風急上林花開春露濕
花枝濛濛向水泣見君數行之灑落石上之松松下鶴
若把君書比仲將不知誰在凌雲閣
懷素上人草書歌(唐)戴叔倫
楚僧懷素工草書古法盡能新有餘神清骨竦意真率
醉來爲我揮健筆始從破體變風姿一一花開春景遲
忽爲壯麗就枯澀龍蛇騰盤獸屹立馳亳驟墨劇奔駟
滿座失聲看不及心手相師勢轉竒詭形怪狀飜合宜
有人若問此中妙懷素自言初不知
懷素上人草書歌(唐)魯收
吾觀開士多利用筆精墨妙誠堪重身上藝能無不通
就中草聖最天縱有時興發逞神機抽毫點墨縱横揮
風聲吼烈隨手起龍蛇迸落空壁飛連拂數行勢不絶
藤懸查蹙生竒節劃然放縱驚雲濤或時頓挫縈毫髮
自言轉腕無所拘大笑羲之用陣圖狂來紙盡勢不盡
投筆抗聲連叫呼信如鬼神助此道墨池未盡書已好
行路談君口不容滿堂觀者空絶倒所恨時人多笑聲
唯知賤實飜貴名觀爾向來三五字顛竒何謝張先生
懷素上人草書歌(唐)王邕
衡陽雙峽插天峻青壁巉巉萬餘仞此中靈秀衆所知
草書獨有懷素竒懷素身長五尺四嚼湯誦咒吁可畏
銅缾錫杖倚閒庭班管狡毫多逸意或粉壁或綵牋蒲
葵絹素何相鮮忽作風馳及電掣更點飛花兼散雪寒
猿飲水撼枯藤壯士拔山伸勁鐵君不見張芝昔日稱
獨賢君不見近日張旭爲老顛二公絶藝人所惜懷素
傳之得真跡崢嶸蹙出海上山突兀狀成湖畔石一縱
又一横一欹又一傾臨江不羨飛帆勢下筆長爲驟雨
聲我牧此州喜相識又見草書多惠力懷素懷素不可
得開卷臨池轉相憶
賦虞書歌(唐)賈躭
衆書之中虞書巧體法自然歸大道不同懷素只攻顛
豈類張芝惟劄草形勢素竒筋骨老父子君臣相揖抱
孤青似竹更颼飀闊白如波長浩渺誰能方正不隳倒
功夫未至難尋奥湏知孔子廟堂碑便是青箱中至寳
𧦬光大師草書歌(唐)僧貫休
雪壓千峰横枕上窮困雖多還激壯看師逸蹟兩相宜
高適歌行李白詩海上風驚驅猛燒吹斷狂煙著沙草
江樓曾見落星石幾回試發將軍砲别有寒鵰掠絶壁
提上元猿更生力又見吳牛磨角來舞槊盤刀初觸擊
好文天子握宸翰御製本多堆玉案晨開水殿教題壁
題罷紫衣親寵錫僧家愛詩自拘束僧家愛畫亦局促
惟師草聖藝偏高一掬山泉心便足
觀子玉郎中草聖(宋)蘇軾
柳侯運筆如電閃子雲寒悴羊欣儉百斛明珠便可扛
此書非我誰能雙
題紫微老人大字歌(元)歐陽元
紫微老人射生手挽強竟取黃金斗驃騎營中拜驍勇
鳳凰池上稱耆舊時平腕力無所施筋骨猶能學顔枊
縱横戎略結構體殺活兵機屈伸肘山莊劉氏得最多
當日䄡䄖駐應久高樓大扁曰明遠况又愛山并尚友
我來後公五十年主人酌我樓中酒平田野水鳧雁集
重岡複嶺蛟龍走登高欲賦乏佳興忽覩台躔照窗牖
家藏有此希世珍取酒當爲主人壽想當洗硯弢筆時
羽箑生風劔龍吼焉知今人正傳翫名與麒麟同不朽
嶠南鼪鼯十五秋老將如今安得有鄂公九原如可作
飬夀清商爲公奏
遊龍回寺碧雲堂有何無適草書
(元)許謙
蒼鱗作霖回壑裏竟化長岡飛不起何年老僧飛錫來
強架檐楹萬山底碧雲石梯如登天俯視竹樹行其巔
巖巒起伏呈怪狀壯若羣馬奔吾前何仙仙去不復返
滿壁龍蛇驚醉眼可憐一半委泥沙况復阽危混苔蘚
山翁摸搨妙入神永和繭紙且逼真勸君勿辭一日力
爲我留爲百世珍君不見二王舊帖皆殘編至今不惜
千金傳
草書歌(明)宣宗
草書所自何所授初變楷法爲章奏當時作者最得名
崔瑗杜度張伯英三人真跡己罕見後來繼之有羲獻
筆端變化妙入神逸態雄姿看勁健風驚電掣浮雲飛
蛟龍奮躍猛虎馳漢晉草法千載師張顛藏真亦絶竒
一代精藝才數軰遺墨千人萬人愛固知頓挫出腕力
亦用飛動生神采古來篆籀今已譌何况隸草譌愈多
吾書豈必論工緻誠懸有言當默識
七言律
洛中寺北樓見賀監草書題詩
(唐)劉禹錫
高樓賀監昔曾登壁上筆跡龍虎騰中國書流尚皇象
北朝文士重徐陵偶因特見空驚目恨不同時便伏膺
惟恐塵埃轉磨滅再三珍重囑山僧
七言絶句
題懷素上人草書(唐)許瑶
志在新竒無定則古瘦灕纚半無墨醉來信手兩三行
醒後却書書不得
禁直(明)唐敏
天門旭日炫新晴鳳髓龍香硯墨清親見君王書草字
蛟龍吹雨雜風聲
御定佩文齋詠物詩選卷一百七十六
