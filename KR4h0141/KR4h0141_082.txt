欽定四庫全書
御定佩文齋詠物詩選卷八十二
假山類
五言古
奉和裴僕射相公假山(唐)韓愈
公乎真愛山看山旦連夕猶嫌山在眼不得着脚力往
語山中人丐我澗側石有來應公須歸必載金帛當軒
乍軿羅隨勢忽開拆有洞若神剜有巖類天劃終朝巖
洞間歌鼓宴賓戚孰謂衡霍奇近在王侯宅傅氏築已
卑磻谿釣何激逍遙功德下不與事相摭樂我盛朝時
于焉傲今昔
家園假山(金)元德明
八尺飛來峯蒼然立於獨細看甲乙字疑是半泉族山
非一草石見石山亦足便恐東岫雲來我檐下宿今朝
鑿盆池明朝種松菊自笑住山人何時返巖谷
五言律
天寳初南曹小司寇舅於我太夫人堂下累土
為山一簣盈尺以代彼朽木承諸焚香瓷甌
甌甚安矣旁植慈竹蓋兹數峯嶔岑嬋娟宛
有塵外數致乃不知興之所至而作是詩
(唐)杜甫
一簣功盈尺三峯意出羣望中疑在野幽處欲生雲慈
竹春陰覆香爐曉勢分維南將獻夀佳氣日氤氲
五言排律
奉和盧大夫新立假山(唐)許渾
巖谷留心賞為山極自然孤峯空迸筍攢萼旋開蓮黛
色朱樓下雲形繡戶前砌塵凝積靄檐溜掛飛泉樹暗
湖中月花香洞裏天何如謝康樂海嶠獨題篇
七言律
奉和太常韋卿閣老左藏庫中假山之作
(唐)權德輿
春山仙掌百花開九棘腰金有上才忽向庭中摹峻極
如從洞裏見昭回小松已負干霄狀片石皆疑縮地來
都内今朝似方外仍傳麗句寄雲臺
寄題徐都官新居假山(宋)梅堯臣
太湖萬穴古山骨共結峰嵐勢不孤苔逕三層平木末
河流一帶接牆隅已知谷口多花藥祗欠林間落狖鼯
誰侍巾㡚此行樂里中遺老肯相呼
和人假山(宋)蘇軾
上黨攙天碧玉環絶河千里抱商顔試觀煙雨三峰外
都在靈仙一掌間造物何如童子戲寫真聊發使君閒
何當挈取西征去畫作圍牀六曲山
五言絶句
詠小山(唐)太宗
近谷交縈蕊遙峰對出蓮徑細無全磴松小未含煙
假山(宋)王十朋
君有好山癖疉山亭院間不遮山外眼又得見真山
七言絶句
累土山(唐)白居易
堆土漸高山意出終南移入戶庭間玉山藍水應惆悵
恐見新山忘舊山
西蜀淨衆寺七祖院小山(唐)鄭谷
小巧功成雨蘚斑軒車日日叩松關峨嵋咫尺無人去
却向僧忩看假山
過小院僧忩有假山絶妙作廬山勢書此
(宋)僧惠洪
廬阜歸心久未降夢魂時復渡湓江忽驚古寺秋庭上
翠蹙煙巒對矮忩
御定佩文齋詠物詩選卷八十二
