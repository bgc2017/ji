欽定四庫全書
御定佩文齋詠物詩選卷三百三十五
竹類
五言古
詠竹(齊)謝朓
窗前一叢竹青翠獨言竒南條交北葉新筍雜故枝月
光疎已密風來起復垂青扈飛不礙黃口得相窺但恨
從風籜根株長别離
秋竹曲謝朓
㛹娟綺窗北結根未參差從風既裊裊映日頗離離欲
求棗下吹别有江南枝但能凌白雪貞心蔭曲池
賦得竹(梁)元帝
嶰谷管新抽淇園節復修作龍還葛水為馬向并州柯
亭臨絶澗桃枝夾細流冠學芙蓉勢花堪威鳳遊卭王
若有獻張騫應拜侯
檐前竹(梁)沈約
萌開籜已垂結葉始成枝繁蔭上鬱鬱促節下離離風
動露滴瀝月照影參差得生君戶牖不願夾華池
綠竹(梁)吳均
嬋娟障綺殿繞弱拂春漪何當逢採拾為君笙與箎
和新浦侯齋前竹(梁)江洪
本生出高嶺移賞入庭蹊檀欒拂桂橑蓊葱傍朱閨夜
條風析析暁葉露凄凄籜紫春鸎思筠綠寒螀啼不惜
凌雲茂遂聽羣雀棲願抽一莖實試看翔鳳來
賦得山中翠竹(陳)張正見
修竹映巖垂來風異夾池複澗藏高節重林隐勁枝雲
生龍未上花落鳳將移莫言棲嶰谷伶倫不復吹
賦得夾池修竹(陳)賀循
綠竹影參差葳蕤帶曲池逢秋葉不落經寒色詎移來
風韻晩徑集鳳動春枝所欣高蹈客未待伶倫吹
詠竹(北齊)蕭放
懷風枝轉弱防露影逾濃既來丹穴鳳還作葛陂龍
賦得臨池竹應制(唐)虞世南
蔥翠捎雲質垂彩映清池波泛含風影流搖防露枝龍
鱗漾嶰谷鳳翅拂漣漪欲識凌冬性惟有歲寒知
與東方左史虬修竹篇(唐)陳子昂
龍種生南岳孤翠鬱亭亭峰嶺上崇崒煙雨下微冥夜
聞鼯鼠叫晝聒泉壑聲春風正澹蕩白露已清泠哀響
激金奏密色滋玉英歲寒霜雪苦含彩獨青青豈不厭
凝冽羞比春木榮春木有榮歇此節無彫零始願與金
石終古保堅貞不意伶倫子吹之學鳳鳴遂偶雲和瑟
張樂奏天庭妙曲方千變簫韶亦九成信蒙雕斵美常
願事仙靈驅馳翠虬駕伊鬱紫鸞笙結交嬴臺女吟弄
昇天行擕手登白日遠遊戲赤城低昂玄鶴舞斷續彩
雲生永隨衆仙逝三山遊玉京
慈姥竹(唐)李白
野竹攢石生蒼煙映江島翠色落波深虚聲帶寒早龍
吟曾未聽鳳曲吹應好不覺蒲柳彫貞心常自保
對新篁(唐)韋應物
新綠苞初觧嫩氣筍猶香含露漸舒葉抽叢稍自長清
晨止亭下獨愛此幽篁
顔侍御廳叢篁詠送薛存誠(唐)盧綸
玉榦百餘莖生君此堂側拂簾寒雨響擁砌深谿色何
事鳳凰雛兹焉理歸翼
竹(唐)張南史
竹價長東南别種殊草木成林處處雲抽筍年年玉天
風起成韻池水涵更綠閒臨庾信園數竿心自足
竹(唐)戴叔倫
卷籜正離披新枝復蒙密翛翛月下聞褭褭林際出豈
獨對芳菲終年色如一
竹谿(唐)李益
訪竹越雲崖即林若谿絶寧知修榦下漠漠秋苔潔清
光溢空曲茂色臨幽澈采摘愧芳鮮奉君歲暮節
竹逕偶作(唐)權德輿
退朝此休沐閉戸無塵氛支策入幽逕清風隨此君琴
觴恣偃仰蘭蕙相氤氲幽賞方自適林西煙景曛
新栽竹(唐)白居易
佐邑意不適閉門秋草生何以娛野性種竹百餘莖見
此谿上色憶得山中情有時公事暇盡日繞欄行勿言
根未固勿言隂未成已覺庭宇内稍稍有餘清最愛近
窗卧秋風枝有聲
酬元九對新栽竹有懷見寄白居易
昔我十年前與君始相識會將秋竹心風霜侵不得始
嫌梧桐樹秋至先改色不愛楊柳枝春来軟無力憐君
别我後見竹長相憶常欲在眼前故栽庭戸側分手今
何處君南我在北吟我贈君詩對之心惻惻
題小橋前新竹招客白居易
鴈齒小紅橋垂檐低白屋橋前何所有苒苒新生竹皮
開拆褐錦節露抽青玉筠翠如可飱粉霜不忍觸閒吟
聲未已幽翫心難足管領好風煙輕欺凡艸木誰能有
月夜伴我林中宿為君傾一杯狂歌竹枝曲
東樓竹白居易
瀟灑城東樓遶樓多修竹森然一萬竿白粉封青玉卷
簾睡初覺欹枕看未足影轉色入樓牀席生浮綠空城
絶賓客向夕彌幽獨樓上夜不歸此君留我宿
竹忩白居易
常愛輞川寺竹忩東北廊一别十餘載見竹未曾忘今
春二月初卜居在新昌未暇作廐庫且先營一堂開窗
不糊紙種竹不依行意取北檐下忩與竹相當遶屋聲
淅淅逼人色蒼蒼烟通杳靄氣月透玲瓏光是時三伏
天天氣熱如湯獨此竹窗下朝廻觧衣裳輕紗一幅巾
小簟六尺牀無客盡日静有風終夜凉乃知前古人言
事頗諳詳清風北窗卧可以傲羲皇
郵竹(唐)元稹
庭有蕭蕭竹門有闐闐騎囂静本殊途因依偶同寄亭
亭乍干雲嫋嫋亦垂地人有異我心我無異人意
寺院新竹元稹
寳地琉璃坼紫苞琅玕踴亭亭巧扵削一一大如拱冰
碧林外寒峰巒眼前聳槎枒矛戟合屹仡龍蛇動煙泛
翠光流歲餘霜彩重風朝竿籟過雨夜鬼神恐佳色有
鮮姸修莖無擁腫節高迷玉簇籜綴疑花捧詎必太山
根本自仙壇種誰令植幽壤復此依閒冗居然霄漢姿
坐愛藩籬壅噪集勌鴟烏炎昏繁蠛蠓未遭伶倫聽非
安子猷寵威鳳来有時虚心豈無奉
新竹(唐)陸龜蒙
别隖破苔蘚嚴城樹軒楹恭聞禀璇璣化質離青冥色
可定雞頸實堪招鳳翎立窺五嶺秀坐對三都屏晴月
窈窕入曙煙霏微生昔者尚借宅况来處賓庭金罍縦
傾倒碧露還鮮醒若非抱苦節何以偶惟馨徐觀穉龍
出更賦錦苞零
新竹(唐)皮日休
笠澤多異竹移之植後楹一架三百本綠沈森冥冥圓
緊珊瑚節釤利翡翠翎儼若青帝仗矗如紫姑屏槭槭
微風度漠漠輕靄生如神語鈞天似樂奏洞庭一翫九
藏冷再聞百骸醒有根可以執有&KR1597;可以馨願禀君子
操不敢先彫零
寒竹(唐)僧皎然
褭褭孤生竹獨立山中雪蒼翠搖勁風嬋娟帶寒月狂
花不相似還共凌冬發
竹軒(宋)司馬光
兹軒最灑落歴歴種琅玕正晝薄雲稀蕭蕭風雨寒翠
隂凉宴坐疎韻成清歡錦籜裁夏扇玉筍供春盤蜻蝸
潛葉底暝雀投林端幽興遇物惬高懷隨處安且免一
日無何須千畝寬
新竹(宋)朱子
春雷殷檐際幽艸齊發生我種南窗竹戢戢已抽萌坐
獲幽林賞端居無俗情
風竹如水聲(金)蔡珪
好竹風淅淅流水聲泠泠吾廬兼有此要是佳友生北
窗午夢斷冷簟無飛蠅端疑故人至喚作寒泉鳴攬衣
起徘徊自笑還自驚無須問形似自可名雙清
題朱邸竹木(元)虞集
猗猗淇園竹結根盤石安枝幹相扶持風雨不可干其
實鳳所食君子思保完恒恐聲影疎蕭條霜露寒金玉
慎高節千載承清歡
題竹(明)吳寬
翛然數君子落落俱長身東家每借看步去不嫌頻移
栽幸許我已自前年春自我得此軰園居豈為貧但憂
積雨霽日暴少精神終然勤灌溉枝葉還如新因兹悟
為學黽勉在斯晨
七言古(附長短句)
賦得階前嫩竹(陳)張正見
翠竹梢雲自結叢輕花嫩筍欲凌空砌曲横枝屢觧籜
階前疎葉強来風欲知抱節成龍處當扵山路葛陂中
綠竹引(唐)宋之問
青谿綠潭潭水側修竹嬋娟同一色徒生仙實鳳不遊
老向空山人詎識妙年秉願逃俗紛歸卧嵩丘弄白雲
含情傲睨慰心目何可一日無此君
竹(一字至七字)(唐)張南史
竹竹被山連谷出東南殊艸木葉細枝勁霜停露宿成
林處處雲抽筍年年玉天風乍起争韻池水相涵更綠
却尋庾信小園中閒對數竿心自足
刑部看竹效孟郊體(宋)歐陽修
花妍兒女姿開落一何速竹比君子德猗猗寒更綠京
師多名園車馬紛馳逐春風紅紫時見此蒼翠玉凌亂
迸青苔蕭疎拂華屋森森日影閒濯濯生意足幸此接
清賞寧辭薦芳醁黃昏人去鎖深廊枝上月明春鳥宿
野竹(元)吳鎮
野竹野竹絶可愛枝葉扶疎有真態生平素守遠荆榛
走壁懸厓穿石罅虚心抱節山之阿清風白月聊婆娑
寒梢千尺將如何渭川淇澳風煙多
畫竹(元)吳鎮
與可畫竹不見竹東坡作詩忘此詩高麗老繭冰雪古
戲寫歲寒巖壑姿紛紛蒼霰落碧篠謖謖好風扶舊枝
狰獰頭角易變化細聽夜深雷雨時
綠筠軒為姚宰作(明)蕭執
綠筠隱隱翳窗戶此是姚侯讀書處搖空翡翠晚宜人
食實鸞凰曉相語稚子牽衣惜春露候卒編籬護秋雨
何當便棄人間事抱琴走覓湖山住
過華端叔草堂寫晴竹扵壁上
(明)王紱
我愛君家遠城郭遶檐竹色侵簾幕醉中揮翰寫晴梢
湘雲一剪春隂薄看來頓覺風氣清耳邊恍若聞秋聲
嘯歌到晚不歸去高卧翠隂呼月明
五言律
和黃門盧侍御詠竹(唐)張九齡
清切紫庭垂葳蕤防露枝色無玄月變聲有惠風吹高
節人相重貞心世所知鳳凰佳可食一去一來儀
嚴鄭公宅同詠竹(唐)杜甫
綠竹半含籜新梢纔出牆色侵書幌晚隂過酒樽凉雨
洗娟娟淨風吹細細香但令無剪伐會見拂雲長
和徐侍郎中書叢篠韻(唐)蒋渙
中禁夕沈沈幽篁别作林色連雞樹近影落鳳池深為
重凌霜節能虚應物心年年承雨露長對紫庭隂
和王相公題中書叢竹寄上元相公
(唐)郎士元
多時仙徑裏色並翠琅玕幽意含煙月清隂比蕙蘭枝
繁分露重葉老愛天寒竟日雙鸞止孤吟為一看
池上竹(唐)楊巨源
一叢嬋娟色四面清泠波氣潤晚煙重光閒秋露多翠
筠入疎柳清影拂圓荷歲晏琅玕實心期有鳳過
新竹(唐)元稹
新篁纔解籜寒色已青葱冉冉偏凝粉蕭蕭漸引風扶
疎多透日寥落未成叢唯有團團節堅貞大小同
題劉秀才新竹(唐)杜牧
數莖幽玉色曉夕翠煙分聲破寒窗夢根穿綠蘚紋漸
籠當檻日欲礙入簾雲不是山隂客何人愛此君
栽竹杜牧
本因遮日種却似為谿移歴歴羽林影疎疎煙露姿蕭
騷寒雨夜敲劼晚風時故國何年到塵冠挂一枝
竹逕(唐)薛能
盤逕入依依旋驚幽鳥飛尋多苔色古踏碎籜聲微鞭
節横妨戶枝梢動拂衣前谿聞到處應接釣魚磯
新栽竹(唐)杜荀鶴
劚破莓苔地因栽十數莖窗風從此冷詩思當時清酒
入杯中影棋添局上聲不同桃與李瀟灑伴書生
庭竹(唐)李咸用
嫩綠與老碧森然庭砌中坐消三伏景吟起數竿風葉
影重還密梢聲遠或通更期春共看桃映小花紅
庭竹(唐)李中
偶自山僧院移歸傍砌栽好風終日起幽鳥有時來篩
月牽詩興籠煙伴酒杯南忩睡輕起蕭颯雨聲廻
新竹(唐)張蠙
新鞭暗入庭初長兩三莖不是他山少無如此地生垂
梢叢上出柔葉籜間成何用高唐峡風枝掃月明
賦竹(南唐)孫峴
萬物中瀟灑修篁獨逸羣貞姿曾冒雪高節欲凌雲細
韻風初發濃煙日正曛因題偏惜别不可暫無君
和謝仲弓廷評栽竹(宋)梅堯臣
移得谿邊翠来為庭下隂惜根存舊土帶筍助新林暗
換蕭蕭葉知虚寸寸心東風莫搖撼培擁未應深
次韻子由綠筠堂(宋)蘇軾
愛竹能延客求詩剰挂牆風梢千纛亂月影萬夫長谷
鳥驚棋響山蜂識酒香只應陶靖節會聽北窗凉
對竹(元)黃庚
門對南隣竹青青玉萬竿雖然無地種且得隔籬看露
葉晴猶濕風枝夏亦寒但教休剪伐日用報平安
寄題竹軒(元)杜本
綠竹翛翛處華軒楚楚深暮留雛鳳宿曉聽蟄龍吟月
進窗櫺隱雲移几席隂居然淇澳趣莫使俗塵侵
盆竹(元)僧善住
瓦缶不多土娟娟枝葉蕃豈知么鳳尾元是古龍孫蒼
雪灑禪榻細香浮酒尊王猷来此見應亦為銷魂
竹戶(明)楊慎
竹戶少塵埃濃隂鬱不開静聞清露墜凉送好風来鳥
下彈瓊粉蟲行篆紫苔無人共欣賞坐嘯獨悠哉
竹亭(明)僧德祥
滿園惟種竹竹裏置幽亭犬吠青松路人來白鷺汀花
溝安釣艇蕉地著茶缾老耳思鳴鳳何當借此聽
五言排律
沈十四拾遺新竹生讀經處同諸公之作
(唐)王維
閒居日清淨修竹自檀欒嫩節留餘籜新叢出舊闌細
枝風響亂疎影月光寒樂府裁龍笛漁家伐釣竿何如
道門裏青翠拂仙壇
同郭參謀題崔僕射淮南節度使廳前竹
(唐)劉長卿
昔種梁王苑今移漢將壇蒙蘢低冕過青翠捲簾看得
地移根遠經霜抱節難開花成鳳實嫩筍長魚竿藹藹
軍容静蕭蕭郡宇寬細音和角暮疎影上門寒湘浦何
年變山陽幾處殘不知軒屏側歲晚對袁安
賦得竹箭有筠(唐)席夔
共愛東南美青青歎有筠貞姿衆木異秀色四時均枝
葉當無改風霜豈憚頻虚心如待物勁節自留春鮮潤
期棲鳳嬋娟可並人待看初籜卷粉澤更宜新
杜中丞書院新移小竹(唐)王建
此地本無竹遠從山寺移經年求養法隔日記澆時嫩
綠卷新葉殘黃收故枝色驚寒不動聲與静相宜愛護
出常數稀稠看自知貧家緣未有客散獨行遲
題盧秘書夏日新栽竹二十韻
(唐)白居易
湘竹初封植盧生此考槃久持霜節苦新託露根難等
度須當砌疎稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇綠檀欒未夜青
嵐入先秋白露團拂肩搖翡翠熨手弄琅玕韻透窗風
起隂鋪砌月殘炎天聞覺冷窄地見疑寬梢動勝搖扇
枝低好挂冠碧籠煙羃羃珠灑雨珊珊晚籜晴雲展隂
牙蟄虺蟠愛從抽馬策惜未截魚竿松韻徒煩聽桃夭
不足觀梁慚當家杏臺陋本司蘭撐撥詩人興勾牽酒
客歡静連蘆簟滑凉拂葛衣單豈止消時暑應能保歲
寒莫同凡草木一種夏中看
賦得震為蒼筤竹(唐)朱慶餘
為擢東方秀蕭然異衆筠青䓤纔映粉蒙密正含春嫩
籜霑微雨幽根絶細塵乍憐分徑小偏覺帶煙新結實
皆留鳳垂隂似庇人願為竿在手深水釣頳鱗
新竹(唐)李建勲
裊裊薰風軟娟娟湛露光參差仙子仗迤邐羽林槍迥
去侵花地斜来破蘚牆籜乾猶抱翠粉膩若塗粧逕曲
莖難數隂疎葉未長嬾嫌吟客倚甘畏夏蟲傷映水如
爭立當軒自著行北亭樽酒興還為此君狂
七言律
竹(唐)崔涯
領得谿風不放廽傍窗緣砌徧庭栽行招野客為鄰住
看引山禽入郭来幽院獨驚秋氣早小門深向綠隂開
誰憐翠色兼寒影静落茶甌與酒杯
和令狐舍人酬峰上人題山欄孤竹
(唐)楊巨源
滿院冰姿粉籜殘一莖青翠近簾端離叢自欲親香火
抱節何妨共歲寒能讓繁聲任真籟觧將孤影對芳蘭
范雲許訪西林寺枝葉須和彩鳳看
南庭竹(唐)李紳
東南舊美凌霜操五月凝隂入座寒煙惹翠梢含玉露
粉開春籜聳琅玕莫令戲馬兒童見試引為龍道士看
須信結根香實在鳳凰終擬下雲端
鄰人自金仙觀移竹(唐)李遠
移居新竹已堪看斸破莓苔得幾竿圓節不教傷粉籜
低枝猶擬拂霜壇牆頭枝動和煙綠枕上風来送夜寒
第一莫教漁父見且從蕭颯滿朱欄
題新竹(唐)方干
青苔斸破植貞堅細碧竿排鬱眼鮮小鳳凰聲吹嫩葉
短蛟龍尾裊輕烟節環膩色端勻粉根拔秋光暗長鞭
怪得入門肌骨冷綴風粘月滿庭前
越州使院竹方干
莫見凌風飄粉籜須知礙石作盤根細看枝上蟬吟處
猶是筍時蟲蝕㾗月送綠隂斜上砌露含寒色濕遮門
列仙終日逍遥地鳥雀潛来不敢喧
竹(唐)羅鄴
翠葉纔分細細枝清隂猶未上階墀蕙蘭雖許相依日
桃李還應笑後時抱節不為霜雪改成林終與鳳凰期
渭濱若更徵賢相好作漁竿繫釣絲
新竹(唐)薛能
柳營茅土倦麄材因向山家乞翠栽清露便教終夜滴
好風疑是故園来欄邊匠去朱猶濕溉後蟲浮穴暗開
他日會應威鳳至莫辭公府受塵埃
題竹(唐)秦韜玉
削玉森森幽思清阮家高興尚分眀捲簾隂薄漏山色
欹枕韻寒宜雨聲斜對酒缸偏覺好静籠棋局最多情
却驚九陌輪蹄外獨有谿烟數十莖
竹(唐)鄭谷
宜煙宜雨又宜風拂水藏邨復間松移得蕭騷從遠寺
洗来疎淨見前峰侵階蘚拆春芽迸繞徑莎微夏蔭濃
無賴杏花多意緒數枝穿翠好相容
洗竹(唐)王貞白
道院竹繁教略洗鳴琴酌酒看扶疎不圖結實来雙鳳
且要長竿釣巨魚錦籜裁冠添散逸玉芽修饌稱清虚
有時記得三天事自向琅玕節下書
題友人庭竹(唐)殷文珪
叢篁蕭瑟拂清隂貴地栽成碧玉林盡待花開添鳳食
可憐風擊伏龍吟鈿竿離立霜文靜錦籜飄零粉節深
何事子猷偏寄賞此君心似主人心
竹(唐)韓溉
綠色連雲萬葉開王孫不厭滿庭栽凌霜盡節無人見
終日虚心待鳳来誰許風流添興詠自憐瀟灑出塵埃
朱門處處多閒地正好移隂覆翠苔
竹(唐)李中
森森移得自山莊植向空庭野興長便有好風来枕簟
更無閒夢到瀟湘廕来砌蘚經疎雨引下谿禽帶夕陽
閒約羽人同賞處安排棋局就清凉
次韻劉貢父西省種竹(宋)蘇軾
要知西掖承平事記取劉郎種竹初舊德終呼名字外
後生誰續笑談餘成隂障日行當見取筍供庖計已疎
白首林間望天上平安時報故人書
次韻何文縝種竹(宋)韓駒
杜陵窮老覓榿栽不似何郎種笛材三徑莫憂荒艸合
一樽如與故人開未堪急雨枝枝打便有幽禽日日来
坐誦東坡食無肉詩腸日午轉飢雷
移竹(宋)劉克莊
借居未定先栽竹為愛疎聲與薄隂一日暫無能鄙吝
數竿雖小亦蕭森窗間對了添詩料郭外移来費俸金
自笑明年何處在虚檐風至且披襟
義師院叢竹(宋)郭長倩
南軒移植自西壇瘦玉亭亭十數竿得法未應輸老柏
託根兼得近幽蘭雖無穠豔包春色自許貞心老歲寒
百艸千花盡零落請君来向此中看
丹陽觀竹自宫中移賜(金)李獻能
素士如林待紫青紫青新許住蓬瀛娟娟粉節霜筠出
矗矗煙梢玉削成福地根莖蒙化育中天雨露借恩榮
綠章封事朝来奏又聽風前彩鳳鳴
竹隂(元)白珽
占斷人間瀟灑地全身水墨畫篔簹非煙非霧一林碧
似雨似晴三徑凉翠袖佳人黯空谷白鬚道士隱南塘
數竿醉日君須記移向西軒補夕陽
賦文子方家篔簹竹影(元)虞集
數箇篔簹一小亭南窗承日映寒青水精簾裡珊瑚樹
雲母屏前翡翠翎却愛微風動蕭瑟翻疑薄暮倚娉婷
憑君縦有鵝谿絹莫與空山結定形
種竹(元)洪希文
移得霜根趁雨栽牆隂踏破一方苔甫能引汝清風到
未暇招渠俗子来猿訝便當書案立鶴知早避釣船回
不妨更了歲寒計早晚栽松兼種梅
居竹軒(元)倪瓚
翠竹如雲江水春結茅依竹住江濱階前迸筍從侵徑
雨後垂隂欲覆鄰映葉黃鸝還自語傍人白鶴亦能馴
遥知静者忘聲色滿屋清風未覺貧
偁心寺看竹(明)章敞
山深無數碧琅玕愛静人来取次看地匝翠雲侵骨冷
徑迷蒼雪蔽天寒風敲玉佩驚清夢月浸金波起宿鸞
我欲平分僧半榻煩君日日報平安
風雨種竹(明)李東陽
石欄沙路雨聲乾為欠蕭蕭一兩竿深帶土膏從地底
暝移茅屋過江干方扵辰日依時種影待晴天拂翠看
試倚蓬窗聽疎密布袍沾盡不知寒
竹(明)吳寬
種竹能招鳳鳥来月明清影拂書堆筍鞭遇石猶斜出
花米逢春莫亂開此物似賢今合薦吾家醫俗舊曾栽
若從後圃論高節梨白桃紅孰取材
種竹(明)文徵明
分得亭亭綠玉枝雨餘生意滿階墀凌霄已展疎疎葉
護粉聊營短短籬肯信移来真是醉不愁俗在未能醫
人間此夜頻前席凉月虚忩更自宜
五言絶句
賦得臨池竹(唐)太宗
貞條障曲砌翠葉貫寒霜拂牖分龍影臨池待鳳翔
臨階竹(唐)盧照鄰
封霜連錦砌妨露拂瑤階聊將儀鳳質暫與俗人諧
竹里館(唐)王維
獨坐幽篁裏彈琴復長嘯深林人不知明月来相照
斤竹嶺王維
檀樂映空曲青翠漾漣漪暗入商山路樵人不可知
斤竹嶺(唐)裴廸
明流紆且直綠篠密復深一徑通山路行歌望舊岑
雨後對後檐竹(唐)崔元翰
含風搖硯水帶雨拂牆衣乍似秋江上漁家半掩扉
庭竹(唐)劉禹錫
露滌鉛粉節風搖青玉枝依依似君子無地不相宜
竹逕(唐)韓愈
無塵從不掃有鳥莫令彈若要添風月應除數百竿
竹谿韓愈
藹藹谿流漫梢梢岸篠長穿沙碧簳淨落水紫苞香
題竹(唐)李羣玉
一頃含秋綠森風十萬竿氣吹朱夏轉聲掃碧霄寒
竹(宋)徐鉉
勁節生宫苑虚心奉豫遊自然名價重不羡渭川侯
竹(宋)朱子
種竹官牆隂經年但憔悴故園新綠多宿幹轉蒼翠
題紙上竹(元)鮮于樞
隂凉生研池葉葉秋可數京華客夢醒一片江南雨
一葉竹為竹叟禪師作(元)吳鎮
誰云古多福三莖四莖曲一葉研池秋清風滿淇澳
岳生畫竹(元)鄭元祐
修篁含雨餘枝拂清風起掃破碧玲瓏高堂淨如洗
叢竹圖(明)高啓
窈窕復蒙蘢千山萬竹中幽人獨驚起秋雨共秋風
略上人房竹高啟
幽篠半梢横山窗颭月明上人禪定久不怕有秋聲
七言絶句
從韋二明府續處覓綿竹(唐)杜甫
華軒藹藹他年到綿竹亭亭出縣高江上舍前無此物
幸分蒼翠拂波濤
晚春歸山居題忩前竹(唐)劉長卿
谿上殘春黃鳥稀辛夷花盡杏花飛始憐幽竹山窗下
不改清隂待我歸
清水驛叢竹天水趙云余手種一十二莖
(唐)柳宗元
檐下疎篁十二莖襄陽從事寄幽情秪因更使伶倫見
寫盡雌䧺雙鳳鳴
葺夷陵幽居(唐)李涉
負郭依山一徑深萬竿如束翠沈沈從来愛物多成癖
辛苦移家為竹林
題李次虚窗竹(唐)白居易
不用裁為鳴鳳管不須截作釣魚竿千花百草凋零後
畱向紛紛雪裏看
問移竹白居易
問君移竹意如何慎勿排行但間窠多種少栽皆有意
大都少校不如多
高司馬移竹(唐)馬戴
叢居堂下幸君移翠掩燈忩露葉垂莫羡孤生在山谷
無人看著拂雲枝
竹風(唐)唐彦謙
竹映風窗數陣斜旅人愁坐思無涯夜来畱得江湖夢
全為乾聲似荻花
庭竹(唐)唐球
月籠翠葉秋承露風亞繁梢暝掃煙知道雪霜終不變
永畱寒色在庭前
苦竹徑(唐)陸希聲
山前無數碧琅玕一徑清森五月寒世上何人憐苦節
應須細問子猷看
春日山中竹(唐)裴說
數竿蒼翠擬龍形峭拔須教此地生無限野花開不得
半山寒色與春争
竹(唐)李建勲
瓊節高吹宿鳳枝風流交我立忘歸最憐瑟瑟斜陽下
花影相和滿客衣
竹(唐)陳陶
不厭東谿綠玉君天壇雙鳳有時聞一峰曉似朝仙處
青節森森倚綘雲
其二
須題内史琅玕塢幾醉山陽琴瑟邨剰飬萬莖將掃俗
莫教凡鳥鬧雲門
其三
一谿雲母間靈花似到封矦逸士家誰識雌雄九成律
子喬丹井在深涯
其四
嘯入新篁一里行萬竿如甕鎖龍□驚巢翡翠無尋處
間倚雲根刻姓名
其五
青嵐帚亞思吾祖綠潤偏多憶蔡邕長聽南園風雨夜
恐生鱗甲盡為龍
其六
迸玉閒抽上釣磯翠苖番次脱霞衣山童泥乞青驄馬
騎過春泉掣手飛
其七
一節呼龍萬里秋數莖垂海六鼇愁更須瀑布峰前種
雲裏闌干過子猷
其八
丘壑誰堪話碧鮮靜尋春圃認嬋娟會當小殺青瑶簡
圖寫龜魚把上天
其九
玄圃千春閉玉叢淇陽一祖碧雲空不須騷屑愁江鳥
今日南枝在國風
對竹(唐)李中
懶穿幽徑衝鳴鳥忍踏清隂損翠苔不似閒閒倚枕聽
秋聲如雨入軒来
竹林(宋)林逋
寺籬斜夾千梢翠山磴深穿萬籜乾却憶貴家廳館裏
粉牆時畫數莖看
壬戍正月晦與仲元自淮上復至齊安
(宋)王安石
風暖紫荆處處開雪乾沙淨水洄洄意行却得前年路
看盡梅花看竹来
霜筠亭(宋)蘇軾
觧籜新篁不自持嬋娟已有歲寒姿要看凛凛霜前意
須待秋風粉落時
横山堂(宋)孫覿
蒼雲十畝蔭平寬露葉風枝繞舍寒莫遣先生賦歸去
且令小吏報平安
新竹(宋)闕名
根露蒼龍脊骨寒葉盤丹鳳尾梢端風雷未化秋塘影
魚鼈長猜是釣竿
細香軒(金)路鐸
霜雪青青玉一叢肯從桃李借薰醲不知香界何從立
憑仗清風問籜龍
墨竹(金)龐鑄
一谿流水玉涓涓谿上修篁接暮煙誰倩能詩文與可
筆端移得小江天
其二
瀰川急雨暗秋空無限琅玕淡墨中劒甲摐摐軍十萬
欲將貔虎戰斜風
琳宫詞(元)許有壬
凉入簾幃夜色輕瑶臺添月更虚明一壺天地渾無迹
只有清風動竹聲
扇上竹(元)楊載
種竹何須種萬竿一枝分影亦檀欒秋宵更受風披拂
聽取清音入夢寒
題金顯宗畫墨竹(元)柳貫
海潤星輝大定年生綃筆筆寫蒼煙若為夢裏篔簹谷
直到洋州雪筏邊
墨竹(元)歐陽玄
兩枝淡淡與濃濃垂葉應無靃靡容玉立滿身都是雨
何人能識葛陂龍
題竹石圖(元)陳旅
藍田水曲青玉立雨過秋光滿林濕故人結屋傍幽崖
静愛石窗晴翠入
題雨竹陳旅
江上鷓鴣畱客住黃陵廟下泊船時一林春雨垂垂綠
消得晴風爛漫吹
題王虚齋所藏鎮南王墨竹(元)納延
帝子乘鸞謁紫清滿天風露翠衣輕閒將十二參差玉
吹向雲間作鳳鳴
蘇東坡竹(元)吳鎮
晴梢初放葉可數新粉纔消露未乾太似美人無俗韻
清風徐灑碧琅玕
蘇東坡竹(元)黃公望
一片湘雲濕未乾春風吹下玉琅玕強扶殘醉揮吟筆
簾帳蕭蕭翠雨寒
題柯敬仲竹(元)台哈布哈
梁王宅裏參差見山簡池邊爛漫栽記得九霄秋月上
滿庭清影覆蒼苔
題柯學士畫竹(元)陳基
羣玉仙人佩水蒼金莖分露服琳瑯曾將天上昭華琯
吹作飛龍奉玉皇
遵道竹枝(元)張雨
篔簹谷口白雲生雲裏琅玕萬玉聲驚破幽人春枕夢
一窗斜月半梢横
題雲林竹(明)張簡
笠澤莊頭道士家書窗風竹翠交加新梢便有凌雲勢
高出牆檐掃落花
題宋好古墨竹(明)危素
我憶東曹粉署郎琅玕寫就拂雲長秪疑散步雲林曲
獨聽秋聲待晚凉
早朝待漏題楊諭德竹(明)王璲
禁鐘纔動曉風微新竹疎疎對瑣闈不是日高簾不捲
怕教空翠濕朝衣
題竹(明)王紱
宫樹棲鴉拜夕郎洞門煙靄竹蒼蒼珮聲搖曳歸来晚
香篆初消月滿牀
竹(明)徐渭
昨夜窗前風月時數竿疎影響書幃今朝搨向谿藤上
猶覺秋聲筆底飛
題薛淡園墨竹(明)僧道衍
淡淡煙中映夕曛疎疎石上拂晴雲展圖却憶西岡夜
坐聽秋聲亦有君
題王黃鶴墨竹(明)僧德祥
輞川竹裏舊題詩畫裡如今似見之滿耳秋聲人不到
彈琴長嘯月来時
御定佩文齋咏物詩選卷三百三十五
