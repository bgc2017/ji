欽定四庫全書
御定佩文齋詠物詩選卷三百五
橘類(附金橘)
五言古
古詩(漢)闕名
橘柚垂華實乃在深山側聞君好我甘竊獨自雕飾委
身玉盤中歴年冀見食芳菲不相投青黃忽改色人儻
欲我知因君為羽翼
橘(晉)張華
橘生湘水側菲陋人莫傳逄君金華宴得在玉几前
詠橘(梁)簡文帝
萎蕤暎庭樹枝葉凌秋芳故條雜新實金翠共含霜攀
枝折縹榦甘旨若瓊漿無假存雕飾玉盤余自嘗
園橘(梁)沈約
綠葉凝露滋朱苞待霜潤但令入玉柈金衣非所恡
園橘(梁)范雲
芳條結寒翠圓實變霜朱徙根楚州上来覆廣庭隅
詠橘(梁)徐摛
麗樹標江浦結翠似芳蘭焜煌玉衡散照曜金衣丹愧
以無雕飾徒然登玉盤
橘詩(梁)虞羲
衝飈發隴首朔雪度炎洲摧折江南桂離披漠北楸獨
有凌霜橘榮麗在中州從來自有節歲暮將何憂
園中雜詠橘樹(隋)李孝貞
嘉樹出巫陰分根徙上林白華如散雪朱實似懸金布
影臨丹地飛香度玉岑自有凌冬質能守歲寒心
南中榮橘柚(唐)柳宗元
橘柚懷貞質受命此炎方密林耀朱綠晚歲有餘芳殊
風限清漢飛雪滯故鄉攀條何所嘆北望熊與湘
橘中篇(元)楊載
並海無山林莽莽皆平疇君家擇地利即此營菟裘雜
樹作藩屏青紅間綢繆其中植橘柚擁蔽枝葉稠盛夏
開白華朱實懸高秋飛霜虐萬物寒風助颼飅凌晨察
變候策杖巡維陬是何黃金多暴露宜藏收採摘資衆
力轉輸及他州子長傳貨殖謂此同列侯上充國家賦
下貽篚筥謀千縑可坐致何必龍陽洲
橘(眀)孫七政
美人有嘉樹結實如黃金微霜降秋節芬芳滿中林采
采不盈篋歲暮遠相尋緘以尺素書致以瑤華音開緘
讀素書字字瑯與琳把玩不去手置我高堂陰恍行洞
庭上秋色瀟湘深况此東南美橘頌步高吟橘柚匪芬
芳荷君芬芳心
七言古(附長短句)
諒公洞庭孤橘歌(唐)顧况
不種自生一株橘誰教渠向階前出不羡江陵千木奴
下生白蟻子上生青雀雛飛花薝蔔旃檀香結實如綴
摩尼珠洞庭橘樹籠煙碧洞庭波月連沙白待取天公
放恩赦儂家定作湖中客
題大理評事王元老䨇橘堂(金)党懷英
朱橘復朱橘傳分包貢實煌煌中堂榜竒畫照公堂前
蘐草碧公今致養豐祿食更取蠻珍奉顔色舉觴一笑
三千秋坐看諸孫索梨栗
五言律
橘(唐)李嶠
萬里盤根直千株布葉繁既榮潘子賦方重陸生言玉
蘤含霜動金衣逐吹翻願辭湘水曲長茂上林園
橘花(宋)楊萬里
花淨何須豔林深不隔香初聞何處覓小摘莫令長春
落秋仍發梅兼雪未強縹瓷汲寒砌淺浸一枝凉
其二
不夜非關月無風也自香著花能許細落子不多長玉
糝開猶半金䰅撚更強解愁何必醉遇暑却生凉
歲暮(金)吴激
天南家萬里江上橘千頭夢繞閶門迥霜飛震澤秋秋
深宜映屋香遠解隨舟懷䄂何時獻庭闈底處愁
七言律
揀貢橘書情(唐)白居易
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
疎賤無由親跪獻願憑朱實表丹誠
橘園(唐)李紳
江城霧歛輕霜早園橘千株欲變金朱實摘時天路近
素英飄處海雲深懼同枳棘愁遷徙每抱馨香委照臨
憐爾結根能自保不隨寒暑換貞心
奉和揀貢橘(唐)張彤
凌霜遠涉太湖深䨇卷朱旗望橘林樹樹籠煙疑帶火
山山照日似懸金行看採摘方盈手暗覺馨香已滿襟
揀選封題皆盡力無人不感近臣心
襲美以春橘見惠兼之雅篇因次韻酬謝
(唐)陸龜蒙
到春猶作九秋鮮應是親封白帝煙良玉有漿須讓味
眀珠無纇亦羞圓堪居漢苑霜梨上合在仙家火棗前
珍重更過三十子不堪分付野人邊
奉和揀貢橘(唐)周元範
離離朱實綠叢中似火燒山處處紅影下寒林沈碧水
光搖高樹照晴空銀章自竭人臣力玉液誰知造化功
看取眀朝船發後餘香猶尚逐仁風
橘花(宋)劉克莊
一種靈根有異芬初開猶勝結丹蕡白扵薝蔔林中見
清似旃檀國裏聞淡月珠胎眀璀璨微風玉屑撼繽紛
平生荀令熏衣癖露坐花間至夜分
次韻謝朱伯初惠橘(元)趙汸
谿上山中兩絶塵惟應黃綺最相親治生每媿奴無木
行酒空聞脯有麟丹實結容朝得句錦嚢馳贈座生春
年年移作朱門供漫想山林色正勻
橘(眀)王世貞
曾因騷客稱嘉樹從此名留貢篚間淮浦孤蹤一水隔
洞庭千樹兩峰殷烟霞自與長生液霜霰翻来漸老顔
碁局便須相伴住未煩塵世訪商山
謝惠橘(眀)僧妙聲
洞庭嘉實正離離滿樹黃金欲采遲香比陸郎懷去後
霜如韋守寄来時開嘗直想千林晩包貢空含萬里悲
江漢風塵愁路絶食新聊得一開眉
五言絶句
江行(唐)錢起
輕雲未護霜樹杪橘初黃信是知名物微風過水香
東邨(眀)葛一龍
曾聞東園公住此不復出年年開白花猶是漢時橘
七言絶句
答鄭騎曹青橘絶句(唐)韋應物
憐君臥病思新橘試摘猶酸亦未黃書後欲題三百顆
洞庭須待滿林霜
庭橘(唐)僧貫休
蟻踏金包四五株洞庭山上味何殊不緣松樹稱君子
肯便甘人喚木奴
橘堤(宋)朱子
君家池上幾時栽千樹玲瓏亦冨哉荷盡菊殘秋欲老
一年佳處眼中来
秋日田園雜興(宋)范成大
新霜徹曉報秋深染盡青林作纈林惟有橘園風景異
碧叢叢裏萬黃金
橘枝詞記永嘉土風(宋)葉適
蜜滿房中金作皮人家短日挂疎籬判霜剪露裝船去
不唱楊枝唱橘枝
伯堅惠綠橘(金)劉著
黃苞猶帶洞庭霜翠袖傳看綠葉香何待封題三百顆
只今詩思滿江鄉
齋居即事用敖徵君韻(元)范梈
故人不見意何如流水孤邨處士廬猶記去年䨇橘熟
分甘曾得寄来書
夏日雜興(元)僧善住
中庭日午橘花開蜂蝶何知故故来一陣南熏生殿角
亂飄香雪點蒼苔
寄三江王六秀才(眀)袁凱
滄洲荷屋晩秋時橘柚青黃滿戶垂安得扁舟趁潮去
醉看江雨散輕絲
過流通院(眀)高啟
橘柚林中薜荔垣幽尋幾度入秋園雖然老衲無聞見
猶勝相逄俗客言
橘(眀)陳繼儒
睡起難禁酒力加醉時隨臥白鷗沙艸堂位置新籬落
蕉葉西邊橘試花
附金橘
七言律
和賜後苑金橘(宋)李清臣
苑臣初摘置琱盤口敇宣恩賜近官氣味豈同淮枳變
皮膚不作楚梅酸參差翠葉藏珠琲錯落黃金鑄彈丸
安得一株擎雨露畫圖傳與世人看
七言絶句
歐陽從道許寄金橘以詩督之
(宋)黃庭堅
禪客入秋無信息想依紅袖醉毰毸霜枝搖落黃金彈
許送筠籠殊未來
御定佩文齋詠物詩選卷三百五
