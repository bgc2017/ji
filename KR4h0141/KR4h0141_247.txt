欽定四庫全書
御定佩文齋詠物詩選卷二百四十七
麫類
五言古
槐葉冷淘(唐)杜甫
青青高槐葉采掇付中厨新麫來近市汁滓宛相俱入
鼎資過熟加餐愁欲無碧鮮俱照筯香飯兼苞蘆經齒
冷於雪勸人投比珠願隨金騕褭走置錦屠蘇路遠思
恐泥興深終不渝獻芹則小小薦藻明區區萬里露寒
殿開冰清玉壺君王納凉晚此味亦時須
甘菊冷淘(宋)王禹偁
經年厭粱肉頗覺道氣渾孟春致齋戒勅厨惟素飱淮
南地甚暖甘菊生籬根長芽觸土膏小葉弄晴暾采采
忽盈把洗去朝露㾗俸麫新且細溲牢如玉墩隨刀落
銀縷煮投寒泉盆雜此青青色芳香敵蘭蓀一舉無孑
遺空媿越盌存解衣露其腹稚子為我捫飽慙廣文鄭
饑謝魯山元况我草澤士藜藿供朝昏謬因事筆硯名
通金馬門官供政事食久直紫薇垣誰言謫滁上吾族
飽且温既無甘旨慶焉用味品煩子美重槐葉直欲獻
至尊起予有遺韻甫也可與言
七言古
傅家麫食行(明)程敏政
傅家麫食天下工製法來自東山東美如甘酥色瑩雪
一凷入口心神融旁人未許窺炙釡素手每自開蒸籠
侯鯖尚食固多品此味或恐無專功并洛人家亦精辦
斂手未敢來爭雄主人官屬司徒公好客往往尊罍同
我雖北人本南産饑腸不受餅餌充惟到君家不須勸
大嚼頗懼冰盤空膝前新生兩小童大者巳解呼乃翁
願君飣餖常加豐待我醉攜雙䄂中
五言律
籸麫(元)許有壬
坡遠花全白霜輕實便黃杵頭麩退墨磑齒雪流香玉
葉翻盤薄銀絲出漏長元宵貯膏火蒸墨笑南鄉
七言絶句
房陵(宋)陳造
夏田少雨富來牟多雨何妨穡事秋巳戒日供皮子麫
更教晚稻飽霜收
御定佩文齋詠物詩選卷二百四十七
