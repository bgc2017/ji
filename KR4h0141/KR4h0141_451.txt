欽定四庫全書
御定佩文齋詠物詩選卷四百五十二
鷺類
五言古
朱鷺(梁)王僧孺
因風弄玉水映日上金隄猶持畏羅繳未得異鳬鷖聞
君愛白雉兼因重碧雞未能聲似鳳聊變色如珪願識
昆明路乘流飲復棲
朱鷺(陳)張正見
金隄有朱鷺刷羽望滄瀛周詩振雅曲漢鼓發竒聲時
將赤鴈並乍逐綵鸞行别有翻潮處異色不相驚
朱鷺(陳)蘇子卿
玉山一朱鷺萬里入王畿欲向天池飲還繞上林飛金
隄曬羽翮丹水浴毛衣非貪葭下食懷恩自遠歸
白鷺(唐)劉長卿
亭亭常獨立川上時延頸秋水寒白毛夕陽弔孤影幽
姿閒自媚逸翮思一騁如有長風吹青雲在俄頃
舟中雜詠(元)袁桷
鷺鷥漾晴空意態極楚楚翻風蒼雪廻轉日爛銀舞盤
旋傲孤鴻清遠敵凡羽須臾下魚陂媿我覺疾去
九鷺圖(元)傅若金
鮮鮮白鷺羽振振清江澨露草寒巳衰風蘆近相蔽飛
鳴各自適離居亦有次雖愜江海情終懷雲霄志君子
思有則畫者工取譬儀羽庶可希修潔誠所貴
題尚仲良畫鷺卷(明)張以寧
滄江雨疎疎翻飛一舂鋤老樹如人立欲下意躊躇明
年柳條長遮汝行捕魚
七言古(附長短句)
白鷺(唐)劉禹錫
白鷺兒最高格毛衣新成雪不敵衆禽喧呼獨凝寂孤
眠芊芊草久立潺潺石前山正無雲飛去入遥碧
題九鷺圖(明)蕭鎡
宣德年間邊景昭彩色翎毛稱獨步近時林良用水墨
落筆往往皆天趣鴛鴦鳬鴈清谿流寒鴉古木長林幽
等閒得意即揮灑一掃萬里江南秋此圖九鷺真奇絶
散立清煙乍明滅日長坐久看轉親飄來點點青天雪
翺翔霄漢殊不驚欲下未下渾有情潛蹤獨趁水邊食
延頸忽向蘆中鳴吁嗟林生精藝有如此座客見之誰
不喜洞庭湘渚在眼前暝色慘澹凉飇起方今聖主覃
恩波四海山澤無虞羅悠悠羣鷺各自適雖有鷹鸇奈
爾何
五言律(附小律)
白鷺詠(唐)李端
迥起來應近高飛去自遥映林同落雪拂水狀翻潮猶
有幽人興相逢到碧霄
鷺鷥(唐)張祜
深窺思不窮揭趾淺沙中一點山光淨孤飛潭影空暗
棲松葉露雙下蓼花風好是滄波侣垂絲趣亦同
鷺(唐)裴說
秋江清淺時魚過亦頻窺却爲分明極翻成所得遲浴
偎紅日色棲壓碧蘆枝會共鵷同侶翺翔應可期
鷺鷥(宋)徐照
一點白如雪頂黏絲數莖沙邊行有跡空外過無聲高
柳巢方穏危灘立不驚每看閒意思漁父是前生
正陽城樓西角二鷺巢焉(明)皇甫汸
並負青雲翼來耽紫閣棲攀龍窺殿北隨雉卧城西顧
影依霜潔鳴儔候月迷振雝殊可詠聊此謝塵泥
題宣廟御筆汀鷺應制(明)于愼行
筆端成大造海鳥若相忘暮雨汀莎濕春風岸芷香柳
邊迷落絮雲裏帶飛霜總爲經天藻長畱羽翰光
五言排律
省試振鷺(唐)李頻
有鳥生江浦霜華作羽翰君臣將比潔朝野用爲歡月
影林梢下冰光水際殘飛翻時共樂飲啄道皆安迥翥
宜高詠羣棲入靜看由來鵷鷺侶濟濟列千官
七言律
崔卿雙白鷺(唐)顧非熊
朝客高情愛水禽綠波雙鷺在園林立當風裏絲搖急
步繞池邊字印深刷羽競生堪畫勢依泉各有取魚心
我卿多傍門前見坐覺恩波思不禁
崔卿池上雙白鷺(唐)賈島
鷺雛相逐出深籠頂各有絲莖數同灑石多霜移足冷
隔城遠樹挂巢空其如盡在灘聲外何似雙飛浦色中
見此池塘卿自鑿清泠太液底潛通
詠雙白鷺(唐)雍陶
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相叫早秋時
林塘得爾須增價况是詩家物色宜
親仁里雙鷺(唐)許棠
雙去雙來日巳頻只應知我是江人對欹雪頂思尋水
更振霜翎恐染塵三楚幾時初失侶五陵何樹又棲身
天然不與凡禽類傍砌聽吟性自馴
鷺鷥(唐)劉象
潔白孤高生不同頂絲清軟冷搖風窺魚翹立荷香裏
慕侶低翻柳影中幾日下巢辭紫閣多時凝目向晴空
摩霄志在潛修羽會接鸞凰到葦叢
雙鷺(唐)徐夤
雙鷺雕籠昨夜開月明飛出立庭隈但教綠水池塘在
自有碧天鴻鴈來清韻叫霜歸島樹素翎遺雪落漁臺
何人爲我追尋得重勸谿翁酒一杯
馴鷺(元)張雨
孑然馴鷺雪霜明下瀨求魚自在行碧玉燈檠雙足瘦
白麻衣袂一身輕海鷗見事應何晚凡鳥題門也不情
輸我鵷行舊儔侶舉頭寥廓總雲程
五言絶句
白鷺鷥(唐)李白
白鷺下秋水孤飛如墜霜心閒且未去獨立沙洲傍
賦得白鷺鷥送宋少府入三峽李白
白鷺拳一足月明秋水寒人驚遠飛去直向使君灘
晚歸鷺(唐)錢起
池上靜難厭雲間欲去晩忽背夕陽飛剰與清風遠
江行錢起
月下江流靜邨荒人語稀鷺鷥雖有伴仍共影雙飛
白鷺(唐)李嘉祐
江南綠水多顧影逗輕波終日秦雲裏山高奈若何
沙上鷺(唐)張文姬
沙頭一水禽鼓翼揚清音只待高風便非無雲漢心
崔白畫荷葦寒鷺(宋)文同
疎葦雨中老亂荷霜外凋多情惟白鳥常此伴蕭條
題秋塘圖(元)陳深
水落秋菰老夕寒煙樹微絶憐雙白鷺飛去似知幾
過高郵射陽湖雜詠(元)薩都拉
白鷺愛秋水獨立仍自行得魚固偶爾驚飛亦常情
鷺(元)吳師道
振振風生柳沾沾雪點磯白攢秋水立青映暮天飛
出郊(明)楊愼
高田如樓梯平田如棋局白鷺忽飛來點破秧針綠
湘江絶句(明)王鏳
同舟白衣人雪色何&KR2487;&KR2487;忽有飛來者方知是鷺羣
六言絶句
鷺鷥(宋)文同
避雨竹間點點迎風柳下翩翩静依寒蓼如畫獨立晴
沙可憐
再贈鷺鷥文同
頸若瓊鈎淺曲骹如碧管深翹湖上水禽無數其誰似
汝風標
七言絶句
漫成一絶(唐)杜甫
江月去人只數尺風燈照夜欲三更沙頭宿鷺聮拳靜
船尾跳魚撥剌鳴
長安縣後庭看畫(唐)王建
水凍橋橫冰滿池新排石笋繞笆籬縣門斜掩無人到
看畫雙雙白鷺鷥
箬峴東池(唐)白居易
箬峴亭東有小池早荷新荇綠參差中宵把火行人發
驚起雙棲白鷺鷥
鷺鷥(唐)盧仝
刻成片玉白鷺鷥欲捉纖鱗心自急翹足沙頭不得時
傍人不知謂閒立
鷺鷥(唐)杜牧
雪衣雪髮青玉觜羣捕魚兒谿影中驚飛遠映碧山去
一樹梨花落晚風
鷺鷥(唐)許渾
西風淡淡水悠悠雪點絲飄帶雨愁何事歸心倚前閣
綠蒲紅蓼練塘秋
白鷺(唐)陸龜蒙
雪然飛下立蒼苔應伴江鷗拒我來見欲扁舟搖蕩去
倩君先作水雲媒
鷺鷥(唐)來鵬
裊絲翹足傍澄瀾消盡年光佇思間若使見魚無羡意
向人姿態更應閒
鷺鷥障子(唐)張喬
剪得機中如雪素畫爲江上帶絲禽閒來相對茅堂下
引出煙波萬里心
鷺鷥(唐)鄭谷
閒立春塘煙淡淡靜眠寒葦雨颼颼漁翁歸後沙汀晩
飛上灘頭更自由
失鷺鷥鄭谷
野格由來倦小池驚風却下碧江涯月昏風急宿何處
秋岸蕭蕭黃葦枝
放鷺鷥(唐)李中
池塘多謝久淹畱長得霜翎放自由好去蒹葭深處宿
月明應認舊江秋
鷺鷥(唐)羅隱
斜陽淡淡柳陰陰風裊寒絲映水深不要向人誇潔白
也知常有羡魚心
田家(宋)張耒
新插茅檐紅槿籬秋深黃葉巳飛飛灘頭水闊孤舟去
渡口風寒白鷺歸
羅江(宋)陳與義
山翁見客亦欣然好語重重意不傳行過竹籬逢細雨
眼明雙鷺立青田
題秋鷺圖(宋)范成大
昨夜新霜冷釣磯綠荷消瘦碧蘆肥一江秋色無人問
盡屬風標雨雪衣
城頭秋望(宋)楊萬里
未得霜晴未是晴霜晴無復點雲生鷺鷥不遣魚驚散
移脚惟愁水作聲
壕上書事楊萬里
十里長壕展碧漪波痕只去不曾歸鷺鷥巳飽渾無幹
獨立朝陽理雪衣
晨炊玉田觀鷺楊萬里
清谿欲下影先翻隻鷺還將雙鷺看綠玉脛長聊試淺
素瓊裳冷不禁寒
秋日西湖(宋)僧道潛
飛來雙鷺落寒汀秋水無痕玉鏡清疎蓼黃蘆宜掩映
沙邊危立太分明
古詩云蘆花白間蓼花紅一日秋江慘澹中兩
箇鷺鷥相對立幾人喚作水屏風然其理可
取而其詞鄙野余爲改之曰換骨法
(宋)僧惠洪
蘆花蓼花能白紅數曲秋江慘澹中好是飛來雙白鷺
爲誰粧點水屏風
閱見(金)邊元鼎
輕蓮素質淡蕭蕭葉密谿深未可招雨暗蘭舟人去後
却容白鷺逞風標
遊南城(金)李好復
園林晴晝蔚如煙林外支流盡水田落日趁墟人巳散
鷺鷥飛上渡頭船
鷺(元)馬臻
水風吹冷逼菰蒲藕葉欹斜一半枯玉立鷺鷥渾不動
滿身煙雨看西湖
正月十九日(明)鐂崧
金魚洲下放船開華石潭邊看雨來愛殺南天雙白鷺
青山盡處却飛回
秋塘(明)鐂師邵
煙水微茫漾遠愁采菱歌斷夕陽收鷺鷥不省紅衣老
猶戀銀塘十里秋
題畫(明)僧智舷
數株老樹半無葉一箇茅亭終日空惟有鷺鷥常到此
飛來飛去送殘紅
御定佩文齋詠物詩選卷四百五十二
