欽定四庫全書
御定佩文齋詠物詩選卷三百四十八
藤花類
五言古
詠藤(梁)簡文帝
纖條寄喬木弱影掣風斜摽春抽曉翠出霧挂懸花
駕檐藤(唐)儲光羲
得從軒墀下如勝松柏林生枝逐架遠吐葉向門深何
許答君子檐間朝暝隂
石上藤(唐)岑參
石上生孤藤弱蔓依石長不逢高枝引未得凌空上何
處堪托身為君長萬丈
潭上紫藤(唐)李德裕
故鄉春欲盡一歲芳難再巖樹已青葱吾廬日堪愛幽
蹊人未去芳艸行應礙遥憶紫藤垂繁陰照潭黛
挂樹藤(唐)曹冠卿
本為獨立難寄彼高樹枝蔓衍數條遠溟濛千朵垂向
日助成隂當風藉持危誰言柔可屈坐見蟠蛟螭
垂澗藤(宋)朱子
寒泉下碧澗古木垂蒼藤蔭此萬里流閒花自層層何
人賞幽致白髮巖中僧
罨畫谿(眀)馬愈
谿藤蕩微風谿水清見底照映青藤花搖搖不能已仙
人紫綺裘嘯詠谿光裏慨彼塵俗心誰能此涓洗
朱藤(眀)吳寬
嫋嫋數尺藤往歲親手插西菴敞短檐藉爾兩相夾歲
久終蔓延枝葉已交接有花散紅纓有子垂皂莢赤日
隔繁隂偃息可移榻但憂風雨甚高架一朝壓霜雪却
不妨忍冬共經臘
七言古(附長短句)
愛敬寺古藤歌(唐)李頎
古藤池水盤樹根左攫右拏龍虎蹲横空直上相凌突
丰茸離纚若無骨風雷霹靂連黑枝人言其下藏妖魑
空庭落葉作開合十月苦寒常倒垂憶昨花飛滿空殿
密葉吹香飯僧遍南階雙桐一百尺相與年年老霜霰
和題藤架(唐)獨孤及
尊䔿葉成幄璀璀花落架花前離心苦愁至無日夜人
去藤花千里強藤花無主為誰芳相思歴亂何由盡春
日迢迢如線長
五言律
藤(唐)李嶠
吐葉依松磴舒苖長石臺神農嘗藥罷質子寄書来色
映葡萄架花分竹葉杯金堤不見識玉潤幾重開
五言排律
和友人許棠題宣平里古藤(唐)張蠙
欲結千年茂生来便近松迸根通井潤交葉覆庭穠歴
代頻更主盤空漸變龍晝風圓影亂宵雨細聲重蓋密
勝丹桂層危類遠峰嫩條懸夜鼠枯節呌秋蛩翠老霜
難蝕皴多蘚乍封幾家遥共玩何寺不堪容客對忘離
榻僧看誤過鐘頃因陪預作終夕遶枝笻
七言律
紫藤花(眀)王世貞
蒙茸一架自成林窈窕繁葩灼暮隂南國紅蕉將比貎
西陵青柏結同心裁霞綴綺光相亂剪雨縈煙態轉湥
紫雪半庭長不掃閒抛簮組對清吟
藤(眀)王士騏
手種藤花大可圍暮春小圃亦芳菲黃鸝隱葉惟聞囀
紫蝶尋春不辨飛滿架迎風光眩眼緣谿著雨碧侵衣
漫道破除情事盡長條柔蔓轉依依
五言絶句
紫藤樹(唐)李白
紫藤挂雲木花蔓宜陽春密葉隱歌鳥香風留美人
古藤(唐)錢起
引蔓出雲樹垂綸覆巢鶴幽人對酒時苔上閒花落
石上藤(唐)顧况
空山無鳥跡何物如人意委曲結繩文離披艸書字
藤(眀)于若瀛
藤古結為梁蜒蜿憑雲霧步之時動搖疑駕彩虹度
七言絶句
送王永(唐)劉商
綿衣似熱夾衣寒時景雖和春已闌誠知暫别那惆悵
眀日藤花獨自看
宿楊家(唐)白居易
楊氏弟兄俱醉卧披衣獨起下高齋夜深不語中庭立
月照藤花影下階
紫藤(唐)許渾
綠蔓穠隂紫袖低客来留坐小堂西醉中掩瑟無人會
家近江南罨畫谿
題畫(眀)沈周
臨水人家竹樹中只因孤嶼水船通當門細荇牽微浪
繞屋藤花落軟風
中甫過齋中烹茗清談試筆寫圖因題其上
(眀)居節
落盡藤花磵水香松風如水晝初長幽人自是山中相
鶴氅黃冠坐夕陽
荆谿雜曲(眀)王叔承
女牆開徧白薔薇蘿葉藤花鳥亂飛耐可銅官復離墨
滿城山色照人衣
和令則題畫(眀)陳繼儒
山邨雨霽水㾗加鴨觜灘頭燕尾沙新結松棚試新茗
好風無力掃藤花
御定佩文齋詠物詩選卷三百四十八
