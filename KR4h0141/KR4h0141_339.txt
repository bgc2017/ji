欽定四庫全書
御定佩文齋詠物詩選卷三百三十九
瑞香花類
五言古
次韻曹子方龍山真覺院瑞香花
(宋)蘇軾
幽香結淺紫来自孤雲岑骨香不自知色淺意殊深移
栽青蓮宇遂冠薝蔔林紉為楚臣佩散落天女襟君持
風霜節耳冷歌笑音一逢蘭蕙質稍回鐡石心置酒要
妍暖養花須晏隂及此隂晴間恐致慳嗇霖綵雲知易
散鶗鴂憂先吟眀朝便陳迹試著丹青臨
次韻錢倅諸公瑞香花(宋)陳造
鈎窗翫孤芳殘月衣上眀紫嚢坼蘭麝小風弄初晴
長短句
瑞香花詩(眀)宣宗
瑞香花葉如織其葉非一状花開亦殊色或如瑪瑙之
殷紅或如玉雪之姿容或含淺綘或深紫細蕤疊萼芬
玲瓏臘後春前花未放先春獨占梅花上繞枝芳意露
毰毸萬卉千葩總相譲曈曨旭日照階墀淡蕩香風拂
面時初疑沈檀爇寳鼎亦似蘭麝熏人衣瑞香花樹高
三尺強山杏野桃動踰丈得似幽叢約馥香
五言律
瑞香花(宋)楊萬里
外著朝霞綺中裁淡玉紗森森千萬筍旋旋兩三花小
霽迎風喜輕寒索幕遮香中真上瑞蘭麝敢名家
其二
短短熏籠小團團錦帕圍浮陽烘酒思沈水著人衣茉
莉通家遠椒花具體微春愁渾瘦盡别有瘦中肥
七言律
次韻楊廷秀待制瑞香花(宋)周必大
灞橋忍凍兩相攢漢殿含香别一般粉面故宜垂紫袖
錦裳何必著中襌禁&KR1161;侍史今同宿宫帽花枝故自欒
咀嚼新詩懷舊直刺貪寧不媿河檀
瑞香花(宋)楊萬里
侵雪開花雪不侵開時色淺未開深碧團圞裏筍成束
紫蓓蕾中香滿襟别𣲖近傳廬阜頂孤芳元自洞庭心
詩人自有熏籠錦不用衣篝炷水沈
瑞香花(宋)朱淑真
玲瓏巧蹙紫羅裳合得東君著意妆帶露破開宜曉日
臨風微困怯春霜發揮名字来廬阜彈壓芳菲入醉鄉
最是午窗初睡醒重重贏得夢魂香
五言絶句
瑞香花(宋)王十朋
真是花中瑞本朝名始聞江南一夢後天下仰清芬
七言絶句
瑞香花(宋)楊萬里
織錦天孫矮作機紫茸翻了白花枝更將沈水濃熏却
日淡風微欲午時
瑞香花(宋)闕名
廬阜當年春睡濃花名從此擅春工紫葩四迸呈鮮粉
如爇仙香透錦籠
其二
拏花簇粉烘晴日藹有濃香透遠風六曲闌干凝睇處
錦籠真似玉為籠
瑞香花(元)楊維楨
一團華蓋翠亭亭萬箇丁香露欲零日炙錦熏眠不得
玉人扶起酒初醒
御定佩文齋詠物詩選卷三百三十九
