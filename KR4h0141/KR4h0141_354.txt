欽定四庫全書
御定佩文齋詠物詩選卷三百五十四
蕙花類
五言古
蕙花初開(宋)楊萬里
幽人非愛山出山將何之山居種蘭蕙歲寒久當知初
藝止百畝餘地惜奚為先生無廣居千巖一茅茨四面
秖藝蕙中間纔置錐銳綠分宿叢修紫擢幼枝孤榦八
九花一花破初蕤西風淡無味微度成香吹燈夢得幽
馥月寫傳靜姿我欲掇芳英和露充晨炊眷然惻不忍
環玩息忘飢豈無衆花草不願秋風遲種時亂不擇歲
晚悔可追
五言律
題次公蕙(宋)蘇軾
蕙本蘭之族依然臭味同曾為水仙佩相識楚詞中幻
色雖非實貞香亦竟空云何起微馥鼻觀已先通
五言絶句
蕙(宋)朱子
今花得古名旖旎香更好適意欲忘言塵編詎能考
題信上人秋蕙(元)揭傒斯
幽叢不盈尺空谷為誰芳一逕寒雲色滿林秋露香
七言絶句
和令狐侍御賞蕙草(唐)杜牧
尋常詩思巧如春又喜幽亭蕙草新本是馨香比君子
遶欄今更為何人
蕙草(宋)劉克莊
蕭艾榮枯各有時深藏芳潔欲奚為世間鼻孔無憑託
且伴幽窗讀楚詞
東園(宋)僧道潛
雲峰缺處支笻立谿澑聲中弄扇行習習南風吹百艸
幽香知有蕙蘭生
御定佩文齋詠物詩選卷三百五十四
