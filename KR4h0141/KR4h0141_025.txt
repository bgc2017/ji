欽定四庫全書
御定佩文齋詠物詩選卷二十五
立春類
五言古
立春日汎舟玄圃(陳)後主
春光反禁苑曖日暖源桃霄煙近漠漠暗浪遠滔滔石
苔侵綠蘚岸草發青袍迴歌逐轉檝浮水隨度刀遙看
柳色嫩迴望鳥飛高自得欣為樂忘意若臨濠
立春(陳)徐陵
風光今旦動雪色故年殘薄夜迎新節當爐却晩寒奇
香分細霧石炭𢷬輕丸竹葉裁衣帶梅花奠酒盤年芳
袖裏出春色黛中安欲知迷下蔡先將過上蘭
五言律
立春後(宋)戴復古
久望春風至還經閠月遲梅花丈人行柳色少年時愛
酒常無伴吟詩近得師離騷變風雅當效楚臣為
其二
東風吹竹屋無數落梅花凍雀棲檐角饑烏啄草芽家
鄕勞夜夢客路又春華莫訝狂夫醉西樓酒可賖
立春夜(元)虞集
輕雪作春花飛來入鬢斜紫貂迎曉霧絳蠟暈晴霞書
詔頻趨閣思歸即借車幾時將穉子隨意踏江沙
迎春日集華光禄齋中(明)王穉登
椒盤出五辛下馬拂黃塵千里周南客明朝漢苑春草
生將去路花待欲歸人君有陶潛禄猶勝季子貧
五言排律
迎春東郊(唐)張濯
顓頊時初謝勾芒令復陳飛仄將應節賓日已知春考
歴明三統迎祥受萬人衣冠宵執玉壇墠早清塵肅穆
來東道迴環拱北辰仗前花待發旂處柳凝新雲斂黃
山際冰開素滻濱聖朝多慶賞希為薦沈淪
立春酬錢員外曲江同行見贈
(唐)白居易
下直遇春日垂鞭出禁闈兩人攜手語十里看山歸柳
色早黃淺水紋新綠微風光向晩好車馬近南稀機盡
笑相顧不驚鷗鷺飛
立春(唐)泠朝陽
玉律傳佳節青陽應北辰土牛呈歲稔綵燕表年春臘
盡星迴次寒餘月建寅風光何處好雲物望中新流水
初消凍潛魚欲振鱗梅花將柳色偏思越鄕人
立春日和王翰林(元)范梈
北斗紅雲上西城皓雪邊歲華今若此宦味故依然節
轥荒冬後寒驅夾日先樓臺通帝極井落散人煙登眺
臨無際歡娛信有年客情關外地農事庾陰田只有傷
絃促那能效屐穿幾時歸櫟社盡日接芳筵寳鼎昇平
瑞金旛淡蕩妍逶迤朱鳳集瀟灑白鷗眠遠業嗟何就
高明頼必傳道雖沾世用意漫逐時遷顧遇煩頻數欣
榮頗倍千江湖萬里興爛漫百花前
七言律
春日遊苑迎春(唐)中宗
神皋福地三秦邑玉臺金闕九仙家寒光猶戀甘泉樹
淑景偏臨建始花綵蝶黃鶯未欲舞梅香柳色已堪誇
迎春正啓流霞席暫囑曦輪勿遽斜
奉和立春遊苑迎春應制(唐)沈佺期
東郊暫轉迎春仗上苑初飛行慶杯風射蛟冰千片斷
氣衝魚鑰九關開林中覓草纔生蕙殿裏争花併是梅
歌吹銜恩歸路晩棲烏半下鳳城來
和立春日遊苑迎春(唐)盧藏用
天遊龍輦駐城闉上苑遲光晩更新瑶臺半入黃山路
玉檻旁臨元灞津梅香欲待歌前落蘭氣先過酒上春
幸預栢梁稱獻夀願陪千畝及農辰
奉和立春遊苑迎春應制(唐)崔日用
乘時迎氣正璿衡灞滻煙氛向曉清剪綺裁紅妙春色
宫梅殿柳識天情瑶筐綵燕先呈瑞金縷晨雞未欲鳴
聖澤陽和宜宴樂年年捧日向東城
和立春日遊苑迎春(唐)李適
金輿翠輦迎嘉節御苑仙宫待獻春淑氣初銜梅色淺
和風半拂柳條新天杯慶夀齊南岳聖藻光輝動北辰
稍覺披香歌吹近龍驂薄暮下城闉
立春(唐)韋莊
青帝東來日馭遲暖煙輕逐曉風吹罽袍公子樽前覺
錦帳佳人夢裏知雪圃乍開紅菜甲綵旛新剪綠楊絲
殷勤為作宜春曲題向花牋帖繡楣
和十二弟揚臘月立春(宋)趙抃
二十四日立春節六七千里孤舟行呼兒倒酒迎春醉
忽爾持詩祝我賡海上去年賓燕樂江頭今歲客心清
此時極目尋春色岸柳汀蕪綠未成
立春雨(宋)陳與義
衡陽縣下春日雨遠映青山絲樣斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西谿當有續開花
立春日郊行(宋)范成大
竹擁谿橋麥蓋坡土牛行處亦笙歌麴塵欲染垂垂柳
醅面初明淺淺波日滿縣前春市合潮平浦口暮帆多
春來不飲兼無句奈此金旛綵勝何
立春(宋)朱淑真
停杯不飲待春來和氣先春動六街生菜乍挑宜捲餅
羅旛旋剪稱聯釵休論殘臘千重恨管入新年百事諧
從此對花并對景盡拘風月入詩懷
立春日車駕詣南郊(明)李東陽
暖香和露繞蓬萊彩仗迎春曉殿開北斗舊杓依歲轉
南郊佳氣隔城來雲行複道龍隨輦霧散仙壇日滿臺
不似漢家還五畤甘泉誰羡校書才
立春日(明)儲巏
未試春盤且洗觴吹葭五夜待春光催花漫剪隋宫綵
賜酒曾霑漢署香白髮銀旛聊作戲青衫竹馬自成行
凌晨便有名園興獨喜喬松不受霜
立春日賜百官春餅(明)申時行
紫宸朝罷聽傳餐玉餌瓊肴出大官齋日未成三爵禮
早春先試五辛盤迴風入仗旌旗暖融雪當筵匕箸寒
調鼎十年空伴食君恩一飯報猶難
丙子立春和爾宗春讌即事(明)程嘉穟
歸舠夜發促春盤少長隨肩各盡歡花鳥裝春迎宿雨
天雲釀雪作朝寒何嫌趨走同兒戲便許風流比畫看
暈碧裁紅古來事醉痕狼藉任闌干
六言絶句
鉛山立春(宋)朱子
雪擁山腰洞口春迴楚尾吳頭欲問閩天何處明朝嶺
水南流
七言絶句
次韻文潛立春日絶句(宋)黃庭堅
渺然今日望歐梅已發皇州首更回試問淮南風月主
新年桃李為誰開
立春(宋)晁沖之
巧勝金花真樂事堆盤細菜亦宜人自慚白髮嘲吾老
不上譙門看打春
立春(宋)方岳
綵燕雙簪翡翠翹巧裁銀勝試春韶東風已到闌干北
看見嬌黃上柳條
其二
池痕吹皺綠粼粼才見池痕認得春香沁彩鞭旗脚轉
自題蘭帖記春新
立春日粧成宜春花方岳
青旛碧勝縷金文柳色梅花逐指新却笑尚為兒女態
寳刀剪綵強為春
立春(宋)朱淑真
自折梅花插鬢端韭黃蘭茁簇春盤潑醅酒軟橫無力
作惡東風特地寒
御定佩文齋詠物詩選卷二十五
