欽定四庫全書
御定佩文齋詠物詩選卷一百六十五
簾幕類
五言古
詠幔(齊)王融
幸得與珠綴羃䍥君之楹月映不辭卷風来輒自輕每
聚金爐氣時駐玉琴聲但願置尊酒蘭釭當夜明
賦得簾塵(梁)徐摛
朝逐珠胎卷夜傍玉鈎垂恒教羅䄂拂不分秋風吹
賦得珠簾(隋)盧思道
鑑帷明欲歛照檻色將晨可憐疎復密隠映當窗人浮
清帶遠吹含光動細塵落花時屢拂會待玉階春
五言律
賦簾(唐)太宗
參差垂玉闕舒卷映蘭宫珠光搖素月竹影亂清風彩
散銀鈎上文斜桂戶中惟當雜羅綺相與媚房櫳
帷(唐)李嶠
久閉先生戶高褰太守車羅將翡翠合錦逐鳳凰舒明
月弹琴夜清風入幌初方知决勝策黃石受兵書
簾李嶠
清風時入燕紫殿幾含秋曖曖籠靈閣纖纖上玉鈎窗
中翡翠動戶外水精浮巧作盤龍勢長迎飛燕遊
詠簾(唐)萬楚
玳瑁昔稱華玲瓏薄絳紗鈎銜門勢曲節亂水紋斜日
弄長飛鳥風搖不卷花自當分内外非是為驕奢
破幌(宋)張耒
破幌一點白卧知千里明低窗通雪氣喬木尚風聲傳
警軍城靜鳴鍾梵刹清高眠尋斷夢鄰樹已烏驚
五言排律
簾(唐)杜牧
徒云逄剪削豈謂見偏裝鳳節輕雕日鸞花薄餙香問
屏何屈曲憐帳觧周防下漬金階露斜分碧瓦霜沈沈
伴春夢寂寂侍華堂誰見昭陽殿真珠十二行
七言律
詠簾(唐)徐夤
素節輕盈透影勻何人巧思間成文閒垂别殿風應度
半掩行宫麝欲熏繡戶遠籠寒熖重玉樓高挂曙光分
無情幾對黃昏月纔到如鈎便堕雲
琉璃簾(元)馬祖常
吴儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華遠射離離白燈影斜穿細細紅
相隔神仙纔咫尺靈犀一點若為通
五言絶句
宫中樂(唐)令狐楚
九重青瑣闥百尺碧雲樓明月秋風夜珠簾上玉鈎
四時宫詞(元)曹文晦
水殿笙歌歇宫門聽漏籖薰風吹藕蕩香度水精簾
七言絶句
簾(唐)陸龜蒙
枕映疎容晚向欹秋煙脈脈雨微微迸風障燕尋常事
不學人前當妓衣
簾(唐)羅隠
叠影重紋映畫堂玉鈎銀燭共熒煌會應得見神仙在
休下真珠十二行
其二
翡翠佳名世共稀玉堂高下巧相宜殷勤為嘱纖纖手
卷上銀鈎莫放垂
宫詞(宋)花蕊夫人
紗幔薄垂金麥穗簾鈎纖挂玉蔥條樓西别起長春殿
香壁紅泥透蜀椒
其二
翠華香重御爐添䨇鳳樓頭曉日暹扇掩紅鸞金殿悄
一聲清蹕捲珠簾
東樓雨中(金)王元粹
多年蒼柏拂檐枝燕子飛来語向誰枕簟不妨留客住
滿樓風雨下簾時
和史參政韵(元)馬祖常
五雲天近書香殘紅白花枝滿藥闌一夜東風吹小雨
殿頭持卷隔簾看
上京雜詠(元)薩都拉
沙苑棕毛百尺樓天風搖曳錦絨鈎内家宴罷無人到
面面珠簾夜不收
絶句薩都拉
待得郎君半醉時笑將紈扇索題詩小紅簾捲春波綠
渡水楊花落硯池
明仁殿進講(元)貢師泰
黃金為帶玉為檐劒戟如林衞紫髯也愛儒臣勤講讀
向前輕揭虎皮簾
宫詞(元)納新
瓊島岧嶤内苑西斑斕綺石甃清漪御床不許紅塵到
黃幔長教窣地垂
豔陽詞(明)宋濓
幾番花信逐時添諸柘新篘酒正甜莫道曉風猶料峭
内家新賜却寒簾
寄沈介軒(明)沈翊
錦繡湖山罨畫樓君家住在小瀛洲洞簫吹上花間月
十二珠簾不下鈎
御定佩文齋詠物詩選卷一百六十五
