欽定四庫全書
御定佩文齋詠物詩選卷八十七
曲江類
五言古
同諸公秋霽曲江俯見南山(唐)儲光羲
天静終南高俯映江水明有若蓬萊下淺深見澄瀛羣
峰懸中流石壁如瑤瓊魚龍隐蒼翠鳥獸遊清泠菰蒲
林下秋薜荔波中輕山靈浴蘭沚水若居雲屏嵐氣浮
渚宫孤光隨曜靈陰陰豫章館宛宛百花亭大君及羣
臣宴樂方嚶鳴吾黨二三子蕭辰怡性情逍遙滄海時
乃在長安城
曲江春霽(唐)劉駕
宿雨洗秦樹舊花如新開池邊艸未乾日照人馬來馬
蹄踏流水漸漸成塵埃鴛鴦不敢下飛遶岸東西此地
喧仍舊歸人亦滿街
七言古
和錢員外答盧員外早春獨遊曲江見寄長句
(唐)白居易
春來有色闇融融先到詩情酒思中柳岸霏微裛塵雨
杏園淡蕩開花風聞君獨遊心鬱鬱薄晩新晴騎馬出
醉思詩侣有同年春歎翰林無暇日雲夫首唱寒玉音
蔚章繼和春搜吟此時我亦閉門坐一日風流三處心
五言律
奉和聖製賜史供奉曲江宴應制
(唐)王維
侍從有鄒枚瓊筵向水開言陪柏梁宴新下建章來對
酒山河滿移舟草樹迴天文同麗日駐景惜行杯
酬白二十二舍人早春曲江見寄
(唐)張籍
曲江冰欲盡風日已恬和柳色看猶淺泉聲覺漸多紫
蒲生濕岸青鴨戲晴波仙掖高情客相招共一過
曲江(唐)鄭谷
細草岸西東酒旗搖水風樓臺在煙杪鷗鷺下沙中翠
幄晴相接芳洲夜暫空何人賞秋景興與此時同
曲江作(唐)韋莊
細雨曲池濱青袍草色新詠詩行信馬載酒喜逢人性
為無機率家因守道貧若無詩自遣誰奈寂寥春
曲江暮春雪霽(唐)曹松
霽動江池色春殘一去遊菰風生馬足槐雪滴人頭北
闕塵未起南山清欲流如何多别地却得醉汀洲
秋日曲江書事(唐)李洞
門搖枯葦影落日共鷗歸園近鹿來熟江寒人到稀片
雲穿塔過枯葉入城飛翻怕賓鴻至無才動禮闈
曲江秋望(金)師柘
山遠嶂重出野平天四圍涼風芡實坼久雨藕花肥水
闊漁舟小天長去鳥微紫蒲行處有采采莫盈衣
五言排律
早春獨遊曲江(唐)白居易
散職無羈束羸驂少送迎朝從直城出春傍曲江行風
起池東暖雲開山北晴冰銷泉脈動雪盡草芽生露杏
紅初拆煙楊綠未成影遅新度鴈聲澀欲啼鶯閒地心
俱静韶光眼共明酒狂憐性逸藥效喜身輕慵慢疎人
事幽棲遂野情迴看雲閣笑不似有浮名
七言律
曲江(唐)杜甫
城上春雲覆苑墻江亭晩色静年芳林花著雨燕支濕
水荇牽風翠帶長龍武新軍深駐輦芙蓉别殿謾焚香
何時詔此金錢會暫醉佳人錦瑟傍
及第後宴曲江(唐)劉滄
及第新春選勝遊杏園初宴曲江頭紫毫粉壁題仙籍
柳色簫聲拂御樓霽景露光眀遠岸晩空山翠墜芳洲
歸時不省花間醉綺陌香車似水流
曲江(唐)章碣
日照香塵逐馬蹄風吹浪濺幾迴隄無窮羅綺填花徑
大半笙歌占麥畦落絮却籠他樹白嬌鶯更學别禽啼
秪緣頻宴蓬洲客引得遊人去似迷
曲江(唐)李山甫
南山低對紫雲樓翠影紅隂瑞氣浮一種是春長富貴
大都為水也風流争攀柳帶千千手閒插花枝萬萬頭
獨向江邊最惆悵滿衣塵土避王侯
曲江春望(唐)羅鄴
故國東歸澤國遙曲江晴望憶漁樵都緣北闕春先到
不是南山雪易消瑞景玉樓開組繡歡聲丹禁奏雲韶
雖然未得陪鵷鷺亦酹金觴祝帝堯
七言絶句
曲江春望(唐)盧綸
菖蒲翻葉柳交枝暗上蓮舟鳥不知更到無花最深處
玉樓金殿影參差
其二
翠黛紅粧畫鷁中共驚雲色帶微風簫管曲長吹未盡
花南水北雨濛濛
其三
泉聲徧野入芳洲擁沫吹花上碧流二月行人漸無路
巢峰乳燕滿高樓
同張水部籍春遊曲江寄白二十二舍人
(唐)韓愈
漠漠輕隂晩自開青春白日映樓臺曲江水滿花千樹
有底忙時不肻來
酬韓侍郎張博士雨後曲江見寄
(唐)白居易
小園新種紅櫻樹閒遶花行便當遊何必更随鞍馬隊
衝泥蹋雨曲江頭
曲江獨行白居易
獨來獨去何人識厩馬朝衣野客心閒愛無風水邊坐
楊花不動樹隂隂
曲江池上(唐)雍裕之
殷勤春在曲江頭全藉羣仙占勝遊何必三山待鸞鶴
年年此地是瀛州
春遊(唐)王涯
曲江綠柳變煙條寒谷冰隨煖氣消纔見春光生綺陌
已聞清樂動雲韶
春日遊曲江(唐)張喬
日暖鴛鴦拍浪春蒹葭浦際聚青蘋若論來往鄉心切
須是煙波島上人
曲江春草(唐)鄭谷
花落江隄簇曉煙雨餘江色遠相連香輪莫輾青青破
留與遊人一醉眠
御定佩文齊詠物詩選卷八十七
