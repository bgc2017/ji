欽定四庫全書
御定佩文齋詠物詩選卷一百六十七
砧杵類
五言古
夜聽𢷬衣(晉)曹毘
寒興御紈素佳人治衣襟冬夜清且永皓月照堂隂纖
手疊輕素朗杵叩鳴碪清風流繁節廻飈灑微吟嗟此
嘉運速悼彼幽滯心二物感余懷豈但聲與音
𢷬衣(宋)謝惠連
衡紀無淹度晷運倏如催白露滋園菊秋風落庭槐肅
肅莎雞羽烈烈寒螿啼夕隂結空幕宵月皓中閨美人
戒裳服端餙相招携簮玉出北房鳴金步南階檐高砧
響發楹長杵聲哀微芳起兩䄂輕汗染雙題紈素既已
成君子行未歸裁用笥中刀縫為萬里衣盈箧自余手
幽椷俟君開腰帶准疇昔不知今是非
詠𢷬衣(梁)王僧孺
足傷金管遽多愴緹光促露團池上紫風飄庭裏綠下
機騖西眺鳴砧遽東旭芳汗似蘭湯彫金辟龍燭散度
廣陵音掺寫漁陽曲别鶴悲不已離鸞斷還續尺素在
魚腸寸心憑鴈足
搗衣(梁)柳惲
步檐杳不極離堂肅巳扄軒高夕杵散氣爽夜碪鳴瑶
華随步響幽蘭逐䄂生踟蹰理金翠容與納宵清
華觀省中夜聽城外𢷬衣(梁)費昶
閶闔下重關丹墀吐明月秋氣城中冷秋砧城外發浮
聲繞雀臺飄響度龍闕宛轉何藏摧當從上路来藏摧
意未已定自乘軒里乘軒盡世家佳麗似朝霞圓璫耳
上照方繡領間斜衣熏百和屑鬢插九枝花昨暮庭槐
落今朝羅綺薄拂席卷鴛鴦開幔舒龜鸖金波正容與
玉步依砧杵紅䄂往還縈素腕參差舉徒聞不得見獨
夜空愁佇獨夜何窮極懷之在心惻階垂玉衡露庭舞
相風翼瀝滴流星輝燦爛長河色三冬誠足用五日無
糧食揚雲巳寂寥今君復弦直
題畫屏風(北周)庾信
𢷬衣明月下靜夜秋風飄錦石平砧面蓮房接杵腰急
節迎秋韵新聲入手調寒衣須及早將寄霍嫖姚
始聞早砧(明)張羽
寂寂秋景宴蕭蕭凉吹生閨人感寒至一軫遠人情嘹
亮清砧動紆徐搗杵鳴微茫帶煙遠蕭疎出簾輕此時
離居客單眠夢亦驚披衣一惆悵斜月滿山城
七言古
𢷬練篇(唐)韋莊
月華吐豔明燭燭青樓婦唱𢷬衣曲白祫絲光織魚目
菱花綬帶鴛鴦簇臨風縹緲疊秋雪月下丁東𢷬寒玉
樓蘭欲寄在何鄊憑人與繫征鴻足
和逯先生聞砧韻(明)沐昂
秋高萬木脱林塢與子庭前開綠醑忽聞别院動砧聲
西風吹斷蕭蕭雨隔岸人家紅樹稀辭巢燕子故飛飛
酒酣自起為君舞正愛凉飈吹我衣
五言律
𢷬衣(元)張端
為搗清砧素令人念藁砧近寒將鴈至入夜正蛩吟霜
月三更杵關山萬里心金風何太弱不與送餘音
御苑秋砧(明)田汝&KR3256;
露結金扉冷霜凄繡幕深褰羅出素手乘月響清砧高
入宫雲斷低随閣漏沈無言為誰苦永夜助蛩音
七言律
搗衣石(明)瞿佑
一方滑淨絶苔錢才属秋閨響便傳長夜未央風陣急
美人相對月華圓高於鳳闕黃金礎厚勝花階綠玉甎
幾度晚凉眠不得丁東聲到客愁邊
夜坐聞砧(明)吴寬
何處疎砧隔短牆東隣有婦搗衣裳風林落葉秋聲動
露草鳴蛩夜氣凉久别官寮㤀館閣每從兒子話家鄊
強扶笻竹歸深院半壁殘燈獨上牀
館試秋夜聞砧(明)王格
蕭瑟秋風散晚凉誰家清夜𢷬衣裳丁丁遥應疎鐘響
䔩䔩還如落葉忙明月有情留小院征鴻無數挟輕霜
不堪客夢湘雲遠獨對寒燈思渺茫
五言絶句
江樓聞砧(唐)白居易
江南授衣晚十月始聞砧一夕高樓月萬里故園心
七言絶句
秋夜聞砧(唐)杜荀鶴
荒凉客舍眠秋色砧杵家家弄月明不及巴山聽猿夜
三聲中有不愁聲
聞砧(金)酈權
玉關消息到長安處處砧聲𢷬夜闌想得月殘音響斷
一燈清照剪刀寒
御定佩文齋詠物詩選卷一百六十七
