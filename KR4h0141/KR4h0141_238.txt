欽定四庫全書
御定佩文齋詠物詩選卷二百三十八
仙類
四言古
飛龍篇(魏)曹植
晨遊泰山雲霧窈窕忽逢二童顔色鮮好乘彼白鹿手
翳芝草我知真人長跪問道西登玉臺金樓複道授我
仙藥神皇所造教我服食還精補腦夀同金石永世難
老
五言古
長歌行(漢)闕名
仙人騎白鹿髮短耳何長導我上太華攬芝獲赤幢來
到主人門奉藥一玉箱主人服此藥身體日康強髮白
復更黑延年夀命長
五遊篇(魏)曹植
九州不足步願得凌雲翔逍遥八紘外游目歴遐荒披
我丹霞衣襲我素霓裳華蓋芬晻藹六龍仰天驤曜靈
未移景倏忽造昊蒼閶闔啟丹扉䨇闕曜朱光徘徊文
昌殿登陟太微堂上帝休西櫺羣后集東廂帶我瓊瑶
珮潄我沆瀣漿踟蹰玩靈芝徙倚弄華芳王子奉仙藥
羡門進竒方服食享遐紀延夀保無疆
遊仙詩(晉)郭璞
青谿千餘仞中有一道士雲生梁棟間風出窗戶裏借
問此何誰云是鬼谷子翹迹企潁陽臨河思洗耳閶闔
西南來潛波渙鱗起靈妃顧我笑粲然啟玉齒蹇修時
不存要之將誰使
其二
翡翠戲蘭苕容色更相鮮綠蘿結高林蒙蘢蓋一山中
有冥寂士静嘯撫清絃放情凌霄外嚼蕊挹飛泉赤松
臨上游駕虹乘紫煙左挹浮丘袖右拍洪崖肩借問蜉
蝣軰寧知龜鶴年
其三
暘谷吐靈曜扶桑森萬丈朱霞升東山朝日何晃朗廻
風流曲櫺幽室發逸響悠然心永懷眇爾自遐想仰思
舉雲翼延首矯玉掌嘯傲遺世羅縱情任獨往明道雖
若昧其中有妙象希賢宜勵德羡魚當結網
其四
璇臺冠崑嶺西海濱招搖瓊林籠藻映碧樹疏英翹丹
泉漂朱沫黑水鼓玄濤尋仙萬餘日今乃見子喬振髮
晞翠霞解褐被綘綃總轡臨少廣盤虬舞雲軺永偕帝
鄉侣千齡共逍遥
遊仙詩(晉)庾闡
卭疏鍊石髓赤松潄水玉憑煙眇封子流浪揮元俗崆
峒臨北戶昆吾眇南陸層霄映紫芝潛澗汎丹菊崑崙
涌五河八流縈地軸
讀山海經(晉)陶潛
玉臺凌霞秀王母怡妙顔天地共俱生不知幾何年靈
化無窮已館宇非一山高酣發新謠寧效俗中言
遊仙詩(齊)袁彖
羽客宴瑶宫旌蓋乍舒設王子洛浦來湘娥洞庭發長
引逐清風高歌送奔月並馭排帝闥連吹入天闕萬古
一方春千霜豈二髮
遊仙詩(齊)王融
獻歲和風起日出東南隅鳳旍亂煙道龍駕溢雲區結
賞自員嶠移讌乃方壺金巵浮水翠玉斝挹泉珠徒用
霜露改終然天地俱
其二
湘沅有蘭芷汨吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
昇仙篇(梁)簡文帝
少室堪求道明光可學仙丹繒碧林宇綠玉黃金篇雲
車了無轍風馬詎須鞭靈桃恒可餌幾廻三千年
和竟陵王遊仙詩(梁)沈約
夭矯乘綘仙螭衣方陸離玉鑾隐雲霧溶溶紛上馳瑶
臺風不息赤水正漣漪峥嶸元圃上聊攀瓊樹枝
郭弘農璞遊仙(梁)江淹
崦山多靈艸海濱饒竒石偃蹇尋青雲隐淪駐精魄道
人讀丹經方士鍊玉液朱霞入窗牖曜靈照空隙傲睨
摘木芝凌波採水碧眇然萬里遊矯掌望煙客永得安
期術豈愁濛汜迫
雲山讚江淹
隂長生
隂君惜靈骨珪璧詎為寳日夜名山側果得金丹道憂
傷永不至光顔如碧草若渡西海時致意三青鳥
秦女
青琴既曠世綠珠亦絶羣猶不及秦女十五乘綵雲璧
質人不見瓊光俗詎聞願使洛靈往為我道竒芬
詠得神仙(陳)隂鏗
羅浮銀是殿瀛洲玉作堂朝遊雲暫起夕餌菊恒香聊
持履成燕戲以石為羊洪崖與松子乘羽就周王
奉和趙王遊仙(北周)庾信
藏山還採藥有道得從師京兆陳安世成都李意期玉
京傳相鶴太乙授飛龜白石香新芋青泥美熟芝山精
逢照鏡樵客值圍棋石紋如碎錦藤苖似亂絲蓬萊在
何處漢后欲遥祠
英才言聚賦得昇天行(隋)僧慧淨
馭風過閬苑控鶴下瀛洲欲採三芝秀先從千仞游駕
鳳吟虛管乘槎泛淺流頹齡一已駐方驗大椿秋
懷仙(唐)王勃
鶴岑有竒徑麟洲富仙家紫泉潄珠液玄巖列丹葩常
希披塵網眇然登雲車鸞情極霄漢鳳想疲煙霞道存
蓬瀛近意愜朝市賖無為坐惆悵虛此江上華
玉真仙人辭(唐)李白
玉真之仙人時往太華峰清晨鳴天鼓飇歘騰䨇龍弄
電不輟手行雲本無蹤幾時入少室王母應相逄
仙谷遇毛女意知是秦宫人(唐)常建
谿口水石淺泠泠明藥叢入谿䨇峰峻松栝疎幽風垂
嶺枝嫋嫋翳泉花濛濛夤緣霽人目路盡心彌通盤石
横陽崖前臨殊未窮回潭清雲影瀰漫長天空水邊一
神女千歲為玉童羽毛經漢代珠翠逃秦宫目覿神已
寓鶴飛言未終祈君青雲祕願謁黃仙翁嘗以耕玉田
龍鳴西頂中金梯與天接幾日來相逢
宿五度谿仙人得道處常建
五度谿上花生根依兩崖二月尋片雲願宿秦人家上
見懸崖峻下見白水湍仙人彈棋處石上青蘿盤無處
求玉童翳翳惟林巒前谿遇新月聊取玉琴彈
懷尹真人(唐)鮑溶
萬里疉嶂翠一心浮雲閒羽人杏花發倚樹紅瓊顔流
水杳冥外女蘿隂蔭間却思人間世多故不可扳青鳥
飛難遠春雲晴不還但恐五雲車山中復有山
求仙曲(唐)孟郊
仙教生為門仙宗静為根持心若妄求服食安足論鏟
惑有靈藥餌真成本源自當出塵網馭鳳登崑崙
遊仙(唐)賈島
借得孤鶴騎高近金烏飛掬河洗老貎照月生光輝天
中鶴路直天盡鶴一息歸來不騎鶴身自有羽翼若人
無仙骨芝木無煩食
題洪厓先生像卷(元)錢選
神駕馭景飇太虛時總轡元道不可分直悟天人際羣
從皆成仙玩世不記年何當事神遊許我笑拍肩
鈞天曲(明)朱成泳
飛遊鬱羅境稽首東王公開軒臨法座置酒燕靈宫紫
雲歌玉女瓊漿酌金童揮刀麟脯細入筯鸞膏空鳳簫
聲嫋嫋鼉鼓鳴逄逢投壺起天笑吹律回春融燕罷百
神散樂闋萬舞終歸來倚餘醉憑虛馭剛風
遊仙(明)劉基
日月如過翼瞬息春已秋何不學神仙縹緲凌虛游雷
霆以為輿虹蜺以為輈清晨登閬風薄暮宿不周長嘯
曾城巔濯足翠水流俯視八極内擾擾飛蜉蝣
仙人篇(明)黃肅
翩翩騎白鹿言上泰山頂俯觀浮世中不見百年影道
逢古時人綠髮被兩領授我採藥訣延年保夀命我聞
再拜跪問是何方求撫我挾我肘與我上天遊天上多
桂樹枝葉何修修折取忽盈筥馨香霑我裘何因入君
袖道路長悠悠
七言古(附長短句)
巴謠歌(秦)闕名
神仙得者茅初成駕龍上昇入太清時下玄洲戲赤城
繼世而往在我盈帝若學之臘嘉平
王子喬(北魏)高允
王少卿王少卿超升飛龍翔天庭遺儀景雲漢酬光騖
電逝忽若浮騎日月從列星跨騰八廓踰杳冥尋元氣
出天門窮覽有無究道根
元丹丘歌(唐)李白
元丹丘愛神仙朝飲潁水之清流暮還嵩岑之紫煙三
十六峰長周旋長周旋躡星虹身騎飛龍耳生風横江
跨海與天通我知爾遊心無窮
神仙曲(唐)李賀
碧峰海面藏靈書上帝揀作仙人居清明笑語聞空虚
閒乘巨浪騎鯨魚春羅書字邀王母共宴紅樓最深處
鶴羽衝風過海遲不如却使青龍去猶疑王母不相許
垂霧娃鬟更傳語
玉華仙子歌(唐)李康成
紫陽仙子名玉華珠盤承露餌丹砂轉態凝情五雲裏
嬌顔千歲芙蓉花紫陽綵女矜無數遥見玉葉皆掩嫭
高堂初日不成姸落渚流風徒自憐璇階霓綺閣碧題
霜羅幕仙娥桂樹長自春王母桃花未嘗落上元夫人
賓上清深宫寂歴厭層城解珮空憐鄭交甫吹簫不逐
許飛瓊溶溶紫庭步渺渺瀛臺路蘭陵貴士謝相逢濟
北書生尚廻顧滄洲傲吏愛金丹清心廻望雲之端羽
蓋霓裳一相識傳情寫念長無極長無極永相隨攀霄
歴金闕弄影下瑶池夕宿紫府雲母帳朝餐縣圃崑崙
芝不學蘭香中道絶却教青鳥報相思
思琴高(唐)鮑溶
琴仙人得仙去萬古釣龍空有處我持曲鉤思白魚仙
谿綠淨涵空虛天鈞蹤跡無遺餘焼香寄影在巖樹東
禮海日雞鳴初
水仙謠(唐)温庭筠
水客夜騎紅鯉魚赤鸞䨇鶴蓬瀛書輕塵不起雨新霽
萬里孤光含碧虛露魄冠輕見雲髮寒絲七炷香泉咽
夜深天碧亂山姿光碎平波滿船月
句曲山朝真詞(唐)陸龜蒙
九華磬答寒泉急十絶幡搖翠微濕司命旍旌未下來
焚香抱簡凝神立殘星下照霓襟冷缺月纔分鶴輪影
空洞靈章發一聲春來萬壑煙花醒
郭忠恕夏山仙館(元)吳鎮
蒼崖過雨流青玉萬朵芙蓉紅間綠松枝搖動碧簾風
蘭舟徐度回塘曲畫閣朱樓設翠褕銀牀冰簟上流蘇
美人繡倦頻來往仙侣長吟聊自娛羽扇不揮塵不到
博山麝腦香猶裊新蟬驚破北窗眠幽禽啼斷林間巧
竹煙浮翠薦龍團樹影當庭映日圓晚來兩兩尋幽客
應識谿聲六月寒圖中景物非人世如此丹青誰得似
屈指流傳四百年宣和賞識標忠恕人間何處無炎歊
火雲照耀未能消高齋展對殊未已一片凉颸落素綃
題劉阮天台圖(明)徐庸
白雲蒼靄迷行路水複山重不知處行過磵谷有人家
忽見東風萬桃樹芳香豔態娱青春花間得遇娉婷人
五銖衣薄捲煙霧笑語便覺情相親神仙雖遇終離别
千古佳名自傳說天台山水至今存桃源望斷空明月
五言律
觀内懷仙(唐)王勃
玉架殘書隐金壇舊跡迷牽花尋紫澗步葉下清谿瓊
漿猶類乳石髓尚如泥自能成羽翼何必仰雲梯
八仙逕王勃
柰園欣八正松巖訪九仙援蘿窺霧術攀桂俯雲阡代
北鸞驂至遼西鶴騎旋終希脫塵網連翼下芝田
遊仙(唐)王貞白
我家三島上洞戶枕波濤醉背雲屛卧誰知海日高露
香紅玉樹風綻碧蟠桃悔與神仙别思歸夢釣鼇
酬王尊師仙遊(明)王英
翠水三山路微茫見十洲月臨珠斗迥雲度綘河流露
氣生鼇背簫聲出鳳樓慚無學仙分得伴赤松遊
其二
漠漠層霄外寥寥太乙居蒼龍翊飛蓋白鹿挽行車翡
翠瑶臺樹雲霞玉洞書何因躡天路探討極元虛
其三
羽節飄搖轉霓旌汗漫遊紅光飛赤鯉紫氣度靑牛月
上芙蓉館風廻蓮葉舟遥憐徐福軰入海訪瀛洲
遊仙詩(明)羅頎
幽徑赤城顛松蘿九曲連千林喧藥杵一嶂起茶煙深
竇源通海層巖樹隐天携琴就猿鶴同種玉峰田
五言排律
遊仙(唐)王績
上月芝蘭徑中巖紫翠房金壺新練乳玉釡始煎香六
局黃公術三門赤帝方吹沙聊作鳥動石試為羊緱氏
還程促瀛洲會日長誰知北巖下延首詠霓裳
緱山月夜聞王子晉吹笙(唐)鍾輅
月滿緱山夜風傳子晉笙初聞盈谷遠漸聽入雲清杳
異人間曲遥分鶴上情孤鸞驚欲舞萬籟寂無聲此夕
留煙駕何時返玉京惟愁音響絶曉色出都城
七言律
贈毛仙翁(唐)王起
冰霜肌骨稱童年羽駕何由到俗間丹竈化金留秘訣
仙宫潄玉叩元關壺中世界青天近洞口煙霞白日閒
若許隨師去塵網願陪鸞鶴向三山
贈毛仙翁(唐)沈傳師
安期何事出雲煙為把仙方與世傳只向人間稱百歲
誰知洞裏過千年靑牛到日迎方朔丹竈開時共稚川
更說桃源更深處異花長占四時天
夢仙(唐)頂斯
昨宵魂夢到仙津得見蓬山不老人雲葉許裁成野服
玉漿教喫潤愁身紅樓近月宜寒水綠杏搖風占古春
次第引看行未遍浮光牽入世間塵
穆王讌王母於九光流霞館(唐)曹唐
桑葉扶疎閉日華穆王邀命讌流霞霓旌著地雲初駐
金奏掀天月欲斜歌咽細風吹粉蕊飲餘清露濕瑶砂
不知白馬紅韁解偷喫東田碧玉花
漢武帝將候西王母下䧏曹唐
崑崙凝想最高峰王母來乘五色龍歌聽紫鸞猶縹緲
語來青鳥許從容風廻水落三清月漏苦霜傳五夜鐘
樹影悠悠花悄悄若聞簫管是行蹤
漢武帝於宫中讌西王母曹唐
鼇岫雲低太乙壇武皇齋潔不勝歡長生碧字期親署
延夀丹泉許細看劒珮有聲宫樹静星河無影禁花寒
秋風褭褭月朗朗玉女清歌一夜闌
王遠讌麻姑蔡經宅曹唐
好風吹樹杏花香花下真人道姓王大篆龍蛇隨筆札
小天星斗滿衣裳閒抛南極歸期晚笑指東溟飲興長
要喚麻姑同一醉使人沽酒向餘杭
劉阮洞中遇仙子曹唐
天和樹色靄蒼蒼霞重嵐深路渺茫雲竇滿山無鳥雀
水聲沿澗有笙簧碧沙洞裏乾坤别紅樹枝前日月長
願得花間有人出不令仙犬吠劉郎
紫河張休真曹唐
琪樹扶疎壓瑞煙玉皇朝客滿花前山川到處成三月
絲竹經時即萬年樹石冥茫初縮地杯盤狼籍未朝天
東風小飲人皆醉從聽黃龍枕水眠
夢仙(唐)韓偓
紫霄宫闕五雲芝九級壇前再拜時鶴舞鹿眠春艸遠
山高水闊夕陽遲每嗟阮肇歸何速深羡張騫去不疑
澡練純陽功力在此心惟有玉皇知
盧鴻仙山臺榭圖(元)鄧文原
仙都圍合碧雲籠洞口緋桃著雨穠丹闕春深巢翡翠
朱扉風暖出芙蓉壺公不負三山約向子終期五岳逢
野鶴一聲山館寂倚闌長聽水淙淙
昇龍觀夜燒香印上有吕洞賓老樹精
(元)薩都拉
蘭風吹動吕仙影老樹槎牙吐暮秋夜静藥爐丹火現
月明神劒夜光浮已知浩氣無窮盡不到心灰未肯休
鐵笛一聲吹雪散碧雲飛過岳陽樓
陸探微員嶠仙游(元)吳鎮
梅閣重重翠繞遮時時雲氣颭平沙千峰樹色藏朝雨
百道江聲送晚霞洞古數留仙子蹟谿廻深護羽人家
遨遊每憶無塵地咫尺仍堪閱歲華
盧鴻仙山臺榭吳鎮
塵蹤何得此中游無數青山遶殿頭爐篆浮煙朝靄靄
谿雲連樹晚油油花香曲徑羣麛聚芸芷平田獨鶴遊
欲識仙家真樂處一泓清瀨四山秋
夢仙(元)吳景奎
紫鸞邀夢到仙家結佩相逢萼綠華翠勺細傾千日酒
蜺旌斜插五雲車飛瓊鬢影含清霧弄玉簫聲隔彩霞
杜宇無情驚覺後月㾗猶在碧桃花
鍾子煉丹(明)太祖
翠微高處渺青煙知子機藏辟榖堅丹鼎鉛砂勤火候
谿雲巖谷傲松年潭龍掣雹深淵底崖虎生風迥洞邊
徑已苔蒙人未履昂霄足躡斗牛天
寫韻軒(明)朱夢炎
掌籍江河誤泄機幾年謫降學書癡晴窗滴露花搖席
午夜揮毫月滿帷綰得春風留鳳帶畫殘秋水照蛾眉
從今了却人間事一曲鸞簫跨虎吹
五言絶句
懷仙(唐)陸龜蒙
聞道陽都女連娟耳細長自非黃犢客不得到雲房
其二
神燭光華麗靈袪羽翼生已傳餐玉粒猶自買雲英
仙人(宋)文同
頭梳三角髻餘髮散垂腰時伴秦樓女月明吹紫簫
六言絶句
雜詠(元)郭翼
朝汲橘泉丹井暮耕蕙圃芝田肘後長生有訣一笑曾
許相傳
七言絶句
上清詞(唐)張繼
紫陽宫女捧丹砂王母令過漢帝家春風不肯停仙馭
却向蓬萊看杏花
尋仙(唐)張籍
谿頭一徑入青崖處處仙居隔杏花更見峰西幽客說
雲中猶有兩三家
和州守侍郎緱山題仙廟(唐)徐凝
王子緱山石殿明白家詩句詠吹笙安知散席人間曲
不是寥天鶴上聲
清夜憶仙宫子(唐)施肩吾
夜静門深紫洞煙孤行獨坐憶神仙三清宫裏月如晝
十二瓊樓何處眠
仙翁詞施肩吾
世間無遠可為遊六合朝行夕已周壇上夜深風雨静
小仙乘月繫蒼虬
偶題(唐)杜牧
道在人間或可傳小還輕變已多年今來海上昇高望
不到蓬萊不是仙
贈女仙(唐)趙嘏
水思雲情小鳳仙月涵花態語如絃不因金骨三清客
誰識吳州有洞天
朝元引(唐)陳陶
帝燭熒煌下九天蓬萊宫曉玉爐煙無央鸞鳳隨金母
來賀薰風一萬年
小遊仙詩(唐)曹唐
南斗闌珊北斗稀茅君夜著紫霞衣朝騎白鹿趁朝去
鳳押笙歌逐後飛
其二
洞裏煙霞無歇時洞中天地足金芝月明朗朗谿頭樹
白髮老人相對棋
其三
青錦縫裳綠玉璫滿身新帶五雲香閒依碧海攀鸞駕
笑就蘇君覓橘嘗
其四
八景風廻五鳳車崑崙山上看桃花若教使者沽春酒
須覓餘杭阿母家
其五
太乙元君昨夜過碧雲高髻綰婆娑手擡玉策紅於火
敲斷金鸞使唱歌
其六
碧瓦彤軒月殿開九天花落瑞風來玉皇欲著紅龍衮
親喚金妃下手裁
其七
綘節笙歌繞殿飛紫皇欲到五雲歸細腰侍女瑶花外
争向紅房報玉妃
其八
公子閒吟八景文花南拜别上陽君金鞭遥指玉清路
龍影馬嘶歸五雲
其九
紅艸青林日半斜閒乘小鳳出彤霞略尋舊路過西國
因得冰園一尺瓜
其十
青苑紅堂壓瑞雲月明閒宴九陽君不知昨夜誰先醉
書破明霞八幅裙
其十一
海上風來吹杏枝崑崙山上看花時紅龍錦韂黃金勒
不是元君不得騎
携仙籙(唐)司空圖
一半晴空一半雲遠籠仙掌日初曛洞天有路不知處
絶頂異香難更聞
仙山(唐)韓偓
一炷心香洞府開偃松皴澀半莓苔水清無底山如削
始有仙人跨鶴來
夢仙謠(唐)王轂
前程漸覺風光好琪花片片粘瑶草有人遺我五色丹
一粒吞之後天老
其二
青童遞酒金觴疾列坐紅霞神氣逸笑說留連數日間
已是人間一千日
其三
瑶臺綘節遊皆遍異果竒花香撲面松窗夢覺却神清
殘月林前三兩片
上清詞(唐)李九齡
新拜天官上玉都紫皇親授五靈符羣仙箇箇來相問
人世風光似此無
得仙詩(唐)楊監真
日落焚香坐醮壇庭花露濕漸更闌淨水仙童調玉液
春宵羽客化金丹
畫秦宫人(宫人字玉姜秦時逃入山是為毛女漢魏間人猶見之)(宋)謝翺
結艸為衣類鶴翎初來一味服黃精宫鶯幾處銜花出
猶向山中認得聲
右丞文獻公所畫張果像(金)張行中
古來人物畫為難驚見仙公樹石間莫把丹青名右相
太平勲業在人寰
題醉王母圖(元)胡長孺
宴罷瑶池醉不任仙人那有世人心良工欲寫無言意
自託丹青作酒箴
郭忠恕萬松仙館圖(元)吳鎮
參差琳館碧山齊雲擁疎松望欲迷野老忘機自來去
忽驚麋鹿各東西
郭忠恕萬松仙館圖(元)黃公望
琳堂掩映萬松齊絶壑寒雲望不迷為聽水流翻破寂
輕袍重過短牆西
郭忠恕仙峰春色圖黃公望
聞道仙家有玉樓翠厓丹壁繞芳洲尋春擬約商巖叟
一度花開十度遊
其二
仙人原自愛蓬萊瑶草金芝次第開款乃櫂歌靑雀舫
逍遥響屧鳳凰臺
其三
春泉㶁㶁流青玉晚岫層層障碧雲習静仙居忘日月
不知誰是紫陽君
黃荃花谿仙舫圖黃公望
花發枝頭水漲谿仙舟猶泊武陵隄重重樓閣仙雲卷
無數青峰出竹西
遊仙詞(元)郭翼
銀流萬里海雲東只泛靈查上碧空仙女蹋歌星影裏
老龍吹笛浪花中
其二
白鶴下啄瑶草青道士夜讀神農經問之長生有寳訣
授以松根千歲苓
其三
谿水流香飯熟麻洞中千樹玉桃花金盤日日飛仙供
勅賜安期海上瓜
其四
麟洲宫殿五雲高夜赴瑶池宴碧桃借得仙人紅尾鳳
月中飛影拂波濤
小遊仙(元)楊維楨
日落海門吹鳳匏須臾海水沸如炮船頭處女來聽曲
知是洞庭千歲蛟
其二
西湖仙人蓮葉舟又見石山移海流老龍卷水青天去
小朵蓮花共上游
遊赤松(元)金涓
枕石聽流夢未安碧雲蘿薜古祠寒夜深鸞鶴羣仙過
人在青松月下看
仙人詞(明)劉基
玉府仙人冰雪姿生來即遣侍瑶池五雲隔斷塵凡路
說著人間總不知
小遊仙(明)王澤
中山千日酒初醒却愛玄都夜景清起坐天門吹玉笛
月中珠樹起秋聲
小遊仙(明)張羽
洞口春泉潄碧沙樓臺彷彿蔡經家赤鸞銜得金盤子
擲向窗前樹樹花
其二
晞髮扶桑露氣新三花樹底坐調笙到門解說長生理
只有茅家好弟兄
其三
朝遊碧海不騎魚鳳引霓旌鶴引車吟得步虛誰解和
歸來閒倩少霞書
小遊仙詞(明)鎦渙
玉京侍宴返瑶池西母金輿九鳳幃小隊旌幢三十六
龍聲馬影隔雲飛
續遊仙詩(明)馬洪
玉板金花闊幅箋朝來次第散羣仙紫皇勅遣謄真誥
第一人書第一篇
其二
玉案珠簾翡翠屏焚香夜誦蕊珠經月明鸞背飛瓊過
少駐花隂帶笑聽
遊仙詞(明)張泰
十二瓊樓麗紫清銀河隔座瀉秋聲翠鸞扶起瑶臺月
人在仙家第五城
其二
海風吹縐蔚藍天山湧芙蓉月湧蓮對對凌波塵襪小
相逢多是水中仙
其三
鶴笙鸞駕隔蒼煙天上那知更有天不向九霄歌白雪
怕人知是小詩仙
其四
金闕西廂玉案前衆中誰是掌書仙欲披小劵支風月
借與琅函五色牋
擬楊鐵崖小遊仙(明)王鴻儒
方壺員嶠月初生海色如銀萬頃明一片綵雲當面墮
東華童子召飛瓊
其二
一别良常歲月賒茅君相念寄瑶華五雲閣史無人換
猶是當年蔡少霞
小遊仙(明)桑悅
胸藏星宿是天文暗坐光騰五岳雲侵曉清都揮彩筆
欲書制誥賜茅君
其二
仙班濟濟侍宸官袖拂紅雲跨彩鸞笑約玉皇香案吏
禹餘宫裏借花看
仙居吟(明)張金
尋常不到山前路洞口閒雲盡日封時有聽經童子至
不知身是石潭龍
追和張外史遊仙詩(明)余善
谿頭流水飯胡麻曾折璚林第一花欲識道人藏密處
一壺天地小於瓜
御定佩文齋詠物詩選卷二百三十八
