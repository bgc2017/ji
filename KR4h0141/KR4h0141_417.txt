欽定四庫全書
御定佩文齋詠物詩選卷四百十八
鼠類
四言古
飛鼠贊(晉)郭璞
或以尾翔或以髯凌飛鳴鼓翰儵然皆騰用無常所惟
神斯憑
鼮鼠贊郭璞
有鼠豹采厥號為鼮漢朝莫知中郎能名賞以束帛雅
業遂盛
鼯鼠贊郭璞
鼯之為鼠食煙棲林載飛載乳乍獸乍禽皮藉孕婦人
為大任
鼷鼠贊郭璞
小鼠曰鼷實有螫毒乃食郊牛不恭是告厥譴惟眀徵
乎其覺
鼫鼠贊郭璞
五能之鼠技無所執應氣而化翻飛鴽集詩人歌之無
食我粒
五言古
竹&KR1338;(宋)蘇軾
野人獻竹&KR1338;腰腹大如盎自言道傍得来不費罝網䲭
夷讓員滑混沌慚瘦爽兩牙雖有餘四足僅能髣逢人
自驚蹶悶若兒脫襁念此微陋質刀几安足枉就擒太
倉卒羞愧不能饗南山有孤熊擇獸行䑛掌
七言古
飢鼠行(眀)龔詡
燈火乍息初入更飢鼠出穴啾啾鳴齧書翻盆復倒甕
使我頻驚不成夢貍奴徒爾誇銜蟬但知飽食終夜眠
癡兒計拙真可笑布被蒙頭學蟬叫
五言律
黃鼠(元)許有壬
北産推珍味南来怯陋容瓠肥宜不武人拱若為恭發
掘憐禽獮招徕或水攻君毋急盤饌幸自不穿墉
七言絶句
夜半(唐)李商隠
三更三點萬家眠露欲為霜月堕煙鬪鼠上牀蝙蝠出
玉琴時動倚窗絃
秋宿長安韋主簿廳(唐)李洞
水木清凉夜直廳愁人樓上唱寒更坐勞同步簷前月
鼠動牀頭印鎻聲
眀安驛道中(元)陳孚
黃沙浩浩萬雲飛雲際草深黃鼠肥貂帽老翁騎鐵馬
胷前抱得黃羊歸
錢舜舉碩鼠圖(元)鄧文原
禾黍連雲待歲功爾曹竊食素餐同平生貪黠終何用
看取人間五技窮
讀瀛海喜其絶句清遠因口號數詩示九成皆
實意也(元)張翥
客窗昨夜北風高猶似乘船海上濤明發先宜覓貂鼠
喚人来作禦寒袍
和胡士恭灤陽納鉢即事韻(元)貢師泰
蕎麥花深野韭肥烏桓城下客行稀健兒掘地得黃鼠
日暮騎羊齊唱歸
松鼠葡萄畫(元)貢性之
獧似獼猴捷似猱栗梢走過又松梢紫萄若使知滋味
一日能来一百遭
其二
野鼠公然不避人立當高樹竟忘身世間嗜慾多如此
寄語園丁莫浪嗔
元宫詞(明)朱有燉
侍從常向北方遊龍虎臺前正麥秋信是上京無暑氣
行裝五月載貂裘
采真詩再為慧虛度師恭譔(眀)屠隆
仙鼠飛飛似白鴉靈泉盡日浴金沙只聞洞裏人吹笛
不見空中女散花
御定佩文齋詠物詩選卷四百十八
