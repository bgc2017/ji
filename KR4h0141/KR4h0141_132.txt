欽定四庫全書
御定佩文齋詠物詩選卷一百三十二
從軍類
五言古
和王僧辯從軍(梁)元帝
寳劒飾龍淵長虹畫彩旃山虚和鐃管水淨寫樓船連
雞隨火度燧象帶烽然洞庭曉風急瀟湘夜月圓荀令
多文藻臨戎賦雅篇
從軍五更轉五首(陳)伏知道
一更刁斗鳴校尉逴連城遥聞射鵰騎懸憚將軍名
其二
二更愁未央高城寒夜長試將弓學月聊持劒比霜
其三
三更夜警新横吹獨吟春彊聽梅花落誤憶柳園人
其四
四更星漢低落月與雲齊依稀北風裏邊笳雜馬嘶
其五
五更催送籌曉色映山頭城烏初起堞更人悄下樓
從軍行(隋)明餘慶
三邊烽火驚十萬且横行風卷常山陣笳喧細柳營劒
花寒不落弓月曉逾明會取淮南地持作朔方城
送裴四判官赴河西軍試(唐)劉長卿
吏道豈易愜如君誰與儔逢時將騁驥臨事無全牛鮑
叔幸相知田蘇頗同遊英資挺孤秀清論含古流出塞
佐持簡辭家擁鳴騶憲臺貴公舉幕府資良籌武士佇
明試皇華難久留陽關望天盡洮水令人愁萬里看一
鳥曠然煙霞收晩花對古戍春雪含邊州道路難暫隔
音塵那可求他時相望處明月西南樓
從軍行(唐)戴叔倫
丈夫四方志結髮事遠遊遠遊歷燕薊獨戍邊城陬西
風隴水寒明月關山愁酬恩仗孤劒十年敝貂裘封侯
屬何人蹉跎雪盈頭老馬思故櫪窮鱗憶深流彈鋏動
深慨浩歌氣横秋報國期努力功名良見收
送韓愈從軍(唐)孟郊
志士感恩起變衣非變性親賓改舊觀僮僕生新敬坐
作羣書吟行為孤劒詠始知出處心不失平生正凄凄
天地秋凛凛軍馬令驛塵時一飛物色極四靜王師既
不戰廟略在無競王粲有所依元瑜初應命一章喻檄
明百萬心氣定今朝旌鼓前笑别丈夫盛
前出軍(元)張翥
前軍紅衲袍朱絲繫彭排後軍細鎧甲白羽攢鞲靫輜
車左右馳萬馬擁長街送行動城郭斗酒飲同儕壯士
當報國毋為故鄉懷
羽林子(明)徐有貞
珠袍年少子名冠羽林中獨佩流星劒雙懸明月弓陪
遊向何處還入華清宫
其二
羽箭插腰間騂弓臂上彎自來從日馭常得近天顔借
問歸何晩長楊射獵還
五言律(附小律)
從軍行(唐)楊炯
烽火照西京心中自不平牙璋辭鳳闕鐵騎繞龍城雪
暗凋旗畫風多雜鼔聲寧為百夫長勝作一書生
送崔融(唐)杜審言
君王行出將書記遠從征祖帳連河闕軍麾動洛城旌
旃朝朔氣笳吹夜邊聲坐覺煙塵掃秋風古北平
送人隨大夫和蕃(唐)儲光羲
西方有六國國國願來賓聖主今無外懷柔遣使臣大
夫開幕府才子作行人解劒聊相送邊城二月春
少年行(唐)李嶷
十八羽林郎戎衣侍漢王臂鷹金殿側挾彈玉輿傍馳
道春風起陪遊出建章
其二
侍獵長楊下承恩更射飛塵生馬影滅箭落鴈行稀薄
暮隨天仗聯翩入瑣闈
送戴廸赴鳳翔幕府(唐)韓翃
青春帶文綬去事魏征西上路金羈出中人玉筯齊當
歌酒萬斛看獵馬千蹄自有從軍樂何湏怨解攜
送楊從事從軍(明)高啟
南風薰燕麥送子悵如何迢逓從軍役凄凉横笛歌天
籠平野㢠山繞古關多莫笑書生怯能當曳落河
五言排律
賦送劉校書從軍之湟中幕府
(唐)楊炯
天將下三宫星門召五戎坐謀資廟略飛檄佇文雄赤
土流星劒烏號明月弓秋隂生蜀道殺氣繞湟中風雨
何年别琴樽此日同離亭不可望溝水自西東
送駱奉禮從軍(唐)李嶠
玉塞邊烽舉金壇廟略申羽書資銳筆戎幕引英賓劒
動三軍氣衣飄萬里塵琴樽留别賞風景惜離晨笛梅
含晩吹營柳帶餘春希君勒石返歌舞入城闉
七言律
送客往鄜州(唐)楊凝
新參將略事營平錦帶騂弓結束輕曉上關城吟畫角
暗馳羌馬發支兵回中地遠風常急鄜畤年多草自生
近喜扶陽係戎相從來衞霍笑長纓
送侯判官赴廣州從軍(唐)張籍
年少才高求自展將身萬里赴軍門辟書遠到開呈客
公服新成著謝恩驛舫過江分白候戍亭當嶺見紅旛
海花蠻草連冬有行處無家不滿園
送阿勒坦布哈萬戶湖廣赴鎮(元)納延
三品新除萬戶侯紅旗照海出皇州腰間寳帶懸金虎
馬上春衫繡玉虬水落張帆遊夢澤月明撾鼔過南樓
書生最喜從軍樂何日轅門借箸籌
五言絶句
從軍行(唐)王維
燕頷多竒相狼頭敢犯邊寄言班定遠正是立功年
從軍行(唐)令狐楚
却望冰河闊前登雪嶺高征人幾多在又擬戰臨洮
七言絶句
從軍行(唐)王昌齡
青海長雲暗雪山孤城遥望玉門關黃沙百戰穿金甲
不破樓蘭終不還
其二
大漠風塵日色昏紅旗半捲出轅門前軍夜戰洮河北
已報生擒吐谷渾
其三
玉門山嶂幾千重山北山南總是烽人依遠戍須看火
馬踏深山不見蹤
出軍(唐)戎昱
龍繞旌竿獸滿旗翻營乍似雪山移中軍一隊三千騎
盡是并州遊俠兒
從軍行(唐)陳羽
海畔風吹凍泥裂枯桐葉落枝梢折横笛聞聲不見人
紅旗直上天山雪
從軍行(唐)蔣山卿
雪嶺寒雲凍不飛黃沙白草路人稀邊城春色惟看柳
看到青時春已歸
御定佩文齋詠物詩選卷一百三十二
