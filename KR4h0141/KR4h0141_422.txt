欽定四庫全書
御定佩文齋詠物詩選卷四百二十三
孔雀類
七言古
孔雀圖(明)胡儼
有鳥有鳥名孔雀文采光華動揮霍修頸昂昂翠羽翹
大尾斑斑金錯落由來麗質産南方丹山碧水多翺翔
芭蕉花開風正軟桄榔葉暗日初長忽聞都護啼一聲
山中百禽皆不鳴松篁引韻笙竽奏顧影徘徊舞翅輕
炎荒暑熱時多雨尾重低垂飛不舉一朝籠養近簾幃
可憐猶妬美人衣永嘉謝環善寫生畫圖貎得邊鸞清
老眼摩挲石苔紫渾似枇杷樹底行
五言律
西川使宅有韋令公時孔雀存焉暇日與諸公
同玩座中兼故府賓妓興嗟者久之因賦此
詩用廣其意(唐)武元衡
荀令昔居此故巢畱越禽動搖金翠尾飛舞玉池隂上
客撤瑶瑟美人傷蕙心會因南國使歸放海雲深
和武門下傷韋令孔雀(唐)王建
孤號秋閣隂韋令在時禽覓伴海山黑思鄉橘樹深舉
頭聞舊曲顧尾惜殘金憔悴不飛去重君池上心
奉和武相公鎮蜀時詠使宅韋太尉所養孔雀
(唐)韓愈
穆穆鸞鳳友何年來止兹飄蕭失故態隔絶抱長思翠
角高獨聳金花煥相差坐蒙恩顧重畢命守階墀
五言排律
和孫朴韋蟾孔雀詠(唐)李商隠
此去三梁遠今來萬里携西施因網得秦客被花迷可
在青鸚鵡非關碧野雞約眉憐翠羽刮膜想金篦瘴氣
籠飛遠蠻花向座低輕于趙皇后貴極楚懸黎都護矜
羅幕佳人炫繡袿屏風臨燭釦捍撥倚香臍舊思牽雲
葉新愁待雪泥愛堪通夢寐畫得不端倪地錦排蒼雁
簾釘鏤白犀曙霞星斗外凉月露盤西妬好休誇舞經
寒且少啼紅樓三十級穩穩上丹梯
七言律
孔雀(唐)李郢
越鳥青春好顔色晴軒入戶看呫衣一聲金翠畫不得
萬里山川來者稀絲竹慣聽時獨舞樓臺初上欲孤飛
刺桐花謝芳艸歇南國同巣應望歸
和皮襲美孔雀(唐)陸龜蒙
懶移金翠傍檐楹斜倚芳叢舊態生惟奈瘴烟籠飲啄
可堪春雨滯飛鳴鴛鴦水畔回頭羡荳䓻圖前舉眼驚
爭得鷓鴣來伴著不妨還校有心情
七言絶句
元宮詞(明)朱有燉
海晏河清罷虎符閒觀翰墨足歡娱内中獨召王洲畫
搨得黃筌孔雀圖
御定佩文齋詠物詩選卷四百二十三
