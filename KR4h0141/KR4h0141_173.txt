欽定四庫全書
御定佩文齋詠物詩選卷一百七十三
御書類
五言律
羽林恩詔觀御書王太尉碑(唐)張說
隴首名公石來承聖札歸魚龍生意態鈎劒動鋩輝字
得神明保詞慙少女徽誰家羽林將又逐鳳書飛
五言排律
御題國子監門(唐)闕名
宸翰符元造榮題國子門筆鋒廻日月字勢動乾坤簷
下雲光色梁間鵲影翻張芝聖莫擬索靖妙徒言爲著
盤龍跡能彰舞鳳尊更隨垂露象常以沐皇恩
七言律
御書雪林二字賜趙中丞應制
(元)揭傒斯
聖主揮毫臨秘閣親臣執法坐崇臺祥雲五色從天下
彩鳳雙飛映日來政欲清如林上雪巳聞聲奮地中雷
君臣千載明良會咫尺薇垣接上台
中都龍興寺伏覩御書第一山三大字碑有作
(明)周啟
九重宸翰麗天文三字穹碑壓厚坤山色不知今古異
地靈唯戴帝王尊蛟龍絶巘盤亭構獅象諸天拱寺門
千載鍾王誇健筆敢同羲畫與時論
七言絶句
高宗御書(元)歐陽元
君王不愛辟寒釵永巷泥金進損齋欲上太清樓下石
啼鴉落日滿宮槐
御定佩文齋詠物詩選卷一百七十三
