欽定四庫全書
御定佩文齋詠物詩選卷一百七十九
筆類
五言古
詠筆(梁)武帝
昔聞蘭蕙月獨是桃李年春心倘未寫為君照情筵
詠筆(梁)徐摛
木自靈山出名因瑞草傳纖端奉積潤弱質散芳煙直
寫飛蓬牒横承落絮篇一逢提握重寧憶仲升捐
聖俞惠宣州筆戲書(宋)歐陽修
聖俞宣城人能使紫毫筆宣人諸葛高世業守不失緊
心縛長毫三副頗精密硬軟適人手百管不差一京師
諸筆工牌榜自稱述纍纍相國東比若衣縫蝨或柔多
虛尖或硬不可屈但能裝管榻有表曾無實價高仍費
錢用不過數日豈如宣城毫耐久仍可乞
代柬曾小軒謝馮筆蠟紙之貺
(元)吳澄
束縛山中豪寸管入時操幾微見鋒銳可敵古鉛刀江
人有妙悟匪直取價高坡公詫葛吳蔡澡朱所褒邇來
浙西馮聲實相朋曹小技足名世屠龍寧自勞
七言古(附長短句)
紫毫筆(唐)白居易
紫毫筆尖如雄兮利如刀江南石上有老兔喫竹飲泉
生紫毫宣城之人采為筆千萬毛中選一毫毫雖輕功
甚重管勒工名充歲貢君兮臣兮勿輕用勿輕用將何
如願賜東西府御史願頒左右臺起居握管趨入黃金
闕抽毫立在白玉除臣有奸邪正衙奏君有動言直筆
書起居郎侍御史爾知毫筆不易致每歲宣城進筆時
紫毫之價如金貴慎勿空將彈失儀慎勿空將錄制詞
劉遠筆(金)元好問
老㕙力能舉玉杵文陣挽強猶百鈞惜哉變化太狡獪
嚮也褐衣金虎文宣城諸葛寂無聞前後兩劉新策勲
謝郎神鋒恨太雋雖然豈不超人羣三錢雞毛吐古墳
尖奴定能張吾軍何時酌我百壺酒為汝醉草垂天雲
無筆歎(元)胡天游
宣城鼠鬚不可索越南雞毛不可得山中老穎飛上天
九館癡髯化為石晴忩無復秃千枝曉夢有時來五色
一庭老葉掃西風袖手空階看蝸迹
贈筆工陸繼翁(明)曾棨
吳興筆工陸文寳制作不與常人同自然入手造神妙
所以舉世稱良工有時盤礴坐軒東石盤水清如鏡中
空山老兔脱毛骨簡拔精銳披蒙茸平原霜氣在毫末
水面猶覺吹秋風製成進入蓬萊宫紫花彤管飛晴虹
九重清燕發宸翰五色絢爛皆成龍國初以來稱絶藝
光價自此垂無窮美哉文寳名已久當有家法傳繼翁
我時得之一揮灑落紙欲挫詞場鋒棗心蘭蕊動光彩
栗尾雞距爭竒雄朅來簮此扈仙蹕欲補造化難為功
夢中何人授五色安得錦繡蟠心胸間來書空不成字
縱有篆刻慚雕蟲幸今太平重文學玉堂金馬多竒逢
莫言盛世少知已為我寄謝管城公
鐵筆行為王元誠作(明)王守仁
王郎宋代中書孫鑄鐵為筆書堅珉畫沙每笑唐長史
拔毫未數秦將軍高堂落筆神鬼怒九萬鸞箋碎如霧
鉛淚霏霏灑露盤金聲錚錚入秋樹鳥跡微茫科斗變
柳薤凋傷悲籀篆鼓文已裂岐陽石漆燈空照山陰繭
王郎筆藝精莫傳幾度索我東歸篇毛錐不如鐵錐利
吾方老鈍君加鞭矢爾鐵心磨鐵硯淬鋒要比婆留箭
太平天子封功臣脱囊去寫黃金劵
秋日李氏東堂同長蘅觀曝圖畫張伯夜貽畫
筆柬謝(明)程嘉燧
秋雲杲杲天景澄高堂與客飜湘藤瀟湘水闊愁嘉陵
江花有情遥沾膺閒門此時無人譍紫毫一束煩高朋
雞距脱手新鋒稜未忍用點屏間蠅青松短檠臨層冰
顛崖老樹雲門僧貌君布襪予行縢
五言律(附小律)
筆(唐)李嶠
握管門庭側含毫山水隈霜輝簡上發錦字夢中開鸚
鵡摛文至麒麟絶句來何當遇良史左右振竒才
詠宣州筆(唐)耿湋
寒竹漸虛受纖毫任幾重影端緣守直心勁頼藏鋒落
紙驚風起搖空挹露濃丹青與紀事捨此復何從
李員外寄紙筆(唐)韓愈
題是臨池後分從起草餘兔尖針莫並繭淨雪難如莫
怪殷勤謝虞卿正著書
詩筆(宋)林逋
青鏤墨淋漓珊瑚架最宜靜援花影轉孤卓漏聲遲題
柱吾何取如椽彼一時風騷兼草隸千古有人知
乞筆(宋)曾幾
市上無佳筆營求亦巳勞護持空雪竹束縛欠霜毫此
物藏三穴煩君拔一毛不圖髯主簿取用價能高
七言律
楊尚書寄郴筆知是小生本樣令更商㩁使盡
其功輙獻長句(唐)柳宗元
截玉銛錐作妙形貯雲含霧到南溟尚書舊用裁天詔
内史新將寫道經曲藝豈能裨損益微辭祗欲播芳馨
桂陽卿月光輝徧毫末應傳顧兔靈
贈筆工范君用(元)郭天錫
光分顧兔一毫芒徧灑春分翰墨場得趣妙從看劔舞
全身功貴善刀藏夢花不羡雕蟲巧試草曾供倚馬忙
昨過山僧餘習在小書紅葉拭新霜
鼠鬚筆(元)謝宗可
夜逐虛星上月宫奮然奪得管城公槖中不攪吟忩夢
指下先爭翰苑功莫笑硯池濡醉墨絶勝倉廪飽陳紅
平生嚙盡詩書字散作龍蛇落紙中
羊毫筆(明)瞿佑
毛穎年深老不能中書模畫歎難勝管城忽現左元放
草澤不容嚴子陵壁上榴皮功可述門前竹葉事無憑
剛柔何必吹毛問耐久真堪作友朋
五言絶句
詠筆(唐)楊收
雖非囊中物可堅不可鑽一朝操政柄定使冠三端
七言絶句
仙女詞(唐)施肩吾
仙女羣中名最高曾看王母種仙桃手題金簡非凡筆
道是天邊玉兔毛
酬馬彧(唐)韓定辭
崇霞臺上神仙客學辨癡龍藝最多盛德好將銀筆述
麗詞堪與雪兒歌
筆(唐)闕名
能令音信通千里解致蛟龍運八行縱使江生未相賞
應緣自負好文章
筆離手(唐)薛濤
越管宣毫始稱情紅箋紙上撒花瓊都緣用久鋒頭盡
不得羲之手裏擎
謝筆(元)倪瓚
陶泓思渴待陳元對楮先生意未宣何似中書君並至
眀忩脱帽一欣然
筆(明)郭登
綰蚓塗鴉不自嫌却將毫末強揪撏中書老矣真無用
猶向人前要出尖
小遊仙(明)桑悦
仙童驚報筆生花萬丈長虹纈彩霞獨進詞頭三百卷
承恩常醉玉皇家
謝車叔銘寄筆(明)僧德祥
寄來名筆自湖州珍重齋中什襲收早晩飜經有僧到
芭蕉先種待新秋
御定佩文齋詠物詩選卷一百七十九
