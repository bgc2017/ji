欽定四庫全書
御定佩文齋詠物詩選卷四百七十七
蟬類
五言古
聽早蟬(梁)簡文帝
草歇鶗鳴初蟬思花落後乍飲三危露時蔭五官柳莊
書哂鵬翼衛賦宜螓首桂樹可淹留勿謂山中久
聽鳴蟬應詔(梁)沈約
輕生宅園籞復得棲嘉樹豈敢擅洪枝柔條遭所遇葉
密形易揚風廻響難住
詠早蟬(梁)范雲
生隨春冰薄質與秋塵輕端綏挹霄液飛音承露清
後堂聽蟬(梁)蕭子範
試逐微風遠聊随夏葉繁輕飛避楚雀飲露入吴園流
音繞叢藿餘響切高軒借問邊城客馳情寧可言
賦得蟬(梁)褚澐
避雀芳枝裏飛空華殿曲天寒響屢嘶日暮聲愈促繁
吟如欲盡長韻還相續飲露非表清輕身易知足
同陸廷尉驚早蟬(梁)沈君攸
日暮野風生林蟬候節鳴望枝疑數處尋空定一聲地
幽吟不斷葉動噪羣驚獨有河陽令偏嫌秋翅輕
賦得秋蟬咽柳應衡陽王教(陳)張正見
秋氣爽遥天園柳集驚蟬競噪長枝裏争飛落木前風
高知響急樹近覺聲連長楊流喝盡詎識蔡邕絃
郊園聞蟬寄諸弟(唐)韋應物
去歲郊園别聞蟬在蘭省今歲卧南譙蟬鳴歸路永夕
響依山郭餘聲散秋景緘書報此時此心方耿耿
開成二年夏聞新蟬贈夢得(唐)白居易
十年與君别常感新蟬鳴今年共君聽同在洛陽城噪
處知林静聞時覺景清凉風忽嫋嫋秋思先秋生殘槿
花邊立老槐隂下行雖無索居恨還動長年情且喜未
聾耳年年聞此聲
早蟬白居易
六月初七日江頭蟬始鳴石楠深葉裏薄暮兩三聲一
催衰鬢色再改故園情西風殊未起秋思先秋生憶昔
在東掖宫槐花下聽今朝無限思雲樹遶湓城
早蟬白居易
月出先照山風生先動水亦如早蟬聲先入閒人耳一
聞愁意結再聽鄉心起渭上新蟬聲先聽渾相似衡門
有誰聽日暮槐花裏
春蟬(唐)元稹
我自東歸日厭苦春鳩聲作詩憐化工不遣春蟬生及
来商山道山深氣不平春秋两相似蟲豸百種鳴風松
不成韻蜩螗沸如羹豈無朝陽鳳羞與微物争安得天
上雨奔渾河海傾蕩滌反時氣然後好晴明
聞蟬(唐)鮑溶
高蟬旦夕唳景物浮凉氣木葉漸驚年錦字因絡緯稍
斷當窗夢更凄臨水意清香笋蒂風曉露蓮花淚餘引
未全歇凝悲尋迥至星井欲望河月扇看藏笥誰念因
聲感放歌寫人事
次韻和子儀聞蟬(宋)黃庶
落日掛樹間長我亭下隂園林動秋意高蟬忽微吟清
風轉餘聲杳若下遠岑微物感時節鏗鍧吐商金古樂
久破碎兹蟲抱全音荒忽尚偃蹇激起壮士心願為秋
蟬操被之朱絲琴
雨餘聞蟬(明)張羽
邨園夏雨歇衆綠隂已成高齋掩晝寂新蟬今始鳴嘈
嘈斷更續嘒嘒遠還輕響悲逐凉吹歡謝引離情屬耳
念已集感物襟易盈煩聒方自此稍待秋林清
五言律
新蟬(唐)耿湋
今朝蟬忽鳴遷客若為情便覺一年謝能令萬感生微
風方滿樹落日稍沈城為問同懷者凄凉聽幾聲
和尉遲侍御夏杪聞蟬(唐)戴叔倫
楚人方苦熱柱史獨聞蟬晴日暮江上驚風一葉前蕩
搖清管雜幽咽野風傳旅舍聞君聽無由更晝眠
答夢得聞蟬見寄(唐)白居易
開緘思浩然獨詠晚風前人貌非今日蟬聲似去年槐
花新雨後柳影欲秋天聽罷無他計相思又一篇
聞蟬寄賈島(唐)姚合
未秋吟更苦半咽半随風禪客心應亂愁人耳願聾雨
晴高樹裏日晚古城中遠思應難盡誰當與我同
蟬(唐)李商隐
本以高難飽徒勞恨費聲五更疎欲斷一樹碧無情薄
宦梗猶泛故園蕪已平煩君最相警我亦舉家清
風蟬(唐)趙嘏
風蟬旦夕鳴伴夜送秋聲故里客歸盡水邊身獨行噪
軒高樹合驚枕暮山横聽處無人見塵埃滿甑生
早蟬(唐)薛能
不見上庭樹日高聲忽吟他人豈無耳遠客自關心暫
落還因雨横飛亦向林分明去年意從此漸聞砧
蟬(唐)陸龜蒙
祗憑風作使全仰柳為都一腹清何甚雙翎薄更無伴
貂金換酒并雀畫成圖恐是千年恨偏令落日呼
早蟬(唐)李咸用
門柳不連野乍聞為早蟬遊人無定處入耳更應先暫
默斜陽雨重吟遠岸煙前年湘竹裏風激遶離筵
聞蟬(唐)吳融
夏在先催過秋賖已被迎自應人不會莫道物無情木
葉縱未落鬢絲還易生西風正相亂休上夕陽城
鳴蜩(宋)李覯
雨餘雲漏日蟲思已喧喧時節還初夏聲音似故園為
誰吟綠野相共送黃昏便是秋来信霜髯又幾根
聞蟬(金)周昂
冥機辭委蛻天籟發幽嘶廻露增晨洗清風借晚携暫
成千里隔還望一枝低客思饒相觸鳴時故不齊
賦得蟬送别(明)高啟
疎槐細雨中凉占一枝風蛻出形猶弱驚飛響未終雨
来林館静日落驛門空離管樽前發凄清調正同
始聞夏蟬高啟
翾翾纔得蛻咽咽未成喧翳葉誰能見南風綠繞軒乍
驚變節物還念别郊園何待當秋聽方令羇思繁
雨後聞蟬(明)金大輿
一雨生凉思羇人感歲華蟬聲初到樹客夢不離家海
北人情異江南去路賖故園兒女在夜夜卜燈花
月下聞蟬(明)僧道敷
林葉淨堪數山蟬吟未休今宵且趁月明日恐驚秋咽
露忽沈樹因風旋入樓念能枯得盡總是不關愁
五言排律
谿館聽蟬聫句(唐)耿湋
高樹多凉吹疎蟬足斷聲已催居客感更使别人驚晚
夏猶知急新秋别有情危湍和不似細管學難成當斆
附金重無貪曜火明青林四面落白髮一重生向夕音
彌厲迎風翼更輕單嘶出迥樹餘響思空城嘒唳松間
坐蕭寥竹裏行如何長飲露高潔未能名
聞蟬十二韻(唐)許棠
造化生微物偏宜應候鳴初離何處樹又發去年聲未
蛻惟愁動纔飛似解驚聞来鄰海徼恨起過邊城騷屑
随風遠悠揚類雪輕報秋凉漸至嘶月思偏清互默疑
相答微搖似欲行繁音人已厭朽殼蟻猶争朝士嚴冠
飾宮嬪逞鬢名亂依西日噪多引北歸情篠露疑潛汲
蛛絲忽迸縈此時吟聽久萬緒一時生
寒蟬樹(唐)沈鵬
一葉初飛日寒蟬益易驚入林慚質細依樹媿身輕大
幹時容息喬枝或借鳴心由飲露淨響為逐風清忝有
翩翾分應憐嘒唳聲不知微薄影早晚掛緌纓
七言律
夜蟬(唐)唐彦謙
翠竹高梧夾後谿勁風危露雨凄凄那知北牖殘燈暗
又送西樓片月低清夜更長應未已遠煙尋斷莫頻嘶
羈人此夕如三歲不整寒衾待曙雞
蟬(金)党懷英
槁壤隂潛罷轉丸飄飄便作飲中仙幽藂何處拳枯蛻
别樹還来續斷絃小院日長清夢覺空庭人静綠隂圓
無情物化誰能料觸撥羈懷一慨然
秋蟬(明)朱有燉
敗柳疎林寄此生凉時不似熱時鳴蛻形先覺金風動
輕翼偏嫌玉露清抱葉常如經雨態過時猶帶咽寒聲
桑間此際螵蛸老游息安閒莫漫驚
和黃體方伴讀新蟬韻(明)王翰
滿地殘花過雨天槐隂庭院響新蟬輕敲金奏當窗外
閒撥銀箏向枕邊曉露吸殘青草岸晚風吹出綠楊煙
家山深處林亭好曾被繁聲聒醉眠
庚戌九日是日聞蟬(明)貝瓊
今日出門風雨收東山西山湏可遊那能束帶從王事
且復開樽破客愁鴈别紫臺初避雪蟬鳴紅樹不知秋
桃花細菊應相笑歲月無情自白頭
蟬琴(明)朱之蕃
濃雲遠水接檐櫳一枕南薰兩腋風欲鼓更停傳絶調
無絃有韻别枯桐不堪嵇散聊為適誰謂鍾期遇已空
寄語螳螂休奮臂吾方游目送歸鴻
五言絶句
賦得弱柳鳴秋蟬(唐)太宗
散影玉階柳含翠隱鳴蟬微形藏葉裏亂響生風前
秋蟬(唐)虞世南
垂緌飲清露流響出疎桐居高聲自遠非是藉秋風
詠蟬(唐)李百藥
清心自飲露哀響乍吟風未上華冠側先驚翳葉中
江行(唐)錢起
見底高秋水開懷萬里天旅吟還有伴沙柳數枝蟬
晝蟬(唐)戴叔倫
飲露身何潔吟風韻更長斜陽千萬樹無處避螳螂
新蟬(唐)盧仝
泉溜潛幽咽琴鳴乍往還長風剪不斷還在樹枝間
蟬(唐)薛濤
露滌清音遠風吹故葉齊聲聲似相接各在一枝棲
初入二里(宋)文同
樹色交山色蟬聲雜鳥聲客懷殊不倦信馬此中行
宿篔簹舖(宋)朱子
庭隂雙樹合窗夕孤蟬吟盤礴解煩鬱超搖生道心
聞蟬朱子
悄悄山郭暗故園應掩扉蟬聲深樹起林外夕陽稀
宿山寺聞蟬作朱子
林葉經夏暗蟬聲今夕聞巳驚為客意更值夕陽曛
詠蟬(明)謝榛
弱翅凌晨動繁聲向夕流不知風露裏還得幾何秋
七言絶句
題友人山居(唐)戴叔倫
四郭青山處處同客懷無計答秋風數家茅屋青谿上
千樹蟬聲落日中
和崔駙馬聞蟬(唐)張籍
鳳凰樓下多歡樂不覺秋風暮雨天應為昨来身暫病
蟬聲得到耳傍邊
宫詞(唐)王涯
迎風殿裏罷雲和起聽新蟬步淺莎為愛九天和露滴
萬年枝上最聲多
酬姚合(唐)賈島
黍穗豆苖侵古道晴原午後早秋時故人相憶僧来說
楊柳無風蟬滿枝
聽蟬(唐)趙嘏
噪蟬聲亂日初曛絃管樓中永不聞獨奈愁人數莖髮
故園秋隔五湖雲
越中贈别(唐)張喬
東越相逢幾醉眠滿樓明月鏡湖邊别離吟斷西陵渡
楊柳秋風兩岸蟬
楊柳枝(唐)司空圖
陶家五柳簇衡門還有高情愛此君何處更添詩境好
新蟬攲枕每先聞
蟬(唐)羅隱
天地工夫一不遺與君聲調借君緌風棲露飽今如此
應忘當年滓濁時
新蟬(宋)寇準
寂寂官槐雨乍晴高枝微帶夕陽明臨風忽起悲秋思
獨聽新蟬第一聲
聞蟬(宋)林景熙
近交紙薄雲翻手舊夢冠空雪滿顛却憶畫船曾聽處
夕陽高柳斷橋邊
自天平嶺過高景菴(宋)范成大
卓筆峰前樹作團天平頂上石成關綠隂匝地無人過
落日秋蟬滿四山
立秋後一日雨天欲暮小立問月亭
(宋)楊萬里
雨後林中别樣凉意行幽徑不知長風蟬幸是無心事
強與閒人報夕陽
晚步追凉楊萬里
雙眼偏明遠岫孤夕陽故遣樹隂疎蟬鳴葉底無尋處
隨意閒行偶見渠
秋暑楊萬里
半柳斜陽半柳隂一蟬飛去一蟬吟岸巾亭子鈎闌角
送眼江邨松樹林
秋行(宋)徐璣
戞戞秋蟬響似筝聽蟬閒傍柳邊行小谿清水平如鏡
一葉飛来細浪生
高昌館道中(金)吳激
雨餘巖石古苔青松裏珠璣萬葉明渺渺綠畦看鷺立
深深清樾有蟬鳴
風柳鳴蟬(金)元好問
輕明雙翼曉風前一曲哀筝續斷絃移向别枝誰畫得
只留殘響客愁邊
題子昂江天釣艇圖(元)陳旅
雨餘秋水滿山前正是江南鴈落天何處故人漁艇小
亂蟬疎樹夕陽邊
邨居(元)周權
疎竹人家短短牆綠隂深處水邨凉山風吹斷巖前雨
高樹蟬聲正夕陽
酬秦仲納凉(元)張端
庭樹團團散夕隂浴蘭步屧懶冠襟殘蟬只戀餘曛好
故故長繅獨繭琴
漫成(元)馬臻
雲歸雨歇湖水平五色螮蝀山邊明唱歌舟子采菱去
十里柳堤蟬亂鳴
一峰雲外菴和韻(元)僧惟則
竹屋茶香滿澗煙綠杉深處響流泉目前有法誰能說
落日微風一樹蟬
晚立西浦渡(明)高啟
鬢絲微映釣絲輕水葉驚風細浪生誰見晚凉人立處
數株楊柳一蟬鳴
御定佩文齋詠物詩選卷四百七十七
