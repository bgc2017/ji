欽定四庫全書
御定佩文齊詠物詩選卷七十
太行山類
四言古
從征行太行山(晉)袁宏
峩峩太行凌虛抗勢天嶺交氣窈然無際澄流入神玄
谷應契四象悟心幽人來憩
五言排律
早登太行山中言志(唐)明皇
清蹕度河陽凝笳上太行火龍明鳥道鐵騎繞羊腸白
霧埋隂壑丹霞助曉光澗泉含宿凍山木帶餘霜野老
茅為室樵人薜作裳宣風問耆艾敦俗勸耕桑涼德慙
先哲徽猷慕昔皇不因今展義何以冒垂堂
奉和聖製早登太行山中言志應制
(唐)蘇頲
北山東入海馳道上連天順動三光注登臨萬象懸纔
觀河内邑平指洛陽川按轡夷關險張旗亘井泉曉巖
中警柝春事下蒐田德重周王問歌輕漢后傳宸遊鋪
令典睿思起芳年願以封書奏廻鑾禪肅然
奉和聖製早登太行山中言志應制
(唐)張說
六龍鳴玉鑾九折步雲端河絡南浮近山經北上難羽
儀映松雪戈甲帶春寒百谷晨笳動千巖曉仗攢皇心
感韶節敷藻念人安既立省方館復置建神壇扈蹕參
天老承榮忝夏官長勤百年意思見一勝殘
奉和聖製早登太行山中率爾言志
(唐)張九齡
孟月攝提貞乘時我后征晨嚴九折度暮戒六軍行日
御馳中道風師卷太清戈鋋林表出組練雪間明動植
希皇豫高深奉睿情陪遊七聖列望幸百神迎氣色煙
猶喜恩光草尚榮之罘稱萬歲今此復同聲
奉和聖製早登太行山中言志
(唐)苗晉卿
金吾戒道清羽騎動天聲砥路方南紀重巖始北征關
樓前望遠河邑下觀平喜氣廻輿合祥風入旆輕祝堯
三老至會禹百神迎月令農先急春蒐禮後行仍親后
土祭更理晉陽兵不似勞車轍空留八駿名
七言絶句
下太行(金)李俊民
山中日日伴雲閒不見閒雲只見山君去試從山下望
青山却在白雲間
山行(元)王惲
太行元氣老洪濛草樹風前帶潤容山色只宜差遠看
都移空翠上高峰
其二
西來遊宦半忙閒六日迢遥道路間回轉羊腸三百里
天教馬上飽看山
御定佩文齋詠物詩選卷七十
