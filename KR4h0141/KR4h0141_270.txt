欽定四庫全書
御定佩文齋詠物詩選卷二百七十
蘆菔類
五言古
徐夢弼以詩求蘆菔輙次來韻
(金)劉迎
神農嘗草木濟世以仁愛根源列郡出品目成書載中
云萊菔根試驗頗為大昌谷嘔時須文園渴嘗待食異
地黃并效與蕪菁逮豈惟齒衆藥政自冠諸菜五州風
土宜罫布畦壠對墾鉏盡衆力封培窮百態翠角春雨
中黃花晚煙外日送盤箸資歲給缾罌頼片玉出頭顱
層冰起膚背脆美掩蓴葵甘辛敵薑芥物生貴有用對
此一何快儲貯得沈涵棄遺免狼狽但足齊人餐何慚
楚臣佩
五言律
蘆菔(元)許有壬
性質宜沙地栽培屬夏畦熟登甘似芋生薦脆如梨老
病消凝滯竒功直品題故園長尺許青葉更堪韲
五言絶句
蘿菔(宋)劉子翬
密壤穿根蔕風霜亦飽經如何純白質近蔕却微青
蘿蔔
紛敷剪翠叢津潤擢玉本寂寞病文園吟餘得深齦
御定佩文齋詠物詩選卷二百七十
