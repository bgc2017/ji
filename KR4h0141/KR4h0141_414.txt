欽定四庫全書
御定佩文齋詠物詩選卷四百十五
貍類
五言古
以野貍餉石末公因侑以詩(眀)劉基
野貍性狡猾夜動晝則潛縶之籠檻中耳弭口不呥當
其得意時足爪長且銛跳踉逞俊捷攫噬靡有饜貧家
養一雞冀用易米鹽爾黠弗自食尋聲竊窺覘破柵舔
肉血淋漓汙毛髯老幼起頓足心如刺刀鎌東鄰借筌
蹄西鄰呼&KR0008;獫繫餌翳叢灌設伏抽隂鈐彼機歘已發
此欲方未忺絲繩急纏繞四體如黐黏野人大喜慰不
敢私烹燖持来請科斷數罪施剜㔐使君鎮方面殘賊
職所殱械送至麾下束縳仍加箝腥膏忝汙鉞羶胔或
可醃芼芳和糟醬頒賜警不廉黃雀利螳螂碎首泥塗
霑烏鴉殉腐肉噴墨身受淹此物亦足戒申章匪虚談
七言古(附長短句)
牛尾貍(宋)蘇轍
首如貍尾如牛攀條捷嶮如猱猴橘柚為漿栗為餱筋
肉不足惟膏油深居簡出善自謀尋蹤發窟并執囚蓄
租分散身為羞松薪瓦甑烝浮浮壓入糟盎肥欲流熊
脂羊酪真比儔引筯將舉訊何尤無功竊食人所仇
楊廷秀送牛尾貍侑以長句次韻
(宋)周必大
江南十月方肅霜小槽初滴鵝兒黃頗思指動異味嘗
門正張羅誰末將披綿強来推不去枯蝦欲進上之戶
羊羶豕腥猶可厭肪截脂凝在何處草玄子雲黃門郎
遺我黑面質白章形之硬語弩力強寫以竒字伴史倉
愧無纖手色傾國壓糟磨刀走臧獲喜於左手持蟹黃
美勝八珍熟熊白古来貍首歌侯門名以牛後真屈君
從今玉汝洗俗諺好與紈袖陪梁園公詩如貂不煩削
我續狗尾句空著
牛尾貍(宋)楊萬里
狐公韻勝冰玉肌字則未聞名季貍誤随齊相燧牛尾
策勲分作糟丘子子孫世世襲膏粱黃雀子魚鴻鴈行
先生試與季貍語有味其言湏聽取
七言律
送牛尾貍與徐使君(宋)蘇軾
風卷飛花自入帷一尊遥想破愁眉泥深厭聽雞頭鶻
酒淺欣嘗牛尾貍通印子魚猶帶骨披綿黃雀漫多脂
殷勤送去煩纖手為我磨刀削玉肌
七言絶句
牛尾貍(宋)朱松
壓糟玉面天涯見琢雪庖霜照眼明投箸羞顔如甲厚
南山白額正横行
御定佩文齋詠物詩選卷四百十五
