欽定四庫全書
御定佩文齋詠物詩選卷二百三
雜樂器類
五言古
箎(梁)沈約
江南簫管地妙響發孫枝慇懃寄玉指含情舉復垂雕
梁再三繞輕塵四五移曲中有深意丹誠君自知
五言律
拍板(唐)朱灣
赴節心長在從繩道可觀須知片木用莫向散材看空
為歌偏苦仍愁和即難既能親掌握願得接同歡
五言排律
和令狐僕射小飲聽阮咸(唐)白居易
掩抑復凄清非琴不是箏還彈樂府曲別占阮家名古
調何人識初聞滿座驚落盤珠歴歴搖珮玉琤琤似勸
杯中物如含林下情時移音律改豈是昔時聲
七言律
李戶曹小伎天得善擊越器以成曲章
(唐)方干
越器敲来曲調成腕頭勻滑自輕清隨風搖曳有餘韻
測水淺深多泛聲晝漏丁當相續滴寒蟬計會一時鳴
莫教進上梨園去衆樂無由更擅名
八音(明)朱之蕃
土牛鞭後見春回羣木勾萌早放梅吹徹匏笙鳴瑞鳳
撾將革鼓隠輕雷竹抽新筍穿階出花惹游絲隔苑来
採得茶歸烹石鼎不妨中夜醉金杯
其二
雪積郊原濕土膏撼風古木更牢騷詩裁竹屋吟偏壯
酒煖匏尊興轉豪指跡分明穿革履腰圍增減試絲絛
衾裯抱石難成寐聽徹金雞午夜號
七言絶句
雲和(唐)白居易
非琴非瑟亦非箏撥柱推絃調未成欲散白頭千萬恨
只消紅袖兩三聲
月夜獨坐憶錢塘暹師房聽施彦昭摘阮
(明)鐂績
忽思吴客四條絃出谷新鶯咽洞泉一曲醉翁何處聽
冬青樹底佛堂前
御定佩文齋詠物詩選卷二百三
