欽定四庫全書
御定佩文齋詠物詩選卷二百二十八
漁類
四言古
酒會詩(魏)嵇康
斂絃散絲遊釣九淵重流千仞惑餌者懸猗歟莊老棲
遲永年實惟龍化蕩志浩然
江郊(宋)蘇軾
江郊葱曨雲水蒨絢碕岸斗入洄潭輪轉先生悦之布
席閒燕初日下照潛鱗俯見意釣㤀魚樂此竿線優哉
悠哉玩物之變
五言古
釣竿行(魏)文帝
東越河濟水遥望大海涯釣竿何珊珊魚尾何簁簁行
路之好者芳餌欲何為
釣竿(梁)沈約
桂舟旣容與綠浦復回紆輕絲動弱芰微楫起單鳬叩
舷忘日暮卒歲以為娱
觀釣(陳)陰鏗
澄江息晩浪釣侣枻輕舟絲垂遥濺水餌下暗通流歌
聲時斷續檝影乍横浮寄言濯纓者滄浪終滯遊
釣竿篇(隋)李巨仁
潺湲面江海滉瀁矚波瀾不惜黃金餌唯憐翡翠竿斜
綸控急水定檝下飛湍潭廻風來易川長霧歇難寄言
朝市客滄浪余自安
漁父詞(唐)儲光羲
澤魚好鳴水谿魚好上流漁梁不得意下渚潛垂鈎亂
荇時礙楫新蘆復隐舟靜言念終始安坐看沈浮素髮
隨風揚遠心與雲遊逆浪還極浦信潮下滄洲非為徇
形役所樂在行休
釣魚灣儲光羲
垂釣綠灣春春深杏花亂潭清疑水淺荷動知魚散日
暮待情人維舟綠楊岸
漁父歌(唐)李頎
白首何老人蓑笠蔽其身避世長不仕釣魚清江濱浦
沙明濯足山月靜垂綸寓宿湍與瀨行歌秋復春持竿
湘岸竹爇火蘆洲薪綠水飯香稻青荷包紫鱗於中還
自樂所欲全吾真而笑獨醒者臨流多苦辛
大回中(唐)元結
樊水欲東流大江又北來樊山當其南此中為大回回
中魚好遊回中多釣舟漫欲作漁人終焉無所求
藍田谿與漁者宿(唐)錢起
獨遊屢忘歸况此隱淪處濯髮清泠泉月明不能去更
憐垂綸叟靜若沙上鷺一論白雲心千里滄州趣蘆中
夜火盡浦口秋山曙歎息分枝禽何時更相遇
江中晩釣寄荆南一二相識(唐)劉長卿
楚郭微雨收荆門遥在目漾舟水雲裏日暮春江綠霽
華静洲渚暝色連松竹月出波上時人歸渡頭宿一身
巳無累萬事更何欲漁父自夷猶白鷗不羈束既憐滄
浪水復愛滄浪曲不見眼中人相思心斷續
漁具詩(唐)陸龜蒙
網
大罟網目繁空江波浪黑沈沈到波底恰共波同色牽
時萬鬐入巳有千鈞力尚悔不横流恐他人更得
罩
左手揭圓罛輕橈弄舟子不知潛鱗處但去籠煙水時
穿紫萍破忽值朱衣起(松江有朱衣鮒)貴得不貴名敢論魴與鯉
&KR1933;
有意烹小鮮乘流駐孤棹雖然煩取捨未肻求津要多
為蝦蜆誤已分鵁鶄笑寄語龍伯人荒唐不同調
釣筒
短短截筠光悠悠卧江色篷差櫓相應雨慢煙交織須
臾中芳餌迅疾如飛翼彼竭我還浮君看不爭得
釣車
谿上持隻輪谿邊指茅屋間乘風水便敢議朱丹轂高
多倚衡懼下有折軸速曷若載逍遥歸來卧雲族
魚梁
能編似雲薄横絶清川口缺處欲随波波中先置笱投
身入籠檻自古難飛走盡日水濱吟殷勤謝漁叟
义魚
春谿正含綠良夜才參半持矛若羽輕列燭如星爛傷
鱗跳密藻碎首沈遥岸盡族染東流傍人作佳翫
鳴榔
水淺荇藻澀鉤罩無所及鏗如木鐸音勢若金鉦急敺
之就深處用以資俯拾搜羅爾甚微遁去將何入
滬
萬植禦洪波森然倒林薄千顱咽雲上過半随潮落其
閒風信背更值雷聲惡天道亦裒多吾將移海若
笭箵
誰謂笭箵小我謂笭箵大盛魚自足飡寘璧能為害時
將刷蘋浪又取懸藤帶不及腰上金何勞問蓍蔡
和襲美添詠漁具陸龜蒙
漁菴
結茅次煙水用以資嘯傲豈謂釣家流忽同禪室號閒
憑山叟占晩有谿禽嫪華屋莫相非各隨吾所好
釣磯
揀得白雲根秋潮未曾沒坡陀坐鼇背散漫垂龍髮持
竿從掩霧置酒復待月即此放神情何勞適吳越
篛笠
朝携下楓浦晩戴出煙艇冐雪或平檐聽泉時仄頂飇
移靄然色波寫危如影不識九衢塵終年居下泂
背篷
敏手擘江筠隨身織煙殼沙禽固不知釣伴猶初覺閒
從翠微拂靜唱滄浪濯見說方山潭漁童盡能學
和陸魯望漁具詩(唐)皮日休
網
晩掛谿上網映空如霧縠閒來發其機旋旋沈平綠下
處若煙雨牽時似崖谷必若遇鯤鮞從教通一目
罩
芒鞋下葑中步步沈輕罩既為菱浪颭亦被蓮泥膠人
立獨無聲魚煩似相抄滿手搦霜鱗思歸舉輕棹
&KR1933;
煙雨晚來好東塘下&KR1933;去網小正星&KR4093;舟輕欲騰翥誰
知荇深後恰值魚多處浦口更有人停橈一延竚
釣筒
籠籦截數尺標置能幽絶從浮笠澤煙任卧桐江月絲
隨碧波漫餌逐清灘發好是趁筒時秋聲正清越
釣車
得樂湖海志不厭華輈小月中拋一聲驚起灘上鳥心
將潭底測手把波文裊何處覓奔車平波今渺渺
魚梁
波際插翠筠離離似清籞遊鱗到谿口入此無逃所斜
臨楊柳津静下鸕鷀侶編此欲何之終焉富春渚
鳴榔
盡日平湖上鳴榔仍動槳丁丁入波心澄徹和清響鷺
聽獨寂寞魚驚昧來往盡水無所逃川中有鉤黨
舴艋
闊處只三尺翛然足吾事低篷掛釣車枯蚌盛魚餌只
好携橈坐惟堪蓋蓑睡若遣遂平生艅艎不如是
笭箵
朝空笭箵去暮實笭箵歸歸來倒却魚掛在幽窗扉但
聞蝦蜆氣欲生蘋藻衣十年佩此處煙雨苦霏霏
添詠漁具(錄二)皮日休
漁菴
菴中只方丈恰稱幽人住枕上悉魚經門前空釣具束
竿時倚壁曬網還侵戸上泂有楊顒須留往來路
篛笠
圓似寫月魄輕如織煙翠涔涔向上雨不亂窺魚思擕
來沙日微挂處江風起縱戴二梁冠終身不忘爾
漁人(唐)蘇拯
垂竿朝與暮披蓑卧横楫不問清平時日樂滄波業長
畏不得閒幾度避遊畋當笑釣臺上逃名名却傳
漁家傲(宋)晁補之
漁家人言傲城市未曾到生理自江湖那知城市道晴
日七八船熙然在淸川但見笑相屬不省歌何曲忽然
四散歸遠處滄洲微或云後車載藏去無復在至老不
曲躬羊裘行澤中
石門漁舍(宋)薛季宣
漁家在何許蹖駁巖下石花樹幾株芳湖山數峰碧窊
樽亭遂古䨇闕天自闢錦繡入茨舍藤蘿封筀柵吾為
江上遊形苦世間役心馳定沙步舟行過檐隙浪翁底
鐫銘太尉此居宅豈若斯人徒風雲相主客
秋江釣月(元)程鉅夫
荷蓑非避世持竿不求賞夙抱江海心寧為利名鞅天
明紫煙裏日暮清波上四顧無人知孤舟自來往
秋江釣月(元)范梈
秋江明似鏡月色静更好之子罷琴來蘿徑初尚早衆
峰更滅沒横笛隔幽島我船爾棹歌絲綸蕩浮藻潛魚
却寒餌宿鴈起夜縞離離不可招白露下煙艸高風桐
廬士駿業渭川老同是釣魚人那應不同道把酒酹清
輝如何答穹昊
過高郵射陽湖雜詠(元)薩都拉
大罾一丈闊小舟一葉輕相傳子與孫終古無人爭
漁父曲(元)葉顒
雨過暮雲收江空凉月出輕蓑獨釣翁一曲秋風笛宿
鷺忽驚飛點破煙波碧
釣磯(明)袁凱
白日自團團春流亦漾漾閒漚雨邊至輕絲風外颺既
寡羡魚情還聞濯纓唱緬彼磻上翁投竿復何向
秋江漁唱(明)高棅
大川饒數罟淺瀆無吞舟日暮收我綸唱歌度中流歌
長入空闊兩岸江聲秋斷續和鳴榔搖颺随狎鷗曲終
人不見雲水空悠悠
漁釣(明)祝允明
幸非城市住不舍煙波宅白鳥麗金沙蒼苔繞黃石凉
隂澗木青平遠水天碧梁寒魚盡落稻晚蠏猶瘠脩綸
倚笭箵敗笠蓋襏襫沽酒自易醉楓根忽終夕
寒江釣雪(明)周復俊
嵐雲凍不飛江水明素練千林冥若空遥峰隱還見漁
歌巖下起落日聲猶轉
七言古(附長短句)
漁父(唐)岑參
扁舟滄浪叟心與滄浪清不自道鄉里無人知姓名朝
從灘上飯暮向蘆中宿歌竟還復歌手持一竿竹竿頭
釣絲長丈餘鼓栧乘流無定居世人那得識深意此翁
取適非取魚
漁父歌(唐)張志和
西塞山邊白鷺飛桃花流水鱖魚肥青篛笠綠蓑衣斜
風細雨不須歸
其二
松江蠏舍主人歡菰飯蒓羹亦共餐楓葉落荻花乾醉
宿漁舟不覺寒
贈湘南漁父(唐)劉長卿
問君何所適暮暮逄煙水獨與不繫舟往來楚雲裏釣
魚非一歲終日只如此日落江清桂檝遲纖鱗百尺深
可窺沈鈎垂餌不在得白首滄浪空自知
漁翁(唐)柳宗元
漁翁夜傍西巖宿曉汲清湘然楚竹煙消日出不見人
欸乃一聲山水綠廻看天際下中流巖上無心雲相逐
清江行(宋)劉子翬
漁翁一棹老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜闌酒渴潄寒流月照蘆花上篷背
分題得漁邨晚照(宋)徐照
漁師得魚繞谿賣小船横繫柴門外出門老嫗喚雞犬
收歛蓑衣屋頭曬賣魚得酒又得錢歸來醉倒地上眠
小兒啾啾問煮米白鷗飛去蘆花煙
漁父詞(金)完顔璹
楊柳風前白版扉荷花雨裏綠蓑衣紅稻美錦鱗肥漁
笛閒拈月下吹
其二
釣得魚來卧看書船頭横置酒葫蘆煙際柳雨中蒲乞
與人間作畫圖
漁翁圖(元)程鉅夫
漁翁牽纑漁婦紡膝上兒看掉車響谿南谿北趁冬晴
水急船多欠新網祝兒休啼手正忙網成得魚如汝長
漁父(元)揭傒斯
夫前撒網如車輪婦後搖櫓青衣裙全家託命煙波裏
扁舟為屋鷗為鄰生男巳解安貧賤生女巳得供炊㸑
天生網罟作田園不教衣食看人面男大還娶䱷家女
女大還作䱷家婦朝朝骨肉在眼前年年生計大江邊
更願官中減征賦有錢沽酒供醉眠雖無餘羡無不足
何用世上千鍾禄
右丞春谿捕魚(元)吳鎮
前灘罾兮後灘網魚兮魚兮何所往桃花錦浪綠楊邨
浦漵忽聞漁笛響我行笠澤熟此圖頓起桃源雞犬想
不如歸向茅屋底老瓦盆中醉春釀
王摩詰春谿捕魚圖(元)黃公望
春江水綠春雨初好山對面青芙蕖漁舟兩兩渡江去
白頭老漁爭捕魚操篙提網相兩兩慎勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉邨賣魚買酒醉明月貪夫徇利徒紛紜
世上閒愁生不識江草江花俱有適歸來一笛杏花風
亂雲飛散長天碧
漁莊(元)鄭元祐
濠上春晴花朵朵施周強知魚與我爭如顧循讀書倦
馺沓浪花宵鼓柁船頭列炬船尾唱繩擉如雲翻水上
并刀斫雪鱠縷飛拍拍茅柴薦新釀莊上東風柳欲綿
鯉魚吹浪迎歸船由來名教有樂地看書却埽消殘年
漁莊(元)于立
二月春水生三月春波闊東風楊柳花江上魚吹沫放
船直入雲水鄉蘆荻努芽如指長船頭濯足歌滄浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊裏
漁邨夕照(明)宣宗
岳陽城頭望湘浦芳艸垂楊迷古渡晴嵐霏白夕陽紅
渺渺江邨天欲暮漁家茅屋住汀洲罷釣歸來穩繫舟
自念生涯在網罟臨風高掛向船頭出水鮮鱗雜紫蠏
罏頭有酒還堪買東鄰西舍當此時歡笑聲餘歌欸乃
豚魚吹浪白連天隔江賈客促歸船餘光遠映䨇鳬外
殘影半落孤鴻邊湖上高樓雲外起下瞰湖湘千百里
憑高一望楚天低雲樹蒼蒼暮山紫
釣竿(明)劉基
斫竹作釣竿抽繭作釣絲滄洲日暖波漣漪綠蒲茸茸
柳葉垂鈎纖餌香魚不知石鱗激水谿毛動玉燕迴翔
竿尾重大魚入饌腮頰紅小魚却放淵沄中更祝小魚
知我意穩向深潭莫貪餌
捕魚詞(明)高啟
後網初沈前網起夫婦生來業淘水忽驚網重力難牽
打得長魚滿船喜不教持賣去南津且向江頭祭水神
願得年年神作主無事全家卧煙雨不論城中魚貴賤
換得酒歸儂不怨
淸谿漁隱(明)楊基
清谿秋來水如練歷歷魚蝦皆可見綠蓑酒醒雁初飛
風急蘆花吹滿面谿南一帶是青山逄著垂楊便可灣
漫道白鷗閒似我漁舟更比白鷗閒
林志尹秋江漁父圖(明)張以寧
江風搖柳雲冥冥小艚釣歸潮滿汀賣魚得錢共秋酌
白酒船頭青瓦瓶樵青勸酒漁童舞擊甌唱歌無曲譜
船前野鴨莫驚飛我有竹弓不射汝
題漁樂圖(明)王紱
遥天雨歇明殘霞凉風颯颯吹蒹葭晚來随處可棲泊
五湖煙水皆吾家得魚且覓津橋酒旋採谿毛雜菱藕
除著沙鷗孰可親隔篷喚取鄰船叟生計年年一葉舟
全家不識别離愁婦能斫鱠兒行盞一笛横吹萬里秋
漁父詞(明)陳繼
江柳隂江水深釣船不到江之心江心風高浪相激縱
使魚多不易得釣絲只在江邊垂得魚無魚心自怡有
時投竿把書讀殘陽漸紅江轉綠有時沽酒醉風前沙
鷗忘機相對眠人生富貴那足羡好是春鴻與秋燕江
柳陰江水深釣船不到江之心
江鄉漁樂圖(明)劉溥
桃花雨歇春潮長江中鯉魚隨水上香蒲葉短白鷺飛
漁父乘船自來往船頭巨罾三丈餘轆轤引綆如引車
浪花觸船魚亂躍兒女相顧爭歡呼江頭賣魚朝買榖
晚來還向江頭宿老翁不愁兒不啼新婦船中炊欲熟
漁景(明)魯鐸
桃李穠纖含曉濕篷背晴曦曬蓑笠汀洲草芳鳬雁飛
江風撲岸炊煙急中湖布網却伊誰作力包羅意恐遲
春深欲勸同休息正是魚龍孕子時
笠澤漁父詞(明)文彭
無利無名一老翁筆牀茶竈任西東陸魯望米南宫除
却先生便是儂
其二
吳淞江上是儂家每到秋來愛荻花眠未足日初斜起
坐船頭看落霞
其三
釣得鱸魚不賣錢船頭吹火趁新鮮樽有酒月將圓落
得今宵一醉眠
捕魚詞(明)吳夢暘
錢塘蕭蕭暮潮響雪片打船天蒼莽此時江心魚不上
漁郎視魚如在掌身躍水底勝落網手擎一尾一尺廣
回身落水水幾丈俄頃出沒魚穰穰起立船頭髮蔽顙
不著衣裳還打槳
五言律
獨釣(唐)韓愈
侯家林館勝偶入得垂竿曲樹行藤角平池散芡盤羽
沈知食駛緡細覺牽難聊取夸兒女榆條繫從鞍
其二
獨往南塘上秋晨景氣醒露排四岸艸風約半池萍鳥
下見人寂魚來聞餌馨所嗟無可召不得倒吾缾
垂釣亭(唐)姚合
由釣起茅亭柴扉復竹楹波清見絲影坐久識魚情白
鳥依窗宿青蒲傍砌生欲同漁父舍須自減逄迎
春江獨釣(唐)戴叔倫
獨釣春江上春江引趣長斷煙棲草碧流水帶花香心
事同沙鳥浮生寄野航荷衣塵不染何用濯滄浪
夜到漁家(唐)張籍
漁家在江口潮水入柴扉行客欲投宿主人猶未歸竹
深邨路遠月出釣船稀遥見尋沙岸春風動草衣
和春深二十首(錄一)(唐)白居易
何處春深好春深漁父家松灣随棹月桃浦落船花投
餌移輕楫牽輪轉小車蕭蕭蘆葉裏風起釣絲斜
漁父(唐)杜牧
白髮滄浪上全忘是與非秋潭随釣去夜月叩船歸煙
影侵蘆岸潮痕在竹扉終年狎鷗鳥來去且無機
宿漁家(唐)劉威
竹屋清江上風煙四五家水圍分芰葉鄰界認蘆花雨
到魚翻浪洲廻鳥傍沙月明何處去片片席帆斜
漁父(唐)李中
煙冷暮江濱高歌散誕身移舟過蓼岸待月正絲綸亦
與樵翁約同遊酒市春白頭雲水上不識獨醒人
谿叟(唐)僧景雲
谿翁居處静谿鳥入門飛早起釣魚去夜深乘月歸露
香菰米熟煙煖荇絲肥瀟灑塵埃外扁舟一艸衣
漁父吟(宋)宋伯仁
小舟如鴈許穩穩下波心蓑笠幾風雨江山無古今清
歌鳴短棹紅葉滿疎林一醉不知世前谿月未沈
漁隱為周仲明賦(元)黃庚
一笠戴春雨扁舟寄此情世間塵網密江上釣絲輕不
羡魚蝦利惟尋鷗鷺盟嚴陵臺下水猶作漢時清
漁莊(元)郭翼
山色桃花裏漁莊信少䨇鷗羣廻落日魚笱聚深矼楊
柳秋開屋蒹葭雨滿江野翁歸醉晩水沒繫船樁
夜到漁家(明)吳鼎芳
漁家近秋水水上槿扉開地寂月初到谿寒潮不來邨
沽惟白杜野坐只青苔為說芙蓉好明朝未可回
五言排律
釣竿篇(唐)沈佺期
朝日歛紅煙垂竿向綠川人疑天上坐魚似鏡中懸避
檝時驚透猜鈎每誤牽湍危不理轄潭靜欲留船釣玉
君徒尚徵金我未賢為看芳餌下貪得會無筌
六言律
秋漁(明)楊愼
日出煙消露晞百丈清江釣磯船似天邊穩坐魚若空
行無依襖靄歌星獨往婆娑舞月方歸兆熊不夢渭叟
狎鷗久忘漢機
七言律
和慕容法曹尋漁者寄城中故人
(唐)錢起
孤煙一點綠谿湄漁父幽居即舊基飢鷺不驚收釣處
閒麛應乳負暄時茅齋對雪開尊好稚子焚枯飯客遲
勝事宛然懷抱裏頃來新得謝公詩
西江上送漁父(唐)温庭筠
却逐嚴光向若邪釣輪茭棹寄年華三秋細雨愁楓葉
一夜扁舟宿葦花不見水雲應有夢偶隨煙島便成家
白蘋風起樓船暮江燕䨇䨇五兩斜
寄湘隂閻少府乞釣輪子温庭筠
釣輪形與月輪同獨繭和煙影似空若向三江逄雁信
莫辭千里寄漁翁篷聲夜滴淞江雨菱葉秋傳鏡水風
終日垂鈎還有意尺書多在錦鱗中
西塞山泊漁家(唐)皮日休
白綸巾下髮如絲静倚楓根坐釣磯中婦桑邨挑葉去
小兒沙市買蓑歸雨來蓴菜流船滑春後鱸魚墜釣肥
西塞山前終日客隔波相羡盡依依
魯望以輪鉤相示緬懷高致因作三篇(錄二)
皮日休
角柄孤輪細膩輕翠篷十載伴君行撚時解轉蟾蜍魄
拋處能啼絡緯聲七里灘波喧一舍五雲谿月靜三更
朱衣鮒足和蓑睡誰信人間有利名
其二
盡日悠然舴艋輕小輪聲細雨溟溟三尋絲帶桐江爛
一寸鈎含笠澤腥用近詹何傳釣法收和范蠡養魚經
孤篷半夜無餘事應被嚴灘聒酒醒
頃自桐江得一釣車以襲美樂煙波之思因出
以為玩俄辱三篇復抒詶答(錄一)
(唐)陸龜蒙
曾招漁侣下清潯獨繭初随一錘深細輾煙華無轍跡
静含風力有車音相呼野飯依芳艸迭和山歌逗遠林
得失任渠但取樂不曾生箇是非心
贈彭蠡釣者(唐)杜荀鶴
偏坐漁舟出葦林葦花零落向秋深秪將波上鷗為侣
不把人間事繫心傍岸歌來風欲起卷絲眠去月初沈
若教我似君閒放贏得湖山到老吟
戲贈漁家杜荀鶴
見君生計羡君閒求食求衣有底難養一箔蠶供釣線
種千莖竹作漁竿胡盧杓酌春醲酒舴艋舟流夜漲灘
却笑儂家最辛苦聽蟬鞭馬入長安
憶釣舟(唐)吳融
青山小隱枕潺湲一葉垂綸幾泝沿後浦春風随興去
南塘秋雨有時眠慣衝曉霧驚羣鴈愛颭殘陽入亂煙
廻首無人寄惆悵九衢塵土困揚鞭
釣翁(唐)秦韜玉
一竿青竹老江隈荷葉衣裳可自裁潭定静懸絲影直
風高斜颭浪紋開朝携輕櫂穿雲去暮背寒塘戴月回
世上無窮嶮巇事算應難入釣船來
贈漁者(唐)胡曾
不愧人間萬戶侯子孫相繼老扁舟往來南越諳鮫室
生長東吳識蜃樓自為釣竿能遣悶不因萱草解銷憂
羡君獨得逃名趣身外無機任白頭
贈漁者(唐)韓偓
個儂居處近誅茅枳棘籬兼用荻梢盡日風扉從自掩
無人筒釣是誰抛城方四面牆陰直江闊中心水脈坳
我亦好閒求老伴莫嫌遷客且論交
贈漁翁(唐)韋莊
草衣荷笠鬢如霜自說家編楚水陽滿岸秋風吹枳橘
遶陂煙雨種菰蔣蘆刀夜鱠紅鱗膩木甑朝蒸紫芋香
曾向五湖期范蠡爾來空闊久相忘
贈漁翁(唐)羅隱
葉艇悠揚鶴髮垂生涯空託一輪絲是非不向眼前起
寒暑任從波上移風漾長歌秋月裏夢和春雨晝眠時
逍遥此意誰人會應有青山綠水知
釣車(唐)徐夤
荻灣漁客巧粧成硾鑄銀星一點輕拋過碧江鸂鶒岸
軋殘金井轆轤聲軸磨騂角冰光滑輪卷春絲水面平
把向嚴灘尋轍迹漁臺基在輾難傾
貽釣魚李處士(唐)譚用之
罷吟鸚鵡艸芊芊又泛鴛鴦水上天一棹冷涵楊柳雨
片帆香挂芰荷煙綠搖江澹萍離岸紅點雲疎橘滿川
何處邈將歸洞府數莖紅蓼一漁船
次韻南谿觀魚(宋)韓駒
城西鼓檝又城東不待谿分上下風碧樹垂楊間黃綠
冰盤行鱠簇青紅横塘日暮林巒合斷岸秋來浦漵通
安得此身無世累便随漁艇入空濛
漁家(宋)陸游
江上漁家水蘸扉閒雲片片傍苔磯釣收鷺下虛舟立
橋斷僧尋别徑歸海近岡巒多迤邐天寒霧雨正霏微
羊裘老作桐江叟點檢初心幸未違
次圭父觀漁韻(宋)朱子
平生三伏斷追遊誰喚來穿澗樹幽初訝網横天影破
忽驚人蹴浪花浮鳴榔不用齊吳榜鼓枻何須學楚謳
便有金盤堆白雪却憐清泚向東流
漁父(金)李節
舉世從誰話獨醒短蓑輕篛寄餘生半篙春水世塵遠
一笛晚風山雨晴稚乳滿船生事簡魚蝦到市利源輕
旁人莫怪機心少曾與滄洲白鳥盟
潮谿夜漁(元)柳貫
谿水添流到石矼小家殘戸占魚商蛟龍未解乘雲氣
魚鼈安能避澤梁兩岸櫟林藏曲折一篝松火照微茫
淮夷固有蠙蛛顆往往鈎深得夜光
漁蓑(元)謝宗可
翠結香莎付釣舟一竿風雨不須愁苔磯夜泊披寒去
葦岸昏歸帶濕收月冷籠衣眠柁尾天晴随網曬船頭
羊裘莫笑狂奴錯也著煙波萬頃秋
釣絲謝宗可
臨流纖影衆鱗驚消得長繅一縷輕鈎墜亂縈春水碧
竿垂斜裊晩風清牽回江上煙波夢掣斷人間富貴情
我欲笑携千尺去桃花浪裏拔鯤鯨
潮谿夜漁(元)吳萊
昨夜寒潮與此通荒谿尚趣百川東行依柏樹林頭月
釣拂盧花嶼畔風插竹侵沙魚扈短篝燈映草蠏碕空
太公遠矣吾將隱赤鯉何書在腹中
題秋江把釣圖(元)黃鎮成
獨載輕舠過碧川一綸牽動楚江天蘆邊有月還吹笛
柳外無風不繫船畱火夜燃湘岸竹得魚朝送酒家錢
十年湖海眞如畫亦欲狂歌一叩舷
漁邨意(元)錢惟善
丙穴魚來江盡頭元眞卜築更深幽對門燈火三家市
何處煙波萬里舟明月竹枝揚子夜西風木葉洞庭秋
棹歌一曲閒來往指點儂家鸚鵡洲
竹榦青樂釣(明)太祖
曠浦澄天濕曉煙智人樂釣穩沙前蓑輕雨霽雲收谷
釣擲綸樞水映船舉棹欲歸江月上掛帆巳近暮霞邊
汀蘆處處飛螢火照徹漁邨夜不眠
題煙波泛舟圖(明)劉基
舊遊憶鼓湘湖棹日淨風微江練平小艇曲穿花底出
游魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
吳淞漁樂(明)沈貞
家住滄洲白鳥邊捕魚沽酒自年年桃花浪暖堪垂釣
楊柳風輕不繫船帆影帶歸孤嶼月笛聲吹散一江煙
武陵亦是人間路誰說仙家别有天
懷朱漁父(明)江仲魚
九谿深處似嚴灘渺渺風塵白眼看葉艇每隨幽嶂出
茅房孤掩落花殘芙蓉衣上雲千片楊柳谿頭月一竿
釣罷瓦缾曾共醉滿身零露不知寒
峨谿晩釣(明)僧德祥
牛渚山前白鷺飛船頭坐得便無機鶯從柳絮風中聽
魚到桃花水後肥有夢只因懷太白逄人多是說元暉
一壺春酒江邨暮泊在峨谿醉不歸
五言絶句
江行(唐)錢起
岸綠野煙遠江紅斜照微撑開小漁艇應到月明歸
其二
曾有煙波客能歌西塞山落帆惟待月一釣紫菱灣
其三
江雨正霏微江邨晩渡稀何曾妨釣艇更待得魚歸
江邨夜泊(唐)項斯
月落江路黑前邨人語稀幾家深樹裏一火夜漁歸
漁家(唐)張喬
擁棹思悠悠更深泛積流惟將一星火何處宿蘆洲
野釣(唐)韓偓
細雨桃花水輕鷗逆浪飛風頭阻歸棹坐睡倚蓑衣
釣叟(唐)杜荀鶴
茅屋深灣裏釣船横竹門經營衣食外猶得弄兒孫
江上漁者(宋)范仲淹
江上往來人但愛鱸魚美君看一葉舟出沒風波裏
漁艇(宋)朱子
出載長煙重歸裝片月輕千巖猿鶴友愁絶棹歌聲
谿邊釣船(元)牟巘
莫出前谿去随宜下釣鈎風波若不惡鱸鱖滿船頭
題漁舟風雨圖(元)吳澄
蓑笠寒颼颼一篙背拳曲有人方醉眠酒醒失茅屋
淮南漁歌(元)馬祖常
棹船淮水上曬網赤岸南船中捕來魚賣錢買魚籃
其二
小艇如鳬鷖湘東柴杉木載家復捕魚夜夜繫江竹
捕魚圖(元)虞集
網罟日相從天寒澤國空釣竿長倚樹老却渭川翁
春江獨釣圖(元)倪瓚
春洲菰蔣綠江水似空虛望山以高詠意釣不在魚
漁邨夕照(元)陳旅
落日楚江深倒景在高樹曬網茅屋頭分魚石梁步
雜畫(明)孫一元
盡日不見魚風高網罟冷蹋歌歸未歸江波蕩人影
網集潭(明)施漸
朝向湖上去暮從湖上歸漁家自成市曬網及斜暉
平望夜泊(明)王穉登
魚鱗成石量桑葉論斤賣珍重絲網難家家月中曬
六言絶句
漁隱圖詩為程子純賦(元)杜本
山下白雲縹緲水邊紅樹依稀信有桃源深處漁人今
亦忘歸
漁(明)黎擴
魚水心情淡淡鷗波身世悠悠清風楊柳一曲明月蘆
花滿洲
七言絶句
戲題湖上(唐)常建
湖上老人坐磯頭湖裏桃花水却流竹竿嫋嫋波無際
不知何者吞吾鈎
江邨即事(唐)司空曙
罷釣歸來不繫船江邨月落正堪眠縱然一夜風吹去
只在蘆花淺水邊
家園(唐)白居易
滄浪峽水子陵灘路遠江深欲去難何似家池通小院
卧房階下插漁竿
贈漁父(唐)杜牧
蘆花深澤静垂綸月夕煙朝幾十春自說孤舟寒水畔
不曾逄著獨醒人
懷歸杜牧
塵埃終日滿窗前水態雲容思浩然争得便歸湘浦去
却持竿上釣魚船
湖上(唐)許渾
彷彿欲當三五夕萬蟾清雜亂泉紋釣魚船上一尊酒
月出渡頭零落雲
守風淮陰許渾
遥見江陰夜漁客因思京口釣魚時一潭明月萬株柳
自去自來人不知
薛氏池垂釣(唐)温庭筠
池塘經雨更蒼蒼萬點荷珠曉氣凉朱瑀空媮御溝水
錦鱗紅尾屬嚴光
寄裴生乞釣鈎温庭筠
一隨菱棹謁王侯深媿移文負釣舟今日太湖風色好
却將詩句乞魚鉤
沅江漁者(唐)李羣玉
倚棹汀洲沙日晚江鮮野菜桃花飯長歌一曲煙靄深
歸去滄浪綠波遠
釣魚李羣玉
七尺青竿一丈絲菰蒲葉裏逐風吹幾回舉手抛芳餌
驚起沙灘水鴨兒
贈江上老人(唐)方干
潭底錦鱗多識釣未投香餌即先知欲教魚目無分别
須學揉藍染釣絲
漁父(唐)汪遵
棹月眠流處處通綠蓑葦帶混元風靈均說盡孤高事
全與逍遥意不同
漁者(唐)張喬
首戴圓荷髮不梳葉舟為宅水為居沙頭聚看人如市
釣得澄江一丈魚
阻風(唐)韓偓
平生情趣羡漁師此日煙江愜所思肥鱖香秔小艛艓
早秋滋味阻風時
醉著韓偓
萬里清江萬里天一邨桑柘一邨煙漁翁醉著無人喚
過午醒來雪滿船
江南(唐)陸龜蒙
便風船尾香秔熟細雨罾頭赤鯉跳待得江飡閒望足
日斜方動木蘭橈
自遣陸龜蒙
甫里先生未白頭酒旗猶可戰高樓長鯨好鱠無因得
乞取艅艎作釣舟
其二
賢逹垂竿小隱中我來真作捕魚翁前谿一夜春流急
已學嚴灘下釣筒
釣車陸龜蒙
小輪輕線妙無雙曾伴幽人酒一缸洛客見時如有問
輾煙衝雨過桐江
淮上漁者(唐)鄭谷
白頭波上白頭翁家逐船移浦浦風一尺鱸魚新釣得
兒孫吹火荻花中
釣叟(唐)杜荀鶴
田不曾耕地不鋤誰人閑散得如渠渠將底物為香餌
一度擡竿一箇魚
漁父(唐)李中
偶向蘆花深處行谿光山色晚來晴漁家開戸相迎接
稚子爭窺犬吠聲
其二
雪鬢蒼髯白布袍笑携頳鯉換邨醪慇懃留我宿谿上
釣艇歸來明月高
小兒垂釣(唐)胡幽貞
蓬頭稚子學垂綸倒坐莓苔艸映身路人借問遥招手
恐畏魚驚不應人
漁者(宋)郭震
江柳弄風顰翠黛山花著雨濕臙脂却收短櫂拈長笛
一葉舟中仰面吹
南塘即事(宋)翁卷
半川寒日滿邨煙紅樹青林古岸邊漁子不知何處去
渚禽飛落拗罾船
舟行六絶句(錄一)(宋)張耒
渡頭風雨晚生寒蓑笠漁翁坐釣船為問篷中有魚否
一雙新鱖出籠鮮
過蓋竹作(宋)朱子
浩蕩鷗盟久朱寒征驂聊此駐江干何時買得漁船就
乞與人間畫裏看
田舍即事(宋)劉克莊
谿上漁郎占斷春一川碧浪映紅雲問渠定是神仙否
櫓去如飛語不聞
漁父詞(宋)方岳
陰陰深樹晚生煙雨急歸來失繫船白鷺不驚沙水淺
依然共在綠楊邊
煙谿獨釣圖(金)元好問
鞍馬風沙萬里身眼明驚見楚江春綠蓑衣底元真子
不觧吟詩亦可人
所見(金)劉鐸
綸竿老子綠蓑衣細雨斜風一釣磯正是鄰家社醅熟
柳條穿得錦鱗歸
過唐州西李口(金)邢安國
白沙翠竹谿上邨漁翁賣魚喚行人西風吹皺一谿水
水光日影金鱗鱗
江景(元)黃庚
寒生鴈背天將雪冷入魚腮水欲冰釣艇歸來江路暝
舟人分火點漁燈
雨過黃庚
雨過山頭雲氣濕潮生渡口岸痕深一聲短笛斜陽外
知有漁舟泊柳陰
江鄉夜興(元)尹廷高
極浦霜清鴈打圍漁燈明滅水煙微天寒想是鱸魚少
犬吠空江船夜歸
谿上(元)劉秉忠
蘆花遠映釣舟行漁笛時聞三兩聲一陣西風吹雨散
夕陽猶在水邊明
即事(元)許有壬
幾家門繫釣魚船一陣風香燎麥煙畫出太平邨落景
酒旗多在綠楊邊
漁翁(元)周權
轉櫂收緡日未西短篷斜閣斷沙低賣魚買酒歸來晚
風颭蘆花雪滿谿
題春江漁父圖(元)楊維楨
一片青天白鷺前桃花水泛住家船呼兒去換城中酒
新得槎頭縮頸鯿
綠陰垂釣(元)貢性之
茅屋人家隔薜蘿綠陰窗戶晚凉多日長借得南風便
時送滄浪一曲歌
釣魚圖貢性之
谿樹蒼茫帶晚煙谿流逆上似登天歸來釣得鱸魚美
只博西窗一覺眠
題畫雜詩(元)馬臻
數點殘鴉水遶邨幾家茅屋掩柴門白頭谿叟歸來晚
自把漁舟繫柳根
其二
采菱渡頭秋日晚紅樓隔岸知誰家參差遠樹雜雲氣
滅沒漁舟侵浪花
畫意馬臻
江花江草映江樓寫出江天一片秋隔岸小橋低數尺
澹煙消處見漁舟
小汊(元)僧圓至
麻骨燈明竹壁疎更深人語在茅廬開篷緣岸去沽酒
點火撥船來賣魚
絶句漫興(明)劉基
五湖風雨夜垂綸一葉扁舟一粟身至竟雲濤歸大壑
煙波還屬釣魚人
題盛子昭臨吳興公谿山釣船圖
(明)虞堪
著我春江聽雨眠鷗波亭下水如天當時度得參差玉
吹起春風滿釣船
春江漁父(明)陳繼
鬢絲如雪映沙鷗煙渚風汀醉泊舟好謝岸傍花共柳
莫將春色忌清秋
贈釣伴(明)陳憲章
短短蔞蒿淺淺灣夕陽倒影對南山大船鼓枻唱歌去
小艇得魚吹笛還
醉著(明)孫一元
瓦瓶倒盡醉難醒獨抱漁竿卧晚汀風露滿身呼不起
一江流水夢中聽
秋江釣者(明)潘德元
江湖最樂是漁翁何地無天著釣篷見慣白鷗渾不避
一絲晴颺蓼化風
漁邨夕照(明)沈明臣
不知誰唱白銅鞮楊柳邨邊即大堤款乃一聲風斷續
打魚人背夕陽西
桃谿(明)婁堅
迎潮小艇漉魚蝦臨水居人引釣車不怕桃源迷處所
潮回應帶樹頭花
鰕子禪(明)僧守仁
杖藜何處問鰕禪廻首胥邨鎖暮煙一曲漁歌秋浦外
腥風吹滿渡頭船
漁邨夜歸(明)僧宗衍
月落蘋汀宿霧凝小橋霜冷掛魚罾歸來巳是三更後
水際人家尚有燈
頌古詩(明)僧普慈
每嗟船子慣垂綸恒泊谿邊荻映身人問不言頭自點
恐驚魚去不應人
御定佩文齋詠物詩選卷二百二十八
