欽定四庫全書
御定佩文齋詠物詩選卷六十四
天台山類
五言古
天台曉望(唐)李白
天台鄰四明華頂高百越門標赤城霞樓棲滄島月憑
高登遠覽直下見溟渤雲垂大鵬翻波動巨鰲沒風潮
争洶湧神怪何翕忽觀竒跡無倪好道心不歇攀條摘
朱實服藥鍊金骨安得生羽毛千春卧蓬闕
送超上人歸天台(唐)孟郊
天台山最高動躡赤城霞何以静雙目掃山除妄花何
以潔其性濾泉去泥沙靈境物皆直萬松無一斜月中
見星近雲外將世賖山獸衛方丈山猿捧袈裟遺身獨
得身笑我牽名華
天台山中(明)吳鼎芳
白雲伴衾宿開戶雲飛去出戶尋白雲蒼厓濕芒屨峰
頭異域僧洞口先朝樹流水帶餘花從来不知處
五言律
尋天台山(唐)孟浩然
吾愛太乙子飡霞卧赤城欲尋華頂去不憚惡谿名歇
馬憑雲宿揚帆截海行高高翠微裏遥見石梁横
天台閒望(唐)李敬方
天台十二旬一片雨中春林果垂楊盡山苖半夏新陽
烏晴展翅隂魄夜飛輪坐冀無雲物分明見北辰
送人之天台(唐)李洞
行李一枝藤雲邊叩曉冰丹經如不謬白髮亦何能淺
井仙人鏡明珠海客燈乃知真隠者笑就漢廷徵
七言律
因話天台勝異仍送羅道士(唐)方干
積翠千層一徑開鶴盤山腹到瓊臺藕花飄落前巖去
桂子流從别洞来石上叢林礙星斗窗前瀑布走風雷
縱云孤鶴無留滯定恐烟蘿不放回
送孫百篇遊天台方干
東南雲路落斜行入樹穿邨見赤城遠近時常皆藥氣
高低無處不泉聲映巖日向牀頭沒濕竹雲從柱底生
更有仙花與靈鳥恐君多半未知名
送郭秀才遊天台(唐)許渾
雲埋隂壑雪凝峰半壁天台已萬重人度碧谿疑輟棹
僧歸蒼嶺似聞鐘暖眠&KR1484;鶒晴灘草高掛獼猴暮澗松
曾約共遊今獨去赤城西面水溶溶
五言絶句
天台獨夜(唐)徐凝
銀地秋月色石梁夜谿聲誰知屐齒盡為破烟苔行
思天台山(唐)許渾
赤城雲雪深山客負歸心昨夜西齋宿月明琪樹隂
七言絶句
無題(明)林章
曾從洞口送胡麻一隔山門即海涯自是仙郎忘舊路
桃花流水不曾差
御定佩文齋詠物詩選卷六十四
