欽定四庫全書
御定佩文齋詠物詩選卷三百八十三
枸杞類
五言古
井上枸杞架(唐)孟郊
深鎻銀泉甃高葉架雲空不與凡木並自將仙蓋同影
疎千點月聲細萬條風迸子隣溝外飄香客位中花杯
承此飲椿歲小無窮
枸杞(宋)蘇軾
神藥不自閟羅生滿山澤日有牛羊憂歲有野火厄越
俗不好事過眼等茨棘青荑春自長絳珠爛莫摘短籬
護新植紫笋生卧節根莖與花實收拾無棄物大將玄
吾髩小則餉我客似聞朱明洞中有千歲質靈厖或夜
吠可見不可索仙人倘許我借杖扶衰疾
七言律
楚州開元寺枸杞臨井繁茂可愛
(唐)劉禹錫
僧房藥樹依寒井井有香泉樹有靈翠黛葉生籠石甃
殷紅子熟照銅瓶枝繁本是仙人杖根老新成瑞犬形
上品功能甘露味還知一勺可延齡
枸杞(宋)楊萬里
芥花菘莟餞春忙夜吠仙苖喜晩嘗味抱土膏甘復脆
氣含風露嚥猶香作虀淡著微施酪芼茗臨時莫過湯
却憶荆谿古城上翠條紅乳摘盈箱
七言絶句
和郭使君題枸杞(唐)白居易
山陽太守政嚴明吏静民安無犬驚不知靈藥根成狗
怪得時聞吠夜聲
御定佩文齋詠物詩選卷三百八十三
