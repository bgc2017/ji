欽定四庫全書
御定佩文齋詠物詩選卷一百九十八
箜篌類
七言古
李憑箜篌引(唐)李賀
吴絲蜀桐張高秋空山凝雲頹不流江娥啼竹素女愁
李憑中國彈箜篌崑山玉碎鳳凰叫芙蓉泣露香蘭笑
十二門前融冷光二十三絲動紫皇女媧煉石補天處
石破天驚逗秋雨夢入神山教神嫗老魚跳波瘦蛟舞
吴質不眠倚桂樹露脚斜飛濕寒兔
五言絶句
漢宮曲(唐)韓翃
繡幕珊瑚鈎春關翡翠樓深情不肯道嬌倚鈿箜篌
七言絶句
楚州韋中丞箜篌(唐)張祜
千重鈎鎻撼金鈴萬顆珍珠瀉玉瓶恰值滿堂人欲醉
甲光纔觸一時醒
贈女道士鄭玉華(唐)施肩吾
明鏡湖中休采蓮却師阿母學神仙朱絲誤落青囊裏
猶是箜篌第幾絃
聽李憑彈箜篌(唐)楊巨源
聽奏繁絃玉殿清風傳曲度禁林鳴君王聽樂春園暖
翻到雲門第幾聲
其二
花咽嬌鶯玉潄泉名高半在御筵前漢王欲助人間樂
從遣新聲墜九天
秋夜聞彈箜篌(金)郭邦彦
露重花香飄不遠風微梧葉落無聲紅樓何處教新曲
夜靜月高絃索鳴
小遊仙(元)楊維楨
麻姑今夜過青丘玉醴催斟白玉舟莫向外人矜指爪
酒酣為我擘箜篌
席上偶成(明)孫一元
楊花燕子弄春柔醉倚箜篌笑未休依舊清風明月好
買船吹笛過滄州
青谿小姑曲(明)吴鼎芳
十五盈盈學解愁珠簾不捲倚箜篌多情明月無情水
夜夜青谿映酒樓
御定佩文齋詠物詩選卷一百九十八
