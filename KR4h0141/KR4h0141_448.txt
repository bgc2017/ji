欽定四庫全書
御定佩文齋詠物詩選卷四百四十九
鸂鶒類
五言古
詠鸂鶒(齊)謝朓
蕙草含初芳瑶池曖晚色得厠鴻鸞影晞光弄羽翼
詠飛来鸂鶒(梁)簡文帝
飛從何處来似出上林隈口銜長生葉翅染昆明苔
長短句
憶西湖雙鸂鶒(唐)李紳
雙鸂鶒錦毛斕斑長比翼戲繞蓮藂廻錦臆照灼花叢
兩相得漁歌驚起飛南北繚繞追隨不迷惑雲間上下
同棲息不作驚禽遠相憶東家少婦機中語剪斷廻文
泣機杼徒嗟孔雀銜毛羽一去東南别離苦五里徘徊
竟何補
五言律
鸂鶒(唐)杜甫
故使籠寬織須知動損毛看雲莫悵望失水任呼號六
翮曾經剪孤飛只未高且無鷹隼慮畱滯莫辭勞
鸂鶒(唐)許渾
池寒柳復凋獨宿夜迢迢雨頂冠應冷風毛劒欲飄故
巢迷碧水舊侣越丹霄不是無歸處心高多寂寥
鸂鶒(唐)李中
流品是鴛鴦翻飛雲水鄉風高離極浦煙冥下方塘比
鷺行藏别穿荷羽翼香雙雙浴輕浪誰見在瀟湘
七言律
鸂鶒(唐)唐彦謙
一宿南塘煙雨時好風搖動綠波微驚離曉岸衝花去
煖下春汀照影飛華屋撚絃彈鼔舞綺窗含筆澹毛衣
畫屏見後長廻首爭得雕籠莫放歸
七言絶句
答顧况(唐)包佶
於越城邊楓葉高楚人書裏寄離騷寒江鸂鶒思儔侣
歲歲臨流刷羽毛
鸂鶒(唐)李羣玉
錦羽相呼暮沙曲波上雙聲戛哀玉霞明川静極望中
一時飛滅青山綠
南莊春晩李羣玉
連雲草映一條陂鸂鶒雙雙帶水飛南邨小路桃花落
細雨斜風獨自歸
玩金鸂鶒戲贈襲美(唐)陸龜蒙
曾向谿邊泊暮雲至今猶憶浪花群不知鏤羽凝香霧
堪與鴛鴦覺後聞
和陸魯望玩金鸂鶒戲贈(唐)皮日休
鏤羽彫毛迥出羣温黁飄出麝臍薰夜来曾吐紅茵畔
猶是谿邊睡不聞
玩金鸂鶒(唐)張賁
翠羽紅襟鏤彩雲雙飛常笑白鷗羣誰憐化作雕金質
從倩沈檀十里聞
題馬賁畫鸂鶒圖(金)党懷英
雙眠雙浴水平谿共看秋光卧兩堤誰信瀟湘有孤鴈
冷沙寒葦不成棲
竹杏沙頭鸂鶒(元)虞集
蛺蝶飛来石竹叢羅襦曾試繡紋重荷花啼鳥銀屏曖
卧看窗間唾碧茸
御定佩文齋詠物詩選卷四百四十九
