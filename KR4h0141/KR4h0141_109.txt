欽定四庫全書
御定佩文齋詠物詩選卷一百九
瀑布類(附水簾)
五言古
入廬山仰望瀑布(唐)張九齡
絶頂有懸泉喧喧出煙杪不知幾時歲但見無昏曉閃
閃青崖落鮮鮮白日皎灑流濕行雲濺沫驚飛鳥雷吼
何噴薄箭馳入窈窕吾聞山下蒙今乃林巒表物情有
詭激坤元曷紛矯默然置此去變化誰能了
望廬山瀑布水(唐)李白
西登香爐峰南見瀑布水挂流三百丈噴壑數十里歘
如飛電來隠若白虹起初驚河漢落半灑雲天裏仰觀
勢轉雄壯哉造化功海風吹不斷江月照還空空中亂
潨射左右洗青壁飛珠散輕霰流沫沸穹石而我樂名
山對之心益閒無論潄瓊液且得洗塵顔仍諧夙所好
永願辭人間
簡寂觀西澗瀑布下作(唐)韋應物
淙流絶壁散虚煙翠澗深叢際松風起飄來灑塵襟窺
蘿玩猿鳥解組傲雲林茶果邀真侣觴酌洽同心曠歲
懷兹賞行春始重尋聊將横吹曲一寫山水音
瀑布(唐)章孝標
秋河溢長空天灑萬丈布深雷隠雲壑孤電挂巖樹滄
溟曉噴雪碧落晴盪素非趨下流急勢使不得住
七言古
廬山瀑布謠(元)楊維楨
銀河忽如瓠子决瀉諸五老之峰前我疑天仙織素練
素練脱軸垂青天便欲手把并州剪剪取一幅玻瓈煙
相逢雲石子有似捉月仙酒喉無耐夜渴甚騎鯨吸海
枯桑田居然化作十萬丈玉虹倒挂清泠淵
五言律
湖口望廬山瀑布泉(唐)張九齡
萬丈紅泉落迢迢半紫氛奔飛下雜樹灑落出重雲日
照虹霓似天清風雨聞靈山多秀色空水共氤氳
廬山瀑布(唐)裴說
静景憑高望光分翠嶂開嶮飛千尺雪寒撲一聲雷過
去雲衝斷傍來燒隔廻何當住峰下終歲絶塵埃
石門瀑布(宋)徐照
一派從天下曾經李白看千年流不盡六月地長寒灑
水跳微沫衝崖作怒湍人言深碧處常有老龍蟠
龍湫瀑布徐照
飛下數千尺全然無定形電横天日射龍出石雲腥壮
勢春曾看寒聲佛共聽昔人云此水洗目最能靈
題䨇瀑(宋)王十朋
瀑水蕭峰下靈源不可尋倚天䨇寳劒點石萬星金勢
合鯨鯢闘聲聮虎豹吟我來遊勝境洗耳聽清音
五言排律
秋霽望廬山瀑布(唐)夏侯楚
常思瀑布幽晴眺喜逢秋一帶連青嶂千尋倒碧流濕
雲應誤鶴翻浪定驚鷗星浦虹初下爐峰煙未收巖高
時裊裊天淨起悠悠儻見朝宗日還須濟巨舟
七言律
題仙巖瀑布呈陳明府(唐)方干
方知激蹙與噴飛直恐古今同一時遠壑流來多石脈
寒空撲碎作凌凘謝公巖上衝雲去織女星邊落地遲
聚向山前更誰測深沈見底是澄漪
東山瀑布方干
遥夜看來宜月照平明失去被雲迷挂巖遠勢穿松塢
擊石殘聲注稻畦素色噴成三伏雪餘波流作萬年谿
不緣真宰能開決應向山前雜淤泥
石門瀑布方干
奔傾潄石亦噴苔此事皆從元化來片影挂巖輕似練
遠聲離洞咽于雷氣含松桂千枝潤勢畫雲霞一道開
直是銀河分派落兼聞碎滴濺天台
天台瀑布(唐)曹松
萬仞得名云瀑布遠看如織挂天台休疑寳尺難量度
直恐金刀易剪裁噴向林梢成夏雪傾來石上作春雷
欲知便是銀河水墮落人間合却廻
開先瀑布(宋)蘇轍
山上流泉自作谿行逢石缺瀉虹霓定知雲外波瀾闊
飛到峰前本末齊入海明河驚照曜倚天長劒失提攜
誰來卧枕莓苔石一洗塵心萬斛泥
括蒼石門瀑布(宋)戴復古
少泊石門觀瀑布明知是水却疑非亂抛雪玉從天下
散作雲煙到地飛夜聽蕭蕭洗塵夢風吹細細濕人衣
謝公蠟屐經行處聞有留題在翠微
三巖瀑布(元)尹廷高
天然石室踞雲根上有飛泉勢若奔千尺素簾寒不卷
一潭碧玉碎無痕風飄餘濕沾香案月漏疎光射洞門
我欲捫蘿登絶頂桃花流水細窮源
瀑布(明)朱之蕃
萬峰廻合欲參天千丈驚看匹練懸素女浣紗搖皓月
鮫人曳縞漾輕烟匡廬色借香花散鴈宕聲隨鼓吹傳
何必瑶京餐沆瀣枕流終日聽潺湲
七言排律
和尚書詠泉山瀑布十二韻(唐)徐夤
名齊火浣溢山椒誰把驚虹挂一條天外倚來秋水刃
海心飛上白龍綃民田鑿斷雲根引僧圃穿通竹影澆
噴石似煙輕漠漠濺崖如雨冷瀟瀟冰中蠶緒纏蒼壁
日裏虹精挂綘霄寒漱綠陰仙桂老碎流紅豔野桃夭
千尋練寫長年在六出花開夏日消急恐劃分青嶂骨
久應綳裂翠微腰濯纓便可譏漁父洗耳還宜傲帝堯
林際猿猱偏得飲岸邊烏鵲擬為橋赤城未到詩先寄
廬阜曾遊夢已遥數夜積霖聲更遠郡樓欹枕聽良宵
五言絶句
瀑布(唐)施肩吾
豁開青冥巔瀉出萬丈泉如裁一條素白日懸秋天
聞瀑布冰折(唐)馬戴
萬仞冰峭折寒聲投白雲光搖山月墮我向石牀聞
瀑布(宋)朱子
巔崖出飛泉百尺散風雨空質麗晴暉龍鸞共掀舞
小瀑布(在嚴谿釣臺之東前對方灣)(宋)王十朋
釣瀨雲山外巖花瀑布邊却疑方處士詩思湧成泉
七言絶句
望廬山瀑布水(唐)李白
日照香爐生紫煙遥看瀑布挂長川飛流直下三千尺
疑是銀河落九天
次觀瀑布韻(宋)朱子
快瀉蒼崖一道泉白龍飛下蔚藍天空山有此真竒觀
倚杖來看思凛然
附水簾
七言律
水簾(唐)羅鄴
亂泉飛下翠屏中似共真珠巧綴同一片長垂今與古
半山遥聽水兼風雖無舒卷隨人意自有潺湲濟物功
每向暑天來往見疑將仙子隔房櫳
七言絶句
水簾(唐)羅鄴
萬點飛泉下白雲似簾懸處望疑真若將此水為霖雨
更勝長垂隔路塵
御定佩文齋詠物詩選卷一百九
