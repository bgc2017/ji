欽定四庫全書
御定佩文齋詠物詩選卷二百六十五
瓠類
五言古
田家屋上壺(宋)梅堯臣
修蔓屋頭綴大壺簷外垂霜乾葉猶苦風斷根未移收
挂煙突近開充酒具遲賤生無所用會有千金時
五言律
種瓠(元)范梈
豈是階庭物支離亦自竒已殊凡草蔓綴得好花枝帶
雨寧無實凌霄必有為啾啾羣鳥雀從汝踏多時
秋後瓠果成一實輪囷可愛余嘉其晚成而不
羣答賦云范梈
嘉瓠吾所愛孤高更可人不虛種植意終繫發生神有
葉誠藏用無容豈識真明年應見汝衆子亦輪囷
家園種壺作(明)朱曰藩
春柳半含荑春鳩屋上啼弱苗何日引長柄得誰攜瓠
落非無用鴟夷愛滑稽揮鉏不覺倦新月在樓西
七言律
手植瓠材(金)劉從益
為愛葫蘆手自栽弱條柔蔓漸縈廻素花飄後初成實
碧蔭濃時可數枚試問老禪藤綴處何如游子杖挑來
早知瓠落非無用豈合江湖養不才
五言絶句
瓠(宋)劉子翬
溉釜熟輪囷香清味仍美一綫解瓊瑶中有佳人齒
御定佩文齋詠物詩選卷二百六十五
