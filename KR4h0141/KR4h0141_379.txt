欽定四庫全書
御定佩文齋詠物詩選卷三百八十
山茱萸類
五言律
奉御札賦茱萸詩(宋)徐鉉
萬物慶西成茱萸獨擅名房排紅結小香透夾衣輕宿
露霑猶重朝陽照更明長和菊花酒高晏奉西清
七言律
奉和御製茱萸(宋)徐鉉
臺畔西風御果新芳香精彩麗蕭辰柔條細葉粧治好
紫蔕紅芳點綴勻幾朵得陪天上宴千株長作洞中春
今朝聖藻偏流詠黃菊無由更敢鄰
五言絶句
山茱萸(唐)王維
朱實山下開清香寒更發幸與叢桂花窗前向秋月
茱萸沜王維
結實紅且綠復如花更開山中倘留客置此芙蓉杯
茱萸沜(唐)裴廸
飄香亂椒桂布葉間檀欒雲日雖回照森沈猶自寒
七言絶句
秋園(唐)司空曙
傷秋不是惜年華别憶春風碧玉家強向衰叢見芳意
茱萸紅實似繁花
御定佩文齋詠物詩選卷三百八十
