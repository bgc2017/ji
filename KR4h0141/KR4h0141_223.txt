欽定四庫全書
御定佩文齋詠物詩選卷二百二十三
煙類
五言古
詠煙(梁)簡文帝
浮空覆雜影含露密花藤乍如洛霞發頗似巫雲登映
光飛百仞從風散九層欲持翡翠色時吐鯨魚燈
浦狹邨煙度(陳)張正見
茅蘭夾兩岸野燎燭中川邨長合夜影水狹度浮煙收
光暗鳥弋分火照漁船山人不炊桂樵華幸共然
七言古
米元暉畫卷(元)吳鎮
煙光與山色縹緲相為容不知山色淡還復煙光濃虎
兒斷入圖畫中憑闌展卷將無同但令絶景長在眼從
渠輕靄隨春風
五言律
煙(唐)李嶠
瑞氣凌青閣空濛上翠微迥浮雙闕路遥拂九仙衣桑
柘迎寒色松篁暗晩暉還當紫霄上時接彩鸞飛
遠煙(唐)僧處默
靄靄前山上凝光滿薜蘿高風吹不起遠樹得偏多翠
與晴雲合輕將淑氣和正堪流野目朱閣意如何
煙(明)孟洋
湘流落日外沙㢠暮生煙杳杳千峰失霏霏萬壑連鵲
翻知浦樹人語辨江船暗裏猿聲斷幽人尚未眠
應制題畫(煙雨)(明)于慎行
瀟瀟一幅上秋氣滿楓林半似隨風引全疑夾霧隂遠
峰看處暝疎樹望來深筆底煙雲色爭知用作霖
七言律
和尚書詠煙(唐)徐夤
無根無蒂結還融曾觸嵐光徹底空不散幾知離畢雨
欲飛須待落花風玲瓏薄展鮫綃片羃䍥輕含鳳竹叢
瓊什捧來思舊隱撲忩穿戶曉溟濛
茶煙(元)謝宗可
玉川爐畔影沈沈淡碧縈空杳隔林蚓竅聲微松火暗
鳳團香煖竹窗隂詩成禪榻風初起夢破僧房雪未深
老鶴遲歸無俗客白雲一縷在遥岑
茶煙(明)瞿佑
濛濛漠漠更霏霏淡抹吟屏羃講帷石鼎火紅詩詠後
竹爐湯沸客來時雪飄僧舍衣初濕花落觥船鬢巳絲
唯有庭前雙白鶴翩然趨避獨先知
五言絶句
新煙(明)袁凱
覆堤初冉冉渡水尚遲遲一樹梨花色猶能似舊時
七言絶句
宮詞(唐)王涯
禁前煙起紫沈沈樓閣當中複道深長入暮天凝不散
掖庭何處動秋砧
西山(宋)劉克莊
絶頂遥知有隱君餐芝種术鹿為羣多因午竈茶煙起
山下看來是白雲
堂邑宣化堂退食(元)張養浩
縣齋公退炷爐熏聊為塵煩一解紛閉戶不教香遠去
簟紋浮動半窗雲
題危太樸所藏滎陽鄭虔畫秋巒横靄圖
(元)鄧文原
金風瑟瑟入空山邨落人家葉盡斑最是箇中竒絶處
一天煙靄有無間
暮煙(明)胡宗仁
送客歸舟息樹根蕭疎楓葉掩柴門暮煙未即全遮眼
猶露橋西一兩邨
御定佩文齋詠物詩選卷二百二十三
