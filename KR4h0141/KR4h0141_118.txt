欽定四庫全書
御定佩文齋詠物詩選卷一百十八
亭類
五言古
奉和登百花亭懷荆楚(梁)朱超道
亭高登望極春心遠近同莫謂荆臺隠雲行不礙空柳
色浮新翠蘭心帶淺紅若因鵬舉便重上龍門中
山亭夜宴(唐)王勃
桂宇幽襟積松臺凉夜永森沈野徑寒肅穆巖扉靜竹
晦南阿色菏翻北潭影清興殊未闌林端照初景
夜飲東亭(唐)宋之問
春泉鳴大壑皓月吐層岑岑壑景色佳慰我遠遊心暗
芳足幽氣驚棲多衆音高興南山曲長謠横素琴
四月十三日詔宴寧王亭子賦得好字
(唐)張說
何許承恩宴山亭風日好綠嫩鳴鶴洲陰濃鬭雞道果
思夏來茂花嫌春去早行樂無限時皇情及芳草
春遊南亭(唐)韋應物
川明氣巳變巖寒雲尚擁南亭草心綠春塘泉脈動景
煦聽禽響雨餘看柳重逍遥池館華益媿專城寵
芙蓉亭(唐)柳宗元
新亭俯朱檻嘉木開芙蓉清香晨風送縟彩寒露濃瀟
灑出人世低昂多異容嘗聞色空喻造物誰為工留連
秋月宴迢逓來山鐘
郡亭(唐)白居易
平旦起視事亭午卧掩關除親簿領外多在琴書前况
有虛白亭坐見海門山潮來一凭檻賓至一開筵終朝
對雲水有時聽管絃持此聊過日非忙亦非閒山林本
寂寞朝闕空喧煩唯兹郡閣内囂靜得中間
旅次洛城東水亭(唐)孟郊
水竹色相洗碧花動軒楹自然逍遥風蕩滌浮競情霜
落葉聲燥景寒人語清我來招隱亭衣上塵暫輕
達觀亭(宋)蔡襄
峭峻釣龍石飛亭壓其端曠徹四無際因之名達觀扳
雲躋大庭仙路何紆盤秋明澄遠綠暑霽凝新寒城郭
煙火稠水陸漁樵安偶暇按民俗適遊心意歡鳴絃俯
清流對酒環蒼山重拂衣裾淨從帶石嵐還
新作春野亭蔡襄
太守職民治詔書勸吾農載酒事緬邈作室當廨中况
憑軒牖高中視田野功澹沲沐新澤依微生浮風江潮
漲新綠山麓延朝紅耕鋤時節動歌謠聲意通慙非佐
理才幸遘頻年豐未厭畎畝樂駕言誰相從
枕流亭(宋)文同
愛此煙景佳開軒故臨水晴暉照寒浪飛影動忩紙倚
檻見魚游卷簾知鴈起憔悴笑湘纍區區詠蘭芷
開先潄玉亭(宋)蘇軾
高巖下赤日深谷來長風劈開青玉峽飛出兩白龍亂
沫散霜雪古潭搖清空餘流滑無聲快瀉䨇石谼我來
不忍去月出飛橋東蕩蕩白銀闕沈沈水晶宫願隨琴
高生脚踏赤鯶公手持白芙蕖跳下清泠中
開先潄玉亭(宋)朱子
竒哉康山陽䨇劒屹對起上有横飛雲下有瀑布水奔
騰復璀璨佳麗更雄偉勢從山梁外影落明湖裏平生
兩仙句詠歎深仰止三年落星灣悵望眼空眯今朝隨
杖屨得此弄清泚更誦玉虹篇塵襟諒昭洗
張詹事遂初亭(元)趙孟頫
青山繚神京佳氣溢芳甸林亭去天咫萬狀爭自獻年
多嘉木合春晩餘花殿雕闌留戲蝶藻井語嬌燕退食
鳴玉珂友于此終宴鐘鼓樂清時衣冠集羣彦朝市塵
得侵圖書味方遠紛華雖在眼道勝安用戰初心良已
遂雅志由此見何事江海人山林未如願
題清華亭(元)黃溍
名區滙修渚流望俯平陸飛雨天際來遠峰淨如沐生
香餘晩華繁陰靄嘉木秀色坐可攬終然不盈掬觸景
幽興多接物道機熟誰能與之遊食芳飲山渌
題茶陽驛飛亭(元)薩都拉
白雲飛出山怒擘蒼峽裂幽谷濕晴雲絶壁灑飛雪萬
折入滄海龍宫水晶闕簸揚弄珠人冰簾挂寒月
松江亭(在吳江垂虹橋上)(明)高啓
泊舟登危亭江風墮輕幘空明入遠眺天水如不隔日
落震澤浦潮來松陵驛緜緜洲溆平莽莽葭菼積憑欄
不敢唾下有龍窟宅帆歸雲外秋鳥下煙中夕欲炊菰
米飯待月出海白喚起弄珠君閒吹第三笛
七言古(附長短句)
西亭子送李司馬(唐)岑參
高高亭子郡城西直上千尺與雲齊盤崖緣壁試攀躋
羣山向下飛鳥低使君五馬天半嘶絲繩玉壺為君提
坐來一望無端倪紅花綠柳鶯亂啼千家萬井連廻谿
酒行未醉聞暮雞點筆操紙為君題為君題惜解攜草
萋萋沒馬蹄
宿東谿李十五山亭(唐)王季友
上山下山入山谷谿中落日留我宿松石依依當主人
主人不在意亦足名花出地兩重階絶頂平天一小齋
本意由來是山水何用相逢語舊懷
東山亭(宋)文同
朝陽之峯乃天設曲嶺長岡地盤結下臨絶澗走縈廻
上聳危亭飛&KR1005;嵲晩雲幾處水墨畫秋樹幾番紅綠纈
安能恰會此時閒靜與詩人吟曉雪
題黃才叔看山亭(宋)楊萬里
春山葉潤秋山瘦雨山黯黯晴山秀湖湘山色天下稀
零陵仍復白其眉作亭不為俗人好箇竹把茅吾事了
朝來看山佳有餘為渠更盡一編書
冷泉亭(元)周權
昔人來自天竺國縹緲孤雲伴飛錫天風吹落凝不去
化作竒峯聳空碧至今裂峽餘雲髓桂冷松香流未巳
翠光圍住玉壺秋不於晴雷度山趾道人宴坐無生滅
炯炯層胸照冰雪夜深出定汲清泠寒猿啼斷西巖月
澄虛亭(元)郭鈺
匹馬江上行且停蒼松夾道風泠泠波光倒吞落日白
雲氣下接炊煙青山僧獨行掃殘葉水鳥䨇飛廻遠汀
主人邀客領竒勝賦詩把酒澄虛亭
五言律
宿羽亭侍宴應制(唐)杜審言
步輦千門出離宫二月開風光新柳報宴賞落花催碧
水搖空閣青山繞吹臺聖情留晩興歌管送餘杯
都尉山亭杜審言
紫藤縈葛藟綠刺罥薔薇下釣看魚躍探巢畏鳥飛葉
疎荷巳晩枝亞果新肥勝迹都無限只應伴月歸
仙萼亭初成侍宴應制(唐)沈佺期
山中氣色和宸賞第中過輦路披仙掌帷宫拂帝蘿泉
臨香澗落峰入翠雲多無異登玄圃東南望白河
春日宴宋主簿山亭(唐)宋之問
公子政邀歡林亭春未闌攀巖踐苔易迷路出花難忩
覆垂楊暖階侵瀑水寒帝城歸路直留興接鵷鸞
幸梨園亭應制(唐)崔湜
年光陌上發香輦鏡中遊草綠鴛鴦殿花明翡翠樓寶
杯承露酌仙管雜風流今日陪遊豫皇恩不可酬
相州北亭(唐)張說
人務南亭少煙霞北院多山花迷徑路池水拂藤蘿萍
散魚時舞林幽鳥作歌悠然白雲意乘興抱琴過
林亭作(唐)張九齡
穿築非求麗幽閒欲寄情寓懷因壤石真意在蓬瀛苔
益山文古池添竹氣清從兹果蕭散無事亦無營
同蔡孚五亭詠(唐)徐皛
章奏中京罷雲泉別業歸拂琴鋪野席牽柳挂朝衣翡
翠巢書幌鴛鴦立釣磯幽棲可憐處春事滿林扉
宴榮山人池亭(唐)孟浩然
甲第開金穴榮期樂自多櫪嘶支遁馬池養右軍鵝竹
引攜琴入花邀載酒過山翁來取醉時唱接䍦歌
早秋宴張郎中海亭即事(唐)盧象
邑有絃歌宰翔鸞狎野鷗眷言華省舊暫滯海池遊鬱
島藏深竹前谿對舞樓更間書即事雲物是新秋
陸渾水亭(唐)祖詠
晝眺伊川曲巖間霽色明淺沙平有路流水漫無聲浴
鳥沿波聚潛魚觸釣驚更憐春岸綠幽意滿前楹
題韓少府水亭(唐)祖詠
梅福幽棲處佳期不忘還鳥啼當戶竹花繞傍池山水
氣侵階冷松陰覆座閒寧知武陵趣宛在市朝間
題崔八丈水亭(唐)李白
高閣横秀氣清幽併在君簾飛宛谿水忩落敬亭雲猿
嘯風中斷漁歌月裏聞閒隨白鷗去沙上自成羣
宴陶家亭子李白
曲巷幽人宅高門大士家池開照膽鏡林吐破顔花綠
水藏春日青軒秘晩霞若聞絃管妙金谷不能誇
章梓州水亭(唐)杜甫
城晩通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌
重題鄭氏東亭杜甫
華亭入翠微秋日亂清暉危石欹山樹清漣曳水衣紫
鱗衝岸躍蒼隼護巢歸向晩尋征路殘雲傍馬飛
過南鄰朱山人水亭杜甫
相近竹參差相過人不知幽花欹滿樹曲水細通池歸
客村非遠殘樽席更移看君多道氣從此數追隨
郡南亭子宴(唐)張謂
亭子春城外朱門向綠林柳枝經雨重松色帶煙深漉
酒迎山客穿池集水禽白雲常在眼聊足慰人心
題裴十六少卿東亭(唐)李嘉祐
平津舊東閣深巷見南山卷箔嵐烟潤遮忩竹影閒傾
茶兼落帽戀客不開關斜照窺檐外川禽時往還
宴無錫蔡長官西亭李嘉祐
茅簷閒寂寂無事覺人和井近時澆圃城低下見河興
緣芳草積情向遠峰多別日歸何地停橈更一過
題李將軍山亭(唐)郭良
鳳閣將軍位龍門司隷家衣冠為隱逸山水作繁華徑
出重林草池搖兩岸花誰知貴公第亭院有煙霞
夏夜西亭即事寄錢員外(唐)耿湋
高亭賓客散暑夜醉相和細汗迎衣集微凉待扇過風
還池色定月晩樹陰多遥想隨行者珊珊動曉珂
玉臺體題湖上亭(唐)戎昱
湖入苑西邊湖頭勝事偏綠竿初長筍紅顆未開蓮蔽
日高高樹迎人小小船清風長入座夏月似秋天
題楊侍郎新亭(唐)劉商
毘陵過柱史簡易在茅茨芳草如花種修篁帶筍移徑
幽人未賞簷靜燕初窺野客憐霜壁青松畫一枝
晝居池上亭獨吟(唐)劉禹錫
日午樹陰正獨吟池上亭靜看蜂教誨閒想鶴儀型法
酒調神氣清琴入性靈浩然機已息几杖復何銘
百花亭(唐)白居易
朱檻在空虛凉風八月初山形如峴首江色似桐廬佛
寺乘船入人家枕水居高亭仍有月今夜宿何如
湖亭晩歸白居易
盡日湖亭卧心閒事亦稀起因殘醉醒坐待晩凉歸松
雨飄藤帽江風透葛衣柳堤行不厭沙軟絮霏霏
題胡氏谿亭(唐)朱慶餘
亭與谿相近無時不有風澗松生便黑野蘚看多紅雨
足秋聲後山沈夜色中主人能守靜略與客心同
光州王建使君水亭作(唐)賈島
楚水臨軒積澄鮮一畝餘柳根連岸盡荷葉出萍初極
浦清相似幽禽到不虚夕陽亭際眺槐雨滴疎疎
谿亭(唐)許渾
谿亭四面山横柳半谿灣蟬響螳螂急魚深翡翠閒水
寒留客醉月上與僧還猶戀蕭蕭竹西齋未掩關
其二
煖枕眠谿柳僧齋昨夜期茶香秋夢後松韻晩吟時共
戲魚翻藻爭棲鳥墮枝重陽應一醉栽菊助東籬
宿宣義池亭(唐)劉得仁
暮色遶柯亭南山出竹青夜深斜舫月風定一池星島
嶼無人跡菰蒲有鶴翎此中休便得何必泛滄溟
姚氏池亭(唐)項斯
池館饒佳致幽人愜所閒篠風能動浪岸樹不遮山嘯
檻魚驚後眠忩鶴語間何須說廬阜深處便躋攀
早秋遊湖上亭(唐)劉威
危亭秋尚早野思已無窮竹葉一樽酒荷香四座風曉
煙孤嶼外歸鳥夕陽中漸愛湖光冷移舟月滿空
涵碧亭(唐)方干
高低竹雜松積翠復留風路劇陰谿裏寒生暑氣中閒
雲低覆草片水靜涵空方見洋源牧心侔造化工
鄠郊山舍題趙處士林亭(唐)李洞
圭峯秋後疊亂葉落寒虛四五百竿竹二三千卷書雲
深猿拾栗雨霽蟻緣蔬只隔門前水如同萬里餘
漢南郵亭(唐)裴說
高閣水風清開門日送迎帆張獨鳥起樂奏大魚驚驟
雨拖山過微風拂面生閒吟雖得句留此謝多情
題王侍御宅内亭子(唐)黃滔
俗間塵外境郭内宅中亭或有人家創還無蓮幕馨石
曾湖岸見琴誤嶽樓聽來客頻頻說終須作畫屏
中書相公谿亭宴集依韻(宋)徐鉉
雨霽秋光晩亭虚野興廻沙鷗掠岸去谿水上階來客
傲風欹幘筵香菊在杯東山長許醉何事憶天台
碧巘亭(宋)文同
斷巘綠谿邊危亭翠壁前軒忩誰是客詩酒自稱仙遠
壑春藏雨長波晝起煙吏人休報事高興正陶然
弄珠亭春望文同
岸柳舞毿毿春濃物象酣煙雲分極浦舟楫聚回潭上
水魚千百眠沙鴈兩三遥懷無可奈長是寄城南
東谿亭文同
短彴逶迤渡高櫩夭矯沈波光環堵淨日色綵梁深萍
荇翻金鯽蘭苕點翠禽主人公事簡時此照清襟
蒙亭(宋)孫覿
小築三間足雄包萬象并遥波通極浦落日抱孤城小
語千巖應長歌百蟄驚坐看衣屨上漠漠晩雲生
嫣然亭(宋)朱子
手種籬間樹枝繁不忍刪新亭最佳處勝日共歡顔景
晏春紅淺雨餘寒翠澘光風回巧笑桃李任漫山
過九里亭(宋)楊萬里
水渚纔容足漁家便架椽屋根些子地簷外不勝天岸
岸皆垂柳門門一釣船五湖好風月乞與不論錢
陳伯可山亭(宋)戴復古
梯險登霞外乘流過竹西寒谿隨雨漲高閣與雲齊䨇
鶴有時舞孤猿何處啼清吟無盡興白石可留題
林皋亭(元)虞集
九月天氣肅鶴鳴在林陰使君甚好客來者總能吟紅
樹秋山近黃華夕露深鄰翁八九十有酒即相尋
登山亭(元)薩都拉
山上新亭好紅塵不可侵雨階幽草合風徑落花深野
水浮晴色平田下夕陰城中公事少日日就登臨
嶽心亭(元)張翥
何許新亭好軒忩窈窕深天開雲四面地據嶽中心雨
綠蘼蕪道風香薝蔔林曉嵐收不盡猶作半山陰
吕公亭(元)余闕
鄂渚江漢合兹亭宅其幽我來窺石鏡兼得眺芳洲遠
岫雲中没春江雨外流何時乘白鶴吹笛過南樓
垂虹亭(元)倪瓉
虛閣春城外澄湖暮雨邊飛雲忽入戶去鳥欲窮天林
屋青西映吳松碧左連登臨感時物快吸酒如川
山亭(明)薛蕙
西圃禁垣東凉生暑漸空小池盈宿雨叢桂易秋風獨
鶴窺雲際幽蘭浥露中來遊行樂地不惜醉山公
内苑涵碧亭(明)陳沂
苑入黃金塢橋廻碧樹灣龍池觀九島鼇禁覓三山溜
轉雲車急花深月殿閒從來人罕至御榻在中間
偕方仲美宗良兄再集宛在亭
(明)朱多炡
一曲君恩重千秋賀監才亭虛水禽集池淨藕花開進
艇凉風送鈎簾返照來誰能與朋好到此不銜杯
五言排律
王屋山第之側雜構小亭暇日與羣公同遊
(唐)李嶠
桂亭依絶巘蘭榭俯廻谿綺棟魚鱗出雕甍鳳羽棲引
泉聊漲沼鑿磴且通蹊席上山花落簾前野樹低弋林
開曙景釣渚發晴霓狎水驚梁燕臨風聽楚雞復看題
柳葉彌喜蔭桐圭
白蓮花亭侍宴應制(唐)沈佺期
九日陪天仗三秋幸禁林霜威變綠樹雲氣落青岑水
殿黃花合山亭絳葉深朱旗夾小徑寳馬駐清潯苑吏
收寒果饔人饍野禽承歡不覺暝遥響素秋砧
仙萼池亭侍宴應制沈佺期
步輦尋丹嶂行宫在翠微川長看鳥滅谷轉聽猿稀天
磴扶階迥雲泉透戶飛閒花開石竹幽葉吐薔薇徑狹
難留騎亭寒欲進衣白龜來獻壽仙吹返彤闈
奉和幸神臯亭應制(唐)宋之問
清蹕喧黃道乘輿降紫宸霜戈凝曉日雲管發陽春臺
古全疑漢林餘半識秦宴酣詩布澤節改令行仁昔恃
山河險今依道德淳多慚獻嘉頌空累屬車塵
鄭郎中山亭(唐)崔翹
篆筆飛章暇園亭染翰遊地竒人境別事遠俗塵收書
閣山雲起琴齋澗月留泉清鱗影見樹密鳥聲幽杜馥
薰梅雨荷香送麥秋無勞置驛騎文酒暗相求
題獨孤使君湖上林亭(唐)劉長卿
出樹倚朱欄吹鐃引上官老農持插拜時稼捲簾看水
對登龍淨山當建隼寒夕陽湖草動秋色渚田寬渤海
人無事荆州客獨安謝公何足比來往石門難
裴僕射東亭(唐)錢起
鳳扆任匡濟雲谿難退還致君超列辟得道在榮班朱
戟繚垣下高齋芳樹間隔花聞遠水廢卷愛晴山晩沐
值清興知音同解顔藉蘭開賜酒留客下重關仙犬逐
人靜朝車映竹閒則知真隱逸未必謝區寰軒后三朝
顧赤松何足攀
杭州盧錄事山亭(唐)朱慶餘
山色滿公署到來詩景饒解衣臨曲榭隔竹見紅蕉清
漏焚香夕輕嵐視事朝靜中看鎻印高處見迎潮曳履
庭蕪近當身樹葉飄傍城餘菊在步入一仙瓢
李氏小池亭十二韻(唐)韋莊
積石亂巉巉庭莎綠不芟小橋低跨水危檻半依巖花
落魚爭唼櫻紅鳥競鵮引泉疏地脈掃絮積山嵌古柳
紅綃織新篁紫綺緘養猿秋嘯月放鶴夜棲杉枕簟谿
雲膩池塘海雨鹹語忩雞逞辨䑛鼎犬偏饞踏蘚青粘
屐攀蘿綠蔭衫訪僧舟北渡貰酒日西銜遲客登高閣
題詩遶翠嵓家藏何所寶清韻滿琅函
泉南孫氏園亭(元)馬祖常
鑿石通歸汐浮梁看浴暾鴨闌萍上甃鹿柵蘚生垣薝
蔔垂梔子篔簹長竹孫書香芸辟蠧席煖錦裁鴛交客
登仙籍承家荷帝恩冰甌蜂蜜溜酒榼荔漿翻吹籥花
圍屋彈琴鶴舞園海雲春有態閩雪夜無㾗誰謂衣裳
懶予今杖履煩捋鬚歌月地翹首望天門
七言律
太平公主山亭侍宴應制(唐)李嶠
黃金瑞榜絳河隈白玉仙輿紫禁來碧樹青岑雲外聳
朱樓畫壁水中開龍舟下瞰鮫人室羽節高臨鳳女臺
遽惜歡娛歌吹晩揮戈更却曜靈回
題賈巡官林亭(唐)楊巨源
白鳥閒棲亭樹枝綠樽仍對菊花籬許詢本愛交禪侣
陳寔由來足好兒明月出雲秋館思遠泉經雨夜忩知
門前長者無虛轍一片寒光動水池
題友人池亭(唐)溫庭筠
月榭風亭遶曲池粉垣廻互瓦參差侵簾白片搖翻影
落鏡紅愁寫倒枝鸂鶒刷毛花蕩漾鷺鷥拳足雪離披
山翁醉後如相憶羽扇清樽我自知
奉同諸公題河中任中丞新剏河亭
(唐)李商隠
萬里誰能訪十洲新亭雲構壓中流河鮫縱翫難為室
海蜃遥驚恥化樓左右名山窮遠目東西大道鎻輕舟
獨留巧思傳千古長與蒲津作勝遊
許州題德星亭(唐)薛能
潩水南流東有堤堤邊亭是武陵谿槎松配石堪僧坐
蘂杏含春欲鳥啼高處月生滄海外遠郊山在夕陽西
頻來不似軍從事只戴紗巾曳杖藜
題河中亭子薛能
河擘䨇流島在中島中亭子正南空蒲根舊浸臨關道
沙色遥飛傍苑風晴見樹卑知嶽大晩聞車亂覺橋通
無窮勝事應須宿霜白蒹葭月在東
和于中丞登扶風亭(唐)方干
避石攀蘿去不迷行時舉步似丹梯東軒海日已先照
下界晨雞猶未啼郭裏雲山全占寺村前竹樹半藏谿
謝公吟望多來此此地應將峴首齊
再題路支使南亭方干
行處避松兼礙石即須門徑落斜開愛邀舊友看漁釣
貪聽新禽駐酒杯樹影不隨明月去谿流常送落花來
睡時分得江淹夢五色毫端弄逸才
睦州呂郎中環谿亭方干
為是仙才登望處風光便似武陵春閒花半落猶迷蝶
白鳥䨇飛不避人樹影斜餘侵枕簟荷香坐久著衣巾
暫來此地非多日明主那容借寇恂
題越州袁秀才林亭方干
清邃林亭指畫開幽巖別派象天台坐牽蕉葉題詩句
醉觸藤花落酒杯白鳥不歸山裏去紅鱗多向鏡中來
終年此地為吟侣早起尋君薄暮回
褚家林亭(唐)皮日休
廣庭遥帶舊娃宫竹島蘿谿委曲通茂苑樓臺低檻外
太湖魚鳥徹池中蕭疎桂影移茶具狼籍蘋花上釣筒
爭得共君來此住便披鶴氅對清風
題崔駙馬林亭(唐)僧無可
宫花野藥半相和藤蔓參差惜不科纖草連門留徑細
高樓出樹見山多洞中避暑青苔滿池上吟詩白鳥過
更買太湖千片石疊成雲頂綠嵯峨
登涵輝亭(宋)孔武仲
常時洲島隔波瀾故覓君山直上看罨畫園林春減色
水晶宫闕晝添寒州城斜引羣峰小湖面平吞數驛寬
坐久西風響喬木扁舟思到武陵灘
太湖恬亭(宋)王安石
檻臨谿上綠陰圍谿岸高低入翠微日落斷橋人獨立
水銜幽樹鳥相依清遊自覺心無累靜處安知世有機
更待夜深同徙倚秋風斜月釣船歸
成都楊氏江亭(宋)文同
汀洲煙雨卷輕霏遥望軒忩隱翠圍萬嶺西來供曉色
一江南下載晴暉鳬鷗慣入闌干宿魚蟹長隨舴艋歸
我亦舊多滄海思幾時如此得苔磯
題潭州徐氏春暉亭(宋)蘇軾
曨曨曉日上三竿客向東風競倚闌穿竹鳥聲驚步武
入簷花影落杯盤勿嫌步月臨元圃冷笑乘槎向海灘
勝槩直應吟不盡憑君寄與畫圖看
秋日登海州乘槎亭張耒
海上西風八月凉乘槎亭外水茫茫人家日暖漁樵樂
山路秋晴松柏香隔水飛來鴻陣闊趁潮歸去櫓聲忙
蓬萊方丈知何處煙浪參差在夕陽
次秀野極目亭韻(宋)朱子
偶向新亭一破顔高情直寄有無間地偏已隔東西路
天闊長圍遠近山浩蕩祗愁朝霧合輪囷却喜暮雲還
不堪景物撩人甚倒盡詩囊未許慳
飲清湍亭石上小醉再登晝寒朱子
水邊今日共傳杯多謝殷勤數子來三伏炎蒸那有此
百年懷抱頓能開雲山合匝還生霧雪澗翻騰怒吼雷
却恨蒼屏遮遠目凌風直欲跨蓬萊
題張氏新亭(宋)范成大
水楊成幄翠相遮猶有東風管物華葉底青梅無數子
梢頭紅杏不多花煩將練火炊香飯更引長泉煮鬭茶
約我詩成須疥壁莫嗔欹側似歸鴉
水亭有懷(宋)陸游
漁村把酒對丹楓水驛憑軒送去鴻道路半年行不到
江山萬里看無窮故人草詔九天上老子題詩三峽中
笑謂毛錐可無恨書生處處與卿同
池亭夏晝陸游
造物寧非念老生池亭幽事悉施行羣魚聚散忽無迹
孤蝶去來如有情小磑落茶紛雪片寒泉得火作松聲
曲肱假寐翛然寤不為敲門夢不成
南海東廟浴日亭(宋)楊萬里
南海端為四海魁扶桑絶境信竒哉日從若木梢頭轉
潮到占城國裏回最愛五更紅浪沸忽吹萬里紫霞開
天公管領詩人眼銀漢星槎借一來
寄題曾子與競秀亭楊萬里
老夫上下蓼花灘每過君家輙繫船尊酒燈前山入座
孤鴻月底水連天暄凉書問二千里場屋聲名三十年
競秀主人文似豹不應霧隱萬峰邊
平遠亭(元)尹廷高
野水漫漫接白雲凭闌轉覺興撩人一川芳草青無際
數點遥峰淡不真煙樹夕陽開畫軸風帆沙鳥伴吟身
箇中儘有閒田地何必桃源更問津
半山亭(元)于石
萬疊嵐光冷滴衣清泉白石鎻煙扉半山落日樵相語
一徑寒松僧獨歸葉落誤驚幽鳥去林空不礙斷雲飛
層崖峭壁疑無路忽有鐘聲出翠微
分題翠光亭送李仲常江陰知事
(元)陳樵
亭前練水細如縈亭上君山玉作屏林斷纔通吳月白
鴈飛不盡楚天青莓苔着雨長黏石翡翠迎風欲墮翎
怪得步兵迷望眼詩成正值酒初醒
題張以中野亭(元)倪瓚
人境曠無車馬雜軒楹只在第三橋開門草色侵書幌
隔水松聲和玉簫一榻雲山供夏簟滿江煙雨看春潮
君能擷取飛霞珮天際真人近可招
題崇山劉氏園亭(明)吳會
西山三疊鬱岧嶤亭上看山翠欲飄楊柳小樓風滿席
芙蓉清沼水平橋美人歌處傾金杓仙客來時度玉簫
我欲醉眠花底月滿衣香露夜蕭蕭
方叔先生過詠歸亭(明)沈右
積雨空林喜夜晴杖藜隨意傍江行天寒木落青山出
日轉沙虛白鳥明漫擬東鄰時釀黍自憐南畝晩歸耕
潁川高士能相過閒把瑶琴膝上横
坐王氏園亭作(明)劉榮嗣
秋向郊原靜處尋古牆圍繞蓽門深迂廻窈窕層苔路
青紫丹黃千樹林風定小池開竹影日中高榭合藤陰
孤琴更在西鄰北遥領清商識隱心
題來青亭(明)僧德祥
西馬橋分一水灣來青亭子在其間一方席上長留客
三尺忩中只見山落地浮雲須急掃當簷繁木要頻刪
輕嵐嫩紫無朝暮肯與閒情數往還
七言排律
顧氏綠陰亭(元)鄭元祐
顧家亭子綠陰陰楊柳菰蒲岸岸深鷺下積陂明霽雪
鸎啼叢薄度鎔金凉雲覆地苔粘屐疎雨沾衣露滿襟
境曠始知清晝寂舟行忽見白漚沈錦香承宇花如霧
星采當階月在林荷钁課童栽藥物開忩傍水候跫音
湛癡原自能談易嵇鍜何妨善鼓琴况是松醪釀初熟
公餘莫厭客同斟
五言絶句
池西亭(唐)白居易
朱欄映晩樹金魄落秋池還似錢塘夜西樓月出時
陪江州李使君重陽宴百花亭
(唐)朱慶餘
閒攜九日酒共到百花亭醉裏求詩境回看島嶼青
迎風亭(唐)朱景元
山雨留青氣谿飇送早凉時廻石門步階下碧雲光
蓮亭朱景元
廻塘最幽處拍水小亭開莫怪闌干濕鵁鶄夜宿來
望湘亭(唐)鄭谷
湘水似伊水湘人非故人登臨獨無語風柳自搖春
曹亭(宋)孔平仲
外看江水長裏見荷花發廬阜收白雲南浦浸明月
其二
漾舟荷花裏艤棹綠楊陰却上曹亭望山高江水深
披錦亭(宋)文同
繁紅層若雲密綠疊如浪青帝下尋春滿園開步障
露香亭文同
宿露濛曉花婀娜清香發隨風入懷袖累日不消歇
秀聚亭(宋)陳瓘
曉色春風裏維舟一小亭看山渾不倦待得雪峰青
卷雲亭(宋)朱子
西山雲氣深徙倚一舒嘯浩蕩忽搴開為君展遐眺
君子亭朱子
倚杖臨寒水披襟立晩風相逢數君子為我說濂翁
春露亭書(元)劉因
老樹含春容寒泉動幽響念彼山中人風露恣清賞
寄題真定明遠亭(元)趙孟頫
未到新亭上先題明遠詩雲間歸鴈小山外夕陽遲
煙波亭(明)吳琳
漢水連天闊江雲護曉寒青青山數點最好倚闌看
歸雲亭(明)蔡羽
尋幽坐翠微嵐氣濕人衣日暮高亭上雲歸僧未歸
冷泉亭(明)王穉登
暮瀑浮花急春流飲鹿渾潺湲一片雨終日在山門
七言絶句
過崔處士興宗林亭(唐)王維
綠樹重陰蓋四鄰青苔日厚自無塵科頭箕踞長松下
白眼看他世上人
虢州後亭送李判官使赴晉絳
(唐)岑參
西原驛路挂城頭客散紅亭雨未收君去試看汾水上
白雲猶似漢時秋
西亭春望(唐)賈至
日長風暖柳青青北鴈歸飛入杳冥岳陽城上間吹笛
能使春心滿洞庭
楊家南亭(唐)白居易
小亭門向月斜開滿地凉風滿地苔此院好彈秋思處
終須一夜抱琴來
宿府池西亭白居易
池上平橋橋下亭夜深睡覺上橋行白頭老尹重來宿
十五年前舊月明
高亭白居易
亭脊太高君莫拆東家留取當西山好看落日斜銜處
一片春嵐映半環
宿竇使君莊水亭白居易
使君何在在江東池柳初黃杏欲紅有興即來閒便宿
不知誰是主人翁
遊城東王駙馬亭(唐)陸暢
城外無塵水間松秋天木落見山容共尋蕭史江亭去
一望終南紫閣峰
題候仙亭(唐)沈亞之
新剏仙亭覆石壇雕梁峻宇入雲端嶺北嘯猿高枕聽
湖南山色捲簾看
登望雲亭招友(唐)朱慶餘
日日恐無雲可望不辭逐靜望來頻共知亭下眠雲遠
解到上頭能幾人
宿村家亭子(唐)賈島
牀頭枕是谿中石井底泉通竹下池宿客未眠過夜半
獨聞山雨到來時
題池州貴池亭(唐)杜牧
勢比凌歊宋武臺分明百里遠帆開蜀江雪浪西江滿
強半春寒去却來
題元處士高亭杜牧
水接西江天外聲小齋松影拂雲平何人教我吹長笛
閒倚春風弄月明
題隱霧亭(唐)魚玄機
春花秋月入詩篇白日幽閒是散仙空捲珠簾不曾下
長移一榻對山眠
玉泉亭(宋)趙抃
潺潺朝暮入神清落澗通池遶郡廳亂石長松山十里
探源須上玉泉亭
易從師山亭(宋)林逋
林表秋山白鳥飛此中幽致亦還稀西邨渡口人煙晩
坐見漁舟兩兩歸
登賀園高亭(宋)孔平仲
東武名園數賀家更於高處望春華深紅淺白知多少
直到南山盡是花
和杜孝錫展江亭(宋)韓維
斜日低雲動水光偶尋佳處閱羣芳城闉不隔和風度
吹過千花百草香
谿光亭(宋)蘇軾
決去湖波尚有情却隨初日動簷楹谿光自古無人畫
憑仗新詩與寫成
題趙秀才壁(宋)陳造
日日危亭凭曲闌幾山蒼翠擁煙鬟連朝策馬衝雲去
盡是亭中望處山
再題吳公濟風泉亭(宋)朱子
華林翠澗響風泉竟日閒來石上眠更結危亭俯幽聽
未妨長作地行仙
拄笏亭晩望(宋)范成大
林泉隨處有清凉山繞闌干客自忙谿雨不飛虹尚飲
亂蟬高柳滿斜陽
雲間湖光亭范成大
微風不動斂濤湍組練晶晶色界寒斜照發揮猶未盡
月明殘夜更來看
雨中山行至松風亭忽澄霽(宋)陸游
煙雨千峰擁髻鬟忽看青嶂白雲間卷藏破墨營丘筆
却展將軍著色山
登多稼亭曉望(宋)楊萬里
風不能消曉霧㾗天猶未放宿雲根城腰摺處纔三徑
山觜前頭別一村
中和館後草亭(金)李晏
藤花滿地香仍在松影拂雲寒不收山鳥似嫌遊客到
一聲啼破小亭幽
過濟源登裴公亭用閒閒老人韻
(元)耶律楚材
山接晴霄水浸空山光灔灔水溶溶風廻一鏡揉藍淺
雨過千峰潑黛濃
其二
掀髯坐語閒臨水仰面徐行飽看山竹裏忽聞春雪落
天教著我畫圖間
宿浚儀公湖亭(元)楊載
夜宿湖亭水氣凉四更風露濕衣裳空濛霧重前山暗
屋角斜明是月光
題番陽方氏心遠亭(元)黃清老
柴門垂柳曉啼鴉露徑苔封芍藥芽分得番陽雲一半
自携春雨種黃花
劉氏水南亭子(明)蔣山卿
洛水橋南學士家青林遥對碧山斜春風細雨柴門閉
一樹鶯啼杏子花
小亭即事(明)李先芳
綠楊垂穗噪新鴉竹裏茅亭一徑斜不是山人攜酒至
小園閒煞碧桃花
望湖亭(明)王穉登
亭邊楊柳水邊花落日行人正憶家不及江南湖上寺
木蘭舟裏載琵琶
秋亭(明)僧德祥
十日陰雲雨未收山中新漲足谿流杖藜不到閒亭上
恐有秋聲在樹頭
立玉亭僧法聚
山當崖斷孤亭立竹樹廻環翠萬層倒看夕陽深澗底
不知雲外有歸僧
御定佩文齋詠物詩選卷一百十八
