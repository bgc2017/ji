欽定四庫全書
御定佩文齋詠物詩選卷四百七十三
蚌蛤類(附蠣)(蠔)(蚶)(蟶)
四言古
蚌贊(晉)郭璞
萬物變蛻其理無方雀雉之化含珠懷璫與月虧盈協
氣晦望
五言古
詠螺蚌(宋)謝惠連
輕羽不高翔自用絃網羅纖鱗惑芳餌故為釣所加螺
蚌非有心沈迹在泥沙文無雕餙用味非鼎爼和
泰州王學士寄車螯蛤蜊(宋)梅堯臣
車螯與月蛤寄自海陵郡謂我抱餘醒江都多美醖老
來飲不滿一醉已關分甘鮮雖所嗜易飫亦莫問嬌女
巧收殼燕脂合眉暈貧奩無金玉狼藉生恚忿妻孥喜
食之婢妾困埽拚行當至京華耳目飽塵坌此味爽口
難書為厭者訓
圓蛤(宋)唐庚
黃櫝鳴水中相顧皆愕然探之無所得有蛙僅如錢持
問傍舍翁云此號圓蛤夏潦漲溝渠喧呼自酬答卒然
聞其聲謂當可專車旣見一撫掌寸莛量有餘物生元
氣中小大各異趨蛙質黃牛鳴持此欲誰附我居固已
陋爾鳴良亦邨綿蠻囀黃鸝我今思故園
食蠣房(宋)劉子翬
蠣房生海壖堅頑宛如石其中儲可欲雖固必生隙嵌
巖各包藏碨䃁相附積中逢霹靂手妙若啟扃鐍鑽灼
諒難堪曷不吐餘瀝南庖富腥盤豈惟此稱特吞航大
絶倫梯臠萬夫食針鱗九牛毛小嚼逾千百光螺暈紫
斑蠞膏湛金色水母脆鳴牙章舉懸疣密烏黏力排奡
貼石不可索妾魚戲浮波媚鮜雌雄匹蟹蹂輒横鶩鼈
縮常畏出車螯不服箱馬鮫非駿迹江瑶貴一柱夫豈
棟梁質骨柔競愛䱠多鯁鯯乃斥蚶紅鮭赤文肉黑魚
之賊鰷鱨鰋鯉鰻鱣鮪鰍魴鯽鱅庸而&KR3408;小𤨏冗難盡
述包涵知海量長養荷天德貪生族類繁失地波濤窄
網罼人創禍甘鮮已為厄紛然均可口流品當别白微
物倘見知捐軀不足惜
七言古(附長短句)
朱君以建昌霜橘見寄報以蛤蜊
(宋)孔平仲
贈我以海昏清霜之橘報君以淮南紫唇之蛤橘膚軟
美中更甜蛤體堅頑口長合開花結子幸採摘没水藏
泥豈蘄得二物同時有不同賦形與性由天公請君下
筯聊一飽莫索珠璣向此中
錢塘賦水母(宋)沈與求
疾風吹雨回江城艪牙嘔啞潮欲平客居喜無人事攖
相與環坐臨前楹眼中水怪狀莫名出沒沙觜如浮罌
復如緇笠絶兩纓混沌七竅俱未形塊然肯負羣蝦行
嗟其巧以怪自呈凝目𢥠視相將迎老漁旁睨笑發聲
曰此水母官何驚江流如奔絶滄瀛潮汐往來月為程
藏納衆汚無滿盈浮埃沈滓溷九清結成此物宜昏盲
使鰕導迷作雙睛乃能接迹蚌與蟶亦猶巨蛩二體并
離則無目為光精江天八月霜葉鳴罟師得鰕供水征
水母棄擲羅縱橫試令收拾輸庖丁絳礬收涎體紆縈
飛刀縷切武火烹花甆飣餖粲白英不殊冰盤堆水晶
稻醯虀寒芼香橙入齒已復能解酲遣漁止矣勿復評
嗟哉此性愚不更定矜故態招三彭且摩枵腹甘藜羹
七言律
蛤蜊(宋)孔武仲
去年曾賦蛤蜊篇旅館霜高月正圓舊舍朋從今好在
新時節物故依然棲身未厭泥沙穩爽口還充鼎爼鮮
適意四方無不可若思鱸鱠未應賢
周愚卿江西美劉棠仲同賦江珧詩牽強奉答
(宋)周必大
東海沙田種蛤䖴南烹苦酒濯瓊瑶饌因暫棄常珍變
指為將嘗異味搖珠剖蚌胎那畏鷸柱呈馬甲更名珧
累人口腹吾何敢慚愧三英喜且謠
七言絶句
城外(唐)李商隱
露寒風定不無情臨水當山又隔城未必明時勝蚌蛤
一生長共月虧盈
酒病偶作(唐)皮日休
鬱林步障晝遮明一炷濃香養病酲何事晩來還欲飲
隔牆聞賣蛤蜊聲
謝張德恭送糟蚶(宋)陳造
壓倒淤泥白蓮藕半捐介甲露穠纖玉川水厄那知此
急具薑葱喚阿添
島上曲(宋)謝翺
皮帶黑鱗身卉衣晩隨鬼渡水燈微石門犬吠聞人語
知在海南種蛤歸
嶺南雜詠(明)汪廣洋
鴈翅城東湧怒濤外洋水長蜑船高莫嫌昨夜南風急
今日登盤有海蠔
蕭臯别業竹枝詞(明)沈明臣
麥葉蟶肥客可餐楝花鱭熟子盈盤家家鍛磨聲初發
四月江邨有薄寒
御定佩文齋詠物詩選卷四百七十三
