欽定四庫全書
御定佩文齋詠物詩選卷二百七十八
柏類
五言古
庭柏(北齊)魏收
古松圖偃蓋新柏寫爐峯凌寒翠不奪迎暄綠更濃茹
葉輕沈體咀實化衰容將使中臺麝違山能見從
雙柏(元)陳樵
亭亭山上柏柯榦如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
柏屏(明)顧璘
壁立青玉屏下見古柏根相憐歲寒葉鬱作蒼雲屯貞
姿洗霜雪老氣橫乾坤名園非此種誰可當君門
七言古
古柏行(唐)杜甫
孔明廟前有老柏柯如青銅根如石霜皮澑雨四十圍
黛色参天二千尺君臣已與時際會樹木猶為人愛惜
雲来氣接巫峡長月出寒通雪山白憶昨路繞錦亭東
先主武侯同閟宫崔嵬枝榦郊原古窈窕丹青戸牖空
落落盤踞誰得地冥冥孤高多烈風扶持自是神明力
正直原因造化功大厦如傾要梁棟萬牛回首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古來材大難為用
五言律
使院中新栽柏樹子呈李十五栖筠
(唐)岑參
愛爾青青色移根此地來不曾臺上種畱向磧中栽翠
葉欺門柳狂花笑院梅不湏愁歲晚霜露豈能摧
穗柏聮句(唐)叚成式
一院暑難侵莓苔共影深標枝争息鳥餘吹正開襟(成式)
宿雨香添色殘陽石在隂乘閒動詩意助静入禪心(張希復)
古柏(唐)李洞
手植知何代年齊偃蓋松結根生別樹吹子落鄰峯古
榦經龍嗅高烟過雁衝可知繁葉盡聲不礙秋鐘
五言絶句
指栢軒(明)高啟
清隂護燕几中有忘言客人來問不應笑指庭前柏
七言絶句
武侯廟古柏(唐)雍陶
宿葉四時同一色高枝千歲對孤峯此中疑有精靈在
為見盤根是卧龍
題龍興寺老柏院(宋)張在
南鄰北舍牡丹開年少尋芳去又廻惟有君家老柏樹
春風恰似不曾來
禹柏圖(元)吳師道
柏貢荆州任土風漢陽遺樹尚蔥蘢休誇此是親曾植
四海青青盡禹功
御定佩文齋詠物詩選卷二百七十八
