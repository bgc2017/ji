欽定四庫全書
御定佩文齋詠物詩選卷二百二十四
薪炭類(附灰)
五言古
詠灰(隋)岑德潤
圖規暈不缺氣改律還虚欲燃愁獄吏棄道畏刑書未
得逄強陣輕舉欲焉如
七言古
答友人贈炭(唐)孟郊
青山白屋有仁人贈炭價重雙烏銀驅却座上千重寒
燒出爐中一片春吹霞弄日光不定煖得曲身成直身
謝趙使君送烏薪(宋)陳師道
欲落未落雪近人將盡不盡冬壓春風枝冰瓦有去鳥
遠坊窮巷無來人忽聞叩門聲遽速驚雞透籬犬升屋
使君傳教賜薪炭妓圍那解思寒谷老身曲直不足云
冷窗凍壁作春溫定知和氣家家到不獨先生雪塞門
雪曉舟中生火(宋)楊萬里
烏銀見火生綠霧便當水沈一濃炷却因斷續更氤氲
散作霏微煖袍袴須臾霧霽吐紅光歘如雲表生扶桑
陽春和日曛滿室蒼顔渥丹疑醉鄉忽然火冷霧亦滅
只見紅爐堆白雪窗外雪深三尺強窗裏雪深一寸香
五言律
塵灰(唐)駱賓王
洛川流雅韻秦道擅苛威聽歌梁上動應律管中飛光
飄神女襪影落羽人衣願言心未翳終冀效輕微
五言排律
初寒擁爐欣而成詠(明)楊慎
閉戶當嚴候圍爐似故人胡桃無賜炭(宋世御炭以胡桃文鵓鴿色為上)榾
柮有窮薪兒免號寒喜翁便永夜親焰騰金菡萏灰聚
玉麒麟剪燭休論跋傳杯莫記巡煎茶浮蠏眼煨芋皺
虬鱗一點那容雪千門預借春㶚橋何事者凍縮苦吟
身
七言律
榾柮窩(元)陸景龍
安樂窩中興澹然靈根斫得自樵仙地爐伏火春如海
雪屋圍風夜似年香透玉酥和芋撥脂流琥珀帶松燃
絶勝沈水燒金鴨吹徹參差惱醉眠
董明府除夕惠炭(明)謝應芳
范叔寒多正不禁烏薪意重比烏金賖來脱粟忙炊飯
留得焦桐好製琴環堵一龕春盎盎麗譙三鼔夜沈沈
硯池冰釋龍香煖寫我朝來抱膝吟
木炭(明)朱之蕃
墨沼蒼龍蛻骨堅冰霜難犯地爐邊送來雪裏寒威重
領取春回煖律先炙手何勞爭倚附熏心喜見息風煙
烏金聲實真相稱不朽精神藉火傳
七言絶句
小遊仙詩(唐)曹唐
去住樓臺一任風十三天洞暗相通行厨侍女炊何物
滿竈無煙玉炭紅
以少炭寄江子之(宋)晁沖之
金籍曾通玉虚殿仙曹擬拜翠微郎莫嫌薄上溫黁火
猶得濃熏篤耨香
杜善甫乞炭(金)劉勲
筆口酸嘶解說窮寒爐隨手變春紅因君大笑涪翁拙
費盡竒香得馬通
仙居吟(元)僧清珙
山風吹破故窗紙片片雪花飛入來添盡布裘渾不煖
拾枯深撥地爐灰
御定佩文齋詠物詩選卷二百二十四
