欽定四庫全書
御定佩文齋詠物詩選卷五十四
嵩山類
五言古
送楊山人歸嵩山(唐)李白
我有萬古宅嵩陽玉女峰長留一片月挂在東谿松爾
去掇仙草菖蒲花紫茸歲晚或相訪青天騎白龍
五言律
歸嵩山作(唐)王維
清川帶長薄車馬去閒閒流水如有意暮禽相與還荒
城臨古渡落日滿秋山迢遞嵩高下歸来且閉關
七言律
嵩山石淙侍宴應制(唐)沈佺期
金輿旦下綠雲衢彩殿晴臨碧澗隅谿水泠泠逐行漏
山烟片片引香爐仙人六膳調神鼎玉女三漿捧帝壺
自惜汾陽紆道駕無如太室覽真圖
三陽宫石淙侍宴應制(唐)宋之問
離宫秘苑勝瀛洲别有仙人洞壑幽巖邊樹色含風冷
石上泉聲帶雨秋鳥向歌筵来度曲雲依帳殿結為樓
微臣昔忝方明御今日還陪八駿遊
五言絶句
嵩山夜還(唐)宋之問
家住嵩山下好采舊山薇自省遊泉石何曾不夜歸
贈柳喜自號嵩山老(唐)僧皎然
一見嵩山老吾生恨太遲問君年幾許曾出上皇時
遊嵩山(元)楊奐
轘轅坂
盤盤十二曲石嶺瘦崢嶸脚底有平地何人險處行
少室
方若植嵬冠森若削寒玉明月夜中遊誰家借黃鵠
盧巖
避名名自在身瘠道還腴未到千年後空巖已姓盧
北渡水
幾時落東谿曲折卧天漢語似登山人可飲不可盥
七言絶句
送李秀才遊嵩山(唐)顧况
嵩山石壁挂飛流無限神仙在上頭采得新詩題石壁
老人惆悵不同遊
送友人遊嵩山(唐)陳羽
嵩山歸路遶天壇雲影松聲滿谷寒君見九龍壇上月
莫辭清夜水中看
送聞上人遊嵩山(唐)歐陽詹
二室峰峰昔願遊從雲從鶴思悠悠丹梯石磴君先去
為上青冥最上頭
御定佩文齋詠物詩選卷五十四
