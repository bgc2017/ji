欽定四庫全書
御定佩文齋詠物詩選卷二百六十六
韭薤類(附蔥)
五言律
秋日阮隱居致薤三十束(唐)杜甫
隱者柴門内畦蔬繞舍秋盈筐承露薤不待致書求束
比青芻色圓齊玉箸頭衰年關鬲冷味煖併無憂
田家(宋)梅堯臣
高樹蔭柴扉青苔點落暉荷鋤山月上尋徑野煙微老
叟扶童望羸牛帶犢歸燈前飯何有白薤露中肥
韭花(元)許有壬
西風吹野韭花發滿沙陀氣校葷蔬媚功於肉食多濃
香跨薑桂餘味及瓜茄我欲收其實歸山種澗阿
七言律
題華季充剪韭軒(明)周翼
吳下有田宜種韭高風莫笑庾郎貧翬飛畫棟青林表
玉洗行盤綠水濱夜雨剪來茸自長春風吹起碧初勻
客來一筯分清供不與區區肉食人
五言絶句
韭(宋)劉子翬
肉食終三韭終憐氣味清一畦春雨足翠髮剪還生
韭(明)高啟
芽抽冒餘濕掩冉煙中縷幾夜故人來尋畦剪春雨
七言絶句
蔥(宋)陸游
瓦盆麥飯伴鄰翁黃菌青蔬放筯空一事尚非貧賤分
芼薑僭用大官蔥
御定佩文齋詠物詩選卷二百六十六
