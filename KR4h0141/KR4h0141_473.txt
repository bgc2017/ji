欽定四庫全書
御定佩文齋詠物詩選卷四百七十四
蛙類
五言古
南池宴餞辛子賦得科斗子(唐)岑參
臨池見科斗羡爾樂有餘不憂網與釣幸得免為魚且
願充文字登君尺素書
七五言
蛙聲(明)徐渭
紅芳綠漲綠連天夾岸蘼蕪匝澗灣别有鼓吹喧渡口
不教蚯蚓疉陽關殷郎咄咄書空易漢吏期期奉詔難
華苑公私猜典午蓽門佶屈課殷盤連營甲卒枚前鬨
寒寺沙門呪後餐蟾蜍借月瘖何謂科斗縈波字與翻
蒲潦溽蒸號太酷梅風飄蕩控宜寒使車南詣雕題譯
貝葉西來鴂舌彈金响俠徒丸儘落珮垂戰士怒彌殷
諧語就笞方乞半孤雛隔乳未啼殘韓馮枕荷愁喧寐
戴勝降桑許聒眠利口嗇來儳喋喋薄言鉦罷鼓闐闐
咽競笳烏不得曉雜沸蓮露幾時圓迢迢來度夭姬帳
閤閤迴驚釣者船搖繁藻鏡驅成瀫韻碎菱絲詎可穿
寄語草深瓜爛處急呼即且備蚿憐
七言律
題白渡方氏聽蛙亭(宋)劉克莊
塘水拍隄科斗生想君亭子俯幽清黃梅雨足野田潤
牡麴煙收邨墅晴莫信人嫌無理鬧頗疑渠有不平鳴
畫堂方喜聽琴阮誰愛天然律吕聲
蛙鼓(明)朱之蕃
徑滿蓬蒿沼滿蘋産蛙相怒復相親中宵磔格連清曉
過雨喧闐送晩春獨聽鐃歌矜戰勝共徵散部樂延賓
郊坰寂靜偏憐汝伴我書齋不厭貧
蛙(明)張維
熟梅天氣雨初收何處蛙聲隔水樓鼓吹翻嫌驚好夢
公私誰為亂閒愁薰風候已違花信碧草凉應動麥秋
赤鯉聞雷争變化爾能燒尾躍雲不
五言絶句
戲詠蛙(唐)楊收
兔邊分玉樹龍底耀銅儀會當同鼓吹不復問官私
雜詩(宋)梅堯臣
蛙行動萍葉悮觀作遊魚稍稍引兩股已變科斗書
六言絶句
積雨作寒(宋)范成大
已報舟浮登岸更憐橋踏平池養成蛙吹無謂掃盡蚊
雷却竒
七言絶句
盆池(唐)韓愈
老翁真箇似童兒汲井埋盆作小池一夜青蛙鳴到曉
恰如方口釣魚時
硤石西泉韓愈
居然鱗介不能容石眼環環水一鍾聞說旱時求得雨
秪疑科斗是蛟龍
禽蟲(唐)白居易
水中科斗長成蛙林下桑蟲老作蛾蛙跳蛾舞仰頭笑
焉用鯤鵬鱗羽多
春晩(宋)徐璣
午風庭院綠成衣春色方濃又欲歸科斗散邊荷葉出
酴醿香裏柳綿飛
農謠(宋)方岳
漠漠餘香著草花森森柔綠長桑麻池塘水滿蛙成市
門巷春深燕作家
夏雨(金)祝簡
電掣雷轟雨覆盆晩來枕簟頗宜人小溝一夜深三尺
便有蛙聲喧四鄰
寓望(金)趙秉文
蒲根閣閣亂蛙鳴點水楊花半白青隔岸風來聞鼓吹
柳陰深處有園亭
二月十五雨作(元)倪瓚
風軒紅杏散餘霞堤艸青青桃欲花寒食清明看又近
滿川煙雨亂鳴蛙
張園雜賦(元)錢惟善
清夜無眠疉鼓催竹梢垂露點蒼苔滿池月色如霜白
一片蛙聲似雨來
師子林即景(元)僧惟則
素壁光搖眼倍明隔簾風樹弄新晴樹根蛙鼓鳴殘雨
恍惚南山水落聲
漫興(明)李東陽
井口轆轤聞水聲園中菜畦渾欲平呼童引水放教去
一夜池頭蛙亂鳴
御定佩文齋詠物詩選卷四百七十四
