欽定四庫全書
御定佩文齋詠物詩選卷三百六十四
罌粟花類(即米嚢花)
七言律
滇南二月罌粟花盛開皆千葉紅者紫者白者
微紅者半紅者傅粉而紅者白膚而絳脣者
丹衣而紫純者殷如染茜者一種而具數色
絶類麗春譜之所云(明)程本立
鄯闡東風不作寒米嚢花似夢中看珊瑚舊是王孫玦
瑪瑙猶疑内府盤嘶過驊驑金匼匝飛来蛱蝶玉闌干
瘴煙窟裏身今老春事關心思萬端
七言絶句
西歸出斜谷(唐)雍陶
行過險棧出褒斜歴盡平川似到家萬里客愁今日散
馬前初見米嚢花
米嚢花(宋)楊萬里
鳥語蜂喧蝶亦忙爭傳天詔詔花王東皇羽衛無供給
探借春風十日糧
罌粟(宋)謝薖
鉛膏細細點花梢道是春湥雪未消一斛千嚢蒼玉粟
東風吹作米長腰
其二
茶粒齊圜剖罌子作湯和蜜味尤宜中年強飯却丹石
安用咄嗟成淖糜
東山紀别(明)僧圓復
谷口風斜斗笠狂米嚢夾路白於霜山童不掩谿頭寺
一任閒雲滿竹廊
御定佩文齋詠物詩選卷三百六十四
