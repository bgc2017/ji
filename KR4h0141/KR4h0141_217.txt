欽定四庫全書
御定佩文齋詠物詩選卷二百十七
坐具類
四言古
牀几銘(漢)李尤
虚左致賢設坐来賓筵牀對几盛養巳陳殽仁飯義枕
典席文道可醉飽何必清醇西伯善養二老来臻
賦席(吴)張純
席為冬設簟為夏施揖讓而坐君子攸宜
書案銘(梁)簡文帝
刻香鏤彩纖銀卷足照色黃金廻花青玉漆華映紫畫
製舒綠性廣知平文雕非曲厠質錦帷承芳綺縟敬客
禮賢恭思儼束披古通今察姦理俗仁義可安忠貞自
燭鑒矣勒銘知微敬勗
五言古
烏皮隠几(齊)謝朓
蟠木生附枝刻削豈無施取則龍文鼎三趾獻光儀勿
言素韋潔白沙尚推移曲躬奉微用聊承終宴疲
詠席謝朓
本生潮汐地落景照參差汀洲蔽杜若幽渚奪江蘺遇
君時採擷玉座奉金巵但願羅衣拂無使素塵彌
牀詩(梁)宣帝
衡山白玉鏤漢殿珊瑚支踞膝申久坐屢好為頻移
詠胡牀應教(梁)庾肩吾
傳名乃外域入用信中京足欹形巳正文斜體自平臨
堂對遠客命旅誓初征何如淄館下淹留奉盛明
詠案(陳)後主
巳羅七爼滿兼逢百品易張陳荅贈言梁室齊眉席
同暢當詠蒲團(唐)盧綸
團團錦花結乃是前谿蒲擁坐稱儒褐倚眠宜老夫惟
當學禪寂日夕與之俱
五言律
席(唐)李嶠
避坐承宣父重筵揖戴公桂香浮半月蘭氣襲回風舞
拂丹霞上歌清白雪中佇將文綺色舒卷帝王宮
烏龍養和(唐)皮日休
夀木拳數尺天生形狀幽把疑傷虺節用恐破蛇瘤置
合月觀内買須雲肆頭料君擕去處煙雨太湖舟
和襲美烏龍養和(唐)陸龜蒙
養和名字好偏寄道情深所以親逋客兼能助五禽倚
肩滄海望鈎膝白雲吟不是逍遥侶誰知世外心
㪪子(私盍反支起也)(金)周馳
勿以微材棄安危任不輕誰憐一片小能使四方平几
案由吾正盤盂免爾傾何當遇夷坦沈默更無營
七言律
題泗河中石牀(唐)吴融
一片苔牀水漱痕何人清賞動乾坤謫仙醉後雲為態
野客吟時月作魂(李白杜甫皆此飲詠)光景不廻波自遠風流難
問石無言邇来多少登臨客千載誰將勝事論
七言絶句
題畫(元)貢性之
馬足車輪盡日忙夢魂不到水雲鄉閒人自識閒邊趣
小簟疎簾坐晩涼
御定佩文齋詠物詩選卷二百十七
