欽定四庫全書
御定佩文齋詠物詩選卷四百六十八
龍類(附蛟虬)
五言古
應龍萹(陳)張正見
應龍未起時乃在淵底藏非雲足不蹈舉則冲天翔譬
彼野蘭草幽居常獨香清風播四遠萬里望芬芳隠居
可頥志自見焉得彰
飛龍引(北齊)蕭慤
河曲銜圖出江上負舟歸欲因作雨去還逐景雲飛引
商吹細管下徵泛長徽持此凄清引春夜舞羅衣
龍潭(元)劉因
盤磴脱交蔭平壇得高岑高岑不可攀飛湍激幽音窮
源豈不得爽氣來駸駸靈潤發山骨沮洳下崖隂為問
石上苔妙理誰曾尋乾坤有乾溢此水無古今下有靈
物棲倒影毛髮森東州旱連歲呼龍動雲林顧此百丈
潭豈無三日霖為霖此雖能鞭策由天心日暮碧雲合
空山深復深
七言古(附長短句)
日離海(宋)謝翺
日離海青曈曨沃以積水涵蒼穹神光隠豹霧空氣呼
吸為蛟龍赤雲衣紫霓從吹白衆宿歌大風天吳遁清
海宫
僧傳古湧霧出波龍圖歌(元)柳貫
葉公好龍致真龍精氣所感無不通僧中劉累有傳古
夜夢捷入驪龍宫陽暉燄燄隂精動左右給侍皆魚蟲
探珠不得逢彼怒轟然鼔鬛興雷風潛窺竊識領其妙
寫之萬楮將毋同目睛數月纔一點波浪咫尺如層空
乘雲執鏡麾電母跨海獻寶招河宗劉嘗善豢古善畫
得意忘象象乃工為龍為畫了不識有頃噀水投長虹
龍乎龍乎德正中超忽變化天為功絳冠帝子秉節從
九淵喚起赤鯶公永奠鼇極開鴻濛
題王宰所藏墨龍柳貫
飛廉為御豐隆車憑陵九淵傾尾閭誰與發墨啟元奥
神光躡斗旋其樞湖邊竹屋清夜徂防有沒人來摘珠
題陳所翁墨龍(元)薩都拉
畫龍天下稱所翁禿筆光射驪珠宫長廊白日走雲氣
大厦六月生寒風興來一飲酒一石手提元兔追霹靂
漲天煙霧晴不收頭角峥嶸出墻壁全形具體得者稀
今日海邊親見之滿堂光燄動鱗甲倒挾海水空中飛
凌風直上九天去天下蒼生望霖雨太平天子居九重
黍稷穰穰千萬古
題陳所翁九龍戲珠圖(元)張翥
兩龍頡頏出重淵白日移海空中懸一龍回矯一倒起
側磔虬髯怒噴水大珠炎炎如弹丸爪底雲頭争控摶
一龍昂首逆鱗露兩龍旁睨蒼厓蟠怪風狂電浩呼洶
天吳倅立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手來雨氣糢糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鐍但恐破壁飛空冥
題蒼龍戲海圖(元)陳泰
天孫織雲春錦紅玉梭誤落乘剛風一夕變化雲溟濛
海水起立為珠宫坐令年年杼軸空誰與黼黻上帝躬
求梭不得愁鬼工安知入君懷䄂中
墨龍(元)張雨
高昌世子寫墨龍此龍乃出開元中東井水與天河通
龍下取水遺其蹤道人識為黑帝子逃入世子之茟鋒
井頭夜半飛霹靂元氣淋漓雪色碧一鎻銀牀五百年
纔點目晴生羽翼
題吳彦嘉所藏張秋蟾龍圖(明)方行
張公畫龍人不識茟法遠自僧繇得挂向高堂神鬼驚
恍惚電光來破壁夜當渤海開茟力元氣霖霪浸無極
吞吐日月天地昏摩盪雲䨓太隂黑江翻石轉窈莫測
雪濤卷空銅柱側洞庭扶桑非爾誰顛倒滄溟為窟宅
乃知兹圖只數尺坐令萬里起古色何當置我君山湖
上之高峯聽此老翁吹鐵篴
七言律
龍池樂章(唐)蘇頲
西京鳳邸躍龍泉佳氣休光鎮在天軒后霧圖今巳得
秦王水劒昔嘗傳恩魚不入昆明釣瑞鶴常如太液仙
願侍廵遊同舊里更聞蕭鼔濟樓船
奉和聖製龍池萹(唐)姚崇
恭聞帝里生靈祉應報明君鼎業新既協翠泉光寶命
還符白水出真人當時舜海潛龍躍此日堯河帶馬廵
獨有前池一小鴈叨承舊惠入天津
五言絶句
黃神谷紀事(唐)馬戴
霹靂震秋岳折松横洞門雲龍忽變化但見玉潭渾
續古(唐)陳陶
景龍臨太極五鳳當庭舞誰信壁間梭升天作雲雨
龍井(元)貢師泰
寶劒落深潭時時見光怪鱗甲飛上天白晝風雨快
玉簾泉(元)杜本
燦爛金為屋玲瓏玉作簾飛泉來百道中有老龍潛
畫扇(元)張憲
渴龍飲清江江水皆倒立風雨滿山來石楠半身濕
小臨海曲(元)楊維楨
網得珊瑚樹移栽瑪瑙盆夜來風雨横龍氣上珠根
題道士青山白雲圖(明)張以寧
雲氣曉來濃前山失數峯道人夜作雨呼起碧潭龍
七言絶句
絶句(唐)杜甫
欲作漁梁雲覆湍因驚四月雨聲寒青溪先有蛟龍窟
竹石如山不敢安
小游仙(唐)曹唐
白石山中自有天竹花藤葉隔谿煙朝來洞口圍棋了
賭得青龍值幾錢
其二
且欲留君飲桂漿九天無事莫推忙青龍舉步行千里
休道蓬萊歸路長
其三
瓊樹扶疎壓瑞煙玉皇朝客滿花前東風小飲人皆醉
短尾青龍枕水眠
偶題(宋)王安石
山腰石上千年澗石眼全無一日乾天下蒼生望霖雨
不知龍向此中蟠
上沙遇雨快凉(宋)范成大
刮地風來健葛衣一凉便覺暑光低雲頭龍挂如垂筯
雨在中峯白塔西
臺山雜詠(金)元好問
靈蛇不與世相關時復蜿蜒水石間何處天瓢待霖雨
一龕香火梵仙山
玉龍圖(元)虞集
貝闕澄澄海月生水晶簾影接空明鮫綃剪得霓裳就
却擁冰髯上太清
夜發龍潭(元)薩都拉
船頭夜静天如水渡口潮平月在江燈影搖波風不定
老龍吹浪濕篷窗
遊覆船山宿草堂(元)鄭玉
眠雲石上屋三間瀑布當檐坐卧看怪底岩前龍忽起
夜來風雨不勝寒
嶺南雜詠(明)汪廣洋
番禺南望渺烟波怪底魚龍出沒多頃刻風霆飛白晝
黑雲拖雨過牂牁
奉同王浚川海上雜歌(明)薛蕙
天雞啼處夜生潮東望蓬萊翠霧消紫貝高為雲外闕
青龍盤作日邊橋
御定佩文齋詠物詩選卷四百六十八
