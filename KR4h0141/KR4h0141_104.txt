欽定四庫全書
御定佩文齋詠物詩選卷一百四
溝類
五言律
御溝(唐)王貞白
一𣲖御溝水綠槐相蔭清此中涵帝澤無處濯塵纓鳥
道來雖險龍池到自平朝宗心本切願向急流傾
過棠梨溝(金)党懷英
地僻人煙少山深澗谷重坡陀下長坂迤邐失諸峰問
俗知懷土聽歌識相舂幾家茅屋下田畝自横從
五言排律
御溝十六韻(唐)吳融
一水終南下何年派作溝穿城初北注過苑却東流遶
岸清波溢連宫瑞氣浮去應涵鳳沼來必滲龍湫激石
珠争碎縈堤練不收照花長樂曙泛葉建章秋影炫金
莖表光搖綺陌頭旁沾畫眉府斜入教簫樓有雨難澄
鏡無萍易擲鈎鼓宜堯女瑟盪必蔡姬舟皐的通鳴鶴
津應接斗牛逗風還瀲瀲和月更悠悠淺憶觴堪泛深
思杖可投祗懷涇合慮不帶隴分愁自有朝宗樂曾無
潰穴憂不勞誇大漢清渭貫神州
七言律
魚溝懷家(宋)晁補之
生涯身事任東西藥笥書囊偶自賫柳嫩桑柔鴉欲乳
雪消冰動麥初齊沙頭晚日檣竿直淮上春風鴈鶩低
歸去未應芳物老桃花如錦遍松谿
䢴溝(明)岳岱
隋皇昔日錦帆遊吳楚分疆是此溝兩岸煙花迷賈客
萬家楊柳挂新秋北瞻燕闕三千里西望金陵十四樓
淮海岷江都會地繁華雄盛古揚州
七言排律
奉和宋翰林顯夫御溝詩韻(元)傅若金
宛宛長波切太虛霏霏晴霧濕高居雲涵斜影翻玄燕
日映圓紋散白魚遥轉石陰通樹細稍侵花底出宫徐
橋邊市起春鳴轂閣裏朝回晩曳裾天子數臨窺碧藻
詞臣時勅賦金蕖龍池浩蕩恩波接草木無情亦勝予
五言絶句
御溝水(唐)唐肇
萬壑朝溟海縈回歲月多無如此溝水咫尺奉天波
七言絶句
御溝水(唐)僧無可
鑿禁疏雲數道開垂風岸柳拂青苔銀波玉沫空馳去
曾歴千巖萬壑來
豫章溝(宋)劉克壯
溝水泠泠草樹香獨穿枝徑入垂楊薺花滿地無人見
唯有山蜂度短牆
御溝春日偶成(元)馬祖常
御溝流水曉潺潺直似長虹曲似環流入宫牆才一尺
便分天上與人間
御定佩文齋詠物詩選卷一百四
