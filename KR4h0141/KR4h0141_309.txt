欽定四庫全書
御定佩文齋詠物詩選卷三百九
楊梅類
七言古
初食楊梅(明)楊循吉
楊梅本是我家果歸來相對歎先作往來南北將十年
久不飡汝幾忘却憶從年少在吴中食以成傷難療藥
年年端午即有之街頭賣折先附郭初間生酸帶青色
次見熟從枝上落吴儂好竒不論錢一味纔逄傾倒槖
生時熏蒸喜烈日所怕狂風陰雨虐有紅有白紫者佳
大如彈丸圓可握生芒刺口易破碎到牙甘露先流齶
黃船奉貢晝夜走數枚出賜惟臺閣其餘官小那得預
說著江南懷頗惡吴人鹽蜜百計收不知本味終枯涸
肉存液去但有名奪以酸甜無可嚼我今到家又遇夏
正是高林雨方濯滿盤新摘恣狂啖十指染丹如茜著
細思口實亦小事其來乃以微官博使余不有故山歸
安得香鮮列惟錯人生百年有適意忍口勞勞何所樂
七言律
謝丘師楊梅(宋)楊萬里
梅出稽山世少䨇情知風味勝他楊玉肌半醉生紅粟
墨暈微深染紫囊火齊堆盤珠徑寸醴泉浸齒蔗為漿
故人解寄吾家果未變蓬萊閣下香
白楊梅(明)瞿佑
乃祖楊朱族最奇諸孫清白又分枝炎風不解消冰骨
寒粟偏能上玉肌異味每煩山客贈靈根猶是聖僧移
水晶盤薦華筵上酪粉鹽花兩不知
謝于喬送楊梅乾無詩用前韻奉索
(明)李東陽
深夜柴門闔更開楊梅香送滿罌來霜乾淺帶層冰結
紅爛紛成萬粟堆坐愛春盤裝磊落憶從秋樹採崔嵬
莫教俗却先生饋佳句重煩答後裁
五言絶句
平望夜泊(明)王穉登
雨多楊梅爛青筐滿山市兒女當夕飡嫣然口脣紫
御定佩文齋詠物詩選卷三百九
