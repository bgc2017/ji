欽定四庫全書
御定佩文齋詠物詩選卷一百二十
閣類
五言古
登州中新閣(北周)庾信
跨虛凌倒景連雲距少陽璇極龍鱗上雕甍鵬翅張千
尋文杏照十里木蘭香開窗對高掌平坐望河梁歌響
聞長樂鐘聲徹建章賦用王延夀書須韋仲將龍來隨
畫壁鳳起逐吹篁石作芙蓉影池如明鏡光花梁反披
葉蓮井倒垂房徒然思燕賀無以預鵾翔
水閣朝霽奉簡雲安嚴明府(唐)杜甫
東城抱春岑江閣鄰石面崔嵬晨雲白朝旭射芳甸雨
檻卧花叢風牀展書卷鈎簾宿鷺起丸藥流鶯囀呼婢
取酒壺續兒誦文選晚交嚴明府矧此數相見
登閣(宋)陳與義
今日天氣佳登臨散腰脚南方宜艸木九月未黃落秋
郊乃明麗夕雲更蕭索遠遊吾未能歲暮依樓閣
豁然閣(宋)程俱
雲霞墮西山飛帆拂天鏡誰開一窗明納此千頃淨寒
蟾發淡白一雨破孤迥時邀竹林交或盡剡谿興扁舟
還北城隠隠聞鐘磬
五言律
宿香山閣(唐)賀朝
暝望春山閣梯雲宿半空軒窗閉潮海枕席拂煙虹朱
網防棲鴿紗燈護夕蟲一聞雞唱曉已見日曈曈
夜宿西閣曉呈元二十一曹長
(唐)杜甫
城暗更籌急樓高雨雪微稍通綃幕霽遠帶玉繩稀門
鵲晨光起檣烏宿處飛寒江流甚細有意待人歸
西閣雨望杜甫
樓雨霑雲幔山寒著水城逕添沙面出湍減石稜生菊
蕊凄疎放松林駐遠情滂沱朱檻濕萬慮倚檐楹
宿竹閣(唐)白居易
晚坐松檐下宵眠竹閣間清虚當服藥幽獨抵歸山巧
未能勝拙忙應不及閑無勞别修道即此是玄關
滕王閣(唐)張喬
昔人登覽處遺閣大江隅疉浪有時有閒雲無日無早
凉先燕去返照後帆孤未得營歸計菱歌滿舊湖
登閣(宋)朱子
横空敞新閣高處絶炎氛野迥長風入天秋凉氣分憑
闌生逸想投迹遠人羣終憶茅檐外空山多白雲
艤舟登滕王閣(宋)戴復古
散步登城郭維舟古樹傍澄江浮野色虚閣貯秋光却
酒淋衣濕搓橙滿袖香西風吹素髮猶逐少年狂
光霽閣晚望(宋)真山民
一閣納萬象危闌俯渺茫白沙難認月黃葉易為霜宿
鳥投煙嶼歸樵趁野航孤吟誰是伴漁笛起滄浪
翁邨翠流閣(元)尹廷高
四圍山翠合縹緲見危樓地狹星辰少雲深水石幽谿
聲晴亦雨松影夏如秋為語遊方者桃源豈外求
菌閣(元)張雨
巖架菌芝閣榜題松雪扉雲來畫檐宿龍向墨池歸對
几琴三疉倚闌山四圍仙靈能夜降應得㖟玄機
登天柱閣(明)胡纘宗
與客上江樓横江山欲浮雲當天柱出月傍小姑流帆
外收吴楚尊前落斗牛瀰漫忽千里倚檻思悠悠
五言排律
奉和聖製登朝元閣(唐)錢起
六合紆元覽重軒啟上清石林飛棟出霞頂泰階平拂
曙鑾輿上晞陽瑞雪晴翠微回日馭丹巘駐天行御氣
升銀漢垂衣俯錦城山通玉苑迥河抱紫關明感物乾
文動凝神道化成周王陟喬嶽列辟讓英聲
望凌煙閣(唐)劉公興
畫閣凌虚構遥瞻在九天丹楹崇壮麗素壁會勲賢靄
靄浮元氣亭亭出瑞煙近看分百辟遠揖誤羣仙圖列
青霄外儀形紫禁前望中空霽景驤首幾畱連
登福昌山閣(宋)蔡襄
危磴通高閣登臨境迥清雲開千岫出雪霽一川明斷
鴈來孤影遥泉落細聲野煙依竹見谿樹與橋平已助
騷人思徒搖遠客情扁舟如可泛歴歴是江程
七言律
登昇元閣(唐)李建勲
登高始覺太虛寬白雪須知唱和難雲度瑣窗金榜濕
月移珠箔水精寒九天星象簾前見六代城池直下觀
惟有上層人未到金烏飛過拂闌干
次韻孔憲蓬萊閣(宋)趙抃
山顛危構傍蓬萊水閣風長此快哉天地涵容百川入
晨昏浮動兩潮來遥思坐上遊觀遠愈覺胷中度量開
憶我去年曾望海杭州東向亦樓臺
運判南園瞻民閣(宋)文同
青都高與紫霄通獨凭危欄望不窮萬嶺過雲秋色裏
一峰擎雪夕陽中檐楹曉落天邊月窗戶晴吹石闕風
民吏安閒財賦足管絃時復在層空
題晉原舒太博清谿閣文同
危閣飛空羽翼開下蟠波面影徘徊光搖畫板月深淺
聲遶曲闌風往來暝色四郊煙莽蒼曉雲千嶂雪崔嵬
主人好客民無訟日夕登遊對酒杯
宿延平雙谿閣(宋)蔡襄
鳴籟蕭森萬木聲濃嵐環合亂峰青樓臺矗處雙谿會
雷電交時一劒靈曉市人煙披霽旭夜潭漁火鬭寒星
畫屏曾指孤舟看今日孤舟是畫屏
登快閣黃明府強使和山谷先生畱題之韻
(宋)戴復古
未登快閣心先快紅日半檐秋雨晴宇宙無邊萬山立
雲煙不動八窗明飛來一鶴天相近過盡千帆江自横
借問金華老仙伯幾人無沗入詩盟
登淨江寺松風閣(元)尹廷高
巋然傑閣倚松岡縱使無風也自凉四面闌干金碧界
萬家城郭水雲鄉清江疉嶂迷空闊白鳥蒼煙墮渺茫
風景不殊君記否吴山頂上看錢塘
題周南翁悠然閣(元)杜本
大江之東彭蠡南周家高閣與雲參秋風猿狖嗁青嶂
暮雨蛟龍起碧潭遶屋千叢生杞菊過檐百尺長楩楠
何時共此登臨樂指點山川與縱談
許茂勲烏桕閣(明)葛一龍
地幽霜肅氣珊珊小閣高臨樹樹斑東顧不遮寒水渡
西來俱是夕陽山連雲送客當秋杪片月争題落酒間
撤去四窗畱半榻儘教棲鶻看人閒
五言絶句
晚登郡閣(唐)韋應物
悵然高閣望已掩東城關春風偏送柳夜景欲沈山
滕王閣春日晚望(唐)曹松
凌春帝子閣偶眺日移西浪勢平花塢帆隂上柳堤
西閣(宋)朱子
借此雲窗眠靜夜心獨苦安得枕下泉去作人間雨
七言絶句
焦崖閣(唐)韋莊
李白曾歌蜀道難長聞白日上青天今朝夜過焦崖閣
始信星河在馬前
澄邁驛通潮閣(宋)蘇軾
倦客愁聞歸路遥眼明飛閣俯長橋貪看白鷺横秋浦
不覺青林沒晚潮
巾子山翠微閣(宋)戴復古
雙峰直上與天參僧共白雲棲一菴今古詩人吟不盡
好山無數在江南
丹青閣(宋)徐璣
翠靄空霏忽有無筆端誰著此工夫谿山本被人圖畫
却道谿山是畫圖
天香閣(元)韓性
闌干曲曲亂雲封回首爐峰翠幾重上界罡風秋萬頃
銀河開徧碧芙蓉
舟夜憶郡齋眺閣(明)顧大典
舟移澤國暮煙長望入蒼波思渺茫遥憶郡齋清絶處
萬山孤閣夜焚香
御定佩文齋詠物詩選卷一百二十
