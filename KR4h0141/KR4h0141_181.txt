欽定四庫全書
御定佩文齋詠物詩選卷一百八十一
硯類(附硯山)
三四言
書硯銘(周)武王
石墨相著而黑邪心讒言無得汙白
五言古
詠硯(唐)楊師道
圓池類璧水輕翰染煙華將軍欲定遠見棄不應賒
石硯(唐)杜甫
平公今詩伯秀發吾所羨奉使三峽中長嘯得石硯巨
璞禹鑿餘異狀君獨見其滑乃波濤其光或雷電聫坳
各盡墨多水遞隱見揮灑容數人十手可對面比公頭
上冠貞質未為賤當公賦佳句况得終清宴公含起草
姿不遠明光殿致於丹青地知汝隨顧盼
謝楊侍讀惠端溪紫石硯(宋)文同
學文二十年語氣殊未成所以文房中四譜無一精豈
不願收貯竊恐好事名自愧中槁然敢假外物榮前日
下秘閣謁公來西城公常顧遇厚待以為墨卿延之吐
佳論出口無雜聲語次座上物硯有紫石英云在嶺使
得渠常美其評因取手自封見授囑所擎倉皇奉以拜
其喜懷抱盈歸來示家人衆目歡且驚言並我所有瓦
礫而瑤瓊貴價市珍煤風前試寒泓磨知密理潤點覺
浮光清洗濯鑑面瑩彈扣牙音鏗遂剪什襲巾加以重
篋盛客來有欲觀稍俗不敢呈願傳之子孫更重金滿
籯作詩叙嘉貺慙比毫毛輕
遊龍尾山(宋)王炎
他山石徒多器寶匿幽僻産璞芙蓉坑金聲而玉德岡
巒外鈎聯地勢中斷隔曲塢八九家路入羊豕迹澗水
抱石根石骨多紺碧北山上攙天南山勢蟠伏硯工二
百指日鑿崔嵬腹篝燈礪斧斤深入逾百尺我行冐風
雨周覽不知夕夜宿茅茨下青燈照岑寂酒闌呼匠氏
訪之語纖悉冰蠶吐銀絲鮫人織霧縠巧手琢磨之價
值黃金鎰斷嵓半傾欹舊穴久湮塞旁求得他材飲水
不受墨堅滑已支庶粗燥乃臧獲信知天壤間尤物神
所惜罕見固為貴有亦未易識瑉玉混一區語盡三歎
息摩挲蒼蘚厓此言可深刻
覓風字歙硯詩贈侍其府尹(元)王惲
硯本發墨具不爾安用他碧紫暈鸜眼黝黑深宫鴉彼
端類高人風姿同云佳遠韻不少吝清談浩無涯但於
當機時未免思棼拏若或砥礪用茫然手空义硬則墨
為褪軟則磨泥沙惟歙士之傑體性何交加羅紋與刷
絲一寸皆可嘉回視端谿公有名實則差新安山水窟
澤大生龍蛇舉世被其利何有蛭與鼃山高谿水清其
芒例如碬嘗聞右軍硯風字琢手奢是名為水箕朵頤
駭唅呀松煤燼無餘惟恐中書了池寬水瀰漫挹彼如
尊洼陂陁浸半海揮灑生雲霞平生未嘗有夢寐江之
涯君今去為邦過此空成嗟包公尹端州歸不一硯拿
彘肝類安邑一笑春生華書生乞索態殆是心貪邪禰
衡泥所愛竟摻漁陽撾今冬與來春會有泛斗槎雄雯
或雌縵分送張華家
七言古
答陳舜俞推官惠詩求全瓦古硯
(宋)韓琦
鄴宫廢瓦埋煙草取之為硯成堅好求者如麻幾百年
宜乎今日難搜討吾邦巧匠世其業能辨瓌竒幼而老
隨材就器固不遺大則梁棟小棼橑必湏完者始稱珍
何殊巨海尋三島荆人之璧尚有瑕夏后之璜豈無考
况乎此物出坏陶千耕萬劚常翻攪吾今所得不專全
秘若英瑶藉文繅君詩苦擇未如意持贈只虞笑絶倒
君不見鎮圭尺二瑁四寸大小雖異皆君寶
謝宼十一惠端硯(宋)陳師道
百工營才先利器市道居貨如作贅書生活計亦酸寒
斷磚半瓦寧求備端谿四山下龍淵鬱積中州清淑氣
金聲玉骨石為容河江屈流雲作使滑如女膚色馬肝
夜半神光際天地諸天散花百神喜知有聖人在當世
没人投深索千丈探頷適遭龍伯睡轆轤輓出萬人負
千歲之藏一朝致琢為時樣供翰墨什襲包藏百金貴
北行萬里更衆目宼卿好事不計費南鄰居士卿之孫
豐悴相從不為異似憐陶瓦磨竈煤輟誦不減前人志
人言寒士莫作事鬼奪客偷天破碎龜玉韞匵與無同
錦衾還客棄佳惠衆所欲得當有緣天獨於余可無意
敢書細事注魚蟲要傳華嚴八千偈
魯直惠洮河綠石作冰壺硯次韻
(宋)張耒
洮河之石利劒矛磨刀日解十二牛千年荒徼困沙礫
一日見寶來中州黃子文章妙天下獨駕八馬森幢旒
平生筆墨萬金直竒煤利翰盈篋收誰持此硯參案几
風瀾近手寒生秋包持投我棄不惜副以清詩帛加璧
明窗試墨吐秀潤端谿歙州無此色野人齋房無翫好
慙愧衣冠陳祼國晁侯碧海為文詞盤礴萬頃澄清漪
新篇來如徹札箭勁筆更似畫沙錐知君自足報蒼壁
愧我空賦瓊瑰詩
謝人惠硯(宋)程俱
帝鴻墨海世不見近愛端谿青紫硯谿流見底寒且清
光凝淺紺淵之精斧柯千古留仙局雲暗半山含紫玉
割雲鑱玉巧如神龍尾銅臺可奴僕君來自南數千里
不載珠璣如薏苡芊芊谿草裹石硯文字之祥直送喜
明窗大几墨花春爐火吐蘭千穗雲虚中含默靜相對
那復草玄驚世人
陳順之靈璧石硯山(宋)樓鑰
名畫法書環四壁中有米家真寶石璧峯森聳外澗流
他物雖竒敢爭席舊屬半山老仙人佛印乞之如乞鄰
阿童有力負之走一時攘取或紛綸此石天然非琢磨
是時有水生巖阿至今硯池尚餘潤歲月既久惜不多
幾年徒見士夫說一旦喜看形偃月傍連玉立兩於菟
主人照暎冰壺徹陳侯之富可敵國會有寶光驚四塞
呼童吸盡硯中水更為輕番翫竒刻不堪回首江南李
空唱多愁似春水更不如此石千載傳玉砌雕欄等糠
粃寶晉得之真不易身後寧知亦輕棄只今傳翫知幾
人當日鎻窗空自秘端歙爭名南北部勿向雷門揚布
鼓銅臺錫瓦更不須祇合觚稜蔭風雨
賦張秋泉真人所藏硯山(元)趙孟頫
泰山亦一拳石多勢雄齊魯青巍峩此石却是小岱嶽
峰巒無數生陂陁千巖萬壑來几上中有絶澗横天河
粤從混沌元氣判自然凝結非鐫磨人間竒物不易得
一見大叫爭摩挲米公平生好竒者大書深刻無差訛
傍有小硯天所造仰受筆墨如圓荷我欲為君書道德
但願此石不用鵝巧偷豪奪古來有問君此意當如何
硯山詩(元)揭傒斯
何年靈璧一拳石五十五峯不盈尺峯峯相向如削鐵
祝融紫盖前後列東南一泓尤可愛白晝玄雲生霮䨴
在唐已著羣玉賦入宋更受元章拜天台澒洞雲海連
戴氏藏之餘百年護持不涴權貴手倉皇獨與身俱全
帝旁真人乘紫霞尺書招之若還家陰崖洞壑寒谽谺
宛轉細路通褒斜崑崙蓬萊與方壺坐卧相對神仙居
硬黃從寫黃庭帖汗青或抄鴻寶書秦淮咽咽金陵道
此物幸不隨秋草願君谷神長不老淨几明窗永相保
古硯歌(元)宋无
神媧踏雲補天去遺下一團蒼黑天千年萬年乾不得
長帶盤古青紫煙玉工剖天天化石石内星精有餘魄
琱光發炯成禹璧海王川后輸元液帝青呵霧坤倪濕
匣月不開太陰泣破天殘缺無人補一穴絲絲漏春雨
空藏老石磨今古補天何時與天語
賦翠濤硯(元)倪瓚
嶽翁常寶翠濤石今我還珍翠濤硯翠濤沄沄生縠紋
雲章龍文發竒變米芾硯山徒自惜此硯顚應未曾見
我初倉卒失神物玉蟾寂寞空瞻戀珠還合浦乃有時
洗滌摩挲冰玉姿書舟輕迅逐鳧鷖喜出火宅臨清漪
松雪磨香淬毛錐天影江波淡碧滋一詠新詩開我眉
灘哥石硯歌(明)宋濓
朱君嗜古米黻同三代彛器藏心胸灘哥古硯近獲見
驚喜奚翅逢黃琮硯煤敷紙巧摹榻訪我一一陳始終
有唐四葉崇象教梵僧航海來番禺手持貝葉寫健相
翻譯華竺談元空辭義幽深衆目識當時授筆唯房融
七月七日元神龍鬼工雷斧琢削古天光電影生新容
袤將四尺廣踰半作鎮弗遷猶華嵩涉唐入宋歲五百
但見寶氣浮晴虹南渡羣公競賞識氏名環列縈秋蟲
朔元雖以實内府棄寘但使煙埃封方今聖人重文獻
氊蒙舟載來江東風磨雨濯露精彩奉勅舁入文華宫
宮中日昃萬幾暇侍臣左右咸雲從紫端玄歙盡斥去
欣然為此回重瞳重瞳一顧光照日天章奎畫分纖濃
有才沈埋恨已久石如能語誇竒逢維昔成周全盛日
兊戈胤衣并大弓藏諸天府遺孫子用以鎮國昭無窮
願將斯硯傳萬世什襲不下古鼎鐘上明文德化八極
下書寬詔蘇疲癃君方執筆掌綸誥願以此言聞帝聰
老臣作歌在何日洪武戊午當嚴冬
五言律
硯(唐)李嶠
左思裁賦日王充作論年光隨錦文發形帶石巖圓積
潤循毫裏開池小學前君苖徒見爇誰詠士衡篇
古石硯(唐)李山甫
追琢他山石方圓一勺深抱真唯守墨求用每虛心波
浪因文起塵埃為廢侵憑君更研究何啻直千金
龍尾石硯寄猶子遠(宋)蘇軾
皎皎穿雲月青青出水荷文章工點&KR1709;忠義老研磨偉
節何須怒寬饒要少和吾衰此無用寄與小東坡
破硯(元)楊載
彼美端谿石家藏歲月多廉隅皆破缺筋力盡研磨玉
亦堅而已星如粲者何向來曾自詭持用掇高科
破硯(元)薩都拉
巨璞何人鑿磨穿偶至今系文虛綠潤雨氣共元陰瓦
礫開無異塵埃積轉深明光幾擕入往事復何心
七言律
襲美以紫石硯見贈以詩迎之
(唐)陸龜蒙
霞骨堅來玉自愁琢成飛燕古釵頭澄沙脆弱聞應伏
青鐵沈埋見亦羞最稱風亭批碧簡好將雲竇漬寒流
君能把贈行吟客徧寫江南物象酬
以紫石硯寄魯望兼酬見贈(唐)皮日休
樣如金蹙小能輕微潤將融紫玉英石墨一研為鳳尾
寒泉半勺是龍睛騷人白芷關心切狎客紅筵奪眼明
兩地有期皆好用不湏空把洗谿聲
元珍以詩送綠石硯所謂玉堂新樣者
(宋)王安石
玉堂新樣世爭傳况以蠻谿綠石鐫嗟我長來無異物
愧君持贈有佳篇久埋瘴霧看猶濕一取春波洗更鮮
還與故人袍色似論心於此亦同堅
獲硯(宋)劉克莊
二硯温如玉琢成信知天地有精英馬肝紫潤尤宜沐
鵒眼青圓宛似生未愛潘郎呼作友便教米老拜為兄
今年几案多竒獲應是儒生命漸亨
再獲一硯自和劉克莊
三硯聫翩買劵成絶勝玉杵聘雲英拊摩無粟向肌起
塗抹有花從筆生韞匵每愁逢暴客傾囊或笑費方兄
古來事業由勤苦不信磨穿道不亨
謝書巢送宣和瀘石硯(元)虞集
巢翁新得瀘州硯拂拭塵埃送老樵毁璧復完知故物
沈沙俄出認前朝毫翻夜雨天垂藻墨泛春冰夜應潮
恐召相如令草檄為懷諸葛渡軍遥
端石硯(元)宋无
千年嵒璞斬新硎一片琳腴截紫青雲漢帶星來玉匣
墨池蒸雨出滄溟煙開霧斂天晶彩海静江澄地典刑
要與陶泓作佳傳老磨松液寫黃庭
鐵硯(元)謝宗可
不用端谿割紫雲鑄來壯士鐵心存一方自出爐鎚巧
百鍊元無斧鑿痕金炁冷涵池水潤土花腥蝕墨煙昏
堅剛千古難磨了誰為扶桑賦曉暾
五言絶句
硯(金)李俊民
端谿温潤石價重百車渠一滴元潭水蠅頭萬卷書
貯香室(明)盛時泰
花開硯池旁花落硯池底洗硯譯經時斛盡龍池水
七言絶句
徐虞部以龍尾石硯邀余第品仍授來使持還
書府(宋)蔡襄
玉質純蒼理緻精鋒鋩都盡墨無聲相如間道還持去
肯要秦人十五城
偶於龍井辯才處得歙硯甚竒作小詩
(宋)蘇軾
羅細無紋角浪平半丸犀璧浦雲泓午窗睡起人初靜
時聽西風拉瑟聲
過餘干吴師中秀才以小詩惠歙硯次韻謝之
(宋)周必大
舊曾起草向明光獨與羅文近赭黃三載瓦池研竈墨
因君聊復夢羲皇
洮石硯(金)馬延登
鸚鵡洲前抱石歸琢來猶自帶清輝芸窗盡日無人到
坐看元雲吐翠微
銅雀臺瓦硯(金)元好問
愛惜鉛華洗又看畫闌桂樹雨聲寒千年不作鴛鴦去
博得書生笑老瞞
惜硯中花(元)方回
花擔移來錦繡叢小窗瓶水浸春風朝來不忍輕磨墨
落硯香黏數點紅
硯(明)郭登
形模麤野已堪羞况復駑頑滑似油常笑石鄉才不逮
有何功業便封侯
御定佩文齋詠物詩選卷一百八十一
