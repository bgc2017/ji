欽定四庫全書
御定佩文齋詠物詩選卷二百九十
檉類
五言古
檉(梁)簡文帝
凌寒競貞節負雪固難虧無慚雲母桂詎減珊瑚枝
有木詩八首(錄一)(唐)白居易
有木名水檉遠望青童童根株非勁挺柯葉多蒙蘢彩
翠色如柏鱗皴皮似松為同松柏類得列嘉樹中枝弱
不勝雪勢高常懼風雪壓低還舉風吹西復東柔芳甚
楊柳早落先梧桐唯有一堪賞中心無蠧蟲
檉(明)吳寬
讀詩識其名誰謂材無用西戎每渡河此木能載重所
以人字之(一名西河柳)豈在作梁棟兩株倚東籬計亦七年
種相對垂青絲驀地來二仲
七言古
魏倉曹東堂檉樹(唐)李頎
愛君雙檉一樹竒千葉齊生萬葉垂長頭拂石帶煙雨
獨立空山人莫知攢青蓄翠隂滿屋紫穗紅英曾斷目
洛陽墨客遊雲間若到麻源第三谷
七言絶句
邨居(金)馬定國
五月南風化蟪蛄野塘晩筍未成蒲檉花落盡紅英細
沙渚鴛鴦半引雛
暮春雜詠(元)僧善住
滿地檉隂野水新粉牆額額有凝塵一雙戲蝶來書幌
猶繞殘花覓舊春
御定佩文齋詠物詩選卷二百九十
