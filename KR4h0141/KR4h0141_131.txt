欽定四庫全書
御定佩文齋詠物詩選卷一百三十一
征伐類
五言古
命將出征歌(晉)張華
重華隆帝道戎蠻或不賓徐夷興有周鬼方亦違殷今
在聖明世寇虐動四垠豹狼染牙爪羣生號穹旻元帥
統方夏出車撫凉秦衆貞必以律臧否實在人威信加
殊類疎逖思自親單醪豈有味挾纊感至仁武功尚止
戈七德美安民遠跡由斯舉永世無風塵
北伐(宋)武帝
表裏跨原隰左右御川梁月羽皎素魄星旗赩赤光
出重圍和傅昭(梁)沈約
魯連揚一策陳平出六竒邯郸風雨散白登煙霧維排
雲出九地陵定振五巵
從駕送軍(陳)沈炯
惟堯稱乃武軒后號神兵弔民資智勇治忽屬師貞我
君膺寳業歴駕視前英蒲海方無浪夷山未有平星光
下結旆劒氣上舒精雲開萬里徹日麗百川明撫鼓山
靈應詔蹕水祗驚
南征(陳)蘇子卿
一朝遊桂水萬里别長安故鄉夢中近邊愁酒上寬劒
鋒但須利戎衣不畏單南中地氣暖少婦莫愁寒
西征軍行遇風(唐)崔融
北風捲塵沙左右不相識颯颯吹萬里昏昏同一色馬
煩莫敢進人急未遑食草木春更悲天景晝相匿夙齡
慕忠義雅尚存孤直覽史懷浸驕讀詩歎孔棘及兹戎
旅地忝從書記職兵氣騰北荒軍聲振西極坐覺威靈
遠行看氛祲息愚臣何以報倚馬申微力
征東至淇門答宋參軍之問(唐)陳子昂
南星中大火將子涉清淇西林改微月征師空自持碧
潭去已遠瑶華折遺誰若問遼陽戍悠悠天際旗
貽鼓吹李丞時信安王北伐李公王之所器者
(唐)儲光羲
北伐昧天造王師示有征轅門統元律帝室命宗英靈
威方首事仗鉞按邊城膏雨被春草黃雲浮太清文儒
託後乘武旅趨前旌出車發西洛營軍臨北平曰予深
固陋志氣頗縱横常思驃騎幕願逐嫖姚兵惟賢美無
度海内依揚聲河間舊相許車騎日逢迎折節下謀士
深心論客卿忠言雖未列庶以知君誠
七言古
走馬川行奉送出師西征(唐)岑參
君不見走馬川行雪海邊平沙莽莽黃入天輪臺九月
風夜吼一川碎石大如斗隨風滿地石亂走塞上草黃
馬正肥金山西見煙塵飛漢家大將西出師將軍金甲
夜不脱半夜軍行戈相撥風頭如刀面如割馬毛帶雪
汗氣蒸五花連錢旋作冰幕中草檄硯水凝敵騎聞之
心膽懾料知短兵不敢接車師西門佇獻捷
五言律
送著作佐郎崔融等從梁王東征
(唐)陳子昂
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
送白利從金吾董將軍西征(唐)李白
西羌延國討白起佐軍威劔決浮雲氣弓彎明月輝馬
行邊草綠旗捲曙霜飛抗手凛相顧寒風生鐵衣
征西將(唐)張籍
黃沙北風起半夜又翻營戰馬雪中宿探人冰上行深
山旗未展隂磧鼓無聲幾道征西將同收碎葉城
誓師畢隨駕回營中馬上賦(明)金幼孜
萬里隂山道平原入望賒天營高日月輦路淨風沙寳
馬銜金勒蒼龍繞翠華陽和隨處滿草色徧天涯
五言排律
夏日都門送司馬員外逸客孫員外佺北征
(唐)李乂
日逐滋南寇天威撫北陲析珪行仗節持印且分麾羽
檄雙鳬去兵車駟馬馳虎旗懸氣色龍劍抱雄䳄候月
期戡翦經時念别離坐聞關隴外無復引弓兒
奉和幸望春宫送朔方軍大總管張仁亶
李乂
邊郊草具腓河塞有兵機上宰調梅寄元戎細柳威虎
貔東道出鷹隼北庭飛玉匣謀中野金輿下太微投醪
銜餞酌緝衮事征衣勿謂公孫老行聞奏凱歸
送趙二尚書彦昭北伐(唐)張說
朔地河冰合邊城備此時兵連紫塞路將舉白雲司提
劒榮中貴銜珠盛出師日華光組練風色焰旌旗投筆
尊前起横戈馬上辭梅花吹别引楊柳賦新詩
送梁公昌從信安王北征(唐)李白
入幕推英選捐書事遠戎高談百戰術鬱作萬夫雄起
舞蓮花劒行歌明月宫將飛天地陣兵出塞垣通祖席
留丹景征麾拂綵虹旋應獻凱入麟閣佇深功
七言律
行次昭應縣道上送戶部李郎中充昭義攻討
(唐)李商隱
將軍大旆掃狂童詔選名賢贊武功暫逐虎牙臨故綘
遠含雞舌過新豐魚遊沸鼎知無日鳥覆危巢豈待風
早勒勲庸燕石上佇光綸綍漢庭中
次韻贈張省史從軍南征(元)張憲
震天金鼓紫駝橋皂纛連珠畫斗杓甲馬魚鱗開曉日
錦袍花萼上春潮桄榔雨暗湯泉溢茉利風暄海瘴消
幕下何人專草檄共誇謀議得張昭
送御史大夫鄧公西征(明)朱弘祖
今代麒麟第一功從龍飛渡大江東彤弓錫寵專征伐
鐵券銘勲誓始終龍虎親軍遥動地鳳凰臺閣遠生風
不知幕下誰參佐珠履三千盡石洪
三月十七日送駕出德勝門(明)梁潛
煌煌旄鉞發平明萬里河山錦繡迎王氣浮天隨寳毒縣
虹光拂地護龍旌玉關指日看歸馬青海無波待洗兵
萬姓歡呼傳捷報六軍歌舞入瑶京
送胡學士楊金二侍講扈駕北伐
(明)黃守
六師北伐繞龍城遥羡詞臣扈蹕行兵略曾從圮上得
檄書多向御前成黃沙白草雲隨馬畫戟雕戈雪照營
應想居庸關外路東風歸旆凱歌聲
嘉靖四年奉詔督師西征再蒙温旨有趙充國
馬援之褒感而有述(明)楊一清
西北風塵帝顧多老臣承詔出巖阿便宜欲上趙充國
矍鑠還非馬伏波十乘戎行新節鉞三邊精采舊關河
極知君命如山重感激渾㤀兩鬢皤
夜坐念東征將士(明)陸深
長河乘夜渡貔貅兵氣如雲擁上浮大將能揮白羽扇
君王不愛紫貂裘十二關山齊故國百年疆域漢神州
不眠霜月聞刁斗自啟茅堂望斗牛
七言絶句
奉和裴相公東征途經女几山下作
(唐)韓愈
旗穿曉日雲霞雜山倚秋空劒戟明敢請相公平賊後
暫携諸吏上崢嶸
南征行(明)程誥
新河命將出屯營畫戟雕弓耀日明洗馬真臨江漢水
擒蛟空𢷬豫章城
御定佩文齋詠物詩選卷一百三十一
