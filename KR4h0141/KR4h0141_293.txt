欽定四庫全書
御定佩文齋詠物詩選卷二百九十三
銀杏類
五言古
永叔内翰遺李太傅家新生鴨脚
(宋)梅堯臣
北人見鴨脚南人見胡桃識内不識外疑若橡栗韜鴨
脚類綠李其名因葉高吾鄉宣城郡多以此為勞種樹
三十年結子防山猱剝核手無膚持置宫省曹今喜生
都下薦酒壓葡萄初聞帝苑夸又復主第褒纍纍誰採
掇玉椀上金鼇金鼇文章宗分贈我已叨豈無異鄉感
感此微物遭一世走塵土鬢顛得霜毛
梅聖俞寄銀杏(宋)歐陽修
鵝毛贈千里所重以其人鴨脚雖百箇得之誠可珍予
聞得之誰詩老遠且貧霜野橘林實京師寄時新封包
雖甚微採掇皆躬親物貴以人貴人賢棄而淪開緘重
嗟惜詩以報慇懃
和聖俞鴨脚子歐陽修
鴨脚生江南名實本相浮綘囊因入貢銀杏貴中州致
遠有餘力好竒自賢侯因令江上根結實彝門秋始摘
纔三四金奩獻凝旒公卿不及識天子百金酬歲久子
漸多纍纍枝上稠主人名好客贈我比珠投博望昔所
徙葡萄安石榴想其初來時厥價與此侔今已徧中國
籬根及牆頭物性久雖在人情逐時流惟當記其始後
世知來由是亦史官法豈徒續君謳
七言律
謝濟之送銀杏(明)吳寬
錯落朱提數百枚洞庭秋色滿盤堆霜餘亂摘連柑子
雪裏同煨有芋魁不用盛囊書復寫料非鑽核意無猜
却愁佳惠終難繼乞與山中幾樹栽
七言絶句
銀杏(宋)楊萬里
深灰淺火略相遭小苦微甘韻最高未必雞頭如鴨脚
不妨銀杏作金桃
御定佩文齋詠物詩選卷二百九十三
