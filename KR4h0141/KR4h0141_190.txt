欽定四庫全書
御定佩文齋詠物詩選卷一百九十
管類
五言古
樓中聞清管(唐)韋應物
山陽遺韻在林端横吹驚響㢠憑高閣曲怨遶秋城淅
瀝危葉振蕭瑟凉氣生始遇兹管賞已懷故園情
感懷(明)桑悅
嶰谷有竒竹能中虞廷管九奏鬼神格陽舒寒谷暖新
裁作長笛杳𦕈傳新聲曲終風不吹秋色滿空庭
五言絶句
遊春詞(唐)令狐楚
一夜好風吹新花一萬枝風前調玉管花下簇金羈
雙吹管(唐)陸龜蒙
長短截浮筠參差作飛鳳高樓明月夜吹出江南弄
七言絶句
春曉太平公主小樓聞吟雙管
(唐)沈佺期
主家天上鳳樓人傳得仙音到客新未省落梅和折柳
風吹散作萬家春
夜聞鄰管(唐)劉商
何事霜天月滿空鸝雛百囀向春風鄰家思婦更長短
楊柳如絲在管中
贈楊鍊師(唐)鮑溶
紫煙衣上繡春雲清隱山書小篆文明月在天將鳳管
夜凉吹向玉宸君
贈鄭倫吹鳳管(唐)施肩吾
喃喃解語鳳凰兒曾聽梨園竹裏吹誰謂五陵年少子
還將此曲暗相隨
御定佩文齋詠物詩選卷一百九十
