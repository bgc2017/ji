欽定四庫全書
御定佩文齋詠物詩選卷四十九
山總類
五言古
山中雜詩(梁)吴均
山際見来烟竹中窺落日鳥向簷上飛雲從窗裏出
初入山作(梁)桓法闓
寒谷夜將晨置賞復尋真方壇垂密葉澈水渡朱鱗杏
林雖伏獸芝田詎俟人丹成方轉石鑪變欲銷銀當知
勝地遠於此絶囂塵
詠山(陳)僧惠標
丹霞拂層閣碧水泛蓬萊鼇岫含烟聳蓮崖照日開松
門央細葉石磴染新苔能令平子見淹留未肯回
從駕遊山(北齊)袁奭
天遊響仙蹕春望動神衷澗水含初溜山花發早叢玉
輿明淑景珠旗轉瑞風平原與上路佳氣遠蔥蔥
和宇文内史春日遊山(北周)庾信
遊客值春輝金鞍上翠微風逆花迎面山深雲濕衣雁
持一足倚猿將兩臂飛戍樓侵嶺路山邨落獵圍道士
封君達仙人丁令威煮丹扵此地居然未肯歸
遊山庾信
聊登玄圃殿更上增城山不知高幾里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直竪
咏山(隋)劉斌
靈山峙千仞蔽日且嵯峨紫盖雲隂遠香爐烟氣多石
梁高鳥路瀑水近天河欲知聞道里别自有仙歌
賦得巖穴無結搆(隋)王由禮
巖間無結搆谷處極幽尋葉落秋巢迥雲生石路深早
梅香野逕清澗響丘琴獨有栖遲客留連芳杜心
落日憶山中(唐)李白
雨後烟景綠晴天散餘霞東風隨春歸發我枝上花花
落時欲暮見此令人嗟願遊名山去學道飛丹砂
秋山夕興(唐)陶翰
山月松篠下月明山景鮮聊為高秋酌復此清夜絃晤
語方獲志栖心亦彌年尚言興未逸更理逍遥篇
奉和夏日遊山應制(唐)蔡文恭
首夏林壑清薄暮烟霞上連巖聳百仞絶澗臨千丈照
灼晚花鮮潺湲夕流響悠然動睿思息駕尋真賞掞彼
渦川作懷兹洛濱想竊吹等齊竽何用承恩奬
送丘員外還山(唐)韋應物
長棲白雲表暫訪高齋宿還辭郡邑喧歸泛松江淥結
茅隠蒼嶺伐薪響深谷同是山中人不知往来躅靈芝
非庭草遼鶴匪池鶩終當署里門一表高陽族
出山吟(唐)白居易
朝詠遊仙詩暮歌採薇曲卧雲坐白石山中十五宿行
隨出洞水廻别緣巖竹早晚重来遊心期瑶草綠
山中作(唐)馮用之
草堂在巖下卜居聊自適桂氣滿階庭松隂生枕席遠
瞻惟鳥度旁信無人跡靄靄雲生峰潺潺水流石頗尋
黃卷理庶就丹砂益此即契吾生何為苦塵役
秋日過屏山菴(宋)戴昺
凄切抱葉蟬間關棲樹禽入山本避喧復愛聆此音微
颸動夕爽薄雲散秋隂衆籟關以静片月生東林
山中(明)樊阜
夕景延淡隂微曛射林屋無營見道真塵紛悟蕉鹿此
意幾人知沈吟俯脩竹
其二
西風吹雨收竹屋雲隂散酒醒心亦清忘言玩爻彖老
鶴劃然鳴月上青山半
暮歸山中(明)藍智
暮歸山已昏濯足月在澗衡門棲鵲定暗樹流螢亂妻
孥候我至明燈共蔬飯佇立松桂凉疎星隔河漢
送徐巢友還山(明)葛一龍
吾廬在空山戶牖白雲滿有樹常謖謖餘花亦纂纂城
市不可居晝夜一何短買藥挂驢背行歌去人遠日落
深澗中洗足春泥暖
尋山(明)僧大香
負鉢尋遠山脩眉掛秋雨隔林清磬寂烟際疎蛩語古
路沒黃蒿涼風自許許
七言古
山中新晴(宋)文同
山中新晴曉烟暖散帶頽冠潄巖畔海鹽未去猿鶴喜
柴桑初歸松菊亂林間餘雨時一滴嶺上飛雲忽雙斷
安能舉手恣扶搖欲共高鴻拂霄漢
五言律
歲初歸舊居酬皇甫侍御見寄
(唐)錢起
欲知愚谷好久别與春還鶯暖初歸樹雲晴却戀山石
田耕種少野客性情閒求仲應難見殘陽且掩關
山中春夜(唐)張籍
寂寞春山静幽人歸卧遲横琴當月下壓酒及花時冷
露濕茅屋暗泉衝竹籬西風採藥伴此夕恨無期
送友人歸山張籍
出山成白首重去結茅廬移石脩廢井掃龕盛舊書開
田留杏樹分洞與僧居長在幽峰裏樵人見亦疎
山行(唐)戴叔倫
山行分曙色一路見人稀野鳥啼還歇林花墮不飛雲
迷棲鶴寺水澀釣魚磯回首天將暝逢僧話未歸
早發故山(唐)馬戴
雲山央峭石石路蔭長松谷響猿相應山深水復重餐
霞人不見採藥客猶逢獨宿靈潭側時聞岳頂鐘
山行馬戴
緣危路忽窮投宿值樵翁鳥下山含暝蟬鳴露滴空石
門斜月入雲竇暗泉通寂寞生幽思心疑舊隠同
山行(唐)殷遥
寂歴青山曉山行趣不稀野花成子落江燕引雛飛暗
草薰苔徑晴楊拂石磯俗人猶語此余亦轉忘歸
春山夜月(唐)于良史
春山多勝事賞翫夜忘歸掬水月在手弄花香滿衣興
来無遠近欲去惜芳菲南望鳴鐘處樓臺深翠微
秋月山中(唐)姚合
秋来長早起拄杖繞階行風冷衣裳脆天寒筆硯清臨
書愛竒跡避酒怕狂名不擬隨麋鹿山中過一生
山中(唐)曹松
此地似商嶺雲霞空往還疎條難定鳥缺月易依山野
色耕不盡谿容釣自閒分因多卧退百計少相關
山中(唐)方干
散拙亦自遂粗將猿鳥同飛泉高瀉月獨樹迥含風果
落盤盂上雲生箧笥中未甘明聖日終作釣魚翁
秋夜山中述事(唐)薛能
初宵門未掩獨坐對霜空極目故鄉月滿谿寒草風樵
聲當嶺上僧語在雲中正恨歸期晚蕭蕭聞塞鴻
山中冬夜(唐)張喬
寒葉風搖盡空林鳥宿稀澗冰妨鹿飲山雪阻僧歸夜
坐塵心定長吟語力微人間太多事何處夢柴扉
尋山(唐)李頻
一徑入雙崖初疑有幾家行窮人不見坐久日空斜石
上生靈草泉中落異花終須結茅屋向此學餐霞
游山(唐)黃滔
洞門穿瀑布塵世豈能通曾有游山客来逢採藥翁異
花尋復失幽徑躡還窮擬作今宵計風雷立滿空
春山行(唐)僧貫休
重疉太古色濛濛花雨時好山行恐盡流水語相隨黑
壤生紅术黃猿領白兒因思石橋畔曾與道人期
山中即事(宋)戴復古
巖路穿黃葉人家隠翠微籠雞為鴨抱網犬逐鶉飛竹
好堪延客谿流欲浣衣禪扉在何許僧笠戴雲歸
山行戴復古
度嶺休騎馬臨淵看網魚木根高可坐巖石細堪書谷
鳥鳴相答山雲卷復舒儒衣人賣酒疑是馬相如
曉行山間(宋)真山民
出門誰是伴只約瘦藤行一二里山徑兩三聲曉鶯亂
峰相出沒初日乍隂晴僧舍在何許隔林鐘磬清
春日山中(明)蔡羽
草動三江色林占萬壑晴籬邊春水至檐際暖雲生谿
犬迎船吠鄰雞上樹鳴鹿門何必去此地可躬耕
行山中(明)王同軌
雨餘林氣静山晚日光斜野店依孤樹村橋卧斷槎馬
嘶遥澗水犬吠隔籬花白首鋤雲者春風自一家
五言排律
春晚從李長史游開道林故山
(唐)駱賓王
幽尋極幽壑春望陟春臺雲光棲斷樹靈影入仙杯古
藤依格上野徑約山隈落蕊翻風去流鶯滿樹来興闌
荀御動歸路起浮埃
還山宅(唐)楊師道
暮春還舊嶺徙倚玩年華芳草無行徑空山正落花垂
藤掃幽石卧柳礙浮槎鳥散茅簷静雲披澗戶斜依然
此泉路猶是昔烟霞
冬日歸舊山(唐)李白
未洗染塵纓歸来芳草平一條藤徑綠萬點雪峰晴地
冷葉先盡谷寒雲不行嫩篁侵舍密古樹倒江横白犬
離邨吠蒼苔上壁生穿廚孤雉過臨屋舊猿鳴木落禽
巢在籬疎獸路成拂牀蒼鼠走倒箧素魚驚洗硯脩良
策敲松擬素貞此時重一去去合到三清
酬故人還山(唐)宋鼎
舉棹乘春水歸山撫歲華碧潭宵見月紅樹晚開花肅
穆輕風度依微隠徑斜危亭暗松石幽澗落雲霞思鳥
吟高樹游魚戲淺沙安知餘興盡相望紫烟賖
七言律
送韓侍御歸山(唐)張籍
聞君久欲卧雲間為佐嫖姚未得還新結茅廬招隠客
獨騎驄馬入深山九靈洞口行應到五粒松枝醉亦攀
明日珂聲出城去家僮不復掃柴關
山行(唐)項斯
青櫪林深亦有人一渠流水數家分山當日午回峰影
草帶泥痕過鹿羣蒸茗氣從茅舍出繰絲聲隔竹籬聞
行逢賣藥歸来客不惜相隨入島雲
山中言事(唐)方干
日與邨家事漸同燒松啜茗學鄰翁池塘月撼芙蕖浪
窗戸凉生薜荔風書幌晝昏嵐氣裏巢枝夜折雪聲中
山隂釣叟無知已窺鏡撏多鬢欲空
長安月夜與友生話故山(唐)趙嘏
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶匹馬吟紅葉却聽疎鐘憶翠微
今夜秦城滿樓月故人相見思依依
入山(宋)孔武仲
路出西林興倍長輕衫短盖入秋陽層崖蔽日多清影
深谷迷人有異香訪古不辭穿絶磴參禪直為遍諸方
此身似是遼東鶴偶逐飛雲到故鄉
山行(宋)陸游
閒人日日得閒行况值今朝小雨晴水淺游魚渾可數
山深藥草半無名臨谿旋喚罾船渡過寺初聞浴鼓聲
小醉未應風味減滿盤青杏伴朱櫻
山中(宋)翁卷
山中百事總相宜第一紅塵免上衣尋藥每同丹客去
拾薪多趁牧兒歸鳴泉潄石寒蒲潔宿霧蒸泥早蕨肥
不奈鄰峰學禪伴時時来此扣巖扉
山行(宋)方岳
亦愛盧仝屋數間野猿臯鶴共躋攀纔登樓見一谿月
不出門行十里山有興自擕殘槁醉無人得似老夫閒
樵青莫掩柴扉路留與春風作往還
山行方岳
歲晚誰同澗谷槃一牛呼犢野烟寒邨如有雪蕎花白
山未著霜楓葉丹是處豐登茅店酒老夫閒散竹皮冠
醉歸更草郊居賦傳與詩人作畫看
山行(宋)真山民
林梢初日弄隂晴露浥谿花笑欲迎澗暗只聞泉滴瀝
山青剰見鷺分明遠峰忽轉還如繞險徑徐行亦似平
莫道詩成無與和風篁也解作吟聲
夢登高山得詩(元)薩都拉
杖藜踏破碧崔嵬夢裏清游樂未回萬壑泉聲松外去
數行秋色鴈邊来文章小杜人何在風雨重陽菊自開
山路雲深行客倦竹雞飛上獨春臺
山居晚興(元)尹廷高
高住青峰不計層閉門危坐絶交朋竹聲欲斷微聞雨
邨色初昏遠見燈宿鳥並枝閒寂寂歸雲度壑慢騰騰
鄰翁笑我生涯拙紙帳梅花絶類僧
山居(元)丁鶴年
日日看山眼倍明更無一事可關情掃開積雪巖前坐
領取閒雲隴上行不共羽人談太易嬾從衲子話無生
劃然時發蘇門嘯遥答風聲及水聲
次韻張布政游山(明)僧德祥
不因覽勝入松門猿鳥何曾識使君黃葉路從流水上
青蘿牀與白雲分逢僧且說新裁句見寺先尋舊刻文
冰雪寒巖春到後樹如膏沐草如薰
五言絶句
窗裏山(唐)錢起
遠岫見如近千重一窗裏坐来石上雲乍謂壺中起
山中即事(唐)郎士元
入谷多春興扁舟棹碧潯山雲昨夜雨谿水曉来深
遠山(唐)皇甫冉
少室盡西峰鳴臯隠南面柴門縱復關終日窗中見
送吉中孚校書歸椘州舊山(唐)盧綸
漁邨繞水田澹澹隔晴烟欲就林中醉先期石上眠
其二
林昏天未曙但向雲邊去暗入無路山心知有花處
其三
寥寥行異境過盡千峰影露色凝古壇泉聲落寒井
天津橋南山中各題一句(唐)李益
野坐分苔席(李益)山行遶菊叢(韋執中)雲衣惹不破(諸葛覺)秋
色望来空(賈島)
山中宿(唐)白居易
獨到山中宿静向月中行何處水邊碓夜舂雲母聲
春山(唐)司空圖
可是武陵谿春芳著處迷花明催曙早雲膩惹空低
前山(唐)裴夷直
只謂一蒼翠不知猶數重晚来雲映處更見兩三峰
遠山吳融
隠隠隔千里巍巍知幾重平時未能去夢斷一聲鐘
出山(宋)陳與義
山空樵斧響隔嶺有人家日落潭照樹川明風動花
入山陳與義
出山復入山路隨谿水轉東風不惜花一暮都開遍
其二
都迷去時路策杖烟漫漫微雨洗春色諸峰生晚寒
宿山中(宋)劉克莊
就泉為碓屋累石作書龕有意耕汾曲無心起水南
山中雜詩(金)元好問
石潤雲先動橋平水漸過野隂添晚重山意向秋多
其二
樹合秋聲滿邨荒暮景閒虹收仍白雨雲動忽青山
郊飲醉歸(元)張養浩
昨朝醉田間欲借山為枕青山不肯前却枕白雲寢
山中偶題(元)黃溍
古苔隠石色寒花明藥叢有時白澗雨終日青松風
雜興(元)周權
流水數家邨青山白雲塢春晚落紅深夜寒谿上雨
游三洞金盆諸峰絶句(元)葉顒
大山嚴而尊小山婉而秀往来兩山間巖扉濕吟袖
山中景(元)僧英
六月山深處松風冷襲衣遥知城市裏撲面火塵飛
山中僧英
窗前瀑布寒林外夕陽薄清風何處来撲撲松花落
送人還山(元)僧善住
偶隨流水出閒趁白雲歸步石苔侵屐攀松露滴衣
六言絶句
問李二司直所居雲山(唐)皇甫冉
門外水流何處天邊樹繞誰家山色東西多少朝朝幾
度雲遮
尋張逸人山居(唐)劉長卿
危石纔通鳥道空山更有人家桃源定在何處澗水浮
来落花
七言絶句
宿石邑山中(唐)韓翃
浮雲不共此山齊山靄蒼蒼望轉迷曉月暫飛千樹裏
秋河隔在數峰西
秋山(唐)張籍
秋山無雲復無風谿頭看月出深松草堂不閉石牀静
葉間墜露聲重重
逢鄭三遊山(唐)盧全
相逢之處花茸茸石壁攢峰千萬重他日期君何處好
寒流石上一株松
小江驛送陸侍御歸湖上山(唐)陳羽
鶴唳天邊秋水空荻花蘆葉起西風今夜渡頭何處宿
會稽山在月明中
山中贈諸暨丹丘明府(唐)秦系
荷衣半破帶莓苔笑向陶潛酒甕開縱醉還須上山去
白雲那肯下山来
山中(唐)顧况
野人愛向山中宿况在葛洪丹井西庭前有箇長松樹
夜半子規来上啼
移居深山(唐)劉商
不食黃精不采薇葛苖為帶草為衣孤雲更入深山去
人絶音書雁自飛
山中作(唐)馬戴
屐齒無泥竹策輕莓苔梯滑夜難行獨開石室松門裏
月照前山空水聲
入山(宋)孔武仲
冠盖成隂中路廻獨擕蓮社道人来千巖萬壑初相識
分付晴嵐面面開
段家堤西望晚山(宋)蔡襄
月下西山千萬重日光山氣鬱蔥蘢鮫綃數幅須移得
惆悵如今少畫工
入山留客蔡襄
山光物態弄春暉莫為輕隂便擬歸縦使晴明無雨過
入林深處亦霑衣
雪消谿漲山色尤可喜口占(宋)朱子
頭上瓊岡出舊青馬邊流水漲寒汀若為留得晶熒在
突兀長看素錦屏
登山有作次敬夫韻朱子
晚峯雲散碧千尋落日衝飇霜氣深霽色登臨寒夜月
行藏只此驗天心
山中(金)馬天来
青林寂寂鳥關關畫出風烟落照間脱却芒鞋臨水坐
白雲分我一邊閒
下山(元)劉因
翠霞騰暈紫成堆收盡雲烟酒一杯想見浮嵐在眉宇
人人知道看山回
山中(元)黃庚
萬壑松聲撼翠微夜寒風露濕人衣山翁踏月廵幽徑
竹裏籠開鶴未歸
日夕觀山(元)許有孚
晚晴臺上看巉巖萬壑千峰起翠嵐恰似雲間招五老
今宵有夢定江南
山中(元)宋元
半嶺松聲樵客分一谿春草鹿成羣採芝人入翠微去
丹竈石壇空白雲
江上看山(明)胡宗仁
江上看山分外青更憐山畔有雲行連朝認熟橋西路
孤杖無勞藉友生
御定佩文齋詠物詩選卷四十九
