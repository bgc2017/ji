欽定四庫全書
御定佩文齋詠物詩選卷二十八
秋類
五言古
雜詩(晉)左思
秋風何冽冽白露為朝霜柔條旦夕勁綠葉日夜黃明
月出雲崖皎皎流素光披軒臨前庭嗷嗷晨鴈翔高志
局四海塊然守空堂壯齒不恒居歲暮常慨慷
秋日(晉)孫綽
蕭瑟仲秋日飇唳風雲高山居感時變遠客興長謠疎
林積凉風虛岫結凝霄湛露灑庭林密葉辭榮條撫茵
悲先落鬱松羡後凋垂綸在林野交情遠市朝澹然古
懷心濠上豈伊遥
秋歌(宋)劉鑠
昊天清且高秋氣發初凉白露下微津明月流素光凝
煙汎城闕凄風入軒房朱華先零落綠草就芸黃纖羅
還笥篋輕紈改衣裳
秋夜(梁)簡文帝
高秋度函谷墜露下芳枝綠潭倒雲氣青山銜月規花
心風上轉葉影樹中移外遊獨千里夕歎誰共知
聘齋秋晩館中飲酒(北周)庾信
欣兹河朔飲對此洛陽才殘秋欲屏扇餘菊尚浮杯漳
流鳴二水日色下三臺無因侍清夜同此月徘徊
奉和初秋庾信
落星初伏火秋霜正動鐘北閣連横漢南宫應鑿龍祥
鸞棲竹實靈蔡上芙蓉自有南風曲還來吹九重
晩秋庾信
凄清臨晩景疎索望寒階濕庭凝墜露摶風卷落槐日
氣斜還冷雲峰晩更霾可憐數行鴈點點遠空排
和潁川公秋夜庾信
泬寥空色遠葉黃凄序變洞浦落遵鴻長飇送巢燕千
秋流夕景百籟含宵囀峻雉聆金拆曾臺切銀箭
秋日應詔(隋)袁朗
玉樹凉風舉金塘細柳萎葉落商飇觀鴻歸明月池迎
寒桂酒熟含露菊花垂一奉章臺宴千秋長願斯
秋日效庾信體(唐)太宗
嶺銜宵月桂珠穿曉露叢蟬啼覺樹冷螢火不温風花
生園菊蕊荷盡戲魚通晨浦鳴飛鴈夕渚集棲鴻颯颯
高天吹氛澄下熾空
山閣晩秋太宗
山亭秋色滿巖牖凉風度疎蘭尚染煙殘菊猶承露古
石衣新苔新巢封古樹歷覽情無極咫尺輪光暮
秋思(唐)李白
春陽如昨日碧樹鳴黃鸝蕪然蕙草暮颯爾凉風吹天
秋木葉下月冷莎雞悲坐愁羣芳歇白露凋華滋
秋興(唐)王昌齡
日暮西北堂凉風洗脩木著書在南窗門館常肅肅苔
草延古意視聽轉幽獨或問余所營刈黍就寒谷
秋夜(唐)韋應物
暗窗凉葉動秋齋寢席單幽人半夜起明月在林端一
與清景遇每憶平生歡如何方惻愴披衣露轉寒
感秋(唐)賈島
商氣颯已來歲華又虚擲朝雲藏竒峰暮雨灑疎滴幾
蜩默凉葉數蛩思陰壁落日空館中歸心遠山碧
秋日(唐)温庭筠
爽氣變昏旦神臯遍原隰煙華久蕩摇石澗仍清急柳
暗山犬吠蒲流水禽立菊花明欲迷棗葉光如濕天籟
思林嶺車塵倦都邑譸張夙所違悔吝何由入芳草秋
可藉幽泉曉堪汲牧羊燒外鳴林果雨中拾復此遂閒
曠翛然脱羈縶田收鳥雀喧氣肅龍蛇蟄佳節足豐穰
良朋阻遊集沈機日寂寥葆素常呼吸投迹倦攸往放
懷志所執良時有東菑吾將事蓑笠
和子俊感秋(元)趙孟頫
白露泫然隊草木日以凋閒居無塵雜日薄風翛翛登
高寫我心葵扇欲罷搖感時俯逝水回睇仰層霄松喬
在何許高蹈不可招願言從之遊懷古一何遥
秋(元)張養浩
黃雲亘郊野農力今有功兹乃民之天治理根其中我
雖未及粒已覺飢腸充田頭父老過擊壤今歲豐自愧
無寸積坐享雍熙風秋成既如彼况對菊與楓氣澄天
宇高心寂塵累空木落山獻體波縮沙留蹤遐興何悠
悠迅景何悤悤俯仰田舍底或能保初終
秋日池上(元)薩都拉
顧兹林塘幽消此閒日永飄風亂萍蹤落葉散魚影天
清曉露凉秋深藕花冷有懷無與言獨立心自省
雙寺精舍新秋追和戎昱長安秋夕
(元)倪瓚
秋暑晩差凉茗餘眠獨早清風振庭柯寒蛩吟露草晨
興面流水西望吳門道不知人事劇但見青山好
七言古(附長短句)
酬司門盧四兄雲夫院長望秋作
(唐)韓愈
長安雨洗新秋出極目寒鏡開塵函終南曉望踏龍尾
倚天更覺青巉巉自知短淺無所補從事久此穿朝衫
歸來得便即遊覽暫似壯馬脱重銜曲江荷花蓋十里
江湖生目思莫緘樂遊下矚無遠近綠槐萍合不可芟
白首寓居誰借問平地寸步扄雲巖雲夫吾兄有狂氣
嗜好與俗殊酸鹹日來省我不肯去論詩說賦相諵諵
望秋一章已驚絶猶言低抑避謗讒若使乘酣騁雄怪
造化何以當鐫劖嗟我小生值強伴怯膽變勇神明監
馳坑跨谷終未悔為利而止真貪饞高揖羣公謝名譽
遠追甫白感至諴樓頭完月不共宿其奈就缺行攕攕
谿晩凉(唐)李賀
白狐向月號山風秋寒掃雲留碧空玉煙青濕白如幢
銀灣曉轉流天東谿汀眠鷺夢征鴻輕蓮不語細游溶
層岫迴岑復疉龍苦篁對客吟歌筒
秋意(元)馬祖常
銀牀墜露下高桐竹練含冰留麝龍蒲萄酒作瑪瑙紅
湘娥江邊采芙蓉月華流影天漢東素商凄清颺微風
草根知秋有鳴蛩
秋夜三五七言(元)鄭允端
風乍起月初陰樹頭梧葉響階下草蟲吟何處高樓吹
短笛誰家急杵𢷬秋砧
五言律
儀鸞殿早秋(唐)太宗
寒驚薊門葉秋發小山枝松陰背日轉竹影避風移提
壺菊花岸高興芙蓉池欲知凉氣早巢空燕不窺
秋日太宗
爽氣澄蘭沼和風動桂林露凝千片玉菊散一叢金日
岫高低影雲空點綴陰蓬瀛不可望泉石且娛心
秋日翠微宫太宗
秋光凝翠嶺凉吹肅離宫荷疎一蓋缺樹冷半帷空側
陣移鴻影圓花釘菊叢攄懷俗塵外高眺白雲中
奉和山夜臨秋(唐)上官儀
殿帳清炎氣輦道含秋陰凄風移漢筑流水入虞琴雲
飛送斷鴈月上淨疎林滴瀝露枝響空濛煙壑深
初秋夜坐應詔(唐)楊師道
玉琯凉初應金壺夜漸闌蒼池流稍潔仙掌露方漙鴈
聲風處斷樹影月中寒爽氣長空淨高吟覺思寬
園林秋夜作(唐)李嶷
林卧避殘暑白雲長在天賞心既如此對酒非徒然月
色徧秋露竹聲兼夜泉凉風懷袖裏兹意與誰傳
山居秋興(唐)王維
空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留
秋野(唐)杜甫
秋野日疎蕪寒江動碧虚繫舟蠻井絡卜宅楚邨墟棗
熟從人打葵荒欲自鋤盤飡老夫食分減及谿魚
其二
禮樂攻吾短山林引興長掉頭紗帽側曝背竹書光風
落收松子天寒割蜜房稀疎小紅翠駐屐近微香
其三
遠岸秋沙白連山晩照紅潛鱗輸駭浪歸翼會高風砧
響家家發樵聲箇箇同飛霜任青女賜被隔南宫
酬蕭二十七侍御初秋言懷(唐)郎士元
楚客秋多興江林月漸生細枝凉葉動極浦早鴻聲勝
賞暌前夕新詩報遠情曲高慚和者惆悵閉寒城
和太常李主簿秋中山下别墅即事
(唐)盧綸
清秋來幾時宋玉已先知曠朗霞映竹澄明山滿池葺
橋雙鶴赴收果衆猿隨韶樂方今奏雲林徒蔽虧
和左司元郎中秋居(唐)張籍
自知清靜好不要問時豪就石安琴枕穿松壓酒槽山
情因月甚詩語入秋高身外無餘事唯應筆硏勞
其二
閒堂新掃灑稱是早秋天書客多呈帖琴僧與合絃莎
臺乘晩上竹院就凉眠終日無忙事還應似得仙
其三
客散高齋晩東園景象偏晴明猶有蝶凉冷漸無蟬藤
折霜來子蝸行雨後涎新詩纔上卷已得滿城傳
秋思(唐)白居易
夕照紅于燒晴空碧勝藍獸形雲不一弓勢月初三鴈
思來天北砧愁滿水南蕭條秋氣味未老已深諳
秋相望(唐)元稹
簷月驚殘夢浮凉滿夏衾蠨蛸低戶晩螢火度墻陰爐
暗燈花短牀空帳影深此時相望久高樹憶横岑
晩秋元稹
竹露滴寒聲離人曉思驚酒醒秋簟冷風急夏衣輕寢
倦解幽夢慮閒添遠情誰憐獨欹枕斜月透窗明
感秋(唐)姚倫
試向疎林望方知節候殊亂聲千葉下寒影一巢孤不
蔽秋天鴈驚飛夜月烏霜風與春日幾度遣榮枯
和劉補闕秋園寓興(唐)朱慶餘
閒園清氣滿新興日堪追隔水蟬鳴後當檐雁過時雨
餘槐穟重霜近藥苗衰不以朝簪貴多將野客期
其二
逍遥人事外杖履入杉蘿草色寒猶在蟲聲晩漸多靜
逢山鳥下幽稱野僧過幾許新開菊閒從落葉和
其三
留情清景宴朝罷有餘閒蝶散紅闌外螢飛白露間牆
高微見寺林靜遠分山吟足期相訪殘陽自掩關
其四
深齋嘗獨處詎肯厭秋聲翠篠寒逾靜孤花晩更明每
因逢石坐多見抱書行入夜聽疎杵遥知耿此情
其五
門巷惟苔蘚誰言不稱貧臺閒人下晩果熟鳥來頻石
脈潛通井松枝靜離塵殘蔬得晴後又見一番新
其六
竹逕通鄰圃清深稱獨遊蟲絲交影細藤子墜聲幽積
潤苔紋厚迎寒薺葉稠閒來尋古畫未廢執茶甌
山居秋思(唐)周賀
一從雲水住曾不下西岑落木孤猿在秋庭積葉深泉
流通井脈蟲響出牆陰夜靜谿聲徹寒燈尚獨吟
原上秋居(唐)賈島
關西又落木心事復如何歲月辭山久秋霖入夜多鳥
從井口出人自岳陽過倚杖聊閒望田家未剪禾
訪秋(唐)李商隠
酒薄吹還醒樓危望巳窮江臯當落日帆席見歸風煙
帶龍潭白霞分鳥道紅殷勤報秋意只是有丹楓
早秋山居(唐)温庭筠
山近覺寒早草堂霜氣晴樹凋窗有日池滿水無聲果
落見猿過葉乾聞鹿行素琴機慮靜空伴夜泉清
旅中早秋(唐)劉威
金威生止水爽氣徧遥空草色蕭條路槐花零落風夜
來萬里月覺後一聲鴻莫問前程事飄然沙上蓬
早秋(唐)許渾
遥夜泛清瑟西風生翠蘿殘螢委玉露早雁拂金河高
樹曉還密遠山晴更多淮南一葉下自覺老煙波
早秋山中(唐)李山甫
誰到山中語雨餘風氣秋煙嵐出澗底瀑布落牀頭至
道亦非遠僻詩須苦求千峰有佳景拄杖獨廵遊
秋興寄穎公(唐)僧貫休
風聲吹竹健凉氣著身輕誰有閒心去江邊看水行邨
遥紅樹迥野闊白煙平試裂芭蕉片題詩問竺卿
新秋夜雨僧貫休
夜雨洗河漢詩懷覺有靈籬聲新蟋蟀草影老蜻蜓靜
引閒機發凉吹遠思醒逍遥向誰說時泥漆園經
秋居幽興(宋)王禹偁
秋光雖寂莫幽興入詩家籬暗螿啼菊園荒蟻上茄圍
棋知日影理髮見霜華向曉兒童喜谿僧遺晩瓜
園廬秋夕(宋)林逋
蘭杜裛衰香開扉趣自長寒煙宿墟落清月上林塘意
想殊為適形骸固可忘援琴有餘興聊復寄吟觴
秋夜(宋)葛長庚
有客眠孤館更闌擁紙衾清風千里夢明月一聲砧素
壁秋燈暗紅爐夜火深寒猿啼嶺外惹起故鄉心
八月三日即事葛長庚
煙冷渾沾水谿清可數魚鴉翻千點墨鴈草數行書今
日征帆下前年上國初詩盟寒復講無酒興何如
秋到(宋)方萬里
秋到山居僻貧無異味嘗擘黃新栗嫩炊白早秈香漸
減家人病徐添夜氣凉憑誰理荒穢籬落菊苗長
秋思(元)蕭國寳
閒看浮雲白臨風清且凉煙林含紫翠霜菊間青黃遠
浦枕孤鶩荒郊宿野航心空隨地靜木石自相忘
次韻阿榮存初參議秋夜見寄
(元)虞集
寓館城門夕高秋雨露開天垂華蓋近月轉紫垣來疎
闊思良會淹留到不才深期謝安石揮麈散風埃
次韻陳剛中待制初秋(元)袁桷
岸幘倚書楹寒砧徹四城馬歸人獨語鴈過月初生寂
寂候蟲急凄凄落葉清客懷誰與共搔首見參横
新秋即事(元)許有壬
莫蹋蒼苔破茨門晝亦關林風秋入樹波日晩摇山原
野蒼茫外煙霏指顧間更須安一榻月夜不須還
次和可翁新秋即事(元)許有孚
池亭殘暑去樂事日相關徑列霜前菊窗招雨後山好
詩來枕上爽氣滿人間極目重臺晩遥天一鶴還
五言排律
奉和王相公秋日戲贈元校書
(唐)錢起
才妙心仍遠名疎迹可追清秋聞禮暇新雨到山時勝
事唯愁盡幽尋不厭遲弄雲憐鶴去隔水許僧期賢相
敦高躅雕龍憶所思芙蓉洗清露願比謝公詩
江樓早秋(唐)白居易
南國雖多熱秋來亦不遲湖光朝霽後竹氣晩凉時樓
閣宜佳客江山入好詩清風水蘋葉白露木蘭枝欲作
雲泉計須憑伏臘資匡廬一步地官滿更何之
七言律
江南秋日(唐)殷文珪
水國由來稱道情野人經此頓神清一篷秋雨睡初起
半硯冷雲吟未成青笠漁兒筒釣沒蒨衣菱女畫橈輕
冰綃寫上江南景寄與金鑾馬長卿
新秋即事(唐)皮日休
癡號多于顧愷之更無餘事可從知酒坊吏到常先見
鶴料符來每探支凉後定謀清月社晩來專赴白蓮期
共君無事堪相賀又到金虀玉鱠時
和新秋即事(唐)陸龜蒙
聲利從來解破除秋灘惟憶下桐廬鸕鷀陣合殘陽少
蜻蛚吟高冷雨疎辨物南華論指指才非元宴借書書
當時任使真堪笑波上三年學炙魚
晩秋同何秀才谿上(唐)伍喬
閒步秋光思杳然荷藜因共過林煙期收野藥尋幽路
欲采谿菱上小船雲吐曉陰藏霽岫柳含餘靄咽殘蟬
倒尊盡日忘歸處山磬數聲敲暝天
秋懷(宋)黃庭堅
秋陰細細壓茅堂吟蟲啾啾昨夜凉雨開芭蕉新間舊
風撼篔簹宫應商砧聲已急不可緩檐景既短難為長
狐裘斷縫棄牆角豈念晏歲多繁霜
永嘉秋夕(宋)陸游
風戰枯桐敲紙窗擁裘無寐夜偏長譙樓三鼓夜將午
雲雁數聲天正霜寓世此身驚逆旅寬懷何處不吾鄉
江頭風景日堪醉酒美蠏肥橙橘香
秋居寄西里君(宋)翁卷
每日看山山上立滿山風日又秋來貧家歲計惟收菊
幽徑時常不掃苔新得酒方思欲試舊存吟軸見還開
凉天在處清如水能賦慚無宋玉才
秋夜(宋)戴復古
十分秋色滿軒窗景物凄清夜氣凉篩月簾櫳金瑣碎
𢷬霜砧杵玉丁當井梧葉脱無多影巖桂花稠不斷香
坐到更深吟興動硯池滴露寫詩狂
秋夜(元)黃庚
博山香冷夜將闌紅影摇窗燭未殘庭樹露濃花氣濕
井梧風老葉聲乾世情冷暖知心少朋舊東西會面難
一段客愁吟不就無言背月倚闌干
楚山秋晩(元)揭傒斯
山人何處抱琴歸遥想樓臺隔翠微老樹風生舟正泊
空江日落雁初飛豈無賦客能招隠亦有漁翁醉息機
一幅秋光舒復捲誰教塵土涴人衣
東嶺秋陰(元)吳萊
幾點晴雲著樹梢寒山蒼莽類城壕雞豚日落聲相接
鸛鶴風凉勢自高小徑殘榛分嶺脊平疇淨綠帶谿毛
朝來雨足多秋意井上無人事桔橰
秋日(元)周權
石脈泉花蘸眼明竹根沙路舊經行雲歸天際山容澹
日落江頭鴈影横梧葉庭除秋漸老豆花籬落晩初晴
客程迢逓歸心遠煙火蒼茫起暮城
東湖秋景(元)楊載
暫停麾蓋擁輕舟此日湖山屬暮秋采采黃花登几案
離離紅樹散汀洲傾壺浮蟻杯頻竭下箸鮮鱗網乍收
莫向錢塘誇往事白蘇未許擅風流
秋詞(元)王逢
香散天街靜玉珂露臺風殿夜如何星從河漢淡中落
秋在梧桐疎處多鸞影不曾離寳鑑蛛絲先已綴金梭
君王蠒館詢遺事却擬鑾車共載過
新秋早朝(明)王璲
宫井梧桐一葉飛新凉先到侍臣衣蒼龍闕上銀河轉
丹鳳樓頭玉漏稀曉仗分行環御輦夕郎鳴佩出仙闈
自憐虎觀叨陪從簮筆慚無補萬幾
秋日(明)居節
槿花委露渚蓮愁無復紅粧蕩小舟濃淡雲山堪入畫
蕭閒門逕自宜秋當時載酒人如鶴昨夜吹簫月滿樓
鴻鴈欲來江欲冷白蘋風起思悠悠
五言絶句
秋歌(唐)郭元振
辟惡茱萸囊延年菊花酒與子結綢繆丹心此何有
秋夜(唐)耿湋
高秋夜分後遠客鴈來時寂寂重門掩無人問所思
秋夜寄丘二十二員外(唐)韋應物
懷君屬秋夜散步詠凉天山空松子落幽人應未眠
秋夜韋應物
高閣漸凝露凉葉稍飄闈憶在南宫直夜長鐘漏稀
秋山吟(唐)施肩吾
夜吟秋山上裊裊秋風歸月色清且冷桂香落人衣
招東鄰(唐)白居易
小榼二升酒新簟六尺牀能來夜話否池畔欲秋凉
早秋獨夜白居易
井梧凉葉動鄰杵秋聲發獨向檐下眠覺來半牀月
孟秋(唐)鄭槩
江南孟秋天稻花白如氊素腕慚新藕殘粧妬晩蓮
仲秋(唐)沈仲昌
江南仲秋天鱏鼻大如船雷是樟亭浪苔為累石錢
季秋(唐)劉蕃
江南季秋天栗實大如拳楓葉紅霞舉蘆花白浪穿
長安秋望(唐)杜牧
樓倚霜樹外鏡天無一毫南山與秋色氣勢兩相高
護國寺秋吟(宋)葛長庚
鴈過天成畫魚驚水作紋檐牙宵吐雨殿脊晩䭾雲
其二
酒弄三竿日詩成一枕風寒聲落鴻雁秋意著梧桐
其三
樓影秋江白苔碑卧夕陽水昏沙暮起一一鴈南翔
其四
嫩竹容歸雀寒松捧落暉危紅和露滴空翠撲衣飛
其五
竹手擎雲重松肩荷月高煙收天地闊醉目數秋毫
其六
犬吠月如晝馬鳴人渡橋更無詩與酒虚度可憐宵
其七
香篆孤煙裊燈龕寸火微夢和明月冷心與白雲飛
其八
星似螢千點雲如鶴一雙孤吟寒不寐落葉打空窗
京師秋夜(元)虞集
風竹撼秋聲天寒夢不成如何今夜月偏照客窗明
西齋秋夜(元)僧善住
晩雨過江城西齋秋氣清夢回孤枕上無處不蟲聲
秋夕僧善住
孤館燈初暗窗虚月正明寒衣猶未補風逓𢷬砧聲
七言絶句
初秋(唐)孟浩然
不覺初秋夜漸長清風習習重凄凉炎消暑退茅齋靜
階下叢莎有露光
秋詞(唐)劉禹錫
自古逢秋悲寂寥我言秋日勝春朝晴光一雁排雲上
便引詩情到碧霄
其二
山明水淨夜來霜數樹深紅出淺黃試上高樓清入骨
豈如春色使人狂
晩秋閒居(唐)白居易
地僻門深少送迎披衣閑坐養幽情秋庭不掃携藤杖
閒踏梧桐黃葉行
秋熱白居易
西江風候接南威暑氣常多秋氣微猶道江州最凉冷
至今九月著生衣
秋夕(唐)竇鞏
護霜雲映月朦朧烏鵲爭飛井上桐夜半酒醒人不覺
滿池荷葉動秋風
愁思(唐)王涯
網軒凉吹動輕衣夜聽更長玉漏稀月度天河光轉濕
鵲驚秋樹葉頻飛
秋夜曲王涯
丁丁漏永夜何長漫漫輕雲露月光秋逼暗蛩通夕響
寒衣未寄莫飛霜
其二
桂魄初生秋露微輕羅已薄未更衣銀筝夜久殷勤弄
心怯空房不忍歸
秋原晩望(唐)楊凌
客鴈秋來次第逢家書頻寄兩三封夕陽天外雲歸盡
亂見青山無數峰
到秋(唐)李商隠
扇風淅瀝簟流漓萬里南雲滯所思守到清秋還寂莫
葉丹苔碧閉門時
秋懷(唐)雍陶
古槐煙薄晩鴉愁獨向黃昏立御溝南國望中生遠思
一行新雁去汀洲
早秋宿田舍(唐)曹鄴
澗草疎疎螢火光山月朗朗楓樹長南邨犢子夜聲急
應是欄邊新有霜
秋日(宋)朱子
一雨生凉杜若洲月波微漾綠谿流茅檐歸去無塵土
淡薄閒花遶舍秋
秋懷(宋)劉宰
一抹紅綃日脚霞千林暮靄納歸鴉西風卷盡梧桐葉
乞與中庭散月華
早秋(元)劉因
昨朝一葉見秋生今日千巖萬壑清欲借西風蘇病骨
暫來石上聽松聲
山中秋夜(元)黃庚
石牀彈月鶴聽琴玉宇凝秋絶點塵萬里無雲銀漢淡
一天風露濕星辰
初秋夜坐(元)趙孟頫
夜深庭院寂無聲明月流空萬影横坐對荷花兩三朵
紅衣落盡覺風生
秋閨(元)元淮
團扇初隨碧簟收畫簾歸燕尚遲留閒階弄影穿明月
笑捻流螢說早秋
秋詞(元)薩都拉
清夜宫車出建章紫衣小隊兩三行石闌干畔銀燈過
照見芙蓉月上霜
秋詞(元)鄭允端
月轉觚稜夜未央倚牀自炷水沈香芙蓉小帳雲屏暗
二十五聲秋點長
秋景(明)宣宗
新秋凉露濕荷叢不斷清香逐曉風滿目濃華春意在
晩霞澄錦照芙蓉
秋行(明)顧源
野菜香粳樂晩年疎林晴日好秋天風瓢滿耳鳴琴筑
黃葉深窩得晏眠
御定佩文齋詠物詩選卷二十八
