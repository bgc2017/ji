欽定四庫全書
御定佩文齋詠物詩選卷四百六十九
魚類(附蝦)(海蜇)
四言古
比目魚(晉)郭璞
比目之鱗别號王餘雖有二片實則一魚協不能密離
不為疏
五言古
詠躍魚應詔(梁)張率
戢鱗隠繁藻頒首承渌漪何用游溟澥且躍天淵池
詠石鯨應詔(陳)周弘正
石鯨何壮麗獨在天池隂鶱䰇類横海半出似浮深吞
航本無日吐浪亦難尋聖帝遊靈沼能懷躍藻心
賦得蓮下游魚(陳)阮卓
春色映澄陂涵泳且相隨未上龍門路聊戲芙蓉池觸
浪蓮香動乘流葉影披相忘自有樂莊惠豈能知
賦得魚躍水生花(陳)張正見
漾色桃花水相望濯錦流躍浦疑珠出依池似鏡浮凌
波銜落蕊觸餌避沈鈎方遊蓮葉外詎入武王舟
詠魚(隋)岑德潤
劒影侵波合珠光帶水新蓮東自可戲安用上龍津
峴潭作(唐)孟浩然
石潭傍隈隩沙岸曉夤緣試垂竹竿釣果得槎頭鯿美
人騁金錯纖手鱠紅鮮因謝陸内史蓴羹何足傳
放魚(唐)白居易
曉日提竹籃家童買春蔬青青芹蕨下疉卧雙白魚無
聲但呀呀以氣相喣濡傾籃瀉地上撥剌長尺餘豈惟
刀机憂坐見螻螘圖脱泉雖巳久得水猶可蘇放之小
池中且用救乾枯水小池窄狹動尾觸四隅一時幸苟
活久遠將何如憐其不得所移放於南湖南湖連西江
好去勿踟蹰施恩即望報吾非斯人徒不湏泥沙底辛
苦覓明珠
江南曲(唐)陸龜蒙
魚戲蓮葉間參差隠葉扇鵁鶄&KR2141;鳿窺㶑灔無因見
其二
魚戲蓮葉東初霞射紅尾傍臨謝山側恰值清風起
其三
魚戲蓮葉西盤盤舞波急潛依曲岸凉正對斜光入
其四
魚戲蓮葉南欹危午煙疉光搖越鳥巢影亂吳娃檝
其五
魚戲蓮葉北澄陽動微漣回看帝子渚稍背鄂君船
種魚(唐)皮日休
移土湖岸邊一半和魚子池中得春雨點點活如蟻一
月便翠鱗終年必頳尾借問兩綬人誰知種魚利
蔡仲謀遺鯽魚十六尾余憶在襄城時獲此魚
留以遲歐陽永叔(宋)梅堯臣
昔嘗得圓鯽留待故人食今君遠贈之故人大河北欲
膾無庖人欲寄無鳥翼放之巳不活烹煮費薪棘
白小(宋)唐庚
二年遵海濱開眼即浩渺謂當飽長鯨餬口但白小百
尾不盈釡烹煮䓁芹蓼咀嚼何所得鱗鬛空紛擾向來
巨魚戲海面横孤嶠噞喁噴飛沫白雨散晴曉終然不
省錄從事此微眇短長本相形南北無定表泰山不為
多毫末夫豈少詞䧺兩月讀理足三語妙人生一漚發
誰作千歲調安能蹲會稽坐待期年釣
走筆謝王去非遣餽江鱭(宋)劉宰
環坐正無悰駢頭得嘉餽鮮明訝銀尺廉纖非蠆尾肩
聳乍驚雷腮紅新出水芼以薑桂椒未熟香浮鼻河豚
愧有毒江鱸慚寡味更咨座上客送歸煩玉指飣餖雜
青紅百巧出刀匕翩翩鶴來翔粲粲花呈媚頗疑壺中
景彷彿具盤底又疑三神山幻化出人世更於屬饜餘
想像無窮意知君束装冗不敢折簡致厚賜何可忘因
筆聊舉似
松江舟中(宋)戴復古
夜聽楓橋鐘曉汲松江水客行信匆匆少住亦可喜且
食鱖魚肥莫問鱸魚美
郊居寓目隨事輙題(元)袁易
絶江捕寒魚赤鯶巨莫逃鰷鱨翻有神騰出如銀刀
食鱸魚(元)王惲
鱸魚昔人貴我行次吳江秋風時巳過滿意蓴鱸香初
非為口腹物異可闕嘗口哆頰重出鱗纖雪争光背華
點玳斑或圓或斜方一脊無亂骨食免刺鯁防肉膩勝
海薊味佳掩河魴燈前不放箸愈淡味愈長張翰為爾
逝我今赴官忙出處要義在不湏論行藏倚装足朝睡
且快所欲償夢驚聽吳歌海日方蒼凉
魚淵(明)袁凱
幽壑湛虚静衆鯈遠來歸游泳方自得沈潛亦其宜既
無網罟憂荇菜復參差辟彼翔集鳥悠然竟何疑
觀魚(明)楊基
池隂樹影凉白小紛成隊吹絮圓漚續觸荷清露碎俄
沈静却浮忽遇驚還退幸免釣絲憂江鱸且充鱠
樂府雜曲(明)僧法杲
纖鯽上芒針小兒争大呌一餌連六鼇此是任公釣
七言古(附長短句)
詶中都小吏携斗酒雙魚于逆旅見贈
(唐)李白
魯酒琥珀色汶魚紫錦鱗山東豪吏有俊氣手携此物
贈遠人意氣相傾兩相顧斗酒雙魚表情素酒來我飲
之鱠作别離處雙鰓呀呷鬐鬛張撥剌銀盤欲飛去呼
兒拂几霜刃揮紅肌花落白雪霏為君下箸一餐罷醉
著金鞭上馬歸
觀打魚歌(唐)杜甫
綿州江水之東津魴魚發發色勝銀漁人漾舟沈大網
截江一擁數百鱗衆魚常才盡却棄赤鯉騰出如有神
潛龍無聲老蛟怒廻風颯颯吹沙塵饔子左右揮霜刀
鱠飛金盤白雪高徐州秃尾不足憶漢隂槎頭遠遁逃
魴魚肥美知苐一既飽歡娱亦蕭瑟君不見朝來割素
鬐咫尺波濤永相失
閿卿姜七少府設鱠戲贈長歌杜甫
姜侯設鱠當嚴冬昨日今日皆天風河凍未漁不易得
鑿冰恐侵河伯宫饔人受魚鮫人手洗魚磨刀魚眼紅
無聲細下飛碎雪有骨已刴觜春䓤偏勸腹腴愧年少
軟炊香飯緣老翁落碪何曾白紙濕放箸未覺金盤空
新懽便飽姜侯德清觴異味情屢極東歸貪路自覺難
欲别上馬身無力可憐為人好心事於我見子真顔色
不恨我衰子貴時悵望且為今相憶
罩魚歌(唐)温庭筠
朝罩罩城南暮罩罩城西兩槳鳴幽幽蓮子相高低持
罩入深水金鱗大如手魚尾迸圓波千珠落湘藕風颸
颸雨離離菱尖刺鸂鶒飛水連網眼白如影淅瀝篷聲
寒點微楚岸有花花盖屋金塘柳色前谿曲悠溶杳若
去無窮五色澄潭鴨頭綠
愧魚亭(宋)孔武仲
昔聞魚可羡今見魚可愧邂逅臨池處瀟灑出塵意秋
風八月起江湖水染紺碧霞綺疏悠然掉尾波間去須
信吾生不及魚
畫魚歌(宋)蘇軾
天寒水落魚在泥短鈎畫水如耕犁渚蒲拔折藻荇亂
此意豈復遺鰍鯢偶然信手皆虚擊本不辭勞幾萬一
一魚中刃百魚驚蝦蠏奔忙互跳擲漁人養魚如養雛
插竿貫笠驚鵜鶘豈知白梃閙如雨攪水覓魚嗟已疎
西湖秋涸東池魚窘甚因會客呼網師遷之西
池為一笑之樂夜歸被酒不能寐戲作放魚
一首蘇軾
東池浮萍半黏塊裂碧跳青出魚背西池秋水尚涵空
舞闊搖深吹荇帶吾僚有意為遷居老守縱饞那忍膾
縱横争看銀刀出瀺灂初驚玉花碎但愁數罟損鱗鬛
未信長隄隔濤瀨濊濊發發須臾間圉圉洋洋尋文外
安知中無蛟龍種尚恐或有風雲會明年春水漲西湖
好去相㤀渺淮海
渼陂魚蘇軾
霜筠細破為雙掩中有長魚如卧劒紫荇穿腮氣慘悽
紅鱗照坐光磨閃携來雖遠鬛尚動烹不待熟指先染
座客相看為解顔香粳飽送如填塹早歲嘗為荆渚客
黃魚屢食沙頭店濱江易採不復珍盈尺輒棄毋乃僭
自從西征復何有欲致南烹嗟久欠游鯈瑣細空自腥
亂骨縱横動遭砭故人遠餽何以報客俎久空驚忽贍
東道毋辭信使頻西鄰幸有庖虀釅
讀神仙傳(宋)程俱
鯉魚腹中有隠符白魚腹中有素書鞭靈走石纔一戲
騎鱗上天亦徒爾誰能觧衣涿水中使人呼指赤鯶公
鰒魚(金)劉迎
君不見二牢山下獅子峯海波萬里家魚龍金鷄一唱
火輪出曉色下瞰榑桑宫槲林葉老霜風急雪浪如山
半空立貝闕軒騰水伯居瓊瑰噴薄鮫人泣長鑱白柄
光芒寒一葦去横煙霧間峯巒百疉破螺甲宫室四面
開蠔山鏤身鉥骨成何事口腹之珍詎為祟郡曹受賞
雖一言國史收痂得非累筠籃一一千里來百金一笑
收羹材色新欲透瑪瑙盌味勝可浥葡萄醅飲客醉頬
浮春紅金盤旋覺放箸空齒牙寒光潄明月胸臆秀氣
噴長虹平生浪說江瑶柱大嚼從今不論數我嬾安能
汗漫遊買船欲訪漁郎去
題捕魚圖(元)歐陽元
太湖三萬六千頃靈槎倒壓青天影大魚吹浪高如山
小魚卷鬛為龍盤羣魚聮腴伐桴鼓勢同三軍戰強鹵
長網大罟三百尺攔截中流若環堵吳王宫中宴未闌
銀絲斫膾飛龍鸞太官八珍奉公子猩猩頳唇鯉魚尾
洞庭木落天南秋黃蘆滿天飛白鷗江頭吹笛喚漁舟
與君大醉岳陽樓
題程亞卿所藏劉進畫魚(明)李東陽
劉生亦是丹青豪近來作畫無此曹平明退直呼濁醪
半酣脱却宫錦袍戲將秃茟作鱗介已覺四壁生風濤
風濤洶湧向何處岸闊江空起煙霧東風一夜吹水渾
翠鬛紅鬐不知數桃花柳絮時吐吞輕蘩亂荇交繽紛
圓光倒射日成凸滅影下沒天無痕羣嬉若共衆芳狎
遠逝忽與洪波奔千形萬態極幻化倉卒逢之安可論
就中巨者稱赤鯶卓犖頗似鯨與鯤仰窺河漢若咫尺
俯視江海如甖盆巖巒變風雨作走天吳驅海若流雲
掣電同揮霍噴沫浮漚滿寥廓鋒鏑參差見齦齶劔戟
峥嶸露頭角直遣飛騰動鬼神寧誇震撼傾山岳若非
溟渤即洞庭不然豈得通幽靈幽靈汗漫入恍惚始信
丹青有竒骨劉生劉生良已工誰其愛者司徒公華堂
錦軸燦盈文髣髴坐我龍門中龍門高高幾許葉公畫
龍龍出走此物胡為在庭宇知公自是人中龍會向人
間作霖雨玉如意金叵羅激高堂揚練波文王在沼民
共樂君子有酒吾當歌我生觧詩不觧畫潦倒不覺雙
顔酡吁嗟乎吾將奈爾丹青何
五言律
白小(唐)杜甫
白小羣分命天然二寸魚細微霑水族風俗當園蔬入
肆銀花亂傾箱雪片虚生成猶拾卵盡取義何如
洞庭魚(唐)李商隠
洞庭魚可拾不假更垂罾閙若雨前蟻多於秋後蠅豈
思鱗作簟仍計腹為燈浩蕩天池路翺翔欲化鵬
荆州(宋)蘇軾
江水深成窟潛魚大似犀赤鱗如琥珀老枕勝玻瓈上
客舉雕俎佳人搖翠篦登庖兼作噐何以免屠刲
江南憶(金)吳激
吳淞潮水平月上小舟横旋斫四腮膾未輸千里羹𢷬
虀香不散照筯雪無聲幾見秋風起空憐鄉思生
余舊遊魏郡日有雙魚之饌今絶不可得問之
則河徙故也戲成一章(明)王世貞
十載叨遊魏雙魚饌事寬鸞刀催霰舞象筯壓霜寒滄
海欲陵陸黃河能釣竿思歸别有念不借蒯緱弹
五言排律
賦得巨魚縱大壑(唐)錢起
巨魚縱大壑遂性似乘時奮躍風生鬛騰凌浪鼓龍鬐
攄回地軸鯤化想天池方快吞舟意尤殊在藻嬉傾危
嗟幕燕隠晦誚泥龜喻士逢明主才猷得所施
魚上冰(唐)王季則
北陸收寒盡東風解凍初冰消通淺渚氣變躍潛魚應
節似知化揚鬐任所如浮沈非樂藻沿泝異傳書結網
時空久臨川意有餘為龍將可望今日愧才虚
魚上冰(唐)紀元臯
春生寒氣滅稍動伏泉魚乍喜東風至來觀曲浦初近
冰朱鬛見望日錦鱗舒漸覺流凘退還欣掉尾餘噞喁
情自樂沿泳意寧疎倘得隨鯤化終看戾太虚
賦得巨魚縱大壑(唐)姚康
水府乘閒望圓波息躍魚從來曝泥久今日脫淵初得
志寧相忌無心任宛如龍門應可度鮫室豈常居掉尾
方窮樂游鱗每自舒乘流千里去風力藉吹嘘
臨川羡魚(唐)張元正
有客百愁侵求魚正在今廣川何渺漫高岸幾登臨風
水寧相阻煙波豈惮深不應同逐鹿詎肯比從禽結網
非無力㤀筌自有心永存芳餌在佇立思沈沈
义魚招張功曹(唐)韓愈
义魚春岸闊此興在中宵大炬然如晝長船縛似橋深
窺沙可數静榜水無搖刃下那能脱波間或自跳中鱗
憐錦碎當目訝珠銷迷火逃翻近驚人去暫遥競多心
轉細得雋語時囂潭罄知存寡舷平覺獲饒交頭疑凑
餌駢首類同條濡沫情雖密登門志已遼盈車欺故事
飼犬驗今朝血浪凝猶沸腥風遠更飄盖江煙羃羃拂
棹影寥寥獺去愁無食龍移懼見燒如棠名既誤釣渭
日徒消文客驚先賦篙工喜盡謠鱠成思我友觀樂憶
吾僚自可捐憂累何湏彊問鴞
賦得魚登龍門(唐)元稹
魚貫終何益龍門在此登有成當作雨無用耻為鵬激
浪誠難泝雄心亦自憑風雲潛會合鬐鬛忽騰凌泥滓
辭河濁煙霄見海澄回瞻順流軰誰敢望同升
七言律
和魯望謝惠魚之什(唐)皮日休
釣公來信自松江三尺春魚撥刺霜腹内舊鈎苔染澁
腮中新餌藻和香冷鱗中斷榆錢破寒骨平分玉筯光
何事貺君偏得所秪緣同是越航郎
觀魚軒(宋)韓琦
雨後方池碧漲秋觀魚亭檻俯臨流時看隠荇駢頭戲
忽見開萍作隊遊喜擲舟前翻亂錦静潛波下起圓漚
吾心大欲同斯樂肯插筠竿餌釣鈎
杜介送魚(宋)蘇軾
新年已賜黃封酒舊友仍分頳尾魚陋巷關門負朝日
小園除雪得春蔬病妻起斫銀絲鱠稚子歡尋尺素書
醉眼朦朧覓歸路松江煙雨晩疎疎
鄭太玉送子魚(宋)唐庚
便當權閣太常齋藥竈于旁手自煨須信子魚藏妙理
坐令母蠏愧凡才刀頭定向何時得劒脊頻將好意來
老去少陵雖病肺尚堪持此薦寒醅
初食淮白魚(宋)楊萬里
淮白須將淮水煮江南水煮正相違霜吹柳葉都落盡
魚喫雪花方觧肥醉卧糟丘名不惡下來鹽豉味全非
饔人且莫供羊酪更買銀刀二尺圍
和張寺丞謝惠河豚(宋)劉宰
先生盛德信光亨微物將誠愧晩生春岸正當餘雨過
寒江尚想小舟横一奩走送慙遲暮兩舍相望欠割烹
未必甘芹觧知味王公當諒野人情
佩之餽石首魚有詩次韻奉謝
(明)李東陽
夜網初收曉市開黃魚無數一時來風流不闘蓴絲品
軟爛偏宜豆乳堆碧盌分香憐冷冽金鱗出浪想崔嵬
高堂正憶東鄰送詩句情多不易裁
金魚(明)朱之蕃
誰染銀鱗琥珀濃光搖鬐鬛映芙蓉清池躍處桃生浪
綠藻分開金在鎔丙穴靈源隨地湧離宫正色自天鍾
羣魚漫爾同游泳□見飛空化赤龍
和比玉賦游魚啖花影(明)程嘉燧
無數輕鰷蓮葉東冰芳吹沫競浮空疑追戲蝶來天上
誤餌游絲没鏡中點額冷光如吸露濯鱗香陣欲餐風
相㤀樂事江湖外捉影還看嚼蠟同
五言絶句
江行雜詩(唐)錢起
灘淺争遊鷺江清易見魚怪來吟未足秋物欠紅蕖
新亭(唐)韓愈
湖上新亭好公來日出初水紋浮枕簟瓦影蔭龜魚
續古(唐)陳陶
大堯登寶位麐鳳煥宸居海曲沾恩澤還生比目魚
放魚(唐)李羣玉
早覓為龍去江湖莫漫遊須知香餌下觸口是鈷鈎
魚(宋)蘇軾
湖上移魚子初生不畏人自從識鈎餌欲見更無因
淮南魚歌(元)馬祖常
渡江問魚價人來索酒錢婦姑亦不惡便煮縮項鯿
和楊鐵崖小臨海(明)張簡
雨過積金頂芙蓉萬朵青神魚不飛去風伏翠濤腥
絶句(明)殷奎
霜落水禽啼寒流繞大堤長魚不受釣躍過石梁西
西湖曲(明)李東陽
艸碧明沙際花紅試雨初官船蕩素槳驚散一雙魚
偶成(明)盧澐
江頭春水生江上春水長十日不出門魚苖大如掌
六言絶句
題娛暉亭(明)唐時升
負郭家家水竹殘春處處煙花開尊欲招鳥雀舉網頻
得魚蝦
七言絶句
解悶(唐)杜甫
復憶襄陽孟浩然清詩句句盡堪傳即今耆舊無新語
漫釣槎頭縮項鯿
垂花塢醉後戲題(唐)獨狐及
紫蔓青條覆酒壺落花時與竹風俱歸時自負花前醉
笑向鯈魚問樂無
小魚詠寄涇州楊侍郎(唐)盧綸
蓮花影裏暫相離纔出浮萍值罟師上得龍門還失浪
九江何處是歸期
放魚(唐)竇鞏
金錢贖得免刀痕見說禽魚亦感恩好去長江千萬里
不須辛苦上龍門
盆池(唐)韓愈
瓦沼晨朝水自清小蟲無數不知名忽然分散無蹤影
惟有魚兒作隊行
觀遊魚(唐)白居易
繞池閒步看魚遊正值兒童弄釣舟一種愛魚心各異
我來施食爾垂鈎
池上寓興白居易
濠梁莊惠漫相争未必人情知物情獺捕魚來魚躍出
此非魚樂是魚驚
南園(唐)李賀
春水初生乳燕飛黃蜂小尾撲花歸忩含遠色通書幌
魚擁香鈎近石磯
南塘(唐)鮑溶
塘東白日駐紅霧早魚翻光樂碧潯畫船蘭棹欲破浪
恐畏驚動蓮東心
鯉魚(唐)章孝標
眼似珍珠鱗似金時時動浪出還沈河中得上龍門去
不歎江湖歲月深
觀魚(唐)陸希聲
惠施徒自學多方漫說觀魚理未長不得莊生濠上旨
江湖何以見相㤀
對鱠(唐)項斯
行到鱸魚鄉裏時鱠盤如雪怕風吹猶憐醉後江南路
馬上垂鞭學釣時
游魚(唐)來鵬
弄萍偎荇思夷猶掉尾揚鬐逐慢流應怕碧巖巖下水
浮藤如線月如鈎
秋霽(唐)崔道融
雨霽長空蕩滌清遠山初出未知名夜來江上如鈎月
時有驚魚擲浪聲
魚(宋)歐陽修
秋水澄鮮見髮毛錦鱗行處水紋搖岸邊人影還驚去
時向綠荷深處跳
贈莘老(宋)蘇軾
三年京國厭藜蒿長羡淮魚壓楚糟今日駱駝橋下泊
恣看修網出銀刀
惠崇春江晩景蘇軾
竹外桃花三兩枝春江水暖鴨先知蔞蒿滿地蘆芽短
正是河魨欲上時
戲作鮰魚一絶蘇軾
粉紅石首仍無骨雪白河魨不藥人寄語天公與河伯
何妨乞與水精鱗
題超化寺壁(宋)晁冲之
曲池風定碧瀾平小白魚如鏡裏行水竹再來應識我
壁間不用更題名
赴廣陵道中(宋)晁補之
楊柳青青欲哺烏一春風雨暗隋渠落帆未覺揚州遠
已喜淮隂見白魚
早夏(宋)陳造
安石榴花猩血鮮凉荷高葉碧田田鰣魚入市河魨罷
已破江南打麥天
延平道中(宋)朱橰
一谿春漲午晴初日透波光綠浸裾却憶孤山山下路
石橋清澈看义魚
梅雨(宋)范成大
雨霽雲閒池面光三年魚苖如許長小荷拳拳可包鮓
晩日照盤風露香
晩春田園雜興范成大
海雨江風浪作堆時新魚菜逐春回荻芽抽笋河魨上
楝子開花石首來
秋日田園雜興范成大
細𢷬橙虀有鱠魚西風吹上四腮鱸雪鬆酥膩千絲縷
除却松江到處無
自晨至午起居飲食皆以牆外人物之聲為節
戲書四絶(錄一)范成大
起傍東窗手把書華顛種種不經梳朝餐欲倒須巾裹
巳有重來晩市魚
忩下戲詠(宋)陸游
三尺清池鏡面平剪刀葉底戲魚行吾曹安得如渠樂
傍渚跳波過此生
曉坐荷橋(宋)楊萬里
簾影窺池到藕根水光為我弄朝暾魚兒觧作晴天雨
波面吹成落點痕
垂虹亭看打魚斫鱠楊萬里
橋柱疎疎四寂然亭前突出小魚船一聲磔磔鳴榔起
驚出銀刀躍玉泉
湖州歌(宋)汪元量
曉鬢鬅鬆嬾不梳忽聽人說是南徐手中明鏡抛船上
半揭篷窗看打魚
其二
寳應城南柳數株葭牆艾席是民居眼前境逆無詩興
忽有小舟來賣魚
寄俞秀老清老二居士(宋)僧道潛
風谿雲巘雪消初鳥變春聲滿屋除安得故人同蠟屐
石梁斜日看游魚
宫詞(宋)花蕊夫人
厨盤進食簇時新侍宴無非列近臣日午殿頭宣索鱠
隔花催喚打魚人
其二
釣綫沈波漾彩舟魚争芳餌上龍鈎内人急捧金盤接
撥刺紅鱗躍未休
順安詞呈趙使君(金)劉著
太平時世屢豐年勝事長聞父老傳郭外桑麻知幾頃
船頭魚蠏不論錢
日照道中(金)党懷英
路轉清谿樹蔚然解鞍坐歇午隂圓避人鷗鳥驚飛盡
時有游魚弄柳綿
首夏村居雜興(元)袁易
綠樹荆扉晩更幽鱸魚菰菜近堪求故人有興能尋我
但覓吳淞欲盡頭
贈漁者(元)郝經
一尺新魴綠柳穿漁人餽我不論錢斫開細骨銀膏瑩
旋折黃蘆爇晩煙
十一日浯畬登舟十絶(錄一)(元)程鉅夫
江清照見石粼粼貌得游魚態度真說與長年輕蕩槳
放他深處著潛鱗
洪州歌(元)柳貫
蔞蒿鮮滑勝雞蘇滿尺河豚玉作膚漫說江鄉美庖傳
幾曾風味似蓴鱸
夜過白馬湖(元)薩都拉
春水滿湖蘆葦青鯉魚吹浪水風腥舟行未見初更月
一點漁燈落遠汀
吳淞江上謾興(元)貢師泰
白月滿天江水平銀河垂地寂無聲披衣獨坐過夜半
撥剌跳魚時一鳴
夢中作(元)洪希文
煙波蕩蕩寄閒身筐筥携歸色似銀莫笑江湖釣竿子
擔頭挂得兩金鱗
題赤鯉圖(元)李祁
風翻雷吼動乾坤赤鯉騰波勢獨尊無數閒鱗齊上下
欲隨春浪過龍門
江邊竹枝詞(元)王逢
社酒吹香新燕飛遊人裙幄占灣磯如刀江鱭白盈尺
不獨河魨天下稀
師子林即景(元)僧惟則
道人肩水灌畦蔬託鉢船歸粟有餘飽飯禅和無一事
繞池分食餧遊魚
望武昌(明)楊基
春風吹雨濕衣裾綠水紅粧畫不如却是漢陽川上女
過江來買武昌魚
汪口渡捕魚者(明)汪廣洋
芳艸渡頭歌竹枝晴天小艇放鸕鷀比鄰為報春醪熟
自起持魚貫柳絲
江上汪廣洋
象牙灘上百花開參差時復見樓臺翠香芹菜緣沙出
雪色鰣魚上水來
蘭谿棹歌汪廣洋
野鳬晴蹋浪梯平越上人家住近城箬葉裹魚來換米
松舟一箇似梭輕
東吳棹歌汪廣洋
艇子搶風過太湖水雲行盡是東吳阿誰坐理青絲網
遮得松江巨口鱸
入狹潭(明)鎦崧
水上石山森劒鋩水中石屋是魚房秋來水落月未出
魚眼射波如火光
畫魚(明)錢宰
綠陂春水没漁家楊柳青青拂釣槎三月江南春雨歇
一雙鱣鮪上桃花
釣魚圖(明)莊㫤
谿上春雲與浪飛谿頭春水鮆魚肥閒人只是閒無事
日出船來月出歸
寄友(明)沈周
與君傾盖二毛初别後無由數寄書江上逢人問消息
紅粧隨馬射游魚
金山江天閣(明)王叔承
鳥外漁歌斷水煙隔江喚過打魚船鰣魚出網鮮猶活
笑擲船頭三百錢
曉過八坼王叔承
殘星點點照船明&KR1201;石寒爐曙火生推枕坐看江市過
夢中聽得賣魚聲
畫躍鯉送人(明)徐渭
鱗鬛何殊點額歸丰神却覺有風威不添一片龍門石
方便凡魚作隊飛
附蝦
七言古
海蝦圖(明)王鏊
茫茫大海浮穹壤日月升沈鼇背上其間物怪何所無
海馬天吳大如象有魚如屋鱟如帆蝦最細微猶十丈
鬇鬡怒氣須如戟力戰洪濤欲飛出江湖魚蠏總蜉蝣
畜眼生平未曾識畫工何處寫汝真夢中曾到長湏國
黑風吹海浪如山魚龍變化須臾間從龍願作先驅去
去上青天生羽翰
五言絶句
池上(宋)韓維
樽酒浮多蟻舟篷覆似蝸折楊争貫鯉編竹自撈蝦
附海蜇
七言律
海蜇(元)謝宗可
層濤擁沫綴蝦行水母含秋孕地靈海氣凍凝紅玉脆
天風寒結紫雲腥霞衣退色冰涎滑璚縷烹香酒力醒
應是楚宫萍實老忽随潮信落滄溟
御定佩文齋詠物詩選卷四百六十九
