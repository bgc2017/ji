欽定四庫全書
御定佩文齋詠物詩選卷二百四十
步虛詞類
五言古
道士步虛詞(北周)庾信
凝真天地表絶想寂寥前有象猶虛豁忘形本自然開
經壬子歲值道甲申年廻雲隨舞曲流水逐歌絃石髓
香如飯芝房脆似蓮停鸞讌瑶水歸路上鴻天
其二
東明九芝蓋北燭五雲車飄颻入倒景出没上煙霞春
泉下玉霤青鳥向金華漢帝看桃核齊侯問棗花上元
應送酒來向蔡經家
其三
歸心遊太極廻向入無名五香芬紫府千燈照赤城鳳
林採珠實龍山種玉榮夏簧三舌響春鐘九乳鳴綘河
應遠别黃鵠來相迎
五言律
步虛詞(唐)顧况
㢠步遊三洞清心禮七真飛符超羽翼焚火醮星辰殘
藥沾雞犬靈香出鳳麟壺中無窄處願得一容身
步虛詞(唐)吳筠
紫府與玄洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓
其二
玉樹雜金花天河織女家月邀丹鳳舄風送紫鸞車霧
縠籠綃帶雲屏列錦霞瑶臺千萬里不覺往來賖
步虛詞(唐)韋渠牟
鸞鶴共徘徊仙官使者催香花三洞啟風雨百神來鳳
篆文初定龍泥印已開何須生羽翼始得上瑶臺
其二
上帝求仙使真符取玉郎三才閒布象二景鬱生光騎
吏排龍虎笙歌奏鳳凰天高人不見暗入白雲鄉
步虛詞(宋)徐鉉
氣為還元正心由抱一靈凝神歸罔象飛步入青冥整
服乘三素旋綱躡九星瓊章開後學稽首奉真經
五言排律
上元日聽太清宫步虛(唐)張仲素
仙客開金籙元辰會玉京靈歌賓紫府雅韻出層城聲
雜音徐徹風飄響更清紆餘空外盡斷續聽中生舞鶴
紛將集流雲駐未行誰知九陌上塵俗仰遺聲
七言律
步虚詞(明)朱真淤
瑶壇深處磬聲微羽客朝元午夜歸杳杳三山青鳥過
翩翩雙舄彩鳬飛島間月色明珠樹洞裏丹光透五扉
劒佩幾回翔碧落天風吹冷六銖衣
其二
彩霞琪樹共氤氲七色斑虬駕鶴羣玉佩冷搖滄海月
霓裳晴帶絳霄雲碧桃花綻春方永金鼎丹成火自焚
午夜朝元向天闕空歌聲在始清聞
七言絶句
步虛詞(唐)劉禹錫
阿母種桃雲海際花落子成二千歲滄海吹折最繁枝
跪捧金盤獻天帝
蕭鍊師步虚詞十首卷後以二絶繼之
(唐)白居易
欲上瀛洲臨别時贈君十首步虛詞天仙若愛應相問
向道江州司馬詩
其二
花紙瑶緘松墨字把將天上共誰開試呈王母如堪唱
發遣雙成更取來
步虛詞(唐)司空圖
阿母親教學步虛三元長遣下蓬壺雲韶韻俗停瑶瑟
鸞鶴飛低拂寳爐
步虛詞(唐)高駢
清谿道士人不識上天下天鶴一隻洞門深鎖碧窗寒
滴露研朱點周易
御定佩文齋詠物詩選卷二百四十
