欽定四庫全書
御定佩文齋詠物詩選卷七十八
谷類
五言古
秋曉行南谷經荒村(唐)柳宗元
杪秋霜露重晨起行幽谷黃葉覆谿橋荒村惟古木寒
花疎寂歴幽泉微斷續機心久已忘何事驚麋鹿
李老谷(元)納延
高秋遠行邁入谷雲氣暝稍稍微雨来漸覺衣裳冷縈
紆青崦窄杳窱烟林迥峰廻忽開豁夕陽散微影霜葉
落秋澗寒花媚秋嶺路窮見土屋人烟雜墟井平生愛
山癖愒此惬幽静月落聞子規懷歸心耿耿
晦日稍次山谷(明)林敏
清谿殊險豁石瀨何淙淙尋源竟莫測又復上幾重行
處衆壑盡望中天影空扵焉倏含景水木相玲瓏濕翠
翳巾舄片雲起西峰忽忽洞深杳大圓變溟濛飛湍逗
日月急雨隨蛟龍洗心投白鳥息見期青松願因紫霞
秘永諧鸞鶴蹤
五言律
愚公谷(唐)王維
吾家愚谷裏此谷本来平雖則行無跡還能響應聲不
隨雲色暗只待日光明緣底名愚谷都由愚所成
春谷幽居(唐)錢起
黃鳥鳴園柳新陽改舊隂春来此幽興宛是謝公心掃
徑蘭芳出添池山影深虚名隨振鷺安得久棲林
過吳兒谷(宋)韓琦
曉入吳兒谷危途信不虚千峰疑絶路一逕甫容車山
鳥過雲語田夫半嶺鋤時平盡周道天險欲何如
庶先北谷(宋)文同
路自西谿入園當北谷開月亭詩作客雨館睡為媒摘
果衣霑露尋泉屐漬苔閒居正無事莫問我頻来
九里谷(金)李俊民
九曲羊腸路千層劒戟山行鈎藤蔓刺坐印石花斑樹
發三春暮雲歸萬壑閒相陪林下屐雖倦不知還
五言排律
奉和聖製答張說扈從南出雀鼠谷
(唐)趙冬曦
軒轅應順物力牧正趨陪道合殷為礪時行椘有材省
方西禮設振旅北京廻地理分中壤天文照上台寒依
汾谷去春入晉郊来竊比康衢者長歌仰大哉
奉和聖製答張說扈從南出雀鼠谷
(唐)王丘
襟帶三秦接旂常萬乘過陽原淑氣早隂谷沍寒多花
縟前茅仗霜嚴後殿戈代雲開晉嶺江雁入汾河北土
分堯俗南風動舜歌一聞天樂唱恭遂萬人和
奉和聖製答張說扈從南出雀鼠谷
(唐)崔翹
硖路繞河汾晴光掃曙氛笳吟中嶺樹仗入半峰雲頓
覺山原盡平看邑里分早行芳草遠晩憩好風薰嘉頌
推英宰春遊扈聖君共欣承睿渥日月照天文
奉和聖製同二相南出雀鼠谷
(唐)張九齡
設險諸侯地承平聖主廵東君朝二月南旆擁三辰寒
出重關盡年隨行漏新瑞雲叢捧日芳樹曲迎春舞詠
先馳道恩華及從臣汾川花鳥意併奉屬車塵
七言律
春谷(宋)朱子
武夷高處是蓬莱采得靈根手自栽地僻芳菲鎮長在
谷寒蜂蝶未全来紅裳似欲留人醉錦障何妨為客開
飲罷醒心何處所遠山重疉翠成堆
五言絶句
雲谷(宋)朱子
閒雲無四時散漫此山谷幸乏霖雨姿何妨媚幽獨
七言絶句
宿青牛谷(唐)楊衡
隨雲步入青牛谷青牛道士留我宿可憐夜久月明中
惟有壇邊一林竹
篔簹谷(宋)文同
池通一谷波溶溶竹夹兩岸烟濛濛尋幽直去景漸野
宛爾不似在塵中
黃花谷(金)元好問
團團石甕琢青瑶仰面看雲覺動搖誰著天瓢灑飛雨
半空翻轉玉龍腰
同劉勸農彦和葛縣令祐之遊蒼谷口
(元)王惲
四山遮盡外来風山崦人家不覺冬獨立蒼崖重回首
山形渾似入居庸
其二
方山忽斷兩崖開中有蒼河自北来行出山門俱不見
玉龍翻作地中雷
御定佩文齋詠物詩選卷七十八
