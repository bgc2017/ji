欽定四庫全書
御定佩文齋詠物詩選卷三百十四
茘枝類
五言古
詠茘枝(梁)劉霽
叔師貴其珍武仲稱斯美良由自遠致含滋不留齒
十四夜都司席上餞光禄屠公分賦
(明)江以達
幕府侈高會長筵列朱纓浮觴無緩筝一曲三四行豈
不誠歡娱之子懷遠征握手一為歎秉燭循櫩楹攀條
摘茘枝枝葉何青青
七言古
四月十一日初食茘枝(宋)蘇軾
南邨諸楊北邨盧白華青葉冬不枯垂黃綴紫煙雨裏
特與茘子為先驅海山仙人綘羅𥜗紅紗中單白玉膚
不須更待妃子笑風骨自是傾城姝不知天公有意無
遣此尤物生海隅雲山得伴松檜老霜雪自困楂梨麄
先生洗醆酌桂醑冰盤薦此頳虬珠似開江鰩斫玉柱
更洗河豚烹腹腴我生涉世本為口一官久巳輕蓴鱸
人間何者非夢幻南來萬里眞良圖
廖致平送綠茘枝為戎州第一王公權茘枝綠
酒亦為戎州第一(宋)黃庭堅
王公權家茘枝綠廖致平家綠茘枝試傾一杯重碧色
快剝千顆輕紅肌撥醅葡萄未足數堆盤馬乳不同時
誰能同此勝絶味唯有老杜東樓詩
贈陳衆仲秀才纈雲辭(元)馬祖常
纈雲織波射金水郎君水西著皮履南陌紫塵十丈高
捋䰅買酒意氣豪萬里將書憑好鳥茘枝千顆團團小
天津不隔少微星閶闔門開夜光曉
五言律
新年(宋)蘇軾
茘子幾時熟花頭今巳繁探春先棟樹買夏欲論園居
士常携客參軍許叩門明年更有味懷抱帶諸孫
趙景賢送茘枝(宋)戴復古
茘子固多種色香俱不同新來嘗小綠又勝擘輕紅大
嚼思千樹分甘僅一籠嘗觀蔡公譜夢想到莆中
五言排律
題郡中茘枝詩十八韻兼寄楊萬州八使君
(唐)白居易
竒果標南土芳林對北堂素華春漠漠丹實夏煌煌葉
捧低垂戶枝擎重壓牆始因風弄色漸與日争光夕訝
條懸火朝驚樹點粧深於紅躑躅大校白檳榔星綴連
心朵珠排耀眼房紫羅裁襯殼白玉裹填瓤早歲會聞
說今朝始摘嘗嚼疑天上味嗅異世間香潤勝蓮生水
鮮逾橘得霜臙脂掌中顆甘露舌頭漿物少尤珍重天
高苦渺茫巳教生暑月又使阻遐方粹液靈難駐姸姿
嫩易傷近南光景熱向北道途長不得充王賦無由寄
帝鄉唯君堪擲贈面白似潘郎
茘枝(宋)陶弼
五月南遊渴欣逄茘子丹殼勻仙鶴頂肉露水晶丸色
映離為火甘殊木作酸枝繁恐相染樹重欲成團赤蚌
遺珠顆紅犀露角端爽能消内熱潤可濯中乾一簇冰
蠶繭千苞火鳳冠隔瓤銀葉嫩透膜玉漿寒
七言律
重寄茘枝與楊使君時聞楊使君欲種植故有
落句戱之(唐)白居易
摘來正帶凌晨露寄去須憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
茘枝樹(唐)鄭谷
二京曾見畫圖中數本芳菲色不同孤棹今來巴檄外
一枝煙雨思無窮夜郎城近含香瘴杜宇巢低起暝風
腸斷渝瀘霜霰薄不教葉似灞陵紅
南海陪鄭司空遊茘園(唐)曹松
茘枝時節出旌斿南國名園盡興遊亂結羅紋照襟袖
别含瓊露爽咽喉葉中新火欺寒食樹上丹砂勝錦州
他日為霖不將去也須圖畫取風流
茘枝(唐)徐夤
日日熏風捲瘴煙南園珍果茘枝先靈鴉啄破瓊津滴
寳氣盛來蚌腹圓錦里只聞消醉渴蕊宫惟合贈神仙
何人刺出猩猩血深染羅紋遍殼鮮
次韻劉燾撫寄蜜漬茘枝(宋)蘇軾
時新滿座聞名字别久何人記色香葉似楊梅蒸霧雨
花如盧橘傲風霜每憐蓴菜下鹽豉肯與蒲萄壓酒漿
回首驚塵卷飛雪詩情真合與君嘗
次韻曾仲錫承議食蜜漬生茘枝
蘇軾
代北寒虀擣韭萍竒包零落似晨星逄鹽久巳成枯腊
得蜜猶疑是薄刑欲就左慈求拄杖便隨李白跨滄溟
攀條與立新名字兒女稱呼恐不經
和程大夫茘枝(宋)唐庚
家在岷峨飽茘枝十年遊宦但神馳側生流落今千載
入貢稱珍彼一時定自不將凡果比如何偏與瘴煙宜
白頭莫作江南客辜負山中故友期
福帥張道淵茘子(宋)曾幾
豈無重碧實瓶罍難得輕紅薦一杯千里人從閩嶺出
三年公送茘枝來玉為肌骨凉無汗雲作衣裳皺不開
莫訝關情向尤物厭看綠李與楊梅
走筆謝吉守趙判院分餉三山茘枝
(宋)楊萬里
吾州五馬住閩山分我三山茘子丹甘露落來雞子大
曉風凍作水晶團西川紅錦無此色南海綠羅猶帶酸
不是今年天不暑玉膚照得野人寒
次韻謝新茘(元)黃石翁
海國仙人剪綘霞年年一朵到仙家眼中玉色如何晏
席上風流得孟嘉野客不分唐殿帶老臣幷按建谿茶
醉來往事都休問且擘輕紅對晩花
七言絶句
解悶(唐)杜甫
憶過瀘戎摘茘枝青楓隱映石逶迤京華舊見無顔色
紅顆酸甜只自知
茘枝樓對酒(唐)白居易
茘枝新熟雞冠色燒酒初開琥珀香欲摘一枝傾一盞
西樓無客共誰嘗
茘枝詩(唐)薛能
顆如松子色如櫻未識蹉跎欲半生歲杪監州曾見樹
時新入座久聞名
茘枝(唐)韓偓
巧裁霞片裹神漿崖蜜天然有異香應是仙人金掌露
結成冰入茜羅囊
其二
封開玉籠雞冠澀葉襯金盤鶴頂鮮想得佳人微露齒
翠釵先取一枝懸
憶茘枝(唐)薛濤
傳聞象郡隔南荒綘實豐肌不可忘近有青衣連楚水
素漿還得類瓊漿
茘枝(宋)蔡襄
翠葉纖枝雜綘囊使君分寄驛人忙彩毫分處曾畱筆
箬片開時不減香
茘枝(宋)蘇軾
羅浮山下四時春盧橘楊梅次第新日啖茘枝三百顆
不妨長作嶺南人
書事(宋)戴復古
打鼓行船未有期恰如江上阻風時詩中一段閒公事
幸不妨人喫茘枝
茘枝(宋)洪駒父
仙果携從海上山露華供液鶴分丹硃砂芒刺羞紅顆
龍目團圓避赤丸
戎州(宋)汪元量
錦茘戎州第一竒大如雞子壓枝垂金刀剪下三千顆
對客從容把酒巵
初至崖州喫茘枝(宋)僧惠洪
口腹平生厭事治上林珍果亦嘗之天公見我流涎甚
遣向崖州喫茘枝
忽刺木御史還臺索詩二絶為别(錄一)
(元)程鉅夫
曾此觀風慣土風老榕能識舊花驄如何又踏秦淮月
不待炎州茘子紅
福州雜詩(元)范梈
虎豹幾曾驚石鼓魚龍猶解隱金沙遮藏翠茘餘千刹
掩映朱霞倚萬家
寄匡山人(元)陳基
早春相見又經秋秋水迢迢阻汎舟每見玉山問消息
茘漿何日寄江樓
茘枝畫為福建僉憲張惟遠題
(元)張昱
茜羅輕裹玉肌寒吹盡南風露未乾一寸丹心無與寄
為憑圖畫入長安
題鼓山廨院壁(明)方太古
十年寳劒行邊友半夜寒燈夢裏家細雨短牆新佛院
小堂香滿茘枝花
茘子曲(明)柳應芳
白玉明肌裹綘囊中含仙露壓璚漿城南多少青絲籠
競取王家十八娘
寄阮堅之司理(明)范汭
訟庭寂寂散春煙碧海丹山在目前市得鰕姑堪佐酒
摘來茘子不論錢
御定佩文齋詠物詩選卷三百十四
