欽定四庫全書
御定佩文齋詠物詩選卷四百八十三
促織類(絡緯同)
七言古(附長短句)
促織鳴(元)陳高
促織鳴鳴唧唧嬾婦不驚客心悽惻秋夜月明露如雨
西風吹凉透絺苧嬾婦無裳終懶織遠客衣單恨砧杵
促織促織無復悲鳴客心良苦嬾婦不驚
絡緯詞(明)張弼
絡緯不停聲從昏直到眀不成一絲縷徒負織作名蜘
蛛聲寂寂吐絲復自織織網網飛蟲飛蟲足充食事在
力為不在聲思之令人三歎息
絡緯吟(明)貝翔
高城月白風凄凄夜聞絡緯迎秋啼初驚楊柳玉樓外
又過梧桐金井西一絲不斷抽寒露宛轉猶悲歲年暮
機中少婦暗投梭愁絶寒窗不成素
五言律
促織(唐)杜甫
促織甚微細哀音何動人草根吟不稳牀下夜相親久
客得無淚故妻難及晨悲絲與急管感激異天真
促織(金)周昂
促織来何處秋風暗與期苦吟人不觧多恨爾何知獨
枕難安夜寒衣欲及時凌晨攬清鏡一半忽成絲
舟夜聞絡緯(明)王醇
漸傷空杼軸為響亦徒然汝力雖無惜客衣曾未全殘
燈孤舫思秋草半江煙獨不關心者篙師正倦眠
七言律
促織(明)朱之蕃
閒階聲徹瑣窗中暗送梧桐落葉風高韻不緣矜戰勝
微吟端欲助機工雨餘切切昏鐘動燈下叨叨午漏通
催得匹成輸稅早貽人安枕不言功
絡緯朱之蕃
誰遣繅車徹夜鳴頻催雲錦織當成送来枕上縈詩思
聽向牀頭繫旅情露濯籬英增絢爛風傳鄰杵和凄清
冰蠶甕蠒知難覓何似秋蟲巧弄聲
戲題鬪促織(明)張維
自離草莽得登堂賢主恩優念不忘飽食甕城常飬銳
怒臨沙塹敢摧強敵聲夜振鬚仍奮壮氣秋高齒漸長
眼底孽餘平剪後功成誰復論青黃
五言絶句
促織(宋)蘇軾
月叢號耿耿露葉泣溥溥夜長不自暖那憂公子寒
促織(元)郝經
亂聒霜前夜忙催機上秋無衣汝何益重作旅人愁
吳子夜四時歌(元)楊維楨
秋風吹羅帷玉郎思寄衣多情雙絡緯啼近妾寒機
秋夜(明)僧文貞
露氣夜凄迷空庭絡緯啼被他風引去忽過竹門西
七言絶句
促織(唐)張喬
念爾無機自有情迎寒辛苦弄梭聲椒房金屋何曾識
偏向貧家壁下鳴
宿石門山居(唐)雍陶
窗燈欲滅夜愁生螢火飛来促織鳴宿客幾回眠又起
一谿秋水枕邊聲
山間秋夜(宋)真山民
夜色秋光共一闌飽收風露入脾肝虛簷立盡梧桐影
絡緯數聲山月寒
宫詞(宋)花蘂夫人
金井秋啼絡緯聲出花宫漏報嚴更不知誰是金鑾直
玉宇沉沉夜氣清
絡緯(明)邾經
牽牛風露滿籬根淡月疎星夜未分燈下有人抛錦字
機絲零亂不成文
御定佩文齋詠物詩選卷四百八十三
