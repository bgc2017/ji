欽定四庫全書
御定佩文齋詠物詩選卷一百八十八
磬類
五言古
泗濱得石磬(唐)李建勲
浮磬潛清深依依呈碧潯出水見貞質在懸含玉音對
此喜還歎幾秋仍到今器古契良覿韻和諧宿心何爲
值明鑒適得離幽沈自兹入清廟無復泥沙侵
齋居聞磬(宋)朱子
幽林滴露稀華月流空爽獨士守寒棲高齋絶羣想此
時鄰磬發聲合前山響起對玉書文誰知道機長
七言古
慈恩寺石磬歌(唐)盧綸
靈山石磬生海西海濤平處與天齊長眉老僧同佛力
咒使鮫人往求得珠穴沈成綠浪痕天衣拂盡蒼苔色
星漢徘徊山有風禪翁靜扣月明中羣仙下雲龍出水
鸞鶴交飛半空裏城精木魅不可聽落葉秋砧一時起
花宫杳杳響泠泠無數沙門昏夢醒古廊燈下見行道
疎林池邊聞誦經徒壯洪鐘閟高閣萬金費盡工雕鑿
豈如全質挂青松數葉殘雲一片峯吾師寶之壽中國
願同劫石無終極
五言排律
終南精舍月中聞磬(唐)吕温
月峯禪室掩幽磬靜昏氛思入空門妙聲從覺路聞泠
泠滿虚壑杳杳出寒雲天籟疑難辨霜鐘詎可分偶来
遊法界便欲謝人羣竟夕聽真響塵心自解紛
范成君擊銅磬(唐)范傳正
歴歴聞金奏微微下玉京為詳家牒久偏識洞陰名澹
泞人間聽鏗鏘古曲成何須百獸舞自暢九天情注目
看無見留心記未精雲霄如可託借鶴向層城
七言律
某君見遺石磬(明)徐渭
泗上歸来動隔年親提浮磬興泠然一除梵版裁雲俗
再扣春鸝遶竹圓老去固難腰似折貧来直到室如懸
閒窗重理當時架數杵香殘客話邊
五言絶句
擊磬老人(唐)王昌齡
雙峯褐衣久一磬白眉長誰識野人意徒看春草芳
七言絶句
夜到泗州酬崔使君(唐)陸暢
徐城洪盡到淮頭月裏山河見泗州聞道泗濱清廟磬
雅聲今在謝家樓
御定佩文齋詠物詩選卷一百八十八
