欽定四庫全書
御定佩文齋詠物詩選卷二百六十
雜蔬類
五言古
百合(梁)宣帝
接葉有多種開花無異色含露或低垂從風時偃抑
行園(梁)沈約
寒瓜方卧壟秋菰亦滿陂紫茄紛爛漫綠芋鬱參差初
菘向堪把時韭日離離高梨有繁實何減萬年枝荒渠
集野鴈安用昆明池
續古詩(唐)白居易
朝采山上薇暮采山上薇歲晏薇亦盡饑來何所為坐
飲白石水手把青松枝擊節獨長歌其聲清且悲櫪馬
非不肥所苦長縶維豢豕非不飽所憂竟為犧行行歌
此曲以慰長苦饑
北人以松皮為菜予初不知味虞侍郎分餉一
小把因飯素授廚人與園蔬雜進珍美可喜
因作一詩(宋)朱弁
吾老似出家晚悟媿根鈍滋旨却羶葷禪悅要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千歲未須問便堪奴
筍蕨詎肯友芝菌跏趺得一飽萬事皆可擯侍郎文懿
後落落衆推俊澹然世味薄内典得所信香廚畱淨供
頻食不言頓晏然默不語草木雷音震得法於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
采芹(明)僧宗泐
深渚芹生密淺渚芹生稀采稀不濡足采密畏沾衣清
晨攜筐去及午行歌歸道逢李將軍馳獸春乘肥
七言古
郭圃送蕪菁感成長句(宋)張耒
蕪菁至南皆變菘菘美在上根不食瑶簪玉筍不可見
使我每食思故國西鄰老翁知我意盈筐走送如雪白
蒸烹氣味元不改今晨一餐兼南北孔明用蜀最艱窘
百計捃拾無遺策當時此物助軍行渭上褒中有遺植
英雄臨事究瑣屑終服竒才屈強敵想見躬耕自灌畦
當時有意誰能測
豆苗(宋)方岳
江南之筍天下竒春風匆匆吹上籬秦郵之薑肥勝肉
遠莫致之長負腹先生一鉢同僧居别有方法供齋蔬
山房掃地布豆粒不須勤荷煙中鋤手分瀑泉灑作雨
覆以老瓦如穹廬平明發視玉髯磔一夜怒長堪冰苴
自親火候瀹魚眼帶生芼入晴雲盌碧絲高壓涎滑蓴
脆響平欺辛螫蔊晚菘早韭各一時非時不到詩人脾
何如此雋咄嗟辦庾郎處貧未為慣
五言律
芹(宋)朱子
晚食寧論肉知君薄世榮瓊田何日種玉本一時生白
鶴今休誤青泥舊得名收單還炙背北闕儻關情
畦樂園(明)劉永之
郭南抱甕者久與世情疎砌長龍須草林開燕尾渠轆
轤花下轉萵苣雨中鉏蔗熟能相寄酬君薤葉書
五言絶句
菘(宋)劉子翬
周郎愛晚菘對客蒙稱賞今晨喜薦新小嚼冰霜響
七言絶句
謝楊履道送銀茄(宋)黃庭堅
藜藿盤中生精神珍蔬長蔕色勝銀朝來鹽醯飽滋味
已覺瓜瓠漫輪囷
其二
君家水茄白銀色殊勝壩裏紫彭亨蜀人生疏不下筯
吾與北人俱眼明
其三
白金作顆非種成中有萬粟嚼輕冰戎州夏畦少蔬供
感君來飯在家僧
其四
畦丁收盡垂露實葉底猶藏十二三待得銀包已成穀
更當乞種過江南
題秋茄圖(元)錢選
憶昔毗山愛寫生瓜茄任我筆縱横自憐老去翻成拙
學圃今猶學不成
翠巗流壑(元)黃公望
石磴連雲暮靄霏翠微深杳玉泉飛谿廻寂靜塵蹤少
惟許山人共採薇
題菘菜圖(元)陳高
栗里園荒舊日歸手栽菘菜雨根肥只今客裏看圖畫
惆悵紅塵滿目飛
御定佩文齋詠物詩選卷二百六十
