欽定四庫全書
御定佩文齋詠物詩選卷二百七十七
松類
五言古(附長短句)
贈從弟(魏)劉楨
亭亭山上松瑟瑟谷中風風聲一何盛松枝一何勁冰
霜正惨悽終歲常端正豈不罹凝寒松柏有本性
寒松(梁)沈約
梢聳振寒聲青蔥標暮色疎葉望嶺齊喬榦凌雲直
詠寒松(梁)范雲
修條拂層漢密葉障天潯凌風知勁節負雪見貞心
詠慈老磯石上松(梁)吳均
根為石所蟠枝為風所碎賴我有貞心終凌細草軰
應制賦銅鞮山松(北魏)元勰
問松林松林經幾冬山川何如昔風雲與古同
詠松樹(隋)李德林
結根生上苑擢秀邇華池歲寒無改色年長有倒枝露
自金盤灑風從玉樹吹寄言謝霜雪貞心自不移
題張老松樹(唐)宋之問
歲晚東巖下周顧何悽惻日落西山隂衆草起寒色中
有喬松樹使我長歎息百尺無寸枝一生自孤直
石子松(唐)儲光羲
盤石青巖下松生盤石中冬春無異色朝暮有清風五
鬛何人采西山舊兩童
南軒松(唐)李白
南軒有孤松柯葉自綿羃清風無間時瀟灑終日夕隂
生古苔綠色染秋煙碧何當凌雲霄直上數千尺
庭松(唐)白居易
堂下何所有十松當我階亂立無行次高下亦不齊高
者三丈長下者十尺低有如野生物不知何人栽接以
青瓦屋承之白沙臺朝昏有風月燥濕無塵泥疎韻秋
槭槭凉隂夏凄凄春深微雨夕滿葉珠蓑蓑歲暮大雪
天壓枝玉皚皚四時各有趣萬木非其儕去年買此宅
多為人所咍一家二十口移轉就松來移來有何得但
得煩襟開即此是益友豈必交賢才顧我猶俗士冠蓋
走塵埃未稱為松主時時一愧懷
松聲白居易
月好好獨坐雙松在前軒西南微風来潜入枝葉間蕭
寥發為聲半夜明月前寒山颯颯雨秋琴泠泠絃一聞
滌炎暑再聽破昏煩竟夕遂不寐心體俱翛然南陌車
馬動西鄰歌吹繁誰知兹簷下滿耳不為喧
贈賣松者白居易
一束蒼蒼色知從澗底來斸掘經幾日枝葉滿塵埃不
買非他意城中無地栽
西齋小松(唐)元稹
松樹短於我清風亦已多况乃枝上雪動搖微月波幽
姿得閒地詎感歲蹉跎但恐厦終構藉君當奈何
詠道上松(宋)孔平仲
長松高落落積雪白皚皚鱗鬛凍且僵鬱結久不開觀
其纏壓意直使同枯荄雁帶寒光去鳥傳春信來微陽
入直榦生意忽已回豁若醉初醒整頓出塵埃秀色媚
山腹孤標摩斗魁時至自當復安得長摧頹若非根本
壯何能異草萊
同希顔怪松(金)馮璧
崧高地氣靈花木競妍秀玉峯西南趾有松獨怪陋偃
蹇如蟠螭奮迅如攫獸葉勁鬚髯張皮古鱗甲皺菌蠢
藤癭怒支離笻節瘦月上虬影搖風度雨聲驟子落慰
枯禪枝樛礙飛鼬盤根萬乘器平蓋千歲壽樵斤幸免
辱厦匠矧肯構龍化會有時天旱期汝救
樂山松(金)劉從益
樂山一何崇上有千歲松清孤月露底秀拔天地中蒲
柳抱常質桃李開芳容争如十八公笑傲冰霜風居然
喜避世不肯汙秦封蟠如北海螭伏如南陽龍紛紛過
者多匠石終不逢明堂幾時構喚起蒼髯翁
種松(元)劉因
萬牛來丘山大厦高崔嵬當年誰苦辛遺此千歲材手
持百松子與之俱傾頹殷勤囑造物為護荒山隈今來
見豪末喜溢蒼煙堆十年望根立百年排風雷自此千
萬年再見明堂開東家十年計戢戢千頭栽豈不早有
望求此良悠哉
題松雲齋十五韻(元)葉顒
青松如舞蛟白雲如遊龍龍遊化甘霖與世為年豐蛟
舞散清影利爪拏高穹二者無限竒盡入幽人宫幽人
室懸罄隠約松雲中松秀悅耳目雲生盪心胸讀書坐
雲石鼓琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松幾何年適
與雲會同松静了不言雲去尋無蹤回首萬峯頂但見
山重重
松壑(明)袁凱
矯矯千歲姿生此衆石間微颸度巖阿殷殷起波瀾幽
人一壺酒日夕自怡顔安得川上舟與子相往還
聽松(明)邵寳
聽松復聽松松聲在高閣閣成四十年聽者今如昨風
來春濤生風去秋濤落當其無風時蕭然亦微作聰者
聽於斯冥心對寥廓
松下居(明)僧宗泐
我此松下居即事良可悅閉戸畱白雲開軒放眀月松
響風忽來泉流雨初歇時有西齋人相親默無說
七言古(附長短句)
靈谿老松歌(唐)盧士衡
靈谿古觀壇西角千尺鱗皴棟梁樸横出一枝戞樓閣
直上一枝掃寥廓白日蒼苔擁根脚月眀風撼寒光落
有時風雨晦暝擺撼若黑龍之騰躍合生於象外峯巒
枉滯乎人間山岳安得巨靈授請託拔向青桂白榆邊
安著
小松歌(唐)李咸用
幽人不喜凡草生秋鋤斸得寒青青庭閒土瘦根脚獰
風搖雨拂精神醒短影月斜不滿尺清聲細入鳴蛩夕
天人戲剪蒼龍髯参差簇在瑶階側金精水鬼欺不得
長與東皇逞顔色勁節暫因君子移貞心不為麻中直
松障圖歌(元)陳泰
何人獨立身堂堂十八公子鬚髯蒼凝冰不遣勢摧折
清籟時與髯低昂蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲煙生蓊鬱倘非白晝堂宇空真恐幽隂鬼神出
平生始識顔平原堅苦絶勝甜中邊世間畫史千金價
惜哉此松不多畫
賦得貞松壽姑蘇張繼孟八十
(明)劉溥
徂徕之松何蜿蜓根盤厚地枝摩天氣橫東南動光彩
泰山風雪衡山煙長風吹天天宇開颯颯海濤天上來
世間草木總卑小如就彭祖觀嬰孩古來君子不改德
松亦何嘗改其色往往工師求棟梁重如山岳誰移得
春風細灑金粉香茯苓寒凝琥珀光為君取此製春酒
飲之眉壽同無疆
五言律
松(唐)李嶠
鬱鬱高巖表森森幽磵陲鶴棲君子樹風拂大夫枝百
尺條隂合千年蓋影披歲寒終不改勁節幸君知
嚴鄭公階下新松得霑字(唐)杜甫
弱質豈自負移根方爾瞻細聲聞玉帳疎翠近珠簾未
見紫煙集虛蒙清露霑何當一百丈欹蓋擁高簷
松(唐)陸肱
雪霜知勁質今古占嘉名斷砌盤根遠疎林偃蓋清鶴
棲何代色僧老四時聲鬱鬱心彌久煙高萬井生
高松(唐)李商隠
高松出衆木伴我向天涯客散初晴後僧來不語時有
風傳雅韻無雪試幽姿上藥終相待他年訪伏龜
廣德官舍二松(唐)喻鳬
楊公休簿領二木日堅牢直甚彰吾節清終庇爾曹幽
隂月裏細冷樹雪中高誰見干霄後枝飄白鶴毛
和李用夫栽小松(唐)項斯
移來未换葉已勝在空山静對心標直遥吟境助閒影
侵殘雪際聲透小窗間即聳凌空榦翛翛豈易攀
題唐興寺小松(唐)杜荀鶴
雖小天然別難將衆木同侵僧半窗月向客一襟風枝
拂行苔鶴聲分呌砌蟲如今未堪看湏待雪霜中
和薛侍御題興善寺松(唐)許棠
何年斸到城滿國響高名半寺隂常匝鄰坊㬌亦清代
多無朽勢風定有餘聲自得天然狀非同澗底生
移小松(唐)張喬
松子落何年纖枝長水邊斫開新澗雪移出遠林煙帶
月棲幽鳥兼花灌冷泉微風動清韻閒聽罷琴眠
僧院松(唐)曹松
此木韻彌全秋宵學瑟絃空知百餘尺未定幾多年古
甲磨雲拆孤根捉地堅何當抛一榦作蓋道場前
鄭轂補闕山松(唐)張蠙
心將積雪欺根與白雲離遠寄僧猶憶高看鶴未知影
交新長葉皴匝舊生枝多少同時種深山不得移
述松(唐)王貞白
遠谷呈材榦何由入棟梁歲寒虛勝竹功績不如桑秋
老落乾子春深裛嫩黃雖蒙匠者顧樵採日難防
松(唐)僧無可
枝榦怪鱗皴烟梢出澗新屈盤高極目蒼翠遠驚人待
鶴移隂過聽風落子頻青青寒木外自與九霄鄰
賦松(南唐)謝仲宣
送人多折柳唯我獨吟松若保歲寒在何妨霜雪重森
梢蓬静境廓落見孤峯還似君高節亭亭尠繼蹤
赤松詠(明)傅汝舟
赤松五千丈一丈一雲生蛟龍分葉卧雷雨抱枝鳴隂
好鶴長在巢居仙自營斸苓湏指夕輔取九丹成
松(明)申時行
宛轉隨高阜青蔥結茂林團雲低蓋影挟雨送濤音節
抱風霜苦根盤歲月深亦知弘㬌意山閣助清吟
五言排律
貢院樓北新栽小松(唐)李正封
青蒼初得地華省植来新尚帶山中色猶含洞裏春近
樓依北戸隠砌淨游塵鶴壽應成蓋龍形未有鱗為梁
資大厦封爵恥嬴秦幸此觀光日清風屢得親
貢院樓北新栽小松(唐)錢衆仲
愛此凌霜操移來獨占春貞心初得地勁節始依人籠
月煙猶薄當軒色轉新枝低無宿羽葉淨不留塵每與
芝蘭近常慙雨露均幸因逢顧盼生植及兹辰
貢院樓北新栽小松(唐)吳武陵
拂檻愛貞容移根自遠峯曾經芳草沒終不住苔封葉
少初凌雪鱗生欲化龍乘春濯雨露得地近垣墉逐吹
香微動含烟色漸濃時廻日月照為謝小山松
禁中春松(唐)陸贄
隂隂清禁裏蒼翠滿春松雨露恩偏近陽和色更濃高
枝分曉日靈韻雜宵鐘嵐助爐煙遠形疑蓋影重願符
千載壽不羡五株封倘得迴天眷全勝老碧峯
禁中春松(唐)周存
幾歲含貞節青青紫禁中日華留偃蓋雉尾轉春風不
為繁霜改那將衆木同千條攅翠色百尺澹晴空影密
金莖近花明鳳沼通安知幽澗側獨與散樗叢
禁中春松(唐)常沂
暎殿松偏好森森列禁中攅柯沾聖澤疎蓋引皇風晚
色連秦苑春香滿漢宫操將貞石固材與直臣同翠影
宜青𤨏蒼枝秀碧空還知沐天眷千載更蔥蘢
與楊十二巨源盧十九經濟同遊大安亭各賦
二物合為五韻探得石松(唐)元稹
片石與孤松曾經物外蓬月臨棲鶴影雲抱老人峯蜀
客君當問秦官我舊封積膏當琥珀新劫長芙蓉待補
蒼蒼去樛柯蚤變龍
中書相公任兵部侍郎日後閣植四松逾數年
澣忝此官因獻拙什(唐)鄭澣
丞相當時植幽襟對此開人知舟楫器天假棟梁材錯
落龍鱗出䙰褷鶴翅廻重隂羅武庫細響静山臺得地
公堂裏移根澗水隈吳臣夢寐遠秦岳歲年摧轉覺飛
纓繆何因繼組來幾尋珠履跡願比角弓培柏悅猶依
社星高久照台後凋應共操無復問良媒
奉和四松(唐)唐扶
幽抱應無語貞松遂自栽寄懷丞相業因擢大夫材日
射蒼鱗動塵迎翠箒廻嫩茸含細粉初葉泛新杯偶聖
為舟去逢時與鶴來寒聲連曉竹静氣結隂苔赫奕鳴
騶至熒煌洞戸開良辰一臨眺憩樹幾徘徊恨發風期
阻詩從綺思裁還聞舊凋契凡在此中培
奉和四松(唐)劉禹錫
右相歴中台移松武庫栽紫茸抽組綬青實長玫瑰便
有干霄勢看成構厦材數分天柱半影逐日輪廻舊賞
台階去新知谷口來息隂長仰望翫意幾徘徊翠粒晴
懸露蒼鱗雨起苔凝音助瑶瑟飄蘂泛金罍月桂花遥
燭星榆葉對開終湏似雞樹榮茂近昭回
奉和四松(唐)雍陶
右相歴兵署四松皆手栽斸時驚鶴去移處帶雲来根
倍雙桐植花分八桂開生成造化力長作棟梁材豈羡
蘭依省猶嫌柏占臺出樓終百尺入夢巳三台幽韻和
宫漏餘香度酒杯拂冠枝上雪染履影中苔高位相承
地新詩寡和才何由比蘿蔓攀附在條枚
文宣王廟古松(唐)李胄
列植成均裏分行古廟前隂森非一日蒼翠自何年寒
影煙霜暗晨光枝葉妍近簷隂更静臨砌色相鮮每愧
聞鐘磬多慚接豆籩更宜教胄子於此學貞堅
七言律
松(唐)李山甫
地聳蒼龍勢抱雲天教青共衆材分孤標百尺雪中見
長嘯一聲風裏聞桃李傍他真是佞藤蘿攀爾亦非羣
平生相愛應相識誰道修篁勝此君
題子姪書院雙松(唐)曹唐
自種雙松費幾錢頓令院落似秋天能藏此地新晴雨
却惹空山舊燒煙枝壓細風過枕上影籠殘月到窗前
莫教取次成閒夢使汝悠悠十八年
題淨衆寺古松(唐)崔塗
百尺森疎倚梵臺昔人曾見此初栽故園未有偏堪戀
浮世如閒即合来天暝豈分蒼翠色歲寒應識棟梁材
清隂可惜不駐得歸去暮城空首回
松(唐)韓溉
倚空高檻冷無塵往事閒徵夢欲分翠色本宜霜後見
寒聲偏向月中聞啼猿想帶蒼山雨歸鶴應和紫府雲
莫向東園近桃李春光還是不容君
題吉水縣廳前新栽小松(唐)李中
斸開幽澗蘚苔斑移得孤根植砌前影小未遮官舍月
翠濃猶帶舊山煙羣花解笑香寧久衆木雖高節不堅
輸我婆娑欄檻内晚風蕭颯學幽泉
松(唐)炙轂子
寒松聳拔倚蒼岑綠葉扶疎自結隂丁固夢時還有意
秦皇封日豈無心常將正節棲孤鶴不遣高枝宿衆禽
好是特凋羣木後護霜凌雪翠逾深
龍形松(元)謝宗可
夭矯拏雲海上來蜿蜓蛻骨老莓苔紫髯夜濕千山雨
鐵甲春生萬壑雷影動欲翻平陸起聲號如卷怒潮廻
蜷枝冷挂巖前月猶似擎珠照九垓
羅漢松(明)屠隆
何年蒼叟住禪林百尺婆娑萬壑隂四果總來成佛印
一官應不受秦侵靈根歲月跏趺久老榦風霜面壁深
謖謖回飇響空谷猶聞清夜海潮音
七言排律
遥同蔡起居偃松篇(唐)張說
清都衆木總榮芬傳道孤松最出羣名接天庭長㬌色
氣連宫闕借氛氲懸池的的停華露偃蓋重重拂瑞雲
不惜流膏助仙鼎願將楨榦奉明君莫比冥靈楚南樹
朽老江邊代不聞
五言絶句
松下雪(唐)錢起
雖因朔風至不向瑶臺側惟助苦寒松偏明後凋色
千松嶺(唐)顧况
終日吟天風有時天籟止問渠何旨意恐落凡人耳
四望驛松(唐)王建
當初此間別直至此庭中何意聞聲耳聽他枝上風
小松王建
小松初數尺未有直生枝間即傍邊立看多長却遲
題翰林院東閣小松(唐)元稹
簷礙修鱗亞霜侵簇翠黃惟餘入琴韻終待舜絃張
乳毛松(唐)鄭谷
松格一何高何人號乳毛霜天寓直夜愧爾伴閒曹
松(宋)徐鉉
細韻風中遠寒青雪後濃繁隂堪避雨效用待東封
松(金)李俊民
鬱鬱愁無地青青獨有心疑從大夫後傾蓋到如今
七言絶句
憑韋少府班覓松樹子栽(唐)杜甫
落落出羣非櫸柳青青不朽豈楊梅欲存老蓋千年意
為覓霜根數寸栽
酬道芬寄畫松(唐)劉商
聞道松花學沈寧寒枝淅瀝葉青青一株將比嚢中樹
若箇年多有茯苓
松樹(唐)白居易
白金換得青松樹君既先栽我不栽幸有西風易憑仗
夜深偷送好聲来
省中題新植雙松(唐)賈島
端坐高宫起遠心雲高水闊共幽沈更堂寓直將誰語
自種雙松伴夜吟
采松花(唐)姚合
擬服松花無處學嵩陽道士忽相教朝來試上高枝采
不覺翻傾仙鶴巢
小松(唐)章孝標
爪葉鱗條龍不盤梳風幕翠一庭寒莫言只似人長短
湏作浮雲向上看
書院二小松(唐)李羣玉
一雙幽色出凡塵數粒秋煙二尺鱗從此静窗聞細韻
琴聲長伴讀書人
小松(唐)杜荀鶴
自小刺頭深草裏而今漸覺出蓬蒿時人不識凌雲木
直待凌雲始道高
澗松(唐)崔塗
寸寸凌霜長勁條路人猶笑未干霄南園桃李雖堪羡
争奈春殘又寂寥
題僧院松(唐)曹松
空山澗畔枯松樹禪老堂頭鱗甲身傳是昔朝僧種著
下頭應有茯苓神
松嶺(唐)陸希聲
嶺上春松手自栽巳能蒼翠暎莓苔歲寒本是家君事
好送清風月下来
松(唐)成彦雄
大夫名價古今聞盤屈孤貞更出羣將謂嶺頭閒得了
夕陽猶挂數枝雲
華山孤松(唐)張蠙
石罅引根非土力冐寒猶助嶽蓮光綠槐生在膏腴地
何得無心拒雪霜
畫松(唐)僧㬌雲
畫松一似真松樹且待尋思記得無曾在天台山上見
石橋南畔第三株
江路聞松風(金)趙可
雪裏雲山玉作屏松風入耳細泠泠朝来醉著江亭酒
却被髯龍喚得醒
静芳亭(元)袁桷
簾外羣山當畫屏白雲如水度中庭松花落徑無人掃
失却莓苔一半青
御定佩文齋詠物詩選卷二百七十七
