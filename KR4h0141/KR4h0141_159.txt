欽定四庫全書
御定佩文齋詠物詩選卷一百五十九
印笏類
四言古
印衣銘(漢)胡廣
明明聖皇旌以命服紆朱懷金為光為飾邁種其澤撫
寧四國宣慈惠和柔嘉維則克副帝心膺兹多福登位
歷壽子孫千億
印銘(漢)李尤
赤紱在躬非印不明棨傳符節非印不行龜鈕犢鼻用
爾作程
印銘(晉)傅玄
往昔先王配天垂則乃設印章作信萬國取象晷度是
銘是刻文明慎密直方其德本立道生歸乎玄默太上
結繩下無荒慝
笏讚(晉)王升之
愼為德要惟善用光敬上尊賢貴不踰常用制斯器備
對遺忘因事施禮升降有章
七言古(附長短句)
謝王仲至惠洮州礪石黃玉印村
(宋)黃庭堅
洮礪發劒吐貫日印章不琢色蒸栗磨礲頑鈍印此心
故人持贈意堅密故人鬢凋文字工藏書萬卷胸次同
日臨天閑豢眞龍新詩得意挾雷風我貧無句當二物
看公倒海取明月
孔道輔擊蛇笏(元)趙孟頫
以笏擊蛇有孔公義與段公擊賊同事之鉅細雖有異
正氣憤激生於中偉哉孔公聖人裔豈聽妖邪惑民志
即今槐木一尺強氣象凛凛含風霜子孫守之愼寳藏
絶勝象牙堆滿牀
題姑蘇陸友仁所藏衛青印(元)揭傒斯
白玉蟠螭小篆文姓名識得衛將軍衛將軍今何在白
草茫茫古時塞將軍功業漢山河江南陸郎古意多
五言律
決道廿八弟得小金印以詩贈之
(宋)晁冲之
季也獲金印籒文秦不如情知非鳥跡恨不識天書池
静龜遊罷庭閒鵲鬪餘春風還舊物疎俊最憐渠
贈貢泰甫先生牙笏詩(元)李士瞻
象簡凝霜重蒼髯雪色新轉輸勞算用報答費經綸垂
珮朝明主臨軒問老臣此時江海上人巳厭風塵
七言律
獲玉印(三茅山道童遇白免入穴掘之得九老仙都君玉印一顆乃宣和故物也)
(元)吳全節
瑶瑛篆刻鎮華陽猶帶宣和雨露香玉兔有靈開地藏
金童無意得天章九重臺上增春色萬里書中耿夜光
喜遇明時薦神瑞三君珍重護宏綱
七言絶句
戲題襲美書印囊(唐)陸龜蒙
鵲銜龜顧妙無餘不愛封侯愛石渠應笑休文過萬卷
至今誰道沈家書
奉和陸魯望印囊次韻(唐)皮日休
金篆方圓一寸餘可憐銀艾未思渠不知夫子將心印
印破人間萬卷書
御定佩文齋詠物詩選卷一百五十九
