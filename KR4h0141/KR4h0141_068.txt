欽定四庫全書
御定佩文齋詠物詩選卷六十八
虎丘山類
五言古
從永陽王遊虎丘山(陳)張正見
滄波壯鬱島洛邑鎮崇芒未若兹山麗岧嶤擅水鄉地
靈侔少室塗艱像太行重巖標虎踞九曲峻羊腸溜深
澗無底風幽谷自涼寳沈餘玉氣劒隠絶星光白雲多
異影丹桂有叢香遠看銀臺竦洞塔耀山莊瑞草生金
地天花照石梁
遊虎丘山精舍(陳)江總
縱棹憐廻曲尋山静見聞每同芳杜性須與俗人分貝
塔涵流動花臺徧嶺芬蒙籠出檐桂散漫繞窗雲情幽
豈徇物志遠易驚羣何由狎魚鳥不願屈元纁
登虎丘山(元)貢奎
古士雅巾屨具舟約芳遊朝晴出西郭午凉登虎丘松
徑度遥嶺歴此層級脩當時吳王劒硎光裂巖幽平甸
眺萬頃閒瞻烟樹稠頗聞山僧賢飛錫下林陬獨遺方
丈室於焉集清流一簟可平生豈惜半日留煮茗試泉
冽焚香延宿篝疎雨催晩歸谿波散浮漚
五言律
遊虎丘(明)張羽
春入翠微深春風吹客襟相携木上座来禮石觀音老
樹積古色薄雲生晝隂林僧修茗供默坐契禪心
五言排律
刻清遠道士詩因而繼作(唐)顔真卿
不到東山寺于今五十春朅来從舊賞林壑宛相親吳
子多藏日秦皇厭勝辰劒池穿萬仞磐石坐千人金氣
騰為虎琴臺化若神登壇仰生一捨宅歎珣珉中嶺分
雙樹廻巒絶四鄰窺臨江海接崇餙歲時新客有神仙
者於兹雅麗陳名高清遠峡文聚斗牛津跡異心寧間
聲同質豈均悠然千載後知我揖光塵
七言律
三月望日遊虎丘寺題小吳軒
(元)張翥
海湧峰前雲樹盤佛宫飛閣出巑岏虎来古塚金精白
龍卧秋池劒影寒禪老說空留壞石鬼仙題雨下虛壇
憑高不盡登臨興更借西山晩翠看
虎丘詠(明)黃省曾
芙蓉近倚闔閭城眺閣觴樓逐勢成珠寺翻為歌舞地
青山盡是綺羅情巖花吐學紅粧麗谷鳥啼兼鳳管聲
十里垂楊芳草岸四時常暎綵舟行
五言絶句
虎丘(明)袁宏道
一片千人石瑩晶若有神劒光銷不盡留與醉花人
七言絶句
虎丘别友人(明)黃姬水
惜别銜杯過虎丘行人無奈亂山愁澄江一別秋風裏
楓葉蘆花是客舟
虎丘(明)程嘉燧
風散桐花松月開上方樓殿踏歌来携將蘆管新調曲
吹向生公舊講臺
御定佩文齋詠物詩選卷六十八
