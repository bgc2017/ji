欽定四庫全書
御定佩文齋詠物詩選卷八十一
石壁類
五言古
明慶寺石壁(北周)王褎
夏水懸臺際秋泉帶雨餘石生銘字長山久谷神虛
涇縣石壁道中(元)貢師泰
萬山從西來中斷忽如劈攢峰阻重關兩崖立堅壁絶
壑噴飛流觸石勢逾激神龍宅其下白晝飛霹靂涉險
恐羸驂凌高快徤翮須臾得仙館頗覺契幽寂入竹敞
凉軒掃花吹鐵笛坐久竟忘疲塵襟忽如滌翻思崎嶇
間使我心戚戚
天池石壁為鐵雅賦(元)張雨
嘗讀枕中記華山閟中吳神泉發其巔靑壁繚其隅春
風四山來羣綠互紛扶羽觴曲折行浮花與之俱採芝
搴薜荔洗玉弄芙蕖聱叟頗好名石窪作魚湖鴻一志
草堂枕煙遂成圖而此滌煩磯閱世如樗蒲發興雲林
子盥手與我摹居然縮地法挈入壺公壺
七言古
赤壁泛舟(元)周權
赤壁之山何崚嶒下有江水何清泠天空月出夜寥泬
玻璃萬頃涵秋冰為問黃州雪堂老遷官何如謫官好
酒酣携客夜拏舟憂患都將談笑了劃然長嘯來天風
神遊八極世慮空但見橫江秋露白錯落低垂斗柄紅
洞簫聲斷潛蛟舞月下清尊貯千古老瞞當日困周郎
十萬樓船鬭貔虎煙消水冷沈戈矛空餘野燐寒沙頭
江山牢落滿陳跡追憶往事懷風流勝遊到我知幾度
感昔視今猶旦暮乾坤何事老英雄衮衮長江自東去
七言絶句
赤壁(唐)杜牧
折戟沈沙鐵未消自將磨洗認前朝東風不與周郎便
銅雀春深鎻二喬
赤壁(唐)胡曾
烈火西焚魏主旗周郎開國虎爭時交兵不假揮長劒
已挫英雄百萬師
赤壁(唐)孫元晏
會獵書來舉國驚祗應周魯不教迎曹公一戰奔波後
赤壁功傳萬古名
題泗濱南山石壁曰第一山(宋)米芾
京洛風沙千里還船頭出汴翠屛間莫論衡霍撞星斗
且是東風第一山
御定佩文齋詠物詩選卷八十一
