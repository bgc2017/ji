欽定四庫全書
御定佩文齋詠物詩選卷四百七十八
蝶類
五言古
詠蛱蝶(梁)簡文帝
空園暮煙起逍遥獨未歸翠鬛藏高柳紅蓮拂水衣復
此從風蝶雙雙花上飛寄語相知者同心終莫違
詠素蝶(梁)劉孝綽
随風繞綠蕙避雀隱青薇映日忽爭起因風乍共歸出
沒花中見參差葉際飛芳華幸勿謝嘉樹欲相依
蝶蝶行(梁)李鏡遠
青年巳布澤微蟲應節歡朝出南園裏暮依華葉端菱
舟追或易風池度更難羣飛終不遠還向玉階蘭
詠花蝶(北魏)温子昇
素蝶向林飛紅花逐風散花蝶俱不息紅素還相亂芬
芬共襲手葳蕤徒可玩不慰行客心遽動離居歎
眀月幾回滿(元)范梈
眀月幾回滿待君君未歸中庭步芳草蝴蝶上人衣誰
念同袍者閒居與願違
七言古(附長短句)
蝴蝶行(宋)孔平仲
蝴蝶飛渡河来河北花已落河南花正開盈盈采花女
撲蝶還家去推身飛入粉奩中芳草綿緜舊時路
夢題墨梅(元)揭傒斯
霜空冥冥江水暮江上梅花千萬樹無端折得一枝歸
一雙蝴蝶相随飛
美人撲蝶圖(明)高啟
花枝揚揚蝶宛宛風多力薄飛難遠美人一見空含情
舞衣春来繡不成乍過簾前尋不見却入深叢避鸎燕
一雙撲得和落花金粉香痕滿羅扇笑看獨向園中歸
東家西家休亂飛
五言律
蝶(唐)李商隱
飛来繡戶隂穿過畫樓深重傅秦臺粉輕塗漢殿金相
兼惟柳絮所得是花心可要凌孤客邀為子夜吟
蝶李商隱
初来小苑中稍與瑣闈通遠恐芳塵斷輕憂艷雪融只
知防浩露不覺逆尖風回首雙飛燕乘時入綺櫳
蝶(唐)羅隱
滕王刀筆精寫爾逼天生舞巧何妨急飛高所恨輕野
田黃雀慮山館主人情此物那堪作莊周夢不成
趙璘郎中席上賦蝴蝶(唐)鄭谷
尋艷復尋香似閒還似忙暖煙沈蕙徑微雨宿花房書
幌輕随夢歌樓誤採收王孫深屬意繡入舞衣裳
蛱蝶(唐)吳融
兩兩自依依南園煙露微住時須並住飛處要交飛草
淺憂驚吹花殘惜晚暉長教擷芳女夜夢遠人歸
秋日舟中見蝶(明)楊基
趁暖戲晴川依人上畫船粉消煙翅薄香冷露鬚拳野
菜疎籬外山花小徑邊夜深桃李夢猶在綺羅筵
七言律
蝶(唐)李建勲
粉蝶翩翩若有期南園常是到春歸閒依柳帶參差起
困傍桃花獨自飛潜被燕驚還散亂偶因人逐入簾幃
晚来欲雨東風急廻看池塘影漸稀
蝴蝶(唐)徐夤
縹緲青蟲脱殼微不堪煙重雨霏霏一枝穠艷留教住
幾處春風借與飛防患每憂雞雀口憐香偏遶綺羅衣
無情豈解關魂夢莫信莊周說是非
其二
拂綠穿紅麗日長一生心事住春光最嫌神女来行雨
愛伴西施去採香風定只應攅蕊粉夜寒長是宿花房
鳴蟬宿分殊為闊空觧三秋噪夕陽
新蝶(元)貢師泰
杏樹生香蠧化成向人飛下不勝情寒辭薄翅猶粘粉
暖溢柔鬚始弄晴燕舞盤中嫌露重鶯歌扇底避風輕
春閨未觧南華夢乞與滕王為寫生
睡蝶(元)謝宗可
不趁遊蜂上下狂閒舒倦翅怯尋芳花房舞罷春酣重
蕙徑棲遲曉夢長貪困有誰憐褪粉返魂無力去偷香
漆園傲吏忘形久莫到蘧蘧枕上忙
蝶使謝宗可
頒紅降紫繞芳菲催就東風錦萬機採訪有心香外舞
指揮無計日邊飛曉穿竹徑應持節暖駐花房欲繡衣
可觧黃華驚别夢折梅休恨寄難歸
蝶(元)馬臻
曾随秦女踏青陽幾被鸎捎出建章芳草夢寒迷碧色
杏花雨細宿紅香粉凝薄翅春無力恨入修眉晚斷腸
寄語莫尋歌舞處五侯門第有高牆
黃蝶(明)瞿佑
誤入蜂房不待媒巧傳顔色換凡胎遶籬野菜留連住
何處金錢變化来傅粉已知前事錯偷香未信此心灰
上林鶯過頻回首一色毛衣莫用猜
睡蝶(明)沈天孫
一夜和風遍海棠家園蝴蝶拂柔桑飛随芳樹霞衣好
倦宿琪花粉夢香似與名蕤分艷色不堪清露濕秋裳
因風又度雕闌去却伴遊絲過石梁
五言絶句
崔逸人山亭(唐)錢起
藥徑深紅蘚山窗滿翠微羡君花下醉蝴蝶夢中飛
晚蝶(唐)王建
粉翅嫩如水繞砌乍依風日高山露觧飛入菊花叢
蝶(唐)李商隱
孤蝶小徘徊翩翾粉翅開併應傷皎潔頻近雪中来
萱草蛱蝶圖(元)趙孟頫
叢竹無端綠幽花特地妍飛来雙蛱蝶相對意悠然
新蝶(明)袁凱
怯露依芳蕙驚風入繡幃莫將羅扇撲更待滿園飛
盱眙山館(明)蘇志臯
山館雨初歇邨園菜正肥摘花引寒蝶冉冉過籬飛
六言絶句
即景(明)楊基
桃花杏花紅白蒲葉芷葉參差飛高飛下蝴蝶行去行
来鷺鷥
七言絶句
江畔獨步尋花(唐)杜甫
黃四娘家花滿蹊千朵萬朵壓枝低留連戲蝶時時舞
自在嬌鶯恰恰啼
尋花(唐)劉言史
遊春未足春將度訪紫尋紅少在家借問流鶯與飛蝶
更知何處有幽花
宫詞(唐)王建
避暑昭陽不擲盧井邊含水噴鴉雏内中數日無宣喚
搨得滕王蛱蝶圖
看花招李兵曹不至(唐)元稹
夭桃紅燭正相鮮傲吏閒齋每獨眠應是夢中飛作蝶
悠揚祗在此花前
青陵臺(唐)李商隱
青陵臺畔日光斜萬古貞魂寄暮霞莫訝韓憑為蛱蝶
等閒飛上别枝花
野行(唐)唐彦謙
蝶戀晚花終未去鷗逢春水固難飛野人心地都無著
伴蝶随鷗亦不歸
歌者(唐)司空圖
鶴氅花香搭槿籬枕前蟲迸酒醒時夕陽自照陶家菊
黃蝶無窮戀故枝
初夏戲作(唐)徐夤
長飬薰風拂曉吹漸開荷芰落薔薇春蟲巳學莊周夢
化作南園蛱蝶飛
蝴蝶徐夤
不並難飛繭裏蛾有花芳處定經過天風相送輕飄去
却笑蜘蛛漫織羅
其二
冉冉雙雙拂畫闌佳人偷眼再三看莫言短翼飛長近
試向花間捉也難
其三
栩栩無因繋得他野園荒徑一何多不聞絲竹誰教舞
應仗流鶯又唱歌
秋日田園雜興(宋)范成大
橘蠧如蠶入化機枝間垂蠒似蓑衣忽然蜕作多花蝶
翅粉纔乾便學飛
春日絶句(宋)陸游
故園蛱蝶最多種百草長時花亂開窮巷春風元不到
一雙誰遣過牆来
窗下戲詠陸游
何處輕黃雙小蝶翩翩與我共徘徊綠隂芳草佳風月
不是花時也解来
即事陸游
煙兩凄迷晚不收疎簾曲几寄悠悠一雙蛱蝶来何許
點盡青青百草頭
平陽書事(金)施宜生
春寒窣窣透春水沿路看花緩轡歸穿過水雲深密處
馬前蝴蝶作團飛
蝴蝶(元)戴表元
春山處處客思家淡日邨煙酒旆斜蝴蝶不知人事别
繞牆閒弄紫藤花
館内幽懷(元)郝經
狂花野蔓滿疎籬恨殺絲瓜結子稀獨立無言觧蛛網
放他蝴蝶一雙飛
東山春景(元)歐陽元
春光澹澹日遲遲正是名園撲蝶時却憶小橋流水過
東山春色在桃枝
題吳性存所藏趙仲穆竹枝雙蝶圖與玉山同
賦(元)張翥
滿叢鮮碧露團香院落春紅過野芳蛱蝶一生花裏活
飛来還戀竹風凉
竹蝶圖(元)張憲
落盡春紅春夢熟平沙小苑窗中綠美人睡起背東風
蛱蝶飛来上修竹
漫興(元)楊維楨
今朝天氣清明好江上亂花無數開野老殷勤送花至
一雙蝴蝶趁人来
宫詞(明)朱權
霽天旭日敞金扉和氣氤氲滿禁闈寳殿晝長簾幕静
牡丹花下蝶交飛
秋蝶(明)鎦渙
欲歇還休却又飛芙蓉葉底戀秋暉自知翅粉渾銷盡
羞近樽前舞女衣
暮春(明)史遷
綠隂窗下春草碧無數柳花吹近床一雙蝴蝶總無賴
飛到小欄還過牆
愚公園春酌(明)謝榛
絳桃一簇映斜暉白首尋芳幾醉歸更有多情雙蛱蝶
春来還傍菜花飛
春晝(明)居節
泥香江暖燕来時紅白花深桃李枝草色一簾門半掩
卧看雙蝶趁游絲
御定佩文齋詠物詩選卷四百七十八
