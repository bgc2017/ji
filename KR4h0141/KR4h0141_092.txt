欽定四庫全書
御定佩文齋詠物詩選卷九十二
湘水類
五言古
湘江舟中(明)薛瑄
湛湛湘水綠夾岸叢篁多挽舟逆水上南風起微波嘉
此晴宵景逍遥翫江沱沙渚曠緬邈雲岫紛嵯峨遠目
為舒暢客意將如何濯纓吾所愛聊為扣舷歌
五言律
使還湘水(唐)張九齡
歸舟宛何處正值楚江平夕逗煙村宿朝緣浦樹行于
役已彌歲言旋今惬情鄉郊尚千里流目夏雲生
自湘水南行張九齡
落日催行舫逶迤洲渚間雖云有物役乘此更休閒暝
色生前浦清輝發近山中流澹容與唯愛鳥飛還
夜渡湘水(唐)孟浩然
客行貪利涉暗裏渡湘川露氣聞芳杜歌聲識采蓮榜
人投岸火漁子宿潭煙行侣時相問潯陽何處邊
夜入湘中(唐)馬戴
洞庭人夜到孤棹入湘中露洗寒山遍波搖楚月空密
林飛暗狖廣澤發鳴鴻行抵揚帆渚江分又不同
七言律
冬末同友人泛瀟湘(唐)杜荀鶴
殘臘泛舟何處好最多吟興是瀟湘就船買得魚偏美
踏雪沽来酒倍香猿到夜深啼嶽麓雁知春近别衡陽
與君剰採江山景裁取新詩入帝鄉
五言絶句
泊湘口(唐)戴叔倫
湘山千嶺樹桂水九秋波露重猿聲絶風清月色多
御定佩文齋詠物詩選卷九十二
