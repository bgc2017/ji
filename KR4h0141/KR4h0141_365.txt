欽定四庫全書
御定佩文齋詠物詩選卷三百六十六
鳳仙花類
五言古
鳳仙花(宋)劉敞
手植中庭地分破紫蘭畹綠葉紛映階紅芳爛盈眼輝
輝丹穴禽矯矯翅翎展
感寓(明)劉基
庭前金鳳花向晚争媚嫵但見白露滋豈知繁霜苦芳
時良可惜此物何足數
五言絶句
詠鳳仙花(明)林娙
鳳鳥久不至花枝空復名何如學葵蘂開即向陽傾
七言絶句
鳳仙花(唐)吳仁璧
香紅嫩綠正開時冷蝶飢蜂兩不知此際最宜何處看
朝陽初上碧梧枝
金鳳花(宋)晏殊
九苞顔色春霞萃丹穴威儀秀氣攅題品直湏名最上
昂昂驤首倚朱欄
金鳳花(宋)歐陽脩
憶繞朱欄手自栽綠叢高下幾番開中庭雨過無人跡
狼藉深紅點綠苔
金鳳花(宋)楊萬里
細看金鳳小花叢費盡司花染作工雪色白邊袍色紫
更饒深淺四般紅
夏日絶句楊萬里
不但春妍夏亦佳隨緣花草是生涯鹿蔥觧插纖長柄
金鳳仍開最小花
御定佩文齋詠物詩選卷三百六十六
