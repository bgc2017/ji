欽定四庫全書
御定佩文齋詠物詩選卷二百八十三
梧桐類
五言古
雙桐(魏)明帝
雙桐生空井枝葉自相加通泉浸其根玄雨潤其柯
詠桐(齊)王融
鶱鳳影層枝輕虹鏡展綠豈斁龍門幽直慕瑶池曲
遊東堂詠桐(齊)謝朓
孤桐北窗外高枝百尺餘葉生既婀娜葉落更扶疎無
華復無實何以贈離居裁為珪與瑞足可命参墟
詠孤桐(梁)沈約
龍門百尺時排雲少孤立分根蔭玉池欲待高鸞集
詠梧桐沈約
秋還遽已落春曉猶未荑微葉雖可賤一剪或成珪
詠桐(隋)魏澹
本求裁作瑟何用削成珪願寄華庭裏枝横待鳳棲
答李伯魚桐竹(唐)張說
結廬桐竹下室邇人相深接垣分竹徑隔戸共桐隂落
花朝滿岸明月夜披林竹有龍鳴管桐畱鳳舞琴竒聲
與高節非君誰賞心
桐竹贈張燕公(唐)李伯魚
北竹青桐北南桐綠竹南竹林君早愛桐樹我初貪鳳
棲桐不愧鳳食竹何慚棲食更如此餘非鳳所堪
叚宥廳孤桐(唐)王昌齡
鳳凰所宿處月暎孤桐寒槁葉零落盡空柯蒼翠殘虚
心誰能見直影非無端響發調尚苦清商勞一彈
題僧房雙桐(唐)李頎
青桐雙拂日傍帶凌霄花綠葉傳僧磬清隂潤井華誰
能事音律焦尾蔡邕家
梧桐(唐)戴叔倫
亭亭南軒外貞榦修且直廣葉結青隂繁花連素色天
資韶雅性不愧知音識
題鮮于子駿桐軒(宋)司馬光
朝陽升東隅照此庭下桐菶菶復萋萋居然古人風疎
枝青玉聳密葉翠羽蒙午㬌凝餘清夕照畱殘紅雨響
甍棟外風生戸牖中主人政多暇步賞幸從容終當致
威鳳覧德鳴噰噰又將施五絃解愠歌帝宫
擬古(金)張建
菶菶嶧山桐一樹十二枝枝分十二律所指各不移何
為師襄子獨謂東南竒一律不可缺一枝不可遺誰能
以此意說似典樂䕫
桐樹(明)高啟
晴粉朝英墜凉瓊夏葉舒鳥啼高樹早蟬轉薄疏虛朱
絃未薦曲彤管屢題詩坐恐銷華澤商吹起前除
洗桐(明)王問
梧桐生高岡菶菶貽夏隂挹取葉上露為子洗其心有
時藉槁君閒情寄徽音何以報爾德激泉濯朝林永日
影相對勿使塵涴侵
七言古
登樂陵臺倚梧桐望月有懷南臺李御史
(元)薩都拉
凉風吹墮梧桐葉瀉下泠泠露華白樂陵臺上悄無人
獨倚梧桐看秋月月高當午桐隂直不覺衣霑露華濕
此時却憶在金陵酒醒江樓聽秋笛
五言律
桐(唐)李嶠
孤秀嶧陽岑亭亭出衆林春光雜鳳影秋月弄圭隂高
暎龍門迥雙依玉井深不因將入㸑誰為作鳴琴
次韻擇之梧竹二首并呈季通
(宋)朱子
永日長梧下清隂小院幽自憐風嫋嫋客賦雨瀏瀏作
別今千里相思欲九秋更憐同社友復此誤淹留
月下新桐喜徐元歎至(明)鍾惺
是物多妨月桐隂殊不然長如晨露引不隔晚凉天綠
滿清虛内光生幽獨邊懷新君亦爾到在夕陽先
七言律
周履道徵賦梧桐月(明)周翼
雲捲清秋畫角悲梧桐滿地月明時斜穿翠葉通銀井
化作金波落硯池青女乍驚烏鵲夢素娥偏惜鳳凰枝
故人有約來何暮獨立雲階影漸移
五言絶句
題桐葉(唐)韋應物
参差剪綠綺蕭灑覆瓊柯憶在灃東寺偏書此葉多
七言絶句
丹丘(唐)李商隠
青女丁寧結夜霜羲和辛苦送朝陽丹丘萬里無消息
幾對梧桐憶鳳凰
蜀桐李商隠
玉壘高桐拂玉繩上含非霧下含冰枉教紫鳳無棲處
斲作秋琴彈廣陵
齊安偶題(唐)杜牧
秋聲無不攪離心夢澤蒹葭楚雨深自滴階前大梧葉
干君何事動哀吟
夜(宋)朱子
獨宿山房夜氣清一窗凉月共虚明鄰雞未作人聲寂
時聽高梧滴露聲
暑中雜興(宋)方岳
是非不到野谿邊只就梧桐聽雨眠睡熟不知谿水長
鷺鷥飛上釣魚船
暮春(金)蔡珪
陌上歌聲枕上聽秋千梧影兩亭亭春風三月正花好
曉日一竿初酒醒
桐花(元)方回
悵惜年光怨子規王孫見事一何遲等閒春過三分二
憑仗桐花報與知
和薛伯通韻(元)耶律楚材
黃花紅葉滿秋山月浸銀河夜未闌寂寞梧桐深院落
有人何處倚闌干
懷友時住夏玉泉山(元)黃清老
遠水平林翠繞城秋來風雨動離情玉泉千尺梧桐樹
月下時聞落葉聲
雜詠(元)吳㬌奎
野人居處絶紛譁芳楥疎籬八九家昨夜山中風雨急
曉來門巷掃桐花
梧桐(元)丁鶴年
井梧徹夜下霜風錦繡園林瞬息空老盡秋容何足惜
鳳巢吹墮月明中
梧桐(元)鄭允端
梧桐葉上秋先到索索蕭蕭向樹鳴為報西風莫吹却
夜深畱取聽秋聲
秋閨思(明)孫蕡
凉夜簫聲處處過玉樓高起偪天河西風瘦盡梧桐葉
添得西窗月影多
醉起(明)黃姬水
山中長日卧煙霞車馬無塵静不譁石上酒醒天巳暮
一簾月色覆桐花
御定佩文齋詠物詩選卷二百八十三
