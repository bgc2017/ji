欽定四庫全書
御定佩文齋詠物詩選卷四百五十八
翠鳥類
五言古
翠鳥(漢)蔡邕
庭陬有若橊綠葉含丹榮翠鳥時來集振翼修容形回
顧生碧色動搖揚縹青幸脱虞人機得親君子庭馴心
託君素雌雄保百齡
翡翠(宋)文同
清晨有珍禽翩翩下魚梁其形不盈握毛羽鮮且光天
人裁碧霞為爾縫衣裳晶熒眩我目非世之青黃愛之
坐良久常恐瞥爾翔忽然投清漪覓食如針鋩如是者
三四厭飫已一肮既飽且自嬉翻身度回塘飛鳴逐佳
匹相和音琅琅是時鳬與雁狼藉島嶼旁滿腹釀腥穢
紛紛曬晴陽鶖鶬最麤惡觜大脚脛長入水捕蛇鱓淤
泥亦銜將想其見爾時一喙亦爾傷其心肯謂爾被體
凝華章勸爾慎所止好醜誰同鄉清谿多纖鮮亦足充
爾腸江海深且闊所獲未可量爾當事澡刷帝圃參鸞
凰
東谷書所見文同
野水瀉古穴石岸盤回淵飛塵不可入竹樹圍清漣靜
往得勝翫深居逃俗緣寒光照煩襟景寂心自圓枯篁
蹲碧禽垂頸窺沈鮮對之不敢動相望兩俱禪
七言古
翡翠塢(唐)李紳
翡翠飛飛繞蓮塢一啄嘉魚一鳴舞蓮莖觸散蓮葉欹
露滴珠光似還浦虞人掠水輕浮弋翡翠驚飛飛不息
直上層空翠影高還向雲間雙比翼彈射莫及弋不得
日暮虞人空歎息
拾羽曲(宋)文同
新羅砑紅裙襵齊綵縷刺衫花倒提新晴暖日麗煙草
金獸齧鎻藏春閨朱橋逼江曉沙白錦帶交風大堤側
蘭洲遺翎得殘碧歸來驚飛上嬌額
七言律
翡翠巢(元)楊維楨
羅浮花使先春到來傍玉樓深處巢舞雪艷翻楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎻未全教
五言絶句
絶句(唐)杜甫
日出籬東水雲生舍北泥竹高鳴翡翠沙僻舞鵾雞
銜魚翠鳥(唐)錢起
有意蓮葉間瞥然下高樹擘波得潛魚一點翠光去
魚池
積水自淵淵來源常汨汨岸上翠衣禽對人時一没
六言絶句
翡翠(宋)文同
見說長喙須避得少纖鱗便飛為報休來近岸有人愛
汝毛衣
七言絶句
翠碧鳥(唐)陸龜蒙
紅襟翠翰兩參差徑拂烟華上細枝春水漸生魚易得
莫辭風雨坐多時
翠碧鳥(唐)韓偓
天長水遠網羅稀保得重重翠碧衣挟弹小兒多害物
勸君莫近五陵飛
翡翠(唐)僧齊已
水邊飛去青難辨竹裏歸來色一般磨吻鷹鸇莫相害
白鷗鴻雁滿沙灘
懷友(明)張弼
飛花渺渺送春歸忽漫鈎簾對夕暉竹下小池雙翡翠
銜魚飛過綠苔磯
御定佩文齋詠物詩選卷四百五十八
