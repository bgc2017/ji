欽定四庫全書
御定佩文齋詠物詩選卷四百三十八
燕類
五言古
詠雙燕(宋)鮑照
雙燕戲雲崖羽翰始差池出入南閨裏經過圵堂陲意
欲巢君幕層楹不可窺沈吟芳歲晩徘徊韶景移悲歌
辭舊愛銜淚覓新知
其二
可憐雲中燕旦去暮來歸自知羽翅弱不與鵠爭飛寄
聲謝飛鵠往事子毛衣瑣心誠貧薄叵吝節榮衰隂山
饒苦霧危節多勁威豈但避霜雪當儆野人機
雙燕離(梁)簡文帝
雙燕有䧺雌照日兩差池銜花落北戶逐蝶上南枝桂
棟本曾宿虹梁早自窺碩得長如此無令雙燕離
新燕簡文帝
新禽應節歸俱向吹樓飛入簾驚釧響来忩礙舞衣
和晉安王詠雙燕(梁)庾肩吾
可憐幕上燕差池弄羽衣夜夜同巢宿朝朝相對飛銜
泥瞻樂善相賀奉英徽秋蟬行寂寞戀此未辭歸
詠簷燕庾肩吾
雙燕集蘭閨雙飛高復低向戶疑新箔登巢識故泥依
櫩本相賀近幕願同棲
贈杜容成(梁)吴均
一燕海上來一燕高堂息一朝相逢遇依然舊相識問
余來何遲山川幾紆直答言海路長風駛飛無力昔别
縫羅衣春風初入帷今來夏欲晩桑扈薄樹飛
詠燕燕于飛應詔(陳)江總
二月春暉暉雙燕理毛衣銜花弄靃靡拂葉隠芳菲或
在堂間戲多從幕上飛若作仙人履終向日南歸
詠銜泥雙燕(陳)蕭詮
銜泥金屋外表瑞玉筐中學飛疑漢妾巢幕憚吳宫爪
截還猶短窠成新尚空詎並零陵石飛舞逐春風
賦得簷燕(唐)皇甫冉
拂水競何忙傍簷如有意翻風去每遠帶雨歸偏駛今
君裁杏梁更欲年年去
賦得巢燕送客(唐)錢起
能棲杏梁際不與黃雀羣夜影寄紅燭朝飛高碧雲含
情别故侣花月惜春分
賦得早燕送别(唐)李益
碧草縵如線去來雙飛燕長門未有春先入班姬殿梁
空繞復息簷寒窺欲徧今至隨紅萼昔還悲素扇一别
無秋鴻差池詎相見
燕詩示劉叟(唐)白居易
梁上有雙燕翩翩雄與雌銜泥兩椽間一巢生四兒四兒
日夜長索食聲孜孜青蟲不易捕黃口無飽期觜爪雖欲
弊心力不知疲須臾千來往猶恐巢中飢辛勤三十日母
瘦雛見肥喃喃教言語一一刷毛衣一旦羽翼成引上庭
樹枝舉翅不回顧随風四散飛雌䧺空中鳴聲盡呼不歸
却入空巢裏啁啾終夜悲燕燕爾勿悲爾當返自思思爾
為雛日高飛背母時當時父母念今日爾應知
晩燕白居易
百鳥乳雛畢秋燕獨蹉跎去社日已近銜泥意如何不
悟時節晩徒施工用多人間事亦爾不獨燕營窠
雙燕曲(明)楊慎
有鳥名飛燕雌䧺自相將飲君玉池水巢君文杏梁美
人當軒坐恐涴羅衣裳請君驅除之君憐不忍傷雛生
八九子嬌愛比鳳凰鳴聲何啾啾聞我庭東廂習飛還
不遠墮墜雙扉旁主人戒廬兒毛羽無摧戕不啄五株
桃不啑五畝粱秋風徔西起翩翩向南翔昔為黃口兒
今為烏衣郎辭巢謝主人華屋恩難忘願主夀千歲歲
歲巢君堂
七言古(附長短句)
賦得戲燕俱宿(隋)虞世基
大厦初構與雲齊歸燕雙入正銜泥欲繞歌梁向舞閣
偶為仙履往蘭閨千里争飛會難並聊向吴宫比翼棲
燕銜泥(唐)韋應物
銜泥燕聲嘍嘍尾涎涎秋去何所歸春来復相見豈不
解決絶高飛碧雲裏何為地上銜泥滓銜泥雖賤意有
營杏梁朝日巢欲成不見百鳥畏人林野宿翻遭網羅
俎其肉未若銜泥入華屋燕銜泥百鳥之智莫與齊
春燕詞(唐)王建
新燕新燕何不定東家綠池西家井飛鳴當戶影悠揚
一遶簷頭一遶梁黃姑說向新婦女去年墮子汚衣箱
已能辭山復過海幸我堂前故巢在求食甚勿愛高飛
空中飢鳶為爾害辛勤作窠在畫梁碩得年年主人愛
亰城燕(元)納延
三月亰城寒悄悄燕子初来怯清曉河堤柳弱冰未消
牆角杏花紅萼小主家簾幕重重垂銜芹却向檐間飛
託巢未稳井桐墜翩翩又向天南歸君不見舊時王謝
多樓閣青𤨏無塵捲珠箔海棠花外春雨晴芙蓉葉上
秋霜薄
五言律
詠燕(唐)李嶠
天女伺辰至玄衣澹碧空差池沐時雨頡頏舞春風相
賀雕闌側雙飛翠幕中忽驚留爪去猶冀識吴宫
詠燕(唐)張九齡
海燕何微眇逢春亦暫来豈知泥滓賤只見玉堂開繡
戶時雙入華軒日幾回無心與物競鷹隼莫相猜
雙燕(唐)杜甫
旅食驚雙燕銜泥入此堂應同避燥濕且復過炎凉養
子風塵際来時道路長今秋天地在吾亦離殊方
歸燕杜甫
不獨避霜雪其如儔侣稀四時無失序八月自知歸春
色豈相訪衆雛還識機故巢倘未毁會傍主人飛
空梁渃燕泥(唐)顧况
卷幕差池燕常銜濁水泥為黏珠履跡未等畫梁齊舊
點痕猶淺新巢緝尚低不緣頻上落那得此飛棲
洞房燕(唐)張祜
清曉洞房開佳人喜燕来乍疑欽上動輕似掌中廻暗
語臨忩戶深窺傍鏡臺妝成正含思莫拂畫梁埃
燕(唐)羅隠
不必嫌漂露何妨養羽毛漢妃金屋遠盧女杏梁高野
迥雙飛急煙晴對語勞猶勝黃雀在棲息是蓬蒿
燕雛(唐)吴融
掠水身猶重偎風力尚微瓦苔難定立簷雨忽喧歸未
識重溟遠先愁一葉飛銜泥在他日兩兩占春暉
贈燕(金)李宴
王謝堂前燕秋風又送歸向人如惜别入戶更低飛海
闊迷煙島樓高近落暉不知徔此去幾日到烏衣
雪中燕(明)楊基
燕雪兩差池相兼拂繡幃玉樓迷故壘珠箔見烏衣斜
訝衝花落輕疑掠絮飛曉寒人未起還認畫梁歸
題綠柳紫燕圖(明)王裦
綠柳夏依依差池玄鳥飛蹴花隨别騎銜絮點征衣隋
渚晴煙暝章臺夕照微衡門相託久應傍主人歸
歸燕(明)施敬
已知秋社近更繞畫梁飛主人豈不念天時難獨違雙
歸遼海遠對語夕陽稀花雨重来日故巢還是非
賦得燕燕于飛(明)方九叙
小院百花香輕簾雙燕翔影随春陌近聲入午風凉趁
蝶廻雕砌銜花赴彩梁空閨朝復暮徒切畫眉長
春燕(明)潘之恒
海燕留空壘逢春幾度歸引雛將唶唶識主故依依解
語欺黃鳥謀身尚黑衣莫嫌泥滓汚曾向玉樓飛
五言排律
歸燕(唐)武元衡
春色遍芳菲閒簷雙燕歸還同舊侣至来遶故巢飛敢
望煙霄達多慚羽翮微銜泥傍金砌拾蘂到荆扉雲海
經時别雕梁長日依主人能一顧轉盻自光輝
歸燕詞(唐)李建勲
羽翼勢雖微雲霄亦可期飛翻自有路鴻鵠莫相嗤待
侣臨書幌尋泥傍藻池衝人穿柳徑捎蝶繞花枝廣厦
來應徧深宫去不疑雕梁聲上下煙浦影参差舊地人
潛換新巢雀謾窺雙雙暮歸處疎雨滿江湄
七言律
燕(唐)鄭谷
年去年来来去忙春寒煙溟渡瀟湘低飛綠岸和梅雨
亂入紅樓揀杏梁閒几研中窺水淺落花徑裏得泥香
千言萬語無人會又逐流鶯過短牆
雛燕(元)張弘範
羽毛香潤態含癡睡足雲兜力尚微喚母但能啾唧語
戀巢猶倦往来飛薰風庭院簾初卷渃日池臺人乍歸
白鳳赤龍渾異事争如隨分著烏衣
燕(元)劉壎
萬里来徔海外邨定巢時聽語頻頻簾風半捲重門曉
社雨初晴二月春尾上繫詩成往事掌中學舞是前身
華堂茅屋依然坐幾處相逢舊主人
睡燕(元)謝宗可
補巢銜罷落花泥困頓東風倦翼低金屋晝長随蝶化
雕梁春盡怕鶯啼魂飛漢殿人應老夢入烏衣路轉迷
却怪卷簾人喚醒小橋深巷夕陽西
白燕(明)時大本
春社年年帶雪歸海棠庭院月争輝珠簾十二中間捲
玉剪一雙高下飛天下公侯誇紫頷國中儔侣尚烏衣
江湖多少閒鷗鷺宜與同盟伴釣磯
燕泥(明)瞿佑
水溢芹塘過晩潮土膏滋潤長蘭苕綠楊影裏和烟拾
紅杏香中帶雨調舊壘綢繆惟恨晩空梁零落可憐宵
貪高笑爾雙烏鵲結得危巢易動搖
白燕(明)顧清
海國年年傍社歸春来争訝羽毛非不經乳穴移仙骨
似剪齊紈作舞衣已化玉釵空悵望未消紅縷故依稀
月明昨夜風簾動驚起還隨白練飛
白燕次希大韻(明)儲巏
歸来海國幾隂晴顧影翻疑夢未明暮渚掠廻宜月淡
秋林辭去著霜輕却愁太潔還多忌所幸同羣不異聲
十載長安衣化盡為渠搖曳轉關情
燕(明)朱訥
三月巢乾雛未成茅堂来往日營營說殘午夢千聲巧
剪破春愁兩尾輕宫柳隂濃金鎖合水芹香細綠波晴
畫闌十二無人倚一半梨花一半鶯
和顧汝和玉河見白燕(明)黎民表
杏花桃葉盡芳菲曲水春風半掩扉玉羽乍窺池上影
霓裳如舞月中衣畫梁多是無心繞金屋誰同作伴飛
回首鳳笙雲路杳雕籠爭道不如歸
其二
曾是烏衣國裏身玉樓瓊榭換丰神雙飛剪出機中素
獨立妝成掌上人月下步搖花有態水邊飄動襪生塵
梁園詞客難成賦洛浦相逢總未真
玉燕(明)朱之蕃
露湛秋空送爾歸乘春海國帶霜飛晶瑩好入霓裳隊
剪掠分將鶴羽翬翠袖投来天兆瑞梅梁棲處月垂輝
瓊花珠樹移根易何似珍禽憶舊扉
白燕朱之蕃
入聽呢喃舊語譁驚看玉質點簷牙烏衣國裏誰同侣
白板扉中自一家掠水影隨冰盡泮穿簷光透月初斜
上林來往翻飛處嬝嬝梨花更柳花
應制題扇(明)申時行
羣芳爛漫吐春輝雙燕差池雪羽飛玳瑁梁間寒色瑩
水晶簾外曙光微輕翻玉剪穿花過試舞霓裳帶月歸
一自銜恩金屋裏年年送喜傍慈幃
五言絶句
燕巢軍幕(唐)宋之問
非關憐翠幕不是厭朱樓故来呈燕頷報道欲封侯
春燕(唐)徐璧
雙燕今朝至何時發海濱窺人向簷語如道故鄉春
長相思(唐)張繼
遼陽望河縣白首無人見海上珊瑚枝年年寄春燕
淮隂行(唐)劉禹錫
何物令儂羡羡郎船尾燕銜泥趁檣竿宿食長相見
古宫詞(唐)皮日休
玉枕寐不足宫花空觸簷梁間燕不睡應怪夜明簾
雜詩(宋)梅堯臣
燕立茅簷脊燕銜芹岸泥巢成同養子薄暮亦同棲
雙燕(宋)范成大
底處雙飛燕銜泥上藥欄莫教驚得去留取隔簾看
燕(元)宋无
銜得香泥去花間日午時玉人方睡起莫訝卷簾遲
春曉(明)于謙
晝靜暖風微簾垂客到稀畫梁雙燕子不敢傍人飛
春曲(明)李夢陽
翩翩誰家燕銜泥向何所避人花叢裏忽復梁間語
社燕吟(明)朱應登
不忍輕飛去低徊遶井欄情知歸計决祗為别巢難
題畫(明)李蓘
春水流何遠春雲暖故饒柳邊雙燕子時觸最長條
六言絶句
燕(唐)李中
豪家五色泥香銜得營巢太忙喧覺佳人晝夢雙雙猶
在雕梁
遠歸圖(明)陳繼
杜宇一聲春盡楊花千里人歸半捲東風羅幕任教雙
燕飛飛
七言絶句
蘇谿亭(唐)戴叔倫
蘇谿亭上草漫漫誰倚東風十二欄燕子不歸春色晩
一汀煙雨杏花寒
宫燕詞(唐)楊巨源
毛衣似錦語如絃日暖爭高綺陌天幾處野花留不得
雙雙飛向御爐前
歸燕下第後獻主司(唐)章孝標
舊壘危巢泥已落今年故向社前歸連雲大厦無棲處
更遶誰家門戶飛
歸燕(唐)杜牧
畫堂歌舞喧喧地社去社来人不看長是江樓使君伴
黃昏猶待倚闌干
邨舍燕杜牧
漢宫一百四十五多下珠簾閉瑣忩何處營巢夏將半
茅簷煙裏語雙雙
春來燕(唐)杜荀鶴
我屋汝嫌低不住雕梁畫閣也知寬大湏稳擇安巢處
莫道巢成却不安
秋燕(唐)司空圖
從撲香塵拂面飛憐渠只為解相依經冬好近深爐暖
何必千巖萬水歸
新燕(唐)成彦䧺
纔離海島宿江濱應夢笙歌作近隣減省雕梁並頭語
畫堂中有未歸人
燕來(唐)韋莊
去歲辭巢别近鄰今年空訝草堂新花間對語應相問
可是邨中舊主人
燕(唐)滕白
短羽新來别海陽朱簾高捲語雕梁佳人未必全聽爾
正把金鍼繡鳳凰
詠燕上主司(唐)歐陽澥
翩翩雙燕畫堂開送古迎今幾萬回長向春秋社前後
為誰歸去為誰来
送人還吳江道中作(宋)蘇舜欽
江雲春重雨垂垂索寞情懷送客歸不憤東流促行棹
羨他雙燕逆風飛
春近四絶句(錄一)(宋)黃庭堅
閏後陽和臘裏回濛濛小雨暗樓臺柳條榆莢弄顔色
便恐入簾雙燕來
春日(宋)范成大
西窗一雨又斜暉睡起熏籠換夾衣莫放珠簾遮洞戶
從教燕子作雙飛
貞燕(金)元好問
杏梁雙宿復雙飛海國爭教隻影歸想得秋風逼凉冷
謝家兒女亦依依
卜居(金)李俊民
東隣西舍兩三家簌簌牆頭落棗花慚愧畫梁雙燕子
笑人今日又天涯
庚子營又青舊業(元)尹廷高
燕子重尋舊主人呢喃語别幾經春足間紅縷猶無恙
巷口斜陽記不真
留燕(元)劉秉忠
銜泥舊燕壘新巢来往如辭曲折勞蝸舍雖微足容爾
畫梁爭得幾多高
文婦詞(元)元淮
掠起雲鬟賦小詩文忩晝永筍初肥木香架畔蔷薇落
簾幕無風燕子飛
新燕(元)張弘範
海棠開後月黃昏王謝樓臺寂寂春柳外東風花外雨
香泥高壘畫堂新
即事(元)趙孟頫
湘簾疎織浪文稀白苧新裁暑氣微庭院日長賓客退
繞池芳草燕交飛
誚燕(元)馬祖常
風雨池塘闘頡頏春来秋去一生忙世間多少寬閒境
辛苦營巢傍屋梁
寄示男武子馬祖常
爛漫天孫織錦機春風吹雨洗芳菲香泥滿地胭脂濕
只許新来燕子飛
臘日偶題(元)虞集
舊時燕子尾毶毶重覓新巢冷未堪為報道人歸去也
杏花春雨在江南
絶句(元)范梈
幽人不出戶常開看盡春風長綠苔多謝有情雙燕子
暫時飛去又飛来
雙燕圖贈王惟中(元)傅若金
玄鳥飛時綠樹春湖南煙際往来頻明年社日君何處
逢著新巢憶故人
燕子詞(元)楊維楨
燕子来時春雨香燕子去時秋雨凉鴛鴦一生不作客
夜夜不離雙井塘
其二
燕子樓頭入妾家燕来燕去惜容華祗應韓重相思骨
化作湖中並蒂花
登雙鳳普福宫東樓贈吳道傳時周境存隠君
同席(元)王逢
道人獨坐覽輝樓海底青天入座流燕子飛来又飛去
遊絲挂在玉簾鈎
西湖竹枝(元)錢惟善
春日高樓聞竹枝梨花如雪柳如絲珠簾不被東風捲
只有空梁燕子知
春興(元)僧善住
三月江南春日長柳隂庭院午風凉離懷漠漠深于海
燕子飛来語畫梁
古宫詞(明)朱譲栩
宫牆西望對殘霞結陣翻飛繞暮鴉簾幕飄搖風動處
有情雙燕自歸家
宫詞(明)申屠衡
青瑣春閒漏點遲博山香煖翠烟微隔簾誰撼金鈴響
知是花間燕子歸
漫興(明)史遷
好風輕雨趁輕雷一洗山川罨畫開誰道衡門無過客
春深還有燕飛来
春日偶成(明)樊阜
硯池香沁墨雲乾酒醒無情懶著冠燕子歸遲春欲盡
落花吹雨小樓寒
春思(明)王誼
山暎簾櫳水暎忩浣紗人在苧蘿江年年三月梨花雨
門掩東風燕子雙
燕(明)李東陽
繡戶朱簾有路岐别時嫌早到嫌遲主家只解憐毛羽
涴盡雕梁不自知
春日睡起(明)張泰
春眠仍值酒初酣奈可梁間燕二三好夢斷來何處續
落花風雨滿江南
春閨詞(明)王瑞
十二闌干遶玉樓珠簾垂影控金鈎多情最是梁間燕
泥軟花香去復留
燕(明)葉權
何幸棲君玳瑁梁薔薇花下趁餘香碩教春色年年在
不惜雙飛日日忙
青樓曲(明)王伯稠
日長深院小榴開嬾闘紅妝傍鏡臺偏愛雙飛雙燕語
自開珠箔放歸来
春詞(明)宋登春
南浦誰家薦綠蘋野堂又發楚山春滿城芳草煙和雨
江燕飛来似識人
春日小齋(明)沈野
社日方過花正肥閒庭亦自長苔衣柴扉暫啟元無事
恐有梁間燕子歸
燕(明)陳价夫
暫逐東風别海涯去年營壘是誰家春光浪信江南好
到得江南又落花
自適(明)李氏
虚簷殘澑雨纖纖枕簟輕寒曉漸添花落後庭春睡美
呢喃燕子要開簾
御定佩文齋詠物詩選卷四百三十八
