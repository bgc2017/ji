欽定四庫全書
御定佩文齋詠物詩選卷四百三十三
鷓鴣類
七言古
放鷓鴣詞(唐)柳宗元
楚越有鳥甘且腴嘲嘲自名為鷓鴣徇媒得食不復慮
機械潛發罹罝罦羽毛摧折觸籠籞煙火煽赫驚庖厨
鼎前芍藥調五味膳夫攘腕左右視齊王不忍觳觫牛
簡子亦放邯鄲鳩二子得意猶念此況我萬里為孤囚
破籠展翅當遠去同類相呼莫相顧
七言律
鷓鴣(唐)鄭谷
暖戲煙蕪錦翼齊品流應得近山雞雨昏青艸湖邊過
花落黃陵廟裏啼游子乍聞征袖濕佳人纔唱翠眉低
相呼相喚湘江闊苦竹叢深春日西
侯家鷓鴣鄭谷
江天梅雨濕江蘺到處煙香是此時苦竹嶺無歸去日
海棠花落舊棲枝春宵思極蘭燈暗曉月啼多錦幕垂
惟有佳人憶南國殷勤為爾唱愁詞
鷓鴣(唐)韋莊
南禽無侣似相依錦翅雙雙傍馬飛孤竹廟前啼暮雨
汨羅祠畔拂殘暉秦人只解歌為曲越女空能畫作衣
懊惱澤家(鷓鴣之聲)非有恨年年長憶鳳城歸
鷓鴣(唐)徐夤
繡㒒梅兼羽翼全楚雞非瑞莫争先啼歸眀月落邊樹
飛入百花深處煙避燒幾曾遺遠岫引雛時見飲晴川
荔枝初熟無人際啄破紅苞墜野田
五言絶句
江行雜詩(唐)錢起
行到楚江岸蒼茫人正迷秪如秦塞遠格磔鷓鴣啼
聽山鷓鴣(唐)顧況
誰家無春酒何處無春鳥夜宿桃花邨踏歌接天曉
鷓鴣詞(唐)李益
湘江斑竹枝錦翅鷓鴣飛處處湘雲合郎從何處歸
松滋渡(唐)司空圖
楚岫積鄕思茫茫歸路迷更堪斑竹驛初聽鷓鴣啼
長沙雜詩(眀)楊基
花深衆禽寂格格啼山鷓橈響一燈來人歸碧湘夜
六言絶句
竹枝詞(眀)劉溥
江心濈濈秋影煙外亭亭綠痕帝子祠前别思鷓鴣聲
裏黃昏
七言絶句
踏歌詞(唐)劉禹錫
春江月出大隄平隄上女郎連袂行唱盡新詞歡不見
紅霞暎樹鷓鴣鳴
玉仙館(唐)張籍
長谿新雨色如泥野水陰雲盡向西楚客天南行漸遠
山山樹裏鷓鴣啼
日晚歸山詞(唐)施肩吾
虎跡新逢雨後泥無人家處洞邊谿獨行歸客晚山裏
賴有鷓鴣臨路啼
聽吹鷓鴣(唐)許渾
金谷歌傳第一流鷓鴣清怨碧雲愁夜來省得曾聞處
萬里月眀湘水秋
放鷓鴣(唐)羅鄴
好倚青山與碧雞刺桐毛竹待雙棲花時遷客傷離别
莫向相思樹上啼
放鷓鴣
秋入池塘風露微曉開籠檻看初飛滿身金翠畫不得
無限煙波何處歸
會友不至(唐)成彦雄
王孫還是負佳期玉馬追游日漸西獨上郊原人不見
鷓鴣飛過落花谿
題嘉陵驛(唐)張蠙
嘉陵路險石和泥行到長亭日已西獨倚闌干正惆悵
海棠花裏鷓鴣啼
初入湖南醴陵界(宋)范成大
崖柳陰陰夾暝途出山歡喜見平蕪一春客夢飽風雨
行盡江南聞鷓鴣
閩浙之交(元)馬祖常
閩嶠人居罨畫圖客行只欲望京都筍輿軋軋相思嶺
秋雨空濛叫鷓鴣
廻衡山縣望南岳呈御史完顔正夫修撰龐或
簡(元)陳孚
廻雁峰前一棹孤平波如鏡漫菰蒲楚天日落碧雲合
山北山南聞鷓鴣
過三合驛(元)范梈
一春歸計又蹉跎百粤風光可奈何縱有青山千萬疊
行人長少鷓鴣多
畫竹石(元)楊載
林前怪石起參差篁竹叢深使客疑如過瀟湘江上路
鷓鴣啼罷日西時
鎮江寄王本中臺掾(元)薩都拉
梅花落盡空吹笛正月半頭思遠人兩岸好山青不斷
一江微雨鷓鴣春
和經歴楊子承曉發山館薩都拉
夢回山館月西斜曙色千峰動紫霞杜宇一聲山竹裂
鷓鴣飛上野棠花
黃亭驛曉起薩都拉
積雨莓苔上壁青曉寒山館夢初醒鷓鴣聲裏流年度
自是行人不忍聽
送王奏差調福州(元)台哈布哈
春水溶溶滿鑑湖蘭舟長護錦屠蘇可憐走馬閩山路
榕葉陰中聽鷓鴣
山鷓鴣(眀)劉基
黃茅壠上雨和泥苦竹岡頭日色低自是行人行不得
莫教空恨鷓鴣啼
秋江晚渡圖(眀)高啟
鷓鴣飛盡一洲蘋帆帶秋雲渡遠津底事顰看畫中景
昨朝曾送渡江人
題陳大宅方壺子層層雲樹圖
(眀)周元
昔年曾記秦川客雲樹參差去欲迷日暮孤舟行不得
鷓鴣啼過渭城西
瀟湘雨意圖(眀)熊直
萬木叢深日未晡寒江煙雨翠糢糊東風無限瀟湘意
却倚篷忩聽鷓鴣
歇馬大徑山(明)陳憲章
數家煙火隔林塘一樹寒花晚自香黃葉坡頭聊歇馬
鷓鴣聲裏見斜陽
題許子厚扇(眀)史鑑
好山多在石湖西艸色新年綠未齊亭子半開修竹裏
一簾春雨鷓鴣啼
蕭臯别業竹枝詞(眀)沈眀臣
田小三郎唱得工七姊妹花開欲紅林静三更鷓鴣月
谿腥一陣鸕鶿風
語兒谿沈眀臣
春風來過語兒谿野雉低飛麥浪齊一片桑麻天氣綠
養蠶時節鷓鴣啼
山門(眀)孫承恩
山門落日望江干雲樹微茫晚色寒欲向東風歌一曲
鷓鴣聲裏豆花殘
御定佩文齋詠物詩選卷四百三十三
