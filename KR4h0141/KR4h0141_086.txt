欽定四庫全書
御定佩文齋詠物詩選卷八十六
江類
五言古
江皐曲(齊)王融
林斷山更續洲盡江復開雲峰帝鄉起水源桐柏來
赴荆州泊三江口(梁)元帝
涉江望行旅金鉦間綵斿水際含天色虹光入浪浮柳
條恒拂岸花氣盡薰舟叢林多故社單戍有危樓疉鼓
隨朱鷺長簫應紫驑蓮舟夾羽氅畫舸覆緹油榜歌殊
未息於此泛安流
奉和晩日揚子江應教(隋)柳𧦬
大江都會所長洲有舊名西流控岷蜀東汎邇蓬瀛未
覩纖羅動先聽遠濤聲空濛雲色晦浹疉浪花生欲知
暮雨歇當觀飛旆輕
奉和晚日揚子江應制柳辯
詰旦金鐃發驂駕出城闉鮮雲臨葆蓋細艸藉斑輪千
里煙霞色四望江山春梅風吹落蕊酒雨減輕塵日斜
歡未畢睿想良非一風生疉浪起霧捲孤帆出掞藻麗
繁星高論光朝日空美鄒枚侣終謝淵雲筆
入郴江(隋)薛道衡
仗節遵嚴會揚舲泝急流征途非白馬水勢類黃牛跳
波鳴石磧濺沬擁沙洲岸廻槎倒轉灘長船却浮緣崖
頻斷挽挂壁屢移鈎還憶青絲騎東方來上頭
荆門浮舟望蜀江(唐)李白
春水月峽來浮舟望安極正見桃花流依然錦江色江
色綠且明茫茫與天平逶迤巴山盡搖曳楚雲行雪照
聚沙鴈花飛出谷鸎芳洲却已轉碧樹森森迎流目浦
煙夕揚帆海月生江陵識遥火應到渚宫城
晩次荆江(唐)戎昱
孤舟大江水水涉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
晩渡揚子江却寄江南親故(唐)權德輿
返照滿寒流輕舟任搖蕩支頥見千里煙景非一狀遠
岫有無中片帆風水上天清去鳥滅浦迥寒沙漲樹晩
疉秋嵐江空飜宿浪胸中千萬慮對此一清曠回首碧
雲深佳人不可望
江色(明)陶安
竹屋晨啓關江色直飛入空碧壓几案隂隂四壁濕玻
瓈作天地泠然手可挹萬象隨升降元氣動呼吸臨岸
步觀漲石階没千級岷巴與湘漢衆水大會集合流東
北去海水亦起立
晩晴江上(明)汪廣洋
江上鴨頭綠楚山螺髻青鷓鴣啼不盡花發樹冥冥微
風泛蘭槳落日過松亭勝境思彌愜漁歌隨處聽
七言古
江南弄(唐)李賀
江中綠霧起凉波天上疉巘紅嵯峨水風浦雲生老竹
渚暝蒲帆如一幅鱸魚千頭酒百斛酒中倒卧南山綠
吳歈越吟未終曲江上團團帖寒玉
五言律
詠江(唐)李嶠
日夕三江望靈潮萬里㢠霞津錦浪動月浦練花開湍
似黃牛去濤從白馬來英靈已傑出誰識卿雲才
夜渡江(唐)姚崇
夜渚帶浮煙蒼茫晦遠天舟輕不覺動纜急始知牽聽
草遥尋岸聞香暗識蓮惟看孤帆影常似客心懸
自豫章南還江上作(唐)張九齡
歸去南江水磷磷見底清轉逢空闊處聊洗滯畱情浦
樹遥如待江鷗近若迎津途别有趣况乃濯吾纓
春江晩景張九齡
江林皆秀發雲日復相鮮征客那逢此春心益渺然興
來祗自得佳處莫能傳薄暮津亭下餘花落客船
渡揚子江(唐)孟浩然
桂楫中流望空波兩畔明林開揚子驛山出潤州城海
盡邊隂静江寒朔吹生更聞楓葉下淅瀝度秋聲
泊揚子江岸(唐)祖詠
纔入維揚郡鄉關此路遥林藏初過雨風退欲歸潮江
火明沙岸雲帆礙浦橋客衣今日薄寒氣近來饒
長江(唐)杜甫
浩浩終不息乃知東極臨衆流歸海意萬國奉君心色
借瀟湘闊聲驅灔澦深未辭添霧雨接上遇衣襟
渡江杜甫
春江不可渡二月已風濤舟楫敧斜疾魚龍偃卧高渚
花張素錦汀草亂青袍戲問垂綸客悠悠見汝曹
巴水唐白居易
城下巴江水春來似麴塵軟沙如渭曲斜岸憶天津影
蘸新黃柳香浮小白蘋臨流搔首坐惆悵為何人
新春江次白居易
浦乾潮未應堤濕凍初消粉片粧梅朵金絲刷柳條鴨
頭新綠水鴈齒小紅橋莫怪珂聲碎春來五馬驕
新安江行(唐)章八元
江源南去永野渡暫維艄古戍懸魚網空林露鳥巢雪
晴山脊見沙淺浪㾗交自笑無媒者逢人即解嘲
鄭尚書新開涪江(唐)賈島
岸鑿青山破江開白浪寒日沈源出海春至草生灘梓
匠防波溢蓬仙畏水乾從今疏決後任雨滯峰巒
其二
不侵南畝務已拔北江流涪水方移岸潯陽有到舟潭
澄初搗藥波動乍垂鈎山可疏三里從知歴億秋
秋日富春江行(唐)羅隱
遠岸平如翦澄江靜似鋪紫鱗仙客馭金顆李衡奴冷
疉千山闊清函萬象殊嚴陵亦高見歸卧是良圖
宿巴江僧栖蟾
江聲五千里瀉碧急於弦不覺日又夜争教人少年一
汀巫峽月兩岸子規天山影似相伴依依到客船
長蘆江口(宋)梅堯臣
風駕晩潮急浪頭相趁過水歸瓜步小船下秣陵多鷗
舞不停翅燕飛輕貼波今來學楚客薄暮愛漁歌
吳江(宋)王安石
莽莽昔登臨秋風一散襟地畱孤嶼小天入五湖深柑
橘無千里魚鰕有萬金吾雖輕范蠡終欲此幽尋
冐雨登擬峴臺觀江漲(宋)陸游
雨氣分千嶂江聲撼萬家雲飜一天墨浪蹴半空花噴
薄侵虛閣低昂泛斷槎壯游思夙昔乘醉下三巴
泊舟湘岸(元)李材
長沙今在眼青草舊知名二月風檣疾三湘雪浪平藤
深帝子廟花發定王城莫㰕江南岸啼鵑處處聲
入桐江(明)徐中行
奔流千折下峭壁兩崖分樵徑衝江雨漁舟宿嶺雲布
帆林杪見水碓月中聞獨有披裘客千秋不可羣
五言排律
江上有懷(唐)孫逖
秋水明川路輕舟轉石圻霜多山橘熟寒至浦禽稀飛
席乘風勢廻流蕩日暉晝行疑海若夕夢識江妃野霽
看吳盡天長望洛非不知何歲月一似暮潮歸
歲暮自廣江至新興往復中題峽山寺
(唐)許渾
密樹分蒼壁長谿抱碧岑山風聞鶴遠潭日見魚深松
蓋環清韻榕根架綠隂洞丁多斵石蠻女半淘金南浦
驚春至西樓送月沈江流不過嶺何處寄歸音
七言律
春江(唐)白居易
炎凉昏曉苦推遷不覺忠州已二年閉閣只聽朝暮鼓
上樓空望往來船鶯聲誘引來花下艸色勾畱坐水邊
唯有春江看未厭縈沙遶石綠潺湲
春日遊嘉陵江(唐)劉滄
獨泛扁舟映綠楊嘉陵江水色蒼蒼行看芳草故鄉遠
坐對落花春日長曲岸危檣移渡影暮天栖鳥入山光
今來誰識東歸意把酒閒吟思洛陽
江邊吟(唐)李中
風暖汀洲吟興生遠山如畫雨新晴殘陽影裏水東注
芳草煙中人獨行閃閃酒帘招醉客深深綠樹隱啼鶯
盤桓漁舍忘歸去雲静高空月又明
京口江際弄水(宋)徐鉉
退公求静獨臨川揚子江南二月天百尺翠屏甘露閣
數帆晴日海門船波澄獺石寒如玉草接汀蘋綠似煙
安得乘槎更東去十洲風外弄潺湲
初出真州泛大江作(宋)歐陽脩
孤舟日日去無窮行色蒼茫杳靄中山浦轉帆迷向背
夜江看斗辨西東滮田漸下雲間鴈霜日初丹水上楓
蓴菜鱸魚方有味遠來猶喜及秋風
樊江(宋)陸游
手中一卷養魚經又向樊江上草亭朝雨染成新漲綠
春煙淡盡遠山青榜舟不厭頻來往岸幘常須半醉醒
賦罷新詩自高詠滿汀鷗鷺欲忘形
車駕渡江(明)曾棨
朱旗畫戟擁晴沙錦纜牙檣照眼花佳氣迥浮江北樹
曉光初絢海東霞雲中鸞鳳扶丹轂水底魚龍識翠華
不用臨流羡天塹只今四海盡為家
車駕渡江(明)周忱
柳色臨江輦路長葳蕤遥望翠華張衣冠隔岸催鵷序
舸艦中流列鴈行魚躍蒼波瞻御座鳥啼春樹識天香
時廵百度稽虞典不奏横汾禮樂章
送童士琦瑞州府判賦得蜀江
(明)楊愼
瑞州城下蜀江流風物依然似故丘秪道靈源千里合
不知仙跡幾年畱分符遠汎星槎去負弩真如晝錦遊
别後懷人更懷土煩君時一到滄洲
嘉陵江楊愼
嘉陵江水向西流亂石驚灘夜未休巖畔蒼藤懸日月
岸邊瑶艸記春秋版居未變先秦俗刳木猶疑太古舟
三十六程知近遠試憑高處望刀州
秋江晩望(明)蔡羽
沙頭雲樹鬱依依晩稻吹香紫蠏肥露白秋江鷗一夢
月明寒樹鴈雙歸篷窗剪燭孤彈劒草屋禁風靜掩扉
滄海十年空短鬢青山未返薜蘿衣
七言排律
次韻履仁春江即事(明)文徵明
二月江南黃鳥鳴春江千里綠波平朱甍碧瓦參差去
水荇蘭苕次第生風外鞦韆何處笑日斜鐘鼔隔花晴
洞庭煙靄孤舟遠茂苑芳菲萬井明唱斷竹枝空復恨
流連芳草不勝情何時載酒横塘去共聽吳娃打漿聲
長江萬里圖(明)楊愼
五才坎德迥靈長萬里岷山始濫觴流漢天廻經灔澦
盤渦谷轉下柴桑揚瀾左蠡層潭府大壑歸虛廣莫鄉
天遣陽侯分淼淼帝咨神禹畫茫茫青岑翠觀鮫人館
水碧金膏龍伯堂景浴陽烏朝旭早燄燃隂火夜霞光
煙寒星散三洲樹風軟雲飛百尺檣鶴子鳬雛喧澍雨
紋螺錦蚌暎翔陽籠筒津鼓驚浮客欸乃漁歌屬赧郎
泗磬石鐘鏘島嶼輕漣蘋彩媚滄浪投鞭堪笑符堅策
靜練難賡謝朓章彩鷁退飛休借問白鷗浩蕩信徜徉
五言絶句
宿建德江(唐)孟浩然
移舟泊煙渚日暮客愁新野曠天低樹江清月近人
春江曲(唐)張仲素
搖漾越江春相將采白蘋歸時不覺夜出浦月隨人
其二
家寄征河岸征人幾歲遊不知潮水信每日到沙頭
江行(唐)柳中庸
繁隂乍隱洲落葉初飛浦瀟瀟楚客帆暮入寒江雨
江上(唐)顧况
江清白鳥斜蕩槳罥蘋花聽唱菱歌晩㢠塘月照沙
泛瑞安江風濤貼然(宋)陸游
俯仰兩青空舟行明鏡中蓬萊定不遠正要一颿風
長江萬里圖(元)丁鶴年
長嘯還江國遲回别海鄉春潮如有意相送過潯陽
其二
長江千萬里何處是儂鄉忽見晴川樹依稀認漢陽
七言絶句
渡浙江(唐)盧綸
前船後船未相及五兩頭平北風急飛沙捲地日色昏
一半征帆浪花濕
晴江秋望(唐)崔季卿
八月長江萬里晴千帆一道帶風輕盡日不分天水色
洞庭南是岳陽城
建昌江(唐)白居易
建昌江水縣門前立馬教人喚渡船忽似往年歸蔡渡
艸風沙雨渭河邊
暮江吟白居易
一道殘陽鋪水中半江瑟瑟半江紅可憐九月初三夜
露似真珠月似弓
嘉陵江(唐)元稹
秦人唯識秦中水長想吳江與蜀江今日嘉川驛樓下
可憐如練遶明忩
其二
千里嘉陵江水聲何年重遶此江行只應添得清宵夢
時見滿江流月明
望喜驛别嘉陵江水二絶(唐)李商隱
嘉陵江水此東流望喜樓中憶閬州若到閬州還赴海
閬州應更有高樓
其二
千里嘉陵江水色含煙帶月碧于藍今朝相送東流後
猶自驅車更向南
江東李商隱
驚魚潑刺燕翩翾獨自江東上釣船今日春光太飄蕩
謝家輕絮沈郎錢
江上偶見絶句(唐)杜牧
楚鄉寒食橘花時野渡臨風駐綵旗草色連雲人去住
水紋如縠燕差池
泛楚江(唐)崔塗
九重城外家書遠百里洲前客棹還金印碧幢如見問
一生安稳是長閒
嘉陵江(唐)薛逢
借問嘉陵江水湄百川東去爾西之但教清淺源流在
得路朝宗會有期
江行西望(唐)韋莊
西望長安白日遥半年無事駐蘭橈欲將張翰秋江雨
畫作屏風寄鮑昭
泛吳淞江(宋)王禹偁
葦篷疎薄漏斜陽半日孤吟未過江唯有鷺鷥知我意
時時翹足對船忩
秋江寫望(宋)林逋
蒼茫沙觜鷺鷥眠片水無㾗浸碧天最愛蘆花經雨後
一篷煙火飯漁船
二月一日曉渡太和江(宋)楊萬里
綠楊接葉杏交花嫩水新生尚露沙過了春江偶回首
隔江一岸好人家
曹娥江(元)韓性
隔岸檣竿著暮鴉待舟人立渡頭沙數拳寒石生雲氣
一半斜陽有浪花
江上(元)黃庚
江上支笻眼界寬夕陽影裏水雲寒憑誰說與閒鷗鷺
借我魚磯把釣竿
題秋江圖(元)倪瓚
長江秋色渺無邊鴻雁來時水拍天七十二灣明月夜
荻花楓葉覆漁船
江上(明)陳憲章
水遠煙濃白鳥低數峰青鎻夕陽西隔波莫是仙源否
恰到波心路巳迷
御定佩文齋詠物詩選卷八十六
