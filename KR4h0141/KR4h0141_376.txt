欽定四庫全書
御定佩文齋詠物詩選卷三百七十七
人參類
五言古
人參(宋)蘇軾
上黨天下脊遼東真井底玄泉傾海腴白露灑天醴靈
苗此孕毓肩股或具體移根到羅浮越水灌清泚地殊
風雨隔臭味終祖禰青稏綴紫萼圓實墮紅米窮年生
意足黃土手自啓上藥無炮炙齕齧盡根柢開心定魂
魄憂恚何足洗糜身輔吾軀既食首重稽
紫團參寄王定國蘇軾
谽谺土門口突兀太行頂豈惟團紫雲實自俯倒景剛
風被草木真氣入苕穎舊聞人銜芝生此羊腸嶺纖㩥
虎豹鬛蹙縮龍蛇癭蠶頭試小嚼龜息變方騁矧予明
真子已造浮玉境清宵月掛戶半夜珠落井灰心寧復
然汗喘久已靜東坡猶故日北藥致遺秉欲持三稏根
往侑九轉鼎為予置齒頬豈不賢酒茗
效孟郊體(宋)謝翺
移參窗北地經歲日不至悠悠荒郊雲背植足隂氣新
雨養陳根乃復佐藥餌天涯葵藿心憐爾獨種參
七言律
友人以人參見惠因以詩謝(唐)皮日休
神草延年出道家是誰披露記三椏開時的定涵雲液
劚後還應帶石花名士寄来消酒渴野人煎處撇泉華
從今湯劑如相續不用金山焙上茶
和襲美謝友人惠人參(唐)陸龜蒙
五葉初成椵樹隂紫團峰外即雞林名參鬼盖須難見
材似人形不可尋品第巳聞升碧簡擕持應合重黃金
慇懃潤取相如肺封禪書成動帝心
七言絶句
送客之潞府(唐)韓翃
官柳青青匹馬嘶廻風暮雨入銅鞮佳期别在春山裏
應是人參五葉齊
與周為憲求人參(唐)段成式
少賦令才猶強作衆醫多識不能呼九莖仙草真難得
五葉靈根許惠無
以人參遺段柯古(唐)周繇
人形上品傳方志我得真英自紫團慚非叔子空持藥
更請伯言審細看
送上黨長(宋)謝翺
春雨人參長紫苗縣庭無事坐終朝俯看雲氣千山表
野有新田市有謠
御定佩文齋詠物詩選卷三百七十七
