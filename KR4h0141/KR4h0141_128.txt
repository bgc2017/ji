欽定四庫全書
御定佩文齋詠物詩選卷一百二十八
車類
四言古
車左銘(漢)崔駰
虞夏作車取象機衡叶君子建左法天之陽正位授綏
車不内顧塵不出軌鸞以節步彼言不疾彼指不躬淵
覽于道永思厥中
車右銘崔駰
擇御卜右採德用良詢納耆老于我是匡惟賢是師惟
道是式箴闕旅賁内顧自勅匪皇其度匪愆其則越戒
敦儉禮以華國
小車銘(漢)李尤
員盖象天方輿則地輪法隂陽動不相離合之嗛嘘疏
逹開通兩輜障邪尊卑是從輗軏之用信義所同
天軿車銘李尤
奚氏本造後裔餙雍輪以代步軿以蔽容輪軿幷合出
入周通追仁赴義惟禮是恭
七言古(附長短句)
車遥遥(唐)張籍
征人遥遥出古城䨇輪齊動駟馬鳴山川無處不歸路
念君長作萬里行野田人稀秋草綠日暮放馬車中宿
驚麏遊兔在我旁獨唱鄉歌對僮僕君家大宅鳳城隅
年年道上隨行車願為玉鑾繫華軾終日有聲在君側
門前舊宅久已抛無由復得君消息
十九日出曹門見水牛拽車(宋)梅堯臣
只見吳牛事水田只見黃犁負車軏今牽大車同一羣
又與騾驢走長陌卬頭闊步塵蒙蒙不似綏耕泥汨汨
一一夜眠頭向南越鳥心腸誰辨白
車家行(宋)孔武仲
上坂車聲遲下坂車聲快遲如鳥語相喧啾快如谿沙
瀉鳴瀨一車人十捧擁行江南江北不計程青天白日
有時住無人止得車輪聲晩來驟雨聲濯濯平曉郊原
盡溝壑方悟車家進退難不如田家四時樂
車遥遥(明)李先芳
膏車何草草遥遥萬里道遠道莫致思倚輪望見之隻
輪不可行去客難為情駕車策馬輪已遠腸中車輪載
君返
登車行(明)僧清濋
擎書使者來海涯躡暁廹趣登輪車高岡碾斷赤石骨
長空拂碎紅雲花大聲坎坎打天鼓小聲嗚嗚煎春茶
羲生馭日信可並阿香撒雨何足誇直入九重紫金殿
玉皇對坐傾流霞霓裳羽衣萬變態龍笙鳳管相喧嘩
從容握手問至道掀髯一笑吾還家
五言律
詠車(唐)李嶠
天子馭金根蒲輪闢四門五神趨雪至䨇轂似雷奔丹
鳳棲金轄非熊載寳軒無階添虚左珠乘奉王言
七言律
和李秋谷平章小車(元)虞集
雪晴宫草隐晴沙相國朝天試帝車班馬畫移温室樹
鳴鑾晨度掖垣花褰帷每命賢俱載趣駕頻煩使至家
此日龍門誰執御擁經正履待金華
七言絶句
小遊仙詩(唐)曹唐
酒釅春濃瓊草齊真公欲散醉如泥朱輪軋軋入雲去
行到半天聞馬嘶
畫車(宋)蘇軾
何人畫此隻輪車便是當年欹器圖上易下難湏審細
左提右挈免疎虞
駝車行(元)劉秉忠
駝頂丁當響巨鈴萬車軋軋一齊鳴當年不離沙陀地
碾斷金原鼓笛聲
予京居廿稔始作一車出入賦詩自志
(元)張翥
淺淺輕車稳便休何湏高盖與華輈短轅不作王丞相
下澤聊為馬少游
送翰林宋先生致仕歸金華(明)孫蕡
華髮朱顔六袠餘還鄉猶駕輭輪車龍江關吏如相識
應止青牛乞著書
御定佩文齋詠物詩選卷一百二十八
