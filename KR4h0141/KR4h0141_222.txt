欽定四庫全書
御定佩文齋詠物詩選卷二百二十二
火類
五言古
詠火(齊)王融
冰容慚遠鑑水質謝明輝是照相思夕早望行人歸
遠看放火(梁)庾肩吾
風前細塵起月裏黑煙生發燄看喬木侵光識遠城
夜燒松明火(宋)蘇軾
歲暮風雨交客舍凄薄寒夜燒松明火照室紅龍鸞快
燄初煌煌碧煙稍團團幽人忽富貴蕙帳芬椒蘭珠煤
綴屋角香&KR2215;流銅盤坐看十八公俯仰灰燼殘齊奴朝
㸑蠟萊公夜長歎海康無此物燭盡更未闌
雲龍山觀燒得雲字蘇軾
丁女真水妃寒山便火耘隕霜知已殺坯戶聽初焚束
縕方熠燿敲石俄氤氳落點甘泉烽横煙楚塞氛窮蛇
上喬木潛蛟躡浮雲驚飛墮傷雁狂走迷癡麏谷蟄起
蜩燕山妖竄䕫羵野竹爆逸響幽桂飄清芬散同秋照
蠏快若夏燎蚊火牛入燕壘燧象奔吳軍喧騰井陘口
萬馬皆朱幩搖曳驪山隂諸姨爛紅帬方隨長風卷忽
值絶澗分我本山中人習見匪獨聞偶從二三子來訪
張隱君君家亦何有物象移朝曛把酒看飛燼空庭落
繽紛行觀農事起畦壠如纈紋細雨發春穎嚴霜倒秋
蕡始知一炬力洗盡狐兔羣
七言古
夜光篇(唐)王冷然
遊人夜到汝陽間夜色溟濛不解顔誰家暗起寒山燒
因此明中得見山山頭山下須臾滿歴險緣深無暫斷
焦聲散著羣樹鳴炎氣傍林一川煖是時西北多海風
吹上連天光更雄濁煙熏月黑高焰爇雲紅初謂煉丹
仙竈裏還疑鑄劒神谿中劃為飛電來照物乍作流星
併上空西山無艸光巳滅東頂熒熒猶未絶沸湯空谷
數道水融盡隂崖幾年雪兩京貧病若為居四壁皆成
鑿照餘未得貴遊同秉燭惟將半影借披書
徐使君分新火(宋)蘇軾
臨臯亭中一危坐三月清明改新火溝中枯木應笑人
鑽灼不燃誰似我黃州使君憐久病分我五更紅一朵
從來破釡躍江魚只有清詩嘲飯顆起携蠟炬繞空屋
欲事煎烹無一可為公分作無盡燈照破十方昏暗鎖
五言律
晩上南山觀燒(元)范梈
渡口向寥闃夕暉生翠屏隨風初繞電翳霧忽如星鳥
獸蒸宜遁柴扉照不扃閩都春始過雨洗合重青
七言律
松枝火(元)謝宗可
蘚骨誰教劫火侵欲將春意破窮隂鱗髯光動紅雲起
膏液香融紫霧深餘燼尚畱霜後節殘灰難滅歲寒心
有時燄起隨風轉猶似蒼龍澗底吟
寒火(明)朱之蕃
騰空烈焰挾灰飛望裏熒煌煖氣微禪性定餘傳指滅
客心燃後御風歸烹來石髓凉侵齒著盡霓裳冷切闈
入火化人元不爇徒勞炙手借炎威
六言絶句
集王摩詰書語(元)張雨
夜深童僕靜默月明輞水淪漣獨與山僧飯訖寒林遠
火初然
七言絶句
春燒(元)張雨
日落山前野燒生白茅黃葦地初晴明朝却賦雉帶箭
呼酒岡頭看火城
蚤至闕下候朝(明)高啟
月明立傍御溝橋半啟宮門未放朝騶吏忽傳丞相至
火城如晝曉寒銷
故山春日(明)楊基
梨花兩枝春可憐下馬折花山逕邊山中人家改新火
隔樹吹來榆柳煙
御定佩文齋詠物詩選卷二百二十二
