欽定四庫全書
御定佩文齋詠物詩選卷三百七十二
石竹花類
五言古
魏倉曹宅各賦一物得當軒石竹
(唐)李頎
羅生殊衆色獨為華表滋雖雜蘭蕙處無爭桃李時同
人趨府暇落日後庭期密葉散紅點靈條驚紫蕤芳菲
看不厭採摘願来兹
詠石竹(宋)張耒
真竹乃不花爾獨豔暮春何妨兒女眼謂爾勝霜筠世
無王子猷豈無知竹人粲粲好自持時来稱此君
五言律
答李滁州題庭前石竹花見寄
(唐)獨孤及
殷疑曙霞染巧類匣刀裁不怕南風熱能迎小暑開遊
蜂憐色好思婦感年催覽贈添離恨愁腸日幾迴
雲陽寺石竹花(唐)司空曙
一自幽山别相逢此寺中高低俱出葉深淺不分叢野
蝶難争白庭橊暗譲紅誰憐芳最久春露到秋風
七言律
賦石竹(元)虞集
積雪初消萼綠華東風吹動絳綃霞龍嘘石氣千年潤
鶴過林隂一徑斜刻字欲尋金錯落析旌如織翠交加
綺窗坐對吹笙煖未覺人間歲月賒
五言絶句
石竹花(唐)皇甫冉
數點空階下閒凝細雨中那能久相伴嗟爾滯秋風
七言絶句
石竹花詠(唐)陸龜蒙
曾看南朝畫國娃古蘿衣上散明霞而今莫共金錢鬭
買却春風是此花
石竹(宋)王安石
麝香眠後露檀勻繡在羅衣色未真斜倚細叢如有意
冷搖數朵欲無春
賦石竹(元)蒲道源
短籬新見出梢梢蔥蒨都無尺許高茜色芳葩工點綴
莫教容易混蓬蒿
御定佩文齋詠物詩選卷三百七十二
