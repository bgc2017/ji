欽定四庫全書
御定佩文齋詠物詩選卷六十三
小孤山類
五言古
泊小孤山(宋)陳造
椘山屹兩姑我乃見其稚聞名詩卷間識面客舟次玉
刻極端麗簮植暝蒼翠娟月上天角相與詫嫵媚怒風
將我西未憗卜晩憩山足舟可艤山木纜可繫山外正
風波獨此佳食寐斷知有神物主此勝絶地明朝捐行
槖可無答神賜白鵝雪為肪綠蟻香馥鼻舟穏風又熟
無乃契神意未暇訪彭郎辭費辨非是
過小孤山(明)楊基
大孤俯如盤小孤儼而立羣山如從使左右相拱揖孤
根屹撑拄萬竅争噴噏瀏瀏隂風旋慘慘元氣濕江流
亘其下震怒莫敢汲洑為盤渦深馳作奔馬急躋攀或
失手一駛不可及我来值秋晚木落衆烏集勿㸑夜然
犀鮫人抱珠泣
七言古
小孤山(元)范梈
小孤有石如虎蹲西望屹作長江門洪濤萬古就繩墨
雖有勁勢不敢奔大哉禹功悉經理何必有志今能存
大者為綱小者紀不徒百谷知王尊靈祠正在石壁下
我来適值秋風昏明朝東行弔碣石更與尋河問九源
小孤山(明)邵寳
昔聞砥柱黃河中萬古坐鎮狂瀾東小狐乃是江砥柱
特起不與羣山同羣山隨江挺奔馬愛此石筍凌蒼穹
孤哉孤哉本天造一任巨浪乘長風節宣夙受神禹戒
滔滔不礙江朝宗我来信宿彭澤下咫尺仰望神妃宫
翠烟霏霏落杯酒千帆閱盡澄潭空舉杯酹江江日白
隔江縹緲留青峰便當載筆賦東海三山點破雲冥濛
七言律
小孤山曉發和蔡思敬韻(元)揭傒斯
日落霞明錦浪翻崖傾石峭白雲閒乾坤上下雄孤柱
巴蜀東南壯此關神物夜移風動地仙舟曉渡月漫山
回瞻絶頂登臨處空翠冥濛杳靄間
次小孤山(元)丁鶴年
峡束千雷怒擊撞危峰屹立壓驚瀧山聯廬霍朝三椘
水落荆揚限九江鎮海重關當第一擎天孤柱故無雙
珮環月夜知何處露濕蓬莱玉女窗
和貝惟學登小孤山韻(明)程本立
西来風浪湧金山人在鴻濛沆漭間大地小孤天柱石
長江第一海門關鮫人夜泣珠成淚龍女晴梳翠作鬟
欲問靈巫報神語我行何日定東還
七言絶句
小孤山(唐)顧况
古廟楓林江水邊寒鴉接飯雁横天大孤山遠小孤出
月照洞庭歸客船
曉飯小孤山下(明)胡梅
兩岸黃蘆霜滿船推篷曉㸑鷺鷥前小孤山下風初定
江面剛生一寸烟
御定佩文齋詠物詩選卷六十三
