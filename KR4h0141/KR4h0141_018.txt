欽定四庫全書
御定佩文齋詠物詩選卷十八
晴類
五言古
天晴詩(晉)湛方生
屏翳寢神轡飛廉收靈扇青天瑩如鏡凝津平似硯落
帆修江渚悠悠極長眄清氣朗山壑千里遙相見
開霽(梁)簡文帝
景落商飈靖煙開四郊謐偃蹇暮山虹游揚峰下日水
文城上動城樓水中出竟微共治功空卧淮陽秩
雨後簡文帝
散絲與山氣忽合復俄晴雷音稍入嶺電影尚連城雨
餘雲稍薄風收熱復生
望夕霽(梁)王筠
連山卷旅雲長林息衆籟密樹含綠滋遙峰凝翠靄石
溜正潨潺山泉始澄汰物華方入賞跂予心期會
喜晴(北周)庾信
比日思光景今朝始暫逢雨住便生熱雲晴即作峰水
白澄還淺花紅燥更濃巳歡無石燕彌欲棄泥龍
雨晴(隋)王胄
初晴物候凉夕景照山庄殘虹低飲澗新溜上侵塘風
度蟬聲遠雲開鴈路長
初晴落景(唐)太宗
晩霞聊自怡初晴彌可喜日晃百花色風動千林翠池
魚躍不同園鳥聲還異寄言博通者知予物外志
奉和幽山雨後應令(唐)虞世南
肅城鄰上苑黃山邇桂宫雨歇連峰翠煙開竟野通排
虚翔戲鳥跨水落長虹日下林全暗雲收嶺半空山泉
鳴石澗地籟響巖風
和御史韋大夫喜霽之作(唐)褚亮
晴天度旅鴈斜影照殘虹野淨餘煙盡山眀遠色同沙
平寒水落葉脆晩枝空白簡光朝幰彤騶出禁中息駕
遊蘭坂雕文折桂叢無因輕羽扇徒自仰仁風
雨後(唐)李百藥
晩来風景麗晴初物色華薄雲向空盡輕虹逐望斜後
窗臨岸竹前階枕浦沙寂寥無與晤尊酒論風花
山下晩晴(唐)崔曙
寥寥遠天淨谿路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
湖中晩霽(唐)常建
湖廣舟自輕江天欲澄霽是時清楚望氣色猶霾曀踟
蹰金霞白波上日初麗煙虹落鏡中樹木生天際杳杳
涯欲辨蒙蒙雲復閉言乘星漢眀又覩寰瀛勢微興從
此愜悠然不知歲試歌滄浪清自覺乾坤細豈念客衣
薄將期永投袂遲迴漁父間一鴈聲嘹唳
泉上雨後作(唐)元季川
風雨蕩煩暑雷息佳霽初衆峰帶雲色清風入我廬䬃
䬃凉飇来臨窺愜所圖緣蘿長新蔓裊裊垂坐隅流水
復檐下丹砂發清渠養葛為我衣種芋為我蔬誰是畹
與畦彌漫連野蕪
山行積雨歸途始霽(唐)韋應物
攬轡窮登降隂雨遘二旬但見白雲合不覩巖中春急
澗豈易揭峻塗良難遵深林猿聲冷沮洳虎跡新始霽
升陽景山水閱清晨雜花積如霧百卉萋巳陳鳴騶屢
驤首歸路自忻忻
同德寺雨後寄元侍御李博士韋應物
川上風雨來須臾滿城闕岹嶢青蓮界蕭條孤興發前
山遽巳淨隂靄夜来歇喬木生夏凉流雲吐華月嚴城
自有限一水非難越相望曙河遠高齋坐超忽
秋霽(唐)白居易
金火不相待炎凉雨中變林晴有殘蟬巢冷無留燕沈
吟卷長簟愴惻收團扇向夕稍無泥閒步青苔院月出
砧杵動家家𢷬秋練獨對多病妻不能理針線冬衣殊
未製夏服行將綻何以迎早秋一杯聊自勸
霽後作齊梁體(唐)曹鄴
新霽辨草木晩塘眀衣衿乳燕不歸宿雙雙飛向林微
照露花影輕雲浮麥隂無人可招隠盡日登山吟
雨晴早出(宋)文同
徂秋久不雨沾濡纔此晨新陽淨萬物太虛無一塵老
稚出曠野耕犂及良辰愛爾安居樂力作無辭貧
新晴望北山文同
西風吹北山晩日曬殘雨嵐光發巖岫草木纔可數翠
碧倚萬丈白雲横一縷待訪餐霞人斯遊欲誰侣
喜晴(宋)朱子
衝飇動高柳淥水澹微波日照秋空淨雨餘寒草多放
懷遺簿領發興託煙蘿忽念故園日東阡時一過
晩晴(元)黃溍
洩雲散積雨林水含餘清披衣有竒懷偶從林叟行新
晴遠峰麗夕隂孤花眀曠日固所虞聊茲息營營
七言古
雨後公超谷北原眺望寄高拾遺
(唐)獨孤及
崖谷雨足收清光洗高天虹霓斂殘靄山水含碧鮮遠
空霞破露月輪薄雲片片成魚鱗五陵如薺渭如帶目
極千里關山春朝来爽氣未易說畫取花峰贈遠人
五言律
至陳倉曉晴望京邑(唐)盧照鄰
拂曙驅飛傳初晴帶曉凉霧斂長安樹雲消仙帝鄉澗
流飄素沫巖景靄朱光今朝好風色延瞰極天莊
霽後貽馬十二巽(唐)儲光羲
高天風雨散清氣在園林況我夜初静當軒鳴綠琴雲
開北堂月庭滿南山隂不見長裾者空歌遊子吟
途中晴(唐)孟浩然
巳失巴陵道猶逢蜀坂泥天開斜景逼山出晩雲低餘
濕猶沾草殘流尚入谿今宵有明月鄉思遠凄凄
晴(唐)杜甫
久雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛
晩霽登汝南大雲閣(唐)賈彦璋
禪宫新歇雨香閣晩登臨邑樹晴光起川苗佳氣深水
色城下岸雲細郢中岑自歎牽車日聊開望遠心
雪晴晩望(唐)賈島
倚杖望晴雪谿雲幾萬重樵人歸白屋寒日下危峰野
火燒岡草斷煙生石松却迴山寺路聞打暮天鐘
晩晴(唐)李商隠
深居俯夾城春去夏猶清天意憐幽草人間重晩晴併
添高閣迥微注小窗眀越鳥巢乾後歸飛體更輕
新秋雨霽宿王處士齋(唐)馬戴
夕陽逢一雨夜木洗清陰露氣竹窗静秋光雲月深煎
嘗靈藥味話及故山心得意兩不寐微風生玉琴
春日酬韋先輩雨後見寄(唐)劉得仁
風散五更雨鳥啼三月春軒窗透初日硯席斷纖塵箇
箇峰頭出家家樹色新憐君高且静有句寄閒人
春晴(唐)任翻
楚國多春雨柴門喜晩晴幽人臨水坐好鳥隔花鳴野
色連空闊江流接海平門前向谿路今夜月分眀
春晴(宋)韓琦
霽色破春昏高樓日未曛林梢零舊雨山頂入殘雲醉
粉勻花頰風羅皺水紋踏青人誤約芳思幾紛紛
山舍早起探晴(宋)文同
山鳥囀晴日獨行風滿林澗花薰野袂巖水濺幽襟側
石驚新滑垂蘿愛近深翛然此清興不似戴華簮
輦下春晴(宋)秦觀
樓閣過朝雨參差動霽光衣冠紛禁路雲氣繞宫牆亂
絮彌天闊蔫花困日長經旬牽酒伴猶未獻長楊
新晴(宋)陸游
積雨巳凄冷新晴還少和稼收平野闊木落遠山多土
潤朝畦菜機鳴夜擲梭時清年歲好吾敢歎蹉跎
雨後(宋)裘萬頃
秋事雨巳畢秋容晴更妍新香浮䆉稏餘潤溢潺湲機
杼蟲聲裏犂鋤鷺影邊吾生一何幸田里又豐年
雨後(金)元德眀
十日山中雨今朝見夕陽乾坤覺清曠草棘有輝光竹
影搖殘滴松聲送晩凉南窗聊自適無用說羲皇
喜秋晴(元)許衡
苦雨傷秋稼朝来忽放晴碧空雲盡卷滄海日初眀久
客天涯興耕夫隴上情雞豚并社酒處處是歡聲
雨霽登樓(元)張弘範
樓外雨初霽乾坤望眼眀岸高秋漲滿簾卷暮霞生燕
入泥香潤龍歸海氣清闌干殘照底一片古今情
春晴(元)葉顒
曉洞雲歸濕春山草木新夭桃含宿雨嫩柳裊輕塵蝶
翅寒尤怯蜂衙晩漸陳香風簇羅綺巳有踏青人
晩晴(明)陶安
江上秋隂薄晩風生樹顛高塵卷蒼靄歸鳥度青天牧
馬平蕪野捕魚斜日船千邨新稻熟茅屋起炊煙
晩霽(明)孫一元
晩來初雨霽煙火隔林微一徑牛羊入孤邨桑柘稀長
天下遠水積霧帶巖扉月黑聞人語谿南種樹歸
新霽(明)皇甫汸
澤國偏宜雨山齋復喜晴雲依飛盖散日吐半規眀蘿
徑何嫌密花谿稍覺平還知滄海上今夜月初生
五言徘律
春臺晴望(唐)鄭蕡
追賞層臺迥登臨四望頻熙熙山雨霽處處柳條新草
長秦城夕花宜漢苑春晴林翻度鳥紫陌閱行人旅客
風塵厭山家夢寐親遷鶯思出谷鶱翥待芳辰
春臺晴望(唐)闕名
曲臺送春日景物麗新晴靄靄煙收翠忻忻木向榮静
看遲日上閒愛野雲平風慢遊絲轉天開近水眀登高
塵慮息觀徼道心清更有遷喬意翩翩出谷鶯
七言律
清都春霽寄胡三吳十一(唐)元稹
蕊珠宫殿經微雨草樹無塵耀眼光白日當空天氣暖
好風飄樹柳隂凉蜂憐宿霧攢芳久燕得新泥拂戶忙
時節催年春不住武陵花謝憶諸郎
奉和翰林丁侍郎禁署早春晴望
(唐)劉得仁
御林聞有早鶯聲玉檻春香九陌晴寒著霽雲歸紫閣
暖浮佳氣動皇城宫池日到冰初解輦路風吹草欲生
鵷侣此時皆賦詠商山雪在興尤清
春晴書事(宋)歐陽修
莫笑青州太守頑三齊人物舊安閒晴眀風日家家柳
高下樓臺處處山嘉客但當傾美酒青春終不換頹顔
惟慚未報君恩了昨日盧公衣錦還
秋雨初霽試筆(宋)陸游
墨入紅絲點漆濃閒將倦筆寫秋容雨聲巳斷猶聞滴
雲勢將歸别起峰斜日半穿臨水竹好風遙送隔城鐘
遠遊更動扁舟興太息何人解見從
快晴陸游
地闊天開斗柄回今朝紅日遍池臺新陽蘇醒春前柳
輕暖醫治雪後梅瓦屋螺青披霧出錦江鴨綠抱山来
老翁也逐兒童喜旋撥文書近酒杯
雨後集湖上陸游
野水交流自滿畦芳池新漲恰平隄花藏密葉多時在
鶯占高枝盡日啼繡袂寳裠催結束金尊翠杓共提攜
白頭自喜能狂在笑襞蠻牋落醉題
新晴野步陸游
吹盡浮雲旋作晴郊原高下水縱横煙蕪漫漫如添色
谷鳥關關巳變聲迨酒賤時須痛飲得人扶處儘閒行
隔湖遙指蘭亭路鄰叟追隨羨眼眀
晴望(金)郝俁
詰曲闌干面翠微蔥蘢窗戶溢清輝雨侵斜日眀邊過
雲望前山缺處歸多事經春長止酒薄寒向晩却添衣
宦游不負滄江願愛對陂田白鳥飛
四眀山中逢晴(元)戴表元
一岡一澗一縈隈新歲新晴始此回莎坂南風寅蛤出
茅檐西日乙禽来人迷白路羊羣石水卷青天雲裏雷
猶記深山有寒食梨花無數繞巖開
晩霽(元)吳景奎
雨晴秋氣轉蒼凉萬籟依稀奏羽商煙抹林腰横束素
日迴山額半塗黃鸕鷀曬翅眠池草翡翠銜魚立野航
霜蟹正肥新酒熟破橙宜趁野花香
春晴(明)居節
金羈芳草去翩翩王謝兒郎美少年雨水巳過正月後
鶯花不隔短笻前春雲擬黛山千疊畫閣籠煙柳半天
燕子未来寒食遠誰家庭院試鞦韆
五言絶句
初晴應教(唐)虞世南
初日眀燕館新溜滿梁池歸雲半入嶺殘滴尚懸枝
雨後唐元稹
倦寢數殘更孤燈暗又眀竹梢餘雨重時復拂檐驚
即事(唐)司空圖
宿雨川原霽憑高景物新陂痕侵牧馬雲影帶耕人
棲禪暮歸書所見(宋)唐庚
春著湖煙膩晴搖野水光草青仍過雨山紫更斜陽
山中雨後(金)元德眀
遶屋湍聲轉臨崖老樹頽雷轟一雨過雲劈兩山開
雨後(元)僧善住
小園春雨後碧草弄輕寒花片無煩掃新泥尚未乾
六言絶句
曉枕(宋)范成大
舒卷長隨天氣關心窗暗窗眀日晏扶頭未起喚人先
問春晴
曉晴(元)朱德眀
天寒欲晴猶雨曉色將眀未眀萬里碧雲平野一林落
葉無聲
七言絶句
長安晴望(唐)杜牧
翠屏山對鳳城開碧落搖光霽後来回識六龍廵幸處
飛煙閒繞望春臺
雨霽池上作(唐)韋莊
鹿巾藜杖葛衣輕雨歇池邊晩吹清正是如今江上好
白鱗紅稻紫蓴羹
初晴(宋)王安石
幅巾慵整露蒼華度隴深尋一徑斜小雨初晴好天氣
晩花殘照野人家
春日(宋)蘇軾
鳴鳩乳燕寂無聲日射西窗潑眼眀午醉醒來無一事
只將春睡賞春晴
追和子由去歲試舉人洛下所寄詩暴雨初晴
樓上晩景蘇軾
白汗翻漿午景前雨餘風物便蕭然應須半熟鵝黃酒
照見新晴水碧天
青桐道中值雨凡數里舟行久之頗有江湖之
思(宋)張耒
冥冥煙外鳥飛歸野老得魚收網迴隔浦斷霞沈欲盡
半彎新月出雲来
晴(金)趙秉文
東風時送瓦溝聲攲枕幽窗夢自驚睡起不知雲巳散
夕陽偏向柳梢明
雨後(金)張著
西風無意嫪纖雲掃盡干峰過雨痕一片秋光清似水
家家空翠滿柴門
雨後(金)李俊民
春雲靄靄晩空低飛鳥前山雨一犁眀日却尋歸去路
馬蹄猶踏落花泥
七月八日晩晴暫出麗正門外
(元)宋褧
團團碧樹壓宫城白鳳門楣淡日明回首瓊華仙島上
片雲猶欲妒新晴
山行值雨宋褧
山雨隨雲往返飛行時沾濕避時稀須臾馳過前岡去
滿馬斜陽就曬衣
春晴(元)洪希文
鷓鴣聲歇日曈曨山谷谿橋暖信通花柳邨邨自生意
青鞵布韈逐春風
雨晴(元)倪瓚
江上白薲風起波冷紋縈碧暮煙和織成一幅鴛鴦錦
零落紅衣遠恨多
晩晴(明)韓奕
水國秋来少見晴夕陽忽暎小窗明西風䬃䬃林間葉
乍聽猶疑是雨聲
雨後(明)彭年
洞底泉聲谷口聞望中峰色杳難分欲尋雨後金芝草
更踏前峰半濕雲
御定佩文齋詠物詩選卷十八
