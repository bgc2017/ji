欽定四庫全書
御定佩文齋詠物詩選卷二十二
暑類
五言古
嘲熱客(魏)程曉
平生三伏時道路無行車閉門避暑卧出入不相過今
世褦襶子觸熱到人家主人聞客来顰蹙奈此何謂當
起行去安坐正咨嗟所說無一急&KR0689;唅一何多疲&KR2921;向
之久甫問君極那搖扇臂中疼流汗正滂沱莫謂為小
事亦是一大瑕傳戒諸高眀熱行宜見呵
苦熱行(梁)簡文帝
六龍騖不息三伏起炎陽寢興煩几案俯仰倦幃牀滂
沱汗似鑠微靡風如湯洄池媿玉浪蘭殿非含霜細簾
時半卷輕幌乍横張雲斜花影沒日落荷心香願見洪
崖井詎憐河朔觴
夏詩(梁)徐勉
夏景厭房櫳促席翫花叢荷隂斜合翠蓮影對分紅此
時避炎熱清樽獨未空
苦暑(梁)王筠
日坂散朱雰天隅斂青靄飛飇煥南陸炎津通北瀨繁
星聚若珠密雲屯似盖月至每開襟風過時觧帶
苦暑(梁)劉孝威
暮日苦炎溽遷坐接階廊月麗姮娥影星含織女光棲
禽動夜竹流螢出暗牆香盤糅鮮粉雕壺承玉漿白羽
徒垂握綠水自周堂弱紈猶覺重纖絺尚少凉弄風思
漢朔戲雨憶吳王元冰術難驗赤道漏猶長誰能更吹
律還令黍谷凉
苦熱行(北周)庾信
火井沉熒散炎洲高燄通鞭石未成雨鳴鳶不起風思
為鸞翼扇願借眀光宫臨淄迎子禮中散就安豐美酒
含蘭氣甘瓜開蜜筒寂寥人事屏還得隱牆東
夏日應令庾信
朱簾捲麗日翠幕蔽重陽五月炎氣蒸三時刻漏長麥
隨風裏熟梅逐雨中黃開冰帶井水和粉雜生香衫含
蕉葉氣扇動竹花凉早菱生軟角初蓮開細房願陪仙
鶴舉洛浦聽笙簧
毒熱寄簡崔評事十六弟(唐)杜甫
大暑運金氣荆揚不知秋林下有塌翼水中無行舟千
室但掃地閉關人事休老夫轉不樂旅次兼百憂蝮蛇
暮偃蹇空牀難暗投炎宵惡眀燭況乃懷舊邱開襟仰
内弟執熱露白頭束帶負芒刺接居成阻修何當清霜
飛會子臨江樓載聞大易義諷詠詩家流藴藉異時軰
檢身非苟求皇皇使臣體信是德業優楚材擇杞梓漢
苑歸驊騮短章達我心理為識者籌
自朔方還與鄭式瞻崔稱鄭子周岑贊同會法
雲寺三門避暑(唐)李益
予本疎放士朅来非外矯忽落邊城中愛山見山少始
投清凉宇門直煙岫表參差互眀滅彩翠竟昏曉泠泠
遠風來過此羣木杪英英二三彦襟曠去煩撓游川出
潛魚息隂勌飛鳥徇物不可窮惟于此心了
夏夜苦熱登西樓(唐)柳宗元
苦熱中夜起登樓獨褰衣山澤凝暑氣星漢湛光輝火
晶燥露滋野靜停風威探湯汲隂井煬竈開重扉憑闌
久徬徨流汗不可揮莫辨亭毒意仰訴璿與璣諒非姑
射子静勝安能希
何處堪避暑(唐)白居易
何處堪避暑林間背日棲何處好追凉池上隨風舟日
高飢始食食竟飽還遊遊罷睡一覺覺来茶一甌眼眀
見青山耳醒聞碧流脫襪閒濯足解巾快搔頭如此来
幾時巳過六七秋從心至百骸無一不自由拙退是其
分榮耀非所求雖被世間笑終無身外憂此語君莫怪
靜思我亦愁如何三伏月揚尹謫虔州
天竺寺七葉堂避暑白居易
鬱鬱復鬱鬱伏熱何時畢行入七葉堂煩暑隨步失檐
雨稍霏微窗風正蕭瑟清宵一覺睡可以銷百疾
旱熱白居易
彤雲散不雨赫日吁可畏端坐猶揮汗出門豈容易忽
思公府内青衫折腰吏復想驛路中紅塵走馬使征夫
更辛苦逐客彌顦顇日入尚趨程宵分不遑寐安知北
窗叟偃卧風䬃至簟拂碧魚鱗扇搖白鶴翅豈惟身所
得兼示心無事誰言苦熱天元有清凉地
其二
勃勃旱塵氣炎炎赤日光飛禽颭將墮行人渴欲狂壯
者不耐飢飢火燒其腸肥者不禁熱喘急汗如漿到此
方自悟老瘦亦何妨肉輕足健逸髮少頭清凉薄食不
飢渴端居省衣裳數匙粱飯冷一領綃衫香持此聊過
日焉知畏景長
七月一日出城舟中苦熱(宋)蘇軾
凉飇呼不来流汗方被體稀星乍眀滅暗水光瀰瀰香
風過蓮芡驚枕裂魴鯉欠伸宿酒餘起坐濯清泚火雲
勢方壯未受月露洗身微欲安適坐待東方啓
大熱(宋)戴復古
左手遮赤日右手招清風揮汗不能巳扇笠競要功南
山龍吐雲騰騰滿虛空一雨變清凉萬物隨疏通向人
無德色大哉造化工
七言古
苦熱行(宋)文同
黃人頓駕留天中金鴉吐火當碧空炎光染雲聳岌岌
旱氣爍土飛蓬蓬龍搖乾胡不作雨虎引渴吻無生風
安得有術劈海水入底一扣鮫人宫
五言律
熱(唐)杜甫
雷霆空霹靂雲雨竟虚無炎赫衣流汗低垂氣不蘇乞
為寒水玉願作冷秋菰何似兒童歲風凉出舞雩
其二
瘴雲終不散瀘水復西来閉戶人高卧歸林鳥却迴峽
中都似火江上只虚雷想見隂宫雪風門䬃沓開
僧房避暑(唐)嚴維
支公好閒寂庭宇愛林篁幽曠無煩暑恬和不可量蕙
風清水殿荷氣雜天香眀月談空坐恬然道術忘
消暑(唐)白居易
何以消煩暑端居一院中眼前無長物窗下有清風熱
散由心静凉生為室空此時身自得難更與人同
同崔峒補闕慈恩寺避暑(唐)盧綸
寺凉高樹合卧石綠隂中伴鶴慚仙侣依僧學老翁魚
沈荷葉露鳥散竹林風始悟塵居者應將火宅同
暑景(宋)蘇舜欽
溽暑倦幽齋縱横書亂堆風多應秀麥雨密不黃梅乳
燕並頭語紅葵相背開吟餘晴月上凉思入尊罍
北園避暑(宋)文同
繚繞度迴塘紆餘轉短牆引笻聊散誕入竹得清凉正
午禽蟲靜初晴果木香移牀就高處更欲解衣裳
豫章東湖避暑(宋)戴復古
行坐自徜徉吟聲繞屋梁曉煙濕柳色晨露發荷香以
我一心静參他六月凉淵眀知此意高卧到羲皇
山亭避暑(宋)真山民
怕礙清風入丁寧莫下簾地皆宜避暑人自要趨炎竹
色水千頃松聲風四檐此中有幽致多取未傷廉
五言排律
和長孫秘監伏日苦熱(唐)任希古
玉署三時曉金羈五日歸北林開逸徑東閣敞閒扉池
鏡分天色雲峰減日輝游鱗映荷聚驚翰遶林飛披襟
揚子宅舒嘯仰重闈
苦熱(唐)司空曙
暑氣發炎州焦煙遠未收嘯風兼熾艷揮汗訝成流鸛
鵲投林盡龜魚擁石稠潄泉齊飲酎衣葛劇兼裘長簟
貪攲枕輕巾懶挂頭招商如有曲一為取新秋
七言律
早秋苦熱堆案相仍(唐)杜甫
七月六日苦炎蒸對食暫餐還不能每愁夜中自足蝎
況乃秋後轉多蠅束帶發狂欲大叫簿書何急来相仍
南望青松架短壑安得赤脚踏層冰
夏日與閑禪師坐林下避暑(唐)白居易
落景牆西塵土紅伴僧閒坐竹泉東綠蘿潭上不見日
白石灘邊長有風熱閙漸知隨念盡清凉常願與人同
每因毒暑悲親故幾在炎方瘴海中
北塘避暑(宋)韓琦
盡室林塘滌暑煩曠然如不在塵寰誰人敢議清風價
無樂能過白日閒水鳥得魚長自足嶺雲含雨只空還
酒闌何物醒魂夢萬柄蓮香一枕山
次韻程給事郡齋秋暑(宋)趙抃
老為鄉郡止偷安自媿仙蹤未易攀八面松隂籠古寺
三秋桂子下靈山良朋寄意詩篇裏高會追歡夢寐間
却憶會稽清曠處樵風朝暮若耶灣
和晁應之大暑書事一首(宋)張耒
蓬門久閉謝来車畏暑尤便小閣虚青引嫩苔留鳥篆
綠垂殘葉帶蟲書寒泉出井功何有白羽邀凉計巳疎
忍待西風一蕭䬃碧鱸銀鱠意何如
龜堂初暑(宋)陸游
淪漪一曲遶茅堂葛帔紗巾喜日長多事林鳩管晴雨
依人海燕度炎凉深枝著子纍纍熟幽草開花冉冉香
安得此時江海上與君袖手看人忙
苦熱(元)方䕫
六月紅雲不肯移清心自合勝炎曦雲根劚藥移松骨
石罅分泉插木皮未用冰蠶来海嶠坐看凍蟻走峨眉
人間寒暑相催廹待寄東谿萬縷絲
五言絶句
避暑(唐)徐凝
斑多筒簟冷髮少角冠清避暑長林下寒蟬又有聲
慈恩寺避暑(唐)李遠
香荷疑散麝風鐸似調琴不覺清凉晩歸人滿柳隂
七言絶句
香山避暑(唐)白居易
六月灘聲如猛雨香山樓北暢師房夜深起凭闌干立
滿耳潺湲滿面凉
苦熱題恒寂師禪房白居易
人人避暑走如狂獨有禪師不出房可是禪房無熱到
但能心静即身凉
文殊院避暑(唐)李羣玉
赤日黃埃滿世間松聲入耳即心閒願尋五百仙人去
一世清凉住雪山
夏夜追凉(宋)楊萬里
夜熱依然午熱同開門小立月眀中竹深樹密蟲鳴處
時有微凉不是風
大暑(金)趙元
旱雲飛火燎長空白日渾如坐甑中不到廣寒冰雪窟
扇頭能有幾多風
大暑登東城(元)許衡
三丈危城日暮登暑威殊不霽憑陵何時太華高峰上
細嚼松隂六月冰
枕流橋避暑口號(明)朱曰藩
竹牀花簟坐蕭閒好是儂家消夏灣誰道屏風無九疊
彩雲飛作洞庭山
暑夜(明)僧宗泐
此夜炎蒸不可當開門高樹月蒼蒼天河只在南樓上
不借人間一滴凉
御定佩文齋詠物詩選卷二十二
