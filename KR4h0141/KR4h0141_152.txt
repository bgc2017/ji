欽定四庫全書
御定佩文齋詠物詩選卷一百五十二
珠類
五言古
擬古(宋)朱子
夫君滄海至贈我一篋珠誰言君行近南北萬里餘結
作同心花綴在紅羅襦䨇垂合歡帶麗服眷微軀為君
一起舞君情定何如
古樂府(元)黃清老
君好錦繡叚妾好明月珠錦繡可為服服美令人愚不
如珠夜光可以照讀書
五言律
詠珠(唐)李嶠
燦爛金輿側玲瓏玉殿隈昆池明月滿合浦夜光廻彩
逐靈蛇轉形隨舞鳳來甘泉宮起罷花媚望風臺
奉試明堂火珠(唐)崔曙
正位開重屋凌空出火珠夜來䨇月滿曙後一星孤天
淨光難滅雲生望欲無遥知太平代國寳在名都
五言排律
省試驪珠詩(唐)耿湋
是日重淵下言探徑寸珠龍鱗今不逆魚目也應殊掌
上星初滿&KR0777;中月正孤酬恩光莫及照乘色難踰欲問
投人否先論按劒無儻憐希代價敢對此冰壺
賦得沈珠於淵(唐)獨孤綬
至道歸淳朴明珠被棄捐失眞來照乘成性却沈泉不
是靈蛇吐猶疑合浦旋岸傍隨日落波底共星懸致遠
終無脛懷貪遂比肩欲知恭儉德所寳在惟賢
賦得珠還合浦(唐)鄧陟
至寳含冲粹清虛映浦灣素輝明蕩漾圓彩色紛㻞昔
逐諸侯去今隨太守還影搖波裏月光動水中山魚目
徒相比驪龍乍可攀願將車飾用長得耀君顔
賦得濁水求珠(唐)項斯
靈魄自沈浮從來任濁流願從深處得不向暗中投圓
月時堪惜滄波路可求沙尋龍窟遠泥訪蚌津幽是寳
終知貴惟恩且用酬如能在公掌的不負明眸
賦得暗投明珠(唐)崔藩
至寳看懷袖明珠出復收向人光不定離掌勢難畱皎
澈虛臨夜孤圓冷瑩秋徐來驚月落疾轉怕星流有淚
甘瑕棄無媒自暗投今朝感恩處將欲報隋侯
賦得水懷珠(唐)莫宣卿
長川含媚水波底孕靈珠素魄生蘋末圓規照水隅淪
漣冰彩動蕩漾瑞光鋪夜迥星同貫秋清岸不枯江妃
思在掌海客亦忘軀合浦當還日恩威信已敷
被褐懷珠玉(宋)黃庭堅
國士懷珠玉通津不易杠櫝藏心有待褐短義難降寳
唾歸青簡晴虹貫夜窗直言方按劒豈是故迷邦彈雀
輕千仞連城買一雙安知藍縷底明月弄寒江
五言絶句
桂水五千里(元)楊維楨
桂水五千里南風大府開象王新貢入鮫女送珠來
七言絶句
小遊仙詩(唐)曹唐
滄海令抛即未能且緣鸞鶴立相仍蔡家新婦莫嫌少
領取眞珠三五升
遊仙(明)湯穎績
掛樹蒼猿朗朗呼蘚侵石壁字糢糊癡龍頷下珠如月
照見寰中五嶽圖
武皇南廵舊京歌(明)顧璘
石壁斜臨元武湖中開天府貯民圖文魚在藻承皇澤
來傍龍舟夜吐珠
嘉靖宮詞(明)李蓘
小車飛曳向元都翠羽金翹笑自扶玉蝀橋邊長日市
内官爭買大秦珠
御定佩文齋詠物詩選卷一百五十二
