欽定四庫全書
御定佩文齋詠物詩選卷二百一
觱篥類
七言古
次韻趙君季文贈杜寬吹觱篥吟
(元)陳基
寒竹初裁蘆葉秋夜吹百花洲上樓千金縱有狐白裘
難買杜寬一藝優妙知音律能雕䤹薛家小童安敢侔
江空月白爛不收冥搜㒺象悲陽侯哀泉聲咽秦隴頭
何年變曲為凉州神工太古開黃牛驚浪出峽風颼飀
落葉秋隨渭水流渭水有盡情無休緜緜又若繭緒抽
要眇寧以智力求須臾水激龍騰湫熊羆夜咆魑魅愁
勸君不用皓齒謳側耳聽此消百憂寬也胡為此淹留
自合天上參鳴球飄然我欲歸帝丘仙人張樂煙霧浮
蒼龍為車挾翠虬千秋萬歲遲子同遨遊
七言絶句
宮詞(宋)花蕊夫人
御製新翻曲子成六宮纔唱未知名盡將觱篥来抄譜
先按君王玉笛聲
鐵笛道人遺觱篥(元)張憲
漢家鹵簿最多儀来駕雙菰武騎隨不似酒邊呼李衮
靜擕九漏月中吹
御定佩文齋詠物詩選卷二百一
