欽定四庫全書
御定佩文齋詠物詩選卷三百八十一
檳榔類
五言古
忽見檳榔(北周)庾信
綠房千子熟紫穗百花開莫言行萬里曾經相識來
食㯽榔(宋)蘇軾
月照無枝林夜棟立萬礎眇眇雲間扇蔭此九月暑上
有垂房子下繞絳刺禦風欺紫鳳卵雨暗蒼龍乳裂包
一墮地還以皮自煮北客初未諳勸食俗難阻中虛畏
泄氣始嚼或半吐吸津得微甘著齒隨亦苦面目太嚴
冷滋味絶媚嫵誅彭勲可策推轂勇宜賈瘴風作堅頑
導利時有補藥儲固可爾果錄詎用許先生失膏梁便
腹委敗鼓日啖過一粒腸胃為所侮蟄雷殷臍腎藜藿
腐亭午書燈看膏盡鉦漏歴歴數老眼怕少睡竟使赤
眥弩渴思梅林嚥飢念黃獨舉奈何農經中收此困羈
旅牛舌不餉人一斛肯多與乃知見本偏但可酬惡語
初食㯽榔(明)劉基
㯽榔紅白文包以青扶畱驛吏勸我食可已瘴癘憂初
驚刺生頰漸若戟在喉紛紛花滿眼岑岑暈蒙頭將疑
誤腊毒復想致無由稍稍熱上面輕汗如珠流清凉徹
肺腑粗穢無纖留信知殷王語瞑眩疾乃瘳三復增永
歎書之遺朋儔
七言絶句
㯽榔五絶卒章戲簡及之主簿
(宋)朱子
暮年藥裹關身切此外翛然百不貪薏苡載來緣下氣
㯽榔收得為袪痰
其二
錦文縷切勸加餐蜃炭扶畱共一盤食罷有時求不得
英雄邂逅亦饑寒
其三
向来試吏著南冠馬甲蠔山得飫餐却藉芳辛来解穢
雞心磊落看堆盤
其四
箇中有味要君參螫吻舂喉久不甘珍重人心亦如此
莫將寒苦換春酣
其五
高士沈迷簿領書有時紅糝綴玄鬚定知不著金盤貯
兒女心情本自無
嶺南雜詠(明)汪廣洋
海濱朝夕易炎凉濕氣蒸人沁薄裳昨日崖州有船到
滿城爭買白㯽榔
御定佩文齋詠物詩選卷三百八十一
