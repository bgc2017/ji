欽定四庫全書
御定佩文齋詠物詩選卷一百七十二
書法總類
五言古
樂府(魏)曹植
墨出青松煙筆出狡兔翰古人感鳥跡文字有改判
七言古
以右軍書數種贈丘十四(宋)黃庭堅
丘郎氣如春景晴風暄百菓草木生眼如霜鶻齒玉冰
擁書環坐愛窗明松花泛硯摹真行字身藏穎秀勁清
問誰學之果蘭亭我昔頗復戲墨卿銀鈎蠆尾爛箱籯
贈君鋪案粘曲屏小字莫作癡凍蠅樂毅論勝遺教經
大字無過瘞鶴銘官奴作草欺伯英隨人作計終後塵
自成一家始逼真卿家小女名阿潛眉目似翁有精神
試留此書他日學往往不減衞夫人
吳傅朋遊絲帖歌(宋)劉子翬
園清無瑕二三月時見遊絲轉空闊誰人寫此一叚竒
著紙春風吹不脫紛紜糾結疑非書安得龍蛇如許癯
神蹤政喜縈不斷老眼只愁看若無定知苖裔出飛白
古人妙處君潛得勿輕漠漠一縷浮力遒可挂千鈞石
睠余弟兄情不忘軸之遠寄悠然堂謝公遺髯凛若活
衞后落鬒搖人光飜思長安夜飛蓋醉哦聲落南山外
亂離契闊三十秋筆意與人俱老大政成著脚明河津
外家風流今絶倫文章固自有機杼戲事豈足勞心神
題唐摸蘭亭墨蹟(元)鮮于樞
君家禊帖評甲乙和璧隋珠價相敵神龍貞觀苦未遠
趙葛馮湯總名蹟主人熊魚兩兼愛彼短此長俱有得
三百二十有七字字字龍蛇怒騰擲嗟余到手眼生障
有數存焉豈人力吾聞神龍之初黃庭樂毅真蹟尚無
恙此帖猶爲時所惜况今相去又千載古帖消磨萬無
一有餘不足貴相通欲抱竒書求博易
七言律
題子固所藏鮮于墨蹟(元)貢師泰
一自昭陵藏墨本書名誰復更超羣忽傳河朔專行草
不讓吳興變隸分黃鵠夜深隨落月白鵝秋冷化孤雲
風流賴有張公子雪繭封題比右軍
七言絶句
答柳柳州(唐)劉禹錫
昔日傭工記姓名遠勞辛苦寫西京近來漸有臨池興
爲報元常欲抗衡
重贈詩疊後(唐)柳宗元
事業無成耻藝成南宫起草舊連名勸君火急添功用
趁取當時二妙聲
書劉景文左藏所藏王子敬帖
(宋)蘇軾
家鷄野鶩同登爼春蚓秋蛇總入奩君家兩行十二字
氣壓鄴侯三萬錢
柳氏二外甥求筆迹蘇軾
退筆如山未足珍讀書萬卷始通神君家自有元和脚
莫厭家鷄更問人
雜詠(元)黃庚
地多種竹堪容鶴池不栽蓮恐礙魚小徑荒苔人不到
閉門閒學換鵝書
王大令保母帖(元)鮮于樞
姜侯才氣亦人豪辨折區區漫爾勞不向驪黃求駔駿
書家自有九方臯
其二
臨摹舊說范新婦古刻今看李意如却笑南宫米夫子
一生辛苦學何書
宣文閣(元)周伯琦
延閣圖書取次陳講帷日日集儒臣墨池雲合天光絢
東壁由來近北辰
御定佩文齋詠物詩選卷一百七十二
