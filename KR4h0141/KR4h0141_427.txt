欽定四庫全書
御定佩文齋詠物詩選卷四百二十八
鶻類
五言古
畫鶻行(唐)杜甫
高堂見生鶻颯爽動秋骨初驚無拘攣何得立突兀乃
知畫師妙巧刮造化窟寫此神俊姿充君眼中物鳥鵲
滿樛枝軒然恐其出側腦看青霄寧為衆禽没長翮如
刀劒人寰可超越乾坤空崢嶸粉墨且蕭瑟緬思雲沙
際自有煙霧質吾今意何傷顧步獨紆鬱
海州觀放鶻搏兔不中而飛去
(宋)沈括
秋霜濯空林暮日在峯頂冥冥起長風稍稍絶遺影驍
禽值猛搏俯取不待頃豈非求者乖矯翮成遠騁未能
謝榛莽那用遽悻悻此心竟可憐得失未宜病
五言排律
出籠鶻(唐)濮陽瓘
玉簇分花袖金鈴出綵籠搖心長捧日逸翰鎮生風一
點青霄裏千聲碧落中星眸隨狡兔霜爪落飛鴻每念
提擕力常懷搏擊功以君能惠好不敢没遥空
七言絶句
夢遊洛中(宋)蔡襄
草白霜晴鶻眼開原頭遊騎四邊來枯叢鴉鵲休驚噪
日暮分持走兔回
御定佩文齋詠物詩選卷四百二十八
