欽定四庫全書
御定佩文齋詠物詩選卷二百四十三
酒類
五言古
子夜歌(晉)樂府
舉酒待相勸酒還杯亦空願因微觴會心感色亦同
前有一罇酒行(晉)傅玄
置酒結此會主人起行觴玉罇兩楹間絲理東西廂舞
袖一何妙變化窮萬方賓主齊德量欣欣樂未央同享
千年夀朋來會此堂
飲酒(晉)陶潛
故人賞我趣挈壺相與至班荆坐松下數斟已復醉父
老雜亂言觴酌失行次不覺知有我安知物為貴悠悠
迷所畱酒中有深味
其二
子雲性嗜酒家貧無由得時賴好事人載醪祛所惑觴
來為之盡是諮無不塞有時不肯言豈不在伐國仁者
用其心何嘗失顯默
對酒(梁)張率
對酒誠可樂此酒復芳醇如華良可貴似乳更堪珍何
當畱上客為寄掌中人金樽清復滿玉椀亟来親誰能
共遲暮對酒惜芳辰君歌尚未罷却坐避梁塵
對酒(陳)張正見
當歌對玉酒匡坐酌金罍竹葉三清汎蒲萄百味開風
移蘭氣入月逐桂香来獨有劉將阮忘情寄羽杯
對酒(陳)岑之敬
色暎臨池竹香浮滿砌蘭舒文汎玉盌漾蟻溢金盤簫
曲隨鸞易笳聲出塞難惟有將軍酒川上可除寒
蒙賜酒(北周)庾信
金膏下帝臺玉瀝在蓬萊仙人一遇飲分得兩三杯忽
聞桑葉落正值菊花開阮籍披衣進王戎含笑來從今
覓仙藥不假向瑶臺
答王司空餉酒庾信
今日小園中桃花數樹紅開君一壺酒細酌對春風未
能扶畢卓猶足舞王戎仙人一捧露判不及杯中
蒲州刺史中山公許乞酒一車未送
庾信
細柳望蒲臺長河始一廻秋桑幾過落春蟻未曾開瑩
角非難馭搥輪稍可催只言千日飲舊逐中山來
月下獨酌(唐)李白
天若不愛酒酒星不在天地若不愛酒地應無酒泉天
地既愛酒愛酒不愧天已聞清比聖復道濁如賢賢聖
既已飲何必求神仙三杯通大道一斗合自然但得醉
中趣勿為醒者傳
岐亭(宋)蘇軾
昨日雲隂重東風融雪汁遠林草木暗近舍煙火濕下
有隱君子嘯歌方自得知我犯寒來呼酒意頗急撫掌
動鄰里遶邨捉鵝鴨房櫳鏘器聲蔬果照巾羃久聞蔞
蒿美初見新芽赤洗盞酌鵝黃磨刀削熊白須臾我竟
醉坐睡落巾幘醒時夜向闌唧唧銅瓶泣黃州豈云遠
但恐朋友缺我當安所主君亦無此客朝来静菴中惟
見峯巒集
洞庭春色蘇軾
二年洞庭秋香霧長噀手今年洞庭春玉色疑非酒賢
王文字飲醉筆龍蛇走既醉念君醒遠餉為我夀缾開
香浮座盞凸光照牖方傾安仁醽莫遣公遠齅要當立
名字未用問升斗應呼釣詩鈎亦號掃愁帚君知蒲桃
惡正是嫫母黝須君灩海杯澆我談天口
和陶淵明飲酒蘇軾
頃者大雪年海波翻玉英有士常痛飲饑寒見真情牀
頭有敗榼孤坐時一傾未能平體粟且復澆腸鳴脫衣
褁凍酒每醉念此生
其二
民勞吏無德歲美天有道暑雨避麥秋温風送蠶老三
嚥初有聞一溉未濡稿詔書寬積欠父老顔色好再拜
賀吾君獲此不貪寳頽然笑阮籍醉几書謝表
其三
淮海雖故楚無復輕揚風齋廚聖賢雜無事時一中誰
言大道遠正賴三杯通使君不夕坐衙門散刀弓
有客(宋)張九成
春雨止復作閉門無與居童奴告予言有客叩吾廬束
帶出見之頎然一丈夫手攜一樽酒辭氣何晏如謂言
久聞名曾未瞻簪裾天寒宜飲酒一杯聊以娱盤飱亦
草草蔬果間谿魚顔色温勝玉言談貫如珠豈期有道
者而來警我愚酒酣意兩適心間樂有餘四海元有人
君勿輕荒區
寒食對酒(宋)楊萬里
荔枝園園花寒食日日雨先生老多病頗已疎綠醑兒
童喜時節笑語治罇俎南烹既前陳北果亦草具蝤蛑
方纔甘笋蕨未作苦先生欲獨醒兒女難多拒初心且
一杯三杯亦漫許醒時本強飲醉後忽快舉一杯至三
杯一二三四五偶然問兒軰卒爵是何處兒言翁但醉
巳忘酒廵數
舟中新暑止酒楊萬里
新暑酒不宜作熱妨夜睡不如看人飲亦自有醉意彼
飲吾為嚥所美過於味同舟笑吾癡吾不羡渠醉安知
醉與醒誰似誰不似
飲酒(金)元好問
西郊一畝宅閉門秋草深牀頭有新釀意愜成孤斟舉
杯謝明月蓬蓽肯相臨願將萬古色照我萬古心
歡飲(元)劉因
同類天地中相親理所宜前後億萬年而我生此時前
予既不及後孰能待之同時四海内徧識將無期所識
既無幾賞心又當誰政有賞心人會遇亦復希當其會
遇時豈無事相違今朝好風色不飲君何辭
對酒(元)倪瓚
題詩石壁上把酒長松間遠水白雲度晴天孤鶴還虛
亭暎苔竹聊此息躋攀坐久日已夕春鳥聲關關
和陶飲酒(明)陳憲章
木犀冷於菊更後十日開清風吹芳香芳香襲人懷千
回嚥入腹五内無一乖雖靡鸞鳳吟亦有鷦鷯棲昔者
東籬飲百榼醉如泥那知此日花復與此酒諧一曲盡
一杯酩酊花間迷赤脚步明月酒盡吾當回
凍醴(明)王鏳
傾家五斗米衝缸三斗水一夜北風霜長稜生榨觜君
勿嫌其薄洗袋副未已猶足勝沽來推恩到奴婢一笑
呵凍硯援筆賦凍醴
六言古
飲酒樂(晉)陸機
蒲萄四時芳醇璢璃千鐘舊賓夜飲舞遲銷燭朝醒絃
促催人春風秋月恒好驩醉日月言新
七言古(附長短句)
金陵酒肆畱别(唐)李白
白門柳花滿店香吳姬壓酒喚客嘗金陵子弟來相送
欲行不行各盡觴請君問取東流水别意與之誰短長
新豐主人(唐)儲光羲
新豐主人新酒熟舊客還歸舊堂宿滿酌香含北砌花
盈尊色泛南軒竹雲散天高秋月明東家少女解秦筝
醉来忘却巴陵道夢中疑是洛陽城
湖上對酒行(唐)張謂
夜坐不厭湖上月晝行不厭湖上山眼前一樽又長滿
心中萬事如等閒主人有黍百餘石濁醪數斗應不惜
即今相對不盡歡别後相思復何益茱萸灣頭歸路賖
願君且宿黃公家風光若此人不醉參差辜負東園花
李審言遺酒(宋)梅堯臣
大梁美酒斗千錢欲飲常被饑窘煎經時一滳不入口
潄齒費盡華池泉昨日靈昌兵吏至跪壺曾不候報箋
赤泥坼封傾瓦盎母妻共嘗婢流涎鄰家葡萄未結子
引蔓垂過高墻巔當街賣杏已黃熟獨堆百顆充盤筵
老年牙疎不喜肉况乃下箸無腥膻空腸易醉忽酩酊
倒頭夢到上帝前賜臣蒼龍跨入月不意正值姮娥眠
無人來顧傍玉兔便取作腊下九天拔毛為筆筆如椽
狂吟一掃一百篇其間長句寄東郡東郡太守終始賢
切莫汲竭滑公井畱釀此醑待我傳
眞一酒歌(宋)蘇軾
空中細莖插天芒不生沮澤生陵岡涉閱四氣更六陽
森然不受螟與蝗飛龍御月作秋凉蒼波改色屯雲黃
天旋雷動玉塵香起搜十裂照坐光跏趺牛噍安且詳
動搖天關出瓊漿壬公飛空天女藏三伏遇井了不嘗
釀為眞一和而莊三杯儼如侍君王湛然寂照非楚狂
終身不入無功鄉
蜜酒歌蘇軾
真珠為漿玉為醴六月田夫汗流泚不如春甕自生香
蜂為耕耘花作米一日小沸魚吐沫二日眩轉清光活
三日開甕香滿城快瀉銀瓶不須撥百錢一斗濃無聲
甘露微濁醍醐清君不見南園採花蜂似雨天教釀酒
醉先生先生年來窮到骨問人乞米何曾得世間萬事
真悠悠蜜蜂大勝監河侯
考亭陳國器以家釀餉吾友人卓民表民表以
飲余香味色皆清絶不可名狀因為製名曰
武彝仙露仍賦一首(宋)朱松
二年飲水閩中邨忽見玉醴傾蠻尊涓涓醍醐灌熱腦
耿耿沆瀣明朝暾旱塵久漲城市暗客夢欲挽江湖吞
何人遠致雙鯉信知我來叩羅雀門不須邀月巳清絶
尚恐熨齒當微温要從華池汲眞液豈獨玄鬢薅愁根
微芒巳識投轄客嫵媚似返當壚魂竒功誰續伯倫頌
妙意要與淵明論胸中我自有涇渭筆下君巳傾崑崙
詩成寄與約他日飲君與我空瓶盆
林知常惠白酒六尊仍示酒法作十韻謝之
(宋)王十朋
老大生涯付杯酒種秫辛勤三百畝東臯遺法已失傳
蜜汁虀漿不通口邇來軟飽經月無豈有清歡對朋友
百錢強就邨醖醉終夜蔬腸作雷吼先生秖把文字耕
妙意能施杜康手憐我新愁餘萬斛那更澆腸無五斗
分惠青州六從事秘法兼蒙傳肘後便同北海歌不空
免似東坡歎烏有慨予偃蹇老更饕感激故人情意厚
會須續遣白衣來籬畔黃花欲重九
家釀紅酒美甚戲作(宋)曾幾
麴生竒麗乃如許酒母穠華當若何向人自作醉時面
遣我寧不蒼顔酡得非琥珀所成就更有丹砂想盪磨
可憐老杜不對汝但愛引頸舟前鵝
生酒歌(宋)楊萬里
生酒清如雪煮酒赤如血煮酒不如生酒冽煮酒只帶
煙花氣生酒不離泉石味石根泉眼新汲將麫米釀出
春風香坐上豬紅間熊白甕頭鴨綠變鵝黃先生一醉
萬事巳那知身在塵埃裏
蘇子翼送黃精酒(宋)朱弁
仙經何物堪却老較功無如太陽草龍銜雞銜名雖異
兔公羊公事可考蘇君真是神仙裔橘井隂功貫穹昊
雲笈書成數萬言銀闕珠宫用心早獨知此物有竒效
福地名山為儲寶不憚林泉新斸掘斥去杵臼謝節擣
况從高士論麯糜更課公田收秫稻一朝靈液浮瓮盎
三冬浩氣生襟抱且欣軟飽得澆腸漫說逆流上補腦
眼碧那憂散黑花髮斑故應還翠葆賈傅只嫌松醥陋
劉墮敢誇桑落好直須五斗論解酲寧待三杯乃通道
誰知萬里落旄人亦許匏尊自傾倒為君喚廻雪窖春
八載羈愁供一掃曼倩宜分此日桃安期莫詫他年棗
何煩更採石斛花已覺容顔不枯槁根連石室喜入夢
句擬桐谿媿摛藻平生我亦愛書札朱髓綠腸勤探討
幸君汲引成此志鶴駕駸駸望仙島吞腥啄腐非夙心
歲晚兹言良可保
虞舜卿送橙酒(金)李純甫
屏山持律不作詩硯塵筆秃縈蛛絲枯腸燥吻思戞戞
法當以酒疏瀹之何物督郵風味惡掁觸閒愁無處著
苦思新釀壓橙香世間那有揚州鶴乞詩送酒並柴門
瀛洲仙裔令公孫肝腸憤痒芒角出傾瀉長句如翻盆
怪汝胸中雲夢大老我眼皮危塞破徑呼短李與黔王
快取錦囊收玉唾
善之入霅蘭臯置酒小詩紀坐中事
(元)牟巘
病翁禁酒仍禁脚不省人間有行樂主人最善客善之
邀我來同雞黍約清樽快吸船落埭頗悔從煎謝杯杓
故人久别如此酒一時傾倒慰離索更擘新筍供春淘
狐泉槐葉未須學髮勤入鼎資過熟老饕咨吞不勞嚼
人生難得是合併開口一笑良不惡呼車載我雨中歸
阿香推車散飛雹分明戒我輕破戒故把春衫都濕却
我亦投牀作雷吼無數殘紅枕邊落
招子昂飲歌(元)戴表元
與君相逢難草草與君相逢苦不早人生何處少泥塗
此日飄零武林道武林城中馬如雲閉屋狂歌人不聞
狂歌自笑君亦笑依然狂絶不如君君歌豈是真狂者
青衫少日春瀟灑至今俊筆五花紋最惜青眸十行下
虛名何用等灰塵不如世上蓬蒿人黃金偏趨不貧室
白髮難老無愁身風雨無情亦如此凄凄但聒窮人耳
不見朱樓高到天鳳簫龍管連朝起連朝笙管可奈何
我歌且止須君歌青天白雪望不極坐見綠水生層波
我生何為被狂惱江頭魚肥新酒好從今作樂&KR0838;醉倒
與君相逢難草草
醉時歌(元)黃庚
茫茫古堪輿何日分九州九州封域如許大僅能著我
胸中愁澆愁須是如澠酒麴波釀盡銀河流貯以倒海
千頃黃金罍酌以傾江萬斛玻瓈舟天為青羅幕月為
白玉鉤月邊天孫織雲錦製成五色蒙茸裘披裘把酒
踏月窟長揖北斗相勸酬一飲一千石一醉三千秋高
卧五城十二樓剛風冽冽吹酒醒起來披髮騎赤虬大
呼洪崖拉浮丘飛上崑崙山頂頭下視塵寰一培塿揮
斥八極逍遥遊
僕嘗夜夢從彦成飲彦成曰此荔枝漿也飲之
令人夀子能為我賦之當贈三百壺余自口
占一詩覺乃夢也及會玉山聞彦成釀酒果
名荔枝漿以夢白之不覺大笑玉山曰君當
書此詩吾當與子致酒以質所夢因莞爾書
之彦成見之必更一笑也(元)陳基
凉州莫謾誇葡萄中山枉詫松為醪仙人自釀真一酒
洞庭春色嗟徒勞瓊漿滴盡生荔枝玉露瀉入黃金巵
一杯入口夀千歲安用火棗並交梨不願青州覓從事
不願步兵為校尉但令喚鶴共呼鸞日日從君花下醉
新麴米酒歌(元)蒲道源
驕陽行空勢方烈刈麥農夫寧憚熱天旋雷動飛玉塵
霧渤雲蒸成麴糵麥秋方罷還插秧䆉稏西風千頃黃
腰鎌肩擔行相逐共趁晴色催登場碓舂糠粃光如雪
汲泉淅米令清潔炊糜糝麴同糅和元氣絪緼未分裂
甕中小沸微有聲魚沫吐盡秋江清脫巾且漉仍且飲
陶然自覺春風生君不見淵明有田惟種秫醉裏作詩
聊自述又不見豳風十月穫稻忙春酒介夀俱徜徉但
願年年遇豐稔更須三萬六千場
蒲萄酒(元)周權
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宫壺香春風吹凍玻瓈光甘逾瑞露濃欺乳
麴生風味難通譜縱教典却鷫鸘裘不將一斗博凉州
紅酒歌(元)楊維楨
揚子渴如馬文園宰官特賜桃花源桃花源頭釀春酒
滴滴真珠紅欲然左官忽落東海邊渴心鹽井生炎煙
相呼西子湖上船蓮花博士飲中仙如銀酒色未為貴
令人長憶桃花泉膠州判官玉牒賢憶昔同醉瓊林筵
别来南北不通問夜夢玉樹春風前朝来五馬過陋㕓
贈以同袍五色彩副以五鳳樓頭箋何以澆我磊落抑
塞之感慨桃花美酒斗十千垂虹橋下水拍天虹光散
作真珠涎吳娃鬪色櫻在口不放白雪盈人顛我有文
園渴苦無曲奏鴛鴦絃預恐沙頭雙玉盡力醉未與長
瓶眠徑當垂虹去鯨量吸百川我歌君扣舷一斗不惜
詩百篇
麻姑酒歌(明)杜庠
麻姑之山撐半空麻姑之水飛長虹奔流到城不到海
釀春盡入糟丘中前年足跡半天下曾訪麻姑當盛夏
麻姑酌我三百杯玉山頽然醉方罷麒麟之脯擘薦酒
世間此味何曾有醒來欲再訪麻姑萬疊千重雲有無
君家畱我亦不減此味酒泉如海何須沽
五言律
詠雲酒(唐)駱賓王
朔空曾紀歴帶地舊疏泉色汎臨碭瑞香流赴蜀仙款
交欣散玉洽友悅沈錢無復中山賞空吟吳會篇
酒(唐)李嶠
孔坐洽良儔陳筵幾獻酬臨風竹葉滿湛月桂香浮每
接高陽宴長陪河朔遊會從玄石飲雲雨出圓丘
雪中酒熟欲携訪吳監先寄此詩
(唐)白居易
新雪對新酒憶同傾一杯自然須訪戴不必待延枚陳
榻無辭解袁門莫嬾開笙歌與談笑隨分自將来
雪夜對酒招客白居易
帳小青氊煖杯香綠蟻新醉憐今夜月歡憶去年人闇
落燈花燼閒生草坐塵慇懃報絃管明日有嘉賓
酒醒(唐)元稹
飲醉日將盡醒時夜已闌暗燈風熖曉春席水窗寒未
解縈身帶猶傾墜枕冠呼兒問狼籍疑是夢中驩
家釀(宋)朱子
聞道兵廚盛春泉響臘篘定知盈榼送不待扣門求沆
瀣應難比茅柴祇自羞此身從法縛好客為公畱
酒市朱子
聞說崇安市家家麴米春樓頭邀上客花底覓南鄰詎
有當壚子應無折劵人勸君渾莫問一酌便還醇
對酒(宋)陸游
密篠持苫屋寒蘆用織簾彘肩柴熟罨蓴菜䜴初添黃
甲如盤大紅丁似蜜甜街頭桑葉落相喚指青帘
盧申之載酒舟中分韻得明字
(宋)趙師秀
閒人閒處住載酒荷高情小舍寧容客同舟却向城弄
花忘晝暑憂榖念秋晴歸路雖無月銀河亦自明
涯翁示獨酌二詩序云是日飲松江酒次韻奉
謝(明)顧清
城闕非長往山林是夙期時開問字酒不賦解嘲詩綠
樹停觴久紅闌點筆遲奚童斟酌慣深淺自能知
元旦後一日劉德儀送酒(明)沈周
使者雙瓶至蓬門向晚開停肩慰泥滑解羃省香来染
指憐佳味挑燈引細杯明朝攜小榼江上候新梅
閩中與吳元翰過馬季聲家酌
(明)吳兆
多君新釀熟邀我客中閒剖橘香生手銜杯暖汎顔敗
藤縈格下爭雀墮籬間門巷斜鄰寺朝昏易往還
五言排律
早飲湖州酒寄崔使君(唐)白居易
一榼扶頭酒泓澄瀉玉壺十分蘸甲酌瀲灩滿銀盂捧
出光華動嘗看氣味殊手中稀琥珀舌上冷醍醐瓶裏
有時盡江邊無處沽不知崔太守更有寄来無
答皇甫十郎中秋深酒熟見憶白居易
煙景冷蒼茫秋深夜夜霜為思池上酌先覺甕頭香未
暇傾巾漉還應染指嘗醍醐慙氣味琥珀讓晶光若許
陪歌席須容散道場月中齋戒畢猶及菊花黃
七言律
錢湖州以箬下酒李蘇州以五酘酒相次寄到
無因同飲聊詠所懷(唐)白居易
勞將箬下忘憂物寄與江城愛酒翁鐺脚三州何處會
甕頭一盞幾時同傾如竹葉盈樽綠飲作桃花上面紅
莫怪殷勤醉相憶曾陪西省與南宫
橋亭卯飲白居易
卯時偶飲齋時卧林下高橋橋上亭松影過窗眠始覺
竹風吹面醉初醒就荷葉上包魚鮓當石渠中浸酒瓶
生計悠悠身兀兀甘從妻喚作劉伶
李羽處士寄惠新醖走筆戲酬
(唐)温庭筠
高譚有伴還成藪沈醉無期即是鄉巳恨流鶯欺謝客
更將浮蟻與劉郎簷前柳色分張綠窗外花枝借助香
所恨玳筵紅燭夜草玄寥落近廻塘
和魯望看壓新醅次韻(唐)皮日休
一簣松花細有聲旋將渠椀撇寒清秦吳只恐篘來近
劉項真應釀得平酒德有神多客頌醉鄉無貨没人争
五湖煙水郎山月合向樽前問姓名
看壓新醅寄懷襲美(唐)陸龜蒙
曉壓糟牀漸有聲旋如荒澗野泉清身前古態熏應出
世上愁痕滳合平飲啄斷年同鶴儉風波終日看人争
樽中若使常能淥兩綬通侯總強名
白酒兩瓶送崔侍御(唐)徐夤
雪化霜融好潑醅滿壺冰凍向春開求從白石洞中得
攜向百花巖畔來幾夕露珠寒貝齒一泓銀水冷瓊杯
湖邊送與崔夫子誰見嵇山盡日頽
斷酒徐夤
因論沈湎覺前非便碎金罍與羽巵採茗早馳三蜀使
看花甘負五侯期窗間近火劉伶傳坐右新銘管仲辭
此事十年前已說匡廬山下老僧知
依韻和正仲寄酒因戲之(宋)梅堯臣
上字黃封誰可識偷傳王母法應眞清淮始變醅猶薄
句水新來味更醇欲擬比酥酥少色曾持勸客客何人
紅梅雖是吾家物老去無心一醉春
謝孫抗員外惠酒(宋)余靖
白衣遠遠到江樓報道攜壺助勝遊醉眼便堪終日富
離腸先破一春愁梅梢背嶺開猶晚雪片當風舞未休
此景滿懷方得意不須千釀敵封侯
謝堯夫寄新酒(宋)韓維
故人一别兩重陽每欲從之道路長有客忽傳龍坂至
開樽如對馬軍嘗定將瓊液都為色疑有金英密借香
却笑當年彭澤令籬邊終日歎空觴
庚辰歲正月十二日天門冬酒熟余自漉之且
漉且嘗遂以大醉(宋)蘇軾
自撥牀頭一甕雲幽人先巳醉濃芬天門冬熟新年喜
麴米春香並舍聞菜圃漸疎雲漠漠竹扉斜掩雨紛紛
擁裘睡覺知何處吹面東風散纈紋
新釀桂酒蘇軾
搗香篩辣入瓶盆盎盎春谿帶雨渾收拾小山藏社甕
招呼明月到芳樽酒材巳遣門生致菜把仍叨地主恩
爛煮葵羹斟桂醑風流可惜在蠻邨
眞一酒蘇軾
撥雪披雲得乳泓蜜蠭又欲醉先生稻垂麥仰隂陽足
器潔泉新表裏清曉日著顔紅有暈春風入髓散無聲
人間真一東坡老與作青州從事名
同家弟用前韻謝判府惠酒(宋)陳與義
銜杯樂聖便稱賢無酒猶堪卧甕間使者在門催僕僕
麴車入夢正班班不煩白水真人力來自青城道士山
千載王弘今並美未應杞菊賦寒慳
對酒陳與義
陳畱春色撩詩思一日搜腸一百廻燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞煙邨渺渺欠高臺
夜宿房谿飲野人張珦家桂葉鹿蹄酒其法以
桂葉為餅以鹿蹄煮酒釀以八月過是期味
減云(宋)楊萬里
桂葉揉青作麴投鹿蹄煮醁趁凉篘落杯瑩滑冰中水
過口森嚴菊底秋玉友黃封猶退舍虀湯蜜汁更輸籌
野人未許傳醅法剰買雙瓶過别州
余與客嘗荼䕷瀉酒客求其法因戲答之
楊萬里
月中露下摘荼䕷瀉酒銀瓶花倒垂若要花香薰酒骨
莫教玉醴濕瓊肌一杯墮我無何有百罸知君亦不辭
勅賜深巵能幾許野人時復一中之
酒(宋)徐璣
才傾一盞碧澄澄自是山妻手法成不遣水多防味薄
要令麴少得香清凉從荷葉風邊起煖向梅花月裏生
世味總無如此味深知此味即淵明
秋露白酒熟卧聞槽聲喜而得句可行當同賦
也(元)許有壬
治麴辛勤夏竟秋竒功今日遂全收日華煎露成真液
泉脉穿巖咽細流不忍潑醅㪺甕面且教畱響在牀頭
老懷磈磊行澆盡三徑黃花兩玉舟
碧筩飲次胡丞韻(元)張昱
小刺攢攢綠滿莖看揎羅袖護輕盈分司御史心先醉
多病相如渴又生銀浦流雲雖有態銅盤清露寂無聲
當年欲博千金笑故作風荷帶雨傾
夏正夫邀飲蛇酒(明)杜庠
藤峽香醪遠寄來一樽公館晚凉開功同薏苡能消瘴
色勝葡萄乍潑醅錢在杖頭宜賸買壁懸弓影莫深猜
主人情重憐衰病入夜張燈再舉杯
雪中崇之送麻姑酒一尊(明)費宏
醒眼寒窗對白虛馬軍來值卧瓶初呼童旋覓團臍蠏
謀婦方烹巨口魚蕉葉淺斟能稍稍梅花欲放正疎疎
心交久矣醇醪醉豈必旴泉味有餘
沽酒(明)周用
一春白髮鬪絲長無奈春歸喚酒嘗日曬一林梅子熟
風吹滿店柳花香漢江初潑葡萄綠銀海頻浮琥珀光
消得百年三萬日不妨還醉六千場
雪酒為孫司徒賦奉次涯翁先生
(明)邵寶
玄酒曾聞侑大烹釀來寒雪品尤清也知承露能高致
須信藏冰為曲成光動夜杯如有物暖銷春甕本無聲
相看莫謂人間味一滴先天萬古情
戲和石潭嘗酒(明)顧清
不惜糟牀劈作柴巳呼兒子旋安排只愁新甕能幾榼
遂有高軒駐兩階永夜燭光隣壁駭他年談苑幾人偕
細君不學劉伶婦晚出雙魚更自佳
次韻謝凌季行送新釀六尊(明)吳寬
寒掩蓬門午不開東鄰新釀叩門來黃封内法何從授
紅印他家自滿堆飲量笑添清澮闊吟肩醉聳玉山嵬
青州舊例今重舉從事多能未減裁
酒熟志喜(明)王鏊
常年送酒媿諸鄰斗覺今年富十分水法特教擔柳毅
麴材先巳謝桐君牀頭夜滴晴階雨甕面香浮暖閣雲
莫笑陶公巾自漉年來正策醉鄉勲
嘗酒用前韻(明)陸容
飲盡君家碧甕春香痕狼籍上羅巾詩壇不遣前盟負
郎署應憐此會新歸騎巳聞珂撼玉畱人莫待燭銷銀
步兵故有風流在笑殺金貂買醉人
弟洛為猗氏學諭以襄陵酒方見示如法釀造
良佳賦此答意(明)李濓
襄陵自昔稱名酒猗氏於今得秘方傳示故園知汝意
釀成新味與誰嘗金盤滴露泠泠白玉椀浮春冉冉香
倚甕題詩寄吾弟西齋風雨憶聯牀
七言排律
詠家醖十韻(唐)白居易
獨醒從古笑靈均長醉如今斆伯倫舊法依稀傳自杜
新方要妙得於陳井泉王相資重九麴糵精靈用上寅
釀糯豈勞炊范黍撇篘何假漉陶巾常嫌竹葉猶凡濁
始覺橊花不正眞甕揭開時香酷烈瓶封貯後味甘辛
捧疑明水從空化飲似陽和滿腹春色洞玉壺無表裏
光搖金盞有精神能消忙事成閒事轉得憂人作樂人
應是世間賢聖物與君還往擬終身
五言絶向
看釀酒(唐)王績
六月調神麴正朝汲美泉從來作春酒未省不經年
過酒家王績
竹葉連糟翠蒲萄帶麴紅相逢不令盡别後為誰空
其二
對酒但知飲逢人莫強牽倚壚便得睡横甕足堪眠
戲主人(唐)孟浩然
客醉眠未起主人呼解酲巳言雞黍熟復說甕頭清
醉後(唐)權德輿
美禄與賢人相逢自可親願將花柳月盡賞醉鄉春
敕賜長夀酒權德輿
恩霑長夀酒歸遺同心人滿酌共君醉一杯千萬春
酬馬侍郎寄酒(唐)韓愈
一壺情所寄四句意能多秋到無詩酒其如月色何
李舍人少尹惠家醖一小榼立書絶句
(唐)竇牟
禁鎖天漿嫩虞行夜月寒一瓢那可醉應遣試嘗看
酬范侍御(唐)鮑溶
聞道中山酒一杯千日醒黃鶯似傳語勸酒太丁寧
春釀(唐)趙嘏
春釀正風流梨花莫問愁馬卿思一醉不惜鷫鸘裘
醉眠(唐)杜牧
秋醪雨中熟寒齋落葉中幽人本多睡更酌一罇空
獨酌杜牧
窗外正風雪擁爐開酒缸何如釣船雨篷底睡秋江
閒夜酒醒(唐)皮日休
醒來山月高孤枕羣書裏酒渴漫思茶山童呼不起
雜詩絶句(宋)梅堯臣
河畔有釣翁團泥為甕缶坐想秦人聲思傾杜陵酒
飲(金)李俊民
竹葉杯中醁金釵坐上春淺斟低唱境猶道是粗人
碧筩飲(明)高啟
綠觴卷高葉醉吸清香度酒瀉正何如風傾曉盤露
平望夜泊(明)王穉登
月下壓酒聲將船繫楊柳明日到家近不須沽一斗
六言絶句
寄李袁州桑落酒(唐)郎士元
色比瓊漿猶嫩香同甘露仍春十千提攜一斗遠送瀟
湘故人
七言絶句
戲問花門酒家翁(唐)岑參
老人七十仍沽酒千壺百甕花門口道傍榆莢巧似錢
摘來沽酒君肯否
謝嚴中丞送青城山道士乳酒一缾
(唐)杜甫
山缾乳酒下青雲氣味濃香幸見分鳴鞭走送憐漁父
洗盞開嘗對馬軍
設酒寄獨孤少府(唐)王建
自看和釀一依方緣著松花色較黃不分君家新酒熟
好時收得被回將
招客(唐)白居易
日午微隂且暮寒春風冷峭雪乾殘碧氊帳下紅爐畔
試為來嘗一盞看
自勸白居易
憶昔羈貧應舉年脫衣典酒曲江邊十千一斗猶賖飲
何况官供不著錢
先醉(唐)元稹
今日樽前敗飲名三杯未盡不能傾怪來花下長先醉
半是春風蕩酒情
獨醉元稹
一樹芳菲也當春漫隨車馬擁行塵桃花解笑鶯能語
自醉自眠那藉人
劉兵曹贈酒(唐)張籍
一缾顔色似秋泉開向新栽小竹前飲罷身中更無事
移牀獨就夕陽眠
花下醉(唐)李商隱
尋芳不覺醉流霞倚樹沈眠日已斜客散酒醒深夜後
更持紅燭賞殘花
春夕酒醒(唐)皮日休
四絃纔罷醉蠻奴&KR0812;醁餘香在翠爐夜半醒來紅蠟短
一枝寒淚作珊瑚
自遣(唐)陸龜蒙
醖得秋泉似玉容比於雲液更應濃思量北海徐劉軰
枉向人間號酒龍
和皮襲美徵友人酒陸龜蒙
凍醪初漉嫩如春輕蟻漂漂雜蘂塵得伴方平同一醉
明朝應作蔡經身
和襲美醉中以一壺并一絶見寄次韻
陸龜蒙
酒痕衣上雜莓苔猶憶紅螺一兩杯正被遶籬荒菊笑
日斜還有白衣來
禁直和人飲酒(唐)鄭畋
卉醴陀花物外香清醲標格勝椒漿我來尚有鈞天會
猶得金樽半日嘗
詠酒(唐)汪遵
萬事銷沈向一杯竹門啞軋為風開秋宵睡足芭蕉雨
又是江湖入夢來
對酒(唐)韋莊
何用巖棲隱姓名一壺春酎可忘形伯倫若有長生術
直到如今醉未醒
和陳表用員外求酒(宋)徐鉉
暑天頻雨亦頻晴簾外閒雲重復輕珍重一壺詶絶唱
向風遥想醉吟聲
次韻趙德麟雪中惜梅且餉柑酒
(宋)蘇軾
蹀躞嬌黃不受鞿東風暗與色香歸偶逢白墮争春酒
遣入王孫玉斝飛
贈孫莘老蘇軾
烏程霜稲襲人香釀作春風霅水光時復中之徐邈聖
毋多酌我次公狂
冬日田園雜興(宋)范成大
煮酒春前臘後蒸一年長饗甕頭清塵居何似山居樂
秫米新來禁入城
正月五日以送伴借官侍宴集英殿口號
(宋)楊萬里
千官拜舞仰虛皇奉上瑶池萬夀觴殿裏雙傳送御酒
檻前一曲繞虹梁
宮詞(宋)花蘂夫人
酒庫新修近水傍潑醅初熟五雲漿殿前供御頻宣索
進入花間一陣香
飲歸(元)方回
瀲灩紅深百盞澆醉歸不覺路迢迢臨分情味慇懃甚
暗遣人扶過畫橋
中山府(元)陳孚
馬上秋雲擁節旄霜花如雪點征袍要畱醒眼看天地
不向山中飲濁醪
吳中親舊遠寄新酒(明)高啟
雙壺遠寄碧香新酒内情多易醉人上國豈無千日釀
獨憐此是故鄉春
子烜買紅酒(明)張以寧
吳江紅酒紅如霞憶著故園桃正花羊角山前幾廻醉
女須嗔汝未還家
内法酒出大官者嘗四叨燕賜及諸大璫所釀
亦近之雖似清美但或甘或冽多未得平飲
之令人熱及好渴不堪醉也
(明)王世貞
黃封銀甕出當筵側弁須防執法前何似家園紅友在
一瓿相藉柳風眠
襄陵酒出平陽襄陵縣色黃白香釅而所致者
多過甘不堪釂獨趙兵廵齎兩瓿味極殊絶
累日不厭以無甘味故也王世貞
涓然甘露布松梢似玉如飴味更饒尚有碧霄眞沆瀣
無將一滴貯天瓢
蒲州酒清冽芬旨與羊羔並而不羶遠出桑落
襄陵之上特以遠故不易得王世貞
屑瓊為麴露為漿超出人間色味香應從帝女傳遺法
不向河東羡索郎
秋露白出山東藩司甘而釅色白性熱余絶不
喜之臬司因為改造終不能佳也惟德府王
親薛生者收蓮花露釀之清芬特甚苐不可
多得耳王世貞
玉露凝雲在半空銀槽虛自滴秋紅薛家新樣蓮花色
好把清樽傍碧筒
章丘酒去濟南不百里清味雋永自是名勝而
人乃傳秋露何也謝少谿侍郎者佳
王世貞
玉缸春色暖融融一點清泠便不同肯向邯鄲鬭穠豔
自誇林下謝家風
淮安酒有一種差佳曰苦蒿味近苦而冽世人
重甘良可笑也王世貞
漕河兩岸碧欄杆瀉出春缸琥珀寒任道儂家勝崖蜜
爭如橄欖有回甘
蕩口酒范氏華氏以鵝肫蕩水釀絶如菉竹色
而清旨爽冽釂之凉風生齒咽間美而不酲
南酒第一也余嘗過其地醉者兩日
王世貞
波如竹色酒如波勸客仍傾翡翠螺縱醉欲抛抛不得
教人無奈憶時何
行抵平原而酒忽濁作此自嘲王世貞
使君虛忝舊青州無那平原有督郵解使璽書今夜至
不教封作醉鄉侯
王元美分守浙西書來謂烏程酒濁如涇水黑
若油也戲為解嘲(明)王叔承
試問烏程第一篘醉仙翻作酒家羞三千年上探星海
未必黃河是濁流
荆州公餽酒(明)宋登春
菱葉青青水荇齊遶籬黃蝶菜苖肥夕陽誰送山人醉
坐看兒童跨犢歸
其二
秋風嫋嫋熟黃梁池上鵝肥酒更香醉裏不妨學楚語
竹枝歌好和漁郎
醉歸(明)吳孺子
風磴雲梯手自扶飛花如意引歸途莫教水氣醒餘醉
寧使兒童厭再沽
舟過陸州謝鄉人余五郎送酒
(明)王寅
新醪香豔石橊花贈得雙樽不用賖為謝客愁消得盡
殘年一路醉還家
山下買酒(明)何其漁
隔浦漁家傍酒家漁罾掩暎酒帘斜探囊恰好供歸客
買得黃魚并杏花
釀酒(明)梁小玉
麴部尚書譜不畱椒花細雨冽香流釀王家法應如是
新拜雲谿女醉候
御定佩文齋詠物詩選卷二百四十三
