欽定四庫全書
御定佩文齋詠物詩選卷一百二十六
隄岸類
五言古
登隄望水(梁)元帝
驅馬河隄上非謂城隅遊懷山殊未巳徒然勞九愁旅
泊依邨樹江槎擁戍樓高岸翻成浦曲港反通舟棗野
良知歎瓠河今可儔願假宣尼道泗水却横流
登武昌岸望(陳)隂鏗
遊人試歴覽舊跡已丘墟巴水縈非字楚山斷類書荒
城高仞落古柳細條疎煙蕪遂若此當不為能居
七言古
隄下(宋)孔武仲
隄下人家喧笑語高揭青帘椎瓦鼓黃流滚滚經簷甍
一任征夫作船苦綠榆覆水平如杯前灣旋放水頭來
聲如怒虎著船底玉石磊砢相喧豗黃河雖斷隨渠急
舟楫舒遲行旋澀獨上平隄望遠天衣裘巳畏西風入
汴隄行(宋)孔平仲
長隄杳杳如絲直隱以金椎密無迹當年何人種綠榆
千里分隂送行客波間交語船上下馬頭一别人南北
日輪西入鳥不飛從古舟車無斷時
太平隄行(明)皇甫汸
太平門外古崇隄嘉樹扶疎夾路垂負郭盡為芳草地
沿河直遶白雲司當時王貢總仙才况是承恩北闕來
御史府中烏半宿尚書門下騎雙廻青山幾度朝陵節
元水曾流祓洛杯鳴珂再過平沙道問舍多為後來少
巳看奏賦甘泉宮每憶傳詩臨海嶠驚心歲序易經春
舉目湖山宛自新含香不覩遊蘭客息影徒逢愛樹人
由來聚散皆無定欲寄相思那可因
七言律
吳興新隄(唐)朱慶餘
春隄一望思無涯樹勢還同水勢斜深映菰蒲三十里
晴分城郭幾千家謀成既不勞人力境遠偏宜隔浪花
若與青山長作固汀洲肯恨柳絲遮
蘇隄春曉(明)聶大年
樹煙花霧遶隄沙樓閣朦朧一半遮三竺鐘聲催落月
六橋柳色帶棲鴉綠窗睡覺聞啼鳥綺閣粧成喚賣花
遥望酒旗何處是炊煙起處有人家
五言絶句
入朝洛隄步月(唐)上官儀
脈脈廣川流驅馬歴長洲鵲飛山月曙蟬噪野風秋
七言絶句
隄上行(唐)劉禹錫
春隄繚繞水徘徊酒舍旗亭次第開日晩上樓招估客
峨舸大艑落颿來
魏王隄(唐)白居易
花寒嬾發鳥慵啼信馬閒行到日西何處未春先有思
柳條無力魏王隄
隄上行(唐)張籍
酒旗相望大隄頭隄下連檣隄上樓日暮行人爭渡急
槳聲伊軋滿中流
其二
江南江北望烟波入夜行人相應歌桃葉傳情竹枝怨
水流無限月明多
汴隄(宋)劉子翬
參差歌吹動離舟宮女張帆信浪流轉盡柳隄三百曲
夜橋燈火看揚州
御定佩文齋詠物詩選卷一百二十六
