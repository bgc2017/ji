欽定四庫全書
御定佩文齋詠物詩選卷七十七
洞類
五言古
題韋少保静恭宅藏書洞(唐)闕名
高意合天制自然狀無窮仙華凝四時玉蘚生數峰書
秘漆文字匣藏金蛟龍閉為氣候肅開作雲雨濃洞隠
諒非久巖夢誠必通將綴文士集貫就真珠叢
秦越人洞中詠(唐)于鵠
扁鵲得仙處傳是西南峰年年山下人長見騎白龍洞
門黑無底日夜惟雷風清齋將入時戴星兼抱松石逕
隂且寒地響知遠鐘似行山林外聞葉履聲重低礙更
俯身漸遠晝夜同時時白蝙蝠飛入人衣中行久路轉
窄静聞水淙淙但願逢一人自得朝天宫
碧落洞(宋)蘇軾
槎牙亂峰合晃蕩絶壁横遥知紫翠間古来仙釋并陽
崖射朝日高處連玉京隂谷叩白月夢中遊化城果然
石門開中有銀河傾幽龕入窈窕别戶列虚明泉流下
珠琲乳湔交縵纓我行畏人知恐為仙者迎小語輙響
答空山自雷驚策杖歸去来治具煩方平
左史洞(宋)沈遼
萬古齊山石誰為左史洞左史今何在蒼崖本不動履
險下重壑幽深鬼神總石門絶世路久為塵泥擁青天
十畝地㠝岏如覆甕琬琰鑿屋壁烟霞列梁棟崖間不
老藥必非近時種人去境長在境以人為重欲觀疇昔
意幽禽發清哢吾方寄淵寂無礙亦無縱手自剪荆榛
結茅當石空長與麋鹿遊不復人間夢
遊鼓山靈源洞(宋)蔡襄
郡樓瞻東方嵐光瑩人目乘舟逐早潮十里登南麓雲
深翳前路樹暗迷幽谷朝雞亂木魚晏日明金屋靈泉
注石竇清吹出篁竹飛毫劃峭壁勢力忽驚觸捫蘿躋
上峯太空延眺矚孤青浮海山長白挂天瀑况逢肥遯
人性尚自幽獨西景復向城淹留未云足
白雲洞(元)安熙
峩峩兩峰間崔嵬聳雙闕中有仙人洞恍若仇池穴朝
開白雲生暮掩白雲滅朝昏有竒變宛與人境隔我来
搴綠蘿深尋得幽絶平生棲遯志兹焉益超越未成長
往計復愧固窮節永懷静修銘徘徊仰前哲會當結茅
屋来此寄疎拙沈思畢舊聞長歌抱明月白雲應更深
老眼益清徹未敢持贈人聊爾自怡悦
張公洞(明)馬愈
懸崖瀉紅泉石洞挂鐘乳仙房碧玉梯清凉了無暑仙
人洞口呼相隨看花去欲往還自迷雲深不知處
水濱洞(明)王守仁
送遠憩岨谷濯纓俯清流沿谿陟危石曲洞藏深幽花
静馥常閟溜暗光亦浮平生泉石好所遇成淹留好鳥
忽雙下鯈魚亦羣游坐久塵慮息澹然與道謀
七言古
無為洞口作(唐)元結
無為洞口春水滿無為洞傍春雲白愛此踟躕不能去
令人悔作衣冠客洞傍山僧皆學禪無求無欲亦忘年
欲問其心不能問我到此中得無悶
五言律
宿華陽洞寄元稱(唐)李端
花洞晩隂隂仙壇隔杏林潄泉春谷冷𢷬藥夜窗深石
上開山酒松間對玉琴戴家谿北住雪後去相尋
張公洞(唐)皇甫冉
雲開小有洞日出大羅天三鳥隨王母雙童翊子先何
時種桃核幾度看桑田倏忽烟霞裏穿巖騎更旋
潺湲洞(唐)陸龜蒙
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乘月弄應作上清吟
玉女洞(宋)蘇軾
洞裏吹簫子終年守獨幽石泉為曉鏡山月當簾鈎歲
晩杉楓盡人歸霧雨愁送迎應鄙陋誰寄椘臣謳
七言律
桃源洞(唐)章碣
絶壁相欹是洞門昔人從此入仙源數株花下逢珠翠
半曲歌巾老子孫别後自疑園吏夢歸来誰信釣翁言
山前空有無情水猶繞當時碧樹邨
遊張公洞寄陶校書(唐)方干
步步勢穿江底去此中危滑轉身難下蒸隂氣松蘿濕
外制温風杖屨寒數里烟雲方覺異前程山水更應寬
由来委曲尋仙路不是先生換骨丹
陽明洞(元)韓性
日日擕壺坐釣磯眼看門外軟紅飛已無遊騎尋芳草
却訪幽人入翠微石磴欲青春雨足酒罏初冷絮花稀
悠然自解登臨意十里香風一棹歸
七言絶句
桃源洞(唐)李羣玉
我到瞿真上昇處山川四望使人愁紫雲白鶴去不返
惟有桃花谿水流
題武陵洞(唐)曹唐
此生終使此身閒不是春時且要還寄語桃花與流水
莫辭相送到人間
其二
却恐重来路不通殷勤回首謝春風白雞黃犬不將去
且寄桃花深洞中
其三
谿口回舟日已昏却聽雞犬隔前邨殷勤重與秦人别
莫使桃花閉洞門
其四
桃花夹岸杳何之花滿春山水去遲三宿武陵谿上月
始知人世有秦時
題合谿乾洞(唐)于鵠
渡水傍山尋絶壁白雲飛處洞天開仙人来往行無跡
石徑春風長綠苔
浮山洞(宋)蘇軾
人言洞府是鼇宫升降隨波與海通共坐船中那得見
乾坤浮水水浮空
遊三游洞蘇軾
凍雨霏霏半成雪遊人屨冷蒼苔滑不辭擕被巖底眠
洞口雲深夜無月
榴花洞(宋)蔡襄
洞裏花開無定期落紅曾見逐泉飛仙人應向東山口
管却春風不與歸
烟霞洞(元)丘處機
山雲勃勃湧驚濤海水漫漫浸巨鼇極目下觀千萬里
扶桑依約見蟠桃
其二
白石磷磷繞洞泉蒼松鬱鬱鍞寒烟碧桃花發朱櫻秀
别是人間一洞天
其三
海曲山阿洞府低蓬壺閬苑海東西仙人玉女時遊集
不許桃源過客迷
小三洞(元)于石
四山廻合響幽泉古木蒼藤路屈盤一局棋殘雙鶴去
石屏空倚白雲寒
其二
洞門相對是吾家朝看烟雲暮看霞鐵笛一聲山石裂
老松驚落半岩花
其三
斷崖怒湧四時雪虚壁寒凝六月霜倚樹老僧閒洗鉢
碧桃花落澗泉香
御定佩文齋詠物詩選卷七十七
