欽定四庫全書
御定佩文齋詠物詩選卷三百七十
菖蒲類
五言古
菖蒲闕名
石上生菖蒲一寸八九節仙人勸我餐令人好顔色
樂府體(唐)曹鄴
蓮子房房嫩菖蒲葉葉齊共結池中根不厭池中泥
和子由記園中草木(宋)蘇軾
自我來關輔南山得再遊山中亦何有草木媚深幽菖
蒲人不識生此亂石溝山高霜雪苦苖葉不得抽下有
千歲根蹙縮如蟠蚪長為鬼神守德薄安敢偷
菖蒲(宋)裘萬頃
匡廬入吾懷十載馳夢魂踵門者何人遺余以芳蓀歡
然得其趣如對五老言幽姿出巖谷常帶冰雪痕塵容
為一洗兩目不復昏忽思三峡流褰衣涉潺湲因仍一
寸石浸潤九節根人言可扶老歲月須其蕃兹理諒不
誣吾將從綺園
效孟郊體(宋)謝翺
手持菖蒲葉洗根澗水湄雲生巖下石影落莓苔枝忽
起逐雲影覆以身上衣菖蒲不相待逐水流下谿
長短句
寄菖蒲(唐)張籍
石上生菖蒲一寸十二節仙人勸我食令我頭青面如
雪逢人寄君一絳囊書中不得傳此方君能来作棲霞
侣與君同入丹元鄉
七言律
和子由盆中石菖蒲忽生九花
(宋)蘇軾
春荑秋莢兩須臾神藥人間果有無無鼻何由識薝蔔
有花今始信菖蒲芳心未飽兩蛺蝶寒意知鳴幾蟪蛄
記取明年十二節小兒休更籋霜鬚
五言絶句
雜興(唐)陸龜蒙
桃柰傍簷楹無人賞春華時情重不見郤憶菖蒲花
石菖蒲(宋)王十朋
天上玉衡散結根泉石間要須生九節長為駐紅顔
過紫微菴訪馮道士(元)薩都拉
道士愛幽居年来一事無盆池新雨過石上種菖蒲
七言絶句
送顧非熊秀才歸丹陽(唐)王建
江城柳色海門煙欲到茅山始下船知道君家當瀑布
菖蒲潭在草堂前
寄茅山孫鍊師(唐)李德裕
石上谿蓀發紫茸碧山幽靄水溶溶菖花定是無人見
春日唯應羽客逢
贈常州報恩長老(宋)蘇軾
碧玉盌盛紅馬腦井花水養石菖蒲也知法供無窮盡
試問禪師得飽無
採菖蒲(宋)陳與義
閒行澗底採菖蒲千歲龍蛇抱石臞明朝却覓房州路
飛下山顛不用扶
寄謝劉彦集菖蒲之貺(宋)朱子
君家蘭杜久萋萋近養菖蒲綠未齊乞與幽人伴岑寂
小窗風露日低迷
謝吳公濟菖蒲朱子
翠羽紛披一尺長帶煙和雨過書堂知君别有臞仙種
容易難教出洞房
御定佩文齋詠物詩選卷三百七十
