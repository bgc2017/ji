縉雲文集别集類三(宋)
提要
(臣)等謹案縉雲文集四卷宋馮時行撰時行
字當可壁山人紹興乙卯丙辰間為丹稜令
罷歸後出守蓬黎州終於提點成都刑獄公
事嘗居縣北縉雲山授徒因以為號宋志載
其文集四十三卷歲久散佚明嘉靖中重慶
推官李璽始訪得舊抄殘本編為四卷授梓
此本即從璽刻傳寫者也時行宋史無傳四
川通志稱其與曾開朱松等共斥和議忤秦
檜坐貶今讀其詩文忠義之氣隠然可見志
所載當不誣惟志以為嘉熙間狀元及第考
集中明云宣和初應進士舉又有建炎庚戌
中秋與同官相期月下詩及紹興六年十月
六日詩斷不得為嘉熙間人宋狀元錄亦無
其名志殆流傳之誤也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
