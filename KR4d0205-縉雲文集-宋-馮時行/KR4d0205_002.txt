縉雲文集卷二
宋馮時行撰
七言古詩
遊君山值冰合不得進
東略扶桑還掛席朔雪顛風經赤壁欲呼龍伯出珠宫
戲上君山吹玉笛仙人未熟長生酒故遣玄冰凍湖口
洞庭千里一鏡中煙鬟黛抹空回首丹經素書舊巖丘
長歌歸去吾不留他年酒熟當勸客鶴使相尋縉雲側
題張粹夫萬卷樓
儒生讀書不貴書枕頭閣脚醉夢餘反不若浮屠寶貝
為函金作字海龍扶出凌空虛君今收拾一萬卷置在
高樓截雲漢想當日月出沒間玉軸牙籤互璀璨我欲
牽車駕黃犢往發縑緗焕心目論孟久荒緣老病請君
為我刪嚴令
宴林簡州桃園
樂昌溪東大江頭脫木老屋風颼颼開門滿院種桃樹
桃花主人林簡州明年二月爛照眼簡州西川醉春晚
憑誰管領江上花但寄玉醪三萬盞為君對花連日夜
飜杯作雨雨花下使桃大如王母所種高參天直使花
氣連西川
送召客
暮春送客朝明光顛風吹花繞柂檣大江吞天日出沒
赤心許國一葦航平生夢躡螭龍尾天門九重九萬里
一朝巨手開天關丹極紫霄隨步履兒輩端非五湖匹
國柄今歸謝安石遙之别墅清晝長笑拂楸枰行折屐
共傾東海洗乾坤景仁況是名公孫四郊多壘士之耻
富貴浮雲何足論宦海十年風退鷁我亦彈冠聽推檄
安能鬱鬱久居此朔飢欲死心不死
和張仁甫李花韻
江頭誰家千樹李影落清江徹江尾風吹扁舟到花下
花間啁啾亦欣喜瑤林成徑千步長花光燭天天半香
恍如坐我羣玉府飛瓊酌勸青霞觴勝事此游難具列
照映肝腸盡明潔老懷已戒語作綺新詩向擬風回雪
東家西鄰詩更竒一時共借花光輝更須妙索留春句
無使花飛春告歸
李花已盡再用前韻末章專屬蒙景明資一笑
也
向來風前見桃李今日紛紛落風尾老人於花亦何有
不用天公事嗔喜漫天高跨風力長更飛急雨湔餘香
雪兒歌底踏舞馬燕子泥邊隨濫觴明粧皎皎争前列
觸手還羞疑不潔芳菲已斷陽臺夢只有消煩嚼冰雪
明年秖應花更竒豈無方略留春輝欲作短章憑阿素
只待西隣之子歸
李彥澤紫雲洞
玉帝侍臣紫雲翁帝嗔謫居跨鼇峯年齡瞬息反帝所
空有衣冠藏山中山中草木俱不同紫雲霏微氣鬱葱
風清月白巖穴空翁猶被髮乘虬龍來從南箕驅長風
人間奔趨争追蹤依稀可望不可從披尋遺編三復重舜
庭絲匏間笙鐘嗚呼翁兮終莫從姑從遺編愈肓聾
峽州楚塞樓
東南上流蜀之門領略形勝斯樓存岷峩之西江發源
勢如建瓴注平原出門頓息波濤喧五溪七澤相吐吞
蜿蜒紆餘帶城垣山亦却立且踞蹲排青疊翠來庭軒
座隅髣髴聞清猿我來新律當正元天地清夷日晏温
主人延客開清樽酒酣疎襟忽孤鶱北望兩京手可捫
感時撫事銷客魂比聞敵幟猶繽繙躙躒海宇胥分奔
赤縣神州宜細論翠華幾時驅育賁歸挽天河洗乾坤
願見從來中國尊老夫日拭雙曈昏
遊峩眉
向來一紀登臨意白髮頽齡才一至阮哭窮途真可笑
孔小天下或如是平生歷覽廓無礙方稱老懷疎不緻
安能却粧住雲霄更不婆娑下平地
杜如篪屢督烹茶仍作詩次其韻
老寄餘生山水窟寂無朝煙屈硉矹客從何方問棲隱
無人譍門杖藜出言間遺我翠玉餠把玩芳香襲呼吸
便欲洗琖試水品腸胃空枯恐稱屈緘藏小篋掛東牖
惕若虬龍隨手入雲濤雪浪有變化扄鐍苞苴何鬱鬱
痛嘗七盌豈不願待營一飽終無及窮人談富如畫餠
浪說烹炮詫知識真求大嚼薦茗飲可笑詩人太癡絶
豈惟枵腹誤指染更并麗句成乾沒亦知且具衲子供
澆淋蔬筍供一啜恐君肺腑出宫商造物反怪太喧聒
又恐展轉夜不寐深思危慮比孤孽何如待我食萬錢
東閣大開玉醅潑翠娥捧香沃煩膩醉起一笑天地闊
男兒蓋棺事始定所不踐言有如日
廣安朱義從為渝上霜臺之客母夫人年八十
餘極其孝養一日有三白鷺翔集中庭不去
義從作翔鷺亭識其事縉雲子為賦此詩
振振鷺鷺于飛白華遺音詠潔白故此翔鷺呈鮮儀萱
堂八十癯僊姿無心更出風絮詞夜入佛觀燈耿耿晨
翻貝葉多髮絲郎君風標晉人上芙蕖照映清漣漪晨
昏定省履聲細鷺兮飛躍隨彩衣吾聞擊石百獸舞又
聞上世巢可窺余生眼明見異事感今懷昔為此詩
山中宿小民家夜聞虎因有感
虎叩門山風裊裊吹黃昏編蓬為戶隣虎穴敢於虎口
寄浮生干戈時有人相食吏猛於虎角而翼虎叩門不
敢入使我愴惻長嘆息
正月二十日上山莊二月晦日歸不見花
山巑岏立屏幛山上無花不見春下山花落空惆悵嫣
香空後芳草萌芳草萋萋愁更生子規啼血不見花春
又别我天之涯
和張仲山寄酒
兵厨盎盎孚盈缶憐我十年青濮口投醪分惠繼以詩
詩更分香過於酒酒瓶詩卷墮我前頓使幽棲添二友
朝吟直到屋翻日夜醉不覺山銜斗也知庭内無留難
掃除弊事如揮帚龜陵千里數萬家誰不高擎加額手
公餘退食多燕衎一斗百篇困何有餘波借與草木春
況是江頭釣魚叟更煩遣騎日聮翩暖熱縉雲先馬走
䕫帥范太尉生日
秋空無雲倚太阿天駟不受金盤陀英姿傑氣狹宇宙
却立引手攀明河已辦長纓三百尺縛取單于寄飛馹
徐揮白羽掃龍庭停驂戲勒燕然石落落雄圖九萬里
白帝屈公朝夕耳天使中興氣象自公還還當與公金
石年
恭州楊倅生日
鳳龍虎豹無凡文墨池太玄之裔孫至寶不琢粹璞具
猶有太古羲易淳渝州别駕未足論嘯歌已是騰清芬
一錢不輸縣官手飽食長歌耕壠雲生朝佳氣氤氲集
歡聲一境聽洋溢願從黃童至白首年年擊壤歌君夀
劉守生日
天清地淨行清秋帝命吉祥驅蓐收九霄墜露濯仙骨
冰壺翠鑑塵不留十年持節東西州繡衣輝煌照遐陬
山之岷峨水之涪兩川至今騰歌謳渝城突兀大江頭
豈足滯公霄漢遊鬱葱之山海上浮上有仙人老浮丘
玉井蓮開花作舟載公縹緲登瀛洲瓊瑤之臺白玉樓
霞裾飄飄海上遊仙人吹簫勸黃流一觴不老仍不愁
始知仙凡隔塵土人間衮衮真浮漚
常君挽詞
龜城之山龍蟠崛山下佳城何鬱鬱一抔黃土百年心
數字寒旌萬里骨風愁雨悲春色死生長何方葬於此
亂離溝壑半公卿不得如君君有子我生苦晩復異縣
平生不識先生面但聞其見元祐時傷今思古為此歎
石孝立挽詞
斯人已矣舟移壑惆悵九原誰可作靈光長與孤月孤
幻化偶隨落葉落人間好事平生有留得芬香傳萬口
楊侯宅畔蜀江邊霜立梅花醉哀酒伯仲如林吾所愛
俯仰十年無一在鬢邊日月去如飛老懷不待秋風悲
五言近體
題香積寺
撥草詹風日招提重訪尋雪如將路斷雲實助山深密
印傳初祖英風嗣少林我來聊借榻静夜聽龍吟
天華寺亭二首
老去心如水眼明猶愛山偶來出已意特為破天慳能
使渺茫處盡歸尋丈間公餘成踐蹂心事等雲閒
又
一亭開浩蕩千載納幽閒日色射丹巘秋姿凝翠鬟人
家屏上見鷺點鏡中還冷宦驚人眼無妨飽看山
遊東郊以園林無俗情為韻得情字二首
野寺日欲落晩林煙自生霞文明遠水鴉點背孤城酒
盡無聞酌茶粗得老烹歸來喜不寐濩落稱余情
又
散漫藤蘿外飄然猿鶴情雲山如有舊草木半無名隔
竹寺幡出前村砧杵鳴乾坤清絶地猶覺是昇平
詠雪
疎木墮栖鳥寒潭悲卧蛟與松為老伴喚月結清交簷
滴冰為筯梅添玉作梢豐年何以報作頌紀南郊
阻雪
朔風飄正急客況老難禁問路迷南北攜笻探淺深地
驚盈尺許杯喜十分斟梅蘂如相識暗香何處尋
寄張昭度
知君多暇豫山縣少追胥日晏未鳴鼔夜分猶誦書相
思千里外一見二年餘錦水連三峽時通雙鯉魚
臘月二十八日
晷景餘三日憂愁盡一年酒侵新歲熟花待故枝妍隣
里多遺餽庖廚有盛煙擁爐風雪順春意欲相先
除夕
峽裏江山暮愁邊日月窮酒濃新不飲春近舊多慵歲
事横胷臆年華入鬢蓬明朝有王會心與蜀江東
元日二首
穀旦休祥見元朝氛祲開日車扶曉出斗柄幹春回致
理歸廊廟私憂尚草萊太平豈無象天意是胚胎
又
日月新年節乾坤舊觀還鬱葱浮曉霧紫翠動晴山御
氣籠宫闕朝班雜佩環遙知王會散喜色粲天顔
和何子應盛山一首
徑掃風雲淨爐薰山谷香青葱環暗壁金碧跨崇岡小
雨留歸旆飛霞落酒觴干戈遽如許稅鞅更何妨
和何子應記所見
公事有餘暇披衣繞風林高吟起高興閒事引閒心未
種淵明柳方鳴子賤琴幾多疎散意矯首亂山深
清明
律歷調元氣氛埃廓景風清明歸在宥顦顇得沖融日
御元來正王春自昔同野人看氣象暫覺百憂空
寓興
乘軒知有負啜菽苦無歡萬事等一夢寸心當自安荆
卿甘度易李愿喜歸盤默坐發深想春山猶夜寒
彭山道中
劫劫真無謂遲遲再有行斷雲峰出没殘照水分明遠
意誰能共長亭空有情從今離别夢逐夜到江城
旅興寄張惠之
始覺歸耕晚從誰話此情但能安食息敢復計聲名留
滯煩書信艱難愧友生有懷悲不盡歸鳥暮雲横
舟中見月
濮上今秋月於人大有情銀盤隨水湧素練截江横岸
闊天光近舡虛夜月明寒光迷上下萬里一心清
送友人兄弟赴省
書劍一門去由來得主盟峩冠雖合遝再鼓已聾盲風
急鴒原起雲高雁序横天衢在咫尺去去任飛嗚
就得勝寨遣人入巫山買酒
聞道巫山縣秋深好白醪形神須此物觴詠本吾曹馬
杓勝鸚鵡羊羔當蟹螯暮寒催渴肺徑欲賣青袍
白雲安尉出戍至䕫州
戍鼔黃雲外征夫白帝東風林行嘯虎雨夜䬃哀鴻路
入山光静村含晚色空嵐煙欺眼力不見鹿皮翁
至日三首
太史書雲日周家紀歷年一罇供笑裏五載客江邊城
暗催春雨山連作雪天功名驚過隙節物自推遷
又
至日寒無賴今朝愁奈何兩宫黃屋遠二老白頭多聖
主今嘗膽皇天忍薦瘥乾坤為回首慷慨一悲歌
又
令節仍長至公家放小休愁城開六府醉眼見千憂梅
萼含春小雲容帶雨收曦娥自來往生理百年浮
遊寶蓮寺分韻得塵字
路出青山近招提更可人清心鐘磬響遠跡簿書塵晚
日池邊迥秋風杖履親頻來一樽酒不畏老僧嗔
楚甸江頭望雪晴二首
歲暮風欺客天開日解圍雪消無奈白雲細不禁飛目
盡江無盡吾歸雁亦歸曉來清徹骨塵物汚人衣
又
晴天開澤國江渚匝煙圍鷺静蕭蕭立梅孤默默飛岸
荒羣虎過村迥一人歸愁緒如相惱帆收徑典衣
遊樂磧江中石洲
石出杖藜穩沙暄牽興長半江鷗鳥地三峽水雲鄉攜
客撑煙艇開樽俯綠塘便當從此去煙雨釣滄浪
行遇小雨
小雨暗兩岸孤舟撑一篙清同寒鷺迥愁與暝雲高已
判亂波色時饒點鬢毛三農有重賦為汝喜如膏
䕫州撫屬陳行之座上作
雲細不成雨虛從萬里還卸帆逢故舊把手話間關酒
濁消千慮春新見一斑便須開口笑白髮不勝刪
至日讀莊子
世路頻時節山城暗夕煙酒先回暖律梅自斷殘年日
月長江水功名小井天如何割幽抱更與問虛玄
謝景濬卿東州名士未曾傾蓋因僧悟策有詩
寄余臭味不殊千里同契望風增感作詩寫
懷一首寄謝
客唱凌天路僧傳到野亭人間聞譽處句裏識儀形學
道荒文律嬰愁鈍性靈只如老瞽史音節尚能聽
歲暮舟次荆州呈李堯俞
肅霜聞渡雁湖海發歸舡煙樹開吳澤風帆盡楚天經
過成往事信宿是明年詩句隨元禮雲山共一天
舟中觀雪呈李堯俞二首
孤渚凝寒睇斜風看亂飄已狂難自定初泊不勝嬌白
向水邊斷輕來衣上消更愁清夢覺篷底聽蕭蕭
又
密雪晚來急扁舟江上看凍雲千頃白對我一襟寒屨
冷深猶立巾欹重更彈家山想同夢夜倚玉欄干
自行在解維宿長安閘下回望天竺諸山依依
在目微臣去國撫亊感傷因成此詩
歸來豈不好去國意如何主聖憂思切時危習俗訛山
高更回首天闊阻悲歌一寸丹誠地餘生感憤多
再登岳陽樓
樓高臨迥渚天闊上丹梯雲盡樹不去水平天更低江
湖分去住吴楚亘東西遐矚寬幽抱愁多望轉迷
和楊團練元韻
此生渾褦襶秋鬢漸鬅鬙跂德山徒仰雄談壘更增奇
謀閒袖手佳句老傳燈起我棲遲意寒鳩欲化鷹
同王公佩和老杜韻
新長篔簹竹傍穿薜茘墻夜須邀月坐晝不待風涼剰
放梢添綠斜將籜抱香幽居絶還往相伴興何長
又
弊屋甫環堵此君憂面墻當忩蔽寒綠入坐薦清涼客
詠閟餘響佛薰留散香老成看氣骨霜雪表靈長
和丁利用韻
末路初傾蓋春風一繫舟英姿森劍戟餘論有春秋時
事朝暮别年華日夜流徒勞是州縣東去勿遲留
和何子應遊西山
乘時休杖屨勝槩洗塵凢屛障開蒼壁龍蛇拔老杉水
明花並倒山疊玉相攙卜築公相可吾當住翠巖
又和子應遊萬州岑公洞
泉細或疑雨巖深微見天暫來如可老長往不難仙石
髓層層落松聲樹樹傳欲歸重回首明月傍船舷
題友人南北江山圖
地廓秦山壯天涵海甸寬十年經眼處萬里入毫端戶
牖開千嶂風煙老一竿已無圭組累圖畫不空看
送涪守何常卿十六韻
一時周屏翰千載漢循良寵渥分民社疲羸賴紀綱洪
恩隨雨潤令問與風翔日月流年駛江山别恨長已聞
談舊政方改視新章賤子千官底曾依數仞墻迃愚真
濫吹浩蕩實包荒倦鳥棲林樾哀鴻顧稻粱一鄽聮戶
版餘惠及耕桑迨此徵黃速還聞借寇忙江雲引行旆
峽樹遠歸檣亟欲承顔面於焉寫肺腸麥秋驅病馬山
雨絶横塘意去如飛鳥身留類觸羊登臨空悵望竚立
更淒涼眷注期公久趨瞻預可量
西山一首
有客徵清賞攜笻上翠微雨差肥水面春恰染山衣破
綠苔迎屐藏寒竹擁扉雲融開别浦天淨見孤飛語響
留舟壑杯光豔落暉
和李工部月夜
天地渾無滓清光濯肺肝倚風哦絶唱想像見仙官照
我竹書冷戀君銀鬢寒家山想同夢倚玉夜闌干
題王與善隱軒
苦節風塵際甘心季孟間禄微幾飲水眼冷只看山江
綠鷗千點簷疎月半環飽諳清淨趣渾未覺天艱
春日題相思寺
繫艇依寒渚扶笻上晚林山山春已立樹樹雨元深掃
葉移床坐穿雲買酒斟相思思底事老大更無心
山居
溪帶三弓地山開一蓋天茅簷低没霧藤路細迷懸惡
草飜新耨獰彪突舊穿争鷄喧腷膊静鷺立攣拳翠著
衣襟濕嵐薰草樹鮮老夫甘廢棄末路寄沈綿水出桃
源俗人來谷口賢心期如水冷世事絶風傳瘠瘵高眠
穩疎慵入静便酒缸開半熟茶餅索新煎温飽無餘事
安閒得剩年勝遊欣此始妄想置從前出處非吾浪乘
除計亦全況因心地静粗了佛家緣零落餘生在寧無
火裏蓮
送楊元老召赴闕
羣心周道直萬國舜門開咫尺清虛地精微擇異材光
輝生錦里合沓上蘭臺霄漢横高翥風雲接大來龜龍
紛秘奧奎壁煥昭回碧海浮城闕丹梯近斗魁由來陞
密勿此地實胚胎早晚龍淵躍從容衮職陪斯文歸黼
藻吾道久塵埃漢武威懷遠周宣正化恢治源先簡儉
國本厚封培造膝心終啓前籌力竟回正宜須弼亮豈
獨藉淹該疇昔先登際聲名亦壯哉追風先蹙踏戢翼
更徘徊巨寶應難價殊姿肯自媒中天懸日月萬里忽
風雷戮力銘鍾鼎餘波及草萊故人元勃窣晚節更摧
頹料想憐枯肺吹噓助酒杯
送張仁甫見何少卿續郎中二首
并州天下脊人物見遺英亂復歸何處貧甘送此君天
高卿月滿雲静使星明二老恩波闊扶衰強一行
又
水驛風煙暝江郊茅葦秋不關窮易老自是客多愁自
倚速城價終艱一飽謀向非天下士強項敢輕投
月夜
秋立雨新霽氣清雲自消地空銀海闊天淨玉丸跳把
硯承明露扶兒看碧霄病禁淒冷得不惜到明朝
遊峩眉十一首
聞說最佳處深藏疊嶂間只須一兩屐更入數重山架
竹深猶渡垂藤險可攀林泉未厭客風雨不教還
又
薄宦非初志幽棲有宿期勝遊宜數數老境已垂垂山
好無時見雲閒逐處隨誅茅或未可細路有人知
又
蜀公愛山水無不到牛心歲久無從問詩亡不可尋雲
堂環碧嶂溪路擘青岑從僻須回杖窮探不厭深
又
絶嶺人人到空迴亦大誇至人觀實相凡眼眩空花有
障猶隨牒無心已出家普賢吾日月歸屐候晴霞
又
緬想如天遠由來路不賖快穿靈運屐徑造普賢家仰
睇雲霄遠回觀錦繡華老難持淨戒細細酌流霞
又
萬山皆拱揖蹲俯若臣隣初到最高處誰為第一人自
驚渾俗骨或湧半天身初夏猶深雪難忘數飲醇
又
豈但山儲秀年多樹亦靈往來供静矚參井入危經幽
討真殊絶神光却渺冥正當存不議聊使俗迷醒
又
巖巒皆創見草木半無名翠削山山玉光搖樹樹瓊嶺
雲隨客袂谷響荅僧行清絶渾無寐空山月正明
又
攙天元有路絶俗更無村孤眺臨崖觜危升挽木根渺
茫均遠邇倏忽變明昏佛現驚搜句巖前萬口喧
又
佛已歸無跡吾當反自崖肺腸蠲墜露衣佩結明霞陶
令難忘酒龐公亦有家下山人借問姑射咤南華
又
雖知仙可學酒盞喚淵明未遂山中隱聊為地上行留
人垂雨意送客走泉聲初上乘危慣歸途更不驚
雲安下巖二首
繫纜江沙静杖藜巖谷春花依竹色好草入漲痕新占
笋苔初破嘗梅客遽顰篙師勿槌鼓幽興苦留人
又
曩遊成斷夢再至是陳人攬景追前跡尋詩拂舊塵孤
松難破凍細草易生春晴日江天好凭欄愁更新
題梵音水野亭(黎州)
三宿離桑下棲遲向一年無來元謾爾欲去也凄然峽
路梅隨馬吳江柳繫船此生無再到題字寄山泉
題黃氏所居
環翠五六里深藏三四家風高鳴雁序春暖茁蘭芽門
巷分楠直溪流帶竹斜我來風雪曉倚杖看梅花
遊雲泉寺
人日訪山寺春風能借温柳橋通野水栢徑隱重門泉
竇來何處梅花别有村從容尋後約假榻卧雲根
假守蓬州視事二十日以臺章罷黜行至温湯
作此以寄同僚二十韻
聯事春將半去官春未歸儒冠真蹭蹬祖席有光輝罷
遣親刀筆勾牽坐釣磯同寮多俊彥投老失親依坐席
邱無煖扁舟蠡亦肥泉聲清夢寐山色淨裳衣竹杖隨
時拄山杯信手揮荷天將土苴為我易煙霏州縣徒勞
耳簞瓢殆庶幾不糜公廩粟元長故山薇白髮心猶壯
丹途計益非人生今殄瘁世路只歔欷苦潦人將溺思
援手病痱道孤誰嘆息迹蹇共嘲譏去矣猶迴首憂之
欲奮飛古今難骨鯁風俗易脂韋深峽真浮海温泉當
浴沂空山猿擇木豐草馬辭鞿已遂孤雲遠猶通一徑
微年年如問信深覓薜蘿扉
荅郭師聖
問訊煩書札情親語味長是非元自定得失已兼忘洗
手分僧飯清心炷佛香窮城不假給何似水雲鄉
石漕生辰
夢斷熊羆夜祥呈饋鯉初固應賢有後誰謂慶無餘為
國家相似憂民子不如符分四郡虎金佩十年魚未補
三公衮聊分八使車權衡公選格陵阜富軍儲閥閱名
猶在朝廷席已虛稱觴勤祝頌二十考中書
張公升挽詩
掃地綠覆牖撥醅香遶墻是非閒處少日月醉中長薤
滴悲歌露柯寒落葉霜百年成底事宿草任蒼茫
七言近體
中秋探韻坤字
山雨連秋懶出門嬋娟佳節更堪論一年有限天知已
萬里無雲月返魂淡影參差收海岳清光浮動洗乾坤
擬憑罇酒相酬荅遮莫沈沈下别村
秋日即事
人情節物自相關強不悲秋亦恐艱漸老身危生理索
憑高眼遠暮天寒樹能長嘯風前聽山亦多愁雨裏看
陶寫無他仗詩句雁聲砧杵倚欄干
秋夜書事
燈暗文書隔縠羅寒欹竹枕倦吟哦本來無事消魂得
作意撩人奈雨何二十五聲秋點冷百千萬緒客愁多
海山寂寞應如此琴自無絃一放歌
和郭信可秋夜有懷
又是山寒水綠秋年華冉冉鬢邊流一聲孤雁人千里
三點寒更月半樓宦海浮生成底事騷人徹骨是長愁
天空地迥淒涼夜一曲商歌一掉頭
十七日夜月色尤佳與韋去非東亭小酌
秋來瑤海浴嬋娟天上人間又一年有酒何妨三夜看
無雲尚見九分圓樓臺迥憶仙遊眼村落遙思禁曙煙
斗柄銜山風露冷歸來清絶不成眠
食笋
錦籜初開玉色鮮烹苞葅脯盡稱賢絶能加飯非無補
浪說冰脾苦不便一日偶無慵下箸四時都有不論錢
寒儒氣味都休問準擬凌風作瘦仙
送孫履道
平生心印久相傳出處窮通豈偶然且把新詩斟別酒
莫將離恨惱衰年步兵未必非竒士太白惟知是謫僊
待我休官彭澤去約君同老白雲邊
上知己
十年宦海塵埃客文墨於人有底功天遠寧知心匪石
官卑不許氣如虹唐雖未老行將老衍不應窮究竟窮
何日得君天上去收雲拾雨借長風
寄越州張子文待制二首
霜清玉潔紫微人海水羣飛蹭蹬頻首尾七年歸剪拂
東西萬里隔聲塵酒杯強遣愁中趣藥裹長隨健裏身
天遠征鴻飛不到登高極目更傷神
又
風塵綿邈想懷家為報平安向海涯壻舊能詩鳴曉雁
兒初弄筆抹秋鵶陶張蹇石真心腹(四人為幹集家事)王蔡韋
侯比輔車(四人其家鄰里)更有梁山何小隱要乘春漲别金華
(何子應子文内兄金華子應山居)
盧秀才家食棃
屢欵盧仙貢玉堂谷棃霜飽每分香冰圓咀液涼疎齒
金醴吞甘浣熱腸誤誚斧斤訛魯簡駭聽名字笑吳娘
好同火棗供嘉品端比蟠桃味更長
溪上望居人有感
溪上居人三兩家竹籬斜插倚蒹葭清流日暖魚飛浪
静渚輕煙鳥印沙鱠落霜刀分綵縷酒傾玉椀泛瓊花
因思故國園林約默數歸期定不賖
感事詠菊
寒花冷豔為誰發霜露泠泠秖汝侵弱質向人如有託
清香絶世本無心會逢仙老收靈藥不用騷人費苦吟
千載豈無陶靖節東籬蕭索待知音
詩呈監試
筆陣詞鋒已破堅深深簾幕度微煙紛袍幸免催詩雨
堆案何堪造榜天走馬共知難看錦得魚自笑已忘筌
芙蓉豈待春風力偶失知音勿斷絃
和食笋二首
敢將蔬笋擬甘鮮清瘦肥癡定孰賢氣味比僧從淡薄
支離似鶴要輕便未隨煙客登山屐且輟江神飲馬錢
一歲可能三百把骨青髓綠配松仙
又
麞牙鴨脚色相鮮更遣逢迎酒聖賢齊魯大邦應自美
煙霞清興豈相便風神肯慢吹成竹市老能教省直錢
早晚蕭然文字飲何須喚作地行仙
早行
馬入寒林驚宿鴉羸僮呵手怯霜華已經殘月路數里
知過安眠人幾家嚦嚦曉烏天外唱疎疎煙樹嶺頭斜
前程自謂明時近不用孜孜苦嘆嗟
新居鑿井飲之味殊清勝因成一首
丹砂黃菊莫年須清淨玄功世恐無千里長源開地脉
數篙寒影落金樞蟄龍雨氣通滄海丹鳳秋風老碧梧
事業正應歸鼎飪更分清韻入冰壺
曉行得江字
晴色招人步曉江牙牙瘦石水淙淙斷雲作片元隨伴
白鳥無羣不著雙淨渚鏡磨涵崛屼飛濤雲湧過艂艭
煙蓑雨笠吾將老富貴心慙苦未降
客丹稜天慶觀夜坐
家山千里秋風客搔首夜深寒雨忩萬古興亡心一寸
孤燈明滅影成雙鬢邊日月如飛鳥眼底塵埃擬漲江
高枕欲眠眠不穩曉鍾迢逓發清撞
苦雨
噎鳩喚雨惱秋魂唾手牋天恨少文捲去行雲宜有主
放行飛海恐成羣濛濛遮眼尋山遠點點送愁緣竹聞
神女工夫遽如許可能匝地洗妖氛
清明
寶勒香輪簇柳隂宦遊清味獨沈吟野雲未散山頭暗
春水初生岸脚深萬里松濤寒食淚十年萍梗故園心
狂風又捲殘紅去飛落誰家無處尋
思歸
安用區區五斗為竹籬茅屋喚人歸閉門高卧不通客
倚樹長吟懶繫衣秋稻水乾還築圃春蠶桑盡欲鳴機
山雲野樹吾家物身瘦何妨道自肥
和王祖文
河東河北塞煙長誰作今年一葦航已見五龍思自奮
似聞兩虎却相傷麟臺君有青雲路蝸舍吾其白首郎
憂國憂家連夢寐端知不復有他腸
贈李西臺
瀟湘濃碧浸青天千里人家接楚田惜别正當歸雁後
相思無奈落花前江樓間上雲藏樹野渡初迴月滿船
看著行春驅五馬絲絲垂柳拂長鞭
索友人賡和
詩債遲遲不見還只緣草賦動天顔一揮可但難加點
三復何消更索斑餘力自知過我輩新篇不合是君慳
風流來往無多日肯與吾曹作兩班
和陳舜㢸中秋有感三首
宦海浮沈久倦遊一聲雲雁一襟秋只今楚客多愁思
況是潘郎已白頭何處有山堪寄老此時無月亦登樓
寸心或是孤雲起浩蕩天涯不可收
相别相逢總是天朅來醉月又經年君歸已買三山馬
我去仍求一水船貧富勿論俱是夢雨暘休問苦無田
中秋已過重陽近頻向離筵醉拍肩(舜㢸詩憂貧仍閔雨故詩中及此因)
(以寬之)
人間八九不如意獨坐蕭蕭愁絶時空有此心誰領會
知余明月是襟期婆娑寒影不知老呼吸清光能療飢
今夕不妨休見面旱苗須雨一深犂
送王公佩之瀘
炎薰五月只須臾底事書生亦渡瀘午影風涼槐繫馬
曉岑雲白杖挑壺見聞幽谷鶯遷木氣類朝陽鳳集梧
見說阿房曾有賦聲名速為詫東都
送馮貫道赴行在二首
路入丹霄起柂初峽山晴色曙煙疎海深南斗臨天闊
江合西川直帝居禁漏深寒參佩玉御爐香暖散衣裾
遙知三接承恩罷日影參差轉玉除
又
儒雅風流總不如烝髦久合下旌車黃堂報政瓜初及
宣室傾賢席已虚楚樹迎船春去盡吳蓮傍槳雨收餘
留連物色題詩裏健步傳呼有峻除
雨中書事
昨夜風吹茅葦紛今朝急雨洗崖痕山山霞沒江喧枕
樹樹鳩鳴雲到門隱几真心開暝照繙書老膝痺危蹲
山居染得疎慵病無復功名皓首論
謝杜合州送酒
浦樹江雲晩杜門史君書札問深村憂愁徹骨妨詩律
賦詠開荒得酒樽病肺可能供痛飲濡唇亦足荷深恩
呼兒擎出隨藤杖洗盞開嘗坐竹根
眉僧曉岑僕未之識也持鉢求施既辭以貧則
願丐一詩詩未暇作而三至門知嗜好可喜
也因書長句四韻以贈
門前剥啄遣兒譍客是平生不識僧檀施咄嗟貧未可
詞場馳逐老猶能識凌風月收孤思乞與雲山伴曲肱
我亦從來慙綺語休將此段擬傳燈
和劉仲廉新年春望二首
年於鬢髮最相干又作新正一再看懶共燕泥烘午霽
吟隨鶯樹澁朝寒餘生已分千人後燥吻猶須百榼乾
愁絶向來飛舄伴蕭然形影若為歡
又
闢掠閒愁自不干因春成老亦看看花枝本自能時樣
燕子從前有歲寒酒著酡顔衰似健杖扶沙步雨猶乾
杜門何似頻還往藉綠簪紅趁逐歡
送張卿赴西路憲
不容巴國戀深仁使節朝馳詔墨新山水兩川奇勝地
典刑三晉老成人使星正自臨東井卿月元來照紫宸
自是臯陶多邁種歸毘舜德詠臣隣
九日邀郭信可登龍鶴山
已脱青衫付酒家請君含笑岸烏紗百年行見星星髮
一醉須還歲歲花令甲許人休吏卒峯巒邀客上煙霞
龍山故事依然在莫把風流讓孟嘉
冬至有感
蕭辰俛仰及嚴冬白髮空云是至公造雪不成天本恕
喚梅未醒句無功可能人事無消長只待天時有變通
節物相關愁似醉一庭霜葉一忩風
南至即事
愛惜清秋預恐貧豈堪時序過來頻待梅沽酒無多日
隔臘看春只並隣俗薄連墻成異縣時難佳節是蕭辰
望雲還卜中興日濺淚乾坤一小臣
梅花
正是園林花木衰冰姿玉潔出疎籬月中瘦影道傍見
江上寒香人不知時節驚心非故物簿書滿眼欠新詩
碧雲暮合關山遠擬折瓊英寄所思
落梅
不禁清瘦怯風霜遠信先憑驛使將樓上笛聲吹舊曲
鑑中人面學新粧飄零院宇仍多思點綴簾櫳亦自香
留與春風共流轉憑誰試與祝東皇
&KR1616;醿
萬仙同駕碧雲翔容與人間散異香梅似前賢長隔世
酒真同氣莫相忘流鶯夢斷驚風雨落月魂銷映雪霜
春暖日長無一事飛花片片倚胡床
和向文叔見寄
煙雲浩蕩五湖身老向風塵學問津白髮只應無奈若
青衫定是可憐人草侵吟枕依依夢花傍愁襟故故春
江上負暄樵牧晩素書千里慰蕭辰
縉雲寺
借問禪林景若何半天樓殿冠嵯峨莫言暑氣此中少
自是清風高處多岌岌九峯晴有霧瀰瀰一水遠無波
我來遊覽便歸去不必吟成證道歌
謝陳舜㢸送丹茘
驪珠三百照傾箱一一都全味色香道遠鶴觴齊騎驛
雨多龍伯護津梁蠲煩已笑冰無味過眼仍同玉有光
報貺無他空覓句更慙詩骨謝凌霜
寓棲隱僧舍讀書
茅竹無錢結翠霞歸來棲止梵王家夜忩聽雨翻書葉
曉研凌霜注井花已隔朱樓安管鑰獨尋碧磵問津涯
蘆簾紙帳門如水兀坐蒲團事不賖
過鐵山驛
來時趁作世情遊歸去凄涼遣客愁萬事世間多反復
一生此地幾春秋天寒樹老葉全脱水落岸高溪不流
行路﨑嶇縱難料江湖付與一孤舟
清富軒
道高清識自超殊白璧黃金視若無坐側擁書皆是寶
望中森木盡為奴朱簾畫棟皆成俗綠水青山可與娱
日有輕肥尋訪去每教留戀過殘鋪
題蔡雲叟山居
茅屋依雲晩未收一門山色倚寒流戲簷黃雀驚彈劍
飲水烏猿看放鈎醉卧落霞斜枕手高吟晩日更昂頭
朝廷莫問安邊策人在深山笑五侯
送常德翁知縣
山多豺虎水蛟黿萬里歸來只舊官莫問蒼生待君起
須知白髮見親難高蹤已逐飛鴻去凡眼休將退鷁看
得句驚人須寄我時時要看老波瀾
寒食夜坐
雨餘虚廡静前墀坐到空江月上時馬嚼青芻喧夜寂
人圍綠幕夢歸期一年已是逢寒食千里誰能慰客思
留宿春城愁落寞杏花明日更離披
將之瀘南
幾年落魄劍南州重入蠻鄉覓舊遊十驛出城難夙駕
一生浪跡愧虚舟家留異縣懷親老夢遶滄洲恐鬢秋
白馬鳴寒如可問此身端復謝沈浮
村居
飛蛾故故撲燈光風雨蕭蕭打紙忩人為官方搔白首
虎來村落渡清江猿啼冷日誰家夢故國愁牽幾曲腸
籬菊何曾憂戰伐夜添寒蘂趁重陽
送同年朱元直監稅
會計牛羊道益光幽蘭不佩亦芳香前郎未必辭官小
我輩惟知作法涼客抱只消潘鬢白俸嚢無奈朔身長
要知别後相思地獨上西山下夕陽
又
秋風可擬借年光曉覺新篘潑鼻香黃菊丹萸元嫵媚
敗荷衰柳自凄涼山纔入眼身尤健事不關心日便長
欲把酒藤凌翠嶠醉餘起舞送重陽
又
池上千巖入曉光無花草木自吹香眼隨天霽山山見
心與秋清事事涼長嘯響驚龍壑静微吟思入雁雲長
未須搖落增悲慨新報王師復洛陽
謝韓秀才送松栽四首
新拓藤蘿住翠巒移根千本到雲端初乘雨露迎春種
便作雲霄蔽日看巖穴從今增氣象茯苓可擬救衰殘
知君有意憐棲隱更約堅身待歲寒
又
鬱葱待得覆巖巒愛護關心豈一端已恐旱乾支水遶
更防牛馬倩人看何當倚杖聽蕭瑟便欲從渠號懶殘
物色最宜清淨觀列仙癯瘦不言寒
又
已將疎懶寄雲巒人世于今有萬端整頓林泉宜急急
上還簪綬亦看看移根遠帶前山澗荷鍤行衝小雨殘
急爾成林十年後颼颼為作暑天寒
又
飱松食栢老巖巒藥餌從今可問端髮白顔蒼無復懼
骨青髓綠後來看色隨春焙茶煙碧涼入晨烹竈火殘
自是本來山澤相故煩天遣伴淒寒
代簡寄璧山諸友慈洞硯
聞道諸郎長似林臨池已遣學山隂信傳鴻翼兼雙硯
物比鵝毛表寸心書札總無緣孏病襟懷堪寄有孤吟
歸裝準擬隨春色歲酒須留待細斟
春久不雨
老將百指寄耕田雨不霑春重慨然雲染夕曛成返照
霧隨山色化輕煙王官掃廩徵豐歲野史濡毫記有年
咄爾虬龍須早起莫將乖懶滯重淵
春和譚曦晉仲見惠之什晉仲䕫人隱居歸之
城下簞食瓢飲有可樂者
大隱休誇渾俗塵由來空谷有幽人只無憂患催垂白
何必功名掛汗青我已退非金馬客君宜上應少微星
卜隣有意誅茅切竹杖交頭到夢屏
和史濟川見贈
歲晚扁舟雪霰邊蕭疎與君俱可憐向來共厄黃楊閏
别後相逢白髮年覓句剰煩梅作興攻愁直縱酒稱賢
故人一笑誠希闊得失休論布幔天
縉雲文集卷二
縉雲文集卷三
宋馮時行撰
七言近體
和李堯俞郎中西歸有感
去留出處勿相關煉得心丹已九還自有文章為鼔吹
只將廊廟等雲山百年有酒堪留念萬事無心忘駐顔
郎署分符舊名姓安知不在覆盂間
和李堯俞韻
海頭歸到峽江濱新歲殘年只並隣梅自多情工惱客
月如知已輒親人江山縱肯容吾老猿鶴應嫌不自珍
從此扁舟須駕閣名教魯史續書麟
雪中用黃太史韻
密雪誰人巧擬鹽初飛仍帶雨廉纖夜吹玉笛滿浮酒
曉看遥山高捲簾方積銀杯飜過馬欲銷冰筯插疎簷
不堪時傍潘安鬢華髮朝來覺驟添
題瀘南石&KR4153;灘
雲間依約起樓臺江上遥觀眼豁開初謂僧房有鐘磬
那知人戶半蒿萊一生夢幻本如此過眼浮雲安在哉
獨倚斜陽弔今古亂鵶飛處一舟回
有感
俛首趨時獨自嫌年來壯膽尚相淹神鋒不及錐頭利
花蜜飜虧蔗尾甜萬里水雲閒有約一床墳籍靜無厭
明珠自得非他得懶更驪腮著手拈
登西樓二首
林際虹霓掛晩晴西樓無事翠烟横荷花半落水風遠
桂子欲飄山月明黃卷久忘塵世事白雲猶動故園情
無端最是城頭角頻作凄凉塞上聲
又
年來雙目厭紛華獨上西樓日欲斜幽鳥有情啼苦竹
畫船無事艤荷花吳天半出雲中樹越嶺初横雨後霞
惆悵倚欄人去後一竿明月屬漁家
謝馮貫道惠小舟
先生憐我欲歸休為我添錢買小舟老去尚餘州縣業
見來便起江湖秋有名如合稱聱叟無夢焉能賣直鈎
他日相隨鷗鳥外短篷烟雨醉幪頭
到墊江先作詩寄郝令君蒙老
盛家山前古雀籬寒烟冷雨别君時後來空作相逢夢
此處端成一笑期已聽歌謠增喜樂未聞謦咳秖飛馳
急須倒屣迎徐孺一榻高懸更為誰
和楊良卿韻新自興元歸見貽二首
飽聽玉帳報平安猿鶴關心又乞閒再理十年君杖屨
來分一半我雲山歌能著意傾愁斛酒解將紅染病顔
老去世情銷未盡尚希東閣管窺斑
又
人間平地有危機歸去應先未辱時少著青衫元自懶
老簪華髮更何疑向曾汩没痕猶在尚此廉纖愧自知
惟有冥鴻心一寸從今寤寐考槃詩
登岳陽樓
湖面層收雨露開浪聲千里急奔雷草迎雲夢秋光去
帆帶衡陽曉色來帝子不歸林葉下楚魂堪弔暮鴻哀
羈遊到此偏增感况悼長沙放逐才
送何子應二首
送客江頭水漸生客愁無那亦相纓一離䕫子眞成别
欲過岑公且勿行小舞清歌元有興綠楊青草正關情
背人歸去春無賴未害開懷鬭酒兵
功名本自屬諸生誰向滄浪便濯纓枕上日高惟我孏
船頭風飽看君行眼前歴歴幾經手意外悠悠久繫情
待得封侯應有日胸中况貯萬竒兵
謝益仲惠黃鷄苦笋新茶三物書意勤渠欲索
鄙製仍首讃僕之談詠頗窺玄窟以詩謝之
明月山中謝惠連遠將何物餉柴門仙歸碧落鷄遺種
龍入丹淵竹有孫欲索風騷供詠味仍分雪乳滌蒙昏
慇懃雅意知何報待把禪宗與細論
送同年楊元直持憲節湖南二首
天闊風高旆纛輕江清沙白映揚舲西岷峻極開文紀
南斗昭垂並使星已見帆頭湖水白猶看柂尾蜀山青
祇應直上裁天詔楚甸風烟暫一經
又
猶記瓊林插賜花雲霄翮斷進塗賖形歸靜定幾生柳
道叩虛無類煑沙曉落秋風驚白髮病瞻南極記丹砂
願分九鼎刀圭力留得殘年老種瓜
答杜如箎
迃疎百試百無長身世從教墮渺茫老得雲山真不惡
拙憑草樹更深藏三杯且共逢迎酒一瓣誰薰知見香
便肯經年繫舟檝如君惠好實難忘
見張魏公二首
危機易蹈退難安進退如公地最寬憂國憂家雙鬢白
通天通地一心丹久虛海宇蒼生望專結庭幃綵綬歡
終始哀榮情罔極誰云忠孝兩全難
又
四海于今望治安當頭退避也應難是非歴歴開新聽
變化紛紛入静觀孰把後圖歌寤枕再將前事倚危欄
重拈今古看竒特幸記塵冠久不彈
宿石洞峽
五十七年來往處扁舟幾繫亂雲邊江山寂寂渾無恙
鬢髮絲絲也可憐水背黃牛吞七澤杯飜白鶴過羣仙
差池世故渾如此底事長歌亦浩然
送王子善移江津酒官一首
相看相别意何如見事蠭生正要渠挽袖一杯山月上
凝眸十里峽風徐衣冠苗裔烟塵際京洛風流咳唾餘
自此清愁欺老得逢君重見為驅除
二月將半雨過花盛開二首
一年青春日無幾二月小雨花齊開底事我禁愁思得
可能不近酒杯來山青樹樹明於纈江遠村村爛作堆
老罷興來須抖擻自吟詩句自相催
又
最憐半見或不見更惜欲開猶未開樹遠秖疑隨水去
枝低還似傍人來不堪小蘂罇前落可忍殘紅砌下堆
著盡工夫春自去不須風雨惡相催
鄂州南樓其下為黃鶴樓故基
今日南樓獨上時西風無復片雲飛天連江水去不盡
雲傍遠山閒自歸鸚鵡巧言終掇禍麒麟高舉亦知幾
詩翁僊子今何在徙倚欄干送落暉
郭信可索雲溪詩懶未能作戲成此寄以自解
疎疎翠竹淨江沙遠寄新詩特地誇月徑剰教添鬢雪
雲溪日放長苔花也知一決君無勇豈是狂吟我欲賖
琴鶴今朝隨小隠詩篇明日寄烟霞
題村居
荆棘叢中少避鋒歸來袖手十春冬茅簷去市遠更遠
樵路入山重復重雲與好閒長作伴虎知聞道亦相容
濁醪寄釀枯松腹夜醉南山最上峯
遊白鶴山
草樹烟雲滿眼秋長河横嶺共悠悠覓歸未得登臨怯
與世相違俯仰愁萬里音書無過鴈百年心事倚危樓
西風早晩催征馭却向青衣江上遊
日望冉雄飛之來久不聞近耗因成鄙句以見
翹然之思
緩轡微吟自不催看山下馬想徘徊陽春白雪久不聽
日暮碧雲殊未來已戒兒童篘熟酒更勤風雪化新梅
雲間飛舄何時下抑鬱孤懷遲一開
和蔡伯世韻二首
鉅璞希音未易知芒鞋竹杖祇相宜還收北伐六竒計
歸作東遊五勝詩千里雲山通夢想十年笑語隔心期
擬憑浩蕩長江水日落烟寒寄所思
又
中郎風調世間無敢謂明時德不孤掃地焚香詩得計
曲肱飲水道如愚寄書只說游山好臨老都緣學佛癯
白帝一來真漫浪時人無用便題輿
題毛祖房屋壁
卜築縉雲山下村縉雲山色青滿門承當春色花成段
領略朋簪酒滿罇盡去機關馴虎豹略推愷悌赦鷄豚
要知餘慶須彌遠堂上森然見子孫
牟元禮挽章
淚注瓊瑰事可傷白衣回首白雲鄉兩三遺冊新詩在
四十餘年素業荒學海驟乾千頃浪儒林舊剪一枝芳
風流未寄三題草光焰誰家萬丈長不作人間金榜客
應為天上玉樓章詼諧未見車公口錦繡應無李白腸
幽鳥空啼疎竹徑青燈愁見舊梧堂就中有事空堪恨
誰問雙親兩鬢霜
啓
韓安撫起復果州
右某啓伏承某官已榮赴新任者以一郡而處公理無
足賀以大臣而得郡例非久留爰開進用之端雅副登
崇之望此古今之常者將朝夕而見之伏惟慶慰恭惟
某官卓識宏材深仁厚德鬱爾希蹤於前哲憤然有意
於蒼生爰自拔於英躔已茂隆於偉望薦登省署懷獻
替以斯陳載駕星軺志澄清而愈厲屬分閫戟坐鎮方
維當四海横流之初有三山屹峙之勢輸誠許國心或
喜於似人觀過知仁事久伸於清議顧幽明則可質而
無愧其是非果不辯而自明况當受百枉而冀一真豈
可以一眚而掩大德曾未温於坐席諒以促於行裝某
飄泊疎蹤陶鎔舊物久絶攀躋之便濩落無成竚聞感
會之期激昂自奮望門闌而稍邈懷履舄以增勞方大
渙之在辰冀節宣之無爽傾祈正切敷叙奚殫
代謝薦章
右某啓伏以坐靡餼廩苟克潤於龜腸仰累鑑裁幸標
題於麟角寵斯踰分譽實過情伏念賦性凡庸受材么
麽麤聞詩禮偶與賓興雖由玉牒以傳家竊慕布衣而
為業良塗蹭蹬秋風六鷁之退飛猿跡羈危夜樹連鷄
之不宿幸遭天眷寵賚宗盟旋被命於行朝遂簉名於
仕路雖襃衣博帶已愧初心之非而簞食豆羹良賙此
日之急未辭捶楚况荷帡幪已察其無補於㳙塵盖未
嘗過索其瑕釁深戴涵容之德敢希收錄之恩特被薦
論夫何幸會此盖伏遇某官襟期恢廓局量淵宏冠冕
縉紳羽儀朝列黃堂弭節政行蜀道之三千紫詔遄歸
詩繼盛山之十二雖小善而加錄無大故則不遺必欲
門下所收略盡海内之士致茲纖芥上辱甄收某敢不
益勵操修以酬知遇棲遲得地苟安鷦鷯之一枝奮迅
有階願附麒麟而千里
回諸士人發解
職叨勸駕慙微禮之未伸德務撝謙荷長牋之先貺氣
凌飛鶚技擅雕龍竊觀翰墨之間已識雲霄之志第褒
稱之過實懷愧赧以尤深舜世八元覿烝髦之盛舉虞
韶九奏聆覽德之希音欽佩以還敷宣罔既
鄰郡武臣啓
清時竊禄懼濫吹以瘝官盛德為鄰幸餘波之及我屬
休徒御始見吏民悵職守之羈縻阻門闌之躋陟恨無
飛翼徒切傾心恭惟某官天禀英姿家傳妙略每應弦
而落鴈旋下馬而賦詩惟山徼之崇城實坤維之後戸
茂膺綸誥剖符竹以分憂光奉詔條總中外而共理剛
柔並用畏愛兼收塞草甚豐藩牧望風而遠引邊烽不
警農民悉力以深耕諒騰最於楓宸即召還於天衛爰
發謀猷之壯共成恢復之圖某潦倒無成迃愚有素動
為模楷每寤寐於高標輒露悃誠載馳驅於素牘傾祈
之切敷叙奚殫
䕫帥冬節
周正在候蓋隂極陽生之朝君子乘時有小往大來之
象神明所贊福禄惟新伏惟歡慶恭惟某官英傑自天
精忠許國望實兼隆於朝野猷為雅見於事功政若龔
黃定亂無聞於遠略勲如李郭治民不載於嘉稱挈二
柄以能兼在今日而為盛慶每由於善積福亦自於已
求是宜戩穀之辰倍介繁禧之祐某雖貽罪戾益荷恩
憐身繫簡書心馳門仞想稱觴之簪履阻綴末塵採擊
壤之歌謠輒形善頌欣抃之至敷叙奚殫
郭帥
總戎秦徼易鎮䕫關廟筭無遺賴前籌而借筯天顔在
望從三峽以首塗此心與蜀江而俱東偉望比巴邱而
益重恭惟某官英姿拔萃傑氣超羣雅耽悦於詩書旁
貫通乎韜略騏驥千里世莫追於絶塵鵰鶚九霄物無
比其勁翮感風雲而有會勒彛鼎之可期方世承平已
將使旨屬時多難薦握兵符當中原失律之初正敵勢
方張之日哥舒宿將已失利於潼關諸葛全謀亦旋師
於渭水天險不固人心匪寧爰假節鉞之雄式正藩維
之重偃旗息鼔增重於巴蜀之門雅歌投壺震讋乎商
洛之表以至國家推誠心而待敵鄰封挾狡計以乘人
請和而盟盂未乾棄好而邊烽已警偃甲兵而載戢廓
關戍以盡開卷地長江苻堅妄意於投箠接天峻坂鄧
艾徑行而裹氊彼有萬全我無一得於是奮精忠而戮
力致果毅以摧鋒雖未殱其渠魁幸不失於舊物綿井
絡之奥壤作東南之巨藩賴公力以居多載輿言而甚
著况乃曾經品錄官爵盡已公侯今立功名輩行皆其
子弟欲推擇於先進罔踰越於元勲行覲紫宸屈指而
期告語暫留白帝束裝以待召音雖欲卧鈴閣以頥神
登郡樓而嘯月時有不可理所當然必使彼人知吾
父之果在豈容遐俗願我公之不歸某濩落無材激昂
有志婆娑一壘坎壈半生質言行於鬼神寄胸懷於風
月當負弩前驅之道敢後拜迎簉彈鋏長歌之賓儻蒙
與進尚阻修於川陸已夢想於門闌方比秋冬之交適
當雨潦之作麾幢拂潤攜家想倦於降登鼓角凝寒憂
國諒增於感慨切希珍護以保粹和
師帥列薦
右某啓伏承三司照牒列薦考察擢用清要不次任使
者小壘素飡深虞譴戾諸臺過聽反被薦揚合衆論以
為公捨餘人而見錄濯塵垢以江河之潤上姓名於雲
漢之間顧儔輩以厚顔感恩知而刻骨伏念某迂愚禀
質闊略居懷麄業縑緗濫塵簪紱自冒收於末第逮竊
剖於左符閱世故以居多守初心而若一視聽言動凡
事揆以幽明進退升沈一切付之造化是特操修之末
節殊非經濟之大猷施於已以寡尤及乎人而奚補矧
時屯之正劇亦民瘼之未瘳方力濟於誅求豈暇論於
撫字每見循良於簡冊滿腹生慙欲逃曠散於丘園頻
年有夢敢自忘其平素或妄起於覬覦輕以積釁之身
輒冒踰涯之寵豈謂某官遏惡揚善藏疾匿瑕謂舉一
而反三固往聖擇人之道然拔十而得五亦前賢恕物
之方惟務兼收益期富有雖至精至明之藻鑑難罔纖
微而可上可下之品流亦垂聽採某敢不以賢聖為法
非仁義不行遽辱褒嘉不敢為榮以為懼已經題品寧
忍自棄惟自新庶有可稱於焉圖報
運使
伏以師踰一紀已深懸罄之憂日費千金益仰轉輸之
給惟茲柄任允屬通才諒推忠信慈惠之心以濟急迫
煩苛之務俾軍民而兼濟書竹帛以無慙於時則助成
必勝之勲在已而邁種無窮之德啓行伊邇渙命惟新
伏惟歡慶恭惟某官秉德粹温受材疏亮事必造次
於仁義心惟軌轍於聖賢不剛不柔茂布循良之政知
予知取共推經濟之才果注簡求爰司計度方兵連而
禍結屬師老而財殫信饋給以惟艱矧追胥而既竭然
師旅饑饉仲由且使知方乏絶敗亡蕭何輒能補缺雖
事為之不易而處畫之必優衆務集於投鞭萬里知於
指掌行見殄殱之日高論指縱之功某齷齪非通支離
益瘁分竹符而有忝象木偶以無施奉粟一囊已積憂
於尸素澄波萬頃行丐潤以棲遲方霖潦之頻愆亦川
塗之迴阻攬轡實勤於徒御衛生尚護於鼎茵
新憲大卿
竊以遐方瘠地之民久需惠澤觀風問俗之使茲屬老
成宸命初頒輿情胥抃恭惟某官術業淵奥宇量澄深
夙較藝以無雙爰飛聲於有截依流平進班禁從以何
賖體道無營滯列卿而不憾屬踐更之既久養譽處以
彌高國藉壯猷時傾宿望竚登崇於散外薦承弼於樞
機攬六轡以西來曷云展驥跨三峽而南下姑使首塗
行踐嚴凝亟攄藴積如某者繆參冠屨稍業簡編四十
無聞尚何能於振迅萬一可冀庶或被於甄收方將俟
命駕於星躔寄萋苴於雲蔭勉收濩落仰奉規繩作吏
于茲藹風聲而在望登仙伊邇耀寵渥以方瞻霜露在
辰旌麾于邁願勤葆攝庶却寒嚴
張尚書除四川制置
伏以某官輟從常伯寄以藩宣奉九重綸綍之言兼四
道黜陟之柄條章已布風望凛然竊以軍旅薦興賦斂
尤劇姦吏並緣而漁賦良民憤鬱而無告時俗既弊名
實轉訛風憲之司不以鷹揚督察為任職而以漫漶黯
暗稱長者敗羣不去畜自難蕃害稼不除歲寧有獲抑
又聞聖人有變通之道自古無不弊之法寬猛相濟政
之大經二柄或偏未嘗無弊本朝崇寬厚慈仁之德遠
追唐虞三代之風垂二百年至于今日雖恩澤慈愛實
固結於心而簡慢苟偷亦寖淫成俗欲臻至理豈得循
常雖申韓峭刻之方誠非聖時之所尚而管晏責實之
政或於弊世而可行昔虞舜之繼堯也一朝而去四凶
孔氏之在魯也七日而誅正卯盖弛慢之初欲速成於
政理雖聖哲之治難獨聽其自然道有經常循環一揆
伏惟某官以孔孟為法非堯舜不陳維持大中協贊皇
極德大業鉅鬱為名臣惟蜀國之西門實下蔽夫吳
越屹為巨屛獨倚長才望已隆於萬夫名則重於九
鼎至於革太寬之弊開赴愬之門槩以大公期於必罰
或去或取若衡鑑之無心一笑一嚬備春秋之生殺所
以昭蘇疲瘵封殖本根仰寬四顧之憂益養具瞻之望
某嘗見古人麤知道理凡可愧可怍欲人之不為而取
人與人豈已之敢犯當罄乃心而夙夜率其俗以周旋
惠此千里之民使如治安之日庶幾上無負於明天子
下無負於賢方伯幽無負於鬼神明無負於民庶冒陳
悃款稽閱歲時惟儹率之是虞久趦趄而不進跡誠簡
慢心則匪佗伏積兢惶尚祈開恕
知縣
恭惟某官持身近厚學道愛人剸制劇煩茂著勤勞
之績撫摩彫瘵居多豈弟之風惟衰朽以何為倚強
明而有助貽牋彩絢誠踰贈衮之光治報荒疎深積
負芒之愧方征徒之始戒即瞻奉以非遥暄煦在辰均
調是祝
答新任通判
被命造朝自為廢退蒙恩假守尚爾叨塵宜已棄於士
夫猶見收於朋好華緘寵錫縟禮優存拜賜若驚銘心
知感恭惟某官芝蘭竟體琬琰為心文刊不朽之傳理
造難言之奥蚤先登於衆俊茂振聲華益無愧於古人
深藏器業屈鳳閣鸞臺之選從銅章墨綬之卑澹然不
見於色詞顒若有孚於愷悌行見鋒車之峻召豈惟别
乘之微遷郡國父老則嘆其未來而朝廷衣冠已望其
將至竚聞告語連副精祈某蹭蹬餘生頑疎朽質雅蒙
比數置在交游之間或未鶱騰暫獲從容之益傾馳之
素敷叙奚殫
復郭愛義知郡
壠畆躬耕方擇飯牛之草置郵傳命忽叨如斗之城重
以鞅煩怵迫之勞輕易逍遥遊燕之樂實回皇於志慮
莫取決於行藏盖覆轍在前義何堪於再辱枯株將朽
理難望於更榮已具悃誠仰伸啓問適長鬚之未遣而
盛价之俯臨燦然絹婦之詞過形黼藻惕若韋弦之戒
深中膏肓詞翰之間憂愛備至此盖伏遇某官先事而
慮視已若人憐其困躓羈窮之蹤微有煦濡霑溉之潤
喜形顔色思動淵衷既極筆以褒稱又微文於剪拂風
俗久弊直諒無聞徒䛕悦以取容豈切磋而為益欽承
至誨良謂希音至於暮年出處之宜誠是此生榮辱之
會益煩參酌俯迪愚冥方溽暑之佳辰祈至和之是保
䕫路蔣提刑
望夫子之宫墻閱時既久識荆州之面目指日可期於
浮泝之始休已齋薰而欲進披瞻伊邇欣幸實多恭惟
某官禀德粹和受才魁傑學臻聖賢之藴文擅古今之
雄早躡巍科韋布霑其膏馥薦登膴仕衣冠賴以儀刑
漕輓餘閒訪遺蹤於羊叔子平反暇豫追英槩於諸葛
公每於從容談笑之間能致寬裕直良之政神壤方懷
於聖化凶魁已殄於天誅急須宏遠之謀用濟廓清之
舉即聞芝檢促覲楓宸非一人之私實衆望所屬欲通
悃愫深積兢惶方還里閈之初便切門闌之想欲投姓
名於記府敢貢柔牋冀修桑梓於賓階終蒙異盼荒疎
有靦冒瀆為虞
虞宣諭
被命中宸宣幾外服舉江淮已試之驗圖川陜克復之
功竊觀未至之先聲已見必成之後效士論胥慶軍勢
益張凡託庇休舉增抃蹈恭惟某官高明忠恕博大純
深機權酬酢於無方德行素儀於當世覃思奥學追符
近代之賢茂著英聲上徹九重之聽薦迴翔於省戶爰
演飾於綸言立朝則和而不流遇事則仁必有勇迎刃
自解謂世無難成之功抵龜决行恃已有必勝之道氣
吞異類義動三軍督貔虎以振天威誅鯨鯢以雪國耻
蓋識投機之會立收唾手之勲中外由是知威天地為
之卷祲膚公既奏眷意彌隆委山甫將明之才授鄧禹
征討之略江之南江之北共高一戰之竒勲陜以東陜
以西獨兼二公之重任况茲八座之選實兼兩府之階
委任已專進拜斯在日百里以闢國歸司空輿地之圖
月三捷而告功正冢宰代天之任佇聆歸覲式副具瞻
某年迫衰頽日蒙收召既昧適時之見難干造物之私
嘗進狂瞽之言愧乏涓埃之補自知無用誓決退休或
推之或挽之恩則甚厚其進也其止也耄矣何為寵尚
冒於承宣恩實慙於大度茲聞休命尚遠賓筵陪班謁
以未遑第向風而欣抃
除西路憲謝五府
伏以素學闊迂每慙及物壯懷衰謝已分歸田既竊分
於郡符復就將於使指爰念生成之賜曷勝銜戴之情
伏念某一介單微半生流落志雖勤而事弗偶譽未至
而毁已隨時正逢於清明年已薄於遲暮退守固陋欲
自放於散閒時激精衷實未息於感憤曩膺召旨即覲
明庭初為萬里之行實幸一言之寤適有負薪之疾伏
枕為虞不遑擇木而安投林甚急亟上掛冠之請徑為
擊壤之游羞既去而復留若以退而為進素絲良馬反
玷專城之恩華節繡衣更叨將命之寵非據而受何德
以堪此盖伏遇某官鼎道吉亨坤元静順道大而取不
竭才全而應無方屹當安危之機中立不倚默觀成敗
之數外侮自銷推稷契之忠嘉成唐虞之揖遜始終一
德協輔兩朝以嘘枯吹生之權行拔茅連茹之志無一
介之或失兼孤蹤而不遺某雖窮途之可憐顧初心而
猶在奉三尺以從事誠無取於皂衣明大義以決疑益
深稽於黃卷庶收微效仰報洪恩過此以還未知所措
回彭州屬吏
右某啓伏以濫被召音屬纏疴而不進猶叨郡寄懼投
老以難勝幸聯事之得人庶瘝官之可免恭惟某官才
姿敏茂蓄藴粹深以禔身之緒餘為居官之事業翺翔
州郡盖戢翼以待時騰踏雲霄信摶風之有日守恭謙
而為德賁衰朽以摛詞覺錦繡之非華況寶玉而為重
願言瞻覿束書劔以徂征款奉從容就賓寮而獲益及
家倥偬治報荒疎
答田廷傑秀才帖
某啓辱專介惠教并新茗凉扇感悚之餘從審動止萬
福以慰以慰某蒙不鄙垂問顧衰頽何以補於末議然
所惠論唐史所謂三代之治出於一者非一是一箇物
老氏一生二天得一以清則一是一如唐書所謂則止
言三代之治上下君臣同用禮樂一般非上用禮樂下
却别用一般故曰三代之治出於一而禮樂達乎天下
君用禮樂臣用禮樂士庶人亦用禮樂是治出於禮樂
一般别不出他術非如道生一之一天得一之一左右
却用作老氏之一大不貼題意也僣易莊周一與天為
徒不分别是非彼我混然純全之謂一若有分别心是
人也故一與天為徒不與人為徒其一也一是天然純
全者原一也其不一也一是非彼我美惡去來一切俱
泯則不一也亦一矣如是則混混沌沌復乎太初豈非
真人哉荀子以艱澁之詞文其淺易之說精於道自然
兼物物物物云者為物農賈之徒是也以物物自物故
曰以物物精於道者兼得以物之人故曰兼物物何不
似孟子直截說勞心者治人勞力者治於人邪本是淺
事特作難曉之文不足道也今年白宋瑞予憂受徒不
肖盡却諸生令從宋瑞老夫一年精力衰如一年從今
只是省事取閒散雖自已學問亦令荒唐况授人乎惟
左右望深諒之
某悚息辱誨審杖履清勝侍奉萬福某荷芘如所見時
不足念如長者才業自已精練當側耳聽高擢也宰君
好事已詳於左右達之矣性便是天道天道便是性古
人所以知天者知性則知天矣如何性固分明天未暴
白邪益望加思天寒珍護
某悚息辱誨并長牋所著五論荷意勤至何以當此某
災患餘生年事向晩心志消落不足以為人師略有所
見頗難涉話言若陳之於文詞則意愈秘晦不可曉解
若之何施之於科舉得失之間科舉之業舊雖由是以
進及今已三十年荒唐不記縱復舊性習未泯自與時
背若之何較之於一時俊游之前反復求索思有一副
所以命我者而不得用是不敢承命切希容照長牋條
貫疏明能自明已意五論皆濬潔有統紀持此以合有
司有餘矣雖見老朽固何以加毫髮於其中勉自師心
以遲光大奉狀復將命者不謹霜寒為術業加愛
某悚息去歲合陽幸獲披奉别來滿有傾系忽辱惠教
雙緘長牋文義焕發驚晤老眼深用銜戴但平生故人
乃以此禮見遺似非真情質素者拜賜惶懼欲復盛意
窮居無人緘題又賓客滿門頗勞應接有所不暇惟高
明謙光多所容恕必不以此為譴故草草為報不自以
為不可幸亮照雨甚久蒸濕如三伏無高秋清凄之氣
伏惟燕居清裕動止萬福欣慰欣慰某碌碌如常叨冒
得守蓬池見說弊敗不可振作謾須一到圖去就耳未
涯披奉敢祈為遠業崇愛
縉雲文集卷三
