給事集目錄别集類二(宋)
卷一
詩
彈事
奏議
劄子
卷二
外制
卷三
表
啟
卷四
策問
記
墓銘
頌
銘
偈
祝文
祭文
卷五
經義
附錄
(臣)等謹按給事集五卷宋劉安上撰安上字
元禮永嘉人紹聖四年進士丙科由錢塘尉
歴擢殿中侍御史疏劾蔡京不報乃與石公
弼等廷論之以劾京之故浮沈外郡者十六
年晚以知舒州乞祠得提舉鴻慶宫靖康元
年致仕建炎二年卒於家其平生風節甚著
蓋亦伉直之士據薛嘉言作安上行狀稱其
有詩五百首制誥襍文三十卷篇帙頗富然
焦竑國史經籍志載劉安上集實止五卷與
此本相合蓋兵燬之餘後人掇拾而成非其
原本矣至宋史藝文志載安上文集作四卷
又與此互異則當由刊本訛五為四耳其集
自明以來流傳甚尠朱彛尊自潁州劉體仁
家借抄僅得其半後得福建林佶抄本始足
成之其詩醖釀未深而格意在中晚唐間頗
見風致文筆亦修潔自好無粗獷拉襍之習
蓋不惟其人足重即文章亦殊可觀也乾隆
四十一年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
