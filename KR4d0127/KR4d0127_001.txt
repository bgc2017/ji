給事集卷一宋劉安上撰
詩
五言
方潭展墓示子姪
舊菴在山頂去此五里餘創謀自吾祖遷就今所居往
時僧不多苟且完室廬至于五十載風雨荒榛蕪先人
樂溪山每到常躊躇深憐棟宇弊締搆新是圖鑿岩闢
幽徑開門挹清虛高堂閎且深三山列庭隅或襌或教
律濟濟蹌衣裾先塋舊所卜乃在西南隅松筠老且荗
雲氣時卷舒政和甲午歲予解壽春符寬恩得真祠展
省來郊墟清酹奠墓隧誥軸焚金朱報效未云訖涕泗
徒漣如朅來就堂宇會飲族屬俱夜深燈火眀山静竹
栢疎翻思昔日營似為今所須先人篤好善雅志在詩
書于公有隂德高大其門閭虞詡名升卿其後果不誣
嗟予沗厥修覆敗良可虞作詩以自警其無迷厥初
歲寒亭
兹亭予所作再到異疇昔江梅老半枯檜栢春逾碧昜
名為歲寒表此蒼翠色森然一徑幽步屧時取適
清漣亭泛舟
高樹環清池波平春正綠移舟近南岸倒影見華屋危
梁屬修徑幽思生遠目更登狎鷗亭可以忘寵辱
西齋雜詠六首
葵花
物性不可奪葵藿傾太陽為臣兹取節萬古有餘芳
檜
蔚蔚傲霜葉亭亭綠池畔莫言盈尺材要是凌雲幹
竹
繁枝喜刪除勁節見獨立灌溉未踰浹新筍已戢戢
冬青
得名固不誣對植近庭廡葉落帶寒烟花繁泣微雨
菊
移根近軒墀不使衆草沒會見黃金英泛我杯中物
石斛
鑿石空其中貯水凡幾斛淵渟或可鑒童子慎毋觸
萬田道中
水闊疑無路雲深僅有山兒童划小艇出沒稻塍間
方潭
飯飽雲岩粟茶甘碧澗泉我來無一事危坐聽山蟬
花靨鎮二首
下蔡嬉遊地春風萬杏繁誰家堪繫馬青壁竹籬門
花靨誰名鎮梅粧自古傳家家小兒女滿額點花鈿
長溪建善寺四首
繡谷堂
山谷誰能繡華堂得此名春風無轍迹紅紫自敷榮
龍湫亭
亭中一杯水澄泓如有容不因求得雨那信有神龍
燕庵
已涉艱危地方能處燕安人間不可忽須向静中看
白蓮堂
瀟洒獻公房幽深古道旁山形半環小池面一奩方
仙岩庄
山勢從東轉河流自北來地幽饒水竹山迥少塵埃城
郭居何遠舟船暮可回此中棲息穏懷抱一時開
重九宴集天柱間
皖國逢重九登臨搖落天盍簮追往事吹帽念前賢入
眼吳萸紫開觴鄧菊鮮五雲亭最好爭奈近靈仙
和胡子文遊山寺值雨
偷閑出城府聊以洗塵心自得林泉趣何妨雨霧深野
亭連竹色古寺想潮音幸接高人論清風滿素襟
憶鸂䳵
鸂䳵知何許南園春水多稻粱随分有烟雨想無他世
上貪毛羽湖邊足網羅池塘棲息穏慎勿厭風波
又
幸有春池闊雙雙戲晚暉庭閑宜對立翅短莫高飛寇
賊已聞熄主人行且歸相將芰荷畔看汝浴紅衣
獨遊竹閣
極目盡天際風煙杳靄間水光清滉日野色遠連山白
鹿今何在高僧此獨閑我今無伴侣乘興一躋攀
宿方潭
山中何所有一味静難名暗谷流泉響疎林落葉聲夜
深寒月白霜重曉鐘清早出松間路衣裘空翠凝
贈釋達夫
雲房依古城閴静戶常扄苦行人難及高吟鬼亦聽望
餘秋水遠定起暮山青世諦都無念逢人自說經
和少伊同左經臣湖上作
共訪招提去輕舟漾曉風水光雲影裏山色酒樽中邊
戍今休卒吾生免轉蓬兹遊昔不與猶喜一篇同
小飲
南窗閑徙倚風露已秋深晚色兼凉至浮雲帶日隂池
荷欺碧玉籬菊暗黃金時序將遒盡翻驚壯士心
茶院紫翠閣
小閣面空闊下臨寒水清前山掛錦繡日落轉分明沙
際小舟遠雲間歸翅輕我來看不厭佇立獨含情
七言
便齋
芙蓉已過菊花殘獨有松筠耐歲寒一榻蕭然無箇事
獨看紅日上欄干
登煉丹山三絶句
攀援絶壁上高峯下瞰塵寰杳靄中未飲刀圭跨鸞鶴
已如身世脫樊籠
神仙已往遺基在丹井凄清絶點埃歸去漏殘初睡醒
恍疑身到洞天來
羣峯聳拔更回環鶴駕分明縹緲間金鼎丹成人不見
但畱名字鎮空山
德翬梅軒月下小酌
疎影横斜落酒樽誰知寒月上梅軒昔年山相棲真地
我亦全家寄此村
宿棲林三首
誰知踨跡到桐山頼有禪僧數往還溪路水深行未得
小窗幽閣總躋攀
回首江鄉路渺瀰雨天行色倍遲遲最憐山寺畱連日
恰是清眀禁火時
征鞍終日雨霏霏投宿棲林旋燎衣天意似憐行客倦
放將紅日出岩扉
建善即事三首
繡嶺峯高插晚空雨餘烟霧淡朦朧瓊枝細葉知多少
最愛圑欒竹一叢
春歸枝上餘花少轉午濃隂落滿蹊何事黃鸝語音好
慇懃飛傍粉牆啼
籜龍亭下知誰種旋見新篁破綠苔到此不知纔九日
抽梢今已過牆來
玄沙二首
軒窗高下傍岩隈花木層層取次栽誰道山深春色晚
等閑桃李已齊開
飛山髣髴如天竺環合峯巒一徑通何日再來亭上宿
静聽猿呌月眀中
大中西庵
借得西庵不似庵宛如蝸舍住城南晚來一盞亮功酒
更薦棲林八寸柑
硤石相對有項羽廟
乘閑驅馬向高原楚漢遺基尚宛然堪憐項羽成何事
占得淮邊屋數椽
江村漁舍
江邊茅屋被風掀雨打疎窗夜不眠催唤兒童五更起
重添篾纜繫漁船
晚步
秋半凄然客思清杖藜何處暢幽情晚天風雨莓苔滑
閑傍欄干取次行
出局紀懷
國爾忘家是所先如何交搆競争權霜臺白簡真可畏
一日五公俱左遷
蠟梅
雙成送我蠟梅花夜静幽香自一家疑是素娥來月下
淡黃衣袂紫雲車
宿桐城驛二首
大農遺愛在桐川血食扵今幾百年應想歲豐秋賽日
送迎歌舞獨喧闐
桐溪古驛聞來久我到梅黃雨細時砌下流泉無復有
空餘松栢覆簷垂
即事
江烟淡淡日落後山雨纖纖潮上初黃鶯引雛過林杪
群鷄就食喧階除
澄源堂落梅如茵
落英回旋雪飛餘誰向庭中細細鋪借與翠娥相應舞
絶勝西蜀錦氍毺
甘露亭
涵碧軒前甘露亭暑天凉夕此閑行琅玕一畆森如玉
影入池心徹底清
安豐道中二首
陂渠積水與田通髣髴江鄉意趣同引起三吳耕釣興
小舟來往藕花中
水斛安排鏡面平菰蒲初種已齊生晚來雨過浮萍少
看見魚兒作隊行
舒州西門送客亭
拂雲亭外竹千竿静聽清聲戞玉寒却憶謝公岩下路
水風凉處戰檀欒
友人新居
門向平湖静處開雨餘山色入簾來連雲競秀千岩竹
隔水飄香一徑梅觀裏紫芝元不老柱頭玄鶴幾時回
此峯信是神仙窟子晉吹簫有舊臺
登謝公樓分韻得心字
高峙危樓壓翠岑登臨遥想昔賢心人随歲月有興廢
名逐江山無古今殘日汀邊生晚思斷雲簾外捲晴隂
清風凜凜今何在芳草池塘恨獨深
即事
未尋南郭舊生涯且向淮壖太守家西圃學栽陶令菊
後園時種卲平瓜民淳訟少看空圄吏散庭空聽報衙
更得歲豐多樂事宦遊誰復問年華
寄叔静
頻年京闕暗胡塵竊發桐廬更駭聞食盡犬羊還自斃
火炎蝼蟻却須焚中原已有汾陽將二浙誰驅下瀨軍
州郡雖嚴防守計可將知略佐忠勤
和左經臣見過
為愛端居上郡章里閭何幸得徜徉買田郭外春耕早
築室湖濱野趣長且把舊書遮病眼了無塵事擾中腸
故人訪我畱佳句應笑年來兩鬢蒼
荆溪有懷
自從南郭得三椽怕趁荆溪半夜船每望白雲驚歲月
空將清夢遶林泉雖因追遠時來此又見登高意慘然
極目不知多少恨一聲孤雁夕陽天
聖泉
聞道東山有聖泉杖藜侵曉到山前一泓寒玉流無盡
萬頃良田大有年茶鼎曉煎雲脚嫩齋厨夜引澑聲圓
我來一酌磁甌去終日餘甘齒頰邊
四月一日壽陽樓遇雨
黑雲滃蔚自西來佇立危樓亦壯哉遠壑烟生千里雨
寒潭龍起數聲雷田疇坐看還豐歲里巷遥欣弭旱災
慙愧外官逃吏責歸鞍何憚踏泥回
和馮中丞中秋夜月
捲盡浮雲見碧虚初傳更漏滴銅壺入秋爽氣迥然别
此處冰輪何處無共想姮娥依桂魄獨憐飛鵲遶庭梧
西園飲散歸來早不用紅紗照路隅
又和十六夜月
雲頭依舊尚團圓未覺清光有兩般自是人心重佳節
故將今夕不同看望中銀漢祗如昨坐久園亭又更寒
莫把盈虧妄分别一杯到手且須乾
彈事
論蔡京
臣聞惟辟作福惟辟作威臣而有作福作威則凶于而
家害于而國矣今負台衡之重而虧享上之忠挾震主
之威乃貪天功以為己有履霜堅冰其可不早計而預
圖哉臣昨者列班面奏宰臣蔡京罪狀數十條冐凟宸
聽未賜施行尚欝公論京位極寵盛猶不知止弟子姻
婭悉居要塗朋比奸邪布滿中外勢熖熏灼不可嚮邇
内而庭掖小臣必其識拔以伺察陛下之動作外而藩
維兵帥必其薦引以默制陛下之肘腋附己者榮進離
己者退黜使天下皆知威福出于宰相之私門而不知
有朝廷之命令况海宇綏静初無間隙京納叛啟仇邀
功生事釁結兵連天怒人怨迹其奸回雖擢髮不足以
數累起大獄䧟及無辜株連旁逮煽惑國本幸頼聖眀
不使滋蔓京今惡貫已盈奸狀具露欲望睿斷奮發乾
剛大正典刑亟加斥逐以肅臣隣以福宗社幸甚
再論蔡京
臣疎遠小臣蒙陛下簡拔擢置風憲義當捐軀以圖報
稱今虺蛇當道蔓草日滋倘不力勦而痛芟寧不大違
國是有負陛下之使令乎臣累䟽論列宰臣蔡京權重
位危罪大惡極雖蒙俞允未即顯誅以孚天人之心以
慰夷夏之望臣不避再三之凟披瀝血誠仰干天聽三
省事務必繇聖斷京不候奏擬徑行批下擅作威福鋒
不可攖此京之罪一也京輔陛下紹述首紊憲章文昌
舊省乃先帝睿畫京惑于隂陽之說一毁為墟此而可
忍孰不可忍此京之罪二也謀動邊釁舉師黔南妄言
開拓疆土悉掩以為己功邊陲彫耗民不聊生此京之
罪三也錢鈔本自流通京乃朝行夕改商販不行棄妻
鬻子或致自經而斃民吾赤子何忍重困之此京之罪
四也國家名器京乃盗以市恩汲引凶姦少年結為死
黨此京之罪五也興株連之獄必羅織以成之掩衆正
而盡誅冀以鉗天下之異議此京之罪六也臚傳賜第
京乃摘其語涉諷己者編廢二十餘人此京之罪七也
交結宫闈私通近習京頼此曹以為耳目公肆誕謾若
掩日月而蔽之此京之罪八也託祝聖以營臨平之私
域假利民以決興化之䜟水此京之罪九也孟翊獻昜而
京與之官卒以姦妖而敗張懷素為京之密友終以惡
逆而誅此京之罪十也凡此十罪皆冐重辟况積惡稔
姦未容一一殫述豈得偃然于具曕之上哉雖陛下體
貌大臣保全終始未賜誅竄其如縉紳惶惑生民嗷嗷
陛下豈得忘宵旰之憂而不為社稷無窮之慮也臣愚
欲望陛下檢會臣前後所奏斷自聖心亟加竄殛臣螻
蟻至微倘一言有補于萬分雖斬臣頭以謝蔡京斬京
頭以謝天下臣死之日猶生之年
論蔡崈
臣近累論前給事中蔡崈罪惡顯著伏蒙聖慈開納罷
崈職任俾領宫祠然尚帶提舉叨綴從班士論喧然未
以為允臣職當彈紏宜思報補不敢默默臣竊惟延閣
之職本以旌寵才學文行之士琳宫之任本以優假勤
勞王家建立事功之人崈市井賈販之徒未嘗學問字
多不識每上章䟽取笑縉紳則何嘗有學交結豪民以
規厚利干求進用形于簡牘無異于登龍斷而鑚穴隙
者則何嘗有行起自布衣驟躋禁塗從容𤨏闥僥冐寵
禄則何嘗有勞居論思之地曾無小補唯以道家吐納
為說則何嘗有功臣以為延閣華資真祠逸任皆非崈
所宜處陛下雖優容而公議未厭何可得也况崈妄自
尊大上輕君父侍立瞑目不恭之罪莫大于此義難寬
貸若尚畱京師臣恐招權怙勢隂計邪謀密侵國論有
害治體此有識者之所深憂陛下所宜畱神詳察者也
伏望睿斷降出前後章奏証崈之罪重行黜責以協公
議
奏議
論堂除
臣伏見元豐中内外舉官立為選格付之有司搜括差
注勞績居先孤寒獲進方是時人心悅服升黜無辭以
天子成法守在有司而人無倖進近日堂除差遣比之
舊制下侵吏部員闕甚多銓曹艱于注擬平進實多滯
淹至如縣令改官必兩經作縣宣勞既久檢身無過僅
得關陞通判及至到部本等差遣無由注授復又作縣
有實歷通判合關陞知州又復作通判名為關陞其實
暗落資任臣恐非所以慰首公之吏憫年勞之臣也銓
曹既艱往往習為奔競干請權貴苟得無耻有位者因
得鬻權私其好惡更相請託紊亂官常啟倖曲之私扇
澆浮之風莫此為甚蓋差遣既收之堂除則銓曹之路
必狹銓曹之路既狹則請謁之門必熾臣愚欲望陛下
特賜詳酌内外官堂除有可罷者宜歸于吏部而復用
元豐選格有司一以法式從事則公正之塗闢干請之
風絶其于聖化誠非小補
劄子
辭免除中書舍人
凖尚書省劄子除臣中書舍人令乘遞馬發來赴闕者
聞命震驚罔知所措竊以代言之職選任惟艱不專潤
色訓辭蓋亦與聞幾政自非宿望曷可冒居伏念臣稟
性迂疎誤蒙簡擢躐居憲府進陟諫垣每圖報稱終誓
捐糜職在紏彈身不顧卹雖羣邪之交搆頼上聖之照
臨臣適值内艱痛纏風木分甘遠屏跡寄邱樊俄奉除
書俾司詞掖自量固陋將曠敗之是虞况積愆尤必煩
言之交至兼臣自罹憂患無望生全免喪方新宿疢間
作若冐榮寵必速顛躋欲控愚衷仰干聦聽伏望聖慈
特降睿旨收還渙號俾臣少安愚分實出天地大造
乞外任
輙瀝懇誠上干天聽退量僣冐俯俟嚴誅伏念臣猥以
非才誤蒙奬用擢司憲府思罄愚忠迨長諫垣益增罪
戾旋銜憂而去國宜擯棄于眀時忽拜除書俾領掖垣
之命曾考勞效更升𤨏闥之嚴念與世而多違每自慙
于無補蓋緣臣昨罹憂患以來心氣衰耗稍加思慮輙
復昏憒方陛下循名責實勵精庶政之時竊恐有誤任
使亦必洊被人言兼臣自初改官不歷州縣民事素不
諳習伏望俯加憐憫除臣一外任差遣庶幾完養之餘
稍更事任誓圖糜捐少荅恩思
給事集卷一
