給事集卷二宋劉安上撰
外制
顯謨閣直學士知青州梁子野知定州
中山巨屏控制朔陲維時藩宣必資夙望具官某智謀
宏遠風力敏強曩膺簡求往鎮青社治譽之美達于予
聞北道要藩謀帥尤慎選于邇列今曰汝宜爾其拊綏
兵民布宣詔令體予德意益壯遠猷
顯謨閣待制知兖州郭照知青州
朕視天下如一家視吾民如赤子豈以近而忘遠哉眷
兹青社昔號全齊地冨以衍俗勁而強非得惠慈之長
曷任牧養之寄具官某嘗以愷悌鎮魯郊以風績達朕
聽聯職西清尹兹東土對揚明命益邁遠猷
朝奉大夫閭邱籲除宗正少卿
司宗亞卿實掌屬籍惟時俊彥乃稱簡求爾曩以才揚
更歷兹任忠信篤厚發聞惟休銜恤去朝既終禮制俾
還舊職允恊師言爾其辨昭穆之親疎奠世系之遠近
惇叙訓廸咸得其宜則予汝嘉嗣有褒陟
改瑖邱伯叔仲會為寧陽伯重邱伯公西輿如
為北鄉伯
先生書冊琴瑟在前猶戒勿越示有尊也夫子道為百
世師今從祀弟子封爵之地乃斥其名于爾安乎爰命
討論悉加改訂以稱朕尊仰之意
德州團練使提舉醴泉觀駙馬都尉石端禮為
復州防禦使
朕于攀附之臣雖不以愛暱而遂廢吾法亦不以私嫌
而不錄其功具官某不事綺紈深尚儒素蚤緣推擇祗
奉禁嚴偹殫夙夜之勤寖歷歲月之久宜繇團結進陟
兵防往服異恩勿忘報稱
資政殿學士知大名府梁子美為資政殿大學
士知太原府
并汾巨屏西北要衝式圖師帥之良宜得股肱之舊俾
膺閫寄爰錫贊嘉具官某操履端方材猷宏博入參九
政屢聞獻納之忠出殿大邦彌著循良之效勤勞中外
朕所眷知兹陞秘殿之隆名改付晉陽之重鎮惟紀律
嚴則可以護諸將惟威惠著則可以懷遠人益圖爾庸
以永終譽
樞密都承旨曹曚提舉崇福宫
朕昭明國憲屏出邦朋惟伸威罰之行永示傾邪之戒
豈容餘黨尚咈師言具官某紈綺小臣趍操猥下頃緣
勲閥冐列華途有輕視君父之心有規壊國體之意比
巨璫之斥逐乃平日之締交尚稽眀刑輙興異議肆騰
稱譽之語實懷怨懟之私動搖輿情鼓惑朝論彈章交
上詭迹悉彰雖朕欲容公議不可其解樞廷之屬尚仍
真館之司内訟厥愆服我眀訓
曹調罷大理卿提舉鴻慶宫任良弼罷大理少
卿知密州游百揆罷大理少卿知耀州
廷尉天下之平也昔我神考董正治官議獄斷刑悉歸
大理其任可謂重矣苟用法而不知義徇勢而不知法
天下安所取平哉爾為棘卿不思帥屬(任良弼游百揆改為擢貳卿寺)
(不贊官聯)以患失鄙夫之心有迎合要權之意以縱弛為惠
以苛刻為明刑獄紛張道塗怨讟果諠公議荐致煩言
往奉真祠毋忘循實
顯謨閣直學士知成德軍洪中孚知永興軍
迪上之德意志慮莫切于侍從禁近之臣故出則殿侯
藩撫民社必能任牧養之寄以寬朕之碩憂咸陽會府
控制西陲兹擇師帥不敢輕畀具官某久翺翔于禁橐
多輔弼于朕躬往鎮常山厥有休譽
刑部郎中夏鰭除大理少卿
具官某為郎粉署晉貳卿聯非止為爾序遷之榮也以
爾敏于從政審于用律屢觀已試民以不冤故廷尉之
事擢爾副之必能欽恤用刑期協中道往贊爾長以推
廣予一人好生之德則予汝嘉
王革除大理正卿馬咸除大理少卿
朕眀慎用刑哀矜庶獄期得哲人典司臬事以爾革守
義不回擢長棘寺以爾咸治煩不擾往貳厥官惟一乃
心惟公乃聽庶幾天下無冤民以稱朕好生之意
知汝州王旉加顯謨閣待制改知成德軍
常山巨鎮次對近班顧非老成不輕畀付具官某材猷
宏博風力敏強使節藩符更踐惟舊所臨底績發聞彌
休輟自南昌昜帥真定西清秘職併示恩榮益懋爾庸
寬予憂顧
朝散大夫添差監歙州鹽酒稅周秩復直龍圖
閣提舉洞霄宫
威罰之權以馭臣下牽叙之典厥有故常爾曩以器能
荐膺任使勿思毖慎自速罪辜兹從筦庫之微寵復文
階之舊陞延華閣就畀琳宫體予異恩勿忘報稱
河北路轉運副使侯臨移陜西路
自陜以西列城數十轉輸之計允藉通才爾燕朝賜對
占奏可嘉輟自朔方緫按關右均通食貨豐衍邦儲考
覈吏能修舉衆職時汝之任往惟欽哉
京西轉運判官趙點轉一官
國家連被河患洛口建隄尤急爾以才揚佐漕畿右興
此重役績用有成載嘉爾功進秩一等益思懋哉
右司員外郎張叔夜罷職與監當
都司之任紏正綱維儻慢令之弗虔豈常刑之可逭爾
曩由武弁昜置文階旋自府僚躐居宰屬比頒詔旨申
按攸司簿書勾稽漫不省察官吏縱弛不復誰何乃以
虛文欺罔朕聽逮兹覆實姦偽了然宜從罷斥筦𣙜是
司往路省循毋重尤悔
戶部員外郎李梲除右司員外郎
爾服職省戶能紏弊姦故擢爾為宰士以綱紀中臺往
慎攸司益懋乃績毋使風采減于前司則稱朕意
中大夫提舉洞霄宫許幾責授永州團練使袁
州安置
罔上朋邪雖伸明罰原情定罪洊置嚴科以爾賦性庸
回操心險愎潜交近習密助巨姦每植黨以背公率懷
諼而害政曩司邦計輙肆紛更隳摘山之制而歲課頓
虧建裁禄之議而廪賜悉減以至儲峙殫乏國用靡豐
削刻至多怨咨殊甚迹其誤國實汝之由同時罪辜已
皆竄逐尚叨真舘未厭師言往副州團體予善貸
兩浙轉運副使莊徽加直秘閣
朕分部置使以董轉輸不有甄陞曷功能吏以爾材質
敏給識慮精深將漕全吳洊更歲月宜時近效庸示寵
褒聯職蘭臺增華使節往祗朕命其益懋哉
中大夫直龍圖閣董正封為集英殿修撰兩浙
轉運使
朕分道置使以任轉輸又俾之察視郡縣以寄朕之耳
目其選可不重哉爾長于吏治事任洊更銜恤去官亦
既終制宜頒明命將漕全吳用陞書殿之華以增使權
之重其無剥下媚上縱吏蠧民則稱朕意
責授永州團練副使永州安置錢即復太中大
夫徽猷閣待制知永興軍
朕以八柄馭其臣法行自近不以一𤯝掩爾善期與維
新矧居從槖之聯久掛刑書之末可無抆拭式對寵嘉
具官某曩以才猷洊膺藩帥議行均糴之法未悉當時
之宜原情已諒其匪他牽復孰云其可後寵還文秩就
畀州麾聯職西清漸復青毡之舊分符右陜布宣紫詔
之寬益圖爾庸以荅朕意
職方員外郎李諤除著作郎
眷惟著作之庭昔號羣玉之府非得直諒多聞之士曷
從吾道山之遊哉爾奏對燕朝有嘉敷納輟自中臺亟
遷東觀爾其毋怠思稱厥官
徽猷閣待制知興仁府韓粹彥知定州
中山巨屏控制朔陲惟爾之先常守兹土其民畏威懷
德刻石于今頌之具官某世濟厥美克守忠勤輟自近
班分符輔郡閱時未久進昜帥垣爾其布宣教條臥護
北道庶無愧于前人以對揚朕之休命
太中大夫徽猷閣待制知永興軍錢即改興仁
府
畿右名區曾為吾股肱郡非甘泉舊臣不與也具官某
夙以譽望洊歷禁嚴起之廢閑分閫全雍爰申眀命殿
此輔邦往祗厥服如在朕之左右
朝請大夫集英殿修撰陜西路制置解鹽使何
述為徽猷閣待制知永興軍
具官某制置西陜鹽筴能調盈虛以足國用通有無以
惠商賈上下不擾公私宜之是用寵以西清之次對往
鎮全雍之大邦必能為朕牧養使賦平訟理民安俗阜
如在西陜時則予汝嘉
降授承議郎知衢州耿南仲為禮部員外郎兼
定王嘉王府侍講
春官禮樂之司命爾為郎非特以治器數資考訂而已
也二王就傅俾司勸講蓋以禮樂入人者深而議論導
廸者昜養其沖和日與之俱化矣以爾兼之朕意不有
在乎勉思厥職嗣有寵嘉
奉議郎符寳郎陳鍔兼定王嘉王府記室
朕以二王出就外傅思得端亮之士日與之游以爾操
履修潔議論純眀著作蘭臺掌符左省靖共有守譽處
彌休爰錫命書俾司筦記爾其往參輔導助成正德使
朝夕見聞罔有不正豈特資爾翰墨而已哉勉修厥官
庸副朕意
朝奉大夫直龍圖閣知亳州周穜轉一官
部使者以守臣殿最為一路勸爾克共乃職歲輸先集
進秩一等尚益懋哉
通奉大夫吏部侍郎姚祐降官
天官之貳銓綜是司儻弗廸于官常固難逃于邦憲具
官某頃繇推擇揚歷要途服在選掄不思紏察黠胥舞
法並緣為姦貨賂公行擬授失當亟加研究灼見事情
宜從降秩之科少示曠官之戒體予善貸思蓋前愆
承議郎吏部員外郎蕭復降官
爾服職銓曹不思毖慎黠胥舞法並緣為姦賄賂公行
擬授失當宜從鐫褫以警曠瘝
將仕郎編修國朝會典所檢閱文字方邵改承
奉郎除秘書省校書郎
蓬邱圖書之府名美秩清非修㓗博習之士不踐迹于
其間爾秀而文奏對敷允寵昜華秩典校藝文士之知
遇可謂榮矣其毋隳所守毋替所聞益懋遠猷以稱朕
意
知永興軍李譓責授團練副使安置
誤國欺君臣之大惡原情定罪邦有常刑爾賦駔會之
資挾穿窬之志交通近習黨附巨姦屢致私書屬託子
姓彈章交上公論弗容曾未正于典刑輙妄陳于符瑞
爰加考騐悉出厚誣為臣若斯忠義安在斥副州團之
寄永為姦宄之懲
張仲英等降官
爾等並膺委寄協贊藩條不思秉義以事君輙復朋姦
而罔上妄陳符瑞爾實與謀鞠治具孚可無懲戒褫官
二等示我寬恩
承議郎提舉京畿學事葉源改兩浙學事
朕分遣使軺典司學事選用之慎必惟其人爾元豐名
儒趨操純正屢將使旨蔚有休稱宜自京畿往臨浙部
爾其叨奬士類布宣詔條使成材衆多上副樂育則予
以懌汝亦有辭
降授朝請郎新陜西轉運副使侯臨加直秘閣
寓直芸閣允謂清華資以勤能未嘗輕授爾頃繇推擇
服在使軺克懋猷為所至可紀比緣昜地入覲燕朝聯
職道山增華臨遣益圖顯效以報寵榮
著作佐郎馮熙載為膳部員外郎
自著作東觀列職春官可謂一時清選也以爾行藝著
聞敷對忠亮俾以司膳豈曰逓遷蓋將歴觀爾之所能
以就爾之遠業服我眀訓其益懋哉
中大夫都水使者吳价轉官
爵賞之設敦勸庶工惟時勞能宜被褒陟以爾材資宏
美風力敏強曩膺簡求典司水政河隄之役績用有成
羣吏奏功汝實提振肆攽渙渥增秩二階往其欽哉服
我休命
都水使者吳玠為徽猷閣待制河北路都轉運
使
治財猶治水也行其所無事而已矣爾與司水政厥有
俊功朔方飛輓命爾總之超陞次對之聯以寵皇華之
使爾其洞䆒源流儲衍兵食國裕而民亦裕田里絶滯
冤之嘆者是豈非以治水之道治財乎
都水監丞葛仲良為都水使者
都水掌河渠水衡之政令設使者以董治之非宿于其
業習知其源流者不在兹選爾智材䟽敏夙夜瘁勤不
負于丞具有嘉績是用命爾以長厥官往率其屬益獻
厥成則稱朕意
太中大夫致仕蘇轍追復端眀殿學士贈宣奉
大夫
朕紹述先猷聿懷故老凡刑章之罣誤悉牽復以優容
矧獲令終可忘褒典具官某夙稟直諒逮事四朝晚歷
險艱獨秉一節處訏謨之地非堯舜不陳居退食之私
以孟孔自樂宜永終譽式介壽祺歘爾訃聞良深震悼
超進文階之峻寵還名殿之榮尚其幽靈膺此顯命
殿中監高伸殿中丞王遜轉官
朕袛述先猷肇新殿省眷惟供奉之式比加編定之功
宜有恩榮以示旌功具官某等曩因簡知服職御府六
尚成書條理可考載疇爾庸寵進文秩爾其懋哉
朝請郎祠部員外郎石景術提點京西北路刑
獄宣德郎提點京畿刑獄張閱為河北路轉
運副使
朕惟神考以民社之寄責之守令以守令之臧否責之
部使者一時得人熙豐號為盛治肆朕紹述尤慎選掄
以爾景術吏治詳敏故擢以河朔轉輸之寄各揚乃職
督視一道上無蠧民之吏下無冤枉之民庶幾同符熙
豐以彰朕用人之眀
尚書庫部員外郎葉劭為鴻臚寺少卿
九卿之亞職任為優惟時鴻臚掌予賓客疇咨俊乂咸
曰汝宜往惟欽哉毋替朕命
顯謨閣待制提舉醴泉觀何述同為顯謨閣直
學士
西清秘閣謨訓所藏寓直其中秩隆地近惟時偉望克
副簡求具官某學問修崇性資粹美揚于邇列朕所眷
知書省編摩述勤備著祠宫涵養譽聞彌休矧條令之
更新繫相臣之兼領有嘉勞績增峻寵名非特為爾父
子之榮將以示吾君臣之美往祗茂渥益勵遠圖
兵部尚書張閣為翰林學士
北門學士地近職親不專潤色于訓詞實備顧問于左
右選擇惟慎古今所同我得其人載頒休命具官某性
資端亮學術高眀文華足以代予言謀議足以斷國論
蚤由詞禁出殿大邦簡在予衷召長武部閱時未久譽
望益隆爰稽考于師言宜寵還于舊物若夫逹制作之
體要副燕閒之咨詢惟汝之能宜稱朕意
翰林學士俞㮚為兵部尚書
國家承平中外綏靖雖不貴佳兵豈以久安忘武事哉
夏官之長實統五兵為萬里之折衝資文昌之長筭非
體國老成曷以任此具官某剛而不撓静而有謀執法
霜臺僅能閱月摛文翰苑多所弼諧用陞喉舌之司悉
總武部之重勉修厥職為國遠猷
顯謨閣直學士中奉大夫李孝壽復正議大夫
朕于甘泉法從之臣極始終禮遇之厚雖以微文鐫秩
豈拘于牽叙常法哉具官某天資粹眀吏治嚴整尹正
畿甸風績著聞引疾祠宫姑遂退佚式頒眀命晉復官
聯惟爾之休欽承無怠
張諤除尚書戶部侍郎
邦計之重領于民曹必擇貳以佐其長使參稽登耗贊
舉籌策庶乎上用裕而下不乏以爾揚歷中外眀習源
流擢爾為郎兹為慎選爾其懋哉
朝奉郎范之才為倉部員外郎
尚書六曹聯職合治地官之屬尤在得人爾夙以才稱
咸謂通敏比因奏對灼見器能爰錫命書列于司庾往
慎厥官贊理邦計
王灃閣門宣贊舍人
列職宸閣允謂清華資以勸能未嘗輕授爾奉使屬部
沉審有謀克獲凶渠安靖邊徼宜稍顯賞以旌爾功進
陟新階典司宣贊為爾之寵往其欽哉
高堯舉張天材
朕欲從政之士知法令之若江河申嚴律學選建官聯
爾等咸膺推擇往踐厥官或參訓導之聯或司紏正之
任各祗乃事以觀爾能
惠柔民
朕建辟廱以處歲貢之士增員闕以專訓導之職爾業
眀行著咸曰汝宜其守所學尊所聞以稱朕樂育之意
勾仲甫除荆湖北路提點刑獄
荆湖之北控制諸蠻物夥事繁獄市昜擾肆求望碩往
按祥刑爾曩以才揚嘗歷方面罷斥滋久能務省循朕
不汝棄就畀使軺益圖厥修副予欽恤
宗室仲遷贈開府儀同三司
眷惟邦國之華允藉本支之茂愓聞永逝敢後彛章具
官某廸德粹溫秉心端恪悅詩書而務習處冨貴而不
驕洊膺惇叙之仁寖陟清華之列奉朝惟謹率履無違
著好禮之美稱得為善之最樂云胡不淑罹此閔凶宜
隆褒䘏之恩以極哀榮之寵啓封大國視秩冢司尚其
如存服我眀命
宗室叔混贈開府儀同三司
祖宗之世並建親賢以固磐石之基以茂本根之勢故
生則不閔勞以事而冨禄之殁則軫卹其後而褒崇之
始終之義備矣具官某秉樂善之資服仁厚之化屬籍
最長遷于庶察之聯高朗令終享此太平之福寵開榮
國峻視宰司泉路有知歆承無斁
胡奕修復職
朕待遇臣工務從寬假獲與甄陞之典曾何存殁之殊
具官某曩以時才洊更事任將漕六路宣勞實多惜其
淪亡嘗加褒贈中緣褫奪亦既累年原情念勞宜從矜
貸其家籲訴達于朕聞特還内閣之華仍賜後昆之慶
尚其不昧歆此寵榮
横行皇城使皇城副使等换官
朕遹駿先猷肇修武選是正官稱之美以為在服之榮
具官等夙以才揚久祗予采乃眷横班之峻(或作崇階之寵)允
為右列之華宜從新書用頒明命尚慎爾止毋或勿欽
中奉大夫直龍圖閣知杭州龐寅孫轉官
朕公考績之法以馭群吏雖在䟽逖不廢褒崇矧吾邇
臣厥有彛典具官某才猷明敏識慮精詳曩以才揚踐
更中外比領西清之職出綰錢塘之符風績著聞譽望
休顯有司會課應令當遷俾增峻于文階其往祗于寵
渥
姚宏轉防禦使再任
邊郡守帥簡自朕心矧著勞績疆埸帖然其可數昜而
撼動我邊民哉爾久分符竹隠若長城宜繇團結之聯
躋于禦侮之列仍綰舊紱益既乃心
張竦轉官
夫為郡太守而能譏察姦萌使不得作可謂才矣爾守
淮安降羌搆謀隂圖竄逸以智俘獲卒服其辜朕何愛
一官不以為汝賞哉肆頒寵命往其欽承
路某轉官
新造之邑爾能勞來拊循其民俾安厥官時乃之功可
忘褒勸進秩二等懋哉
王華降官
爾綰郡章不思牧養乃倚法以任情黷貨以豐已朕不
能慎擇于始彼千里之民何辜焉試加核實具有冤狀
聊從鐫秩筦𣙜是司尚其循省以蓋前愆
王子猷胡景修降官
民吾赤子而畿縣尤所重爾玩法縱囚長姦害民朕何
頼焉姑削一官是為寬典
張閱賈君文降官
部使者以紏察吏治為職况按刑之司在畿甸之邇乎
爾等咸以時才擢將使指屬邑玩法連逸重囚爾于平
時曾不按察逮其已然乃始究治失刑縱惡誰之過歟
姑從降秩以警曠瘝
侯渙開封府士曹參軍
都邑翼翼四方是則治稱浩穣其可以常才冐試乎以
爾資識敏明應機必决曩膺推擇服職佐僚爰錫命書
俾遷厥次往贊而長益懋爾修
劉法散官安置
朕恢崇學校丕變寰區故雖遐陬教法惟一儻懷阻壊
難逭典刑具官某頃以常才濫居師席弗思體國遵奉
詔條而乃託公逞私規害學政陵轢士類輕侮憲章無
享上之誠有怙終之實師紳若此朕何望焉其褫兩使
之榮資仍解河湟之重寄屏之遠服聊示竄投體我寬
恩毋忘自訟
將校降官
傷人抵罪里巷自好者不為也爾身領將麾乃弗知戒
任情悁忿自貽厥愆褫秩一階往其循省
燕國静恭思懿淑慎夫人薛氏改封越國并加
莊穆二字
朕詳求淑德參侍宸闈顧非宫壼之英曷稱號名之美
某氏稟資端静廸德粹溫柔嘉夙著于令猷恪謹動循
于禮則自膺異數益懋閎休志意修而不渝寵禄至而
愈慎宜頒渙渥進陟大邦惟莊則肅而有儀惟穆則和
而靡懈併兹顯號式廣徽稱往服寵光永綏多福
某氏衞國夫人
朕詳求淑德參侍宸闈惟時禁掖之良爰錫褒遷之命
某氏稟資端静飭已惠和恪勤克敏于事為恭順動循
于禮則自䟽封于名郡已藹著于英聲朕所眷知宜有
甄陟進加大國之寵以新象服之榮益懋令儀用對休
渥
孟惟彥降官
爾負三世之傳虧十全之效是怠吾事宜削二階
楊昌父贈節度使
朕親祠泰壇薦饗上帝既荷休于穹昊遂均賚于庶邦
惟予禦侮之臣厥有追榮之典具官某故父某夙推恭
順克保遐荒籍輿地以自歸率遵文教襲衣冠而效職
永捍藩維篤紹世勞實有賢子曩被餙終之寵洊陞畱
務之榮屬釐事之告成廣慶恩而遠浹增崇位叙進領
節旄尚其如存服此顯命
母某氏贈郡夫人
祗見上帝均慶羣工維時愍章厥有彛典具官某氏稟
資端懿廸德惠和嬪于令門克有賢子忠勤夙著品秩
增崇宜䟽大郡之封進陟小君之號尚其幽壤歆此寵
光
妻某氏封郡君
釐事告成庶邦共慶惟時恩典厥有彛章具官某妻某
氏柔嘉有儀淑慎爾止率循内則克相厥夫服職忠勤
致位通顯宜膺渙渥進陟郡封尚其欽承服我休命
張夏封寧江侯
生能有功于人殁而可祭于社者其斯人歟爾在先朝
將漕淛部江濤為患剏建石隄回遏怒瀾逾七十載民
頼其利朕所嘆嘉爰錫贊書寵之侯爵尚其歆懌永庇
此方
長源侯
山川之神能以休澤庇覆其民者朕咸秩而祀之况漢
水之神其可後乎惟神實紀南國廟食一方有禱輙從
民不告病宜新爵號以寵神休尚其居歆永庇兹土
給事集卷二
