竹溪鬳齋十一藁續集卷十九
宋林希逸撰
挽詩
趙庸齋
金章雖貴豈公榮一點孤忠百世名字字清吟如太白
篇篇奏疏似更生士緣氣類歸宗主身為朝廷作重輕
當世共傳書幾種最初曾見易先成
品題人物妙權衡在日江湖有重名為國得賢八君子
登門執贄幾書生少游輦路心交久晩見南華口義成
欲序未酬詩卷在相知可獨是同庚
信菴趙少保
勲名已盛端嘉日身佩安危三十年自去鴻樞開督府
迄辭鴟閤老平泉早看養馬封侯將晩作騎鯨捉月仙
縱道進賢冠最好不須畫此上凌煙
長淮當日事尤危孤壘身當數月圍楊子江頭如虎卧
平山堂下似羓歸二難千載為時出一戰三京與願違
賫恨伯符投鏡去追懷到老淚沾衣
百萬頻年戰虎貔神馳漠北到洮西空餘八陣江頭石
未見一丸關上泥守父訓辭黃閤去負時名與紫巗齊
河山收此英靈氣下馬千年看墓題
出語無多動造微公於學問似生知客游槐府珍遺帖
世誦樗翁序近詩握手最先門下士傷心誰勒墓前碑
匆匆四十年間夢憶到廬江下榻時
趙虛齋
兩朝人物號耆英九折﨑嶇亦飽經幾度拂衣心似石
重來曳履髮如星爭名可是因文字轉臂堪嗟失典刑
何處藏山猶有史悲笳幽咽若為聽
奥學深功在易通御題褒句聖恩隆成書自講前無例
異論難齊久始公辭有所之端可據文無不變論尤工
臯比定集諸仙聽獨惜丁寬道不通
恕齋洪尚書
定是仙從天目來少曾吟詠到襄淮才名詞伯班常伯
學問平齋授恕齋華蓋謾云鄰翰苑衮衣不許上瑤階
海山縱好歸何處嘆惜人間事好乖
秀骨清姿玉雪同幾多星宿入心胷風流王謝談諧勝
家數常楊制詔工坐政事堂無六丈登文章籙似三洪
年來人物蕭疎甚玉座東西欠此翁
伊昔宸京握手初横經公未到三衢早班玉笋還先去
晩侍金華却共趨思老有餘知筆健病成應是為詩癯
峯摧太華嗟何及身遠無因奠束芻
陳節齋
諸賢名並端平見一老音存正始遺改紀重來時領袖
持荷獨立右尊彛心忘世易身難乞家著書多人少知
省闥纔辭畱史館可憐便入八哀詩
國重穆陵蒐鉅典帝咨宿學進隆名那知幻境空花散
不待藏山史草成筆塚長存堪悵恨書棺何益謾哀榮
西山門第今無幾落盡殘星淚眼盈
早歲登門叨賞異暮年造闕喜追陪每從省戶供詞去
多向都曹誦句來逐客贈年今尚在癡兒别飲恰方回
湖邊握手如前日身隔千山嘆玉埋
李斛峰尚書
公擢端平第祥開日下雲乾坤鍾直氣星斗瑞斯文出
處關時運更嘗厭俗氛白頭需舊學何事靳吾君
又
論著千年計﨑嶇二紀餘人多仇直疏公不羨除書曳
履歸何晩儀圖事竟虛早知天許嗇恨不守茅廬
又
中朝更幾局鳴世獨錚錚奏疏如山藁哀笳何處聲雖
孤巖石望何損斛峰名應有遺書富何時見集行
又
當年期集所一榜上三人晩節帷公在交情獨我親楚
東分袂久溪上得書頻曾共茅簷宿因行部入閩
又
三領閩麾節名高德度寬苦尋鹽利病痛念郡凋殘擬
有回天奏相期對日看入朝孤此意聞者淚闌干
朔齋中書劉禮侍
聲名早日到宸幾自許凌空健翮飛朔黨家傳真抱負
西州人老幾招麾長庚窮殺狂如故韓愈疑為傲則非
歲晩雖為香案吏白頭終與壯心違
再造功成始趣還又從薇省去長安登車屢作澄清使
持槖還須文字官子美八哀俄入此賀公二命只書棺
不知庾亮埋何處遙想悲笳淚雨澘
一識端平三十秋北關重别見南州紫薇閣下分房住
黃檗山前並轡游碧水詩來秋後得吳門書去病中投
交情不薄相期遠底料催歸記玉樓
趙大資(無惰先生)(以下追悼作)
先帝云公有相才經帷曳履久徘徊先調化瑟更絃去
却贊兵機杖節來祀典空聞陪五使宗臣不許位三台
白頭遺老孤忠在忽漫騎鯨亦惜哉
當年玉座語尤親薦士雖多不語人天下短長才識盡
内中方寸紙來頻(用晏公事)僕窮分作米鹽吏公許宜為翰
墨臣回首摛文今夢斷長懷知已淚沾巾(公有奏冊分門薦士余為)
(豐儲幹官名入詞翰門)
王太博(特魁)(宗合)
蘭宫凡幾上直待晩成身臣對三千字君恩第一人談
經居未久岸幘請何頻風月分能幾空山骨已塵
以賦鳴雖早襟懷實似虛出彈齊士鋏歸讀樂軒書丹
桂攀殊苦黃粱夢不如在時同手足入念每沾衣
盧汀州(號野涉)
名落江湖歲月多白頭還止夢三刀胸藏千載心期遠
識盡諸賢眼力高慷慨當筵談抵掌淋漓滿壁醉揮毫
空山埋去泥銷骨何日人間見此豪
野涉來南岸幘時我方為掾久追隨爐熏柳葉同清話
酒嚼梅花幾賦詩别後京華纔一見病餘山寺謾相期
(壬子余自番歸公病方安約至黃蘖不果)為公一慟今踰紀當日交游在者
誰
百七弟
我嗟孤日早汝亦守偏親愛甚於諸季年多似一輪家
雖老去足身苦病來頻卜穴何時定傷心歷四春
黃倅(鈞)
蹇驢驂乘驥鹽車有士如君具眼無唾手兩科名淡墨
秃頭半刺(闕)紆朱筆無見夢花何有玉只空埋草已枯
搖膝向人吟不住追思如見重嗟吁
輩行交情似此稀舊遊追記每攅眉桐花古郡為僚日
落葉長安謁選時君去鳴琴曾别飲我期煨芋更論詩
誰知俯仰成今古僂指傷心二十朞
兩舅氏
吾舅雖潜德人間兩玉人眼高俱邁俗鬢秃共娛親場
屋因緣薄詩書趣味新少公談頗勝伯氏奕尤神門外
相過少樽中自釀醇荆花同伴老竹葉滿懷春壽袠皆
踰七堂封亦與鄰贈車傷作夢華屋悵今顰甥老頭如
雪山空骨已塵前年松下酹語不盡酸辛
王倉(華甫王實齊遂銘倉之父為孝友王家)
(王為温陵法曺方蒙子功為理曺余為節推三人相與最厚)
姓名早入文章籙姿性宜生孝友家視世故輕如棗葉
得時名重只皇華白楊何處傷心遠紫帽同游飲淚嗟
向老伊誰同此意獨餘一友在東嘉(子功永嘉人)
九江朱長卿(信庵之客余同朝同舍也)
精神滿腹氣英英早歲宜登要路津名是平原門下客
字同先漢蜀中人已趨文石班猶淺雖擁油幢志未伸
壯士不留強敵在交游相弔淚沾巾
江番相望兩年餘度度書來有壯圖安已彈箏思海道
武空鳴劍說伊吾公閒未久騎鯨去我遠先慚倩鴈無
宿草不知秋幾度衰年何計奠生芻
班行一見便歡然意氣相求似夙緣得古鼎彛多鑒定
常時樽爼每招延郊吟愈和曾成軸晉帖唐碑不計錢
見說舊藏今散盡傳家猶幸子能賢
陳所齋
胷涵萬卷筆如虹四海應無兩所翁身老肯疑詢有鬼
眼高不許憲交公祗緣命薄非才薄信是文窮與學窮
班路重來終一簿予麾亦不到莆中(在朝以足疾出)
又
三文堂上墨猶鮮别幾何時哭此仙散髮弄舟思往日
撚髭覓句是前年理明洛學知翁少表慕瀧岡有子賢
人物如斯埋玉去病違執紼淚澘然
劉殿講大卿(範)
涉世風波惡收身歲月長再三持簜節八十侍華光邊
入籌如蔡民懷惠有棠兩朝凡幾奏書不與人亡
又
已分黃冠老猶為白髮卿登朝耆壽俊聖學緝光明盛
德兼和介高懷了死生柯山仙窟宅笙鶴定相迎
又
幾年漫仕貧如故半世投閒樂遠䜛無八九椽多借宅
得三百戶謾題銜初畱蘭省交吟卷再見芝山送别帆
何月得尋埋玉處天南凄惻夢松杉
莆守汪宗博
凝香据案幾何時事事傳來昔見稀生果神如包孝肅
死尤貧似尹翁歸誰知食少為身害可恨才多與命違
見說滿城人慟哭交游那得不沾衣
又
襟義如公世所難南來一念十年間喜時文石為烏石
未到壺山住道山宿草故人詶願畢生芻有客弔喪還
清名雖在身何在抆淚空嗟造物慳(來莆先至三山謁越烏石尚書墓)
又
天奪如公亦酷哉遺民悲慕似嬰孩輤還夾道號啼送
寢祭諸村接續來野錄何年能入史祠成他日轉生哀
溪干舊友多彈淚半月前書手自回
吳理卿
風骨相期衆才名為底窮策雖高似董位却劣於洪沒
世臣卿少他年史筆公賜詩宸訓在無愧是清忠
又
二紀中年廢清時晩歲收如斯封馬鬛謾爾跨鼇頭雅
度人何忤虛名世浪仇論交思少日文會飲榕樓
又
白首同收召追隨僅一冬公由卿出使我去掖為農上
節歸曾見攜琴願莫從傷心湖水外石獸倚長松
陳判官(介)
師學親聞正始音半生為母欲投簮游環璧水成名去
為念珠曹得譽深賢比鄴侯家有傳達如康節病先吟
寧需郡幕辭臺幕到死知君鐵石心
陳府判司令(童科)
大科家世衮傳芳恨不崢嶸翰墨場空鬱壯圖纔半刺
合司帝籍便横翔官稱僅似潯陽白早慧疑如江夏黃
曾向掖垣開薦口眼看埋璧倍嗟傷
鄭令人(義江陳開國内子)
具眼翁求壻齊眉老耐貧年如綘甲子賢比鮑夫人守
誡居官舍持經識幻身親鄰恩意厚誰不淚沾巾
陳橘山
昔侍先師席西軒筆研同晩為蓮社客私號橘山翁内
景經誰授還丹訣自通仙班催底急吟此望方蓬
又
數畆園雖小齋居却有樓木奴居半許果子亦多收閒
日長趺坐晴時間出游自君之去矣遙望只增愁
鄭子誠
執經師席下於我是庚兄袖手塵中老灰心世上名杖
藜行竟日杯酒度平生終始交情在無人解索銘
又
住處雖鄰曲多慙寂寂居間能馳手帖時致以肩輿我
嘆年相若君衰日漸疎人間夢先破周蝶果何如
劉夫人(趙必鍪母)
淑德生全美深閨禮自防訓嚴今孟母誓苦昔共姜科
欲傳三世兒令學四方棲鸞吾所愛千里索銘章
又
獨力持家老真如烈丈夫齋明供藴藻服飾厭金珠甲
子祗餘六鸞雌嘆久孤悲笳講山路寒日澹霜蕪
莊丞内子
多門嬪貴族何事喜摩訶清比顧家婦達如凌行婆再
來鄰曲媪獨見女中娥委化雖云樂潘郎鬢柰何(銘云鄰媪)
(見夢而生)
死自知歸處生能孝養親真堪名烈婦豈不勝癡人新
卜金沙竁空埋玉雪身佳銘求篆石摻筆為酸辛
鄭仲升
西軒同舍日開爽莫如君健筆疑淹筆方巾似艾巾壯
年嗟斗粟老日味羹芹鄰里交游盡傷心宿草墳
林甲父(胄)
我有宗傳未付衣喜渠歲晩共吾伊云胡丹旐鳴笳去
不見青衿問易時生靈運前何太速為文介後重堪悲
犀斜宰木今誰主飲淚看君乳下兒
丘司理毋(同年升内子)
三十年嫠未易禁信眉纔爾遽涔涔斷機有訓名花帖
埋璧無慙見藁砧剪髮為珪供客饌却蚶令侃職官箴
年兄事狀夫人誌歲月追思淚滿襟
李提舉(丑父)
榮塗久歴似羊腸蓬省歸來髮欲黃麟筆正煩朱邸客
駰絲還要錦窠郎觀魚濠上歸思切吟雁峯前遺愛長
金鳳賡酬知樂甚玉樓誰召去何忙
早歲聲喧翰墨場晩尋蘭芷到湖湘劉郎未得文章力
涪老空懷書傳香埋璧奈何從石衒好竽滋甚况琴亡
山房宿處成終訣悵憶交情四十霜
陳提舉(煒)
三為一疏鳳鳴陽去國投閒兩鬢霜早有重名居豸府
晩因同姓誤君王恰還使事逢新政已峻卿班入太常
止尼不知何物祟清時竟失魯靈光
嶺海清聲玉雪如門庭尤峻是閒居吹噓昔日班揚賦
受用餘年老易書亭列百間多築圃舟移數里自穿渠
春來紅紫應岑寂花外無因見小車
别無久近不相忘見面雖疎意味長向摧梁初馳唁疏
已埋玉後送銘章我慚臨穴詩黃鳥兒報移阡䜟白羊
絮酒何時澆宿草些成三賦淚沾裳
趙通判
世守祗儒術才優奏最頻官終半刺史孝事兩家親長
葛碑仍在甘棠愛尚新趙公陂上下遙想泣遺民(宰惠安築)
(陂有記)
碎劇更嘗久躋攀鬢已皤題輿嗟命嗇製錦得名多銘
好傳千載梁摧付一窠書丹慙鈍筆回惻甚於蘇
山長陳剛父(初為霅川簿入倉總幕)
名在江湖久青袍鬢已霜苕人師鑿齒蓮幕客君房甫
為思芹去還遭撼樹傷清朝公道厄埋骨竟淒凉
又
君本輕場屋何心第太常吟姿如島瘦直性似蕭剛已
恨嬋娟誤爭知襌化忙功名雖有命詩在莫俱亡
林宗院母
鶴髮賢哉母冰清又玉温早同夫傃隱晩受子貤恩箕
筆營新竁銘文託後村登堂曾及拜吟望暗傷魂
丘進衜内子
鸂䳵同看去閨營不少須幼癡兒哭母死孝婦從姑牛
卧圖形好鸞棲鏡影孤藁砧銘石語悽寄挽郎歌
梁秘閣
江幕歸來喜脱簮當門小築似山菴名於世見林間一
爵以仁尊天下三早失偏慈心已懶晩雖漫仕性難堪
非無憂愛閒成僻雷雨曾傳舊奏函
白頭姓字紫蓬仙三徑還公得樂全八九十翁健如虎
等閒一蛻妙於蟬何年重見風前樹此夜愁看月上弦
義合弔廬寒阻我須㩦斗酒到岡邊(三月初八日築)
當年握手向番湖歲晩交情不暫疎安樂窩中三度宿
往來溪上幾回書鳳游舊客彫零盡龍窟新阡悵望初
人物如公應不死有銘有誄果何如(鳳遊冶司堂名)
趙侯母葛氏(莆守)
盛德高年百福全瑤池元是女中仙慈民束吏如侯少
為國生材嘆母賢綵服俄更衰服去襦歌還與薤歌傳
民懷召父依依切苦恨夫人不少延
戴主簿(㝱鑣)
榕樓飲日君豪甚豈料淒凉雪滿頭横鶚幾回賓上國
棲鸞一老殯南州拜經傳業源流在作賦摩空取次休
詩卷舊人無十九簫笳何去暮雲愁
有子能賢知孝甚新磨銘石以貧遲為君更作招魂些
此士無慙有道碑身老夢思埋玉處客游憶到共燈時
家成好入遺文去乞與他年作瑞芝
前住黃檗亮西山
疇昔西山元有亮師今名亮號西山初修白業光時現
晩破玄關髮已斑緣熟不妨逢檗住意闌忽漫杖藜還
鴈湖未久跏趺去汝蜕雖高我愴顔
黃倅内子
岸幘生同譽繙經老耐嫠能賢兒似侃愛客母如珪有
弟銘崔姊何人傳鮑妻霜風吹旐去笳咽篠塘西
適軒黃革叟
翁昔南游日看君玉雪如晩憑居士几死守樂軒書聖
處吟應到原夫技豈疎白頭心自適元不羨高車
二
閩譜雖華遠君於派得黃銘宜買石待詩豈入瓢藏憶
昔題吟藁傷今賦一章薌巒序葬處遙想暮笳長
挽潘守
詩書家世事公獨妙兵籌異質生三乳時名放一頭萬
山叢裏邑五嶺水邊州謾道登朝去功多恨未酬
二
廣蜀為唇齒雙江直下舟人知傳幹腹公識到源頭袖
入榻前疏籌深嶺外憂慇懃參近事字字比龜猷
三
鄉閭扶杖久早歲譽兵間誰信白頭叟能柔赤脚蠻人
言勞不報公有道能閒似是英雄骨埋名向此山
四
文武憂才盡斯人為底窮威聲傳境外袖手老閩中來
往二三客康寧九十翁及門曾一識銘筆愧難工
同年趙左藏(時序)
登名三十載岸幘去壺山乍入離珠府不留鳴玉班同
升君弱冠久别我衰顔及此吟哀些傷哉數太慳
二
客有南來者云君病本無信然身是夢俄爾我非吾甫
脱登山屐猶傾對月壺人生太危脆變幻止斯須
三
疇昔號宗英嶔﨑恨莫平晩同蓍用數早負榜中名握
手雖疎闊驚心隔死生白頭慈母在遙想若為情
挽後村五首
九十非為壽天胡奪此翁兩朝名法從一世大宗工集
本家家有囊封字字忠老龍雖異寵堪嘆夢俄空
二
詞源泉萬斛筆欲挽天河詩比歐韓密文追漢晉多一
生名皎皎四入髮皤皤班不登書殿傷哉可柰何
三
古來皆有死身豈解千年縱使能仙去何如以集傳騎
鯨烏石外下馬釣磯邊忍使斯文喪憑誰問老天
四
雲鬢登堂老論文四十年憶曾同宿處說到未生前精
妙無雙手賡詶共幾編耽禪生笑我去作海山仙
五
筋力衰難強傷心苦涕零篋多留尺素藥僅致空青傳
後吾何述生前已自銘帷堂纔一慟恨莫聽謳鈴
竹溪鬳齋十一藁續集卷十九
