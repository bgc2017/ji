竹溪鬳齋十一藁續集卷十五
宋林希逸撰
四六
賀江左相
上宰登庸明庭宣布今王立政宅俊而灼有三良弼輔
台作相而置諸左朝紳喜而舉笏國勢定於覆盂竊以
盛時所貴者多賢泰階莫難於齊色昔惟元祐尊申國
而吕范並除亦若成周内畢公而周召分治是所謂鼎
承君之象于以成鼇立極之功於赫前聞復見今日共
惟某官氣禀兩間之浩文為百世之宗早似獲麟當世
謂異人之間出晩如翔鳳舉朝望大老之來歸盖方行
言行道之時已有汝翼汝為之託先帝既登崇於兩社
嗣皇遂圖任於初元其居休休以有容其進綽綽而餘
裕賦靈光之在魯譽望獨隆歌缺斧之居東優游三入
及兹廷告式副巖瞻同德同心上曰甘盤之舊學知兵
知國敵云江左之偉人翕然四海之皈依重矣一身之
負荷和協於虞者臯䕫之大德交懽於漢者平勃之良
規推車何取如争作楫但期共濟乾坤之闔闢有運人
物之會合以時三賢謀而成太平之階自今以始千歲
夀而計中書之考無疆惟休某喜際熙明迹慙衰遁昔
黍相門之下士今為耕野之遺民既分守於黃冠徒企
瞻於紫漢公來西洛想千人環馬以聚觀僕老香山雖
一翁自漁而亦樂
賀馬右相
播告辨朝登庸真宰賚商者帝思舊學之甘盤祚宋惟
天相中國之司馬歡騰海岳聲震華戎竊以聖時所貴
者多賢泰階莫難於齊色昔惟元祐尊申國而呂范並
除亦若蒼姬内畢公而周召分治是所謂鼎承君之象
于以成鼇立極之功於赫前聞復見今日共惟某官禀
德金明而玉粹蓄學地負而海涵方鱔舞狐號屹立南
都之壁及鳳翔麟出獨鳴正始之音清名下視於嚴徐
精思上凌於燕許雖前軰老文學之士各避一頭凡中
朝大典冊之文更無兩手先帝巳深於簡注嗣皇宜亟
於延登盖煩公調護之時即咨汝弼承之意方歌几几
俄賦欒欒九重欽竚者三年四海歡欣於再入貴居廊
廟澹若癯儒名塞乾坤欿然盡下同堂選吏何嘗有范
老之勾當世名流孰不入裴公之䟽士聞風而自奮物
蒙潤以不知屬當揆席之久虛預叩前旒而苦遜暨汝
其濟曰有合哉二人非我有私亦惟佑于一德明良胥
會氣運有開三賢謀而成太平之階自今以始千歲夀
而計中書之考無疆惟休某時際熙明格當閒退雖愧
田中之老亦為門下之人慶世道以激昂企台垣而鼓
舞千官百辟之選信永叔之知言一翁六士之詩笑樂
天之癡語
甲子回生日啟
後村
公為翰長先携寶箑而歸僕守祠官豈憶錦袍之舊同
嗟流落共念衰殘共惟某官履上星辰筆驚風雨身懷
碧水丹山之綬意守清泉白石之盟六學士五相一翁
公無不可九尚書四登兩地人謂宜然方將慷慨以縣
車乃為交游而度曲某凄其寂寂愧此拳拳歌寡和之
陽春喜而拍手問疑年之甲子數又從頭
新漳州劉通判(強甫)
棹歌九曲喜得缺之便家弧射四方愧衰年之遁世客
誰來只公獨念之伏惟某官家冨經籝翁傳心印岸司
馬之幘了不介懷學伯魚之詩自知得髓未忘舊雨為
賦陽春某續前哲歸去來之詞見幾差晩誦可人好事
近之作回向固宜率爾禀詶幸甚恕亮
余制參(邵魯)
棹歌九曲喜得缺之便家弧射四方愧逃䜛而遁世客
誰來只公獨念之藹然舊雨之情賁以華星之字盛儀
侈錫寒舍增輝參紅蕖幕府之謀竚迎朱紱訪浣花草
堂之隠亦有青芻謝擬面言幸祈體詧
乙丑
福清陳簿(德亮)
散人賜號尋棹歌九曲之游老景逃䜛負弧射四方之
志寂寂正慙於羅雀拳拳獨荷於棲鸞伏惟某官屈意
勾朱潜心捨紫蜚聲鴈序著鞭始遜於少公造榜龍飛
唾手即收於高第以毫端之游戲為門左之輝華七十
年之過三自知衰退五百名之第一尚覩扶搖亟瀝謝
言幸祈孚亮
丙寅回生日啟
後村劉尚書
生男子而縣六矢老慙戴氏之格言寄禄官而呼大蓬
年比陸翁而自誚豈伊衰槁猶足品題汗顔錦卷之貽
鏤瞻荷囊之賜此盖某官以真法從為太宗師先皇看
坡老之文每聞停筯外國愛樂天之集不吝捐金未忘
撰履之徒曲借濡毫之潤某雖有附青雲之喜愧難酬
白雪之高况内學之命南音之辭僕悔晩矣若上殿之
扶北面之拜公願先之
新漳州劉通判
凋年急景誰憐退士之窮每歲兹辰長拜可人之賜陽
春腔妙初度輝生共惟某官義山之鳳絶清士元之驥
方展謂翁吾翁愛友久矣親之然子曾子何人擬之過
矣以郢人寡和之曲賡先生自夀之詞愧不得當辭則
何敢對嫦娥十九分得七之度有慙攀桂之天高誦放
翁七十年又四之詩敢道大蓬之階似衆方鄙誚君獨品
題率控謝言幸希孚亮(子曾子之文忠詞中語)
陳公益
年比香山之白自信非倫詞工雙井之黃雅知造妙華
其初度惠以新腔且羅列品之嘉昭仞高情之篤此盖
某人胷藏遠趣筆有餘功義尤重於交游情不分於凉
燠擇所宜而下拜感此意以彌襟執㸑丫頭豈堪歌於
白雪揮毫义手願即躡於青雲
福清薛知縣(夢桂)
老處士横江潭而漁伊誰訪問邑大夫為河東之鳳於
我勤渠度雅調以入琴華久塵之縣矢共惟某官隠萬
人海負一世豪為玉融金翅而來實迂俊武得錦瑟朱絃
之妙雅有餘功歌此陽春榮其初度某思昔人風推戶
之句幾誤攬衣歌令尹月當庭之詞不妨擊缶(先許見訪)
興化蕭教授
小山桂隠誰為歲晏之華半水芹香獨惠陽春之曲捧
提錦卷拂拭蓬弧伏惟某官奏賦名高横經譽藉四海
傳千巖之集允謂世家諸生誦三舍之文見稱哲匠義
存維梓喜動衡茅某忽得新腔頓回老色獨尋南隣愛
酒之伴擊缶歌之何必東山携妓之游銜杯樂甚
新劔浦鄭主簿
僕守五窮已愧老夫之耄君名三絶肯貽幼婦之詞把
翫箋題拂拭弧矢伏惟某官學參諸老才壓羣英身為
鸞棘之棲方將奮翮念及漁樵之叟不厭低眉雙緘之
華三舍其遠某思候迎之一失有欠負之百慚敢意英
流未忘遁蹟暮齒九老圖之白才則歉焉新腔太史氏
之黃褒之過矣
劉逹卿(惠詞用後村韻)
老守釣竿方枕石潄流而隠使持錦字自朋霞友月而
來知吾故人記僕初度伏惟某人經明古意文謝時粧
蔚有擅場之聲蚤作買山之計世無具眼頓成方叔之
迷我有遐心不待孔賓之呼謂宜遺俗尚未忘情一門
阿大中郎無詞和者三逕歡迎稚子樂與歌之(朋霞友月劉别)
(業之名)
福清陳主簿(德亮)
老甘漁隠是謂世之陳人賢有鸞棲猶念邑之寄客華
其初度惠以新腔伏惟某官名早占於鄉書夢曾吞於
古易尚携銀案必取青氊王楊盧駱之才暫為禄仕荀
賈良平之作行振家聲以勾朱之餘功為垂白而加賜
陽春白雪莫酬絶妙之詞通明紅雲但祝方來之慶(乃祖)
(省魁荀賈良平之亞論傳)
三文書堂方巖尹(令嗣亦有詩)
僕還四方之事世謂陳人君為三文而來時有此客華
其弧矢惠以珠璣伏惟某人簮裳世襲於芸香喬梓名
聯於桂籍八义手之賦如乘如臯一撚髭之吟有閑有
甫何意老漁樵之士得交賢父子之間百賦千詩未有
榮於此者兩采一賽所期恕而亮之因書緒言為僕多
謝令嗣狀元更不别狀
石塘林子真
漢隂丈人之居紛其羅雀文隠先生之子譽以紱麟拍
手自歌汗顔滋甚伏惟某人希蹤魏野拍肩洪崖屏案
上之楞伽占筆端而游戲味少林之髓久矣杜門絃清
廟之音時乎應世鏗鍧五字黼黻一寒棘句鈎章是乃
兄之餘事金舂玉應尤愧僕之非長
石塘林子常(付珠林氏堂名)
縣弧之六生男子老愧前聞付珠之二如少公寵貽佳
什錦箋入手茅舍增輝伏惟某人粲然有文淵乎似道
夜雨對床之樂慕尚昔人青雲得路之誇鄙夷俗客獨
有溪干之叟是為方外之交三萬之日無多常恐茶山
老矣七十之年又四乃為放翁歌之
新潮州林通判
一男子之妄有愧蒙弧半刺史之賢特貽珠玉知心有
此拍手歌之伏惟某官既吟煙雨以拂衣猶分風月而
懷綬以數莖吟一字之手豈輕予人謂七十又四年之
翁獨為愛友每加黼黻欲賁蓬茅某感歲暮之交情豈
容錦卷愧陽春之寡和徒負金舂
同安林丞
老慙初度坐挹五窮我有故人書馳一介絃此宮商之
妙瑟兮弧矢之華伏惟某官筆掃煙雲胷藏冰露於藍
田公事之暇不廢哦吟以茶山衲子之貧特相煖熱眷
懷許篤歸興何濃謂官情已薄於秋光而交誼不忘於
舊雨年相若也素為二仲之鄰吾有待耶擬尋九老之會
劉士仰
昨承華染承惠佳詞特為弧矢之華足仞金石之誼凋
年急景固慙斗牛之不辰西舍東隣豈無湜籍之畔去
多情若此一感可知
新汀州黃教授
一辭而退臣之厚也甘日守於五窮十年之長兄以事
之慕風流之二老字比蠅頭而更細詩吟鶴膝以尤工
華此衰齡竒哉異禀伏惟某官浩然善飬粲乎有文經
師人師衆方求於指授形散神散獨自樂於逍遥同為
扶杖之翁尚記垂弧之日堪傳佳話曷稱高情放翁七
十四年之詩歌而自慶廣成千二百歲之夀還以相期
劉智翁(小令嗣亦有詩)
老愧蓬弧方學漁翁之獨釣君攜錦卷且聞驥子之
誦詩舊雨高情陽春寡和聊供茅齋之湯餅共披薤葉
之琳琅君家兄弟不可當誰肯雲龍之相逐帝鄉冨貴
非吾願但於猿鶴以申盟
鄭進士
人生貴是男老負蓬弧之志常時有此客久尋燈火之
盟愁破今朝歌貽白雪奉槐淘而淺酌擊瓦缶以共歌
六字語一字難愧莫酬於錦製去年人今年老且同醉
於花枝
心游劉躔甫
老吾之老誰此日之肯來詩人之詩後數朝而猶至情
知好我愧曷酬君伏惟某人超然心游久矣神悟鄙夷
場屋恥為俗下之文笑傲煙霞真得吟中之趣貽半山
之絶句問少陵之殘年與鬼歌之徒有嘆辛虀之妙去
人遠矣何由致湯餅之招
僧賀生日二首
門前問今朝之客能來者誰山中無歷日之人未忘此
老掃除𬞞笋演說蓬弧伏惟某僧了為僧心具論詩眼
唱誰家曲從來自立宗風作牧護歌所得無非法要不
嫌湯餅併為說貫花禪是九世臨濟孫雖論文章而何
害添一日寒山子且聽鐘鼓以共飲
山中無歷日誰傳直斗之辰石上舊精䰟雅有吟風之
興得無生忍頌不壞身伏惟某僧說洞山文字禪作無
本推敲勢竹邊松下之思時出偶然句後聲前之機不言
樂只悟三身之現化演六矢之因緣祖師直指單傳何
妨游戱父母未生一句便請證明
丁卯回生日啟
劉後村
老尋溪友方散髮以弄舟公念門人為倚聲而度曲馳
來錦卷增賁蓬弧共惟某官履上星辰手抉河漢了三
麻九制之作笑把壺公殿兩朝諸老而留夀同柱史暫
葆光明於晝眼不妨游戲於文心口占佳詞意憐孤蹟
以通神之要妙俾對客以誇張白雪和難虛辱最高樓
之賜紅雲侍立但祈通明殿之歸
新漳州劉通判
浯溪聱叟老將至而不知斜川小坡交雖久而益敬華
其蓬矢惠以色絲伏惟某官未駕題輿獨耽戱綵書無
不讀但資以為詩簫豈必吹乃倚之度曲唾成珠玉義
篤金蘭欲令欸乃之聲中稍識鏗鏘於格外第慙衰老
方參露地白之禪雖有童奴誰識滿江紅之調有孤絶
唱徒感高懷
福清薛知縣
投竿野叟浪家瀼溪之濱製錦主人風格薛華之老情
加弧矢曲度宮商共惟某官清名獨鶴之標廉取雙鳬
之舄雨露司存之貴可但荷囊香煙消息之傳先聞箕筆
行驂鸞鳳猶顧蟾蜍紅心好手之才不妨戲詠赤脚無
齒之婢誰識新腔
新潮州林通判
滄浪一釣舟誰念笭箵之叟别駕半刺史未忘金石之
交惠以色絲華其蓬矢共惟某官䄂中風月筆下煙雲
難弟難兄遥想日吟之冨舊雨今雨不為秋述之交拜
手新腔彌襟厚感門前幾客肯為湯餅而來林下一人
甚愧華箋之及
同安林縣丞
擊竹枯禪誰問蒲團之老哦松好友偶因草檄而來白
髮舊情青燈共醉共惟某官在人賢者負余丞哉謂我
鈐紙尾而書真堪一笑汝了詞頭而斥相顧兩窮昔焉
嘗共於虀鹽今也何嫌於湯餅八家家百畝之井素託
善鄰十章章四句之詩彌欽盛意
福清陳主簿(詠僕鬳鼎)
放鶴山人嘆垂弧之老矣棲鸞高士指古鬳而賦之運
筆思工開緘喜溢伏惟某官廣寒有約矮屋暫留未忘
先世之交欲作忘年之友謂彌明石鼎且勇索於倡詶
元結窪尊亦自銘而誇許矧是名齋之器何妨託物之
吟美其燥濕以不移侈以夀熾而見頌薦君清廟期為
瑚璉之珍老我空村何足斗筲之算
福清趙縣尉
僕游鷗渚方思同谷之歌君立雞灘獨有倚樓之思乃
為初揆特度新腔伏惟某官折桂詞科訪梅吏隱千詩百
賦退之曾許於專場三字六么賀老尤工於樂府情知好
我語欲驚人青蒻蓑衣愧方尋於溪友紅牙拍板寧復
有於雪兒
劉正奏(應旗)
老憶垂弧之志薄似秋光騷吟古鬳之詩華予歲晏雅
知情重誰誚交窮伏惟某人讀西京太乙之書冠南皮
七子之譽名香淡墨賦已壓於鄒枚諫字炳丹策將陳
於晁董義深綈戀榮錫錦題第慙磯畔之笭箵曷稱毫
端之黼黻龜山景仁之宣哲擬既非倫元祐淳熙之舍
人寧有此夢雖剥緘而愧矣聊擊缶以歌之鵠立門外
之袍竚聽金胥之傳漏龍動硯中之影即聆玉陛之呼
名
新衡陽趙主簿
昨嘗交訊擬一謝以尚遲兹辱貽箋有七言之雅詠記
存初度訪問窮檐念冰翁之游從未忘疇曩出風人之
比興特示殷懃爛然畫蠟名香侈矣書禽美醖擇其宜
而下拜感此意以難名有美棲鸞之仲措詞佳甚相與盟
鷗之侶拍手歌之
劉達卿(號後坡)
僕為茅隠誰下問於縣弧人正槐忙知高情之投筆此
秋月華星之賜非去年今日之同伏惟某人亘如鵰鶚之
横秋却笑鯤鵬之擊水摩空作賦恥誇义手之工入海
留詩苦欲掉頭而去交情仍在厚誼可量為我品題及
三文之墜緒如君趣操宜千載以相期
石塘林子真
三徑交窮皆樵父芸童之侶小山吟冨有梅兄樊弟之
賢眷此衰慵歌以比興伏惟某人慕華陽仙之真逸為
老泉氏之長公毛羣争掉之時笑人炙手蟻戰方酣之
日為我撚髭得此十章起而再拜八月棗十月稲未辨
公堂之觥今年花去年人且飲君家之酒
石塘林子常
蓮葉舟操老我興思於濠叟梅花帖好少公吟妙於郢
人笑指垂弧酣歌擊缶伏惟某人交親猿鶴才度驊騮
進士雖不學而能何足凂我曲子豈可縳而住不靳予
人一闋見貽兼金莫敵少陵飽飯但歌殘年長相見之
詩白老坐吟剩有陽春高難和之愧
劉智翁
城東住處誰尋白傅之家門外交情兄異翟公之客念
其寂寂示以拳拳七字論工真半山之絶句三文得友
勝子美之殘年
鄭進士
伏承華箋特賁初度吟散人之漁具世已相遺設廷尉
之雀羅客有不去尚德哉若人也為詩者知道乎秋月
雨章信獨工於鍜鍊陽春寡和愧難謝於瓊琚
劉子木
來日大難重有縣弧之感徒友益散僅存割席之交好
我情殷令人愁破碧雲暮合何佳人之不來白雪調高
嘆郢客之難和
劉士仰(學稼劉之亭名)
判花老子視羅雀以知慙學稼故人指紱麟而過譽垂
情八十老拜手十二詩湯餅薄持愧莫延於佳客濁醪
妙理笑自酌之衰翁
回劉府教請講易
室祀三文齋延諸友高賢屈賁正期講道以吟風下問
何謙若俾抗顔於吠雪䄂華箋特枉顧指危坐許劇談
揆此空疎間此歉怍峩冠昔日已見誚於窽言迂學衰
年豈足汚於清聽知非所據愧不得當在浴談經子厚
猶且撤虎皮而去登堂論易充宗豈無折鹿角之羞
賀余制參(己巳)
紀節椿齡秩筵蘭飬調冰嚼雪一翁如立於翠蓬横卷
弄琴雙鳳争迎於紫帽喬梓共官游之至樂縉紳傳佳
話以為夸某幸叨倚玉之榮遙致稱暢之慶鳴鸞何處列
樽爼之佳賓䑛犢有懷過茶湯之癡女輒效微芹之貢
竚需召節之來
回余制參
僕守黃冠破薇花之殘夢公游紫帽記蓬矢於今辰眷
眷高情班班腆賜曷稱胎箋之意於昭倚玉之榮却之
匪恭擇所宜拜錦鯨還客庶揆禮以少安馹騎造朝當
望塵而言謝
賀徐帥開藩(明叔)
璽書趣上金篆啓封戎壘晶輝元帥擁油幢之重藩條
簡當老農扶藜杖而觀九扈日升八城雷動某老甘岑
寂喜入照臨禮盍貢於慶忱威忽傳於先令不敢過呼
一字恐書吏之却回所期廣廕萬間幸故人之貽念深
慙簡侻竊冀矜融
賀吳制使(革)
疇咨紫槖雄建碧幢文昌六星光夙騰於魁斗長江千
里身獨謢於風雲勝勢益張真儒無敵共惟恕齊先生
兩朝重望一代宗工試長才於蕃宣撫御之勞于中于
外攄素學於論思獻納之從有德有言屬時遠圖付我
留鑰國之藩籬門戶坐制其全王之纛戟旌旗所分者
半方叔之猷克壯子儀之壘驟明渥照乾坤膽寒夷敵
竚究關河之略即專帷幄之籌某辱眷素深聞命增躍
自去歲貢箋題之謝莫嗣寸忱以殘年為漁釣之游自
甘遠屏蹟雖疎於詗候情實切於皈依庭别賀裾自嘆
去人遠矣功成歸衮尚能為公賦之
余制參招飲
寧馨疊慶屏攝告虔盛禮既成嘉筵斯秩重拜招呼
之寵深慚謁賀之稽於粲洒掃而無伐木之遺具知雅
眷不以微薄而廢采瓠之禮自揆靦顔
行祖聘方氏書
男為之室合兩家二姓之懽祖及其孫締三世一門之
好固惟情誼信亦夤緣令姪孫女箴訓有嚴夙成於德
性長孫行祖簮裳是襲篤守於詩書巳於少小之時有
是綢繆之約留紫薇之舊藁擬付此兒問紅線之老人
喜諧嘉耦
回黃丞請婚書
西掖陳人癡了子平之債東床得婿𣲖由叔度而來二
姓之歡一言以定令似將仕慶傳簮笏書猶珤於善和
而某季女誡守衿鞶訓粗門於内則既辱問名之禮兹
承來聘之儀昔我祖曾門嘗託掄魁之契而君家明府
亦有文字之交信自夙緣兹為永好
回郭通判婚書
同升同里知此志之素孚有子有孫偶其年之相若况
長者嘗語阿戎而喜則今焉宜有快婿之求問名既領
於綵箋㳙吉重承於嘉聘論情可省執禮何勤已祗具
於回儀庸仰酬於至意兩家緣熟幸諧鳴鳳之占一旦
名成尚冀乘龍之早
竹溪鬳齋十一藁續集卷十五
