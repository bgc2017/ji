竹溪鬳齋十一藁續集卷二十五
宋林希逸撰
學記
太玄精語
子雲作太玄以擬易昔人以為僣惟韓退之屢稱之至
我朝康節司馬老泉却喜其書康節用其數老泉論其
旨司馬公為之註獨東坡乃謂以艱深之辭文淺近之
說此語固佳但子雲之辭雖非易比然亦豈易能哉潛
虛未必出於温公其辭亦可觀視太玄則迥異矣太玄
有古意潛虛出似後世文字今取其語之精者表而出
之亦略為解釋使讀者易曉庶有意於古書者不以坡
老一言而忽之也
中(凖孚中)陽氣潛萌於黃宫信無不在乎中
在歷為冬至黃宫土中也信者萬物之生意猶今曰
花信曰春消息也陽復物將生消息皆在地中矣
次二神戰於玄其陳陰陽測曰神戰於玄善惡井也
玄者心也神者心之用也擇乎理欲之間而此心未定
互有消長猶兩陣之交戰也
次六月闕其摶不如開明於西測曰月闕有摶賤始退
也(賤一作明不如賤字佳)
開明者初三四其明在西方一鈎一弓十五之後其
圓漸缺雖其明尚多其勢退矣此與其進不與其止
之意賤者不與也
次八黃不黃覆秋常測曰黃不黃失中德也
秋氣肅殺萬物覆敗常數之必然也黃中也為德不
中則必至覆敗猶常歲之秋必肅殺萬物也
周(凖復)
次二植中樞周無隅測曰植中樞立督慮也
莊子曰樞得其環中即植中樞也植立也立於中而
能運故曰植中樞周環而無方隅言不可定也衣之
背縫曰督督中慮思也立中於心故曰立督慮也
礥(凖屯)(礥難也)
次二黃不純屈於根測曰黃不純失中適也
黃中也立中道於此則萬善由之而生為中不純則
善根屈絶矣何以適中乎
閑(凖屯)
次三關無鍵舍金管測曰關無鍵盜入門也
舍註音捨今音釋鍵鎻牡也管所以出入鍵者也關
門而無鍵雖有鎻管亦開釋矣言失防閑之道也
次六閑黃垁席金笫測曰閑黃垁以德固也
垁古雉字城也笫床簀也閑以金城藉以金簀人之
自防如此喻有德以自固也
少(凖謙)
次八貧不貧人莫之振測曰貧不貧何足敬也
居貧而不為貧之計是以虛為盈者人誰振貸之喻
當謙而不謙者
上九密雨溟沐潤於枯凟三日射谷測曰密雨射谷謙
之靜也
枯瀆難潤但有三日小雨則有射谷之鮒矣言謙久
必益也
戾(凖暌)(乖戾也)
次五東南射兕西北其矢測曰東南射兕不得其首也
兕在東南矢射西北事相違戾何由有功
上九倉靈之雌不同宿而離失則歲之功乖測曰倉靈
之雌失作敗也
倉靈木星也其配為太白金星也金木相配而不可
以同二十八宿之度太白在南木星在北名曰牝牡
歲則大稔金木合為白衣之會歲大水言事有相戾
而吉者離麗也作為也失則為敗也
干(凖升)(干進之意)
次三&KR0034;鍵挈挈匪貞測曰&KR0034;鍵挈挈干禄回也
鬼谷子有内鍵飛&KR0034;篇挈挈急切貌以術干說欲求
爵禄非正道也&KR0034;鍵用術以&KR0034;束鍵固之即縱横之
術也&KR0034;渠掩切回不正也
次七何戟解解遘測曰何戟解解不容道也
何與荷同擔荷戈戟而行解解然必與物相遇言相
抵觸也行道之間必不見容言小人以非道而行多
抵觸也解解惹絆之意胡買切
次八赤舌燒城吐水于缾測曰赤舌吐水君子以解&KR1090;
也
以赤舌而燒城口中出火也又能吐水於缾變幻之
術能為吾祟必有以解之赤舌吐水䜛賊之喻柳子
厚有此賦
&KR1395;(凖臨)(&KR1395;音疎義同進也大也)
次六獨&KR1395;逝逝利小不利大測曰獨&KR1395;逝逝不可大事
也
逝逝猶去去也獨進而自行可以小事不可以大事
言無助也
次八蚤虱之&KR1395;厲測曰蚤虱之&KR1395;不足賴也
疏附之小人如蚤虱然只以自取危厲而已不足賴
恃也
羡(凖臨)(羡餘也猶璧羡以起度之羡)
上九車軸抈其衡相四馬就括高人吐血測曰軸抈吐
血終不可悔也
抈音月折也括結也車將行而軸與衡俱抈四馬又
有縶結車上之高人必墜而有傷至於吐血也言非
道求贏餘反以取禍
童(凖蒙)
次七脩侏侏比于朱儒測曰侏侏之脩無可為也
脩長也侏侏長大之貌朱儒短小也年長而有童心
不足有為也
上九童麋觸犀灰其首測曰童麋觸犀還自累也
以小麋而觸犀牛自碎其角不量力也灰麋碎也
增(凖益)
次三木以止漸增測曰木止漸增不可盖也
木雖止而其長有漸誰得而抑遏之蓋掩也進學日
益之喻也
次五澤庳其容衆潤攸同測曰澤庳其容謙虛大也
澤在下而諸水自歸之謙以得益之喻也
銳(凖漸)
初一蟹之郭索後蚓黃泉測曰蟹之郭索心不一也
蚓食黃泉而心一蟹多足而躁反不如之荀子勸學
篇已有此喻
達(凖泰)陽氣枝枚條出物莫不達
自枝别者為枚自枚别者為條言陽氣既達枝枚條
皆生也一樹之間枝為大枚為小條又小者言氣自
下而上大而小也
初一中冥獨達迵迵不屈測曰中冥獨達内曉無方也
迵與洞同中心達而無窒礙也
次四小利小達大迷扁扁不救測曰小達大迷獨曉隅
方也(扁必沔切)
扁狭也見小而失大不能自救其失也所獨者止偶
一方所以小也
次八迷目達腹測曰迷目達腹外惑其内也
次二曰迷腹達目言内惑而外察也此曰迷目達腹
言内明而外惑也内外俱明則善矣
交(凖泰)
初一冥交於神齊不以其貞測曰冥交不貞懷非含慙
也
交於神明祭祀也雖齋而其内心不正非事神明之
道心既懷非則内慙矣
次五交於鸎猩不獲其榮測曰交於鸎猩鳥獸同方也
鸚鵡猩猩雖能言非人類也言交於非人祇以自辱
也
次六大圈閎閎小圈交之我有靈殽與爾殽之測曰大
小之交待賢煥光也
圈求晩切豢養之所也以我大養之地而交其小養
者即頥卦大烹養賢之意大養猶大畜也以我之靈
殽與爾共食之言與賢者共天禄也殽合作餚餚美
食也
次七交於鳥鼠貴其資黍測曰交於鳥鼠徒費也
所養非類徒費無益也與鸚猩同意
䎡(凖需)(與軟同柔弱之義)
次五黃菌不誕俟于慶雲測曰黃菌不誕俟逑偶也
逑一作㐜古仇字也音㐜匹耦也黃菌靈芝也芝待
慶雲而後生需其類也
傒(凖需)
次六傒福貞貞測曰傒福貞貞正可服也
次七傒禍介介凶人之郵測曰傒禍介介與禍期也
介介邪僻之貌傒福傒禍即積善積惡餘殃餘慶之
意
次四詘其角直其足維以傒榖測曰詘角直足不伎剌
也
伎與忮同音至剌郎達切剌狼戾也詘角不觸初也
直足行以正也以此待禄必可得也糓禄也
次八不禍福傒天活我測曰禍不禍非厥訧也
無取禍之尤而不幸得禍少待其定天必活我訧與
尤同即雖在縲紲而非其罪之意
上九傒尫尫天撲之顙測曰傒尫之撲終不可治也
尫者病人仰而向天顙額也言惡人為天所棄何所
仰望亦徒傒也
從(凖隨)
初一日幽嬪之月冥隨之基測曰日嬪月隨臣應基也
日於幽隠之時而求其婦月於冥晦之時而隨從之
言合朔之始也基始也言君臣相得於隠微之中即
遇主於巷之意
次四鳴從不臧
鳴從巧言以求合也雖得其從終不善也
次七拂其惡從其淑雄黃食肉
言去惡從善猶藥用雄黃可去惡肉而生新肉也拂
除也
進(凖晉)
初一冥進否作退母測曰冥進否邪作退也
夫道而進其終必否則今日之進所以生異日之退
也故曰退母
次七進非其以聽咎窒耳測曰進非其以毁滋章也
進不以正為世所毁其過咎滿耳之聽即榮華不滿
眼殃咎塞兩儀之意
釋(凖震)(散也)
次五和釋之脂四國之夷測曰和釋之脂民說無疆也
脂澤也以中和而布散其德澤天下自然夷平
次六震於廷喪其和貞測曰震於廷和正俱亡也
廷喻内也用威不於外而於内則一家之和正俱失
之矣
格(凖壯非大)
次五膠漆釋弓不射角木離測曰膠漆釋信不結也
膠漆既開釋則角不可用矣何者弓之角與木已離
不合矣言人心無所固結豈能用以禦難
次六息金消石往小來奕測曰息金消石美日大也
息生也金生而石消善長而惡消也所去者小所來
者奕奕矣言遷善改過則其德日盛也
夷(凖壯傷也大)
次三柔嬰兒於號三日不嗄測曰嬰兒於號中心和也
號胡刀切嗄所嫁切聲變也嬰兒之啼其氣和柔雖
三日之久而聲不變也此用老子之意言人能和平
其心則無所傷也
次四夷其牙或飫之徒測曰夷其牙食不足嘉也
飫之徒猶曰飲食之人也貪於食而至夷平其牙所
食雖多亦不足貴言不義而富貴非吾徒也
樂(凖豫)(音落)
次三不宴不雅&KR0008;呱啞咋號咷倚戶測曰不宴不雅禮
樂廢也
&KR0008;古吊切啞音厄咋音責&KR0561;音孤皆不樂之聲也雅
雅樂也不宴飲不用正樂但&KR0008;呱啞咋以度日至於
死亡而號咷者倚戶矣即今者不樂逝者其亡之意
次七人嘻鬼嘻天要之期測曰人嘻鬼嘻稱樂畢也
嘻歎也小人虐衆以自樂人鬼共嗟怨之得禍必速
矣要約也約少其期言不久也
上九極樂之幾不移日而悲則哭泣之䰈資測曰極樂
之幾信可悔也
樂至於極哀之幾也其至不易日矣䰈資與嗟咨同
即樂極則哀來之意
爭(凖訟)
初一爭不爭隠冥測曰爭不爭道之素也
隠冥無形之中也以不爭而善勝默運於無形之中
此天道也素即太素也
次二嚇河臞測曰嚇河之臞何可&KR2695;也
嚇呼駕切&KR2695;與怙同以口拒人曰嚇詩云伊予來嚇
人不量力如何方潰而以口嚇之徒自臞瘠何可恃
也
次八狼盈口矢在其後測曰狼盈口不顧害也
天文弧矢星在狼星後狼之噬物方盈其口而人在
後射之即螳蜋捕蟬黃雀在後之意言不知後禍也
上九兩虎相牙知掣者全測曰兩虎相牙知所制也
相牙相噬也掣尺制切即卞莊子刺虎之說兩虎相
鬭既弊則人皆取之矣掣即制之意
務(凖蠱)(事也)
次五蜘蛛之務不如蠶之緰測曰蜘蛛之務無益人也
緰音須衫帛也或作榆音遥褕翟之服也言蜘蛛雖
巧不如蠶可以為衣為服也
上九務成自敗雨成自墜測曰務成自敗非厥命也
事功既成不能自守必至於敗如雲既成雨則自然
墜落也此非天命自取之也
事(凖蠱)
次二事在樞不咨不&KR0008;喪其哲符測曰不咨不&KR0008;其知
亡也
&KR0008;與諏同樞事之始也圖事之始不謀於人自奪其
鑒也哲符此心至靈至明之喻也
次四男女事不代之字測曰男女事非厥務也
以男子而為女子之事女之字育亦可代乎言人各
有職業非所事而事皆失常也
次七丈人扶孤豎子提壺測曰丈人扶孤小子知方也
丈人老者也老者扶其孤而小子為之提壺尊卑之
分宜然也
更(凖革)(變也)
次二時七時九軫轉其道測曰時七時九不失當也
七陽盛九陽極極則必衰宜知通變如輪軫之轉則
得其道矣即通變無弊法之意
次三化白於泥淄測曰化白於泥變不明也
淄黑也黑泥可以化白乎言不知變而變則失其道
矣
次五童牛角馬不今不古測曰童牛角馬變天常也
牛有角而童之馬無角而欲角之此古今所無之事
逆天理而求異非所當變而變也
斷(凖夬)
初一斷心滅斧冥其䋲矩測曰斷心滅斧内自治也
斷決於心而不見其用斷之迹曰滅斧冥者隠而不
可見也䋲矩法則也法度在心不見於外也
次六決不決爾仇不闊乃後有鉞測曰決不決辜及身
也
仇敵在近初不闊遠當斷不斷必有斧鉞之事在後
來也
次七庚斷甲我心孔碩乃心有鑠測曰庚斷甲義斷仁
也
庚義也甲仁也以義斷恩也碩大也我心所見者大
其後乃有鑠美也
上九斧刃蛾蛾利匠人之貞測曰蛾蛾之斧利征亂也
蛾蛾衆多之貌匠人用此以制木此用兵制敵之喻
也
毅(凖夬)
上九豨毅其牙發以張弧測曰豨毅其牙人所獵也(人一)
(作吏非)
毅其牙者勇用其牙欲以噬人人必張弧矢以取之
發起也小人用勢正以起兵而自禍也
裝(凖旅)陽氣雖大用事微隂據下裝而欲去
立夏氣應陽雖大用事而一隂已生據於在下陽則
束裝將去矣
次二&KR1765;鵝慘於冰翼彼南風内懷其乘測曰&KR1765;鵝之慘
懷憂無決也
&KR1765;音哥又音加鴈也慘冰怕寒也翼飛也向南而飛
去寒就温鴈所宜也今懷愛其乘匹而未決去喻人
之當退而不退也乘時證切
次五鴻裝於淄飲食頥頥測曰鴻裝於淄大將得志也
淄水名也鴈自北來宿於水濱得其所也頥頥自得
之貌
衆(凖師)
次七旌旗絓羅干戈蛾蛾師孕唁之哭且䁲測曰旌旗
絓羅大恨民也
絓戶挂切唁音咳䁲莫佳切絓羅惹絆也蛾蛾衆多
散亂之貌師敗孕婦相弔唁也䁲竊視之貌言百姓
皆恨其上也
親(凖比)
次三螟蛉不屬蜾臝取之不迓悔測曰螟蛉不屬失其
體也
不屬無類也不迓悔不禦侮也言親非其親緩急不
相為也迓侮猶迎敵也
次六厚厚君子秉斗測曰厚厚君子得人無疆也
厚厚親其所親也斗居中央而中星環之君子得衆
之喻也
歛(凖畜小)
次二墨歛韯韯寢我匪貞測曰墨歛韯韯非其以先也
墨貪也韯韯取之盡錙銖也匪貞不正也言取民韯
悉則我之政道寖失矣
次六閔而綿而作大元而小人不戒測曰閔綿之戒不
識微也
閔憂也綿微也元首也其憂雖小憂之大者自此而
始言當慮微也
睟(凖乾)
初一睟於内清無穢
言初心之純也無穢不雜也
次二冥駁冒睟&KR0008;於中測曰冥駁冒睟中自㥷也
冥冥昧之中駁雜以萌則其粹美皆冒沒矣&KR0008;與恧
同漸也㥷於計切隠昧也
次五睟於幽黃元貞無方測曰睟於幽黃正地則也
幽冥也黃中也其睟在心也元貞大正也無方不可
定名也即是黃裳元吉之義
次七睟辰愆君子補愆測曰睟辰愆善補過也
辰時也人誰無過當過之時能以睟易愆則善矣
盛(凖有大)
初一盛不墨失冥德測曰盛不墨中不自克也
時雖盛而不以法則自守則失中心之德墨法也冥
心也
次五何福滿肩提禍樿樿測曰何福提禍小人之道也
何與荷同樿音纏又音丹衆多之意滿肩言不自勝
也提取也言小人受福不能自勝必自取禍
次七秉火寒泉至測曰秉火泉至禍不遠也
火方炎而水忽至必能滅之盛極必衰之喻也乘盛
也
次八挹於滿熒幾後之頃測曰挹於滿幾危也
挹損也熒炎也既盈滿之時宜自挹損而反以炎熾
自矜乃後日傾危之地也幾兆也測曰幾危者謂此
乃傾危之幾也
居(凖人家)
次二家無壺婦承之姑或洗之塗測曰家無壺無以相
承也
洗蘇典切壺尊酒器也婦之事姑無盛酒之器乃行
酒於地上非禮也洗猶書曰洗腆致用酒也塗泥塗
也即在地之意
次四見豕在堂狗繫之迒測曰見豕在堂其體不慶也
迒音剛獸迹也堂尊處也既有豕在則狗亦相繼而
至也繫迒猶接跡也此自辱以招辱之喻
次八反其几雙其朼其家不旨測曰反几雙朼家用不
臧也
几以家食今反之七只用一今二之其家必不美矣
言所用失道也朼與枇同旨美也此立家不用禮法
之喻
上九株在蘖其種不絶測曰株在蘖其類乃長也
木斬而復生曰蘖枯株再生蘖則其種不絶矣書曰
若顛木之有由蘖是也此既廢而復興絶而復續之
喻
法(凖井)
初一造法不法測曰造法不法不足用也
造作也作法而不應法何可用也
次五繘陸陸缾寘腹井潢洋終不得食測曰缾寘腹非
學方也
繘音橘汲索也陸陸索下之貌寘音田缾腹先填滿
也潢音黃潢洋猶汪洋也索雖下井水雖多缾既滿
何以得水非虛心以求益也
次六於紀於綱示以貞光測曰於紀於綱大統用也
綱紀既定而示以正大光明之道則治統得矣
竹溪鬳齋十一藁續集卷二十五
