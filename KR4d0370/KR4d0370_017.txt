竹溪鬳齋十一藁續集卷十七
宋林希逸撰
省題詩
文字飲
我問揚雄字君評李嶠文劇談聊詡詡對飲盡醺醺筆
落三千首杯浮一百分醉吟唐學士酒頌晉參軍良夜
邀明月他年憶暮雲獨醒憐楚客悲怨托湘君
食見堯於羹
隱几看堯典身慙不並生道如知所味食亦見於羹飽
學寧求飽精思不厭精垂衣雖己遠失筯恍然驚端坐
如吁咈忘飢在服行鹽梅思致主說不愧阿衡
枯木半龍鱗
枯木奇如許空山閱幾春千尋依鳥道一半是龍鱗磥
砢真如石扶持果有神雪猶留敗甲雲不露全身藤比
髯尤老根疑爪欲伸竚看雷雨夜一躍到天津
弔青塜
誰弔千年塜芳䰟喚不醒雪連沙外白春帶塞南青一
酹嗟何及重泉恨莫扄花曾辭漢苑草不似邊庭妾死
匈奴在風悲壯士經遙憐斑竹淚鼔瑟和湘靈
野菜飛黃蝶
古竹疎籬畔無人菜自長雙飛蝴蝶好一樣野花黃簇
簇青無數翩翩意欲狂色鮮凝曉露翅薄弄朝陽正擬
和根拔因憐戀葉忙今宵須夢化隨逐過山牆
刻燭
玉筍班頭客文章絶代奇奉璋陪内宴刻燭賦新詩指
認紅蓮影安排麗藻辭絶嫌痕己迫只恐句來遲花燼
將殘處宫袍欲奪時寵榮歸佩晩金炬出天墀
高議排金門
立箇黃金馬君黃苐幾門伊人來草莽高議動乾坤勁
氣層雲上孤忠一縷存未通青瑣籍先獻白衣言只為
豺狼怒那知虎豹尊客星如入兆昨夜在天閽
潮回日射星
有底平沙上輝輝不暫停潮回隂未夕日射燦如星落
水歸何處斜陽照遠汀浮光看閃閃散地見熒熒擬泛
槎尋石知非草化螢晩來河漢白漁火滿滄溟
離憂忽浩然
只有片時留離觴肯計籌知渠因底别使我浩然憂握
手看成夢多情種得愁征帆天共遠羈恨水俱流明日
非今日杭州定越州慇懃無别祝切莫斷書郵
星有好雨
視夜幾回興濃雲潑未停無端常苦雨作好果何星有
爛參之左于嗟月又經何心長霡霂拜手問蒼冥咨暑
能無怨呼天孰與聽或云旗伐動陰曀為兵刑
至朔同日
至乃陽生節常居子月中計年章在即是日朔應同一
葉階蓂長飛灰嶰管通元來初吉旦恰是六陰終料得
雲書際還嗟餼禮隆如何太初歷辛巳謾求工
竹林七賢
賞靜偏憐竹宜人况有林七賢同遠趣千載有遺音避
俗來深處披衣卧綠陰玉人三四輩風籜短長吟翠入
劉伶酒聲隨叔夜琴溪干唐六逸先後許論心
一字買堪貧
獨妙如椽手誇傳品入神千金猶莫買一字實堪貧玉
柱多誰得銀鈎少自珍願求三折筆甘作屢空人但喜
蕭齋玩寧憂范甑塵療飢那欲煮吟苦謾酸辛
山光悅鳥性
細大皆天性逍遙宇宙間山光非為鳥鳥悅自因山曉
日浮青嶂春雲影翠鬟物情如有識樂意自相關疎密
陰俱好飛鳴態自閒夕陽歸翅急應是倦知還
呼兒問煑魚
有客過茅宇停杯待煮魚向兒呼不已為我問何如驥
子摳衣至校人授手初叮嚀凡再四烹割勿躊躇正起
羹鱸興因看遺鯉書團欒陪父執更欲採園蔬
白鳥去邊明
燕外絲方捲明開若箇邊癡雲留片片白鳥去翩翩雨
後霜毛濕風前雪翅鮮雙飛向何處一半是晴天乍息
鳩鳴垤還歸鶴避煙須臾陰靄盡烏遶月娟娟
松子僧前落
野迥無人迹長松不計年隨風飄子下竟日落僧前葉
暗丹誰化根枯石共堅時敲經夾響匹似數珠圓味美
忘齋久聲輕入定便時看童行戲爭把柳絲穿
月靜庾公樓
明月今宵好曾經照庾公登樓當靜夜懷古對秋風飛
鏡緣空上危簷映水中胡床無恙否岸幘為誰雄老子
今何在寒光昔亦同清談孤此景白髮向江東
星垂平野闊
良夜空如洗凭欄一望平星垂因野闊野淨見星明點
點光疑墜熒熒勢半傾天低連岸遠地盡看參横水迥
過時白雲收撤夜清銀河今咫尺我欲泛槎行
風破寒江遲
倚棹吟將息江神聽亦癡陰猶凝未散風欲破應遲颯
颯聲雖急冥冥霧莫披凌波疑有物到曉尚多時空使
蜚廉怒翻令帝子悲沉湘人在否喚起賦椒蘺
剪燭話巴雨
不負西窗約相逢剪燭花驚心如一夢對雨話三巴蠟
燼愁頻落關雲嘆舊遮昔曾留劒外今却指天涯江遠
談何劇風摇影屢斜從今須惜别邀月醉流霞
飛星過水白
良夜步郊坰飛看過水星四垂青漠漠一點白熒熒瑞
彩浮蓮渚流光渡蓼汀不應天共轉恍若月初經錯認
珠生蚌還疑草化螢須臾雲半黑漁火箇邊青
赤壁走曹操
往事思塵迹周郎走魏曹長江幾爭戰萬古一英豪亂
石吹飛雪蒙衝破巨濤笑談成一快姓字信孤高賸擬
投鞭渡誰知捲甲逃江山如昔日北望首空搔
拾穗許村童
拂拂新凉入家家穫稻同參差多滯穗收拾許村童滿
地禾頻落憐渠筥尚空少多從汝得小大共年豐挈負
歸茅宇歡呼謝主翁晩來炊飯飽牛笛弄松風
石鼎聯句
漫浪有詩仙相逢藥竈邊鼎存嗟石古句巧似珠聯筆
力扛何健雲根斵許圓倡酬皆敵手摸寫聳吟肩何日
丹同䑛寒更墨共研和羹應待我賡載入虞絃
歸人爭渡喧
野外炊煙起沙邊帶日明歸村人合遝問渡晩喧爭暝
色催行客長江阻去程帆輕斜照影語雜遠聞聲隔岸
招尤急棲鴉過亦鳴茅簷何處是兒女想相迎
月色不可掃
此夜一輪滿騷情不奈秋月非人可掃人與月俱愁素
魄憑誰問寒光為底留擬隨風葉去還似雪花浮竹影
搖仍在波明散未收嫦娥如戲我移照讀書樓
又
皓色一輪滿吟看獨倚樓伊誰能掃月使我不悲秋處
處寒光共娟娟素魄浮竹知空弄影箒豈解驅愁露重
應徒灑雲行却暫收誰疑門外雪謾欲課蒼頭
天際識歸舟
日夕思天際悠悠半掩扉扁舟緣底急注目識君歸帆
外殘鴉去雲邊一葉飛立須蘭棹至細認藁砧非僂指
思江路牽兒上釣磯入門相勞問賖酒趁鱸肥
飲酒拜浪婆
對飲敲銅斗聲聲應浩歌頻斟江上酒亟拜浪中婆深
淺傾浮蟻低回舞短蓑白頭高似屋素韈想凌波江遠
如神在杯長奈我何却憐獨醒客憔悴賦湘娥
鶴引洗衣僧
獨捲袈裟去禪房半掩扉僧行隨鶴影鶴引洗僧衣振
翼尋仙路牽裳上釣磯老緇輕濯濯白鳥亦依依澣滌
元無垢叮嚀莫浪飛茶煙休更避相伴月中歸
新詩改自吟
酷愛驚人語詩壇獨苦心吟成還自改改罷又長吟四
鍊傳誰法雙聲豈古音筆塗隨句定髭撚用功深過眼
疵難掩支頤吻欲噤身輕少陵集商榷到於今
秋水清無底
倚杖臨秋水微茫一派平極深不知底獨照有餘清一
色兼天淨千尋似鑑明誰能冰下語為探地中行月動
無移石雲飛落止泓滄浪佳興動可以濯吾纓
山鳥暮過庭
試拄看山笏新詩得自哦空庭人不到日暮鳥時過遠
岫呼雛急斜陽接翅多瞥看窗外影爭認柳邊窠散帙
隨吾意喧簷奈汝何須臾林鵲噪衮衮見金波
杓攜龍角
帝斡璇杓處雲高隔幾重自天攜左角出地見青龍碧
漢方回柄蒼精恰露容舉頭看斗指驤首覺雲從西揭
殊春候東騎騐尾蹤韓門人所仰直欲折充宗
山村人暮歸
點點殘鴉過孤村帶落暉籬邊聞犬吠山下有人歸遠
岫連芳塢長林遶翠微雲深認茅屋風細颺征衣樵唱
同尋徑猿驚為扣扉夜深燈火下兒女共依依
挂席上南斗
挂席幾千里飄飄向極南昂頭驚斗近舉袖與雲參海
闊天光入帆輕水影涵前瞻依宿六回望迫台三恰似
槎星渚應殊釣月潭若非吟膽壯高處亦難堪
翁踏孤舟立
江遠孤舟小悠悠避世翁望中留夕照立處倚秋風一
葉煙波釣千莖雪鬢蓬短衣難掩骭獨棹似浮空人影
檣烏並生涯宿鴈同得魚隨貰酒醉卧荻蘆中
同前
一葉孤舟小生涯在釣筒羣飛看鴈陣獨立是漁翁浪
與頭俱白顔因酒暫紅片帆煙渚外瘦影夕陽中蓬鬢
千莖雪蘆花兩岸風烹鱸吹荻火隔岸呼兒童
屋上烏亦好
我訪山家友遙看屋上烏不知何事好所愛與人俱竹
外參差瓦簷間八九雛只應交繾綣却喜汝喧呼誰賦
牙高啄因吟尾畢逋待令鷗可狎物我兩俱無
蘇武歸漢
仗節來歸漢麒麟萬古圖艱難曾使虜慷慨有臣蘇鴈
信傳何有旄殘齧已無拜恩趨鳳闕揮涕憶龍湖日月
依新主風沙失故吾一官纔屬國攬卷為嗟吁
龍馬負圖
八卦將呈露天寧秘此圖出因龍馬負瑞與鳳麟殊八
尺非常種千年有此駒皇穹開易象綠字見珍符鳥跡
文非比龜疇數亦俱渥洼何足詠誰復羨西都
不寢聽金鑰
不寢因何事囊封奏帝庭銅壺猶未歇金鑰故頻聽憂
國長無寐懷忠我獨醒魚關頻借問鳳闕想猶扄珂傘
依殘月觚稜帶曉星須臾看鵠立袖惹御爐馨
鳥影度寒塘
一段秋容好丹青欲畫難塘幽塵不到鳥度影偏寒何
處尋窠去行人瞥眼看雲間尋舊侣水底見飛翰鷗訝
隨波沒鵬思擊水摶佳人遙望處誤指鏡中鸞
雲霄一雨毛
自起南陽卧軒然志氣飄三分嗟漢業一羽在雲霄健
翮凌星漢孤忠翼聖朝羣雄爭逐鹿百鷙不如鵰垂翅
應嗤異凌煙未許喬出師雖未捷萬古想高標
同心言如蘭
金石同心好言言可起予紉蘭應足比伐木義何如慷
慨輸情久芬芳入室初諾能為一布佩不必三閭椒榝
能欺我松梅合友渠銜杯時對飲冷淡共園蔬
圍棋看驛書
驛騎軍書到風流相國知淮淝千載事賓主一枰棋敵
手無遺算名家有此兒我方分黑白渠亦決雄雌局外
人人喜邊頭著著奇爛柯翁在否還笑世人癡
兒去看魚笱
兒去出茅廬㩦笻遠見渠行隨溪畔鶴看取笱中魚童
穉喧呼至笭箵整頓初餌寒知不食罾少問何如穿柳
呼爺笑編蒲怪僕疎荻蘆吹火罷賖酒徧鄰居
賜鏡湖一曲
拜賜歸湖曲生涯只此湖三韓雲不遠一鏡月同孤天
語書黃誥波光照白鬚柴扉當鴈鶩采地即菰蒲殿下
投箋乞波間弄槳娱不妨眠井底醉入八仙圖
玉斧修成月
我問青天月如何缺又生冰輪看碾去玉斧想修成睨
視柯誰執傳聞璞孰名元功無此巧素魄豈能盈兔向
圓時搗蟾因琢夜驚廣寒八萬戶技與女媧爭
杜宇呼名語
呌盡三巴月凄凉杜宇聲今人誰與語故主自呼名啼
血嗟何意前身恨未平轉喉曾有諱弄舌似猶生姓字
諸禽識君臣易世輕提壺無意緒醉魄謾飛鳴
漁村晩照
自得江湖趣生涯樂在漁孤村多晩景落照映荒居近
水高低岸誅茅八九廬舟横人語近網漏夕陽疎倚棹
看歸鴈呼兒促煮魚脱簔眠漸穩寒月動江虛
夫子牆數仞
劒佩隨夫子傾心一瓣香四科分等級數仞嘆宫牆我
正勞鑚仰人惟較短長可窺憐子貢欲倚愧蒙莊步步
瞠吾後巍巍藐彼堂傳心因坐見三聖遠相望
勇士赴敵場
士有非常勇堂堂赴敵場聽琴何比象屬意在軒昂觸
手聲何怒推床興欲狂廣陵無散卒易水有剛腸劒客
休誇詫桐君為發揚聞絃心有感解使懦夫強
晩凉看洗馬
倚杖試徜徉幽看野興長歸鴉凌薄晩洗馬就微凉落
日明蘋渚輕風拂柳塘遙觀千頃雪靜滌四蹄霜噴沬
隨流水搖騣灑夕陽塵纓應可濯闊步逐飛黃
封比干墓
埋恨非埋骨生前怨不逢比干猶有墓周室合增封一
死身奚惜孤忠憤所鍾清朝加顯澤終古誌遺蹤寵辱
嗟何意興亡記所從誰甘遊地下攀檻敢嬰龍
雨後過畦潤
雨後思花信相過欵杖藜翠明開曉嶂綠潤遍春畦燕
外絲方捲鷗邊霧尚低貪看蔬長甲不覺屐粘泥草挾
餘陰漲苗分秀色齊時逢原上客大半話耕犂
機舂潺湲力
機事嗟何巧空村不住舂潺湲因借力俯仰若為容盡
日勞雙杵疏泉隔幾峰無人長軋軋助我為淙淙碓下
僧長喜溪邊婦亦慵香厨炊已辦時倩野雲封
池水觀為政
筆落冰人語霜凝照夜姿平心長似水觀政可於池即
彼挼藍處看渠据案時清能見肝膽燭可但鬚眉泥濁
廉何有泉貪飲自知笑他渾數尺誰道是吾師
水中有行車
野水云何涸咨嗟為久晴昔曾移艇去今見有車行石
已磷磷白流無脈脈生不愁濡轡度只恐細魚驚寧復
滄洲興空餘野渡名秋霖看拍岸還聽棹歌聲
買木帶巢烏
買木為新居詩翁德不孤巧當三畆宅帶得一巢烏羞
澁無多費槎牙已半枯却憐棲鵲在還識主人無不入
山家劵應添畫史圖從今屋上好來往聽相呼
月疑照顔色
苦憶君顔色歸期未有期好風吹夢斷明月使人疑對
影三人共懷賢萬里悲徘徊如欲舞恍惚與論詩蝶化
憑誰詰蟾留訝我癡暮雲樽酒在只恐見無時
買石得雲饒
自笑生涯拙天公意贈君買來千載石饒得四時雲秃
筆書新劵蒼苔帶舊紋眼前長秀潤分外是氤氲定價
元非玉宜貧可當熏時哉為雨去利與世均分
柳影不礙舟
長短堤邊柳波流影不流渾如低倚岸却不礙行舟水
漾千絲亂風吹一葉浮輕搖蘭槳過攪碎綠隂不似帶
牆頭燕如縈鏡裏鷗那堪南浦别明暗兩牽愁
榴花照眼明
惜花愁滿眼倚杖慶新晴綠幄連天暗紅榴照我明蹙
巾迎日吐剪錦亞風輕一見眵昏失多疑醉纈生撚鬚
詩欲就覿面興偏清却笑酡酡後看朱碧已成
龍躍天衢
頭角驚人世如龍乍躍淵身隨三月浪衢在九重天雲
起方成陸雷驅正急鞭戰鱗飛百萬怒爪擊三千赤水
神何照蒼精角有躔堪嗤時俗眼空向壁間傳
開冰
仲月鶯花半朝家已薦冰馳來金騕褭開此玉稜層冷
逼茅簷透光從凌室騰滿盤爭雪瑩照眼訝霜凝九廟
親祠舉羣工禄賜膺愛君推托諷履薄願兢兢
山有仙則名
試拄看山笏令人興灑然誇名驚俗眼知道有神仙勝
地棲丹客蒼崖比洞天烟霞無此輩方冊不應傳柯爛
今何處簫鳴若箇邊舊聞終縹緲何似竹林賢
竹溪鬳齋十一藁續集卷十七
