竹溪鬳齋十一藁續集卷十六
宋林希逸撰
戊辰回生日啟
劉後村
老費招麾笑多生之宿業親無補報慙初度之嘉名高
情敢冀扵宗工佳句特華扵野叟此蓋某官聖時鳴鳳
學海老龍北門西掖之文藁傳萬首南窗東臯之詠口
授諸郎以游戱之餘間示矜存之厚意兩章秋月喜擊
缶以長歌一朵紅雲佇安車而入對所期雅拜庶竭謝
忱
余制參(師魯)
老子斑衣空記母前之樂山人朱紱正歆洛下之游塵
埃誰省於蓬弧華繅特勤於葭玉謙貽珍染侈賜縟儀
有慙樗櫟之姿曷稱椿松之頌聊為湯餅喜兒女之團
欒佇輅朝軒盡親戚之情話率然稟謝幸甚原融
劉架閣(強甫)
樵風涇之陳人貧無湯餅金耀門之召客寵有錦箋拜
手欣欣奪目粲粲伏惟某官傳後村翁之印乘半刺史
之車父老攀轅正歌喧於霞嶼文書盈閣乃詔入於日
畿念寂寞之蓬弧特殷勤而黼黻是為雅頌之亞也盍
此䕫鳴安得羊何共和之苐慙島瘦亟抒謝悃切幸深
原
興化蕭教授
笠澤散人老守犂鋤之業芹宫博士記存弧矢之辰犀
騎遠臨雀羅驚散伏惟某官學窮聖域身為人師五七
字如彈丸工於鍜鍊八九椽居老衲辱此品題欽歎高
情持誇鄰叟自念不神之牛斗寂寂笑人安得共和之
羊何蹲蹲舞我率然奉謝幸甚昭融
石塘林子真(以九龍山命意)
我非一佛夙慙花掖之居君賦九龍取譬雪山之老拊
殘年而易感拜妙語以增羞伏惟某人心雖樂以自修
名欲逃而不得刺史部刺史共騰嘘送之章中書令中
書己上褒嘉之奏方需異寵猶念舊交黼黻蓬弧鏗鏘
律吕竒哉所作莊騷太史下同工顧此欲聞父母未生
前一句
石塘林子常
大方家之笑我老費招麾小孤山之故人多情繾綣記
存初度賁惠佳篇伏惟某人以一郄之長才慕兩龔之
雅操鄙夷場屋笑傲林泉君鳴仲氏之箎何殊伯氏世
寳長公之集寧舍少公方騰當世之盛名猶念衰翁之
遯迹有客慙無湯餅愧此交情伊誰直得金蓮奇哉好
語愧云多矣還以奉之(伊誰直得金蓮來詞云)
劉達卿(號後坡)
前度表郎愧久收於朝跡後坡詩友愛尤篤於衰齡侈
以高吟華其初度伏惟某人鄙夷場屋笑傲林泉君唾
成珠素誇吟於汝伯僕腸無錦幾見殺於世人胡為膠
漆之投不忘弧矢之陋自念不神之牛斗曷稱錦篇安
得共和之羊何徒知珍襲率然奉謝幸甚深原
福清薛宰
孤山和靖方耽放鶴之游王所居州已趣飛鳬之覲情
存膠漆問及蓬弧伏惟某官胷抱一和政紀三異装懷
牒訴何嘗輟單父之琴學道絃歌又喜度相公之曲顧
慚絳老獲預堅民衰年幸棠茇之依每歲有錦箋之賜
光生庭戶誇示里閭秋月華星愧殷勤而好我明年今
日須展翫以懷人
薛宰劄
昨承答誨方佩謙隆兹被華緘益昭眷渥記陳人之初
度專盛使以遠臨侈賜縟儀光生茅宇瑞鶴仙之高妙
允叶宫商祝雞翁之酸寒豈堪黼黻己修謝啟載瀝寸
忱莫究願言切丐寬亮
劉躔甫(天游劉之樓名)
我歌菴小徒參水觀之禪君好樓居獨有天游之樂故
人情重誕日書來伏惟某人苦學如甘愛詩成癖念五
窮之莫送賦十首以相貽開緘赧然擊缶詠只聲名官
職知合受於折磨富貴子孫恐俱難於擘畫(富貴功名堪擘畫最)
(難擘畫子孫賢劉詩也)
黃汀教(龍應年八十七矣)
僕誦子平之易自樂一貧公守伏生之書只爭三歲眷
眷兩卿之二老鏗鏗初度之七言共惟某官經師人師
意散形散龜手之方奇秘久已韜藏蠅頭之字傾欹不
妨吟詠念其岑寂侈此賁存卜鄰雖慕於羊求所嗟遠
矣敵已愧非於元白何以和之
丘司理(得一山丘之樓名)
開三徑以鄰居託翁舊好得一山之友愛華我殘年揆
初度兮作是詩也伏惟某官稱梅讀富擢桂文工鍜鍊
功深盡吟家之三昧交游情重念散地之一寒欲黼黻
於縣弧出珠璣於銜袖勾牽花社青雲已暢於前涂題
寄草堂明年未知在何處(將到選)
同安林縣丞(鐘)
我慚視草分廿老於釣舟君厭哦松喜歸調於樂府多
情眷眷妙語鏗鏗伏惟某官學館文章之稱南州廉白
之譽探三文之脈絡同出一門擅二老之風流共居三
徑常時和卷初度佳篇聲韻高低知行雲之可遏舞歌
凌亂碩明月之長圓
己巳回生日啟
潮陽林通判(式之)
僕開蔣翊徑之三老尋鶴伴君刺昌黎州之半時寄鴈
書念蓬矢之塵埃度瑰詞而黼黻伏惟某官興存風月
操比冰霜視公如龍雖鰐魚而可訓為王市駿知騏驥
之難留身將致於青雲交未忘於舊雨飯猶可飽苟樂
我之殘年幣不必將已感君之厚意莫修瓊報輒奉錦
還
福清葉知縣(忠正)
僕意玄都觀裏曾為桃吟君來佛地位中乃通花譜喜
其負耒問以垂弧共惟某官其仁滿腔於書具眼愛民
如子素存一念之慈許我納交殊勝十年之讀方相尋
於茅舍又招致以玳筵矧憐岑寂之餘尤侈鏗鍧之作
揆情過矣拜手歌之潦倒何堪私有滕國受㕓之喜窮
通素定巳見孩兒堕地之時言謝既稽不工可愧
前同安丞林通直(鐘)
門方羅雀伊誰籠鴿而來客有緋魚惠我紱麟之頌多
情眷眷再拜章章伏惟某官出哦斯立之松歸愛淵明
之菊嘆朱紱平生之負無羨於時賦黃絹外孫之詞欲
華其友開緘喜甚擊缶歌之僕似香山笑一翁憔悴君
如子美成二老風流率爾稟詶幸甚涵亮
新德化方簿(晉)
遺羹而我獨無方有穎封人之感讀書不如一詣正思
習主簿之賢荷君多情惠我好語兹蓋某官家世麟臺
之學丰姿蠏井之仙才名三十年夙稱師匠扶搖九萬
里合快鵬程尚憐衰白之蹤肯借勾朱之筆作此詩也
相期欲比於椿松何以報之自揆有慙於樗櫟
新建安徐山長(端衡)
漁隱凄凉之士老愧飢吟龍飛魁亞之英名香次榜多
情厚眷初度增華敬惟某官文擅衆長學參諸老作乃
祖釣磯公之賦何減吳融讀外家艾軒氏之書有如楊
惲方將坐臯比而講乃肯為蓬矢以吟君游紫陽之故
鄉自此升矣僕置青雲之舊事還以祝之言謝有稽不
工可愧(青雲舊事空五瀉一漁翁白詩)
新永春劉尉(肩吾)
白首來歸空憶紫微之伴青雲早達猶為黃綬之官落
落於時拳拳此老伏惟某官文成家數學有宗師更生
畎畆之忠己攄對策禹錫文章之力合演綸言尚憐臭
味之投特賁蓬弧之陋百千萬劫之鄣老笑多魔二十
六韻之詩心慙好我亟茲敷謝幸甚昭融(百千萬劫鄣白詩)
新徽州丘知錄(應甲)
杜陵野客之家誰來剥啄退菴年兄之子酷喜推敲問
訊垂弧殷勤按拍伏惟某官青雲望重舊雨情濃道來
不來正傒朱絲參軍之直所美非美乃貽黃絹幼婦之
詞拜手欽承過情自恥甚矣吾衰矣甘為白氏之漁翁
知之者好之有忝致光之曲子率然敷謝切幾原融
海口翁監鎮(應星翠浪玉虹鎮中亭名浩堂中書之弟)
竹籬茅舍笑老我之無心翠浪玉虹知吟仙之得趣即
牙籌之餘暇為蓬矢以增華伏惟某官二難之譽俱高
少公之思尤老吟風弄月精微獨探於程書積雪熬波
横寫更工於晉問莫甚相知之樂朅來俾壽之詞拜手
承之過情多矣永嘉四子君真得於詩靈元和一翁僕
有慙於才退曷詶雅意切幾深原
福清趙尉(宗溥)
我非指李之耼其生也晩君似倚樓之趙所樂者吟咳
唾珠璣問訊弧矢伏惟某官稟雙龍之氣擅孤羆之才
以文自名讀書有傳東南一尉久得譽於閩中臺省諸
公爭欲致之門下佇集觚稜之鶚猶憐沙渚之鷗白雪
陽春深有慙於寡和青雲異日諒不至於相忘
石塘林子真(同)
山頭老漢談入吾宗谷口子真名為君字共眈禪隱不
厭衰殘伏惟某人傳文隱之珠得後村之印至道唯嫌
决擇精通向上之機正句不涉思惟真得吟中之樂凄
其弧矢調以宫商一日百杯况有君家之酒十章四句
長歌好友之詩何感如之言謝淺矣
石塘林子常(合)
杜陵野客誰肯共於襟期蘇氏少公情有加於兄弟揆
予初度惠我好音伏惟某人胷著千年筆通三昧小山
小陸小謝比漢晉以來名家今年今夏今秋有秦黃而
上句法因暇時而游戲為晩節之光華雲南雲北之往
來僅存者我月蓬月山之期許先騐於君(今年今夏今秋月蓬月山)
(二相士皆詞中語)
新平江吳江縣張主學(松年建寧人)
學士為漁守白石清泉之約可人寄鴈自丹山碧水而
來問訊蓬弧輝華篇翰伏惟某官早馳文譽晩上奏篇
將尋花縣諸生坐虎皮而講猶念竹溪遺老忍龍具之
寒不靳殷勤特相煖熱七言八句知獨行於苦吟三揖
五窮相與歌而拍手
劉躔甫(翼號心游)
孩兒墜地已知分劑之嚴稚子候門自喜歸來之久心
游高誼意愛衰蹤伏惟某人學有所傳吟得其趣讀武
成二三冊雖少必精錄唐人五七言既多不厭功已成
於四鍊惠乃及於左弧老不相忘獨名家之翁季少嘗
共學實異姓之弟兄愧此多情何以言謝
劉士仰(更逮)
孩兒分劑定於墜地之時賓客交情陋矣署門之見多
慙親故獨為吟哦伏惟某人霽月胷懷薄雲襟誼譜牒
自建威而下猶有遺風祖父得樂軒之傳常如一日久
篤葭莩之好不遺弧矢之辰老子形骸敢羨椿松之祝
君家翁季信為金石之交
劉達卿(求志自號後坡)
前朝學士老甘退以為漁後坡故人詞獨工於吐鳳揆
予初度惠我好音伏惟某人才度驊騮之前聲横鵰鶚
而上少陵三賦信妙手之優為晦翁四書猶究心於未
竟常年此日念念不忘秋月華星字字俱到多情若此
一感云何語我兒孫宜襲藏而毋斁如君翁季尚遠大
以相期率爾奉詶幸甚加亮
黃掌祠(君遇允文先生之後)
三徑就荒之老與世無緣羣經辨惑之家有人好我肯
貽善頌來畀衰齡伏惟某人學得親傳文宜世用謂乃
祖有春秋之學竊嘗窺斑訪鄙夫於泉石之間相逢握
手納交自此拜賜以之門左垂弧有愧過情之曲子溪
干守釣何由上謁於涓人莫究謝忱切祈深亮
林強父(麟)
白髮笭箵之老即唐漁翁青衿筆硯之交皆周髦士為
吾同姓祈我高年伏惟某人獨工於文所好者古盡毫
端之巧可但原夫一兩聯厭紙上之聞欲從某也二三
子因佳句法如何之問有殘年長相見之情可觀可興
可羣詩差難而詞易俾熾俾昌俾夀事雖熟而語佳廣
而充之用不窮矣(俾熾俾昌俾壽來詞結語)
方持叟(名德化簿之子)
僕解朝衣稱前進士君傳家學似小東坡不以老而見
疎為此詩以相好伏惟某人擅場才俊跨竈譽高聖處
自知可但一兩聯之消息班頭獨拜佇看三千字之縱
横以其納交翁季之間乃有俾我期頤之祝愛兄曲子
堪為時輩之秦黃愧我釣翁惜不早師於邴鄭
方帝臣(時舉次雲正字之後)
僕友漁磯之叟方葺蓑衣君祖麟臺之賢獨傳書卷揆
予初度惠我好音伏惟某人富以才名篤於交舊謂鵬
鳩相笑何大年小年之足云使牛斗能神豈善名惡名
之無别衆方嗤誚我為褒揚二滿三平不妨老吾之老
十章四句所謂詩人之詩何以奉詶切幾加亮
劉智翁(貴活安溪之客)
茅舍玉堂衆笑無心之老藍溪琴室多情握手之交問
訊垂弧沉吟擊節伏惟某人潜心者理得趣於書大年
小年讀南華而縱論昨日今日呼太白以欲飛愛此衰
翁寄之曲子君多好語信有似於天生我不中書乃浪
云於物出自知不稱欲謝伊何
檗山照老
佛有三三之衆邇日何如仙開七七之花吾年相若多
情禪友問訊陽人兹蓋某僧久坐蒲團屢抛杓柄七言
雖妙不入半山之宗五葉相傳獨得少林之髓心心相
似歲歲如然曹潙分派後五家許儂參遍父母未生前
一句為我道來
賀陳倉
績最錄屏恩榮司庾日邊遣使九重所急者周咨境上
爭公七聚共嗟於來晩車音至只輿誦欣然共惟某官
一代名流兩朝異眷明道伊川之學問共得其傳司馬
景仁之弟兄不同者姓自登朝黼徧歷儒紳是姑為本
色之官便合峻緊頭之武青綾夜直方膺賜筆之榮皂
蓋春生雅意凝香之樂惟時歛散屬意選擩需章屢上
以苦辭催詔幾頒而勉就丹山碧水暫誇刺史之勝游
黃閤紫樞竚續公家之補處某向竊窺於綸綍今幸託
於帡幪迹安猿鶴之交心懷燕雀之賀識何蕃於六館
况忝諸生笑香山之一翁尚憐遺老
回徐帥送開藩折送及菊節
為農負耒方依南國之碧幢遣使貽緘肯問東籬之黃
菊有華異眷猥及寒蹤憐其賖酒之貧侈此卷爼之賜
秩初筵而僊舞莫預衆歡倩傍人以整冠但知亟拜難
名磯感切丐監融
竹溪鬳齋十一藁續集卷十六
