竹溪鬳齋十一藁續集卷七
宋林希逸撰
少作
金天移文
(時友人以喪偶自號在家僧戲作贈之嘉定庚辰)
金天寶界竺嶺玄雲飛輪馳騎曰我訪聞有人下土口
業云云期申峻約爰勒移文夫空桑孤特之流超塵邁
俗之相脱苦海以冥搜小人寰而遐想此固人間希有
上士也至如色界沈昏愛河汩處投之埃氛昧此賓主
虫窠蟻穴之中蜂雄蝶雌之侣迷以執迷誰謂荼苦下
愚之常我所不數其或身被絢華心厭塵濁迺求道於
玄微知用心乎寥廓悼世網之莫逃具禪心之先覺有
若宋人謝康樂者我西竺所謂在家菩薩也亦其神超
識到燭道所在不沈於己昏不溺於可愛雖非妙達於
根株是亦粗得乎三昧若是者亦足尚矣今有海濱俗
士陳某者竊其名而強自號曾不逾時跡與心背破玄
門之規犯前修之戒惟口是而心非故前貞而後敗蓋
其始也燕孤無偶鸞隻不雙粲雖不哭岳實悼亡霜寒
冬瓦月冷秋床情凄凄而易感哀續續以難忘於是借
說空無紓悲寄意期以玄機祛此俗累昧生天之因竊
在家之義誘我雲月欺我松桂雖駕言於雙修實攖情
於穢翳然且和鉛䑛墨引類呼儔私相標置彼唱此酬
演長句束短篇爲欺爲誕曰賾曰玄自以證身如來可
同李白思歸兜率何異樂天使我龍象歡傳法筵瞻仰
以爾塵中人能作如是想奈何凡骨難醫慾流莫斷飛
絮不黏泥蒸沙求作飯故七情作炎五欲交起見惑温
柔頓忘法喜求卿卿之歡忽如如之理於是謳歌繞梁
粉黛列屋主人之心日且不足何懷貝葉書有意採蓮
曲當尚子平畢婚娶之年歎牧犢子雉朝飛之獨猶且
續寶瑟之鳴絃粲洞房之花燭昔兮同世界於浮漚今
兮忘泰山而逐鹿此時此心將玄將俗嗟夫禪關既鍵
火宅自焚重將恩愛子種此憂惱根是豈不汙我緇梵
辱我法門使玄猿抱慚白兔懷恥恨斯人之我欺嘆迷
波之易靡然詩案具存前言在耳亦烏得爲無罪也已
我緣此誤懲艾永劫遂勑禪關具載玄牒嗟爾後來人
莫造綺語業
問雲將辭
玉融子以周瑜赤壁之年困不得騁神紆思結兀兀無
聊欲訪童子於崆峒求神人於姑射彷徨廣漠之野忽
遇雲將天游於塗跪而拜曰先生至人也弟子幸矣得
承下風竊有所疑願從先生質之雲將曰嘻何居乎子
其語我來又拜而進曰方今荃宰道明衡階正平登良
選公越有常程垂髫者習史黃觜者談經投盧擲雉摸
索姓名幸而得雋羽翼乃成走也生不逢辰命窮在斗
挾傲世之愚昧適時之巧窺陳篇而不事鈎纂味前言
而不工雕鏤年不後人茫乎何有處窮阨而不羞爲獱
獺之所笑逝將改圖莫得其要寧曲肱飲水以自足乎
將捷徑窘步以追曲乎寧捧心以效里婦乎將娥眉以
受謠諑乎寧逆旅棲棲乎將執御揚揚乎寧爲澤中雉
乎將爲韝上鷹乎寧爲飲啄之鶩乎將爲浩蕩之鷗乎
爲魚而透網乎抑點額乎爲鷄而吐綬乎抑斷尾乎寧
看跕跕之鳶乎抑友昂昂之鶴乎抑伈伈俔俔以拯窮
饑之水火乎將寂寂默默以保膏肓之泉石乎寧爲唐
衢之哭乎將爲孫登之嘯乎寧縱湖海之豪高臥百尺
樓乎將學農圃之事退守三畆園乎寧沈詩於瓢乎抑
誦佳句於左丞乎寧瘞文於塚乎抑持奏牘上公車乎
寧藩牆置筆爲子玉乎抑簸弄排偶以爲摩空之賦乎
寧拓落爲玄效子雲乎抑破碎章句以明拾芥之經乎
寧從八仙飲乎將食五侯鯖乎寧飽魚羹飯乎抑擘麒
麟脯乎寧安公居乎抑寄蘧廬乎寧樵服以候麻衣乎
抑櫑具以謁暴公子乎寧披羊裘以獨釣乎抑坐臯比
以高談乎寧爲鹽車之驥乎抑爲文繡之犠乎寧爲宋
人之迷乎抑爲樗里之智乎寧坐浣花之馬韀乎抑披
青蓮之宫錦乎寧風盧仝之兩腋乎抑夢陶翁之八翼
乎寧荷淵明之鋤乎抑枕祖逖之戈乎寧破戴逵之琴
乎抑撾禰衡之鼓乎寧抱書以隨半山之驢乎抑候氣
以逐出關之牛乎寧餐霞飲露以求輕舉乎抑嘗糞䑛
痔以希進取乎然冨貴神仙恐兩誤乎寧饑吟困飲以
詩酒自汚乎抑熊經鳥伸以納新吐故乎寧爲打鍾義
山乎抑爲曳裾鄒陽乎寧爲書蠧乎將求禪悅乎寧蒙
破衲以究三玄三要乎將繋芒鞋以待三熏三沐乎寧
槌鶴樓翻鵡洲以快意乎抑營燕巢守蜂窠以苟活乎
寧槁項黃馘以求其趣乎將撫壯棄穢而改此度乎路
何識而可通身何居而可容寧爲工乎寧爲農乎豈數
不終奇會有逢乎抑窮果有鬼不可送乎豈徒聳其肩
以鳴不平之悲乎抑將假其喙以聲太平於時乎孰從
孰違何是何非帝鄉不可期兮思誓墓之羲之世情祗
益睡兮逝將訪豹林而師希夷言未既雲將掉頭舞手
摶髀雀躍而歌曰天浮乎地游乎百川東逝而斜河西
流乎覆我載我勞我息我爲又何求乎天遊起而和曰
失我者競知我者静世汩汩兮如輪我熒熒兮如鏡彼
大塊兮何心孰爲吾之司命二仙三倡三和余亦渙然
釋怡然悟與之三歌而後去
孔雀賦
夫離合聚散悲歡怨懟之情非必含靈而具識者有
之物亦與有焉而懷悵恨以相感者又非必有族類
儔侣者也物亦我我亦物也奈何哉其相物也余往
嘗讀鸚鵡賦戚然有得於余心及今而見斯雀也形
神意趣高懷遠慕悵然有異於常日故采其情而爲
之賦以解之其辭曰
猗珍禽之何來粲五色之華郁擢雙骹於空庭乃點首
而彳亍(上音勑下音秃)角蓬鬆以特起尾紛葩而欲秃循階除
以數步味屢俛而不啄闖長徑之肩肩(闕)四顧而疑愕雖
樊籠之乍解不振迅而蕭索長引吭以不鳴類欲訴於
寥漠於是僕本恨人壯懷易感對斯禽而貽訝情遽集
於所覽諒中心之有違乃憑拊而問訊謂口噤以莫言
請臆對而神應托玄嘿以(闕)聽爰舒寫於篇詠爾其産遐
陬毓下土間洪濤越重阻三代唐虞此何處所更秦歷
漢哆意宕心珠崖拓郡儋象桂林重譯累堠遠極天南索
王府之琛貢遂徵及於魚禽惟斯名之一出故委禍而
至今嗟彼巧匠胡爲肆情分雌雄而入畫合姚魏以爲
屏曾顏色之足眩乃晃耀乎丹青玄胡髠鬝亦以名經
侏㒧&KR2575;(音攤)&KR2613;(天上)乃效予聲又有伶人樂工誇訓蟲蟻對
華筵之嗢(烏骨)噱(巨略)呈薄技而披靡揚青鞦植翠尾
騰觚爵以爲歡在予心而良恥於是公子王孫貪奇好
異聞佳名而競喜揮金帛以羅致嗟進獻之有時柰斯
求之無已惟蠻惟徭以貨以市爾乃㭬巉巖而爲弋冠
雲日以張罝連柯結蔓以爲儲胥苟一目之所暨貽碧
落其焉如離儔失侣絶母棄雛愴哀鳴而誰念竟快意
於錐刀之餘於是委命歸窮飄流萬里閉以雕籠飼以
粟米寧一飽之足謀悵吾生之己矣眷炎路以長懷感
寒燠之殊氣嗟儔匹其奈何痛天屬之睽異雖五客之
相從亦南北之殊類遇物感時相顧垂淚量陋質之欝
臊豈鳬雁之同味名雖載於陶仙曰方家之所棄何品
别於鹽凉又見錄乎蔵器曾禍福之由生恨不效雄鷄
之斷尾且其嶺岫崎崯林薄蒙密山風海濤晝夜豗擊
動扤乎林根濆沫乎崇壁山妖木魅閃屍於其巔玄猿
鼯鼠嘂嘯於其側爾乃朝飛暮翔羣聚卵息求偶命子
節節足足縱流落而依人亦羽衣之僊客是余固不厭
於危苦而無樂於閒逸也若夫芝栭藻井之華雕朱鏤
碧之飾觸之而驚盻之而惕物固有所宜情固有所適
矧才能之何奇敢無效而素食長締思以展轉愈(闕)懷乎
疇昔情靡鄉而不凄况今夕之何夕陳情未既戞爾長
鳴有懷餘思尚托歌聲歌曰寒月慘兮玄雲愁葉崒崒
兮蟲啾啾故鄉何許兮此淹畱惟聖賢之羈寄兮哲智
拘囚何微禽之足迷兮於天道而詬尤良委情以若命
兮奈何乎休
見陳郎中(貴誼)
仁義道中提瓶挈水未有夙緣祖師門下拔楔抽釘請
從今始言之似僭見則不疑雖未知際可之何如亦不
厭略陳其所有竊念某滔滔碌碌怪怪奇奇雖少年不
過作俗下文章而此心非止隨人後選舉自解芃蘭之
佩即貪貝葉之書然得禪關而不談禪好佛書而不事
佛嘗謂佛雖誕而天下不知其所以禪雖高而天下不
知其所高必見者自見而聞者自聞則非其所非而是
其所是且形骸内也而佛以爲外食色性也而佛以爲
邪以乾坤之德生生而湼槃之功滅滅有如此者謂之
何哉蓋百王之用窮而仲尼生六經之力微而釋氏作
仲尼以莊說而釋氏以矯說仲尼化善人而釋氏化惡
人即其扶持誘掖之心推以恢詭譎怪之論䜟祓禳禬
豈爲我輩設邪果報受持正與俗人言也其書固至矣
盡矣不可有加矣其心亦愚之侮之而一切誑之佛之
至意則無愧於孟子輿佛之不恭則有甚於柳下惠然
人知佛出於秦漢之下而愚謂佛始於羲黃以前惟精
之道何心退蔵之密何地獨當時存而未顯故聖人祕
以不言蓋帝王之世雖不容妖幻之談而天地之間實
難去清虛之說况南華之三十卷即大蔵之六百函輪
迴化後之鼠肝死生夢中之蝴蝶一十六觀曉然止水
之鯢盤千百萬身何異南溟之鯤化如斯原委不盡機
關嘗於中夜舞手蹈足而得之未肯向人傾肝露膽而
論也兹蓋伏遇某官性根福慧識本圓明具腦門眼而
讀書吐廣長舌而論道蔵萬卷於椰子悟一見於桃花
暫領使軿人謂西江之口吸少畱郎省我知大地之手
擎某縱跡雖遥皈依惟久自謂嶺南之邑子肯爲城東
之老婆橫錫而來投機則住禪家相見以佛法何求蟠
木之容此老未免有鄉情豈棄浮萍之跡我聞如是於
意云何
見林郎中(岊)
浪次山之迹居懷野鶴之心顧伯樂而鳴猶竊驊驑之
志謂蟠木輪囷儻歸題品則簞食瓢飲又有依歸爲此
而來麾之則去伏念某賦材有限屬興無涯神散意散
居然散人學窮行窮厄於窮鬼雖少年亦隨人後科舉
然生平恥作俗下文章怪怪奇奇蕭蕭索索哦詩盡夜
伴四壁之虫吟得句空山疑一身之羽化第苦饑腸之
煎迫莫能飽意於討論雕虫之技未除妨人歲月盟鷗
之約莫遂入夢林泉所以心迹俱違形神交誚雖讀書
二十年矣回視欿然便逢時萬戶侯哉自知明甚徒以
斗升之計庶幾鉛槧之功然文辭既非場屋之章程而
言語又有漁樵之氣象顧自笑齊門之鼓瑟人徒惜伯
牙之鼓琴方將效西子之顰又恐失邯鄲之步飄零爲
客空懷李白之飛揚涕泗交頤終悼昌黎之變化誰肯
顧於鹽車之下疑遂沉於涸轍之中兹蓋伏遇某官學
擅儒宗文名天下書蔵富於椰大筆久夢於花生時輩
標題好雲破月來之句家傳苗裔追影斜水淺之詩滿
城士夫而獨有接後進之名當世英才孰不在弟子之
列遂令疲薾亦起覬覦雖退量已分其於自視何如然
今有仁人育之成材亦可一絲一粟我其杓之人邪三
沐三熏則在鑪之間耳重念某世家藜藿門地冰霜竊
嘗比數於卿大夫見辱紀名於大手筆宗固殊於南杜
念儻及於西華推而内之溝中豈不動匹夫之念引而
置之門下若以爲俗客則非
代懷安林丞上楊安撫(誠齋子)
具位某謹熏沐裁書百拜獻於某官閣下曰韓退之有
言曰王公不借譽於布衣則無以廣其名士不借勢於
王公則無以成其志愚曰不然此特其凡者爾若夫英
雄豪傑之士又豈輕譽於人而借其勢哉孟嘗之門三
千珠履識者不貴其客曰吾寧見簡亢無所交接之李
膺無寧見填門食客之公子何者驊驑顧伯樂而鳴也
填門之士鷄鳴者與焉狗盗者與焉彼雖簡亢一登龍
門非郭林宗則荀慈明矣某無聞之人也名叨於計簿
而不上於太常之版籍厠於金閨而未脱乎奔走之吏
伈伈俔俔於百僚之底蠅營狗苟於儔人之後視之若
愚即之若庸亦孰知其胷中之有以也然某艾軒之裔
也所讀者艾軒之書所守者艾軒之道亦嘗肩下僚於
州縣之間尾談客於公卿之箔旅然而進旅然而退未
嘗苟有求知之念蓋孟嘗李膺之說有以錮其中也習
聞前輩惟曰江之西有誠齋先生者其時與艾軒相先
後而名過之某竊求其書而味其道嘗曰生世何用早
我已後此翁而竟不得爼豆於其門良可恨矣二十年
又歛衽於公之盛名自南而來者曰龍駒也自北而來
者曰鳳雛也某聞其風而悦之每曰一代不數人百年
能幾見第惟鵰鷃低昂懸隔宇宙李星莫覩韓斗鎮明
守次家居驚聞邸報荷鋤而知名者則曰福星照吾閩
矣戴筆而知名者則曰南斗避文星矣某引臂歡呼顧
朋儔而起舞私曰生平所願識者一人耳誰啓其逢與
名邑佐且密邇於耳目之前豈非木生於匠石之園璞
入於卞和之肆乎及瓜朅來種竹己久雖嘗屢至大府
瞻望階符而卑棲下僚誰復比數竊自謂曰荆山之璞
凡夫失之則人不以爲毁譽而卞和不之眙則百年塊
石矣南崗之榦庸工委之則人不以爲輕重而匠石不
之度則終身凡木矣夫以下寮而過求干進固其罪也
然與其見斥於自炫無寧委心於自嘿與其見誅於自
進無寧絶意於自退進而自炫知與不知猶未判也縱
令不知則曰不遇徒然自嘿則甘塵埃而分泥滓矣且
使某而在遠郛則己而在下邑則已麾幢節鉞朝趨夕
承而不蒙一顧眄之異他日明眼之士相遇於江湖必
曰楊公在閩子師之云乎事之云乎僕將曰事之矣事
之何如則僕將何辭以對彼必曰誠齋艾軒以道相高
於南北子爲艾軒之末裔而不見錄於誠齋之嫡孫子
絶長者乎長者絶子乎某爲此懼故直然不顧犯嚴於
斧鑕之下以待誅斥若曰爲邑貳於斯而求媚於上人
以借勢則非也輒採民謠以歌以頌列爲十章具于右
幅又欲道其所以來之意不覺喋喋
十詩
止戈堂外戟森森畫鼓無聲晝漏沈好是風流賢太守
空齋一片讀書心
先生舊把釣魚竿弄月雲濤手本閒只爲春風蔵不得
却來摇筆對三山
千載斯文關洛翁祠堂新闢煥儒宫司南又是楊夫子
管取閩中勝洛中
一樣新縫戰士衣指麾貔虎上旌旗太平侍從資文武
肯向春風卧鼓鼙
一昨潢池波浪驚將軍隨手卷紅旌碧油幢下詩書帥
眞箇胷中萬甲兵
聽得溪邊擊壤聲年來官府是昇平吏呼不到韓盧卧
整理犂鋤待雨耕
春雨來看一派河却愁無地著恩波東風剩與栽楊柳
畱作甘棠去後歌
篇篇渾不費安排霽月光風自滿懷嶺海聲名誰得似
一家句法老誠齋
元戎根柢是公平玉肺冰腸徹底清一點吏姦無隱處
逢人箇箇說神明
一持使節兩持麾五嶺依然雙鶴歸見說只今楊子宅
庭容旋馬地生衣
紀異詩(幷序)(嘉定十二年寓城中作)
歲己夘亢旱乃二月下弦之三日赤舌之祟自城東
而來延連一夕熇灼不可向聽自止天明熖絶乃有
破屋數椽屹然灰燼中問之則洒掃衢巷一貧嫗也
家無半升粟惟周身一具火方熾以此祝于天而獲
免駭乎異哉是烏可無傳也遂賦云
城中醮龍龍苦蟄城門夜開八人入粤從東關煽喊呀
飛煙卷作半空霞祝融熛怒咋齒牙彤幢絳旆紛要遮
扶桑剝落喧撑义兩岸炮焦幾百家當時諸校陣陣來
傳呼數里聲如雷州官令嚴兵官急斤斧鑱鋤勾綆集
其奈枯河無瀋汁炎曹橫恣玄冥讋天雖有淚不敢泣
千人萬人瞠眼立撲之愈張聽自戢就中那得十數椽
敗壁穿穴簷瓦懸四圍灰燼渠巋然鄰人驚怪一郡傳
掃街老嫗今幾年隻身窮獨頭如綿家無一孔破絮纏
只餘一棺候棄捐以此籲天天見憐幽明之理豈眇綿
天在屋頭非虛言陸渾山火雖富妍無所勸戒何足編
惜渠不遇昌黎仙
朱典卿和章有結茅孤青之語戱爲古風以絶
之(孤青艾軒擬小築處也)
盥手捧詩神索索高懷細把重抽繹冥心不覺有鬼知
消息漏傳到姑射箇中昨夜有使來夢魂暗引飛雙腋
楼高百尺錦戸開中有一人猶岸幘低頭未敢問起居
自言我是壺仙客紫薇花下引笑歸世緣已謝來兹宅
雖然舊隱也未忘離宫尚浸孤青碧側聆有客身姓朱
結茅凖擬欺泉石山神火急報此間移文便已回飛驛
馮夷奏記奉指揮嚴兵鎖斷青松壁公爲詩案有引連
歸到人間憑解釋云渠姓字在天衢撿點不上幽人籍
明年已著瑞鶴袍浪言誰與飛鳬舄便令勲業了鼎彛
也莫迂我雲山迹宇宙如今况未清經綸不任伊誰責
更是蓬萊有新禁巖扃不許金袍惜詩詞固然多孟浪
此事也須先禁格劃然驚覺汗滿身捉筆書之窗已白
詩君從此莫戱談恐有鬼神重聽得
送王少逸還鄉(己夘同出冬先歸)
點點瓊花上旅衣還鄉心壯任寒欺飄零爲客看歸客
記憶來時惜去時家書一半憑君說客里三千儘夢隨
握手橋門重約在芒鞋莫便厭奔馳
中秋後三日寄吳景朔
離鴻影斷中秋月病鶴心愁薄暮雲爲語白蓮同社友
得君書後愈思君
寄橘與吳景朔
碧雲愁望夕陽西好景無因與啜醨霜雨滿林黃欲盡
愧君書後不多題
病中送丘升叔復入廣(是歲同自臨安歸)
出嶺相逢話上京歸鞍齊卸獨南征風摇五兩南州去
月傍孤燈病客驚莫倚能詩心便縱大須力學眼還明
無因别後知分寸得趣深時遠寄聲
羡子論文見解深無端聚散苦難禁雖然後會剛期我
忽漫離筵已著心窮殺昌黎緣怪怪誰憐子美獨涔涔
寒梅鬭雪看何處還憶花前抱病吟
游孤青作
野水茫茫去漁歌遠遠聽醉酣觴大白乘興棹孤青明
月長如此浮雲不暫停拜經遺趾在誰與拾殘螢
讀史
有人讀史不讀經史在目前經杳冥有人讀經不讀史
經有道腴史泥滓我云經史無異同八忩八面俱玲瓏
經爲律兮史爲案古來已斷與未斷是賢是聖何世
無賢聖身全此身散既息而消消又息便是先天後天
易何禍非福吉非凶何成非毁始非終西麟絶筆漢紀鳳
晉馬食曹江化龍千齡萬載事不盡總是禪機與道
鋒乃知龐眉太史有眼目一家自作新機軸至今史法
有憑據殘書斷紀收成束拘儒足足笑殺人白頭苦向
河汾續
秋日鳳凰臺即事
鳳凰臺著名以李翰林一詩也余思翰林題詩時臺
必不爾白鷺洲問之故老指點固無定所而三山則
於此臺望己不見乃遠落於前江之尾若當時果爾
則詩辭不應如此模寫也謾刊正之以俟好古者
三山遠落窮江尾一水横過接石頭蘭棹幾雙船細細
蘆場無數屋浮浮斷雲歸去商量雨黃葉飛來問訊秋
總爲登臨能作興若爲陳迹替人愁
王日起謀請樂軒先生主席其鄉隱山堂喜
以詩贈之
場屋時文百態新六經門戶冷如冰江湖有客奔馳倦
來問詩書向上層
論文欵欵細畱心一點塵埃也不禁爲語隱山同社友
讀書根本是胷襟
相逢刮眼試金篦直下承當是嫡兒長恨馬駒天下少
汝今分骨我分皮
劉躔甫許以古詩集見假而竟不至代書促之
好書千束且萬束前身後身讀不足劉郎好古喜收詩
一篇半篇惜如玉知君此性人所希旁人浪指爲書癡
旁人肉眼君似月好句何從向渠說相逢劍客心相許
青萍莫惜當筵舞
七月二十三日奉寄瀨溪書堂吳景朔因訊舊
遊
聞向秋山苦讀書吟中還解憶人無強顏爲客心何在
忍病哦詩骨正癯明月青山追昨夢去年今日下姑蘇
長橋一帶關心否問訊高陽舊酒徒
獨夜偶成回文
身隨影立孤燈暝杖倚人行獨月明新得病形成瘦鶴
亂添愁思惹飛螢
長門怨回文
傷情暗斷恩和愛抆淚空添怨與愁霜透衣寒輕卷
䄂月移忩去罷吹簫
竹溪鬳齋十一藁續集卷七
