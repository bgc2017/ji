竹溪鬳齋十一藁續集卷二
宋林希逸撰
古律詩
晚晴
雲收風止晚晴初池减波痕見綠蒲鷺入田行如數步
鵶隨林去似相呼賦形宇宙真如寄息意林泉不是迂
疎柳欲黃楓漸赤來今去古幾榮枯
題吳司戸忠齋(名漢英榖城人乙丑科畱忠齋知舉)
事業心期在漢廷師生莫訝共齋名當年取履封畱者
入夢秪因住穀城
題吳司戸思忠堂
我既題齋扁堂名却又同進思臣職分意慕世宗工欲
問傳心法無如盡已功游揚朱吕後先且學忠公
三和除字韻
終歲吾伊秪自苦多生習氣未全除却嫌俗態騷騷
爾寧作閒民皥皥如肯羡孔光靈壽杖且燒韓愈送窮
車一編受用床頭易却似忘筌已得魚
詩贈友人程鄉次子和甫兄
苦戀庭闈戲綵衣其言雖訥未全非旁人競喜廣長舌
之子還如杜德機他日必多麟抱送妙年肯歎雉孤飛
但能寡過何妨拙却恨鄕閭識者稀
雨中懷後村石塘之約爽矣
好讀書多晝苦短細行歷到歲其除無端竹雨蕭蕭下
可奈松風謖謖如更僕詩來幾滿篋過門約在待安車
大寒不出空回首何日同觀濠上魚
四和除字
白髮餘生甘寂寞丹書微累幸蠲除天畱老眼諒人只
雲本無心於我如千歲不知碁幾局二乘且論寶三車
香山見徹人間事斷道爲龍苦似魚
客至五和除字
衡茅有客同歡笑徑草呼童旋剗除芻酒熟遲聊酤我
藜羹生怕有卷如夜長不必論升斗歲晚能忘誓笠車
鄰舍多情還解事頻分野菜饋生魚
和披字寄後村
不羡新雕繡轂馳不嫌自織草衣披談禪客至眼俱碧
聮句人來髻似椎愁絶只憑杯遣興意行全藉杖扶衰
舊游歷歷天南北夢不能忘随所之
送陳莆田(僴)
(歸時得後村力)
邑以灘名處處同此灘加似打頭風吟多正恐招窮鬼
怨作無端謗殺公怒欲懷磚嗟薄俗義為全璧頼宗工
衝寒溪上攜琴去羞澀囊如子美空
和春谷用弓字見寄
奴去看魚笱兒尋射鴨弓養痾三徑裏取友一溪中日
苦經簷短天如罩野穹過從人絶少訪問愧春翁
星曉有殘月明明掛一弓四天垂野外萬象蓄山中水
動知冰薄林疎見谷穹傍人應比我觀物邵家翁
齊物書非放師傳自子弓人多談稷下我獨守環中道
貴身無賤名高位莫穹元和雖五相千載一漁翁
三和磨字韻
休憶朝攜香滿袖從教人畫雪披蓑詩狂黃鶴樓堪碎
頌美浯溪石欲磨安得谷論肥定武却嗤甫貴瘦光和
老癡只弄窮生活散帙多聞暮鳥過
再和除字韻
洛下玄功須究意人間雜念早消除才情向老無多許
夢覺何時解一如失馬塞翁云得馬數車柱史論無車
浮生寵辱渾閒事勝負真如射㩉魚(㩉音塌骰采之名)
第三孫彌月小飲
茅簷喜得第三孫草草團欒笑語温晚菊客貽黃似蓋
新篘兒喜綠盈樽生涯素薄書差富舊物能畱硯僅存
儒級傳來方四葉九龍入夢始曾門
四和除字韻寄元思别駕
多生已被禪勾引萬事秪憑酒破除節物變衰黃落
矣儒功寡要白紛如懷賢疑似渴司馬避俗佯爲瞶仲
車好友年來吟驟進相逢何日語姬魚
雨山徐總管袖詩見訪以道間見梅而作少畱
一夕次韻爲别
何曾問柳與尋花訪友輕車到海涯少爲梅吟看倒掛
(坡詞倒掛綠毛么鳳)會須木餫出褒斜霜寒盡夜同煨芋月過殘
星似撒沙村落常時無此客多陪僧話送年華
二
天放寒梅三兩花殷勤粧點淡生涯巡簷索笑忘霜冷
倚樹長吟待月斜君去定趨丹鳳闕我閒但占白鷗沙
孤山好處空回首典祀何時到玉華(玉華宫名見杜詩祠孤山今為西太乙)
三
岸幘衝寒嗅雪花興隨雲遠到天涯月知玉斧修成近
星伴銀潢左界斜佳客過從聊把酒浮生聚散似團沙
新吟何日重商㩁苦學無功鬢已華
七和披字韻
意馬難調繋更馳(繋馬而馳)空沙莫爲揀金披忘機每笑碁
争局愛禮時看齋白椎正月書因王不競變風作爲教
先衰聖朝可託狂歌樂况有羊何共和之
泳得男再蒙後村先生和除字見寄戲和一首
貧慣人人嗤不管老慙幼幼念難除有孫何必位爲喜
(蕭愿)戲父誰云翁不如(張憑)夫子忘年容撰屨長文何日抱
隨車殷勤好伴腰鎌叟莫學嬌癡女覓魚
題朔齋鐵壁堂
耐久聲名參古柏絶清詞翰賦薇花幾聞人似南都老
再有公生朔黨家題扁不慚名鐵壁持荷更合侍金華
元城志業須翁了推美還看入制麻(堂以綸言名)
丁夘元日作
泰畤欽柴已慶成金鷄赦下是兹辰百官班立樓前拜
萬歲嵩呼竿上人正喜含飴看稚子還叨祭澤及微臣
老逢嗣聖徵前夢三十年前歲在寅(庚寅夢應今上御名)
二日野望作
麥壠高低一樣青淡雲籠晝雨絲輕梅花爛漫開將盡
松葉稀疎落又生遥企鈞天知夢斷欣聞玉陛慶熙成
人人盡說新年好除夕無風歲旦晴
丁夘立春作
歲陽更始財三日輦路歸來第四春野菜旋挑絲未細
村醪淺酌釀差醇團欒弟姪何妨笑淡薄杯盤莫厭貧
却憶先朝供帖子傷心白髮舊詞臣
鄰園惠晚菊數月有花高大甚奇
菊種雖殊多短短忽傳一種自比鄰圍過十尺高七尺
開到初春始小春團比蓋擎身極瘦碎如金散色常新
梅時得此真奇絶更有清香細襲人
放歌(讀放翁詩作)
朗誦烏棲曲數終乾坤何事老英雄縱令經有千名佛
敢道詩無兩放翁九萬里風來海外二三更月到天中
便教挽得銀河下今古閒愁洗不空
晨興聞簷雀作
晨起喧喧暮自棲夢回每每當聞雞有渠何用門前客
廷尉當年見處低
石竺山紫雲恭老(得樗菴尚書書往温陵見洪陽岩)
幾載空拳把疏頭新成樓閣石山幽未忘囑付樗居士
送紫雲師紫帽遊
師知緣熟向温陵騎虎仙翁現化身袖有先容應得力
陽巖佛地位中人(紫雲仙舊騎虎)
雨後贈雁來紅(閩中謂鐵樹)
雨後欣欣綠萬叢憐渠葉葉但焦紅旁人莫作榮枯看
時節因緣各不同
先母忌日(丁夘)
兒正癡時賴母賢如今滿鏡白於綿可堪遠日思存日
更向衰年憶幼年嫠早獨攜三稚子世貧能有幾磽田
書燈督課無虛夕曾解衣還束脯錢
有感(丁夘二月)
世事年來百色難沈思觸目是憂端田家仰麥嗟傷雨
海市無鮮爲苦寒楮欲秤提官自抑苗多走弄吏尤奸
(時有秤提推排指揮)身逢昭代還如此獨喜三邊慮少寬
遣興
風流不羡三學士衰退甘爲一腐儒嗜古心癡迷黑鬼
(見歐公與劉原父簡中)養生胎息學玄夫興闌日下新吟少静勝
年來雜夢無醉後枕書時鼾睡長孫喚醒小孫扶
戲效梅宛陵賦歐公白兔
毛蟲雖小著仙籍云渠千歲皆化白中山山中衣褐徒
生長何年換顔色豈其孕育自夘宫又是金公付精魄
渠宗學孔非學朱拔毛不蘄供書册老蒙將軍縱獵時
遁向何方爲窟宅紛紛爾後更幾秦避世甘心飡苦柏
明時作意始出來五岳徧游無定跡多生曾識六一仙
知道瑯邪有新刻要尋此碑龜與螭何事乃被滁人得
滁人知渠慕醉翁翁歸已在雲霞中期翁千歲亦如汝
殷勤遠致提金籠傳誇瑞物徧都邑倡和千篇模寫工
翁攜入直金鑾殿渠應自比廣寒宫寄聲樹下擣藥者
汝伴嫦娥我伴公
三和菴字韻
新吟度度到溪菴諷味鏗鍧似雅南筆健稱雄一當百
韻嚴苦和二生三捨襄陽外無新語除謫仙來可劇談
覿面猶龍誰復識杏壇人在庶知聃
題平遠軒
伊昔營此窗眼前頗有趣往來多勝流必和壁間句人
事一凄凉窗亦不如故舊詩無一存誰復闖其戸新來
改作之好景欣再遇清溪漾淺流長松列古路高下見
青山濃淡雲來去西齋平遠名移以扁其處我闥納八
荒令人心領悟星垂平野詩雲征遠遊賦倚欄拍手歌
百盞吸瓊露
新晴四和菴字韻(三月三日作)
衰懶如僧不出菴雨晴春又徧溪南周天日度一日一
初夜月生三月三還丹只是安樂法虛白應難容易談
最喜無名公自傳何須儒學記齊聃(唐儒學傳徐齊聃)
偶題
浮沈上下一虛舟久喜身心得自由知我要須高著眼
逢人多是懶擡頭詩名遣興元非興酒道消愁有底愁
學聖玄宗搃如許莫疑老子習單修
别黃尉(止堂左史之姪)
梅隱多畱譽花殘乍語違慈空縣棒在廉得薦書歸好
是家聲著賢如柱史稀清時衡尺定著意稱傳衣
山長潘同舍南歸袖詩爲惠奉和一首
南郡談經得譽還久知言行有防壇合從金帖氊書後
便入宫花院柳間雅抱清如漉明月俗情險甚渡揚瀾
慇懃話舊溪干去好友相期向道山
了不了語
龍去拔髯嗟帝遠鶴歸畱語笑人非龐涓死怨悲題樹
豫讓酬恩喜擊衣
胥駕鯨來潮上下羲鞭烏急日西東萬世不竭箠取半
一是無窮樞得中
和元思朋微韻二首
吟清字字使人冰惠我多於錫百朋照破塵心如鏡鏡
(鏡鏡相照齊丘化書)續傳詩派似燈燈(燈燈相續禪家語)句工可信堪呈
佛格老誰嗤要惹僧(鄭國詩壇惡惹僧)但把功名付篇什莫論
青竹幾人登(杜詩)
宫衣我已換禪衣讀得狐書頗造微晚歲斗思蓬(闕)去
早年浪奪錦標歸多生自苦滔滔是一悟應知念念非
(八十年來念念非放翁詩)投老但畱詩癖在羡君珠玉入毫揮
苦雨
半春常值雨人嘆久難禁橋斷溪仍漲秧寒水更深老
天因底漏無日不重隂兀坐憑誰訴愁多只自吟
劉躔甫七十(四月初四日)
早歲耽詩學樂軒如今霜鬢作吟仙回思同舍二三子
幾見生朝七十筵竺嶺佛來争四日崆峒人在更千年
稱觴豈必纏頭錦醉舞何妨共醵錢
别吳帥恕齋
學問功深道得民但曾補處譽俱新來爲閩嶺詩書帥
歸作甘泉侍從臣政劇不辭身自苦施多却似郡非貧
前賢好事推行徧玉帳如今有幾人
獵獵江濱萬綵旗戀恩非止送公時賢如司馬家求像
教比文翁學有祠半月趣行三被旨殘年惜别兩攢眉
東南民力閩尤困到日論思首及之
七聚人人苦戀行吾鄉一事更關情郡貧已極民縣罄
歲計秖於寺取盈官要板曹寬未許閩無保障害非輕
扶持有意公還去條約春初恰講明(今春恕齋方爲諸邑不濟權管區處)
公來植纛我扶犂苦憶京塵判袂時墀下一回樵服謁
溪干幾度錦箋貽去思定有愛棠集戀别空吟折柳詩
梅子正黃晴又雨風檣語燕夢追隨
送徐倉用後村韻
君王玉節選非輕遠部何如鄉部榮得志可酬公學問
用人如此世清明名猶高似南州士性本剛於東海生
振廪豈應煩此老論思便合向西清
鯤橫學海孰知修萬卷胷中古索丘滂喜澄清真有志
籍違禮法亦如讎發棠事亟聊行錦活國忠存待借籌
聖要直臣流俗憚會須覽鏡說韓休
再用仙字韻答劉躔甫(劉生日醵飲)
柴車本不羡華軒吟苦何妨浪號仙扶老底須九節杖
歡呼還費一金筵正聞僧去坐長夏那得君來論大年
會面苦難辰去速柳綿飛盡見荷錢
題建安曹兄深居小藁
得君詩一卷自命曰深居苦愛驚人句多慙寄我書
絶知吟可老更問法何如叟已忘言久離鈎正待魚
二
伊昔君居里宗師有大賢字嘗疑吕啞詩怕爲揚顛堪
恨梁頽久祗餘棹曲傳(九曲棹歌)要令吟律細但學紫陽仙
題陳兄始鳴集
集編名甚雅之子信吟徒不是綦聞籟應如惠據梧但
令鳴中律何用句成圖蠅蚓嗤時輩能聯石鼎無
苦雨
一春苦淋漓既晴差自喜四郊遽如壑晴日共能幾人
言山雨驟每點大如指新秧過半空農泣向妻子今年
種如金典質到衣被忍饑事犂鋤豈料今乃爾一飽強
營營天公難指擬先淫後必涸我慮非止此可奈漫空
雲如墨來未已長宵欹枕聽攬衣四五起滴碎愁人心
不滴愁人耳
太平蓮者草花也本如藤蔓好事者結竹而植
之其花大如當三錢四圍先綻中有一萼如
初出水蓮最後方拆想以此得名一花可十
許日鄰人饋以一盆亦自可愛推其所以名
者戲述一首
柔條細葉綠層層盤結何工豈易然繞竹似藤渾似草
開花如菊却名蓮知渠耐看令人喜入我新吟與世傳
性分本同無細大休誇太乙葉爲船
記事(四月卄八日)
清曉奴傳事異常白浮碧瓦徧銀床正愁炎夏多淫雨
那更陽秋記隕霜我爲太和思保合誰知小雅賦憂傷
中朝定有更生疏野老空添雪鬢長
送三文書院陳上舍入京
翁季能賢有月評頻年相與愧深情三文書舍新求友
六館英流喜得兄秋賦屢曾飛禰墨夜寒未肯捨韓檠
殷勤拭目看雙鳳同向龍飛榜策名
三文主席劉兄翼運相别
百尺劉牆未易窺筆無盡思信瑰奇早聞大字書氈墨
肯爲三文坐虎皮注脚根株談未了狀頭名第久相期
錦衣歸後如相訪却要重論芣苢詩
閒居
已喜塵緣斷雖然未盡閒筆因求字秃燭爲檢書慳可
愧家牢落難辭客往還苦須窮壁觀除却住雲間
六月卄九早題
(夜來頗凉與月仲弟飲散再欲一酌以薑醯蘿葡薦之)
時難禁酷暑晚喜動凉颸已飲阿連去仍招歡伯來數
根煮蘆服一酌熱茅柴睡到窗明足摩挲醉眼開
謝石塘小孤山惠酒
好友憐余渴飲溪醲香每月入緘題分無内庫黃封賜
似有孤山赤幇支把盞慚非漿瑪瑙傾瓶尤勝碧玻瓈
三升美醖何須戀績也當年可煞癡
梯飈惠酒且有和篇用韻爲謝
襆被當年去省房村沽空憶御流香花城不靳分新
釀應笑三升戀帝鄉
入斝渾如琥珀紅誰家釀法似渠工爲憐漁父鳴鞭送
儘有醒人羡醉翁
贈僧宗仁回江西
少别溪干去于今識者稀腰包畱一鉢頂相稱三衣未
得逢漁住還如化鶴歸馬駒江上有著意訪禪機
題臨清堂
一派清流繞屋長隂陰古木隔脩牆枯梅照水橫疎影
新竹摇風送細香諸老舊游如洛社百年陳迹有溪堂
扁題祖筆真奇絶竚立沈吟兩鬢霜
題林桂芳洲集(丁夘五月十日陳左秋轉求)
知子吟情美工於學選詩音惟追正始派不入旁支謝
句人難夢鍾評世有誰匆匆酬雅意勘辨待他時
和後村三絶句
求齊若拙瑟徒工已謝孫劉不作公抛却巢由思稷契
許身却笑杜陵翁
談玄要似蜜中邊末學紛紛紙上傳擊竹捲簾如未會
要無疑去待驢年
衰翁分已絶塵緣自和新詩醉擊轅不是燈燈相照者
箇中消息也難言
再和
藝業雖多蛻不工差頭分付是天公之乎者也成何事
却是天公誤此翁
白髮攢眉住道邊錢荒糴貴怕人傳溪干早稻垂頭久
次第今年似有年
少小田家有熟緣自騎牛背賦犂轅閒思耒耜經高古
朗誦龜蒙數百言
朔齋惠龍焙新茗用鐵壁堂韻賦謝一首
天公時放火前芽勝似優曇一度花修貢暫煩鐵壁老
多情分到玉川家帝疇使事催班近僕守詩窮任鬢華
八椀能令風兩腋底須飱菊飯胡麻
六月頻雨
雨患先淫後必慳春來數月爲眉攅如今早稻黃幾徧
却怕收時雨未乾
春雨傷多衆慮深那知六月似梅霖天公事事俱難凖
掃盡閒愁信意吟
又一首(講堂前作)
半空如墨半空明亂洒斜飄却又晴細柳牆邊飛拂拂
隨風不住帶蟬鳴
三文祠堂七月二日禮成作
九龍山外築祠宫崇祀三師敬則同此禮獨行秋遠日
身曾逮事樂軒翁
明星落處是溪邊回首如今四十年清曉深衣來會拜
人無少長識師傳(樂軒沒於子晦宅中正在小橋之側明星事見先師傳)
在三之義父師均往事追懷等念親當日西軒同社友
相看白髮只三人(是日會拜獨余與月仲弟嗣功林丞)
卜築雖殫歲月勤事於州縣不相聞祠田更擬圖升斗
要與春秋祭二分
别莆陽郡齋張文學歸建安用後村韻
君住壺山參請徧樗翁却似嶺松孤學如禪派求潙仰
師比醫宗要扁俞到此幾嘗名譜茘歸歟獨憶故家鱸
我慙九曲身遥領空誦仙經說黍珠
再和自賦
意散久知流不競交窮甘與月同孤酣歌斫地憑誰聽
心事箋天恐未俞何必紅雲班立鵠只愁赤壁網無鱸
身名自要分輕重人世多慙彈雀珠
後村先生再寄新出名茘賦謝一首
遠使殷勤訪草堂見書已似飽瓊漿曾叨獨樂園中賜
猶寄端明譜外香珍重朱籃分五品衰殘白髮喜初嘗
燈前把玩如珠顆強忍饞涎且庋藏
清古源以隆茂宗畫華池佛求䟦
畫如禪有派此派自公麟試我銀絲髮幻渠金色身淡
無脂粉氣清與雪霜鄰具眼須珍惜休將示俗人
七月十五日作
(早禾已熟連日風猛頗以田間爲憂朝來得雨雖小而風止矣喜而賦之)
連日秪愁穗落空松飄竹斷似飛蓬喜看密密漫天雨
止得蕭蕭捲地風儉歲久難禁貴糴早秋今幸有全功
田家更仰冬收好倚柱攢眉祝化工
竹溪鬳齋十一藁續集卷二
