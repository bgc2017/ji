竹溪鬳齋十一藁續集别集類三(宋)
提要
(臣)等謹案竹溪鬳齋十一藁續集三十卷宋林
希逸撰希逸有考工記解別著錄宋史藝文志
載希逸有鬳齋前集六十卷久佚不存惟續集
謂之竹溪十一稿者尚有傳本即此三十卷也
凡詩五卷襍著一卷少作三卷記二卷序一卷
跋一卷四六三卷省題詩二卷輓詩一卷祭
文一卷墓誌二卷行狀二卷學記四卷其門
人福清林式之所編共十三類而謂之十一
稿不詳其故或十中存一之意歟劉克莊嘗
謂乾淳間林光朝始好深沈之思為文極鍛
鍊一傳為林亦之再傳為陳藻三傳為希逸
比其師槁乾中見華滋蕭散中見嚴密窘狹
中見紆徐所以推許之者甚至今觀其集多
應酬頌美之作且以道學名一世而上賈似
道啟乃極口稱譽至以趙普文彦博比之殆
與楊時之從蔡京同一白璧之瑕集末載學
記其中解太玄經者居其半詩亦多宗門語
為王士禎居易錄所譏然南宋遺集流傳日
少其詩文雖不盡如劉克莊所稱而尚不失
前人軌度其學記中所論學問文藝之事亦
時有可取錄而存之用備一家之言固無不
可耳前有咸淳庚午林同序稱戊辰九月上
擢鬳齋長仙蓬侍緝熙明年春再入禁林長
詞翰趨行之詔聯翩而下行有日至是而續
集之入梓者為卷三十云云則是集成於希
逸内召時也乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
竹溪鬳齋十一藳續集原序
鬳齋林先生之自玉堂翠帷求奉太夫人出臨莆郡也
實淳祐戊申後村先師時方辭宗正少卿之召先皇以
魏國年高就畀憲節即家建臺一時麾節照映之盛真
有壺山之所未有賓僚乎其間者蓋莫不人自磨濯奮
勵求以所講習所藴蓄所設施而於學問於文章於政
事有可以表表自見者爨下之音囊中之穎又夫孰無
是心哉既而臺與郡各以郡之法曹掾為舉首掾則同
之再從兄子敬也莆於七閩為軍壘子敬於郡幕為底
僚一旦揵出騰上受國士之知於二先生是所謂空羣
於冀北拔尤於河陽者其榮且耀固萬萬而始是臬臺
禰表已具中以親嫌為疑雖重之魏國之命有不能自
決惟一聞守侯合薦之說乃定此造就之仁終始之誼
子敬於鬳齋不無重惓惓焉後村第一集六十卷之行
也亦子敬效程督其間前五十卷則鬳齋在郡時以却
例卷資其費及易鎮延平通守王公實緒成之今後十
卷卷末有子敬監雕名銜在焉可考也故子敬於欲以
自表其惓惓焉者則亦惟於鬳齋之若詩與文思所以
淑後學詔來世如鬳齋之於後村焉且可與後村諸集
相為不朽於穹壤之間是固子敬之心也而素食貧多
家居願有莫之遂志亦莫之渝其於前集後集之行亦
惟知於顔楊二君致其歡喜贊歎焉爾歸自括家食又
且十年及通守三陽咸淳戊辰秋抵官下將一考以書
為同言吾此來得綰郡紱薄有俸入節縮裘飪銖積寸
累或有可以足吾生平未足之志者願以鬳齋集為先
子其為我請續集於先生而行之且毋以憚煩辭同敬
諾於是鬳齋方卷退處之懷袖觀之手其年秋九月上
擢鬳齋長仙蓬侍緝熙明年春再入禁林掌詞翰蓋是
癸亥東歸一閒七朞矣舊詞臣真學士有不惟一堂之
上明良胥會於所都俞者則然下而九州四海人士亦
孰不曰是當行鋪席也是我家舊物也顧非斯文之一
泰吾道之一春乎鬳齋屢辭不獲命趨行之詔聯翩而
下行有日至是而續集之入梓者為卷三十矣昔人懷
一飯之感捐千金之報以情不以物以誼不為利也況
舉之入雲嘘之上天乎寂寂誰從翟廷尉滔滔去事霍
將軍此後村所以為世道感也此同為子敬别鬳齋續
集三十卷為一集之意也鬳齋前集亦六十卷續集宜
視前繼自今賡殿閣之吟陪氊厦之咨雲霧裁剪日月
獻納必且至於手抄而腕脱者當揭為文續集以遂子
敬兄之志云是年為庚午春為正月元夕前一日石塘
林同謹書
