南齊文紀卷十明梅鼎祚編
江淹(三)
雲山讚四首(并序)
壁上有雜畫皆作山水好勢仙者五六雲氣生焉悵然
會意題為小讚云
王太子
子喬好輕舉不待煉銀丹控鶴去窈窕學鳳對巑岏山
無一春草谷有千年蘭雲衣不躑躅龍駕何時還
陰長生
隂君惜靈骨珪璧詎為寶日夜名山側果得金丹道憂
傷永不至光顔如碧草若度西海時致意三青鳥
白雲
紫烟世不覿赤鱗庖所捐白雲亦海外葐蒀起三山蕭
瑟玉池上容裔帝臺前欲知青都裏乘此乃登天
秦女
青琴既曠世綠珠亦絶羣猶不及秦女十五乘綵雲璧
質人不見瓊光俗詎聞願使洛靈往為我道音芬
銅劒讚(崇文書目銅劍讚一卷)
永明初始造舊宫鑿東北之地皆平岡迤隴尤多古冢
墓有人得銅劒長尺五寸余既借看歎其古異客有謂
余曰古時乃以銅為兵乎其可得而聞不余笑而應曰
此證據甚多殆不俟言卿既欲知輒具言之余按山海
經曰昆吾之山其上多赤銅郭璞注曰此山出金如火
以之切玉如割泥也周穆王時西戎獻之尸子所謂昆
吾之劍也越絶書曰赤瑾之山破而出錫若耶之谿涸
而出銅歐冶鑄以為純鉤之劍又汲冢中得一銅劍長
三尺五及今所記干將者亦皆非鐵明古者以銅錫為
兵器也周書稱穆王時征犬戎得昆吾之劒火浣布長
尺有咫又有鍊銅赤刀切玉如泥焉又左傳僖公十八
年鄭伯始朝于楚楚賜之金既而悔之盟曰無以鑄兵
故以鑄三鍾杜預注云楚金利故也古者以銅為兵故
禹貢云荆揚貢金三品余以為古者語質而難解今者
語文而易了獨詩云元龜象齒其實象牙也書云厥包
橘柚乃黃柑也金品上則黃中則赤下則黑黑金是鐵
赤金是銅黃金是金黃金可為寶赤金可為兵黑金可
為器韓子稱昔智伯繇之伐趙襄子初晉陽襄子金將
盡問扵張孟談孟談對曰吾聞董安于治晉陽也公室
悉以銅為柱質君可發而用之扵是發之有餘金矣謂
此據盖可知焉又昔夏后氏使九牧貢金鑄九鼎扵荆
山之下于昆吾氏之墟白若甘攙之地圖其山川竒怪
以形于鼎使民知神姦不逢其害以定其祥鼎成三足
而方不炊而自沸不舁而自藏不遷而自行九鼎既成
定之國都桀有昏德鼎遷于商殷紂暴虐鼎遷于周每
人主休明鼎雖小而重其姦回昏亂雖大而輕及周顯
王三十二年姬德大衰乃淪入泗水秦始皇之初見于
彭城二十七年始皇東遊大發徒出之而不能得焉後
漢武帝賓禮百神于汾隂得大鼎時人以為九鼎其詳
不可得而審也且荆軻刺秦王之日匕首擊銅柱銅柱
火出則古者非直以銅為匕首亦以為殿柱也且始皇
之世長狄十二見于臨洮身長三丈足跡六尺扵是始
皇斂天下之兵鑄而象之故西京賦云高門有閌列坐
金狄是也又造阿房之宫其門悉用鎡石鎡石噏鐵以
防外兵之入焉以此推之明知春秋迄于戰國戰國至
扵秦時攻争紛亂兵革互興銅既不充給故以鐵足之
鑄銅既難求鐵甚易是故銅兵轉少鐵兵轉多年甚一
年歲甚一歲漸染流遷遂成風俗所以鐵工比肩而銅
工稍絶二漢之世逾見其微及漢建安二十四年魏文
帝為太子時鑄三寶刀二匕首天下百鍊之精利而悉
是鑄鐵不能復鑄銅矣按張華博物志亦稱鑄銅之工
不復可得唯蜀地羌中時有解者由此言之斯妙久絶
余謂不復能鑄銅者正當不能使利如霜雪光如雲霞
陸斬犀兕水斷蛟龍豈復不能鑄銅鑪鋺鐙耶然今太
極殿前兩大銅鏡即周景王鑄也製作精巧獨絶晚世
今之作必不及古猶今鏡不及古鏡今鐘不及古鐘矣
昔余為吳興令鑿池又獲銅箭鏑數十枚時有人復扵
彼山中伐木得銅斧一口古銅鑄為兵豈為一據故備
言其詳以發子之蒙矣古貴銅賤鐵非獨此事按皇覽
帝王冢墓記稱吳王闔閭冢銅槨三重汞池六尺玉鳬
之流扁諸之劍三盤郢魚腸之劒在焉秦始皇冢亦以
銅槨水銀為江河關東賊發之至銅槨而取銅深大不
可多得因此穴塞漢陳思王冢特奢侈皆生葬取愛幸
奴僕婢蓄穀為銅窗以通殉葬者氣息兼以水火守冢
給呼召數十年乃不復聞聲矣晩世之葬無復此例
然由是大奢大富大盛或傾一國之財或竭一家之寶
或争為宏麗或競相高尚前漢奢于後漢魏時富于晉
世中原既夷至于江左時天下凋喪制度日衰富貴之家
猶或厚葬然論古論曩亦減損千萬倍矣世愈貧狹哀
禮愈薄又往古之事棺皆不用釘悉用細腰其細腰之
法長七寸廣三寸厚二寸五分状如木枰兩頭大而中
央小仍鑿棺際而安之因普漆其外一棺凡用細腰五
十四枚大略如此亦可謂至巧矣其法既絶亦有銅釘
銅釘之體皆如今柘釘形也銅釘既滑多被發掘自義
熙以來乃以柘代桐爰及明器之屬亦多減省必不得
已而用烏牙焉相與皆用素棺不得施漆及自棺之外
一無所設既由貧富之懸兼以避患之及耳故為此讚
以明古今銅鐵之兵刃葬送之事焉乃成讚曰
悠悠開闢或聖或賢蚩尤鑄銅為兵幾年天生五材實
此為先既古既曩誰測誰傳紛綸百代事無不異况乃
金鐵國之利器風胡專精歐冶妙思扵昔則出扵今則
祕聞之釋經萬物澹薄在古必厚在今必惡徒侈徒異
徒剷徒削聊舉一槩以明鴻略
草木頌十五首(并序)
僕一命之微遭萬代之幸不能鑴心礪骨以報所事擢
翼驤首自致丹梯爰乃恭承嘉惠守職閩中且僕生人
之樂久己盡矣所愛兩株樹十莖草之間耳今所鑿處
前峻山以蔽日後幽晦以多阻飢猿搜索石瀨戔戔庭
中有故池水常泱雖無魚梁釣臺處處可坐而葉饒冬
榮花有夏色兹赤縣之東南乎何其竒異也結莖吐秀
數千餘類心所憐者十有五族焉各為一頌以寫勞魂
金荆
江南之山連嶂連天既抱紫霞亦漱絳烟金荆嘉柯涵
露宅仙姱節詎及幽意誰傳
相思
竦枝碧澗卧根石林日月斷色霧雨恒隂綠秀八炤丹
實四臨公子不至山客徒尋
豫章
伊南有材匪桂匪椒下貫金壤上籠赤霄盤薄廣結捎
瑟曾喬七年乃識非曰終朝
栟櫚
異木之生疑竹疑草攢叢石逕森嵸山道烟岫相珍雲
壑共寶不華不縟可避工巧
杉
桐梓舊麗松栝稱竒焉如兹品獨秀青崖羣木斂望雜
草不窺長入烟氣永參鸞螭
檉
木貴冬榮檉實寒色停黛峰頂插翠石側碧葉菴藹赬
柯翕赩方陋筠檟遠笑荆棘
楊梅
寶跨荔枝芳軼木蘭懷蕊挺實涵黃糅丹鏡日繡壑炤
霞綺巒為我羽翼委君玉盤
山桃
惟園有實惟山有叢丹蘤擎露紫榮繞風引霧如電映
烟成虹伊春之秀乃華之宗
山中石榴
美木艷樹誰望誰待縹葉翠萼紅華絳采炤列泉石芬
披山海竒麗不移霜雪不改
木蓮
迸采泉壑騰光淵邱緗麗碧巘紅艷桂洲山人結侣靈
俗共遊時至不採為子淹留
石上菖蒲
藥實虚品爰乃輔性却痾衛福蠲邪養正縹色外妍金
光内映草經所珍仙圖是詠
黃連
黃連上草丹砂之次禦孽辟妖長靈久視驂龍行天馴
鳳匝地鴻飛以儀順道則利
署預
華不可炫葉非足憐微根儻餌棄劒為仙黃金共壽青
雘争妍君謂無妄我驗衡山
杜若
山中杜若嘉爾翠質不竒不俗載華載實同銜夕露共
烘朝日夷險無二沈冥如一
藿香
桂以過冽麝以太芬摧阻天壽夭折人文詎及藿香微
馥微薰攝靈百仞養氣清雰
雜體三十首序
夫楚謠漢風既非一國魏製晉造固亦二體譬猶藍朱
成彩雜錯之變無窮宫角為音靡曼之態不極故蛾眉
詎同貌而俱動扵魄芳草寧共氣而皆悅扵魂不其然
歟至扵代之諸賢各滯所迷莫不論甘則忌辛好丹則
非素豈所謂通方廣恕好遠兼愛者哉乃致公幹仲宣
之論家有曲直安仁士衡之評人立矯抗况復殊扵此
者乎文貴遠賤近人之常情重耳輕目俗之恒蔽是以
邯鄲託曲于李竒士季假論于嗣宗此其效也然五言
之興諒非夐古但關西鄴下既以罕同河外江南頗為異
法故玄黃經緯之辨金碧浮沉之殊僕以為亦各具美
兼善而已今作三十首詩斆其文體雖不足品藻淵流
庶亦無乖商𣙜云爾
倡婦自悲賦序
漢有其錄而亡其文泣蕙草之飄落憐佳人之埋暮乃
為辭焉
青苔賦序
余鑿山楹為室有苔焉意之所之故為是作云
石劫賦序(劫一作&KR0917;)
海人有食石劫一名紫䖀蚌蛤類也春而發華有足異
者戲書為短賦
蓮華賦序
余有蓮華一池愛之如金宇宙之麗難息絶氣聊書竹
素儻不滅焉
丹砂可學賦序
咸曰金不可鑄僕不信也試為此辭精思云爾
赤虹賦序
東南嶠外爰有九石之山乃紅壁十里青萼百仞苔滑
臨水石險帶溪自非巫咸采藥羣帝上下者皆斂意焉
扵是夏蓮始舒春蓀未歇肅舲波渚緩拽汀潭正逢巖
崖相炤雨雲爛色俄而雄虹赫然暈光耀水偃蹇山頂
舄奕江湄僕追而察之實雨日隂陽之氣信可觀也又
憶昔登鑪峰上手接白雲今行九石下親弄絳霓二竒難
并感而作賦
横吹賦序
驃騎公以健卒十萬禦荆人于外郊鐵馬煩而人聳色
綵旄耀而士銜威軍容有横吹僕感而為之賦云
傷友人賦序
僕之神交者嘗有陳郡之袁炳焉有逸才有妙賞博學
多聞明敏而識竒異僕以為天下絶倫黯與秋草同折
今不復見才矣既而陳書有念横瑟無從雖乏張范通
靈之感庶同嵇向篤徒之哀乃為辭曰
知己賦序
陳國之華者故吏部郎殷孚其人也博而能通學無不
覽雅賞文章尤愛竒逸雖志隱巖石而名動京師矣才
多深見氣有遠度雖安期千里不能尚焉始扵北府相
値傾盖無己僕乃得罪嶠外遐路窈然始還舊都會君
尋卒故為兹賦以寄深哀
學梁王兔園賦序
或重古輕今者僕曰何為其然哉無知音則己矣聊為
古賦以奮枚叔之製焉
傷愛子賦序(廣弘明集)
江艽字胤卿僕之第二子也生而神俊必為美器惜哉
遘閔涉歲而卒悲至躑躅乃為此文
遂古篇序(弘明集)
僕嘗為造化篇以學古制今觸類而廣之復有此文兼
象天問以遊思云爾
雜三言五首序
予上國不才黜為中山長史待罪三載究識烟霞之狀既
對道書官又無職筆墨之勢聊為後文
自序
淹字文通濟陽考城人幼傳家業六歲能屬詩十三而
孤邈過庭之訓長遂博覽羣書不事章句之學頗留精
扵文章所誦詠者盖二十萬言而愛竒尚異深沈有遠
識常慕司馬長卿梁伯鸞之徒然未能悉行也所與神
遊者唯陳留袁叔明而已弱冠以五經授宋始安王劉
子眞略傳大義為南徐州王新安從事奉朝請始安之
薨也建平王劉景素聞風而悅待以布衣之禮然少年
嘗倜儻不俗或為世士所嫉遂誣淹以受金者將及抵
罪乃上書見意而免焉尋舉南徐州桂陽王秀才對策
上第轉巴陵王右常侍右軍建平王主簿賓待累年雅
以文章見遇而宋末多阻宗室有憂生之難王初欲羽
檄徵天下兵以求一旦之幸淹嘗從容曉諫言人事之
成敗每曰殿下不求宗廟之安如信左右之計則復見
麋鹿霜棲露宿扵姑蘇之臺矣終以不納而更疑焉及
王移鎮朱方也又為鎮軍參事領東海郡丞扵是王與
不逞之徒日夜搆議淹知禍機之將發又賦詩十五首
略明性命之理因以為諷主遂不悟乃憑奴而黜之為
建安吳興令地在東南嶠外閩越之舊境也爰有碧水
丹山珍木靈草皆淹平生所至愛不覺行路之遠矣山
中無事與道書為偶乃悠然獨往或日夕忘歸放浪之
際頗著文章自娛在邑三載朱方竟敗焉復還京師値
世道已昏守忠閑居不交當軸之士俄皇帝始有大功
扵四海聞而訪召之為尚書駕部郎驃騎竟陵公參軍
事當沈攸之起兵西楚也人懷危懼高帝嘗顧而問之
曰天下紛紛若是君謂如何淹對曰昔項強而劉弱袁
衆而曹寡羽號令諸侯竟受一劍之辱紹跨躡四州終
為奔北之虜此所謂在德不在鼎公何疑焉帝曰聞此
言者多矣其試為我言之淹曰公雄武有竒略一勝也
寬容而仁恕二勝也賢能畢力三勝也民望所歸四勝
也奉天子而伐逆叛五勝也攸之志銳而器小一敗也
有威而無恩二敗也士卒解體三敗也搢紳不懷四敗
也懸兵數千里而無同惡相濟五敗也故豺狼十萬而
終為我獲焉帝笑曰君談過矣是時軍書表記皆為草
具逮東霸城府猶掌筆翰相府始置仍為記室參軍事
及讓齊王九錫備物及諸文表皆淹為之受禪之後又
為驃騎豫章王記室參軍鎮東武令參掌詔冊並典國
史既非雅好辭不獲命尋遷正員散騎侍郎中書侍郎
淹嘗云人生當適性為樂安能精意苦力求身後之名
哉故自少及長未嘗著書惟集十巷謂如此足矣重以
學不為人交不苟合又深信天竺緣果之文偏好老氏
清静之術仕所望不過諸卿二千石有耕織伏臘之資
則隱矣常願幽居築宇絶棄人事苑以丹林池以綠水
左倚郊甸右帶瀛澤青春爰謝則接武平臯素秋澄景
則獨酌虚室侍姬三四趙女數人不則逍遥經紀彈琴
詠詩朝露幾間忽忘老之將至淹之所學盡此而已矣
尚書殿中曹
廟樂歌詩奏(建元初詔黃門侍郎謝超宗造廟樂歌詩十二章永明二年尚書殿)
(中曹奏詔可)
太祖高皇帝廟神室奏高德宣烈之舞未有歌詩郊應
須歌辭穆皇后廟神室亦未有歌辭案傅玄云登歌廟
異其文饗神十室同辭此議為允又尋漢世歌篇多少
無定皆稱事立文並多八句然後轉韻時有兩三韻而
轉其例甚寡張華夏侯湛亦同前式傅玄改韻頗數更
傷簡節之美近世王韶之顔延之並四韻乃轉得賖促
之中顔延之謝莊作三廟歌皆各三章章八句此扵序
述功業詳略為宜今宜依之郊配之日改降尊作主禮
殊宗廟穆后母儀之化事異經綸此二歌為一章八句
别奏事御奉行
移魏淮陽太守文
永明十年太歲某淮陽太守某移淮陽長大齊承乾得
一清寧今皇上體聖居震纘戎昌緒仁澤之所灑沾惠
風之所偃靡威武之所騰驤刑政之所宣暢浩浩乎其
不可涯涘固能徼岷禺關夷海拓沙渚道零山八胤承
嗣九垓禔福含齒戴髮其樂只且所以通歡魏境静息
邊民嗟爾黔民共和優泰而魏主不篤我信誓侮弱我
慈懷憑陵我南城寇擾我樊鄧元帥逞梟鳶之心銳卒
蓄蜂蠆之毒蠅飛藩棘蟻附池隍我聊命偏將執而俘
之連左袵于郊門頻編首扵我闕有司將加誅焉天子
弗之許也重謁而請天子又不許也更從請所以置之
乃制詔曰昔虞帝欽明苗山記倒戈之陣夏后踵武鈞
臺載不戰之兵今鋒鏑陵邊彤雲入候加討而後擒待
征而知服此乃朕之凉德彼將何德徒哀其積習為性
因染遂變不識天時用干人事雖同濱率境自隔王臣
直曰斯民獨為索虜父母生乖妻兒死别桑梓悠悠墳
塋萬里情甚愍之可解網改祝聽歸巢穴豈直鄰好足
鄙特以哀矜自中以時資遣稱朕意焉已遵明詔部送
所虜若干人即日在界宜速近獲時施故堡使幽荒之
外知皇王之德音故移(文苑英華彼將何德隣好足鄙下有誤)
有司奏氐王楊集始母(除集始母姜氏為太夫人假銀印)
集始驅狐翦棘仰化邊服母以子貴宜加榮寵
八座奏隂平王楊炅(進號前將軍並永明中)
楊炅嗣勤西牧馳欵内昭宜增戎章用輝遐外
芮芮國相邢基祇羅迴
奉高帝表(芮芮國與魏虜世為讐敵太祖輔政嘗遣使芮芮尅期共伐魏及踐阼國)
(邢基祇羅迴奉表齊亦不能出師)
夫四象秉政二儀改度而萬物生焉斯盖虧盈迭襲歷
數自然也昔晉室將終楚桓竊命實賴宋武匡濟之功
故能扶危定傾休否以泰祚流九葉而國嗣不繼今皇
天降禍扵上宋室猜亂扵下臣雖荒遠粗闚圖書數難
以來星文改度房心受變虚危納祉宋滅齊昌此其驗
也水運遘屯木德應運子年垂刈劉穆之記崏嶺有不衽
之山京房䜟云夘金十六草肅應王歴觀圖緯休徵非
一皆云慶鍾蕭氏代宋者齊會有大力法度及於此國
使反採訪聖德彌驗天縱之姿故能扶隆皇祚光權定
之業翼亮天工濟悖主之難樹勲京師威振海外仗義
之功侔蹤湯武冥績既著寶命因歸受終之歷歸于有
道况夫帝無常族有德必昌時來之數唯靈是與陛下
承乾啟之機因乘龍之運計應符革祚久已踐極荒裔
傾戴莫不引領設未龍飛不宜沖挹上違天人之心下
乖黎庶之望皇芮承緒肇自二儀拓土載民地越滄海
百代一族大業天固雖吳漢殊域義同唇齒方欲尅期
中原龔行天罰治兵繕甲俟時大舉振霜戈扵并代鳴
和鈴扵秦趙掃殄凶醜梟翦元惡然後皇輿遷幸光復
中華永敦隣好侔蹤齊魯使四海有奉蒼生咸賴荒餘
歸仰豈不盛哉
百濟國王牟大(牟慶之孫牟都之子)
上武帝表(南齊書有闕南史東夷傳齊永明中除大都督百濟諸軍事鎮東大將軍)
(前叚闕)報功勞勤實存名烈假行寧朔將軍臣姐瑾等四
人振竭忠效攘除國難志勇果毅等威名將可謂扞城
固蕃社稷論功料勤宜在甄顯今依例輒假行職伏願
恩愍聽除所假寧朔將軍面中王姐瑾歷贊時務武功
並列今假行冠軍將軍都將軍都漢王建威將軍八中
侯餘古弱冠輔佐忠效夙著今假行寧朔將軍阿錯王
建威將軍餘歷忠欵有素文武列顯今假行龍驤將軍
邁盧王廣武將軍餘固忠效時務光宣國政今假行建
威將軍弗斯侯
又表
臣所遣行建威將軍廣陽太守兼長史臣高達行建威
將軍朝鮮太守兼司馬臣楊茂行宣威將軍兼參軍臣
會邁等三人志行清亮忠欵夙著往太始中比使宋朝
今任臣使冒涉波險尋其至效宜在進爵謹依先例各
假行職且玄澤靈休萬里所企况親趾天庭乃不蒙賴
伏願天監特愍除正達邊效夙著勤勞公務今假行龍
驤將軍帶方太守茂志行清壹公務不廢今假行建威
將軍廣陵太守邁執志周密屢致勤效今假行廣武將
軍清河太守
武帝命牟大襲封百濟王策
於戲惟爾世襲忠勤誠著遐表滄路肅澄要貢無替式
循彛典用纂顯命往欽哉其敬膺休命可不愼歟
制詔
制詔行都督百濟諸軍事鎮東大將軍百濟王牟大今
以大襲祖父牟都為百濟王即位章綬等五銅虎威符
四王其拜受不亦休乎
上明帝表(年大受封之歲魏虜發騎數十萬攻百濟大遣將沙法名等擊虜軍大敗)
(之建武二年上表請賜軍號詔可南齊書有缺按此表云去庚午年則受封為武帝之)
(永明八年也)
臣自昔受封世被朝榮忝荷節鉞尅攘列辟往姐瑾等
並蒙光除臣庶咸泰去庚午年獫狁弗悛舉兵深逼臣
遣沙法名等領軍逆討宵襲霆擊匈犁張惶摧崩若海
蕩乘奔追斬僵尸丹野由是摧其銳氣鯨暴韜凶今邦
宇謐静實名等之略尋其功勲宜在褒顯今假沙法名
行征虜將軍邁羅王贊首流為行安國將軍辟中王解
禮昆為行威武將軍弗中侯木干那前有軍功又拔臺
舫為行廣威將軍面中侯伏願天恩特愍聽除
又表
臣所遣行龍驤將軍樂浪太守兼長史臣慕遺行建武
將軍城陽太守兼司馬臣王茂兼參軍行振武將軍朝
鮮太守臣張塞行揚武將軍陳明在官忘私唯公是務
見危授命蹈難弗顧今任臣使冒涉波險盡其至誠實
宜進爵各假行署伏願聖朝特賜除正
扶南國王僑陳如闍耶跋摩(姓僑隙如名闍耶跋摩)
上武帝表
(林邑國西南三千餘里至扶南天竺道人那伽仙附扶南商貨欲歸國遭風至林邑掠其)
(財物皆盡永明二年闍耶跋摩遣那伽仙上表詣京師言其國俗事摩䤈首羅天神神常)
(降扵摩耽山土氣恒暖草木不落詔報之)
扶南國王臣僑陳如闍耶跋摩叩頭啟天化撫育感動
靈祇四氣調適伏願聖主尊體起居康豫皇太子萬福
六宫清休諸王妃主内外朝臣普同和睦隣境士庶萬
國歸心五穀豐熟災害不生土清民泰一切安穩臣及
人民國土豐樂四氣調和道俗濟濟並蒙陛下光化所
被咸荷安泰
又
臣前遣使齎雜物行廣州貨易天竺道人釋那伽仙扵
廣州因附臣舶欲來扶南海中風漂到林邑國王奪臣
貨易并那伽仙私財具陳其從中國來此仰序陛下聖
德仁治詳議風化佛法興顯衆僧殷集法事日盛王威
巖整朝望國軌慈愍蒼生八方六合莫不歸伏如聽其
所說則化鄰諸天非可為喻臣聞之下情踊悅若暫奉
見尊足仰慕慈恩澤流小國天垂所感率土之民並得
皆蒙恩祐是以臣今遣此道人釋那伽仙為使上表問
訊奉貢微獻呈臣等丹心并別啓下情但所獻輕陋愧
懼唯深伏願天慈曲照鑒其衷丹欵賜不垂責
又
臣有奴名鳩酬羅委臣逃走別在餘處搆結凶逆遂破
林邑仍自立為王永不恭從違恩負義叛主之諐天不
容載伏尋林邑昔為檀和之所破久已歸化天威所被
四海彌伏而今鳩酬羅守執奴凶自專狼彊且林邑扶
南隣界相接親人是臣奴猶尚逆去朝廷遥遠豈復遵
舉此國屬陛下故謹具上啟伏聞林邑頃年表獻簡絶
便欲永隔朝廷豈有師子坐而安犬鼠伏願遣軍將伐
凶逆臣亦自效微誠助朝廷剪撲使邊海諸國一時歸
伏陛下若欲立餘人為彼王者伏聽敕旨脫未欲灼然
興兵伐林邑者伏願特賜勅在所隨宜以少軍助臣乘
天之威殄滅小賊伐惡從善平蕩之日上表獻金五婆
羅今輕此使送臣丹誠表所陳啟不盡下情謹附那伽
仙并其伴口具啟聞伏願愍所啟
天竺道人那伽仙上書
吉祥利世間感攝扵羣生所以其然者天感化緣明仙
山名摩耽吉樹敷嘉榮摩䤈首羅天依此降尊靈吉士
悉蒙祐人民皆安寧由斯恩波故是以臣歸情菩薩行
忍慈本迹起凡基一發菩提心二乘非所期歷生積功
業六度行大悲勇猛超劫數財命捨無遺生死不為厭
六道化有緣具修扵十地遺果度人天功業既已定行
滿登正覺萬善智圓備惠日照塵俗衆生感緣應隨機
授法藥佛化遍十方無不蒙濟擢皇帝聖弘道興隆扵
三寶垂心覽萬機威恩振八表國土及城邑仁風化清
皎亦如釋提洹衆天中最超陛下臨萬民四海共歸心
聖慈流無疆被臣小國深
武帝報詔
具摩䤈降靈流施彼土雖殊俗異化遥深欣讚知鳩酬
羅扵彼背叛竊據林邑聚兇肆掠殊宜剪討彼雖介遐
陬舊修蕃貢自宋季多難海譯致壅至化惟新習迷未
革朕方以文德來遠人未欲便興干戈王既欵列忠到
遠請軍威今詔交部隨宜應接伐叛柔服寔惟國典勉
立殊效以副所期
會稽刻石山大石文(會稽剡縣刻石山相傳為名不知文字所在昇明末)
(縣民兒襲祖行獵忽見石上文三處刊苔識之大石文曰)
此齊者黃公之化氣也
立石文
黃天星姓蕭字某甲得賢帥天下太平
小石文
刻石者誰會稽南山李斯刻秦望之封也
嵩高山石璽文(宋昇明三年滎陽人尹午扵山東南隅見天雨石墜地石開有)
(璽在其中方二寸其文曰)
戊丁之人與道俱肅然入草應天符
有司奏沸泉木簡文
延陵今戴景度稱所領季子廟舊有涌井二所廟祝列
云舊井北忽聞金石聲即掘深三尺得沸泉其東忽有
聲錚錚又掘得泉沸湧若浪泉中得一銀木簡長一尺
廣二寸隱起文曰盧山道人張陵再拜謁詣起居簡木
堅白而字色黃謹按瑞應圖浪井不鑿自成王者清静
則仙人主之孔氏世錄云叶精帝道孔書明巧當在張
陵宋均注云張陵佐封禪一云陵仙人也
璽文(永明二年虜國民齊祥入靈丘關見山側有紫氣如雲衆鳥回翔其間獲璽方寸四)
(分獸紐師道人惠度覩其文以衣冠正朔在齊送京師)
坤維聖帝永昌
銅獸銘(永明三年越州南高涼俚人海中網魚獲銅獸一頭銘曰)
作寶鼎齊臣萬年子孫承寶
南齊文紀卷十
