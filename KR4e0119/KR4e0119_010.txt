東園文集卷十
明鄭紀撰
書
簡彭從吾
某昔在制中遠辱書慰報謝末由榮行間又莫能執轡
相從愧感至今不釋近者顧辱手誨勤渠足見仁人君
子不忘疎遠有如是也東廣之招曾聞之井庵侍御梅
嶺遠候誤愛之過也豈勝感佩近聞章薦陳公甫先生
以人事君固大臣第一等事也然公甫當此之時孑然
衆咻之中脱如所請於大事恐未必有濟夫君子治世
猶良毉之治疾當先其所急者竊意今之所急莫先於
師道師道立則善人多善人多則治道備今師道頽圯
教化陵夷可為長太息可為流涕尚何望於人乎何望
於治道乎以今之人材治今之天下雖周召復生亦無
如之何矣况公甫乎倘老兄於公甫移章薦之心為之
廣聚生徒尋省下閑曠院宇禮致其中選民間俊秀子
弟十二歲以上二十歲已下者授以小學之書使洒掃
應對入孝出弟之教如寒之必衣飢之必食作止語默
隨事體貼不徒付諸口耳之間則放心日收而大學之
本立矣然後教以格致誠正之功修齊治平之道趨向
既定由是拔長於短徙有於無數十年之後薰蒸融徹
五嶺之南豈但一公甫耶盖以今世父兄望其子弟與
子弟之所自望者大則媒科甲小則諳簿帳而已初不
知更有一種問學之若是者借使知之亦曰此古人之
事我何敢為萬一有趨向近似者則羣然非短不至消
阻淨盡不置也此無他君子德風小人德草居高位者
未聞有如是之風耳竊喜老兄今日以有為之才居得
為之位且國朝舊有社學之制聖天子每勑諭提學憲
臣必拳拳於忠信孝弟之條此又可為之時也遵依國
典稍加潤澤使師生供具有所資給而於官司既無所
費國法又無所碍日振月作朝鼓暮翼使其形銷跡改
而不自知則遠近見聞良心善性油然而生為父兄者
豈甘棄其子弟為子弟者豈甘自棄其身耶所謂五嶺
之南不止一公甫在此日也夫陽復於下則隂消於上
自然之理如有王者必世而後仁聖人之論盖如是苟
徒曰今之居官遠則九載近則三年簿書期會日且不
足迂緩之談何日收功則非紀之所知也恃愛之深有
此瑣屑倘賜采納亦或可以少助斯文於萬一焉人便
謹此不宣
簡陳石齋
紀無似然每以見絶於賢者是懼天順丁丑始落第還
家而西江吳徵君至莫由一見成化乙酉方得告歸侍
而先生繼至又如之是豈賢者之見絶於某耶實某之
自絶也近聞先生被徵不起某年幾半百已無意於世
味繼此之事誠未可知兹因廣使之歸敬訊起居兼伸
筮瀆某近與鄉之同志劉友子賢讀書雲洞山中子賢
年三十有四以孝友稱於宗䣊者幾二十年矣質醇志
銳上偪古人某之昏愚多得箴砭然大方無涯時難捉
摸先生特起東南海内爭趨洛閩之統續在今日紀未
接丰儀輟通簡札恐蹈瞽躁之愆然學孔希顔異世且
爾况閩廣相去咫尺之間乎惟不鄙惠教幸甚
復岳蒙泉
某罪逆深重禍延先考蒙俯垂吊慰不勝悲感近依士
禮已奉先柩附葬鄭林之世墓矣昨承手誨以白金四
錠助喪足見仁人君子之用心也銘佩銘佩但禮有云
君子不家於喪故司徒旅歸四布今先人大事已㐮復
受是惠是家喪也謹用返璧惟君子愛人以德不罪是
幸祗領盛念實與受均也使還謹此草草失次
奉少師劉先生
昔中行氏以衆人待豫譲譲以衆人報之智伯以國士
待豫譲譲以國士報之豫譲特戰國人物耳尚知擇其
所宜報况不為譲者乎某昔與敖編修同自翰林出提
學政時則有文康先生焉後入成均不才負謗賴執事
極口過譽代泄不平之氣所謂士屈於不知己而信於
知己者是文康某之中行執事某之智伯也苟有聞見
而不為執事陳之謂之國士可乎近者丘仲深入閣南
都士夫知者謂主上重其才名不知者謂假以侵偪楊
廉夏鍭之疏知者以謂主上廣於聽納不知者謂喜其
攻擊某嘗熟思之知者之言固是不知者之言亦未可
必其全非也夫愛花必專封護衣必忌鼠仲深之名豈
始顯於今日耶楊夏之疏豈異於張昇耶盖化工無全
天道惡滿自古皆然執事之今日即文康之昔日也文
康宣劾解綰之變其來盖有漸矣且文康之事莫詳於
執事不知是時亦曾惜其不早見而預處焉否也惟以
處文康於昔日者而自處於今日則周公不得專美於
周韋賢不得擅名於漢矣昔歐陽公有言修平生名節
被後生描畫殆盡惟有蚤求退以全晩節豈可更竢驅
逐真名言也某售知執事之深如是執事秉政久必不
棄某於此地何苦不知避忌而強進是說盖愛護執事
之名節有重於愛身故也執事倘不罪某之過言則趁
今實錄已進聖體已安皇儲已建國家無事勇猛裁决
不必聞於家庭不必告於僚友不必謀於筮術俾進退
去就之間從容自由無些係累則不徒為一代之全人
而已若泄一言於外則迎合而阻格者不曰恩蔭之未
周則曰倚托之方隆不曰禄位之有加則曰耆年之未
艾斷無一人肯贊執事之决者終使異日士大夫歸咎
天地造化之靳乎人也豈不深可惜哉紀誠發於中不
覺狂妄惟虚心亮之不備
簡魏國公
竊聞古典國之大事在祀與戎夫戎者選將練兵折衝
禦侮千年宗社倚之以奠安四海生靈賴之以保障謂
國大事固其宜矣祀者不過交接神明於俎豆之間而
已顧迺與之同其大何歟殊不知天下之事有本有末
有微有顯末易見而本難知顯易求而微莫測記曰祭
者教之本也君子之教必由其本順之至也又曰祭有
十倫見事鬼神之道焉見君臣之義焉見父子之倫焉
見貴賤之等焉見親疏之殺焉見爵賞之施焉見夫婦
之别焉見政事之均焉見長幼之序焉見上下之際焉
人君之治天下其有外君臣父子爵賞貴賤等第而别
有所為耶故堯舜禹萬古之大聖也其傳受帝位一則
曰格于文祖一則曰受終于文祖于神宗既類于上帝
又禋于六宗又望于山川又徧于羣神其時巡方岳既
柴望秩于山川又歸格于藝祖用特牲商人宗廟樂歌
謂以假以享我受命溥將自天降康豐年穣穣來假來
享降福無疆文王彖易王假有廟利見大人亨利貞用
大牲孔子曰用大牲順天命也周公作洛肇修殷禮祀
于新邑咸秩無文我太祖高皇帝掃平海内定鼎金陵
既建天地壇以祀皇天后祗又建太廟以奉四世聖祖
又建山川社稷諸壇以嚴報賽又建歷代帝王廟自伏
羲以至元世祖又建開國功臣廟自中山武寧王以及
略地攻城大小諸將至於前代神祗有功民社者俱遷
祀于欽天山之陽建神樂觀以為演樂習禮之所設壇
署諸官以主供薦之事養牲則有官旗看守則有廟戶
又設太常寺以總領其事所以興其頽而舉其廢作其
怠而起其勤也夫古先聖王之尊崇祀典與我太祖高
皇帝之敬奉神祗夫豈無所為而為耶誠以人君一身
天地百神之主天地雖遠百神雖幽而神妙精靈洋洋
乎上下左右之間人君嚴其廟貌潔其犧牲盛其服器
備其聲樂萃其精神以享以祀以妥以侑則遠無不届
幽無不格幽明流通神人諧協天地自位萬物自育雨
暘時若寒暑不戾四靈畢至雖不陳師鞠旅訓卒練兵
而國祚自爾延長宗社自爾奠安是祀之一事非徒與
戎同其大而實又有大於戎也第以本寺所屬各處廟
觀俱是國初創造經今百有餘年如神樂觀演樂正殿
湮朽不支提調衙門回禄年久醴泉亭迺太祖高皇帝
敬迓天休之地已傾頽仆地御製碑文翳于草莽供祀
人員祭服梁冠七孔八裂舞衣履鞋不能蔽體臨祭登
臺汚穢薰人又如功臣之廟開國元勲中山武寧王而
下六王生平何等服用見今時享宰牲之所破蓆蔽盖
從祀武臣有凳無卓路人見之泚顙汗顔况生等受朝
廷之付託乎近年禮部尚書耿奏准有遇祭之年先期
修理匠工物料出於工部搬運雜役則出於衛所提調
指揮見有姓名兹者本寺移文工部已備料匠矣内外
守備已撥人搬運矣昨日忽承差到趙指揮來諭衛所
無軍可撥只著本寺厨役幇助夫本寺役厨名額雖有
三百五十正統十四年扣減月粮逃亡過半見今在役
不滿一百五十人每日太廟看趕鴉雀額占四十六名
積年不動實在本寺供役僅有百名每月初二十二二
十二日天地壇打掃三次每次盡數分遣且不勾用每
十四二十九日太廟抹殿拾草二次每次三十五人每
年孝陵懿文陵帝王功臣等十廟文廟司井等五祀中
山王蔣廟等處更無旬月不祭如四孟之類多是雇人
備役又每年八次進鮮赴京來回便是三箇餘月每月
南京太廟薦新不下二三次豈有一丁可以差撥他用
且各役俱是北方遠人貧病相仍其中日間應役昏夜
叫街者有之豈可重勞其力耶自古舉大功不惜小費
成遠圖者不計近功執事自持節以來愛恤軍士有如
父子市童巷婦靡不霑恩第於修理壇場不發夫役似
乎重其末而輕其本明於顯而暗於微此則衛帥戶侯
之職若夫守備留都代聖天子主宰百神則不當如是
也况兹役不過三五月工程可畢所費甚小所關甚大
倘賜采錄惠然撥用不勝幸甚
與龐大參
士君子之處世有如閉戶者有如纓冠者時之所遇然
耳生歸掃山中休疏再上固不宜於纓冠矣然宋之大
儒有言小民冤抑勢或可言則為言於上與之求直是
君子之居鄉又不顓於閉戶也竊以今閩人冤抑未有
慘於軍伍之一事去歲兵部勘合有逃軍十分為率清
出三分之例是盖剔廢警惰作新軍政之術非直謂不
問久近逃亡槩以三分齊之也邇者郭繡衣按閩欲立
奇功以徼顯擢故將十年里老加以必死之刑或婦翁
丁盡則報其女子名曰女婿軍或籍前軍後則考其譜
圖名曰同姓軍或買絶軍田産則受爭田之人首告名
曰得業軍朝煆夕煉務足三分用是小氓只顧目前性
命不計日後禍貽有將已子頂作軍身父名僉作長解
者有姪作軍身叔為長解者有兄弟二三名迭為軍解
者俱捏作鬼名填批起解計鬼軍一名軍妻顧覓盤纏
糜費遠衛用銀六七十兩近不下三五十兩俱是該管
里老鬻田賣子以求一時之生就中有出門而縊死者
有中途而病故者有到衛而隨逃者批文未銷而清勾
已到郡邑矣夫始欲苟延性命則捏鬼為人終而既登
案籍須要以人代鬼歲往年續循環不已併里老之家
丁戶俱盡而根株猶未息絶此延建汀漳諸府長樂閩
清沙尤諸縣皆將椎牛結甲以尋鄧茂七之故習幸而
郭以病去其幾稍寢嗚呼危哉雖然郭之慘徧施於他
縣獨未及於仙遊郭去而應同知於莆仙二縣悉行郭
公他郡之法而加慘焉且以父子叔姪兄弟迭為軍解
者悉依鬼名造冊齎繳每日照名偪打起解道路鄉村
哭聲振響以故聞執事按莆謂今日當道惟執事可以
聞此言今日居家惟生可以此言進匍匐相率踵生之
門而哀訴焉生查國初編籍仙遊一縣六十四圖六千
四百餘戶時抽充軍役計一千九百有奇大約四分之
中一軍而三民也永樂宣德以來賦役重併虎瘴交災
人戶消磨十去八九至正統景泰間只有一十二里天
順間又將外縣流民附籍增為一十四里今合軍民二
籍僅有一千四百戶若以國初一千九百餘戶之軍責
備於今日雖闔縣人民盡解為軍尚少五百餘戶况果
如是則一千四百之戶又能保得幾年而不盡絶耶生
處閉戶之時而受纓冠之託者即不忍冤抑之民無與
求直圖生耳是以忘輕躁之罪而取汚賤之名亦所不
恤惟執事其亮之倘肯采納一二承天恩浩蕩之後許
其自首前日捏鬼之愆改正文册從實清查則非惟一
邑之幸實八閩之幸也非惟一時之幸實萬世之幸也
臨楮汗顔不備
復張東白
某啟樊生至得知夀堂老夫人晩景勝常可喜可喜人
生天地間此外無他樂也所喻内閣諸老相處區區無
意於是久矣歸疏十餘上未奉俞允前月已將部印咨
出再疏懇凟倘得奉身而退與莆之故老結社林泉以
終餘年時先生偶未即起必道洪都以求易簀之誨便
中同至武夷一遊尤所願也兩載不曾通問懶與拙耳
勿罪勿罪樊生歸草此奉復
與費子充
天下大器未有速成而能堅久者歷觀前代洎國朝名
臣碩輔莫不皆然賢友年纔弱冠才名冠天下世俗所
志所學如是足矣區區以為上天生才之意必不止此
嚮聞請告極慰老懷昨見令伯大人道不久將促装且
喜且思賢友自休沐以來四五年矣尊甫夫人在堂晨
昏饋奉之禮必極愛敬無少欠缺弟兄伯叔天倫當亦
無憾此外不知所讀何書功程次第如何計必以古昔
聖賢自期待而不安於世俗之淺陋可知也近世所謂
儒者但以詩文相高尚既無孝弟以立其本是以於用
世之學略無所見一旦處以樞要其不誤天下事特偶
然爾予往曾與羅一峯張東白約於武夷山聚首十年
尋以彼此疊遭大故卒不果行至今猶有遺憾賢友當
可畏之年處進退之地天下大器當有待而無疑矣斯
文瓜葛願望匪輕人便草率附此不盡
簡劉希賢
生與先生同沐聖朝作養之恩于今四十有五矣先生
弼亮參贊與國咸休生疎遠菲才曾無寸補豈忍甘負
國恩若是之恝耶第天之所生人之所稟各有定分不
能皆齊今必欲強而齊之非徒無所容其力亦非知命
之君子也惟先生愛人以德力為贊允俾生進退以禮
而養仕途廉恥之風則調燮化理之功豈居近日捄止
修建延夀塔之下耶偶以陳黃門行附此懇切恃愛瑣
瑣勿罪
簡馬少傅
士屈於不知己而信於知己古人有是論也昨者得侍
都下屢辱誨言一則曰剛方太過一則曰豪氣太盛又
與林亨大之書并其子庭㭿傳示盛意無所不至不謂
之知己可乎愧生不才弗克承受今此本之陳伏望懇
切覆題期以必得俞允俾垂死之日生還家鄉則成我
之恩與生我者等矣兹以陳黃門行便附此懇懇并因
之以面謝焉
與饒侍御
仙遊之在國初二十六里六十四圖以一邑之田給一
邑之食人民富庶風化敦龐百餘年于兹矣近者消耗
只有一十四圖田園地業半為莆有而其中一二名為
大戶之家者方且倚芘京宦各里皆立寄莊之戶詭寄
粮米求免差徭存留在戶者十無一二故邑之小民上
年糧米不滿一石者不編夫馬今朋湊編排升合不遺
上年山地之米不編今則地米一體編排蓋均徭驛傳
如舊而粮米優免日多是又以本邑小戶之民而代本
邑大戶之差也近者行查詭寄以均賦役是仙遊小民
千載之遇何大戶之寄粮者既阻抑里書於下京宦之
受寄者又陳告於上認為己業使小民莫大之惠竟落
落也可嘆可嘆大凡詭寄田糧皆立正賣文契印税干
證卒難辯理特各年召佃收租一事略可驗耳然又繁
瑣勞攘莫若只查寄莊之戶是何名字莆田既已優免
仙遊又免是一身而冒受兩恩一官而兼支二俸於理
於法何如大抵寄莊實詭寄而立今若只查仙遊各里
寄莊人戶不拘田粮多寡詭寄有無但在莆者既免則
在仙者一例不免詭寄之弊不待革而自無矣今均徭
方編驛册未定正撥亂反正之時惟終惠以慰小民之
望
復東白學士
紀再拜邇承來諭足見執事與諸内閣先生相愛之深
然所以知我者或恐太淺也今聖天子孝敬精勤朝廷
治安四方寧謐某以老朽之年蒙賜休林下無任感激
若復出冒寵榮則為貪位嗜禄人矣朝廷亦何取而用
之哉使還草此信謝并於晦菴木齋西涯諸老處道區
區意幸幸歸田錄一册附奉請教
東園文集卷十
