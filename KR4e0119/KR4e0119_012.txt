東園文集卷十二
明鄭紀撰
銘類
奉政大夫浙江按察司僉事孫君墓誌銘
弘治己酉春三月予行部四明傳使馳公訃至嗚咽久
之遂促程歸哭翊日其孤國子生欽奔自南都將以還
葬發引有期絰杖匍匐奉江西按察司僉事黃君九成
所述事狀晉而請銘於予按狀公姓孫諱弁字文冕先
世高陽義族里人宋尚書智諒公其始祖也數傳至銀
靑光禄大夫安卿公為祁門令又居祁門至八世祖文
新公徙浮梁之官莊今遂為浮梁人曾祖復原祖忠文
皆隠弗耀父彦俊封山西道監察御史母徐氏繼王氏
皆封孺人配甯氏封孺人皆以公貴也公生魁梧跌宕
不類凡兒年十六遊邑庠遂嶄然露頭角成化戊子以
書經魁江西鄉薦壬辰登吳寬榜進士時方慎選守令
公遂有龍游之拜始下車搜剔民隠魁宿蠧弊次第罷
更之重農桑緩催督事不後期民不識吏龍游浙閩之
衝民尚賈衒少業詩書學宫頽廢生徒不檢公程督有
方人知向學不一二年廟堂齋號庖廪門路煥然一新
鄉民不知之也邑人胡工部彦超錄公善政有愛民如
子讞獄如神諸異績天官卿聞之起拜山西道監察御
史奉勅清理兩廣邊儲廣襍夷民難繩法律崖廉儋萬
&KR0008;海諸州二司巡守終秩不至倉庾盈縮更代楮墨而
已公節至羣奸輸伏邊積如山先是巡撫朱公以便宜
開渠千八百里抵瓊以代海道避風濤絫歲無成附渠
十縣民力不堪公立罷之民頌載塗朱亦不以為嫌癸
卯奉命巡南圻時守備中貴鷹犬縱横為虣日久莫敢
誰何公首劾之人皆危公上為之降旨逐其鷹犬圻甸
稱快蕪湖𣙜丁七十戶舊已罷免督𣙜者又私復之公
悉革去揚子江已逮強徒以賂寢案公悉廉正其罪江
寨肅然乙巳以年勞陞浙江按察司僉事公子惠如龍
游剸制如兩廣昂昂風裁如南圻時而涵養抱負又遠
且大焉初分道嘉湖郡邑之吏偽篆撥注者三四百人
悉寘于法不少貸贗徒重足而立繼分寧紹台三郡豪
右之家以亂政敓法為世業細民幽隠如甕而蒙也公
鋤強扶弱略無顧忌姚宦宕兒屋妓城壕訓滛引寇民
俗騷然公下令三日壕有屋者族逮之即時復為荒墟
妓亡寇息民生以安嚴有池王劉馬諸豪又有九龍十
虎之號稍有睚眦則杯酌一呼金革隨至白晝衡行無
敢仰視者公患之榜示編門限旬日間能自輸者宥之
過限不至者先捕殺之且聞于朝而籍沒之羣徒股慄
相率自輸者惟恐後時予亦部嚴公謀於予曰嚴在萬
山中士民囿於風氣今數姓子弟之在泮者先生徙于
郡庠以分其聲勢開其聰明如何予遂如公策後歲餘
與公再至嚴人夜不閉門村無犬吠公之賜也尋以萬
夀賀節公當行三郡耆民聮疏乞借欽差巡視地方侍
郎彭公移丈奬勞民喜得終惠無何訃至農嘆于野旅
嘆于途賈嘆于市官僚吏胥咨嗟于公庭鄉氓父老若
喪所生然越數月哀不能泄嚴民趙仲寅等聯疏因郡
邑以達私如羊祐於峴山韓愈於潮陽故事䥴碑立祠
以答公恩二司未及報催陳至再不已其功德入人之
深有如此者公卒於弘治己酉三月二十六日距生宣
德癸丑某月某日享年五十有七男一即欽女三某某
某其婿也是年八月四日欽扶柩而歸將以某年月日
與先孺人合葬於某里某山之原嗚呼予於公生同年
官同僚又行部同方且知公視他人獨詳銘烏可以不
佞辭銘曰
浮梁之孫尚書之裔祁門載遷銀青是繼曰至于公西
江擢桂魁星上騰禮闈登第出宰大邦民歌愷悌起立
内臺帝簡誰蔽憲節所臨羣邪屏翳監司兩浙陽和風
厲廟貌血食春秋掃祭我勒貞珉用昭千世
文林郎監察御史井菴林公墓誌銘
成化乙巳監察御史林公致政于家又明年丁未十一
月晦卒于正寢兹卜葬城南寳澗山之原其孤近龍奉
其内弟廣西少參吳君昭所述事狀請銘於予予與公
鄉薦同年養疾同歸疾痊同起以兄弟相視者三十有
五年矣銘安可辭按狀公諱誠字貴實姓林氏唐邵州
刺史藴公之後元至正間譯史諱安者其高祖也曾祖
仁嗣國朝永樂間贈兵部員外郎祖英兵部員外郎父
輝永樂甲辰進士母吳氏國子博士某公女公生二十
四日喪父員外公攜育京邸甫七歲員外公亦喪公遂
無依艱危萬狀人所不忍言幾弱冠稍能自植家貧無
以從師每於親友處私聽講解即能通曉大義自是益
自刻意勤苦忘寢食至嘔血不廢越三年浸浸有成迺
授徒自給以屢經挫抑因號抑庵景泰癸酉領福建鄉
薦天順甲申登彭教榜進士為迎毋計上疏養疾到家
旋治居室奉母以居水陸甘旨力可致者不備不止每
割牲留客必先取一股以供母殽體不具不恤也以養
病養親而歸又號曰頥庵未幾部檄起拜廣東道監察
御史迺迎毋就養供餽竭俸入已身恒無完衣成化戊
子天變抗疏劾閣老商輅舊與廢易難立清朝報罷遂
稱疾且力争前疏欲罷輅以回天變願革職以謝輅憲
宗皇帝怒降旨云昔唐太宗用王珪魏徵朕用商輅有
何不可下公獄官校就班執公以出公北面大呼曰姦
臣擅殺諫官左右為之縮頸尋以言職得復官己丑奉
勑巡畿甸陳言禁操軍攘奪以安民生革公差夾帶以
蘇民困等六事俱蒙采納所至霜威凜凜至於水利農
桑庶務凢有當興當革者皆以次罷行之以其志欲勞
民勸相如井養之不窮又號曰井庵庚寅改勑總理京
畿學政教條嚴肅務以敦尚孝弟削抑浮靡惜隂有圖
家政有序皆身先之不遵教者黜罰不貸強宗豪右嘱
簡盈几一不發視但以至公行之故謗言日起而聲譽
亦因之而著三年秩滿勑贈父如其官封母吳氏為太
孺人壬辰復疏養疾遂奉母以歸時母舅某歿於官舍
遺孤即今少參也年方若干歲公撫教婚娶視如同胞
未及冠遂占鄉魁登黃甲累員外郎至今官公力也母
嘗有疾夜禱北辰日躬湯藥體不著席者數十日母卒
喪葬一依文公家禮而哀瘠過之喪畢建祠堂於居室
之東以奉史譯公以下神主又倡興金橋之祠以藏藴
公以下祧主歲時會拜謁講宗盟其中又立鄉社以事
土榖之神以古有先賢死祭土社之禮迺以翰林侍講
陳公用配焉性喜種樹又築圃於寳澗山之陽荔栗橘
柚梅杏之属可共籩實杉松桐柏茶檜之属可以備器
用者皆布列有章遠而玉湖又遠而石磐稱是焉暇則
乘肩輿攜壺約友傾倒終日又號曰雲山學圃癸卯疾
痊還京予送至武夷宿文公精舍數日而别至京又奉
勑巡按兩浙專理鹽課以地震上言修省十事而首以
言路當先出京數程風中口眼扶病至淛鹽場宿弊剔
刮無遺又校集毉方刊布諸郡巡部至嘉興以學宫祭
器多周制迺曰吾巡畿甸尚為豫譲立祠先師孔子可
無報乎遂命工依式範之計五百餘事驛送闕里予往
歲謁孔林衍聖公并其文移圖式出以示予曰此林侍
御之功也甲辰上章乞骸不允又陳時政八事多有采
行乙巳又上不待報即以原奉符勑差人進繳徑自淛
抵家莆士大夫相與駭愕踰數月報章下特許致仕盖
知公不可留也諸薦紳高之倡為急流勇退詩章以贈
公喜曰雲山之圃今始為我有矣因賦詩以自娛其目
曰爇一炷香讀一卷書彈一曲琴静一時坐啜一甌茶
吟一首詩草一幅字飲一杯酒熟一覺睡又號曰九一
道人公穎敏軒豁有大略與人談論高爽雋永聽者不
厭見義之可為者果决而行略無退縮立朝數載知無
不言不避權勢退處于家事母奉先必極愛敬婣族子
姪貧不能存與之婚娶喪不能舉助其營築每過人家
酒未入唇即起若語場圃之事則劇論移時用是人得
窺所好頗招物議然考其立朝大節濟世雄才耳目所
及指不多屈實莆中一人物也生於宣德丙午六月五
日距卒享年六十有二娶宋氏大勝關大使孔才之女
先公卒勑贈孺人繼俞氏南京兵部侍郎俞公從女孫
勑封孺人子男四長淵泉蚤卒宋出次即近龍又次近
豸近麟則側室張黃穆出也女三適瑶王瑞王秀松皆
宋出寳澗之墓三竁坐某向某公告時自營也今窆公
于中虚右與左為俞張夀焉平生製作甚多少留稿今
所存者詩文若干卷并奏議數通而已銘曰
公之為人温温克克公之處世卼卼臲臲公之立朝謇
謇諤諤公之居家澄澄澈澈公之政望轟轟烈烈公之
進退斬斬截截嗚呼君子取人先觀大節我銘公墓千
載不滅
劉母朱氏墓誌銘
世人之於父母類以得沐聖朝褒封之榮為足以報其
罔極之恩人亦以是稱為令子也然此亦國家待士之
常禮耳父母未必皆賢但有貴子則可以得之於子子
亦未必皆賢但有年勞則可以及其親若莆田劉母朱
氏者有子四人皆不貴長閔好學師古以孝友篤實稱
鄉邦凡莆仙士大夫與之友者無不登堂拜母部使按
部必先禮其廬致俸廩以助養提學周公羅公尤加敬
重郡守王公貳守朱君為建學舘迎致其中朝夕共餽
如養母然卒之日闔郡邑兩泮僚属親臨賻殮為文以
奠之有母儀婦道女中之師之句發引又偕送出郭門
之外士夫縞素相属於途遠近觀者嘖嘖嘆羨以為榮
盖莆中不世之盛事也夫朱氏一孤孀閔一韋布耳略
無一毫勢力足以動人而其生榮死哀視曾受褒封之
榮者或不能及是豈獨閔之賢所致而母之賢亦從可
知矣按狀母姓朱字季貞莆水南之塔麓人考士季妣
林氏封南京禮科給事中韓仲公之從女弟也幼敏悟
過人七歲能紉綴衣裳自是女紅粗細皆極工巧聞人
子齋素可以祈親永命即絶葷腥及笄父母力勸迺止
父母有疾即不食日夜侍養未嘗就寢及卒哭幾喪明
且致心疾服飾去鮮麗年二十歸劉為晦齋先生配晦
齋蚤失怙恃煢煢孤立門戶艱棘朱氏為治内蠱修頽
葺廢稍得自存歲時相晦齋饋祀祖先必誠必敬撫諸
孤從子女如已出叔父母居城中時迎養于家如事舅
姑遇族黨尊幼恩禮有差無不得其歡心年三十有六
晦齋謝世子女皆幼亦有在胎中者庖無越宿之儲門
無五尺之童與功緦強近之親獨力治喪一於禮不苟
衣食於紡績恒達旦不眠女稍長教以婉娩女儀迨嫁
教以婦道男稍長遣就外傅夜歸課其業且誨以人倫
大義勤儉立家嘗曰吾聞汝祖忠信孝友見重鄉閭祖
母刲股減年以祈親夀汝父念及即流涕不已汝曹可
不效之乎撫諸子自孩提至婚娶衣食均一有異出者
人不之覺其子亦不自知諸孫亦然或少有過差則叱
撻之不少貸成化丙申以故居閙市恐奪家教遂謀子
閔遷諸近村先建祠堂以奉先世神主歲時旦望率子
婦拜謁如禮有所薦祭必先期營辦稱家有無務極精
潔少不如意則終日鬱鬱不安待諸婦慈而有則畜婢
僕嚴而不苛婦有過姑教之不改然後叱之笞之又不
改將繼之以出家甚貧合諸子婦贄修紡績而節縮之
隣里有急雖升合必相周朱之母儀婦道大率類此宋
蔡忠惠知制誥仁宗嘉之曰有子如此其母之賢可知
蘇文忠母讀范滂傳文忠曰某若為滂夫人許之乎母
曰汝若為滂吾顧不能為滂母耶然則二子之賢由母
之教乎抑二母之名由子之顯乎以予觀之朱之母子
殆不多譲也母生於永樂甲午四月二十有七日卒於
弘治辛亥八月二十有九日享年七十有八子男四長
即閔次閩誾庶出授徒于鄉闌平海衛庠生先卒女三
長適國子學錄黃英次適朱祐季庶出適余淮孫男七
大繼大佐大興大美大齊大睦大全孫女七曾孫男三
自新自遷自警孫女二墓在興福里之東山一名象峰
坐癸向丁凢七竁西上其一閔之祖考兆二府君其二
祖妣李氏三則考晦齋府君皆成化癸卯春正月十五
日葬也四則今葬朱氏實卒之年十一月二十四日也
五為閩誾所生之母俞氏夀藏其六與七則祖姨李氏
與伯妣李氏葬焉其地斗南鄭廷綱義助也銘曰
柔而剛靜而方美含章坤道常劉之孀惠且莊訓兒郎
登寳堂人云亡名愈芳
伍母李夫人墓表
蜀之棠邑有處士伍君諱謙者以隠德為鄉善人邑之
宦族李氏女年十八歸處士為冡婦時處士之祖父父
皆在堂祖母年高無齒不能粒食李氏每晨登堂拜太
舅若舅畢即入北堂問太姑安否解衿乳之如是日數
次不替寒暑太姑數十年不聞榖氣而肌膚潤澤起居
強健若少婦然每乳必引李氏衣祝之曰我之殘年汝
所與也德之厚者報必大汝之子孫當有顯者夀百歲
而終後李氏果生丈夫子三人長從政次從教次從敬
處士謝世諸孤皆未成立從敬尚在襁抱家無擔石之
儲李氏年方三十矢志孀居勤儉立家刻意教子景泰
癸酉從教遂領鄉薦而起掌教陜之乾庠從政從敬且
耕且讀每遇李氏設帨之晨兄弟齋沐告天以祝其夀
李氏年九十四無恙而逝從政一子福從教一子詔從
敬三子長性中成化戊戌曾彦榜進士歷某州知州擢
浙江按察司僉憲奉勑提督兩浙蘇松水利次方次詔
與詔俱備邑庠弟子員貴顯有日性之長子某亦然餘
若孫皆嶷岌可望太姑所以祝李氏者已見於今日矣
往歲予提學兩浙與性為同僚性泣語予曰某早喪母
非祖母李氏無以至今日今李氏沒已若干年墓石未
表敢以累大筆予以孝者仁之發施於父母為孝子於
舅姑為孝婦然世之所謂孝婦者能養其舅姑足矣况
及其太姑乎能養足矣况養以身之膏血乎夫孝而不
愛其身則其孝無所不至矣噫李氏雖賢不過一婦人
耳其居處不出閨門見聞不及隣里無師友之講明與
名教之責望且於舅之属又因其夫非始生而有也乃
能致其孝養如是其於世教不亦重乎故表而出之
中奉大夫湖廣左布政使嚴公墓表
公姓嚴諱洤字宗源别號鈍菴世居莆城烏石山下曾
大父以姚姓贅嚴因戎嚴籍後公欲復姚姓以戎例拘
不果公生七歲喪母十八歲喪父兄弟三人稍長者二
人俱蚤世獨公最幼公年十五補郡庠生父歿當繼伍
衛帥奇之不忍奪其志伍其他丁公得益肆志於學正
統丁卯領福建鄉闈書經三魁戊辰會試乙榜不就卒
業太學時窗友柯公孟時亦以家貧奮起戎中一見公
喜曰吾得良友也遂相與勵志勤苦文章行檢俱以古
人自期待不安小成太學季魁二公居多由是莆田文
物愈重海内景泰辛未柯公以殿元官翰林甲戌公繼
之登孫賢榜進士亦改庶吉士入翰林預修寰宇志有
銀幣之賜丙子拜江西道監察御史未幾繼母林氏歿
守制于家己卯服闋改道雲南奉勑提學南畿下車嚴
教條肅士習考校必先德行文詞必根理趣請託不通
權豪之門雖多謗憾而江之東士風文氣實為一變蘇
松常鎮畿内頡頏郡也而鎮士每不齒於三郡公嘗至
鎮今少詹事兼翰林院侍讀費君廷言時以貢起公視
其器宇不凡試其文又如之迺寢其貢且奬以奪魁衆
皆駭愕是年果領京闈而起會試遂魁天下今鎮士得
與三郡齒者公之與也丁亥陞浙江按察司副使仍督
畿學甫半載以不便行事改湖廣奉勑撫流民將三載
又改勑提學然於政教之施視南畿則稍濟以寬湖士
安之滿九載陞廣東按察使有賊首王黎檢等烏合二
百餘衆嘯聚後山去廣城不兩舍村市震慴公設策擒
之黎檢誣仇者繫逮四十人公辯而釋之未幾有王豆
皮等復據黎檢故巢聲勢過之公給募帖俘其首賞銀
十兩從半之不數日巢無噍類三府重臣皆致禮為公
慶庚子陞湖廣右布政使湖民舉首加額曰吾舊父母
復來也凡有施設不令而行未幾荆㐮缺巡撫大臣内
外守土官合薦公未報公因督修江隄過勞成疾竟不
起數日左布政之命下而公不及見矣惜哉公賦性嚴
毅莅事精勤置身於禮法中自布衣至極品動履不差
尺寸遇人一於誠心不苟合人先來加禮者報之必隆
惟恐後或少忽之者報必欲稱亦不少貸作字雖忙偪
紙墨必精佳在家庭不冠不坐言動矜持居官謹守法
律毫髮不貳初至廣指揮張淮逮獄議斬公覈之應立
功先議者銜之公曰豈可以人之性命悦人也及公遷
湖淮竢于途酬以珍寳公峻拒之曰吾知有法而已豈
為汝也公與人雖不苟合然於故人情分甚篤兖州通
判陳君汝玉與殿元公皆太學同志者二人先歿公每
語及必流涕先軰曾景修以書經倡莆教授德安父子
繼歿官所僅一孫隨母改適德人家鄉皆莫之知公曰
此吾私淑師也物得之資其歸以奉曾祀公歷官中外
三十餘年卒之日囊如懸磬其學行政迹則各著于所
在固不表而彰也子恭慮世遠而不聞其詳故請予表
之
行狀
奉議大夫南京太常寺卿愧齋陳公行狀
公莆涵江人姓陳諱音字師召行孜七别號愧齋先世
出胡公之後宋明州觀察使淬與其子仲剛俱死靖康
之難詔旌其里居曰忠孝坊者公涵江之祖也曾祖宗
義祖光遠俱不仕父崇澄號耕樂以公貴累贈南京太
常少卿母黃氏累贈恭人公自幼穎異既長補邑庠生
都憲牟公俸為閩憲僉時試之見所作文字大驚曰此
豈但科目耶遂不以弟子禮臨之天順壬午領福建鄉
薦癸未秋中會試正榜甲申登彭教榜進士改翰林院
庶吉士讀書中祕成化乙酉授本院編修丁亥八月預
修英宗皇帝實錄成陞從六品俸賜白金文綺戊子編
修初考推恩贈耕樂公如其官黃氏為孺人庚寅上時
政十數事皆關國家大體壬辰以久曠丘隴告歸省甲
午復任丙申二月陞本院侍講并陞加俸隨簡入經筵
辛丑禮部會試同考所取士至今稱為得人時中貴之
有力者之母死公卿咸赴弔公獨曰吾素無相識不往
又有某姓者恃寵驕縱廷臣福威在其掌握中一日私
遣爪牙捕中書舍人楊某并拷辱其妻公與楊隣居聞
之登墉大呵曰汝何人非奉朝旨敢擅辱京職其人反
詰曰汝何人敢不畏東厰答曰我翰林侍講陳音也恐
傷國家元氣聞者謂公素温厚今迺能如是仁者必有
勇信夫癸卯三月吏部以南京太常寺缺少卿欲得謹
厚文學儒臣補之廷議推公上可之公自履任以來凡
遇歲時薦享該本寺掌行者孝陵必越宿出郊先百官
率属以共職帝王功臣諸廟則夜初分而往雖大雨雪
無後期文廟之祭或公主之必具服端坐竢過子刻乃
行不丙其丁也郊廟之禮雖南都不舉而值洒掃曬亮
之期必躬臨督属務極乾潔不敢慢至如梅笋梨橙諸
新品該差人馳薦太廟者必逓選属官之勤慎者付之
不至䙝誤所属如協律贊禮司樂知觀等職該本寺考
選諳習無過者具名銜以待銓注公悉秉至公吏部無
駁易者公居頽圯飾以俸入右廂隙地結茆為亭名曰
清風自為文記之亭前牡丹數本每歲盛開選客賦詩
歡賞終日後同僚沈君廷美至遂譲以與之自移居于
左傍别結臺榭亦如之己酉南京翰林院缺長官内閣
具題命公兼掌院事自後凡南京吏禮二部有缺卿亞
物議多歸之其僚属私相祝曰願朝廷毋敓我公壬子
八月少卿九年秩滿吏部欲他擢重違所属意仍卿公
本寺前此公奏績未回二子舉華同領閩藩鄉薦及公
至二子偕計亦至南都内外守備重臣暨府部而下諸
公卿趨慶盈門鄉人職役于兹及都下慕公名者聮帛
綴綵以為賀恒填巷陌公賦性醇厚處世坦易無他腸
與人交一於誠意不立邊幅人皆樂為公傾倒或有犯
之者亦不與校惟曰也罷故士夫間皆以也罷先生稱
之其在翰林如今宗伯舜咨曰川尚矩學士賓之祭酒
鳴治明仲諸先生直廬史館無頃刻相離凡讌集論談
公不預則不能成懽今在南都無旬月不通訊候海内
士大夫以公識與不識為重輕處同僚前則牛君大經
今則廷美人稱為異姓兄弟遇幕属如子姪至於厨隸
之賤亦未嘗加以惡言族人到官邸者疎戚恩意有差
皆極其懽好無失鄉人雖流品之賤亦接遇以禮或有
急難亦必隨力為之捄解蚤年四方來從學者堂室不
相容至更番而晉公因材成就人人各有所得今兩京
如太常卿齊章而下執弟子禮者不下數十人各省藩
臬郡縣又難屈指焉今雖不設講而舊徒仕于内外者
薄物必獻歲時介使常滿庭公初簡入内書堂教書從
遊幼宦今亦有職守南都者咸事公以父禮公為文不
甚搆思信筆立成四方求請無虚日公應之且無後期
與人交際禮意厚薄或疑所施公必從其厚故人之報
公也亦厚疾革守備太監陳蔣二公争為需材值近百
金酬之不受鄉人并属吏相率請禱北辰祈延歲夀皆
出誠心盖公醇厚之德入人之深類如此公生於正統
丙辰三月十有七日卒于弘治甲寅六月二十有二日
享年五十有九娶黃氏翰林檢討約仲之曾孫女鄉貢
進士孟益之子善鳴女也累贈恭人繼娶林氏貴州按
察使坦之從子某之女也兄弟二人公居長鄉貢進士
員其次也子男二長即舉黃出娶某氏次即華林出予
女夫也女亦二長適太子太傅戶部尚書翁世資之男
洪次適貴州按察使卓天錫之男某孫男五須孝須友
須政須某舉子也須禮華子也孫女幾葬期墓地待請
命于朝而後定兹將發引歸于正寢先次其行蹟大都
請立言君子采錄為銘
傳
蘇子興傳
子興姓蘇名廣應天府上元縣鳳城鄉中保三圖人出
都城通濟門四十五里曰雄花鎮其居也蚤喪父家貧
别無生業母某氏年老子興俾弟慶居家侍養自傭役
於官受值以給之因版圖以其属長子興為戶故公門
中皆呼為蘇子興弘治辛亥予改官南都子興適在傭
執役謹慤予愛之去年春奏績上京令其視装子興心
以母老不欲往亦不敢自白遂矢志素餐為母祈安母
晩歲多疾子興每求假歸省不敢越期出門且行且號
將入城迺止予尋得狀假多寬期去冬母遘腫疾醫巫
襍治弗效人或告之曰刲股可以療疾子興復求假密
市一小匕首而歸是夜沐浴焚香拜告天地露左臂令
弟慶捻起其肉高寸許自以匕首斷之血噴弟面驚仆
于地移時方蘇子興遂以其肉細切和米煑粥天明捧
以食母母水漿不入口已旬日粥至強起啜數口曰此
粥何香滑如是頗可吾口遂盡所有越二日腫漸消子
興臂瘡未合偪假期復來不欲人知其故同起居者覺
其運臂不類平昔強詰之始知少宗伯圭峯董先生聞
召至官邸視其臂為之辛酸呼子孫家衆觀之錫以白
金饌食予遣其奉歸共母以彰尊賜子興到家母疾十
已去七八一日偶思食鷄卵子興趨入城貸市未獲其
夜風雨驟至忽一牝雞趨入卧内若有驅之者然子興
喜且訝遂訪叩同室内外無覓雞者迺畜之連得卵十
數餘持歸食母疾去殆盡子興以瘡故又驅馳勞瘁因
而成疾予使毉治之毉曰汝胃虚宜以肉補之子興曰
吾方為母齋素不敢奉教弟慶來視對哭移時及歸戒
之曰慎勿令母知吾疾也又二日弟慶復來道母疾已
平復子興之疾亦併脱去矣子興年既長人勸其娶妻
謝曰吾奔走之人勤勞所得僅足供母若移是以娶妻
如母何兹者鄰媪聞其孝以女與之慶年方十八歲嘗
為母煑粥母嗔其失時不食慶號終日亦不食人謂其
可為子興之弟也
論曰子興村巷一細民耳不事詩書不識名譽且貧窮
不能自存而孝親至於如是天亦每報應之如影響世
之膏粱子弟談經飾美視父母如途人不知見子興當
何如耶嗚呼是豈子興之資稟與人殊也盖人性皆善
利欲害之子興殆以貧且拙而全其天乎
東園文集卷十二
