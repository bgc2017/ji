昭明太子集卷六
梁蕭統撰
解
令旨解二諦義并問答
二諦理實深玄自非虛懷無以通其弘遠明道之方其
由非一舉要論之不出境智或時以境明義或時以智
顯行至於二諦即是就境明義若迷其方三有不絶若
達其致萬累斯遣所言二諦者一是真諦二名俗諦真
諦亦名第一義諦俗諦亦名世諦真諦俗諦以定體立
名第一義諦世諦以褒貶立目若以次第言說應云一
真諦二俗諦一與二合數則為三非直數過於二亦名
有前後於義非便真既不因俗而有俗亦不由真而生
正可得言一真一俗真者是實義即是平等更無異法
能為雜問俗者即是集義此法得生浮偽起作第一義
者就無生境中别立美名言此法最勝最妙無能及者
世者以隔别為義生滅流動無有住相湼槃經言出世
人所知名第一義諦世人所知名為世諦此即文證褒
貶之理二諦立名差别不同真俗世等以一義說第一
義諦以二義說正言此理德既第一義亦第一世既浮
偽更無有義所以但立世名諦者以審實為義真諦審
實是真俗諦審實是俗真諦離有離無俗諦即有即無
即有即無斯是假名離有離無此為中道真是中道以
不生為體俗既假名以生法為體
南澗寺慧超諮曰浮偽起作名之為俗離於有無名之
為真未審浮偽為當與真一體為當有異
令旨答曰世人所知生法為體出世人所知不生為體
依人作論應如是說若論真即有是空俗指空為有依
此義明不得别異
又諮真俗既云一體未審真諦亦有起動為當起動自
動不關真諦
令旨又荅真諦寂然無起動相凡夫惑識自横見起動
又諮未審有起動而凡夫横見無起動而凡夫横見
令旨又答若有起動則不名横見以無動而見動所以
是横
又諮若法無起動則唯應一諦
令旨又答此理常寂此自一諦横見起動復是一諦唯
應有兩不得言一
又諮為有横見為無横見
令旨又答依人為語有此横見
又諮若依人語故有横見依法為談不應見動
令旨又答法乃無動不妨横者自見其動
丹陽尹晉安王蕭綱諮曰解旨依人為辨有生不生未
審浮虛之與不生只是一體為當有異
令旨荅曰凡情所見見其起動聖人所見見其不生依
人為論乃是異體若語相即則不成異具如向釋不復
多論
又諮若真不異俗俗不異真豈得俗人所見生法為體
聖人所見不生為體
令旨荅即俗知真即真見俗就此為談自成無異約人
辨見自有生不生殊辨
又諮未審俗諦之體既云浮幻何得於真實之中見此
浮幻
令旨荅真實之體自無浮幻惑者横構謂之為有無傷
真實體自玄虛
又諮聖人所見見不流動凡夫所見自見流動既流不
流異愚謂不得為一
令旨荅不謂流不流各是一體正言凡夫於不流之中
横見此流以是為論可得成一
又諮真寂之體本自不流凡夫見流不離真體然則但
有一真不成二諦
令旨荅體恒相即理不得異但凡見浮虛聖覩真寂約
彼凡聖可得立二諦名
招提寺慧琰諮曰凡夫見俗以生法為體聖人見真以
不生為體未審生與不生但見其異復依何義而得辨
一
令旨荅曰凡夫於無構有聖人即有辨無有無相即此
談一體
又諮未審此得談一一何所名
令旨荅曰正以有不異無無不異有故名為一更無異
名
又諮若無不異有有不異無但見其一云何為二
令旨荅凡夫見有聖人見無兩見既分所以成二
又諮聖人見無無可稱諦凡夫見有何能稱諦
令旨荅聖人見無在聖為諦凡夫審謂為有故於凡為
諦
栖玄寺曇宗諮曰聖人為見世諦為不見世諦
令旨荅曰聖知凡人見有世諦若論聖人不復見此
又諮聖人既不見世諦云何以世諦教化衆生
令旨荅聖人無惑自不見世諦無妨聖人知凡夫所見
故曲隨物情說有二諦
又諮聖人知凡見世諦即此凡夫不
令旨荅此凡即是世諦聖人亦不見此凡
又諮聖既不見凡焉知凡見世諦
令旨荅聖雖自無凡亦能知有凡自謂為有故曲赴其
情為說世諦
司徒從事中郎王規諮曰未審真俗既不同豈得相即
之義
令旨荅聖人所得自見其無凡人所得自見其有見自
不同無妨俗不出真外
又諮未審既無異質而有二義為當義離於體為當即
義即體
令旨荅更不相出名為一體愚聖見殊自成異義
又諮凡夫為但見俗亦得見真不
令旨答止得見俗不得見真
又諮體既相即寧不覩真
令旨荅凡若見真不應覩俗覩俗既妄焉得見真
靈根寺僧遷諮曰若第一以無過為義此是讃嘆之名
真離於俗亦應是讃嘆之名
令旨荅曰即此體真不得言嘆第一義諦既更立美名
所以是嘆
又諮無勝我者既得稱讃嘆我體即真何以非嘆
令旨荅無勝我者所以得稱讃嘆我體即真亦是我真
故非讃嘆
又諮我無過者所以得稱讃嘆我是不偽何得非讃
令旨荅不偽只是當體之名如人體義謂之解義正足
稽其實體豈成讃嘆
又諮此法無能出者焉得即是讃嘆
令旨答既云無出非讃如何
羅平侯蕭正立諮曰未審俗諦是生法以不
令旨答曰俗諦之體正是生法
又諮俗既横見何得有生
令旨荅横見為有所以有生
又諮横見為有實自無法實既無法說何為生
令旨荅即此生法名為横見亦即此横見名為生法
又諮若是横見不應無生若必有生何名横見
令旨荅既云横見實自無生但横見為有有此横生
衡山侯蕭恭諮曰未審第一義諦既有義目何故世諦
獨無義名
令旨荅曰世既浮俗無義可辨
又諮若無義可辨何以稱諦
令旨荅凡俗審見故立諦名
又諮若凡俗見有得受諦名亦應凡俗見有得安義字
令旨荅凡俗審見故諦名可立浮俗無義何得強字為
義
又諮浮俗雖無實義不無浮俗之義既有此浮俗何得
不受義名
令旨荅正以浮俗故無義可辨若有義可辨何名浮俗
中興寺僧懷諮曰令旨解言真不離俗俗不離真未審
真是有相俗是有相有無相殊何得同體
令旨荅曰相與無相此處不同但凡所見有即是聖所
見無以此為論可得無别
又諮既是一法云何得見為兩見既有兩豈是一法
令旨荅理乃不兩随物所見故得有兩
又諮見既有兩豈不相違
令旨荅法若實兩可得相違法實不兩人見自兩就此
作論焉得相乖
又諮人見有兩可說兩人理既是一豈得有兩
令旨荅理不兩而令人成兩
始興王第四男蕭映諮曰第一義諦其義第一德亦第一不
令旨答曰義既第一德亦第一
又諮直言第一已包德義何得復加義字以致繁複
令旨荅直言第一在義猶昧第一見義可得盡美
又諮若加以義字可得盡美何不加以德字可得盡美
令旨荅第一是德豈待復加但加義字則德義雙美
又諮直稱第一足見其美偏加義字似有所局
令旨荅第一表德復加義字二美俱陳豈有所局
吳平世子蕭勵諮曰通旨云第一義諦世諦褒貶立名
真俗二諦定體立名尋真諦之理既妙絶言慮未審云
何有定體之旨
令旨荅曰談其無相無真不真寄名相說以真定體
又諮若真諦無體今寄言辨體未審真諦無相何不寄
言辨相
令旨荅寄言辨體猶恐貶德若復寄言辨相則有累虚玄
又諮真諦玄虚離於言說今既稱有真豈非寄言辨相
令旨荅寄有此名名自是相無傷此理無相虚寂
又諮未審此寄言辨體為是當理為不當理
令旨荅無名而說名不合當理
又諮若寄言辨名名不當理未審此寄將作何說
令旨荅雖不當理為接引衆生須名相說
宋熙寺慧令諮曰真諦以不生為體俗諦以生法為體
而言不生即生生即不生為當體中相即為當義中相即
令旨荅云體中相即義不相即
又諮義既不即體云何即
令旨荅凡見其有聖覩其無約見成異就體恒即
又諮體既無兩何事須即
令旨荅若體無别兩緣見有兩見既兩異須明體即
又諮若如解旨果是就人明即
令旨荅約人見為二二諦所以名生就人見明即此亦
何妨
始興王第五男蕭曄諮曰真諦稱真是實真不
令旨荅曰得是實真
又諮菩薩會真之時為忘俗忘真不
令旨荅忘俗忘真故說會真
又諮若忘俗忘真故說會真忘俗忘真何謂實真
令旨荅若存俗存真何謂實真正由兩遣故謂實真
又諮若忘俗忘真而是實真亦應忘真忘俗而是實俗
令旨荅忘俗忘真所以見真忘真忘俗彌見非俗
又諮菩薩會真既忘俗忘真今呼實真便成乖理
令旨荅假呼實真終自忘真兩忘稱實何謂乖理
興皇寺法宣諮曰義旨云俗諦是有是無故以生法為
體未審有法有體可得稱生無是無法云何得有生義
令旨荅俗諦有無相待而立既是相待故竝得稱生
又諮若有無兩法竝稱為生生義既一則有無無異
令旨荅俱是凡夫所見故生義得同是有是無焉得不
異
又諮若有無果别應有生不生
令旨荅既相待立名故同一生義
程鄉侯蕭祗諮曰未審第一之名是形待以不
令旨荅正是形待
又諮第一無相有何形待
令旨荅既云第一豈得非待
又諮第一是待既稱第一世諦待於第一何不名為第
二若俗諦是待而不稱第二亦應真諦是待不名第一
令旨荅若稱第一是待於義已足無假說俗第二方成
相待
又諮若世諦之名不稱第二則第一之稱無所形待
令旨荅第一褒真既云相待世名是待直置可知
光澤寺法雲諮曰聖人所知之境此是真諦未審能知
之智為是真諦為是俗諦
令旨荅曰能知是智所知是境智來冥境得言即真
又諮有智之人為是真諦為是俗諦
令旨荅若呼有智之人即是俗諦
又諮未審俗諦之人何得有真諦之智
令旨荅聖人能忘於俗所以得有真智
又諮此人既冥無生亦應不得稱人
令旨荅冥於無生不得言人寄名相說常自有人
靈根寺慧令諮曰為於真諦中見有為俗諦中見有
令旨荅曰於真諦中横見有俗
又諮俗諦之有為實為虛
令旨荅是虛妄之有
又諮為當見妄為當見有
令旨荅見於妄有
又諮無名相中何得見有名相
令旨荅於無名相見有名相所以妄有
又諮於無名相妄見為有譬如火熱惑者言冷得就熱
中有冷相不若於無名相而有名相亦於火中應有此
冷
令旨荅火自常熱妄見有冷此自惑冷熱未嘗異
湘宫寺慧興諮曰凡夫之惑為當但於真有迷於俗亦
迷
令旨荅曰於真見有此是迷真既見有俗不成迷俗
又諮若使解俗便成解真若不解真豈得解俗
令旨荅真理虛寂惑心不解雖不解真何妨解俗
又諮此心不解真於真可是惑此心既解俗於惑應非
惑
令旨荅實而為語通自是惑辨俗森羅於俗中各解
莊嚴寺僧旻諮曰世俗心中所得空解為是真解為是
俗解
令旨荅可名相似解
又諮未審相似為真為俗
令旨荅習觀無生不名俗解未見無生不名真解
又諮若能照之智非真非俗亦應所照之境非真非俗
若是非真非俗則有三諦
令旨荅所照之境既即無生無生是真豈有三諦
又諮若境即真境何不智即真智
令旨荅未見無生故非真智何妨此智未真而習觀真
境豈得以智未真智而使境非真境
宣武寺法寵諮曰真諦不生不滅俗諦有生有滅真俗
兩義得言有異談其法體只得是一未審體從於義亦
得有二不
令旨荅曰體亦不得合從於義
又諮未審就凡聖兩見得言兩義亦就凡聖兩見得言
兩體
令旨荅理不相異所以云一就凡聖兩見得有二體之
殊
又諮若使凡者見有聖人見無便應凡夫但見世諦有
聖人應見太虛無
令旨荅太虛亦非聖人所見太虛得名由於相待既由
待生竝凡所見
又諮凡夫所見空有得言是一不
令旨荅就凡為語有實異無約聖作談無不異有
建業寺僧愍諮曰俗人解俗為當解俗參差而言解俗
為當見俗虛假而言解俗
令旨荅只是見俗參差而言解俗
又諮俗諦不但參差亦是虛妄何故解參差而不解虛
妄
令旨荅若使凡夫解虛妄即是解真不解虛妄所以名
為解俗
光澤寺敬脱諮曰未審聖人見真為當漸見為當頓見
令旨荅漸見
又諮無相虛懷一見此理萬相並寂未審何故見真得
有由漸
令旨荅自凡之聖解有淺深真自虛寂不妨見有由漸
又諮未審一得無相並忘萬有為不悉忘
令旨荅一得無相萬有悉忘
又諮一得無相忘萬有者亦可一得虛懷窮彼真境不
應漸見
令旨荅如來會寂自是窮真淺行聖人恒自漸見
又諮若見真有漸不可頓會亦應漸忘萬有不可頓忘
令旨荅解有優劣故有漸見忘懷無偏故萬有並寂
令旨解法身義并問荅
法身虛寂遠離有無之境獨脱因果之外不可以智知
不可以識識豈是稱謂所能論辯將欲顯理不容嘿然
故隨從言說致有法身之稱天竺云達摩舍利此土謂
之法身若以當體則是自性之目若以言說則是相待
立名法者軌則為旨身者有體之義軌則之體故曰法
身略就言說粗陳其體是常住身是金剛身重加研覈
其則不爾若定是金剛即為名相定是常住便成方所
所謂常住本是寄名稱名金剛本是譬說及談實體則
性同無生故云佛身無為不墮諸法故湼槃經說如來之
身非身是身無量無邊無有足跡無知無形畢竟清靜
無知清靜而不可為無稱曰妙有而復非有離無離有
所謂法身
招提寺慧琰諮曰未審法身無相不應有體何得用體
以釋身義
令旨荅曰無名無相乃無體可論寄以名相不無妙體
又諮若寄以名相不無妙體則寄以名相不成無相
令旨荅既云寄以名相足明理實無相
又諮若寄以名相而理實無相理既無相云何有體
令旨荅寄言軌物何得無體
又諮亦應寄言軌物非復無相
令旨荅軌物義邊理非無相所言無相本談妙體
又諮真實本來無相正應以此軌物何得隱斯真實強
言生相
令旨荅真實無相非近學所窺是故接諸庸淺必須寄
以言相
光澤寺法雲諮曰未審法身常住是萬行得不
令旨答曰名相道中萬行所得
又諮既為萬行所得豈是無相若必無相豈為萬行所
得
令旨荅無名無相何曾有得寄以名相假言有得
又諮實有萬行實得佛果安可以無相全無所得
令旨荅問者住心謂實有萬行今謂萬行自空豈有實
果可得
又諮見有衆生修習萬行未審何故全謂無為
令旨荅凡俗所見謂之為有理而檢之實無萬行
又諮經說常住以為妙有如其假說何謂妙有
令旨荅寄以名相故說妙有理絶名相何妙何有
莊嚴寺僧旻諮曰未審法身絶相智不能知絶相絶智
何得猶有身稱
令旨荅曰無名無相曾有何身假名相說故曰法身
又諮亦應假名相說是智所照何得不可以智知不可
以識識
令旨荅亦得寄名相慧眼所見
又諮若慧眼能見則可以智知若智不能知則慧眼無
見
令旨荅慧眼無見亦無法可見
又諮若云無見有何法身
令旨荅理絶聞見實無法身
又諮若無法身則無正覺正覺既有法身豈無
令旨荅恒是寄言故有正覺正覺既在寄言法身何得
定有
宣武寺法寵諮曰未審法身之稱為正在妙體金姿丈
六亦是法身
令旨荅曰通而為論本跡皆是别而為語止在常住
又諮若止在常住不應有身若通取丈六丈六何謂法
身
令旨荅常住既有妙體何得無身丈六亦能軌物故可
通稱法身
又諮若常住無累方稱法身丈六有累何謂法身
令旨荅衆生注仰妄見丈六丈六非有有何實累
又諮若丈六非有指何為身
令旨荅隨物見有謂有應身
又諮既曰應身何謂法身
令旨荅通相為辯故兼本跡覆求實義不在金姿
靈根寺慧令諮曰未審為以極智名曰法身為以全相
故曰法身
令旨荅無名無相是集藏法身圓極智慧是實智法身
又諮無名無相則無身不身既有法身何謂無相
令旨荅正以無相故曰法身
又諮若以無相故曰法身則智慧名相非復法身
令旨荅既是無相智慧豈非法身
又諮如其有身何名無相若是無相何得有身
令旨荅於無名相假說法身
又諮若假說法身正存名相云何直指無相而謂法身
令旨荅既於無相假立名相豈得異此無相而說法身
靈味寺靜安諮曰未審法身乘應以不
令旨荅法身無應
又諮本以應化故稱法身若無應化何謂法身
令旨荅本以軌則之體名為法身應化之談非今所軌
又諮若無應化云何可軌既為物軌豈無應化
令旨荅衆生注仰蒙益故云能為物軌化緣已畢何所
應化
又諮若能益衆生便成應化若無應化何以益物
令旨荅能生注仰軌則自成何勞至人俯應塵俗
又諮既生注仰豈無應化若無應化注仰何益
令旨荅正由世尊至極神妙特深但令注仰自然蒙祐
若應而後益何謂至神不應而益故成窮美若必令實
應與菩薩豈殊
昭明太子集卷六
