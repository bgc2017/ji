昭明太子集卷三
梁蕭統撰
啟
謝勅賚水犀如意啟
臣某啟應勅左右伯佛掌奉宣勅旨垂賚水犀如意一
柄式是道義所須白玉照采方斯非貴珊瑚挺質匹此
未珍雕剖既成先被庸薄如蒙漢帝之簮似獲趙堯之
印謹仰承威神陳諸講席方使歡喜羅漢懷棄鉢之嗟
玉式碩儒忻驪駒之辨熊飾寶刀子桓恧其大賚犛牛
輕拂張敞慚其舊儀殊恩特降伏深荷躍不任下情
謝勅賚看講啟
臣某啟主書管萬安奉宣勅旨以臣今講竟曲垂勞問
伏以正言深奥總一羣經均斗杓以命四時等太陽而
照萬國臣不涯庸淺輕敢奉宣莫測天文徒觀玉府慚
悚交并寝興無寘仰降中使俯賚光臨榮荷殊慈靡知
啟處不任下情
謝勅參解講啟
臣某啟主書周昂奉宣勅旨垂參臣今解講伏以至理
希夷微言淵奥非所能鑚仰遂以無庸叨兹宣釋將應
讓齒反降教胄之恩允宜尚學翻荷說經之詔竊以挾
八威之策則神物莫干服九丹之華則僊徒可役臣仰
承皇威訓兹學侣奉揚聖旨洞曉羣儒鼓冶異師陶鈞
久滯方使惠施恧其短長公孫罷其堅白王生挫辯既
盡神氣法開受屈永隱東峯中使曲臨彌光函席仰戴
殊慈不知啟處無任下情謹奉啟事謝聞
謝勅賚制旨大湼槃經講疏啟
臣某啟後閤應勑木佛子奉宣勅旨垂賚制旨大湼槃
經講疏一部十帙合目百一卷寒鄉覩日未足稱竒採
藥逢仙曾何譬喜臣伏以六爻所明至邃窮於幾象四
書所總施命止於域中豈有牢籠因果辨斯寶城之教
網羅真俗開兹月滿之文方當道洽大千化均百億雲
彌識種雨徧身田豈復論唐帝龜書周王策府何待刊
寢盤盂屏黜丘索甘露妙典先降殊恩揣已循愚不勝
慶荷不任頂戴之至謹奉啟謝聞
謝勑齎銅造善覺寺塔露盤啟
是稱邢陽之珍實亦昆吾之珤燥濕無變九市見竒寒
暑是宜六律成用况復神龍負子光斯妙塔金烏銜帶
飾兹高表函谷恥其詠歌臨淄惡其祥應陽燧含影還
譬日輪甘露入盤足稱天酒辭林本闕心辯又慙徒戴
重恩終難陳謝
謝勅賚制旨大集經講疏啟
臣某啟宣詔王慧寶奉宣勅旨垂賚制旨大集經講疏
二帙十六卷甘露入頂慧水灌心似暗遇明如饑獲飽
伏以非色非欲二界同坊匪文匪理三詮雲集四辯言
而未極八聲闡而莫窮俯應天機垂兹聖作同真如而
無盡與日月而俱懸但觀寶春山獲珠大海臣實何能
恒蒙誘被章奏俗筆豈足陳心抗袖長言未伸歌舞不
任喜荷之至
謝勅賚地圖啓
漢氏輿地形兹未擬晉代方丈比此非妙匹之長樂唯
畫古賢儔之未央止圖將帥未有洞該八藪混觀六合
域中天外指掌可求地角河源戶庭不出豈問千秋自
識烏桓之地脱逢壮武方著博物之書
錦帶書十二月啟
太簇正月
伏以北斗周天送玄冥之故節東風拂地啟青陽之芳
辰梅花舒兩歲之装栢葉泛三元之酒飄颻餘雪入簫
管以成歌皎潔輕水對蟾光而寫鏡想足下神遊書帳
性縱琴堂談叢發流水之源筆陣引崩雲之勢昔時文
會長思風月之交今日言離永嘆參商之隔但某執鞭
賤品耕鑿庸流沉形南畆之間滯迹東臯之上長懷盛
德聊吐愚衷謹憑黃耳之傳佇望白雲之信
夾鍾二月
伏以節應佳辰時登令月和風拂迥淑氣浮空走野馬
於桃源飛少女於李徑花明麗月光浮竇氏之機鳥哢
芳園韻響王喬之管敬想足下優游泉石放曠烟霞尋
五柳之先生琴尊雅興謁孤松之君子鸞鳳騰翩誠萬
世之良規實百年之令範但某蓆戶幽人蓬門下客三
冬勤學慕方朔之雄才萬卷長披習鄭玄之逸氣既而
風塵頓隔仁智竝乖非無衰侣之憂誠有離羣之恨謹
伸數字用寫寸誠
姑洗三月
伏以景逼徂春時臨變節啼鶯出谷爭傳求友之音翔
蘂飛林競散佳人之靨魚遊碧沼疑呈遠道之書燕語
雕梁恍對幽閨之語鶴帶雲而成蓋遙籠大夫之松虹
跨澗以成橋遠現美人之影對兹節物寧不依然敬想
足下聲馳海内名播雲間持郭璞之毫鸞詞場月白呑
羅含之彩鳳辯囿日新某山北逸人墻東隱士龍門退
水望冠冕以何年鷁路頽風想簮纓於幾載既違語嘿
且阻江湖聊寄八行之書代申千里之契
中吕四月
節届朱明晷鍾丹陸依依聳蓋俱臨帝女之桑鬱鬱丹
城並挂陶潛之柳梅風拂戶牖之内麥氣擁宫闕之前
敬想足下聲聞九臯詩成七步涵蚌胎於學海卓爾超
羣蘊抵鵲於文山儼然孤秀但某窮途異縣岐路他鄉
非無阮籍之悲誠有楊朱之泣每遇秋風振響鶉驚子
夏之衣夜月流輝鵲繞將軍之樹既乖連璧之契終隔
斷金之情中心藏之卑誠至矣今因去燕聊寄芻蕘如
遇回鱗希垂金玉
蕤賓五月
麥隴移秋桑律漸暮蓮花泛水艷如越女之腮蘋葉漂
風影亂秦臺之鏡炎風以之扇戶暑氣於是盈樓涷雨
洗梅樹之中火雲燒桂林之上敬想足下追涼竹徑托
蔭松間彈伯牙之素琴酌嵇康之綠酒縱横流水酩酊
頽山實君子之佳游乃王孫之雅事某沉痾漳浦臥病
泉山頓懷劉幹之勞鎮抱相如之渴是知枯榮莫測生
死難量騐風燭之不停如水泡之易滅聊申敝札以代
勞人佇覩芳詞希垂愈疾
林鍾六月
三伏漸終九夏將謝螢飛腐草光浮帳裏之書蟬噪繁
柯影入機中之髩濯枝遷而潦溢芳槿茂而發榮山土
焦而流金海水沸而漂礫敬想足下藏形月府遁跡冰
床披莊子之七篇逍遙物外玩老聃之兩卷恍惚懷中
但某白社狂人青緗末學不從州縣之職聊立松篁之
間時假德以為隣或借書而取友三千年之獨鶴暫逐
雞羣九萬里之孤鵬權潜燕侣既非得意正可忘言諸
不具伸應俟面會
夷則七月
素商驚辰白藏届節金風曉振偏傷征客之心玉露夜
凝直泫僊人之掌桂吐花於小山之上梨翻葉於大谷
之中故知節物變衰草木搖落敬想足下時稱獨步世
號無䨇萬頃澄波黃叔度之器量千尋聳幹嵇中散之
楷模但某一介庸才三隅頑學懷經問道不遇披雲負
笈尋師罕逢見日俛仰興嘆形影自憐不知龍前不知
龍後鸒鵬雖異風月是同幸矣擇交希垂影拂
南吕八月
一嘆分飛三秋限隔遐思盛德將何以伸白雲斷而音
信稀青山暝而江湖遠敬想足下羽儀勝睠領袖嘉賓
傾玉醅於風前弄瓊駒於月下但某登山失路涉海迷
津聞猿嘯而寸寸斷腸聽鳥聲而雙雙下淚當以黃花
笑冷白羽悲秋既傳蘇子之書更泛陶公之酌聊因三
鳥略敘二難面會取書不能盡述或叨鳳念不黜魚緘
無射九月
宿昔親朋平生益友不謂窮通有分雲雨將乖既深伐
木之聲更問采葵之詠屬以重陽變敘節景窮秋霜抱
樹而擁柯風拂林而下葉金堤翠柳帶星采而均調紫
塞蒼鴻追風光而結陣敬想足下秀標東箭價重南金
才過呑鳥之聲德邁懷蛟之智但某衡門賤士甕牖微
生既無白馬之談且乏碧雞之辯嘆分飛之有處嗟會
面以無期聊伸布服之言用述併糧之志
應鍾十月
節届玄靈鍾應隂律愁雲拂岫帶枯葉以飄空朔氣浮
川映危樓而疊迥胡風起截耳之凍趙日興曝背之思
敬想足下山嶽鍾神星辰挺秀潜明晦跡隱於朝市之
間縱法化人不混鄉閭之下某陋巷孤遊穿牆自活終
朝息㸑若孔子之為貧竟日停炊如范生之在職牛衣
當被畏見王章犢鼻親操恐逢犬子雖此慚賤而不羞
貧綺服有時此言何述
黃鍾十一月
日往月來灰移火變暫乖語默頓隔秦吳既傳蘇李之
書更共范張之志冷風盛而結鼻寒氣切而凝唇虹入
漢而藏形鶴臨橋而送語彤雲垂四面之葉玉雪開六
出之花敬想足下世號冰壺時稱武庫命長袂而留客
施大被以招賢酌醇酒而據切骨之寒溫獸炭而祛透
心之冷某携戈日久荷戟年深揮白刃而萬定死生引
虹旗而千決成敗退龍劒而却步月下開營進鯨鼓而
横行雲前起陣徒勞斬斫豈用功勲諸不具陳謹伸微
意
大吕十二月
分手未遙翹心且積引領企踵朝夕不忘眷友思仁行
坐未捨既屬嚴風極冷苦霧添寒冰堅漢地之池雪積
袁安之宅敬想足下棲神鶴駕眷想龍門披玩之間願
無捐德某種瓜賤士賣餅貧生入爨竈以揚聲不逢蔡
子駕鹽車而顯跡罕遇孫陽徒懷叩角之心終想暴腮
之患既為久要聊吐短章紙盡墨窮何能懇露
謝勑賚魏國所獻錦等啟
山羊之毳東燕之席尚傳登高之文北鄴之錦猶見胡
綾織大秦之草戎布紡玄菟之花
謝勑賚廣州塸等啟
淮南承月之杯豈均符采西國浮雲之椀非謂瑰竒臣
南珍靡究未讀奏曹之表方物罕逢不識議郎之畫
謝勑賚城邊橘啟
結根龍首垂隂漸土甘踰石蜜味重金衣暉章縹李豈
止稱於晉世上林美棗非獨高於漢日
謝勑賚河南菜啟
海水無波來因九譯周原澤洽味備百羞堯韭未儔姬
歜非喻
謝勅賚大菘啟
吳愧千里之蓴蜀慙七菜之賦是知泮宫採芹空入魯
詩流火烹葵徒傳豳曲
疏
請停吳興丁役疏
伏聞當遣王弁等上東三郡民丁開漕溝渠導洩震澤使
吳興一境無復水災誠矜恤之至仁經略之遠旨暫勞
永逸必獲後利未萌難覩竊有愚懷所聞吳興累年失
收人頗流移吳郡十城亦無全熟唯義興去秋有稔復
非常役之民即日東境榖價猶貴劫盗屢起所在有司
皆不聞奏今征戍未歸強丁數少此雖小舉竊恐難合
吏一呼門動為民蠧又出丁之處遠近不一比得齊集
已妨蠶農去年粗為豐歲公私未能足食如復今兹失
業慮恐為弊更深且草竊多伺候人間虛實若善人從
役則抄盜彌增吳興未受其益内地已罹其災不審可
得權停此工待優實以行聖心垂矜黎庶神量久已有
在臣意見庸淺不識事宜苟有愚心願得上啟
昭明太子集卷三
