昭明太子集卷二
梁蕭統撰
七
七契
奚斯逸士肥遁棄榮蓮峰於焉剗跡灌水是用庇形口
不悦於五味心不娛於八聲鄙巢父之稱哲笑蘇門之
為英鵠蓋龍旂初不關意鳳吹鼉鼓終不屑情跨四海
而擅美邁三古而振名居山林而不返終無慮而無營
於是辯博君子詞若湧泉言踰却秦之魯辯超稷下之
田欲抑則大鵬垂翅欲抗則尺鷃冲天聞逸士之懷寶
乃拂衣而造焉駕兩驂之如手乘輕車之若流爰自畿
甸徑造山周傍瞻虹見俯眺雲浮鳴禽聒耳零霧蔽眸
唯一壑之為阻無三逕之可求於是披榛陟路援蘿踐
㠋雖跋涉而不休覩逸士之所託其為居也寂焉而靡
所聽瞑然而無所曕三椿蔓戶八桂攅簷蓽門鳥宿圭
竇狐潜風來室搖霧下窗霑實人跡之罕至逸士於此
而獨淹
君子曰蓋聞智士不希捐介仁者莫有迷邦傅說終受
殷爵吕望遂啟齊封余敬吐誠而畢慮子能留志而見
從乎逸士曰鄙人固陋自潜幽藪必枉話言敬聆金口
君子曰若夫夾鍾之節春景依遲碧樹初蘂綠草含滋
春臺之樂信矣熙熙於是百金之士萬鍾之家招搖隆
富徵集豪華駕紫騮之馬乘青蓋之車出自高宇行無
狹斜陶嘉月而結交游藉芳辰而宴朋友望宜春以隨
肩入長楊以㩦手金盤薦美藉之珍玉杯沉縹清之酒
義用和神事非爽口於是娛樂未終留光將夕飛觴引
滿奮袖舉白投轄安坐歡甚促席以會雕蟲之賓加有
清談之客論同炙輠藻若陵雲戴憑不能高其說相如
不能擅其文無玄不折無細不分搦簡玉振下筆蘭芬
乃亦六郡莫擬非直三蜀蔑聞屬虞泉氣晩朗月潜曜
清巵未闌宵景方照竒舞逓作名謳斯召約綽妍&KR1086;嬋
嫣宜笑綺縠風吹珠璣星耀齊竽颺參差之響趙瑟奏
鏗鏘之妙兹亦遊讌之至娛子能偕此而為樂乎逸士
曰輕蕩遊觀非予所躭得性行樂從好山南
君子曰輔性和神實惟至味非直方今見重乃亦自古
攸貴不周之和調腸補胃雜以龍肝玃炙豹舌猩唇劉
氏之醢范公之鱗鶬出雲際鱘來江岷蒲菹芬馥古聖
所珍其酒則蒼梧九醞中山千日取譬湛露擬之飴蜜
百味交馳三雅間出若其珍異則修筵斯溢千品萬類
不可詳悉西母靈桃南楚萍實東陵之瓜北燕之栗湖
畔之柿江隂之橘張掖白奈恒陽黃棃河東洗犬隴蜀
蹲鴟竝怡神甘口窮美極滋加以伊公調和易氏燔爨
傳車渠之椀置青玉之案瑤俎既以麗竒雕盤復為美
玩子能與予而享之乎逸士曰甘膬腸腐五味口爽伊
人素蓄無羡方丈
君子曰千里之駒出自余吾伯樂所選伏波所模通肩
合相平腹應圖激電比速躡景競驅騰黃弗敢擬駿赤
兔莫與爭途異態連踡竒姿猗倚逸足驟反雲移未駛
形函遊華日不暇徙廼飾金羈之昭晣加以玉鞍之輝
煥連乾麗靡輕蘇燦爛逸氣既為勝矚美飾重成壮觀
蹄蹶紅塵膺流絳汗風起龍驤灰聲鳥散自古迄今人
誰不玩逸士能就予而乘之乎逸士曰遊逸輕佻策馬
爭驅粤今樂靜豈能感娛
君子曰光形飾體莫過鮮衣冠鵕䴊之長纓若曾雲之
零霏琅玕珩珮言飾于背飄颺輕裾是用曜軀方空之
綬弱紈之蕉暑纔炙而已却風未至而先搖既唯照麗
兼以輕鏘似朝霞之發彩若夕景之舒光至夫杪秋既
謝寒緒中人則輕狐稱美豐貂表珍斯乃赤也所以去
魯孟嘗所以出秦步光之妙櫑具之華君子武備所用
禦邪標以珠玉飾以蓮花其任則百冶精銳利擬秋霜
豈止在身為美服襲稱臧固乃龍躍於襄水見氣於南
昌幽通神化其妙難詳將與逸士服之以相徉逸士曰
紾絺避暑緼袍禦冬鮮麗綺靡未之或從
君子曰是有喬桐抽葉青葱結根善地擢榦華嵩栖鳳
曾山之側藏龍平陵之東拂靉靆之高雲鼔捎殺之雄
風苕亭萬仞實造天中乃使匠石運斤班輸琢錘製起
玄修形踰綠綺與金石而鏗鏘共絲竹而曼靡托北方
之佳人命高樓之杞氏間以巴隴才僮邯鄲妙妓騁獸
為之輟馳飛禽為之不徙加以荆和之飾照耀柘絲之
絃激揚三聲吐韻四結流唱辭高薰奏響溢芝房竹來
嶰谷律寫歸昌再鼓而玄鶴集九成而儀鳳翔初音魚
踊餘妙繞梁何止田文慨慷劉靖傷心而已哉中山清
曲若折而和揚美目以流眄啟玉齒而安歌歌曰陽阿
奏兮激楚流望洛水兮有好仇從輕櫂兮汎龍舟將與
逸士陟彼華堂憩諸閎館玉宇明華文階燦爛璇題昭
晰珠簾彪煥身託瑇瑁之筵目寓瓊華之玩且以悦諸
和性之樂豈非綺麗之觀哉逸士曰居兹四郭寧辨五
音靡曼不極君子弗欽雖聞贍辭之銳無會野人之心
君子曰白藏肅殺天高野清玉樹始落金蘂初榮幕鷰
北反沙雁南征實秋收之美節將挍獵以娛情使櫪無
伏馬巷靡遺行執戈於芊眠之野彎弧於曠浪之隂養
由輕盼則林摧鷙獸蒲且效技則虛下翔禽騰猿蹷其
足虓虎不擇音掩兔轔鹿既蔑古之烏有填坑滿谷亦
𦕈昔之上林至於輕繳纔飛則連鴻解羽微纖始放則
並鱗失波豈論玄泉之則寧願將翺之歌弭節言旋禽
不可算周旋眺覽足為京觀子雖山栖其從此玩逸士
曰解網垂仁殷王美則聞聲不食孔聖淑音害蠢類而
為樂豈君子之用心
君子曰蓋聞地美養禾君仁愛士澤被無垠光照郊鄙
蒲輪必鄒魯之儒宗紆青必洛陽之才子大漢愧得人
之盛有周慙以寧之美萬國若翕從四海同使指刑措
弗用囹圄斯虛既講禮於太學亦論詩於石渠戈有載
戢史無絶書銅律應度玉燭調和黃髮擊壤青衿興歌
元帥竒士庠序鴻生求禮儀之汲汲行仁義之明明隆
采椽之義却瑇瑁之榮當朝有仁義之睦邊境無烟塵
之驚信如四氣明並三光廚莆挺茂階蓂吐芳瑞鹿摛
素祥熊耀黃靈禽樂囿儀鳳栖堂太平之瑞寶鼎樂協
之應玉羊丹烏表色玉露呈瀼野絲垂木嘉苗貫桑固
以德苞子姒道邁虞唐六合寧泰四宇咸康不煩一戟
東甌膜拜詎勞一卒西域獻琛鹿蠡稽顙以悛惡樓蘭
面縳而革音吾皆去鼻飲之穴棄烏舉之深固以澤流
無外恩被遐方福比嵩岱道則穹蒼豈有聞若斯之化
而藏其皮冠哉逸士曰鄙人寡識守節山隅不聞智士
之教將自潜以糜軀請伏道而從命願開志以滌慮
七召
假是先生負兹勁逞状羣飛之喪侣似獨行之迷逕神
忽忽而若忘意衝衝而不定鑒丹綠其無主聞鐘鼓以
失聽至乃冬霰積庭室靡人聲春花滿野地無行者圜
堵常閉曲突無烟同生芻之暫有共死灰之壹燃篤論
公子聞而崛起雖道術之可忘亦切磋之所恥命徒御
以絡繹將有事於巖中車煜爚而流水馬泮渙以追風
乃踰汗漫入蒙蘢至深潭之瀴溟有洞室之穹崇居隱
磷而出沒望嶔岑而下上竹距石以斜通水韻松以含
響地不寒而蕭瑟日無雲而矘朗於是整容投刺倒屣
排門揚眉就席舉袂而言曰若五秀禀其生靈六情通
其愛惡憎共集於鄙老嗜同歸於美樂今足下羣鳥獸
以為娛處貧賤而不怍欲賓實於孤介乃貽譏乎隕穫
至乃喀喀死于道邊瞀瞀填乎溝壑削松筆以畫虎鼓鉛
刀而刻鵠身既勞而不見事何感而莫懲欲模名於帶
索豈知命於泥繩何異走長衢以避影煎流水以求冰
今欲道足下以衛生之秘術怡神之妙道譬之愈疫於
寒植同起尸於仙草寧願聞乎先生曰有為之生已逼
無益之慮常勞若見明於礙滯幸求救於肓膏
公子曰千門始搆百堂洞啟激洛開渠疏山抗陛延袤水陸曠
望東西下臨江海上屬雲霓百丈杳冥以飛跨九層鬱
律以階梯步三休而更迥塗中宿而方迷雕墻屈曲以
交互網戶周流以重積既隂涔而影響亦呌嘯而辟易
沙板金鋪紫柱玉舄煒煌熻赩硱磳博敞圖雲霧之蔽
虧状神仙之來往璧璫自耀珠綴恒響蜉蝣動而晝喧
熠燿飛而夜朗既臨下以寥泬亦憑高而泱漭聞疾雷
於階陛弄犇星於帷幌亘以曲堂周以洞房北負連闥
南注長廊綺疏交映鏤檻相望鷰飛蓮井日照杏梁陽
鳥鶱其將動雲鳳矯而欲翔若乃浚沼開源延石崇壤
擬崑閬之㠨&KR1293;比滄溟之瀇瀁其中則有桂宫栢寢吳
臺柘館複道耿介而連雲阿閣穹隆而仰漢望虬欄之
映水見丹鶴之出岸艷草竒色嘉樹珍名長生靈壽男
華女貞河柳垂葉山榴發英翫竒花之春滿摘甘實於
夏成此實宫苑之壮麗豈能從我而為榮先生曰多言
反道辯口傷實懼貽弊於蔀家且自安乎容膝
公子曰銅瓶玉井金釡桂薪六榖九鼎百葉千珍熊蹯
虎掌雞跖猩唇䲋魚兩味玄犀五肉拾卵鳳巢剖胎豹
腹三臠甘口七菹愜目蒸餅十字湯官五熟海椒魯豉
河鹽蜀薑劑水火而調和糅蘇榝以芬芳麟脯追復而不
盡犢魚稍割其無傷黿羹流歠蚔醬先嘗鱠温湖之美
蚶切丙宂之嘉魴落俎霞散逐刃飛揚輕同曳蠒白似
飛霜蔗有盈丈之名桃表兼斤之實杏積魏國之貢菱
為鉅野所出衡曲黃梨汶垂蒼栗隴西白榛湘南朱橘
荔枝沙棠蒲萄石蜜瓜稱素腕之美棗有細腰之質並
抗吻以除煩亦咀牙而消疾於是三雅陳席百味開印
玉几星稀蘭英縹潤既夷志於坎壈亦懷忘於鄙恡此
蓋滋旨之極珍豈能從予而共進先生曰不貴媮食寧
甘醇酒既深悟於腐腸豈自迷於爽口
公子曰秦氏獨立燕姝絶世如短如長不穠不細信耳
目之妖冶乃古今之佳麗妍姿豔逸淑性閑華效施顰
於宋里經墮馬於梁家折纖腰以微步呈皓腕乎輕紗
臨池正領拂鏡看花觀堵墻以䬃沓傾城國以諠譁墨
欲歸而抽軫惠將返而迴車至乃鄭衛繁聲抑揚絶調
足使風雲變動性靈感召擊哀響則春臺之人愴焉而
雪泣起歡情則崩城之婦嫣然而微笑嶰谷調鳳之竹
龍門獨鵠之柯綠珠絳樹宋子韓娥青春婉娩上客經
過開洞房以命賞召才人而合宴舉輕幔以徐來隔珠
簾而可見牀披珠象簟展羅薦聽促柱之方進聞簧聲
之始囀步想象以頓足腕蹣連而拂面托斜視於遺簪
寄含情而舉扇俄而夕烏東反落日西懸綺霞映水娥
月昇天解鴛鴦之繡被拂距蛩之長氊燭羽幃而動爛
薰蕙帳而微烟願横施以自昵脱斜領於君前此乃聲
色之妖蕩將不從我而留連先生曰淫聲非篤論之旨
麗色本余情所棄伐國不問仁人此言從何而至
公子曰歲晩農休時閒務隙山火已燎野霜初白聊效
殺於秋冬乃從禽於草澤蜀地五丁齊國二子氣動山
漂汗揮雨起渥洼流赭蘭池照血躡飛影於未形赴犇
星於欲滅革車隱隱轂騎闐闐鼓譟諠而振地烝徒駭
而聒天割玉之刀飲石之箭罝羅布其一目罟網周及
三面犬號驤螭鷹名奔電暫離已合忽隱仍見赴迥超
危衝林跋援草隨足起山從眼轉跨躡岡澗電舉陵陸
鳥不及飛獸不遑伏既前轥而後赴亦左排而右蹴跖
實駭而自救騰虛亂而相撲視灑血之丹地見飛毛之
暗目傍窮劫剞勢極搜求文皮坐裂膬尾生抽手羈鐵
頂足批銅頭象折牙而陵遽貊拉齒而夷由擒高樓之
度索走大樹之神牛鴈聞弦而跕跕猨抱木而啾啾笑
楚王之雲夢恥漢帝之中流此武材之矯猛豈能從我
而畋遊先生曰馳騁傷仁好殺非勇幸廣内之豐樂何
禽荒之足重
公子曰踆烏始照宫槐遽而欲舒顧兔纔滿庭英紛而
就落譬光影於飛浮比生靈於栖託擾擾摩肩轔轔方
駕立怵迫於毁譽獨慇勤於用舍嗟向有而今無歎後
榮而前謝清歌雅舞暫同於夢寐廣厦高堂俄成於幻
化若夫洗精服食慕道遊仙尋玉塵於萬里守金竈於
千年三尸可度九轉難傳飛騰水陸咀嚼靈玄若乃壁
上真辭枕中秘要彈壓神鬼吐納靈妙既變醜以成妍
亦反老而為少虬駕夭矯而出沒電裳諷沓而容與接
鵠馭於後乘追鳳簫於前侣雨散漫以霑服雲霏微而
襲宇瞰芝闕以窈窕見玉臺之相拒蓋排烟而漸滅旌
拖風而未舉值解佩於江濱逢弄珠於漢渚薄遊玄圃
弭節太華列神童於羽帳侍玉女於仙車澗採兮危實
苑拔兮迥花聽弱水之晨浪望崑山之夕霞窮北辰而
比壽指中岳以為家此神仙之恍惚豈從我而蠲邪先
生曰捕影之言莫測繫風之論難盡未嘗留意於死生
豈復稍論於椿菌
公子曰洙泗遺文鄒魯餘烈其道未遠其風不絶方領
圓冠金口木舌談章句之遠旨搆紛綸之雅說陳五禮
明六詩貫穿微妙辨析毫釐既待問以重席亦覃思而
下幃醞藉愷悌和樂緝熙生徒肅肅賓友師師並接衽
以聞道俱援手而受辭心絶内戰事無外慾横經者比
肩擁箒者繼足醜申韓之法令陋桓文之風俗六郡凑
其衣冠五陵窮其軌躅信斯文其若水實斯人之如玉
若夫珠璣産於蚌蛤珪璧出於山淵未有玉不瑩而為
寶人無學而稱賢蓋持身之管籥進德之舟船響如鐘
而待叩明似鏡而常懸此見重於經術寧降志於吾賢
先生曰誠此言之甚美比斯道之為曠恥見嘲於腐儒
豈求珍於席上
公子曰我大梁之啟基方邃古而無匹先天定始比殷
周而餘裕揖讓受終考唐虞而不失道德有序憲章咸
秩六府孔修百司盡畢搜求儒雅招拾遺逸旰食思治
雖聞於昔談昧旦臨朝乃見乎兹日蕩蕩薰風泱泱
大典道含弘而廣被澤汪濊而傍闡採輿人之片言納
匹夫之小善事在微而畢照言無幽而不顯若夫下車
布德伐罪弔民風無偃稼雨不破塵覩勝殘於期月見
成俗於浹辰含羣生兮如海養萬類其猶春鄉無豕食
之禄野靡狼顧之民樵者目金而知恥耕夫讓畔以成
仁何大庭之足競豈栗陸之能隣璧水道庠序之風石
渠啟珪璋之盛竒士輻凑而騁足異人間出而效命小
大之獄無冤民翾飛之物無夭性故能睦之以九世齊
之以七政坦坦恢恢巍巍赫赫政德洽於霜風教義窮
於足迹望雲氣而欵關候海水而重譯所謂府不輟貢
史無虛帛天瑞磊砢而相尋地符氛氲而不少收六穗
於征賦翫九莖於池沼三足應感而來儀一角知時而
自擾映景星於初月聆鳳音於將曉若乃亭毒不疵合
天地而竝施陶鈞日月與造化而同功故非言辭之可
具盡筆札之所能窮懷真獨往之夫犇走而從事滅迹
藏名之士顛倒而向風二漢有同於兒戲魏晉無礙於
胷中言未畢先生攝衣而起曰子前所說似玉巵之無
當徒費辭而難領譬由背日而視秋毫却行而求鄢郢
一聞皇王之盛則豁然神悟而理攄志無時而可卷邦
有道而宜舒敢以淺智請從後車
令
荅玄圃園講頌啟令
得書并講頌首尾可觀殊成佳作辭典文豔既溫且雅
豈直斐然有意可謂卓爾不羣覽以迴環良同愈疾至
於䨇因八辯彌有法席之致銀草金雲殊得物色之美
吾在原之意甚用欣懌遲面乃悉此不盡言統報
與東宫官屬令
威明昨宵奄復殂化甚可痛傷其風韻遒上神峰標暎
千里絶迹百尺無枝文辯縱横才學優贍跌宕之情彌
遠濠梁之氣特多實俊人也一爾過隙永歸長夜金刀
掩芒長淮絶涸去歲冬中已傷劉子今兹寒孟復悼王
生俱往之傷信非虛說
昭明太子集卷二
