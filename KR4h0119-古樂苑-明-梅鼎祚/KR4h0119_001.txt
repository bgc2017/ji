古樂苑卷一
明梅鼎祚編
郊廟歌辭
(樂記曰王者功成作樂治定制禮是以五帝殊時不相沿樂三王異世不相襲禮明其有損益也然)
(自黃帝以來至于三代千有餘年而其禮樂之備可以考而知者唯周而已周昊天有成命乃郊祀)
(天地之樂歌也清廟祀太廟之樂歌也我將祀明堂之樂歌也載芟良耜藉田社稷之樂歌也然則)
(祭樂之有歌其來尚矣兩漢巳後世有制作其所以用於郊廟朝廷以接神人之歡者其金石之響)
(歌舞之容亦各因其功業治亂之所起而本其風俗之所由武帝時詔司馬相如等造郊祀歌詩十)
(九章五郊互奏之又作安世歌詩十七章薦之宗廟至明帝乃分樂為四品一曰大予樂典郊廟上)
(陵之樂郊樂者易所謂先王以作樂崇德殷薦上帝宗廟樂者虞書所謂琴瑟以詠祖考來格詩云)
(肅雍和鳴先祖是聽也二曰雅頌樂典六宗社稷之樂社稷樂者詩所謂琴瑟擊鼓以御田祖禮記)
(曰樂施于金石越于音聲用乎宗廟社稷事乎山川鬼神是也永平三年東平王蒼造光武廟登歌)
(一章稱述功德而郊祀同用漢歌魏歌辭不見疑亦用漢辭也武帝始命杜䕫創定雅樂時有鄧靜)
(尹商善訓雅歌歌師尹胡能習宗廟郊祀之曲舞師馮肅服養曉知先代諸舞䕫總領之魏復先代)
(古樂自䕫始也晉武受命百度草創泰始二年詔郊廟明堂禮樂權用魏儀遵周室肇稱殷禮之義)
(但使傅玄改其樂章而已永嘉之亂舊典不存賀循為太常始冇登歌食舉之樂明帝太寧末又詔)
(阮孚增益之至孝武太元之世郊祀遂不設樂宋文帝元嘉中南郊始設登歌廟舞猶闕乃詔顔延)
(之造天地郊登歌三篇大抵依倣晉曲南齊梁陳初皆沿襲後更創制以為一代之典元魏宇文繼)
(有朔漢宣武已後雅好胡曲郊廟之樂徒有其名隋文平陳始獲江左舊樂乃調五音為五夏二舞)
(登歌房中等十四調賓祭用之唐高祖受禪未遑改造樂府尚用前世舊文武德九年乃命祖孝孫)
(脩定雅樂而梁陳盡吳楚之音周齊雜胡戎之伎於是斟酌南北考以古音作為唐樂)
漢郊祀歌
(漢書禮樂志曰武帝定郊祀之禮祠太乙于甘泉就乾位也祭后土于汾陰澤中方丘也乃立)
(樂府采詩夜誦有趙代秦楚之謳以李延年為協律都尉多舉司馬相如等數十人造為詩賦)
(略論律呂以合八音之調作十九章之歌以正月上辛用亊廿泉圜丘使童男女七十人俱歌)
(昏祠至明夜嘗有神光如流星止集于祠壇天子自竹宫而望拜百官侍祠者數百人皆肅然)
(動心焉其餘巡狩福應之事不序郊廟是時河間獻王獻所集雅樂天子下太樂官常存肄之)
(歲時以備數然不常御常御及郊廟皆非雅聲今漢郊廟詩歌未有祖宗之亊八音調均又不)
(協于鐘律而内有掖庭材人外有上林樂府皆以鄭聲施于朝廷哀帝即位下詔罷樂府官郊)
(祭樂及古兵法武樂在經非鄭衛之樂者條奏别屬他官丞相孔光大司空何武奏郊祭樂六)
(十二人給祠南北郊宋書樂志曰漢武頗造新歌然不以光揚祖考崇述正德但多詠祭祀及)
(祥瑞而巳今按其首練時日曰靈之來靈之至迎神也帝臨五章歌五帝也泰元三章統頌天)
(地而日出入言人命不能安固武帝願乘黃之徠下如黃帝之升而仙也其後或紀瑞應或祝)
(神釐赤蛟曰禮樂成靈將歸則送神之曲也後代郊祀樂府多倣之大都本騷九歌招魂故其)
(詞幽深峻絶)
練時日
練時日侯有望焫膋蕭延四方九重開靈之斿垂惠恩
鴻祜休靈之車結玄雲駕飛龍羽旄紛靈之下若風馬
左倉龍右白虎靈之來神哉沛先以雨般裔裔靈之至
慶陰陰相放怫震澹心靈已坐五音飭虞至旦承靈億
牲繭栗粢盛香尊桂酒賓八鄉靈安留吟青黃徧觀此
眺瑶堂衆嫭並綽奇麗顏如荼兆逐靡被華文厠霧縠
曳阿錫被珠玉俠嘉夜茝蘭芳澹容與獻嘉觴(般與班同放怫)
(音昉弗俠與挾同)
帝臨(張晏云此后土之歌也土數五故稱數以五坤為母故稱媪土色黃故稱上黃劉攽)
(云帝指武帝改服色尚黃數用五富媪者由漢以土德王也按青陽四歌則后土當在中)
(壇張說是矣)
帝臨中壇四方承宇繩繩意變備得其所清和六合制
數以五海内安寧興文匽武后土富媪昭明三光穆穆
優游嘉服上黃(媪一云當作煴如作煴則坤母之說鑿矣)
青陽(史記樂書曰春歌青陽夏歌朱明秋歌西顥冬歌玄冥四首漢書並云鄒子樂)
青陽開動根荄以遂膏潤并愛跂行畢逮霆聲發榮壧
處頃聽枯槀復産迺成厥命衆庶熙熙施及夭胎羣生
啿啿惟春之祺(頃讀如傾啿音湛)
朱明
朱明盛長旉與萬物桐生茂豫靡有所詘敷華就實既
阜既昌登成甫田百鬼迪嘗廣大建祀肅雍不忘神若
宥之傳世無疆(顔師古云桐讀為通劉攽云桐幼穉也)
西顥
西顥沆碭秋氣肅殺含秀垂穎續舊不廢姦偽不萌祅
孽伏息隅辟越遠四貉咸服既畏兹威惟慕純德附而
不驕正心翊翊(廢叶音發)
玄冥
玄冥陵陰蟄蟲蓋臧屮木零落抵冬降霜易亂除邪革
正易俗兆民反本抱素懷樸條理信義望禮五嶽籍斂
之時掩收嘉穀
惟泰元(漢書禮樂志曰建始元年丞相匡衡奏罷鸞路龍鱗更定詩曰涓選休成)
惟泰元尊媪神蕃釐經緯天地作成四時精建日月星
辰度理陰陽五行周而復始雲風靁電降甘露雨百姓
蕃滋咸循厥緒繼統共勤順皇之德鸞路龍鱗罔不肸
飭嘉籩列陳庶幾宴享滅除凶災烈騰八荒鐘鼓竽笙
雲舞翔翔招搖靈旗九夷賓將(釐讀如僖共讀如恭享叶音鄉)
天地(匡衡奏罷黻繡周張更定詩曰肅若舊典)
天地並況惟予有慕爰熙紫壇思求厥路恭承禋祀緼
豫為紛黻繡周張承神至尊千童羅舞成八溢合好效
歡虞泰一九歌畢奏斐然殊鳴琴竽瑟會軒朱璆磬金
鼓靈其有喜百官濟濟各敬厥事盛牲實爼進聞膏神
奄留臨須搖長麗前掞光耀明寒暑不忒況皇章展詩
應律琄玉鳴含宮吐角激徵清發梁揚羽申以商造兹
新音永久長聲氣遠調鳳鳥鴹神夕奄虞蓋孔享(溢與佾同)
(軒朱即朱軒鴹古翔字明章以後叶音)
日出入
日出入安窮時世不與人同故春非我春夏非我夏秋
非我秋冬非我冬泊如四海之池徧觀是耶謂何吾知
所樂獨樂六龍六龍之調使我心若訾黃其何不徠下
天馬(漢書武帝紀曰元鼎四年秋馬生渥洼水中作天馬之歌禮樂志作元狩三年李棐)
(曰南陽新野有暴利長武帝時遭刑屯田燉煌界數於渥洼水旁見羣野馬中冇竒者與)
(凡馬異來飲此水利長先作土偶持勒靽於水旁馬玩習久之代土偶持勒靽收得獻之)
(欲神異之云從水中出也太初四年春貳師將軍李廣利斬大宛王首獲汗血馬來作西)
(極天馬之歌西域傳曰大宛國多善馬馬汗血言其先天馬子也應劭曰大宛有天馬種)
(蹏蹋石汗血蹋石者謂蹋石而有跡言其蹏堅利汗血者謂汗從前肩髆出如血號一日)
(千里也張騫傳曰漢武帝初發書易曰神馬當從西北來得烏孫馬好名曰天馬及得宛)
(馬汗血益壯更名烏孫馬曰西域馬宛馬曰天馬云史記樂書别有二歌與此小異今載)
(於後)
太一況天馬下霑赤汗沫流赭志俶儻精權奇籋浮雲
晻上馳體容與迣萬里今安匹龍為友(天馬歌逝籋音躡迣音古迾)
(字師古云迣與厲同)
天馬徠從西極涉流沙九夷服天馬徠出泉水虎脊兩
化為鬼天馬徠歴無草徑千里循東道天馬徠執徐時
將搖舉誰與期天馬徠開遠門竦予身逝昆侖天馬徠
龍之媒游閶闔觀玉臺(西極天馬歌馬應劭云辰曰執徐言得天時歲在辰也)
天門
天門開詄蕩蕩穆並騁以臨饗光夜燭德信著靈寖平
而鴻長生豫大朱涂廣夷石為堂飾玉梢以舞歌體招
搖若永望星留俞塞隕光照紫幄珠熉黃幡比翄回集
貳雙飛常羊月穆穆以金波日華燿以宣明假清風軋
忽激長至重觴神裵徊若留放殣冀親以肆章函蒙祉
福常若期寂漻上天知厥時汎汎滇滇從高斿殷勤此
路臚所求佻正嘉吉弘以昌休嘉砰隠溢四方專精厲
意逝九閡紛云六幕浮大海(詄讀如迭殣音覲閡叶音改)
景星(一曰寶鼎歌漢書武帝紀曰元鼎四年夏六月得寶鼎后土祠旁作寶鼎之歌禮樂)
(志曰景星元鼎五年得鼎汾陰作)
景星顯見信星彪列象載昭庭日親以察參侔開闔爰
推本紀汾脽出鼎皇祜元始五音六律依韋響昭雜變
並會雅聲遠姚空桑琴瑟結信成四興遞代八風生殷
殷鐘石羽籥鳴河龍供鯉醇犧牲百味旨酒布蘭生泰
尊柘漿析朝酲微感心攸通修名周流常羊思所并穰
穰復正直往寗馮蠵切和疏寫平上天布施后土成穰
穰豐年四時榮(脽音誰寗叶音寧)
齊房(一曰芝房歌漢書武帝紀曰元封二年夏六月甘泉宮内中産芝九莖連葉作芝房)
(之歌故詔書曰上帝溥臨不異下房賜朕弘休是也禮樂志曰齊房元封二年芝生甘泉)
(齊房作古辭别有靈芝歌一首載後)
齊房産草九莖連葉宮童效異披圖按諜玄氣之精回
復此都蔓蔓日茂芝成靈華
后皇
后皇嘉壇立玄黃服物發冀州兆蒙祉福沇沇四塞徦
狄合處經營萬億咸遂厥宇(沇音兖徦即遐)
華燁燁
華燁燁固靈根神之斿過天門上千乘敦昆侖神之出
排玉房周流雜拔蘭堂神之行旌容容騎沓沓般傱傱
神之徠汎翊翊甘露降慶雲集神之揄臨壇宇九疑賓
䕫龍舞神安坐鴹吉時共翊翊合所思神嘉虞申貳觴
福滂洋邁延長沛施祐汾之阿揚金光横泰河莽若雲
增揚波徧臚驩騰天歌(敦讀如屯)
五神
五神相包四鄰土地廣揚浮雲扢嘉壇椒蘭芳璧玉精
垂華光益億年美始興交於神若有承廣宣延咸畢觴
靈輿位偃蹇驤卉汨臚析奚遺淫淥澤&KR1261;然歸
朝隴首(一曰白麟歌漢書武帝紀曰元狩元年冬十月行幸雍獲白麟作)
朝隴首覽西垠靁電尞獲白麟爰五止顯黃德圖匈虐
熏鬻殛闢流離抑不詳賓百僚山河饗掩回轅鬗長馳
騰雨師灑路陂流星隕感惟風籋歸雲撫懷心(尞古燎字)
象載瑜(一曰赤雁歌漢書禮樂志曰太始三年行幸東海獲赤鴈作)
象載瑜白集西食甘露飲榮泉赤鴈集六紛員殊翁雜
五采文神所見施祉福登蓬萊結無極(西叶音先)
赤蛟
赤蛟綏黃華蓋露夜零晝晻濭百君禮六龍位勺椒漿
靈已醉靈既享錫吉祥芒芒極降嘉觴靈殷殷爛揚光
延壽命永未央杳冥冥塞六合澤汪濊輯萬國靈禗禗
象輿轙票然逝旗逶蛇禮樂成靈將歸託玄德長無衰
太一歌(史記樂書曰武帝得神馬渥洼水中次以為太一之歌後伐大宛得千里馬馬)
(名蒲梢次作以為歌中尉汲黯進曰凡王者作樂上以承祖宗下以化兆民今陛下得馬)
(詩以為歌協於宗廟先帝百姓豈能知其音邪上默然不說)
太一貢兮天馬下霑赤汗兮沫流赭騁容與兮跇萬里
今安匹兮龍與友
蒲梢歌
天馬徠兮從西極經萬里兮歸有德承靈威兮降外國
涉流沙兮四夷服
靈芝歌(太平御覽作班固郊祀靈芝歌)古辭
因露寢兮産靈芝象三德兮瑞應圖延壽命兮光此都
配上帝兮象太微參日月兮揚光輝(瑞應一作應瑞)
古樂苑卷一
