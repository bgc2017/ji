古樂苑衍錄卷一
明梅鼎祚編
總論
樂府(文心雕龍)梁劉勰
樂府者聲依永律和聲也鈞天九奏既其上帝葛天八
闋爰乃皇時自咸英以降亦無得而論矣至於塗山歌
於候人始為南音有娀謠乎飛燕始為北聲夏甲歎於
東陽東音以發殷氂思于西河西音以興音聲推移亦
不一槩矣及夫庶婦謳吟土風詩官採言樂盲被律志
感絲篁氣變金石是以師曠覘風於盛衰季札鑒微於
興廢精之至也夫樂本心術故響浹肌髓先王慎焉務
塞淫濫敷訓胄子必歌九德故能情感七始化動八風
自雅聲浸微溺音騰沸秦燔樂經漢初紹復制氏紀其
鏗鏘叔孫定其容與於是武德興乎高祖四時廣於孝
文雖摹韶夏而頗襲秦舊中和之響閴其不還暨武帝
崇禮始立樂府總趙代之音撮齊楚之氣延年以曼聲
協律朱馬以騷體製歌桂華襍曲麗而不經赤鴈羣篇
靡而非典河間薦雅而罕御故汲黯致譏於天馬也至
宣帝雅頌詩效鹿鳴邇及元成稍廣淫樂正音乖俗其
難也如此暨後郊廟惟襍雅章辭雖典文而律非䕫曠
至于魏之三祖氣爽才麗宰割辭調音靡節平觀其北
上衆引秋風列篇或述酣宴或傷羈戍志不出於滔蕩
辭不離於哀思雖三調之正聲實韶夏之鄭曲也逮於
晉世則傳玄曉音創定雅歌以詠祖宗張華新篇亦充
庭萬然杜䕫調律音奏舒雅荀勗改懸聲節哀急故阮
咸譏其離聲後人驗其銅尺和樂精妙固表裏而相資
矣故知詩為樂心聲為樂體樂體在聲瞽師務調其器
樂心在詩君子宜正其文好樂無荒晉風所以稱遠伊
其相謔鄭國所以云亡故知季札觀辭不直聽聲而巳
若夫豔歌婉孌怨志詄絶淫辭在曲正響焉生然俗習
飛馳職競新異雅詠温恭必欠伸魚睨竒辭切至則拊
髀雀躍詩聲俱鄭自此階矣凡樂辭曰詩詩聲曰歌聲
來被辭辭繁難節故陳思稱李延年閑於增損古辭多
者則宜減之明貴約也觀高祖之詠大風孝武之歎來
遲歌童被聲莫敢不協子建士衡咸有佳篇並無詔伶
人故事謝絲管俗稱乖調蓋未思也至於斬(疑軒)伎鼓吹
漢世鐃挽雖戎喪殊事而並總入樂府繆襲所致亦有
可筭焉昔子政品文詩與歌别故略具樂篇以標區界
樂府總序(通志)宋鄭樵
古之達禮三一曰燕二曰享三曰祀所謂吉凶軍賓嘉
皆主此三者以成禮古之達樂三一曰風二曰雅三曰
頌所謂金石絲竹匏土革木皆主此三者以成樂禮樂
相湏以為用禮非樂不行樂非禮不舉自后䕫以來樂
以詩為夲詩以聲為用八音六律為之羽翼耳仲尼編
詩為燕享祀之時用以歌而非用以說義也古之詩今
之辭曲也若不能歌之但能誦其文而說其義可乎不
幸腐儒之說起齊魯韓毛四家各為序訓而以說相高
漢朝又立之學官以義理相授遂使聲歌之音湮沒無
聞然當漢之初去三代未遠雖經生學者不識詩而太
樂氏以聲歌肄業往往仲尼三百篇瞽史之徒例能歌
也奈義理之說既勝則聲歌之學日微東漢之末禮樂
蕭條雖東觀石渠議論紛紜無補於事曹孟德平劉表
得漢雅樂郎杜䕫䕫老矣久不肄習所得於三百篇者
惟鹿鳴騶虞伐檀文王四篇而巳餘聲不傳太和末又
失其三左延年所得惟鹿鳴一笙每正旦大會太尉奉
璧羣臣行禮東廂雅樂常作者是也古者歌鹿鳴必歌
四牡皇皇者華三詩同節故曰工歌鹿鳴之三而用南
陔白華華黍三笙以贊之然後首尾相承節奏有屬今
得一詩而如此用可乎應知古詩之聲為可貴也至晉
室鹿鳴一篇又無傳矣自鹿鳴一篇絶後世不復聞詩
矣然詩者人心之樂也不以世之汙隆而存亡豈三代
之時人有是心心有是樂三代之後人無是心心無是
樂乎繼三代之作者樂府也樂府之作宛同風雅但其
聲散佚無所紀繫所以不得嗣續風雅而為流通也按
三百篇在成周之時亦無所紀繫有季札之賢而不别
國風所在有仲尼之聖而不知雅頌之分仲尼為此患
故自衛返也問於太師氏然後取而正焉列十五國風
以明風土之音不同分大小二雅以明朝廷之音有間
陳周魯商三頌之音所以侑祭也定南陔白華華黍崇
丘由庚由儀六笙之音所以叶歌也得詩而得聲者三
百篇則繫於風雅頌得詩而不得聲者則置之謂之逸
詩如河水祈招之類無所繫也今樂府之行於世者章
句雖存聲樂無用崔豹之徒以義說名吳競之徒以事
解目蓋聲失則義起其與齊魯韓毛之言詩無以異也
樂府之道或幾乎息矣臣今取而繫之千載之下庶無
絶紐一曰短簫鐃歌二十二曲二曰鞞舞歌五曲三曰
拂舞歌五曲四曰鼓角横吹十五曲五曰胡角十曲六
曰相和歌三十曲七曰吟歎四曲八曰四絃一曲九曰
平調七曲十曰瑟調三十八曲十一曰楚調十曲十二
曰大曲十五曲十三曰白紵歌五曲十四曰清商八十
四曲凡二百五十一曲繫之正聲即風雅之聲也一曰
郊祀十九章二曰東都五詩三曰梁十二雅四曰唐十
二和凡四十八曲繫之正聲即頌聲也一曰漢三侯之
詩一章二曰漢房中之樂十七章三曰隋房内二曲四
曰梁十曲五曰陳四曲六曰北齊二曲七曰唐五十五
曲凡九十一曲繫之别聲而非正樂之用也正聲之餘
則有琴琴五十七曲别聲之餘則有舞舞二十三曲古
者絲竹與歌相和故有譜無辭所以六詩在三百篇中
但存名耳漢儒不知謂為六亡詩也琴之九操十二引
以音相授並不著辭琴之有辭自梁始舞與歌相應歌
主聲舞主形自六代之舞至于漢魏並不著辭也舞之
有辭自晉始今之所繫以詩繫於聲以聲繫於樂舉三
逹樂行三逹禮庶不失乎古之道也古調二十四曲征
戍十五曲遊俠二十一曲行樂十八曲佳麗四十七曲
别離十八曲怨思二十五曲歌舞二十一曲絲竹十一
曲觴酌七曲宫苑十九曲都邑三十四曲道路六曲時
景二十五曲人生四曲人物十曲神仙二十二曲梵竺
四曲蕃胡四曲山水二十四曲草木二十一曲車馬六
曲魚龍六曲鳥獸二十一曲襍體六曲總四百十九曲
不得其聲則以義類相屬分為二十五門曰遺聲遺聲
者逸詩之流也庶幾來者復得其聲則不失其所繫矣
然三代既沒漢魏嗣興禮樂之來陵夷有漸始則風雅
不分次則雅頌無别次則頌亡次則禮亡按上之回聖
人出君子之作也雅也艾如張雉子班野人之作也風
也合而為鼓吹曲燕歌行其音本幽薊則列國之風也
煌煌京洛行其音本京華則都人之雅也合而為相和
歌風者鄉人之用雅者朝廷之用合而用之是為風雅
不分然享大禮也燕私禮也享則上兼用下樂燕則下
得用上樂是則風雅之音雖異而享燕之用則通及明
帝定四品一曰大予樂郊廟上陵用之二曰雅頌樂辟
雍享射用之三曰黃門鼓吹樂天子宴羣臣用之四曰
短簫鐃歌樂軍中用之古者雅用於人頌用於神武帝
之立樂府采詩雖不辨風雅至於郊祀房中之章未嘗
用於人事以明神人不可以同事也今辟雍享射雅頌
無分應用頌者而改用大予應用雅者而改用黃門不
知黃門大予於古為何樂乎風雅通歌猶可以通也雅
頌通歌不可以通也曹魏凖鹿鳴作於赫篇以祀武帝
凖騶虞作巍巍篇以祀文帝凖文王作洋洋篇以祀明
帝且清廟祀文王執競祀武王莫非頌聲今魏家三廟
純用風雅此頌之所以亡也頌亡則樂亡矣是時樂雖
亡禮猶存宗廟之禮不用之天明有尊親也鬼神之禮
不用之人知有幽明也梁武帝作十二雅郊廟明堂三
朝之禮展轉用之天地之事宗廟之事君臣之事同其
事矣樂之失也自漢武始其亡也自魏始禮之失也自
漢明始其亡也自梁始禮樂淪亡之所由不可不知也
正聲序論
古之詩曰歌行後之詩曰古近二體歌行主聲二體主
文詩為聲也不為文也浩歌長嘯古人之深趣今人既
不尚嘯而又失其歌詩之旨所以無樂事也凡律其辭
則謂之詩聲其詩則謂之歌作詩未有不歌者也詩者
樂章也或形之歌詠或散之律吕各隨所主而命主於
人之聲者則有行有曲散歌謂之行入樂謂之曲主於
絲竹之音者則有引有操有吟有弄各有調以主之攝
其音謂之調總其調亦謂之曲凡歌行雖主人聲其中
調者皆可以被之絲竹凡引操吟弄雖主絲竹其有辭
者皆可以形之歌詠蓋主於人者有聲必有辭主於絲
竹者取音而巳不必有辭其有辭者通可歌也近世論
歌行者求名以義彊生分别正猶漢儒不識風雅頌之
聲而以義論詩也且古有長歌行短歌行者謂其聲歌
之短長耳崔豹吳競大儒也皆謂人壽命之短長當其
時巳有此說今之人何獨不然嗚呼詩在於聲不在於
義猶今都邑有新聲巷陌競歌之豈為其辭義之美哉
直為其聲新耳禮失則求諸野正為此也孔子曰吾自
衛反魯然後樂正雅頌各得其所亦謂雅頌之聲有别
然後可以正樂又曰關雎樂而不淫哀而不傷亦謂關
雎之聲和平聞之者能令人感發而不失其度若誦其
文習其理能有哀樂之事乎二體之作失其詩矣縱者
謂之古拘者謂之律一言一句窮極物情工則工矣將
如樂何樂府在漢初雖有其官然采詩入樂自漢武始
武帝定郊祀廼立樂府采詩夜誦則有趙代秦楚之謳
莫不以聲為主是時去三代未遠猶有雅頌之遺風及
後人泥於名義是以失其傳故吳競譏其不覩本章便
斷題取義贈利涉則述公無渡河慶載誕乃引烏生八
九子賦雉子班者但美繡頸錦臆歌天馬者惟叙驕馳
亂蹋其間有如劉猛李餘輩賦出門行不言離别將進
酒乃叙烈女事用古題不用古義知此意者蓋鮮矣然
使得其聲則義之同異又不足道也自永嘉之亂禮樂
日微日替暨隋平陳得其一二則樂府之清商也文帝
聽而善之曰此華夏正聲也乃置清商府博采舊章以
為樂之所本在此自隋之後復無正聲至唐能合于管
絃者明君楊叛兒驍壺春歌秋歌白雪堂堂春江花月
夜八曲而巳不幾於亡乎臣謹考摭古今編繫節奏庶
正聲不墜於地矣
漢短簫鐃歌二十二曲(亦曰鼓吹曲按漢晉謂之短簫鐃歌南北朝謂)
(之鼓吹曲觀李白作鼔吹入朝曲亦曰鐃歌列騎次颯沓引公卿則知唐時猶有遺音但)
(大樂氏失職耳)
朱鷺(鷺惟白色漢有朱鷺之祥因而為詩梁元帝放生碑云玄龜夜夢終見取於宋王朱鷺晨飛尚張羅)
(於漢后謂此也魏曰楚之平吳曰炎精缺晉曰靈之祥梁曰木紀謝北齊曰水德謝言魏謝齊興也後周曰玄)
(精季言魏道陵遲太祖肈開王業也)思悲翁(魏曰戰滎陽吳曰漢之季晉曰宣受命梁曰賢首山北齊)
(曰出山東言神武戰廣阿破爾朱兆也後周曰征隴西言太祖誅侯莫陳悦埽清隴右也)艾如張(魏曰)
(獲吕布吳曰攄武師晉曰征遼東梁曰桐柏山北齊曰戰韓陵言神武滅四胡定京洛也後周曰迎魏帝言武)
(帝西幸太祖奉迎宅關中也)上之回(魏曰克官渡吳曰烏林晉曰宣輔政梁曰道亡極北齊曰殄關)
(隴言神武遣侯莫陳悦誅賀拔岳定關隴也後周曰平竇泰言太祖計平竇泰也)擁離(魏曰舊邦吳曰)
(秋風晉曰時運多難梁曰抗威北齊曰滅山胡言神武屠蠡升高車而蠕蠕向化也後周曰復弘農言太祖收)
(復陕城關東震懼也)戰城南(魏曰定武功吳曰克皖城晉曰景龍飛梁曰漢東流北齊曰立武定言神)
(武立魏主遷都於鄴而定天下也後周曰克沙苑言太祖俘齊軍十萬於沙苑神武脱身遁也)巫山高
(魏曰屠柳城吳曰關背德晉曰平玉衡梁曰鶴樓峻北齊曰戰芒山言神武克周師也後周曰戰河陰言太祖)
(破神武於河上斬其三將也)上陵(漢章帝元和三年帝自作詩四篇一曰思齊姚皇二曰六麒麟三曰)
(竭蕭雝四曰陟屺與鹿鳴承元氣二曲為宗廟食舉又以重來上陵二曲合八曲為上陵食舉據此所言則上)
(陵自是八曲之一名或作于章帝之前亦不可知蓋因上陵而為之也魏曰平南荆吳曰通荆州晉曰文皇統)
(百揆梁曰昏主恣淫慝北齊曰禽蕭明言梁遣明來寇為清河王岳所禽也後周曰平漢東言太祖命將平隨)
(羣安陸也)將進酒(魏曰平關中吳曰章洪德晉曰因時運梁曰石首篇北齊曰破侯景言凊河王岳破)
(侯景復河南也後周曰取巴蜀言太祖遣軍平定蜀地也)有所思亦曰嗟佳人(漢太樂食)
(舉十三曲第七曰有所思漢人亦以此樂侑食魏曰應帝期吳曰順歷數晉曰惟庸蜀梁曰期運集北齊曰嗣)
(丕基言文宣帝也後周曰拔江陵言太祖命將禽蕭繹平南土也)芳樹(魏曰邕熙吳曰承天命晉曰天)
(序梁曰於穆北齊曰克淮南言文宣遣清河王岳禽梁司徒陸法和克夀春盡取江北之地也後周曰受魏禪)
(言閔帝受魏禪作周也)上邪(魏曰太和吳曰元化晉曰大晉承運期梁曰惟大梁北齊曰平瀚海言文)
(宣命將滅蠕蠕國也後周曰宣重光言明帝入承大統也)君馬黃(晉曰金靈運北齊曰定汝潁言文襄)
(遣清河王岳禽周將王思政於長葛汝潁悉平也後周曰哲皇出言高祖之聖德也如張正見蔡知君之流只)
(言馬而巳按謝爕云或聽鐃歌曲惟吟君馬黃古人知音别曲見於賦詠者如此後世只於言語上計較此道)
(無聞)雉子班(晉曰於穆我皇北齊曰聖道洽言文宣之德無思不服也後周曰平東夏言高祖禽齊王)
(於青州一舉定山東也按吳競所引古辭云雉子高飛北黃鵠高飛巳千里䧺來飛從雌視以為始作之辭然)
(樂府之題亦如古詩題所謂關雎葛覃之類只取篇中一二字以命詩初無義也後人即物即事而賦故於題)
(有義據此古詞無雉子班之語往往雉子之班作復在此古辭之前吳競未之見也如吳均可憐雉子班又後)
(人所作也)聖人出(晉曰仲春振旅北齊曰受魏禪言文宣受禪應天順人後周曰禽明徹言高祖遣將)
(克陳將吳明徹而俘之也)臨高臺(晉曰夏苗田北齊曰服江南言梁主蕭繹來附化也)遠如期
亦曰遠期(漢太樂食舉十三曲一曰鹿鳴二曰重來三曰初造四曰俠安五曰來歸六曰遠期七曰)
(有所思八曰明星九曰淸涼十曰涉大海十一曰大置十二曰承元氣十三曰海淡淡魏時以遠期承元氣海)
(淡淡三曲多不通利故省之及晉荀勗傅玄之流並為歌辭晉曰仲秋獮田北齊曰刑罰中言孝昭舉直措枉)
(獄訟無怨也)石流(晉曰順天道北齊曰遠夷至言至海外西夷諸國遣使朝貢也)務成(晉曰唐堯)
(北齊曰嘉瑞臻言聖王應期河清龍見符瑞總至也)玄雲(北齊曰成禮樂言功成化洽制禮作樂也)黃
爵行(晉曰伯益)釣竿篇(伯常子避仇河濱為漁父其妻思之而為釣竿篇每至河側輙歌之後司)
(馬相如作釣竿詩遂傳以為樂曲)
漢鞞舞歌五曲
關中(一作東)有賢女(魏曰明明魏皇帝晉曰洪業篇)章和二年中(漢章帝所造魏)
(曰太和有聖帝晉曰天命篇)樂久長(魏曰魏歷長晉曰景皇篇)四方皇(魏曰天生烝民晉曰)
(大晉篇)殿前生桂樹(魏曰為君既不易晉曰明君篇)
拂舞歌五曲
白鳩篇(亦曰白鳬舞以其歌且舞也亦入清商曲)濟濟篇獨祿篇(李白作獨漉)
碣石篇(晉樂奏魏武帝分為四篇一曰觀滄海二曰冬十月三曰土不同四曰龜雖壽)淮南王
篇(舊說准南王安求仙遂與八公相攜而去其家臣小山之徒思戀不巳乃作是歌此則恢誕家為此說耳)
(不然亦是後人附會也)
按拂舞五篇並晉人採集三國之前所作惟
白鳬不用吳舊歌而更作之命以白鳩焉
鼓角横吹十五曲
黃鵠(一作鶴)吟隴頭吟亦曰隴頭水望行人折楊
柳關山月洛陽道長安道豪俠行(亦曰俠客行)
梅花落(胡笳曲)紫騮馬驄馬(復有驄馬驅非横吹曲)雨雪
劉生古劔行洛陽公子行
按此有十五曲後之角工所傳者只得梅花
耳今太常所試樂工第三等五十曲抽試十
五曲及鳴角人習到大梅花小梅花可汗曲
是梅花又有小大之别也然角之制始於胡
中國所用鼓角蓋習胡角而為也黃帝之說
多是謬悠况鼓角與胡角聲類既同故其曲
亦相參用而梅花之辭本於胡笳今人謂角
鳴為邊聲初由邊徼所傳也關山月洛陽道
長安道豪俠行梅花落紫騮馬驄馬八曲後
代所加也
胡角十曲
黃鵠吟隴頭角吟亦曰隴頭水出關入關出
塞入塞折楊柳黃覃子赤之楊望行人
右胡角者本以應胡笳之聲後漸用之故横
吹有雙角即胡樂也漢博望侯張騫入西域
傳其法惟得摩訶兜勒二曲是為胡曲之本
摩訶兜勒皆胡語也協律校尉李延年因胡
曲更新聲二十八解其法乘輿以為武樂後
漢以給邊將魏晉以來二十八解不復具存
但用十曲而巳鼔角之本出於胡角
相和歌三十曲
江南曲度關山亦曰度關曲長歌行薤露歌亦
曰薤露行亦曰天地喪歌亦曰挽柩歌蒿里傳亦曰
蒿里行亦曰泰山吟行雞鳴亦曰雞鳴高樹巔對
酒行烏生八九子平陵東陌上桑亦曰豔歌羅
敷行亦曰日出東南隅行亦曰日出行亦曰採桑曲曹
魏改曰望雲曲短歌行亦曰鰕䱇燕歌行秋胡
行亦曰陌上桑亦曰採桑亦曰在昔苦寒行亦曰吁
嗟董逃行塘上行亦曰塘上辛苦行善哉行亦
曰日苦短東門行西門行煌煌京洛行豔歌
何嘗行亦曰飛鶴行步出夏東門行亦曰隴西行
野田黃雀行滿歌行櫂歌行鴈門太守行白
頭吟氣出唱精列東光
右漢舊歌也曰相和歌者並漢世街陌謳謠
之辭絲竹更相和合執節者歌之按詩南陔
之三笙以和鹿鳴之三雅由庚之三笙以和
魚麗之三雅者相和歌之道也本一部魏明
帝分為二部更遞夜宿始十七曲魏晉之世
朱生(善琵琶)宋識(善擊節)列和(善吹曲)等復為十三
曲自短歌行以下晉荀勗採撰舊詩施用以
代漢魏故其數廣焉
相和歌吟漢四曲
大雅吟王昭君楚妃歎王子喬
右張永元嘉技錄四曲
相和曲四絃一曲
蜀國四絃
右張永元嘉技錄有四弦一曲
相和歌平調七曲
長歌行短歌行亦曰鰕䱉猛虎行君子行燕
歌行從軍行鞠歌行
右宋王僧虔大明三年宴樂技錄
相和歌清調六曲(三婦豔詩一曲附)
苦寒行豫章行董逃行相逢狹路閒行亦曰長
安有狹斜行亦曰相逢行三婦豔詩亦曰大婦織綺
羅中婦織流黃塘上行秋胡行
右王僧虔技錄清調六曲也其三婦豔詩技
錄不載張氏云非管弦音聲所寄似是命笛
理弦之餘
相和歌瑟調三十八曲
善哉行亦曰日苦短步出夏門行亦曰隴西行折
楊柳西門行東門行東西門行却東西門行
順東西門行飲馬長城窟行亦曰飲馬行上留田
行新城安樂宫行婦病行孤子生行亦曰孤兒
行亦曰放歌行大牆上蒿行野田黃雀行釣竿
行臨高臺行長安城西行武舍之中行鴈門
太守行豔歌何嘗行亦曰飛鵠行豔歌福鍾行
豔歌雙鴻行煌煌京洛行帝王所居行門有車
馬客行牆上難為趨行日重光行月重輪行
蜀道難櫂歌行有所思行蒲坂行採梨橘行
白楊行胡無人行青龍行公無渡河行亦曰箜
篌行
右王僧虔技錄
相和歌楚調十曲
白頭吟行泰山吟行梁甫吟行東武吟亦曰東
武琵琶吟行怨詩行亦曰怨歌行亦曰明月照高樓
長門怨亦曰阿嬌怨班婕妤亦曰婕妤怨娥眉
怨玉階怨襍怨
右王僧虔技錄五曲自長門怨以下五曲續
附
大田十五曲
東門(東門行)西山(折楊柳行)羅敷(豔歌羅敷行)西門(西門行)
默默(折楊柳行)園桃(煌煌京洛行)白鵠(豔歌何嘗行)碣石(步出夏門)
(行)何嘗(豔歌何嘗行)置酒(野田黃爵行)為樂(滿歌行)夏門
(步出夏門行)王者布大化(櫂歌行)洛陽令(雁門太守行)白頭
吟
白紵歌一曲(古辭)梁武改為子夜吳聲四時歌四
曲共五曲
白紵歌(白紵歌有白紵舞白鳬歌有白鳬舞並吳人之歌舞也吳地出紵又江鄉水國自多鳬鶩故興)
(其所見以寓意焉始則田野之作後乃大樂氏用焉其音入清商調故清商七曲有子夜者即白紵也在吳歌)
(為白紵在雅歌為子夜梁武令沈約更制其辭焉)
右白紵與子夜一曲也在吳為白紵在晉為
子夜故梁武夲白紵而為子夜四時歌後之
為此歌者曰白紵則一曲曰子夜則四曲今
取白紵於白紵取四時歌於子夜其實一也
清商曲七曲(附五十曲并實樂四十一曲除内七曲同實計八十四曲)
子夜亦曰子夜吳聲四時歌亦曰子夜吳歌(子夜之音同於白紵)
(皆清商調也故梁武夲白紵而為子夜吳聲四時歌明此子夜亦有晉聲者其實不離清商)前溪
(晉車騎將軍沈玩所作舞曲)烏夜啼(宋臨川王義慶所作蓋詠其妾也)石城樂
(宋臧質所作石城在景陵)莫愁樂(出於石城之作古又有莫愁洛陽女非此)襄陽樂
(宋隨王誕始為襄陽郡元嘉末仍為雍州夜聞諸女歌謠因為之辭焉宋劉道彦為雍州有惠化百姓歌之謂)
(之襄陽樂非此也)王昭君亦曰王嬙亦曰王明君(若以為延夀畫圖之)
(說則委巷之談流入風騷人口中故供其賦詠至今不絶)
右按清商曲亦謂之清樂出於清商三調所
謂平調清調瑟調是也三調者乃周房中樂
之遺聲漢魏相繼至晉不絶永嘉之亂中朝
舊曲散落江右而清商舊樂猶傳江左所謂
梁宋新聲是也元魏孝文篡漢收其所獲南
音謂之清商樂即此等是也隋平陳因置清
商府傳採舊曲若巴渝白紵等曲皆在焉自
此漸廣雖經喪亂至唐武后時猶存六十三
曲其傳者有焉
白雪(楚曲也或云周曲唐顯慶三年十月太常寺奏按張華博物志云白雪是黃帝使素女鼓五十絃瑟)
(曲名以其調高人和遂寡自宋玉以來迄今千祀未有能歌白雪者臣今准勅依琴中舊曲定其宫商然後教)
(習並合於歌輙以御製雪詩爲白雪歌辭又樂府奏正曲之後皆有送聲君唱臣和事彰前史輙取侍中許敬)
(宗等奏和雪詩十六首以為送聲各十六節上善之乃付太常編於樂府)公莫舞(即巾舞也)巴渝
(夲舞名即鞞舞也)明君明之君(漢鞞舞曲梁武改其曲辭以歌君德)鐸舞(漢曲)白
鳩(吳拂舞曲)白紵(吳舞)子夜(晉曲)吳聲四時歌(梁曲)前溪(晉曲)阿子歌
亦曰歡聞歌(晉穆帝升平初童子輩或歌於道歌畢輙呼阿子汝聞否又呼歡聞否以為送聲後)
(人演其聲為二曲宋齊間用莎乙子之語稍訛異也)團扇郎懊憹(憹亦作惱齊高帝謂之中)
(朝歌)長史變(晉司徒左長史王廞臨敗所作)丁督護(亦曰丁都護亦曰督戶歌)讀曲
烏夜啼(宋臨川王義慶作)客樂(齊武帝所作也)石城樂(宋臧質作)莫愁(出於)
(石城)襄陽(亦曰襄陽樂宋隨王誕作)烏夜飛(亦曰棲烏夜飛宋荆州刺史沈攸之所作)楊叛
兒亦曰西曲楊叛兒(夲童謠也)雅歌(未詳所起)驍壺(投壺樂也隋煬帝所造以)
(投壺有躍矢為驍壺今謂之驍壺是)常林歡(常林聚長林也今之荆門長林縣是也樂人誤以長為常)
(此則梁宋間曲也宋代以荆雍為南方重鎮皆王子為之牧江左辭詠莫不稱之以為樂土故宋隨王誕作襄)
(陽樂齊武追憶樊鄧作佑客樂是也)三洲(商人之歌也)採桑度(三洲曲所出也與羅敷秋胡行)
(所謂採桑者異矣)玉樹後庭花堂堂(陳後主所作者唐高宗朝常歌之)汎龍
舟(隋煬帝幸江都宫作)春江花月夜(隋煬帝所作)
右三十三曲明之君雅歌各二首四時歌四
首凡三十八曲又有四曲上林鳳雛平折命
嘯其聲與辭皆訛失又有三曲曰平調清調
瑟調有聲無辭又蔡邕云清商曲其詩不足
採有出郭西門陸地行車俠鐘朱堂寢奉法
五曲往往在漢時所謂清商者但尚其音爾
晉宋間始尚辭觀吳競所纂七曲皆晉宋間
曲也故知梁宋新聲有自來矣因隋文帝篤
好清樂以為華夏正聲故特盛於隋焉大業
中煬帝乃定清樂西凉龜兹天竺康國䟽勒
安國高麗禮畢以為九部
西凉五曲(楊澤新聲豐神白馬闐永世樂萬世解于佛舞)龜兹(萬歲樂藏鉤樂)
(七夕相逢樂席玉女行觴汎神仙留客雞擲磚續命草投壺樂舞同心髻龍舟闘子闘百)
(解善善伽還舊宫小長樂花聖十二時曲勒摩尼婆兒舞天舞明樂疏鹽)天
竺二曲(沙石彊歌天曲樂舞)康國四曲(戢殿農和正歌扳末奚波地舞曲前地舞)
(曲舞惠地曲)疏勒三曲(兀利死遜歌解遠服舞監曲)安國三曲(附薩)
(單時歌末居和祇解奚舞)高麗二曲(芝栖歌芝栖舞)禮畢二曲(單交路行)
(散花舞)
禮畢者九部樂終則陳之唐高祖即位仍隋
制亦設九部樂曰燕樂伎曰清商伎曰西涼
伎曰天竺伎曰高麗伎曰龜兹伎曰安國伎
曰疏勒伎曰康國伎其實皆主於清商焉
琴操五十七曲(九引六十二操三十襍曲)
思歸引亦曰離拘操(舊說衛賢女之所作也但有聲至晉石崇始作辭但述其思歸河陽)
(所居而巳劉孝威胡地憑良馬亦只言思歸之狀)走馬引(樗里牧恭所作也又張敞為京兆尹無威)
(儀時罷朝會走馬章臺街時人鄙笑之有毆君馬者路傍兒之語故張率詩曰吾畏路傍兒)霹靂引
亦曰吟白虎亦曰舞玄鶴(楚商梁所作商梁出遊九臯之澤遇風靁霹靂懼而歸作)
(此引又晉平公召師矌援琴而鼓清徵一奏有玄鶴二八來集再奏而列三奏延頸而鳴舒翼而舞所謂舞玄)
(鶴者蓋本於此往往其音不殊故合為一不然則夲舞玄鶴之聲而為霹靂引)列女引(亦曰操楚樊姬)
(作也)伯妃引(魯伯妃作)琴引(秦時屠高門作)楚引亦曰龍丘引(楚龍丘子高引)
貞女引(魯女所作)箜篌引亦曰公無渡河亦曰箜篌謠(朝鮮津卒)
(霍里子高妻麗玉所作麗玉以其聲傳鄰女麗容名曰箜篌引舊史稱漢武帝滅南粤祠太一后土令樂人侯)
(暉依琴造坎侯坎者聲也侯者工人姓也後語坎訛為空然以臣所見今大樂有箜篌器何得如此說)
右九引
將歸操(世言孔子作)猗蘭操亦曰幽蘭操(世言孔子作今此操只言猗蘭蓋省)
(辭也)龜山操(世言孔子作)越裳操(世言周公作)拘幽操(世言文王拘於羑里而作)
岐山操(世言周公為大王作述古豳公之績患時黯武也或云周人為文王所作)履霜操(世言)
(尹吉甫子伯竒作)雉朝飛操(世言齊宣王時處士犢牧子作魏武帝有宫人盧女者隂叔之妹七)
(歲入漢宫學鼔琴琴特鳴異為新聲能傳此曲至魏明帝崩出降為尹更生妻故得此聲不絶按揚䧺琴清英)
(曰雉朝飛操者衛女傳母之所作也據䧺所記大槩與思歸操之言相類恐是訛易)别鶴操(商陵牧子)
(作此曲或云其時亦冇雙鶴悲鳴故因以命操)殘形操(世言曾子夢一狸不見其首以為不祥而作此)
(曲)水仙操(世言伯牙所作)懷陵操(世言伯牙所作)
右十二操韓愈取十操以為文王周公孔子
曾子伯竒犢牧子所作則聖賢之事也故取
之水僊懷陵二操皆伯牙所作則工技之為
也故削之嗚呼尋聲徇迹不識其所由者如
此九流之學皆有義所述者無非聖賢之事
然而君子不取焉者為多誣言飾事以實其
意所貴乎儒者為能通今古審是非胸中了
然異端邪說無得而惑也退之平日所以自
待為如何所以作十操以貽訓後世者為如
何臣有以知其為邪說異端所襲愚師瞽史
所移也琴操所言者何嘗有是事琴之始也
有聲無辭但善音之人欲寫其幽懷隱思而
無所憑依故取古之人悲憂不遇之事而以
命操或有其人而無其事或有其事又非其
人或得古人之影響又從而滋蔓之君子之
所取者但取其聲而巳取其聲之義而非取
其事之義君子之於世多不遇小人之於世
多得志故君子之於琴瑟取其聲而寫所寓
焉豈尚於事辭哉若以事辭為尚則自有六
經聖人所說之言而何取於工伎所志之事
哉琴工之為是說者亦不敢鑿空以厚誣於
人但借古人姓名而引其所寓耳何獨琴哉
百家九流皆有如此惟儒家開大道紀實事
為天下後世所取正也蓋百家九流之書皆
載理無所繫著則取古之聖賢之名而以巳
意納之於其事之域也且以卜筮家論之最
與此相近也如以文王拘羑里而得明夷文
王拘羑里或有之何嘗有明夷乎又何嘗有
箕子遇害之事乎孔子問伯牛而得益孔子
問伯牛實有之何嘗有益乎又何嘗有過其
祖之語乎琴操之所紀者皆此類也又如稗
官之流其理只在唇舌間而其事亦有紀載
虞舜之父杞梁之妻於經傳所言者數十言
耳彼則演成萬千言東方朔三山之求諸葛
亮九曲之勢於史籍無其事彼則肆為出入
琴操之所紀者又此類也顧彼亦豈欲為此
誣罔之事乎正為彼之意向如此不得不如
此不說無以暢其胸中也又如兔園之學其
來巳久其所言者無非周孔之事而不得為
正學不為學者所取信者以意卑淺而言陋
俗也今觀琴曲之言正兔園之流也但其遺
聲流雅不與他樂並肩故君子所尚焉或曰
退之之意不為其事而作也為時事而作也
曰如此所言則白樂天之諷諭是矣若懲古
事以為言則隋堤柳可以戒亡國若指今事
以為言則井底引銀瓶可以止淫奔何必取
異端邪說街談巷語以寓其意乎同是誕言
同是飾說伯牙何誅焉臣今論此非好攻古
人也正欲憑此開學者見識之門使是非不
襍揉其間故所得則精所見則明無古無今
無愚無智無是無非無彼無巳無異無同概
之以正道爍爍乎如太陽正照妖氛邪氣不
可干也
河間襍弄二十一章蔡氏五弄雙鳳雜鸞歸
風送遠幽蘭白雪(太常丞吕才以唐高宗雪詩為白雪歌被之以琴)
長清短清長側短側清調大遊小遊
明君胡笳白魚歎廣陵散(嵇康死後此曲遂絶往往後人夲舊名而)
(别出新聲也)楚妃歎風入松烏夜啼楚明光石
上流泉臨汝侯子安之流漸涸雙燕離陽春
弄悦人弄連珠弄甲揮清暢志清蠏行清
看客清便僻清婉轉清
右三十六襍曲
遺聲序論
遺聲者逸詩之流也今以義類相從分二十五正門二
十附門總四百十八曲無非雅言幽思當採其目以俟
可考今採其詩以入系聲樂府
古調二十四曲
古辭十九曲(無名氏)擬行行重行行(陸機)古意(李白)
淫思古意(顔竣)古樂府(權德輿)
征戍十五曲(將帥校獵)(城塞)
戎行曲遠征人南征曲老將行將軍行霍
將軍行司馬將軍歌長城築城古築城曲
塞上曲塞下曲古塞曲邊思校獵曲
游俠二十一曲
遊俠篇俠客行博陵王宫俠曲臨江王節士歌
少年子少年行刺少年邯鄲少年行長安
少年行羽林郎輕薄篇劔客結客結客少
年場沐浴子結襪子結援子壯士吟公子
行燉煌子扶風豪士歌
行樂十八曲
遊子移遊子吟嘉遊亦曰喜春遊王孫遊棗
下何纂纂㩦手曲樂未央永明樂今樂歌
吾生作宴樂今日樂相樂苦樂相倚曲(唐元稹作)合
歡詩(晉陽方作)定情篇(漢繁欽作)還臺樂河曲遊行幸
甘泉宫中行樂
佳麗四十七曲(女功貞節)(才慧)
美女篇亦曰齊瑟行亦曰齊吟美人織女辭錦
石擣流黃丹陽孟珠歌錢塘蘇小小歌孫綽情
人碧玉歌中山王孺子妾歌吳王夫差女紫玉歌
董嬌嬈烏孫公主情人桃葉歌亦曰千金意(桃葉)
(者王獻之妾名綠於篤愛所以作歌或云童謠)李夫人(漢武帝喪李夫人今寫真甘泉殿又令方)
(士合靈藥曰反魂香以降夫人之魂髣髴其狀背燈隔帳不得語)楚妃吟楚妃歎
楚明妃曲杜秋娘(金陵女年十五為李錡妾錡叛滅籍之入宫有寵於景陵穆宗)
(立命為皇子傅母皇子封漳王鄭注事被罪放還故鄉其辭云勸君莫惜金縷衣勸君須惜少年時花開堪折)
(直湏折莫待無花空折枝)女秋蘭木蘭辭昭君歎劉勲妻
焦仲卿妻杞梁妻歌(杞殖妻之妹朝日所作)湘夫人亦曰
湘君亦曰湘妃未央才人歌邯鄲才人嫁為厮卒
婦愛妾換馬胡姬年十五黃門倡舞媚娘(舞亦)
(作武唐則天朝常歌此田)五媚娘妾薄命亦曰惟日月妾安
所居皚如山上雪燕美人映水曲蠶絲歌
貞女孀婦吟麗人行上陽白髮人(唐天寳五載巳後楊貴妃)
(專寵後宫人稀復進幸矣六宫有美色者輙置别所上陽是其一也貞元中尚存焉)繚綾時
世粧王家少婦委舊命秦王卷衣静女辭
别離十九曲(迎客)
生别離離歌長别離河梁别春别曲自君
之出矣送歸曲思歸篇送遠曲母别子寄
衣曲迎客曲送客曲遠别離久别離古離
别怨别離怨(一作襍怨)井底引銀瓶
怨思二十五曲
傷歌行怨辭青樓怨春女怨秋閨怨閨怨
寒夜怨征婦怨綵書怨鳳樓怨綠墀怨
四愁七哀長相思憂且吟獨處愁思公子
思君去時行洛陽夫七思詩湘妃怨娼樓怨
西宫秋怨西宫春怨遺所思獨不見
歌舞二十一曲(技能)
浩歌行緩歌行前緩聲歌會吟行同聲歌
勞歌悲歌行上聲歌(此因上聲促柱得名或用一調或用無調名如古歌辭所)
(謂哀思之音不合中和梁武因之改辭無復雅句)大垂手(舞而垂手也小垂手獨搖手亦然)
小垂手鈞天曲豔歌行(古辭有翩翩堂前燕冬藏夏來見言兄弟流宕他之)
(或言魏武始作)童謠入朝曲清歌發獨舞調嘯辭(急聲)
(也至今猶存)正古樂三臺辭(舞辭也今猶存)齊謳行吳趨
曲(齊謳者齊人之歌吳趨者吳人之舞故陸機所引牛山陸厥所言稷下皆齊地閶門乃吳門闔閭所行亦)
(名破楚門千載而下欲為齊謳者必夲齊音欲為吳趨者必夲吳調)
絲竹十一曲
挾琴歌相如琴薄暮動絃歌鼓瑟有所思趙
琴秦箏龍笛曲短簫鳳笙華原磬(唐天寶中始廢)
(泗濱磬用華原石代之詢諸磬人則曰故老云泗濱磬石調之不能和得華原石考之乃和由是不改)
五絃彈
觴酌七曲
羽觴飛上苑前有一樽酒城南隅燕當置酒
當壚獨酌謠山人勸酒
宫苑十九曲(樓臺門闕)
魏宫辭玉華宫長信宫連昌宫楚宫行雍
臺凌雲臺新成長樂宫登樓曲青樓曲建
興苑芳林篇上林閶闔篇駕言出北闕坐
玉堂内殿賦新詩西園遊上才春宫曲
都邑三十四曲
名都篇亦曰齊瑟行京兆歌左馮翊歌扶風歌
荆州樂燉煌樂(凉州之地也)青陽樂(今青州)潯陽樂(今江)
(州)壽陽樂(南平穆王為荆河州作)涼州樂(今屬西夏)
按今之樂有伊州涼州甘州渭州之類皆西
地也又按隋煬帝所定九部夷樂西涼龜兹
天竺康居之類皆西夷也觀詩之雅頌亦自
西周始凡是清歌妙舞未有不從西出者八
音之音以金為主五方之樂惟西是承雖曰
人為亦莫非禀五行之精氣而然
邯鄲歌(今趙州)長平行(秦白起所坑趙降兵處)故絳行(晉雖遷新田以)
(舊地為故絳)西長安行臨碣石(平州之地臨北海禹所導河從此入海故曰碣)
(石送反潮)白銅鞮歌亦曰襄陽蹋銅鞮南郡歌(今南陽也)
荆州歌(今荆南府)陳歌吳歌鄴都引蔡歌行越
城曲越謠孟門行燕支行汾隂行新昌里
洛陽陌大堤曲出自薊北門行江南行江
南思長千行
道路六曲
隂山道太行路行路難變行路難沙路曲
沙隄行
時景二十五曲
陽春歌(楚曲)青陽歌春日行秋風辭北風行
苦熱行秋歌朝歌晨風歌朝來曲夜夜曲
夜坐吟遙夜吟春旦有所思玄雲朝雲
雷歌驚雷歌雪歌胥臺露白日歌明月篇
明月子日出行日與月
人生四曲
百年歌(陸機作十年為一章共十章言句汎濫無可採)人生老年行老
詩
人物九曲
大禹成連湘東王祖龍行百里奚項王亦
曰蓋世楚王曲安定侯曲李延年曲歌
神仙二十二曲(隐逸漁父)
步虚詞神仙篇外仙篇升仙歌升天行仙
人篇遊仙篇仙人覽六著篇海漫漫桃源行
上雲樂亦曰洛濱曲武溪深行(一曰武陵深行)招隱(夲楚)
(辭漢淮南王安小山所作言山中不可久留或言即安所作也後人改為五言若晉左思杖策招隐數篇是也)
(晉王康琚又作反招隐舊說淮南書有小山亦有大山亦猶詩有小雅有大雅)反招隱四
皓蕭史曲方諸曲王喬歌元丹丘歌紫溪
翁歌(序云紫溪翁過甪里先生舉酒相屬醉而歌)漁父歸去來引
梵竺四曲
舍利弗法壽樂阿那瓌摩多樓子
蕃胡四曲
于闐採花高句麗紀遼東(隋煬帝為遼東之役而作是詩)出蕃
曲
山水二十四曲(登臨汎渡)
桐柏山(山在唐州桐柏縣准水發源之處)華陰山(在華州西嶽)巴東三
峽歌滛豫歌亦曰灔豫歌(其辭云淫豫大如幞瞿唐不可觸金沙浮轉多桂浦)
(忌經過此舟人商客刺水行舟之歌亦非簡文所作也蜀江有瞿唐之患桂江有桂浦之難故過瞿唐者則準)
(灔豫涉桂浦者則凖金沙又有灔豫如馬瞿唐莫下灔豫如象瞿唐莫上之語是單言瞿唐也)河中
之水歌曲池之水歌東海小臨海歌江上曲
江臯曲方塘含白水歌日暮望涇水曲江登
山曲巫山中流曲濟黃河渡易水曲桂楫
汎河中登名山行昆明春水滿(此唐貞元中作也自唐後不都長安)
(昆明池遂為民田矣)半路溪汎水曲幽澗泉
草木二十一曲(採種花菜)
赤白桃李花亦曰桃李(唐高祖時歌)秋蘭篇芙蓉花
採蓮曲採菱曲採菊茱萸篇蒲生歌城上
麻夾樹夾樹有綠竹綠竹樹中草冉冉孤
生竹(取古詩弟一句作題按何偃作此詩所言者㛰姻之事)楊花曲桃花曲
隋堤柳種葛江蘺生幽渚浮萍篇桑條(太史)
(迦葉志忠上桑條歌十二篇言韋后當受命)
車馬六曲(蟲豸)
車遙遙篇高軒過白馬篇亦曰齊瑟行驅車
天馬歌八駿圖
魚龍六曲
尺蠖應龍篇飛龍篇飛龍引枯魚捕蝗
鳥獸二十一曲
白虎行鳥栖曲東飛伯勞歌擬東飛伯勞雙
燕燕燕于飛澤雉滄海雀空城雀雀乳空
井中鬭雞晨雞高樹鳴鴛鴦鳴雁行鴻雁
生塞北行黃鸝飛上苑飛來雙白鶴雙翼隻
翼鳳凰曲秦吉了
雜體六曲(隐語)
雜曲五雜爼曲寓言雜體藁砧亦曰藁砧今
何在两頭纖纖
祀饗正聲序論
仲尼所以為樂者在詩而巳漢儒不知聲歌之所在而
以義理求詩别撰樂詩以合樂殊不知樂以詩為夲詩
以雅頌為正仲尼識雅頌之旨然後取三百篇以正樂
樂為聲也不為義也漢儒謂雅樂之聲世在太樂樂工
能紀其鏗鏘鼔舞而不能言其義以臣所見正不然有
聲斯有義與其逹義不逹聲無寧逹聲不逹義若為樂
工者不識鏗鏘鼓舞但能言其義可乎譚河安能止渴
畫餅豈可充飢無用之言聖人所不取或曰郊祀大事
也神事也燕饗常事也人事也舊樂章莫不先郊祀而
後燕饗今所采樂府反以郊祀為後何也曰積風而雅
積雅而頌猶積小而大積卑而高也所積之序如此史
家編次失古意矣安得不為之釐正乎
漢武帝郊祀之歌十九章
練時日一帝臨二青陽三朱明四西顥五
玄冥六惟泰元七天地八日出入九天馬十
天門十一景星十二齊房十三皇后十四
華爗爗十五五神十六朝隴首十七象載瑜十
八赤蛟十九
班固東都五詩
明堂辟雍靈臺寳鼎白雉
臣謹按古詩風雅皆無序惟頌有序者以風
雅者所采之詩也不得其始兼所用之時隨
其事宜亦無定著或於一篇之中但取一二
句以見意而巳不必序也頌者係乎所作而
獨用之廟樂不可用於郊天柴望不可用於
講武所以蔡邕獨斷惟載頌序以為祀典而
風雅夲無序也自齊魯韓毛四家之說起各
為風雅之序度其初意只欲放頌詩之序而
為之其實不知風雅無用於序有序適足以
惑頌聲也今觀漢武十九章郊祀歌即詩可
見者則無序非憑詩可見者必言所作之始
可謂得古頌詩之意矣風雅之詩皆不得其
始其間有得於甘棠之美召伯常棣之思周
公豈無一二以用之不繫於其始不必序也
樂府之詩亦皆不得其始其間有得於採桑
之女子渡河之狂夫豈無一二亦以用之不
繫於其始不必序焉觀誦詩與郊祀之詩皆
言所作之始風雅詩與樂府所採之詩不言
其始之作則可以知漢人之迹近於三代故
詩章相襲自然相應如此後之人則遠矣按
郊祀十九章皆因一時之盛事為可歌也而
作是詩各有其名然後隨其所用故其詩可
采魏晉則不然但即事而歌如夕牲之時則
有夕牲歌降神之時則有降神歌既無偉績
之可陳又無題命之可紀故其詩不可得而
採如隋廟立舞酌獻登歌各逐時代而匪流
通亦不可得而援也惟梁武帝夲周九夏之
名以作十二雅庶可僃編采之後
梁武帝雅樂十二曲
俊雅皇雅胤雅寅雅介雅需雅雍雅
滌雅牷雅諴雅獻雅禋雅
有宗廟之樂有天地之樂有君臣之樂尊親
異制不可以不分幽明異位不可以無别按
漢叔孫通始定廟樂有降神納俎登歌薦祼
等曲武帝始定郊祀之樂有十九章之歌明
帝始定黃門鼓吹之樂天子所以宴羣臣也
嗚呼風雅三者不同聲天地宗廟君臣三
者不同禮自漢之失合雅而風合頌而雅其
樂巳失而其禮猶存至梁武十二曲成則郊
廟明堂三朝之禮展轉用之天地宗廟君臣
之事同其事矣此禮之所以亡也雖曰夲周
九夏而為十二雅然九夏自是樂奏亦如九
淵九莖可以播之絲竹有譜無辭而非雅頌
之流也
唐雅樂十二和曲
豫和順和永和肅和雍和壽和太和
舒和昭和休和正和承和
祖孝孫夲梁十二雅以作十二和故可采也
周太祖迎魏帝入關平荆州大獲梁氏之樂
乃更為九夏之奏皇帝出入奏皇夏賓出入
奏昭夏蕃國客出入奏納夏有功臣出入奏
章夏皇后進羞奏齊夏宗室會聚奏族夏上
酒宴樂奏陔夏諸侯相見奏驁夏雖曰夲於
成周賓祭之樂抑亦取於梁氏十二雅有其
議而未能行後復變更大抵自兩朝以來祀
饗之章隨時改易任理不任音任情不任樂
明樂之人不能主樂主樂之司未必明樂所
行非所作所作非所行惟梁武帝自曉音律
又詔百司各陳所聞帝自紏擿前違裁成十
二雅付之大樂自此始定雖制作非古而音
聲有倫準十二律以法天之成數故世世因
之而不能易也
祀饗别聲序論
正聲者常祀饗之樂也别聲者非常祀饗之樂也出於
一時之事為可歌也故僃於正聲之後
漢三侯之章
大風歌亦曰風起之詩
右高祖既定天下過沛與故人父老飲極歡
哀之情而作是詩令沛中童兒百二十人習
而歌之至孝惠時以沛宫為原廟令歌兒習
吹以相和得以四時歌舞於廟常以百二十
人為之文景之間禮官亦肄業
漢房中祠樂十七章
房中樂夲周樂秦改曰壽人漢惠改曰安世樂
右房中樂者婦人禱祠於房中也故宫中用
之漢房中祠樂乃高祖唐山犬人所作也高
祖好楚聲故房中樂楚聲也孝惠二年使樂
府令夏侯寬備其簫管更名曰安世樂
隋房内曲二首
地厚天高
右高祖龍潜時頗好音樂常倚琵琶作歌二
首名曰地厚天高託言夫婦之義因即取之
為皇后房内曲命婦人并登歌上壽並用之
梁武帝述佛法十曲
善哉大樂大歡天道仙道神王龍王
滅過惡除愛水斷苦轉
陳後主四曲
黃鸝留玉樹後庭花金釵兩臂垂(或言隋煬帝作)堂堂
北齊後主二曲
無愁伴侣
唐七朝五十五曲(舞曲夷樂並不在此)
傾杯曲樂社樂曲英雄樂曲黃驄疊曲
右四曲太宗因内宴詔無忌等作之皆宫調
也
景雲河清歌慶善樂破陣樂承天樂一戎大
定樂八紘同軌樂夷美賓曲
右七曲高宗朝所作也
立部伎八曲
一安舞二太平樂三破陣樂四慶善樂五大
定樂六上元樂七聖壽樂人光聖樂
坐部伎六曲
一燕樂二長壽樂三天授樂四鳥歌萬歲樂
五龍池樂六小破陣樂夜半樂還京樂文成
曲霓裳羽衣曲玄真道曲大羅天曲紫清上
聖道曲景雲九真紫極小長壽承天樂
順天樂君臣相遇樂曲荔枝香棃園法曲凉
州伊州甘州千秋節
右三十四曲並明皇朝所作也
寳應長寧樂廣平太一樂
右二曲代宗朝所作也
定難曲中和樂繼天誕聖樂孫武順聖樂
右四曲德宗朝所作也
雲韶法曲霓裳羽衣舞曲
右二曲文宗詔太常卿馮定采開元雅樂作
也臣下功高者賜之樂又改法曲為仙韶曲
萬斯年曲
右一曲武宗朝李德裕命樂工作萬斯年以
獻
播皇猷曲
右一曲宣宗每宴羣臣僃百戲帝自製新曲
故有播皇猷之作
文武舞序論
古有六舞後世所用者韶武二舞而巳後世之舞亦隨
代皆有制作每室各有形容然究其所常用及其制作
之宜不離是文武二舞也臣疑三代之前雖有六舞之
名往往其事所用者亦無非是文武二舞故孔子謂韶
盡美矣又盡善也武盡美矣未盡善也不及其他誠以
舞者聲音之形容也形容之所感發惟二端而已自古
制治不同而治具亦不離文武之事也然雲門大咸大
韶大夏大濩大武凡六舞之名南陔白華華黍崇丘由
庚由儀凡六笙之名當時皆無辭故簡籍不傳惟師工
以譜奏相授耳古之樂惟歌詩則有辭笙舞皆無辭故
大武之舞秦始皇改曰五行之舞大韶之舞漢高帝改
曰文始之舞魏文帝復文始曰大韶舞五行舞曰大武
舞並有譜無辭雖東平王蒼有武德舞之歌未必用之
大抵漢魏之世舞詩無聞至晉武帝泰始九年荀勖曾
典樂更文舞曰正德武舞曰大豫使郭夏宋識為其舞
節而張華為之樂章自此以來舞始有辭舞而有辭失
古道矣
文武舞二十曲
晉文舞曰正德舞武舞曰大豫舞宋文舞曰前舞武
舞曰後舞梁武舞曰大壯舞文舞曰大觀舞隋文
舞武舞唐文舞曰治康舞武舞曰凱安舞
唐三大舞
七德舞九功舞上元舞
右三大舞唐之盛樂也然後世所行者亦惟
二舞而巳神功破陣樂有武事之象功成慶
善樂有文事之象五代因之晉用九功舞改
曰觀象舞用七德舞改曰講功舞周用觀象
改為崇德舞用講功改為象成舞按唐人降
神用文舞送神用武舞其餘即奏十二和之
樂每室酌獻一曲則别立舞名至今不替焉
然每室之舞蓋夲於梁自梁以來紛然出於
私意莫得而紀
古樂苑衍錄卷一
