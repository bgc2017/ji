古樂苑卷十一
明梅鼎祚編
鼓吹曲辭(四宋)(齊)(梁)(隋)
宋鼓吹鐃歌(三首)
(宋書樂志曰鼓吹鐃歌四篇其一篇闕沈約云樂人以音聲相傳訓詁不可復解凡古樂錄皆)
(大字是辭細字是聲聲辭合寫故致然耳)
上邪曲(四解)
大竭夜烏自云何來堂吾來聲烏奚姑悟姑尊盧聖子
黃尊來餭清嬰烏白日為隨來郭吾微令吾
應龍夜烏由道何來直子為烏奚如悟姑尊盧雞子聽
烏虎行為來明吾微令吾
詩則夜烏道祿何來黑洛道烏奚悟如尊爾尊盧起黃
華烏伯遼為國日忠兩令吾
伯遼夜烏若國何來日忠兩烏奚如悟姑尊盧面道康
尊籙龍永烏赫赫福祚夜音微令吾
晩芝曲(九解宋書樂志曰漢曲有遠期疑是也)
幾令吾幾令諸韓亂發正令吾
幾令吾諸韓從聽心令吾若里洛何來韓微令吾
尊盧忌盧文盧子路子路為路雞如文盧炯烏諸祚微
令吾
幾令諸韓或公隨令吾
幾令吾幾諸或言隨令吾黑洛何來諸韓微令吾
尊盧安成隨來免路路子為吾路奚如文盧炯烏諸祚
微令吾
幾令吾幾諸或言隨令吾(此下宋書無)
幾令吾諸或言幾苦黑洛何來諸韓微令吾
尊盧公洴隨來免路子子路子為路奚姑文盧炯烏諸
祚微令吾
艾如張曲(三解)
幾令吾呼歴舍居執來隨咄武子邪令烏銜鍼相風其
右其右
幾令吾呼羣議破葫執來隨吾咄武子邪令烏令烏今
&KR2097;入海相風及後
幾令吾呼無公赫吾執來隨吾咄武子邪令烏無公赫
吾婮立諸布始布
宋鼓吹鐃歌(十五首)
(宋書樂志曰鼓吹鐃歌十五篇何承天晉義熙末私造疑未嘗被於歌也雖有漢曲舊名大抵)
(别增新意故其義與古辭考之多不合云)何承天
朱路篇
朱路揚和鸞翠盖耀金華玄牡飾樊纓流旌拂飛霞雄
戟闢曠塗班劒翼高車三軍且莫喧聽我奏鐃歌清鞞
驚短簫朗鼓節鳴笳人心惟愷豫兹音亮且和輕風起
紅塵渟瀾發微波逸韻騰天路穨響結城阿仁聲被八
表威震振九遐詹詹介冑士勗哉念皇家
思悲公篇
思悲公懷衮衣東國何悲公西歸公西歸流二叔幼主
既悟偃禾復偃禾復聖志申營都新邑從斯民從斯民
德惟明制禮作樂興頌聲興頌聲致嘉祥鳴鳳爰集萬
國康萬國康猶弗巳握髮吐餐下羣士惟我君繼伊周
親覩盛世復何求
雝離篇
雍士多離心荆民懷怨情二凶不量德搆難稱其兵王
人銜朝命正辭糾不庭上宰宣九伐萬里舉長旌樓船
掩江濆駟介飛重英歸德戒後夫賈勇尚先鳴逆徒既
不濟愚智亦相傾霜鋒未及染鄢郢忽巳清西川無潛
鱗北渚有奔鯨凌威致天府一戰夷三城江漢被美化
宇宙歌太平惟我東郡民曾是深推誠
戰城南篇
戰城南衝黃塵丹旌電烻鼓靁震勍敵猛戎馬殷横陳
亘野若屯雲仗大順應三靈義之所感士忘生長劒擊
繁弱鳴飛鏑炫晃亂奔星虎騎躍華眊旋朱火延起騰
飛煙驍雄斬高旗搴長角浮呌響清天夷羣寇殪逆徒
餘黎霑惠詠來蘇奏愷樂歸皇都班爵獻俘邦國娛
巫山高篇
巫山高三峽峻青壁千尋深谷萬仞崇巖冠靈林冥冥
山禽夜響晨猿相和鳴洪波迅澓載逝載停悽悽商旅
之客懷苦情在昔陽九皇綱微李氏竊命宣武耀靈威
蠢爾逆縱復踐亂機王旅薄伐傳首來至京師古之為
國惟德是貴力戰而虐民鮮不顚墜矧乃叛戾伊胡能
遂咨爾巴子無放肆
上陵者篇
上陵者相追攀被服纖麗振綺紈㩦童幼升崇巒南望
城闕鬱盤桓王公第通衢端高甍華屋列朱軒臨濬谷
掇秋蘭士女悠奕映隰原指營丘感牛山爽鳩既沒景
君歎詹歲聿逝不還志氣衰沮玄鬢斑野莽宿墳土乾
顧此纍纍中心酸生必死亦何怨取樂今日展情歡
將進酒篇
將進酒慶三朝備繁禮薦嘉肴榮枯換霜霧交緩春帶
命朋僚車等旗馬齊鑣懷温克樂林濠士失志愠情勞
思旨酒寄遊遨敗德人甘醇醪耽長夜或淫妖興屢舞
厲哇謠形傞傞聲號呶首既濡志亦荒性命夭國家亡
嗟後生節酣觴匪酒辜孰為殃
君馬篇
君馬麗且閑揚鑣騰逸姿駿足躡流景高步追輕飛冉
冉六轡柔奕奕金華暉輕霄翼羽蓋長風靡淑旂願為
范氏驅雝容步中畿豈效詭遇子馳騁趣危機鉛陵策
良駟造父為之悲不怨吳坂峻但恨伯樂稀赦彼岐山
盗實濟韓原師奈何漢魏主縱情營所私疲民甘藜藿
廐馬患盈肥人畜眢厥養蒼生將焉歸
芳樹篇
芳樹生北庭豐隆正徘徊翠穎陵冬秀紅葩迎春開佳
人閒幽室惠心婉以諧蘭芳掩綺幌綠草被長階日夕
遊雲際歸禽命同棲皓月盈&KR0034;景凉風拂中閨哀絃理
虚堂要妙清且悽嘯歌流激楚傷此碩人懷梁塵集丹
帷微飈揚羅袿豈怨嘉時暮徒惜良願乖
有所思篇
有所思思昔人曾閔二子善養親和顔色奉昏晨至誠
烝烝通明神鄒孟軻為齊卿稱身受祿不貪榮道不用
獨擁楹三從既誶禮義明飛鳥集猛獸附功成事畢乃
更娶哀我生遘凶旻幼罹荼毒備艱辛慈顔絶見無因
長懷永思託丘墳(毒郭作酷)
雉子遊原澤篇
雉子遊原澤幼懷耿介心飲啄雖勤苦不願棲園林古
有避世士抗志清霄岑浩然寄卜肆揮棹通川隂逍遥
風塵外散髮撫鳴琴卿相非所盼何况於千金功名豈
不美寵辱亦相尋冰炭結六府憂虞纏胷襟當世須大
度量巳不克任三復泉流誡自驚良巳深
上邪篇
上邪下難正衆枉不可矯音和響必清端影緣直表大
化揚仁風齊人猶偃草聖王既巳沒誰能宏至道開春
湛柔露代終肅嚴霜承平貴孔孟政弊矦申商孝公明
賞罰六世猶克昌李斯肆濫刑秦民所以亡漢宣隆中
興魏祖寧三方譬彼鍼與石效疾故稱良行葦非不厚悠悠
何詎央琴瑟時未調改弦當更張矧乃治天下此要安可忘
臨高臺篇
臨高臺望天衢飄然輕舉陵太虚携列子超帝鄉雲衣
雨帶乘風翔肅龍駕會瑤臺清輝浮景溢蓬萊濟西海
濯洧盤佇立雲嶽結幽蘭馳迅風遊炎州願言桑梓思
舊遊傾霄蓋靡電旌降彼天塗穨窈冥辭仙族歸人羣
懷忠抱義奉明君任窮達隨所遭何為遠想令心勞
遠期篇
遠期千里客肅駕候良辰近命城郭友具爾惟懿親高
門啓雙闈長筵列嘉賓中唐儛六佾三廂羅樂人簫管
激悲音羽毛揚華文金石響高宇絃歌動梁塵修標多
巧捷丸劒亦入神遷善自雅調成化由清均主人垂隆
慶羣士樂亡身願我聖明君遐期保萬春
石流篇
石上流水湔湔其波發源幽岫永歸長河瞻彼逝者歲
月其偕子在川上惟以增懷嗟我殷憂載勞寤寐遘此
百罹有志不遂行年倏忽長勤是嬰永言沒世悼兹無
成幸遇開泰沐浴嘉運緩帶安寢亦又何愠古之為仁
自求諸巳虚情遥慕終於徒巳
齊隨王鼓吹曲(十首)
(齊永明八年謝脁奉鎮西随王教於荆州道中作)謝朓
元會曲(以下三曲頌帝功)
二儀啓昌歴三陽應慶期珪䞇紛成序鞮譯&KR0008;來思分
階赩組練充庭羅翠旗觴流白日下吹謐景雲滋天儀
穆藻殿萬㝢壽皇基(陽一作朝謐一作溢壽一作慶)
郊祀曲
六宗禋祀岳五畤奠甘泉整蹕遊九闕清簫開八壥鏘
鏘玉鑾動溶溶金障旋郊宮光巳屬升柴禮既虔福響
靈之集南岳固斯年(靈一作雲)
鈞天曲
高宴顥天臺置酒迎風觀笙鏞禮百神鍾石動雲漢瑤
臺琴瑟驚綺席舞衣散威鳳來參差玄鶴起凌亂巳慶
明庭樂詎慙南風彈(臺一作堂琴一作寶起一作至詎慙一作誰想)
入朝曲(以下三曲頌藩德)
江南佳麗地金陵帝王州逶迤帶綠水迢遞起朱樓飛
甍夾馳道垂楊蔭御溝凝笳翼高蓋疊鼓送華輈獻納
雲臺表功名良可收
出藩曲
雲枝紫微内分組承明阿飛艎遡極浦旌節去關河眇
眇蒼山色沈沈遠水波鐃音巴渝曲簫管盛唐歌夫君
邁遺德江漢仰清和(遡一作遊遠一作寒管一作鼓遺一作惟)
校獵曲
凝霜冬十月殺盛凉飇哀原澤曠千里騰騎紛往來平
罝望烟合烈火從風迴殪獸華容浦張樂荆山臺虞人
昔有諭明明時戒哉(哀一作開紛一作絡)
從戎曲
選旅辭轘轅弭節赴河源日起霜戈照風迴連騎飜紅
塵朝夜合黃河萬里昏寥戾清笳囀蕭條邊馬煩自勉
輟耕願征役去何言(赴一作趨)
送遠曲
北梁辭歡宴南浦送佳人方衢控龍馬平路騁朱輪瓊
筵妙舞絶桂席羽觴陳白雲丘陵遠山川時未因一為
清吹激潺湲傷别巾
登山曲
天明開秀崿瀾光媚碧隄風盪飄鶯亂雲華芳樹低暮
春春服美遊駕凌丹梯升嶠既小魯登巒且悵齊王孫
尚游衍蕙草正萋萋(飄鶯亂一作翻鶯亂雲華一作雲行凌一作躡丹一作石)
汎水曲
玉露霑翠葉金風鳴素枝罷遊平樂苑汎鷁昆明池旌
旗散容裔簫管吹參差日晚厭遵渚採菱贈清漪百年
如流水寸心寧共知(露一作霜旌一作羽管一作谷)
梁鼓吹曲(十二首)
(隋書樂志曰梁高祖制鼔吹新歌十二曲)沈約
木紀謝(隋書樂志曰改朱鷺言齊謝梁升也)
木紀謝火運昌炳南陸耀炎光民去癸鼎歸梁鮫魚出
慶雲翔&KR0008;五帝軼三王德無外化溥將仁蕩蕩義湯湯
浸金石達昊蒼横四海被八荒舞干戚垂衣裳對天眷
坐巖廊胤有錫祚無疆風教遠禮容盛感人神宣舞詠
降繁祉延嘉慶(火一作炎)
賢首山(改思悲翁言武帝破魏軍於司部肇王迹也)
賢首山險而峻乘峴憑臨胡陣騁奇謀奮卒徒斷白馬
塞飛狐殪日逐殱骨都刃谷蠡馘林胡草既潤原亦塗
輪無反幕有烏掃殘孽震戎逋揚凱奏展歡酺詠枤杜
旋京吳(謀一作謨)
桐柏山(改艾如張言武帝牧司王業彌章也)
桐柏山淮之首肇基帝跡遂光區有大震邊關迹殪獯
醜農既勸民惟阜穗充庭稼盈畆迨嘉辰&KR1002;芳糗納寒
場為春酒昭景福介眉壽天斯長地斯久化無極功無
朽
道亡(改上之回言東昏喪道義師起樊鄧也)
道亡數極歸永元悠悠兆庶盡含冤沈河莫極皆無安
赴海誰授矯龍翰自樊漢仙波流水清且瀾救此倒懸
拯塗炭誓師劉旅赫靈斷率兹八百驅十亂登我聖明
由多難長夜杳冥忽云旦
忱威(改擁離言破加湖元勲建也)
忱威授律命蒼兕言薄加湖灌秋水迴瀾瀄汨汎增雉
爭河投岸掬盈指犯刃嬰戈洞流矢資此威烈齊文軌
(兕一作鬼威一作盛)
漢東流(改戰城南言義師克魯山城也)
漢東流江之汭逆徒蜂聚旌旗紛蔽仰震威靈乘高騁
銳至仁解網窮鳥入懷因此龍躍言登泰階
鶴樓峻(改巫山高言平郢城兵威無敵也)
鶴樓峻連翠微因巖設險池永歸脣亡齒懼薄言震耀
靈威凶衆稽顙天不能違金湯無所用功烈長巍巍
昏主恣淫慝(改上陵言東昏政亂武帝起義平九江姑熟大破朱雀伐罪弔民也)
昏主恣淫慝皆曰自昌盛上仁矜億兆誓師為請命既
齊丹浦戰又符甲子辰龕難伐有罪伐罪弔斯民悠悠
億萬姓於此覩陽春
石首局(改將進酒言義師平京城仍廢昏定大事也)
石首局北墉墐新堞嚴東壘峻共表裏遥相鎮矢未飛
鼓方振競銜璧竝輿櫬酒池擾象廊震同伐謀兼善陳
闢應和掃煨燼翦庶惡靡餘胤
期運集(改有所思言武帝膺籙受禪德盛化遠也)
期運集惟皇膺寶符龍躍清漢渚鳳起方城隅謳歌共
適夏獄訟兩違朱二儀啓嘉祚千載猶旦暮舞蹈流帝
功金玉昭王度(膺一作應方一作南)
於穆(改芳樹言大梁闡運君臣和樂休祚方遠也)
於穆君臣君臣和以肅關王道定天保樂均靈囿宴同
在鎬前庭懸鼓鍾左右列笙鏞纓佩俯仰有則備禮容
翔振鷺騁羣龍隆周何足擬遠與唐比蹤(前庭一作庭前偹一作脩)
惟大梁(改上邪言梁德廣運仁化洽也)
惟大梁開運受籙膺圖君八極冠帶被五都四海並和
會排闕欵塞無異塗(膺一作應圖一作天君八極一作冠八極一本無冠字)
隋凱樂歌辭(三首)
述帝德
於穆我后睿哲欽明膺天之命載育羣生開元創歴邁
德垂聲朝宗萬㝢祇事百靈煥乎皇道昭哉帝則惠政
滂流仁風四塞淮海未賓江湖背德運籌必勝濯征斯
克八荒霧卷四表雲褰雄圖盛略邁後光前寰區巳泰
福祚方延長歌凱樂天子萬年
述諸軍用命
帝德遠覃天維宏布功高雲天聲隆韶濩惟彼海隅未
從王度皇赫斯怒元戎啓路桓桓猛將赳赳英謨攻如
燎髮戰似摧枯救兹塗炭克彼妖逋塵清兩越氣靜三
吳鯨鯢巳夷封疆在闢班馬蕭蕭歸旌奕奕雲臺表效
司勲紀績業並山河道固金石
述天下太平
阪泉軒德丹浦堯勲始實以武終乃以文嘉樂聖主大
哉為君出師命將廓定重氛書軌既并干戈是戢宏風
設教政成人立禮樂聿興衣裳載緝風雲自美嘉祥爰
集皇皇聖政穆穆神猷牢籠虞夏度越姬劉日月比耀
天地同休永清四海長帝九州
古樂苑卷十一
