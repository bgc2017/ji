古樂苑卷二十一
明梅鼎祚編
相和歌辭
瑟調曲
豔歌何嘗行(四解二曰飛鵠行别有一篇語小異鵠二作鶴鵠鶴古通用飛來雙)
(白鶴本此古今樂錄曰王僧虔技錄云豔歌何嘗行歌文帝何嘗雙白鵠二篇又古辭云)
(何嘗快獨無憂不復為後人所擬)古辭
飛來雙白鵠乃從西北來十十五五羅列成行(一解)妻卒
被病行不能相隨五里一反顧六里一徘徊(二解)吾欲銜
汝去口噤不能開吾欲負汝去毛羽何摧頽(三解)樂哉新
相知憂來生别離躇躊顧羣侣淚下不自知(四解)念與君
離别氣結不能言各各重自愛遠道歸還難妾當守空
房閉門下重關若生當相見亡者會黃泉今日樂相樂
萬歲期延年(一作延年萬歲期樂念與下為趨右一曲晉所奏)
(飛來雙飛鵠行從廣文選所載將五五羅列行不齊白鵠乃西北來十十)
(忽然卒疲病不能飛相隨五里一返顧六里一徘徊吾欲銜汝去口噤不能開吾欲負汝去羽毛日摧頽)
(樂哉新相知憂來生别離踟躊顧羣侣淚落縱横垂今日樂相樂延年萬歲期)
同前(五解按宋書作古辭)魏文帝
何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬&KR0008;&KR0008;往來王矦長
者遊(三解)但當在王矦殿上快獨樗蒲六博對坐彈碁(四解)
男兒居世各當努力䠞迫日暮殊不久留(五解)少小相觸
抵寒苦常相隨忿恚安足諍吾中道與卿共别離約身
奉事君禮節不可虧上慙倉浪之天下顧黃口小兒奈
何復老心皇皇獨悲誰能知(少小下為趨曲前為豔右一曲晉樂所奏)
飛來雙白鵠宋吴邁遠
可憐雙白鵠雙雙絶塵氛連翩弄光景交頸遊青雲逢
羅復逢繳雌雄一旦分哀聲流海曲孤呌出江濆豈不
慕前侣為爾不及羣步步一零淚千里猶待君樂哉新
相知悲來生别離持此百年命共逐寸隂移譬如空山
草零落心自知(出一作絶又作去來一作矣)
飛來雙白鶴梁元帝
紫蓋學仙成能令吴市傾逐舞隨疎節聞琴應別聲集
田遥赴影隔霧近相鳴時從洛浦渡飛向遼東城
同前陳後主
朔吹已蕭瑟愁雲屢合開玄冬辛苦地白鶴從風催音
響已清切毛羽復殘摧飛來進(闕)但為失雙回儻逢
(闕)噲德當共銜珠來
同前隋虞世南
飛來雙白鶴奮翼遠凌煙雙棲集紫蓋一舉背青田颺
影過伊洛流聲入管絃鳴羣倒景外刷羽閬風前映海
疑浮雪拂澗瀉飛泉燕雀寧知去蜉蝣不識還何言别
儔侣從此間山川顧步已相失徘徊各自憐危心猶警
露哀響詎聞天無因振六翮輕舉復隨仙
今日樂相樂陳江總
綺殿文雅遒玳筵歡趣密鄭態逶迤舞齊弦窈窕瑟金
罍送縹觴玉井沈朱實願此北堂宴長奉南山日
豔歌行(古今樂錄行豔歌行非一有直云豔歌即豔歌行技錄云豔歌雙鴻行豔歌福)
(鍾行荀錄所載不傳豔歌羅敷行相和中歌之今不歌)古辭
翩翩堂前燕冬藏夏來見兄弟兩三人流宕在他縣故
衣誰當補新衣誰當綻賴得賢主人覽取為吾綰夫婿
從門來斜柯西北盼語卿且勿盼水清石自見石見何
纍纍遠行不如歸(誰當一作誰為)
同前古辭
南山石嵬嵬松柏何離離上枝拂青雲中心十數圍洛
陽發中梁松柏竊自悲斧鋸截是松松樹東西摧持作
四輪車載至洛陽宫觀者莫不歎問是何山材誰能刻
鏤此公輸與魯班被之用丹漆薰用蘇合香本自南山
松今為宫殿梁
同前宋江夏王義恭
江南遊湘妃窈窕漢濱女淑問流古今蘭音媚鄭楚瑶
顔映長川善服照通滸求思望襄澨歎息對衡渚中情
未相感搔首增企子悲鴻失良匹俯仰戀儔侣徘徊忘
寢食羽翼不能舉傾首佇春燕為我津辭語
同前(二首前首玉臺作有女篇後首集云豔歌曲)梁簡文帝
凌晨光景麗倡女鳳樓中前瞻削成小傍望卷旌空分
粧開淺靨繞臉傅斜紅張琴未調軫飲吹不全終自知
心所愛出入仕秦宫誰言連尹屈更是莫敖通輕軺綴
皂蓋飛轡轢雲驄金鞍隨繫尾銜璅映纏騣戈鏤荆山
玉劒飾丹陽銅左把蘇合彈傍持大屈弓控弦因鵲血
挽彊用牛螉弋獵多登隴酣歌每入豐暉暉隠落日冉
冉還房櫳燈生陽燧火塵散鯉魚風流蘇時下帳象簟
復韜筒霜暗窗前柳寒疎井上桐女蘿託松際甘瓜蔓
井東拳拳恃君寵歲暮望無窮
雲楣桂成戶飛棟杏為梁斜窗通蕊氣細隟引塵光
裁衣魏后尺汲水淮南牀青驪暮當返預使羅裙香
同前(三首)陳顧野王
夕臺行雨度朝梁照日輝東城採桑返南市數錢歸長
歌挑碧玉羅塵笑洛妃欲知歡未盡栖烏已夜飛
齊倡趙女盡妖妍珠簾玉砌併神仙莫笑人來最落後
能使君恩得度前豈知洛渚羅塵步詎减天河秋夕渡
妖姿巧笑能傾城那思他人不憎妬蓮花藻井推芰荷
採菱妙曲勝陽阿
燕姬妍趙女麗出入王宫公主第倚鳴瑟歌未央調弦
八九弄度曲兩三章唯欣春日永詎愁秋夜長歌未央
倚鳴琴輕風飄落蘂乳燕巢蘭室結羅帷翫朝日窗開
翠幔卷粧罷金星出争攀四照花競戲三條術
豔歌行有女篇晉傅玄
有女懷芬芳媞媞步東廂蛾眉分翠羽明眸發清揚丹
唇翳皓齒秀色若珪璋巧笑露權靨衆媚不可詳令儀
希世出無乃古毛嬙頭安金步搖耳繫明月璫珠環約
素腕翠羽垂鮮光文袍綴藻黼玉體映羅裳容華既已
豔志節擬秋霜徽音冠青雲聲響流四方妙哉英媛德
宜配矦與王靈應萬世合日月時相望媒氏陳束帛羔
鴈鳴前堂百兩盈中路起若鸞鳳翔凡夫徒踴躍望絶
殊參商(頭安金步搖一作首戴金步搖徽一作微)
煌煌京洛行(五解煌古今樂錄曰王僧虔技錄云煌京洛行歌文帝園桃一篇)
(樂府解題曰晉樂奏文帝夭夭園桃)魏文帝
夭夭園桃無子空長虚美難假偏輪不行(一解)淮隂五刑
鳥得弓藏保身全名獨有子房大憤不收褒衣無帶多
言寡誠秪令事敗(二解)蘇秦之說六國以亡傾側賣主車
裂固當賢矣陳軫忠而有謀楚懷不從禍卒不救(三解)禍
夫吴起智小謀大西河何健伏尸何劣(四解)嗟彼郭生古
之雅人智矣燕昭可謂得臣峨峨仲連齊之高士北辭
千金東蹈滄海(五解樂右一曲晉所奏)
同前(二首集云代陳思王京洛行後首一作梁簡文)宋鮑照
鳳樓十二重四戶八綺窗繡桷金蓮花桂柱玉盤龍珠
簾無隔路羅幌不勝風寶帳三千所為爾一朝容揚芬
紫烟上垂綵綠雲中春吹回白日霜歌落塞鴻但懼秋
塵起盛愛逐衰蓬坐視青苔滿卧對錦筵空琴瑟縱横
散舞衣不復縫古來共歇薄君意豈獨濃唯見雙黃鵠
千里一相從
南遊偃師縣斜上霸陵東迴瞻龍首堞遥望德陽宫重
門遠照耀天閣復穹隆城旁疑複道樹裏識松風黃河
入洛水丹泉繞射熊夜輪懸素魄朝光蕩碧空秋霜曉
驅鴈春雨暮成虹曲陽造甲第高安還禁中劉蒼歸作
相竇憲出臨戎此時車馬合兹晨冠蓋通誰知兩京盛
歡宴遂無窮(河一作沙光一作天誤暮一作暗)
同前梁戴暠
欲知佳麗地為君陳帝京由來稱俠窟争利復争名鑄
銅門外馬刻石水中鯨黑龍過飲渭丹鳳俯臨城羣公
邀郭解天子問黃瓊詔幸平陽地騎指伏波營五矦同
拜爵七䝿各垂纓衣風飄颻起車塵暗浪生舞見淮南
法歌聞齊后聲揮金留客坐饌玉待鐘鳴獨有文園客
偏嗟武騎輕
同前陳張正見
千門儼西漢萬戶擅東京凌雲霞上起鳷鵲月中生風
塵暮不息簫筦夜恒鳴唯當賣藥處不入長安城
同前(集云京洛篇)隋李巨仁
京洛類神仙藹藹却雲煙漸臺臨太液玉樹並甘泉車
喧平樂外騎擁濯龍前競結蕭朱綬争攀李郭船獨悲
韓長孺死灰猶未然
帝王所居篇(郭本置襍曲歌辭今移補)陳張正見
崤函惟帝宅宛雒壯皇居紫微臨複道丹水亘通渠沈
沈飛雨殿藹藹承明廬兩宫分槩日雙闕並凌虚休氣
充青𤨏榮光入綺疏霞明仁夀鏡日照陵雲書鳴鸞背
鳷鵲詔蹕幸儲胥長楊飛玉輦御宿徙金輿柳葉飄緹
騎槐花影屬車薄暮歸平樂歌鐘滿玉除
門有車馬客行(古今樂錄曰王僧虔技錄云門有車馬客行歌東阿王置酒一)
(篇樂府解題曰曹植等門有車馬客行皆言問訊其客或得故舊鄕里或駕自京師備叙)
(市朝遷謝親友彫喪之意又門有萬里客亦與此同)晉陸機
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺㩦客泣掩淚叙温涼借問
邦族閒惻愴論存亡親友多零落舊齒皆凋喪市朝互
遷易城闕或丘荒墳壟日月多松柏鬱芒芒天道信崇
替人生安得長慷慨惟平生俛仰獨悲傷
同前(一作鮑照然此格調多是華作華詩別載小略)張華
門有車馬客問君何鄉士捷步往相訊果得舊鄰里悽
悽聲中情慊慊增下俚語昔有故悲論今無新喜清晨
相訪慰日暮不能已歡戚競尋緒談調何終止辭端竟
未究忽唱分塗始前悲尚未弭後戚方復起嘶聲盈我
口談言在我耳手跡可傳心願爾篤行李(得一作遇後戚一作感)
同前陳張正見
飛觀霞光啓重門平旦開北闕高箱過東方連騎來紅
塵揚翠轂赭汗染龍媒桃花夾逕聚流水傍池回投鞭
聊接電捐軫暫停雷非關萬里客自有六奇才琴和朝
雉操酒汎夜光杯舞袖飄金谷歌聲遶鳳臺良時不可
再騶馭鬱相催安知太行道失路車輪摧(投一作揮接一作静)
同前(英華作何遜)隋何妥
門前車馬客言是故鄉來故鄉有書信縱横印檢開開
書看未極行客屢相識借問故鄉人潺湲淚不息上言
離别久下道望應歸寸心將夜鵲相逐向南飛(道一作言)
同前虞世南
財雄重交結戚里擅豪華曲臺臨上路高門抵狹斜赭
汗千金馬繡轂五香車白鶴隨飛蓋朱鷺入鳴笳夏蓮
開劒水春桃發露花輕裙染回雪浮蟻汎流霞高談辯
飛兔摛藻握靈蛇逢恩借羽翼失路委泥沙曖曖風煙
晩路長歸騎遠日袤青𤨏第塵飛金谷苑危弦促柱奏
巴渝遺簮墮珥解羅襦如何守直道翻使谷名愚
門有萬里客魏陳思王植
門有萬里客問君何鄉人褰裳起從之果得心所親挽
裳對我泣太息前自陳本自朔方士今為吳越民行行
將復行去去適西秦
牆上難為趨(古今樂錄曰王僧虔技錄云牆上難為趨行荀錄所載牆上一篇今)
(不傳)晉傅玄
門有車馬客驂服若騰飛華組結玉佩蘩藻紛葳蕤馮
軾垂長纓顧盼有餘輝貧生屣敝履整此藍縷衣客曰
嘉病乎正色意無疑吐言若履冰搖舌不可追渭濱漁
釣翁乃為周所諮顔回處陋巷大聖稱庶幾苟富不知
度千駟賤采薇季孫由儉顯管仲病三歸夫差耽淫侈
終為越所圍遺身外榮利然後享巍巍迷者一何衆孔
難知德希甚美致憔悴不如豚豕肥楊朱泣路岐失道
令人悲子貢欲自矜原憲知其非屈伸各異勢窮達不
同資夫唯體中庸先天天不違
同前周王褒
昔稱梁孟子兼聞魯孔丘訪政聊為述問陳豈相詶末
代多僥倖卿相自經由臺郎百金價台司千萬求當朝
少直筆趨代皆曲鈎廷尉十年不得調將軍百戰未封
矦夜伏擁門作常伯自有蒲萄得涼州白璧求善價明
珠難暗投高牆不可踐井水自難浮風胡有年歲銛利
比吳鈎
日重光行(古今樂錄曰王僧虔技錄有日重光行今不傳崔豹古今注曰日重光月)
(重輪羣臣為漢明帝作也明帝為太子樂人作歌詩四章以贊太子之德一曰日重光三)
(曰月重輪三曰星重輝四曰海重潤漢末喪亂後二章亡舊說云天子之德光明如日規)
(輪如月衆輝如星霑潤如海太子比德故云重也)晉陸機
日重光奈何天回薄日重光冉冉其遊如飛征日重光
今我日華華之盛日重光倏忽過亦安停日重光盛往
衰亦必來日重光譬如四時固恒相催日重光惟命有
分可營日重光但惆悵才志日重光身沒之後無遺名
(但一作常)
月重輪行魏文帝
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
同前魏明帝
天地無窮人命有終立功揚名行之在躬聖賢度量得
為道中
同前晉陸機
人生一時月重輪盛年焉可持月重輪吉凶倚伏百年
莫我與期臨川曷悲悼兹去不從肩月重輪功名不勗
之善哉古人揚聲敷聞九服身名流何穆既自才難既
嘉運亦易愆俛仰行老存沒將何所觀志士慷慨獨長
歎獨長歎(持一作恃一無所字)
同前(初學記作戴嵩)梁戴暠
皇基屬明兩副德表重輪重輪非是暈桂滿自恒春海
珠舍更滅階蓂翳且新婕妤比團扇曹王譬洛神浮川
疑滚璧入戶類燒銀從來看顧兔不曾聞鬭麟北堂豈
盈手西園偏照人(滚一作讓)
蜀道難(二首古今樂錄曰王僧虔技錄有蜀道難行今不歌樂府解題曰蜀道難備言)
(銅梁玉壘之阻與蜀國絃頗同)梁簡文帝
建平督郵道魚復永安宫若奏巴渝曲時當君思中
巫山七百里巴水三回曲笛聲下復高猿啼斷還續
同前(一首文苑英華辨證曰此篇文苑與類聚同唯郭氏樂府分前五言後七言各為一)
(首中闕六句今從文苑為一首)劉孝威
玉壘高無極銅梁不可攀雙流逆巘道九坂澀陽關鄧
矦束馬去王生歛轡還歛轡懼身尤叱馭奉王猷若恡
千金重誰為萬里矦獻馬吞珠界揚舲濯錦流沈犀厭
怪水握鏡表靈丘禺山金碧有光輝遷停車馬正輕肥
彌思王褒擁節反復憶相如乘傳歸君平子雲寂不嗣
江漢英靈已信稀(巘一作巇停一作亭正一作尚復一作更寂一作聞已信稀一作信已衰)
同前陳隂鏗
王尊奉漢朝靈關不憚遥高岷長有雪隂棧屢經燒輪
摧九折路騎阻七星橋蜀道難如此功名詎可要
櫂歌行(五解歌古今樂錄曰王僧虔技錄云櫂歌行明帝王者布大化一篇或云左)
(延年作今不歌梁簡文帝在東宫更製歌少異此也樂府解題曰晉樂奏魏明帝辭云王)
(者布大化備言平吴之勲)魏明帝
王者布大化配乾稽后祇陽育則隂殺晷景應度移(一解)
文德以時振武功伐不隨重華儛干戚有苗服從媯(二解)
蠢爾吴蜀虜憑江棲山阻哀哀王士民瞻仰靡依怙(三解)
皇上悼愍斯宿昔奮天怒發我許昌宫列舟于長浦(四解)
翌日乘波揚棹歌悲且涼太常拂白日旗幟紛設張(五解)
將抗旄與鉞曜威於彼方伐辠以弔民清我東南疆(將抗)
(下為趨吴右一曲晉樂所奏蜀一作吴中)
同前晉陸機
遲遲暮春日天氣柔且嘉元吉隆初已濯穢遊黃河龍
舟浮鷁首羽旗垂藻葩乘風宣飛景逍遥戲中波名謳
激清唱榜人從櫂歌投綸沈洪川飛繳入紫霞(從一作縱)
同前宋孔寗子
君子樂和節品物待陽時上位降繁祉元已命水嬉倉
武戒橋梁旄人樹羽旗高檣抗飛帆羽蓋翳華枝佽飛
激逸響娟娥吐清辭泝洄緬無分欣流愴有思仰瞻翳
雲繳俯引沈泉絲委羽漫通渚鮮染中填坻鷁鳥威江
使揚波駭馮夷夕影雖已西(闕)終無期
同前鮑照
羇客離嬰時飄颻無定所昔秋寓江介兹春客河滸往
戢于役身願令永懷楚泠泠鯈疏潭邕邕鴈循渚飂唳
長風振遥曳高帆舉驚波無留連舟人不躊竚(兹一作今遥曳)
(一作飄遥)
同前吴邁遠
十三為漢使孤劒出臯蘭西南窮天險東北畢地關岷
山高以峻燕水清且寒一去千里孤邊馬何時還遥望
煙嶂外障氣鬱雲端始知身死處平生從此殘
同前梁簡文帝
妾家住湘川菱歌本自便風生解刺浪水深能捉船葉
亂由牽荇絲飄為折蓮濺粧疑薄汗霑衣似故湔浣沙
流暫濁汰錦色還鮮參同趙飛燕借問李延年從來入
絃管誰在櫂歌前(誰一作詎)
同前劉孝綽
日暮楚江上江深風復生所思竟何在相望徒盈盈舟
子行催棹無所喝流聲
同前阮研
芙蓉始出水綠荇葉初鮮且停白雪和共奏激楚絃平
生此遭遇一日當千年
同前王籍
揚舲横大江乘流任蕩蕩輕橈莫不息復逐夜潮上時
見湘水仙恒聞解佩響
同前蕭岑
桂酒既潺湲輕舟亦乘駕鼓枻何吟吟吟我皇唐化容
與滄浪中淹留明月夜
同前北齊魏收
雪溜添春浦花水足新流桃發武陵岸柳拂武昌樓
同前隋盧思道
秋江見底清越女復傾城方舟共採摘最得可憐名落
花流寶珥微吹動香纓帶垂連理濕櫂舉木蘭輕順風
傳細語因波寄遠情誰能結錦纜薄暮隠長汀(順風一作避人)
蒲坂行(古今樂錄曰王僧虔技錄有蒲坂行今不歌通典曰河東唐虞所都蒲坂也漢)
(為蒲坂縣春秋時秦晉戰於河曲即其地)齊陸厥
江南風已春河間柳已把鴈返無南書寸心何由寫流
泊祁連山飄颻高闕下
同前梁劉遵
漢使出蒲坂去去往交河間諜敢虧對驂馬脫鳴珂乍
作渡瀘怨何辭上隴歌
白楊行(古今樂錄曰王僧虔技錄有白楊行今不歌)晉傅玄
青雲固非青當雲奈白雲驥從西北馳來吾何憶驥來
對我悲鳴舉頭氣凌青雲當奈此驥正龍形踠足蹉跎
長坡下蹇驢慷愾敢與我争馳躑躅鹽車之中流汗兩
耳盡下垂雖懷千里之逸志當時一得施白雲彯彯舍
我高翔青雲徘徊戢我愁啼上眄增崖下臨清池日欲
西移既來歸君君不一顧仰天太息當用生為青雲乎
飛時悲當奈何耶青雲飛乎
古樂苑卷二十一
