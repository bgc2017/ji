古樂苑卷十四
明梅鼎祚編
相和歌辭
(宋書樂志曰相和漢舊曲也絲竹更相和執節者歌本一部魏明帝分為二更遞夜宿本十七曲朱)
(生宋識列和等復合之為十三曲其後晉荀勖又採舊辭施用於世謂之清商三調歌詩即沈約所)
(謂因絃管金石造歌以被之者也唐書樂志平調清調瑟調皆周房中曲之遺聲漢世謂之三調又)
(有楚調側調楚調者漢之房中樂也側調者生於楚調與前三調摠謂之相和調晉書樂志凡樂章)
(古辭存者並漢世街陌謳謠江南可採蓮烏生八九子白頭吟之屬其後漸被於絃管即相和諸曲)
(是也魏晉之世相承用之永嘉之亂中朝舊音散落江左後魏孝文宣武用師淮漢收其所獲南音)
(謂之清商樂相和諸曲亦皆在焉所謂清商正聲相和五調伎也凡諸調歌辭並以一章為一解古)
(今樂錄曰傖歌以一句為一解中國以一章為一解王僧虔啓云古曰章今曰解解有多少當是先)
(詩而後聲詩叙亊聲成文必使志盡於詩音盡於曲是以作詩有豐約制解有多少諸調曲皆有辭)
(有聲而大曲又有豔有趨有亂辭者其歌詩也聲者若羊吾夷伊那何之類也豔在曲之前趨與亂)
(在曲之後又大曲十五曲沈約並列於瑟調今依張永元嘉正聲技錄分於諸調别叙大曲於其後)
(唯滿歌行一曲諸調不載故附見於此曲之下其曲調先後亦準技錄為次)
相和六引
(古今樂錄曰張永技錄相和有四引一曰箜&KR1283;二曰商引三曰徵引四曰羽引箜&KR1283;引歌瑟調)
(東阿王辭門有車馬客行置酒篇並晉宋齊奏之古有六引其宮引角引二曲闕宋為箜&KR1283;引)
(有辭三引有歌聲而辭不傳梁具五引有歌有辭凡相和其器冇笙笛節歌琴瑟琵琶筝七種)
箜&KR1283;引(一曰公無渡河崔豹古今注曰箜&KR1283;引者朝鮮津卒霍里子高妻麗玉所作也)
(子高晨起刺船有一白首狂夫被髮提壺亂流而渡其妻隨而止之不及遂墜河而死於)
(是援箜&KR1283;而歌聲甚悽愴曲終亦投河而死子高還以語麗玉麗玉傷之乃引箜&KR1283;而寫)
(其聲聞者莫不墮淚飲泣麗玉以其曲傳鄰女麗容名曰箜&KR1283;引又有箜&KR1283;謠不詳所起)
(大略言結交當有終始與此異也)古辭
公無渡河公竟渡河墮河而死將奈公何
同前(古今樂錄曰王僧虔技錄有野田黃雀行今不歌樂府解題曰晉樂奏東阿王置酒)
(高殿上箜&KR1283;引亦用此曲集曰箜&KR1283;引植别有高樹多悲風海水揚其波一首疑此為箜)
(&KR1283;引郭本收作野田黃雀行然此辭意又與箜&KR1283;引無涉)
魏陳思王植
置酒高殿上親交從我遊中厨辦豐膳烹羊宰肥牛秦
箏何慷慨齊瑟和且柔(一解)陽阿奏竒舞京洛出名謳樂
飲過三爵緩帶傾庶羞主稱千金夀賓奉萬年酬(二解)久
要不可忘薄終義所尤謙謙君子德磬折欲何求盛時
不再來百年忽我遒(三解)驚風飄白日光景馳西流生存
華屋處零落歸山丘先民誰不死知命復何憂(四解曲右一)
(晉樂所奏交一作友)
置酒高樓上親交從我遊中厨辦豐膳烹羊宰肥牛秦
箏何慷慨齊瑟和且柔陽阿奏竒舞京洛出名謳樂飲
過三節緩帶傾庶羞主稱千金夀賓奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命亦何憂(右一曲本辭)
公無渡河梁劉孝威
請公無渡河河廣風威厲檣偃落金烏舟傾沒犀枻紺
蓋空嚴祀白馬徒牲祭銜石傷寡心崩城掩孀袂劒飛
猶共水魂沈理俱逝君為川后臣妾作姜妃娣
同前陳張正見
金堤分錦纜白馬渡蓮舟風嚴歌響絶浪湧榜人愁櫂
折桃花水帆横竹箭流何言沈璧處千載偶陽矦
置酒高殿上張正見
陳王開甲第粉壁麗椒塗高窗侍玉女飛闥敞金鋪名
香散綺幕石墨彫金罏清醪稱玉饋浮蟻擅蒼梧鄒嚴
恒接武申白日相趨容與升階玉差池曳履珠千金一
巧笑百萬兩鬟姝趙姬未鼓瑟齊客罷吹竽歌喧桃與
李琴挑鳳將雛魏君慙舉白晉主媿投壺風雲更代序
人事有榮枯長卿病消渴壁立還成都(墨一作研)
同前梁江總
三清傳旨酒柏梁奉歡宴霜雲動玉葉凍水疎金箭羽
籥響鐘石流泉灌金殿盛時不再見光景馳如電
箜&KR1283;謠(樂府無名氏次劉孝威後置襍歌中)古辭
結交在相得骨肉何必親甘言無忠實世薄多蘇秦從
風暫靡草富貴上昇天不見山巔樹摧扤下為薪豈甘
井中泥上出作埃塵(一云時至出作塵)
五引
(晉書樂志曰五聲宮為君宮之為言中也中和之道無往而不理焉商為臣商之為言彊也謂)
(金性之堅彊也角為民角之為言觸也謂象諸陽氣觸物而生也徵為亊徵之為言止也言物)
(盛則止也羽為物羽之為言舒也言陽氣將復萬物孳育而舒生也是以聞宮聲使人温良而)
(寬大聞商聲使人方廉而好義聞角聲使人惻隠而仁愛聞徵聲使人樂養而好施聞羽聲使)
(人恭儉而好禮隋書樂志曰舊三朝設樂有登歌以其頌祖宗之功烈非君臣之所獻也於是)
(去之三朝第一奏相和五引陳氏因焉隋文帝開皇中改五引為五音唯迎氣於五郊降神奏)
(之月令所謂孟春其音角也按古有清角清徵之流此則當聲為曲即五音是也唐書樂志曰)
(五郊迎氣各以月律而奏其音蓋因隋舊制云按此本梁三朝雅樂而郭氏併箜&KR1283;引載為相)
(和六引今從之隋書載約辭以角徵宮商羽為次)
宮引梁沈約
八音資始君五聲興此和樂感百精優游律呂被咸英
同前(隋書樂志曰普通中薦蔬以後勑蕭子雲改諸歌辭為相和引則依五音宮商角徵)
(羽為第次非隨月次也)蕭子雲
宅中為君聲之始氣和而應律生子四宮既作陰陽理
商引沈約
司秋紀兊奏西音激揚鍾石和瑟琴風流福被樂愔愔
同前蕭子雲
君臣數九發涼風三絃夷則白藏通充諧候管和六同
角引沈約
萌生觸發歲在春咸池始奏德尚仁惉懘以息和且均
同前蕭子雲
蟄蟲始振音在斯五聲六律旋相為韶繼夏盡備咸池
徵引沈約
執衡司事宅離方滔滔夏日火德昌八音備舉樂無疆
同前蕭子雲
朱明在離日長至候氣而動徵為事六樂成文從之備
羽引沈約
玄英紀運冬冰折物為音本和且悅窮高測深長無絶
同前蕭子雲
其音為物登玄英制留循短位濁清惟皇創則和且平
相和曲(一)
(古今樂錄曰張永元嘉技錄相和有十五曲一曰氣出唱二曰精列三曰江南四曰度關山五)
(曰東光六曰十五七曰薤露八曰蒿里九曰覲歌十曰對酒十一曰雞鳴十二曰烏生十三曰)
(平陵東十四曰東門十五曰陌上桑氣出唱精列度關山薤露蒿里對酒並魏武帝辭十五文)
(帝辭江南東光雞鳴烏生平陵東陌上桑並古辭是也覲歌東門皆無其辭陌上桑歌瑟調古)
(辭豔歌羅敷行日出東南隅篇覲歌張錄云無辭而武帝有往古篇東門張錄云無辭而武帝)
(有陽春篇或云歌瑟調古辭東門行入門悵欲悲也古有十七曲其武陵鵾雞二曲亡按宋書)
(樂志陌上桑又有文帝棄故鄉一曲亦在瑟調東西門行及楚辭鈔今有入武帝駕虹蜺二曲)
(皆張錄所不載)
氣出唱(三首)魏武帝
駕六龍乘風而行行四海外路下之八邦歴登高山臨
谿谷乘雲而行行四海外東到泰山仙人玉女下來翔
遊驂駕六龍飲玉漿河水盡不東流解愁腹飲玉漿奉
持行東到蓬萊山上至天之門玉闕下引見得入赤松
相對四面顧望視正焜煌開王心正興其氣百道至傳
告無窮閉其口但當愛氣夀萬年東到海與天連神仙
之道出窈入冥常當專之心恬淡無所愒欲閉門坐自
守天與期氣願得神之人乘駕雲車驂駕白鹿上到天
之門來賜神之藥跪受之敬神齊當如此道自來(闕一作關)
華陰山自以為大高百丈浮雲為之蓋仙人欲來出隨
風列之雨吹我洞簫鼓瑟琴何誾誾酒與歌戲今日相
樂誠為樂玉女起起儛移數時鼓吹一何嘈嘈從西北
來時仙道多駕烟乘雲駕龍鬱何蓩蓩遨遊八極乃到
崑崙之山西王母側神仙金止玉亭來者為誰赤松王
喬乃德旋之門樂共飲食到黃昏多駕合坐萬歲長宜
子孫
遊君山甚為真磪䃬砟硌爾自為神乃到王母臺金階
玉為堂芝草生殿旁東西廂客滿堂主人當行觴坐者
長夀遽何央長樂甫始宜孫子常願主人增年與天相
守(右三曲魏晉樂所奏前曲翔一作遨焜煌一作惶惶)
精列魏武帝
厥初生造化之陶物莫不有終期莫不有終期聖賢不
能免何為懷此憂願螭龍之駕思想崑崙居思想崑崙
居見欺於迂怪志意在蓬萊志意在蓬萊周孔聖徂落
會稽以墳丘會稽以墳丘陶陶誰能度君子以弗憂年
之暮奈何過時時來微(右一曲魏晉樂所奏過時一作時過)
江南(樂府解題曰江南古辭蓋美芳晨麗景嬉遊得時也梁武帝作江南弄以代西曲又)
(有採蓮採菱劉緩江南可採蓮皆出於此)古辭
江南可採蓮蓮葉何田田魚戲蓮葉間魚戲蓮葉東魚
戲蓮葉西魚戲蓮葉南魚戲蓮葉北(右一曲魏晉樂所奏)
江南思宋湯惠休
幽客海陰路留戍淮陽津垂情向春草知是故鄉人
同前(二首後首文苑英華作江南行)梁簡文帝
江南有妙伎時則應璿樞月暈蘆灰缺秋還懸炭枯含
丹和九轉芳樹蔭千株何辭天后誚終是到僊都(千一作三)
(到一作列)
桂檝晚應旋歴岸扣輕舷紫荷擎釣鯉銀筐插短蓮人
歸浦口暗那得久回船(銀一作銅)
江南曲柳惲
汀洲採白蘋日落江南春洞庭有歸客瀟湘逢故人故
人何不返春華復應晚不道新知樂只言行路遠(應一作將)
同前沈約
櫂歌發江潭采蓮渡湘南宜須閒隠處舟浦予自諳羅
衣織成帶墮馬碧玉篸但令舟檝渡寧計路嵌嵌(一作嶄嵌)
江南可採蓮劉緩
春初北岸涸夏月南湖通卷荷舒欲倚芙蓉生即紅檝
小宜回逕船輕好入叢釵光逐影亂衣香隨遞風江南
少許地年年情不窮
度關山(樂府題解曰魏樂奏武帝辭言人君當自勤苦省方黜陟省刑薄賦也)
魏武帝
天地間人為貴立君牧民為之軌則車轍馬迹經緯四
極絀陟幽明黎庶繁息於鑠賢聖總統邦域封建五爵
井田刑獄有燔丹書無普赦贖臯陶甫侯何有失職嗟
哉後世改制易律勞民為君役賦其力舜漆食器畔者
十國不及唐堯采椽不斵世歎伯夷欲以厲俗侈惡之
大儉為共德許由推讓豈有訟曲兼愛尚同疏者為戚
(右一曲魏晉樂所奏矦宋書作刑)
同前梁簡文帝
關山遠可度遠度復難思直指遮歸道都護總前期力
農爭地利轉戰逐天時材官蹶張皆命中弘農越騎盡
搴旗搴旗遠不息驅逐何窮極狼居一封難再覩閼氏
永去無容色銳氣且横行朱旗亂日精先屠光禄塞却
破夫人城凱還歸舊里非是衒功名
同前戴暠
昔聽隴頭吟平居巳流涕今上關山望長安樹如薺千
里非鄉邑百姓為兄弟軍中大體自相襃其間得意各
分曹博陵輕俠皆無位幽州重氣本多豪馬銜苜蓿葉
劒瑩鸊鵜膏初征心未息復值鴈飛入山頭看月近草
上知風急笛喝曲難成笳繁響還澀武帝初承平東伐
復西征薊門海作壍榆塞冰為城催令四校出倚望三
邊平箭服朝來動刀環臨陣鳴將軍一百戰都護五千
兵且決雄雌眼前利誰道功名身後事丈夫意氣本自
然來時辭第巳聞天但令此身與命在不持烽火照甘
泉
同前柳惲
長安倡家女出入燕南垂唯持德自美本以容見知舊
聞關山遠何事總金羈妾心日巳亂秋風鳴細枝(長安一作)
(少長)
同前劉遵
隴樹寒色落塞雲朝欲開谷深鼙易響路狹幰難回當
知結綬去非是棄繻來行人思顧返道别且徘徊願度
關山鶴勞歌立可哀
同前王訓
邊庭多警急羽檄未曾閒從軍出隴坂驅馬度關山關
山恒晻靄高峰白雲外遥望秦川水千里長如帶好勇
自秦中意氣本豪雄少年便習戰十四巳從戎昔年經
上郡今歲出雲中遼水深難渡榆關斷未通折衝凌絶
域流蓬驚未息胡風朝夜起平沙不相識兵法貴先聲
軍中自有程逗遛難贖罪先登盡一城都護疲詔吏將
軍擅發兵平盧疑縱火飛鴟畏犯營輕重一為虜金刀
何用盟誰知出塞外獨有漢飛名(衝一作銜難一作皆)
同前陳張正見
關山度曉月劒客遠從征雲中出迥陣天外落竒兵輪
摧偃去節樹倒礙懸旌沙揚折坂暗雲積榆溪明馬倦
時銜草人疲屢看城寒隴胡笳澀空林漢鼓鳴還聽嗚
咽水併切斷腸聲
同前(集題云關山篇)唐李端
從軍出隴坂驅馬度關山關山恒晻藹高峰白雲外遥
望秦川水千里長如帶好勇自秦中意氣多豪雄少年
便習戰十四已從戎遼水深難度榆關尚未通
東光(古今樂錄曰張永元嘉技錄云東光舊但弦無音宋識造其歌聲)
古辭
東光平蒼梧何不平蒼梧多腐粟無益諸軍糧諸軍遊
蕩子早行多悲傷(平書作乎平糧叶韻疑平是右一曲魏晉樂所奏)
十五(古今樂解曰十五歌文帝辭後解歌瑟調西山一何高)
魏文帝
登山而遠望谿谷多所有楩柟千餘尺衆草芝盛茂華
葉燿人目五色難可紀雉雊山雞鳴虎嘯谷風起號羆
當我道狂顧動牙齒(右一曲魏晉樂所奏)
薤露(崔豹古今注曰薤露蒿里並喪歌也本出田横門人横自殺門人傷之為作悲歌言)
(人命奄忽如薤上之露易晞滅也亦謂人死魂魄歸於蒿里至漢武帝時李延年分為二)
(曲薤露送王公貴人蒿里送士大夫庶人使挽柩者歌之亦謂之挽歌譙周法訓曰挽歌)
(者漢高帝召田横至尸鄉自殺從者不敢哭而不勝哀故為挽歌以寄哀音樂府解題曰)
(左傳齊將與吳戰於艾陵公孫夏命其徒歌虞殯杜預云送死薤露歌即喪歌不自田横)
(始也一曰泰山吟行)古辭
薤上露何易晞露晞明朝更復落人死一去何時歸
惟漢行魏武帝
惟漢二十二世所任誠不良沐㺅而冠帶知小而謀彊
猶豫不敢斷因狩執君王白虹為貫日已亦先受殃賊
臣執國柄殺主滅宇京蕩覆帝基業宗廟以燔喪播越
西遷移號泣而且行瞻彼洛城郭微子為哀傷(右一曲魏晉樂)
(所奏)
薤露(樂府題解曰曹植擬薤露行為天地無窮極)陳思王植
天地無窮極陰陽轉相因人居一世間忽若風吹塵願
得展功勤輸力於明君懷此王佐才慷慨獨不羣鱗介
尊龍神走獸宗麒麟蟲獸豈知德何況於士人孔氏刪
詩書王業粲已分騁我徑寸翰流藻垂華芬
同前東晉張駿
在晉之二世皇道昧不明主暗無良臣姦亂起朝廷七
柄失其所權綱喪典刑愚猾窺神器牝雞又晨鳴哲婦
逞幽虐宗祀一朝傾儲君縊新昌帝執金墉城旤釁萌
宮掖胡馬動北坰三方風塵起玁狁竊上京義士㧖素
腕感慨懷憤盈誓心蕩衆狄積誠徹昊靈(姦一作艱)
同前陳思王植
太極定二儀清濁始以形三光炤八極天道甚著明為
人立君長欲以遂其生行仁章以瑞變故誡驕盈神高
而聽卑報若響應聲明主敬細微三季瞢天經二皇稱
至化盛哉唐虞庭禹湯繼厥德周亦致太平在昔懷帝
時日是不敢寧濟濟在公朝萬載馳其名
惟漢行晉傅玄
危哉鴻門會沛公幾不還輕裝入人軍投身湯火間兩
雄不俱立亞父見此權項莊奮劒起白刃何翩翩伯身
雖為蔽事促不及旋張良慴坐側高祖變龍顔賴得樊
將軍虎叱項王前嗔目駭三軍磨牙咀豚肩空巵讓霸
主臨急吐竒言威凌萬乘主指顧回泰山神龍困鼎鑊
非噲豈得全狗屠登上將功業信不原健兒實可慕腐
儒安足歎(虎一作獸)
蒿里古辭
蒿里誰家地聚歛魂魄無賢愚鬼伯一何相催促人命
不得少踟蹰
同前魏武帝
關東有義士興兵討羣兇初期會盟津乃心在咸陽軍
合力不齊躊躇而鴈行勢利使人爭嗣還自相戕淮南
弟稱號刻璽於北方鎧甲生蟣虱萬姓以死亡白骨露
於野千里無雞鳴生民百遺一念之斷人腸(右一曲魏晉樂所奏)
同前宋鮑照
同盡無貴賤殊願有窮伸馳波催永夜零露逼短晨結
我幽山駕去此滿堂親虚容遺劒佩美貌戢衣巾斗酒
安可酌尺書誰復陳年代稍推遠懷抱日幽淪人生良
自劇天道與何人齎我長恨意歸為狐兔塵(馳波催永夜一作漏)
(馳催永夜零露逼短晨一作露宿逼短晨結集作驅美一作嘉又作賓)
挽歌(莊子曰紼謳所生必於斥苦司馬彪注云紼引柩索也斥疎緩苦用力也引紼所有)
(謳者為人用力慢緩不齊促急之也風俗通曰京師殯婚嘉會酒酣之後續以挽歌干寶)
(搜神記曰挽歌者喪家之樂執紼者相和之聲也晉書禮志曰漢魏故事大喪及大臣之)
(喪執紼者挽歌新禮以為挽歌出於漢武帝役人之勞歌聲哀切遂以為送終之禮雖音)
(曲摧愴非經典所制違禮銜枚之義方在號慕不宜以歌為名除挽歌摯虞以為挽歌因)
(倡和而為摧愴之聲銜枚所以全哀此亦以感衆雖非經典所載是歴代故事詩稱君子)
(作歌惟以告哀以歌為名無所嫌宜定新禮如舊今按薤露蒿里之後而以挽歌為辭者)
(實始繆襲)魏繆襲
生時遊國都死沒棄中野朝發高堂上暮宿黃泉下白
日入虞淵懸車息駟馬造化雖神明安能復存我形容
稍歇滅齒髮行當墮自古皆有然誰能離此者
同前(三首顔氏家訓曰輓歌辭者或云古者虞殯之歌或云出自田横之客皆為生者悼)
(往哀苦之意陸平原多為死人自歎之言詩格既無此例又乖製作本意)
晉陸機
卜擇考休貞嘉命咸在兹夙駕警徒御結轡頓重基龍
㡛被廣柳前驅矯輕旗殯宮何嘈嘈哀響沸中闈闈中
且勿喧聽我薤露詩死生各異倫祖載當有時舍爵兩
楹位啓殯進靈轜飲餞觴莫舉出宿歸無期帷袵曠遺
影棟宇與子辭周親咸奔湊友朋自遠來翼翼飛輕軒
駸駸策素騏按轡遵長薄送子長夜臺呼子子不聞泣
子子不知歎息重櫬側念我疇昔時三秋猶足收萬世
安可思殉歿身易亡救子非所能含言言哽咽揮涕涕
流離(喧一作嚾涕一作淚)
流離親友思惆悵神不泰素驂佇轜軒玄駟騖飛蓋哀
鳴興殯宮迴遲悲野外魂輿寂無響但見冠與帶備物
象平生長旌誰為旆悲風鼓行軌傾雲結流靄振策指
靈丘駕言從此逝(鼔一作徽)
重阜何崔嵬玄廬竄其間磅礴立四極穹崇效蒼天側
聽陰溝涌卧觀天井懸廣宵何寥廓大暮安可晨人往
有返歲我行無歸年昔居四民宅今託萬鬼鄰昔為七
尺軀今成灰與塵金玉昔所佩鴻毛今不振豐肌饗螻
蟻妍姿永夷泯夀堂延魑魅虚無自相賓螻蟻爾何怨
魑魅我何親拊心痛荼毒永歎莫為陳(效一作放昔一作素姿一作骸)
又(諸集不載見太平御覽)
魂衣何盈盈旟旐何習習父母拊棺號兄弟扶筵泣靈
轜動轇轕龍首矯崔嵬挽歌挾轂唱嘈嘈一何悲浮雲
中容與飄風不能迴淵魚仰失梁征鳥俯墜飛(闕庶機士挽)
(歌辭云埏埴為塗車束薪作芻靈)
同前(集云擬挽歌辭三首)陶潜
荒草何茫茫白楊亦蕭蕭嚴霜九月中送我出遠郊四
面無人居高墳正嶕嶢馬為仰天鳴林風自蕭條幽室
一巳閉千年不復朝千年不復朝賢達無奈何向來相
送人各已歸其家親戚或餘悲他人亦已歌死去何所
道託體同山阿(馬為仰天鳴一作鳥為動哀鳴林風一作風聲又作風為已歸一作自還)
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友拊我哭得失
不復知是非安能覺千秋萬歲後誰知榮與辱但恨在
世時飲酒恒不足(一作不得足)
在昔無酒飲今但湛空觴春醪生浮蟻何時更能嘗肴
案列我前親戚哭我傍欲語口無音欲視眼無光昔在
高堂寢今宿荒草鄉荒草無人眠極視正茫茫一朝出
門去歸來良未央(今但湛空觴一作但恨堪空觴列我前一作盈我前一朝一作相送良一)
(作夜)
同前(謝綽拾遺錄曰太祖嘗召延之傳詔頻日尋覓不值太祖曰但酒店中求之自當得)
(也傳詔依旨訪覓果見延之在酒肆躶身挽歌了不應對他日醉醒乃往)
宋鮑照
令龜卜明兆撤奠在方昏戒徒赴幽冥祖駕出高門行
行去城邑遥遥守丘園息鑣竟平𡑞稅駕别巖根(闕)
同前
獨處重冥下憶昔登高臺傲岸平生中不為物所裁埏
門只復閉白蟻相將來生時芳蘭體小蟲今為灾玄鬢
無復根枯髏依青苔憶昔好飲酒素盤進青梅韓彭及
廉藺疇昔已成灰壯士皆死盡餘人安在哉
同前北齊祖孝徵
昔日驅駟馬謁帝長楊宮旌懸白雲外騎獵紅塵中今
來向漳浦素蓋轉悲風榮華與歌笑萬事盡成空(日一作時)
對酒(樂府題解曰魏樂奏武帝所賦對酒歌太平其旨言王者德澤廣被政理人和萬物)
(咸遂)魏武帝
對酒歌太平時吏不呼門王者賢且明宰相股肱皆忠
良咸禮讓民無所爭訟三年耕有九年儲倉穀滿盈斑
白不負戴雨澤如此百穀用成却走馬以糞其土田爵
公矦伯子男咸愛其民以黜陟幽明子養有若父與兄
犯禮法輕重隨其刑路無拾遺之私囹圄虚空冬節不
斷人耄耋皆得以夀終恩德廣及草木昆蟲(右一曲魏樂所奏)
同前(題云當對酒)范雲
對酒心自足故人來共持方悅羅衿解誰念髮成絲徇
往良為達求名本自期迨君當歌日及我傾樽時
同前梁張率
對酒誠可樂此酒復芳醇如華良可貴似乳更甘珍何
當留上客為寄掌中人金樽清復滿玉椀亟來親誰能
共遲暮對酒惜芳晨君歌尚未罷却坐避梁塵
同前陳張正見
當歌對玉酒匡坐酌金罍竹葉三清汎蒲萄百味開風
移蘭氣入月逐桂香來獨有劉將阮忘情寄羽杯
同前岑之敬
色映臨池竹香浮滿砌蘭舒文汎玉盌漾蟻溢金盤簫
曲隨鸞易笳聲出塞難唯有將軍酒川上可除寒
同前(集云對酒歌文苑英華作范雲)周庾信
春水望桃花春洲藉芳杜琴從綠珠借酒就文君取牽
馬向渭橋日曝山頭脯山簡接䍦倒王戎如意舞筝鳴
金谷園笛韻平陽塢人生一百年歡笑唯三五何處覓
錢刀求為洛陽賈(馬一作牛曝一作落)
古樂苑卷十四
