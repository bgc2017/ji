古樂苑卷七
明梅鼎祚編
燕射歌辭(二梁)(北齊)(北周)(隋)
梁三朝雅樂歌
俊雅(三曲四言衆官出入奏隋書樂志曰宋元徽三年儀注奏肅咸樂齊及梁初亦同至)
(是改為俊雅取禮記王制云司徒選士之秀者升之學曰俊士也二郊太廟明堂三朝同)
(用焉)沈約(下同)
設官分職髦俊攸俟髦俊伊何貴德尚齒唐乂咸事周
寧多士區區衛國猶頼君子漢之得人帝猷乃理
開我八襲闢我九重珩珮流響纓紱有容衮衣前邁列
辟雲從義兼東序事美西雍分階等肅異列齊恭
重列北上分庭異陛百司揚職九賓相禮齊宋舅甥魯
衛兄弟思皇藹藹羣龍濟濟我有嘉賓實惟愷悌
胤雅(一曲四言皇太子出入奏隋書樂志曰胤雅取詩君子萬年永錫祚胤也三朝用之)
皇昔殷代哲王迭有降及周成惟器是守上天乃眷大
梁既受灼灼重明仰承元首體乾作貳命服斯九置保
置師居前居後前星比耀克隆萬夀
寅雅(一曲三言王公出入奏隋書樂志曰寅雅取尚書周官云貳公弘化寅亮天地也三)
(朝用之)
禮莫違樂具舉延藩辟朝帝所執桓蒲列齊莒垂衮毳
紛容與升有儀降有序齊簮紱忘笑語始矜嚴終酣醑
介雅(三曲五言上夀酒奏隋書樂志曰介雅取詩大雅云君子萬年介爾景福也三朝用)
(之)
百福四象初萬夀三元始拜獻惟衮職同心協卿士北
極永無窮南山何足擬
夀随百禮洽慶與三朝升惟皇集繁祉景福互相仍申
錫永無遺穰簡必來應
百味既含馨六飲莫能尚玉罍信湛湛金巵頗搖漾敬
舉發天和祥祉流嘉貺
需雅(八曲七言食舉奏隋書樂志曰需雅取易象曰雲上於天需君子以飲食宴樂也三)
(朝用之)
實體平心待和味庶羞百品多為貴或鼎或鼒宣九沸
楚桂胡鹽芼芳卉加籩列俎彫且蔚
五味九變兼六和令芳甘旨庶且多三危之露九期禾
圓按方丈粲星羅皇舉斯樂同山河
九州上腴非一族玄芝碧樹夀華木終朝采之不盈掬
用拂腥羶和九穀既甘且飫致遐福
人欲所大味為先興和盡敬咸在旃碧鱗朱尾獻嘉鮮
紅毛綠翼墜輕翾臣拜稽首萬斯年
擊鐘以俟惟大國况乃御天流至德侑食斯舉揚盛則
其禮不諐儀不忒風猷所被深且塞
膳夫奉職獻芳滋不麛不夭咸以時調甘適苦别澠淄
其德不爽受福釐於焉逸豫永無期
備味斯饗惟至聖咸降人神禮為盛或風或雅流歌詠
負鼎言歸啟殷命悠悠四海同兹慶
道我六穗羅八珍洪鼎自爨匪勞薪荆包海物必來陳
滑甘&KR0949;瀡味和神以斯至德被無垠
雍雅(三曲四言撤饌奏隋書樂志曰雍雅取禮記仲尼燕居云大饗客出以雍撤也三朝)
(用之)
明明在上其儀有序終事靡諐收鉶撤俎乃升乃降和
樂備舉天德莫違人謀是與敬行禮達兹焉讌語
我餕惟阜我肴孔庶嘉味既充食旨斯飫屬厭無爽沖
和在御擊壤齊歡懷生等豫烝庶乃粒實由仁恕
百司警列皇在在陛既飫且醑卒食成禮其容穆穆其
儀濟濟凡百庶僚莫不愷悌奄有萬國抑由天啟
同前(說見梁雅樂歌注)
俊雅(三曲)蕭子雲(下同)
惟王建國辨方正位於赫有梁向明而治知人則哲聰
明文思思皇多士俊乂咸事弗惟其官惟人乃備訓廸
庶工位以德序恭已而治垂旒當宁或以言揚或以事
舉春朝秋覲圭幣惟旅翼翼酆郇峨峨齊楚客入金奏
賓至縣興威儀有則是降是升百辟卿士元首是承左
右秩秩終敬且矜彛倫攸序王猷以凝
胤雅(一曲)
天下為家大梁受命眷求一德惟烈無競儀刑哲王元
良誕慶灼灼明兩作離承聖英華外發温文成性立師
立保左右惟政休有烈光前星比盛(求一作永)
寅雅(一曲)
車同軌行同倫來萬國相九賓延羣后朝藎臣禮時行
樂日新摐夷則奏雅寅衮衣曜玉帛陳儀抑抑皇恂恂
介雅(三曲)
明君創洪業大同登頌聲開元洽百禮來儀奏九成申
錫南山祚赫赫復明明
三朝禮樂和百福隨春酒玉樽湛而獻聰明作元后安
樂享延年無疆臣拜手
四氣新元旦萬夀初今朝趨拜齊衮玉鐘石變簫韶日
升等皇運洪基邈且遥
需雅(八曲)
農用八政食為元播時百穀民所天禘嘗郊社盡潔虔
讌饗饋食禮節宣九功惟序登頌絃
感物而動物靡遂太羹不和有遺味非極口腹而行氣
節之民心殺攸貴寧為禮本饔與餼
始諸飲食物之初設卦觀象受之需烝民乃粒有牲芻
自衛反魯刪詩書弋不射宿殺已袪
在昔哲王觀民志庶羞百品因時備為善不同同歸治
蔬膳菲食化始至率物以躬行尊位
雅有泂酌風采蘋蕰藻之菜非八珍澗溪沼沚貴先民
明信之德感人神譬諸禴祭在西鄰
行葦之微猶勿踐寧惟血氣無身剪聖人之心微而顯
千里之應出言善况遂豚魚革前典
春酸夏苦冬有宜筐筥錡釜備糗馳逡巡揖讓詔司儀
卑高制節明等差君臣之序正在斯
日月光華風四塞規饗有序儀不忒匪天私梁乃佑德
光被四表自南北長世綴旒為下國
雍雅(三曲)
穆穆天子時惟聖敬濟濟羣公恭為德柄為撤有典膳
夫是命禮行禘嘗義光朝聘神饗其德民洽其慶
尚有和羹既戒且平亦有其餕亦惟克明其餕惟旅其
&KR0008;惟成百禮斯洽三宥已行明哉元首遹駿其聲
戒食有章卒食惟序庭鳴金奏凱收籩筥客出以雍撤
以振羽離磬乃作和鐘備舉濟濟威儀喤喤簨簴
北齊元會大饗歌
(隋書樂志曰北齊元會大饗協律不得升陛黃門舉麾於殿上)
肆夏(賓入門四箱奏)
昊蒼眷命興王統天業高帝始道邈皇先禮成化穆樂
合風宣賓朝荒夏揚對穹玄(揚對一作對揚)
皇夏(皇帝出閣奏)
夏正肇旦周物充庭具僚在位俛伏無聲大君穆穆宸
儀動睟日煦天廻萬靈胥萃
皇夏(皇帝當扆羣臣奉賀奏)
天子南面乾覆離明三千咸列萬國填并猶從禹會如
次湯庭奉兹一德上下和平
皇夏(皇帝入宁變服黃鍾太簇二箱奏)
我應天歷四海為家協同内外混一戎華鶴蓋龍馬風
垂雲車夏章夷服其會如麻九賓有儀八音有節肅肅
於位飲和在列四序氤氲三光昭晣君哉大矣軒唐比
轍
皇夏(皇帝變服移幄坐於西箱帝出升御坐姑洗箱奏)
皇運應籙廓定區㝢受終以文構業以武堯昔命舜舜
亦命禹大人馭歴重規沓矩欽明在上昭納八夤從靈
體極誕聖窮神化生羣品陶育蒸人展禮肆樂協此元
春
肆夏(王公奠璧奏)
萬方咸暨三揖以申垂旒馮玉五瑞交陳拜稽有章升
降有節聖皇負扆虞唐比烈
上夀曲(上夀黃鍾箱奏)
仰三光奏萬夀人皇御六氣天地同長久
登歌(皇太子入至坐位酒至御殿上奏三曲)
大齊統歷道化光明馬圖呈寶龜籙告靈百蠻非衆八
荒非逖同作堯人俱包禹迹
天覆地載成以四時惟皇是則比大於兹羣星拱極衆
川赴海萬㝢駿奔一朝咸在
齊之以禮相趨帝庭應規蹈矩玉色金聲動之以樂和
風四布龍申鳳舉鸞歌麟步
食舉樂(食至御前奏十曲)
三端正啟萬方觀禮具物充庭二儀合體百華照曉千
門洞晨或華或裔奉贄惟新悠悠亘六合圓首莫不臣
仰施如雨晞和猶日風化表笙鏞歌謳被琴瑟誰言文
軌異今朝混為一
彤庭爛景丹陛流光懷黃綰白鵷鷺成行文贊百揆武
鎮四方折衝鼓雷電獻替協隂陽大矣哉道邁上皇陋
五帝狹三皇窮禮物該樂章序冠帶垂衣裳
天壤和家國穆悠悠萬類咸孕育契冥化侔大造靈效
珍神歸寶興雲氣飛龍蒼麟一角鳳五光朱雀降黃玉
表九尾馴三足擾化之定至矣哉瑞感德四方來
囹圄空水火菽粟求賢振滯棄珠玉衣不靡宮以卑當
陽端嘿垂拱無為云云萬有其樂不訾
嗟此舉時逢至道肖形咸自持賦命無傷天行氣進皇
輿遊龍服帝皂聖主寧區宇乾坤永相保
牧野征鳴條戰大齊家萬國拱揖應終禪奥主廓清都
大君臨赤縣高居深視當扆正殿旦暮之期今一見
兩儀分牧以君陶有象化無垠大齊德邈誰羣超鳳火
冠龍雲露以潔風以薰榮光至氣氤氲
神化遠人靈協寒暑調風雨燮披泥檢受圖諜圖諜啟
期運昌分四序綴三光延寶祚眇無疆
惟皇道升平日河水清海不溢雲干吕風入律驅黔首
入仁夀與天高並地厚
刑以厝頌聲揚皇情邈眷汾襄岱山高配林壯亭亭聳
云云望旆葳蕤駕騤騤刊金闕奠玉龜
皇夏(皇帝入鐘鼓奏)
禮終三爵樂奏九成允也天子穹壤和平載色載笑反
寢宴息一人有祉百神奉職
周五聲調曲
(序曰元正饗會大禮賓至食舉稱觴薦玉六律既從八風斯暢以歌大業以舞成功)
宫調曲(五首)庾信(下同)
氣離清濁割元開天地分三才初辨正六位始成文繼
天爰立長安民乃樹君其明廣如日其澤厚如雲惟昔
我文祖撥亂拒謳歌三分未撫運八百不陵河禮敷天
下信樂正神人和風塵行息警江海欲無波
我皇承下武革命在君臨膺圖當舜玉嗣德受堯琴沈
首多推運陽城有讓心就日先知遠觀淵早見深玄精
實委御蒼正乃皆平履端朝萬國年祥慶百靈玉帛咸
觀禮華戎各在庭鳳響中夷則天文正玉衡皇基自天
保萬物乃由庚(祥一作期)
握衡平地紀觀象正天樞祺祥鍾赤縣靈瑞炳皇都更
受昭華玉還披蘭葉圖金波來白兔弱水下蒼烏玉斗
調元協金沙富國租青丘還擾圃丹穴更巢梧安樂新
咸慶長生百福符
明明九族序穆穆四門賓隂陵朝北附蟠木引東臣澗
途求板築溪源取釣綸多士歸賢戚維城屬茂親貴位
連南斗高榮據北辰迎時乃推策司職且班神日月之
所照霜露之所均永從文軌一長無外戸人
鬱盤舒棟宇峥嶸侔大壯拱木詔林衡全模徵梓匠千
櫨綺翼浮百栱長虹抗北去邯鄲道南來偃師望龍首
載文㮰雲楣承武帳居者非求隘卑宫豈難尚壯麗天
下觀是以從蕭相
變宫調(二首)
帝遊光出震君明擅在離巖廊惟眷顧欽若尚無為龍
穴非難附鸞巢欲可窺具茨應不遠汾陽寧足隨蒸民
播殖重溝洫劬勞多桑林還注雨積石遂開河明徵逢
永命平秩值年和更有薰風曲方聞晨露歌
移風廣軒歷崇德盛唐年成文興大雅出豫動鈞天黃
鍾六律正閶闔八風宣孤竹調陽管空桑節雅弦舞林
鸞更下歌山鳳欲前聞音能辨俗聽曲乃思賢感物觀
治亂心恒防未然君子得其道太平何有焉
商調曲(四首)
君以宫唱寬大而謨明臣以商應聞義則可行有熊為
政訪道於容成殷湯受命委任於阿衡忠其敬事有罪
不逃刑誦其箴諫言之無隠情有剛有斷四方可以寧
既頌既雅天下乃升平專精一致金石為之開動其兩
心妻子恩情乖苟利社稷無有不盡懷昊天降祐元首
惟康哉
百川俱會大海所以深羣材既聚故能成鄧林猛虎在
山百獸莫敢侵忠臣處國天下無異心昔我文祖執心
且危慮驅剪豺狼經營此天步今我受命又無敢逸豫
惟爾弼諧各可知兢懼
禮樂既正人神所以和玉帛既序志欲静干戈各分符
瑞俱誓裂山河今日相樂對酒且當歌道德以喻聽撞
鐘之聲神姦不若觀鑄鼎之形酆宫既朝諸侯於是穆
岐陽或狩淮夷自此平若涉大川言憑於舟檝如和鼎
實有寄於鹽梅君臣一體可以静氛埃得人則治何世
無竒才
風力是舉而台階序平重黎既登而天地位成功無與
讓銘太常之旌世不失職受騂毛之盟輯瑞班瑞穆穆
於堯門惟翰惟屏膴膴於周原功成而治定禮樂斯存
復子而明辟姬旦何言
角調曲(二曲)
止戈見於絶轡之野稱伐聞於丹水之征信義俱存乃
先忘食五材並用誰能去兵雖聖人之大寶曰位實天
地之大德曰生涇渭同流清濁異能琴瑟並御雅鄭殊
聲擾擾烝人聲教不一茫茫禹跡車軌未并志在四海
而尚恭儉心包宇宙而無驕盈言而無文行之不遠義
而無立勤則無成惻隠其心訓以慈惠流宥其過哀矜
典刑
匡贊之士或從漁釣雲雨之才乍歎幽谷尋芳者追深
逕之蘭識韻者探窮山之竹克明其德貢以三事樹之
風聲言於九牧協用五紀風若從時農用八政甘作其
穀殊風共軌見之周南異畆同穎聞之康叔祁寒暑雨
是無胥怨天覆雲油滋焉滲漉幸無謝上古之淳人庶
可以封之於比屋(探一作採)
徵調曲(六首)
乾巛以含養覆載日月以貞明照臨達人以四海為務
明君以百姓為心水波瀾者源必遠樹扶疎者根必深
雲雨取施無不洽廊廟求才多所任
淳風布政常無欲至道防人能變俗求仁義急於水火
用禮讓多於菽粟屈軼無佞人可指獬豸無繁刑可觸
王道蕩蕩用無為天下四人誰不足
聖人千年始一生黃河千年始一清攝提以之而從紀
玉燭於是而文明東南可以補地缺西北可以正天傾
浮黿則東海可厲運鍤則南山可平衆仙就朝於瑶水
羣帝受享於明庭懷和則韎任並奏功烈則鐘鼎俱銘
三光以記物呈形四時以裁成正位雷風大山嶽之響
寒暑通隂陽之氣武功則六合攸同文教則二儀經緯
有道則咸浴其德好生則各繁其類白日經天中則移
明月横漢滿而虧能虧能缺既無為雖盈雖滿則不危
開信義以為苑囿立道德以為城池周監二代所損益
郁郁乎文其可知庖犧之親臨佃漁神農之躬秉耕稼
湯則救旱而憂勤禹則正冠而無暇草上之風無不偃
君子之甿知而化將欲比德於三皇未始追蹤於五霸
纖纖不絶林薄成㳙㳙不止江河生事之毫髮無謂輕
慮遠防微乃不傾雲官乃垂拱大君鳳歷惟欽明元首
類上帝而禋六宗望山川而朝羣后地鏡則山澤俱開
河圖則魚龍合負我之天綱莫不該閶闔九關天門開
卿相則風雲玄感匡贊則星辰下來既興周室之三聖
乃舉唐朝之八才莘臣参謀於左相大老教政於中台
其宜作則於明哲故無崇信於姦回
正陽和氣萬類繁君王道合天地尊黎人耕植於義圃
君子翺翔於禮園落其實者思其樹飲其流者懷其源
咎繇為謀不仁遠士會為政羣盗奔克寬則昆蟲内向
彰信則殊俗宅心桴橋有月支抱馬上苑有烏孫學琴
赤玉則南海輸賮白環則西山獻琛無勞鑿空於大夏
不待蹶角於蹛林
羽調曲(五首)
樹君所以牧人立法所以静亂首惡既其南巢元兇於
是北竄居休氣而四塞在光華而兩旦是以雨施作解
是以風行惟涣周之文武洪基光宅天下文思千載克
聖咸熙七百在我應期實昊天有成命惟四方其訓之
運平後親之俗時亂先疎之雄踰桂林而驅象濟弱水
而承鴻既浮干吕之氣還吹入律之風錢則都内貫朽
倉則常平粟紅火中乃寒乃暑年和一風一雨聽鐘磬
念封疆聞笙竽思畜聚瑶琨篠簜既從怪石鉛松即序
長樂善馬成厩水衡黃金為府
百川乃宗巨海衆星是仰北辰九州攸同禹跡四海合
德堯臣朝陽栖於鳴鳳靈畤牧於般麟雲玉葉而五色
月金波而兩輪涼風迎時北狩小暑戒節南巡山無藏
於紫玉地不受於黃銀雖南征而北怨實西略而東賓
既永清於四海終有慶於一人
定律零陵玉管調鍾始平銅尺龍門之下孤桐泗水之
濱鳴石河靈於是讓珪山精所以奉璧滌九川而賦稅
栞三危而納錫北里之禾六穗江淮之茅三脊可以玉
檢封禪可以金繩探册終永保於鴻名足揚光於載籍
太上之有立德其次之謂立言樹善滋於務本除惡窮
於塞源沖深其智則厚昭明其道乃尊仁義之財不匱
忠信之禮無繁動天無有不届惟時無幽不徹作德心
逸日休作偽心勞日拙自非剛克掩義無所離於勦絶
隋元會大饗歌
皇夏(皇帝出入殿庭奏郊丘社廟同用)
深哉皇度粹矣天儀司陛整蹕式道先馳八屯霧擁七
萃雲披退揚進揖步矩行規句陳乍轉華蓋徐移羽旗
照耀珪組陸離居高念下處安思危照臨有度紀律無
虧
肆夏(皇太子出入奏)
惟熙帝載式固王猷體乾建本是曰孟侯馳道美漢寢
門稱周德心既廣道業惟優傅保斯導賢才與遊瑜玉
發響畫輪停輈皇基方峻匕鬯恒休
食舉歌(食舉奏八曲)
燔黍設教禮之始五味相資火為紀平心和德在甘旨
牢羞既陳鐘石俟以斯而御揚盛軌
養身必敬禮食昭時和歲阜庶物饒鹽梅既濟鼎鉉調
持以膚腊加臐膮威儀濟濟懋皇朝
饔人進羞樂侑作川潛之膾雲飛臛甘酸有宜芬勺藥
金敦玉豆盛交錯御鼓既聲安以樂
玉食惟后膳必珍芳菰既潔重秬新是能安體又調神
荆包畢至海貢陳用之有節德無垠
嘉羞入饋猶化謐沃土名滋帝臺實陽華之菜雕陵栗
鼎俎芬芳豆籩溢通幽致遠車書一
道高物備食多方山膚既善水豢良桓蒲在位簨業張
加籩折俎爛成行恩風下濟道化光
禮以安國仁為政具物必陳饔牢盛罝罘斤斧順時令
懷生熙熙皆得性於兹宴喜流嘉慶
皇道四達禮樂成臨朝日舉表時平甘芳既飫醑以清
揚休玉巵正性情隆我帝載永明明
上夀歌(上夀酒奏)
俗已乂時又良朝玉帛會衣裳基同北辰久夀共南山
長黎元鼓腹樂未央
宴羣臣登歌(燕饗羣臣奏登歌並文舞武舞)
皇明馭歴仁深海縣載擇良辰式陳高宴顒顒卿士昂
昂侯甸車旗煜爚衣纓葱蒨樂正展懸司宮飾殿三揖
稱禮九賓為傳圓鼎臨碑方壺在面鹿鳴成曲嘉魚入
薦筐篚相輝獻酬交徧飲和飽德恩風長扇
大射登歌
道謐金科照時乂玉條明優賢饗禮洽選德射儀成鑾
旗鬱雲動寶軑儼天行巾車整三乏司裘飾五正鳴球
響高殿華鐘震廣庭烏號傳昔美淇衛著前名揖讓皆
時傑升降盡朝英附枝觀體定杯水覩心平豐觚既來
去燔炙復從横欣看禮樂盛喜遇黃河清
皇后房内歌
(隋書樂志曰高祖龍潛時頗好音樂嘗倚琵琶作歌二章名曰地厚天高託言夫婦之義牛弘)
(脩皇后房内之樂因取之為房内曲命婦入并登歌上夀並用之煬帝大業初柳顧言議以為)
(房内樂者主為皇后弦歌諷誦以事君子故以房室為名其樂必有鐘磬乃益歌鐘歌磬土革)
(絲竹副之并升歌下管摠名房内之樂女奴肄習朝燕用焉)
至順垂典正内弘風母儀萬國訓範六宫求賢啟化進
善宣功家邦載序道業斯融
古樂苑卷七
