古樂苑卷五十
明梅鼎祚編
襍曲歌辭(歌謠語附)
(此既不屬諸調且世代莫詳亦無名氏都為一卷附志闕疑)
古艷歌(詩紀題云古詩收漢)
行行髓道經歷山陂馬啖柏葉人啖柏脂不可長飽聊
可遏飢
古豔歌
孔雀東飛苦寒無衣為君作妻中心惻悲夜夜織作不
得下機三日載疋尚言吾遲
鷄鳴歌(樂府廣題曰漢有雞鳴衛士主鷄唱宫外舊儀宫中與臺並不得畜雞畫漏盡)
(夜漏起中黃門持五夜甲夜畢傳乙乙夜畢傳丙丙夜畢傳丁丁夜畢傳戊戊夜是為五)
(更未明三刻鷄鳴衛士起唱漢書曰高帝圍項羽垓下羽是夜聞漢軍四面皆楚歌應劭)
(曰楚歌者鷄鳴歌也晉太康地記曰後漢固始鮦陽公安細陽四縣衛士習此曲于闕下)
(歌之今鷄鳴歌也然則此歌盖漢歌也按周禮鷄人掌大祭祀夜嘑旦以嘂百官則所起)
(亦遠矣)
東方欲明星爛爛汝南晨鷄登壇喚曲終漏盡嚴具陳
月没星稀天下旦千門萬戶遞魚鑰宫中城上飛烏鵲
黃門倡歌(漢書禮樂志曰成帝時鄭聲尤甚黃門名倡丙彊景武之屬富顯于世隋)
(書樂志曰漢樂有黃門鼓吹天子宴羣臣之所用也)
佳人俱絶世握手上春樓點黛方初月縫裙學石榴君
王入朝罷爭競理衣裘(此似齊梁問語)
樂辭(祝穆曰窮袴襦也蓋漢人語吳競編此在十九首後詩紀此與西洲長干休洗紅附)
(晉)
綉幕圍香風耳節朱絲桐不知理何事淺立經營中愛
惜加窮袴防閑託守宫今日牛羊上邱隴當年近前面
發紅
西洲曲(樂府作古辭玉臺新本作江淹非)
憶梅下西洲折梅寄江北單衫杏子紅雙鬢鴉雛色西
洲在何處兩槳橋頭渡日暮伯勞飛風吹烏臼樹樹下
即門前門中露翠鈿開門郎不至出門採紅蓮採蓮南
塘秋蓮花過人頭低頭弄蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日欄干頭闌干十二曲垂
手眀如玉卷簾天自高海水搖空綠海水夢悠悠君愁
我亦愁南風知我意吹夢到西洲
長干曲
逆浪故相邀菱舟不怕搖妾家揚子住便弄廣陵潮
于闐採花(于闐古于闐國居葱嶺北二百餘里漢唐以來皆入貢)
山川雖異所草木尚同春亦如溱洧地自有採花人
沐浴子
澡身經蘭汜濯髮傃芳洲折榮聊躑躅攀桂且淹留
澤雉(古今樂錄曰鳳將雛以澤雉送曲)
擅場延繡頸朝飛弄綺翼飲啄常自在驚雄恒不息
舍利佛
金繩界寶地珍木蔭瑶池雲間妙音奏天際法蠡吹
摩多樓子
從戎向邊北遠行醉密親借問隂山候還知塞上人
休洗紅(二首)
休洗紅洗多紅色淡不惜故縫衣記得初按茜人夀百
年能幾何後來新婦今為婆
休洗紅洗多紅在水新紅裁作衣舊紅番作裏迴黃轉
綠無定期世事返復君所知
歎疆場(樂苑曰歎疆場宫調曲也詩紀云此下三首考樂府前後皆唐人之詩或唐作)
(也)
聞道行人至妝梳對鏡臺淚痕猶尚在笑靨自然開
塞姑
昨日盧梅塞口整見諸人鎮守都護三年不歸折盡江
邊楊柳
回紇曲(樂苑曰回紇商調曲也楊慎云其詞纏綿含蓄有長歌之哀過於痛哭之意惜)
(不見作者名氏必陳隋初唐之作也)
隂山瀚海信難通幽閨少婦罷裁縫緬想邊庭征戰苦
誰能對鏡冶愁容久戍人將老須臾變作白頭翁(第二句闕)
(二字信一作使冶一作治)
石州辭
自從君去遠巡邊終日羅帷獨自眠看花情轉切攬涕
淚如泉一自離君後啼多雙臉穿何時狂虜滅免得更
留連
淫豫歌(此下至僰道謠並襍歌謠詩紀附在晉後云世代莫詳古今樂錄曰晉宋以後)
(有淫預歌酈道元水經注曰白帝山城水門之西江中有孤石名淫預石水冬出二十餘)
(大夏則没亦有裁出焉江水東逕廣溪峽乃三峽之首也峽中有瞿塘黃龕二灘夏水回)
(復㳂泝所忌國史補曰蜀之三峽最號峻急四月五月尤險故行者歌之淫豫或作豔豫)
灩澦大如馬瞿塘不可下
灧澦大如牛瞿塘不可流
同前
淫預大如馬瞿唐不可下淫預大如象瞿唐不可上
同前
灩預大如襆瞿唐不可觸金沙浮轉多桂浦忌經過(升菴)
(詩話曰此舟人商估刺水行舟之歌樂府以為梁簡文所作非也蜀江有瞿唐之患桂江有桂浦之險故涉瞿)
(唐者則凖灩襆涉桂浦者則凖金沙今樂府桂浦作桂楫非也按樂府本為桂浦上說原載通志)
巴東三峽歌(二首酈道元水經注曰巴東三峽謂廣溪峽巫峽西陵峽也三峽七)
(百里中兩岸連山略無闕處重巖叠嶂隱蔽天日非亭午夜分不見日月宜都山川記曰)
(自黃牛灘東入西陵界至峽口一百許里山水紆曲林木高茂猿鳴至清山谷傳響泠泠)
(不絶行者聞之莫不懷土故漁者歌曰)
巴東三峽巫峽長猿鳴三聲淚沾裳
巴東三峽猿鳴悲猿鳴三聲淚沾衣
同前(見水經注)
灘頭白勃堅相持倏忽淪没别無期
武陵人歌(黃閣武陵記曰有綠羅山側巖垂水懸蘿百里許得明月池碧潭鏡徹百)
(尺見底素巖若雪松如插翠流風叩阿有絲桐之韻土人為之歌曰)
仰兹山兮迢迢層石構兮嵯峩朝日麗兮陽巖落景梁
兮隂阿鄣壑兮生音吟籟兮相和敷芳兮綠林恬淡兮
潤波樂茲潭兮安流緩爾櫂兮詠歌(梁一作陽)
綿州巴歌
豆子山打瓦鼓揚平山撒白雨下白雨取龍女織得絹
二丈五一半屬羅江一半屬玄武
三峽謠(水經注曰峽中有灘名曰黃牛灘南岸重嶺疊起最外高崖間有色如人負刀)
(牽牛人黑牛黃既人跡所絶莫得究焉此巖既高加湍江紆迴雖途逕信宿猶望見此物)
(故行者謠曰云云言水路行深迴望如一矣)
朝見黃牛暮見黃牛三朝三暮黃牛如故(水經注作朝發黃牛暮宿)
(黃牛)
僰道謠(益州記曰瀘水源出四羅雨峯有殺氣暑月舊不行故武矦以夏渡為艱瀘水)
(又下合諸水而總其日焉故有瀘江之名矣自朱提至僰道有水步道有黑水羊官水至)
(嶮難三津之阻行者苦之故俗為之語曰)
楢溪赤水盤蛇七曲盤羊烏櫳氣與天通
三秦記民謠
武功太白去天三百孤雲兩角去天一握山水險阻黃
金子午蛇盤烏櫳勢與天通(華陽國志注黃金谷在洋縣本漢黃金戍張魯築西)
(魏置黃金縣子午道在洋縣東百六十里舊在金州梁王神念别開此道諺云山水險阻黃金子午)
隴西謠
郎樞女樞十馬九駒安陽大角十牛九犢(四地名皆在隴西言宜畜)
(牧也)
紇其語(郡國志云望之數百里内夏恒積雪故彼人語曰云云又有神泉人歌曰云云)
紇其山頭凍死雀何不飛去生處樂
紇其山頭有神井入地千尺絶骨冷
古樂苑卷五十
