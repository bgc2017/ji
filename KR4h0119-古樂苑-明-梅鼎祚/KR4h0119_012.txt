古樂苑卷十二
明梅鼎祚編
横吹曲辭(一)
(横吹曲其始亦謂之鼔吹馬上奏之蓋軍中之樂也北狄諸國皆馬上作樂故自漢已來北秋樂總)
(歸鼔吹暑其後分為二部有簫笳者為鼔吹用之朝會道路亦以給賜漢武帝時南越七郡皆給鼔)
(吹是也有鼔角者為横吹用之軍中馬上所奏者是也晉書樂志曰横吹有鼔角又有胡角按周禮)
(云以鼖鼓鼔軍事舊說云蚩尤氏帥魑魅與黃帝戰於涿鹿帝乃始命吹角為龍鳴以禦之其後魏)
(武北征烏丸越沙漠而軍士思歸於是减為半鳴尤更悲矣横吹有雙角即胡樂也漢博望侯張騫)
(入西域傳其法於西京唯得麾訶兜勒一曲李延年因胡曲更造新聲二十八解乘輿以為武樂後)
(漢以給邊將和帝時萬人將軍得用之魏晉以來二十八解不復具存而世所用者有黃鵠等十曲)
(其辭後亡又有關山月等八曲後世之所加也後魏之世有簸邏廻歌其曲多可汗之辭皆燕魏之)
(際鮮卑歌歌辭虜音不可曉解蓋大角曲也乂古今樂錄有梁鼓角横吹曲多叙慕容垂及姚泓時)
(戰陣之事其曲有企喻等歌三十六曲樂府胡吹舊曲又有隔谷等歌三十曲總六十六曲未詳時)
(用何篇也自隋以後始以横吹用之鹵簿與鼔吹列為四部總謂之鼔吹並以供大駕及皇太子王)
(公等一曰棡鼓部其樂器有棡鼔金鉦大鼔小鼔長鳴角吹鳴角大角七種棡鼓金鉦一曲夜警用)
(之大鼔十五曲小鼓九曲大角七曲其辭並本之鮮卑二曰鐃鼓部其樂器有歌鼓簫笳四種几十)
(二曲三曰大横吹部其樂器有角節鼓笛簫篳篥笳桃皮篳篥七種凡二十九曲四曰小横吹部其)
(樂器有角笛簫篳篥笳桃皮篳篥六種凡十二曲夜警亦用之)
漢横吹曲(擬漢)
(樂府解題曰漢横吹曲二十八解李延年造魏晉已來唯傳十曲一曰黃鵠二曰隴頭三曰出)
(關四曰入關五曰出塞六曰入塞七曰折楊柳八曰黃覃子九曰赤之楊十曰望行人役又有)
(關山月洛陽道長安道梅花落紫騮馬驄馬雨雪劉生八曲合十八曲其辭並亡惟出塞一曲)
(諸本載云古辭今列諸家擬者于後)
隴頭(一曰隴頭水通典曰天水郡有大阪名曰隴坻亦曰隴山即漢隴關也辛氏三秦記)
(曰其坂九回上者七日乃越上有清水四注下所謂隴頭水也)
陳後主
隴頭征戍客寒多不識春驚風起嘶馬苦霧雜飛塵投
錢積石水歛轡交河津四面夕冰合萬里望佳人
隴頭水梁元帝
銜悲别隴頭關路漫悠悠故鄉迷遠近征人分去留沙
飛曉成幕海氣旦如樓欲識秦川處隴水向東流
同前劉孝威
從軍戍隴頭隴水帶沙流時觀胡騎飲常為漢國羞釁
妻成兩劒殺子祀雙鉤頓取樓蘭頸就解郅支裘勿令
如李廣功遂不封侯(一作功多遂不酬)
同前車&KR1780;
隴頭征人别隴水流聲咽只為識君恩甘心從苦節雪
凍弓弦斷風鼔旗竿折獨有孤雄劒龍泉字不滅
同前(二首)陳後主
塞外飛蓬征隴頭流水鳴漠處揚沙暗波中燥葉輕地
風冰易厚寒深溜轉清登山一回顧幽咽動邊情
高隴多悲風寒聲起夜叢禽飛暗識路鳥轉逐征蓬落
葉時驚沬移沙屢擁空回頭不見望流水玉門東
同前徐陵
别塗聳千仞離川懸百丈攢荆夏不通積雪冬難上枝
交隴底暗石礙坡前響回首咸陽中唯言夢時往
同前顧野王
隴底望秦川迢遞隔風煙蕭條落野樹幽咽響流泉瀚
海波難息交河冰未堅寧知蓋山水逐節赴危絃
同前謝燮
隴坂望咸陽征人慘思腸咽流喧斷岸遊沬聚飛梁鳬
分歛冰彩虹飲照旗光試聽鐃歌曲唯吟君馬黃
同前(二首)張正見
隴頭鳴四注征人逐貳師羌笛含流咽胡笳雜水悲湍
高飛轉駛澗淺蕩還遲前旌去不見上路杳無期
隴頭流水急流急行難渡遠入隗囂營傍侵酒泉路心
交賜寶刀小婦成紈袴欲知别家久戎衣今已故
同前(二首)江總
隴頭萬里外天崖四面絶人將蓬共轉水與啼俱咽驚
湍自湧沸古樹多摧折傳聞博望矦苦辛提漢節
霧暗山中日風驚隴上秋徒傷幽咽響不見東西流無
期從此别更度幾年幽遥聞玉關道望入杳悠悠(幽□一作)
(鳴咽)
入關梁吳均
羽檄起邊庭烽火亂如螢是時張博望夜赴交河城馬
頭要落日劒尾掣流星君恩未得報何論身命傾(身命傾一)
(作身是傾)
同前(詩彙作庾信)隋虞茂
隴雲低不散黃河咽復流關山多道里相接幾重愁(幾重)
(愁一作萬里愁)
出塞(晉書樂志曰出寨入塞曲李延年造曹嘉之晉書曰劉疇嘗避亂塢壁賈胡百數欲)
(害之疇無懼色援笳而吹之為出塞入塞之聲以動其遊客之思於是羣胡皆垂泣而去)
(西京襍記高帝戚夫人善鼓瑟擊筑帝常擁夫人倚瑟而絃歌畢每泣下流漣夫人善為)
(翹袖折腰之舞歌出塞入塞望歸之曲侍婦數百皆習之後宫齊首高唱聲入雲霄則高)
(帝時巳有之疑不起於延年也唐又有塞上塞下曲蓋出於此)
古辭
候騎出甘泉奔命入居延旗作浮雲影陣如明月弦
同前梁劉孝標
薊門秋氣清飛將出長城絶漠衝風急交河夜月明陷
敵摐金鼓摧鋒揚旆旌去去無終極日暮動邊聲
同前(一作塞下曲)周王褎
飛蓬似征客千里自長驅塞禽唯有鴈關樹但生榆背
山看故壘繫馬識餘蒲還因麾下騎來送月支圖(三齊略記)
(秦始皇至東海蟠蒲繫馬至今其地蒲生皆紏結)
同前(薛道衡虞世基和)隋楊素
漠南胡未空漢將復臨戎飛狐出塞北碣石指遼東冠
軍臨瀚海長平翼大風雪横虎落陣氣抱龍城虹横行
萬里外胡運百年窮兵寢星芒落戰解月輪空嚴鐎息
夜斗騂角罷鳴弓北風嘶朔馬胡霜切塞鴻休明大道
暨幽荒日用同方就長安邸來謁建章宫(幽荒日用同一作幽荒日)
(照同)
漢虜未和親憂國不憂身握手河梁上窮涯北海濱據
鞍獨懷古忼慨感良臣歴覽多舊迹風日慘愁人荒塞
空千里孤城絶四鄰樹寒偏易古草衰恒不春交河明
月夜隂山苦霧辰雁飛南入漢水流西咽秦風霜久行
役河朔備艱辛薄暮邊聲起空飛胡騎塵
同前(二首)薛道衡
高秋白露團上將出長安塵沙塞下暗風月隴頭寒轉
蓬隨馬足飛霜落劒端凝雲迷代郡流水凍桑乾烽微
桔橰遠橋峻轆轤難從軍多惡少招募盡材官伏堤時
卧鼓疑兵作解鞍柳城擒冒頓長坂納呼韓受降今更
築燕然巳重刊還嗤傅介子辛苦刺樓蘭(柳城擒冒頓一作龍城擒)
(冒頓)
邊庭烽火驚插羽夜徵兵少昊騰金氣文昌動將星長
驅鞮汗北直指夫人城絶漠三秋暮窮隂萬里生寒夜
哀笳曲霜天斷鴈聲連旗下鹿塞疉鼓向龍庭妖雲墜
虜陣暈月遶胡營左賢皆頓顙單于巳繫纓絏馬登玄
闕釣鯤臨北溟當知霍驃騎高第起西京
同前(二首後首一作虞世南按世基與道衡並和楊素作各二首句數亦同則此似非世)
(南矣)虞世基
窮秋塞草腓塞外胡塵飛徵兵廣武至候騎隂山歸廟
堂千里策將軍百戰威轅門臨玉帳大旆指金微摧朽
無勍敵應變有先機銜枚壓曉陣卷甲解朝圍瀚海波
瀾静王庭氛霧晞鼓鼙嚴朔氣原野曀寒暉勲庸震邊
服歌吹入京畿待拜長平坂鳴騶入禮闈(卷甲解朝闈一作卷甲掩)
(宵闈)
上將三略遠元戎九命尊緬懷古人節思酬明主恩山
西多勇氣塞北有遊魂揚桴度隴坂勒騎上平原誓將
絶沙漠悠然去玉門輕齎不遑舍驚策騖戎軒懍懍邊
風急蕭蕭征馬煩雪暗天山道冰塞交河源霧烽黯無
色霜旗凍不翻耿介倚長劒日落風塵昏(度隴一作上隴勒騎上一)
(作勒馬下)
入塞周王褎
戍久風塵色勲多意氣豪建章樓閣迥長安陵樹高度
冰傷馬骨經寒墜節旄行當見天子無假用錢刀
同前隋何妥
桃林千里險候騎亂紛紛問此將何事嫖姚封冠軍迴
旌引流電歸蓋轉行雲待任蒼龍傑方當論次勲(方當一作)
(何當)
折楊柳(唐書樂志曰梁樂府有胡吹歌云上馬不捉鞭反拗楊柳枝下馬吹横笛愁殺)
(行客兒此歌辭元出北國即鼔角横吹曲折楊柳枝是也宋書五行志曰晉太康末京洛)
(為折楊柳之歌其曲有兵革苦辛之辭按古樂府又有小折楊柳相和大曲有折楊柳行)
(清商四曲有月節折楊柳歌十三曲與此不同)梁元帝
山高巫峽長垂柳復垂楊同心且同折故人懷故鄉山
似蓮花艷流如明月光寒夜猿聲徹遊子淚霑裳
同前(一本作簡文帝)柳惲
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中别無意併是為相思(別無意一)
(作無别意)
同前劉邈
高樓十載别楊柳濯絲枝摘葉驚開駛攀條恨久離年
年阻意息月月减容儀春來誰不望相思君自知
同前(二首)陳後主
楊柳動春情倡園妾屢驚入樓含粉色依風雜管聲武
昌識新種官渡有殘生還將出塞曲仍共胡笳鳴(仍共一作)
(仍作)
長條黃復緣垂絲密且繁花落幽人逕步隠將軍屯谷
暗宵鉦響風高夜笛喧聊持暫攀折空足憶中園(空足一作)
(空是)
同前岑之敬
將軍始見知細柳繞營垂懸絲拂城轉飛絮上宫吹塞
門交度葉谷口暗横枝曲成攀折處唯言怨别離
同前徐陵
嫋嫋河堤樹依依魏主營江陵有舊曲洛下作新聲妾
對長楊苑君登高柳城春還應共見蕩子太無情
同前張正見
楊柳半垂空裊裊上春中枝疎董澤箭葉碎楚臣弓色
映長河水花飛高樹風莫言限宫掖不閉長楊宫
同前王瑳
塞外無春色上林柳巳黃枝影侵宫暗葉彩亂星光陌
頭藏戲鳥樓上掩新粧攀折思為贈心期别路長
同前江總
萬里音塵絶千條楊柳結不悟倡園花遥同天嶺雪春
心自浩蕩春樹聊攀折共此依依情無奈年年别(天一作羌)
關山月(樂府解題曰關山月傷離别也古木蘭詩曰萬里赴戎機關山度若飛朔氣傳)
(金柝寒光照鐵衣按相和曲有度關山亦類此)梁元帝
朝望清波道夜上白登臺月中含桂樹流影自徘徊寒
沙逐風起春花犯雪開夜長無與晤衣单誰為裁
同前(二首)陳後主
秋月上中天迴照關城前暈缺隨灰減光滿應珠圓帶
樹還添桂銜峰乍似弦復教征戍客長怨久連翩
戍邊歲月久恒悲望舒耀城遥接暈高澗風連影搖寒
光帶岫徙冷色含山峭看時使人憶為似嬌娥照
同前陸瓊
邊城與明月俱在關山頭焚烽望别壘擊斗宿危樓團
團婕妤扇纖纖秦女鈎鄉園誰共此愁人屢益愁
同前張正見
巖間度月華流彩暎山釵暈逐連城璧輪隨出寒車唐
萱遥合影秦桂遠分花欲驗盈虛駛方知道路賖(駛一作理)
同前(二首)徐陵
關山三五月客子憶秦川思婦高樓上當窗應未眠星
旗映疎勒雲陣上祁連戰氣今如此從軍復幾年
月出柳城東微雲掩復通蒼茫縈白暈蕭瑟帶長風羌
兵燒上郡胡騎獵雲中將軍擁節起戰士夜鳴弓
同前賀力牧
重關歛暮煙明月下秋前照石疑分鏡臨弓似引弦霧
暗迷旗影霜濃濕劒蓮此處離鄉客遥心萬里懸(霧一作雷)
同前阮卓
關山陵漢開霜月正徘徊映林如璧碎侵塞似輪摧楚
師隨晦盡胡兵逐暖來寒笳將夜鵲相亂晚聲哀
同前江總
免月半輪明狐關一路平無期造此别復欲幾年行映
光書漢奏分影照胡兵流落今如此長戍受降城
同前周王襃
關山夜月明秋色照孤城影虧同漢陣輪滿逐胡兵天
寒光轉白風多暈欲生寄言亭上吏遊客解雞鳴
洛陽道梁簡文帝
洛陽佳麗所大道滿春光遊童時挾彈蠶妾始提筐金
鞍照龍馬羅袂拂春桑玉車争曉入潘果溢高箱(時一作初)
同前梁元帝
洛陽開大道城北達城西青槐隨幔拂綠柳逐風低玉
珂鳴戰馬金爪鬭場雞桑萎日行暮多逢秦女妻
同前沈約
洛陽大道中佳麗實無比燕裙傍日開趙帶隨風靡領
上蒲桃繡腰中合歡綺佳人殊未來薄暮空徙倚
同前庾肩吾
徼道臨河曲曾城傍洛川金門纔出柳桐井半含泉日
起罘罳外車回雙闕前潘生時未返遥心徒眷然
同前車&KR1780;
洛陽道八逹洛陽城九重重關如隠起雙闕似芙蓉王
孫重行樂公子好遊從别有傾人處佳麗夜相逢
同前(五首)陳後主
諠譁照邑里遨遊出洛京霜枝嫩柳發水塹薄苔生停
鞭回去影駐軸敞前甍臺上經相識城下屢逢迎踟蹰
還借問只重未知名
日光朝杲杲照耀東京道霧帶城樓開啼侵曙色早佳
麗嬌南陌香氣含風好自憐釵上纓不歎河邊草
建都開洛汭中城乃城陽縱横肆八達左右闢康莊銅
溝飛柳絮金谷落花光忘情伊水側稅駕河橋傍
百尺瞰金埒九衢通玉堂柳花塵裏暗槐色露中光遊
俠幽并客當罏京兆妝向夕風煙晩金羈滿洛陽
青槐夾馳道御水映銅溝遠望凌霄闕遥看廾幹樓黃
金彈俠少朱輪盛徹侯桃花雜渡馬紛披聚陌頭
同前(二首)徐陵
綠柳三春暗紅塵百戲多東門向金馬南陌接銅駞華
軒翼葆吹飛蓋響鳴珂潘郎車欲滿無奈擲花何
洛陽馳道上春日起塵埃濯籠望如水河橋度似雷聞
珂知馬蹀傍幰見甍開相看不得語密意眼中來(水一作霧)
同前岑之敬
喧喧洛水濱鬱鬱小平津路傍桃李節陌上採桑春聚
車看衛玠連手望安仁復有能留客莫愁嬌態新
同前陳暄
洛陽九逵上羅綺四時春路傍避驄馬車中看玉人鎮
西歌豔曲臨淄逢麗神欲知雙璧價潘夏正連茵(逵一作衢)
同前王瑳
洛陽夜漏盡九重平旦開日照蒼龍闕煙遶鳳凰臺浮
雲翻似盖流水到成雷曹王鬭雞返潘仁載果來
同前張正見
曾城啓旦扉上洛滿春暉柳影緣溝合槐花夾岸飛蘇
合彈珠罷黃間負翳歸紅塵暮不息相看連騎稀
同前(二首)江總
德陽穿洛水伊闕邇河橋仙舟李膺棹小馬王戎鑣杏
堂歌吹合槐路風塵饒綠珠含淚舞孫秀彊相邀
小平路四達長秋聽五鐘玉節迎司隸錦車歸濯龍絃
歌聲不息環佩響相從花障蕩舟笑日映下山逢(路一作臨)
長安道梁簡文帝
神臯開隴右陸海實西秦金搥抵長樂複道向宜春落
花依度㦥垂柳拂行人金張及許史夜夜尚留賓(金搥一作椎輸)
同前元帝
西接長楸道南望小平津飛甍臨綺翼輕軒影畫輪雕
鞍承赭汗槐路起紅塵燕姬雜趙女淹留重上春
同前庾肩吾
桂宫延複道黃山開廣路遠聽平陵鍾遥識新豐樹合
殿生光彩離宫起煙霧日落歌吹回塵飛車馬度(回一作還)
同前陳後主
建章通未央長樂屬明光大道移甲第甲第玉為堂遊
蕩新豐裏戲馬渭橋傍當壚晩留客夜夜苦紅妝
同前顧野王
鳳樓臨廣路仙掌入煙霞章臺京兆馬逸陌富平車東
門疎廣餞北闕東賢家渭橋縱觀罷安能訪狹斜
同前阮卓
長安馳道上鍾鳴宫寺開殘雲銷鳳闕㝛霧歛章臺騎
轉金吾度車鳴丞相來藹藹東都晩羣公騶御回
同前蕭賁
前登灞陵道還瞻渭水流城形類北斗橋勢似牽牛飛
軒駕良駟寶劒雜輕裘經過狹斜裏日暮與淹留(裏一作里)
同前徐陵
輦道乘雙闕豪雄被五都横橋象天漢法駕應坤圖韓
康賣良藥董偃鬻明珠喧喧擁車騎非但執金吾
同前陳暄
長安開繡陌三條向綺門張敞車单馬韓嫣乘副軒寵
深来借殿功多競買園將軍夜夜返絃歌著曙喧
同前江總
翠盖乘承露金羈照落暉五矦新拜罷七貴早朝歸轟
轟紫陌上藹藹紅塵飛日暮延平客風花拂舞衣
同前周王襃
槐衢臨北第馳道度西宫樹隂連袖色塵影雜衣風採
桑逢五馬停車對兩童喧喧許史座鐘鳴賓未窮
同前隋何妥
長安狹斜路縱横四達分車輪鳴鳳轄箭服耀魚文五
陵多任狹輕騎自連羣少年皆重氣誰識故將軍
梅花落(梅花落本笛中曲也按唐大角曲亦有大單于小單于大梅花小梅花等曲今)
(其聲猶有存者)宋鮑照
中庭雜樹多偏為梅咨嗟問君何獨然念其霜中能作
花露中能作實搖蕩春風媚春日念爾零落逐風飈徒
有霜華無霜質
同前梁吳均
終冬十二月寒風西北吹獨有梅花落飄蕩不依枝流
連逐霜彩散漫下冰凘何當與春日共映芙蓉池
同前(二首)陳後主
金砌落芳梅飄零上鳳臺拂粧疑粉散逐溜似萍開映
日花光動迎風香氣來佳人早插髻試立且徘徊(金一作春)
楊柳春樓邊車馬飛風煙連娉烏孫伎屬客單于氊鴈
聲不見書蠶絲欲斷弦欲持塞上蕊試立將軍前
同前徐陵
對戶一株梅新花落故栽燕拾還蓮井風吹上鏡臺倡
家怨思妾樓上獨徘徊啼看竹葉錦篸罷未成裁(怨一作愁)
同前蘇子卿
中庭一樹梅寒多葉未開祗言花是雪不悟有香來上
郡春恒晩高樓年易催織書偏有意教逐錦文回(是一作似)
同前張正見
芳樹映雪野發早覺寒侵落遠香風急飛多花逕深周
人歎初摽魏帝指前林邊城少灌木折此自悲吟(雪一作雲)
同前(三首末一首文苑英華作徐陵玉臺新詠作總)江總
縹色動風香羅生枝巳長妖姬墜馬髻未插江南璫轉
袖花紛落春衣共有芳羞作秋胡婦獨採城南桑
胡地少春來三年驚落梅偏疑粉蝶散乍似雪花開可
憐香氣歇可惜風相摧金鐃且莫韻玉笛幸徘徊
臘月正月早驚春衆花未發梅花新可憐芬芳臨王臺
朝攀晚折還復開長安少年多輕薄兩兩常唱梅花落
滿酌金巵催玉柱落梅樹下宜歌舞金谷萬株連綺甍
梅花密處藏嬌鶯桃李佳人欲相照摘葉牽花來竝笑
楊柳條青樓上輕梅花色白雪中明横笛短簫凄復切
誰知柏梁聲不絶
紫騮馬(古今樂錄曰紫騮馬古辭云十五從軍征八十始得歸道逢鄉里人家中有阿)
(誰又梁曲曰獨柯不成樹獨樹不成林念娘錦裲襠恒長不忘心盖從軍久戍懷歸而作)
(也)梁簡文帝
賤妾朝下機正值良人歸青絲懸玉鐙朱汗染香衣驟
急珂彌響&KR1568;多塵亂飛雕菰幸可薦故君心莫違(君一作人)
同前(郭本遺後四句)元帝
長安美少年金絡錦連錢宛轉青絲鞚照耀珊瑚鞭依
槐復依柳蹀躞復隨前方逐幽并去西北共聯翩
同前(二首)陳後主
嫖姚紫塞歸蹀躞紅塵飛玉珂鳴廣路金絡耀晨輝蓋
轉時移影香動屢驚衣禁門猶未閉連騎恣相追(一作莫相違)
蹀躞紫騮馬照耀白銀鞍直去黃龍外斜趨玄菟端垂
鞬還細柳揚塵歸上蘭紅臉桃花色客别重羞看
同前李爕
紫燕忽踟蹰紅塵起路隅園人移苜蓿騎士逐&KR1048;蕪三
邊追黠虜一鼓定彊胡安用珂為玉自有汗成珠
同前徐陵
玉鐙繡纏鬃金鞍錦覆幪風驚塵未起草淺埒猶空角
弓穿兩兔珠彈落雙鴻日斜馳逐罷連翩還上東(穿一作連)
同前張正見
將軍入大宛善馬出從戎影絶乾河上聲流水窟中似
鹿猶疑草如龍欲向空須還十萬里試為一追風(水一作入)
同前陳暄
天馬汗如紅嗚鞭度九嵕飲傷城下凍嘶依北地風笳
寒芳樹歇笛怨柳枝空横行意未巳羞住轂車中(住一作往)
同前(一作蘇子卿)祖孫登
候騎陌樓蘭長城迴路難嘶從風處斷骨住水中寒飛
塵暗金勒落淚灑銀鞍抽鞭上關路誰念客衣单(迴一作廻)
同前獨孤嗣宗
倡樓望早春寶馬度城闉照耀桃花逕牒躞採桑津金
羈麗初景玉勒染輕塵遠聽珂驚急猶是畫眉人(猶一作知)
同前江總
春草正萋萋蕩婦出空閨識是東方騎猶帶北風嘶揚
鞭向柳市細蹀上金堤願君憐織素殘妝尚有啼
驄馬(一曰驄馬驅皆言關塞征役之事)梁車&KR1780;
驄馬鏤金鞍柘彈落金凡意欲䟃𧽼走先作野遊盤平
明發下蔡日中過上蘭路遠行須疾非是畏人看
同前(題一有曲字)劉孝威
十五宦期門二十屯邊徼犀羈玉鏤鞍寶刀金錯鞘一
隨驄馬驅分受青蠅弔且令都護知願被將軍照誓使
氊衣鄉掃地無遺噍
同前隋庾抱
櫪上浮雲驄本出吳門中發跡來東道長鳴起北風廻
鞍拂柱白赭汗類塵紅滅沒徒留影無因圖漢宫
同前王由禮
善馬金羈飾躡影復凌空影入長城水聲隨胡地風控
歛青門外珂喧紫陌中行行若不倦唯當御史驄
驄馬驅梁元帝
朔方寒氣重胡關饒苦霧白雪畫凝山黃雲宿埋樹連
翩行役子終朝征馬驅試上金微山還看玉關路(驅都故切)
同前劉孝威
翩翩驄馬驅横行復斜趨先救遼城危後拂燕山霧風
傷易水湄日入隴西樹未得報君恩聯翩終不住(趨去聲)
同前陳徐陵
白馬號龍駒雕鞍名鏤渠諸兄二千石小婦字羅敷倚
端輕掃史召募擊休屠塞外多風雪城中絶詔書空憶
長楸下連蹀復連&KR1568;(渠一作衢史一作吏)
同前江總
長城兵氣寒飲馬詎為難暫解青絲轡行歇鏤衢鞍白
登圍轉急黃河凍不乾萬里朝飛電論功易走丸
雨雪(采薇詩曰昔我往矣楊柳依依今我来思雨雪霏霏穆天子傳曰天子遊于黃室之)
(曲筮獵萍澤天子乃休日中大寒北風雨雪有凍人天子作詩三章以哀之曰我徂黃竹)
(是也雨雪曲盖取諸此)陳後主
長城飛雪下邊關地籟吟濛濛九天暗霏霏千里深樹
冷月恒少山霧日偏沈况聽南歸鴈切思胡笳音
雨雪曲陳江暉
邊城風雪至客子自心悲風哀笳弄斷雪暗馬行遲輕
生本為國重氣不關私恐君猶不信撫劒一揚眉
同前張正見
胡關辛苦地雲路遠漫漫含冰踏馬足雜雨凍旗竿沙
漠飛恒暗天山積轉寒無因辭日逐團扇掩齊紈
同前江總
雨雪隔榆溪從軍度隴西遶陣看狐迹依山見馬蹄天
寒旗彩壞地暗鼓聲低漫漫愁雲起蒼蒼別路迷
同前陳暄
都尉出祁連雨雪滿雞田雕陵持抵鵲屬國用和氊冰
合軍應渡樓寒烽未然花迷差未著疎勒復經年
同前謝燮
朔邊昔離别寒風復凄切峩峩六尺冰飄飄千里雪术
塞袁安戶行封蘇武節應隨隴水流幾過空嗚咽(空一作疑)
劉生(樂府解題曰劉生不知何代人齊梁已來為劉生辭者皆稱其任俠豪放周遊五陵)
(三秦之地或云抱劍專征為符節官所未詳也按古今樂錄梁鼓角横吹曲有東平劉生)
(歌疑即此劉生也)梁元帝
任俠有劉生然諾重西京扶風好驚坐長安恒借名榴
花聊夜飲竹葉解朝酲結交李都尉遨遊佳麗城
同前吳均
結客少年歸翩翩駿馬肥報恩殺人竞賢君賜錦衣握
蘭登建禮拖玉入含暉顧看草玄者功名終自微
同前陳後主
遊俠長安中置驛過新豐擊鐘蒲璧磬鳴弦柳葉弓孟
公正驚客朱家始賣僮羞作荆卿笑捧劒出遼東(柳一作楊)
同前張正見
劉生絶名價豪俠恣遊陪金門四姓聚繡轂五矦來塵
飛馬腦勒酒映硨磲杯别有追遊夜秋窗向月開(矦一作香)
同前江暉
五陵多美選六郡盡良家劉生代豪蕩標舉獨榮華寶
劒長三尺金樽滿百花唯當重意氣何處有驕奢
同前徐陵
劉生殊倜儻任俠遍京華戚里驚鳴筑平陽吹怨笳俗
儒排左氏新室忌漢家高才被擯壓自古共憐嗟
同前(外編作隋王由禮題云贈俠侶)江總
劉生負意氣長嘯且徘徊高論明秋水命賞陟春臺干
戈倜儻用筆硯縱横才置驛無年限遊俠四方來(高一作辯)
同前隋柳莊
座驚稱字孟豪雄道姓劉廣陌通朱邸大路起青樓要
賢驛已置留賓轄且投光斜日下霧庭隂月上鈎(且一作仍)
同前弘執恭
英名振關右雄氣逸江東遊俠五都内去來三秦中劒
照七星彩馬空千金驄縱横方未息因兹定武功
古樂苑卷十二
