古樂苑卷十九
明梅鼎祚編
相和歌辭
瑟調曲
(古今樂錄曰王僧虔技錄瑟調曲有善哉行隴西行折楊柳行西門行東門行東西門行却東)
(西門行順東西門行飲馬行上留田行新成安樂宫行婦病行孤子生行放歌行大牆上蒿行)
(野田黃爵行釣竿行臨高臺行長安城西行武舍之中行鴈門太守行豔歌何嘗行豔歌福鍾)
(行豔歌雙鴻行煌煌京洛行帝王所居行門有車馬客行牆上難用趨行日重光行蜀道難行)
(櫂歌行有所思行蒲坂行採梨橘行白楊行胡無人行青龍行公無渡河行荀氏錄所載十五)
(曲傳者九曲武帝朝日自惜古公文帝朝遊上山明帝赫赫我祖古辭來日並善哉古辭羅敷)
(豔歌行是也其六曲今不傳五嶽善哉行武帝鴻鴈却東西門行長安長安城西行雙鴻福鍾)
(並豔歌行牆上牆上難用趨行是也其器有笙笛節琴瑟筝琵琶七種歌弦六部張永錄云未)
(歌之前有七種弦又在弄後晉宋齊止四器也)
善哉行(六解宋書樂志作古辭詩紀云或以為曹子建詩按子建擬善哉行為日苦短)
(云當來日大難則此非子建作矣)古辭
來日大難口燥唇乾今日相樂皆當喜歡(一解)經歴名山
芝草翻翻仙人王喬奉藥一丸(二解)自惜袖短内手知寒
慙無靈輒以報趙宣(三解)月沒參横北斗闌干親交在門
飢不及餐(四解)歡日尚少戚日苦多以何忘憂彈筝酒歌
(五解)淮南八公要道不煩參駕六龍遊戲雲端(六解魏右一曲晉)
(樂所奏)
同前(二首)魏武帝
古公亶甫積德垂仁思弘一道哲王於豳(一解)太伯仲雝
王德之仁行施百世斷髮文身(二解)伯夷叔齊古之遺賢
讓國不用餓殂首山(三解)智哉山甫相彼宣王何用杜伯
累我聖皇(四解)齊桓之霸賴得仲父後任豎刁蟲流出戶
(五解)晏子平仲積德兼仁與世沈德未必思命(六解)仲尼之
世王國為君隨制飲酒揚波使官(七解)
自惜身薄祜夙賤罹孤苦既無三徙教不聞過庭語(一解)
其窮如抽裂自以思所怙雖懷一介志是時其能與(二解)
守窮者貧賤惋歎淚如雨泣涕於悲夫乞活安能覩(三解)
我願於天窮琅琊傾側左雖欲竭忠誠欣公歸其楚(四解)
快人由為歎抱情不得叙顯行天教人誰知莫不緒(五解)
我願何時隨此歎亦難處今我將何照於光曜釋銜不
如雨(六解樂右二曲魏晉所奏)
同前(四首朝日一首初學記載第一解題云於講堂作朝遊一首藝文題云銅雀園詩宋)
(書無有美一首)文帝
上山采薇薄暮苦飢溪谷多風霜露霑衣(一解)野雉羣雊
猿㺅相追還望故鄉鬱何壘壘(二解)高山有崖林木有枝
憂來無方人莫之知(三解)人生若寄多憂何為今我不樂
歲月其馳(四解)湯湯川流中有行舟隨波轉薄有似客遊
(五解)策我良馬被我輕裘載馳載驅聊以忘憂(六解日歲一作其)
(一作如)
有美一人婉如清揚妍姿巧笑和媚心腸知音識曲善
為樂方哀絃微妙清氣含芳流鄭激楚度宫中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾昔人何以忘憂
朝日樂相樂酣飲不知醉悲絃激新聲長笛吐清氣(一解)
弦歌感人腸四座皆歡悅寥寥高堂上涼風入我室(二解)
持滿如不盈有德者能卒君子多苦心所愁不但一(三解)
慊慊下白屋吐握不可失衆賓飽滿歸主人苦不悉(四解)
比翼翔雲漢羅者安所羇沖静得自然榮華何足為(五解)
朝遊高臺觀夕宴華池隂大酋奉甘醪狩人獻嘉禽(一解)
齊倡發東無秦筝奏西音有客從南來為我彈清琴(二解)
五音紛繁會拊者激微吟淫魚乘波聽踴躍自浮沈(三解)
飛鳥翻翻舞悲鳴集北林樂極哀情來憀亮摧肝心(四解)
清角豈不妙德薄所不任大哉子野言弭弦且自禁(五解)
(右四曲魏晉樂所奏)
同前(二首)明帝
我徂我征伐彼蠻虜練師簡卒爰正其旅(一解)輕舟竟川
初鴻依浦桓桓猛毅如羆如虎(二解)發砲若雷吐氣成雨
旄旍指麾進退應矩(三解)百馬齊轡御由造父休休六軍
咸同斯武(四解)兼塗星邁亮兹行阻行行日遠西背京許
(五解)遊弗淹旬遂屇揚土奔寇震懼莫敢當御(六解)虎臣列
將怫鬱充怒淮泗肅清奮揚微所(七解)運德燿威惟鎮惟
撫反旆言歸告入皇祖(八解亡六解下有云吳實豎子蜀則虜假氣游魂魚鳥為伍)
赫赫大魏王師徂征冒暑討亂振燿威靈(一解)汎舟黃河
隨波潺湲通渠回越行路綿綿(二解)綵旄蔽日旌旒翳天
淫魚瀺灂遊嬉深淵(三解)唯塘泊從如流不為單握揚楚
心惆悵歌採薇心綿綿在淮肥願君速捷蚤旋歸(四解右二)
(曲魏晉樂所奏嬉前曲羆一作貅成一作如告入一作旆入後曲一作戲泊一作洎捷一作節)
同前宋謝靈運
暘谷躍升虞淵引落景曜東隅晼晩西薄三春燠敷九
秋蕭索涼來温謝寒往暑却居德斯頤積善嬉謔隂灌
陽叢凋華墮萼歡去易慘悲至難鑠擊節當歌對酒當
酌鄙哉愚人戚戚懷瘼善哉達士滔滔處樂(擊節郭本作激涕)
同前(集雜體詩云擬魏文遊宴姑從郭本收入)梁江淹
置酒坐飛閣逍遥臨華池神飈自遠至左右芙蓉披綠
竹夾清水秋蘭被幽崖月出照園中冠佩相追隨客從
南楚來為我吹參差淵魚猶伏浦聽者未云罷高文一
何綺小儒安足為肅肅廣殿隂雀聲愁北林衆賓還城
邑何用慰我心(我一作吾)
當來日大難(曹植擬善哉行為日苦短)魏陳思王植
日苦短樂有餘乃置玉罇辦東厨廣情故心相於闔門
置酒和樂欣欣遊馬後來轅車解輪今日同堂出門異
鄉别易會難各盡杯觴
長笛吐清氣(出魏文帝善哉行辭)陳周弘讓
商聲傳後出龍吟鬱前吐情斷山陽舍氣咽平陽塢胡
騎争北歸偏知别鄉苦羈旅情易傷零淚如交雨
同前賀徹
胡關氛霧侵羌笛吐清音韻切山陽曲聲悲隴上吟柳
折城邊樹梅舒嶺外林方知出塞虜不憚武溪深
隴西行(通典云秦置隴西郡以居隴坻之西為名按此篇前後不屬一曰步出夏門行)
(樂錄無夏門行而夏門後四句與隴西首同豈邪徑過空廬合為樂甚獨殊為一曲好婦)
(別為一曲邪今附列二首于後辭義明備頗為得之王僧虔技錄曰隴西行歌武帝碣石)
(文帝夏門二篇)古辭
天上何所有歴歴種白榆桂樹夾道生青龍對道隅鳳
凰鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上正華䟽酌酒持與
客客言主人持却略再拜跪然後持一杯談笑未及竟
左顧敇中厨促令辦麤飯慎莫使稽留廢禮送客出盈
盈府中趨送客亦不遠足不過門樞取婦得如此齊姜
亦不如健婦持門戶亦勝一丈夫(此篇出諸集不入樂志)
(邪徑過空廬好人常獨居卒得神仙道上與天相扶過謁王父母乃在太山隅離天四五里道逢赤松俱)
(攬轡為我御將我上天遊天上何所有歴歴種白榆桂樹夾道生青龍對道隅鳳皇鳴啾啾一母將九雛)
(顧視世間人為樂甚獨殊)
(好婦出迎客顔色正敷愉伸腰再拜跪問客平安不請客北堂上坐客氈氍毹清白各異樽酒上正華疏)
(酌酒持與客客言主人持却略再拜跪然後持一杯談笑未及竟左顧敕中厨促令辦麤飯慎莫使稽留)
(廢禮送客出盈盈府中趨送客亦不遠足不過門樞取婦得如此齊姜亦不如健婦持門戶亦勝一丈夫)
同前晉陸機
我静如鏡民動如煙事以形兆應以象懸豈曰無才世
鮮興賢
同前宋謝靈運
昔在老子志理成篇柱小傾大綆短絶泉鳥之栖遊林
檀是閒韶樂牢膳豈伊攸便胡為乖枉從表方圓耿耿
僚志慊慊丘園善歌以詠言理成篇(志一作至)
同前謝惠連
運有榮枯道有舒屈潜保黃裳顯服朱黻誰能守静棄
華辭榮窮谷是處考槃是營千金不迴百代傳名厥包
者柚忘憂者萱何為有用自乖中原實摘柯摧葉殞條
煩
同前(三首後二首一作汎舟横大江按篇中各云隴西且其辭義絶與大江無預簡文自)
(有滄波白日暉一篇此二篇郭本列隴西行為是)梁簡文帝
邊秋胡馬肥雲中驚寇入勇氣時無侣輕兵救邊急沙
平不見虜嶂嶮還相及出塞豈成歌經川未遑汲烏孫
塗更阻康居路猶澀月暈抱龍城星流照馬邑長安路
遠書不還寧知征人獨佇立(時一作特嶮一作轉)
隴西四戰地羽檄歲時聞護羌擁漢節校尉立元勲石
門留鐵騎冰城息夜軍洗兵行驟雨送陣出黃雲沙長
無止泊水脉屢縈分當思勒彛鼎無用想羅裙
悠悠懸旆旌知向隴西行減竈驅前馬銜枚進後兵沙
飛朝似幕雲起夜疑城迴山時阻路絶水極稽程往年
郅支服今歲單于平方觀凱樂盛飛蓋滿西京
同前庾肩吾
借問隴西行何當驅馬征草合前迷路雲濃後暗城寄
語幽閨妾羅袖勿空縈
步出夏門行古辭
邪徑過空廬好人常獨居卒得神仙道上與天相扶過
謁王父母乃在太山隅離天四五里道逢赤松俱攬轡
為我御將我上天遊天上何所有歴歴種白榆桂樹夾
道生青龍對伏趺
同前(四解本集作步出東西門行一曰碣石篇樂志曰碣石魏武帝辭晉以為碣石舞其)
(歌四章一曰觀滄海二曰冬十月三曰土不同四曰龜雖夀與此並同但曲前無豔爾)
魏武帝
雲行雨步超越九江之皋臨觀異同心意懷遊豫不知
當復何從經過至我碣石心惆悵我東海(雲行至此為豔)
東臨碣石以觀滄海水何澹澹山島竦峙樹木叢生百
草豐茂秋風蕭瑟洪波踴起日月之行若出其中星漢
燦爛若出其裏幸甚至哉歌以詠志(觀滄海一解)孟冬十月
北風徘徊天氣肅清繁霜霏霏鵾雞晨鳴鴻鴈南飛鷙
鳥潜藏熊羆窟棲錢鎛停置農收積場逆旅正設以通
賈商幸甚至哉歌以詠志(冬十月二觧)鄉土不同河朔隆寒
流澌浮漂舟船行難錐不入地蘴藾深奥水竭不流冰
堅可蹈士隠者貧勇俠輕非心常歎怨戚戚多悲幸甚
至哉歌以詠志(河朔寒三解)神龜雖夀猶有竟時騰蛇乘霧
終為土灰老驥伏櫪志在千里烈士暮年壯心不已盈
縮之期不但在天養怡之福可得永年幸甚至哉歌以
詠志(龜雖夀四解)
同前(二解一曰隴西行)
步出夏門東登首陽山嗟哉夷叔仲尼稱賢君子退讓
小人争先惟斯二子於今稱傳林鍾受謝節改時遷日
月不居誰得久存善哉殊復善弦歌樂情(一解)商風夕起
悲彼秋蟬變形易色隨風東西乃眷西顧雲霧相連丹
霞蔽日彩虹帶天弱水潺潺葉落翩翩孤禽失羣悲鳴
其間善哉殊復善悲鳴在其間(二解)朝遊清泠日暮嗟歸
䠞迫日暮烏鵲南飛繞樹三匝何枝可依卒逢風雨樹
折枝摧雄來驚雌雌獨愁棲夜失羣侣悲鳴徘徊芃芃
荆棘葛生綿綿感彼風人惆悵自憐月盈則沖華不再
繁古來之說嗟哉一言(朝遊至嗟歸為豔䠞迫下為趨右一曲魏晉樂所奏)
林鍾受謝節改時遷日月不居誰得久存商風夕起悲
彼秋蟬變形易色隨風東西乃眷西顧雲霧相連丹霞
蔽日彩虹帶天谷水潺潺葉落翩翩孤禽失羣悲鳴其
間朝遊清泠日暮嗟歸䠞迫日暮烏鵲南飛繞樹三匝
何枝可依卒逢風雨樹折枝摧雄來驚雌雌獨愁棲夜
失羣侣悲鳴徘徊芃芃荆棘葛生綿綿感彼風人惆悵
自憐月盈則沖華不再繁古來之說嗟哉一言(右一曲疑是前)
(篇本辭)
丹霞蔽日行魏文帝
丹霞蔽日彩虹垂天谷水潺潺木落翩翩孤禽失羣悲
鳴雲間月盈則沖華不再繁古來有之嗟我何言(明帝步出)
(夏門行八句與此同)
同前陳思王植
紂為昏亂虐殘忠正周室何隆一門三聖牧野致功天
亦革命漢祖之興階秦之衰雖有南面王道陵夷炎光
再幽忽滅無遺(虐殘忠正一作殘忠虐正)
折楊柳行(四解柳古今樂錄曰王僧虔技錄云折楊行歌文帝西山古默默二篇)
(今不歌)古辭
默默施行違厥罰隨事來妺喜殺龍逢桀放於鳴條(一解)
祖伊言不用紂頭懸白旄指鹿用為馬胡亥以喪軀(二解)
夫差臨命絶乃云負子胥戎王納女樂以亡其由余璧
馬禍及虢二國俱為墟(二解)三夫成市虎慈母投杼趨卞
和之刖足接輿歸草廬(四解奏右一曲魏晉樂所宋書作大曲)
同前(四解)
西山一何高高高殊無極上有兩仙僮不飲亦不食與
我一丸藥光耀有五色(一解)服藥四五日身體生羽翼輕
舉乘浮雲倏忽行萬億流覽觀四海茫茫非所識(二解)彭
祖稱七百悠悠安可原老耼適西戎于今竟不還王喬
假虚辭赤松垂空言(三解)達人識真偽愚夫好妄傳追念
往古事憒憒千萬端百家多迂怪聖道我所觀(四解曲右一)
(魏晉樂所奏)
同前晉陸機
邈矣垂天景壯哉奮地雷豐隆豈久響華光但西隤日
落似有竟時逝恒若催仰悲朗月運坐觀琁蓋回盛門
無再入衰房莫苦開人生固已短出處鮮為諧慷慨惟
昔人興此千載懷升龍悲絶處葛藟變條枚寤寐豈虚
歎曾是感與摧弭意無足歎願言有餘哀(豐隆一作隆隆華光一作)
(華華)
同前(二首)宋謝靈運
鬱鬱河邊樹青青野田草舍我故鄉客將適萬里道妻
妾牽衣袂抆淚沾懷抱還拊幼童子顧託兄與嫂辭訣
未及終嚴駕一何早負笮引文舟飢渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繫泰茅難重拔桑茅迭生運語默寄前哲
西門行(古今樂錄曰王僧虔技錄西門行歌古西門一篇今不傳又有順東西門行為)
(三七言亦傷時顧隂有類於此)古辭
出西門步念之今日不作樂當待何時(一解)夫為樂為樂
當及時何能坐愁怫鬱當復待來兹(二解)飲醇酒炙肥牛
請呼心所歡可用解愁憂(三解)人生不滿百常懷千歲憂
晝短苦夜長何不秉燭遊(四解)自非仙人王子喬計會夀
命難與期自非仙人王子喬計會夀命難與期(五解)人夀
非金石年命安可期貪財愛惜費但為後世嗤(六解曲右一)
(晉樂所奏待乘兹宋書無待字苦宋書作而)
出西門步念之今日不作樂當待何時逮為樂逮為樂
當及時何能愁怫鬱當復待來兹釀美酒炙肥牛請呼
心所歡可用解憂愁人生不滿百常懷千歲憂晝短苦
夜長何不秉燭遊遊行去去如雲除弊車羸馬為自儲
(右一曲本辭)
東門行(古今樂錄曰王僧虔技錄云東門行歌古東門一篇今不歌)
古辭
出東門不顧歸來入門悵欲悲盎中無斗儲還視桁上
無懸衣(一解)拔劒出門去兒女牽衣啼他家但願富貴賤
妾與君共餔糜(二解)共餔糜上用倉浪天故下為黃口小
兒今時清廉難犯教言君復自愛莫為非(三解)今時清廉
難犯教言君復自愛莫為非行吾去為遲平慎行望君
歸(四解樂右一曲晉所奏)
出東門不顧歸來入門悵欲悲盎中無斗米儲還視架
上無懸衣拔劒東門去舍中兒母牽衣啼他家但願富
貴賤妾與君共餔糜上用倉浪天故下當用此黃口兒
今非咄行吾去為遲白髮時下難久居(右一曲本辭)
同前(選詩外編作遊春篇)晉張駿
勾芒御春正衡紀運玉瓊明庶起祥風和氣翕來征慶
雲蔭八極甘雨潤四坰昊天降靈澤朝日耀華精嘉苖
布原野百卉敷時榮鳩鵲與鶖黃間關相和鳴芙蓉覆
靈沼香花揚芳馨春遊誠可樂感此白日傾休否有終
極落葉思本莖臨川悲逝者節變動中情(鶖一作鶯芙蓉一作菉萍)
同前宋鮑照
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何況異鄉別遥遥
征駕遠杳杳白日晚居人掩閨卧行子夜中飯野風吹
草木行子心腸斷食梅常苦酸衣葛常苦寒絲竹徒滿
座憂人不解顔長歌欲自慰彌起長恨端(白一作落草集作秋)
東西門行(古今樂錄曰王僧虔技錄云東西門行今不歌)
梁劉孝威
廣津寒欲歇聯檣密纜收天高匝近岫江闊少方舟餞
淚留神眷離欷切私儔佇變齊兒俗當傳楚獻囚徒然
頒並命秪而心思如抽
却東西門行(古今樂錄曰王僧虔技錄云却東西門行荀錄所載武帝鴻鴈一篇)
(今不傳傅玄鴻鴈生塞北行出此)魏武帝
鴻鴈出塞北乃在無人鄉舉翅萬餘里行止自成行冬
節食南稻春日復北翔田中有轉蓬隨風遠飄揚長與
故根絶萬歲不相當奈何此征夫安得去四方戎馬不
解鞍鎧甲不離傍冉冉老將至何時返故鄉神龍藏深
泉猛獸步高岡狐死歸首丘故鄉安可忘(右一曲魏晉樂所奏)
同前晉傅玄
和樂惟有舞應節不失機退似前龍婉進如翔鸞飛回
目流神光傾亞有餘姿(疑闕)
同前宋謝惠連
慷慨發相思惆悵戀音徽四節競闌侯六龍引穨機人
生隨時變遷化焉可祈百年難必保千慮盈懷之(闕誤)
同前梁沈約
驅馬城西阿遥眺想京闕望極煙原盡地遠山河沒搖
裝非短晨還歌豈明發脩服悵邊羇瞻途眇鄉謁馳蓋
轉徂龍回星引奔月樂去哀鏡滿悲來壯心歇歲華委
徂貎年霜移暮髮辰物久侵晏征思坐淪越清氛掩行
夢憂原盪瀛渤一念起關山千里顧丘窟(鏡疑作境晏一作尋)
鴻鴈生塞北行晉傳玄
鳳皇遠生海西及時崑山岡五德存羽儀和鳴定宫商
百鳥並侍左右鼓翼騰華光上熙遊雲日間千歲時來
翔孰若彼龍與龜曳尾泥中藏非雲雨則不升冬伏春
迺驤退哀此秋蘭草根絶隨化揚靈氣一何憂美萬里
馳芬芳常恐物微易歇一朝見棄忘
順東西門行(古今樂錄曰王僧虔技錄云順東西門行今不歌)
晉陸機
出西門望天庭陽谷既虚崦嵫盈感朝露悲人生逝者
若斯安得停桑樞戒蟋蟀鳴我今不樂歲聿征迨未暮
及時平置酒高堂宴友生激朗笛彈哀筝取樂今日盡
歡情
同前宋謝靈運
出西門眺雲間揮斤扶木墮虞泉信道人鑒徂川思樂
暫捨誓不旋閔九九傷牛山宿心載違徒昔言競落運
務穨年招命儕好相追牽酌芳酤奏繁弦惜寸隂情固
然(墜一作墜)
同前謝惠連
哀朝菌閔穨力遷化常然焉肯息及壯齒遇世直酌酪
華堂集親識舒情盡歡遣悽惻
古樂苑卷十九
