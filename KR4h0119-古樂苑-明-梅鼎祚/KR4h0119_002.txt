古樂苑卷二
明梅鼎祚編
郊廟歌辭(郊祀宋晉)(齊)
晉郊祀歌
(晉書樂志曰漢自東京大亂絶無金石之樂樂章亡缺不可復知及魏武平荆州獲漢雅樂郎)
(河南杜䕫能識舊法以為軍謀祭酒使創定雅樂時又冇散騎侍郎鄧靜尹商善訓雅樂歌師)
(尹胡能歌宗廟郊祀之曲舞師馮肅服養曉知先代諸舞䕫悉總領之遠詳經籍近採故亊考)
(會古樂始設軒懸鐘磬而黃初中柴玉左延年之徒復以新聲被寵改其聲韻及武帝受命之)
(初百度草創泰始二年詔郊祀明堂禮樂權用魏儀遵周室肇稱殷禮之義但改樂章而已使)
(傅玄為之辭云宋書樂志曰晉氏泰始之初傅玄作晉郊廟歌詩三十二篇又建平王宏議宋)
(及東晉太祝惟送神而不迎神或云廟以居神恒如在也不應有郊送之亊傅玄有迎神送神)
(歌辭明江左不迎非舊典也)
天地五郊夕牲歌傅玄(下同五篇)
天命有晉穆穆明明我其夙夜祇事上靈常于時假迄
用有成於&KR1002;玄牡進夕其牲崇德作樂神祇是聽(有晉書作)
(其)
迎送神歌
宣文蒸哉日靖四方永言保之夙夜匪康光天之命上
帝是皇嘉樂殷&KR1002;靈祚景祥神祇降假享福無疆
饗神歌
天祚有晉其命維新受終于魏奄有兆民燕及皇天懷
柔百神不顯遺烈之德之純享其玄牡式用肇禋神祇
來格福祿是臻(兆晉書作黎)
時邁其猶昊天子之祐享有晉兆民戴之畏天之威敬
授民時丕顯丕承於猶繹思皇極斯建庶績咸熙庶幾
夙夜惟晉之祺(民晉書作庶民晉書作人)
宣文惟后克配彼天撫寧四海保有康年於乎緝熙肆
用靖民爰立典制爰修禮紀作民之極莫資匪始克昌
厥後永言保之
前所作天地郊明堂夕牲歌傅玄(下同五篇)
皇矣有晉時邁其德受終于天光濟萬國萬國既光神
定厥祥虔于郊祀祇事上皇祇事上皇百祿是臻巍巍
祖考克配彼天嘉牲匪歆德馨惟饗受天之祚神和四
暢(祿晉書作福祚晉書作祐神和四暢晉書作神化四方)
降神歌
於赫大晉膺天景祥二帝邁德宣兹重光我皇受命奄
有萬方郊祀配享禮樂孔章神祇嘉饗祖考是皇克昌
厥後保祚無疆
天郊饗神歌
整泰壇祀皇神精氣感百靈賓蕰朱火燎芳薪紫煙遊
冠青雲神之體靡象形曠無方幽以清神之來光景照
聽無聞視無兆神之至舉歆歆靈爽協動余心神之坐
同歡娛澤雲翔化風舒嘉樂奏文中聲八音諧神是聽
咸潔齊並芬芳烹牲牷享玉觴神悅饗㰴禋祀祐大晉
降繁祉胙京邑行四海保天年窮地紀(祀晉書作禮遊作起牲牷作牷)
(牲胙作作行作廣)
地郊饗神歌(初學記載一首注後)
整泰坼竢皇祇衆神感羣靈儀陰祀設吉禮施夜將極
時未移祇之體無形象潛泰幽洞忽荒祇之出薆若有
靈無遠天下母祇之來遺光景昭若存終冥冥祇之至
舉欣欣舞象德歌成文祇之坐同歡豫澤雨施化雲布
樂八變聲教敷物咸亨祇是娛齊既潔侍者肅玉觴進
咸穆穆享嘉豢歆德馨胙有晉暨羣生溢九壤格天庭
保萬壽延億齡
明堂饗神歌
經始明堂享祀匪懈於皇烈考光配上帝赫赫上帝既
高既崇聖考是配明德顯融率土敬職萬方來祭常于
時假保胙永世
宋郊祀歌
(宋書樂志曰文帝元嘉十八年九月有司奏二郊宜奏登歌二十二年南郊始設登歌詔御史)
(中丞顔延之造歌詩廟樂尚闕孝建二年九月有司奏前殿中曹郎荀萬秋議謂郊廟宜設備)
(樂竟陵王誕等五十一人並同萬秋議丹陽尹顔竣以郊祀有樂未見明證建平王宏以萬秋)
(謂郊宜有樂亊有典據時衆議並同宏祠南郊迎神奏肆夏皇帝初登壇奏登歌初獻奏凱容)
(宣烈之舞送神奏肆夏祠廟迎神奏肆夏皇帝入廟門奏永至皇帝詣東壁奏登歌初獻奏凱)
(容宣烈之舞終獻奏永安送神奏肆夏詔可)
夕牲歌顏延之(下同)
夤威寶命嚴恭帝祖表海炳岱系唐胄楚靈鑒濬文民
屬叡武奄受敷錫宅中拓宇亘地稱皇罄天作主月竁
來賓日際奉土開元首正禮交樂舉六典聫事九官列
序有牲在滌有潔在俎以&KR1002;王衷以答神祜(表海炳岱一作炳海)
(表岱)
迎送神歌
維聖饗帝維孝饗親皇乎備矣有事上春禮行宗祀敬
達郊禋金枝中樹廣樂四陳陟配在京降德在民奔精
照夜高燎煬晨陰明浮爍沉榮深淪告成大報受釐元
神月御按節星驅扶輪遥輿遠駕曜曜振振(饗郭本作養駕郭本)
(作舉)
饗神歌
營泰畤定天衷思心睿謀筮從建表蕝設郊宮田燭置
爟火通歴元旬律首吉飾紫壇坎列室中星兆六宗秩
乾宇宴地區謐大孝昭祭禮供牲日展盛自躬具陳器
備禮容形儛綴被歌鐘望帝閽聳神蹕靈之來辰光溢
潔粢酌娛太一明輝夜華晳日祼既始獻又終煙薌鬯
報清穹饗宋德胙王功休命永福履充
明堂歌
(南齊書樂志曰明堂祠五帝漢郊祀歌皆四言宋孝武使謝莊造辭莊依五行數木用三火用)
(七土用五金用九水用六按洪範五行一水二火三木四金五土月令木八火七土五金九水)
(六蔡邕云東方木三土五故八南方火二土五故七西方金四土五故九北方水一土五故六)
(又納音數一言上三言火五言水七言金九言木若依洪範木數用三則應水一火二金四也)
(若依月令金九水六則應木八火七也當以洪範一二之數言不成文故有取捨而使兩義並)
(違未詳以數立文為何依據)
迎神歌(宋書樂志曰迎送神歌依漢郊祀三言四句一轉韻)
謝莊(下同)
地紐謐乾樞回華蓋動紫微開旌蔽日車若雲駕六氣
乘絪緼曄帝京輝天邑聖祖降五靈集構瑶戺聳珠簾
漢拂幌月棲檐舞綴暢鐘石融駐飛景鬱行風懋粢盛
潔牲牷百禮肅羣司虔皇德遠大孝昌貫九幽洞三光
神之安解玉鑾景福至萬㝢歡(氣郭本作龍)
登歌(舊四言詩)
雍臺辨朔澤宫練辰潔火夕照明水朝陳六瑚賁室八
羽華庭昭事先聖懷濡上靈肆夏戒敬升歌發德永固
鴻基以綏萬國(辰郭本作服誤)
歌太祖文皇帝(依周頌體齊書樂志曰周頌我將祀文王言皆四其一句五一)
(句七莊歌太祖亦無定句)
維天為大維聖祖是則辰居萬㝢綴旒下國内靈八輔
外光四瀛蒿宫仰蓋日館希旌複殿留景重檐結風刮
楹接緯達嚮承虹設業設簴在王庭肇禋祀克配乎靈
我將我享維孟之春以孝以敬以立我烝民
歌青帝(三言依木數)
參映夕駟照晨靈乘震司青春鴈將向桐始蕤柔風舞
暄光遲萌動達萬品新潤無際澤無垠
歌赤帝(七言依火數)
龍精初見大火中朱光北至圭景同帝在在離寔司衡
水雨方降木槿榮庶物盛長殷殷阜恩覃四冥被九有
歌黃帝(五言依土數)
履艮宅中㝢司繩御四方裁化遍寒燠布政周炎凉景
麗條可結霜明冰可折凱風扇朱辰白雲流素節分至
乘結晷啓閉集恒度帝運緝萬有皇靈澄國步(御一作總結一)
(作涇)
歌白帝(九言依金數)
百川如鏡天地爽且明雲冲氣舉德盛在素精木葉初
下洞庭始揚波夜光徹地翻霜照懸河庶類收成歲功
行欲寧浹地奉渥罄宇承秋靈(秋一作帝)
歌黑帝(六言依水數)
歲月既晏方馳靈乘坎德司規玄雲合晦鳥路白雲繁
亘天涯雷在地時未光飾國典閉關梁四節遍萬物殿
福九域祚八鄉晨晷促夕漏延太隂極微陽宣鵲將巢
冰已鮮氣濡水風動泉(鳥一作歸雲一作雪)
送神歌(依漢郊祀送神亦三言即赤蛟也)
藴禮容餘樂度靈方留景欲暮開九重肅五達鳳參差
龍已沫雲既動河既梁萬里照四空香神之車歸清都
璇庭寂玉殿虚睿化凝孝風熾顧靈心結皇恩
齊南郊樂歌辭
(南齊書樂志曰武帝建元二年有司奏郊廟雅樂歌辭舊使學士博士撰搜簡採用請勑外凡)
(義學者普令製立參議太廟登歌宜用司徒褚淵餘悉用黃門郎謝超宗辭超宗所撰多刪顔)
(延之謝莊辭以為新曲備改樂名永明二年太子步兵校尉伏曼容上表宜集英儒刪纂雅樂)
(詔付外詳竟不行永明二年又詔王儉造太廟二室及郊配辭隋書樂志曰梁天監初北中郎)
(司馬何佟之上言按周禮王出入則奏王夏尸出入則奏肆夏牲出入則奏昭夏今樂府之夏)
(唯變王夏為皇夏蓋緣秦漢巳來稱皇故也而齊氏仍宋儀注迎神奏昭夏皇帝出入奏永至)
(牲出入更奏引牲之樂其為舛謬莫斯之甚又曰陳文帝天嘉五年詔尚書左丞劉平儀曹郎)
(張崔定南北郊及明堂儀注改所用齊樂以韶為名餘詳志中)
肅咸樂(羣臣出入奏)謝超宗(下同)
夤承寶命嚴恭帝緒奄受敷錫升中拓宇亘地稱皇罄
天作主月域來賓日際奉土開元首正禮交樂舉六典
聯事九官列序(顔延之夕牲歌刪定此下除四句皆顔辭)
引牲樂(牲出入奏)
皇乎敬矣恭事上靈昭教國祀肅肅明明有牲在滌有
潔在俎以薦王衷以答神祜陟配在京降德在民奔精
望夜高燎佇晨(顔延之夕牲歌合迎送神歌刪定)
嘉&KR1002;樂(薦豆呈毛血奏)
我恭我享惟孟之春以孝以敬立我烝民青壇奄靄翠
幕端凝嘉俎重薦兼籍再升設業設簴展容王庭肇禋
配祀克對上霛(謝莊歌太祖辭增損右夕牲歌並重奏)
昭夏樂(迎神奏)
惟聖饗帝惟孝饗親禮行宗祀敬達郊禋金枝中樹廣
樂四陳月御案節星驅扶輪遥輿遠駕曜曜振振告成
大報受釐元神(延之迎送神歌刪定)
永至樂(皇帝入壇東門奏)
紫壇望靈翠幕佇神率天奉䞇罄地來賓神貺並介泯
祇合祉恭昭鑒享肅光孝祀威藹四靈洞曜三光皇德
全被大禮流昌
登歌(皇帝升壇奏)
報惟事天祭實尊靈史正嘉兆神宅崇禎五畤昭鬯六
宗彛序介丘望塵皇軒肅舉
文德宣烈樂(皇帝初獻奏)
營泰畤定天衷思心緒謀筮從田燭置爟火通大孝昭
國禮融(延之饗神歌刪定)
武帝宣烈樂(次奏)
功燭上宙德耀中天風移九域禮飾八埏四靈晨炳五
緯宵明膺歷締運道茂前聲
高德宣烈樂(太祖高皇帝配饗奏此章永明二年造尚書令王儉辭)
王儉
饗帝嚴親則天光大舄奕前古榮鏡無外日月宣華卿
雲流靄五漢同休六幽咸泰
嘉胙樂(皇帝飲福酒奏)謝超宗(下同)
鬯嘉禮承休錫盛德符景緯昌華應帝策聖藹耀昌基
融祉暉世歴聲正涵月軌書文騰日迹寶瑞昭神圖靈
貺流瑞液我皇崇暉祚重芬冠往籍(騰一作同)
昭夏樂(送神奏)
薦饗洽禮樂該神娛展辰旆回洞雲路拂琁階紫雰靄
青霄開睠皇都顧玉臺留昌德結聖懷
昭遠樂(皇帝就燎位奏)
天以德降帝以禮報牲尊俯陳柴幣仰燎事展司采敬
達瑄薌烟䞇青昊震颺紫場陳馨示策肅志宗禋禮非
物備福唯誠陳
休成樂(皇帝還便殿奏)
昭事上祀饗薦具陳迴鑾轉翠拂景翔宸綴懸敷暢鍾
石昭融羽炫深晷籥曀行風肆序輟度肅禮停文四金
聳衛六馭齊輪
附
(江淹造三章正史及本集郭氏樂府並不載按齊永明初嘗詔淹造藉田歌且齊郊祀有宣烈)
(之樂梁樂無是詩紀云未詳所用今按辭中薦通蒼祇殷崇配天之語為南郊近是)
牲出入歌辭(並見初學記)江淹(下同)
祝詳史具禮備樂薦有牲在陳有鼔在縣騰燭象星奔
水類電郊燎夙戒駜彼乘駽以伺質明以伸神晏
薦豆呈毛血歌辭
時恭時祀有物有則伊我上聖實抱明德犧象交陳鬱
樽四塞黍惟嘉穀酒惟玄默薦通蒼祇慶覃黎黑願靈
之降祚家祐國
奏宣烈之樂歌辭
殷崇配天周尊明祀瑞合汾陰慶同泰畤青幕雲舒丹
殿霞起二曜惟新五精告始于以饗之景福是履
北郊樂歌
(南齊書樂志曰按周頌昊天有成命郊祀天地也是則周漢以來祭天地皆同辭矣宋顔延之)
(饗地神辭一篇餘與南郊同齊北郊羣臣入奏肅咸牲入奏引牲薦豆呈毛血奏嘉薦皇帝入)
(壇東門奏永至飲福酒奏嘉胙還便殿奏休成辭並與南郊同迎送神昭夏登歌異隋書樂志)
(曰陳初武帝詔求宋齊故亊太常卿周宏讓奏曰齊氏承宋咸用元徽舊式宗祀朝饗奏樂俱)
(同唯北郊之禮頗有增益皇帝入壝門奏永至飲福酒奏嘉胙太尉亞獻奏凱容埋牲奏隷幽)
(帝還便殿奏休成衆官並出奏肅成此乃元微所闕永明六年之所加也唯送神之樂宋孝建)
(二年秋起居注云奏肆夏永明中改奏昭夏帝遂依之)
昭夏樂(迎地神奏)謝超宗(下同)
詔禮崇營敬饗玄畤靈正丹帷月肅紫墀展薦登華風
縣凝鏘神惟戾止鬱葆遥莊昭望歲芬環游辰太穆哉
尚禮橫光秉藹
登歌(皇帝升壇奏)
佇靈敬享禋肅彛文縣動聲儀薦潔牲芬陰祇以貺昭
祀式慶九服熙度六農祥正
地德凱容歌(初獻)
繕方丘端國陰掩珪晷仰靈心詔源委遍丘林禮獻物
樂薦音(顔延之辭刪定)
昭德凱容樂(皇帝次奏)
慶圖濬邈藴祥祕瑶俔天炳月嬪光紫霄邦化靈懋閫
則風調儷德方儀徽載以昭
昭夏樂(送神奏)
薦神升享序楙淹玉俎停金奏寶旆轉旒駕旋溢素景
鬱紫躔靈心顧留宸睠洽外瀛瑞中縣
隸幽樂(瘞埋奏)
后皇嘉慶定祇玄畤承帝休圖祇敷靈祉篚幂周序軒
朱凝會牲幣芬壇精明佇蓋調川瑞昌警嶽祥泰
明堂樂歌
(南齊書樂志曰武帝建元初詔黃門郎謝超宗造明堂夕牲等歌并採用莊辭並建元永明中)
(奏其凱容宣烈樂嘉胙樂太廟同用)
肅咸樂(賓出入奏二首)謝超宗(下同)
彛承孝典恭事嚴聖浹天奉賮罄壤齊慶司儀具序羽
容夙章芬枝揚烈黼構周張助寶奠軒酎珍充庭璆縣
凝會琄朱佇聲先期選禮肅若有承祗對靈祉皇慶昭
膺
尊事威儀輝容昭序迅恭明神潔盛牲俎肅肅嚴宫藹
藹崇基皇靈降止百祗具司戒成望夜端烈承朝依微
昭旦物色輕宵(並宋殷淡章聖廟肅咸樂末除四句南齊書未注明)
引牲樂(牲出入)
惟誠潔饗惟孝尊靈敬芳黍稷敬滌犧牲騂繭在豢載
溢載豐以承宗祀以肅皇衷蕭芳四舉華火周傳神鑒
孔昭嘉足參牷(宋殷淡章聖廟引神樂)
嘉薦樂(薦豆呈毛血奏二首)
肇禋戒祀禮容咸舉六典飾文九司炤序牲柔既昭犧
剛既陳恭滌惟清敬事惟神加籩再御兼俎重薦節動
軒越聲流金縣
奕奕閟幄亹亹嚴闈潔誠夕鑒端服晨暉聖靈戾止翊
我皇則上綏四㝢下洋萬國永言孝饗孝饗有容儐僚
贊列肅肅雍雍(並宋殷淡章聖廟嘉薦樂)
昭夏樂(迎神奏)
地紐謐乾樞回華蓋動紫微開旌蔽日車若雲駕六龍
乘煙煴燁帝景燿天邑聖祖降五雲集懋粢盛潔牲牷
百禮肅羣司虔皇德遠大孝昌貫九幽洞三光神之安
解玉鑾景福至萬㝢歡(刪謝莊辭)
登歌(皇帝升明堂奏)
雍臺辨朔澤宫選辰潔火夕炤明水朝陳六瑚賁室八
羽華庭昭事先聖懷濡上靈肆夏式敬升歌發德永固
洪基以綏萬國(並謝莊辭)
凱容宣烈樂(初獻奏)
釃醴具登嘉俎咸薦饗洽誠陳禮周樂徧祝辭罷祼序
容輟縣蹕動端庭鑾回嚴殿神儀駐景華漢亭虚八靈
案衞三祇解途翠蓋耀澄罼帟凝晨玉鑣息節金輅懷
音式誠達孝底心肅感追憑皇鑒思承淵範神錫懋祉
四緯昭明仰福帝徽俯齊庶生(殷淡辭式一作戒)
青帝歌
參映夕駟昭晨靈乘震司青春雁將向桐始蕤和風舞
暄光遲萌動達萬品親潤無際澤無垠(謝莊辭改柔為和)
赤帝歌
龍精初見大火中朱光北至圭景同帝在在離寔司衡
雨水方降木槿榮庶物盛長咸殷阜恩澤四溟被九有
(謝莊辭改恩厚四句)
黃帝歌
履艮宅中宇司繩總四方裁化徧寒燠布政司炎涼至
分乘經晷閉&KR2725;集恒度帝暉緝萬有皇靈澄國步(謝莊辭刪)
(中四句)
白帝歌
百川若鏡天地爽且明雲沖氣舉盛德在素精庶類收
成歲功行欲寧浹地奉渥罄宇承帝靈(謝莊辭刪中四句)
黑帝歌
歲既暮日方馳靈乘坎德司規玄雲合晦鳥蹊白雪繁
亘天涯晨晷促夕漏延太陰極微陽宣(刪謝莊辭)
嘉胙樂(還東壁受福酒奏大席同用)
禮薦洽福胙昌聖皇膺嘉祐帝業凝休祥居極乘景運
宅德瑞中王澄明臨四奥精華延八鄉洞海同聲憓澈
宇麗乾光靈慶纏世祉鴻烈永無疆
昭夏樂(送神奏)
藴禮容餘樂度靈方留景欲暮開九重肅五達鳳參差
龍巳沫雲既動河既梁萬里照四空香神之車歸青都
琁庭寂玉殿虚鴻化凝孝風熾顧靈心結皇思鴻慶遐
鬯嘉薦令芳翊帝明德永祚深光(謝莊辭末增四句)
雩祭樂歌
(南齊書樂志曰建武二年雩祭明堂謝朓造辭一依謝莊唯世祖四言)
迎神歌(依漢郊祀歌三言宋明堂迎神八解)謝朓(下同)
清明暢禮樂新候龍景練貞辰(一解)陽律亢陰晷伏耕下
土荐穜稑(二解)宸儀警王度乾嗟雲漢望昊天(三解)張盛樂
奏雲儛集五精延帝祖(四解)雩有諷禜有秩膋鬯芬圭瓚
毖(五解)靈之來帝閽開車煜燿吹徘徊(六解)停龍轙徧觀此
凍雨飛祥雲靡(七解)壇可臨奠可歆對甿祉鑒皇心(八解)
歌世祖武皇帝(依廟歌四言以下一各分解)
濬哲維祖長發其武帝出自震重光御㝢七德攸宣九
疇咸敘靜難荆衡凝威蠡浦昧旦丕承夕惕刑政化壹
車書德馨粢盛昭星夜景非雲曉慶衢室成陰璧水如
鏡禮充玉帛樂被匏絃於鑠在詠陟配于天自宫徂兆
靡愛牲牷我將我享永祚無疆(衡一作舒匏一作管)
歌青帝(木生數三)
營翼日鳥殷宵凝冰泮玄蟄昭景陽陽風習習女夷歌
東皇集奠春酒秉青圭命田祖渥羣黎
歌赤帝(火成數七)
惟此夏德德恢台兩龍在御炎精來火星方中南訛秩
靡草云黃含桃實族雲蓊鬱温風扇興雨祁祁黍苗徧
歌黃帝(土成數五)
禀火自高明毓金挺剛克涼燠資成化羣芳載厚德陽
季勾萌達炎徂溽暑融商暮百工止歲極凌陰沖泉流
疏巳清原隰甸已平咸言祚惟億敦民保高京
歌白帝(金成數九)
帝說于兌執矩固司藏百川收潦精景應徂商嘉樹離
披榆關命賓鳥夜月如霜秋風方嫋嫋商陰肅殺萬寶
咸巳遒勞哉望歲場功冀可收(徂商集作金方秋作金)
歌黑帝(水成數六)
白日短玄夜深招搖轉移太陰霜鐘鳴冥陵起星回天
月窮紀聽嚴風來不息望玄雲黝無色曾冰冽積羽幽
飛雪至天山側關梁閉方不巡合國吹饗蜡賓統微陽
究終始百禮洽萬祚臻
送神歌(三言)
敬如在禮將周神之駕不少留躡龍鑣轉金蓋紛上馳
雲之外警七曜詔八神排閶闔渡天津有渰興膚寸積
雨冥冥又終夕俾棲糧維萬箱皇情暢景命昌
籍田樂歌
(南齊書樂志曰漢章帝元和元年玄武司馬班固奏用商頌載芟祠先農晉傅玄作祀先農先)
(蠶夕牲歌詩一篇八句迎送神一篇饗社稷先農先聖先蠶歌詩三篇前一篇十二句中一篇)
(十六句後一篇十二句辭皆敘田農事胡道安先農饗神詩一篇並八句樂府相傳舊歌三章)
(永明四年籍田詔驍騎將軍江淹造籍田歌淹製二章不依胡傳世祖口勑付太樂歌之)
祀先農迎送神升歌江淹(下同)
羽鑾從動金駕時遊教騰義鏡樂綴禮修率先丹耦躬
遵綠疇靈之聖之歲殷澤柔
饗神歌
瓊斝既飾繡簋以陳方燮嘉種永毓宵民
古樂苑卷二
