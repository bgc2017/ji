古樂苑卷四十二
明梅鼎祚編
雜歌謠辭(古謠誦附)
康衢謠(一作康衢歌列子曰堯治天下五十年不知天下治與不治與億兆願戴已與)
(乃微服遊於康衢聞童兒謠云云堯喜問曰誰教爾為此言童兒曰聞之大夫大夫曰古)
(詩也)
立我烝民莫匪爾極不識不知順帝之則
殷末謠
帝惑妲己玉馬走(叶養里反)
黃澤謠(穆天子傳曰天子東遊于黃澤使宫樂謠云)
黃之池其馬歕沙皇人威儀黃之澤其馬歕玉皇人受
榖(池一作陀歕䮧也善問切沙叶音莎儀叶音俄澤叶達各反玉叶音珏受補註作壽穀叶同玉穀生也)
白雲謠(三章穆天子傳曰乙丑天子觴西王母于瑤池之上西王母為天子謠曰白雲)
(天子答之曰予歸天子遂驅升于弇山乃紀丌跡于弇山之石而樹之槐眉曰西王母之)
(山還歸丌世民作憂以吟曰比徂弇弇兹山日入所也)
白雲在天山䧙自出道里悠遠山川間之將子無死尚
能復來(䧙音陵出叶尺為反間音諫將請也尚庶幾也來叶陵之反)
予歸東土和治諸夏萬民平均吾顧見女比及三年將
復而野(治一作洽夏叶後五反顧還也復反此野而見汝也野叶上與反)
比徂西土爰居其野虎豹為羣於鵲與處嘉命不遵我
惟帝天子大命而不可稱顧世民之恩流涕芔隕吹笙
鼓簧中心翔翔世民之子唯天之望(徂往也於讀曰烏嘉命不遵言守此)
(一方帝天帝也中心翔翔憂無薄也唯天之望所瞻望也)
徂彼西土爰居其所虎豹為羣烏鵲與處嘉命不遷
我惟帝女彼何世民又將去予吹笙鼓簧中心翺翔
世民之子維天之望(西王母吟見海外經即前辭小異)
周宣王時童謠(史記作童女謠史記曰夏后氏之衰也有二龍止于帝庭而言)
(曰予褒之二君夏帝卜藏其漦歴夏殷莫敢發至厲王之末發而觀之漦化為玄黿以入)
(后宫童女遭之而孕生女懼而棄之宣王之時童女謠曰云云適有夫婦賣是器者宣王)
(使執之逃于道見鄉者所棄妖子哀而收之犇於褒褒人有罪請入棄女于王是為褒姒)
(幽王嬖之竟為戎滅)
檿弧箕服實亡周國(服叶山桑曰檿弧弓也箕本名服矢房也舊說以為簸箕之箕非)
鸜鵒謠(漢書五行志曰左氏傳魯文成之世童謠也至昭公時有鸜鵒來巢公攻季氏)
(敗出奔齊居外野次乾侯八年死於外歸葬魯昭公名禂公子宋立是為定公)
鸜之鵒之公出辱之鸜鵒之羽公在外野往饋之馬鸜
鵒跦跦公在乾侯徵褰與襦鸜鵒之巢遠哉遥遥禂父
喪勞宋父以驕鸜鵒鸜鵒往歌來哭(野叶馬叶牡跦跦音誅叶周跳行貎)
(褰袴也襦在外短衣也禂父昭公死外故喪勞宋父定公代立故以驕往歌來哭謂昭公生出歌死還哭也)
魯童謠(家語曰齊有一足之鳥飛集於公朝止於殿前舒翅而跳齊侯怪之使使聘魯)
(問於孔子孔子曰此鳥名商羊水祥也昔童兒屈脚振肩而跳且謠云云今齊有之其應)
(至矣急告民趨治溝渠修隄防將有大水為災頃之大霖雨水溢汎諸國傷害民人唯齊)
(有備不敗)
天將大雨商羊鼓儛
晉獻公時童謠(左氏傳曰晉獻公伐虢圍上陽問於卜偃曰吾其濟乎偃以童)
(謠對曰克之十月丙子旦日在尾月在策鶉火中必是時也冬十二月内子朔晉滅虢虢)
(公醜奔京師漢書五行志曰周十二月夏十月也言天者以夏正)
丙之晨龍尾伏辰均服振振取虢之旗鶉之賁賁天策
焞焞火中成軍虢公其奔(龍尾尾星也日月之會曰辰日在尾故尾星伏不見均同)
(也戎事上下同服振振盛貎鶉鶉火星也賁賁烏星之體也天策傳說星時近日星微焞焞無光耀也言丙子)
(平旦鶉火中軍事有成功也)
晉惠公時童謠(漢書五行志曰晉惠公賴秦力得立立而背秦内殺二大夫國)
(人不說及更葬其兄恭太子申生而不敬故詩妖作也後與秦戰為秦所獲立十四年而)
(死晉人絶之更立其兄重耳是為文公遂伯諸侯)
恭太子更葬兮後十四年晉亦不昌昌乃在其兄(葬叶滋即)
(反兄叶虛王反)
趙童謠(史記趙幽繆王遷五年代地大動六年大饑民譌言曰云云七年秦人攻趙趙)
(大將李牧將軍司馬尚將擊之李牧誅司馬尚免趙忽及齊將顔聚代之趙忽軍破顔聚)
(亡去以王遷降風俗通曰趙遷信秦反問之言殺其良將李牧而任趙括遂為所滅)
趙為號秦為笑以為不信視地上生毛(笑平聲上一作之)
楚昭王時童謠(家語曰楚昭王渡江江中有物大如斗圓而赤直觸王舟舟人)
(取之王怪之使使聘於魯問於孔子孔子曰此萍實也可剖而食之吉祥也唯霸者為能)
(獲焉使者反王遂食之大美使來以告魯大夫大夫因子游問曰夫子何以知其然曰吾)
(昔之鄭過乎陳之野聞童謠云云此楚王之應也是以知之)
楚王渡江得萍實大如斗赤如日剖而食之甜如蜜
楚人謠(史記曰楚懷王為張儀所欺客死於秦到王負芻遂為秦所滅百姓哀之為之)
(語曰)
楚雖三戶亡秦必楚(亡秦漢高帝楚人也)
吳夫差時童謠(述異記吳王夫差立春宵宫為長夜之飲造千石酒鍾又作天)
(池池中造青龍舟日與西施為水嬉又有别館在句容楸梧成林樂府云云是也)
梧宫秋吳王愁
靈寶謠(靈寶要略曰昔太上以靈寶五篇真文以授帝嚳帝嚳將仙封之於鍾山至夏)
(禹巡狩度弱水登鍾山遂得是文後復封之包山洞庭之室吳王闔閭出遊包山見一人)
(自言姓山名隠居闔閭扣之乃入洞庭取素書一卷呈闔閭其文不可識令人齎之問孔)
(子孔子曰丘聞童謠云云闔閭乃尊事之)
吳王出遊觀震湖龍威文人山隠居北上包山入靈墟
乃入洞庭竊禹書天地大文不可舒此文長傳百六初
若強取出喪國廬
包山謠(見楊方吳越春秋沈懷遠南越志曰牛女之分揚州之末土也爰有太山實曰)
(秦望又有石簣峻起立内有金簡玉字)
禹得金簡玉字書藏洞庭包山湖
攻狄謠(戰國策曰田單攻狄三月而不克齊嬰兒謠曰)
大冠若箕脩劍拄頥攻狄不能下壘枯丘(能叶年題反壘字下一有)
(子字丘叶祛其反大冠武冠也壘枯丘謂空寸一丘為壘說苑作梧丘地名也通鑑云攻狄不能下壘枯骨成)
(丘)
秦人謠(見張衡西京賦注虞喜志林曰秦穆公夢之天帝所奏鈞天樂賜以金策祚世)
(之業當時有謠曰)
天帝醉秦㬥金誤隕石墜(風雅逸篇註曰張平子曰昔者天帝說秦穆公而覲之饗)
(以鈞天廣樂帝有醉焉乃為金策賜用此土而翦諸鶉首即此說也蓋憤亂疾世若詩所謂視天夢夢者)
泗上謠(水經注周顯王四十二年九鼎淪沒泗淵秦始皇時見於泗水始皇大喜使數)
(千人入水系而行未出龍齒嚙斷其系故泗上為之謠曰)
稱樂太早絶鼎系
巴謠歌(芧君内傳曰秦始皇三十一年九月庚子茅盈高祖濛於華山之中乘雲駕鶴)
(白日昇天先是時有巴謠歌始皇聞謠歌而問其故父老具對曰此仙人之謠歌勸帝求)
(長生之術於是始皇欣然乃有尋仙之志因改臘曰嘉平)
神仙得者茅初成駕龍上昇入太清時下玄洲戲赤城
繼世而往在我盈帝若學之臘嘉平
秦世謠(異苑曰秦世有謠云云始皇既坑儒焚典乃發孔子墓欲取諸經傳壙既啟於)
(是悉如謠者之言又言謠文刊在塚壁政甚惡之及達沙丘而修别路見一羣小兒輦沙)
(為阜問云沙丘從此得病)
秦始皇奄僵開吾戶據吾牀飲吾酒唾吾漿飡吾飲以
為糧張吾弓射東墻前至沙丘當滅亡
不知何一男子自稱秦始皇上我堂踞我牀顛倒衣裳
至沙丘而亡(王充論衡孔子遺秘書云云不謂謠也)
河圖引蜀謠
汶阜之山江出其腹帝以會昌神以建福
列女傳引古謠
食石食金鹽可以支常久食石食玉䜴可以得長壽
(誦)有焱氏頌(莊子天運篇北門成問於黃帝曰帝張咸池之樂於洞庭之野吾始聞之)
(懼復聞之怠卒聞之而惑蕩蕩默默乃不自得帝曰天機不張而五官皆備此之謂天樂)
(無言而心就故有焱氏為之頌曰云云女欲聽之而無接焉而故惑也註此乃無樂之)
(樂樂之至也)
聽之不聞其聲視之不見其形充滿天地苞裹六極
輿人誦(國語曰晉惠公入而背内外之賂輿人誦之曰惠公獻公庶子夷吾也外秦)
(内里丕也輿衆也不歌曰誦)
佞之見佞果喪其田詐之見詐果喪其賂得國而狃終
逢其咎喪田不懲禍亂其興(佞謂里丕受惠公賂田而納之見佞謂惠公入而不)
(予里丕不得其賂田詐謂秦以詐立惠公見詐謂惠公入而背之秦不得其賂地狃忕也咎謂惠公敗於韓丕)
(鄭不得田不懲艾復欲與秦共納重耳惠公殺之佞叶稱因反田音與陳同詐叶莊助反)
恭世子誦(國語晉惠公改葬共世子臭達于外國人誦之曰共世子申生也獻公)
(時申生葬不如禮故改葬之惠公烝於獻公夫人賈君故申生臭達於外不欲為無禮者)
(所葬也)
貞之無報也孰是人斯而有是臭也貞為不聽信為不
誠國斯無刑媮居幸生不更厥貞大命其傾威兮懷兮
各聚爾有以待所歸兮猗兮違兮心之哀兮歲之二七
其靡有微兮若翟公子吾是之依兮鎮撫國家為王妃
兮(貞正也以正葬之而不見聽也信心行之不見誠也刑法也言惠公偷竊居位徼幸而生威畏也懷思也)
(言國人畏惠公思重耳也倚歎也違去也二七十四歲也微亡也靡有徼者亦亡謂子圉也翟公子指重耳時)
(出居於翟也言重耳當霸諸侯為王妃耦報叶敷救反懷叶胡威反哀叶於希反)
輿人誦(一作歌左傳晉侯宋公齊國歸父崔夭秦小子憖次於城濮楚師背酅而舍晉)
(侯患之聽輿人之誦曰險酅尸圭反丘陵險阻名晉侯恐衆畏故聽其歌誦)
原田每每舍其舊而新是謀(每平聲謀音媒高平曰原喻晉軍美盛若原田之草)
(每每然可以謀立新功不足念舊惠)
朱儒誦(一作歌左傳襄公四年邾人莒人伐鄫臧紇救鄫敗于狐駘國人誦之曰)
臧之狐裘敗我於狐駘我君小子朱儒是使朱儒朱儒
使我敗於邾(狐裘大夫之服襄公幼弱故曰小子臧紇短小故曰朱儒裘叶渠之反駘叶盈之)
(反)
子產誦(二章一作歌左傳曰鄭子産從政一年輿人誦之曰)
取我衣冠而禇之取我田疇而伍之孰殺子産吾其與
之(禇衣囊也衣冠非法者收之不敢服)
(及三年又誦之曰)
我有子弟子産誨之我有田疇子産殖之子産而死誰
其嗣之(誨古叶志殖叶時吏反)
孔子誦(二章辭亦見家語孔叢子吕氏春秋曰孔子始用於魯魯人鷖誦之曰鷖人)
(名也)
麛裘而鞞投之無戾鞞之麛裘投之無郵(麛鹿子也其皮以為裘加)
(裼衣以朝天子也鞞小貎投棄也戾郵皆罪也鞞叶毗臂反孔叢子作芾下同)
(及三月政成化既行又作誦曰)
衮衣章甫實獲我所章甫衮衣惠我無私(衮衣公侯服也章甫儒冠)
(也)
齊人誦(七略作齊語史記苟卿趙人年五十始來遊學於齊騶衍術迂大而閎辨奭也)
(文具難施淳于髠久與處時有得善言故齊人誦曰)
天口駢談天衍雕龍奭炙轂過髠(史記無天口駢三字駢田駢也騶衍所言)
(五德終始天地廣大故曰談天騶奭脩衍之文飭若雕鏤龍文故曰雕龍過字作輠輠者車之盛膏器也炙之)
(雖盡猶有餘流言淳于髠智不盡如炙輠也)
古樂苑卷四十二
