古樂苑卷三十四
明梅鼎祚編
襍曲歌辭(魏吳)
劉勲妻(藝文云代劉勲妻王氏襍詩二首玉臺作王宋自作通志佳麗四十七曲有劉)
(勲妻王宋者平虜將軍劉勲妻也入門三十餘年後勲悦山陽司馬氏女以宋無子出之)
(還于道中作詩二首)魏文帝
翩翩牀前帳張以蔽光輝昔將爾同去今將爾同歸緘
藏篋笥裏當復何時披(張一作可)
誰言去婦薄去婦情更重千里不唾井況乃昔所奉遠
望未為遥踟蹰不得並
種瓜篇(一作春遊曲玉臺題云樂府郭本同)魏明帝
種瓜東井上冉冉自踰垣與君新為㛰瓜葛相結連寄
託不肖軀有如倚太山兔絲無根株蔓延自登緣萍藻
託清流常恐身不全被蒙丘山惠賤妾執拳拳天日照
知之想君亦俱然
堂上行(見太平御覽)魏明帝
武夫懷勇毅勒馬於中原干戈森若林長劒奮無前(闕)
同前(按鮑照集題云代堂上歌行凡照樂府並有代字蓋擬作也則此多為擬魏明帝矣)
宋鮑照
四座且莫喧聽我堂上歌昔仕京洛時高門臨長河出
入重宫裏結友曹與何車馬相馳逐賓朋好容華陽春
孟春月朝光散流霞輕步逐芳風言笑弄丹葩暉暉朱
顔&KR0755;紛紛織女梭滿堂皆美人目成對湘娥雖謝侍君
閑明粧帶綺羅筝笛更彈吹高唱好相和萬曲不關情
一曲動情多欲知情厚薄更聽此聲過(莫一作勿情一作心)
齊瑟行(歌錄曰名都美女白馬並齊瑟行也曹植名都篇曰名都多妖女美女篇曰美女妖)
(且閑白馬篇曰白馬飾金羈皆以首句名篇猶豔歌羅敷行有日出東西隅篇豫章行有鴛鴦)
(篇是也)
名都篇(名都者邯鄲臨淄之類也以刺時人騎射之妙游騁之樂而無憂國之心也按)
(陳禇玠鬭雞東郊道出此)魏陳思王植
名都多妖女京洛出少年寶劒直千金被服光且鮮鬭
雞東郊道走馬長楸間馳騁未能半雙兔過我前攬弓
捷鳴鏑長驅上南山左挽因右發一縱兩禽連餘巧未
及展仰手接飛鳶觀者咸稱善衆工歸我妍歸來宴平
樂美酒斗十千膾鯉臇胎鰕炮鼈炙熊蹯鳴儔嘯匹旅
列坐竟長筵連翩擊掬攘巧捷惟萬端白日西南馳光
景不可攀雲散還城邑清晨復來還(光一作麗東郊一作長安長驅上南)
(山一作驅上彼南山巧一作功)
鬭雞東郊道陳禇玠
春郊鬭雞侣捧敵兩逢迎妬羣排袖出帶勇向場驚錦
毛侵距散芥羽襍塵生還同戰勝罷耿介寄前鳴(妬羣一作)
(詭羣)
美女篇(美女者以喻君子有美行願得明君而事之若不遇時雖見徵求終不屈也)
魏陳思王植
美女妖且閒採桑岐路間柔條紛冉冉葉落何翩翩攘
袖見素手皓腕約金環頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧盻遺
光采長嘯氣若蘭行徒用息駕休者以忘餐借問女安
居乃在城南端青樓臨大路高門結重關容華耀朝日
誰不希令顔媒氏何所營玉帛不時安佳人慕高義求
賢良獨難衆人徒嗷嗷安知彼所觀盛年處房室中夜
起長歎(飄颻一作飄飄安居一作何居)
同前晉傅玄
美人一何麗顔若芙蓉花一顧亂人國再顧亂人家未
亂猶可奈何(闕誤)
同前梁簡文帝
佳麗盡關情風流最有名約黃能效月裁金巧作星粉
光勝玉靚衫薄擬蟬輕蜜態隨流臉嬌歌逐軟聲朱顔
半巳醉微笑隠香屏
同前蕭子顯
邯鄲暫停舞巴姬請罷弦佳人淇洧出豔趙復傾燕繁
穠旣為李照水亦成蓮朝酤成都酒暝數河間錢餘光
幸許借蘭膏空自煎(邯鄲一作章丹)
同前(二首)北齊魏收
楚襄遊夢去陳思朝洛歸參差結旌旆掩靄對驂騑變
化看臺曲駭散屬川沂仍令我神女俄聞要虙妃照梁
何足豔昇霞反奮飛可言不可見言是復言非
(句闕)我帝更朝衣擅寵無論賤入愛不嫌微智
瓊非俗物羅敷本自稀居然陋西子定可比南威新吳
何為誤舊鄭果難依甘言誠易汚得失定因機無憎藥
英妬心賞易侵違
同前隋盧思道
京洛多妖豔餘香愛物華俱臨鄧渠水共採鄴園花時
搖五明扇聊駐七香車情疎看笑淺嬌深盼欲邪微津
染長黛新溜濕輕紗莫言人未解隨君獨問家(鄧渠一作梁墱)
白馬篇(白馬者見乘白馬而為此曲言人當及時立事盡力為國不可貪私也)
魏陳思王植
白馬飾金羈連翩西北馳借問誰家子幽并遊俠兒少
小去鄉邑揚聲沙漠垂宿昔秉良弓楛矢何參差控弦
破左的右發摧月支仰手接飛猱俯身散馬蹄狡捷過
猿猴勇剽若豹螭邊城多警急胡虜數遷移羽檄從北
來厲馬登高堤長驅蹈匈奴左顧陵鮮卑寄身鋒刃端
性命安可懷父母且不顧何言子與妻名編壯士籍不
得中顧私捐軀赴國難視死忽如歸(聲一作名胡虜一作虜騎編一作在)
(寄一作棄)
同前宋袁淑
劒騎何翩翩長安五陵間秦地天下樞八方輳才賢荆
魏多壯士宛洛富少年意氣深自負肯事郡邑權籍籍
關外來車徒傾國鄽五侯競書幣羣公亟為言義分明
於霜信行直如弦交歡池陽下留宴汾隂堧一朝許人
諾何能坐相捐彯節去函谷投佩出甘泉嗟此務遠圖
心為四海懸但營身意遂豈校耳目前俠烈良有聞古
來共知然(負一作許)
同前鮑照
白馬騂角弓鳴鞭乘北風要途問邊急襍虜入雲中閉
壁自往夏清野徑還冬僑裝多闕絶旅服少裁縫埋身
守漢境沈命對胡封薄暮塞雲起飛沙被遠松含悲望
兩都楚歌登四墉丈夫設計誤懷恨逐邊戎棄别中國
愛要冀胡馬功去來今何道卑賤生所鍾但令塞上兒
知我獨為雄(境一作節棄一作罷)
同前齊孔稚圭
驥子跼且鳴鐵陣與雲平漢家嫖姚將馳突匈奴庭少
年鬭猛氣怒髮為君征雄戟摩白日長劒斷流星早出
飛狐塞晩泊樓煩城虜騎四山合胡塵千里驚嘶笳振
地響吹角拂天聲左碎呼韓陣右破休屠兵横行絶漠
表飲馬瀚海清隴樹枯無色沙草不當青勒石燕然道
凱歌長安亭縣官知我徤四海誰不傾但使強胡滅何
須甲第成當令丈夫志獨為上古英(清一作汀)
同前梁沈約
白馬紫金鞍停鑣過上蘭寄言狹斜子詎知隴道難赤
坂途三折龍堆路九盤冰生肌裏冷風起骨中寒功名
志所急日暮不遑餐長驅入右地輕舉出樓蘭直去巳
垂涕寧可望長安匪期定遠封無羡輕車官唯見恩義
重豈覺衣裳單本持軀命答幸遇聲名完
同前王僧孺
千里生冀北玉鞘黃金勒散蹄去無已搖頭意相得豪
氣發西山雄風擅東國飛鞚出秦隴長驅繞岷僰承謨
若有神稟筭良不惑瀄汨河水黃參差嶂雲黑安能對
兒女垂帷弄毫墨兼弱不稱雄後得方為特此心亦何
已君恩良未塞不許跨天山何由報皇德
同前徐悱
研蹄飾鏤鞍飛鞚度河干少年本上郡遨遊入露寒劒
琢荆山玉彈把隋珠丸聞有邊烽急飛候至長安然諾
竊自許捐軀諒不難占兵出細柳轉戰向樓蘭雄名盛
李霍壯氣勇彭韓能令石飲羽復使髮衝冠要功非汗
馬報效乃鋒端日沒塞雲起風悲胡地寒西征馘小月
北去腦烏丸歸報明天子燕然今復刊(今一作石)
同前(文苑英華作煬帝樂府作孔稚圭詩紀云按詩中多叙征遼之事當以英華為正稚)
(圭别有一篇)隋煬帝
白馬金具裝横行遼水傍問是誰家子宿衛羽林郎文
犀六屬鎧寶劒七星光山虚弓響徹地迥角聲長宛河
推勇氣隴蜀擅威彊輪臺受降虜高闕翦名王射熊入
飛觀校獵下長楊英名欺衛霍智策蔑平良島夷時失
禮卉服犯邊疆徵兵集薊北輕騎出漁陽集軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃帶方本持身許國況復武功彰會令千載後流譽滿
旂常(具一作具集一作離)
同前王胄
白馬黃金鞍蹀躞柳城前問此何鄉客長安惡少年結
髮從戎事馳名振朔邊良弓控繁弱利劒揮龍泉披林
扼雕虎仰手接飛鳶前年破沙漠昔歲取祁連折衝摧
右校搴旗殪左賢虒彌還謝力慶忌本推儇海外平遐
險來庭識負褰三韓勞薄伐六事指幽燕良家選河右
猛將征西山浮雲屯羽騎蔽日引長旃自矜有餘勇應
募忽爭先王師已得儁夷首失求全鼓行徇玉檢乘勝
蕩朝鮮志勇期功立寧憚微軀捐不羡山河賞唯希竹
素傳(鞍一作鞭泉一作淵虒彌一作昆彌失求一作諒失)
同前辛德源
任俠重芳辰相從兢逐春金羈絡赭汗紫縷應紅塵寶
劍提三尺雕弓韜六鈞鳴珂蹀細柳飛蓋出宜春遥見
浮光發懸知上頭人(紫縷應紅塵一作紫陌映紅塵提一作横光一作雲)
當牆欲高行魏陳思王植
龍欲升天須浮雲人之仕進待中人衆口可以鑠金讒
言三至慈母不親憒憒俗間不辨偽真願欲披心自說
陳君門以九重道遠河無津
當欲遊南山行魏陳思王植
東海廣且深由卑下百川五嶽雖高大不逆垢與塵良
木不十圍洪條無所因長者能博愛天下寄其身大匠
無弃材船車用不均錐刀各異能何所獨却前嘉善而
矜愚大聖亦同然仁者各夀考四坐咸萬年
當事君行魏陳思王植
人生有所貴尚出門各異情朱紫更相奪色雅鄭異音
聲好惡隨所愛憎追舉逐虚名百心可事一君巧詐寧
拙誠(虚一作聲)
當車已駕行魏陳思王植
歡坐玉殿會諸貴客侍者行觴主人離席顧視東西廂
絲竹與鞞鐸不醉無歸來明燈以繼夕
桂之樹行魏陳思王植
桂之樹桂之樹桂生一何麗佳揚朱華而翠葉流芳布
天涯上有棲鸞下有盤螭桂之樹得道之真人咸來會
講仙教而服食日精要道甚省不煩澹泊無為自然乘
蹻萬里之外去留隨意所欲存高高上際於衆外下下
乃窮極地天
苦思行魏陳思王植
綠蘿緣玉樹光耀粲相暉下有兩真人舉翅翻高飛我
心何踊躍思欲攀雲追鬱鬱西岳顛石室青蔥與天連
中有耆年一隠士鬚髮皆皓然策杖從吾遊教我要忘
言
升天行(二首樂府解題曰曹植又有上仙籙與神遊五遊龍欲升天等篇皆傷人世不)
(永俗情險艱當求神仙翺翔六合之外與飛龍仙人遠遊篇前緩聲歌同意)
魏陳思王植
乘蹻追術士遠之蓬萊山靈液飛素波蘭桂上參天玄
豹遊其下翔鵾戲其顛乘風忽登舉彷彿見衆仙(拂一作徨)
扶桑之所出乃在朝陽谿中心陵蒼昊布葉蓋天涯日
出登東幹旣夕沒西枝願得紆陽轡廻日使東馳
同前宋鮑照
家世宅關輔勝帶宦王城備聞十帝事委曲兩都情倦
見物興衰驟覩俗屯平翩翻類廻掌恍惚似朝榮窮塗
悔計短晩志愛長生從師入遠岳結友事仙靈五芝發
金記九籥隠丹經風餐委松宿雲卧恣天行冠霞登綵
閣解玉飲椒庭暫遊越萬里近别數千齡鳳臺無還駕
簫管有遺聲何當與爾曹啄腐共吞腥(翩翻一作翩翩愛一作重芝一)
(作圖飲一作隠近一作少當一作時)
同前梁劉孝勝
堯攀已徒說湯捫亦妄陳欲訪青雲侣正遇丹丘人少
翁俱仕漢韓終苦入秦汾隂觀化鼎瀛洲宴羽人廣成
參日月方朔問星辰驚祠伐楚樹射藥戰江神閶闔皆
曾倚太一豈難親趙簡猶聞樂周儲固上賓秦皇多忌
害元朔少寬仁終無良有以非關德不鄰
同前隋盧思道
尋師得道訣輕舉厭人羣玉山候王母珠庭謁老君煎
為返魂藥刻作長生文飛策乘流電雕軒曳彩雲玄洲
望不極赤野眺無垠金樓旦&KR1132;嵼玉樹曉氛氲擁琴遥
可望吹笙遠詎聞不覺蜉蝣子死葬何紛紛(彩作白死葬作生死)
同前(題云英才言聚賦得昇天行)釋慧靜
馭風過閬苑控鶴下瀛洲欲採三芝秀先從千仞遊駕
鳳吟虚管乘槎汎淺流頽齡一已駐方驗大椿秋
豔歌魏陳思王植
出自薊北門遥望胡地桑枝枝自相值葉葉自相當(闕)
(太平御覽作桑枝自相值桑葉自相當)
出自薊此門行(曹植豔歌行出自薊北門遥望胡地桑枝枝自相值葉葉自相)
(當樂府解題曰出自薊北門行其致與從軍行同而兼言燕薊風物及突騎勇悍之狀若)
(鮑照羽檄起邊庭備叙征戰苦辛之意通典曰燕本秦上谷郡薊即漁陽郡皆在遼西漢)
(書曰薊故燕國也)宋鮑照
羽檄起邊亭烽火入咸陽徵騎屯廣武分兵救朔方嚴
秋筋竿勁虜陣精且彊天子按劒怒使者遥相望鴈行
緣石徑魚貫度飛梁簫鼓流漢思旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤(騎一作師思當作颸)
同前陳徐陵
薊北聊長望黃昏心獨愁燕山對古刹代郡隠城樓屢
戰橋恒斷長冰塹不流天雲如地陣漢月帶胡秋漬土
泥函谷挼繩縛涼州平生燕頷相會自得封侯(山一作然隠一)
(作倚)
同前周庾信
薊門還北望役役盡傷情關山連漢月隴水向秦城笳
寒蘆葉脆弓凍紵弦鳴梅林能止渴複姓可防兵將軍
朝挑戰都護夜巡營燕山猶有石須勒幾人名(朝挑一作連轉)
苦熱行魏陳思王植
行遊到日南經歷交趾鄉苦熱但暴露越夷水中藏(闕)
同前(曹植苦熱行行遊到日南經歷交阯鄕苦熱但暴露越夷水中藏樂府解題曰苦熱)
(行備言流金爍石火山炎海之艱難也若鮑照赤坂横西阻火山赫南威言南方瘴癘之)
(地盡節征伐而賞之而太薄也)宋鮑照
赤坂横西阻火山赫南威身熱頭且痛鳥墮魂來歸湯
泉發雲潭焦煙起石磯日月有恒昏雨露未嘗晞丹蛇
踰百尺玄蜂盈十圍含沙射流影吹蠱痛行暉瘴氣晝
熏體菵露夜霑衣饑猿莫下食晨禽不敢飛毒涇尚多
死渡瀘寧具腓生軀蹈死地昌志登禍機戈船榮旣薄
伏波賞亦微爵輕君尚惜士重安可希(吹蠱一作吹鼓誤痛一作病登)
(一作高)
同前梁簡文帝
六龍騖不息三伏啓炎陽寢興煩几案俯仰倦幃牀滂
沲汗似鑠微靡風如湯洄池愧玉浪蘭殿非含霜細簾
時半卷輕幌乍横張雲斜花影沒日落荷心香願見洪
崖井詎憐河朔觴
同前(題云苦熱此與下姑從郭本按傅玄亦有苦熱詩原未錄)
任昉
旭旦煙雲卷烈景入東軒傾光望轉蕙斜日照西垣旣
卷焦梧葉復傾葵藿根重簟無冷氣挾石似懷温霡霂
類珠綴喘嚇狀雷奔
同前(題云苦熱)何遜
昔聞草木焦今覩沙石爛曀曀風愈靜曈曈日漸旰習
靜閟衣巾讀書煩几案卧思清露浥坐待明星燦蝙蝠
戸間飛蠛蠓窗中亂會無河朔飲室有臨淄汗遺金自
不拾惡木寧無幹願以三伏晨催促九秋換(覩一作窺閟一作悶)
同前(題云和樂儀同苦熱姑從郭本)周庾信
火井沈熒散炎洲高燄通鞭石未成雨鳴鳶不起風思
為鸞翼扇願備明光宫臨淄迎子禮中散就安豐美酒
含蘭氣甘瓜開蜜筒寂寥人事屏還得隠牆東
妾薄命(二首樂府解題曰妾薄命曹植云日月旣逝西藏蓋恨燕私之歡不久梁簡文)
(帝名都多麗質傷良人不返王嬙遠聘盧姬嫁遲也)魏陳思王植
攜玉手喜同車北上雲閣飛除釣臺蹇産清虚池塘觀
沼可娛仰汎龍舟綠波俯擢神草枝柯想彼宓妃洛河
退詠漢女湘娥(觀一作靈)
日月旣逝西藏更會蘭室洞房華燈步障舒光皎若日
出扶桑促樽合坐行觴主人起舞&KR0034;盤能者宂觸别端
騰觚飛爵闌干同量等色齊顔任意交屬所歡朱顔發
外形蘭袖隨禮容極情妙舞仙仙體輕裳解履遺絶纓
俛仰笑諠無呈覽持佳人玉顔齊舉金爵翠盤手形羅
袖良難腕弱不勝珠環坐者歎息舒顔御巾裛粉君傍
中有霍納都梁雞舌五味襍香進者何人齊姜恩重愛
深難忘召延親好宴私但歌杯來何遲客賦旣醉言歸
主人稱露未晞(日月旣逝一作日旣逝矣華燈步障舒光玉臺作花燭步障輝煌樽一作酒妙)
(一作屢裳解一作解裳舉玉臺作接)
同前
名都多麗質本自恃容姿蕩子行未至秋胡無定期玉
貌歇紅臉長嚬串翠眉奩鏡迷朝色縫鍼脆故絲本異
搖舟咎何關竊席疑生離誰拊背溘死詎來遲王嬙貌
本絶踉蹌入氈帷盧姬嫁日晩非復少年時轉山猶可
遂烏白望難追妾心徒自苦傍人會見嗤(串一作慣追一作期)
同前劉孝威
去年從越障今歲歿胡庭嚴霜封碣石驚沙暗井陘玉
篸久落鬢羅衣長挂屏浴蠶思漆水條桑憶鄭坰寄書
朝鮮吏留釧武安亭忽言戎夏隔但念心契冥不見豐
城劍千祀復同形
同前(拾遺作孝威)劉孝勝
馮姜朝汲遠徐吾夜火窮舊井長逢幕鄰燈欲未通五
逐無來聘三娶盡凶終離災陽禄觀就廢昭臺宫乘屯
迹雖淑應戚理恒同復傳蘇國婦故愛在房櫳愁眉歇
巧黛啼妝落豔紅織書凌竇錦敏誦軼繁弓離劒行當
合春牀勿怨空
五遊魏陳思王植
九州不足步願得凌雲翔逍遥八紘外遊目歷遐荒披
我丹霞衣襲我素霓裳華蓋紛晻藹六龍仰天驤曜靈
未移景倏忽造昊蒼閶闔啓丹扉雙闕曜朱光徘徊文
昌殿登陟太微堂上帝休西櫺羣后集東廂帶我瓊瑤
佩潄我沆瀣漿踟蹰玩靈芝徙倚弄華芳王子奉仙藥
羡門進竒方服食享遐紀延夀保無疆
遠遊篇(楚辭遠遊章曰悲時俗之迫阨兮願輕舉而遠遊質菲薄而無因兮焉託乘而)
(上浮王逸云遠遊者屈原之所作也屈原履方直之行不容於世困於讒佞無所告訴乃)
(思與仙人俱遊戲周歷天地無所不至焉周王褒又有輕舉篇亦出於此按秦宓有遠遊)
(一首言客子遠遊之意與此不同未錄)魏陳思王植
遠遊臨四海俯仰觀洪波大魚若曲陵承浪相經過靈
鼈戴方丈神岳儼嵯峨仙人翔其隅玉女戲其阿瓊蕊
可療飢仰潄吸雲霞崑崙本吾宅中州非我家將歸謁
東父一舉超流沙鼓翼舞時風長嘯激清歌金石固易
敝日月同光華齊年與天地萬象安足多
輕舉篇周王襃
天地能長久神仙夀不窮白玉東華檢方諸西嶽童俄
瞻少海北暫别扶桑東俯觀雲似蓋低望月如弓看棋
城邑改辭家墟巷空流珠餘舊竈種杏發新叢酒釀瀛
洲玉劒鑄昆吾銅誰能攬六博還當訪井公
仙人篇(樂府廣題曰秦始皇三十六年使博士為仙真人詩遊行天下令樂人歌之曹)
(植仙人篇曰仙人攬六著言人生如寄當養羽翼徘徊九天以從韓終王喬於天衢也陳)
(陸瑜又有仙人攬六著篇蓋出於此郭本以神仙篇附後今從之)
魏陳思王植
仙人攬六著對博太山隅湘娥拊琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足步輕舉凌太虚飛騰踰
景雲高風吹我軀廻駕觀紫微與帝合靈符閶闔正嵯
峨雙闕萬丈餘玉樹扶道生白虎夾門樞驅風遊四海
東過王母廬俯觀五嶽間人生如寄居潛光養羽翼進
趨且徐徐不見昔軒轅乘龍出鼎湖徘徊九天下與爾
長相須(乘一作升)
仙人覽六著篇陳陸瑜
九仙會歡賞六著且娛神戲谷聞餘地銘山憶舊秦避
敵情思巧論兵勢重新問取南皮夕還笑拂棋人
神仙篇(題云遊仙詩應教本非樂府姑從郭本)齊王融
命駕瑤池側過息嬴女臺長袖何靡靡簫管清且哀璧
門涼月舉珠殿秋風廻青鳥騖高羽王母停玉杯舉手
暫為别千年將復來(側一作隈原共五首郭載其一)
同前梁戴暠
徒聞石為火未見坂停丸暫數盈虚月長隨晝夜瀾辭
家試學道逢師得姓韓閬山金靜室蓬丘銀露壇安平
醖仙酒渤海轉神丹初飛喜退鳳新學法乘鸞十芒生
月腦六燄起星肝流瓊播疑俗信玉類陽官玄都宴晚
集紫府事朝看謝手今為别進憐此俗難(流一作飛)
同前(英華又有億舜日一首樂府作沈約樂未央)陳張正見
瀛洲分渤澥閬苑隔虹蜺欲識三山路須尋千仞溪石
梁雲外立蓬丘霧裏迷年深毁丹竈學久棄青泥葛水
留還杖天衢鳴去雞六龍驤首起雲閣萬里一别何寥
廓玄都府内駕青牛紫蓋山中乘白鶴尋陽杏花終難
朽武陵桃花未曾落已見玉女笑投壺復覩仙童欣六
博同甘玉文棗俱飲流霞藥鸞歌鳳舞集天台金闕銀
宫相向開西王巳令青鳥去東海還馭赤虬來魏武還
車逢漢女荆王因夢識陽臺鳳蓋隨雲聊蔽日霓裳襍
雨復乘雷神岳吹笙遥謝手當知福地有神才
同前(題云神仙)北齊顔之推
紅顔恃容色青春矜盛年自言曉書劒不得學神仙風
雲落時後歲月度人前鏡中不相識捫心徒自憐願得
金樓要思逢玉鈐篇九龍遊弱水八鳳出飛煙朝遊采
瓊實夕宴酌膏泉崢嶸下無地列缺上陵天舉世聊一
息中州安足旋
同前隋盧思道
浮生厭危促名岳共招攜雲軒遊紫府風駟上丹梯時
見遼東鶴屢聽淮南雞玉英持作寶瓊實採成蹊飛策
揚輕電懸旌耀彩蜺瑞銀光似燭靈石髓如泥寥廓鸞
山右超越鳳洲西一丸應五色持此救人迷
同前魯范
王遠尋仙至欒巴訪術廻乘空向紫府控鶴下蓬萊霜
分白鹿駕日映流霞杯煎金丹未熟醒酒藥初開乍應
觀海變誰肯畏年頽
昇仙篇梁簡文帝
少室堪求道明光可學仙丹繒碧林宇綠玉黃金篇雲
車了無轍風馬詎須鞭靈桃恒可餌幾廻三千年
飛龍篇(楚辭離騷曰為余駕飛龍兮襍瑤象以為車曹植飛龍篇亦言求仙者乘飛龍)
(而昇天與楚辭同意)魏陳思王植
晨遊泰山雲霧窈窕忽逢二童顔色鮮好乘彼白鹿手
翳芝草我知真人長跪問道西登玉堂金樓復道授我
仙藥神皇所造教我服食還精補腦夀同金石永世難
老(堂一作臺)
鬭雞篇(春秋左氏傳曰季郈之雞鬭季氏介其雞郈氏為之金距杜預云𢷬芥子播其)
(羽也或曰以膠沙播之為介雞鄴都故事曰魏明帝太和中作鬭雞臺趙王石虎亦以芥)
(羽漆砂鬭雞于此故曹植詩云鬭雞東郊道走馬長楸間是也)
魏陳思王植
遊目極妙伎清聽厭宫商主人寂無為衆賓進樂方長
筵坐戲客鬭雞觀閒房羣雄正翕赫雙翅自飛揚揮羽
激清風悍目發朱光觜落輕毛散嚴距往往傷長鳴入
青雲扇翼獨翺翔願蒙狸膏助常得擅此場(激一作邀悍一作博)
同前(題云鬭雞楨與應瑒疑並陳思王同時作)劉楨
丹雞被華采雙距如鋒芒願一揚炎威會戰此中唐利
爪探玉除瞋目含火光長翹驚風起勁翮正敷張輕舉
奮勾喙電擊復還翔
同前(題云鬭雞)應瑒
戚戚懷不樂無以釋勞勤兄弟遊戲場命駕迎衆賓二
部分曹伍羣雞煥以陳雙距解長&KR1303;飛踊超敵倫芥羽
張金距連戰何繽紛從朝至日夕勝負尚未分專場駈
衆敵剛捷逸等羣四坐同休贊賓主懷悅欣博奕非不
樂此戲世所珍
同前(題云鬭雞姑從郭本徐陵庾信亦有鬭雞詩原未錄)梁簡文帝
歡樂良無巳東郊春可遊百花非一色新田多異流龍
尾横津漢車箱起戍樓玉冠初警敵芥羽忽猜儔十日
驕旣滿九勝勢恒遒脫使田饒見堪能說魯侯
同前劉孝威
丹雞翠翼張妬敵復專場翅中含芥粉距外耀金芒氣
踰上黨烈名貴下韝良祭橋愁魏后食跖忌齊王願賜
淮南藥一使雲間翔
盤石篇魏陳思王植
盤盤山巔石飄颻澗底蓬我本太山人何為客海東蒹
葭彌斥土林木無分重坼巖若崩缺湖水何洶洶蚌蛤
被濱涯光彩如錦虹高彼凌雲霄浮氣象螭龍鯨脊若
丘陵鬚若山上松呼吸吞船欐澎濞戲中鴻方舟尋高
價珍寶麗以通一舉必千里乘颸舉帆幢經危履險阻
未知命所鍾常恐沈黃壚下與黿鼈同南極蒼梧野遊
盼窮九江中夜指參辰欲師當定從仰天長太息思想
懷故邦乘桴何所志吁嗟我孔公(海一作淮吁嗟一作嗟歎)
驅車篇魏陳思王植
驅車撣駑馬東到奉高城神哉彼太山五嶽專其名隆
高貫雲霓嵯峨出太清周流二六候間置十二亭上有
涌醴泉玉石揚華英東北望吳野西眺觀日精魂神所
繫屬逝者感斯征王者以歸天效厥元功成歷代無不
遵禮祀有品程探策或長短唯德享利貞封者七十帝
軒皇元獨靈餐霞潄沆瀣毛羽被身形發舉蹈虚廓徑
廷升窈冥同夀東父年曠代永長生(撣一作揮祀一作記)
種葛篇魏陳思王植
種葛南山下葛藟自成隂與君初㛰時結髮恩義深歡
愛在枕席宿昔同衣衾竊慕棠棣篇好樂如瑟琴行年
將晩暮佳人懷異心恩紀曠不接我情遂抑沈出門當
何顧徘徊步北林下有交頸獸仰見雙棲禽攀枝長歎
息淚下沾羅襟良馬知我悲延頸代我吟昔為同池魚
今若商與參往古皆歡遇我獨困於今棄置委天命悠
悠安可任(若一作為)
弃婦篇(本集不載見玉臺新詠)魏陳思王植
石榴植前庭綠葉搖縹青丹華灼烈烈璀彩有光榮光
榮曄流離可以處淑靈有鳥飛來集拊翼以悲鳴悲鳴
夫何為丹華實不成拊心長歎息無子當歸寧有子月
經天無子若流星天月相終始流星沒無精棲遲失所
宜下與瓦石并憂懷從中來歎息通雞鳴反側不能寐
逍遥於前庭踟蹰還入房肅肅帷幕聲搴帷更攝帶撫
弦調鳴箏慷慨有餘音要妙悲且清收淚長歎息何以
負神靈招搖待霜露何必春夏成晩穫為良實願君且
安寧(庭靈鳴成寧五韻重用調一作彈)
結客篇魏陳思王植
結客少年場報怨洛北邙(闕)
結客少年場行(曹植結客篇結客少年場報怨洛北邙樂府解題曰結客少年)
(場行言輕生重義慷慨以立功名也後漢書曰祭遵嘗為部吏所侵結客殺人廣題曰漢)
(長安少年殺吏受財報仇相與探丸為彈探得赤丸斫武吏探得黑丸殺文吏尹賞為長)
(安令盡捕之長安中為之歌曰何處求子死桓東少年場生時諒不謹枯骨復何葬按結)
(客少年場言少年時結任俠之客為遊樂之場終而無成故作此曲也按齊梁間少年子)
(長安少年行疑並本此今亦附後)宋鮑照
驄馬金絡頭錦帶佩吳鈎失意杯酒間白刃起相讐追
兵一旦至負劒遠行遊去鄉三十載復得還舊丘升高
臨四塞表裏望皇州九衢平若水雙闕似雲浮扶宫羅
將相夾道列王侯日中市朝滿車馬若川流擊鐘陳鼎
食方駕自相求今我獨何為轗&KR0008;懷百憂(塞一作關衢一作塗)
同前梁劉孝威
少年本六郡遨遊遍五都插腰銅匕首障日錦塗蘇鷙
羽裝銀鏑犀膠飾象弧近發連雙兔高彎落九烏邊城
多警急節使滿郊衢居延箭箙盡疎勒井泉枯正蒙都
護接何由憚險途千金募惡少一麾擒骨都勇餘聊蹙
鞠戰罷戲投壺昔為北方將今為南面孤邦君行負弩
縣令且前驅(戲一作暫)
同前周庾信
結客少年場春風滿路香歌撩李都尉果擲潘河陽折
花遥勸酒就水更移牀今年喜夫婿新拜羽林郎定知
劉碧玉偷嫁汝南王
同前隋孔紹安
結客佩吳鈎横行度隴頭鴈在弓前落雲從陣後浮吳
師驚燧象燕將警犇牛轉蓬飛不息冰河結未流若使
三邊定當封萬里侯
同前虞世南
韓魏多竒節倜儻遺名利共矜然諾心各負縱横志結
友一言重相思千里至綠沈明月弦金絡浮雲轡吹簫
入吳市擊筑遊燕肆尋源博望侯結客遠相求少年重
一顧長驅背隴頭燄燄霜戈動耿耿劒虹浮天山冬夏
雪交河南北流雲起龍沙暗木落鴈行秋輕生徇知巳
非是為身謀
少年子齊王融
聞有東方騎遥見上頭人待君送客返桂釵當自陳
同前(題云詠少年姑從郭本)梁吳均
董生能巧笑子都信美目百萬市一言千金買相逐不
道參差菜誰論窈窕淑願言奉繡被來就越人宿
長安少年行(題云學古三首此第一首本非樂府姑從郭氏)
梁何遜
長安美少年羽騎暮連翩玉羈瑪瑙勒金絡珊瑚鞭陣
雲横塞起赤日下城圓追兵待都護烽火望祁連虎落
夜方寢魚麗曉復前平生不可定空信蒼浪天
同前陳沈炯
長安好少年驄馬鐵連錢陳王裝腦勒晉后鑄金鞭步
搖如飛鷰寶劒似舒蓮去來新市側遨遊大道邊道邊
一老翁顔鬢如衰蓬自言居漢世少小見豪雄五矦俱
拜爵七貴各論功建章通北闕複道度南宫太后居長
樂天子出回中玉輦迎飛燕金山賞鄧通一朝復一日
忽見朝市空扶桑無復海崑山倒向東少年何暇問頹
齡值福終子孫冥滅盡鄉閭復不同淚盡眼方暗脾傷
耳自聾杖策尋遺老歌嘯詠悲翁遭隨各有遇非敢
訪童蒙
日中市朝滿(出鮑照前行)陳張正見
雲閣綺霞生旗亭麗日明塵飛三市路蓋入九重城竹
葉當壚滿桃花帶綬輕唯見爭名利安知大隠情(壚初學記)
(作杯)
樂府魏陳思王植
墨出青松煙筆出狡兔翰古人感鳥跡文字有改判(闕)
樂府歌魏陳思王植
膠漆至堅浸之則離皎皎素絲隨染色移君不我棄讒
人所為
駕出北郭門行魏阮瑀
駕出北郭門馬樊不肯馳下車步踟蹰仰折枯楊枝顧
聞丘林中噭噭有悲啼借問啼者出何為乃如斯親母
舍我歿後母憎孤兒饑寒無衣食舉動鞭捶施骨消肌
肉盡體若枯樹皮藏我空室中父還不能知上冡察故
處存亡永别離親母何可見淚下聲正嘶棄我於此間
窮厄豈有貲傳告後代人以此為明規(踟蹰一作躑躅)
秦女休行(左延年辭大略言女休為燕王婦為宗報讐殺人都市雖被囚繫終以赦)
(宥得寬刑戮也晉傅玄云龐氏有烈婦亦言殺人報怨以烈義稱與古辭義同而事異)
魏左延年
步出上西門遥望秦氏廬秦氏有好女自名為女休休
年十四五為宗行報讐左執白楊刃右據宛魯矛讐家
便東南仆僵秦女休女休西上山上山四五里關吏呵
問女休女休前置辭平生為燕王婦於今為詔獄囚平
生衣參差當今無領襦明知殺人當死兄言怏怏弟言
無道憂女休堅辭為宗報讐死不疑殺人都市中徼我
都巷西丞卿羅東向坐女休悽悽曳梏前兩徒夾我持
刀刀五尺餘刀未下腫朧擊鼓赦書下(廬太平御覽作樓右據宛魯矛)
(作右援宛景矛休年一作始年關吏訶問女休作關吏得女休置一作致羅下一有列字)
同前(此本詠龐氏婦而借秦女休為題一云秦氏有烈婦)晉傳玄
龐氏有烈婦義聲馳雍涼父母家有重怨仇人暴且彊
雖有男兄弟志弱不能當烈女念此痛丹心為寸傷外
若無意者内潛思無方白日入都市怨家如平常匿劒
藏白刃一奮尋身僵身首為之異處伏尸列肆旁肉與
土合成泥灑血濺飛梁猛氣上干雲霓仇黨失守為披
攘一市稱烈義觀者收淚並慨忼百男何當益不如一
女良烈女直造縣門云父不幸遭禍殃今仇身以分裂
雖死情益揚殺人當伏法義不苟活隳舊章縣令解印
綬令我傷心不忍聽刑部垂頭塞耳令我吏舉不能成
烈著希代之績義立無窮之名夫家同受其祚子子孫
孫咸享其榮今我作歌吟詠高風激揚壯發悲且清
祝衂歌(高士傳魏伐吳有竊問隠士焦先先不應謬歌後魏軍敗人推其意牂羊指吳)
(羖䍽指魏也魏志後二句云本心為當殺牂羊更殺其羖䍽邪)
魏焦先
祝衂祝衂非魚非肉更相追逐本為殺牂羊更殺羖䍽
采薪者歌(晉書曰籍嘗於蘇門山遇孫登與商略終古及栖神道氣之術登皆不應)
(籍因長嘯而退至半嶺聞有聲若鸞鳳之音響乎巖谷乃登之嘯也遂歸著大人先生傳)
(按傳云大人先生蓋老人也不知姓字先生過神宫而息潄吳泉而行廻乎逌而遊覽焉)
(見薪於阜者歎曰汝將焉以是終乎哉薪者曰是終我乎不以是終我乎且聖人無懷何)
(其哀因歎而歌曰日沒云云先生聞之笑曰雖不及大庶免小矣乃歌曰天地云云按魏)
(氏春秋曰阮籍少時遊蘇門山有隠者籍對之長嘯蘇門生莞爾而笑籍旣降蘇門生亦)
(嘯若鸞鳳之音籍乃服蘇門生之論作大人先生傳以寄所懷歌曰日沒云云又歌曰天)
(地云云袁淑真隠傳曰蘇門先生嘗行見采薪于阜者先生歎曰汝將以是終乎哀哉薪)
(者曰以是終者我也不以是終者我也因歌二章莫知所終則此二歌皆出採薪今依本傳)
魏阮籍
日沒不周西月出丹淵中陽精蔽不見隂光代為雄亭
亭在須臾厭厭將復隆離合雲霧兮往來知飄風富貴
俯仰間貧賤何必終留侯起亡虜威武赫荒夷邵平封
東陵兮一旦為布衣枝葉托根柢死生同盛衰得志從
命升失勢與時隤寒暑代征邁兮變化更相推禍福無
常主何憂身無歸推兹由斯負薪又何哀(一並無兮字斯下有一闕)
(選詩拾遺作寄懷歌)
大人先生歌
天地解兮六合開星辰霣兮日月頽我騰而上將何懷
爾汝歌(世說新語曰晉武帝問孫皓聞南人好作爾汝歌頗能為不皓正飲酒因舉觴)
(勸帝曰云云帝悔之)吳孫皓
昔與汝為鄰今與汝為臣上汝一杯酒令汝壽萬春(一作)
(願汝夀千春)
效孫皓爾汝歌(南史曰河東王歆之嘗為南康劉邕相素輕邕後歆之與邕俱)
(與元會並坐邕謂歆之曰卿昔見臣今能見勸一杯酒否歆之因效孫皓歌答之)
宋王歆之
昔為汝作臣今與汝比肩旣不勸汝酒亦不願汝年
古樂苑卷三十四
