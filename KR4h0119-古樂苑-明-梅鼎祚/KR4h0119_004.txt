古樂苑卷四
明梅鼎祚編
郊廟歌辭(廟祀魏漢)(晉)(宋)
漢安世房中歌
(儀禮曰燕歌鄉樂周南關睢葛覃卷耳召南鵲巢采蘩采蘋鄭康成云王后國君夫人房中之)
(樂歌也周南召南風化之本故謂之鄉樂用之房中以及朝廷饗燕鄉射飲酒也周官磬師掌)
(教燕樂之鐘磬傳云燕樂房中之樂所謂隂聲也詩傳曰國君有房中之樂天子以周南諸侯)
(以召南漢書曰房中祠樂高祖唐山夫人所作也周有房中樂至秦名曰夀人凢樂樂其所生)
(禮不忘本高祖樂楚聲故房中樂楚聲也孝惠二年使樂府令夏矦寬僃其簫管更名安世樂)
(宋書樂志曰魏文帝黃初二年議者以房中歌后妃之德所以風天下正夫婦乃改為正始之)
(樂明帝太和初繆襲奏魏國初建王粲所作登歌安世詩專以思詠神靈及說神靈鑒享之意)
(晉書樂志曰魏明帝時侍中繆襲奏漢安世歌詠亦說高張四縣神來燕享嘉薦令儀永受厥)
(福無有二南后妃風化天下之言今思惟往者謂房中為后妃之歌恐失其意方祭祀娛神登)
(堂歌先祖功德下堂歌詠燕享無事歌后妃之化也於是改安世樂曰享神歌唐書禮樂志曰)
(平調清調瑟調皆周房中之遺聲按漢書云房中歌十七章然止列為九章宋劉敞注云疑本)
(十二章誤為十七章因分列為十七章之數馬端臨文獻通考亦同而郭茂倩樂府作十六章)
(今從劉氏為正文漢書郭本分列于下)唐山夫人
大孝僃矣休德昭清高張四縣樂充宮庭芬樹羽林雲
景杳冥金支秀華庶旄翠旌(劉敞云大孝僃矣一章八句)
七始華始肅倡和聲神來宴娭庶幾是聽粥粥音送細
齊人情忽乘青玄熙事僃成清思眑眑經緯冥冥(七始華始)
(一章十句漢書郭本粥粥至冥冥一章)
我定歷數人告其心敇身齋戒施教申申乃立祖廟敬
明尊親大矣孝熙四極爰轃(我定歷數一章十句郭本同漢書至樂民人為一章)
(轃與臻字同)
王侯秉德其鄰翼翼顯明昭式清明鬯矣皇帝孝德竟
全大功撫安四極(王侯秉德一章七句郭本同)
海内有姦紛亂東北詔撫成師武(臣)承德行樂交迸簫
勺羣慝肅為濟哉蓋定燕國(海内有姦一章八句郭本同簫舜樂勺周樂勺讀曰)
(酌)
大海蕩蕩水所歸高賢愉愉民所懷大山崔百卉殖民
何䝿䝿有德(大海蕩蕩一章六句郭本同)
安其所樂終産樂終産世繼緒飛龍秋遊上天高賢愉
樂民人(安其所一章八句郭本同蘇林曰秋飛貌也師古曰莊子有秋駕之法者亦言駕馬騰驤秋秋)
(然也揚雄賦曰秋秋蹌蹌入西園其義亦同讀者不曉秋義㦯改此秋字為秫稷之秫失之遠矣)
豐草葽女羅施譱何如誰能回大莫大成教德長莫長
被無極(豐草葽一章八句漢書郭本竝同)
靁震震電燿燿明德鄉治本約治本約澤弘大加被寵
咸相保施德大世曼夀(靁震震一章十句漢書郭本竝同)
都荔遂芳窅窊桂華孝奏天儀若日月光乘玄四龍回
馳北行羽旄殷盛芬哉芒芒孝道隨世我署文章(桂華一章)
(十句孟康曰窅出窊入都良薜荔之香鼔動桂華也晉灼曰桂華殿名樹此香草以潔齊其芳氣達於宮殿也)
(臣瓉曰茂陵中書歌都孋桂英美芳鼔行不得為殿師古曰都良薜荔俱有芬芳桂華之形窅窊然也)
桂華馮馮翼翼承天之則吾易久遠燭明四極慈惠所
愛美若休德杳杳冥冥克綽永福(桂華一章十句劉敞曰馮馮翼翼此桂華)
(前章之名也古詩皆有篇名今此獨兩章存郭本至山則一章)
美芳磴磑卽卽師象山則嗚呼孝哉案撫戎國蠻夷竭
歡象來致福兼臨是愛終無兵革(美芳一章八句郭本嗚呼至兵革一章漢)
(書桂華馮馮翼翼至兵革為一章劉奉世曰桂華美芳皆二詩章名本側注在前篇之末傳寫之誤遂以冠後)
(後詞無美芳亦當作美若矣)
嘉薦芳矣告靈饗矣告靈既饗德音孔臧惟德之臧建
侯之常承保天休令問不忘(嘉薦芳矣一章八句漢書郭本竝同)
皇皇鴻明蕩蕩休德嘉承天和伊樂厥福在樂不荒惟
民之則(皇皇鴻明一章六句)
浚則師德下民咸殖令聞在舊孔容翼翼(浚則師德一章四句郭本)
(皇皇至翼翼為一章)
孔容之常承帝之明下民之樂子孫保康承順温良受
帝之光嘉薦令芳壽考不忘(孔容之常一章八句郭本同)
承帝明德師象山則雲施稱民永受厥福承容之常承
帝之明下民安樂受福無疆(承帝明德一章八句郭本同漢書皇皇鴻明至受福)
(無疆為一章)
魏太廟頌(三章)
(建安十八年曹操為魏公加九錫始立宗廟令粲作此頌以享其先始名曰顯廟頌後人更今)
(名)王粲
思皇烈祖時邁其德肇啟洪源貽燕我則我休厥成聿
先厥道丕顯丕欽允時祖考
綏庶邦和四宇九功僃彛樂序建崇牙設璧羽六佾奏
八音舉昭大孝衎妣祖念武功收純祜
於穆清廟翼翼休徵祁祁髦士厥德允升懷想成位咸
犇在宮無思不若允觀厥崇
晉祠廟歌
(南齊書樂志曰晉泰始中傅玄造玄云登歌歌盛德之功烈故廟異其文饗神猶周頌之有瞽)
(及雍但說祭饗神明禮樂之盛七廟皆用之夏矦湛又造宗廟歌十三篇宋書樂志曰元康中)
(荀蕃受詔成父勗業金石四縣用之郊廟)
夕牲歌傅玄(下同首十一)
我夕我牲猗歟敬止嘉豢孔時供兹享祀神鑒厥誠博
碩斯歆祖考降饗以虞孝孫之心
迎送神歌
嗚呼悠哉日鑒在兹以時享祀神明降之神明既降既
祐饗之胙我無疆受天之祜赫赫太上巍巍聖祖明明
烈考丕承繼序
征西將軍登歌
經始宗廟神明戾止申錫無疆祗承享祀假哉皇祖綏
予孫子燕及後昆錫兹繁祉
豫章府君登歌
嘉樂肆庭薦祀在堂皇皇宗廟乃祖先皇濟濟辟公相
予烝嘗享祀不忒降福穰穰(肆郭本作在庭晉書作筵先晉書作乃辟一作羣)
潁川府君登歌
於邈先后實司於天顯矣皇祖帝祉肇臻本支克昌資
始開元惠我無疆享祀永年(祀晉書作祚)
京兆府君登歌
於惟曾皇顯顯令德高明清亮匪兢柔克保乂命祜基
命惟則篤生聖祖光濟四國(祜晉書作祐)
宣皇帝登歌
於鑠皇祖聖德欽明勤施四方夙夜敬止載敷文教載
揚武烈匡定社稷龔行天罰經始大業造創帝基畏天
之命于時保之
景皇帝登歌
執競景皇克明克哲旁作穆穆惟祗惟畏纂宣之緒耆
定厥功登此俊乂糾彼羣凶業業在位帝既勤止維天
之命於穆不已
文皇帝登歌
於穆時晉允文文皇聰明叡智聖敬神武萬幾莫綜皇
斯清之虎兕放命皇斯平之柔遠能邇簡授英賢創業
垂統勲格皇天(虎兕晉書作蛇豕)
饗神歌(二篇)
曰晉是常享祀時序宗廟致敬禮樂具舉惟其來祭普
天率土犧樽既奠清酤既載亦有和羹&KR1002;羞斯備烝烝
永慕感時興思登歌奏舞神樂其和祖考來格祐我邦
家敷天之下罔不休嘉(敷天晉書作溥天)
肅肅在位濟濟臣工四海來格禮儀有容鐘鼓振管絃
理舞開元歌永始神胥樂兮肅肅在位臣工濟濟小大
咸敬上下有禮理管絃振鼔鐘舞象德歌詠功神胥樂
兮肅肅在位有來雍雍穆穆天子相維辟公禮有儀樂
有則舞象功歌詠德神胥樂兮
江左宗廟歌
(晉書樂志曰永嘉之亂海内分崩伶官樂器皆沒於劉石江左初立宗廟尚書下太常祭祀所)
(用樂名太常賀循答云魏氏增損漢樂以為一代之禮未審大晉樂名所以為異遭離喪亂舊)
(典不存然此諸樂皆和之以鐘律文之以五聲詠之以歌亂陳之於舞列宫懸在庭琴瑟在堂)
(八音迭奏雅樂並作登歌下管各有常詠周人之舊也自漢氏巳來依倣此禮自造新詩而巳)
(舊京荒廢今既散亡音韻曲折又無識者則於今難以意言於時以無雅樂器及伶人省太樂)
(並鼓吹令是後頗得登歌食舉之樂猶有未備太寧末明帝又詔阮孚等增益之咸和中成帝)
(乃復置太樂官鳩集遺逸而尚未有金石也庾亮為荆州與謝尚循復雅樂未具而亮薨庾翼)
(桓温專事軍旅樂器在庫遂至朽壞焉及慕容雋平冉閔兵戈之際而鄴下樂人亦頗有來者)
(永嘉十一年謝尚鎮夀陽於是採拾樂人以備太樂并制石磬雅樂始頗具而王猛平鄴慕容)
(氏所得樂聲又入關右太元中破苻堅又獲其樂工楊蜀等閑習舊樂於是四箱金石始備焉)
(乃使曹毗王珣等增造宗廟歌詩然郊祀遂不設樂隋書樂志曰梁武帝云著晉宋史者皆言)
(太元元嘉四年四箱金石大備今檢樂府止冇黃鍾姑洗蕤賓太簇四格而巳六律不具何謂)
(四箱備樂之文其義焉在)
歌高祖宣皇帝曹毗(下同十首)
於赫高祖德協靈符應運撥亂釐整天衢勲格宇宙化
動八區肅以典刑陶以玄珠神石吐瑞靈芝自敷肇基
天命道均唐虞
歌世宗景皇帝
景皇承運纂隆洪緒皇維重抗天暉再舉蠢矣二宼擾
我揚楚乃整元戎以膏齊斧亹亹神筭赫赫王旅鯨鯢
既平功冠帝宇
歌太祖文皇帝
太祖齊聖王猷誕融仁教四塞天基累崇皇室多難嚴
清紫宮威厲秋霜惠過春風平蜀夷楚以文以戎奄有
參墟聲流無窮
歌世祖武皇帝
於穆武皇允龔欽明應斯登禪龍飛紫庭百揆時序聽
斷以情殊域既賓偽吳亦平晨流甘露宵暎朗星野有
擊壤路垂頌聲
歌中宗元皇帝
運屯百六天羅觧貫元皇勃興網籠江漢仰齊七政俯
平禍亂化若風行澤猶雨散淪光更耀金輝復煥德冠
千載蔚有餘粲(網籠郭本作網羅)
歌肅宗明皇帝
明明肅祖闡弘帝祚英風夙發清暉載路姦逆縱忒罔
式皇度躬振朱旗遂豁天步宏猷淵塞高羅雲布品物
咸寧洪基永固
歌顯宗成皇帝
於休顯宗道澤玄播式宣德音暢物以和邁德蹈仁匪
禮弗過敷以純風濯以清波連理暎阜鳴鳳棲柯同規
放勛義蓋山河
歌康皇帝
康帝穆穆仰嗣洪德為而不宰雅音四塞閑邪以誠鎮
物以默威静區宇道宣邦國
歌孝宗穆皇帝
孝宗肅哲休音允臧如彼晨離曜景扶桑垂訓華幄流
潤八荒幽讚玄妙爰該典章西平僭蜀北静舊疆高猷
遠暢朝有遺芳
歌哀皇帝
於穆哀皇聖心虚遠雅好玄古大庭是踐道尚無為治
存易簡化若風行民猶草偃雖曰登遐徽音彌闡愔愔
雲韶盡美盡善(民一作時)
歌太宗簡文皇帝王珣(下同二首)
皇矣簡文於昭于天靈明若神周淡如淵沖應其來實
與其遷亹亹心化日用不言易而有親簡而可傳觀流
彌遠求本逾玄
歌烈宗孝武皇帝
天鑒有晉欽哉烈宗同規文考玄默允龔威而不猛約
而能通神鉦一震九域來同道積淮海雅頌自東氣陶
淳露化協時雍
四時祠祀歌曹毗
肅肅清廟巍巍聖功萬國來賓禮儀有容鐘鼓振金石
熙宣兆胙武開基神斯樂兮理管絃有來斯和說功德
吐清歌神斯樂兮洋洋玄化潤被九壤民無不悅道無
不往禮有儀樂有式詠九功永無極神斯樂兮
宋宗廟登歌
(宋書樂志曰武帝永初元年七月有司奏皇朝肇建廟祀廟設雅樂太常鄭鮮之等八十八人)
(各撰立新歌黃門侍郎王韶之所撰歌辭七首並合施用詔可又有七廟饗神登歌一首併以)
(歌章太后孝建二年十月辛未有司又奏郊廟舞樂皇帝親奉初登壇及入廟詣東壁並奏登)
(歌不及三公行事左僕射建平王宏重参議公卿行事亦宜奏登歌有司又奏元會及二廟齊)
(祠登歌伎舊並於殿庭設作尋廟祠依新儀注登歌人上殿弦管在下今元會登歌人亦上殿)
(弦管在下並詔可)
北平府君登歌王韶之(下同八篇)
綿綿遐緒昭明載融漢德未遠堯有遺風於穆皇祖永
世克隆本支惟慶貽厥靡窮
相國掾府君登歌
乃立清廟清廟肅肅乃備禮容禮容穆穆顯允皇祖昭
是嗣服錫兹繁祉聿懷多福(備一作修)
開封府君登歌
四縣既序簫管既舉堂獻六瑚庭萬八羽先王有典克
禋皇祖丕顯洪烈永介休祜
武原府君登歌
鐘鼓喤喤威儀將將温恭禮樂敬享曾皇邁德垂仁係
軌重光天命純嘏惠我無疆(敬郭本作致)
東安府君登歌
鑠矣皇祖帝度其心永言配命播兹徽音思我茂猷如
玉如金駿奔在陛是鑒是歆
孝皇帝登歌
烝哉孝皇齊聖廣淵發祥誕慶景祚自天德敷金石道
被管絃有命既集徽風永宣
高祖武皇帝登歌
惟天有命眷求上哲赫矣聖武撫運桓撥功並敷土道
均汝墳止戈曰武經緯稱文鳥龍失紀雲火代名受終
改物作我宋亰至道惟王大業有劭降德兆民升歌清
廟
七廟享神登歌
奕奕寢廟奉璋在庭笙籥既列犧象既盈黍稷匪芳明
祀惟馨樂具禮充潔羞薦誠神之格思介以休禎濟濟
羣辟永觀厥成
七廟迎神辭(宋書不載按志竣嘗同荀萬秋竟陵建平王等議樂則此亦當)
(時所製或未施用耳)顔竣
敬恭明祀孝道感通合樂維和展禮有容六舞肅列
九變成終神之來思享兹潔衷靈之往矣綏我家邦
世祖廟歌(二章)
世祖孝武皇帝廟歌謝莊(下同)
帝錫二祖長世多祜於穆睿考龔聖承矩玄極弛馭乾
紐墜緒闢我皇維締我宗宇刷定四海肇構神京復禮
輯樂散馬隳城澤牣九有化浮八瀛慶雲承掖甘露飛
甍肅肅清廟徽徽閟宮舞蹈象德笙磬陳風黍稷非盛
明德惟崇神其歆止降福無窮(龔一作襲宗一作宋)
宣皇太后廟歌
禀祥月輝毓德軒光嗣徽媯汭思媚周姜母臨萬㝢訓
藹紫房朱玄玉籥式載瓊芳
章廟舞樂歌辭
(宋書樂志曰文帝章太后廟未有樂章孝武大明中使尚書左丞殷淡造新歌明帝又自造昭)
(太后宣太后歌詩又曰章廟樂舞襍歌悉同用太廟辭惟三后别撰隋書樂志曰梁天監元年)
(周捨議曰禮尸出入奏肆夏賓入大門奏肆夏牲出入奏昭夏宋季失禮神入廟門遂奏昭夏)
(乃以牲牢之樂用接祖宗之靈斯皆前代之深疵當今所宜改也)
肅咸樂(夕牲賓出入奏)殷淡(下同九首)
彛承孝典恭事嚴聖浹天奉賮罄壤齊慶司儀具序羽
容夙彰芬枝颺烈黼構周張助寳奠軒酎珍充庭璆縣
凝會琄朱竚聲先期選禮肅若有承祗對靈祉皇慶昭
膺(禮一作會)
尊事威儀輝容昭叙迅恭神明粢盛牲爼肅肅嚴宮藹
藹崇基皇靈降祉百祇具司戒誠望夜端列承朝依微
昭旦物色輕宵鴻慶遐鬯嘉薦令芳翊帝明德永祚流
光
引牲樂(牲出入奏)
維誠潔饗維孝奠靈敬芬黍稷敬滌犧牲騂繭在豢載
溢載豐以承宗祀以肅皇衷蕭芳四舉華火周傳神監
孔昭嘉是柔牷
嘉薦樂(薦豆呈毛血奏)
肇禋戒祀禮容咸舉六典飭文九司昭序牲柔既昭犧
剛既陳恭滌惟清敬事惟神加籩再御兼俎重薦節動
軒越聲流金縣奕奕閟幄亹亹嚴闈潔誠夕鑒端服晨
暉聖靈戾止翊我皇則上綏四㝢下洋萬國永言孝饗
孝饗有容儐僚贊列肅肅雍雍(齊樂用此分弈奕為一章)
昭夏樂(迎神奏)
閟宮黝黝複殿微微璿除肅炤釭璧彤輝黼帟神凝玉
堂嚴馨圜火夕耀方水朝清金枝委樹翠鐙竚縣停波
澄宿華漢浮天恭事既夙虔心有慕仰降皇靈俯寧休
祚
永至樂(皇帝入廟北門奏漢書禮樂志曰皇帝入廟門奏永至以為行步之節猶古采)
(齊肆夏也)
皇明鬯矣孝容以昭鑾華羽迾拂漢涵滈申申嘉夜翊
翊休朝行金景送步玉風韶師承祀則肅對禋祧(明一作朝)
(滈一作□)
登歌(太祝祼地奏)
帝容承祀練時涓日九重徹關四靈賓至肅倡函音庶
旄委佾休靈告饗嘉薦尚芬玉瑚飾列桂簋昭陳具司
選禮翼翼振振
祼崇祀典酎恭孝時禮無爽物信靡媿辭精華孚鬯誠
監昭通升歌翊節下管調風皇心履變敬明尊親大哉
孝德至矣交神
章德凱容樂舞歌(章太后神室奏)
幽瑞浚靈表彰嬪聖翊載徽文敷光崇慶上緯纏祥中
維飾詠永屬煇猷聯昌景命
昭德凱容樂舞歌(昭太后神室奏)明帝(下同二首)
表靈躔象纘儀緯風膺華丹燿登瑞紫穹訓形霄宇武
彰宸宮騰芬金會寫德聲容
宣德凱容樂舞歌(宣太后神室奏)
天樞凝耀地紐麗輝聯光騰世炳慶翔機薰藹中㝢景
躔上微玉頌縷德金籥傳徽
嘉胙樂舞辭(皇帝還東壁受福酒奏)殷淡(下同四首)
禮薦洽福時昌皇聖膺嘉祐帝業凝休祥居極乘景運
宅德瑞中王澄明臨四表精華延八鄉洞海周聲惠徹
宇麗乾光靈慶纏世祉鴻烈永無疆(時齊作祚)
昭夏樂舞歌(送神奏二章)
大孝備盛禮豐神安留嘉樂充旋駕聳汎青穹延八虚
闢四空藹流景肅行風
昭融教緝風度戀皇靈結深慕觧羽縣輟華樹偕琁除
端玉輅流汪濊慶國步(偕一作背)
休成樂歌(皇帝詣便殿奏漢書禮樂志曰登歌再終下奏休成之樂美神明既饗也)
釃醴具登嘉俎咸薦饗洽誠陳禮周樂徧祝辭罷祼序
容輟縣蹕動端庭鑾回嚴殿神儀駐景華漢亭虚八靈
業衛三祇觧途翠蓋燿澄罼奕凝宸玉鑣息節金輅懷
音式誠遠孝底心肅感追憑皇鑒思承淵範神錫懋祉
四緯昭明仰福帝徽俯齊庶生(燿澄齊書作澄燿凝宸作凝晨)
古樂苑卷四
