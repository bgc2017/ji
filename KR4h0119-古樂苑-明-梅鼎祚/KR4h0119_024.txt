古樂苑卷二十四
明梅鼎祚編
清商曲辭(吳聲歌曲神弦歌)
吳聲歌曲(二)
上聲歌(八首古今樂錄曰上聲歌者此因上聲促柱得名或用一調或用無調名如古)
(歌辭所言謂哀思之音不及中和梁武因之改辭無復雅句)
晉宋齊辭(齊一作梁)
儂本是蕭草持作蘭桂名芬芳頓交盛感郎為上聲
郎作上聲曲柱促使弦哀譬如秋風急觸遇傷儂懷
初歌子夜曲改調促鳴箏四座暫寂靜聽我歌上聲
三鼓染烏頭聞鼓白門裏擥裳抱履走向冥不輕紀
三月寒暖適楊柳可藏雀未言涕交零如何見君隔
新衫繡兩襠迮著羅裳裏行步動微塵羅裙從風起(襠一)
(作端裳一作裙從一作隨)
裲襠與郎著反繡持貯裏汗汙莫濺浣持許相存在
春月㬉何太生裙迮羅襪曖曖日欲暝從儂門前過
同前(郭本作王金珠)梁武帝
花色過桃杏名稱重金瓊名歌非下里含笑作上聲
歡聞歌(古今樂錄曰歡聞歌者晉穆帝升平初歌畢輙呼歡聞不以為送聲後因此為)
(曲名今世用莎特乙子代之語稍訛異也)
迢遥天無柱流漂萍無根單身如螢火持底報郎恩(迢郭)
(作遥)
同前(二首)梁武帝
豔豔金樓女心如玉池蓮持底報郎恩俱期遊梵天
南有相思木合影復同心遊女不可求誰能息空隂(一作)
(識得音此首郭本作王金珠歡聞變歌)
歡聞變歌(六首古今樂錄曰歡聞變歌者晉穆帝升平中童子輩忽歌於道曰阿子)
(聞曲終輙云阿子汝聞不無幾而穆帝崩褚太后哭阿子汝聞不聲既悽苦因以名之)
金瓦九重墻玉壁珊瑚柱中夜來相尋喚歡聞不顧
歡來不徐徐陽窗都銳戶耶婆尚未眠肝心如推櫓
張罾不得魚不櫓罾空歸君非鸕鷀鳥底為守空池
刻木作斑鷦有翅不能飛搖著帆檣上望見千里磯
鍥臂飲清血牛羊持祭天沒命成灰土終不罷相憐
駛風何曜曜帆上牛渚磯帆作繖子張船如侣馬馳
前溪歌(七首宋書樂志曰前溪歌者晉車騎將軍沈玩所制郗昂樂府解題曰前溪舞)
(曲也左云古辭苕溪漁隱叢話曰于兢大唐傳湖州德清縣南前溪村則南朝集樂之處)
(今尚有數百家習音樂江南聲伎多自此出所謂舞出前溪者也復齋漫錄言陳劉刪詩)
(山邊歌落日池上舞前溪唐崔顥詩舞愛前溪妙歌憐子夜長按智匠古今樂錄曰車騎)
(將軍沈玩作前溪歌而非舞也盖復齋不曾見于競大唐傳故不知舞出前溪耳)
晉沈玩
憂思出門倚逄郎前溪度莫作流水心引新都捨故
為家不鑿井擔瓶下前溪開穿亂漫下但聞林鳥啼
前溪滄浪暎通波澄渌清聲弦傳不絶千載寄汝名永
與天地并
逍遥獨桑頭北望東武亭黃瓜被山側春風感郎情
逍遥獨桑頭東北無廣親黃瓜是小草春風何足歎憶
汝涕交零
黃葛結蒙籠生在洛溪邊花落隨流去何見逐流還還
亦不復鮮(隨流郭本作逐水何見逐流一作何當順流當又作嘗玉臺無末句)
黃葛生爛漫誰能斷葛根寕斷嬌兒乳不斷郎殷勤
同前梁包明月
當曙與未曙百鳥啼窗前獨眠抱被歎憶我懷中儂單
情何時雙
阿子歌(三首宋書樂志曰阿子歌者亦因升平初歌云阿子汝聞不後人演其聲為阿)
(子歡聞二曲樂死曰嘉興人養鴨兒鴨兒既死因有此歌禾知孰是)
阿子復阿子念汝好顔容風流世希有窈窕無人雙
春月故鴨啼獨雄顛倒落工知悦弦死故來相尋博
野田草欲盡東流水又暴念我雙飛鳬飢渴常不飽
同前梁王金珠
可憐雙飛鳬飛集野田頭飢食野田草渴飲清河流
丁督護歌(六首一曰阿督護宋書樂志曰督護歌者彭城内史徐逵之為魯軒所殺)
(宋高祖使府内直都護丁旿收斂殯埋之逵之妻高祖長女也呼旿至閣下自問斂送之)
(亊每問輙歎息曰丁督護其聲哀切後人因其聲廣其曲焉唐書樂志曰丁督護晉宋問)
(曲也今歌是宋武帝所製云)宋孝武帝
督護北征去前鋒無不平朱門垂高盖永世揚功名
洛陽數千里孟津流無極辛苦戎馬間别易會難得
督護北征去相送落星墟帆檣如芒檉督護今何渠
督護初征時儂亦惡聞許願作石尤風四面斷行旅
聞歡去北征相送直瀆浦只有淚可出無復情可吐
黃河流無極洛陽數千里轗軻戎旅間何由見歡子(此首)
(郭本作王金珠)
團扇郎(樂府集曰晉中書令王珉好捉白團扇侍人謝芳姿歌之因以為名一說珉與)
(嫂婢有愛情好甚篤嫂鞭撻過苦婢素善歌而珉好持白團扇嫂令芳姿歌一曲當赦之)
(芳姿歌曰白團扇辛苦五流離是郎眼所見珉曰奈何遺却芳姿應聲又歌曰團扇復團)
(扇許持自遮面憔悴無復理羞與郎相見按古今樂錄與後說同末云後人因而歌之但)
(所言芳姿應聲又歌云白團扇顦顇非昔容羞與即相見郭氏從之然不作正錄前載團)
(扇復團扇一首玉臺作桃葉答團扇歌馮惟訥云團扇歌亊本如此郭茂倩樂府所載犢)
(車薄不乘四首乃晉宋古辭失其名氏楊慎以為芳姿本辭誤也)
晉謝芳姿
白團扇辛苦五流連是郎眼所見
白團扇顦顇非昔容羞與郎相見
同前(三首前二首樂府作古辭後首梁王金珠今從玉臺)桃葉
七寶畫團扇燦爛明月光餉郎却暄暑相憶莫相忘(餉玉)
(臺作與)
青青林中竹可作白團扇動搖郎玉手因風托方便
團扇復團扇持許自遮面憔悴無復理羞與郎相見
同前(四首)無名氏
犢車薄不乘步行耀玉顔逢儂都共語起欲著夜半
團扇薄不搖窈窕搖蒲葵相憐中道罷定是阿誰非
御路薄不行窈窕決横塘團扇鄣白日面作芙蓉光
白練薄不著趣欲著錦衣異色都言好清白為誰施
同前梁武帝
手中白團扇淨如秋團月清風任動生嬌香承意發(一作)
(嬌聲任意發)
七日夜女郎歌(九首詩紀晉辭)
三春怨離泣九秋欣期歌駕鸞行日時月明濟長河
長河起秋雲漢渚風涼發含欣出霄路可咲向明月
金風起漢曲素月明河邊七章未成匹飛燕起長川(燕一)
(作鸞)
春離隔寒暑明秋暫一會兩歎別日長雙情若飢渴
婉孌不終夕一別周年期桑蠶不作繭晝夜長懸絲
靈匹怨離處索居隔長河玄雲不應雷是儂啼歎歌
振玉下金階拭眼矚星蘭惆悵登雲軺悲恨兩情殫
風驂不駕纓翼人立中庭簫管且停吹展我叙離情
紫霞煙翠盖斜月照綺窗銜悲握離袂易爾還年容
長史變歌(三首宋書樂志曰長史變歌者晉司徒左長史王廞臨敗所制左云古辭)
晉王廞
出儂吳閶門清水綠碧色徘徊戎馬間求罷不能得
日和狂風扇心故清白節朱門前世榮千載素忠烈
朱桂結貞根芬芬溢帝庭凌霜不改色枝葉永流榮(芬一)
(作菲)
黃生曲(三首詩紀晉辭)
黃生無誠信冥彊將儂期通夕出門望至曉竟不來
崔子信桑條餒去都餒還為歡復催折命生絲髮間
松柏葉青蒨石榴花葳蕤迮置前後事歡今定憐誰
黃鵠曲(四首列女傳曰魯陶嬰者少寡養幼孤魯人或聞其義將求焉嬰聞之恐不得)
(免乃作黃鵠歌明巳之不更二庭也按黃鵠本漢横吹曲名西曲㐮陽樂略同首曲)
黃鵠參天飛半道鬱徘徊腹中車輪轉君知思憶誰
黃鵠參天飛半道還哀鳴三年失羣侣生離傷人情
黃鵠參天飛凝融爭風回高翔入玄闕時復乘雲頽
黃鵠參天飛半道還後渚欲飛復不飛悲鳴覓羣侣
碧玉歌(三首古苑曰碧玉歌者宋汝南王所作也碧玉汝南王妾名以寵愛之甚所以)
(歌之按玉臺新詠載二首為孫綽作題云情人碧玉歌則又似不始宋矣左本古辭今姑)
(仍郭氏之舊而各注孫綽梁武于曲下)
碧玉破瓜時郎為情顛倒芙蓉淩霜榮秋容故尚好
碧玉小家女不敢攀貴德感郎千金意慙無傾城色(玉臺)
(作孫綽)
碧玉小家女不敢貴德攀感郎意氣重遂得結金蘭
同前(二首)
碧玉破瓜時相為情顛倒感郎不羞郎回身就郎抱(感郎)
(不羞郎一云感君不羞赧玉臺作孫綽)
杏梁日始照蕙席歡末極碧玉奉金杯渌酒助花色(玉臺)
(作梁武帝)
同前
碧玉上宫妓出入千花林珠被玳瑁牀感郎情意深
桃葉歌(古今樂錄曰桃葉歌者晉王子敬之所作也桃葉子敬妾名緣於篤愛所以歌)
(之隋書五行志曰陳時江南盛歌王獻之桃葉詞云桃葉復桃葉渡江不用檝但渡無所)
(苦我自迎接汝後隋晉王廣伐陳置將桃葉山下及韓㩦虎渡江大將任蠻奴至新亭以)
(導北軍之應子敬獻之字也左克明云古辭今從玉臺王獻之作樂府集云桃葉獻之妾)
(妺曰桃根今秦淮口有桃葉渡即其事古人載桃葉答獻之乃團扇歌盖傳者誤也今按)
(桃葉映紅花二首云是桃葉答歌)晉王獻之
桃葉復桃葉渡江不用檝但渡無所苦我自迎接汝(藝文)
(作我自來迎接)
桃葉復桃葉桃樹連桃根相憐兩樂事獨使我殷勤(藝文)
(作我纏緜)
同前(左本作古辭今從彤管新編)桃葉
桃葉映紅花無風自婀娜春花映何限感君獨採我
桃葉復桃葉渡江不待櫓風波了無常沒命江南渡
長樂佳(七首詩紀晉辭)
小庭春映日四角佩琳琅玉枕龍鬚席郎瞑首何當
雎鳩不集林體潔好清流貞節曜竒世長樂戲汀洲
鴛鴦翻碧樹皆以戲蘭渚寢食不相離長莫過時許
欲知長樂佳中陵羅淑女媚蘭雙情諧
欲知長樂佳中陵羅雎鳩美死兩心齊
比翼交頸遊千載不相離偕情欣歡念長樂佳
欲知長樂佳中陵羅背林前溪長相隨
同前
紅羅複斗帳四角垂珠璫玉枕龍鬚席郎眠何處牀
歡好曲(三首詩紀晉辭)
淑女總角時喚作小姑子空豔初春花人見誰不(闕)
窈窕上頭歡那得及破瓜但看脱葉蓮何如芙蓉花
逶迤總角年華豔星間月遥見情傾庭不覺喉中噦
懊儂歌(本一首古今樂錄曰懊儂歌者晉石崇綠珠所作唯絲布澀難縫一曲而已後)
(皆隆安初民間訛謠之曲宋少帝更制新歌三十六曲齊太祖常謂之中朝曲梁天監十)
(一年武帝敦法雲改為相思曲宋書五行志曰晉安帝隆安中民間作懊惱曲其曲中有)
(草生可攬結女兒可攬抱之言桓玄既篡居天位義旗以三月二日掃定京師玄之宫女)
(及逆黨之家子女妓妾悉為軍賞東及甌越北流淮泗人皆有所穫焉時則草可結事則)
(女可抱信矣)晉綠珠
絲布澀難縫令儂十指穿黃牛細犢車遊戲出孟律
同前(十三首)無名氏
江中白布帆烏布禮中帷潭如陌上鼓許是儂歡歸
江陵去揚州三千三百里已行一千三所有二千在
寡婦哭城頽此情非虚假相樂不相得抱恨黃泉下
内心百際起外形空殷勤既就頽城感敢言浮花言
我與歡相憐約誓底言者常歎負情人郎今果成詐
我有一所歡安在深閤裏桐樹不結花何由得梧子
長檣鐵鹿子布帆阿那起詫儂安在間一去三千里
暫薄牛渚磯歡不下廷板水深沾儂衣白黑何在浣
愛子好情懷傾家科理亂攬衣未結帶落托行人斷
月落天欲曙能得幾時眠悽悽下牀去儂病不能言
髮亂誰科理託儂言相思還君華豔去催送實情來
山頭草歡少四面風趣使儂顛倒
懊惱奈何許夜聞家中論不得儂與汝(華山畿一曲略同)
懊儂曲歌(南齊書王敬則傳曰敬則繇功封尋陽郡公出為會稽太守明帝既)
(多殺害自以高武舊臣心懷憂恐諸子在都上遣敬則世子仲雄入東安慰之仲雄)
(善弹琴當時新絶江左有蔡邕焦尾琴在主衣庫上敕五日一給仲雄仲雄於御前)
(鼓琴作懊儂曲歌帝愈猜愧後敬則竟以反誅)齊王仲雍
常歎負情儂郎今果行許(疑即前曲我與歡一首韻語陽秋又有後二句皆闕文也)
君行不淨心那得惡人題
華山畿(本曲一首古今樂錄曰華山畿者宋少帝時懊惱一曲亦變曲也少帝時南徐)
(一士子從華山畿往雲陽見客舍有女子年十八九悦之無因遂感心疾母問其故具以)
(啓母母為至華山尋訪見女具說女聞感之因脱蔽膝令母密置其席下卧之當巳少日)
(果差忽舉席見蔽膝而抱持遂吞食而死氣欲絶謂母曰葬時車載從華山度母從其意)
(比至女門牛不肯前打拍不動女曰且待須史粧點沐浴既而出歌曰華山畿君既為儂)
(死獨活為誰施歡若見憐時棺木為儂開棺應聲開女透入棺家人叩打無如之何乃合)
(葬呼曰神女冡)華山畿女
華山畿君既為儂死獨活為誰施歡若見憐時棺木為
儂開(活一作生)
同前(二十四首)宋辭
聞歡大養蠶定得幾許絲所得何足言奈何黑瘦為
夜相思投壺不停箭憶歡作嬌時
開門枕水渚三刀治一魚歴亂傷殺汝
未敢便相許夜聞儂家論不持儂與汝
懊惱不堪止上牀解要繩自經屏風裏
啼著曙淚落枕將浮身沈被流去
將懊惱石闕晝夜題碑淚常不燥
别後常相思頓書千丈闕題碑無罷時
奈何許所歡不在間嬌咲向誰緒
隔津歎牽牛語織女離淚溢河漢(歎一作歡)
啼相憶淚如漏刻水晝夜流不息
著處多遇羅的的往年少豔情何能多
無故相然我路絶行人斷夜夜故望汝
一坐復一起黃昏人定後許時不來已
摩可濃巷巷相羅截終當不置汝
不能久長離中夜憶歡時抱被空中啼
腹中如湯灌肝腸寸寸斷教儂底聊賴
相送勞勞渚長江不應滿是儂淚成許
奈何許天下人何限慊慊只為汝
郎情難可道歡行豆挾心見荻多欲繞
松上蘿願君如行雲時時見經過
夜相思風吹窗簾動言是所歡來
長鳴雞誰知儂念汝獨向空中啼
腹中如亂絲憒憒適得去愁毒已復來
讀曲歌(八十九首宋書樂志曰讀曲歌者民間為彭城王義康所作也其歌云死罪劉)
(領軍誤殺劉第四是也古今樂錄曰讀曲歌者元嘉十七年袁后崩百官不敢作聲歌或)
(因酒謙止竊聲讀曲細吟而已以此為名按義康被徙亦是十七年)
花釵芙蓉髻雙鬢如浮雲春風不知著好來動羅裙
念子情難有已惡動羅裙聽儂入懷不
紅藍與芙蓉我色與歡敵莫案石榴花歴亂聽儂摘
千葉紅芙蓉照灼綠水邊餘花任郎摘慎莫罷儂蓮
思歡久不愛獨枝蓮只惜同心藕
打壊木棲牀誰能坐相思三更書石闕憶子夜啼碑
奈何不可言朝看莫牛跡知是宿蹄㾗
娑拖何處歸道逄播掿郎口朱脱去盡花釵復低昂
所歡子蓮從胷上度刺憶庭欲死
攬裳踱跣把絲織履故交白足露
上知所所歡不見憐憎狀從前度
思難忍絡甖語猶壺倒寫儂頓盡
上樹摘桐花何梧枝枯燥迢迢空中落遂為梧子道
桐花特可憐願天無霜雪梧子解千年
柳樹得春風一低復一昂誰能空相憶獨眠度三陽(玉臺)
(載作獨曲)
折楊柳百鳥園林啼道歡不離口
縠衫兩袖裂花釵鬢邊低何處分別歸西上古餘啼
所歡子不與他人別啼是憶郎耳
披被樹明燈獨思誰能忍欲知長寒夜蘭燈傾壺盡
坐起歎汝好願他甘叢香傾筐入懷抱
通髮不可料顦顇為誰睹欲知相憶時但看裙帶緩幾
許(逋舊作通誤)
憶歡不能食徘徊三路間因風覓消息
朝日光景開從君良燕遊願如卜者策長與千歲龜
所歡子問春花可憐摘插兩襠裏
芳萱初生時知是無憂草雙眉畫未成那能就郎抱
百花鮮誰能懷春日獨入羅帳眠
聞歡得新儂四支懊如垂鳥散放行路井中百翅不能
飛
憐歡敢喚名念歡不喚字連喚歡復歡兩誓不相棄
奈何許石闕生口中銜碑不得語
白門前烏帽白帽來白帽郎是儂良不知烏帽郎是誰
初陽正二月草木鬱青青躡履步前園時物感人情
青幡起御路綠柳蔭馳道歡贈玉樹箏儂送千金寶
桃花落已盡愁思猶未央春風難期信託情明月光
計約黃昏後人斷猶未來聞歡開方局已復將誰期
自從别郎後卧宿頭不舉飛龍落藥店骨出只為汝
日光沒巳盡宿鳥縱横飛徙倚望行雲躞蹀待郎歸
百度不一回千書信不歸春風吹楊柳華豔空徘徊
音信闊弦朔方悟千里遥朝霜語白日知我為歡消
合冥過藩來向曉開門去歡取身上好不為儂作慮
五鼓起開門正見歡子度何處宿行還衣被有霜露
本自無此意誰交郎舉前視儂轉邁邁不復來時言
自我別歡後歡音不絶響茱萸持捻泥龕有殺子像
家貧近店肆出入引長事郎君不浮華誰能呈實意
念日行不遇道逄播掿郎查滅衣服壊白肉亦黯瘡
歔欷闇中啼斜日照帳裏無油何所苦但使天明爾(後有)
(二首與此略同)
黃絲咡素琴汎弹弦不斷百弄任郎作唯莫廣陵散
思歡不得來抱被空中語月沒星不亮持底明儂緒
詐我不出門冥就他儂宿鹿轉方相頭丁倒欺人目
歡但且還去遺信相參伺契兒向高店須臾儂自來
欲行一過心誰我道相憐摘菊持飲酒浮華著口邊
語我不遊行常常走巷路敗橋語方相欺儂那得度
闊面行負情詐我言端的畫背作天圖子將負星歴
君行負憐事那得厚相於麻紙語三葛我薄汝麤疎
黃天不滅解甲夜曙星出漏刻無心腸復令五更畢
打殺長鳴雞弹去烏臼鳥願得連暝不復曙一年都一
曉
空中人住在高檣深閣裏書信了不通故使風往爾
儂心常慊慊歡行由預情霧露隱芙蓉見蓮詎分明
非歡獨慊慊儂意亦驅驅雙燈俱時盡奈許兩無由
誰交彊纏緜常持罷作慮作生隱藕葉蓮儂在何處
相憐兩樂事黃作無趣怒合散無黃連此事復何苦
誰交彊纏緜常持罷作意走馬織懸簾薄情奈當駛
執手與歡別合會在何時明燈照空局悠然未有期
百憶却欲噫兩眼常不燥蕃師五鼓行離儂何太早
合笑來向儂一抱不能置領後千里帶那頓誰多媚
歡相憐今去何時來裲襠别去年不忍見分題
歡相憐題心共飲血流頭入黃泉分作兩死計
嬌咲來向儂一抱不能已湖燥芙蓉萎蓮汝藕欲死
歡心不相憐慊苦竟何已芙蓉腹裏萎蓮汝從心起
下帷掩燈燭明月照帳巾無油何所苦但使天明儂
執手與歡別欲去情不忍餘光照巳藩坐見離日盡
種蓮長江邊藕生黃蘖浦必得蓮子時流離經辛苦
人傳我不虚實情明把納芙蓉萬層生蓮子信重沓
聞乖事難懷况復臨别離伏龜語石板方作千歲碑
鈐盪與時競不得尋傾慮春風扇芳條常念花落去
坐倚無精魂使我生百慮方局十七道期會是何處
暫出白門前楊柳可藏烏歡作沈水香儂作博山罏(此亦)
(見楊叛兒曲)
十期九不果常抱懷恨生然燈不下炷有油那得明
自從近日來了不相尋博竹簾裲襠題知子心情薄
下帷燈火盡朗月照懷裏無油何所苦但令天明爾
近日蓮違期不復尋博子六籌翻雙魚都成罷去已
一夕就郎宿通夜語不息黃蘖萬里路道苦真無極
登店賣三葛郎來買丈餘合匹與郎去誰解斷麤疎
儂亦麤經風罷頓葛帳裏敗許麤疎中
紫草生湖邊悮落芙蓉裏色分都未獲空中染蓮子
閨閣斷信使的的兩相憶譬如水上影分明不可得
逍遥待曉分轉側聽更鼔明月不應停特為相思苦
罷去四五年相見論故情殺荷不斷藕蓮心已復生
辛苦一朝歡須臾情易厭行膝點芙蓉深蓮非骨念
慊苦憶儂歡書作後非是五果林中度見花多憶子
吳聲讀曲(南齊時朱碩仙善歌吳聲讀曲武帝出遊鍾山幸何美人墓碩仙歌)
(帝神色不悦曰小人不遜弄我時朱子尚亦善歌後為一曲於是俱被賞賚)
齊朱碩仙
二憶所歡時緣山破芿荏山神感儂意盤石銳鋒動
同前朱子尚
曖曖日欲冥歡騎立踟蹰太陽猶尚可且願停須臾
春江花月夜(二首晉書樂志曰春江花月夜玉樹後庭花堂堂並陳後主所作後)
(主常與宫中女學士及朝臣相和為詩太常令何胥又善於文詠採其尤豔麗者以為此)
(曲按此則隋煬是擬作)隋煬帝
暮江平不動春花滿正開流波將月去潮水帶星來(帶玉)
(臺作共)
夜露含花氣春潭瀁月暉漢水逄遊女湘川值兩妃
同前諸葛穎
張帆渡柳浦結纜隱梅洲月色含江樹花影覆船樓
玉樹後庭花(隋書樂志曰陳後主於清樂中造黃鸝留及玉樹後庭花金釵兩鬢)
(垂等曲與幸臣等製其歌辭綺豔相高極於輕蕩男女唱和其音甚哀五行志曰禎明初)
(後主作新歌辭甚哀怨令後宫美人習而歌之其辭曰玉樹後庭花花開不復久時人以)
(歌䜟此其不久兆也南史曰後主張貴妃名麗華與龔孔二貴嬪王李二美人張薛二淑)
(媛袁昭儀何倢伃江脩容等並有寵乂以宫人袁大捨等為女學士每引賓客遊宴則使)
(諸貴人女學士與狎客共賦新詩采其尤豔麗者以為曲調被以新聲選宫女干數歌之)
(其曲有玉樹後庭花臨春樂等其略云璧月夜夜滿瓊樹朝朝新大抵皆美張貴妃孔貴)
(嬪之容色按大業拾遺記壁月句益江總辭也)陳後主
麗宇芳林對高閣新粧豔質本傾城映戶凝嬌乍不進
出帷含態咲相迎妖姬臉似花含露玉樹流光照後庭
汎龍舟(隋書樂志曰煬帝大製豔篇辭極淫綺令樂正白明逹造新聲剏萬歲樂藏鉤)
(樂七夕相逄樂舞席同心髻玉女行觴神仙留客擲磗續命斷雞子鬭百草汎龍舟還舊)
(官長樂花十二時等曲掩抑摧藏哀音斷絶唐書樂志曰汎龍舟隋煬帝江都宫作隋書)
(本紀曰大紫元年二月開通濟渠引河通淮造龍舟鳳䑵黃龍赤艦樓船等數萬艘八月)
(上御龍舟幸江都舳艫相接二百餘里)隋煬帝
軸轤千里汎歸舟言旋舊鎮下揚州借問揚州在何處
淮南江北海西頭六轡聊停御百丈暫罷開山歌棹謳
詎似江東掌閒地獨自稱言鑑裏遊
黃竹子歌(唐李康成曰黃竹一歌江陵女歌皆今吴吴歌也詩紀列為晉辭)
江邊黃竹子堪作女兒箱一船使兩槳得嬢還故鄉
江陵女歌(玉臺作隋煬帝)
雨從天上落水從橋下流拾得娘裙帶同心結兩頭
神弦歌
(古今樂錄曰神弦歌十一曲一曰宿阿二曰道君三曰聖郎四曰嬌女五曰白石郎六曰青溪)
(小姑七曰湖就姑八曰姑恩九曰採蓮童十曰明下童十一曰同生按詩紀並載晉後左克明)
(云古辭)
宿阿曲(一曲)
蘇林開天門趙尊閉地戶神靈亦道同真官今來下
道君曲(一曲)
中庭有樹自語梧桐推枝布葉
聖郎曲(一曲)
左亦不佯佯右亦不翼翼仙人在郎傍玉女在郎側酒
無沙糖味為他通顔色
嬌女詩(二曲晉左思有嬌女詩未詳與此同否)
北遊臨河海遥望中菰菱芙蓉發盛華渌水清且澄弦
歌奏聲節髣髴有餘音
蹀躞越橋上河水東西流上有神仙居下有西流魚行
不獨自三三兩兩俱(神仙一作聖仙)
白石郎曲(二曲)
白石郎臨江居前導江伯後從魚
積石如玉列松如翠郎豔獨絶世無其二
青溪小姑曲(干寶搜神記曰廣陵蔣子文嘗為秣陵尉因擊賊傷而死吳孫權時)
(封中都侯立廟鍾山異苑曰青溪小姑蔣侯第三妹也齊諧記所載趙文韶遇青溪神女)
(事見後鬼詩)
開門白水側近橋梁小姑所居獨處無郎
湖就姑曲(一曲)
赤山湖就頭孟陽二三月綠蔽賁荇藪
湖就赤山磯大姑大湖東仲姑居湖西
姑恩曲(二首)
明姑遵八風蕃謁雲日中前導陸離獸後從朱鳥麟鳳
皇
苕苕山頭柏冬夏葉不衰獨當被天恩枝葉華葳蕤
採蓮童曲(二曲)
汎舟採菱葉過摘芙蓉花如檝命童侣齊聲採蓮歌
東湖扶菰童西湖採菱芰不持歌作樂為持解愁思
明下童曲(二曲)
走馬上前阪石子弹馬蹄不惜弹馬蹄但惜馬上兒
陳孔驕赭白陸郎乘班騅徘徊射堂頭望門不欲歸
同生曲(二曲)
人生不滿百常抱千歲憂早知人命促秉燭夜行遊(隋書)
(五行志曰周宣帝與宫人半夜連臂蹋踶而歌自知身命促秉燭夜行遊即位二年崩)
歲月如流邁行已及素秋蟋蟀鳴空堂感悵令人憂
古樂苑卷二十四
