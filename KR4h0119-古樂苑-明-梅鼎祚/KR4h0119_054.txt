古樂苑衍錄卷二
明梅鼎祚編
總論(原古聲律)(體例品藻)(名義)
九代詠歌志合文財黃歌斷竹質之至也唐歌在昔則
廣於黃世虞歌卿雲文於唐時夏歌雕墻縟於虞代商
周篇什麗於夏年至於序志述時其揆一也(文心雕龍以下原古)
昔在陶唐德盛化鈞野老吐何力之談郊童含不識之
歌有虞繼作政阜民安南風詩於元后爛雲歌於列臣
盡其美者何乃心樂而聲泰也(同上)
卿雲江水開雅頌之源烝民麥秀建國風之始覽其事
迹興廢如存占彼民情困舒在目則知詩者所以宣玄
鬱之思光神妙之化者也先王協之於宫徵被之於簧
絃奏之於郊社頌之於宗廟歌之於燕會諷之於房中
蓋以之可以格天地感鬼神揚風教通庶情此古詩之
大約也漢祚鴻朗文章作新安世楚聲温純厚雅孝武
樂府壯麗宏竒縉紳先生咸從附作雖規迹古風各懷
剞劂美哉歌詠漢德雍揚可為雅頌之嗣也及夫興懷
觸感民各有情賢人逸士呻吟於下里棄妻思婦歎詠
於中閨鼓吹奏乎軍曲童謠發於閭巷亦十五國風之
次也東京繼軌大演五言而歌詩之聲微矣至於含氣
布詞質而不采七情襍遣並自悠圓或間有微疵終難
毁玉兩京詩法譬之伯仲塤箎所以相成其音調也魏
氏之學獨專其盛然國運風移古朴易解曹王數子才
氣慷慨不詭風人而特立之功卒亦未至故時與之闇
化矣(徐禎卿談藝錄)
虞之賡歌夏五子之歌此三百篇之權輿也(困學紀聞)
夏侯太初辯樂論伏羲有網罟之歌神農有豐年之詠
黃帝有龍衮之頌元次山補樂歌有網罟豐年二篇文
心雕龍云二言肇於黃世竹彈之謠是也(同上)
劉勰云鈞天九奏既其上帝葛天八闋爰乃皇時咸英
以降塗山歌於候人始為南音有娀謠乎飛燕始為北
音夏甲歎於東陽東音攸發殷釐思于西河西音以興
又寗封南風沙瀾方回諸篇皆音樂之祖也仲尼學文
王伯牙作水仙操亦不始於漢魏矣(解頥新語)
古詩三百可以博其源遺篇十九可以約其趣樂府雄
高可以厲其氣離騷深永可以禆其思(談藝錄)
以時而論則有建安體(漢末年號曹子建父子及鄴中七子之詩)黃初體(魏年)
(號與建安相接其體一也)正始體(魏年號嵇阮諸公之詩)太康體(晉年號左思潘岳二張二)
(陸諸公之詩)元嘉體(宋年號顔鮑謝諸公之詩)永明體(齊年號齊諸公之詩)齊梁體
(通兩朝而言之)南北朝體(通魏周而言之與齊梁體一也)陶體(淵明也)謝體(靈運也)
徐庾體(徐陵庾信也)又有所謂選體(選詩時代不同體制隨異今人例用五言古詩)
(為選體非也)柏梁體(漢武帝與羣臣共賦七言每句用韻後人謂此體為柏梁體)玉臺體
(玉臺集乃徐陵所序漢魏六朝之詩皆有之或者但謂&KR0655;豔者為玉臺體其實則不然)宫體(梁簡文傷)
(於輕靡時號宫體其他體製尚或不一然大概不出此耳)有三句之歌(高祖大風歌是也古華山)
(畿二十五首多三句之詩其他古人詩多如此者)有兩句之歌(荆卿易水歌是也又古詩青驄)
(白馬共戲樂女兒子之類皆兩句之嗣也)有一句之歌(漢書枹鼔不鳴董少平一句之歌也又漢)
(童謠千乘萬騎上北邙梁童謠青絲白馬壽陽來皆一句也)有歌行(古有鞠龍行放歌行長歌行短)
(歌行又有單以歌名者不可枚述)有樂府(漢武帝定郊祀立樂府採齊楚趙魏之聲以入樂府以其)
(音詞可被於絃歌也樂府俱備衆體兼統衆名也)有楚辭(屈原以下倣楚詞者皆謂之楚詞)有
琴操(古有水仙操辛德源所作别鶴操高陵牧子所作)有謠(沈炯冇獨酌謠王昌齡有箜篌謠穆)
(天子傳有白雲謠也)曰吟(古辭有隴頭吟孔明有梁父吟相如有白頭吟)曰辭(選有漢武秋風辭樂)
(府有木蘭辭)曰引(古曲有霹靂引走馬引飛龍引)曰詠(選有五君詠唐儲光羲有羣鳩詠)曰
曲(古有大堤曲梁簡文有烏棲曲)曰篇(選有名都篇京洛篇白馬篇)曰唱(魏明帝有氣出唱)
曰弄(古樂府有江南弄)又有以歎名者(古辭有楚妃歎明君歎)以愁名者
(文選有四愁樂府有獨處愁)以哀名者(選有七哀少陵有八哀)以怨名者(古詞有寒)
(夜怨玉階怨)以思名者(太白有静夜思)以樂名者(齊武帝有估客樂宋臧質有䂖城樂)
有古詩一韻兩用者(文選曹子建美女篇有兩難字謝康樂述祖德詩有兩人字其後多)
(有之)有古詩一韻三用者(文選任彦昇哭范僕射詩三用情字也)有古詩三
韻六七用者(古焦仲卿妻是也)有古詩重用二十許韻者(焦仲卿妻)
(詩是也)有古詩旁取六七許韻者(韓退之此日足可惜篇是也凡襍用東冬江陽)
(庚青六韻歐陽公謂退之遇寬韻則故旁入他韻非也此乃用古韻耳於集韻自見之)有古詩全
不押韻者(古採蓮曲是也)論襍體則有風人(上句述一語下句釋其義如古子夜)
(歌讀曲歌之類則多用此體)藁砧(古樂府藁砧今何在山上復有山何當大刀頭破鏡飛上天僻辭隱)
(語也)五襍俎(見樂府)兩頭纖纖(亦見樂府下滄浪詩法以體例)
尋二言肇於黃世竹彈之謠是也三言興於虞時元首
之詩是也四言廣於夏年洛汭之歌是也五言見於周
代行露之章是也六言七言雜出詩騷而體之篇成於
两漢(文心雕龍)
黃帝彈歌斷竹兏木飛土逐肉二言之始也詩頌振振
鷺鷺于飛鼔咽咽醉言歸三言之始也鬱陶乎予心顔
厚有忸怩五言之始也詩雅我不敢效我友自逸八言
之始也杜詩男兒生不成名身已老九言也李太白黃
帝鑄鼎於荆山鍊丹砂丹成騎龍飛上太清家十言也
東坡詩山中故人應有招我歸來篇十一言也我不敢
效我友自逸亦可作两句若長吉酒不到劉伶墳上土
八言一句渾全(升菴集)
又曰江有汜乃三言之始迨天馬歌體製僃矣嚴滄浪
謂創自夏侯湛蓋泥於白氏六帖(困學紀聞始馮惟訥曰按三言天馬似)
(矣江有氾亦非純體曷謂始耶)
又曰四言體始於康衢歌滄浪謂起於韋孟誤矣(同上馮惟)
(訥曰按四言詩三百五篇在前而嚴云起於韋孟蓋其叙事布辭自為一體漢魏以來逓相師法故云始於韋)
(非徒言也或又引康衢以為權輿又烏知康衢之謠非列子因雅頌而為之者邪然明良五子之歌載在典謨)
(可徵也)
漢初四言韋孟首唱匡諫之義繼軌周人孝武愛文相
梁列韻嚴馬之徒屬辭無方至成帝品錄三百餘篇朝
章國采亦云周僃而辭人遺翰莫見五言所以李陵班
婕妤見疑於後代也按召南行露始肇半章孺子滄浪
亦有全曲暇豫優歌遠見春秋邪徑童謠近在成世閱
時取證則五言久矣(文心雕龍李文選注五言自陵始)
麈史曰王得仁謂七言始於垓下歌柏梁篇祖之劉氏
以交交黃鳥止於桑為七言之始合兩句為一誤矣大
雅曰維昔之富不如時頌曰學有緝熙於光明此七言
之始王氏亦誤矣蓋始於擊壤歌帝力於我何有哉雅
頌之後有南山歌子産歌採葛婦歌易水歌皆有七言
而未成篇及大招百句小招七十句七言巳盛於楚矣
(詩家直說皆馮惟訥曰按諸家所論七言詩始惟垓下為近之他襍出一二言未為全體至於如寗戚扣牛)
(所歌高誘註國語以為碩鼠之詩雖未必然亦足以明南山白石之篇誘時未嘗有也他如列子擊壤孔叢子)
(大道歌續博物志狄水歌拾遺記寗封子詩皇娥歌白帝子答歌皆出於著書者之手其文義各自為體而辭)
(義深淺居然有别至吳越春秋所載窮劫之曲采葛婦歌河梁之詩尤淺劣不足道而近時論詩者遂引以為)
(據辨七言不始於柏梁亦何以稱知言也)
胡致堂云古樂府者詩之旁行也辭曲者古樂府之末
造也(困學紀聞)
陸務觀云倚聲製詞起於唐之季世(同上)
古今詩體不一太師之職掌教六詩風雅頌賦比興僃
焉三代而下襍體互出漢唐以來鐃歌鼔吹拂舞矛俞
因斯而興晉宋以降又有回文反復寓憂思輾轉之情
雙聲疉韻狀連駢嬉戲之態郡縣藥石名六甲八卦之
屬不勝其變古有采詩官命曰風人以見風俗喜怒好
惡皮日休云疎杉低通灘冷鷺立亂浪此雙聲也陸龜
蒙嘗曰膚愉吳都姝眷戀便殿宴此疉韻也劉禹錫曰
東邊日出西邊雨道是無情却有情杜詩曰俱飛蛺蝶
元相逐並蒂芙蓉夲自雙又曰滿目飛明鏡歸心折大
刀此皆風人類也(珊瑚鈎詩話)
詩曰我歌且謠樂府載歌謠而不及諺語如夏諺齊語
皆有聲韻三字如爰清靜作符命能賦詩裴讓之四字
如雖有智慧不如乘勢寧爲雞口亡爲牛後之類五字
如城中好高髻四方高一尺城中好廣眉四方且半額
城中好大袖四方全匹帛之類七字如嘉言逆耳利於
行良藥苦口利於病欲之仲桓問任安居今行古任定
祖甑中生塵范史雲釡中生魚范萊蕪之類並詩之流
也(解頥新語)
釋家者流東國結韻以成詠西方作偈以和聲奏歌於
金石則謂之為樂纉法於管絃則稱之為唄曹子建既
通般遮之瑞響復感漁山之神製厥後玄師梵唱赤鷹
愛而不移比丘流響青鳥悦而忘翥曇憑動韻猶令象
馬踡跼僧辨折調尚使鴻鶴停飛又若道家鈞天之奏
瓊笈之章詞著步虚歌成遍疉皆詩之餘也(同上)
詩迄于周離騷迄于楚是後之流為二十四名賦頌銘
贊誄箴詩行詠吟題怨歌章篇操引謠謳歌曲詞調皆
詩人六義之餘劉補闕云樂府肇於漢魏按仲尼學文
王操伯牙作水仙操則不於漢魏而後始亦以明矣(元禎)
(自序樂府又馮惟訥曰按琴操肇於上古如神人暢南風歌之類在仲尼前但今所傳之曲未必盡出於古)
(耳樂府之名自興於漢何得以此相掩耶以下名義)
守法度曰詩載始末曰引體如行書曰行放情曰歌行
間之曰歌行悲如蟲螿曰吟通乎俚俗曰謠委曲盡情
曰曲(白石詩說)
詩家名號區别種種原其大義固自同歸歌聲襍而無
方行體䟽而不滯吟以呻其鬱曲以導其微引以抽其
意詩以言其情故名因昭象合是而觀則情之體僃矣
夫情既異其形故辭當因其勢譬如寫物繪色倩眄各
以其狀隨規逐矩圓方巧獲其則此乃因情立格持守
圍環之大略也若夫神工哲匠顛倒經樞思若連絲應
之杼軸文如鑄冶逐手而遷從衡參互恒度自若此心
之伏機不可彊能也(談藝錄)
刺美風化緩而不廹謂之風采摭事物摛華布體謂之
賦推明政治莊語得失謂之雅形容盛德揚厲休功謂
之頌幽憂憤悱寓之比興謂之騷感觸事物託於文章
謂之辭程事較功考實定名謂之銘援古刺今箴戒得
失謂之箴猗迂抑揚永言謂之歌非鼓非鐘徒歌謂之
謠步驟馳騁斐然成章謂之行品秩先後叙而推之謂
之引聲音襍比高下短長謂之曲吁嗟慨歎悲憂深思
謂之吟吟詠情性總而言志謂之詩蘇李而上高簡古
澹謂之古沈宋而下法律精切謂之律此詩之衆體也
(珊瑚鈎詩話)
由操而下八名引謠謳歌曲辭調皆起於郊祭軍賓吉
凶苦樂之際審聲以度詞審調以節唱句度長短之數
聲律平上之差莫不由之凖度而又區别其在琴瑟者
為操引採民甿者為謳謠備曲度者總為之新曲詞調
斯皆由樂以定詞非選詞以配樂也由詩而下九名行
詠吟題怨歎章篇皆屬事而作雖題號不同悉謂之詩
可也後之審樂者往往採取其詞度為新曲蓋選詞以
配樂非由樂以定詞也纂撰者盡編為樂府(解頥新語)
梁元帝賦得蘭澤多芳草詩古詩為題見於此(困學紀聞馮)
(惟訥曰今按劉琨有胡姬年十五沈約有江籬生幽渚皆在元帝前)
擬古題如西北有高樓青青河畔草之類樂府題冉冉
孤生竹棗下何纂纂之類省試題用事如吳宫教戰湘
靈鼔瑟之類用句如風動萬年枝玉水記方流之類即
景如御溝新柳龍池春早之類又如薛道衡昔昔鹽沈
休文東陽八詠後人每句賦之矣(解頥新語)
樂府則郊廟燕射鼓吹横吹樂則有雅樂凱樂散樂俳
樂舞則有文舞武舞雅舞襍舞又鼙鐸羽籥巾帗干旄
白紵皇人之舞歌則有倚歌襍歌豔歌踏歌相和之歌
曲則有今曲舞曲文曲清商調則有平調側調清調商
調楚調瑟調聲則有正聲送聲間絃契注(同上)
古今樂錄曰傖歌以一句為一解中國以一章為一解
王僧虔啓曰古曰章今曰解解有多少當是先詩而後
聲詩叙事聲成文必使志盡於詩音盡於曲是以作詩
有豐約制解有多少又諸曲調皆有辭有聲而大曲又
有豔有趨有亂辭者其歌詩也聲者若羊吾夷伊那何
之類也豔在曲之前趨與亂在曲之後亦有吳聲西曲
前有和後有送也(楊慎曰按豔在曲之前與吳聲之和若今之引子趨與亂在曲之後與吳)
(聲之送若今之尾聲羊吾夷伊那何皆聲之餘音嫋嫋有聲無字雖借字作譜而無義若今之哩囉嗹唵唵吽)
(也知此可以讀古樂府矣)
古者詩頌皆被之金竹故非調五音無以諧會若置酒
高堂上明月照高樓為韻之首三祖之詞文或不工而
韻入歌唱此重音韻之義也與世之言宫商異矣今既
不被管絃亦何取於聲律耶齊有王元長者嘗謂余云
宫商與二儀俱生自古辭人不知之唯顔憲子乃云律
吕音調而其實大謬唯見范曄謝莊頗識之耳常欲進
知音論未就王元長創其首謝朓沈約揚其波三賢或
貴公子孫幼有文辯於是士流景慕務為精密襞積細
微專相凌架故使文多拘忌傷其真美余謂文製本須
諷讀不可蹇礙但令清濁通流口吻調利斯為足矣(文心)
(雕龍律以下聲)
鄭漁仲謂樂以詩為本詩以聲為用又謂古之詩今之
辭曲也若不能歌之但能誦其文而說其義可乎不幸
世儒義理之說日勝而聲歌之學日微馬貴與則謂義
理布在方冊聲則湮沒無聞其言皆有見而朱文公亦
謂聲氣之和有不可得而聞者此讀詩之所以難也夫
樂之義理詩詞是也聲歌猶後世之腔調也兩者俱詣
乃為大成漁仲又謂樂之失自漢武始蓋言亡其聲耳
漢世樂府如朱鷺君馬黃雉子班等曲其辭皆存而不
可讀想當時自有節拍短長高下故可合于律吕後來
擬作者但詠其名物詞雖有倫恐非樂府之全也且唐
世之樂章即今之律詩而李太白立進清平調與王維
之陽關曲于今皆在不知何以被之弦索宋之小詞今
人亦不能歌矣今人能歌元曲南北詞皆有腔拍如月
兒高黃鶯兒之類亦有律吕可按一入于耳即能辯之
恐後世一失其聲亦但詠月詠鶯而已此樂之所以難
也求元審聲宿悟神解者世合有異材耳(陸文裕公外集)
周官鞮鞻氏掌四夷之樂與其聲歌東方曰韎南方曰
任西方曰侏離北方曰禁文心雕龍云塗山歌於候人
始為南音有娀謠乎飛燕始為北聲夏甲歎於東陽東
音以發殷氂思於西河西音以興是四方皆有音也今
歌曲但統為南北二音如伊州凉州甘州渭州夲是西
音今並以為北曲由是觀之則擊壤康衢卿雲南風白
雲黃澤之類詩之篇什漢之樂府下逮關鄭白馬之撰
雖詞有雅鄭並北音也若南音則孺子接輿越人紫玉
吳歈楚艷以及今之戲文皆是然三百篇無南音周南
召南皆北方也(真珠船)
漢樂府真情自然但不能中節爾累度乃是好景(詩譜)
(以下品藻)
三國六朝樂府猶有真意勝於當時文人之詩(同上)
古辭之不可讀者莫如巾舞歌文義漫不可解又古將
進酒芳樹石流豫章行等篇皆使人讀之茫然又朱鷺
雉子班艾如張思悲翁上之回等只二三句可解豈非
歲久文字舛訛而然耶(晉書樂志)
古辭紫騮馬歌曰燒火燒野田野鴨飛上天折楊柳行
曰默默施行違厥罰隨事來魏武帝陌上桑曰駕虹霓
乘赤雲登彼九疑歷玉門嵇康秋胡行曰思與王喬乘
雲遊八極古人命題措辭如此歐陽公曰小雅雨無正
之名據序所言與詩絶異當闕其所疑(詩家直說)
齊梁以來文士喜為樂府辭然沿襲之久往往失其命
題本意烏將八九子但詠烏雉朝飛但詠雉鷄鳴高樹
巔但詠雞大抵類此而甚有併其題失之者如相府蓮
訛為想夫憐楊婆兒訛為楊叛兒之類是也蓋辭人例
多事語言不復詳研考雖李白亦不免此惟老杜兵車
行悲青坂無家别等數篇皆因事自出巳意立題略不
更蹈前人陳迹真豪傑也(同上)
魏文帝曰梧桐攀鳳翼雲雨散洪池曹子建曰遊魚潛
綠水翔鳥薄天飛阮籍曰存亡有變化日月有浮沈張
華曰洪鈞陶萬類大塊禀羣生左思曰皓天舒白日靈
景耀神州張協曰金風扇素節丹霞啟隂期潘岳曰南
陸迎脩景朱明送末垂陸機曰逝矣經天日悲哉帶地
川以上雖為律句全篇高古及靈運古律相半至謝脁
全為律矣(升菴詩話)
五言律起句最難六朝人稱謝朓工於發端如大江流
日夜客心悲未央雄壓千古矣唐人多以對偶起雖森
嚴而乏高古宋周伯弜選唐三體詩取起句之工者二
酒渴愛江清餘酣潄晚汀又江天清更愁風柳入江樓
是也語誠工而氣衰颯余愛柳惲汀洲采白蘋日落江
南春吳均咸陽春草芳秦帝捲衣裳又春從何處來拂
水復驚梅梁元帝山高巫峽長垂柳復垂楊唐蘇頲北
風吹早雁日日渡河飛張柬之淮南有小山嬴女隱其
間王維風勁角弓鳴將軍獵渭城杜子美將軍膽氣雄
臂懸兩角弓孟浩然八月湖水平涵虚混太清雖律也
而含古意皆起句之妙可以為法何必效晩唐哉伯弜
之見誠小兒也(同上)
古今詩人以詩名世者或只一句或只一聯或只一篇
雖其餘别有好詩不專在此然播傳後世膾炙於人口
者終不出此夫豈在多哉如池塘生春草則謝康樂也
澄江静如練則謝宣城也壠首秋雲飛則柳吳興也風
定花猶落則謝元正也鳥鳴山更幽則王文海也空梁
落燕泥則薛道衡也楓落吳江冷則崔信明也庭草無
人隨意綠則王胄也凡此皆以一句名世者(苕溪漁隠叢話)
古樂府暫出白門前楊柳可藏烏歡作沈水香儂作博
山罏李白用其意衍為楊叛兒歌曰君歌楊叛兒妾勸
新豐酒何許最關情烏啼白門柳烏啼隱楊花君醉留
妾家博山罏中沈香火雙煙一氣凌紫霞古樂府朝見
黃牛暮見黃牛三朝三暮黃牛如故李白則云三朝見
黃牛三暮行太遲三朝又三暮不覺鬢成絲古樂府云
郎今欲渡畏風波李白云郎今欲渡緣何事如此風波
不可行古樂府云春風復多情吹我羅裳開李反其意
云春風復無情吹我夢魂散古人謂李詩出自樂府古
選信矣其楊叛兒一篇即暫出白門前之鄭箋也因其
拈用而古樂府之意益顯其妙益見如李光弼將子儀
軍旗幟益精明又如神僧拈佛祖語信口無非妙道豈
若後世生吞義山拆洗杜詩者比乎(升菴詩話)
古樂府如護惜加窮袴防閑托守宫朔氣傳金柝寒光
透鐵衣殺氣朝朝衝塞門胡風夜夜吹邊月全是唐律
(藝范巵言)
上山採蘼蕪四坐且莫喧悲與親友别穆穆清風至橘
柚垂華實十五從軍征青青園中葵雞鳴高樹顛日出
東南隅相逢狹路間昭昭素明月昔有霍家奴洛陽城
東路飛來雙白鵠翩翩堂前燕青青河邊草悲歌緩聲
八變豔歌紈扇篇白頭吟是兩漢五言神境可與十九
首蘇李並驅(同上)
次有輕薄之徒笑曹劉為古拙謂鮑照羲皇上人謝脁
今古獨步而師鮑照終不及日中市朝滿(鮑照結客少年場行)學
謝脁劣得黃鳥度青枝(虞炎玉偕怨)徒自棄於高聽無涉於
文流矣(詩品)
擬古樂府如郊祀房中須極古雅發以峭峻鐃歌諸曲
勿便可解勿遂不可解須斟酌淺深質文之間漢魏之
辭務尋古色相和瑟曲諸小調係北朝者勿使勝質齊
梁以後勿使勝文近事毋俗近情毋纖拙不露態巧不
露㾗寧近無遠寧朴無虚有分格有來委有實境一涉
議論便是鬼道(藝苑巵言)
七言歌行靡非樂府然至唐始暢其發也如千鈞之弩
一舉透革縱之則文漪落霞舒卷絢爛一入促節則凄
風急雨窈冥變幻轉折頓挫如天驥下坂明珠走盤收
之則如櫜聲一擊萬騎忽歛寂然無聲
古樂府選體歌行有可入律者有不可入律者句法字
法皆然惟近體必不可入古耳(同上)
剽竊模擬詩之大病亦有神與境觸師心獨造偶合古
語者如客從遠方來白楊多悲風春水船如天上坐不
妨俱美定非竊也其次裒覽既富機鋒亦圓古語口吻
間若不自覺如鮑明遠客行有苦樂但問客何行之於
王仲宣從軍有苦樂但問所從誰陶淵明雞鳴桑樹顛
狗吠深巷中之於古樂府雞鳴高樹顛狗吠深宫中王
摩詰白鷺黃鸝近世獻吉用脩亦時失之然尚可言又
有全取古文小加裁剪如黃魯直宜州用白樂天諸絶
句王半山山中十日雨雨晴門始開坐看蒼苔色欲上
人衣來後二句全用輞川已是下乘然猶彼我趣合未
致足厭乃至割綴古語用文巳漏痕跡宛然如河分岡
勢春入燒痕之類斯醜方極摹擬之妙者分岐逞力窮
勢盡態不唯敵手兼之無跡方為得耳若陸機辨亡傅
玄秋胡近日獻吉打鼓鳴鑼何處船語令人一見匿笑
再見匿噦皆不免為盗跖優孟所訾(同上)
古樂苑衍錄卷二
