古樂苑卷四十九
明梅鼎祚編
襍歌謠辭(諺語附南北朝)
宋
(歌)檀道濟歌(異苑曰檀道濟元嘉中鎮尋陽十二年入朝與家分别顧瞻城闕歔欷逾)
(深識者是知道濟之不南旋也故時人為其歌以十三年三月伏誅)
主人作死别荼毒當奈何
宋人歌(檀道濟宋之良將有威名為敵所畏宋主疑而殺之時人哀而作歌曰)
可憐白浮鳩枉殺檀江州
(謠)跋扈謠(宋書武帝紀曰諸葛長民貪淫驕縱帝每優容之劉毅既誅長民懼禍及將謀)
(作亂帝自江陵還長民到門引前却人閒語帝巳密命左右丁旿自幔後於坐拉焉死牀)
(側輿屍付廷尉旿驍勇有力時人語曰)
勿跋扈付丁旿
謝靈運謠(宋書五行志曰陳郡謝靈運有逸才每出入自扶接者常數人民間謠曰)
四人挈衣裾三人捉坐席
元嘉中魏地童謠(南史曰宋元嘉二十七年魏太武帝圍汝南戍文帝遣臧)
(質北救至盱眙太武巳過淮自廣陵返攻攻盱眙就質求酒質封溲便與之且報書云不)
(聞童謠言耶虜馬飲江水佛狸死卯年冥期使然非復人事爾智識及衆豈能勝苻堅耶)
(頃年展爾陸梁者是爾未飲江太歲未邜耳時魏地有童謠故質引之云)
軺車北來如穿雉不意虜馬飲江水虜主北歸石濟死
虜欲渡江天不徙
大眀中謠(南史曰大明中冇奚顯度者為員外散騎侍郎孝武嘗使主領人功而苛)
(虐無道動加捶撻暑雨寒雪不聽暫休人不堪命時建康縣考囚或用方材壓額及踝脛)
(故民間有此謠又相戲易反顧付奚度其暴酷如此)
寧得建康壓額不能受奚度拍
王張謠(南史曰眀帝以王景文外戚貴盛張永累經軍旅疑其將來難信乃自為謠言)
一士不可親弓長射殺人
泰始中童謠(南齊書五行志曰眀帝殺建安王休仁蘇偘云後從帝自東城即位)
東城出天子(武進縣上所居東城里也)
禾絹謠(南史曰宋明帝時阮佃夫楊運長王道隆皆擅威權言為詔敇郡守令長一缺)
(十除内外混然官以賄命王阮家富于宫室中書舍人胡母顥專權奏無不可時人語曰)
(云云禾絹謂上也)
禾絹閉眼諾胡母大張槖
元徽中童謠(齊書五行志曰元徽中童謠後沈攸之反雍州刺史張敬兒襲江陵)
(殺攸之子元填等)
襄陽白銅蹄郎殺荆州兒
童謠(南史曰齊高帝輔政袁粲劉彦節王藴等皆不同而沈攸之又稱兵反粲藴雖敗攸)
(之尚存卞彬意猶以高帝事無所成乃謂帝曰比聞謠云云公頗聞不時藴居父憂與粲)
(同死故云尸著服也服衣也孝子不在日代哭者褚子也彬謂沈攸之得志褚彦回當敗)
(故言哭也列管謂簫也高帝不悦及彬退曰彬自作此)
可憐可念尸著服孝子不在日代哭列管暫鳴死滅族
宋時謠(南史曰宋時用人乖實有謠云通典齊梁之末多以貴遊子弟為之當時諺曰)
上車不落為著作體中何如作秘書(隋書作梁世諺為字一並作則)
(諺)語(南史入關之功鎮惡為首沈田子與鎮惡爭功武帝將歸留田子與鎮惡私謂田子語曰)
(云云卿等十餘人何懼王鎮惡故二人常有猜心)
猛獸不如羣狐
京邑語(宋書安成公何勖臨汝公孟靈休並各奢豪以肴膳器服車馬相尚京邑語曰)
安成食臨汝飾
諺(宋書顔延之為庭誥之文引諺曰)
富則盛貧則病
顔竣(宋書曰顔竣為吏部尚書留心選舉任遇既隆奏無不可後謝莊代竣意多不行竣)
(容貌嚴毅莊風姿甚美賓客喧訴常懽笑荅之時人語曰)
顔竣嗔而與人官謝莊笑而不與人官
將士語(宋書王玄謨傳曰玄謨性嚴刻少恩而將軍宗越御下更竒酷軍士為之語曰)
寧作五年徒不逢王玄謨玄謨猶自可宗越更殺我
鬭場語(南史曰有惠嚴惠議道人並住東安寺學行精整為道俗所推時鬭場寺多禪)
(師都下為之語曰)
鬭場禪師窟東安談議林
石城語(南史曰袁粲謀舉兵誅齊高帝禇淵發其謀粲兵敗遇害淵獨輔政百姓語曰)
可憐石頭城寧為袁粲死不作褚淵生(南史本傳褚淵作彦回)
二王語(南史曰宋德既衰齊高帝輔政朝野之人情懷彼此吏部尚書王延之尚書令)
(王僧虔中立無所去就時人語曰)
二王居平不送不迎(居齊書作持)
王遠(蕭子顯齊書曰王孫祐父遠為光祿勲宋世為之語曰)
王遠如屏風屈曲從俗能蔽風露
䜟(南史宋武帝紀雍州刺史魯宗之負力好亂且慮不為帝容常為䜟曰云云)
魚登日輔帝室
䜟(宋書符瑞志)
二口建戈不能方兩金相刻凝神鋒空冗無主竒入中
女子獨立又為雙(老子河洛䜟二口建戈劉字也晉氏金行劉姓又有金故曰兩金相刻空)
(宂無主竒入中為寄字女子獨立又為雙奴字按宋武帝姓劉小字寄奴)
上五盡寄致太平草付合成集羣英(劉向䜟武帝小諱寄奴太子諱義符)
金雌詩
大火有心水抱之悠悠百年是其時(火宋之分野水宋之德也)
云出而兩漸欲舉短如之何乃相岨文哉亂也當何所
唯有隱巖殖禾黍西南之朋困桓父(兩云玄字也短者云祚短也巖隱不)
(見唯應見谷殖禾黍邊則聖諱炳明也易曰西南得朋故能困桓父也武帝名裕起兵討桓玄誅之)
齊
(歌)永眀初歌(齊書五行志曰永明初百姓歌後句閒云陶郎來白者金色馬者兵事三)
(年妖賊唐㝢之起言虐來勞也)
白馬向城啼欲得城邊草
東昏時百姓歌(金陵志曰齊東昏侯即臺城閱武堂為芳樂苑山石皆塗以彩)
(色跨池水立紫閣諸樓觀又於苑中立店肆以潘妃為市令于時百姓歌云)
閱武堂種楊柳至尊屠肉潘妃沽酒
蘇小小歌(一曰錢塘蘇小小歌樂府廣題曰蘇小小錢塘名倡也盖南齊時人西陵)
(在錢塘江之西歌云西陵松柏下是也)
妾乘油壁車郎騎青驄馬何處結同心西陵松柏下
(謠)永眀中虜中童謠(南齊書五行志曰尋而京師人家忽生火赤于常火熱小)
(微貴賤爭取以治病後梁以火德興)
黑水流北赤火入齊(南史載魏地謠言云赤火南流喪南國是歲有沙門從北齎此火而)
(至)
永元元年童謠(齊書五行志曰永元元年童謠千里流者江右也東城遥光也)
(遥光夜舉事垣歷生者烏皮袴褶往奔之跛脚亦遥光老姥子孝字之象徐孝嗣也)
洋洋千里流流翣東城頭烏馬烏皮袴三更相告訴脚
跛不得起誤殺老姥子
永元中童謠(齊五行志曰永元中童謠云云識者解云陳顯達屬豬崔慧景屬馬)
(非也東昏侯屬豬馬子未詳梁王屬龍蕭穎胄屬虎崔慧景攻臺頓廣莫門死時年六十)
(三烏集傳舍即所謂瞻烏爰止于誰之屋三八二十四起建元元年至中興二年二十四)
(年也摧折景陽樓亦高臺傾之意也言天下將去乃得休息)
野豬雖嗃嗃馬子空閭渠不知龍與虎飲食江南墟七
九六十三廣莫人無餘烏集傳舍頭今汝得寬休但看
三八後摧折景陽樓
楊婆兒謠(魏書齊主昭業令女巫楊氏禱祝速求天位楊氏子珉亦有美貌何氏猶)
(愛悦之昭業呼楊氏為婆劉氏以來民間作楊婆兒歌蓋為此也唐書樂志楊叛兒本童)
(謠歌齊隆昌時女巫之子楊旻隨母入内為何后寵童謠云楊婆兒語訛遂成楊叛兒)
楊婆兒共戲來所歡
鄉里謠(南史齊受禪張敬兒歷遷車騎將軍心自疑畏誘說部曲自云貴不可言又使)
(于鄉里為謠言使小兒軰歌云云武帝疑有異志誅之敬兒家在冠軍里宅前地名赤谷)
天子在何處宅在赤谷口天子是阿誰非猪如是狗
山隂謠(南史曰邱仲孚為山隂令居職甚有聲稱百姓為此謠前世傅琰父子沈憲劉)
(玄眀相繼宰山隂並有政績)
二傅沈劉不如一丘
(諺)時人語(南齊書上嘉荀伯玉盡心愈見親信軍國密事多委使之時人為之語曰)
十勑五令不如荀伯玉命
夢語(南齊書初太祖在淮南荀伯玉假還廣陵夢上廣陵城南樓上有二青衣小兒語伯)
(玉云云伯玉視城下人頭上皆有草)
草中肅九五相追逐
桓康語(南史曰桓康蘭陵人也隨武帝起兵摧堅陷陣膂力絶人江南人畏之高帝鎮)
(東府除武陵王中兵寧朔將軍常侍衛左右帝誅黃回使康數回罪然後殺之時人語曰)
欲侜張問桓康
長沙王語(南史曰長沙威王晃高帝四子也少有武力昇眀中為淮南宣城二郡太)
(守晃便弓馬初沈攸之事起長沙威王晃多從武容赫奕都街時人為之語曰)
煥煥蕭四繖
時人語(南齊書永明末京邑人士盛為文章談義皆湊竟陵王西邸劉繪為後進領袖)
(時張融音旨緩韻周顒辭致綺捷繪言吐又頓挫有風氣時人為之語曰云云言在二家)
(之中也)
劉繪貼宅别開一門
都人語(南史曰永明末都下人士盛為文章談義皆湊竟陵西邸劉繪後進領袖時張)
(融言詞辯捷周顒彌為清綺而繪音采不贍麗雅有風則時人為之語言繪處二人間也)
三人共宅夾清漳張南周北劉中央
俗諺(南齊書顧憲之上疏言永興諸暨公私殘盡倘值水旱實不易念俗諺云云會稽舊)
(稱沃壤今猶若此吳興本是瘠土因循餘弊誠宜改張)
會稽打鼔送䘏吳興步擔令史
諺(南史齊卞彬仕既不遂作蚤蝨賦序曰蝨有諺言)
朝生暮孫
都下語(南史齊東昏時左右應勑捉刀之徒並專國命人間謂之刀勑都下為之語曰)
欲求貴職依刀勑須得富豪事御刀
差山語(南史曰沈麟士隱居餘不吳差山講經教授從學士數十百人各營屋宇依止)
(其側時人為之語曰)
差山中有賢士開門教授居城市(一有吳字)
老子河洛䜟(四首)
年歷七七水滅緒風雲俱起龍蛇舉(南齊書祥瑞志曰宋水德王義熙十)
(四年元熙二年永初三年景平二年元嘉三十年孝建三年大明八年永光二年泰始七年泰豫元年元徽昇)
(眀三年凡七十七年故曰七七也)
肅草成道德懷書備出身形法治吳出南京(上即姓諱也南京南)
(徐州治京口也)
墥堨河梁塞龍淵消除水災泄山川(墥堨河梁為路也路即道也淵塞者)
(譬路成也即太祖諱也消水災言除宋氏患難也)
上參南斗第一星下立草屋為紫庭迎龍之岡梧桐生
鳳鳥舒翼翔且鳴(南斗第一星吳分也草屋蕭字也又簫管之器像鳳鳥翼也)
天子何在草中宿(宿肅也)
王子年歌(三首後二首書其屋壁)
金刀治世後遂苦帝王昏亂天神怒災異屢見戒人主
三分二叛失州主三王九江悉在吳餘悉稚小早少孤
一國二主天所驅(金刀劉也三分二叛宋眀帝世也三王九江者孝武于九江興晉安王亦)
(稱大號世祖又於九江基覇跡一在吳謂齊氏桑梓寄治南吳一國二主謂太祖符運潜興為宋氏驅除寇難)
三禾椮椮林茂孳金刀利刃齊刈之(金刀劉氏刈剪也)
欲知其姓草肅肅榖中最細低頭熟鱗身甲體永興福
(榖道熟成又諱也太祖體有龍鱗斑駁成文始謂是黑歷治之甚至而文愈明)
金雄記(二首)
鑠金作刀在龍里占睡上人相須起
當復有作肅入草(蕭字也記又云草門可憐乃當入建號不成易運沸)
梁
洛陽歌(南史曰大通初武帝遣飇勇將軍陳慶之送魏北海王元顥還北主轉戰而前)
(連破魏軍慶之麾下悉着白袍所向披靡先是洛陽人歌云後果驗)
名軍大將莫自勞千兵萬馬避白袍(梁書云洛陽童謠軍作師勞作牢)
始興王歌(南史曰梁始興忠武王憺為都督荆州刺史時天監初軍旅之後公私匱)
(乏憺厲精為政廣闢屯田減省力役供其窮困辭訟者皆立待符教決於俄頃曹無留事)
(下無滯獄後徵還朝而民歌之荆土方言謂爹為父故云)
始興王人之爹赴人急如水火何時復來哺乳我(爹徒我反)
北軍歌(南史曰梁臨川靜惠王宏為揚州刺史天監中武帝詔都督諸軍侵魏所領皆)
(器甲精新軍容甚盛軍次洛口前軍尅梁城宏聞魏援近畏懦不敢進欲議還師吕僧珍)
(曰知難而退不亦善乎柳玭等不從魏人知其不武遺以巾幗北軍乃歌云云)
不畏蕭孃與吕姥但畏合肥有韋武(韋武叡也)
雍州歌(南史南平王偉子恰為雍州刺史年少未嫻庶務百姓每通一辭數處輸錢方)
(得聞徹賓客江仲舉蔡薳王臺卿庾仲容並有蓄積民間歌之後達武帝帝因接末句云)
江千萬蔡五百王新車庾大宅主人憒憒不如客
夏侯歌(梁書曰夏侯䕫為豫州刺史于蒼陵立堰溉田千餘頃境内賴之䕫兄亶先居)
(此任兄弟並有恩惠百姓歌之)
我之有州賴彼夏侯前兄後弟布政優優(彼一作得賴彼一作頻仍)
鄱陽歌(南史曰陸襄吳郡人為鄱陽内史先是郡人鮮于琮反攻郡襄遣兵破之生獲)
(琮時鄰郡按琮黨與因求貨賄皆不得其實或有善人盡室罹禍唯襄郡枉直無濫人歌)
(之曰)
鮮于抄後善惡分人無横死賴陸君(梁書民無横死賴有陸君抄一作平)
同前(南史曰郡人有彭李二家先用忿爭遂相誣告襄引入内室不加責誚但和言解喻)
(之二人感恩深自悔咎乃為設酒食令其盡歡酒罷同載而還因相親厚人又歌曰)
陸君政無怨家鬭既罷讐共車
瞿塘行人歌(南史曰庾子輿新野人有孝性丁母憂哀至輙嘔血父卒於蜀子輿)
(哀痛將絶奉喪還鄉秋水猶壮巴東有淫預石高出二十許丈及秋至則纔如見次有瞿)
(塘大灘行旅忌之部伍至此石猶不見子輿撫心長呌其夜五更水忽退減安流南下及)
(渡水復舊行人為之歌曰)
淫預如幞本不通瞿塘水退為庾公(一作語)
(謠)北方童謠(南史曰梁武帝時魏降人王足陳計求堰淮水以灌夀陽足引北方童謠)
(曰云云帝發淮陽戶丁及戰士二十萬築之以康絢督其事南起浮山北抵巉石堰成長)
(九里高二十丈夾堤并樹杞柳軍人安堵其上魏軍竟潰而歸水之所及方數百里魏夀)
(陽城戍稍徙頓八公山)
荆山為上格浮山為下格潼沱為激溝併灌鉅野澤
梁武帝時謠(南史曰梁武帝天監元年十一月立長子統為皇太子時民間有謠)
(按鹿子開者反語為來子哭也後太子果薨是時長子歡為徐州刺史以嫡孫次應嗣位)
(而帝意在晉安王猶豫未決及立晉安王為皇太子而歡止封豫章郡王還任謠言心徘)
(徊者未定也城中諸少年逐歡歸去來者復還徐方之象也統即昭眀太子也)
鹿子開城門城門鹿子開當開復未開使我心裵回城
中諸少年逐歡歸去來
雍州童謠(南史蕭範武帝從子都督雍州刺史時論範欲為賊又童謠云然卒無驗)
莫怱怱且寬公誰當作天子草覆車邊已
大同中童謠(南史曰矦景渦陽之敗遣人求錦朝廷給之青布其後皆用為袍色)
(尚青景乘白馬青絲為轡欲以應謠)
青絲白馬夀陽來
侯景時童謠(南史曰矦景既尅建鄴修飾臺城及朱雀宣陽等門童謠曰)
的脰鳥拂朱雀還與吳(三國典略作白頭鳥)
脱青袍著芒屩荆州天子挺應著(侯景即位童謠曰)
江陵謠(南史曰侯景既誅傳首至江陵元帝命梟于市三日然後煮而漆之以付武庫)
(先是江陵謠言景首既至元帝付李季長宅宅東即苦竹町也既加鼎鑊即用市南冰焉)
苦竹町市南有好井荆州軍殺矦景
梁童謠(南史曰臨賀王正德與矦景同逆百姓至聞臨賀郡名亦不欲道童謠云云)
寧逢五虎入市不欲見臨賀父子
北童謠(南史曰齊遣柳達摩領兵侵梁陳霸先命矦安都敗之達摩謂衆曰項在北童)
(謠云云矦景服青已倒于此今吾徒衣黃豈謠言驗耶)
石頭擣兩襠𢷬青復𢷬黃
童謠(南史曰梁兵既勝齊兵中以賞俘貿酒者一人裁得一醉先是童謠)
虜萬夫入五湖城南酒家使虜奴
梁末童謠(南史曰梁末有童謠及王僧辨滅說者以為僧辨本乘巴馬以擊矦景馬)
(上郎王字也塵謂陳也江東謂羖羊角為皂莢隋氏姓楊楊羊也言陳終滅於隋也)
可憐巴馬子一日行千里不見馬上郎但有黃塵起黃
塵汚人衣皂莢相料理
府中謠(南史徐君蒨為梁湘東王鎮西諮議參軍頗好聲色侍妾數十皆佩金翠曳羅)
(綺時襄陽魚弘亦以豪侈稱于是府中謠曰)
北路魚南路徐
(諺)南州語(南史曰江革為尋陽太守清嚴為屬城所憚正直自居不與典籖趙道智坐道)
(智還都啟事誣奏革墮事好酒以瑯琊王曇聰代為行事南州士庶為之語曰)
故人不道智新人佞散騎莫知度不度新人不如故
省中語(南史曰賀琛領尚書左丞參禮儀事每進見武帝與語常移晷刻故省中語云)
上殿不下有賀雅(琛容止閒雅故時人呼之)
王彬語(南史曰王彬好文章習篆隸與志齊名時人為之語曰)
三真六草為天下寶
湘東王(梁元帝金樓子曰余後為江州副君賜報曰京師有語云)
論議當如湘東王士宦當如王克(克時始為僕射領選也)
時人語(梁書王筠與從兄泰齊名陳郡謝覽覽弟舉亦有重譽時人為之語曰)
謝有覽舉王有養炬(炬是泰養即筠並小字也)
三何語(二首南史曰何思澄與宗人遜及子朗俱擅文名時人語曰云云思澄聞之曰)
(此言誤耳如不然固當歸遜思澄意謂宜在已也)
東海三何子朗最多
人中爽爽有子朗(子朗字世明有才思)
兩雋語(南史曰何妥少聰眀時蘭陵蕭昚亦雋才住青陽巷妥住白楊頭時人為之語)
世有兩雋白楊何妥青陽蕭眘
鮑佐語(南史曰鮑正為湘東王五佐好交遊無日不適人人為之語曰)
無處不逢鳥噪無處不逢鮑佐
䜟詩(隋書五行志曰梁天監三年六月八日武帝講於重雲殿沙門誌公忽然起儛歌樂)
(須臾悲泣賦五言詩梁自天監至于大同三十餘年江表無事至太清二年臺城䧟帝享)
(國四十八年所言五十裏也太清元年八月十三而矦景自懸弧來降在丹陽之北子地)
(帝惑朱异之言以納景景之作亂始自戊辰之歲至午年帝憂崩)
樂哉三十餘悲哉五十裏但看八十三子地妖災起佞
臣作欺妄賊臣滅君子若不信吾言龍時矦賊起且至
馬中間銜悲不見喜
又(南史梁武帝紀曰天監中沙門釋寶誌為詩帝使周捨封記之及中大同元年同泰寺災)
(帝啟封捨手迹為之流涕帝生于甲辰三十八尅建鄴之年也遇災歲實丙寅八十三矣)
(四月十四日而火起始自浮屠第三層三者帝之昆季次也)
昔年三十八今年八十三四中復有四城北火酣酣
又二首(南史曰天監十年四月八日誌公於大會中作詩狗子景小字山家小兒㺅狀)
(景遂覆䧟都邑初自懸弧來降即昔之汝南也巴陵有地名三湘景奔敗處其言皆驗)
掘尾狗子自發狂當死未死齧人傷須臾之間自滅亡
起自汝隂死三湘(隂一作際)
兀尾狗子始著狂欲死不死齧人傷須臾之間自滅
亡患在汝隂死三湘横尸一旦無人藏(見隋書五行與前小異)
山家小兒果攘臂太極殿前作虎視
詩䜟(隋書五行志曰天監中茅山隱士陶弘景為五言詩云云及大同之季公卿唯以談)
(玄為務夷南平叔朝賢也矦景作亂遂居昭陽殿)
夷甫任散誕平叔坐談空不言昭陽殿忽作單于宫
陳
(歌)齊雲觀歌(隋書曰陳後主造齊雲觀國人歌之功未畢而為隋師所虜)
齊雲觀寇來無際畔
(謠)陳初童謠(見李商隱梁詞人麗句)
御路種竹篠蕭蕭已復起合盤貯蓬塊無復揚塵巳
陳初謠言(見梁詞人麗句)
日西夜鳥飛拔劍倚梁柱歸去來兮歸山下
江東謠(陳書曰初有童謠云云其後陳主果為韓擒虎所敗擒本名擒虎黃斑之謂也)
(破建康之始復乘青驄馬往反時節皆相應)
黃斑青驄馬發自夀陽涘來時冬氣末去日春風始
(諺)張種語(陳書曰張種少恬靜居處雅正不妄交遊傍無造請時人為之語曰)
宋稱敷演梁則卷充清處學尚種有其風
二賀歌(唐書曰賀臨仁越州山隂人在陳與兄德基師事周弘正以文辭稱人為語曰)
學行可師賀德基文質彬彬賀德仁
北魏
(歌)咸陽王歌(北史曰後魏景明中咸陽王禧謀逆伏誅後宫人為之歌其歌遂流于江)
(表北人之在南者聞弦管奏之莫不灑泣)
可憐咸陽王奈何作事誤金牀玉几不能眠夜踏霜與
露洛水湛湛彌岸長行人那得渡(夜踏霜與露一作夜起踏霜露)
裴公歌(北史曰裴俠大統中為河北郡守躬履儉素愛民如子郡舊有漁獵夫三十人)
(以供郡守俠曰以口腹役人吾所不為也悉罷之又有丁三十人供郡守役俠亦不私並)
(收庸為市官馬歲時既積馬遂成羣去職之日一無所取民歌之云)
肥鮮不食丁庸不取裴公貞惠為世規矩
(謠)虜中謠(宋書虜中謠言魏主燾甚惡之瀘水人蓋吳於杏城天台舉兵反遣擊之輙敗)
滅虜者吳也
趙郡謠(北史曰後魏李曾道武時為趙郡太守令行禁止并州丁零數為山東害知曾)
(能得百姓死力不敢入境賊於常山界得一死鹿賊長謂趙郡地也責之還令送鹿故處)
(其見憚如此郡人為之謠)
詐作趙郡鹿猶勝常山粟
二拔謠(北史曰永熙二年竇泰破尒朱榮神武入洛尒朱仲部下都督張子期自滑臺)
(歸命神武斬之斛斯椿由是不安乃與南陽王寶炬等搆神武于魏帝故魏帝心貳于賀)
(拔岳初孝明之時洛下以兩拔相擊謠言云云好事者以二拔謂拓拔賀拔言俱將衰之)
(兆)
銅拔打鐵拔元家世將末
曲堤謠(二首北史曰後魏宋世良孝莊時為清河太守才識嫺明尤善政術郡東南有)
(曲堤成公一姓阻而居之羣盗多萃于此人為之語曰云云世良施八條之制盗奔他境)
(人又謠曰云云)
寧度東吳會稽不歷成公曲堤
曲堤雖險賊何益但有宋公自屏跡
河東謠(北史元淑魏宗室為河東太守俗多商賈罕事農桑淑下車勸課謠曰)
秦州河中杼柚代舂元公至止田疇始理
洛中童謠(二首北史曰尒朱彦伯節閔帝時封博陵郡王位侍中及張勸等掩襲尒)
(朱世龍神武執彦伯與世龍同斬於閶闔門外懸首於斛斯椿門樹先是洛中謠曰云云)
(至是並驗)
三月末四月初楊灰簸土覓真珠
頭去項脚根齊驅上樹不須梯
後魏宣武孝明時謠(北史曰孝武帝永熙三年遇酖而崩初宣武孝眀間)
(謠曰云云識者以為索謂魏本索髮焦梨狗子指宇文泰泰小字黑獺也)
狐非狐貉非貉焦梨狗子齧斷索
東魏童謠(魏紀曰孝武帝既入關渤海王高歡議立清河王子善見以奉明帝之後)
(是為孝靜皇帝遷都於鄴為東魏自是軍國政務皆歸相府先是童謠曰云云按青雀子)
(謂靜帝實清河王之世子鸚鵡謂齊神武即高歡也後竟為齊所滅)
可憐青雀子飛來鄴城裏羽翮垂欲成化作鸚鵡子
東魏鄴都謠(隋書五行志曰魏孝靜帝始移都于鄴時有童謠按孝靜帝清河王)
(之子也后則齊神武之女鄴都宫室未備即逢禪代作窠未成之驗也孝靜尋崩文宣以)
(后為太原長公主降於楊愔時神武婁后尚在故言寄書於婦母新婦子斥后也)
可憐青雀子飛入鄴城裏作窠猶未成舉頭失鄉里寄
書與婦母好看新婦子
東魏武定中童謠(隋書五行志曰武定中有童謠按高者齊姓也澄文襄名)
(五年神武崩摧折之應七年文襄為盗所害澄滅之徵也)
百尺高竿摧折水底然燈澄滅
東魏末童謠(北史齊本紀曰後魏末文宣未受禪時有童謠按藁然兩頭于文為)
(高河邊羖䍽為水邊羊指帝名也於是徐之才勸帝受禕)
一束藁兩頭然河邊羖䍽飛上天
謠言(北史蕭寶夤本齊眀帝子奔魏歷雍州刺史將有異圖問柳楷楷引謠言遂反被誅)
鸞生十子九子毈一子不毈關中亂(明帝名子鸞)
府君頌(北史曰吕顯字子明皇始初拜鉅鹿太守清身奉公百姓頌之)
時惟府君克清克明緝我荒土人胥樂生願夀無疆以
享長齡
(諺)詰汾諺(北史曰北魏聖武皇帝諱詰汾嘗田于山澤歘見輜軿自天而下既至見美婦)
(人自稱天女受命相偶旦日請還期年復會于此言終而别及朞帝至先田處果見天女)
(以所生男授帝曰此君之子也當世為帝王即始祖神元皇帝也故時人諺曰)
詰汾皇帝無婦家力微皇帝無舅家(神元諱力微)
百姓語(北史太武將北征發驢運糧使元軌部調雍州軌令驢主皆加絹一匹民語曰)
驢無彊弱輔脊自壯
皇宗語(魏書曰陽平王子欽字思若少好學早有令譽時人語曰)
皇宗略略夀安思若(兄頤初名安夀衍字安樂)
諺(魏書曰李彪領御史中丞解著作事後因求復舊職乃表修魏史引諺曰)
一日不書百事荒蕪
三王語(後魏書曰濟南王元彧與從兄安豐王延眀中山王熙齊名時人為之語曰)
三王楚楚盡琳琅未若濟南備圓方
王家語(魏書曰崔光為肅宗講孝經王道業預講安豐王延明錄義時人語曰)
英英濟濟王家兄弟
崔楷語(魏書曰楷字季則仕歷中郎將性嚴烈能摧挫豪強故時人語曰)
莫&KR3089;獬付崔楷
鄉里語(北史房景伯弟亡蔬食終喪朞不内御次弟景先亡幼弟景遠亦不内寝鄉里)
(語曰)
有義有禮房家兄弟
鄴下語(北史李渾與弟繪緯俱為聘使主緯位中散大夫聘梁頗為稱職鄴下語曰)
學則渾繪緯口則繪緯渾
俗語(北史邢巒仕安東將軍宣武詔巒攻鍾離巒以為必無克状且俗語云云)
耕則問田奴絹則問織婢
貪人語(後魏書曰靈太后幸左藏賜布絹儀同陳留公李崇章武王融並以所負多顛)
(仆於地崇乃傷腰融至損脚時人為之語曰)
陳留章武傷腰折股貪人敗類穢我明主
李波小妺語(魏書曰廣平人李波宗族強盛殘掠不已公私咸患百姓為之語曰)
李波小妹字雍容褰裠逐馬如卷蓬左射右射必疊雙
婦女尚如此男子安可逢(刺史李安世設方略誘波等殺之州内肅然)
楊公語(魏書曰楊津行定州事賊每來攻津于城中置爐鑄鐵持以灌賊賊相語曰)
不畏利槊堅城惟畏楊公鐵星
袁祖語(北史曰祖瑩與陳郡袁翻齊名秀出時人為之語曰)
京師楚楚袁與祖洛陽翩翩祖與袁
李謐語(北史曰李謐初師事小學博士孔璠數年後璠還就謐請業同門生為之語曰)
青出藍藍謝青師何常在眀經
中郎語(三國典略曰東魏崔暹子達拏年十三暹令儒者教其說周易兩字乃集朝貴)
(名流達拏升高坐開講趙羣眭仲讓陽屈服之暹大悅擢仲讓為司徒中郎鄴下為之語)
解義兩行得中郎
唐將語(北史曰唐永有將帥才正光中為北地太守與賊數十戰未嘗敗北時人語曰)
莫陸梁恐爾逢唐將
時人語(北史大統初馮翊王元季海領軍獨孤信鎮洛陽于時人物唯柳蚪在陽城裴)
(諏在潁川乃俱徵之以蚪為行臺郎中諏為北府屬並掌文輸時人為之語曰)
北府裴諏南府柳蚪
瑶光寺語(洛陽伽藍記曰瑶光寺世宗宣武皇帝所立永安三年中爾朱兆入洛陽)
(縱兵大掠時有秀容胡騎數十人入寺淫穢自此後頗獲譏誚京師語曰)
洛陽女兒急作髻瑶光寺尼奪女壻(下四條並伽藍記)
白墮語(河東有劉白墮善釀飲之香美而醉經月不醒永熙中南青州刺史毛鴻賓齎)
(酒之蕃路逢賊盗飲之即醉皆被擒獲游俠語曰)
不畏張弓挾刀唯畏白墮春醪
伊洛語(洛水南四通市伊洛之魚多于此賣士庶須膾皆詣取之魚味甚美京師語曰)
伊洛鯉魴貴於牛羊
上高里語(洛陽城東北有上高里殷之頑民所居處也高祖名聞義里遷京之始朝)
(士住其中迭相譏刺竟皆去之唯有造瓦者止其内京師瓦器出焉世人語曰)
洛城東北上高里殷之頑民昔所止今日百姓造甕子
人皆棄去住者恥
京師語(白馬寺漢浮屠前柰林葡萄異於餘處味並殊美帝熟時常詣取之京師語曰)
白馬甜榴一實直牛
老嫗語(河間王琛婢朝雲善吹篪能為團扇歌隴上聲琛為秦州刺史羌叛屢討不勝)
(令朝雲假為貧女吹篪而乞羌聞之流涕曰何故捨墳井在山谷為寇耶即降秦民語曰)
快馬健兒不如老嫗吹篪
北齊
(歌)鄭公歌(北史鄭述祖天保中為兖州刺史述祖之父道昭嘗為兖州刺史故百姓歌之)
大鄭公小鄭公相去五十載風教猶尚同
邯鄲郭公歌(樂府廣題曰北齊後主高緯雅好傀儡謂之郭公時人戲為郭公歌)
(及將敗果邯鄲高郭聲相近九十九末數也滕口鄧林也大兒謂周帝太祖子也高岡後)
(主姓也雉雞類武成小字也後敗於鄧林盡如歌言盖語妖也)
邯鄲郭公九十九技兩漸盡入滕口大兒緣高岡雉子
東南走不信吾言時當看歲在酉
崔府君歌(北齊書崔伯謙除濟北太守乃改鞭用熟皮為之有朝貴過郡境問人太)
(守治政對曰府君恩化因誦民為歌客曰既稱恩化何由復威曰長吏憚威民庶蒙惠)
崔府君能治政易鞭鞭布威德民無爭
(謠)惠化謠(北齊書神武西討竇泰自潼關入為周文帝所殺初泰捋發鄴有惠化尼謠云)
竇行臺去不回(泰為御史中尉)
童謠(北齊書武明太后病内史令呼太后為石婆蓋有俗忌故改名初童謠云云徐之才)
(曰跂求伽胡言去已豹祠嫁石婆豈有好事斬冡作媒人但令合葬自斬冡唯得紫綖靴)
(者紫之為字此下系經者熟當四月中靴者革旁化寧是久物至四月一日后崩)
周里跂求伽豹祠嫁石婆斬冡作媒人唯得一量紫綖
靴
北齊文宣時謠(北史本紀曰文宣時謠按帝以午年生故曰馬子三臺石季龍)
(舊居故曰石室三千六百日十年也文宣在位十年果如謠言)
馬子入石室三千六百日
北齊廢帝時童謠(三首北史曰楊愔齊文宣時尚太原公主位至驃騎大將)
(軍文宣大漸愔與侍中燕子獻黃門侍郎鄭子默並受遺詔時常山長廣二王位地親逼)
(愔等與可朱渾天和深相疎忌並為所害先是童謠云羊為愔也角文為用刀道人謂廢)
(帝小名太原公主嘗作尼故曰阿𡡉姑愔子獻天和皆尚帝姑故曰道人姑夫云)
白羊頭毣秃羖䍽頭生角
羊羊喫野草不喫野草遠我道不遠打爾腦
阿𡡉姑禍也道人姑夫死也
白鳬謠(北史曰初孝昭之誅楊愔也謂武成云事成以汝為皇太弟及立子百年為皇)
(太子武成不平欲有異謀先是童謠云云時丞相府在北城中即舊中興寺也鳬翁謂雄)
(雞盖指武成小字步落稽也道人濟南王小名也打鐘言將被擊也孝昭尋崩武帝即位)
中興寺内白鳬翁四方側聽聲雍雍道人聞之夜打鐘
童謠(北齊書曰神武穆太后凡孕六男二女皆感夢孕文襄則夢一斷龍孕文宣則夢大)
(龍首尾屬天地張口動目勢狀驚人孕孝昭則夢蠕龍于地孕武成則夢龍浴于海孕魏)
(二后並夢月入懷孕襄城博陵二王夢鼠入衣下后未崩有童謠云云及后崩武成緋袍)
(如故未幾登三臺置酒作樂帝女進白袍帝怒投諸臺下帝于昆季次實九盖其徵騐也)
九龍母死不作孝
魏世謠(北齊書曰河間王孝琬武成時和士開祖珽譛之帝初魏世謠言云云珽說曰)
(河南河北河間也金雞鳴孝琬將建金鷄而大赦帝頗惑之後竟殺焉)
河南種榖河北生白楊樹頭金鷄鳴
謠言(北齊書陽子術曰謠言云云四八天之大數主上之祚恐不過此武成崩年三十二)
盧十六稚十四犍子拍頭三十二
武成後謠(三國典略曰周平齊齊幼主胡太后並歸于長安初武成殂後有童謠云)
(調甚悲苦至是應焉一云北齊太上時童謠果作藥劵作家)
千錢買果園中有芙蓉樹破劵不分眀蓮子隨他去
北齊後主武平初童謠(隋書五行志曰武平元年童謠按其年四月隴)
(東王胡長仁謀遣刺客殺和士開事露反為士開所譛而死)
狐截尾你欲除我我除你
武平中童謠(隋書五行志曰武平二年童謠小兒唱訖一時拍手云殺却至七月)
(二十五日御史中丞瑯琊王儼執士開送於南臺而斬之)
和士開七月三十日將你向南臺
又謠(隋書五行志曰是歲又有童謠七月士開被誅九月琅琊王遇害十一月趙彦深出)
(為西州刺史北史彦深引綦連猛知機事祖珽奏言前推瑯琊王有意出猛定州彦深西)
(兖州)
七月刈禾傷早九月喫餻正好十月洗蕩飯甕十一月
出却趙老(北史云七月刈禾太早九月噉餻未好本欲尋山射虎激箭旁中趙老)
後主時謠(北齊書曰斛律光為當時名將與祖珽穆提婆積怨周將韋孝寬忌光英)
(勇乃作謠言令問諜漏其文於鄴曰百升云云又曰高山云云珽因續之曰盲老公云云)
(穆提婆聞之告其母陸令萱遂相與協謀以謠言啟後主誅光周武帝始有滅齊之志竟)
(平其國按百升者斛也明月光字也高山謂齊齊姓高也盲老公謂珽珽先因罪失明也)
(饒舌老母謂令萱即後主乳母)
百升飛上天眀月照長安高山不推自崩槲木不扶自
竪盲老公背上下大斧饒舌老母不得語(升一作斗推一作摧)
高山崩槲樹舉盲老公背上下大斧多事老母不得
語(北齊書祖珽傳載此)
鄴下童謠(北史先是鄴下童謠云云和士開謂入上臺後瑯琊王送士開就臺斬之)
(至是果驗)
和士開當入臺
武平末童謠(隋書五行志曰武平末有童謠時穆后母子滛辟干預朝政時人患)
(之穆后小字黃花尋逢齊亡欲落之應也)
黃花勢欲落清尊但滿酌(南史作滿杯酌後主自立穆后昏飲無度故云)
北齊末鄴中童謠(隋書五行志曰北齊末鄴中有童謠未幾齊為周所滅周)
(都關中故云西家也)
金作掃帚玉作把淨掃殿屋迎西家
(諺)時人語(北史齊文襄入輔居鄴下崔暹崔季舒崔昂等並被任用張亮張微纂並為神)
(武待遇然皆出陳元康下時人為之語曰)
三崔二張不如一康
訛言(北齊書蘭京子欽害齊王高澄王自投傷足入于床下賊黨去床因而見殺先是訛)
(言曰)
軟脱帽床底喘
鳳池語(北史曰趙彦深諷朝廷以子叔堅為中書侍郎頗招物議時馮子琮子慈眀祖)
(珽子君信並相繼居中書故時語云)
馮祖及趙穢我鳳池
時人言(北史北齊武成時唐邕白建方貴時人言云)
并州赫赫唐與白
鄙諺(北齊書曰瑯琊王儼執和士開送御史臺斬之遂率京畿軍士屯千秋門帝率宿衛)
(者將出戰斛律光曰小兒軰弄兵與交手即亂鄙諺云云至尊宜自至千秋門瑯琊必不)
(敢動後主從之)
奴見大家心死
親表語(北史胡長粲仕趙州刺史性好内有一侍婢其妻王驕妬手刺殺之為此忿恨)
(數年不見親表為之語曰)
自我不見于今三年(此本詩語)
臺中語(北齊書曰宋游道廣平人為殿中侍御史臺中語曰)
見賊能討宋遊道
隂生語(北齊書曰賈思伯遷南青州刺史初思伯與弟思休師事北海隂鳳受業竟無)
(資酬之鳳遂質其衣服時人為之語及思伯之部送遺鳳因具車馬迎之時人稱歎焉)
隂生讀書不免癡不識雙鳳脱人衣
蘇宋語(北史曰宋世軌齊天保中為大理少卿執獄寬平多所全濟大理正蘇珍之以)
(平幹知名時人以為二絶寺中語曰)
決定嫌疑蘇珍之視表見裏宋世軌
蘇珍之(北齊書蘇瓊字珍之為廷尉正京師為之語曰)
斷決無疑蘇珍之
陸乂語(北史陸乂於五經最精熟館中謂之石經人語曰)
五經無對有陸乂
時人語(北史北齊裴讓之與弟諏之及皇甫和弟亮並知名于洛下時人語曰)
諏勝於讓和不如亮
祖裴語(三國典略曰裴讓之十七舉秀才為屯田郎中與祖珽俱聘宋邢邵省中語曰)
多竒多能祖孝徵能賦能詩裴讓之
裴讓之(北史讓之魏天平中舉秀才累遷屯田主客郎中省中語曰)
能賦詩裴讓之(陽休之好學愛文藻時人為之語曰能賦詩陽休之)
崔李語(隋書曰武城崔儦與頓丘李若俱見稱重時人為之語曰齊人後入隋)
京師灼灼崔儦李若
䜟詩(二首北史陸法和本傳曰法和書其所居屋壁而塗之及剝落有文二首)
十年天子為尚可百日天子急如火周年天子迭代坐
(隋書五行志曰時文宣帝享國十年而崩廢帝嗣立百餘日用替厥位孝昭即位一年而崩此其驗也)
一母生三天兩天共五年(婁太后生三天子自孝昭即位至武成傳位後主共五年)
北周
(歌)周宫歌(隋書五行志曰周宣帝與宫人夜中連臂蹋蹀而歌云云帝即位二年崩)
自知身命促秉燭夜行遊
(謠)周初童謠(隋書五行志曰周初有童謠按靜帝隋氏之甥既遜位而崩諸舅強盛)
白楊樹頭金鷄鳴祗有阿舅無外甥(祗一作裁)
玉漿泉謠(隋書曰豆盧勣周武帝時為渭州刺史有惠政華夷悦服大致祥瑞鳥鼠)
(山俗呼為高武隴其山絶壁千尋由來乏水諸羌苦之勣馬足所踐忽飛泉湧出有白鳥)
(翔止廳前乳子而後去民為之謠後因號其泉曰玉漿泉)
我有丹陽山出玉漿濟我民夷神鳥來翔(民夷一作夷人翔一作出)
(諺)裴漢語(周書裴漢補墨曹参軍漢善尺牘尤便簿領理識眀贍決斷如流相府為之語)
(曰)
日下粲爛有裴漢
于公語(隋書曰于仲文字次武北周時為遷安太守州刺史屈突尚宇文護之黨也先)
(坐事下獄無敢繩者仲文至郡窮治遂竟其獄蜀中為之語曰)
眀斷無雙有于公不避強禦有次武
隋
(歌)枯樹歌(北史曰王劭隋文帝時為著作郎上表言符命曰陳留老子祠有枯柏世傳云)
(老子將度世云待枯柏生東南枝迴指當有聖人出吾道復行至齊枯柏從下生枚東南)
(上指夜有三童子相與歌曰云云及至尊牧亳州親至祠樹之下自是柏枝回抱其枯枝)
(漸指西北道教果行考校衆事太平主出于亳州陳留之地皆如所言)
老子廟前古枯樹東南枝如繖聖主從此去(枝隋書作狀)
長白山歌(北史曰來整榮國公護兒之子也尤驍勇善撫御射擊羣賊所向皆捷諸)
(賊歌之)
長白山頭百戰場十十五五把長鎗不畏官軍十萬衆
只怕榮公第六郎(十一作千)
挽舟者歌(海山記曰煬帝御龍舟夜半聞歌者甚悲帝遣人求之不得)
我兒征遼東餓死青山下今我挽龍舟又困隋堤道方
今天下饑路糧無些小前去三千程此身安可保寒骨
枕荒沙幽䰟泣煙草悲損門内妻望斷吾家老安得義
男兒爛此無主屍引其孤䰟回負其白骨歸
送别詩(崔瓊束虚記曰此詩作于大業末年實指煬帝巡游無度搢紳瘁怳已甚下逮)
(閭閻而佞人曲士播弄威福欺君上以取榮貴上二句盡之又謂民財窮窘至是方有五)
(子之歌之憂而望其返國也)
楊柳青青着地垂楊花漫漫攪天飛柳條折盡花飛盡
借問行人歸不歸
(謠)煬帝時并州童謠(北史曰漢王諒反為楊素所敗幽死先是童謠曰云云時)
(偽署官告身皆一紙别授則二紙諒聞謠喜曰我幼字阿客量與諒同音吾于皇家最小)
(以為應之)
一張紙兩張紙客量小兒作天子
大業中童謠(隋書五行志曰煬帝大業中童謠其後李密坐楊玄感之逆為吏所)
(拘在路逃叛潜結羣盗自陽城山而來襲破洛口倉後復屯兵苑内莫浪語密也宇文化)
(及自號許國尋亦破滅誰道許者蓋驚疑之辭也)
桃李子鴻鵠遶陽山宛轉花林裏莫浪語誰道許
杞州謠(北史隋侍御史柳彧上表論上柱國和于子前在趙州闇于職務政由羣小賄)
(賂公行百姓吁嗟歌謠滿道乃云)
老禾不早殺餘種穢良田
童謠(北史梁主蕭琮自江陵徵入朝拜柱國後有童謠云云煬帝忌之遂廢于家)
蕭蕭亦復起
(諺)長安語(北史曰崔弘度隋仁夀中為太府卿性嚴酷官屬百王莫敢欺隱時有屈突盖)
(為武侯車騎亦嚴刻長安為之語曰)
寧飲三斗醋不見崔弘度寧灸三斗艾不逢屈突蓋
樊安定語(隋書曰樊叔略陳留人仕周封清鄉縣公隋受禪進爵安定郡公相州刺)
(史政為當時第一百姓為之語曰)
智無窮清鄉公上下正樊安定
貝州語(隋書庫狄士文授貝州刺史法令嚴肅吏人股戰有京兆韋焜為貝州司馬河)
(東趙達為清河令二人並苛刻唯長史有惠政時人為之語曰云云上聞而歎曰士文之)
(㬥過于猛獸竟坐死)
刺史羅刹政司馬蝮蛇瞋長史含笑判清河生喫人
諸生語(北史吕思禮東平夀張人年十四受學於徐遵明長于論難諸生為之語曰)
講書論易鋒難敵
釋奴龍子(隋書曰盧昌衡小字龍子風神澹雅容止可法博涉經史工草行書從弟)
(思道小字釋奴宗中俱稱英妙故幽州為之語曰)
盧家千里釋奴龍子
鄙諺(隋書曰長孫平為工部尚書時有人告大都督邴紹非毁朝廷者上怒將斬之平進)
(諫曰鄙諺曰云云此言雖小可以喻大上于是赦紹)
不癡不聾未堪作大家翁(北史作不堪)
前諺(隋書冀州俗重氣俠好結朋黨故班志述其上風悲歌慷慨椎剽掘冡亦自古之所)
(患焉前諺云)
仕宦不偶遇冀部
語(隋書魏郡鄴都所在浮巧成俗雕刻之工特云精妙士女被服咸以奢麗相高其所尚習)
(得京洛之風矣語曰云云斯皆輕狡所致)
魏郡清河天公無奈何
古樂苑卷四十九
