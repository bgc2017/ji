古樂苑卷二十三
明梅鼎祚編
清商曲辭
(清商樂一曰清樂清樂者九代之遺聲其始即相和三調是也並漢魏已來舊曲其辭皆古調及魏)
(三祖所作自晉朝播遷其音分散苻堅滅涼得之傳於前後二秦及宋武定關中因而入南不復存)
(於内地自時巳後南朝文物號為最盛民謠國俗亦世有新聲故王僧虔論三調歌曰今之清商實)
(由銅雀魏氏三祖風流可懷京洛相高江左彌重而情變聽改稍復零落十數年間亡者將半所以)
(追餘操而長懷撫遺器而太息者矣後魏孝文討淮漢宣武定壽春收其聲伎得江左所傳中原舊)
(曲明君聖主公莫白鳩之屬及江南吳歌荆楚西聲總謂之清商樂至於殿庭饗宴則兼奏之遭梁)
(陳亡亂存者盖寡及隋平陳得之文帝善其節奏曰此華夏正聲也乃微更損益去其哀怨考而補)
(之以新定律吕更造樂器因於太常置清商署以管之謂之清樂開皇初始置七部樂清商伎其一)
(也大業中煬帝乃定清樂西涼等為九部而清樂歌曲有楊伴舞曲有明君并契樂器有鍾磬琴瑟)
(擊琴琵琶箜&KR1283;筑箏節鼓笙笛簫箎塤等十五種為一部唐又增吹葉而無塤隋室喪亂日益淪缺)
(唐貞觀中用十部樂清樂亦在焉至武后時猶有六十三曲其後歌辭在者有白雪公莫巴渝明君)
(鳳將雛明之君鐸舞白鳩白紵子夜吳聲四時歌前溪阿子及歡聞團扇懊儂長史變丁督護讀曲)
(烏夜啼石城莫愁㐮陽西烏夜飛估客楊伴雅歌驍壺常林歡三洲採桑春江花月夜玉樹後庭花)
(堂堂汎龍舟等三十二曲明之君雅歌各二首四時歌四首合三十七首又七曲有聲無辭上柱鳳)
(雛平調清調琴調平折命嘯通前為四十四曲存焉長安已後朝庭不重古曲工伎□缺能合於管)
(弦者唯明君楊伴驍壺春歌秋歌白雪堂堂春江花月夜等八曲自是樂章訛失與吳音轉遠開元)
(中劉貺以為宜取吳人使之傳習以問歌工李郎子郎子北人學於江都人俞才生時聲調已失唯)
(雅歌曲辭辭典而音雅及郎子亡去清樂之歌遂闕自周隋已來管弦雅曲將數百曲多用西涼樂)
(鼓舞曲多用龜兹樂唯琴工猶傳楚漢舊聲及清調蔡邕五弄楚調四弄謂之九弄雅聲獨存非朝)
(廷郊廟所用故不載樂府解題曰蔡邕云清商曲又有出郭西門陸地行車夾鍾朱堂寢奉法等五)
(曲其詞不足采者)
吳聲歌曲(一)
(晉書樂志曰吳歌雜曲並出江南東晉巳來稍有增廣其始皆徒歌既而被之管弦盖自永嘉)
(渡江之後下及梁陳咸都建業吳聲歌曲起於此也古今樂錄曰吳聲歌舊器有箎箜篌琵琶)
(今有笙箏其曲有命嘯吳聲遊曲半折六變八解命嘯十解存者有烏噪林浮雲驅雁歸湖馬)
(讓餘皆不傳吳聲十曲一曰子夜二曰上柱三曰鳳將雛四曰上聲五曰歡聞六曰歡聞變七)
(曰前溪八曰阿子九曰丁督護十曰團扇郎並梁所用曲鳳雛巳上三曲古有有歌自漢至梁)
(不改今不傳上聲已下七曲内人包明月製舞前溪一曲餘並王金珠所製也遊曲六曲子夜)
(四時歌警歌變歌並十曲中間遊曲也半折六變八解漢世巳來有之八解者古弹上柱古弹)
(鄭于新蔡大治小治當男盛當梁太清中猶有得者今不傅又有七日夜女歌長史變黃鵠碧)
(玉桃葉長樂仕歡好懊惱讀曲亦皆吳聲歌曲也)
吳歌(三首)宋鮑照
夏口樊城岸曹公却月戍但觀流水還識是儂流下
夏口樊城岸曹公却月樓觀見流水還識是儂淚流
人言荆江狹荆江定自闊五兩了無聞風聲那得逹
子夜歌(四十二首唐書樂志曰子夜歌者晉曲也晉有女子名子夜造此聲聲過哀苦)
(宋書樂志曰晉孝武太元中瑯琊王軻之家有鬼歌子夜殷允為預章預章僑人庾僧虔)
(家亦有鬼歌子夜殷允為預章亦是太元中則子夜是此時以前人也古今樂錄曰凡歌)
(曲終皆有送聲子夜以持子送曲鳳將雛以澤雉送曲樂府解題曰後人更為四時行樂)
(之詞謂之子夜四時歌又有大子夜歌子夜警歌子夜變歌皆曲之變也)
晉宋齊辭
落日出前門瞻矚見子度冶容多姿鬢芳香已盈路
芳自香所為冶容不敢當天不奪人願故使儂見郎
宿昔不梳頭絲髮被兩肩婉伸郎膝上何處不可憐
自從别歡來奩器了不開頭亂不敢理粉拂生黃衣
﨑嶇相怨慕始獲風雲通玉林語石闕悲思兩心同(林一)
(作牀石闕漢碑名隱言悲也)
見娘善容媚願得結金蘭空織無經緯求匹理自難(善一)
(作喜)
始欲識郎時兩心望如一理絲入殘機何悟不成匹
前絲斷纏綿意欲結交情春蠶易感化絲子已復生(纏一)
(作成)
今日已歡別合會在何時明燈照空局悠然未有期
自從別郎來何日不咨嗟黃蘗鬱成林當奈苦心多
高山種芙蓉復經黃蘗塢果得一蓮時流離嬰辛苦
朝思出前門暮思還後渚語咲向誰道腹中隂憶汝
擥枕北窗卧郎來就儂嬉小喜多唐突相憐能幾時
駐筯不能食蹇蹇步闈裏投瓊著局上終日走博子
郎為傍人取負儂非一事攡門不安横無復相關意
年少當及時蹉跎日就老若不信儂語但看霜下草
綠攬迮題錦雙裙今復開巳許腰中帶誰其解羅衣
常慮有貳意歡今果不齊枯魚就濁水長與清流乖
歡愁儂亦慘郎咲我亦喜不見連理樹異根同條起
感歡初殷勤歎子後遼落打金側瑇瑁外豔裏懷薄
別後涕流連相思情悲滿憶子腹糜爛肝腸尺寸斷
道近不得數遂致盛寒違不見東流水何時復西歸
誰能思不歌誰能飢不食日冥當戶倚惆悵底不憶
擥裙未結帶約眉出前窗羅裳易飄颺小開罵春風
舉酒待相勸酒還杯亦空願因微觴會心感色亦同
夜覺百思纏憂歎涕流襟徒懷傾筐情郎誰明儂心
儂年不及時其於作乖離素不如浮萍轉動春風移
夜長不得眠轉側聽更鼓無故歡相逄使儂肝腸苦
歡從何處來端然有憂色三喚不一應有何比松柏
念愛情慊慊傾倒無所惜重簾持自鄣誰知許厚薄
氣清明月朗夜與君共嬉郎歌妙意曲儂亦吐芳詞
驚風急素柯白日漸微濛郎懷幽閨性儂亦恃春容
夜長不得眠明月何灼灼想聞散喚聲虚應空中諾
人各既疇匹我志獨乖違風吹冬簾起許時寒薄飛
我念歡的的子行由預情霧露隱芙蓉見蓮不分明(讀曲)
(歌一首與此同首句云非歡獨慊慊子作歡不作詎)
儂作北辰星千年無轉移歡行白日心朝東暮還西
憐歡好情懷移居作鄉里桐樹生門前出入見梧子
遣信歡不來自往復不出金銅作芙蓉蓮子何能實
初時非不密其後日不如回頭批櫛脱轉覺薄志疎
寢食不相忘同坐復俱起玉藕金芙蓉無稱我蓮子
恃愛如欲進含羞未肯前朱口發豔歌玉指弄嬌弦(此下)
(二首玉臺作梁武帝一見子夜警歌)
朝日照綺錢光風動紈素巧笑倩兩犀美目揚雙蛾
子夜四時歌(七十五首)晉宋齊辭
春歌(二十首)
春風動春心流目矚山林山林多竒采陽鳥吐清音
綠荑帶長路丹椒重紫莖流吹出郊外共歡弄春英
光風流月初新林錦花舒情人戲春月窈窕曳羅裾
妖冶顔蕩駘景色復多媚温風入南牖織婦懷春意
碧樓冥初月羅綺垂新風含春未及歌桂酒發清容
杜鵑竹裏鳴梅花落滿道燕女遊春月羅裳曳芳草
朱光照綠苑丹華粲羅星那能閨中繡獨無懷春情
鮮雲媚朱景芳風散林花佳人步春苑繡帶飛粉葩
羅裳迮紅袖玉釵明月璫冶遊步春露艷覓同心郎
春林花多媚春鳥意多哀春風復多情吹我羅裳開
新燕弄初調杜鵑競晨鳴畫眉忘注口遊步散春情
梅花落已盡柳花隨風散歎我當春年無人相要喚
昔別雁集渚今還燕巢梁敢辭歲月久但使逄春陽
春園花就黃陽池水方渌酌酒初滿杯調弦始成曲(成一)
(作終)
娉婷揚袖舞阿那曲身輕照灼蘭光在容冶春風生
阿那曜姿舞逶迤唱新歌翠衣發華洛回情一見過
明月照桂林初花綿繡色誰能不相思獨在機中織(明月)
(照桂林玉臺作朝日照北林)
﨑嶇與時競不復自顧慮春風振榮林常恐華落去
思見春花月含笑當道路逄儂多欲擿可憐持自誤
自從别歡後歎音不絶響黃蘖向春生苦心隨日長
夏歌(二十首)
高堂不作壁招取四面風吹歡羅裳開動儂含笑容
反覆華簟上屏帳了不施郎君未可前待我整容儀
開春初無歡秋冬更增淒共戲炎暑月還覺兩情諧
春別猶春戀夏還情更久羅帳為誰褰雙枕何時有
疊扇放牀上企想遠風來輕袖拂華粧窈窕登高臺
含桃已中食郎贈合歡扇深感同心意蘭室期相見
田蠶事巳畢思婦猶苦身當暑理絺服持寄與行人
朝登涼臺上夕宿蘭池裏乘月採芙蓉夜夜得蓮子
暑盛靜無風夏雲薄暮起攜手密葉下浮瓜沉朱李
鬱蒸仲暑月長嘯北湖邊芙蓉始結葉抱豔未成蓮
適見戴青幡三春已復傾林鵲改初調林中夏蝉鳴
春桃初發紅惜色恐儂擿朱夏花落去誰復相尋覓
昔别春風起今還夏雲浮路遥日月促非是我淹畱
青荷盖綠水芙蓉葩紅鮮郎見欲採我我心欲懷蓮
四周芙蓉池朱堂敞無壁珍簟鏤玉牀繾綣任懷適
赫赫盛陽月無儂不握扇窈窕瑶臺女冶遊戲涼殿
春傾桑葉盡夏開蠶務畢晝夜理機絲知欲早成匹
情知三夏熱今日偏獨甚香巾拂玉席共郎登樓寢
輕衣不重綵飈風故不涼三伏何時過許儂紅粉粧
盛暑非遊節百慮相纏綿汎舟芙蓉湖散思蓮子間
秋歌(十八首)
風清覺時涼明月天色高佳人理寒服萬結砧杵勞
清露凝如玉涼風中夜發情人不還卧冶遊步明月
鴻雁搴南去乳燕指北飛征人難為思願逐秋風歸
開窗取月光滅燭解羅裳含笑帷幌裏舉體蘭蕙香(取一)
(作秋)
適憶三陽初今已九秋暮追逐太始樂不覺華年度
飄飄初秋夕明月耀秋輝握腕同遊戲庭含媚素歸
秋夜涼風起天高星月明蘭房競粧飾綺帳待雙情
涼風開窗寢斜月垂光照中宵無人語羅幌有雙笑
金風扇素節玉露凝成霜登高去來雁惆悵客心傷
草木不常榮顦顇為秋霜今遇泰始世年逄九春陽(常一)
(作長)
自從別歡來何日不相思常恐秋葉零無復蓮條時
掘作九州池盡是大宅裏處處種芙蓉婉轉得蓮子
初寒八九月獨纏自絡絲寒衣尚未了郎喚儂底為
秋愛兩兩雁春感雙雙燕蘭鷹接野雞雉落誰當見
仰頭看梧樹桐花特可憐願天無霜雪梧子解千年(按讀)
(曲歌一首與此同但無首句)
白露朝夕生秋風淒長夜憶郎須寒服乘月擣白素
秋風入窗裏羅帳起飄颺仰頭看明月寄情千里光(風玉)
(臺作威)
别在三陽初望還九秋暮惡見東流水終年不西顧
冬歌(十七首)
淵冰厚三尺素雪覆千里我心如松柏君情復何似
塗澀無人行冐寒往相覓若不信儂時但看雪上跡
寒鳥依高樹枯林鳴悲風為歡顦顇盡那得好顔容
夜半冐霜來見我輙怨唱懷冰闇中倚已寒不復亮
躡履步荒林蕭索悲人情一唱泰始樂枯草銜花生
昔别春草綠今還墀雪盈誰知相思老玄鬢白髮生
寒雲浮天凝積雪冰川波連山結玉巖修庭振瓊柯
炭爐却夜寒重袍坐疉褥與郎對華榻弦歌秉蘭燭(秉一)
(作炳)
天寒歲欲暮朔風舞飛雪懷人重衾寢故有三夏熱
冬林葉落盡逄春已復曜葵藿生谷底傾心不蒙照
朔風灑霰雨綠池蓮水結願歡攘皓腕共弄初落雪
嚴霜白草木寒風晝夜起感時為歡歎霜鬢不可視
何處結同心西陵柏樹下晃蕩無四壁嚴霜凍殺我
白雪停隂岡丹華耀陽林何必絲與竹山水有清音
未嘗經辛苦無故彊相矜欲知千里寒但看井水冰
果欲結金蘭但看松柏林經霜不墮地歲寒無異心(墮一)
(作墜梁此首一作武帝)
適見三陽日寒蝉已復鳴感時為歡歎白髮綠鬢生
子夜四時歌(十六首)梁武帝
春歌(四首)
階上香入懷庭中花照眼春心鬱如此情來不可限(鬱一)
(作一郭本作王金珠)
蘭葉始滿地梅花已落枝持此可憐意摘以寄心知
朱日光素冰黃華映白雪折梅寄佳人共迎陽春月(郭本)
(作王金珠迎一作道)
花塢蝶雙飛柳堤鳥百舌不見佳人來徒勞心斷絶(郭本)
(不載)
夏歌(四首)
江南蓮花開紅光照碧水色同心復同藕異心無異
(江南藝文所載一首與前小異有同藕異心無異菂蓮花水紅光復碧色同絲)
閨中花如繡簾上露如珠欲知有所思停織復踟蹰
玉盤貯朱李金杯盛白酒本欲持自親復恐不甘口(貯一)
(作著郭本作王金珠)
含桃落花日黃鳥營飛時君住馬已疲妾去蠶欲飢(欲一)
(作已)
秋歌(四首)
繡帶合歡結錦衣連理文懷情入夜月含笑出朝雲(繡帶)
(合歡結一作寒閨周黼帳郭本作王金珠冬歌)
七采紫金柱九華白玉梁但歌雲不去含吐有餘芳(雲一)
(作繞郭本作王金珠子夜變歌)
當信抱梁期莫聽回風音鏡中兩人髻分明無兩心
吹漏未可停斷弦更當續俱作雙絲引共奏同心曲(郭本)
(作王金珠未一作不更當一作當更詩紀云樂府不載悮)
冬歌(四首)
寒閨動黼帳密筵重錦席賣眼拂長袖含笑畱上客
別時鳥啼戶金晨雪滿墀過此君不返但恐綠鬢衰
果欲結金蘭但看松柏林經霜不墮地歲寒無異心
一年漏將盡萬里人未歸君志固有在妾軀乃無依(郭本)
(不載)
子夜四時歌(三首)梁王金珠
夏歌(一首)
垂簾倦煩熱卷幌乘清隂風吹合歡帳直動相思琴
秋歌(二首)
疊素蘭房中勞情桂杵側朱顔潤紅粉香汗光玉色
紫莖垂玉露綠葉落金櫻著錦如言重衣羅始覺輕
大子夜歌(二首此與警歌變歌詩紀皆附為晉辭)
歌謠數百種子夜最可憐慷慨吐清音明轉出天然
絲竹發歌響假器揚清音不知歌謠妙聲勢出口心
子夜警歌(二首)
鏤椀傳綠酒雕罏薰紫煙誰知苦寒調共作白雪弦
恃愛如欲進含羞出不前朱口發豔歌玉指弄嬌弦
子夜變歌(三首宋書樂志曰六變諸曲皆因事制歌古今樂錄曰子夜變歌前作持)
(子送後作歡娱我送子夜警歌無送聲仍作變故呼為變頭謂六變之首也)
人傳歡負情我自未嘗見三更開門去始知子夜變
歲月如流邁春盡秋已至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
古樂苑卷二十三
