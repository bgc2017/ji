古樂苑衍錄卷四
明梅鼎祚編
雜紀(評解駁異)
古歌
(說苑載孔子曰違山十里蟪蛄之聲猶尚在耳言政事之惡譁而喜肅也夫蟪蛄之聲必在山林之地違)
(山十里則朝市矣市有蟪蛄之聲則朝有蜩螗之沸政之譁也甚矣史記云魯之衰也洙泗之間蓋齗齗)
(如也齗齗交爭之意即孔子之所謂譁也丹鉛續錄)
郊祀歌
(天馬徠歴無草草即皂字从艸从早艸字可染皂也後借為皂隸之皂歴解為槽櫪之歴言其性安馴不)
(煩控制也師古解為水草之草失之循丹鉛餘錄曰正揚云漢志天馬來歴無草徑千里東道張晏)
(馬從西而來東也師古曰言馬從西來經行磧鹵之地無草者凡千里而至東道據歌中上下文意馬尚)
(未至安得即說槽櫪且染皂何施又云皂隸之皂將用以控此馬乎殊不可曉)
(象載瑜白集西顔師古曰象載瑜言山出象輿瑞應車也赤蛟章云象輿轙即此也而景星章云象載昭)
(庭師古曰象謂縣象也縣象祕事昭顯於庭也二字同出一處而自為兩說按樂章詞意正指瑞應車言)
(昭列於庭下耳三劉漢釋之說亦得之而謂白集西為西雍之麟此則不然蓋歌詩凡十九章皆書其名)
(於後象載瑜前一行云行幸雍獲白麟作自為前篇朝隴首覽西垠之章不應又於下篇贅出之也容)
(齋三筆)
漢鼓吹鐃歌
(十九章煅意刻酷煉字神奇戎詩譜非藝苑巵言云信哉然失之太峻有秦風小之遺頌詩比也)
(温裕純雅古詩得之遒深勁絶不若漢鐃歌樂府詞談藝錄)
(古詩句格自質然太入工唐風山有樞云何不日鼓瑟鐃歌辭曰臨高臺以軒可以當之又江有香草目)
(以蘭黃鵠高飛離哉翻絶工美可為七言宗也談藝錄)
晉凱歌
(張華勞還師歌曰昔往冒隆暑今來白雪霏劉禹錫曰昔看黃菊與君別今見玄蟬我去回權德輿曰去)
(時樓上清明夜月照樓前撩亂花今日成隂復成子可憐春盡未歸家皆紀時也此祖詩昔我往矣楊柳)
(依依今我來思雨雪霏霏之意方干詩曰去時初種庭前樹樹巳勝巢人未歸野客叢書)
漢横吹曲
(江總折楊柳云塞北寒膠折江南楊柳結不悟倡園花遥同蔥嶺雪春心既駘蕩春樹聊攀折共此依依)
(情無奈年年別唐張說詩亦云塞上綿應折江南草可結欲持梅嶺花遠競榆關雪微變數字不妨雙美)
(沈滿願詩征人久離別故國音塵絶夢裏洛陽花覺來蔥嶺雪劉方平梅詩歲晩芳梅樹繁苞四面回春)
(風吹漸落一夜幾枝空小婦今如此長城恨不同莫將遼海雪來此後庭中升菴集)
梁横吹曲
(岑參凱歌鳴笳攂鼓擁回軍今本攂作疊非近制啓明定昏鼓三通曰發攂當用此字俗作擂非攂亦俗)
(字然差善於擂古樂府官家出遊雷大鼓雷轉作去聲用升菴集)
木蘭詩
(木蘭歌最古然朔氣傳金柝寒光照鐵衣之類巳似太白必非漢魏人詩也滄浪詩評詩家直說云)
(嚴滄浪曰木蘭歌朔氣傳金柝寒光照鐵衣酷似太白非漢魏人語左舜齊曰況有可汗大點兵之句乃)
(唐人無疑魏太武時柔然巳號可汗非始於唐也通篇較之太白殊不相類)
(木蘭詩唐人所作也樂府中惟此詩與焦仲卿詩作叙事體有始有卒雖辭多質俚然有古意劉後村)
(杜子美祖木蘭詩唐子西文錄)
(木蘭辭願借明駝千里足送兒還故鄉今本或改明作鳴非也駝臥腹不帖地屈足漏明則走千里故曰)
(明駝唐制驛置有明駝使非邊塞軍機不得擅發楊妃私發明駝使賜安禄山茘枝見小說升菴集正)
(揚云後魏書曰高祖不飲洛水常以千里足明駝更互回恒州取水以供贍焉)
(木蘭朱氏女子代父從征今黃州黃陂縣北七十里有木蘭縣木蘭山將軍冡忠烈廟焦氏筆乘)
相和曲
(樂府烏生八九子東門行等篇如淮南小山之賦氣韻絶峻下可與孟德道之王劉文學曹當内手爾)
(談藝錄)
(日出東南隅行古辭曰日出東南隅照我秦氏樓舊說邯鄲女子姓秦名羅敷為邑人千乘王仁妻仁為)
(趙王家令羅敷出採桑陌上趙王登樓見而悦之置酒欲奪焉羅敷彈箏作陌上桑以自明不從今其辭)
(乃羅敷採桑陌上為使君所邀羅敷底誇其夫為侍郎以拒之論者病其不同大抵詩人感詠隨所命意)
(不必盡當其事所謂不以辭害意也且發乎情止乎禮義古詩之風也今次是詩益將體原其迹而以辨)
(麗是逞約之以義殆有所未合而盧思道傅縡張正見復不究明更為祖述使若其夫不有東方騎不為)
(侍中郎不作專城居乃得從使君之載歟如劉邈王筠之作蠶不飢日未暮亦安得徬徨為使君留哉蕭)
(撝殷謀曾不足道而沈君攸所謂看金怯舉意求心自可知也庶幾焉故秋胡婦曰婦人當採桑力作以)
(養舅姑亦不願人之金此真烈婦之辭耳樂府集)
吟歎曲
(史記封禪書注引裴秀冀州記云緱氏仙人廟者昔有王僑犍為武陽人為栢人令於此登仙非王子喬)
(也唐詩王子求仙月滿臺又云可憐緱嶺登仙子猶自吹笙醉碧桃誤也久矣)
平調曲
(梁戴暠從軍行云長安夜刺閨胡騎犯銅鞮刺閨夜有急報投刺於宫門也南史陳文帝每夜刺閨取外)
(事分判者前後相續勅雞人司漏傳籖於殿中令投籖於階石上蹌然有聲隋煬帝詩投籖初報曉隋時)
(此制猶存也門升菴集焦氏筆乘云非也刺即鑚刺之刺如云穴以入耳南史陳文帝一夜内刺閨取)
(外事分判者前後相續豈亦可以投刺為解耶)
(明皇自蜀回登勤政樓歌曰庭前琪樹巳堪攀塞北征人竟未還此盧思道歌詞也歴代吟譜)
清調曲
(豫章行豫章邑名漢南昌縣隋為豫章有豫章江江連九江有釣磯陶侃少時嘗宿此夜聞人唱聲如量)
(米者訪之吳時有度支於此亡今考傅玄陸士衡輩所作多叙別離怨恨思即知豫章昔為華艷盛麗之)
(區耳至唐杜牧詩尚過稱其侈靡焉)
(董桃行言神仙事傅休奕九秋篇十二章乃叙夫婦別離之思梁簡文賦行幸甘泉宫歌復云董桃律金)
(紫賢妻侍禁中疑若引董賢及子瑕殘桃事終云不羨神仙侣排煙逐駕鴻皆所未詳按漢武内傳王母)
(觴帝命侍女索桃剰桃七枚大如鴨子形色正青以四枚啗帝因自食其三帝收餘核王母問何為帝曰)
(欲種之王母曰此桃三千歲一生實奈何帝乃止於是數過命侍女董雙成吹雲和笙觴作者取諸此耶)
(府並樂集)
(古樂府歌辭先述三子次及三婦三婦是對舅姑之稱其末章云丈人且安坐調弦未遽央古者子婦供)
(事舅姑旦夕在側與兒女無異故有此言丈人亦長老之目今世俗猶呼其祖考為先亡丈人又疑丈當)
(為大北間風俗婦呼舅為大人公丈之與大易為誤耳近代文士頗作三婦詩乃為匹嫡並耦巳之羣妻)
(之意又加鄭衞之辭大雅君子何其謬乎顔氏家訓)
(康翊仁鮫人潛織詩三日丈人嫌樂府焦仲卿妻三日斷五匹大人故嫌遲後漢范滂謂母為大人而史)
(記索隠注韋昭云古者名男子為丈人尊父嫗為丈人故漢書宣元六王傳所云丈人謂淮陽憲王外王)
(母即張博母也故古詩云三日斷五匹丈人故嫌遲也吟窗雜錄)
(蔡寬夫詩話曰詩人用事有乘語意到輒從其方言為之者亦自一體但不可為常耳吳人以作為佐音)
(退之詩非閣復非船可居兼可過君欲問方橋方橋如此作乃用佐音不知當時所呼通爾或是戲語也)
(僕按廣韻作字有三音一則洛切二臧路切三則邏切退之詩韻正叶則邏切音佐耳又後漢廉范傳云)
(廉叔度來何暮不禁火民安作昔無襦今五袴此作字臧路切音措耳又苕溪漁隠引老杜主人送客何)
(所作以謂此語巳先於退之用矣僕謂何止老杜與杜同時如岑參詩歸夢秋能作鄉書醉懶題在杜之)
(先如安東平古調微物雖輕拙手所作餘有三丈為郎別厝此類甚多在退之之前不但杜用此語也古)
(詞所叶正與廉歌一同明道雜志引皮日休詩共君作箇生涯之語謂作讀為佐不止退之一詩僕謂張)
(右史亦失記杜岑之作爾權德輿詩小婦無所作自注音佐僕考小婦無所作乃古樂府中語以作為佐)
(知自古巳然矣毛詩侯祝侯作字作詛字讀野客叢書)
(今人詩句多用未渠央事往往不究來處渠字作平聲用按庭燎詩夜未央注云夜未渠央渠其據切當)
(呼遽只此一音謂夜未遽盡也古樂府王融三婦豔詩曰丈人且安坐調絃未遽央又長安狹斜行曰丈)
(夫且徐徐調絃詎未央淵明詩曰壽考豈渠央魯直詩曰木穿石磐未渠透並合呼遽史記尉佗曰使我)
(居中國何渠不若漢班史作何遽不若漢蓋可驗也野客叢書)
(今文語辭朅來聿來不知所始按楚辭車既駕兮朅而歸不得見兮心傷悲舊注朅去也又按吕氏春秋)
(膠鬲見武王於鮪水曰西伯朅來無欺我也武王曰不子欺將伐殷也膠鬲曰朅至武王曰將以甲子日)
(至注朅何也若然則朅之為言盍也若以解楚辭則謂車既駕矣盍而歸乎以不得見而心傷悲也意尤)
(婉至則今文所襲用朅來者亦謂盍來也非是發語之辭矣文選注劉向七言曰朅來歸耕永自疎顔延)
(年秋胡妻詩曰朅來空復辭皆謂盍字始通升菴集)
瑟調曲
(杜詩大家東征逐子回劉須溪云逐字不佳予思之杜詩無一字無來處所以佳此逐字無來處所以不)
(佳也今稱人之母隨子就養曰逐子可乎然亦未有他好字易之近有語予以將字易之詩云不遑將母)
(蓋反言見義若春秋杞伯姬以其子來朝而書杞伯姬來朝其子之例也為文富於萬篇貧於一字其難)
(如此古樂府有一母將九雛之句則將字甚愜當試與知音訂之升菴集)
(生年不滿百四語西門行亦掇之古人不諱重襲若相援爾覽西門終篇固咸自鑠古詩然首尾語精美)
(可二也談藝錄)
(晏元獻守汝隂梅聖俞往見之置酒潁川上晏言古人章句中全用平聲製字穩帖如枯桑知天風是也)
(詩西清話)
(古詩有客從遠方來遺我雙鯉魚呼重烹鯉魚中有尺素書魚腹中安得有書古人以喻隠密也魚沈潛)
(之物故云話夷白齋詩)
(古樂府詩尺素如殘雪結成雙鯉魚要知心裏事看取腹中書據此詩古人尺素結為鯉魚形即緘也非)
(如今人用蠟文選客從遠方來遺我雙鯉魚即此事也下云烹魚得書亦譬況之言耳五臣及劉履謂古)
(人多於魚腹寄書引陳涉罩魚倡禍事證之何異痴人說夢邪丹鉛餘錄)
大曲
(任昉云六言詩始於谷永慎按文選注引董仲舒琴歌二句亦六言不始於谷永明矣樂府滿歌行尾一)
(解命如鑿石見火居世竟能幾時亦六言也升菴集)
清商曲(吳聲歌曲西曲歌)
(古辭曰黃蘖向春生苦心隨日長又曰霧露隠芙蓉見蓮不分明又曰石闕生口中銜碑不得語又曰菖)
(蒲花可憐聞名不相識又曰桑蠶不作繭晝夜長懸絲又曰理絲入殘機何悟不成匹又曰桐樹不結花)
(何由得梧子又曰殺荷不斷藕蓮心巳復生此皆吳格指物借意樂府解題以此為風人詩取陳詩以觀)
(民風示不顯言之意)
(古樂府云金銅作蓮花蓮子何其貴攡門不安鎖無復相關意石闊生口中含悲不得語石闊古漢時碑)
(名故云話夷自齋詩)
(尤延之詩話云會真記隔牆花影動疑是玉人來本于李益開門風動竹疑是故人來然古樂府風吹窗)
(簾動疑是所歡來其詞乃齊梁人語又在益先矣升菴集)
(鳳將雛曲吳競樂府題要云漢世樂曲名也而郭茂倩樂府詩集中無此詞獨通典載應璩百一詩為作)
(陌上桑反言鳳將雛張正見置酒高樓上云琴挑鳳將雛當是用相如鼓琴挑云鳳兮歸故鄉遨遊四海)
(求其凰之義則此曲其來久矣按晉書樂志吳聲十曲一曰子夜二曰上柱三曰鳳將雛此三曲自漢至)
(梁有歌今不傳矣葛常之詩話)
(晉沈玩前溪歌二首前溪滄浪映通波澄綠清聲弦傳不絶寄汝千載名永使天地并黃葛結蒙蘢生在)
(洛溪邊花落隨水去何當順流還還亦不復鮮五言五句之詩古今惟此此外梁宫人包明月亦作前溪)
(歌當曙與未曙百鳥啼前窗獨眠抱被嘆憶我懷中儂單情何時雙窗粗叢切雙疎工切用韻甚古焦)
(氏筆乘)
(宋高祖每欲除異己必令壯士丁旿拉殺旿即樂府所謂丁都護者也時人為之語曰莫跋扈付丁旿蕭)
(齊主道成亦然其所任者桓康也時人亦語曰莫輈張付桓康二事既同而字亦對又皆協韻甚奇晉史)
(載謝安石語亦有韻曰天子有道守在四鄰明公何須屋後著人正可破此二主)
(古樂府青溪小姑曲云開門白水側近橋梁小姑所居獨處無郎唐李義山詩神女生涯元是夢小姑居)
(處本無郎小姑蔣子文第三妹也楊炯少姨廟碑云虞帝二妃湘水之波瀾未歇蔣侯三妹青溪之軌迹)
(可尋話升菴詩)
(錄異傳云建安中劉照為河間太守婦亡埋棺於府園中遭黃巾賊照委郡走後太守至夢見一婦人往)
(就之後又遺一雙鎖太守不能名婦曰此葳蕤鎖也以金鏤相屈伸在人實寶物吾方當去故以相別慎)
(勿告人後二十日照遣兒迎喪守乃悟云云兒見鎖悲痛不能自勝古樂府烏夜啼云歡下葳蕤籥交儂)
(那得住正揚)
(六朝樂府雙行纏其辭云新羅繡行纏足趺如春妍他人不言好獨我知可憐唐杜牧詩云鈿尺裁量減)
(四分碧琉璃滑褁春雲五陵年少欺他醉笑把花前出畫裙段成式詩云醉袂幾侵魚子纈彯纓長戛鳳)
(皇釵知君欲作閒情賦應願將身脱錦鞋花間集詞云慢移弓底繡羅鞋則此飾不始於五代也明矣或)
(謂起於妲己亦非升菴集)
(古樂府暫出白門前楊柳可藏烏歡作沈水香儂作博山鑪李白用其意衍為楊叛兒歌曰君歌楊叛兒)
(妾勸新豐酒何許最關情烏啼白門柳烏啼隠楊花君醉留妾家博山鑪中沈香火雙煙一氣凌紫霞古)
(樂府朝見黃牛暮見黃牛三朝三暮黃牛如故李白則云三朝見黃牛三暮行太遲三朝又三暮不覺髩)
(成絲古樂府郎今欲渡畏風波李白則衍云郎今欲渡緣何事如此風波不可行古樂府云春風復多情)
(吹我羅裳開李反其意云春風復無情吹我夢魂散古人謂李詩出自樂府古選信矣其楊叛兒一篇即)
(暫出白門前之鄭箋也因其拈用而古樂府之意益顯其妙益見如李光弼將子儀軍旗幟益精明又如)
(神僧拈佛祖語信口無非妙道豈生吞義山拆洗杜詩者比乎升菴集)
(晉武帝炎報帖末云故遣信還南史晨起出陌頭屬與信會古者謂使者曰信真誥云公至山下又遣一)
(信見告謝宣城傳云荆州信去倚待陶隠居帖云明旦信還仍過取反虞永興帖云事以信人口具凡言)
(信者皆謂使者也今之流俗遂以遣書饋物為信故謂之書信王右軍十七帖有云往得其書信遂不取)
(答謂昔嘗得其來書而信人竟不取回書耳而世俗遂誤讀往得其書信為一句遂不取答為一句誤矣)
(古樂府云有信數寄書無信心相憶莫作瓶墜井一去無消息包佶詩云去札頻逢信迴帆早挂空二詩)
(尤可證)
(後漢申屠剛傳遣信人馳至長安劉虞傳道路壅塞信命竟不得通其曰信人可信任之人減去人字猶)
(可通也晉人言尚簡約竟以信為使者並升菴集)
雜舞
(鐸舞巾舞歌俳歌政如今之琴譜及樂聲車公車之類絶無意義不足存也藝苑巵言)
(晉拂舞歌白鳩獨漉得孟德父子遺韻白紵舞歌巳開齊梁妙境有子桓燕歌之風同上)
(宋書樂志有白紵舞樂府解題譽白紵曰質如輕雲色如銀製以為袍餘作巾袍以光軀巾拂塵王建云)
(新縫白紵舞衣成來時邀得吳王迎元&KR0876;云西施自舞王自管白紵翻翻鶴翎散則白紵舞衣也王建云)
(新換霓裳月色裙豈霓裳羽衣舞亦用白耶韻語陽秋)
琴操
(余讀琴操所稱記舜禹孔子詩咸淺易不足道拘幽文王在繫也而曰殷道圂圂侵濁煩朱紫相合不別)
(分迷亂聲色信讒言即無論其詞巳内文明外柔順蒙難者固如是乎瞻天按圖殷將亡豈三分服事至)
(德人語望來羊固因眼如望羊傅也他如獻玉退怨歌謂楚懷王子平王夫平王靈王弟也歴數百年而)
(始至懷王至乃謂玉人為樂正子何其俚也窮劫由言楚王乖劣任用無忌誅夷白氏三戰破郢王出奔)
(用無忌者平王也奔者昭王也太子建巳死有子勝後封白公非白氏也其辭曰留兵縱騎虜京闕時未)
(有騎戰也河梁歌舉兵所伐攻秦王句踐時秦未稱王也句踐又無攻秦夫偽為古而傳者未有不通於)
(古者也不通古而傳是豈偽者之罪哉藝苑巵言)
(詩有可解不可解不必解若水月鏡花勿泥其迹可也越裳操止三句不言白雉而意自見所謂大樂必)
(易是也及班固白雉詩加之形容古體變矣詩家直說)
(走馬引樗里牧恭所作也為父報怨殺人亡匿山下有天馬夜降圍其室而鳴覺聞其聲以為吏追乃奔)
(去旦觀乃天馬迹因惕然大悟曰吾之所處將邑乎遂荷杖去入沂澤中援琴而鼓之為天馬聲曰走馬)
(引而張敞為京兆尹無威儀時罷朝會過走馬章臺街風俗曰殺君馬者路傍兒也言長吏馬肥觀者快)
(之乘者喜其言驅馳不知至於死故張率作此引曰歛轡且歸去吾畏路傍兒樂府集)
雜曲歌辭
(古樂府悲歌可以當泣遠望可以當歸二語妙絶老杜玉珮仍當歌當字出此然不甚合作可與知者道)
(也用脩引孟德對酒當歌云子美一闡明之不然讀者以為該當之當矣大瞶瞶可笑孟德正謂遇酒即)
(當歌也下云人生幾何可見矣若以對酒當歌作去聲有何趣味藝苑巵言焦氏筆乘云元美此言誤)
(會用修之意矣用修正讀當為平聲如當時之當言人生對酒與當歌之時無幾耳何嘗作去聲如當泣)
(當歸之當哉子美詩當亦作平聲若如元美讀不成詩矣)
(作詩繁簡各有其宜譬諸衆星麗天孤雲捧日無不可觀若孔雀東南飛南山有鳥是也孔雀東南飛質)
(而不俚亂而能整叙事如畫叙情若訴長篇之聖也人不易曉至以木蘭並稱木蘭不必用可汗為疑朔)
(氣寒光致貶要其本色自是梁陳及唐人手段胡笳十八拍輭語似出閨襜而中雜唐調非文姬筆也與)
(木蘭頗類藝苑巵言)
(古樂府井公能六博玉女善投壺蓋因井星形如博局而附會之亦詩人北斗挹酒漿之意也曹子建詩)
(仙人攬六著對博泰山隅齊陸瑜詩九仙會歡賞六博具娛神戲谷聞餘地銘山憶舊秦周王子深詩誰)
(能攬六著還須訪井公庾子山詩藏書凡幾代看博已千年陳張正見詩已見玉女笑投壺復覩仙童欣)
(六博善升菴集按井公能六著玉女投壺陳謝燮方諸曲同)
(古詩云博山爐中百和香鬱金蘇合及都梁又云氍毹五木香迷迭及都梁按廣誌都梁香出交廣形如)
(藿香迷迭出西域魏文帝有迷迭賦信乎不行一萬里不讀萬卷書不可看老杜詩也王直方詩話)
(迷迭賦當時如曹植王粲應瑒陳琳之徒皆有作不但魏文帝一人而巳故梁元帝志蕭琛曰迷迭成章)
(江總表曰迷迭之文云云野客叢書)
(古辭云藳砧今何在山上復有山何當大刀頭破鏡飛上天藳砧砆也謂夫也山上有山出也大刀頭刀)
(上鐶也破鏡言半月當還也此詩格非當時有釋之者後人豈能曉哉古辭又云圍棋燒敗襖著子故依)
(然陸龜蒙皮日休固嘗擬之陸云旦日思雙履明時願早諧皮云莫言春繭薄猶有萬重思是皆以下句)
(釋上句與藳砧異矣樂府解顆以此格為風人詩取陳詩以觀民風示不顯言之意至東坡無題詩云蓮)
(子擘開須見薏秋枰著盡更無棋破衫却有重縫處一飯何曾忘却匙是文與釋並見於一句中與風人)
(詩又小異矣葛常之詩話)
(古樂府山上復有山何當大刀頭此虎謎之祖子美歸心折大刀明用此意過庭詩話)
(古樂府蘭草自然香生於大道傍腰鎌八九月俱在束薪中孟郊詩昧者理芳草蒿蘭同一鋤實本古樂)
(府意話升菴詩)
(袜女人脇衣也隋煬帝詩錦袖淮南舞寶袜楚宫腰盧照隣詩倡家寶袜蛟龍被是也或謂起自楊妃出)
(於小說偽書不可信也崔豹古今注謂之腰綵注引左傳衵服謂日日近身衣也是春秋之世巳有之豈)
(始於唐乎沈約詩領上蒲桃繡腹中合歡綺謝偃詩細風吹寶袜輕露濕紅紗升菴詩話)
(劉禹錫再遊元都觀詩序云唯兔葵燕麥動摇春風耳今人多引用之予讀北史邢劭傳載劭一書云國)
(子雖有學官之名而無教授之實何異兔葵燕麥南箕北斗哉然則此語由來久矣爾雅曰莃兔葵籥雀)
(麥郭璞注曰頗似葵而葉小狀如黎雀麥即燕麥有毛廣志曰兔葵爚之可食古歌曰田中兔絲何嘗可)
(絡道邊燕麥何嘗可穫皆見於太平御覽上林賦箴析苞茘張楫注曰析似燕麥音斯葉庭珪海錄碎事)
(云兔葵苗如龍芮花白莖紫燕麥草似麥亦曰雀麥但未詳出於何書容齋三筆)
(古樂府云道傍兔絲何嘗可絡田中燕麥何嘗可穫言虚名無用也蓋兔絲非絲而有絲之名劉禹錫文)
(作兔葵燕麥非也今按兔絲虚名是也燕麥滇南霑蓋一路有之土人以為朝夕常食非虚名也或者古)
(昔雲南未通中國但有燕麥之名未見其實乎升菴集)
(古采蓮曲隴頭流水歌皆不協聲韻而有清廟遺意詩家直說)
(張良對高祖言長安形勝曰南有巴蜀之饒北有胡苑之利史記漢書皆不解胡苑之義後人或以苑作)
(戎非也按漢官儀引郎中侯應之言曰隂中東西千餘里單于之苑囿也又胡人歌曰失我燕支山令我)
(婦女無顔色失我祁連山令我六畜不蕃息所謂胡苑之利當是此義闕正揚云史記注索隠)
(云苑馬牧外接胡地馬生於胡故云胡苑之利正義曰博物志云北有胡苑之塞按上郡北地之北與胡)
(接可以牧養禽獸又多致胡馬故謂胡苑之利也今云無解誤其歌引西河故事之誤姑勿及也)
(古樂府曰繡幕圍春風耳節朱絲桐不知理何事淺立經營中護惜加窮袴隄防託守宫今日牛羊上丘)
(壠當時近前面發紅前輩多全用其語老杜曰意匠慘淡經營中李長吉曰羅屏繡幕圍春風黃魯直曰)
(今日牛羊上丘壠當時近前左右瞋窮袴漢時語也今襠袴也冷齋夜話齊梁間樂府詩護惜加窮袴)
(防閑託守宫今日牛羊上空壠當時近前面發紅老杜作麗人行賜名大國虢與秦其卒曰輒勿近前丞)
(相嗔虢國秦國何預國忠事而近前即嗔耶東坡言老杜似司馬遷蓋深知之許彦周詩話)
(余於蜀棧古壁見無名氏號硯沼者書古樂府一首云休洗紅洗多紅在水新紅裁作衣舊紅番作裏回)
(黃轉綠無定期世事反覆君所知此詩古雅元郭茂倩樂府亦不載李賀詩云休洗紅洗多顔色淡卿卿)
(騁少年昨夜殷橋見封侯早歸來莫作弦上箭視前詩何啻千里乎升菴集下同)
(樂府有穆護砂隋朝曲也與水調河傳同時皆隋開汴河時辭人所製勞歌也其聲犯角其後至今訛砂)
(為煞云予嘗有詩云桃根桃葉最夭斜水調河傳穆護砂無限江南新樂府陳朝獨賞後庭花)
雜歌謠辭
(宋世寒食有抛堶之戲兒童飛瓦石之戲若今之打瓦也梅都官禁煙詩窈窕踏歌相把袂輕浮賭勝各)
(飛堶堶七禾切或云起於堯民之擊壤丹鉛總錄)
(漢武内傳上元夫人彈雲林之瑟歌步玄之曲曰綠景清颷起雲蓋映朱葩蘭房闢琳闕碧石起瓊砂此)
(歌華麗無味必六朝贗作西王母白雲謠曰白雲在天丘陵自出道路悠遠山川間之將子無死尚能復)
(來辭簡意盡高古莫及詩家直說)
(余疑穆天子傳西王母歌辭出後人粉飾山海經載王母虎首鳥爪形既殊異亦音不同何其悉似國風)
(乎閏丹鉛錄)
(詩衞風淇澳篇曰猗重較兮毛萇曰重較卿士之車孔穎達曰倚此重較之車實穪其德也周禮輿人云)
(較兩輢上出軾者今之平隔也詩詁云車廣六尺四寸深四尺軾去輿高三尺三寸較去式又高二尺二)
(寸較式通高五尺五寸蓋古人乘車立乘非如今人之坐也論語曰升車必正立列女傳曰立輜無軿是)
(其明證故乘車平常則憑較若應為敬則落手憑下式而頭得俯較在式上若兩較然故曰重較輢是兩)
(邊植木較横輢上輢兩而較一說文車輢上曲銅也蓋較在軾上恐其墜故以曲銅關之古謂較為車耳)
(古諺云仕宦不止車生耳三國志吳童謠云黃金車班蘭耳闓閶門見天子符曲銅之說矣升菴集)
(灧澦大如襆瞿塘不可觸太白詩五月不可觸猿鳴天上哀又詩瞿塘五月誰敢過灧澦大如馬瞿塘不)
(可下杜子美詩沈牛答雲雨如馬戒舟航灧澦大如象瞿塘不可上灧澦大如鼈瞿塘行舟絶灧澦大如)
(龜瞿塘不可窺南史灧澦如襆本不通瞿塘水退為庾公升菴集)
(灧澦歌云灧澦大如襆瞿塘不可觸金沙浮轉多桂浦忌經過此舟人商估刺水行舟之歌樂府以為梁)
(簡文所作非也蜀江有瞿塘之患桂江有桂浦之險故涉瞿塘者則準灧襆涉桂浦者則準金沙今樂府)
(桂浦作桂楫非也帝升菴詩話正楊云此引通志而誤者水經注云白山城水門之西江中有孤石名)
(淫豫石江水東逕廣峽嵠乃三峽之首也峽中有瞿塘黃龕二灘夏水回復沿泝所忌國史補曰蜀之三)
(峽最號峻急四月五月尤險故行者歌之此樂府所載未嘗以為簡文作桂浦亦非作桂楫也俱誤)
(水經注所載事多他書傳未有者其叙山水奇勝文藻辨麗予嘗欲抄出為一帖以洗宋人臥遊錄之陋)
(未暇也又其中載古歌謠如三峽歌云巴東三峽巫峽長猿啼三聲淚沾裳又云朝見黃牛暮見黃牛三)
(朝三暮黃牛如故又云灘頭白勃堅相持儵忽淪沒別無期記僰道謠云楢溪赤木盤蛇七曲盤羊烏櫳)
(勢與天通皆可以入詩材丹鉛餘錄)
(峽州記行者歌曰巴東三峽猿鳴悲猿啼三聲淚沾衣故古樂府有巴東三峽巫峽長猿鳴三聲淚沾裳)
(陳蕭詮夜猿啼詩別有三聲淚沾裳竟不窮杜子美聽猿實下三聲淚復齋漫錄苕溪漁隠曰古樂府)
(梁簡文巴東三峽歌云巴東三峽巫峽長猿鳴三聲淚沾裳魯直竹枝詞注引此兩句為證復齋所記峽)
(州行者歌乃異韻而同詞必誤也馮惟訥云按前歌樂府古辭非梁簡文作也復齋所記是矣苕溪何所)
(據而駁之也)
(古人詩句不知其用意用字妄改一字便不成文牛嶠楊柳枝詞吳王宫裏色偏深一簇煙條萬縷金不)
(分錢塘蘇小小引郎松下結同心按古樂府小小歌有云妾乘油壁車郎乘青驄馬何處結同心西陵松)
(柏下牛詩此意詠柳而貶松唐人所謂尊題格也後人改松下作枝下語意索然矣)
(三國典略曰侯景簒位令飾朱雀門其日有白頭烏萬許集於門樓童謠曰白頭烏拂朱雀還與吳杜工)
(部詩長安城頭頭白烏夜上延秋門上呼蓋用其事以侯景比禄山也而千家注不知引此)
(北齊時童謠云千金買藥園中有芙蓉樹破家不分明蓮子隨他去予嘗有詩云偃月堂空罷舞塵靖安)
(坊冷怨佳人芙蓉蓮子隨他去不及當年石季倫蓋用此事)
(史記五宗世家程姬有所避不願進注引釋名云天子諸侯羣妾以次進御有月事者更不口說故以丹)
(注面的為識令女史見之又馬之當額亦曰的易說卦為的顙三國志有的盧又烏脰亦曰的南史侯景)
(陷臺城童謠云的脰烏拂朱雀還與吳注並升菴集正揚云易為的顙解曰的白也三國志先主馬名)
(的盧爾雅的顙白顛今之戴星馬也額有白毛謂之的相馬經曰馬白額入口至齒者名曰榆鴈一名的)
(盧奴乘客死主乘棄市三國典略曰侯景令飾朱雀門其日有白頭烏萬許集門樓童謠曰白頭烏拂朱)
(雀還與吳南史作的脰今以馬額烏脰為的誤若如其說則幽明錄云華隆犬號的尾是的又可為犬尾)
(矣)
(斠若畫一通鑑改斠作較不知斠勘斗斛也較車耳也其義殊遠丹鉛閏錄正揚云史記蕭何為法顜)
(若畫一徐廣曰顜古頃反一音較索隠曰漢書顜作講講一作顜小顔曰顜和也未見顜字)
(莊子人貌而天史記郭解贊人貌榮名唐楊妃傳命工貌妃於別殿皆作入聲讀杜詩畫工如山貌不同)
(又曾貌先帝照夜白又屢貌尋常行路人梅聖俞詩妙娥貌玉輕邯鄲自注音墨丹鉛總錄正揚云田)
(子方篇注云雖貌與人同而獨任自然史游俠傳云諺云人貌榮名豈有既乎徐廣云人以顔狀為貌者)
(則貌有衰落矣惟用榮名為飾表則稱譽無極也二書俱無入音)
鬼歌
(詩行道遲遲中心有違思致微婉紫玉歌所謂身遠心邇洛神賦所謂足往神留皆祖其意升菴詩話)
古樂苑衍錄卷四
