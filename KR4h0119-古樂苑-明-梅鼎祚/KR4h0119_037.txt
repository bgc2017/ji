古樂苑卷三十七
明梅鼎祚編
襍曲歌辭(齊)
塞客吟(齊書曰高帝在淮上取蘇侃為冠軍錄事參軍是時新失淮北遣帝北戍每歲)
(秋冬間邊淮騷動帝廣遣偵候安集荒餘又營繕城府帝在兵中久見疑於時乃作塞客)
(吟以喻志侃達此旨更自勸勵委以府事深見知待按此詩見蘇侃傳外編逸軌皆作侃)
(詩非也)齊高帝
寶緯紊宗神經越序德晦河晉力宣江楚雲雷兆壯天
山繇武直髮指河關凝精越漢渚秋風起寒草衰雕鴻
思邊馬悲平原千里顧但見轉蓬飛星嚴海淨月徹河
明清輝映幕素液凝庭金笳夜厲羽轊晨征斡晴潭而
悵泗枻松洲而悼情蘭涵風而瀉豔菊籠泉而散英曲
繞首燕之歎吹軫絶越之聲欷園琴之孤弄想庭藿之
餘馨青關望斷白日西斜恬源靚霧壠首暉霞戒旋鷁
躍還波情綿綿而方遠思裊裊而遂多粤擊秦中之筑
因為塞上之歌歌曰朝發兮江泉日夕兮陵山驚飈兮
瀄汨淮流兮潺湲胡埃兮雲聚楚旆兮星懸愁墉兮思
宇惻愴兮何言定寰中之逸鑒審雕陵之迷泉悟樊籠
之或累悵遐心以栖玄(河關一作秦關)
永明樂(十首南齊書樂志曰永明樂歌者竟陵王子良與諸文士造奏之人為十曲道)
(人釋寶月辭頗美武帝常被之筦弦而不列於樂官按此曲永明中造故曰永明樂)
齊謝朓
帝圖開九有皇風浮四溟永明一為樂咸池無復靈
民和禮樂富世清歌頌徽鴻名軼卷領稱首邁垂衣
朱臺鬱相望青槐紛馳道秋雲湛甘露春風散芝草
龍樓日月照淄館風雲清儲光温似玉藩度式如瓊
化洽鯷海君恩變龍庭長西北騖環裘東南盡龜象
出車長洲苑選旅朝夕川絡絡結雲騎奕奕汎戈船
燕駟遊京洛趙服麗有輝清歌留上客妙舞送將歸
實相薄五禮妙花開六塵明祥已玉燭寶瑞亦金輪
生蔑&KR0034;蘿性身與嘉惠隆飛纓入華殿屣步出重宫
彩鳳鳴朝陽玄鶴舞清商瑞此永明曲千載為金皇
同前(十首)王融
玄符昭景歴茂實偶英聲長為南山固永與朝日明
靈丘比翼栖芳林合條起兩代分憲章一朝會書軌
二離金玉相三衮蘭蕙芳重儀文世子再奉東平王
空谷返逸驂隂山響鳴鶴振玉躧丹墀懷芳步青閣
崇文晦已明膠庠襍復整弱臺留折巾沂川詠芳穎
定林去喧俗鹿野出埃霞香風流梵琯澤雨散雲花
楚望傾澠滌日館仰鑾鈴已晞五雲發方照兩河清
幸哉明盛世壯矣帝王居高門夜不柝飲帳曉長舒
摠棹金陵渚方駕玉山阿輕露炫珠翠初風搖綺羅
西園抽蕙草北沼掇芳蓮生逢永明樂死日生之年
同前梁沈約
聮翩䝿遊子侈靡千金客華轂起飛塵珠履竟長陌
江上曲齊謝脁
易陽春草出踟蹰日已暮蓮葉尚田田淇水不可渡願
子淹桂舟時同千里路千里既相許桂舟復容與江上
可採菱清歌共南楚
邯鄲故才人嫁為厮養卒婦(楊慎樂府序曰予觀樂府有邯鄲才)
(人嫁為厮養卒婦篇特亡其辭亦失其解及考史記張耳傳洎楚漢春秋并云趙王武臣)
(為燕軍所獲囚於燕獄先後使者往請輙為燕所殺趙有厮養卒謝其舍中曰吾將載趙)
(王歸舍中人笑之乃走燕壁以利害說燕將燕以為然乃歸趙王厮養卒御王以歸武臣)
(歸趙以美人妻養卒以報之是其事也李蓘曰張耳傳祇云厮養卒並無才人嫁為婦語)
(曷以知所嫁者即此卒邪陳耀文正揚曰此事史漢并同注中俱無楚漢春秋字)
齊謝朓
生平宫閣裏出入侍丹墀開笥方羅縠窺鏡比蛾眉初
别意未解去久日生悲顦顇不自識嬌羞餘故姿夢中
忽髣髴猶言承讌私
王孫遊(楚辭招隠士曰王孫遊兮不歸春草生兮萋萋王孫遊盖出於此)
齊謝朓
綠草蔓如絲襍樹紅英發無論君不歸君歸芳已歇(蔓一)
(作夢)
同前王融
置酒登廣殿開襟望所思春草行已歇何事久佳期(一本)
(辭同思公子)
金谷聚齊謝朓
渠碗送佳人玉杯要上客車馬一東西别後思今夕
石崇金谷妓梁庾肩吾
蘭堂上客至綺席清絃撫自作明君辭還教綠珠舞
法夀樂(十二首一云法樂辭)齊王融
天長命自短世促道悠悠禪衢開遠駕愛海亂輕舟累
塵曾未極積樹豈能籌情埃何用洗正水有清流(積一作心)
右歌本起
百神肅以虔三靈震且越恒耀揜芳霄薰風鏡蘭月丹
榮藻玉墀翠羽文珠闕皓毳非虛來交輪豈徒發(薰風鏡蘭)
(月一作微風動蘭月藻一作落恒一作常)
右歌靈瑞
韶年春已仲明星夜未央千祀鍾休歴萬國會嘉祥金
容函夕景翠髩佩晨光表塵維淨覺汎俗廼輪皇
右歌下生
襲氣變離宫重柝警曾殿曼響感心神修容展歡宴生
老終已榮死病行當薦方為淨國遊豈結危城戀(展歡一作)
(轉惟)
右歌在宫
春木多病夭秋葉少欣榮心骸終委滅親愛暫平生長
風吹北壟迅影急東瀛知三既情竭得一乃身貞(木一作枝)
(竭一作暢)
右歌四遊
飛策辭國門端儀偃郊樹慈愛徒相思閨中空戀慕夙
隸乖往塗駿足獨歸路舉袂謝時人得道且還顧(一作去)
右歌出國
明心弘十力寂慮安四禪青禽承逸軌文驪鏡重川鷲
嵓標遠勝鹿野究清玄不有希世寶何以遵蒙泉(安一作通)
(驪一作鑣)
右歌得道
亭亭宵月流朏朏晨霜結川上不裵回條間亟渝滅靈
知湛常然符應有盈缺感運復來儀且厭人間世(亟渝滅一)
(作問生滅符一作俯世音泄)
右歌寶樹(一作雙樹)
春山玉所府檀林鸞所栖引火歸炎隧挹水自青隄菴
園無異轍祗館有同躋比肩非今古接武豈燕齊(舂一作春)
(鸞一作芳)
右歌賢衆
昔余輕歲月兹也重光隂閨中屏鉛黛闕下挂纓簮禪
悦兼芳旨法言戀清琴一異非能辨寵辱誰為心(戀一作忘)
(寵辱一作空有)
右歌學徒
峻宇臨層穹迢迢疎遠風騰芳清漢裏響梵高雲中金
華紛冉若瓊樹鬱青葱貞心延淨景邃業嗣天宫(宇一作岸)
(冉若一作冉弱延一作逸)
右歌供具
影響未嘗隔晦明殊復親弘慈邈已遠睿后扇高塵區
中禔景福㝢外沐深仁萬祀留國祚億兆慶唐民
右歌福應
江臯曲齊王融
林斷山更續洲盡江復開雲峰帝鄉起水源桐柏來
望城行齊王融
金城十二重雲氣出表裏萬戶如不殊千門反相似車
馬若飛龍長衢無極已簫鼓相逢迎信哉佳城市
思公子(楚辭九歌曰雷填填兮雨冥冥猨啾啾兮狖夜鳴風颯颯兮木蕭蕭思公子兮)
(徒離憂思公子盖出於此)齊王融
春盡風颯颯蘭凋木脩脩王孫久為客思君徒自憂
同前梁費昶
公子才氣饒凌雲自飄飄東出鬭雞道西登飲馬橋夕
宴銀為燭朝燔桂作樵虞卿亦何命窮極苦無聊
同前北齊邢劭
綺羅日減帶桃李無顔色思君君未歸歸來豈相識
陽翟新聲(隋書樂志曰西涼樂曲陽翟新聲神自馬之類皆出於胡戎歌非漢魏遺)
(曲也)齊王融
懷春發下蔡含笑向陽城耻為飛雉曲好作鵾雞鳴
秋夜長(魏文帝詩曰漫漫秋夜長烈烈北風涼展轉不能寐披衣起彷徨秋夜長其取)
(諸此集云奉和秋夜長玉臺作秋夜)齊王融
秋夜長夜長樂未央舞袖拂花燭歌聲繞鳳梁
白日歌
(序曰懸象著明莫大乎日月而彼日月不能不謝固知無凖衰為盛之終盛為衰之始故)
(為白日歌)齊張融
白日白日舒天昭暉數窮則盡盛滿則衰
憂且吟齊張融
鳴琴當春夜春夜當鳴琴羈人自不樂何似千里心
邯鄲行(通典曰邯鄲戰國時趙國所都自敬矦始都之有叢臺洪波臺在焉邯山名鄲)
(盡也樂府廣題曰邯鄲舞曲也)齊陸厥
趙女擫鳴琴邯鄲紛躧步長袖曳三街兼金輕一顧有
美獨臨風佳人在遐路相思欲褰衽叢臺日已暮
邯鄲歌(詩彙列在晉無名氏)梁武帝
回顧灞陵上北指邯鄲道短衣妾不傷南山為君老
南郡歌齊陸厥
江南可採蓮蓮生荷已大旅鴈向南飛浮雲復如盖望
美積風露疎麻成襟帶雙珠惑漢臯蛾眉迷下蔡玉齒
徒粲然誰與啟含貝
京兆歌(通典曰京兆馮翊扶風皆古雍州之域秦始皇以為内史漢景帝二年分置左)
(右内史武帝改左内史為左馮翊右内史為右扶風後與京兆號三輔)
齊陸厥
兔園夾池水脩竹復檀欒不如黃山苑儲胥與露寒邐
迤傍無界岑崟鬱上干上干入翠微下趾連長薄芳露
浸紫莖秋風搖素萼鴈起宵未央雲間月將落照梁柱
兮影裵回承露盤兮光照灼夀陵之街走狐兔金巵玉
盌會銷鑠願奉蒲萄花為君實羽爵(岑崟一作嶔岑)
左馮翊歌齊陸厥
上林潏紫泉離宫赫千戶飛鳴亂鳬鴈參差襍蘭杜比
翼獨未羣連葉誰為伍一物或難致無云泣易覩
中山孺子妾歌(二首漢書曰詔賜中山靖王子噲及孺子妾冰未央才人歌詩)
(四篇如淳曰孺子幼少稱孺子妾宫人也顔師古曰孺子王妾之有品號者妾王之衆妾)
(也冰其名才人天子内官按此謂以歌詩賜中山王及孺子妾未央才人等爾累言之故)
(云及也而陸厥作歌乃謂之中山孺子妾失之遠矣藝文志又曰臨江王及愁思節士歌)
(詩四篇李夫人及幸貴人歌詩三篇亦皆累辭也)齊陸厥
未央才人中山孺子一笑傾城一顧傾市傾城不自美
傾市復為容願把陵陽䄂披雲望九重
如姬寢臥内班婕坐同車洪波陪飲帳林光宴秦餘歲
暮寒飈及秋水落芙蕖子瑕矯後駕安陵泣前魚賤妾
終已矣君子定焉如(婕一作妾賤妾終已矣一作賤妾恩已畢)
未央才人歌梁庾肩吾
從來守未央轉欲訝春芳朝風凌日色夜月奪燈光相
逢儻遊豫暫為卷衣裳
臨江王節士歌齊陸厥
木葉下江波連秋月照浦雲歇山秋思不可裁復帶秋
風來秋風來已寒白露驚羅紈節士慷慨髮衝冠彎弓
挂若木長劒竦雲端
李夫人及貴人歌齊陸厥
屬車桂席塵豹尾香煙滅彤殿向蘼蕪青蒲復萎絶坐
萎絶對蘼蕪臨丹階泣椒塗寡鶴羈雌飛且止雕梁翠
壁網蜘蛛洞房明月夜對此淚如珠(丹一作玉)
古樂苑卷三十七
