古樂苑卷八
明梅鼎祚編
鼓吹曲辭
(鼓吹曲一曰短簫鐃歌劉瓛定軍禮曰鼓吹未知其始也漢班壹雄朔野而有之矣鳴笳以和簫聲)
(非八音也騷人云鳴箎吹竽是也宋書樂志曰鼓吹蓋短簫鐃歌蔡邕曰軍樂也黃帝歧伯所作以)
(揚德建武勸士諷敵也周官曰師有功則愷樂左傳曰晉文公勝楚振旅凱而入司馬法曰得意則)
(愷樂愷歌雍門周說孟嘗君鼓吹于不測之淵說者云鼓自一物吹自竽籟之屬非簫鼓合奏别爲)
(一樂之名也然則短簫鐃歌此時未名鼓吹矣應劭漢鹵簿圖惟有騎執箛箛即笳不云鼓吹而漢)
(世有黃門鼓吹漢享宴食舉樂十三曲與魏世鼓吹長簫同長簫短簫伎錄竝云絲竹合作執節者)
(歌又建初錄云務成黃爵玄雲遠期皆騎吹曲非鼓吹曲此則列於殿庭者爲鼓吹今之從行鼓吹)
(爲騎吹二曲異也又孫權觀魏武軍作鼓吹而還此又應是今之鼓吹魏晉世又假諸將帥及牙門)
(曲蓋鼓吹斯則其時謂之鼓吹矣魏晉世給鼓吹甚輕牙門督將五校悉有鼓吹晉江左初臨川太)
(守謝摛每寢輒夢聞鼓吹有人爲其占之曰君不得生鼓吹當得死鼓吹爾摛擊杜弢戰沒追贈長)
(水校尉葬給鼓吹焉謝尚爲江夏太守詣安西將軍庾翼於武昌咨事翼與尚射曰卿若破的當以)
(鼓吹相賞尚射破的便以其副鼓吹給之今則甚重矣西京襍記曰漢大駕祠甘泉汾隂僃千乘萬)
(騎有黃門前後部鼓吹則不獨列於殿庭者名鼓吹也漢遠如期曲辭有雅樂陳及增壽萬年等語)
(無馬上奏樂之意則遠期又非騎吹曲也晉中興書曰漢武帝時南越加置交趾九眞日南合浦南)
(海鬱林蒼梧七郡皆假鼓吹東觀漢記曰建初中班超拜長史假鼓吹麾幢則短簫鐃歌漢時巳名)
(鼓吹不自魏晉始也崔豹古今註曰漢樂有黃門鼓吹天子所以宴樂羣臣也短簫鐃歌鼓吹之一)
(章爾亦以賜有功諸侯齊武帝時壽昌殿南閣置白鷺鼓吹二曲以爲宴樂隋志陳後主常遣宫女)
(習北方簫鼓謂之代北酒酣則奏之此又施於燕私矣古今樂錄有梁陳時宫懸圖四隅各有鼓吹)
(樓而無建鼓鼓吹樓者昔蕭史吹簫於秦秦人爲之築鳳臺故鼓吹陸則樓車水則樓船其在庭則)
(以簨簴爲樓也梁又有鼓吹熊羆十二按其樂器有龍頭太棡鼓中鼓獨揭小鼓亦隨品秩給賜焉)
(周武帝每元正大會以梁按架列於懸間與正樂合奏隨又於按下設熊羆貙豹騰倚承之以象百)
(獸之舞楊慎升菴詞品曰鼓吹曲其昉黃帝記里鼓之制乎後世有鼓吹騎吹雲吹之名建初錄云)
(列於殿廷者名鼓吹列於行駕者名騎吹又云鼓吹陸則樓車水則樓船其在庭則以簨簴爲樓水)
(行則謂之雲吹朱鷺臨高臺諸篇則鼓吹曲務成黃爵則騎吹曲水調河傳則雲吹曲宋之問詩稍)
(看朱鷺轉尚識紫騮驕此言鼓吹也謝脁詩鳴笳翼高蓋疊鼓送華輈此言騎吹也梁簡文詩廣水)
(浮雲吹江風引夜衣此言雲吹也郭茂倩左克明竝曰鼓吹短簫鐃歌與横吹曲得通名鼓吹但所)
(用異耳)
(漢有朱鷺等二十二曲列於鼓吹謂之鐃歌及魏受命使繆襲改其十二曲而君馬黃雉子班聖人)
(出臨高臺遠如期石留務成玄雲黃爵釣竿十曲竝仍舊名是時吳亦使韋昭改製十二曲其十曲)
(亦因之而魏吳歌辭存者唯十二曲餘皆不傳晉武帝受禪命傅玄製二十二曲而玄雲釣竿之名)
(不改舊漢宋齊竝用漢曲又充庭十六曲梁高祖乃去其四留其十二更制新歌合四時也北齊二)
(十曲皆改古名其黃爵釣竿略而不用後周憲帝革前代鼓吹制爲十五曲竝述功德受命以相代)
(隋制列鼓吹爲四部)
漢鐃歌
(漢鼓吹鐃歌十八曲一曰朱鷺二曰思悲翁三曰艾如張四曰上之回五曰擁離六曰戰城南)
(七曰巫山高八曰上陵九曰將進酒十曰君馬黃十一曰芳樹十二曰有所思十三曰雉子班)
(十四曰聖人出十五曰上邪十六曰臨高臺十七曰遠如期十八曰石留又有務成玄雲黃爵)
(釣竿亦漢曲也其辭亡或云漢鐃歌二十二無釣竿古今樂錄曰漢鐃歌皆聲辭艷相襍不復)
(可分沈約云樂人以音聲相傳訓詁不可復解凡古樂錄皆大字是辭細字是聲聲辭合寫故)
(致然耳藝苑巵言曰鐃歌中有難解及廹詰屈曲者如絲如魚乎悲矣堯羊蜚從王孫行之類)
(或謂有缺文斷簡妃呼豨收中吾之類或謂曲調之遺聲或謂兼正辭填調大小混錄至有直)
(以爲不足觀者巫山高芝爲車非三言之始乎臨高臺以軒桂樹雙珠青絲玳瑁非五言之神)
(足乎駕六飛龍四時和江有香草目以蘭黃鵠高飛離哉翻非七言之妙境乎其誤處既不能)
(曉佳處又不能識以爲不足觀宜也)
朱鷺(隋書樂志曰建鼓殷所作又棲翔鷺於其上不知何代所加或曰鵠也取其聲揚而)
(遠聞也或曰鷺鼓精也或曰皆非也詩云振振鷺鷺于飛鼓咽咽醉言歸言古之君子悲)
(周道之衰頌聲之息飾鼓以鷺存其風流孔穎達曰楚威王時有朱鷺合沓飛翔而來舞)
(舊鼓吹朱鷺曲是也漢曲蓋因飾鼓以鷺而名曲焉丹鉛續錄曰朱鷺曲解云因飾鼓以)
(鷺而名曲又云朱鷺呪鼓飛於雲末徐陵詩有鳬鍾鷺鼓之句宋之問詩稍看朱鷺轉尚)
(識紫騮驕皆用此事益鷺色本白漢初有朱鷺之瑞故以鷺形飾鼓又以朱鷺名鼓吹曲)
(也梁元帝放生池碑云玄龜夜夢終見取於宋王朱鷺晨飛尚張羅於漢后與朱鷺飛雲)
(末事相叶可以證補樂府解題之缺)古辭
朱鷺魚以烏路訾邪鷺何食食茄下不之食不以吐將
以問誅者(誅一作諫升菴詩話曰朱鷺魚以烏鷺何食食茄下烏古與雅同叶音作雅蓋古字烏也)
(鴉也雅也本一字也雅與下相叶始得其音魚以雅者言朱鷺之威儀魚魚雅雅也韓文元和聖德詩魚魚雅)
(雅本此丹鉛四錄曰茄音荷玄中記黃帝之臣有荆茄豐左傳注楚有茄人城張楫音荷藝苑巵言曰烏轉爲)
(鴉鴉轉爲雅茄下當作荷莖)
思悲翁
思悲翁唐思奪我美人侵以遇悲翁也但我思蓬首狗
逐狡兔食交君梟子五梟毌六拉沓高飛暮安宿(首一作蕞)
艾如張(艾與刈同說文云艾草也如讀爲而榖梁傳曰艾蘭以爲防置旃以爲轅門謂)
(因蒐狩以習武事也蘭香草也言艾草以爲田之大防是也)
艾而張羅夷於何行成之四時和山出黃雀亦有羅雀
以高飛奈雀何為此倚欲誰肯礞室
上之回(漢書曰孝武十四年匈奴入朝那蕭關遂至彭陽使騎兵入燒回中宫候騎至)
(雍甘泉回中地在安定其中有宫也武帝紀元封四年冬十月行幸雍祠五畤通回中道)
(遂北出蕭關吳競樂府解題曰漢武通回中道後數出遊幸焉沈建廣題曰漢曲皆美當)
(時之事按石關宫闕名近甘泉宫相如上林賦蹷石關歴封巒是也)
上之回所中益夏將至行將北以承甘泉宫寒暑德游
石關望諸國月支臣匈奴服令從百官疾驅馳千秋萬
歲樂無極
翁離(一曰擁離又曰雍離)
&KR1497;離趾中可築室何用葺之蕙用蘭&KR1497;離趾中
戰城南
戰城南死郭北野死不葬烏可食為我謂烏且為客豪
野死諒不葬腐肉安能去子逃水深激激蒲葦冥冥梟
騎戰鬭死駑馬裵回鳴梁築室何以南梁何北禾黍不
穫君何食願爲忠臣安可得思子良臣良臣誠可思朝
行出攻暮不夜歸(不穫宋書作而穫)
巫山高(樂府解題曰古辭言江淮水深無梁可度臨水遠望思歸而巳又有演巫山高)
(不詳所起)
巫山高高以大淮水深難以逝我欲東歸害梁不爲我
集無高曳水何梁湯湯回回臨水遠望泣下霑衣遠道
之人心思歸謂之何
上陵(古今樂錄曰漢章帝元和中有宗廟食舉六曲加重來上陵二曲爲上陵食舉後漢)
(書禮儀志曰正月上丁祠南郊次北郊明堂高廟世祖廟謂之五供禮畢以次上陵西都)
(舊有上陵東都之儀太官上食太常樂奏食舉古辭大略言神仙事不知與食舉曲同否)
上陵何美美下津風以寒問客從何來言從水中央桂
樹爲君船青絲爲君笮木蘭爲君櫂黃金錯其間滄海
之雀赤翅鴻白鴈隨山林乍開乍合曾不知日月明醴
泉之水光澤何蔚蔚芝爲車龍爲馬覽遨遊四海外甘
露初二年芝生銅池中仙人下來飲延壽千萬歲
將進酒(樂府解題曰古辭將進酒乘大白大略以飲酒放歌爲言)
將進酒乘大白辨加哉詩審博放故歌心所作同隂氣
詩悉索使禹良工觀者苦(加一作佳博宋書作搏記曰不學博依不能安詩博爲是)
君馬黃
君馬黃臣馬蒼二馬同逐臣馬良易之有騩蔡有赭美
人歸以南駕車馳馬美人傷我心佳人歸以北駕車馳
馬佳人安終極
芳樹
芳樹日月君亂如於風芳樹不上無心温而鵠三而爲
行臨蘭池心中懷我悵心不可匡目不可顧妬人之子
愁殺人君有他心樂不可禁王將何以如孫如魚乎悲
矣(愁宋書作悲以一作似)
有所思(古今樂錄漢太樂食舉第七曲亦用之不知與此同否)
有所思乃在大海南何用問遺君雙珠瑇瑁簪用玉紹
繚之聞君有它心拉雜摧燒之摧燒之當風揚其灰從
今巳往勿復相思相思與君絶雞鳴狗吠兄嫂當知之
妃呼豨秋風肅肅晨風颸東方須臾高知之(談藝錄曰樂府中有)
(妃呼豨伊阿那諸語本自亡義但補樂中之音)
雉子班
雉子班如此之干雉梁無以吾翁孺雉子知得雉子高
蜚止黃鵠蜚之以重王可思雄來蜚從雌視子趨一雉
雉子車大駕馬騰被王送行所中堯羊蜚從王孫行
聖人出
聖人出隂陽和美人出遊九河佳人來騑離哉何駕六
飛龍四時和君之臣明護不道美人哉宜天子免甘星
筮樂甫始美人子含四海
上邪(一作雅)
上邪我欲與君相知長命無絶衰山無陵江水爲竭冬
靁震震夏雨雪天地合乃敢與君絶
臨高臺
臨高臺以軒下有清水清且寒江有香草目以蘭黃鵠
高飛離哉翻關弓射鵠令我主壽萬年收中吾(劉履云收中吾)
(三字其義未詳疑曲調之餘聲如樂錄所謂羊無夷伊那阿之類)
遠如期(一曰遠期宋書樂志有晩芝曲沈約言舊史云詁不可解疑是漢遠期曲也古)
(今樂錄云漢大樂食舉曲有遠期至魏省之)
遠如期益如壽處天左側大樂萬歲與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增壽萬年亦誠哉
石流(宋書作石留以上宋書並冇曲字)
石流涼陽涼石水流爲沙錫以微河爲香向始&KR0008;冷將
風陽北逝肯無敢與于揚心邪懷蘭志金安薄北方開
留離蘭
古樂苑卷八
