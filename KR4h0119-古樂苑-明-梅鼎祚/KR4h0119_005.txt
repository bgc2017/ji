古樂苑卷五
明梅鼎祚編
郊廟歌辭(廟祀梁齊)(陳)(北周)(隋)
齊太廟樂歌
(南齊書樂志曰宋昇明中太祖為齊王令司馬禇淵造太廟登歌二章建元初詔黃門侍郎謝)
(超宗造廟樂歌詩十六章永明二年尚書殿中曹奏太祖高皇帝廟神室奏高德宣烈之舞未)
(有歌詩郊應須歌辭穆皇后廟神室亦未有歌辭案傅玄云登歌廟異其文饗神十室同辭此)
(議為允又尋漢世歌篇多少無定皆稱亊立文並多八句然後轉韻時有兩三韻而轉其例甚)
(寡張華夏侯湛亦同前式傅玄改韻頗數更傷簡節之美近世王韶之顔延之並四韻乃轉得)
(賖促之中顔延之謝莊作二廟歌皆各三章章八句此於序述功業詳略為宜今宜依之郊配)
(之日改降尊作王禮殊宗廟穆后母儀之化事異經綸此二歌為一章八句别奏事御奉行詔)
(可尚書令王儉造太廟二室及郊配辭古今樂錄曰梁何佟之周捨等議以為周禮牲出入奏)
(昭夏而齊氏仍宋儀注迎神奏昭夏牲出入更奏引牲樂乃以牲牢之樂用接祖宗之靈宋季)
(之失禮也)
肅咸樂(夕牲羣臣出入奏)謝超宗(下同章十六)
潔誠底孝孝感煙霜夤儀式序肅禮綿張金華樹藻肅
哲騰光殷殷升奏嚴嚴階庠匪椒匪玉是降是將懋分
神衷翊祐傳昌
引牲樂(牲出入奏)
肇祀嚴靈恭禮尊國達敬傳典結孝陳則芬滌既肅犧
牷既整聳誠流思端儀選景肆禮佇夜綿樂望晨崇席
皇鑒用饗明神(傳一作敷)
嘉薦樂(薦豆呈毛血奏)
清思眑眑閟寢微微恭言載感肅若有希芬俎具陳嘉
薦兼列凝馨煙颺分炤星哲睿靈式憑協我帝道上澄
五緯下陶八表(右夕牲歌辭)
昭夏樂(迎神奏)
涓辰選氣展禮恭祗重闈月洞層牖煙施載虚玉鬯載
受金枝天歌折饗雲舞罄儀神惟降止汎景凝羲帝華
永藹泯藻方摛
永至樂(皇帝入廟北門奏)
戲繇惟則姬經式序九司聯事八方承宇鑾迾静陳縵
樂具舉凝旒若慕傾璜載佇振振琁衛穆穆禮容載藹
皇步式&KR0008;帝蹤
登歌(太祝祼地奏)
清明既鬯大孝乃熙天儀睟愴皇心儼思既芬房豆載
潔牷牲鬱祼升禮鋗玉登聲茂對幽嚴式奉徽靈以享
以祀惟感惟誠(明一作容玉一作金)
凱容樂(皇祖廟陵丞神室奏)
國昭惟茂帝穆惟崇登祥緯遠締世景融紛綸睿緒菴
蔚王風明進厥始濬哲文終
凱容樂(皇祖太中大夫府君神室奏)
琁條夤蔚瓊源浚照懋矣皇烈載挺明劭永言敬思式
恭惟教休途良乂榮光有耀
凱容樂(皇祖淮隂令府君神室奏)
嚴宗正典崇享肇禋九章既飭三清既陳昭恭皇祖承
假徽神貞祐伊協卿藹是鄰
凱容樂(曾祖即丘令府君神室奏)
肅惟敬祀潔事參薌環袨像綴緬密絲簧明明烈祖尚
錫龍光粤雅于姬伊頌在商
凱容樂(皇祖太常卿府君神室奏)
神宮懋鄴明寢昌基德凝羽綴道鬯容辭假我帝緒懿
我皇維昭大之載國齊之祺
宣德凱容樂(皇考宣皇帝神室奏)
道閟期運義開藏用皇矣睿祖至哉攸縱循規烈炤襲
矩重芬德溢軒羲道懋炎雲
凱容樂(昭皇后神室奏)
月靈誕慶雲瑞開祥道茂淵柔德表徽章粹訓宸中儀
形宙外容蹈凝華金羽傳藹
永祚樂(皇帝還東壁上福酒奏)
構宸抗宇合軫齊文萬靈載溢百禮以殷朱絃繞風翠
羽停雲桂罇既滌瑶俎既薰升薦惟誠昭禮惟芬降祉
遥裔集慶氤氲
肆夏樂(送神奏)
禮既升樂以愉昭序溢幽饗餘人祇鬯敬教敷神光動
靈駕翔芬九垓鏡八鄉福無届祚無疆
休成樂(皇帝詣便殿奏)
睿孝式鬯饗敬爰徧諦容輟序佾文静縣辰儀聳蹕霄
衛浮鑾旒帟雲施翠華景摶恭惟尚烈休明再纏國猷
遠藹昌圖聿宣(徧一作偏縣一作懸)
太廟登歌禇淵(下同二章)
惟王建國設廟凝靈月薦流典時祀暉經瞻宸僾思雨
露追情簡日筮晷閟奠升文金罍渟桂沖幄舒薰備僚
肅列駐景開雲
至饗攸極睿孝惇禮具物咸潔聲香合體氣昭扶幽眇
慕躔遠迎絲驚促送佾留晚聖衷踐候節改增愴妙感
崇深英徽彌亮(聲香郭夲作馨聲)
高德宣烈樂(太祖高皇帝神室奏)王儉(下同三章)
悠悠草昧穆穆經綸乃文乃武乃聖乃神動龕危亂静
比斯民誕應休命奄有八夤握機肇運光啟禹服義滿
天淵禮昭地軸澤靡不懷威無不肅戎夷竭歡象來致
福偃風裁化暅日&KR0008;祥信星含曜秬草流芳七廟觀德
六樂宣章惟先惟敬是饗是將
穆德凱容樂(穆皇后神室奏)
太姒嬪周塗山儷禹我后嗣徽重規疊矩肅肅閟宮翔
翔雲舞有饗德馨無絶終古
明德凱容樂(高宗明皇帝神室奏)
多難固業殷憂啟聖帝宗讚武維時執競起柳獻祥百
堵興詠義雖祀夏功符受命遠無不懷邇無不肅其儀
濟濟其容穆穆赫矣君臨昭哉嗣服允王惟后膺此多
福禮以昭事樂以感靈八簋陳室六舞充庭觀德在廟
象德在形四海來祭萬國咸寧
梁宗廟登歌
(隋書樂志曰七曲四言皇帝初獻奏按太廟雅歌與郊明堂同用者皇雅滌雅牷雅諴雅第三)
(首並沈約撰)沈約
功高禮洽德尊樂備三獻具舉百司在位誠敬罔諐幽
明同致茫茫億兆無思不遂蓋之如天容之如地
殷兆玉筐周始邠王於赫文祖基我大梁肇土七十奄
有四方帝軒百祀人思未忘永言聖烈祚我無疆
有夏多罪殷人塗炭四海倒懸十室思亂自天命我殱
凶殄難既躍乃飛言登天漢爰饗爰祀福祿攸贊(祀郭作格)
犧象既飾罍俎斯具我鬱載馨黃流乃注峨峨卿士駿
奔是務佩上鳴階纓還拂樹悠悠億兆天臨日煦
猗歟至德光被黔首鑄鎔蒼昊甄陶區有肅恭三獻對
揚萬夀比屋可封含生無咎匪徒七百天長地久(肅郭作恪)
有命自天於皇后帝悠悠四海莫不來祭繁祉具膺八
神聳衛福至有兆慶來無際播此餘休于彼荒裔
祀典昭潔我禮莫違八簋充室六龍觧騑神宫肅肅靈
寢微微嘉薦既饗景福攸歸至德光被洪祚載輝
小廟樂歌
(隋書樂志曰梁又有小廟太祖太夫人廟非嫡故别立廟皇帝每祭太廟訖諸小廟亦以一太)
(牢如太廟禮)
舞歌
閟宫肅肅清廟濟濟於穆夫人固天攸啟祚我梁德膺
斯盛禮文㮰達嚮重檐丹陛飾我俎彛潔我粢盛躬事
奠饗推尊盡敬悠悠萬國具承兹慶大孝追遠兆庶攸
詠
登歌
光流者遠禮貴彌申嘉饗云備盛典必陳追養自夲立
愛惟親皇情乃慕帝服來尊駕齊六轡旂耀三辰感兹
霜露事彼冬春以斯孝德永被烝民
陳太廟舞辭
(隋書樂志曰陳初並用梁樂惟改七室舞辭)
凱容舞(皇祖步兵府君神室奏)周弘讓(下同)
於赫皇祖宫牆高嶷邁彼厥初成兹峻極縵樂簡簡閟
寢翼翼祼饗若存惟靈靡測
凱容舞(皇祖正員府君神室奏)
昭哉上德浚彼洪源道光前訓慶流後昆神猷緬邈清
廟斯存以享以祀惟祖惟尊(惟郭作是)
凱容舞(皇祖懷安府君神室奏)
選辰崇饗飾禮嚴敬靡愛牲牢兼馨粢盛明明列祖龍
光遠映肇我王風形斯舞詠
凱容舞(皇高祖安成府君神室奏)
道遥積慶德遠昌基永言祖武致享從思九章停列八
舞廻墀靈其降止百福來綏
凱容舞(皇曾祖太常府君神室奏)
肇迹締基義標鴻篆恭惟載德瓊源方闡享薦三清筵
陳四璉增我堂構式敷帝典
景德凱容舞(皇祖景皇帝神室奏)
皇祖執德長發其祥顯仁藏用懷道韜光寧斯閟寢合
此蕭薌永昭貽厥還符翦商
武德舞(皇考高祖武皇帝神室奏)
烝哉聖祖撫運升離道周經緯功格玄祇方軒邁扈比
舜陵媯緝熙是詠欽明在斯雲雷遘屯圖南共舉大定
揚越震威衡楚四奥宅心九疇還敘景星出翼非雲入
呂德暢容辭慶昭羽綴於穆清廟載揚徽烈嘉玉既陳
豐盛斯潔是將是享鴻猷無絶
北齊享廟樂辭
陸卬等奉詔撰
肆夏樂(先祀一日夕牲羣臣入奏三公出進&KR0827;羣臣入羣官出並奏肆夏辭同)
霜凄雨暢烝哉帝心有敬其祀肅事惟歆昭昭車服濟
濟衣簪鞠躬貢酎磬折奉琛差以五列和以八音式祗
王度如玉如金
高明登歌樂(迎神奏)
日卜惟吉辰擇其良奕奕清廟黼黻周張大呂為角應
鍾為羽路鼗隂竹德歌昭舞祀事孔明百神允穆神心
乃顧保兹介福
昭夏樂(牲出入奏)
大祀云事獻奠有儀既歌既展贊顧迎犧執從伊竦芻
飾惟慄俟用於庭將升於室且握且騂以致其誠惠我
貽頌降祉千齡
昭夏樂(薦毛血奏)
緬彼遐慨悠然永思留連七享纏綿四時神升魄沈靡
聞靡見隂陽載俟臭聲兼薦祖考其鍳言萃王休降神
敷錫百福是由
皇夏樂(進熟皇帝入北門奏詣東陛升殿並奏皇夏辭同)
齊居嚴殿夙駕層闈車輅垂彩旒衮騰輝聳誠載仰翹
心有慕洞洞自形斤斤表步閟宮有邃神道依稀孝心
緬邈爰屬爰依
登歌樂(太祝祼地奏)
太室窅窅神居宿設鬱鬯惟芬珪璋惟潔彛斝應時龍
蒲代用藉茅無咎福禄攸降端感會事儼思修禮齊齊
勿勿俄俄濟濟
登歌樂(皇帝升殿殿上作)
我祠我祖永惟厥先炎農肇聖靈祉蟬聯霸圖中造帝
業方宣道昌基構撫運承天奄家六合爰光八埏尊神
致禮孝思惟纏寒來暑反惕薦在年匪敬伊慕備物不
愆設簴設業鞉鼓填填辟公在位有容伊虔登歌啟佾
下管應懸厥容無爽幽明肅然誠帀厚地和達穹玄既
調風雨載協山川周庭有列湯孫永延教聲惟被邁後
光前
始基樂恢祚舞(皇帝初獻六世祖司空公神室奏)
克明克俊祖武惟昌業弘營土聲被海方有流厥德終
耀其光明神幽贊景祚攸長
始基樂恢祚舞(五世祖吏部尚書神室奏)
顯允盛德隆我前構瑶源彌瀉瓊根愈秀誕惟有族丕
緒克茂大業崇新洪基增舊
始基樂恢祚舞(高祖秦州使君神室奏)
祖德丕顯明喆知機豹變東國鵲起西歸禮申官次命
改朝衣敬思孝享多福無違
始基樂恢祚舞(曾祖太尉武貞公神室奏)
兆靈有業潛德無聲韜光戢耀貫幽洞冥道弘舒卷施
博藏行緬追歲事夜遽不寧
始基樂恢祚舞(祖文穆皇帝神室奏)
皇皇祖德穆穆其風語嘿自巳明叡在躬荷天之錫聖
表克隆高山作矣寶祚其崇離光旦旦載煥載融感薦
惟永神保無窮
武德樂昭烈舞(高祖神武皇帝神室奏)
天造草昧時難糾紛孰拯斯溺靡救其焚大人利見緯
武經文顧指維極吐吸風雲開天闢地峻嶽夷海冥工
掩迹上德不宰神心有應龍化無待義征九服仁兵告
凱上平下成靡或不寧匪王伊帝偶極崇靈享親則孝
潔祀惟誠禮備樂序肅贊神明
文德樂宣正舞(文襄皇帝神室奏)
聖武丕基叡文顯統眇哉神啟鬱矣天縱道則人弘德
云邁種昭冥咸叙崇深畢綜自中徂外經朝庇野政反
淪風威還缺雅旁作穆穆格於上下維享維宗來鑒來
假
文正樂光大舞(顯祖文宣皇帝神室)
玄歷巳謝蒼靈告期圖璽有屬揖讓惟時龍升虎變弘
我帝基對揚穹昊實啟雍熙欽若皇猷永懷王度欣賞
斯穆威刑允措軌物俱宣憲章咸布俗無邪指下歸正
路茫茫九域振以乾綱混通華裔配括天壤作禮視德
列樂傅響薦祀惟虔衣冠載仰(虎隋書作獸)
皇夏樂(皇帝還東壁飲福酒奏)
孝心翼翼率禮兢兢時洗時薦或降或升在堂在戸載
湛載凝多品斯奠備物攸膺蘭芬敬挹玉俎恭承受祭
之祜如彼岡陵
高明樂(送神奏)
仰榱桷慕衣冠禮云罄祀將闌神之駕紛奕奕乘白雲
無不適窮昭域極幽塗歸帝祉眷皇都
皇夏樂(帝詣便殿奏)
禮行斯畢樂奏以終受嘏先退載暢其衷鑾軒循轍麾
旌復路光景徘徊絃歌顧慕靈之相矣有錫無疆國圖
日競家歷天長
周宗廟歌辭
皇夏(皇帝入廟門奏)庾信(下同)
肅肅清廟巖巖寢門欹器防滿金人戒言應&KR0615;懸鼓崇
牙樹羽階變升歌庭紛象舞閒安象設緝熙清奠春鮪
初登新蓱先薦僾然入室儼乎其位悽愴履之非寒之
謂(其郭作在)
昭夏(降神奏)
永維祖武潛慶靈長龍圖革命鳳歷歸昌功移上墋德
耀中陽清廟肅肅猛虡煌煌曲高大夏聲和盛唐牲牷
蕩滌蕭合馨香和鑾戾止振鷺來翔永敷萬國是則四
方
皇夏(俎入皇帝升階奏)
年祥辨日上協龜言奉酎承列來庭駿奔雕禾飾斝翠
羽承樽敬殫如此恭惟執燔
皇夏(皇帝獻皇高祖奏)
慶緒千重秀鴻源萬里長無時猶戢翼有道故韜光盛
德必有後仁義終克昌明星初肇慶大電久呈祥
皇夏(皇帝獻皇曾祖德皇帝奏)
克昌光上烈基聖穆西藩崇仁高涉渭積德被居原帝
圖張往迹王業茂前尊重芬德陽廟疉慶夀陵園百靈
光祖武千年福孝孫
皇夏(皇帝獻皇祖太祖文皇帝奏)
雄圖屬天造宏略遇羣飛風雲猶聽命龍躍遂乘機百
二當天險三分拒樂推函谷風塵散河陽氛霧晞濟弱
淪風起扶危頽運歸地紐崩還正天樞落更追原祠乍
超忽畢隴或綿微終封三尺劍長卷一戎衣
皇夏(皇帝獻文宣皇太后奏)
月靈興慶沙祥發源功参禹迹德贊堯門言容典禮褕
狄徽章儀形温德令問昭陽日月不居歲時晼晚瑞雲
纏心閟宫惟遠
皇夏(皇帝獻閔皇帝奏)
龍圖基代德天步屬艱難謳歌還受瑞揖讓乃登壇升
輿芒刺重入位據關寒卷舒雲汎濫遊揚日浸微出鄭
終無反居桐竟不歸祀夏今惟舊尊靈諡更追
皇夏(皇帝獻明皇帝奏)
若水逢降君窮桑屬惟政丕哉馭帝籙鬱矣當天命方
定五雲官先齊八風令文昌氣似珠太史河如鏡南宫
學巳開東觀書還聚文辭金石韻毫翰風飈豎清室桂
馮馮齊房芝詡詡寧思玉管笛空見靈衣舞
皇夏(皇帝獻高祖武皇帝奏)
南河吐雲氣北斗降星辰百靈咸仰德千年一聖人書
成紫微動律定鳳凰馴六軍命西土甲子陳東隣戎衣
此一定萬里更無塵煙雲同五色日月並重輪流沙既
西静蟠木又東臣凱樂聞朱雁鐃歌見白麟今為六代
祀還得九疑賓
皇夏(皇帝還東壁飲福酒奏)
禮殫祼獻樂極休成長離前掞宗祀文明縮酌浮蘭澄
罍合鬯磬折禮容旋廻靈貺受釐撤俎飲福移樽惟光
惟烈文子文孫
皇夏(皇帝還便坐奏)
庭闋四始筵終三薦顧步階墀徘徊餘奠六龍矯首七
萃警途鼓移行漏風轉相烏翼翼從事綿綿四時惟神
降嘏永言保之
大祫樂歌(二首餘同宗廟時享)
昭夏(降神奏)
律在夾鍾服居蒼衮杳杳清思綿綿長遠就祭於合班
神於本來庭有序助祭有章樂舞六代賓歌二王和鈴
以節鞗革斯鏘齊宮饌玉鬱斝浮金洞庭鐘鼓龍門瑟
琴其樂巳變惟神是臨
登歌奠(玉帛奏)
神惟顯思不言而令玉帛之禮敢陳莊敬奉如弗勝薦
如受命交於神明慤於言行
隋太廟歌
(隋書樂志曰先是高祖遣内史侍郎李元操直内使省盧思道等列清廟歌辭十二曲令齊樂)
(人曹妙達於太廟教習以代周歌其初迎神七言象元基曲獻奠登歌六言象傾杯曲送神禮)
(畢五言象行天曲至是弘等但改其聲合於鐘律而辭經勑定不敢易之至仁夀元年煬帝初)
(爲太子從饗於太廟聞而非之乃上言曰清廟歌辭文多浮麗不足以述宣功德請更議定扵)
(是制詔吏部尚書竒章公弘開府儀同三司領太子洗馬柳顧言秘書丞攝太常少卿許善心)
(内史舍人虞世基禮部尚書蔡徵等更詳故實創製雅樂歌辭大業元年煬帝又詔修高廟樂)
(後復難於改作其議竟寢惟新造高祖廟歌九首今亡)
迎神歌
務本興教尊神體國霜露感心享祀陳則官聯式序奔
走在庭几筵結慕祼獻惟誠嘉樂載合神其降止永言
保之錫以繁祉
登歌
孝熙嚴祖師象敬宗惟皇肅肅有來雍雍雕梁霞複繡
橑雲重觀德自感奉璋伊恭彛斝盡飾羽綴有容升歌
發藻景福來從
俎入歌(郊丘社廟同)
祭本用初祀由功舉駿奔咸會供神有序明酌盈樽豐
犧實俎幽全既薦繢錯維旅享由明德香非稷黍載流
嘉慶克固鴻緒
皇高祖太原府君歌
締基發祥肇源興慶廼仁迺哲克明克令庸宣國圖善
流人詠開我皇業七百同盛
皇曾祖康王歌
皇條俊茂帝系靈長豐功疉軌厚利重光福由善積代
以德彰嚴恭盡禮永錫無疆
皇祖獻王歌
盛才必達丕基增舊涉渭同符遷邠等構弘風邁德義
高道富神鑒孔昭王猷克懋(渭隋書作魏)
皇考太祖武元皇帝歌
深仁冥著至道潛敷皇矣太祖耀名天衢翦商隆祚奄
宅隋區有命既集誕開靈符
飲福酒歌(郊丘社廟同)
神道正直祀事有融肅雍備禮莊敬在躬羞燔巳具奠
酹將終降祥惟永受福無窮
送神歌
饗禮具利事成佇旒冕肅簮纓金奏終玉俎撤盡孝敬
窮嚴潔人祇分哀樂半降景福憑幽贊
古樂苑卷五
