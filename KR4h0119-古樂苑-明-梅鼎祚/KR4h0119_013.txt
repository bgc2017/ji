古樂苑卷十三
明梅鼎祚編
横吹曲辭(二梁)(陳)
梁鼓角横吹曲
(古今樂錄曰梁鼓角横吹曲有企喻瑯琊王鉅鹿公主紫騮馬黃淡思地驅樂雀勞利慕容垂)
(隴頭流水等歌三十六曲二十五曲有歌有聲十一曲有歌是時樂府胡吹舊曲有大白淨皇)
(太子小白淨皇太子雍臺㯓臺胡遵利羝女淳于王捉搦東平劉生單廸歴魯爽半和企喻北)
(敦胡度來十四曲三曲有歌十一曲亡又有隔谷地驅樂紫騮馬折楊柳幽州馬客吟慕容家)
(自魯企由谷隴頭魏高陽王樂人等歌二十七曲合前三曲凡三十曲總六十六曲江淹横吹)
(賦云奏白臺之二曲起關山之一引採菱謝而自罷綠水慙而不進則白登闕山又是三曲按)
(歌辭有木蘭一曲不知起於何代也)
企喻歌辭(古今樂錄曰企喻歌四首本北歌唐書樂志曰北狄樂其可知者鮮卑吐)
(谷渾部落稽三國皆馬上樂也後魏樂府始有北歌即所謂真人代歌是也大都時命掖)
(庭宫女晨夕職之周隋世與西涼樂雜奏今存者五十三章其名可解者六章慕容可汗)
(吐谷渾部落稽鉅鹿公主白淨皇太子企喻也其不可解者咸多可汗之辭北虜之俗呼)
(主為可汗吐谷渾又慕容别種如此歌是燕魏之際鮮卑歌也其詞虜音竟不可曉梁胡)
(吹又有大白淨皇大子小白淨皇太子企喻等曲隋鼓吹有白淨皇太子曲與北歌校之)
(其音皆異又有半和企喻北敦盖曲之變也四曲曲四解)
男兒欲作健結拌不須多鷂子經天飛羣雀兩向波
放馬大澤中草好馬著臕牌子鐡裲襠&KR3127;鉾鸐尾條
前行看後行齊著鐡裲襠前頭看後頭齊著鐡&KR3127;鉾
男兒可憐蟲出門懷死憂尸喪狹谷中白骨無人收(古今)
(樂錄云是符融詩本云深山解谷口把谷無人收)頭毛墮落魄飛揚百草頭(或云)
(後又有此二句)
瑯琊王歌辭(八曲曲四解)
新買五尺刀懸著中梁柱一日三摩娑劇於十五女
瑯琊復瑯琊瑯琊大道王陽春二三月單衫繡裲襠
東山看西水水流盤石間公死姥更嫁孤兒甚可憐
瑯琊復瑯琊瑯琊大道王鹿鳴思長草愁人思故鄉
長安十二門光門最妍雅渭水從壟來浮遊渭橋下
瑯琊復瑯琊女郎大道王孟陽三四月移鋪逐陰涼(或又)
(有云盛冬十一月就女覓凍漿)
客行依主人願得主人彊猛虎依深山願得松柏長
懀馬高纏鬃遥知身是龍誰能騎此馬唯有廣平公(晉書)
(載記廣平公姚弼興之子泓之弟也)
鉅鹿公主歌辭(唐書樂志曰梁有鉅鹿公主歌似是姚萇時歌其詞華音與北)
(歌不同三曲曲四解)
官家出遊雷大鼓細乘犢車開後戶
車前女子年十五手彈琵琶玉節舞
鉅鹿公主殷照女皇帝陛下萬幾主
紫騮馬歌辭(吳競曰此詩晉宋人樂奏之首增四句名紫騮焉十五從軍征以下)
(是古詩六曲曲四解)
燒火燒野田野鴨飛上天童男娶寡婦壯女笑殺人
高高山頭樹風吹葉落去一去數千里何當還故處
十五從軍征八十始得歸道逄鄉里人家中有阿誰
遥看是君家松柏冡纍纍兔從狗竇入雉從梁上飛
中庭生旅榖井上生旅蔡舂榖持作飯採葵持作羹
羹飯一時熟不知飴阿誰出門東向看淚落沾我衣
紫騮馬歌(古今樂錄曰與前曲不同)
獨柯不成樹獨樹不成林念郎錦裲襠恒長不忘心
黃淡思歌辭(古今樂錄曰思音相思之思按李延年造横吹曲二十八解有黃覃)
(子不知與此同否四曲曲四解)
歸歸黃淡思逐郎還去來歸歸黃淡百逐郎何處索
心中不能言復作車輪旋與郎相知時但恐傍人聞
江外何鬱拂龍洲廣州出象牙作帆檣綠絲作幃繂
綠絲何葳蕤逐郎歸去來
地驅樂歌辭(古今樂錄曰側側力力以下入句是今歌有此曲四曲曲四解)
青青黃黃雀石穨唐槌殺野牛押殺野羊
驅羊入谷自羊在前老女不嫁蹋地喚天
側側力力念君無極枕郎左臂隨郎轉側
摩捋郎鬚看郎顔色郎不念女不可與力(或云各自努力)
地驅樂歌(古今樂錄曰與前曲不同)
月明光光星欲墮欲來不來早語我
雀勞利歌辭(一曲曲四解)
雨雪霏霏雀勞利長胔飽滿短胔飢
慕容垂歌辭(晉書載記曰慕容本名缺尋以䜟記乃去夬以垂為名慕容雋僣號)
(封垂為吳王徙鎮信都太元八年自稱燕王三曲曲四解)
慕容攀墻視吳軍無邊岸我身分自當枉殺墻外漢
慕容愁憤憤燒香作佛會願作墻裏燕高飛出墻外
慕容出墻望吳軍無邊岸咄我臣諸佐此事可惋歎
隴頭流水歌辭(古今樂錄曰樂府有此歌曲解多於此按漢横吹曲有隴頭而)
(亡其辭三曲曲四解)
隴頭流水流離西下念吾一身飄曠野
西上隴阪羊腸九回山高谷深不覺脚酸
手攀弱枝足踰弱泥
隴頭歌辭
隴頭流水流離山下念吾一身飄然曠野
朝發欣城暮宿隴頭寒不能語舌卷入㗋
隴頭流水鳴聲幽咽遥看秦川心肝斷絶
隔谷歌(古今樂錄曰前云無辭樂工有辭如此)
兄在城中弟在外弓無弦箭無括食糧乏盡若為活救
我來救我來
隔谷歌(郭本别列在後今從左本附此)古辭
兄為俘虜受困辱骨露力疲食不足弟為官吏馬食粟
何惜錢刀來我贖
淳于王歌
肅肅河中育育熟須含黃獨坐空房中思我百媚郎
百媚在城中千媚在中央但使心相念高城何所妨
東平劉生歌
東平劉生安東子樹木稀屋裏無人看阿誰
捉搦歌(四曲)
粟榖難舂付石臼敝衣難護付巧婦男兒千凶飽人手
老女不嫁只生口
誰家女子能行步反著裌襌後裙露天生男女共一處
願得兩箇成翁嫗
華陰山頭百丈井下有流水徹骨冷可憐女子能照影
不見其餘見斜領
黃桑柘屐蒲子履中央有系兩頭繫小時憐母大憐婿
何不早嫁論家計(系一作絲)
折楊柳歌辭(瑟調有折楊柳行左克明云舊本五解後又有三解非也乃别曲耳)
上馬不捉鞭反折楊柳枝蹀座吹長笛愁殺行客兒
腹中愁不樂願作郎馬鞭出入擐郎臂蹀座郎膝邊
放馬兩泉澤忘不著連羈擔鞍逐馬走何得見馬騎
遥看孟津河楊柳鬱婆娑我是虜家兒不解漢兒歌
健兒須快馬快馬須健兒䟤䟦黃塵下然後别雄雌
折楊柳枝歌(郭本別列在後四曲曲四解)
上馬不捉鞭反拗楊柳枝下馬吹長笛愁殺行客兒
門前一株棗歲歲不知老阿婆不嫁女那得孫兒抱
敕敇何力力女子臨窗織不聞機杼聲唯聞女歎息(此與)
(下問女二句木蘭詩中語)
問女何所思問女何所憶阿婆許嫁女今年無消息
幽州馬客吟歌辭(五曲曲四解)
快馬常苦瘦勦兒常苦貧黃禾起羸馬有錢始作人
熒熒帳中燭燭滅不久停盛時不作樂春花不重生
南山自言高只與北山齊女兒自言好故入郎君懷
郎著紫袴褶女著綵裌裙男女共燕遊黃花生後園
黃花鬱金色綠蛇銜珠丹辭謝牀上女還我十指環
慕容家自魯企由谷歌(一曲四解)
郎在千重樓女在九重閣郎非黃鷂子那得雲中雀
高陽樂人歌(古今樂錄曰魏高陽王樂人所作也又有白鼻騧出此二曲曲四解)
可憐白鼻騧相將入酒家無錢但共飲畫地作交賖
何處䑜觴來兩頰色如火自有桃花容莫言人勸我
白鼻騧後魏溫子昇
少年多好事攬轡向西都相逄狹斜路駐馬詣當壚
雍臺梁武帝
日落登雍臺佳人殊未來綺窗蓮花掩網戶琉璃開䒠
茸臨紫桂蔓延交青苔月歿光陰盡望子獨悠哉
同前吳均
雍臺十二樓樓樓鬱相望隴西飛狐口白日盡無光
木蘭詩(二首古今樂錄曰木蘭不知名詐作男子代父征行其辭最苦言萬里赴戎機)
(關山度若飛相和曲有度關山類此浙江西道觀察使兼御史中丞韋元甫續附入)
唧唧復唧唧木蘭當戶織不聞機杼聲唯聞女歎息問
女何所思問女何所憶女亦無所思女亦無所憶昨夜
見軍帖可汗大點兵軍書十二卷卷卷有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭旦辭爺孃去
暮宿黃河邊不聞爺孃喚女聲但聞黃河流水鳴濺濺
旦辭黃河去暮至黑山頭不聞爺孃喚女聲但聞燕山
胡騎鳴啾啾萬里赴戎機關山度若飛朔氣傳金柝寒
光照鐡衣將軍百戰死壯士十年歸歸來見天子天子
坐明堂策勲十二轉賞賜百千彊可汗問所欲木蘭不
用尚書郎願馳千里足送兒還故鄉爺孃聞女來出郭
相扶將阿姊聞妹來當戶理紅粧小弟聞姊來磨刀霍
霍向猪羊開我東閣門坐我西間牀脫我戰時袍著我
舊時裳當窗理雲鬢挂鏡帖花黃出門看火伴火伴皆
驚忙同行十二年不知木蘭是女郎雄兔脚撲朔雌兔
眼迷離雙兔傍地走安能辨我是雄雌(唧唧復唧唧一作促織何唧唧)
(旦一作朝至一作宿賞賜一作賜物可汗問所欲木蘭不用尚書郎一作欲與木蘭賞不願尚書郎願馳千里)
(足酉陽襍俎云願借明駝千里足阿姊聞妺來一作阿妺聞姊來挂一作對皆作始朔作握迷作彌雙作兩)
木蘭抱杼嗟借問復為誰欲聞所慽慽感激彊其顔老
父隸兵籍氣力日衰耗豈足萬里行有子復尚少胡沙
沒馬足朔風裂人膚老父舊羸病何以彊自扶木蘭代
父去秣馬僃戎行易却紈綺裳洗却鉛粉粧馳馬赴軍
幕慷慨㩦干將朝屯雪山下暮宿青海傍夜襲燕支虜
更㩦于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧昔為列
士雄今復嬌子容親戚持酒賀父母始知生女與男同
門前舊軍都十年共﨑嶇本結兄弟交死戰誓不渝今
也見木蘭言聲雖是顔貎殊驚愕不敢前歎重徒嘻吁
世有臣子心能如木蘭節忠孝兩不渝千古之名焉可
滅(古文苑作唐人木蘭詩)
横吹曲陳江總
簫聲鳳臺曲洞吹龍鍾管鏜鎝漁陽摻怨抑胡笳斷
古樂苑卷十三
