古樂苑卷二十二
明梅鼎祚編
相和歌辭(楚調曲)
楚調曲
(古今樂錄曰王僧虔技錄楚調曲有白頭吟行泰山吟行梁甫吟行東武琵琶吟行怨詩行其)
(器有笙笛弄節琴筝琵琶瑟七種張永錄云未歌之前有一部弦又在弄後又有但曲七曲廣)
(陵散黃老彈飛引大胡笳鳴小胡笳鳴鵾雞遊弦流楚窈窕並琴筝笙筑之曲王錄所無也其)
(廣陵散一曲今不傳)
白頭吟(二首五解行古今樂錄曰王僧虔技錄云白頭吟歌古皚如山上雪篇西京)
(雜記曰司馬相如將聘荗陵人女為妾卓文君作白頭吟以自絶相如乃止樂府解題曰)
(古辭云皚如山上雪皎若雲間月又云願得一心人白頭不相離始言良人有兩意故來)
(與之相决絶次言别於溝水之上叙其本情終言男兒重意氣何用於錢刀若鮑照張正)
(見虞世南皆自傷清直芬馥而遭鑠金玷玉之謗君恩以薄與古文近焉一說云白頭吟)
(疾人相知以新間舊不能至於白首故以為名)漢卓文君
皚如山上雪皎若雲間月聞君有兩意故來相決絶(一解)
平生共城中何嘗斗酒會今日斗酒會明旦溝水頭蹀
躞御溝上溝水東西流(二解)郭東亦有樵郭西亦有樵兩
樵相推與無親為誰驕(三解)淒淒重淒淒嫁娶亦不啼願
得一心人白頭不相離(四解)竹竿何嫋嫋魚尾何簁簁男
兒欲相知何用錢刀為&KR0008;如馬噉萁川上高士嬉今日
相對樂延年萬歲期(五解&KR0008;右一曲晉樂所奏如下或有五字)
皚如山上雪皎若雲間月聞君有兩意故來相決絶今
日斗酒會明旦溝水頭蹀躞御溝上溝水東西流淒淒
復淒淒嫁娶不須啼願得一心人白頭不相離竹竿何
嫋嫋魚尾何簁簁男兒重意氣何用錢刀為(右一曲本辭)
同前(陳徐堪有班去趙姬升出此)宋鮑照
直如朱絲繩清如玉壺冰何慙宿昔意猜恨坐相仍人
情賤恩舊世路逐衰興毫髮一為瑕丘山不可勝食苖
實碩鼠點白信蒼蠅鳬鵠遠成美薪芻前見凌申黜褒
女進班去趙姬升周王日淪惑漢帝益嗟稱心賞固難
恃貌恭豈易憑古來共如此非君獨撫膺
同前陳張正見
平生懷直道桂松比貞風語默妍蚩際沈浮毁譽中讒
新恩易盡情去寵難終彈珠金市側抵玉崑山東含香
老顔駟執戟異揚雄惆悵崔亭伯幽憂馮敬通王嬙沒
故塞班女棄深宫春苔封履跡秋葉奪粧紅顔如花落
槿鬢似雪飄蓬此時積長歎傷年誰復同(崑一作舂積一作即)
班去趙姬升陳徐堪
班姬與飛燕俱侍漢王宫不意恩情歇偏將衰草同香
飛金輦外苔上玉階中今日悲團扇非是為秋風
泰山吟(古今樂錄曰王僧虔技錄有泰山吟行今不歌樂府解題曰泰山吟言人死精)
(魄歸於泰山亦薤露蒿里之類也)晉陸機
泰山一何高迢迢造天庭峻極周已遠曾雲鬱冥冥梁
甫亦有館蒿里亦有亭幽塗延萬鬼神房集百靈長吟
泰山側慷慨激楚聲
同前宋謝靈運
岱宗秀維岳崔崒刺雲天岞崿既嶮巇觸石輒芊緜登
封瘞崇壇降禪藏肅然石閭何晻藹明堂祕靈篇(芊緜一作)
(千眠)
梁甫吟(古今樂錄曰王僧虔技錄有梁甫吟行今不歌謝希逸琴論曰諸葛亮作梁甫)
(吟陳武别傳曰武常騎驢牧羊諸家牧豎十數人或有知歌謠者武遂學泰山梁甫吟幽)
(州馬客吟及行路難之屬蜀志曰諸葛亮好為梁甫吟然則不起於亮矣李勉琴說曰梁)
(甫吟曾子撰琴操曰曾子耕泰山之下天雨雪凍旬月不得歸思其父母作梁山歌蔡邕)
(琴頌曰梁甫悲吟周公越裳注梁甫山名在泰山下梁甫吟蓋言人死葬此山亦葬歌也)
(又有泰山梁甫吟與此頗同按晏子曰公孫捷田開疆古冶子事景公勇而無禮晏子言)
(於公餽之二桃曰三子計功而食桃公孫捷曰吾再搏隠虎功可以食田曰吾杖兵而御)
(三軍者再功可以食古冶子曰君當濟河黿銜左驂冶潜行水底逆流百步從流九里得)
(黿頸功可以食二子曰吾勇不若子功不逮子取桃不讓是貪也然而不死無勇也刎頸)
(而死冶曰二子死之冶獨不逮又刎頸而死西溪叢語曰李善陸詩註蔡邕琴頌云梁甫)
(悲吟不知名為梁父吟何義張衡四愁詩云欲往從之梁甫艱注云泰山東嶽也君有德)
(則封此山願輔佐君王致於有德而為小人讒邪之所阻梁父泰山下小山名諸葛亮好)
(為梁父吟恐取此意)蜀諸葛亮
步出齊城門遥望蕩隂里里中有三墳纍纍正相似問
是誰家墓田疆古冶子力能排南山文能絶地紀一朝
被讒言二桃殺三士誰能為此謀國相齊晏子(遙望蕩隂里解)
(題作追望隂陽里青州有隂陽里田疆古治子解題作田強固野子墳一作墓子一作民紀一作理)
同前晉陸機
玉衡既已驂羲和若飛凌四運循環轉寒暑自相承冉
冉年時暮迢迢天路徵招搖東北指大火西南升悲風
無絶響玄雲互相仍豐冰憑川結零露彌天凝年命時
相逝慶雲鮮克乘履信多愆期思順焉足憑慷慨臨川
響非此孰為興哀吟梁甫巔慷慨獨撫膺(既一作固冰一作水零一)
(作寒又作霜慷慨一作愾愾)
同前梁沈約
龍駕有馳策日御不停隂星籥亟迴變氣化坐盈侵寒
光稍眇眇秋塞日沈沈高窗久餘火傾河駕騰參飈風
折暮草驚籜霣層林時雲靄空遠淵水結清深奔樞豈
易紐珠庭不可臨懷仁每多意履順孰能禁露清一唯
促緩志且移心哀歌步梁甫歎絶有遺音(塞一作色籜一作竿雲集)
(作雨)
同前陳陸瓊
臨淄佳麗地年少習名倡似笑唇朱動非愁眉翠揚掩
抑隨竽轉和柔會瑟張輕扇屢迴指飛塵亟繞梁寄言
諸葛相此曲乍難忘(年少一作少小)
泰山梁甫行(樂府解題曰曹植改泰山梁甫為八方)
魏陳思王植
八方各異氣千里殊風雨劇哉邊海民寄身於草墅妻
子象禽獸行止依林阻柴門何蕭條狐兔翔我宇(後闕)
東武吟行(古今樂錄曰王僧虔技錄有東武吟行今不歌左思齊都賦注云東武太)
(山皆齊之土風弦歌謳吟之曲名也通曲曰漢有東武郡今高密諸城縣是也)
晉陸機
投跡短世間高步長生闈濯髮冒雲冠浣身被羽衣飢
從韓衆餐寒就佚女棲(浣一作洗)
同前宋鮑照
主人且勿喧賤子歌一言僕本寒鄉士出身蒙漢恩始
隨張校尉召募到河源後逐李輕車追虜出塞垣密途
亘萬里寧歲猶七奔肌力盡鞍甲心思歴涼温將軍既
下世部曲亦罕存時事一朝異孤績誰復論少壯辭家
去窮老還入門腰鐮刈葵藿倚杖牧雞豚昔如韝上鷹
今似檻中猿徒結千載恨空負百年怨弃席思君幄疲
馬戀君軒願垂晉主惠不愧田子魂(召一作占牧一作收結一作積)
同前梁沈約
天德深且曠人世賤而浮東枝裁拂景西壑已停輈逝
辭金門寵去飲玉池流霄轡一永矣俗累從此休
怨詩行(琴操卞和得玉璞以三獻楚封為陵陽矦辭不受而作怨歌班婕妤怨詩行序)
(漢成帝班婕妤失寵求供養太后於長信宫乃作怨詩以自傷託辭於紈扇云郭本分怨)
(詩行怨詩怨歌行為三類今從之怨詩行古辭言人命難常不如遊心恣欲也一曰怨詩)
(行歌陳思而下多言弃妻怨女大略祖班婕妤怨歌行之意惟阮瑀怨詩與此意合)
古辭
天德悠且長人命一何促百年未幾時奄若風吹燭嘉
賓難再遇人命不可續齊度遊四方各繫太山錄人間
樂未央忽然歸東嶽當須盪中情遊心恣所欲
同前(二首七解王古今樂錄曰怨詩行歌東阿明月照高樓一篇)
魏陳思王植
明月照高樓流光正徘徊上有愁思婦悲歎有餘哀(一解)
借問歎者誰自云宕子妻夫行踰十載賤妾常獨棲(二解)
念君過於渴思君劇於飢君為高山柏妾為濁水泥(三解)
北風行蕭蕭烈烈入吾耳心中念故人淚隨不能止(四解)
浮沈各異路會合當何諧願作東北風吹我入君懷(五解)
君懷常不開賤妾當何依恩情中道絶流止任東西(六解)
我欲竟此曲此曲悲且長今日樂相樂别後莫相忘(六解)
(右一曲晉樂所奏作君為一作君作相一桐)
明月照高樓流光正徘徊上有愁思婦悲歎有餘哀借
問歎者誰言是宕子妻君行踰十年孤妾常獨栖君若
清路塵妾若濁水泥浮沈各異勢會合何時諧願為西
南風長逝入君懷君懷時不開妾心當何依(右一曲本辭即七哀)
(詩)
同前晉梅陶
庭植不材柳苑育能鳴鶴鼓枝遊畦畝栖釣一丘壑最
悅朝敷榮夕乘南音客晝立薄遊景暮宿漢隂魄庇身
蔭王猷罷蹇反幻迹
同前
明月照高樓含君千里光巷中情思滿斷絶孤妾腸悲
風盪帷帳瑶翠坐自傷妾心依天末思與浮雲長嘯歌
視秋草幽葉豈再揚暮蘭不待歲離華能幾芳願作張
女引流悲繞君堂君堂嚴且祕絶調徒飛揚
明月照高樓梁武帝
圓魄當虚闥清光流思延延思照孤影悽怨還自憐臺
鏡早生塵匣琴又無弦悲慕屢傷節離憂亟華年君如
東扶景妾似西柳煙相去既路迥明晦亦殊懸願為銅
鐵轡以感長樂前
怨詩魏阮瑀
民生受天命漂若河中塵雖稱百齡夀孰能應此身猶
獲嬰凶禍流落恒苦辛(流落一作流離)
同前(王子年拾遺記曰石季倫有愛婢曰朔風魏末於胡中得之年十五無有比其容貌)
(最以文辭擅愛年三十妙年者爭嫉之崇退翔風為房老使主羣少乃懷怨而作詩)
晉翔風
春華誰不美卒傷秋落時突煙還自低鄙退豈所期桂
芳徒自蠧失愛在蛾眉坐見芳時歇憔悴空自嗤
同前(集云怨詩楚調示龐主簿鄧治中)陶潜
天道幽且遠鬼神茫昧然結髮念善事僶俛五十年弱
冠逢世阻始室喪其偏炎火屢焚如螟蜮恣中田風雨
縱横至收歛不盈廛夏日常抱飢寒夜無被眠造夕思
雞鳴及晨願烏遷在已亦何怨離憂悽目前吁嗟身後
名於我若浮煙慷慨激悲歌鍾期信為賢(五十一作六九亦何怨一)
(作何怨天激一作獨)
同前梁簡文帝
秋風與白團本自不相安新人及故愛意氣豈能寬黃
金肘後鈴白玉案前盤誰堪空對此還成無歲寒
同前劉孝威
退寵辭金屋見譴斥甘泉枕席秋風起房櫳明月懸燭
避窗中影香迴爐上煙丹庭斜草逕素壁點苔錢歌起
蒲生曲樂奏下山弦新聲昔廣宴餘杯今自傳王嬙向
絶漠宗女入祁連鴈書猶未返角馬無歸年昭臺省媵
御曾坂無棄捐後薪隨復積前魚誰更憐
同前陳張正見
新豐妖冶地遊俠競驕奢池臺間羅綺桃李雜煙霞蓋
影分連騎衣香合並車艷粉驚飛蝶紅粧映落花舞衫
飄冶袖歌扇掩團紗玉牀珠帳卷金樓鏡月斜還疑簫
史鳳不及季倫家
同前(二首)江總
採桑歸路河流深憶昔相期柏樹林奈許新縑傷妾意
無由故劒動君心
新梅嫩柳未障羞情去思移那可留團扇篋中言不分
纖腰掌上詎勝愁(分選詩拾遺作盡)
怨歌行(漢書曰孝成班倢伃初入官為少使俄而大幸為倢伃居增成舍其後趙飛燕)
(姊弟亦從微賤興班倢伃失寵稀復進見趙氏姊弟驕妬倢伃恐久見危求供養太后長)
(信宫帝許焉樂府解題曰倢伃怨者為漢成帝班倢伃作也倢伃徐令彪之姑况之女美)
(而能文初為帝所寵愛後幸趙飛燕姊弟冠於後宫倢伃自知見薄乃退居東宫作賦及)
(紈扇詩以自傷悼後人傷之而為倢伃怨也歌錄曰怨歌行古辭樂府作顔延年)
漢班倢伃
新裂齊紈素鮮潔如霜雪裁為合歡扇團團似明月出
入君懷袖動搖微風發常恐秋節至凉飈奪炎熱弃捐
篋笥中恩情中道絶(裂一作製鮮一作皎為一作成團團一作團圓飈一作風)
同前(樂錄作古辭王僧虔技錄曰荀錄所載古為君一篇今不傳樂府解題曰古辭言周)
(公推心輔政二叔流言致有雷雨拔木之變若梁簡文十五頗有餘自言姝豔以讒見毁)
(與古文意同而體異傳休奕盖傷十五入君門一別終華髮不及偕老猶望死而同穴也)
魏陳思王植
為君既不易為臣良獨難忠信事不顯乃有見疑患周
公佐成王金縢功不刊推心輔王室二叔反流言待罪
居東國泣涕常留連皇靈大動變震雷風且寒拔樹偃
秋稼天威不可干素服開金縢感悟求其端公旦事既
顯成王乃哀難吾欲竟此曲此曲悲且長今日樂相樂
别後莫相忘(右一曲晉樂所奏)
同前梁簡文帝
十五頗有餘日照杏梁初蛾眉本多嫉掩鼻特成虚持
此傾城貌翻為不肖軀秋風吹海水寒霜依玉除月光
臨戶駛荷花依浪舒望簷悲雙翼窺沼泣前魚苔生履
處没草合行人疎裂紈傷不盡歸骨恨難袪早知長信
别不避後園輿(前魚一作王餘魚名)
同前(集雜體詩云班倢伃詠扇)江淹
紈扇如團月出自機中素畫作秦王女乘鸞向煙霧彩
色世所重雖新不代故竊悲涼風至吹我玉陛樹君子
恩未畢零落委中路(圜一作團)
同前沈約
時屯寕易犯俗險信難羣坎壈元叔賦頓挫敬通文遽
淪班姬寵夙窆賈生墳短俗同如此長歎何足云
同前周庾信
家住金陵縣前嫁得長干少年回頭望鄉淚落不知何
處天邊胡塵幾日應盡漢月何時更圓為君能歌此曲
不覺心隨斷弦
同前隋虞世南
紫殿秋風冷彫甍白日沈裁紈悽斷曲織素別離心掖
庭羞改畫長門不惜金寵移恩稍薄情疎恨轉深香銷
翠羽帳弦斷鳳凰琴鏡前紅粉歇階上綠苔侵誰言掩
歌扇翻作白頭吟
怨歌行朝時篇晉傅玄
昭昭朝時日皎皎晨明月十五入君門一别終華髮同
心忽異離曠如胡與越胡越有會時參辰遼且闊形影
雖髣髴音聲寂無達纖弦感促桂觸之哀聲發情思如
循環憂來不可遏塗山有餘恨詩人詠采葛蜻蛚吟牀
下回風起幽闥春榮隨路落芙蓉生木末自傷命不遇
良辰永乖别已爾可奈何譬如紈素裂孤雌翔故巢星
流光景絶魂神馳萬里甘心要同宂(晨一作最如一作若)
班倢伃(一曰倢伃怨)晉陸機
倢伃去辭寵淹留終不見寄情在玉階託意唯團扇春
苔暗階除秋草蕪高殿昏黃履綦絶愁來空雨面(昏黃一作)
(黃昏)
同前梁元帝
婕妤初選入含媚向羅幃何言飛燕寵青苔生玉墀誰
知同輦愛遂作裂紈詩以兹自傷苦終無長信悲
同前(集云班倢伃怨)劉孝綽
應門寂已閉非復後庭時况在青春日萋萋綠草滋妾
身似秋扇君恩絶履綦詎憶遊輕輦徒令賤妾辭(徒令一作)
(從今)
同前(此與下首並云奉和湘東王教)何思澄
寂寂長信晩雀聲喧洞房蜘蛛網高閣駮蘚被長廊虚
殿簾幃静閒階花蘂香悠悠視日暮還復拂空牀(拂一作守)
同前孔翁歸
長門與長信日暮九重空雷聲聽隠隠車響絶瓏瓏恩
光隨妙舞團扇逐秋風鉛華誰不慕人意自難終
同前(郭本作玉叔英妻沈氏今從玉臺藝文)劉令&KR0570;
日落應門閉愁思百端生況復昭陽近風傳歌吹聲寵
移終不恨讒枉太無情只言争分理非獨舞腰輕
同前陳隂鏗
柏梁新寵盛長信昔恩傾誰謂詩書巧翻為歌舞輕花
月分窗進苔草共階生妾淚衫前滿單眠夢裏驚可惜
逢秋扇何用合歡名(眠一作暝)
同前何楫
齊紈既逐篋趙舞即凌人履跡隨恩故階苔逐恨新獨
卧銷香炷長啼費手巾庭草何聊賴也持秋當春(手一作錦)
玉階怨(漢書曰班倢伃為趙飛燕譛退處東宫作賦自悼云華殿塵兮玉階苔此曲舊)
(列長門怨後今移附班倢伃)齊謝朓
夕殿下珠簾流螢飛復息長夜縫羅衣思君此何極
同前(詩品亦作謝朓)虞炎
紫藤拂花樹黃鳥度青枝思君一歎息苦淚應言垂
長門怨(漢武帝故事曰武帝為膠東王時長公主嫖有女欲與王㛰景帝未許後長主)
(還宫膠東王數歲長主抱置膝上問曰兒欲得婦否長主指左右長御百餘人皆云不用)
(指其女問曰阿嬌好否笑對曰好若得阿嬌作婦當作金屋貯之長主乃苦要帝遂成㛰)
(焉漢書曰孝武陳皇后長公主嫖女也擅寵驕貴十餘年而無子聞衛子夫得幸幾死者)
(數焉元光五年廢居長門宫樂府解題曰長門怨者為陳皇后作也后退居長門宫愁悶)
(悲思聞司馬相如工文章奉黃金百斤令為解愁之辭相如為作長門賦帝見而傷之復)
(得親幸後人因其賦而為長門怨也)梁柳惲
玉壺夜愔愔應門重且深秋風動桂樹流月搖輕隂綺
簷清露溽網戶思蟲吟歎息下蘭閣含愁奏雅琴何由
鳴曉佩復得抱宵衾無復金屋念豈照長門心(溽一作滴)
同前費昶
向夕千愁起自悔何嗟及愁思且歸牀羅襦方掩泣絳
樹搖風軟黃鳥弄聲急金屋貯嬌時不言君不入
大曲
(宋書樂志曰大曲十五曲一曰東門二曰西山三曰羅敷四曰西門五曰默默六曰園桃七曰)
(白鵠八曰碣石九曰何嘗十曰置酒十一曰為樂十二曰夏門十三曰王者布大化十四曰洛)
(陽令十五曰白頭吟東門東門行羅敷豔歌羅敷行西門西門行默默折楊柳行白鵠何嘗並)
(豔歌何嘗行為樂滿歌行洛陽令鴈門太守行白頭吟並古辭碣石步出夏門行武帝辭西山)
(折楊柳行園桃煌煌京洛行並文帝辭夏門步出夏門行王者布大化櫂歌行並明帝辭置酒)
(野田黃爵行東阿王辭白頭吟與櫂歌同調其羅敷何嘗夏門三曲前有豔後有趨碣石一篇)
(有豔白鵠為樂王者布大化三曲有趨白頭吟一曲有亂古今樂錄曰凡諸大曲竟黃老彈獨)
(出舞無亂按王僧虔技錄櫂歌行在瑟調白頭吟在楚調而沈約云同調未知孰是)
滿歌行(三首四解零樂府解題曰古辭其始言逢此百罹丁荼毒古人遜位躬耕遂)
(我所願次言窮逹天命智者不憂莊周遺名名垂千載終言命如鑿石見火宜自娛以頤)
(養保此百年也)古辭
為樂未幾時遭世險巇逢此百罹零丁荼毒愁懣難支
遙望辰極天曉月移憂來填心誰當我知(一解)戚戚多思
慮耿耿不寧禍福無形唯念古人遜位躬耕遂我所願
以兹自寧自鄙山棲守此一榮(二解)暮秋烈風起西蹈滄
海心不能安攬衣起瞻夜北斗闌干星漢照我去去自
無他奉事二親勞心可言(三解)窮達天所為智者不愁多
為少憂安貧樂正道師彼莊周遺名者貴子熙同巇往
者二賢名垂千秋(四解)飲酒歌舞不樂何須善哉照觀日
月日月馳驅轗軻世間何有何無貪財惜費此一何愚
命如鑿石見火居世竟能幾時但當歡樂自娛盡心極
所嬉怡安善養君德惟百年保此期頤(飲酒下為趨所右一曲晉樂)
(奏)
為樂未幾時遭時嶮巇逢此百罹伶丁荼毒愁苦難為
遥望極辰天曉月移憂來填心誰當我知戚戚多思慮
耿耿殊不寧禍福無形惟念古人遜位躬耕遂我所願以
兹自寧自鄙棲棲守此末榮莫秋烈風昔蹈滄海心不
能安攬衣瞻夜北斗闌干星漢照我去自無他奉事二
親勞心可言窮達天為智者不愁多為少憂安貧樂道
師彼莊周遺名者貴子遐同遊往者二賢名垂千秋飲
酒歌舞樂復何須照視日月日月馳驅轗軻人間何有
何無貪財惜費此一何愚鑿石見火居代幾時為當歡
樂心得所喜安神養性得保遐期(右一曲本辭)
古樂苑卷二十二
