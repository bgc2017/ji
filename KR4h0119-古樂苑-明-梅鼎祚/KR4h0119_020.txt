古樂苑卷二十
明梅鼎祚編
相和歌辭
瑟調曲
飲馬長城窟行(一曰飲馬行酈道元水經注曰始皇二十四年使太子扶蘇與)
(蒙恬築長城起自臨洮至于碣石東暨遼海西並隂山凡萬餘里今白道南谷口有長城)
(自城北出有高坂傍有土穴出泉挹之不窮歌錄云飲馬長城窟信非虚言也樂府解題)
(曰古詞傷良人遊蕩不歸或云蔡邕之辭古今樂錄曰王僧虔技錄云飲馬行今不歌)
古辭
青青河畔草緜緜思遠道遠道不可思宿昔夢見之夢
見在我傍忽覺在他鄉他鄉各異縣展轉不相見枯桑
知天風海水知天寒入門各自媚誰肯相為言客從遠
方來遺我雙鯉魚呼兒烹鯉魚中有尺素書長跪讀素
書書中竟何如上言加餐飯下言長相憶(畔一作邊兒一作童飯一)
(作食言一並作有)
同前(梁簡文汎舟横大江出此)魏文帝
浮舟横大江討彼犯荆虜武將齊貫錍征人伐金鼓長
戟十萬隊幽冀百石弩發機若雷電一發連四五(闕)
同前陳琳
飲馬長城窟水寒傷馬骨往謂長城吏慎莫稽留太原
卒官作自有程舉築諧汝聲男兒寧當格鬭死何能怫
鬱築長城長城何連連連連三千里邊城多健兒内舍
多寡婦作書與内舍便嫁莫留住善事新姑嫜時時念
我故夫子報書往邊地君今出語一何鄙身在禍難中
何為稽留他家子生男慎莫舉生女哺用脯君獨不見
長城下死人骸骨相撐拄結髮行事君慊慊心意關明
知邊地苦賤妾何能久自全(兒一作少往一作與關一作間)
同前(一云青青河邊草篇)晉傅玄
青青河邊草悠悠萬里道草生在春時遠道還有期春
至草不生期盡歎無聲感物懷思心夢想發中情夢君
如鴛鴦比翼雲間翔既覺寂無見曠如參與商河洛自
用固不如中岳安回流不及反浮雲往自還悲風動思
心悠悠誰知者懸景無停居忽如馳駟馬傾耳懷音響
轉目淚雙隨生存無會期要君黃泉下(期盡一作泣盡)
同前陸機
驅馬陟隂山山高馬不前往問隂山候勁虜在燕然戎
車無停軌旌旆屢徂遷仰憑積雪巖俯涉堅冰川冬來
秋未反去家邈以緜獫狁亮未夷征人豈徒旋末德争
先鳴凶器無兩全師克薄賞行軍沒微軀捐將遵甘陳
迹收功單于旃振旅勞歸去受爵槀街傳
同前(一云擬青青河畔草)梁昭明太子統
亭亭山上栢悠悠遠行客行客行路遥故鄉日迢迢迢
迢不可見長望涕如霰如霰獨留連長路邈綿綿胡馬
愛北風越燕見日喜緼此望鄉情沈憂不能止有朋西
南來投我用木李并有一札書行止風雲起叩封披書
札書札竟何有前言節所愛後言别離久
同前沈約
介馬渡龍堆塗縈馬屢迴前訪昌海驛兵戎寇輪臺旌
幕卷煙雨徒御犯冰埃(闕)
同前陳後主
征馬入他鄉山花此夜光離羣嘶向影因風屢動香月
色含城暗秋聲雜寒長何以酬天子馬革報疆場(天一作君)
同前張正見
秋草朔風驚飲馬出長城羣驚還怯飲地險更宜行傷
冰歛凍足畏冷急寒聲無因度吳坂方復入羌城
同前周王褒
北走長安道征騎每經過戰垣臨八陣旌門對兩和屯
兵戍隴北飲馬傍城阿雪深無復道冰合不生波塵飛
連陣聚沙平騎跡多昏昏隴坻月耿耿霧中河羽林猶
角觝將軍尚雅歌臨戎常拔劒蒙險屢提戈秋風鳴馬
首薄暮欲如何
同前尚法師
長城征馬度横行且勞羣入冰穿凍水飲浪聚流文澄
鞍如漬月照影若流雲别有長松氣自解逐將軍
同前(集云飲馬長城窟行示從征羣臣)隋煬帝
肅肅秋風起悠悠行萬里萬里何所行横漠築長城豈
台小子智先聖之所營樹兹萬世策安此億兆生詎敢
憚焦思高枕於上京兩河秉武節千里卷戎旌山川互
出沒原野窮超忽摐金止行陣鳴鼓興士卒千乘萬騎
動飲馬長城窟秋昏塞外雲霧暗關山月緣巖驛馬上
乘空烽火發借問長安候單于入朝謁濁氣静天山晨
光照高闕釋兵仍振旅要荒事方舉飲至告言旋功歸
清廟前(兩一作北秉一作執)
同前虞世南
馳馬渡河干流深馬渡難前逢錦車使都護在樓蘭輕
騎猶銜勒疑兵尚解鞍温池下絶澗棧道接危巒拓地
勲未賞亡城律詎寬有月關猶暗經春隴尚寒雲昏無
復影冰合不聞湍懷君不可遇聊持報一飡
同前袁朗
朔風動秋草清蹕長安道長城連不窮所以隔華戎規
模唯聖作荷負曉成功鳥庭已向内龍荒更鑿空玉關
塵卷静金微路己通湯征隨北怨舜詠起南風畫野功
初立綏邊事云集朝服踐狼居凱歌旋馬邑山響傅鳳
吹霜華藻瓊鈒屬國擁節歸單于欵關入日落寒雲起
驚河被原隰零落葉己寒河流清且急四時徭役盡千
載干戈戢太平今若斯汗馬竟無施唯當事筆硯歸去
草封禪
青青河畔草(蕭詮阿那當軒織出此然彼但詠織婦耳)
晉陸機
靡靡江蘺草熠熠生河側皎皎彼姝女阿那當軒織粲
粲妖容姿灼灼美顔色良人遊不歸偏棲獨隻翼空房
來悲風中夜起歎息(熠熠一作熠燿)
同前(劉氏譜曰鑠善樂府有緜䴡之稱青青河畔草一篇為時傳誦)
宋南平王鑠
凄凄含露臺肅肅迎風館思女御櫺軒哀心徹雲漢端
撫悲絃泣獨對明燈歎良人久遥役耿介終昏旦楚楚
秋水歌依依採菱彈
同前荀昶
熒熒山上火苕苕隔隴左隴左不可至精爽通寤寐寤
寐衾幬同忽覺在他邦他邦各異邑相逐不相及迷墟
在望煙木落知冰堅升朝各自進誰肯相攀牽客從北
方來遺我端弋綈命僕開弋綈中有隠起珪長跪讀隠
珪辭苦聲亦悽上言各努力下言長相懷
同前鮑令暉
裊裊臨窗竹藹藹垂門桐灼灼青軒女泠泠高堂中明
志逸秋霜玉顔掩春紅人生誰不知恨君早從戎鳴絃
慙夜月紺黛羞春風(堂一作臺)
同前
容容寒煙起翹翹望行子行子殊未歸寤寐若容輝夜
中心愛促覺後阻河曲河曲萬里餘情交襟袖疎珠露
春華返璿霜秋照晚入室怨蛾眉情歸為誰婉(若一作君照一)
(作桂)
同前梁武帝
幕幕繡戶絲悠悠懷昔期昔期久不歸鄉國曠音徽音
徽空結遲半寢覺如至既寤了無形與君隔平生月以
雲掩光葉以霜摧老當途競自容莫肯為妾道(為一作與)
同前沈約
漠漠牀上塵心中憶故人故人不可憶中夜長歎息歎
息想容儀不言長別離列離稍已久空牀寄杯酒
同前(集題云擬青青河畔草轉韵體為人作其人識節工歌今從郭本收入)
何遜
春蘭己應好折花望遠道秋夜苦復長抱枕向空牀吹
臺下促節不言於此别歌筵掩團扇何時一相見絃斷
猶依軫葉落裁下枝即此雖久别方我未成離(春蘭一作春園)
客從遠方來(一云擬古)宋鮑照
客從遠方來贈我鵠文綾貯以相思篋緘以同心繩裁
為親身服著以俱寢興别來經年歲歡心不可凌瀉酒
置井中誰能辨斗升合如杯中水誰能判淄澠
同前(此與上首疑是擬客從遠方來遺我一端綺者)鮑令暉
客從遠方來贈我漆鳴琴木有相思文絃有别離音終
身執此調歲寒不改心願作長春曲宫商長相尋
汎舟横大江梁簡文帝
滄波白日暉遊子出王畿旁望重山轉前觀遠帆稀廣
水浮雲吹江風引夜衣旅鴈同洲宿寒鳬夾浦飛行客
誰多病當念早旋歸(病一作與)
同前陳張正見
大江脩且闊揚舲度回磯波中畫鷁涌帆上錦花飛舟
移歴浦月櫂舉濕春衣王孫客若遠詎待送將歸(客一作定)
婀娜當軒織陳蕭詮
東南初日照秦樓西北織婦正嬌羞綺窗猶垂翡翠幌
珠簾半上珊瑚鈎新粧入機映春牗弄杼鳴梭挑纖手
何曾織素讓新人不掩流蘇推中婦三日五匹未言遲
衫長腕弱繞輕絲綾中轉躡成離鵠錦上迴文作别詩
不惜繞素同霜雪更傷秋扇篋中辭
上留田行(古今樂錄曰王僧虔技錄有上留田行今不歌崔豹古今注曰上留田地)
(名也人有父母死不字其孤弟者隣人為其弟作悲歌以風其兄樂府廣題曰蓋漢世人)
古辭
里中有啼兒似類親父子回車問啼兒慷慨不可止
同前魏文帝
居世一何不同上留田富人食稻與梁上留田貧子食
糟與糠上留田貧賤亦何傷上留田禄命懸在蒼天上
留田今爾歎息將欲誰怨上留田
同前晉陸機
嗟行人之藹藹駿馬陟原風馳輕舟汎川雷邁寒來暑
往相尋零雪霏霏集宇悲風徘徊入襟歲華冉冉方除
我思纏綿未紓感時悼逝悽如
同前(疑本一首五解)
薄遊出彼東道上留田薄遊出彼東道上留田循聽一
何矗矗上留田澄川一何皎皎上留田悠哉逷矣征夫
上留田悠哉逿矣征夫上留田兩服上阪電遊上留田
舫舟下遊飈驅上留田此别既久無適上留田此别既
久無適上留田寸心繫在萬里上留田尺素遵此千夕
上留田秋冬迭相去就上留田秋冬迭相去就上留田
素雪紛紛鶴委上留田清風飈飈入袖上留田歲云暮
矣增憂上留田歲云暮矣增憂上留田誠知運來詎抑
上留田熟視年往莫留上留田(電遊一作雷遊疑電逝是)
同前梁簡文帝
正月土膏初欲發天馬照耀動農祥田家斗酒羣相勞
為歌長安金鳳皇
新成安樂宫(古今樂錄曰王僧虔技錄有新成安樂宫行今不歌樂府解題曰新)
(城安樂宫行備言雕飾刻斵之美也)梁簡文帝
遥看雲霧中刻桷映丹紅珠簾通晩日金華拂夜風欲
知歌管處來過安樂宫
同前(歴代吟譜云鏗賦新成安樂宫援筆便就)陳隂鏗
新宫實壯哉雲裏望樓臺迢遞翔鵾仰聯翩賀燕來重
櫩寒霧宿返景夏蓮開砌石披新錦梁花畫早梅欲知
安樂盛歌管雜塵埃(夏一作夜)
同前隋陳子良
春色照蘭宫秦女旦窗中柳葉來眉上桃花落臉紅拂
塵開扇匣卷帳却薰籠衫薄偏憎日裙輕更畏風(旦一作且)
婦病行古辭
婦病連年累歲傳呼丈人前一言當言未及得言不知
淚下一何翩翩屬累君兩三孤子莫我兒飢且寒有過
慎莫笡笞行當折搖思復念之亂曰抱時無衣襦復無
裏閉門塞牗舍孤兒到市道逢親交泣坐不能起從乞
求與孤買餌對交啼泣淚不可止我欲不傷悲不能已
探懷中錢持授交入門見孤兒啼索其母抱徘徊空舍
中行復爾耳弃置勿復道
同前陳江總
窈窕懷貞室風流挾琴婦唯將角枕卧自影啼妝久羞
開翡翠帷嬾對蒲萄酒深悲在縑素託意忘箕箒夫壻
府中趨誰能大垂手
孤子生行(一曰孤兒行古辭言孤兒為兄嫂所苦難與久居也歌錄亦曰放歌行)
古辭
孤兒生孤子遇生命獨當苦父母在時乘堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上高堂行取殿下堂孤兒淚下如雨使我朝
行汲暮得水來歸手為錯足下無菲愴愴履霜中多蒺
藜拔斷蒺藜腸月中愴欲悲淚下渫渫清涕纍纍冬無
複襦夏無單衣居生不樂不如早去下從地下黃泉春
氣動草萌芽三月蠶桑六月收瓜將是瓜車來到還家
瓜車反覆助我者少㗖瓜者多願還我蔕兄與嫂嚴獨
且急歸當興校計亂曰里中一何譊譊願欲寄尺書將
與地下父母兄嫂難與久居
放歌行晉傅玄
靈龜有枯甲神龍有腐鱗人無千歲夀存質空相因朝
露尚移景促哉水上塵丘冡如履綦不識故與新高樹
來悲風松柏垂威神曠野何蕭條顧望無生人但見狐
狸迹虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲
同前宋鮑照
蓼蟲避葵槿習苦不言非小人自齷齪安知曠士懷雞
鳴洛城裏禁門平旦開冠蓋縱横至車騎四方來素帶
曳長飈華纓結遠埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黃金臺今君有何疾
臨路獨遲回
大牆上蒿行(古今樂錄曰王僧虔技錄有大牆上蒿行今不歌)
魏文帝
陽春無不長成草木羣類隨大風起零落若何翩翩中
心獨立一何煢四時舍我驅馳今我隠約欲何為人生
居天壞間忽如飛鳥棲枯枝我今隠約欲何為適君身
體所服何不恣君口腹所嘗冬被貂鼲温暖夏當服綺
羅輕涼行力自苦我將欲何為不及君少壯之時乘堅
車策肥馬良上有倉浪之天今我難得久來視下有蠕
蠕之地今我難得久來履何不恣意遨遊從君所喜帶
我寳劒今爾何為自低卬悲麗平壯觀白如積雪利若
秋霜駮犀摽首玉琢中央帝王所服辟除凶殃御左右
奈何致福祥吴之辟閭越之步光楚之龍泉韓有墨陽
苖山之鋌羊頭之鋼知名前代咸自謂麗且美曾不知
君劒良綺難忘冠青雲之崔嵬纖羅為纓飾以翠翰既
美且輕表容儀俯仰垂光榮宋之章甫齊之高冠亦自
謂美蓋何足觀排金鋪坐玉堂風塵不起天氣清涼奏
桓瑟舞趙倡女娥長歌聲協宫商感心動耳蕩氣回腸
酌桂酒鱠鯉魴與佳人期為樂康前奉玉巵為我行觴
今日樂不可忘樂未央為樂常苦遲歲月逝忽苦飛何
為自苦使我心悲
野田黃雀行(四解田古今樂錄曰王僧虔技錄有野黃雀行今不歌樂府解題)
(曰晉樂奏東阿王置酒高殿上一篇然箜&KR1283;引亦用此曲本集題云箜&KR1283;引郭從宋書作)
(野田黃雀行今按東阿王野田黃雀行自有此曲則彼篇似為箜&KR1283;引明矣其辭意言重)
(友義而救其急難以雀見鷂投羅為喻若蕭轂止詠雀而已漢鐃歌曲亦有黃雀行不知)
(與此同否談藝錄曰氣本尚壯亦忌銳逸魏祖云老驥伏櫪志在千里烈士暮年壯心不)
(已猶曖曖也陳王野田黃雀行譬如錐出囊中大索露矣)
魏陳思王植
高樹多悲風海水揚其波利劎不在掌結友何湏多不
見籬間雀見鷂自投羅羅家得雀喜少年見雀悲拔劒
捎羅網黃雀得飛飛飛飛磨蒼天來下謝少年
同前北齊蕭轂
弱軀媿彩飾輕毛非錦文不知鴻鵠志非是鳳皇羣作
風隨濁雨入曲應玄雲空城舊侣絶滄海故交分寧死
明珠彈且避鷹將軍(媿一作慙)
鴈門太守行(八解太古今樂錄曰王僧虔技錄鴈門守行歌古洛陽令一篇後)
(漢書王渙字稚子廣漢郪人也父順安定太守渙少好俠尚氣力晩改節敦儒學習書讀)
(律略通大義後樂茂才除温令討擊姦猾境内清夷商人露宿於道其有放牛者輙云以)
(屬稚子終無陵犯在位三年遷兖州刺史繩正風部聲威大行後坐考妖言不實論歲餘)
(徵拜侍御史永元十五年還為洛陽令政平訟理發擿姦伏京師稱以為神元興元年病)
(卒百姓咨嗟男女老壯相與奠醊以千數及喪西歸經弘農皆設槃按於路吏問其故咸)
(言平常持米到洛為卒司所抄恒亡其半自王君在事不見侵枉故來報恩民思其德立)
(祠安陽亭西每食輒弦歌而薦之延熹中桓帝事黃老道悉毁諸旁祀唯存卓茂與渙祠)
(焉樂府解題曰按古歌詞歴述渙本末與傳合而曰鴈門太守行未詳今按宋書鴈門太)
(守行題上復有云洛陽行)古辭
孝和帝在時洛陽令王君本自益州廣漢蜀民少行宦
學通五經論(一解)明知法令歴世衣冠從温補洛陽令治
行致賢&KR1497;護百姓子養萬民(二解)外行猛政内懷慈仁文
武備具料民富貧移惡子姓篇著里端(三解)傷殺人比伍
同辠對門禁鎦矛八尺捕輕薄少年加笞決辠詣馬市
論(四解)無妄發賦念在理冤敕吏正獄不得苛煩財用錢
三十買繩理竿(五解)賢哉賢哉我縣王君臣吏衣冠奉事
皇帝功曹主簿皆得其人(六解)臨部居職不敢行恩清身
苦體夙夜勞勤治有能名遠近所聞(七解)天年不遂早就
奄昏為君作祠安陽亭西欲令後世莫不稱傳(八解曲右一)
(晉樂所奏鎦一作鍪蜀民宋書無蜀字子姓下宋書有名五二字)
同前(二首)梁簡文帝
輕霜中夜下黃葉遠辭枝寒苦春難覺邊城秋易知風
急旍旗斷塗長鎧馬疲少解孫吳法家本幽并兒非關
買鴈肉徒勞皇甫規
隴暮風恒急關寒霜自濃櫪馬夜方思邊衣秋未重潜
師夜接戰略地曉摧鋒悲笳動胡塞高旗出漢墉勤勞
謝公業清白報迎逢非湏主人賞寧期定遠封單于如
未擊終夜慕前蹤
同前褚翔
三月楊花合四月麥秋初幽州寒食罷鄭國採桑疎便
聞鴈門戍結束事戎車去歲無霜雪今年有閏餘月如
弦上弩星類水中魚戎車攻日逐燕騎蕩康居大宛歸
善馬小月送降書寄語閨中妾勿怨寒牀虚
古樂苑卷二十
