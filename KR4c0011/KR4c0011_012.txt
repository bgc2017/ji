唐丞相曲江張先生文集卷之十二
勑書
勑吐蕃贊普書勑吐蕃贊普書
勑金城公主書勑吐蕃贊普書
勑金城公主書勑吐蕃贊普書
勑張待賓書勑牛仙客書
勑張待賓書勑護密國王書
勑護密國王書勑護密國王書
勑勃律國王書勑諸國王葉護城使等書
勑罽賓國王書勑日本國王書
勑蒙歸義書勑柘静州首領書
勑蒙歸義書勑蠻首領鐸羅望書
勑㸑仁哲書
勑吐蕃贊普書
皇帝問贊普得七月一日信所言隂承本奏請不擬
與彼和將兵馬大入者至如和與不和事皆由朕自
斷何人輒敢奏聞何兵即敢擅入所結親好不是近
年文成公主已來亦重疊矣中間或絶或繼終是舊
好存焉惟道此有讒臣不知彼專構造亦湏自覺豈
可推過至如兵馬邊備彼與此同既見彼處加兵豈
此總無備矣疑自彼起不可相尤近日築城不出疆
界邊頭有要隨事修營何所致疑以此爲語如彼頻
歲亦築數城若不惡心何故嚴備固是邊境常事不
足爲言忽此相尤深所未逹彼蕃必其自守此兵終
不妄行所立盟約更知何用鬼神知意不必多言秋
氣巳冷贊普及平章事並平安好遣書指不多及
勑吐蕃贊普書
皇帝問贊普此使前至之日具知彼意竇元禮中間
所云亦巳備論且親以舅甥之國申以婚姻之好義
非不重心豈合疑頃歲以來加之盟約此又不信其
如之何至如境上蠻夷元是衆物來不可拒去不可
追前書巳言想所知也而每來信使皆以爲詞或去
&KR1724;界築城或稱將兵抄掠且蠻既背彼伊自築城城
在蠻中人即随地所以侵竊亦是群蠻皆在荒遐豈
關處分而歸過於我無乃甚乎邊境小人不識大體
此既未免彼亦有之間構既行猜嫌互起朕近巳知
此贊普亦湏察之勿取浮言虧我大信以絶兩國之
好甚善甚善所有諸事皆具前書公主所請與人官
及内人品第即當續有處分春晚漸熱贊普及平章
事並平安好今有少物别具委曲至宜領取遣書指
不多及
勑金城公主書
勑金城公主歲月流易忽復經年言念遠情何能巳
巳比者通好信使數來知彼所宜善足爲慰國家大
計以義斷恩離别嬰心固當自抑仍善湏和順使歡
好如初所請授官及内人品第既久在彼誠亦可矜
即當續有處分宗玄禮衰疾近不能起賈混之緣此
未得獨行待其稍瘳亦即遣去今有少信物至宜領
取春晚公主巳下並平安好遣書指不多及
勑吐蕃贊普書
皇帝問贊普朕與彼國既是舊親近年巳來又加盟
約如此結固仍有猜嫌明知異域之心亦難可保比
者所有信使惟知怨此相違自料國家何負於彼至
於突騎施蕞爾醜虜頃年恃我爲援幸至今日而敢
辜恩朕未即誅之待其惡積贊普越界與其婚姻前
者以意向道即云尋巳告絶朕亦委信以爲必然今
乃定婚如初黨惡可見又莾布支西出朕具知之令
竇元禮往彼問以何故又道别緣他事爲此追還其
人實將兵向西擬行攻取前後詐妄言與事違驗在
目前得不嘆恨夫人之所以爲貴者以其有信有禮
國之所以能強亦云惟信與義(若言不可信義不可)親雖在匹
夫尚多耻媿何况君長能無情乎彼突厥施人面獸
心偏僻荒遠見利則背與親實難贊普背朕宿恩共
彼相厚應非長策可熟思之又比來觀彼事意有殊
往日惟任計數以此爲能今與突騎施和親密相結
託隂有贊助而傍作好人如此潜謀亦非遠計所欲
爲患不過邊庭且邊鄙之於中國如毫毛之在身耳
以彼戎狄侵我毫毛雖實無多何湏有損朕所以殷
勤和好欲靜邊人君國之心不能忘也亦與贊普累
代舊親幸無大故不宜輕絶今邊鎮兵馬不可不防
彼亦有之與此無别既不先舉自足知心從前所言
豈有虚也秋晩稍冷贊普及平章事首領百姓並平
安好遣書指不多及
勑金城公主書
勑金城公主數有來使聞彼安寧差慰遥心想所知
也柔順之道既以夙成終始用心貴於無失惟此而
巳餘不足言所附物並依領具有還荅并更附少信
物别有委曲至宜領取秋冷念比何似遣書指不多
及
勑吐蕃贊普書
皇帝問吐蕃贊普比亦覺彼事勢有異略加防備仍
未益兵今得安西表來莾布支率衆巳到今見侵軼
軍鎮并踐暴屯苗先知彼有異謀猶未自將至此者
且莾布支西出朕先知之前令問其行由得報自緣
别事今乃爲賊負心如何安西諸軍去此萬里倉卒
遇敵何暇奏裁既彼交侵必應拒闘倘有傷損可無
相尤軍城鎮守之人不可束手就死事由彼起深所
咨嗟且累代舊親復新有盟約彼既欺負天地違犯
鬼神如此用心更知何道一往邊頭所備只緣慮有
非常今果如言防乃不錯突騎施異方禽獸不可以
大道論之贊普與其越境相親只慮野心難得但試
相結久後如何於朕巳然義則合絶但爲誓約在近
親好又深彼雖背恩豈我尤效先令莾問欲盡舊情
必定爲惡别爲之所一昨遺内常侍劉思賢送公主
封物并每年國信物見巳臨路適會表來思賢此行
量其在道遲緩今故令劉思賢判官劉明子先行具
宣往意秋冷贊普公主及平章事並平安好遣書指
不多及
勑西州都督張待賓書
勑天山軍使西州刺史張待賓吐蕃背約入我西鎮
觀其動衆是不徒然必與突騎施連謀表裏相應或
恐賊心多計諸處散下鐡關于術四鎮咽喉倘爲賊
所守事乃交切巳勑盖嘉運與卿計會簡練驍雄於
要處出兵以爲聲援仍遠令探候知其有無自外臨
時皆委卿量事秋冷卿及將士並平安好遣書指不
多及
勑河西節度副大使牛仙客書
勑河西節度副大使太僕卿攝御史大夫牛仙客突
騎施連歲犯邊凶惡如此若不威服秪長寇讐自夏
及今連營不散疎勒雖解邊城見侵雖無如我何亦
爲邊所患終湏有計以挫凶謀卿可於河西諸軍州
㨂練驍雄五千人即赴安西受王斛斯分部朕當發
遣十八年安西應替五千四百八十人與彼相續足
得成師若無暫勞何從息甲且此賊狂悖不論信義
直肆凶毒其意巳然不此加兵以圖撲滅使其驕暴
豈有寧時巳勑盖嘉運與王斛斯審量事宜臨時為
計既爲卿探訪所管亦宜隨要指麾兼有别勑發三
萬人此但聲援而巳可大張威勢遠使震懾又恐安
西資用之乏卿可於凉府將二十萬段物往安西令
隨事支擬及克宴賜朕則續支送凉州(云云)
勑天仙軍使張待賓書
勑天仙軍使張待賓近知賊下燒此安然即去竟無
斥候來不預知如此防邊無乃疎闊此一分頭抄掠
計其數不至多向若烽鋪稍明復與北庭計會相與
來擊賊可無遺且邊鎮統軍俱受朝委共防患害何
異一家况在絶漠尤宜相援巳勑盖嘉運訖可與之
籌宜凶黨復來固湏有預冬中甚寒卿及將士並平
安好遣書指不多及
勑護密國王書
勑護密國王真擅朕知卿忠赤能保國境所以前加
禮命用叶蕃情卿感此殊恩盡力外禦聞有凶寇能
伸遠績以義動衆雖弱必強豈獨人心亦有神助甚
用嘉歎不可忘也冬末甚寒卿及將士比並平安好
遣書指不多及
勑護密國王書
勑護密國王真擅發匐積惡自取滅亡想所具知不
復煩述卿此者雖受冊立緣此未得還蕃彼既伏辜
固無隔閡卿宣揚國命慰撫遠人保我西陲長守誠
節突騎施凶逆慮其寇掠卿宜善討勿令不覺其來
巳西商胡北遭發匐劫掠道路遂斷遠近呼嗟卿宜
還國必湏防禁蕃中事意遠路難聞可量彼權宜便
與王斛斯計會夏末甚熱卿及首領並平安好遣書
指不多及
勑識匿國王書
勑識匿國王烏訥没莫賀咄卿此與護密相爲唇齒
而發匐凶狡劫殺商胡罪不容誅走投異域朕知其
惡積改立真擅遽聞却來還占本國卿等讐疾頑暴
相率誅之累歲逋逃一朝剪滅永言忠義深所嗟稱
今授卿將軍賜物一百疋錦袍金鈿帶七事巳下節
級者有衣物各宜領取夏末甚熱卿及百姓並平安
好遣書指不多及
勑勃律國王書
勑勃律國王蘇没謹忙得王斛斯表卿所與斛斯書
知卿忠赤輸誠國家外賊相誘執志無二又聞被賊
侵寇頗亦艱虞能自支持且得退散并有殺獲朕用
嘉之卿兄麻來兮及首領巳下各量與官賞具如别
勑今賜物三百疋銀盂缻銀盤各一衣一副并金鈿
帶七事至宜領取夏中甚熱卿及首領並平安好遣
書指不多及
勑諸國王葉護城等書
勑諸國王葉護城使等突騎施不道連年作寇使我
邊鎮常以爲虞諸處攻圍所在堅守能伺其隙各有
誅夷比卿等赤誠臨事效節使妖不勝德氛祲自消
遥料凶謀還慮再下且賊衆烏合疲於重來勞則心
離久必有隙卿等常湏有預以逸待之一二年間竒
功可立富貴之舉彼賊是資忠烈之懷此心可度今
各賜卿衣一副聊慰勤誠所有勲勞巳令敘定當續
有處分想亦知之春暄卿及將士並平安好遣書指
不多及
勑罽賓國王書
勑罽賓國王得四鎮節度使王斛斯所翻卿表具知
好意然事在絶域不可預圖卿若誠心任彼量度事
遂之日必有重賞朕每於遠國未常有所食言想亦
知之勿致疑也秋初尚熱卿及首領並平安好遣書
指不多及
勑日本國王書
勑日本國王王明樂美御德彼禮義之國神靈所扶
滄𬈑往來未常爲患不知去歲何負幽明丹墀真人
廣成等入朝東歸初出江口雲霧斗暗所向迷方俄
遭惡風諸船飄蕩其後一船在越州界即真人廣成
尋巳發歸計當至國一船飄入南海即朝臣名代艱
虞備至性命僅存名代未發之間又得廣州表奏朝
臣廣成等飄至林邑國旣在異國言語不通並被劫
掠或殺或賣言念災患所不忍聞然則林邑諸國比
常朝貢朕巳勑安南都護令宣勑告示見在者令其
送來待至之日當存撫發遣又一船不知所在永用
疚懷或巳逹彼蕃有來人可具奏此等災變良不可
測卿等忠信則爾何負神明而使彼行人罹其凶害
想卿聞此當用驚嗟然天壌悠悠各有命也中冬甚
寒卿及百姓並平安好今朝臣名代還一一口具遣
書指不多及
敕西南蠻大首領蒙歸義書
勑西南蠻大帥特進蒙歸義及諸酋首領等卿近在
邊境不比諸蕃率種歸誠累代如此况卿等更效忠
赤朕甚知之頃者諸酋之中或有携貳相率自討惡
黨悉除即日蕃中應且安帖然則地臨外境亦湏有
預人無遠慮必有近憂卿可思之豈虚語也所有蕃
中事意使者具知之比秋凉卿及百姓並平安好遣
書指不多及
敕拓靜州首領書
勑拓靜等州部落昨王承訓去緣當州百姓有相扇
動故令宣旨告示彼人如卿拓靜等州種落各異本
自寧帖何復爲言此者採訪使處置或未得所朕旣
知之巳有處分卿等祖父忠赤輸誠國家既是子孫
久襲冠帶各守先業足得坦然何所憂虞而云驚懼
宜各遞相告語勿使更然夏中巳熱首領百姓並平
安好遣書不多及
勑西南蠻大首領蒙歸義書
勑蒙歸義吐蕃於蠻擬行報復又嶲州鹽井本属國
家中間被其内侵近日始復收得卿彼蕃落亦應具
知吐蕃惟利是貪數論鹽井比有信使頻以爲詞今
知其將兵擬侵蠻落兼擬取鹽井事似不虚國家與
之通和未常有惡今既如此不可不防卿即與逹奚
守珪部落團練候其有動方可出兵必無事蹤亦不
得先舉嶲州相去道里稍遥若有驚急復湏爲援並
委卿與逹奚守珪計會無失事宜卿於國盡誠在邊
爲捍委寄得所朕復何憂秋中漸凉卿及首領百姓
並平安好今故令内給事王承訓往一一口具遣書
指不多及
勑蠻首領鐸羅望書
勑故姚州管内大酋長郍傍時嫡孫將軍鐸羅望卿
之先祖輸忠奉國遽聞徂逝深愴于懷言念邊人必
籍綏撫又逼蕃界兼資鎮遏卿宜纉承先業以副朕
心故遣宿衛首領王白于姚州都督逹奚守珪計會
就彼吊慰便授卿襲浪穹州刺史并賜綾彩三百疋
至宜領取秋中巳凉卿及首領巳下並平安好遣書
指不多及
勑安南首領㸑仁哲書
勑安南首領歸州刺史㸑仁哲潘州刺史潘明威獠
子首領阿辿和蠻大鬼主孟谷悞姚州首領左威衛
將軍㸑彦徵將軍昆州刺史㸑嗣紹黎州刺史㸑曾
戎州首領右監門衛大將軍南州刺史㸑歸王南寧
州司馬威州刺史都大鬼主㸑崇道昇麻縣令孟躭
卿等雖在僻遠各有部落俱屬國家並識王化比者
時有背叛似是生梗及其審察亦有事由或都府不
平處置有失或朋讐相嫌經營損害旣無控告自不
安寧兵戈相防亦不足深怪也然則旣漸風化亦當
頗革蠻俗有湏陳請何不奏聞蕃中事宜可具言也
今故令掖庭令安道訓往彼宣問並令口具有穏便
可一一奏聞秋中巳凉卿及百姓並平安好遣書指
不多及
唐丞相曲江張先生文集卷之十二
