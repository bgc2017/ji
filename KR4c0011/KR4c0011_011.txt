唐丞相曲江張先生文集卷之十一
勑書
勑契丹知兵馬中郎李過折書
勑突厥苾伽可汗書
勑突厥可汗書
勑金城公主書
勑劒南節度王昱書
勑突厥登利可汗書
勑突厥可汗書
勑突騎施毗伽可汗書
勑突厥可汗書
勑突厥可汗書
勑突厥可汗書
勑吐蕃贊普書
勑磧西支度等使章仇兼瓊書
勑吐蕃贊普書
勑吐蕃贊普書
勑契丹知兵馬中郎李過折書
勑契丹知兵馬中郎李過折等卿比在蕃中巳知才
略一此行事十倍所聞既立殊勲又成大節何其壯
也可突干狡筭飜覆人面獸心事其君長不忠不義
處其種落無信無思專持兩端隨事向背而(屈列)愚蔽
與之同惡卿比觀變實爲遠圖誅元凶而存一蕃行
權宜而合正道所全者大所慮實深今諸部帖然皆
卿之力也且頃者携叛又甚﨑嶇羊馬不保於孳生
田疇不安於耕種寄命山谷併力干戈總由頑凶致
此勞苦向若無卿此舉信彼所行以疲弊之殘人當
驍雄之巨衆彼則朝夕奔命此方歲月攻守而衆寡
不敵殱滅有期頼卿先見之明遽爲轉禍之計以救
萬人之命以成萬代之名豈獨大功真爲上智今將
疇其井賦異姓封王以旌厥庸且有後命在彼初有
變故乍應驚擾百姓既知想當安帖卿可與張守珪
量事處置務逐便宜今既一家愛同赤子惟其所欲
隨事撫存春初尚寒卿及衙官刺史縣令并百姓巳
下並平安好遣書指不多及
勑突厥苾伽可汗書
勑突厥苾伽可汗比數有信知彼平安良足慰也自
爲父子情與年深中間往來親緣義合雖云異域何
殊一家邊境之人更無他慮甚善甚善此是兒可汗
能爲承順副朕之所親厚人間恩好無以過之長保
此心終享福祿子孫萬代豈獨在今比秋氣漸冷卿
及平章事並平安好遣書指不多及
勑突厥可汗書
勑兒登里突厥可汗天不福善禍終彼國苾伽可汗
傾逝聞以惻然自二十年間結為父子及此痛悼何
異所生又聞可汗繼立蕃落並得寧靜良深悲慰且
知無他朕與可汗先人情重骨肉亦旣與朕為子可
汗即合爲孫以孫比兒似疎少許今脩先父之業伏
繼往時之好此情更重只可從親若以爲孫漸成疎
遠故欲可汗今者還且爲兒義結旣深當熟思此意
人情終始固亦可知葬事所湏並依來請即與弔祭
使將往必令及期言念宿昔深懷感愴春初猶冷可
汗及平章事與首領部落並得如宜遣書指不多及
勑金城公主書
勑金城公主異域有懷連年不捨骨肉在愛固是難
忘彼使近來具知安善又聞贊普情義是事叶和亦
當善執柔謙永以爲好前後所請諸物其中色種不
違仍别有條錄可依領也春晩極暄想念如宜諸下
並平安好今令内常侍竇元禮往遣書指不多及
勑劒南節度王昱書
勑劒南節度使益州長史王昱近得卿表知蒙歸義
等效命出力自討西蠻彼持兩端宜其殘破苟非生
事定是輸忠亦卿等指麾更張遠略諸部所請朝貢
及蒙歸義等立功並委卿料若合行賞豈在不來時
向炎蒸路且修阻郵傳之弊公私可知亦云重勞非
是有惜想卿臨事思其所宜緣蠻落初寧當湏計議
若欲入奏亦任暫來春晚極暄卿比如宜遣書指不
多及
勑突厥登利可汗書
勑突厥登利可汗日月流邁將逼葬期崩慕之心何
可堪處朕以父子之義情與年深及聞宅兆良以追
悼前哥利施頶斤至所請葬料事事不違所以然者
將荅忠孝故喪紀之數禮物有加道之所存地亦何
遠今又遣從叔金吾大將軍佺持節弔祭兼營護葬
事佺宗室之長信行所推欲逹其情必重其使以將
厚意更敦前約且以為保忠信者可以示子孫息兵
革者可以訓疆埸故遣建碑立廟貽範紀功因命史
官正辭朕亦親為篆寫以固終始想體至懷春中尚
寒可汗及平章事並平安好遣書指不多及
勑突厥可汗書
勑兒突厥可汗朕與先可汗結爲父子及兒紹續情
義日深至於國計亦欲無别兒去年冬討雖有先言
然兩蕃旣歸國家亦即不合侵伐朕旣與兒無間終
不以此爲懷契丹及奚諸蕃窮者圡地不足以放牧
羊馬不足以貪求遠勞師徒兼冐鋒敵勝不爲武不
勝亦危以此言之當務其大者突騎施本非貴種出
自異姓惟在姦數誑誘群胡十數年間又承國家庇
廕因其荒遠遂得苟存近日巳來敢兹背德又知兒
意亦欲破之前與先可汗舉哀其使不肯就哭當時
辭拒彼使具知兒若總兵西行朕即出師相應安西
澣海近巳加兵欲以滅之復何難也儻事捷之日羊
馬土地總以與兒子女玉帛别有優賞信是長策可
熟思之與兒情親故言及此耳今有少信物至宜領
取春初尚寒兒及平章事首領百姓巳下並平安好
遣書指不多及
勑突騎施毗伽可汗書
勑突騎施毗伽可汗天地有正位鬼神有正主敢此
違犯必有禍殃不信朕言但試看取可汗雖為君長
實在幽荒隂陽之氣偏僻如此縱欲自大其如天何
往年可汗初有冊立以我國家常為勢援諸蕃聞此
不敢動摇是我有大意於可汗行隂德於彼國自爾
以後二十餘年情義相親結為父子可汗身自不覺
豈不知彼之大援而戎俗少義見利生心故闕俟斤
入朝行至北庭有隙因此計議即起異心何羯逹所
言即是彼人自告蹤跡巳露然始行誅邊頭事宜未
是全失朕以擅殺彼使兼爲罪責北庭破劉渙之家
仍傳首於彼可汗縱有怨望亦合且有奏論朕若不
依舉兵未晚而乃總無來状即起凶謀侵我西州犯
我四鎮連年累月馬死人亡於群胡巳聞怨嗟於國
家豈能大損中間使哥德都耽及安胡數半泥臨河
來此求和朕亦信受故遣使相逐具宣往意其後審
觀形勢全是詐欺故密勑半道令廻豈是元心有負
自爾之後侵犯不絶可汗有何兵衆遂此憑陵諸國
聞此豈不得計約算巳西諸國未敵我一兩大州可
汗亦應先知何煩遂爾為惡况安西北庭將士皆是
鐡石爲心可汗具諳不煩更道此則承前輕舉彼自
無義却以我爲失無乃重其過乎可汗向若有禮以
理論奏闕俟斤下羊馬數雖稍多欲為補荅亦何足
難惟費一州庸調酬還則巳大多而乃無義為讐暴
我邊鎮孤城小堡倉卒見危大率而言其數非少彼
若計索馬價我亦湏得此物忝是有識之類可不自
解思量又可汗正爲寇敗闕伊難如從我界過䓗嶺
捕獲并物奏來所有蕃書具言物數朕皆送還贊普
其中一物不留可汗亦以此爲詞謂言朕留此物且
蕃中貧薄所見不廣銀瓶香子將作珍竒黑毬赤縻
亦爲好物我中國雖在貧下固不以此爲貴可汗宜
識此意勿妄生詞且闕伊難如越界可汗復邊頭作
梗如此不捉更捉何人適是邊軍明其用命觀可汗
求和之意此未有真心只擬誘引國家乘便取利如
此等事何用爲之我國守信如天終不欺物謂天無
信物自無知然於四時終不差也可汗若遂能爲惡
朕當别有處分三二年内試看若爲必其自省前非
更思恩舊朕即弃捨大過父子如初可汗更有何憂
百姓皆得安樂一任可汗自料朕亦不復多言一一
在使者口具秋中漸冷可汗及公主衙官並平安好
遣書指不多及
勑突厥可汗書
勑兒可汗比來和市常有限約承前馬數不過數千
去歲以兒初立欲相優賞特勤欲各前至納馬倍多
故總與留着巳給物市買中間蘇農賀勒兼領堅昆
馬來朕以一年再市舊無此法哥解骨支去日丁寧
示意又移健逹于後到亦以理報知不遣重來湏存
信約遂乃不依處分驅馬直來無禮無信是何道理
朕緣兒義重深為含容論其無知豈能不怪計兒忠
孝必無非理未委此等何故而然念其遠來磧路艱
苦勒令却退去似不相親今覩都賜蘇農賀勒下及
昆堅使下總二萬疋絹任其市易想兒知之其馬今
並勒令却去至彼之日以理告示也夏末甚熱兒及
平章事並平安好遣書指不多及
勑突厥可汗書
勑兒突厥可汗道路旣遠使命復稀近日巳來音信
斷絶朕每多懸念想所知之與兒情義既深庶事無
間父子之國直往直來何異一家真無別也蘇農賀
勒處刺逹干等去歲將馬其數倍多又有諸蕃馬來
亦是兒所發遣往者先可汗在日每年納馬不過三
四千匹馬旣無多物亦易辦此度所納前後一萬四
千緣兒初立可汗朕又結爲父子恩義相及不可却
廻所以總留計物五十萬匹兼屬國家大禮並放天
下租庸用度無窮非特和市緣此馬價通容稍遲處
利逹于未還不是故為留滯念悉此意當復寬心今
見續續市易不久望了即當發遣廻日非賖在此還
如當家去住亦何異也此後將馬來納必不可多還
如先可汗時約有定准來使交易發遣易為事湏久
長不是限隔今故令趙惠琮往并有少信物别具委
曲至宜領取秋氣漸冷兒及平章事並平安好遣書
指不多及
勑突厥可汗書
勑突厥兒可汗内侍趙惠琮從彼還一一口具深慰
遠懷兒表中猶言前年退馬多兼云蘇農賀處羅逹
于三年在此與兒更無間外庶事一家所以趙惠琮
去時皆以實報今者來報尚未體悉且去年所將馬
來前後數倍常歲至於好惡未必皆以兒知其中老
弱病患及軀格全小不堪駕馭如何總留所以略簡
多少仍是十退一二是於兒處大爲存情何故來章
尚嫌多退必若留售惡馬亦恐諸蕃笑人兒旣君長
北番復與朕爲父子湏存分義使遠近知之勿信下
人專由利動蘇農賀處羅逹于等續續市買甚有次
第雖校遲少許物並好於往時不久當廻亦勿怪也
所欲遣使來者旣爲父子之國來往乃是尋常湏知
平安復申朝覲佇聞來使用慰朕心冬中極寒兒及
平章事並平安好所有委曲皆使至口具遣書指不
多及
勑吐蕃贊普書
皇帝問贊普緣國家先代公主旣是舅甥以今日公
主即爲子婿如是重姻何待結約遇事足以相信隨
情足以相親不知彼心復同以否近得四鎮節度使
表云彼使人與突騎施交通但蘇祿小蕃負恩逆命
贊普並旣是親好即合同嫉頑凶何爲却與惡人密
相往來又將器物交通賂遺邊鎮守捉防遏是常彼
使潜行一皆驚覺夜中格拒人或死傷比及審知亦
不總損所送金銀諸物及偷盗人等並休悉諾教藏
却將還彼既與贊普親厚豈復以此猜疑自欲坦懷
略無所隱縱通異域何慮異心又西南諸蠻元是異
類或叛或附恍惚無常往年被略彼蕃率種歸我緣
李知古處置失所又即飜然改圖彼此之間有何定
分而彼有來者乃云此先舉兵以蠻爲詞未知孰是
今旣無外當以此思之緣彼州鐵柱前書具報一言
不信朕豈厚誣更以相仍便非義也鐡柱書唐九徵
所作百姓咸知何不審之徒勞往復至於邊將在遠
下人邀功變好爲惡誠亦有此非獨相規亦當自誡
如此覺察更有何憂萬事之間一無所限隔所以細
故無不盡言想所知之體至懷也晩春極暄贊普及
平章事首領並平安好有少信物别具委曲遣書指
不多及
勑磧西支度等使章仇兼瓊書
勑磧西支度營田等使兼知長行事殿中御史章仇
兼瓊近聞卿手足風緩頗有所廢而不敢言病竭心
在公良用嗟稱有古人之節西庭既無節度緩急不
相爲憂藉卿使車兼有提振不獨長行轉運營田而
巳事務方劇氣候又偏將攝之間自湏得所今遣醫
人將藥就彼看療可與之商量隨病所宜冬寒卿比
平安遣書指不多及
勑吐蕃贊普書
皇帝問吐蕃贊普近竇元禮往事具前書贊普後來
亦知彼意朕推心天下皆合大和况於彼蕃復是親
婭仍加結約盟誓再三以至道言之此亦仁義不薄
也而贊普且猶未信復是何心君長大蕃固不容易
所云去年七月雋州將兵抄掠兼有詃誘雋州之外
尚隔諸蠻既背吐蕃自行寇抄掠而乃推托於我何
爲遥信虚詞且西南群蠻别是一物既不定扵我亦
不專於吐蕃去即不追來亦不拒乃是兩界所有只
合任其所歸自數十年來或叛或附皆所親見豈假
縷言往者此蠻背恩侵我邊鄙昆明即雋州之故縣
鹽井乃昆明之本城今復舊疆何廢修築而云除却
是何道理且邊境備守彼此常事今既和好何有嫌
疑至如西自䓗嶺巳来㳂邊諸處或地勢是要或水
土是好彼有城鎮亦皆内侵朕既不解廣求更以自
益緣巳和好不可細論且八疊山築城改城置鎮皆
入漢界何曾以此爲言而彼即生詞未知何意邊城
委任當擇忠良無信小人令得間構夏中巳熱贊普
及平章事並平安好遣書指不多及
勑吐蕃贊普書
皇帝問贊普自與彼蕃連姻亦巳數代又與贊普結
約于今五年入使往還未嘗有間朕以兩國通好百
姓獲安子孫巳來坐受其福壃埸之事幸且無憂此
雖境上有兵固是存而不用在彼邊事與此何殊近
得來章又論蠻中地界所有本末前書具言贊普不
體朕懷乃更傍引遠事若論蠻不屬漢豈復定屬吐
蕃耶彼不得所即叛來此不得所即背去如此常事
何乃固執復於國家何有朕豈利之至如彼中鐵柱
州圖地記是唐九徵所記之地誠有故事朕豈妄言
所修城壁亦依故地若不復舊豈爲通和蠻中抄掠
彼人勘問亦有此事緣其初附法令未行亦有姚雋
邊人姦險求利或入蠻同盗亦不可知既與贊普重
親朕又君臨大國正欲混同六合豈復侵取一隅再
三巳論何乃不信顧慙薄德良用咨嗟且如小勃律
國歸朝即是國家百姓前遭彼侵伐乃是違約之萌
朕以結信既深不顧其小中間遣使曾不形言贊普
何獨相尤而不思巳悪之事所存旣大當共成之近
聞莽布支西行復有何故若與突騎施相合謀我磧
西未必有成何湏同惡若爾者欲先爲惡乃以南蠻
爲詞今料此情亦巳有備近令勒兵數萬繼赴安西
儻有所傷慎勿爲怪也朕心無所負事欲論平但國
家之所守者信鬼神之所助者順未有背道求福違
約能昌何况兵衆不可當而又天道所不假以此求
濟不亦難乎遠道所傳多應不實亦計贊普不合異
圖故令人審看定何緣也待潘息廻日更别具委曲
今附少物具如别數爲路遠不得多附春首尚寒贊
普及公主比如宜也平章事並平安好今使内常侍
竇元禮遣書指不多及文集卷第十一
