唐丞相曲江張先生文集卷之三
詩
雜著五十首
登南岳事畢謁司馬道士
將命祈靈岳廻策詣真士絶跡尋一徑異香聞數里
分庭八桂樹肅容兩童子入室希把神登床願啓齒
誘我棄智訣迫兹長生理吸精反自然鍊藥求不死
斯言眇霄漢顧子嬰紛滓相去九牛毛慙嘆知何巳
登樂遊春望書懷
城隅有樂遊表裏見皇州策馬既長遠雲山亦悠悠
萬壑精光滿千門喜氣浮花間直城路草際曲江流
憑眺兹爲美離居方獨愁巳驚玄髮換空度綠荑柔
奮翼籠中鳥歸心海上鷗既傷日月逝且欲桑榆收
豹變焉能及鸎鳴非可求願言從所好初服返林丘
登襄陽恨峴山
昔年亟攀踐征馬復來過信若山川舊誰知歲月何
蜀相吟安在羊公碣巳磨令圖猶寂寞嘉會亦蹉跎
宛宛樊城岸悠悠漢水波逶迤春日遠感寄客情多
地本原林秀朝來煙景和同心不同賞留歎此巖阿
九月九日登龍山
郡庭常窘束凉野求昭曠楚客凛秋時桓公舊臺上
清明風日好歷落江山望極遠何蕭條中留坐惆悵
東彌夏首闊西拒荆門壯夷險雖異時古今豈殊狀
先賢眇不接故老猶可訪投弔傷昔人揮斤感前匠
自爲本疎散未始忘幽尚際會非有欲往來是無妄
爲邦復多幸去國殊遷放且泛籬下菊還令郢中唱
灌園亦何爲於陵乃逃相
三月三日登龍山
伊川與霸津今日袚除人豈似龍山上還同湘水濱
衰顔憂更老淑景望非春禊飲豈吾事聊將偶俗塵
晚霽登王六東閣
試上江樓望初逢山雨晴連空青嶂合向晩白雲生
彼美要殊觀蕭條見遠晴情來不可極日暮水流清
登郡城南樓
閑閣幸無事登樓聊永日雲霞千里開洲渚萬形出
澹澹澄江漫飛飛度鳥疾邑人半艫艦津樹多楓橘
感别時巳屢憑眺情非一遠懷不我同孤興與誰悉
平生本單緒邂逅承優秩謬忝爲邦寄多慙理人術
駑鉛雖自勉倉廩素非實陳力儻無效謝病從芝术
歲初廵属縣登高安南樓言懷
山城本孤峻憑高結層軒江氣偏宜早林英粲巳繁
餘滋含宿霽衆妍在朝暾拂衣釋簿領伏檻遺紛喧
深俯東溪澚遠延南山樊歸雲納前嶺去鳥投遥村
目盡有餘意心惻不可諼朅來彭蠡澤載經敷淺原
春及但生思時哉無與言不才叨過舉唯力酬明恩
美化猶寂蔑迅節徒飛奔雖無立成效庶以去思論
行復徇孤迹亦云吾道存
登樓望西山
城樓枕南浦日久顧西山宛宛鸞鶴處高高煙霧間
仙井今猶在洪崖久不還金編惟我授羽駕亦誰攀
簷際千峰遠雲中一鳥閑縱觀窮水國遊思遍人寰
勿復塵埃事歸來且閉關
候使石頭驛樓
山檻憑高望川途眇北流遠林天翠合前浦日華浮
萬井緣津渚千艘咽渡頭漁商多末事耕稼少良疇
自守陳蕃榻嘗登王粲樓徒然騁目處豈是獲心遊
向跡雖愚谷求名亦盗丘息隂芳木所空復&KR1724;鄕憂
登荆州城樓
天宇何其曠江城坐自拘層樓百餘尺迢逓在西隅
暇日時登眺荒郊臨故都纍纍見陳迹寂寂想雄圖
古往山川在今來郡邑殊北疆雖入鄭東距豈防吳
幾代傳荆國當時敵陜郛上流空有處中土復何虞
枕席夷三峽關梁豁五湖承平無異境守隘莫論夫
自罷金門籍來參竹使符端居向林藪微尚在桑榆
直似王陵戅非如寗武愚今兹對南浦乘鴈與雙鳬
登荆州城望江
滔滔大江水天地相終始經閱幾世人復歎誰家子
東望何悠悠西來晝夜流歲月既如此爲心那不愁
秋晚登樓望南江入始興郡路
潦收沙衍出霜降天宇晶伏檻一長眺津途多望情
思來江山外望盡煙雲生滔滔不自辨役役且何成
我來颯衰鬢孰云飄華纓櫪馬苦踡跼籠禽念遐征
歲隂向晼晚日夕空屏營物生貴得性身累猶近名
内顧覺今是追歡何時平
登臨沮樓
高深不可厭廵属復來過本與衆山絶况兹韶景和
危樓入水倒飛檻向空摩雜樹緣青壁樛枝掛綠蘿
潭清能徹底魚樂好跳波有象言難具無端思轉多
同懷不在此孤賞欲如何
登古陽雲臺
庭樹日衰颯風霜未云巳駕言遣憂思乘興求相似
楚國兹故都蘭臺有餘址傳聞襄王世仍立巫山祀
方此全盛時豈無婵娟子色荒神女至魂蕩宫觀侈
蔓草今如積朝雲爲誰起
陪王司馬登薛公逍遥臺
常聞薛公淚非直雍門琴竄逐留遺跡悲凉見此心
府中因暇𥙿江山幸招尋人事巳成古風流獨至今
閑情多感歎清景暫登臨無復甘棠在空餘蔓草深
晴光送遠目勝氣入幽襟水去朝滄海春來換碧林
賦懷湘浦弔碑想漢川沉曾是陪遊日徒爲梁甫吟
賀給事嘗詣蔡起居郊舘有詩因命同作
記言聞直史築室面層阿豈不承明入終云幽意多
沉冥高士致休澣故人過前嶺游氛滅中林芳氣和
兹辰阻佳趣望美獨如何
常與大理丞裘公太府丞田公偶詣一所林
招尤勝因並坐其次相得甚歡遂賦詩焉以
詠其事
方駕與吾友同懷不異尋偶逢池竹處便會江湖心
夏近林方密春餘水更深清華兩輝映閑步亦窺臨
蘋藻復佳色鳬鷖亦好音韶芳媚洲渚蕙氣襲衣襟
蕭散皆爲樂徘徊徒所欽謂予成夙志歲晚共抽簮
與生公尋幽居處
同方久厭俗相與事遐討及此雲山去窅然巖徑好
疑入武陵源如逢漢隂老清諧欣有得幽閑歘盈抱
我本玉階侍偶訪金仙道兹焉求卜築所過皆神造
歲晚林始敷日晏崖方杲不種緣嶺竹豈植臨潭草
即途可淹留隨日成黼藻期爲靜者說曾是終焉保
今爲簡書畏祗令歸思浩
與生公遊石窟山
林秘孰云遠忘懷復爾同日尋高深意宛是神仙中
躋險遘靈室詭制非人功潜洞黝無底殊庭忽似夢
豈如武安鑿自若茅山通造物良有寄嬉遊廼愜衷
猶希宴玉液從此昇雲空咄咄共携手冷然且馭風
林亭詠
穿竹非求麗幽閑欲寄情偶懷因壌石真意在蓬瀛
苔益山文古池添竹氣清從兹果蕭散無事亦無營
郡舍南有園畦雜樹聊以永日
爲郡久無𥙷越鄕空復深苟能秉素節安用叨華簮
却步園畦裏追吾野逸心形骸拘俗吏光景頼閑林
内訟誠知止外言猶匪忱成蹊謝李逕衛足感葵隂
榮逹豈不偉孤生非所任江城何寂歷秋樹亦蕭森
下有北流水上有南飛禽我願從歸翼無然坐自沉
臨泛東湖時任洪州
郡庭日休暇湖曲邀勝踐樂職在中和靈心挹上善
乘流坐清曠舉目眺猶𬗟林與西山重雲因北風卷
晶明畫不逮隂影鏡無辨晚秀復芬敷秋光更遥衍
萬族紛可佳一遊豈能展羈孤忝邦牧顧巳非時選
良公世不容長孺心亦𥚹永念出籠縶常思退疲蹇
歲徂風露嚴日恐蘭若剪佳辰不可得良會何其鮮
罷興還江城閉關聊自遣
始興南山下有林泉常卜居焉荆州卧病有
懷此地
出處各有在何者爲陸沉幸無迫賤事聊可祛迷襟
世路少夷坦孟門未嶇&KR0706;多慙入火術常惕履冰心
一跌不自保萬全焉可尋行行念歸路眇眇惜光隂
浮生如過隙先逹巳吾箴敢忘丘山施亦云年病侵
力衰在所養時謝良不任但憶舊棲息願言遂窺臨
雲間目孤秀山下面清深蘿蔦自爲幄風泉何必琴
歸此老吾老過當日千金
高齋閑望言懷
高齋復情景延眺屬清秋風物動歸思煙林生遠愁
紛吾自窮海薄宦此中州取路無高足隨波適下流
歲華空苒苒心曲且悠悠坐惜芳時宴胡然久滯留
與弟遊家園
定省榮君賜來歸是晝遊林烏飛舊里園菓釀新秋
枝長南庭樹池靈北澗流星霜屢爾别蘭麝爲誰幽
善積家方慶恩深國未酬棲棲將義動安得久情留
郡内閑齋
郡閣晝常掩庭蕪日復滋簷風落鳥毳窗葉掛蟲絲
拙病宦情少羈閑秋氣悲理人無異績爲郡但經時
唯有江湖意沉冥空在兹
晨出郡舍林下
晨興步北林蕭散一開襟復見林上月娟娟猶未沉
片雲自孤遠叢篠亦清深無事由來貴方知物外心
司馬崔頌和
優閑表政清林薄賞秋成江上懸曉月往來虧復盈
天雲抗直意郡閣晦高名坐嘯應無欲寧辜濟物情
晨坐齋中偶而成詠
寒露㓗秋空遥山分在瞩孤頂乍修聳微雲復相續
人兹賞地遍鳥亦愛林旭結念憑幽遠撫躬曷羈束
仰霄謝逸翰臨路嗟疲足徂歲方暌携歸心亟躑躅
休閑償有素豈負南山曲
園中時𬞞盡皆鋤理唯秋蘭數本委而不顧
彼雖一物有足悲者遂賦二章
場藿巳成歲園葵亦向陽蘭時獨不偶露節漸無芳
旨異菁爲畜甘非蔗有漿人多利一飽誰復惜馨香
又
幸得不鋤去孤苗守舊根無心羡旨蓄豈欲近名園
遇賞寧充佩爲生莫礙門幽林芳意在非是爲人論
城南隅山池春中田袁二公盛稱其美夏首
獲賞果會夙言故有此詠
憶昨聞佳境駕言尋昔蹊非唯初物變亦與舊遊暌
幽渚爲君說清晨即我携逢深獨睥睨歷險共攀躋
林笋苞青籜津楊委綠荑荷香初出浦草色復緣堤
樂處將鷗狎譚端用馬齊且言臨海郡兼話武陵溪
異壤風煙絶空山巖徑迷如何際朝野從此待金閨
林亭寓言
林居逢歲晏遇物使情多蘅茞不時與芬榮柰汝何
更憐籬下菊無如松上蘿因依自有命非是隔陽和
南山下舊居閑放
祗役巳云久乘閑返服初塊然屏塵事幽獨坐林間
清曠前山遠紛喧此地疎喬木凌青靄修篁媚綠渠
耳和繡翼鳥目暢錦鱗魚寂寞心還閉飄颻體自虚
興來命旨酒臨罷閱仙書但樂多幽意寧知有毀譽
尚想爭名者誰云要路居都忘下流歎傾奪竟何如
感遇一
蘭葉春葳𬎼桂華秋皎㓗欣欣似生意自爾爲佳節
誰知林棲者聞風坐相悅草木有本心何求美人折
其二
幽林歸獨卧滯虚洗孤清持此謝高鳥因之傳遠情
日夕懷空意人誰感至精飛沉理自隔何所慰吾誠
其三
魚遊樂深池鳥棲欲高枝嗟爾蠎蝣羽薨薨亦何爲
有生豈不化所感奚若斯神理日微滅吾心安得知
浩歎楊朱子徒然泣路岐
其四
孤鴻海上來池潢不敢顧側見雙翠鳥巢在三株樹
矯矯珍木巔得無金丸懼美服患人指高明逼神惡
今我遊冥冥弋者何所慕
其五
吳越數千里夢寐今夕見形骸非我親衾枕即鄕縣
化蝶猶不識川魚安可羡海上有仙山歸期覺神變
其六
西日下山隱北風乘夕流燕雀感昏旦簷楹呼疋儔
鴻鵠雖自遠哀音非所求貴人棄庛賤下士嘗殷憂
衆情累外物恕巳忘内修感歎長如此使我心悠悠
其七
江南有丹橘經冬猶綠林豈伊地氣暖自有歲寒心
可以薦嘉客柰何阻重深運命推所遇循環不可尋
徒言樹桃李此木豈無隂
其八
永日徒離憂臨風懷蹇修美人何處所孤客空悠悠
青鳥跋不至朱鱉誰云浮夜分起躑躅時逝曷淹留
其九
抱影吟中夜誰聞此歎息美人適異方庭樹含幽色
白雲愁不見滄海飛無翼鳳凰一朝來竹花斯可食
其十
漢上有游女求思安可得袖中一札書欲寄雙飛翼
冥冥愁不見耿耿徒緘憶紫蘭秀空蹊皓露奪幽色
馨香歲欲晩感歎情何極白雲在南山日暮長太息
其十一
我有異鄕憶宛在雲溶溶憑此目不覯要之心所鍾
但欲附高鳥安敢攀飛龍至精無感遇悲惋填心胷
歸來扣寂寞人願天豈從
其十二
閉門跡群化憑林結所思嘯歎此寒木疇昔廼芳𬎼
朝陽鳳安在日暮蟬獨悲浩思極中夜深嗟欲待誰
所懷誠巳矣旣往不可追鼎食非吾事雲山嘗我期
胡越方杳杳車馬何遲遲天壤一何異幽嘿卧簾帷
當塗界寄裴宣州
故人宣城守亦在江南偏如何分虎竹相與間山川
章綬胡爲者形骸非自然含情津渡闊倚望脰空延
遠近聞佳政平生仰大賢推心徒有属會面良無緣
日夕遵前渚江村投暮煙念行祗意默懷遠豈言宣
委曲風波事難爲尺素傳
敬酬當塗界留贈宣州刺史裴耀卿
茂生寔王佐仲舉信時英氣覩衝天發人將下榻迎
珪符肅有命江國遠徂征九派期方越千鈞或可輕
高帆出風迥孤嶼入雲平遄邁嗟于役離憂空自情
飭簮陪早歲接壤厠專城曠別心彌軫宏規義轉傾
徒然恨饑渴况乃諷瑶瓊
再酬使風見示刺史裴耀卿
兹地五湖隣艱哉萬里人驚飊飜是託危浪亦相因
宣室才華子金閨諷議臣承明有三入去去速歸輪
唐丞相曲江張先生文集卷之三
