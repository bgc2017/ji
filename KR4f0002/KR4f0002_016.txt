欽定四庫全書
世宗憲皇帝御製文集卷十六
碑文
修建闕里聖廟碑文
朕惟
上帝垂佑蒸民篤生
至聖先師孔子以仁義道德啓廸萬世之人心而三綱
以正五倫以明後之繼天御宇兼君師之任者有所則
傚以敷政立教企及乎唐虞三代之隆大矣哉聖人之
道其為福於羣黎也甚溥而為益於帝王也更宏宜乎
尊崇之典與天地同其悠久也曲阜廟庭為
孔子里宅毓聖鍾靈之地神爽式憑廟貌崇閎由周而
來久且加盛我
皇考聖祖仁皇帝德符元化悟徹性天自羲農堯舜禹
湯文武周公之道集成於
孔子者一一體於身心宣為政治聖統在上應運而承
康熙甲子東廵狩
臨幸闕里謁奠廟林殷禮隆儀漢唐莫及朕恭膺丕緒
志切羹牆即位之初加封
先師五代王爵詣雍釋菜題額歌詩佩德報功之願夙
夜罔釋於懷雍正二年闕里
聖廟不戒於火有司奏告朕悚惕靡寧詣
廟致祭旋發帑興修命大臣專董厥役殿廡規模悉凖
宫闕製器備物亦令繪圖呈式裁酌協宜數年來諄諭
執事臣寮經營周至纖毫無憾始愜朕衷七年冬有司
具奏大成殿上梁前二日慶雲見於曲阜合詞稱瑞朕
以天人感應理固不爽而誠敬微忱詎能邀
上帝
先師之垂鑒用是祗將祀事倍增試額俾普天率土被
聖人之德化者同心感慶庶足以廣教澤而答嘉庥而
撫躬警勉恒朝夕凛凛焉朕嘗謂帝王之尊聖尊其道
也尊其道貴行其道居行道之位而能擴充光大逹之
政令脩齊治平得其要紀綱法度合其宜禮樂文章備
其盛舉凡聖道之未行於當時者悉行於後世雖去聖
久遠而心源相接不啻親授於一堂之上默證於千載
之前如是欽崇褒顯悉由於中心之誠服而治化日盛
聖道斯尊且夫聖人之道一天道也天以牖民之責屬
之聖人刪定贊修代天宣教彛倫敦叙禮法彰明後之
帝王奉其道以治世師承罔斁資益良多然則尊天尊
聖理原合一今兹之崇禮
至聖正所以欽若
昊天而於修建廟庭之重典有不至誠至敬者哉朕勤
求上理宵旰孜孜冀以仰述
皇考之鴻謨丕揚
先師之厚澤爰敬推上天篤生聖人與聖人承天立教
垂憲奕世之意勒文碑石以昭示臣民於無極而系以
辭曰
天心覺世聖治承天治法道法聖聖相傳三五之隆以
道致治峻德弘昭豐功遠被聞知續統
至聖挺生中天復旦文教昌明經緯三才陶融萬象體
具中和功侔参兩表揚六籍程式五常如會滄海若揭
秋陽惟我
皇考聰明睿智苞藴圖書滙宗洙泗德與聖合禮為道
崇升堂容肅過里恩隆緒纉朕躬勤圖紹述至訓煌煌
箴銘宥密維皇建極惟聖時中古今雖邈心理攸同作
帝王師與天地配開闢一人神靈如在奕奕新廟輝映
尼防金絲在御車服盈堂煥乎天文五雲示慶錫祜者
天承庥者
聖敢云瑞應鑒厥微誠普祈洪貺永福編氓文治光華
日星晶麗木鐸揚聲垂億萬世
和碩怡賢親王碑文
朕惟國家啓昌隆之運則誕降名臣祖宗鍾福慶之貽
則篤生賢胄粤若師師虞代稷契為帝室之英濟濟周
朝旦奭是姬宗之彦莫不紀諸謨典頌以聲詩前績可
稽遺編具在如朕弟怡賢親王則於古有光者也王秉
乾坤之清淑萃川嶽之精華爰自幼年早徵至行禁庭
奉
誨循禮度以持躬内殿承
歡篤孝思於繞膝實超出於同氣久默識於中懷是以
纉紹之初慎選親賢之寄特加恩命晉授王封正在亮
隂俾膺總理當良奸之雜處以鎮静服羣情遇綱紀之
待釐以精明襄萬務成勞既著眷倚逾殷綜中外之訏
謨司兵農之大計而王恪勤匪懈兢勵彌深體朕心為
己心視國事如家事詳核度支之積竇府藏充盈請蠲
吳越之浮糧閭閻康阜興田功於畿内秔稻連疇夀水
利於江南河渠順軌至若邊形指掌瞭大勢於川原武
略在胸贊成謀於帷幄壯戎容於鴈磧組練鮮明裕軍
實於龍沙驊騮騰躍蒼黔恬樂罔聞徵發之煩朝省安
閒莫見運籌之迹是其潛思默筭備竭精誠故能應變
投機不形聲色者矣扶持正直公道於以昭彰薦逹猷
為人材由兹奮起度惟謙挹同事務協於和衷量本寬
洪曹官胥歸於涵茹領周廬之環衛訓練維勤定宫府
之規模施為悉當凡關於民生吏治知無不言曾經其
熟計深圖言皆有效祗慎而不宣於衆退謙而恐居其
名皆中禁之密陳豈外廷之能曉心迹則青天白日衾
影無慚節操則瑩玉清冰垢塵不染研幾窮理得聖經
賢傳之精微輔世寧民具帝佐王臣之藴負道光竹帛
恢平章調燮之勲瑞叶星雲樹喜起明良之範朕實頼
王治安寰㝢王實為朕翊贊昇平既歴八年有如一日
斯乃
上天降佑
烈祖垂庥賚良弼於本支作盛時之梁棟於
皇考為孝子於朕躬為純臣自昔罕倫在今幸覯惠慈
之性宜其克享遐年豈弟之恩足以迓承繁祉人情胥
願天數難齊詎盡瘁以忘軀遂抱疴之纏體禱神祗而
靡應商醫藥而弗瘳王忠愛之忱始終一致沉綿之候
遷避而弗敢上聞危篤之期溘逝而慮傷永訣朕將臨
視王已飄升望幻影於雲中靈竒示象蛻色身於塵界
慧覺超凡生有由來理當可信王幽明感德遠近歸仁
錫命每申則日晴紫陌祖筵方徹則風藹青阡虔叩繐
帷動舉朝之痛憶競隨素紼溢長路之悲號嘗賜標題
略傳梗概忠敬而兼之誠直勤慎而益以廉明禮重易
名約一言而該美善義隆加謚冠八字以示寵褒朕親
奠郊坰頻紆車駕時陳牲醴每遣臣僚敦儉素之風塋
兆本由於自擇議推崇之典經費優給於官供吉兆既
安豐碑宜勒於戲念股肱之誼重雕刻金鏞惓手足之
情深鋪揚玉牒功高德茂享亘古之鴻聲生榮死哀備
生人之全福將使斯文炳煥偕星曜以流輝貞石嵯峨
與峯巒而並峙云爾
惠濟廟碑文
永定河古所稱桑乾河出太原經馬邑合鴈雲諸水奔
注畿南發源既高滙流甚衆厥性激湍數徙善潰康熙
三十七年我
皇考聖祖仁皇帝親臨指授䟽導之方新河既瀦遂慶
安瀾爰錫嘉名永昭底定立廟盧溝橋北題額建碑奎
文炳燿河神之封實自此始朕纘紹鴻基加意河務設
官發帑深籌䟽築之宜比年以來永定河安流順軌無
衝蕩之虞民居樂業歲獲有秋豈惟人事之克脩實頼
神功之贊佑念石景山據河上游捍禦宜亟爰命相擇
善地作新廟以妥神朕弟和碩怡賢親王躬往營度得
地龐村之西鼎建斯廟長河西遶而南縈峯嶺北紆而
左騖控制形勝負山臨流殿宇崇嚴規制宏敞護以佛
閣界以繚垣經始於雍正七年冬逾一年役竣復以盧
溝神廟
皇考聖蹟所在載加崇飾丹雘維新並增建傑閣翼如
煥如稱朕敬神惠民之意爰賜廟名曰惠濟勒文貞珉
以紀其事詩稱懷柔百神及河喬嶽河之有神備載祀
典况永定為畿輔之名川靈應夙著田疇廬舍繡錯郊
圻其得安耕鑿而樂盈寧者胥仰荷
皇考方略之昭垂而
明神顯靈默相孚佑蒸黎邀福孔多宜加崇敬今茲十
里内廟貌相望虔修秩祀尚其妥侑歆饗俾斯民康阜
乂安以弘我國家無疆之慶豈惟朕承兹惠貺我
皇考平成之駿烈實嘉頼焉
惠遠廟碑文
我國家受
天眷命撫御寰瀛光被四表莫不尊親
太宗文皇帝崇德七年班禪額爾德尼逹頼喇嘛知東
土有
聖人遣使通欵路涉萬里時經數載始逹盛京逮
世祖章皇帝時遂親至京師朝覲備蒙
恩眷後以策妄阿喇布坦肆惡逞奸殘蹂西藏
皇考聖祖仁皇帝特遣大師計日平定撫綏人衆各復
生業賜今胡畢爾漢册印封號安置禪榻重興黃教用
以慰番衆皈依佛法之誠並酬班禪逹頼喇嘛累世恭
順之悃也朕御極以來加意護持俾安淨土因思古今
之有佛教特以勸善懲惡濟人覺世為本黃教之傳所
以推廣佛經之旨也演教之地愈多則佛法之流布愈
廣而番彛之嚮善者益衆西藏既有班禪額爾德尼而
近邊之番彛離藏遼遠皆有皈依佛法之心惟兹川省
打箭爐之外有地曰噶逹昔年逹頼喇嘛曾駐錫於此
爰相度川原創建廟宇發帑金數十萬兩遣官董司工
役依西方白頼本佛廟之圖式凡為殿堂樓房一千餘
間又為平房四百間賜額曰惠遠丹雘輝煌器用充備
置兵以衛之逹頼喇嘛來登禪榻率諸徒衆咸就新居
諸番耆幼踴躍忻喜使臣奏言彼土早寒自造寺以來
氣候和暖深秋未凍則知茲寺之建神人胥慶山川著
靈朕所以仰體
皇考厚酬逹頼喇嘛累世恭順之忱且以廣布黃教宣
講經典使番彛道俗崇法慕義億萬斯年永躋仁夀之
域則於佐助王化實有禆益是用紀文豐碑以昭示久
遠焉
河源神廟碑文
四瀆之中河為大自星宿發源經行數千里而入中國
亘絡坤維澤潤九宇方望之祭三代以來尚矣我國家
敬共明神欽崇祀事精禋昭格靈貺丕彰南北隄工安
瀾底績漕艘利濟輸輓以時以至引河自汕於中泓沮
洳悉淤為沃壤澄清千里經歴三旬上瑞光昭鴻庥屢
著兖豫江淮之境各建廟宇春秋展祀尊崇令典視前
代為加虔顧河源所自廟貌闕焉於禮未稱朕念崑崙
遠在荒徼命使不能時至而禹貢有導河積石之文考
其地在今西寧河州境内黃河流入中國自此始則建
廟以祀河源之神實惟兹地為宜廼命禮官詳議敕甘
肅撫臣於河州相度善地恭建新廟高門廣殿肅穆閎
深發帑鳩工專官董役雍正九年冬十月告成朕親灑
宸翰賜額曰福祐安瀾先是諭旨甫頒經營伊始雍正
八年六月之望河州有慶雲捧日之瑞自午至申萬衆
瞻仰七月五日臨洮道臣相地積石關外見河流澄澈
上下百有餘里徹底瑩潔凡三晝夜同時入告共慶祥
符朕惟河嶽山川均為造化之功用而潤澤廣遠利頼
溥被惟河最靈
河神之福國祐民歴有明騐今兹立廟之地顯著休徵
益以知
天心降鑒感則必通神德昭明誠無不格爰誌建廟歲
月揭諸貞珉兼紀
明神顯應之蹟垂示永久以昭朕夙夜懋勉恭承
天眷敬迓
神庥之至意云
祐寧寺碑文
西寧郭隆寺地處通途喇嘛之自西藏來者於茲取道
為邊陲古刹自羅卜藏丹津之叛結連奸頑喇嘛煽惑
番彛一時蠢動是以大兵進討燒焚寺宇俾奸宄無所
藏匿凶徒既殄邊境敉寧梵刹舊基理宜修復爰發帑
鳩工遣官往董其事山門佛殿規制秩然僧舍經堂一
凖舊式限令延僧二百人常住薰修宣揚妙法往來梵
衆亦得棲息之所役既告竣以舊稱不雅勅定嘉名賜
額曰祐寧寺並紀文勒石以詔久遠夫黃教之傳盛於
西域凡厥部衆尊崇信奉遠邇一心其為道盖佛氏之
支流開示迷途因俗利導於治化不為無助書曰惠廸
吉從逆凶惟影響覽兹寺廢興之由順逆之理昭然矣
我國家弘敷德澤以振興黃教綏撫番彛繼自今其恪
守清規虔修梵行諸部落皈依崇奉之願久且益堅將
見鴻慈普佑永戴清寧兹寺與西土山川同其悠久可
也
廣惠寺碑文
黃教之興盛於西土其道根源天竺演說因果覺悟羣
生使為善者知勸作惡者思懲與作善降祥作不善降
殃之理默相符會所以易俗移風禆助於王化為益弘
矣西寧舊有郭莽寺地處通途為邊方古刹從西藏進
口之喇嘛皆於兹托足即佛家所謂十方院也自羅卜
藏丹津悖義作逆兹寺奸頑喇嘛相與連結煽動部落
遂使修行之區轉為藏奸之藪是以大兵進討除其衆
而燬其寺所以鉏惡止亂非得已也邇來氛翳廓清疆
土寧謐宜振興黃教以綏撫番彛爰發帑金遣官往為
重建佛殿經堂僧舍山門規模復舊丹雘一新常住之
僧以二百人為限俾其宣揚妙法且使往來僧衆有所
棲憩董役之臣請易嘉名賜額曰廣惠寺所望重建之
後遐邇番彛一心信奉敦崇善行以延慶祐永享我國
家億萬載太平之樂是朕錫福蒸民躋諸仁夀之意也
紀文勒石用昭示於久遠焉
太上清宫碑文
天師張道陵漢時煉丹成道得神授秘文祓除隂慝通
靈變化享夀百二十有三子孫世嗣其法所傳經籙符
章印劍代以一人典之弟子法官轉相師授其教以忠
孝正直感動神明安善驅邪佑民護國君臣父子倫叙
秩然閱數十傳神應如響是以歴朝重之世襲真人之
封於今勿替貴溪龍虎山者天師煉形修丹之地元壇
丹竈在焉後即其地建上清宫唐宋元明以來代有修
建我朝康熙二十六年
聖祖仁皇帝親灑宸翰賜號碧城並頒太上清宫扁額
錫帑金以修葺殿宇歴年已久宜事鼎新朕特發内帑
專遣廷臣前往重修增飾廟貌又以斗為帝車羣生之
所托命復令相方卜址創建斗殿以為祈禳善地萃工
庀材百堵偕作宏敞堅固煥如翼如經始於雍正九年
五月明年七月工竣復賜田三千四百餘畝以永為世
業夫天師以忠孝為道法之宗自東漢迄今千五百年
法裔相仍克修緒業效忠闡教捍患除灾盖其精誠所
感實足以通貫幽明知鬼神之情狀故能常垂宇宙禆
益聖功福國濟人功騐昭著太上清宫為神祗之所陟
降法籙之所憑依福地仙都山靈擁護增新崇搆典禮
攸宜是用紀事述文勒諸貞珉以昭示永久俾知國家
酬庸報功弘奬忠孝之至意云爾
世宗憲皇帝御製文集卷十六
