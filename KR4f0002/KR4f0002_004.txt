欽定四庫全書
世宗憲皇帝御製文集卷四
詔
登極詔
惟我國家受
天綏祐
聖祖
神宗肇造區夏
世祖章皇帝統一疆隅我
皇考大行皇帝臨御六十一年德茂功高文經武緯海
宇寧謐歷數悠長不謂謝棄臣民遽升
龍馭親授神器屬於藐躬朕
皇考大行皇帝
德妃之子昔二皇子弱齡建立深為
聖慈鍾愛寢處時依恩勤倍篤不幸中年神志昏憒病類風狂
皇考念
宗社重任付託為艱不得已再行廢斥待至十有餘年
沉疾如故痊可無期是以
皇考升遐之日
詔朕纘承大統朕之昆弟子姪甚多惟思一體相關敦
睦罔替共享昇平之福永圖磐石之安孔子曰三年無
改於父之道我
皇考臨御以來良法美政萬世昭垂朕當永遵成憲不
敢少有更張何止三年無改至於
皇考知人善任至明至當内外諸大臣朕方亟資翊贊
以期終始保全務宜竭盡公忠恪守廉節俾朕得以加
恩故舊克成孝思倘或不守官箴自干國紀既負
皇考簡拔委任之恩又負朕篤愛大臣之誼部院屬吏
直省有司亦宜實心任事潔己奉公不得推委上官自
曠厥職天下百姓受
皇考恩澤日久蠲賑頻施勸懲備至間有愚氓干犯律
令
皇考每遇讞決必加詳審爰書累牘披閱靡遺少有可
生之路立施法外之仁凡我百姓各宜孝親敬長畏罪
懷刑以副朕仰法
皇考如天好生之意兹因諸王貝勒大臣文武官員人
等僉謂天位不可久虚再三陳請朕勉徇輿情暫抑悲
痛於是月二十日祗告
天地
宗廟
社稷即皇帝位以明年為雍正元年仰惟
先志之宜承深望
皇圖之永固遹昭新化期衍舊恩於戲追慕
前徽繼述無忘於夙夜廣推
聖澤恩膏願被於寰區凡爾親賢文武其共矢藎誠各
輸心膂用紹無疆之業永垂有道之休布告天下咸使
聞知
恭上
聖祖仁皇帝廟號尊諡詔
古帝王有出世之勲必有非常之諡故黃帝表中和之
美顓頊著謙約之文大行受大名揚光本因乎法地有
功兼有德加號必極乎同天此追尊之鉅典守國之常
經也恭惟我
皇考大行皇帝
受籙綿長
膺圖悠久以生知安行之至聖行存誠主敬之實功無
一事不上合
天心無一念不下周民慮郊禋饗
帝歲必
躬行祈榖佑民典恒虔舉
慈闈定省宗系展庸問夜求衣卑宮菲食萬幾悉歸於
盡善庶政一出於大中式勸官方廣開言路奬廉課吏
敕法儆邪噐以使人公能服衆賑䘏之詔屢下十行放
免之租動成千萬寬刑肆赦發帑賚兵廵省恩膏備詳
方略治河經略具載史書以自強不息之精神為久道
化成之事業
武功之赫濯則蕩清三孽平定沙漠元裔滅除臺灣置
郡收水西而撫紅苖定土番而復三藏
文德之光華則
親臨太學
特幸闕里嚴飭學臣敦訓士子增博士之員躋十哲之
享
手定五經窮研六藝詩同雅頌文嫓典謨學貫百家聖
實天縱深仁厚澤溯四千餘載之史册莫有等倫偉烈
豐功紀六十一年之政治何能悉舉今
龍馭上賓星霜未改普天之思慕應與歲月而俱深率
土之攀號惟望
徽稱之允合朕纘承鴻寳嗣守丕基方繼述之是圖豈
追崇之敢後謹命諸王貝勒大臣文武羣臣稽考禮文
恭薦
諡號卿士百辟不謀同辭肇舉上儀恪遵舊典祗告
天
地
宗廟
社稷於雍正元年二月十九日奉
册
寳恭上
皇考大行皇帝
尊諡曰
合天弘運文武睿哲恭儉寬裕孝敬誠信功德大成仁
皇帝
廟號曰
聖祖既表尊親之大義當施逮下之洪恩於戲
帝德難名固揄揚之莫罄
聖功丕顯期昭示於無窮庶慰遐邇之心以協
天人之願布告天下咸使聞知
聖祖仁皇帝配
天詔
朕惟孝經云孝莫大於嚴父嚴父莫大於配天禮記云
惟聖人為能饗帝孝子為能饗親故周頌著思文之什
大易垂殷薦之辭歴稽邁古侑食始於有虞爰考前章
合祀起於周室所以報功崇德尊祖顯宗也朕纘承大
業綏理萬方既用享於
祈年將升中於
迎日恭惟
聖祖仁皇帝
動符乾健
静合坤元
廣大高明奉無私以成化
含弘清穆推至教以乘時育萬物而顯諸仁
德周有截包五行而藏諸用
道運不言建極敷猷剛柔並濟體元立制仁義兼施禮
樂兵農法四序之春秋冬夏刑威勸賞代六氣之風雨
雷霆戶牖三光提封八極東漸西被北燮南諧中國有
聖人瀛海仰日星之臨照
王者大一統遐荒沐霜露之霑濡得一以清得一以寧
號均三大無不持載無不覆幬聲並兩儀論參贊之成
功與地天而俱泰補化育之不足見民物之咸亨蕩蕩
無名豈梯階之可及蒼蒼在望非測管之能窺三五以
來所稱裁成輔相範圍曲成先天而天弗違後天而奉
天時者惟我
聖祖仁皇帝實克盡之允宜
配享南郊躋壇北畤用是上稽前典下慰輿情昭告
天
地
宗廟
社稷率諸王貝勒文武羣臣於雍正元年十一月二十
五日冬至恭祀
上帝奉
聖祖仁皇帝配享雍正二年正月初六日上辛祈榖恭
祀
上帝五月初一日夏至恭祀
皇地祗並奉
聖祖仁皇帝配享振金聲以逹氣
昊帝來賓捧玉瓚而獻誠
列聖昭格隆儀備舉浩澤均宣於戲貽謀佑啓敢忘覆
載之
洪慈對越駿奔儼覩隂陽之合撰青門升燎虔一人報
本之心紺幄
居歆協萬國尊親之願布告天下咸使聞知
遺詔
自古帝王統御天下必以敬
天法
祖為首務而敬
天法
祖皆本於至誠之心不容一息有間是以宵旰焦勞無
日不兢兢業業也朕蒙
皇考聖祖仁皇帝為
宗社臣民計慎選於諸子之中命朕纘承統緒紹登大
寳夙夜憂勤深恐不克負荷惟仰體
聖祖之心以為心仰法
聖祖之政以為政勤求治理撫育烝黎無一事不竭其
周詳無一時不深其祗敬期使宗室天潢之内人人品
端行方八旗根本之地各各奉公守法六卿喉舌之司
紀綱整飭百度維貞封疆守土之臣大法小廉萬民樂
業十三年以來竭慮殫心朝乾夕愓勵精政治不憚辛
勤訓誡臣工不辭諄復雖未能全如期望而庶政漸已
肅清人心漸臻良善臣民徧德遐邇恬熙大有頻書嘉
祥疊見朕秉此至誠之心孜孜罔釋雖至勞至苦不敢
一息自怠方冀圖安保泰久道化成今朕躬不豫奄棄
臣民在朕身生本無生去來一如但我
皇考聖祖仁皇帝付託之重至今日雖可自信無負而
志願未竟不無微憾寳親王皇四子御名秉性仁慈居
心孝友
聖祖皇考於諸孫之中最為鍾愛撫飬宫中恩逾常格
雍正元年八月間朕於乾清宫召諸王滿漢大臣入見
面諭以建儲一事親書諭旨加以密封收藏於乾清宫
最高之處即立御名為皇太子之旨也其後仍封親王
者盖令備位藩封諳習政事以增廣識見今既遭大事
著繼朕登極即皇帝位仰賴
上天垂佑
列祖貽謀當兹寰宇乂安太平無事必能與億兆臣民
共享安寧之福至於國家刑罰禁令之設所以詰奸除
暴懲貪黜邪以端風俗以肅官方者也然寬嚴之用又
必因乎其時從前朕見人情澆薄官吏營私相習成風
罔知省改勢不得不懲治整理以戒將來今人心共知
儆愓矣凡各衙門條例有從前本嚴而朕改易從寬者
此乃從前部臣定議未協朕與廷臣悉心斟酌而後更
定以垂永久者應照更定之例行若從前之例本寬而
朕改易從嚴者此乃整飭人心風俗之計原欲暫行於
一時俟諸弊革除之後仍可酌復舊章此朕本意也嗣
後遇此等事則再加斟酌若有應照例者仍照舊例行
自今以後實願内外親賢股肱大臣念朕朝乾夕愓之
苦衷仰答
皇考聖祖仁皇帝利益
社稷蒼生之誠念各秉忠良屏除恩怨一心一德仍如
朕在位之時共相輔弼俾皇太子御名成一代之令主
則朕付託得人追隨
列祖
皇考在天之靈亦可不愧不怍矣御名仰承
祖宗積累之厚受朕訓誨之深與和親王弘晝同氣至
親實為一體尤當誠心友愛休戚相關親正人行正事
聞正言勿為小人所誘勿為邪說所惑
祖宗所遺之宗室宜親國家所用之賢良宜保自然和
氣致祥綿
祖宗
社稷萬年之慶矣莊親王心地醇良和平謹慎但遇事
少有擔當然必不至於錯悞果親王至性忠直才識俱
優實國家有用之材但平日氣體清弱不耐勞瘁倘遇
大事諸王大臣當體之勿使傷損其身若因此而損賢
王精神不能為國家辦理政務則甚為可惜大學士張
廷玉噐量純全抒誠供職其纂修
聖祖仁皇帝實錄宣力獨多每年遵旨繕寫上諭悉能
詳逹朕意訓示臣民其功甚鉅大學士鄂爾泰志秉忠
貞才優經濟安民察吏綏靖邊疆洵為不世出之名臣
此二人者朕可保其始終不渝將來二臣着配享
太廟以昭恩禮其應行儀制悉遵成典持服二十七日
釋服布告天下咸使聞知
册文
追封孔子五世祖木金父公册文
右文稽古思統緒之相承重道尊師溯淵源於自遠舉
千秋之曠典蘋藻維馨超五等之崇封絲綸式煥緬維
先師孔子之五世祖木金父公系本殷朝居從魯國治
惟尚質傳樸素之舊風貴而彌恭守謙和之家法積功
累行聿弘毓聖之基貽慶鍾祥遂極生民之盛朕初登
大寳欽想前規欲伸景仰之誠用議顯揚之制特追封
為肇聖王錫之册命於戲克昌厥後永立人倫之宗有
開必先並膺素王之號服兹嘉命垂示無窮
追封孔子高祖祈父公册文
道高聖域宜推師表之源恩浹儒宗用廣尊崇之典擬
王封而晉秩禮軼古今定鴻號而加稱榮增洙泗緬惟
先師孔子之高祖祈父公系出商宗望隆宋國姓分公
族為孔氏之再傳瑞啓聖人逮宣尼而間出溯淵源於
累葉知德盛而世昌鍾靈秀於一人實教尊而功溥朕
羹牆至聖寤寐前徽思敬禮之加隆必恩綸之及遠特
追封為裕聖王錫之册命於戲衮衣端冕視躬桓蒲榖
而彌尊春禴秋嘗與鳬繹龜蒙而並久膺兹寵命永荷
鴻休
追封孔子曾祖防叔公册文
聖人覺世道有開而必先王者尊師禮必隆於所自備
顯揚之典用煥千秋申嚮往之誠特超五瑞𬗟惟
先師孔子之曾祖防叔公殷朝賢裔魯國儒宗潛德彌
彰守高曾之矩矱詒謀自遠藴詩禮之淵源聿開天縱
之能四科立教爰起時中之聖一貫傳心朕寳位初膺
前徽是式溯儀刑而景仰加名號以褒崇特追封為詒
聖王錫之册命於戲爼豆常新峻秩與尼山並峙絲綸
誕賁恩光與泗水長流永荷寵嘉昭垂無斁
追封孔子祖伯夏公册文
化民善俗道首賴乎師資累行積功誼應推夫祖德閱
再傳而誕聖垂裕貽謀超五等而加封創興盛典緬惟
先師孔子之祖伯夏公東山毓秀泗水鍾靈生秉禮守
義之邦漸磨既久奉崇信尊賢之訓牖廸尤深集慶在
躬早兆四科之教克昌厥後遂開萬世之蒙朕寳歴初
膺景行彌切推降祥之有自念顯號之宜加特追封為
昌聖王錫之册命於戲溯尼山之世澤茂績丕昭崇闕
里之家聲斯文益振服兹嘉命永示光榮
追封孔子父叔梁公册文
逹天盡性溯道統之攸傳崇德報功體孝思之不匱惟
誕生夫睿哲遂永樹乎師模用賁徽章特升峻秩緬惟
先師孔子之父叔梁公望重魯邦業傳郰邑秉姿勇毅
垂史傳之盛名積慶悠長衍家庭之令緒感殊祥於闕
里兆啓素王徵靈應於尼山運鍾至聖粤從前代顯贈
上公兹當纘緒之初更議推恩之典特追封為啓聖王
錫之册命於戲澤惟裕後聿弘作述之規善則歸親宜
極尊崇之禮儀型如在嘉命是承
世宗憲皇帝御製文集卷四
