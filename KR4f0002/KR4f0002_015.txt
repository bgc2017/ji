欽定四庫全書
世宗憲皇帝御製文集卷十五
碑文
黃河澄清碑記
朕聞
上天孚佑生民日監在兹垂示休徵警覺有位凡欲使
之懋德勤政無怠無荒而修省加虔用荅嘉貺天人感
應之理致不爽也我
皇考聖祖仁皇帝功德隆盛臨御久長厚澤深仁洋溢
於薄海内外朕寅紹鴻圖仰承
盛烈蒙被
福蔭民物阜安數年以來嘉祥叠見乃雍正四年十有
二月河道總督齊蘇勒及副總河嵇曾筠漕運總督張
大有河南廵撫田文鏡山東廵撫塞楞額陜西廵撫法
敏先後馳奏黃河自陜西府谷縣歴山西河南山東以
至江南之桃源冰開水清湛然澄澈其在陜西山西始
見於雍正四年十有二月八日乙丑迄於雍正五年正
月十三日庚子凡三十有六日其在河南山東始見於
十有二月九日丙寅迄於次年正月十日丁酉凡三十
有一日山東之單縣亦清於丙寅至癸酉甲戌清澈見
底而是月之二十二日己夘漸復其舊凡十有四日其
在江南則始於十有二月十六日癸酉迄於是月二十
三日庚辰凡七日盖其清也自上而下及其復舊則自
下而上故時日之先後遠近漸次如是維時中外臣民
僉以河清為千年罕見之盛事稽諸史册咸稱上瑞况
横亘三千一百餘里緜歴三旬有餘尤亘古所未睹合
詞懇請御殿受賀至再至三朕維上天之錫福降災猶
人君之用賞行罰感召之機分於敬肆一念甫動休咎
頓殊朕祗若
昊天敬慕
皇考翼翼小心夙夜罔有懈怠因得仰邀
皇考昭察默籲
蒼穹錫兹福慶朕惟慮前此之受貺無因且恐將來之
承庥不易朝乾夕惕益深謹凛特命虔告
景陵以申忱悃專遣大臣致祭
河神以彰靈應至升殿受賀沿襲頌美之虚文朕所不
取是以堅却不允而廣推
皇考錫嘏弘仁施恩中外羣臣有專職者咸晉一階諄
諭周詳共加敬勉爰允廷臣所請勒石以紀夫天一生
水實為天地之氣所流通而河稱四瀆之宗上應雲漢
澄潔安流用昭嘉瑞
天和協應必有自來詩曰文王陟降在帝左右盖言文
王與天同德而子孫蒙其福澤也我
皇考配
天之靈於昭在上眷顧啓廸至深且厚朕祇承瑞應恐
懼悚惶嘉與羣臣增修實政書曰昭受上帝天其申命
用休又曰先王奉若天道君臣上下之間無忘戒儆朕
亦惟是嚴恭寅畏不遑康寧庶幾求無負於
上天
皇考錫予嘉祥之至意濡毫紀實鐫勒貞珉用抒朕祗
敬之誠永自儆勖云爾
北鎮廟碑文
國家敬共明神虔修秩望岳鎮海瀆之祀罔不祗肅醫
巫閭山實為北鎮近接興京翊衛關輔曩者
皇考御書扁額以展褒崇復遣官修飭廟貌
御製碑文光昭奕代典至盛矣康熙五十九年朕奉
皇考命恭謁
祖陵於興亰道經山麓躬詣展禮瞻仰祠廟蠲潔致禱
因捐貲庀工載加整葺嗣是雨暘時若禾黍有秋遼左
黎元咸沾嘉貺洎朕臨御之初復遣專官董司營治棟
宇榱桷丹雘一新雍正四年冬厥工告成朕惟兹山表
自虞書載在周禮盖自天地開闢以來靈秀之所萃聚
越數千年神應彰顯而我
祖宗發祥關左豐岐重地王氣所鍾惟
神實為擁護永奠鴻基靈蹟頻昭朕懷允愜展敬之念
夙夜加虔
神其宏敷蕃祉益顯豐功俾方輿之内四序順成百榖
鬯遂風雨慶其調和民物樂其康阜洪禧默贊歲事豐
穰慰兆庶依庇之心以稱朕愛育羣生肅奉
靈祗之意式鐫琬琰用昭示於億萬斯年
善因寺碑文
洪惟我
皇考聖祖仁皇帝恩被九有威加八紘曩歲厄魯特噶
爾丹跳梁朔漠擾亂喀爾喀諸部喀爾喀七旗數十萬
衆懷德慕義稽首内附
皇考躬率六軍遠行天討
駐蹕多倫諾爾之地受喀爾喀諸部君長朝謁錫之封
爵為我屏垣既剪兇渠蕩定朔漠撫安藩服允從諸部
所請爰於斯地創建彙宗寺俾大喇嘛章嘉胡圖克圖
居之章嘉胡圖克圖道行高超證最上果博通經品克
臻其奥有大名於西域諸部蒙古咸所尊仰今其後身
秉質靈異符騐顯然且其教法流行徒衆日廣朕特行
遣官發帑金十萬兩於彙宗寺之西南里許復建寺宇
賜額曰善因俾章嘉胡圖克圖呼畢爾汗主持兹寺集
會喇嘛講習經典廣行妙法蒙古汗王貝勒貝子公台
吉等俱同為檀越主人前身後身敬信無二自必率其
部衆聽從誨導胥登善域稽古聖王之治天下因其教
不易其俗使人易知易從此朕纉承
先志護持黃教之意也况此地為我
皇考駐蹕之所靈蹟斯存惟兹兩寺當與漠野山川並
垂無極諸部蒙古台吉屬下永遠崇奉歡喜信受薰烝
道化以享我國家億萬年太平之福朕深有望焉
廣寧門外石道碑文
周禮地官小司徒令野修道遂師廵其道修秋官野廬
氏掌逹國道路至於四畿禮月令季春之月命司空循
行國邑周視原野修利隄防道逹溝瀆開通道路毋有
障塞是知古先聖王經國理民之方纖悉備具至於道
途之間咸所加意焉京師為四方會歸萬國朝宗之地
我國家幅員廣大文軌所同廓於無外梯山航海者聯
鑣接軫絡繹而交馳廣寧門其必由之路門外通逵輪
蹄所踐歲月滋久漸至深窪時雨既降潦水渟注則行
旅經涉淹蹇泥淖之中朕甚憫之乃命奉宸苑相度修
治自廣寧門至小井村長一千五百丈皆填窪為高砌
以巨石其廣二丈凢費戶部帑金八萬兩工既竣司役
之臣請紀其事朕宵衣旰食勤求治理凡可以濟人利
物者惟恐智慮之未周而施行之不力念兹國門之外
輻輳之衢稽於經籍王政所重宜以時修治且期堅固
永久使仕宦商旅車馬往來胥由於蕩平正直之路朕
心慰焉爰濡筆而紀之詩曰周道如砥其直如矢以是
逹之天下庶冀經國理民之方莫不備舉云爾
朝陽門至通州石道碑文
自朝陽門至通州四十里為國東門孔道凡正供輸將
匪頒詔糈由通州逹亰師者悉遵是路潞河為萬國朝
宗之地四海九州歲致百貨千檣萬艘輻輳雲集商賈
行旅梯山航海而至者車轂織絡相望於道盖倉庾之
都會而水陸之衝逵也雖平治之令以時舉行而輪蹄
經涉歲月滋久地勢漸窪又時雨既降積雪初融之後
停注泥淖有一車之蹶需數十人之力以資牽挽者矣
朕心軫念爰命所司相度鳩工起窪為高建修石路計
長五千五百八十八丈有竒寬二丈兩傍土道各寬一
丈五尺長亦如之其由通州新城舊城至各倉門及東
西沿河兩道亦皆建修石路共計長一千五十餘丈廣
一丈二尺及一丈五尺不等費帑金三十四萬三千四
百八十四兩有竒經始於雍正七年八月至雍正八年
五月告竣有司請為文以紀其事嘗稽周禮地官司徒
令野修道遂師廵其道修鄭鍔䟽曰道路以通往來之
途使賓至如歸亦修文德以來遠人之意禮月令季春
之月命司空循行國邑周視原野開通道路毋有障塞
典籍所垂凡體國經野之政至備具也朕臨御以來詳
求治理早夜孜孜惟恐不逮近而郊圻遠而郡邑即遐
陬僻壤之區其有關於利濟民物者莫不因地制宜以
次修舉是役也遠師古聖王之良法美意而斟酌久遠
一勞永逸良用欣慰庶使遵是路者瞻周道之蕩平正
直咸慶同軌之盛治焉爰誌其歲月而勒諸石云
浙江海神廟碑文
國家虔修祀典以承上下神祗嶽瀆海鎮之神秩祀惟
謹視前代為加隆朕臨御以來夙夜以敬
天勤民為念明神之受職於
天而功德被於生民者昭格薦歆敬禮尤至其為民禦
大灾捍大患合於祭法所載則尊崇廟貌以昭德報功
盖所以遂斯民瞻仰之願而動其敬畏祇肅之心使無
敢慢易為非以得永荷明神之嘉貺意至遠也皇輿東
南際大海而浙江海寧居瀕海之衝龕山赭山列峙其
南颶風怒濤潮汐震蕩縣治去海不數百步資石塘以
為捍蔽雍正二年潮湧堤潰有司以聞朕立遣大臣察
視修築且念小民居恒罔知敬畏慢神䙝天召灾有自
爰切諭以修省感應之道令所司家諭戶曉警覺衆庶
比年以來徼
明神庥祐塘工完固長瀾不驚民樂其生閭井蕃息越
七年秋汛盛長幾至泛溢吏民震恐已而風息波恬隄
防無恙遠近歡呼相慶謂惟
大海之神昭靈默佑惠我烝黎以克濟此朕念滄海含
納百川際天無極功用盛大
神實司之海寧為海壖劇邑障衛吳越諸大郡海潮内
溢則昏墊斥鹵咸有可虞
神之禦患捍灾莫此為大特發内帑白金十萬兩勅督
臣李衛度地鳩工建立
海神之廟以崇報享經始於雍正八年春三月洎雍正
九年冬十有一月告成門廡整秩殿宇深嚴丹雘輝煌
宏壯鉅麗時展明禋典禮斯稱爰允督臣之請勒文穹
碑垂示久遠俾斯民欣悚瞻誦共喻朕欽崇
天道祗迓
神庥懷保兆民之至意相與嚮道遷善服教畏神則
神明之日監在兹顧荅歆饗其炳靈協順保護羣生奠
安疆宇與造物相為終始有永勿替朕實嘉頼焉
關帝廟後殿崇祀三代碑文
自古賢聖名臣各以功德食於其土其載在祀典由亰
師逹於天下郡邑有司歲時以禮致祭者社稷山川而
外惟
先師孔子及
關聖大帝為然
孔子祀天下學宫而
關帝廟食徧薄海内外其地自通都大邑下至山陬海
澨村墟窮僻之壤其人自貞臣賢士仰德誦義之徒下
至愚夫愚婦兒童走卒之微賤所在崇飾廟貌奔走祈
禳敬畏瞻依凛然若有所見盖
孔子以聖
關帝以神神之陟降上下顯赫鑒觀以警動覺悟保佑
扶持與斯人呼吸相應答者感而通微而著洋洋乎忠
義正直之氣充塞乎宇宙之間與日月星辰同其明江
河山岳同其體風雷雨露同其功用宜其英靈之振古
常新而為歴代賢豪所莫能並也本朝崇奉典禮綦隆
我
世祖章皇帝順治九年勅封
神為忠義神武關聖大帝較往代封號尤尊且正京師
白馬關帝廟為奉
神之所歲遣大臣將事惟謹朕纉緒膺圖尊隆秩祀登
極之初既加封
先師五代以展尊師重道至意更念
神福國庇民禦灾捍患英風冠古浩氣不磨生有自來
鍾靈孔厚宜追封三代晉爵上公爰允禮臣之議加封
神曾祖光昭公祖裕昌公父成忠公博稽史冊名諱弗
傳特用闕疑以彰敬慎虔製
木主於雍正五年六月供奉後殿春秋崇祀著為令典
夫禮繇義起而善則稱先事神事人理無二致
神威靈赫濯昭灼於千萬世則
神之先人享眀禋崇美報歴千萬世而勿替以稱國家
昭事
眀神之盛典禮制攸宜至宏遠也是用勒文貞石紀奉
祀所始以貽示來茲俾有考焉
世宗憲皇帝御製文集卷十五
