欽定四庫全書
世宗憲皇帝御製文集卷十九
祭文
都城隍廟祭文
靈爽丕昭作皇都之保障規模增煥肅廟貌之觀瞻爰
告成功聿修祀典惟
神拱衛金湯憑依畿甸錫嘉祥於民物應感無私默呵
護乎邦家明威有赫歲時久崇夫祈報殿廡方待於繕
修朕敬禮
明神虔新祠宇發金錢於内府命董理於大臣鳥革翬
飛掩映雲霞之彩虹梁虬柱輝煌金碧之觀妥侑是宜
明禋式舉於戲聰明正直固萬雉於金甌寒燠雨暘調
四時於玉燭
神其昭鑒來饗苾芬
運河神祭文
國家輓運全藉漕渠河水暢流最需雨澤惟
神功能佑國惠足庇民愷澤所敷兆人攸頼乃者春夏
之交愆陽間告朕深懷憫惻夙夜省躬維緣河一帶愆
雨澤之施以致水淺運艱人勞舟滯揆厥所由朕心甚
疚或係去年運阻之日曾施挑濬之功畚插所加有傷
地脉或係地方官吏歲時奉祀不誠或係在運官丁隠
痛不聞致違戾隂陽之節凡諸譴告罪在朕躬是用齋
心省過遣官致祭
神其鑒此肫誠蘇我黎庶念七州之飛輓速溥雷雨之
慈逹百萬之天庾大霈油雲之澤俾河水暢流全漕利
濟尚其降格歆此明禋
黃河神祭文
惟
神源通星漢𣲖衍崑崙四瀆稱宗九州滋潤惠澤廣遠
靈應夙彰頃者決口合龍民居攸奠既奏安瀾之績旋
呈清泚之祥里計二千時經旬月錫福固由於
天眷效靈實顯夫
神功用遣專官虔修祀典惟冀光昭庥佑永慶阜安延
景福於萬年溥純禧於兆姓尚其歆格鑒此精誠
河神祭文
朕注心河務禮敬
明神歴歲以來休徵屢著若蘭陽之引河自汕儀封之
深渠忽開允賴
神功豈關人事惟今年黃河之伏汛具覩安恬而季夏
山左之南陬偶生暴漲入駱湖而驟溢望洪澤以奔趨
踰越長隄散瀰廣陌河臣撫臣雖心力之交勵懼功績
之難施乃或畚鍤未加而沙淤已見或茭薪甫下而水
勢遽消至如宿虹彭家堡者當灣溜之頂衝本歲修之
險要加以漫開百丈洶湧倍常忽焉水徑歸於中泓波
自廻於北向延袤而出堆為遥擁之灘直暢以流形類
斜挑之壩不獨塞一時之暫決抑且省每歲之增修萬
夫共歎為竒逢四野争傳夫異瑞三旬之内早奏安瀾
無縻費於金錢匪淹遲於日月糧艘復循其道麥隴未
失其時不作而成豈經營所能就不期而致豈謀慮所
及知斯實
穹昊垂庥
明神贊佑式昭符應深慰朕懷特遣河臣虔修祀事聿
申謝悃惟
神鑒歆彌顯光靈永庇助我國家平成之慶
河神祭文
惟
神功昭四瀆德冠羣靈澤國蒙庥新祠在望乃者洪湖
積水沮洳全消惟兹淮甸奥區平原相接長阡廣陌增
二萬頃之良疇東作西成貽億兆人之恒産
天庥滋至靈貺孔彰特命河臣遣官致祭冀弘開於樂
利用永奏於昇平惟爾
明神尚其歆鑒
河源神祭文
惟
神象應漢津源䟽崑閬滙百泉而出地燦列繁星經九
曲以安流遥趨大海績成底定瑞現澄清兹惟湖淀之
新淤喜覩河濱之沃衍乘天時而收地力盈二萬頃之
膏腴裕國計而富民生垂千百年之美利感
帝心之仁愛念
神貺之昭彰特遣專官虔修祀典所冀榮光照燭協世
運之貞符慶澤綿延成寰區之永賴
神其鑒格享此苾芬
河神祭文
惟
神靈發崑崙源通星宿啓圖書之上瑞四瀆稱宗邁蒲
榖之崇封百川咸納功弘潤物滋大地以成能利頼通
漕裕天儲以足用朕自御極以來肇舉明禋屢蒙
神貺波恬浪静澄清上徹乎榮光闢土便民沮洳悉呈
夫沃壤至於安瀾循軌隄防按候以興工不日成功章
奏合詞而告竣永綿亘於三千餘里普美利於億萬斯
年惟兹政務之咸修實荷
神靈之默佑是用虔將祀事報答鴻庥特遣河臣肅申
謝悃所冀金隄永固著嘉績於平成茂典長膺慶洪流
之底定尚其歆格鑒此苾芬
清口河神祭文
惟
神源開星宿𣲖導龍門因澤國之蒙庥建特祠而崇祀
粤從今歲聞水勢以厪懷爰命河臣殫心思而經理乃
者洚流千里歴汛候以恬波漕運萬艘循長隄而安輓
帆檣載路既國計之攸充禾黍連疇復民生之有慶喜
蒙靈貺顯著休徵聿遣所司親行祀事所冀南趨淮浦
會䨇瀆以俱澄東注海壖納百川而永奠
神其昭鑒来享苾芬
武陟縣河神祭文
惟
神澤滋坤壤象應天津恒福國以昭靈用庇民而垂佑
自豫州而過東土遍地安瀾從春半以逮秋中經時順
軌乃若儀封北岸濬深渠而迅浪通流蘭邑南隄汕引
河而中泓直瀉表瑞三旬之内助靈兩縣之區畚鍤未
施工程已固荷
明神之默相感嘉貺之疊彰特命河臣虔修祭典所冀
奠兹巨瀆永觀底定之功惠我蒸黎溥被平成之慶
神其鑒格歆此苾馨
永定河神廟告成祭文
朕注心河務禮敬
神明遠籌捍禦之宜備舉尊崇之典惟永定河源從山
右古號桑乾經馬邑以奔趨湍波易激歴畿南而漫衍
暴漲難馴顯佑於
皇考之時肇祀於盧溝之北既隆封典爰錫嘉名靈貺
孔昭鴻庥協應朕思石景實處上游宜建廟以安
神命河臣而度地岡巒擁衛控金隄而制洪流棟宇輝
煌駐雲旗而廽巨浪肅將祀事祗告落成惟
神鑒歆永垂庇佑安瀾奏績俾廬井之恬熙潤下成能
享春秋之祈報謹告
奉安石景山永定河神像祭文
惟
神源濬天池𣲖分馬邑滙鴈雲之衆水為畿甸之洪流
睿謨指授於當年嘉名肇錫靈貺昭彰於歴歲祀典虔
修朕纘紹鴻基留心河務喜經流之順軌允頼
神庥相石景之上游載營廟貌輝煌丹雘庶幾靈爽之
式憑蠲潔牲醪特命耑官而祗薦洒翰而題巨牓製文
以勒豐碑備舉隆儀用酬嘉貺
神其體兹忱悃惠我蒸黎隄岸無虞喜澄波之永奠田
廬有賴樂繡壤之常豐謹告
清口河神祭文
朕軫念民生厪懷河務虔修祀典敬禮
明神數載以來屢蒙嘉佑惟東南之澤國當邳宿之要
區湖泊瀰連每戒風濤之險淮黃交滙時深漲溢之虞
聿自今秋時逢汛候洪波萬𣲖循軌道以安流巨浪千
層繞長隄而順下畚鍤先時而增築共保堅完帆檣載
路以輓輸允資利涉歲事有京坻之慶居民登袵席之
安斯皆仰荷鴻庥顯承靈貺封章來告感慰實深特命
河臣載稽典禮明禋敬展用申報享之精誠
神爽式憑尚冀鑒歆而來格永孚默相弘贊平成尚饗
浙江海神祭文
明神受職於
天恩覃澤國禦災捍患利賴宏深凡兹東南黎庶所得
保室家而安耕鑿者
神之賜也朕恭膺
天命撫御寰區夙夜敬共以承上下神祗之祀所期海
宇蒼生永蒙庇佑惟兹浙西郡邑實為瀕海要衝比年
以來仰荷
神靈嘉貺頻昭安瀾共慶廼者風潮鼓盪衝潰隄防近
逼民居吏人震恐朕痌瘝在念軫惻惟殷遄遣重臣周
行相度涓日鳩工為海疆圖久遠奠安之計用是潔誠
致禱虔命在工大臣敬展祀事昭告悃忱惟
明神俯念海壖億萬生靈城郭田廬於兹託命隄工木
石皆出脂膏力役所需民衆勞苦伏冀洪昭福佑默相
大工綏静百靈風恬波息俾功作得施長隄孔固克底
厥績衛護蒸民保聚生全安享樂利則東南列郡溥被
庥祥朕實拜
明神之功德於無疆矣謹告
河源神祭文
惟
神源從天漢澤潤坤輿溯禹迹於當年時營廟貌顯
神功於歴歲默佑生靈惟甘陜之巖疆實邊陲之重地
乃者和風甘雨協應以時下隰高原豐登有慶閭井樂
恬熙之俗蒼黎享仁夀之休靈貺孔昭朕心嘉慰用展
馨香之薦虔申報謝之典不盡之忱統祈
神鑒尚饗
河神祭文
朕心殷河務敬禮
明神歴載以來屢蒙庥應惟是睢寧之境正當河道之
衝向因北岸之淤沙横激中泓之巨浪難施疏濬最屬
險工乃至今年欣瞻上瑞時惟伏汛自汕引河順水勢
以東趨暢流無阻刷遥灘而直下化險為平大溜通行
闢延袤之正軌新沙旋擁護綿亘之長隄人力不勞河
防永固朕懷慰惬感慶實深凡斯嘉貺之弘昭允賴
神功之默相是用虔申謝悃祗薦苾芬仰冀明靈彌徵
顯佑俾兹南土永慶安瀾
祈雨祭風神文
朕奉
天子民刻刻以雨暘時若為念乃今春三月膏雨愆期
恒風示儆朕心懷悚惕瞻仰焦勞思過省愆誡勉臣庶
伏念節宣和氣
神實專司夙彰福國之功宜切勤民之𨼆是用潔蠲齋
祓昭告悃忱仰冀
明神默垂孚佑風威歛息㴻雨均霑用觀百榖之成大
慰三農之望竭誠籲禱惟
神鑒之謹告
太歲壇諸神祈雨祝文
朕承
眷命撫御蒸黎宵旰孜孜勤求民瘼乃者時當仲夏雨
澤愆期旱暵可虞焦勞倍切齋居省過惶悚靡寧諄諭
臣工實心修省方殷籲禱幸沐甘霖仰惟
天鑒之垂慈實賴
神功之默相載抒誠悃虔展精禋伏冀膏澤覃敷雨暘
時若溥洽三農之慶用觀百榖之成謹告
世宗憲皇帝御製文集卷十九
