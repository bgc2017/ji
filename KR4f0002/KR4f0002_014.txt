欽定四庫全書
世宗憲皇帝御製文集卷十四
碑文
歴代帝王廟碑文
歴代帝王崇祀之制肇於唐天寳七載始置廟京城止
及三代以前而已明洪武六年始於金陵立廟嘉靖十
年乃建於京師阜成門内當明初定制時議禮之臣不
能通知大體崇祀祗創業之君從祀惟開國之臣自兹
以後闕焉我
皇考聖祖仁皇帝秉大公之道折衷百代深惟祀典之
宜修康熙六十一年
特頒諭旨命廷臣詳悉從容確議具奏逮朕紹緒之初
廷議始上舊崇祀帝王二十一位今增一百四十三位
舊從祀功臣三十九人今增四十人朕遵奉
先志重書牌位諏吉入廟行祭告之禮仰惟
聖祖皇帝用意之厚立論之正夐乎不可及也夫三代
以上若夏啓之能敬承殷之太甲大戊武丁周之成王
康王宣王頌美詩書光耀史牒三代以下英君哲后或
繼世而生則德教累洽或間世而出則謨烈重光胥能
致海㝢之乂安躋斯民於康阜嘉言傳於信史善政式
為良規至凡蒙業守成之主即或運會各殊屯亨不一
苟無聞於失德咸帝命所寵綏爰及歴代名臣亦皆川
岳鍾靈為時輔佐功在社稷德協股肱比諸從龍之彦
何多讓焉而尚論未詳明禋久曠其為缺略也大矣夫
欽崇往哲景企前徽明德可懷羹墻興慕睠流風之所
被洵歴世而勿諼若乃擴追遠之鴻規破拘墟之臆見
自非忠厚立心寬仁為量卓識超於千古盛德冠於百
王未有能論及此者典禮修明有待今日然則
聖祖皇帝之重加釐定公當周詳誠千萬世莫及之仁
心而千萬世不易之定論也廟貌既新叙述本末鐫於
青珉用昭示久遠焉
黃寺碑文
雍正元年正月喀爾喀澤卜尊丹巴胡土克圖四十九
旗札薩克七旗喀爾喀厄魯特衆札薩克汗王貝勒貝
子公額駙札薩克台吉他布嚢等合詞奏言臣等荷
聖祖仁皇帝教誨養育如天覆燾之恩歴六十二年殊
域窮荒溥徧周浹以子以孫世世蒙頼無所申其報效
區區之忱不能自己臣等同心一力合貲凡四萬三千
兩造三世諸佛像八座塔番藏經京城北郭外有原為
逹賴喇嘛修盖之黃寺請以贏財葺而理之丹青黝堊
煥然以新供佛像寳塔藏經於兹寺臣等感激攀慕之
情庶盡涓埃朕惟
皇考聖祖仁皇帝以天下為一家以萬國為一體深仁
厚澤所以嘉惠藩服者淪入肌膚骨髓而不可忘也諸
藩王等詞語懇切具見誠悃遂允所請命親王大臣往
董厥役工既告竣勒文豐碑以揚
皇考功德之隆以表藩服忠愛之篤用昭垂於久遠自
今以始爾諸藩王等其益修乃政事撫乃臣庶睦乃隣
封俾民物蕃滋疆宇寧泰恭順述職永享我朝太平之
福斯則
皇考陟降之靈日鑒在兹爾諸藩王等其敬念之無斁
焉是為記
育嬰堂碑文
朕撫御寰瀛子育兆庶欲使普天之下咸躋仁夀之域
粤稽周禮有慈幼之文戴記有養孤之典德意深厚施
及襁褓盖王政之仁雖鳥獸之胎卵草木之萌芽皆為
之教令以愛護之使至於生植而況於人乎國家泰平
日久丁口蕃息或有不能自鞠養者朕惻然念之京師
廣渠門内舊有育嬰堂一區以字遺稚顧其規制未備
所存濟者尚少朕用錫之題額以重其事又賜帑金特
諭府尹重加經理公卿士庶多有捐資為善者凡乳保
醫療之人寒暑衾服之具施設周詳行之可久孔子曰
大道之行也人不獨親其親不獨子其子言孝慈之道
廣也詩曰商邑翼翼四方之極言京師者四方之表也
誠使九州之内自通都大邑至於市鎮繁富之所郡縣
長吏各殫厥心倣此而推行之倡好義之士弘恤孤之
政豈惟保抱携持幼得所養而人人興起其仁心喜於
為善則老安少懷風俗益臻醇茂斯朕之所厚望也夫
平定青海告成太學碑文
我國家受
天眷命撫臨八極日月所照罔不臣順遐邇乂安兆人
蒙福乃有羅卜藏丹津者其先世固始汗自國初稽首
歸命當時使臣建議畀以駐牧之地其居雜番羌密近
甘涼我
皇考聖祖仁皇帝睿慮深遠每厪於懷既
親御六師平定朔漠威靈所加青海部落札什巴圖兒
等震讋承命
聖祖仁皇帝因沛殊恩封為親王兄弟八人咸賜爵禄
羈縻包容示以寬大而狼心梟性不可以德義化三十
年來包藏異志朕紹登寳位優之賜賚榮其封號尚冀
革心輯寧部衆而羅卜藏丹津昏謬狂悖同黨吹拉克
諾木齊阿爾布坦温布藏巴札布等實為元惡謂國家
方弘浩蕩之恩不設嚴密之備誕敢首造逆謀廹脅番
羌侵犯邊城反狀彰露用不可釋於天誅遂命川陜總
督太保公年羹堯為撫遠大將軍聲罪致討以雍正元
年十月師始出塞自冬涉春屢破其衆凡同叛之部落
戈鋋所指應時摧敗招降數十萬衆又降其貝勒貝子
台吉等二十餘人朕猶憫其蠢愚若悔禍思愆束手來
歸尚可全宥而怙惡不悛負險抗違乃決翦滅之計以
方略密付大將軍羹堯調度軍謀簡稽將士用四川提
督岳鍾琪為奮威將軍于仲春初旬禡牙徂征分道深
入搗其窟穴電掃風驅搜剔巖阻賊徒蒼黃糜潰窮蹙
失據羅卜藏丹津之母及逆謀渠魁悉就俘執擒獲賊
衆累萬牲畜軍械不可數計賊首逃遁我師踰險窮追
獲其輜重人口殆盡羅卜藏丹津孑身易服竄匿荒山
殘喘待斃自二月八日至二十有二日僅旬有五日軍
士無久役之勞内地無轉輸之費克奏膚功永清西徼
三月之朔奏凱旋旅鐃鼓喧轟士衆訢喜四月十有二
日以倡逆之吹拉克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇
六師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌
俾烽燧永息中外人民胥享安阜實成
先志以懋有丕績廷臣上言稽古典禮出征而受成於
學所以定兵謀也獻馘而釋奠於學所以告凱捷也宜
刊諸珉石揭於太學用昭示於無極遂為之銘曰
天有雷霆聖作弧矢輔仁而行威遠寧邇維此青海種
類實繁錫之茅土列在藩垣被我寵光位崇禄富負其
阻遐禍心潛搆恭惟
聖祖慮遠智周睠念荒服綏撫懷柔朔野既清西陲攸
震爵號洊加示之恩信如何兇狡造謀逆天鼔動昏憝
寇侵於邊惟彼有罪自干天罰桓桓虎貔爰張九伐王
師即路冬雪初零日耀組練雷響鼙鉦蠢兹不順敢逆
戎旅奮張螳臂以當齊斧止如山嶽疾如雨風我戰則
克賊壘其空彼昏終迷曾不悔戾當翦而滅斯焉決計
厲兵簡將往𢷬其巢踰歴嶔嶇坦若坰郊賊棄其家我
縶而獲牛馬谷量器仗山積蹇兔失窟何所逋逃枯魚
遊釡假息煎熬師以順動神明所福旬日凱歸不疾而
速殪彼逆謀懸首藁街獻俘成禮金鼓調諧西域所瞻
此維雄特天討既申群酋惕息槖戈偃革告成辟雍聲
教遐暨萬國來同惟我
聖祖親平大漠巍功煥文邁桓軼酌流光悠久視此銘
辭繼志述事念兹在兹
黑龍潭碑文
京師之西有黑龍潭焉地靈所鍾實能興致雲雨我
聖祖仁皇帝撫臨萬邦治臻上理軫念羣生每禱於斯
輙有靈應百榖用成康熙二十年乃重建祠廟
御製碑文勒之珉石以昭神庥朕嗣位以來仰體
聖祖之心以為心夙夜孜孜惟冀雨暘時若盈寧康阜
用諴和萬民甲辰春雨澤微愆爰詣兹潭特申祈祝回
鑾之後澍雨應時三月初甘霖叠沛遠近霑足二麥豐
登朝野同聲罔不歡慶盖感應若斯之捷也朕惟天人
合一之理莫大於誠而幽明昭格之幾莫先於敬傳曰
先成民而後致力於神又曰民和而神降之福朕愛養
元元惟恐一物失所致隂陽之沴而干天地之和故浹
歲之中屢下蠲租之詔偶值愆陽見告不憚躬親祝帛
以薦馨香而冥漠之中亦若有肹蠁荅之靈爽憑之者
朕因民而祈福於神神惠民而效靈於朕皆默通於誠
敬之中而不疾而速不行而至理有固然無足疑者顧
歲月滋久不更加修葺恐非所以宅明神答靈貺乃命
官庀材經始於二年之三月告成於三年之五月殿廡
門寢煥然一新訖工之日有司磨治豐碑以記請夫禮
有大雩之文詩載同雲之什故祭則受福而有舉必書
且誠敬之念所以交神明格上下用紹我
聖祖仁皇帝軫念蒼生懷保萬民之至意者尤朕所時
厪於中而不能釋也是為記
隆福寺碑文
京城之内東北隅有寺曰隆福肇建於明景泰三年逾
歲而畢工營搆之費悉出於官盖以為祝釐之所自景
泰四年距今二百七十餘年風雨侵蝕日月滋久朕昔
曾經斯寺有感於懷兹乃弘施貲財庀材召匠再造山
門重起寳坊前後五殿東西兩廡咸葺舊為新飾以采
繪寺宇增輝煥之觀佛像復莊嚴之相既告厥成因勒
貞石以紀其事夫佛之為道寂而能仁勸導善行降集
吉祥故歴代崇而奉之然朕非以自求福利洪範曰歛
時五福用敷錫厥庶民言王者之福被及羣生為大也
然惟我
皇考聖祖仁皇帝功德隆厚歴數綿長四海兆人胥登
仁夀之域自古帝王備福之盛無有比倫朕纘嗣鴻基
思繼
先志使遐邇烝民嚮教慕義俱植善果各種福田藉大
慈之佑感召休徵錫以繁祉井里安阜耄耆康寧享泰
平之福永永無極則朕所以受
上天之景福承
皇考之慶澤者莫大乎是此朕為蒼生勤祈之至願也
夫
都城隍廟碑文
國家受
天眷命懷柔百神祀典所陳罔不虔肅況畿甸之内輦
轂之間隂陽之所和風雨之所會人民稠集庶物蕃滋
以熙以遊以長以遂佐予茂育厥惟
神庥都城舊有廟祀
城隍之神禮臣以時享薦其内朕慮廟貌不肅展敬無
由雍正四年正月特發帑金命官修飭是年五月告成
土木之工丹雘之飾恢宏鉅麗視昔有加焉足以妥侑
神明壯觀都邑禮臣搆亭礱石請賜文以為記朕惟禮
有六祈之祭書有咸秩之文皆以報賽神功為民求福
也方今海内乂安萬物得所豐亨豫大富夀康寧酒醴
牲牷豐潔咸備惟
神實歆格焉而感格之道惟在一誠盖誠則通通則格
陟降上下錫福在人以致年榖順成閭閻樂業繁禧日
集罄無不宜將朕與百姓咸嘉頼之今廟貌聿新用誌
歲月且令祠官之有事於庭者讀其文皆知設誠於中
致恭於外齋明蠲潔克薦馨香副朕敬事神祗之意云
天津海神廟碑文
天津直沽口海神夙著靈應
皇考時以盛京歲偶不登命汎舟輸粟出直沽口浮於
遼海逹於奉天惟
神效祥三日而至
皇考嘉悦為
神立祠製文勒石昭美報也朕嗣膺大統輯寧兆庶凡
天神地祗能為我民禦灾捍患者咸稽舊典加封秩祀
况海為百谷王沐日浴月出雲興雨品物遂生其利益
於民甚溥而
神之降福兹土昭明顯融歴有年所又朕心所敬禮者
也既崇封號以答
神休爰敕有司載新祠廟更立豐碑垂示久遠
神其益降嘉祥舟航以通風雨時若永惠我民則朕有
厚望焉
世宗憲皇帝御製文集卷十四
