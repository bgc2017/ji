提要
東忩集十六卷别集類三(宋)
臣等謹案東忩集十六卷宋張擴撰擴字彦實
一字子微德興人宋史不為立傳江西通志
載其崇寧中進士授國子監簿遷博士調處
州工曹召為秘書省校書郎尋充館職南渡歴
中書舍人當有所據也宋志載擴東忩集四
十卷又詩十卷而陳振孫書錄觧題不著於
錄則在宋末已不甚傳故元明以來談藝者
罕相稱引惟永樂大典尚多錄其詩文其為
中書舍人時所作制詞尤夥大抵温麗緜密
與汪藻可以聯驅謹採掇編緝釐為一十六
卷其為秦檜追贈祖父及万俟卨兼侍讀諸
制極詞䛕頌紕繆殊深考王明清揮麈餘話
稱擴為著作郎其兄秘書少監楚材新婚約
觀梅西湖擴賦詩有折歸忍負金蕉葉笑插
新臨玉鏡臺之句秦檜見之大稱賞曰旦夕
當以文字官相處遷擢左史再遷而掌外制
是擴本因檜得進故假草制以貢媚其為人
殊不足道然擴所交遊如朱翌曾慥吕本中
徐俯皆一代勝流切劘有助故詞采清麗斐
然可觀要亦未可盡沒也其中贈顧景繁詩
龔明之中吳紀聞僅載有五十六字厲鶚宋
詩紀事遂引作絶句二首今檢閱舊文乃知
為七言古詩二篇明之特節錄數語鶚盖未
覩斯集是以傳訛亦足云罕覯之笈矣乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
