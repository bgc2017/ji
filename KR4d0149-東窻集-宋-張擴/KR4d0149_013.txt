東窗集卷十三宋張擴撰
制八
孟忠厚知建康府制
勑建業名城負山川形勢之勝江東會府據舟車往來
之衝今為陪都尤慎居守孰膺師帥之託必藉股肱之
良具官某識照幾微學窮今古君子之行正衆高一時
肺腑之英賢牧之政近民餘兩郡棠隂之愛頃疇德望
入長樞庭侍帷幄之䆳嚴資謀猷之佐助屬上請閒之
悃用推均逸之恩肆頒贊書俾重制閫初分長樂之寄
既壯其行載更金陵之符庶幾未遠尚煩卧治其體眷
懷
鮑琚除直敷文閣知鎮江府制
勑具官某丹陽為城實控吳會北固設險下臨長江肆
求共理之良以任于藩之寄以爾學通世務知適事幾
入聯宰士之華高彌綸於省闥出總兵儲之要裕財賦
於上流有嘉將命之勤宜被陟明之寵寓内閣之直分
輔藩之符時乃異恩往圖報效
張宗元知静江府制
勑承流宣化責莫重於守臣御衆牧民任尤嚴於帥閫
矧桂林之會府作巨屏於南方是資邇聯申錫休命具
官某議論深有本末風力屢更劇繁入貳夏官練達五
兵之要出分符竹均施千里之仁屢閱歲隂有嘉治最
其輟姑蘇之政往綏嶺嶠之氓益懋事功式寬憂顧
何慤知潼川府制
勑侍從之臣朕所倚信分符遠服允資共理之良移節
巨藩用圖詳試之效具官某器識宏遠學問深醇入與
論思罄忠嘉而告后出膺牧養務平易以近民有嘉治
最之優申錫恩章之渥朕惟西蜀大者幾州爾以七年
遂更三鎮比隣父母之國習知風俗之宜名實已孚士
吏自服奚俟朕再三之訓往循汝清静之規
王㬇除敷文閣待制知臨安府制
勑西清高華次對為侍臣之列天府浩穰尹正居諸夏
之先眷兹委任之難必求名實之副我有髦士用頒明
綸具官某早以能名屢更器使緣吏事以儒雅何施不
宜溢政聲於嚴明所至稱治望雅高於郎省節屢易於
外臺徧儀論譔之華深見典刑之舊其輟甘泉之從以
增帥閫之權夫道德之威成安彊朕方極四方之選而
輦轂之下先彈壓爾其試三輔之能治最上聞朞月可待
張奉顔換給武略郎制
勑具官某爾頃在川陜立功累勞或霑覃霈遷補五官
率用帥閫便宜盖從權也今列上有司請易以真夫王
言作命誠有不可已者
張奉顔換給武略郎制
勑具官某頃在漢中累勞應賞率用帥閫便宜增秩今
列於有司請易真命申錫贊書尚往欽哉
龍神衛四廂都指揮使寧州觀察使王權父克
常贈武經郎制
勑朕外敦隣盟内隆孝治誕敷惠澤以綏四方惟時在
服之臣咸舉顯親之典具官故父某抱才不試履行有
聞積善既深有子而顯屬兹大賚宜厚愍章增秩之榮
式光幽壤
吳益轉右武郎制
勑具官某禮隆宫掖澤被私門同氣之親宜膺異寵陞
副横列庸侈國恩
環衛宗室士忞換武節郎制
勑具官某朕惟環衛宗子入則奉朝請退而無私交盖
親之也或請試吏以術業自見則夷考其素而命之亦
不汝違以爾修潔矜慎操行有聞俾歸銓曹易階而仕
蒞官行法自此始矣可不勉哉
魏堯臣特補右廸功郎制
勑具官某朕通問軍前臨遣敵使爾以幹略實從其行
肆命以官以為爾寵仕自兹始圖報惟忠
陳靖上書特補右廸功郎制
勑朕廣取人之門務求其實勤乙夜之覽時拔其尤爾
來自遠方奏篇甚富有用之學豈驚空言論事之餘文
采自見縻爾以爵朕將有所試焉
孔履常上書中書後省召詔特補右廸功郎制
勑某人朕數路取人猶懼失士間閱囊奏有味其言則
爵以縻之所以示勸也爾以書生言達予聽試諸有司
詞彩粲然命爾以官往圖報效
鍾離松轉右承事郎制
勑具官某朕間遣輔臣遠修鄰好爾以幹敏常從其行
見謂賢勞宜頒信賞增秩二等其務欽承
普康郡主潘氏夫鄭珙轉右承事郎制
勑具官某爾以才華聯姻肺腑參稽舊典用渙湛恩其
增一官勿忘欽慎
朱秉文循右承直郎制
勑具官某川陜市馬入充廐牧所遇州縣調度尤艱爾
令竹山臨事不苟驛舍芻秣檢校惟時使者以聞不可
無賞增秩一等用勸其餘
李若川玉輅成循右承直郎制
勑具官某朕惟車輅旂常之制所以昭等威也艱難以
來禮文殘闕比詔有司修舉舊儀爾預有勞其可無賞
肆增厥秩往務欽承
尹機循右從事郎制
勑具官某朕内嚴武備戎器是資歲案度程計功行賞
爾以幹敏嘗預有勞其增一階以為爾寵
張良臣循右從政郎制
勑具官某間者陳兵淮壖饋餉為急爾謹出納見謂賢
勞其陞一階以示勸賞
馬仲諶循右從政郎制
勑具官某朕惟州縣租賦按籍而知艱難以來寖失其
實因陋就簡弊固多矣爾丞都昌究心民事逃田隠戶
檢校無遺有補公家人不告病其陞一階以為作者之
勸
張峕循右修職郎制
勑具官某頃者關陜用兵膚公屢奏爾於行陣擒獲有
勞其陞一階以昭信賞
丁&KR1294;循右修職郎制
勑具官某往時軍興財用是急都督府下鬻爵之令豈
獲已哉然而勸誘有方使一時豪右至於樂輸亦由州
縣之官得人也其增一官以為爾寵
應常循右修職郎制
勑具官某爾頃以鄉豪募衆捍賊嘗傾家貲忠義足錄
閱時雖久朕豈汝忘哉其增一階以示勸賞
宗室趙公渙登科循左修職郎制
勑具官某朕惇叙宗族非專以恩彊於為善則必有賞
以爾天資開敏好學而文羣試有司適中程度肆增爾
秩用勸其餘
宗室趙公傳趙公晰登科循左修職郎制
勑具官某等周之宗盟異姓為後朕倣古之制惇叙族
屬其來尚矣矧能射策決科藝業自見乎宜增爾官以
示一時之勸
詹如松循左修職郎制
勑具官某爾為尉百里蒞職甚勤教閱弓兵挽彊應格
增秩示賞用勸其餘
張軒陳汝舟竝循右修職郎制
勑具官某等𣙜酤之利實佐國用爾能其官馴致增羡
陞秩示賞式勸其餘
富之彦循右文林郎制
勑具官某間者戈船之功責在近郡爾以掾屬監護有
勞宜增厥官以為爾寵
魏彦朴降右文林郎制
勑具官某朕宿兵上流衣欲時給爾乃慢令縱其滯留
挾纊之温何賴焉其禠一官以示薄罰服我明訓益務
省循
王杞循右文林郎制
勑具官某間者戈船之役不擾而辦爾以幹敏嘗預有
勞其陞一階以為爾寵
蘇括循右文林郎制
勑具官某間者王師在途糗糧不乏爾典出納備著勤
勞增秩之恩庸示勸奬益思懋勉以稱所蒙
俞召虎張闊趙沂竝循右承直郎傅侁循左儒
林郎張大檝俞倓並循右文林郎制
勑具官某等朕比遣樞輔視師江淮爾從其行幹敏有
譽宜進厥秩以旌爾勞往務欽承毋忘報稱
張允修右文林郎制
勑具官某比者戰艦庀工如期而集爾以承屬協濟惟
勤用頒渙恩以為趨事者之勸
丁&KR1294;循右文林郎制
勑具官某間者留都營繕百堵皆作爾以縣佐董役良
勤陞秩示恩毋忘懋勉
張允蹈循左儒林郎制
勑具官某江西羣醜嘯聚偏師剪滅軍無乏事爾與有
勞肆頒渙恩以昭信賞
高譽循右儒林郎制
勑具官某比者戰艦庀工如期而集爾以州掾協濟惟
勤用頒渙恩以為趨事者之勸
周淵循右儒林郎制
勑具官某𣙜鹽之利國計是資推行有方允賴能吏爾
善於其職以增羡聞俾進一官庸示信賞
任大方循左儒林郎制
勑具官某間者西師野次饋餉惟艱軍無乏興爾亦協
力進階二等用疇其勞
趙彦換給左儒林郎制
勑具官某間者宿師閬中繕治營壘爾以縣令預有勞
能賞典之頒尚稽真授申錫書贊其務欽承
米友仁轉右朝請郎制
勑具官某𣙜鹽之法具有成規惟推行之得人則阜通而
無壅以爾風力彊濟智慮疏明將命浙西率屬無怠歲
終會課以增羡聞何靳一官庸示勸賞
湯孫將降左朝請郎制
勑具官某頃者閩部劇賊納欵自新招懷之初事屬帥
閫爾輒生事幾致紛紜其禠一官以示薄責服我明訓
念咎無忘
仇愈復左朝請郎制
勑具官某早膺推擇服在近班濟劇撥繁有兼人之譽
牧民御衆有分閫之才頃貽吏議之譏亦既歲時之久
屬施寬大之澤宜從牽叙之科朕命匪私爾其自勵
左朝散大夫充顯謨閣待制提舉江州太平觀
張致遠父默贈右朝請郎制
勑具官故父某秉德忠恕宅心謙虚善積於身而不遺
慶延於後而有衍宜爾令子為時名臣屬頒大賚之恩
載厚追榮之寵肆增顯秩式慰營䰟
鄭德年永祐陵&KR1238;宫復按使轉左朝請郎制
勑朕愴念梓宫之言歸獲備送終之禮乃眷越岡之在
望爰興卜宅之工抨圖雖屬於有司復按必資於邇列
逮兹第賞可後敭功具官某識照幾先智周物表探聖
哲書言之奥洞見是非考國家制度之詳灼知本末頃
以經術入侍講帷每殫告后之猷尤見欽王之義
王道轉右朝奉郎張存誠轉右朝請郎制
勑具官某等川陜市馬入充廐牧道途阻修尤艱調護
驛舍其最急者也爾等臨事不苟檢校惟時使者以聞
不可無賞用增爾秩式慰賢勞
黃仁榮轉右承議郎制
勑具官某朕惟梓宫北歸中外悲慕言念入疆之始實
資應辦之勞幹敏得人事無不濟肆增厥秩用旌爾勤
李流轉右朝散郎李元善轉右承議郎制
勑具官某等𣙜茶之劵便於阜通偽文亂真實蠧良法
爾參騐精密灼見其姦何靳一官以勸來者
王櫰轉右朝請郎葛宗顔轉右承議郎制
勑具官某等間者修奉祐陵實國大事鳩工庀役必欲
及時爾等咸以郡僚究心夙夜其增厥秩用旌爾勞
衛闐轉左承議郎制
勑具官某𣙜茶有劵以便阜通贗文亂真實害成法汝
能獲濟備見究心其增一官以昭信賞
周聿復右承議郎制
勑朕孝通神明既舉非常之典澤覃中外用蠲一切之
辜凡服官聯悉從牽叙具官某早膺器使嘗列從班省
寺踐勞休有譽處頃貽吏議寖閱歲時屬誕布於湛恩
其漸還於故秩往祇朕命自勵毋忘
周公彦御史臺檢法官制
勑具官某御史府紀綱之地一時僚屬必用正人以爾
學問淹該操守剛特鉤檢簿領既高詳練之稱明習憲
章更試持平之效往祇朕命毋怠欽承
汪勃御史臺檢法官制
勑具官某三尺之令猶權衡然百官有司相與承奉以
立政事者也惟御史府得其平則天下平矣居是職者
可非其人歟以爾學古自信秉彛有常内存忠厚之誠
外立靖共之操宜膺擢擇洊被褒陞其列柏臺之聯往
按惠文之律必欽乃職惟爾之休
詹大方御史臺檢法官制
勑具官某御史府紀綱之地擇屬惟賢雖按惠文亦以
才舉以爾天資樸茂學術深醇仕路淹回操守彌勵其
以儒雅往善刑名庶幾仁人之言或為風憲之助
張澄戶部尚書落權字制
勑政在足食嘗聞夫子之言義先理財幾半周公之典
惟民部實任是責非英髦孰長厥官詳觀已試之能申
錫為真之命具官某藴利物之策負兼人之才遇事必
為曾錯節盤根之避成效甚速由提綱振領之知擢在
近班久資心計屬邊障尚多於兵戍而國家申講於禮
文調度既繁斡旋是賴宜陞峻常伯之位以超冠從臣
之聯盖念仁賢弗信則空虚為憂制度不節則傷害或
至雖人君與足於百姓豈務多蔵然有司謹蓄於九年
盖圖善後往祇朕訓毋怠汝為
鄭億年除提舉醴泉觀兼侍讀制
勑朕萬機之暇間御邇英旁招鴻博之儒以輔緝熙之
學維時俊乂式副詳延具官某早登巍科稱重多士元
成經旨獨承廼父之淵源崔琳家聲深識本朝之典故
屢膺推擇寖歴清華進長書林曾冠英游之列聯華禁
路莫高秘殿之班嘉乃踐揚彌休譽處朕方留神載籍
羣萃耆英樂聞祖宗垂裕之言如陳堯舜可行之道是
用逸之珍館俾侍前旒庶幾從容少資啟沃爾其務展
底藴益尊所聞時於勸讀之餘不廢告猷之益
叚拂除禮部郎官兼玉牒所檢討官制
勑具官某郎官上應列宿以待才能儀曹號稱舍人兼
取文采孰膺是選每難其人以爾學富見聞辭尚體要
久寓冰廳之直游揚省戶之休兹用所長豈云次補往
究禮文之殘闕仍兼帝系之編摩益殫乃心式對休命
張崇起復右武大夫康州團練使遊奕軍統領
胡清起復翊衛大夫貴州防禦使御前前軍副
統領制
勑干戈衛社忠臣何以家為衰絰臨戎禮制或由義起
具官某早稱果毅列於偏禆折馘執俘屢效摧鋒之勇
寢苫枕塊俄纏陟岵之悲(胡清云陟屺)其務合於權宜以往
祇於舊服立身無愧則孝之終
李通起復中衛大夫忠州團練使鄜延路兵馬
鈐轄御前統領制
勑干戈衛社忠臣何以家為衰絰從戎禮制或由義起
眷時梟將申錫贊書具官某早有威名聞於關陜克厲
訓齊之律屢收斬獲之勲比罹家艱服在哀疚其起臨
於金革用深合於權宜移孝為忠益思自奮
賈思誠除都大主管川陜茶馬制
勑具官某朕惟川陜互市之法實祖宗之宏規外通有
無内蕃牧圉往將使指必務得人以爾心術疏明吏能
彊濟持節於外治最有聞必能為朕講貫利源輯和種
落博收駔駿以助吾富國強兵之術祇服朕訓益盡心
焉
王傳除提舉淮南東路茶鹽制
勑具官某朕惟茶鹽之利國計所資異時兩淮實甲諸
路兵火之後歲入雖未能盡復然按治得人奉行有方
亦何難焉爾性資疏通風力彊濟雅善足國裕民之策
見於摘山煑海之饒江左代還有嘉詳練淮壖易節申
錫贊書朕方圖因任之能汝其推已試之效
王綰除湖南路提點刑獄賈思誠䕫州路轉運
判官施舜顯江西提舉茶鹽制
勑具官某等朕分道而擇能臣臨軒而授使者朝廷德
意欲速於下究民間疾苦忌壅於上聞苟非其人孰任
此寄以爾綰儒學決事見於屢試以爾思誠以爾舜顯
才術盖衆沛然有餘其分節於遠方益盡心於乃職夫
刑平則獄市弗擾財裕則民力自寬三尺具存奚俟多
訓
張闡范雩並除秘書郎内張闡兼史院檢討官
趙衛錢周材並除著作佐郎制
勑具官某等朕廣儲英髦實待器使石渠東觀咸以次
陞譬猶合抱之材長養成就豈一日之績哉以爾闡爾
雩問學之審詞藝之工朕故使之典四庫之書以資其
博以爾衛爾周材器識之遠行實之孚朕故使秉太史
之筆以信其公雖尚周旋三館之游然亦曲盡一時之
選乃若編摩之助教導之勤各因爾能尚賴餘力
孫近落資政殿學士依舊宫觀制
勑進參機政既彰誤國之謀退處私庭猶冒通班之寵
以大臣而廢法豈明主之用心其議薄懲少申公論具
官某早被簡拔寖更險夷遂由清切之班入預弼諧之
列不務竭忠而圖報徒知利已以自營忌刻本於天資
乖䟱何但晚謬關通近屬欲借譽於齒牙之餘串昵佞
人頗締交於膠漆之固昨下詔收權綱之始以元勲居
廊廟之嚴爾侍宸旒曾陪國論乃退有二三之說冀隂
為附麗之圖初務涵容姑從善罷猶懷觖望重致煩言
其鐫祕殿之隆名尚食珍祠之厚祿服我寬典無忘省
循
万俟卨兼侍讀制
勑朕深惟治亂之原具載祖宗之訓昭若日星之可仰
信如龜筮之不誣孰與疇咨惟時英傑具官某學貫九
流之富智周萬事之微服在近班望隆專席氣以直養
豈外物之能移問無不知盖前言之多識是用擢侍邇
英之讀進陪經幄之遊方宣室延見賈生朕何取鬼神
之問且齊人莫如孟子爾悉惟堯舜之陳眷乃老成奚
煩多訓
秦梓兼侍讀制
勑朕尊用耆哲以廣聰明六經之旨甚深既詳聞其議
論列聖之謨具在則當奉以周旋申錫明綸使之進讀
具官某氣以直養學稱多聞翰墨新功得大手固嘉其
有助國朝故事非舊德其孰能深知遂以言揚豈云次
補用峻金華之列益增儒者之榮問神策建置之因抑
惟蔣乂知耳條漢家便宜之實要自魏相發之益勵爾
猷式當朕意
黃應南御史臺主簿制
勑具官某御史府設屬所以維持紀綱必得端良乃應
器使以爾學務真積心存克誠擢在師儒之聯蔚有縉
紳之譽往任鈎檢俾能其官益勵爾為以贊而長
李澗御史臺主簿制
勑具官某朕惟憲府之屬中執法得以自擇盖欲其以
類舉也爾學問操履有聞於時樸茂詳明形於薦牘俾
其往任鈎檢儻無諉簿書之勞是為不負所知亦庶幾
紀綱之助
汪勃太常寺主簿制
勑具官某列寺設屬皆取時才矧在曲臺之聯尤嚴簿
正之職以爾奮繇庠序早有聲稱學博而文官廉而畏
俾任鈎檢宜爾優為往既乃心以贊而長
范洵大理寺主簿制
勑具官某棘寺之屬皆以詳讞為職雖掌治簿書亦惟
其人以爾風力敏彊有聲治縣往任鈎檢固優為也
吳巘司農寺主簿制
勑具官某大農掌倉庾委積之數簿書所總尤劇關防
以爾性資明敏臨事不苟俾任鈎檢人皆謂宜往究乃
心以求會計之當
曾怡太府寺主簿制
勑具官某司府實財用出納之地吏多並緣惡其籍之
害已惟時簿正可不擇人以爾儒雅自將綽有家法往
任鈎檢其劇關防毋為朱墨之徒勞要使公私之有攷
林文仲太府寺主簿制
勑具官某外府之屬以出納為職雖掌治簿書亦惟其
人以爾才能敏彊臨事不苟往任鈎檢其殫乃心
李文中太府寺主簿制
勑具官某外府號稱繁劇凡邦用之出納貨財之懋遷
繫焉其為簿書衆矣典領之官可非其人哉以爾臨事
明敏見稱詳練往祗厥次益究乃心檢柅吏姦使得去
其害已者則爾責塞矣
陳彦修國子監主簿施堪司農寺主簿制
勑具官某等朕惟寺監簿書所繫甚重鈎檢之職亦惟
其人以爾彦修儒學奮身俾主胄子以爾堪吏能精敏
俾主大農各因其能毋曠厥職
畢良史進春秋正辭并通例特改右承務郎制
勑具官某朕惟麟經之作垂法萬世言微而指遠文約
而義詳由漢以來諸儒紛紛各開戶牖横生戈矛其失
聖人之意多矣唐文宗謂穿鑿之學徒為異同豈不信
哉今觀爾所上正辭通例之書議論精深發明過半有
嘉好古宜被異恩俾從更秩之榮式示右文之勸
鄭剛中復左朝散郎制
勑朕親仁善鄰既展寧親之慶赦過宥罪用覃及物之
恩凡麗丹書悉從昭洗具官某早膺器使服在邇聯入
則才華蔚為臺省之望出則威重遂專川陜之雄頃絓
微文閱時既久屬兹寬大之澤宜從牽叙之科朕命甚
休爾惟自勵
莫將磨勘轉左朝散郎制
勑言揚德進越等夷所以用人月要日成循資格所以
計治從臣雖吾之親擢考績必付於至公具官某識造
幾微學通今古議論辯博每高專對之能容止詳華式
壯周行之觀頃自冬官之貳擢陞常伯之聯嘉乃靖共
載稽閥閱用申頒於明命俾序進於文階雖有司存為
恩則寵
