東窗集卷十四宋張擴撰
制九
王次翁進封長清郡開國侯加食邑五百戶制
勑朕講信修睦克敦大國之盟事親寧神允格一人之
孝惟時碩輔參秉政機屢殫協濟之忠共致中興之治
申頒命綍以渙異恩具官某德厚而氣剛才全而用博
蹇蹇勵王臣之節彬彬稱君子之儒代言綸闈四方不
匿厥指帥屬起部百工咸精其能逮長霜臺實專風憲
擊姦邪而弗避舉綱紀而必行遂以忠嘉入陪幃幄卒
究和戎之利助成偃革之休是用峻侯爵以增封加圭
腴而衍賦式彰體貌益厚褒嘉噫國有老成朕所親倚
求懿德肆于時夏已著安疆之威示天下弗復用兵尚
急治安之策往竭同寅之志以臻耆定之功
皇叔士崢贈州防禦使追封濟陽侯制
勑生有爵祿之寵殁有贈禭之章馭臣之方古今一體
矧予宗屬可後疏恩具官某法度持身夙夜匪懈久居
環衛靖共弗渝胡不憗遺遽傷淪謝侯封使範併示哀
榮尚其有知歆此休渥
王貴除侍衛親軍步軍指揮使添差福建路副
都總管制
勑典禁旅之嚴内則資其扈衛總兵符之重外則薄其
威名兼此異恩屬吾驍將具官某早親行陣素習韜鈐
撫衆甚寬列營馴其號令臨機必果彊敵避其鋒稜屢
收斬獲之功方倚訓齊之政胡抗章而自列遽引疾以
為辭載疇盟府之戰多參領甌閩之軍律仍陞侍衛之
職以壯董兵之權服我寵榮毋忘報稱
田彦宣承襲銀青光禄大夫檢校國子祭酒知
京賜州兼監察御史武騎尉充東路都誓首制
勑具官某朕疏厚典以懷遠人爵秩土疆聽其世襲以
爾父久於撫御備罄忠勤遽以疾辭請延其嗣參稽故
事昭錫贊書皇靈所加種落自附益恭臣職毋墜前修
吳秉信除樞密院檢詳諸房文字制
勑具官某西樞宥密之地設屬以糾稽違盖視文昌左
右司東西臺檢正之員也其選可謂重矣非疏通明敏
之士孰膺是選哉以爾學博而知方智周而行遠奉常
議禮起部為郎俱以能稱揚於在列往贊本兵之寄益
殫事上之忠
徽猷閣直學士左朝奉郎提舉江州太平觀唐
煇父述封右承議郎致仕制
勅(上詞同)具官父某抱材不試積德甚豐早嚴教子之
方晚饗安車之適貴通朝籍榮動里閭兹因大賚之恩
用陟文階之寵服我休命益介夀祺
宗室居禮特補右内率府副率制
勑爾以宗室近屬錫名授官盖國家舊制也副率雖卑
恩則厚矣尚勉之哉
劉光世贈太師制
勑知命為賢死生何殊於夜旦念封有禮哀榮欲極其
始終愴子勲閥之英忽動鼓&KR0911;之戚宜頒禭典增賁隆
名具官某沉鷙有謀純誠自信果敢挾萬夫之勇間關
收百戰之竒早推梟將之雄式付中權之重能擒能縱
得兵家韜略之餘且守且攻出敵人籌畫之外嘉恩威
之兼濟致功業之彌隆制閫節旄屢疊齋壇之組清都
香火久安真館之游屢形引疾之章俾遂言歸之志方
高得謝遽駭云亡念凌煙之舊勲當垂不朽加維垣之
一品追耀無窮尚想凛然歆此殊寵
孫渥贈節度使制
勑朕念爪牙之臣厚始終之禮聽其謝去方撫髀以興
嗟胡不憗遺遽盖棺而永已豈無愍典以永異恩具官
某早有威名聞於士伍負陷陣摧鋒之勇所向無前推
臨機料敵之明有攻必克比宿師於利閬尤謹備於邊
陲忽駭訃音忍披遺奏悼爾素志每懷馬革裹尸之忠
渙予恤章豈後齋壇授鉞之寵尚幾精爽歆此哀榮
武德郎元成贈三官與三資恩澤制
勑具官某爾以忠勇隕身行陳閱歲滋久朕豈汝忘進
秩恤孤並厚存殁
張漢彦除戶部員外郎制
勑具官某版曹之職號稱劇繁雖出納之吝付諸有司
而經理之方允賴能者惟時郎吏斯取通才以爾智足
知幾學非泥古愛人利物策素定於胷中足食生財語
豈專於紙上其為朕講求民瘼疏濬利源夙夜惟勤往
助而長
劉彭年贈遥郡刺史制
勑具官某視死如歸義莫先於徇國施恩不泯禮尤厚
於褒功以爾頃預干城恪於守職披堅執銳陷陣摧鋒
卒殞其身有嘉乃節州麾之任品秩惟崇用昭錫於恩
章以增光於泉壤諒兹精爽猶克欽承
翟琮贈承宣使制
勑朕以禮厚下哀亡如存矧吾敵愾之英可後䘏終之
典具官某臨難思奮視敵如讎國爾忘家捍阽危之孤
堞父詔其子成忠義于一門胡不憗遺良深悼歎其陞
留務之秩示為泉戶之光尚幾營魂歆此殊寵
王繼先轉遥郡承宣使制
勑禮隆宫壼恩及外廷凡爾服勤之人咸蒙增秩之賞
具官某善於擇術仁以存心雖隠於醫盖進乎技屬掖
庭之有慶舉令典以旌勞其奉綸言之華遥膺留務之
寄益思自勵以稱所蒙
李寶節度使制
門下率貔貅而遠討獨高靖海之功鼓鐘鏄以凱還宜
懋策勲之典睠予良將克著顯庸有光盟府之藏爰峻
齋壇之拜誕敷命綍徧告廷紳左武大夫宣州觀察改
添差權發遣兩浙西路馬步軍副總管江隂軍駐劄李
寶氣勁以雄才全而果結髮而與敵角勲收百戰之多
執戈而為士先勇冠萬夫之表維兹邊釁啓自敵人棄
好背盟殘民逞欲萃干戈於淮甸方深窺伺之圖潛舟
檝於海堧欲肆包藏之計廼授成於虎旅俾遐陟於雲
濤忠誠仗義而鼓行豪傑聞風而響應千艘水擊威名
遠繼於伏波萬舸灰飛偉迹更高於赤壁俘獲靡容於
數計招降何啻於千羣一空虎穴之屯永息鯨波之湧
第功居最錫寵宜優啟巨屏以建旄分諸道而置使肇
新封爵倍敦戶租用壯戎容益昭予眷於戲歌出車以
勞還卒朕方施不次之恩誓擊楫以清中原爾尚建非
常之績往祇顯渥佇奏膚公可特授靖海軍節度使充
浙東西路通泰海州㳂海制置使京東路招討使依舊
江隂軍駐劄武功縣開國子食邑五百戶食實封二百
戶主者施行
婉儀張氏贈賢妃制
勑正九嬪之儀秩峻宫中之貴綴四星之位禮隆身後
之章嗟予邦媛之良嗇彼天年之永爰加贈禭以篤始
終故婉儀張氏圭璧粹温芝蘭芬馥懿範可垂於閨壼
令德兼備於言容早傅宸闈密扶隂教久恪夙宵之奉
頓愆調護之宜遂及淪亡良深悼念遺衣不曳猶彰吾
克儉之風彤管有光足著爾無窮之聞具陞極品用賁
幽扃尚惟精爽之存歆此殊尤之寵
皇后弟妻錢氏封碩人趙氏封恭人制
勑某氏等禮隆宫掖澤被私門爾以懿親宜同其慶峻
加封號用示國恩
右通直郎監登聞鼓院吳巘母彭氏特封淑人
制
勑昔爾父以清忠直節稱重一時士固願出其門而爾
夫又以文學議論位至從班爾為命婦舊矣不因子而
貴也今爾子巘仕於王朝請以一官易淑人之號以加
汝夫格令所在朕豈得而私哉然於人子顯親之義或
略格令而從之盖以廣孝也爾其以所聞於父夫者詔
其子使知所以事君則爾於榮名將有繼焉
皇后姑吳氏姨單氏並封恭人姊吳氏二人妹
吳氏二人並封淑人制
勑具官某氏等禮隆宫掖澤被私門爾以懿親宜同其
慶峻頒封號用侈國恩
晏孝純降右朝散大夫制
勑具官某三尺之律布在有司於讞議能盡心焉則輕
重淺深無不曲當爾早習惠文久居憲部差失乃爾罰
尚何逃其禠一官以示薄責益思循省務盖前愆
王綰降左朝散大夫制
勑具官某部使者為天子耳目之官揚清激濁盖其職
也爾在江南官屬不法朝廷命爾核實是宜悉意奉承
具以狀聞而乃顧望遷延淹時不報此而不懲何以示
戒其禠一官往務循省
趙令詪降朝散大夫制
勑具官某諸州别駕號按察官其任重矣汙吏受賕事
不難見外臺以朝廷之命使爾核實是宜悉意奉承亟
上其狀而乃謬為枝蔓往復淹延此而不懲何以示戒
姑禠一官往務循省
沈晦降左朝散大夫制
勑慢令弗虔斯忽預防之戒逸囚坐累自干故縱之章
具官某頃帥長沙實臨孔道屬他郡姦贓之惡抵海南
流竄之刑行賄遁逃政當所部爾任按察若罔聞知失
職瘝官咎將誰執姑從貶秩用示薄懲往祗寬恩尚務
循省
李若虚落秘閣修撰制
勑具官某姦人敗謀即申邦憲餘黨附會難逭刑章以
爾凡陋本無他能每恣輕儇殊乏素行頃預軍諮之列
專為利祿之圖誕謾不根好莠自口甘奴隸之鄙態曾
市㕓之弗為豢成狡兔之謀卒陷鳴梟之惡論譔之職
叨據何安其從罷黜之科以厭沸騰之議服我寬典益
務省循
秉義郎梁俊彦降一官放罷制
勑具官某征税之利出入浩繁非恃文書無以稽察爾
違部使者之檄輒占匿不遺惡其害已灼見汝姦先禠
一官姑懲弛慢核實定罪尚聽有司
表
代賀撫定燕城表
臣某言神謨默授遠宣中國之威捷布上聞卒定全燕
之境脱百年塗炭之苦還諸夏衣冠之華咸竭歡心以
歆盛事中賀竊以幽薊列郡漢唐舊封由石晉割以堅
甥舅之盟在柴氏僅能舉瀛莫之險盤踞既久運數終
窮天啟睿謀勇於薄伐侮亡取亂顯帝王仁義之誅偃
武修文混南北車書之會省大農無藝之費革斯民舊
染之汚伐鬼方不淹三年闢敵國何止百里成功可告
曠代未聞恭惟皇帝陛下惟斷乃成以操為驗役不再
舉策出萬全謂以國家觀國家本務可修之德然用隣
敵攻隣敵自收不戰之功親輟輔臣坐康遠俗遂奏凱
旋之樂仍櫜弗用之兵臣叨備承流倍深舞手妙燕然
諸將之勒夐絶古初奉都護萬年之觴同深慶賀
謝再任興國宫表
臣某言受無功之祿屢閱春秋蒙因任之恩益糜廩稍
重惟叨冒彌切兢慚中謝伏念臣賦分竒窮禀資朴陋
誤齒高華之列宜收老朽之軀豈謂至仁尚憐舊物掛
名真館俾陪清静之祠竊食太倉與享支離之粟兹盖
伏遇皇帝陛下堯舜制治禹湯用人雖并衆智以為公
常慮一夫之不獲致兹冗散未遂棄捐臣敢不益勉勵
於初心用堅持於晚節煖衣飽食永懷雨露之私粉骨
碎身誓答乾坤之造
謝賜上尊號不允詔冊表
臣某言顯號鴻名謳歌交上温詞睿訓謙抑未遑具載
成編灼知至意分頒遠服與有榮觀中謝竊以堯帝之
無能名厥勲惟大文王之所以聖其道甚神凡閎休偉
績不可形容則伸紙濡毫詎能稱述欣逢上聖治冠百
王以兵寢刑措為極功以禮備樂和為盛舉天地寧謐
山川懷柔洎萬物各得其宜無一夫弗獲其所梯山航
海四裔咸賓芝草嘉禾諸福畢至眷言燕薊久陷契丹
天戈所臨輿地盡復快祖宗之宿憤混南北於一區宜
有徽稱以超曠古羣章競奏自忘刻畫之不工優詔弗
俞始信高深之難議恭惟皇帝陛下聰明睿智聖神武
文躬舜治之無為蹈禹功之不伐特示謙德用廣孫謀
集一代之彌文命百僚而申錫臣叨分郡寄獲奉宸音
頌德歌功已愧煩言之無補泥金檢玉終期大禮之必
行
移河北運副謝表
臣某言俗吏便文既乏平反之譽書生謬論何知輸漕
之方易節雖榮撫躬甚愧中謝伏念臣智難治劇學昧
適時屢玷使令漫糜廩給訖無禆補少答恩私錄其曠
職之尤合在黜幽之列豈意錯節盤根之選更用汙牆
朽木之材矧此瀕河正當孔道方朝廷欲備邊而實塞
宜州縣各協力以濟功必使芻粟裕饒能足重兵之食
庶幾仇讐殄滅可期數月之淹責任如此其難報效以
何為稱兹盖伏遇皇帝陛下聖神天縱勤儉性成辨忠
邪如龜鑑之明用賞罰若權衡之信交修政事博選賢
能尚憐樸忠俾與煩使臣敢不恭承睿訓旁布湛恩用
竭疲駑少收尺寸舟車熟便雖未曉阜通之宜金榖幾
何或粗知出納之數
代除樞密謝表
忽奉綸言進貳樞筦仍特加於異數俾盡免於常儀眷
冒併優怔營滋劇臣中謝伏念臣材器謭薄問學迂疎
遭遇盛明揚歴華要無涓毫可錄之效有丘山未報之
恩方積愧於空餐將力祈於外補敢圖眷奬復預詳延
專使及門莫展循牆之避衆賢在列豈逃充位之譏恭
惟皇帝陛下追述先猷勵勤庶政隆堯舜之孝弟擴文
武之憂勤博求時材協贊邦治廼容孱陋亦被褒揚臣
敢不忠恪赴功靖共率職乾坤亭育顧難紀於曲成日
月照臨誓永堅於補報
代吳樞密辭免表
臣某言入貳鸞臺已慚非據進長樞府復誤眷求授受
弗厭公言懇辭敢避重責竊以位峻近弼政掌軍符外
制邊郵中專帷幄宜得英髦之士以當委寄之權伏念
臣樗櫟散材斗筲小器早逢休運屢陟禁塗瑣闥論思
每愧謀猷之無補金鑾潤色益慚翰墨之不工偶值飛
龍在天之辰濫陪羣鷺振羽之列首膺大用驟躐羣倫
未聞旬月之間略效絲毫之末夫何恩幸復爾超踰且職
在本兵是為出將入相之選而時當用武宜取運籌折
衝之竒猥及孱微豈容緘默伏望皇帝陛下奮乾剛之
斷運離照之明曲回淵聽之聰追寢綸言之誤博詢中
外改授忠良自然名器無假人之嫌益班珉玉庶幾功
勲可指日而俟少裨丘山
謝耕藉詔表
臣某言謹耕藉之辰躬嚴盛禮頒劭農之詔惠徧多方
久被照臨惟深抃蹈中謝竊以先農之祀詳載諸經秉
耒之章信稽於古所以示敦本力田之勸盖將為愛民
利物之先允屬熙朝率循故事聖心惻隠既舉三推之
儀天語丁寧更下十行之札誕敷率土咸服深仁恭惟
皇帝陛下舜德文明禹躬勤儉申飭國典不違民時自
然百榖之用成豈有一夫之弗獲臣叨膺郡寄恭佩訓
詞易耨深耕雖識老農之政煖衣飽食實慙循吏之風
代京畿監司稱賀欽宗皇帝即位表
臣某言先京師而施德本繫衆心佑下民而作君遂膺
大命慶由近始懽與誠均恭惟皇帝陛下仁孝日躋聖
神天縱光明而輔之學勤儉以律乃身華夏咸歸廟社
有託南衙之親政事盖嘗歴試諸艱斧扆之垂衣裳所
謂無為而治臣叨將使事獲望宸光有開必先既識興
王之運克昌厥後兼知過歷之祥
徽宗皇帝上僊慰表
臣某言沙漠地遥稍闕問安之報臣民罪大遽興永訣
之哀凡屬照臨惟均殞滅恭惟皇帝陛下純誠内藴達
孝生知適丁國步之艱難誕受皇圖之付託雖卑詞厚
幣祈有請於上天然清蹕和鸞卒弗還於仙馭遭此非
常之變幸寬罔極之悲臣奔赴莫遑哀摧待盡未有無
父之國顧何責於他人不共戴天之讎願弗忘於寢食
代黃侍御謝除直秘閣表
臣某言有司營繕敢緩奏功延閣高華遽膺疏寵恩踰
涯分愧極凌兢中謝伏念臣素乏先容曾無他技頃從
罪廢復被使令蔑有補於絲毫巳數霑於雨露如鳩工
賤事實人臣效職之常而寓直隆名豈俗吏積勞可致
適當錄用咸出親除猥及庸虚最為僥倖兹盖伏遇皇
帝陛下任賢勿貳御衆以寬雖名器未始假人於事功
或先信賞不間微勞之錄遂頒褒詔之榮臣敢不仰佩
訓詞俯循分守田園可老志已厚於乞身溝壑未填義
終期於報國
代京東西路提刑謝除直秘閣表
臣某言御命近畿督姦為職疏恩延閣得寵無名徼倖
實多凌兢為甚竊以寓直冊府比榮瀛洲厥選高華用
圖俊傑如臣至賤終老無能豈容誤列清流輒敢上干
公議矧潢池嘯聚初由所部之失防而天戈掃除何但
小臣之出力遽頒優賞猥及罔功兹盖伏遇皇帝陛下
位事惟能使臣以禮如天地之育萬物本出無心雖犬
馬之有微勞未嘗不錄遂令庸懦亦被褒嘉臣敢不仰
佩訓詞俯循分守絲毫無補志巳厚於乞身溝壑未填
義終期於報國
代處州謝賜大成殿額并監書表
臣某言廣殿揭名增嚴師道羣書分帙丕闡人文方伸
控告之詞遽拜逾常之賜寵私多士歡格衆心中謝竊
惟勸學之誠實繫承流之責原德行道義以立教非簿
書米鹽之同科士從城闕之遊詩譏鄭伯化行巴蜀之
陋史韙文翁眷此小邦比更強敵倬然輪奐之美興於
煨燼之餘獨賜額有待於睿旨之頒而載籍尚須於有
司之給豈謂俯從衆欲併自深仁恭惟皇帝陛下天縱
多能學由古訓大成集夫子之道叢編兼百家之書遂
俾遠方均蒙美化煌煌奎畫頓還舊觀之神明秩秩牙
籖孰識六經之簡易臣仰承至意伸喻下民庶幾目擊
而道存不必家傳而戶曉能修泮水顧魯侯初本無功
咸通孝經雖羽林猶知向善
代賀元會表
臣某言元正首祚聿修來會之儀廣殿稱觴咸拜履新
之慶事循典憲歡浹神人中賀恭惟皇帝陛下辨色以
朝嚮明而治踵玉帛於萬國興禮樂於百年容貌采章
有輝庭燎窮荒絶島悉獻地圖臣職守銅符神馳魏闕
百官以正莫陪鷺集之班萬夀無疆徒竭嵩呼之賀
代處州謝賜大晟樂表
臣某言比及羽旄肇新百度將以鼗柷下逮諸侯與聞
鏗鏘之音咸中舞蹈之節中謝竊以樂由天作初不自
於人為聲與政通或可觀於治道雖本之情性而無偽
亦參諸律吕以成文斷自聖神炳然制作恩從御府惠
徧藩方眷此小邦頃遭強敵政新音之未嗣宜衆器之
申頒兹盖伏遇皇帝陛下堯仁如天舜功協帝干羽之
舞可格有苗之頑咸池之音不愧洞庭之奏達之天下
示以人和臣叨領郡符獲親聖制食肉而忘其味喜甚
聞韶無德以加於民賞慙進律
謝轉官表
臣某言有司考績著在典彛庶吏累勞馴陞品秩恩踰
涯分愧極面顔中謝伏念臣猥以非才誤膺煩使信天
資之椎陋迷俗學之迂愚粗知蒞官行法之方蹈兹繩
檢未有足國裕民之策豐彼貨財方懼㒺功敢言冒寵
兹盖伏遇皇帝陛下中興王室博用人材念事業之欲
及時宜賞刑之必貴實如天地之育萬物本出無心雖
犬馬之有微勞未嘗不錄臣敢不靖共自守黽勉為懷
誓殫小臣之私仰答大君之賜
謝賜歷日表
臣某言以初為常仰稽天運履端於始俯授人時頒及
遠方咸知德意中謝竊以璇璣觀象在日月星辰之度
不差鳳歷紀元於分至啟閉之候尤謹非推步能撮其
樞要則授受或差之毫釐唯聖為能後天而奉豈止舉
行夫故事實亦開悟於斯民兹盖伏遇皇帝陛下剛健
法乾昭融如日居成功而弗恃格有孚於未占遂嚴正
朔之頒以示邇遐之信臣敢不虔恭以守兢慎而行鼓
舞靁風但禀神明之布令出入阡陌更知勸課之及時
又
臣某言歲月日時無易天以人占治教政刑始和下從
上令用頒寶歷申戒彛章凡暨有邦咸德其賜中謝恭
惟皇帝陛下至誠盡物之性内直與天為徒春賞秋刑
順隂陽而為用聲律身度如權量之不私昭示王正克
修祖武内以謹日官之職外以孚海宇之情臣叨領郡
符仰承德意履端舉正莫窺天下之至神作事厚生猶
識古人之大戒
廣德軍到任謝表
臣某言民社之託本屬循良樗櫟之材誤膺寄委初見
士吏有靦面顔中謝伏念臣蒞官無以踰人泥古不知
為政謬更器使殊乏寸長顧雖小國寡民不多於訟訴
然以薄才綿力何有於事功兹盖伏遇皇帝陛下體道
無所不容責人弗求其備如父母之憐子豈棄無能思
犬馬之捐軀自圖報效臣敢不恭承德意恪守官箴倘
未能倣循吏之為勤於撫字終不敢肆庸人之擾干厥
典刑
提舉兩浙市舶到任謝表
臣某言總百蠻之珍式裨大計分一路之寄猥及菲材
恩誤使令情深戰懼中謝伏念臣株愚自用推鈍有餘
習成泥古之迷識昧趍時之變如漢蕃互市安能曉阜
通之方而泉貨交關或不詳出納之數冒榮如此圖報
謂何兹盖伏遇皇帝陛下至仁如堯大智似禹天臨萬
物器使羣倫雖筦庫必自任其能故賢愚亦各當其分
遂令譾薄寖與選掄臣敢不寅奉詔條恪遵職守疲駑
自竭尺寸是圖雖慙無濟劇撥繁之材見稱能吏猶可
舉長財善物之令申戒攸司
謝除中書舍人表
臣某言伏奉告命授臣試中書舍人仍賜章服者載筆
螭坳已慚非據代言鳳掖洊被褒陞懼寵任之難勝愧
懇辭而莫獲伏念臣空疎寡學梗野無文奮繇庠序之
諸生進預簪紳之華貫一昨召從外服屢沐優恩東觀
冒榮蔑著汗青之效南宫備數闕聞起草之工寖膺言
動之司遂攝絲綸之職凡委任必關文字顧盛名何取
芻蕘念已試之罔功技止如此遂忘歸於久假士者笑
之俯量妄庸有誤褒擢兹盖伏遇皇帝陛下智臨萬物
器使羣材任官必因其能每循名而核實責人不求其
備亦略短以取長致兹迂愚濫被甄錄臣敢不樸忠自
守窮老益堅雖慚温厚之詞莫追前哲尚竭糜捐之報
不負初心
謝罷中書舍人表
臣某言虧靖共之操自速顛隮荷寬大之恩祇從罷黜
罪深責薄感極涕零中謝伏念臣本乏寸長誤膺器使
遂班清切進預論思初無補於事功漫糜廩給卒自貽
於悔吝豈免人言未賜誅夷實由仁厚兹盖伏遇皇帝
陛下修明憲度總攬權綱用法從寬責人貴恕如四時
有生而有殺初不容心顧羣下或賞而或刑咸其自取
臣敢不益深思於内訟仍恭佩於訓詞念小人懷私已
之愚永當廢棄惟大君存使過之義尚及糜捐
代謝中書舍人兼侍講表
臣某言習口耳之陋初乏師承侍帷幄之嚴遽叨推擇
懇辭莫遂戰懼惟深中謝竊以上性愈明本由於就學
至人無已善在於取人故博延講讀之英以内輔緝熙
之益有如薄伎亦被誤恩兹盖伏遇皇帝陛下盛德日
新多能天縱雖聖若五帝而臣莫及豈待旁諏然保此
三鑑而古為先未忘精考用收衆善少贊多聞而臣猥
以空疎濫陪清燕念游夏之詞不措何補於經非堯舜
之道不陳但堅所守
謝提舉江州太平觀表
臣某言掛名白簡方懷不赦之愆竊食真祠遽受無功
之祿荷恩至厚感涕惟深中謝伏念臣智識迂疎性資
凡陋屢叨晉擢寖冒清華果招自滿之灾亟就黜幽之
典夫何幸會尚在哀憐兹盖伏遇皇帝陛下日月照臨
乾坤覆載度長絜大并衆智以為公含垢匿瑕無一夫
之弗獲致兹罪戾未忍棄捐臣敢不俯勵孤衷仰酬洪
造望清光於丹陛昔綴鵷鴻飽紅腐於太倉今同雀鼠
夏祭進銀絹表
右伏以方丘既事禮洽百神列土修誠工兼數品前件
物地效其寶婦獻厥功伸嚴助祭之儀用廣充庭之實
天寧節賀表
臣某言誕彌厥月適彰祚聖之符長發其祥申錫自天
之祐照臨所及抃蹈惟均中賀恭惟皇帝陛下德配神
明恩深動植六府三事罔不奏功四海九州率皆底貢
宜介緝熙之嘏用符震夙之期臣屬守偏州樂逢華旦
諸福畢至歆成象於太平萬夀無疆竭微誠於善頌
又
臣某言誕彌厥月慶肇一人長發其祥福均四海凡歸
覆燾咸極歡呼恭惟皇帝陛下睿知有臨聰明時乂膺
長生之寶籙襲滋至之天休善教得民悉被無為之化
止戈為武咸歸不殺之仁適丁載震之期用享既多之
祉受命長矣慶萬夀之無疆自天申之嘉四方之來賀
臣遠分郡寄莫望闕庭惟歌天保之詩式繼華封之祝
天寧節進銀絹表
右伏以受命于天永啟興王之運役志于享用嚴修貢
之儀事屬典常責均臣子前件物地之所産時不敢渝
聞中國有至仁偕來慶賀美萬物能備禮願效忠誠
天申節賀表
朱夏方中於赫離明之運至神誕育聿興炎德之符凡
被照臨惟深呼舞恭惟皇帝陛下堯仁兼愛湯政克寬
善教得民坐格無為之化止戈為武潛收不戰之功式
丁載震之期宜受既多之祉邇遐共慶信順交歸臣屬
在庭闈阻趨觀闕望天顔而睟穆莫綴清班祝聖夀之
厖鴻第勤丹悃
