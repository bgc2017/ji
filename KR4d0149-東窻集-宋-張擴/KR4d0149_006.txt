東窗集卷六宋張擴撰
制一
韋淵守昭慶軍節度使開府儀同三司平樂郡
王致仕制
勅富貴弗離其身天道著虧盈之戒筋力不以為禮聖
經存告老之文眷予元舅之長深佩前賢之訓屢形引
疾之悃敢稽從欲之章具官某誠信存心齋莊秉則謙
以自牧而鋤驕矜之色寬以有容而敦婣睦之仁卓然
肺腑之英服在公侯之列蟬貂被飾儀已視於上台茅
土啟封爵復王於異姓久奉朝請蔚為國華顧暫染於
微痾乃力祈於謝事朕念東朝慈儉為寶方懲外家車
馬之奢而渭陽抑退自高頗慕古人忠孝之美勉徇由
衷之懇以成知止之名尚資寢膳之調益介夀祺之永
往祗渙渥毋怠欽承
劉光世除太傅守和衆輔國功臣護國鎮安保
靜軍節度使揚國公致仕制
勅功成則身退知天道者以曲為全位高則禮隆遇功
臣者慎終如始睠廼勲勞之舊有愆調護之宜遽形謝
事之章宜舉褒賢之典具官某禀資英果勵節忠純妙
算無遺每攻城而破的沉機不露常緩帶以臨戎頃扶
國步之屯久總中權之重建羊祜撫循之策得崇文選
練之方艱難百罹夷險一節屢受上賞式旌元勳屬銷
多壘之鋒洊享珍祠之禄方自娛於閒燕俄有爽於節
宣遂辭簪紱之榮欲遂林泉之適重違雅志申錫贊書
其加帝傅之尊以厚家庭之寵往祗渙渥益介夀祺
知台州胡交修守端明殿學士左朝散大夫致
仕制
勅人臣徇知止之誠既從其欲王者厚褒賢之典式榮
其歸具官某早有能名屢膺器使偉哉濟時之論蔚然
華國之文稱重儒林徧儀禁路頃以北門之舊載陞常
伯之崇既倦直於承明乃分符於臨海遽觀剡牘遂欲
乞身用不盡其才朕深起慨然之歎官以華其老汝預
有終焉之榮益慎節宣永綏夀考
敷文閣待制李易轉左朝散郎致仕制
勅賢者立身知止惟能不殆人君厚下從欲所以推仁
具官某早以詞華登於法從曲臺柱史雅高博洽之能
西掖東垣兼盡論思之益引疾而去曾未淹時遽形謝
悃嘗冠諸儒刊正秘文肆以命汝豕亥魚魯可勝計乎
往究乃心亦以資汝之學
敷文閣待制陳公輔轉左朝請大夫致仕制
勅人臣徇知止之誠既從其欲王者厚褒賢之典式榮
其歸具官某早以雄文冠乎多士屢膺推擇寖歷清華
雅高諫省之繩愆進預春官之帥屬久安詞館未究爾
猷遽觀奏牘之陳遂上乞身之請肆增厥秩以示異恩
尚寶榮名永綏夀祉
徽猷閣待制蘇遲轉左中大夫致仕制
勅大夫引年之制著在禮經君子知止之仁能敦風俗
眷予次對之舊遽瀝言歸之誠爰舉褒章以光晚節具
官某天資渾厚家學深醇簡自朕心列於禁路迪忠嘉
而彌厲更夷險而弗渝朕方厚奉祠之恩閔勞以事爾
乃形引疾之請將老於家有嘉易退之風徒欎貪賢之
志俾陞崇秩用為爾榮尚勤藥石之功益介年齡之
永
翟琮守利州觀察使致仕制
勅事君以忠既竭致身之義引疾謝事爰推從欲之仁
具官某禀志不回抱材甚武早殫衞社之勇克著干城
之勳比外總於兵鈐方訓齊於軍列遽形奏牘謂染沉
疴宜頒申命之榮俾遂言歸之適益親藥石以介夀康
内侍張奭轉歸吏部守武功大夫致仕制
勅具官某内侍之臣祗朕左右以病謝事宜厚其歸以
爾抑畏小心恪恭盡禮閱歲寖久積譽彌休遽形引疾
之詞宜舉閔勞之典俾還銓部易畀華資服我恩榮欽
兹寵遘
王鑑守武功大夫遥郡團練使致仕制
勅具官某内侍之臣祗朕左右疾弗任事亦聽其歸爾
以忠勤服職官省歲月寖久靖共弗渝言念筋骸之衰
有須藥石之助俾還銓部易畀華資往休于家尚寶餘
寵
昭州文學王浹父年九十封右承務郎致仕制
勅具官某間者宗祀禮成大賚四海期頤之人亦霑慶
澤爾年高鄉閭子在仕版命以京秩之職以為爾榮
恩州文學李天祐父諷年九十七特封右承武
郎致仕制
勅具官某父某間者宗祀禮成大賚四海期頤之人亦
霑慶澤以爾齒高鄉閭子在仕版命以京秩以為爾榮
林洞年一百二歲特補右迪功郎致仕制
勅具官某間者宗祀禮成霑澤四方期頤之人亦霑慶
賚今有司以爾姓名來上肆命以官以示吾優老之意
爾其表率鄉里敦勸孝悌以明朕恩不虚授也
方海水年一百七歲特補右迪功郎致仕制
勅某人間者宗祀禮成霑澤四方期頤之人亦霑慶賚
今有司以爾姓名來上肆命以官以示吾優老之意往
服渙恩益綏爾夀
蘭整守平海軍承宣使充兩浙東路馬步軍副
都總管致仕制
勅事君以忠既竭致身之義引疾謝事爰推從欲之仁
眷予虎臣用頒渙渥具官某早以藝勇冠于戎行御衆
有方允著綏懷之略臨機以果屢收斬獲之勲比參總
於戎昭益播名於淛右遽上言歸之請有嘉知止之風
申錫贊書式彰晩節其往綏於夀祉以永保於思休
關師古守侍衛親軍馬軍都虞候雄武軍承宣
使致仕制
勅衞上以忠既盡為臣之義乞身而退盍推從欲之仁
具官某結髮臨戎執戈就列應機料敵推明果之兼資
御衆行師得寬嚴之相濟方倚訓齊之政遽形引疾之
章言念其勞勉從所請宜益勤於藥石庶永保於夀祺
曹勛除容州觀察使充奉使大金國報謝副使
制
勅朕慎擇膚使修好殊鄰必得一時通敏之材遠達兩
國協和之意具官某早通文藝詳練朝儀事不辭難言
皆詣理比奉軍前之聘有嘉復命之詞載因爾能往將
朕指宜有渙渥以示寵嘉其擢正於廉車用增華於使
節益思自勵期稱茂恩
邢孝揚除保信軍承宣使充奉使大金國報謝
副使制
勅朕寶親仁善鄰之圖講休兵息民之計遴簡忠信之
士往修聘好之誠爰得其人俾副兹選庸加渙渥申錫
贊書具官某禔身甚恭率履無玷早服詩書之訓嘗陪
英傑之游文雅雍容舉獨高於肺腑威儀戒慎職久屬
於櫜鞬用疇專對之能式介皇華之遣其躐陞於留務
以增重於使華益勵爾為期稱朕指
士輵磨勘轉遥郡防禦使制
勅具官某朕循列聖舊制宗室環衞陞遷之法待以十
年之淹豈朝請之暇謹度由禮者久而後見歟以爾内
和外恭樂於為善夙夜匪懈見謂老成俾進陟於兵防
用增華於使範往祗渙渥益勵操修
韓誡轉武顯大夫遥郡防禦使制
勅具官某禮隆宮掖澤被婣親爾有葭莩宜同其慶肆
頒書命擢領兵防是為異恩益思報塞
士劇磨勘轉正任防禦使制
勅朕法先王睦族之仁愛由親始循列聖限年之制官
以叙遷具官某存心惟誠樂善無倦閱歲寖久積譽彌
休屬會課於有司應陞華於崇秩擢正兵防之任式增
維翰之彊往祗恩榮益勵志恪
范塤除成都府路轉運副使制
勅具官某朕惟西蜀之區號稱沃野財賦所入不減中
州異時軍興饋餉尤急今戢戈之始民力漸裕將漕之
臣是必取閱試之久才望素孚者為之以爾智適事幾
學通治體聳一時之風采見上世之典型屢奉使華周
旋蜀道顧民間之利病已胸次之灼知往究爾長即觀
成效
張宇除直秘閣福建路轉運副使制
勅具官某朕惟國家之政財用為先顧一時調度之煩
賴諸路轉輸之助以爾學通世務材應時須出揚使節
之華入著郎闈之譽靖共自守久知爾休其往按於七
閩以宣勞於將漕寓直中秘式寵其行往服渙恩毋忘
報稱
趙伯牛除直秘閣福建路轉運副使制
勅具官某朕臨遣膚使親諭德意慎用名器未嘗假人
故將漕諸路必求心計之良而延閣華資亦閱其人而
後授也以爾資性敏明吏能彊濟屢將朕指蔚有能稱
還對便朝有嘉詳練往按七閩之遠仍兼寓直之榮式
寵其行益圖後效
蔣璨除淮南東路轉運副使制
勅具官某朕圖回大業國用為先故於將漕之臣尤慎
推擇責新進之吏不若倚諸老成求經遠之功不若得
諸已試以爾學術精審吏能敏彊深識利源之歸益聞
上世之訓周旋數路綽有能名朕惟長淮以東財賦所
聚倘經理粗得其要領則事力豈減於平時往勵爾為
以究令譽
李椿年除直顯謨閣兩浙路轉運副使制
勅具官某朕維士大夫有能秉德自信不惑浮議徇公
滅私事無辭難慨然有志於功名之會則朕所敦奬要
官劇職舉而任之何中外之間哉以爾儒學登科文藝
盖衆深疾虚名之無補欲資實用以濟時戢吏愛民始
於治縣抑彊扶弱久而益堅朕念艱難以来財用最急
將漕之職尤慎其人矧惟二浙之富饒實乃東南之根
本肆以命汝人皆謂宜輟從宰掾之聯寵以西清之直
往貳使事宜究乃心古人所謂歛弗及民而用度足者
不於汝責而誰責也
張叔獻除兩浙路轉運副使制
勅具官某朕圖回中興財賦莫急内助大農外實邊備
漕計是賴而兩浙視他路尤號富饒實東南根本也膺
是寄者可非其人哉以爾敏悟天資銳於立事忠義世
濟灼知事君其必能為朕抉剔蠧弊檢柅吏姦使利源
無奪於兼并催科不困於追擾上下既寬國用自足肆
以命汝誰曰不宜乃若褰帷問俗激濁揚清屢試已孚
奚俟多訓
李文會除殿中侍御史制
勅具官某朕慎擇御史糾正朝綱副端之聯實亞承雜
任一時之言責肅在位之官邪儻非直諒之人孰在簡
求之列以爾性資靜重器局方嚴學不務於多岐論必
遵於古誼擢在烏府望實彌孚其陞峻於殿中以同符
於公議往祗厥職益勵乃忠
蔣挺起復右武大夫忠州刺史制
勅衰絰終喪雖存彛制金革無辟盖屬權宜具官某久
親戎行屢著勞績以身徇國難顧爾私其起涖於故官
庶移忠而自效
劉勝換給左武大夫達州刺史制
勅朕惟關陜異時軍聲未振亡將叛義首亂熙河顧一
時勦除之功繄諸校忠憤之力具官某剛烈自許威名
遠聞絶藝冠於三軍雋功收於百戰曾吞噬虎狼之足
畏豈誅鋤蛇豕之為難官繇叙陞國有信賞賜賁真命
尚務欽承
士赫磨勘轉遥郡刺史制
勅具官某以爾竭事上之恭知為善之樂操修無怠譽
處有休用申錫於贊書俾遥分于郡寄往祗朕命益懋
爾為
詹大方除監察御史制
勅具官某朕廣聰明之用旁資耳目之官總核名實之
嚴專責紀綱之寄維時御史咸取正人以爾持心謙謙
率履坦坦内懷仁者之勇外粹君子之容敭歷滋深靖
共益勵其參三院之列往察六官之聯毋負朕知以堅
爾守
游操除監察御史制
勅具官某(上詞同)以爾精白不渝剛方無撓推一時之俊
乂見舊學之典型俾刊秘文益著令聞其參三院之列
往察六官之聯毋負朕知以堅爾守
何若除監察御史制
勅具官某朕深懲官邪能害政事衆建御史以贊臺綱
儻非直諒之才豈在柬求之列以爾學深而博氣勁以
直進陪英俊之游服在校讎之選見聞日富議論自深
其陞烏府之聯以肅外朝之治勉行爾志無負朕知
黃達如除監察御史制
勅具官某朕衆建御史維持紀綱惟時六察之聯實參
三院之列孰在簡拔必資俊明以爾學問精醇氣節剛
勁雖回翔州縣之久實深知治體之歸來自遠方揚于
便殿詳觀奏對有契朕心嘉其議論之公宜膺耳目之
寄往務舉職無負朕知
李澗除監察御史制
勅具官某朕與二三大臣日論人材凡授受之初必關
進擬乃若御史府之屬則命由中出顧豈爾私哉盖綱
紀之地耳目所寄任之專而責重故也孰在此選其惟
吉人以爾問學之純操履之固不自表襮豈求聞知方
虚六察之員儀圖一德之彦無以易汝亟務欽承
李貴轉右武大夫福建路兵馬鈐轄制
勅具官某材略沉雄性資英果屢奮摧鋒之勇每高横
槊之功嘉其衞社之忠宜厚錄勞之典視秩上閤總戎
七閩益勵爾為式圖報稱
凌哲除太常博士制
勅具官某品式章程法也文為制度禮也治世之具二
者當相須焉學士大夫惟能議法不阿則於禮意過半
矣以爾嘗為勅令之屬持論剛方傅以古誼故命爾充
太常博士之選夫知朕所以用汝之意則綿蕝一時庸
有不當者哉
劉嶸除太常博士制
勅具官某朕當禮文殘闕之餘舉一時綿蕝之制參酌
今古實資諸儒以爾穎悟絶人博聞彊記據經引誼補
助居多就陞博士之聯以贊容臺之典往服朕命益殫
乃心
關注除太學正制
勅具官某朕偃革修文恢復庠序肆求髦彦糾正諸生
以爾學約詞華見稱流輩必能為朕講求舊典作新斯
文使士如平時則汝職舉矣
李公謹轉太史局中官正制
勅具官某間者慈寧回鑾中外稱慶爾於迎奉亦預有
勞增秩示恩益共乃職
張柄朱斐並除大理少卿制
勅具官某等大理設貳盖古廷尉之選也今列而為二
斷刑以平反雪冤滯為職治獄以聽訟弊有罪為能責
任雖殊要之疏通忠厚者乃克為之以爾柄持議甚恕
疾惠文之拘以爾斐秉彛有常厲靜者之操並列秋官
之屬久揚省戶之休申錫綸言往釐寺事其帥厥屬各
殫乃心
米友仁除將作監制
勅具官某朕肇新庶士中儆百工惟時大匠之聯必擇
多才之彦以爾風猷敏劭智術疏通外揚使節之華内
藹節闈之譽擢長營繕實因爾能帥屬惟勤尚圖報稱
知臨安府王㬇除敷文閣直學士制
勅朕惟内閣藏列聖之訓而學士儲一時之英倘非其
人不在兹選若時輦轂之寄咸推始行之優申錫綸言
式昭寵數具官某精明盖衆敏悟見幾濟劇撥繁壯百
為之興舉擿奸發伏剗積弊以無留典兹浩穰之區允
資彈壓之政洊更時序備著賢勞財用不匱則深知裕
民之方囹圄屢空則灼見省刑之術適申講會期之禮
將恢宏廣殿之規誰如汝能悉稱朕指方工徒之經始
百堵皆興逮輪奐之落成四方來賀嘉乃殊績用賁徽
章陞峻西清之聯增重天府之任往服休命益殫乃心
余應求除福建路轉運副使鄭僑年除浙西提
舉茶鹽制
勅具官某等朕惟國家之政財用為先輓粟飛芻實資
於轉漕摘山煑海尤貴於阜通惟使者之得人則事功
之自濟以爾應求學有根柢見於為政之方以爾僑年
風力敏彊克成濟美之譽其並持於使節以分按於外
臺已試之能益思懋勉
張匯除太府少卿總領湖廣京西財賦制
勅九寺之貳品秩惟高外府尤號劇繁委任必先材諝
取諸已試兹謂得人以爾心術疏通風猷敏劭中外踐
歷詳練有聞錯節盤根迎刃輒解朕顧瞻鄂渚久屯重
兵饋餉之饒實資數路領略大要莫如汝宜其陞少列
之華往重上流之寄財裕食足則予汝嘉
王次翁除資政殿學士宫觀制
勅進而陳力大臣肩衛上之忠退以遂私人主舉閔勞
之典眷予近弼祈解繁機申錫恩章式昭禮遇具官某
問學該洽襟懷粹夷排却紛華務清心而寡欲探討理
亂期尊主以庇民晚登禁塗洊掌風憲深嫉官邪之敗
力扶國是之歸遂膺側席之求入佐秉鈞之任坐閱四
載實勤百為比修報於鄰邦方借賢於政路壯爾出疆
之决不憚一行逮兹返命之初遽觀屢請洞察由衷之
悃宜推從欲之仁秘殿隆名真祠厚禄併彰異數庸示
眷懷尚殫體國之心罔廢告猷之助
鄭億年除資政殿大學士提舉在外宫觀制
勅朕登崇畯良左右自近不累以事庶屢聞於讜言乃
迫爾私謂不遑於將母念東朝方喜於就養豈邇臣可
闕於承顔爰頒殊恩載錫休命具官某議論辯博詞章
菁華行蹈中庸而抗之以高明學富間見而守之以卓
約早被先朝之眷久儀禁路之華比從琳館之優游俾
侍經帷之密勿方萬幾兢業之際補助居多亦平時人
物之英典型猶在重惜其去有慨予懷峻秘殿學士之
隆名視二府大臣之異數蔽自朕志式副僉諧噫朝廷
孰尊每資有德之在列王室未遠毋忘我后之告猷其
竭爾忠奚俟多訓
知泉州富直柔落資政殿學士制
勅朕仁愛黎元矜愍庶獄每戒州縣必惟三尺之循懼
差毫釐或起一夫之悔豈意用刑之誤成吾舊弼之愆
具官某早被簡知寖登嚴近備更夷險多歴歲時比從
祠館之淹再畀侯藩之重宜祗朕寶慈之訓以成而共
理之良乃於重囚曾不關意意繇玩習養成於平日致
紛紜莫救於臨時傳聞之初疑駭相半雖從坐本焉非
首情或可矜然死者遂不復生咎將誰執其鐫秘殿之
職以申司寇之刑服我寬恩無忘内省
陳鵬飛楊邦弼並除太學博士制
勅具官某等朕惟承平之際士有師友文章深醇足以
風動四方表倡後進越自艱難學者失職氣格卑弱頓
乖故步今朕恢復成均設博士之員而爾等咸以詞藝
有聲場屋擢在甲科宜膺首選其必能為作新斯文以
振一時之盛也尚往欽哉
王賞兼侍講制
勅聖賢立言若兩儀之高厚典籍所載待諸儒而發明
朕博觀羣書精究奥旨乃延鴻碩庶助緝熙具官某以
疏通之資負該洽之學言必詣理豈膠章句之傳問無
不知深懲口耳之習宜申頒於書命俾勸講於露門進
陪羣英雍容在列探至道之賾而形於議論爾所優為
資古訓之獲以禆予聰明朕方虚佇往祗厥次益勵爾
猷
程敦厚兼侍講制
勅具官某王人建事必求多聞上智愈明盖由就學朕
廣覽載籍執古御今旁招鴻碩之英以善緝熙之助取
諸近列申錫綸言以爾博通羣書推重多士智識敏悟
見聖賢之門牆詞章瓌竒超筆墨之畦徑比自南宫之
選擢陞柱史之華閱日尚新厥聞彌著是用進陪俊乂
勸講金華其陳有補之言勿負平生之藴
羅汝楫兼侍講制
勅賢王好善而忘勢盖輸樂取之誠上智就學而愈明
必務多聞之益是資鴻博式副詳延具官某秉心不回
養氣至大充真積力久之美所造者深當言聽計從之
時為利則博擅兹儒術之富適應天人之求宜自諫坡
入陪經幄鑑古而知興替朕方慕文皇之勤告后而善
謀猷汝宜勵君陳之志展盡底藴無慚古人
梁揚祖除寶文閣學士宫觀制
勅列聖有訓藏諸内閣之嚴聯職其間尤高學士之選
朕搆此舉不以假人眷時老成用頒明命具官某風猷
敏劭智術疏通早似續於家聲屢肅將於使指撥繁濟
劇事無肯綮之難發伏擿姦政多神明之譽頃繇帥閫
入覲闕庭擢居武部之聯仍峻貳卿之列方觀治最遽
爽節宣是用寵以隆名必增禄之珍館朕念舊恩於攀
附如汝豈忘爾圖後效於論思有猷則告
皇叔士眵磨勘轉遥郡團練使制
勅具官某朕法先王睦族之仁愛由親始循本朝限年
之制官以叙遷以爾塞淵秉心温恭允德入奉朝請盡
寅畏之誠退無私交謹委蛇之行閱歲寖久會課應遷
其寵陟於兵團以增華於使範益殫夙夜用稱恩休
武功大夫榮州團練使潘長卿落階官制
勅朕敦睦婣之義厚戚畹之恩惟吳國之賢姬實泰陵
之愛女宜舉異數以畀諸甥具官某律身無疵率履不
越靖共在位温凊奉親有嘉肺腑之良俾正兵團之任
祇予休命慰爾母心
武功大夫惠州團練使潘粹卿落階官制
勅(上詞同)具官某秉心甚誠樂善無倦詩書早習法度
自循有嘉肺腑之良俾正兵團之任祗予休命慰爾母
心
宗室士周轉遥郡團練使制
勅具官某朕疏親親之恩以睦九族念亡圖存亦遵祖
宗之訓以爾温恭好善肅括禔身承父之休流光益遠
宜頒進秩之賞以旌是似之賢益究爾心期稱朕命
麻世堅轉遥郡團練使制
勅執銳披堅莫先破敵第功行賞貴不踰時豈伊汗馬
之勞猶略司勲之典具官某威名盖衆藝勇絶人時血
戰於淮西尤身先於將士宜頒申命以錫前功俾遥領
於兵團尚勉圖于報效
何麒除宗正少卿制
勅具官某朕睦族屬以敦同姓之愛蕃本支以資維城
之彊惟時司宗實典厥職孰膺推擇必以英髦以爾貫
通古今嫻習憲度高明自其天性宏麗見於詞章寖敭
歷於外臺既稔聞於治行采諸僉論寘彼周行申錫綸
言之公進班卿列之峻盖朕方修天保内治之政宗盟
為先而爾必迪麟趾信厚之風王化則劭往帥厥屬毋
怠其為
王子澄除大理司直制
勅具官某大理人命所繫盖自卿少而下至於僚屬品
秩雖殊其責均也以爾秉心甚厚居官有聞俾應司直
之聯庶獲持平之譽往祗朕訓益究乃心
李翼之除大理司直制
勅具官某明王建官循名責實大理設屬職在詳讞而
以直名官則其義見矣以爾秉心近厚更事惟詳得之
僉諧舉以命汝夫三尺之法持平如衡事有撓曲爾其
往直之以稱朕總核之意
章燾大理司直制
勅具官某(上詞同)或猶懼撓曲則司直之官存焉以爾持
心甚平敏於從政故命汝為之汝能知名官之義則職
舉矣
劉子羽復徽猷閣待制制
勅朕慎用名器以叙羣臣敦勸事功而行信賞矧乃甘
泉之舊分予外屏之憂宜渙恩章以旌治最具官某美
繇世濟材應時湏達應變之方藹剸煩之譽自墮華於
侍從每茂著於猷為比以丹陽起之散地適届防秋之
候允資御衆之良曾未淹時亟聞報政方列戍營屯之
密捍防各得其宜而流民襁負而来安集不勞而辦其
復西清之次對以重北固之長城益懋爾能期稱朕命
施坰除敷文閣待制與郡制
勅入而持橐綴甘泉侍從之聯出則剖符當列郡于蕃
之寄勢雖分於内外任皆取於賢能眷時耆英申錫書
命具官某靖共不撓悃愊無華早被師儒之聯洊膺遺
補之選議曲臺之禮援據甚詳贊宗伯之儀情文兼茂
其陞次對之列式寵朱轓之行毋金玉其音遂自同於
遠外告謀猷于后尚曰倚於老成
史愿除敷文閣待制制
勅事君不擇事而安允資於忠力有功而見知則說宜
厚於恩章具官某智術疏通吏能敏健頃預軍諮之列
每輸籌畫之良備著勤勞見稱詳練屬重湖之寇未殄
奉樞府之檄以行果平蠭蟻之屯盡復農桑之業有嘉
茂績爰錫贊書惟次對之邇聯實侍臣之高選往欽朕
命益殫爾忠
頓渙大理評事制
勅具官某明主用人因任而已與其彊所不能不若取
諸已試之為愈也況獄事乎以爾詳審精明嘗為屬於
棘寺惜其秩滿而去俾踐舊官爾其守職如初朕何憂
刑罰之失
孫敏修吴求並除大理評事制
勅具官某等大理人命所繫視他寺不獨官倍也雖評
刑之屬亦必其法令素習乃以充選爾等持心忠厚咸
以才聞爰錫贊書俾踐厥職夫舉三尺律以從事惟不
撓不欺則於詳讞庶幾焉尚勉之哉
