東窗集卷十二宋張擴撰
制七
左中大夫參知政事王次翁曾祖异贈太保制
勑朕親仁善隣成孝治之大行慶施惠均海宇之歡贊
子籌畫之良繄爾股肱之助推本重祖申錫愍章具官
故曾祖某學通古今名重齊魯東觀寓直蔚有文名列
郡分符居多政績迨爾聞孫之顯允由餘澤之鍾用增
賁於幽扄俾峻陞於宫保靈其未冺尚克歆承
曾祖母劉氏贈福國夫人制
勑布漏泉之澤覃及萬方推顯親之仁上休三世眷予
近弼式舉彛章具官故曾祖母某氏孝順慈祥均於九
族惠和雍肅儀於高門富貴不在其身公卿實啟於後
秉我機政繄爾聞孫用申錫於湛恩俾易封於大國營
魂如在茂渥其承
祖寂贈少傅制
勑孝通於神允格非常之慶人本乎祖宜推欲報之私
眷予同心之良申頒錫類之祉具官故祖某志誠無已
行已甚恭得一同之地以長民未究所藴種百年之德
而貽後宜大其門由春坊調護之聯陞九棘高華之位
營魂如在茂渥其承
祖母趙氏贈成國夫人制
勑本固者末必茂源深者流必長惟時輔臣實執國政
屬有邦富善人之賚宜私庭申王母之封具官故祖母
某氏有德有容惟勤惟儉来嬪君子萃忠孝於一門流
慶後人綿光華於奕世爰因沛澤載舉徽章肇開列國
之封益厚重泉之寵尚其精爽亦克欽承
父禔贈少師制
勑達人生於眀德之後允推積善之休忠臣出於孝子
之門宜厚顯親之報具官父某懷材不試抱節無渝真
魯國圜冠之儒深春秋繁露之學雖不求於聞達宜有
輝於方来峻陞孤棘之崇以賁幽窀之寂君恩湛渥潜
德其光
故母張氏贈茂國夫人制
勑陟屺興無窮之慕母道主慈揚名加所恃之親子貴
則顯具官故母某氏仁而厚下禮以齊家組紃不廢於
婦功盥饋動循於壼則積善既有餘慶流波宜及後人
用開有國之封益侈小君之號魂其未泯尚克歆承
故妻趙氏贈安康郡夫人制
勑曠蕩之澤均被四方兼存歿以䟽恩極哀榮而從厚
眷予近弼宜迨室家具官故妻某氏法度自循少有賢
行嬪于令族咸推姻睦之仁善相其夫致位疑丞之列
德則甚厚命乃不融雖乖偕老之榮宜厚無窮之寵尚
幾精爽丕顯其承
左中大夫參知政事万俟卨曾祖琰贈太子太
保制
勑朕講信修睦以厚隣盟事親寧神以隆孝治爰敷德
澤均惠多方贊予政機頼我良弼宜舉令典式光曾門
具官曾祖某行高鄉評躬載令德懷孚尹旁達之信卻
形光外鎮之浮宜爾聞孫為時碩輔屬湛恩之誕布正
宫保以加崇尚幾營魂亦克歆享
曾祖母楊氏贈蘄春郡夫人制
勑上穹垂祐既推從欲之仁萬方均休爰舉顯親之典
矧予近弼可後愍章具官故曾祖母某氏夙以令儀来
嬪華族休有賢德慶鍾後人宜爾曾孫參予機密式因
盛禮申錫湛恩易湯邑於蘄春厚幽扄之光寵
祖敏贈少傅制
勑配天其澤式恢至治之休自仁率親莫嚴尊祖之義
繄予碩輔宜舉徽章具官故祖某忠孝起家詩書貽訓
世仰義方之教有子則賢神扶積善之休至孫而貴故
兹贈禭之典益彰名數之榮位列三孤式光幽壤
祖母趙氏贈榮國夫人制
勑天生傑才克正弼臣之位國有大賚宜增王母之封
具官故祖母某氏植德温恭律身勤儉禮謹四時之祀
仁均九族之和澤迨聞孫位於二府屬兹沛渥申舉蜜
章開國以封式光泉戸
父湜贈太子太師制
勑德厚者報必豐位隆者禮亦異有賢嗣既陪於帷幄
豈恩休可後於彛章具官故父某學通大方政稱循吏
名實相副世共推其老成年德俱高晚乃位於通顯宜
爾教忠之訓為予同德之良用頒禭典之華寵以宫師
之峻九原冥漠尚幾歆承
前母李氏贈平原郡夫人制
勑國舉大典式昭漏泉之恩家有嚴君宜隆報本之禮
矧於近輔可後愍章具官故前母某氏恭順而慈于家
有則不廢箴圖之戒尤嚴蘋藻之羞德厚流光慶鍾賢
嗣肆追崇於異數兹易郡於平原尚幾營魂歆此休渥
故母侯氏贈通義郡夫人制
勑(上詞同)具官故母某氏婦則令柔閨風淑慎藹休名以
配君子躬懿行以宜家人德厚流光慶鍾賢嗣爰舉追
榮之典益新湯沐之封尚幾營魂歆此休渥
妻侯氏封同安郡夫人制
勑事君以忠必頼股肱之力勉夫以正本其閨門之賢
爰因沛澤之施用舉徽章之渥具官妻某氏言容兼備
禮法交修職中饋之勤不忘婦順積内助之德宜致身
榮易封同安用綏爾祉
檢校少師鎮西軍節度使充侍衛親軍步軍都
虞候行營右護軍都統制階成岷鳳州經略使
吴璘曾祖謙贈少保制
勑朕惟皇天垂休羣工協力誠孝所格率土蒙恩睠時
大將之良俾厚曾門之報具官故曾祖某躬載令德行
高鄉評是生聞孫為時名帥屬兹大賚之慶宜增上世
之榮亞保秩崇永光泉壤
曾祖母李氏贈温國夫人制
勑(上詞同)具官故曾祖母某氏閨風淑慎婦德令柔善積
厥躬慶延其後維時名帥繄爾聞孫屬玆大賚之行宜
增上世之寵易封列國式示湛恩
祖遂贈少傅制
勑國有大賚澤覃四方眷予在服之臣咸勵顯親之念
申舉禭典增賁重泉具官故祖某勵志無渝懷材不試
行既孚於故里慶遂溢於後人有孫方貴而擁旄追贈
宜申於刻蜜促登亞傅光賁幽冥
祖母齊氏贈潤國夫人制
勑(上詞同)具官故祖母某氏淑慎飭躬慈祥睦族早有功
於内助遂貽慶於方来有孫方貴而擁旄追贈宜申於
刻蜜易封列國式示湛恩
父扆贈太保制
勑國舉大典式昭漏泉之恩家有嚴君敢忘報本之禮
不間存歿用極哀榮具官故父某節義起家嚴眀盖衆
令譽藹聞於關陕有子並建於節旄方兹慶賚之行宜
厚追榮之渥峻陞宫保增賁幽窀
母劉氏贈慶國夫人制
勑(上詞同)具官故母某氏德範静專禮容淑慎夙茂家人
之譽挺生男子之祥方兹慶賚之行宜厚追榮之渥易
封大國用賁幽窀
資政殿學士左朝奉大夫知紹興軍府事充兩
浙東路安撫使樓炤曾祖關贈太子太保制
勑朕肇禋重屋既興九廟之思均釐羣功爰及三世之
遠具官故曾祖某素行表於鄉里雅志樂於邱園流慶
聞孫為時近弼屬告成於熙事用追賁於曾門其陞宫
保之聯以厚泉扄之寵魂其未泯用克歆承
曾祖母吴氏贈琅琊郡夫人制
勑朕受釐上帝均福寰區維時樞輔之賢宜厚曾門之
寵具官故曾祖母某氏温恭禀質勤儉宜家早以令儀
来嬪隠德肇禋既事方䟽大賚之恩愍典增榮用渙小
君之渥易封大郡式慰營魂
祖定國贈少保制
勑祀事甚大幽以格祖考神祗之歡祭澤不遺下猶及
煇炮翟閽之賤睠乃機庭之貴宜增上世之榮具官故
祖某潜德有聞抱材不試迹其流慶之遠嗣有聞孫之
賢位居弼臣恩及祖廟其峻陞於亞保用增賁於幽窀
祖母郭氏贈申國夫人制
勑朕蕆事合宫均釐在列既渙祖廟之寵必申王母之
恩具官故祖母某氏淑慎為儀柔恭作則系出令族来
嬪高門德推内助之賢慶襲聞孫之遠易封申國用渙
湛恩魂其有知尚克歆享
祖母葛氏贈莱國夫人制
勑(上詞同)具官故祖母某氏禮以宜家仁而厚下盥饋勤
循於壼則組紃不廢於婦功德推内助之賢慶襲聞孫
之遠䟽封列國用渙湛恩魂其有知式克歆享
父居眀贈太子少師制
勑逹人生明德之後允推積善之休忠臣出孝子之門
宜厚顯親之報爰因慶賚申錫愍章具官故父某純誠
内融景行外著易退而安其位雖終老於郎潜豐報則
責之天遂晩從於子貴秩高名顯生榮死哀用峻陟扵
宫師以增光於泉戸魂其未泯尚克歆承
母范氏贈高平郡夫人制
勑朕躬三歲之祀而受福臣必餕君之餘序羣工之位
而䟽恩母應以子而貴具官故母某氏令儀著於閨闥
慈訓恊於箴圖繇積善之彌深致流芳之不替眷我機
庭之舊宜推禰配之榮正位小君䟽封列郡時乃異數
增賁幽窀
母歐氏贈始興郡夫人制
勑(上詞同)具官故母某氏修身淑慎合族慈祥繇積善之
彌深致流芳扵未艾眷我機庭之舊宜推禰配之榮正
位小君䟽封列郡時乃異數增賁幽窀
故妻林氏贈通郡夫人制
勑朕躬三歲之祀而受福臣必餕君之餘序羣工之位
而䟽恩妻應以夫而貴具官故妻某氏禮法持身静專
禀質克配善士休有令名用正位於小君仍啟封於列
郡裘褐故在猶彰德耀隠居之風笄珈雖華終負山濤
布衣之約尚幾不昧歆此殊休
揚武翊運功臣太傅横海武寧安化軍節度使
充醴泉觀使韓世忠曾祖則追封營國公制
勑朕親仁善鄰成孝治之大行慶施惠均海宇之歡睠
予舊弼之良宜厚一門之寵具官故曾祖某潜德弗耀
至行無疵譽藹一時之芳澤鍾三世之遠兹因沛渥申
錫愍章列國䟽封用光窀穸
曾祖母郝氏贈兗國夫人制
勑(上詞同)具官故曾祖母某氏禮容淑慎德範静專善獨積
於厥躬福遂綿於三世兹因霈澤申錫愍章載䟽東兖
之封益侈幽扄之渥
祖廣追封代國公制
勑漏泉之澤方覃及扵羣工顯親之章式上休扵王父
具官故祖某行高鄉黨惠洽宗姻善既積而有餘名益
彰而不朽施於孫子為時勲臣兹頒慶賚之恩用極追
榮之典易封代壤式賁重泉
祖母高氏贈雍國夫人制
勑漏泉之澤方覃及於羣臣顯親之章式上休於王母
具官故祖母某氏飭躬淑慎睦族慈祥早殫助内之勤
遂享方来之祉宜爾孫子為時勲臣玆因慶賚之行可
後追榮之渥易封大國增賁幽窀
父慶追封唐國公制
勑配天其澤式恢至治之休自仁率親莫重嚴君之報
具官故父某誠眀遇物節義起家宜大門閭騐于公之
陰德有光祭祀彰狐突之教忠屬兹慶賚之行宜渙追
榮之寵易封唐國增賁幽扄
母賀氏贈揚國夫人制
勑曠蕩之澤式昭漏泉之恩鞠養之慈宜隆報本之禮
具官故母某氏早由令族来嬪高門是鍾男子之祥實
我籌帷之舊爰因大賚申錫愍章用更維揚之封以厚
幽窀之寵
故妻白氏贈譚國夫人制
勑朕荷天之休丕隆孝治爰敷厚澤以惠多方恩及閨
門之私禮無存歿之間具官故妻某氏温恭禀質勤儉
宜家義雖重於齊眉夀卒乖於偕老屬兹大賚申錫愍
章易封長沙永賁幽壤
故妻梁氏贈邠國夫人制
勑(上詞同)具官故妻某氏柔嘉有則恭順而慈警戒雖篤
於相成富貴莫終於偕老屬兹大賚申錫愍章易封於
邠永作爾寵
妻茅氏封蘇國夫人制
勑夫婦有相成之道兹本人倫室家申燕喜之私莫踰
國寵具官妻某氏動容有禮箴誨是遵慈惠宜其家人
柔嘉克配君子屬兹大賚申錫徽章用䟽湯沐之封載
易姑蘇之壤是為異數毋怠欽承
侍衛親軍都虞候清遠將軍節度使御前統制
王德曾祖永贈太子少保制
勑朕外敦鄰盟内隆孝治爰敷惠澤誕播宏休惟時在
服之臣咸茂顯親之典具官故曾祖某抱材不試秉禮
自防行實懿於羣倫慶遂延於三世為時名將繄爾曾
孫屬玆大賚之頒宜錫愍章之渥秩以宫保用光重泉
曾祖母郭氏贈高平郡夫人制
勑(上詞同)具官故曾祖母某氏齋莊秉質勤儉肥家常種
德於百年遂流光於三世為時名將繄爾曾孫兹屬大
賚之頒宜渙愍章之渥小君錫號幽壤增榮
祖忠立贈太子少傅制
勑(上詞同)具官故祖某素行表於鄉里雅志樂扵邱園流
慶聞孫為時節將屬玆大賚爰錫愍章其官宫傅之榮
以渙泉扄之寵
祖母韓氏贈恩平郡夫人制
勑(上詞同)具官故祖母某氏修身淑慎合族慈祥善有餘
於一身福遂昌於再世屬兹大賚宜舉愍章其錫號於
小君用增光於幽壤
父達贈太子少師制
勑(上詞同)具官故父某秉心忠孝植德温恭善積之慶有
餘源深而流益遠有子甚偉為時而生屬兹大賚之頒
申錫愍章之渥宫師增秩泉戸用光
母李氏封信安郡夫人制
勅(上詞同)具官母某氏令儀著于閨闥慈訓恊於家庭繇
積善之彌深致流芳之不替遂從子貴休有恩封其正
位於副笄益欽承於異數
妻尹氏封永嘉郡夫人制
勑朕丕隆孝治施澤臣工眷惟節鉞之英亦燕室家之
喜具官妻某氏芳猷茂著懿範夙成推内助室家之賢
嚴中饋率職之禮屬頒大賚用錫徽章其正位扵小君
往欽承於眀命
武當軍節度使充侍衛親軍步軍都虞候利州
路安撫使兼川陕宣撫使司都統制楊政曾祖
諒贈太子太保制
勑朕祗事重屋幽已格於羣神均釐周行遠猶及扵三
世具官故曾祖某躬載令德行高鄉評是生聞孫為時
名將方擁節旄之貴宜增家廟之光宫保之聯品秩惟
峻魂其未泯尚克歆承
曾祖母任氏贈河陽郡夫人制
勅朕受釐上帝均福寰區維時節將之崇宜厚曾門之
寵具官故曾祖母某氏閨風淑慎婦德令柔善積厥躬
慶延其後肇禋既事方䟽大賚之恩增賁下泉用侈追
榮之典小君之號封爵惟崇魂其有知尙克歆享
祖榮贈太子太傅制
勑祀事甚大幽以格祖考神祗之歡祭澤不遺下猶及
煇胞翟閽之賤顧乃節旄之貴宜增上世之榮具官祖
某潜德有聞抱材不試迹其流澤之遠宜有嗣孫之賢
宫傅崇資名器所重式昭異寵以賁下泉
祖母雷氏贈武陵郡夫人制
勑朕蕆事合宫均釐在列既渙祖廟之寵必申王母之
恩具官故祖母某氏節儉宜家柔嘉作則系出令族来
嬪高門德推内助之賢慶襲聞孫之遠小君之號封爵
惟崇魂其有知尚克歆享
父志贈太子太師制
勅五經於祭為重兹展事於合宫百行以孝為先必增
光於禰廟朕推祭澤賚及羣臣具官故父某種德惟深
懷材自晦雅尚丘園之志不圖軒冕之榮德厚流光慶
鍾賢嗣肆追崇於愍典用陞峻於宫師瞻彼幽扄尚歆
吾寵
母程氏贈高密郡夫人制
勅臣餕君之餘既霑於祭澤母以子而貴宜厚於恩章
具官故母某氏藴淑德以宜家人躬懿行以配君子慶
鍾賢嗣高大門閭既正位扵小君仍易封於大郡哀榮
之至式賁泉扄
故妻侯氏贈通義郡夫人制
勑衛上以忠雖資將相之勇勉夫以正本其閨門之賢
爰因祭澤之頒用舉愍章之渥具官故妻某氏凝姿婉
孌克巳儉勤族推其仁早篤宜家之慶天嗇厥夀莫諧
偕老之榮用錫命於小君仍䟽封於列郡魂其不昧尚
克歆承
妻南氏封同安郡夫人制
勑衛上以忠雖資將相之勇勉夫以正頼其閨門之賢
爰因祭澤之頒用舉褒章之渥具官妻某氏言容兼備
禮法交脩職中饋之勤不忘婦順積内助之正宜致身
榮用錫命於小君仍䟽封於列郡祗我殊寵毋怠欽承
安榮贈三官恩澤三資張世忠贈承信郎制
勅具官某等頃在川陕奮身兵間義重於生卒以戰隕
久而未錄朕豈汝忘庸增爾官並恤其後忠魂如在尚
克歆承
李丕循右從事郎制
勅具官某頃者盜發江東猖獗惟甚師旋奏凱爾預有
勞肆增厥官以為爾寵益思懋勉以稱所蒙
趙旟循右從事郎制
勅具官某間者慈寧回鑾中外均慶爾以使屬奉迎有
勞其增厥官以為爾勸
李璘循右從事郎制
勅具官某朕仰惟慈寧回鑾中外稱慶奉迎官吏趨走
在途肆疇其勞用增爾秩往思自懋以稱所蒙
霍輈循右從事郎制
勑具官某往歲淮西用武捷奏日聞雖一時汗馬之功
亦千里饋糧之助士得飽食爾預有勞其增厥官以示
激勸
王光賓循右從事郎制
勅比者梓宫言還中外興慕一時官屬迎護良勞爾在
選中合頒信賞進階三等用答爾勤
宋許循右從事郎制
勅具官某頃者邕管鳩工繕修城壁爾以健敏預有勞
能其增厥官以為趨事者之勸
黃鯉循右從事郎制
勑具官某朕哀矜庶獄嘗著定令以一歲禁囚瘐死之
多寡為逐路理官之殿最爾膺此賞是謂能承吾欽䘏
之意
玉輅成徐揚循左文林郎何幾先循右從事郎
制
勅具官某等車輅旂常之制所以昭等威也朕比詔有
司講求其制煥然百度為之一新爾預有勞可無勸賞
其增爾秩往務欽承
陳志應循右從事郎制
勅具官某先王之時百工技藝咸欲精巧勒名考試以
第殿最况戎器乎今歲終會課爾勞足錄其增爾秩以
為趨事者之勸
向子廣循右從事郎制
勅具官某間者戈船之役辦集如期爾預有勞宜加優
賞進階一等往務欽承
王蕭循右從事郎制
勅具官某頃者敵人南牧犯我疆陲江陰之城實當控
扼攻守之備爾預有勞其增厥官以示信賞祗承朕命
往哉惟欽
楚州通判李處經降右宣義郎制
勅具官某國有賓客舘御在途饔餼牲牢戒於菲薄爾
攝承郡寄事得按行慢令弗虔豈知體國削官二等庸
示薄懲
歐陽燾降左宣教郎劉璞降右宣義郎黃沇降
右廸功郎制
勅具官某等人命至重折獄惟難君子於此必盡心焉
則以求生也爾等聯職州郡漫不加省視三尺為具文
幾誤論决褫官之罰是為輕典往務循省毋重悔尤
劉景真降右承事郎制
勅具官某嚴保任之法所以防姦偽也爾以名家揚歷
舊矣乃失詳慎幾誤有司禠官之懲是為輕典往務循
省毋重悔尤
李莘民降右通直郎制
勅具官某縣令近民之官以承流宣化為職爾催科亡
状奉法不虔具案有司宜從薄責褫秩一等益務省循
程邁降左宣義郎郭元亨降右儒林郎制
勅具官某爾以筦庫之官奉法不恪削秩一等以為失
職者之戒尚務循省體我寬恩
沈柄降右儒林郎制
勅具官某出納之吝謂之有司爾為幕官不知守法侈
用自肆背公徇私姑褫一階是為薄罰服我眀訓益務
省循
沈綰降右承議郎制
勅具官某爾倅偏州專察郵傳稽留之失罪在不虔其
鐫一官以示薄責
楊傑降武翼郎制
勅具官某㩁酤為州利源不可不謹也爾為監官慢令
弗虔麴糵敗惡陷失歲課其鐫一官以為隳職者之戒
徐嘉問降右朝請郎耿榛降右奉議郎制
勅具官某等爾等頃倅長沙實分郡政故縱貪暴國有
常刑其褫一官尚思循省
賈俊降承節郎制
勅具官某爾服職戎行不畏三尺聚徒蒱博規利自營
姑褫一官是為輕典爾其内訟以盖前愆
燕仰之降右宣義郎制
勅具官某三尺之設如權衡然少或過差要非平允爾
久居法寺專習刑書而輕重之間議罪失當褫官一等
庸示薄懲往其慎哉以稱朕意
孔立降忠訓郎制
勅具官某爾名隸軍籍擅去戎行姑褫一官是為輕典
益務循省毋重悔尤
修武郎閤門祗候權長陽知縣胡勉降一官趙
潁之降左文林郎制
勅具官某爾攝百里之寄不能布宣德意而乃違法徇
私恬不知懼褫官一等庸示薄懲往其欽承益務循省
朱芾落敷文閣待制知徽州制
勅姦軌敗謀既申邦憲僉壬附會難逭刑章具官某早
預選掄屢更任使意其詳練俾參軍旅之謀庶無詭隨
少副朝廷之委而乃阿諛希寵喑默保身闕然裨補之
勞坐閱貫盈之惡滋長稂莠遂尋斧柯致物論之沸騰
豈寵榮之冒據其罷西清之職仍還南國之符服我寬
恩無忘内訟
任叔向閤門看班祗候落看班字制
勅具官某上閤設屬所以佐其長肅班列端朝儀也朕
嘗使爾試之矣夙夜在公允稱詳練俾正厥職毋怠欽
承
武平知縣張安節降一官制
勑具官某頃者盜發閩中帥閫示朝廷恩信開其自新
之路爾乃妄作幾致紛紜其禠一官以示薄罰服我明訓
益務省循
右承議郎徐夙等各降一官制
勅具官某朕比遣郎吏案行諸州察財用之盈虚稽有
司之出納爾乃違法慢令縱吏為姦事状甚眀罰其可
逭姑從貶秩宜務省愆
太史局令吴師顔降一官制
勅具官某間者修奉祐陵事大體重凡百執事所宜盡
心而爾以歷官乃敢滅裂其為弗恭甚矣貶秩尚為輕
典也
拱衛大夫觧州防禦使馬欽於遥郡階官上各
降一官制
勅人臣在列廉耻所以律身王者御人刑罰所以懲惡
具官某擢居横列久被厚恩涓塵之報未聞宜知止足
之戒丘壑之欲不滿尚肆貪饕之求戚實自貽法難汝
貸姑從鐫秩猶示寬科往務省循毋重尤悔
左奉議郎趙子温左承議郎薛倞各降一官制
勅具官某等王者用刑莫先眀慎爾等官於棘寺乃失
詳讞鐫秩一等庸示薄懲服我寬恩無忘循省
掌均都潔姜覺上官世端各降一官制
勅具官某等廵尉越境賊害良民朝廷付之有司所以
核實也而爾等身為郡吏徇私滅公枝蔓其詞不以情
報此而不懲何以示戒各鐫爾秩往務省循
知楚州武略大夫傅延嗣降兩官制
勅具官某國有賓客館御在途饔餼牲牢戒於菲薄爾
身試郡寄職在將迎乃罔聞知豈謂體國其從貶秩之
罰以為慢令之懲
楊遹特改右宣教郎制
勅具官某爾淵源之學實卒父業孝友之行有光鄉評
棲遲小官晚節彌厲召對便殿論議詳眀更秩甚優往
圖報稱
宋蒼舒轉右宣教郎制
勅具官某往歲關陕用武捷奏日聞雖一時汗馬之功
亦千里饋糧之助以爾肅將使指風力敏彊軍無乏興
備著成效其頒增秩之寵以示勸賞之公服我恩榮毋
忘勉勵
陳□改右宣教郎制
勅具官某朕比遣樞輔視師江淮爾從其行彊敏自力
宜頒更秩之寵以示賢勞之休服我優恩益思懋勉
勅令書成張浚回授計有常特轉右宣教郎制
勅具官某夫士大夫貤恩於其子孫盖常制也弗以及
子孫而請遺舅氏則猶遺母也浚為朕股肱大臣出入
將相富且貴矣而母在焉是真能成爾之宅相者也比
因勅令書成法應進秩更以爾受賞爾其往祗成命使
為人子者入有以感其親則一官豈爾之榮毋乃爾甥
之榮與
周莊仲轉左承議郎曹績轉左朝奉郎陳最轉
左宣教郎制
勅具官某等朕惟川陕重兵連屯捍邊甚勞閱歲寖久
比遣近臣往諭德意爾等咸以忠藎實佐其役萬里言
還亦良苦矣詩云有功而見知則說肆增爾秩尚往欽
哉
