東窗集卷二宋張擴撰
七言古詩
次韻方仲運使兄遊允仲花園即事
園中主人老書生結髮入仕今辭榮自培花柳趁時節
客來時亦倒屣迎江西使者歸更早功名夙戒良狗烹
今晨相遇及閒暇短榻分坐如意横竹間細路元屈曲
雪後諸峯自分明豈無麗人奉巾櫛瓊枝照眼生光晶
新蔬無價手自擷濁酒有功面微頳似聞野燒出竒觀
風中烈熖若化城湏臾變滅了無迹何獨世事遭紛更
逢場作戱達者事感物入詠詩人情來篇况是冰雪語
三復使人毛骨輕欲續短章却袖手偏師莫犯細柳營
建炎辛亥八月二十六日夜夢艤舟江岸與梅
和勝論詩梅出古詩示予極壯麗復為予作湯
餅方就席視梅手中器已十裂湯餅淋漓覺而
悵然作此篇
青燈吐吞幃幔間竹風吹衾夢初圓故人頸血化秋碧
詩語尚作春花妍平生酒炙飽澆潑湯餅那用相周旋
即今彊敵要電掃四海銜憤聲徹天乞靈上帝真易耳
底事未忘章句傳
題長沙王祠
霸上真人赤龍子西滅彊秦東破楚一時佐命皆人豪
崛起屠沽拔行伍番君舊德江湖情不用智勇收功名
抑然退讓古君子坐視几爼登韓彭漢家南面屬同姓
公亦疏封奉朝請至今遺愛祀鄉人不獨當年書甲令
雙椿堂牡丹盛開彦紳節推弟置酒集客子温
不在席中以詩乞花歸賞因次其韻
春風不悞東君委杏苑桃蹊滿行李春風好處總未忙
姚花初黃魏花紫洛陽園中枝梗肥欹壓帽簷如覆巵
南遷終覺典刑在不數侍女誇時宜詩中了了惜花意
苦覓繁枝定誰寄何如秉燭坐花傍照到夜分從墮淚
子温用前韻催彦紳賞牡丹未及開罇請再作
詩促之
後園冠蓋如雲委坐客其誰數程李吾家小謝自風流
薄羅新染香囊紫老翁看花心已疲數負十分金屈巵
君今年妙言語便愛酒惜花諸事宜春光不為主人計
行色匆匆暫如寄欲借珠璣一再酬恐君泣盡鮫人淚
次韻何任叟正字舘中試茶
金柈猥稱㯽榔珍藿食未辨汙吾脣茶丁妙寫犀銙真
排方似欲驕華紳為君走碾颺微塵羊腸聲乾行隻輪
柘羅裁絹素縷勻筩絲巧織霜後筠中貯刀圭護百神
乳花初幻人間春計君别品尚絶倫完璧不受敵國嗔
白虹夜氣干秋旻把玩自覺舌生津天衢小草搜八垠
蒙山顧渚亦懷新香歇色壊非法身妖星森索避北辰
不湏會稡權羣臣龍翔鳳翥登嚴宸向來策勲自有人
君其問諸脩水濱
伯初姪謁客道傍叢竹間見梅花盛開村人不
知賞嗟惜賦詩因次韻
少年眼似春冰滑風味最于花曲折衝泥訪客竹邊過
邂逅寒梅照疎節不應誤落野人手自賦新詩為昭雪
坐憐窮臘太嚴苦萬木如僵生意絶零丁老枿獨回暖
似借餘波霑涸轍今君把玩不忍去吹面朔風皴欲裂
還家笑我病隤豗茅屋千窗牆百穴自言親到玉妃館
縞練分行洗紋纈詩成不費鑪錘功君看錚錚句成鐵
用伯初韻再和一篇請子温戶曹同賦
孤山山下苔痕滑翠竹扶疎水方折靚粧無數招不應
曾與先生護名節即今湖上荆棘滿誰見穿林度飛雪
道傍數本忽照眼所喜風流未中絶不嫌青女暫試粉
却要風師小回轍君看萬點已可憐半雜春泥封地裂
版曹平生詩作史坐陋故人探禹穴惜花未忍任零落
借酒生春面如纈酒醒定作返魂章筆底有丹工點鐵
再次韻簡子温
予詩久媿溪藤滑佩服君詩生罄折君詩盤錯見梅詩
似借梅花作根節梅花元非世間種雪裏開花白於雪
平生和靖最知音誰是鸞膠續絃絶苦吟似君良有以
我復何為怒當轍定知孤艷訴不平曉來哀笳噴窗裂
明朝百蘤豈不好得魚縱珍非丙穴春風晚賜桃杏寵
琥珀調膏誤成纈寒英謝去亦機警且禀嚴冬令如鐵
顧景蕃訪大年姪昆仲留宿細柳軒夜論詩律
輒及老朽大年作長篇調景蕃末章見稱過實
且欲盡借拙詩因次其韻為謝
平生不依南路徐斗升寄活真魚濡了知浮名誰得喪
定自有數相乘除朅來雲卧澗壑底槁項不減霜松臞
里中能詩二三友安步過我無庸車要湏文字賞雌霓
未暇詼謔翻娵隅談天坐聽落鐻屑蹇步那敢争先驅
顧侯風味更嚴苦家貧闕辦三韭菹龜腸撐突五千卷
底用會稡箋蟲魚文如楚賓醉後藁下筆應得銀盆㪺
近聞晝犯細柳壁酒闌罷歌却驪駒未妨仲子工料理
珠緋餞歸懷不虚想當展緘疾讀時新飈策策驚籧篨
主人韻高絶少可客亦未易折簡呼末章字字關老朽
愛我如愛屋上烏吾家兄弟俱人傑飽聞石氏多珊瑚
莫云癡叔良不癡久諱筆硯陪樵蘇諸郎胷中氣吐霧
咳唾自可回春枯少年得譽似勮勃他日不愧先楊盧
儻見惡詩幸掩覆人所罵譏鬼揶揄(大年之兄元齡其季耆年皆好學善)
(屬文云)
大年復用前韻賦詩見贈亦次韻答之
燭龍停邊天步徐酒薄肉乾唇不濡漫郎憐我困蒸溽
為送古風專掃除山頭逢君日乍午作詩瘦似僊人臞
展緘初疑走甘露熟讀政似鏘鸞車世間癡兒浪搖吻
談空說有天一隅我今冥頑老不入十年此路空馳驅
邇來病廢關藥裹枵腹日厭葵菽菹窗間敗毫積霜笴
架上蠧帙繁書魚錢神無耳未易使斗宿不靈那可㪺
誰門有士料理得隨地駔駿吾家駒三珠連樹價亡敵
一鶚掣韝名不虚近聞掃徑避袢暑竹杖青鞋一籧篨
枕中邯鄲夢不到戶外孔賓渠自呼讀書瀾翻惜晝短
幾欲挽斷三足烏鼎來說詩劇有味令我坐享商之瑚
斯文所喜未中絶五字復見李與蘇遺音當從牛鐸證
廢律安取焦桐枯亦知大國功九合一時盟會收微盧
願持狗尾彊貂續未妨舉手遭揶揄
次韻莫養正縣丞獨游錢塘南北山
老丞拄笏中了了坐閱雲隂變昏曉何為兩脚苦未停
意在高山知者少昨日春從湖上歸頗覺沙鷗已馴擾
遊人但遲簫鼓來滓穢清虚亦何好君今獨行真得計
自有青螺如髻繞歸來古錦開詩葩筆下縱横發天巧
遨頭舊屬羅浮伯半夜春風鳴騕褭至今湖山索價高
妙語湏君時一掃雖然願君且努力掛冠歸休未宜早
要當千戶享封殖豈但全家荷温飽此時還鄉頭未白
萬錢買山慰潦倒摩挲拄杖不相忘更伴重巒細窮討
讀錢神論偶成(并引)
昔魯褒論錢神蓋嫉時而為之政如太史遷
為貨殖作傳豈無意哉予竊隘之以謂世間
貧富如人夀夭委運而已則胷中未有不釋
然者故即是意而賦詩欲以自廣豈未能免
俗耶
君不見王衍談天喙三尺繞床阿堵初未識又不見阿
戎自執紅牙籌聚錢成癖老不休人生嗜好各殊趣盗
跖孔丘更毁譽不如是非兩置之萬事欣然隨所遇貴
人見錢地上流富人錢妖聲如牛醉時雖悟落幘語客
至或忘障簏羞謾誇無耳可使鬼劉濞鄧通皆過計崔
烈得名未掩臭陳萇小黠強稱美我今家徒立四壁憐
渠一箇也不得不願腰纏十萬上揚州安用呼盧百萬
供一擲但要時逢好事人恰有青銅滿三百
次韻富季申著作對雪
瓮中凍蟻欲浮白主人醉呼嗔惡客到床不省雪作魔
半夜扶頭驚曉色因風初愛横斜好侵戶更憐飄洒密
為梅洗粧却鉛粉與竹護萌封繭栗瀛州有士漫為郎
要看諸郎上槐棘不妨病骨倚故絮且忍饑腸待新麥
君今筆陣獨横掃冷屋無人夜鳴鏑快雪快晴吾弗憂
君詩自有回天力
過龍井辯才退居
南山北山天接連西湖環山水涵天佛宫鱗鱗割人境
勝日杖履相周旋久聞龍井未得到神龍卧靳俗語喧
脫身干戈偶不死步屧十里沙石堅眼明見此屋突兀
修廊廣殿鐘鼓傳笋芽供羹坐取飽茶乳沃舌聽談禪
塔中老人呼不起至今牆壁尚熾然諸孫其誰嗣衣鉢
但見持律俱精專吾身誤落世纓網白髮未解憂患纏
問龍乞地一席許作庵共結香火緣
題子温姪舫齋
江湖著身鷗作鄰平生踏浪不踏塵晚從闤闠寄行李
旋飾舫齋聊寫真夜闌闕月雲頭湧風月填窗不成夢
團欒十口似浮家顛倒一生如破冡君看世事風打頭
奔濤濺浪何時休不如問錢多買酒萬斛與君共拍浮
謝人惠團茶
春隂養芽鍼鋒鋩沆瀣養膏冰雪香玉斧運風寶月滿
密雲候雨蒼龍翔惠山寒泉第二品定武烏甆紅錦囊
乳花元屬三昧手竹齋自試魚眼湯老生酸寒極堪笑
藜莧拄腹書撐腸修貢之餘遠分寄懷璧其罪渠敢當
應憐晝睡湯餅惡為洗一春蝴蝶狂
謝人送炭
竈煙荼毗霜後林短椽脫煙烏不黔樵童豈惜龜兩手
入市論價輕千金向來幾作溝中斷漫滅青黃誰過眼
焉知負荷鑪錘功煨燼猶堪借餘暖夜闌吼空風力豪
平明雪山平屋高生柴帶葉冷不燄毁車充薪車脚勞
故人十縛起衰朽生遣寒灰撥紅獸解衣挾纊不足云
那復區區論炙手
秋意
凉颷吹樹砧聲急窗戶玲瓏秋氣入井桐彫葉减清隂
漙露無聲金荻泣壁間唧唧候蟲鳴庭下衰蘭送客情
客懷無金酒膽薄朗月入簾魂魄驚人生萬事今猶昔
不獨炎凉天地隔平明把鏡照衰顔還有新霜助狼籍
景蕃還所借詩卷并辱以詩輒次韻
詩家難傳最上路汝南雪令排鹽絮至今白戰亡此手
我欲重參愧遲暮虎頭文字逼前輩衮衮屢蒙分尺素
天閑老驥日千里何用鹽車追蹇步向來擊賞楓落句
見不及聞君已誤報之錯刀竟坐癡他日塵昏磨不去
景蕃復和再次韻
詩壇乳臭妨賢路寄食將軍慚漂絮君今自築五言城
坐遣降俘嘆來暮從來白俗不入眼并案閨房累蠻素
(公新遣愛姬故云也)連篇贈我刹那頃更陋建安誇七步珍藏敢
比飛鳥章字脫無人正訛誤為君傳寫不得辭政恐終
隨靁電去
過南美軒讀汪彦章倪巨濟詩用壁間韻
笻杖芒鞋野性馴偶尋幽步到祗園琅玕千本日應長
弄影搖風清蔭繁未堪截管變律吕且乞汗青傳子孫
壁間舊有故人題妙語洒落今仍存那憂積雪折老幹
豫借暖律生枯根我來二子更南北惟有此君堪與言
允中大夫兄召客賞海棠屬予賦詩
枝頭桃李半狼籍浪說春風借顔色海棠斬新一樣紅
錦絲欲墮嬌無力主人連日被渠惱無處分疏更招客
重羅作幕裙作圍麗人行酒客賦詩挽定春光不得放
忍看落紅零亂時
次韻大年見貽長篇
莫誇兒啼賞英物莫振豺聲露蠭目一朝官府生平地
即是高明鬼瞰屋夜郎窮囚罪瀕死頗費故人解官贖
世間萬事真戲耳變化何殊臂伸縮漫郎紛華老不入
坐掃降魔如破竹曾從處士學礪齒安用貴人強推轂
夜蒙衲被生春温午饌伊蒲飽園蔌綺羅曳地初不知
海陸窮珍定何族自云百念已灰冷栩栩胡為晝搖腹
似聞蟻穴得侯封不借波臣譏斗粟何妨枯骨話王樂
政恐三彭加譴督夢回敢起尋鹿想謝去已深防蠆毒
危幾何處烹五鼎佳傳誰人米千斛朱軒雖享眼界榮
青史那逃身後戮聊陪洗馬痼煙霞自逐天隨甘枸菊
雖然丈夫有出處尺蠖之伸未為曲他年弓旌恐不免
釣渭築巖終夢卜會看鵬翼擊天池更想於菟嘯風谷
此時願君益機警墮甑欣然了榮辱脫身蟬冕歸去來
吳市空關隠梅福却伴山中赤松遊儻見海上蟠桃熟
吾言有徵勿浪云龜筮亦從神所告
酒官張君造麴以十八仙為名作詩戱之
舊聞飲中有八仙日多鐺杓相周旋今之十八豈其裔
何為復效枕麴眠癡人但作從事呼妄起清濁分聖賢
那知風味古無有名字真從天上傳留侯舊與赤松游
餘韻到今千百年看君風骨頗似祖日酌九醖追天全
我嗟譜系漫難考流落恐緣濡髮顛窮愁政在禁酒國
未免口角生饞涎出門欲作一斗計誰乞三百青銅錢
文之顧景蕃登子温舫齋不遇拈韻賦詩予亦
和之
漫郎不省塵中走湖海收舟淨無垢規摹畫舫作齋館
似要窗間過山岰平生張緒本豪放人物風流記官柳
不應篷底了生涯定是寓言猶十九顧侯自說虎頭孫
黠不論功癡已久入門浪喜布帆在興盡中流漫回首
更將險語困嘲謔詩膽故應大如斗我窮政似老侯喜
持竿覓魚不供口愛君馬上醉眼花萬斛龍驤落杯酒
未湏腰笏煩易于且熟他年濟川手
送顧景蕃暫還浙西
牆頭飛花如雪委牆根老柳絲垂地春政濃時君不留
山路曉風鳴馬箠濤江入眼浪千尺想見吳儂問行李
田園久荒漫檢校親舊相逢半悲喜行朝諸公訪人材
故人新賜尚書履袖中有策可則陳君亦因行聊爾耳
次韻大年當暑午枕
道人曾得却暑方烈日卓午心清凉書齋長物復何有
含風竹簟八尺長睡魔久困世喧閧乍入寂境如還鄉
嗜茶嘗膽汝藥石煮餅炊飯吾津梁古來至人具法眼
淨穢天女猶皮囊坐禪入定了十劫睡蛇有口難螫傷
要當尋師漸磨洗想子已聚三月糧
古律詩戲簡汪彦章學士
湖邊樂色喧絲筦湖上春風桃李晚使君招客試行樂
粉面如花照金琖知君好事已數往想見清隂集飛繖
傾家共尋一日勝得醉寧論萬金産誰憐有客扄戶牖
坐抱窮腸讀書嬾登樓追望不堪東一片飛虹掛愁眼
清微軒詩
君不見楚王宫中多諛臣雌雄之說徒紛紛大空槖籥
本平施安有煩冤愁庶人又不見若耶溪上帆如駛朝
南暮北隨人意令行由天不由人豈為舟人採薪計君
今面山開兩扉恬養不為居所移方床曲几淨無暑有
聲南來清且微清似太虛無滓穢微如少女生妍媚軒
中稚竹亦粲然快與主人便晝睡不湏驟吹六律管不
用緩鼓五絃琴會當月夜君家去却扇扶座開煩襟
謝范信中鈐轄惠笋炙
野人敗壁屋數椽枯腸如龜復如蟬未憂飽死笑方朔
且要臞形追列僊故園千本籜龍兒輕靁殷戸争蜿蜒
凍泥封根手自斸一箸可當百味鮮朅來曹南風土惡
虀飯酸嘔羊酪羶君家何從得此品新馥惠我驚饞涎
便當過門乞餘炙未信羹釡聲轑然
伯㝢給事築漫吾亭却寄(僕久不見伯㝢乃作數語問之詩不足道)
(也)
漫郎昔為補衮客面如嚴霜心如石手披逆鱗不作難
肯為俗人借顔色十年收身渺江湖胷中了然一事無
焚香默坐已忘我酌酒賦詩聊漫吾秋風藕花開十丈
新築危亭枕其上客來口噤不得語晚節自愛恐招謗
别君戃怳不記年笈中諫紙尚幾番笭箵寄隠亦暫耳
漫乎漫乎誰謂然
新安程昭文秀才惠子鵝菱角乳棃并鮑清筆
新安故人哀我貧尺素自書五朵雲為憐劉毅遺鵝多
烹食豈慚王右軍烏蓤脫水銳芒角乳棃包裹飣座珍
燒腸饑火得暫温竊食竈鬼嗟不仁來書習氣徑未掃
十枝尚遣中書君急湏整駕詣齋閣滿請尊酒重論文
次韻曾端伯戶部初春遣興
春風入手幾番雨醖釀春愁推不去琳館道人初未忙
被底掀髯聽粥鼓那知春色到桃溪千樹開花人掩扉
路傍垂柳已如許青眼招春春不違曉來東郊信兩脚
折屐衝泥尚供著枝間啼鳥勸提壺君省此聲何處惡
平生廣平心石堅未暇徐庾誇清妍句中試下一轉語
突過翰林詩百篇龍鍾似我豈宜說不獨詩窮官亦拙
向來一錯鑄不成底用辛勤六州鐵
老白堂
君不見三朝魏公拓天手旌節言歸介眉夀築堂自榜
醉白名自借清風洗塵垢又不見峨眉山中謫仙人玉
堂詞翰生風雲每評香山輒自喜欲向集賢重寫真古
人名懸日杲杲千載貽人不貪寶君今誦味佚老句乞
身投閒不待老草堂寂寂松桂生溪山四時供醉吟未
必翛然便忘世新詩時亦過雞林
靈壁石
十年此地征塵染誰與山川還舊觀九華小樣出君家
要續箇中消息斷此郎與山對立玉几上重重見陵谷
安知可備宫架懸樂府待之八音足他山豈無石一拳
如琮斷方璧斷圓不如此峯真巧具六窗七竅俱天然
君今落帆錫山近挈石尋泉丫無恨會湏潄石更枕流
世事入門君勿聽
讀李長吉集詩
唐家諸王滕薛親官府白日生風雲此身豈患財不足
安用盈車載錢緡飄然後出有長吉冰姿鶴骨真天人
錦囊不貯一箇錢收拾眼中無盡春世儒強作富貴曲
刻畫無鹽恐非真請看卷後將進酒酩酊一句了伯倫
李宗系出玄元孫玄元稱帝李稱臣玉樓無人可作記
應湏此子當此文從來不解進士語多謝昌黎為解棼
藥名七夕行
雲旆萎蕤霞作裾風静半天河有無同槃夜結合歡帶
織女新嫁牽牛夫古今此會從容少百合未諧甘草草
預知仔細屬明年續斷猶勝弓弩絃
謝賜御書臨晉唐帖三軸
上帝圖書照東壁宸毫作字同羲畫晉唐舊帖久氣索
數本僅收煨燼厄硬黃小試毛穎功手蛻千年垂露蹟
巧偷豪奪幾蒼黃晚御清都顔咫尺鍾王行草日失真
神氣頓還三昩力諸天護法宫殿深九虎守關雷雨隔
那知分賜下人間螻蟻微臣亦懷璧恩均揭榜誇玉堂
事陋登床攫飛白欽惟聖學自天縱嗜好從來屛聲色
青規文字屢策勲沾丐椒房猶翰墨彤管摛筆侈珍貺
寶唾落牋留小刻從今不愧蔀屋空會有虹霓光四塞
