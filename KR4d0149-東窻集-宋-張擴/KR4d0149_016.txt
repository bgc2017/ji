東窗集卷十六宋張擴撰
唘二
代賀王相公收復朔方遷太傅唘
伏審寵膺異數秩正三公旌周公有衆人所不能為之
功待伊尹以王者學而後臣之職交懽夷夏增重朝廷
竊惟幽薊之區久阻冠裳之教敢忘大德輙敗信盟肆
興有罪之誅屢上膚公之奏還職方輿地之版見都護
金城之安成師言旋廣殿稱慶疇茲廟算允屬相臣蓋
輔弼兼文武之材中專密論雖將相制邊陲之命悉
受成謨參稽一時汗馬之勞孰與萬世勳猷之遠發縱
議賞此蕭何所以居功臣之先應變如神非姚崇孰能
成天下之務宜陞師傅之任以尊帷幄之謀恭惟某官
以道佐王推忠許國專冢宰秉鈞之任隆真儒無敵之
名楊綰當朝藩鎮為之撤樂仲尼輔政齊人歸其侵疆
矧當奏凱之辰大啓疇庸之典惟明主論一相禮宜絶
於百僚惟大臣慮四方身不親於細事坐而論道入則
告猷遂正位於三槐以勒功於九鼎某叨塵寄委夙荷
鈞陶慶四方之攸同仰一德之咸有房玄齡善蔵諸用
名謝瞭然郭汾陽功蓋一時朝無忌者彌深頌詠倍越
等夷
代黃侍御處州到任謝宰執啓
伏以祗膺宸筆叨奉印章擢從冗散之餘付以承宣之
寄授命弗稱感怍交深竊惟道德之威成安強昔重諸
侯之職郡邑之治本惠養雅高循吏之能矧括蒼之名
區廼少微之分野獄訟素簡賢才居多雖驟更兵火之
殘已純被朝廷之化省刑薄賦潜銷竊弄之潢池佩犢
帶牛益表太平之官府宜得忠良之士助宣寬大之恩
如某者學不適時智無遠慮誤蒙羽翼寖被陶鎔拔之
稠人廣衆之中授以激濁揚清之任初欲明目張膽過
自激昂終無片語隻詞稍可采錄遂致顛踣益重悔尤
莫知婁公盛德之容但慙仁傑竒士之薦洎投閒於真
館更坐耗於太倉豈容齒髮之衰尚分民社之託退量
忝冒夙有夤緣茲蓋伏遇某官師先聖無道威文恥吾
君不若堯舜處心匪石平國如衡當明王交物有道之
時任上臣事君以人之責遂令末路更借一麾某敢不
激勵孤衷講求要術治貴清靜未遑貪赫赫之名政拙
催科頗願書下下之考庶不愧行已之恥以無負知人
之名
代知處州黃侍御再任謝宰執啓
伏以治民無狀初懼黜幽拜命有加復蒙因任宜退而
進得寵若驚深惟列土之封實負承流之寄雖在殊方
遠嶠亦有小國寡民當循名責實之時豈尸禄養疴之
地倘非最課敢議借畱重念某韋布諸生桑榆晚景頃
繇冗散重誤使令效官本無他長為郡安有殊績治貴
清淨徒知避察察之譏政拙催科寧望免下下之考十
萬戶未蒙其福二千石孰以為良既不能效曲阿飾非
以干虛名又不敢如王成矯偽以規顯賞自信尋常之
學妄圖尺寸之功亡補官私寖縻禄廩宜公論去其甚
者矧謬政安可再乎假寵自天原恩有地茲蓋伏遇某
官儀刑百辟師保萬民言聽計從體伊尹自任之重功
成治定戒周公無逸之難坐銷兵戎不動聲色肆求有
德分長庶邦共圖不拔之基豈責速成之效故及瓜而
代近雖申戒典刑而報政之遲間亦少紓歲月遂令朽
鈍例辱記憐某自知妨賢何以報國誓殫千慮冀補萬
分雖慙無濟劇撥繁之材斷不取因陋就簡之策五日
京兆尹耳自然積毁之頓消三年鄭人誦之萬一去思
之可勉
代賀白太宰啓
伏審祗膺宸綍擢冠冢司增重廟堂交歡夷夏竊以主
論一相惟圖舊人宰正百官不親細事繄道隆德駿則
足以當眷遇之渥非言忠謨嘉則孰能副考績之艱運
屬聖時朝多耆德方審厥象而求傅說宜選於衆而舉
臯陶豈曰人謀是為天意恭惟某官望隆四海學貫九
流大器晚成真儒無敵徧歴疑丞之位咸推社稷之臣
裴度精神年彌高而德彌劭子儀勲閥朝不忌而主不
疑遂升槐鼎之崇式正鈞衡之重某叨塵委使辱在記
憐聞大老盍歸乎來巳深慶賀無一夫弗獲其所尚託
陶鎔
又代賀徐太宰啓
伏審寵膺宸綍擢冠冢司當大人繼明照四方之辰居
上相代天理萬物之職謀同龜筮歡浹神人恭惟某官
言合臯陶道謀伊尹真儒無敵大器晚成盡臣節於三
朝參政機於二府文武並用勲名俱高比鎮北門密專
畱鑰建守在四鄰之固申外護諸將之嚴方朝廷圖任
舊人宜中外推先耆德遂符帝夢入秉鈞衡東山之有
衮衣雖起歸公之戀商巖之作霖雨終諧用汝之謀尊
蕭何善講成規歎房喬兼持衆美坐致太平之業力還
上古之風由周而來七百餘年孰加孟氏書唐之最二
十四考雅俟汾陽某叨與使令夙蒙知遇親逢盛事喜
越常倫鄰哉鄰哉永慶風雲之會人耳人耳敢逃鑪錘
之功
代賀起復李左丞啓
伏審祗奉宸綸召還機政事關廟社之計義斷閨門之
恩卿士恊謀華夷徯志恭惟某官學通要妙業富經綸
曾閔事親臯䕫許國早由道德之選入踐綱維之司體
貎逾隆勲猷益著獻替係一人之可否用舍為四海之
重輕頃罹陟岵之悲咸動去朝之念無人乎大君之側
當議奪情求忠於孝子之門是云舉類惟聖人乃能義
以起禮故天下咸知國爾忘家簡在淵衷特虛舊位宜
謝傅為蒼生而起俟周公以衮衣之歸遂正洪鈞允儀
百辟某逖違門仞寖閱歲時懷婁公厚德之容愧豫讓
漆身之報用汝作霖雨佇觀膏澤之霑必我為鏌鎁敢
避祥金之請彌深頌詠倍越等夷
代賀趙右丞啓
伏審祗奉明綸入陪大政交歡夷夏增重朝廷竊以萬
幾根本於尚書二丞参稽於國柄左綱右轄均謂輔臣
碩德宏才乃副高選惟聖主洽文明之治於近隣加禮
貎之崇凡預登延必親識拔服在二府冠於百僚雖云
侍從之班每因文字而進恭惟某官廟廊柱石國家羽
儀眞儒通天地人良史兼才學識早繇翰墨入侍禁嚴
大册高文溫厚可追兩漢嘉謨讜論都俞不愧九官果
膺側席之求遂正持衡之任某夙蒙知遇獲在甄陶嘗
陪鵷鷺於中庭每嘆麒麟之千里馬周驟用雅高論事
之明處約已衰但懷如志之判其為欣戴實倍等夷
代謝周中丞論薦啓
伏以效官無補久愧素餐論薦甚優猥私下品孰料張
季十年之滯遽玷山公一字之知得不待求勞祗以懼
且寒士雖伸於知已而小官或困於謀身凡更相汲引
而仕於朝必預在聞知而得其實豈謂德信未達於義
氣蹤跡素昧於平生而乃隂借吹噓驟加翦拂溢以齒
牙之譽踰於衮繡之榮此殆非俗吏之所能為蓋亦是
衆人之所不識矧中執法以觸邪為職厥選甚高而侍
從官無外交之私靡容苟合宜得非常之彦廼當特達
之知如某者江湖廢人麋鹿與友未能免俗亦漫為官
但知餬口於四方敢愧折腰於五斗屬有東南之役謬
更簿領之繁亡益官私寖移歲月深虞李守或以冗逐
裴琰之敢意晉公乃能遠取白居易退量忝冒夙有夤
緣茲蓋伏遇某官先生學師聖人行滿天下渾金璞玉
器用莫名元酒太羹文章近古久居風憲之任獨著忠
良之稱舉善無遺待人甚恕下體兼收葑菲先容不問
梯媒遂俾庸虛亦蒙采錄某敢不勉尋舊學益勵初心
未識紫芝雖負蘇源明之恥見稱文舉頓伸禰處士之
狂誓不廢於檢身庶無忘於報德
回溫州舉人硌
伏以獻賢能之書與聞末論揭龍虎之榜喜得英材惟
永嘉望重東南而前軰類高名節逮茲秋賦允契月評
不獨才華可配于古人實亦行義有聞于鄉老恭惟觧
元祕省詞尚體要學窮淵源筆掃千人壯春蠶之食葉
文成七步笑老獺之祭魚爭先黃絹之辭妙中青錢之
選某索居久矣舊學茫然謬持權衡頗眩珉玉初期拔
十得五少厭浮言安知絶倫逸羣盡入公舉縢緘見貺
借譽過情莫報瓊瑶之珍永為箱篋之好感佩之意敷
述奚周
代謝京畿監司奏辟畿令硌
伏以被命公朝得官大邑安有善政式寬疲氓入境之
初靦顔何措竊以縣設令長最號近民漢推郎官乃使
出宰其後士論軒輊或云補外之徒勞遂令國勢重輕
寖類持衡之偏勝稍欲復古亦在隨時至如許監司嚴
辟舉之科固已勝吏部用平配之法矧王畿内附尤非
諸夏之等夷而強敵橫侵新致殘兵之抄掠扶傷起廢
濟劇撥繁必求剛敏之材始善拊循之術如某者天資
椎鈍俗學株愚泥古而不通今聞一而未知二頃嘗負
獄官之責亦粗諳法律之文雖一方之民自以不冤然
三歲之課卒無可考遽當百里之寄孰任三年之成茲
蓋伏遇某官寬厚有容剛方不撓人懷愷悌神介靖共
輕軒冕之倘來潔冰霜而自守屢將使指數訪人材故
嘗略短以取長但期拔十而得五遂令譾薄亦與使令
豈惟有意於滯淹是亦不遺於故舊某敢不周旋三尺
黽勉一心不忘勸課之勤庶補催科之拙人其塗炭近
當取戒於魯山我有田疇後或謳歌於東里誓為報效
非飾虛詞
代黃侍御除直祕閣謝宰執硌
伏以有司任職敢稽營繕之勤命綍疏恩遽被高華之
寵功不當賞愧甚于榮竊惟延閣之清名實繫聖明之
妙選萃曠古圖書之祕待四方英俊之游自祖宗以來
未始假人非文字之優不在此舉如某者天資朴魯世
事迂疎鼯鼠之技易窮犬馬之心徒在顧未遑于救過
豈有意于言功念茲兵屯安集之初適有廬舍繕完之
役恭被詔旨嚴責課程庀徒鳩工僅除風雨之陋行慶
施惠遽沐乾坤之私矧當構用之時尤負冒榮之懼退
量僥倖實有夤緣茲蓋伏遇某官道貫羣倫恩施四海
體伊呂尊君之義懷丘軻利物之心樂事勸功察微勞
而必錄信賞必罰輔明主以有為遂俾常流亦叨異數
某敢不洗心滌慮奉法守公章句腐儒昔雖與校讎之選
簿書俗吏終難陪清切之聯尚冀異時或收報效
代賀何中丞唘
伏審被恩宸扆擢長霜臺簡在淵衷默符公議惟明天
子重風憲之任以中執法為耳目之司所以糾正官邪
主張國是欲在位者無淫朋比德而分職者皆趍事赴
功必得剛明之材乃當彈擊之寄恭惟某官文章典雅
議論深醇早冠儒科遂持從槖晉叔向古之遺直蔡子
尼今之正人果被眷知驟膺倚信善感章疏時人歎其
鳳鳴溫造威名藩將為之膽落即見動搖山岳豈徒訶
問狐狸某夙荷記存倍深慶慰孫處約如志之判行踐
前言張萬福垂老之年更觀盛事
代賀燕大尹唘
伏審疏恩宸扆擢尹帝都名聞一時論慰多士惟京邑
為四方之極素號浩穰而天府居三輔之中尤先彈壓
倘或隄防之不密必致威名之頓傷如趙廣漢鈎距得
情僅能屏息盗賊若雋不疑經術决事廼宜稱重朝廷
材兼古人時得傑士恭惟某官學通今古識洞天人聞
望爭先時髦風流不减前輩出將漕計每見錢流入貳
民曹稔聞貫朽暫借賢於從槖亟總治於神州發伏擿
姦剛果無踰於張敞急彊緩弱威嚴孰比於翁歸即被
褒音遂膺大用某遠分郡寄阻詣賓閎莫與國人共負
神明之畏倘遭田父猶知風化之醇
代賀宇文内翰唘
伏審光奉絲綸入司翰墨弟兄相繼朝野稱公竊以金
鑾玉堂最居禁密王言帝制專取文章無所統屬則擅
私人之榮間待謀謨則高内相之選歴觀前軰均號鉅
公倘非庠序通經之儒孰副朝廷視草之職恭惟某官
材兼文武學貫古今賈誼少年已建三代治安之策柳
渾高見兼識萬里軍戎之情比參元帥之謀深體淵衷
之念韜鈐未試籌畫甚精方勤贈策之行遽被賜環之
渥審言文詞壯麗得屈宋當作衙官畢諴議論詳明知
頗牧已還禁署即見風靁之號令可參虞夏之典謨某
夙荷記存尤深慶慰共歆蓮燭之恩數即唘金甌之姓
名倚任獨親孰出宣公之右華近對筦更追温氏之榮
