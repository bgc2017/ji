東窗集卷八宋張擴撰
制三
榮薿除成都府路轉運判官制
勑具官某朕惟川陜之區重兵列屯饋餉之資實仰全
蜀將漕之職必惟其人以爾政術吏能見稱彊敏飛芻
輓粟課最甚優有嘉湖外之勤其易坤維之節效見已
試益殫厥心
范正國除湖北路轉運判官制
勑朕惟國家之政財用為先顧一時調度之煩頼諸路
轉輸之助以爾名臣之子克紹家聲嘗藹譽於郎闈屢
宣風於使節效見已試踐歴滋深其分將漕之權往安
重湖之北裕民足食激濁揚清爾職當為毋待朕訓
万俟虎除荆湖南路轉運判官制
勑具官某朕慎擇能臣分持使節維時將漕之職實藉
疏通之材以爾忠信秉心精彊試吏踐歷滋久詳練有
聞往&KR0681;重湖之南庶資國計之助朕講求民瘼檢柅吏
姦使利源無奪於兼幷催科不困於追擾是為稱職予
則汝嘉
李芝除潼川府路轉運判官制
勑具官某士有懷瑾握瑜埋光鏟采陸沉州縣困於小
官朕於稠人之中而用之所以振滯淹明公舉也今一
二侍臣薦爾材行謂博學有守吏能可觀淪於孤遠無
路自達誠有味其言朕東蜀漕計寄委尤重以爾充使
者之選於爾亦少伸矣夫足國裕民古人有理財之術
揚清激濁惟仁且勇者能之爾其夙夜盡公勉行爾志
盖非獨以稱朕期待之厚是亦不負所知也
林勲除廣南東路轉運判官制
勑具官某等嶺外郡縣之衆不減中州然而風土卑惡
士大夫視官府猶傳舍然吏以去朝廷且遠並緣為姦
相煽成俗財賦所聚非詳練疏通之人其能究心乎以
爾勲論議精明深達治本以爾利用風力彊敏灼知民
情用申錫於綸言俾分持於使節朕方篤近舉遠一視
同仁毋謂遐荒如在庭戶往祗厥職尚務交修
李宏除淮西轉運判官制
勑具官某朕慎擇能臣經理淮甸維時將漕之職尤須
通敏之才以爾智慮精深風力彊濟更事任劇繁之久知
民間疾苦之詳申錫命書俾揚使節其參飛輓之計益
殫夙夜之勤
紀交除淮南轉運判官制
勑具官某朕惟長淮以東戶口彫瘵田萊多荒民力未
裕轉輸之任尤務得人爾敏於吏才緣以儒雅比更郡
寄休有政聲其分使節之華益究利源之入必使財豐
而民不告病法行而吏不敢欺足食足兵是為稱職
虞祺除䕫州路轉運判官制
勑具官某部使者分道持節委寄非輕維時將漕之臣
實總裕民之政求諸已試茲謂得人以爾學術深醇吏
能精敏頃膺推擇往任轉輸發軵而民忘勞峙任而食
已足載醻治最俾案巴東其殫夙夜之勤以稱光華之
遣
林乂工部員外郎陞郎中制
勑具官某文昌列屬皆以才選叙正厥位乃有彛章以
爾政事詳明居官可紀擢贊起部曾未淹時其頒申命
之休俾峻諸郎之列益思匪懈用究令名
梁弁右司員外郎陞郎中制
勑具官某眷時宰士之聯分頒中臺之務叙正郎位厥
有彛章以爾早著能名屢膺器使吏曹繁劇雅推銓綜
之公省闥高華洊效彌綸之益陞峻資序法在攸司匪
朕爾私欽承毋斁
李若谷左司員外郎陞郎中制
勑具官某中臺總萬事之繁宰掾極一時之選乃若叙
正郎位則有彛章以爾望重時髦學通世務冬官列屬
早揚譽處之休省闥聯華洊著彌綸之效陞峻資序法
在攸司匪朕爾私往承毋斁
米友仁屯田員外郎陞郎中制
勑具官某文昌列曹皆以才選叙正厥位則有彛章參
稽數歲之勞已埒諸郎之秩以爾詞藝美發風猷敏彊
頃擢屯田繕工洊陞華於起部有嘉揚歴益著靖共往
祗申命之休式究無窮之聞
李若谷除屯田郎官制
勑具官某文昌設屬其選甚高惟時司田必用吉士以
爾學問該洽吏能敏強出守偏州茂著于蕃之績入丞大
匠備觀濟劇之能載酬譽處之休俾預甄陞之列往祗
厥次益懋爾為
錢時敏除兵部郎官王言恭除駕部郎官吳秉
信除屯田郎官制
勑具官某等朕旁求多士寘彼周行為郎省闈茲謂高
選取諸久次俾能其官以爾時敏蔚然文華見推流輩
以爾言恭通達世務詳練有聞以爾秉信業藉於勤議
論不苟用並頒於書命以列屬於文昌益究爾猷往贊
而長
林乂除工部郎官制
勅具官某起部掌百工之政令維時郎選必務得人以爾
性資疏通吏能敏劭丞於棘寺詳練有聞其列屬於冬
官俾交修於職業益思自勵以稱所蒙
張宇除吏部郎官張拂除祠部郎官制
勑文昌之屬皆朕高選雖職有劇易而所以委任之意
則均也苟非其人不以輕授以爾宇職業之修見於已
試以爾拂學行之美達於朕聞命爾同升僉曰惟允夫
銓選之法嚴則流品不雜祠曹之職舉則祀事孔時服
我訓詞益思懋勉
王循友除倉部郎官陳抃除都官郎官制
勑具官某等太微垂象郎位著哀烏之躔文昌列曹中
行高刑戶之選擇屬惟慎得人乃光以爾循友學自家
傳見於文采以爾抃吏能精敏裁剸有餘其並列於省
闈庶以觀於材業夫倉庾謹出納之數徒隸存廢置之
宜苟盡心焉則為稱職
陳時舉除考功郎官制
勑具官某吏部在六官號稱繁劇然而左右銓各有攸
司乃若司績則凡累日月而考績積功閥而為任者無問
左右銓皆關决焉事固倍矣而尊名節惠之文與奉常
者猶未論也其任顧不重歟以爾學術純正氣節剛方
頃自外服擢寘紀綱之地閱歲未久譽望甚休今朕輟
汝往列天官之屬爾其修明職業檢柅吏姦以無負朕
知則爾亦有無窮之聞尚勉之哉
宋之才除考功郎官制
勑具官某朕開三館以儲人材涵飬既深間任以事惟
考功號稱繁劇以試吏可觀剸裁以爾操履靖恭文史
足用再登册府聞見益新其頒書命之華往列天官之
屬緣以儒雅母徇苛文
米友仁除屯田郎官制
勑具官某朕罷兵畱屯經理邊備考古人便宜之計圖
當今耕殖之功惟時司田實任是責以爾風力強敏智
術疏通出膺使節之華入貳繕工之劇踐揚滋久譽處
彌休其列屬於冬官俾交修於職業往佐而長益懋爾
為
李景山朱斐竝除刑部郎官制
勑具官某等中臺郎位厥選甚高憲部持刑委寄尤重
必求望實之素以膺推擇之公以爾景山學行有聞明
於治道以爾斐操履無玷達乎吏方宜從棘寺之聯竝
列秋官之屬往贊而長益究乃心
李志行吳㮚竝除刑部郎官制
勑具官某等文昌設屬郎位甚高秋官議刑選任尤重
眷時吉士申錫綸言以爾志行通乎大方存心克恕以
爾㮚傅以古誼用法惟平擢居棘寺之聯深得惠文之
要寵陞厥次是因爾能往盡乃心式贊而長
王楊英周執羔竝除吏部郎官制
勑具官某等晉吏部郎闕文帝訪其人而鍾會以謂裴
楷清通王戎簡要皆其選也今朕得二士於圖書之府
使贊銓衡其庶幾乎如楊英詞采菁華所藴者富如執
羔操履端靖所存者誠同升著作之庭不私褒貶之實
往論人物宜爾為優其圖流品之清以繼前賢之躅
王達如除吏部郎官制
勑具官某六官分職吏部最稱劇繁諸郎得人群材頼
以銓綜以爾學識深遠議論詳明擢陞烏府之聯休有
紀綱之助申頒休命往贊天官益懋爾為以究令聞
李易除敷文閣待制宫觀制
勑入而居獻納之地近臣所以盡規出而奉燕閒之祠
明主所以從欲内外之勢雖異待遇之禮惟均具官某
學問淹該文詞敏贍早飛聲於多士洊揚譽於禁塗西
掖代言號令得中和之氣東臺平奏對章推論駮之公
方厚倚於老成乃力祈於引去重違爾志宜錫異恩其
陞次對之華俾遂珍庭之逸母忘忠告而有遐心
吳芾除祕書省正字制
勑具官某圖書之府夙號清華顧匪時髦曷膺妙選以
爾學造乎理行適厥中見稱士林久而彌劭往参羣彦
刊正祕文益勵才猷嗣有褒陟
沈介洪造潘良能游操幷除祕書省正字制
勑具官某等朕開册府以儲人材旁收拔茅之英庶資
作室之用爾等咸以時望擢秀儒林或中國家詞藝之
科或藴父兄淵源之學器識可以致遠議論可以濟時
朕嘗俾爾删定律令時王之制既知之矣茲復命為判
正之職抑將使爾博極羣書日新聞見爾知朕所以期
爾之意則尚勉之哉
陳誠之除祕書省正字制
勑具官某去古既遠圖書所傳日益訛謬朕開册府設
屬其間豈徒然哉以爾文藝英華學問該洽大廷賜對
方嘉爾能頃披請事之章欲遂挂冠之樂用增爾秩庶
榮其歸尚勤葯石之功以厚夀祺之報
歸正王勝等二十八人各轉一官制
勑具官某爾等身䧟敵境心存本朝率衆來歸備嘗險
阻錫以命秩用勸乃忠
宋廸運糧有勞轉一官制
勑具官某頃者川陜用武幕府上功爾以饋餉之勞賞
預增秩尚稽直授申錫贊書服我恩榮益思報稱
倉部郎官王循友交割歲幣有勞特轉一官制
勑具官某勞於王事為臣則知盡忠說於見知為君則
務行賞以爾履行夷粹居官敏彊比繇郎曹出勤王事
夙戒道途之役靡懷居處之安直從增秩之華以厚言
歸之寵往祗朕命毋怠欽承
戶部郎官林大聲特轉一官制
勑具官某朕舉湖廣之賦以給上流之師總領之權亦
云重矣儻饋餉之無乏豈褒勸之可忘爾比繇郎曹出
任繁劇閱歲未幾以辦治聞其頒增秩之恩益圖善後
之計
薛興等大閱挽弓應格轉官制
勑具官某等三時務農一時講武古之制也爾等咸以
大閱挽彊應格朕何愛增秩之賞以為爾勸哉
奉迎梓宮禮儀使司禮官吳棫轉左承議郎制
勑具官某朕惟梓宮北歸中外悲慕言念入疆之始有
資迎護之勞禮官在旁實備咨訪肆增厥秩用勸爾勤
奉迎梓宮禮儀使司屬官曹雲等各轉一官制
勑具官某等第賞有差各增爾秩朕命甚渥其務欽承
&KR1148;宮總護使司屬官朱敦儒等各轉一官制
勑具官某等朕愴念寧神之孝有嚴復土之期肆命大
臣俾之總護因亊設屬亦惟其人爾等吏能敏彊典故
詳練禮無違者抑有助焉增秩示恩往承毋怠
&KR1238;宮橋道頓遞使司屬官王循友等各轉一官
制
勑具官某等朕愴念寧神之孝有嚴復土之期方輼車
之載途必頓舍之如禮爾等咸以健敏列屬攸司見謂
賢勞宜頒信賞其增厥秩往務欽承
&KR1238;宫總護使司屬官王曮等各轉一官制
勑具官某等朕愴念寧神之孝有嚴復土之期肆命大
臣使之總護爾等咸以材諝列屬其間見謂賢勞宜頒
信賞各增爾秩往務欽承
&KR1238;宫修奉司屬官王滋劉皓孟逢原各於遥郡
上轉行一官制
勑具官某等朕愴念祐陵送終之禮肇興東越因山之
工肆命虎臣董茲大役爾等咸以材諝列屬其間趨亊
勸功迄底成績用頒信賞以旌其勤服我恩勞毋忘勉
勵
&KR1238;宫按行使司復按使司屬官李廙楊忞各轉
一官制
勑具官某等朕愴念寧神之孝有嚴復土之期爰遣近
臣按行兆域爾等咸以材諝恊助惟勤肆增厥官以厚
賢勞之報
奉迎兩宫主管所官屬張莘等各轉一官制
勑具官某等朕恭惟太母回鑾中外稱賀奉迎官吏趨
走在途肆醻其勞各增爾秩往思勉勵用稱朕恩
吕靖等改合入官吕大舉等各轉一官制
勑具官某等朕修奉祐陵有嚴大役分遣使指恊濟事
功庀衆聚材實資其屬爾等咸以健敏見謂賢勞增秩
示恩往承毋怠
皇叔右監門衛大將軍文州刺史士諳磨勘轉
官制
勑具官某等朕疏恩睦族務增本支之彊遷秩限年盖
襲祖宗之舊以爾持身甚謹樂善有聞盡内朝之恭為
宗子之秀積歲滋久於法應陞寵以兵團是為異典益
思自勵期稱所蒙
兩宫扈從主管官昭宣使貴州團練使内侍省
副都知藍珪轉兩官制
勑朕恭膺上帝之休獲奉東朝之養凢茲祗亊之列預
有奉迎之勞申錫贊書以彰寵渥具官某誠信自竭謹
厚有聞典司官省之嚴彌勵公忠之操比因臨遣式副
予懷龍輿在途禮無違者峻陟觀風之任用增使範之
華服我恩休益勤夙夜
垂拱殿成武德郎高珪武經郎馮寳等各轉一
官制
勑具官某等朕申講會朝之儀聿新廣殿之制旁資衆
力恊濟一時爾等咸以勞能遇事輒辦迨此落成之始
宜頒增秩之榮往服恩休益圖報稱
敦武郎陳該等奉使大金國信所轉官制
勑具官某朕間遣輔臣修好鄰國爾等從役萬里䟦涉
良勞其增一官以厚言還之報
垂拱殿成臨安府屬縣方懋德王鞏李份陸康
民黃匪躬衛闐田欽亮范德冲章著各轉一官
制
勑具官某等朕申講會朝之儀聿新廣殿之制凢茲營
繕允頼勤勞以爾等各以材能分宰諸縣聚材不愆於
素用民適得其均逮此落成肆增爾秩庸示勸賞往務
欽承
李流馬耆年梁抃等𣙜貨務賞各轉一官制
勑具官某等朕𣙜鹽茶之贏以佐國用法詳令具公私
便之爾等善於其職推行有方歲終會課以增羡聞肆
頒賞秩以為趨事者之勸
太史局冬官正錢希傑王敦祐各轉一官制
勑具官某等間者修奉祐陵實國大事一時官吏恊助
惟勤汝等咸以能稱用增厥秩往祗渙渥毋忘欽承
應辦中宫册寳鄭璵張云裘多見于恭李炳堯
吉昌汪紳龔道盧璿各轉一官制
勑具官某等朕申講彌文交修百度凢服飾器用咸取
具焉豈一手足之力哉爾等事不辭難盡心夙夜及茲
底績予實汝嘉各增厥官式勸能者
黃繹等六員各轉一官制
勅具官某等(上詞同)凢茲祗事之人宜渙錄勞之賞肆
增爾秩往務欽承
武顯大夫孔禮等迎護梓宫屬官各轉一官制
勑具官某等間者梓宫言還中外興慕入境之始迎護
良勞爾等來自營屯不愛其力各增厥秩用答爾勞
衛茂實永祐陵&KR1238;宫鈐轄階官遥郡上各轉一
官制
勑朕愴念祐陵克備送終之禮近瞻東越爰興卜宅之
工乃資信臣式董大役逮茲復土用旌殊勞具官某抑
畏秉心靖共就列進退可度尤嚴帥屬之儀夙夜惟勤
彌厲在公之操屬因山之庀衆節&KR0034;鼓以勸功塋域肇
新神靈載妥申錫異數以示湛恩其陞留務之華幷陟
横階之峻往祗朕命母忘乃忠
迎護梓宫禮儀使司屬官唐裕等二十九員各
轉一官制
勅具官某等(上詞同)凢茲祗事之人宜有錄勞之賞肆
增厥秩往務欽承
宋唐卿永祐陵&KR1238;宫復按副使横行遥郡上各
轉一官制
勑朕愴念祐陵克備送終之禮近瞻東越爰興卜宅之
工臨遣從臣按行封域爰資内侍往介使華逮茲第賞
之初宜厚錄勞之報具官某塞淵内秉恭恪外持左右
罔匪正人備勤夙夜動容莫不中禮尤肅宫庭屬復土
之告期首抨圖而來上有嘉盡瘁宜錫異恩峻横列以
增華陟觀風之重寄往祗朕命益勵乃心
李珪永祐陵&KR1238;宫復按副使階官遥郡上各轉
一官制
勑朕愴念祐陵克備送終之禮近瞻東越爰興卜宅之
工抨圖雖屬於攸司復按實資於邇列往介使事尤資
信臣逮茲第賞之初宜厚錄勞之報具官某秉心忠恪
履位靖共帥屬宫庭善多儀於可則在公夙夜堅一節
而不渝屬届因山之期有嘉陟巘之役見知則說錫命
惟新陞横列以增華陟兵團之重寄往祗殊渥益勵乃
心
玉輅黃麾仗成内侍邵鄂轉一官制
勅(上詞同)嘉乃底績頼予信臣具官某性極疏明智無
凝滯遇事輒得要領承命不忘恪恭眷茲技巧之精允
藉賢勞之助雖一器而工聚誠不易為然百度之鼎新
孰云小補其增崇於使範以申勸於事功祗我恩休毋
忘夙夜
右承事郎直祕閣劉堯佐右承奉郎直祕閣劉
堯仁等並轉一官制
勑具官某等朕眷遇勲舊超越等夷恩數所加不間存
殁今光世之逝深慨予懷錄其家人子弟中外姻黨者
所以昭不忘也爾等是宜抑畏小心懷忠自奮往祗朕
訓無愧前人
武翼大夫宋肇知揚州轉一官制
勑具官某間者宿兵淮壖申嚴守備以爾適總兵於東
路嘗攝治於帥藩干城之勞宜有褒賞增秩一等往務
欽承
吕希常奉使有勞轉一官制
勑具官某四牡勞使臣之詩也其首章曰四牡騑騑周道
倭遲又曰王事靡盬不遑啓處夫人君用人有功而見
知此臣下所以說而忘勞也爾比以郎曹出將使指聞
命引道匽薄良勤宜膺增秩之華以厚言歸之寵往服
朕命毋怠欽承
知池州陳桷特轉一官制
勑王者孝格神明宜召非常之慶人臣義均休戚爰輸
享上之誠可無恩章以示褒勸具官某輟自甘泉之列
出分南國之符治郡有方巳屢聞於報政身雖處外常
不替於愛君屬皇家修舉於盛儀慮國計或資於調度
能以支郡率先衆人何愛一官亦示長才之有賞夷考
平日則知善政之得民
武功大夫榮州防禦使樞密院諸房副承旨安
世賢階官上轉行一官制
勑惟右銓横列之始實國朝上閤之聯匪有殊勞未嘗
輕授具官某充職樞府屢閱歲時錄其夙夜之勤宜有
嘉褒之典就陞厥次仍服故官往務欽承益思報稱
史德趙萬等横行遥郡上各轉行一官制
勑奮身不顧將士所以效忠定功有差人主所以行賞
具官某等鷙勇絶衆&KR0146;猛馳聲䧟陣摧鋒所向莫敵比
預淮壖之戰有嘉斬獲之多用頒信賞之優俾任廉車
之重益思懋勉以稱所蒙
右承事郎知淳安縣孔括轉一官再任制
勑具官某漢制郎官出宰百里盖重近民之官也當是
時非獨上重其選而為吏者亦能以治行自見班班可
紀朕甚嘉之今爾令於淳安邑之士民疏爾善狀聞於
朝廷亦庶幾乎朕嘗下其章俾部使者廉之言果不妄
其頒增秩之恩且申久任之令風勸四方當自爾始尚
勉之哉
應辦中宫册寳林乂孫傳蘇籕施德脩劉才邵
錢時敏宋貺各轉一官制
勑具官某等朕申講彌文交修盛典資爾羣工之助渙
然百度之新爾等夙夜在公敏彊舉職善提綱而振領
致樂事以勸功嘉乃賢勞用增厥秩往服休命益懋爾
為
度支郎官李椿年救火轉一官制
勑具官某間者居民昧徙薪之計焚如遺患公私病之
火道所表爾謹其防官酤之儲䘚善調護昔樂喜為善
政預戒百官各庀其守今汝官長以汝為言亦可謂能
庀其守者矣事不避難於汝有焉寵進一官庸示褒勸
寄班祗候邵璿轉一官制
勑具官某中侍之臣以廉靖寡過至於董率其屬參古
者内小宰之職而又賞延於世祖宗親以勸之之意深
固將責其盡忠以事上也以爾璿是似可嘉陟官一等
既申彛則幷示恩休往服贊書益茂爾祉
劉福等轉官制
勑具官某爾等頃由蜀道入扈禁嚴道途阻修匽薄良
苦咸增厥秩往務欽承
提舉浙東茶鹽王鈇賞轉一官制
勑具官某昔劉晏稱善理財然歲入之數𣙜鹽居其太
半朕以是知煮海之利有助於公家也溥矣爾以疏通
之材出使浙東盗販禁戢舟車流行會課歲終遂溢常
額奉法如此可不謂之稱乎其增一官以示褒勸
提舉浙西茶鹽徐康賞轉一官制
勑具官某(上詞同)爾頃者以疏通之材將命浙西明阜通
之方嚴盗販之禁歲終會課以增羡聞亦可謂善於其
職者矣陞秩一等庸示褒勸
秉義郎程彦忠翌郎安義並贈兩官各與兩資
恩澤制
勑具官某等士以忠勇捐軀行陳閱歲滋久可緩恩章
爾等頃在涇原立功甚雋未沾信賞朕豈汝忘用增厥
官幷恤其後營䰟不昧尚克歆承
程克俊除翰林學士知制誥制
勑禁林之地邃嚴密承顧問學士之職清峻專取文章
必求天下之英髦以重詞臣之極選具官某性資敏悟
術業精深早登甲科薦歴華貫賈君房言語之妙見重
一時蘇廷碩制誥之優咸稱大筆惟學問有功於自得故
翰墨應用而不窮比由東省之聯進預北門之直書詔
填委占荅輙工屬邦家方厚於鄰盟凡典册動關於國
體雖潤色皆歸汝手然曲折必當予心誰謂才難尚茲
虚位之久爾既試可豈待滿歲而真往祗申命之榮益
勵為儒之效
韋淵落致仕與在京宫觀制
勑垂車而稱耆老實哲人知止之規闔門而圖便安豈
大臣盡忠之誼眷乃元舅休於明時念旅力之未愆屬
丹衷之可倚肆頒命綍用恊師言具官某敦厚近仁温
恭植德位彌高而深存抑損之戒福愈盛而不忘滿溢
之憂務夙夜以在公期動容而中禮鳴玉曳組雅推肺
腑之良胙土分茒超冠蟬貂之貴比上言歸之悃勉施
從欲之恩顧閱日之尚新諒愛君之未替起奉朝請申
慰予懷仍陪真館之游式壯大廷之列噫昏定晨省朕
方啓長樂之歡内睦外婣誰復如渭陽之懿往祗異數
益究令名
中亮大夫康州防禦使程俊母邵氏特封恭人
制
勑朕展采神祗均釐臣庶惟事君既盡其節則渙寵斯
及其親具官母某氏禮法奉身柔嘉作則積善之慶有
息而賢比乖隔於封陲蓋備嘗於險阻豈其忠義之感
遂致母子如初屬熙事之告成宜湛恩之下逮申錫懿
號增賁私庭服我寵榮益綏夀祉
左迪功郎孫朝隠母宋氏年九十一特封太孺
人制
勑具官某母某氏朕尊禮高年教民為孝爾為人母以
夀得封錫命惟新用覃風化
保義郎吕定母吳氏年九十二特封太孺人制
勑具官某母某氏朕推崇孝治賚及期頤爾仕於朝而
有夀母肆加封號風示萬方
開州文學李由直母任氏年九十六封太孺人
制
勑具官某母某氏間者宗祀禮成霈澤四海期頤之人
亦霑慶賚矧爾有子齒於仕版錫以封號用昭恩榮
左奉議郎守祕書省著作郎王揚英祖母朱氏
特贈孺人制
勑國家封贈之典以爵為差雖吾侍從之臣恩不及於
再世而爾孫以妻之封號請貤於汝豈常制哉朕方以
孝治天下嘉爾年甫期頤而終及見其孫登科從事亦
人間之鮮儷者也今揚英為吾太史風動四方自儒者
始朕故略格令以旌汝於汝亦可謂榮矣營魂不昧尚
其歆承
右迪功郎馮經母年一百四歲封太孺人制
勑具官某母某氏朕惟宗祀禮成故敷霈澤嘉爾百年
之老適霑一時之恩肆頒絲綸益介夀祉
皇后姨張氏封孺人制
勑具官某氏禮降宫掖澤被私門爾以懿親宜同其慶
寵加封號用侈國恩
宫正韓氏封才人制
勑坤儀正則天下治位冠六宫婦職修則家道齊禮嚴
諸御爰卜吉日肇登長秋眷時柔良實勤贊輔宜頒褒
綍以示異恩具官某氏婉孌凝姿齊莊秉則若玉在璞
中韞粹温之珍如蘭有香靜懷服媚之德早膺遴選擢
在邇聯韙茲盛典之行頼爾小心之助是用躐陞華綴
密侍中宸崇秩視於列卿令名参於碩媛往祗渙渥毋
怠欽承
劉堯佐堯仁孫正平並除直祕閣制
勑具官某等延閣寓直號稱華資以待賢能朕所購用
惟勲臣有功於社稷或垂老以寵其子孫爾先世勤勞
王家位至公保奉身而退雅高知止之風力疾造朝尤
見盡恭之義嘉爾有後並錫榮名汝堯佐等宜忠恪以
自持益操修而罔怠克祗朕命毋墜家聲
知秀州方滋除直祕閣制
勑三館登賢無非盛選一時寓直是謂寵褒爾夙負通
材能濟劇務與我共理惟爾之能比大集於舟師頗宣
勞於匠事其下璽書之渥俾從藏室之游毋墜能聲嗣
膺明陟
郗漸除直祕閣制
勑具官某朕比遣樞輔案行營屯戒邊吏以守為功致
人兵不戰而屈觧嚴江滸歸覲闕庭以爾早有能名曾
參軍議念周旋之甚久行禆贊之云多載醻爾勞用頒
茂典俾寓直於中祕以往參於俊游茲為異恩勿忘忠
報
知潼州府趙子厚除直祕閣制
勑具官某朕惟爵賞之行本以礪世名器之重不可假
人矧延閣之華資實公朝之遴選授受之際必惟其人
以爾擢秀宗枝登名桂籍早膺任使綽有能稱頃持將
漕之權深曉裕民之計洊易潼川之寄藹聞循吏之聲
不有褒嘉孰為旌勸其頒寓直之寵以厚承流之休往
懋爾為式圖報效
李鞉除直祕閣制
勑具官某朕購用名器未嘗假人延閣華資實處英俊
以爾老於文學見推士林比繇大匠之聯出按七閩之
部寓直之寵式光其行往祗渙恩毋忘報稱
