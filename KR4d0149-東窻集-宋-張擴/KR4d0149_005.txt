東忩集卷五宋張擴撰
七言絶句
天柱峯
神人斷鼇立極處一柱至今餘尺度摩挲歲月不可窮
會見女媧曾手補
展旗峯
何年隕石化蚩尤髣髴光芒動九斿厭亂無人識天意
濃雲若霧沒高秋
大龍湫
巉巖石壁倚天開何處蒼龍噀雨來海上秋田半焦槁
不應澗谷但空靁
石門瀑布
胷中頓有兩龍湫晚向塵寰得勝遊定是伏龍思遠客
賸分一𣲖洗窮愁
天聰洞
危梯百級面天聰路逼青冥似可通著脚未平身巳墮
神仙忩戸漫玲瓏
漫成
人聲乍寂鳥聲樂書舍旁通僧舍幽行盡人間磽确處
吾廬自好更何求
暮春絶句
飄盡杏園紅白株祗留芍藥殿春餘不堪風雨夜來惡
地上又多枝上疎
地上殷紅錦作衣遊蜂百匝繞空枝滿園綠暗鶯聲老
正是一年春盡時
背人春日去堂堂無賴春風有底忙便好單衣裁白紵
青天露坐試新涼
次韻曾徽言學士立春六絶
僊家庭院立春朝不記僊翁幾種桃共祝風光還上苑
鈞天絲管換弓刀
剪綵沾酥頃刻間開花不受雪摧殘誰人試手争春巧
定是僊娥下廣寒
古縣鞭牛吏謹時老農分喜上龐眉東皇一例扶衰朽
不獨故園桃李枝
青絲行菜手纖纖琖面鵝黃照舞衫蕭寺館君歸未得
杜鵑應合口如緘
麗句從君筆底翻旁觀但合把降幡承明何日供春帖
字字堪回玉色温
野人破衲度窮冬枕上餘寒散曉風春事苦無關我處
茶烟藥臼了龜蒙
次韻石倅喜江令禱雨有應三絶句
忱詞新沐管城枯夜啓天門玉鏁魚借得豐年三尺雨
此郎那觧世間書
蟄龍水底未全枯睡穏終慚點額魚聊為蒼生一伸肘
隂功何待玉函書
藜莧搜腸老欲枯年來冷釡已生魚三錢斗米待明日
預辦平原乞米書
山居四首
春泥滑滑封行路春水溶溶沒野蔬獨坐不愁無酒飲
林間山鳥自提壺
温風習習送蠶老曉日曈曈催麥黃新笋已添千箇竹
綠萌初遍數畦秧
山腰老檜結纓絡石眼飛泉鳴珮璫午夢悠悠誰喚覺
竹風時借枕衾涼
誅茅結屋方丈闊買酒澆腸升㪷慳古寺隔林人閴寂
祗傳鐘梵到山間
題枕流軒詩四首
世間無路不榛荆且枕清流巧避名俗客若來休舉似
恐渠笑倒斷冠纓
誰酌貪泉計巳疎但知辛苦立廉隅君今樂水自智者
未用休官乞鑑湖
坐有談玄墨客卿家無銅臭孔方兄夢餘更聽滄浪水
洗盡微塵見太清
詩老詩如冰雪味後來和者得分甘從今客耳亦清淨
只合高吟當劇談
舫齋
曾得操舟三昩功浮家不借一帆風鱸魚如雪酒如玉
宛在五湖春水中
與客争棋客有所負坐人以目無解圍者客怒
甚而去作詩戱之
不論别墅自心降風急西南勢轉忙那辨旁呼白鸚鵡
坐看豪奪紫羅囊
用文之韻賦巖桂
葉底倒懸香作團鵝黃新染色初乾晩秋風露易搖落
合屬幽人仔細看
昔年曾賦道邊花歲月侵尋鬢巳華衰病不堪無好語
却憑三嗅作詩誇
次韻允中大夫兄秉燭看海棠
從公燭下看花枝直到海棠花睡時恰似玉人春枕穏
温風吹酒上凝脂
次韻謝李簿送白牡丹
擎玉花頭取次妍鞓紅從此不論錢如何未入明皇夢
巳醉高吟李謫仙
清香
北苑珍膏玉不如清香入體世間無若將龍&KR4317;汚天質
終恐薰蕕臭味殊
宣城乳梨味珍或謂性寒飬生所忌輙勸疎之
予因為作詩歎其不遇
開花曾作雪繽紛花去還供飣座珍誰向醫門書下考
便防蒸食墮癡人
次韻子温惠雙井茶二首
雙井昆仍分不疎渴中曾起病相如策勲未有涪翁語
浪說繙經到石渠
不減建溪官焙香匏樽汲水自煎湯未應重為麤官屈
定自詩情合得嘗
觀茶
鎮西不入未為屈坐上臞仙眼如漆平生陸羽彊著語
不叙建溪誰第一
均茶
密雲驚散阿香雷坐客分嘗雪一杯可是陳平長割肉
全勝管仲自分財
羅茶
新剪鵝溪樣如月中有瓊糜落飛屑何年觧后紫霞仙
肘後親傳餐玉訣
碾茶
何意蒼龍觧碎身豈知幻相等微塵莫言椎鈍如幽冀
碎璧相如竟負秦
水簾谷
洞中宫闕玉層層山瀑供簾似織成素額長垂雲為掃
瓊鈎欲掛月還生
拂雲橋
誰重淇園百世孫青青枝葉暗連雲能詩外監亦清苦
結屋鄰橋配此君
汲泉
古寺僧囊見水經未貪飲菊學長生櫂船且向南零汲
欲試高人識鑒精
澹竹
誰觧香根一種寒試嘗炎帝作朝餐余生倘遇袢襟渴
一任清涼露肺肝
漫成三絶句
蝸涎行忩篆詰屈荷葉瀉露珠淋浪朝來危坐笏拄頰
亂雲横山如許長
銀杯厭世巳僊去春草催詩尋夢來日暮砧聲𢷬衣急
夜涼月色挽船回
三館贅疣終罷廢叢祠甲乙例推遷斗升似綫當復續
冠帶如讎莫近前
戲成二毫筆絶句
包羞曾借虎皮蒙筆陣仍推兔作鋒未用吹毛強分别
即今同受管城封
