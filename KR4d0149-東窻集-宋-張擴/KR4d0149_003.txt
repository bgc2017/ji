東窗集卷三宋張擴撰
五言律詩
挽徽宗皇帝詞五首
假樂興周治無為見舜心七朝傳遠業十閏紀功深厚
澤淪肌骨隆名秩古今丹成自仙去黼扆不重臨
甚盛帝王德不言天地功皇圖光永泰聖祚紹元豐化
被要荒外民躋富夀中如椽誰秉筆炳炳詔無窮
制作躋堯禹規摹陋漢唐方丘排異議晟府煥新章睦
族民歸厚臨雍國有光奎文連五閣輪奐儼深藏
内禪超千古恭聞脫屣輕勲高終不伐道大自難名玉
几音疑在橋山兆已成九重興舜慕悲泣見牆羹
風伯開塵霧神符八駿游夀堯方請祝歸啓已興謳萬
里忽清宴五兵終罷休他年北邙路王氣接天浮
挽顯肅皇后詞五首
珍符開瑞璽象服備褘褕德盛儀千載名尊母兩朝流
風厚麟趾賸馥播桃夭羽衛今何處雲深慘莫招
儷極承平日徽音盛一時却奢崇大練納戒上清規事
逐浮雲變人驚夜壑移三吳謠織女行路劇傷悲
寶殿開寧德彌文更日新儉勤垂壼則慈惠配皇仁脫
屣堯何聖補天媧亦神傷心東越路畫翣暗龍輴
箴圖高警戒風雅妙形容寶訓聞欽聖徽名並顯恭宫
車陪素仗園寢祔新封絶勝昭靈后空歸浣水蹤
莫狀憂勤意猶存澣濯衣私恩絶外第遺愛在深闈歲
晚望重翟路長迷六騩蒼梧從舜陟終陋兩湘妃
挽懿節皇后詞五首
丰容騰偃月骨相本天人潜邸恩輝舊中闈典冊新夢
猶驚鷰璽光已揜鈎陳不忍瞻行殿蛛絲網暗塵
作合神明王中興欲佐周友琴懷素志脫珥謝前修行
續姜任懿名方馬鄧優百年雖電掣千古仰芳猷
内治推炎宋名參列后賢若為憂國步遽報損天年未
暢關雎化空騰煒管傳六宫遵舊訓女則有遺篇
公桑分婦職春種劭農耕不到升平日終乖輔佐情烝
嘗開別廟諡誄紀徽名悽愴鴻溝路空餘萬歲聲
萬里歸輼輅僊遊迹已遐猗蘭成斷夢素柰隕空花隧
卜稽山下輴移浙水涯晚風纏落水悲咽和哀笳
悼程西樞母朱夫人二首
天性敦慈惠凝然法度中談玄推道韞擇配得梁鴻夀
嘏無前擬安榮及令終傷心原上路哀鐸咽霜風
有子登嚴密人高孟母慈珍羞五鼎養象服小君宜未
厭斑衣樂俄嗟泫露悲百年無少憾千古令名垂
悼主簿弟
吾家幾兄弟君自老相依每憶離亭别俄傷旅櫬歸新
銘聊記遠舊話總成非舉目蒼茫路澘然淚滿衣
悼次東提刑姪二首
彊學初無敵臨民早有聲暮年猶補郡餘事及談兵慷
慨聞高誼艱難見老成蓋棺今已矣百世漫空名
妙手剸百節劇談翻九河人皆期晚用君更患才多世
路方榛棘人豪正網羅重泉無日起天意定如何
夫人江氏挽詞
早歲親香火心通悟宿因宜家稱孝婦擇配得名人秩
秩方貽則冥冥忽返真獨憑高士筆諄復誌蒼珉
夫人周氏挽詞
孌彼名家女休聲配孟光齊家先祭祀盡禮奉姑嫜未
竟百年老空流奕世芳傷心埋玉處馬鬛表深藏
悼頥中朝散兄
韜玉無人識佩蘭空自芳娛親終一世好善被諸郎夢
短催駒隙聲哀斷鴈行英魂招不得松檟護崇岡
用文之歲暮言懷韻
歲事潜占雪風光暗著梅有書招隠去無地避愁來厮
役聯裘馬英豪困草萊誰能知許事得酒鼾如靁
文之暇日作詩戲用其韻
古事費尋檢近詩關謗傷掉頭無好語結舌自良方風
露挾秋意簾幃生晚凉傳聞市南米漸可補饑瘡
射亭詩
采鵠面危亭鍧然中的聲將軍三箭勇男子四方名刁
斗中原静車書遠塞平雕弓今罷賜何日報功成
賦向伯恭侍郎薌林
矯矯子平裔聲名晚益高歸休卜僊隠題品妙宸豪小
徑荒松菊空庭長艾蒿閉門便午枕餘事九牛毛
焦復州適道於艱危中與其兄遇於三衢自云
嘗有異夢神明之感叙其事屬予賦詩
南渡不忍說流離簮與裾蒼黃一臂失辛苦萬金書孝
友劇調護神明關起居不湏春草句好夢自蘧蘧
題荷亭詩
風漾綠漪連新荷照水圓清香來洞府真色現神仙鷺
影明如雪龜巢小似錢夜凉乘月看人在玉壺天
瑞華堂秋晚
山石亂崔嵬虛堂面石開幽香催檻菊䟱影轉庭槐羽
扇驚秋老衣砧破夢回坐看雲四合奔電數聲靁
宿温州江心寺詩
出城何所詣孤嶼海雲中寺影一拳石潮聲四面風斷
煙迷過鳥密葉墜丹楓咄咄勞生夢真成一洗空
次韻臨江軍向侍郎見寄
江頭一區宅宴坐老揚雄久闊書不到相忘心自通誰
令知勇退我愧未參同定自有見處不關幡與風
