東窗集卷一宋張擴撰
五言古詩
子温姪用再聞誦新作突過黃初詩作十詩見
遺輒勉強次韻
小人無遠謀湮没如湛輩胷中氣奄奄垂盡鼓一再安
知翰墨場李杜凛然在文章作甘棠百世負遺愛
退休小得計耳冷百不聞戎馬叵奈何四郊尚兵氛眼
中習主簿才似李將軍小試未為屈有君如華勲
十年功名心客枕寄歸夢衆中不卓立老大復何用收
身入禪寂蔬茹飽僧供蛙鳴誰官私聊欲當絃誦
大道昔彫喪夷塗日荒榛進無活國謀俯仰多由人人
生幾何時夜旦互相因往者不可作未妨来日新
國風久淪亡毛鄭紛六鑿譬如秋水篇破壊向與郭千
年見淵明五字配前作誰傳古人訣定自顧方略
吾詩窘時窮章句羞拙訥君詩非吾偶齊大輕鄭忽雷
門不敢過西施忌唐突政當就阿戎談天搜理窟
贈篇最崛竒披讀輒三過巧如媧皇手五色補天破珍
宜宗廟享净戒兒女涴誰能續離騷且用追楚些
達人雲間鶴初不謀稻粱渠有酒百壺買舟從伯郎世
間乳臭兒衣服誇玄黃豈識衛叔寳胷中無膏肓
躬耕良苦辛十畝手自鋤我窮分定耳矧復憐封胡君
今未三十詩聲殿黃初後生要努力勿及几杖扶
連門水竹居照映麋鹿姿子戴靖節巾得我如遠師花
黃催重九羽葆雜金規未能沽酒飲且賦止酒詩
子温縣丞姪長篇見贈并擕少卿伯父梅堂所
賦絶句相示翰墨宛然嘆息久之因次其韻
平生張洪州豪氣壓羣士唾視狗鼠輩紛紛何足數晚
登文石陛劔服峨櫑具高論忍違時所愧罔君父至今
家集中秩秩有倫次流傳到諸孫誰復步亦步此翁日
已遠疇昔旦暮遇何温少也爽芝蘭秀而紫狀貌類洪
州談笑了萬事筆端見微鋩妙解如削鐻精剛金百鍊
該貫龜五聚俗學不足詆紛綸或殊趣斯文懸諸天字
字有分付詖詞頗亂真蕪纇少刪去吾子壯且勇政在
戒逸豫昨者忽過門短袖出長句軒然禰正平坐誦鸚
鵡賦洞庭莽空闊終日奏咸濩初非郭林宗豈識黃叔
度但驚錦囊文及此春秋富未能賞雌霓且復說竒字
吾年過半百世事亦何慕杖屨相扶擕筋骸日僵仆猶
於五字中彫刻歎冰柱習氣未易掃貪味如桂蠧肯借
梅堂篇風流憶張緒珍藏幾何時應有神物護今晨偶
開展英彩照江阜後生要着鞭探討及微處遺予真過
矣娟潔忌沾汙清夢渺春草俚談羞杕杜慎勿索其餘
恐君癡叔似
次韻大年姪見贈古詩二首
人生幾何時心地要平曠不須意外求辛苦尋蒟醬此
郎有高處智出百夫上禪窗接輭語眉宇春盎盎詩壇
久失律齋戒欲謀將誰專筆陣功定起太公望
君文秋水篇曲士羞臆度吾文元尚白窮老甘寂寞向
來失宗盟士氣日卑弱後生苖未秀况復病草惡如君
真挺特文字獸一角頭風吾何憂解后當勿藥
大年耆年各賦長篇投名詩社中顧景蕃及伯
初子温二姪傳誦喜甚子温有詩因次其韻
諸君總能詩字字秉忠信聯章輒驚人我老終不近朝
來試披讀花雨亂巾衽獨慙草元迂浪說周易凖至今
覆瓿謗文字愧小謹昨觀兩雄篇詞采溢肝腎高參風
雅淳俯謝邊幅窘誰能報殽役怒語激先軫吾軍老而
怯望敵倒戈盾會看兩猶子秋風横鴈陣
蓬萊室
巨鼇戴浮水屹然瀛海中斷取入君手棗葉懸鍼鋒君
本山中人俗子那用逢猶應謁帝夢佩環搖天風
子温作驅瘡詩伯初與顧景蕃皆屬和蕃以謂
不當止酒初以謂宜鍊元氣予亦戲次其韻
小兒私化權令行錯窮冬滛瘍薄皴膚欲戰壘塊胸道
人寖不平怒髮忽上衝饞夫猶收痂義士唯吮癰快無
僊爪爬濫有苦劑攻坐令費譏訶沾汗文字中虎頭筆
有神衆妖避其鋒似聞以意醫請用三杯通阿兄言更
深細述葆鍊功二說俱可人而子將何從酒醇儻消憂
氣厚定保躬自然四體胖那復百病凶吾聞柳州語禍
物人猶蟲旻蒼厭呻呼疴癢應汝容疾去會有時未為
吾道窮汝自多識者吾言猶怱怱
送惠子澤工曹罷官還陜右
關西多名流後出亦豪俠三年佐幕府論事費口頬人
情易薰染久或化為怯不如殽黽去歸路馬蹀躞雖無
米千斛尚有書百篋吾曹官為家窮老漫隨牒南州美
風土水净山九叠子嘗訪之我行欲買舟楫我本江湖
人妙處飽經涉誰能老作傖政恐夢為蝶
曾徽言學士求賦所蓄端硯曾嘗避亂海陵家
貲盡没于賊獨擕此硯脫去
君家文房珍尤者一二數端溪從誰得不記歲月古中
窪隠天成外削餘靁斧色羞龍尾乾質陋雀臺窳平生
依石丈什襲費調護向來萑葦中險作百碎補脱身間
道還神物遠侵侮他年沉香亭奉詔翻樂府周旋妃子
手借潤毛與楮
次韻周嘉仲刑曹簡航師食筍四首
籜龍豢不得託根暫神竒忽化清淨供結緣貧導師回
甘溢齒頬常帶泉石滋要知服食功不减瓊田芝
此君淡難交挺挺如立玉何意昆仍中為人償口腹羣
嬰脫錦褓珍勝臠項肉猶堪作味諫没齒蠲腊毒
長鑱太寡恩斵喪東南美至今管城封濫罰及孱子例
求一赦貸餘潤乞松髓周旋南董手罵賊到盧杞
周郎清而臞菜把助嚴苦槃中玉離離醖釀冰雪語向
來幾時亡徑欲就君補請讀食笋篇微言皆可咀
謝元齡惠貓頭笋予去春曾同元齡伯初昆仲
子公顧景蕃經行林間掘笋以歸子公刻名竹
上也
貍奴戴頭來本是籜龍種長鑱借願力攙汝入珍供晨
庖辱分甘輒應食指動令人懷舊游春服粲羣從竹間
留名字小刻妙南董
送次公姪從辟顔拱衛軍中
結髮事師友投身翰墨場技成忽棄去短衣親戎行平
生萬卷書豈無活國方不如口擊賊對面用所長顔侯
將家種勇過王鐵槍蝥弧每先登裂袂裹箭創得君如
敵國乳臭未易當中原干戈滿貔虎政陸梁誰專發縱
策坐待錐脱囊事平各分功千級歉莫償位卑君勿言
儒雅故自將會從傔籍中微見奏凱章
短句調子温姪
阿丞善談詩眼如九方臯相馬空馬羣妙在遺骨毛衰
老鑚不入鈍愚如棗膏後生不應爾筆力生波濤黃絹
幼婦語莫負秋風高
與客手談坐久廢食瘧子忽作病退家人相勸
從此却枰因為數語以自解甚似劉伯倫斷酒
文也昔孟嘉嗜酒或曰酒有何好而卿嗜之嘉
曰公未得酒中趣爾予於弈棋亦云
棋亦有何好味如酒中天勝處要自知豈為醒者傳吾
身等芭蕉幻質非真堅儻無輕舉訣未免憂患纏願從
爛柯叟時作坐隠僊人生幾兩屐不媿阮孚賢
詩社近日稍稍復振而顧子美堅壁既久伯初
以詩致師請于老僕無語但乞解嚴爾
宣城詩不多警句憶江練至今一斑在時許管中見顧
後更難窺機鋒捷于電欲求換骨訣如仰射空箭近逃
滑稽嘲不著毛穎傳深藏品題手舉市謝葵扇我知老
成人别得妙方便要留一轉語凖備奔北殿後生舌如
銛酬荅了忘倦不須遠乞兵唾手當八面小人智謀短
敢倚筋力健請馳班師檄白罷兩河戰
盛暑得竹簟甚精戲為之賦
南山小籜龍離立身蒼蒼舊任管城子脫帽棲文房詩
書每誤身或得敗塜殃泠鳩稍知音與致雛鳳凰人云
不如肉笨伯豈我當何如碎其身織翠供文章舒卷得
自試作配六尺床主人冰玉潔風味如潘郎奉身無長
物却暑有竒方空庭貯明月皎皎夜未央卧看河漢移
使我侵肌凉床間老夫人面冷如嚴霜相與有瓜葛未
用或參商孤高自可守炎熱安得長君看白羽扇秋後
徒悲傷
次韻顧景蕃和倪裘師避謗軒詩
大倪昔遭䜛中路駭車覆今人刺舌戒默坐惴空谷小
倪不類渠先見妙蓍卜閉門自澡雪巧舌欲誰讟顧侯
以詩來披咏輒三復後生真可畏我亦慕前躅謗書空
滿箧底用展終幅逢人但稱好莫問甲煎俗
汴中追寄吕居仁學士
頻年如隔生相見各潦倒不聞語呫呫但怪别草草故
人俄老矣零落秋葉掃往者蘇韓輩人品豈不好時危
頗頼渠惋憤塵一窖五湖在何許狼籍付鷗鳥春風掠
湖尾蓴絲日夜老我行望吳越尚及身檢校請分十頃
餘遲子洗鞾帽
次韻出郊
枝頭見春風恍覺光景逼人生謾拘攣且作半日適荒
郊晴亦好當費幾兩屐會有遮我留田家甖瓮積
宿山寺詩
羸馬不受鞭倦僕足生繭茫然山徑間馳急路逾遠古
寺翳林薄投宿日昏晩夢魔不可眠青燈照愁眼
臘前五日立春天氣極暄妍今復雨雹凛凛不
休所居梅花方盛開一雨零落殆盡悵然為賦
此詩
東風破殘臘吹盡五日寒晴光下楊柳弄影鬭鴨欄錦
鱗觸輕冰碎玉已珊珊日夜望鮮榮發我砌下蘭寒去
仍復來崛強作跳丸爛漫江梅花孤芳忽飄殘落跗不
可綴香雪空闌干頼有青春心養此商羹酸
遊天台山石橋
亂山雲溟濛修徑石盤錯聲聞住世果窟宅遍巖壑我
行適遇雨風籟響天樂石橋定鬼設險滑不容脚臨流
輒生怖政墮葱韮惡猶欣曇華供尚及薦杯勺分嘗不
敢餘稽首謝發藥
元齡招飲未果赴復以詩見促輒次其韻并呈
景蕃
主人劇風味玉壺涵春冰惡客費招呼詩來委弓旌兩
季復可人名應處士星請從狗竇窺敢辱蒲輪迎我昨
占食指似當嘗黿羹平日口腹累老窮尚蠅營百花曉
無跡良辰况難并虎頭政病酒渴肺憐江清未知幾百
盞澆腸訶靁鳴歸時戒被肘會見金盆傾
題龔士掾廳壁畫遠山(并序)
吾友彦承氣直而勇真有用於世者林公甫
吕居仁諸公相率賦畫壁之什因以勉之
古來終南山引手得佳處未負移文慙已遭捷徑語公
真樂山者爽氣落眉宇平生手中板不暇著頬拄叩門
無俗客何礙入官府人生一縷氣所愧吞不吐畫山猶
畫餅餘習近兒女勿學好事人吾言當有取
遊虎丘寺詩
官舟轉城隅十里虎丘路招提占山頂像設儼廊廡池
深歸寳劔石老化蹲虎晉時生法師談辯阿佛祖至今
講經地往往拾花雨我行及搖落秋色侵杖屨衲僧施
净供汲井薦牛乳平臺俯曠野䆉稏莽四顧纍纍多新
塜不見真娘墓
次韻趙悦中防禦喜雪
天南霜力微不洗瘴地煖窮冬雪一尺坐受坑谷滿夢
聞淅瀝聲驚起欲窺管敢倚狐貉温但愁衣帶緩王孫
雪争妍耿耿抱丹欵閉門不知寒高卧腹自坦紙窗飛
花集亂撲書檠短不憂詩作魔政藉酒為伴忽枉郢人
曲懸知和者罕猶餘雪清甘味勝茶七椀
君山
亂山如羣羊合沓千里犇君山屹當前盤踞老虎蹲巨
鎮壓坤維層巔没雲屯下瞰大溪流千尺清不渾舟人
落風帆挽縴繫山根欲上看星斗懸崖那可捫
奉和朱新仲祠部六月晦日省宿用白樂天詩
無波古井水有節秋竹竿十字為韻
漫郎省中宿展轉良夜徂過雨忽催詩君詩不可無夜
闌風轉高秋聲倒江湖前對百尺井夢中聞轆轤
六月忽已晦餘月復幾何紈扇暫去手簟紋欲生波詰
朝天門開冠劔争巍峩駑馬策不入獰劣如騎騾
街鼓肅市喧爐薰起煙縷掩關一繩床坐穏得處所風
前數莖竹偃蹇不受暑初無兒女姿氣貌頗高古
我乃抱俗人老蛙窺坎井從君已再暑造席謾三請倒
床輒靁鳴便腹費嘲哂君豈錄我者胷次涵萬頃
玉壺貯層冰憐子清徹底對之三伏中愧我汗如水謬
呼同舍郎坐席更論齒從今痛自戒子出則我止
昨者東觀游歲月未覺久對床屢忘形持論相可否君
年雖减我文字稱祭酒十篇亦竒偉乞我未曾有
隂陽無停機百物競時節燠寒更事爾氣至自融結炎
天勿怨嗟歲晏見霜雪此時衣褐單但恨不得熱
爼豆能折衝儒冠或兜鍪六月早奏功豈待防高秋俗
士懷晏安所至賈人留襆被應自疏未知幾宜休
疾風掃蚊雷勢力如破竹青奴冷侵肌此乃我所欲周
旋蝸舍中未用歎跧伏亦莫問馬曹微文禁離局
祠曹秉史筆翰墨窺金鑾燈火漸可親蠧藁字未漫玉
殿行奏書秋暉上旌竿君文永有託九廟方如盤
送向履方吏部提刑浙西
君曾仗使節惠浹東吳民豈無賢大夫平反孰與君省
戶昔郎潜渴見老成人賜還席未煗被遣日已新瘡痍
要撫摩秋荼傷吾仁掾吏熟官長定不專惠文(履方舊以省郎)
(為本路憲)
括蒼官舍夏日雜書五首
南方饒鬱蒸頗厭夏日永好風從南來分我簟枕冷官
曹早歸休客禮疎造請讀書無近功睡魔印湯餅誰家
烹茶急羸缾斷脩綆
昨日猶苦雨高簷如懸麻今朝隂雲開閃閃見日花孤
城如斗大籬落無千家共迫口腹營不如市井譁日暮
計錐刀辛苦良可嗟吾儕豈達者亦是蚿憐蛇
富者餘金玉所畏盗賊攻貧人迫饑寒無奈四壁窮我
今仰官給政在貧富中雖無兩者憂歸興忽已濃同僚
相掩覆幸此東郭蹤獨念素餐者幽暗弗汝容
狴犴深扄鐍符驗劇關防老胥蛇蝮心抱案鳬鶩行我
無平反手補劓救闕傷但知三尺律絲髮不可攘便文
真得計所愧漢于張
說詩如說禪妙處要懸解無人具眼目胷臆空壘塊吾
友吕居仁句法入三昧向者五言城精密逼前輩教我
深耕鋤歲晩識稊稗三年苦未領慚愧朋友戒
庭前兩鳴鵲
庭前兩鳴鵲聲好色亦美曾陪織女駕或是竇家子誰
云屋上烏可厭不可邇烏能逐人好鵲竟誤君喜烏鵲
莫愛憎鷄蟲任生死
讀試卷有感
巧語互一律紛然如銛鋒揮筆餘萬言積案成千重誰
令繆悠子持衡居其中兩目病且昏不辨牛馬蹤而使
視試文豈能分雌雄往時心力彊眼明耳猶聰本欲藉
科舉脱此文字攻一朝反自縛身隨蠧書蟲負郭有田
園猶存荒菊叢頻年秔稻熟酒賤尊不空胡不駕柴車
遠揖陶令風作詩請伯氏林下相追從
送王賓察院提點成都府路刑獄
三峽占地嶮風濤漲高秋君還席未穏忽理上水舟潭
潭御史府登用第一流持斧亦間遣平反要分憂岷峨
接家山民瘼不待求身從日邊來彈壓西南州風煙亂
老眼轉覺詩語遒平生補衮心敢為衣錦留賦歸摩刀
環趣覲瞻前旒會收巖壑姿入綴鵷鷺游誰云蜀道遠
笑却萬里愁灧澦漫如馬莫作忠臣羞
送韓存中侍郎赴隨州
昔時公卿門一飯日三吐末流士自棄此道久如土韓
公昌黎裔樂善從其祖低頭拜東野舉頸望杜甫今年
河陽歸坐穏得處所開關逢俗人却走唾腐鼠禪房大
如掌僅著范蘇吕(范信中蘇叔寬吕居仁)小人江湖散賦性甚愚
魯青衫插手板舌卷紙上語曾從諸公遊過聽謬見許
嘗聞公姓名桓桓貔與虎(公嘗奉使契丹頗見畏重)乞身雖及早朝
論久未與昨日恩詔下還分一麾去風霜侵行李笳角
嚴曉鼓漢東諸侯國文物略近古下車訪諸生往往得
何武莫空罇前酒豈乏戶外屨應還二三子雪擁一環
堵詩成欲相寄黃鵠短翎羽阿連儻可借千里亦跬步
(其弟秉則侍行諸人尤惜其去故末章及之)
送胡德輝禮部知嚴州先還毗陵待闕
識君大梁城才逸驥千里相從十年後志節老彌厲石
渠浩圖史萬事問伯始為郎初未伸請郡聊自試連朝
風雨惡春日尚餘幾故山窗戶接巵酒庭闈喜離别不
足云得詩倘頻寄
送邵公濟校書守果州分韻得歌字
人物妙伊洛衣冠肩上摩君門世所高家學承丘軻斯
文晚付君自信保不磨平生眼中書五車未為多一字
不借力虚名空作魔我數奉談麈老頑君弗訶持酒欲
挽君酒盡如君何百丈泝巴峽脩途接岷峨新句探古
錦好風散沉疴先君果山政惠愛如春和向來窺一斑
再至鬢已皤會尋竹馬盟為續襦袴歌
周秀實監丞聞嘉禾兵亂請急歸唁其親朋還
朝有作因次其韻
羽書劇紛綸將士媿庸懦誰扶中興舉康濟湏十亂周
郎人中傑表表蒼栢幹向來圍城厄夢想音信斷瞻敬
會有時神明恍還觀他年銓衡手抗論清月旦勿為俗
人言鐘鼔驚斥鷃
次韻伯初春日村居
君新御祥琴哀調寫苫塊夕衣愴純素忍復向綵繢春
風苦撩人浪信翦刀碎試尋桃李枝紅白已平配嗟予
老亡聊屋角委冠珮出門如鬼縶久不歷闤闠憐君佛
屋底喜客妙占對家田半收秫掀簸出舂碓不妨釀春
酒莫及春事退要觀空洞腹容我數百輩
