金石例卷二元潘昂霄撰
金石文之始
周禮王功曰勲國功曰功民功曰庸事功曰勞治功曰
力戰功曰多凡有功者銘書于王之太常
禮記曰夫鼎有銘銘者自名也自名以稱揚其先祖之
美而明著之後世者也為先祖者莫不有美焉莫
不有惡焉銘之義稱美而不稱惡此孝子孝孫之
心也唯賢者能之銘者論譔其先祖之有德善功
烈勲勞慶賞聲名列於天下而酌之祭噐自成其
名焉以祀其先祖者也顯揚先祖所以崇孝也身
比焉順也明示後世教也夫銘者壹稱而上下皆
得焉耳矣是故君子之觀於銘也既美其所稱又
美其所為為之者明足以見之仁足以與之知足
以利之可謂賢矣賢而勿伐可謂恭矣故衛孔悝
之鼎銘曰六月丁亥公假于大廟公曰叔舅乃祖
莊叔左右成公成公乃命莊叔隨難于漢陽即宫
于宗周奔走無射啟右獻公獻公乃命成叔纂乃
祖服乃考文叔興舊耆欲作率慶士躬恤衛國其
勤公家夙夜不解民咸曰休哉公曰叔舅予女銘
若纂乃考服悝拜稽首曰對揚以辟之勤大命施
于烝彛鼎此衛孔悝之鼎銘也古之君子論譔其
先祖之美而明著之後世者也以比其身以重其
國家如此子孫之守宗廟社稷者其先祖無美而
稱之是誣也有善而弗知不明也知而弗傳不仁
也此三者君子之所恥也昔者周公旦有勲勞於
天下周公既没成王康王追念周公之所以勲勞
者而欲尊魯故賜之以重祭外祭則郊社是也内
祭則大嘗禘是也夫大嘗禘升歌清廟下而管象
朱干玉戚以舞大武八佾以舞大夏此天子之樂
也康周公故以賜魯也子孫纂之至于今不廢所
以明周公之德而又以重其國也
春秋左氏傳曰季武子以所得於齊之兵作林鍾而銘
魯功焉臧武仲謂季孫曰非禮也夫銘天子令德
諸侯言時計功大夫稱伐今稱伐則下等也計功
則借人也言時則妨民多矣何以為銘且夫大伐
小取其所得以作彛器銘其功烈以示子孫昭明
德而懲無禮也今將借人之力以救其死若之何
銘之小國幸於大國而昭所獲焉以怒之亡之道
也
國語曰昔克潞之役秦來圖敗晉功魏顆以其身却退
秦師於輔氏親止杜回其勲銘於景鐘(克勝也魯宣十五年)
(六月癸卯晉荀林父將滅赤翟潞氏七月秦桓公伐晉次於輔氏晉景公治兵以略翟土及潞魏顆)
(敗秦師於輔氏獲杜回景鐘景公鐘)
碑式(碑式之可法者固多舉其一二以為式後皆放此當類推之)
衢州徐偃王廟碑(韓退之)平淮西碑曹成王碑南
海神廟碑處州孔子廟碑柳州羅池廟碑黃
陵廟碑箕子碑(柳子厚)道州文宣王碑柳州文宣
王碑終南山祠堂碑太白山祠堂碑湘源二
妃廟碑饒娥碑南霽雲睢陽廟碑后土神祠
碑(張說)唐天下放生池碑(顔真卿)禹穴碑(鄭魴)表忠觀碑(蘇子)
(瞻)潮州韓文公廟碑伏波將軍廟碑壽域碑(王元)
(之)四皓廟碑披雲堂碑(馬子才)東平行臺嚴公祠堂
碑(元遺山)祭孤魂碑(杜止軒)文子廟碑(郝伯常)漢高祖廟碑
漢光武廟碑處士管寧廟碑
碑陰文式
碑陰文(柳子厚)碑陰記大明碑陰先友記處州
孔子廟韓文公碑陰記(杜牧之)
德政碑之始(事祖廣記云自秦漢以來死有功業生有德政者皆記之稍改用石因總謂之)
(碑)
德政碑式
明州王密德政碑(李舟)易州刺史田仁琬德政碑(蘇靈芝)
高陵縣令劉君德政碑(劉禹錫)
墓碑式
清邊郡王楊燕竒碑文(韓退之)權公墓碑劉統軍碑
王黃華墓碑(元遺山)寄菴先生墓碑費縣令郭明府
墓碑宣武將軍孫君墓碑
神道碑之始(事祖廣記云晉宋之世始又有神道碑天子及諸侯皆有之其刻文止曰某帝)
(或某官神道之碑今世尚有宋文帝神道碑墨本也其初猶立之於葬兆之東南地理家言以東南)
(為神道若神靈出遊道之意故以名碑爾唐李夷簡臨終敕無碑神道)
神道碑式
唐銀青光禄大夫守右散騎常侍致仕上柱國襄陽
郡王平陽路公神道碑銘(韓退之)唐故河東節度觀察使
滎陽鄭公神道碑文唐故中散大夫少府監胡良公
墓神道碑唐故江南西道觀察使贈左散騎常侍太
原王公神道碑司徒兼侍中中書令贈太尉許國公
神道碑銘潮州長城縣令崔孚神道碑(白樂天)平章政
事夀國張公神道碑(元遺山)沁州刺史李君神道碑内
相文獻楊公神道碑轉運使王公神道碑朝散大
夫胡公神道碑禮部尚書趙公神道碑内翰馮公
神道碑國子祭酒馮公神道碑銘東平行臺嚴公
神道碑朮虎公神道碑刺史馬公神道碑銘康
公神道碑銘劉氏先塋神道碑完顔公神道碑
畢侯神道碑銘千戸趙君神道碑
家廟碑式
立家廟自有品從(唐人三品以上得立餘不得立碑與墓碑制度同曾見永寧縣西寺有文)
(潞公家廟碑是司馬温公撰制度與墓碑同其隂今磨之刻寺記矣家廟碑立之家廟前)
司馬温公撰文潞公家廟碑(其略云公以廟制未備不敢作主用晉荀安昌公祠)
(制作神板采唐周元陽議祀以元日寒食春秋分冬夏至致齋一日又以或受詔之四方不常其居)
(乃酌古諸侯載遷主之義作車奉神板以行此皆禮之從宜者也)
先廟碑式
烏氏廟碑銘(壬辰詔用鳥公為銀青光祿大夫河陽軍節度使兼御史大夫封張掖郡開國)
(公居三年河陽稱治詔贈其父工部尚書且曰其以廟享即以其年營廟于京師崇化里軍佐竊議曰先)
(公既位常伯而先夫人無加命號名差卑于配不宜語聞詔贈先夫人劉氏沛國太夫人八年八月廟成)
(三室同宇祀自左領府君而下作主于第乙已升于廟)魏博節度觀察使沂國
公先廟碑銘(田宏正始有廟京師謹案魏博節度使銀青光祿大夫檢校工部尚書兼魏州)
(大都督府長史御史大夫沂國公田宏正北平盧龍人故為魏博諸將忠孝畏慎田季安卒其子幼弱用)
(故事代父人吏不附迎宏正於其家使領軍事宏正籍其軍之衆與六州之人還之朝廷悉除河北故事)
(比諸州故得用為帥已而復贈其父故滄州刺史兵部尚書母夫人鄭氏梁國太夫人得立廟祭三代曾)
(祖都水使者府君祭初室祖安東司馬贈襄州刺史府君祭二室兵部府君祭東室)袁氏先廟
碑(袁公滋既成廟明歲二月自荆南以旂節朝京師留六日得壬子春分率宗親子屬用少牢于三室)
(既事退言曰嗚呼遠哉維世傳德襲訓集余乃今有濟今祭既不薦金石音聲使工歌詩載烈象容其奚)
(以飭稚昧于長久惟敬繫羊豕幸有石如具著先人名跡因為詩繫之語下于義其可雖然余不敢必屬)
(篤古而達于辭者遂以命愈巳上係韓退之)丞相崔圓廟碑(始立廟洛邑曰考廟王考)
(廟皆二丈有七從四尋衡八尋二戸立楹外垂四阿圬塓彩繪施以丹雘齋室㸑室庭垣稱之禮曰以)
(勞定國則祀之能禦大災則祀之能捍大患則祀之是宜廟食以銘于鼎古者諸侯立五廟有鼎與樂)
(有國之制侯伯有爵而無土廟有鼎祭樂不克立五廟而立三廟不銘于鼎而銘于碑韓雲卿)南康
郡王韋臯先廟碑(萬物本乎天人本乎祖乃立宗廟以交神明古者揚其功烈銘于)
(祭器近古以魯鐘衛鼎追琢先德不若鏤文字于麗牲之碑之為詳也乃謹而書之權載之)丞相
代國公王涯先廟碑(唐制五等有爵服而無山川登于三事得立四廟備物崇祀以)
(交神明敬先報本以輔孝治有國之令典也唯長慶三年前相國王公始卜廟于西京崇業里公時鎮劍)
(南東川上章曰臣涯官秩印綬品俱第三請如式以奉家廟制曰可是歲仲冬申命長男孟堅祔其主于)
(三室明年公入為御史大夫復以十一月親行烝嘗間歲公出梁州就拜司空禮崇數異廟加祀室太和)
(二年增新室既成祔顯考于尊位告饗由禮劉禹錫)彭陽郡公令狐楚先廟碑
(今上元年七月具官令狐公西嚮拜章上言守臣楚蒙被恩深列于元侯得立家廟以奉常祀制書下其)
(奏于有司于是善相考祥得地于京師通濟里居無何新廟成公以守藩故申命季弟監察御史定卜牲)
(練日越八月丁亥祔饗三室塪墉以尚幽設幄以迎精理無尤違神用寧謐劉禹錫)右僕射趙
郡李紳先廟碑(王建侯侯建廟廟有器器有銘所以論譔先德明著後代或書于鼎或文)
(于碑古今之通制也請齋沐祗慄拜章上言請立其廟以奉常祀于是得于天子承式于有司是歲某)
(月某日經始于東都明年某月某日有事于新廟外盡其物内盡其志三獻百順神格禮成白樂天)
先塋先德昭先等碑之始
蒼崖先生曰先塋先德昭先等碑例似與神道碑墓誌
碑不同(先塋先德昭先等碑創業于國朝已前唐宋金皆無之所書三代并妻子例似與神)
(道墓誌不同也)
先塋先德昭先等碑式
安肅郝氏先塋之碑(宣差五路萬戸郝侯和尚貞祐今年夏五月侯朝行闕對于)
(幄殿者餘七十日且以上廐馬二西域馬三彤弓四鎧胄三金錦三并金虎符錫之夫人劉氏亦拜雙錦)
(之賜幾按郝氏安肅人葬于縣之元兔鄉千秋里者不知昭穆矣曾大父諱廣資善良有隂德聞里中)
(年八十三遇異人教之良禁齒髮更生又十年乃終妣曰劉氏大父諱全任俠尚氣勇于赴難有朱家郭)
(解之器妣曰田氏生二子侯之父諱增氣節豪宕人多歸之不幸蚤世妣曰孫氏從上三世皆潜德不耀)
(獨叔父彦自承平時以貲為恩州酒務使次令安肅迄今康寧夀考生饗榮養歲時問安孫息滿前郝宗)
(陽報之慶斯濫觴也雖侯襲已積之善擁方來之福而生子如此祖考可以無恨矣元遺山)大丞
相劉氏先塋神道碑(謹按劉氏世居宣德縣北鄉之青魚里孝弟力田蓋有年矣曾)
(大父雲自遼日為大家有子四人曰璋曰瓊曰玹曰瓉玹之子四人顯仁字仲明祖仁字仲昌用仁字仲)
(至體仁字仲康仲至府君即公之考也公家故大族府君娶同卿李氏生三子長敦字德厚季效字德)
(信皆無禄早世公其第二子也自大父以來不常厥居有其先塋止于青魚西北原而已夫忠以報國)
(孝以起家立身行道之義彰慎終追遠之德厚不有金石後裔何觀乃為之銘公名某字德柔以小字某)
(行八子某其長已襲世爵云)歸德府總管范陽張公先德碑(范陽張公)
(漢臣遣其參佐陳玠李侃侯㺹自曹南走書幣及予于順天書謂予曰子良不敏爰自束髮以良家子隸)
(軍籍轉戰南北將四十年馮藉先世積善之舊生還鄉國乃辛丑某月得用侯伯之服之禮展省墳墓考)
(之令甲諸仕及通貴廟與墓俱有碑應用螭首龜趺之制竊不自揆度思得文士之見信于人者譔述之)
(幾維張氏族出范陽其家于縣東仇家里者不知其昭穆矣自公曾大父甲而下皆隠德不耀大父臣)
(甫資禀高亮其夀八十有七怡然坐逝祖妣王氏李氏生子三人季諱珪純質有父風明昌壬子之夏)
(三水泛濫漂壊廬舍至于㐀隴亦為湮没珪與長女李乘船筏百計訪求僅得祖考遺骸于泥淖之下其)
(瀕于死者屢矣妣宋氏慈仁勤儉孝于舅姑生子二人長即公次曰子明仕為鄜州洛郊主簿母有前識)
(謂公材幹特達後當貴顯常戒之毋妄殺以仁愛為懷墓故在三水之陽懲創水禍改卜其陰乃在所居)
(之西南原見于辛丑新阡者特二世耳初大安兵興公以材選為軍中干夫長故予既論次其先德并)
(以公出處附之欲人知張氏所以起其宗者蓋如此)龍山趙氏新塋之碑(歲癸酉冬)
(十月先太師以王爵綂諸道兵長驅而南吾癸卯冬十月侯介于同官李稚川周才卿為予言趙氏世)
(居保塞以仕遷大梁五代末有諱匡穎者官至静江軍節度使兼桂州管内觀察使弟匡衡及八世孫襄)
(叠仕于宋皆至通顯金朝兵破大梁吾家例為兵所驅盡室北行至龍山遂占籍焉雖譜牒散亡而其見)
(于祖塋石誌者蓋如此振玉之曾大父坤隱田間致貲巨萬娶王氏生大父憲資倜儻好施予人多以急)
(難歸之娶馬氏生子八人吾父琳其第四子也幼出大家頗以裘馬自喜由大父而上皆葬鄉里振玉)
(之考妣兵亂中權厝縣西佛寺比避兵還而寺屋被焚遂失藁殯所在乃用故事卜于平棘縣西北鄉)
(蘇村里之南原為顯考衣冠之藏日者室人冀氏物故因從祔焉維遠祖自保塞遷大梁既無歲月可考)
(自大梁遷龍山則僅能志之今南原卜宅亦吾趙宗之大舉不勒之金石以昭示永久後世其謂我何誠)
(得吾子辱以文賜之為幸多矣敢再拜以請)下邳劉氏先德碑銘(下邳劉氏其先)
(世皆滄人自總管而上其世系名諱與其仕宦可知者凡四世高祖父諱辛仕金官至顯武將軍軍資庫)
(使符離縣尉升下邳令子二人長曰思誠次曰思謙業儒術有子二人曰元曰珍元早卒珍字子玉年)
(八十二以壽終配樂氏潘氏子二人曰榮曰顯其一早卒皆樂氏所出榮字德茂至元十一年正月卒)
(享年七十有六配邢氏子男二人長曰源承事郎樂安州判官娶徐氏子男二人曰某次即總管傑也娶)
(謝氏前卒繼娶郭氏靈壽縣尹敏之女子男七人自傑字漢卿自曾大父以上皆葬下邳巨山之陽)
(祖父以下皆葬益都今將補松楸之闕展拜掃之儀願得子之文刻之貞石乃為次第其世數事跡而)
(繫之以銘王鹿庵)彰德總管孫公先塋碑銘(公之曾大父某娶何氏四子慶)
(祐慶文慶元禄和慶元則公之大父也娶趙氏有婦德二子威平平早世威即公之考也年若干終于某)
(官杜氏年八十八下及五世孫疾公率其子拱振等諸孫謙諧諠等以聞然而公未老事業尚未既而)
(拱有才氣謙既能以世其業云予他日又可以考其淺深厚薄於此也劉夢吉)懷孟萬戸劉
公先塋碑銘(按顯曾祖考諱德安隠居不仕妣張氏楊氏顯祖考祁陽府君諱寶資幹竒偉)
(氣略過人鼎享年若干妣李氏楊氏姜氏顯考蒲陰府君諱世不避矢石竟被創而廢享年若干妣齊)
(氏張氏三世皆葬祁州蒲陰之北鄉百長原其家宗支則有圖列碑陰)龐氏墓道先德
碑銘(曾祖其次居十然以次推十曾外二伯曾則兄猶七人其下有季叔無耶昆弟耶從父從祖之)
(昆弟耶所不可知姑計是十家子孫將不百人而止咸盡于賊惟十曾一子祖府君諱智者存考府君)
(生六年當至元改明年巳丑夏五月二十有八日以卒年七十七考府君即墳喪之仲應亦卒仲温)
(以他求出異以九年戊辰十一月二十有七日卒年止四十七從葬先塋諸姑四人皆歸鄉人詠昆仲二)
(人合仲父季父子各四人為十人輅銀符由同提舉興州採木司主洺水簿卒子文抑文振詠子文括文)
(播承顔合諸父之子男十二人女十一人姚牧菴)鄒平賈氏昭先之碑(賈氏世為)
(濟南鄒平人祖諱某以敦斂自尚二子長諱某次諱某尚書君父也卒年六十四配王氏癸巳三月二)
(十日年七十卒二子曰馴致道君曰某以字顯監濱州税孝友有為四女長適王氏次李氏次叚氏次王)
(氏皆濟南盛族劉中菴)
賜碑名號之始
退朝錄云唐太宗自撰魏元成碑德宗亦撰叚秀實碑
本朝太宗撰中令趙公碑皇祐中王侍郎子融守
河中還乃以唐明皇所題裴耀卿額上之仁宗遂
御篆賜沂公碑曰旌賢
賜碑名號式
旌賢王沂公碑懷忠吕許公碑顯忠李忠武公
碑旌忠寇萊公碑全德元老王太尉碑教忠
積慶文潞公父洎碑親賢李侍郎用和碑褒親
齊國獻穆公主碑旌功曹襄悼碑崇儒丁文簡
碑舊覺晏元獻碑舊德張鄧公碑顯先積慶
趙中令子鼎昭碑旌忠懷德張侍中耆碑儒賢
高文莊碑思賢李相沆碑褒賢范文正公碑
旌忠元勲狄忠襄碑褒忠陳恭公碑清忠王武
恭碑純孝張文孝碑忠規德範宋元憲碑淳
德守正吕文穆碑大儒元老賈公碑
金石例卷二
