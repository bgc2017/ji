金石例詩文評類
提要
(臣)等謹案金石例十卷元潘昂霄撰昂霄字
景梁號蒼崖濟南人官至翰林侍讀學士謚
文僖是書乃至正五年昂霄子詡所刊一卷
至五卷述銘志之始凡品級塋墓羊虎德政
神道家廟賜碑之制一一詳考六卷至八卷
述唐韓愈所撰碑誌以為括例於家世宗族
職名妻子卒葬日月之類咸條列其文標為
程式九卷則襍論文體十卷則史院凡例也
昂霄是書既以金石例為名所述宜止於碑
誌而泛及襍文之格與起居注之式似乎不
倫又襟文之中其目載有郝伯常先生編類
金石八例蒼崖先生十五例二條皆有錄無
書九卷之末有䟦云右先生金石例皆取韓
文類輯以為例大略與徐秋山括例相去不
遠若再偹錄似為重複故止記其目于此然
則最後二卷其始必别自為編附之金石例
後後人刊板乃併為一書又知六卷至八卷
所謂韓文括例者皆全採徐氏之書非昂霄
所自撰矣其書述叙古制頗為典核雖所載
括例但舉韓愈之文未免舉一而廢百然明
以來金石之文往往不考古法漫無程式得
是書以為依據亦可謂尚有典型愈于率意
妄撰者多矣乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
金石例原序
金石例者蒼崖先生所述也凡碑碣之制始作之本銘
志之式辭義之要莫不放古以為凖以其可法於天下
後世故曰例而其所以為例者由先秦二漢暨唐宋諸
大儒皆因文之類以為例至夫節目之詳率祖韓愈氏
大書特書不一書彪分昈列其亦放乎春秋之例也與
甚矣先生有功于斯文也先生世居中州以文學鳴國
初士之為文者猶襲纖巧其氣萎薾不振先生患其久
而難變也乃述是書以授學者使其知古之為文如此
粲然畢舉如示諸掌故歷事六朝出入翰苑餘二十年
凡經指授者皆有法度朝野至今稱之至正四年春先
生之子敏中來為饒理官好賢下士文雅有父風其于
先生手澤尤加慎重以本之與於斯文也俾之次第而
讎校之刻之梓以永其傳嗟乎先生不以崇高自居而
加惠于後學敏中不以勢利相尚而盡力於遺書有子
如是先生為猶生矣後之人當知是書有功于斯文不
細也先生姓潘氏諱昂霄字景梁學者稱之曰蒼崖先
生官至翰林侍讀學士通奉大夫謚文僖有蒼崖類槁
若干卷云至正五年春三月鄱陽後學楊本序
聖人春秋褒貶著于筆削者謂之例國家政刑賞罰見
于制度者謂之例是皆以其可為法于天下後世也濟
南文僖潘公蒼崖先生取古昔碑碣鐘鼎之文提綱舉
要條分類聚定為十卷名曰金石例一卷至五卷則述
銘志之始而於貴賤品級塋墓羊虎德政神道家廟賜
碑之制度必辨焉六卷至八卷則述唐韓文括例而於
家世宗族職名妻子死葬月日之筆削特詳焉九卷則
先正格言十卷則史院凡例制度筆削于此又可以槩
見焉使世之孝子慈孫觀其制度之等則思得為而為
不得為而不為而于事親之道不至違禮矣觀其筆削
之旨則思孰為可傳孰不可傳而於揚名之道有以自
力矣是豈惟為文者之助于世教將重有補焉公之子
敏中來官于饒出是書以示余因得以觀夫公之篤意
斯文而又喜斯文之有賢子以傳也遂為之引至正乙
酉春三月望賜同進士出身將仕郎前慶元錄事鄱陽
後學傅貴全序
文章先體製而後論其工拙體製不明雖操觚弄翰于
當時猶不可况其勒于金石者乎陸士衡文賦論作文
體製大略可見由先秦以來迄于近代金石之所篆刻
具有體製好古博雅之士皆不可以不之考也然而自
上徂下貴賤有等名器亦因之而異數叙事紀實抑揚
予奪必當有所法自非類聚而通考之何以見之哉翰
林蒼崖先生潘公雄文博學為當世所推嘗歷攷古今
文辭提綱舉要萃為一編名曰金石例凡為文之榘度
制器之楷式開卷瞭然其用心亦勤矣公之子敏中寶
其手澤罔敢失墜宦游四方必載與俱其在番易復刊
是編以廣其傳且與吾黨共之噫公掌帝制司文衡其
所以藻餙太平者已無所不盡其忠敏中克承家學益
彰其親之美斯亦繼志述事之孝者乎忠孝萃于一門
文物昭于盛世使夫為人臣為人子皆有所矜式實有
功于名教豈特為文之助而已哉余故表而出之以冠
篇端云至正五年春三月饒州路儒學教授桐川後學
楊植翁序
三代無文人六經無文法儒者有是言也然春秋大義
數十以褒貶寓於一字之間傳者謂其發凡以言例皆
經國之常制周公之垂法諸稱書不書先書故書不言
不稱書曰之類皆所以起新舊發大義謂之變例至謂
發傳之體有三而為例之情有五然則謂無法可乎後
世之文莫重於金石蓋所以發潜德誅姦諛著當今示
方來者也如是而不知義例其不貽鳴吠之誚也幾希
翰林蒼崖潘先生動必稽古取先代碩儒所為文類而
集之題曰金石例視傳春秋者所言如合符節俾夫攷
古者知古人用意之所在而學古者有所矜式而不敢
肆其嘉惠斯文不其至乎至正丁亥予忝教番昜公之
子敏中為理官嘗屬郡士楊本端如緝其次第既巳刻
于家而公諸人學之賓師景陽吳君旭子謙吳君以牧
謂此書將歸中州則邦之人焉能一一而見之哉盍列
之學官以垂永久乃復加校正而夀諸梓於乎古人吾
不得而見之矣得見古文斯可矣明年戊子夏六月既
望廬陵王思明謹序
