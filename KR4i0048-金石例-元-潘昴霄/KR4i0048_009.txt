金石例卷九元潘昂霄撰
論古人文字有純疵
前輩作文各有入門處退之本孟子永叔亦祖孟子故
其講論純正少疵子厚明允集中皆自言其所得處
明允多自戰國策中來視子厚爲不純子瞻亦宗其
家學氣燄赫奕人多慕之然少純正要之自六經中
出則源深而流長人但見正大温粹不知其所養者
有本也此最當謹所習之始者不謹則末流可知
論作文法度
立本論前說備矣本者既立必學問充就而後識見造
詣凡見之議論言語者皆正大純粹如冠冕佩玉入
宗廟之中人自起敬學力既到體製亦不可不知如
記贊銘頌序䟦各有其體不知其體則喻人無容雖
有實行識者幾何人哉體製既熟一篇之中起頭結
尾繳換曲折轉折反覆照應關鎻綱目血脉其妙不
可以言盡要須助自得於古人
韓文公上李侍郎書云大之爲河海高之爲山嶽明之
爲日月幽之為鬼神纖之為珠璣華實變之為雷霆
風雨荅尉遲生書云本深而末茂形大而聲宏行峻
而言厲心醇而氣和昭晰者無疑優游者有餘上于
頔相公書云變化若雷霆浩汗若河漢正聲諧韶濩
勁氣沮金石凡皆形容文章之妙公實道胸中之自
得者
黃氏日抄韓文公與馮宿論文謂稱意者人以為怪下
筆令人慚則人以為好古文真何用於今以俟知者
知耳公殆矯其說以振起一世之庸庸者乎然歴數
百年至本朝歐陽公方能得公之文於殘弃而發撝
之否者終于湮没自歐陽公以來雖曰家藏而人誦
殆不過野人議璧隨和稱好及自執筆爲文鮮有不
與之背真知公之文者又幾何人哉愚嘗嘆息而為
之自警曰人誰不講孔孟之學至遇事則往往而違
其訓人誰不讀韓歐之文至執筆則往往而非其體
人莫不飲食鮮能知其味不心誠求之是真無益哉
荅劉正夫書論爲文譬之百物朝夕所見者人皆不注
視及覩其異者則衆觀之又謂用功深者其收名也
遠荅陳商書喻以齊王好竽而鼓以瑟所謂工于瑟
而不工于求齊合是兩書而觀之庸庸者不足以自
見怪怪者非所以諧俗公所告語雖各隨其病而藥
之功深一語則均所當務而根本之論乎
荅李翊書生之書辭甚高而其問何下而恭也能如是
誰不欲告生以其道道德之歸也有日矣况其外之
文乎抑愈所謂望孔子之門墻而不入于其宫者焉
足以知是且非也邪雖然不可不為生言之生所謂
立言者是也生所為者與所期者甚似而幾矣抑不
知生之志蘄勝于人而取于人耶將蘄至於古之立
言者邪蘄勝于人而取于人則固勝于人而可取于
人矣將蘄至于古之立言者則無望其速成無誘于
勢利養其根而竢其實加其膏而希其光根之茂者
其實遂膏之沃者其光曄仁義之人其言藹如也抑
又有難者愈之所為不自知其至猶未也雖然學之
二十餘年矣始者非三代兩漢之書不敢觀非聖人
之志不敢存處若亡行若遺儼乎其若思茫乎其若
迷當其取于心而注于手也惟陳言之務去戞戞乎
其難哉其觀于人不知其非笑之為非笑也如是者
亦有年猶不改然後識古書之正偽與雖正而不至
焉者昭昭然白黑分矣而務去之乃徐有得也當其
取于心而注于手也汩汩然來矣其觀于人也笑之
則以為善譽之則以為憂以其猶有人之說者存也
如是者亦有年然後浩乎其沛然矣吾又懼其雜也
迎而距之平心而察之其皆醇也然後肆焉雖然不
可以不養也行之乎仁義之途游之乎詩書之源無
迷其途無絶其源終吾身而已矣氣水也言浮物也
水大而物之浮者大小畢浮氣之與言猶是也氣盛
則言之短長與聲之高下者皆宜雖如是其敢自謂
幾于成乎雖幾于成其用于人也奚取焉雖然待用
于人者其肖于器邪用與舍屬諸人君子則不然處
心有道行已有方用則施諸人舍則傳諸其徒垂諸
文而為後世法如是者其亦足樂乎其無足樂也有
志乎古者希矣志乎古必遺乎今吾誠樂而悲之亟
稱其人所以勸之非敢褒其可褒而貶其可貶也問
于愈者多矣念生之言不志乎利聊相為言之(韓退之)
柳柳州荅韋中立書始吾幼且少為文章以辭為工及
長乃知文者以明道是固不苟為炳炳烺烺務采色
夸聲音而以為能也凡我所陳皆自謂近道而不知
道之果近乎遠乎吾子好道而可吾文或者其於道
不遠矣故吾每為文章未嘗敢以輕心掉之懼其剽
而不留也未嘗敢以怠心易之懼其弛而不嚴也未
嘗敢以昏氣出之懼其昧没而雜也未嘗敢以矜氣
作之懼其偃蹇而驕也抑之欲其奥揚之欲其明疎
之欲其通廉之欲其節激而發之欲其清固而存之
欲其重此吾所以羽翼夫道也本之書以求其質本
之詩以求其恒本之禮以求其宜本之春秋以求其
斷本之易以求其動此吾所以取道之原也參之穀
梁氏以厲其氣參之孟荀以暢其支參之莊老以肆
其端參之國語以博其趣參之離騷以致其幽參之
太史以著其㓗此吾所以旁推交通而以為之文也
凡若此者果是耶非耶有取乎抑其無取乎吾子幸
觀焉擇焉有餘以告焉苟亟來以廣是道子不有得
焉則我得矣(朱文公曰韓柳荅李翊韋中立書可見其用力處)
與友人論文書古今號文章為難足下知其所以難乎
非謂比興之不足恢拓之不遠鑚礪之不工頗僻之
不除也得之為難知之愈難耳苟或得其高朗探其
深賾雖有蕪敗則為日月之蝕也大圭之瑕也曷足
傷其明黜其寶哉且自孔氏以來兹道大闡家修人
勵刓精竭慮者幾千年矣其間耗費簡札役用心神
者其可數乎登文章之籙波及後代越不過數十人
耳其餘誰不欲爭裂綺繡互攀日月高視于萬物之
中雄峙于百代之下乎率皆縱臾而不克躑躅而不
進力䠞勢窮吞志而没故曰得之為難嗟乎道之顯
晦幸不幸繫焉談之辯訥升降繫焉鑒之頗正好惡
繫焉交之廣狹屈伸擊焉則彼卓然自得以奮其間
者合乎否乎是未可知也而又榮古虐今者比肩疊
跡大底生則不遇死而垂聲者衆焉揚雄没而法言
大興馬遷生而史記未振彼之二才且猶若是况乎
未甚聞著者哉固有文不傳于後祀聲遂絶于天下
者矣故曰知之愈難而為文之士亦多漁獵前作戕
賊文史抉其意抽其華置齒牙間遇事蠭起金聲玉
耀誑聾瞽之人徼一時之聲雖終淪棄而其奪朱亂
雅為害已甚是其所以難也(柳子厚)
蘇明允上歐陽公書孟子之文語約而意盡不為巉刻
斬絶之言而其鋒不可犯韓子之文如長江大河渾
浩流轉蚖鼉蛟龍萬怪惶惑而抑遏掩蔽不使自露
而人望見其淵然之光蒼然之色亦自畏避不敢廹
視
蘇子由曰太史公行天下周覧名山大川與燕趙間豪
俊交遊故其文疎宕頗有竒氣
韓愈以六經之文爲諸儒倡障隄末流反刓以樸剗偽
以真粹然一出于正刊落陳言横騖别驅汪洋大肆
無牴牾聖人者其原道原性師說數十篇皆奥衍宏
深與孟軻揚雄相表裏而佐佑六經云(本贊)
柳子厚之文雄深雅健似司馬子長崔蔡不足多也(本傳)
蘇子瞻曰歐陽公云晉無文章惟陶淵明歸去來辭余
亦謂唐無文章惟韓愈送李愿歸盤谷序
歐陽公文集序云歐陽子之學推韓愈孟子以達于孔
氏著禮樂仁義之實以合於大道其言簡而明信而
通引物連類折之于至理以服人心故天下翕然師
尊之自歐陽子出天下爭自濯磨以通經學古為高
以救時行道為賢以犯顔納諫為忠至嘉祐末號稱
多士歐陽子之功為多(蘇子瞻)
邵氏後錄云東坡中制科王荆公曰全類戰國文章故
荆公修英宗實錄謂明允有戰國縱横之學
東坡之文如長江大河一瀉千里至其渾浩流轉曲折
變化之妙則無復可以名狀蓋能文之士莫之能尚
也而尤長于指陳世事述叙民生疾苦方其年少氣
銳尚欲汛掃宿弊更張百度有賈太傅流涕漢庭之
風及既懲創王氏一意忠厚思與天下休息其言切
中民隱發越懇到使巖廊崇高之地如親見閭閻哀
痛之情有不能不惻然感動者真可垂訓萬世矣嗚
呼休哉(黃氏日抄)
蘇子瞻曰凡人作文須是筆頭上挽得數百鈞起凡
作文如行雲流水初無定質但常行于所當行常止
于不可不止文理自然情態横生
李漢老曰為文之法有筆力有筆路筆力到二十歲便
定後來長進只就上面添得些子筆路則常拈弄時
轉開拓不拓弄便荒廢
杜牧之曰文以意為主氣為輔以辭采為兵衛
李文饒曰譬諸日月雖終古常見而光景常新
朱文公曰古人作文多摹倣前人學之既久自然純熟
今人于韓文知其力去陳言之為工而不知其文從
字順之為貴
歐陽公曰為文有三多看多做多商量多(鶴山曰辭根于氣氣命于)
(志志立于學)
西山先生問𫝊公景仁以作文之法傅公曰長褏善舞
多財善賈子歸取古人書熟讀而精甄之則蔚乎其
春榮薰乎其蘭馥有日矣
平齋洪公曰古今萃于胸中造化運于筆下多讀多做
兩盡為勝
夏文莊曰美辭施于頌贊明文布于牋奏詔誥語重而
體宏歌詠言近而音遠
陸士衡曰謝朝華于已披啟夕秀于未振銘博約而
温潤箴頓挫而清壯頌優游以彬蔚要辭達而理
舉故無取乎冗長立片言以居要乃一篇之警策
雖衆辭之有條必待兹而效績
野處洪公曰文章有淵源有機杼有關鍵有本根用
其文如老農之用禾旦而漑中而芸深耕而熟耰之
吾文唐矣不兩漢若乎漢矣不三代若乎欿然自視
未能參于柳州吏部之奥則日引月長不至不止也
朱文公曰作文自有穩字古之能文者纔用便用著(宋景)
(文云人之屬文有穩當字弟初思之未至也)
李德裕文箴曰文之為物自然靈氣忽恍而來不思而
至杼軸得之澹而無味琢刻藻繪彌不足貴如彼璞
玉磨礱成器奢者為之錯以金翠美質既彫良寶斯
棄
朱文公曰前輩文有氣骨故其文壯今人只是于枝葉
上粉澤爾後山攜所作謁南豐因留欵語適作一
文字事多因託後山為之成數百言南豐曰大略也
好只是冗字多後山請改竄南豐取筆抹數處每抹
處連一兩行凡削去一二百字後山讀之則其意尤
全因歎服遂以為法
文心雕龍曰風骨乏采則鷙集翰林采乏風骨則雉竄
文囿若藻耀而高翔固文章鳴鳳也鎔冶經典之
範翔集子史之術洞曉情變曲昭文體然後能莩甲
新意雕畫竒辭才有天資學謹始習斵梓染絲功
在初化器成綵定難可翻移情者文之經辭者理
之緯才為盟主學為輔佐善為文者富于萬篇
貧于一字一字非少相避為難也(曾文昭曰文才出于天分可省學問)
(之半)
汪彦章謂傳自得曰今世綴文之士雖多往往昧于體
製獨吾子為得之不懈則古人可及也
論作文當取法經史造語
王景文曰文章根本皆在六經非惟義理也而機杼物
采規模制度無不俱備者張安國出考古圖其品百
二十有八曰是當為記于經乎何取景文曰宜用顧
命游廬山訖事將裒所歴序之曰何以景文曰當用
禹貢
叙事法禹貢顧命考工記其次左傳史記西漢書各物
當類編字面考究論事似賈誼董仲舒劉向
句法求之檀弓則音節響亮言語絢麗
銘辭贊頌不似風雅則俚而無足傳
詩當得風雅頌之旨趣因事感發性情之正騷選以下
宜取其體製唐律當學他格式嚴整至於淫豔乃所
當戒余教人作文先要令解其經蓋以所說之書使
之演文既是熟于義理就其中抑揚以得作文之法
此是求速化之術全章既能解釋則作疑義設疑以
問之以觀其見識若能因所問得其旨意則心地已
開見識已到然後斷史以觀其處事如此則作詩作
文無所不通矣良工之子必學為箕良冶之子必學
爲裘無與於弓冶教人者使之以歸其理此當與智
者道學者能如是用工他日悟其言之有味不然視
之為迂闊而近效亦終不可得矣
學文凡例
凡金石文例詳見前卷曰制曰誥曰詔曰表曰
露布曰檄曰箴曰銘曰記曰贊曰頌曰序曰䟦
皆文章之流也匪著其目則學者無所于攷用
列于後云
制式
門下(云云)具官某(云云)於戲(云云)可授某官主者
施行
擬制之始
唐虞至周皆曰命秦改命為制漢因之下書有四
而制書次焉(其文曰制詔三公)顔師古謂為制度之命唐
王言有七其三曰制書大除授用之學士初入院
試制書批荅共三篇(白居易入翰林以所試制加叚祐兵部尚書領涇州韓偓)
(試武臣受東川節度制)此試制之始也(舍人不試多自學士遷)制用四
六以便宣讀宋朝知制誥(元豐改中書舍人)召試中書而
後除不試號為異禮所以試者觀其敏也試制詔
三篇宰相俟納卷始上馬翌日進呈除目方下
擬制之式
制頭四句能包盡題意為佳(如所擬有檢校少保又有儀同三司又換)
(節又帶軍職又作帥四句中能包括盡此數件是也)若鋪排不盡則當擇題
中體面重者說其餘輕者於散語中說亦無害(輕者)
(如軍職三司是也)制起須用四六聯不可用七字制頭
四句四六一聯散語四句或六句(不須用聯)具官
名須于職官分紀尋替換字如尚書為中臺吏部
為選部禮部為儀曹似此類須每件尋兩三般蓋
臨時有聲律虚實之不同也郎曹以下不必記非
從官而記者止卿監司業制中散語不可四句
相似如兩句用之字則下兩句用以而字可也不
然則上兩句之字在第五字下兩句之字在第四
字亦可
西山先生曰制誥王言也貴乎典雅温潤用字不
可深僻造語不可尖新制詞三處最要用工一曰
破題要包盡題目而不麤露(首四句體貼)二曰叙新除
處欲其精當而忌語太繁(推原所為設官除授之意用古事為一聯尤好)
(如莫侍郎步軍制法黃帝之兵允賴為營之重資漢人之技莫如用步之強最妙)三曰戒
辭於戲而下是也用事欲其精切(須要古事或古語為聯切於本)
(題有丁寧告戒之意如𫝊景仁少保侍讀用說命周官周子及楊帥制用繫楫中流陳自明宗室觀)
(使制用袐書仙圖此等事既親切而造語妥貼是為可法)野處洪公贄所業書
曰昔丁文簡公未遇之日手其所為制誥一編贄
諸王公大人之門人見者皆非之丁獨毅然不顧
曰異日當有知我者其後直掖垣登玉堂以至政
地而昔日所為文始盡得施用有志者事之竟成
如此
倪正父曰文章以體製為先精工次之失其體製
雖浮聲切響抽黃對白極其精工不可謂之文矣
凡文皆然而王言尤不可以不知體製龍溪益公
號為得體製然其間猶有非君所以告臣人或得
以指其瑕者
朱文公曰范淳夫作冀王制云周尊公旦地居四
輔之先漢重王蒼位列三公之上及我仁祖加禮
荆王顧惟冲人敢後叔父自然平正典重彼工于
四六者却不能及
李公父欲應詞科西山指竹夫人戲曰試為進封
制可乎公父末聯云保抱攜持朕不安丙夜之枕
輾轉反側爾尚形四方之風西山稱賞
王器之京東淮東宣撫制戒詞云㳂于江而達泗
朕方恢禹之九州率彼浦以省徐爾尚勉周之三
事
迂齋樓公曰經句對經句如在武丁時作召公考
惟汝一德于今三年天維顯思民亦勞止有能奮
庸爰立作相經營四方飲御諸友之類固是天造
地設若萬人留田對三事就緒雖以史句對經句
緣有氣勢所以不覺
北海督府訓詞尤為宏偉有曰盡長江表裏之封
悉歸經略舉宿將王侯之貴咸聽指揮
李漢老曰張樂全高簡純粹王禹玉温潤典裁元
厚之精麗穩密蘇東坡雄深秀偉皆制詞之傑然
者
誥式
勅(云云)具官某(云云)可特授某官二人以上同制
則于詞前先列除官人具銜姓名可特授某官于
勅下便云某官某等末云可依前件(侍從以上用聯詞餘官云)
(勅具官某云云爾云云)
擬誥之始
誥告也其原起于湯誥周官大祝六辭三曰誥士
師五戒二曰誥成王封康叔唐叔命以康誥唐誥
漢元狩六年立三子為王初作誥唐白居易集翰
林曰翰林制誥中書曰中書制誥蓋内外命書之
别宋朝西掖初除試誥而命題亦曰制
擬誥之式
東坡制詞有議論荆公南豐外制佳(王子發曰南豐本法意原)
(職守而為之訓勅人人不同咸有新趣衍裕雅重自成一家胡致堂曰辭貴簡嚴體歸典重)
周益公曰韓退之崔羣戸部侍郎制初云地官之
職邦教是先末云選賢與能于今惟重擇才經賦
自古尤難凡命版曹何嘗不主理財惟退之先及
邦教而以經賦二字終之深合經旨(唐錢翊曰體正而有倫詞)
(約而居要終始明白所以為誥)
詔式
勅門下(或云勅某等)故兹詔示(奬諭誡諭撫諭隨題改之)想宜知悉
擬詔之始
周官御史掌贊書注云若今尚書作詔文秦改令
為詔漢下書有四三曰詔書(其文曰告某官)四曰誡勅(其文)
(曰有詔勅某官)唐貞觀末張昌齡召見試息兵詔此試詔
之始也其後學士試批荅宋朝西掖初除試詔紹
聖試格止曰誡諭如近體試論風俗或百官之類
紹興改為詔(唐封敖作慰邊將詔曰傷居爾體痛在朕躬賜李德裕制曰謀皆予同言)
(不他惑李德裕草詔賜王元逵何宏敬曰勿為子孫之謀欲存輔車之勢皆切中事情宋朝錢若水)
(草賜趙保忠詔曰不斬繼遷存狡兔之三窟潜疑光嗣持首鼠之兩端汪彦章草賜高麗詔曰壞晉)
(館以納車庶無後悔閉漢關而謝質非用前規)
擬詔之式
東萊先生曰詔書或用散文或用四六皆得唯四
六者下語須渾全不可如表求新竒之對而失大
體但觀前人詔自可見
散文當以西漢詔為根本次則王岐公荆公曾子
開詔熟觀然後約以今時格式不然則似今時文
策題矣兩漢詔中語如吏獨安取此皆秉德以陪
朕之類當勾抹出規倣之(李漢老曰兩漢詔令温厚雅馴或人主自親其)
(文體周益公曰荅皇子詔用鄉字非是前輩知則不然其他或汝或王或公皆當有别)
吳兹與唐叔羲詔皆得體
西山先生曰王言之體當以書之誥誓命為祖而
參以兩漢詔册(朱文公曰三代詞誥誓命皆根源學問敷陳義理)
兩漢詔令辭氣藹然深厚爾雅可為代言之法(南豐)
(曰漢詔令典正謹嚴尚為近古唐常衮楊炎元稹之屬號能為訓詞其文未有遠過人者朱文公)
(曰國初文章皆嚴重老成嘉祐以前文雖拙而詞謹重所以風俗淳厚)
表式
賀
臣某言(或云臣某等言)恭覩(守臣表云恭聞)某月日(云云)者(祥瑞表云)
(伏覩太史局奏云云者云守臣表云伏覩都進奏院報云者)云云(臣)某懽忭懽
忭頓首頓首竊以云云恭惟皇帝陛下(云云臣云)
(云臣)無任瞻天望聖激切屏營之至謹奉表稱賀
以聞(臣)某懽忭懽忭頓首頓首謹言
年月日具官(臣)姓某上表
謝
(臣)某言伏蒙聖恩(云云)者(謝除授云伏奉告命授臣某官職者)云云
(臣)某惶懼惶懼頓首頓首竊以(云云此叚或云伏念臣云云茲)
(蓋恭遇)皇帝陛下(云云臣云云臣)無任感天荷聖激
切屏營之至謹奉表稱謝以聞(進謝恩詩云謹恪齋沭撰成謝恩詩)
(隨表上進以聞)臣某惶懼惶懼頓首頓首謹言
進書進貢陳請
(臣)某言(云云臣)某惶懼惶懼頓首頓首(云云進國史等云)
(恭以某宗皇帝云云餘用竊以云云)恭惟皇帝陛下(云云臣云云臣)
無任瞻天望聖激切屏營之至(陳請表云臣某等無任祈天俟命云)
(云)所有某書若干卷册謹隨表上進以聞(進詩云恭和御)
(製詩之類表進貢云某陳某物云云陳請云謹奉表請以聞)臣某惶懼惶懼
頓首頓首謹言(代宰臣以下陳請表如請御正殿之類中謝後或云竊以云云或云)
(恭惟皇帝陛下云云末云伏望皇帝陛下云云)
擬表之始
表明也標也標著事序使之明白三王以前謂之
敷奏秦改為表漢羣臣書四品三曰表(不需頭上言臣某言)
(下言誠惶誠恐頓首頓首左方下附曰某官臣甲乙上)陽嘉元年左雄言孝
廉先詣公府文吏課牋奏又胡廣以孝廉試章奏
然則章奏試士其始此歟唐顯慶四年進士試關
内父老迎駕表開元二十六年西京試擬孔融薦
禰衡表則進士亦試表
擬表之式
東萊先生曰表中謝後當說竊以各隨題意如代
樞密使謝賜玉帶表云竊以裴度視師服章武通
天之賞衛公戡難拜文皇于闐之珍(視師戡難俱見樞臣之意)
(非泛泛引用此)如謝賜御書周易尚書表云竊以法始四
營莫辨乎易文兼五典皆聚此書是也或用事或
不用事亦無定格如進實錄寶訓表中謝後當說
恭以某宗皇帝(云云)頌德(不用竊以)羅疇老代高麗修
貢表全篇皆穩其間一聯云地瀕日出每輸傾藿
之心天闊露零亦被蓼蕭之澤二事人用之極熟
此聯稍變言語遂為佳句大抵用事當如此不然
則泛濫雷同矣其斷句云矢來肅慎用昭遠慕之
誠弓掛扶桑永荷誕敷之德亦好
大抵表文以簡㓗精緻為先用事不要深僻造語
不可尖新鋪叙不要繁冗此表之大綱也
誠齋楊公曰有用古人全語而雅馴妥貼如已出
者介甫賀册妃表云關睢之求淑女無險詖私謁
之心鷄鳴之思賢妃有警戒相成之道
四六有作流麗語者須典而不浮汪彦章賀神降
萬歲山表云恍若壺天金成宫闕浩如玉海虹貫
山川有作華潤語而重大者最不多得曾子固云
鉤陳太微星緯咸若崑崙渤海波濤不驚
露布式
尚書兵部(晉曰尚書五兵臺隋唐方曰兵部二唐龍朔二年曰中司戎天寶十載)
(曰尚書武部舊至德二載復)臣某言臣聞(云云)恭惟皇帝陛下
(云云)臣等(云云)臣無任慶快激切屏營之至(唐露布云)
(不勝慶快之至或云無任慶躍之至)謹遣(或云謹差)某官奉露布以聞
擬露布之始
露布之名始于漢按光武紀注漢制度曰制詔三
公皆璽封尚書令印重封露布州郡祭祀志注引
東觀書有司奏孝順號露布奏可又鮑昱詣尚書
封胡降檄曰故事通官文書不著姓又當司徒露
布李雲露布上書注謂不封也魏改元景初詔曰
司徒露布咸使聞知蜀漢建興五年春伐魏詔曰
丞相某露布天下此皆非將帥獻捷所用通典云
後魏攻戰克捷欲天下聞知乃書帛建于漆竿上
名為露布自此始也(彭城王勰曰露布者布于四海露之耳目)王肅獲
賊二三皆為露布韓顯宗有高曳長縑虚張功捷
之譏孝文稱傅修期下馬作露布齊神武破芒山
軍為露布杜弼即書絹不起草唐制下之通上其
制有六三曰露布兵部侍郎奉以奏聞集羣官東
朝堂中書令宣布(隋開皇中撰宣露布禮)張昌齡為崑丘道
記室平龜茲露布為士所稱于公異為招討府掌
書記朱泚平露布曰臣既肅清宫禁祗奉寢園鐘
簴不移廟貎如故德宗咨嘆焉(薛收為露布或馬上占辭封常清于)
(幕下潜作捷布)東晉未有露布隆興初以晉破苻堅命題
似有可疑然文章緣起曰漢賈洪為馬超伐曹操
作而魏志注謂虞松從司馬宣王征遼東及破賊
作露布隋志有魏武帝露布文九卷世說云桓温
北征令袁宏倚馬前作露布手不輟筆俄成七紙
則魏晉已有之當考(宋書云楊文德建露板馳告朝廷文心雕龍曰露布者蓋)
(露板不封布諸視聽也)宋朝王元之擬李靖平突厥露布此
擬題之始歟
擬露布之式
東萊先生曰頭四句後再用兩句散語須便用兩
事如蠻夷則用前代伐蠻夷之事盗賊則用前代
伐僣亂之事
尚書兵部(臣)某等言(主帥名)臣聞(說伐叛之意)恭惟尊號
皇帝陛下(頌德更說四方向化此賊獨拒命)某賊(須極罵之須說當時罪)臣
某等(說受成攻伐)某賊(說當時拒賊次第)臣等(說攻討次第說擒賊得地)斯
皆(歸善之意)臣(云云)末用一聯結
西山先生曰露布貴奮發雄壯少麤無害不然則
與賀勝捷表無異矣
翟公巽作擒賊露布曰不以賊遺君父已殄凶殘
凡克敵示子孫毋忘勲伐
張燕公平契丹露布曰山川積雨盡消胡騎之塵
草木長風咸有王師之氣
王元之擬李靖露布叙頡利求降且復謀竄曰穽
中餓虎暫為掉尾之求鞲上饑鷹終有背人之意
檄式
某年某月日某官某告某處(或曰移某郡)蓋聞(云云)末
云檄到如章書不盡意(或云兹言不欺其聽無惑或云兹言不爽其聽無違)
(故為檄委曲檄到其善詳所處如津令或云檄到宣告咸使聞知)司馬長卿喻蜀
檄(首云告巴蜀太守末云檄到亟下縣道使咸喻陛下意無忽)陳孔彰為袁紹
檄豫州(首云左將軍領豫州刺史郡國相守)蓋聞(云云)司空曹操(云)
(云)幕府(云云)廣宣恩信班揚符賞布告天下(云云)
如律令檄吳將校部曲文(首云年月朔日守尚書令彧告江東諸將)
(校部曲及孫權宗親中外)蓋聞(云云)故令往募爵賞科條如左
檄到詳思至言如詔律令鍾士季檄蜀文(末云各其)
(宣布咸使聞知)宋告司兖二州(末云幸加三思詳擇利害又尚書符征南府末云文)
(書千里驛行)
擬檄之始
檄軍書也祭公謀父所謂威責之令文告之辭東
萊先生曰晉侯使吕相絶秦檄書始于此然春秋
之世鄭子家使執訊與書以告趙宣子晉之邊吏
責鄭王使詹伯辭于晉王子朝使告諸侯皆未有
檄之名戰國時張儀為檄告楚相其名始見(魯仲連為)
(書約矢遺燕將秦尉佗移檄蒯通說范陽令曰傳檄而千里定韓信曰三秦可傳檄而定)漢有
羽檄(顔師古曰檄以木簡為書長尺二寸有急加鳥羽示速也急就篇注檄以木為之長二尺)
(說丈亦云二尺書李左車曰奉咫尺之書)自相如之後檄書見史策者
不可勝紀揚雄曰軍旅之際飛書馳檄用枚臯謂
其為文敏速也唐以前不用四六周益公擬漢河
西大將軍諭隗囂倪正父擬晉奮威將軍豫州刺
史諭中原豪傑皆用四六然散文為得體如東萊
漢使喻莎車諸國是也(釋文曰檄激也文心雕龍曰檄皦也宣布于外皦然)
(明白)
擬檄之式
劉勰文心雕龍曰祭公謀父稱文告之辭即檄之
本原戰國始稱為檄凡檄之大體或述此休明或
叙彼苛虐指天時審人事筭強弱角權勢標蓍龜
于前代垂鞶鑑于已然譎詭以馳旨煒曄以騰說
故植義颺辭務在剛健插羽以示迅不可使辭緩
露板以宣衆不可使義隱必事昭而理辯氣盛而
辭斷此其要也(册府元龜序曰暴揚過惡張皇威武使忠義奮發而邪謀沮壞諭去)
(就之理陳逆順之状俾之改圖易轍轉祸為福誕告士民使知不獲已而用兵非無名而黷武)
東萊先生曰檄書頭說某官告某將士蓋聞(說討叛招攜之)
(意)說一叚(云云)惟爾某處將士(說為賊狗脅而不能自歸及略說賊)
(之罪)幕府(說受命討賊甲兵之盛叙當時形勢賊將欲滅須自歸意)主上(說有過人大度)
(之意開其自新之路)末以歸附則有厚賞怙終則有顯戮自
擇禍福結之(末云凡所賞科其如令甲周益公擬諭隗囂檄云若吳芮效忠世裂長沙)
(之壤田横亡命身貽海島之羞顧逆順之灼分惟智愚之審擇)西山先生曰檄露
布乃軍中文字檄貴鋪陳利害感動人心所業
檄題欲出唐大將軍河南招慰使傳州縣檄出題
出夏侯端傳乃高祖創業之初非因兵興盗起稍
覺氣象佳但所疑者一慰字耳漢以前無檄六
朝以來未有露布編題之初須要知此漢檄不須
四六如司馬相如喻蜀檄之類漢無四六之文故
也(晉檄亦用散文如袁豹伐蜀檄之類畋隋唐以來方用四六如祖君彦駱賓王檄鄭移檄藩)
(鎮)
柳子厚伐黃賊牒云徵側之勇冠一方竟就伏波
之戮吕嘉之威行五嶺終摧下瀨之師嗟此陋微
自貽擒滅
李克曰檄不切厲則敵心陵言不誇壯則軍容弱
箴式
序(云云)箴辭用韻語末云敢告(云云如揚雄百官九州箴之類)
(箴銘贊頌並逐句空字)
擬箴之始
箴者諫誨之辭若箴之療疾故名箴(盤庚無伏小人之攸箴庭)
(燎因以箴之召公曰師箴師曠曰工誦箴諫)文心雕龍曰夏商二箴餘
句頗存夏箴見于周書文傳篇商箴見于吕氏春
秋名類篇(又謹聽篇有周箴)周辛甲為太史命百官官箴
王闕虞人掌獵為箴漢揚雄擬其體為十二州二
十五官箴後之作者咸依倣焉隋杜正藏舉秀才
擬匠人箴擬題肇于此唐進士亦或試箴(顯慶四年試貢)
(士箴開元十四年考功箴廣德二年轅門箴建中三年學官箴)
周虞人箴芒芒禹迹畫為九州經啟九道民有寢
廟獸有茂草各有攸處德用不擾在帝夷羿冐于
原獸忘其國恤而思其麀牡武不可重用不恢于
夏家獸人司原敢告僕夫(告僕夫不敢斥尊)
擬箴之式
東萊先生曰凡作箴須用官箴王闕之意各以其
官所掌而為箴辭如司隸校尉箴當說司隸箴人
君振紀綱非謂使司隸振紀綱也如廷尉箴當說
人君謹刑罰非謂廷尉謹刑罰也
箴尾須依虞箴獸人司原敢告僕夫之類(止是隨題目改)
(如上林清臺箴則云史臣司天宗正箴則云宗臣司族廷尉云官臣司刑司隸校尉云官臣司直太)
(常云禮臣司典其下句敢告隨韻改之大抵如敢告&KR0591;御敢告僕夫之類是也)
西山先生曰箴銘贊頌雖均韻語然體各不同箴
乃規諷之文貴乎有警戒切劘之意詩庭燎沔水
等篇左氏虞人箴揚子雲百官箴(古文苑)張茂先女
史箴白居易續虞人箴柳公綽太醫箴王元之端
拱箴文粹中諸箴時時反復熟誦便知體式
箴者下規上之辭須有古人風諫之意惟官名可
以命題所謂百官箴王闕各因其職以諷諫如出
周保章箴則當以敬天為說其他皆然又有非官
名而出箴者(若宣室上林清臺之類)亦當引從規諷上立說
東萊先生考工令箴監于太宗罷露臺役一言興
邦萬杵咸息監于中宗肅然齋居器械技巧圭黍
莫誣(就用漢事可以為式)
胡廣百官箴叙曰箴諫之興所由尚矣聖君求之
于下忠臣納之于上故虞書曰予違汝弼汝無面
從退有後言墨子著書稱夏箴之辭(文心雕龍曰揚雄稽古始)
(範虞箴卿尹州牧二十五篇及崔胡補綴總稱百官所謂追清風于前古舉辛甲于後代)
銘式
序(云云)銘詩用韻語(諸墓銘式已見前卷此所紀宫室器用等皆有銘文例不)
(可略也如張孟陽劍閣銘柳宗元塗山銘之類)
擬銘之始
銘始于黃帝漢藝文志道家有黃帝銘六篇(應劭曰盤)
(盂諸書黃帝史孔甲所作銘也)禹銘筍簴湯銘于盤(銘者名也因其器名書以)
(為戒也)武王聞丹書之言為銘十六臧武仲曰夫銘
天子令德諸侯言時計功大夫稱伐文心雕龍曰
夏鑄九鼎周勒楛矢令德之事也吕望銘昆吾仲
山鏤庸器計功之義也魏顆景鍾孔悝衛鼎稱伐
之類也蔡邕銘論曰德非此族不在銘典詩傳曰
作器能銘可以為大夫考工記嘉量有銘文選序
曰銘則序事清潤陸倕石闕漏刻二銘皆有序張
載劍閣銘末云勒銘山阿敢告梁益則寓警戒之
旨隋杜正元舉秀才擬燕然山劍閣銘杜正藏擬
弓銘唐崔渙還調吏部侍郎嚴挺之施特榻試彛
尊銘謂曰子清廟器故以題相命建中三年進士
别頭試欹器銘興元元年朱干銘則以銘試士尚
矣
擬銘之式
文心雕龍曰箴貴確切銘貴宏潤事必覈以辨文
必簡而深
朱文公曰武王諸銘有切題者如鑑銘是也亦有
不可曉者古人只是述戒懼之意隨所在寫以自
儆今人為銘要就此物上說得親切如湯盤銘之
類
擬記之始
記者記事之文也西山先生曰禹貢武成金縢顧
命記之屬似之文選止有奏記而無此體古文苑
載後漢樊毅修西嶽廟記其末有銘亦碑文之類
至唐始盛獨孤及風后八陣圖記後擬題倣之
擬記之式
凡作文字先要知格律次要立意次要語贍所謂
格律但熟考總類可也所謂立意如學記泛說尚
文是無意也須就題立意方為親切柳子厚柳州
學記說仲尼之道與王化遠邇此兩句便見嶺外
立學不可移于中州學校也所謂語贍如韓退之
南海神廟文乾端坤倪軒豁呈露一叚老蘇兄渙
字序說風水一叚是也雖欲語贍而不可太長(謂專)
(事言語)不可近俗不可多用難字(熟看韓柳歐蘇先見文字體式然後)
(徧攷古人用意下句處)
又須作一册編體製轉換處不拘古文與今文大
略編之如喜雨亭記亭以雨名志喜也柳文宣王
廟碑仲尼之道與王化遠邇似此之類此作記起
頭體製也歐公真州發運園記中間一節此記中
間鋪叙體製也柳萬石亭記附零陵故事之類此
記末後體製也
記序以簡重嚴整為主而忌堆疊窒塞以清新華
潤為工而忌浮靡纖麗(文心雕龍曰思贍者善敷才覈者善剛善剛者字去)
(而意留善敷者辭殊而義顯字剛而意缺則短辭覈而言重則蕪綜學在博取事貴約)
朱文公曰記文當考歐曾遺法科簡刮摩使清明
峻潔之中自有雍容俯仰之態(又曰歐文敷腴温潤南豐文峻潔坡)
(文雄健道水心曰如歐公吉州學豐樂亭南豐擬峴臺山亭荆公信州興造桂州修城記)
張文潜曰文人好竒者或為缺句斷章使脉理不
屬又取古人訓詁希于見聞者衣被而說合之反
覆咀嚼卒亦無有此最文之陋也(石林曰今世文章只是用换字)
(減字法)
張伯玉吳郡六經閣記云六經閣諸子百家皆在
焉不書尊經也
元祐中新作御史臺詔曾子開為記其略曰責人
非難責已為難(云云)惟其不難于責已則施于責
人能稱其任矣苟異于是得無餒于中哉世以為
名言
贊式(頌說附後)
序(云云)贊曰(云云)
擬贊之始
贊者贊美贊述之辭文選序曰圖像則贊興文章
緣起曰司馬相如作荆軻贊班史以論為贊范曄
更以韻語(隋志曰後漢魯廬江有名德先賢之贊蜀楊戲著季漢輔臣贊漢明帝殿閣)
(畫陳思王為贊)夏侯湛東方朔畫贊序(云云)乃作頌焉其
辭曰(云云)袁宏三國名臣序贊序(云云)故復撰序
所懷以為之贊(云云)先序後贊與今體相類唐建
中二年進士以箴論表贊代詩賦此試贊之始中
興書目云顧雲鳳策聯華三卷有補十八學士寫
真像贊安西都護府重築碎葉城碑皆因舊事而
作
擬贊之式
西山先生曰贊頌皆韻語體式類相似贊者贊美
之辭頌者形容功德然頌比于贊尤貴贍麗宏肆
(須鋪張揚厲以典雅豐縟為貴)昌黎聖德詩徂徠慶歴頌此正格
也其用事造語最忌塵俗須讀熟三百篇博觀司
馬相如揚雄諸賦與夫漢郊祀歌文選所載二京
三都七啟七發之類及韓柳文韻語文字則筆下
自然豐腴矣
頌式
序(云云)頌曰(云云如韓愈元和聖德詩柳宗元平淮夷雅之類)
擬頌之始
詩有六義六曰頌莊子曰黃帝張咸池之樂有猋
氏為頌文心雕龍曰帝嚳之世咸墨為頌以歌九
韶商周及魯皆有頌所以游揚德業褒讃成功隋
杜正元舉秀才擬聖主得賢臣頌唐開元十一年
進士試黃龍頌十五年試積翠宫甘露頌宋朝淳
化三年楊億于學士院試舒州進甘露頌遂賜及
第則試頌尚矣宋書曰鮑照為河清頌其序甚工
頌詩有序亦不可略也(有終篇同韻者如元和聖德詩有四句換韻者如平)
(淮西碑箴銘贊倣此)
擬頌之式
文心雕龍曰擬清廟範駉那崔瑗文學蔡邕樊渠
並致美于序而簡約乎篇取鎔經意自鑄偉辭
又曰賈誼枚乘兩句輙易劉歆桓譚百句不遷亦各
有其志也昔魏武論詩嫌于積韵而善于貿代陸雲
亦稱四句轉韵以四句為佳(金樓子曰班固碩學尚云贊頌相似)
序式
末云(故其贈行不以頌而以規官作送某序某公於是作歌詩以美之命屬咸作之命序)
(之於是登第而歸將榮于其鄉也能無說乎贈慶復人之將蒙其休澤也于是乎言故有以童)
(子其工乎詩者歌以係之其于其别申以問之書于行姑與之飲酒于行姑以是贈之)
(以為荆潭唱和詩序行酒壺既傾序以識别贈於是相屬為詩以道其云於是咸賦詩以之)
(各重生之還者皆為詩某最故故又為序云詩遂為歌詩六韻退某為之序云皆相勉為以)
(推大之而屬余為序繫俾余題其首序也載之遂述其制作之所詣以于後於其其)
(末云於某直而甚文樂君之道作詩以言余猶某也故是乎序焉故為詩以重其去而使余為)
(序繫故詩而序云遂之而重以序)(其道美矣故余繼之以辭重于其往也故賞以酒肉而)
(之以辭之行哉行哉言止是而已序獻之酒賦之詩而歌坐者從而和之既和而之於是編)
(其餞詩若干篇紀于末簡以貺行李遂抗手而别以吾子見私於僕而又重其去故竊言而書之)
(而密授馬不于將行而問以言敢以變君之志之余用是得繫其說以告于他好事者故為)
(言其於其辭而去也則書以畀之故于去不可以不告也柳子厚)
擬序之始
序者序典籍之所以作也文選始于詩序而書序
左傳序次之
擬序之式
東萊先生曰作記序若要起頭省力且就題說起
謂如太宗金鑑書序則便說太宗皇帝(云云)說鑑
治亂賢不肖之意如花萼相輝樓記則便說唐玄
宗明皇帝(云云)說兄弟友悌之意不可泛說功德
須便入題意
書目有異同者如南豐戰國策目錄序末云此書
有高誘注者二十一篇或云三十二篇崇文總目
存者八篇今存者十篇云
卷數有序于首者如唐開元禮序云明皇帝之十
四年云云為開元禮一百五十卷是也有序于末
者如唐大衍歴序云其書有歴衍七篇歴議十篇
略例一篇云是也
夫序由詩書左傳有序故說者謂序典籍之所以
作大抵序以善序事理為上如後世贈送燕集等
作隨事以序其實觀古人制作其體式可概見矣
諸䟦
䟦者隨題以贊語于後者也或前有序引當掇其
有關大體者立論以表章之須要明白簡嚴不可
墮人窠臼古人䟦語不多見至宋始盛觀歐蘇曾
王諸作則可知矣
郝伯常先生編類金石八例
世系名字始起
建功立事年壽薨卒
殯葬銘辭
蒼崖先生十五例
入作造端名字族姓鄉貫
世次先德文學藝能仕進歴官
政迹功德享年卒葬生娶嫁女
總述行迹作碑誌銘辭
孤弱祠廟原始立廟祠祭
右先生金石例皆取韓文類緝以為例大略與
徐秋山括例相去不遠若再備錄似為重複故
止記其目于此云
金石例卷九
