迦陵詞全集卷十七
宜興陳維崧其年著
和州戴本孝務旃維岳緯雲
涇陽任璣訒庵宗石子萬
宛平米漢雯紫來男履端
崑山葉澤森蕃久姪賜薛
三姝媚
寄遠用梅溪詞韻
柳線吹碧瓦記纔傾别酒泪同鉛灑低拍蕭娘等吳楓紅
了再來簾下詎料而今折挫煞游梁司馬辜負伊家蟢上
瓊簪麝湮綃&KR1651;况是關河旅夜數長短更聲甚時方罷
斜壓紅裯曾化爲蝴蝶此歡無價恰又平明好夢與釭花
都謝擬倩錦箋論恨懨懨難寫
紀半塘所見同緯雲弟次山姪用湘瑟詞韻
重來偏寂寂筭疎闌輕塵粉纖曾拭兩兩雛鬟記茜衫小
露水邊門側弄影凝粧誰耐理綉床刀尺閒盻山塘細犢
金輿往來得得再向橋陰繫席只半艇烟昏千簷雨滴
此際蘭閨定雙擁金鳬換吹鈿笛眼底吳娃枉自詡嬌紅
膩白其奈又經過處斷無消息
萬年懽
贈宋子猶先生七十次朱致一原韻
碧海靑天歎横江下瀨樓櫓非昨貝闕龍堂彈指綃宫乾
却槍臥綠沉休拓任半世鳳飄鸞泊閒排纂世史長編朱
黃細界疆索菰蘆景略誰知向窗前諷唄肆上丸藥老
興淋漓一笑人間輕薄身亦北山猿鶴只一語臨風相託
囑渭水好把綸竿藏舟且付春壑
壽毛卓人
猿鶴相聞說先生今歲正滿花甲又值秋晴門外金風颯
颯鶴背朝元薄醉笑人世滄桑一霎游仙倦暫溷紅塵何
妨傭保相雜當初竹林贈答記分携阮屐争荷伶&KR1257;詎
料栖烏别後繞枝三匝誰識開元舊事只除是碧簫紅蠟
君須醉莫負黃花糟床琥珀新壓
解語花
咏美人捧茶和王元美韻
蕃馬屏風雛鶯庭院竹下茶聲細粧樓小倚闌干外汲取
春流淺試乳花銀蕊烟裊上綠鬟千縷溜横波鑪火初紅
儘帶嬌憨意捧處輕搖蟬髻問阿誰年少消受纖指珠
鮮玉脆語笑處故惹檀郎驚起沉香亭婢只領略凝酥佳
麗怎如伊生小江南偏解旗槍味
咏美人捧觴和王元美韻
楚天卵色吳地鶯聲惹得愁千斛春衣慢贖且泥他粉白
斟來蟻綠蓮鈎小蹙行過了銀屏六曲軃烟鬟縹色杯輕
帳裡圍頽玉笑顫流蘇影簇怪佯酲不醒罸依金谷玉
郞低囑沉醉也休作難人題目芳心暗逐羡杯底鴛鴦同
宿趁花酣雙抱紅篝圖取春眠足
吳靜安姑丈堂中閩蘭盛開約同人過賞時有二
校書在座
玉堂窈窕珍簟虛無細壓眞珠榨蘿陰石罅隨風皺一帶
廻廊曲榭暗中香瀉列翠盎輕扶紅架羡高情楚畹湘潭
助幽人消夏萬朵珠承雪亞更花邊淺立人比姑射髩
蟬低卸微嗅處不數海天冰麝裛來盈把總罨住竹房茶
舍倩繁絃併鼓猗蘭將晩凉亂惹
鳴高弟昔年曾與一年少爲狎游昨偶遇市上而
此年少巳不復相識歸而悵然因記昔年都下
緯雲弟曾宿一北里某家明日拉余曁魯望跡
之而此伎驚問誰何亦漫不相記憶與此事絶
相類因作此詞用調鳴高他日緯雲見此定復
一軒渠也
柳花似夢鶯語初圓人遇章臺下舊愁縈惹記曾與宛轉
風軒水榭金丸抛灑佯不認隔年司馬恨無情惆悵歸來
擬碎揉花打因記杜陵元夜有春衣醉宿肌沾冰麝重
來繫馬誰提起昨夜月中私話揚州夢假煩寄語嬉游小
謝任盈盈露井倡桃向粉箋休寫
渡江雲
江南憶同雲臣和蘧庵先生韻
江豚翻碧浪憑高極望折戟半沉沙鷄籠山下路記得鳳
城數十萬人家貂蟬掩映鐘山翠叠鼓鳴笳更參差靑溪
紅板從古說繁華堪嗟齊臺梁苑殘月微風剩頽墻敗
瓦祗蒼凉半林楓槲四壁龍蛇幾番夜向寒潮泊空城下
浪打蒹葭靑衫濕隔船同訴天涯
揚州感舊追悼西樵荔裳伯籲介夫諸先生并懷
阮亭豹人穆倩定九舟次無言諸公
揚州何限好無情江水送去渺天涯風流推宋玉更有烏
衣門第舊瑯琊珠簾壁月賓徒盛多少繁華記當年水樓
烟郭滿地采蓮娃傷嗟一城畫鼓兩岸紅燈共萬家鴛
瓦都付與風彫菰米浪打蘋花牧之巳老靑樓換重經過
帽側簷斜風定處隔江隱隱琵琶
送葉道子之任臨淸守府
一鞭飛錦繖鳳城南去紅杏着花初建牙男子事千騎東
方送爾上頭居碧油幢捲碾輕車小獵平蕪風流甚茸茸
綠草淺映綉蝥弧愁予庾郞善賦江令工文任憑陵今
古總輸與軍中陶侃江上周瑜何時玉靶元戎隊劈黃獐
爛醉酡酥毛錐子問伊直一錢無
送蔣京少下第游楚次儲廣期原韻
向長安市上仰天長嘯悔殺彩爲毫月明無頼極又炤征
南萬將赤霜袍掉頭仍向瀟湘去去採離騷筭襄樊幾般
往事一半屬孫曹舟摇天低滴黛竹瘦凝斑任崖傾峽
倒恨茫茫一軍鐵甲九派銀濤潯陽夜火黃州雪應爲我
徙倚無聊吾衰矣漫勞送上雲霄
欲雪
碧翁將試手趁春未到要放一城花關河都凍紫風慘雲
昏冷色走龍沙籠窗撥火料寒威來早還加簾櫳外未曾
飄瞥吟興已無涯山家當年此日枯柳疎鴉小柴門入
畫恰又是梅邊渡暝鴈底航斜玉塵休擬廉纖舞念有人
新在京華凝盻處預愁綠蟻難賒
絳都春
乙巳元夜
春宵三五正碧雲合處冰輪斜挂暗省年光漫數韶華偏
沾惹平生舊事都忘也難忘是鳳城鴛瓦無燈無火有花
有月偶然吟寫此夜追歡買笑有天街似水暗塵隨馬
詎料而今幾陣東風譙樓下吹去了香車羅帕春衣卸思
量如乍且尋故老開元月明閒話
念奴嬌
雲間陳徵君有題余家遠閣一闋秋日登樓不勝
蔓草零烟之感因倚聲和之
得憐堂後有丹樓飛起當年爭羡陽夏門庭能咏絮那更
溪山䓤蒨帶雨房櫳和烟簾幕零亂東湖面碧闌干裡有
人斜映瓊扇可惜人去匆匆而今樓下秋水帆如箭老
我三吳好男子綠鬢忽然衰賤蔓草霜濃叢祠露悄白晝
鼪鼯現舍南舍北亂飛王謝家燕
附錄眉公先生原詞
陳定生建遠閣以娛宫保公寄此題之
白頭宫保學東坡老子盤桓陽羡登閣携兒同眺遠點
點峯巒䓤蒨玉女烟横銅官雲霽濃淡開生面誰拈畫
筆剕溪圖在紈扇歎息周處英雄斬蛟射虎背劔腰
弓箭俠氣干霄人不見變作椎埋下賤雨驟風僝狂霾
休歇畢竟靑天現闌干倚遍雕梁閒話雙燕
與任靑際飲
乾坤颯颯且沽將楓葉細評今昔笑問幽州今夜雪可似
鸘裘寒色市上吹簫橋頭賣醬淚灑吳楓赤蘇貂空黑謝
郞今巳破賊不如冶葉倡條靑樓白社磨滅人年月瀝
盡并刀悲壯血看有何人憐惜白草關河黃沙唐宋只對
孤鴻說醉澆三國周郞沉岸千尺
題顧螺舟小影
如此佳人是王家養炬謝家遏末三世貂蟬連北闕年少
東華釋褐傳粉宫前薰香殿側顧盻眞英發臨春結綺舊
游似有瓜葛而今零落堪憐文園多病嬴得相如渴滿
目關河愁恨極衰草濃烟塗抹醉矣堪呵灰兮可溺田也
供人奪&KR0621;&KR0621;哀樂四條絃子空撥
緯雲弟三十作此詞因和其韻同半雪賦
醉拍闌干歎去者苦多光陰倏忽知我平生悲憤事惟有
當頭明月准擬騎鯨不然射虎一吐胸中鬱吳鈎負汝好
將衫袖頻拂追想紅燭呼盧靑樓賭酒往事推華閥小
季巳穪三十歲何况暮年黃歇斜閣秦筝横攤越絕燒盡
爐中柮憑高遠望江流一綫如髮
送子萬弟携五弟之睢陽并令二弟三弟四弟同
和他日一展齊紈便成聚首也
悲哉秋也况登山臨水黯然欲别千里長江流夜月萬里
長城空闊白板船開靑楓樹老極目徒悲切君歸梁苑漢
家何限陵闕疇昔讓棗推梨謝家兄弟才氣人争說一
夜西風吹蒼莾吹散封胡遏末兄作楚囚弟成秦贅枕上
鵑啼血阿龍超甚教他長誦明發(阿龍五弟小名時同四弟在睢陽)
附和韻維嵋
故園兄弟正秋冬之際殊難爲别幾陣西風吹鴈冷日
暮雲連天闊此去平臺夢回水榭相憶情空切離筵宴
罷舉頭霜月初缺最憐早歲親亡零丁孤苦堪與何
人說潦倒一編予漸老悵望同枝天末客舍如家家鄉
如客淚也都成血囑渠自愛榜師無奈催發
維岳
溪臨罨畫奈聚首幾時又成離别迢遞他鄕千里路縱
有音書遼闊白鴈黃花纔過重九對景增凄切參差雲
樹望中誰是伊闕最是弟北兄南匆匆判袂辛苦如
何說笑指阿龍年最小此是吾家謝末誨育成人莫耽
嬉戲不負駒名血乾坤蒼莾愼旃車揭風發
宗石
蓼莪罷咏歎兄南弟北頓成離别一夜西風驅斷鴈月
冷後湖空闊千里睢陽三更梁苑夢裡思鄕切悲來欲
語口中無限啣闕幸喜故國重來對床風雨細把離
情說毁卵破巢多少恨嬴得孤身天末倏忽春深無端
秋盡看盡楓成血扁舟江上可憐明又將發
龍眠公坐上看諸客大合樂記丁酉中秋曾於合
肥公靑谿宅見此今又將十年矣援筆填詞呈
龍眠公并示樓岡太史邵村侍御與三孝廉
醉來闌入正司空筵上一羣腰鼓老子婆娑牀上坐矍鑠
聽歌似虎一片西風千堆畫燭月好靑輝苦回頭往事青
溪舊夢重作謝公笑問兒郞此間何處略記隋堤路老
矣廉頗猶徤飯莫負紅么翠羽人在當場曲逄入破白髮
休予侮新磨幡綽世惟公等堪語
次夜韓樓燈火甚盛仍聽諸君絃管復填一闋
紅燭如山請四筵滿座聽儂撾鼓此日天涯謀作逹事更
難于縛虎僕本恨人公皆徤卒不醉卿何苦金元院本月
明今夜重作總是狎客南朝佳人北里占斷蕪城路好
景也知容易散一别沉鱗羈羽狂受人憎醉供人罵老任
雛姬侮揚州燈火明朝人定傳語
乙巳中秋用東坡韻寄廣陵諸舊游
月明如此問江山今古幾多陳迹誰把桂輪今夜裡碾破
楚天新碧玉臼無聲銀河有影一片淸虛國醉餘莫笑舊
游吾尙歷歷記得杜牧司勲江湖落拓曾作揚州客愛
殺打頭天上月管甚中秋七夕一别凄然吾生可惜塌盡
鵾鵬翼夜云深矣依稀樓外吹笛
酬歸德侯仲衡
天陰歲暮正情如中酒人初賦别忽接繁臺書一紙飛下
梁園白雪悼遠傷離撫今追昔字字皆辛切狂歌數闋唾
壺之口都缺每欲窄袖輕衫碻磝道上小犯寒風冽耳
後弓弦聲霹靂一片風毛雨血雅願終違壯遊未果世事
多枝節中宵輾轉布衾今夜難熱
尤展成招飲草堂同丁飛濤彭雲客宋旣庭御之
卽席分賦同用飛濤韻
别來何久喜今朝坐上五君二仲(時坐客共七人)齊作鎮西鸜鵒
舞舞罷持杯高咏蹴踏齊梁憑陵晉魏白眼看唐宋髀雖
生肉公然意氣豪縱最是月落參横主人留客不放歸
鞭控能得幾場花下醉况是吳宮如夢錦瑟憐誰靑萍負
我快作臨風弄唾壺缺盡狂歌亂擊春甕
咏玫瑰花
陡驚春去筭風光此際又逄櫻笋拂曉謝娘簾閣畔忽逗
賣花聲韻籃底氤氲擔頭狼籍紫豔濃香噴佳人競撚看
來和露尤俊最愛别樣心情天然梳掠偏厭紅英襯揉
得花魂魂盡碎另作一番安頓焙入衾窩薰歸裙縫細細
調紅粉玉郞不覺錯疑戴向雲鬢
八月初七夜對月呈李湘北太史
帝城今夜正萬家齊看一鈎新月炤過龍樓和鳳苑來照
盈顚華髮冷露初零淸輝未滿玉宇都淸切六街香霧也
知絲管難歇最是太液詞臣金閨才子對景偏軒豁退
直玉鞭摇闕下鴛瓦一時堆雪白可騎鯨廣能射虎醉擊
珊瑚折料應相念有人孤舘愁絶
初八夜對月飲紀伯紫處士寓
揮杯一笑恰舉頭又見昨宵明月如此淸光兼老伴遺恨
眞無毫髮蓮子輕抛蘋婆細劈慢取橙虀切風前倚幌滿
城曉角初歇可惜萬事蹉跎半生偪側難得胸懷豁誰
把銀河階下瀉快作西山積雪感極關河愁深砧杵一寸
心俱折爲渾脫舞乃公直是奇絶
初九夜對月飲吳默巖太史寓齋
中宵狂呌憶曹公有語明明如月更記謫仙當日句明鏡
三千白髮入洛年非游燕才盡幸舍歌辛切空墻老驥歕
霜猛氣難歇詎料宣武門前長椿寺側竟見秋堂豁更
借一尊桑落酒光汎素甆飄雪一片鄕心三更鴈呌拚把
風颯颯難歇今夜客餞靑門馬嘶珠絡好遣離愁豁高
處憑闌飛火樹光映鳳城如雪暫領河湟旋朝京闕丹檻
看重折木皮嶺上鴈書休使稀絶
十二夜對月戲柬劉公吏部時吏部新納姬
今宵閒想問誰家畫閣一雙人月細把朝衫薰荳&KR1958;徐綰
八盤玄髮人有琴心家居穎尾風調偏親切紅窗爾汝夜
闌一倍難歇爲語十二樓中金風初厲莫任瓊扉豁遥
憶掃眉驅使處茉莉萬枝香雪天與貂蟬地多金粉笑㨂
名花折獨憐銀漢有人擣藥愁絕(時公舊姬方臥疾)
十三夜大宗伯王敬哉先生招飲是夜無月
先生語我正一生消受帝城烟月紅燭短時横笛噭夜雨
開元白髮霜咽遺弓風悽內苑畫角聲酸切(先生時述世祖遺事)銅
盤承露淚如鉛水不歇曾記樗杜笙簫長楊刀箭從獵
霜林豁父子一時連上相印紐銀螭臥雪别墅初成淮淝
巳捷屐齒何曾折談深酒冷鼕鼕街鼓將絕
十四夜對月同王阮亭員外
三更以後碧天剛碾上一輪圓月嬌友故園應學毋宛轉
畫眉梳髮古巷蛩吟小窗鴈語觸景成悲切南飛烏鵲繞
枝何處棲歇我欲吹裂玉簫拓殘金戟小把愁腸豁生
不神仙兼將相負此秋光堆雪燈下吳鈎腰間寶玦拉雜
都摧折明當竟去終南聞道奇絕
十五夜宋蓼天太史招飲以雨不克赴少頃月出
同緯雲魯望兩弟曁曼殊小飲寺寓
吾生萬事沉思遍都似今宵之月只到圓時期便左揉得
愁成亂髮此夜西園故人東閣遲我情偏切衝泥無計車
輪腹轉難歇少頃皓魄東升海天一碧世界都軒豁燕
市且須謀一醉難得銅街潑雪絲竹顚狂弟兄歌叱碎拗
金鞭折知他何處笛聲縷縷淒絕
十六夜對月呈孫北海先生
浩歌被酒喜舉頭仍見昨宵圓月遥憶高齋歌猛虎劍氣
綠人毛髮老子龍頭細書蠆尾玉試昆吾切隗囂舊物上
花千載難歇更有粉壁波濤牙籖蝌蚪攤几供披豁吟
徤左車能决肉日榻黃州快雪餘子紛綸是翁矍鑠有角
眞堪折南樓高興依稀淸嘯將絕
看山如讀畫讀畫似看山爲周櫟園先生賦用曹
顧庵韻
靑天粉本是五丁所鑿自然圖畫我識天公矜愼極吮筆
幾曾輕下晴際添螺昏時使墨茜向朝霞借烟絲雨髮直
教染岱烘華我欲地縮千山袖携五岳點綴閒亭榭一
幅横披供眺望便可於中耕稼非畫非山是看是讀饒舌
都教罷一身冷翠此間三伏無夏(看山如讀畫)
平生癖愛是荆關老手最紛披處狂呌墨花都發響認作
畫師奇句比以漢書掛來牛角讀入前村去千廻不厭直
疑聲振毫素回想老子籃輿好天筍屐曾到層山路今
日明窗懸幅幅一樣晴鬟堪數峽角將崩雲根欲活丘壑
胸中具更憐着色崖邊碎點紅樹(讀畫似看山)
鉅鹿道中作
䧺關上郡看城根削鐵土花埋鏃十月悲風如箭呌此地
曾稱鉅鹿白浪轟豗黃沙蒼莾霜蝕田夫屋車中新婦任
嘲髀裡生肉太息張耳陳餘當年刎頸末路相傾覆長
笑何須論舊事泜水依然微綠欲倩燕姬低彈趙瑟一醉
生平足井陘日暮亂鴉啼入枯木
鄴中懷古
滏陽南去望鄴城一帶逼人愁思記得群雄争割據徤者
曹家吉利公子綵毫佳人繡瓦快意當如是漳河嗚咽至
今猶染紅淚猶憶秋夏讀書春冬射獵泥水譙南地轉
眼寒烟縈戰壘耿耿還留覇氣賀六渾來韓擒虎去苑樹
都如薺論人成敗世間何限餘子
題季端木小影
丹靑一幅是西湖好手戴蒼之筆年少者誰眞秀絕不讓
王家摩詰綉虎淸才食牛奇氣刷羽霜空失科頭箕踞襟
情一往蕭瑟寄語莫賭羅囊人身似爾頭地終須出安
得畫師乘快墨并寫驊騮十匹歷塊過都莝燕秣越此事
爲君必若翁大笑看君長繞吟膝
紅橋園亭讌集限韻(時有魚較書在座)
霜紅露白借城南佳處一餐秋菊更值群公聯袂到夾巷
雕鞍綉軸一抺紅霞三分明月此景揚州獨揮杯自笑吾
生長是碌碌且喜絕代娥媌玄機娣姒風致偏妍淑惱
亂雲鬟多刺史何况閒愁似僕小逗琴心輕翻簾額一任
顚毛秃倚闌吟眺雲鱗墳起如屋
讀顧庵先生新詞兼酬贈什卽次原韻
老顚欲裂看盤空硬句蒼然十幅誰拍袁綯鐵綽板洗淨
琵琶場屋擊物無聲殺人如草筆掃㕙毫秃較量詞品稼
軒白石山谷記得戲馬長楊割鮮下杜天笑温堪掬玉
靶角弓雲外響捎動離宫花木銀海烏飛銅池鯨舞月照
孤臣獨江潭遺老一聲寒噴霜竹
送朱近修還海昌并懷丁飛濤之白下宋旣庭返
吳門仍用顧庵韻
住爲佳耳問先生何事急裝趨肅曾在竹西園子裡狼籍
釵徵釧逐别酒紅擎離帆綠飽人上蘭舟宿君行烟裡吳
山螺髻新沭可惜世事匆匆陡然方寸起岡巒陵麓誰
倩石尤吹鷁轉并轉丁儀宋玉無數狂奴一群蕩子屯守
倡家屋此情莫遂悄然熟視楓菊
被酒呈荔裳顧庵西樵三公并示豹人孝威梅岑
舟次方鄴希韓女受散木諸子仍用原韻
僕何爲者是東吳愁客最能擊筑記得阿奴年少日曾直
高人品目甚矣吾衰時乎不再二語那堪讀朱門列戟此
中何限粱肉幸遇衮衮群公憐而召我共看東籬菊我
意亦思歸去耳聊葺溪干破屋行乞歌場爲傭屠肆也覓
三餐粥安能谿刻矯廉長效孤竹
紅橋倡和集成索李研齋序孫介夫記作詞奉柬
并呈冐巢民先生仍用顧庵韻
䕫門蜀棧是史家粉本先生所獨更有孫樵雄且徤暗裡
漢書能覆二老縱横兩篇記序並逐中原鹿古文奇字他
人恐不能讀直可抵突曾王激昂韓柳揖歐陽永叔我
與浯溪曾有約采入文抄篇幅細寫千行高吟百遍音響
崩崖屋遇當佳處澆之苦茗芳菊
贈阿秀并呈西樵
晚風廻處忽簾開影露髩烟微綠驀地見人猶掩歛裙與
闌干争曲縈損紅巾撥殘錦瑟頓惹愁千斛客來休入請
看門外金犢漸覺琖內鱗皴篝邊鴨瘦觥事卿須錄生
世諧逄王吏部繡佛還工惜玉愛爾嬌憨嗔人拘管挼碎
釵兒菊晩擕素手碧天雨過初沐
曹顧庵王四樵鄧孝威沈方鄴汪舟次季希韓李
雲田兄散木皆有送予歸陽羡詞作此留别
此諸公者乃狂歌未巳離歌又促僕本恨人臣巳老怕聽
將歸絲竹捩柂秋空發船月夜濁浪堆銀屋我行去作荆
南山下樵牧被酒膝席相呼人生長聚那得同麋鹿歡
伯却輪愁鬼厚只是與人追逐天若有情地如埋恨此會
何難續他時念我杜陵男子蕭育
送沈方鄴還宣城兼懷唐耕隖施愚山梅子長同
西樵用孝威韻
歸兮何暮歎風塵經歲迷陽却曲憶我同君爲狎讌夜夜
彈絲吹竹弟畜余&KR1046;人呼沈瘦側帽談公榖(方鄴美須&KR1046;業春秋)人
身似此安能仰面看屋故里才子都官舍人唐老英妙
兼耆宿更有肩吾能愛我客舍綈袍情篤歸見三君雪深
一尺定理尋詩躅尺書好寄江船不乏千斛
延令季滄葦席上送周子俶計偕京師
長途廹歲正黃河飛雪馬都没腹袴縛黃皮雄舞矟那顧
從奴蝟縮斫彘屠門射雕塞上生啖黃獐肉看君意氣眞
成勇過賁育况是歷落盤龍風流公瑾海內標名目此
去長安聲價重定壓庾徐潘陸愧我牢騷借人杯炙送汝
登華軸慈恩題罷歸鞭春晝須速
廣陵客夜却憶吳門同吳梅村先生曁葉訒庵盛
珍示王維夏崔不雕李西淵范龍仙王升吉飲
錢宫聲宅時有新凰頼鳳二校書在座
月之十八記諸公共飲錢郞書屋祭酒能爲解散髻下語
千人都伏東觀名卿南朝才子争舉觴相屬莫愁更鼓任
他燒短紅燭何意尊合杯闌一雙么鳳齊注横波目假
使客中皆此夜詎羡八州之督上客如風佳人似雨薄命
余同鞠鞠兮惜汝一生長被人蹴
季滄葦宅夜看歌姬演劇卽席成詞并示張天任
因亓五丹九儀戴弘度季孚公希韓咸季李三
友朱石鐘諸子
吾生詎料也曾經親聽諸姨法曲非月非烟非霧雨非肉
非絲非竹不易描摹最難忘記耿耿縈心目依稀梁畔暗
塵飛墮千斛昨者我渡江來正沙深月冷浪花堆簇飢
蜃饞蛟渾不怕我有聽歌奇福拍到殘時人將散處樂往
傷幽獨重逄難必岸巾且吸船玉
重過廣陵同王西樵孫介夫夜話卽宿西樵寓中
登車一歎歎羊裘巳破朔風如鏃枉道那辭三百里爲與
瑯琊情熟却遇興公鏗然屐響也過東頭屋三人相對寒
燈淡暈生綠少頃客去余留王公呼我大被從君宿睡
說三冬岐路事起坐何煩頻蹴綿定奇温居殊不易握粟
憑誰卜車中霜滿夜寒私語童僕
寄董玉虬侍御秦中
黑窑秋夜記臨風痛飲黯然言别我去汴城君繡嶺一樣
前朝陵闕麥積山高木皮嶺滑度隴何須怯漢家節使天
邊鐃吹不絕且自擲帽狂呼繞床大呌盧采輸誰喝莫
聽渭橋嗚咽木殘了秦時明月鑿空(音孔)張騫縋兵鄧艾此
事眞人物驪山山下料應紅樹如血
汝南七夕病中排悶
誰家砧杵䟎中原秋夜碧來如此何况今宵逄七夕天上
鵲橋成矣人說黃姑貰錢營室捱盡愁滋味可憐阿堵神
仙亦被驅使我笑此語荒唐古今稗史誰是誰非是翻
怪頻年瓜果閙溷我婦人女子僕病未能吾衰詎憊晒腹
爲佳耳汝南城下月明何限殘壘
半雪弟四十詞以贈之卽次其自壽原韻
推梨讓棗記弟兄幼小講堂嬉戲暇則讀書兼擊劍不識
世間程李捫蝨雄談屠龍絕技豁逹饒奇計旁人嘖嘖陳
家郞差足矣詎料轗&KR3116;半生蹉跎萬事不穪男兒志從
古多才人失路蕩子酒徒而巳白髮無根靑衫有鬼兀坐
愁城裡還勝飲否飲時盞與重洗
鄴城感懷寄緯雲弟都下
漳河南下被浪花打散鄴宫遺事總是英䧺兒女恨釀就
千年覇氣馮淑妃來慕容廆去誰問他曹魏銅臺綉瓦至
今換作殘壘白頭來到中原吳鈎醉舞不耐濤聲沸春
鴈成行都北往(謂緯雲子萬)只剩離鴻一對一滯吳關(謂半雪)一
留趙郡(自謂也)夜冷那能睡闌干拍遍凄然長念阿緯
迦陵詞全集卷十七終
