迦陵詞全集卷二十八
宜興陳維崧其年著
維岳緯雲
宗石子萬
男履端
姪賜薛
賀新凉
汴京中秋月下感懷兼憶三弟緯雲表弟南畊曁
一二金陵省試親友
萬斛金波瀉遍人間雲鬟玉臂淸輝狼籍歷歷扶疎丹桂
影一碧乾坤欲化人正在汴梁客舍可惜宋家陵闕改爛
銀盤依舊當空挂可還似東京夜關河隔絶愁軍馬憶
家山六朝隹麗許多王謝月到故鄕應倍好無限風亭水
榭料此際金樽對把已矣飄零何足道鼓天風鸞背終須
跨暫且學姮娥寡
作客東京寂寥誰侣西風落葉閒詣旗亭乃延秋
全部於此徵歌中有一人云曾相識訪之知吳
下陸郞也明日顧余邸舍談諧繾綣余落拓無
聊感生厚意爰贈此詞
酒向旗亭貰驀然間歌絲一縷飄來墻罅却是吳中諸小
部隊隊檀槽羅帕群合樂南薰門下中有一人尤相熟是
襄王筵上曾逢者一句句鄕關話更闌軟語終難罷歎
此間梁臺宋苑斷垣頽瓦我到東京眞失計卿亦何爲然
也得母類明妃遠嫁此語殊悲非相戲碎花枝莫漫將人
打英雄淚浩盈把
登上方寺鐵㙮(㙮建于宋仁宗慶曆四年前朝壬午河决曾没于水)
欄楯浮空去劃玲瓏榴皮石髮靑紅無數看盡宣和風景
好又看宫娥北渡有多少梨花夜雨西望銅駝荆榛裡筭
千秋老軰惟吾汝晉宋事總塵土鴻濛一氣憑㪺取躡
丹梯千盤百級上通玄圃根插中原維地軸其下黃河一
縷曾經過怒濤煎煑無限西風神州恨倩相輪做盡興亡
譜鈴鐸響自相語
閠五月五日金沙道中次劉後村韻
浪闊驪珠吐傍城河依然游冶水嬉消暑前月葵榴還炤
眼又見龍舟鬭虎何不唱公乎無渡兩遍蘭橈招不得笑
吳兒枉費閑簫鼓大魚吼撇波舞騷人詞客應相許歎
窮途纍如憐我分予桂醑不信握瑜懷瑾者猶羡人間角
黍看萬斛天風正怒此地良常連海舘料神仙也念忠魂
苦喚江水捲今古
顔魯公八關齋碑
萬劫何曾壊裂蒼皮筋纏血裹蘚痕攢蠆刓角缺文銅綠
滲郜鼎犠尊兒軰風雨急百靈趨拜多事四螭還掣虎覆
巉巖翻恨孤亭在何不放騰光怪先生當日原兵解想
揮毫握拳透瓜筆鋒英快門枕睢陽荒戰壘斷鏃愁燐似
海呼南八聲情忼慨千古雙忠遺跡並剔殘碑洗盡纖濃
態鷹側腦&KR1143;天外
九日後一日爲吕含章姬人催粧
憶昨登高去上平臺茫茫千里碧雲紅樹忽見香塵風外
動帽影衣痕無數人正在銅街偷娶我揀簾櫳深處閙袖
郞當醉學廻波舞還競打細腰鼓題糕罷作催粧句羡
新官顚狂調笑酒龍詩虎俠少兩河誰不識獨跨馬中赤
兔馬上者人中之布屈指明年隨大婦捧掌珠雙向花前
賭蘭與菊秀終古
感事
太息人間世記南譙秋窗夜話客談新異傳說當湖扶風
馬烜奕上卿門第歎仰藥一朝身死紅粉成灰高樓燼笑
當年枉費閒金翠剩滿院斜陽碎扁舟疾下金蕉寺又
傳聞人天帝釋跏趺西逝多少神仙蓬島葬惹得銅仙流
淚昨又說井陘奇事醉倚江船成一笑總輸他稏角東村
子牛背上笛聲起
輓驥沙朱南池先生(先生諱士鯤明末以明經謁選得粤西柳州府武宣縣南)
(荒僻遠國初尚未入版圖先生忠於所事歷官至吏科給事中子湸任北流知縣壬辰王)
(師入粤先生偕子湸曁闔門三十口俱殉節於北流之黎村後數年其子溶徒步七千里覓先)
(生埋骨所卒不得遂慟哭歸余敬爲詞奉誄并寄其令嗣孝廉&KR0697;文學溶)
淚濕蒼梧樹是千年騷人謫宦舊銷魂路中殪國殤三十
口颯呇靈旗似雨光剡剡雲中顧慕鈷鉧潭西羅神廟笑
迎神枉費昌黎句須讓爾歆椒醑招魂哭入南荒去痛
孤兒芒鞋曾踏萬山愁霧峭壑懸崖藤羃䍥日落啁啾翠
羽尋不徧鷓鴣啼處誰認當年騎箕客有猩猩夜共獠奴
語蕉與荔繡祠宇
南耕齒疾養疴南岳山房初夏同雪持南水放庵
過訪詞以贈之(是日有五虎踞坐楓隱寺門)
臥疾禪房裡問君年纔過四十胡爲如此人笑君同師伯
齴君只狂呼自喜狗竇豁儘容卿未猶剩左車能决肉更
何妨擁鼻哦經史石可漱礪吾齒靑鞋且踏南山寺更
同行詩僧詞客善談名理噉罷山厨櫻笋飯佛閣晴空漫
倚一飽後破除萬事誰坐寺門閒說虎萬山松一霎腥風
起亟搖手眞來矣
送蔣京少隨尊公學憲之任豫章
雙槳搖晴淥泝長江濤陽西上浪堆銀屋卿月乘秋映湓
浦高會諸生白鹿羡公子翩翩綵服君去鯉庭浮畫舫更
何人和我迦陵曲誰共剪西窗燭秋容一望眞如沭照
江山廣寒新樣一輪圓玉此地王郞題賦後依舊落霞孤
鶩文采事筭君堪續莫道衡陽廻鴈少倚西風念我成衰
獨須頻寄好詞讀
連朝霽色殊佳桂叢復放而寂寂空齋秋尋無策
兼之溪蟹大上手中不名一錢俱恨事也詞以
自嘲并柬雲臣竹逸
六曲銀屏矮晃書籖碧空乍沭晴光無頼料得空山叢桂
畔潑徧朝烟暮靄貪結伴鳴榔欸乃篋少靑蚨愁雇直筭
今年逋了秋尋債還自笑爾胡憊老饕僵臥誰能耐汨
饞涎湖干大上肥香筐蟹擣就橙虀賖得否溪友得錢方
賣笑吟興因君都敗佳節來朝重九是戰西風破帽今還
在只愁被秋陰礙
丙辰九日
廢堞經秋壊削巉巖下臨絶澗奔渾澎湃俛仰浮生身世
感滿眼黃榆紫塞笑一碧關河無頼多事劉郎題餻客便
彭城戲馬皆安在賢豪蹟總稊稗横刀舞矟平生快却
胡爲丹陽男子邇來殊憊細把茱萸簪破帽何限樓船下
瀨歷歷在闌干之外粗飯濁醪吾事畢傍東籬且了黃花
債今古恨漫興嘅
中秋前一夕坐月虎丘
月上空山早喜今夜關河一碧游氛都掃二十年前曾醉
此(余自丙申中秋看月虎丘今巳二十一年矣)坐客錦衣玉貌事巳作開元天
寶獨對孤光成太息嘆秋娘巳嫁何戡老且細把金樽倒
颯然聲犯龜茲調是征南牙門營將筝琶競攪嬴得姮
娥臨桂殿揄袂娟然一笑訝舊曲人間絶少滄海月明渾
是淚料來宵晶餅看逾皎重枕藉澗邊草
丙辰中秋看月虎丘同雲臣雪持賦
風月佳無比看石上冰輪㶑灔長空新洗金虎寒芒猶未
散耿耿吳宫劍氣越顯得翠奩如水賒取元宵今夜做颭
春燈嵌徧秋山裡千萬盞夜珠綴懸崖叠巘笙簫沸曲
纔終山腰樓閣嬌歌又起簇坐廣場紛笑語何處香飄桂
子問此樂浮生能幾似欲天明天轉碧透星星宿火吳姬
肆凉兔魄忍西墜
十六夜步月惠山泉亭
短簿祠前月又隨我春申澗畔度林穿樾誰道孤光今夜
減依舊峥泓映徹人尙在廣寒宫闕只恐靑天偏有意散
霜華點盡愁人髮搔首望素娥窟孤亭坐久狂歌發亂
山前中宵驚起林端棲鶻憶昨吳宫絲管閙月舘風簾盡
揭今只有泉流明滅喧寂乘除原似此筭嬌歌妙舞終須
歇悟此意是賢逹
和竹逸江村遇伎之作
寒食江村約正水上紛紛士女采蘭調謔中有一人曾相
識記在那家簾閣驚會面愁他非確細取玉容花下認果
天涯斷雨翻重握花欲謝人猶昨風前小進休仍却從
古是蛾眉燕頷此身奚託我有紅綃無窮淚彈與多情灼
灼悔則悔當初輕諾十載雲英還未嫁訴傷心撥盡琵琶
索且少駐對春酌
贈何生鐵(鐵小字阿黑鎮江人流寓泰州精詩畫工篆刻)
鐵汝前來者曷不學雀刀龍笛騰空而化底事六州都鑄
錯辜負陰陽爐冶氣上燭斗牛分野小字又聞呼阿黑詎
王家處仲卿其亞休放誕八笞罵蕭疎粉墨營丘畫更
雕鑱漸臺威斗鄴宫銅瓦不值一錢疇惜汝醉倚江樓獨
夜月照到寄奴山下故國十年歸不得舊田園總被寒潮
打思鄕淚浩盈把
春日拂水山莊感舊
峭壁哀湍瀉枕春山此間原是裴家綠野金粉樓臺還羃
䍥已被苔侵綉瓦蒼鼠竄鄴侯籖架今日西州何限感踏
花枝翻惹流鶯罵誰認是羊曇也西園疇昔高聲價劇
相憐香閨博士彩毫題帕人說尙書身後好紅粉夜臺同
嫁省多少望陵閒話公定還能賞此否裊東風蠻柳腰身
亞烟萬縷正堪把
送姜西𬈑入都
去矣休回顧儘疎狂長安市上飛揚䟦扈誰道天涯知巳
少半世人中吕布仗彩筆憑陵今古伏櫪悲歌平生恨肯
車中閉置加窮絝君莫信文章誤楊花細糝京江渡恰
盈盈租船吹笛柁樓撾鼓屈指帝城秋更好寄語冰輪玉
兔爲我照望諸君墓相約當年荆高軰喚明駝倒載琵琶
女葡萄酒色如乳
岳州大捷
上以二月一日宣凱門外是日正值大雪
紫陌春如綺正巴陵征南昨夜捷書飛至閶闔門開排彩
仗夾道笙歌鼎沸都不用魚龍百戲頃刻鳳樓抛鈿屑筭
今朝玉做人間世洗兵馬豐年瑞臨軒彌覺天顔喜喜
春城九衢花滿千官珠綴更向銀刀都裡望小襯粉侯殊
麗想入蔡軍容如是讌罷不須宣翠燭水晶毬萬盞天邊
墜長似晝晃歸騎
送四弟子萬之任黎城(中秋後一夕)
月尙圓如許只江郞魂消欲别黯然難賦矯首玉河橋上
立爲我斯須還住看歷歷霜毫白兔假使羿妃知此意敞
璇閨應也愁蛾聚何苦炤征鞍去此行莫道微官誤筭
人間幾多彩筆難紆尺組上黨舊爲天下脊共說雄籓澤
潞趁年少黃皮縛袴若到三垂岡上過倚西風立馬爲傳
語李亞子竟何處
題曹實庵珂雪詞
滿酌凉州醖愛佳詞一編珂雪雄深蒼穏萬馬齊瘖蒲牢
吼百斛蛟螭囷蠢筭蝶拍鶯簧休混多少詞場談文藻向
豪蘇膩柳尋藍本吾大笑比蛙黽爇殘樺燭剛餘寸歎
從來虞卿坎坷韓非孤憶耳熱杯闌無限感目送塞鴻歸
盡又眼底群公衮衮作逹放顚無不可勸臨淄且傳當筵
粉城柝沸夜烏緊
贈成容若
丹鳳城南路看紛紛崔盧門第鄒枚詩賦獨炙鵝笙潛趁
拍花下酒邊閒譜巳吟到最消魂處不值一錢張三影儘
旁人拍手揶揄汝何至作温韋語總然不信填詞誤憶
平生幾枝紅豆江東春暮昨夜知音纔握手笛裡飄零曾
訴長太息鍾期難遇斜插侍中貂更好箭&KR1076;鳴從獵回中
去堂堂甚爲君舞
送三韓李若士省親之楚(若士尊公時爲湖廣提督)
秋到離亭暮羡風前珊鞭玉靶翩然竟去借問此行何所
向笑指巴烟郢樹是烏鵲慣南飛處路入南荒休騁望有
陶公戰艦空灘雨釃熱酒浪花舞嚴君坐擁貔貅旅壓
江流一軍下瀨目無黃祖昨夜月明親饗士要奏新填樂
府都不用陳琳阮瑀手掣紅旗翻破陣看郞君下筆驚鸚
鵡猨臂種氣如虎
賀李丹壑京闈秋捷(閣學容齋先生令嗣)
年少眞英發是當年茶陵相器鄴侯仙骨噴沫驕嘶矜寵
甚所向全無空闊喜歷塊過都一抹商隱曾誇衮師好學
參軍祗解翻蒼鶻誰似爾最軒豁詎關家世高門閥羡
便便藝林經笥嶒嶸突兀昨夜月娥臨桂殿笑倚冰輪蟾
窟正付與天香時節來歲杏園花倍好捲東風十里珠簾
揭争看汝綉袍纈
用辛稼軒陳同甫倡和原韻送王正子之襄陽明
春歸廣陵并囑其一示何生龍若(何名鐡)
立馬和君說到襄陽爲予先問隆中諸葛往日英雄潮打
盡怪煞怒濤崩雪今古恨總多于髮再問大堤諸女伴白
銅鞮可有閒風月誰彈向楚天瑟纔逄燕市還分别悵
生平無多知已幾番離合此去武昌魚不少莫惜顔筋柳
骨要頻看鄭虔三絶一幅新詞凄凉犯囑來春并示何生
鐵霜夜吼劍花裂
題大司農五苗圖(梁蒼巖先生夢人貽宋繡一幅長松千尺下茁五苗是歲先生)
(第五郞生因名苗哥戊午秋先生招飲邸舍苗哥出揖屬爲此詞)
靧面桃花雪羡昌昌搓酥滴粉珠裝翠刷昨夜分明天上
冷玉兔初肥時節早謫向姮娥宫闕騎上紫皇獰小鳳笑
群兒項領尋常物粗了了甚賢逹曾經入夢繚綾滑是
宣和寫生墨綉虬松都活今日荷衣能出拜果應蘭芽其
茁筭此事通都豔說摩頂苗哥須記取奮扶搖絛鏇行當
掣家自有魏公笏
贈高內翰澹人
家傍紅墻裡羡薇郞桃花綬帶翩何淸綺白玉闌干黃金
鑰别殿秋晴似水頻宣召綵毫才子塵世那知天上景但
微聞奏賦天顔喜眉子硯澄心紙鄙人瑣瑣吳蒙耳悵
生平潛蹤屠釣埋名井里一領綠蓑三弄笛伎倆如斯而
巳只合向江南閒睡深感雲宵憑問訊筭人生幾度逄知
巳燕市上浩歌起
酬贈王山長卽次來韻
城與銀河接正新秋千門碧瓦萬重晴雪薄宦京華愁不
了聊唱新詞數闋還卸取玉簪偷節曲犯梁州偏入破劈
關河幾陣風騷屑英雄恨甚時歇襄樊軍鼓鳴金鐵問
當年周郞戰壘沙沉戟折一自幽蘭零落後只剩湘潭愁
客笑乞米頻勞書帖稍待酒香籬菊放儘生平細共先生
說恐又惹唾壺缺
送彭直上下第還鄧州兼柬賢兄中郞
且作平生話儘當筵拍張脫帽吹簫舞蔗身是隴西猿臂
種家世由來善射遭幾度藍田尉罵遲汝三年封侯事笑
誰令健筆兼騷雅彼李蔡人中下臨岐老淚如鉛瀉趁
杯闌幡然竟去輕弓快馬到日賢兄憑寄語撩亂柳綿飛
也有别緒與之成把博望野花紅染血訴行藏風裡休悲
咤恐又震昆陽瓦
送家廣陵下第南歸海寧兼以誌慰
槐影搖淸夏送君行紅亭綠酒輕衫細馬家世沙堤兼綉
戟誰不舊知名者况彩筆憑陵騷雅月殿桂華新掇取准
金臺買駿重論價又遲爾三年也眞珠莫惜離筵瀉儘
人間群兒自貴底須悲詫昨見垂楊詞幾闋訴盡雨昏烟
嫁空歎息娉婷入畫自古柳爲天上宿踠長條定遣籠鴛
瓦會相見龍墀下(廣陵有楊柳枝詞感遇絶佳)
送西𬈑南歸和容若韻(時西𬈑丁內難)
三載徐園住記纏綿春衫雪屐幾曾離阻又作昭王臺畔
客日日旗亭畫句最難得他鄉歡聚眼底獨憐君落拓又
何堪鵑鳥啼紅去都不信竟如許干絲漫理無頭緒問
愁悰原非只爲渭城朝雨如此人還如此别說甚凌雲遭
遇笑多少癡兒騃女本擬三冬長剪燭悵今番舊約成辜
負和殘菊隔籬語
雙魚問爲閻牛叟賦(牛叟兌閣遺徽日甲申予客金陵妻獨携子女避地吳越)
(常手書促予歸爲輕薄子啟椷竊視歎箴勉得性情之正)
軍馬臺城裡記當年君留建業妾家吳市江左英雄今誰
在太息周郞巳矣空還賸斜陽燕壘一派大江流日夜捲
銀濤舞上靑山髻煩爲我遞雙鯉寄書殷浩輕獧子却
翻言旁無知者臣開臣閉筆格簪花挑來覷不是一緘紅
淚也不賦竹竿魚尾昧旦鷄鳴相莊甚笑白頭吟與盤中
字兒女態裙釵氣
送吳瑹符歸武林
君去還來否倚西風頻搔短髩且攀衰柳詞句沉雄兼感
激似爾驚才希有論筆勢蒼然最陡可惜男兒分袂易徧
長安尋煞無紅袖誰爲我勸君酒芒鞋憶昨三邊走正
嚴寒連營毳帳幾重刁斗從古陰山花最少只有土花鋪
綉更只有六花狂吼今日秋容偏㶑灔小湖頭西子粧纔
就歸去也恰重九
爲馮躬曁催粧(躬曁益都夫子三世兄是日夫子方有御書之賜白馬珊鞭書中句)
(也)
河畔秋還未羡人間鵲橋先駕紅絲雙繫隔巷新人車乍
到四角銀鈴鳳子巳漸近槐廳門第相府沙堤行更穩簇
晶毬滿路玲瓏綴烟月下香塵沸火城纔散朝回騎恰
元僚赭袍捧出宸章新賜麝墨淋漓題尙濕千古君臣魚
水越顯得門闌有喜白馬珊鞭留佳兆看他年接武鵷鸞
隊天語在應須記
夏日爲代菊巖催粧(菊巖滿洲人乙卯孝廉)
乳燕飛晴晝鳳城邊靈符剛換女兒節後報道侯門方合
卺預釀菖蒲花酒待醉也玉釵纔溜更喜石榴開幾簇小
闌前要與猩裙鬭一般樣胭脂透檀奴才在温邢右羡
催粧昨宵燭下填詞立就耳畔依稀聞郞字似說東籬比
秀惹一笑玉人回首且俟秋來黃菊院捲簾人同倚西風
口問果是誰淸瘦
寄贈吳興沈鳳于(時正五十)
笑謂東陽子論男兒泥塗休恨雲霄勿喜自昔奇才多淪
落溷跡屠羊牧豕筭奴價竟何如婢細數平生袁灌少只
掉頭優孟吾知巳問五十行年是碧菰城下烟波美且
徜徉一帆苕霅西風十里地是烏程饒名酒莫管人間萬
事姑引滿頽然而醉難得中秋逄兩度碧圓長浸空明
裡湖面月又東起
諸城李渭淸贈我以龍鬚數莖同曹舍人實庵陸
編修義山沈大令融谷賦余篋中舊有虎鬚故
篇中及之
猛性何曾改記當年玄黃血戰怒濤澎湃一自海風吹陣
破神物居然頽憊冷笑煞紛紛䖝豸失勢人豪多類此有
項王刎死田横敗也一樣歸𦵔醢虎鬚舊慣裝腰帶是
銅峰獵徒脫贈爲防百怪長恨此生誰配爾瑜亮相遭寧
再忍竟使淮陰伍噲今日兩雄都入手便山魈水蜮逄何
害况自有吾髯在
戊申余客都門時風塵淪落而合肥夫子遇我獨
厚填詞枉贈有君袍未錦我髩先霜之句一别
以來余承乏詞垣而夫子之墓已有宿草久矣
春夜偶讀香嚴此詞往復纏綿淚痕印紙因和
集中秋水軒倡和原韻以誌余感昔夫子填此
韻最多集中常叠至數十首今者填詞用此亦
招魂必效楚聲之意也并寫一紙以示伯通
事已流波卷憶春帆酒中饒恨將詞排遣填到消魂千古
曲燭淚一時齊泫紅漬透吳箋蜀繭知巳相憐袍未錦論
深情碧海量還淺丁香結甚時展買臣自分難通顯又
誰知此生眞見禁林春扁俛仰鍾期成隔世便化雲中鷄
犬也刻骨銜恩未免今日錦袍雖換了記前言腹痛將他
典買素紙向公剪
立秋夜雨感懷和尤悔庵原韻
驀又廉纖矣想天邊也應長恨泪如鉛水墻脚野花無頼
極細筭今朝開幾攀摘罷定然流涕擬到橋頭尋日者問
半生骨肉何如此行人少天新雨颼䫿况是秋盈耳憶
家園黔婁有婦宛然鄕里颯颯西風吹去了留贈黃金鈿
子難怪我桐枯心死冷雨茜裙都染血忍相拚送入秋墳
裡憑恨曲喚他起
七夕感懷再用前韻
鵲又填橋矣滿長安千門砧杵四圍雲水長記常年茅屋
下佳節團圞能幾有和病雲鬟揮涕縱病倘然人尙在也
未應我淚多如此彈不盡半襟雨如今賸有孱軀耳便
思量故鄕瓜果也成千里誰借針樓絲一縷穿我啼紅珠
子奈又說春𧖟竟死囑付月鈎休㶑灔幸憐人正坐羅窗
裡風乍吼粉雲起
中元感懷仍次前韻
節届中元矣九門邊冷雲新畫明羅叠木朝罷千官紛笑
語知我凝情有幾悄背着紅墻流涕慘不成行西苑柳奈
秋來是物猶如此能禁得幾場雨總調薑橘徒然耳想
珊珊魂來也怯路三千里亟倩蘭陀張淨饌抛作貝多羅
子早勘破人間生死覺路蓮燈飄萬盞儘胭脂傾向銀塘
裡化一片彩霞起
中秋感懷再和前韻
皓魄飛來矣鳳城邊打頭驚看一規凉水今夜市樓歡笑
滿盡道此生經幾只有箇人兒雪涕便是月華圓不缺到
良宵端正長如此翻令我泪如雨酸歌詎到姮娥耳轉
嬋娟漾人簾外一晴千里醉奪吳剛脩月斧腊盡金蟆兔
子更斫得桂枝齊死若使冰輪能解恨照雲鬟但入重泉
裡何必要又東起
九日感懷再用前韻
又值題糕矣滿長安繡旗斜颭車如流水記得杜陵重九
句笑口此生開幾也不似今番揮涕誰去登高誰落帽筭
秋光枉了濃如此轉不若多風雨諸君未識吾悲耳儘
豪狂功誇漢武智誇樗里到得傷于哀樂後幾陣隣家笛
子心不許英雄不死歲歲黃花淸瘦極有和花比瘦人簾
裡腸斷也怕提起
十月朔病中感懷仍用前韻(是日京城士女競燒冥帛子門外謂之送)
(寒衣)
伏枕經旬矣掩晴窗誰爲穪藥誰爲量水又報鳳城頒正
朔隹節來年有幾便有也徒增悲涕壁角風吹殘曆本細
於塵蛛網徧縈此新和舊恨如雨梵鐘故遞愁人耳是
隣家寄寒衣去北邙蒿里疇昔春衫誇樣好描盡花兒鳳
子纔直得紅𧖟一死今日縱然隨例送怕燕粧難稱伊心
裡燒罷也綵灰起
臘月初六日是余生日卽亡婦忌辰也詞以志痛
仍用前韻
嫁與黔婁矣憶糟糠揾他不住兩眸淸水爲我懸弧繙梵
夾下到瑶籖第幾直絮得鸚哥流涕今日蓮幢余轉拜願
相憐再世休如此花蔌蔌墮成雨安排果繫干支耳記
當年代占鷄卜徧央隣里更喚街南盲婦到彈動香蛇絃
子推測盡五行生死磨蝎早知眞見祟便長貧忍客京華
裡朝飛雉寒難起
辛酉除夕恭遇兩宫䘗號覃恩臣妻亦沾一命
感懷紀事仍用前韻
一歲將闌矣悵年華挽他不住滔滔似水五十餘番婪尾
酒愁類今番有幾爉燭也替人流涕痴絶客冬逄是節盻
征軺尙冀人來此渾不道竟成雨栖遲只爲君恩耳寧
不念茶香笋滑銅官故里今日五花沾一命波及臣之妻
子敢尙訴臣饑欲死倘比黃花人尙在製翟衣寄到深閨
裡雖病也定然起
