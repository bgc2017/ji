迦陵詞全集卷二十一
宜興陳維崧其年著
秀水高佑釲念祖維岳緯雲
石門勞之辨書升宗石子萬
太倉王掞顓庵男履端
南海梁佩蘭藥亭姪賜薛
水龍吟
江行望秣陵作
輕舟夜剪秋江西風鱗甲生江面瓦官閣下方山亭外驚
濤雪片一帶蔣州千尋鐵鎻等閒燒斷只波間皓月流光
欲下舊曾照金陵縣何處廻颿撾鼓更玉笛數聲哀怨
回思舊事永嘉南渡流人何限如此江山幾人憐惜斜陽
斷岸正江南烟水濛濛飛盡楚天新鴈
已酉元夕洛陽署寓對雪
一番宛雒元宵紅燈閃得人心碎孤身一箇悶懷萬種故
鄕千里舊恨凄然春陰攙亂漫天攪地想當初此夜風前
酒後有多少輕狂意記起閒遊舊事小門邊那家殊麗
星橋將歛香車乍碾相逄橋背近日飄零半生流落料伊
知未伴銅駝撲着街頭殘雪冷淸淸睡
春夜聽隣閨擊鼓
玉羅窗亞紅墻飄來腰鼓黃昏閙騰騰紞紞慢如琢玉驟
如懸瀑紅&KR0238;槌兒銀塗架子簾東斜靠落燈風幾陣催人
揎袂琅然響釵應掉漸覺點聲稀處小樓前雨聲隨到
擊損鼉皮敲崧犀釘將愁都攪滿耳筝琶花奴何在記他
天寶倩隣娃暫歇摻撾待我作漁陽操
咏杜鵑花
小樓日日輕陰花枝映得紗窗曙恰推窗看玉欄干外紅
香無數櫻筍時光鞦韆院落襯他嬌嫮只一枝怯雨泫然
却想故鄕也知何處自别西川萬里擬消受江南歌舞
詎料年年每當開日便成春暮甚日重逄錦城絲管華陽
士女待化爲蜀魄枝頭喚道不如歸去
咏繡毬花
洞天雲海沉沉瓊扉小闢銀毬墜亂抛下界細粘枝上輕
颺斜綴刀剪無聲裁縫滅跡粉搓雪膩笑墻頭柳絮成團
打塊學嬌樣終難似誰把一規圓月破工夫玲瓏劃碎
玉欄干外映來一色亭亭常在絕代璚姿明粧自好胭脂
都退被佳人折下紅尖戲蹴向鞦韆背
城上看桃花
花光撲上春城曈曨直把人衣染家家百舌年年三月桃
花滿店誰釀梨雲更攙柳浪倍添伊豔筭那家映水開偏
好胭脂一院門長掩城下綠蕪如毯不禁風酒旗輕颭
也應明日再來尋處落紅萬點囑付花鈴忍令一片頓隨
春減恰墻頭幾朵含情送客暗頽嬌臉
送春和雲臣韻
春光不像曾來如何又說春將去一尊别酒兩行情淚淒
然無語恰似明妃紅顔遠嫁玉關難駐歎今年𤇺火連天
戰鼓都攔截春歸路偏是魂銷此際怕天涯少人憐處
臨岐低囑縱然去也休忘尺素忍見愁紅將飛更怯乍颺
旋住想溪橋來夜飄零有恨與何人訴
巷口見磨鏡者
琅然者是何聲因風飄入深閨裡蝶蜂引處賣花聲亂倍
添嬌脆驀地誰家獸環小響輕搖梔子見一雙小玉盤龍
暗捧和羞映中門裡出匣一輪新木要秋宵凉蟾鬭美
紅綿揩罷撲將紫粉洗他空翠此際菱花宛如月樣佳人
心喜只晩粧攏鬢無端忽憶嫁時情事
秋日過飲蝶庵紀坐上人語
萬家砧杵秋城重來何處尋門巷三年一别孤身作客蠻
江烟浪綠幘榕城金尊荔浦慣陪牙將自連天𤇺火舞衫
換了亟爲買歸吳榜屈指當年儔侣舊梨園蜂惆蝶悵
或伴侯王或成駔儈或淪厮養縱剩柔條也應不似㶚橋
模樣趁啼烏乍歇霜天漸曉撥筝琶唱
秋城看西溪戰艦水閱
豁然老眼新晴戍樓下俯秋江遠嚴關金鼓西風彩幟盈
川鵝鸛狎水黃頭凌風畫鷁銀濤怒捲笑喧闐錯認龍舟
蓮舸惹士女傾城看瀟碧微涵鏡面有周侯廟臨溪岸
亂離重遇英雄何在登城長歎昔日波平今朝浪駭魚龍
蒸變漸日斜人靜盈盈蘋蓼弄陂塘晩
秋感
夜來幾陣西風匆匆偷換人間世凄凉不爲秦宫漢殿被
伊吹碎祗恨人生些些往事也成流水想桃花露井桐英
永巷靑驄馬曾經繫光景如新宛記記相逄瑶臺殊麗
微烟淡月回廊複舘許多情事今日重游野花亂蝶迷濛
而已願天公還我那年一帶玉樓銀砌
送梁溪明府吳伯成先生新任閩中臬憲
無諸城已銷𤇺鷓鴣雙引熊幡舞鮫宮浪偃鯉湖波靜歡
騰榕浦荔子搖丹石華漲綠海雲佳處仗九龍仙令二泉
茂宰洗兵馬爲霖雨只我離情萬縷逐盈城攀轅士女
摩空瘦鶻倚墻病驥飄零誰訴落落襧衡茫茫劉表此身
無主送千秋鮑叔紅旗掣電向閩天去
壽尤悔庵六十用辛稼軒壽韓南澗原韻
曾經天語憐才如今老却凌雲手開元鶴髮茂陵鉛淚海
天非舊長樂笙簫連昌花竹可堪回首筭軟裘快馬呼鷹
緤犬當時事還能否摘盡瑶臺星斗水哉軒夜明如晝
離騷一曲淸平三調小盤珠走漢殿唐宫能消幾度花陰
杯酒閙筝琶腰鼓紅櫻紫筍上先生壽
壽朱致一五十再用前韻
花前日飲亾何何須暫住捱&KR0793;手蓮凋華頂桑栽蓬島月
明如舊歷歷神州茫茫知巳幾場搔首問王家阿黑桓家
靈寶今尙有其人否金印由他如斗且逍遥藥欄紅晝
莫愁蠖伏只須龍臥任呼牛走撥觸雄心半床冷劒千杯
熱酒喚堯年老鶴秦時毛女捧巵來壽
壽黃珍百七十仍用前韻
楚天解組歸來顚狂肯放杯辭手黃鷄一曲千場保社百
年親舊起舞婆娑好風吹帽野花簪首試酒酣重問渚宮
烟景仍髣髴從前否君說崖欹峽斗亂猿啼絕無昏晝
岳陽樓閣洞庭波浪銀飛雪走一笑浮生杜陵花鳥信陵
醇酒向彭籛驕語爾曹還總讓才人壽
上觀察金長眞先生
當時懸瓠城頭經過巳切登龍願一星忽到三吳重地藉
公司憲建業旌幢廣陵笳鼓歡聲騰徧更庾樓鄭驛錦袍
銀燭高會盡東南彦伏謁敢辭疎賤况盈盈鄂君舟便
(時同徤庵學士渡江)亂帆吼雨西風䟦浪珠飛雪濺聞說平山歐陽
舊蹟畫堂重建願從公之後闌干醉拍眺秋江遠
乙卯暮春雲臣齋頭看牡丹
一年一度花前舊年笑語鶯猶記今年倍好纔開便遇養
花天氣料理銀罌排當檀板綠窗如木喚游絲舞絮遮圍
繡幕休輕放閒愁至多少倚闌心事悵神州斜陽戰壘
沉香亭畔慈恩寺後蘼蕪滿地只有江南一枝如故紅酥
粉膩任英雄老了花還賺我且逄花醉
送蔣愼齋憲副視學江右
一川紅藕花開樓船西上潯陽去江涵翠榜風吹絳帳玲
瓏無暑鹿洞儒生江州僚佐歡迎湓浦料匡廬九叠凝粧
染黛向鷁首競縈舞漫說關山金鼓奏笳簫中流容與
滕王閣在琵琶亭好𬗟焉懷古亂日才多兵間士賤靑衫
失路仗先生獨挂一輪冰鏡作斯文主
安慶龍二爲舍人光能知夙生事自言蓋凌波池
中老龍也魂夢往來時常髣髴又言生平每當
凄風碎雨則奮躍欲狂一遇晴霽則吻燥神枯
怏怏不樂睦州方進士某爲作傳傳最詳凌波
池在西京終南山下
三生石上精靈依稀認得重來路終南山下凌波池畔紅
泉綠樹水國前緣綃宫閒話冷風酸雨記耕烟䟦浪揚鬐
濺沫夜碧落朝懸圃一自甘泉獻賦謫紅塵此間殊誤
鐵笛滄洲驪珠樓舘幾回驚寤太液鯨紅玉河蜃黑舊游
何處正霜天萬斛西風隱隱有銀濤怒
白蓮
水明樓下相看凉荷一色瓏鬆地赤欄低壓綠裳輕蘸月
明千里小苑梨花重門柳絮筭來相似傍前汀白鷺幾番
飛下尋不見迷花底無數弄珠人戲小酥娘水天閒倚
明粧束素非關只愛把穠華洗爲怕秋來滿湖紅粉惹人
憔悴拚年年玉貌江潭夜悄凝(去聲)如鉛淚
春游卽目賦得侍兒堪感路旁人
花間一輛雕輪繡緯裊盡東風細龍旛壓角翠釵㔩葉流
蘇百琲暗想其中宫黃蕃錦不過端麗縱玉環豐豔金堂
嬌貴瑶池侣休凝睇忽見花枝徙倚是誰家穿簾燕子
忍當春冷抛他幔後坐他車尾彩筆飄蓬靑衣淪賤古來
如此料歸時淺導銀燈轉那箇屏風底
慶春宫
秋曉
杳杳秋紅濛濛夜碧戍樓乍歇疎更宿鳥啁啾遠鷄咿喔
野烟繚繞初生水明燭暗聽天外南來鴈聲夢廻酒醒人
倚高樓月在前楹初暘澄澹堪驚纔漾庭柯旋映簾旌
楓桕山林蓴鱸水郭家家軒檻新晴五湖堪長總莫𬋩天
涯戰争數村横笛一片西風十載浮名
氐州第一
秋日懷東臯諸子用周美成韻
千片芰荷零亂簾捲西風人倚樓小横竹泠泠峭風歷歷
一碧遠天縹緲非淡非濃颭水國村村斜照中酒心情欲
寒天氣暗催人老三十六鱗江上少奈無限舊愁繚繞
沙鳥將雛江鳬傍母秋水柴門抱正搓橙時候也題糕近
龍山歡笑寫盡吳牋盻晴空翠屏都曉
詰鼠戲同雲臣作
秋夜燈靑窸窣作響先生拔劍而怒鼠軰來前復何敢爾
爾罪誠難悉數蛇蝮猶堪耐不耐汝曹傴僂每到更深觸
翻杯瀝動搖屏柱書籍縱横遭點汚撏撦到五車六庫
穴內乘車蜜中漬矢變幻難憑據飲河歸休浪喜高堂下
獄詞先具速付歐刀便豳風也思熏汝
鼠對
帶月啼梁乘夜發屋戴頭人立而語顧謂主人憎予太甚
芥蔕寧因細故窶藪無長物幸託㘬堂沮洳昔在倉中李
斯丞相記曾相慕今日深文何太苦笑作事乃公殊誤
俠不屠龍仙難控鶴僅磔張湯鼠安能久居鬱鬱化靑蝠
凌空飛去古洞長松有鼪鼯是吾伴侶
拜星月慢
余不到玉峯三十餘年矣乙卯淸明與植齋竹逸
重游是間賦詞感舊
花朵擎來柳絲飄到一陣卓金車子百五韶光襯賣餳天
氣半山上多少蒼松翠檟掩映舞裙歌袂紺岫頳崖有從
風羅綺捫頽巒劃損苔成字忽暗省三十年前事幾徧
側帽思量記不全頭尾怪夭桃仍舊紅如此劉郞髩不禁
星星矣問今夜細雨棠梨肯替人愁未
花犯(又一體)
咏鄢陵蠟梅花并寄梁日緝侍御
一枝枝未曾經謝黃時早如子霜簾捲處較金縷衣痕多
些香味面面聖檀風外綴萼蹙微籠紫似昨夜侯門燭滅
銅盤堆蠟淚傳聞鄢陵戰場多問花何偏傍荒城廢壘
拈花嗅形容遍幾番不似多分安陵年少客半醉後金丸
抛葉裡想天上故人鄉夢惺惺長記此
咏竹逸宅內薔薇
弄晴天紅薔十丈盈盈媚初夏閙花小架恰倒影廻塘綠
水如畫柔條亂舞銀墻罅胭脂千斛瀉籠綉槅低枝近手
偏將鴛袂惹老松拏雲吼濤聲繁英争蔓引松身都化
似天半作勢處燭龍將下看灼灼猩肌萬點照十二樓前
渾不夜還則慮晚來風雨紅顔偏早嫁
同雲臣曁南水上人過竹逸齋看芍藥
看君家峥泓蕭瑟門庭寂如水雜花鋪綴任紫豔紅英圍
繞籬次年年步屧隨蜂至許多花下事筭只有風前鈴索
知人吟賞意今年東吳到詩僧相逄何况又落花天氣
禪板靜相將鬭賦才淸綺誰知道百花謝後還領略粉香
新月底凝望久爲伊凭煖闌干紅梵字
西山晴雪
徧崎崟玲瓏晃耀瑶篸插千點六花飄颭照綺旭温黁光
彩逾㶑遥憐獨騎迷山店禪扉又早掩再好問何村賖酒
吟情遮莫減誰工畫圖論人間除非倩妙手迂倪寬范
潭柘寺雀兒寺粉裝銀蘸群峯只東偏消早依舊吐一枝
靑&KR1341;蓞憑欄望吾狂甚矣笛聲吹阿濫(阿濫堆曲名倪迀范寬俱書中高手)
齊天樂(一名臺城路又名如此江山)
暮春風雨
小樓昨夜東風到吹落滿園空翠時有茶烟絶無人影好
箇他鄕天氣凄凉欲死見燕剪平蕪柳拖春水暗省從前
如塵似夢最難記當年曲院寒食餳香花更煖許多情
事金斗猶温玉釵還響已送愁人到此也思寬慰奈把酒
聽歌幾番不是暮雨瀟瀟記吳娘曲子
驥沙旅店紀夢
坐來冷店思量遍昨夢太無頭緒燈影靑熒被痕紅皺說
也惹人悽楚廻腸千縷總些箇情懷舊時言語枕畔匆匆
三更人到消魂處那人還未憔悴松兒猶合數帕兒親
與燕子愔愔柳花拍拍多分池臺易主黯然無語憶鏡裡
朱顔簾前白紵一片空江響數聲疎雨
重游水繪園有感
園丁不認曾游客嗔人繞廊尋翫紅板橋傾綠楊樓閉譜
出荒寒一叚看棋柯爛筭往事星星酒旗歌舘深悔重來
不來也省髩毛換風前又成浩歎說此間蘿屋有人羈
絆恨極賣珠緣慳搗藥嬴得啼鵑頻喚扁舟故國只皓月
魂歸淸江目斷今古劫灰付日斜人散(吳門吳蕊仙曾客此園歸死梁溪故)
(後叚及之)
端午陰雨和雲臣用片玉詞韻
紅榴淚黦蘇蘇雨正因此時重五怨結湘纍悲纏騷客天
也爲人酸楚孤城蝦虎(吾邑名蝦虎城)颺幾陣茶烟一絲鬢縷觸
緒沉吟蒲樽嬾賞小墀午江南江北行徧每逄看競渡
傷今弔古俛仰隨人飄蓬返里蠧盡彩箋新句流年空度
記麝粉釵符舊關心處鎮日空濛戍樓將動鼓
梅廬花下送潘原白之薊門友人之彭城
笛聲樓上飄來細又了一年梅事有客花前作裝縛袴遥
羡五陵佳氣昭王養士築百尺金臺憑空飛起今日游燕
問誰買駿有如此彭城有人並舸歎蕭條徐沛沙淘浪
洗長短亭邊淺深杯送一樣故人千里淸明上已筭總是
來朝住爲佳耳欲浣離愁倩半江春水
早春壽魏塘柯素培先生
東風一夜漫天綠搓勻柳湖烟水幾樹横斜萬株香雪絶
穪小樓人倚梅花天氣正院貼宜春釵搖燕子纔過新年
六街已閙夜蛾未一輪卿月將滿戟門群獻壽絲竹淸
脆綠蟻難乾碧桃旋放此曲飛瓊能記萱闈日麗况膝下
綵毫承恩天際簫鼓聲中泥金齊送喜
立春日柬高謖園(時謖園新納姬)
御溝流水依然凍東風已窺窗眼韭摘新烟餅堆弱絮縱
有咬春誰薦沉思故苑正萬點横斜半篙淸淺玉臂今宵
料他雙勝也慵剪長安多少羈客除非高渤海此恨差
免喚馬簾間閙蛾橋上夜景有人拘管俊游㶚滻趁微雪
金門早鶯珠舘待去朝天翠衾新賸嬾
蟬
高柯一碧無情極誰遞晩來秋信鴈塞琵琶鳳城砧杵髣
髴一般音韻悠揚不盡待隔水聽來數聲偏俊譜入哀絲
螳螂捕處倍凄緊玉盤金掌雖好餐霞還吸露此事難
凖帽插豐貂機鳴素縠幾度愁他相溷悄然低問可仍記
當初衛娘低髩仙蛻寧遥料丹霄有分
題松萱圖爲姜西溟母夫人壽
憑誰細砑吳綾滑貞松皴來蒼窅鬛可挐雲濤偏沸雨只
伴疎梅衣縞霜零雪嫋兒著得書成龍鱗暗老十載飄蓬
枝頭飛去翠禽小鄉關悄然回首小橋新月下茅屋偏
好肱被輕分江魚遠致長祝歲寒相保淸愁未了再添筆
紅萱欄邊斜裊擬答春暉此心慚寸草
遼后粧樓
洗粧樓下傷情路西風又吹人到一綹山鬟半梳苔髮想
像新興閙掃塔鈴聲悄說不盡當年花明月曉人在天邊
軸簾遥閃茜釵小如今頓成往事回心深院裡也長秋
草上苑雲房官家水殿慣是蕭娘易老紅顔懊惱與建業
蕭家一般殘照惹甚閒愁且歸斟翠醥
綠水亭觀荷
分明一幅江南景恰是鳳城深處野翠羅羅嫩晴歷歷撲
到空香萬縷早村人語是柳下溝塍籬邊兒女稻葉菱絲
隔紗長作打窗雨蓮房箭靫簇簇西洲都蓋滿睡鴨新
乳碧甃廻廊黃泥小竈幾斛冷泉親煑倚闌凝佇記罨畫
東頭舊尋詩路招箇烟檣飄儂溪畔去
楓橋夜泊用湘瑟詞楓溪原韻
楓橋漁火星星處鐘聲客航仍度微昏簾幕乍暝帆檣夾
岸多於津樹船娘吳語爲蘸水拖烟脆來如許不管人愁
棹歌杳靄掠波去如眉月稜半吐想當年曾鬭舘娃嬌
嫵夜市聽鶯春衣撲蝶夢到將圓頻誤鳴珂舊路問冶葉
倡條可能如故撩亂心情化茶烟一縷
晝錦堂
述懷和蘧庵先生韻
我所思兮旁無人者長嘯離墨之陽時復讀書萬卷縱博
千場悲來直携横槊舞興來還取素琴張誰相識只有當
年郭翁伯郅君章石梁瀑布下神仙窟中饒鴈鶩餘糧
我願結廬註易梯几焚香身騎白鶴朝蓬苑手斟丹液煉
飛光沉吟久此意茫然未遂斜日徒黃
淸明後一日同緯雲重上玉峯積陰乍霽春女甚
盛詞以紀游
昨日濃陰今朝新霽戲鼓歌扇相宜一路花搖綺幰草暗
金羈空園鞦韆猶未拆小樓香粉巳全施春山畔遶澗縈
巖頓添無數釵笄離離城上寺墻外店和烟着水參差
翻借通明簾子映出纖肌堤邊絲柳飄成夢橋頭新月鑒
於眉無情緒獨對裙邊蝴蝶細語移時
石州慢
憶舊用高季廸韻
醉拍雕闌思憶從前淚珠頻灑東陳倦沈多愁多病瘦軀
堪把水市津樓奈他綉被濃香舊時閑事偏縈惹顚倒覓
烏絲檢霜毫細寫妖冶此夜蟲蟲曾囑監奴葳𬎼慢下
且趁湘簟銀燈邀人白打摘盡銅籖小婢故惱人行任他
嘶斷門前馬懊惱後堂前又年光換也
夏閨
竹院臨池蕉軒翳日蕭然烟幌送春留病賒秋做惱懶梳
蟬樣懨懨永晝誰令幽夢驚廻偏嫌多事茶爐響侍女秉
齊紈隔紗㡡低蕩來往一湖水氣滿院蘭風撲歸裙上
悄覺凉釵委枕簟紋鋪浪起來慵綉將泉戲瀉團荷憐他
葉嫰纔如掌珠滑不成圓却添人閒想
題家别駕亦人孝感册并感舊游次蘧庵先生韻
昨客睢陽古寺開元水木妍雅我方避暑兄過挈榼一樽
同把詎知别後使君風木銜悽書來雙袖鮫珠惹擬補白
華詩倩廣微烘寫難畫纏綿至性恨抵啼猿感深封鮓
太息鯉湖鴈杳遼城鶴化飯僧香積啁啾百鳥悲鳴靈旗
惝怳凥爲馬盛事徧流傳得之余季也(子萬四弟自宋來宜𫐠之甚詳)
冬日舟過亳村舊居有感
黃葉村中綠水灣頭帆影零亂小橋夾浦依稀認有舊時
庭院小樓還在記得人在樓中而今凝望如天遠烟裡歇
吳舲似迷巢林燕凄戀閒敲畫榜遥指紅墻百端思徧
可惜滿園槲葉半河菱蔓負暄鄰叟兩兩私語茅簷料他
也爲王孫歎摇櫓過前汀驚水禽飛散
南浦
泊舟江口
吳檣晩眺看隔江螺髻碧離離龍虎銷沉無據往事不勝
悲憶昔曹公飲馬對江流横槊賦新詩羡三吳人物伯符
公瑾年少更雄姿今古茫茫天塹捲神鴉日暮舞空祠
多少南朝事業斷岸矗殘碑月白估船銅斗唱西風雲水
正瀰瀰歎多愁洗馬銷魂偏在渡江時
秋景
戍樓孤眺莾秋雲一片畫難成烟驛蕭蕭易響錯認是風
聲却被泬寥商氣刮一天疎葉舞空城歎釣臺水榭千年
剩址菱蔓繞湖生極望溪山明瑟向楓汀茶崦眼偏明
聞道樓船下瀨十萬水犀横寄語魚龍休夜嘯海門月上
定潮平對碧梧紅蓼暮烟殘照不勝情
宴淸都
咏楊妃山茶(花在古香庵樓下)
幾朵僧房吐東風裡胭脂淺淡偷注空王齋院豔陽天氣
紅香盈樹隣娃漫鬭輕盈儘玉茗明粧縞素總輸伊睡足
春酥臉潮分外嬌嫮憑闌小字輕呼花如解恨暗垂紅
筯依稀記得寧王玉笛花奴羯鼓古佛堂西弄影悵舊日
花容何處又夜來細雨霖鈴黯然無語
曝日
雪後同雲盡遥村外早霞一縷紅暈柴扉纔啟晨曦初赫
凍消霜畛結茆恰傍陽坡喜黃土泥墻簇緊有三兩溪友
山翁窄籬矮屋隣近閒邀趁燠迎暄藜羔乍糝濁酒新
醖沙融澗煖情親話軟無愁無悶路旁多少行客笑馬首
冰花膠髩總不如負旭南榮風光較穩
倒犯
秋日雲臣齋頭同大士展故友蔣曕武遺墨感賦
觸眼見官奴數行韭花遺蹟零紈碎墨秋光映碧天如拭
爐熏茗椀幽卉疎花晴窗側盥手騐裝潢梯几看波磔惋
斯人頓成昔深悔舊時賞慣鵝羣何曾知護惜記半醉
寫徧舞鬟帕江樓壁渴驥勢掀騰極幾何時隣家吹夜笛
總香粉猶存不受蝸涎蝕應遭蛛網織
莊椿歲
賀新城王太翁七十(阮亭先生尊人)
王喬家世神仙華顔那藉丹砂駐飄然鶴髮翛然鳩杖臨
風揮塵恰值新晴筭來秋到十分濃處看歷城雲物㟙湖
烟水偏瀟灑眞容與况有僧彌法護映庭階琪花珠樹
七葉貂蟬一門鸞鳳兩行鵷鷺最感深知綵絲欲綉黃金
堪鑄羡爐香親染紫泥遥捧作斑斕舞
壽高陽李相國
千年仙李蟠根一枝種在沙堤右金波穆穆卿雲縵縵小
春時候綠髩調羔黑頭補衮人間台斗正宫門絡繹駝封
赭帕頻飛送神仙酎更值梅前菊後喜堯天風光鋪繡
君臣一德䕫龍共事太平今又銅柱烟消玉關雪霽河山
明秀願萬年曆上一年一度介先生壽
瑞鶴仙
上元和康伯可韻
昔遊思後苑記天上月圓人間月半六街笑聲滿看火蛾
金繭春城飛遍琳宫瓊觀隨處掛鰲山燈爛最銷魂深巷
殘更小顫門邊雙釧休羡無多勝景有限芳辰不堪追
玩紅篝熏煖和衣臥誰低喚怪流光一去鈿車羅帕吹煞
東風不轉只玉梅梢上冰輪依然相見
鄒程邨母夫人壽
千金今夜直羡阿母白髮珠袍一色穪觴蓬䦘側有南路
豪家東朝貴客華騶列戟向尊前箜篌醉擘倩何人笑問
君家家本難忘易識猶憶曾陪董相閒過鄒陽讀書騎
射賢哉湛母截髢親爲置食看懷淸臺畔夫人城上無論
功名赫奕只膝前有子談天生兒亦得
咏百舌鳥同雲臣賦
綠楊庭院悄正交網篩春綺窗弄曉紅𬎼枕斜抱驀枝頭
睍睆信風吹到如簧慢奏遞耳畔那人知道把舊愁向五
更頭說箇綿蠻不了裊裊咽時逾響溜處偏圓百般輕
巧詎知衰髩貪散誕學莊老入春來猛被花枝招恨又被
禽聲喚惱待來朝索性連他和花都拗
慈仁寺松
爾頭童齒豁又短如翁伯小踰臧紇年高尙存活換一番
兵馬一番宮闕雷轟電掣早煆就秦銅漢鐵任噎歐萬怪
揶揄閃爍百靈恫喝奇崛種於奚代長自何朝忘他始
末空餘獵碣略記汝生年月只新來廟市喧豗蹙踏闌入
市場豪猾趁天風鱗鬛狂拏舞場回鶻
迦陵詞全集卷二十一終
