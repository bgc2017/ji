迦陵詞全集卷十四
宜興陳維崧其年著
泰州鄧漢儀孝威維岳緯雲
合肥李天馥湘北宗石子萬
商丘宋犖牧仲男履端
錢塘毛騤馳黃姪賜薛
水調歌頭
被酒與客語
老子半生事忼慨喜交游過江王謝子弟填巷哄華騶曾
記獸肥草淺正値風毛雨血大獵北岡頭日暮不歸去霜
色冷吳鈎今老大嗟落拓轉沉浮疇昔博徒酒侶一半
葬荒丘閉置車中新婦羞縮嚴家餓隷說著亦堪愁我爲
若起舞若定解此不
題余氏女子繡西施浣紗圖爲阮亭賦
婀娜針神女春晝繡西家聞道若耶溪上淥水漾明沙爲
憶吳宮情事驀地養娘來至羞臉暈朝霞忙向屏山畔背
過髩邊鴉一春愁三月雨滿欄花西施未嫁當初情緒
記些些靠着綉床又想拈着鴛針又放幽思渺無涯一幅
鮫綃也錯認越溪紗
宋荔裳曹顧庵王西樵招集劉峻度葭園卽席限
韻
鈿犢朱扉外寶鴨畫堂中重逄把酒飛蓋倍覺旅愁空人
有庾徐潘陸坐有樓臺絲竹那減晉人風愼莫賦悵悵亟
爲拉紅紅吾醉矣拓金戟倚長弓不改狂奴故態耳語
有羣公官是金閨貴客身是畫溪愁客客自不相同起覓
鐵綽板高唱大江東
送宋荔裳觀察入都并寄蓼天司業同顧庵西樵
賦
酒冷天寒日人去客愁中數行鈿蟬柱雁祖餞出城東衣
上靑天明月馬上黃河飛雪雁背染霜紅如此作裝急磊
砢想桓公千斤椎七寶轡百石弓從奴賓客所過棧馬
嚙殘通定過淮陰祠下更到望諸墓上懷古颯悲風若見
蘇司業言我髩成翁
畱别阿雲
眞作如此别直是可憐蟲鴛裯麝薰正煖别思已匆匆昨
夜金尊檀板今夜曉風殘月蹤跡大飄&KR0963;莫以衫痕碧偷
揾臉波紅分手處秋雨底雁聲中廻軀攬持重抱宵箭
悵將終安得當歸藥缺更使大刀環折萍梗共西東絮語
未及巳帆勢破晴空
舍南庭前牡丹將放詞以催之
峭冷侵金鴨乍煖熨銅龍東皇好景何限相别苦匆匆二
十四番花信一百五朝寒食幾陣酒旗風豆吐𧖟婆綠花
綻鼠姑紅畫欄西綺窗北錦城中姚黃何事羞澁媚臉
未全融速辦慈恩車騎并倩華淸鈿笛邀取謫仙翁早放
木芍藥慢舞玉瓏璁
咏美人鞦韆
昨夜湔裙罷今日意錢回粉墻正亞朱戸其外有銅街百
丈同心綵索一寸雙文畫板風颭繡旗開低約腰間素小
摘髩邊牌翩然上掠綠草拂蒼苔粉帬欲起未起弄影
惜身材忽趁臨風回鶻快作點波新燕糝落一庭梅向晚
半輪玉隱隱照遺釵
夜飲季端木齋中歸忽爾飛雪填詞奉柬并懷尊
甫孚公
昨夜醉君酒歸路雪飛花淋衣那更裂燭袖秃不禁遮粧
徧瓊樓萬瓦凝透綃官千幕凍殺冷蝦蟆紙破苦拉雜柱
朽怕槎枒吾笑我寒至此獨何耶愁時恨不倩汝爲我
喚筝琶忽憶哦松尊甫(時孚公作錢塘丞)今夜斷橋晴雪吟興定
然佳客睡幾曾着城上咽悲笳
雪夜再贈季希韓
海上玉龍舞糝作滿空花城中十萬朱戸瓊粉亂周遮愁
對一天飛雪不見昨宵明月桂影蝕金蟆短髩颯秋葉僵
指矗枯枒當日事須細憶詎忘耶記築毬場擫笛却手
復爲琶縱不神仙將相但遇江山風月流落亦爲佳豈意
有今日側帽數哀笳
立秋前一日述懷柬許豈凡
將相寧有種䜿子半成名蚍蜉切莫撼樹聽我短歌行薄
俗人奴笞罵末路婦人醇酒一笑萬緣輕夫子知我者試
與說生平斫豪豬炙走兔掣長鯨群儒齷齪可笑我自
習縱横明發西風削草且約博徒會獵小趁一秋晴鬚作
蝟毛磔箭作餓鴟鳴
題友人詞并示方鄴大匡
脫帽卽擫笛輟洗便彈筝千金教得樂部坐此得狂名每
歎英雄作事萬象雪中鴻爪一過巳忘情倏忽謝歌舞寂
寞掩柴荆新詞句眞磊落太縱横我作致師樂伯摩壘
更靡旌爽若并州快剪又若短兵狹巷殺賊不聞聲舉以
示二子大笑絶冠纓
送惲南田之錢塘并柬毛稚黃
躡屩上靈隱吹笛下吳淞送君恰値新爽&KR0655;月印船&KR0963;猶
憶冷泉亭上百道跳珠噴雪飛瀑挂杉松一别十八載吾
老漸成翁故人去携筆墨寫空濛不知老已將至揮灑
醉偏工爲訊鹽橋毛子果否别來無恙底事斷詩筒人世
作逹耳長邑鬱焉窮
贈西陵周勿庵(勿庵精日者家言任俠滑稽多金丸綠幘之游背微僂)
拍手唱銅斗蹋地舞廻波世間窮逹有命擾擾若之何收
罷百錢簾下雨後一街人少客有獵纓過僕病坐磨蝎君
醜類鷄窠如箕舌皤其腹口懸河眼中只愛綠幘誰解
愛靑娥頗怪丈人痀僂却恐舍人尻謈戲語莫相呵絶倒
黃幡綽撫掌敬新磨
題遠公畫洞山圖送天石北上
何以贈行卷而作洞山圖旁人拍手大笑畫者復誰歟此
去燕姬馬湩况足金莖仙瀣茗椀酷非須卿復携來否長
柄有葫蘆掀髯語畫此者定非迂敗盡朱門酒肉只此
味淸腴縱挾綾文三百日給龍團鳳餅曾似故園無十丈
紅塵裡一幅冷秋菰
送原白北上
莫作戀豆馬直學脫韝鷹送君秣魏刷趙萬里愜飛騰頗
怪今人離别出戸定然復入刺刺實堪憎似爾最颯爽物
態直憑陵公子去臣宜從病未能行也勉旃努力勿復
憚炎蒸爲我慈仁閣下寄訊支離老叟短髮定鬅鬠待我
上元候同看鳳城燈
畱别澹心卽用來韻
離别亦常事惆悵愼毋然歸舟一路弄笛吹裂水中天猶
記吳趨坊後再到惠山松畔兩地酒如泉不久聚花下小
别向風前白翎雀鷄呌子想夫憐岐王空宅舊日法曲
散如烟君有龍文百軸近作小詞一卷千載定流傳早覓
賀懷智亟付李延年
橄欖
造物有本性此味最高嚴淸芬却帶酸澁品格壓黃柑多
少橘官輭美無數荔奴甘滑側目看新參諫議爾之職羶
毳我何堪析煩熱開結嗇滌塵凡頗聞人語輸與崖蜜
十分甜長揖水晶人退不詣內黃侯謝徑自返漳南獨醒
頗相憶搖落在江潭(蝦名水晶人蟹名內黃矦)
萊陽姜如農先生前朝以建言予杖遣戍宣州會
遘甲申之變不克往戍所僦居吳門者幾三十
年癸丑夏先生疾革遺命家人日必葬我敬亭
之麓其子勉仲學在從之聞者悲其志重其節
私諡之日貞毅先生維崧填詞以代迎神送神
之曲焉
東海黃門老疾革話悲酸呼兒吾骨累汝霜翦一燈寒休
返田横島上何用要離冡側莫恤道途艱憶奉重華命遣
往敬亭山三十載憐弱水幾回乾鐵衣生旣未着鬼亦
戍其間此地層崖呇嶂正接蔣陵鐘阜紫翠湧千盤若有
人兮在竦劍守重關
早秋託興
秋色一天雪林壑映新暘皎如三尺新水出匣漾干將亟
敞杉窗竹院要使金風玉露灑濯我軒廊颯爽上眉宇皎
潔到衣裳小樓上望極浦太微茫估船夜笛江上併作
十分凉安得中原豁處飽看出櫳蒼狗大獵一千場浙罷
刀頭米射殺鹿邊麞
平遠堂雨中卽事林天友使君席上同曹顧庵丁
葯園胡存人吳香爲園次六益余澹心尤悔庵
宋旣庭錢宮聲顧云美伊人天石趙旦兮毛行
九分賦共用烟字
千古鶯花窟四月雨晴天闌干一望平遠濃淡石湖烟催
取茶鎗酒幔喚得筝師篴伎來做餞春筵且起舞回鶻休
去聽啼鵑觴未半風乍起雨鏗然嵯峩古㙮將壓抉屋
勢斜穿萬斛鈴音鐸語四壁鯨呿鰲擲劈裂幾條絃脫帽
呌奇絶此景倩誰傳
讀董舜民蒼梧詞題後
老屋數間耳世事不關渠堆墻牛腰囷蠢巨束筍般麤中
有奇文兀奡每夜必騰光怪鰲擲與鯨呿力壓古聲叟氣
懾萬獠奴珠零亂玉夭嬌翠糢糊我行以手捫摸作此
定誰歟旣似苔紋瓦篆又似碑殘鼓齾字裡吼於莵乃是
蘭陵董詞集日蒼梧
畫樓詩爲西陵吳子璵賦
有客向余說昨又到湖頭湖中翠奩未歛湖畔水明樓萬
本澄心堂紙千頁大觀樓帖百幅李營丘盤礴此樓上縹
緲紫綈裘風弄麝波漾縠浩悠悠湧金門外新月聽足
采菱謳分付危欄飛檻莫遣于祠岳墓烟景觸簾鈎貯酒
兼貯茗不貯古今愁
渡長蕩湖望三茅峯
我住太湖口四面匝烟鬟周廻縈靑繚黛中托白銀盤且
縱龍宮一葦耕破瓊田萬畝笑傲水雲寬&KR0963;背唱銅斗沙
尾辨金壇雪浪吼大魚出矗如山茅家兄弟笑我前路
足風湍君自驂鸞翳鶴我自騎鯨跨鯉各自不相關揮手
謝之去吹笛弄潺湲
睢陽寓舘感舊題壁
惆悵復惆悵直視草茫茫風搖葵子藚葉螻蟈上空墻滿
目西州門內轉眼黃公壚畔前事惹思量搖膝并負手遶
柱更循廊天欲黑燈半綠月微黃中年哀樂何况人又
在他鄕飄去嬌絲脆板畱下殘香剩茗狼籍小紗窗撥置
不足道念此斷人腸
送侯叔岱之彭城
酒罷忽不樂結束挽強弓彭城此去蒼莾水蓼滿陂紅戲
馬臺邊騁望下有河流似弩混混盡魚龍吾意欲起舞屈
指幾英雄斜陽恨關山影一杯中袁曹劉項付與烟草
没孤鴻莫管千秋閑事休悞一生作逹笳吹競西風盻盻
去巳久明月小樓空
夏五大雨浹月南畝半成澤國而梁溪人尙有畫
舫游湖者詞以寄慨
翠釡一朝裂銅狄盡流鉛江南五月天漏煉石補仍穿驟
若淫龍噴沫狂比長鯨䟦浪廬舍没長川菱蔓繞床下釣
艇繫門前今何日民巳困况無年家家秧馬閒坐墟井
斷炊烟何處玉簫金管猶唱雨絲風片烟水泊游船此曲
縱嬌好聽者似啼猿
憶商丘宋介子西湄草堂
雪苑女墻外水色綠於苔郭南潭子尤勝淼淼浸樓臺長
記昇平舊事彌望風亭雨榭盪槳百壺來誰向亂前說說
罷使人哀西湄好憶客夏寄高齋南烹爲余細糝棐几
淨纖埃君笑熱由卿至僕笑羔應還我戲語類優俳搖櫓
没烟去背指野棠開(徐陵奉使至魏魏人宴之是日甚熱魏收嘲陵日今日之熱當由徐常侍)
(來齊沈文季與魏崔祖思在高帝前戲争羡膾爲吳食祖思日炰龞膾鯉似非勾吳之詩文季日千里蓴羔豈關)
(魯衛帝笑日蓴羔固應還沈)
新秋寄驥沙徐仲宣
秋色潔於雪澄湛到簾鈎憑軒憶爾更劇君亦念余不記
客泉亭草寺閒弄吟&KR0963;釣笛相與狎沙鷗一笑别君去四
節忽如流大江邊殘照裡仲宣樓烟波蝦菜料爾生計
儘優游此地孤城絶島長被蛟涎兔汁鍊足一天秋横竹
吹阿濫呌醒古今愁
溪泛
誰送半城綠恰是兩溪風茫茫銀濤雪浪天水有無中每
到簟紋平處不覺水香肥極一色玉玲瓏最惱閒鷗鷺偏
解占空濛駕一葦凌萬頃浩無窮今宵圓月定好寄語
織綃宮脫帽五湖風景捲幔半生心事杳靄縱吟&KR0963;一笛
中流發乃是綠蓑翁
題毛會侯戴笠垂竿小像
水色綠如鴨又似乍磨銅鞾紋細浪忽起颯颯夾溪風數
里江村茆屋一帶蘆汀蟹舍下徧釣魚筒雲作蔚藍纈襯
以晚霞紅燃楚竹炊香糯五湖東新來溪友堪訝乃是
大毛公嬴得罛師拍手汝有金貂玉佩詎是綠蓑翁笑起
唱銅斗餘響落蛟宫
汾西矦仲輅示我九日紀夢詞二闋依韵奉和
月落邊墻黑幾扇鴈門開蒼然西極風雨都向二陵來聞
說胭脂小伎能唱横汾舊曲家傍古輪臺我欲與之語紅
粉最憐才飲醇酒近婦女莫疑猜世間餘子何限兩手
底須推安得飛狐峪口偕汝吹簫擊筑一日笑千廻綠酒
不曉事有悶未能排
一笑老松下握手亦前緣昨宵黃花節候妬汝小游仙推
道巫雲入夢誰料玳筵眞箇事巳徧流傳我在銀笙底偷
譜鷓鴣天追代馬挾趙瑟是何年兵家女有殊色可許
阮公眠詎少朱門絲管那抵靑樓簾檻如鏡復如烟天上
兔華滿只照别家圓
毛會矦席上限咏鹿脯詩詞以代之同王惟夏方
雪眠毛大可允大諸君賦
那曉魯公帖有手且飛觴觴行更催劈脯此樂甚堂堂笑
寄鹿皮翁語乃有神仙上界欲以汝爲糧玉饌莫深恨底
事不潛藏呼畢卓牽阮籍態頽唐百年所得有限不若
醒而狂熱酪何須痛飲明日北風大作結束上平岡箭作
餓鴟呌袒裼獵黃麞
元夕前董樗亭至都下樗亭昨歲射陂遇盗身被
重創患不克來今則來也詞以志喜卽用樗亭
見贈原韻
月黑淮南縣䣃䭾正關門門前聲息洶洶勢若雨傾盆斫
臂霜刀攢蝟燎瓦狐燈掣電駭絶洞心䰟詎復有活理遑
暇顧琴尊重握手驚往事剪燈論追思胥江酒伴只我
與君存三客弱來一箇(謂葆馚)公又幾爲異物軟語剪難分
抹眵細相認老眼日來昏
酬别沈鳳于卽用來韻
君住馬溪上我住滆湖中平生酒顚花惱此事那輸公自
逐鵷班鷺隊回憶練帬檀板甚日恰重逄也料秋江畔開
到粉芙容人世事枝向背絮西東靑山見人分袂替作
别時容縱使錦袍入直詎抵綠蓑聽雨釣艇漾晴空他日
訪君處烟水定畱儂
庚申五日
又是女兒節何處貰香醪艾裝碧虎閃爍與汝復相遭回
憶家鄕此際不少癡兒騃女綵鷁綉旗搖蹙起一川雪崩
落半空濤渚宮遠澧水闊恐難招古來陳事何限細數
總今朝楚國湘纍自苦齊國薛君自樂一笑等鴻毛我自
飲我酒卿自讀卿騷
紀恨爲魏里張太君賦
越國燕鶯地春日綺羅年張星本連天上朱戸隱㛹娟誰
料羅窗綉閣吹到零風冷霧飄散亦前綠舊日畫眉事追
紀那能全織錦曲緘情淚寄誰邊漳河獨火小店徹夜
雨綿綿請看古來靑史何限傷心紅粉唱煞隔江船且盡
一杯酒莫撥四條絃
初夏吳門舟次董樗亭錢葆馚畱飲顧梁汾適至
卽席分賦
往事細如雨新水滑於羅十年纔一會面不飲欲如何雪
抑松江銀鮓黃鑄洞庭盧橘酌以小紅螺僕素不勝酒醉
態亦傀俄相樂也復相泣起婆娑眼中之人老矣春後
落花多休管誰家龍鳳不若狗兒吹笛伴取膽娘歌小别
數日耳榴月復經過(酒間樗亭偶語董龍事葆馚云君家有龍猶寒宗有鳳也一座大笑元微)
(之詩云狗兒吹笛膽娘歌)
趙北口作
忽復出門去萬事總由天難忘只有烟水永不罷相憐此
地燕南趙北盡日黃塵白草那抵舊溪山詎料故鄕景陡
落荀輿前鄚州鎮大沽口水雲寬空明浩淼碧篠紅蓼
滿汀灣也有魚羔蓮米安得笛床茶臼水閣兩三間臥聽
吳娘櫓帶暝唱歌還
鳳凰臺上憶吹簫
閠六月七日爲牛女作懊惱詞
翠鵲橋虛珠匏路杳懊儂情思無憀奈粉河一望靈匹難
招寄語天邊織室雙鴛杵纖指休抛停梭怨金徒箭永靑
女粧遥迢迢常時此夜正微褰麝㡠小駕龍軺記衣香
髩影髣髴今宵屈指經年離别依然又淚滴紅綃差喜是
凉秋不遠准備魂消
和潄玉詞
蘸水垂楊漫天絲柳千條萬緒樓頭正圓冰淸淺斜靠簾
鈎擬把玉容重整纔勻面怊悵還休懨懨甚今春三月忒
似深秋堪羞韶華縱好奈舊情巳換往事難畱只梁閒
玉剪勸我登樓簾押朦朧未捲靑山外不忍凝眸無過是
瀟瀟春雨點點離愁
廣陵送孫介夫之石城
紅板橋頭方山柵口中流冷撥吳裝正螢飛冰簟蟬咽銀
牀經過郗僧施宅靑溪曲曲似廻腸雲水外千年陳蹟一
片新凉堂堂過江人物記疇昔獅兒亦號孫郞奈殘山
剰壘極浦斜陽持底寄愁天上君須問舊日平康還則怕
菖蒲花老燕子樓荒
湯陰城外十里絲楊夾堤互引額以柳廊名極冷
雋詞以紀之
淇水潺湲爵臺馺遝中原潑火年光漸湯陰城下陳蹟荒
凉一帶絲楊蘸馬晴漪皺宛轉長廊縈人處輕陰輕暝窨
就鵝黃思量添些蟬韻便一襟秋思那讓吾鄉記離離
水驛小小蟲娘白苧新裁春雪凭肩處柳外貪凉中年也
情隨飛絮一樣微茫
秣陵懷古
紅板橋南錦衣倉北金陵從古皇州記離宮墻外年少潛
遊忽聽九重仙樂東風細聲度龍樓依稀認寧王玉笛賀
老箜篌悠悠南朝風景看幾遍桃紅白了人頭筭劉郞
易老嬴女難畱三十六官何在斜陽外隱隱離愁傷心極
後湖菱蔓一片漁舟
本意
貴主亭臺眞妃環珮月中鳳吹悠悠占人間天上兩處風
流一自彩鸞齊跨雙携手玉宇瓊樓咸陽樹宮娥悵望仙
馭難畱回眸人民都換望渭水秦川頓惹閒愁歎重關
二百廢苑成秋千載鮑魚孫子沙丘路大藥難求逌然嘯
靑天碧海夜夜淸謳
題宋楚鴻倚樓詞卷
百萬呼盧十千買醉世間何策驅愁惹銅仙多事鉛淚長
流一片唐陵漢寢遺基在舞罷歌休何况是敗荷衰柳總
不宜秋凝眸金荃一卷問宋玉家鄕陸瑁湖頭悵頻年
蹤跡只客皇州欲覓燕昭舊事高臺畔野水悠悠無聊甚
閒吟閒寫滿幅銀鈎
夢揚州
蘧庵先生久客維揚詞以寄懷
蜀岡頭記狂夫舊日曾遊薄倖樊川贏得一夢靑樓紅橋
上藕絲菱蔓當時費盡凝眸平陳業烟花記可憐逝水悠
悠老矣先生何求也雨檝烟帆北謁諸矦鶴髮開元老
淚銅仙争流紅衣落盡西風起怕隋堤最不宜秋隱隱見
一江燈火人隔揚州
塞孤
早春寄周伯衡先生并訊倪子闇公(先生從征楚幕近客梁溪)
問湘天滴黛何時歇會記周郞英發坐擁油幢臨大别軍
笳奏鄕心截舳艫湓浦如麻鎧甲庾樓成雪嚴颷破磧古
樹都裂孤&KR0963;暫入吳老髩終懷闕第二泉聲嗚咽瀑走
銀虬三四叠衝動防身劍篋料此際共兒寬看水上粉英
結定吟殘亂山白月
宣武城外書所見
北風如箭吼城門啟不斷香車流水側卷綃簾拖燕尾巫
鼓唱蠻簫賽烏孫别紫臺人黃鵠寡靑溪妹粉襟兒畔多
少紅淚誰唱勑勒歌訴盡消魂事繡鏃殘骸攢蝟樹腹
崖根潛老魅招蜀魄呼湘鬼鵑巳呌洛陽城鶴未返遼西
市總春閨夢中夫婿
金浮圖
夜宿翁村時方刈稻苦雨不絶詞紀田家語
爲君訴今年東作滿目西疇盡成北渚雨翻盆勢欲浮村
去香稻波飄都做沉湘角黍咽淚頻呼兒女甕頭剰粒爲
客殷勤煑話難住茅簷點滴短檠靑熒牀上無乾處雨
聲乍續啼聲斷又被啼聲剪了半村雨搖手亟謝田翁一
曲淋鈴不抵卿言苦
迦陵詞全集卷十四終
