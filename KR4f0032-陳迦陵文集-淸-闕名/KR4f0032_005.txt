陳迦陵文集卷五
宜興陳維崧其年譔
武進吳本立菽原維岳緯雲
長洲范必英伏庵宗石子萬
休寧汪楫舟次男履端
桐城方中德田伯姪洢
敕贈徵仕郞翰林院檢討先府君行略
嗚呼哀哉先府君之棄不孝孤九年於茲矣九年之中形
貌黧黑精魄潰佚哀號皇遽謀欲釐次先府君生平大節
用丐當世立言大君子以圖不朽不幸神理瞀惑甫一追
憶而語塞且氣絶者又數數也壬寅仲冬旣謹奉先府君
與先妣湯孺人合葬於亳村之新阡乃殯宫巳閉而窆石
未鑱念先府君恒以文筆過屬不孝孤今不孝孤粗有文
筆而俾先府君後先遺行淪没不傳不孝孤卽靦焉若禽
獸哉異日者何以見府君於地下謹收淚吮筆用述先府
君大略以俟采擇府君諱貞慧字定生自宋大儒止齋公
居永嘉由永嘉徙義興生倉四公倉四公生四子五傳生
衛輝丞弘甫公由湖南徙亳村又五傳生耕隱公遠畊
隠公以名德重一時文待詔徵明常作樂耕圖贈之并繫
以詩有舊說子眞矜谷口今輸元亮傲柴桑之句畊隱生
思堂公邦爲桐廬丞思堂生古愚公憲章古愚生懷古公
一經自古愚以下皆以少保貴贈如其官懷古生少保公
少保公四子長貞貽邑文學有才名夭卒次貞𥙿天啟甲
子舉人張夫人出王安人出者二貞逹以父任官北京戸
部陜西司主事降順天附知事甲申三月十九之難罵賊
死今甲申紀事錄中云順天府知事陳貞逹死之是也季
卽府君府君生而穎異英挻異常兒少保公曁伯兄文學
公極憐愛之始文學公盛有才名恒受知於督學使者熊
公廷弼屢試輙第一弱冠覃精理學所纂錄大全性理蘇
長公文腴紀錄彙編諸書數十萬言旁及脞談叢史稗官
雜爼并譔當壚度世桃花詩謎諸傳竒復不下數十萬言
文名赫赫冠一時屢試不第竟邑邑以瘵疾死少保公哭
之慟廻顧而見府君蘭芽玉茁瑜珥在旁則又破涕爲笼
曰此寧馨者何必減阿兄耶則又益憐愛之年十七補博
士弟子員無何以高材生食餼於庠癸亥娶予母湯孺人
尋侍少保公入都甲子以少宰攝冡宰篆因會推忤逆璫
意與楊左諸公同削籍府君遂侍少保公家居乙丑少保
公稱六十觴維崧生因名之曰崧思宗皇帝卽位湔洗忤
璫諸大臣擢少保公南京都察院都御史尋遷北京都察
院左都御史無何因他事忤權臣意復削籍府君復侍少
保公家居當少保公之官南都御史也府君鄕試巳中式
矣曁填榜主司者以嫌故抑置副車第二人府君生而性
至孝當其兩侍少保公家居也并所以事母者事諸父諸
兄者恂恂如也惟謹季父署丞公無邑屋居府君嘆曰豈
有貴爲介弟而邑中無數畆之官者乎卽推所居屋居之
伯兄没巳數十年語次必涕泣次第鋟其所著書以行又
倜儻任節槪喜賓客好士日者常遇一客也以扇障日而
行於市中視扇欵識則勒卣先生也府君曰余知有周生
久矣趨而揖卽與定交又一日金閶道中遇一僂而蹩者
府君曰此僂而蹩者必南昌鄧左之履中也而鄧先生亦
言髯之絕倫超羣得非陽羡陳公子乎兩人皆大笑納交
去蓋其喜賓客好士類如此府君旣性至孝事父母曁諸
父諸兄者惟謹乃癸酉罹生母王安人變乙亥五月罹少
保公變七月罹嫡母張夫人變府君擗踴哭搏膺大號口
咯咯嘔血幾不欲生當是時少保公甫没文學公又蚤逝
孝廉公以嫡故修䦧牆之釁於主事公怨家螫之勢岌岌
懼不免府君曰事急矣則走而控之諸老先生前其所以
捍衛兩兄者無問其疇肥而疇瘠也亦無問其孰燃而孰
泣也救主事公尤先救孝廉公居無何而兩兄之事解怨
家亦咋齒無如何矣怨家者里中要人某也先是少保公
以累朝老臣一旦里閈少年以新進掩出少保公上屬天
子方貴幸之而少保公者固自若也要人恚則以他事削
少保公籍至是益修其隙於身後云然方要人之貴幸也
或倨見里中之諸父老顧獨時時嚴憚先府君常以好語
召府君曰公子如出吾門者吾能尊顯之客語府君府君
卒不往府君旣服闋家亦日益落然益折節嗜讀書揣摩
天下事一時江表諸先生俱以諸生負大略髣髴東京厨
顧府君旴衡時勢上下數千百年與諸先生者深相結也
戊寅而留都防亂公揭之事起防亂公揭者蓋爲懷寧阮
大鋮發也懷寧魏閹乾兒思宗皇帝鐫之九鼎比於魑魅
魍魎然猶横踞南都以酣歌聲妓奔走四方無識之士輦
金十萬至闕下朝中多隂爲羽翼者勢且叵測貴池吳先
生次尾時讀書予家與府君扼腕此事會無錫顧子方先
生來三人者雅相善也意又相合吳先生隨於燈下草一
揭顧先生首倡府君次之蓋揭中雖遍列當世淸流然主
之者實止秋浦梁溪陽羡三君揭未布或泄之懷寧懷寧
媿且恨恨乃次骨無何而竄跡荆溪要人幕中要人卽前
所云怨家者某也二憾往矣酒闌歌歇襟解纓絕醉二參
懷寧輙絮語陳貞慧何人何狀必欲殺某何怨閉門泣目
盡腫是役也雖僅僅太學舉幡乎然義聲一呼枉正立决
使天下復知春秋之義不䧟於亂賊之誅府君此舉實爲
首功云明年爲巳卯府君射策陪京寓溧陽宋憲副園中
當是時金沙周鹿溪先生方以議禮家居宛陵沈畊巖先
生以諸生辟召首掊擊楊相奪情歸卧敬亭不起秋浦吳
先生則主持淸議於南中一時名德如岂山張爾公吳門
錢吉士龍眠方密之歸德侯朝宗如皐冐辟疆嘉善魏子
一諸先生無不雲集石城府君顧盻其間自大司馬范公
司業周公以下皆虛左引重之每當車騎闐集冠蓋絡驛
命酒徵歌輙呼懷寧樂部仰天耳熱復與諸先生戟手罵
懷寧不止灌夫之禍始於膝席矣嘗與諸賢會飲冶城諸
賢争相標榜逓有品目或目先府君曰是客纏綿温原而
識議矯然不阿古人可作其三國魯子敬乎府君美鬚髯
軀幹瘦削音響如洪鐘神明挺動奕奕蔭數十百人亦朗
朗如萬間屋故陳黃門卧子贈詩有曰此客乘靑翰飄然
若有神而李內史舒章亦曰君身雖短精神長必逢國士
多慨慷蓋府君神鋒淵著而風采煥發屢爲上流所嘆賞
也始少保公居官不留一錢作人無長物府君復倜儻好
施與不治家人産業然賙人之急恒若鷙鳥之發旣巳存
亡死生矣解紛排難尤不願使人知人亦以是爭德之壬
午春余母湯孺人病殁府君哭之慟秋復應省試復不第
府君慨然太息曰士不幸生今日邊腹交訌楚䂊皆糜爛
樅陽濡須間壁壘相望吾&KR1200;卒未知死所尚挾三寸柔翰
與噲等伍乎屬朝中正人黃石齋道周范質公景文成寶
慈勇相繼皆竄逐府君屢變服走送江上日涕泣里中要
人且再起事殆未可知屬自天幸要人起卒敗然天下大
事巳去勢且爲之奈何至甲申而遂有三月十九之難主
事公小臣死之府君則益日涕泣方圖與雲間金沙諸先
生共襄祖逖劉琨之舉而懷寧驟用事矣是歲也弘光帝
立府君則走之南中蒲伏闕下爲少保公請䘏上書書略
曰當魏忠賢播虐之時臣父守道守法削籍者一而削籍
尤在諸臣之先當周延儒柄政之時延儒則臣父之同邑
也臣父守道守法削籍者再臣父自下吏神祖拔置西臺
神祖知臣父深矣臣父所至盡職勤勤以人才爲念所條
奏皆天下國家大計言人所不敢言是臣父之不敢負神
祖也臣父不愛官爵性命爲魏忠賢所首惡而先帝起之
田間總憲南北先帝知臣父深矣臣父卓然特立不爲詭
隨斤斤惟國憲是守是臣父之不敢負先帝也臣父剛腸
疾惡直道難容雖屢受知於聖明亦屢見黜於羣小語云
人情窮則呼天疾痛則呼父母君猶天也猶父母也臣之
情窮矣疾痛於心十年於茲矣君父之前而不自訴其情
终無可訴者矣臣父殁後僚友桑梓誰念國之黃髮臣兄
弟煢煢在疚形影相弔父有忠節不能剖心自明無面目
立於人世今臣兄順天府知事陳貞逹以小臣殉難不敢
偷生臣之餘喘不敢以臣兄之死混瀆天聽者以臣父忠
節未著臣兄死亦未瞑目也照得先臣都察院左都御史
鄒元標吏部尚書趙南星俱被魏忠賢之禍贈謚祭葬久
荷全典臣父忠節與元標南星等伏乞皇上念先朝舊臣
照例優䘏給與應得贈謚不惟臣父啣環地下而臣烏鳥
之情可無永嘆於松楸之下矣書上制曰可陳某准予祭
三壇造墳安葬贈少保蔭一子入監讀書府君旣以䘏典
久居南中而阮懷寧者方貴用事夙又恨府君次骨蓋先
是巳捕鹿溪先生繫之請室矣先生者亦以防亂揭故爲
懷寧所切齒者也府君日則席藁銀臺門而夜則槖饘從
先生請室中或且爲府君危之府君奮髯抵几曰男兒死
則死耳何畏耶卒詣獄自若九月十四日日下舂卒有白
靴校尉數人者至邸中縳府君至鎮撫出一紙紙尾有秋
浦吳先生名吳先生先一日亡去而劉僑者故思宗皇帝
時舊錦衣也夜漏三下鼓以一小赫&KR1389;與鎮撫馮大略謂
東林後人無故殺之以起大獄紀綱門逹之事可鑒也馮
獲書意動而司馬練公國事亦爲府君星馳詣貴陽而相國
王公鐸亦以書致鎮撫獄稍稍解獄解後府君躡屩歸里
門口鬱鬱不樂又一年鹿溪先生卒賜死獄中北兵下江
南江南亦亡嗚呼小人之於人國也甚矣哉乙酉之後府
君念家門世受國恩非平流寒畯者比又念一時同類散
佚略盡捐軀絕脰半登鬼錄於是鑿坏不出坐卧村中一
小樓足跡不入城市者二十年惟以嫁女之役一至松陵
境上會葬友人一至蘭陵道中與金道隐堡萬允康曰吉
耿玄度章光鄒欿伯延琦諸公悲歌痛飲三晝夜耳樓之
上&KR0869;十三經廿一史各一部餘則襍列樓山堂集雅實堂
制藝壯悔堂文集陳黃門遺詩吳梅村樂府朝夕吟誦聲
振林木寒暑不輟以爲常暇則曳杖而游於田間拾遺秉
滯穗以歸或數日不得飲食則且餔糜也歲時伏臘張少
保公像於堂上立維崧兄弟軰於階下而語之曰若知祖
父之所從來乎讀書明大義幸無忘若祖父爲也言罷淚
浪浪下丙申侯仲衡方岳至自雎陽姚瑞初宗昌至自吳
門沈高逸夀辰至自宛陵府君喜則與爲十日飲無何爲
五日醉後令維崧諸弟誦屈大夫卜居滿座爲楚歌府君
聞而悲之越數日病病遂不起嗚呼痛哉府君生平著譔
有皇明語林山陽錄雪岑集交游錄秋園雜佩唐宋八大
家文選府君生於萬曆甲辰十二月初九卒於順治丙申
五月十九享年五十有三配湯孺人御史大夫湯公京兆
女後於康熙二十年長子維崧恭遇覃恩贈處士公徵
仕郞翰林院檢討母湯氏贈太孺人又於康熙二十三年
季子宗石恭遇覃恩再贈處士公文林郞安平縣知縣
母湯氏再贈太孺人子男五人長維崧邑庠生以博學弘
詞應召御試一等第十名欽授翰林院檢討娶僉憲
儲公昌祚孫女次維嵋邑庠生娶禮部郞中周公鑣女次
維岳太學生考授州判娶女學吳公濯時侄女湯太孺人
出次宗石太學生安平縣知縣娶河南歸德府商丘縣戸
部尚書侯公恂孫女貢士侯公方域女次維崗娶商丘縣
夔州府知府宋公名世孫女庶母時太孺人出女二長適
冨民縣知縣吳公正心子庠生璟早殁次適御史吳公煥
子全昌孫男六人長履端娶庠生吳公湛女次履和娶蕭
氏維嵋出履端出繼維崧嗣次洢宗石出次溶次維崗
出次維岳出皆幼未聘孫女十四人長字庠生范公
長子維崧出次字柘城縣戊子舉人新河縣知縣
王公培長子太學生鍊一宗石出次字吕英維嵋出次字
商丘縣侯公方巖孫象蒙廪生侯公明子次字新安戴公
明信子乾鐸宗石出次許字癸丑進士濬縣知縣蔣公扶
暉第三子維岳出餘俱未許字不孝孤維崧泣血謹
述
敕贈時太孺人先庶母行略
歲戊戌四弟宗石自商丘聞生母訃奔喪以歸并以是冬
十一月葬母於里中之新阡行有日矣宗石泣且言曰石
兄弟五人不幸處士公見背魂魄潰裂今石與弟崗復罹
生母大痛又因處士公殁後入贅異鄕故母之殁也衾絞
含歛不獲一視茲者馬鬛將封并不得一言以爲母不朽
其若爲人子者何兄其爲石紀之用乞當世之大君子立
言能文章者崧竊自惟自壬午失恃丙申失怙荒迷閔凶
文筆頽廢矧兩親未葬墓門片石卽欲差次生平大略以
請賢人長者銘尚含毫飲泗而有所待也今又何以誌庶
母乎雖然母之梗槪有不可揜者因泚筆而爲紀大約母
之德也不自見其德惟善體處士公之德及吾母湯孺人
之德以爲德者也吾母湯孺人性仁厚簡重寡言笑事舅
姑孝相處士公順教子姓愛而嚴御中外和而有禮一時
大家閫範咸嘖嘖稱吾母第一中年因家事繁劇又見庶
母柔順謹飾其治家有法度遂力請處士公以母佐之其
佐吾母也一禀吾母教一切糝酏&KR0949;髓麻枲刺繡諸細碎
能代吾母勩并不令吾母知母之不自見其德惟體孺人
之德以爲德也如是迨壬午吾母孺人殁後藐孤三人妹
二人獨崧稍長已有婦餘俱煢煢未有成立母視諸子女
長者延師傅幼者調飲食推燥濕唯謹不異吾母孺人在
時處士公喜癸未弟宗石生始處士公喜賓客癸未以後
處士公旣誓墓不出絕不與戸外通家亦日益落或至不
足以供饘粥然其喜賓客如故遠方賓客至亳陽而艤楫
於水西橋下者率皆爲處士公來也吾家雖甚貧乎而母
必黽勉有無求所以得處士公歡者萬狀客或卒歲不去
或一客而居吾家者幾至二三十年母始終無厭斁惟謹
不異吾母孺人在時處士公益大喜其體處士公之德以
爲德而終不自見其德也又如是壬辰弟維崗生越五年
丙申不幸先處士公逝嗚呼痛哉家門荼酷至此已極踰
年而母亦亡維崧兩親大故而終天罔極之恨有殁身不
可解者猶頼母在以撫吾幼弟母亡而弟贅異鄕并携幼
弟而依其婦家以居嗚呼謂之何哉母亡二十七年以子
宗石於康熙二十三年恭遇覃恩贈太孺人母姓時氏
生於萬曆庚申年六月廿四日卒於順治戊戌年六月初
八日享年三十九歲子二人長宗石太學生安平縣知縣
娶河南歸德府商丘縣戸部尚書侯公諱恂孫女貢士侯
公諱方域女次維崗娶商丘縣䕫州府知府宋公諱名揚
孫女孫男三宗石出者一維崗出者二孫女八宗石出者
七維崗出者一長孫女字新河縣知縣王公諱培長子太
學生鍊一次字侯公諱方巖孫象蒙廪生侯公諱明子三
字戴公諱明信子乾鐸宗石出餘俱未聘未字石將求當
世之能文章者爲母不朽維崧謹銓次其遺事於左維崧
謹迷
吳湛傳
吳湛字濟明一字又鄴嘗問之則曰余擬更名子泌故字
又鄴云又嘗自謂匣吟子陽羡人也居梅村吳氏爲邑中
巨族屢以甲乙科顯而湛則自祖父來業農如故有兄四
人皆農家者流也獨湛幼卽穎慧非常兒崇禎庚午年十
八應邑侯校竒之拔置第一是年遂補博士弟子員當是
時湛所結撰鏃鏃能新脫卸於詞場間幽雋綿邈一空羈
&KR0919;湛顧以文章自豪乎其爲人簡默多至性哀樂過人與
人交把袂作曲室中語一語百致笑吃吃不絕或及古今
節烈梗槪幽憂駭愕之事未嘗不起起而作狂奴拍張熊
也蓋余年十五六而爲賢豪長者遊巳四五年矣肥腸滿
腦輙大罵里中兒戒閽者勿與通顧於吳生私心雅好之
恐不能當也吳生此時則授生徒於內弟家因得時時脫
身從之游吳生年二十餘負盛名維崧者年僅十五六耳
見則稱吳先生吳生則否不以年齒驕余也是年巳卯湛
應試南都誤制副車中居無何丁其家艱湛旣失所天又
念家居食貧久鬱鬱不自樂則從其族子禮部主事吳貞
啟游於粤東時貞啟以南宫第一人爲東粤文宗聲施烜
赫所評隲爲天下最獨湛之力居多粤東多佳山水一時
名士如黎孝廉遂球陳公子喬生梁孝廉祐逹羅孝廉大
賓毋不與湛締莫逆交暇則狎游虛㸑間摘其風土人物
幽麗可嬉者錄爲粤遊日記語絕類劉義慶世說云癸未
自粤歸嗣遘申酉之變上書臺使者棄其諸生而與里中
任元祥吳帝賚諸人隠於詩酒間又前自粤歸則斥其槖
中修脯金購二十一史庋之閣晨夕鈎纂暇則過諸子擊
鉢刻燭分曹賦詩角拇陣以下苦醉則烏烏歌耳吳生旣
簡默有至性哀樂過人又家居食貧久鬱鬱不自樂又以
中酉之變上書臺使者棄其諸生而隱於詩酒間則一切
不得爲崖異而洸洋以全其天族有貴人弟嚚且鷔嘗立
吳生於堂下衆辱之吳生卒不動笑自若能爲詩自喻適
志而巳不復言開元大曆也間飲酒量不踰一釂喜交游
然自吾䣊一二人外希識其面蓋生於世泊如耳似無所
留意者燕坐一室時見其讀王陽明龍溪兩先生書或與
談乾竺家言則津津不置又好言丹鉛黃白之術嬰兒姹
女飛昇拔宅之狀語多連蟬不可暁然卒以死也死之時
歲庚寅年三十八子女各一妻任氏友人元祥姊也陳子
曰余作吳湛傳乃使人慨歎深憶丁亥秋與余夜宿吳氏
雲起樓西舍漏三下兩人籍草據梧坐吳生起自循其髮
曰余年幾何髮巳種種矣&KR1679;而卧則又蹴余曰人生幾何
朝聞能幾聆其言心怦怦動也嗟乎余負生也
許肇箎傳
許肇箎字塤友宜興人也父某舉乙卯鄕薦第二許生名
家子此其家不貧弱冠以才學知名當世顧許生爲人任
誕自熹間脫身從狹斜少年鳴箏跕利屣爲格五拍張諸
戲然愛姿制雅好標檢其自熹日益甚當是時江左無事
士之負門第工文章者莫不車騎出入甚都許生顧盻自
若以爲紆靑拖紫陪侍豹尾作甘泉賦直旦晩事也申酉
而南北之變起許生恚則棄其諸生而𦍕狂以自汙蓋許
生年巳三十餘其家亦稍稍落矣於是益鈎貫經史搜蕞
苑部上自日星芒角下及錢漕茶筴兵屯鹽馬以及纖緯
術數細碎諸書無不縱覽醉則爲詩而自曼聲以歌之所
作冬靑諸七言古體情事旣悲音節復壯歌罷泣數行下
人或謂許生酒狂許生曰肇箎醒而狂何必酒也居無何
念隱約無窮時則日與蘭陵董以寧同邑陳維崧而流浪
於吳越間一日以寧置酒召客命梨園小隊爲拓枝舞許
生則爲金丸紫宫諸曲以挑之且徧讚諸客其任誕自憙
類如此城東某氏子者博徒也陽慕許生才而交許生許
生時過飲飲且博旣而大呼曰仕宦何必執金吾但願得
爲袁彦道足矣遂益沉湎十晝夜負博進以數萬緡計許
生家落矣且縱博形神嬴瘵遂病病且死死之日太夫人
春秋高年八十餘哭失聲擲許生所弄樗蒲博簺諸物於
堂下諸博徒聞許生死有流涕者
維崧曰肇箎少時爲詩宋竟陵一再與陳董往復後乃大
悔詩亦益進惜死矣人或咎肇箎以縱博死嗟乎使肇箎
而不棄其諸生亦何至以縱博死也且死寧盡由於博也
悲夫
馬羽長先生傳
前朝正德初年南京雲南道監察御史馬繼祖以忤璫劉
瑾致仕直聲震天下先生其五世孫也名鳳毛羽長其字
世爲揚州之如臯人生而疎髯修幹秀眉目癯然骨見衣
表神明奕奕隱百十許人善議論音響如洪鐘自五世祖
御史公以骨鯁爲賢公卿而高祖孝廉公紳祖進士公洛
復相繼以顯德馬一族幾幾乎甲天下德馬者始御史公
同朝三馬時有德馬駿馬惡馬之謠德馬則公也先生爲
兒時則巳嶄然見頭角矣稍長補博士弟子員才氣蠭涌
頃刻數千言試督學使者輙高等顧性不喜經生家言一
切周秦兩漢六朝唐宋諸書靡所不蒐習撡筆而爲詩賦
古文辭則益工於是邑中前&KR1200;若冐伯麐張成倩殷承麗
冐處冲諸君皆言馬生才矣諸君旣才先生而先生亦殊
以才自負一日者與余實甫王穆如兩孝廉登焦山絕頂
酒酣耳熱江流有聲曼聲長歌山中栖鶻悉驚起噫何壯
也方自謂名公卿子孫年齒壯盛熟識古今盛衰成敗本
末旦夕致身顯盛以光大前人遺業無難者無何而屢試
不第先生所爲文世或往往不解卽世所稱爲佳文先生
又不解也應小試試又輙蹶先生試旣屢蹶而中表徂徠
李公忠節許公姊丈嵩少冐公皆先後成進士稱一時三
吏部他同軰亦多有貴顯者而先生卒不遇間嘗扼腕大
言曰大丈夫讀書慕義以名公卿子孫熟識古今盛衰成
敗本末何必起而爲吏乎生不爲將相得以布衣然諾爲
里閈所恃是亦足矣當其義形於色是非邪正侃侃鑿鑿
公言於長吏之前絕不屑爲囁嚅態長吏每每心折之至
三吏部則尤引重之隱若一敵國云七世祖馬定馬俊墳
塋逼江岸一二里將爲波濤所嚙先生私心憂之赤日中
日䠥&KR0887;行數十里卒捐巳所受上腴田若干畆改葬之葬
甫畢江水暴至族人無不嘖嘖稱先生先見者邑中張氏
子者細人也詭託於椒房之族勢張甚適大璫楊內監駐
廣陵張則潛以書招之家且供帳甚盛先生憤疾馳三百
里徑抵璫内室長揖不拜力言張某實非皇親族其在邑
中甚横公若往虎而翼矣公且愼毋往大璫悟遂已第六
弟璽爲惡少年所螫械而致之楊内監之庭先生益憤甚
奮身請代辭氣激烈楊監曰是頎而晢者得非辨假皇親
者馬生耶事得釋子婿某以某事有所株連禍叵測捕者且
至婦家先生曰子行矣公孫杵臼魯朱家復何人哉不濟
則請以死繼之婿後遇赦卒免婦父許文學六十無子先
生爲置一副室生子無何文學死其子伶伶俜俜往來溝
塍間先生卒卵翼之凢先生所爲讀書慕義識古今盛衰
成敗本末是非邪正侃侃鑿鑿爲里閈所恃類如此先生
兄元方翁弟季宣翁姊則吾巢民先生母太夫人皆六七
十歲餘甚友愛猶子數人獨世喬工文章爲諸生與余善
先生磊落喜賓客四方名士如吳門金申之監官陳則梁
俱穪莫逆交他若丹靑繪畫方外技藝諸人絡驛而歸之
者不絕也性喜㓗蕭然一室&KR0869;數百卷書日吟哦其中審
歌曲解聲伎歌兒舞女一曲入微手按其分寸酒闌月落
猶流連其音拍而不自已性不喜飲酒口不識井水味常
歲蓄天泉數百瓿以供飲事浩浩落落望之神仙中人也
先生暮年尤喜乘驢城外十五里有一别業曰新庄四面
花竹楚楚日則焚香啜茗於其中泊如也前庄有中表許
子斤五六里許有堂弟馬文舉暇日乘驢携茗具往還其
間率竟日忘返先生嘗有句曰小橋相望可呼驢風致蓋
猶可想見云年六十有六卒卒之前一日而先生語其子
世芭世芬猶子世喬曰吾生平讀數十萬卷書今死矣他
無所爱者其以杜子美詩六本李義山詩二本而殉我焉
從之
陳維崧曰始吾見先生於冐巢民先生家心固瞿然異之
矣先生没巳三年每欲爲文以傳之未敢忘也維崧常自
惜其文不輕以許人或不得巳間賣文以餬口文成輙削
藁今維崧於先生非有積素累舊之歡也其於陳生又非
常豫屬之以文也一事之感人者深遂令人躊躇思慕而
欲傳之後世然則天下之令人感慕者其事又在多乎哉
顧余文非果足以傳先生者又何言哉又何言哉
邵山人潛夫傳
林山人古度邵山人潛年皆八十餘皆六十年前詩人余
皆見之先朝神宗御宇五十餘載六服休暢被潤澤而大
豐美南中爲陪京重地人士僑寓者尤多李本寧曹能始
徐子卿諸先生先後官於南能詩歌喜賓客争招致天下
士士之通輕俠負才氣者争歸之如潘景升王百糓梅子
馬王太古陸無從桺陳父冐伯麐諸君旦日樗蒱跕屣之
會積錢隱人自諸王孫細侯都尉以下擁篲迎道左争結
驩諸君惟恐不得當諸君夜則袨服而宿北里鳴珂巷中
今所傳南中倡樓社諸君是也兩山人年少時則已竊從
諸君游矣林山人之言曰往者東南倭宼之亂戚大將軍
繼光擁重兵開府海上一日置酒城樓大會客酒半大將
軍慷慨大言曰今者一孝廉將之燕一將軍將之秦諸先
生有能爲文以送之者文成當出千金及他物爲先生夀
坐客逡廵莫敢應先府君初文先生年甚少適在末座援
筆立成數萬言大將軍讀之且讀且拜立獻黃金二十鎰
白金二百鎰貂䄡褕十名馬二他瑇瑁火齊珊瑚明珠悉
稱是當是時城頭白月如晝一軍驩呼余每聞其言輙太
息而邵山人亦常雜述先朝盛事往往至泣下山人名潛
字潛夫揚之通州人也邵於州爲著姓先世有官廷評者
山人生卽聰敏異常兒顧授以經生家言則恚甚不肯讀
或授詩賦古文辭則大喜晝夜疾讀不輟間操筆爲之則
大工山人雖名家子孫然家實貧性又不善治生産婦里
中小家子也庸奴其夫日求去婦旣去山人貧益甚僅僅
拾橡剉薦以自給性卞急與人語稍牴牾輙謾罵食物多
禁忌間會食食器中有非山人所素食者輟叱去不顧也
里中兒争匿笑之里兒旣多訾謷山人山人亦不樂居里
中則跳而客游居南中爲李本寧先生上客之梁溪則鄒
彦吉先生客之來吳中而與王百糓穉登談詩一晝夜也
居無何山人念客游久鬱鬱不得志間一歸通州而屬有
世變里門且蕩析久則轉徙於臯之委巷中而是時山人
亦巳老矣山人旣無婦老又無子僅覓一里媪給餔食室
中止&KR0869;數十卷書門無牡戸無扊扅或瞰之則繩縳其樞
耳生平纍數十金貸諸胃脯洒削家息子母錢以糊口或
紿之卒不償一錢者縣令常饋以金一夕爲小偷胠篋去
立盡山人悵且恨與客語輙詬罵不絕云山人於周秦兩
漢六朝書無所不習尤善者文選詩則工五言古詩精籀
篆善李潮八分書最攻字學點畫不少斘著書數十萬言
多爲人取去殘失過半巳刻者州乘資失儷志邵山人詩
集詩則冐觀察爲鋟之粤中觀察與范壐卿於山人里中
最相知深也山人病且死而給其醫藥者觀察之子巢民
先生死之日經紀其後事則長孺黃先生之力居多先是
山人患滯下踰一歲矣一日語陳生曰嗟乎足下僕巳矣
顧千秋萬歲後誰知有邵山人者余悲其意心許爲立傳
而未以告也乃今而山人竟死矣山人死而林山人尚與
其子居溧水之乳山尚健飯
陳維崧曰山人八十時維崧適居東臯爲文以壽山人多
序其生平軼事傳故不載或曰山人性卞急善罵維崧居
東臯七八載山人每過維崧輙温語竟日山人早過而維
崧尚卧未起也則坐待日暆耳然則謂山人善罵人豈信
然哉生見國家太平之盛以一布衣爲諸侯上客者垂六
十年老而煢獨以死悲夫
吳姬扣扣小傳
幼時讀纖書所載小靑傳及松陵葉氏午夢堂集慨然愀
歎廢寢食者久之以彼其人淸姿玉映固謝鮑之亞也乃
俱鬱鬱以死蘭摧玉折無廼甚乎旣復自思夫其生世不
諧託身失所則亦巳矣若乃婉孌華屋之下追隨靑鎖之
間玉樹瓊枝芳華相照人生得此可謂厚幸乃輕塵墜雨
天卒不免焉如吳姬者抑又可悲也姬姓吳氏小字扣扣
名湄蘭字湘逸眞州人久家如臯冐巢民先生侍兒也今
年中秋後二日綺歲正十九先生將爲餙孔翠傅阿錫備
小星嘉禮焉而先期一月姬遂病病一月遂死先生哭之
慟頃與余同載廣陵舟中秋水霜天凄其無色寒鴉沙㕍
與先生傷逝之聲相歷亂予亦言愁欲愁苦不成寐先生
撫枕爲余言曰僕自董姬小宛没後爲影梅庵憶語千二
百言哭之不惟奉倩神傷抑亦醴陵才盡自謂衰年永銷
情累何圖今日復罹兹戚顧亡者誠一時之秀也而又以
筆墨侍余不忍不一言以紀之言之又傷余心也子其爲
我傳之余曰余居先生家數年雅聞姬淸麗能文然未悉
其詳請言始末先生曰姬八歲從父受書習戈法英惠異
常兒舉止娟好肌理如朝霞眉嫵間作淺黛色宛君見而
憐之私謂余曰是兒可念君他日香奩中物也然姬性頗
厭鉛華十歲卽守木又戒茹素隨余母太恭人誦佛及金
剛經晨夕不輟巳知其再來人矣而余自宛君新没香罏
茗椀拂拭無人殘月曉風徬徨四顧暇時偶憶宛君前言
内人復慫惥不置十三四卽留姬隨予讀書授以詩詞輙
能諷習時於屏側作雛鶯聲尤愛讀全部文選杜詩常授
以少陵北征古詩僅三遍卽覆卷成誦琅琅不遺一字余
因戲語之曰子所能解者詩賦小致語耳若經史大篇亦
能句讀者當爲子輸一䨇條脫姬踴躍從命余卽隨手取
架上史書一帙乃晉史石苞傳姬隨口句讀不錯一字疏
解意義應對如流卽掣余條脫而去余時驚其宿悟豈知
苞傳後有季倫一傳綠珠墜樓遂爲今日䜟也傷哉又余
年來好與諸文士作曲室中語藥欄湘夾唱和斐然姬向
晚卽索諸藁去間有評隲輙當又余去冬今夏僦居廣陵
姬間日以烏絲欄格于字作簪花體訊余平安姿制明秀
點畫遒媚同人竊見者無不妬余余綺疏舊藝蘭數百本
姬一日寄余書曰見蘭之受露感人之離思余持箋在手
訝其清麗歸相詰問卿那便得如許巧製姬對以此特江
文通語紅蘭受露稍除一字君自不覺耳其英敏大率類
是余曰有是哉夫芳姿翾風不&KR0570;史傳唐山衞鑠詎解文
章姬乃兼之何其殊也先生曰不寧惟是顧姬之品格更
有大異人者余數年以來家中出入悉由姬手姬不私製
一鈿蟬不私易一纖縞常一日撿朱提數兩卑以歸余蓋
余歲久遺忘寘姬篋中者塵埋蛛褁封識如初余笑謂姬
卿曠逹人何以作宋老生學䆒氣姬正色謂余君何相待
之薄也夫人有託而私有所染指焉非夫也君謂女子中
無丈夫乎余媿謝久之其知大體立節槪何如者余數年
憂患姬外引大義曲相支拒內懷遠慮廻腸車輪又余頻
嬰拂意情頗卞急飲食服御匪姬不歡間有濡緩輙相譙
讓而姬婉轉奉侍捷如盤珠一家之中上而余母余內人
曁子弟甥諸媳相爲憐愛無不加膝姬不以此自矜下而
中外諸男女視姬有加禮焉姬益以自下其性情才識不
異宛君也而今又死矣傷哉憶春間携姬看桃花於水繪
堤前姬向余索詩君生平言語妙天下何獨於小女子惜
一言耶余乃作四小詩贈之姬生平未嘗向余索詩兹若
有亟亟然者可異也又姬近日撮唐小絕句如玉顔不及
寒鴉色之類令畫工圖之皆閨房憔悴語不知何故一日
爲余種白秋海棠內人勸其多植數枝姬忽太息曰前人
種花後人看花余今日知又爲何人計耶正復何須作此
暇時余問以子素學佛今何以都不誦經姬日誦經須出
家人可爲今予旣以身事君子矣奈何言罷似悄然不悅
者余益信姬定爲再來人無疑也今果舍我去矣先生言
竟哽咽摧藏余亦泫然不知所出江風大作蓬月忽低援
筆爲吳姬小傳
中憲大夫嵩少冐公墓誌銘(代)
甲午冬某月某日如臯中憲大夫嵩少胃公卒於家其子
襄以訃聞於某某旋爲位哭越歲乙未襄復渡江千里涕
泣拜且言曰先大夫之棄藐孤一載矣惟茲遺命將以某
年月日葬先大夫於祖塋之昭墓門片石冀所以不朽先
人者惟在先生也願先生賜之誌而繫以銘襄幸甚先大
夫亦幸甚某老矣生平與公子游甚驩又辱公知最久雖
不文其何敢辭按狀公姓冐氏諱起宗字宗起號嵩少廣
陵如臯人始祖致中元末爲兩淮鹽運司丞至如臯東陳
鎮土風饒沃顧而樂之遂與隱士郭通甫家焉張士誠雅
慕公因亂挾公入吳封妥督丞相佯以疾辭久之遁歸聚
書一樓终身不仕二世仲彰善岐黃家言三世永宗積學
善屬文益發祖書讀之亦終身不仕學者私謚潛德先生
四世釗處士五世太學瑺以子鸞貴誥封奉直大夫鸞弘
治癸丑進士官至福建布政司右參議而成化乙未進士
廵撫寧夏都察院左副都御史政實公之弟云六世鳳肥
鄕主簿七世誾益府引禮八世承祥光祿監事夫婦皆年
九十餘九世士拔松潘衛經歷十世夢齡字汝九號玄同
以明經起家屢遷至雲南寧州守所至有能聲後誥封奉
直大夫晉四品階卽公父也母宗宜人卭州守雲衢宗公
女是生公公生而豐頥偉幹虎項舉止英爽記誦異常兒
寧州公心竒是兒欲以嚴見憚者懾之而寧州之兄海澄
别駕公也者無子視寧州之子爲子則又絕憐愛之矣萬
曆庚子公年十一歲巳工屬文工且敏寧州公每飲馬丈
某所日課公四書題一卽於席閒覓敗赫蹏書去夏月公
或於浴室中聞之浴罷立脫藁馬丈者公內父也酒間讀
公文立起舞而寧州老友殷承麗張成倩曁羣從伯麐諸
先生遍讀公文又無不各立起舞云十七補博士弟子員
才名鵲起大江南北間先後受知於督學使者熊公芝岡
駱公浸曾遂以高材生餼於庠而知縣新郪洛望熊公者
尤竒公文常一歲拔公數十冠軍他臺使郡守觀風季試
公又輙第一然居恒輙擥腕自言曰人生握三寸弱毫當
於百萬軍中取大將軍頭彼見小敵勇而沾沾自憙何爲
耶蓋淺之乎其爲丈夫者以故公文益工學益殖丁未取
馬恭人癸丑至乙卯從宦會昌戊午舉應天鄕薦舉主爲
來閣學某鄭文恪方水公而以雲間司李爲公本房者興
國劉公碧山也捷騎至宗太宜人輾然一笑曰吾兒與吾
父何先後竒合耶蓋太宜人父卭州公實以前戊午登賢
書閱六十年公又以戊午雋云公旣以文章&KR0574;鄕薦取盛
名而生平負至性性尤至孝自應試計偕外無一日不侍
寧州公宗太宜人己未寧州公患滯下庚申復病寧州性
又甚卞病輙罵醫者勿與通最難事公宛轉事之輙勿藥
視别駕如寧州公視朱孺人如宗太宜人蓋先是公爲諸
生時别駕寧州俱謁選人北上公年雖弱冠七十五齡大
父飬生送死公則固已代之矣歲辛酉而重慶奢酋之變
作重慶者䕫門之要害處也時寧州方由會昌補蜀之酆
都重慶距酆都順流且五百里而近涪州長夀兩長吏又
缺賊兵旦夕抵城下屬且爲之奈何公方從宦署中事急
寧州則誓獨身餧賊而命公奉母挈妻子以行公固不忍
行也又不得不奉母行𧖟叢殺人如麻錦官城百里無鳥
雀公槖中無一倓錢荆江惡浪如雪﨑嶇數閱月始逹楚
會城楚會城熊撫軍假以兵符始得歸熊撫軍者常觀察
廣陵試時拔公文第一者也公旣奉母歸而念蜀道遠於
靑天倉卒不易得圍城信於是歲暮矣伶仃風雪凍走鑾
江僦逆旅半間卒歲蓋此中多楚蜀長年估船最易得百
丈消息也無何而重慶之圍解寧州公量移滇南尋解組
歸而寧州之兄别駕公亦由海澄致政歸矣别駕寧州旣
先後歸而公又以名孝廉兩試春官不第弟兄父子方家
居謀所以奉兩老人歡恐不能得當也則爲園一區顔曰
逸園蒔花竹築亭榭以居兩老人兩老人善酒諸賓客率
亦多善食酒圍中惟置酒具鴟夷纍纍自牀頭直至門外
花朝月夕公率婦子㓗&KR0949;髓市藥果以從往往參横月没
猶屏息伺兩老人叱酒聲别駕公尋以毒瘡發將不治公
侍疾不異視父母疾病時别駕公疾革呼公而語曰豎子
吾惡夫世之無子而欲立人之子以爲子者今爾之視吾
不異於視爾父而吾之憐愛爾或更踰爾父他日者爾以
一人奉吾兩人蒸嘗吾何患爲若敖之鬼乎千金之産悉
以與兒外此不分一錢也然别駕公没公卒力贊於寧州
公爲擇䟽屬一人嗣之一而再再而三四後復命其幼子
裔繪别駕公夫婦二像張堂中歲時伏臘奉祀不絶又常
以子銓奉别駕嗣銓旋夭折云别駕没而寧州曁宗太宜
人婁歲稱六十觴公次第贄海內賢公卿能文章者爲文
以獻寧州公驩甚太宜人亦極驩甚當是時公年將四十
矣兩尊人年俱六十餘思欲得一第以爲父母榮也念三
上春官而報罷者又三矣乃發憤入都與同年生汪無際
者楗關寓所作文百首每首輙經汪點定蓋春鮮閣稿中
諸作是也稿成復經成忠烈艾東鄕兩公評以行世與百
可亭諸稿俱膾炙一時遂以是年登進士第出施張兩閣
學暨豫章謝侍讀門是歲戊辰蓋明思宗登極元年也釋
褐選行人公特疏請覃恩於是寧州公晉封奉直大夫母
封宜人元旦公率其婦若子奉所錫雲錦之誥於堂上寧
州服垂鷴而帶鈒花宜人披霞而冠翟羽里閶婣黨無不
侈爲盛事同榜之緣公請而獲封其父母妻子者且一日
至四百人尤爲新及第諸公異數云公爲行人三差一差
護温陵楊相國還里二差册封魯籓三差以䘏典使浙皆
便道還里門公官行人三年而依依膝下者且過半當庚
午之奉使還也而北兵之薄都下者且累月矣四方勤王
師雲集皆逡廵不敢至城下城內人莫得城外人消息公
獨穿萬馬長營入朝朝中始知外臺事朝房中諸公争額
手稱慶而吳門文湛持太史尤敬異公壬申應考選授南
京吏部考功司主事癸酉轉郞中皆迎養寧州公於留都
暇則以板輿舁寧州公與內父馬公曁金陵一二故人探
梅於靈谷半山諸勝甲戌而分廵兖西整飾曹濮山東按
察司僉事之命下始公之考選也法當得御史卽不御史
亦不當考功南京繼公之爲吏部郞也故事正郎得計吏
公正郎復不得計吏其兩失之也則一以同鄕貴人故一
以失冡宰驩故公旣失冡宰驩由考功郎官兖西則遂將
之兖西然是歲寧州公實七十矣公先期丐文爲壽如乙
丑稱六十觴時乃瀕行復遲遲行也而寧州公者素性卞
也且以嚴見憚公卽以衣冠見不命坐不敢坐有所告幾
囁嚅而後言故命出無敢阻是行也寧州公叱之行則行
行而流賊之破汜水薄歸德虞城者勢且窺黃河公乃同
曹人劉澤淸拒河公拒河而風聞賊之躪中都者且及淮
揚公憂甚則屢遣急足問太公太公報健飯乙亥九月十
七公忽於寧陽境上聞寧州公訃痛毀奔喪踴哭幾不欲
生公時奔喪以南而曹之一軍白衣冠相送哭聲震天地
不下數萬人一軍如茶越明年丙子太宜人復陡中痰疾
仆遂不起公益搏膺大號曰昨年喪父今年喪母而皆不
獲將湯藥滌厠牏於床下也某其非人哉哭不止繼以血
初公之再出防河也寝食黃流遂及一載風沙漲塞兩目
皆痻卽寧州長逝時不及一相永訣然同時之爲兖東東
兖者安坐而獲高官公雖經兩臺特疏薦官如故於是臺
省如葛介龕范大來交章以邊才薦同鄕徐蓼莪憲副又
以公功力言於朝然功卒未叙也服闋補粤東高肇道高
肇多珠玉象犀翠羽香藥諸物公釃酒珠江而設誓曰吾
他日檢粤中裝而以粤之一物歸者有如此江甫蒞粤特
揭發賕賄者一制府據揭紏參者二公直聲震天下人亦
故争惎之半載調衡永又半載調襄陽而襄陽新爲闖獻
屠破勢更危於官曹濮時當是時也歲爲崇禎辛巳全楚
震動邑屋無人烟左良玉鴟張於襄樊張獻忠蟻聚於綿
竹降賊數十萬復出没肘腋間撫軍監司守令無一人可
語緩急者襄陽危在呼吸城中共事惟朱推官某一人公
屹然不爲動曰男兒旣委贄事君東西南北惟君所使吾
今誓與此城與存亡耳且吾一生不善作官效巳大覩矣
蓋公少年時南昌萬儀部某爲公推干支語也而鄭方水
先生亦常語公吾鄕萬君推子命如是子勉之願毋負此
語矣公居襄陽踰年降大股賊惠登相王光恩等八萬餘
人而公子襄方以文名重天下一時卿相争折節與之交
公子念父以勞臣而踐危疆也戒家人不令公知而隂泣
血上書諸貴人諸貴人頗心動同鄕之孫黃門顔吏部成
御史又翕然咸訟公冤公乃得移寶慶而乞骸骨以歸歸
未兩月襄陽復破或曰天也公自兖西迄請告五調未晉
一階癸未大計反以粤東發賄事鐫卓異監司四級人言
公一生不善作官果然甲申復補漕儲而南北之變起公
於是不復仕矣蓋是時江淮盗賊且蠭起臯邑城外則竃
戸而城内則中營白晝殺人縣門火日夜不絕公度無可
如何則率家屬而依鹽官之陳梁以居陳梁者公子死友
也梁當未與公子交時則巳從公游矣事稍定乃復從鹽
官返如臯公歸如臯見城郭里巷室廬田畆都非舊日遂
邑邑不自得若有所不釋於中者搆小齋爲舫手一編日
坐卧其中且旁通乾竺家言暇則植寧州公墓上梧檟與
馬恭人弄孫爲娛終不復通世事甲午冬遂以疾卒於家
公生平素彊飯至是病公子襄衣不解帶目不交睫者百
十晝夜血淚俱竭延醫侍藥百計不廖疾革惟大書一紙
付孫禾書曰汝父天生孝子汝所宜學書畢語不及亂神
明湛然乃逝逝之日里巷爲罷市父老子弟識與不識無
不哭之慟曰天何以奪吾冐公然余聞公十年以來恒於
一室中竊竊自語蓋爲祝宗之祈者非一日云公賦性耿
介毅然不可干以私居官數十年苞苴無敢入竿牘卒不
一至有司有司亦絕嚴重之事關桑梓利害則侃侃言不
阿解紛排難尤不樂使人知其後人卒知之輙相率叩頭
階下以去公與人交率多婉摯終身如一日喜施與樂賑
䘏蓋邑之生藉以舉火而死藉以葬者又指不勝屈也下
至人奴臧獲咸得其驩心卒之日家中五六歲小兒俱啼
失聲曰是誰復以餅餌㗖我耶其爲人所恃類如此先後
著述有得全堂文集若干卷得全堂詩集若干卷七游草
若干卷律陶集杜經質史拈共若干卷又纂輯暗合曩編
若干卷鄭文恪序又古今將相兼資志若干卷又與張成
倩羅及申註太上感應編又註解金剛諸經又著釋藏寤
言凡所著及所纂輯書不下數十萬言公生平師友諸生
時與何非鳴謙顧巖叟某馮五玉明玠劉吉侯某爲縞紵
交登第後與文相國震孟陳司成仁錫姚宫詹希孟傅閣
學冠王宗伯鐸蔣閣學德璟何相國吾騶馮鄴仙元颺留
仙元颺倪文正元璐爲莫逆交公生於萬曆庚寅某月某
日卒於順治甲午某月某日年六十有五配馬氏誥封恭
人子三長卽襄以明經授推官娶蘇氏同邑廣西左布政
愚曾孫女貢士民牧子文華殿中書舍人文韓女馬恭人
出次褒邑庠生娶泰州丁丑進士宫繼蘭孫女癸未進士
宫偉鏐女次裔聘某俱側室劉氏出女一適封吏部主事
李公伯龍孫文學之材子鼎邑庠生馬恭人出孫男二人
長禾書邑增生娶戊辰進士姚思孝孫女次丹書郡廪生
娶某俱襄出孫女一人褒出曾孫三人曾孫女二人俱禾
書出余誌公墓而泫然不知涕之何從也蓋自公没而江
南北之遺老幾幾乎盡矣旣以悲公又悲余之老而尚在
也乃爲銘曰
廣陵僻姓冐爲最著前有大參後惟憲副跳盪淮海人虎
文龍官不稱德祿不酬功誌公生平公眞不朽所未盡殫
甲申乙酉申酉之際余所難言風號大陸海立乾坤柔順
且貞幽芳以勁祈死祝宗公得其正太湖浩淼愁鬼所宫
余年八十媿未從公寧州幽宅公藏其側寒從父衣饑從
母食文孫令子公足以傳伐此豊碑於萬斯年
新安戴處士曁配吳孺人合葬墓表
余十年前往來梁宋間與徐恭士侯叔岱徐邇黃宋牧仲
諸君游諸君皆磊砢負志節能讀書蓋邑中所稱賢士大
夫也外則又有戴企之孚尹兄弟企之名望孚尹名信新
安人僑寓宋中早年事儒業繼苦貧不能讀書而隱於闤
闠間企之爲人沉毅篤至悃愊有信行中年屬有張籍之
疾不良於視家事一切藉孚尹筦鑰之孚尹則南游濠亳
北走汳雒纖悉刻苦逐什一之利以資俯仰奉其兄若嚴
君然秩秩如也余交戴氏兄弟而二人亦樂交余年來余
宦游都下不至睢陽六七年矣睢陽諸子則時時以尺一
相聞一日戴氏兄弟介余從弟長慶以父處士公曁母吳
孺人墓門之碣請夫余旣雅知戴士兄弟綽有古賢士大
夫風而新安戴氏有遷居於義興者固弟長慶婦家也孚
尹則又與四弟宗石締密姻稱夙好余雖不文其何敢辭
按狀處士公諱可贊字育卿徽州人也戴氏爲新安望族
累世以耕讀傳家頗充𥙿類多能文章以科名顯者至處
士則稍稍落矣晜弟八人處士其季則奮然露頭角讀書持
門戸代諸兄作家督家顧隆隆起處士公雖善持心計乎顧
倜儻好節俠不屑爲拘拘滑梯態與人交坦懷介性不侵
爲然諾人以公長者或負之卒亦不與校也以故里閈中
輙嘖嘖處士公不幸遘末疾捐舘舍年僅僅二十有六里
閈中則又咨嗟歎息曰爲善無不報天其俾有令子乎然
是時處士公二子望六齡信四齡孱焉兩藐孤則里閈又
適適然憂之配吳孺人者亦邑中大族子也時年亦僅二
十有六顧忼慨明大義處士殁搏膺慟哭曰未亡人所以
不相從地下者以此兩&KR0561;&KR0561;者在&KR0561;&KR0561;一日未離懷抱則
吾一日未可死也遂仰天泣下以立孤爲巳責顧堂上兩
老人尚無恙孺人則上事舅姑下育兩幼稚日黾勉捋荼
茹堇間及舅姑相繼歾喪祭之禮無不備也處諸姑妯娌
之間尤以婣睦稱如是者幾三十年兩兒雖不獲巳輟誦
讀撡竒嬴要不敢墜先世淸白之緒迄能漸次有成立矣
孺人始輾然爲一笑曰今而後老婦庶可見亡者於地下
乎適積勞成疾却醫者勿進遂殁時孺人蓋年五十有二
云兩戴兄弟痛所生之早逝哀母氏之劬勞歲時膢臘輙
哀號蹢躅而不能去也乃以某年某月合&KR0830;處士公曁孺
人於某鄕之阡嗟乎人亦有言水本水源觀處士夫婦之
所以貽後人者其食報不可謂不厚矣雖厄於年克昌其
嗣視世之姝姝煖煖積金以遺子孫者其相去爲何如也
若企之兄弟之立身制行善必稱先雖今世士大夫能不
媿者有幾人哉殘碑齾碣水冽松蒼後之徘徊其下者其
亦想見其遺風餘韻也夫噫是殆未有艾
陳迦陵儷體文集卷五
宜興陳維崧其年譔
遂安方象瑛渭仁維岳緯雲
華亭王頊齡瑁湖宗石子萬
男履端
姪洢
序
瀛臺賜宴詩序
粤以歲次重光支逢作鄂
皇帝方居淸暑之崇臺御招凉之邃舘用頒大酺式讌羣
工若夫路入東華橋通西苑莎偏泥泥秋未露以何晞樹
只騷騷夜不風而自響霏微殘月銀弓猶掛於高城錯落
疎星珠斗尚斜於遠岫坐平沙之似毯肅俟傳呼藉嫰卉
以如羅遙憑宣喚少焉赤烏毬躍魚鑰爭鳴丹鳳書啣龍
樓早闢雞人喔喔飛繡鞚以遄催虎賁駪駪翼珠珂而並
入紅門&KR0772;窱水面巳維靑雀之艭紫掖逶遲桺絲先隱黃
龍之舳俄傳汎艇盡許登舟斯時也太液波紅一奩靺鞨
上林烟碧滿坐玻瓈黃頭擁畫檝以平搖長鬛撥蘭橈而
競發千衫艾葉映水蓼以彌鮮萬綬桃花雜風荷而倍嫮
鵁鶄唼呷四圍皆王母靈禽竹栢微茫一片悉姮娥寶樹
中流遙矚靑爲好畤之田極浦凝眸黃是昭陽之瓦誰知
帝室皇居之畔別自成村未審南唐北宋之間疇工此畫
行到瓊樓玉宇天上晴多除將鳳䑵龍艑世間秋少爰乃
停彩笮弭牙檣陟坡陀沿峭蒨屢遵輦路距帳殿以非遙
幾折繚垣隔幔城而不遠山呼以拜魚貫而前時則瞳矓
綺旭赭袍隨繡繖交輝赩赫彤霞御榻屹花磚相向忽
覩紛綸之狀陳於殿廡之間夫其叠繒成峰吹紈散霧千
端霜雪割完碧海之綃百篚雲霞販盡平陵之綵鶴頭綾
織自尚衣局内毬路錦漂從裂帛湖旁䨇心檀暈三殿
齎來五福鈿窠九重飛下&KR0785;瓏單複擬綺毳以逾温綷
䌨縱橫笑豐貂之未煖雖使量來玉尺莫罄恩長縱令負
用銅仙難勝貺重何期晝永月墮懷中詎信秋初春還袖
底擎來水涘鴛鴦解妬以增啼捧向林臯孔雀生慚而輟
舞無何而雁翅筵排魚鱗幄比沙明水淨飄颺張紕幕三
千天迥堤平重叠列華裀十二紅蘭壓架恰炤文廊紫萼
成叢偏搖黼帳銀罍告濯翠釡云調然而羊臑雉醢未便
稱珍鴨粣雞纖何由示美卽或弋來紫鵠落雋永於雲端
獵得黃麞致羶薌於海外羹湘錦帶餅褁紅綾牢丸旣弱
似飛綿薄夜亦柔如積素抑猶未足以誇禁臠之腴而奪
侯鯖之麗也繄爾臣僚夙饜江湖之味惟茲卿尹半居魚
稻之鄕儻遂庖虛魴鯉曷用爲歡若其爼乏鱨鯊安能取
飫䱷師芳餌乍垂綸於百子池頭饔宰雕盤旋斫鱠於九
成宫外假之雷雨銀鬐颯爽以能飛劑以鹽梅錦鬛軒騰
而欲動於是頻頒瑤斝滿瀝金觥百壺急送風前之喝盞
參差三雅橫飛樹底之行杯絡繹酒痕縹碧都粘學士之
袍釀色鵝黃齊上參軍之袂漏沉虬箭尋日影之將斜風
捲鴛班倏珮聲之早散重申天語倍荷皇慈堯階忭
舞冰藕堆空文囿趨蹌碧蓮委地盈襟菱芡橫抛興慶之
緋珠一握葡萄亂灑平陽之銀豆䭾裝寶馬共鴛綺以&KR0813;
紛擕出銅龍滿鳳城爲歡笑九衢迎問何來方朔之桃萬
戸傳觀不數河陽之菓臣綴微班猥叨異數才慚鮑俊菖
蒲賡燕鎬之詩文遜班香芍藥奏橫汾之曲
九日黑窑厰登高詩序
若夫赤車聘士京都開碣石之宫黃屋招賢輦轂闢翹材
之舘高冠長劍結靷而至者三千廣厦細㫋抵掌而談者
十九昭王臺畔夙稱買駿之鄕元禮門前新有登龍之客
時則太史趙鐵源先生天水名家營丘朢姓金閨掞藻玉
尺量才西園旣文舉開尊東郭復當時置驛則有敦牂紀
歲金虎司晨商颷激於蕭林灝景凝其素節渾河一色雲
中之䨇闕常紅落葉三關塞上之千峯忽紫霜㬢縞晝耀
橘柚之金穰月魄澄宵綴茱萸之綵纈斯時也稷下游譚
之士弭節高秋梁園詞賦之賓彯纓上國文成騷辨莫平
楚客之心景値蓴鱸易入吳人之夢非無魯酒寧便銷愁
不有燕歌何能遣興先生乃練茲時日載蔌蘭肴召我賓
朋爲斟桂醑然而九衢車馬誰爲汎菊之名區三市塵囂
不穪題糕之韵事匪尋僻地曷暢雅游於是長楊直去竟
得空臺下杜斜臨還逢古榭水雲曠淼樹颯颯以吟風沙
嶼淸蒼葦蕭蕭而捲雪爰乃幽人藉卉上客攀條乍敷袵
以論心或憑欄而送目人逢高會幾忘異地之關河天放
新晴不送滿城之風雨飛觥鬭斝賢主旣逌爾而成吟拂
素題箋嘉賓亦斐然而嗣咏詩分各體人限二章嗟乎桓
南郡賦詩橫槊參佐風流劉彭城戲馬高臺賓徒慷慨於
今不再自古空傳黃花插髩徒添落帽之狂白雁横空祗
切悲秋之感年年漉酒惟存陶令之巾歲歲尋花慣作駱
丞之序僕也恭聆逸响知紀勝之重逢遙隔名筵悵從游
之有待爲平原而買綉千秋公子之絲過燕市以登高一
卷大夫之賦
萬桺堂修禊倡和詩序
蓋聞歲紀上除詩咏秉蘭於洧涘春惟元巳史標躤桺於
華林都下盛洛濱之戲千里安期山陰流曲水之觴興公
逸少顔特進騁華文於劉宋花在毫端王寧朔騰逸藻於
蕭齊春生楮裏三月三日水面麗人一咏一觴林邊名士
亦云在昔以迄於今則有韋曲名莊平泉別業黃扉上相
欣逢戒浴之辰綠野元公喜届祈𧖟之序鶯遷郛外高閣
仍開蝶舞花間小車隨到裙屐簇謝庭之子弟輜軿溢馬
帳之生徒時則上陽宫外積靄初晴宣曲觀前遊氛乍歛
天裝卵色皴成䨇闕之紅岫抹雲藍滴作萬家之翠綿羽
旣蹁躚乎綺陌新荑亦溶漾夫銅溝鞭絲帽影爭窺白傅
之池臺松韻泉鳴競和東山之絲竹蘭肴載蔌桂釀斯篘
我師爰呼四座而言此樂實駕千春以上生民之始厥有
豪雄自我而前非無賢逹間復流連節物撫弄景光然而
星移物換竊或因身世以停歌樂往哀來䆒且睠關河而
罷酒縱復放懷淸曠陶情詎遂以忘情寄意洸洋齊物亦
何能遺物曷若鄭子産之池內長有生魚周茂叔之窗前
雅多靑草流行坎止悟大造之無心今是昨非笑前賢之
多事詩成七律人各二章庶幾南樓淸興老子何減於諸
君依稀東魯高風狂士偕游乎童冠云爾
鄧孝威詩集序
臺君土室漢世目之逸民劉氏綵毫梁室官爲庶子遐稽
曩史兩見孝威詎意同時又逢我友序閥閱則鄧仲華簪
組之族門戸淸通譜邑里則吳夫差花月之都山川綺麗
籍雖茂苑産實吳陵諸侯傳寓公之名才子擅客兒之字
馬卿慕藺便號相如傅爕懷賢爰更幼起爾其才情遒艷
文藻英新釋寶誌識徐陵於早歲呼以麒麟陸修靜知張
融於綺年遺之鷺羽東京公子許以經過西鄂王孫嘉其
延攬於是臨風授簡入夜揮毫等白壁之一雙似朱霞之
十丈鏗鏘金石能驚趙鞅之魂煜爍烟雲可致賈妻之笑
書之彤管縚以牙籖僕也激賞高文徘徊麗緒陸平原之
詩賦道路居多庾開府之生平亂離不少若夫魏主虛帳
韓王故臺昆陽虎鬭之城涿鹿龍爭之地才人失職幼卽
辭家烈士依人長而去國三秋作客徒悲峽裏之黃牛五
夜思鄕難忘關前之白雁況復燕昭臺畔猶有遺宮嬴政
山頭非無疑塜靑桐綠竹盡諸王帶礪之鄕玉雁金鳬亦
列祖衣冠之地而乃墮名籓之愛子損長陵之一坏此也
十七世之金甌彼也千百王之玉體莫不竄之狐兔荐以
荆榛見草中之馬耳能不悲號攀天上之龍胡可無痛哭
於是觸目蒼凉緣情悽厲或臨文而永慕乍榒管以微謠
絕非愉懌之音惟以悲哀爲主縱使縣名聞喜豈便爲懽
卽令草是忘憂焉能不嘆嗟乎蘭因芳殞膏以明煎自古
文人皆嬰此患羈雌啁哳豈有意於謳吟怨鳥蕭騷聊自
言其辛苦屬以風高銅柱同使者以乘槎月冷珠江共客
星而泛棹聽蠻方之秦吉食炎徼之㯽榔過嶺一編乃孝
威之近集也
以性愛文章才長詞賦琉璃硯匣皆宋風謝月之篇翡翠
筆床悉陸海潘江之作南朝才子詩曰鴛鴦北地文人體
如蛺蝶擅江花而不落飄何粉以恒香況復閉門等於譙
周漂麥同之高鳳冬釭旣燼不廢吚唔夏簟方淸彌勤繕
寫近董相下帷之地無意窺園居大夫射雉之鄕何心索
笑言其腹笥奚讓邊韶論彼書滛豈惟劉峻於是雷塘烟
月爭入篇章甓社鶯花都歸楮墨櫻桃帳底巳多贈婦之
言孔雀屏前頗著懷人之什固巳餘姚書記錄此新篇因
而長樂名王訝其少作裒夫片羽何止一臠僕也哀類蕪
城愁深枯樹讀王子安之序我妬其年坐衛叔寶之旁自
憎其穢敢云玄晏用慰淸河
龔介眉湘笙閣詩集序
原夫錦斷梭龍驚心奚極絃哀柱雁蕩魄何言文人生戎
馬之中詞客遘亂離之會靈和前殿小侯射楊桺之旗華
林後園公主試桃花之馬過雀臺而獻吊亦有名流入馬
邑而生悲非無上將風月供其悵朢江山助其悲懷余友
介眉龔子四姓良家五陵妙族朱門鬭鴨識桓氏之家郞
金市乘羊訝衛家之年少弱齡十五愛此吹笙上客三千
驚其抽簟家近長干之縣夙解看花人居蘭陵之街偏能
賣酒無何而葛榮入北塵暗三臺侯景投南烽馳十郡齊
亡之日誰知袁粲之子孫吳没之年尚有陸機之兄弟雕
弧乍熄遂射策於春宫羌笛未終便計偕於易水馬援辭
隴香犢如龍庾信入關油車似霧貂蟬盈座盡北魏之儀
冐無譽詩集序
如臯冐子無譽者族朢通明門風淸邵江東王謝葉葉金
貂河北崔盧人人玉樹都憲公之挺拔淸剛少參公之通
明英整及乎大父玄同先生一麾出守獨高保障之名府
君嵩少先生三命登朝備極藩維之重有鄙人之父執實
公子之難兄六舘生徒推爲模楷兩京厨顧歸以人宗當
國難之頻膺遂家居而用老䨇龍著膝是兒莫不言超兩
少隨局此客羣知其異無譽生而強記幼便能銘出遊市
上日日乘羊入戲庭前時時臘鳳黃金作埒偏過許史之
家白玉爲錢屢到金張之宅纔離襁褓卽事淸談甫着衣
冠遂工艷曲然而人不淸狂家惟忠孝大有父兄之訓絕
無紈綺之風揮毫座側衆訝其竒食果園中獨懷其小加
同簫鼓當筵遇西宫之協律衣薰胡粉還迎塞上之姬鈿
藴宫香或贈幽州之客固巳譽馳滕趙名重幽并況復性
愛琵琶尤工絃索紫檀作撥句句離鴻金粟爲床聲聲別
鶴雞鳴埭上人傳子野之歌庾家墓邊伎識王郞之曲才
情第一風調無䨇嗟乎碧草粘天盡是思鄕之客黃塵匝
地誰非去國之人袁大捨之粧臺風飄蟬鬢馮小憐之畫
閣月照燕釵賦號蕪城文成枯樹欣逢才子快覩名篇自
媿陳人難忘新曲當年宋玉應有雄風此日王筠空吟雌
霓云爾
撮子山義山之長而能自標興會不襲鉛華四六家在
今日當推其年爲第一(吳梅村先生)
董少楹詩集序
嵯峨金竈人間無煉骨之方嗚咽銀箏天上有銷魂之曲
南都石黛恒畫愁蛾北里胭脂彌承泫臉張衡處機密而
不樂劉楨限掖垣以長愁地老天荒猿猜鶴怨於是華堂
失火燕雀俱焚滄海無波蛟龍立盡梁世之金樓半燼陳
家之玉樹何歸故國王孫淚洒腰間之玦辭鄕公主心傷
屏上之詩建業風流一朝零落江陵文武千載凄凉八王
旣自賊於中五帥復不歸於外嵇康被議撫愛女以託人
范曄臨刑顧名倡而隕泣食子都無下意傷哉蕭賁之談
下官不解著書逹矣上黃之語時則城名白紵獨數董公
系本烏衣尤推德仲申包胥倚牆七日毛修之亡命三年
蚤歲聲華便如潘陸壯齡遭際略類庾徐令子少楹居然
俊物羡北朝之甲第父是崔㥄問南國之門風兒穪孫策
楊梅作對傳是童年鸚鵡成篇由於半刻銅盤會食炊金
饌玉之家丸髻行歌換羽移商之伎巷頭梔子皆是同心
園內蘐花無非蠲忿石尉之珊瑚碎後衆譽豪奢王郞之
團扇擎來人憐放誕畫眉京兆比此非竒使酒將軍擬斯
應遜尤工文筆酷擅才情東海三何時有緣情之作西宫
二應不無累德之言體格輕華情文悱惻頭陀寺裏爭看
才子之碑景福殿前競寫名流之賦雲霞十丈如游樊重
之門金粉千重似入王根之宅僕本恨人生丁亂世覩夷
光之貎憎類無鹽讀君山之書歡踰猗頓舊有淸河之癖
甘作狂夫新爲記書之評慚非傑作不辭玄晏願附靑箱
周鷹垂詩集序
燕筑爲傭流悲曷極吳簫作乞屑涕何從姬人當大去之
時公子正不歸之日朢將軍之樹風月俱哀嚮帝女之桑
關河交愴將花比面但掩啼痕似鳥能歌誰開笑靨則有
家居小市夙稱丞相之賓飲若漏巵舊是諸王之友北齊
才調獨數崔㥄東晉門風共推王述便令擲地聲巳應夫
銅丸假使凌雲譽更騰乎文陛固巳房中侍婢難辭團扇
之投肆上游童輙擬明珠之贈而乃世丁不偶數値多竒
痛徹靑衣蒼茫北路冤深白帢䟦䟤東籓此則輟曲奚疑
彼亦摧絃不顧乃若汝南朢族偏擅才情江左名流只鍾
羅綺六齡應客巳早辨夫楊梅七歲爲兒遂預知夫苦李
闌邊鬭鴨原冠諸童字裏雕龍還兼衆體對於殿上言叔
父之非痴索彼座中覺此客之小異交成樗杜半是金張
文出齊梁無非江鮑況復靑春公子白麈王孫總角入關
綵舞仙郞之省勝衣適洛橘懷公主之園四姓知名上銀
街而走馬六朝遭亂過綺陌以吹笙好學楊愔居列銅盤
之食小年衛玠出乘油碧之車有客能文何人不羡珊瑚
作架詩比徐陵鸚鵡成杯序來庾信箜篌製引家傳曹植
之辭芍藥名篇戸說王筠之作莫不玩同趙璧握類隋珠
姹女數錢只給碑文之價卓家賣酒欲消才子之愁白玉
當窗黃金押角訝冬缸之不煖憐夏簟之非寒絕似五車
差如七略於是路出靑溪人慚玄晏懷人悵朢孫周橫槊
之鄕弔古流連張孔梳頭之閣盻臺中之衰桺消盡黃鵝
彈軫上之枯桐飛歸白鵲
佳山堂詩集序
命鳸分官以後肇始篇章斷鰲立極而還權輿述作姚廷
吁咈半臯䕫渾噩之音姬代升歌多旦奭舂容之製揲蓍
繫彖理本元公緝雅稱詩義緣上相莫不仰規天漢俯察
華蟲舒慘協乎隂陽淸濁調乎律吕麟麟炳炳矞矞皇皇
文字之興由來尚矣且夫言以旌心文原載道若使情弗
篤乎君王志不存乎民物色工朱紫徒成藻繢之容韵合
宮商未便克諧之奏縱復博綜正變雜撰高深審音者例
之自鄶無譏觀禮者歎爲旣灌而往蓋自昔興文要於餋
氣從來立德方許著書辭須能逹此言鬯自宣尼思貴無
邪其說原於魯頌必膏深而光沃斯理沛而詞昌往說雖
多斯言不易我夫子益都相國馮公光嶽分靈穆明一德
樞機密勿龍馬佐其苞符參贊經綸日月資其糺縵孕灝
博兩間之氣有而不尸滙汪洋百谷之墟積而彌讓亳都
負爼躬調五味之鹽梅元子徂東手補千章之衮綉番番
格人之貌泱泱大國之風於是暉映三才發皇萬有龍文
扛鼎噌吰鞺&KR1861;之聲鴻筆摩空拏攫連蜷之狀周情孔思
杼軸吟謠夏鼎商盤雕鑱籕篆卿雲之麗碧落卷舒本出
無心大海之生紫瀾浩蕩仍歸何有若乃九霄退食三殿
書思蒿目時難䀌懷國是歎密雲之不雨朢切虹霓愾浲
水之懷山憂深昏墊碧雞乍梗嗟戌卒之仳離金馬旋開
感征夫之況瘁年年下瀨樓船則楊僕遲歸歲歲横江澤
國則盧循尚在以至星飛紫孛屢聞宵旰之朝甚而地坼
黃輿偏警殷憂之聖戀殷魏闕思謝政以奚從念結蒼生
欲引年而未可謂予不信爰作歌以告哀問我何求用賦
詩而見志藎臣納牗語必纏緜元老匡時言皆忠愛絶少
憑虛之論原非漫興之言然而秋盈綠野時致門生春到
黃扉恒招屬吏或飛觴而命酒每授簡以摛文偏師一奮
砰鍧喧八月之濤險韻重拈撇捩激萬鈞之弩行間光怪
盤硬筆以横飛楮上騰掀蘸渴毫而突起客嘲賓戲亦莊
亦諧西竺南華半仙半佛此則語多寄託仍爲有謂而然
義屬興觀詎是無因而作陶融元氣終難越其範圍籠蓋
羣倫鮮或窺其涯涘也崧以菲材獲承隆盻道旁苦李過
蒙匠石之知㸑下焦桐謬荷鍾期之聽雕慙宰我鑄愧顔
回猥於鑽仰之餘得與校讐之役於是部厥紛繁釐其前
後同西園之子弟商訂魯魚偕東閣之生徒整齊亥豕懸
之通國副在名山極知卑不頌尊愚難知聖敢矜莛叩思
擬議夫淵深遑恣管窺冀穪揚夫高厚祗以一堂請益數
載從游略綴輯夫俚言敬敷陳乎末簡竊比卜商握管弁
毛詩之首粗同安國濡毫序書傳之前云爾
林玉巖詩集序
若乃星入女牛疆開甌粤梅還作漈仙人種菜之園鯑欲
成山龍女昇天之島碧蒲滿縣洞壑崢泓紅荔垂街人文
光麗則有門風簡劭才地瑰竒驍騰彩筆人居延夀村中
的爍丹輪家傍朢壺樓畔韶齡釋褐夙簉金閨綺歲登朝
旋簪銀筆蔚然名位洵稱九牧高甍籍甚聲華詎數四門
博士無何而烽搖犀浦浪激蛟宫王審知旣豕突於南荒
陳寶應復鯨呿於炎海無諸城上萬帳蠻雲歐冶池邊一
軍毒霧家分兩地信斷三年王仲宣之邑井一半凋殘庾
子山之關河大都蕭瑟吟成莊舄愁極鐘儀姑染翰以告
哀或援毫而寫恨旣而降王就縳蜃市長消叛帥遭擒鱟
帆大去文人返國重尋甘蔗之洲才子還鄕再訪桄榔之
樹而乃君謨舊宅一片斜陽漁仲空園無邊蔓草披葛謁
九仙之廟斷鏃猶紅攀蘿緣䨇闕之峰沉戈半紫縱復相
逢蜑戸一問蚶田而巷陌徒存山河頓異上幔亭而躑躅
老籛難認曾玄撫榕蔭以躊躇阿囝空呼郞罷越禽向暖
不知栖何樹之枝海燕歸巢未審上誰家之壘獨流連而
自惜長顑頷以疇依假茲側理以睠宗邦藉彼隃糜而瞻
故國一山一壑盡平生射獵之場某水某丘咸羈貫遊從
之地吟謠不少篇籍遂多況復京華仕宦厥有羊何臺閣
翺翔頗多潘陸一門標令王家則渾濬聯鑣羣從風華阮
氏亦藉咸並轡何常不吟盡林巒賞窮烟月叠縹囊於珊
架縚翠帙以珠繩也乎且夫玉巖山者固閩疆之巨嶂而
烏石之靈源也金膏玉乳瀑皆觸石以斜飛石屋珠扉樹
盡摩空而怒拔洵塵寰之初地信欲界之仙都爰將二酉
之山勒作一家之集携之嶺上赤烏廽繞以羣來藏向船
中錦鯉盤旋而不去
錢寶汾詩集序
八音迭奏始自后䕫六律相宣盛由師曠竹生嶰谷能驚
庶女之䰟桐出龍門慣下貞夫之涕情緣義起聲以心生
朱邸成仙還說吹笙之麗藍田作苦猶誇挾瑟之歡吾友
寶汾弱冠乘羊成童蠟鳳茫茫多感始知衛玠之非虛濯
濯爲姿羌有王恭之足擬人如白玉我識子春體是芳蘭
衆推景滌屬以家風綺麗族朢淸華紅燭晨燃武安則太
后之弟朱門夜啟驃騎則第五之兄旣武子能知叔父之
痴亦安道常言家弟之樂乃若翩翩下杜只住銅街奕奕
長楸但尋金彈沽十千之美酒寶靨當爐問三五之名倡
香衫夾轂秦宫小婦夜抱氍毺霍氏諸奴春馳桃李賓催
博進銀作樗蒲騎召教坊玉爲捍撥集裏載紫宫之曲階
前來綠幘之人況復開府哀時常嗟枯樹參軍遭亂每賦
蕪城白腹黃牛金卯有民間之䜟靑絲白馬夀陽來市上
之謠悲不自堪泣將何及陸機祖父無非吳國之臣袁粲
子孫竟作齊朝之客於是譔河內之新聲製宫中之別體
思非一致緒有千端猗彼纍臣情不忘夫南撡悲哉故將
思欲用夫趙人
董蒼水詩集序
蓋聞鳳凰旣奏不假響於焦桐鸊鵜甫銛詎借靈於鈍劍
辭宫班妾何心長樂新粧去國戴嬀息意淇泉巧笑東隣
有婿徒沾淑女之襟北客言歸祗墜流人之涕然而床號
珊瑚曾爲女弟釵名琥珀舊是諸姬看隔河之新婦不禁
神搖逢出閣之佳人復爲心喜況復描成石黛獨冠南都
傳罷臙脂巳空北里團團枕畔懸壓角之紺珠瑟瑟幕邊
鎮連心之紫玉東吳有女死化鴛鴦北魏多兒生呼蝴蝶
固已三千紅粉讓此纖腰豈徒二八靑蛾訝其素手有友
董君人間才子衛玠綺羅之歲便擅淸談黃香髫齓之年
早騰英譽顔家羣從此是延之盧氏諸郞君眞思道加以
家風棨戟門地簪纓世世作官人人有集袁楊七葉無非
綠桺垂門陸孔兩家盡是紅椒塗壁何駙馬東朝名士粉
浣朝衣荀令君西府詞宗香留坐縟猗歟姿制宛矣才情
甲夜觀書獨憑蒲萄之席丁年結客齊開芍藥之欄邊鸞
袁虎䟦扈行間謝草江花飛揚字裡共羡玉杯之裔有茲
金粉之篇憶昨西風同予南内揮毫自命盡看花斫桂之
人被酒相呼悉拔地倚天之句喟諸賢之被放喜我友之
先鞭雅命元龍序其雌霓嗟乎技乏吹竽寧是逢時之客
賦成破鏡終慚下第之人孟郊之有國難歸羅隱之無腸
不斷須知姊爲皇后稍紓趙女之愁所幸兄作將軍差壯
衛娘之色敢傾腹笥用報行厨
龐霽公詩集序
碣城高峙北控幽州濡水長流南包趙郡古宅則仍名扁
鵲藥果紛敷荒臺則還說虞丘關河﨑麗則有燕地高閎
鹿門華胄邢邵之才偏綺燦世籍任丘龐公之性本風疎
代生高士爾乃連犿辭條轟豗筆陣璆琳滿篋目空謑髁
之叢談油素成帷氣短竒侅之雜爼公車對策名巳噪夫
長安椽燭修書文復登乎作者加以厭拘鄕曲耻伏丘園
曾游晉魏端木爲結駟連騎之徒少客并汾蘇季實憑軾
撙銜之士爾乃河衝兩戒日出中條廣武則秃髮烏孤之
地處處雲多姑臧爲沮渠蒙遜之鄕年年春少通侯甲第
月明盤馬之塘美女丁年花放野狐之落臨風吊古曲是
烏烏釃酒登高噫成雉雉況又故人遠別飄零爲胊䏰之
蠻好友長離貧薄類鶉觚之戌(霽公集中有懷劉長馭秀才詩秀才時䧟賊)回
思此客邈若山河數舉其詞颯如風雨向子期作賦大抵
懷人庾新野勒銘無非思舊僕也邑豈魯邾徒嗟異地交
如王貢所幸同朝猥邀敬禮爲定文每許桓譚爲知巳何
來爝火謬依列缺之光詎有鉛刀妄逐刺蜚之隊屬良朋
之諈諉援弱翰以揄揚不揣秕穅爲之弁冕須信策名河
北夏爲大國之聲敢言延譽江南渹乃吳人之語
婁東顧商尹詩集序
夜郎蒼莾有地皆黔參井鈎連無天不漏千村玀犵銅脛
出没之鄕百種蠻獠鐵額縱橫之地野花似血略不成粧
小鳥如啼何常是曲羈客因茲而懭悢離賓遘此以廽翔
詎意吾賢乃殊所料黃皮縳袴請爲陶侃之護軍絳帕纏
腰願作劉琨之從吏夕陽亭下叱馭而行上東門邊橫刀
以去毅然揮手都無離别之顔率爾論心大有慷慨之致
亦曰健哉吁嗟壯矣蓋其思致雕華才情淸綺野王門內
夙多螭豹之才婁子城中大得虬龍之氣千篇芍藥直空
北部之胭脂百幅葡桃竟洗南朝之金粉何況身偕計吏
譽巳鴻騫策射春官名偏鵲起花箋乍擘高文已播於寰
中麝墨纔乾麗製競傳於都下但論文筆足壓温邢若數
聲華可羞袁伏洵所謂江東獨步河內無䨇者矣適當天
畔之遐征大出篋中之竒作送君萬里序子一言嗟乎事
大可爲時猶多難陣雲忽起正英賢報主之秋邊馬成羣
尤志士立功之會榴花染綬願君著績於本州桺葉彎弓
期爾垂名於異國勉㫋大業早建銅標行矣故人遄揮羽
扇此日參軍出牧長憶君於鸚鵡洲前他時飲至策勲重
揖我於鳳凰闕下
徐昭華詩集序
瀨中夫子偕游細桺之倉毛穎先生並轡長楸之舘銅溝
淸泚嘯咏方遒綺陌輕隂談諧甫暢相與數朋游於故國
抑且論人物於當年顧謂毛君卿家於越學楊雄之竒字
定有侯芭傳正則之離騷寧無唐勒君笑而言居吾語汝
頻年濩落比歲幽憂人屑瑟而在蘆壇蕭條而無杏藍輿
寂寞半諱言陶令之門生綘帳飄零疇自引馬融之弟子
爰有一人猗歟獨立詎圖徐淑知有毛公隔紗屏而請受
經文濡彩筆而願爲都講擬之賢媛不愧竇妻鮑妹之間
其在詞流何慚宋艷班香之軰余也側聆高論竊慕驚才
神惝怳以靡寧心然疑而未果倘其善謔姑好大言如謂
非誣求觀麗製若乃椒花新句探自枕中香茗淸文出之
袖裏散葡萄之帙約有千篇解玳瑁之裝都爲一卷於是
微吟永晝密咏逾時晨爐燼麝渾忘綺旭之將斜宵箭沉
虬頓覺素靈之欲上藉之索粲何煩再投玉女之驍假以
蠲愁詎須更射大夫之雉解頥不少撫掌絕多時則僕也
玩荳䓻窗前之集諸什咸工覽茱萸帳底之篇古詩尤妙
蓋自殷淳作集徧輯裙笄常璩成編間傳閨闥戴嬀莊姜
而後世擅風詩諸姑伯姊之儔代沿製作循環纖手豈僅
習乎琵琶掩抑丹脣寧苐耽夫笙管珊瑚架北爭繙五色
之花箋翡翠窗南競織千行之錦字莫不文縹黃絹曲譜
烏絲倣陳后不平之句破粉成痕傚班姬善恨之詞結眉
表色然或新粧甫竟粗曉之無巧笑餘閒略諧競病答曹
洪之箋啟未免倩人嫁韓偓之香奩將無贋作歌喉乍囀
便號綿駒舞袖纔廽遽誇飛燕紅初暈頰得艷雪以逾融
翠欲成螺擬春山而無别正須點綴還藉游揚亦有夙敏
才情素耽文史嬴舘吹簫之暇卽弄新聲楊家挾瑟之餘
偏摹舊曲然而祗工近體但辨唐音託興則贈遠懷人而
外曾未經心擬古則龍標供奉而還都無涉筆不知前者
乃有陰鏗猥類時賢妄嗤庾信仲卿孔雀從未入其籓籬
都尉鴛鴦何自窺其堂奥絮因風而正弱花裛露以偏慵
緣斯兩者之談槪彼諸家之失此則綺歲揮毫非關姆教
髫齡握槧綽有門風小鬟桂子揄薄袂以求題短幅桃花
障輕綃而乞試母原道藴發凾而私訝其精父則徐陵伸
紙而彌嗟其妙固巳才高擊鉢何難譽起連城況復別裁
律絕極擅淸新上溯齊梁尤多風骨綠楊幔捲魂消贈嫂
之篇新月蛾長色艷催粧之句坐久則梅開髩上眠遲而
衣寄邊頭索來畫燭體學丁娘倚罷朱欄情同劉媛温邢
掩嫮定空北部之胭脂鮑謝慚工直壓南朝之金粉吳都
士女從前枉說綺羅越國山川自此不生花草傳向梳粧
記内共許無䨇選歸才調集中還推第一僕也天涯薄宦
惜潘鬢之徒凋故國難歸悵江花之早謝酒無紅藥聊憑
彤管以消愁花少靑棠漫託緗籨而釋忿願爲逸少長學
書於茂漪詎意毛萇反授經於伏氏羡誠有是妬亦宜然
爰綴俚言用題新咏問其桑梓千春西子之鄕詢彼絲蘿
四傑駱丞之婿
孫赤崕瀋西草堂詩序
若夫羈人關隴思吳會以難歸質子邯鄲朢長安而不見
栩陽離别貴客唏噓易水悲歌壯夫嚄唶故人尚在貫高
則乘箯輿而前愛妾猶存項藉則撫烏騅而嘆羊腸九折
總是飄零鳥道千盤極其蕭瑟更若峽猿善呌代馬工嘶
鶴歸華表之年雁斷衡陽之日金鐶䨇繫將子能來寶玦
單貽自君之出秋風門外非無思子之臺落日山前不乏
朢夫之石凢此無情未常不恨何況才人失職志士離家
蕭綜旣大去其鄕符朗亦生離其國此則齊朝天子未必
無愁息國夫人定然不笑者也友人孫暘者江東儁士討
逆名家哦書於言游巷內自爾文人斫屧於虞仲祠邊無
慚逸者尋偕計吏爰辟孝廉詎期買駿之榮卽罹掇蜂之
懼崑岡熖發焚此璆琳滄海波飛殃其蛟蜃西園夜市竟
連趙壹之囊北里晨粧妄議共姜之室羣憐原憲之貧疇
白冶長之枉傷哉亭伯獨竄遼東哀矣幼安長驅塞北時
則赫連臺畔明明遷客之鄕疏勒城頭窅窅流官之路雪
經春而尚白草入夏以先黃於是吳明徹舊爲名將對此
傷心毛修之新作降人逢而下涕魯般雖巧飛木雁以何
年班椽其衰盻玉關而無路矧復海窮見海山盡多山茫
茫蒿里他鄕送襄老之屍(謂劉逸民諸子)瑟瑟河梁絕域把少卿
之袂(謂吳漢槎)哀纏歷刦愴極窮塵然而眞人桑梓大有銅街
王者枌榆尤多鐵市李花一樹知爲唐室之晉陽雞犬千
羣識是漢家之豐沛金張車騎漸染輕華褒鄂弓刀夙矜
節俠時則漢東平禮賢下士蕭竟陵染翰馳箋翩翩鶴蓋
朱邸初開隱隱鸞吹綠池競啟是則今皇之叔父實爲盛
世之親籓從游開風月之尊應教命山林之駕又以金雞
屢下珠雀頻來換此赭衣還其白帽孺人相對卽是梁鴻
愛子能隨居然王覇琴鳴井上酒泛牆頭蝸涎半壁儼然
隱士之廬雁戸千家宛矣高人之宅庾子山之著作酸感
雖多謝康樂之詩篇恬愉不少屬在京師時逢搖落朱䳒
校尉携逐客以俱來玄莵將軍挈征人而暫返用爲斯序
聊贈以言嗟乎地老天荒時移物換僕將行矣願長吹伍
相之簫公欲歸乎幸再聽漸離之筑
余鴻客金陵詠古詩序
原夫珠囊入漢嬴秦鑿淮水之年玉璽歸袁孫策拜丹陽
之守六朝宫闕盡屬臺城四姓衣冠半居板渚若夫西曲
之子弟處處貂蟬南渡之君臣篇篇金粉衛洗馬永嘉名
士實始過江王始興江表重臣用先開府緣夫討逆將軍
以後溯厥鍾山隱士之前臨春結綺以及後主之澄心讀
曲烏啼爰曁南唐之小令是曰妖浮之極致允爲艷冶之
大凢況夫靑絲白馬地界夀陽虎踞龍盤鎮連姑孰江通
荆益南兖州旣戌接滑臺星是女牛小長干復山廽幕府
四百八十寺冶號梅根三萬六千場桁名竹格然而南風
不競難以稱雄北帥有人自然飛渡王敦祖約時憂䟦扈
之強籓國寶佃夫恒患荒滛之貴近周公瑾之不作吕子
明之巳亡殿上則金蓮步步非無今昔之悲江頭則鐵鎖
年年不乏廢興之恨此則城稱舊內定許銷䰟客到新亭
惟工流涕於是路出烏衣惟多枯樹橋經紅板止賸荒臺
明山紹之山園雷次宗之學舍竟陵王讀書之邸貞陽侯
躍馬之場潘妃酤酒閱武堂前孔嬪飛牋朢仙閣後無不
睠此飄風鞠爲茂草百年社稷徐僕射所以悲哀滿目關
山劉賓客因而悼嘆何常不愁攀玉樹泣上銅街拊鈿瑟
以舒情託銀箏而叙恨者乎君也人如張耳偶贅外黃父
是肩吾聿生小庾屬在亂離之後矧當謠諑之辰用吟眺
以攄愁乃躊蹰而弔古李廣對軍中之簿今何時乎江淹
上獄中之書君其是矣
藝圃詩序
蓋聞夏鐫九鼎原非旦夕所成漢起千門初豈咄嗟能辦
蜂釀花而作蜜定費經營狐集腋以成裘恒資襞績宋人
之鏤楮葉請以三年魯客之造木鳶期之數載借非蛟蜃
奚緣噓俄頃之樓除是仙靈或解熟逡廵之酒三都待鍊
藁乍削以還焚兩賦當研毫縱含而每腐何來巧製敏屬
神輸乃有華文贍同夙搆爐熏未熄千章盈芍藥之花鉢
響還留百軸溢蒲桃之樹在作者尚矜其極筆至旁觀益
侈爲美談麗矣名篇猗歟盛事時則迢迢金谷直控雞陂
隱隱銅街衺通鶴市零朱賸粉是前代之空園卧碣橫碑
得昔賢之故第袁太尉亭池閴若喬木斯存文潞公閥閱
巋然平泉尚在朱門換主空餘故老之流傳靑瑣騎箕彌
切佳郞之顧慕舊說萊陽仲子幼便能文爭誇天水次公
賢而好客則有畫省朢郎雄州名守偶作牆東之客潛爲
垞北之游攀條藉卉嘉賓因適興以忘歸散帙攤書賢主
遂濡毫而請賦斯時也紅鵝舘裏宿雨催晴碧鴨闌邊嫰
凉滌暑水明天淡旣駊騀以宜人簟滑甌香復蕭疎而穪
意爰披雪蠒用染霜鋒沉思而風雨忽來狂呌而蛟螭沓
舞五言十二半微雲疎雨之吟七律八章多劍拔弩張之
態蓋其感慨在心故爾宫商應手問庾子山之第宅能不
興哀過稽叔夜之園林可無流涕千尋玳瑁一架珊瑚織
成寶罽偏熏石葉之香叠得花牋更飬成都之粉飛揚䟦
扈筆不能休頓挫激昂文無加點曹子桓城南會獵正獸
肥草淺之時管公明席上淸談是耳熱杯闌之後無何而
日隱西嵫星翻北渚小胥腕脫屢促更衣上客神來堅祈
刻燭於是盡敞席珍縱陳櫝韞恢竒淑詭如觀伯翳之經
炫燿焜熿疑入波斯之肆爰有蔡邕籕篆曹覇丹靑銅肌
蛀綠獰如西極之辟邪玉暈皴紅艷若南荒之鸚鵡携來
筰杖竹無淚以恒班結就焦團㯶未癭而先紫六宫脂盝
隱隱啼粧七尺唾壺芒芒冤氣寧苐&KR0238;園小吏床頭之蝴
蝶仍來非徒管氏夫人硯裏之鴛鴦不去凢諸長物悉付
短歌憑老興以淋漓橫秃衿而跳盪噌吰鞺&KR1861;渴羌食酒
之聲獧銳嫖姚猛士斫營之狀憑欄以眺乍蟾魄之東升
擲筆而狂驟蟲吟之四起會且歸矣行當俟後之人于胥
樂兮詩亦如前之數僕也匿影殘冬棲蹤他縣一緘索序
難尋避債之臺五夜成篇聊附折梅之驛攬早謝之江花
徒增予拙蔭同行之潘果彌覺卿妍深媿續貂奚堪引鳳
藝圃者姜如農先生仲子學在所居也其先爲文文肅
公淸瑤嶼又先爲袁憲副某堂水木淸幽洲島閑曠最
爲吳中勝處學在讀書其中旁列古&KR0595;鼎及茶鎗酒董
諸小物一日吾友吳園次過其齋頭頃刻爲賦詩四十
首學在梓而傳之并屬予爲序云(附記)
汪季靑詩稿序
波喧江浙綠遶千家山界常湖靑連兩縣則有藍溪仙客
舊籍桐川黃海文豪新家顧渚尤眈詩賦雅事交游以余
近百里之間爲我命三秋之駕褰裳譙國只訪嵇康擔簦
陳留惟尋阮瑀然而雲時出岫鳥善離巢年年馮煖常聞
以彈鋏依人歲歲鄒陽不免以曳裾作客成都肆上未見
嚴遵洛陽城中絕無蘇季率爾題門以去適然擁檝而還
猶復眷佇爲勞纏綿莫解瑤緘鄭重憑紅鯉以浮來錦字
分明倩綠鱗而送至齊紈乍叠披襟而謖謖多風秦鏡初
圓開篋而團團似月一搖綵扇便使身輕每鑑華銅頓憎
形穢(向有詩扇明鏡之寄)倏初心之莫遂溝水東西俄舊雨之長垂
浮雲南北空縻好爵文園則引疾偏多徒點華班騎省則
閒居不少忽接山中之信獲披霞上之編按節狂歌臨風
卒讀夫其才調彌遒襟情更暢劉孝威林檎之啟字字英
竒張子布柟榴之章言言綺密五色膠東之紙錄此淸文
千番巴蜀之箋書其麗句播之輦下足當騷雅之稱弆以
帳中不忝風流之目僕也一官落拓恨與年增三載羈栖
才因興減藻思銷歇旣輸君十倍之才宦況聊蕭甘讓爾
五湖之長乃猶膏唇拭舌序王裴輞水之詩䑛墨含毫弁
皮陸松陵之集多恐靑猿獻誚將母白鶴騰譏君縱忘言
僕猶知愧或者久要有在請待來年昔夢難忘遙申一語
竟獲右軍誓墓平子歸田紅簾白舫往來苕霅之間酒幔
茶檣滅没鳬鷖之隊與君倡和定自成聲偕我流連差堪
作逹謂余不信姑留息壤之盟於我何求敢訂莵裘之約
戴無忝詩序
歷陽戴無忝者鸝砭名家雞碑妙裔文章淸麗靑霞紺雪
之辭體製遙深白鳳蒼龍之筆魏郞弄戟之歲酷嗜風騷
黃童對日之年雅躭典籍南牙門地預簉英流西府人才
夙參華選加以地當軍馬俗尚戎旃山川崒嵂盡齊梁戰
鬭之場人物英多本淮泗風雲之氣七齡結納交塞外之
文鴦千里馳驅識中朝之擒虎黃皮作袴自許老兵絳袙
當胸偏呼健者無何八王相噬五帥不歸漢祀忽諸禍延
梁冀晉宗不祀釁兆張方年年代馬嘶風夜夜吳鈎蔽月
滄江淼淼誰家精衛之䰟白晝漫漫何處杜鵑之哭虎牢
城上盡護諸軍熊耳山前爭提一旅時則王頍綺歲巳作
流人李爕韶年翻成孤子賣珠乞活擊筑爲傭時鬻畚於
草中每弄丸於市上烏生八九子非無帶血之雛猿呌兩
三聲大有斷腸之母何來女子猶識韓康除是友人或憐
豫讓爰乃永棄鄕關長辭婚宦廬江孔雀只愛單飛都尉
鴛鴦恒憎生別絲牽不斷半天荒地老之悲珠落難言總
去國離家之淚刀頭明月還照形容山上蘼蕪私悲手爪
若夫李膺乃景毅之師趙至與嵇康爲友江淹賦別能銷
世上之䰟沈約懷人慣識夢中之路水名九曲卽是愁江
閣號千重皆成怨嶺瘴來似墨難聽蠻女之歌水盡連天
不看巴童之舞當年送別猶有白衣此日相逢可無紅豆
於是悲哀不少惆悵絕多蠖伏聯篇則河北膠東之紙龍
蟠累牘則宋風謝月之文所謂辟惡時薰不蝕羽陵之蠧
龍威私守直通北朢之槎也僕本衛玠之多愁近更屈平
之被放摯虞淪薄巳罷觴歌束晳艱辛久疎文筆屬擊汰
以將離遂吮毫而撰序吟成越弄依稀莊舄之哀曲奏楚
音髣髴鐘儀之調歸逢康樂行念陳琳
魏禹平詩序
滿城桺色笛聲巳入陽關二月花朝天氣漸逢寒食屬文
通之賦别令敬禮以定文且盡餘杯爲譚往事竊述兩家
之舊德聊充四座之新聞昔在前朝正丁末季奄人竊柄
普天馳節甫之門元子委裘薄海拜聖嬈之座時則余祖
少保公諤諤東朝君家忠節公稜稜左掖膺滂何罪同飛
告密之章喬固奚辜俱置同文之獄碧血長埋於牢戸丹
書深刻其姓名不其然乎彼一時也旣而下宫難息孤出
絝中北海冤消人還壁裏則有余父贈檢討公風度鴻騫
君叔庶常公儀觀鵠舉江深故國相逢石子岡頭花落空
宫並坐瓦官閣下而乃社猶竄鼠城尚憑狐華林半部多
是佃夫之伎人建業三更齊唱總持之艷曲於是筵畔徵
歌風前命酒張髯奮擲蓋寬饒醒後原狂戟手轟豗襧正
平怒而工罵宵人籍籍指爲鈎黨之子孫異類紛紛奉以
東林之衣鉢僕猶憶此君豈忘諸無何而鵑啼西雒昔夢
宵迷鵝出東周舊家晨散空留先澤鄙人則遠遜孔璋綽
有門風賢從則羣推交讓都緣世講欣聯袁灌之交頗怪
時流謬作曹劉之目間燕吳之異路偶出處之分途然而
故人知我寧來割席之言賤子懷人長記班荆之日是則
魏里之與荆溪交非一日而寒門之於貴族誼並千秋乃
者吾賢尤爲傑出詞壇獨覇跌宕於練裙紈扇之場文陣
穪雄激昂於鐵撥銀箏之隊從來才子必生孝笋之鄕自
古文人半産忠泉之里僕非阿好謝砌原開樹樹之花世
所同知王門定韞家家之玉僕也久從吳會披異采之&KR0813;
紛近在幽燕捧名篇之絡繹詎意㶚橋草碧遽理歸裝何
圖韋曲花紅難牽別袂遂題數語爰集百端君其姑去送
子在綠波南浦之前僕亦遄歸俟我於黃葉西風之後
胡智修詩序
南朝金粉夙標綺麗之名北地燕支雅擅雕華之譽則有
沙堤妙胄畫省朢郞裁碧艾以成衫纈紅桃而製綬人撡
玳管聯翩江鮑之才代典黃扉赫奕韋平之拜新居燕市
舊籍越城易水旣荆高慷慨之場耶溪尤種蠡悲歌之地
談諧興劇攬帝京烟月之竒顧盻風生得覇國江山之氣
於是温邢才調幼卽登朝王謝門風少而筮仕騎省薰香
之暇便事含毫倉曹傅粉之餘還思弄墨郎君官貴盈床
堆翡翠之箋公子才高繞架插珊瑚之筆淸辭不少麗句
偏多僕也十載淸狂兩年羈宦白團扇上曾披桺惲之詩
金水橋頭乍識李邕之面屬同官爲傳語命賤子以定文
不揣揄揚用承諈諉敢曰文如皇甫累君酬買字之縑庶
云病類相如爲我取忘憂之酒
方渭仁都門懷古詩序
若夫五陵南去地入中原三輔西來河衝北戒軍都蒼莾
金遼則處處斜陽碣石沉雄燕趙則年年蔓草一城木葉
霜未染以先紅萬里邊牆月旣沉而愈白井上之燈忽紫
蒯徹難逢市中之筑空豪慶卿安在於是金笳夜噭和以
曼聲鐵騎晨嘶雜之長嘯揮毫颯沓山廽故國之篇潑墨
淋漓火入荒陵之句人則嶔崎而歷落俗原慷慨以悲歌
金飈蕭屑偏帶商聲秦缶高凉最含西氣嗟乎上客端憂
正奉倩傷神之後故人工病亦安仁悼婦之餘古今大矣
何須代往昔以興愁賢逹紛如奚事向關河而寄慨君如
不樂請高吟蟋蟀之章僕尚能狂願緩進鸕鷀之杓
家子厚關中紀游詩序
潼關六扇擎出蓮花棧道千盤矗成箭括咸陽原冷百王
之賸壘連雲盩屋城空千古之殘碑蝕土星分井鬼陋吳
越之輕華地踞雍凉笑燕齊之迂怪千家板屋人多以擊
缶相娛一曲車轔俗盡以彈箏爲業自戰國張儀而後競
誇天府之雄至嬴家成蟜而還都說關中之勝吳季札觀
風而夏之審厥聲乎賈長沙弔古而過焉論其世耳然而
地雖莾闊成敗偏多氣實高蒼興亡不少軹道乃降王之
祖驪山爲竊國之魁邯鄲南走旣從來惻愴之鄕㶚滻東
流亦自古嶔崎之地閒愁疊疊紛於太華之旒歷刦綿綿
多似櫟陽之韭千年綉嶺堕珥遺鈿一派温泉殘脂棄粉
雨淋蜀道偏愁阿犖之來月照鎬池獨惜祖龍之去遂使
長陵寶盌恒隨鸚䳇以宵啼徒令小市金箱每共獾狐而
晝舞我之懷矣愼母爲汧渭之行人卿欲愁乎何事作邠
岐之游子然而吾家南阮饒有才情昨歲西行偏多慷慨
三輔則宫中行樂之窟羅綺衯裶二陵則覇朝酣鬭之場
旛幢撞擊姚萇殿上一種斜陽赫連城前幾番蔓草銅琵
劈裂消磨異代之悲鐵撥沉雄淘洗前朝之恨字如柈大
揮毫而漫興猶顚墨似鴉粗擲筆而老狂欲旋嗟乎美人
鐘鼓阿房則昔事都非劍客弓刀嶢關則其人安在黃沙
浩浩空圍漢主離宫碧海茫茫長挂秦時明月是用倚䭾
鞍而製恨和鈴柝以言哀隴禽解唱定翻成突厥之鹽秦
女如花須採入西京之記
門人陳集生影樹樓詩序
梁谿陳生幼遇艱難生遭孤露成童失怙已罷蓼莪羈貫
思親便悲風木邴根矩傷心之語酸感旁人中山王聞樂
之辭哀纏行路況復門單戸泠外鮮朞功祚落宗衰內無
萼跗裝蘆作絮依稀閔子之愁刻木爲人髣髴丁蘭之恨
出有燃箕之歎入逄鑠釡之傷悽惻何窮纏綿曷巳然而
陳情令伯尚有白頭賃廡梁鴻猶無靑案於是湛情述作
肆志纂搜文通好學漂麥寧妨翁子讀書負薪不輟大有
蘭臺之聚絕多梓澤之游時則銅樓淸夜厠跡應徐金市
熙春方驅潘夏櫻桃初熟便騰詩句之淸新荳䓻方垂夙
訝才思之警寤用鳩一集不亞千篇僕媿不文無能爲力
以余一日之長謬邀九品之評嗟乎同是孔璋之後裔豈
乏家風矧稱正則之門徒寧無流派莫以羈孤而廢箸勿
因隟弱以摧毫須知詞賦自有知音若說風騷原多定價
殷芸吮墨遘貧賤以奚嗟陸厥懷鉛沮讒疑而何恤羊叔
子不如銅雀伎雖有是言小家女嫁得汝南王詎無其日
老余江總勖爾侯芭
宫紫玄先生春雨草堂詩序
蓋聞嚴霜霣葉寄跡何由滄海橫流容身無所志士抱羈
孤之戚貞臣興轉徙之嗟然而莊名白石猶有故侯家近
藍田非無舊將卯金劍去張平子以此歸田典午星移王
逸少於焉誓墓競說愚公之谷相傳處士之廬僕以客遊
時焉浪跡偶過海陵之郭獲登春雨之堂其堂也歷落嵯
峨嶒泓蕭瑟接天睥睨依稀潘岳之面城撲地閭閻髣髴
晏嬰之近市蘭橑夾峙望若鴛鴦複道中廽形如&KR2324;蝀文
廊碁布綺館星羅珠簾共鶴露齊垂綉障與雁風同捲況
復關通南海雲水一區地號西湖烟波萬頃鵁鶄鳬鵠眞
同鏡裏之裝蒲稗菰蔣不異空中之市王司州流連印渚
欣賞絕多謝太傳嘯傲剡溪襟情不少爰乃被以紫莖繚
之紅藥王家仲寶府種芙蓉陸君惠曉門栽楊桺文禽翔
於綠水翠羽拂於朱軒固已石留貞女之形寧徒果得隱
夫之號時則風吹鍜竈人是稽康月泠匡牀主稱向詡披
鹿裘而泮渙載鶴氅以婆娑手中塵尾皆過江支許之談
案上牛腰悉入洛機雲之作隱囊紗帽宛矣風流屐齒巾
箱翩其姿致若夫故都玉樹感不忘心舊事金盤悲難去
口聽關河之篳篥旣足嬰情見鄕國之旌旗奚堪拭涕心
如饑雀墮此空倉骨似飛龍落來藥店三年石闕豈無懊
惱之歌五夜彈棋大是不平之局時則憑檻悲歌登樓慷
慨王敦閣内惟多缺盡之壺陶侃齋頭祗有運來之甓於
是東都好事南國名流並贈詩章咸投卷牘宋凮謝雪龍
虎跳於行間何粉荀香珠玉生於字裏珍踰趙璧光嫓隋
珠崧樗櫟庸材菰蘆下士當年龍廐差有姓名舊日射棚
頗多儔侣訪羅含之宅幸覯斯堂啣山簡之杯乃爲茲序
所喜虬鸞在後悉高山流水之音深慚糠粃當前媿白雪
陽阿之曲言歸二酉兼慰䨇丁
歸田倡和詩序
貝丘畢載積先生靑社名家烏衣巨閥系傳姬籙宗倍亢
於毛郕姓著齊封族更華於高國若乃綠碑突兀秦丞相
所以登封朱邸崔巍王文考於焉作賦三千技擊水朝百
國之王十二諸侯地扼中原之吭靑州國勢首重淄川天
上星精尤推畢宿江東顧陸隴右崔韋聯茵則綉&KR0955;齊褰
列宅則戟門對啟大兄康樂晨遊朱雀之門小弟淸河暮
宿蒼龍之闥竇長君意氣名冠東京桓元子風流姻連北
闕然而井湧忠泉庭生孝笋于公子弟衆盡識其高門石
氏家風無不稱爲長者陸機舊德祗事詩書顔峻淸規不
談權要洎乎大司農白陽先生出珥貂蟬入升鼎鉉班資
並茂蕭相國之元功品地逾崇宋尚書之素望於是瑞協
金環祥呈珠樹東國華宗知次公之早貴南朝妙族識仲
孺之先榮司農公三子先生其第二也先生幼卽明通長
而岐嶷麒麟爲目果天上之佳兒鸚鵡成篇信人間之才
子無何甫號勝衣便逢多難纔離毁齒洊歷百憂當我先
生拜衮之年卽令府君騎箕之歲斯時也伯起預亡少孤
尚幼先生隻身䘏緯中夜茹荼弱必致哀貧能備禮西園
賜鏹置守塜之千家北府爲塋給鐃歌之十部傾都以送
相此歌虞遶墓而觀憐其嘔血至夫武安見螫博陸相傾
安釐母弟懼兵革之飄離田單宗人痛鄕廬之轉播先生
閱歷故未易覼縷述也旣而策名闕下受爵朝端綰組高
梁卓異推於朝議牽絲絳縣淸白洽夫輿情尋以新恩遷
之今秩原夫崇川之城郭也者雄關夙抱旣歲久而甎傾
天塹新開又時移而潮囓先生飾此干掫勞其版築星言
而出參佐陪庾亮之牀露坐以臨城角奏劉琨之笛千尋
雉堞寧勞下瀨戈船百里金甌詎事征南戰艦軍則巳名
君子城應祗號呂公又崇川之土地也者民鮮竒嬴田多
斥鹵六月誌大雨雹百里書無黍禾甚而家亡戸絕鬼類
夏畦抑且岸坼沙坍人同魚鱉公洒血上書單車入告叩
閽有路願除已去之丁竊祿何情冀緩難供之餉兩年惠
政人思以賈姓名兒一郡仁聲衆共曰杜公吾母詎民命
之不猶値君門之甚阻謗生一篋誰明良吏之冤釁起二
桃孰辨遠臣之枉先生乃失馬不驚掇蜂無懼珠生字裏
淮南招隱之篇霞蔚行間平子歸田之賦傳之官閣播此
通衢凢茲食息之倫疇忘生成之感或鄴都耆宿素蒙鮑
叔之知或吳國英年久動蔡邕之嘆或金閨貴客手題慕
德之碑或石戸逸民口誦啣恩之作或金張許史之姓庇
宇車前或東西南北之人擔簦閣下甚至談風論月休上
人之才情綉虎描鸞曹大家之述作人爲四咏緒有百端
某以菲才辱公隆遇珠枯蒼海久無照乘之期玉碎崑岡
永斷償城之望幸高軒之不棄乃下士之俱收爰於茲集
之成重命鄙人爲序裘稱狐腋慚茲麻枲爲緣琴號龍唇
媿以柷圉作倡敢誇流水用景高山
湖海樓詩集卷五
宜興陳維崧其年著
無錫嚴繩孫蓀友維岳緯雲
澤州廷敬說巗宗石子萬
合肥李天馥湘北男履端
華亭王頊齡瑁湖姪洢
辛亥
首春于吉人招同潘子逖孟升過飲飲罷卽出城汎
舟游梵川歸復於鶴和堂觀吳兒演劇作詩紀事
羈客忻嘉招熙春撰游屨入門無人聲茶花落成雨主人
静者流物外領幽素三間臨水軒一卷南華註久知金壇
釀碧色滑如乳況君高嚴性屏當到羹瓠我甫離家園心
情正錯互今日坐君筵始信懷鄕誤一飽固是佳皇天詎
非數
其二
酒半潘生至一座争轟豗主人顧君言頗怪遲遲來君言
乍入城步屧多沿洄家家賽春社處處傾春醅遇酒輙復
留坐失相追陪獨君容貎莊未覺形神頽我今慚小戸君
醒胡爲哉不見辛夷花架前亦已開(孟升後至)
其三
君家足别業其一曰梵川結廬在曠邈此景争流傳離離
隴畔苗窅窅波中天花撲一陂水窗低千頃烟聞言果幽
尋出郭相緣延遂囊松下琴小摘湖頭船格格水禽飛竟
逗籬門前
其四
到門略彴斷徙倚空園立不聞人語聲但見溪流急呯僮
指仄徑此險或可襲水雲無定主但躡春烟入稍聽竹響
繁遥辨人蹤及遂由所尋路步步學蟲蟄出坎淑景呈開
軒霽光浥争投林檻坐互笑&KR0621;鞋濕乃知向來事得力在
幽澀(園橋巳斷不得過從别徑始逹)
其五
我愛白石堤歷歷春磵邊譬如美人黛渟泓還藐䏈又如
瀟湘波微風吹可憐林樾互向背水木交澄鮮其旁翼精
廬縹緲冠輕烟漁莊曁蟹舍綴若蜂房懸柳碧婦曬網花
紅人種田登臨亦以暢記憶奚能全獨有隔水樓盈盈當
我前臨流不能渡空香何灑然
其六
鈎簾弄潺湲歘見波中石高寒見情性皺瘦露風格于子
向我言石亦有疇昔唐時戴叔倫千載號詞伯生時仙靈
氣塚傍華陽宅此其墓前表歲久蒼苔積主人夙好竒移
歸樹池隙聊申峴山感匪止袖中癖言罷各沉吟世事總
陳迹潭下有漁翁聞言笑啞啞纜船白石根穩臥春流碧
(梵川池中有一石云係詩人戴叔倫墓表)
其七
曛黑入城闉市火生靑烟君家正夜賽雜坐鳴春絃吳兒
更雅靚裙屐争喧闐我生硬腰脚半醉呼王前獨是歌絲
來便令心志偏聞言不待召闌入升華筵倒屣盡老蒼袨
服多少年當其夜氣肅益覺歌場圓月曉出門别銅槃半
明滅
大梁署中春暮寄懷宋蓼天學士
憶昔讀書學士家書軒恰傍長洲斜綠帆細掠包山雨白
帽閒看鄧尉花此日吳天詞賦盛計(甫草)侯(研德)諸子知名姓
獵騎偏將桺絮縈妓堂更得花枝映我時高咏在江東挾
瑟鳴筝事事工皂筴橋頭春寂寂枇杷樹下雨濛濛人生
萬事無不有疇昔韶光今在否陳生落魄計生窮上谷墳
前誰漬酒羡君視草直明光何論三十侍中郞宫簾捧出
靑綾被法酒擎來白玉堂西山爽撲朝元殿我到燕臺一
相見感君意氣眞傀俄憐我行藏轉衰賤廿載傳經祗自
悲大梁門外草離離卽今雨卧侯嬴舘絕憶春游短簿祠
鄴下寄懷紀伯紫
别君長安城送我長安路風添易水波雨積黎陽樹别後
思緜緜分携定幾年爵臺高處望泯泯水和烟君逢故鄕
人訊我平安否我差眠食佳但感别離久負手起躊蹰寄
君尺素書憶經束髮後便擬結相於展我客中書悉我書
中意男兒失路時所恃只知巳隻羽到蕭關春寒道路艱
君知行役苦早促雁鴻還投筆一沉吟泬㵳淸吹歇此時
林慮山正滴中宵月
鄴臺懷古
姊歸啼歇野花殷惆悵春還我未還四月輕隂連鄴下千
秋陳蹟滿人間繚垣鏁澁防鄕夢隔寺鐘來攪客閒絕憶
故園梅雨後&KR1693;魚初賤竹新斑
其二
當塗家世大長秋漢室河山指顧收覇府三臺誇割據名
籓八斗擅風流盡陶趙魏成鴛瓦别倩姮娥直綺樓鏤枕
空貽羅襪冷漳河冉冉不勝愁(右曹魏)
其三
鄴中故事傳聞舊紫陌宫前紫陌橋風起伎衣飄殿幄月
明軍鼓切雲霄遠移洛下銅駞恨長嘯中原石虎驕十九
年間迷翠輦琨華春草路蕭蕭(石虎都鄴十九年琨華其宫名右石趙)
其四
丞相高歡渤海王數傳龍子盡披猖誰誇建業生蓮步自
有貧兒賣酒坊(高緯於密室作堂側作貧兒村躬爲市令令貴妃賣酒)仁夀千門包第
宅韓陵片石礱文章小憐粧洗原難竟不許齊師䧟晉陽
(右高齊)
其五
鄂國勲名載汗靑艱難百戰陣雲深松楸死尚羞奸檜桑
梓魂知戀蕩隂一代金陀標信史(忠武孫珂著金陀粹編五十八卷)五更
鐡馬砉悲吟侍中(稽紹濺血處地名浣衣里)遺廟相隣並宰木桓碑炤
古今(右過湯隂忠武故里)
其六
神麕山前落炤横臨洺驛走㵚陽城誰爲燕趙悲歌士猶
憶邯鄲俠少名璧碎庭前留意氣車廽巷內見生平羌村
月黑無行跡古墓人傳藺上卿(磁州羌村有藺相如墓)
其七
阿兄昔作臨漳宰飛蓋西園繼昔賢銅爵硯傍春判牘鸕
鷀陂上夜廽船五湖歸隱頭今白昨夜思君月正圓小弟
鄴城長側帽西陵歌舞事如烟(懷舊臨漳令萬大士大士余表兄也)
其八
林慮(音閭)山勢削諸峯公主關前路幾重定有樵崕通鳥道
虛拚芒屩印狐蹤晴連恒嶽金燈現雪斷壺關鐵嶺封深
媿變名輸夏馥何年來作冶家傭(擬游林慮未果)
將去洛陽燈下感賦
露幌風簾思不禁廵檐背手重沉吟一城漢苑隋宫地幾
夜零砧斷杵心菊到將離分客瘦天因臨别釀秋隂偃師
明發應回首洛水嵩雲深更深
一日射五虎歌爲宋牧仲使君賦
黃州城外日色凉白茅苦竹啼高岡江山亂後饒怪物腥
風霍霍來妖倀使君椎案裂眦怒對客不暇作急裝從奴
十騎紅韎韐魋肩突鬢鬚眉張一虎咆哮壞古冡一虎戴
頭立而恐復有兩虎左右嘯塌谷崩崖浩呼洶最後一虎
毛色斑勢壓百獸逃獅蠻嚼齦掉尾一奮擲直撼坤軸搖
天關使君射虎如削草意思安閒洞深窅須臾矢作霹靂
聲一一從空碎其腦其時江水聲礌硠金盤割肉盛車箱
解鞍命酒讌僚佐醉摩赤壁呼周郞歸來雪堂日未午父
老作歌誦明府前有昌黎後竹圃(牧仲齋名古竹圃)君不見潮州
鱷魚黃州虎
宋徽宗畫鷹歌爲宋景炎吏部賦
吏部簷前日杲杲粉壁風廊媚晴昊中藏墨繪萬軸強惟
有角鷹圖絕好東京艮嶽全蕭瑟此圖還是徽宗筆斷墨
零紈風格蒼畫圖颯爽森開張錦池傍識太師印臣京細
楷注兩行御押稜稜如蠆尾依稀天下一人字墨崩半落
不落雲紙濕將傾未傾水嗚呼丹靑有道鷹有神此物趫
捷眞絕倫只知絲管宣和殿誰信烟沙五國城繁臺當日
秋鮮新臂鷹子弟紅領巾綠韝雪鏇光如銀下視狐兔皆
輕塵無情汴水堪悲咤一出宫門淚珠瀉數傳可惜趙王
孫不畫竒鷹畫凢馬主人語客夜未徂且復陸博爲歡娛
人生哀樂亦常事不飲嘆息何爲乎況今聖德奠八樞南
服甌越西巴巫諸公衮衮多廟謨百姓歡樂賜大酺請君
篋此勿復掛重寫騶虞麟趾圖
抄冬九日雪後月出同叔岱夜宿季嵩齋頭漫賦
相携乘興叩柴門准擬從君命酒樽月色況能添雪色東
村近喜接西村數篇脫手歌偏劇半夜無風星轉繁騎馬
衝泥吾巳怯擁爐終欲待朝暾
懷弟半雪同叔岱梁紫賦
具區淼淼水雲鄕上帶靑門舊草堂千片疎&KR0699;隂蟹舍兩
溪飛雪點糟床焙茶僧到籠猶濕販橘船廽笛亦香此景
總輸家弟樂中原獨立意茫茫
風雪中柬西村侯六丈
千村檜栝助隂霾萬壑刁騷動地來實怕殘年遭屋漏可
堪故國正梅開蕭蕭老客謀生拙莾莾中原對酒哀絕憶
西村侯處士雪中曾否臂鷹回
見官哥因憶仲衡先生泫然賦此(官哥仲衡幼子)
侯嬴俶儻好權竒然諾交游天下知爲我衰宗謀絡秀從
君别墅選花枝遲來終愜挑琴願再到翻愆磨鏡期今日
書郞能出拜朔凮吹淚不成絲
雨雪不止和杜陵後苦寒行二首示叔岱梁紫
荒村凛冽人跡絕昨雪嵯峨伴今雪(積雪不消諺有雪等伴之說)千條
簷溜只榰門化作虬枝敲不折羣鴉欺我屋昏黑公然噪
呼口流血老夫髯張更眦裂
其二
樓北隂森多宰木挾以寒風號我屋三年忍凍皮肉僵多
謝故人半當軸我生時命一何酷客冬騎馬衝流澌河深
冰滑心自知
冬抄十六日九靑風雪入商丘賦詩懷之
雞鳴白月盱眙縣馬滑黃河武陟城(俱客冬事)偕汝風濤剛隔
歲累卿冰雪又單行伯桃作客衣裝薄狐偃從亡骨肉輕
此意淒然吟不穩粉箋濕透淚盈盈
恭士擕具同李白公過八關齋看顔魯公八角碑并
訪雪笠上人薄暮始返賦韻紀事用杜陵韻
蕭晨出郭門心境兩淸絕隂崕頽素波陽坡削寒鐵霜皮
苔蘚積石腹松柟裂迢迢寺中磬隱隱林端雪巾拂蕩塵
氛茶瓜了禪悅耽空萬慮消忘機寸心折捶琴掩松關下
界景明滅平生荷篠心白首抱慚熱
其二
魯公學道人遭遇殊險惡高名撑板蕩大節挺盤錯至今
所書碑深心爲鏟削圍蹙勢鬱盤銛纖墨崩落觀其嚴緊
極詎屑學孱弱鑱刻囚蛟螭雕鎪僒蒼漠氣吞丞相碑惡
彼辱東嶽我來捫孤亭元氣恣森薄會榻萬本強携歸嵌
寥廓庶令忠孝蹟古香噴寂寞
其三
阿師吳中人昨渡長淮岸洗盋尋孤烟鳴榔泝晨漢鉏園
梁宋間藥闌葺巳半井洗春泉淸梵雜隣鳩喚每當粥鼓
暇時寫林巒漫琴几對徜徉丹靑自蕭散我顧阿師語此
地曾離亂出寺望殘城愀愴發深嘆
其四
同行得我友(恭士)攀蘿袂沾濕道逢奔競流嗤爾作底急掉
頭笑不應欣此幽人集傾釀發芳香烹蔬愛酸澀賢甥(白公)
長笛手李謩所不及感激吹一聲恍惚天龍泣
其五
高蹈徐徵君(邇黃)屏跡厭塵土今晨約偕行登頓暢懷古延
緣久不來妙香消一縷屐響候寺門日影睨庭柱歎息謂
徵君人事隨零雨管榻固自佳點瑟亦堪取纍纍千載人
陳蹟等倉庾不如爲讌游我儕實有數
十峯草堂歌爲梁谿錢礎日賦
錫山九峯峯色幽芙蓉九朵枝相樛渟膏蓄黛千巖瞑潑
翠流丹萬壑秋春申磵抱梁谿曲茶經水逓標名目亭値
高人淸閟樓(元倪雲林)園開勝跡愚公谷(明鄒愚谷)鴻山文藻(華鴻山察)
二泉詩(邵二泉寶)高(忠憲)顧(端文)東林有舊祠山川靈異洩不盡晩
出一峯峯更竒此峯借問復誰是依稀記說彭籛子當年
江表尚昇平我友翩翩起盛名才調數峯湘瑟怨家風千
弩錦衣城同郡時尤推數子董相(文友)鄒陽(訏士)吾共爾會飲
頻經公主園築球竟出將軍里任逹佯狂世所憎靑鞵皂
帽興堪憑壯不如人甘落薄身將隱矣怕飛騰銅仙淚濕
咸陽樹人生禍福寧非數南國旋聞告密興北司巳報刊
章捕此時事急鼓嚨胡此日交游孰借軀牘背微文尊獄
吏階前惡草夾黥奴洞筋擢髓尋常事掉頭只欲行吾意
笑談何惜提湯烹慷慨猶能仰天視司敗亭平自不冤謗
書三篋任飛飜覆盆卒白諸生枉破械終銜聖主恩歸日
蒼凉吟飯顆鬻畚削漿無不可漢廷盡避次公狂齊女休
嫌郤克跛三吳徵稅急軍儲栗里羌村少晏如芒屩遠尋
華不注短衣直上毉無閭三年奔走泥没膝親舊音書那
可必濁酒難澆董相陵寒灰不轉鄒陽律(時文友訏士相繼没)蕭然
猿鶴怨山阿余亦飄蓬客兩河北使竟傳游子訊西風催
作草堂歌停歌一問平生友草堂松菊今存否君不見耦
耕偕隱事堪求白髮滄江好唱酬莫使山靈長獻誚一峯
飛去九峯愁
牧仲招飲卽席漫成絕句
家傍寒山寺外橋隨耶千里學吹簫坐中大有他鄕客何
必思鄕瘦舞腰
其二
萬首詩凝粉壁光東牆吟罷復西牆就中最賞汪員外七
字長城格老蒼(壁間有余友汪苕文詩)
歲暮客居自述倣渭南體柬知我數公
此生自斷只由天僦屋睢陽也偶然悶喜牆頭賖秫過慵
貪床脚撥書眠定辜舊隱梅花約判結他鄕栢酒緣總苦
差強窮塞主隂山雪窖十多年(謂陸子玄吳漢槎諸子)
其二
三間老屋朔風啼土坑灰堆掩蒺藜嬾極詩瓢憑壓叠貧
來醬瓿累提携晴央阿叚晨編栅雨走奴星暮乞醯自笑
一生矜闊逹今年屏當到雞栖
其三
三寸毛錐百不成白頭壁立笑浮名姬愁臘盡催辭竈鄰
怪囊慳勸入城着眼乾坤偏偪側撑腸文籍漫膨脝誰憐
吳郡眞男子溷作中原賣餅傖
其四
貸粟監河擬上書封題纔濕又躊蹰叩門早信言辭拙被
褐深知禮法疎豈有斯人工造請從來吾道在樵漁羣兒
錯料貧原憲决計來年把短鋤
其五
朝出南村夕北莊經旬十遍坐君堂雞來上黨盈門沸蟻
熟中山一夜狂土銼細蒸園菜美銅瓶深注蠟梅香都無
一事争相挽猶勝城中過節忙(紀與叔岱季嵩二丈月來蹤跡)
其六
叉手張頥復捋鬚飛掦感激詎全無三旬不火子桑扈五
十稱詩高逹夫頼有數公將食噐(謂叔岱季嵩敷文諸君)不然一老
困泥途綿綿又下經冬雪啼殺荒村白項烏
其七
三年糊口東京道故里良朋共往還鞏雒歸來成獨往平
臺别去重相關官厨臘酒知仍綠客舍顚毛定許斑可惜
離羣艱會面北風簷溜響潺湲(&KR0825;柬汴署諸子)
其八
緘書千里寄情親數載相依作比鄰莊舄病猶思返越孟
明囚豈忘歸秦雪深老馬難知道寒重荒雞易失晨多恐
旅懷新歲劇討春實怕異鄕春(懷路廣心史蘧菴周立五徐竹逸里中諸先軰)
其九
朝來雨霰復侵尋乾雀簷前空好音歲月老閒橫槊手關
河寒透倚樓心冰封古硯愁無那雪壓疎籬冷不禁弟妹
飄零書信隔何時窮鳥再投林
其十
兩徐(恭士邇黃)三宋(牧仲昆季)今詞伯異地同心興不孤一自荒郊
躭寂寞多時高閣罷歡娛新詩篋底吟安否積雪階前掃
竟無聞道春光連草寺肯携幽屐伴潜夫
壬子
元日雨雪柬侯六丈
今年元日倍愁儂跂脚茅齋事事慵急雪稀聞喧社鼓廽
颷時一送鄰鐘霏微漸覺孤村濕緬邈徐看短壑封剰欲
過君傾百盞街泥何計好扶笻
二日雪不止
新年雪壓客年雪昨日風吹今日風豗聲只欲發人屋駭
勢苦遭颺滿空田夫龜手拾馬矢鄰媪蝟縮眠牛宫安得
普天免凍餒白頭蹇拙甘途窮
三日晴
天明風定飛雪乾老夫晨梳凭曲闌千村曙色忽已動一
年幽興來相干啟軒便擬曬藥褁策杖竟欲尋林巒鄰翁
告我泥没髁且復却坐愁蹣跚
立春前一日同叔岱過飲恭士齋頭時雪笠梅溪二
上人在座
連朝隂曀客愁增今日新晴興可乘開甕剛留殘臘酒衝
泥恰到過江僧由來梁苑多飛雪何必春宵始放燈醉極
已聽街鼓動銀幡綵勝思騰騰
恭士牧仲約我元夕入城前一日恭士復遣騎至届
期雪作竟不成行悵然屬咏
梁孝王園火樹生故人飛鞚遠相迎愁心擬破傳柑夜好
會偏來急雪聲匝市定憐横吹斷壓簷空訝亂瓊明賞燈
最愛衣沾濕只怯銀鞍傍險行
十九日雪中撥悶寄雪笠梅溪二上人
薄雪刁騷打紙稜閒窗涴墨意難勝此時開士同孤鶴長
日禪房伴凍蠅野店更賖何處酒春城定負隔宵燈詩成
天冷誰爲我投與開元寺裏僧
次日同恭士飲牧仲景炎介子堂中復成拗體一首
牆東城北只數武着屐謀歡寧厭忙久客顚毛侵雪白高
齋酒面潑鵝黃巳將歌扇惱禪叟定遣幽花愁漫郞隣雞
遮莫更三唱要看紅日升扶桑
首春留宿恭士齋頭幾及十日别後長歌奉懷用昌
黎寒食日出遊韻并柬荃伯牧仲景炎介子諸君
連年中寒腰脚病今歲入春寒愈甚辛盤苦受惡風刮彩
勝剛來殘雪映絕憐元夜火城匝最憶朱門歌板競十日
竟宿徐卿家並床只理洛生詠此時月舘開窈窕此夜春
樓對端正顚狂偏鬭鶻舞回歡讌那愁雞唱更閑憑短屐
聊當家貧託長鑱以爲命夜談直擬倒星河晨出每逢斜
斗柄覓酒南街串不休得句西堂走相慶晚歸每增小婦
志陽狂頗減里兒敬昨宵放燈景益竒數客開尊興尤夐
屏出陽阿惱藥王琖瀉新豊中酒聖灼灼花隨綘樹添嘈
嘈曲與哀絲併共誚迂閒非世情實怕沉酣滅天性今早
春城一騎出瞥見寒花數枝橫舊雨纔歡酒暈融殘冰巳
怯霜蹄迸我愁好會隔芳筵便知貧女辭粧鏡更執鞭弭
僕尚能重主敦槃子爲政抽毫渺渺腸詰曲伸紙蒼蒼勢
嚴勁何日還傾一斛珠相從再拍六么令
徐家小兒行爲恭士賦
徐家小兒捷於狖大聲噌吰駭雷吼殷床撼壁撞華鐘軟
語猶疑若謑詬還有大兒工讀書英英膚色玉不如只將
恭謹鬭筆墨肯效跳𨁝嬉階除人生生男要識字阿買何
當中驅使更羡李家小衮師頗聞似舅何無忌丈人似此
百不愁日飲美酒烹肥牛莫憑夜月繙靑史且放春燈照
白頭
子萬弟三十走筆相示
失怙我年三十二弟剛十四泣相扶此時誰䘏任東里邇
日人知孟少孤壯歲靑春須愛惜客中紅燭倍歡娛年年
聞盡高齋雁肯信今宵對飲無
咏雪用昌黎韻
飄瞥疎還密迷濛去復來入春寒尚凛未曉曙先催綴箔
珠堪並穿軒絮或猜輕颺花六出重叠雪千堆月出憑相
照風輕任却廽驟驚翔屋杪旋遣糝庭隈瑟瑟天樞斷琤
琤月斧摧一軍銀鎧甲三戸玉樓臺素倩班姬織綃從鮫
女裁行天疑毳羽舖地徧莓苔那許金盆掬惟容縞衭挼
辭難窮詭譎狀益訝瓌瑰急下團成片徐篩薄類埃捕空
翻冉冉辨色總皚皚瑶瑟彈天女瓊扉舞善財玻黎填&KR1626;
&KR1700;優鉢積崔嵬鐵柱殷深洑冰車砉暮雷噫成大塊氣膠
盡㘭堂杯萬馬霜蹄動雙龍粉鬛開連畦誰緯經無蒂孰
栽培數點零還續兼旬下始纔仙人持作飯隣女認爲梅
羃䍥東西惑包羅鉅細該曹衣眞掘閱謝咏只徘徊倏忽
成三島須臾匝九垓冷堪隨漢節酷更劇秦灰幡巳遲花
信爐方熱芋魁蒙頭銀海眩企脚玉山頽壓背兒童閙張
頥語笑豗捏獅脂築玉燃蠟火成胎刻畫形偏肖雕鎪理
莫推汝狂惟跳𨁝吾老只悲哀楚豫三年旱淮揚闔郡灾
所憂關粟麥誰免訴缾罍詩獻當塗子時需爕理才雨工
愁䠥&KR0887;旱魃怕毰毸祝史休紛若農官尚敬哉我生寒到
骨欲語路無媒襞績辭空費艱難志未恢詩成慚劌腎聊
以鬭嬰孩
留滯城中幾及旬月叔岱見訪不値作詩見示次韻
一首
眼看花發怕花飛每遇看花便不歸縱使銅街泥滑滑不
妨紅桕𦦨微微情多作客懷偏左老至傷春願縱違暫出
愁予關竹院終來共汝襞荷衣
何烈婦
烈婦夏邑楊定遠妻也定遠亡烈婦自縊以殉時
甫出嫁一載友人彭士報來徵詩遂賦一章
靑絲紅綠絲是妾手所治持以事君子爲妾充光儀春雲
鮮采采嫁夫剛一載夫死不復生妾身更誰待引絲潛入
房畢命君子旁雙旌映門戸白日無晶光吹玉笙擊銅鼓
楚覡歌越僮舞君不見夏邑城中何氏女
仲春九日牧仲堂中大合樂走筆作歌次昌黎贈崔
立之評事韻
文康事業繩莊敏累葉高槐淼不盡公子靑春侍紫皇高
門白晝闐丹軫晴天㸑弄廣場閙皓月筝琶么拍緊銅槃
客食嗿若𧖟鐵市樓居幻成蜃時余惡臥類蟲蟄忍凍苦
吟雜螻蚓君言何&KR0629;子且起今者不樂古所哂盡紏十隊
醵笙簫醵抵六宮鬭邢尹麯部方衝恨壘堅花奴又破愁
城窘此時壁帶晃簾戸此夜地衣羃欄楯翩翩俠客脫裲
襠衮衮狂夫聯韅靷謿詼寧顧鄧艾吃跳踉誰甘孫武臏
就中賤子最飛揚頗怪年來只悲閔憶違越嶠與吳漘不
聽高吟併漫引空遣蠻歌佐飣餖那取嬌歈侑櫻笋何期
仙籟發人寰恰似天風嘯虛牝舞衣軋軋䌨阿錫歌管嘈
嘈折簵箘此樂轟轟天下無縱死悠悠會當忍朅來萬事
悉秋毫不然千歲同朝菌歌闋西傾走月兔筵散南飛指
霜隼本師拍板尚喧豗弟子腰肢豈粗蠢嗟余只欲瀝心
血作詩便擬鉥肝腎餘子休嗔我軰狂後期未必他年凖
實怕檀槽拂曙收深愁銀燭因風殞老夫明日出城郭回
首華堂隔畦畛盤空句硬何足竒雅會聊圖垂不冺
初晴往孔樓卽次叔岱韻
今年寂寂卧春隂早喜籬門霽色侵却爲愁多貪會面須
防别遽暫論心梅添北垞抽新萼禽坐南榮弄好音莫問
城中年少事村居端藉兩人深
過高都護水榭
將軍亭榭亦佳哉出郭爭携步屧來春水半城昏似夢野
花二月短如苔園荒怕有朱欄坼日落愁無畫漿開還是
永和修褉處風流不見使人哀(水榭向係侯氏斯干堂)
訪一無上人不值小坐妙香樓下(上人亳州人薛君采後裔)
禪師結茅處聞在宋城闉高祖薛君采新詩湯上人我來
不相遘微意與誰陳日暮坐苔石所思慚隱淪
贈沙隨成質次
沙隨城裡初爲客便到君家坐夜闌明月照人蓬髩醜春
風吹汝草堂寒一尊剪韭花將放三徑扶笻雪巳乾此日
論交休恨晚天涯及爾共盤餐
胡叔度招飲東郊别墅時江梅初放花下賦此
寺前春水太分明郭外江梅無數生只爲相邀乘野興況
緣作客愛新晴幾枝炤眼愁先破半朵捎籬粧欲成觸迕
鄕愁信無頼不須吹笛助沾纓
徐岐雝史蘭幼自汴署南旋聞余在此間顧我於寺
寓流連惜薄暮出城時正値上巳也
春潭面面綠如烟每爲微吟立寺前正愛風光當上巳却
逢伴侣趁歸鞭留沾禪榻茶瓜供到及江城糓雨天惆悵
同來不同去夕陽相送只凄然(客春余同二子來汴)
綵雲常戲九靑爲小錢兒遂成二絕
買斷春光杏子紅河間纖手數偏工可憐榆筴縋牆遍輸
與風流小沈充(錢之小者名沈郞錢)
其二
簸來春晝綠窗便入手應知似月圓匿笑也須防口吃莫
將人喚作錢錢(錢錢古美人名)
淸明將發沙隨謝成居左趙村看花之約兼别其令
弟質次
趙村村裡桃争放邀我來看借馬騎不爲空囊辭地主也
貪高閣賞花枝一年撥火人將别三月銷魂鬢有絲料得
君家好兄弟每逢寒食定相思
圓通閣寺門卽目
殘城延古寺細岸夾春塘寂寂落暝翠幽幽聞野香花深
垂釣客竹罨浣衣娘趺坐少言說吾師齋磬凉
次日過飲虞服齋復偕梁紫季嵩坐後園桃樹下
惜春怕逼楝花期併日尋春也不遲却坐畫簷窺淑景旋
憑别圃選繁枝牆低子便隣翁摘葉弱花從隔院垂安得
盡栽千百本風光彷彿亂盤螭(吳下蟠螭山桃花最盛)
同邇黃梁紫過仲衡先生園中感賦并示叔岱
柳綿千片白如銀記許高人共結隣再到短牆門屢閉一
思前度跡俱陳辛夷放日園丁老鴨鵊啼來菜甲新爲語
同游花下侶花時莫厭酒沾脣
劉篤甫更字藜問題其册子(篤甫于之先生令嗣于之名伯愚)
爾何不學東平生殺人市上洩不平又何不學晉劉毅一
擲百萬丈夫氣復何不學淮南王丹成雞犬亦得將胡爲
只學劉子政穿穴史籍以爲命兔園册被老生齧鴻都文
與經師競男兒墮地骨骼竒學書不售穪大癡下床動足
有萬古安用刺促毛錐爲君不見閣上燃藜非俊物道旁
荷&KR1257;眞可兒
三月二十七日過川如園中看牡丹
今年啼鴂太匆匆落絮游絲颺滿空忽見名園開國色拚
憑短髩鬭春叢百年淚濕圍城日(是日爲壬午賊破宋城之日)三月花
吹捲幔風細馬单衫成往事可憐仍對半欄紅(憶仲衡先生也)
次日過友人園看牡丹時叔岱以鬭雞他出
餳簫聲斷桺綿催載酒東園側帽來春欲暮時隂最重花
無人處放還纔半頽粉臉紅潮濕亂蹙明羅玉剪裁却怪
鬭雞坊底客畫闌長鎖一枝開
侯六丈宅看牡丹五首
藥闌重到已無聊昨日穠花今漸彫五載飄零逢酒住萬
般惆悵爲春饒粧啼細雨如相訴臉暈微波故見招不待
將離開始别一鞭回首怨迢迢(時芍藥將放余以歸亟不及俟矣)
其二
東風曾到善和坊弱桺輕籠晝錦堂春去紅英偏有分夢
來紫豔未曾忘玉釵狼籍簾雙軸綺幔高低燭萬行今日
戟門誰是主野花零蔓上空牆(余家浩然堂前當時牡丹最盛)
其三
薛氏堂前連夜雨吳江縣裡滿欄花當時彩筆全無敵何
處紅樓不是家一片濃烟籠芍藥五更深巷響琵琶泰娘
嫁後玲瓏老頭白中原鎮自嗟(丙申春同吳門諸子看花於薛偉楚含綠堂丁未春)
(同松陵諸子看花於吳聞瑋宅兩處賦詩俱爲阮亭所賞)
其四
風光四月浴𧖟絲拂檻初開第一枝爲憶曲江全盛日剛
逢天寶太平時珊瑚石尉敲千尺車隊楊家鬪五姨千載
沉香遺調在凄凉法曲許誰知
其五
洛陽花譜散如烟異種鄢陵也可憐邇日看花惟有恨幾
朝被酒不成眠都無海燕巢金屋一任啼烏噪野田何似
江南好風景家家步障漾晴天
丙辰
余不作詩巳三年許矣丙辰秋日秬園先生同小阮
大年令嗣天存過訪且示我明月詩筒一帙不覺
見獵心喜因泚筆和荔裳先生韻亦得十有二首
辭旨拉雜半屬讕語先生苐用覆瓿愼勿出以示
人也
秋霖兼腹疾偃仰此西軒門外屐初響簷端鵲亂言顛狂
抛藥褁浩蕩撥吟䰟所媿蓬蒿巷還憑破蘚痕
其二
僕病巳踰月吾廬祗半間婢因伐荻去僮適荷鋤還一衲
經秋破䨇扉映竹關莫嫌供給少相餉有溪山
其三
怕說君家事令人作逹妨一門蘇武節半世管寧床雲水
荒前夢關河落晚凉更聲眞歷歷似爲兩人長
其四
聞說幽居好爲園特地淸柳梢浜曲折荷葉浦縱横蒼靄
隂晴互空濛山水爭何當衡宇並軟語話躬耕
其五
新詩殊兀奡百變任雕鑱蝴蝶爲莊叟筝琶雜阮咸酒盤
頭判没石闕口休啣物色兼生態芭蕉漸啟凾
其六
詩律三年廢長瘖學凍烏倚聲差喜作老興未全孤辛柳
門庭别温韋格調殊煩君鐵綽板一爲洗蓁蕪
其七
水榭論心切秋城話舊宜儻過燒澗笋兼爲剪園葵老悔
求名早貧增見事遲傷心吾共汝流恨竟同時
其八
詩筒連月影掩抑怕微吟屈指追朋好同心抵向禽捫時
同故劍撿罷半亡簪鴻爪誰相待成連或可尋
其九
侯計皆吾友論交學士家每携雙㪷酒同看半塘花識曲
琴心愜藏鈎燭影譁黃公壚在眼濁酒可還賖
其十
埋玉何愁早傳經幸有人門終還棨戟筆巳撼星辰絕學
薪傳火華年日在寅古來推大雅期爾定扶輪
其十一
驥子眞天馬竒毛掩鷫鸘揮毫偏渾脫琢句必精良薄俗
輕彈鋏吾徒老削漿好携雛鳳嘯纖月壓歸航
其十二
罨畫微波動遊蹤勸爾淹到增狂態劇别更旅愁添陸叟
眞高士王君古孝廉脫歸承見訊鴻冥不須占
丁巳
馬殿聞筵上食河㹠作長句示湖中吳志伊諸子
東風吹雨磨作絲靑鳩飛上緗梅枝野夫懶惰何所作食
指不動如懸槌朱門設食併召我蹣跚肯俟細馬騎江南
二月榖紋滑雛鶯纔喚笋出籬鵝肪雞蹠色映盌野鮮海
蠢膏流匙鯸駘出水倍雋永汁滓點滴成玻璃吳娘作膾
攘皓腕霍若跨馬黃鮮卑頳盤高堆春雪乳霜刀亂刴輕
紅肌老饕據几便啖嚼上客輟食頻嗟咨俱言鮭肝藥人
物脫復下咽難爲治我時放箸大嗢噱所見毋乃誠偏陂
諸君浙産舊濱海鱟帆蛋雨恒迷離雪山一片吼蛟沫紫
颶萬斛腥龍漦紅蚶綠蠣頓頓食魚叉苧網家家持胡爲
睹此便瑟縮却當屬饜翻然疑豈逄王郞懼水厄或誤爾
雅箋蟛蜞君不見鳴鍾列鼎具五毒藿食亦復誰期頥侯
鯖染指詎俊物禁臠垂涎非可兒羊羹熊蹯召大釁何地
不愁人命危我生堕地負骨格深爪出目鱗之而孱軀要
與麒麟鬭蟲豸瑣屑何能爲幡然進七不相勸腹腴獨饗
慚吾私
迦陵詞全集卷五
宜興陳維崧其年著
栢鄕魏勷亮采維岳緯雲
德州謝重輝方山宗石子萬
平湖陸葇義山男履端
如臯冐丹書靑若姪賜薛
鷓鴣天
贈吳中狎客
白帽紅靴態可憐短簫橫笛興翩翩曾教錦瑟房中曲慣
請朱門㶚上田人似月夜如年何須彩筆賦甘泉朝來
爉淚堆紅雨猶擁廬兒醉意錢
秋日撥悶作
一派凉秋似鏡湖西風蕭瑟雁啣蘆樓頭竹暗晴難妥枕
㡳橙香酒易酥傷老大笑髯癯霜紅露白轉躊躇鰒魚
苦笋攔街賤不見鉗奴并態奴
咏宋子京賜內人
路出繁臺遇玉顔柳花如夢撲雕鞍倚他才子吟紅杏博
得君王賜綠鬟鶯嚦嚦鳥關關粉娥笑語繡帷間郞君
㸐燭脩唐史㡳事邀靈李義山(子京詞內彩鳳靈犀一聯皆用義山成語故戲及之)
七夕後一夕路次淮陰作
袁浦西風響亂灘楚州纖月臥微瀾今宵新惹雙星怨此
地原嗟一飯難車歷碌軸斑蘭故園回首好溪山赤車
應詔渾閒事嬴得征塵涴旅顔
謝史蘧庵先生惠新茗
竹院風爐夢正長絹封箬裏十分香龍團搗罷雲生臼蟹
眼煎成雨沸窗拚冷淡儘奔忙不如閒事好商量人間
别有眞南董新註茶經四五章
苦雨和蘧庵先生
簷澑淙淙徹夜聞曉山没却髻螺痕風掀竹尾敲詩夢雨
凝花鬚濕茗魂抛短杖閣淸樽蒙頭敗絮睡昏昏誰傾
銅狄千年淚瀉入瞿塘兩峽門(此首用少游韻)
入夏端然似涉秋粉雲陰重不曾收那知四月之間雨做
就中年以後愁兒女恨覇王籌濛濛都付兩溪流碧天
何日紅霞襯暈徧江南小畫樓
曾控吟鞭驛舘遥紅氊馬上夢初消雪登麥積秦筝苦雨
歇叢臺趙女嬌泥滑滑髩蕭蕭故園仍傍斬蛟橋老夫
輸却龍孫徤挾雨齊抽十萬梢
閬苑仙人杖過眉陡然春去也成悲新愁洛下銅駝曉舊
事堯年老鶴知閒握槊悶彈棋漫天絲雨且題詩寄來
數闋淋鈴曲我在街南中酒時(以上俱用稼軒韻)
寓興用稼軒韻同蘧庵先生作
斫屧吹簫吳市間恨無大藥駐紅顔詩情浩蕩風前絮身
計微茫海外山躭放浪恣蕭閒烟波境界十分寬新銜
麯部兼茶部舊署園官并橘官
曾倚瑶臺喝月行嗔他鸞鶴不相迎當時酒態公然好今
日詩狂太瘦生千百輩儘容卿問誰堪與耦而耕灌夫
巳去袁絲死淪落人間少弟兄
罌粟闌邊巳放芽枝頭梅子着些些勤過小圃招晴蝶閒
倚疎林數暝鴉無箇事帽簷斜風光消得晩還家陡然
却憶前生事看徧蓬萊碧奈花
元夕前二日聞南耕原白諸子雪中有龍池之游
作此調之
㶁㶁街泥未肯晴群公高興愛山行一行翠榜欹烟滑幾
隊紅氊映雪明眞寂歷劇凄淸寺橋猶欠一聲鶯歸來
更値街燈落兩地風光醉不成
贈莊山人七十
雨後晴鬟翠可捫風前畫縠綠成痕桃花開徧防漁父蝴
蝶飛來認耳孫書滿架酒盈尊舉家耕讀任乾坤也知
丸藥今晨懶偶愛聽鶯過别村
贈李匪莪
篋裡還存寶劔篇舍旁巳買瀼西田蓼莪久廢中年後鴻
雁難尋絶塞邊撲帽雪隔籬烟綠楊絲隱釣魚船難封
休恨君家廣仙李由來結大年
金鳳鈎
香夜同展成飲御之齋頭感舊
東風裡綘桃樹驀記起年時見汝紅芳正好濃香乍飽俊
眼相看如許如今花放長洲路只是我朱顔非故舊情
如夢閑愁似海悶搯花鬚細數
河傳(第十體)
新笋
新笋初引烟梢墜粉花闌蒸菌斑痕隱隱舞透銀墻翠畛
小園春巳盡釡中一斛瀟湘碧霜刀劈糝芼河㹠白畱
幾圍籠磵扉他時成龍破壁飛
河傳(第十一體)
櫻桃
丹顆倭墮雨蕭蕭昨夜前村板橋筠籃兩岸賣櫻桃嬌嬈
玉纖曾亂招搓絮替將金彈打流鶯罵&KR0877;慣流丹液粧
閣東颺晩風朦朧翠樓都染紅
河傳(第十二體)
靑梅
認否如豆春歸不久亞檻靑垂映簷綠透纖筍小摘輕搓
奈他翠滑何粉娥貪結纍纍子纔拈起觸着酸心事將
梅仁妾意兩樣試郞懷定誰憐
鵲橋仙
咏竹逸齋頭紫牡丹
歐家碧好彭門紅好總讓伊行淸綺畫欄纔放數枝花映
百丈銀墻都紫相公袍帶頭廳印綬凡豔那堪相比試
將花色細形容烟凝得暮山如此(花名紫袍金印王勃滕王閣序烟光凝而暮山)
(紫)
七夕同蘧庵先生曁諸公飲楨百堂中漫賦
天邊枕簟人間瓜果此夜嫩凉分取次公原是醒而狂誰
耐乞七襄殘縷穿針樓下凭肩殿角何限喁喁私語只
因烏鵲事荒唐誤盡了許多兒女
蒙城舟中讀雲臣蝶庵詞
滿河傖楚盈船蒜酪鬱鬱吾其誰語江東詞客盛如雲别
去伴長淮鹽估紅蓮半綻碧鱸正得醉任無情今古讀
完半卷蝶庵詞吹鐡笛洒然而去
廳前柳
本意
晚粧前有一樹黃金縷倍嬋娟秦樓上蠻腰樣只思眠纔
欲抱便如烟謝綉幕輕縈姿愈俊勝長街抛擲堪憐莫
倚輕狂甚便成綿飄陌上舞河邊
玉樓春
生日邀陸景宣崔不雕飲廣陵酒家醉後題壁
天涯作客傷心極廣陵花月無消息百錢且上酒家樓終
當埋我陶家側此兒自是難衣食相逢幸是曾相識左
呼陸厥右崔駰四十今年余竟得
春夜同雲臣遠公天石諸子讌集原白池亭次雲
臣原韻
絆人最愛金蟲軟障燭更憑羅袖展酒船風動蹙紅鱗歌
板烟籠啼紫燕城頭側聽三更轉玉漏漸深還道淺明
朝重揭綉簾斜花底氍毺應未捲
南鄕子
咏春蘭
三月玉街寒錦雨絲絲不肯乾飄得賣花聲到了春蘭一
種淸芬勝麝檀對此憶家山手折紅苕不忍看還記那
年寒食夜幽歡人在花香鬢影間
邢州道上作
秋色冷并刀一派酸風捲怒濤並馬三河年少客粗豪皂
櫟林中醉射雕殘酒憶荆高燕趙悲歌事未消憶昨車
聲寒易水今朝慷慨還過豫讓橋
夏日午睡
新竹罨中庭荷蓋初齊水面亭屋小如㡓無客到常扃棐
几藤牀矮紙屏蝶夢翅冥冥行向槐安國內經正拜南
柯眞太守還醒一片松濤沸枕楞
螢
露井坐三更無數幽輝印水精忽地流將深竹去身輕却
把深閨綉幔縈惆悵記前生繡瓦曾經弄月明閒話江
都隋焬帝含情扇軃輕羅撲不成
咏吕仙堂葡萄
誰放白毫光萬串晶毬綴講堂髣髴諸天瓔珞會颻颺珠
母輕盈出海洋碧椀瀉瓊漿何必金莖肺始凉寄語蠻
姬休浪哂須嘗似否卿家十八娘
和放公春暮感舊原韻
老去杜樊川怕學啼紅小蜀鵑花謝花開關底事風前捲
了蓑衣上釣船回想也徒然往事如塵又似烟偏是阿
師忘不了情牽滿院鶯聲賣酒天
搗衣
悄倚繚垣陰驀聽誰家響暮砧不是此聲聽不得關心自
惜離愁萬種深夜夢别秋衾趁了西風返故林滿巷砧
聲都一樣沉吟黃葉村扉那處尋
虞美人
渡江
白蘋花盡凋寒玉舴艋搖空淥秋潮恰比簟紋平趁此日
斜風細剪江行最憐黃歇墳頭土多少今和古年來生
怕說興亡笑指楚天新雁兩三行
咏鏡
香奩凉鑑蟠金獸背壓蛟螭鈕玉人偏妬小菱花慣是團
圓兩字不如他翠鸞莫道心如鐡春笋曾提挈紅塵涴
處奈他何我亦受人憐惜爲人磨
靈璧縣虞姬墓下作
八千子弟來江左單剰喑嗚我誰歟歌者楚聲高還是吾
家舊日典連厫美人駿馬英䧺槩一死千秋在荒祠莫
恨枕寒田賤妾孤墳長在大王前
無聊
無聊笑撚花枝說處處鵑啼血好花須映好樓臺休傍秦
關蜀棧戰場開倚樓極目添愁緒更對東風語好風休
簸戰旗紅早送鰣魚如雪過江東
端午閨詞
綠窗輕剖鵝黃繭更把紅絨剪製成一對小於莵傍嵌纍
絲㔩葉碎眞珠盈盈暗繫綃裙下但願無驚怕莫嫌此
物遜鴛鴦會懴虎兒明歲出蘭房
朱砂撚入銀壺酒此意郞知否與郞染就好心腸休戀菖
蒲北里别家香粉和冰麝金盤內雨過荷珠碎一生多
子是紅榴更愛萱花小字號忘憂
靈符颭上香雲膩綉虎釵頭睡守宫&KR1340;蝪粉蟾蜍還剩玄
綃半捻裏蜘蛛燈前笑把檀郞蹴誰道諸般毒東家蝴
蝶過西家多恐薄情心性劣於他
年年競渡喧歌唱雪屋崩銀浪如今不見木蘭橈門掩一
庭微雨讀離騷風前皓腕纏紅縷往事依稀數多時忘
却辟兵符今歲重新提起暗嗟吁
吳門遇嘉禾沈馨聞追感延令舊游賦贈
與君且醉楓橋酒往事思量否夜烏筵上盡情啼曾看兩
行紅粉黛鬟低建封去後秋娘老燕子摟空了阿誰畱
得最長條重倚東風再鬭沈郞腰
題徐渭文畫花卉翎毛便面(扇畫虞美人花并蛺蝶)
簾櫳水浸剛初夏夏淺勝春也數枝白白與紅紅飄到一
雙蛺蝶粉濛濛愁看劉項興亡史且讀南華子&KR0238;園栩
栩過墻來笑爾閒花還傍月明開
賦得一枝紅牡丹
綠窗濃晝逢初夏滿院花都謝昨宵絲管醉沉香重放一
枝欄角鬪紅粧曲廊軟幔嬌難畫提起開元話楊妃帶
笑綻紅鮮不數阿姨粉面夜朝天
秦園小憩
綠莎廳折風廊去是我曾眠處萬條柳線罨簾櫳無限狂
奴春夢在其中花間郭槖駞來了也較年時老海棠枝
上坐流鶯認否劉郞前度問他聲
吳門春暮重見楊枝
千絲萬縷隋堤柳往事思量否楊花飛雪暮春時又向鱄
諸巷口見楊枝酒旗漾在臯橋下醉殺休論價半襟鵑
血染東風可似尚書筵畔舞衣紅(追感合肥先生)
夏日登舟遇雨小泊北郊却寄南耕天篆二子
銀濤作陣溪花舞雙槳如何去半欹綠箬舀潭香分取水
禽飛處一絲凉秃衿翠茗煎花乳可少畱儂處湖山大
似有鄕情故遣石尤遲我不成行
泊舟垂虹橋不及過晤舍妹同緯雲弟悵然賦此
碧鱸紅稻江村市淼淼重經此夜深水調起隣船記得不
曾聽巳十多年北風漸釀篷窗雪心事和誰說匆匆忘
發大雷書望裡汀花沙鳥暗南湖
過靑駝寺感舊寄示冐子靑若(昔年雲郞隨予北上于此地遇靑若)
魯山更比吳山翠路入靑駝寺亂峰怪石甃圍墻墻裡人
家一半棗花香當初有箇卿家燕與汝天涯見曉風殘
月憶從前不道因循過了十餘年
夜行船
月下汎舟水繪園同冐巢民先生賦
蘭橈輕點春流碧蘸垂楊絲絲無力百頃簟紋一泓香黛
人在短篷吹笛更愛月華墻上白影娥池水禽飛拍醉
吸玉鱗狂呼霜兔可認騎鯨仙客
醉落魄
春夜微雪
春閨日暮輕寒巳著櫻桃樹博山小篆飄香縷斜掩靑樓
一陣銷魂雨夜深珂雪偏難住金尊小泛蘭陵醑酒紅
漸入香肌去嬾剔金荷細對菱花語
咏鷹
寒山幾堵風低削碎中原路秋空一碧無今古醉袒貂裘
略記尋呼處男兒身手和誰賭老來猛氣還軒舉人間
多少閒狐兔月黑沙黃此際偏思汝
夜游宫
秋懷
耿耿秋情欲動早噴入霜橋笛孔快倚西風作三弄短狐
悲瘦猿愁啼破冡碧落銀盤凍照不了秦關楚隴無數
蛩吟古磚縫料今宵靠屏風無好夢
秋氣橫排萬馬盡屯在長城墻下每到三更素商瀉濕龍
樓暈鴛機迷爵瓦誰復隣卿者酒醒後槌床悲詫使氣
筵前舞甘蔗我思兮古之人桓子野
箭與饑鴟競快側秋腦角鷹愁態駿馬妖姬秣燕代笑吳
兒困雕蟲矜細欬齷齪誰能耐總一笑浮雲睚眦獨去
爲傭學無賴圯橋邊有猿公期我在
一派明雲薦爽秋不住碧空中響如此江山徒莾蒼伯符
耶寄奴耶嗟巳往十載羞厮養辜負煞長頭大顙思與
騎奴游上黨趁秋晴蹠蓮花西嶽掌
踏莎行
次舟河橋
别酒纔醒離程乍遠蘭橈斜閣烟中飯霜華昨夜濕銀篝
夜深記有人低喚腸斷難禁魂銷何限隣舟商婦筝聲
換一分明月照河橋橋頭船裡愁千萬
咏帳鈎
玉色無痕粉光欲砑一生管住春風罅紗㡡凝望碧如烟
憐伊蕩漾何曾挂顫處輕盈控來低亞流蘇絡在銀毬
下月明風細漸琮琤依稀似說春宵話
冬夜不寐
舊恨如絲新寒似水兩般都着人心裡五更刁斗汴梁城
一天風雪成臯壘古寺鐘生隣墻月死枕頭欹遍如何
是半生孤憤酒難澆挑燈且讀韓非子
西村隣叟餉予梅子豆莢玫瑰薔薇滿器賦此謝
之
北郭澆花南山種豆筠籃入市紛如繡半肩愛惹蝶蜂爭
一生怕聽蛟龍鬪問訊鄰翁寄聲溪友向時風景依稀
否前村渡巳綠多時野橋梅定黃如舊
夏夜感舊
月挂樓梢風吹沼面水天閒話人微倦些些只許枕頭知
星星生怕流螢見街鼓三更淚痕一串如今舊事思量
徧他生須讀淨名經小樓巳署回心院
南畊花徑成
雜卉葳蕤群葩葱峭紅英紫萼紛相照藤蘿深巷碧如天
薔薇低架平於帽韻事堪矜癡情可笑隔隣蜂蝶都知
道今年僮爲乞花忙明春客定提壺閙
虞美人(第二體)
春夜舟行
紅泉碧杜殊淸麗白舫紗窗閉春江人在鏡中行船樓鳳
脛一枝横夢難成漁蠻踏浪尋村酒爛醉歌銅斗蝦籠
灣口賽黃牛三更珠露濕船頭似淸秋(蝦籠陽羡水名)
惜分釵
偶作
擊劔罷追風射當時旁若無人者過横塘喚名倡痛飲狂
歌說覇論王堂堂花枝謝人兒嫁無端夢醒西樓下袖
郞當淚淋浪一種心情滿院斜陽倀倀
臨江仙(一名庭院深深)
賦得睡起宛然成獨笑數聲漁笛在滄浪爲園次
題帳額畫幅
西塞山前無六月半間草閣臨流晚來都聚打魚舟笛聲
四起劃碎一江秋正値南柯初罷郡槐陰螘戰剛休兼
天波浪打閒鷗寄聲三老今夜轉船頭
七娘子
春閨
紅檠斜照人無語圓冰對漾春無緒陌上鶯啼梁間燕乳
夢中怕到銷魂處小樓春色畱難住斜橋春水流將去
三月時光一年節序水晶簾外廉纖雨
花間虞美人
爲廣陵何茹庵題像(像在荷潭竹嶼間旁有兩姬人侍)
角弓硬箭黃金弝須上凌烟畫不然脫帽五湖天藕絲篁
粉伴茶烟亦前緣雄心畢竟輕餘子知我佳人耳雙挼
裙帶繞花行凉軒水檻十分淸說平生
小重山
泊舟松陵城外未及一晤舍妹賦此寫懷
颿如陣馬驟晴空一條銀練吼走虬龍回頭烟樹失吳宫
靈巖寺㙮影尚蘢蓯槲葉滿湖紅檣燈和估笛點空濛
夕陽船巳過垂虹無由泊心事一杯中
迦陵詞全集卷五終
