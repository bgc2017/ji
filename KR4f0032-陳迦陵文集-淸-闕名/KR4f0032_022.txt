客舍對秋風強舉金尊又是夕陽西下
竹逸邀同雲臣賞欄前粉芍藥用炊聞詞韻
無瑕虢國有恨明妃一朵千金價盈盈笑靨倩厨中櫻笋
娛他新夏牡丹剛謝了檀板銀罌纔暇又階前婢學夫人
一樣嬌姿瑩夜(芍藥爲牡丹婢)參差粉面齊呈愛雪軃珠欹幽
輝凝射露華微綴垂縞袂淺向玉欄低亞折來謔贈覺洧
水風光堪借記芳名似喚將離斗頓沉吟花下(芍藥一名將離)
閩蘭
關心往事纈眼閒窗臥浪紋湘簟幾番親記有幽花開足
露條烟臉紫莖頳甲宜相傍疎簾低檻愛風情帶篠斜欹
花乳和茶細點一朝閩嶠烽馳任荔浦雲横鯉湖月慘
誰憐翠袖空谷裡也作炎荒竄貶而今夏也長想像幽姿
冷豔思隂陰鼓入冰絃指下餘香猶泛
春從天上來
壬子元夕
梁宋飄零臥酇邑殘橋下縣荒亭聞道今夜海碧天靑人
世幾度曾經想半生蹤跡歡娛短愁緒星星攪離腸更翻
階急雨只是霖鈴回思春橋夜市對盞盞星毬扇扇銀
屏喚馬前情窺簾舊事此際有影無形筭除非夢裡重相
見巫女湘靈夢還醒五更竹響半榻燈熒
錢塘徐野君王丹麓來游陽羡余以浪跡梁溪闕
焉未晤詞以寫懷
烟月杭州記徐卓當年詩酒風流水市露井桂槳蓮舟老
鐵吹裂龍湫奈十年一夢斷橋上落葉颼颼恨年來只無
情皓月猶挂湖頭王郎清歌絶妙邀白髮詞人同下長
洲瑟瑟丹楓濛濛白鴈秣陵總不宜秋歎龍峯歸後人去
遠烟纜難留漫登樓數枝殘菊還替人愁
壽玉峯徐太母同靑際賦
林澗逶迤正翠陌纔晴綠水微波昨夜月裡群玉山頭無
數鳳舞鸞歌恰霓裳入破天風緊音節柔和簇華筵更禽
囀迦陵花雨鬘陀階前宫袍作隊都不是尋常獸錦龍
梭百歲紅萱三枝瓊樹天邊樂事誰過向蓬萊西笑碧海
事别後如何問姮娥蟠桃開處依舊紅麽
金盞子
咏燈
一盞紅缸灔玉膏鴛綃皺處偏凝春夜照梳頭蓮籌杳凄
淸牙蒜犀釘便教煎盡銀荷奈芳心耿耿敲翠竹悄喚綠
翹簷前蘭燈將暝喚遍無人譍且獨自纖手靠粧臺挑
鳳脛宛轉處重思省當時風細人靜曾偎璧帶流蘇剔銀
虹潛等紅裯冷空對並蒂燈花怎生相穪
安平樂慢
晴郊紀勝
春水如油吳船似屋較他亭舘還多燕翻油幕鳥啄銀鈴
分棚占斷晴坡花面梅粧看帽縈竹粉袂掠蘭莎蜂蝶媚
春羅成團打塊婆娑正春壓歌場花擡酒價半天戲鼓
嵯峨曼衍魚龍徧念奴悄試一聲歌急拍將闌氍毺畔瞑
翠微波春游晩半城夜火盈盈細馬雙䭾
雨淋鈴
秋過城南蔣氏園亭追憶瞻武并悼吳傅星又鄴
許塤友諸子
斜陽城闕晚秋行散偶爾游歇故人曾有池舘風簾零亂
鏡湖超越花朵柳絲如畫映秋水林樾更三五知已流連
河没參横浩歌發笛聲隱隱霜空闊廿年餘往事星明
滅如今園裡只有荒井畔蟪蛄悲咽滿目山陽催得盈顚
種種華髮最惱是綠水橋邊尙挂當初月
還京樂
送叙彛上人北游
綠楊外瓢笠蕭蕭喚渡春江尾想此情猶戀齋厨櫻笋山
園桃李向津樓斜倚隔花鞭影回頭指隱隱見四百八十
南朝烟寺問師何意將三春錦片年光擲與江東野外
沙際况逄連歲關河滿斜陽荒亭衰壘怕他年又紅鯉無
書金鴻少使欲倩神僧咒爲君禁住流水
萬紅友養疴僧舍暇日戲取南北曲牌名爲香匳
詩三十首用填此闋寄䟦卷尾
碧苔紙更用成都粉水桃浪砑鬭松綾纖膩韭花字格閒
吟閒寫恰翠承朱亞澄心紙鎮銅臺瓦孝穆管争願化作
珊瑚爲架想僧廬暇竹籬邊行散間招仁甫酸齋(白仁甫貫)
(酸齋金元院本中高手也)水際月下其取趁拍牌名與三唐較量聲價
似&KR0813;紛簇蕃錦成紈侯鯖製鮓歷亂紅么點江村蠻豆盈
把(紅友自署卍豆村山人)
春雲怨
泛舟過顯德寺逄友人同坐僧寮茶話
春山六幅和山前春水朝來齊綠指點前村古寺隔水經
幡烟際矗竟買蜻蜓斜穿彴略摇皺溪梢一痕玉隱隱鐘
聲迢迢僧語風亞半墻竹遥靑媚寺添幽獨意中人恰
到吟情倍足小院松濤又將熟笑向空王十載塵襟一時
盡沭斜日歸庄落紅成陣依舊閒愁萬斛
喜遷鶯
咏滇茶
胭脂繡纈正千里江南曉鶯時節絳質酣春紅香寵午惟
許茜裙親折小印枕痕零亂淺暈酒潮明滅春園裡較琪
花玉茗嬌姿更别情切想故國萬里日南渺渺音塵絕
灰冷昆明塵生洱海此恨擬和誰說空對異鄕烟景驀記
舊家根節春去也想蠻花犵鳥淚都成血
雪後立春用梅溪詞體
絮飄綿糅正六花罷舞晴光初繡凍解蛾融雨收鴛潤煖
被笑聲烘就儘紅情綠意倩釵上綵幡輕逗春信淺似纔
靑燕尾欲黃鶯脰俛首空感舊暗省年時有箇人淸秀
帕裹柑兒衫籠松子淺立粘鷄屏後别來情事改懨懨也
渾如殢酒剰倦影與野塘小寺早梅争瘦
淸明前一日陪史耳翁飲雪持齋頭
晴簾乍浣被燕蹴紅英遞香窗眼漸漸溪橋迢迢楊柳一
半黃輕綠淺風弄鞦韆不定日煖蘼蕪何限春醪熟囑東
陽愁緒暫時分遣早晩南陌上綉幰雕輪依約何時斷
千載魚燈五矦蠟燭嬴得三春夢短從古禁烟時候祗博
鳥啼花怨無聊頼把粉箋細寫傍人休管
排悶和雲臣韻
憑高指顧歎野水增波故陵無樹萬叠金笳千尋鐵鎻依
舊大江東去休管周郞安在便覓桓温何處長嘯罷怕永
嘉草草不成南渡遲暮縱有日採藥蓬萊恐被神仙誤
姚女難歸羿妻不返歲歲亂紅迷路悶把唾壺輕擊愁對
寶刀低訴空城下聽寒潮徹夜魚龍聲怒
華漢章招飲聽蘇崑生度曲
風簾霜院有一派晴秋暗縈窗練酒辣侵唇菊香撲鼻黃
雀紫𧑃初薦正值客心悽處那禁夜烏啼斷絳爉底恰白
頭賀老江潭重見離怨言不盡水市燈昏試取檀槽按
宛雒家鄕武昌樓櫓往事暮雲分散(蘇中州人又常客左寧南暮)愁似
長空颺絮淚比眞珠脫線君休唱惹靑衫濕了再無人管
石濓和尙自粤東來梁園爲余畫小像作天女散
花圖詞以謝之
月明珠舘有帝釋鬘陀身雲散滿鮫國旌幢鱟帆笳吹萬
叠雪傾銀濺裝罷紅棉粤嶠看足蒼楓梁苑饒能事儘微
皴澹抺黃深絳淺篋衍有一卷細膩凝脂三尺松陵絹
少不如人師須爲我畫出鬢絲禪板旁侍湘娥窈窕下立
天魔蹇産人間苦悵碧桃花謝洞天歸晚
立冬
西風忒峭把似錦濃秋霎時都掃林影添黃潭痕減翠易
損他鄉懷抱甕頭索郞未熟坌口獵徒還少燕市畔漸消
寒九九排當畫稿那曉人世事月令歲華慣是田家好
摘菜淹𦵔燃糠煨芋夜火村村打稻惆悵年來殘夜催着
朝衫偏早憑誰說向茅簷曝背溪南詩老
探春慢
連朝大雪計桐初尙未逹東阿也詞以憶之索京
少蕺山和
四野瓏鬆一城飄瞥滕六作黃麞舞低閣憑闌遥天策騎
人在最微茫處曾對君家說且看了春燈方去那知一夜
離情六花頓釀如許雪没中原無路料尙隔東阿幾程
烟樹冷驛搖鞭亂山卸䭾酒向何村貰取逼瞑投山店衾
似鐵一燈無語夢入江南小庭梅萼初乳
新正四日東華門道上同徐電發並轡作
冰泮金塘雪消碧瓦巳將春霽閒作畫鼓敲時繡旗颺處
輦道晴絲嬌惰遼后粧樓在記樓上朝天梳裹如今白玉
欄杆無數燕泥輕墮詞客吟情無那怕路近天家鞭影
微軃一抺斜陽幾朝禁苑墻下槖駞閒臥縱到花開日問
曾否連昌上鎻多少新愁恰被宫鶯啼破
綺羅香
淸明感舊
綠水樓臺靑春院落又是韶華百五餳粥榆錢過了匆匆
時序怕今年玉剪來時是去年鈿車停處最難憑輕煖輕
寒天涯羈客甚情緒少年此日嬉游有窺簾綺態當壚
俊侣一自飄流冷落夭桃門戸西樓外幾陣鶯花北邙上
一堆羊虎向斜陽斷碣殘碑多少横官路
初夏連夜於許茹庸仲修席上看諸郞演牡丹亭
有作
許椽多情淸和佳節連夕嬌歌妙舞料得眉峯碧到愁時
都聚記昨宵銀瑟初停又此夜紅牙再補看一群燈下諸
郎依稀盡解此情苦獨有江東詞客爲家山路遠倍增
凄楚回首朱門略記蟲娘庭戸好院本全部笙簫没心情
半生羈旅比年時携手聽歌多了黃昏雨
咏海棠
褪盡梅粧飄殘杏靨春事今年恁快滿樹紅綃已把小樓
遮礙三分醉午酒嬌痕一味嬾晝眠慵態記箇儂萬里家
鄉西川遠隔蠻江外惜花燒盡銀燭花亦相看熟懨懨
長在着水啼烟鎮向餘寒忍耐纔深巷帶雨斜開又前街
提籠争賣惹人是幾陣春愁撚一枝誰戴
咏落梅
滿院濛濛半園寂寂萬隊銀鸞齊跨壓帽籠鞭無數檻邊
廊下驚夜靜粉淚難乾趁陰重冰魂易化更憐伊潄雨梳
風樓東頽玉粧初卸有人剪燭偷炤腸斷紅香侣憶他
嬌奼拾取盈盈和麝題封綃帕記當日冷淡交情付他年
水天閒話空遺下瘦幹斜枝向横窗暗寫
咏櫻桃
小摘勻圓低擎嬌俊萬顆輕紅同瀉綠葉陰濃正值江東
初夏茜裙濕裹處如無珀盌滑盛時欲化正小樓樊素偷
含丹唇比似誰眞假熟時江岸野舘曾壓他低帽籠他
細馬此際重拈試與端詳嬌奼休還問紫禁金盤最難忘
紅窗綃帕入手更和淚相看鎮胭脂盈把
春日咏蘭
離墨山前善權洞口一逕紅蘭堪藉露眼如啼掩冉溪庄
水榭趁雨摘螺黛靑分帶烟采蝶裙碧化妬歸樵滿擔淸
芬日斜纖手剛盈把紫莖暗數漫剪還取春泥壘粉紅
墻罅午困粧餘慣是向人沾惹被玉軫彈上銀蟬向犀奩
和些冰麝待閒裡焙入龍團小窗供夜話
咏薔薇
樓外金墉巷頭銀井隱約非花非霧一片胭脂祗許鶯梭
穿度怯攀折綠刺潛防賣窈窕紅情暗與隔綃窗背着鞦
韆朦朧最是竊香路小拈螺子鈿盒將露華傅體殢他
鴛侣一架薔蘼重取殘春填補看裊裊風裡腰肢是盈盈
夜來情緒誰悄把綉譜親描惹墻花漫妬
龔節孫錄余所選今詞賦此奉柬
浪打新亭霜飛故國誰許詞場稱覇紅豆金荃漫向夜深
謄寫半閒鈔酒舘銀墻半偷傳粧樓羅帕到如今粗比牛
腰叢殘卷軸蝸涎挂太息韋莊牛嶠問如何偏遇極天
兵馬珍重君家重覓蠻牋細砑看殘秋滿篋香詞是老夫
半生愁話囑宵闌好護烏絲莫使缸花灺
題宋旣庭小照(圖作長松竟幅)
昔夢都非舊游頻換秋夜一燈吾汝彩筆憑陵壓盡曹滕
邾莒曾見說猨臂難封又聞道蛾眉工妬任紛紛項領兒
郞薰香剃面畫衣袴誰將東絹一匹皴銅身鐵鬛翠交
蒼互子落濤鳴下有幽人箕踞看幾簇露葉烟條經幾場
落花飄絮鎮朝昏吟雨啼風慣爲渾脫舞
眉嫵
壬子除夕
又殘更冉冉往事星星短髩被霜染夢入屏山路黃昏近
金荷一盞慵點濃陰微糝任小樓和雨輕掩筭今夜笑語
香街沸有春勝雙颭思念愁多類魘記簾窺秀黛柱映
嬌臉詎意分飛後相思苦淚滴桃笙紅淡長江天塹况萬
重敗驛荒店料此際有人只爲我翠蛾歛
花心動
二月八日微晴同雲臣過北郭外訪寒松上人不
遇紀事
薄靄新暘翠禽啼綃窗乍催人醒弄袖風微印屐泥乾村
舘酒旗低映相携緩步廻塘上尋春寺聊添吟興畫溪尾
葡萄初漲遥川綠竟叩罷禪扉誰應剩花底經幡烟中
齋磬竹院因循水郭遲回忍負雨餘妍景春衫且把橋欄
倚閒數徧碧紗官艇前溪裡一行社歸人影
瀟湘逄故人慢
題余氏女子綉柳毅傳書圖爲阮亭賦
龍綃一幄有靈芸針線刺鳳描鸞秋水漾波瀾正洞庭歸
客憔悴思還牧羊龍女恰相逄雨鬢風鬟看多少沙明水
碧一天愁緒漫漫却又早來橘浦見兒家綃宫璇闕生
寒貴主下雲端更箱開靑玉珀映紅盤海天良夜論恩情
可似人間綉到此料應長歎眉峯斜蹙湘山
送王亦世歸漢陽兼寄懷人
西風湘楚正湘竹如啼湘禽如舞湘岸飛湘雨更淥水微
波靑山可數幾幅烟帆採不盡白蘋紅杜想此際仙令歸
艫一派江山今古女娥祠巴子國看歷歷晴川萋萋芳
樹風外催津鼓恰人在洞庭秋盈橘浦官舫瑶琴總彈破
沙淸月苦倩楚塞白鴈同歸并寄阿戎此語
夏夜對月用王和甫韻同蘧庵先生賦
冰輪將滿看光生兔臼冷透龍窩水烟漾春羅看今夜都
浸一片金波流螢的的趁月明低坐庭柯倚江閣一聲横
笛扁舟驚醒漁蓑閒回首追往事歎年華盡從離亂經
過短髩漫婆娑怕明日秋池又颭枯荷江南風景休辜負
且放狂歌還尋取東京故老晩凉閒話宣和
九日前一日竹逸約同雲臣雪持諸子石亭探桂
今秋吟艇隨沙鷗浦鴨仍泊前灣桂香漱潺湲訪樵徑乘
醉小叩禪關藥欄菌閣好排當竹翠苔斑喜今日山靈貺
我秋晴竟不曾慳晩粧好銅峯髻且廻舟停橈細認烟
鬟泝落葉哀湍喜碧鱸薦爼紫蟹堆盤狂歌脫帽凭舷呌
奇絕溪山殘年約撈蝦牧豕終須置我其間
二郞神(第一體)
春寒感懷
餖飣天氣况是天涯羈旅怊悵類浮萍飄泊久傷情處黯
然無語且檢紅綿燈下看瞥見了深閨針縷想當日執手
叮嚀預料春寒如許凝佇沉吟欲著幾番推去任春衣
紅藤箱底閣甘領受疎風嬾雨擬向春江傳此意奈江上
雙魚無據恨點點楊花叠叠靑山遮人歸路
玉蘭花餅
東風寂靜幾樹珠明雪映低亞玉羅窗篩碎小鞦韆影陰
晴難定粉樣衣裳休黦了怕惹起香閨春病向花下盈盈
小摘付與當壚說餅嬌靚薄抵蟬紗圓踰月鏡想厨娘
指螺紅一縷牢丸上纖痕猶凝粉殘莫悵佳人命相賞有
金尊綠茗也省到鵑啼萬片飛瓊抛街填井(牢丸餅名)
月中桂
咏丹桂
月姊粧成向銀河淺灣自瀉脂盝紅芳㶑灔早西風篩上
幾堆金粟緋衣梳裹好乍卸却厭禳粧束偏罩秋籬外望
來絕似鴈背夕陽幅纍纍絳綃微蹙愛瓏璁細纈相問
黃玉枝頭桂父想夜來微醉臉霞初足仙翁顔渥赭帶笑
睨孀娥幽獨縹緲天香滿銀蜍擣來丹臼熟
永遇樂
京口渡江用辛稼軒韻
如此江山幾人還記舊争雄處北府軍兵南徐壁壘浪捲
前朝去驚帆蘸水崩濤颭雪不爲愁人少住歎永嘉流人
無數神傷只有衛虎臨風太息髯奴獅子年少功名指
顧北拒曹丕南連劉備覇業開東路而今何在一江燈火
隱隱揚州更鼓吾老矣不知京口酒堪飲否
東溪雨中脩禊
錦纜籠沙紅欄委浪一碧無際催瞑鳩啼拖凉荇滑隔浦
春寒細湔裙令節偏將絲雨添滿一川空翠便教他冥濛
滴瀝正應恁時脩禊年年此日酒痕花淚零亂俊遊衫
袂水上麗人山陰脩竹往事都休記莫停檀板且偎紅袖
此會後賢應繼歸來也明朝花下問他晴未
題惠山松石
虎踞龍僵獅蹲象偃人立而僂鐵幹盤拏銅根倔強勢欲
排天去老苔秋縛怒濤夜吼捲盡蒼茫今古鎮支離千圍
古翠祗容冷雲堆絮誰眠其下却驚石丈横礙松根蟠
處鳥雀呼風兒童敲火碧滙千鐘乳銅駝頭角石鯨鱗甲
噲等何堪信伍看月下頽然二老幻成翁嫗
送園次歸吳興和澹心韻
古渡西風亂山落照明日將雨手內金樽橋頭畫艇漸到
消魂處踏臂狂歌掉頭長嘯萬事總隨花絮歎英雄古今
無主夜來酒邊曾訴路出横塘船經夾浦莫問師師舉
舉且減柔情還憑老手只種金城樹學士山邊醉翁亭在
多少名賢來去喜到日一湖碧浪全家團聚
馬殿聞太史招飲兼以軒中遣懷詞見示卽用來
韻奉柬
碧浸籬門靑粘屋角風葉鳴路山後池塘水邊簾閣色染
瀟湘雨鴨闌鹿柴(音砦)棕鞵桐帽閒數花鬚微步日長時據
梧捉麈淸談大有支許金門賜澣玉堂延客過賞蕭齋
烟樹綠筍朱櫻金虀雪鱠臨别重牽住少焉瞑結且隨漁
唱搖艇悠然而去還相訂頻將香茗共消晨暮
徤庵立齋兩太史步過半繭園九來有詞紀事余
亦次韻
映竹爲園借花藏屋壘石成路綠水闌干黃梅庭院翠滴
衫邊雨蓬萊人物峨眉兄弟小覓池亭幽步問誰將荆關
粉本蕭齋畫得如許徘徊徙倚墊巾脫帽隨意臨流選
樹啜茗桐陰攤書蘚磴聊伴沙鷗住斑斑雨點陰陰麥浪
分付棕鞵歸去柴扉掩風燈颭夜水鐘敲暮
丁巳夏日壽吳靜安太史
此日佳哉衆賓樂甚爲鎮西舞䦘苑凉生玉堂碧浸瀟灑
原無暑詞臣賜澣郞君掇桂幼者還如衛虎筭從來袁楊
王謝卿家古今誰伍百年纔半萬般休論暫狎滄洲鷗
鷺荷漸成裳篁將着粉月又窺銀浦楸枰茗椀笛床書幌
棐几間摹歐褚年年到紫蘭開候滿斟綠醑
歸朝懽
壽馬殿聞太史五十
幾載日華東畔住吟盡上林盧橘樹暫因休沭臥家園舍
傍别築鶯花圃曉峰晴可數竛竮小髻添嬌嫮羡風光鮆
魚吹雪紫燕畫梁乳水榭潭香生一縷閒課雛童煎日
鑄定甆翠滑最憐渠南華且了朝來註掃花蓬島侣群驂
鸞鶴階前舞願年年朱顔綠髮雙向鏡中駐
霜花腴
蟹
鴈行陣陣帶夜來西風觸響簾鈎偏值新晴且謀小飲霜
螯最是宜秋晩軒更幽點吳羔玉腕纖柔笑人間萬事鴻
毛知他何物是監州爾雅讀來須熟莫移封彭越作內
黃侯淺傅紅糟低斟白墮春醪灔灔光浮菊花部頭被絃
聲郭索輕偷待微酣半捲風簾催人同倚樓
送入我門來
釀酒(金陵臬署作)
悶倚牙屏慵拈兔管家鄕瑣事縈懷遥想霜簷羈緒最難
裁村村燈火收紅糯便小瓮鵝黃次第排糟床壓夜悄眞
珠碎滴響亂蕭齋今日懵騰早睡料得釀王事業不到
吾儕夢渡溪橋短策破蒼苔經過藥玉盈缸熟併一路梅
芬撲鼻來筭東風將軟酒旗漸漾映水沿街
丙辰除夕雪用草堂原韻柬里中數子
爆竹驅儺縛船送鬼飢腸鳴鬭春雷榾柮爐紅荆布漫相
偎一年陳事騰騰去被玉兔金蟆曉夜催山城內多少釵
幡翠剪樓幔紅開况是六花披拂阻隔狂朋俊侶吟笑
誰偕愁譜淋鈴絃促柱全摧情悰悽比商船婦又略似飄
零曹善才幸東皇解送梅魂雪魄入我門來
尉遲杯
别况
春江上見鸂鶒濛濛飛碧浪草間珠露猶垂岸左紅蘭纔
長東風斜日小玉門前纜烏榜正離人好夢初醒雙擁紅
篝凝想因念十載漂零長則在水驛烟程來往手把金
尊和淚說枉說是畫眉張敞如今便花開花謝祗憑得紅
襟梁上講送郞行獨凭小樓櫓聲水面摇響
遥和雲臣秋夜觀演雜劇之作
飄紅穗正夜靜蠟影昏如醉想曾秋院聞筝也向春城拾
翠如今惘惘樓外雨和愁小門閉向空王禮淨名經懴却
脂香粉膩聞說今夜誰家有年少羣羣舞衫花似咫尺
銀墻天樣遠情緒嬾懵騰思睡正夢着鬱金堂後那年夜
横波珍重意又風吹隔巷嬌歌夢游驚醒難記
許月度新自金陵歸以靑溪集示我感賦
靑溪路記舊日年少嬉遊處覆舟山畔人家麾扇渡頭士
女水花風片有十萬珠簾夾烟浦泊畫船柳下樓前衣香
暗落如雨聞說近日臺城剩黃蝶濛濛和夢飛舞綠水
靑山渾似畫只添了幾行秋戌三更後盈盈皓月見無數
精靈含淚語想胭脂井底嬌魂至今怕說擒虎
合歡帶
爲吳陵宫掌雷賦催粧詞
羡緋羅燭吐銀墻燈影背響鳴璫夾路如花還似霧戟門
前步步荀香劇憐春夜花融錦瑟月亞金堂况畫眉夫婿
淸河小弟杜曲諸郞紗籠徐引繡幕斜張藍橋擣就玄
霜瓊島仙花偏並蒂珠簾畔一朵笙囊朝來更喜五銖裙
細百子釵長問傍人宜穪何如生憎喚作宫粧
花發沁園春
月夜布席綠萼梅花下同友人小飲
借月爲花將花做月濛濛一樹皴玉銀椀篩春瓊簫煖夜
值得珍珠幾斛冰肌睡足更掩映生綃六幅念月姊徹夜
孤寒梅妃自小幽獨花影風搖&KR0609;&KR0609;任春城夜闌畫鼓
頻續金爐燼處珠斗斜時月與梅花微綠淸輝滿目&KR0838;吹
滅枝枝銀燭夜深沉我醉休扶和月和花同宿
二郞神(第二體)
咏梅子
一株梅子正纍纍粉紅墻後問葉底枝頭爲誰酸楚却又
爲誰消瘦太息春歸誰來問記不起鶯花如綉向杳杳簾
櫳陰陰院落伴人長晝纖手幾番小摘巳醒殘酒更撚
向粧臺玉娥低說曾見依稀如豆翠已漫空黃偏做雨又
到傷心時候筭顆顆冷香鬆脆想爾料難勝口
迦陵詞全集卷二十二終
