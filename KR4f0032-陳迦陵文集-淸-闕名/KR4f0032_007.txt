䟦
先伯兄中年始學爲詩餘晩年尤好之不厭至于贈送應
酬往往以詞爲之或一月作幾十首或一韻疊十餘闋解
衣盤薄變化錯落幾于昔人所謂嘻笑怒罵皆成文者故
多至千餘古今人爲詞之多未有過焉者也伯兄存日有
烏絲詞一刻身後京少有天藜閣迦陵詞刻猶非全本蓋
至今子萬弟所刻而後洋洋乎大觀矣揚子雲穪雕蟲小
技壯夫不爲填詞尤其小者不過聊同棄日差賢博奕耳
疇昔之日嘗戲語阿兄云兄詞如此之多不難爲梨棗耶
兄笑而頷之假令伯兄至今存恐亦未必盡付鋟板四弟
勇往賈銳有進無退以下吏窮官作此舉不量其力幸而
成是然而憊矣詩曰豈無他人不如我同父言及益慨然
增棠棣之重也伯兄後死有弟三人乃獨四弟仔之梓成
寄索䟦因書以美四弟旦誌維岳之愧而已巳已冬杪弟
維岳謹䟦
䟦
迦陵陳先生詞集三十卷余師子萬先生刊竟小子璠受
讀之喟然曰從來文章爲性命朋友骨肉之遇蓋有天焉
作者固難述者正不易也昔摩詰殁弟縉上詩五百餘篇
輞川得不朽尙友者覽其高義未嘗不慷慨欷歔以爲有
弟如斯夫復何憾先生與余師皆少保公孫處士公
子家聲舊矣先生生而穎異少爲黃門舍人樓山吉士諸
前軰所賞識嗣與梅村合肥西樵阮亭豹人宇台文友程
邨諸先生相唱和無不嘆爲驚才絕豔不意先生晩拜一
官遽殁史舘余師收其遺帙如儷體詩文咸捐俸彙刻而
詩餘最富蓋千餘闋云靈思杳忽蘸墨欲飛隨筆所之天
機鏜鎝勃發凡可歌可泣者胥寓于詞洵飄飄然空前而
絕後矣夫紅杏花影一經品題便成佳話倘鐵板聲歇卽
蘇髯風流亦難如面也作述之際豈非天哉嗚呼先生往
矣灝氣長存子山無零落之憂者伊維余師之力能不令
人低徊于死生兄弟之間也乎細雨夢回小樓昨夜迦陵
有知應必賦棠棣于九京矣博陵後學吳璠奐若謹䟦
䟦
先伯兄詩古文予于丙寅丁卯兩年節俸金次第付梓惟
詞最富因力不逮至已已春又鳩工鏤板簿書之假反復
校讐不禁喟然曰伯兄之詞富矣伯兄之遇窮矣伯兄少
年見家門烜赫刻意讀書以爲謝郎捉鼻麈尾時揮不無
聲華裙屐之好多爲旖旎語未幾鼎革先大人裹足窮
鄕誓墓不出家日以促至丙申先大人棄世家益落且
有視予兄弟以爲釡中魚几上肉者各散而之四方或孤
蓬夜雨轗軻歷落或風廊月榭酒槍茶董或逆旅饑驅或
河梁賦别或千里懷人或一堂燕樂或鬚髯奮張酒旗歌
板詼諧狂嘯細泣幽吟無不寓之于詞甚至俚語巷談一
經鎔化居然典雅眞有意到筆隨春風物化之妙計四百
一十六調共詞一千六百二十九闋分編三十卷自唐宋
元明未有如吾伯兄之富且工也嗚呼南宋李泳兄弟花
萼詞集後世稱之余少孤失學碌碌無可表見輙爲涕淚
今讀伯兄之詞能不愴予之蕪落而重有愧于前人也哉
康熙二十八年歲次己已季冬朔八日弟宗石謹䟦于安
平官署之彊善堂
陳迦陵儷體文集卷七
宜興陳維崧其年譔
無錫秦松齡留仙維岳緯雲
太倉黃與堅忍菴宗石子萬
男履端
姪洢
序
家皇士朢遠曲序(和陸麗京計甫草韻幀首有十三女子繪朢遠圖)
嘗觀蕩子從軍明鏡有刀環之賦吳姬織素飛龍生藥店
之悲郞食鯉魚之尾授色恩情妾燒玳瑁之簪傷懷訣絕
廬江小吏愁孔雀之東南鄴下名王恨浮雲之西北莫不
手褰寶帳速朢人來坐擁金屏恐令春去則有四姓良家
三河妙族幼住石城之下長貯金屋之中趙家姑妹本姓
爲樊楊氏諸姨賜名爲虢檀黃染靨人傳巧笑之方石黛
添蛾家有莫愁之曲金蓮擬步誰讓潘妃白雪如人何殊
甘后芙蓉承輔豈煩傅粉之粧蘭麝沾膚奚假薰香之術
蝤蠐粉項偏宜白燕䨇釵楊桺纖腰解映綠貍重席兄居
恊律原識佳人姊在昭陽新稱皇后誠可謂天上無䨇宫
中第一者也然而棄妾鳳城之南思子狼河之北歲歲征
遼空爲天子年年服散徒作姬人妾齡十五已爲離別之
時郞路三千大有相思之曲看銅街之走馬息意櫻桃聽
珠閣之吹簫忘情荳䓻人傳虎帳新移光祿塞邊客曰牙
旗舊駐臙脂山下粧臺疑惑繡戸徘徊寄摩敦之紫襖心
傷周室之宇文贈妃子以金環目斷齊朝之斛律王孫質
趙何日言歸公子留秦無時云返其人也如此其遠也如
彼於是盤龍綰髻獨上高臺墜馬明粧廣開寶埭靑天碧
海竟無桂樹之期白晝黃昏又下藁砧之淚餘香不斷自
洗溽衣剰粉猶存私留窮袴三春永巷豈有恨於君王萬
里長城復何心於歌舞庶幾化石猶尋道上之夫莫便升
天竟竊月中之藥爰命江南幼女河內嬌娥繪以丹靑圖
之紈素紫綃不定竚瓊觀以卷衣羅帶將移睨碧虛而垂
手漢武帝之徬徨帳後是也非耶衛宣姜之髣髴君前天
乎帝矣所以西陵松栢不無歎息之人禾水鴛鴦嗣擬綢
繆之作也吾家閥閱亦有新聲此日封胡遂填别體敢曰
難兄惟法護著此靑箱或云愛弟有淸河屬之玄晏嗟乎
蛺蝶成灰别歡五載珊瑚製枕待子三年處姊尚未適人
小姑何嫌獨處須知新婦難配參軍豈有才人乃歸厮養
抱衾裯於星下誰適爲容浣粉黛於窗前各言其志云爾
香奩上官二序不能獨勝曲終奏雅出乎忠孝使人讀
之慨然(吳梅村先生)
作賦之家意在言外不得唱歎餘情卽屬俯仰靡麗其
年留心今古嘗有獨立之時情深而文此序徵之矣(伊)
(璜評)
亦山草堂南曲序(仲弟半雪作亦山草堂其堂名也)
今夫銅雀臺南惟餘松栢瓊花觀北不見鴛鴦王孫丁亡
國之辰公子正離家之日姚弋仲之悲哀何極疇昔可知
毛修之之淪落奚窮生平巳矣何況陸機盛齒大去東吳
蕭綜麗才長歸北魏賦金蓮之步寧暇言愁歌玉樹之花
焉能不恨於是銅街年少爭寄意於才情金埒文人半陶
懷於風調擲茱萸而送客自許淸狂攀石榴而贈人相傳
輕薄羡韓家之椽頗愛熏香問霍氏之奴偏能買酒靡不
薔薇作曲體號連環梔子爲篇歌稱碎錦長誇綉虎豈無
玉枕之年小字盤龍大有金釵之夜洵足以送愁天上行
樂人間矣偶逢養炬亦擅新聲竊喜封胡能爲南撡黃金
作軸觧過樓前紫玉爲鈴私隨車子南齊范瞱琵琶或日
無䨇江表桓伊長笛命爲第一固已城東巧笑曲與人同
河北蛾眉歌將面等嗟乎叔寶情人畏聽金陵之樂牧之
蕩子愁過明月之橋銀雁飄零誰爲供奉翠蟬嗚咽總是
燕支黃羊野馬已知皆河北之人皓齒紅牙何物是江南
之曲況乎關河風月頗足傷心臺榭綺羅都爲觸目徐之
才之帳底淚濕羅巾李商隱之奩前心灰絳爉五更白馬
偏向人鳴一夜棲烏又憎人別粉濃袖口想像同心花近
釵頭依稀連理僕本斷腸之軰怯見金荃余尤失志之人
愁親錦瑟歸之予仲序以短章
余澹心鴛鴦湖傳竒序
原夫玉樹歌殘心傷後主霓裳曲冷䰟斷明皇紅顔沉戎
馬之中皓齒遭亂離之會怨夫人於花蕊三千歌舞空歸
贈妃子以金鐶十二管絃安在才人結帶應有恨於當年
公主梳頭復何心於今日帳爲玄蛤夜夜多愁席號綠熊
年年是淚加以幼住靑樓長家朱雀趙家姊妹皆擅傾城
秦國弟兄俱推巧笑西曲以紅珠代夜南方多白玉爲人
翡翠簾開時招紫燕眞珠船上慣戲文鴛曲瓊以繡線爲
𬎼綵笮用文椒作檝爐添寶獸偏燒荀令之香瑟隱銀蟬
解作韓娥之曲於是油車雜沓寶馬駢闐明鏡爭開對照
芙蓉之面紫毺並坐爭歌楊桺之腰十五霍家難倚將軍
之勢三千楚舘不知夫婿之名本期雲雨長行常依巫嶺
豈料烽烟不斷頓隔蓬山釵除却月巳爲馬上之人袖散
回風便作軍前之客懷中玉笛誰忘舊日之寧王枕底丹
鞋暗泣前朝之李后遇龜年於劍外無非故人紅豆之悲
逢白傅於江州大有知巳靑衫之感西宫秦曲猶尋故伎
於平康北寺鳴筝尚作新聲於長樂蛾眉失路原同庾信
之哀螓首離家大似江淹之賦固知蠲愁有術難蠲弱女
之愁斷恨有方莫斷降王之恨然而星或謫乎瑤臺珠自
還夫合浦乘龍覓婿卽値征人得意之年躍馬封侯亦自
少婦爲歡之日五銖羅袂依然畫閣之旁百子步搖宛矣
玉釵之側人憐嬌鳥重入金籠客訝名花還歸寶砌誠太
平之盛事亦離亂之良緣則有江東才子河内名家譜以
箜篌度之宫徵何戡在座知是舊人杜牧登筵驚其故態
紅粧薄命祗寓其飄零花月之傷錦瑟芳詞亦寫其潦倒
風塵之色旣巳鍾情於蘇州刺史因之屬序於陽羡書生
僕也粉染玄英亦有蘼蕪之約香煎蘭葉殊愆荳蔲之期
心如蠟淚徹夜長流情擬𧖟絲終朝不竭贈陳王之枕已
悞今生窺賈午之牆還思再世痛踰死別何煩方士之少
君哀甚和親莫怨畫圖之延夀庶幾墳名紫玉永依幼女
之䰟酒伴靑娥尚感步兵之哭冀君彤管寫我香奩
曹實庵咏物詞序
霜凋魏帳月中之剰瓦何多水咽秦關地上之殘城不少
天若有情天寧不老石如無恨石豈能言銅駝觳觫恒逢
秋至以偏啼銀雁&KR2156;沙慣遇天隂而必出山當雨後易結
修眉竹到江邊都斑細眼溯夫皇始以來代有不平之事
千年關塞來往精靈萬古河山憑陵鬼物縱復人稱恨甚
事奈愁何江淹工愀愴之辭鮑照擅蒼凉之賦正恐世閱
世以成川年復年而作谷捧黎陽之土堙此何窮積函谷
之泥封來不盡然而劍鋒盡缺總爲旁觀壺口新殘只因
細故靑史則幾番劉項誠然於我何堪黃河則滿地袁曹
遑曰干卿奚事或蝦蟇陵上暮年紅袖所閒談或鸛雀樓
邊故老白頭之夜話或武擔過客曾看石鏡於成都或盩
厔居民偶得銅盤於渭水苟非目擊卽屬親聞事皆磊砢
以魁竒興自顚狂而感激槌床絕呌蛟螭夭矯於胸中踞
案横書蝌蚪盤旋於腕下誰能鬱鬱長束縛於七言四韻
之間對此茫茫姑放浪於減字偷聲之下吟成十首事足
千秋趙明誠金石之錄遜此華文郭弘農山海之篇慚斯
麗製嗚呼烟霾天水囂宮旣蔓草千堆浪打章門灌廟亦
殘陽一片悲哉季札劍影徒靑逝矣劉郞奩痕尚紫銀槎
泛斗難追博朢之勲名彩筆凌雲空羡馬卿之詞賦何況
長平繡鏃恨血全紅大食冰甆愁雲半黑織成魚素粘海
氣以猶醒掣得龍髯鼓天風而倍怒豈非譆譆出出諾臯
之所未收怪怪竒竒齊諧之所不載者哉僕每怪夫時人
詞則呵爲小道倘非傑作疇雪斯言以彼流連小物之懷
無非淘洗前朝之恨人言燕市實悲歌慷慨之場我識曹
君是文采風流之裔狂歌䬃沓聊憑鳳紙以填來老興淋
漓亟命鸞笙爲譜去
錢寶汾詞序
五陵烟月最說長安三輔笙簫尤推鄠杜縣名盩厔樓前
多織錦之妻殿是馺娑闕下有橫鞭之客於是貂蟬年少
金粉仙郞衛叔寶之體不勝綺羅王夷甫之手詎離珠玉
時則桺衣染綠荔帶垂靑鳴筝而過公主之園挾瑟而上
將軍之第臺前放仗見南苑之參差閣下傳餐望西山之
葱鬱李嶠爲秋雁之吟王維有紅豆之作寫之玳瑁知才
子之多情譜以箜篌騐佳人之巧笑然而蛾眉善怨時懷
故里之鶯花蟬髩工啼恒憶微時之娣姒雲中射雁偏愴
晨風苑後釣魚常悲流水絕憶嵇康之鍜慣思張翰之鱸
是則桺郞中小令麗句雖多牛給事新聲愁端不少者矣
僕類楚狂偶來燕市一聲河滿憐司馬之靑衫三叠陽關
羡尚書之紅杏不揣題詞之贈矧當判袂之時逐秋風而
竟去余是愁人朢明月以相思君眞健者
觀槿堂詞集序
將使三辰不黷二氣無訛鳴條破塊不聞淳悶之年木穰
金饑罕紀睢于之世蕢桴土鼓膢臘而咏豳詩折爼烝殽
頫聘而𢋫雅頌固巳五常之性共澤和平寧惟四始之遺
獨歸敦厚卽或越客關弓塞翁失馬釁僅比於蚍蜉忿祗
緣夫睚眦非無染指之嫌未免掇灰之懼假以佽我言求
蠲疾之蝱迨其謂之姑酌忘憂之酒無如鬼旣善謀天而
多醉石能言於晉國鶴解語夫堯年蒼鵝出地剪鶉首而
何堪靑犢彌天攀龍胡而莫逮此則霧擁張超之市有識
咸悲濤飛徐福之船含靈共閔雖復弦高賤賈微虒小臣
汪錡不過孱童&KR0238;室止於弱女亦或銜酸茹苦坐歗行謠
縱使石傾武擔厪壘愁城假令土捧黎陽難填恨谷況復
日下貂蟬天邊蘭錡地名祋祤衺連繡嶺之堤縣是偃師
直對金墉之樹徹侯外戚旣平時爾汝之交長樂甘泉亦
疇昔經過之地他若五陵大俠三輔諸豪東京趙李之家
西漢金張之族南渠北澗盡丐澤於銀潢東璧西隣競分
光於碧落槖筆鳴珂之地卽是枌榆炊金饌玉之賓咸聯
肺附旣巳哂南朝之江鮑抑將邁北地之温邢而乃䜟起
狐祥妖徵蛾賊尋三川之失守洊五帥之難歸田單闔族
載鐵籠而宵奔庾冰孑身橫荻船而潛渡悲歌慷慨之士
感激何窮烏頭馬角之言沉吟奚極且夫霍博陸旣驃騎
之兄班定遠實蘭臺之弟一則兵欄武庫奠鰲足於人間
一則芝檢銀函作龍頭於天上兩環耀日䨇劍凌雲而今
則瞻望兄兮九原人去所思伯也八陣圖空江流不轉烟
霾葛相之營日瘦無光天壓祁連之冡風車雲馬時聞褒
鄂之弓刀牧笛樵歌不見滕公之寢室遂使舊時牙將半
隨老嫗以吹箎每令賢弟黃冠私雜羣傖而絮酒於焉曰
怨怨何如乎以此言悲悲可知矣於是歌則不能泣仍不
可念欲著金陀之史姑俟諸地老而天荒無如填蘭畹之
詞猶藉以娛年而送日爰乃借雷輥電砉之聲寫劍拔弩
張之氣或跌蕩於舞女䨇鬟之隊揮毫而竹肉奮飛或&KR3789;
弔夫將軍百戰之場入破而關河劈裂蒲牢乍吼九邊之
馬俱瘖干鏌一揮萬將之頭畢白幽可匹夫莊騷細不遺
夫蟲豸臧文仲書詞詰屈讔語居多鐘儀父音節蒼凉土
風不少觀其見事生風倚聲横筆鎖蛟螭於腕下鱗甲之
而落蝌蚪於行間風雷發作百靈穿鑿擬郜鼎而逾斑萬
怪槎牙較商盤而更駁旁人不識謂多郭公之缺文神瞽
何知云是子雲之竒字嗟乎秦時毛女漢室銅仙聲作龍
吟淚如鉛水紅綃滿眼巳憐殘拍之無多鈿笛三聲竊喜
舊人之尚在水天閒話先生每提燕筑而來花月新聞賤
子亦挾吳簫而至岑牟單絞僕尚能捉搦從公腰鼓筝琶
客幸勿俳優畜我
黃編修庭表宫詞序
武擔山下卽爲望妃之樓祋祤城邊便是宜君之縣祖中
湔上灌壘居多鄴下枋頭叢祠不少雲昏張掖沮渠蒙遜
之都草冷蘭州秃髮烏孤之地覇臺突兀繡瓦猶存聖井
疎蕪銀床斯在然而多成往蹟半屬前塵是皆然矣無庸
俟來者以申哀何代無之詎必向前賢而獻吊至夫千門
萬戸專稱漢主離宫暮雨朝雲祗目荆王別舘臙脂縱麗
無非北地之花孔雀雖妍不過南方之鳥而乃濫相撏撦
恣用編排越艷爲吳娥而製恨總涉虛無嬴姬假趙娣以
言情差無事實徒充漫錄僅助叢談難云作賦之才未見
著書之益則有運逢典午身本吳人官在黃初生於漢季
曾作彼都人士大有流傳親爲勝國衣冠能無記憶加之
珠囊紐散尚賸遺民玉璽凾沉還餘故老蜀人楊得意夙
直漢庭毉者夏無且精知秦事西風江上有人善濕靑衫
南國花前此客解歌紅豆舊時阿監暮年恰値湖湘昔日
宫娥寒夜偏談天寶閙蛾撲蝶輦下新聞消九咬春官家
瑣事何況東京坊陌未乏成書南部笙簫相沿故典三聲
玉樹偶譜自摒擋線篋之餘一卷金縷半搜於狼籍牙郞
之手溝邊暗立記來烟月干門牆外潛行偷得琵琶一叚
天如有恨月豈常圓海若多愁石應早爛薊子訓撫銅仙
而嘆息亶其然乎魏東阿睹玉枕以悲哀良有以也猗歟
江夏最擅才情孌彼宫詞尤推綺麗以我同官之雅矧爾
齊年遂於校史之餘屬之撰序從來雅頌義仍取乎春秋
自昔編摩事未妨夫吟弄范蔚宗后妃傳竟綴此數章班
孟堅外戚篇成附茲一卷以彼意匠淸新詞條雅暢屈原
忠愛聊寄興於虙妃玉女之間陶令淸高姑託言夫翠簟
鴛幬之事豈比中唐王建競新聲於大曆年間寧同花蕊
夫人結妍唱於摩訶池上嗟乎人孰無情古皆有此野狐
落千春金椀齊化鴛鴦內人斜萬載羅裙都成蝴蝶
米紫來始存詞集序
臺餘此地最善悲歌船憶君家能裝書畫研山齋內米顚
旣一字阿章嘉陵圖中元暉復小名虎子紛披粉墨本自
門風蕭灑才情實緣家學蓋在昔而巳然顧於今而益信
則有花封仙縣畫省望郞筆陣摩空文瀾倒峽蛇能蟠笥
傳家則代産逹人蛟欲生毫墮地而羣呼才子旋登上第
歷尹名邦弱齡釋褐桃憎紅綬之光早歲牽絲草妬靑袍
之色爾其賦軼鄒枚文兼崔蔡濯龍賜第二曲則坊在天
邊夢鳥摛箋千賦則價高日下馳聲河北温子昇遘此生
慚流譽江東王文度聞而竊嘆酷嗜臨摹尤精皴染蕭思
話書評第一虎跳龍拏曹不興畫苑無䨇鳥啼花笑鵠綾
捧去揮殘萬軸之菖蒲麝粉調來榻出滿園之蛺蝶分斯
一藝儘足飛騰借彼餘波尚然綺麗更躭協律旁及倚聲
斜行紅蠆託興於銀筝檀板之間衮拍金蟬寄傲於酒肆
倡樓之內三千錦瑟旣擅柔情丈八銅琶兼饒逸氣嚴霜
砭骨非無望古之篇皓月煎腸不少臨風之作若夫三秋
捧檄道出鄱陽千里之官途經易水黃皮縳袴斜壓赫連
之刀赤兔揮鞭直突慕容之壘飄零繡瓦問分香吉利其
何歸牢落黃金弔擊筑漸離之安在以至天低彭蠡濤沫
濺銀地坼碻磝土花暈紫匡廬山下釃樽酒以橫江繻葛
城頭會官僚而出獵亦復嚄唶而歌憑陵而語一聲蠻鼓
黃雲脫壞而羣飛幾叠邊笳白雁徊徨而竟下長篇間作
小令居多井華汲處盡唱屯田員外之詞桺絮開時都吟
長慶才人之製然而略有遺亡曾無愛惜墨痕半濕不知
汚誰氏之裙字蹟纔乾未省上何人之帕抄來北里半被
塵埋錄向東家還虞簡脫堆作叢編好事者爲之搜蕞棄
爲長物知音者代以流傳今之始存其大槪也記與高門
久諧夙好同是楊袁之苗裔僕不如人俱爲顧陸之子孫
君能念我溯百年之喬木譜牒猶新憶三世之芳蘭游從
如昨敝廬硯北還標北海之署書舊業樊南尚寶南宫之
尺牘(余大父少保公與君大父太僕公爲同年最契寒家聯扁多太僕署書其先世往來尺牘迄今猶在四弟)
(子萬篋中)幸重逢於燕市獲相和以楚歌雖太僕亭臺巳無夜
火勺園泉石久歇春機(米家燈當時最擅名太僕曾以端綺贈先大父上織勺園竒石)而
稜稜犀角知來者之多賢縵縵龍文識曩修之克紹祗慚
賤子有愧前人屬題一卷之新詞并話兩家之舊事君眞
詞癖巳獨步於花間蘭畹之中僕亦酒狂願相從於減字
偷聲之下
莊澹菴先生長安春詞序
遲遲春日靑陽總四序之先藹藹長安紫蓋會五都之極
宫開閶闔夙擅神臯節届勾&KR0621;還饒淑氣惟天時地利之
交榮故短什長謠之競叶王勃著春思之賦歲在咸亨二
年徐陵成春興之篇時則洛陽三月則有柄指東皇晷窮
北陸頻捲蝦鬚之帳爲放冬歸漫圍龜甲之屏須令臘去
裁紅暈碧春已到於幡邊滴粉槎酥花漸盈於勝裏織錦
坊南之路鳳子先知吹簫巷北之街蛾兒早覺浮浮新霽
訝殘雪之旋融曖曖微薰笑輕冰之乍釋檻前晝煗巳春
鳥之能歌鏡裏年芳更春人之似織加以從來燕子只舞
昭陽自昔蘼蕪偏叢長信彼春日固穠華之候況長安尤
佳冶之鄕九華殿上鳥必䨇棲百子池頭花非一色參差
裙幄糊赬壤以纓崖晻靄毬堂嵌華榱而耀谷翩其綿羽
行行逢叔寶之車鷕彼圓吭處處遇安仁之彈小侯玳轂
外戚珠軿妖童挾瑟於觀津蕩婦數錢於新市何必爲歡
百計方邀息嬀之片言詎須行樂千端始博賈妻之一笑
無煩蘐草便巳忘憂靡假靈犀居然蠲忿豈比夫崔駰不
樂吳質工愁蓬門鮮長樂之花樵徑乏駢柯之樹田園寥
落難尋鬭鴨之欄姓氏單寒疇隷飛龍之籍名不挂於春
官世共嗤爲秋士者乎於是蘭臺貴客芸閣華卿鶴禁多
閑灑南朝之金粉鸞坡偶暇譜北地之臙脂朣朧甲柝姿
肖物以屢遷駘宕芊綿體緣情而善變二十四番之花信
無勞花蕊新聲一百廿闋之春詞自有春坊麗製播之後
代謾誇崔珏鴛鴦詢彼前身仍是莊周蝴蝶
徐竹逸詞序
行逸徐先生犀角名家駒王貴裔弱齡淹博能探岣嶁之
碑綺歲通華卽辨琅琊之稻徐孝穆文成百軸龍&KR1455;魚油
顔延之詩擅五言鏤金錯彩少食貧而種學北郭騷譽滿
人間壯委贄以從王東方朔名高殿上一官繫組則武侯
流馬之鄕萬里牽絲亦新息跕鳶之地句町衺連白國五
溪開莊蹻雄關楪榆旁綰牂牁九睒奉唐蒙一詔蠻花樹
樹紅棉燒㸑女之釵犵鳥村村鸚䳇勸僰僮之酒先生則
叱馭開邊褰帷聽事程經洱海馳驅於冉駹卭笮之間路
出昆明鞅掌於樓櫓戈船之下賨幪火毳都成月露之形
渝舞狼歌齊叶風雲之調固已碧雞主簿玩此淸文白馬
氐羌訝其麗製竹王古廟繚牆砌夜月之吟花面諸黎縑
帕繡春燈之句然而一上點蒼頓深鄕思屢聽杜宇彌減
宦情小人有母難忘考叔之言行路多岐偏下楊朱之泣
誓拂衣而終老遂散髮以言旋於是宅枕銅官潭臨玉女
陶淵明之門外垂桺五株盧照隣之階前病梨一樹蓬蒿
幾尺儼然三徑元卿雜果千頭何異小園庾信隱夫答遝
園有隙而皆紅平仲君遷隣無扉而不綠先生旣散誕琴
書之側復優游巖岫之旁客到開軒朋來刻燭花前挈榼
半南山賣藥之翁樹下提壺多北海修琴之叟纔開芍藥
邀側帽以來觀甫釣鱒魴命觧衣而對食雞豚芋栗極歲
時暇豫之懽燈火桑麻盡里社團圞之樂若乃鄧尉梅花
錢塘桂子三春日煖聽南國之鷓鴣八月秋晴看西山之
麋鹿筆床茶竈依山崦以爲家梵磬漁筒睠烟波而結友
浮家泛宅醒噩夢於滄浪醉月迷花叙前游於杯酒莫不
詞寫金荃句同錦瑟三千粉黛掩周桺之香柔丈八琵琶
駕辛蘇之感激詎若牛家給事行間描楊桺之花寧徒張
氏郞中字裏寫鞦韆之影愧僕不才託君末契屐量花雨
時陪鈴索之遊詩畫旗亭每預筝琶之讌嗟乎西鄂文人
從來失路餘姚書記大抵無家君也坐愁行歗恒傷廉吏
之難爲僕兮望遠登高常恨古人之不見張一軍於酒裙
歌扇之上誰得臣狂問六代於殘陽暮靄之餘詎干卿事
聊題儷句用譜新聲
蒼梧詞序
若使人間罷長恨之歌天上少銷䰟之曲井公多暇惟解
投壺彭老無愁未嘗觀井則秦缶不彈燕歌遂歇石何言
於晉國鶴無語於堯年無如海水長乾蓬池易淺趙厠有
不平之客吳關多可惜之人此則大夫思告其哀匹士願
歌其事言之不足悲矣如何且夫鴆豈善於爲媒魚寧可
以作媵子虛亡是詎常眞有其人暮雨朝雲要亦絕無之
事然而宋玉以寄其形容相如以成其比興固知情難摭
實事比鏤塵託讔謎以言愁借謿詼以寫志凢茲抹月批
風之作悉類詛神罵鬼之章逹者喻之空花愚夫求之楮
葉今有豢龍華胄綉虎雄才名巳動於春官身甫偕夫計
吏而楚國亡猿塞翁失馬叩丹霄而無路攀紫闥以誰階
泣不成聲逝將安適時則四海誰容三年不笑西遊盩厔
聽雞渡函谷之關東返轘轅立馬朢咸陽之坂北風拉沓
高臺颯其無人南内荒凉夜烏咽而相語此皆扶荔遺基
長楊廢舘金戈夜響則羣雄蹴踏之鄕鐵壘晨摩則悍帥
奮揚之地漢高皇大風置酒起舞悲來唐玄宗夜雨聞鈴
沾襟淚下旣美人駿馬之安在亦故宫陳跡之極多於是
萬感風生千端蝟集蘸杯槃而狂噭墨欲成龍濡頭髮以
作書字皆成蚪每於鐘鳴燈灺之餘恒作劍拔弩張之勢
狂時漫寫定屬神來醒後詳觀不知誰作又或挂玉筵前
絕纓會上一䨇紅綬見隔巷之新人半夜靑衫遇下江之
故伎夢華小錄彷彿前生花月新聞依稀故事亦復曲付
何戡調翻穆護安公子閒歌一曲小秦王高唱三章金柔
玉輀靑娥閒譜其聲情斗轉參橫白髮暗傳其點拍信陵
君醇酒婦人而外他何知乎盧思道白擲劇飲之風君其
是矣僕也老而失學雅好填詞壯不如人僅專顧曲慨自
鄒(訏士)董(文友)旣亡之後淚滿蟬鈿況復曹(顧菴)王(西樵)久別以來
心灰兔管見吾友之一編動鄙人之三歎啼成紺碧不讓
江潭紅豆之思泣化瓊瑰何殊風雨蒼梧之恨永傳樂府
長播詞林
浙西六家詞序
錦衣倉北六朝之山色千堆票騎桁南萬古之江流一幅
獅兒去後大有新亭燕子飛時還存空巷則有彩毫公子
粉署郞官績漢上之題襟效機中之織錦衙香熏罷只願
箋愁椽燭燒餘惟圖製恨玉玲瓏小閣滴粉槎酥紅菡蓞
山莊啼花怨鳥更値公叔華宗相君貴胄常棲蓮幕別署
竹垞杜紫微掌書記之日艷體偏多韓君平知制誥之年
宫詞不少醉臥鳳凰橋上曾翻十院琵琶狂遊雞鹿塞邊
慣聽一軍篳篥書之粉壁譜在羅裙況復柘湖旣咸籍同
居秋錦亦機雲不别共說隴西才地有謫皆仙俱誇家令
門風無腰不瘦金戟則臨風對拓感激沉雄玉笙則帶月
交吹淋漓頓挫僰僮破悶訴萬里之飄零燕女尋歡序十
年之淪落溺人必笑姑流浪於酒旗戲鼓之間亡子思歸
長嚄唶於殘月曉風之下疇能惠我定遘知音假曰華予
寧無好事於是拈來犀管匣用琉璃劈得蠻箋裝成玳瑁
地則錢塘槜李家山只兩郡之間詞如白石梅溪風格軼
羣賢而上釐爲一卷約有六家從此井華汲處都吟桺永
之章自今紈帕貽來半織元稹之曲屬有陳琳寄言龔遂
僕也紅牙顧誤雅自託於伶官綉幔填詞長見呵於禪客
銅官玉女邑居不百里而遙小令長謠卷帙實千篇有羡
倘僅專言浙右諸公固是無䨇如其旁及江東作者何妨
有七聊資諧&KR1744;幸恕淸狂
王良輔百首宮詞序
三千窈窕競進丁年二八媌娙俱陪甲帳巫山西眺荆臺
饒行雨之人漳水東流魏殿盛分香之客九天春曉傳妙
曲於才人三閣花明艷新粧於學士宫名長樂人號小憐
爾乃年年竊藥只恨蟾孤夜夜吹簫惟愁鳳杳瓊樓玉宇
稔高處以偏寒冰井銅鋪較外邊而倍冷莫不結眉表色
破粉成痕衛莊姜多太息之言陳皇后有不平之曲且夫
丹闈晝寂並若雲霄紫禁晨嚴非同閭巷問樹名於温室
詎必全知記曲叠於霓裳將母小誤縱復含情渲染極意
賡揚侈仙家之亭舘總涉描摩誇海上之樓臺終無事實
然而白頭宫女能說開元隔水商船善談江左或緣自佩
蘭之誦述或得諸樊嬺所流傳西京雜事譜在瑟琶南部
新書弆之篋衍則有主文譎諫者綴以吟謠騐往察來者
形之比興語皆寄託夙工宋玉之微詞事屬虛無不繫劉
楨之平視貞夫抱慤無非自擬其騷愁誼士懷芳寧至或
傷於怨誹於今爲烈自古而然三韓王元輔先生七葉金
貂一門繡戟蒲桃滿幅空北地之胭脂翡翠聯箱洗南都
之金粉人居洛浦慣解吹笙家在扶風原精織錦此千篇
嗣出將懸市上之華文而一卷先傳早播宫中之雅製也
緬昔陜州司馬仲初標綺麗之稱孟蜀夫人花蕊擅淸新
之譽以曁李珣之小妹亦留百首之宫詞何意吾賢獲符
往喆後有人焉聆斯曲也悠揚嘽緩疑聞百囀之鶯啼感
慨沉雄似聽千年之鶴語
葉桐初詞序
門邊蕙葉葉盡生花車裏璧人人皆有集則有齒踰終賈
文邁班張黃童旣門第無䨇謝客復詩名第一而乃丁年
孤露丙舍凋殘少依舅宅魏舒實寗氏之甥長贅婦家樂
廣以衛郞爲婿雞籠山下新移坦腹之床鴛水湖頭舊築
渭陽之舘緯蕭託業少賤奚堪采梠爲生長貧不免然且
桐號孤生還思向日藥名獨活只欲搖風千篇繡虎揮完
河北之箋五夜雕龍擘盡膠東之紙月明湓浦非無釃酒
之篇花落臺城亦有隔江之曲風中弄笛吟九派之銀鼉
山半調笙舞一天之彩鳳固巳聲華籍甚才調斐然者矣
憶僕年時逢君客裏鮑昭城在臨河則面面朱欄蕭綂樓
存夾巷則家家瓊樹加以陶士行政之官北上王茂弘適
盡室南來(余昔與桐初作客廣陵正値合肥龔夫子以大司馬還朝)千官祖餞舸舳彌
津百里追陪衣冠滿座與君此日頗多嬉笑之言顧我何
人亦有激昂之作别幾何時歡眞不再詎意風寒易水重
遘荆軻何圖草蔓燕臺忽逢樂毅遂班荆而叙舊爰敷袵
以論心示我以詞命爲之序嗟乎曾聞長者呵蘭畹爲外
篇大有時賢叱花間爲小技十年艷製坐收輕薄之名一
卷新詞橫受俳優之目人譏周勃僅解吹簫世笑襧衡惟
工撾鼓噬臍莫及捫舌難追乃猶戅不更絃老偏見獵恣
情標榜何能增才子之名竭力賡揚祗恐益小人之過然
而結習寧忘鄙懷有在遇成連於海上情終以此而移見
美麗於中山口遂不能無道云爾
金天石吳日千二子詞稿序
嘗考夫聲音之道自有淵源詞賦之宗逓爲汎濫白鳩黃
督曲調以短斷爲工子夜莫愁節奏以敏諧稱聖是知齊
梁之樂府卽唐宋之倚聲也自名花傾國供奉擅俊逸之
才金縷提鞋後主秉綺羅之質教坊簾幕試艷曲於淸狂
平樂樓臺弄新聲於輕薄詞有千家業歸二李斯則綺袖
之耑門紅牙之哲匠矣若易安之婉孌淸新屯田之温柔
倩媚雖爲風雅之罪人實則閨房之作者由斯以降我無
譏焉嗟夫北怨馬嵬空留羅襪南悲鳳闕不見秦樓聲聲
玉樹終傷南國之䰟步步金蓮長下東昏之淚相逢家令
猶有内人閑說玄宗豈無宫女三千小妾思唱李花二八
妖童誰餐桃子哀傷奚極悱惻何言況復紫塞琵琶盡是
帝城之蕩婦黃沙觱篥都爲朱邸之名姬笙上金蛾半翻
回紇弦前火鳳別譜龜茲於是抱捍撥而私彈撫箜篌而
暗撡岐王宅裏豈知北地之歌胡后宫中不類南朝之曲
時則有家居盩厔幼冨才情縣近金陵長憐歌舞自誇善
曲不事金吾慣倚能仙思調玉女遂廼巧製珊瑚之扇初
成琥珀之床流蘇以綵縷爲絲壓角以明珠作押被之小
令度以名倡五侯馳才子之名七貴虛上賓之席吹簫夜
出挾瑟晨歸洵可以矜天上之弄臣廢人間之宫體矣爰
命狂夫起而爲序卸輕紅之衫子親展銀筝擲雜綵之帩
頭坐移寶柱須知天涯落魄無非傅粉之人地角流連總
屬熏香之客爾
閻牛叟貫花詞序
牛叟向有悼亡之戚曾爲賦兌閣遺徽詞十首今
新納小姬同人贈句顔以貫花仍爲製叙
昔言新婦宜配參軍共說傾城足當名士唐家白傅園留
楊桺纖腰宋室坡公坐擁雲藍小袖咸哀窈窕並縱淸狂
雖老去而恒然在詩人爲尤甚適遘渦河之遠使郵來淮
上之新聞云有蛾眉歸於牛叟時則南朝親懿北府朋游
爭裁却扇之詞競製催粧之曲文成綺密述才子之鍾情
旨託淸新叙狂奴之故態縱易言生稊而未可深嘲況詩
美夭桃而能無遙妬獨是七載恒鰥終年獨宿盆纔罷鼓
尚餘愀愴之思簫巳重吹忽作柔靡之想何來曼倩頻娶
小妻豈有安仁頓忘大婦常情爲之揣度俗士加以然疑
不知思纏故劍所貴明其本懷誼篤遺簪尤在全其初志
若使一乖伉儷之歡長隔房帷之愛則是斷謝公之絲竹
觸景蒼凉遣陶令之琴樽暮年蕭瑟牙籖粉軸疇事校讐
茗椀笛床誰爲總管徒增逝者之悲轉掩前人之德何況
含弘雅量昔已𢋫樛木於生前誰云婉孌深恩不願接桃
根於没後此泥雖粘絮原非太上之忘情而蚌必生珠堪
作詞場之嘉話也斯語未終先生曰善貫花輯罷敢重祈
元晏之篇兌閣吟餘愼莫厭發棠之請
蔣京少梧月詞序
銅官﨑麗將軍射虎之鄕玉女崢泓才子雕龍之藪城邊
水榭蹟擅樊川郭外釣臺名標任昉雖溝塍蕪没難詢坡
老之田而隴樹蒼茫尚誌方回之墓一城菱舫吹來水調
歌頭十里茶山行去祝英臺近鵝笙象板戸習倚聲苔網
花牋家精協律居斯地也大有人焉僕也十年作賦愧遜
陳琳三徑論交欣逢蔣詡其人也九侯第宅四姓衣冠家
風通顯東京蕭育之家門第淸華北魏崔㥄之宅夫其幼
敏才情早躭經史行間芍藥盈箱潘岳之花字裏葡萄滿
篋丘遲之錦王恭逸態濯楊桺於月中謝眺淸文爛芙蓉
於日下文兼各體傅鶉觚博奥之宗詩備諸家劉越石淸
剛之選而乃名同小宋妙解音聲系出竹山尤工樂府於
是温家助教紅蠟填詞薛氏侍郞銀箏製曲阿灰善怨不
乏畫簾微雨之吟花蕊工愁相傳馬上鵑聲之作櫻桃隔
葉時遇順郞簫鼓逢場還迎車子年年麗製涴北里之羅
裙夜夜香詞灑東隣之粉壁蓋摸魚戀蝶卽是黃華赤㕍
之遺音而六醜三臺依然白紵紅鹽之換調審其格律直
追屈宋風騷揆厥源流詎雜金元㸑舞且也黃香純孝屢
歲從親庾信多才頻年去國大江西上長空之樓櫓何多
烏鵲南飛獨夜之關山不少琵琶亭下三更逢商婦之船
章貢門前千里斷降王之信霜纏繡戟依稀陶侃之空營
雨洗珠鈿髣髴灌嬰之賸瓦遙攀九疊羡匡續之成仙極
眺䨇孤笑彭郎之未嫁躊蹰巳甚懭悢何言無何而湓浦
廽颿仍過灃浦潯陽捩柁復上衡陽銀瀧珠沫庾元規開
府之鄕白月靑天甘興覇橫戈之地檣飛湖口一片神鴉
席挂湘中數聲山鷓楚天染黛只想成烟巫嶺啣丹還思
行雨細腰宫内問羅綺以何年墮淚碑前悵繁華之不見
黃蘆苦竹偏傷羈客之心碧杜紅蘭例入騷人之咏時則
竹枝乍唱巳付船娘囉嗊纔歌便填瑟部援毫以賦題名
赤帝之宫擁檝而吟託興黃陵之廟況復飄飄短鋏再陟
金臺落落單衫重闚石鼓野鷹臺迥恒邀朔客以呼盧墮
馬粧妍聊過燕姬而貰酒嗟乎霜零碣石樹何葉以非黃
日匿漁陽山無峯而不紫霓裳拍散人間無擫笛之賓穆
護歌殘天上少吹笙之侣乃李謩江上尚剰遺宮而賀老
筵前還留舊本遂移商而刻羽約有千篇爰滴粉以搓酥
釐爲一卷綿駒善唱要爲自訴其生平阿鵲成歌祗以代
吳初明雪篷詞序
靑天恨滿天邊無不死之仙碧海愁多海上少長圓之月
儻若梅根冶畔宫闕常新竹格桁邊市㕓如故北府之精
兵未散南朝之狎客不來則彼都士女卽逢枯樹以奚悲
僑寓衣冠便遇新蒲而不恨瑤壇可以剷掃愁之竹番舶
不必誇蠲忿之犀無如蕭蕭落葉只打空城滚滚長江偏
圍故國隔巷値跨坊之馬大有新官夾江停下水之船非
無故伎比來何闊只歌玉樹之花生世不諧乃住金陵之
縣此則衛叔寶渡江之歲定爾傷神周伯仁藉卉之時斷
然流涕者矣然而誼夫繾綣縱復情鍾逹士消搖還能理
遣但使室廬略定井竈粗安馮敬通之跌宕尚對孺人東
方朔之詼諧恒携少婦蘭成膝下長抱苟娘陶令門中惟
娛通子則睠西洲之斷港於我何求訪南內之遺基干卿
甚事或者臺城花草最耐興亡建業河山惟知歌舞亦可
推黍離爲膜外置麥秀以旁觀東陵瓜熟雖顑頷以何妨
下潠田成縱栖遲而亦得而乃飄飄社燕慣欲依人瑟瑟
神鴉惟思餞客一辭牛渚頻爲西塞之遊再上蟂磯每有
南荒之役楚天似墨仍然腸斷之邦湘草如羅依舊魂銷
之地意者巴陵銜怨更甚鍾陵沔水無情還同江水也乎
於是臺城吊古譜以銀箏漢口懷鄕寫之檀板别業結李
皇城畔小令南唐片帆叠庾亮樓頭淸言西晉雪雰雰以
漸下蓬颯颯以驚飛觀乎止矣斯眞吳札之後人和者誰
歟只仗杜陵之野老(謂茶村先生也)
楊聖期竹西詞序
伯起門風競說通明第一盈川才地羣推華妙無䨇楊梅
對客代産文人黃雀投環世傳隂德則有罽袍公子斑管
王孫雕龍髫鬌之年綉虎綺紈之歲乃者生偏遇亂幼便
依人南池驛畔舊隣太白之樓蘭陵縣前新築渭陽之舘
雲橫魯甸瞻望兄兮誰來月冷吳關思悲翁而不見他鄕
疇恤幾成王粲離家故國難歸略比楊朱失路備辭人之
辛苦極才士之牢愁然而性本淸狂人尤放誕樓頭扇底
頗多託興之篇花下尊前大有言情之製於是北里胭脂
人人繕寫南朝金粉字字流傳菖蒲艷曲爭譜自銀箏檀
板之間芍藥新聲徧織於舞帕歌裙之上詎云小道亦曰
多能昔者余鄕猗歟我友書裝玳瑁鄒陽則集號麗農筆
架珊瑚董相則詞名蓉渡誰家花月不歌李嶠之章何處
池臺不唱元微之曲自二子之云亡遂百端之交集何意
荒州重借驚才於異地遂令賤子復聆妙響於餘生喜不
自勝起而相和今夜月明薊北不逢臺上之黃金他時花
落江南幸唱筵前之紅豆
吳曹三子叠韻詞序
布帽彈箏燕市有歲寒之集貂喪換酒吳天來叠韻之吟
訝兩地之同心喜一緘之遠到鼠鬚描罷數行紅豆新聲
魚腹藏來半幅金荃麗句頓令笑口亟趁花開須付歌喉
還隨蝶拍夫其飛揚䟦扈頓挫淋漓旁行側出韻數見以
彌鮮鑿孔縋幽押雖重而詎複石崇王愷競賽珊瑚虢國
秦姨爭誇金翠宜僚累十二而丸不堕實寓於虛庖丁更
十九而刃若新技歸於道寸人豆馬不足稱竒楮葉棘猴
何能鬭巧沉吟不置賞玩實多乃於開卷之餘歘覩見懷
之作僕也三年委贄莫逢休沐之期千里懷鄕長負耦耕
之約年年濠上只想觀魚日日街頭偏逢騎馬幸故人之
見憶雖遠道以相憐煩謝吳均并詢曹植感卿愛我願毋
忘息壤之盟惟爾知予須一寄當歸之藥
今詞選序
原夫鐘鳴谷應截嶰竹以雄雌暈滿灰飛縆桑絃於子母
算窮升龠氣可感乎八風律凖陰陽根實生夫萬事八公
詠桂韻同小海之簫四皓歌芝聲類始靑之曲此則識在
參寥理由象罔橋陵杳矣挾伶倫以俱仙蒼梧邈焉睠后
䕫而不見宗邦乏播鼗之叟列國無觀樂之賓自古爲難
於今不再至若齊王殿內吹竽者三千孔子壇前鳴絃者
十九秦太史之書東瑟趙將軍之請西缶以及謳稱王豹
化被河西洎乎歌數綿駒風行齊右莫不性由習染俗以
人移此之音調大略可覩矣蓋詩自皇娥而下詞沿趙宋
而前歷代相仍變本加厲其間因革可得而言七絕平韵
卽名爲小秦王七絕仄韻遂命爲雞呌子瑞鷓鴣便是七
言近體生查子不過五古遺聲以至三字九字在樂府巳
引其端及夫桺枝竹枝彼唐人夙&KR0570;其體考其祖襧俱爲
騷雅之華胄咀其雋永絕非典謨之剰馥也夫體製靡乖
故性情不異絃分燥濕關乎風土之剛柔薪是焦勞無怪
聲音之辛苦譬之詩體高岑韓杜巳分竒正之兩家至若
詞場辛陸周秦詎必疾徐之一致要其不窕而不仍是
有倫而有脊終難左袒略可參觀僕本恨人詞非小道遂
撮名章於一卷用存雅調於千年諸家旣異曲同工總製
亦造車合轍聊存微尚詎偭前型嗟夫生才實難審音不
易形不畫於麟閣徒作葉公之龍姓未挂於鳳洲將成荀
息之馬聊日中而秉籊將道上以吹箎豈曰公眞醉矣是
醒而狂庶幾國有人焉倡予和女
歲寒詞小序
斗室恒關䨇扉久墐餳香豆輭正當祀竈之辰釀熟雞肥
恰値消寒之會三年執戟急景匆匆五夜讎書浮蹤落落
悵門丞之欲去餞以籸盆冀如願之能來迎之蕡燭端居
不樂僵卧常愁乃有綉虎才人乘羊猶子䨇拈玳管倚小
令以分吟並劈苔牋向長宵而覩寫傳諸好事目以詞豪
播在通都資爲談助屬鄙人之技癢更我友之神來和有
數家鋟成一集嗟乎上陽宫外雪大如鴉宣曲觀前風饕
似弩山頭凍雀覆鶴毳以難温砌下寒蟲藉貂䄖而詎煖
何來數子只欲雕冰頗怪羣賢偏工鏤雪定屬無聊之事
心知不急之人弆之篋衍且充壓歲之錢覆彼瓶盆姑貯
辭年之酒
胡二齋擬古樂府序
文章政事人少兼科循吏儒林史無同傳栽花仙縣非關
筆底之花製錦名邦詎繫懷中之錦蓋以手批粉墨旣虞
椽吏之紛煩腰綰銀黃復患簿書之稠叠諾成鳳尾寧容
旁涉乎吟謠綬吐桃花奚暇他營夫鉛槧由來不異自昔
而然乃有起而爲吏邑鮮游民出以圖君案無留牘展也
號循良之宰綽乎稱慈惠之師而復原隰行春之暇不廢
咿唔都亭聽訟之餘彌勤繕寫整齊嵬瑣髣髴華陽士女
之編攟拾散亡依稀汝穎名賢之部釀陶作液䔩謝成𦵔
彼坐兔園而挾册自愧迂疎卽飛鳬舄以出疆徒慚武健
豈若龔黃合轍庾鮑齊驅旣擅文藻之翩翩復極風規之
落落者乎且所云古樂府者別歌行趨艷之名𡵨晉魏齊
梁之體企喻讀曲是不同聲子夜歡聞羌無定製夫使聱
牙拗顙調必妃豨襲謬沿譌字多帝虎則作文仲羊裘之
讔語聽者咍臺學莊姬龍尾之庾詞聞而嗢噱幡綽祗效
顰之技郭郎爲借面之粧何如別裁僞體直舉天懷緯昔
事以今情傳新聲於古意絶無依傍略少撫摹此高人老
鐵於焉矜能事於元朝而相國茶陵所以負大名於明代
也籍甚吾賢不圖爲樂掣丹鯨於碧海此是古人騎黃鶴
於靑天誰爲作者
樂府補題序
樂府補題倡和作者爲玉笥王沂孫聖與蘋洲周密公謹
天柱王易簡理得友竹馮應瑞祥父瑤翠唐藝孫英發紫
雲吕同老和甫篔房李彭老商隱宛委練恕可行之菊山
唐珏玉潛月洲趙汝鈉眞卿五松李居仁師吕玉田張炎
叔夏山村仇遠仁近共十三人又無名氏二人題爲宛委
山房賦龍涎香浮翠山房賦白蓮紫雲山房賦蓴餘閒書
院賦蟬天柱山房賦蟹調則爲天香爲水龍吟爲摸魚子
齊天樂桂枝香凢五共詞三十七首爲一卷嗟乎此皆趙
宋遺民作也粤自雲迷五國橋䜟啼鵑潮歇三江營荒夾
馬壽皇大去巳無南內之笙簫賈相難歸不見西湖之燈
火三聲石鼓汪水雲之關塞含愁一卷金陀王昭儀之琵
琶寫怨臯亭雨黑旗搖犀弩之城葛嶺烟靑箭滿錦衣之
巷則有臨平故老天水王孫無聊而別署漫郞有謂而竟
成逋客飄零孰恤自放於酒旗歌扇之間惆悵疇依相逢
於僧寺倡樓之際盤中燭灺間有狂言帳底香焦時而讕
語援微詞而通志倚小令以成聲此則飛卿麗句不過開
元宫女之閒談至於崇祚新編大都才老夢華之軼事也
乃瓿間覆醬偶賸殘縑而市上懸金從無雕本蓋赤文綠
字幾經嬴政之灰餘而玉軸牙籖久患江陵之道盡盈篇
亥豕旣粉黦而鉛昏滿幅烏焉亦紙渝而墨敝韭花巳蝕
蠆尾長鬈徒存鼎上之一臠僅現雲中之寸爪於是竹垞
朱子搜於里媪之筐梧月蔣生鋟以國門之板頓成完好
足任流傳譬之折釵出後再鎸龍鳳之形破鏡歸時重鑄
蛟螭之狀雖或楮上闕文間同夏五行中脫簡略類呼豨
古錢掘得銅蚨則輪廓槎牙斷碣捫來石獸則觚稜闕齾
然而牆邊擫笛猶能彷彿其聲海上刺船尚可低徊是曲
周公瑾聞茲妍唱定屬賞心桓子野聆此淸歌要爲撫掌
云爾
湖海樓詩集卷七
宜興陳維崧其年著
秀水朱彛尊竹垞維岳緯雲
吉水李振𥙿醒齋宗石子萬
崑山徐秉義果亭男履端
江都宗元鼎定九姪洢
庚申
送王仲昭舍人赴蘭陵郡守幕
舍人結髮起吳越麗藻詎數王僧曇邇來文格倍遒緊蒲
牢哮吼鳬鐘韽布衣客歲來獻賦螭㘭偕我趨䟃𧽼訝君
健筆獨扛鼎㦷若楚漢鏖章邯賦成殿上顔色動凌轢晁
董君誠堪華銜縱列紫薇署竒字尚閟縹緗函嗟余駑鈍
翻見用忝竊禁近心彌慚我師相國(益都夫子)量淵海細流小
水俱包涵沙堤朝罷火城散便呼數子爲淸談石鼎聯句
杯灔灔藍田别業花毿毿正期促膝守硯北何意掉臂還
江南江南此時梅靨破横枝眠處溪拖藍或當風日弄妍
煗酒船銜尾搖晴潭村村水栅午抑鮮箇箇烟鉏春種蚶
長安軟紅君眼見對此那不圖抽簪得歸暫卧山水窟竹
兜笋屐聊顚憨縣南況有予季在(椒峯)萬籖壓架憑幽探君
行自可致不惡只餘臣朔憂心惔金門索米苦饑餓百態
總非儒者諳臨岐别曲纔一放天風劈裂聲如甝因君轉
憶小兒女春燈故國方傳柑
早春同嚴蓀友倪闇公范秋濤汪舟次喬石林潘次
耕過李木庵前軰齋燈下看盆梅卽次原韻四首
故園當此日晴雪果佳哉竟作三年别空辜萬樹開今朝
何意見遠道那能來方法憑傳語明年我定栽
其二
花巳全經眼愁仍欲泥誰齋䟱疑畫舫屋小類軍持夢入
前村路吟殘半夜詩春燈偏作意不定寫繁枝
其三
愛作花前語驚成客裡身儻非今夜聚眞是異鄕人擪笛
消殘臘藏鈎賭老春窗西誰磔格恐巳是淸晨(客有於窗外作畫眉)
(聲者)
其四
步屧從茲熟經過禮數删甕邊誰主客花底卽家山歷歷
羲皇上悠悠濠濮間莫愁街鼓發携取暗香還
三月朔日朝罷入直史舘見御河新水詩以賦之
禁苑泥融軟勝茵今朝霽色一番新黃滋野菜低抽甲綠
漫春塘漸起鱗紙上較量都昔夢(時方纂修明史)花時惆悵盡官
身浴鳬飛絮行將滿好趁淸江理釣緡
淸明游萬桺堂
早聽鈎輈在桺條似聞門外客相邀春來總被微官悞老
至眞須濁酒澆十里燕泥晴上冡一城餳擔晚吹簫焙茶
挑笋家園夢不見隣翁隔水招
春抄同諸子飲刺梅園古松下
晨興思出游茫然惑所向或云刺梅園景物頗蕭曠入門
苔色淨到眼雜花放杯來互沉吟興劇迭歌唱兩年縳朝
衫小心事卿相同袍四五人各各色惆悵春山未得歸遇
酒且跌宕君看落紅堆下有昔人葬及今不作逹後此欱
誰望老松無頼極横若攫挐狀我時倚酒豪竟上騎其項
龍鱗陡相嗔鼓作天風浪
春暮雜憶八首和彭羡門韻
愛向閒中度歲華鋤梅删竹作生涯如今門鎖空村裏落
盡東風苦楝花
其二
渚鳥汀花各自愁淸江一别兩經秋東皇枉費無邊綠搓
得溪痕似鴨頭
其三
最惹思量糓雨時輕隂薄靄總相宜綠窗小袖煎新岕除
却荆南更數誰
其四
菜花橋在月城西十里鵝黃一剪齊吟到將成何處寫短
牆春店恰新泥
其五
&KR1693;魚燕笋入淸和風捲街南戲鼓多一霎看場排楚漢千
年陳蹟蘚成窩
其六
善權怪石一叢叢紅賽桃花綠勝桐作㡳洞門遭劈裂夜
來雷火在其中
其七
玉樹亭亭寺角頭堆綃叠雪影悠悠花時僧訝人歸晩每
到斜陽便倚樓
其八
靑史紛紛事可憐古今賢逹總成烟草堂舊靠銅峰下箋
就山經是幾年
題畫蘭
三尺冰綃寫楚辭烟條露萼幾千枝滿山蕙草多於箭記
在家鄕糓雨時
寒食友人齋頭梅始花
昨夜楝花風大起一枝梅萼尚鮮新好扶寒食懵騰醉細
認疎籬澹宕人别久巳拚辜夙約開遲猶得泥殘春孤蹤
合與高齋近老逐羣芳怕見嗔
寄黃黎洲先生求爲先人誌墓
甲乙之際盗竊柄國事稠濁由諸閹刊章告密滿天下刦
火烈烈崑岡炎忠端骨鯁寘牢戸少保強項遭髠鉗三朝
要典是何語爾曹病熱徒狂譫膺滂之後愛名節翁與吾
父均酸醎忠泉出井巳淸冽孝笋拔地偏修纖東都壇墠
立名字西園邸閣紛袿襜懷寧乳贙老逾怒矯尾直拂鐘
山巗我師秋浦魁壘士便樹頥頦張鬚&KR1046;一呼袒裼暴猛
獸筆陣霍若霜鋒銛甬東陽羡迭相和摩旌掉鞅交無嫌
四十年來市朝換曜靈急景奔驚颿崇文門外黨碑倒沙
石磨治菭紋嵌平生先子膠&KR0238;友半作黃葉經秋芟晨星
落落只翁在開元軼事餘誰諳先朝鈎黨有本末冰玉硌
礐秋陽暹今人往往咎過激母乃醜正叢譏譚嗚呼吾父
没巳久墓門鬱鬱愁松杉累翁一片道旁碣請放硬筆爲
雕鑱
夀冐巢民先生七十
先生庚子届五袠我適來捧金屈巵婁東作序字椀大砑
繚綾上蟠蛟螭十年庚戌再祝嘏合肥夫子爲之詞花前
秃筆掃屏幛酒㾗墨瀋交淋漓今春庚申又七十佳郞睹
着班斕嬉先生臨觴忽不御無限往事纏心脾風流文采
竟誰是二老一去還無期何人話得老夫事只有陽羡粗
能爲嗟予壯歲病狂易花顚詩癖誠難毉東臯一住竟十
載僮僕怪詫妻孥嗤當時情事最碎瑣大半巳逐烟雲澌
别來霑醉一棖觸十亡七八勞追維君園記是號水繪水
色淺鬭佳人眉每逢風日弄妍煖便載香茗搖漣漪綠窗
小榻褚歐帖翠几錯列商周彛酒憐雪後熟偏早客怕花
前來小遲此間萬事絕稱意卽論餔歠還相宜鮮香花露
漬粔籹肥滑蘘荷煎蛤蜊當筵忽憶平生時老顚戟手張
兩頥曾經倚醉忤丞相幾徧束身歸有司搖手眞愁京貫
怒撩鬚都爲膺滂危至今名姓有人說不信請騐東京碑
君家樂部更姚冶滿堂箏板花參差倚闌十面腰鼓闌白
雨點罷春霆隨喚來淘洗半生恨聽去打散前朝悲此時
竹肉最幼眇向後烏兔頻推移沙經搏手歘然散電遇瞥
眼誰能追我今遭際本意外一身甘受朝衫羈空餘東臯
諸巷陌歷歷秋燈時夢之隔歲先生寄一紙行楷瘦硬縈
蛛絲上言子巳得官爵别久脫復將余思下言臯俗子眼
見老夫況復年來衰田園斥盡歌舞罷賓客謝絕亭臺欹
我知先生固逹者一語亦復因風馳雖然百事不如昔鉢
池尚浸靑玻瓈入春三月池水漲小桃亂放紅臙脂插花
獻斝者誰子此是紅閨雙畫師(先生有兩姬人善丹靑)
送錢編修越江暫假還松江
戎葵昌歜好天氣街南榨酒聲淙淙此時錢君興抖擻築
壘要受糟丘降絕嫌蓮子盞細瑣酷愛鴟彛腹胮肛每當
下直便走詣酒徒滿座人語哤如泥張目百不省間出囈
語相撞舂晨何顔色頓索寞喀喀不飲欹凭窗且言病&KR1205;
巳得請來日便趁東吳艭茲言堪訝定予戲君力本足摧
崆谾何哉二䜿得君侮或者酒渴思烟江君言此事大不
爾家有垂白形敦龐自從入官子别母如形辭影孑不雙
我今一舸泝流去官河放溜船鼓逢子魚通印賽豬鴨香
橘撲鼻欺蘭茳江鄕甘膬幸不乏秋至況復堪耘䎫我聆
斯言起深敬至性尤足覘爲邦男兒作事貴果决全藉胆
力相扶扛獨愁同官漸星散且覓酒庫賖開缸君雖止飲
強盡此腥盤獨惜無羊羫
書少司宼馮再來先生册子三首
友有徐竹逸縣南葺别業鴨欄頗明淨茶臼殊妥帖相隔
不一巷杖屨每相接一日秋雨餘殘陽射城堞乾鵲噪不
休開門見長鬛乍獲滇游紀歡笑巳在靨牂牁荒若夢開
卷恍親涉蠻花與犵鳥謰謱在譜牒自後昆明池大有黑
灰刦弆書巾箱中莫令寒具浥(五年前在竹逸齋中曾讀先生滇游紀)
其二
小儒罕睹記握筆徒蹣跚猥蒙曠代典擢職居史官勝國
煨燼後舘庫多叢殘編排固不易鈔撮亦大難公篹叛賊
傳體核氣力完䕫魖遭刻畫檮杌愁雕剜明季紊其綱連
營矗盤盤遂令蹻跖軰晝夜餔人肝公文著殷鑒犀銳誰
能干安得請他作盡爲陳金鑾(先生有李自成張獻忠二傳)
其三
生平困馬磨薄業託雞距矻矻把一編忽忽昧寒暑每遭
塵累牽突若胸撞杵所以與世間一往輙齟齬公立百僚
上豁逹更軒舉憐才根至性鉅細靡不茹恒思掃公門祗
爲毒熱阻祝融秉烈火燔灼麥與黍園官菜把枯稀疎到
萵苣同官有錢子(謂庸亭)喚我就公語稍待微凉生瓦溝響
新雨
送周翼微入蜀
缾中易酒蜜樣甜溝邊桺花墮滿檐都城久住竟何好此
豈有物相膠黏鮆魚薺菜不得吃肥羊硬餅增人嫌蜷連
枉突壯夫鬢蝟磔虛負參軍&KR1046;今君踆踆走别我欲上劍
閣行左擔我聞此路最險仄水饒虺蝮林貙甝國門旣出
歸亦得奚事更作軍裝嚴捋鬚顧我笑脫幘守雌屈蠖誠
何堪下牀動足卽萬里詎着舞韈鴉頭纖況今兩川報殺
賊巳闢郡縣通滇黔渝歌賧錢大歡暢氐王莋長遭俘殱
男兒去作鷙鳥發龜筴祗許庸奴占愛君不學兒女態憑
君且挂巴江帆三秋定過靑衣渡一曲還歌烏角鹽
送史省齋觀察兖東
昔君校士赴梁宋廽風羽葆霏毿㲚我適饑驅在君幕黃
皮作袴腰鞭撾當時賓從滿君後君也於我禮有加感君
恕我最脫略荷君信我無陂邪猶記殘年阻榮澤橫飛雪
片粗於鴉人馬同時負冰立冰亦漸釋聲沙沙屬邀天幸
乃得渡擬出一語膠其牙徐呼煗酒迭相賀我亦自起撡
筝琶歌闌愀然翻迸淚蹙若猛士聞邊笳兩丸日月大難
料一往梭擲踰奔蛇别君倏忽一十載余忝舘職官京華
君亦需次傍輦轂一握笑語宵燈譁詞垣冷署世所唾君
獨見嗜如瘡痂東風潜到馺娑舘意欲漸放長安花風光
正好君又别夕陽亭下誰攔遮人生作官要濟物不爾受
祿何爲邪慚予娖娖溷鉛槧魯魚亥豕徒紛拏孔陵蒼檜
拗積鐵穹碑宰木高䶥齖我生結髮未一到東瞻闕里長
咨嗟夢中髣髴從君事飛鞚轘轅凉月斜
送子萬弟還黎城署
小弟朝來别我行正逢京國逼淸明一鞭晩宿臨洺驛三
月人歸上黨城遠道夢隨春水闊微官裝抵桺花輕阿兄
索米尤堪哂可及哦松格調淸
送家北山别駕之任南陽
出餞意彌傷藉卉談差快宛葉記昔游月黑隂風大馬頭
光武井草際赤眉砦博望驛荒唐冠軍城破壞炎精昔中
燼帝紐珠囊解誰何踞漸臺只攫鰒魚嘬此間文叔起一
戰驅百怪四七䜟豪雄其人半無頼皇天有平陂厚地迭
成敗云何猛士去空自賸關搤從來戰血多往往繡成蠆
今君宦此地吟興將母&KR0629;惟當愼噢咻切勿苦凋瘵城南
卧龍岡老栢大無外堂堂諸葛公古宅迄今在君當過其
祠整肅冠巾拜鄧州出彭五(彭孝廉始搏)文彩縱横灑使筆疾
如風舞槊何能逮君如見此人莫令信伍噲我職忝編排
矻矻安能耐君官在牧飬勉矣行自愛商於鬱嵯峨白水
喧澎湃揮手盡片言相期各征邁
送古燈上人還嘉禾
禪師行脚來潭柘兩見緋桃潑眼紅亟打腰包返山寺爲
防園笋要成叢
書南來僧册子
斑斑小雨漸成泥滿樹丁香幾簇齊恰値朝回無一事閒
書梵夾綠窗西
其二
九龍山下水泉香乞食何緣入帝鄕豆綠櫻紅時節好勸
師南去學休糧
送勞書升前軰觀察貴竹
東吳惠生(元龍)樹志節評隲朝士精而嚴說侯顧獨感次骨
語未離吻巾爲霑生言昔者歲在卯江東文戰侯所監此
邦文體近最劣如蜍如志何奄奄侯來長劍快入手闒冗
誓擬加鉏芟區分美疢百不爽秋水鍳澈新陽暹當時讀
生深穩作欲量字數酬其縑不知誰何巧排笮疑有鬼物
相訶䜛感恩詎問得與喪侯對我友寧懷慚我生恨未識
侯面昨者剝啄尋精藍入門老樹百圍古天風吼動松針
尖見侯意氣便䟱豁恕我禮法無拘牽今年王師大拓地
巳闢梁益平滇黔侯時適合選人格擁傳直落天西南今
人値選預恇怯日費雞卜煩龜占之官道里稍遼遠屢顧
妻子愁詹詹況聞貴筑罕晴旭四無所覩惟頑嵐咿嚘旄
牛口呀呷蹙踏莋馬軀髿鬖旁人乍聽色潜動侯也寂若
神逾恬東西南北總王事蠻天瘴海臣能堪丈夫下地志
萬里盤錯正見干將銛王尊叱馭前事在驅之勿復愁朱
炎惠生袖出竹膜紙邀我作詩同一凾送侯惜别話未巳
飛鞚歘作風中帆
送蔣芳萼觀察八閩
丈夫作事貴颯爽乘興要駕黿鼉梁江河不彀一杯水須
跨碧海凌蒼茫綿延八閩海包絡夜色往往連珠洋勢雄
氣盛百怪出砰&KR1024;天地聲雷硠頻年孫恩弄船艦圖逞螳
臂翻鱗堂天戈一揮紫颶息鱷魚遠徙鯨鯢僵輕軍縶得
百濮長下瀨縳取滇池王先生觀察適此日油幢繡葆紛
飄颺開城月下饗將士伐鼓水上椎牛羊捷書早獻未央
殿佇見勲業垂旂常嗟予金門苦索米一官搰搰愁鉛黃
海天竒秀不挂眼敢望晞髮升扶桑飽聞離支入夏熟千
樹萬樹朱砂囊何由便趁鱟帆去蛟宫蜃市同翺翔臨風
快擘三百顆一洗腐儒藜莧腸
送惠元龍南歸
一城吹角聲嗚咽不肯住雜以雨霏霏颯呇空庭樹心知
又及秋身世關百慮況我同袍友作裝抑何遽正復攪離
憂如夢魘難寤我生藜莧腸鮮腆匪所慕三載溷長安蹙
蹙鳥在笯平明開九門噏呷盛紈袴期門羽林兒肥者白
如瓠靑絲絡馬頭揮鞭有餘怒搤人狹巷間偪仄不使度
問爾何官職視爾瘦行步良久得官名戟手揶揄去爾曹
在世上窮薄天所賦歸來色死灰悽哽仗誰訴隔墻吾子
在高論豁蒙霿頼此破羈愁宵燈翳復吐君身雖短小志
略絕魁梧蟲魚辨毫芒亥豕正迷誤居恒陋儒師尠見徇
箋注役使千古人毋乃類傭雇獨抒雅健思拗作攫拏句
邇又憤時艱觸口肝胆露撫摹韓杜體飛動論世務激爲
危苦詞刺彼閭閻蠧臨軒倘採風此足備掌故吾生百不
遂萬事莾廽互惟堪手一編與子共晨暮何期南歸雁歘
忽不我顧憂來捉鼻吟狂極大聲呼空蒼祖氏園都城最
佳處鞾紋翠乍挼荷錢綠新鑄羣公昨置餞邀我未遑赴
實因病兼旬疲曳到腰胯寫意成此篇謰謱叙情愫詩成
雨淙淙秋簷復如注
送梅耦長還宛陵
宛陵都官不在世幾疑千古無風騷後來才子亦軰有梅
氏例出詩中豪瞿硎先生(耦長尊公朗三先生)我父執聯篇脫瀉如
奔濤歲之丁丑我乎舘二老翰墨供盤敖我家東樓極幽
靚千竿冷翠攅&KR1217;簩晴窗髹几蠻繭滑竹風沸與歌聲鏖
客堂春杪鼠姑放千朵萬朵爭低高渴羌立盡百壺酒膳
宰更臠猪羊臑我時最小記此景至今略說心煩忉風光
一去四十載昔賢文彩埋黃蒿石闌半壞鼠枯死看花人
亦誰堅牢羡君幼便露頭角肩吾有信乘有臯邇來蒼硬
更無匹抵突屈宋凌雄褒我曾一訪天逸閣君喜酌我松
花醪籠燈添酒木葉響冷屋話舊翻嘈嘈男兒墮地若風
絮簾櫳籓溷憑相遭兩年燕市忽合併白髮怕對紅粧搔
都城百事君所見刮氊龜背愁無毛園官送菜苦酸澁三
日博得一冷淘我今骨相耐貧薄空倉饑雀拚嗸嗸君才
猛銳必自掣爪觜肯受黃金絛麻姑敬亭好岡阜起伏一
帶連脽尻君歸山下掃綠雪愼勿雜用脂麻熬得間出溪
弄秋水蜻蛉絕小身能撡還鄕之樂樂無限此外萬種皆
秋毫西風獵獵吹枯壕齕萁惡馬嘶空槽梅君飲半出城
去腰下笑看龍雀刀
送侯大年還疁
庭中老槐樹樹葉頗纂纂秋風一何多欲脫詎能嬾五更
獨客枕萬事到來滿所藉二三子過存極悃欵如何烟際
檣裝盡還鄕伴從茲剝啄聲後定吳音罕
其二
昨歲火龍怒焦盡江淮田今年水怪横轟豗瀉長川嗟哉
此邦人頻歲愁顚連五行迭相厄互復司其權君歸認井
寵或在洲渚邊䦱門看葦花移牀上釣船
其三
君家尹綠樓簾檻儼圖畫縱横幾畆桂窟宅此樓下霜前
黃一城月底香十舍不知遭滂沱仍否花低亞花亦何足
道所急在米價男兒苦饑餓去住總悲吒
送田綸霞督學江南
昨秋九月菊蕊放羣公招我來登高風流京兆騎馬至滿
貯蠻榼堆花餻黑龍潭上架小閣夜夜龍吼安能牢白楊
離披不曉事晩更助以聲颾颾我軰渴筆寫長句兀奡欲
與天凮鏖君詩跌宕倍深警陵轢韓杜驅雄褒是日轟轟
大笑樂颯如猛吹翻旌旄龍亦爲之徙其窟雁亦爲之求
其曹景光歘忽搏手散昔游滅没寧重遭虞衡郎官久於
事日對掾史談錢刀今年護軍大破賊強籓逆節平其壕
破除兵氣仗不律此事只有君能撡江東生徒素魚雅橋
門鵠立環靑袍底須要作八州督帳前勇士插虎毛吾鄕
秀民古傳說通經務擬窮纖毫邇來詩書遂墻壁惟有百
慮相煎熬頗聞亟藉膚寸渥未可純用耰耙薅此是廬陵
夙所辦鄙言娓娓徒喧呶西凮牛渚鱗甲動巨艑眞壓秋
江濤關河六代晴歷歷眼前儘足供君豪祗愁京國客將
老獨向乾坤首重搔重陽再上龍潭望人在江東擘蠏𧑃
送彭古晉之尉氏并懷盧文子
五茸城外花草香我曾會獵來其鄕彭生盧生正年少其
餘悉在崔蔡行每逢高讌騁雄俊角鷹刷翅森開張揮毫
一掃一千紙鸞蹲獅跛蛟螭僵吳淞女兒斫鱠手細切玉
雪調葱薑當筵見此色愀愴是何上客殊非常别經三載
輙一見見則必在鍾山陽南朝車騎色光麗北府賓從姿
軒昂江邊秋月一片白往往酹酒呼周郞此後聚散大難
料男兒虎鼠焉能量愁予顔面日衰醜君亦頗覺鬚眉蒼
崇文街上莾相遇柴車十丈沙塵颺我時竊祿更寒餓爾
縱困&KR0629;誰扶將長安客子習媕娿穪娖跕屣登高堂君獨
彊直喜自遂然實洞豁無他腸貴游妄意君善詈預勅典
謁爲深藏出門倀倀竟何詣蒲桃釀熟何由嘗灤河八月
秋氣動君忽跨馬作急裝告予將適尉氏縣乘興一上三
亭岡此間阮公舊鄕里山川蒼莾風雷硠君今休作廣武
歎若軰恐復嗔君狂并煩作書報盧子昔游歷歷眞難忘
贈周舍人履坦兼送其南歸
曾鯨去遠老蓮老後來畫者袛皮相國朝好手誰第一吳
下周生最跌踼風神淡沲體蔚跂筆筆遒緊不流宕同時
若遇曹不興把臂定應折軰行其他紛紛趁姿媚詎中爲
君作厮飬前年布衣竟召見徒步直入含元仗聖人正
坐乾淸門御榻銅輿屹相向紫殿深沉景物閒黃綾滑膩
神情旺詔寫三班學士容兼圖百戰功臣像此時䑛墨
玉墀下欲落不落色惆悵良久躊躇筆興顚颯然健鶻空
中放九重微笑眞宰愁元氣淋漓滿屏幛餘者翎毛雜
花卉也復烘染窮形狀湘竹眞令倚廟斜角鷹會遣翻韝
上昨朝並轡早朝罷手提束絹遽來訪憐我&KR0706;崎歷落人
亟圖一幅把予餉嗟余形貌實闒冗每被時流惡謿謗或
謔諸毛繞涿居或嗤修竹緣坡長李家衮師走踆踆亦思
捉搦張飛樣何期妙筆一縱横共訝微軀竟倜儻矧君設
色有天趣規檢經營勞意匠藤几桐窗最静便笛牀茗椀
何精當吾生志氣本疎豁冨貴區區非所望每虞鈍筆苦
描畫爾曹用意太孟浪何如置我丘壑間俾我談諧忽焉
暢江東秋水綠新釀君去延緣弄菰蔣來年我亦摘船歸
此語硜硜詎君誑
題梅淵公畫松爲愚山先生賦
施侯沃我以綠雪不數壑源鷹爪竒啜餘示我一幅畫長
松十丈紛離披牙鬚蚴蟉猛兕跳鱗鬛蹙踏蒼龍馳抹眵
詢問誰所作乃克肖此形支離答言栢梘一詩老兩手慣
放枯松枝五日十日畫一本波濤舂激鼪鼯悲昨蒙擕畫
脫相贈令我久看忘饑疲子之作詩興頗旺亦如此翁作
畫時請爲拗筆寫長句配此秃榦蒼茫姿嗟乎吾家松樹
老無比三年偃蹇空園底何時秉耒去鉏理矮茅簷下拾
松子不爾㩳身入畫裡
老栢行爲房愼庵比部賦
房公墓前幾株栢硬者虬鬚瘦虎脊攫拏横作百千丈卷
曲短纔三兩尺蒙叢色使白日暗倔強勢與蒼旻廹將母
太離披或者狂戲劇我聞房公家乃近好畤之旁長安之
陌地多秦漢冡不數侯王宅隴頭翁仲缺破碎水上銅盤
莾傾坼何況草木之夀非金石樗里墳東合抱樹往往夜
遭雷火劈上林園中千品果一半付與行人摘獨有此栢
靑峩峩千年萬年攢劍戟洞腹寧憂蛇蝮盤枯根不受狐
狸嚇乃知扶輿磅礴有本性一任終南太乙雪霜積吁嗟
乎房公墓前幾株栢
題吳門曹生小像
腹尺皤然似瓠壺詼諧任俠走江湖朱門食客休相笑容
得如卿幾軰無
秋曉柬李渭淸
樹抄露殘月因之啟戸看炤來君定瘦望去夜初寒駞褐
他鄕薄豨苓儉歲難生涯那易遂俛首愧微官
八月三十日
賜藕恭紀
霽旭升黃屋風潭敞碧城
君王臨水殿曉色冷蓬瀛鳳舸遵遥瀨龍堂擢秀莖低搴
波碎濺小摘蔓斜縈堆去銀灣滿擕來玉臂輕早凉侵素
柰內熱笑朱櫻爽便寒鋩削鮮宜雪椀擎廽鑾纔北渚
懷果徧西淸是日歡尤劇移時感倍盈多年遭汨没一
荷生成詎料淤泥質終承採掇滎孤芳長襲襲晚節信硜
硜夙世蓮臺種他年華頂行皇都霑杏酪澤國想蓴羹
折罷絲還在抛殘菂又生歌魚欣藻密向日效葵傾節値
今秋閠宵憐晦日晴恩光渾不夜萬里總瑶京
閠中秋
㶑灔金波影新纔到枕邊閏還逢此夜圓不待明年兩度
冰輪皎三更皓彩鮮授衣期暫緩隣杵莫頻傳
其二
客歲中秋事回頭感尚新倉皇連萬戸搖蕩竟連旬杳杳
霓裳曲淒淒逆旅身淸光偏有意閏月倍還人
咏盆挂次益都夫子韻
未看愁先破將開蕊尚含一枝來薊北萬樹憶荆南黃雪
漫天下靑鞋映水探三年稀見汝細酌不成酣
夀王阮亭先生(先生以甲戌閠八月生至今歲始值再閠巳四十七年矣)
焉逄掩茂歲秋仲月維閠新城賀充閭千齡此發軔於莵
墮地辰趯若月中㕙秋氣倍淸剛詞場獲雄儁我常推蓂
莢閏月亦以牣只有雨中秋故老頗云僅今茲月重光恰
踐江潮信四十有七年雙丸去何迅馮生異貞脆物性别
堅韌惟有巖畔松不類園中蕣我持菊花酒爲酌王子晉
十見閠中秋蒼蒼仍在鬢
咏翰林院中古蹟次尤悔庵韻
黃帕低籠雪藕寒九重分賜徧長安(時以賜藕入院)滌來院吏
尋冰井踏處牆隂觸石欄瑟瑟銅瓶苔影薄涓涓碧甃葉
聲乾玉堂舊事知何限欲溯風流想像難(右咏劉井)
其二
瀛洲誰料尚能來藥院荷潭面面開聞說前朝柯學士種
將雙樹傍空臺蒼皮繡甲參天質嘯雨呼風不世才爲撫
茶陵遺墨在索鈴掣罷首重回(右咏柯亭)
題虞山友人種菊圖(程孟陽甥)
前朝詞客松圓老粉墨凋零實可嗟頼有賢甥能似舅半
間茅屋一園花
其二
畫師不見黃公望煗翠晴嵐尚插天何日結隣同種菊溪
鋤對把破山前
九日黑龍潭登高同用九字
霜酣嫰蕊斑潦減古潭黝年年選此地相將作重九今年
閏中秋節候頗雜糅雖喜得月頻却悞登高久茲辰倍澄
鮮霽旭散原阜潑眼秋景佳招尋況我友十夫舁食器稇
載類束韭滿籃野菊黃紅紫亦多有我時飛鞚到怕落羣
賢後逸興莾滔滔雄談劇紏紏吾生腕有鬼戈法昧運肘
粗比花猪肥略似春蛇醜脫復不持螯虛生此兩手亟擘
數十枚快意罕所負此時羣轟豗一醉拚屯守只予慚戸
小飲半跳而走捫摸徧崎嶔經過閱林藪客秋所坐地依
舊苔紋厚悲臺更巃嵸壞壁尚抖擻獨有昨年人屈指少
誰某而我明年來吾徒仍健否人生貴作逹萬象總芻狗
唯餘狂孟嘉千載致不朽潭邊鐵色樹劈裂勢逾陡蟻攢
空洞腹兔缺谽谺口傾醪笑勸之此亦可以酒
題宋牧仲員外雙江倡和集卽次其集中原韻
君昔射虎蘄黃州虎腥亂濺靑貂裘年來不作卞莊子慣
從吾曹爲雅游長安十子最籍籍格調妥帖推商丘雙江
一編歘駴幻竒而不詭蒼然幽孟韓相値亦退舍萬牛觳
觫廽其輈乃識使筆若使弩猛氣一撇誰能留朝士昨聞
槎使到競詢蒟醬和安榴那知蕭然百無賸只有吟卷追
曹劉鬱孤臺下連水驛高檣如薺烟中浮淸吟半入黎母
唱一半散作珠娘謳日予楗關擁獨樹夀藤怪蔓纏蒼蚪
配君此編兩疎豁樹根仰讀嗟風流秋晴連日劇無頼野
籬菊蕊行將抽何能與汝出城去倒騎烏㹀西山頭
恭和掌院葉訒庵先生題翰林院壁(次東坡淸虛堂韻)
力學當如錐畫沙大呼屈宋直作衙邇來手腕苦孱鈍抹
眵兼苦遭昏花一官正復淡生活此外大有金張家抛書
退院遽曛黑仰面細數投林鴉男兒讀書讀經始羲爻竒
與毛詩葩其餘蟲魚并亥豕亦須蒐獮爲搔爬頗怪詞林
有成說吾曹故事惟香茶(先朝一前輩云吾詞林故事惟香茗耳)斯言弇鄙
誓一雪質駑幸頼相鞭撾且愁古人去我久望而佇立空
煩嗟不見暮年袁伯業志氣煥發凌朝霞
雪後陪益都夫子游祝園敬和原韻四首
誰割龍潭景添成物外栖籬沿仄徑入橋受雜花迷赭舘
憑空削蒼杉挾雨啼雛松偏作勢巳欲與天齊
其二
前月期吾友朝回信馬過行藏看旅鬢身世撫庭柯小别
牽雲壑重游認薜蘿謝公淸咏愜容我續狂歌
其三
一夜長安雪眞拚酒百壺冥懷歸寂歷放眼入虛無員嶠
行將近羣眞或可呼他年鯨背上潦倒不須扶
其四
欲去仍餘戀陂塘此最幽官閑躭地僻身老悔名浮隔磵
林霏結斜陽竹影稠歸途渾積雪曛黑莫深愁
祝園看雪長句和韻
九霄遥夜玉鯨奔千門極望蒼皮凍銀刀斫陣只鏦錚霜
鶻摩崖太飛動浮浮乍訝没軒砌皎皎俄看平屋棟瓊裝
苑內幾銅仙粉築宫前雙鐵鳳磨成餈餌兆豐登雕作璆
琳充職貢天公有興莾揮霍風伯無聊劇搏弄醉矣直拚
爛似泥樂哉所得何如仲黃昏踏雪拗珊鞭鐵驪縱滑吾
能控
益都夫子招游王大司馬怡園敬和原韻四首
頼有平泉好能諧吏隱心到門添野興傍市得幽尋日漏
楓柟鬛霜纏薜荔隂喜無塵雜事風裡自鳴琴
其二
細篠戎戎長幽篁淰淰寒客中稀見汝幾日到長安礧砢
存高節颼飀起素湍笋根來歲迸定學蟄龍蟠(怡園饒竹)
其三
憶赴尚書酌霜天酒似澠訏謨關廟社汎愛及賓朋園果
經秋熟山泉向晚澄高臺重上處徙倚記吾曾(前歲司馬招飲曾游)
(是園)
其四
晩出沙堤上山游謝傅耽振衣凌絕壑把炬認層嵐暝色
千門結霜容萬木酣夜歸欹獨枕端不夢江南(是日夫子下直最晚)
送趙天羽郞中出榷楊州鈔關
雪後千門皓不收送君乘傳下邗溝風帆一片迷瓜步城
角三更到蔣州捩柁漫聽囉嗊曲算緡眞繫度支愁遥知
趙嘏籌時意不爲吟詩只倚樓
其二
纔說江都意倍親平生此地最知津鮑昭舊作蕪城賦杜
牧曾爲載酒人鴉點雷塘秋瑟瑟笛吹板渚水𥻘𥻘三年
京國栖遲客官閣梅開又一春
酬贈戴二无忝并送其南歸兼寄務旃次原韻
風讙掣冷燭冰厚裂破硯平明挽馬撾送子出京甸吾子
一世豪昂藏路人羡狂餘態儻䓪醉後興繾綣憶昔起孤
童奮身壓時彦每拊邯鄲筝恒舞洛陽劍出亡晉重耳忍
訽越勾踐平生觸十死性命賸一線年來賣毉卜誓不弄
刀箭有屋八九間有史十百卷有兒能販脂有婦工織絹
山色露墻匡湖光洗門扇奚復入長安車脚恐不賤長安
牛馬矢累並宜春苑居間輭媚多子又性苦卞此行定底
急投謁秘書院答言鼎革初先子徇一戰填海海巳焦逐
日日苦晏幸逢修史詔設局栘中監先蹟久沉霾倘獲厠
文獻樹爲臣子鵠奉作千秋鑑嗚咽絕辛酸語罷淚交濺
太息謝故人忠邪久自見況値不諱朝子且還鄕縣總裁
又大賢庶以慰凄戀不聞有元世亦立文山傳我非遷固
儔并乏金張援只有一寸心烱烱可以鍳歸行晤汝兄緼
火莝床薦定憶燕山隅此時雪成片饑朔正衝寒早直麒
麟殿
題文衡山雪景送少司宼高念東先生還緇川
誰鋪硬紙寫急雪雪與水墨交瓏瓏六花初放未全猛漠
漠灑灑浮長空俄焉風勢拗而怒鞺&KR1861;珠玉紛撞舂大寒
膠雪雪成塊顚崖踣谷聲䃔䃧先朝待詔妙擩染價壓董
巨高關仝先生平生癖此畫與畫幷客長安中長安九衢
盛熏灼赤車丹轂追霜風肩摩臘㡳汗成雨縱有積雪愁
消融憶昨朱門鬭豪富強請出畫闚其縱冰姿怕遭寒具
汚傲性詎雜當壚傭發狂神畫興頗旺飛去願作僧繇龍
先生笑爾妄區别我意囂寂將毋同出山自可歸亦得卷
汝聊復還山東還時玉花果飄瞥眞雪巳沒般陽峰心知
此雪亦戲耳小作狡獪隨天公江東狂奴喙三尺揮手耻
爲離别容他年&KR0621;屩到歷下鄭公祠畔行追從好開丹竈
一相待雪裏莫遣巗扉封
竹鼠
贊寧笋譜曰竹根大鼠名竹豚亦名稚子杜詩笋
根稚子是也玉篇曰䶉浙江遂安有之毛子允大
出以佐酒遂成此詩
遂安近歙州郭外水雲白千竿叢&KR1217;簩萬個攢劍戟筀竹
曁箖箊凥脽壓肘腋其根有竹豚趯趯善跳擲杜陵詩句
豪稚子見卷册是又一名䶉稗史所攟摭能飛旣讓鼺多
技還輸鼫土人慣捕之腊以飣盤愛其風調勝别是一
標格肥本類羊臑淸又兼箰液我友有毛子邀我夜浮拍
北酒最甘香方物佐行炙我常憎鼠軰發槖聲嘖嘖形軀
絶寢陋情性又狼籍所以於世間只合充肴核邊人飯貔
貍獠子咀蜜喞凢斯最么曆盡殺亦誰惜爾獨厭塵坌爾
獨耽閒適林下號畸人篁中作逋客饑餐䈛笴膏渴飲由
衙瀝在巳足逍遥與物奚嫌隙如何太常齊亦被張湯磔
乃知饕餮繁頓令蟲豸窄生雖伴竹郞死竟溷鵝跖不如
竄倉庾日啖一斛麥不如穴窶藪離彼鵷雛嚇搬薑任驛
騷拖腸免煎廹求生生轉蹙遠患患偏劇毛子起大笑與
子永今夕且復吃蛤蜊感慨有何益
春朝漫興和尤悔庵同年韻
東風忽漫入今年静撫流光一惘然曉逐鳴珂霑御氣(是日)
(早朝侍班)暮歸篝火檢殘編土牛陌上驚相問釵燕閨中遠未
傳苦憶畫溪溪畔事討春無日不狂顚
除夕燭下讀阮亭牧仲諸公冬夜聯句卽事戲和其
韻
平生雜傭保托業在畚鍤形容鮮光麗學問遜淹洽一賦
奏殿廷九重給袍帢掾幾三語類官任百僚壓匪緣帖
括進或作優俳狎訑訑面謿詼洶洶背盟㰱懦夫畏顚蹶
一步一䕫峽眼縱辨魯魚喙敢議禘祫空戴殿頭銜不署
紙尾押當歸浪得名縮地苦無法繁憂甫就芟冗長復成
&KR1739;鄕曲小廉隅婦孺粗檢柙宵來客臘盡符換新桃插無
錢過残年有夢落淸霅(余家荆溪與霅溪近)且打細腰鼓狂歌綠頭
鴨(綠頭鴨詞中長調名)拍手唱烏烏轉喉吟恰恰人生鬭年命遇酒
直須呷行將抽手板徑卧草鞋夾睡鄕遊無何要路忘某
甲水陸謝舟車寒暄付裘箑底事溺辭章詎若算鹽筴五
更風裂燭四壁鼠撼篋巳拚蛇蚓體蟠滿菖蒲劄感激在
心脾飛動伸臂胛明當典春衣飲伴未云乏
迦陵詞全集卷七
宜興陳維崧其年著
合肥龔士禛伯通維岳緯雲
安丘曹貞吉實庵宗石子萬
無錫嚴繩孫蓀友男履端
宣城沈埏公厚姪賜薛
靑杏兒
本意
六尺小簾漪交網外杏子纍纍流光暗換無人覺纔看綠
綻俄驚茜透忽訝黃垂回首憶芳菲記二月花正開時
勻圓擬把筠籃摘怪他墻上誰家颺過紅畫竿兒
定風波
懷潁川劉公㦷記與茂之公㦷小飲紅橋幾一年
矣故有此作
昨歲行歌古竹西廣陵三月柳綿飛誰更扶笻郊外走林
叟開元遺事說依稀時序颷流驚又換春半風光雖似
舊游非綠到江南淸潁尾春水潺湲好爲寄相思
贈牧仲歌兒阿陸
蝴蝶成團榆筴飛輕狂恰稱五銖衣若問年華剛幾許數
數晚峯十二正愁時莫道梁園非故土且住得人怜處
不須歸閒控郞君堂後馬偷跨陸郞從古愛斑騅(斑騅陸郞係樂)
(府中語)
又贈歌兒阿增
持㡳尊前贈阿增濃纖一幅繚紅綾上寫蠅頭無數字須
齊世家爲閻牛叟賦(牛叟兌閣遺徽日妻名仙窈字少姜女兄弟五人幼者適)
(予從兄自名其讀書處日兌閣妻丁姓予恒呼之爲濟陽君)
華閥由來數濟陽國風從古說齊姜輕喚紅閨名更好仙
窈盈盈林下是閨房記得詩人佳號否牛叟果然織女
配牛郞門內雙丁尤異事姊妹劉家還有第三娘
蘇幕遮
詠梔子花
玉羅鬆檀暈嫮朵朵同心開在簾垂處茉莉閩蘭猶未乳
早綻瓊葩借與人消暑不禁風時怯雨浴罷鬟偏摘向
欄邊去翠帳陰陰宵未午月黑花明凝得房櫳曙
漁家傲
宣城道上
古木叢祠山逕細野花斑竹粘天際蕭瑟崢泓誰可擬墟
烟起家家水驛門斜閉三秋搖落悲游子一鞭自裊西
風裡歇馬溪橋人乍倚樵夫指麻姑大好朝來髻(宣城有麻姑山)
聞西樵方爲京口三山之游却寄
晴日南徐風景異蒲帆飽趁春濤駛一片江山千古事同
兒戲伯符志業何曾遂月下租船人咏史使君大有凌
雲氣滿目茫茫愁對此横笛裡妙高臺上吹新水
三月十八雨中同杜茶村韓爾鉉黃稚曾過飲錢
礎日十峰草堂同用范希文原韻
說鬼談天矜博異自循短髮無生意醉舞仙仙鸜鵒起深
徑裡怕窺狂態門須閉何用扊扅嗟百里吾生自有驅
愁計却笑天公煩惱地渾如寐朝朝只洒花閒淚
新秋卽事和雲臣韻
蜩響纔將餘火送砧聲又廹秋情動天上雙丸誰播弄閑
愁重人間白髮憑伊種一枕瑶妃斟綠甕驂鸞翳鶴群
眞哄覺後匡床無與共眞成夢亂雲封却華陽洞
晨喚靑童沿砌掃待他一葉占秋早浣取幽墀如鏡好秋
巳到碧天萬斛銀潢倒莫使秋光容易老等閑黃了天
涯草靜聽跳珠荷葉閙臨流釣忘機不怕群鷗惱
羊流店懷古(叔子故里)
太傅千秋存故里我來削面西風起欲問遺蹤何處是傍
人指亂碑没入寒蕪裡今日江山仍戰壘野花閱盡前
朝史儒將雍容能有幾休相戲何如銅雀臺前伎
齊河縣
旬日崎嶇行左擔征車确犖投山店魯酒何如愁思釅心
情減白頭彩筆渾相賺竟有估帆三四點楓根也繫斜
陽纜新月初黃偏灔灔鋪竹簟笛聲快作伊州犯
破陣子
江上作
千頃晴漪皺綠四圍晚髻粘紅蛋戸鱟帆來海外犀液龍
漦貯月中寒潮打故宮雁呌酸然欲雨鼉吟砉若成風
劉毅宅邊堆蔓草郭璞墳前擁斷篷秋江愁殺儂
擬過竹逸齋前探梅輙因雨阻詞以柬之
昨夜雛寒側側今晨小雨濛濛屢擬尋花過澗北屢約聽
鶯到水東心情無那慵麗景偏憐易謝冶游最惜難逢
四百八十南朝寺二十四番花信風鵑啼催落紅
落燈風
冬閨
五更一陣寒偏凖冷熖挑來纔半寸無語撥香灰天應要
糝銅街粉怪底霜風緊簾外烏龍眠不穏城河小結冰
猶嫰江梅入舊年掀破床頭殘曆本歲盡愁難盡
鳳銜杯
偶感
弱柳絲絲街前漾正初學小蠻腰樣有隔水紅墻翠樓倒
映墻頭上聽樓內三絃響恰重經人巳往帽簷斜倚風
凝想只似夢如烟柳花撲地漫天放尋不出伊門巷
觀音山游暮歸卽景
香紅㬉翠風吹散依舊在心頭嵌滿恰殘夢懵騰墻圍靑
粉誰家舘正隔水飄歌板柳絲樓梨花苑雨濛濛畫船
歸晚剰薺菜連天檀心嬌煞無人𬋩黃了春城一半
喝火令
偶憶
架上紅鸚鵡簾邊玉辟邪兜娘懶上卓金車鬌&KR2052;一窩濃
綠未成鴉嬈我春吹笛邀人夜鬪茶如今庭院隔天涯
記得沿街一樹粉梨花記得花陰微露幾扇綠窗紗
醉春風
豔情
月暗蘭缸冥風細花陰冷紫茸帳底拍蕭娘醒醒醒良夜
難逢幽歡可惜休教酪酊活火初烹茗寶篆猶生鼎紅
𬎼枕畔語檀郞等等等城上人行籠中鳥喚如何便肯
上巳陰雨憶乙巳暮春與王阮亭主客修褉洗鉢
池上時慨然成咏
風約飛紅趁雨涴香泥印春歸筭隔幾多時近近近挑菜
人稀湔裙節過賣餳聲緊巳少尋春分好把閒愁論那
年却記共王郞韻韻韻絲管精詳賓朋妥貼心情安頓
春日飲遠公海棠花下和竹逸作
榨就眞珠味瀉向玻瓈內勸花花只苦推辭醉醉醉靨淺
潮生杯濃暈重惱郞多事滿院春深閉六幅簾垂地抱
花花又苦推辭睡睡睡嬌極難勝困酣難醒笑郞無謂
春暮
紅老鶯偏趁綠暗窗難認等閒颺起楝花風悶悶悶粧閣
凭殷舞衫叠黦玉釵敲璺不放東皇閠權取榆錢贐送
春暫去幾時歸問問問明歲新年水邊郭外候伊來信
麥秀兩岐
爲周貞女題詞
旣許驅金犢便合歌黃鵠斷腸花貞女木碧海孤鸞宿嫁
箱提上秋墳鬻蘼蕪難綠何必諧花燭長願鐫冰玉夢
中魂看未熟想像髽而哭夸娥有意扶坤軸愧他臣僕
侍香金童
題閨秀畫扇用湘瑟詞韻
蕃馬平沙六扇屏風摺映的的腮渦紅暈頰擘阮砑筝都
未愜只把檀槽粉偎酥貼偶臨花蕊樣閒將螺管捻襯
幾筆烟條露葉料爾前身枝上蝶乍舀齊紈燕窺鶯踏
獻衷心
商丘城外二十里曰水墅舖此地白蓮花最盛綿
亘數十畝予友侯叔岱家焉常坐我花際詞以
懷之
記故人家在水墅之東荷十里白濛濛想兔園殘雪尚綴
藕塘中偏作態將膩粉換香紅花隱約月朦朧此身疑
在廣寒宫筭最難忘得雨幔烟篷今何夕人悵望水連空
芭蕉雨
咏秋雨
似夢如塵淅淅乍無還乍有何時歇夜永三更將絶正値
曲巷砧鳴頽墻蛩咽陣陣羅衾凉徹愁共小屏摺逢白
雁北來和人說說道漢寢唐陵今夜雨灑丹楓盡流紅血
春雨
輕煖輕寒時節東風將柳絮搓香雪暗惹翠蛾千結絶似
細雨紅橋情人乍别綠窗花影半摺待折未曾折儘草
上輕狂雙黃蝶亂撲着雨和烟攪得今歲韶光不成三月
驟雨
日午綘雲烘墨渴烏偏掉尾威胡赫一霎溪風凉激誰取
十萬冰絃輥來霹靂急雨琤琮裂帛萬瓦戰金鐡轟餘
怒猶思壞墻壁此際白苧凉衫獨上快閣臨風鬚如蝟磔
輥繡毬
紀游
淡蕩刺梅園被紫蝶成團勾去雜花眠砌雛鶯梳院赤欄
銀井想經昨夜一場新雨門外天寒如許小樓上有人
知否斷無消息可勝惆悵兩層門內惟聞絃響棖棖不住
品令
夏夜
夜色凉千頃擕笛簟依金井轆轤淸冷一天松籟半規晶
餅慢瀉流光漸映素甆綠茗微茫杳冥水廊外風荷整
闌干碎拍舊游何處瑶京路永簸滿空庭簾影樹影髩影
酷相思
冬日行彰德衛輝諸處馬上作
趙北燕南多驛路見一帶霜紅樹又天外亂山靑可數叢
臺也知何處雀臺也知何處一鞭裊裊臨官渡雁呌酸
如雨儘古往今來誇割據漳水也東流去淇水也東流去
淡黃柳
道院中見黃木香詞以咏之
蜂黃褪了争上枝頭簇嫰蕊成叢蒙澗竹覆徧書窗小屋
揉入紅槽碎珠續壓醅熟蕭疎亂秋菊引柔蔓暗香觸
月昏黃料爾傷幽獨折上鍊師通明冠子雅稱厭禳粧束
玉梅令
南耕所葺書舍顔曰梅廬昨始移得古梅一株遽
以誇我走筆戲柬
舊營梅舍不見些梅也今朝眞見梅精嫁看蘚鋪鐡鬛并
石繡銅柯黛色成圍濤聲暗瀉癖處疑顚狂來相詫說
此樂甚於僕射撚横枝微嗅何必待花開香巳在枕稜窗
罅
同雲臣諸子過放庵禪院看梅時積雨新霽
禪房甚綺有粉英嬌倚連宵雨幾枝臨水恰小停響屐簷
隙巳微紅紗窗日影頓添半指茶鎗酒竈都饒名理只
軒外怕東風起囑成團香雪休去舞春城須片片墮金尊
裡
錦纏道
將發玉峰寄緯雲弟村居
老去江東拚向漁樵寄傲問何爲衝炎席帽年年作苦雜
傭保赤日紅塵怕相嘲程曉想西溪草堂雨杉烟篠傍
苔陰置筆床茶竈晚凉濯足欹湖恰估船笛響風定菱絲
裊
冬日溪行
紅葉攢天烘得柴門如醉板橋南昏鴉成隊遥村界得寒
林碎一派疎&KR0699;更繞遥村背夕炤炫紅黃半陂明晦且
停船荻花以內被沙禽喚起西風激千層銀沬亂把晴磯
碓
厭金杯
戲咏螢燈
小似香囊空於湘水映疎螢紗痕逾翠墨花幾幅面面小
徐熙凉夜戲茉莉梢頭輕綴頻吹難滅不剔長鮮耿耿
處無情有思樓昏月黑嫌煞燭籠明冰簟底窺見一星星
事
垂絲釣
戲咏貓
房櫳瀟灑狸奴嬉戲簷下睡熟蝶裙兒縐綃&KR1651;梅巳謝撒
粉英一把將伊惹正風光豔冶尋春逐隊小樓竄響鴛
瓦花嬌柳奼向畫廊眠藉低撼輕紅架鸚鵡怕喚玉郞悄
打
行香子
爲李武曾題扇上美人同弟緯雲賦
烟樣羅裯月樣銀鈎人立處風景全幽誰將紈扇細寫風
流有一分水一分墨一分愁天街似水迢迢凉夜十年
前事上心頭雙飄裙帶曾伴新秋在那家庭那家院那家
樓
同岵雲上人魯望弟過徐氏園亭
礨石支泉架壑招烟小橋外老屋斜川潔何忍唾靜欲成
眠恰半欄花數陂竹一湖蓮距村背郭嶒泓蕭瑟似蝸
廬又似漁船無冬無夏非陌非阡儘晝呼盧朝說劍夜鳴
絃
廻舟卽事
紅樹槎枒綠水周遮盪舟廻水驛烟斜一樽似夢萬事如
麻歎吾衰也行不得住爲佳極天烽火依然此地小樓
前人戴黃花船頭側聽不是悲笳是前溪口新月底撥琵
琶
靑玉案
咏糟蟶
春醒未析三更後橙片切蒓絲糅食品厨娘偏解鬪滑應
凝盌鬆難勝齒幾瓣嫣紅透金刀小向霜天剖越襯出
春纖消瘦捧處紅糟先欲澑小姬無語老饕狂呌把與梅
同嗅
咏油車螯
擊鮮海錯金盤瀉絶穪是春寒夜輕點吳酸魂巳化和酥
爲滷帶脂成釀二月花前榨生平斫鱠兼行炙枉行遍
屠門蟹舍風味似伊休論價差宜下酒雅堪鬪茗携向江
南詫
咏醉白蝦
半籠春水溶如鏡早傾向金盤淨一片空明嬌掩映霜鬐
半呷雪肌半挺似帶春酲病尋常蝦菜空相競誰解得
高陽心性細憶風姿心自省十分酒氣三分生氣羞與侯
鯖並
移寓積翠閣用藝香詞韻
梯空架就羊腸路領俊鶻穿烟去窗豁正當山破處天風
澒洞吹完今古只剰龍窩住松毛純碧騰猩鼠下嵌寒
潭瘦蛟舞老樹得風都作語半床泉氣一簾山霧晴晝家
家雨
夏日懷燕市葡萄
風窗冰椀誰消暑記百顆堆盤處掬罷盈盈嬌欲語輕明
晶透芳鮮圓綻小摘西山雨長安萬事俱塵土惟有高
情難忘汝暗想風姿奚似許爽疑燕筑醇如刁酒滑類華
淸乳
雁字
未乾墨蹟遥天外閒付與斜陽曬狂掃八分臨阿買頳紅
霞尾蔚藍天色好幅烏絲界年年未了銜蘆債入塞幾
時還出塞盤作擘窠鬈作蠆憑誰偷倣十三行帖寫上銀
筝背
鳳凰閣
元夕後一日同雲臣放庵過安樂禪院
枉東風費力陌頭飄掠無燈何處好吹落獨有一枝梅蕊
春意先覺且步過寺橋溪閣一聲幽磬香氣暗縈林薄
寺門小立盻寥廓流水外遠山尖積雪埋却甚日覩翠螺
如削
汴京夜雨
被西風送到東京更鼓又添隔巷數聲杵暗想半生淪落
廿載羈旅總不比今番凄楚朦朧枕畔不斷吳娘鳴櫓
醒來有甚好心緒人瘦也怪黃花瘦也如許滴不了秋簷
夜雨
虎丘喜遇侯記原大年
記摘船吟雨倚樓題柳樊川水榭暫携手一自消魂賦别
幾度回首沈家令帶圍較瘦帽簷微側斟酌橋邊閒走
故人忽遇半塘口知尹綠小軒前叢桂開久却底事還眠
虎阜(尹綠秬園中軒名)
迦陵詞全集卷七終
