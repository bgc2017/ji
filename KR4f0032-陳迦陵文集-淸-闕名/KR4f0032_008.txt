陳迦陵儷體文集卷八
宜興陳維崧其年譔
寶應喬萊石林維岳緯雲
吳江潘耒次耕宗石子萬
男履端
姪洢
序
夀季太翁八十序
維揚上郡延令名區扶風則鐵市三條雒陽則銅街七里
星躔鶉火代産文人兆叶鳳繇世鐘右族巷逢驄馬皆知
鮑宣之家戸有佩刀盡識王祥之宅因翁季太老先生瑞
應乾符祥徵坤軸望齊孟叔著季氏之勲勞名高僑肸推
行父之正直關西則四世公卿實由太尉瑯琊則六朝閥
閱咸藉始興爰自起家乃先作宰循良孔奮界是姑臧惠
愛王尊地名安定尋洊敡夫中臺用專膺夫吏部毛玠當
塗名士乃稱是科山濤典午淸流始充其選先生則九品
有章六曹無玷貂蟬映日惟掄東觀之英棨戟生風詎較
西園之市繼値興朝之改玉早欽哲士之掛冠陋漢季以
聲名交扇旣爲黨論所莫加嗤晉末以門第相高復爲時
賢所不忌瞻烏握粟巳覘逹者之先幾鑿坏閤門聊誌高
人之早見然而天祐善人世推陰德陸家之子弟仕北尤
多庾氏之功名辭南益顯兩馮並起巳聞繼踵爲官二杜
齊名寧苐夾河作郡時則給諫冠月先生就傳知名有文
在手服官稱職義形於言循循三事之中諤諤百僚之上
當階屈軼在聖主卒白其忠遶砌芝蘭至慈父益稱其孝
侍御滄葦先生早升華秩歷簉崇階府裏烏啼騐班資之
早貴殿前鵠舉訝才望之尤竒惟躭典籍豸冠亦暇卽囊
螢酷嗜圖書蘭臺亦坐而漂麥性素淡於簪纓時適賜其
休沭蓋勤於王事帝極憐仲孺有兄而志在承歡朝特予
太公以子況乃穆王八駿悉是家駒孔氏四科無非國寶
銅盤晝食則屋列東西金沓宵燃則巷分南北雕龍蠟鳳
髫齓皆對食之兒犀靸珠鞭少長盡朝天之客濯龍門畔
此爲道政之坊鬭鴨欄邊卽是浣衣之里又復王氏則金
貂盈座卑者位過郎官楊家則棣萼同居幼者年踰七十
謝東山之女咏絮無䨇王武子之甥過江第一馬援之誡
兄子夙有門風王況之事世叔備遵家教姻連戚里步陸
孤輦下名姬婚締強宗紇豆陵天邊貴姓至於一聲捉搦
全部朝那鸞吟鳳舞皆羊侃之侍兒鵲顧猿廽悉李波之
小妹柝鈴周匝複道多迷筝板參差曲聲無誤亦有負城
作宅導水爲園栝栢千章芙渠百畆重岡叠嶂袤延酸棗
之臺邃壑幽蹊下矗棠梨之舘蓋巳隱夫冬綠豈徒平仲
春紅於是候近靑陽節逢玄陸桃結三千之實酒傾八十
之觴乃有四姓金張三江潘陸天上驂鸞之軰人間控鶴
之羣以及宎廊曲厦舍傍撲棗之隣錦韉雕軒車下翳桑
之客楊子雲口多謇吃但解著書管公明膽未堅剛先求
食酒無不鞠&KR1743;戟門承筐綺席彷彿咽三危之露依稀開
四照之花僕也何人幸逢斯會渡江而謁卓茂巳識盛朝
褒德之侯擁篲而拜伏生更竢他日傳經之歲
崑山盛逸齋六十夀序
蓋聞白蓮碧薤三千鴻朗之凾絳闕瓊霄八百應眞之位
夜摩天上小紅開稱意之花修羅宫中重碧醖延齡之酒
由來才子籍總屬於靑城自古高人年盡班於絳縣豈獨
范家一老夙號長生寧徒謝氏諸郞早呼益夀玉峯盛逸
齋先生者吾友中書君珍示先生之介弟也響答壎箎枝
駢萼跗䨇丁兩到名高四姓之中七穆三明學在一門之
內荆山剖玉價並連城合浦生珠光俱不夜瓊瑤映日寧
誇宣子之環龍雀凌雲詎數茂先之劍無何而中書君簉
羽中朝蜚聲天室岑之敬雅工詞筆籍甚南陽顔之推博
極文書翩然北闕爰乃讀士衡之製作爭問士龍傳孝穆
之科名羣思孝克然而梗柟𣏌梓雖才地之皆同橘柚樝
梨實遭逢之各異蓋先生幼擅淸嬴長多疢疾沉酣鉛槧
朱君固不愧五經憔悴豨苓李子則偏嘗百藥攬隱侯之
腰帶息意紛華循騎省之顚毛何心仕進柯亭有笛敢邀
子野之知㸑下餘琴難入中郞之聽滕曇恭之惟敦行誼
抗跡顔曾杜京産之不樂時榮希蹤臺尚優焉游焉如是
而巳若乃纏綿至性庭集慈烏惻愴人倫園生孝笋番番
黃髮頻繙內則之篇濟濟靑袍羣奉少儀之訓讀君陳之
章友于兄弟誦周南之什宜爾子孫萬石君之門風刊爲
庭誥陳太丘之家法肅若朝儀雖以伯子爲難兄猶仗次
公爲家督至其澤必旁流慈能逮下善人在難皆言緩急
堪資窮子知歸不以有無爲解劉寬雅量何妨侍女之汚
衣杜老高情一任隣家之撲棗傾身障簏嗤祖約之何愚
握算持籌哂王戎之已陋固已寄襟情於霞外大可暢嘯
咏於風前於是棐几長廊油窗砥室藥欄曲折半齋何妥
之楊苔坂鬖髿滿徑陶潜之菊棕鞵桐帽摩挲於露濃烟
淡之秋茗椀爐熏掩映於山曉水明之候室內都無長物
門前寧有雜賓先生則抱膝微吟榰頥獨笑鵝兒榨綠閒
庭瀉下若之醅魚子番紅長日榻太淸之帖漏痕釵脚缺
齾行間鹿脯羊裙盤拏腕下況復癖愛丹靑尤精皴染深
黃淺絳掩北宋之專家暈墨烘檀盡南唐之能事雲偏滃
几揮毫而螺髻争呈蝶欲窺人擲筆而粉鬚猶濕解衣盤
礴依稀絃外之琴蘸髮淋漓髣髴詩中之畫凢諸妙詣種
自淨因攬厥多能工由禪喜蓋先生自玉弩斜芒之後久
持鹿女之經亦珠囊匿曜而來便禮龍華之懴翟泉鵝出
早悟空花洛下鵑啼長皈正果楊枝作供詎談鍾岏之䱉
菰米爲餐莫剪庾郎之韭漉囊淨饌瓶中惟薝葡之花禪
板潮音枝上只伽陵之鳥此又緇白所以心傾人天爲之
眉舞者也時則風標日上第五還齊驃騎之名栖託彌佳
安道常言家弟之樂荀家會食少長皆龍薛氏行觴弟兄
俱鳳兒扶藤杖悉屬班香宋艷之才孫舁籃輿都爲竹馬
羊車之秀淸門盛事仁里休徵慶花甲之初週騐椿齡之
伊始僕與玉臣舊聯蘭契雲璈隊裏謬充蓬島之賓晝錦
堂中冀獻麥丘之祝屬有華軒之授簡爰憑綺席以抽毫
殽烝折爼敢辭乘韋之先庭實加籩願附煇庖之末
夀徐健庵先生序
節踰亞歲日居狼駿之山律轉初陽星紀牽牛之次五紋
弱線晷逢南至以加長一寸飛灰候廹東皇而早煖則有
西豪貴胄南路華卿大夫當服政之年君子正懸弧之日
時則彯袿飛組之軰騶騎雍容懷文抱質之夫儀容爾雅
攝衣上座非無北海之窮交揚觶升階大有東都之右姓
莫不鋪張官閥揚厲家門敷華振藻爭誇言論之魁雄散
綵搖珠備極文章之光麗千篇噴涌沫欲成河百軸喧闐
門還類市僕也列於蒸房折爼之旁效夫鞠&KR1743;帣韝之事
顧諸君善禱競誇有脊而有倫詎賤子不文未克以南而
以雅今夫人呼麟種派出駒王科名烜赫弟兄依日月之
光旋姓通明少長挾風雲之氣一門獨貴五世其昌要爲
六合所習聞亦屬八紘之共見寧須辭費盛稱海若之汪
洋曷用文繁深讚崧高之峻極狀雲霞之色縱繢畫以靡
工學鐘鼓之音卽噌吰而未省用有一言請陳四座憶賤
子禇冠彈鋏之秋適先生苴杖倚廬之歲斯時也臯魚奉
諱泣不成聲和嶠居憂毁將滅性尋而九重錫賵來天上
之哀榮俄焉七日歌虞盡人間之怛愴亦可稍酬湩乳之
恩聊慰焄蒿之慕乃猶心摧窆石力瘁菆宫量踰僕射竟
辭桮杓之霑齋學太常長斷房帷之入以致三荆田氏樛
成連理之枝遂令大被姜肱繅自同功之繭檀欒孝笋觱
沸忠泉歷稽内行之修足騐天休之集且夫叢殘古本匪
同毳罽之華斷爛長箋詎比象犀之貴何來釋褐復事編
摩豈有彈冠仍需呫嗶況又東朝僚屬秩本淸通西邸班
資理宜貴倨温子昇不過馬坊之賤客叚干木居然駔儈
之細流欲藉子將月旦邈若雲霄倘求文舉揄揚曠猶秦
越掃門莫恤懷刺徒羞而先生則縑帙連雲牙籖耀日劉
秋孫南陽博士雅志通經黃文疆江夏儒宗勤思積學年
經月緯沉湎在蟲魚細碎之中輯桺編蒲整齊於亥豕淆
訛之日文鋒墮突颯若升峻阪以截熊羆筆陣轟豗霍如
泅絶澗而殱蛟鰐何論杜癖詎數劉淫乃若掘門寒畯寵
以聲華委巷經師丐之譚論班荆贈紵鹿車駢問字之人
倒庋傾箱馬帳溢橫經之客銅溝淸泚衎我嘉賓黛舘扶
疎綏予良士鄭莊置驛游龍而駟鐵爭馳齡石飛牋流水
則百凾並發甚而言信於心屨及窒皇之外義形於色交
深杵臼之間吹箎客到肯緣急難以爲嫌織屩人來遑假
有無而自解其嗜書也如彼其得士也又如此固宜其風
規朗暢氣凌袁灌之浮沉義烈區明目短原嘗之輕俠也
抑聞借臆攄情則啼笑猶虞其或假代人頌德則情文終
患其多虛何似脫驂越石直陳晏子之深情寧如賃廡梁
鴻自寫伯通之厚誼僕兮凢鳥走也窮魚夙無結納之資
素乏風颷之望黥奴詘辱人皆姗以爲愚路鬼揶揄世競
嗤之曰鈍雀來楊舘謬托雕梁燕赴張巢叨依廣厦是卽
升天入地奚能殫厥形容繪影鏤空不足窮其纖悉也遂
逢大衍之辰爰效華封之祝丹丘不遠獻斯言請居乘韋
之先碧海非遙舉是觴願祝岡陵之始
夀閻再彭先生六十一序
雕蟲末技壯夫之所羞稱刻鵠微長高人之所不錄而崧
猥以一室居貧十年少賤豪門戬糓輙&KR3789;翰墨爲兕觥貴
客添籌聊餙文辭爲羔雁紫絲步障半綴蕪篇靑瑣華軒
恒懸鄙作然而意所不期情難自展平流祝嘏專尚鋪張
薄俗祈年惟工頌禱語夫世德人人皆七葉䨇貂述彼家
風戸戸悉一門千石樓臺起處無非阿閣之三休甲第成
時多是長廊之中宿金虀玉鱠薦自蓬池冰兔霜蟾來從
桂殿靑琴擅舞矜十五之纖腰絳樹能彈訝一䨇之纖手
曾無故實但涉形容況復齒近期頥雅多猜忌年踰不惑
便學拘牽或當搦管以成文每慮轉喉而觸諱中山聞樂
之對奚可施之歌舞之筵次公仰屋之談何堪妄豫賓徒
之末乃有生申吉日翻爲騎省之悼亡揆覽靈辰猥作子
山之思舊顧鄙人而授簡命下走以摛詞是則欽承曠逹
雖渺慮以奚辭便縱淸狂遂放言而不顧者矣淮安閻再
彭先生者吾友百詩徵士之府君也譜其州里則地入并
汾詢厥門楣則望齊狐趙椒偏善衍着籍關東喬亦能遷
徙居淮右家近劉安城下代有神仙宅連韓信橋頭人多
節槪先生則幼嗜縹緗長躭鉛槧侯子瑜居貧篤學暮卽
㸐柴高文通處困攻文晝而漂麥子雲之頗精筆札極似
相如君山之最冨典墳何知猗頓加以室有同心人能偕
隱章臺走馬之暇張敞則間事畫眉南山種豆之餘楊惲
則還聽鼓瑟蓋先生德配實惟丁太孺人云孺人以濟陽
人地競羡簪纓敬禮門風兼長文藻周南穠矣傳懿範於
珩璜韓姞爛其播徽音於筐筥委禽以後交推桓氏之少
君弋雁而還人說梁家之德曜若夫眉旣能齊齒尤相若
弧懸尚右剛聞&KR1396;莢之纔週帨設從西復在茱萸之上浣
是以庭闈洗斝龐公則每展一年子姓承筐鮑母亦時逢
九月曾寒暑之幾何乃家門之非昔盧家之金椀猶在人
間嬴女之瓊簫竟歸天上先生則齒届六旬孺人已没將
三載斯時也庭萱不再籬菊猶存甫逢絳縣之期正踐丹
丘之祝嗣君曰今無可待願大人姑謀一日之歡先生日
事以如生詎阿奴竟忘疇昔之事必也重循往例還待來
年疇能贈我須爲破末季之拘攣假以貽余母或蹈時流
之剽襲庶其並提存殁不令閫德之終湮極序平生竊冀
老懷之暫慰乎於是祥琴乍鼓引滿何傷莊缶纔歌舉桮
亦得此所以數高門之上客舊有三千問居士之頭銜新
標六一也斯一事也有諸美焉慨自庶姬驕蠱匹婦愚蒙
名不絓於儒林性寧諳夫古籍以致馮敬通之僮奴頭無
釵澤鄭康成之婢獲人在泥中甚而慣訴殺牛惟欣射雉
莫習蘋蘩之節誰修翟茀之儀此則雖饗同牢而曠如秦
越縱居一室而渺若山河何由戀德人巳去而腸廽孰令
懷賢跡雖遙而腹痛今覽所天之顧慕益知淑儷之幽貞
敬頌孺人斯美一也且夫新婦有言士兼百行古人所勖
人重五倫若使谷風召怨室家抱王郞天壤之悲皦日渝
盟妻孥興生世不諧之恨倘非守正宋弘何以結信於君
若令虧恩吳起必至見疑於友今也遺簪不棄足徵至性
之純故劍偏求用騐天親之篤卽小可以知大觀往可以
察來敬頌先生斯美二也更有難焉凢爲子者階前萊彩
惟傾延夀之觴園內潘輿徒藉長生之枕斟酈縣菊泉之
水自許承歡采葛洪丹井之砂相矜愛日未有善體親心
曲全高尚常聞古語延年則惟畏貴人以況前賢曾晳則
還生孝子共傳我友眞得卿狂敬頌嗣君斯美三也於是
侈陳三善賤子旣撡觚揚觶而前競祝千春衆賓爰拾級
歷階而上惜哉廡下巳無昔年舉案之人幸矣樽中尚存
昨日登高之酒
贈閻&KR0922;勤二十初度序(友人百詩長君牛叟先生孫吾叔階六黃門孫偦也)
劉伶臺闊時出酒雄韓信城孤代生劍俠漢淮南著書之
地賓客豪魁枚少儒作賦之鄕才華斐亹則有并汾右姓
狐趙名宗少蜚雛鳳之聲長被伏鸞之目人傳衛玠何減
佳人羣說黃香無慚才子一堂彪固擅門地於髫年兩世
譚遷邁家風於綺歲爾其骨性淸剛襟期朗暢絢斕文章
之囿赩若雲霞琮琤翰墨之場颯如風雨臨文䧟陣目攝
魋肩突鬢之夫掣筆摩霄氣吞摘句雕章之客書亡三篋
補自胸中賦駕兩京成於座上況復分其餘技足了十人
量厥長才寧惟一石蘸筆作擘窠之字虎跳龍拏調鉛繪
没骨之圖鶯歌蝶舞髹几則雕鑱金百油窗而箋釋蟲魚
墻邊擫笛何妨脫略之名樹下搖琴大得淸狂之譽謿詼
敖弄半由漫興以淋漓感激轟豗聊見徐波之綺麗較童
烏之夙惠此更堪多倘犬子以同時君應不讓觥觥吾友
嶽嶽而翁猥於京國朋遊偶說家門子姓熟知婚媾并悉
干支懸弧値陶令春游之日小字斜川坦腹則南容兄子
爲妻婦家大阮言之笑噱聽者顚狂詎期羣紀之交更屬
潘楊之戚爰申讕語用展私親我所聞之古人敬以陳之
執事士先器識誠哉長者之言人薄輕華允矣先民之論
輪囷山木經百折而夀始千年澎湃江濤過䨇崖而勢恒
一束相期大雅置身千古而前所貴英賢折節萬夫之後
并仗左汾爲傅右晉(梓勤又字左汾弟訓字右晉亦異才也太原府城左汾右晉見唐書)
脊鴒努力會看接翅於雲霄棣萼交柯佇見聯鑣於殿閣
寄聲吾子勉㫋來日之居諸試問君家住者何人之里巷
徐母顧太夫人六十夀序
蓋聞桃開千歲知爲王母之花桂實三秋識是姮娥之樹
風名少女星號夫人瑤扉璇嶺宜春建延夀之宫丹竈瓊
田不夜築長生之舘女几山上鸞吟天姥之鄕珠母洋中
龍出鮑姑之井然而靑天易老碧海多濤夸娥猶助以移
山媧帝難辭夫煉石河頭娶婦逋十萬之緡錢華頂投壺
負一䨇之博箭須知天上還遜人間彼夫九州冨貴之家
奚啻三島神仙之窟則有四姓貴游五陵甲族戸班魯衛
姻締譚邢葭莩盡棨戟之宗華跗悉貂蟬之彦箕疇五福
華祝三多而或者人發其祥天靳其寵東方曼倩之婦未
見成仙南宫敬叔之妻不聞多福霍驃騎齊名博陸稽家
乘者祗稱異母之兒班定遠接踵蘭臺修漢書者猶頼大
家之女至若蘇誇軾轍宋羡郊祁此皆䨇萼交輝未必三
柯競爽燕山五竇詎曾並擢巍科洛下三張寧說咸登上
第設云有是定疑史册之多夸藉曰其然翻笑文人之善
謔何圖今日身親見之如我徐世母顧太夫人者太夫人
德懋珩璜職優組紃幽蘭紉佩幼巳奉爲女師香茗裁篇
長不煩夫姆教爰以鹿邑之名閨歸我駒王之貴胄恪遵
內則洲旣泳夫雎鳩克相外庭弋又加於鳬雁有無黽勉
鴻妻宛宛以如賓旨蓄辛勤陶母殷殷而召客遂以德門
之瑞蔚爲盛世之華剪虬龍之片甲徑欲成雲分鸑鷟之
一毛便思映日三珠玉樹盡拂靑霄滿穴丹雛齊騫碧漢
彤墀策對羣推杏苑之無䨇紫禁臚傳共羡瓊花之有二
龍樓接武不異庭趨鳳沼羣棲有如家塾矧乃乘龍快婿
復首攀南國之花至於綉虎諸孫又人擅西園之賦太夫
人受斯茀祿釐爾罄宜和風襲襲翼此軨軒旭日曨曨耀
其褕翟謝道藴解圍逾妙㕁夫人神明不衰褒綸稠叠踰
於架上之書榮誥駢闐積若床頭之笏而乃安不忘勤貴
而彌儉舂颷婉娩愛提陌上之筐秋景澄鮮貪響林間之
杵兼之惠必逮人禮恒自下愔愔澣濯聿修女士之儀抑
抑笄珈用著閭門之範撲杜陵之棗傍許隣家翳趙國之
桑時無餓者律應熙舂時逢介夀六宫喧笑九天爭侈爲
美談百禮紛綸千載猶欣其盛事脂田粉碓賜出椒房庭
實嘏辭充於柘舘紇豆陵京都貴女饋來芍醬千瓻侯莫
陳輦轂名姬捧到鶴綾萬匹長櫩短巷繁燎熏天北壁南
榮華鐘殷地時則曉澗呈靑春巖獻黛枝頭綿羽飛來戴
勝之禽砌畔新荑長就忘憂之草蘇臺百尺無非織女之
臺崑玉千岡半是安妃之玉崧以不才歡承斯會島間石
燕迎淑氣以爭飛㸑下焦桐遘賞音而欲奏今日三明七
穆須知稱觥洗斝而來詰朝十叟八公行見控鶴驂鸞而
至
夀劉太母韓恭人九十序
蓋聞鳳凰六管聲必應夫雌雄龍雀䨇環形定鎸夫子母
丹靑所載齊姜與戴嬀同編典册所書季芉與孟嬴並錄
至若賜來黃玉識是仙姬望去赤城知爲天姥洗頭盆上
却寒之帳千重搗藥臼傍辟惡之香四兩皇娥汎瑟春風
響穆滿之謠玉女投壺夜月啟井公之粲緋羅天上首册
眞妃白玉堂前尤尊夀母則有西王少女身居昴畢之間
南嶽夫人位列恒華之右如吾劉太母韓恭人者恭人海
陵上族江表名家水汲鮑姑之井世享大年杏栽董奉之
林人多陰德幼卽敦詩長而習禮詢余伯姊共遵陌上之
桑問我諸姑自織盤中之素窗名朱鳥祗議脯漿帳號靑
牛恒勤組紃加以蘭英姓氏藉甚行間香茗才情翩然林
下掃眉才子續成班固之書不櫛書生載入殷淳之集無
何人頌春椒時當穠李遙遙華胄妙揀高門奕奕韓侯親
求快婿韓康弱女才雅稱夫描鸞劉向佳兒人無慚於奠
雁繄誰比玉實繫卯金是時忠孕先生弱冠鋤經頻年種
學不矜細咳私肴核乎藝林頗好大言獨畋漁夫文圃張
安世則博窮七篋朱齡石則才湧百凾然而長貧高鳳非
無憔悴之言少賤王章大有幽憂之疾易衣而出居頼賢
妻椎髻而前出成徤婦寒機軋軋相聞董相之園隣火熒
熒共鑿匡衡之壁先生旣身綰銀黃恭人亦躬膺翟茀尋
階籓轄洊歷參知高車駟馬人誇蜀郡之夫象笏金貂帝
念鮑宣之婦往昔有言婦隨夫貴人情不免氣以居移曠
觀夫東京紆紫之倫逖稽夫西邸拖朱之客晨轅萬騎胥
盡室以南征暮&KR0955;千車悉舉宗而北指騶軒挈婦第舍相
望魚服隨夫輪蹄不斷恭人獨以家有舅姑隣無彊近一
官就道輙辭夫子以家居數載闔門恒相高堂而里食巵
匜&KR3221;䚢手自屏當緘管枲麻親爲撡作況復庭有廉泉階
生慈竹一門以內每聞自教其兒三尺之童未常笑見其
齒又復下陳能充小星善逮家人歸妺色以次而能升樛
木葛覃恩雖微而必及泊乎地隕珠囊天傾金鏡參知則
忠以騎箕恭人則貞能矢日生而不愧何殊荀息之君臣
隱矣焉文大類介推之母子時則令子孝廉愚公先生者
王家誓墓永日思親袁氏鑿坏彌年將母吟成梁父漢丞
相雅好栽桑家本潯陽晉徵君差堪插桺恭人復念累葉
簪纓傳家墳索雖機雲兄弟何必同行然王謝子孫無妨
一出爰乃和熊教子截髢留賈閉門而躬授生徒畫荻而
口傳章句於是僧彌爲弟繼薦賢書太傅諸兒羣稱國器
鳴鐘而食階前之玉樹駢枝結駟以游市上則璧人並轡
凢諸子姓矯若龍駒維彼曾玄劣猶虎豹廼今歲孟冬之
月正恭人大耋之辰郄夫人行年九十神明不衰齊田文
有客三千衣冠畢會橘中十叟並擊雲璈竹裏䨇妃齊翻
寶瑟麻姑獻夀採來新息之珠日姊稱觴織就扶風之錦
唱天上無愁之曲嬃女意錢賦人間行樂之篇羿妻蹴鞠
夫人城上夜巳三更少女風前人將百歲則有刈琅琊之
稻酒釀玻瓈餐度索之桃筵張玳瑁爰抽毫而作賦佇拜
母以登堂
葉母李太夫人六十夀序
蓋聞玉衡散彩天邊競說李星鳬舄昇仙世上偏誇葉縣
西河女子名巳注於銀臺南嶽夫人位自班乎絳闕蘐庭
日麗時開長樂之花柘舘風輕每種恒春之樹何必廖家
井上始獲尋砂詎須酈縣泉邊纔能采菊同邑葉母李太
夫人者都憲晴原公之孫而編修集虛公之女也蛇蟠笥
裏代䜟貴游鳳吐懷中世徵才子千枝繡戟文通武逹之
門二等金釭學士尚書之第夫人甫離毁齒早譽徽柔乍
卽勝衣旋稱淑愼名齊鍾郝鏘雅韻於珩璜族壓譚邢扇
芳風於筐筥乃以隴西之淑女嬪彼南陽之象賢時則奉
常香城公九列升華奕奕韋平之朢國學崙生君六經論
秀翩翩應阮之儔夫人爰自齊牢洎乎降祚太常齋日㓗
爾庶羞夫子貧時遺其雜佩迢迢中外爭欲奉爲禮宗濟
濟姬姜俱願師其閫範茲者時逢設帨禮屬加籩星連婺
女之津海湧麻姑之宅幸通門能知大槪爲夀母略綴俚
詞鋪揚疇昔資皇娥拊瑟之歡詮次艱難博天姥投壺之
笑今夫穠矣王姬多陳譜牒爛其韓姞每託篇章而或者
運涉優游時非窞坎劉綱伉儷僅容盡室求仙鮑靚夫妻
祗許闔門學道吹簫樓上竹無淚以奚斑擊缶田間鵑未
啼而曷紫假使不遭板蕩將忠臣無建節之年譬諸弗遇
憂危雖孝子鮮揚名之日而夫人則結褵未久遽罹烽烟
合卺無何倏經兵燹蒼鵝兆釁偏增蕩柝之悲靑犢呈妖
彌切仳離之嘆免田單之老弱實藉沉幾全智果之宗支
允需明哲茹荼不少集蓼何多然而以此言悲猶云未酷
慨自漦亭之下瓊樹恒埋眢井之旁金刀屢折王長史僅
登強仕已嬰玉碎於前羊南城才過立年復蹈蘭摧於後
蓋崙生君一中副車屢迷岐路乍沉酣而齊物終顑頷以
傷生夫人則髽以當門孱焉持戸劑量旱澇躬收安邑之
租嗇縮錢刀先辦耏門之稅入室則柝鈴周匝疑過石慶
之閭居家而婢獲精勤咸守王褒之約懷淸築罷曩時之
閥閱依然石窌封來舊日之門楣宛若僉云有禮衆曰惟
賢然或伯鸞内助苐勸賃舂濬沖夫人徒工算碓才優封
殖惟爭齊妾之桑術擅嬴餘但問西家之棗雖復豐荒鮮
匱從容井臼之間俯仰兼資黽勉有無之際足稱中智之
才未預上流之目夫人則器局恢弘機神練逹處世値亨
屯之會知廢知興置身在剝復之交不奢不儉固類負羈
之婦聲徹諸侯還同冀缺之妻名聞列國若乃引經傳義
里中倚若長城割宅分田門内尊爲家督袒分左右持平
總類夫片言屋列東西斷决悉歸其一諾能持大體不詢
臧谷之亡羊最薄時榮遑計塞翁之失馬一門羣從官方
悉禀夫阮姑阿大中郞家訓俱由於丘嫂以至稽康阮籍
舉邀品藻於山妻因而荀粲范汪咸俟重輕於劉母料其
才識縱鬚眉應遜爲不如測彼神明在巾幗尤傳爲僅事
加以夙嗜丹鉛尤躭丘索書籖翡翠翫銀鴨之宵移硯匣
琉璃聽銅蠡之晝滴成都粉紙䨇丸荳䓻之香河北花箋
百軸葡萄之錦共羡茂漪書格早擅簪花相誇道藴詩名
偏饒咏絮然而每至臨文閒多削藁續班昭之別史無心
留以示人斆令&KR0570;之雜文何意出而問世恒嗤閨閣價懸
吕覽之書不艷釵䈂名挂蕭樓之選流傳奚益顧未亡何
以文爲讎勘寧疲庶兒軰知我意耳爰乃德容彌晬遐福
逾遒會逢周甲之辰適遘敦牂之歲賈家彪怒揄晝錦以
帣鞲王氏龍超戲班衣而鞠&KR1743;魚軒阮氏佳兒遠過於許
竒翟茀大家哲嗣更賢於曹糓羲牀對設半鸞坡鶴禁之
詞臣温鏡䨥懸多鳳窟麟洲之上客年均絳縣地是丹丘
矧此華筵偏當淑候千春行樂八公跨紫府之鸞七日爲
人百福颺紅幡之燕夫人則廽環往刦繡佛靑鴦感慨前
塵飯僧白雀從此雍州無量之寺定現䨥花嗣今石頭彌
勒之碑還來四鶴僕也昔與崙生情深謝范今偕廷玉交
在紀羣居叨孟母之隣門接延鄕之里遂含毫而製序爰
洒墨以摛詞昔日士行宅畔曾分剉薦之餐他時公瑾堂
前長效承筐之祝
賀徐立齋先生新陞總憲序(代相國宋夫子作)
蓋聞蘭臺始建標峻秩於三司栢寺初開躋巍班於九列
聲望踞南牀以上位本司空勲階在東漢而前權侔丞相
晉室更稱臺主詎沿宫正之名宋時仍曰中丞苐易大夫
之號絳騶赤棒禮極尊崇白簡靑囊資兼華貴然而地以
人宜名緣實副必也道隆尼父始足當方朔之褒如其人
比趙堯方可代周昌之位從來文囿定産騶虞自昔唐階
偏生屈軼玉峯立齋徐公物望三君家風七穆弱齡縝栗
夙高照乘之稱綺歲淸剛獨禀干將之氣松纔挺幹便巳
摩霄葵始成叢先能向日卓爾伏鸞之目斐然綉虎之儔
況復桺遐官位夢實先呈羊祜功名人爲預告畢萬之家
必大厥有明徵田文之戸偏高寧無定數昔人可作姓久
署夫華堂(崑山百餘年前有某公者某科狀元也常夢人告之日繼君起者其人陸姓某公因作懷陸堂)
(以誌之公及第時榜姓陸)來者多賢神蚤貽之金筴(有孝廉某者夢神以一策相授由乙)
(未之史以及戊戌之孫由孫以及公此戊戌前事也)爰以華年掇茲大物風和紫禁
受
先皇特逹之知日麗彤雲際薄海雍熙之會公則儀觀偉
甚廷臣莫不傾心神彩凝然朝貴於焉屬目
聖人當璧雅重儒流才子垂紳欣逢盛世槖筆侍螭㘭之
次懷鉛居豹尾之中而或天閑騕裏躡景難攀臣馬驂驔
追風每後空荷九重之顧問誰酬片刻之諮詢按轡以
思停鞭而待諭茲太僕妙選龍媒俾彼詞臣不離鸞仗參
差鹵簿逢天笑之爲新掩映乘輿識
聖顔之有喜更以萬幾鮮暇詎事田禽然而三蘗猶苞敢
忘蒐獮六飛大獵會學士以旁觀萬乘遙臨許宫坊爲縱
視時則絳旓綉繖勢欲彌空隼䍐蠭旗光還蔽日圍當合
處猶虞駭獸之軼羣陣欲圓時尚怵竒毛之觸網闞如鴟
呌雖文僚亦爲興覇之聲矯若鷹飛至從官盡效張遼之
狀而公則據鞍不動立馬如常臣惟屹若夫豈搏熊搤兕
之徒帝曰念哉是眞履虎執獶之士援此一端該夫百
行至若行已端方居官詳愼壎箎鼎盛恒聆持滿之言棣
萼聯翩私厪席豐之懼處事則當仁赴義軒軒轢千古之
前宅衷則集木臨淵惴惴屈萬夫之下雅躭鉛槧酷嗜縹
緗傅鶉觚之篋裏饒有異書楊子雲之室中率多竒字不
貪是寶所貪者聊蒼洞歷之恢竒平恕爲懷難恕者亥豕
烏焉之蹖駮典墳之冨踰彼劉歆鈔撮之勤加於荀勖要
夫至性尤可深言爾其彩袖仁親白華將母嬰情共氣寗
氏則家有孤甥篤念天倫汜毓則兒無常父孝子之䐹腒
&KR0949;髓飬志無方鮮民之祥練虞&KR0941;臨喪中禮倚廬卒歲夜
號而每學猿啼不內三年晝入而恒遭犬吠以至一諾寧
諼寸長必錄蓽門圭竇之子奬以聲華飛袿跕屣之倫丐
其膏馥誰能無過王輔嗣頗高不怒之風人各有心江應
元殊得稀言之益揚其雅量固蠡測以難勝挹彼冲襟冀
管窺而莫罄此所以孚於
先帝留之保我子孫簡在
今皇藉爾率其僚屬也先是公以內閣學士禮部侍郎奉
監修明史之詔及拜是官仍兼厥職於是舘中夀曄院
內班張以余鳴鳥之深交令綴雕蟲之巵語嗟乎與公兄
弟靑松締髫齓之交似我遭逢白首託班聯之誼譬諸草
木何敢差池如彼瑟琴正資調劑起而爲吏詎忘將伯之
呼出以圖君只作卭須之賦幸故人之得路欣在位之多
賢日者㢲命初頒臺端霜肅新綸甫渙柱後風生雖
宫闈密勿沉沉造膝之嘉謨而道路流傳嘖嘖伏蒲之讜
論敷陳五疏全扛百斛龍文蹇諤連晨早露一斑豹采屬
承諈諉用效賡颺此日烏啼府上巳膺申錫之榮他時鱣
集堂前佇應三台之瑞
賀周櫟園先生南還廣陵序
蓋聞庶女撫膺赤帝見飛霜之異賤臣隕涕白虹來貫日
之竒理無渺而不通物無微而不格矧夫名應球璜位班
嶽凟而乃拾灰惑志於尼父掇蜂悼心於伯竒忠泉遘湧
溢之悲孝笋罹折摧之懼此則玉馬以殷仁而出地金縢
因姬旦以籲天者矣櫟園周先生者德挺黃中性鄰殆庶
袁司徒之家世名重兩京楊太尉之丰裁望隆三事加以
石奮家風史傳醇謹于公門戸人頌平反蚤膺華秩軍中
呼公瑾爲郞夙懋隂功邑內以賈彪爲父自栽花而植栢
預簉崇班由馴雉以乘驄洊登華省屬興朝之當璧正江
左之麤安謂廣陵者北控淮徐衢連闤闠南通吳會戸溢
笙竽顧自劉濞披猖之後盡苦灰釘抑本高駢狂惑之餘
俱嬰糜爛俗變魚鹽之舊市無紈袴之家不藉撫綏奚由
安戢先生始以兵使者至則投匭不聞探丸罕警茱萸灣
上時裝陶侃之船楊桺堤邊還麾顧榮之扇三年保障十
邑謳歌兼之大德日生至仁不殺保全世族不隳郤克之
宗擁護善人獲免欒鍼之族環來黃雀識爲啣恩珠出丹
蛇知因報德固巳關名䢴水居然朱邑之桐鄕山號蜀岡
宛爾羊侯之峴首矣無何移節八閩分符百粤連天瘴癘
直暗銅標極地戈鋋偏侵石鼓犀船不返猶推徐福爲仙
兕甲無&KR1088;尚說田橫有島先生則灑涕以談登陴而誓温
太眞臨流釃酒祗傳忼慨居多傅修期馳檄飛書惟以悲
哀爲主終焉賊退屹爾城完天子乃嘉厥元功膺斯重寄
賜之蟬翼掌此烏臺爰乃賈生痛哭願繫尉陀徐樂直言
只憂閩越蓋始焉以梁代之忠臣蚤虞侯景終焉以晉朝
之烈士見忌王彌雖深當宁之思巳觸要人之怒然而囚
服還閩猶能殺賊赭衣出獄尚請嬰城藍田箭盡奮徒手
以射人河橋路窮趣免胄而却敵此則射烏樓上最可驚
䰟螺女江邊堪爲動魄者也奈何忠豈勝讒功難止謗師
師有位誰憐趙蓋之冤穆穆羣公孰訟甘陳之枉旣間關
而對簿復匍匐以就臺斯時也三千下客盡願相從七十
老翁爭思自剄舉幡太學甘拷掠以如飴負鑕門徒棄妻
孥而不恤俄焉覆盆漸白見睍終消當南箕織罪之時狂
沙蔽野及北寺論功之日澍雨彌空路人猶以爲冤天子
遂爲之動金鷄初唱竟出王尊丹鼎將成益思李牧攀龍
髯而莫逮憐馬角以初生先生遇赦實順治十八年正月
初七日也凉秋八月南下廣陵於是郊迎郭伋皆爲騎馬
之兒人識叔敖知是斬蛇之客竹西士女競獻壺漿官閣
賓朋咸摛詞賦某以不才適逢斯會昔年優渥曾陪明月
之樓今日衰遲巳作秋風之扇當先生蒙謗之日正賤子
履險之辰王成漸老媿賣卜以何能寗武終愚恨槖饘之
無力淥池不遠望王儉以知歸絳帳非遙念馬融而思報
聊鳴欣慶并序恩私
送汪考功鍾如給假省親序
蕭蕭兮風也燕地從來餞別之區靑靑者桺邪陽關大抵
送行之曲越禽戀燠代馬懷寒潞河橋下單舸聯翩督亢
城邊輕裝絡繹爰有望郞亦遵前路其人也犀角名家鶴
廳才子門庭蕭寂素無諧際之心神彩端凝最得淸蒼之
氣在盛朝旣頗急此賢至吾黨益難爲斯別斜陽祖道瀕
行而挽子之袪長笛歌驪半起而攬君之袂賓徒眷戀願
紆已授之綏親懿追攀冀緩方遒之軫而先生則揮手離
亭顧同官而致語橫襟曠野向我友以鳴懷疇昔之辰小
人有母蓋以故鄕婺歙僑籍蘄黃此地實當三巴百粤之
衝向年屬有豨突鴟張之事時則苴蘭賊騎漸斥武昌洱
海戈船直浮夏口烽火照劉郞之洑鼓聲聞樊姥之山陶
士行作鎮之地棧閣千盤庾元規長嘯之樓波濤萬斛倘
若藏身鄕隴誰爲君側以馳驅如其戮力京都疇過親闈
而定省兩端莫决終傷時事之多艱二者交縈尤念皇塗
之未靖時則金牛堆畔灑淚登舟黃鵠磯前束裝別母遂
攝官而承乏爰投袂以從王寧糜好爵正天家有事之秋
匪慕淸班媿世上偷安之軰白雲北望恒切關心錦鯉南
來彌其承臉何意别離以後屢動軍愁羈宦而來頻叨鄕
訊故園鄣郡偏遭鐵額之燒焚舊業新安洊値銅脛之俘
掠紅知賊火熖烘黃帝之丹罏白是刀鋒冷逼烏聊之雪
瀑醜松怪栢會此漂搖雲海天都遭茲板蕩杜陵邑井倍
牽遊子之腸庾信江關易入征夫之夢至若仳離甫定卽
届金妃設帨之辰烽燧纔消便逢寶婺稱觴之日高堂七
十長路三千及瓜未迨私心何敢以告人休沐方賖臣職
未遑乎將母懷中陸橘長結想於天邊屋後姜魚獨含情
於日下茲者一官俄焉六載幸蠻荒之帖伏南徼粗安喜
江介之承平北堂無恙況夫吕公灘畔大有蓴鱸吳口村
中非無稻麥三江鱖美正上武昌之魚一縣笋香不少黃
州之竹芸瓜負米捨此樂以何求扇枕驅蚊失今時而莫
待縱復邅廽仕版湛溺時名朝登勲府之階夕畫選郞之
諾將恐家公致誚說生平畏見貴人父老興嘲謂此君大
耐官爵吾行巳决幸故人鍳余烏哺之私此別無多但來
年俟我鳳池之上於是南浦霜紅擘琵琶而捉柱西山日
紫傾鑿落以行杯繞朝贈策羣公旣立馬以歌詩疏廣還
鄕賤子亦班荆而作序
送汪存庵廣文出都序
宫開碣石正才人委贄之秋閣敞平津尤志士乘時之日
飯牛牧豕爭思奮跡於風雲附鳳攀龍咸願策名於日月
於是銅街珂里之胄盡簉雲衢繩樞甕牖之賓半登天府
鴻都鶴蓋無非爲子求官桺市花宫大抵送人作郡綠蛇
蟠肘上焉旣符竹之縱橫銀艾垂腰其次亦騶徒之絡繹
光延宅畔爵弁熏天道政坊邊丹緌溢地於斯時也乃有
人焉一官落落求爲噲伍以何從十載栖栖欲在王前而
不得陳編斷簡仍淹伏勝之一經博帶褒衣空負鄭虔之
三絕叢殘緺綬未階半刺之榮憔悴靑衫只壓百僚之底
堆盤苜蓿插架縹緗在旁人或訕其迂卽自顧猶嫌其冷
然而性拙于時韻難適俗壯而筮仕終不離乎膠庠少豈
如人雅習聞夫爼豆略比抱關之祿自溷師儒還同執籥
之夫相安冗散疇縻好爵姑策勲於翰墨之場詎鄙卑官
聊肄業於辭章之圃此羣公出餞共摛祖道之章而賤子
臨岐亦製贈行之序也僕語末闌君行母遽憶訂尹班之
契頗聯袁灌之交綠窗紅燭値肥腸滿腦之秋白酒黃雞
當鬚奮髯張之候先生旣拔旆以摩旌賤子亦脫冠而免
胄擲杯以起誰云曲逆之長貧蹋臂而遨自信買臣之必
貴由今溯昔曾幾何時談天客去撫鄒衍以悲來繁露書
成睠江都而涕下山丘華屋里巷宵迷鬻畚吹簫朋游星
散何期萬事之都非竊幸兩人之斯在蜀鵑再到百年悵
惘以安歸遼鶴仍還四顧寂寥而誰與陸平原之意氣向
子期之平生能無惻愴窮塵摩挱昔夢也乎時則班馬齊
南耕席上送潘蓴菴入都序
月届仲春時維下浣桃將作綬草漸成茵會霽景之方妍
適故人之欲別萋萋綿羽送花縣以長征宛宛新荑竚梅
廬而小集飛文散藻客盡江蕭搖筆摛華人皆庾鮑吹簫
撥阮填紅杏之新詞射覆藏鈎騁碧雞之雄辯觥船絡繹
曉露纔晞燭樹駢羅參旗乍散華堂投轄尚淋漓按拍而
歌上客更衣已慷慨登車而去僕也河上枯魚枝頭窮鳥
無緣奮袂言隨祖逖之鞭有意揮毫聊代繞朝之策嗟乎
人非麋鹿志在麒麟事尚可爲君猶未老泰階巳正卽才
人杖策之秋皇路將平乃志士立名之日行矣良朋勉㫋
上國金臺在望知斯行定得風雲玉佩可要只此去難忘
花月不辭蛙黽用告驪駒
贈陸翼王序(翼王自號菊隱)
粤以龍蛇之年遂應魚羊之䜟普天瓦解列鎮茅靡嬴芊
盡作俘囚欒郤悉班氓隷庾開府著傷心之賦五福無徵
馮曲陽製自叙之文三靈獲譴斯時也齊國忠臣猶稱王
蠋楚邦義士尚說包胥落落戈船雨暗吳江之棹蕭蕭戰
艦烟迷歇浦之帆惟我疁城獨推上谷釃酒而談登陴以
誓袁本初子弟俱願相從庾元規賓從皆能自效三日哭
於都城六軍盟於別舘當年夏馥曾聞姻婭之親此日黃
瓊亦有門徒之誼共爲犄角相與藩維然而烏頭未白河
水難淸空埋地下之愁不救天公之醉痛龐涓之箭盡兩
曜無光悲項籍之途窮三川流血一門爭死七尺無歸藐
爾諸孤行焉將及時翼王陸氏自稱擊筑之傭謬作賣珠
之客重關半夜私出田文複壁三年深藏張儉間關亡命
猶授孝經涕泣避仇每傳論語齊朝文士半知袁粲之孫
晉室諸卿漸錄趙衰之後將謂少孤不死庶幾亡者復生
詎意遺珠又成破鏡王規玉折時事可知徐悱蘭摧天心
巳矣翼王悼初心之巳負悲宿諾之無成悢矣沾膺澘焉
承睫於是鑿坏而遯玩志山泉帶索而遊肆情風月臺孝
威棲逸息意區中阮孝緒逍遙游思域外風規彌劭玄雅
絕多遂復採錄遺文搜揚絕學參六經之同異辨百代之
源流樂此寧疲睠言終老嗟乎照隣失意居惟病梨蕭綜
去國歌成落葉弔棠梨而無舘臨酸棗而非臺湘水三閭
假餐英而適志潯陽五桺聊采秀以攄懷仙人餌以長生
㓗士因之玩物自名菊隱誌遇也
賀毛大可新納姬人序(姬性好佛因字曼殊予所命也)
曾聞初日只出東南又說高樓惟居西北是以中山好女
能移趙主之心燕市美人堪佐慶卿之酒過邯鄲之里乃
有鳴筝經淇水之濱纔逢巧笑詎須荆國始留神女之峰
何必炎荒方誌綠珠之井然而燕瘦環肥要緣風土越禽
代馬互有便安悲哉北地之高寒邈矣中原之蒼莾人雖
善睞秋非水以何波女縱工顰春無岫而奚黛纖腰秀靨
相逢識是吳娥偉幹豐頥不問知爲燕産略如翁伯史標
短悍之稱粗比薛公人奉魁然之號每覩賈妃之黑輙思
衛女之頎加之俗慣呰窳性多伉急尾箕分野婦人皆果
敢相高燕趙雄風女子亦悲歌成習不諳撡作闔門惟飲
噉爲工寧解柔嘉戟手以勃谿是尚填書甫判潛積猜嫌
繆篆纔將妄思崖異於今爲烈自昔而然乃有一人洵焉
獨立張姓則天邊譜牒未是小家吳地則江表門楣原非
傖楚久隨賓雁偶寄籍於燕山差類傾葵長近光於日下
疎籬織處靑門種樹之翁纖籠携來縞袂賣花之媪姬則
生而明綺幼早輕華鳴蟬薄鬢齡宛宛以初笄墮馬斜鬟
歲盈盈而待字陌頭脫帽競看羅敷國內求婚咸貪隂麗
不意老狂獲逢窈窕楊還生稊縱調笑以奚妨眉若療饑
卽蕭條而亦可且夫梯榮慕利人本同情附熱爭炎物之
恒態倘使豢窮猩豹被極羅紈南金北毳旣充牣於箱奩
燠舘凉軒復衺延乎衢術則子南之在鄭國人目爲夫城
北之有徐公衆矜其美以觀我友展也不然原思筮仕仍
然環堵之家季路居官不離緼袍之色我躬不閱總捧檄
以何懽來日大難較處囊而倍困此卽燕齊智士悉效斧
柯晉楚謀臣盡輸籌畫樓緩簸游談於後蒯通掉口辨於
前未足勸其登車反以資其却幣況乎桓家郡主性極矜
嚴吳國夫人理多貴倨王茂弘將膺九錫時多悠繆之譚
劉孝標永憾三同屬有紛紜之論儻陽臺之别娶定怨連
波如犬子之他圖應悲卓氏或致責言之西至或傳輕舸
之南浮凢茲風鶴之來正在求鳳之日而乃情堅一諾面
許三生絶無猶豫之心早斷狐疑之志固巳識高絡秀俠
甚女嫈者矣於是雜弄簡編閒親文史畫眉樓畔卽是書
林傅粉房中便成家塾學新聲於絃上詢難字於枕間硬
黃紙滑竊書夫子之銜縹碧釵輕戲作門生之贄正恐香
山蠻桺恧此淸新還應司馬淸娛慚斯獧巧僕於阮婦之
新婚曾學劉楨之平視屏前乍見遽訝天人燭下潛窺巳
驚絕世比値同官之被酒屢爲愛妾以徵名諈諉彌殷遷
延未許以姬夙悟淨因新躭禪喜遂旁稽夫梵夾爰肇錫
以曼殊今日畫廊鸚鵡巳學呼小玉之名他時綉褓於莵
還再贈阿侯之號
顧亓山印譜序
蓋聞六書初啟始變蟲魚八法相生未離蝌蚪史游急就
實開篆籕之金科許愼說文爰定册書之玉尺莫不音由
轉注體繫凢將載在蜼彛勒之豆此則岐揚獵碣岣嶁
殘碑藏之汲冡之中秘在羽陵之内於今爲烈自古而然
若夫韭花薤葉用識姓名螭紐龍文尤尊符璽冠軍驃騎
史著明稱買得醜奴家鎸私印旣以珍同荆璧非徒玩比
隋珠上自李斯下沿吾衍陸龜蒙小名一錄代有雕鏤趙
明誠金石一書人誇楷隷長箋具在古法攸存然而秦碑
漢篆恒殉荒陵玉血銅斑半歸寶庫婆娑蒼錄僅留黑闥
之名捫摸丹靑難辨紅陽之姓等玉帳以飄零共金盤而
嗚咽龍章盡蝕虎氣終埋悼古學之失傳慨新文之日謬
吾友顧君夙工斯體筆將飛而欲落秋蜹盤釵字欲整而
猶斜彩鸞舞鏡點畫作鍾繇之隷愛此空蒼波磔均韋誕
之書訝其遒勁嗚呼亥豕相承墨豬共誚苟成絕藝定足
空羣填之翡翠長爲鳳閣之竒觀染以胭脂永誌虎頭之
傑作
湖海樓詩集卷八
宜興陳維崧其年著
景州張衡晴峯維岳緯雲
新城王士禛阮亭宗石子萬
崑山徐乾學徤菴男履端
錢塘毛騤馳黃姪洢
辛酉
元旦早朝
捲盡宫鴉翠輦過千官虎拜溢鸞坡未央日上黃初映太
液風來綠始波歲紀重光連作鄂(辛爲重光酉爲作鄂)天開越嶲繞
牂牁(時王師巳渡滇南鐵索橋)詞臣願進平南頌競托隃縻盾鼻磨
人日李公凱招飲同用人字
獻歲韶光漸及旬喜逄令節又稱人灤河抑鮓疑通丙蠻
榼堆盤穩受辛薄宦直拚千日醉前遊終憶五湖濱參差
火樹來宵發與爾狂歌趁好春
春夜朱錫鬯陸義山兩君招飲饌甚甘腆一飽之後
快然成詩得二十四韻
女几辛敬之才高多觸誤一語最可悲平生飽有數每逄
李(欽叔)與元(𥙿之)輙爲盛張具得食便津津識量誠卑汚將母
餔歠流詎免老饕賦我生本貧薄然不耐蔬素南人僑北
地食性兩相忤硬餅累齦齶官羊招噦嘔時時冀填倉頓
頓怕蒸瓠朝來食指動心莫省其故果得我友信奔躓不
遑屨入門脫帽狂由竇大聲呼萊雞抹作纖濃賽甕頭乳
軒切關東鵝嫩極不勝箸椒䜴糝蜌蠯橙薑醢雉兔尤精
花豬肉純用瓊花露(酒名)載非僕射单(韋弘源僕射有燒尾晏食单)法定
吳娘作其時會食聲䬃沓驟春雨香風溢鄰家饞涎墮童
孺人生刺齒肥此外那足顧快意在噉嚼是亦算遭遇歸
來只跳躍喜若狙賦芋詩成疥短牆缺齾不成句字蹟學
驚蛇矯急誰能捕
元𥙿之溪南辛詩老傳曰元光初余與李欽叔在孟津
敬之自女几來爲之留數日其行也欽叔爲設饌敬之
放箸嘆曰平生飽食有數每見吾二弟必得美食明日
道路中又當與老饑相抗去矣
送陸子啟之彭城
東風二月不肯閒烘桃染杏成朱顔出門騎馬走送客雜
英滿路紅斑斑問君此别竟安適答云要上雲龍山我聞
彭城古西楚地勢莾闊推雄關歌風亭老花嵬璅戲馬臺
古禽綿蠻千年陳蹟蝕不了怪雲恨蘚空瞵斒男兒作事
貴雄快毛骨詎受駑駘攀何須萬釘束腰帶到老尚點東
華班儒官苦守一囊粟握&KR1029;柔翰令人孱君今結束事大
濟曠望且破詩腸慳撫今只莫漫追昔昔人一去何由還
祗應儻䓪日作逹喚愁之草行須删吕梁洪上弄長笛燕
子樓下尋䨇鬟寶刀臨岐脫相贈我亦瑟縮循其環陸郞
竟跨班騅去使我神游徐沛間
石燕行爲零陵太守王良輔賦
君不見零陵燕雨時能飛晴時住翠尾涎涎雨倍新絳崖
灼灼晴如故從來微物亦通靈名豔山經併水經巴蜀漫
傳朐䏰縣會稽空說鮚埼亭故人籍甚王文度羡爾䨇鳬
此間去斑竹斜搖鈷鉧潭楊花亂撲瀟湘渡相思遠道儻
難裁石燕還憑寄數枚一過春社芹泥煖便望零陵書信
來
上巳修褉萬桺堂和益都夫子原韻
野圃秋尋甫昨年從遊更値入春偏空潭水色纔新織出
谷鶯聲巳暗傳槐里衣冠殊藴藉蘭亭天氣倍鮮妍獨憐
騎省多愁日不分垂楊又作烟
其二
褉日江東與客偕沙明水碧淨風霾如今寒食期都錯誰
道長安住亦佳三月年光消潑火一春心事惜分釵新詩
強和終難穩郢曲連翩未許儕
春日沙河城外恭送
仁孝
孝昭兩皇后梓宫紀哀二首
鳳翣逶迤翼曉風菆塗迢逓日曈曨䨇移金盌宫初閉並
襲珠襦隧暗通天上春經三月暮人間淚作百花紅
君王自鼓離鸞引哀策臣僚總未工
其二
極望山陵紫翠開
至尊親祖鳳城隈凉蟾玉鏡圓仍缺綵燕瑶筐去不回長
信花飛飄急雨昭陽車過響輕雷微臣私厪黃門感併入
簫笳此夜哀
連日同諸子小飲蔣元膚白丁香下感賦
丁字簾邊丁子香(丁香一名丁子花)花開時節倍倀倀團圞晝掛
三更月羃䍥春飄半院霜照處偏宜紅蠟燭看時雅稱白
衣裳如何打得同心結只與安仁助悼亡
余邸舍有老槐數本夏日同程山尊葉桐初姚仲潛
徐郿伯諸子小飲其下賦得老樹空庭得限兄字
心字兩韻
儤値原多暇欣來好弟兄眼邊春竟去意外酒同傾京雒
饒花草高低總發生獨憐庭畔樹搖落倍含情
其二
舊種柴扉樹縱横千畆隂涉秋紅最早當暑碧何深僑寓
仍荒圃浮榮詎夙心天風飄蕩汝觸戞動微吟
次日偕諸子看花豐臺山尊不至詩以惱之
喝雉呼盧態不馴翩翩劇孟日相親饒他芍藥紅如許難
滯春帆集裡人(春帆山尊集名)
其二
酒闌緒語星星在約我偕眠錦瑟傍莫似看花也辜負杜
陵老興十分狂(時與山尊更有他約故戲及之)
豐臺看花歌
南人爲園種花蕊北花只在野田裏園裏栽花愛惜多花
時其奈狂風何田裏栽花不如草偏到開時花倍好燕市
風光糓雨餘豐臺芍藥弄晴初絕憐紫豔紅香隊不在高
樓小院居疇醉曲欄供掩映誰添軟幔助扶疎空村細雨
行人摘破廟斜陽野叟鋤今年偶向花間走狼藉嬌香一
回首人世遭逢亦復然沉吟且進杯中酒更憶睢陽看牡
丹鞓紅歐碧望中寬我憐靑帝千堆錦人作神農百草看
(中州種牡丹止取丹皮入藥)刈去宋淸簾底賣捆歸扁鵲市中攤將花
持比南中菜菜亦南中有人愛君不見四月東吳賞菜花
千圍綉幄爛朝霞此間芍藥如泥賤苦蕒瓜蔞共一車
贈泗州戚緩耳(緩耳名玾一字莞爾著有笑門詩集)
畸人黃九烟稱許未常苟介性最崚嶒豪氣極抖擻道逢
磬折軰揮棄等唾溲當其脫略時酣呌無不有生平愛熱
飲冷呷便噦嘔奈何吳下俗偏提不幕首(偏提酒注也吳中酒注多無蓋)
(九烟見之輙恚罵不止)裂眼訽童奴大聲砉雷吼坐成一世狂橫失
幾坊酒酒間一值余意獨與余厚爲余說賢豪落落只誰
某第一泗戚生才氣壓儕偶余也聞是言藏子中心久連
年客梁宋十編厹猶走&KR2316;猶古蹟多崖門赭而&KR0627;孤城漫
一窪老樹僵千畆何年五色瓦雜用覆醬瓿番然秃翁仲
石老亦粗醜銅駝脫轡韁支祈掣械杻竟令淮泗間水怪
滿林藪臨風一摩挱淚學蠙珠瀏頻思一詣君愁悰仗君
剖野鴨響葦花難認門前桺含情卒未申咫尺限川阜兩
年大左計蹙若魚在笱靦顔號官人袍絝總泥垢殘冬接
家信室有病死婦所愧未忘情安能擊莊缶朝來乾鵲噪
剝啄到門牖頎然歘見君急起握君手思君亦巳多今始
不相負更喜把君詩卯讀直到酉鬱律騁蛟螭颯沓蟠蝌
蚪一語戲問君萬事本芻狗恒聞盜跖言童穉迄老夀屈
指一月中幾朝開笑口今君曰莞爾於義定奚取詎多笑
疾耶或者陸雲後君益大咍臺冠纓絕八九獨憐黃公墓
宰木拱如斗香醪徧長安美者葡萄醙沽以酹黃公頗復
賞此否風母吹酒寒仍恐忤此叟
雨窗書允大册子用東坡渼陂魚韻
茫茫眩眼添雜花耿耿舂胸倚長劍跳瓦䃔䃧雨脚豗籠
窗翻撲電旗閃風爐沸覺蟹眼碎水簟挼經鴨頭染一官
自恨蟻盤磨萬事莫矜犀出塹縱使插貂踏省門詎如驅
豖還山店賦邁班楊讓爾工交方袁灌愁余僭君嗔詩句
負何久我笑墨花貽尚欠(允大曾許貽余古墨故戲及之)豈期得雨肺氣
蘇何異聽鸝俗腸砭欣搖不律一吟寫所愧雕章遜華贍
厨中竹䶉還有無小晴甚想蔔萄釅
贈何御庵(尊人何武莪司馬爲先少保公同年)
夜來急溜灑金鐡墮突屋瓦軍聲饕顚風莾雨倏飄忽矧
挾灌木相嗁譹病夫楗戸百無事抱硯起滌林塘㘭前者
剡谿一幅紙翁擕要我揮唫毫比緣溽暑體劣劣赫蹏壓
叠叢蠨蛸今晨快雨歘疎豁放筆直下崩江濤憶從先世
附譜籍兩家臺省聮旌旄神宗委裘四十載蘖芽稂莠煩
鋤薅東朝主鬯久不定闕廷萬喙徒喧呶有何狂誖一男
子白棓敢向倉琅操黃門嶽嶽呌閶闔呵護麟鳳驅蝗蜪
馮成龐保爾何物直攫梁竇供搜牢膺滂共事互激烈凛
凛氣與秋旻高兩臣直聲震天下蕉園汗簡畱孤標尊門
一事更枉酷太公白晝仇相遭南山於莵射不死磨牙吮
血溪風臊孤童奮自槖中出轉瞬弱翮衝烟霄免冠肉袒
請之帝父仇不報非賢豪刊章置獄駢頭列臡斮不異豬
羊臑人生君父二大事問誰憾不遺纖毫只茲忠孝兩無
負國宬家乘争揚褒翟泉鵝出銅犢橫喬木一半摧爲蒿
翁纔脫襁僑外縣迄今六十心煩忉與子握手在碣石酒
酣說舊聲嘈嘈翁言吾亦欲歸耳連朝摒擋還山包吾鄕
罨畫好烟水笋香可掘瓨可陶胡用踆踆老爲客白髮強
對斜陽搔語翁安坐勿惆悵爲翁再進松花醪翁家郞君
美無度彩筆一掣驚吾曹他年策名上丘隴丹禽挾子歸
其巢君不見司馬豊碑縣門外虹梁嶻嶪盤靈鼇百年蒼
蘚會拂拭頼爾傳家有鳳毛
徒步行
柴車啍啍紅牆下澒洞塵灰没人髁官人儤直入東華門
外停車換騎馬輿夫一月直四緡爾曹索錢横聒人倘更
養馬益無力數借怕溷東西隣我生骨相原徒步高軒轟
隱非吾素相携況復有同官指點遥汀散鷗騖道逢誰何
聯轡來十夫奪隘聲喧豗從奴楸轡倍光麗遥望戟手相
咍臺我行弛緩避不得立向道旁土銼側人生邂逅亦偶
然細故何至露顔色西山沭雨更鮮妍寄謝馬上諸豪賢
區區幸不妨君轍愼勿嗔折珊瑚鞭
聽月樓爲毛司百賦
無風庭樹亦蕭騷帶月栖烏見羽毛幽砌乍經啼絡緯空
軒誰更摘檀槽三更粉壁寒堆雪一派冰輪怒捲濤夜静
星稀諸籟歇碧天依舊小樓高
海鹽女
海鹽徐氏女許嫁印家兒印家阿翁晝下帷誰何發屋抉
扊扅提刀躍入白差差公然竈下橫其尸兒旁驚怖發狂
癡喎唆瘲瘈牛羊齝媪令閭嫗來致辭巳無㛰理休然疑
女今决絕勿復遲他家新婦須好爲阿女仰天言一一淚
作珠子垂女是徐氏女當年許嫁印家兒印家門戸碎亟
須健婦相爲持登車不返顧入戸搰搰操帚箕翁家楄柎
何纍纍叠若醬瓿鹽醪瓻一兒卧蓐如死灰舊鬼乞食新
鬼饑妾身只十指手築馬鬛爲封之上堂奠&KR0673;&KR1464;病夫還
復待哺糜茹荼雖苦甘若飴鄰娃切莫代妾悲但知同牢
誼遑恤幃房私妾年巳過而立歲至今自爲畫蛾眉
寄上栢鄕魏貞庵夫子
戊申躡屫走碣石公也正坐中書堂沙堤纔下火城散趣
呼門士譚文章是年都城水大至九門一望俱混茫憶公
召飲恰七夕渾河放溜聲礌硠狂颷捲雨舞軒砌樹梢瓜
蔓森開張我公揮麈坐自若穿穴理窟雄辭場賦詩句必
懾韓杜闡性論足排荀楊顧謂小子汝可語許汝負笈循
我牆手書往復慰且誨赫蹏每月盛一囊隆冬别公適梁
宋給我厞屨資我糧人生歲月算不得破空烏兔何奔忙
霍如莊叟快說劍奮迅僄疾誰能當公歸東山又十載晞
髮暫駐恒山陽嗟予垂老倏遭際獻賦獲綴鵷鸞行宣武
門邊賃老屋與公舊邸還相望秋經向所命酒處葡萄壓
架榴坼房佳節矧逢仍七夕昔遊瓜果眞難忘只今皇靈
讋炎荒南通卭筰收冉駹伏波巳下苴蘭城官軍新得滇
池王我公龍馬精神強行年六十髮正蒼千金渠口好花
竹鄗南詎得常相羊洛中司馬行再相會見綸綍來天閶
停帆詩爲廣陵潘楚吟賦
楚吟一生湘沔客我亦年年愛行役淅瀝迎潮慣濯船奔
渾放溜時揚席此時帆影最&KR0813;紛半掠汀烟半浦雲屑瑟
細鋪鴉萬點冥濛低織雁干羣南船北艦何時了米估茶
商競言好倏忽銀濤雪浪來旁人亟勸收帆早黃牛白狗
萬重灘怪雨盲風頃刻間周瑜莫逞乘風便王濬方知下
水灘江邊老翁殊可慕茅齋似舫沿江住孏散多年不出
門賣魚或到前村去碧蘆紅樹一番新水驛秋容處處勻
世間多少風波苦輸爾停帆淡蕩人
送少司宼馮再來先生暫假葬母
靑蛉碧雞啼可憐甲光透日臙脂鮮白頭老濞忽作賊毒
霧直塞東西川緬蟲犵鳥太嵬璅髦牛莋馬紛鈎連臨海
馮公忠孝士一官正觸烏蠻烟艱貞濡忍得歸闕雀立不
轉神狂癲回首滇雲一萬里九隆六詔何聯蜷此時妻孥
尚䧟賊憶昔訣别誰遷延倉皇詎暇顧細弱漂泊何處租
蹄犍公更號呼殿墀下先時母没悲重泉殊方絕徼歸不
得土花繡血凝荒阡至今魂呌瀾滄側嗚呼臣罪眞通天
從來刦運有往復昆明灰黑曾幾年亂臣賊子莫浪喜會
縳汝軰供炮煎王師頃刻掃秋籜鏟削梁益恢左綿姜
維膽自沓中破董卓臍又東京燃公家闔門固無恙與鳶
跕水偕飛旋我公聞信作急請詔下爲許迎歸船爾時
昭丘秋雨歇洞庭嫋嫋凉蟾圓一棺遠自蠻中落八口遥
向濤頭穿死生會合渾一哭能不化作啼紅鵑公家赤城
好巖壑溝兆恰枕山之肩如防合葬公事了越巫上食鳴
神絃還思全家墮虎穽馬鬛豈料今能完茫茫痛定轉嗚
咽㶁㶁泪盡翻潺湲願公節哀嚮公語忠孝固仗天週全
矧公屢代擅節毋貤封絡繹恩駢闐傳芭縆瑟舞祠下干
載父老爲加籩玉霄天姥多列仙公歸勿受仙靈牽太平
爕理頼公等早晩擁篲沙堤前
早秋病後承渭淸以詩枉訊依韻奉酬
空簷一夜淙淙雨牆脚戎葵巳發生放朵恰逢新病後看
花最動故園情斯人只合長丘壑何口眞能變姓名莫笑
比來渾嬾慢鈔方曬藥費經營(來詩結句有髯公心事本無營故戲答之)
咏徐蝶園詩枕
蝶翁愛聲律不數東陽沈搰搰鼠搬薑營營鳩食葚有時
興未屬引被覆面寢冥搜窮端倪玄感絕兆朕家有賢孟
光巧心製佳枕質匪邯郸磁紉用隴西錦空洞勝囊槖膨
脝狀囷廩爲君充詩瓢助君潑墨瀋我爲一軒渠作計何
不審未聞伯倫婦反導先生飲君入槐安國宜問槐安禁
睡鄕百萬家比屋消搖甚柰何役腎腸曉夜事雕鋟蝶翁
推枕笑厚意我亦稔栩栩上花枝秋光正淰淰
送高念祖還嘉禾
經時伏枕入秋慵信到翻教惜别重兩載羈愁牽薊北一
帆歸興杳吳淞傳家事業靑緗貴愛日庭闈淥酒濃西水
驛邊昏似夢自憐何日始君從
其二
檇李先生萬態删只餘鄴架尚相關西鄰小别書同去南
浦微波客早還喜劇隔牆過濁酒狂來進艇翫晴山極知
倦圃秋燈下疾讀頻鈔又不閒(苐二首并東秋岳先生先生贈念祖詩有云貧許壁)
(魚依老髩怨深征馬入通都且云念祖在家時頻借書資我也故是章專及之)
瀛臺賜宴恭紀
西苑新晴曉色開凉颷瑟瑟鳳城隈千官秋汎芙蓉舸七
月春生琥珀杯碧甃紅牆臨鏡出金簫玉笛拂雲催天家
殿閣淸如水不信眞從此地來
其二
黛幕參差紺榭通君王親幸日華宫四圍劍珮山光內一
簇貂蟬水色中雪瀑釀來粘綠箬錦鱗斫處映丹楓筵前
忽訝秋花滿林際朝衫葉葉紅
其三
&KR0813;紛彩幣滿朝班賜出龍紋霄漢間乍撫霜紈冰滑笏遥
擎霞綺月彎環絲從濯錦江頭曬衣向穿針節後頒爲聽
九門鴛杵急宫袍分給侍臣還
其四
盡日天香染紫微鳳凰闕下拜恩暉才慚入雒年非少人
到游仙遇總稀縹蒂携將菱芡重雕鞍壓得芰荷歸天南
又報鐃歌競早晚彤弓勞鐵衣
送王正子之粤東三水幕
王郞棲棲不得志三年三人長安中前年别我襄陽去女
兒不見如花紅悲歌燕市偏嗚咽昨年又作溪河别安陸
城頭水拍天東湖村畔花成雪貧賤依人百不聊君今又
欲向高要蠻天抺厲香應滿海國檳榔瘴巳消猩紅屐子
珊瑚扇番禺風景人爭羡蝶爲葛令鮑姑裙花是劉張宫
女面君家尚有白頭人何鐵疎狂亦近鄰何時送爾還鄕
去菰米蓴絲養老親
贈别方二位伯兼寄令弟素伯
開門風滿天落木群颼飀贈君當馬箠破空秣幽州男兒
狀昂藏詎熟媚與柔安能學穪娖老事東諸侯况君腹尺
豐藜莧懼不周未聞君夫軰日爲臠快牛徒然短意氣那
便充乾餱昨君向我言近於丈八溝結茅三四把絕似蜻
蛉舟無窗不面花有月皆入樓長江舞吾砌老竹過人頭
蓄書苦不多難字細校讐村醪覺微甜亦似松花篘阿弟
稻花齋所隔只一丘有時駕老㹀同去看西疇喧呶里老
賽鴉軋田奴謳此樂亦滔滔底須彈蒯緱歸心飛鳥上一
往何能留憐余雖執戟亦君沮溺儔一官直自誤七貴難
與謀聞君工算經不數前何休煩君勾股術量我萬斛愁
未知屈宋後頗見有此不君精爛銅章猛力窮雕鎪我新
署怪魁大受羣兒咻君須撫繆篆爲我蟠螭蚪此事愼勿
忘亟以瓊瑰投忽復憶令弟關河莾修修遥知齋前稻此
時花正抽
送龍眠鄧田功之任唐山(田功最工集杜)
樅陽皖口相縈抱江山英俊生文藻曩時長者半父行最
說文忠骨格好吕蒙城下連鳬茨昔人一去那能追晚交
鄧子更儻䓪才氣颯沓盤龍螭筆鋒冷淬芙蓉鍔一編集
杜尤竒作揃截雄篇腕下飛安排硬句空中落當其興到
非徒然北人使馬南人船昂藏頓挫丹靑引感激淋漓諸
將篇渾河黃葉中原走爾去分符印如斗好種河陽縣裡
花莫逢飯顆山邊叟方二(位伯也)文忠之子孫揮鞭一笑同
出門栢人縣小官多暇定與聯吟秋樹根
贈高侍讀澹人以宜壺二器并係以詩
宜壺作者推龔春同時高手時大彬碧山銀槎濮謙竹世
間一藝俱通神彬也沉鬱并老健沙麄質古肌理勻有如
香盦乍脫蘚其土刻畫蜼鳬蹲又如北宋沒骨畫幅幅硬
作麻皮皴百餘年來迭兵燹萬寶告竭珠犀貧皇天刦運
有波及此物亦復遭荆榛淸狂錄事偶弆得一具尙直三
千緍後來佳者或間出巉削怪巧徒紛綸臘茶褐色好規
製軟媚詎入山齋珍我家舊住國山下穀雨巳過芽茶新
一壺滿貯碧色岕摩挲便覺勝飲醇邇來都下鮮好事椀
嵌瑪瑙車渠銀時壺市縱有人賣往往贋物非其眞高家
供奉最淡宕羊腔詎屑膏吾脣每年官焙打急逓第一分
賜書堂臣頭綱八餅那足道葵花玉&KR1639;寧等倫定煩雅器
瀹精茗忍使茅屋埋佳人家山此種不難致卓犖只怕車
轔轔未經處仲口巳缺豈亦龍性愁難馴昨搜敗簏賸一
器亟走長鬛踰城闉是其姿首僅中駟敢冀拂拭克綦巾
家書巳發定續致會見荔子衝埃塵
送家黃門非園假歸四明爲太翁越蜉先生穪九十
觴
金陵縣前江水白與君曾作金陵客官舍箋同榻硬黃衙
齋釀共傾重碧當時交態淡逾眞爲說高堂有老親陸績
每藏懷裏橘季鷹長憶筯頭蓴一官漫署牛馬走相逢又
在燕山口與君同舘更相親眼中冠蓋君吾友男兒報國
雖文章要須奮筆排天閶羡君今巳作臺諫如何暫欲還
江鄕君言一事我所急來歲太公方九十白髮將無倚里
閭黃埃遮莫貪京邑家園風物百無嫌海蠢溪毛色色兼
蠣房紅迸臙脂彀笋籜黃抽玳瑁尖熙熙亭在晴江上遯
窩日日扶藤杖谷口霞成爛錦堆海門月作鎔銀狀君言
未竟我咍臺送爾吳船旦晩開百年長愛登高節九日先
斟益夀杯(太翁以九日後一日夀)
秋日送范秋濤暫假歸里
御河新水記聯吟俱爲蓴鱸繫此心萬事直輸君果決三
年翻怪我侵尋即歸耦巳慚沮溺縱老游須繼向禽儻許
盤門眞買宅結茅同揀太湖隂
其二
秋帆的的映層波纔說將歸妬若何九日定沽前路釀一
官難抵舊時蓑葦花橘樹江頭市月曉風淸水面歌如我
何人希此樂但思濯足傍渾河
辛酉重陽後一日陪益都夫子游長椿寺兼送毛行
九閩游卽和夫子原韻
褉日從游萬桺堂序成欲擬右軍王好秋又過茱萸節野
興還尋薝蔔鄕望入關山晴倍迥閒餐茗粥話偏長濁醪
粗飯身強健爲補登高到上方
其二
枘鑿休嗟世莫容且將吟屐寄狂蹤干年海嶠飛仙鯉萬
樹離支走赤龍大有斑衣消歲月(時行九省其尊人入閩)底須彩筆
怨遭逢他年脫穎君家事烏石灘邊暫採蓉
九月十九同賁黃理田公爕登慈仁寺內毘盧閣分
賦登高二韻
今朝也是重陽節傑閣岧嶤試一登萬井夕陽明絕漠九
邊秋草冷諸陵乾坤疎放蕭蕭立欄檻欹危細細凭只有
花糕使人惱客中節物莾相仍
其二
四圍鈴鐸響刁騷一綫穿雲締搆牢且以登樓當戲馬何
妨啜茗代持螯天連趙魏晴俱出松歷金元臘更高目斷
昆明池畔將何時歸&KR4364;壓鞾刀(時望平南之信最急)
送趙武昔郞中榷關楊州
辭人例沿襲耳食類拾瀋疇能裊孤吹獨有李秋錦(謂武曾)
君嘗廷薦之謂彼鑠任沈李遇雖落落君義實凛凛自茲
欣締交願言一敷袵都城百難遂此意君亦審鬱鬱同心
言何由就君諗躊躇重躊蹰流光最苒荏
其二
長安十萬戸何巷無淸砧愁人一細聽始知寒氣深聞君
淮南去一奏淮南吟微吟不成曲祗攪將離心夫君實望
郞江邊多橘林吟詩柁樓底吹笛關門隂獨惜金門子三
年長滯淫將飛慚翮弱悵望安能任
其三
明月廣陵橋斜陽玉鈎路苔牆蘚栅邊悉我舊遊處自從
宦游來夢去亦屢屢今君颺華緌照耀臨江渚瀕行申片
言披豁叙情愫湖州狂太守(謂園次)窮老江鄕住君其釀斗
酒亟趁官梅樹梅前時醉之是善爲竒句
贈董侍講默庵
京華冠蓋多交織日如騖必逢賢豪人始可話情愫平原
董先生英爽炤衢路文籍雅縱横容觀極魁梧每于单寒
子加以國士遇朔風何飄蕭同在一街住落葉滿四隣是
我齋前樹昨隨黃葉飛閒過下帷處先生正翛然匡歌著
繁露
其二
我家兩猶子鬻畚洮湖濱不知有何故來踏京都塵端也
態曲謹娖娖還踆踆枋也劇淸狂頗患不得馴都不諳世
故難令遊大人先生一見之愛彼言笑眞授餐更適舘師
也骨肉均羈孤免凍餓礲錯藉陶甄感激詎能忘千載猶
若新
其三
滇黔尙用兵至尊日拊髀遂令講幄臣出坐虎圍裡先生
妙裁量揆奮同一理盡收㡣額侯大拔鳶肩子歸來正懸
弧闔門歌燕喜前堂列鐘鏞後戸擁鞭箠千羣韎韐紅一
片旌旗紫他年數李郭悉公門下士談笑立功勲致士自
隗始(先生時典武闈)
挽東明袁歐少并慰杜少同年
北地東明縣才人數二袁䨇龍俱䟦扈獨鶚早騰翻伯起
聲名大元方德業尊如何弱一個愁思總煩冤
其二
細讀賢兄傳臨風百感縈艱難扶弟妷瑣屑料瓶罌只覺
靑袍誤偏慳白髮生鴒原遺恨極羈絆爲浮榮
屢過東海先生家不得見吳丈修齡詩以柬之
最愛玉峯禪老子力追豔體鬭西崑(修齡精禪學又善擬無題詩)朱門
縱視如蓬戸入幕長愁似隔村索飯呌號孫太横鈔書歷
碌眼嘗昏此間赤棒喧豗甚隱几偏知處士尊
喜漢槎入關和健庵先生原韻
當時彩筆撼江關數子聲名天地間詎料文章遭貝錦偏
教冰雪鍊朱顔廿年苦語三更盡萬里流人一夕還不信
蛾眉眞見贖感恩我亦淚潺湲(頌一時代贖諸先生也)
黃秋水新㛰索詩輙題長句贈之
北風㯓臘决土囊醬瓻酒瓿羣雷硠野翁瑟縮色如土㗖
齰嗽嚄神枯僵隔街黃郞歘見過鞾刀縳袴姿昂藏自言
結縭昨宵是要我贈句翻淸商心知此亦大左計我爲俛
首還忖量班香詎落皸瘃手宋豔豈生寒餓腸新詩鈎棘
不斌媚安足充汝牽烏羊況詩此際有底急雪片正欲雰
雰颺鴛衾尚煖玉巵熱曷不挏酒添葱薑香奩韓偓句好
在縱好那關賢孟光答言我生癖嗜好愛詩奚啻同姬姜
一從杜韓不在世識君筆陣森開張儻然交臂一以失别
後山嶽勞相望感君雅意惜不得人道婚禮爲之綱只余
詩格苦孱弱請君歸頌關雎章
贈江寧家轉庵太守
粲粲元道州迢迢唐以還惻惻舂陵詩千載誰敢删後人
視蒼赤驅束同榛菅未常無孑遺是詎與我關江東郡十
四處處嗟凋孱市駔豪舞文府史大作奸江寧踞會城建
瓴在鍾山牧伯得其人庶幾可廉頑公實慈惠師伯仲龔
黃間孤梅疎且硬雪瀑峥而潺知公㪺元氣挹注編闠闤
近有陸與裴(謂嘉定溧陽兩君也)英名耀人寰公況二千石益復誰
躋攀朝廷最循良綸綍了不慳直道公勿憂輿歌溢朝班
長歌送喬石林同年典試粤西
軟裘快馬我不愛荆娥越豔我不憐車前八騶作底物世
上七貴命在天只餘一事我最癖山水每怕人先鞭域中
竒秀首西粤九疑六管相鈎連當時補天石破碎一半竟
墮灕江邊紺者纖纖翡翠羽赩者歷歷胭脂錢&KR0627;者纍纍
醜婦癭黃者矗矗新鵝拳訾家洲淺極窈窕袁家渴古紛
嬋娟鯫生兩脚夙有鬼靑鞋布襪無因緣譬如腹貯虀百
甕見客說食空流涎同官爽朗得喬子才性㸌若晨霞鮮
來年校士始安去殘臘先買零陵船此中山神待之久桺
宗元去垂千年文豪賦魁不在世賸有好景誰雕鐫地靈
人傑一朝合得不有象于星躔猺人跽捧破虎褥獞婦起
劈生彘肩江山雄俊落君手路縱遼遠寧遷延虞舜祠西
花滿川蕭韶石畔水鳴絃歸時莫買鬱林布到日定有蒼
梧篇
萬桺堂眺雪和韻
自笑朝來老眼昏只疑乘月踏前村原來是雪都粘袖總
不成花也斷魂萬木轟豗濤竟合諸峯滅没髻猶存顚狂
苦挽行人問可有靑帘漾寺門
其二
路入瑶京近玉河況逢歸將競鐃歌天留草木廽春易地
不樓臺受雪多漫漫只思裝鳳闕紛紛還欲洗琱戈昇平
恰値豐年瑞歸種茶坡與稻坡(時初聞平滇捷音)
除夕鈔戰國策戲作長句
晨窗未白風呌號吹折屋角㯶櫚梢意似欲捲歲華去非
止刮我三重茅此時長安馬上子怒蹄蹙踏花鬃摇不知
從奴手何物但見赤罽濃褁包窶人餽歲亦不廢勻酥製
餅溲棗餻豈惟微贄出臼磨(微贄出臼磨東坡詩語也)亦用雉兔供煎
炮紛紛衢巷競相織語聲亂與風聲鏖吾廬閴若獨無事
眼看凍雀蹲堂㘭忽然勃谿滿門限煤逋米劵紛嘈嘈官
今作人有階職何爲瑟縮慳錢刀鞠躬緩頰謝不敏我實
貧薄天所撡今年縱去有來歲爾軰愼勿輕譏謿須臾漸
散戸庭迥萬事撥置干牛毛故人曾惠官庫紙價壓澄心
兼薛濤紙膚瑩奪女兒滑硯眼碧作秋鷹䫜比來頗喜戰
國策滌硯劈紙爲謄鈔鮑彪高誘注瑣碎蘇秦陳軫談紛
呶此皆掘門捲摳士細如蟲豸如蠐螬及乎伸眉一論列
礌硠擺劃翻螭蛟人生激昂在志氣老莊淡泊寧吾曹吾
思當日著書者想亦感念生平遭杰然放筆一横寫軒若
猛箭離弓弰我書自覺字粗醜紙上蛇蚓徒蟠交只愁兩
手洴䌟洸作苦還頼松花醪塗完十幅巳曛黑籸盆萬戸
如山高桃符爆竹莫相惱明日明年吾早朝
壬戌
和益都馮夫子褉日游萬桺堂原韻
靑沙白石林塘幽短衫細馬行相求況逢三月正三日乍
可一年來一遊羃䍥花鬚粉欲濕參差桺眼靑還留磯邊
鷗鳥故拍拍曷不飛去凌滄洲
其二
褉節頻過汎羽觴幾年光景去堂堂鄕思最怕憑高閣吟
興偏期託野塘但使有花逢杜曲儘拚無夢到濠梁新添
二雨佳何限染得春流似碧湘
長歌奉送翼王陸先生南歸
班固六略覆醬瓿荀勖四部克薪槱烟雲過眼日漸滅干
年秦火靑幽幽先生矻矻嗜書籍窮餓偪側百不憂日作
蠅頭字千百兩腕苦脫神逾遒京師雕板苦難致麻沙價
亦同天球侯門鈔本間常有緘縢只倩縹囊收安知此物
擅光怪不遭豪奪并巧偷先生京華四年住零丁(失物招帖也)
苐爲書爬搜傾筐倒&KR0869;尚不給闌入恒被僮奴咻自言羣
書浩烟海詎有心力攻畋蒐聊作件繫編總目兼撮義例
窮根由秪貪油素不歸去如魚粘餌鷹戀鞲家書昨日抵
死勸老翁六十眞何求自翁離家歲荒歉索租吏詬柴門
頭鈔書錄史有底急遮莫一念妻孥不幡然翁始動歸興
捆書同上烏㹀牛跨牛觳&KR1100;徧走别明朝便可踰蘆溝我
語先生歸去休世間萬事俱浮漚古來書癖等錢癖玩物
喪志前賢羞吁&KR1077;乎夙昔心胸荆聶儔老來經籍還吚嚘
翁歸試上侯芭塚杜宇靑山不斷愁(追憶侯子武功武功先生高弟也)
䟦
伯兄生而穎異五六歲卽能吟吟卽成句先大父曁
先大人鍾愛之甫齠齔爲延貴池吳次尾吳門錢吉士兩
先生教之兩先生交口贊先大人游金陵同時則有周
仲馭方密之張芭山沈眉生顧子方冐辟疆梅朗三諸先
生予外舅侯公朝宗先大人讀書吳門則有文相國湛持
侯銀臺廣成徐宫詹九一陳黃門大樽張太史天如李舒
章楊維斗黃梨洲諸先生周旋贈答時伯兄髮始覆眉咸
隨侍側聆諸先生議論益刻意爲詩爲諸先生所賞識
先大人爲之刻湖海樓少作湖海樓稿今俱不存丙申五
月遘先大人之變兄弟饑驅餬口四方如臯諸君子爲
伯兄重刻湖海樓稿其板在中表曹渭公處又刻射雉集
於維揚屬予師王宫詹阮亭先生手定今二十餘年其存
否亦不得問數年後伯兄詩益進又悔從前之刻有未當
也取射雉集重加删訂次第編年斷自辛丑訖於壬子癸
丑至丁巳則肆力於填詞戊午就徵京師官禁近詩
益蒼辣奔放至壬戌捐舘搜其遺集皆伯兄手錄成帙多
鉅公名家所丹鉛者石盡刻之分爲八卷以備當代大
君子論定焉嗟乎吾兄驚才絶豔晩歲始拜一官而又不
祿心切慟之石以其文學宦蹟白之當事於康熙二十
七年三月念有七日同先大父先大人崇祀鄕賢一
堂四代(先曾祖孝潔先生祀於前明)几筵爼豆世世享之九原有知兄
亦可以鑒予懷矣戊辰小春四弟宗石謹䟦于彊善堂
䟦
大兄詩凡三變少而師事雲間陳大樽先生爲詩高渾鮮
麗出入于陳杜沈宋高岑王孟參以温李含英咀華風味
不墜所謂湖海樓少作湖海樓稿者是也旣而客遊羈旅
跌蕩頓挫浸淫於六季三唐才情流溢而詩一變所謂射
雉集者是也晩而與當代大家諸先生上下議論縱横奔
放多學少陵昌黎東坡放翁而詩又一變大兄臨終時自
云吾詩在唐宋元明之間不拘一格其詩學之成歟今集
自辛丑迄壬戌詩是也四弟旣刻其古文全集矣復取而
授之梓得若干卷視京少天藜閣所選爲備湖海樓少作
湖海樓稿巳刻者今不載丁卯冬十二月弟維岳謹䟦
迦陵詞全集卷八
宜興陳維崧其年著
山陽丘象隨季貞維岳緯雲
秀水朱彛尊竹垞宗石子萬
長洲宋實穎旣亭男履端
同邑曹亮武南耕姪賜薛
感皇恩
晚凉雜憶
記得鎮淮門風&KR0963;競舉都歇荷潭最深處綠蓑烏榜鴈翅
玲瓏無數嫰凉三萬頃誰先取茱萸灣冷山光寺古玉
斝頻傾水天暮酒紅上面笑拊冰肌銷暑三年渾一夢揚
州路
記趁過江船遠帆疑豆北固喧豗怒濤吼江山如此消得
幾場詩酒舉杯遥酹取黃公覆水雲轇葛陽陰雜糅奇
石成獅破空走竹林僧老坐我秋林閒晝半枝卭竹杖如
人瘦
記在百泉山盤渦漩洑雜佩叢鈴暗相觸磵花如雪了了
遥明山屋蘇門蒸彩翠添銀瀑誰家園子沿流嵌麓晚
飯家家㸐湘竹流連河朔此地從無三伏中原生爽籟天
新沐
記在玉河橋天街無頼被酒狂歌禁門外蒲桃晶透選取
招凉珠賽冷螢流殿瓦冰初賣倦聽太夜蟬聲一派想
像宸游甚時再飄紅墜粉鳳䑵經秋都壞燕丹門下客皆
安在
記在魯蒙陰霜楓濃淡叠巘層崖幻蒼紺秋生海市紅日
一輪孤䧟晩凉催卸䭾投關店雲迷石匱烟零玉檢翠
羽金支半明暗秦松西笑華掌碧蓮初染齊州靑八九纔
如點
記在湧金門冷雲成畫落月高樓水明夜佯狂脫帽行到
宋諸陵下碧羊纏石蘚眠官野一湖蓮葉半城樵舍西
子嫣然晚粧罷隔江雪浪隱隱天風檣馬狂思横萬弩迎
潮射
天仙子
贈寒松和尚同雲臣賦(和尚曾駐錫善權今掩關北郭)
玉洞銀樓垂碧乳夜夜老猿吟冷樹山僧興到愛溪山飛
錫住浮杯渡結箇茆庵山下路塵界茫茫無定據雪裡
飛鴻風裡絮山僧興盡别溪山一笑去誰回顧明月滿山
無覓處
書周我成先生旅歎賦後(先生少年時曾赴馬貴陽之讌酒酣罵座竟以)
(此賈門戸禍)
輦上列侯開夜讌年少揮鞭犇赤電酒酣奪得紫檀槽褰
綉幔人驚散裂却當筵丞相面門戸凋殘風物換白髮
漸離誰作伴荒江破屋譜牢愁游俠傳無家歎月底栖烏
聲歷亂
殢人嬌
早過友人齋頭書所見
庭院淸淸漾起捲簾風大簾底露粉郎閒坐消停半晌又
氍毺横臥無甚事吹得小池萍破曲本慵翻歌場懶作
綠莎上戲將錢簸慣尋人事却嗔人眞箇喚不應走弄菊
花殘朵
閒况
屋對晴山黛影離離争泫山梅瘦遞香窗眼細煎綠雪注
乳花盈椀隱几坐箋竟黃庭下卷飼鶴斜橋聽鶯空舘
更相邀兩三狂狷看雲選石趁閒身尚健此外事付與天
公總管
竹逸齋頭紫牡丹一本濃豔異常開日竹逸每約
同人流連竟夕今歲花時竹逸越游未返不獲
一至花下詞以寫懷
記得君家踠地垂楊低軃更紫豔臨風千朵每逄花發綠
窗邊有我與兩三禪侣詞人閒坐今歲吳天君浮越舸
壓烟江一帆斜簸家園春景說依然婀娜無人處一樹濃
香深鎻
晚浴
幾陣蟬嘶趖了一枝花影簾底下井華冰冷綃裳乍解更
紅酥寒凝似素藕浸勾碧湖千頃浴罷凭闌晚粧慵整
且消受凉花綠茗盈盈皓月漸低窺金井又畫就深院夜
香風景
佳人醉
梁谿道中積雨乍霽
一夜春篷淅瀝聲亂樵歌浦笛正吳娘櫓撥參差水面夜
景如墨鷄喚津橋夢醒恰何來新霽穿檣隙推窗起坐
九點龍峯遥蒼煖翠迎着空舲滴吟情劇吮毫微笑一片
晴村歷歷
江城子
戲寫姬人領巾
石頭城下小蕭娘眼波長鬢雲光少小隨耶飄泊到睢陽
恰遇游梁病司馬剛一笑結鴛鴦曉寒呵手點梅粧雪
輕颺怕開箱只是新年郞又渡春江且把木瓜還漬粉欹
枕待到秋凉
題鄒九揖像
昔年同學半吳中飲千鐘筆如風釵舘毬門脫帽夜過從
看到江南紅豆熟分散了各西東年來汝客晉陽宫草
粘空没孤鴻落照壺關匹馬弔英雄一笑畫師眞鶻突偏
畫汝做衰翁
石橊
茜裙提出錦箱中向花叢鬭嬌容裙影花光都到十分濃
記得夜凉低壓髩偏愛把綠雲籠如今朱實畫簷東亂
薰風綴晴空極望纍纍高下綻房櫳欲摘又憐多子甚相
對笑瓠犀紅
秋懷
商颷䬃沓響高天砉雕弦散空烟蕩樾搖林一夜透吳關
恰値角鷹西極到側腦視色蒼然野夫江閣撥書眠笛
聲圓倚闌干那管草閒狐兔劇喧闐且攏撅頭船一隻蒲
葦裡釣秋鯿
鮑讓侯載酒汎舟同于皇仲震商原佩紉家弟魯
望小泊城南諸寺紀所見
西風脫葉響高天酒如泉發狂顚驀遇嬌紅澹粉佛堂邊
恰似濕雲欹一朵扶不定竹欄前老夫側帽興翩然晚
粧鮮屧痕圓何事匆匆又上菊花船市火風簾十萬戸人
不見水成烟
春雨新晴過吳城西禪寺登摩利支天閣同澹心
園次雲臣南水賦
連宵怯雨思難裁鵲聲催曙光開且逐晴絲蕩漾繞城隈
我比晴絲還更懶風送我轉徘徊千尋佛閣倚崔巍眺
胥臺漫生哀閣外遥山幅幅叠春苔争學諸天螺髻樣靑
萬朵逼窗來
郊游卽事
心情早起太聊蕭出晴郊涉蘭臯雲水茫茫不認路條條
只㨂暗香深處去還趁着賣餳簫春流碧到第三橋野
梅嬌綻籬腰何處絲楊和了酒旗飄遥望前村偏隔水亟
喚箇小船搖
秋日同雪笠家弟子萬過恭士南郊書舍
開元寺外水雲寬竹檀欒岸巑岏晴翠飛來濕透幾曾乾
碧碧黃黃都滴向籬落外遠林攤茅堂恰對此中安荻
花灘菊花闌長晝擕僧同註馬蹄篇忽見荒城蒼鐡色百
戰後箭成瘢
沙隨感舊
思量往事極分明小徐卿昵雲英蕭寺幽窗檀板勸銀甖
兩小一雙描不盡紅燭下態盈盈西風捲去隔年情寺
鐘鳴記前生落葉中原恰又䟎離程淡月曉風昏似夢和
淚也出層城
小桃紅
如臯冐天季自署信天翁向予索詞因有此贈每
何中俱暗用禽言及鳥名
得過還須過(得過且過禽言)力作(音做)如何作(力作禽言)說甚餅焦(婆餅焦禽)
(言)管他泥滑(泥滑滑禽言)且圖着火(摘笆着火禽言)任隴山秦吉了(鳥名)
聰明好瞢騰些個姑惡(姑惡禽言)誰能那急急歸(急急歸禽言)休
錯(音挫)提罷葫蘆(提葫蘆禽言)世閒那有鳳凰如我(鳳凰不如我禽言)歎
連朝行不得哥哥(行不得哥哥禽言)信天翁(鳥名)且坐
月上海棠
游顧龍山(山在金沙城外相傳明太祖曾駐蹕此山)
一拳小結靑蓮瓣有離離金刹鋪烟阪聞說當年翠華廵
朱旗暗卷殘碑在搖落空捫苔蘚京江北固千秋顯傍
南朝易惹傷春眼何似埋名却依然丹崖蒼巘春花落鶯
囀空山齋舘
歸田樂引
題王石谷晴郊散牧圖
散牧凉秋月或樹根痒而摩者或飲寒湫窟渡者人立者
蹄者鳴者喜則相濡怒相齕矜秋露毛骨卬首森然如
陵闕綠崖被坂虧蔽滿林樾駞一塞馬七豕牛羊百三十
牧笛一聲日西没(第十五句多二字)
題春郊禊飲圖
粉墨眞瀟灑綠楊天樓臺金碧陣陣湔裙社枰也茗椀也
竹也絲也掩映花叢柳綿下風簾烟際挂墻裡鶯啼鞦
韆架抱琴童子穿過春山罅詠者立飲者奕者謳者一幅
龍眠西園畫
西施
廣陵某宅歌姬有旦色演西施者色藝雙絶比再
過其主人已逝此姬亦適人矣悵惋久之爲賦
此闋
偶然小駐卓金車聽曲傍簾紗司空筵上十隊拍紅牙就
裡雙鬟不肯施鉛粉一縷髩堆鴉三年重到蕪城路空
流落可憐花銀墻綠柳愁煞那人家他日江船倘遇啼衫
客休輕撥琵琶
玉峯公讌席上贈施校書
半街絲柳帶烟拖深巷入官河畫船銀爉趙李夜經過聞
說蟲娘新自茸城到喚取奏淸歌闌花簌簌聞歌落重
趁拍小婆娑地衣翠滑扶不穏鸞靴嫌煞流鶯偏在東風
底學唱定風波
千秋歲
壽栢鄕魏相國
黑頭台鼎畫戟牙門整文筆徤風裁正芙容丞相府屈軼
中書令論事業從來魏自同於丙北斗斜珠柄南苑陳
金鏡司馬相臣民慶明堂朝玉帛太廟編鐘磬魚水樂千
秋不數貞觀盛
沙堤隱隱直接丹霄近臣稷契君堯舜天畱黃閣老月炤
頭廳印還說道秋期今日懸弧凖簾外凉颷緊階下新
桐引仙醖熟宫袍俊地居卿貳上骨帶神仙分齊獻祝恒
山蒼翠堆千寸
咏紙鳶
翩翩自喜跌宕靑天裡麥鐡杖鳶肩子盤空筝夜呌削草
鷹秋起輕俊也一場搬弄眞兒戲三十年前事觸着難
忘記楊花港桃花寺隣童誰更在老眼頻經此重拈看原
來依舊情如紙
摩空决起此事偶然耳材最小風偏利輕狂應有恨浩蕩
憑誰致須記取靑春牢把長繩繫巳自飛騰遂也筭雲
霄器莫浪語休私喜送來天上便望向城頭悸眞險着老
夫只合街頭睡
滄州戴浴扶以人日懸弧作詞以贈
新鷹决眥巳作摩空勢筆陣快詞鋒銳温邢何足道燕許
彩翼文禽一生睡煗漣漪葡萄春漲初齊度朱欄穿綠浪
做弄葳𬎼畫樓低處金塘好漾盡紅衣孔雀樓頭錦鷄
闕上讓他毛羽芳菲惹黃鴦和乳鴨妬爾雙栖生憎杜宇
東風裡只向人啼
隔簾聽
聽舊家歌伎隔墻度曲
十載畫樓烟月凝想歸何處黃絁新作瑶妃侣悵碧海茫
茫瓊樓淸苦無一語掩紗窗低籠雁柱將情訴粧樓一
所紅粉墻圍住歌聲偏透紅墻去想他墻內新愁萬縷伊
知否隔墻一般悽楚
師師令
席上同雲臣咏雛姬
勻紅剔翠擲星眸斜賣春嬌尙未忒玲瓏却巳會三分無
頼笑匿花叢衫影在怨風吹羅帶銀筝砑緊鷄鳴快做
殢人情態玉船頻到只推辭道酒病昨宵曾害挼碎紅梅
庭下灑罵粉郞心壞
汴京訪李師師故巷
宣和天子愛微行坊市有人潛隱小屏紅低唱道香橙纖
指夜半無人鶯語脆正綠窗風細如今往事消沉矣悵
暮雲千里含情試問舊倡樓奈門巷條條相似頭白居人
隨意指道斜陽邊是
隔浦蓮近拍
飲小三吾亭前古梅下
全朝穠春天氣袨服爲佳耳人在梅根冶暗香疎影迢遞
琖內紅生杯中綠汎小吸宜城蟻消魂死那人蛾綠料
應玉貌如此難憑春驛折寄一枝千里横笛誰吹東風起
生怕玉鱗飛著春水
夏日村居
空村如澣靜悄不用鄰翁掃水栅&KR0699;聲響沙映水逾瀟照
傍岸松半老閑來靠漫理晴江釣釣絲裊凉颸暗襲得
風叢竹都笑帆投極浦兀兀櫓聲將杳興倦收綸起荷蓧
恰好窺人一點月小
暮秋江上偶步萬佛林卽黃介子先生舊宅
西風吹響古木亂葉埋僧屋略彴鋪蒼蘚攀樹癭穿崖腹
江郭圍楓槲登山麓遥望銀濤矗駴心目王珣池舘沙
鷗浦鴨争浴一聲齋磬彷彿雨淋鈴曲踏徧繚垣尋斷鏃
茶熟老僧帶暝歸獨
夏日寓吳門花溪草堂與西𬈑夾水而居賦示西
𬈑
玲瓏雲水幾處借我閒消暑掠檻沙鷗過潭香觸碎成雨
千頃風荷舉紅粧嫮緗菂中心苦最憐汝披襟脫帽新
凉隨意搴取松風細響綠雪暗翻花乳林際濛濛皓月吐
四鼓隔波尙有人語
賞荷同南耕緯雲賦
空明雲水浩淼渚瀨叢幽篠綠淨誰能唾瓊奩啟簾漪悄
啁哳騰翠鳥菱潭窈紅藕花開了數枝裊蓮娃極浦羅
裙争盪淸曉盈盈翠榜烟舸競將紅閙摘得荷房縹菂小
月皎兀波柔櫓聲杳
傳言玉女
雨中舟次吳閶不及過晤園次同緯雲子萬寄懷
記得尋君纔過匆匆燈市伯通橋下挽征衫且憩垂柳幾
樹臨别倚欄斜指再來看汝定鵝黃矣柳巳鵝黃撅頭
船恰又至滿船絲雨捲春簔困睡微茫驛樓料想水城將
閉知他花下巳應微醉
舟經懷遠訪凌道一
半載繁臺憶殺别來秋水今朝重見喜碧猶如此無數笭
箵零亂烟橋夜市估船夾岸鄕愁千里聞道君家在街
頭黃葉裡情親小話喚篙師暫艤峥泓淡沲隱隱江樓笛
起關山一望何其明綺
百媚娘
春日憶洛下舊游
草把裙兒腰比花與臉兒潮似恰聽枝頭鶯語滑眉逗一
絲新喜聞說酒旗歌板地多少嬉游子憶在洛橋晴市
又向洧川烟涘一斛柳綿飄不定撲着車如流水無數鞦
韆墻角裡天半紅繩起
送畮仙校書落籍次友人韻
日午鶯猶貪夢風定花誰搖弄聞說長條新有主縱與纏
綿何用雖不干卿愁却種嬾把春鈎送夾路香塵將動
一曲紅綃權奉從此眞成千里隔只有月明相共戲語小
樓燕赤鳳掌舞休嫌重(暗用飛燕故事校書微豐故戲之)
剔銀燈
佛手柑不至詞以寄慨
記得常年此際風送閩天柑子珠舶帆輕花洋浪細香徧
吳頭楚尾武夷仙使向縹渺鯉湖傳至詎料巖關笳吹
竟隔千山萬水天竺烟深潮音月落今日不知何世匆匆
彈指都不道江山如此
春景
陣陣蘭情水意隊隊描朱刷翠小巷蘼蕪斜街皂筴都被
雨酥烟膩東風多致簸弄做賣餳天氣莫負年光韶媚
早辦漁樵家計故國繁華前生詩酒身似潯陽江伎且拚
沉醉做蝴蝶向花間睡
燈節前一日雨中雲臣招同楨百大士雪持集飲
蝶庵卽事
記得昇平佳麗此夜是上元天氣圓月打頭暗塵隨馬陣
陣梅邊水際茜裙珠髻喧笑處香街聲沸今歲冷淸淸
地未晚禁城先閉一盞燈昏千家門掩釀就春寒恁細雨
絲飄砌展幾叠小屏圖醉
解蹀躞
夜行滎陽道中
峽劈成臯古郡人雜猿猱過斷崖怒走蒼龍立而臥此乃
廣武山乎噫嚱古戰場哉悲來無那卸鞍坐烟竹吹來
入破一林纖月墮雁聲不歇砧聲又攙和歷歷五點三更
馬前漸逼滎陽城頭燈火
秋雨夜宿田舍
淼淼孤村斷壠只浪花翻舞疎檠自綠茅簷伴人住休問
紅糯黃粱總搴菰米茭絲濕烟難煮夜將曙白項鴉啼
棠樹樹西近官路叢叢古廟老巫擊銅鼓敢倖今歲西成
祗祈暫歇床頭淙淙秋雨
下水船
暮次丹陽宿周丹申齋中同湯谷賓夜話
風吼庱亭樹曛黑難投逆旅徑詣君家呼酒喃喃爾汝此
間路一派濤轟沙莾幾陣烟凄風苦凭欄顧覇氣荒終
古笑問寄奴何處若爲吾歌吾爲若拍張舞天將曙起掃
車箱冰花争火僕夫寒語
碧牡丹
本意(牡丹鮮碧者向在鄢陵曾見之追賦是詞)
隔葉尋難着勝玉樹欺紅藥縹色衣裳睡熟沉香亭角一
朵雲鬟被雨梳風掠趁花容軃烟萼柳陰薄色向苔錢
落波痕皺眉痕弱鸚鵡籠中也整綠衣偷學一别名花悵
碧雲天各倩靑鸞到湘閣
風入松
上已後二日洗鉢池汎舟卽事同亦史山濤賦
蜻蛉小泊斷橋東人在櫓聲中水面殘霞飛不定春波靜
暝翠玲瓏夾岸緗桃斑竹半船淡月微風紗窗盡摘簟
紋融心事暗惺忪小拂絲楊人語細春衫碧恰似新桐可
惜小浯溪上明朝更與誰同
苦暑戲與客語
炎炎火鏡正燒空避暑苦無從客言安得匡廬瀑還移取
華井秦松玉女盆邊吸露水仙祠畔餐風答言計總未
爲工不若在軍中平驅十萬横磨劍濤聲怒硬箭強弓惡
浪千堆蹙黑戰旗一片搖紅
納凉
當年結夏映層潭脫帽卸輕衫柳絲斜颺陰篷捲釣檻外
碧色微添橋背嫰凉瑟瑟村頭老樹毿毿水天閒話對
誰談城市我何堪采菱放鴨江鄕伴無人問老子溪南浮
世飛鴻雪爪故山亂葉茅庵
寒鴉
欹斜嬾漫徧燕關僵冷甚袁安誰將水墨濛濛畫做邊城
一抹荒寒小日曾藏柳葉前身慣上釵鬟無端誤點早
朝班髣髴認龍顔六宮怕有人争妬帶昭陽日影飛還惆
悵舊遊何處孤村流水之間
迦陵詞全集卷八終
