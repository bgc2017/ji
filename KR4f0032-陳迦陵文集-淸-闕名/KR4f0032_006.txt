陳迦陵文集卷六
宜興陳維崧其年譔
雎州田蘭芳梁紫維岳緯雲
晉江黃虞稷俞邰宗石子萬
柘城王培益仲男履端
商丘劉榛山蔚姪洢
樂章議
從來治定制禮功成作樂樂也者所以美盛德之形容而
颺祖功宗德於勿替也自古帝王德之盛者莫如舜功之
大者莫如武當時播諸聲容被之絃筦盡善盡美有所謂
箾韶大武者夐乎尚矣乃咸英韶濩而降世紀殷遙歌詩
合樂其辭俱莫可考在三代則可考者無如詩其間用之
郊廟宜歌頌用之燕享宜歌雅蓋今學士大夫所誦習淸
廟臣工諸什鹿鳴魚麗諸章是也至於一代之興必有一
王之樂自漢以還稽諸郊祀之志採夫禮樂之書以曁歌
工樂正之所掌亦旣犁然備矣我
國家膺圖御籙高朗昭融始之
太祖
太宗之肇造繼之
世祖之開基加之我
皇上之纘緒文謨武烈丕顯丕承玆又六宇蕩平萬邦式廓
所宜登歌薦豆奏假升歆而郊廟燕享仍用舊章詎所以
紀休嘉彰懿美耶則酌古凖今審音協律誠爲今日之上
務巳常試綂歷代樂章而揚扢之一則古辭之繆也古辭
維何漢房中安世諸樂府是其世遠其辭奥其篇什殘佚
而失次其音節聱牙而詰屈後世讀之甚且以餘聲爲正
字以缺簡爲完文音曲互淆宫軒迭混夫古之爲樂致其
懽愛導其堙鬱要皆以元音雅韻鏗鏘鼓舞於節族之間
而何取乎艱深鈎棘爲也則古辭之不當襲也一則俗詩
之失也夫唐之十二和宋之十二安其辭類多崇雅黜浮
去六季滛靡者遠甚明初洪武命儒臣宋濓撰定樂章蓋
炎精開運樂奏中和諸曲猶駸駸乎有盛世遺音焉沿至
嘉靖流弊巳極其曲則填金元㸑弄之名其辭幾類史巫
紛若之習故府所載迎神望燎諸闋至今猶令人嘔穢焉
夫民間報賽猶屏繁雜之聲何況煌煌鉅典赫赫明神而
乃以俚歌野諺䙝之神其毋我吐乎則俗詩之不足沿也
且夫五帝不同禮三王不同樂頗怪後人專相撫倣如鹿
鳴也而魏以於赫當之騶虞也以巍巍當之文王也以洋
洋當之夫摹之而極肖猶非昔者精意所存況摹之未必
肖乎則以撫倣爲樂者其失一雄主英辟好大喜功多陳
祥瑞每言符命諸如太乙天馬漢初遂巳不免他若赤雁
之篇麗而非典得寶諸曲華而近諛後之稱斯樂也其謂
之何夫雅訟諸章於鋪張揚厲之中終不忘震動恪其之
意於笙簧酒醴之日而不癈咨嗟儆戒之情顧乃革讙竹
濫每事矯虔其何以答神庥承天脊也則以浮夸爲樂者
其失又一今日之樂鑒此數端澤於大雅本之敬
天法
祖以悟其原極之憂盛危明以防其漸下焉者美必歸之
主上上焉者善必讓之
天
親不吳不敖以依以永太和之象不又在
皇淸宇宙間乎若夫笙匏管籥之不一其音龍簨象&KR1206;之不
一其制矇瞍者責也鞞鐸巾拂之或殊其用七鞌萬舞之
或異其儀則又縵樂者職也修而舉之是有均人之倫淸
與太常之綴兆在謹議
文杏齋記
文杏齋者家大人讀書之室先大父少保公所搆也齋在
堂之後在樓之左廣可斗許圖書之外容膝而巳故雖樓
而以齋名焉齋對兩文杏因扁之曰文杏齋之下壘石爲
池蒔以藥果白山藥一株綠萼一丹桂一花石之隙植以
蕉桐被以枸𣏌秋冬之際紅葩朱實往往不乏也齋之上
則大人讀書其間一日大人呼崧而命之曰爾小子亦知
斯齋之所自乎自爾祖少保之搆此齋也三十年矣自爾
祖之棄世而爾父之險阻艱難以處此也又廿餘年矣念
平昔蹤跡所之燕趙吳越之間名山勝境歷歴在吾目焉
然自甲申乙酉以來余不復出矣念疇曩交游如貴池吳
次尾金沙周仲馭宣城沈眉生梅朗三雪苑侯朝宗吳門
錢吉士雲間李舒章曾盤桓磅礴於此齋者今其人或在
或亡又不可復見矣齋之中吾留名山記一焉庶幾不復出
者可以當卧遊也齋之中置綱目一焉庶幾思其人而不
見見古人如見吾友也吾齋之中又雜置雅實堂制藝樓
山集壯悔堂稿陳黃門詩婁東吳太史樂府焉皆吾友也
吾又雅善是也餘則薰爐一杖一蒲團一茗具二聊以忘
世焉吾寓吾志也小子誌之崧退而不敢忘夫時代遷移
人物非古卽如一書畫末技耳而書此齋者吳門范長倩
學使董文敏張山人爲之圖焉今其風流姿制猶有存焉
者乎况乎先世節孝之栽培先大父淸白之堂搆以及余
大人二十年憂患之行藏其可感有百倍於此者然則崧
又何以繼此志乎而豈徒效桓宣武之故態婆娑文杏之
下留連枯樹而不能巳也
依園游記
出揚州北郭門百餘武爲依園依園者韓家園也斜帶紅
橋俯映淥水人家園林以百十數依園尤勝屢爲諸名士
讌遊地甲辰春暮畢刺史載積先生觴客於斯園行有日
矣雨不止平明天色新霽春光如黛晴絲罥人急買小舟
由小東門至北郭一路皆碧溪紅樹水閣臨流明簾夾岸
衣香人影掩映生綃畫穀間不數武舟次依園先生則巳
從亭子上呼客矣園不十畆臺榭六七處先生與諸客分
踞一勝雀爐茗椀楸枰絲竹任客各選一藝以自樂少焉
衆賓雜至少長咸集梨園弟子演劇音聲圓脆曲調濟楚
林鶯爲之罷啼文魚於焉出聽矣是日也風日鮮新池臺
幽靚主賓脫去苛禮每度一曲坐上絕無人聲園門外靑
簾白舫往來如織凌晨而出薄暮而還可謂勝遊也越一
日復雨先生笑曰昨日之游意其有天焉否耶雖然歲月
遷流一往而逝念良朋之難遘而勝事之不可常也子可
無一言以紀之并屬崇川陳菊裳鵠爲之圖圖成各係以
詩同集者閩中林那子先生古度楚黃杜于皇濬秣陵龔
半千賢新安孫無言默山隂吕黍字師濓山左劉孔集大
成曲智仲動吳門錢德遠夢麟眞州王仲超昆崇川陳菊
裳鵠李瑶田遴張麓逑翥徐舂先禧秦郵李次吉乃網舍
弟天路騫暨崧共十有七人
重修芙蓉寺碑記(代别駕熊公作)
環荆溪城南者銅官山踦銅官南麓爲芙蓉寺寺肇自唐
太毓禪師師參江西馬祖得道結茅此山同時襄陽龐居
士道藴與師爲方外交嘗三到寺中後人因以名亭卽今
名來來三到者是厥後代有建置固蔚然江南一鉅刹云
銅官陂陀起伏與故鄣睦州巖壑相鈎連國朝鼎革初
年奸民往往倚寺爲萑苻薮盤踞窟宅僧人各鳥獸散去
問所謂古芙蓉寺僅滅没於荒烟暮靄間無從識舊時規
制矣僧去而寺中田畆遂不可問賦稅日絀邑人患之順
治十三年荆溪紳士始公請禾中高僧自閑入寺自閑先
令首座雪丆率數衆行抵川埠則路茀不受趾籝糧宿火
覓居民爲鄕導始得逹至則灌莾叢生蓬蒿艾藋如林立
飛鼯野獾讙噪悲吟訝此跫然者何來也旣入寺&KR3652;若弇
甑幽翳論惑絕不類人間世雪么晝則腰鎌皸瘃刈惡草
暇支敗竈糜橡栗作食夜則偃仰一破樓中戸以外横一
棹楔距之距未闔恍惚悲風吼林薄哀湍㶁㶁繞寺鳴徐
聽之蓋山魈作聲或羣虎怒嘨耳如是四閟月始克迎自
公入院監院事者仍屬雪公一人無何雪公應四明雲峯
請不數年自公又示寂於是寺之漸有起色者乃復稍稍
落監院以繼席乏人則倉皇四請請或不肯應或應矣以
爲此磽然犖然者何至與百獸争此土也甚者旦夕行且
接淅行然後快最後仍渡江懇雪公雪公念始事之勞不
獲辭至則舉廢弛輸賦課斥囊鉢且略盡蓋雪公未至時
先巳遣僧徒十人事播種今則慚可銍穫矣經營又數年
而寺之傾圯者剝落者田之蕪穢不治與僧徒散而之四
方者至是盡復其舊且視昔有加焉嗟乎不綦難哉歲戊
申雪公自崇明歸搆禪堂五楹伽藍祖師左右殿各五楹
明年余署篆荆溪舍弟高州守明軒來視余爲塑金剛像
四橋一名曰熊公橋以倣龐公亭繼余與太守紀公先後
勘荒至芙蓉余則爲寺田規荒熟撥圖甲而紀公則發願
倡興大殿又實與余共之殿斷手甲寅季冬不三年成嘗
爲總計之雪公順治十三年入寺康熙四年繼席前後開
荒共二百八十餘畆增置山場千畆有嬴創造寺屋四十
間修葺破壞八十餘間裝塑佛像若干軀置買什物若干
器倡之者太守紀公佐之者五邑共事諸君曁宜邑諸善
信而補苴缺略不佞兄弟亦微有力焉一日者雪公邀余
入山循橋而折入寺門徘徊來來三到兩亭間掇龐公榛
食之憑高眺遠善卷離墨諸峯繚靑縈黛歷歷能識其處
雪公笑謂予曰居士亦知之乎今日之琳宫紺宇矢棘翬
飛皆昔之敗井頽垣荒瓴斷甋也今日之瓔珞莊嚴旙幢
妙好齋魚粥鼓花雨潮音皆昔之篆綠蝸黃愁燐慘霧也
悟成敗之廻環悵萬緣之幻泡後有來者其孰知前人之
勤且勩乎因追溯往事夜分太息不遑寐嗚呼凢爲之而
勿冀其成成之而勿患其紆且久則必有物焉以相之矣
天下寧獨一事爲然哉余嘉雪公之確苦淬勵卒能拓復
舊刹而又懼遺跡之或湮也是爲記
醴泉記(代)
余自某年某月建節天雄厥地潟鹵井泉多不可食往往
待汲於郛外頗苦之適署北隅有隙地蒙叢灌翳隆窪磽
确彌朢不可以刜夏閠四月間余偶至其地披荆刈棘命
隷人腰鎌而鉏掘地甫踰咫水㶁㶁然佩環鳴衆曰泉也
掬而漱之甘僉大異之遂甃以爲井築亭於其上而復建
龍王廟若干楹修祀事焉昭神澤也先是在京邸時夢至
一署窒皇堂廡庖欄楯隱隱與今署舍相類夢中復有
告我者曰此中有井味殊惡吾爲公改疏於北乃可食至
是始悉騐噫異哉功旣成與諸椽屬酌水於玆亭而樂之
諸椽屬旅進言曰美哉泉乎昔歐陽文忠得紫微泉因名
豊樂又范文正有惠政溪側忽湧醴泉茲泉也其爲公出
乎公先世白樂天尚書築堤錢塘至今呼爲白公堤然則
兹泉也其爲白公泉也歟余曰是不然傳曰人君行政和
平則豊泉瀌今國家以水德王我皇上復涵濡萬彙滋液
百物民和俗阜協氣應之然則泉之出也神之賜實君之
賜也夫頌揚主德而不敢以自私臣之職也退而記之使
後之飲斯泉者有所考
戴務旃歲寒三友畫記
歷陽戴子務旃爲人磊砢有正骨工詩尤長於畫畫則吳
祭酒梅村楊太守仲延尤極稱之余常見其大小十百幅
着色皴染峥泓蕭瑟出入董北苑僧巨然間允爲畫家逸
品兹歲寒三友圖一幀則爲冐子清若作圖畫巨石一峰
不枝而壑不蔓削然特起沙土受綠其旁松一梅一竹一
松則龍跛虎攫爲畢宏韋偃所未曾畫竹則渭濱千畆淇
奥數竿烟枝風篠文與可湖州一派近在河村而翩然天
矯於支離叟此君之間者梅也圖止此他並無長物或曰
戴子之爲是畫也何與意其有感而然與或曰戴子爲是
畫戴子因冐子而有是畫也然則冐子又豈其無所感而
然與吾見夫天下之言情者矣人之言曰人亦惟是大者
重者之可以用吾情耳他無所用吾情也爲此言者是殆
與於不情之甚者也吾未見夫忠如屈原孝如曾參信如
尾生遇昆蟲草木之變而不言其傷感匹夫匹婦精誠而
不致其悱惻也故夫不言其傷不致其悱惻者其人忠必
不如屈原孝必不如曾參信必不如尾生也冐子感焉因
見天下之舉不可與言情而有一可與言情者焉而圖之
畫之未也又屬陳子記之又未也又將屬天下之人而歌
之咏之冐子旣圖之畫之記之歌之咏之而人之深情者
勸矣冐子圖之畫之記之歌之咏之而人之雖不及情者
能不終始而一其情哉況夫賢人君子之相與數十年如
一日者又何如哉又何如哉
昔人云有小題目無小文字此篇也行文大叚從曾南
豊墨池記來其綿邈深長一唱三歎則又廬陵得意筆
也(自注)
祭姜如須文
於乎先生而何以死先生而何以死則落拓如維崧且辱
知已之感如先生者何可以信先生之死而遽有言也先
生而死則落拓如維崧且辱知巳之感如先生者何可以
先生之死而遂無言也維崧則髮未燥時從諸先生長者
爲雅游一時如黃淸漳張婁東吳秋浦陳雲間諸先生謬
承奬拔厠我上流其愛我者死矣其不愛我者未嘗死也
其愛我不深者未嘗死卽死矣未嘗最可悲也死而可悲
然或相隨數十年卽近者亦數年未有國士之知存殁之
誼一面頓盡如先生也憶自庚寅吳縣葉文學襄寄僕以
紅藥堂詩稿其序言乃先生所作僕心好之卽致一凾於
先生索先生爲湖海樓詩序先生未報札卽序未脫稿也
然先生則已從友人所每集必娓娓談陳生詩嗣後不相
聞者又年餘去冬過吳門一謁先生先生坐未定則手僕
詩一册吟詠不絕口且曰陳黃門後一人也先生則出近
作如贈吳駿公太史和雲間秋日感懷詩十首調圓骨雋
節短神長僕私心竊幸得當先生也無何别去居數日自
雲間歸再謁先生先生則已爲僕序揚扢雅頌考據淵旨
神不没詞藻不没思擬於沈約之論謝靈運也後數日聞
先生病然松陵吳兆騫言先生雖病必娓娓陳生詩又數
日聞先生死僕來吳門則先生者果死矣然聞葉君言先
生未殁時必娓娓陳生詩且日望陳生來也嗚呼先生而
果死耶先生而死不於數年之前不於數年之後而於今
日耶抑諸先生長者如黃淸漳張婁東吳秋浦陳雲間諸
君零落略盡矣而不留先生一人以爲靈光之巋然耶若
然何先生知崧最晚愛崧最深而湖海樓一集出必䄂之
以出歸必袖之以歸耶郢人絕斤子期斷絃生平巳矣握
手何言維時聞訃之日老父未識先生之面涕下汍瀾幼
弟一聆先生之耗悲來於邑然則崧顧未暇爲天下慟先
生爲千古慟先生而國士之知存殁之誼先生又何以死
也雖然天下有先生千古有先生先生固未嘗死也
祭王西樵先生文
昔吾友沈子禹甸自新城歸也余曾相遇於闔閭之城扁
舟握手示我以二王先生集余反覆洛誦見其海涵地負
籠蓋百家者輙口呿舌撟而歎爲河嶽之精英自是以後
余傾倒夫兩先生者幾以爲縹緲之三山吾終不得而見
也而沉思若遇又髣髴乎成連海上之先生旣阮亭司李
維揚予適舘夫東臯冐氏其幸邀盻睞殊不愧古昔之贈
縞與班荆遂因阮亭而得見西樵也平山隋苑之間在今
日追思則以爲水天之閒話而在當時傳播則以爲花月
之新聞噫友朋知巳之間其遇合固自有數矣以予之謭
劣而獨蒙剪拂於兩先生者予誠不自知其何心蓋自庚
子以來余之從游於兩先生者日久其間盛衰枯菀之故
予不能無慨於中也言之猶哽咽而難平猶記西樵先生
兩至廣陵一則典汴試而錦旋一則遭讒言而去國人情
物態亦大約可見而先生蕭然物表固巳齊得喪爲一致
而冺喜愠於無形蟻視王侯蟬蛻軒冕蓋常躡金焦踞京
峴中流而長嘯也魚龍悲駭黿鼉出没而江流颯颯其有
聲及其泛洞庭下錢塘筆床茶竈容裔於煙波杳靄間也
蓋人視先生則以爲浮家之少伯而先生自命亦何異乎
汎宅之元眞嘻噫疇昔之事百端交集而其極不能忘者
尤在乎風亭月觀之下往往酒能一石而月可三更史家
别宅韓氏小園水木淸幽竹梧淡沲此則先生之寓園也
余猶記夫風微微其捲幔而月娟娟其在楹斯時予每偕
豹人伯籲介夫善伯孝威定九諸子過先生爲狎讌苐見
夫一室之間蔬笋在旁香粉在側風流嬾静幾不知夫景
之欲昃而河之漸傾一夕者予薄游延令失意而歸過先
生之寓廬而假宿焉日巳曛黑先生與予聯床擁絮挑燈
聽雨其中宵而太息者語多掩抑而難明無何别去先生
贈予一詩中有句曰來當日巳暮去當天未明途窮兼歲
晏躊躇難爲情余每誦此淚盈盈濕紙上也今先生不可
作而余悲益何以自勝辛亥暮春予游鄴下時先生再起
補官吏部飛書寄我流連故隱惻愴舊游者終堅我以滄
洲之約而要我以猿鶴之盟詎意纔踰一載遽接齊臺之
訃予則且疑且信而不免夫涕泗之沾纓嗚呼先生之詩
如疎竹受露幽蘭始花蓋紆徐澹緩實先生之自許然也
而一往邁傑之氣又每每如驚湍怒浪之砰鍧先生之人
如寒崖古僧深山道士蓋落落穆穆不可一世人也而交
許以心義形於色纏綿篤摯之態又如夫戈鋋矟槊之縱
橫吾游於世久受賢人君子之知者不爲不多求愛我如
先生指不多屈也奈何先生復舍我去而我亦旣將老而
無成先生未殁前一載寄我以齊臺山人傳意若以自誌
其墓者彭殤壽夭之際先生固野馬塵埃處之矣區區電
光與石火何足以介逹士之神明嗚呼炊聞一帙上浮一
編南華耶九辯耶先生固合莊屈爲一人也則一日者誰
謂先生遂死我固知其乘灝氣而遄征矧先生之死以哭
母太夫人死也死於孝也將頡頏曾閔之&KR1200;而升爲箕尾
之精然則如此者亦又何悲而我儕兄弟感先生之知慕
先生之義臨風一慟五內崩裂終難託言太上之忘情
周壽王俞恭藻二子咏懷詩䟦
陳生客禾五十日久之不自樂思歸先是杜陵生及沈生
者已散去數日矣俞子招周子同一小樓而處二子者相
善也且又善病居三日各爲偶懷詩十六首一日陳生過
二子别二子者出詩以示陳生蓋陳生亦善病念客游久
一旦與數子者别念時遇錯互前歡未可知欲作一詩念
非數子莫能當也然而心悲氣結終不獲一語情理如此
誠何足以言詩哉夫人之懷一也或含愁幽歎寓之於吟
諷之間或沉憂塞默放之於天地之外其善懷亦一也三
子者悼年命之不常怨閨中之邃遠善病同聚散離合之
感亦無不同偶懷之作陳生雖無詩然陳生之懷二子者
則旣詠之矣不見夫東家之樓有善歌者乎絃摧柱促音
節漫漶而不能自理此非天下之傷心人乎吾慮夫二子
者之難爲懷也
陳迦陵儷體文集卷六
宜興陳維崧其年譔
長洲宋實穎旣庭維岳緯雲
江都吳綺園次宗石子萬
男履端
姪洢
序
周櫟園先生尺牘新鈔序
粤稽書名六庫類有千端苑稱七略義非一族纂華林之
丹槧文體彌新綜玄圃之綈緗才鋒逾整謠歌騷賦攄壯
采於篇章頌表箴銘運英裁於述作傷往則旨深於哀誄
切今則議蔚於論策以曁九章七啟靡非才子之流洎乎
賓戲客難大有風人之致語其變態巧曆不能窺測其繁
思哲匠莫能算今之尺牘蓋其一也彼夫體製可得言焉
若乃屨及齊郊柝聞邾邑荀罃不返先軫難歸旣轍亂以
旗靡復主憂而臣辱楚昭多難悲三戸之纍臣許穆無援
痛阿丘之弱女臨關歎息願登子反之牀叩壘躊躇冀射
魯連之矢事當呼吸磨盾以書變在須臾縋城而下亦有
疏勒流官燉煌降將蕭綜北去憐廟社以何依符朗南奔
朢鄕園而不見朱䳒路遠䰟消蠻海之旌旗白馬營空腸
斷瘴江之鉦鼓訣美人與愛子贈明鏡與金鐶子卿足下
疇昔可知伯之君侯生平已矣若乃賤臣遘謗庶女蒙冤
江淹乃善恨之人馮衍亦多愁之客三年獲譴永無造請
之期盡室遭俘長罷歡娛之日母兮天只臣不如人思刺
血以陳情念上書而訟枉又有密親暫隔懿友長離感時
物以流思對景光而結想尹班契闊可無知巳之言樂衛
暌違寧之相思之句叙苦辛於一介寄輾轉於數行宛矣
瓊函居然蘭訊更有紅粉樓頭靑牛帳裏君居塞北妾住
江南攀桃李以悲來顧綺羅而泣下吹簫公主囀雅怨於
朱唇織錦姬人論私情於纖手凢斯之類皆藉於書時則
北路名流南朝文士阮元瑜之書記久巳流傳蕭大圜之
尺牘益爲膾炙爰乃襞此赫蹏命茲側理膠東河北並馳
五色之箋大令中郎互競連珠之格爾其爲體也或磊落
以見才或嵯峨以植旨或首尾以温麗或締搆之縝密或
文辭簡要情片語而巳該或思理淹通氣百凾而彌厲或
臨池詳愼細蟠楮裡之蠅或握管飛騰横跳天門之虎鏗
鏘可聽塗山之玉帛萬重藻繢堪觀赤城之雲霞十丈入
劉家之世說卽是蘭苕登蕭氏之高齋無非琬琰輓近以
還此風不嗣原其流弊厥有三端顧陸華宗潘楊妙族金
貂翠珥朢若神仙坐褥隱囊便爲卿相寒暄筆札都由吕
覽之門生故舊書箋盡出桓温之幕客且也貴僚雍雅惟
傳論性之篇華札翩反爭諱言情之牘其有擬繁欽應璩
之書效邢邵崔㥄之札者呵爲小子目以外篇其所爲難
一也且夫燕凾越鎛各有便安秋奕僚丸悉由熟習鮫紈
自麗不懽北轍之夫狐毳雖温難悅南轅之客今者單門
寒畯縫掖素流祗工制舉之書但慕集賢之院卽使才同
孝穆文類子山無益身名徒資嗢噱加之遭逢踽踽罕西
園北府之遊徒侣寥寥乏華屋淥池之彦事蹟不足以供
鋪叙爵里不足以寄選擇其所爲難二也古者飛書馳檄
盡簉戎旃記室軍諮雅多才俊兩軍相遇必以辭令爲長
一使相將尤以語言爲尚今則三臺大帥九姓名王行人
無僑札之才儐介缺向嬰之軰紇庫干自署不識姓名曹
景宗作歌難諧兢病一時風會殆何如乎下至閨襜又可
知矣其所爲難三也然而星移代換何世無賢璧坐璣馳
孰云非寶此新都夫子旣顔麗製以淸裁櫟下先生復選
鴻文於頼古矣嗟夫曩遊不再自古爲悲後聚難期於今
所歎匪勞音驛莫慰幽憂不事箋繪奚通繾綣遂乃領諸
家之秀采薰以名香錄百氏之芳華裝之異錦寄來黃犬
半&KR0238;書竹簡之古文損罷文鱗悉篋衍巾箱之脞錄副諸
記室掌以典籖
吳園次林蕙堂全集序
山名唐貢峯接道場水號洮湖波通上若吳雲入越家家
以茶笋爲生魯柝聞邾處處繞烟波成市惟彼常湖兩郡
夙稱唇齒之邦曾聞召杜名賢出作吳興之守其人也畫
省望郞金閨貴客鵲爐螭舫推詩酒之總持舞扇歌裙擅
湖山之宗主時則秦川公子爭願依劉西鄂文人咸思御
李白蘋洲上依稀通德高門碧浪湖頭髣髴華隂上市銅
蠡夜滴尚簇麟衫鐵鳳晨關便翻鶴蓋三明七穆槖鏤管
以俱來兩到䨇丁捧敦槃而狎至獨有鄙人況居旁邑調
絃待奏情含流水之中滅刺難前客在亂山之外(梅村贈吳興詩)
(有客比亂山多之句)惟衆客實嗤其拙乃先生正賞其愚旣而陶潛
解組仍住潯陽梅福抽簪偶來吳市乃於失職之辰猥有
下交之雅殷勤訪戴流連杵臼之間忼慷推袁䟦扈風雲
之氣時則鄙人方嬰痼疾屬江花之就落甫遘鐘期當潘
鬢之將凋方逢鮑叔嗟乎文舉何人子卿足下干戈載道
偏乘單舸以遄來閥閱交衢獨造寒門而徑去君非有爲
僕豈無心自此游從彌淹歲月東吳麋鹿美人羅綺之場
南内鷓鴣覇主繁華之窟以及寒梅縞夜瘐菊叢秋藏鈎
賭酒之場刻燭分題之會觴餘舞蔗紅燭薰天奕罷橫刀
赭羅颯地先生莫不踔踸此間賤子亦復激昂其末一日
者水國斜陽坐客半更衣而起高臺古樹羣公皆載酒而
從君顧挽余吾其語汝昔者結繩而降代有篇章雨粟以
還人多撰述自俗學之師心致前型之偭矩原其流失厥
有二端紇庫干運筆成錐斛律金署名類屋宿儒老子高
談內則歸藏末學小生粗識孝經論語上車不落便尊唐
宋而薄周秦體中何如輙譽開元而卑大曆是則胸無故
實笥鮮縹緗裸民誚霧縠爲太華矉女憎西施之巧笑此
其爲弊一也或則僅解蟲鎸差工獺祭悔讀南華之卷不
精爾雅之篇倣蘭成碑版之作祗堪借面弔喪傚醴陵離
別之言僅可送人作郡不知六詩三筆每每以古鬱稱竒
四庫五車往往以沉雄入妙徒組紃笙簧之是侈將風雲
月露其奚爲是則刻雲端之木雁未必能飛琢箭上之金
徒何曾解舞成都粉水弱錦濯而寧鮮河北花箋鈍筆描
而失麗益成撏撦劣得揣摩此其爲弊二也以茲二弊足
槩百家今吾詎有是乎惟子知其免矣且夫韓起䨇環俱
蟠龍雀干將兩劍並截蛟犀粤沿古以迄今羌無竒而不
耦是故珊瑚筆格互說庾徐翡翠書床交推温李晉家潘
陸梁代陰何南朝則江鮑齊名北府亦温邢競爽歌樓麗
句元白同聲酒舍香詞周秦繼響昔人所載何代無賢當
斯世而有吾兩人也寧集成而無子一言乎僕愧其情懼
違所請屢趣未應旣負諾以逾年擬作難工復含毫而彌
日屬當諷諭之再三爰誌揄揚之萬一爲魏公藏拙數行
敢云金玉之投惟惠子知余異日亦望瓊瑤之報
三芝集序
廣陵吳園次先生天上謫仙人間傲吏一麾出守爲風月
之主人獨往名亭作烟霞之總管斫&KR1231;於滄浪亭北賃廡
於臨頓橋西衡門則羅雀䨇扉都無雜客珊管則雕龍百
幅悉付佳郞於是家擅鳳毛人誇犀角劉氏則孝綽孝儀
之外益以孝威王門則僧虔僧辨之餘加之僧孺人矜五
竇較燕山已獲其三俗艷䨇丁笑鄴下尚輸其一允矣德
門之盛事洵哉藝苑之美談爾其黛管霏花彩毫爛錦夙
鍾慧業生天原與貝葉爲緣産兆竒徵堕地皆以芝蘭作
字當年崔珏名是鴛鴦此日魏收體高蝴蝶固已靑牛帳
裡聯篇芍藥之花寧徒朱鳥窗前滿篋葡萄之樹若乃囊
訴錢空床嗟金盡張平子歸田以後陶淵明解組而來償
井公之博進負滿十千貸營室之聘錢逋踰百萬入室有
詬租之吏當軒聞戞釡之聲時則閒坐鯉庭狂呼驥子紙
還對劈携兒登避債之臺韵可分&KR0848;掉臂入忘憂之舘千
杯競勸扶一老之頽唐百韻爭飛沸兩親之譁笑行間織
錦大有萊衣懷裏探珠無非陸橘更或鶯廹人啼花催酒
熟一帆乍返三徑纔晴杜門却軌跌宕於孺人愛子之間
席地幕天徜徉於麗日和風之候藏鈎甫罷爇紅蠟以攤
書度曲將終倚綠篝而隷事抽五花之寶簟長幼爭梨掣
十樣之蠻箋弟兄奪棗老子顧之而極樂若翁見此以逾
歡又若總角迎賓勝衣揖客東都有道雲霞意氣之交南
國人倫玉帛衣裳之會逢孟嘉於末座識楊修於早年莫
不珠玉爲心蛟螭在手玉簫始奏巳綉完機女之房銅鉢
方𢋫便畫滿旗亭之壁香詞麗製約近千篇玉軸牙籖都
爲一集命小胥而繕寫託副墨以流傳嗟乎我辰安在笑
口難開生世不諧憂心曷極棋上有不平之局酒邊多惱
懊之歌寄語尊公何勞永歎弄紅珠於掌上舍斯無取樂
之方玩翠羽於堂前卽此是消愁之物
續臞菴集序
震澤湖邊舊饒陂澤垂虹亭畔尤足林塘筆床茶竈陸天
隨汎宅之鄕雨篛烟蓑范少伯浮家之地爰有高人於焉
小築聯就吟詩之社宛爾漫郞行逢選佛之場居然乞士
才踰王粲詎屑依人貧甚茅容偏能養母奉慈闈而出世
擇隙地以逃虛衡門蕭寂不打慈鴉修竹檀欒惟生孝笋
蓋松之今日所居卽宋王君份臞菴故址也昔君以吳地
華宗楚天清尹咏桃花流水之句解組遄歸卜浮天釣雪
之區投簪終老烟汀月嶼秀極人間竹屋花潭甲於天下
於是雲山綿邈大可淸談風月輕妍時逢勝友水明樓榭
每留鬭奕之賓桺暗簾櫳慣隱啣杯之客或揮毫而作賦
長把袂以臨風此一時也何其樂乎旣而鹿走吳中鵑啼
洛下兩宫大去五帥無歸民間池舘凄同趙宋之江山園
內琴尊寂若臨安之歌舞凢此寒烟落照之縱橫非無綉
戸綺窗之髣髴烏栖月下巳換樓臺燕到春餘半迷門巷
過客有看花之恨行人多折桺之悲然而昔夢猶存其人
如在竹林巳盡還傳阮籍之廬香草無多尚說屈原之宅
恨古人之不見知來者之爲誰能無思舊之銘用當懷賢
之作僕與松之交非一日居雖異縣難忘者城北徐公生
幸同名差別者小冠子夏五湖在朢碧鱸紅豆之莊百歲
非遙白髮黃雞之曲君如不逹前歡巳屬乎爽鳩僕尚能
來異日寧虞其題鳳
胡黃門其章先生葵錦堂集序
古者靑瑣尚格人之訓箕範哲謀黃扉弘國老之規臯謨
温塞納約自牖義本坤乾辰告遠猶風傳比興誼關密勿
旨必繫於君王慮切風愆言必歸於忠愛並揚華於紫極
胥騰譽於黃中婁東胡其章先生姿制淸剛風裁英整早
年挾策名動公卿壯歲彈冠任膺民社温侍讀淹長都雅
物望所歸薛司隷博洽嫺華藝林所服屬有明之末葉乃
思廟之當陽東朝之水火方平北寺之玄黃未息中常張
讓大有責言外戚何苗絕無成算況復三臺柱石悉夷甫
之風流列鎮旌麾盡深源之方略南風不競楚幕多烏雪
壓賀蘭傅介子之功名蕭瑟天低汧隴呂婆樓之才調縱
横旣海水之羣飛亦崑岡之失火時則先生晉秩中朝冠
班左掖潘安仁晉家騎省珥插華貂沈初明梁殿侍中衣
薰寶麝硜硜以對棣棣而談於是署有梨花望觚稜而封
駁垣多薇樹對鹵簿以敷颺絶多沈約之彈文詎乏鮑宣
之封事森森白筆無不批根赫赫靑蒲因而折角洎乎離
亂已賦遂初沿及滄桑彌耽招隱王右軍晚年肥遯誓墓
尤堅謝康樂暮歲棲遲游山甚劇於是漁畋藝苑鼔吹詞
壇傚終軍竒木之篇倣充國金城之奏莫不書成雜爼經
號歸藏纚纚千言洋洋百卷然而庾開府之集五存五亡
杜征西之碑一山一谷間多流軼或有遺亡今茲所存如
斯而巳崧以春中獲游珂里三吳草長訪張&KR0792;之名園二
月花飛過王珣之别業猥荷先生命爲茲序彦升撰王公
之集珍爲國華伯喈愛論衡之書私爲帳秘深慚糠粃何
當瓊瑤
黃雲孫詩古文凾靑集序
原夫書契以後文質相沿結繩而降丹槧互盛莫不濬發
芳馨符爲述作陶鎔性始寄之篇章探其命意並祖六經
稽此流風遂名四部是則藝林奉爲藻繢文府禀爲楷模
矣吾友雲孫玄圃名流玉杯才子吳文學之別體早著江
南王司徒之燕歌廣傳河北衣薰丹棗魏馬驚香面傳凝
脂春車贈菓兼以性愛風騷情躭撰製張融之姿制獨絕
人間徐陵之穎惠夙來天上辛壬新製遍屬華繒甲乙曩
凾偏親翠匣種葡萄之樹玩此淸文贈石榴之花矜其麗
句固已洛陽紙貴寫此名文河間錢數買其秘本何圖海
嶽遽爾翻飛屬有蛟龍因之沉頓玄武湖中明珠焚六寸
之灰甘泉宫裏珊瑚碎一叢之樹泣白衣於前殿公主傷
心覓紅粉於高樓王孫下涕則有娼家蕩婦輕衫乍單靑
樓幼女纖蛾徐落陸平原之入洛聲調俱悲王長史之登
山音情益絕焉能銀箏堕雁不寫愁懷瑤柱辭蟬罷彈別
怨斯又子山别集半在北周之朝仲宣佳賦大抵南荆之
作矣於是綺席贈酬錦衾唱咏簡棲頭陀之碑玄晏三都
之序盧劉還往託靑鳥以傳言蕭沈纏綿開朱邸而著論
風雲不斷吟咀遂多消此三餘都爲一卷時有北里鳴鞭
之客西京挾彈之夫金張許霍之家王謝顧陸之族朱甍
初耀歌殘鸚鵡之杯華廊始敷舞侑鳳凰之曲靡不良宵
三五斗酒十千若夫&KR1889;螉邊上疏勒城中過薛下之高臺
問鄴中之故舘李陵答別誼重鴛鴦繁欽定情恩深瑇瑁
規其思致宛矣風人嗟乎妾家淄右君返河陽銅街麗人
擲簾前之梔子珠扉才女投盒底之丁香徐淑多情扇柔
嘉於匹婦陸雲有作表孊嫚於新婚銀筐以紅桂爲鈎瓊
窗以翠椒爲室不乏緣情之什豈無累德之篇自非太上
之流忘情之軰庶幾茱萸作曲代彼胡香芍藥爲篇蠲茲
靈藥者乎顧謂維崧爾宜爲序維時三江花落五嶺鶯飛
陌上鬟飄傷心獨嘆帳中靨冷入夢私憐然而人丁羈旅
運値參差聊爲繁縟之詞靡益牢愁之致知不足以序香
奩選玉臺也
方素伯集序
粤自結繩而降漸啟文明書契以還代傳謨誥孤桐浮磬
律旣審於后䕫黃竹白雲韵復釐於穆滿卯金當璧並熾
才華典午膺圖彌躭風藻大同天監益去兩京之遺元和
景龍猶仍六季之習凡茲鉛槧悉稔吟謠不預斯流何名
才子譬之枇杷盧橘無非上苑所充霧縠冰紈皆是後宫
所御高陽殿内小侯之玳瑁千重金谷園中都尉之珊瑚
十丈作昭明之學士尚有高齋入記室之詩評巳多上品
東南孔雀句裡皆金西北浮雲行間盡玉𤾂桐方素伯者
金龜壓鈕代有要人黃雀投鐶世留隂德陸士衡之祖父
累躋台司劉孝綽之高曾夙登鼎鉉若乃少卽淸通幼而
𡵨嶷徐孝穆綺才第一睛訝其靑王威明妙譽無䨇胞傳
其紫童年揖客解對楊梅睱日揮毫能題芍藥命不猶人
生逢多難揚家德祖庾氏子山一則丁炎祚之將傾一則
値蕭家之旣殄關東蛾賊白馬如風河北鵶兒靑袍似草
辰傾岳圯宋微子有麥秀之歌國破家亡周大夫有黍離
之歎時則尊府君密之先生義激兵欄忠騰甲庫攀車痛
哭誼切王琨撫狄沾衿情均索靖無何晉宗馬渡不用王
導之言齊埭雞鳴惟任褚淵之軰先生旣間關宵遁素伯
亦襁褓南奔亡命蠻邦避仇嶺表猿啼灕水夜夜廽腸雁
阻衡陽朝朝掩涕魏安釐之母弟質邯鄲而不歸庾肩吾
之愛子望江東而難返地名海角人是客兒時則素伯雖
質亞生知而年猶未學迨乎王琳失路事去南梁鄧艾縋
兵運移西蜀廬江何㣧遂返鄕園吳興沈炯言旋京國年
當毁齒雅肴饌乎百家時甫勝衣巳笙簧乎六籍齊諧諾
臯之志無不流連馬蹄秋水之篇咸歸披覽珠生合浦便
多結綠之名劍出豐城還擅干將之號張正見冠世才情
五言尤善左太冲軼羣筆札三賦尤工何殊翡翠之牀不
異硨磲之椀然而情深君父齋種白楊身歷興衰曲多紅
豆蕭大圜書牘頗聞辛惋居多劉越石詩章惟以悲凉爲
主況復文武道衰衣冠數盡徐陵旣老誰說華宗李廣不
封疇憐故將十齡公子賣袖裡之紅珠七世王孫露腰間
之寶玦借來秘本悉皆市上之書鑿得微光不過隣家之
火於是反袂以歌臨文而歎陳思王之上表臣獨何人陶
泉明之自祭將爲異物吳歌魯酒詎足忘憂漢艷楚騷差
堪破涕僕與諸方交惟兩世誦謝家之妙製尤喜阿連逢
何氏之佳兒絶憐第五用爲茲序聊申膠&KR0238;之歡略寄斯
懷豈待鱗鴻之請
董得仲集序
聞之入王君夫之厨者魚腊非珍睹杜弘治之容者閭陬
非美張帝子之樂而眩師罔敢逞其竒彈寡女之絲而曼
延靡所矜其巧雲間董得仲者顧陸名家阮稽逸侶遙遙
華胄史旣名狐燁燁詞宗毛還稱鳳生値太平之日地當
吳會之衝勝友如雲淸言何綺花飛南陌誰家宋玉之釵
鶯囀西城何處陳遵之轄於是體如楊桺目以佳人手執
松枝推爲都講倡家寶瑟時過皂莢之園戚里銀筝獨卧
芙蓉之府班騅小市容彼荒滛鸚鵡長廊恣其歡讌俄焉
人哭秦庭鬼謀曹社𣏌侯不復鄅子無歸羌廓處以長愁
荃閒居兮不樂玉顔巳變何心華屋之遊金竈難傳息意
神仙之術徇烟霞而不返結泉石以終身蓋李都尉之途
窮箭盡事業可知亦向子期之人去罏存生平巳矣旣而
劍合無期河淸難俟仰嗟時命遂溷跡於秦關俯恤田園
聊勉餐夫周粟劉越石化爲繞指悲不自勝曹子桓身作
轉篷泣將何及爰乃燃脂暝寫雜擬百家弄墨晨書廣搜
七略薔薇承蓋髣髴萬年公主之詞桂樹扶輪依稀西鄂
王孫之作彙爲别集藏彼名山屬於建業之城闉獲誦膠
東之著述吟謠靡巳披賞極多嗟乎俗忌孤芳世疵文雅
經傳蒙吏庾子嵩譏爲了不異人賦鍊左思陸士衡誚以
此間傖父才高司馬遇楊意以何年博甚子雲遘桓譚而
奚日行矣董君勉旃自愛不遇知音之軰且食蛤蜊倘逢
識曲之人定呼龍鳳
吳天章蓮洋集序
今使酒酣以往設爲鄒陽宋玉之大言金盡之時繆作徐
福欒巴之謾語遂巳室有園㕓家餘井碓牛衣馬磨僅足
相容雁稅魚租粗能自給碧畦半畆便爲庾信之園素壠
一區卽是潘尼之舘頳縈弱蔓花是恒春紺裊柔柯藥名
半夏繞逕植繁欽之蕙隔籬栽馮衍之薑閒居徐邈尚有
酒鐺暇日隂鏗非無荈銚則鑿坯而遁雖顑頷其何傷帶
索而歌但寂寥其奚悔而乃東都公子歲歲依人西鄂詞
流年年失職果蓏蠃蛤都無俯仰之資廬舍陂池總乏栖
遲之所寂寂梁家之竈蕭蕭卓氏之壚擬獻賦而未能縱
著書其何益井公善博索笑奚來韓子能文送窮不去於
是轉徙燕齊﨑嶇梁趙鬚如蝟磔只欲橫鞭弩作鴟張偏
思縳袴所過碻磝古戌祋祤空壕赫連臺北盡從來螘鬭
之場秃髮城南半昔日狐鳴之地鵑花似血營前之篳篥
何多斑竹如啼帳後之琵琶不少窮魚茹怨凍雀銜悲紫
臺無暫返之賓白社有難歸之客然而才性英竒辭鐸卓
犖盾邊磨墨彌工變徵之聲驛裏題詩大有陽春之調車
前騶卒偕飲酒以何妨塞下荒傖共彈筝而亦可千篇揮
纚同天馬之摩空萬象淋漓類巴船之出峽揚雄謇吃雅
擅攡經梁肅重膇尤精製賦此蓮洋吳子相傳七發之篇
而笠澤陳生爲作三都之序也嗟乎兩戒河山二陵風雨
上黨實九州之脊河中爲四塞之雄鴉兒峪口美人與駿
馬安歸鸛雀樓前廢寢共荒陵奚在行山日紫憶百戰之
旌旂汾水波紅想三秋之簫鼔空尋斷碣祗剔殘碑所歎
陸懸圃文集序
將使江蕭染翰弁龍門紀事之文潘左撡觚序鹿洞談經
之作則筵前授簡請以屬之他人座上揮毫願以俟夫君
子何則燕凾粤鎛逓有耑家北轍南轅要難並詣一疎一
密旣意滿而靡宣或質或文復情暌而罕儷然而諸家立
說趣本同歸百氏修辭理惟一致倘毫枯而腕劣則散行
徒增闒冗之譏苟骨騰而肉飛則儷體詎乏經竒之譽原
非涇渭詎類元黃先生姓陸氏名廷掄字懸圃揚之興化
人也淮海逸民天山遯客周爕之結廬岡畔髫鬌知廉王
丹之載酒田間鄕閭致敬尤耽墳籍雅嗜綈緗高文通庭
中雒誦雖漂麥以奚傷朱翁子道上謳吟縱負薪而自若
博聞強記說經傳嶽嶽之名起例發凢談史得觥觥之號
然而夙嬰板蕩蚤會仳離炎精乍燼普天興銅馬之妖姬
籙將遷出地兆蒼鵝之釁先生則土室繩床何知蛇鬭楮
冠葛屨不驗狐祥推其芒角甘埋照以終年息彼機橦擬
逹生而用老旣而興朝當璧誼辟承乾六千來伯越之人
八百有歸周之國而君也敢離隱豹竊比伏鸞江流涪萬
錦因屢濯而逾鮮火&KR3811;崑岡玉以遭焚而倍㓗不改衡茅
之業依然山澤之游於是縱橫六藝樂踰南面之榮貫串
諸家氣歷萬夫而上兔園半册篆竹素以蟫紅馬磨三間
翳蓬蒿而蠆紫左太冲作賦筆札堆籓溷之間張壯武屬
文史籍載車箱之內郝隆書在腹經曬後以偏多楊子經
成瓿縱覆焉而不盡芸籖壓架知爲曹氏之倉玉軸連雲
識是杜家之庫爾其枯杉怪石貌以醜而能竒瘦竹蒼藤
勢以危而得秀么絃急拍峽中無不呌之猿落木荒江樹
上有長飛之鵲兩山束處不忘拏攫之心獨澗停時尚作
潺湲之想鷹雖就鏇以思飛虎至攀牢而必怒郭翁伯形
容眇小居然閭里之雄嵇叔夜狀貎傀俄信是仙靈之器
更有粘天盪日洋洋辨道之篇裂石崩沙傑傑哀時之論
發皇萬態風雷踸踔於行間籠罩千秋衮鉞砰鍧於字裏
龍馬抉三才之奥綠水浮來龜蛇蟠八陣之圖丹弧射下
手柔弓燥據鞍爲勅勒之歌腦滿腸肥斫陣作普黎之曲
幟張垓下楚漢之卒皆驚劍出室中晉鄭之頭畢白洵哉
墨海之洪濤展矣文峯之鉅嶽矣慨斯世之高文有寧都
之魏叔猥因品隲之次沿及鄙人獨於駢偶之家謬推蕪
製君也書滛亦爲痂嗜昔者吳陵握手殊感豫州知我之
言茲焉燕市郵書頻叨敬禮定文之託成言巳久食之慮
涉於肥宿諾難逋頭也懼來其責因其諈諉用以揄揚敢
曰韓非之附老子傳還私幸其同亦云江神之見秦皇貌
則自嫌其寢云爾
宋楚鴻文集序
五茸﨑麗代産文人九辨纏綿世生才子客來南國相傳
金粉之篇居本東隣大有玉釵之句何況肩吾父子逓擅
雕華孝綽弟兄俱稱麗則論家風於河北此是崔盧叙門
地於江東斯眞顧陸者哉我友楚鴻當年舞象葡萄滿篋
譽便起夫通都芍藥盈箱名早傳於綺歲偏工綺密寧患
才多妙解瀾翻惟愁紙盡固巳安仁縣裏千枝皆桃李之
花衛尉園中七尺悉珊瑚之樹洎乎運値家屯時丁世梗
紅顔公子彌深彈鋏之嗟綵筆文人祗切碎琴之感劍以
不平而慣繡竹因有恨而恒斑是則崔駰罕樂頗多憔悴
之言馮衍眇歡不乏愴愀之致情區哀樂境異平陂覽吾
友之生平增逹人之歎息矣僕與高門久叨密契記託紀
羣之雅實惟壬癸之交爰以薄游言過上郡吳王射雉之
苑詼笑彌旬陸機唳鶴之城游從浹月尊公愛客開綠野
以盤旋賢從憐才飛錦箋而贈答楚鴻十歲脫帽而爲促
搦之歌漢鷺七齡揮毫而作擘窠之字曾幾何時此歡不
再王安期洛濱之戲大類前生嵇叔夜竹林之游眞同昨
日花飛鈿笛巳無擪笛之人草没雕闌并少憑闌之客思
君千里別子十年更披燕市之新編益觸吳天之昔夢旣
百端之交集且一語以相寬須知書成吕覽定懸市上之
金誰云璞獻荆王長韞櫝中之玉
陸麗京文集序
緬夫結繩以降推輅以還五色相宣八音代叶是以關雎
洋洋師摯以之愉耳姬文郁郁宣尼於焉美心固知典謨
爻彖之篇雅頌國風之作鮮不儷茲堂閾均此川涂巳每
嘆時賢動相猜二謂夫懷來貞亮之軰藴情愿慤之徒便
宜俠烈鳴高玄風獨上何圖騁此菁英躭夫微末耶嗟乎
是殆溺蕢桴之音而毁咸莖爲不足陳悅齲齒之容而詆
巧笑爲不足錄也吾友陸子麗京神簡擬安豐姿制似無
奕家世忠孝才辨瞻給徒以會風人之末流悼靈途之綿
邈煩紆緯繣瞀亂潰惑卽其著爲漏巵有所述作大非折
楊皇荂之音焉意蓋閔時疾俗澤於温潤之義思諷諭以
自靖故思或不自得有所假托以明志也且夫讀書慕儀
有年矣其志㓗其物芳而身尚厠於井白醫卜雜伎爲世
穢賤士生斯世奚略無所短長也竊惟曩昔建安才子太
康名士其人或陳留之華胄或秦川之貴游而夙嬰愴怳
終見摧阻傾輈糜爛灰飣斯酷不獲巳而寄之文章然其
纏綿懇欵之意可以觀矣夫過類凱風遇如塘上激情怨
誹君子猶將白之矧乃事在宗國禍鍾君父大夫悲其黍
離狡童傷夫麥秀當塗愍其不競永嘉刺其反而而顧矯
情澹泊靡所言說則是冤同殄滅而視若關弓屬繫同生
而恝如揮手斯固行巳類於飛沉志無關於忠厚矣僕瀏
覽陸子諸製言雖有寓論必有脊枇杷盧橘辭匪涉於浮
夸百一疾邪氣無傷於婞直此與誼夫寧大離異小儒不
察呵爲蠟屐良足怪耳僕年齒壯盛智術蕪落有越石繞
指之譏抱顔遠貧賤之嘆麗京弘我以鴻藻開我以駿烈
我思古人此意良厚間者羈旅㦧怛百卉俱腓四節悲凉
適與事會撰序至此沽臉彌襟又何遽以文舉之知劉備
玄晏之序左思用加標榜巧爲緣借也
謝別駕景韓醉白堂集序
淸湘景韓謝公里近爐峰家隣湓浦音辭淸拔才長紅藥
之篇閥閱通華族本烏衣之巷豫章實𣏌&KR0922;楩柟之地洪
都皆鐘鳴鼎食之家戸有分苻奕奕籓房之參佐門多釋
褐翩翩京室之公卿然而樹合㯽榔仍爲桑&KR0922;派分灕水
卽是淵源康樂後人亦擅客兒之號張衡愁士頗工桂樹
之思旣占籍於尉陀臺前乃策名於伏波柱上無何而漢
委珠囊秦亡金鏡李花河北知楊氏之將衰玉樹江東稔
陳朝之不競公乃委身上國托命本朝䟦踄投秦衆說由
余之志間關奔晉人稱椒舉之才未歲鎸龜旣專蠡邑戌
春剖虎仍佐蘭陵則有枹鼔稀鳴賊曹罷警綵衣廵徼只
逐金丸白石圜扉但生綠草銅匭有亭平之嘆棘林多明
恕之謠吕虔贈刀之日屢染數章于公決獄之餘更成一
卷時則徐陵去國沈烱思鄕戴嬀嬰大去之愁許女抱不
歸之恨聽曲中之紅豆此是鄕關盻天上之金輿誰爲家
國驚魂曷極捐脰奚言矧乃一裂荷裳生平頓盡再焚芰
製疇昔俱哀綣風月以悲來溯琴樽而涕下丘遲書內非
無愛妾之堪思石崇引中大有名園之可念中山聞樂之
對悽愴可知洗馬渡江之年歡娛已矣況復門風樂托夙
傳謝萬之狂禮法淸疎世目稽康之嬾性難牽夫案牘興
屢溺於篇章張敞居官不乏畫眉之日陶潛出宰絶多飲
酒之期弗籍吟謠奚由陶放匪工措撰寧畔牢愁於是芍
藥名篇櫻桃作曲甘泉宫裏長六寸之明珠芳樂園中開
十重之靑瑣人如徐勉偏工風月之談才比張華詎短英
雄之氣須知傳世自遇君山若欲定文豈煩敬禮猗歟銀
筆孌彼金樓
太史五叔祖集唐序
蓋聞潘安仁之文筆始述家風陸士衡之詞賦先陳世德
是知源由控鶴不無華胄之言裔出濯龍亦有高門之語
況吾陳氏世有傳人咸自胡公分爲朢族粤建康之不競
屬趙宋之遷都始自汴梁居於陽羡忠泉出井衆云君子
之鄕孝笋生庭共識仁人之宅遙遙甲第羣簉皇華奕奕
輜軿俱叨湯沐金魚緋袋班銀靑光祿之階赤棒華騶極
牧伯諸侯之禮直龍樓而陪輦國士自許無䨇領鳳沼以
燃藜驃騎常推第五叔祖太史公岐嶷性成英騫天縱金
鐶羊祐幼號象賢團扇王珉長稱難弟仲華拜衮之歲雄
視上京蘭成射策之年高驅皇路三張接跡聯白鶴於雲
中二陸齊鑣起朱霞於天半螭頭嶻嶪呼爲秘書豹尾驂
驔目之行省徐孝穆之宫體流誦東朝王僧虔之書法播
傳北闕紛綸之譽有類五經敏妙之稱奚殊三絶顧以風
規簡令不樂貂蟬姿情淸邵尤耽麋鹿雖牽絲於公府尤
結想於山林無何而京師不守深恫皇輿江左偏安勉膺
時命周伯仁過江名士時多流涕之談温太眞開府英流
大有馳驅之志華林苑後屢警危微永福宫中時陳表餌
然而大厦非一木之支崑岡有俱焚之懼黃旗氣黯庾信
辭南靑蓋悲來王褒入北時則關西後進隆之夫子之名
遼左親王寵以不臣之遇然而顧榮失意祗羡蓴鱸沈炯
多愁惟思鄕土遂拂衣而請退爰解職以歸耕卜宅金山
結隣鐵甕宋文帝賦詩之所嘯傲忘年劉穆之射馬之堂
優游用老居惟皂帽管幼安綽有高名坐滿白衣陶泉明
夙矜亮節蓋甲申變後久薄冠纓而丁卯橋頭尤工吟咏
今正二日適届六旬時則東吳問字之人西蜀好竒之士
竹林耆舊歌菊水以延齡蓮社賓朋畫桃源而獻夀彙爲
一卷不啻百城公乃集開元天寶之詩寫故老遺臣之感
鸞廽鵲顧沉雄澹鬱之章雁落猿驚慷慨嶒嶸之調譬之
鯖名樓護固巳出自五侯方於裘號田文亦巳成由千腋
崧也人惟落拓差有門風性極淸狂不&KR0570;世法王公膝下
人每言此子之超謝傅庭前尊不以常兒相畜雖張充之
臂鷹牽犬餘習未忘而王籍之飲酒彈棋勝情不減命書
末簡以質羣公
椒峯弟詩經稿序
慨自平陵燕泠西京無丹轂之賓長樂鸞回東邸乏銀函
之彦臺城風月旣息意於箜篌河内臙脂久忘情於桃杏
張衡不樂馮衍長愁恨絳鶴之淸陰訝銅蠡之岑閴於是
烏衣少弟重擅金樓白麈諸郞新裁玉樹過王根之宅玫
瑰之樹千重訪樊重之家玳瑁之簾萬軸春城晼晩能吹
秦史之簫夜舘深沉醉啖石崇之棗曲騰三閣宜催張孔
之新粧才染六朝雅扇徐庾之别體優游妙咏婉孌工閑
花下夾車不問金堂公主城頭挾彈誰交安息將軍復以
幼小明詩生平射策屈王濛謝眺之麗製作荀卿李克之
專家字字驚鴻行行夢鳥織扶風之錦半作鴛鴦翻江夏
之杯都爲鸚鵡若隨曹植之馬客譽其香如歸衛玠之車
人言其玉璚蟾齧鎖風心共意蕊爭舒銀虎牽絲露葉與
筆花競秀固巳携之適洛應令高鷺陪軒袖以入關當使
吟蟬承髩巳僕也金花不落合住高樓油犢難歸偏知小
市抱倡蹊之花襵惟事湔裙拂野闥之明箱但思檠履幸
衰宗不墜阿連豈是常兒欣賢從有人諸江足自生活臨
文繪曲搦管叙心云爾
劉逸民學經草堂制藝序
吾友逸民劉子金刀妙裔銀管詞人鈎子政之雄竒胄源
東漢擅孝威之英麗家本南朝春日揮毫襞河北膠東之
紙秋風結客會兔園鄴下之賓衣驚魏馬之香被擁鄂君
之繡加以酷好詞章曩篇特妙難忘遇合今體尢工葡萄
滿篋如看公主之花芍藥連篇似傍將軍之樹行間吐鳳
數來河間之錢車上乘羊傾盡穎川之市薛道衡人日之
作見此移心盧思道塞上之篇聞而障袂凢茲懿友悉有
序言乃於梨棗之餘謬辱糠秕之導嗟乎驚鸞舞鵠春明
河北之人別鶴離鴻草碧江南之客當我吳市吹簫之日
正子燕臺買駿之辰問善恨於文通僕眞其選求定文於
敬禮世有其人庶幾交附靑松敢日序成元晏
儲雪持文集序
僕與雪持儲子謝范素交潘楊密戚洛濱之戲君旣獨步
此間竹林之游僕亦雅預其末日者春寒正沍微霰載零
共爲曲室之談聊作西窗之話用說生平以資諧謔語其
枯菀殆有數端敘彼平陂殊非一致始者君方羈貫僕甫
勝衣衛郞昔日潛游樂氏之門庭逸少當年徧謁郄家之
羣從君則楊修食果之歲巳舉茂才黃琬對日之年便呼
博士光延大宅正蓄歌鐘金谷名園方盈盛鬋屬有陽阿
之妙伎能爲上蔡之新聲紫簫紅笛譜出龜茲淥酒銀燈
舞成回紇碧綾夜委偏留休沭之賓絳蠟晨燃不報當關
之客雕軒匝地綺榭參天君時出則乘羊入而蠟鳳於胥
樂也復何求哉繼而地坼蒼鵝人驅銅馬猥以綺羅之日
及乎離亂之辰此則君之一變也於是鐵籠宗人雲昏晝
伏白衣公子箐密宵行修蛾曼睩憐綺袖之難歸金瑣瓊
鋪痛高臺之易主綠腰歌罷再聽何年紅綬啣來相逢奚
日君則幽憂不少怊悵絕多吹箎吳市佯狂見伍員之才
撾鼔漁陽漫罵亦襧衡之氣屬百六之將終遂泰階之漸
轉纔離兕虎便隷雕蟲乍脫烏鳶羣修獻雉四國續盤敦
之事三吳有盟會之言長襜短袂溢此門廬列駟華綏交
於衢路此則君之又一變也無何而君之難弟長能廣期
鍔淬芙蓉躍張華之兩劍價侔結綠獻韓起之䨇環儀廙
亢丁機雲耀陸或銀螭壓紐宰燕趙之名城或紫艾懸腰
牧并汾之劇邑油幢絕麗綉繖何都而處姊歎未適人老
驥悲猶伏櫪三旬滅竈五月披裘長顑頷其何之行嚄唶
而自悼此則君之又一變也嗟夫傅鶉觚之才調俛首何
堪庾蘭成之詞賦傷心曷巳負井公之博進壯不如人逋
營室之聘錢憂維用老將欲排閶謁帝馭氣求仙而皇娥
無將子之娛嬃女有詈予之懼是以錄成緗帙盡孫卿臏
後之書&KR0869;以綈凾悉虞相愁時之作爰以俟夫來者亦焉
用此文爲僕也目翫高文巳深愾慕心惟昔夢彌切徬徨
乃於匠石之前不揣糠秕之導譬之涓人奏曲祗憐並鼔
之簧紅女繅盆倍惜同功之繭云爾
吳天篆賦稿序
四始以降代嬗歌謠六義而還家沿雅頌后䕫堂下擅搏
拊者三千孔子壇前撡縵絃者十九列國大夫灑灑登高
之作宗邦公子洋洋博物之稱楚疆善怨屈原則景差唐
勒之師梁苑工文喬如亦枚乘鄒陽之亞無不權輿比興
祖襧風騷班固以爲古詩之流楊雄亦曰詩人之賦不歌
而頌曾聞玄晏之談體物爲長略見士衡之論今夫茫茫
大塊燥濕攸分渺渺圜區羿仁爰別繩編檮杌難詳九域
之神姦蓍揲歸藏莫晰八紘之情狀禹州饒厲鼎不鑄而
胡消晉渚多妖犀未燃而奚燭桃姬姣麗誰能自畫其容
儀玉女幽閒猶冀代傳其響像興酣采烈卽京都亦聽其
雕鑱骨俊才雄雖江海還歸其歕欱初咀華而繣態終離
器以存神元始而來亶其然矣況復翟泉鵝出興替何多
陳寶雞鳴盛衰迭見日輪恒昃嗤夸父以徒奔坤軸常搖
笑共工之慣觸媧簧乍弄巳看渤澥之枯堯鶴纔飛又見
咸陽之燼時則貞夫握瑾腹轉車輪誼士沐蘭口銜石闕
欲緘恨而不能縱含辭其未可臧文仲書藏讔謎頗多壹
鬱之思郭舍人語雜俳諧大有洸洋之志從來文士幾同
女子之善懷自昔悲歌大類溺人之必笑吾鄕門朢舊數
州來近日文豪尤推天篆爾乃詞源綺互筆陣葩流搜古
本之九丘識亡書之三篋蕭思話流連翰墨世曰無䨇曹
不興遊戲丹靑人稱第一更厭雕華尤耽玄簡宵參絳斗
晨誦黃庭九華爍煜餉黃玉於安妃三秀阿儺饋赤芝於
許斧靑牛關上時遇老𣆀朱鳥窗中或逄方朔陶貞白隱
居之暇間涉篇章郭弘農遊仙之餘偏精詞賦文同束晳
學類仇香伯喈曠逸偶咏靑衣商隱瑰竒曾吟錦瑟於是
借讀盈門求觀接踵人過市上競詢吕覧之編客到枕間
便索王充之秘鈔來小史祗言手腕之疲錄自毛公還笑
中書之秃則有譙國王孫(謂曹子南耕)爲謀剞劂荆南好事代
庀棗梨入錢恐後如酬字數之縑解槖爭先似醵博場之
箭頓令汲郡又出新書若在蕭齋定登上選洵可裝之玳
瑁眞堪架以珊瑚更有一言竊爲三嘆昔者王褒論樂宫
人遍頌吹簫司馬言愁皇后下爲取酒吟成枯樹庾信旣
彯盩綬於關中賦得玄猿徐幹亦珥豐貂於鄴下並緣麗
製獲簉華班而我吳子盡室燃糠終朝曬麥薦揚無路盻
楊意以何年貧賤堪傷俟桓譚而奚日此則榮枯莫必季
主所以咨嗟顯晦難期唐舉於焉歎息者也倘千秋而逢
濟北定閔勞薪如四海而有中郞須憐㸑竹
毛貞女堕樓詩序(貞女祥符令毛會侯女許字方渭仁子奕昭奕昭死貞女堕樓以殉)
(遇救獲甦詳西河大可序中)
三辰霿塞爰徵不貳之心九曜烟霾方表靡他之節海波
&KR1043;洞乃有冤禽雨雪漂搖翻生恨竹臣出身而事主委贄
將誠女離家而適人靡笄見志紅顔赴義雄於一劍之師
縞袂趍風凛若萬夫之特然或盈門以後展也于歸見廟
而還全乎爲婦牛衣對泣已幾閱夫春秋鴻案相莊復洊
更夫寒暑甚者室中爛漫粗有諸雛膝下團圞差多群稚
庾氏則苟娘在抱陶家則通子離懷畫眉窗裏身極分明
織錦梭邊情歸繫屬中人以上疇無硜爾之撡賢智之流
詎少皭然之志未有秦樓跨鳳卽逢綿惙之辰楚國委禽
便遘彌留之會困冉耕之瘵疾珊枕空陳患荀偃之癉疽
玉釵虛挂䨇星尚隔能無鞅朢之私百歲方賖終鮮綢繆
之雅恒情不免孌彼何知而貞女則厠牏褻器手也摩挲
袒服中單躬焉挼撋不辭淟涊寧羞衛婦之三言備歷艱
辛每爲𣏌梁而一慟聞而歎息見者嗟咨遂踐孤鸞俄成
寡鵠但使畢生髽髻亦足酬素志於賢雄假令没世蒿簪
便足副所期於靈匹且夫飄飄乃奔月之人空空實下天
之狀璇臺十仞寧嫺控鶴之方綺閣千層詎曉驂鸞之術
而乃奮身以擲自投玉女之扉瞑目而呼甘觸媧皇之石
驚鴻大去翻同緣撞之嬉堕馬長辭幾類鞦韆之戲悲踰
裂脰酷擬屠腸此則宋王臺畔略可儷其堅貞董相車前
適足形其芳㓗斯時也筋骸瘲瘛絕意偷生口鼻喎唆無
心乞活何意趙宫白璧偏經睨柱以還全奚圖秦國連環
縱値揮椎而不碎天哀志氣遂逢續命之膠人護孤芳早
給返䰟之藥翩其尚在宛爾猶存於是刻彼苕華鎸之琬
琰詢貞姬之邑里居隣淛水曹娥問淑媛之門楣人是華
池毛女
閨秀商嗣音詩序(友人徐仲山夫人)
從來福命大抵相妨自昔身名何常俱泰有我友之高才
際興朝之盛典嚴終接軌揮毫於鳷鵲觀前枚馬聯鑣授
簡於鳳凰闕下辭章温麗至九重亦悉其名體製雕華卽
兩省盡傳其賦會遭逢之未偶遽行李之將歸西風落葉
別子三秋北渚微波送君千里爰於酒半自說生平并倚
風前爲言鄕里乃知高柔室內正有賢妻荀粲房中非無
令婦示我玉臺之咏玩其錦瑟之章蓋嗣音商夫人者卽
君之德配而前太傅商公之季女也爾其族朢通華門楣
淸綺扶風宅第惠班則才擅大家金卯家庭令嫺則名高
三妹冬缸夜煗援彩筆以吟椒春陌晨鮮展蠻箋而咏絮
固勝洛陽道上只解採桑非徒蜀郡壚頭惟能賣酒洎乎
降阼以曁同牢張子高畫眉之暇卽事觀書楊子幼鼔瑟
之餘便思染翰加以姊如道藴標名德於區中女是左芬
扇風華於膝下一門才媛商雲衣獨矜秀善之稱兩姓賢
甥祁湘君早得淸新之譽階前鄭婢並習風詩座上濟尼
尤長辭令篇章間作燃脂而玳瑁千函倡和時聞拂素而
琉璃萬軸傅粉薰香之什字字庾徐玉釵羅袖之中人人
江鮑況復翟泉鵝出關河之愀愴何多陳寶雞鳴身世之
感傷不少夜月歸寧則太傅之池臺安在秋風憶舊測尚
書之棨戟都非涉綠野之空園入烏衣之短巷殘山賸水
頓成今曩之觀伯姊諸姑略說興亡之事借斑管以描愁
託銀筝而訴恨此則韓娥蕩魄聲因激楚而彌工衛女消
䰟詩以悲哀而入妙也因語故人君眞竒福假令淇泉無
巧笑之人魯國有宿瘤之女孝標膴仕偏逢轗&KR3116;之妻馮
衍封侯長守噭咷之婦中懷已盡人世奚堪此則對風月
以增欷抑且遘綺羅而成痗卽使室非交謫家有同心然
或妾住河陽君官淄右盛年紅粉響砧杵於天邊異國靑
衫聽琵琶於亭下悲哉南國之佳人逖矣東方之夫婿年
年計吏頻緘徐淑之書歲歲空閨長寄竇滔之字難同弄
玉䨇吹鳳竹以成仙翻羡王章共卧牛衣而灑泣在彼何
辜在君何幸行矣長征何必預人家國歸歟此日猶能樂
爾妻孥種山實英雄兒女之鄕耶溪尤粉黛烟霞之窟左
携嬌女姑消憤懣於詩歌右擁孺人且澣牢愁於文史遠
峰眉際何須看馬上之西山閬苑人間底事戀雲中之北
闕還鄕甚樂去國何傷君日有諸斯言良是藉卿弁語縱
倚馬以奚辭貽我細君遂揚鞭而竟去
葉井叔悼亡詩序
寒風寥泬楊雄但觧客嘲晏歲嶒嶸孫楚新除婦服祥琴
乍鼔暗驚四節之如馳莊缶載𢋫倍覺寸心之若結方圖
寬譬姑酌金罍正擬消搖聊彈玉局何意楚狂猥遺越調
春𧖟死後重牽繚繞之絲蠟燭燒餘再灑潺湲之淚疇云
痛定祗益悲來蓋自俗異狉獉人非太上空林有鳥尚傳
並命之禽絕壑多枝猶說同生之木何況弱齡井臼洊歷
流離早日虀鹽曾經迍賤黔婁之梱内荼苦居多冀缺之
田間艱辛未免而乃迢迢彩石靑天無不恨之時寂寂瓊
鈎白月鮮長圓之夜楄柎何物空悲女手之拳然筐筥奚
情猶記桑條之沃若緬虛無之遺挂愁髣髴於餘熏此則
何須海上伯牙亦遂以移情不待雍門孟嘗亦於焉承睫
也嗟乎樊湖烟水故國依然少室雲山舊游如昨朢楚天
之似黛轉憶膏鬟盻湘水以如羅還憐巾帶假非鰥侣誰
知此曲之悲況屬恨人詎識有生之樂晉荀粲撫斯編而
惆悵惄矣傷神魏吳起聆是集以軒渠裦如充耳
琴怨詩序(琴怨詩者吳陵黃子天濤悼其亡姬陸小雲之作也)
若乃香薰江夏黃郎雅號多才粉琢淸河陸女尤工巧笑
妾家射瀆相隣漂母祠邊郞住吳陵不遠玉人橋下一自
參媒氐妁遠移稱意之花遂令鳳舞鸞歌競唱定情之曲
迎來桃葉空北部之臙脂嫁得文鴦壓南朝之金粉奚勞
隔巷更看新人詎必提筐還逢故婦固已極綺羅之勝事
寧徒艷花月之新聞然而菱鑑難圓桂輪易仄樓中嬴女
只想吹簫殿上羿妻偏思竊藥花何年而不落鳥何事而
恒啼甚至南陽菊水不見延齡西域名香焉能續命蟲有
可憐之號草多獨活之名以致黃泉白月佳人留鍥臂之
盟碧海靑天方士乏返䰟之術唾殷紺袂猶期鼔瑟於他
生淚滴鮫盤還訂畫眉於再世天乎巳酷人也奚辜傷如
之何吁其甚矣時則窗下簸錢時聞剰響鏡中縆額恍見
殘痕生憎翠竹難掃愁蛾不分緋桃偏描笑靨綠珠一去
彌增衛尉之悲碧玉無歸長抱汝南之恨況秋風夜雨之
經心更斷墨零紈之觸眼韭花一寸依稀幄裏之香桺絮
數行散漫奩間之粉此則逹人齊物太上忘情魯酒可以
合歡靈犀於焉蠲忿終無以弭彼幽憂療其疾疢者矣嗟
乎井公縱博本非行樂之方玉女投壺孰是爲歡之具&KR0621;
芒蒼昊索笑何年浩浩黃輿埋愁無地凍合銀河將天上
之消䰟更甚賣來金盌彼夜臺之含怨何多蓋自天荒地
老而來曁夫歷刦窮塵以後傾城傾國代有其人爲恨爲
悲古多斯事僕也生亦情長老而才盡酒闌燭䟦偶披傷
逝之吟月落河斜閒展悼亡之作屬綴蕪詞用弁綺語白
楊齋畔千秋長恨之歌黃葉村前三尺小蠻之墓
茹蕙集序
吾宗無垢者曹則大家左爲嬌女描鸞刺鳳空北部之臙
脂綉虎雕蟲壓南朝之粉黛十三織素宛爾無䨇二八稱
詩居然第一馺娑舘內寧誇巧笑之名道政坊前不尚新
粧之號若夫品地淸華門風綺麗紅牙作筆則劉氏之三
娘白玉爲堂乃盧家之少婦霍驃騎卯金鉅族張尚書典
午名流天邊列宅處處銅街春日乘車人人玉埓屈大夫
之騷賦常說姊嬃衛莊姜之比興時稱戴嬀於是弱卽知
書生而習禮東隣美女爭傳咏絮之篇西邸佳人競倣簪
花之格琉璃硯匣旣繡閣之庾徐瑇瑁筆床亦香閨之潘
陸加以性情道素靡事鉛華儀度幽貞壹遵禮法靑牛帳
捲絕無累德之篇朱鳥窗開時錄緣情之作當春而感楊
桺之綿入秋而怨芙蓉之粉冬缸靉靆映雪彌勤夏簟氤
氲囊螢不輟凢彼燃脂如是而已其他弄墨略無聞焉然
而命實不猶人兮鮮淑蘼蕪道左愧手爪之難如磐石塘
前識錢刀之可用靑年織錦悲竇氏之機殘玄夜薰香悵
秦嘉之鏡遠鑿隣火以腸廽攬嫁衣而淚落則又衛洗馬
所以言愁江醴陵於焉賦恨者矣嗟乎羲和沉湎剪鶉首
以何辭玉女飄姚懷鴆媒而終老離家公子命巳儷夫纖
腰失路才人恨終齊於齲齒古人之怨千年地下之愁萬
里沉之碧海纍纍鮫妾之珠鎸以靑天歷歷媧皇之石
湖海樓詩集卷六
宜興陳維崧其年著
長洲宋實穎旣亭維岳緯雲
丹徒張玉書素存宗名子萬
秀水彭孫遹羡門男履端
山陽李鎧公凱姪洢
戊午
張爾成先生招同白仲調家緯雲弟燈下賞菊次日
作長句奉謝兼柬令嗣子淑孝廉
長安九月西風饕蘆溝木葉羣蕭騷楗關頓苦客懷惡過
市頗厭人聲嚻無何眉端溢黃色少頃戸外喧松濤打門
忽送赫蹏至快若背癢逢爬搔野人一生負花癖先生百
詎肯受束縳㓗極乃或叢譏讒倔強竟下考功第嘯傲便
脫朝堂衫姑胥﨑麗美無度使君跌宕誰能監屋頭洞庭
雪暠暠籬角鄧尉花摻摻血色羅裙閣阮咸邏逤作柄黃
金嵌雄蠭雌蝶夜啁哳雛鶯乳燕晨呢喃千杯巳見笑眼
纈七字忽破歌喉緘先生興發不暇嬾突若快馬追麏麙
花妖月祟乞摹畫烟魂雨魄愁雕鑱今年翹材大闢舘斧
鑿澗壑求楠杉班張崔蔡滿車載翻令此老淹空巖先生
仲冬正六十蓴羹竹酺調酸醎高吟鳳毛迭賡唱爛醉蠻
素爭扶攙我今久滯薊城北作詩遠附江東函遥憐勝侣
色先悵更憶故國涎尤饞緗梅小受玉手摘碧鱸恰待霜
碪&KR2421;願沽雙㪷雪淶酒亟挂半幅烟江帆
王敬哉先生招飲兼枉贈詩卽次原韻二首
澒洞商颷動早凉西山爽氣入華堂吳羹細糝鱸腮滑官
焙輕分鳳餅香花外幾人知往事菊前何日不重陽年年
海鶴精神健料理牙籖曬錦緗
其二
忽聞入破唱伊凉回憶曾經到後堂新竹放梢牆巳過古
苔成蔓屐尤香飛騰敢附燕山隊嬾漫終歸楚水陽不爲
&KR0742;杯情興劇羡公插架總靑緗
王大司馬胥庭先生招飲怡園同陸翼王鄧孝威毛
大可田髴淵朱錫鬯李武曾周次修分賦
九州饒園圃奥府首京洛秦晉太莾蒼吳越極秀弱恭惟
帝王都地&KR0890;大包絡鴻濛相蕩潏溟涬恣旁魄隂陽爲洪
壚元氣佐鼔槖風紫吼漁陽天靑洗魏博煌煌宛平公森
爽鬱盤礴兩世躋六卿一門近五柞前年拜樞密隻手運
韜略巳聞翦羆貙亟欲徙鮫鰐憑軾禮单寒卷帳麾褒鄂
老謀陣魚鳥餘興及猿鶴觀其措置間一一非苟作烟霞
歸部曲沙石就鑱鑿入門草色净壓架竹光薄捫蘿歷厜
㕒剝蘚穿确硌偃樹仰尻脽缺崖豁齦齶有木盡離披無
峯不拏攫數折迥踰恒千盤倏非昨遂從羣山巔了了見
簾箔紺壁裊廽廊華飈蕩深幕櫩前極疎放軒後最開拓
曲室&KR0869;琴尊周廬匝鈴索朱堂&KR0691;崔巍頳舘倍的灼揖客
萃袿裾張筵展諧謔維時九月暮菊瘦弄餘萼雜沓方圓
陳飛騰羽觴錯雪椀映駝羹銀匙滑羊酪粔籹紅旋酥旗
槍翠初瀹主人語坐客小築意有託吾父太保公遐齡夀
平格當其壯健時愛踏登山屩朝眠潭柘寺晚飯來靑閣
頻歲休杖屨不欲煩腰脚山游悵莫遂似負平生諾所以
營丘園於焉代巖壑兒孫互灌花鄰叟共行藥娛親聊復
爾詎屑鬭粉堊語罷客離立四座色寂寞仁親公所敦曾
閔古誰怍洛陽諸苑囿一往掃秋籜想彼締造初竟欲吞
寥廓豪只通賓客鄙或縱聲樂何如此怡園淳意發渾噩
酒酣俯絶澗光景益駭愕其下百丈寬其上十仞削莫輕
燃犀照怕現魚龍惡更顧坐客語此月泉源涸儻逢春夏
交谷簾灑瓔珞銀床樹杪懸素練窗中落豈惟垂綸釣直
可移船泊嘉陵詎不如斜川或相若衆賓聞言喜我亦起
雀躍遂復踐坡陁旋爲渡略彴丹樓忽天半華榱耀城郭
翻身使之高飛步躡鳥鵲憑欄絕呌跳脫帽縱狂噱皇州
但一氣彩翠走廣漠霜黃三殿瓦㬢赤千門鑰曈曨飛廉
鐘翁赩觚稜爵西山稍雰霾未肯便綽約餘皆色熊呈競
炫腰身各吾生遭泥塗百事受拘縳茲游實快意譬望屠
門嚼獨恨日下舂預愁街沸柝矄黑騎馬去秋燈睡難着
何時風中琴再就林間酌翻羡作園官爲公把鉏钁
曹玉淵有綠水送春帆之句賦贈二絕
十幅蠻箋色勝銀東阿才思又淸新如何綠水春帆好只
鬪詩名不載人
其二
撲來陌上紅千斛夢去溪頭翠一函不分曹郞太相惱見
人騎馬說春帆
李屺瞻以素繭索詩走筆爲作長句
李侯一生擅竒作洮雲隴水争新鮮險勢直可懾百怪猛
氣竟欲空三邊我生萬事總粗醜腕內有鬼愁雕鑱近來
筆力苦竒鈍復有塵坌來縈牽打門誰送紙一束幅幅滑
若春籬烟我詩旣劣字更拙春蛇秋蚓紛紏纏圬牆疥壁
尚不可矧敢汚汝松花牋長安臘盡后土凍皮肉皸瘃形
拘攣故鄕梅樹漸着蕊日夜想像無由還聞君卧疴我亦
爾正少秀句供流傳數朝料有六花墮玉龍嬾惰風爲鞭
豪情苦受寒餓减俗胃恰須冰雪湔此時得句定相訪看
我雪後詩狂顚
送黃俞邰南歸(時聞太夫人訃)
萬事復何道君今如此歸行藏無一是忠孝愴俱違久識
浮名誤翻悲讀古非前途多北雪切莫灑麻衣
羅太公新祀鄕賢詩以紀事(侍御振&KR0595;先生王父)
言從石頭城偶經石頭寺其旁祠一區其境更幽邃修壑
鬱盤陀流泉映淸泚入門便肅穆起我嚴憚意四顧劇淸
蒼萬象絕纖媚父老爲我言歷歷有次第吾鄕羅太公積
德極醇摯作人愛謹㓗挽俗厭澆僞生平大節夥靦縷未
遑記昨過螺南巷居人話遺事一夕太公歸月明人薄醉
路逢誰何人捐軀徇詬誶太公亟援手腐骼復生胾烱然
急難心豁逹露造次以此槪其餘良足發深喟我聞古祀
典原不繫名位令甲闡幽光袛爲風末季邇來浸濫觴爼
豆亦希冀烝嘗鬼詎饗貪冐天所忌必如我太公悅服到
童穉九州修里社惟此曰無愧再傳挺侍御凛凛廊廟噐
河流泝其源葛藟念所庇我爲一再拜桓碑兀贔屭殘照
入祠堂悠然滴空翠
夀益都相國馮易齋先生七十
朝回銀燭散紅牆上相懸弧晝錦堂夀極平臨輝大樹沙
堤直築傍長楊九霄衮舄心偏赤五夜鹽梅鬢巳蒼聞道
薦賢頻補牘每承天語夜琅琅
其二
益都舊是靑齊地東望蓬萊水勢渾一縷靑纔生大海五
更紅巳射朝暾從來嶽凟關元老坐使䕫龍翊至尊好待
普天銷戰鼓留侯辟糓莫輕論
其三
郭外毿毿萬桺強新成相國午橋莊谽谺峭壁凌飛動颯
沓盤渦逼混茫分得堂餐時餉鶴繙來閣帖更添香參霄
戰壑材何限砌下孫枝盡棟梁
其四
曾從閣下吐車茵自愧中宵叩角人位極公孤心轉細誼
緣疎賤感尤眞只憐客善題鸚鵡始信朝須飬鳳麟此日
一尊剛介夀長安煖律巳回春
送宋牧仲員外出榷贑關
毘盧閣前西日昏高梁橋下寒河渾北風吼雪雪大作半
捲不捲紅旗翻此時别我向何處得母奉使通樓煩自從
羽書暗江介黑雲濁浪砰江豚須臾七閩鏟逆節俄頃百
粤收強籓賧錢賨布蔽江下鱟帆洋舶連檣奔憑誰算緡
佐國計仗汝監稅充泉源此行甚壯極忼慨只我惜别頻
煩冤身雖吳人過宋久十年僦屋梁王園君家本號丞相
後才大目短曹劉垣角鷹會獵雪爪競快馬斫陣霜蹄掀
姚黃大者推金盆邀我說餅城東村擣虀抑鮓檀方法砑
筝摘阮精討論北里小部白翎雀西苑老軰康崑崙十雙
綘爉欺朝暾茸衫熨得檀槽温在旁劉毅能知狀(謂山蔚)是
夜徐摛也斷䰟(謂恭士)人生歡樂會有極一鞭又出垤澤門
君上天邊跨黃鵠我歸田畔騎烏犍我家箬嶺藝茶竹其
俗瓦市陶瓶甗釣魚射鴨擬終老山翁溪友時枉存今年
一事大難料強策跛鱉追駵騵長安俗薄屢推罵僅獲君
軰來寒暄誰令君復别我去此後那肯相爲言男兒百事
不掛臆只愛舊雨交攀援玲瓏久散龜年老隔年事巳成
開元我今縱有送君曲曲調不覺攙巴猿章江花月亦大
好素馨價或低山礬對花酌酒儻相憶早覓魚素隨潺湲
上大司宼蓼翁宋老夫子五言古詩一百二十韻
兩儀代絪緼圓穹逓廽斡山川積德刑嶽凟配英傑堂堂
宋夫子落落超門閥家有伏生經床留魏公笏烱然一寸
腸忠孝互盤鬱儀觀擅峻整丰度挺矹硉弱冠踸藝林聲
名走吳越許與必老蒼提攀總僑肸摛詞極深穩臨文最
縝密擺落鞶帨言力存正始骨羣兒競雕縟鉛槧日搰搰
公方用深意頗若有不屑釋屩踐玉堂翔步登金闕屢擢
領淸華歷官參密勿升朝三十載矢與膏脂絕天子稔淸
貧羣公愛謹㓗講易闡羲文經邦弘稷契鳥臺肅綱紀禮
闈芟軋茁生平憂國疏一一霄漢揭薄海病瘡痍羣方苦
苞蘖有劄盛一囊剔燭細繙閱平明趨殿陛只欲陳顚末
每聆天語褒要俾臣衷竭龍飛我
世祖謳歌徧溟渤
今皇仁孝思詔許官僚述羣臣&KR0742;命退握管競惕怵祗緣
功德高翩慮言辭拙公拜再薰沭覃精務揃截單詞歸鄭
重軼事總詳晰慘淡繪天心縱横穿月窟九重頻嗟咨五
夜親甲乙乃於衆作中獨用一人筆須臾園陵上蒼然屹
碑碣蚴蟉翠螭盤靉靆卿雲霱此皆關掌故件繫在史帙
上者銀管編次亦石匱繘惟餘家庭事他人或未悉而我
屬深知忍使就湮没前明遘末造國步日以蹶忼慨先中
丞艱難擁旄鉞是日哭登陴於焉怒衝髮隂風助悲號陣
馬羣嗚咽大呼誰強起屢鼓難成列倉皇裂甲裳感奮握
符節透爪并穿齦屠腸復灑血遂令營丘城愁雲慘膠結
嗚呼稠濁世忠義誰剖别宫寺煽玄黃朝堂沸檮杌可憐
騎箕後輾轉橫誣衊冷落張睢陽凄凉叚秀實公年十七
八憤氣填寥闊誓捐七尺軀生挽高堂訣間關抵輦下矒
昧眎白日弱肉付灰釘如飴甘刺剟觀其訟父書字字吐
酸切至今淚點殷晶熒蹟難湼誰將袚不祥此幅卽桃茢
縱令巖壑錮還召風雷掣當時交動色異類亦吐舌旁觀
諸老成私許瑚璉質君親詎異理家國原合轍從來至性
人足補綱常缺今始劵斯言益信百不失三荆盡凌雲小
季尤儁逸頻年上計偕比歲纏疢疾形骸漸黑瘦氣息僅
綿惙公聞搶地呼小草悔一出奈何同生人坐見飜飛瞥
無何接惡耗沉痛欲引决豈期骨肉親歡愛從此畢家書
旦以至潞河夕以發帆檣恨滯淫川路限超忽翻身上鞍
馬决計棄舟枻僮僕不克追妻孥詎遑挈其月正炎&KR4032;長
途更䠥&KR0887;扶桑焦渴烏暘谷鑠層鐵早行歷三舍晩飯破
數驛入門呼子敬當暑悲風飃心摧玉樹埋䰟斷金刀折
卽此敦友于可以覘貽厥公家好男子嶢嶢若冰雪排空
鬛開張千里期一抺我公鄙躁進式訓勉謙吉隱囊玉麈
柄渠是他家物何心慕貂蟬蓄志安蓬蓽我生畏貴人延
之語良逹尋常紈袴態此事須洗刷所以諸賢郞持盈鮮
驕溢定識高門閭㡳事煩蓍揲嗟予一鷃於世若蠓蠛
何年鷹離韝終日蟻營垤賦性旣䟱庸作人復坦率才因
貧賤退老受饑寒聒一身類人奴萬事同苟活豈無雲霄
軰頗欲相煦沬譬如隴山禽憫彼樊笯紲相憐過則巳一
往興巳輟公雖愼交游然亦多入室何緣華嶽胸乃不忘
一撮今年下明詔內外交薦拔我公夙昔心因之遂觸撥
竟將微賤名直向聖人說予生巳遲暮近狀倍蹉跌飛掦
五色毫半爲窮愁奪雖蒙君相知未必泥塗脫要使羽毛
豊翻令顔面熱循分祗慚惶顧名眞忝竊深愁報稱難豫
恐篇章劣蘆溝十月寒渾河北風冽睛天灰眯人雨後泥
没膝借馬怯崩騰徒行畏疲苶還鄕偏有夢入世本無術
新正春意動桺眼明於鶻終歸阮公村且釣袁家渴緗梅
行受摘黃獨會堪掘籬門通窈窕草閣憑疎豁遣興苐尋
僧浪游惟到浙乍可任悠悠長將謝矻矻惟懷知巳恩耿
耿不磨滅鍾期金可鑄趙勝絲當綴臨風一放歌西山莾
突兀
冬夜同王惟夏毛大可允大方雪岷飲毛會侯寓廬
分得衣字
頗愛祥符宰蕭疎只掩扉過君風雪夜挽我薜蘿衣半醉
吟難愜(是夜席上擬咏鹿脯未就)重來興莫違紞如街鼔動跨馬且須
歸
夀大司農梁蒼巖先生
春生臘底色昭融雙戟懸弧屬上公憶昨尚書持虎節去
頒天語靖鮫宫千官祖帳桄榔黑百粤廽颿荔子紅手定
蠻荒勲不細親勞玉陛饗彤弓
其二
狼烟蜑霧未全收辛苦中原百二州萬竈熊貔喧壁壘一
軍蟣蝨上兜鍪時艱眞倚防邊將歲絀頻紆仰屋籌誰訴
閭閻貧到骨司農今是冨民侯
其三
白日黃河百戰場昔年使節下睢陽寒門有弟嗟秦贅(四弟)
(子萬爲侯朝宗偦時僑寓商丘)高誼煩公問楚狂一讀幾廽增感激千山
萬水劃蒼茫鬢毛衰颯馮唐老今日方瞻數仞牆
其四
霞漿㶑灔汎璚巵争唱棠村自度詞多恐人間無此曲從
教月㡳任人吹銀筝九叠翻宫本紅燭三更寫色絲歌罷
靑陽屏後轉露桃催放莫嫌遲
張晴峯水部索雷琴詩漫賦長句
白項老鴉啼上樹街南北風幾時住黃塵十丈眯殺人三
日不得洗袍袴張侯貽我玉版箋要我秃筆吟么絃龍香
蛇跗百不見出語那得淸而圓黃金之臺作平地十到長
安九敗意桓山道士說興亡焦尾何知爾許事來朝手撥
壓塼茶擬倩雪甀烹葵花請君暫鼔玉練瑣使我耳畔聞
&KR1057;沙綉靴女伎莫輕學此曲不是筝琵琶
李梅崖先生招飲賦贈
九衢騁軒蓋烟塵塞空颺先生澹泊人悠悠鮮所向姿制
擅淸羸襟期託蕭曠攤書雀啅簷丸藥鳩啼桁革帶似不
勝空香自來餉嗒焉一室間散緩類恂讓及握三寸毫屹
若萬夫將九派夜濤轟兩崕春溜漲淋漓到紙筆光怪滿
屏幛擘窠最謹嚴八分不流浪我吟西山詩舌撟駴絕唱
淸能漱萬籟秀欲鬭叠嶂所居一畆園林壑愜微尚自非
折柬招亦欲抱琴訪入門大笑劇脫帽互跌宕呼僮飣畦
蔬留客杓家釀熊白削凝匙蟻綠滴鳴盎飲罷一廵櫩興
來兼植杖山行徧嶜崟川觀窮滉瀁追思曩所經十事九
不忘惟餘一高樓怯寒未曾上至今胸臆間隱隱作惆悵
來年煖律動預想雜花放准擬倚欄看春山定多狀
冬夜小飲益都夫子齋頭嗣君躬曁以册子索書賦
贈一首
燕京臘月北風吼緗梅着蕊細如豆花羔壓酒潑鵝黃未
坼泥封暗香透章丘長鬚走急逓抱甕前爲相公夀是時
至尊幸南苑閣門晝静稀文奏遥呼弟子到後堂徧洗&KR0902;
罍瀉芳酎子魚通印霜可斫茶餅頭綱綠堪鬭四筵飲比
落埭船半夜舞作廽風袖諸生出口笙筑諧二難列坐冰
玉糅季也更鋪雪色繭泥我杯乾吟一首對君决眥瓜觜
健愧我倚牆骨骼瘦多年老鐵苦塵霾往往横遭蝸篆繡
君不見公侯之子復其舊男兒詎肯倚門胄他年看爾上
雲霄韋平世相君家又
除夕前二日同儲廣期過慈雲寺訪傳靑主先生
北征鬱鬱傍京輦南望迢迢限鄕壟坐乏梅粧意不聊節
當椒酒心彌冗忽憶太原老道士破寺呻吟履决踵相携
莫怯北風狂竟訪那愁劣馬覂背郭無人輿騎罕沿河極
目冰雪壅巉巉削比鵠卵圓紛紛飄作鶴毛氄枯杉幹秃
偃槎枒小屋籬傾藏闒茸寒麏驀澗豎尾竄野鼠穴牆戴
頭竦弄袖晴絲漸妍㬉拂面烟光逓慫慂側帽眺覽歷歷
峯揚鞭調笑纍纍冡纔經夕月殿壖平巳見慈雲刹竿聳
入門二客慰且勞冐絮一翁坐而悚苦言疾病關鬲冷只
訴衰羸腰脚尰拚將瘦骨伴山麋詎有淸吟鬭秋蛬盛世
偏修聘士儀老夫濫被徵車寵兒扶孫曳還仗誰此事商
山眞作俑我聞翁也彊盛時畫地談天氣蠭湧詩篇兀奡
壓并汾義烈峥嶸蓋關隴卽今誰恨驥伏櫪疇昔争看𧖟
出蛹葡萄噀香賽馬湩請翁飲此勿浪恐黃扉爕理盡大
賢上有至尊坐垂拱蒲輪會見送翁歸三關一路春花擁
題惠元龍曁尊公先生令弟小像(元龍北上其尊公賢弟送之出門畫)
(工爲作此圖)
去歲君别家阿翁送出門有弟立翁旁頎然秀而温瀕行
牽翁衣欲言聲轉吞願翁莫倚閭怕翁雙眼昏赤脚一獠
奴生長田家村驟聞往帝鄕不覺行步奔吳中有畫師觧
抹絳與礬爲君繪此圖託君隨身犍京華三千里便可時
翻掀今年君别家秋風敗牆垣阿翁不復見空有斯圖存
長安夜對床軟語接吟蠜披圖瀉老淚驟雨忽傾盆我細
觀此圖慘淡筆墨痕一翁園綺徒二子今淵騫翁戴古冠
巾子美瑶瑛琨傴僂顧慕間可使薄夫敦空香發絹素兩
手不敢捫語君且勿悲人事難重論請君篋此圖庶用詔
後昆
巳未
巳未元日同孫豹人毛大可朱錫鬯吳天章喬石林
陳冰壑飲曹峨嵋寓齋限賦靑咸二韻
共作長安客毋爲元日醒多君抛萬事爲我倒雙瓶異國
簪偏盍歡場屐每停屠蘇吾戀汝城柝不須聽
其二
酒闌歌忽起高興砉風帆此曲憑誰授斯人果不凢但須
消夜爉切莫羡朝衫惜少&KR0655;纖手呼來撥阮咸(坐上大可度曲)
送同年李子德終飬還秦中
金商肅初秋凉颷蕩游氛荒塗趯毚兔曠野&KR0687;驚䴢之子
離京邑駕言邁西秦傾都耀冠蓋祖餞瀰通津矧我同門
友歡愛尤所敦念當翻飛日懭悢懷其羣黃葉落長安飄
颻辭本根天風一汝送仍墮㶚滻濱人生戀鄕土疇不思
仁親欵欵臨岐言惻惻難重陳
其二
皛皛明星祠森森巨靈掌峩峩玉井蓮花開百餘丈關河
旣雄拔人物更俶儻李君起西陲才氣固無兩生當千載
餘氣冠萬夫上蒸爲礧砢辭精緊不流宕咸陽一布衣光
價庇吾黨終期老巖阿誰甘受塵坱敝帚大難料時或干
金饗興朝歘求賢軺車徧林莾
其三
君家病老母獨子無餘丁兒出母目盲兒歸母眼明君從
發秦州以曁官上京時將孺子泣激爲烈士爭百試百不
憐崩廹開其誠詭詞託告密屏語疑論兵潛身百僚底喘
息伏殿廷小臣實懵昧濟則君之靈須臾閶闔開詔遂
烏鳥情祥颷一披拂天日爲光晶
其四
我朝體羣臣樹業甚宏逹吾
皇敦人倫寰宇徧煦沬君親詎二理忠孝原合轍君歸温
凊暇時事定所切秦關逼巴棧頻歲高戰骨至今洮隴間
土花尚凝血君其臥西州調護諸豪傑聶政僅鼓刀許身
因母决男兒管樂儔寧惟效明哲努力崇前修虛聲仗君
雪
送葉慕廬歸黃州
西風滿長安落葉那堪數隔牆靑梧桐又復滴新雨秋雨
不肯絕秋懷難自持楚客昨有信告我還山期猿聲夾岸
聞樹影和烟没君上洞庭船定望中秋月曾爲緱氏宰只
聽嵩陽鐘一官成汗漫萬事還疎慵京華聚散渾無據愁
君又上黃州去赤壁山前古戰場從來烏鵲南飛處我亦
江湖慣隱淪朝衫偶着每嫌身聊將拄笏微吟意送爾張
帆捩柁人
學士項眉山先生有子甫十四齡姿性秀發即席能
射覆屈坐上客歌以贈之
武林學士麟州客談經說史螭頭㘭文宗昌黎起八代筆
扛贔屭纏珠鞘門牆奔走籍湜軰瘦餓不唾賀與郊膝前
瓊樹總拏攫一一欲向靑雲捎驥子十四更軒豁勢若鵰
鶻追鳴&KR1076;長安獻歲晴色動御河解泮層冰膠先生緩帶
甫下直入夜爲我開春庖霏霏斫鱠急雪亂溜溜壓蔗真
珠抛江艖忽送鄕味至天目綠筍供煎炮堆盤飣案更何
有塘棲橘柚新解包此時飲酣沸笑噱且使射覆停譁呶
四筵隷事燭將滅兩陣鬭智鋒初交窶藪争看舍人窘吽
牙或受東方嘲英英驥子獨敏捷猛氣欲刷東西崤獸肥
草淺一出手何物足以當弓弰繞床喝雉必先着應弦洞
脇憑誰教古來不乏擅夙惠譬彼鷇語争啾啁楊修小時
縱了了所嗟噐量猶斗筲只有君家七歲槖詮釋大道淸
羣淆看君才氣正匹敵如豹在藪淵有蛟他年致身位卿
相竒計何必誇居巢我生輪蠢類苦匏老大蓋頭無把茅
縱能說項有何益書傭祗辦撮與鈔君不見鳳雛一身偹
五彩下士纂組真蠨蛸
春夜讌集敬和益都夫子原韻
嵯峨黃閣動星辰尺五城南詎比倫夜色九衢燈乍落風
光二月桺將新勾芒近報施春令鄂渚遥看洗戰塵(是夜適聞)
(岳州奏捷)何幸枯荄逢煖律一宵生意也津津
其二
平生頗慕古人風今夜師門數子同漫說馬還空冀北不
因鱸始憶江東關山入破邊簫競梅杏將花朔雪融潦倒
敢希遭際事願撡鉛槧只從公
寓舍逼近市㕓晨夕聞貨賣者譁囂聲援筆漫述
都城浩烟海醜好鮮不納縱能聚光怪頗亦容穢雜城隅
僦老屋柱礎半欹壓督隷亟糞除課僕事畚鍤籬腰刈葶
藶墻脚砌蠣蛤拂拭黃紬衾摒擋赤藤夾聊用妥琴書差
堪展巾箑獨苦廹闤闠跬步礙履靸瓦溝矢沾汚灰洞蹇
蹙踏垣&KR0763;屐響厲牖缺市囂匝呌賣尤可憎未曉便呀呷
千聲閙猩狒百喙一鵝鴨或如隣翁鼾震撼到屏榻或如
猛士閧洶湧作盟㰱或如婦勃谿戟手詈里甲或如[婺-矛+牙]嚘
嚶中夜絮匱乏亦有淸而圓婉轉效鵯鵊隔葉語啁啁穿
花啼恰恰前衢吟未了後衖行相答風便更分明宵闌倍
嗚邑嗟予躭静閴遭此劇噂沓爬搔那可耐徑起破門闔
大呼譙市兒若軰太稠遝鬻不過籹粔販不過鶉鴿籠內
鼠搬薑擔頭羊熟胛汝求極猥細汝材最冗闒費汝涕與
唾聒我夏與臘汝物又呰窳詭餙只一霎喎唆眩翁媪誕
謾誤親狎安能張耳輪坐受嗇夫喋市兒羣致語公量大
𥚹狹不見長安城紅塵眯白帢班張溢輦下坤軸俱摧拉
哆口論滔滔掀唇風颯颯鬻文倚市呌賣賦作標插逢人
不囁嚅於世誰欵洽聽罷謝市兒失笑口難合碎琴洵險
着衒玉寧良法䦱戸悄無言陳編耿殘蠟
岳州大捷
上於二月二日宣諭臣民是日大雪敬和三相國原
韻二首
二月二日急雪飛崇文門外萬人圍争看北闕騰丹詔快
覩南天洗鐵衣上苑臘前春巳動一軍飲至戌方歸壺漿
父老休翹首指日滇南識主威
其二
洞庭湖煖鷓鴣飛報道平蠻大合圍共藉九霄三相國助
成千載一戎衣金鞭送喜穿花到玉殿承恩帶雪歸何幸
草茅逢盛事願從彩筆播天威
兩&KR1046;行贈邵子湘
我&KR1046;冗似緣坡竹汝&KR1046;捲若蝟毛磔兩&KR1046;意外一握手熟
視無端笑啞啞家鄕流浪不見面見面乃在長安陌感激
聊爲肝胆言讙豗互詡文章伯憶昔蘭陵數鄒(訏士)董(文友)賤
子結交眞莫逆可憐爲人好心事拉我談詩妙風格花天
同領百罰杯月地共枕千人石鵝管三更每換吹鵾絃半
撚偏低擘一尺紅衫不自惜直向柈中褁魚炙故將惡語
惱蠻腰要使春顋暈微赤邇來蹤跡頓錯落當日歡娛太
狼籍晚歲交君才更健出手壓倒羣兒百詞場虎跳或龍
掀筆陣銀鈎兼鐵畫長安雪片大如蓆我今悞作長安客
底事靑門淡蕩人也挽馬撾隨老革君家水上幾間閣君
家烟際一區宅畦蔬差足媚盤飱園果粗能餖盤槅噫&KR1077;
噓得歸且種東村麥
上閣學李容齋先生
李花第一仙人樹藜火無雙學士銜北闕三更歸院燭東
華十里早朝衫紅樓乳燕調笙譜碧海凉蟾躍鏡函臺閣
文章精組織京都詞賦極雕鑱龍文扛鼎才難敵鵬翅摩
空氣不凢掌上夜珠新炤乘風前汗血早驚颿談經入室
皆江鮑把臂傳杯半籍咸識曲更能分雅鄭調羹還許别
酸醎摻撾畫鼓張詩料捉搦蠻鞾佐酒監金屈戌搖犀作
押錦檀槽撥玉爲嵌高情颯沓排空陣軼興喧豗下水帆
賤子生平眞濩落先生品望最巉嵓久淹馬磨悉誰破一
到龍門恨巳芟節過上元春藹藹花飛五出雪摻摻柳絲
眠後將成絮桃靨含時漸啟緘更到玉堂爲介夀鳳城煗
翠漲晴巖
送毛亦史游山左
夜來玉戲太漫漫早起開門雪又乾子作急裝何所向我
憑軟語一相寬卽防儉歲低顔面且對窮交罄肺肝滿目
流亡憂不細乾坤去住總艱難
其二
渾河二月巳開冰捩柂張帆獨未能上國鶯花空汗漫殊
方蛇豕尚憑陵聽來街鼓愁千叠望去家山路幾層記否
東臯聯榻夜滿園絲竹半湖燈
送錢塘翁武原同知黃州
御桺宫鶯媚遠天金簫玉管醉離筵靑春佐郡名方起彩
筆題詩句可傳兩岸野花弦子國五更新月楚人船黃州
爾去應懷古鐵戟消沉又幾年
春又雪次梅耦長韻
早起看山失翠微鳳城一夜作瑶畿空明極望通瓊苑颯
呇時聞響竹扉歡比故交頻聚合愁和鄕夢共飜飛還期
稍待泥乾日與爾春游漾夾衣
雪後贈張爾成先生
千門梅蕊晴春動一夜瓊葩玉戲佳天上張星原列宿人
間樞府本崇階淸河第宅雕鞍盛韋曲門庭畫戟排八月
銀河供汗漫千秋金鏡待磨揩華文入直蓮爲炬峻秩分
籓玉作牌綉&KR0955;一探銅雀瓦珠珂仍響濯龍街班齊簪笏
千官肅調叶笙簧二氣諧玉立朝端推領袖風生閭右懾
椎埋還因吏散呼香茗每喜朋來選菜鮭白月半廊浮白
墮靑春三徑踏靑鞋公緣桑梓情偏愜我困泥塗句類俳
門下況承栖小季花時只擬過高齋欣逢揆覽星文燦喜
值懸弧鳥韻喈是日赤麟方獻賦(是日初八令嗣子俶方入禮闈)公家玉
燕早投懷蟠桃正熟瑶池島紅杏旋開御水涯寄語善題
鸚鵡客來宵重醉鳳凰釵
題石隖山房圖爲王咸中賦
誰携一幅石隖畫邀我閒吟石隖詩石隖溪山我舊識往
往夢中時遇之漁村樵舍雨漠漠藥苗橘刺烟差差稻畦
積叠鍊師帔芋畆錯置仙人棋憶我從師受經義總角訓
詁研書辭(謂錢吉士先生)師家正嵌堯峯罅連山駭若奔濤馳抛
書飽飯腰脚健手捫蘿葛爲遨嬉山下石湖更淸泚東風
吹皺黃玻瓈時搖茶艇亂花艇小動菱絲牽釣絲别來光
景巳隔代昔游兔脫疇能追聞君斥買數弓地架屋恰在
山之陲日煗渚禽啼啄木風輕粉蝶飛入籬鄰人百軰雜
鼯鼬鑿山鏟嶂窮宵㬢(居人俱以伐石爲業)雕鑱窈窕作瘢痏刳剔
彩翠成瑕疵靑山笑君顔面黧君亦調笑靑山癡送向高
墳作羊虎枉却正骨蟠龍螭山靈苦君惡嘲弄令汝無故
來京師京師雪後泥一尺遭我爲訴懷鄕悲摩挲更開綠
板匣出畫視我添嗟咨柳綿漸墮鮆魚覺杏纇欲破流鶯
知家山大好合歸去看畫詎必眞療饑只愁山神要君惱
亂雲封谷歸難期歸須拜石謝不敏前言戲耳誠當治春
山憐汝廻薄怒重揄秀鬋描修眉娟然流盻一相顧與汝
永好無乖離
東家藹公
將相神仙兩不成枉抛心力可憐生美人老盡燕丹死誰
與荆軻賦定情
題路湘舞詞
玉河新月小於眉正照文窗獨坐時那得蠻鞾紅鶻嘴隔
簾偷拍斷腸詞
其二
草橋杏葉着花初客舘墻隂宿酒餘正是一春愁病裏小
詩憑寄路僑如
題桃菊畫幅
霜前瘦菊傲東籬道服黃絁也自宜却爲陶家太枯淡譍
門還立小桃枝
秋凉飲酒詩和益都夫子韻
凉飈颯然來簾幕便飄灑雜花朝暮粧小帙晉唐楷吾徒
嗜曠逹詎怕誚狂騃且𢋫酒德頌暫輟進學解葡萄釀固
佳只惜雙缾矮歌長字欹傾八分倩阿買正逢興會豪那
遽腰脚剸蛟没溪潭截虎劈巖嶰人生幾兩屐萬累直
須擺杯闌更拇戰洶湧隣墻駭依稀斫陣還甲光耀純鍇
宋旣庭孝廉余三十年老友也客歲夏秋間與余先
後被召入都又同下榻廣平夫子寓廬幾一載矣
秋日南歸賦五言古詩二十八韻送之
君夙嗜恬退而余尤嬾惰牽率到長安疲苶誰能那直沽
君落帆督亢余卸䭾後先入國門天遣對床卧宵燈耿旅
䰟秋閣了吟課時於五夜闌或在百人座分曹擲帽呼聯
袂攝衣坐歡笑無不爲樂事任人作燕山寒氣早十月雪
花大皚皚冰塞川芒芒塵掘堁期門爭道馳鈴卒突街過
溝遭傖父推巷遇游兵邏南人太恇怯北客誚秀懦每於
代馬上愁甚吳船簸況又俱短視兼之腰脚輭脫不愼橜
銜行當受顚蹉蛩蛩與距虛相喚復相佐歲月如流波四
節歘焉挫寒消杏靨融煖逗桃腮破奏賦太和門君倡余
則和君文特﨑麗珠玉生咳唾如何反見遺遣歸理耘播
家鄕鄧尉峰眉黛連茶磨太湖秋簟平綠淨不容涴樵歸
蓑半村漁散舟千個風窗鱠碧鱸烟寺炊紅稬嗟余乃滯
留金門守窮餓浮榮何足多得歸爲君賀
阮亭先生有謝愚山侍讀贈綠雪茶詩翼日余亦贈
先生岕茗壹器侑以此作并索先生再和
先生下儤直兀若棲窮巗朝來肯一吟骨力韓杜兼頻年
固詩壘堅卧任鼔儳綠雪果何狀竟破詩翁緘鴉山固足
珍岕荈應最忺棋盤曁廟後淄澠别酸醎家園四月中此
物緣崕嵌閨人適褁致箬籠黃蠟箝送君秋雨餘谷泉正
垂簾霜甆快催瀉颯颯騎凮帆只取香色嫩底要龍鳳匳
但倩指爪柔捧之出紅襜高人無偏頗揀擇諒所砭請援
綠雪例再吟烏角鹽
送茶次日阮翁語我又得一事乃遲遲不遽出昨始
示我仍叠來韻
温平君子性閬伉烈士態此茗兼有之味可匹淸瀣先生
一代豪詩力壓馬戴斫陣槊縱横出山雲靉靆饋茶冀得
詩持以詫流軰詎止側弁哦還思略沾漑日者君語余新
句昨宵裁遥知定吟圓百顆落珠琲連連遣長鬚穪娖日
幾隊瑶華卒未貽兀兀守茶焙譬如傾城人含情惜蛾黛
遲遲春困餘始肯露腰背清晨陡然示快若破積塊狂斟
翠琖乾起舞珊鞭碎君詩險更工余才老方退發棠愼勿
嗤茗餉行將再
舍弟還商丘憑寄徐孝廉恭士
一别流光五載移昔游歷歷費尋思曾逢夜雨邀僧聽每
爲春燈借馬騎誰遣故人成薄宦聊憑小弟寄新詩縣南
黃葉堆行滿何日幽尋果夙期
其二
侯生(謂朝宗)去後才人少雅健沉雄汝最能縱使蠅頭難點
勘應呼驥子略抄謄漫郎逋客吟都徧斷墨零紈訪未曾
若道鴉靑書紙貴剡谿還有數枝藤
寄侯六丈叔岱并懷田梁紫
苦憶商丘侯六丈縱然疎放亦天眞三年割宅諳余嬾竟
日銜杯任世嗔黃葉村前追撲朔紅薑花下捉鵪鶉寶刀
澁盡苔㾗紫垂老憐君氣竟馴
其二
金門羈絆意茫然月黑狂歌白晝眠近日六鰲翻厚地多
時一雁喜晴天碧鱸肥日牽鄕思黃菊開時少俸錢京兆
田郞殊好在相思片語仗君傳
送邑侯張荆山之任
吾邑介宣歙邊幅實狹窘墟烟雜旊甀津筏編茶笋叠嶂
黨靑天秀色鬱嶾嶙廽環罨畫溪百摺結蛇蚓南山坐上
頭下見紅泉引誰將孔翠奩鑑此雲髩鬒田甿腁手足儒
雅鉥肝腎人蒙官長憐俗並雎於蠢開門放鵝鴨初旭照
畦畛含哺數十年寒暑免灾疢自從軍興後民氣大駮踳
樹樹啼猩鼯村村沸蛙黽昨年解戰船拽絕千牛靷前年
送軍糧十室九室盡今年旱暴尫赤地足悲閔兩氿亦焦
枯厄運到蛟蜃里正亂咬人捽頭類秋隼明知骨髓乾苦
說租庸緊谽谺善卷洞破碎仙人囷南箕不簸揚虛名只
堪哂我公今召杜聞言定紆軫激爲危苦辭敢告神明尹
送邵子湘之登州并寄譚舟石太守
我生大言好誌怪耻逐衆口爭嘔啞壯遊恨不東到海蜷
縮偪塞徒搔&KR1057;此州相傳大譎詭洪濤百斛蟠龍鰕澄鮮
忽嵌小黑豆此是眞臘新羅艖日主祠堆紅破碎之罘山
矗靑毿㲚混茫一氣雷雨晦夜半已擲金蝦蟆我坐一官
去不得頭童尾禿翅觰沙誰何男兒極豪横徑縛短絝挽
馬撾我聞祖洲冨仙藥芝菌往往霑麏麚君行倘値海市
出定現幢蓋交紛拏爲余一語問徐福别來巳久應還家
五百童女果安在可猶顔色嬌如花詩成自覺棘口吻恐
以妄誕遭喧呶登州太守我好友鰒魚對噉開官衙把詩
狂呌定絶倒颯颯驚亂城樓鴉
移居詩爲田綸霞郞中賦卽次原韻
班斑蘭蘭薄笨車西曹老子新搬家忽逢柴車塞衢術萬
牛蹙踏喧驚麚城門旦開詄蕩蕩怪底偪側踰彭衙竹爐
瓦銚響戞觸亂書破硯堆欹斜葛洪移居絶類此那有水
部官梅花若將此景入圖畫只少鮑姑雙髻鴉先生大笑
復何恨我狂尚慣漁陽撾但愁秋雨井又塌補天之手煩
女媧
重九前一日喜汪蛟門至集曹峩嵋齋同曹升六田
子綸喬石林汪舟次限六月韻
秋簷滴瀝不肯歇街泥㶁㶁雙髁没重隂那許洗袍絝積
雨偏令涴鞾韈堆盤不見大官羊苦被人譏飽糠麧捫壁
惟看畫上鷹持燈只照墻邊蠍故人誰爲送消息昏黑昨
巳抵城闕便須趣駕車前騶何用通名鈴下卒同官南曹
老解事夙叱厨娘辦肴核拔得吳姬髩底釵抑鮓蒸㹠殊
搰搰京都連月地大震妖靑蒼茫纏彗孛百僚巳說斷媐
遊三市還聞嚴請謁吾徒不過文字飲來日幸免酎金罰
酒三行後氣益振雞再號時興尤發談詩說劍莾喧豗惡
弄狂謿儼排訐男兒貴賤太超忽往往送人把節鉞北風
一夜吼新晴獨樹空潭嵌龍窟亟須借馬去登高莫負西
山靑滑笏
九日同升六子綸蛟門石林舟次峩嵋渭淸次耕黑
龍潭登高再叠前韻
白楊風狂啼不歇鐵色古潭龍出没百年又逢黃菊琖一
笑苐少鴉頭韈男兒饑飽自有命鵝鴨徒然競糟麧已拚
作客慣聞猿却爲得官惟見蠍今晨斷霞頳斑駮稍喜下
繚黃金闕西山晴髻費梳褁小者纔作巨桃核臺前古冡
太瑣碎一半巳被狐狸搰只須蹋地弄廽波何必憂天占
怪孛九逵冠蓋工請謁獨把深杯領百罰李潘二子最後
來眼中之人總英發須臾枯木老鴉呌噂呇有若相告訐
似言瞑色漸蒼茫所嘆流光轉飄忽生前但得花兼酒身
後還憑衮與鉞天風天風吾語汝愼勿簸動蛟龍窟歸來
又報米缾空醉倚高樓閒拄笏
益都夫子九日招登善果寺閣余以先往黑龍潭不
克從游三叠前韻
紞紞街鼔打剛歇北斗闌干曉星没誰歟剝啄拉登高徒
跣下床脚不韈牽來櫪馬驚老瘦餘響猶聞齕枯麧便從
潭底掣乖龍詎怕崖巔棲毒蠍幸不當樽綠醑空只愁插
髩黃花闕比來生趣最錯莫是日狂遊更倉卒歸知我師
讌寺樓滿繡花糕飣盤核遥聞側聽極痒痒路黑泥深徒
搰搰此寺由來盛香火晝夜祈年并禳孛紺寮直與一氣
通琳殿或受羣靈謁巳誤當前落帽狂難辭向後添杯罰
篇終陡覺悲歌發綠章誓擬排閶訐一生百事每蹉跌九
日千齡只倏忽安得解組把鉏犂健勝登壇秉旄鉞靑州
自是沃衍地籠水況號烟霞窟他年綠野倘從公願乞墻
東地十笏
次日益都夫子垂示善果寺登高之作遥和一首
秋霖淙淙大作惡其勢欲平寺中閣新晴頓復洗昏霾冷
翠西山竟如昨一官便是牛馬走萬事眞輸種瓜叟巳無
硬句押題糕況値淸齋禁食酒鈎纂編排詎我長屠沽卜
筮眞吾友今年地搖月建酉屋瓦時時作牛吼五行之志
天官書此事將母未曾有幸聞修省廟堂上庶免漂流土
木偶隂伏陽愆理或然風狂雨横灾寧久只須精意格龍
蛇何必縻文磔雞狗吾師示我詩一首憶昨凭闌賦重九
強將蚓竅學鸞吟腕弱毫枯難運帚蟹胥雀鮓尙堪把刻
日重游寺牆下三秋晴日卽重陽莫待紛紛籬菊謝
九月十五夜月食紀事
月中妖蟇騁雄怪開口齖齖慣噆嘬攫拏直犯爛銀盤么
麽敢涴琉璃界冰輪藥臼吐復吞桂闕蟾宫癬成疥此時
下土蟣蝨臣亦逐羣官下階拜廟門萬鼔怒霆轟堂口千
燈亂星挂須臾完完碧海東依然滓穢少纖芥爾蟇枉自
插齒牙終古金甌幾曾壞饑腸陡作石鼎煎歸路横遭游
徼搤但能嚄唶嚇寒餓何不飛騰守關隘百事都令此軰
妨一吟便覺生平快五更歸卧曲盝床叢菊半畦霜月曬
不眠唧唧鬭寒螿逹曙狂歌吾未&KR0629;
九月十七夜同王仲昭毛大可吳志伊汪舟次潘次
耕胡朏明飲馮冐聞躬曁西齋翌日益都夫子用
拙韻作詩見示仍叠前韻
銅槽冰蟻瀏不歇渴羌拍浮頭髮没井中底用投車轄席
上巳先脫巾韈汪生老饕殊可怪似欲流涎到麩麧潘生
酒半便放顚謔語螫人作蛇蝎吳生匿笑只温克吃吃口
中生石闕王胡拇戰興更豪顧謂諸君皆勁卒賢主二難
尢愛客悉索釵璫備盤核毛生拍手仰天唱自詫不減鶯
喉滑人生窮逹關年命往往術家談計孛只須白墮霑老
兵那有靑蚨媚典謁銀荷的爍蠟炬短翠斝縱横蝟籌罰
此時我師方偃息四座喧呶莫輕發若言狂熊誰爲傳張
口鴟彛能告訐極知聚散最飄忽且壘糟丘擁旄鉞頃刻
夜静天雞鳴呌徹虞淵燭龍窟翠華行且詣郊壇抖擻吾
將具袍笏
題孫愷似孝廉梅沜詞
萬里歸來奪錦袍常將邊曲譜檀槽此聲漫遣燕姬唱留
向沙場醉舞刀
其二
輥徧香絃唱徧詞紛紛搓粉滴臙脂時人縱賦柟榴枕難
示孫郞帳下兒
柬同年李渭淸兼申吃餅之約
滿空黃葉喧秋井颯颯敲窗疑䗱蜢憶昨重九去登高山
東李生最精猛作勢横牽惡馬騎愛看霜林電光騁間者
闊焉久不見令我憑闌想形影一日李生來打門握手上
階幘不整爲言昨宵吾喪我甲夜沉迷直至丙顚擠猶如
墜崕谷昏黑得毋填坑穽此後重生極偶然當時不死良
天幸對君狂笑君須省身世從來類萍梗千古疾如羊熟
胛一官贅比肩垂癭只應拚作半生狂愼莫徒爲百憂耿
靑州麪抵齊紈靚翠甑炊成雪肌泠再買京城早韭芽要
趁秋燈來說餅
題許實夫說篆册子兼送其歸東臯并呈巢民先生
曁無譽爰及糓梁靑若裔承山濤諸游好
獲君說篆文喜躍偃復仰秋蛇雜春蚓蟠結晴苔上此道
首斯邕製緣倉頡創中間崔蔡軰一一丈人行後來騁鐫
鑱波磔只流宕&KR1748;扁法不傳茫然失所向鵠頭歷錄垂豕
腹膨脝脹點畫譌濃纖區分惑邊傍北邙前歲登此地昔
人葬恒多秦漢章飛出王侯壙或篆偏將軍或窴大丞相
蛟螭斷鈕鼻缺齾不成樣爬沙把之歸綠若鏟叠嶂許侯
妙此技精緊更跌蕩當其深湛思十事九遺忘及乎興會
酣颯然始一放舞刀如舞槊遣筆如遣將撇捩鷹脫鞲喧
轟鯨䟦浪長安秋雨歇繆篆肯予餉爛銅蝕不完破玉瘦
逾旺此時籬菊吐正擬沽淶釀如何忽告歸念茲色惆悵
東臯我昔游不死須仍訪碧脆椒雞羹黃鮮蟶蛤醬桃膏
紅溜匙花露滑凝盎楊枝别來久不審作何狀那能花月
邊再試玲瓏唱君歸見故人歷歷問無恙宵長秋夢多蟋
蟀閙衣桁
送汪存庵廣文出都
西風颯沓黃茅店獨樹野田遭歲歉此時老友趁急裝淅
瀝霜花肌骨砭憶昔交君在鄕井當時握槊争壇坫毛骨
英英萬馬驚容華灼灼群姬豔酒社分吟陌上花獵徒並
載車中獫倘穪袁伏果何甘若論曹劉眞不忝狐白之裘
紅罽韂紛紛萬態若曹僭斯世何人少八騶官今所職仍
鉛槧居無華堂出無傔矍相圃中苜蓿占膰肉空勞掾史
頒俸錢肯向生徒歛君不見易州釀勝葡萄釅灤河鯽鬪
鱸腮噞肥羊硬餅且㗖之一笑須如填坑塹廣文雖冷勿
復愁耿耿爲君倚長劔
錢編修所藏司馬相如古碧玉小印歌(與古碧玉箭决同藏)
錢侯示我一片玉嫰於菭色拳於茭復持㡳物酷摹畫邊
兒碧眼泓然䫜(音㘭)櫝之沉檀屑以麝紫綾錦袱纏螭蛟開
緘雜彩恣潰溢觸手一座停譁呶抺眵秋簷細審視古翠
駮落蝸涎交乃是相如小私印秀若黛滴溪塘㘭昔人阿
黑并買得字義佶屈呼聱聱莫嗤犬子絶相類歘忽變化
騰犀犛不鐫小字鑱名姓烏龍怕受當壚嘲我思玉大不
易得出土應藉三重茅當時卓家盛資送王孫嫁女人聲
虓家僮八百捧奩具此玉或亦充褁包雪膚耽與琴心昵
便着犢鼻寧相抛成都才子最魚雅遠山新寡眞娥媌猩
紅小印鈐牘尾長門脫藁紛傳鈔其旁一玉紺綠色衆客
復起爲啾啁詳詢始識古箭决百戰曾刷幽并郊不知出
自何代冡土花古血濃黏膠想其弦響未成響獸趭豨突
山獾跑然疑二物大刺謬鳥鼠詎可同其巢不知主人蓄
深意淘洗酸腐須鞭鞘長卿文具太秀懦故借猛氣相煎
炮客聞此論意陡釋說眞說贋還哇咬風流相賞固有在
嗟爾所見誠斗筲君不見茂陵金椀亦破壞咸陽璽角無
堅墝其餘斯邕古碑篆一半横被羣兒敲何如此印足把
弄千年愛惜誰爲教錢侯狂呌忽起舞籬菊正放霜天苞
亟收二物弆入匣不爾惡風怪雨防有天龍捎
讀惠徵士元龍同宋徵士叔邃徐檢討電發潘檢討
次耕侯秀才大年靈祐宫會飲之作和韻寫懷一
首
霜郊細馬挈蠻榼公等於此興不凢更提健筆撲險怪猛
虎背痒摩枯杉昨余羈絆未曾去琳宫遥望靑紅嵌安得
幻爲老蝙蝠&KR1143;身直上浮圖攕嗟余垂老乃新嫁窘束不
得褰屏簾六宫女伴半嬌横誰其脫贈茱萸衫獨餘數子
癖痂嗜許擘新蠏圍晴檐那知百事只我誤更覓四美知
誰兼荆溪溪舞浪花白五湖雄長余何謙茶檣酒舍任跌
宕博徒歌叟寧憎嫌千場㪷酒雪風月十面腰鼓筝琶咸
閒邀傖楚劇盤馬醉泥夭妍低剝柑顚狂判作半生過茗
艼敢辭千日淹不圖皇天有深意要我宦海嘗酸醎宵編
靑史苦堆垜早朝丹禁愁森嚴易州老春攔液局禁賖每
每標紅籖斜街菊本太瘦細欲摘風枝無二三旁人咍我
出苦語此意先生胡不廉不記頻年訴迍賤夜闌兒女篝
燈談一官底事轉惆悵却於朝市夸林嵒我時大笑顧座
客世路佶屈踰左擔烏玄鵠白有本性煎茗何必加薑鹽
一冬臂痛近差減觥船灔灔還能拈來朝續飲亟報我不
爾曾遣長鬚覘丹房石鼎倘聯句狂道士語吾爲添
益都夫子復用前韻戲作宫怨詩見簡再和一首
六更打罷瑤籖歇鴛鴦瓦上參旗没西宫閙掃競晨粧隨
例金床傅絝韈憶昔蛾眉未陪輦妾本貧家鮑糠麧綉陌
懷春只畏龐銅缾汲井惟愁蝎夜半天寒倚竹邊平明飛
上黃金闕乍憐着籍在天家猶勝他人厮飬卒天家誰料
劇凄淸計託微瑕思自核未窺皓魄十分圓巳報玉京三
度孛殿角東頭拜新月玲瓏簾挂珊瑚骨風颺鳳吹度平
陽盛鬋修蛾難伏謁何時月下奉宸游斜抱琵琶訴淪罰
回首牽蘿茅屋㡳此時萬片寒香發寄語江村姊妺知紅
顔歲月眞飄忽生女愼勿嫁侯王生男愼勿把旄鉞從古
金門奉帚人悲同飲馬長城窟妾身自會寫宫愁買賦寧
勞金十笏
桃花流水圖歌爲喬編修石林賦
誰翻十斛臙脂水直瀉半幅冰綃中斑斑碎點蜀錦纈灼
灼亂捲江霞烘初疑玉奴霑卯酒臉潮倒暈瓊酥融復訝
誰舞鐵如意一夜迸裂珊瑚宫描摹想像總難肖良久纔
辨花光紅三村兩村低着水千枝萬枝高映空不知搖櫓
者誰子一船盡没緗桃叢兩頭酒椀雜吟卷隔港魚蠻招
釣僮疎䟱麂眼織作篷四圍雲水相玲瓏小桃一笑太無
頼幾瓣暗逗篷窗中此時靴紋浪未起一簾晴鏡磨靑銅
家家開門放鵝鴨村女茜裙兒竹弓人無呰窳俗醇悶地
不舄鹵時和豐世間那便得此境或者眞與仙源通橋邊
早有鱖魚賣且酌白墮調橙葱酒酣倘欲别村去亟趁船
尾桃花風
秋日貢鷹使者入關接吾友漢槎書兼乞藥物廣平
夫子旣以枸𣏌地黃二種緘寄余則附寄烏絲詞
稿一部仍繫四絕句兼呈衛玉叔
靑海竒鷹雪不如貢來都下北風初自憐亦似離鄕客特
爲流人寄紙書
其二
緘題藥褁出寘顔湮透紅籖淚點斑更仗當歸作廋語金
雞竿下盻君還
其三
寄去烏絲十幅多到時飛雪滿蓬婆邊墻詎少如花女好
譜新詞馬上歌
其四
殷勤并語長流叔雪窖頻年況鐵衣月㡳琵琶千帳起聽
他彈罷定思歸
宣城施愚山先生家園有梅數株橫斜閣外今歲四
五月中梅忽吐二枝適孫茆兩鼎甲捷音至無何
復綻二萼則先生侍讀之命又與高檢討同日下
四花前後正與四公第宅相望也同人作詩紀之
余亦殿以五古一章
施園數本梅嵌在水閣背其下麯塵波濛濛鴨頭翠粉苞
纔暗坼香巳沸城內花小不勝簪便擬敬亭髻今年四五
月灌木鳴蜩嘒桃無&KR1913;粧杏少臙脂纇梅精陡放顚瓊
粟綻緗蒂一花値一家歷歷開以四無何四先生前後吉
語至底用卜莛篿居然握符契宣城一畫手乃是都官裔
作圖遠寄將字脚春𧖟細余適忝詞垣同官出相示披圖
笑咥咥戅直吐腸胄我聞羅浮姿耿介絕自貴劍俠與飛
仙礧砢不邪媚云何老成人學此兒子氣譬如商山皓爲
人家國計羣公定自佳奚預爾花事徒然浪猜疑良久悟
深意施公骨堅凝峩峩天廟器高茆澹泊人灑脫擺俗膩
孫君雅未識亦不恃門地相看冰雪容共領鹽梅味以茲
燦天葩聊爲兆靈異詎隨槐桺軰森森附權勢不同桃李
花灼灼鬭韶麗花神聆我語一笑廽薄恚敬謝縞衣人前
言吾漫戲
冬日陪益都夫子善果寺看雪
林邊未涴小梅粉盆內全稀金菊芽天公憐我太索寞幻
作玉戲飄瓊葩瑽瑽漸擬擊銅鉢淅淅暗欲堆銀沙陡然
湔䘠俗腸胃裂眼大呌狂槎枒城隅古寺莾空闊怪藤雜
木紛交加離披遭壓態抑塞偃蹇就縳軀鬖髿此雖蛣屈
未成勢玉龍巳覺能盤拏插天黛閣更颯爽周圍欄楯靑
紅紗皇州一望一千里空明浩淼誰攔遮西山乘霧失數
堵荆關粉本誰塗鴉其餘瑶林并晶闕一一紏結蟠春蛇
黃扉爕理我夫子夙躭禪喜精楞伽遠公撥火出薯蕷香
積掃雪煎脂麻土酥甘滑楮雞美肥脆還能鳴頰牙薄羅
輕溲作寒具鈐以猩印鮮如霞此時朱門正行酒錦幃四
面籠琵琶花羔縷切落紅雪那顧後世謿淫奢何如我曹
淡生活不斟綠蟻惟斟茶須臾解衣趁浴鼔所喜背痒便
搔爬風狂臘雪定爲瑞來年饑窘寧無涯卓錐哂我語狂
悖一笑絕倒相輪斜
送宋徵士叔邃歸平陵
我有茅堂滆湖口與翁里巷遥相連荆溪月悄更鼓順往
往直落平陵邊水關關外氿一幅滑膩賽却鴉靑箋綠帆
一峭九十里轉眼便抵翁門前篙師放溜險堪怕船婦作
歌淸可憐一舟舞雪明乍滅萬蓑響玉輕而圓瓦場荻市
早語沸葦花槲葉秋粧鮮我羈京國甫二載家鄕怪事還
喧傳五六月間旱已甚火龍赤帝司其權西溪一夜陡龜
坼海濱石燕空熬煎憶昔前朝兩氿涸依稀記是庚辰年
往來水底路交織沙鳥饑啄擔夫肩白頭曝背撫遺事歷
歷話作三條絃當時樵夫拾螺蛤每於缺甃尋釵鈿千春
井竃塌不盡一巷磑碓形都全浪淘蝕杵綠年叚潮劈空
牆紅幾甎龍逃犀竄竟何處不逢其狀逢漦涎蓬萊揚塵
凢幾度嗟余竟再看桑田觀河詎必憂面皺乍可出手摩
金仙人生遇合定有數過眼豪貴同雲烟江南是月梅漸
放翁歸一笑應狂顚伯兄獻歲正五十亟釀臘酒開長筵
吾鄕山水翁所愛得閒定復相周旋只愁頓失兩溪翠昔
時走舸今乘箯人生萬事莾難料古今陵谷能推遷山行
倘見墨離髻戲寄一語翁須鐫墨離莫笑西氿竭氿亦笑
汝寧牢堅安知來歲春水發藻荇不反棲其巔
冬夜同諸子小集慕華平舍人齋頭分韻二首
今晨休沐暇騎馬出尋君幽興忽焉愜空香時一聞冰匙
凝兔耳髹几映鵝羣莫信天街柝宵長未便分
其二
內史才偏大吾生路轉迷一官增老瘦萬事仗提携側聽
風將起瀕行月又低夜烏驚列炬磔磔不成栖
題畫爲尤悔庵賦
家在江南楊柳村笑君只憶水哉軒野夫也住荆溪上時
有春流漫小園
其二
家在江南楊桺村此時風物最消䰟老梅未放香生樹野
鴨羣飛響過門
仲冬望夜同諸子侍飲益都夫子堂中翌日夫子作
歌枉示敬和一首
嘈嘈點滴冰蟻凉渴羌排雲騰綠章今宵願抵千日長誓
與歡伯無參商印懸何必大如斗塵世松喬亦稀有但祈
美醖不離口不見糟肉更耐久我生本乏廊廟才十年射
獵周侯臺臂鷹上馬去不回翻身大笑雕弓開一朝罝網
羅英哲微軀也被朝衫緤道旁那羡征西碣頭上不慣幽
州雪從來棋局似長安熱劫旁敲孰肯寬蕉園藁本墨汁
乾千年靑史徒叢殘我師造化在其手從卯揮毫直到酉
百家描畫終覆瓿詎敢與師爭不朽雄雞三號夜漸央獸
爐蠟炬光昌昌玉鈎隔座誰所藏一醉萬態都遺忘
送緯雲三弟同王鶴升邑令暫往山右度歲來春卽
下榻澄江署中
吾弟好大言居恒嚮余話只思汾晉游每恨乾坤隘余則
顧而語身今受人械安能刷羽毛僄疾縱所届今晨走别
我作裝太狡獪知從賢主人眞歷飛狐界余笑有是夫弟
乃償夙債譬如過屠門果得恣啖嘬又如擲梟盧隨手只
一喝此地壓三邊從來控兩戒太行石厲角王谷崕噤齘
雲中上黨間是處足遺砦當日三垂岡重關一夫搤鴉兒
破陣還置酒說成敗至今戰士血和蘚凝成蠆天隂月黑
時此卽騁幽怪風前古蹟多可以發深喟據鞍颯揮毫霍
若并刀快三晉出紅粧戍削雜袿䯰能爲塞上歌慣作男
兒拜對客攪筝琶嘈雜金元派差可寄謿詼還憑豁悲噫
行行指&KR2544;亭一造哦松廨(四弟子萬時爲黎城丞)阿萬出相迎烹雌
飯秕稗應爲說老兄宦興居然&KR0629;明年二月間片帆逗江
介暫看故園花小脫征衣曬嬌女髮初齊小婦眉如畫嗟
余滯金門沉憂幾時瘥搖筆送還鄕狂踰痒搔疥
京邸歲暮送其白弟暫返梁園卽赴南昌郡幕三首
爾到睢陽郭多應四節除難霑分歲酒差勝寄家書久客
妻孥瘦長貧兄弟疎愁悰翻倒極白髮漫盈梳
其二
侯丈詩篇穩(叔岱)徐君格律蒼(恭士)可還騎馬去只爲鬪雞忙
草草傳柑夜勞勞執戟郞相逢應見訊憑爾話行藏
其三
皖口還西上廬峰紫翠偏江聲連故國驛路入新年鐵樹
旌陽宅紅霞賈客船子安吟眺處彩筆至今傳
益都夫子次君冐聞將膺國子學正之命長歌奉贈
次汪舍人韻
岐陽石鼓器怪偉蹟留太學世則無我未手挱兼目擊空
盤硬句追韓蘇羡君臯比擁此地十萬胄子橋門趨鼓也
膨脝屹廡下守閽安用銅駝乎鳳毛犀角相門種才調豈
止堪師儒沙堤代築韋平拜今人料與前賢俱只愁攬鏡
白如瓠褒衣不穪君形模入春花發上丁日定有彘肉膰
吾徒
迦陵詞全集卷六
宜興陳維崧其年著
同邑徐喈鳳竹逸維岳緯雲
海鹽彭孫遹羡門宗石子萬
日照李應廌愚庵男履端
嘉定孫致彌愷似姪賜薛
中調
臨江仙
偶作
憶在冶城公膝下圍棋年少知名石頭兒女本輕盈象牀
春縱博珠袷夜彈筝倏忽過江門第換中原飛渡群傖
吳霜點髩不勝情案頭無鬼論肘後淨名經
酬贈崇川陶月嶠
四十男兒方墜地家聲列戟風流翩翩挾彈少年游兄居
長樂尉主尙富平侯詎料蹉跎空老大逢君楚尾吳頭
酒闌話向北風愁無家徐僕射有淚白江州
詠竹夫人
孤竹君原稱苦節晚遺弱息江村夜凉薦寢暫承恩斑畱
江上點冷浸月中魂靑女秋來休見妬此身自有根源
化爲橫笛響䕫門但憑關塞曲吹裂小龍孫
十載蕭蕭湘岸住梢烟惹雨參差如今枕畔露華滋身居
淸暑殿夢到竹郞祠琢就細腰冰幾尺宵來御輦頻辭
一生疎直許誰知霜砧來别院紈扇憶同時
春日過訪友人村居値其往郡題詞壁間而去(友人)
(城居爲余比隣)
早起隔墻花弄影忽然空舘相思隣家巳換燕空飛許多
惆悵事訴與落紅知百里烟航遥訪戴柴門鎻向春磯
沉吟暗詠壁間詩徑開山以麓村在水之湄(二語友人門前自署)
武塘贈錢巖燭
黃竹篙兒如雁呌西風直放江船櫓聲搖破鶴湖烟園林
排木次甲第矗花前公子才華尤絶勝翩翩氣壓幽燕
新詞脫手萬人傳暗香姜白石殘月柳屯田
贈柯翰周
玉樹三柯偏競秀枝枝黛色嶙峋一枝纔茁便凌雲車從
新市出衣用異香薰此日相逢猶未晩當年眞恨離羣
狂歌莫問水犀軍好將腸斷句寫徧石橊裙
寒柳
自别西風憔悴甚凍雲流水平橋并無黃葉伴飄颻亂鴉
三四點愁坐話無憀雪壓西村茅舍重怕他榾柮同燒
好畱蠻樣到春宵三眠明歲事重鬭小樓腰
七娘子(又一體)
汲女
柴門之外淸江曉兩三枝映竹夭桃小鬭茗偏忙澆花趁
早銅瓶翠綆深深抱汲餘閒數雙棲鳥坐晴磯紅上梨
渦悄窣地許防有人低笑浣衣娘又盈盈到
蝶戀花
紀豔十首
劉氏三娘雙姊妹生小繁華家住鷄鳴埭梵字闌干花影
碎籹樓恰與春波對兩小後堂曾博簺阿母簾前此日
教重會傳語翾風空至再蟬釵只靠秋千背(避人)
簾外桐花閒弄影不便相辭悄語傳聲請猶自眉峯烟不
定避人奩內添宫餅說道今宵天色冷且自畱停莫憾
猧兒醒珠斗斕斑斜又整人間第一消魂景(促坐)
犀蒜銀釘紅玉槅小小簾櫳不與金堂接鬭草又慵彈阮
怯邀郞今夜抛金葉百子枝花香粉浥郞是椿家好把
豪犀厭(音葉)小負紅潮生兩頰紿郞博進惟榆筴(鬪葉)
凉夜金街天似洗打叠銀篝薰透吳綾被作劇消愁何計
是髩絲扶定相思子對漾紅繩低復起明月光中亂捲
瀟湘水匿笑佳人聲不止檀奴小絆花陰裡(跳索)
梔子簾前斟鵲腦隔著屏山愛聽銀&KR0793;好唱盡紅鹽人不
曉依稀記是蕭郞稿偷得新聲三兩調悄學春鶯唇綻
櫻桃小銀蒜輕搖郞到了和羞吹滅蘭缸早(聽歌)
亞字闌干花一朵每到花朝春夢偏難妥女伴相携爭婀
娜迷藏小捉籹樓左髩棗微鬆蟬翼嚲怕有人窺輕合
黃金鎻戲罷偎人苔砌坐日移交網花陰簸(迷藏)
拂曉相逢花弄口如此天寒何事淸晨走小院綠熊鋪褥
厚玉梅花下交三九招入綉屏閒寫久斜送橫波郞莫
衣单否袖裡任郞沾寶獸雕龍手壓描鸞手(圍爐)
一帶紅墻剛六幅忽聽簫聲欲斷還將續知是東隣吹鳳
竹邀來教弄相思曲風起落花紅&KR0609;&KR0609;香唾猩絨小印
琅玕束故說玉人吹未熟明朝重到黃金屋(教簫)
年少雙文能勸酒笑折花枝今夜爲郞壽紅燭厭厭籠翠
鈕飲深忘却春宵久若下烏程春釀厚却笑佳人腰似
三眠柳明日綠紗窗外走手搖屈戍籹成否(中酒)
滿院姊歸啼惻惻隔著中門悵望游絲織訊至方知娘小
極潛來小揭蜻蜓翼怕響金梯行不得半晌徘徊纔到
菱花側立久微聞輕歎息春陰簾外天如墨(潛來)
春閨同周文夏賦
芳草萋萋人脉脉綠遍東西不空南和北滿院春晴無氣
力海棠花下捱時刻惆悵去年逢玉勒酒市紅橋此際
曾相識往事不堪重憶得餳簫陣陣催寒食
春閨和漱玉詞
曉起春酥呵又凍風捲西樓似怯紅欄動欲倚自憐無與
共和愁况是纖腰重花影看看移半縫呆覷庭陰蹴損
鞋尖鳳莫怪難憑惟好夢鵲聲也把愁人弄
魏里錢爾斐先生向有四月蝶戀花戲字韻詞病
中偶次其韻并索蘧庵珍百竹逸雲臣和
四月荆南山更翠山下人家都被嵐光膩南郭鶯聲纔滿
市東隣榆筴還縋地問訊茶園開也未糓雨過頭記起
旗槍事自是茗柯饒實理酪奴水厄休相戲
四月荆南堪買醉雪片鰣魚觸網連湖起色鬭新鵝松粉
細櫻紅笋綠玫瑰紫更有蓴羔纔下豉一琖醺醺醉倒
新沙嘴射虎屠龍非我事天晴且趁游蜂戲
四月荆南山雨至淅淅濛濛碧窨雙溪尾水檻科頭閒徙
倚笛聲吹得波紋碎小院日長惟好睡睡足揮毫自笑
無新意滿幅詛神兼罵鬼先生慣以文爲戲
四月荆南春去矣點點花飛别我彈紅淚所幸東街連古
寺木香鶯粟還堆砌汲水澆花心暗喜小啜龍團管甚
人間世更上危巢探鵲子老來愛與群兒戲
四月荆南多賽會隔浦叢祠日日村巫醉午後楝花風乍
起打門社首分鵝胾一飽欣然無箇事走趁楊花飄蕩
東村裡腰鼓盲詞隨處是分棚又看棃園戲
四月荆南桑柘美泥就𧖟房雪淨無塵滓紅帖糊門多禁
忌家家阿婦勞纖指笑語小姑應夜起好事今冬早把
衣裳備推却繅車佯不理小姑爲惱前言戲
四月荆南天着水濃淡溪山染做修蛾翠拂曉家童呼入
市半籠携得含桃至一幅斜陽紅到寺新筍排槍數徧
那能記浴佛人歸深逕裡鄰閨兒女燈前戲
四月荆南風景異乍雨還晴晴雨都無次欲認前村渾不
似茫茫萬頃黃雲膩一巷柴門誰夜閉打麥聲中隱隱
猧兒吠酒辣餅香眞足喜竈前摶黍添丁戲
五月詞仍用前韻
五月荆南梅雨至好貯天泉競滌空齋器豕腹龍頭堆滿
砌庭前新改瓶&KR1125;肆濺沫傾珠差足喜亟喚樵靑活火
須先熾道是茶聲還不是依稀松鬛挐風戲
五月荆南饒好味筍脯茶油都上蛟橋市細切黃瓜凉欲
嚏厨香正熟長腰米飽飯風前貪美睡剥啄誰歟佳客
催人起庫裡葛衣新歲質迎賓且學披裘戲
五月荆南花未巳各色戎葵濃淡搖軒砌聞道街南花更
麗殷勤乞取三升子待得明年栽滿地簇繡舖茵便作
花城矣此是貧家眞富貴人間富貴還如戲
五月荆南新漲至一片茭蘆總把川光翳閣外溪風來也
未陰陰先作鏗鍧勢水郭漣漪逾十里買件蓑衣走入
漁翁隊日落笛聲篷背起封侯不換垂綸戲
五月荆南蒸濕翠墻脚苔生礎潤垣衣膩院靜日長沉水
費瞢騰兀坐思陳事憶看京江江萬里爛若銀盤倒插
金山寺雪片崩濤飛彩幟妙高臺下龍舟戲
五月荆南佳節至角黍堆盤嫰綠窗前醉綘縷絲絲斜纏
臂釵符顫罷簾痕碎五毒羅囊裙帶繫始信人生騎虎
非難事折得海橊紅染袂蒲根鏤作葫蘆戲
五月荆南多酒會蜜蟹糟蟶新自江船寄杏酪攪酥偏沁
肺桃膏紅透冰甆內萬事蒼茫休問矣餔啜吾生此舉
強人意閒看雨絲蛛網綴分明空裡穿珠戲
五月荆南秧早蒔黃紙飛來温語從天至見說東南民力
敝秋租減半明年事比屋歡騰還雪涕只恐來年還似
常年例我語村農休過計官家自古言無戲
六月詞再用前韵
六月荆南村貼水蒲葦成叢屋傍漁庄尾溘溘野風波面
起湖梢直灌橋門裡白髮老翁無個事掩罷柴扉選塊
陰凉地招手老妻牽稚子團團聽話隋唐戲
六月荆南天似醉雨嫰如無恰又吹來細嬴得遥山都欲
睡糢糊失却靑螺髻簷澑漸删刪不已忽見中庭一縷
晴虹起那禁群兒爭笑指碧翁也着斑斕戲
六月荆南蒸暑氣過了梅天市上無兼味白小黃魚稀少
至老饕鎮日涎垂地紅糯新炊淘莧滓蜆醬葵羔也自
饒風致鼓腹陶然吾足矣瓜棚之下閒游戲
六月荆南閒也未一月停忙暫緩官糧比聞道開徵今日
始新絲賣了來城市不信何花名茉莉却與儂家白荳
花相類笑煞長橋橋上子市兒慣取村兒戲
六月荆南多水市鞋樣凉船柳樹根頭艤茭白菱紅排氿
尾漁翁又糶鷄頭米一望風荷兼雨芰纔見錢錢又早
田田矣剥罷蓮蓬何處使挼來做箇人兒戲(小兒剥蓮蓬以線縳之反)
(裘振袂儼然老翁名蓮蓬人皃)
六月荆南蟬早沸做暝連陰夏巳賒秋意莫謂晚凉饒爽
致田禾最怕床頭被(六月諺云床上蓋了被田中無了米)長日經營無好
計枕上詩成記又無頭尾且拾厨中靑鴨子糊他一盞螢
燈戲
六月荆南人早起倚閣看雲雲氣朝朝異夭矯軒騰兼蔚
跂火雲燒却銅峯翠蜃國那須誇海市換狗更衣反覆
須臾耳若問世間還勝此天公聊學人情戲
六月荆南門屢閉壁上烏巾挂着多時矣客到蕉窗時一
啟不迎不送貪徒跣問我新編今有幾叩首主臣夜火
燒殘矣消夏袛餘詞一紙君休哂我篇篇戲
夏日睡起卽事
幾日戎葵階下長烟膩吳天難得心情爽風裊茶烟斜翠
幌燕雛爭把香泥搶窗小綠陰偏簸蕩夢覺循墻暗地
閒來往誰打樓前銅砌響熟梅自落中門上
本意
記在綉裙親見汝深院潛行驀又花間遇綴綠粘紅無定
處濛濛撲徧東園路豔粉退來還幾度天若多情休遣
春光暮拆了鞦韆飛却絮成團滚過墻頭去
咏水仙花
小小哥窑凉似雪插一瓶烟不辨花和葉碧暈檀痕姿態
别東風悄把瓊酥捻灔㶑空濛天水接千頃烟波羅襪
行來怯昨夜洞庭初上月含情獨對姮娥說
淸明同諸子集原白齋中
柳線黃時雛燕乳爲㨂芹泥掠盡廉纖雨今日風光剛百
五新晴鬪煞新粧嫵須聽尊前喧畫鼓照眼花枝負了
卿何苦不信試看風起處亂紅砌滿春歸路
後庭宴
春日同仲震過譙巖先生齋看牡丹(齋名壺天)
天寶名花蓬萊新築君家最有仙家福洛陽千里錦年光
攝來都向壺中縮盈盈複磴廻廊裊裊嬌絲脆竹綠窗
低唱換了華淸曲歷亂夜燈紅被簾風小蹴
一剪梅
吳門客舍初度作
風打孤鴻浪打鷗四十揚州五十蘇州半生習氣破除休
少日倡樓老去僧樓故壘蕭蕭蘆荻秋說甚曹劉只羡
孫劉鱄諸巷內且淹畱烽火邊愁風雪羈愁
七夕由虞城渡河至單縣
客裡流光迅逝波五日纔過七夕將過殊鄕令節巧蹉跎
星渡銀河人渡黃河劇憐良夜不如他天上情多地上
離多經閨兩地蹙愁蛾大婦停梭小婦停梭
釵頭鳳
豔情
薔薇罅鞦韆架中門闔鎻聲纔罷銀墻側銅扉直記來約
略行來疑惑黑黑黑幽窗下紅燈射夜闌綠水昏如畫
花紋槅玲瓏極剪刀尚響冠兒未摘嚇嚇嚇
和蘧庵先生詞用原韻
琢月手談天口胸中雲夢吞須九寧游戲非文字問他作
者幾人曾會未未未情絲鏤啼珠澑斷腸怕學屯田柳
羞溱洧翻淸徵笛吹江閣帆騎峽水似似似
朝玉階
冬日過惠山下一梅亭
曲徑斜橋澗影迤空山亭子好趁閒過小軒颭水似殘荷
石欄經雨澁遍靑莎短墻叢竹受風多一聲漁磬杳濕
烟蓑黃梅着色鬭新鵝折來堪作供佛頭螺
唐多令
春愁
蟬髩隔花陰香肌壓翠衾風前一笑擲千金記得那時明
月底剛半線露丹襟銀鑰杳沉沉朱樓阻信音流鶯啼
破綠窗深淸淚未彈紅淚滴流不了到如今
廣陵上已
板渚柳枝横津樓酒旆輕舊繁華猶記蕪城正是穠春逢
上已多少事麗人行年少愛風情紅粧識姓名杜紫微
此地曾經今日鬢絲眞老大和燕子語平生
夜飲紀事
無夢覓封矦隨緣做浪游儘顚狂錦瑟紅篝聽得關山剛
入破重惹起半生愁心事付沙鷗閒身伴杜秋問乾坤
何地埋憂月到五更還未落人倚在水明樓
重九後食蟹半醉作
無菊底須愁桂花香正幽與諸君且築糟丘不記昨宵重
九節風雨裡怕登樓半醉睨吳鈎吾生行且休任古來
割據孫劉龍額岸頭渾不羡偏只愛內黃侯(蟹名內黃侯)
擁被
早漏減銀虬新寒警畫樓漾罘罳紅日驚眸幄裡餘温猶
可戀纔欲起又還休花好懶擡頭簾垂怕上鈎惱簷前
閙雀喧鳩護惜衾窩畱夢在莫捲去半床愁
春暮半塘小泊
水榭枕官河朱欄倚粉娥記早春欄畔曾過關着綠紗窗
一扇吹鈿笛是伊麽無語注横波裙花信手搓悵年光
一往蹉跎賣了杏花挑了菜春縱好巳無多
攤破醜奴兒
紀豔
隔簾挼碎相思苣斜著烏雲漾著紅巾嬝嬝亭亭一叚春
是耶難道是昨宵人戟門闔却葳𬎼鎻花氣氤氲月色
&KR0813;紛墻角猧兒吠夜分非耶誰道是昨宵人
繫裙腰
咏裙
滿園草色綠迢迢都吹上小裙腰棲鸞宿蝶風流甚暗暈
紅潮輕颺處穪垂髫有時沉在簾兒底依稀微露輕綃
隔花繡帶無風轉淺立春宵想應拂徧落梅嬌
明月逐人來
惠山山麓謁睢陽祠
壞廊徑仄哀湍響激松杉外層層夜色悲歌南八箭着浮
圖甓鐡像賀蘭苔澁斟得一杯黛瀋幾甌茗汁依稀見
雲旗下食恰逢泓底龍嘯潭風急又認戍樓聞笛
贊成功
憶梁園客夏避暑開元寺南湖草堂與徐恭士宋
牧仲家亦人别駕子萬四舍弟僧雪笠日夕談
讌别來遂及一載詞以誌憶
好風凉夜新月疎桐一年前事尚濛濛記曾避暑梁孝園
中野塘水碧古寺墻紅溪友詞客雨笛霜篷弄人衫子
釣絲風别來一載憔悴江東南湖魚鳥定也憐儂
似娘兒
舟過婁門卽事
渡口綠蓑斜繞子城碧浪周遮誰知我是玄眞子賣餳天
氣憑橈心事蕩槳生涯水面小窗紗響棖棖誰摘琵琶
東風似夢回頭望絶無人影粉墻之內一樹桃花
迦陵詞全集卷六終
