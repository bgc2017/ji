迦陵詞全集卷十八
宜興陳維崧其年著
武進周淸源雅楫維岳緯雲
錢塘高士奇澹人宗石子萬
華亭王鴻緒儼齋男履端
崑山葉渟淵發姪賜薛
念奴嬌
宋景炎席上贈柘城李蓼墅
中年以後早傷于哀樂頓成頭白適過章華爲劇飲倏遇
中原詞伯劍氣縱横酒腸跳盪老筆蒼無敵霜寒月苦爲
君細吐胸臆今夜玳轂斑斕紅絃郭索撾鼓催行炙難
得他鄕歡笑極况有吳兒似雪君欲歸邪住爲佳耳底事
搖鞭急回聽筵上歌珠一串堪拾
用前韻酬柘城李子金
雪飛千里步睢陽市上忽逄李白笑顧羣公摩腹語空洞
容卿什伯嚼蕊吹花馬矟名理豪蕩眞難敵轟豗拉雜酒
酣披瀝衷臆聽說湓浦鮫人鞋山龍女嗜古如牛炙曾
挾奇文過灌口浪打片颿堆雪豪奪何傷書滛不悔那畏
波濤急擲書柂底百靈任爾争拾
用前韻酬鹿邑張子武
昇仙臺上說當年風景縈靑繚白曠望層湖窗撲水鴈子
鳬雛千伯物換星移海枯石爛劫手棋逄敵至今廢館野
花叢草沾臆久矣仙不如頑哀多于樂且把鵝笙炙漢
武秦皇今縱在也飽炎風朔雪飲酒千場讀書萬卷此外
非吾急醉人須恕懷中幘墮難拾(老子鹿邑人邑有昇仙臺)
用前韻酬柘城王叔平
丈人安坐看三更簾外明星初白壯不如人今已老臣是
江東亭伯萬事都非一年將盡才命交相敵悲歌何益且
須美酒澆臆幸遇梁宋諸公焚香梯几曲室紅爐炙千
載鄒枚今尙在暫緩顚毛成雪衮衮祥鸞栖栖窮鳥來日
翻飛急長鑱短柄空山橡栗能拾
睢州田子益唐斨林孫嘯史徐次微袁信庵褚宸
宣吳子純侯長六諸子邸中沽酒飲我别來數
日荒村風雪有懷昨游用前韻寄之
三間老屋糝六花千里籬門都白伏枕窮村鐺折脚誰是
巨卿元伯憶昨諸公惠而好我酒把奇寒敵自君之去離
思萬種填臆當日說劍談天吹簫刻燭轂踝憑君炙幾
日分擕人總老况值打頭風雪才退貧居心灰老至只有
朋情急來春睢渙汀蘭期爾同拾
梁紫有和予百字令詞因用前韻酬之送其暫返
錦池兼促卽來梁苑
朝來急霰似千層浴鐡一軍都白何事嚴裝偏早發鞭指
荒臺閼伯萬籟悲號六花狂舞歸騎疑衝敵離杯當盡人
生有限肝臆感爾學富侯鯖才同禁臠偏嗜秦人炙也
擬寒天牽老伴消過殘冬臘雪上冢龐公移居杜老别遽
來須急㹀車沙穩好將家具收拾
送錢礎日歸錫山同雲臣和曹顧庵韻
憐吾與汝只年將五十尙然棲逸槊上功名難辦取且自
弄他文筆借面弔喪送人作郡歲歲饑驅出傍人大笑嵇
康身嬾多蝨回憶舊日酒徒凋零略盡愁殺松楸密恰
似枝頭花欲謝祗剩十分之一歸聽鶯聲好携芒屩野服
須遮膝九龍山下仙糧何限芝术
冬夜聽梧軒題王右丞初冬欲雪圖(填詞社第三題)
炎天看此便陰陰也覺滿林飛雪何况今宵風正吼絕塞
膠弓都折冰裂龍堂凌鋪貝闕萬里關河結長空黯澹乾
坤景色眞别安得盡敞瓊樓早催滕六一夜看親切玉
戲定知應不遠料也無過來月水墨纔皴同雲暗釀人意
先淸絕只愁僵臥怕他近恁時節
留别錢礎日卽用其見贈原韻
昔年作客記美人劍士逄場都有燭淚堆槃簾舞雪薇帳
輕紅垂斗劇孟家邊莫愁村外恰對銅街口爲歡并日底
須寒食重九今日騎省飄零蘭成憔悴辜負筝琶手拍
徧闌干人事換嬴得一場搔首歸去雙溪重尋三徑麋鹿
眞吾友愁來易醉愼毋多與之酒
春日讀京少梧月新詞寄題一闋并呈尊甫愼齋
給諫
斜風細雨筭心情一往柔如春水梧月新詞剛入手脫帽
忽然狂喜鸚鵡雕籠蟂磯古廟字字俱精綺(時讀京少咏鸚鵡過孫夫)
(人廟二詞)高才妙作定摩秦柳墻壘寄語尊甫先生陳生别
後憔悴吾衰矣舊日酒徒零落盡相隔雲泥朝市僰㸑孤
城夜郞遠宦歸况今何似傳柑家讌道余問訊如此
和于皇梅花片茶詞卽次原韻
梅精近日嫁茶星(于皇自署茶村又曰茶星)合併相呼也得拾取粉英
煎雪乳光映翠磁都白便趁春陰亟修水遞消遣天如墨
故山茗事正應近恁時節常笑龍鳳高名旗槍傖父不
穪瓊瑶液只借隴頭千百本隱隱吹歸横笛點染天香芟
除俗豔小泛眞珠色花情水味融成一片無迹
葵花
東君罷繡剩猩絨一束亂抛墻角迸出戎葵娛永晝遶徧
閒庭綽約蝶凝檀心蜂粘紫靨爛比朱霞駮翠簾如水襯
他榴火燃灼别有小小錢般離離錦樣曾向川江濯(謂蜀)
(錦葵也)誰道房櫳春去久依舊紅芳似昨苦被陰濃遮他紅
日愁殺傾陽藿金烏早醒海天鷄正咿喔
戲題終葵畫(鍾馗一名終葵)
誰將醉墨潑長箋寫作十分奇詭齃鼻魋肩形狀寢風刮
髩毛攢蝟空驛啼杉頽崖嘯葛目欲營天地三閭呵壁荒
唐情態如是休只破宅蹣&KR1552;荒江狼犺幽窅尋魑魅鼎
鼎試看朝市上何限揶揄之子臥者爲尸坐而成冢擇肉
須來此笑渠笨伯翻愁鬼以公戲
讀屈翁山詩有作(屈名大均番禺人初爲廬山僧後徧歷九塞登華山挾秦女以)
(歸)
靈均苗裔羡十年學道匡廬山下忽聽簾泉豗冷瀑豪氣
軼於生馬亟跳三邊横穿九塞開口談王覇軍中毬獵醉
從諸將游射提罷匕首入秦不禁忍俊縹緲思登華白
帝祠邊三尺雪正值玉姜(毛女名)思嫁笑把嶽蓮亂抛博箭
調弄如花者歸而偕隱白羊瑶島同跨
夏日看荷花作
後湖長蕩見烟鬟霧髩紅粧無數葉暗荷深三萬頃一片
嫩凉成雨映水逾鮮倚風欲笑月又明南浦隔江試采有
人一樣心苦曾在大士臺前文人舌本幻出花如許一
自汚泥淪謫久悵望瑶池懸圃漢苑飄香吳宮墮粉幾遍
閒簫鼓何時華頂與君携手歸去
月夜看桂花
淒淸庭院乍金颷壓下一天黃雪恰值爛銀盤又上冷浸
水晶宫闕陣陣天香蕭蕭夜色花影扶疎絕誰家墻外洞
簫不住嗚咽記得玉兔金蟆團圞百畞碧落分枝葉自
遇吳剛修桂斧浪被人間攀折萬里空明一尊㶑灔肯負
當頭月姮娥莫笑老顚狂興如鶻
甲寅九日追感京洛舊游悵然成咏
無枝烏鵲記前年此日翻飛京闕曾預群公萸酒讌玉佩
珠袍齊列白月千門靑天萬帳笳蓋眞軒豁彭城南郡坐
中多少人物今夜故國荒原長江怒浪悲嘯魚龍發生
怕西風吹破帽我有髩絲新雪何處登高無人送酒俗煞
重陽節縱然高望戰旗一片明滅
臨津懷古
笛聲緊處向霜空削下一天秋氣我買蜻蛉剛六尺紅樹
之中斜繫聞說當年從來此處劇號繁華市如今只有古
祠閒映流水歷數漢苑唐陵滄桑轉瞬大抵皆如此繡
嶺金墉都換了何况彈丸黑子賽鼓前村巫歌極浦斷礎
刲羊豕滿陂紅葉老鴉銜上晴壘
西氿舟行遇颶風同南畊賦
天吳作劇鼓洪濤澒洞雷轟雪沸怒鬛淫漦掀宇宙頃刻
半湖純晦白浪懸崖黑雲壓櫓人命同於螘太湖倒扳喧
豗那許龍睡我見天水犇騰帆檣飛動騎上霜&KR0963;背醉
作擘窠書斷岸字蹟淋漓怪偉亂石將崩孤城欲没老樹
森奇鬼一群野鴨帶啼觸響叢葦
途經溧水是宋周美成作令地慨焉賦此
詞推北宋有周郞香弱集名片玉未向大晟填樂府此地
先留芳躅隔浦蓮嬌滿庭芳麗唱盡相思曲(隔浦蓮滿庭芳詞俱美成)
(在溧水署中作)小亭姑射當初何限花竹(美成令溧水時署中搆一亭名曰姑射)
彈指六百餘年詞人重過此閒愁掁觸一自汴京時世換
絕調幾人能續冷店騎驢野航聽鴈客睡何曾熟蔣山在
望可憐依舊凝綠
炙硯
當年雪夜記貪歌嗜洒衝泥拖屐三十六簧寒不起醉把
紅鵝笙炙脫帽顚狂解衣盤礴碎裂黃皮褶詩書何用任
他堆老墻壁今日冷淡生涯忍寒呵凍苦伴端溪石熾
盡朱門紅獸炭翻惹蟾蜍淚滴銅雀臺荒中書君秃况是
磨人墨直須焚却吾今老惰無匹(用君苗㷊硯事)
送韓聞西之吳門
虎丘鶴澗問狂奴綦跡綠苔偏熟前月中秋停片舸特地
來聽絲竹爛醉高歌墊巾側帽飽看晶輪沭平生疎放幾
曾甘受羈束今日帳後髯參車中新婦舉止何羞縮咫
尺靑溪難寄興何况雲山斷續君過横塘船窗凝望定見
寒崖綠爲余傳語比來離恨千斛
將發金陵前一夕大雪挑燈不寐悶填此詞擬歸
示蘧庵楨伯雲臣竹逸諸先生曁大士表兄南
畊表弟
瓊窩粉窖儘六花一夜天公兒戲罏火微紅官燭冷那不
寸心如碎北渚田荒西疇租少枉說豐年瑞停杯大笑伯
符志業難遂遥憶故苑風光釣徒詞客多少顚狂意好
箇雙溪眞畫本小閣於中位置萬玉編蓑千銀綴網漸理
探梅事曲阿道上定憐風雪歸騎
春日玉峯葉九來招飲半繭園時梅花正開酒間
話舊有感(九來向與吾邑某氏歌姬有目成之約今此姬已屬他人故及之)
賣餳天氣恰春光嬌到九分時節城下小園圍綠水無數
畫廊周折蝶趐憨紅蜂鬚簸煖滿院繁英纈君如不醉花
時枉詡豪傑記否二十年前襄王筵上衆裡香曾竊金
縷衫邊桃葉淚多少細憐輕閱柳絮簾櫳花枝年紀事去
和誰說凭闌一夢帽簷糝徧時雪
范龍仙齋頭喜遇婁東許九日賦贈
六千三萬筭老顚此後終當樂死十載詩名成底用何限
東西衛尉一語驚魂杜陵曾說主將奴才子問他奴價而
今果否如婢君已髩點吳鹽憐余種種亦復肩隨矣浮
世幾場開口笑盗跖也知如是(盗跖有云開口而笑者月不幾日)燕子年
光蟲娘庭院且住爲佳耳楊花如夢滿城日暮飛起
祖園與玉峯徐孚若話舊廻用前韻
立談數語似項王帳後楚歌齊起又似隣船商婦泣一夜
琵琶聒耳紅粉辭鄉靑袍失路從古原如是子規頻喚明
朝春又歸矣拚取僧院聽鐘歌樓持鉢老作吹箎婢萬
事灰頽吾不恨只負柔奴車子滿幅花箋半床珊管怕殺
藍田尉單衾空舘鴨爐紅瘦香死
讀孚若長歌卽席奉贈仍用孚若原韻
霆轟電掣筭君才眞似怒濤千斛百感淋漓風驟起劈裂
滿堂樺燭公醒而狂人憎欲殺抵鵲何須玉春衫老淚鮫
珠瓣瓣堪掬不記三十年前灌夫使氣嚄唶驚隣屋彈
指蓬萊今又淺短髮可能長綠詩酒前緣鶯花小劫世事
彈棋局關山笛破欲吹吹不成曲
徐孚若招同諸子過飲余以怯酒先歸賦此言謝
華堂鯨吸看羣公轟飲投瓊博簺髣髴昆陽軍馬沸屋瓦
一時都壞畫鼓千撾銀甖百罰促數籌如蠆人間堪唾紛
紛會擲天外我巳閤走窮賓關通逋客逸出糟丘界愁
極逄歡偏易感莫笑邇來胡憊遥憶杯前此時月下滿座
傀俄態朝來早過一簾酒氣還在
丁巳仲秋廣陵寓中病&KR1211;不獲爲紅橋平山之游
悵然有作奉柬觀察金長眞先生并示豹人穆
倩孝威定九鶴問仙裳蛟門叔定女受仔園龍
眉爰琴扶晨無言諸君
最無聊頼又西風吹到隋皇宫闕明月橋邊烟景換依舊
玉簫凄咽綠水全昏黃花早瘦在事憑誰說江山如畫恰
逄愁臥時節安得桓石虔來爲驅&KR1211;鬼放我眉梢結更
把杜陵奇險句高咏子璋熱血僕病何妨人言可憎(去聲)笑
汝揶揄物曼聲狂嘯碧雲片片都裂(呼桓石虔來可以斷瘧又昔人評老杜子)
(璋髑髏皿糢糊手提擲還崔大夫二語亦可已瘧)
丁已中秋玉峯徐季重葉九來招飲三友園同集
爲宋旣庭劉震修潘次畊徐立齋閣學顧恪如
宋南金卽席分賦
插天峭壁被風吹月浪洗來逾綠嵌壑蒼崖鱗鬛動萬隊
熊蹲獅伏碧海靑天年年今夜長見金波浴姮娥耐冷一
輪細碾圓玉况復地有名園人逄上客消盡愁千斛瘦
石小橋苔逕悄掩映疎花秀竹更上山巔龍川墓上爲我
澆醽醁醉歸夜靜滿身零亂金粟(山上有宋劉過墓)
題劉震修小像卽次原韻
平生謾罵笑紛紛眼底汝曹何物醉後擘窠盤硬句涴徧
倡樓粉壁柳絮縈鞭花枝低帽狂煞何曾歇側身&KR1143;趐角
鷹颯爽毛骨誰料同學少年半封侯去剩我漁舠隻擊
碎唾壺顚欲死往事明明如月君賦離鸞僕歌老驥一樣
關情切中秋近矣人間萬頃晴雪
賦得朝雲墳在落花中爲黃天濤悼亡姬陸羽嬉
作(南陽鄧孝威有絕句云休啟疎簾還遠望朝雲墳在落花中天濤有一扇扇上并圖此景)
南陽詞客慣多愁善感最能吟寫近爲黃郞題恨句凄咽
如聞夜話說道江鄕每年寒食細雨啼山鷓落紅萬斛朝
雲墳在其下更被水墨輕描丹靑澹抹倍把愁腸惹短
短墓門花似血點入倪迂小畫蝴蝶成團蘼蕪滿路閙殺
前村社倚樓人在爲他淚黦銀帕
壽蘧庵先生七十(乙卯元夕後九日)
元宵過了喜華筵重炤銀花火樹南極老人星獻瑞恰接
春燈三五族壓温邢才雄管樂伯仲齊伊吕昇平盛事堯
年老鶴能語今日髩髮蕭蕭關山歷歷也長安何處三
見蓬萊淸淺甚一笑人間今古鐵笛仙翁錦袍學士暫溷
漁樵侣隔江長嘯月明何限更鼓
送吳豈衍歸宣城兼寄沈方鄴梅耦長(豈衍工詩善篆刻季)
(野先生嗣君也)
淋漓頓挫借杜陵長句幻成波磔兀奡蒼凉盤瘦硬鬱若
烟颿浪舶巉削虛無琱鐫形狀萬壑蒼皮坼李潮吾衍古
惟二子堪匹歎息世態媕娿人情淟涊奇字誰曾識只
有敬亭山色好鎮日相看亦得歸臥烟霞閒逄梅沈定問
余蹤跡豪情冶興爲言都不如昔
小盎春蘭盛開與水仙相掩映瓶梅暗香復爾淸
冽雨窗無事婆娑其間詞以咏之
蘭滋梅粉被宵來厭浥嫣然新沭曉色幽幽凉逼硯冷翠
遥連苔竹更喜仙葩纔離水國也把幽芬撲嬌痕媚靨一
時雨後開足浪說天上瓊花月中桂子多少閒榮辱只
有疎枝和野卉領彀一生閑福散髮林端支頥澗側日取
南華錄素甆凝雪小廊又報茶熟
緯雲弟八載京華昨始旋里尙憩西村未遑握手
先寄此詞
湖帆浦笛是吾家遠閣闌干間物下嵌老梅鋪鐵蘚點綴
池塘峭壁八載難歸百端横集往事成鴻雪長安輦上知
他若箇豪傑喜汝徑辦歸裝買揚州小婦趁春潮發夜
火羌村宵夢穩笑問燭因誰滅我在街南何時相對訴盈
顚華髮更闌吟罷明明此意如月
憶半雪懷緯雲南鄉子詞有云燕關三度梅花不
共看之句今梅花開候緯雲南返而半雪之墓
已宿草矣詞以志痛仍用前韻井示猶子履端
嗟乎余仲歎詩顚酒渴化爲異物記把一樽長憶弟白晝
吟聲撼壁每到梅開便啼鵑血紅了千林雪金臺可怪是
他羈絆英傑今日罨畫溪橋天涯人到也梅花重發只
是題詩人去久字蹟也應磨滅故國茱萸殘年棣萼恨事
多於髮水明樓上牎楞界上纖月
將之梁園舟中有感和大兄前韻宗石
并州漸近想草堂無恙初冬景物罨畫溪雲曾飽玩怕
玩烏衣巷壁兩月家鄉十年客路多少風和雪故園若
軰誰爲捫虱之傑可惜擊楫中流英雄人去蕭瑟西
風發我倚帆檣無箇事夜看疎星明滅滄海何心桑田
增感此理眞如髮行藏隨遇試看天上明月
南耕堂前綠萼梅花下作用東坡赤壁詞韻
空庭何有笑幽花以外都無長物一樹綠毛么鳳挂零亂
明窗粉壁斜倚闌干微抛酒盞笑玩林間雪春寒猶沍凍
禽驚起傑傑可惜花似當年看花人漸老悲歌空發料
得前村花更好和了水雲明滅欲折繁英倩他壓帽絕稱
蕭蕭髮角聲吹落階前堆滿晴月
春日同緯雲南畊徧歷南嶽諸園林仍用赤壁詞
韻
春山勸我只今朝須盡此杯中物莫把閒愁千萬斛題濕
酒家墻壁石畔泉流林間風起颭數枝香雪一樽酹取千
秋射虎人傑况值北鴈初歸巖花隨飲興共參差發何
限向來哀樂事一笑浮漚生滅日落帆輕花欹帽重暝翠
侵毛髮瀕行戀戀空山定好明月
玉峯闞若韓盛珍示王成博丘近夫諸子公讌余
軰於南芝堂席上同靑際竹逸緯雲紀事用赤
壁詞韻
玉峯高讌看簪裾滿座一時人物况值杯中山色好吸取
晴崖翠壁金馬新知銅龍舊識只我頭成雪烏絲題徧群
公漫許詞傑坐有舉舉師師褰簾纔一笑嬌歌先發若
使主人知此意應遣蘭堂燭滅住固爲佳居殊不易種種
余之髮明朝歸去綠蓑長釣溪月
由亳州至歸德途經木蘭故里有祠在焉
苔垣蘚逕見靈旗玉貌娟然幽處傳是木蘭遺廟在多少
神絃賽鼓繡袷蛾眉紅粧猿臂颯爽眞軒舉雌䧺撲朔世
間何限兒女今日滿目關山極天士馬殺氣連營苦安
得月明飛錦繖壓倒蕭娘呂姥娘子軍空女郎祠圯俛仰
悲今古空墻壊壁畫衣剝落如雨
贈雪笠上人(上人係石城僧時寓居睢陽)
小長千里記巖花嶺鳥六朝僧窟一自秣陵凋敝後難穩
故山瓶拂蹙踏天龍抨彈獅象人境俱雙奪衲衣手綻曾
經幾載飛雪可借梁孝園荒侯嬴舘廢往蹟多磨滅誰
耐枯禪耽澹漠隱隱眉間俠骨古寺城根破籬湖面餓伴
殘碑碣秋行至矣茅堂相對疎豁
周弇山携具八關齋同亦人恭士子萬弟諸君快
飲風雨颯至炎&KR4032;盡解詞以紀事
狂颷挾雨恰冰車鐵騎一時砰擊倒拔南湖高十丈無數
巨魚人立飽噉哀梨横驅陣馬徙倚淸凉國臨風一笑蝟
毛鬚捲如磔記否烟雨樓頭舊游星散多少南和北二
十餘年吾竟老嬴得暮雲堆碧只有周郞仍然年少同作
天涯客無多酌我爲君起弄長笛
開元寺納凉聽客話闖賊破城舊事
夜凉水寺有白頭閒話傍蝸牛屋說起黃巾初入洛正值
中原百六萬馬俱瘖孤城欲没殺氣騰原陸鬼謀人社啾
啾市上歌哭語久嗚咽難勝向戍樓借取四條絃續不
見女墻純鐵色恨血至今猶綠落日黃河老鴉白項啄盡
賢豪肉休論往事碧天今夜新沭
游京口竹林寺
長江之上看枝峯蔓壑盡饒覇氣獅子寄奴生長處一片
雄山莾水怪石崩雲亂岡淋雨下有黿鼉睡層層都挾飛
而食肉之勢只有鐵甕城南群山嬴秀畫出吳天翠絕
似小喬初嫁與顧曲周郎佳婿竹院盤陀松寮峭蒨最愛
林臯寺徘徊難去夕陽烟磬沉未
毘陵道中有懷四弟五弟卽用四弟感舊原韻
麥仁店後記斜陽分手柔腸欲絕從此南飛餘一鴈肅肅
長征不歇絮盡蘆汀拍殘楓岸風景增悲切昨過江上赭
圻一片成血今日貰酒蘭陵銅官列岫向水窗明滅惡
浪怒濤經過了纔見故園秋月短髩聊蕭左車摇動狗竇
嘲余豁夜長獨睡布衾僵臥難熱
附感舊原韻宗石
式微王謝嘆飄蓬感慨悲歌欲絕記得承歡聯鴈序嘯
咏何時暫歇故國江山梁園風景夢裏增悽切登高悵
望孤兒淚盡成血恨少十萬黃金供吾楎灑意氣何
曾滅成敗總同蕉鹿夢好似春花秋月徤筆元方(謂大兄)
饑驅阿季相對愁難豁遥思遠閣有人閒把香爇(遠閣先少)
(保公讀書處也今三兄居焉)
秋夜携姬人稚子借宿椒峯東園追憶與白生讓
木叔氏虞掌讀書此間已十七年矣今二子巳
亡而余重復經此不勝今昔之感詞以愴舊
枯荷敗柳恰書郞再過畫樓全圯十七年前蕉鹿夢斜倚
風廊重記白傅高人竹林賢阮詼笑饒名理飛觴覓句琅
玕刻盡空翠今日擊筑筵空絕纓會散人去多年矣我
作驢鳴黃葉下沉痛忽焉盡致繡褓童烏雲藍小妾匿笑
屏風地癡兒騃女那能了乃公事
迦陵詞全集卷十八終
