迦陵詞全集卷十一
宜興陳維崧其年著
涇陽李念慈屺瞻維岳緯雲
黃岡王澤弘昊廬宗石子萬
建安鄭重山公男履端
鄧州彭始摶直上姪賜薛
謝池春慢
乙卯三月三日作
烘桃染杏春到惹思量處弱蕙試新荑嫰蝶翻綿羽林際
鶯纔滿梁畔燕將乳颺歌旗喧戲鼓三三兩兩挑薺誰家
女鴨頭搓足勻徧了城南浦半引前溪影碧上垂楊縷
半取烟汀色綠蘸盈樽醑斟一斗思千古蘭亭洛水淼淼
波流去
鵲踏花翻
春夜聽客彈琵琶作隋唐平話
雨滴梅梢雪消蕙葉入春難得今宵暇倩他銀甲淒淸鐡
撥縱横聲聲迸碎鴛鴦瓦依稀長樂夜烏啼分明湓浦隣
船話腕下多少孤城戰馬一時都作哀湍瀉今日黑闥
營空尉遲杯冷落葉浮淸㶚百年靑史不勝愁兩行銀燭
空如畫
花朝行玉峯道中用蝶庵詞韻
柔浪如酥遥峯欲笑檣烏陣陣迎人話說道今日花朝此
去包山歌臺砌滿苔錢罅玉簫金管勸東風嫣紅豔紫須
遲卸頻訝往事酒邊燈下銅扉記隔鞦韆榭每到丁字
簾前群芳生日昵語何曾罷如今好箇奈何天一船花月
春江夜
徤兒吹笛
十上燉煌三過代郡翩翩繡袷黃金勒曾在僕射營門塞
女如花偷譜李暮銀雁笛長城夜月一輪孤沙場戰馬千
群黑今日鬢點霜花誰識故國何年歸始得幾徧閒尋
舊曲纔當入破又犯龜茲急郃陽城外遇鄕人一聲紅豆
春衫濕
宣淸
春夜聞雁
春夜紅𬎼枕怪賓鴻月底哀鳴如昨惹靑衫淚甚時乾引
紅閨睡何曾著記得當初楚天烟水碧湘樓閣攙玉軫和
金徽自分西風冷落一霎年光又逄春社萬里鄕心作
憶淼淼蕭關茫茫沙漠故園歸歟行樂花柳江南儘讓他
鶯啼燕掠
或以鵝炙啖我飽而填詞
亦食糠覈耳只屠門大嚼差強人意笑當年哇說於陵問
何人嗜同劉毅東郭長貧左車漸脫仰天直視秋社日恰
分將紅掌鵝羣淨美據案&KR1057;搔臨餐跳躍餔歠眞佳計
似海客刳龍壯夫斫彘飄飄凌雲之氣放箸盤空借君家
籠中閒戲
薄媚摘徧
偶感
舊家門閒院落有箇人兒在最竛竮偏䰀鬌濃蛾秀鬋無
頼輕紅架底靑粉墻邊一樹睡香開玉鴉乂打來斜戴
晚風大低颺茜花裙帶小做懨懨態疑有恨不勝嬌和烟
早簇上眉黛一丸凉玉挂向簾鈎逋髮未全撩記得瀕行
送人欄外
凄凉犯
哭雲間友人金蓬山和錢魰韻
秦淮水閣微茫景廻船使酒如昨笛床茗椀烟帆雨幔麝
盟粉約江濤噴薄短咏長吟間作戲呼余長鬛者燭下恣
謿謔重過酒壚縱歌譜猶存翠凋珠鑠玉京伴侣似人
問也愁離索促返蓬山果然去驂鸞跨鶴砑香箋漫寫沉
吟怎睡着
寒柝
一星星火紅猶在更闌空舘纔覺甚地勾栅那條京瓦喑
嗚腷膞墻根市角風遞到一城郭索終不然啼蛄弔月或
是夜絲絡此際無衣子冷巷閒坊睡何曾着敲時和夢
似徐抛零星珠雹陡觸霜威愁殺是此身寒薄砉崩騰柝
聲四起山月落(前半闋多二字)
雪獅兒
本意
雕霜捏粉作西域萬里狻猊攫拏爪距側腦平蕪猛氣驍
騰何怒奔犀駭虎更何論田間狡兔似鮑老裝成假面筵
前决賭道上兒童戲汝筭冰澌雪盡愁伊無據恰遇獅
王微笑擲花而語明駝洛下費幾許銅山纔鑄今何處一
樣荒烟細雨
戌午秋西域獻黃獅子至一時待詔集闕下者不
下百人皆作詩歌揄揚盛事崧亦填詞一首
大勾臚唱問幾日林邑船來九賓列爼異獸來庭不羡雕
題碧砮軒然爪距色灑上銅盤仙露綵仗內閙裝蠻帶形
模似否却笑偏陬蕞土記孫郞舊日小名同汝蠢爾黃
奴詎識眞龍有主銅絛難掣軹道上降王嬰組堯階舞赭
幄曈曨日午(原本第二句無問幾日三字)
轆轤金井
咏閨人汲水浣花
落燈風定粉墻東梅英一點紅小景物融和愛春光恁好
鸚哥哢巧喚簾內浣花須早况有階前東風露井一泓淸
曉行來碎珠自舀倚銀床百尺輕漾素綆却訝琅然觸
銅瓶聲悄多年玉導看依舊鳳蟠龍擾手撫遺釵裙扶花
影歸房微笑
法曲獻仙音
寄嚴覽民錢寶汾顧華峯三舍人
蜀肆先生漢家夫子新謁帝承明殿最喜金閨璧人聯轡
吳郡顧榮揮扇更驚聞三珠樹錢起湘靈怨人傳徧思
往日江東婉娈紅燭下挾瑟鳴筝公讌詎料鳳凰池三子
者一時妙選十里朱簾争看煞黑頭王椽只凌雲一賦楊
意何時方薦
咏鐡馬同雲臣賦
赤兔無成烏騅不逝屈作小樓簷馬碎珮琮琤叢鈴戛&KR1436;
依稀客窗閒話更鳥雀時相觸霜欺兼雨打幾悲咤想
多年戰場猛氣矜蹴踏萬馬一時都啞流落到而今踠霜
蹄寄人籬下潦倒餘生儘閒身蛛絲同挂又西風喚起仍
舊酸嘶中夜
塞翁吟
秋日過竹枝庵訪靈機上人不遇與寒松上人茗
談
出郭秋光好黃葉颯呇霜空篠徑織䂖泉通漱碎玉淙淙
三生堂後名僧至乘興杖笠過從擬問取寺門松可仍舊
如龍橋東誰延佇虎溪三笑逢舊識廬山遠公說曉起
秋山有信趣昨夜出岫閒雲仍返山中姑畱軟語飽看禪
窗瘦槲枯楓
東風齊着力
花朝
春困初濃春愁難妥又是花朝蝦鬚半軸蛾綠不曾描記
得去年玉勒相逄在絲雨長橋鞦韆社綉旗不定畫鼓頻
敲流水淥迢迢人不見粧成知爲誰嬌穠春病酒雙臉
印紅潮欲借鴛機論恨回文字帶淚斜挑腸斷也百花生
日只是無聊
田家
綠水灣頭靑山叠處有箇人家藤梢橘刺秃幹矗槎枒爛
熳田庄風味籬穿笋砌吐鮮花誰相餉隔墻濁酒過雨新
茶溪口路三义門半掩小橋流水栖鴉芋區鷄柵零亂
向風斜處處村簫社鼓叢祠畔絲管咿啞君休去鮆魚大
上園韭纔芽
絳都春(第一體)
咏蛺蝶
誰家佛助想一縷裙花做成紅雨靑草如烟淥水如羅被
陣陣東風吹向晴空舞又傍平蕪來去桃花門巷菜花天
氣輕狂無數嬌嫭畱他不住更砌畔濛濛墻頭栩栩飄
零蕩漾一春夢裡曾如許料伊也爲多情悞只愁撲蝶園
中癡憨兒女
長調
滿江紅
悵悵詞
咄汝靑衫奚不去白楊荒漠歎是處病蘭不笑瘦琴空削
鄴酒紅來心久死越娘紫去懷長惡猛耳酣追憶玉箋河
驚流落東簫屐西紈芍北金谷南銅雀只詞流騷豔供
伊談&KR1744;百不憐人游獵賦一生悞我靈光作向要離塚上
以呼余余日諾
日夕此間以眼淚洗胭脂面誰復惜松螺脚短不堪君薦
幾帙罵人鸚鵡著半床詛世芙蓉譔笑嶔㟢俠骨縛靑衫
奚其便曷不向靑河戰曷不向靑樓宴問何爲潦倒蚩
藜筆硯老大怕逄裘馬軰顚狂合入烟花院誓從今傅粉
上鬚眉簪歌釧
腰綵唇朱渾籹就腐儒花靨堪噴飯騷腸賦骨也來帖括
兒軰不關詩酒事乃公偶墮文章劫看他年百隊罽如霞
䕫州獵緗千卷澆玄蝶螺千縛漂丹&KR0917;也扶風歌彈陳
畱花鑷梔子街前捎粉盗鳳凰橋下薰香俠更偏軍夜繞
甑山城師常捷
一畝書齋白楊樹今番滿矣想十載墨池滋味不過如此
芍藥風流可賜緋丁香年少宜衣紫問奚爲蹀躞鷫鸘橋
無聊子簫欲哭紅冰璽琴欲笑玄霜蘃歎騷茵墨寶命
儕歌婢硯締半車蘭葉鬼詩斟一斛茶花髓也紅顔絶代
可憐人因誰死
白柳黃羊宛繪出傷心片幅酸切處短霜供㸑古烟供讀
觴弄於君何必怒飄浮似我原堪哭聽黃陵磯畔夜深船
淒凉曲棃園內絲憎肉田園內花欺栗更枲麻謗錦薋
葹䜛菊百隊錢刀争作横一身風雅單爲僕倚酒悲亂擊
紫珊瑚鳴如筑
咏雪
雪灑彤墀看帝里風光不惡恰喜是銀裝絳灌瓊雕衛霍
粉椽班中年尚少玉兒宮裡腰初約更太平天子坐當中
簾垂著御溝畔争寒雀寶鼎外山呼却喜臣心似雪朕
之良藥瑟瑟六花籠翠幄泠泠萬點敲金鑰問鵷行誰擅
郢中才從頭索(宮闈)
連日微陰梅花外數聲姑惡憔悴是淨持小女兒家姓霍
春夢晝寒偏易醒髩絲指冷應難約思沉沉獨自抱銀筝
人猜著釵梁燕鞋幇雀簪處顫移來却看糝平鴛瓦鋪
明紅藥沾濕怕汚郞白馬玲瓏不辨奴靑鑰問何時乾鵲
噪香奩從天索
萬里茫茫穹廬畔風狂雪惡歎當日漢家蘇武功高衛霍
迢遞南天鴻雁信凄凉北海羝羊約縱饑來朔雪亦堪吞
無衣著傳書犬啣環雀忠孝事難忘却看詩誇同澤史
譏嘗藥夢到龍樓飄瑞雪六宮夜宴黃金鑰正醒時蘆笛
起邊愁風蕭索(塞外)
六出花飛側耳聽金鈴犬惡正臊六撒鹽飛絮瀰漫揮霍
縆罷額黃簾四捲籹成蛾綠鈎雙約任樓頭倚遍玉闌干
難安著歌竹子彈翎雀舊時曲都抛却悔姮娥淸冷多
因偷藥燒盡深閨紅獸炭闔殘别院文鱗鑰只雪沙浙瀝
打空階秋千索(樓中)
四世三公袁高士人身不惡也不羡東朝田寶西京金霍
大雪不知秦與漢平生詎習從衡約笑本初公路亦家駒
争殘著穿花蝶啣梅雀土銼冷高軒却縱蒲輪束帛誤
人之藥煖足那須東閣被安心自守空山鑰任門前白盡
漢江山休相索(袁宅)
大獵城南此年少王家鎮惡何况是姿容比玠從奴勝霍
帶雪能騎千里馬殺人不受三章約正射鵰時候暮雲平
弓弦著能逐兔能探雀揮杯飲休辭却向諸君笑語此
非鴆藥旦日醉從屠狗博昨宵怒奪城門鑰看踠騮玉色
雪中馳難追索(馬上)
舉舉師師正春病心情小惡蚤則是雪飛寶篆寒生錦霍
無力渾如儂樣性難憑恰似郞邊約倚銀篝小語罵輕狂
偏偎著縈簾蒜騰釵雀斜復整行還却好搗殘玉杵和
他面藥睡眼初瞤驚六出曲中小響倉琅鑰又平康狎客
喚銀瓶褰簾索(曲中)
大雪江天笑萬里北風作惡&KR0838;只向屠門大嚼磨刀霍霍
季布田中亡命客盧家堂後消魂約正雪深兀坐酒樓中
思量著車中婦山頭雀恨不了愁難却總無如一醉勝
他行藥小婦且擎紅玉椀金吾漫鎻春城鑰拍糟床極愛
酒家郞頻呼索(酒家)
陳郞以扇索書爲賦一闋(父名陳九曲中老教師)
鐡笛鈿筝還記得白頭陳九曾消受妓堂絲管毬場花酒
籍福無雙丞相客善才第一琵琶手歎今朝寒食草靑靑
人何有弱息在佳兒又玉山皎瓊枝秀喜門風不墜家
聲依舊生子何須李亞子少年當學王曇首對君家兩世
濕靑衫吾衰醜
江村夏咏
百頃風潭鎮日展風漪八尺向此處未妨飲噉且須琴奕
籬笋細醃紅縷豉吳鹽小下銀絲鯽待體中脫復有佳時
哦周易北垞外寒雲白西崦畔蒼烟積更水鳬將子縱
横飛拍老子難抛白玉麈少年喜拓黃金戟總風情輸與
牧牛兒斜陽笛
野水濛濛掩映處烟扉三兩羡門外黃雲䆉稏麥場如掌
叱叱村頭驅犢返瀰瀰江口义魚往喜田園四月不曾閑
人勞攘嫰晴後桑陰敞老屋下田歌漾更芋區新灌鵝
群初放婆餅焦啼秧馬活社公雨過繅車響笑吳儂原住
五湖邊曾呼長
略彴東頭有蟹舍斜連荻市追凉處田夫說餅風情靡靡
餺飥澑匙薑韭滑餦餭膠口椒橙美更傳聞櫻笋賤如泥
今年裡义手舞揎拳起缸面酒長腰米想大官厨味不
過如此老我田園河射角笑他宦仕車生耳滆湖風剛趁
此時來欣然喜
碧浪初圓凭水閣脫巾獨立誰作伴數竿籬竹一甌茗汁
似有聲來茶磑轉斷無人處村春急正日長撥悶枕書眠
斜川集槿花上珠堪吸荳花底凉堪裛看瀰茫一派雨
蓑烟笠摶黍鳥啼勤又嬾鰣魚風起吹還澁恰衝泥隣叟
墊巾來芒鞋濕
雨欲成時聽村北村南鵯鵊行樂處崖門藤束溪腰樹夾
水剪越羅吳縠樣山臨范緩倪迂法任科頭箕踞受松風
新凉霎何必學呼名鴨且自荷隨身&KR1257;儘一丘一壑此
生寧乏雲起怒排臨陣馬㵎鳴冷試搊筝甲更歸來滴滴
玉蛆聲糟床壓
丁字畦邊見一帶陰陰夏木扶疎甚釣絲斜漾菱絲大熟
鶯煖鮰魚新上市草香𧖟子齊登簇喜炊烟一縷裊江邊
燃湘竹茭鷄唱溪流足姑惡呌山光綠聽樵歌正斷漁
歌又續泥滑婦愁微雨饁村深兒趁朝凉讀更柳塘吹起
㹀牛風波如縠
罨畫銅官都繚繞吾廬左右論生計蹲鴟一頃菰蒲百畝
矮屋村扉多蘸水澄潭釣艇斜依柳恰月明漁網截江來
歌銅斗烟漸歛籠鴉舅雨又作鳴鳩婦正湖風側帽林
花墮酒戲就攤錢淮估語悶思斫鱠吳娘手待明朝重榨
甕頭虀呼溪友
澤國人家門以外水田渺渺無過是明潭淺瀨烟蒲風篠
雪浪江帆喧晝夜鷄頭菱角知多少泊數行笭箵忒玲瓏
漁蠻遶新暑退蘆塘窅殘月映溪堂皎且榜他碧石沽
來淸醥一雨平湖凉思滿數聲林笛離情悄正水雲空闊
晚冥冥沙鷗矯
天水空濛蘆花內茆菴一箇長夏裡溪干乘興短&KR0963;掀簸
十里烟波鷗世界半盂茗汁僧功課更寺門竹翠劇憐人
如何唾洗鉢罷苔陰坐捶琴歇花關臥愛栗畱聲脆枇
把葉大便住隨師聽浴鼓再來何日開烟柁約搓橙剖橘
好時光還重過(時過浣花禪師)
三伏炎&KR4032;吳牛喘老顚欲裂詎便少池荷半畝山松百尺
赤日紅塵那可耐哀梨并剪無從覓且臨風快讀劍南詩
傾一石堂堂處裝何急咄咄處人都逼筭功名馬矟關
山梁益綠髩雙螯寒夜擘白頭猛虎霜天射漸卷終不覺
海風生冰車砉
歲暮渡江用宋荔裳觀察曹顧庵太史王西樵考
功倡和原韻
六幅蒲帆掠江下玻璃綠漲中流處舉杯遥賀焦先無恙
一片鄉愁殘壘下五更僧語空舲上喜網來白小不論錢
漁蠻餉看蟹舍沙頭漾聽銅斗船頭唱喝岷江有水速
成醇釀估客使船都似馬吳兒踏浪何須杖剪燭花醉眼
看魚龍離奇狀
舟次潤城謁程崑崙别駕
此地孫劉想萬馬川騰谷漲公到日雄關鐵鎻東流無恙
上黨地爲天下脊使君文在先秦上更縱橫羽檄氣偏豪
籌兵餉天上月波心漾隔江笛樓頭唱歎江山如此可
消官釀側帽高張臨水宴掀髯勇策登山杖踞寒崖拂蘚
剔殘碑猿猱狀
懷阮亭
隋帝宮門楊柳岸春濃花漲曾密報杜家書記平安無恙
相賞每多松石意此情原在錢刀上記紅橋風月六年游
皆君餉瓜菓讌離旌漾禪智寺驪歌唱任吳霜髩裡漸
爲君釀謾說休文圍帶減吾年四十還須杖夜闌時夢汝
帽簷斜論詩狀
聞阮亭罷官之信并寄西樵
鼎鼎朱門滿眼是膨脝腹漲誰得似心情半嬾風情微恙
阿堵考君材最下孔方阻爾書難上筭人間只有芰荷裳
堪相餉華不注樵風漾轅固里𧖟娘唱使漸離和曲杜
康佐釀才子爲官休亦好弟應荷篠兄携杖記相人原說
使君非癡肥狀
乙已除夕立春
爆竹一聲吾廬外千門烟漲喜今夜新春殘臘田園無恙
南國舊游稀眼底西京遺事來心上記黏鷄彩燕廿年前
攔街餉滄桑換都抛漾頭顱老休歌唱且左燒紅燭右
傾家釀鬱壘欹斜頭上帽神荼脫落腰間杖笑人憐桃偶
偶憐人同斯狀
父念兒耶珠淚迸溪流同漲屈指筭四時作客三秋抱恙
山左未尋周櫟下廣陵且覓王貽上乍橊花時節載愁還
堪誰餉弱女嫁羅衣漾諸弟隔羈鴻唱又匆匆去買高
郵雪釀寒夜纔歸陽羡棹燈前擬試金焦杖向泉臺泣數
一年間飄零狀
將爲鄧尉看梅之行先寄吳中諸子
二陸三張曾轟飲劍池春漲吾語女千年花草至今無恙
柳絮微風胥渡口梨花細雨臯橋上自别來僕病負諸君
蓴鱸餉倀倀甚游絲漾&KR0621;&KR0621;極雛鶯唱漸欲寒欲煖暗
將梅釀我意巾車還躍馬君其挈榼兼扶杖待月明飽玩
萬山巔横斜狀
贈朱亦巖先生(先生楚人)
湘入瀟波極望處楚天碧漲來領袖五湖詞賦齊盟無恙
蕭帝宅荒葭菼外昭君村在秭歸上羡風騷兩地仗斯人
從天餉珠玉走龍蛇漾白雪和幽蘭唱看江花狼籍班
香醖釀他日定爲公子繡此時敬撰先生杖謝君侯未面
巳憐余疎狂狀
何明瑞先生筵上作(辛巳歲先生在陽羡令幕中拔予童子第一)
陽羡書生記年少劇於健馬公一顧風鬃霧鬛盡居其下
兩院黃驄佳子弟三條紅燭喬聲價恰思量巳是廿年前
淒涼話鐡笛呌南徐夜玉山倒西窗下且摴蒲六博彈
筝行炙被酒我思張子布臨江不見甘興覇只春潮濺雪
白人頭堪悲咤
題尤悔庵小影次韻
快馬徤兒記當日先生自許誰信道驊驑一蹶長鳴憶主
凄切新詞楊柳月悲涼雜劇梧桐雨(悔庵工樂府梧桐雨元白仁甫所撰)更
北平回首暮雲低呼鷹處(悔庵司李北平)朝共市難容與山共
水聊延佇且岑牟單絞搔頭箕踞千石硬弓千日酒三條
樺燭三撾鼓正男兒失路述生平踦閭語(踦閭而語見公羊)
天語琳瑯曾比汝殿前之柳今老矣漫云才子居然聲叟
三弄笛吹桓子野雙丸髻挽王曇首儘數來作逹昔人多
如君否脚有鬼還叉手舌尚在終開口肯車中閉置學
他新婦麯道士爲盤內舞銅將軍侑花前酒對董龍半醉
語喃喃何鷄狗(董龍爾是何狗見南北史)鷄
過邯鄲道上呂仙祠示曼殊(曼殊工演邯鄲夢劇)
絲竹揚州曾聽汝臨川數種明月夜黃粱一曲綠醅千甕
枕裡功名鷄鹿塞刀頭富貴麒麟塚只機房唱罷酒都寒
梁塵動久巳判緣難共經幾度愁相送幸燕南趙北金
鞭雙控萬事關河人欲老一生花月情偏重筭兩人今日
到邯鄲寧非夢
自封丘北岸渡河至汴梁
&KR1071;&KR1071;河聲捩柁處怒濤千尺絶壁下魚龍悲嘯水波欲立
一派灰飛官渡火五更霜灑中原血問成臯京索事如何
都陳蹟蟲牢外風蕭瑟廩延畔沙堆積試中流騁望百
憂橫集混混且拚流日夜芒芒不辨天南北但望中似見
有人烟陳橋驛(封丘古蟲牢延津古廪延)
迦陵詞全集卷十一終
