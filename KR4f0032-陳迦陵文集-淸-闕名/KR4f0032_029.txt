迦陵詞全集卷二十九
宜興陳維崧其年著
維岳緯雲
宗石子萬
男履端
姪賜薛
摸魚兒
家善百自崇川來小飲冐巢民先生堂中聞白生
璧雙亦在河下喜甚數使趣之須臾白生抱琵
琶至撥絃按拍宛轉作陳隋數弄頓爾至致余
也悲從中來併不自知其何以故也别後寒燈
孤舘雨聲蕭槭漫賦此詞時漏巳下四鼓矣
是誰家本師絶藝檀槽搯得如許半彎邏逤無情物惹我
傷今弔古君何苦君不見靑衫已是人遲暮江東烟樹縱
不聽琵琶也應難覓珠淚曾乾處凄然也恰似秋宵掩
泣燈前一對兒女忽然凉瓦颯然飛千歲老狐人語渾無
據君不見澄心結綺皆塵土兩家後主爲一兩三聲也曾
聽得撇却家山去
淸明感舊
正輕陰做來寒食落花飛絮時候踏靑隊隊嬉遊侣只我
傷心偏有休回首新添得一堆黃土垂楊後風吹雨溜記
月榭鳴筝露橋吹笛說着也眉皺十年事此意買絲難
綉愁容酒罷微逗從今縱到岐王宅一任舞衣輕鬭君知
否兩三日春衫爲汝重重透啼多人瘦定來歲今朝紙錢
挂處顆顆長紅豆
春雨哭遠公
怪連宵暗風吹雨傷心事竟如許啼衫不恨分飛早只恨
論心何暮溪畔路昨歲裡善權艇繫垂楊樹洞門把炬正
古寺蒼凉亂山䓤翠長嘯落松鼠沉思極不是薤歌聲
誤從來易散難聚衰年故國逄知巳天也把人輕妬情最
苦記前日文園一卷多情句病中親付怕碎墨零紈塵昏
蠧損和淚夜深撫(遠公臨没前數日以靑堂詞一卷囑予收藏)
早春雪後柬雲臣
雪初乾銀僵玉偃冰牙猶挂簷霤㶁㶁春泥連巷陌間者
闊焉何久君知否聞說道還京節鎮喧刁斗鼉吟兕吼正
萬斛餘皇千群組練將壓大江口吾老矣那顧濤飛山
走長自尋花問柳春光滿眼原非惡况值小梅紅逗簫管
奏只可惜檀槽金縷人非舊催成皓首待三市月華六街
燈放同飲夜橋酒
哭王生(王生常數夕作詞數百首詭云舊作其敏黠如此故篇中及之)
記年來百無俚頼聊將小令閒做同巷有人才最敏豔句
頗能𢋫和花影簸寫小字斜行各色蠻箋大携來詫我任
膩柳豪蘇一宵立辦詭說蠧餘課誰能料彈指一坏長
臥傷心腹痛車過歷歷前游還在眼鄰笛吹來入破劉白
墮筭浮世生前對語惟君可愼毋計左不信看城南王郞
新冡夜雨綠苔涴
澄江客舍水亭前有野鶴二日飲啄行潦中余傷
其凌霄之質而辱在泥塗詞以唁之
倚西風徘徊騁望細流淰淰如許月榭水軒臨斷岸落木
亂鴉無數誰延佇有兩兩幽禽莎逕頻來去柳陰深處看
滿陂蘆葦一川葭菼何計可留汝思前事處士亭栽梅
樹岳陽樓枕湘楚玉京碧海閒風景何限吹笙伴侣時巳
暮剩滿眼鷄群噲等爲公伍相憐不語笑古往今來事多
如此且聽夜窗雨
早春接山陽陸密庵先生札兼惠我月湄詞賦此
奉酬
悵連宵暗風吹雨春寒歇在簾罅忽聞鸚鵡籠中說誰送
香詞來也披咏乍似脫線眞珠亂向窗櫳灑篇篇無價便
周柳纖柔辛蘇感激材盡出君下爲君說我有鵝笙麝
帕能將風月吟寫旗亭他日從君讌准擬避君三舍君莫
訝縱牛嶠顧夐今日誰憐者花間曲罷又孟蜀宫前摩訶
池畔春草綠盈把
&KR1052;
憶家鄉此時節物四圍槲葉攢錦沿湖小弄蒓絲滑巳覺
水香微滲論食品應不數鷄酥羊酪候門瀋流涎那禁伴
玉膾鱸腮雪花鹽豉微雨小橋飲長安道惆悵愁潘瘦
沈誰忺淶酒初窨粘匙凝盌知何限絶憶吳娘烹餁渾未
審笑洛下季鷹歸也還由恁思他則甚拚一夜西風五湖
船上倦覓綠蓑枕
宋牧仲謝方山曹實庵正子四先生招同人雅集
次日正子和沈融谷詞見贈郎依原韻奉酬
記宵來老顚欲裂要騎碧海獰鳳銅荷燭淚熒熒滴占滿
衫兒嫌重繚桂棟記留住金鞭不放狂奴控公榮伯仲任
銀井堆霜晶屏漏月藥玉半船凍吾生事須付酒經茶
董不然帶眼移孔杯闌忽憶家鄕好萬點暗香浮動亭楚
頌更一片笋園茗岕連唐貢晴螺翠湧且浣却京塵欹將
冰枕低選客窗夢(東坡買田陽羡欲於此間種橘搆一亭名日楚頌唐貢吾邑山名)
咏窩絲糖(糖出大內遺製今西山一老中監尙能爲之後恐遂失傳矣)
裊春燈赤瑛盤內絲絲縷縷難理平生說餅題糕興慣與
群兒争嗜銅駞市曾趁徧賣餳小擔簫聲底何曾見此總
輸與筵前輕鬆纖軟弱雪不勝齒摩挱罷髣髴夢華小
記依稀南內遺製當初赭帕低籠處分賜龍孫鳳子今何
似似宋嫂魚羔又似楊妃荔天家往事也不信宫娥曉寒
呵手搓得恁般細
蓮陂塘
題徐電發楓江漁父圖
問何人生綃滑笏皴來寂歷如許孤&KR0963;幾扇西風底滴盡
五湖疎雨垂弱縷儘水蔓江葓信意牽他住寄聲魴鱮總
來固欣然去還可喜知我者鷗鷺行藏事不是如今纔
悟浮名休再相誤人間多少金貂客輸却綠簔漁父誰喚
渡早萬木酣霜紅到消魂處湛湛楓樹又遥襯蘆花搖晴
織暝閙了半汀絮
題龔節孫彷橘圖(節孫蘭陵人卜居陽羡慕東坡之爲人故爲斯圖以明志)
有蘭陵寧馨年少風前玉樹姚冶縛茆樹柵東溪畔正傍
樊川水榭誰圖畫畫秋後霜柑百顆高低亞寒香噀射擬
楚頌名亭追蹤坡老此意儘瀟灑人間世總是蝸牛傳
舍休矜文采儒雅海田幾徧栽桑後萬事虛舟飄瓦蜀山
下有蘇子祠堂老木曾連把如今盡也便結得亭成他年
志遂後日誰憐者(余邑蜀山下東坡書院丙古木數株皆幾百年物今剪伐殆盡偶感及之)
夏雲峯(第二體)
夏雨
楚簟生波湘簾著水夏淺勝春時候豆棚底心情小惡棟
花外年光空逗記三春帽影衣香漫細數疎狂未居人後
奈六幅蒲帆歸吳雖徤却又愁如中酒况是梅天絲雨
僽儘挼藍野水點來都縐一生事秧車催去四月景𧖟房
撋就倚小樓看盡吳田只漠漠陰陰不堪回首且白練裙
綠苔錢閒寫小詞懷古
金明池
憶亳村草堂柬徐南高
陣陣樵風層層花浪中是康崇舊宅有不斷湖光杳靄遥
山翠陰霽皆滴老梅花玉偃銀僵更門外無數浦帆林笛
記衝酒橋南尋詩巷北細雨帽簷都側一自飄流辭鄕
國剩露井閒苔和愁堆碧空廊鎻桐花半畝壞屋走松枝
千尺頼故人縛帚鉏園早爲我添修藥欄鷄柵料來歲花
開前村社散頻夢春城羈客
茉莉
海外冰肌嶺南雪塊銷盡人間溽暑曾種在越王臺下記
着水和露初吐徧花田千頃玲瓏惹多少年小珠娘凝覷
奈賈舶無情茶船多事載下江州湓浦姊妹飄流離鄕
土悵異域炎天黯然誰與燕姬戴斜拖辮髮朔客嗅爛斟
駝乳望夜凉白月横空想故國簾櫳舊家兒女只鸚鵡籠
中鄕關情重相對商量愁苦
臬署寒夜展鵑紅女史梅花畫扇感賦
歷歷殘更沉沉深院坐冷官齋樺燭簷雨滴人聲漸悄又
廊外茶響將熟想外邊片片瓊英都解向紅板橋南堆簇
悵何計尋香無聊展畫小檢齊紈零幅遥憶粉娥調脂
盝恰和泪勻鉛忍寒皴綠簮花格紅欹翠弱没骨繪神全
韻足料霜毫寫欲成時襯纖月如銀斜支臂玉且吟弄空
花摩挲秋扇也筭探梅林麓
蘧庵先生歸自吳門聞携有秋岳先生新詞作此
奉柬
夾岸輕陰滿塘細雨惹得亂帆堆綠片石上千場簫鼓高
臺後幾番麋鹿記臯橋近泰娘家恰梔子將開枇杷初熟
只白髮江潭東京遺老傷心南朝豔曲近日征南軍馬
盛料不比當年家家絲竹水驛閉龍舟誰競烟舫歇蓮歌
莫續想連天淼淼長洲儘野鳥頻啼沙鷗輕浴且載得金
荃携將蘭畹歸當忘憂小錄
丙辰秋日書事
落落門攤寥寥間架報道新添賦額小市對蝸廬馬磨綺
陌傍朱扉畫戟總和他絮鐵錢醪一例載少府泉刀稅籍
有銅山兔脫金穴蠅營祗筭黔婁陋室瘦巷空壕風蕭
瑟儘堂燕幕烏遯迯無術人競說天家榷酤誰解學仙翁
點石便天邊月府淸虛怕未穩瓊樓難安桂魄見敬業坊
前奉誠園外多少題門賣宅
咏鴈來紅
苔繡蒼琅蔓縈屈戍閒鎻街南空宅見一片霜條露萼伴
臥礎冷絳如織想斜陽鴈背微丹斜壓下灑向枝頭堆積
似顦顇秋娘寂寥班女倦軃畫欄無力颯颯賓鴻南鴈
日正天水濛濛關河歷歷凄凉渡靑溪柵口惆悵宿黃陵
廟側徧江南一夜西風便也學春鵑啼痕紅裛恨漢苑無
花唐陵少樹只染晴莎烟色
綠頭鴨
淸和
翠陰陰頓染徧小園前後果然夏淺勝春一聲鶯穿窗透
幕滿街絮撲帽縈巾挑笋偏宜脫綿乍可風光尤喜恰初
旬淸和景水烟畫就榖雨搓勻漫因循溪山好在何妨
荷篠垂綸笑無端一場春夢問幾度百歲閑身趁冉冉柔
靑緩綠吟興劇鮮新烘朵玫瑰剪枝芍藥摘梅煑酒且娛
賓屈指筭盈盈桑婦漸作茶人
笛家
屢擬過紅友郊庄探梅連雨不止詞以柬之
五里鶯聲半村花氣南郊迤邐歸樵遥指君家近屋頭濕
翠窗眼疎香濺裙水漲落燈風緊准擬携琴也思側帽與
細箋離恨渡斜橋背山郭一片酒旗作陣隱隱詎知連
日烟迷楚岫柳髩全低雪壓吳天蘭心乍困嬴得倚徧雕
闌日晩吹徹玉簫凉嫰况添西樓夜窗疎雨滴碎人方寸
便有日訪溪梅多𬋩落英鋪粉
九日長安遣興
秋士心情女兒節物懨懨愁坐綠樽雖滿何心勸帝京此
夜鏤棗成斑煎酥凝獸題糕才健麝帕紛貽綉旗細裊點
綴侯門讌正新晴恣游賞天氣不寒不煖閒筭去年九
日有人樓上笑摘黃花斜倚西風任他簾捲今日懶覓登
高伴侣愁望秋槐宫殿幾度逡廵一番追悔且倚闌干徧
怕萬一鳳城邊瞥遇南飛沙鴈
己未九日蛟門招同諸子游黑龍潭次實庵韻
滿目新晴無邊野興休論萬事且須載酒題糕去靈湫鏡
黑仄磴泥靑有人言是老龍蟠處一樣重陽兩年羈宦往
事零如雨被游人問昨歲破帽猶然存否重晤竹西詞
客剛來京國亟拉吾徒洗琖持螯翩然豪舉只憶深院小
黃花朵空顫釵梁髩縷獨夜茫茫他鄕惻惻飲罷迷歸路
風急也白楊邊颯颯定和誰語
畫屏秋色
西城秋眺懷緯雲弟久滯都門未歸用夢窗詞韻
放眼孤城側落照前一派傷心秋色叠浪喧豗怒濤澎湃
西水關窄聽黃葉村中乍揚砧響旋復抑釀晚烟如此碧
更節近茱萸天連𤇺火不許離人此夜不成思憶前夕
蓮銅暗滴夢重逄帝里豔飾錦筝銀瑟弟酬兄唱燭紅琖
白睡醒後含愁寄書盻斷無去翼念久客誰舊識囑付暮
雲知今宵消盡也得人在暮雲以北
白苧
早秋飲蘧庵先生宅隔墻聞絃索聲
淡銀河映缸面紅鱗微白蕉軒梧徑雅穪秋晴寂歷更蒙
茸幽花雜卉徧狼籍快意儘樽前休苦問戰旗消息日没
杯闌再向空階布席有萬斛西風把小墀都拭疑惑幾
層薜荔一帶繚垣何來遞響高下玲龍之極久知是隔院
檀槽低摘淒淒四座似蘆花楓葉濤陽夜舶惹得今宵無
數吟蛩墻下於邑併入哀絲倍作凉颷激
春風裊娜
甲寅元夜
記舊時元夜月挂紅樓釵影亂笑聲柔火蛾兒簇着凝粧
豔粉輕盈妖冶打塊成毬的的春嬌溶溶夜景夾路銀花
爛不收一曲紫綃催薄醉六街絳蠟試淸謳誰料一天
冰彩化爲絲雨隨風去灑徧皇州縈蝶翅囦鶯喉誰家抛
盞何處藏&KR0848;微雪猶零怕沾鞋印碧雲未合莫上簾鈎風
光非舊歎傳柑佳會今年換做萬里邊愁
正月十二日同陸翼王宋旣庭吳志伊慶百徐大
文葉九來道子李秋森游白㙮栴檀諸寺
被東風入戸喚作春游新霽動峭寒收望崢泓太液龍堂
鳳䑵參差上苑碧甃銅溝元夜風光天家亭舘樹巳將花
人少愁帽影帶晴薰御陌鞭絲和煖糝皇州經過栴檀
綉利蓮幢芝蓋行人說翠輦常留金犢穩雪蛾柔一車鶯
燕十里驊騮舊族崔盧花翎茜袖新粧秦虢秀鬋明眸獨
憐高處有㙮鈴碎語當年此地遼后粧樓
引駕行
柬旣庭
全吳舘內破楚門邊十年事記冶遊作使與卿並倚吳閶
淸狂簾前璧月橋頭畫縠鈿轅畔游閒公子紅燭銀筝醉
玉温香平康况曾經邂逅枇杷巷口掃眉娘想那日妖嬈
喚馬藥欄微雨碧城凉難忘無端一别腰身瘦盡東陽
奈曉風殘月夢回酒醒往事微茫堂堂問江東士女塗轍
誰令我軰妨料章華才子也應點兩髩吳霜
十二時
偶憶
綿濛二月如酥雨做出銷魂天氣更獨客冷淸淸地拚則
向紅篝倚燈灺香焦天寒酒醒往事難提起想那日元夜
迷藏禊日鞦韆人在綠楊絲裡更當初戟門嬉戲一部
烟花軼記簾畔分釵屏間惜曲無限懨懨意便海棠月上
夜深誰放花睡奈幾年飄零羈旅巳隔千山萬水昨歲
銅街記曾一見隱隱卓金車子恰柳花如夢又早香輪過
矣
觀獵
儘生平骨偏騰上那識世間劉表嗟落魄古長安道市上
荆高又少見說城南群公會獵撫掌轟然笑有十隊細馬
輕裘硬箭強弓圍簇盤鵰綉襖往觀乎且爲豪耳莫以
粗材相誚斛律諸人敖曹若軰馬上詩偏玅倏&KR1076;鳴餓鴟
拂林迅落飛鳥坐平岡燎狐炙彘燕女如花廻抱熱洛
河斟婆羅門舞渾不似彈邊調只李陵安在碑前野烏群
噪
蘭陵王
春恨
香腮托人與梨花俱弱東風外斜壓香衾蹙損瀟湘遠山
角鏡鸞空掩却愁覷玉肌減削又不是中酒傷春盡日沉
吟倚粧閣唾花裙上落奈紫棧纔温紅綿正薄水晶簾
額輕寒絡更陣陣春雨懨懨殘日小樓欲睡那便着且自
潄春酌飄泊舊時約只柳綿花絮年年如昨綠徧平蕪
天又各念馬嘶門外聽來常錯淸明寒食無限恨燕子覺
秋况
倚簾閣爽氣直通寥廓凉瓦上澹澹初暘影似干將淬秋
鍔搗衣聲亂作響入愁人院落西風峭陡把素砧攙入霜
天白翎雀曲終睡還着夢匹馬長城迤邐沙漠渾河路
黑探兵錯見都尉毳帳賢王獵火敵樓颯颯起鵰鶚下短
草如削驚覺倍蕭索漸暮色蘢葱水烟噴薄夜蟾早逗
東墻角炤滿地靑桂半街紅藥可憐月底又送到深巷柝
咏閨人簸錢
粉墻側風遞綠窗信息琅然響莫是靑錢簸入苔痕竟無
跡輕圓留不得小玉春纖低拾喧笑處競理輸嬴朱汗龍
綃背人拭春慵倚窗槅漸搓柳沉思搯花追憶人生幾
度逄寒食怕連朝風雨滿城烟絮韶華浪逐榆錢擲一文
便難直小立悶還積筭幾篋靑蚨半貫赤仄卜多字蹟
都侵蝕且潛買歡笑強驅愁寂團圓嘉䜟把五銖看似歷
歷
大酺
七夕坐客大合樂漫賦
歷歷銀颷簾外落又是一番節序今宵停寶杼正南部烟
花西風牛女端正窺簾輕狂換盞多少良儔俊侣有白髮
何戡靑春張緒流商刻羽漸露濕瓜筵月穿針孔紗㡡無
暑醉搖梔子樹是&KR1273;金堂後西偏路誰知道三生杜牧
前度劉郞重來還到聽歌處鈿盒一朝分記不起長生私
語筭此際情偏苦離多會少豈獨天邊河鼓客且歌完金
縷
溪行野店小飲卽事
正野塘邊春帆底水膩吳綾一束看看寒食到小梅英粧
褪暗彫香玉杏蕊撩晴鶯雛拂曉幾對鵁鶄争浴板橋西
客店颺酒旗作陣帶烟斜撲有秀靨映門嬌波窺戸當壚
情熟篙師休浪促夾衣解貰飲何須贖君不見一生惆
悵半世因循吳霜偷換修蛾綠况聽關山夜流多少從軍
笛曲拚美醖傾千斛轉船解纜社燕風簾相觸泥香輕墮
&KR0609;&KR0609;
題毘陵海烈婦祠用片玉詞韻(烈婦徐州人流落毘陵豔色爲漕卒)
(所窺廹之不屈而死)
悵廟竿紅垣衣碧門外銀濤雪屋群妃蓬島讌御天風來
往釵鈴戞觸寂寂小姑愔愔聖女苦鳥啼歸修竹古苔壞
墻滿任脫韁石馬畫廊眠熟歎螺髻煤殘蝶裙灰燼夜長
人獨靈旗歸太速神絃歇醉覡扶華轂可惜是亂水彭
城舊家小沛望鄉徒極登臨目入不言兮出學唱箇秋墳
鬼曲怨靑塜留江國斑斑恨血土花墳起紅菽水腥打滅
翠燭
迦陵詞全集卷二十九終
