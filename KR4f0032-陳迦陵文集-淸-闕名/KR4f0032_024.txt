緣伊冷恐辜負樓東瘦玉忍餘寒夢到深山細問一春幽
獨
咏瓶中蠟梅
簾紅瓷翠襯蜜犀花朵色凝髹几入道梅妃新換黃絁賽
他林下風致分得壽陽粧額上漸啄破小鵝兒嘴愛生成
金屋故園長憶飄零娣姒側正端相都好儘經營位置
費盡纖指生怕冷香昜瀉侍兒頻汲銅溝淸泚十分春意
三分漏猜不出蠟丸中字囑檀奴守口如瓶莫把鸞緘漫
啟
咏虞山毛氏汲古閣兼贈斧季
絳雲燼後有隱湖小閣突兀晴晝錦褙團窠箋剔泥金珊
瑚石尉休鬭墨花蝕處香偏冽官焙何須荳&KR1958;記開雕
北宋南唐漢碣秦碑同壽寒具愼教輕觸牙籖除付與
荑玉纖手灔灔油窗的的春檠靜對瓶花句讀縹&KR0809;便是
劉伶&KR1257;縱萬戸千鍾何有任誇他帝子臨春此閣更饒妍
秀
獨坐祖園聞顧庵葯園亦在吳門未及一晤詞以
寄懷
軒如畫舸載笛床茗椀終朝閒臥鬭酒生涯挑筍年光恰
值濃春剛過菖蒲牋好慵吟寫說不盡心情難妥似綠窗
一種嬌憨懶對盤龍梳裹聞說淛中老軰丁儀共曹植
也客江左小甕鵝黃小袖雲藍笑口思量同破空園寂寂
誰傳信且悶倚赤闌橋坐正水邊颺起微風滿院繡毬花
墮
暮春新霽
流鶯無頼將一天霽景啼碎窗外雨後帘靑橋上衫紅盈
盈定有人在趁晴蛺蝶漫空舞立不穩泥金裙帶水如塵
玉剪輕飛莫點葡萄痕壞幾日心情小極爲粘花中酒
暗鎻眉黛黦了謌紈閣了鈿車誰愛鬭茶挑菜帽簷故傍
鞦韆側恰今日風光如海便春晴人意誰忺巳報楝花風
大
黃梅
霜天殘臘綻緗梅滿樹半開微合嬾鬭春園小白長紅只
愛新興蜜蠟鬱金堂外糢糊見貪耍學厭禳粧法惹綠窗
鎮日昏黃錯認薰香睡鴨曾有箇人雲鬒摘盈盈半朵
和笑低插戲罵花枝何物檀奴也上香蟬斜壓如今人去
花何用索性把花枝齊搯攪斜陽别樣心情且喚澆愁蠻
榼
風流子
除夕幾士大兄以新曆炬餉我賦此奉酬因懷
亡弟半雪并寄三弟緯雲於都下四弟子萬於
宋中
白頭兄弟在將進酒且賦小秦王歎世上鷄蟲笑人寂寂
天邊蜍兔去我堂堂誰相寄一編書是鳳千炬爉成凰檢
處從頭時乎巳暮燒時見䟦夜也何長可憐惟一鴈東
風催散去永不成行廻想去冬今夜人正顚狂筭年去年
來楓根少曆春陰春雨燐火無光知爾天涯二季一樣沾
裳
感舊
幾摺枕屏斜凝眸看蕃馬簇平沙筭故國樓臺許多風物
當年歌管何限韶華曾記得和烟羅幌展映水粉墻遮乍
雨乍晴賣餳天氣半癡半黠鬭酒生涯也知别來事渾
嬌嬾難勝蟬翼輕紗多管逄春不語對月長嗟只若草粘
天聲聲杜宇畫簾垂地陣陣楊花嬴得無聊小樓數盡栖
鴉
南徐春暮程崑崙别駕招飲南郊外園亭同方爾
止孫豹人談長益鄒程邨何雍南程千一賦
來時寒食近且近耳詎料竟殘春正僕本多愁何妨作逹
官如不醉遮莫傷神見此際酒旗斜喚客榆葉弱縈人燕
子風前是何言語柳條烟裏别樣腰身名園行樂處追
歡笑何限寶馬香輪况遇風流刺史瀟灑遺民奈東望蔣
州春潮拍拍北來瓜渚暮雨紛紛還怕當歌對酒忽又沾
巾
錫山慶雲庵感舊(時永如上人新逝)
衆山排峭壁西風吼亂葉打茆庵記竹外時逄拈花迦葉
水邊曾值洗鉢瞿曇依稀是鳥啼幽澗北僧送石橋南萬
壑松颷王裴名理半床蘿月支許淸談重經春來地人
誰在祗見霜信初酣染就千圍楓槲一路杉柟歎電光石
火佛猶如此山丘華屋人則何堪隱隱前林暝翠暗結精
藍
月夜感憶
冰蟾飛皓彩今宵月勝似昨宵圓有一片角聲淒淸枕畔
三秋桂子零亂樽前人生事千齡渾似夢百計且求仙鳳
舞鸞歌别來幾日瓊樓玉宇歸去何年流霞須傾盡金
荷裡鯨飲併吸嬋娟遥憶庾樓今夜多少英賢想月明千
里戰袍不夜西風萬馬殺氣臨邊我控雲中黃鵠一笑茫
然
泊舟譙郡贈新安汪公言
桃花潭上水深千尺不抵似汪倫正留客西園紅燈翠幕
送余南浦淡月微雲依稀記賞花敲畫鼓糺酒喚羅裙贈
到葳𬎼休教鎻恨貽來螺墨莫便磨人(時公言有靑瑣名墨之贈)南
譙繁華地重經過一片野渡斜曛剩下紅橋舊巷黃葉前
村想千年李樹仙游巳邈三分吉利覇業俱陳(老子曹瞞俱亳邑人)
且自佯狂作逹何事消魂
董樗亭來始見錢蒓䰻寄我新詞而蒓䰻之墓巳
有宿草矣愴懷我友漬淚成詞卽用蒓䰻來韻
并求竹垞朱十亦一繼作
故人新化鶴今宵月含淚盻瑶京念别我西園朱㬢翕赩
送君南浦雪浪掀騰誰曾料人間瓊樹折天上玉樓成湘
瑟纔彈便驚絶調粉箋剛到遽隔前生新詞沉吟徧斜
行字銀鈎蠆尾縱横留向愁中細閱醉後閒評悵一帶新
蒲碧凄杜甫千門御柳綠怨韓翃不待隣家笛起早悔浮
名
大聖樂
甲寅淸明
糝雪梅嬌弄烟杏煗嫰楊初絲正賣餳聲近簾櫳店舍恰
逄百五風颭斜旗綠波畫橋門暗鎻聽墻裡誰家笑語微
知他定是鞦韆纔下慵換春衣芳郊也擬讌賞奈舊日
心情半巳非只一園蝴蝶滿地燕子亂撲晴暉墓左麒麟
枝頭杜宇不飲芳樽更待誰梨花底照明粧淡粉上塜人
歸
高山流水
卽席别吳門諸子偕園次返梁溪并呈伯成先生
西風落拓闔閭城有留儂白帢紅筝細雨落簷花吳王宫
外鷄鳴屏當好嫰橘鮮橙甌如雪眞珠藥玉齊傾三兩狂
夫趁筝琶未歇促拍調俱成閒評相逄作逹耳人世事
落絮浮萍楓橋下幾船夜火一派寒更奈酒醒人又䟎離
程早潮平報道山泉待我凉夢先縈儘殘年漁蓑茶竈寄
浮生
江南春
本意和倪雲林原韻
風光三月連攖笋美人躊躇白日靜小屏空翠颭東風不
見其餘見衫影無端料峭春閨冷忽憶靑驄别鄕井長將
妾淚黦紅巾願作征夫車畔塵人歸遲春去急雨絲滿
院流光濕錦書道遠嗟奚及坐守吳山一春碧何日功成
還馬邑雙倚枇杷花樹立夕陽飛絮化爲萍攬之不得徒
營營
霜葉飛
夜雨感舊柬史雲臣
西風鴈壓凉雲破䟎成暝色如許屏風幾叠擁瀟湘正晩
山碧聚擬偷按淒凉宫譜小樓寒峭移筝柱奈偏到此時
添幾陣瀟瀟浙浙長夜難住對此倍悵無憀銀燈細炙
猶自顧影私語一從西北倦游歸只髩催霜縷總夢到咸
陽原去也應紅盡驪山樹筭前情都付與一片靑砧三通
畫鼓
黃芽菜
輕鬆纖軟評春雪此言殊耐尋玩昔人句子巧形相又入
春趺贊細擬議兩般俱善不如单咏霜蔬便每未到春盤
早頳甲嬌擎雋永那數禁臠此際風雪豪家點酥抑鮓
花壓羔兒紅淺寒酸腹內賸蔬畦那有羊來踐只千里湖
蓴路遠鄕愁菜把權消遣對稀疎憑小摘忽憶情親躊躇
未免(山谷詩云庾郞畦菜二十七太常齋日三百餘上丁分膰一飽飯藏神夢訢羊蹴蔬小摘爲情親杜詩也)
過秦樓
松陵城外經疎香閣故址感賦(閣係才媛葉瓊章讀書處)
鳥啄雙環蝶粘交網此是阿誰門第墊巾繞柱背手循廊
直恁冷淸淸地想爲草没空園總到春歸也無人至只櫻
桃一樹有時和雨暗垂紅淚料昔日人在小樓窗兒簾
子定比今番不似望殘屋角立盡街心何處玉釵聲膩惟
有門前遠山還學當年眉峯空翠憶香詞尙在吟向東風
斜倚
五綵結同心
過惠山蔣氏酒樓感舊(余昨年與雲郎曾宿此樓)
惠山山下誰氏高樓記曾借我酣眠夜半喧山雨龍峯頂
飛挂百幅簾泉當時尙有玲瓏在憑闌唱落葉哀蟬可惜
是聲聲紅豆憶來大半難全如今重經樓下只水聲幽
咽髣髴鳴絃彈指匆匆舊時燕子換做萬里啼鵑當壚莫
喚樓前客應怪我淚裛紅綿惆悵煞一天明月滿汀漁火
商船
乙卯冬杪與園次飲惠山蔣氏酒樓翠袖紅絃談
諧甚劇酒半忽遇廣陵高生至記與山陰友人
紅橋狎讌時匆匆巳十三年矣故人萬里昔夢
千端不勝白髮玲瓏之感詞以寄慨
簾風暗裊檻雪新晴小樓月又剛圓有杜秋娘在微酣候
催弄脆竹零絃曲中驀聽羊車到褰幃入一座喧闐驚疑
甚似曾相識别來一十三年重新移燈添酒筭夜長難
睡且話從前記得當初揚州薄倖有人同做樊川玲瓏去
後詩人老湖湘客飄泊誰憐憑誰報渡瀘諸葛君家燕子
依然
賀馮躬曁納姬
隔街争唱相府蓮開覆額香蟬初裹紅&KR0238;車兒穩綉簾動
壓角紅珠駊騀只愁阮婦剛纔嫁飄吳語綠窗邊過怕難
免粉防脂邏安頓最宜詳妥連景書樓長鎻料也應推
說楝花風大千騎今年事雙雙去笑上丹軿翠舸郞君佳
話人傳徧怪底事端然瞞我倘相逄春宵筵上百罰深杯
方可
女冠子(第四體)
詠美人坐禪和彭羡門原韻
蕭蕭禪榻百和㫋檀薰透花冠啼罷烏龍睡熟紫竹淸幽
黃帔瘦小袒緋羅袖雙叠湘裙紅吐花邊一綹最憐他趺
坐桃笙一派秋江綠皺靈山參破風幡後奈十年前事
終向心頭有佳人不偶記惜玉情懷竊香時候迦文消夙
垢正值鐘聲報午苔陰移晝問籠中白雪衣娘一卷名經
完否
癸丑元夕用宋蔣竹山韻
上元晴也盈盈霽景堪畫夾城况有瓊苞千斛翠瀫雙奩
冷輝交射一輪圓玉掛越顯人間天上十分良夜想誰家
年少此際正逐暗塵嬉耍六街春謎慵猜打歎浮生故
國難把前歡借蠟珠紅灺總濕透昔日傳柑雙帕春羅愁
細砑也料寫他不盡十年前話約東風選夢惹人重到舊
樊樓下
小梅花
感事括古語傚賀東山體
君莫喜羊叔子何如銅雀臺前伎拍檀槽横寶刀屠門大
嚼亦足以自豪人生有情淚沾臆雖壽松喬竟何益捋黃
鬚眺五湖如此江山應出孫伯符傷心史可憐子卿復
何爲爾大江東一帆風來往行人閒坐說玄宗連昌宫中
滿宮竹白項老烏啼上屋穆提婆蕭摩訶且自吾爲楚舞
若楚歌
咸陽樹驪山路可憐當日作事悞殷仲文王衛軍國家此
軰要是可惜人憶君淸淚如鉛水奴見大家心亦死令壺
齟收中吾聊且酒酣耳熱歌嗚嗚莫櫟釡行學估羞與
噲等伍金屈巵楊叛兒阿奴今日不減向子期生子當如
李亞子奴價今年大勝婢轂朱丹作高官未若小樓吹徹
玉笙寒
蘇武慢
汴城晚眺
暮色傷心重關極目&KR1071;&KR1071;黃河之水侯嬴舘老朱亥塋高
直得英雄心死城頭戍火馬上征笳何苦愁人如是最堪
憐千里蒯緱牢落方當盛齒細數他趙宋繁華宣和節
物此事幾多年矣宜春燈燭延福笙簫多少六街三市有
恨秋槐無情社燕換過幾番人世只空留廣武滎陽一片
驚濤剩壘
送孫郞賈汝寧(無言令嗣)
胃脯擊鐘馬醫連騎間者吾聞之矣神仙無路將相難爲
只有鬻財可耳解人吾子健者孫郎遂作急裝而起看翩
然袨服鳴鞭矯若奔泉渴驥又何須西賈巴巫南游滇
𤏡動足下床萬里天中上郡汝水雄關儘可持籌列肆鮑
革千箱貂褕百襲傲殺毛錐之子只倡樓莫擁如花速辦
腰纏歸計
梁溪舟中對雪
淼淼蕭林迢迢凍浦颯呇亂帆成陣忽飛駃雪暗灑吳裝
極目空明相混孤墩殘角小寺疎鐘今夜吟情難穩望前
村水店溪橋風裡靑旗斜趁也思量一盞禪燈半衾煖
玉長守南山故隱詎期屢歲每到年時諳足旅愁羈恨綉
陌神儺紅箋致語一載又還將盡小樓前幾樹横枝想已
漸堆香粉
惜餘春慢
梁園春同侯仲衡叔岱徐恭士田梁紫弟子萬看
牡丹作
節過湔裙人稀抛堶又是一番初夏春歸下浣客到中原
隴首濃陰誰畫多少濛濛柳綿和了春陰涴人簾下正曉
來忽聽園丁報道牡丹開也相携去閼伯臺前孝王園
後小試玉驄寶馬梅風幾陣鶯語多般引出紫嬌紅姹歌
板欄邊競開密幄圍花娛他淸夜撚一枝忽憶沉香且作
開元閒話
立夏前一日竹逸招同雲臣脩承紅友天石惠文
補仲雲濤放庵二上人賞紫牡丹用宋魯逸仲
原韻
飛絮年光脫綿時節綠徧裙腰芳草雒陽貴籍紫府眞妃
臉暈露華春曉記得年前種時一朵嬌柔問年猶小自畫
堂養就芳姿漸長閒愁不少驀聽得杜宇催歸濃春將
謝先自替花煩惱排當檀板料理金樽花徑夜來頻掃追
想開元舊游玉笛寧王琵琶賀老只日斜客散滿欄姹紫
剩游蜂遶
玉山枕
咏白鸚鵡
小院淸麗蜻蜓翼空如水楊花門戸梨花院落風漾金籠
蹁躚不止雪衣簷畔誦迦文恰生小怕施朱翠有玉奴夢
醒無憀撚瓊枝向月中調戲尉佗臺上當年事心兒內
重提起抛家離并好風良夜腸斷三年魂消萬里從來薄
命玉容人也只是飄零如此倩銀鴻問訊珠娘素馨花想
此時開矣(白鸚鵡來自嶺南故云)
秋夜較讐亡友史遠公靑堂詞卷竟凄然綴此
山舘烟舍記汗漫同杯斝飛騰峭壁攀援絕澗亂水奔渾
暮雲狼藉夜深健句怒盤空看筆底崖崩濤瀉更興酣蟻
視羣兒擲琵琶踞酒壚而罵如今往事隨飄瓦經幾陣
寒潮打燈昏拍促更闌絃急月魄難圓蓮衣易謝淚和鉛
水汎鵑紅都點上殘縑剩帕落梧聲似伴吟魂隔西窗作
秋宵閒話
宣淸
玉河冰
結定銀灣凍合銅溝裝成玉玲瓏砦到月明轉覺嵯峨便
風吹何曾澎湃廻思客夏翠椀凉甆千家賭賣只今朝堆
滿逕文園縱渴誰愛見宣武門邊四河沿上有冰床一
帶更紫罽猩絨穩墊嬌鋪滑笏瑶京若比風檣尤快是誰
家茜裙斜載逗香肌冰前偷賽還將四絃猛彈破空潭問
吟龍安在(長安臘月玉河冰結時水面多設冰床往來絡繹以供行客其捷如飛較之坐騎乘車遠勝多)
(矣)
洞庭春色
甲辰除夕懷西樵司勲阮亭主客
歸去來兮鬭鷄走狗閭巷沉浮歎臣之壯也如人何事身
將隱矣于世焉求四十男兒悲老大笑那便車前少八騶
填胸事看人奴笞罵一半封侯回首風塵萍梗怪年來
長傍迷樓記廣陵風景靑山綠水瑯琊兄弟長史司州名
士終朝能妄語更頭没杯中笑不休紅燭夜對故園椒酒
想爾風流
蟬
&KR0772;窱北窗峥泓西磵企脚披襟正修梧翳日數聲嘒嘒幽
篁戛水一派愔愔喚醒半牀蕉鹿夢更月榭凉天思不禁
流光駛怕潛催落葉暗換疎砧終朝餐風吸露筭往事
惆悵難尋記徹侯冠上親陪貂尾佳人筝畔曾砉鸞吟詎
料半枝棲不穩枉訴盡凄凉此夜心須蟬蛻問茫茫塵世
誰愛情音
沁園春
桐川楊竹如刺史招飲劇演黨人碑卽席有作(竹如)
(係忠烈公冡孫黨人碑宋元祐紹聖事)
屈指愍孫惟我與君今日相逄歎家世膺滂破巢剩壘丹
靑褒鄂硬箭強弓(忠烈公遺像存余家三十年矣今始奉還)磊磈誰澆飛揚不
禁願學當年曹景宗銀燈底恰淸歌宛轉妙伎玲瓏燭
花墳起如龍又聞樂中山淚滿胸任刺史筵前嬌絲脆竹
黨人碑上怪雨盲風我已冥鴻人方談虎愁殺長安老石
工歌且止思兩家舊事此曲難終
廣陵客邸送緯雲弟之歸德
客裡送行蕭統樓頭且盡一杯正節近淸明柳絲漸長時
逄上已燕子將來兄往淮陰弟游河北兩地翻飛立馬催
斜陽外見各天鴻鴈顧影徘徊市樓轟飲如雷笑我軰
豈常貧賤哉奈花號將離爾心欲碎地名蕪苑我賦偏哀
此去睢陽也知懷古有日經過古吹臺還應問有兔園上
客狗肆奇才
山東劉孔集招飲廣陵酒家係故郭石公宅
魯國劉生笑賣寶鞭擕上糟丘更一時意氣徐陵袁紹六
朝才調綠幘紅鞲如此人生奈何不樂况值離鴻呌暮秋
憑闌望見風廊水榭丹&KR0238;雕鎪當年此地風流記畫戟
門開溝水頭羡羊侃侍兒彎弓貼地李波小妹走馬當樓
蔓草斜陽空園絲雨争說汾陽郭細侯還長嘯只眼中花
月誰似揚州
冐天季五十書贈
慷慨悲歌旁若無人進君一觴更四絃入破聲哀以思三
更被酒臣醒而狂末路崎嶇舊游零落哀樂縱横不可當
生平事曾短衣匹馬錦瑟紅墻歲華一去堂堂又半百
蹉跎黯自傷歎醉必沾襟是兒可念飛而食肉此志難忘
人道買臣今年富貴路鬼揶揄笑一場重酌酒看玉山筵
上今夜頽唐
泊舟惠山看六朝松并艮嶽石
昔歲我來乘白羊車著紫鼠裘愛支離者叟霜皮黛甲玲
瓏者丈鴈蕩龍湫王謝家兒宣和遺老爾正愁時我亦愁
曾經過看累朝興廢百代王侯别來歲月如流歎赴壑
修蛇掣不休又風吹雨澑幾場兒戲藤纏蘚蝕一樣蜉蝣
石豈能言樹猶如此何怪書生竟白頭重來到吹一聲鉄
笛呌破孤秋
爲泗州謝震生廣文題影兼送其之任山陽
我愛先生其冷者官其熱者腸羡康樂宣城君之家世蠙
珠浮磬此是家鄕人道馬曹我知魚樂苜蓿堆盤也不妨
吳綾上問傳神阿堵何物長康纔成半闋凄凉忽念爾
將離黯自傷記淡月微風曾經批抺好花新茗相與平章
此去淮陰古多惡少我欲來游醉幾場君求我在韓侯臺
下漂母祠旁
贈别芝鹿先生卽用其題烏絲詞韻
四十諸生落拓長安公乎念之正戟門開日呼余驚坐燭
花滅處目我于思古說感恩不如知巳巵酒爲公安足辭
吾醉矣纔一聲河滿淚滴珠徽昨來夜雨霏霏歎如此
狂颷世所稀恰山崩石裂其窮已甚獅騰象踏此景尤奇
我賦將歸公言小住歸路銀濤百丈飛氍毺煖趁銅街似
水𢋫和無題
雖則毋歸對酒當歌終難激揚似孔家文舉幼原了了衛
家叔寶晚更茫茫五劇金鞭六街寶馬誰數吾家老子昂
公眞誤歎臣今已老髮短心長御溝偶過毬場笑塗轍
都爲若軰妨更內家髻樣巧如馬墜小侯舞勢快作鸞翔
酒則數行食而三歎斷盡西風烈士腸登城望有千群篳
篥萬點牛羊
歸去來兮竟别公歸輕帆早張看秋方欲雨詩争人瘦天
其未老身與名藏禪榻吹簫妓堂說劍也筭男兒意氣場
眞愁絕却心憂似月髩秃成霜新詞填罷蒼凉更暫緩
臨岐入醉鄕况僕本恨人能無刺骨公眞長者未免霑裳
此去荆溪舊名罨畫擬繞蕭齋種白楊從今後莫逄人許
我宋豔班香
經邯鄲縣叢臺懷古
匹馬短衣竟上叢臺慨當以慷看誰家戰壘寒鴉落照何
年古戍亂草平岡十月疎砧一城冷鴈不許愁人不望鄉
徘徊久只登高弔古無限蒼茫當年趙武靈王正樹裡
河流掛濁漳更佳人跕屣粧臺對起王孫袨服舞袖相當
而我來游幾番歷徧不見邯郸挾瑟倡何須問便才人厮
養總付斜陽
夜宿衛輝府使院(院係故藩舊府)
白月明明靑火熒熒憂來無方有敗磚碎甓當年碧瓦殘
煤冷燭昔日紅墻銅沓椒圖綺錢交網贏得行人歎一場
轆轤畔憑鳳簫吹透幾陣新凉無端一夢荒唐夢應教
鄒枚綴末行似朦朧簾外宫娥阿監依稀殿上玉几金牀
忽聽鷄鳴旋催馬首淇水東流劃太行回頭望見驛樓飄
渺苑樹微茫
送謝雲章之大名
結束翩翩北去天䧺黃衫紫韁有萬層銕騎軍懸重鎮五
更鈿鴈巷列名倡魏滑分河關山獨夜感慨黎陽舊日倉
横戈地怕驚沙䬃沓亂水砰硠昨朝並轡回翔恰路出
夷門認大梁記分題古驛憑燕弔魏同敲石火嘯雨啼霜
君又翻飛余其寥落試聽悲笳咽女墻前游在莫孤擎濁
酒重宿平陽(衛輝使院係舊藩邸余與謝君曾各有詞今去天雄必重經此故云)
咏雪獅
此物何來猛氣咆哮砍頭䧟胸見吞刀吐火一般舑舕鏤
冰築玉百種玲瓏萬事東流一身西極隻手曾批上圈熊
眞無敵筭凉州假面難與争功滄州城外呼風又戚畹
獅兒臥草中怪霜纏鐵獸汝偏夭矯汁鎔獰鳳爾獨從容
頃刻天晴須臾雪霽嬴得群兒拍手同啞然笑歎原來刻
鵠詎是眞龍
大梁署寓對雪有感
凍角無聲大旗自翻長河怒號正雪作花時玉鱗狼籍茶
當乳處珠眼蕭騷烏鵲枝寒羝羊窖冷一片愁成八月濤
當年事記昆陽城下群盗如毛中原百戰人豪經幾度
風吹并浪淘嘆河名官渡袁曹安在地連南頓馮鄧徒勞
四節飄零兩河蕭瑟且捋黃鬚命濁醪吾巳醉尋市中朱
亥共鼓屠刀
客陳州使院花朝作
歸歟歸歟我亦在陳胡不歸分正伏羲陵畔榖紋六幅宛
丘城外柳線千絲萬種温黁百般飣餖窨得愁心早上眉
渾無計只沈腰漸減潘鬢都非江南值此年時記巷口
花驄分外嘶更舞衫歌扇餳簫陣陣倡條冶葉裙幄離離
抛了濃春陪人遠宦俊侣相嘲甚意兒眞無頼拚化爲飛
絮繞盡天涯
三月三日尉氏道中作
登尉繚臺上三垂岡(卽王稽候范雎處)傷如之何憶談兵說劍才
情磊落投秦去魏意氣嵯峨我到中原重尋舊蹟牧笛吹
風起夜波誰相問縱殘碑尙在一半銷磨短衣此日經
過歎褉日難逄晉永和正水邊柳眼斜窺芳岸風前燕尾
亂剪晴莎異國韶光中年意味寫上烏絲感慨多休憑弔
喜湔裙挑菜士女娑拖
十月晦日懷慶署中望太行山積雪
雪滿太行碧㶑瑶翻紛然沓來正黃河欲吼六花籍籍靑
山乍老一夜皚皚素女凌空眩師潑水十萬瓊樓面面開
深林外更狐蹤半滅獸窟全埋萬鍾寧我加哉且濡髮
狂歌乾百杯看獵徒并代霜鷹雪犬神仙王屋璐殿瑶階
聶政祠荒袁尼宅破世上誰人識此懷樽猶熱儘天公顚
倒造化安排
經朱仙鎮
古鎮朱仙躍馬經過令人暗驚看黃塵撲面閭閻櫛比淸
波極目舟楫充盈南控陳橋西通尉丘彷彿當年古汴京
停鞭問怕沙衝地坼浪囓堤平誰何繡栱雕甍有廟貌
巍峩市口横是鄂王故事丹靑未老趙家遺恨金鐵争鳴
三月餳簫一天社鼓走賽仍多舊日傖摳衣拜欲題詩未
許淚滿長纓
叔岱先生雅有鵪鶉之癖友人田梁紫作書止之
戲括書語爲詞
客語先生唶汝鵪鶉才乎不才縱遇敵争能差強燕雀爲
人穿鼻終是駑駘盡日啁啾一身眇小只合充庖佐酒杯
因何事却煩人把握費爾安排王褒僮約新裁更每日
奔馳一百回要新魁就浴甫令東去故䧺覓粒旋遣西來
樊籠盈庭屠沽入座恐累先生盛德哉驅之便筭豢龍非
計好鶴爲災
又戲代叔岱先生答
先生得書再瀝餘杯敬謝客言嘆古往今來幾場蟻鬭山
林朝市到處蝸涎卿論自佳僕狂殊甚枉費相如諫獵篇
吾衰也只短衣射虎便擬終焉此雖鷙愧鷹鸇看猛氣
雄心非偶然正霜天袖手試觀其怒中原賭命肯受人憐
藉爾驍騰消予磊塊長日浮沉里閈間公休矣姑從吾所
好以待來年
湯皆山以瑞梅告者屢矣始則有枯梅復生之奇
繼則有重臺叠萼之異茲則深秋復吐葩焉詞
以紀之
一種江梅偏向君家出奇無窮看千年復活喬柯蚴蟉重
臺並蹙冷蕊空濛人曰奇哉梅云未也要爲先生奪化工
休驚詫請諸君安坐洗眼秋風須臾露濯梧桐忽逗出
羅浮别樣紅正朦朧一夜銀河影裡希疎數點玉笛聲中
只恐東籬有人斜睨菊秀梅嬌妬入宫當筵上倩泉明和
靖勸取和同
題徐渭文鍾山梅花圖同雲臣南耕京少賦
十萬瓊枝矯若銀虬翩如玉鯨正困不勝烟香浮南內嬌
偏怯雨影落西淸夾岸亭臺接天歌板十四樓中樂太平
誰争賞有珠璫貴戚玉佩公卿如今潮打孤城只商女
船頭月自明歎一夜啼烏落花有恨五陵石馬流水無聲
尋去疑無看來似夢一幅生綃淚寫成携此卷伴水天閒
話江海餘生
南畊新葺梅廬閉關學仙詞以紀之
半畝之宫點綴纔經林巒邈綿見雪窗粉壁皎如越紵凉
軒燠舘碎若吳箋須種些蕉再栽些竹拍甃文鱗戲翠漣
安排巧有蒲團棕帚茶臼觥船勇過賁育其然羡大志
君眞竟學仙向丹爐晨諷黃庭一卷玄開夜誦紫誥三篇
五利虛無文成怪誕藥誤多人昔所傳優游好况新來小
築極似斜川
迦陵詞全集卷二十四終
