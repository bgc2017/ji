陳迦陵儷體文集卷九
宜興陳維崧其年譔
上海葉映榴蒼巖維岳緯雲
宛平米漢雯紫來宗石子萬
男履端
姪洢
碑文記疏誌銘䟦題後
靈巖寺重建大殿碑
蓋聞須彌蘭若卽號靑鴛洛下伽藍原稱白馬永興推宅
恒鐫淨果於許詢宜夀聞鐘長託勝因於荀勖絳雲成蓋
人間開舍利之城綠玉爲階海上現辟支之佛何必蓮河
葱嶺給孤始解捐金豈惟鷲苑猴江大士方能捨室吳郡
靈巖山者具區勝壤硯石名山離宫標越絕之書張樂奓
吳都之賦烟濤歕礴朱長文錄入圖經川瀆紛綸孫承佑
形爲塔記若其旁綴由姑斜垂靑嶁峯連鄧尉纓綺岫以
攅霄徑轉車箱冠朱峯而礙日四百八十蒼蒼薝蔔之林
三萬六千淼淼芰荷之所縈晴結瞑太湖伴佛髻以偕靑
蘸水繚烟兩崦共天花而並翠一聲谷響疑賡講院之鐘
三闋漁歌似亂梵窗之唄筠籠笋箬風送茶舲蕙畆松寮
雨沾梅屐展矣塵寰之淨域洵哉欲界之仙都爾其沃壤
眠芊平疇奥衍秋淸獨眺閶門之萬瓦争流春霽遙看茂
苑之孤城入畫金椎匝路毬門牙仗之家鐵埒盈衢里儈
市魁之窟況復名都故址覇業遺基兔葵燕麥盡昔王酣
讌之場綠水丹山半過客悲歌之地前塵一去舘娃無響
&KR1231;之廊舊蹟猶存宫監乏采香之港綺羅奚代惻愴偏多
簫鼓何年流連曷極魚山一曲翻成迦葉之居豨巷三條
難問要離之塚亦曰悴哉吁其怖矣假使城上高臺不游
糜鹿古來樂事長屬爽鳩梧宫無一夜之愁浣女有千年
之笑闔閭無恙山中之劍氣還騰伍相重來市上之簫聲
未歇則秦關錦砌常依繡嶺宫前蜀地花磚永保摩訶池
上汾河月白年年明鸛雀之樓淮水波紅夜夜浴鴛鴦之
殿無如珠囊慣解金鏡能虧蕭條棧閣偏增琞帝之悲屑
瑟關河彌切憤王之恨潮鳴文種空喧賽鼓於傳芭谷應
公孫祗唱迎神於醉覡銀床屈曲徒盛玉女之漿石鏡晶
熒終類武擔之石此則天親菩薩樂施懴悔之方香積如
來願仗皈依之力也於是七重闌楯代植祗林五色琉璃
時修蓮界燈燃多寶醒歷劫之沉迷經演三車救衆生之
熱惱架瓊梯於震旦搆紺榭以由旬寺所由來爰云舊矣
然而迢迢貧里亦有平陂寂寂化城非無隆替河傾酸棗
波漂鹿女之經𦦨縱咸陽灰燼鴿王之座岧嶤寶樹攀少
室以恒彫沓靄慈航渡恒河而每涸鬼謀人社濫及花宫
星貰天錢償之奈苑不有所廢其何以興此千秋金刹每
苔纏蘚泐於前朝而六代琳宫仍矢棘翬飛於今日者也
然其始也廬峯乍闢豈能銀殿飛來漢觀初成未必玉梁
自下鵲毛徒秃詎便成橋蜃氣空噓焉能結市不藉鴦摩
之願寧還龍樹之觀時則沙門僧鑑者妙湧言泉廣揮智
刅旣貫花而卓錫復插草以唱緣金容再煥艱同夸父之
移山香界還新勇比秦王之鞭石菴羅之樹又見華開必
鉢之林重聞鳥囀信屬金仙之呵護尤資檀信之捐施凢
諸居士誰非喜捨之蘭陀維我宰官本是再來之摩詰於
是伐彼靑珉鏤之紫篆珊瑚七尺春𧖟織無量之碑鸚䳇
䨇栖古蠆綉頭陀之碣
遂安方氏健松齋記
昔者關稱楊葉冶字梅根高臺留酸棗之名別舘得棠梨
之號將軍營裏樹或千尋故侯陵邊瓜皆五色紅薑繞砌
知爲馮衍之家素奈盈墀識是潘尼之宅莫不載在珠林
錄於玉海過其傍者攀條而興沃若之思生其後者摘葉
而切猗儺之感境由地顯物以人傳然而海易成田陵偏
作谷淮王一去竟無仙桂之叢湘女重來并少班篁之點
陶潛故里菊巳全稀董奉空林杏還不見豈非霜凋楚畹
則芝蘭隨蕭艾同枯風悴鄧林則𣏌&KR0922;與楩柟交盡者乎
遂安方氏有健松齋焉吾友方渭仁尊公先生之別業也
縣名新定衺連天子障前山曰武疆遙亘客星巖畔林臯
明瑟代産高人水木峥泓生多隱士先生則韋平世胄夙
厭紛華王謝門風惟躭簡寂雖類晏嬰之近市而託興丘
園卽同潘岳之背城而結情薖軸屢引風前之嘯時披霞
上之襟用搆小園爰名勺圃夫其凉房燠舘映以長川粉
壁靑垣繚之華薄溯潺湲而架壑渡略彴以沿堤籬編麂
眼野花碧碧以黃黃浪織靴紋水蓼疎疎而密密左抵蕉
隣之舍旁翼桑園右通竹士之軒斜紆琴閣丹曦染幌羣
峰獻翠以争來素魄縈窗叠嶂排靑而不去此結廬之勝
槪而築室之大凢也若夫兒寬隴畔只欲荷鉏陶侃齋頭
雅能運甓臺孝威之暇日采藥何妨潘安仁之平生栽花
不免效丈人而抱甕命稚子以巾車﨑嶇種樹長愧槖駞
窈窕尋源還憐阿叚此又逸民之勲業而幽士之經綸也
無何而祠內狐鳴郭門蛇鬭女子抱采蝱之歎大夫嬰離
黍之悲盗滿平林宼瀰新市蚍蜉競起媳婦傳八百之稱
鵝鸛長飛君子有六千之號盧循萬舸直下嚴灘張角諸
軍分馳桐嶺烽搖列郡盡成麋竺之家霧捲千村大類張
超之市趙威豪時丁喪亂每被俘囚朱文季運値流離恒
遭略奪斯時也鶴到歸時已無城郭燕將巢處更少門庭
周顒早韭半供莊蹻之樵蘇張翰秋蓴都作王彌之芻牧
雖歷歷月中之桂而斧亦相尋縱茫茫天上之榆而波還
濫及藥難獨活果只寄生然而頻經板蕩猶存碩果之遺
洊歷漂搖不改後彫之舊五株屹若狀類秦官獨樹巋然
形同魯殿杜拾遺之堂下略比人長王給事之門邊何知
鱗老固己靑針乍茁賦客歎其峨峨紫蘚初縈騷人歌其
鬱鬱者矣蓋松之來也實於新安許氏之園而樹之植也
粤惟順治甲午之歲時先生之没巳幾閱春秋而令嗣之
悲乃倍踰疇曩云於是風高暗撫嶷如虎豹之姿霜降間
哦歘作蛟螭之勢枝枝拗鐵落滿徑之淸隂日日吹竽拂
半&KR0585;之天籟王右軍作字&KR1154;若鸞拏桓元子掀髯怒成蝟
磔蒼皮裂處軒皇媧后之身翠鬛張餘韋偃畢宏之畫脂
千齡而孕珀根萬載以蟠苓髣髴張良廟後永晝亭亭依
稀弘景院中嚴颷謖謖嗟乎恒河剝蝕百卉俱腓塵劫蒼
茫羣芳並歇而乃過王家之舊宅尚有庭槐問劉尹之當
年非無故樹火燒斷節恒換鵑紅月挂枯枝定開華白爰
修牆屋頓還童冠之前游聊固垣墉用誌高曾之手澤并
成記叙用識歲年登斯堂也或婆娑而賦松耶後有人焉
應俛仰而思健者
爲嘉禾闔郡士民募建羅天大醮疏
伏以金庭有路還航弱水之人紫府無緣難渡遼城之客
陳蔚藍之座百子幡搖開笙鶴之壇九微燈朗竊見乙酉
年閠六月金戈北斷綿纜南浮歲號龍蛇旗翻烏雀槜李
尤屬戰争之地江南皆爲戎馬之場鴛鴦湖上長集戈船
烟雨樓中橫羅鋒鏑崑岡失火璆琳與燕石俱焚滄海無
波魚鱉與蛟龍同盡符堅百萬乞命將軍項籍八千傷懷
子弟登床子反空爲流涕之談飛矢魯連徒有傷心之作
於是綺寮烟飛鎖窗塵暗連雲畫楝弓鳴屈戌之鈴匝地
朱甍灰亘罘罳之網田橫之客自殺者五百人白起之兵
受坑者四十萬戸戸擲臙脂之井皓首同歸家家斷翡翠
之奩紅顔自落則有南齊公主願生生不入帝王家北魏
王孫誓世世無爲有情物泉途携手誰悲城下之𣏌梁地
下埋魂莫辨行間之襄老胡香四兩難招不返之魂塞笛
三聲袛恨無歸之骨臺名思子訣再世之金環石氏望夫
贈今生之寶鏡感均頑艷哀極天人凢茲兵火之倫豈有
冤親之别三春花長宛矣韶華九陌鶯飛居然風土粧鳴
蟬於小妾重歡江表之太平餙墜馬於嬌鬟不記關東之
離亂傷哉若軰抱恨黃壚獨有斯人啣冤白晝王琳殞首
不逢畢命之辰郭璞麋軀難遇臨刑之日不意九年三閠
又見䨇飛六月之霜忍令萬姓千人終是獨宿九京之下
因是廣延名羽静結珠幢法雨長霏洒金鈿於龍女仙花
永吐靄絳鬘於靈妃用設八關之齋以濟三塗之苦伏冀
共成良會弘啟他津揚州瓊觀白玉爲花祗樹名園黃金
布地則卞壺之墓可無悼嘆於臺城袁粲之門不使悲愁
於白下矣謹疏
相國寺重建藏經閣募疏
蓋聞銀凾東啟演八會於雷音珠㲲南翻闡五車於月窟
竺蘭私記紛披四炤之花秦景遙傳縹緲三危之露金繩
玉檢䜿雪山羅漢之幢赤字綠文建鷲嶺菩提之座曇花
夜湧色艷浮檀貝葉晨開香浮薝是以貝多羅樹不乏
燈王熙連禪河無非龍藏須提乞䴵則璚宫之絳節鸞廽
迦葉拈花則寶樹之華鐘鯨吼肇自經䭾白馬巳標窣堵
以傳宗總令運兆蒼鵝猶向恒沙而䜟刦國名舍衛卽是
王城園號祗洹便通貧里況復名都金刹香雲薰斗極之
三上郡精藍華鬘絡房星之四英杯遠汎鵬翼垂天飛錫
遙臨桂華拂日者哉汴梁相國寺者卽北齊之建國而前
朝之崇法也直控銅街斜紆鐵市繁臺綺陌路入禪林蔡
河金溝波廽定水頳舘迢遙以承露球軒&KR0772;窱以相風凌
雲槪日亂艮嶽之烟霞挂轊彯纓溢樊樓之士女擬諸天
水此爲麥積之龕較以攝山詎數牛頭之寺固已靈臺翔
翥下瞰寰區紺塔騫騰上昭雲漢何圖久之不戒於火遂
使給園鴟吻同石燕以昇天淨土虹梁並銅烏而没地&KR1077;
其悴矣能無憾歟無何而皇淸受籙六宇恬熙維地紐
於珠囊奠天樞於金篋時則翔鵾義殿重開舞鶴之馴
象禪樓再啟濯龍之里規模略備巳具莊嚴捄築粗完都
爲懽喜惟是篹東京夢華之編稽西洛伽藍之記寺之昔
日舊有藏經蹀以金題&KR0869;之傑閣乃今斯製猶未復焉撫
軍大中丞郞公應華蓋之台星履文昌之正位兩河受秩
百度允釐有廢皆興無弛不舉弘告邦人欲還其舊適會
方伯徐公輦法苑於南天轉佛輪於中土巳於江寧先請
藏經全部霞縚溢帙琅軸盈箱凢茲善信共相讚歎於是
闔境宰官此邦檀越伏念層臺九仞原非一木之功美錦
千純又豈寸絲之助嗟乎歷億萬刦兵戈以後益皈我佛
之慈受二十載涵育之恩咸頼人王之力可無提唱以示
因緣所頼涓埃積爲完滿伏願共覆爲山之簣同施不捨
之檀庶幾樓觀耀日南通洛口之倉畚鍤成雲北運黎陽
之土寶笈共瑤圖而復旦珠林與玉燭以長春謹疏
王母張宜人墓誌銘
宜人姓張氏山東濟南府鄒平縣人曾祖仁軒公諱一元
前廵撫河南都御史祖華東公諱延登前都察院左都御
史謚忠定父扣之公諱萬鍾前江南鎮江府推官母李孺
人生母景碩人譜其氏牒則張姓連天叙厥門楣則齊姜
右族三條貴里銅街鐵市之衢七葉高軒蘭錡金貂之第
宜人幼卽端莊生而敏淑言爲典誥象應畫圖財踰毁齒
遂工秋菊之銘甫届勝衣便涉春𧖟之舘誨誡無煩於師
氏幽閒有合於風人數歲許字新城翰林侍讀王阮亭先
生蓋先生伯兄吏部亦娶於張卽宜人從姊也門內機雲
仍呼僚偦梱中娣姒原屬同生用爲秦晉之美談允作朱
陳之勝事然而時會前明運丁末造扣之公一官羈絆百
口飄蓬田單之値亂離全宗人以鐵籠杜林之免細弱載
妻子於鹿車宜人轉徙江淮﨑嶇京峴猥以髫齓之辰洊
抱蓼莪之痛爰乃弱不勝喪哀能備禮銳司徒之弱息流
涕何窮許穆公之夫人銜悲何巳屬興朝定鼎之日爲闔
門出坎之秋馬角歸鄕時惟丙戌雀屏諏吉歲紀庚寅蓋
是年宜人實生甫十四云兩姓高門百年嘉會絲羅旣託
東諸侯之閥閱巋然喬木斯存内夫人之纓裾秩若孌彼
諸姬爛其韓姞高曾在上撡箕帚以前舅姑在旁鳴珮環
而相婆娑鶴髮方伯公之笑口常瑳婉娩鸞雛兩尊人之
歡頥欲解睠言顧之樂可知已乃其聲高宋子德懋邢姨
溯夫廟見之初曁彼入官而後始終一致榮悴齊觀攬厥
生平洵資揚扢當侍讀文禽初委之時正鳳翮將翔之日
宜人則鬻釵佐讀剪髲供餐短布垂垂影亂靑袍之色寒
機軋軋韻諧洛誦之聲勉成夫子之名用纘前人之緒及
夫一行釋褐盡室之官鞠衣耀日駕文駟以北來畫鷁呼
風汎淥波而南下而宜人受寵不驚處膏彌潔山河被服
何心翟茀之榮風雨綢繆不改裙笄之素掺掺筐筥用芼
蘋蘩肅肅袿褵爰將榛栗施衿設帨承顔在視聽之先宿
肉異粻養志居口腹之外衣經再澣誰熏省內之香室倚
一燈不傅署中之粉賜來纖縞祗獻高堂製得釵璫爲遺
太母婉容愉色得諸姑伯姊之歡布惠流慈逮籥翟煇庖
之賤至若侍讀公者東都有道西邸名賢閣鈴未掣騶已
哄夫當關巷柝將闌賓尚窮於投轄而宜人則黽勉有無
屏當鮭菜鵝肪雞蹠旣朐末之咸宜綠醑紅秔亦咄嗟而
立辦以至一䨇條脫時供計吏之租車幾緉絇絲恒代良
人爲贈縞傾奩佽助歡踰京兆之畫眉梯几喧豗快比如
臯之射雉其淑愼也如此其任䘏也又如此固宜其祥鍾
五福邑以延鄕瑞叶三休封之石窌也維崧間嘗逖稽枯
菀歷有明徵悉數平陂非無左騐古來憔悴之姬姜多是
文人之伉儷是故高才失職季女斯饑伯鸞德配舉鴻案
以增悲仲孺賢妻卧牛衣而隕涕年年饁畆傷哉冀缺之
貧日日移山惜矣夸娥之拙亦有齊牢嘉耦合卺華年領
千騎於上頭列首行之命婦而或者浮雲南北溝水東西
悲纏盤裏空貽伯玉之詩泣上樓頭長寄連波之錦甚至
燕去瑤筐蘭凋錦砌弄床頭之綉褓只有緹縈騎堂下之
羊車何來遏末縱使媧皇煉石詎易填愁卽令玉女投壺
焉能博笑獨有宜人殊斯遭遇意者茫茫蒼昊適當醉博
之年夢夢黃輿亦在滄桑之候乎不知一歸才子未必全
亨但號上流安能常泰自壬子仲秋遘姑孫太宜人之變
宜人毁不欲生擗而祈死作婉孌之臯魚髽而泣血效悲
歌之嫈姊烈以屠腸時則侍讀公方典試西川先是宜人
又再捐愛子傷心曷極茹苦何多盻刀環於萬里目斷金
牛埋蓮蕙以連枝神傷靑雀沉疴遂篤疢疾寧支名香四
兩人間無換骨之方菊水一杯天上少延齡之術乃以康
熙十五年九月初十日卒於新城之里第春秋四十嗚呼
哀哉千秋灑涕長依思子之臺九日登高立化望夫之石
侍讀公以十六年某月某日葬宜人於某鄕某原花磚改
秩雖未分榮寵於紅匳韭葉題旌猶克表幽貞於彩筆銘
曰
齊魯名家瑯琊著姓猗歟宜人塞淵以敬樛木流徽螽斯
衍慶頻摧弱息一慟慈姑海乾蛟蜃月蝕蟾蜍筐留玉燕
墳歸寶鳬樹薆西靡風號北陸千尺喬松幾枝斑竹花簟
留痕琴歌輟曲旣&KR0570;姆教亦擅女宗瑤姬舘寂嬴女樓空
嗚呼令範隧此幽宫
益都馮相國夀詩䟦
粤以著雍敦牂之歲月在元&KR1102;日躔北陸益都馮夫子以
三台之上佐躋七&KR1030;之遐齡時則縹纓飛組之士羣集國
門懷蛟夢鳥之賓咸依闕下莫不藉鉛槧以攄忱託箋繒
而寫志霞蒸綺爛筆欲摩天玉戞金舂聲俱擲地其門下
士陳玉璂彙而獻之弆以一凾區爲四頁作者凢若干人
計詩若干首縚並朱繩裝俱玉軸琉璃滿篋還薰荳䓻之
香菡蓞盈箱仍襲葡蔔之錦傳之輦下播在藝林亦曰盛
哉猗歟偉矣在昔槐廳重相鶴禁元僚西京則爵埒蕭曹
北宋則名齊韓冨當其齒届期頥年踰艾耋兩宫祝哽賜
几杖以入朝五等稱觥班臣鄰而陪位淸文燦爛樂奏三
終麗製鏗鏘音調六佾九如頌嘏無非殿上之金張五福
陳疇大抵天家之岐薛至於援据嘉祥鋪張官閥彭籛斟
雉未必皆眞玉女投驍何常盡實頌揚典故不過六朝綺
麗之詞役使虛無要皆五利浮夸之術登西洛王侯之第
便言碧奈成林過東都將相之家遂說靑毛降節差無事
蹟略助談諧雖昔說之所曾聞亦逹人之所不尚今我公
之初度也芝蘭異氣盡欲揚芬笙磬殊音咸思發響三明
七穆旣歌風緝雅而來一介單門亦躡屩擔簦而至甚者
齊秦烈士汾晉畸人夙標耿介不隨魏勃爲掃門素秉幽
貞并乏襧衡之滅刺亦復踴躍歸仁激昂慕義欣逢降嶽
操敝帚而思前幸値懸弧踵高甍而恐後孤竹二君亦頌
大年於釣渭商芝四叟還歌眉夀於封留溯龍編鳥篆而
後固曠百世以難儔曁崦嵫濛汜之鄕亦渺八紘而厪見
若乃辭有旨歸文多倫脊階前獻賦感萬間庇士之殷懷
筵上歌詩述三握求賢之盛意挽其在位願黃扉紫禁以
長歡請必無歸縱碧水丹山而奚慕𢋫颺莫罄并及於丈
人屋上之烏愛戴何窮兼咏夫劉尹當時之樹不學靑牛
關上僅侈䛕詞非如朱鳥窗前徒誇摭說崧以菲材獲承
盛事鐘鳴谷應知感召所從來草偃風行識吟謠之有自
恭題數語敢爲衆作之前驅敬附一言願托羣公之末簡
然而游晝錦之堂琳瑯觸目赴耆英之社卷軸連雲長箋
短幅收之此帙而還&KR1151;妙染高文槪以斯編而未偹人思
借錄如披河間之碑客盡傳觀似玩秦庭之璧倘緘篋底
蠧魚食此而長生設在船中蛟龍守之而不去
題余淡心所藏龔端毅公詩卷後
此端毅公乙已長安所贈廣霞先生詩册也公也百僚模
楷四海君宗猥於皂帽之儔彌結靑松之契縱天長海闊
而魚訊恒通値肉奮絲飛而鸞吟間作文無加點筆不能
休每當三爵之油油便覺萬言之纚纚發狂言而驚座盡
訝神來押硬句以盤空何愁腕脫此則當時驛裏未獲擬
其雕華文舉筵前無以方斯敏妙者也僕在京華亦霑歡
讌西堂剪燭頗多知巳之言北渚揚舲大有消魂之賦情
深積刦感歷窮塵曾昔夢之幾何竟哲人之不作流連烟
月惻愴關河何意先生眎予斯卷嗟乎賈逵碑上字字生
金庾信集中篇篇是玉敬告典籖幸加藏弆勿使蛛縈蠧
蝕負荆軻一片之心就令紙敝墨渝存鮑叔千秋之誼
迦陵詞全集卷九
宜興陳維崧其年著
黃岡杜濬于皇維岳緯雲
蕭山毛奇齡大可宗石子萬
興化吳元萊北海男履端
慈谿姜宸英西溟姪賜薛
婆羅門引
題露筋祠
露筋祠下寒&KR0963;淼淼去何之停橈一問靈旗怊悵千年古
廟陳蹟幾人悲只風前燕子雨後棠梨俯仰歔欷憑弔
處更憐誰惟有淮陰漂母一樣蛾眉估船争泊問何人拂
蘚一題詩依稀見玉佩珠衣
香櫞
晚風千顆纍纍纔與畫簷平綻來剛趁秋晴怪底勻圓如
許靑女手搓成乍廻廊小摘冷韻旋生冰甆翠罌壓叠
在小紅檠弄影夕陽黃處檀暈偏明空香如雨最宜人昨
夜恰微酲何須數西崦霜橙
荔枝香
早春校香嚴詞竟寄孫無言於揚州
雨後春梅初浣開篋衍試取紅杏尙書小令閑編纂幾番
拍徧新詞絶調千秋罕翻惹簌簌輕塵畫梁滿書寫竟
正江上楚山晚鴨綠𥻘𥻘笑倩雙魚寄遠到及廣陵明月
橋頭夜簫煖早付竹西歌管
拍闌干
過蝶庵書事
沉吟檻外分明有箇人兒在隔着軟簾聞細欬轉過屏間
做就生疎態夜來曾否春酲害底事無言只撚箜篌帶
曉寒佯脫紅綿耐檢出香詞細覓檀奴解嗔人暗把風情
賣嚼爛花箋碎向粉墻抛灑
祝英臺近
咏橘
水濛濛烟嫋嫋紅遍江南樹小陸懷中數顆偏憐汝笑他
梅子心酸蓮兒心苦都讓爾甘芳如許增悽楚記得解
橘春纖指冷偎人處一别吳娘往事渾無據自從那日傳
柑幾番元夜總則是淚珠如雨
元夕後一日同雪持京少飲雲臣齋頭
軟簾垂孤舘悄燈燼穗還嚲纔過元宵便有嫰陰做幸値
俊侣嬉春狂朋選夜摒擋得心情較妥斟紅糯醉後多
恐塵寰無計容畱我小海傳聞種露桃千題與君擫笛宮
墻掃花洞府剪幾闋霓裳偷和
善權寺相傳爲祝英臺舊宅寺後一臺云其讀書
處也壁間舊有谷令君一詞春日與雲臣遠公
披蘚讀之共和其韻
傍東風尋舊事愁臉界紅筯任是年深也有繫人處可憐
黃土苔封綠羅裙壞只一縷春魂抛與爲他慮還慮化
蝶歸來應同鶴能語嬴得無聊呆把斷垣覷那堪古寺鶯
啼亂山花落惆悵煞臺空人去
舟夜聞簫
水烟昏塘月午欸乃亂更鼓䬃沓空檣浪急打楓樹恰逄
羈客停船誰家樓上忽飄墮簫聲一縷淚如雨對此萬
里淸光舊家在何處人世何聲更似此凄苦依稀記宿江
州蘆汀蓼渚有十萬夜猿齊語
題季柔木小影兼誌别懷
紅韎韐紫羅囊小縳黃皮袴快馬徤兒裝急憑君作更聞
歷落崎&KR0706;交游然諾依稀是君家之布歲行暮可憐雪
浪烟帆來朝趁人渡呵手敲冰爲君一題句他年展軸哦
詩懷人顧影好頻寄江東魚素
糊窗(臬署作)
砑光箋白地錦糊就幾楞雪玉淨珠融不怕沍寒冽虧他
貯旭娛冬畱香伴夜惹月練和烟縈纈寸心折那得蜂
咂鶯穿漏箇針尖缺歸夢徜徉免被瑣窗截翻思故國茅
簷殘缸擁背聽敗紙戰乾風葉
春游偶憩靜山禪院
隔溪村臨水店行處誤偏好趁寺尋鐘鐘響冷於瀑粉梅
纔綻些兒被誰烘坼筭晴色朝來逾峭亂帆杳一半消
入烟中空潭劇幽窅小憩經房無言只微笑此時正定吟
魂浦禽多事又踏折一枝烟篠
維摩天女恰同參爲閻牛叟賦(牛叟兌閣遺徽日妻屢勸予參訪耆)
(宿究向上一着而以鈍根未果近慚龐媪遠負萊妻)
水精簾翡翠鎻不許俗塵涴繡罷鴦摩窗畔茜絨唾分明
簷蔔林香楞伽寺靜只多了阿奴旁坐歸去可好趁水
月潮音早上雪山座怪煞蕭郞彈指景光錯請伊試看人
間閒花浪朵總一霎笛聲吹破
送陸雲士之任郟縣
雁頭筝龍尾撥曾記殢儂處轉眼畫旗嫋嫋引君去遥知
小陸風流來春縣裡種紫豔紅香無數郟縣路淼淼晚
渡秋山我昔作行旅一髮中原風起濁河怒君經洛水平
橋陸渾小店定和我蘚墻題句
𣏌梁妻祠下作(在齊河縣長城舖)
畫旗飄靈幄捲彩翠剝如雨玉貌明粧隱隱怨蛾聚可憐
枳殼花開凝丹點絳盡千載啼斑偷注黯凝佇滿壁水
墨全昏猶把斷腸譜繡帔尼師指點向廊柱怪他哭後長
城崩餘粉堞忒畫得周遭如許(壁上畫𣏌梁遺事一帶長城歷歷)
四園竹
題西陵陸藎思繞屋梅花圖像
西陵高士小隱叚橋東十年酒聖半世詩顚千古文䧺銅
將軍麯道士楮先生者三君蹤跡時同屋如蜂屋頭無
數冷香籬門都浸其中鎮日和烟和雨點點欹斜片片朦
朧杯在手長側帽林間一笛風
龔節孫臥疾東郊秋日過訪用片玉詞韻
山光水態濃淡上烟扉菊搖暗壁蛩語壞廊人臥蕭幃停
碧簫歇翠斝檀奴嬾况小窗風月應知漫凄其牀頭尙
有龍泉從君且訂交期戲作藥名豔體閒檢方書寫上香
辭臨欲去日影矬茶烟颺漸稀
撲蝴蝶
詠蝶
一生蹤跡總在花深處幾番消受小院紅樓午粘來珠幌
如癡落上繡裙成雨有人記曾暗結同心苣如今重到
依稀不認他門戸滿園野菜領游蜂三五惹殘流水難憑
舞徧微風莫主賺人一天花絮
側犯
奚蘇嶺先生書來訊我近况詞以奉柬
罷官不樂畫簾暮卷空江雨無緒憶罨畫溪頭有人住階
前灌莾合屋後虬梅古傳語問彊飯還能著書否使君
足下别後難行路嗟帶甲滿乾坤只有儒生誤昨巳廢書
行將學賈市上屠牛山中射虎
百花洲訪南水上人
閒尋茂苑摘船碾徧琉璃滑明滅望半畝精廬隱林樾空
香䊀茗粥野翠連巾拂幽絶想夜夜經臺浸秋月吳官
似夢往事和誰說舊時節記盈盈水面蓮歌徹幾陣西風
繁華吹歇滿江紅蓼一園黃蝶
送入我門來
同龔仲震小飲高汝敬紅梅花下(高係忠憲公孫所居卽忠憲祠)
松漱微波山鋪暝翠軟風吹得帆斜柴門將掩步屧詣君
家靈均祠畔多香草總變做孤山樹樹花小縷紅糟鷄
跖選花陰碧磴弄酒拈茶况有良朋憑醉作生涯明朝搖
櫓入城去約仍過山窗聽暮鴉
寄書
香茗才情簪花模樣斜舒蜜色牋兒霜毫纔吮早巳淚如
絲楚天樓上湘娥倚奈湘雨湘烟十二時說與天涯游
子近日懨懨春病生怕難支爲趁雙魚無物寄相思眞珠
滴向紅綃滿怕綃滑珠圓難寄伊
一叢花
咏白丁香同遠公天石和原白韻
一枝低亞晚粧臺吸露沁蘭胎李花柳絮都難似染梨雲
一色新裁白粉墻邊水明樓上動竊玉情懷纍纍銀粟
費安排争趁月中開曾經打就心頭結相看處&KR0890;&KR0890;疑猜
記得重門和他小摘此事十年來
楊梅
江城初泊洞庭船顆顆販勻圓朱櫻素奈都相遜家鄕在
消夏灣前兩崦蒙茸半湖羃䍥籠重一帆偏買來恰趁
晩凉天冰井小亭軒粧餘浴罷春纖濕粉裙上幾點紅鮮
莫是明朝有人低問羞暈轉嫣然
閠三月三日竹逸齋頭看紫牡丹記前月修禊虞
山故前半闋及之
琴川前月記幽探艇子漾柔藍冶游恰値人修禊風光在
碧嶂紅潭街上餳簫山邊薺菜春色上春衫今朝魂紫
放晴簷麗景十分添一年最好惟三月誰頻見兩度重三
花好逄王春濃遇閏樂事豔江南
玉女度千秋(新譜曲上四句傳言玉女下四句千秋歲後叚同)
壽吳母任孺人
八十稱觴齊仰裙笄尊宿如雲子姓捧鈿車歷碌春暉縈
寸草巨室森喬木思往事靑陵臺上歌黃鵠歌罷燈寒
母績還催兒讀兒已成名孫又饒蘭玉眞妃來洞府天姥
斟&KR0812;醁願百歲湔裙常趁晴波綠(母以上巳日設帨)
過澗歇
曁陽秋城晚眺
壞堞頽關暮烟積悄乎無人祗聞江聲千尺混茫極恍見
水仙海妾採月金鰲脊吾長嘯泉底恐驚織綃客春申
遺壘在古戍吹笳亂洲伐荻碎把闌干拍沙草無情不𬋩
興亾朝朝暮暮西風只送巴船笛
顯德寺前看楓葉
嵐翠濃於草鞋夾繞坡細流潨潨暗通苕霅谷聲遝下落
亂泉聲裡愀悄如相答此間景純得關仝巨然法寺松
三百本雨澑蒼皮霜彫黛甲秃幹争欹壓笑語同遊黃葉
鳴簷丹楓裹寺如何不荷埋身&KR1257;
自蜀山至李墅一帶居民皆背山距河以陶爲業
沙鳥淸曠墟落邈然紀之以詞
夾岸斜橋界山側衺延陌阡人家柴門俱仄翠螺織奇者
獅蹲象跛欲起還愁踣崖門破總被老苔壽藤蝕居民
燃楚竹散誕陶漁巖棲澗食帶雨閒摶埴陶侃甓前畢卓
甕頭窑烟四起陣雲一朵壓城黑
側犯(第二體)
眞娘墓和扶荔詞韻
碧闌干外小墳一點衰桃黦凄咽剰綵袂飛灰化蝴蝶靈
旗飄復偃社火明還滅芳骨約西子吳天訴潭月三生
事五更風陣陣餳簫歇耳邊怯怕枝頭又到啼紅鴂昨夜
聽歌石場如雪夜臺猶卸玉簪偷節
紅林擒近
咏佛手柑
芳樹來甌越名同吳下柑風調軼橙橘芳華擅閨襜玉人
夜凉酒醒怪底薰透紅衫此際寶鴨休添香氣十分霑
月底偏濯濯枕畔故摻摻佳人笑說雪山花瓣曾拈自塵
情未斷佛猶如此合掌長思伴玉纖
人日雪中作
千斛玉塵暗萬家冰舘開海素障窗槅赩霜凍粧臺扶將
銀人上勝染取白燕搖釵獻歲七日剛纔偏砌就瑶街
阻絶挑菜侣愁極踏靑鞋何時出郭春晴好散春懷待傳
柑過了賣餳節近湔裙准傍溪水涯
大鴻有西河之慼作此代唁(大鴻次子無逸没於嶺南幕中)
黃蛤沉香浦綠犀惶恐灘山郡荔枝葉驛樓鷓鴣斑鬱孤
臺高一去瓊島水闊難還金齒細屐花間茜血灑紅蠻
黎女雙袖淚梅嶠百重關㯽榔椰子枉勞贈自珠官悵花
田草滿海天月出小籠失却金尾鷴
小鎮西
臬署夜坐聽前庭演劇似是邯鄲廵河一齣追憶
東臯舊事感賦此詞
小颺夜笛風碎珠十斛歌絲裊檻花輕簌此何曲翠陰陰
尋去如塵想處疑烟一庭幽瀑滿場哀玉逗紗麯漸循
聲細認是邯鄲曲年時景暗中潛觸瘦蛾蹙悵零簫剰管
耳邊又續筭來人世偏有黃粱難熟
皂羅特髻
憩慶雲庵方丈後小軒
山風幾斛吹萬笏晴螺寺前堆積陰陰竹院與塵寰都隔
斜川外幾姓漁蠻携綠篛醉臥菱湖栅雨添濕翠怕晚來
偏劇小啜僧寮茗粥助玉川茶癖禪榻後三間茅閣恰
面對九龍峯脊推窗驚呌怪龍鱗都裂
有有令
咏畫眉鳥
風柔日媚一盞小金籠繡簾深處墜紅苣同心結緊綰在
東風裡最愁他點徑蜻蜓銜泥燕子往來容易嬌影閑
臨淥水倩小玉摘相思子好把猧兒打去休攪春宵睡隔
花悄喚名字遠山卓氏錯認做畫眉郞至
最高樓
登原白齋中露臺
闌干外淼淼暮雲平叠叠亂峯生六街燈火烟中没萬家
簾幕雪中晴好樓居吟不就畫難成弄一會桓伊天際
笛蠟一會稽康林下屐憐故國笑浮名興酣便擬驂鸞去
酒狂乍可御風行俯塵寰靑一點月三更
驀山溪
感舊
碧雲薄暮畫角誰家奏深院火熒熒好風輕翠幃微縐冰
輪徐上無語掩屏山金鈎瘦鮫綃透人在銀燈後年時
小苑良夜曾携手低掃淡黃蛾漫垂垂玉人紅袖如今人
去門巷也依然紅橋口香街右一帶靑靑柳
天穿節次葛魯卿韻(宋以正月廿三爲天穿節相傅女媧氏以是日補天)
曉寒側側繡戸凉如水燈市火初收不十日春喧北里都
城士女結隊踏天穿珠絡鼓畫樓旗漾在東風裡江南
詞客生長烟花地可惜是穠春最難忘夢華遺事倚闌怊
悵暗裏憶當年新雨後板橋西那處人家醉
東溪雨中修禊
蝸廬蟻國不醉公何補脫帽放狂歌自古說英雄無主携
朋命酒船泊畫溪東挑薺菜焙新茶飽看浪花舞小村
背郭蘸綠楊千縷春事漸飄零總付與數聲柔櫓今朝天
氣何必定鮮新三月雨一湖風翻樣蘭亭譜
惠山泉亭看月
亂崖呇嶂肯放籃輿倦嗚咽夜泉吟石欄邊泠雲鋪滿携
將一卷陸羽鬭茶經煎雪乳碾龍團幘向松風岸碧天
呌雁街鼓三更斷矯首盻冰輪心巳共轆轤争轉今宵桂
影休墮織綃宮人更悄夜無聲恐惹魚龍怨
禊日感舊(悼遠公也)
去年上巳正値春陰候千古豔蘭亭况歲是重逄癸丑濛
濛烟艇小泊畫溪東林花溜溪花皺雨濕春衫袖今年
上巳滿眼花如繡又到去年春只少箇人兒携手雖然無
雨難道是晴天淋漓久非關酒依舊春衫透
虎丘送春夜同顧伊人天石畱宿山中次伊人韻
風濤掀舞鞺&KR1861;何曾住曛黑斷人行便箬帽㯶鞋難去堂
堂春盡含淚唱淋鈴鶯花數長亭路註定今宵雨夜方
踰午投宿支公宇禪榻不成眠聽墻外曉鐘將度飄紅墜
粉何限寺門情挑燈句凭闌語各有關心處
南磵山房作
朱扉碧檻壘石支墻罅曾記鎻東風誰輕到小簾櫳下如
今世換松鬛枉拏雲人去久小樓空園裡梅俱嫁支頥
太息此意誰知者眼底足悲歡休騁望秦臺漢瓦梅風醒
夢何必訴興衰閒酌酒細捶琴自把高懷寫
新荷葉
采蓮
水郭開奩釀成一片湖光翠蓋亭亭扶他幾隊紅粧誰家
女伴采蓮歌競下横塘吹來笑語竟川霧鬢風裳日暮
歸來畫船猶剰餘香此際冰輪天邊又送新凉覓蓮得藕
心兒苦隱隱商量今宵蓮子劈來生怕空房
本意
綠纈成帷江妃纖手初紉叠徧錢錢較花饒有淸芬蓮舟
出浦水雲寬碧到無痕嬌擎翠蓋彩鴛穏護腰身風起
靑蘋纔低旋舉&KR0813;紛戲灑泉珠側盤瀉玉傾銀摘時須早
怕秋來最不宜人後湖衰柳同他一樣消魂
新霽郊外紀游
日麗風柔水邊天氣鮮新閒坐斜橋數完幾折溪痕酒旗
戲鼓怯餘寒未滿前村小紅乍乳鶯聲一巷纔勻節過
收燈風光尚未踰旬粉糝疎籬誰家香玉𥻘𥻘雛晴嫰霽
似垂髫好女盈盈江南烟景殢人尤在初春
踰天長郭門里許修堤被渚高榆蔭街隔水一亭
日放生池芰荷沙鳥頗極幽映歇馬徘徊賦詞
寄興
席帽炎途長征事與心違歇馬溪橋拍波水鳥斜飛林臯
幽邈凉如雨亂點人衣曲潭脩坂新荷短芰成圍白板
雙扉茶烟輕颺漁磯小店雛鶯江南景未全非被他重喚
楊州夢往事依稀蜀岡凝黛迢迢送我難歸(天長爲初發揚州第一程)
早梅芳近
咏玉蝶梅
整偏佳斜更好風格那能到粉牋欲賦除是多才李淸照
亭亭情意厚嫋嫋腰肢小正入春陰重白處粧樓曉夢
無憑愁不了從古江南道天寒日暮此意惟花堪共表文
犀慵再掠金鴨羞輕抱撚梅花今年驛使杳
柳腰輕
贈妓和柳屯田韻
白家蠻柳絲絲軟織不盡鶯和燕釀雪輕陰填詞狎讌况
遇曲中高選泥金襻蘸雨逾鮮墨花襦無風猶顫誰耐
鈿筝衮遍小立在紅橋窄板文鴦薄倖靑娥憔悴鵲信沉
吟都變偏今夜不肯畱儂聽門前暮鴉啼斷(未數語調薗次兄也)
千秋歲引
壽蘧庵先生七十
松作龍形棗如瓜大游戲神通復何礙當初搖鞭過韋杜
而今泛宅來吳會鳳凰池麒麟閣抽身快且喜墨離山
潑黛且喜元宵燈尙賽萬事難消風月債茶鐺沸來同字
煑酒旗挑處和愁賣四時花三弄笛身長在
拂霓裳
冬夜觀劇
釀寒天六街皓月盪成烟腰鼓閙騰騰雨點打來圓銀燈
籠暮靄鐡撥迸秋泉映嬋娟想後堂笑語總群仙教坊
絶藝一隊懷智龜年君不醉風光辜負十分妍醉餘偏惹
恨歸去不成眠忽凄然悵桐花一樹翠簾前
爪茉莉
月夜渡楊子江
淼淼江天聽中流笛響推&KR0963;看一川淒爽六朝遺蹟問風
景幾曾無恙只隔岸建業城邊有商女深夜唱一輪團
月與船頭正相向越顯出萬層銀浪十年作客筭將來祗
悲愴且渡江溷跡騎奴厮養學販畚兼鬻醬
茉莉
暑院追凉憶炎荒軼事蠻娘圃瓊天粉地任他開落極望
與籬花相似更帶暝紉雪成團沿坊呌喧夜市贑州船
下到吳天伴羅綺相寵愛夜堂空翠而今離散判分携幾
千里料幽花也怨月明如水海天冷那易睡
滿路花
荷珠
紅綃水面粧碧玉波間柄低迷扶翠蓋西風勁玉人搖櫓
隔浦蓮歌競花面交相映戲取春纖掬他潭水芳冷灑
來錯落盡向錢錢迸鮫珠圓又碎難持贈低鬟凝想總似
檀郞性蕩漾何時定惆悵廻船碧天早挂明鏡
贈梵公(師住雲門工書畫時以選詩來荆溪)
荷錢貼野塘竹粉粘晴砌師從何處到雲門寺零箋爛本
點筆聊軒輊試將小語戲高岑王孟關卿定復何事平
山堂下鴻爪依稀記北邙王與宋曾同醉(謂西樵荔裳兩先生)重逄
瓶拂頓下山陽淚更欲游何地他時念我巨然小幅須寄
咏禹門寺前一帶頽崖峭石
嵌空撑戸牗鑿翠支堂奥淙淙巖澑響喧銀瀑磽确谽谺
鐡色粘靑嶠䂖笋攢丹竈積雪層冰玲瓏原隰俱縞或
爲怪鶻或作千年豹或似秋江岸晴龜曝林靑日黑山畔
歸樵少野火連天燒虎腥如雨瘦石此時更峭
迦陵詞全集卷九終
