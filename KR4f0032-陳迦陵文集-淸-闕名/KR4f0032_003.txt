陳迦陵文集卷三
宜興陳維崧其年譔
章丘曹貞吉實庵維岳緯雲
商丘宋犖牧仲宗石子萬
武陵胡獻徵存人男履端
宣城梅庚耦長姪洢
吳子班讀史漫衡序
貴池吳孟堅譔讀史漫衡一卷凢若干則屬其友陳維崧
序孟堅者維崧之師樓山先生嗣君也維崧讀未竟伏而
嘆曰嗟乎余今日而益泫然於余師之旣殁也余師以徇
節死天下莫不知獨是文章之感生平知巳之深見子漫
衡一書而不覺其有槪於中者余今日而益泫然於余師
之旣殁也憶歲戊寅從余師游余纔年十四耳記一日者
余以制舉藝呈先生題爲葉公語孔子及太師摯適齊邦
君之妻諸全章先生喜掀髯抵几立飲盡一斗曰子異日
良史材也出其文徧贊諸坐客復以陳生文贊之鄒臣虎
先生於是陳生名一日而滿大江南北又一日者師見余
假道於虞以伐&KR0593;文則又益狂喜曰此弦高之智也而乃
得之十數齡童子竒哉又一日者余作霍光論責光以不
早選保傅輔助昌邑王至廢立大事徒决於田延年無古
大臣體先生喜則益大竒之蓋先生平日於書無所不窺
而尤精熟於史其教維崧也亦必令其精熟於史今先生
殁二十年矣愧余將老而無成彾彾俜俜篋中僅僅保守
樓山堂集數卷每讀集中論史諸作時而悲歌起舞旁若
無人時而作爲變徵聲泣數行下蓋旣傷余之老而無成
又傷余縱旦暮不死有所篹述述亦無知巳如先生者咨
嗟擊節共相掦扢也巳茲讀吾子漫衡一書蒼而勁覈而
不阿又且始於鴻濛終於文信國立志皦然不苟何其似
余師也嗟乎余是以不得不益泫然於余師之旣殁也昔
洙泗弟子身通六藝者七十二人而築室於場獨一端木
子屈大夫弟子知名者宋玉而外尚有景差唐勒而招魂
九辨惟章華賦之極哀何者師友之誼人之所同也文章
之感生平知巳之深則又極不能忘也惜也余將老矣若
夫琢磨砥礪以卒談遷彪固之業此則子之責也夫此則
子之責也夫是爲序
錢礎日史論序
梁谿錢子礎日作史論數萬言集成客問棟子曰固矣哉
錢子之論史也今夫留意世事術家所忌恣言成敗滋人
口實以故疎誕如公等或飲酒惽其機穎或戲弄銷其思
智神器曼放符於自然錢子奚不憚煩耶奚意念之深也
陳子笑不答客退適錢子書來屬余序余曰微錢子余固
將言之向者與客言彼乃以我爲非人也夫人各有能有
不能陳子與錢子生同世居同郡相善也又同遇世難陳
子結髮慕晉時阮籍温嶠之爲人行不問淸濁肆志而巳
父老憐之以爲淸狂當世誚之以爲朽物如客所云飲酒
戲弄時時有之不以爲病也錢子則砥礪廉隅修餙儀羽
其所言必爲學士大夫所模楷其於古今人品之邪正學
術之是非未嘗有銖兩之差秋毫之刺謬也鏡眞僞考成
敗如奕秋之於奕泰豆之於御魏文帝之於彈棋也是故
錢子與陳子兩人之行不同然兩人相得愈歡甚錢子風
義峻激意氣狷㓗謝眺罹岸獄之悲摯虞下饑寒之患陳
子不以爲非陳子混跡傭保埋名雜作南山種豆作歌寓
不平之色東海牧豕擔書厠穢賤之行錢子亦深以爲是
非錢子不能爲史論非陳子不能爲錢子論序也蓋先是
貴池吳先生太倉張先生俱有史論云吳先生意氣雄偉
倜儻非常所著樓山堂史論高文老識成一家言有極筆
之歎矣張先生并包墳索淹貫竹素家君嘗與崧言間過
婁東謁太史見其輜駢雲集落紙如飛應對颷流侍史腕
脫魏信陵賓客三千朱齡石書函七十絕嘆爲神人也今
錢子上下數千年翩翩足樂豈非兩先生後勁哉余因迷
兩人之行不同而志則一并及貴池太倉兩先生之論史
者以爲錢子序若夫著論風指陳子不欲言也陳子者飲
酒戲弄之人耳論史深心自有相發明者又何藉於此等
人矣相發明者何黃子漢臣張子燕孫是也
毛馳黃韻學通指序
錢塘先舒毛氏撰韻學通指一卷彙說古今聲韻之沿革
通關旣取柴氏紹炳沈氏謙與所譔諸韻而薈撮之先是
先舒有與紹炳論詩諸書又有與蕪湖蕭氏雲從論杜律
一書維崧瀏覽終卷見其摭拾詳核根据奥洽發凾伸紙
作而嘆曰王迹閔缺雅頌失次聲律一通曠焉莫講今者
毛氏審音按節窮神入微析離合於毫芒辨隂陽於抄忽
非好學深思心知其意何以臻此或問於維崧曰夫毛氏
鈎貫探索僕旣聞命矣抑亦一藝之末無大裨益賢於博
奕而大異壯夫足下固稱述之不置何歟維崧曰若者所
謂囿䟽屬之拘而不足與極天人之數滯徽纆之內而棄
窅渺於不察也先王繫心奢儉寄懷謠俗於是令輶軒采
風雖細民匹婦之思致亦或自效於井臼之側擊轅之歌
應風雅焉當是時民風愿樸雕朽不作抗喉曳尾鮮所繩
墨粤自六季以降曁於金元詩歌則有沈約孫愐二韻詞
曲則有周德淸韻新聲代啟韻亦因之以及宋吳才老棫
明楊用修愼稍能通古咸有綴輯韻學彬彬備巳若使擬
贈婦述祖之篇而必押家爲姑作吳&KR2439;越鄷之體而乃激
些成亂染指花間而預爲車遮勸進躭情南曲而仍爲關
鄭殘客無論實大雅之罪人抑亦是閨䄡之别錄也客何
昧昧焉而不之考歟客曰然則韻之所繫固若是歟維崧
曰寧苐此也夫靡顔膩理或致悼於重扃有能爲縈絃之
思者則隔垣若覯焉貞臣誼士或藴誠於帝閽有能爲撫
筝之悲者則讒疑遂渙焉甚者周髀以之騐其歲差皇極
以之生其纖數游魚牧馬感極於飛沉白鶴玄雲氣通於
上下奈何訾同蠟屐棄如秋蒂耶維崧以是溺於毛氏形
之喟歎也或曰子少而漁獵樂府採葺騷賦又嘗縱情伶
伎託術彈㩎若是於韻學一途宜習之者稔矣毛氏之說
果無魚豕歟抑子駭東門之鍾鼓而略無送難也維崧曰
毛氏一書於撮唇抵齶之間閉口鼻音之際收聲轉换點
呷反叶無不殫其精微靡愆銖黍僕鑽仰不暇奚所發明
乎僕善病作詩苦於才盡作詞苦於情長吮筆嚅毫罔焉
若失聊書韻學之大指如此
皇士卧遊記序(代家大人)
昔尚平有志爲五嶽之遊而以爲必俟婚嫁畢然後了此
夫脫略世緣而後問途霞表抗跡靈區吾恐五嶽之笑人
久矣吾宗皇士少好遊則從先文莊公爲貴游長益好
遊則奉祀臨安拜官冏伯爲壯游年來志愈竒意氣愈孤
憤所遇一切轗&KR3116;不平之事愈多而其慕爲雅遊也顧愈
甚然邇者北風南枝動成間逖吳山越水便作暌違不得
巳而托諸卧遊則皇士之遊不屢變而彌上者乎天下大
矣其間衡嶽之烟霞沅湘之波濤石屋禹穴之蟠鬱終南
太乙之沉雄九江彭蠡孟瀦三峽之洶湧而澎湃也誠何
能一日忘於胸中哉僕老矣五十之年行巳過之追思舊
遊邈不可得卽欲近而問桃葉之燈火訪錢塘之士女而
經年戎馬曠若山河間歲幽憂都爲秦楚又况燕齊險阻
之邦滇僰遼遠之俗又何聖哉沈烱思鄕獨下通天之淚
鍾儀思土能爲軍府之撡僕與皇士同付之一夢而已
金陵遊記序
憶余八九歲時家鷄鳴埭下時先少保尚在猶記一日從
板輿後遍訪棲霞牛首靈谷諸勝時滇南楊龍友讀書攝
山寺衣冠舉止髣髴晉人至今思之猶歷歷若夢中事巳
卯余年十五寓白塔巷宋園壬午年十八寓鷲峯寺俱隨
處士公一時名士如密之舒章朝宗人各踞一水榭每當
斜陽靉靆靑簾白舫絡驛縠紋明鏡間日以爲常然是時
先少保没已數年鷄鳴埭下宅巳轉徙他氏矣後余頻過
秣陵而風景頓殊人琴都異疇昔板橋鳴珂諸巷荒烟蔓
草零落不堪中年蕭槭亦欲拂紈展素一序舊游而傷於
哀樂輙嗚咽中止今觀阮亭先生諸記明窈而屑瑟靑溪
三十六曲曲曲俱在筆端嗟乎先生殆移我情矣秋日過
廣陵先生出此索余䟦掩抑摧藏泫肰書此
歷陽遺音序
歷陽遺音者和州戴本孝所集也和州蓋古歷陽郡云書
成屬其友宜興陳維崧爲序維崧曰子之撰是書也何爲
哉戴子曰夫古之君子於其室廬墳墓俱有忠厚惻怛之
懷於其所居山川人物輿俗土風災祥氛䘲鳥獸草木皆
有流連不能巳之故而況天時變於上人事遷於下盛衰
興廢之逓作於其間有極難言者夫余歷陽人也安能忘
情於歷陽哉顧身隱矣旣巳少賤褒譏而諷諭焉非蓬蓽
者事也無已則有古人之言在某水某丘某古人所憑而
弔也某墟某里某古人所游嬉而歌歗也某事某古人所
謹而誌也吾從而薈之擇其言尤雅馴者而悉載之聞不
怒而言不傷是則余之志也夫維崧曰有是哉子之爲是
書也雖然戴子先府君敬夫先生文章氣節掉鞅宇内今
戴子晜弟又俱肥遯巖穴遂以此終老是豈僅以文章重
卽言文章亦宜如古董狐倚相諸人自成一書垂之金石
無難者今身旣不用又不克行其言徒藉昔人之遺音以
攄其慨慷悲歌之旨幽愁怫鬱無可如何之思噫&KR1077;戴子
之志其可悲也巳吾聞歷陽一大都會也横江當利南北
必爭蓋往往爲齊梁北魏間用兵處又聞崇禎乙亥十二
月流賊破江北歴陽之忠臣孝子義夫烈婦膏血原野伏
尸枕籍者不下數十萬人敬夫先生曾以馬箠叩留都大
司馬門司馬發老弱士卒五百人往無一人免者迄今門
外有五百人塚云後之覽者覩其城郭之崛然以蒼山水
之巍然以長時代之或興而或亡蓋井竈旣巳夷池臺旣
巳平卽有父老巳無能言其事者有是書也將慨然而生
感矣
百愚禪師語錄序
禪師俗姓谷氏河南南陽桐柏縣人以洞上宗旨鉗錘學
者凢九主道場大暢於靑龍茶毘於善慶建塔於善權善
權者吾邑溪山最勝處歷代仙靈窟宅也先是邑中蔣晦
齋先生以宰官爲釋氏護法念茲山自洊更兵燹來榛莾
之所叢生獾豕之所嘷嘯法席非得人不可於是不徇名
不懾勢特迎師主是山師至則攘幽剔穢復故拓新寺大
治繼師者卽師嗣法寒松寒松神明警秀威音肅然其詩
則吾友顧茂倫殳山夫亟稱之師没後寒松手輯其語錄
爲若干卷藏寺中寒松常爲余言師爲人淸冲簡劭是支
道林竺法深一流人及讀龍眠先生所爲師塔銘條分縷
析寒松之言益信旣又讀師語錄龍駒蹙踏天馬脫羈時
而說法熾然時而拈花微笑竊嘆自一花五葉以還靑原
南嶽提唱兼行然未有颯爽森張單提直入如禪師之&KR1974;
踸者也則吾於寒松之言益大信噫吾見今之執拂而踞
上座者矣其上者剽竊古德傳燈單文隻字支離撏撦嚼
蠟捕風輙揚揚然詡於人曰我臨濟嫡傳也是與王謝家
不惠子弟專以門閱上人者何異甚或牽綴權勢憑藉貴
游攫人之田廬而魚肉之猶曰我爲祖塔司糞除也五宗
嚴支派也識與不識無不從而嘔噦之聞禪師之風亦庶
幾自媿矣余涉秋行國山道中憩善權寺門松巷屈指疇
昔則禪師旣寂晦齋繼圽卽寒松亦席不暇煖他徙問其
寺則已爲豪有力者主之矣問寺中一二病僧曁當日老
道人皆鳥獸竄矣驚颷所及林無静柯俛仰之間能無慨
然於中乎因至師塔下汲澗水一盂而飲之風霜刻轢泉
香而石瘦則猶能想見師之爲人
寒松禪師指迷錄序
西方之教其精微吾不得而知也其觕者大抵均物我齊
得喪眎世間一切資生之具凡可忻可羡之屬一毫不以
動其中西方之教如是卽吾聖人之教亦何不如是其徒
之賢愚吾又不得而知也其人能薄滋味惡衣服忘身窘
形抑性克欲在彼稱之曰賢在儒者見其確苦如是亦必
稱之曰賢觀於今乃有大異乎吾所聞者吾荆溪竒秀甲
江左巖壑之巉削則張公善權爲最而善權尤以寺名始
吾游於國山烟寺之間石之色蒼然泉之味冷然松柏之
離立者落落然窺其水旱之洞悄然窈然酌茗於三生之
堂捫雷書所鑱刻處若怒犀駭兕之不受縳而思壞牆屋
以自絕也日下舂一宿於道院始去及吾再至善權而山
林晦冥鳥獸悲嘷求其一二零甎敗甋於荒榛灌莾間不
可得泉聲嗚咽白晝凄凄聞鬼啼徘徊躑躅迷不得路蓋
寺之墟也久矣而所謂悄然窈然者崖顚谷踣之後伶仃
獨存恐恐乎其無隣也噫甚矣哉則誰爲之也此固嚮之
所謂人天帝釋者也此固挾才角力思攫福地而有之者
也甚矣哉則若人之爲也吾常憫夫世之強有力者欺凌
攘奪之習幾不測其所終因是思欲逃於西方寂滅之鄕
恣睢洸瀁以自適也顧其所爲反若是甚乎吾則又安歸
也夫寒松和尚懼世之誹謗佛教者以是人爲口實也不
得巳有指迷一編冀存其教於永永焉雖然從來廢興成
敗之數莫不有物焉以相之是役也庸詎非盛名之不可
久盗而天爲暴其跡於天下乎抑釋名而跖行固山靈所
不樂與居也金膏玉瀣之區爲古棲眞所窟宅則一炬也
安知非山光水色助之熖而自爲湔洗乎則是人也卽不
謂之迷也亦宜
贈周櫟園先生序
櫟園先生頌繫之五年天子憐其冤事大白於是先生旣
脫獄南還至掦州揚人士識與不識聞先生至無不大喜
争持牛酒賀陳生維崧適游揚亦欲一見先生私輙自計
曰維崧江表鄙人耳家貧詘於衣食奔走江淮間未獲以
文章末技奏於先生今來廣陵又多博徒賣漿者游雖欲
見先生恐未有路也獨居深念不能自决者累曰如臯冐
君辟疆余父執也一日自外至語維崧曰櫟園先生知陳
生亟欲一相見子無悞陳生聞是言竊自喜旦夕謁先生
則先生巳枉車騎跡陳生於市中以故左日巳晡復上謁
先生則揖陳生入置酒食陳生攝衣就坐醉則歌先生所
爲詩先生擊唾壺和之一座盡驚先生起謂維崧曰老臣
獲戾六年於茲矣六年以來關木索嬰金鐵見獄吏則頭
搶地視卒隷則涕怵息自分旦夕就湯鑊以快舞文者意
覆盆之中寧知復有今日與諸君相勞苦乎頼國家大恩
卒賜湔濯苐念頻年對簿株連瓜蔓何止千人爲老臣拷
掠垂斃者百數十人矣爲老臣斃三木下者十餘人矣有
司白臣冤道死者一人廋死二人餘皆瀕死數矣卒無有
一人誣服者他變姓名微服爲纍臣槖饘計又不知幾何
家焉嗟夫何以致此夙夜自思惟是結髮爲吏實未嘗有
所恨以至斯也一客起曰誠如公言蓋公所至多善政吏
民戴之閩人士至作四泣圖此皆地遠不遑論論吾所及
見者公備兵揚州江南甫定告密繁興猶憶一日者有急
裝自北來以馬箠叩營門叩巳據地坐諸將愕倉卒不知
所出公直前上謁急裝者熟視久徐曰彼韎韐而白晳何
爲者公嚄喈曰君貴人吾亦貴人有事當告我急裝者探
腰下出一牘背耳語良久則泰州桀黠奴蠆宦室者反詞
也公厲聲曰若誠反當族然安知非奸民搆姑詗之苐君
馬勞不宜復有所乘坐休之命驛騎及吾廐馬以去急裝
者喜越日偵騎至桀黠奴所言果妄事乃解其好全活人
類如此又一客曰當公治兵時而江南撫軍某者性險鷙
尤嗜殺人一日漏下二鼓公寢門闔矣諸將譁云撫軍趨
議事且言速駕車以來不及則單騎來又不及步來人聲
鼎沸一市人盡驚往來轅門間公佯卧不起勅諸騎士前
後植棨戟笳鼓大作列炬如白晝然後起起又徐徐行撫
軍催騎道相望至則諸將士悉堅銳彀弩相向白刅夾道
立立堂下撫軍坐堂上公至撫軍恚良久語曰吏報城外
某處有賊巢吾待公至將盡撲殺之公奈何來姗姗者公
曰以吾料之必無是撫軍怫然曰觀察能以百口保鼠軰
乎公應曰諾撫軍沮則令諸持長鈹者退公曰適倉卒未
蓐食煩公爲某置食食訖徐徐出呼騎士轅門外譙讓之
曰夥頥撫軍趨吾會食向者驚呼奚爲捽其髮徧笞之一
市人始知嚮所傳聞實謬悉散去城外亦卒無有所謂賊
是日也微公事幾殆客言未竟更雜述先生數十事皆倉
卒間戡定大難恩澤及人者階下人聞之躡足語至有泣
者最後一客年七十餘狀微僂齒缺落且盡述公解任維
揚日揚城十萬戸砌城留遮道泣聯袂成帷天日爲之霾
旣巳就道哭聲撼天地城闉崩摧語絮絮不可竟陳生離
席伏奉巵酒先生前曰吾向在如臯冐君辟疆受先生知
最深談先生事最悉今又聽客所言昔李廣爲將殺降卒
乃自剄于公治獄平恕後乃克昌今先生隂德奚啻于公
疇昔之事吾固知其往而必返也豈惟復返自此以後無
疆之慶卽以此卜之矣座客孝威鄧氏墨倩程氏曰今年
先生正五十揚人士思有以觴之卽以子言爲先生壽可
乎先生大笑爲陳生盡一觴
贈邑侯李蔚宗序
豐城李邑侯令宜興之三年邑大治其行也邑人士皆作
爲詩歌以送之而屬陳生維崧爲之序維崧作而言曰夫
古今人之不相及也不亦大可感哉古之人吏治與儒術
出於一而今之吏治與儒術出於二古之盛時爲天子崇
吏治餙儒術者上有賢宰相下有良有司宰相爲天子治
天下有司爲天子治一邑有司之權與宰相等成周之世
國君修鄕校之禮而士亦得執羔奠雉以旅進於長吏之
庭歲時讀法豳蜡飲酒亦必爲之鼓篋釋菜以隆其儀筐
篚庭實以厚其禮而又未也爲之嘉魚以燕衎之爲之鹿
鳴以和悅之爲之投壺哨矢禮樂射御以&KR0570;習之故有司
之德意洽於子弟而百姓之疾苦亦得告於長上蓋士之
視有司也甚親而士之自視也亦不甚賤今之人則不然
爲有司者有簿書期會之繁劇有文網繭絲之撡切頭會
箕斂日要月課卽欲與都人士一相見勢且有所不暇且
士之自賤也又實甚其黠者舞文扞法倚府史胥徒以爲
奸其愚者則皆以逋縣官租賦赭衣匍匐於階下耳故有
司之賢者皆不樂見士而士之自愛者并不敢一見有司
爲賢有司且不敢見況其他乎自侯來宜而侯之待士與
士之所以自待者皆一大異國家軍興倍往時宜興之苦
窳也又倍往時顧侯則無有難焉者漸摩浸潰招徠感化
民無所苦而國賦充暇則與士之賢者講藝敦禮崇信讓
明任䘏士之獲進見於侯者俊秀之外無莠民焉湯生原
選維崧中表弟也數年最受公知陳生文鷺維崧弟也其
感侯也尤最深陳生者客游久矣間月一歸兩生必以侯
之仁政述之維崧且以邑人之歡忻鼓舞於侯之來與悲
愁思慕於侯之去者而舉告之於維崧維崧曰國家移風
易俗之事上頼賢宰相下頼良有司先生一治吾宜而上
之待士與士之自待者俱大異焉誰謂古今人不相及也
維崧者治下之老諸生耳家貧詘於衣食授書江淮間以
餬口先生之庭至今尚未一進見而先生顧若深知有維
崧者則又古人所未易及也夫賢長吏之於世也旣不易
見而士之受知於當事也又不可忘先生之來也維崧旣
不克見矣其去也又何能忍而失此知巳乎崧雖將老尚
欲一修弟子禮焉侯其許我乎是爲序
贈徐渭文序
松之爲性也虬枝鐵鬛干霄拂雲巳耳黃山之松獨不然
縱行半里横行十里弇者若窞破者若竇奔獅怒猊絕不
與沙土附地高故也今夫水汪洋澎湃一瀉千里廹而搤
以瞿塘之峽兩崕束櫃萬派爭門或激之而成輪或触之
而迸沫龍螭雷雹詭譎萬端是豈水之性哉厥惟勢險故
其在人也詎無黃山之松瞿塘之水乎哉則吾友徐子渭
文是渭文爲名家子蓋自少師文靖公以承平宰相培植
元氣汪濊煦沫故流澤遠而保世昌又渭文自高曾以來
世積勲業其尊甫二玉先生烈才峻性復磊砢負正骨詩
文墨妙蔭映藝苑渭文徜徉於隱囊麈尾間平流而進亦
當取靑紫如拾芥此卽昔人所云王家子弟劣猶當作尚
書郞耳乃一旦遘會世變卽屏去經生家言絕口不事復
少負異才不自禁制激昂跳盪闌入古作者堂詩歌騷賦
下筆數十萬言不休出其緒餘溢爲繪事輙復空蒼秀潤
識者嘆爲絕作余常酌酒勞徐子曰夫天下無事公卿之
後必爲公卿乃稱克家耳於此而厭薄世趨捐棄帖括遊
戲於書畫翰墨者則宗黨争姗笑之羣斥爲跅跎之子若
夫今日者士生斯世其地高其勢險平流而進爲庸士塊
磊自異爲竒人吾見夫鬭雞走狗浮沉里閈者矣將猶不
失爲王謝家風況夫才性瑰麗以詩文書畫自表異者乎
今年秋徐子將出游而因屬予一言以爲序西風初肅白
露滿空余旣壯其有是行而又爲徐子悲其遇也詩不云
乎我瞻四方蹙蹙靡騁子之行也將何之乎庶幾游於成
連海上之鄕乎抑恣睢滉瀁於建德之國乎雖然干將鏌
鎁光氣百倍天下自有知之者過鍾山有吾友半千龔先
生吳門有孝章金先生是二先生者皆畸人而隱於繪事
者也徐子見之其必爲我問之
邵潛夫先生八十夀序
今人賤老而貴少而邵先生行年且八十豈得不困哉顧
今天下之賤文士也其視老人也又甚衣冠之胄上車不
落則官著作體中何如則拜秘書乘堅刺齒肥樂甚下至
屠酤者兒屬有天幸生平不識一書飽數十椀肉羹耳若
閉戸而誦一先生家言無益不與通也今邵先生年旣八
十且又善屬文以故益大困邵先生旣久困而平居輙侘
傺言曰吾年旣八十且又善屬文若軰且如我何哉卒自
若陳生之來如臯也客有短邵先生於陳生者曰邵先生
雖工詩歌古文辭多讀書然其爲人非人情不可近子且
愼勿與游陳生則竊從邵先生游居無何客又有謂陳生
者曰邵先生善使氣好座上謾罵人是常於鍾㬌陵舟中
而面詆其密友譚元春又常過虞山謁錢宗伯稍待久之
卽罵閽者而去陳生從邵先生游則又竊示以詩若文邵
先生率又大稱善陳生曰夫世之不近人情者何限能罵
人者又何限顧論者獨深求邵先生則非以邵先生貧且
老哉邵先生年八十窮無所依僦居於如臯之城西門臯
旣僻遠而城西又臯之僻遠處邵先生居之繩樞甕牖出
無兒入又無婦也僅一里媪依其門楗以居則爲邵先生
爇火作糜耳邵先生家旣貧然實爲廷評公後不慣惡衣
食飯必擇精鑿者性又畏蒜韭諸物不喜與人共食器居
旣僻遠室中無人不能夜飲諸少年或強留之則絕裾而
去旣出戸語喃喃不休人遂以邵先生爲非人情不可近
且又善罵人羣然譁之其實邵先生衰年暮齒所遇多不
如意者人又不能諒先生而或反以溷先生可感也先生
所爲詩上下漢魏三唐沈鬱深渾才法兼至賦序書記諸
雜文上逼周秦次則陵轢班馬蓋先生之學包括史籍根
据經術所選一書最號精緻尤復博通字學旁核籕篆其
編緝巳刻未刻書若干卷皆有裨史學詩集則冐嵩少先
生爲梓以行世云先生字潛夫通州憲綱錄中所謂明詩
人邵潛者是也先生每過陳生輙深語移日酒酣抵掌追
述生平賢豪長者游如李本寧鄒彦吉黃貞父陳仲醇諸
先生零落略盡遠者在五六十年前江南人家園亭臺榭
之盛如無錫鄒氏錢塘葛氏亦皆數數易主甚或不可問
而金陵鳴珂巷昔日所爲狹斜游者巳化爲圈牢處矣因
相與歎息泣下巳又自言骨肉乖違房闈離異五倫之道
幾於殞滅甚者有朱翁子去婦之事忌妻悍室家道轗軻
蓋陳生聞先生言愴然如劉孝標所自序也天之於先生
甚矣哉夫古今文人才士窮愁者爲多然未有窮愁如邵
先生者先生旣謬嗜陳生文而年正八十私謂陳生是不
可以無言夫陳生則又奚言吾竊悲斯世無信陵公子而
乃令邵先生亦不一過其門則先生又出侯生上矣
贈蔡孟昭序(孟昭時年六十)
余幼讀龍門游俠列傳如魯朱家郭解諸人心常慕之及
覽班孟堅前漢書見樓君卿陳孟公諸公則又未嘗不慨
然太息也乃今而又有吾友蔡生蔡生名潜字孟昭初字
雲生吳人也或曰燕趙多慷慨之士韓魏多節槪之夫古
之負然諾通輕俠往往生長西北者居多至吳音妖而浮
諺數謾人必曰吳兒則又何以稱焉然古今吳中竒士遠
不具論以余所聞近世若張敉梁辰魚錢同愛皆以布衣
骯髒頡頑賢公卿間甚至屠沽椎埋下賤亦能感槪立志
節則又何哉然未若吾蔡生尤竒蔡生今歲正六十適居
如臯余時亦游如臯也兩人相得驩甚余起而言曰以吾
兩人客游相得驩甚又適値生六十可無一言敬爲生夀
乎蔡生曰子無遽吾將與子痛飲數十晝夜以悉余之生
平而後求子之淋漓跌岩以爲文陳子曰甚善於是蔡生
日具醇酒飲陳生陳生飲必大醉先是陳生者飲不能一
斗許也至是每日必飲飲必大醉因得盡悉蔡生生平陳
生曰吾今而乃知生蓋俶儻好大節周人之急古之朱家
郭解樓君卿陳孟公一流人也以生少時白皙美容止稱
爲江東璧人一時吳間金陵諸少年被輕紈歌子夜爭交
驩生惟恐不得當斯時也樗蒱飲噉之會意氣甚都相與
盡一世豪士今其人皆安往乎生少年多雅游他所稱名
公卿指不勝屈至引爲上客者有兩相國焉居苕中則客
朱平涵相君家入閩而楊侗孩相君者且推轂生不置也
至以纂修玉牒薦入宗人府者則有馮留仙侍御焉先後
所與游從則有冐嵩少許若魯韓芹城陳木叔李霜回沈
元&KR0802;諸君子焉以及閩之郭聖樸黃若木徐興公吳之林
若撫徐元嘆王德撡諸山人與生稱莫逆交者今其人皆
不可得而見矣而武夷九鯉之幽邈嶧山泰岱之巍峩皇
都帝闕之壯麗以至乘醉而誤入王家之浣衣局也今其
事又或憶或忘矣然而生至今尚存且稱六十翁也生顧
不幸哉約略生六十年中凢所爲事人争嗤之以冐憲副
之擢官顯要也而舟遇韓太史於途當是時太史實困阸
則别憲副而從太史從太史居吳數年太史家復稍稍振
則又别太史而從憲副游夫樂冨貴而遺貧賤人之情也
生獨非人之情也哉生又不記疇昔之事乎隴西之事之
急也而其兄亡命至臯橋屬又病亟生獨藏之複壁中人
皆爲生危之某别駕之佯以千金卑生而生卒還其槖中
金也此二事者豈獨非人情所難抑人情更有難焉者巳
亥夏有故人以大獄繫金陵且在圍城中旦夕將不測生
匍匐刀塗血道中五入圍城十渡惡浪當其義形於色骨
騰肉飛如風檣陣雨之不可羈絏也卒脫故人以歸後故
人居里中絕口不言功蓋凡爲生所爲者絕難耳問吾常
語人曰有人於此置黃金千鎰於前而心不動驅猛獸數
十於後而色不驚若而人者吾始可與之友今觀蔡生信
然生今歲正六十媿余客游無以夀生若嚴仲子之夀聶
政兼之囊并無買酒貲可以酌生者惟是述生之生平而
作爲文以夀生頗覺酒氣拂拂從十指出者是亦可以醉
生否乎生老而無子一女名含甚明惠知書以三世交歸
冐巢民先生生今且依先生以居云
陳迦陵儷體文集卷三
宜興陳維崧其年譔
吳縣尤侗悔菴維岳緯雲
蕭山毛竒齡大可宗石子萬
男履端
姪洢
啟
李映碧先生八十徵詩文啟
縹囊緗帙榮光上燭夫瑶樞玉軸牙籖寶氣直通乎絳斗
訪域中之秘籍分遣陳農藏壁內之遺經羣推伏勝於是
中朝求舊特下蒲輪大典維新爰開芸舘然而天留碩果
道宇嶷然世重靈光風期寂若逢子慶之居北海屢詔寧
前周伯況之在東京連徵不起況届懸&KR0707;之日適逢杖國
之辰兕觥酌罷誠哉宇內之完人鳩杖扶來展矣家邦之
盛事恭惟映翁李老先生根蟠天上姓繫星邊枌榆則籍
着昭陽瓜&KR1705;則祚綿文定烟籠畫戟岧嶤宰相之門火散
沙堤赫奕公卿之後華年鴻漸上國鸞停牽絲劇郡實外
廷司寇之官釋屫雄邦是越紐甬東之地旋庸最績晉秩
梧扉尋以高資升華棘寺綜其轍迹揆厥生平甫膺司李
遂施仁於犴狴之間洊歷刑垣仍種德在桁楊之下李姓
實李官之裔庭堅世祀彌長廷平乃廷尉之司定國門閭
果大計一生之仕宦與折獄爲始終至於落落昌言稜稜
正色惟思鞅掌耻沽疆直之名祗願和衷不設籓籬之見
敢效甘陵兩部致盈廷沸糓洛之爭所祈元祐諸賢爲國
事息玄黃之戰是則無偏無黨洵爲士類之楷模不競不
絿允作淸流之眉目也抑有甚焉尤其難者今夫蒼梧一
去杳杳重華黃竹難歸蕭蕭穆滿金鳬夜出故陵則烟樹
連天石馬晨嘶廢隴則霜花滿地縱興衰可念而事已在
前卽感慨難忘而責寧在我亦可不爲越爼之謀少輟陳
根之慟而先生又丁南風不競之時偏深北渚愁余之慕
宫中馬鹿驚心故劍之談座上貂蟬傾耳遺簪之論卽斯
一疏足擅千秋何況炎精乍熾厥有扳龍瀝血之夫亳社
將移倍多蓐螘湛身之客孤蹤滅没誰修薄祭於風前破
碣沉霾未易嘉名於身後昔人可作來者多賢宜優逮下
之經用作勸忠之典此請封議謚當年之所以殷殷而立
懦頑廉奕世亦於焉亹亹也自是以來於兹而往邵平隱
矣圍內惟瓜陶令歸兮門前只桺八公矍鑠巖有桂以皆
黃四皓徜徉岫無芝而不紫於是沉酣六籍穿穴諸家閒
窗錄史旁搜蝌蚪之文老眼抄書細釋蟲魚之注常璩撰
華陽之志謝承輯後漢之書三桓雜記副在名山南渡叢
編藏之石室固已斐然述作聲穪蔽霄壤之間邈矣襟期
志節轢雲霞而上矣雖復名已上聞人祈一出然而老夫
耄矣自云不觧著書使者去乎對曰未能應詔凢兹雅尚
益表耆英丹靑畫矣而彌鮮琬琰鐫之而不盡茲者令嗣
木庵先生金殿燃藜玉堂視草㸐燭於鳳凰池上遷續談
書揮毫於鳷鵲觀中固成彪志更謝庭之多鳳矧荀里之
皆龍欣逢降岳思邀彩筆以𢋫揚幸値稱觴冀擘紅箋而
染寫伏願鴻都貴客虎觀名卿或文或序千篇絢綠野之
堂以雅以南百軸豔紅綾之餅則懸之市上化成一樹珊
瑚歌向風前散作九天珠玉惠而好我仁者贈言謹啟
徵浙江總督李鄴園先生夀言啟
蓋聞鯨波起陸倍資作乂之臣鶉火焚輪彌仗廓淸之佐
夸父逐鄧林之杖忠可回天貳師飛疏勒之泉誠能動地
從來隂雨盡藎臣拮据之秋在昔雲雷正誼士經綸之會
太常論定鐫以鐘鏞幕府功成宣之鐃吹鄴園李老先生
名叶瑤樞光分絳斗派從函谷韜鈐工玉帳之書郡入平
原人物禀金精之氣策名上第釋褐華年甫由李郡之司
便簉朢郎之署風飄綉豸蒞此臺端霜冷啼烏陟於卿貳
粤以班僚之貴膺夫簡卑之崇遂隷雄籓爰申新命勲階
屢擢服官騰儁烈之聲敭歷頻經率屬擅淸剛之譽然而
弓開似月必逢貫蝨以稱竒劍淬成花恒爲剸犀而耀彩
假若歷陽未叛末由彰陶侃之忠如其并土無危奚自表
劉琨之節藥以獨搖而倍苦路因九折而偏難乃者八州
作督之年竟遭三孽方苞之事羣陰肆狡謬效連雞諸鎮
潛謀妄營犄角王審知鴟張於海國變起須臾陳弘進豕
&KR0691;於蠻天釁生呼吸波將漸及蔓恐難圖徧南戒以倉皇
屬西隣以臲卼斯時也七閩關隘首說仙霞全浙門庭惟
憑太末桓桓策府率虎旅以嬰城仡仡元臣奉蠟丸而建
節扼諸境上躬在行間﨑嶇䧟陣高褰姑蔑之旗忼慨鼓
儳硬挽錢塘之弩固巳六千君子共明填海之本懷百二
山河咸喻補天之壯志矣顧猶人各有心時方多難飈當
起處間生鳴鏑之心草欲枯時競作彎弧之狀瀫水桐溪
之界靑犢彌山甬東於越之區蒼鵝蔽日公乃宵擕别隊
銳頭&KR0691;鬢之夫間挈輕軍扛鼎翹關之軰爬斯癬疥烹宋
萬於車中潰厥癰疽縳陳豨於帳後倏王師之直下俄宗
子之遄征浙土全收閩疆再造七年擐甲力竭於飛牋草
檄之中五夜援枹恩深於伐畔侮亡之外遂使無諸城上
依然荔子之紅頓令仙鯉洲邊不改㯽榔之綠蓋力支大
厦總天家之籌畫居多而手障狂瀾實閫外之勤勞最著
也所愧吳人原非越鳥公也門高元禮尚阻登龍僕兮員
綴微班猶慳執雉而乃濡毫頌德將母越境之嫌削柹鳴
情詎免隔垣之誚不知方事之殷有隣將壑向也三江浪
湧疑漂壽夢之墟五嶺烽橫幾逹專諸之巷公如暇豫疇
免阽危迢迢厚德高於廽雁之峰烈烈豐功訖彼無龍之
國凢茲覆載並囿生成何況牛女同星魯邾接柝夙有輔
車之勢原非牛馬之風則今者興言偉伐豈徒爲隣室之
歌呼腃念成勞本不僅越人之肥瘠𢋫謠詎僭揚扢非誣
猥逢降嶽之辰先效躋堂之祝伏冀鴻都學士虎觀詞宗
分題翡翠之箋爭捧珊瑚之筆庶幾人同召穆四詩賡分
陜之勲還期文駕昌黎百尺勒平淮之頌
徵淮安張鞠存年伯雙夀詩文啟
蓋聞眞府傳觴金液瓊膏之酌弇山紀石白雲黃竹之謠
瑤林舒七葉之祥花開四照銀漢炳雙星之瑞景麗重輪
鸞吟法曲鏗鏘頌禱之音鶴纈官袍照耀縑緗之色成資
雅咏用佐華筵千春颺昭代之禎符奕世紀德門之盛事
淮山張老年伯綉戟高甍銅街貴宅姓聯翼軫瑶天著籍
之宗號擅金張靑史書名之族蓮開華井夙稱關隴名家
桂滿淮堧僑寓烟霞福地舉宗饌玉筐嬴彩&KR1800;之徵盡室
鳴珂笥溢綠蛇之兆迨容部公讋蠻邦而定國本事關宗
袥之間洎戸曹公却蟻賊而斥貂璫烈載旂常之上生還
接武眞成楊震之孫没亦留芳並祀欒公之社豬肥鵠瘦
家家摹虀臼之碑荔碧蕉丹戸戸賽羅池之廟先生幼卽
𡵨嶷長而淸綺揮毫早歲旣髫髫以知名釋褐中朝遂馳
驅而筮仕時則漕督之蜍光夜蝕以致楚州之鴟喙宵張
羣奸擇肉細民生萇楚之悲大猾磨牙瘠土抱黍離之痛
先生則敷宣利弊片言爰以回天捍衛鄕關羣小因而見
晛九重動色萬姓庚生是則甫膺簪組旋爲桑梓以分憂
乍離衡茅便爲枌榆而請命矣尋由畫省洊簉淸通復自
薇階陟升華要校士則搜竒剔異旣楩柟𣏌梓之兼收居
官則緝雅歌風亦顧陸潘楊之咸集人傳毛玠此是朢郎
羣羡山濤斯眞吏部君乃鄕邦以內人倫咸奉爲楷模梱
閾之中天性尤徵其篤摯閔予同氣體鳲鳩專一之仁敬
厥所生弘葛藟本根之誼以至請蠲議賑則里閭共藉其
干掫及夫濟乏扶菑則黨族交資爲筦庫人沐張長公之
德施不少抑緣閻太君之內助居多蓋銘椒賦菊固伯輿
棨戟之門而習禮通詩亦立本丹靑之裔華齡降阼徽柔
不讓夫禮宗吉日齊牢靜好無煩夫姆教當夫子食貧之
歲牛衣無憔悴之容曁大夫服政之年象服表山河之色
慈能逮下待澤者期功疆近之親惠以宜家頌義者籥翟
煇庖之軰噓其善氣衍此吉祥種厥仁心蒸爲戬糓羹鳬
臛雁堂前羅三代之賓蠟鳳騎羊門內備五宗之慶綠鞲
綉褓跳擲屏幃犀角龍媒嬉游奥渫頷之而已莫分羣從
之名小者誰何不辨諸郎之貌其立德也如此其食福也
又如彼屬在今春倏逢盛事聖主闢翹材之館熙朝開
博學之科枚臯枚乘共揮毫於鳷鵲樓頭崔瑗崔駰同獻
賦於鴛鴦殿下笑語歷雲霄而上父子俱榮𢋫歌在殿陛
之間君臣交泰而先生則謂舒祺年小幸充珥筆之臣燭
武精銷應作歸田之叟一出一處洵哉顯晦之攸宜爲箕
爲裘展也後先之濟美更以來年欣聞雙壽太君則六旬
設帨庚申度値其初先生則九月懸弧甲子方踰其二斑
衣燦錦遥飛千里之觴仙醴流霞合祝萬年之嘏某等與
毅文年兄分擬荀陳情叨孔李丹崖春霽宜陳朱萼之篇
綠野秋開應賦白華之句喜霄虹之並跨筆綉江毫欣海
鶴之雙飛文舒羅鳥佇聆雅唱敢告名賢謹啟
徵毛太母黃太孺人八十夀言啟
漢殿傳經萇乃箋詩之客趙家飬士遂爲脫穎之賓流連
碣石之官論心雪後邂逅黃金之舘握手花前言偶及夫
家門用獲詳其鄕國自言壯歲疇希荐禰之榮祗說衰宗
莫罄報劉之志粗陳梗槪略叙生平乃知遂安毛母黃太
孺人者實某先生之生母而友人允大之大母也孺人族
著燕都朢齊江夏敦詩習禮幼誇季女之風賦菊銘椒長
擅大家之譽弱齡就傅便號禮宗綺歲于歸卽穪家督蘋
蘩不匱擬尹姞以無慚榛栗相將較郝鍾而何讓書嫻内
則實閫裡之黃香福衍箕疇本仙家之毛女然而竹痕善
暈不逢涕淚以奚斑劍氣常横匪遇沉埋而曷紫忠臣許
國恒遭盤錯以彌伸健婦持家每遘漂搖而益厲但使雍
容井臼未足徵其慷慨之竒徒令黽勉虀鹽猶難顯厥艱
貞之烈也孺人則命實不猶家偏多難蓋司馬騎箕之歲
卽石麟堕地之年絰以免身髽而就蓐茁蘭芽於身後弱
息疇憐萎梁木於生前藐孤奚托況復運有平陂時更凉
燠撫門前之棨戟燕去誰家檢篋裡之貂蟬鶴歸何世梁
朝才俊將爲衣葛之人楚國公卿竟有負薪之子凢茲大
厦之傾危總騐未亡之節撡偉此巾幗荷此門楣錦因受
濯而逾鮮玉以遭焚而倍㓗春風夜月開殘貞女之花碧
海靑天填盡帝娥之石鼓絃聲之嘹嚦一曲將雛玩藥影
之葳𬎼半欄獨活燈下則紅顔暗老紅淚全枯膝前則黃
口將乾黃泉可見庶其成立畢我劬勞詎期噩夢之未終
更遇驚飈之不定子還生子更加失母之憐悲以增悲轉
觸所天之痛舒祺哀此兒尚小范匃實童子何知乃猶輾
轉含飴咿唔課讀和熊食蓼用成博士之名截髲封䱹勿
墜尚書之業以至割郈成之宅出自釵笄築巴婦之臺成
於織絍情通任䘏歌壽母者千家誼篤恩勤鞠遺雛者兩
世此誠彤管所難名抑亦靑閨之僅見矣比者浪湧三江
潮飛兩浙笳吹郭外驚蟻陣之縱橫燧暗山中駭狐鳴之
搶攘惟茲蕞爾亦致焚如火延趙禮之家箭入薛包之室
而能鎮以安閑處夫義命臨危不擾頗多逹者之言遇變
能全早著哲人之見歷稽前媛逖覽曩編雖饁耕隴畔賢
哉冀缺之妻設譔堂前籍甚伯仁之母烏能嫓此芳華均
其憔悴者乎僕也夙附通門新承把袂躋堂介夀知八袠
之旋登上國掄英况羣賢之畢集五十載菤葹之草心綠
屢摘而多傷三千年松栢之枝節以後凋而益茂佇希編
貝莫辜良友之心仗冀瑶珠徧拜仁人之賜謹啟
爲丁太公徵八十壽言啟
謹啟同社丁子硜兄尊大父秦朢先生系出雙丁年高六
甲里穪通德人傳長者之名臺築懷淸邑擅素封之號祖
大夫南溟公績留靑兖君王問孝廉之船父鄕賢天錫公
誼篤白華文老摽獨行之傳代多耆奮世有聞人先生夙
譽魁梧蚤矜敦敏通方狷介許子將之在東都峻烈淸剛
周弘讓之居南國雖牛歌寗戚生不逢時然蠟鳳僧&KR1050;幼
而有志早年聞道說禮且以說詩晚歲多閑學書兼能學
劍每範躬於孝弟常型俗以睦婣王產方檢押甚嚴鄕黨
罕覯其面陳太丘門牆絕整子孫自以爲師屬銅馬之方
横奉金仙而終老觧紛排難宗族恃爲長城樂善好施鄉
國呼之祭酒陶潛之五男可樂聊自賦詩陸抗之三世多
才何妨縱酒狎樵蘇而翫世觧組緤以歸耕不事王侯且
友麋鹿袁絲之隱閭巷以鬭雞走狗爲歡劉毅之處江淮
以六博樗蒲自喜性躭音律老愛聲歌聽范之彈箏賞
其邁聆桓伊之吹笛憐此淸狂更極意於道林復留心
於禪悅洛陽之伽藍載道手自經營祗園之精舍彌天躬
爲締搆人言矍鑠似馬援之據鞍我見飛騰似廉頗之健
飯今年八月齒届八旬某等於子硜交比雲霞心同椒桂
射如臯之雉幸見斯人觀廣陵之濤正逢今日登堂而拜
事有頼於羣公核實以書誼難辭夫片語願歌三祝以頌
五更此啟
徵田太翁八袠夀言啟
河盤九曲出碣石而彌雄玉耀連城孕藍田而更貴人言
松栢不産培塿共說山川能生雲雨從來食福必歸積德
之家大抵成仙原屬修身之士華辰祝嘏羣公旣薦幣以
承筐錦晝張筵賤子且歷階而揚觶不辭固陋用效𢋫颺
茲啟某翁田太老先生者系是西河郡分京兆門風瓌麗
漢宫題柱之聲華才地通明稷下懸河之苗裔勝衣對客
器自别於常兒毁齒知名門詎書夫凡鳥桑梓寄彌牟國
内枌榆偪離石城邊晉卿六族此鮮其疇齊國諸田君眞
其後然而雛方在鷇詎便摩霄桐甫稱孫空思向日子推
狷介并無綿上原田郭泰孤貧徒墊雨中巾角漂搖邦國
蕭瑟鄕關睘睘六尺之童落落四方之志於是長懷樂毅
只欲投燕不效賁皇惟知奔晉十四齡髫年羈貫屝屨疇
資百千里古道迢遥壺餐莫給朢滹沱而戾止瞻督亢以
如歸擇地在三輔五陵之内土厚泉甘卜居近千門萬戸
之傍物華天寶人如端木時來曹魯之間智擬居陶頗用
計然之策三年成聚裒然通德之門五世其昌煥若集賢
之里爰乃文以情生禮緣義起北堂饋食㓗洗腆以娛親
東道班荆結珩璜而贈友一門輯睦椸無常主之衣三黨
雍和巷有同功之火井飛孝鯉恒依蘐草之闈簷噪慈烏
不去荆花之舘以曁寬能逮下王褒之僮約寧苛和以與
人揚子之客嘲無怒爰煩馮煖代爲市義於薛中不類趙
宣徒願沾恩於桑下此又冽冽汍泉旣注茲而挹彼濃濃
湛露復自葉以流根者矣如斯之類懿不勝書遂來韓起
之雙環呈於膝下聿覩張華之兩劍騰在雲邊此荆巖太
史才雄虎觀爭誇宋艷以班香而某某年翁賦重鴻都羣
羡庾淸而鮑俊也茲惟季夏齒届八旬論甲子於桂陽瞠
乎後矣遇老人於絳縣公然過之所朢共譜妍辭均搖彩
筆遐不謂矣朱輪丹轂之賓何以觴之綠醥黃封之酒按
玉笙於指下六月生凉燒絳爉於槃間三更若晝丁年玉
樹跽斟延壽之杯亥字銅仙笑聽長生之曲則魚龍曼衍
繅來雪藕之絲鸞鶴&KR0813;紛濾就碧蓮之粉伏祈惠我曷任
跂予謹啟
爲溧陽彭太翁太母七十雙壽徵詩啟
吳雲入越國山綿亘於平陵魯柝聞邾瀨水瀠洄於陽羡
焙茶客去稔知彼地之高閎劚笋人來詳述此中之巨閥
則有門呼萬石人號五經蛇能蟠綬偏呈集慶之符雀擬
銜環洊食發祥之報如我某翁彭太老先生者星分井絡
系出商賢修兮俊烈夙標獨行之名宣也淹長早擅通經
之目門風烜赫綉戟連雲家學淵源彩毫滴露曾祖南陽
公升華紫闕罔希簪組之榮父雅存公策俊靑袍甘蹈丘
園之秀數傳積德詎願人知屢世行仁祗承家訓先生姿
禀通明才鋒瑰異髫年製對名更噪於楊梅壯歲摛文價
倍高於鸚鵡況復政施門内爻繫家人庭羅讓木紛敷而
下茁忠葵井溢廉泉觱沸而旁飛孝鯉陸智初幼多至性
橘常墮於懷中吳隱之毁不勝喪鶴爲鳴於庭下生事則
羶薌䐹腒婉以承歡廬居則窆繂練祥貧能中禮以茲篤
厚足覘鳳卜之昌緣彼恩勤定兆駟門之大而乃天躓其
才物屯其遇九鏖文戰兩中副車朝朝㸑下燒殘蔡氏之
桐歲歲堂前漂去高家之麥奏凌雲而莫惜撫流水以疇
憐是則楊朱失路逹人亦以此興懷李廣難封行路亦於
焉致歎繼而令嗣菉洲先生掞藻金閨蜚英玉局次公早
貴伯兄復朢重飛鳬仲儒先鳴季弟又才高繡虎一門鵲
起三雅鴻騫華貂插髩雲霄則姑付諸郎皎兔懸空風月
則長歸老子人情不遠亦已稍酬翰墨之勲時論相同謂
宜早受絲綸之錫先生則興來撫掌終愛聞絃醉後搔頭
難忘見獵廉頗矍鑠猶作車中擊刺之形馬援飛揚尚爲
鞍上拍張之狀陶謙素性只樂幡旗劉峻本懷惟耽書卷
耆齡七十皇路三千猥以來春始賓太學桃堪染綬肯令
豎子成名桺用裁衣不礙老夫作逹固巳朱顔綠髮無須
鴻烈之仙方碧奈黃精詎假喬松之秘訣矣加以性尚蕭
疎不爲崖異胸惟坦率詎設畦町長日赴雞豚之會桐帽
櫻鞋晴天趁櫻笋之筵酒旗戲鼓傾蓋而何分少長三命
逾恭銜杯而莫問春秋千場必醉婆娑里閈都忘兒是貴
人跌宕琴尊共羡翁眞健者此又葆其純一知上士之天
巳全享此期頥騐仁者之徵必壽也德配吳太夫人鴻案
相莊鹿車對挽盤匜事舅允宜夫子之家雜佩留賓聿起
佳兒之譽羣稱閫範交頌禮宗際此華辰張茲綺讌逓進
千齡之祝同開七袠之觴河將駕鵲乃金妃設帨之期嶺
正舒梅是綘縣懸弧之旦德門盛事嘉耦齊年不揣秕糠
敢先乘韋伏願廣𢋫雅唱徧惠鴻文葡萄百軸篇篇飛杜
曲之花翡翠千箱字字織扶風之錦則&KR0813;紛麗句遥從靑
鳥以俱來縹緲靈璈遠逐彩鸞而並至矣
徵沈韓倬太史母周太孺人八十詩啟
蓋聞南嶽夫人玉軸履登眞之籍西池王母瓊扉敞介夀
之觴玫瑰之砧杵千尋星應字女翡翠之窗櫺十扇月許
稱妃是知鶴來緱氏巳占瑞叶仙靈況夫龍出渥洼復見
祥開風雨紅藥秀萬年枝上靑鸞歌九子鈴中孺人系本
盤龍門施行馬施衿結帨幼工秋菊之銘說禮敦詩長善
春椒之頌乃以汝南之閨秀歸我吳興之大賢時則笏翁
先生七葉高蟬時時臨髩三宫吟鷺日日陪軒畫省宿靑
綾之被名動公卿鳳城鳴白玉之珂風生殿陛洊膺駕部
預典兵機夏卿五屬中臺有妙選之稱首曹七兵郞吏服
當官之朢孺人則翟茀以偕佩環而相機絲軋軋洵哉女
德幽貞裙布垂垂允矣婦功儉恪旣著相夫之烈還聞鬻
子之勤三遷母訓兒是麟膠八咏門風人呼犀角庭花四
炤羣高四傑之名人玉雙淸共羡雙珠之號於是西京太
學盡重劉陶東觀名賢交推郭泰更羡次公之早貴尤驚
子幼之先鳴宫簾夜月明蟾映金匱之書御苑秋風快馬
扈玉河之獵堂前設帳夫人猶身自教兒閣下傳餐太史
每歸而遺母又若倉通驍騎祖孫更先後同曹船是孝廉
兄弟更聯翩競爽謝益夀風前玉樹繡韉趨風陸子春車
上璧人錦綳羅拜孺人則含飴以弄遶膝而嬉郄夫人年
踰耆艾神明不衰宣文君坐有生徒講論自若顧一門之
遏末徧爲摩娑列四世之曾玄都能省記酡顔舞鶴巳同
天上之皇娥白髮和熊還作人間之家督茲以仲冬榮登
八袠起居八座綵箋賦襞詞頭游戲千春寶柱箏彈曲尾
於焉張融宅後鐵市銅街之路李膺門外朱輪丹轂之賓
莫不戸奏笙竽人持牛酒西河女子供來九節菖蒲東海
婦人進以三山芝草某等潘楊密戚孔李通門蓋旣爲陶
侃之賓宜進拜周瑜之母更朢譜以聲詩鐫之琬琰則筵
開天姥庶能博笑以投壺酒泛麻姑用效爲歡於織錦𢋫
兹高咏留作美談
徵松陵潘母六十夀言啟
垂虹淼淼碧鱸紅樹之庄笠澤茫茫茶竃筆床之所由來
此地多産畸人今日潘君偏躭肥遯意者三高祠畔人稱
隠士之鄕不知十字碑前母是讓王之㣧實本慈親之教
用成我友之賢如潘母吳夫人者尤足誌焉夫人棨戟高
門簪纓上族叙其姻婭旣椒衍人間譜厥高曾亦履聞天
上夫人幼卽端莊生而淑愼菊花製頌晨風遵桺絮之庭
蘭葉成銘夜雨直條桑之舘若乃性觧仁親書工内則笙
龡華黍孝娥題黃絹之碑經授宣文伯姊設絳紗之帳固
巳德容婉嬺獨擅女宗圖象温恭無煩姆誡且也奉異本
之萱枝情踰自出撫旁根之荆樹恩甚同生此又輓近所
難能恒流爲莫逮者矣迨歸我某公先生鹿車對挽鴻案
相莊䘏其絡緯焦勞洮&KR0808;之餘問彼有無黽勉醪鹽之側
斯時也遺雛弱息懼傷夫子之心斷縷零鍼厥有前人之
緒而夫人乍咏齊牢遽爲代匱賣來寶鏡甫牽嬌女之烏
羊柝罷珠鈿旋奠佳兒之錦雁經營婚嫁以畢晨昏屏當
資裝何分寒暑無何而一痛離鸞長甘蓐螘入室抱磨笄
之恨倚廬銜截髢之悲次耕則年始六齡幼子則生爲遺
腹夫人憤願捐生忠能託命存一綫於未亡之手閫內程
嬰哺藐諸以待盡之年女中荀息和熊午夜無忘爾父之
辛勤剉薦中閨仰頼羣公之訓廸誠堪返日志可回天孱
然膝下之孤蔚爾區中之秀臣力於茲竭矣所天不旣慰
乎抑在鄙人猶餘深感今夫牛衣老婦艷心西舍之貂蟬
馬磨窮[婺-矛+牙]動色東鄰之翟茀斷機佐讀期邀稽古之榮畫
荻傳書冀食千時之報捧毛生之檄便詡文人絕温嶠之
裾還誇學者此卽堂前漂麥閣上燃藜墨穿作穴惟工温
飽之圖書積成倉僅想風雲之會古今一致愚智同揆在
末俗而皆然詎逹人其遂免夫人則絕意時名忘情好爵
教兒學易止占箕子之爻課子攻書不習楊雄之論但使
粗知成敗雖蓬葆以如飴假令略識興亡縱饑寒其靡悔
身將隱矣願成綿上之撡勿以母爲益勵黨人之節高人
數等自古爲難然或者徒甘淡泊止厭紛華將采菽以終
年願辟纑而用老正復蕭條一室未足深竒隱約三時奚
容過羡無如時値驚颷運逢駭弩楚國有亡猿之事崑岡
當失火之年回思謗書之獄初興維時賢門之禍最烈褒
方在難株恐連融儀旣遭誣瓜將蔓廙羣兒苐解琢釘之
戲盡室彌深累卵之憂夫人則厝火無驚餘波何懼原鴒
急難肯因弟瘦爲辭幕燕漂搖寧以李僵爲恨卒之臨危
鎮定免細弱於糜爛之餘遇變安貞全家室於流離之頃
震雷&KR0658;&KR0658;未見焚身洚水湯湯何常滅頂深沉之略卽偉
人猶歎弗如變化之才雖俠士奚能遠過凢諸卓犖筆不
勝書茲逢週甲之辰適在履端之候釵飛戴勝競投玉女
之壺屏囀倉庚爭煉媧皇之石其在夫人桃李不言復何
心於往事至於次耕樵蘇不㸑詎有朢於諸賢然我同人
可無高作拜四海潛夫於堂下不羡鳴珂戞玉之交擅千
秋絕唱於行間如聞控鶴驂鸞之曲
徵大銀臺柯素培先生六十夀言啟
蓋聞綘闕岧嶤鳥篆註桂陽之籍銀膏滴瀝鴦漿㪺菊井
之齡十洲賦裏浮瑞氣於東瀛五嶽圖中燭榮光於南戒
彭籛歲月傅說星辰惟箕子之疇多故于公之門大恭惟
素培柯老先生武水名家魏塘右族百年喬木代擢珠柯
五色甘瓜世綿丹&KR1705;高蟬臨鬢從來䨇戟之門吟鷺陪軒
自昔三槐之里尊公楚蘅太老先生羽簉鴛班名標雁塔
䨇龍闕下人來杏苑以看花九鯉河邊官是榕城之司李
釋之治獄共號祥刑永叔掄文交推得士緣茲隱德遂兆
綠蛇蟠笥之徵惟厥高閎爰呈彩燕投懷之瑞先生夙譽
鳳毛長誇犀角神姿軒異同趙㫤之在衆中進止雍閒類
裴休之來座上孟公則長踰八尺顧盻非常子山則腰帶
十圍儀觀甚偉爾其韋平世胄接踵巍科崔蔡鴻篇騰聲
上國靑袍釋褐早製錦夫棗陽銀艾牽絲便飛鳬於花縣
斯時也慨三戸之無人正四郊之多事襄陽堤上猶事提
戈鄖口江邊還聞傳箭將軍下瀨黃龍靑雀之船君子習
流綉鎧珠袍之隊先生則蒞此凋殘會斯旁午靑芻匝地
遥運陶侃之洲紅粟如山高並甘寧之壘民無怨讟卒鮮
譁呼張遼臨於赤壁如行袵席之間王濬下於巴丘不改
樵蘇之業嘗聞元結詩紀舂陵又見羊公碑留峴首時則
經略洪公奬此殊猷椷蠟丸而上表以暨一時督撫旌其
偉績裂雁帛以陳箋叠承三命之褒揚屢被九重之賞歎
帶垂荔赤風翻子産之衣綬綻桃紅日麗晏嬰之宅特拜
黃門之職洊升靑瑣之班敡歷諸垣翺翔兩省爾乃沉沉
左掖白簡增寒諤諤夕郞丹心不湼伏蒲仗下恒牽已起
之裾補牘懷中每斷將馳之靷加以器宇端凝風裁峻整
修篁獨挺只欲彈蕉温樹忘言惟圖傾藿夕陽亭下殊多
解綬之人宣政樓前不少免冠之軰況復蒿目時艱惕懷
民瘼比有松陵之客爲言笠澤之間屬因水澇之頻仍以
致田廬之蕩析伍胥潮至一軍悉化爲沙蟲文種濤來三
版將生夫鼃黽先生則疾呼閶闔慷慨陳情曲繪閭閻淋
漓入告誠能格主遂蠲一歲之租力可廽天獲請萬人之
命夫其一節足槪千端此則全中牟之雉未能儷此生成
除雲夢之蛇不克方兹恩澤也迨積勲資累遷卿寺日親
紫闥佇踐黃扉而乃志切瞻雲情深愛日時則先生太母
俞太淑人巳將八袠矣於是斑衣奉母晝錦娛親冬缸夏
簟聊申烏鳥之私碧水丹山敢託烟霞之痼靈萱半畆藝
在堂前孝笋千竿森於砌下翼板輿而登降依子舍以邅
廽揚舲雪後瑁湖之萬頃堆銀著屐花前甫里之千枝綴
玉驥兒遶膝鴻案齊眉趨庭是鳳竟踰薛氏之三會食皆
龍不羡荀家之八人間盛事天上昌期乃者節届靑陽筵
開絳縣屬新歲履端之候爲先生週甲之辰在銀臺公入
侍魚軒敬謝引年之斝在內翰孝廉君軰出扶鳩杖願持
介夀之觴某等幸列通門欣叨猶子千春蘭譜聿藉鳴鐘
饌玉之文十賚芝函式逢駕鶴驂鸞之會伏祈早惠瓊瑤
更望廣徵珠玉椒觴湛碧飛來縹碧之箋火樹舒紅唱去
小紅之曲謹啟
儲太翁九十徵詩啟
陽羡儲孔恢先生門地高華家聲通顯庭施棨戟埓河北
之崔盧座滿貂蟬駕江東之顧陸甲第則彯纓戞轂淸門
朢重夫衣冠人文則削素含毫才子名標於翰墨先生幼
卽岐嶷長而豪儁雍容鶴蓋不矜紈綺之風淹雅雞林大
得風雲之氣蓋萬石諸郞俱擅無雙之譽而燕山五桂此
爲第一之枝維時參籓公旣籍甚朝班先生復翩然藝苑
韋家有子羣識玄成劉氏諸賢尤推孝綽於是映雪傳經
歌風見志記亡書之三篋搜逸史於百家西園結客屏間
汎鸚鵡之杯東觀論文席上賦柟榴之枕時論則諸生祭
酒鄕評亦大雅扶輪加以井里昇平家門豐豫吳季札延
州貴胄雅號知音周公瑾江表英姿偏能顧曲時則羊侃
侍兒錦靴踏地李波小妹薄髩彎弓舞廽風之十部歌落
月以雙鬟柝鈴周匝千條之紅燭薰天箏笛參差百丈之
碧綾委地蓋雄心欲耗聊慨慷乎絲奮肉飛而壯志難灰
或嚄唶乎酒闌燈灺無何而世歷滄桑人堅松菊舞衫歌
扇惝怳前生酒陣文場闌珊昔夢先生則篝燈課子含飴
弄孫里名通德盡知此日之徵君江近潯陽共識彼中之
高士道風彌劭至德可師爰乃文孫長能廣期軾轍連鑣
郊祁並轡張華兩劍同日干霄韓起雙環一朝辭櫝聲傾
都會人倫俱奉爲美談名動公卿戚里尤矜爲盛事諸孫
鵠峙處姊尙未適人羣幼鸞停此客得毋小異先生則年
踰耄耋視聽不衰齒近期頥神明自若矍鑠晴原尚臨風
而却杖摩挲畫閣或負旭以鈔書秋雨赴雞豚之社五兩
衝泥春燈占角觝之棚千觴醉月姬人入道半巳黃絁鄰
叟談禪都成白首洵號世間之人瑞眞稱地上之行仙今
茲上浣之辰正啟九旬之宴守淇澳武公之戒敬愼威儀
授濟南伏勝之經表章經籍汾陽公一門顯秩褒德侯九
袠崇班値此光榮可無揚扢伏朢當世名賢同時先逹賜
之華衮錫以瓊瑶或孝飬賦白華之頌或游仙𢋫紺雪之
詞庶幾橘中八叟並下始靑之軿芝田四皓齊鼓小紅之
曲
任丘龐年伯七十徵詩文啟
瀛海名區鄭州沃壤一帆鴨綠遥接蠡吾十里鵝黃斜籠
趙北疎汀曲沼霏霏菱芡之鄉雨艇烟檣歷歷魚蝦之市
天連輦下野因蒼莾而彌雄水似吳中境以崢泓而倍敞
生斯地也大有人焉安敦以吉殊多鳩杖之賓美秀而文
尤數鹿門之胄維我某翁龐老年伯北路高閎西豪朢姓
貂蟬溢巷珠屢濬於璇源棨戟臨軒玉每生於崑嶺先生
幼篤天倫長敦獨行分田授宅爲兄則忍處於肥讓棗推
梨食果則願分其小加以居常不競衆推涉世之含弘性
本靡爭咸服秉心之平恕偶談一二足槪生平當塞翁失
馬之年有楚國亡猿之事波將洊及株乃相連在上官原
無投抒之嫌乃旁人盡抱拾灰之懼而先生坦然義命委
以虛舟率爾襟情期之飄瓦將余無怒詎鳴趙壹之冤謂
我何求寧訟冶長之枉斯之雅量夫豈恒情足知五世之
其昌早信此門之必大至若鮮芳饋母陸橘懷探羶毳承
親江魚手進千蟠孝笋緣簷溜以偏生百匝慈烏繞庭柯
而不去以茲貽厥致彼刑于邊孺人孝先貴裔居然冀缺
之妻王孺人子晉華宗展也梁鴻之婦一門友愛桁無不
易之衣三族雍諧室有同功之火居王彦方邑屋卽細人
亦畏其名聞韓康伯風流縱女子盡知其號況復夙躭墳
史雅愛縹緗保兩世之芸編屈惟嗜芰守百年之螙簡董
不窺園歸亡書於兵燹之後趙璧終完贖遺經於闠闠之
家秦關竟出書眞足寶彌旌貫日之誠硯可成田遂獲凌
雲之報以故一枝擢秀先標上苑之名而三樹駢柯俱擅
連城之譽也茲當降岳之期正値生申之侯昔君家三世
之高曾爲近代兩間之人瑞或則年踰八喪或則齒過百
齡朱霞紺雪味若恒饈聞圃瓊樓視爲珂里宜先生之不
煩金竈巳知益壽之方無假銀房早悟延年之訣也伏冀
鴻都上客惠以華繒鶴市名流貽之麗句則玉虛名館便
爲元圃之臺金字題門卽降靑毛之節矣謹啟
徵吳老年伯母六袠詩文啟
秋生閬苑方編勝國之春秋月冷瀛洲正輯前朝之紀載
撫昔賢之往蹟光景恒新睠獨行之留芳音徽未沫下稽
家乘上覽史宬忠臣殉節半由閫德之同心貞婦貽謀定
衍箕疇於奕世仙雛接翅知爲西母之禽桂子駢枝識是
嫦娥之樹於今爲烈自古而然吳母徐太孺人者前壬戌
進士福建廵撫諤齋公之冡婦而前癸未庶吉士介子先
生之淑配也孺人浙水名門語溪朢族家多鳳子寧誇薛
氏河東派出駒王盡說徐公城北里名崇讓牙幢綉戟之
家坊號光延粉碓銅溝之宅而乃嬿婉明經柔嘉習禮髫
齡賦菊羣已奉爲女宗早歲銘椒本無關乎姆教爰夫待
字以曁初笄風詩咏之子于歸易彖演家人之吉一燈佐
讀用成夫子之名百兩宜家善得尊嫜之志抑有感焉所
尤難者雖溷裙笄之列思在古人縱居紈綺之儔身通大
義弔屈原於楚澤便知嬃女之賢懷聶政於韓郊卽慕姊
嫈之行曾聞書册娥乃移山詎學尋恒[婺-矛+牙]偏恤緯固巳㢲
爲少女氣感風雲城是夫人情關家國者矣愧明季之不
綱致鴻都之失守文鴦匹騎雲擾都城靑犢千羣颷馳京
室時則庶常公甫簉皇途初登仕版鴻騫乍遘豨突何堪
凄凉馬角誓排閶闔以呼天縹緲龍髯矢墜虞淵而捧日
﨑嶇東下瑣尾南還尋一旅之終摧況孤城之嗣没五溪
路阻標銅柱以何時八陣圖空返錦城而奚日願爲袁粲
竊附臧洪憤飛疏勒之泉怨塞黎陽之土雞陂夜夜翻爲
化鶴之鄕螢苑年年竟作啼鵑之路愴何如乎悲可知也
斯時也撫軍方觧組巖疆孺人適從親官舫船過荔浦忽
傳庾信之難歸帆出榕城或報王琳之不返封霽雲之斷
指聊代刀環慰徐淑以遺言勉支井臼孺人則靡笄一慟
城欲全頽截髮長號石思立化銀瀧雪浪冀追伍員之忠
魂碧澥黃泉希蹈曹娥之孝蹟誓爲鮫妾訴薄命以啼珠
擬作冤禽畢微軀於填海寧煩再計亦又何求旣而舅姑
正色付以諸郞童稚牽裾憐其尚小遂躊蹰而飲血終慷
慨以旌心是則𣏌梁有婦未能喻此哀離湛母無夫不足
方斯悱惻者矣若乃鄕關傾覆廬舍漂搖盻堂前之舊燕
去向誰家問膝下之新雛歸於何黨僕慚李善友乏王成
并無潼乳之資絕少餦餭之計秋蘆詎絮疇衣任昉之兒
春笋非糧難飼叔敖之子而孺人則殫厥恩勤俾其成立
機邊織作春無歲以非秋帳底咿唔晝無時而非夜以至
最憐庭竹只欲成斑不忿園葵居然似錦孫鸞罷舞永無
臨鏡之期荀鴨空温長斷薰香之日皈心乹竺託命金仙
可不謂書之靑史泣甚羊碑彈入冰弦悽踰帝瑟者乎蓋
孺人之稱未亡人也纔二十六歲其撫藐諸孤也歷三十
七年母以兼師怙而加恃此雙驅汗血所以並起於南天
而一樹瓊枝尤見先栽夫北闕也某等與靑壇年兄秋風
雁塔或附齊年夜月龍墀或稱同舘芸閣紬書之暇獲聆
賢母之芳風花傳珥筆之餘略悉高門之盛事茲當臘月
小春適遘華筵六&KR1030;桃開蓬島星妃設帨之辰菊滿金屏
月姊穪觴之候人間節孝行看表雙闕以烏頭天上褒嘉
佇見降九重之紫綍伏冀彩毫才子惠以瓊瑤彤管文人
編之珠貝庶使赤城霞起長聞四照之花將令絳縣春生
永秀萬年之草
徵孟太母王太夫人六十夀言啟
蓋聞蓮開華井峰頭留玉女之盆桃熟層城澥畔築瑶姬
之舘西池王母胸懸五嶽之圖南極夫人名冠十洲之籍
歷數興王之日必資褒鄂之&KR0564;恒聞積慶之家定藉釵笄
之助醴泉萬斛&KR1672;自璿源美玉千重生由瓊圃於今爲烈
自古而然茲啟孟太夫人者三韓孟聿修年兄之祖母而
川陜總督忠毅公之淑配也巍峩甲第系本烏衣淸綺門
楣支分紫塞昔者齊姜宋子家號上流顧婦潘姨人稱右
族烏石蘭樂陵著姓步陸孤吳地名閨俱不足以儷此風
華均其焜燿者矣太夫人之歸我忠毅公也實年甫十四
蓋奉我太宗皇帝之諭旨云乍委文禽宮中助聘纔鳴
彩雁天上催粧時則忠毅公貳我秋官副茲都綂亳都將
建未離負鼎之年姬籙方興猶在釣璜之日太夫人則黽
勉庭除綢繆牖戶江頭鴨綠便爲濯錦之川峪口鴉靑卽
是採桑之陌聿勷駿業克纘鴻名洎平眞人當璧聖主膺
圖豐沛羣豪蕭相國功名第一南陽諸將鄧仲華謀略無
雙屬九域之初平尚庶頑之未靖斯時也峩峩雪棧遠道
三千杳杳金城提封百二葭萌關内杜鵑之剰壘何多麥
積山邊陳寶之遺倉不少公孫述正憑陵於劒閣路梗褒
斜姚弋仲猶崛強於秦州烽迷汧渭公於順治初年遂膺
川陜總督之命爰乃慷慨陳師紏桓鞠旅西平回紇烟消
徐福之船東鏟姜瓖霧散張超之市他若銅脛鐵額之&KR1200;
疇能兔脫於林間以及赤眉靑犢之倫大半魚游於釡底
凢忠毅公廓淸耆定之功皆太夫人左右匡勷之力屢援
抱鼓以隷戎旃罕御貂襜而親韎韐漑來黛椀只用傳餐
卸得紅褠惟思立幟城上起夫人之號軍中得娘子之稱
旣而忠毅公勩以忘身忠偏致命旗摧麾下星殞營門太
夫人則明駝千里蹀躞還鄕寡鵠一軍間關赴闕維時
世祖章皇帝嘉其盡瘁軫此成勞給内帑以營喪命太常
而製謚恩隆存殁天低驃騎之塋詔寫丹靑日照凌烟之
畫太夫人愀愴家艱悚惶朝命由郊勞訖於錫襚慟必城
頽自卒奠以至歌虞髽而路祭通都嘆息咸推秉禮之女
宗闔境觀覘羣羡知書之姆教滎哀交盡律度靡愆至於
瞻戀鄕關徘徊丘壠盧龍極朢長懷梧檟之悲遼鶴重歸
永結松楸之慕苔纏馬鬛願留灑掃之人雨裂牛眠冀斷
樵蘇之客幸邀兪旨獲遂私情則又誠格尊親感孚穹
壤者矣況復儉以持家恩能逮下公甫文伯之母克懋坤
儀南宫敬叔之妻式彰閫範人傳孝友何殊石奮之庭祚
卜亨嘉詎遜于公之戸固巳宅呼崇讓非徒里字集賢於
是一門少長綬吐文蛇七葉箕裘印蟠銅虎玉河夾宅翩
翩顧陸之家畫戟盈衢奕奕崔盧之裔伯子領諸侯之貴
坐擁朱幡仲君居御史之尊臺連烏府猗歟季子籍甚幼
公金貂蘭錡巳膺二品之崇班帶礪山河永保萬年之世
爵可不謂胄踰薛鳳族邁荀龍者乎而太夫人猶以撥亂
固思奮武守成尤尙揆文時𢋫淸晏詎矜馬槊之勲資世
際雍熙莫倚弓刀之門胄種雖猿臂敢薄雕蟲家本龍驤
宜躭綉虎遂以三遷之母誡用成一代之詞宗此我聿修
年兄所以策雋春闈名登甲榜文孫令子武逹文通洵哉
盛世之禎符抑亦興朝之瑞應巳茲以嘉平之月適逢揆
覽之辰錦筵獻斝酒泛珊瑚綺軸徵詩書標翡翠願編珠
貝祈貺瓊琚喜見金堂列女盈階開四照之花欣逢璚笈
眞妃繞砌擁萬層之璧謹啟
徵李母董太宜人六十夀言啟
蓋聞勾漏丹砂井誌延齡之號南陽紫菊泉留蓋壽之名
恒春樹下皇娥惟拊瑟爲歡長樂花前玉女以投壺而笑
赤芝三秀人間高天姥之峯黃玉九華雲裏秘安妃之籙
正届冰桃之讌況逢綵線之辰珂里昌期戟門盛事茲啟
李母董太宜人者觀察某某先生之淑配而太史紫瀾先
生之夀母也畫雉名閨珥貂上姓龍能就豢夙呼將相之
門杏欲成林競目神靈之後宜人幼卽端莊長而淑愼縱
處綺紈之胄靡愆蘭&KR0581;之儀雅聞髫鬌之年便協珩璜之
節人推鍾郝族擅譚邢洎乎降阼更成林下之風爰曁齊
牢彌起房中之譽時則先生海岱俊民靑齊才子根盤月
窟獨標仙李之門名列天衢屢宰潘花之縣旋由茂宰洊
簉虞衡復自臺郞出膺觀察故城則地連瀛海樗杜之畆
必千鍾豐邑則界錯彭城芒碭之雲皆五色咸因循卓樹
厥官方俱以淸廉承夫宸眷尋冬官之夕拜俄水部之晨
遷一官秉憲臺霜飛桂象之區萬里宣猷卿月炤湘灕之
岸凢我先生馳驅鞅掌之勲皆太宜人左右劻勷之助輶
軒北去則服翟茀以俱來畫舫南浮亦着縞衣而偕下翠
翹金雀敢言命婦之榮載石封䱹交勵藎臣之志颺其懿
媺洵堪君號義成溯厥芳華寧祗戸封石窌加以地是女
床盈柯皆鳳門同合浦拊掌成珠龍文蹀躞人言桓馬之
工犀角璘斒兒識賈彪之怒長邑令某某先生朢崇仙令
績巳著夫飛鳬次太史紫瀾先生文擅省元才更誇夫綉
虎蛟生字裏燃藜在白玉之堂鳳吐篇中授簡直黃金之
殿矧幼君之鵠峙更季子以鴻騫鸞翔鵲顧一門皆倚馬
之才雁塔螭㘭五夜食和熊之報其婦職也如此其母儀
也又如此茲當花甲之籌添恰遘黃鍾之律轉華筵祝嘏
筆花隨&KR1396;葉以俱敷緹室書祥蘐草共葭灰而並煖凢我
金閨盡懷彤管平日覽北堂往訓輒咨嗟滂母之賢居恒
諷東觀遺書每太息萊妻之行何圖斯世有此徽柔詎可
吾賢不爲揚扢頌桓釐之閫德寧徒沛國諸生奉陶母爲
女宗遑後長沙人士伏朢廣輯瓊瑤速編珠貝庶幾窗窺
朱鳥摛文俱五岳之圖輸馭斑龍捧&KR1356;悉十洲之客謹啟
湖海樓詩集卷三
宜興陳維崧其年著
富平李因篤天生維岳緯雲
錢塘高士竒澹人宗石子萬
涇陽任璣訒菴男履端
泰州鄧漢儀孝威姪洢
戊申
燈屏歌爲周立五太史賦
周侯屏風高十尋枝枝絳蠟如竹林金盤陀結雙&KR1341;蓞玉
瑣碎叠千璆琳直裂冰腹色皎皎亂磨(去聲)雪甲寒森森明
白却令魑魅走喧豗懼致蛟龍吟其餘華燈悉錯落襞績
絲縷疑神鍼高懸皦比潭上用仄挂斜若天邊參我時鯨
吸復大呌夜半磔磔驚栖禽衆賓懽笑不可止銀留梨椀
東西斟吾聞天子大神聖宮中自鼓雲門琴太平玉燭仗
公等詎使壯盛徒抽簪卽今民氣大和樂况値夜漏方深
沉雞豚春社大可賽牛馬下走焉能任角鷹盤空狐兔伏
蒲牢吼地驊騮瘖燒完蠟燭不須睡來朝日出還當心
新正六日雪後同諸子集幾士兄齋頭卽次兄韻
連日春寒未可任山醅纔壓且須斟梅開枝上掀新曆燕
入堂前感夙心(兄所居堂卽余小時嬉戲地)街雪踏來狂詎減夜烏啼
處怨難禁衰年兄弟頭都白懽笑眞當惜寸隂
燈夕前四日諸同人宴集徐竹逸宅同限十四寒
又逄皓魄掛簷端如此風光不醉難燈火萬家杯底落樓
臺一片雪中寒西京節物人將老南詔烟花事已闌爾憶
踏歌諸士女昆明池上月誰看(竹逸時自滇歸)
哭故友周文夏侍御五言古一百韻
余年十八九獧性喜跳躍出語每排奡作人鄙文弱君時
貴公子交游重然諾長余四五齡矯矯雲中鶴邑中壇墠
盛間日必飲醵與君分兩廣憑軾看犄角偏師不相避各
自謂騰踔秋鷹側緊腦下草眞如削一爲猛虎吟詎肯受
急縳無何遘世變𤇺火照城郭倔強文士態駑鈍經生學
而我同袍人一半隱汚濁乃悔向時習大足供嗢噱遂合
文酒社盡散從衡約君時讀書室爽塏新粉堊中楹列卷
帙南榮蒔花藥花時召故人連日具杯杓商量及醬醯狼
籍到脾臄分曹鬭詩賦促坐雜歌咢我詩常早成吟聲振
寥廓匿稿懷袖間故欲來君攫移時乃出觀抵掌一笑樂
君才更敏健爽氣淬鋒鍔諸藝無不爲一往自磅礴或起
煎鼎䥶或坐吹笙籥或爲吳聲歌點拍無差錯或爲着色
畫濃淡具丘壑或倣顔桺帖波畫悉斟酌擔夫争道勢屋
漏古釵脚時亦爲投瓊旦從惡少博一子未成盧繞床喝
令着皇天憎跌盪末俗有矰&KR1508;偕隱竟未能君也釋芒屩
平輿躍二龍靑雲翔一鶚錦繖日嶒嶸赤棒何昭灼猶憶
癸已春鄙人益落魄讐家肉視我張吻誓咀嚼適君晝錦
歸切齒碎齦齶挈我亡命游俾我罕驚愕吳山越水間捽
頭免人捉一别成蒼茫眞如隔山岳嗟嗟轉蓬士流浪隨
秋籜乞食狎江淮謀生拙耕鑿水行妖蛟怒陸行蝮蛇蠚
歲一歸里門鋤田石硌硌逄君休沐歸駿馬黃金絡前庭
羅金張别舘接褒鄂更有郭舍人側足善諧謔余每欲詣
君心口自籌度十度過君門九度成退却長貧易感慨失
路增落寞用致余節疎詎云君誼薄攬鏡鬒髮衰出門車
輪各悠悠判雲泥相見何能數甲辰客蕪城秋寺極寬綽
萍蹤復相聚堅坐聽宵柝拔劍斫彘肩敲火製雞臛憫我
衣無綿念我稼少穫作書向長安(君爲余作合肥公書)交誼比花萼
蠆尾語嬋媛蠅頭字端恪北行雖未成此札恒在握節盡
返衡廬君又之京洛歲月曾幾時南來消息惡耿蘭耗詎
妄東野信偏確旅櫬泝長淮天寒水方涸廣野風刁騷巨
川雪磽确嗚呼風流盡萬事眞零落昔年讀書處園亭大
開拓淸泠奥穾廊參差氍毺幕伎堂罷簫鼓毬埸散簾箔
雨澁倉琅鎻苔蝕葳蕤鑰主人竟不歸高樓花漠漠生乘
鮑家騘死羅翟門雀家多桀黠奴一一睨其槖艱難絕㣧
嗣支撑剰閨閣生平所愛女關河恨綿邈(音莫)隨夫滯京邸
憶耶罷梳掠吁嗟一生事細數堪約略昔在檇李城同君
啖餺飥隕星大如箕中夜萬感作物理與君言從古有蕭
索功名類芻狗宇宙一糟粕勇退古所期急流恐難託君
看五鼎烹何如一丘貉反覆陳苦詞豁逹無愧怍君亦顧
我語知我莫子若遲我二十年乞身向主爵靑山斵茯苓
白首飯藜藿蹉跎不相待此語記猶昨由來悲九命垂老
闕一着今春放燈夕君櫬來河朔長江浪怒號雨點大於
雹老屋勢欹斜壞墻色斑駁維時値春霖街泥驟瀺灂賓
朋誰束芻故舊無沭槨而我蹣跚來祖哭露雙膊持酒向
靈床所惜無酬酢文苑喪應徐臺班失謇諤作詩叙交情
所愧言詞朴憑棺一汍瀾深夜猶捫摸
再搬寓示一二友人
離城二十里地勢莾奔赴其名曰亳村我昔此間住少保
之所遺木石大堅固排闥靑山來遶宅春泉注五畆築室
廬一丘共墳墓旣以長子孫亦可相嫁娶中堂極敞豁後
庭新粉堊簾閣頗周匝欄楹自廽互燠舘接凉軒茶磑兼
酒庫堂前兩喬木樛枝礙衢路峭蒨老梅根皴裂怪松樹
吁嗟人事變盛衰若朝露一朝風俗異白日遍霾霧子弟
喜剽掠臧獲半嘯聚其人游閒極白手無所作(音做)呼盧飲
食聲噂嚃若風雨又有族長者託名急租賦毁拆徧房舍
瓜牙仗屠酤誓作精衛&KR0742;詎屑頭目護屋瓦白日飛一一
生毛羽橫流不得安憂來鮮早暮因之每自反致此定有
故夙昔少猜嫌祗緣讀書怒不如舍此去或用免抵捂昨
秋假褊築頗亦協野趣城中諸故人間日必相晤竹木旣
幽映巖岫何嬌嫭稍稍滌煩襟時時託幽步無何主人至
客屐不遑駐躑躅向陌頭屏當到家具倉皇揖駔儈曲折
詢翁嫗側聞西城西老屋半僵仆茅茨略堪葺門內兼有
圃天晴好鋤瓜秋煖宜栽芋門前剰荒陂鵝鴨亦可數便
擬删冗雜時復防噦吐灑埽絕蝸涎搔爬治桂蠧庶幾離
市囂聊用展獨寤知巳來咎予此錯鐵難鑄舍旁多老兵
連雞使人怖慓悍黑矟公飄疾黃皮袴捶&KR1125;酒滿溝無事
夜驚呼近此篋易胠子奚作事誤邇時屋價賤錙銖詎難
措矧子盛交游緩急或可訴何來牛馬皂乃作鸞凰笯長
跽謝客言吾生死章句性拙鄙借貸肉瘦畏傭雇與使甲
吾顔毋寧保吾素獨是聞高軒紛紛欲相顧壺觴倘在門
念之益驚懼室中乏四壁何以延雙屨作詩示故人幸爲
鑒情愫我今詎移居艱難再搬寓
贈徐竹逸納姬絕句五首
個儂粧閣近紅椒小倚身材鬭桺條一事更須驕女伴上
頭五日卽花朝(時二月初八)
其二
知書侍女雅堪矜䍡&KR1913;紅箋手自謄偏賞玉臺新序好知
郞才調本徐陵
其三
綠窗姽嫿綰雙鬟珍重人從萬里還怪底玉郞描黛影一
痕絶似點蒼山(竹逸歸自滇南)
其四
小閣寒梅撚折枝朝來預卜定情期狂朋昨夜逢人說親
見玄霜搗藥時(幾士兄云竹老納姬前一日適見其閉門製藥故詩以調之)
其五
静掩紅閨潄玉醪縈階草色似靑袍小姬採得宜男種相
映堂前阿母桃(竹逸太夫人在堂)
短歌酬周聖濤兼呈立五先生
多年泠屋賃不得泥濘連朝衢巷塞旦往城北暮城南老
大牽人脚無力周子貽我一束詩張燈曛黑疾讀之惜我
遲暮憐我窮其中情緒如春絲我今萬感無不有姓名那
足汚君口嚙人芻秣供人驅我今不如轅下駒僦人門戸
與人見我今不如梁上燕我在泥塗莫嘆嗟人生知巳良
堪誇感君父子與我好醉卽尋君同看花
吳五表弟晉侯自滇南扶鷲山姑丈旅櫬歸里悲喜
交集長歌賦贈并謝張忍齋徐竹逸張履吉張靑
弇陳淇瞻數公
燭花坌湧搖光芒叩門忽卸遠客裝乍見頗訝語音異久
坐益覺鬚眉蒼兩脚只露蒺藜刺遍體尚餘刀箭瘡倉皇
哭泣目盡腫急遽跪拜頭爲搶嗟乎此是我表弟半生契
闊成參商爾之先人我姑丈廿年流落離家鄕浪仙垂老
客六詔太白無家居夜郞巳悲猿呌繞滇樹詎料鶴化歸
吳檣吾聞此行大不易道路梗塞多危岡雞公背滑類左
擔老君關黑如騾綱早行惡木箐霧濕夜過絕棧春泥妨
南飛一鳥不得過乃以餒肉投虎狼此地連年況格鬭連
營鼙鼓盤雲長穿州恐被老兵禁繞寨或受諸玀創何由
歸櫬自天末致此定頼神扶將答言種種說不盡痛定拭
淚難爲詳卽如前月泊楚岸大風暴雨來砰硠洞庭湖拔
一千里淚與湖水相低昂舟師墮水檣舵折天吳劈海妖
蛟翔同舟號泣咎凶具欲投此物袚不祥天風人命争頃
刻豈易今日升君堂言罷鄙人復長拜欽汝孝行踰尋常
飬生送死理一致東吳何必誇黃香(吳門黃孝子亦自雲南奉兩尊人歸)矧
汝至性尤矯激族兄骨亦歸北邙(癸未進士吳貞毓客死滇南晉侯亦挈其骨歸)
黃泉骨肉共歡笑靑史姓字增輝光因之轉念汝臨發䟦
涉萬里誰齎糧作詩永勒數公誼并寫一幅呈徐(竹逸)張(忍齋)
贈任王谷三首(時年五十)
烈士日亹亹君子恒兢兢古之征邁者學與時運增衛武
古聖人耄猶凛寢興蘧瑗賢大夫知非昔所稱矧茲風波
民能不懷淵冰我兄戰勝肥道義填胸膺挺身欲有爲(去聲)
歛氣無所憑獨善以樂天肅然古閔曾
其二
西遊灌嬰城北出繁臺道一結丘中廬壯遊跡如掃閉門
讀我書時亦穫我稻田家八九月滌場風日好勤力賴彊
以有年仗蒼昊椎牛大祭賽蒸豚侑祖考餕餘燕諸父亦
復逮庶老我聞先民言仁親以爲寶
其三
昨一到君門溪風吹笙竿溝塍叢密篠門巷環層湖相逢
少機械淳悶同黃虞鄙性謀野獲於此一躊蹰我家在亳
村夏屋空渠渠有田不得鋤反僦闤闠居此意君所憐知
我者誰歟壯年慕柔翰湛没成庸愚何當學沮溺耦耕以
相於
正月晦日同徐竹逸任靑際幼瞻過心石上人舀溪
堂看梅用七麌韻
拂曉出郭遊靑山正堪數野寺墟烟積春塘亂流聚溪風
響漁舍僧語雜粥鼓羃䍥穿竹林明滅辨茶塢同行二三
子參差歷紺宇阿師竺法深微義妙領取留客具茶瓜翛
然拂松麈中庭一老樹偃蹇枝柯古墻低秃幹出逕缺巨
石補坐久齋磬深江梅落如雨
題沈啟南松竹梅圖爲曹藎臣六十夀
堂上老松狀殊怪蒼皮翠鬛形狡獪疎梅疑是和靖種瘦
竹亦是湖州派畫之者誰沈啟南寫此掛向山中庵幀首
作詩以自夀此意澹蕩誰能參先生六十健無比粉壁亦
懸此幛子自笑盤中惟苜蓿其說門下皆桃李我知先生
眞丈夫盛年詎肯甘菰蘆好將曹覇丹靑手重畫凌空天
馬圖
史蘧庵先生招飲賦贈
蜀岡斜抱揚州郭葛相祠堂亦此中古瓦旌旗殷北斗亂
碑杉柏拂西風江頭愛弟飄零老社日遺民祭賽同今日
一樽還把袂傷心春色雨濛濛
哭史懷永(名詒蘧庵先生冡子己亥秋自豫章歸遇盗投水)
彭蠡廽帆日驚濤颯未收似聞多剽刦誰與止箜篌咄咄
傷靑史悽悽到白頭貞魂應合併間道抵長溝(長溝爲甲申年懷永)
(母夫人曁婦蕭氏殉節地)
其二
宋末文丞相揚州有斷碑至今留令弟垂老失佳兒薄俗
文章賤高門道路悲此賢關不細羣盜爾何知
讀蘧庵太史華陽山游草
華陽秀絕古茅峰側嶺廽巒路幾重紫府銀房秋建醮丹
崕鐵繘夜登封一時鸞舞諸天駕萬壑鯨呿别殿鐘媿我
向平遲五岳多君採术日擕笻
次廣陵葉才人題壁韻同蘧庵太史賦
驪山風景繚垣邊略記華淸舊笛鈿今日銷魂來馬上西
宮遺事散如烟
丁未秋日諸同人於廣陵北郭園亭餞别王司勲西
樵歸濟南以秋露如珠秋月如珪明月白露光隂
往來與子之别思心徘徊是以别方不定别理千
名三十四字爲韻人各二十句僕以越鄕未預斯
席春日懷人悵焉補作用思字
司勲客揚州兩載實在兹前年八九月涉江愬相思歲杪
延令歸枉道仍追隨客夏紅橋遊新荷正參差新荷倏以
長人生多别離准擬君北轅握手當衡綏如何轉蓬士祖
餞乃後期婉娩紅芳年物各媚所私嗟我同人心奚獨悲
遠而含意不獲展追寫爲此詩
春日過聞湛上人寺樓
樓外卽春山山晴意更閒鳥聲沉寺磬花影扣禪關便覺
離言說誰堪共往還晩歸忘曳杖乘月弄潺湲
上巳後二日雨集黃珍百賓月樓分得十五删韻二
首
雨裛林花故故殷劇憐晴色十分慳幸逢名醖開涓滴況
有高人愜往還萬感竟拚雙鬢改半生難得一春閒因君
那減狂奴態忘却衝泥路險艱
其二
辛夷花落解褉後酒伴相牽詎肯還此地夜多頭上月連
朝雨失城南山花經沾濕態偏好觴到讙呶人自閒入脣
美味吾巳飽諸君愼莫嗤疎頑
新晴過徐竹逸齋時石畔枯蕙復生同莫魯巖兄幾
士賦分得七虞韻
春水沿城趁綠蕪新晴物色勸提壺卽看身外愁難傍深
喜尊前調未孤老愛琴書消暇日狂拚車馬傲潛夫藥欄
忽報蘭芽長行賦徐卿第一雛
春日接吳錦雯見寄嶺西初集作詩遥訊并懷丁儀
部飛濤
珠江廽雁羽翩翩二月瑶華遠道傳寄到音書剛萬里别
來瘴癘恰三年春深蛋戸收蕉布雨後黎人種木棉爾自
天南悲謫宦故人出塞益堪憐
友人招同静安姑丈看牡丹并懷天石在京師分四
支韻用陸放翁牡丹詩句爲起
君家名花天下知深紅淺白開參差異種洛陽曁巴郡促
坐法護兼僧彌風廊絕稱漾幽幔冰簟最宜搖折枝獨憐
有客長安去細馬看花還共誰
史雲臣宅看牡丹席上作歌兼憶去歲松陵同看花
諸子
史君一生性絶竒洞開軒檻春風吹姚黃買得百十本魏
紫數恰三千枝層層光奪粉&KR1341;蓞朵朵色壓紅玻璃凌晨
排闥看花入衆賓劇飲如龍螭我雖小戸怯杯杓豪氣似
欲吞千瓻酒酣更憶昨年事扁舟曾泊三高祠顧吳(謂顧茂倫)
(吳弘人小修聞瑋諸子)愛花走相索張徐(張九臨徐崧之)步屧偏游嬉舍南
舍北脚不歇老顚詎惜羣兒嗤南郊高士有戚叟(戚右朱)門
臨夾浦紛茅茨行年七十筋力徤種花盡作深紅肌又聞
城內沈侯宅(沈次雪)藥欄異卉争離披主人他出看不得矯
首墻隙徒嗟咨狂游似此踰十日舞衫歌扇何淋漓今年
故園花更好長事況復多袁絲當花不飲復誰待束縛莫
受皇天欺君不見陳生老大心轉癡作人僅免人奴笞村
中有花鎖空宅乞食春城空爾爲(余村居牡丹最盛)
史遠公宅看牡丹
街南池舘徧芳菲(先一日看花雲臣宅)又過君家扣短扉二月鶯聲
人側帽滿城桺絮客沾衣莫嫌中酒年光去却恐看花伴
侣稀(明日立五靑際俱有廣陵之行)憑向尊前話天寶沉香亭北事全非
同史蘧庵曹藎臣徐竹逸吳静菴路雋公兄幾士讌
集黃珍百宅同賦瓶中牡丹
簾映層樓幕掩櫺數枝濃豔態竛竮汲來春澗淸堪潄剪
得朝烟睡未醒不分嬌慵因管束便經攀折豈飄零慈恩
寺裡多風雨何似君家雙玉缾
和幾士兄過周文夏園亭看牡丹之作
繞柱循廊檻閣新不堪車過又殘春記爲嵇阮林中客曾
吐笙歌座上茵鶯語正圓如話舊好花將謝倍愁人何須
浪作存亡感飛燕昭陽蹟尚陳
同徐竹逸過叙彛上人半畆居
誰團一把茅恰與靑山對隔歲仍復來烟鬟大好在近市
趣轉賖沿溪響偏滙婦女織蝦籠人家磨茶碓樵蹤半明
滅漁&KR0699;互向背久坐聞齋鐘輕隂剪園菜飯罷出寺門眺
矚鮮恒態徐侯磊砢人顧我發遥愾緬昔周孝侯英風颯
千載南山空嵯峨射虎事難再阿師復大笑此意非我逮
君看寄託多轉使神明礙何如契無生忘言証三昧感師
妙指示澹語效規誨緩步歇溪橋春寒那能耐
暮春皆山庭砌菊生
芽菊當春暮偏驚物態新江城無老伴霜雪認前身違俗
生何早逄時氣不馴寄言桃李軰相傍莫相嗔
徐竹逸宅看紫牡丹(花最後放開僅一枝顔色殊麗)
春歸花事散如烟笑靨纔呈繡慢前宫女辭家遲入道阿
姨被酒晩朝天也知紫府從來貴此後紅粧不算妍日暮
一枝誰與伴輸他獨立最嬋娟
崇川兩小兒行(盧氏兩小兒前後刲股療母疾詩以紀之)
崇川盧家兩小兒十尺犀角光觺觺弟兄孝行無偏陂雞
鳴盥潄雜佩觽定省詎逐羣兒嬉一朝阿母病且危頭目
眩運面色黧呼天搶地出涕洟問巫不省更問醫皆言此
疾難爲治此時大兒神猖披躊蹰四顧循中闈寶刀竊見
白差差捫着卽是蛟龍螭提刀刲股屑作糜精血着劍劍
色竒(阮亭云旁染一句甚竒)驚走二䜿潛妖魑昨年母病復不支次
兒狂走還嗟譆兄肥弟瘦均此肌療母肯讓吾兄爲引刀
刳肝跽進之是日雷電皆躨跜嗚呼劍芒在前蹈者誰危
機險節同累棋兩兒赴義獨不辭視如梨棗争相持吾聞
孝爲百行基兩兒至性眞人師我歌佶曲非色絲採風敢
告諸有司
短歌别驥沙諸子四首
江頭惡浪高於屋亂帆颯颯啼黃竹行客夜長歌獨漉我
生萬事都茫茫今日何日登君堂奮&KR1046;一笑作拍張
其二
金生(廓明)静者意有餘欲别未别心躊躇馬生(叔瞻)倔彊頗愛
渠劉生(&KR0790;生)被酒無不有舉觴一飲若鯨吼何可此人不與
酒
其三
四十無成顔色醜三年奔走鞋襪垢靑天淚落迸林藪誰
歟歌者云羊曇(月生)驚砂淅淅吹石楠物猶如此人何堪
其四
長笛長笛太悲切汝是江邊一老鐵笛師鑽孔干將截生
平知巳盛孝章(公彩)爾爲此技眞堂堂他日思君易水旁
古歌留别季滄葦先生
江頭旅店一月坐蝸涎疥壁蝙蝠大街泥滑滑不肯乾夜
長攣縮誰能那急鼓拉雜恰二更老客羈孤剛一個隔縣
故人歸未歸路長力短徒戲欷
其二
江風吹客速如箭車輪歷碌過君縣到門恰值君入門失
喜墮車狂欲旋老顚掀却頭上笠洗脚燎衣一相見呼朋
連臂登君堂我心明明燈燭光
其三
昨冬堂堂歲欲徂玉鎗雪片椽燭麤春𧖟食紙響不歇倡
予和女歌烏烏詎知一别卽相見陶陶孟夏重歡呼鸞飄
鳳泊辭鄕國索米不成饑亦得
其四
主人餞客夜未終亂鴉颯沓啼酸風腰下寶刀欲斫地行
間硬句眞盤空男兒顚踣儻不死負此一飯非英雄歌闌
酒竭唾壺缺大笑登車與君别
羊流店書緯雲題壁詩後
雁行憶昨先余發夜夜郵亭夢見之今日果逢題驛句墨
濃人去不多時
長淸經𣏌梁妻祠
齊師伐莒潰潰軍多死喪(平聲)戰骨莾縱横中有曰𣏌梁曠
野闐哭聲白日斷行旅可憐數萬人併作長城土萬家皆
有婦亦復同悲哀獨有賢哉女一哭長城摧我行泰山隂
晚次長淸縣髣髴靈旗渡水來依稀瑶珮凌雲見(上聲)殘碑
古廟亂岡西耳畔啾啾謝豹啼南北行人齊下馬尋聲疑
是𣏌梁妻
平原縣作
戰國六雄蕩天紀賢豪獨數四公子拚將七尺交博徒詎
惜千金酬死士紛紛輕俠走不休一生所急惟恩讐虞卿
樓緩皆上客惟恨未從毛薛游邯鄲城南古都市袨服叢
臺争跕屣當時惟讓信陵君黃歇田文安足齒古道悠悠
事巳陳撫時弔古一沾巾桺綿吹盡征衫破那得餘絲繡
此人
夏日河間舟次
孤篷遠道思綿綿伏枕吟成倍悄然扁鵲廟荒帆似雪丱
兮城暮草如烟他鄕雲水愁中跡故國隂凉夢裡緣聞道
南皮還此地寒冰朱李是何年
芝麓夫子席上贈歌者陸生
車騎營前月似霜珠簾犀押夜堂堂兩行子弟工盤馬能
跨斑騅只陸郞
其二
軍鼓三軍夜色高新翻樂府壓鞾刀燕丹巳去漸離死心
折長安獨爾曹
其三
裙幄球場曲調圓淸歌妙舞萬人傳卿家大陸原堪笑八
洛空擕論兩篇
其四
明月烏啼曲未終看場腰鼔玉瓏璁帝城才藝誇年少腸
斷延秋老樂工
贈吳默巖先生
我生偪側不稱意角鷹失勢鳴饑腸江淮連歲苦奔走跳
躍只如馬脫韁南譙夫子今健者與我相見平山堂企脚
不怒野夫野捉鼻頗愛狂奴狂君詩體格擅長句舞衫酒
壁都淋浪有時使筆如拗鐡斗大波畫森盤張龍拏豹攫
出險怪韭花蠆尾搖光芒别來忽復七八載星星鴻爪難
遺忘今年燕市作傭保三伏巳退啼秋螿謁公恰値張弧
節興極不辭吞百觴公家兄弟産同日出與麟鳳同禎祥
卽今轟隱夾衢路掖垣舘閣争輝光衆賓雜沓牛酒賀絲
竹絡繹東西廂酒酣徑擬驂白鹿弦拓直欲追黃麞君不
見長安秋雨十日大崇文街上聲砰硠相逢不飲復誰待
況復話舊多感傷如余飽飯窮亦得坐看公等排天閶
長歌程周量舍人席上作
舍人連歲離五羊襆被日直金門旁暑天招我河朔飲紅
玉之椀盛㯽榔我聞百粤天下秀倚天拔地成空蒼花田
瓊海一千頃廣南列郡真堂堂昇平遺事盛簫鼔況復士
女多明璫紅棉花月色白誰歟來者云珠娘荔枝磯上又
蕭瑟與客鼓楫凌陂塘紅肌出手巳快劈絳質廽船還飽
嘗野夫聞此意便足拄地不覺饞涎長舍人語我客且坐
更有神物纏風霜羅浮頂上怪松樹千顆萬顆争騰驤雨
中翠鬛色浮動烟裡黛甲形拏張我聞此言亟搖手冷冷
似欲乘風翔尉陀之城在何處奚由晞髮凌蒼茫詩成炎
暑已頓失耳畔忽覺啼寒螿
大水行
長安急溜白日昏渾河濁浪何騰掀是時雷電互激射十
日大雨如翻盆河流挾雨勢益壯嚙堤潰壑衝城根遂師
匠氏噤不語菱玉悉索徒狂奔宣武街頭十丈地險若水
櫃翻䕫門丞相火城不得過牛車日出空啍啍吾聞滹沱
之水來塞外直繞全晉縈崑崙翕河周頌有恒職世欲四
凟修屏籓胡爲喧豗恣䟦扈坐令韋曲成窪樽壞廬抉屋
虐太甚嗟此詎獨非黎元聖人巳下責躬詔一言巳沛朝
廷恩鯨魚水蜮莫浪喜會見金闕開朝暾
長安老屋行
七月八日秋雨大長安老屋同時破北風颯颯曉更號鐵
騎雷硠滿城過街頭老革妨熟睡屋裡嬌兒損惡卧后土
乾泥無一寸窮巷瘦妻恰千箇老夫此時客古寺目眙口
噤只無那倏忽眞令萬象失詭譎疑是百靈作(讀作做)嗚呼
皇天苟如此何不還家失饑餓須臾門外天漸明雨聲未
歇風聲和
地震行(用芝麓先生大凮行韻)
六月十七風滿天帷屏杯椀大劇顚都門簸盪猶未甚齊
魯消息紛喧闐山東大吏羽書至急裝快馬相鉤連相傳
日入星未起可憐人命薄如紙琅琊城外千村盡李家庄
上萬人死我昨揚鞭跨驢背一路村墟記其槪夜火常從
餅師乞晨蔬或向園官貸詎知瞬息遭風雷震霆一擊坤
維開久嗟民力亦以竭頗怪天怒殊難廽我生未習天官
書誰從薄蝕占盈虛五行妖沴干皇極一片寒芒射帝車
是日白日爲之昏海天澒洞波濤奔泰山坼裂井泉溢變
故難以恒情論填谿塞阬須臾耳蒿里何從辨妻子長平
之坑四十萬積屍未必甚於此骸骨撑拄如山高隂隂鬼
伯求其曹天吳紫鳳有底急以人爲戲争雄豪我向司天
騐箕桺寒燈一夜成白首都亭訛言日數至三市居人悉
狂走或云彰義門下水拍天其勢竟欲衝甘泉或云七月
大地復將震雞狗驚竄如秋烟我時作客望眼枯家書何
日來天衢欲歸未歸不稱意&KR1143;翅學作饑鷹呼秋月如珪
復如玦不爲愁人洗煩熱巳分殘年飽亂離那得他鄕暫
歡悅嗟嗟我生巳後時祁寒暑雨常相隨宵旰巳知聖主
意爕理終藉群公爲誅求江左尚官府詬租胥隷打門怒
君不見吳越家飛三伏雪江淮田漲春雨
王禮部阮亭席上送吳雯歸中條山
宫梧金井催高秋禮部招我爲夜游坐中年少較蒼健此
客毋乃爲并州言從中條來欲返中條去中條山色靑刺
天舊是羣仙棲遁處君今吟卷動王侯快刀健馬百不愁
誓隨鵷鷺朝紫闥詎逐猿鶴巢丹丘君說中條山我唱横
汾曲晉國河山落日黃漢家簫鼔寒波綠蔓草全縈鸛雀
樓西風自響王官谷弔古須憑酒一尊移家恰得書千束
羡君歸計巳先成我在長安嬾送迎秦關明月桑乾水匹
馬相從魏豹城
孫退谷先生招同王敬哉思齡兩先生曁弟緯雲夜
集看劍齋卽席命作看劍歌
秋星簾前大如斗看劍齋中夜命酒先生八十杯在手酒
酣跌宕無不有須臾叱咤平頭奴跪捧三劍當階趨衆賓
目攝不敢動列缺閃爍翔天吳其一首銳不盈咫欵云吳
季子之子其一屈曲如繞指古之魚腸毋乃是其一煆煉
非五兵玉鎗墮地啼琤琤截犀剸兕不足怪拂鐘立斷蒲
牢鳴吾聞洛陽街銅駞里中有三河輕俠子醉餘亂舞劍
花紫糢糊炤見春坊字往往胸多不平事先生老矣夫何
求一生自問無恩仇胡爲龍性馴不得夜夜神物懸牀頭
先生大笑一拍手劍色淋漓着胸走頭白摩娑萬卷書此
書與劍吾老友出如脫兔處静女夜闌撫劍相爾汝哀角
一聲斷行旅
和相國魏貞庵先生汎舟詩
栢鄕魏夫子者聖世臯䕫盛朝伊傅望隆作楫偏
多印渚之游才重濟川不淺濠梁之興乃因休沐
之晨爰鼔臨流之棹水雲蕭瑟地是渼陂風日鮮
新節同褉飲謝安則東山亭榭頗事管絃徐勉則
南國賓徒止談風月無何而素霰微零凉颷乍激
笳吹競作顧而樂之於是詩紀八章律成四韻揮
毫以賦行間旣珠玉紛馳鼔枻而歌水上亦魚龍
悲嘯不揣巴人之和敢呈郢客之斤
休沐元僚出郭行一時風物劇秋晴恒山恰許推篷出泜
水偏從對酒淸砥柱中流黃閣老徜徉别墅白鷗盟十年
太液從游慣親見西風動石鯨
其二
鄗南形勝連三輔燕趙盤紆好放歌撾鼓颿知廽極浦乘
槎客巳上秋河風前刀尺丹楓落月㡳邊陲白㕍多忼慨
便從參佐約只將玉帶換漁蓑
其三
城西彭水碧如烟醉解金貂一扣船五馬山高秋歷歷千
金臺冷草芊芊瀛洲鳬藻君臣樂里社雞豚父老緣自是
太平公手製亟憑絲管答堯天
其四
風急寒潭落照平仙舟搖漾綠莎輕驚飛烏鵲秋千里辨
出魚龍水一泓相府蓮中聽趙瑟金莖露㡳試南烹宵闌
候吏參差火隔岸遥聞興覇聲
其五
淅瀝俄從舵尾催悠颺復傍渡頭廽初驚鉅鹿悲風起忽
挾滹沱快雪來訪戴廽舟王子興撒鹽飛絮謝庭才勝游
心自關民社爲兆年豐罄百杯
其六
蕭瑟林花罥角巾優游綠野暫閒身出當寰宇昇平候歸
見田園故舊人軟語枌榆忘日永高談桑柘騐情親獨憐
猿鶴偏惆悵聞道宵衣眷戀頻
其七
蘭橈一棹入蒼茫夾岸爭窺隠綠楊丞相車茵延揖客魏
公簪笏付諸郎十年獨座威儀重一夜扁舟意味長玉靶
珠鞭歸騎晩盈門殘雪午橋莊
其八
布衣蹤跡限林臯未獲從游侍節旄想去賓朋多藴藉望
來雲木定周遭地連畿輔形偏勝歌出臯䕫調總高意氣
不禁飛動甚朱絃遥結爲公撡
九日前一日同錢舍人寶汾登長椿寺妙光閣
濁醪竟逼重陽節古寺剛逢下直人萬里思鄕吾較切一
官慢世爾長貧經堂瓔珞飛花雨海國烽烟罷戰塵與汝
妙光樓騁望他年無着共天親
爲李武曾題灌園圖
淼淼南湖畔聞君舊隱存西風一以到黃葉響空園客子
久于役鄰翁爲掩門披圖重回首怊悵復何言
題女史馮靜容畫蘭爲歷陽趙儀吉賦
相府蓮西嫋素蘭鮑家香茗共珊珊自從抛擲長街裏冶
葉倡條一樣看(静容相門故姬)
題鄴下聞琴亭和壁間周伯衡觀察韻
人傳鄴下有郵亭拊掌亭前韻可聽我到寒禽方軋軋響
來粉壁果泠泠伎帷繁奏疑銅雀朔客哀絲類洞庭郭索
此宵彈不盡亂山重叠湧秋屏
曉發中牟
馬前殘月在人語是中牟往事空官渡西風入鄭州角繁
鄕夢斷霜警客心愁野店扉猶掩村醪何處求
滎陽
勒馬横鞭問中原古戰場北風連夜吼白日冷滎陽絕壁
龍形陡崩崕虎氣藏欲尋劉項壘衰草浩茫茫
偃師縣東三里王輔嗣墓下作
陸機昔入洛夜行次偃師我來經此地正値寒冬時蕭蕭
王弼墓窅窅晨風吹
鞏雒道中書所見
鞏雒饒陂陁水土互蟠結抉幽布險勢鑿孔露竒節重隒
積厜㕒怪竅囊墆㙞居民數百家伏處類巢穴村虛羃巑
岏衡宇補凹凸批亢架栭楶擣虛置櫨梲玲瓏勝鬼工妥
貼儼地設乃知般倕外别自有巧拙東南一土巘壁若昆
刀切居者累彈丸縹緲詫竒絕重樓俯鳥道甕牖瞰蟻蛭
盤旋萬螺紋雕鏤百蟲齧盡室頗淳熙聚廬復精潔噭咷
雜童穉傴僂半耆耋嬌女曉塗抹瘦妻觧補綴春秋放雞
豚早晚閉門闑我顧居者言此境堪咋舌一朝秋雨塌陵
谷遭崩缺將母愚公移或者龍火掣居者啼向我長跪對
余說前朝昔喪亂蛾賊起作孽秦隴跳銅脛楚豫潛草竊
峨峨洛陽道千里大流血白晝舞䝟&KR3587;黃天恣饕餮妻孥
飽刀鋸骸骨供蠚&KR1416;詎料寰宇淸及見欃槍滅興亡祗轉
瞬世事纔一瞥苟活幸至今枯菀何區别我聞吳越間甲
第金張列文椒塗不足更取都梁熱此疑太暴殄翻恐致
蹉跌何如此間人任運無曲折飽飯過殘年踏盡邙山雪
洛陽女兒行
朝登洛陽城暮出洛陽道洛陽城中多女兒洛陽道上春
風吹陸機詞賦成名日王濬樓船得意時陸機王濬才華
盛少年游俠誇名姓金谷園開玳瑁樓銅駝巷掛珊瑚鏡
女兒袨服惜娉婷但願春酲不願醒挾彈只經宣曲觀吹
簫常坐夕陽亭六街三市連靑瑣洛下何知有江左賈充
閣內慣薰香潘岳車前争擲果永嘉名士正風流典午驕
奢百不愁頃刻南朝成六季須臾西晉巳千秋桑田滄海
難相待疇昔韶光竟誰在朝內潛悲靑蓋非城中暗泣紅
顔改轘轅伊闕一番新寂寂風光愁殺人只有北邙山下
路蘼蕪還作洛陽春
金墉城
西晉矜全盛雄關百二重洛陽年少客挾彈陌頭逢冶葉
銅街麗倡條繡陌穠長衢交畫省大宅出歌鐘事急橫刀
入時危躍馬衝逡廵傾大業僄忽驟羣兇太弟長沙乂諸
王河間顒天潢争踐踏國計孰彌縫驥子悲同穴龍漦實
飬雝金𧖟聲窸窣鐵鳳汁銷鎔典午中原蹙瑯琊道子封
諸傖從此渡江左暫相容運巳分南北時方化馬龍可憐
空宛雒何日靖兵𤇺我到驚殘壘天還廹暮冬華林生燕
麥綉嶺印狐蹤風物前朝換烟光古寺濃惟餘陸渾在山
翠落金墉
白馬寺
赤伏推明帝金刀再纘承東都求好義西竺到名僧藏訝
靑牛逝經傳白馬興五都秋列刹三市夜燃燈是日皇輿
固當時國勢憑鬘雲遮大內法雨灑觚稜綺構珠幡動花
田紺塔層龍宫標寶樹鷲嶺度金繩頃刻悲川竭吁嗟慟
土崩羣雄惟郭汜華省又何曾鹿任中原走狐看帝座升
八王多格鬭五姓復頻仍事去情難歇愁來愴不勝銅駝
蹲大道銀雁呌諸陵舊跡行人問豐碑後代增凄凉秋草
外荒塚是摩騰
寄緯雲都門并示里中宋中諸弟
曾約慈仁寺握手告離别揮鞭不容待暮光半明滅料爾
踞長松寒風晩騷屑
其二
汝留杜韋曲我客陸渾山四節一以盡羈人俱未還遮莫
因聞雁益凋游子顔
其三
一弟在故鄕(半雪)一弟在燕市(緯雲)兩弟在宋中(子萬阿龍)我在洛
城裏更深欲成夢未審向誰是
洛陽除夕
五更殘臘竟歸去丈夫飄蕩仍天涯千里外人客宛雒十
年前事愁江淮(戊戌除夕在廣陵)梅花空綻白馬寺柳葉漸放銅
駝街此間今日無劇孟安能從汝談胸懷
巳酉
人日洛陽對雪
去年人日節一片五湖晴今歲逢飛雪凄凉在洛城梅花
都不見彩勝倩誰成愁逐春盤菜迢迢一夜生
曉發洛陽
東風入潼關積雪映鞏雒垂鞭陟修坂浩歌進叢薄回望
北邙山昔賢不可作
雪後從偃師至登封度少室山崿嶺
巳酉首春月十七渡洛曉發楊林東嶙峋負黍忽拔地湧
出菡蓞攢蒼穹我行弭節躡絕頂歕欱灝氣蒸鴻濛是時
萬山正積雪砯崕鐵繘光玲瓏白踏中原莾浩浩紅摸暘
谷光熊熊恭聞嵩山壓天下五嶽異秩茲當中百王燔瘞
誌昭報列聖柴望彰尊崇我生江表若培塿何異斥鷃棲
樊籠昨年驅車走燕趙亦復羸馬經山東北恒東岱掉臂
過探竒未獲登巄嵷惟兹我更有夙契嶽靈憶昔叨帡幪
前朝熹廟歲乙丑余祖六袠孫得雄含飴摩弄感神貺嘉
名肇錫云維崧此行詎料涉山麓禮合膜拜酬神功何爲
過廟不敢入爾與童羖將無同嗚呼此亦大有故貧賤自
恨無終窮短衣蔽骭泥没踝見此轉使山靈恫依人奔走
覓衣食似爾豈得誇桑蓬揮鞭掩面凌絕險矯若鷙鳥摶
天風趁人山勢似相捕遮莫失脚愁虛空
密縣見白松并謁三仙女像(松下軒轅三女葬處)
軒轅膺寶籙功德配羲農貴主埋蘭玉仙根孕老松三株
凌絕壁萬古蛻神蹤銀鬛和烟攫霜皮帶雨封後來緱氏
鶴同日鼎湖龍秀欲參天闕光能亂夕烽月中尋有路雪
後辨何從撫此成三歎人生詎再逢仙棋消歷刦石廪積
崇墉北望蟲牢邑西臨女几峰風標偏謖謖戰伐任重重
誓掃鉛華盡羞矜粉黛濃桃源須問渡橘叟定擕笻我到
捫松幹移時展蕙容瓊扉晨啟閉玉珮晩琤琮日落殘崕
寺風沉斷磵鐘珠衣飄碧瓦想像夜深逢
自汴赴許途中作
晨發大梁城薄暮次尉氏荒逵蔓古蒿頽垣漾淸涘溝澮
浩縱横墟落半傾圯緤馬駐野田據鞍百憂起末流處實
難亮節人所鄙持此硜硜懷長爲客游子躊躇復何言愁
經阮公里
其二
行行涉洧盤升高暢遐眺春疇鳩婦鳴麥隴雉媒噭風吹
櫻桃花亂撲考叔廟吁嗟仁人言諷諫著成效大叔固狂
騃鄭莊豈純孝人生重天親誼士恤名教烝嘗閱千秋詎
曰非感召至今野田中慈烏日争噪
其三
旦日入許昌風景曠悠哉潩水日夜流天風東北來我思
在漢魏獨立長悲哀當塗志竄竊炎燼成寒灰天子任劫
遷公卿悉駑駘誰知華子魚乃爲勸進魁鬱鬱古繁城空
留受禪臺
其四
吾思荀朗陵家世居西豪皓節不可湼正氣誰能撓是時
東漢末閹寺紛貪饕北寺忌儁烈苛細如牛毛先生秉剛
介識鑒窮纖毫安能習媕婀磬折隨爾曹我來潁水陽企
德心徒勞空郊趯毚兔曠野多蓬蒿惟餘八龍塚勢與春
雲高
鄢陵柬梁日緝侍御
鄢陵城下日西初千里征程晩趁墟聞說高軒歸里巷暫
尋幽興狎樵漁春違舊雨論心切花壓層城會面疎憑訊
逃禪梁御史比來眠食定何如
許昌使旋却寄史省齋學憲并同事數公
隂隂水木喚鳴鳩漸近江南景物幽許下羣公如見訊柳
綿飛盡入睢州
看花歌贈侯仲衡
去年看花燕市傍今年看花繁臺下世間萬事劇可憐眼
前一尊且須把君不見野田月黑多饑烏陳生亦復爲饑
驅故人十載不得見自分老大終泥塗宛丘三月風吹柳
我在帷車作新婦君言道左遥見之憐我形容巳衰醜今
夕何夕登高堂狂歌酒行不紀行丈夫困頓亦常事且復
豁逹披心腸我家幼弟郄門楈卵翼頻年感君誼我亦鷦
栖事未成賃舂正欲從君計對花不飲將如何人生樂極
傷懷多瀼西茅屋倘容借坐君桑上我桑下
贈侯叔岱
人傳侯公子家住睢陽城當年意氣蓋天下裲襠馬矟眞
縱横梁園好花開滿院與君今歲纔相見訝君壯志盡蕭
䬃憐我衰年轉貧賤停杯不飲有所思思昔梁園全盛時
丹軿綉轂恣戞擊豪氣䟤䟦誰能羈自從中原苦格鬭萬
事一往酸風吹閼伯臺前十步地應劉之塜何纍纍(謂劉干之)
(吳讓伯延仲徐霖蒼侯長華朝宗諸前軰)念此勿復爲君道亟取金尊向君倒
君家名花天下知君家兄弟皆魁竒對君看花意便足何
暇瑣屑繁憂爲只愁春雨灑不止惜花憶花竟誰是惡卧
飽飰悶欲死老夫騎馬恨不能布襪相隨踏泥滓
同郭涵叔侯叔岱弟子萬過飲徐恭士宅賦贈
先生背郭掩柴扉細雨空堂生計微開徑剛留羈客坐鈎
簾忍放好春歸路經梁宋千村盡人到窮愁萬事非晩合
倍憐投分切濁醪寧使寸心違
其二
憶昔侯生(謂朝宗)在陽羡藥欄低亞對&KR0742;巵每於燭盡天寒
夜細說梁園數子詩近日餘波饒綺麗當時老軰總衰遲
一尊細酌吾多感正値鄰家吹笛時
過仲衡西村看牡丹同恭士叔岱梁紫子萬弟賦
連年奔走疲筋骨及到梁園四月天老伴恰逢來酒後悶
懷准擬破花前便停歸計拚疎放得趁春晴且劇顚況是
孔家樓不遠銀鞍亟借莫遲延
其二
信宿看花我不辭逢花欲去更何之一春偪側依人日千
里間關見弟時(史雲臣云此二語滿紙涕淚)映水更添闌壓叠護風却
愛幔離披試看物態分明甚坐覺朝來迸數枝
恭士折牡丹一枝見貽走筆寄二絕句
野夫見花狂欲死一枝折寄勞相將游蜂落絮故相惱不
是詩人底許忙
其二
燧人陵畔開千朵微子城南放幾枝憑誰寄語徐卿道不
分看花頭白時
戲柬侯四丈
聞說睢州女較書春愁纔妥上頭初今朝人卧梁王苑歌
板糟床只欠渠
贈侯闇公(叔岱長公)
睢陽城中侯伯子矯若千里駒昂昂爾家積德世所羡此
客少年才莫當丈夫意氣本飛動吾儕文筆須淸蒼如余
衰賤那足數坐看俊鶻凌空翔
哭侯朝宗先生
雨坼倉琅攪客愁戟門不動鎖空樓全拚蛛網塵棋局曾
倩花枝當酒籌一代高名荒塚在三春廢宅野花稠我來
長日昏昏睡隣笛誰吹起客愁
其二
何李中原俱失志文人似爾更飄蓬城亡䧟賊麻鞵日捕
急爲奴複壁中萬卷鯨呿還䟦浪九天鵬翼誤培風浮生
久悟窮通理不分林花作意紅
其三
傀俄土木氣難馴酒後論文勢更振每向空蒼追大雅時
於刊落見天眞鷹翻兔窟原無跡馬騁蟻封始絕塵最是
飲醇還近婦信陵末路倍憐人
閼伯臺下作
輕颷淨纖埃綠蕪没芒屨漸漸泉眼决交交雉媒乳我行
出郭遊散屧愜所遇遥心會鳴禽霽目契芳樹迤衍歷陂
陀陘峴莾廽互崚嶒覯層阜人云閼伯墓纓巒蕩游氛帶
壑歕宿霧嗟此高辛裔明禋啟庥祚柰何與實沉同氣相
抵捂憫此田中萁哀哉一尺布太息不能言藤花落如雨
鳳陽道中
極望眞空闊悲來孰與論磴扶孤嶺仄沙黨亂流奔苜蓿
生馳道櫻桃落寢園百年銀雁出呌月足啼㾗
滁陽山行
少讀醉翁記愛其語卓犖茲行過滁陽登頓陟磽确環滁
云皆山益信翁語確余時困於役巖竇廹崩剝攀繘懼蘚
滑捫崕恨蘿弱稍玩簾泉淸復怖惡溪濁遇險屢怵惕出
坎乍笑樂蹣跚蟻緣垤曲折螺旋殼好峰忽撲面蒼紅互
班駁失喜一大呼羣山響鐃鐲乃知古人言大勇亦可學
廣陵送季滄葦侍御北上
去年别公游宛雒御史府中驪唱作銅槃熒熒炤羈賤玉
漏沉沉展歌噱撑腹詩書極輪囷映肉花枝爭綽約我時
裋褐色沮喪公也隱囊態磊落階下蔗竿舞便中牀上梟
盧喝教着百五十韻詩離竒(公作一百五十韻詩見贈)一十八盤路險
惡連年歲䘲匪細故近日廟謨饒大略鋤奸直用繩縳虎
去莠恰如風掃籜巳聞反掌决癰疽還說拊髀思管樂天
子一夕開紅門我公再召登黃閣余來甫别軹深里公去
未離廣陵郭相逢一笑酒淋漓並坐三更絃腷膞鳴呼時
事難爬梳所恃公才善斟酌會興帝治駕黃姚定播皇靈
暢卭筰風刮紅旗覆江面天低白浪衝城脚野夫含意百
未申目斷雲帆縱寥廓
曉發如臯示何龍若
一爲杜牧揚州夢十看劉郞觀裡花殘月曉烟無限感今
朝相送只侯芭
梁谿贈吳伯成明府
我家住傍滆湖水東距梁谿一舍耳蕭晨頻作惠山游兼
載惠山山下水自從老客嗟轉蓬大河北岸塵蔽空綠箬
黃柑想像裡紅泉白板畫圖中歸鞭鞏雒西風冽暫葺茆
簷曝冬日側聞隣縣有神君治行吳公今第一吳公治冠
東諸侯況復文藻追曹劉春𧖟食紙響不歇十吏腕脫何
能休如今才人天下少公也讀書洞深窅如今愛士公卿
稀公與合肥宗伯好陳生貧賤三十年一生肝膽傾豪賢
只拚溝壑安吾分敢仗文章對世憐見亦不持子公書來
亦不索仁祖米下走余慚孔文舉高名公是李元禮謁公
一盡平生語明日搖船載泉去
短歌贈秦對巖
故人幾載不相見短裘掩髁塵滿面來春乞食繁吹臺昨
秋作客邯鄲縣歲云暮矣風颼颼張帆仍作東吳游旁人
拍手笑不止野夫掉頭歌不休品泉因訪陸桑苧填詞爲
尋秦少游得詞與泉意便足此外紛紛非所求
迦陵詞全集卷三
宜興陳維崧其年著
郃陽王又旦黃湄維岳緯雲
新城王士祿西樵宗石子萬
武進董以寧文友男履端
吳江葉舒崇元禮姪賜薛
柳含烟
本事
靈和柳弄晴春輕颭江南綠水東風陌上又河邊得人憐
亂撘瓊樓絲一把故與玉郞牽惹而今香絮滚斜暉幾
時歸
散餘霞
十六夜卽景(元夜暫晴此宵復雨)
昨宵皓月凉於粉浸萬家蟬髩花下幾兩車兒翠盈盈偏
稳今夜紅燈成陣被雨絲淹盡一隻銀鴨床頭鎮厭厭
春困
好事近(一名釣船笛)
同友人過野寺
春水碧於天還與晴山賒翠歷歷幾家烟店綴山邊水次
鶯聲喚我過溪橋撲帽煗香墜風弄杏花低處露前村
小寺
隔院聽琵琶
拍徧小闌干何限塞鴻明滅老去怕逢節侯正落紅時節
沙場病卒搯檀槽隔着隣垣說似訴少年陳事有玉樓
金埒
夏日史蘧庵先生招飲卽用先生喜余歸自吳閶
過訪原韻
分手柳花天雪向晴窗飄落轉眼葵肌初繡又紅欹欄角
别來世事一番新只吾徒猶昨話到英䧺失路忽凉風
索索
丙辰早春得雲間張洮侯寅冬所寄書
春水錦鱗通忽把故人墨跡一紙三年纔到訝紅牋無色
當初高讌五茸城盡江東裙屐記得傀俄酒態有瓊筵
醉客
食蟹憶南耕(時南耕以禮斗齋宿道院)
溪友饋霜螯細擣蠻薑漫喫更聽糟床細注賞半窗晴碧
游仙今夜憶曹唐正鎻旌陽宅料在醮壇深處倚石床
吹笛
郯城南傾蓋亭下作
落日古郯城一望秃碑蒼黑怪底蝸黃蠆紫更蘚痕斜織
我來懷古對西風歇馬小亭側惆悵共誰傾蓋只野花
相識
漁父家風
贈梁溪趙叟
十年小閣自埋名不愛賣丹靑隨身并少林逋鶴人比惠
泉淸花一樹酒三升了浮生朝來微醉拍手憑闌雨後
新晴
荆州亭
題扇上琵琶行圖
苦竹黃蘆想像湓浦潯陽怊悵半幅小丹靑畫出東船西
舫白傅靑衫巳往商婦琵琶猶響無限斷腸聲只在行
間紙上
眉峯碧
春夜見新月
寶馬縈簾押金斗薰珠袷一團醉玉怯春寒斜向紅裯壓
無語抛銀甲且自偎香鴨半鈎纖月柳梢頭問誰偷把
靑天搯
琴調相思引(一名玉交枝)
元夕後二日夜雨卽事
綺陌將收五夜燈後堂鎻到第三層畫簷殘燭細雨恐難
勝歌板敲愁飛火鳳枕凾貯夢結紅冰覺來還記踏月
六街曾
誤佳期
偶作
枕上春酲猶害樓上東風偏大金籠鸚鵡喚人來忙出花
陰外不肯把簫吹那便將花戴臉波㡳事十分紅莫誤
將人怪
憶秦娥
夢至石城盤馬覺後賦此
桃花埒依稀醉犯靑溪雪靑溪雪草頭一點玉驄明滅
驃騎桁前人欲别錦衣倉後鐘初絶鐘初絶一場春夢曉
鶯時節
淸平樂
長至前五日適吳門諸子有填詞社初集之舉同
集余澹心秋雪齋是夜風雨
關山如許不醉卿何苦酒潑鵝黃嬌似乳領受高齋夜雨
莫愁濕透&KR0621;鞋道傍醉倒須埋不見長洲苑裡年年落
盡宫槐
友人以哭女詩見示作此以代寫哀
紅珠辭掌絮果因風颺跌碎菱花樓上響人與舞鸞同往
昨宵粉壁金閨今宵孤冢棠梨思子臺前月落女墳湖
畔鴉啼
夜飲友人别舘聽年少彈三絃限韵
夜香燒罷樺燭通宵話曲項檀槽聲不啞銀甲憑伊搯打
只圖漫撚輕籠誰憐雙袖龍鐘少日紅筝北里年來白
髮西風
簷前雨罷一陣凄凉話城上老烏啼啞啞街鼓巳經三打
漫勞醉墨紗籠且娛别院歌鐘怪底燭花怒裂小樓吼
起霜風
歡場纔罷去對孤檠話欲擊唾壺聲盡啞可惜孤城浪打
一宵柳簇花籠何時萬戸千鐘塵世風波似海狂奴談
笑生風
憶少年
秋日登保安寺佛閣
半村紅蓼半村烏柏半村黃葉寺樓偏作勢欲斜穿山脅
檻外霜楓眠正貼被西風陡添鱗鬛閣中僧夜語有猿
吟相接
阮郞歸
爲靈雛題畫
吳綾一幅滑如脂江南好畫師長松幾樹碧離離斜添斑
竹枝烟似水雨如絲梅花簾外垂更題半闋斷腸詞樊
川杜牧之
畫堂春
春景和少游原韻
今年愁似柳條長春宵夢斷昭陽杏花着雨隔籬香瘦不
成粧十載流連蜂蝶半生淪落湖湘殘紅幾斛撲衣裳
和淚同量
小春
不寒不煖好年光依然人在江鄕春人偷嫁與冬郞便小
何妨記得年時嶺外梅妃猶未勝粧如今花滿紙糊房
紅紫成行
武陵春(第一體)
舟次虎丘
四面吳山争窈窕濃綠罨歸舟寺外人家橋上樓春水盡
情流主簿祠前斜日漾惹起舊時愁石上苔痕靑未休
曾做少年游
鬲溪梅令
小寺
花前小寺背春城不知名淼淼夕陽金刹着波平風光難
畫成阿師洗鉢趁新晴隔溪行閒鎻階前梅萼一枝横
僧雛學弄笙
海棠春
閨詞和阮亭原韻
春閨金麥微微響靑鳳脛輕移銀網睡眼恰初&KR3915;一片紅
酥漾隣姬眉黛遥山樣怪昨日邀儂相賞遮莫繡簾前
有箇人張敞(曉粧)
惺忪春夢何時足拚晝揜銀屏六曲繡倦歇鴛針藏在沉
香褥藕花衾壓桃花肉微睡醒低呼小玉何處弄琮琤
似戞瀟湘竹(午睡)
韓馮啄破鞦韆影瓊扇裏春酲初醒半晌卸金蟲小試蘭
湯冷後堂憎殺靑銅鏡怕照見雲鬟未整莫道少人窺
天上堆金餅(晚浴)
紅蕤枕上啼紅雨且坐聽玫瑰雙杵纖手剔蘭煤樓外賓
鴻語馬蹄連夜堂堂去偏無頼三更譙鼓難捉是蕭郞
不比牀頭麈(夜坐)
題美女圖爲閨人稱壽
智瓊年小逢珍偶多少事燈前酒後夜合自開花搖動珠
簾口檀奴笑覓南朝手圖倩女爲娘稱壽一笑澑横波
媚靨紅於酒
閨詞再和阮亭韻
依稀聽得菱花響三竿日紅完珠網半晌注横波無數鬘
雲漾粧成誰見靈蛇樣分付與百花閒賞一座麗春樓
盡把軒屏敞
晝長嫌煞烏三足誰耐唱摩訶池曲好夢遠如天落絮平
於褥彤墀火迸紅榴肉簮不穏一枝寒玉怯暑那成眠
走覓銀塘竹
夜堂月上無人影小鸚鵡困酣難醒正好試金盆一斛紅
泉冷浴餘借得蟾爲鏡誰愛取冠兒重整低髻卸偏荷
茉莉圈成餅
絲絲燭泪多如雨搗盡了月中孀杵鏡聽擬來朝私卜簾
前語坐深裙子紅都去早又是三通譙鼓談解小郞圍
權拔釵爲麈
桃源憶故人
人日感舊
畫簾垂處春光亂百感最難消遣記得風斜彩燕小立珍
珠院歲華又到粘鷄宴砌下春蘭尚淺人日春人不見
日近人兒遠
春日過澹生較書所居舊址
酒闌曾過平康宿風颭繡簾&KR0609;&KR0609;紅板橋連西曲微雨櫻
桃熟而今風景傷春目不見沿溪花竹薺麥平疇搖綠
蛺蝶和烟逐
秋日曬扇見故人王湛斯畫柳賦此志感
天涯乍遇宣城叟御苑聽砧時候曾寫幾行疎柳勸我靑
門酒别來往事消沉久只有齊紈在手露葉烟條依舊
解與愁眉鬪
重游惠山寄暢園懷秦對巖檢討
松湍百道喧晴雪冷瀑何年纔歇水上瘦梅如鐡眠補紅
橋缺從軍年少巴陵客三載金笳畫戟莫聽楚天百舌
千里同明月
攤破浣溪紗
雨泊秦郵
十頃盂湖碧似烟四圍蒲稗水連天渚鳥群飛聲格格戲
長川獨對烟波思往事那堪風物又殘年且貰秦郵城
下酒撥湘絃
冬閨
綺疏六扇掩玻瓈花影罘罳漾衵衣學綰翻荷新樣髻日
將西有恨篝前銀鴨睡無情筝上鈿蟬啼獨對水仙花
絮語太悽迷
山花子
送姜學在由吳門之宛陵淸明掃墓
魯國男兒是孔融如今流落號吳儂燕子柳條能釀恨舊
江東謝眺樓邊欒布社琴高潭上石尤風送爾片帆春
上冡雨濛濛
眼兒媚
過城南小曲感舊
靑樓斜拂小春池池上綠楊枝態奴歌管念奴絃索唱盡
新詞重來行過章臺弄往事少人知半湖碧浪滿園斑
竹萬種凄其
冬夜聽梧軒舉填詞第二集(軒在吳伯成先生署中同集爲澹心園次)
(脩齡山夫梁汾雲翎靈本)
風剪蘭煤夜漸深泉響答淸音官齋此夜鱸腮斫玉梅蕊
&KR0877;金茂苑酒醒剛幾日浮拍又如今十年紅豆五湖黃
葉費盡行吟
朝中措
平山堂懷古用歐公原韻
我來弔古傍隋宫板渚雨濛濛依舊平山堂外淡烟疎柳
長空年年此地漫天榆筴著地東風大息韶華幾換游
人猶想仙翁
客中雜憶
層層簾幕靜焚香縈篆裊縹緗翠鴨嬌擎磁鼎紅獅滿貯
銅釭如今寂寞孤燈黯淡細雨淋浪料爾春纖撥火爲
儂也費思量(香)
家鄕綠雪蓊南山採摘不曾難三徑風鑪瓦銚半廊竹瀨
松湍昨朝悔未擕將茶董同上長干却憶蘇門四友曾
經日給龍團(茶)
看花常傍隔村籬携取折枝歸沙綠膽瓶磬口矮紅棐几
烏皮端相側正屏當疎密用盡幽思記得臨行囑汝香
綿裹好軍持(膽瓶)
燈昏酒盡不勝情倚幌聽三更惡草隣墻馬齕亂莎别舘
䖝鳴家園此際小樓半掩纖月初生多少幽坊冷市綠
窗一片棖棖(三絃子)
疎狂子野住臺城擫笛舊知名劈裂鐡龍醉吼連環獰鳳
嬌鳴消磨歲月千場蠟炬一夜鵝笙今日偶然閒想因
緣巳似前生(簫笛)
畫欄雕檻盡臨河簾內水仙多記得半塘初買小船細雨
鳴蓑磁盆歸貯紅泥密壟錦石斜迤今夜烟廊雨幔誰
人與爾婆娑(水仙)
頳苞檀萼綴蕭齋幽韻襲人來乍可酒邊私嗅偏宜髩底
微開而今不見踏殘小逕尋偏蒼苔側帽臨風不語幾
般愴舊情懷(臘梅)
畫眉斜挂畫簾東愛汝語音工食器官窑漲碧藥欄小架
扶紅人今牽絆一般惆悵兩處羈窮寄語憐香舊侣風
前早爲開籠(廊下畫眉)
紅魚明鰷映淪漪相間倍離離卵色天裝玳瑁桃花水染
臙脂休嗟盆沼外邊雪浪風駭濤飛輸爾翠漣拍甃有
人濠上相知(沼內紅魚)
半生書癖墨成莊氣壓鄴籖強寒夜添香炙硯調娛閒弄
朱黃一身作客牛腰易束鶴背難裝羡殺千年老螙鑽
穿故紙休糧(書卷)
三字令
閨情
紅蕤枕卓金車兩相於酒醒後夢來初挽郞袪郞欲去且
徐徐煩塞馬倩江魚寄他書休信宿莫躊躇錦鷄城金
雁驛是郞居
太常引(第一體)
坐積翠閣同吳園次賦
古苔繡壑亂泉鳴嗚咽說生平耳畔恍捱筝是落葉聲耶
雨聲畫廊潑翠茶鐺翻雪趺坐證三生碧透小銅缾斜
插朵黃梅更淸
歸去來
憶石亭老桂兼寄竹逸雲臣
憶醉石亭山塢倚桂藂深處下是誰家高人墓落英飄下
如雨蒼莾中原路並不見秋香一縷月中只剰團圞樹
斟芳醑相憐取
河凟神
題秦郵露筋詞
湖上水連天湖光捲盡寒烟玉娥一去幾千年盡日凝粧
儼然漠漠雨絲飄碧瓦人在女郞祠下一樹紅梨開謝
明朝又是春社
臨津古城隍廟下作
石竹響颼颼一行斷壠荒丘無人野渡水争流土城蔓草
&KR0877;愁古廟陰森凉氣瀉楓葉映來都赭門外寒濤暗打
錯疑簫鼓村社
醉鄕春
秦對巖携具寄暢園舉填詞第三集
銀甲閙時偏悄綠水昏時勝曉雙粲枕百嬌壺好景世間
都少人對燭花微笑袖向蘋風輕舀玉山倒臉波横酒
痕一點紅窩小
咏茶花
鼎內乳花將溜瓶裡玉花先逗眞皓潔太竛竮雪暗茶園
如繡葉與花情相鬪花與葉芬相糅將嫩蕊比幽蘭幽
蘭還遜三分瘦
茶瓶兒
咏茗
綠罨苕溪顧渚拍茶婦繡裙如雨擕香茗輕盈笑語記得
鮑娘一賦邀陛羽煎花乳紅閨日暮玉山半醉綃幃護
且消酪奴佳趣
極相思
夜飲友人所阿雲待余不至畱詞而去歸後和之
如塵如夢如絲脉脉意誰知歸來恨晩休搖屈戍慢叩罘
罳一陣碧虛窗外雨三通鼓人去多時空畱彩句蜜花
箋淡鳳脛燈欹
思夢
濕雲未歛香蟬斜倚枕屏前分明昨夜依稀往事院後廊
邊下了紅簾擎翠鑑悄不覺笑靨微圓濛濛脉脉如塵
似影記也難全
好事近(補遺)
坐姜家墩懷吕黍字
閒坐竹林邊綠暗暮禽啁哳跂脚科頭笑傲更主人投轄
萬竿叢篠晝陰陰風動聲敲戛憶昔悲歌痛飲有疎狂
吕八
迦陵詞全集卷三終
