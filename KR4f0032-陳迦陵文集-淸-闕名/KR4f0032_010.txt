陳迦陵儷體文集卷十
宜興陳維崧其年譔
諸城李澄中渭淸維岳緯雲
慈谿姜宸英西𬈑宗石子萬
男履端
姪洢
祭文誄哀辭贊
祭王敬哉先生文
嗚呼哀哉地坼幽燕峰頽恒霍珠斗&KR0621;寒蒼穹氣薄咸陽
之樹西靡箕尾之星夜落百身莫贖悼神理之茫然萬驥
難追歎儀型之閴若臨朝罷講九重聆訃而嗟咨設位
盈衢百辟聞甍而震愕蓋賢良道喪固率土之所同悲而
師弟情深猶微忱之所獨覺聲因激楚而不成管以哀傷
而難握緬太夫子之遭逢歷古今而烜爍恩榮則位極人
臣名位則朝尊舊學一門宗伯後先登八座之班兩世巍
階父子饗同朝之樂入直則秩宗司馬共聽待漏之鐘問
寢而亞相仙郞羣獻引年之爵箕裘則笏巳盈牀壎箎則
花皆並萼此雖備福命之崇隆猶未殫史書之揚㩁乃其
學術醇深文辭卓犖汪汪千頃之波矯矯半天之鶴論事
而頡頏韓歐晰理而折衷濓洛詩歌則陶情寫臆笑三唐
兩宋之非工篹錄則摘奥搜竒哂夾漈貴與之未搏綜衆
說之異同凖百家之詳略寅淸議禮定郊壇袷禘之焜煌
翰苑陳書兼雅頌典謨之渾噩載於金匱之編副在石渠
之閣固猶未足罄其心傳抑豈遽以窮其教鐸蓋躬行心
得之際旣言有物而行有恒至家庭屋漏之間尤仰不愧
而俯不怍冲襟而霽月光風粹質則金精玉璞雖履功名
之盛貴以彌温卽當耆耋之齡老而逾恪愧賤子之菲葑
荷名賢之繩削代侍韋平之凾丈久藉薰陶俯窺洙泗之
宫牆深蒙袚濯廿年之口澤猶新兩世之師門如昨數疇
昔之游從景高山之岝㠋保傅而能全韋布之交久要而
不負平居之諾挂徐君墓劍曾還大阮之金報劉峻遺書
記返潮州之槖不忘良友之成言足慰故人之密託此皆
親炙於覩記之頃竊嘆爲至性之肫肫抑卽徧觀於載籍
之林亦鮮此高風之嶽嶽惟仁者夀自應優游不死之庭
得聖之和奚須别訪長生之藥方共祝夫岡陵遽上征於
寥廓何梁木之傾摧詎昊天之渺邈霜凄凄而入幃霧隂
隂而襲幕鵑啼而雪縞千峯猿嘯而風悲萬壑彼人之哭
公者爲師臣帝佐而悲纏而某之哭公者因世道人心而
嘆作有蔬載搴有酤載酌聊一慟以陳辭冀神靈之來格
祭同學董文友文
嗚呼我友去年今夜櫟園司農酌余官舍秋霖㶁㶁街鼓
礌硠子先在焉傫然以尫廣陵宗生(梅岑)新安汪子(舟次)與我
與君四人而巳君時憊甚覓几而憑食一溢米酒不半升
余心怦焉口與心計念欲沮君俾無入試君悲久躓誓奮
文場余言中茹囁嚅自傷戰罷而歸江颿若箭東舫西船
曠焉不面凉秋報罷匿影蓬根日薄虞淵子訃在門嗚呼
天耶痛纏心髓重趼狂奔哭君百里嗚呼我友交君廿年
詞壇跳盪文讌流連得草而呼聞音而喜生我者親相知
惟子子之文章蛟龍蜼螭劌怵胃腸放爲瑋詞抶電鞭霆
山移壑飛岣嶁岐陽鎸之剔之子之績學博聞疆誦纖窮
蜹翼細穿針孔夾漈後先貴與伯仲射覆發濛應弦而中
子之行誼忠信楷模砥行㓗身皭然不汚鼓鞲元氣笙簧
典謨英英哲人煌煌大儒其或少時婞直自遂意所齟齬
唾猶泥滓壯而折節刮磨淬礪人或不知畏其鋒銳君少
爲文詭麗萬方中年聞道筆陣堂堂刊落鉛華一歸老蒼
而彼小儒沸猶蜩螗疇昔之言憶其八九君曾語我人生
何有誰爲後死託之不朽誰知君碣遽落吾手一語更悲
曾顧余云昔賢名集廸功舍人(徐昌糓有迪功集何仲默有舍人集)最可懼
者百年奄忽呼之茂才以當官閥何知今日果䜟斯言方
于羅隱萬古同冤而我識君飄飄雲氣百軸龍文扛之入
地燈闌淚盡濺雨驚砂百靈惶惑萬感槎枒庭空無人明
河欲斜我之哭君醒耶夢耶倘余未死息壤在彼傳君遺
文誨君幼子苟或不然臣力竭矣柱絕絃摧報君僅此
公祭大司空在調周公文
嗚呼大斗辭垣喬峰隕嶽鞭抶霆霓隨刊河洛兩儀旣奠
七政運行元氣滲漉鴻冶陶鈞乃眷南服篤生甫申爲帝
者師維周之楨國山之墅宋凟之里俗愿以慤水淸且駛
于門憑焉鄭鄕具邇世育格人宗傳令子晉寧牽絲實惟
李官犴生綠草郊無赤丸洊擢樞曹常侍作奸署篆屹如
連城乃完出督漕渠星飛茭牧酇侯轉餉韓滉運粟尋晉
浙籓豪疆側目霜警銀臺雲驤太僕維彼黃泇自古咨之
濤壖相牙誰與厮之皇曰司空汝其治之河决犍菑臣實
尸之毳而畚鍤余薪余竹柔而善嚙余疏余築黃腄之下
濁泥數斛開泇合黃儲我旨蓄番番黃髮實惟總河幡幡
韓城居徒幾何厥功旣彰厥身旣退位高心下中明外晦
樂我昆姓勤我灌漑離墨陂陁滆湖面背元二之際遵養
從容管床閴若范車相從眉夀苕顔偓佺赤松王槐鄭笏
薛鳳荀龍伯踐曹郞仲官司理叔氏鴻騫諸孫鵠起季君
直指望壓臺端入親鳳詔出握龍淵豸冠嶻嶪綉斧斕斒
埋輪以往捧檄而還公語季君幸吾健飯叱馭可師綵衣
母慁楚幕多烏汝寧或翫芈氏諸豪可縳而按季君拜命
旬彼湖湘公顧而嬉安坐徜徉謝家羣少王氏諸郞賓客
盈門丈人樂康公之罄宜榮於邦族公之名位尊於岳瀆
天不慗遺遽頽梁木鄰有罷舂巷無輙哭自公之没地無
山川玉女掩嫮銅官失鮮自公之没朝無更老褒德奚封
蒲輪孰召生爲保傅紫艾金魚玄圭底績丹劵分符没爲
神明靈旗颯爽乘彼回風以窮蒼莾立德立功君子所居
競此寸隂勖其隙駒公之勲名在狼居胥明留如帶人免
其魚古之五福惟期頥最令名夀考兼之不易公登大耋
逹人孰嫓爲劉公健爲魏公驥人亦有言箕裘實難高門
華胄或淪单寒公之哲嗣文犀琅玕公著亢吕忠彦興韓
備斯三者云何不樂談笑丹丘翺翔度索大鳥朝楊崇碑
鐫郭百身莫贖九原可作維余小子辱公提撕夙與季君
壎箎相依同人絮酒命爲蕪詞湛醑申椒靈其鑒之
祭侯仲衡先生文
丙申春暮余客西興翁訪吾翁扁舟是乘畫溪櫓搖銅峯
屐登二老風流觚飛爵騰吾翁見背是年夏月孤子流離
狂奔吳越遇翁武丘別翁倉猝漬血交頥銜哀次骨嗟嗟
余弟(謂家四弟子萬)十四稱孤作贅睢陽单衣路隅上鮮郄公疇
憐淳于卵翼維翁立其戸樞自古而然俗疵文雅或與翁
言彼陳生者癡王伯輿狂桓子野愼勿與通䁥生者寡弟
歸告兄嫉彼啁啾兄笑而言彼其何尤翁定知人人言勿
憂所恨於中關河阻修余到中原實維巳酉滎澤波飛成
臯雪走遂踦翁閭與翁握手跌蕩詞場激揚文藪宋中四
月名花盛開大者如柈霞蒸絳堆翁曰觀乎幸子能來繞
燧人陵經閼伯臺老軰誰歟徐公健在躡電追風君家叔
岱吹竹彈絲呼盧博簺食酒衫汚拗花帽戴聯旬浹夕喧
豗譟呼余戲謂翁人言有諸狂耶癡耶夫我何居翁曰非
癡狂應不誣余舞蔗竿脫身而跳翁果知予仰天大笑桂
醑重斟梨園再召花竹幽軒筝琶絕調余倚酒悲告翁倦
游擬欲從翁卜其菟裘翁顧徐公叔岱是謀茂陵小婦爲
予訪求嗟嗟聚散何常之有欲别翁歸悲難出口餞我城
東爲余折桺顧語陳生定能來否余揖翁言翁乎莫愁人
愛賢豪鷹貪臂鞲白月在天酸風射眸余所遲來罰余酒
籌泗水如油淮帆若箭別翁半載夢中常見昨者南徐浪
花雪濺睢州使君(吳公冉渠)召余文讌酒中語我翁竟仙遊余
驟而疑詎有此不嗣後弟書來自商丘發凾伸紙涕泗橫
流翁之盛德淵騫曾史翁之精明博聞強記天佑善人豈
宜有是反覆徬徨終無信理所可差慰家有璆琅鳳毛犀
角巨闕干將司成棨戟令子文章翁無憾矣乘雲帝鄕我
所聞翁没之前夜飲類公榮聲如興覇歌板未收金釭猶
瀉揮手人間奄然而化蟻觀八極驂鸞太淸翁齊物化我
憶交情高山不作流水無聲嗚呼巳矣盡此生平
公祭封侍御王太翁文
地摧華岳星坼尾箕三辰晻靄七曜差池珠悲象罔鳳泣
長離人如可作天不愸遺嗚呼我翁邦族是毗國尚典型
家推羽儀斟酌謨誥蔚爲經師維翁之父實稱人豪踸踔
藝籍芟除蓬蒿屈此三槐以尹三刀別駕乾州沛其雨膏
晩而家居人地益高大耋之年樂天遊遨四休先生里閭
所褒公事乾州益昌厥辭天馬行空脫其轡羈侍大父行
不爲兒嬉殖學褆躬名翔天逵作吏雲間琴鶴是擕性烈
才儁貴人嫉之歸奉庭幃㓗其佩觽維侍御公翁之家駒
教之蛾術手口卒瘏移孝作忠循牆而趨爲時直臣位上
大夫歷簉華班垂金懸珠翁顧而喜其樂只且勉爾匪躬
勖爾馳驅琉球小邦國之附庸銀濤若山戈船如龍明珠
珊瑚絡繹以供帝曰臣某汝其往封乘萬斛船鼓天吳
風發其棹謳鏗茲華鐘臣受而歸告之嚴親翁曰欽哉汝
母逡廵率土普天誰非王臣無廢君命以殆汝身侍御再
拜海波鱗鱗將命而歸山川一新珠袍豸冠寵此勞人
聖朝孝治尤重引年百爾臣僚以曁備員盡推所生用報
勞賢方期翁夀黃髮華顚享此期頥逸以林泉何天不弔
逝也溘焉東平靡樹蓋山咽泉嗚呼哀哉涕泗縱横野無
耆舊國鮮老成矧於某等忝厠簪纓於侍御公尤篤嚶鳴
聞翁之訃忉怛靡寧有殽匪嘉有酒匪淸臨風一慟用告
平生
公祭同年陳子遜文
嗚呼哀哉伯牙逝而賞音亡惠施去而微言絕惟友道之
在人實五倫之居一故大易繫斷金之辭風人𢋫伐木之
什存旣喻馥郁於椒蘭没復況纏綿於膠&KR0238;左桃羊角交
情倍切於死生蘇武李陵友誼更深於離別然覩陳根而
輟哭猶獲引逹人齊物之談遘宿草而弭悲尚得援太上
忘情之說未有游好方新歡娛永畢甫給相如之札便丁
賦鵩之辰纔彈貢禹之冠卽會泣麟之日是則罄安仁之
誄筆何能叙此酸辛殫庾信之銘言未足形茲悽惻矣慨
資格之困人緬賢豪而同歎鸞何事而受笯桐何爲而遭
㸑問天無買賦之金閱世少翹材之舘鬼憎赴洛之陸機
客笑離家之王粲惟我皇之盛德邁漢武與周宣旣崇
儒而重道聿籲俊以招賢頓八紘而羅屈宋設四科以召
淵騫翡翠簾垂殿上寫沉香之句瑠璃匣啟宮中分織錦
之箋縹緲龍樓詞賦則午門御覽焜煌鳳燭姓名則乙
夜親填時則紫禁啼鶯紅牆語燕草纈靑袍桺飄金線雲
移雉尾詩成而兩省傳觀日映螭頭賦奏而九重稱善
千百國實異響以畢臻五十人乃同時而召見詔修天
祿之書日賜大官之膳繄君才之卓犖最要眇以宜修綺
歲騰蛟於甬上弱齡綉虎於明州船是孝廉才調則争誇
彩筆縣成仙令勤勞則具在黃流慶瑤瑛之見採慚瓦礫
之俱收吾儕何幸獲偕君子並轡銅街聯鑣金市正擬花
磚同繙芸史何連茹之彙征遽一枝之先萎依稀昔夕髣
髴同車火城正盛銀箭還賖星輝輝而半吐河耿耿以將
斜曉風吹夫南內殘月曖夫東華趨朝待漏下直還家音
徽未沫笑語猶譁人今往矣非耶是耶嗟夫蝶化蒙莊鵑
迷蜀棧皓月難圓綵霞終散三千里吳關越岫驛路偏長
十二日金馬石渠流光甚短槐宫之蟻陣空酣椒殿之鶴
書恨晩我聞天上亦有嬋娟葛洪貴客許邁仙班莫倚蛾
眉輕爲語言須馴龍性善與周旋保令名於璚笈享遐祉
於珠田祗我同人哀悰難剖園内之茱萸徧插已少斯人
階前之芍藥徒翻長思我友返䨇流而合葬未審何年緣
一慟以脫驂定知誰某冀暫駐夫靈旗庶來歆夫絮酒
祭徐母顧太夫人文
嗚呼哀哉天姥峯傾皇媧石徙少女風微夫人城圯鵑有
血而都紅竹無斑而不紫春凋翠水之桃夜落丹丘之李
盆翻玉女千尋之箭筈何存井竭鮑姑百丈之轆轤長巳
五嶽則羣眞失位馳弔夸娥三湘則衆水驚流騰悲嬃姊
於是荀龍摽躃薛鳳摧傷淚浮碧落哭撼瑤閶白馬溢延
秋之里素車填通德之坊日邊則翟茀魚軒髽而致祭天
上則朱牆碧翣賻以行喪七日歌虞文士鏗鏘之製千秋
誄德元公焜燿之章然而頌美終賖揚徽易賸賦嬴芊者
僅許其門第之華誇尹姞者祗數其遭逢之盛雖復穹碑
槩日高蟠贔&KR3643;之文縱令健筆凌雲麗燦蛟龍之詠難形
寸草之心莫罄慈萱之行惟太母之令善在代匱而彌彰
伊早齡之處約覘𥙿後之方將若乃時甫遭屯家方多難
鳳旣摧頽雛猶爛漫歲無春而匪秋時有宵而曷旦鬼謀
孟母之隣人笑梁家之案時則受經膝下課史床前何妨
雌伏不受䕫憐豈有神方隨羿妃而入月非無微志效&KR0238;
室以憂天是以金方處礦珠已潛淵荻旣書殘化作行行
之玉樹薦經剉盡變成院院之金蓮訝天心之竟爾稔人
事之宜然抑太母之艱貞在履亨而不忒緬盛德之持衡
詎殊榮之偶獲至乃錢皆萬選萼必連枝陋競爽之郊祁
參三駕兩哂齊驅之軾轍邁耦爲竒再續元燈掇名省之
巍科羣推快婿三喧臚唱奪曲江之上第定屬佳兒斯時
也看銅樓之對舞宫袍卽逹者將母色喜見繡陌之交縈
彩仗縱高人未免情移而太夫人則談笑無驚神明自若
薰成蓮座皈晩唄以生香織得花機逐春梭而不落貴能
思儉䱹雖旨而常封安不忘勞錦自温而每却一坐盡貞
觀將相屏間識彼豪英半堂皆濓洛生徒帳後資其酬酢
勿以吾爲致念房杜何人誰言善不可爲冨歐宜學是則
白麟遜瑞赤雁非禎旣嘉祥之洊集將純嘏其駢臻何圖
日在禺中遽返瑤池之駕陽生嶰谷遄爲元圃之征閭里
鮮舂人之相街衢多夜哭之聲嗟乎禮備榮哀名標圖畫
知神理之彌新寧有生之怛化然而某等纏悲奚極雀未
酬恩蛇難報德洛陽金盡恒分夀母之釵璫范叔袍寒屢
費太君之刀尺感實切於生平遇難忘夫疇昔今年春少
霜枯滿路之花昨歲寒多雪縞千山之色藉椒醑之淸芬
佇靈旗於髣髴
公祭梁老師母吳夫人文
嗚呼哀哉竹殞湘江蓮凋華井簫愴嬴樓笙悽緱嶺麝粉
千堆兔華萬頃天上春沉人間夜冷維予夫子名在旂常
家傳鴻案國賁龍章同牢尹姞佐饋姬姜絃調燥濕琯叶
隂陽萬樹梅開六街燈罷我儕小子羣游輦下並辱提携
俱蒙奬借問字花朝執經雪夜彩毫掞賦錦瑟填詞公與
生徒朝斯夕斯値公屢日端居不怡微聞德耀沉疴中之
我黨私憂時還竊擬天相夫人勿藥定喜何圖惡耗遽入
於耳未遇金膏難逢石髓夫人閥閱實冠三河一門畫戟
七葉瑤珂眉分恒嶽錦濯滹沱香奩咏絮綺歲牽蘿鳴雁
相呼彩鸞旋嫁歸我尚書茜袍珠帕四姓門楣二姚姻婭
法酒杯傾宫香扇惹尚書昔載暫卧棠村潭園雨歇蕉屋
烟渾看花北郭命酒西園夫人克相嬿婉琴尊海國珠洋
渦漩雪吼帝敕尚書樓船疾走手豢蛟龍口銜星斗夫人
在家摒擋箕帚桄榔葉黑荔子枝鮮鐃歌返旆花鳥歸船
亞相還朝夫人從焉象服翟衣犀翹爵鈿滿院銅琶一簾
樺燭下直餘閒闔門休沭粉黦鸕鷀硯斑鸜鵒竹脆絲淸
茗香釀熟桓妻偕老鮑女䨇仙花名並蒂鶴必千年何期
玉白便上瑤天鸞難膠續桂以香煎嗚呼夫人蘭摧玉毁
嗟昔文人亦多如是延夀靈光賦成早世豪氣三千弱齡
廿四名閨韶齒雖與同傷然而遭遇獨擅幃房夫人八座
命婦頭行榮封一品綵舞諸郞長信宫中月華門左面藥
口脂釵梁翠朵賜出彤樓捧歸靑瑣似此殊恩仙游亦可
況徵蘭夢早茁苗哥犀錢綉褓蠟鳳銀鵝芳華不沫金石
誰磨名分月姊位列星娥所未忘悲師門誼在坤範空存
母儀不再蕙幄消紅松門掩黛敬芼芳蓀公陳哀誄
祭周侍御母夫人文
嗚呼哀哉褮衣夜廞畫翣朝懸白楊噭號丹旐蹁躚嗚呼
太母家連顧陸韓姞高門邢姨望族嗚呼太母姓著江淮
三條鐵市九劇銅街嗚呼太母幼傳貞淑頌就春椒銘成
秋菊嗚呼太母長習周南玉筐迎燕金籠助𧖟贄委文禽
繇呈丹鳳疇昔之辰嘉徵入夢吉夢維何爰牗其衷祥颷
靉靆瑞旭朣朧黃金鑄印赭繖盤龍歸妺云占相我司空
維大司空朝之碩輔帝曰師臣人尊尚父在殷伊陟在周
山甫太母佐之牙衍璜璃峩峩長松松實有枝燁燁祥麟
麟實有兒枝旣蚴蟉兒還軒翥玄成家學增光漢署范有
純仁吕稱公著維我司空聿生侍御黃金之舘白玉之堂
慶雲霏霏湛露瀼瀼天子命之爾司文章太母尸饔和熊
以嘗燕趙之都瀟湘之滸一戴豸冠兩持繡斧天子命之
爾維殿虎太母曰咨上帝臨女疇不有尊惟太母尊副笄
六珈和鸞在軒疇不有飬惟太母飬饌玉炊金分大官餉
疇不有伉惟太母伉衮衣耆耋翟茀以相疇不有嗣惟太
母嗣手握大斗斟酌元氣潘輿正麗萊彩方妍我儀夀母
克享大年何期玉女遽下雲軿霜摧緱嶺日没芝田嗚呼
哀哉某等諸人曩偕侍御梓澤南皮流連笑語交同班范
誼甚雷陳翳維大母截髮留賓曾幾何時感難去臆奚當
茲日遽罹斯戚䨇流反葬百兩廽旌少女離位夫人去城
巷惟罷市鄰爲不相而我諸人倍深愀愴蕙肴載爼椒醑
盈尊雲旗少留聆此鄙言
楊俊三誄
維癸巳年七月某日余友楊文學俊三焯卒嗚呼哀哉玉
樹徂春金刀掩夜淑問猶宣惠心永謝嗚呼哀哉君才調
英竒篇章卓絕言泉流吻思風扇臆剖玄晰奥纖若蟬翼
舖文雕采縟似龍梭南朝人士眷爾淸新東第衣冠嗟其
綿麗加以德性幽婉標舉簡令神鋒内歛道器外張雋不
累理淡不却物故能静表温純動形潤栗弱年綉虎雅擅
綺才髫齡蠟鳳頓饒妍慮雄辨驚其父客高名厠於時賢
譽重南金價侔東箭洎乎運丁百六世遭陽九令先府君
維斗先生忠搆身危義積家祻石城哀卞白下悲袁君時
竄跡倉皇遘會孤露程嬰轉徒私匿其兒李爕饑寒但依
其姊吳門乞食合浦賣珠晨繁絃以引悽昏促管以會泣
令伯陳情之作極此纏綿右軍誓墓之文彌爲悲惋無何
軍書少弭戎馬暫寧親串稍通音問間嗣會丹輪於城郭
時有唱酬修輕苔於几闥不無贈答時則金聲逾振玉色
罕渝朱齡石百函並發劉穆之五官互用巧心所濬酌而
不竭惠匠所琢剔而益麗樵蘇不㸑終焉而已將謂務疎
道親身阻意泰保幽貞於物表栖軒冕於塵區永爲藜藿
之夫甘作丘園之秀而人惡其㓗天墜其芳猥以虎豹之
姿竟際龍蛇之歲情深撤瑟慟擬登床春秋二十有三襧
衡臨没之年尚虛其一終軍奄逝之紀祗過其三夫人乃
松陵吳茲受先生淑女而吾友弘人聞夏漢槎賢妹也劉
氏祭夫手調薑橘徐姬答外情綢鏡釵嗚呼哀哉爰爲誄
曰
兩儀肇始皇降分區乾坤盤礴氣數昭蘇靈鍾牛斗寶産
勾吳頑艷靡均淸濁鮮符猗歟是人洵邦之彦秀外惠中
曰温且善學圃增泓文峯日倩宅心簡栖措躬澄練旣稱
第一亦曰無䨇藻嫓陸海麗甚潘江文明映物經緯華邦
淸瑟聿拊洪鐘旣摐命之不猶國家多難袁有愍孫顧惟
元嘆申志悲凉遣言哀斷雜作豫厠浮沉稽鍜時衰齒盛
道蹇業隆雕鎪羣象染綴化工明詩習禮誦雅歌風魏雀
辭金漢盤泣銅豈其王頍不如沈勁奈何伊人不永其命
大火流輝玉衡移柄巷軫絕絃衢凝分鏡南皮曩侶北府
名儔今悲雨散昔溯風流九京可作萬&KR2420;難求靑松郭外
紅粉樓頭
宣城文學施公誄
惟康熙十有八年春王正月四日文學砥園施公卒於宣
城里第春秋七十有八嗚呼哀哉大道淪胥微言放失十
室之邑衆喙爭鳴一閧之市百家競作俗儒奉夸毘爲指
歸曲士緣辭章爲傅會轉相剽竊祗益波靡推厥所由本
之先撥要其教不基之門內則葛藟之誼靡敦學不本之
躬行乃鳴鳩之仁未渥也施公生經文煨燼之餘當人心
䧟溺之日而能汜濩醇風彌縫絕業襮之以藝彪之以文
源始門閭逹於鄕塾慥慥乎抑亦光輝篤實之君子矣天
不憗遺哲人其逝時則公之猶子愚山先生受官輦下僦
舍都亭悵噩夢之宵徵痛訃音之旦至遂搏膺而相告用
抆血以爲言蓋分雖叔父而誼篤所生服止朞年而情隆
自出馬伏波之誡兄子造就居多第五倫之鞠弟妷恩勤
不少聆愚山先生所序述則公之崖略可知矣崧也景至
德之難名緬遺徽之未沬揄揚莫罄敢搖筆而成郭泰之
碑洄溯靡從爰綴文而製展禽之謚誄曰
厥初生民萬彙芸芸權輿邃古原始皇墳剛柔攸判仁羿
爰分孔學惟𥅆軻乃闢荀嬴蟠典籍羣言牴牾漢工箋疏
宋精訓詁異派同臻殊塗畢赴宰我堪雕顔回可鑄猗歟
濓洛發源泗洙道求實踐爻繫中孚而彼末流相沿詭趨
盱江龍溪淪玄襲虛薪盡思傳文衰欲起姑山莪莪句溪
瀰瀰疇紹前賢曰中明子主敬存誠致知窮理二子競爽
述明砥園棠華並韡箎唱交宣思探象罔悟絕言詮家推
曾史人企淵騫嗚呼述明不幸早世僝彼藐孤疇依疇字
疇爲含哺實維叔氏茹我以荼沐兒以淚遺雛漸長奮翮
天衢爲國名臣爲時大儒臯比泰岱觀察鄱湖服官講學
與古爲徒公喜而言是兒可教資父事君克忠克孝石奮
家規延之廷誥詩咏素絲爾惟則傚姪官於外公偃林泉
敬宗睦族立塾置田欒公建社原氏名阡朝曦夕魄幌雨
籬烟趙禮推肥薛包讓産每逢家諱恒虔祀典肴核維藇
豆籩有踐老則兒啼祭焉必泫隣有死喪賻之禭之族乏
窶乏衣之食之有窮者鰥若敖餒而丐錢營婚資其帨褵
劉君伯陽公之老友敗屋陳編苔纏蝸繡殁於公殯袝之
營右三尺殘碑大鐫誰某敦仁處義履信懷貞遇人急難
赴義如争其或負公胠篋攘籯搖首置之流觀太淸敬亭
翠抺琴溪雪濺卯歲輕帆與公一見漉酒邀賓剪燈張讌
語必纏綿詩皆雅健謂公淳樸定享期頥何圖奄謝遽至
於斯公之猶子適宦京師去官度尚恨不同時賭墅棋收
竹林觴罷歎鳳嗟麟傾河坼華我觀今古總悠悠者衆庶
馮生庸愚怛化而我識公學定神全彭殤一致生死齊觀
中明祠內蕉碧楓丹繼志纘緒復稱二難我獨銜悲百身
難贖國鮮典型邦無耆宿顔愴淵明潘哀汧督敬撰蕪辭
冀颺芳躅嗚呼哀哉
嘉定侯掌亭先生誄
某年某月某日嘉定掌亭侯先生卒嗚呼哀哉慨自陳寶
雞鳴翟泉鵝出君子則將成猿鶴賢人則遂値龍蛇練川
百里旣三戸以無成上谷一門旋五宗之同盡褒融并日
舉畢命於灰釘盱眕同時並捐生於斧鑕雖吕錡射月事
原無補於存亡而夸父移山誼則總關於家國亦曰瘁哉
於乎怖矣先生則佹也猶存慬而獲免晉家趙武幾同置
袴之危楚國伍胥頻蹈覆漿之難亡命則秦關趙厠之內
蹤跡偏多謀生則販脂織薄之餘生涯絕少將軍臺上序
舊事以悲來國士橋邊逢故人而泣下門前客到盡傳元
節之難歸海上人來或曰邠卿之尚在靡能有定亦有何
言旣而雨不終朝雪還見晛値新朝之當璧每示含弘遇
聖主之承乾慣存寬厚名除北寺終全李杜之家門運啟
南朝免錮袁劉之子弟弱齡去國壯歲還鄕荒蕪綠野之
莊憔悴黃冠之約乃以藐爾之王頍竟作裒然之周黨燕
仍巢於梁上三月樓臺鶴乍返於人間千年城郭時則赤
縣昇平黃圖豐暇庶邦卿士非無三明七穆之儔列國知
交屬有贈策班荆之事西園則徐劉應阮南國則顧陸朱
張蒞冠裳之會子産有辭尋玉帛之盟荀罃是主舟船成
市車騎如流先生則夙號耆英羣推祭酒文章華貴激昂
四座之間冠劍雍容籠蓋萬夫之上騁其逸氣譜私史於
金陀奮厥雄詞薈高文於玉册聲齊琬琰言郁椒蘭然而
酒不忘憂花難蠲忿漸離擊筑初非行樂之資子野彈筝
詎是爲歡之用念累世原子孝臣忠之裔自有生平況此
身自家亡國破而還何心人世彼交稱袁灌不過志士之
無聊卽兒命融修或在才人爲有託高臺曲沼半屬前塵
醇酒婦人無非末路誠恐海不難乾石偏易爛誰云善謔
陵跖無開口之期何可無年籛叟乏繫腰之術於是羽服
朝元瑤篸禮醮花深春晩叩碧磬以琅琅月悄秋淸吹紫
簫而寂寂瑤姬圃內惟栽益夀之花玉女窗間祗種掃塵
之竹謂此間之甚樂嗟來日其大難何圖金竈難成玉棺
早下八公一去倚桂畔以徬徨十叟不來望橘中而惆悵
樵人看博驚舟壑以潛移仙子逢棋訝鴻泥之歘滅遂使
靑松鬱鬱長遮樗里之墳白日悠悠不照滕公之室怨何
如乎悲可知矣每覽寰區私相歎詫極文人之九命慨遺
恨以三端亦有侵類田蚡小踰臧紇形容闒冗哀駘寧足
喻其竒狀貌氋氃江神或自嫌其陋君則姿神瓌麗儀態
傀俄長身玉立灼如天半之朱霞勁翮凌秋矯若雲中之
白鵠彼兮何幸偏工不死之方此也何冤未識長生之訣
斯其未喻一也又有學昧蹲鴟人譏疥駱王家敬則但曉
拍張高貴鄕公不知反語此皆高軒綉戟秀齒龐眉君則
對成孔雀幼巳覇於詞場賦就柟榴壯益雄其筆陣三長
互擅直登班范之堂五采相宣竟奪庾徐之壘而乃王濛
不祿謝朏無年何來天上頻葬神仙豈料冡中只埋賢逹
斯其未喻二也抑有惑焉尤其甚者淸河獄吏乃聞安世
之於湯江表叛宗詎意沈充之有勁大抵狂騃之胄間出
佳兒私疑回遹之家每邀庸福君則三世忠淸一門義烈
闔戸受屠腸之酷瓜蔓朞功舉宗罹破卵之傷株連細弱
乃復鬼不憐才天寧悔禍風吹琪樹不留若木之一枝火
烈崑岡詎賸荆山之片玉斯其未喻三也嗟乎向子期之
鄰家笛聲斯在嵇叔夜之桺下鍜跡猶存千春毅魄長依
杜氏階前三尺桓碑永勒羅池廟後爰爲斯誄以告余哀
辭曰
余方羈貫文籍是搜或示一編辭條最遒作者誰歟疁城
六侯英裁綺合壯采葩流余本淸狂幼而逋峭腦滿腸肥
翩然城鷂手把是編獨身而跳扣角狂謳擊壺大呌日中
則昃月滿而虧惜彼文中蘭凋蕙萎黃巾載亂靑蓋旋飛
雲俱幾道白骨同歸煢煢智含又弱一個秬園掌亭相逢
飯顆並泣牛衣䨇悲馬磨琴已罷彈箎還寡和掌亭才健
颯若犀蛟與余握手壬癸之交僧廬酒舫月墅烟郊風荷
百頃露竹千梢我讀我書葑溪之涘同舍三人維侯與計
計子其龍視人若蟻所不吾如唾猶泥滓謿詼坌涌口語
瀾翻而君屹若更復凝然朗如列屋嶷如斷山當時介我
狂狷之間鄧尉山頭白公堤上蘋葉初齊苕華大放君弄
輕航時搖細浪畫縠半奩綠蓑一桁晚而聞道老筆紛披
絳園作記石鼎聯詩文鎸碑版句勒盤&KR1250;風雷陵厲鱗爪
之而所極難忘小人失母馬鬛雖封雞碑曷有君惠大文
卑之不朽巳矣何言悲哉竟負自君没後萍梗飛翻一悲
甫草再慟秬園追維疇曩流想生存雨零宿草雪壅陳根
君之哲嗣家駒國寶祖德是遵先疇是保葺君年譜編君
文稿命余排次屬余蒐討余才巳盡君誼難酬空銘郭泰
徒誄黔婁山陽舊雨河渚前游昔陪歡讌今斷風流嗚呼
哀哉
尤母曹孺人誄(代宋夫子)
維康熙十有七年九月十九日尤母曹孺人卒於家春秋
五十有八嗚呼此吾友悔庵先生之淑儷而孝廉珍文學
瑞之賢母也孝廉邸中聞訃旣素鞞星奔麻衣遄返悔庵
方以金門待詔玉几求賢築舘都亭授餐闕下屢申請急
之祈未騐還鄕之夢援琴以哭悽踰巴峽之猿鼓缶而吟
愁甚衡陽之雁時則燕齊魁壘之士彯華組者三千鄒魯
文學之賓捧珠盤者十九聆斯楚曲咸致神傷況我良朋
尤爲心痗昔者三年未返還吟零雨之篇六日不詹尚謠
采綠之什樓前送客界粉成痕陌上懷人結眉表色何況
瓊田大去碧海無歸廖家眢井想竊藥以何年酈縣寒泉
擬煎香而無術暫游京雒便爲鶴返之期小别鄕園遽應
牛眠之䜟(悔菴臨行時問乩仙有牛眠之語)良云巳甚亦又何言此則染
湘江之竹未能喻此酸辛彈蜀國之絃不足宣其悱惻者
矣夫蕙叢早殞元微之所以悲來遺挂猶存潘安仁於焉
涕下此皆伉儷之恒情何況裙笄之令範可無揚扢用表
幽貞嗟乎金閶城下遙連齊女之門石鏡山邊卽是武擔
之路誄桓釐之行争傳沛國諸生稱陶母之賢競說長沙
人士爰爲斯製以志予哀其辭曰
余與悔菴門夾葑溪花紅戸向桺綠簷齊俱邀戲馬並載
聽鸝橋分鷁誤巷肖鶯迷時過君家約爲文社雪霽窗融
風狂燭灺倦或呼觴豪偏索炙隔帷食器每鏘中夜乃知
吾友室有鴻妻寧憂釡櫟詎誚糠肥貰來村釀乞得鄰醯
拔釵詎惜剉薦誰疲紞紞鼓聲漏踰三下君爲余言婦眞
健者敏旣踰班惠偏鑠謝手擷蘋蘩躬親桑柘施衿結帨
習禮敦詩猗歟季女孌彼諸姬柔嘉維則淑愼其儀聲高
璜瑀譽溢盤匜愉色婉容承顔堂上婦職攸勤女紅無曠
鞠&KR1743;而前鳴環以相私勖靑雲頻褰絳帳君言未竟余喜
而呼何期淑女儷我鴻儒間訊他人斯寧有諸人言不爽
君語非誣吳質長愁禰衡善罵我友高才文場雄覇猨臂
難封蛾眉不嫁對酒讙呶臨風悲吒晚紆尺組人喜君嗔
噲寧堪伍龍實難馴孺人笑勸一語聊陳不聞毛義捧檄
娛親君顧孺人欣然道左月照城樓天低箭垜白草煎霜
紅旗掣火爲窮塞主亦無不可北平數載綦縞言歡其或
尼君鎸其一官孺人含笑家木吳關非無樵笠亦有漁竿
椎髻歸田芸瓜劚笋梅福䨇仙龐公偕隱酒賣相如瑟彈
楊惲絃索宫詞琵琶院本君舞斑衣孺人六珈君悲窆繂
亦絰而麻助君沭槨從君挽車江通孝鯉樹止慈鴉先是
贈公爲君柝宅舍後一區水雲俱白詎用高甍底須列戟
俾請於翁於斯偃息君聞是語起舞而旋能如是乎與汝
偕焉編籬竹次抱甕花間層廊映水小艇尋烟往復循環
盈虛依倚于門不大古無斯理未在其身必於其子果以
卯秋佳兒鵲起非惟鵲起亦有鴻騫拔茅連茹爰應今年
羣公薦士天子徵賢翹材千百君實裒然竹徑松門臨行
搔首將我重來能無恙否孺人欵語分張詎久白月明明
爲君治酒西風落葉忽滿長安何來惡耗竟堕君前發函
凄哽伸紙汍瀾身留北闕淚寄南天來歲新春凌雲賦噪
洊受重封仍膺叠誥而我所悲禮宗是悼杳杳黃壚飛飛
丹旐嗚呼哀哉
顧夫人哀辭
維康熙某年某月某日合肥龔太夫人顧氏卒於京邸嗚
呼哀哉夫人城圯天地爲之無光少女風悲星宿於焉失
色七襄機斷五嶽圖懸哀纏寶婺荀奉倩所以神傷念軫
瑤妃王武子因而泣下某舊簉登龍新聞別鶴素縑一匹
非稱誦德之賓繐帳三重或有步虛之佩乃爲辭曰
哀伊人之信淑䀌時命之不猶悼茀衣之奄逝駕玉軑以
周流朝晞髮於層城夕捐玦於中洲發浩倡分揚笙竽練
時日兮睠靈修若乃幼習椒蘭長親桑柘三條望族家居
鐵鳳街前四姓良家名著濯龍門下旣守禮以稱詩亦歌
風而肄雅孫莘之子裙飄琥珀之盂左氏之兒纓拂珊瑚
之架至若性多幽静質本柔嘉草稱蠲忿玉號辟邪四德
秉姬姜之教三從推尹吉之家恒銘秋菊鮮翫春花鏘璜
琚而應節掞藻繢以披華宛彼諸姑以及伯姊爭傳道藴
之芬芳競愛蘭英之淸綺訝織錦之能工羡揮毫之絕美
賦成香茗聲傳長樂之宫畫出天仙名滿扶風之市爰有
東都才子西邸名卿三春迨吉百兩初迎斯時也彈琴司
馬巳非憔悴之年贈婦士龍卽是風雲之日陸子春之姿
制人士無䨇王右丞之詩歌門風第一於是高柔愛婦王
渾賢妻並住馺娑之側同居樗杜之西月騰窗而皎皎草
映砌以萋萋紅綬多情啣來夜合金丸有意彈去羈雌張
敞退朝之餘黛眉親畫潘岳入直之暇纖手同携況復地
望高華班資赫奕袁司徒東朝世德領袖人倫張尚書西
雒名流交通賓客實内助以相成乃相夫之必力招賢舘
內勞五夜之機絲食客堂前散兩宫之脂澤女中班固修
十卷之漢書閨裏馮讙免萬家之薛責爰乃副珈婉娩揄
翟輝煌銅蠡咽而未歇銀箭耿而猶長晝掩金屏聽王裴
之諮議夜㸐絳蠟䟦潘陸之文章誦威儀於柏府流姓氏
於椒房至或鮑宣言事偶觸龍鱗竇武上章暫辭鳳闕又
或唐蒙奉使遠到牂牁馬卿馳驛遙投巴𤏡間斗帳之香
寒亦蕙罏之薰歇思䨇笑而巳遐含獨悲而難洩生平離
別如此而巳其他形影靡不同焉洵玉臺之可紀而錦瑟
之堪傳奈何璇閣摧紅瓊閨悴綠戟門麗日纔彈獬豸之
冠瑤席凝塵遽罷鳳凰之曲日漫漫而多愁風蕭蕭而猶
哭痛翡翠之千箱怨臙脂之十斛嗟乎夫人夫子方榮藁
砧初貴珠袍冠長信之班鈿車驟武安之第榮陽郡主擅
南國之風華尉遲夫人推北朝之聲勢金椀印其餘芳鈿
盒鎸其私誓嗟乎夫人諸姨窈窕羣從神仙族連㶚滻宅
列藍田小弟盤桃花之馬長兄餙桺葉之韉極繁華於斯
世宜安享於百年胡爲乎壁存遺掛琴留斷絃悵金𧖟之
永錮傷璧月之難全䰟斷悼亡之作音凄永逝之篇聽廽
風之繞壑流悲曲以結泉嗟乎泉途巳宫鏡臺長隔紺唾
黦而猶華玉魚凉而終熱凄凉思子之臺寂寞望夫之石
黃腸給大內之錢彤管紀昭陽之筆嗚呼哀哉溘浮雲而
上征馭瀣氣以扶輪叩帝閽而&KR1981;辭冀昭質之獲申驂宓
妃於天衢偕洛靈於雲津襲充堂之葐蒀羌日暮而愁人
倚玉女之窗扉盻金母之蜺旌眷層思以顧慕聊述哀於
斯文
王母張孺人哀辭
孺人姓張氏家世由大同徙長安遂爲長安人余友給事
中王黃湄先生繼室也扶風城下夙傳織錦之鄕京兆街
中本是畫眉之里父興官都司隂符半帙玉帳傳來遁甲
一函霜弧射下因君城守粤西桺州故孺人從焉天吳紫
鳳蹁躚於明鏡湖邊玳轂鈿車娖搦在羅池廟後鬱林紺
石慣染脩蛾象郡黃柑恒薰纖手旣而盡室西旋途經鄢
郢扁舟南下路次沱潜時則給事君居官安陸出宰江陵
會逢別鶴之辰續有委禽之事盈門嘉耦迨泮華年若乃
天上張星應甘泉之圖畫樓頭嬴女親㶚岸之𧖟桑仰事
則堊廬髽髻毁以居喪俯育而靧雪丸熊勤能鞠子鳲鳩
廣惠樛木流慈洵稱巨閥之禮宗僉謂高門之令婦不幸
蕣華早謝蟾彩難圓瑤姬鮮益夀之方玉女乏長生之術
遂使波衝東渭長流嗚咽之聲月挂西秦永罷團圞之夢
銜酸曷極流歎何窮給事中徬徨故劍惻愴亡簪人誇彩
筆彌工傷逝之篇官是黃門慣作悼亡之賦緣余同病屬
以序哀僕也曾經此恨甫當除服之時何以爲情況届營
齋之日香餘幄裏倍知奉倩之愁粉賸奩間偏悉子荆之
痛吟纏楚些響託秦筝詎曰臨風以慟祗關長史多愁亦
云載筆而書莫罄桓釐至行云爾辭曰
鄙人逋峭瑟居尠歡惟偕給事馥郁椒蘭激昂藝圃汎濫
文瀾笙必交吹琴無隻彈勝業坊前樂遊原左每値春來
穠花勝火雨裛千枝晴開萬朵紫菂璘斒瓊葩璀瑳隨君
花下以敖以嬉君獨攀條悄焉不怡爲言亡婦雅好惟斯
靚服凝粧擷而翫之房闥&KR0813;紛簾櫳葱蒨及其亡也百花
枯徧君語未終淚承於面時一稚子循於衣畔蘭芽玉茁
冰膚雪肌君言亡者僅育此兒徒存末婢尚留衮師如何
奄忽能不漣洏宛宛恭人愔愔令德巾簟飄颺音容髣髴
屢易週星頻更朏魄腹痛之悲宛同新没四載中間嗟余
越鄕每摛蕪製爲人悼亡虞歌竟篋挽唱聯箱間一臨文
心疑不祥詎意斯悲我躬洊及猶有餘波助君霑臆隴水
蒼茫秦山突兀勒此哀辭眎茲鑱刻
楊忠烈像贊(代大父少保公時崧年方十歲)
江河緯地日月經天誰其參之曰維聖賢有明御宇兩
楊嫓哲前爲忠愍後爲忠烈嗚呼忠烈秉國之綱英風毅
骨千載芬芳越稽光宗庚申之季鼎湖升天實公是恃
越稽熹廟踐祚之秋撤簾卽位實公是謀協律小侯延
年女弟誰在掖房曰李選侍西園校尉北府侍中誰掌貂
璫曰魏進忠故劍雖嗴遺簪莫惜移宫一疏列宗動魄五
侯輦下七貴長安二十四罪宵人膽寒嗚呼忠烈忠搆身
禍鍜鍊熊王深文楊左棘亭鎖鑰北寺鋃璫誰收李固孰
訟王章衣冠之禍劇於嬈聖六月霜飛白虹貫井嗚呼忠
烈涿鹿之濱蕭蕭策蹇維予三人應山桐城留丹化碧余
獨何人鬚髯如雪聖人褒䘏炳烺乾坤老臣拜頌聊闡忠
䰟
郜方壺像贊
彼何人斯吾不能知棄詞華若糠秕視簪組如塗泥神朗
朗兮赤玉顔燁燁其紫芝弱齡任俠旣遊遨乎五陵之市
三輔之陲壯年吏隱復嘯傲乎丹山之麓碧水之湄鑑湖
縹緲雁蕩離竒以觴以咏亦琴亦詩漸遂初乎丘畆爰觧
組以栖遲慨秋臯之墜葉欣春隴之芳荑斯人也殆和於
展禽介於伯夷玩世則東方曼倩齊物則鴟夷子皮者乎
吾終不得而知
胡牧長像贊
我友宗懔偕余遊遨爲言胡君文龍人豪淸華奕奕玄辯
洮洮衣薰荳&KR1740;墨染葡萄明珠木難干將孟勞我聞鹿鳴
得食相號又聞哀鴻獨求其曹況我與君誼如&KR0238;膠對君
紙上飲君醇醪傳神阿堵添頰三毛竹西有社廣陵有濤
射雉他年莫忘如臯書以贈君代余虔刀
䟦
宗石嘗讀汪鈍菴先生說鈴一則載陳處士維崧排偶之
文芊綿凄惻幾於凌徐扳庾予致書王十一曰唐以前某
所不知蓋自開寶以後七百餘年無此等作矣宗石十三
歲而先君子見背流離奔走僦居梁園婦家困苦失學僅
僅黽勉句讀孝經論語之書輙能上口而巳閒歲一晤伯
兄卒卒請業莫得其崖略兄生平所爲文尤擅場儷體然
不能多也巳未歲恭遇特詔舉博學鴻儒召試禁廷
璿璣玉衡一賦
天子嘉嘆擢官檢討時論嘖羡以爲文章信有神也不幸
壬戌之夏奄逝京任宗石從黎城來而兄巳不及見矣嗚
呼痛哉聞兄病篤時曾屢詢東海先生計余抵京之日蓋
欲一訣盡付生平著作爲之校梓以卒其願也嗟乎余雖
不及見兄而兄之意可想見矣癸亥宗石承乏安邑匆匆
簿書未遑謀及至丙寅春迎三兄至署簿書抽暇相與裒
輯釐正凢兩閱月計文一百六十餘篇兄儷體之文盡於
此矣字句勾校悉遵原本遂捐俸購工付之剞劂閱四月
而始竣宗石又嘗聞三兄云兄屬纊前二日念雖遇
覃恩而綸音未錫心爲怦怦宗石於乙丑秋遣价赴內
府循例請給矣宗石雖不及見兄而兄之所欲爲而未爲
者石皆代兄爲之矣嗚呼兄亦可以無憾於九原矣丁卯
孟夏弟宗石謹䟦於患立堂
䟦
嗚呼此吾先大兄迦陵儷體之文也先兄以壬戌年五月
日卒於檢討之任予時適在京師視兄疾易簀之前二日
執余手而泣曰吾生平所爲詩詞古文吾死後弟爲吾潤
色删定之余涕泗滂沱不能答余詩文遠不逮大兄而命
之以潤色删定之語何敢當兄又曰吾四六文不多固吾
擅場之體恨未盡耳嗚呼其可悲也兄殁之二年同邑蔣
京少爲遴選鏤板吳門一時風馳紙踊然詩詞只鋟十之
三四四六文尚遺失三十許篇且字多訛謬脫落丙寅春
余過子萬四弟安平署齋共校訂大兄四六文一月所遺
三十許篇旣盡入之集字亦悉改正所爲潤色删定者終
不敢篇數寧存無遺適葉蒼巖觀察相約寄稿刻之任中
未果明年余在都下萬弟信來云葉觀察之雅意固在捐
俸鏤板弟當力任之矣余爲之悲且喜而䟦之嗚呼九京
寥邈絳螭在霄月白風淸掀髯碧落吾兄亦可無吟秋水
長天之句矣丁卯孟春弟維岳䟦於京師東城寓中
迦陵詞全集卷十
宜興陳維崧其年著
平湖陸楙匏湖維岳緯雲
海寧沈珩昭子宗石子萬
華亭彭開祜椒嵓男履端
鄧州彭始奮中郞姪賜薛
洞仙歌
咏慈仁寺古松壽紀伯紫
摩空翠鬛萬古知難老色作靑銅雪霜飽似杜甫驚人馬
卿慢世二子者可以狀君兀奡託根燕市側游戲支離
一笑風塵此鴻爪任絲管喧闐貂蟬赫奕更七姓鞭絲醉
裊只西風吼處作濤聲對鳳闕龍墀吾存吾傲
過汜水縣虎牢關作
積鐵蒼然關勢臨崖僂嶄絶東京好門戸挽藤蘿月黑誰
恐行人落葉捲聲似牢中哮虎無情惟洛水日夜東流
不爲愁人帶愁去寂寞北邙山苦對西風排一派唐陵漢
墓任弔古傷今巳無人只霜打棠梨暗啼紅雨
偶過岵雲上人蘭若見其庭下紅梅盛開漫咏
傷春病酒日三竿貪睡睡起閒行巷南寺老僧烹活火碾
罷龍團七椀後門外爛柯誰記驀看花朵上頩臉微烘
似帶三分午前醉索笑漫沉吟莫是東隣茜釵上火珠初
施只認做空門本無愁又誰信枝枝盡彈紅淚
善權洞
天風忽下劈破靑紅繭夸父愚公費裁翦看千螺倒矗萬
笏斜垂舖碧蘚一屋閑雲自鍵玲瓏光上下一串銀房
偏借虛空絫層甗洞底洞還生下有泉鳴聲聲亂雲中鷄
犬只石怕春寒悄無人却走入墻陰化成雷篆(善權寺內有雷書火)
(篆)
澹心園次梁汾問波靈本偶集寄暢園聽小奚度
曲坐有話水榭姬人近事者因并及
嫰晴天氣坐水明樓畔三疊泉聲訴幽怨霎然間山半冷
翠飛來君莫去且掉銀船消遣玉鱗微動處紅綬雙&KR1335;
隱隱歌絲逗簾幔半闋小秦王入破方纔珠千顆撒來成
串又誰話當年杜秋娘覺雁柱添愁聲聲都換
西瓜
嫰瓤凉瓠正紅冰凝結紺唾霞膏鬭芳潔傍銀床牽動百
尺寒泉縹色映恍助玉壺寒徹夜深呼碧玉同倚闌干
月色荷香兩淸絶笑問破瓜無此夜瓊漿須憐取寸心長
熱見手攬金刀細沉吟悄不覺紅潮早堆肌雪
乞巧同蘧庵先生賦
碧雲耿耿見銀河低瀉人在針樓曝衣罷告天孫臣本屠
釣江東疎拙甚願以蛛絲巧借天孫含笑答見事卿遲
大抵聰明讓聾啞試看古今來劉項孫曹都畱做殘編閒
話只賜汝狂騃倍常年好爛醉高歌花天月夜
從楞伽上方㙮後覓徑下坡過前村觀劇
晴峰亂矗似叢叢春笋貼向吳天翠無盡映澄湖幾幅純
綠柔藍紛織處烟際漁榔隱隱斷崖横㙮後捫葛攀蘿
私路縈紆細如蚓村鼓正喧闐賽火成圍雛伶唱消魂院
本訝驀地風飄綠楊絲乍小露墻頭一群紅粉
題採芝圖爲顧卓侯賦
蒼皮黛鬛滴金膏丹澑下結千齡赤芝秀有先生杖挂長
柄葫蘆籃子內百本木華紅繡㗳然雲水興瓢笠隨身
煉术餐霞老巖竇戲劚茯苓歸封寄軒轅雷文篆形如鳥
獸笑多事商顔四先生同溺過儒冠一般皓首
途次曹縣
河流浩淼去粘天無岸白草黃沙古曹縣問居人誰是僖
負羈妻誰惜我十載蓬科未轉一鞭官渡口颯颯西風
落炤昏鴉太零亂歎息舊繁華往事還非眢井畔兔葵開
徧訪昔日東平故侯家悵綉戟牙幢一時都換(前朝東平侯劉澤淸)
(故曹人)
上已後五日游吳門觀音山
紅船綠浪雁翅排將徧早有香車俟春岸內家粧誰要小
鳳簾垂和弱柳鬭取腰身纖軟麝裙飄碧磴豔粉群群
盡倚晴巒譜幽怨脉脉祝空王擲眼兒郞願歲歲幡前長
見又語悄風微怕鶯知早杏臉潮生碎挼花瓣
龍理矦納姬秦淮詞以贈之
銀床滑簟碧陰陰秋水昨夜簪頭喜蛛縋筭靑溪紅板豔
粉濃蛾娘尤小第一南朝殊麗江潮輕打槳船近樅陽
恰恰喬公舊鄕里匿笑語檀奴斗帳櫻桃祝蜥蝪早添懷
裡也不枉人間喚乘龍看紫貝霞綃海天無二
題喬石林舍人桃源圖小炤
漫郞單舸壓半溪寒玉流向秦人洞邊宿漸前村竹外一
兩三枝斜羃䍥流水板橋茅屋忽然奇絶處極望花枝
盡亞東風騁肌肉萬樹滴臙脂下映平坡都不許蘼蕪成
綠也莫問花紅種田人只鷄犬桑麻迥離塵俗
證前生爲閻牛叟賦(牛叟兌閣遺徽日予生于閩故生平癖嗜尤在楓亭荔枝)
(妻屢辦裝助予入閩啖荔以遠道逡廵未果也)
海山奇處綴晶丸千顆老客炎鄕儘還可恍瑶京仙子絳
縠中單西風起一笑廻身欲墮前因圖再訪爲殢雙栖
欲上烟檣未曾果彈指綉屏空碧落離鸞先巳在翠蓬山
左拚不見今生荔支香怕見了添思玉人梳裹
催粧詞爲宋念功賦(念功彭氏婿)
中朝樞府矗紅墻翠瓦年少郞君况淹雅看今宵井絡不
見天彭剛一笑巳向人間下嫁銅輿聲漸近百盞晶籠
映得天街不曾夜尙有好心情欄角沉吟故意看西山嬌
冶也不是蕭疎愛看山要選箇遥峯小眉邊畫
夏夜憺園隔水聞笛
燈靑鳳脛正參差齊點屈戍玲瓏帶愁掩恰濛濛天水浸
赤闌橋人不寐夢到空園偏魘笛聲何處響乍有還無
似在荷深那邊檻隔水倍淸蒼竹脆絃輕更潭子鴨頭新
染纔摹得風前不多聲又攛入伊州小秦王犯
戊申上元陰雨示楨百雲臣靑際
春陰春雨把碧天偷換嬴得情思凍雲孏料高樓小市火
樹銀花都不見有也無人尋玩狂朋應似我手撚玉梅
低歎心頭舊愁滿早瞢騰孤睡笑逐鈿車人影亂拾得遺
釵一半更燈灺鷄鳴夢回來空斜壓衾窩孜孜細看(十三句多)
(二字)
黃鶴引
咏半繭園雙鶴
橊紅乍吐下有胎仙暗來去翛然映水梳翎琴心對舞珠
衣雪舉凝想水天深處蓬山洞府曾記得淸凉無暑一
自謫塵凡幾徧傷羈旅幸逢水冽泉香此身有主鶯啼燕
乳啄破綺窗花午人間愁苦輕别了吹笙儔侣
秋夜月
蛟橋望月
月兒圓也趁金風舒皓彩碧空斜挂浸着兩溪玉浪一城
霜瓦水樓上招紅袖許多妖冶閒話都笑蟾孤兔寡橋
頭月下記當年周子隱曾將虎射千古靈旗颯颯英姿堪
畫到而今嗟滿目漁村蟹舍濤聲偏只共更聲打
蕙蘭芳引
咏木瓜花
綠水人家有一樹垂垂紅雪瘦影亞雕闌啼盡春禽百舌
玉娥睡醒問何處麝蘭偷泄恰侍兒報道枝上名花纔結
記得良人曾經漬粉去秋時節歎雖有好香不比此香
淸絶那知花朵一般芳冽愛淸芬莫對傍人輕說(古詩云良人爲)
(漬木瓜粉)
咏蘭
溪店寺橋映一帶銅峯蛾簇有黛葉離披露萼烟條齊矗
參差鹿柴(音砦)日給與幽芬千斛似佳人絶代零落今依草
木數朵微含一枝乍秀淡淡如菊笑穠李夭桃祗解尋
常粧束無言一笑嫣然空谷想采時無數裙腰都綠
洗鉢池中有贈
客裡無憀瞥見處繡簾斜軸恰暮雨瀟瀟低唱傷心人曲
相逢却扇板橋西數枝春竹正籠中鸚鵡呌醒一窩紅玉
携上吳裝一聲欸乃碧天如沭愛香藕花輕偏打向船
窗簌簌嬌歌妙舞明眸曼睩記昨宵水色半城都綠
簇水
春雪
有影無聲小樓一夜堆瓊稷撒鹽縈絮舞遍天涯六出最
愛輕鬆纖軟雅穪紅閨客遮不住空靑簾翼春陰積怪
此際曉寒何重圍紅獸偎窗隙樓前莫管一任騰騰瑟瑟
且㵸鮑家香茗雪水傾來白紅日照消入一池深碧
見古寺放生馬而歎之
回憶當年霜蹄刷盡幽并夜草頭一點猛氣削駑駘凡馬
羸病誰歟牧養羈靮從寬假摩背癢秋陰墻罅血淚灑
歎日暮群烏啄肉伏棧櫪成悲咤西風夜響重叙起沙場
話俛首沉吟烙印驀聽僧鐘打餘生也託象王臺下
舟過梁溪不及泊舟遥望龍峯有作
百幅晴漪漁舟箇箇能輕妙幾村紅樹將郭外人家縈抱
歷歷葦花明處是水仙之廟正蘸上一縷殘照隔水嶠
喜幾日金風弄霽做晚翠十分峭蒲帆似鳥翅競向秋空
矯姑待伍塘游倦重與停吟櫂茶鐺沸錯認山園瀑
華胥引
咏走馬燈
烟中鎧仗影裡弓刀往來似織一片空明夾紗水墨描蜹
翼笑問何代兵爭更何朝方國滚徧街樓有人喧笑簾隙
些子光陰恰一般星馳颷激寸人豆馬依然旙幢戛擊
料想灰飛燭燼戰場方息頃刻收燈紅毬悶靠墻壁
促拍滿路花
秋日同南耕衣白魯望弟偶憩城南放生池
崢泓寂歷甚沓靄有無間城南多古寺得秋閒風廊石瀨
竹篠更檀欒游鱗翻碧浪雪鬛銀鬐此中大可投竿仗
西風寄語南山窈窕好烟鬟如何偏不厭老僧看南山覆
我君自喜塵寰倘肯經過密秀黛三升日應給與君餐
鶴冲天
題鄒生巽含小像(像坐萬山梅花中一童子煑茶於側)
寒崖綠染石竇低於甔極目總蕭林堆蒼豔更梅花作海
綻香雪飄千點幽人巾自墊趺坐苔陰杳靄水明山店
瑶翻碧灔磵底泉澄湛童子潑茶光連幽簟翠花甆注茗
花沸乳珠成紺風情何澹澹乍展吳綾廻味略如橄欖
題錢葆馚蒓䰻小像次原韻
吾鄕畫渚有個英雄處長想射蛟人空吟句如君饒逸氣
偏不屑塵埃住沿溪尋釣侣&KR0699;曬江村一色壓銀欺苧
君年未暮詎逐鴟&KR0642;去宵半躍頳盤滄波煑踞船頭弄笛
快劈作闌江雨凉颷添幾許響入鮫宫吹亂織綃機緒
步月
本意
小市門東板橋巷北暗中瞥見芳姿明眸膩臉夜靜漾簾
衣碧柳映幾層衫子紅蕖露一輛鞋兒斜靠著江梅一樹
剛到半開時銅駞街又敞奈珠屏似水此恨誰知弄春
纖香橙代解廻秋水羅帕親携歸去也一鈎春月水仙祠
玉人歌
楊枝今歲二十爲于齊紈上作小詞
當日事記陌上靑絲垂垂踠地拖烟蘸雨巳解藏鴉未眞
珠簾額香毬墜做盡輕狂意影濛濛紅日三竿白花十里
水驛飄零子謝靑眼相看綰人征騎露葉如啼直得消
魂死如今漸長黃金穗不在長街裡羡畫樓有主舞腰同
倚
八六子
楓隱寺感舊
弄絲楊重過廢舘閒池頓起思量正髣髴紙鳶舊處依稀
竹馬兒時廵簷繞墻當年無限風光月照千山裙幄鶯
啼一院糟牀漸舞榭成墳歌臺作寺松雛巳老梅妻都嫁
祗剰亂澗閒騰鼯鼬矮坡斜下牛羊太蒼茫疎林一坏夕
陽
勸金船
茶花
綠紗窗底幽姿噴軃白花盈寸玉娥小剪明羅暈遞顧渚
佳信檀心暗蹙悄向膽瓶安頓最喜粧樓小撚偏解春困
茶娘家與春山近雨過香成陣不知名處花尤俊好傍
人蟬髩懊惱滇茶長把紅芳相混誰似伊行素雅並没脂
粉
惜紅衣
苦熱兼懷村居水木之勝
悶欲憑虛狂思拔宅人間何窄朵朵奇雲殷紅盪深黑溪
西故隱三萬頃湖天一色猶憶菱角蓮鬚滿塘西舍北
蕭蕭陂澤舊日漁船橋邊甚人摘年來閙市永隔水雲國
安得陽烏歛絳早喚夜蟾堆碧更試攀華頂剪取古堯時
雪
石湖仙
想放庵上人紅豆詞卷
春愁天樣將紅豆詞吟愁歸天上紅板橋西帘颺(最關情處板橋)
(西楊柳岸靑帘颺紅豆詞中佳句也)綠窗有人争唱吟紅呌紫儘舞絮沾泥
無恙梅放把一樽簷際相賞南朝許多烟景被啼鶯梳
乾柳浪千古興亡只抵斜陽片晌且趁疎狂朝眠碧嶂暮
敲烏榜閒騁望一生着屐幾兩
魚遊春水
春陰閨思
盡日香閨悄纔縆額東風料峭可惜紅芳如此匆匆過了
做瞑遥天渾似墨籹陰野水愁難曉獨對菱花横波淼淼
惆悵更誰知道漫消受綠篝烟裊何日剪破層陰依然
春好料得藁砧愁遠泊也無燈火來相照怪底今宵黃昏
偏早
秋日過金魚池
韋曲光頽澹有半畝金塘㶑灔一般紅鯉襯着綠波搖颭
色分鳳闕丹初滴光映銀墻紅欲淡芳餌輕投縠紋微蘸
尙隔金溝紫纜難望見宮娥阿監輸他百子池中天香
親染廢舘何來簫鼓到空潭只被菰蒲糝獨對西風幾番
傷感
萬紅友書來云適金沙周東會曁叙彛上人在舍
可過郭外同看水色余以他事未赴作此柬之
君家春磯嘴一點炊烟蘆荻裡渚花飛處綠到河邊樓子
細雨賣魚聲掠村斜日焙茗人歸市㗳爾捶琴兀然隱几
報道今朝閒未好向晴川弄芳芷况來高士羊裘名僧
麈尾那知有約長辜負自分無緣供驅使茫茫此愁略如
溪水
咏金魚
飛紅盈盈起跌下銅溝深半指一湖茜乳染就鯉魚猩尾
淺貯空明翡翠瓶小唼瀺灂桃花水蹙錦裁斑將霞漾綺
粧閣臨流徙倚笑語紛紛垂楊涘來往破藻穿蘋披蘭
拂芷似分醉靨素鱗上悞唾紅絨銀塘裡微風差差綠波
瀰瀰
雪獅兒
新正五日雨窗柬雲臣用程正伯韻
蘭啼未醒梅粧易困愁褰簾幕曾記年時春向玉釵頭落
淺斟低謔正斜凭香肩瘦削紅篝煖任他小院猧兒吠惡
今歲雨梳風掠更寒膠鈿盒塵封筝索欲壞上元勝裡
春人早覺脂慵粉弱此意倩東皇憐着箋懇託須把層陰
浣却
愁春未醒
春曉
鶯窺燕壘蝶上犀釘綃帳縈香雪夜珠和淚尙熒熒梳洗
誰忺懶扶殘夢倚圍屏依稀記得宵來微雨曾撼金鈴
綠水全昏紅閨半掩春困難醒風弄處釭花半朵小似晨
星理夢窗前生憎鸚鵡隔簾聽畫樓深巷賣花聲到纔響
還停
元夕後三日飲曹藎臣宅適遇微雪用倚聲集中
韻
落燈風定舞絮天成聽沙沙雜雜簷聲滴亂酒床聲聞說
南山小隊輕裘競射生(是日聞諸公有南嶽之游)吾儕無事且扶老懶
共博春酲起望尊前林臯頓皓軒檻將盈恰蕭然四垂
陰重六出花輕多少征人琵琶風雪醉龍庭問他何似疎
狂老子詩酒埋名
竹逸招同雲臣南耕雨中看梅余舟中旣作離亭
燕一詞紀事歸見雲臣南耕竹逸詞復次韻一
首
蝶魂欲栩鶯哢猶含尙是淺春候未容紅紫十分酣却喜
君家玉娥笑倚兩三三判擕側帽徑乘短屐來過街南
滿院橫斜一池淸淺正壓雕簷儘消受一生花癖半世吟
饞祗惜溪干畫橈斜閣面烟嵐花知欲别暗彈粉淚故泥
征衫(時予將往梁溪)
墻外丁香花盛開感賦
攀來尙隔望處偏淸筭開到此花闌珊春巳在長亭滴粉
搓酥小紅墻角倍分明年年此際籠歸馬上遞徧春城
昨歲看花有人秃袖擘阮捱筝悵新來梁閒燕去往事星
星只有隣花依依不作路旁情夜深難睡&KR0813;紛花影篩滿
空庭
(此先兄壬戌年四月十三日作也先兄卽于五月初七日捐舘讀筭開到此花闌珊春巳在長亭十二字竟成)
(詞䜟宗石于已已年捐俸授梓校閱之餘不禁聲淚俱下此闋巳後廣陵散不復彈矣嗚呼痛哉四弟宗石謹)
(誌于彊善堂)
迦陵詞全集卷十終
