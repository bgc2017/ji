膏以明煎吾聞其語綿上龍蛇哭子推眞休矣向燈王稽
首埋炤奚疑
同遠公和友人贈答之作
五十之年細數生平人間可哀看白首相知晨星寥落朱
門先逹覆雨喧豗只此貧交陶然永夕蹴鞠彈棋更舉杯
交驩甚記看花並出踏月偕回千金散盡還來筭細故
寧容芥蔕哉况白雪連箱讀之氣盡紅牙一曲聞者心灰
亟續曩游競投新闋從此蕭朱忍見猜眞嘉話使詞場數
子笑口齊開
題西溪釣者小像
彼君子兮自序生平西溪釣徒有柴門臨水一群鵝鴨松
關負郭四壁圖書註易逍遥彈琴廓落屈指知非十載餘
(時釣者年六十有九)焚香坐俯衣暉傑閣飽瞰晴湖多時興在乘
桴且一葦蒼茫縱所如看筆床茶竈沿流容與漁莊蟹舍
夾浦縈紆乍叩閒舷或延新月秋水長天碧似蘆掀髯笑
笑人方夢鹿我正觀魚
秦對巖太史餉酒饌至詞以謝之
雨挾泉飛風助杉吟調調刁刁正梅剛破臘檀勻臉靨山
争釀雪粉剪翎毛冰坼龍鱗樹窪蛇腸蒼莾空山捲怒濤
吾衰也恰閑思說餅狂欲餔糟故人相念何勞遣銀鹿
持箋訊老饕更厨娘斫鱠幾絲薑橘索郞瀉玉滿甕蒲桃
鷄跖雙持腹腴偏勸浮拍中山也自豪吾醉也向床頭舞
劍席上歌騷
爲高汝敬尊公季遠題像并贈汝敬(季遠忠憲公季子)
彼君子兮朗若玉山爛若朝霞歎三閭香草忠臣有後七
賢修竹處士無家畫癖書淫酒鐺茶董滿院桐陰一帽斜
眞瀟灑負薪而歌者優孟誰邪賢郎品更稱佳只落日
祠堂守暮鴉向山頭荷插追隨猿鶴泉邊鍵戸箋釋蟲蝦
北郭騷貧東方朔餓一片空庭扁豆花軒渠也任韋平父
子兩代宣麻
留别伯成先生和澹心韻
憶數年間爲汗漫游輕去其鄕正城樓入夜無邊草白關
河放溜極目沙黃廣武山雄碻磝路隘何必愁人始斷腸
風吹盡是三河俠少六郡名王牛衣仍臥王章笑病馬
依然戀戰場恰何來同調金荃一卷重逄高會紅燭千行
風刮琵琶霜枯篳篥又惹歸帆帶雨張頻回首是難忘官
閣酒綠茶香
聽梧軒夜集仍叠前韻
烏鵲驚飛繞樹無枝誰爲故鄕歎十年失路愁雲淰白三
秋伏枕病葉删黃欲哭不能欲歌不可冷盡吳鈎一寸腸
繁華夢夢華淸全部岐薛諸王從頭細與平章筭紅燭
今番第幾場正檀槽滚徧嬌鶯碎語碧空界破歸鴈分行
此夜筵前明朝河上擊唾壺兼作拍張梧軒好待來春重
到劈紙添香
病中雲臣餽我藥貲賦此志謝
有嘯於梁其來如風公然叩門是二䜿揶揄穴人焦府五
窮跳盪絆我朝昏鼠鬭庭前蟻喧床下敗壁徒懸犢鼻褌
黔婁婦空典釵訪卜翦紙招魂無錢藥裹休論至今日
方知扁鵲尊歎殘杯冷炙誰遺野老淁風碎雨孰念王孫
只有貧交偏承厚誼管鮑分金古道存前期在待稍蘇肺
氣同問眞源
余臥病澄江不能應試主者頗難之竹逸爲經營
良苦乃始得請歸來作此自嘲并以伸謝
羅隱江東老署秀才不幸似之怪自負上流偏搜兔册曾
稱男子却溷牛醫壯不如人老之將至那更空墻病馬嘶
歸去耳儘嚇人腐鼠笑我醯鷄紛紛路鬼相疑疑小敵
當場胡怯爲謝主臣不敏怯誠有是明公垂諒病亦非欺
顔子屢空伯牛有疾合受先生譴責詞眞窮矣幸江城恰
遇鮑叔於斯
余旣沉疴瀕死而遠公亦一病累月乃其病中獨
持齋甚堅詞以訊之
瀕死三秋僵臥十旬巳而已而歎參苓暴貴婦難竊藥鷄
豚差賤妃可呼豨黃雀披綿紫螯堆珀更朵先生病後頥
屬饜耳任人呼其鄙我舉其肥相憐同病奚疑只松下
君偏折露葵但瓠稱折項欣焉命七魚名石首誓不沾匙
我軰衰贏全憑膾脯待得生天是幾時言非戲請相隨果
腹莫漫攢眉
遠公臥疾長齋余旣與雲臣作詞寬譬乃接來章
有承歡有歉頥養空文自罰十年藜藿之語因
復作此廣之并邀雲臣共作
三復君詞九轉之腸凄如峽猿痛百年菽水半虛滫髓九
原松檟難逮鷄豚莫打慈鴉惟鋤孝笋綉佛長齋跽墓門
眞嗚咽念小人有母綿定奇温羡君獨行偏敦只慰藉
吾徒尙有言記於陵廉士生鵝可食曾參孝子膾炙常飱
禮謹其踰親憂其疾滅性寧酬罔極恩還相勸願終辭藿
食亟進熊膰
咏菜花
極目離離徧地濛濛官橋野塘正杏腮低亞添他旖旎柳
絲淺怫益爾輕颺綉韈纔挑羅裙可擇小摘情親也不妨
風流甚映粉紅墻底一片鵝黃曾經舞榭歌場却付與
空園鎻夕陽縱非花非草也來蝶閙和烟和雨慣引蜂忙
每到年時此花嬌處觀裡夭桃已斷腸沉吟久怕落紅如
海流入春江
郝元公先生生日同杜于皇蘇崑生黃稚曾家集
生署中觀劇詞以紀事
兩地人師十載問奇相依講堂正郝隆長者居官磊落陳
琳下士閱世淸狂昨到梁溪重披絳帳恰遇生申燕喜觴
華筵上看雕輪徐動玉佩成行圜橋觀者如墻有末座
酬知一寸腸歎烏衣誰認王家舊巷靑衫難換陸氏荒庄
畫鼓頻撾銀筝細撥簾外梨花一夜霜東風曉被此情如
酒膩住歸航
甲寅立夏日同萬紅友吳天石過雲臣齋頭賞牡
丹有作
每到春餘便過君家來衝綺筵正楝花風裡金鈴細響湖
山石畔綉幔低褰綠葉扶紅瓊酥襯紫三種傾城各自妍
疎狂客更詩催奕聖酒引僧顚(時蘇仲補放庵上人在座)沉香不記
何年筭天寶風流事邈然記錦袍學士新聲倚曲淡容虢
國薄醉朝天事去休提愁來須謝眼底明粧盡可憐春歸
矣仗花間蜂蝶邀取春還
爲雪持題像卽次原韻(像作大雪中數燕姬筝琶夾侍)
屈指生平衣葛知寒食梅苦酸倩冰綃數尺圖成行樂梨
園一曲譜出邯郸富貴何常男兒自有除却昇天作底難
掀髯處怪六花一夜白盡江山長空舞絮漫漫縱漢苑
吳宮夢裡看喚燕支小婦霓裳夜讌廻波别隊毳幕春寒
滿院紅肌一簾香雪老放英雄此內閒吾狂甚嚮畫中笑
乞最後雙鬟
題竹逸小像(像在萬竿翠竹中)
誰伴先生茗椀罏薰書籖筆床記慈恩釋褐名喧三殿定
昆乘傳檄論諸羌萬里辭官一身入畫抽却朝簮換芰裳
琴樽外更陰陰空翠箇箇篔簹竹郞閒與評量論梁棟
何須羡豫章任截爲拄杖躡他嵩華劈成横笛吹出伊凉
根作龍拏節如劍拔誰許斑痕上苦篁聞言喜竹得風而
笑滿院笙簧
曬書
憶昔吾家有萬卷樓城西亳村自江陵道盡牙籖半失咸
陽熖熄玉軸猶存借去一瓻亡來三篋墨化妖螭赴海門
無多剩似亂餘故舊賣後田園叢編暇日還捫與藥裹
零星曝滿軒任半生穿穴碎同蠧蝕有時發作陡若龍掀
貧極須捻(杜詩盡捻書籍賣來問爾東家)老來怕讀閒對秋陽自較翻吾
休矣亟束書高閣且曬吾褌
題徐二玉小像
貌君者誰尺幅經營天機渺漫縱偶然位置偏能高脫無
多筆墨只取幽閒緩帶溪橋微吟山寺目送飛鴻自往還
蕭疎極任人情物態了不相關多君逋峭難攀只日向
衡門賦考槃况霜紅露白秋冬之際杉黃桕赤山水之間
竹杖逍遥芒鞋散誕古樹槎枒挂籜冠從君去好或窮巖
岫或弄潺湲
懷程崑崙(山西武鄕人舊判鎮江陞任安慶同知今爲耀州守有文名)
疇昔從公上松寥山觀北府兵正魚龍蒸黑魂魂海氣水
雲淰白滚滚江聲采石乘潮皖桐移鎮異代龔黃比大名
蘆溝驛恰飛書寄我感念平生(庚戌夏漳河署中接崑崙都門札)一麾
出守孤城又重向咸陽道上行歎地名祋祤(耀州漢祋祤地)黃沙
颯呇天空盩厔紅樹縱横落照窮邊壯年薄宦手板將迎
歲月更驪山頂望并汾秋色一片鄕情
懷畢載稷(山東淄川人舊通州守)
憶與公游在癸卯冬余方數奇恰軍山萬叠奔濤駭浪後
堂十夜急管繁絲頗怪推袁非由說項意外深慚國士知
顚狂甚曾雪天腰鼓上屋梁騎入春又賦將離悵别緒
茫茫不自持正魂銷去國燕泥剛墜神傷餞客柳帶將垂
記得微波送君淮浦倚棹偏於漂母祠臣老矣念王孫一
飯欲報何時
甲寅十月余客梁谿初五夜剛半忽有聲從空來
窅然長鳴乍揚復沉或曰此鬼聲也明日鄕人
遠近續至則夜中盡然旣知城中數十萬戸無
一家不然嘻亦太異矣詞以紀之
葉黑楓靑紙窗碎鳴其聲翏然似髑髏血繡千般訴月芻
靈蘚澁百種啼烟鴞嘯輈張猿吟淒異崩剝前和樹腹穿
親曾聽在他鄉獨夜老屋東偏詰朝遠近喧傳徧簷霤
啾啾却復前豈長平坑卒盡憑越覡東陽夜怪群會吳天
滿縣彭生一城伯有鬼董搜神仔細編然疑久怕難探龜
筴且問筳篿
呈伯成先生和仲震原韻
耕二頃田栽八百桑何時始諧只強弓硬弩消磨歲月素
筝濁酒開拓胸懷白晝梄栖靑袍鬱鬱世上何人管樂才
狂歌發正半天松響大海瀾廻多公酷愛輿臺笑昨日
于思今復來且東籬載酒看殘黃菊西園把袂踏破蒼苔
萬事糺紛一身偪側舍此吾將安適哉吾休矣任齒同馬
長耳似龍乖
薛國符方伯招飲留宿園亭
秋色玲瓏夜火參差飛櫩複廊更丹楓黃菊綴他簾幕紅
欄黛閣映在池塘岳牧崇班溪山傲骨小築烟霞仿豫章
環堂後走匡廬雪瀑彭蠡銀瀧(公初從江右歸)酒酣萬感茫茫
說番舶曾經犯瘴鄕(時話昔年粤東圍城事)正全家百口鵑啼珠島
孤城大海兕吼花洋亂後名成兵餘興孄又見蓬瀛好種
桑揮杯勸任接天𤇺火穩臥滄浪
秋夜聽梁谿陳四丈彈琵琶
瑟瑟陰陰嗟哉此聲胡爲乎來似靈鼉夜吼狂崩斷岸角
鷹秋起怒决荒臺忽漫沉吟陡焉掩抑細抵游絲綴落梅
冰絃內惹一宵涕淚萬種悲哀十年前記追陪乍握手
霜燈暗自猜歎朱門酒肉誰容卿傲梨園子弟總妬君才
牢落關河聊蕭身世迸入空亭小忽雷顚狂甚罵人閒食
客大半駑駘
贈别龔佩紉
南郭元生門巷蕭疎庭除寂寥恰一灣蓼岸遠檣列薺數
間竹屋夜雨鳴濤曾記當年浪游京國燕趙悲歌也自豪
歸來後喜依然三徑仲蔚蓬蒿乾坤群盗如毛歎萍梗
吾生信所遭且風燈擘阮和之檀板烟帆醉菊侑以霜螯
十日聯床一尊下榻白飯靑芻累素交明將發怕空江叠
浪萬籟悲號
留别韓聞四
昔客京華花月無愁文章有神記歌終慣竊念奴笛曲酣
來曾吐丞相車茵俠骨嵯峨壯心騰上肯受藍田醉尉嗔
休羈絆笑本非殘客詎是窮貧百年幾度佳辰且乞取
溪山自在身想後園鶯哢新簧尙澁小橋梅事瘦玉將皴
戀棧何爲脫韝亦可歸趁風光弄早春難忘處只隔窗燈
火兩月情親
題袁孝子重其負母看花圖
吉貝沿街枳殼叢闌葵榴映墻筭三牲五鼎貧家時缺千
紅萬紫夏日方長衣着斑斕躬爲痀僂負得萱闈出北堂
藍輿少笑相君之背輭勝匡牀笋籬藥塢徜徉惹白髮
逄歡意轉傷記早年歌鵠花誰上髩中宵刺鳳草盡縈腸
人說兒賢天教孃健描畫還憑顧長康披圖羡較看花上
苑事定誰強
贈徐竹虛(竹逸令弟家有我園)
彼君子兮菉竹靑靑而中若虛是何家第五名齊驃騎蜀
中揚子賦似相如疇昔賢兄滇雲遠䆠常羡優游下澤車
今偕隱成往來二老西澗東畬我園景物蕭疎有雪檻
烟廊木竹居筭磕頭促膝一群梅鶴望衡對宇幾箇樵漁
與我周旋小園日涉近手花枝壓架書他家事笑平泉綠
野久作寒墟
舟過楓橋見鄰舫女郞倚舷攬鏡同弟緯雲賦
節是花朝地是姑蘇天又新晴見參差畫鷁紅欄粉幔嬌
嬈飛燕翠袖銀筝衆裡一人悄焉自惜出匣圓冰響一聲
玲瓏甚爲綠窗浸水覷得分明酒潮㶑灔初生便周昉
丹靑寫不成正畫眉橋畔簸錢年紀茨菰灣後撩髩心情
百幅鵝黃半篙鶯脰碧浪東吳處處平誰藏取又一輪春
水纖笋斜擎
贈雲間何伯輝(工治目疾)
有地行仙作大藥王我今見之自兩儀失曜光翻銀海百
靈奮怒訣付金鎞日月爲璫陰陽作冶争禮光明藏導師
分明甚見月中蟾兔世上醯鷄古今幾箇英奇戲邀取
先生妙手醫是周時老軰盲餘左史秦庭烈士矐後漸離
半黍空靑幾莖仙瀣發覆開矇在此時吾還乞爲看花霧
眼并仗君治
初夏同徐季重張邑翼朱致一葉九來家躬乙汎
舟郭外追晤葛龍仙於攸聞上人精藍兼送龍
仙之西村别業
半艇晴雲兩岸疎花渚禽喚風正坦迤江郭繞籬竹樹零
星烟寺映水簾櫳棐几明窗禪床茶磨天許閒人片刻同
僧厨綠是豆香乍摘笋嫰纔烘何須避世墻東有無數
前游似夢中記當年漫興流連花鳥平生豪氣傲睨雲龍
能幾何時一寒至此對坐相看鶴髮翁桃源路倘漁郎尋
到莫遣雲封
漑堂先生客南昌幕府屈首經師巳踰兩載甫歸
廣陵詞以訊之
以磊落人而注蟲魚猶然譏之况鬚如蝟磔縮居幕下興
同驥渴屈作經師車厩三間兔園半册求我童蒙稏角兒
眞奇事似販茶商婦出塞文姬墨磨盾鼻能爲乃夏楚
終朝手自持更灌嬰城下三年𤇺火彭郞山後一片旌旗
月黑燈靑樽空夢破想見書堂兀坐時歸來髩惹小蠻忙
問雪到如斯
題汪舍人蛟門少壯三好圖(圖作群姬挾筝琶度曲擁書萬卷數鴟&KR0642;)
(貯酒其旁圖上題詞甚多豹人則欲開閣禁釀于皇則欲焚硯燒書二說紛然余故作此詞)
酒庫經堂正競筝琶客聲沸然是秦川遺叟整襟而入杜
陵野老裂眼而前或導荒滛或規放誕莊語詼辭盡可傳
喧豗甚似輸攻墨守訟芋争田不聞博奕猶賢但適興
焉能便舍旃况漑堂集內頗言聲伎茶村暇日詎廢丹鉛
卿論誠佳吾從所好亟喚蠻娘閗管絃牙籖畔漸玉簫風
起吹動觥船
酬贈黃交三卽次原韻并示尊公仙裳賢昆月舫
三四年來老惰亡聊淮耽小詞任世皆嗤僕爲無益事人
方目我是有情痴花月前生水天别舘似夢年光暗裡飛
菖蒲紙把心情淡寫偷寄崔徽君才十倍陳思恕愁病
羈窮屬和遲况豪吟老庾聲情磊落狂歌法護才調恢奇
我渡京江重游隋苑惆悵閒行杜牧之當年事記萬家水
榭紅袖齊垂
戲咏閨人踼鞬子者
嬌因騰騰深院淸淸百無一爲向花冠尾畔剪他翠羽養
娘篋底檢出朱提裹用綃輕製同毬轉簸盡墻陰一線兒
盈盈態訝妙踰蹴鞠巧甚彈棋鞋幇只一些些况滑膩
纖鬆不自持爲頻誇獧捷立依金井慣矜波俏礙怕花枝
忽憶春郊回頭昨日扶上闌干剔髩絲垂楊外有兒郞此
伎眞惹人思
紙貴戲作
老至常閒惟籍鈔詞以永居諸買衍波萬叠燃脂暝寫薛
濤一篋映雪晨塗甲乙周秦摒擋辛柳卷比牛腰一樣粗
掀髯笑任字嘲類疥墨哂同豬今年紙價如珠問洛下
當年有是夫縱畫他灰熖還疑帝虎刻他竹粉莫辨之無
巳矣途窮幡然事濟昨種芭焦十萬株成陰後取花間全
集作擘窠書
題徐禎起六十斑斕圖
老友者誰城北徐公舞衣斑斕有豆區一畝藤花半架晴
山萬叠碧浪千灣隱不求名憂寧用老竹戸蓬門盡日關
家庭樂喜龐眉矍鑠皓首團圞相從樵父漁蠻只戲鼓
謌樓恣往還笑鼎鼎朱門幾人親在番番黃髮誰便身閑
何似貧家蕭然戲綵六十兒從膝下頑佯蹉跌惹八旬堂
上筦爾開顔
贈宋御之
君果然耶五十之年而僕如之記王珣宅畔呼鷹盤馬伍
胥塘上賭槊圍棋一水靑山滿船紅燭綰定垂楊萬縷絲
蘭亭會正客逄雨後人到春時如今舊事難追被海水
天風澒洞吹將曹劉沈謝捲同粉絮或縈簾幕或墜汚泥
南國風流東都耆舊幾箇樽前某在斯吾與汝似春歸蝶
舞花盡鶯啼
送友入山採茶
十里溪山竹粉纓巒蘭風藻川有蒙茸蘿葛蔽虧㬢月坦
迤澗壑向背林泉夕渡遄歸晨漁緩出谷唱潭吟韻邈綿
居此者是秦時毛女漢代琴仙人家四月開園送君去
剛逄糓雨天恰晴村綠崦數間僧竃淸江翠箬一帶商船
拍處盈盈焙餘冉冉歸臥廻廊瘦石邊松濤沸正龍團乍
碾蟹眼初煎
梁溪西郭外有芹野草堂吾宗沂州公别業也公
子某豪情斯在冶習未忘乃以李氏之平泉用
作井公之博進千金一擲園屬他人迄今巳三
易主矣公四世孫集生暇日扁舟經過此地臨
風感舊惆悵絕多作詩紀事同人俱有和章余
亦填詞一首
過西定橋有芹野園峥泓坦迤記花闌藥嶼島何澹澹烟
汀雨瀨水太羅羅樂去爽鳩愴深銅狄牧笛吹風夜起波
憑高望悵舊家光景邈若山河小樓一棹經過奈三度
亭臺易主何縱王孫無恙東風認否主人重到燕子知麽
笑說當年摴蒱一擲絶似名姬換馬䭾君休恨較臨春結
綺博進誰多
泊舟胥江大風雨
胥母門邊暴雨奔渾盤渦撞舂見後潮文種銀袍鞺&KR1861;前
山鄧尉黛髻迷濛我豈茶商得非估舶詎少家園半畝宫
因何事唱江樓囉嗊愁水愁風須臾窈窕冲融又浪靜
波恬漾遠空正滛龍歇舞天連島外渴烏乍躍日在禺中
了了層靑迢迢一碧依舊殘汀野廟紅吾長笑笑向來作
劇多事天公
由丹陽至京口舟中放歌
月黑庱亭風吼練湖雪山皚皚正楚天欲壓檣多於薺吳
波乍染岸碧如苔對此倉茫居然遼落記否江東出覇才
斜陽恨惹行人憑弔商女悲哀丹徒客昨帆開問劉寄
奴今安在哉奈六朝剩壘沙淘浪洗千尋斷鎻雨蝕烟埋
下瀨艨艟横江士馬重見連雲列戍排吾衰矣且沽京口
酒上妙高臺
從盱眙山頂望泗州城
立而望之松耶栢耶其盱眙乎見半空樓閣林巒掩映從
風城郭沙澗縈紆却顧泗州窪然在下呀者成丘水一盂
中央者界幾條冷瀑一綫明珠洪濤日夜歸墟有鐵鎻
浮橋控舳艫看奔渾檣馬神功混淼轟豗賽鼓天籟讙嘑
十廟弓刀百年帶礪落日平田噪野烏堪憑弔悵歌風亭
長泗上雄圖
月夜渡江
粉月一規雪浪千條何其皓然正稀微吳語佛狸城下參
差楚火胡豆洲邊忽聽江樓誰吹横笛今夜魚龍詎穩眠
推&KR0963;望見秣陵似夢瓜步成烟揚州更鼓遥傳記小杜
曾遊是昔年奈邇來情事髩絲禪榻當初况味綠斝紅絃
萬古精靈六朝關塞都在蟂磯牛渚前吾長嘯把一杯在
手好箇江天
秋日登姑蘇玄妙觀彌羅閣
肅肅多陰蕭蕭以風危乎高哉見飛甍複榭虹蜺轇轕梅
梁藻井龍鬼毰毸燈燭晶熒鐸鈴戛觸虎篆雷音百幅裁
鏘劍佩是南陵朱鳥北極黃能玲瓏月殿雲階况珠斗
斕斒絶點埃正井公夜戲犀枰象博麻姑盡降繡帔瑶釵
叱日呼烟囚蛟鎻魅五利文成未易才銀鸞背笑蟾蜍窟
裡金粟争開
爲錢塘女史雪儀作并戲示雪持
髩影疎蕪吟卷叢殘諷淨名經忽誰家偷遞香詞一篋人
間那得璧月雙星頓惹詩顚重温昔夢綺語瀾翻懴未能
吳山下想歌飄檀板酒點銀瓶龍堂已泮春冰說小妹
天人嫁許曾(雪儀妹巳許字龍舍人二爲)只捧心處姊鶯啼南國掃眉
才子蝶怨西陵綠萼爲媒紅絲作聘竚盻飛瓊入畫屏東
皇約要兩般豔雪玉戲前櫺(時雪持有待闕鴛鴦之意故爲兩雪之語)
咏硯爲李若士賦(若士時將入楚)
誰向螭潭刳紫雲肝鐫白玉脂便曹王臺上嗤他銅雀徐
陵序裡輸却琉璃瘦比龍精嬌踰鵒眼蒸出韓文與杜詩
窪而黑是媧皇煉賸嬴政鞭遺醉磨盾鼻能爲還笑倩
防身鳳咮隨但每看劍動神先跳盪時聞笛起興更淋漓
此去衡陽祝融峯上要寫懸崖百丈碑顚狂甚叱靑猿代
捧蘸墨親題
題崇川范廉夫松下小像(友人女受長公)
松下誰耶玉貌臨風于䰄于䰄正濤翻翠鬛支離拗鐵霜
凋黛甲剝裂侵苔韋偃皴成畢宏畫就戰壑干霄未易才
因何故却㗳焉若喪萬慮成灰琅山紫颶喧豗還記得
君家往事來有四海賓朋極天甲第滿堂絲管夾水樓臺
如此兒郞居然漂泊范叔寒今至此哉長安道且欷歔話
舊懷抱誰開
題王山長小像
巳卯之秋余甫成童流觀簡編見諸省賢書楚材最妙於
中杰作數子尤傳舊雨石霞金昆亦世先後同吟枤杜篇
昭丘上只思君不見君在誰邊相逄各已華顚筭燕市
論交亦偶然嘆破硯枯琴此間孤冷豪絲脆管别屋夭妍
三尺生綃一泓冰雪貌爾蕭疎老鄭虔掀髯笑笑人間何
限圖畫凌烟
咏慈仁古松送陸藎思歸錢塘
種自何年金邪元邪穆乎高蒼恰崩濤亂瀉熊啼兕吼枯
根直裂虎跛龍僵客有將歸我來樹下萬斛藤蘿漏夕陽
摩挲歇笑樹猶如此時代蒼茫靑春正好還鄉只唱罷
陽關易斷腸記前月揮鞭將游梁苑今朝分袂竟返錢塘
世事何堪人生難料柿葉翻時又悼亡歸休恨有一湖晴
淥西子新粧
迦陵詞全集卷二十五終
