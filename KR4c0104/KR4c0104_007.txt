玄英集卷七唐方干撰
七言律詩
劉尚書新創敵樓二首
下馬政成無一事應須勝地過朝昏笙歌引出桃花洞
羅綉擁來金谷園七里水雲含半郭九州山月入千門
常聞大厦堪棲息燕雀心知不敢言
異境永為歡樂地歌鐘夜夜復年年平明旭日生床底
薄暮殘霞落酒邊雖向檻前窺下界不知窗裏是中天
直須分付丹青手畫出旗幢遶謫仙
贈李郢
非唯孤峭與世絶吟處斯須能變通物外搜羅歸大雅
毫端剪削有餘功山川正氣侵靈府雪月清談引惠風
别得人間上昇術丹霄路在五雲中
送孫百篇遊天台
東南雲路落斜行入樹穿村見赤城遠近時常皆藥氣
高低無處不泉聲映巖日向床頭没濕竹雲從柱底生
更有仙花與靈鳥恐君多半未知名
陸山人畫水
毫末用功成一水水源山脈固難尋逡巡便可見波浪
咫尺不能知淺深但有片雲生海口終無明月在潭心
我來擬學磻溪叟白首釣璜非陸沉
牡丹
不逢盛暑不衝寒種子成叢用法難醉眼若為抛去得
狂心更擬折來看凌霜烈火吹無熖裛露隂霞曬不乾
莫道嬌紅怕風雨經時猶自未凋殘
雪中寄薛郎中
野禽未覺巢枝側稚子先憂徑竹摧半夜忽明非月午
前庭旋釋被春催碎花莫入樽中去清氣應從筆底來
深擁紅爐聽仙樂忍教愁坐畫寒灰
題盛令新亭
舉目豈知新智慧存思便是小天台偶嘗嘉果求枝去
因問名花寄種來春物誘才歸徤筆夜歌牽醉入叢杯
此中難遇逍遥事計日應為印綬催
送鄭仁規
一石雄才獨占難應分二斗借人寰澄心不出風騷外
落筆全歸教化間蓮幕未來須更聘桂枝纔去即先攀
可憐麗句能飛動荀宋精靈亦厚顔
送晉陵王少府赴舉
相看不忍盡離觴五兩牽風速去檣遠驛新砧應弄月
初程寒角未吹霜越山直下分吳苑淮水横流入楚鄉
珍重郄家好兄弟明年祿位在何方
路入剡中作
截灣衝瀨片帆通高枕微吟到剡中掠草並花憐燕子
停橈獨飲學漁翁波濤謾撼長潭月楊柳斜牽一岸風
便擬乘槎應去得仙源直恐接星東
東山瀑布
遥夜看來宜月照平明失去被雲迷挂巖遠勢尋松塢
激石殘聲注稻畦素色噴成三伏雪餘波流作萬年溪
不緣真宰能開決應向山前雜淤泥
水墨松石
三世精能舉世無筆端狼藉見工夫添來勢逸隂崖黑
潑處痕輕灌木枯垂地寒雲吞大漠過江春雨入全吳
蘭堂坐久心彌惑不道山川是畫圖
獻浙東王大夫二首
出鎮當時移越俗致君何日不堯年到來唯飲長溪水
歸去應將一箇錢吟處美人驚筆硯行時飛鳥避旌旃
四方皆是分憂寄獨有東南戴二天
王臣夷夏仰清名領鎮猶為失意行已見玉璜曾上釣
何愁金鼎不和羹譽將星月同時朽身應山河滿數生
泥滓雲霄至懸闊漁翁不合見公卿
越州使院竹
莫見凌風飄粉籜須知礙石作盤根細看枝上蟬吟處
猶是筍時蟲蝕痕月送綠隂斜上砌露含寒色濕遮門
列仙終日逍遥地鳥雀前來不敢喧
送贈李校書
名場失手一年年月桂嘗聞到手邊誰道高情偏似鶴
自云長嘯不如蟬衆花交豔多成實深井通潮半雜泉
却是偶然行未到元來有路上寥天
送浙東王侍郎入朝
自將苦節酬清秩肻要龐眉一箇錢恩愛已蘇勾踐國
程途却上大羅天池魚菊島還公署沙鶴松屏入畫船
密奏無非經濟術從容幾刻近爐煙
贈黃處士
閉戶先生無是非竹灣松墅藕苗衣愁吟密雪思難盡
醉倒殘花扶不歸若出薜蘿迎鶴簡應抛舴艋别漁磯
到頭苦節終何益空改文星作少微
獻王大夫二首
都緣聲價振皇州高卧中條不自由早赴急徵來鳳沼
常陪内宴醉龍樓鏘金五字能援筆釣玉三年信直鈎
必恐借留終不遂越人相顧已先愁
功成猶自更行春塞路旌旗十里塵只用篇章為造化
不知夷夏望陶鈞金章照耀浮光動玉面狰獰細步勻
歴任聖朝清峻地至今仍是少年身
贈五牙山人洗脩白
變通唯在片時間此事全由一粒丹若欲壽長延至易
如嫌地遠縮何難先生闊别能輕舉弟子纔來學不餐
篋裏生塵是閒藥外沽猶可救衰殘
處州獻盧員外
纔下軺車即歲豐方知盛德與天通清聲漸出寰瀛外
喜氣全歸教化中落地遺金終日在經年滯獄當時空
直緣後學無功業不慮文翁不至公
石門瀑布
奔傾漱石亦噴苔此是便隨元化來長片挂巖輕似練
遠聲離洞咽於雷氣侵松樹千枝潤勢畫雲霞一道開
直是銀河分派落兼聞碎滴濺天台
題仙巖瀑布呈陳明府
方知激蹙與噴飛直恐古今同一時遠壑流來多石脈
寒空撲碎作凌澌謝公巖上衝雲去織女星邊落地遲
聚向山前更誰測深沉見底是澄漪
贈山隂崔明府
用心何况兩衙間退食孜孜亦不閒壓酒曬書猶檢點
修琴取藥似交關笙歌入夜舟中月花木知春縣裏山
平叔正堪湯餅試風流不合問年顔
山井
灩灩濕光凌竹樹寥寥清氣襲衣襟不知側穴通潮信
却訝輕漣動鏡心夜久即疑星影過早來猶見石痕深
轆轤用智終何益抱甕遺名亦至今
偶作
直為篇章非動衆遂令軒蓋不經過未妨溪上泛漁艇
又為門前張爵羅夜學事須憑雪照朝厨爭奈絶烟何
若於巖洞求偏隠今古疎愚似我多
賊退後贈劉將軍
非唯吳起與穰苴今古推排盡不如白首知無髀上肉
黃巾乞尚箭頭書五年戰地成桑柘千里荒榛作比閭
功業更多身轉貴佇看幢節引戎車
感時三首
不覺年華似箭流朝看春色暮逢秋正嗟新冢垂青草
便見故交梳白頭雖道了然皆是夢還應達者却無愁
破除生死須齊物誰向穹蒼問事由
日烏往返無休息朝出扶桑暮却回夜雨旋驅殘熱去
天風吹送早寒來纔憐飲處飛花片又見書邊聚雪堆
莫恃少年欺白首須臾還被老相催
世途擾擾復憧憧直恐華夷事亦同歲月自消寒暑内
榮枯盡在是非中今朝猶作青衿子明日還成白首翁
堪笑愚夫足紛競不知流水去無窮
盧卓山人畫水圖
嘗聞畫石不畫水畫水至難君得名海色未將藍汁染
筆鋒猶傍土堆行散吞高下應無岸斜蹙東南勢欲傾
坐久神迷不能決却疑身在小蓬瀛
廢宅
主人何處獨徘徊流水自流花自開若見故交皆散去
即應新燕不歸來入門繚繞穿荒竹坐石逡巡染綠苔
應是曾經惡風雨脩桐半折損琴材
題故人廢宅二首
舉目凄凉入破門鮫人一飯尚知恩閒花舊識猶含笑
怪石無情更不言樵叟和巢伐桃李牧童兼草踏蘭蓀
壺觴嘯詠隨風去唯有聲聲蜀帝魂
寒沙野樹入荒庭風雨瀟瀟不掩扃舊徑已知無孟竹
前溪應不浸荀星精靈消散歸寥廓功業傳留在誌銘
薄暮停車更悽愴山陽鄰笛若為聽
宋從事
出衆仙才是謫仙裁霞曳繡一篇篇雖將潔白酬知巳
自有風流助少年欹枕卧吟荷葉雨持杯坐醉菊花天
冥搜太苦神應乏心在虚無更那邊
出山寄蘇從事
寸心似火頻求薦兩鬢如霜始息機隔岸鷄鳴春耨去
鄰家犬吠夜漁歸倚松長嘯宜疎拙拂石欹眠絶是非
多謝元瑜憐野賤時回車馬發光輝
送杭州李員外
政成何用滿三年上界羣仙待謫仙便副新恩歸紫禁
還從舊路上青天笙歌悲咽當離席更漏丁東在畫船
必恐駐班留立住前頭咫尺是爐煙
贈李支使
藥成平地是寥天三十人中最少年白雪振聲來輦下
青雲開路到床前公卿位近應翹足荀宋才微可拍肩
一等孔門為弟子愚儒獨自賦歸田
贈進士章碣
織錦雖云用舊機抽梭起樣更新竒何如且被望中葉
未可便攀低處枝藉地落花春半後打窗斜雪夜深時
此時才子吟應苦吟苦鬼神知不知
郭中山居
莫見一瓢離樹上猶須四壁在林間沉吟不寐先聞角
屈曲登高自有山濺石迸泉聽未足亞窗紅果卧堪攀
公卿若便遺名姓却與禽魚作往還
雪中寄李知誨判官
聚散聯翩急復遲解將華髮兩相欺雖云竹重先藏路
却訝巢傾不損枝入戶便從風起後照窗翻似月明時
此時門巷無行跡塵滿樽罍誰得知
途中言事寄居遠上人
舉目時時似故園鄉心自動向誰言白雲曉濕寒山寺
紅葉夜飛明月村震澤風帆歸橘岸錢塘水府抵城根
羨師了達無牽速行徑生苔掩竹門
玄英集卷七
