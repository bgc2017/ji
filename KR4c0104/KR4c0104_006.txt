玄英集卷六唐方干撰
七言律詩
贈美人四首
直緣多藝用心勞心路玲瓏格調高舞袖低徊真蛺蝶
朱唇深淺假櫻桃粉胸半掩凝晴雪醉眼斜迴小樣刀
纔會雨雲須别去語慙不及琵琶槽
嚴冬忽作看花日盛暑翻為見雪時坐上弄嬌聲不轉
樽前掩笑意難知含歌婉孌如桃葉妙舞輕盈似柳枝
年幾未多猶怯在些些私語怕人疑
酒藴天然自性靈人間有藝總關情剝葱十指轉籌疾
舞柳細腰隨拍輕常恐胸前春雪釋唯愁座上慶雲生
若教梅尉無仙骨爭得仙娥駐玉京
昔日仙人今玉人深冬相見亦如春倍酬金價微含笑
纔發歌聲早動塵昔歲曾為蕭史伴今朝應作宋家鄰
百年别後知誰在須遣丹青畫取真
聽段處士彈琴
幾年調弄七條絲元化分功十指知泉迸幽音離石底
松含細韻在霜枝窗東顧兔初圓夜竹上寒蟬欲散時
唯有此翁心更靜聲聲可作後人師
初歸鏡中寄陳端公
去歲離家今歲歸孤帆夢向鳥前飛必知蘆筍侵沙井
兼被藤花占石磯雲島採茶常失路雪龕中酒不關扉
故交莫問逍遥事玄幌何曾勝葦衣
再題龍泉寺上方
牛斗正齊羣木末鳥行横截衆山腰路盤砌下兼穿竹
井在巖頭亦統潮海岸四更看日出石房三月任花燒
未能割得繁華去難向此中甘寂寥
于秀才小池
一泓㶑灎復澄明半日工夫斸小庭占地未過三五尺
浸山唯入兩三星鷁舟草際浮霜葉漁父沙邊駐小螢
纔見規模試方寸知君立意在滄溟
叙錢塘異勝
煖景融融寒景清越臺風吹曉鐘聲四郊遠火燒烟月
一道驚波撼郡城夜雪未知東岸綠春風猶放半江晴
謝公吟處依稀在千古無人繼盛名
贈中巖王處士
垂楊褭褭草芊芊氣象清虚學洞天援筆便成鸚鵡賦
洗花須用桔槹泉商於避世堪同日渭曲逢時必有年
直恐剛腸閒未得醉吟爭奈被才牽
初歸故里獻侯郎中
常思舊里欲歸難巳得歸心即自寬此日早知無爵位
當時便合把漁竿朝昏入閏春將逼城邑多山夏却寒
不是幽愚望榮泰君侯異禮亦何安
歸睦州中途寄侯郎中
顔巷蕭條知命後膺門感激受恩初却容鶴髮還蝸舍
猶夢漁竿從隼旟新定暮雲吞故國會稽春草入貧居
鄉中自古為儒者誰得公侯降尺書
題報恩寺上方
來來先上上方看眼界無窮世界寬巖溜噴空晴似雨
林蘿礙日夏多寒衆山迢遞皆相疊一路高低不記盤
清峭關心惜歸去他時夢到亦難拚
送永嘉王令之任二首
定擬孜孜化海堧須拚素髮侮流年波濤不應雙溪水
分野長如二月天浮客若容開荻地釣翁應便稅苔田
前賢未必全堪學莫讀當時歸去篇
雖展縣圖如到縣五程猶入縉雲東山間閣道盤巖底
海界孤峯在浪中禮法未聞離漢制土宜多說似吳風
字人莫用非常術唯要旬時便立功
監官王長官新創瑞隠窩
指畫便分元化力周迴秀絶自清機孤雲戀石尋常住
落絮縈風特地飛雛鳥啼花催釀酒驚魚濺水誤沾衣
明年秩滿難將去何似先教畫取歸
李戶曹小妓天得善擊越器以成曲章
越器敲來曲調成腕頭勻滑自輕清隨風搖曳有餘韻
則水淺深多泛聲晝漏丁當相續滴寒蟬悽愴一時鳴
莫教進上棃園去衆樂無由更擅名
歲晩言事寄鄉中親友
急景蒼茫晝若昏夜風乾峭觸前軒寒威半入龍蛇窟
煖氣全歸草樹根蠟燼凝來多碧熖香醪滴處有冰痕
尺書未達年應老先被新春入故園
贈孫百篇
御題百首思縱横半日功夫舉世名羽翼便從吟處出
珠璣續向筆頭生莫嫌黃卷官資小料必青雲道路平
才子風流復年少無愁高卧不公卿
贈夏侯評事
傍窺盛德與高節緬想應無前後人講論參同深到骨
停騰姹女立成銀棋功過却楊元寳易義精於梅子真
朱戶侯門猶不見可知岐路有風塵
送鄭端公
聖主佇知宣室事豈容才子滯長沙隋珠此去方酬德
趙璧當時誤指瑕驄馬將離江浦月綉衣却照禁中花
應憐寂寞滄洲冷煙漢塵泥相去賖
寄于少監
修持清苦振佳聲衆鳥那知一鶚情躡履三千皆後學
摶風九萬即前程名將日月同時朽身是山河應數生
從此雲泥更懸闊漁翁不合見公卿
和剡縣陳明府登縣樓
郭裏人家如掌上簷前樹木映窗櫺煙霞若接天台地
分野應侵婺女星驛路古今通北闕仙溪日夜入東溟
綵衣才子多吟嘯公退時時見畫屏
項洙處士水墨畫釣臺
畫石畫松無兩般猶嫌瀑布畫聲難雖云知慧生靈府
要見工夫在筆端潑處便連隂洞黑添來先向朽枝乾
我家曾寄雙臺下往往開圖盡日看
贈天台葉尊師
莫見平明離少室須知薄暮入天台當時愛宿山川去
有夜自乘星月來靈藥不須前代得古松應是長年栽
先生暗笑看棋者半局棋邊白髮催
寄台州孫從事
聖世科名酬志業仙川秀絶助神機梅真入仕提雄筆
阮瑀從軍著綵衣晝寢不知山雪積春遊應趁夜潮歸
相思莫訝音書晩鳥去猶須累日回
送睦州侯郎中赴闕
昔著政聲聞國外今留儒術化江東青雲舊路歸仙掖
白鳳新詞入聖聰絃管未知銀燭曉旗旛已待錦帆風
郡人難議酬恩德徧在三年禮遇中
朱秀才庭際薔薇
綉難相似畫難真明媚鮮妍絶比倫露壓盤條方到地
風吹豔色欲燒春斷霞轉影侵西壁濃麝分香入四鄰
看取後時歸故里庭花應讓錦衣新
登龍瑞觀北巖
縱目下看浮世事方知峭崿與天通湖邊風力歸帆上
嶺頂雲根在雪中促韻寒蟲催落照斜行白鳥入遥空
前人去後後人至今古異時登眺同
送婺州許錄事
之官便是還鄉路白日堂堂著錦衣八詠遺風資逸興
二溪寒色助清威曙星没盡提綱去暝角吹殘鎻印歸
笑我中年更愚僻醉醒多在釣魚磯
題龍泉寺絶頂
未明先見海底日良久遠雞方報晨古樹含風常帶雨
寒巖四月始知春中天氣爽星河近下界時豐雷雨均
前後登臨思無盡年年改換往來人
贈上虞胡少府
求仙不在煉金丹輕舉由來别有門日晷未移三十刻
風騷已及四千言宏才尚遣居卑位公道何曾雪至冤
斂衽塵中無恨色應緣利祿副晨昏
上鄭員外
為郡至公兼至察古今能有幾多人憂民亦似清吟苦
守節還如未達貧利刃從前堪切玉澄潭到底不容塵
潜夫豈合干旌旆甘棹漁舟下釣綸
桐廬江閣
風塵百變無定態緬想畫人虚損心卷箔檻前沙鳥散
垂鈎床下錦鱗沉白雲野寺凌晨磬紅樹孤村遥夜砧
此地四時抛不得非唯盛暑事開襟
題澄聖塔院上方
地靈直是饒雲雨杉檜老於雲雨間只訝窗前常見海
方知砌下更多山遠泉勢曲猶須引野果枝低可要攀
若把重門喻玄寂何妨善閉却無關
僧院小泉井
亦恐淺深同禹穴兼云制度象汙樽窺尋未見泉來路
緬想應穿石裂痕片段似冰猶可挹澄清如鏡不曾昏
欲知到底無塵染堪與吾師比性源
過姚監故居
不敢要君徵亦起致君全得似唐虞讜言昨歎離天德
新冢今聞入縣圖琴鎻壊窗風自觸鶴歸喬木月難呼
學書弟子何人在檢點猶逢諫草書
陪李郎中夜宴
間世仙郎夜宴時丁丁寒漏滴聲稀琵琶絃促千般語
鸚鵡杯深四散飛徧請玉容歌白雪高燒紅蠟照朱衣
人間盛事猶如此爭遣漁翁戀釣磯
狂寇後上劉尚書
孫武傾心與萬夫削平妖孽在斯須纔施偃月行軍令
便見台星逼座隅獨柱搘天寰海正雄名蓋世古今無
聖君爭不酬功業仗下高懸破賊圖
玄英集卷六
