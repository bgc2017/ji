玄英集卷三唐方干撰
五言律詩
江州送李侍御歸東洛
獨乘驄馬去不並旅人還中外名卿貴田園高步閒暮
春經楚縣新月上淮山道路空瞻望軒車不敢攀
重陽日送洛陽李丞之任
為文通絶境從宦及良辰洛下知名早腰邊結綬新且
傾浮菊酒聊拂染衣塵獨恨滄洲侣愁來别故人
送郭太祝歸江東
鄉人去欲盡北鴈又南飛京洛風塵久江淮音信稀舊
山知獨往一醉莫相違未得解羇旅無勞問是非
送李恬及第後還貝州
成名年少日就業聖人書擢桂誰相比籯金已不如東
城送歸客秋日待征車若到清潭畔儒風變里閭
收兩京後還上都兼訪一二親故
離堂千里客歸騎五陵人路轉函關晚烟開上苑新天
涯將野服闕下見鄉親問得存亡事裁書寄海濱
送汶上王明府之任
何時到故鄉歸去佩銅章親友移家盡閭閻百戰傷背
關餘草木出塞足風霜遺老應相賀知君不下堂
湖南使院遣情送江夏賀侍郎
雲雨一消散悠悠關復河俱從泛舟役遂隔洞庭波楚
水去不盡秋風今更過無由得相見却恨寄書多
過申州作
萬人曾死戰幾戶見刀兵井邑初安堵兒童未長成涼
風吹古木野火燒殘營寥落千餘里山空水復清
汝南過訪田評事
移家近漢陰不復問華簪買酒宜城遠燒田夢澤深暮
山逢鳥入寒水見魚沈與物皆無累終年愜本心
送道上人遊方
律儀通外學詩思入玄關煙景隨人别風姿與物閒貰
花留靜室呪水度空山誰識浮雲意悠悠天地間
送王信翁登科後歸江東
南行無俗侣秋鴈與寒雲野性自深愜鄉居人共聞吳
山中道斷淛水半江分此地登臨慣含情一送君
送饒州王司法之任兼寄朱處士
莫愁還作吏且喜速迴車留醉悲殘歲含情寄遠書共
看衰老近轉覺宦名虚遥想清溪畔幽人得自如
詹碏山居
愛此棲心靜風塵路已賖十餘莖野竹一兩樹山花遶
石開泉細穿蘿引徑斜無人會幽意來往在烟霞
曉角
畫角吹殘月寒聲發戍樓立霜嘶馬怨攢磧泣兵愁燕
鴈鳴雲畔邊風剪草頭罷聞三弄後天迥曉星流
冬日
燒火掩關坐窮居客訪稀凍雲愁暮色寒日淡斜暉穿
牖竹風滿遶庭雲葉飛已嗟孤一歲羇寓尚何依
殘秋送友
早為千里别況復是秋殘木葉怨先老江雲愁暮寒交
情如水澹離酒泛杯寬料想還家後休吟行路難
客行
藕葉綴為衣東西泣路歧鄉心日落後身計酒醒時觸
目多添感凝情足所思羇愁難盡遣行坐一低眉
山中即事
趨世非身事山中適性情野花多異色幽鳥少凡聲樹
影搜涼臥苔光破碧行閒尋採藥處仙路漸分明
秋夜
殘砧驚睡醒欹枕已三更夢破寂寥思燈殘零落明空
窗閒月色幽壁靜蟲聲況是離鄉久依然無限情
送剡縣陳永秩滿歸越
俸禄三年後程途一月間舟中非客路鏡裏是家山密
雪霑行袂叢杯變别顔古人唯賀滿今挈解由還
示鄉叟
暮齒甘衰謝逢人惜别離青山前代業老樹此身移買
藥將衣盡尋方見字遲如何鑷殘鬢覽鏡變成絲
與清溪趙明府
清規暫趨府獨立與誰親逐性無非醉求閒只愛貧林
泉應入夢印綬莫留人王事聞多暇吟求幾首新
哭胡珪
才高登上第孝極殁廬塋一命何無定片言徒有聲故
園花自發新塚月初明寂寞重泉裏豈知春物榮
重寄金山寺僧
風濤匝山寺磬韻遠漁船此處别師久遠懷無信傳月
華妨靜燭鳥語荅幽禪已見如如理灰心應不然
題雪竇禪師
飛泉濺禪石瓶注亦生苔海上山不淺天邊人自來度
年隨檜栢獨夜任風雷獵者聞疎磬知師入定回
路支使小池
兒童戲穿鑿咫尺見津涯蘚岸和纖草松泉濺淺沙光
含半床月影入一枝花到此無醒日當時有習家
清源標公
師為衆人重始得衆人師年到白頭日行如新戒時瓶
添放魚澗窗逼褭猿枝此地堪終老迷痴自不知
山中
散拙亦自遂粗將猿鳥同飛泉高瀉月獨樹迥含風果
落盤盂上雲生篋笥中未甘明聖日終作釣漁翁
新月
入夜天西見蛾眉冷素光潭魚驚釣落雲鴈怯弓張隠
隠臨珠箔微微上粉牆更憐三五夕仙桂滿輪芳
山中寄吳磻十韻
莫問終休否林中事已成盤飡憐火種歲計付刀耕掬
水皆花氣聽松似雨聲書空翹足臥避險側身行果傍
閒軒落蒲連濕岸生禪僧知見理妻子笑無名更擬教
詩苦何曾待酒清石溪魚不大月樹鵲多驚砌下通樵
路窗間見縣城雲山任重疊難隔故交情
鏡湖西島言事寄陶校書
樵獵兩三戶凋疎是近隣風雷前壑雨花木後巖春文
字不得力桑麻難救貧山禽欺穉子夜犬吠漁人未必
聖明代長將雲水親知音不延薦何路出泥塵
嘉興縣内池閣
指畫應心成周迴氣象清床前沙鳥語案下錦鱗驚細
柳風吹旋新荷露壓傾微芳緣岸落迸笋入波生舴艋
舟中醉莓苔徑上行高人莫歸去此處勝蓬瀛
送姚合員外赴金州
受詔從華省開旗發帝州野煙新驛曙殘照古山秋樹
勢連巴没江聲入楚流惟應化行後吟句上雲樓
玄英集卷三
