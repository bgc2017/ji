玄英集别集類一(唐)
提要
(臣)等謹案玄英集八卷唐方干撰干字雄飛新
定人章八元之外孫干以詩名於江南咸通
中一舉不第遂遯跡會稽殁後宰相張文蔚
請追賜名儒淪落者及第凡十五人而干與
焉後進私謚曰玄英先生因以名集其見於
新唐書志者十卷乾寧丙辰中書舍人祁縣
王贊序之而樂安孫郃為之傳何光遠鑑戒
錄稱干為詩鍊句字字無失詠繫風雅體絶
物理郃傳亦稱其高堅峻拔蓋其氣格清迥
意度閒遠於晩唐纖靡俚俗之中獨能自振
故一時詩家推為職志然其七言淺弱較遜
五言郝氏林亭而外佳句無多則又風會有
以限之也贊序稱干甥楊弇洎門僧居遠收
綴遺詩三百七十餘篇析為十卷此本為明
嘉靖丁酉其裔孫廷璽重刊者祗分八卷詩
三百七篇卷目俱非其舊近時洞庭席氏百
家唐詩本從宋刻錄出者仍作十卷而詩亦
止三百十六篇全唐詩本乃增多詩至三百
四十七篇然與贊序原數終不相合盖流傳
既久已有所脱闕矣乾隆四十三年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
玄英集原序
風雅不主於今之詩而其流涉賦今之詩盖起於漢魏
南齊五代文愈萎詩愈麗陳隋之際其君自好之而浮
靡惉懘流於滛樂故曰音能亡國信哉唐興其音復振
陳子昂始以骨氣為主而寖拘四聲五七字律建中之
後其詩益善錢起為最杜甫雄鳴於至德大歷間而詩
人或不尚之嗚呼子美之詩可謂無聲無臭者矣吳越
故多詩末有新定方干擅名於杭越流聲於京洛夫干
之為詩鋟肌滌骨冰瑩霞絢嘉肴自將不吮餘雋麗不
葩紛苦不棘癯當其得志倏與神會詞若未至意已獨
往余為兒時得生詩數十篇心獨好之生時尚存地遠
莫克相見其後生名愈籍為詩者多能諷之而生歿矣
今年遇樂安孫郃於荆早與生善出時所作玄英先生
傳且曰與其甥楊弇洎門僧居遠收綴其遺詩三百七
十餘篇析為十卷欲予為之序冀偕之不朽先是丹陽
有南陽張祜差前於生其詩放言横肆皆吳越之遺逸
予嘗較之張祜升杜甫之堂方干入錢起之室矣干之
出入行事郃之傳實備之不復互出直嘉郃能懷人之
遇成人之不泯而又愛我之厚故序詩之廢興題於干
集之首乾寧丙辰月日序
