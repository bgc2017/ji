句曲外史集附錄
句曲外史張伯雨墓誌銘劉基伯温撰
外史錢塘人姓張氏字伯雨六世祖九成以狀元擢第
于宋傳四世至逢源仕宋為奉議郎通判漳州逢源生
有孫有孫生雨雨性狷介常眇視流俗悒悒思古道知
弗能與人俯仰遂挺身戴黃冠為道士登茅山受大洞
經籙豁有所悟遂夐出群道士表道士見雨神益完貌
益固雖其師亦莫能測也雨獨與學士吳興趙文敏公
善每以陶弘景期之雨自號句曲外史明年開元宫王
真人入覲京師外史自副時范德機以能詩名外史造
范范適出有詩集在几上外史取筆書其後為詩四韻
守者見則大怒趨白范而范驚曰吾聞若人不得見今
來天畀我友也即自詣外史結交而去繇是外史名震
京中一時賢士大夫若浦城楊仲弘四明袁伯長蜀郡
虞伯生爭與為友願留之京師外史雖為道士恒以親
老為憂延祐初謝觀居開元宫明年杭災宫毁外史適
華陽至元丙子以上塚告歸遂不復去年已六十矣先
葬冠劒于南山而辭宫事但飲酒賦詩或焚香終日坐
密室不以世事接耳目後卒于宫之齋居篋無遺物也
外史素不與俗人交人有不善輒面折而有善亦未嘗
不力揚之故遠近之有學者無不願踵其門雖不見許
可退亦不敢憾非其識見精敏操履端正何能使人畏
服若是哉至正乙酉基以提舉儒學備員江浙始獲與
外史一見即如平生歡明年七月而外史卒嗚呼世之
拔流俗而行者鮮矣得斯人焉而弗獲久與遊寧不深
可惜哉外史既卒于是宫之掌事及其弟奉其棺葬於
冠劒之所而基適迫棘闈事弗能預執紼及出為訪外
史遺躅而為之銘而外史之徒若子弟無能承外史之
志者外史已矣有友而弗銘咎將誰歸於是乎銘銘曰
孰與之軀以為吾拘式還其虚杳兮冥兮吁嗟乎幽墟
嘗攷外史之交盡當時海内名士而為之銘者則晚
交之誠意公也盖公之才器非外史莫能識而外史
之玄德懿行非公亦莫之能銘是不可以或然論也
觀公之誌恒以不獲久交外史為惜以愚臆之在外
史之靈亦不能不以得公之銘為慰也第其生卒年
月誌不顯具於後此姚氏之傳牴牾特甚似不可以
無辨按誌稱外史以延祐初居開元明年適華陽至
元丙子以上塚東歸遂不復去年已六十矣逮至正
乙酉公始以提學友外史明年七月而外史卒據此
則外史之生當在宋端宗景炎丁丑其卒之歲則至
正之丙戌也姚謂以丁丑歲出茅嶺庚辰歸陽德館
丁卯造水軒于浴鵠灣明年刻詩于藥井上時年七
十有六亦不錄其生卒此皆可疑者也夫以劉公親
交外史而姚則得之傳聞宜若舍傳而信誌然集中
有丁亥十二月五日雪晴及六日喜晉卿至二詩皆
用綾字韻末復有再用丁亥歲雪韻懷中舉一首而
後此别無戊子己丑之編則知此數詩去絶筆盖無
幾矣苟謂此為前至元之丁亥則尤不可信也况送
錢思復之永嘉詩題下注八年九日四字而元之編
年自元貞以來無所謂八年者獨庚申帝有之實至
正戊子也其諸外史以是年刻詩藥井不久而黃篾
告終歟若然則作軒之年當為丁亥而七十有六之
六則二字之誤也誌所謂明年七月又當為八年某
月無疑矣盖明又捌之似也校閱之餘漫為拈出以
俟博雅君子之補正若夫傳世之大者固知不在此
也嘉靖癸巳清和月吉石樓野生謹識
句曲外史小傳
外史杭之錢塘人姓張名雨又名天雨字伯雨號貞居
子宋崇國文忠公九成之裔年二十棄家徧遊天台括
蒼諸名山吳人周大靜為許宗師弟子得楊許遺書外
史師事之悉受其說入開元宫從真人王壽衍為道士
名嗣真風裁凝峻見者異之見趙松雪承旨趙見其作
字勁健贈以雲麾將軍碑墨令師法之書果超越儒學
提舉楊廉夫許在陶貞白上飲酣伸紙作大草尤妙小
楷變率更家數世稱二絶詩宗杜惟肖古選類大歷間
諸子文學韓而冷語類漢獨於畫未工或引敗筆點綴
木石人物亦自賞適盖論意不論象也壽衍嘗偕入京
時燕地未有梅惟吳閒閒宗師自江南移植護以穹廬
扁潄芳亭外史造其所恍與西湖故人遇徘徊既久不
覺熟寢其中夀衍竟日不見憂其迷路外史覺而已晡
閒閒笑曰伯雨素有詩名宜有作遂賦長詩有風沙不
憚五千里翻身跳入仙人壺之句閒閒大喜送之翰林
集賢袁伯長虞伯生揭曼碩諸公和之繇是名大起一
時浦城楊仲弘清江范德機金華黃晉卿吳興趙仲穆
交甚善它日謁虞虞問能作符篆否答曰未能虞連書
七十二家示之即下拜曰真吾師也自後凡與虞手札
必執弟子禮其服善類此夀衍復偕入朝被璽書賜驛
傳欲官之非其志也即自誓不更出因三茅有招赴之
奉任君而下五君為文告之願畢力兹宇所著山世集
三卷碧巖玄會錄二卷尋山誌十五卷考索精博又著
玄史自序曰老子玄足者也是集獨不與者尊之至也
嘗悅劉大彬所修茅山志因號句曲外史丁丑歲出茅
嶺庚辰歸陽德館作黃篾樓儲古圖史甚富往來靈石
山之精舍丁卯(按丁卯當作丁亥)造水軒于浴鵠灣明年刻詩
藥井上時年七十有六(按七十有六當作七十有二)其所居又有開
元靜舍南真館老學齋與會稽王山農上清薛玄卿章
心遠龍翔毛伯圭輩相友善多文字酬酢廉夫避地於
蘇之錦繡坊外史以其知已數造焉廉夫推為前輩每
題其製作曰貞居先生其有手鈔一帙遺胡季城題云
紅巾寇杭先生墨跡在黃篾樓者不與焦炬同化則與
稇載同逝矣此鈔豈非晉武庫之遺劒也耶有吊其亡
曰黃篾樓頭仙一去明年黃篾歸狼烽不知天上修玄
史只訝山中伴赤松石室祕書愁攝電星池遺劒已成
龍思君不見夜開戶月在金鐘玉几峰又為安陽韓致
用題其手削卷尾曰雖疏俗出語亦别殆欲過晉人筆
舌矧其辯論道德文章事乎廉夫一代人望獨於外史
重其不輕許可較然矣手營墓子靈石西湖之陰南屏
之右前阻澗瀍繫腰作梁名玉鈎橋南數十武作藏書
石室自勒銘而吳睿隸古綬五七年前從甘泉劉邦彥
得八帖往往言造酒必善飲又見其手錄詩文各一冊
予以古書畫一卷易得詩冊計二十六紙五七言詩八
十一首中有附錄遂昌鄭明德東海倪元鎮龍河僧大
訢詩十餘首其不遺故人之善如此又於邦彦得二紙
其紙標丁亥二字其詩文必多故編年書之旁二行云
繆作積歲月成帙初不事深僻覽者或昧其所從來易
玄久許一箋請如古法簡要疏於語下尚藉是以傳焉
予不考易玄何人成化丁酉杭有擕其像入金陵者人
得即携涉楊子亟遣人物色之以歸為文酬之是冬又
得其台仙閣記一軸詞翰益蒼古戊戌予偕羽士史玄
隠拜其墓為詩吊之桐村牧周伯器亦有詩在别楮意
其或埃壒之表爽爽不昧尚化鶴來予丹邱曠世而神
交否乎著小傳為書其遺墨後仍勒之石庶觀者有足
以論其世也論曰
嗚呼兩間所靳者名道德之外有事功有文墨皆分定
不可兼得一之已足尚矣有其二而道或汙焉亦奚尚
乎外史所有種種超越名孰與靳故曰諒無金石固榮
名以為寶山澤之臞列仙之儒其斯人歟成化十五年
九月朔日嘉禾姚綬書
外史先生藴句吳清淑之氣飫天台括蒼吐納之腴
稅駕兹山充養益粹故其詩辭自得情逸調諧揮灑
所至神閒勢應一時名家宗匠談笑而頡頑之固其
所也今觀其適意之作則猶太虚冲融風日流麗幽
蘭在谷一笑自媚及其感時慨事撫懷亢論則雖秋
月高寒白露慘下深林如晝孤鶴長唳未能盡喻也
黃篾手鈔編年列類所積富矣惜乎兵火薦罹歲螙
月蝕逸而存者無幾其間得之者或寶有而靳於傳
或欲傳而沮於力斯文之晦識者興嗟應符藉父師
之仁覆襲靈真之勝壤塊食無禆良用耿耿私淑之
餘於凡先生舊所經歴之地靡不窮搜博購積累既
久什或得其二三亦欲俟其全而後壽諸梓與貞白
山世諸編並傳顧惟歲月遄邁人事靡常故以讐挍
類次之任付之名者僣題曰遺集而鋟焉雖於真風
玄訓莫能蕆紹其萬一然假是錙銖之勩以為素飱
之贖固惓惓自負之誠也既訖工因題數語於卷末
以識歲月云嘉靖十有三年歲在甲午春正月哉生
魄節齋陳應符敬書
句曲外史集附錄
