句曲外史集卷中元張雨撰
七言律詩
范以善雲林清遠館
華陽(一作雲林)范監居幽𦕈不到玄窗未易逢山氣半為湖
外雨松聲遙畣嶺頭鐘嘗聞神女騎龍過亦有仙人控
鶴從安用乘流三萬里小天元在積金峰
盧疎齋集
盧疎齋集宣城挍官本讀之一過生氣凛然
有懷哲人援筆而賦
人物西清第一流曾看繡斧下瀛洲難求冀北千金骨
空載江南數斛愁小謝夢無青草句大蘇詩有景疎樓
敬亭依舊峨嵋月付與騎鯨(一作盧遨)汗漫游
書東坡先生畫像
峨嵋秀色杳難攀玉局仙人不受閒南斗日躔(一作辰)韓
吏部西湖風氣白香山寧(一作從)教刺舌奸邪黨可惜低
頭侍從班試(一作更)問東坡鐵拄杖于今海上未曾還
寄謝張子壽御史京口留飲(時將赴湖南憲僉席間楊以吾鼓琴)
(瞽叟吹笛)
賣藥南徐兩日留繡衣相對似清秋借抄衡岳元君傳
挽住湘潭使者舟安道推琴元有在(一作一琴何待破)桓伊弄
笛(一作三弄)若為酬歸來獨醉投山閣(一作獨卧林間醉)夢寄新詩
與率牛
宗師雲江還山虞侍講惠詩有詞請大洞籙
丹鳳樓前返羽車清詩滿袖出京華雕蟲徒刻三年楮
補衮應飡五色霞太白晚傳青綺帔元种早授玉門砂
要知不隔金閨步常是相從太極家
次韻柯敬仲學士見寄(柯時悼亡)
故人往往天禄閣我嘗夢見燃青藜重簾月落秋燕往
九衢塵動朝雞啼能傳米芾書畫學稍憶盧鴻林鶴栖
繇來避世向金馬諷諫得君寧滑稽
經碧浪湖奉懷吳興公
湖水秋空玉色勻蒹葭纖雨上綸巾重來羊峴誰沾泪
却顧龍門不見人獨放酒船尋鱠具誰容狂客吐車茵
西風白羽元非用只為人間苦障塵(纖一作殘上一作洒苦一作善)
贈商學士德符
鞭鳳笞鸞(一作笞鳳鞭鸞)下紫烟筆牀塵尾意翛然一貧自信
如陶侃三絶誰能似鄭虔金碧瀛洲扶御扆玉華仙露
灑經筵壽巖獨立風塵表却笑靈椿是小年
泰定丁卯沙溪元日(按誌是年外史盖五十一矣)
山世行藏本不羈江東節序片帆隨三朝猶是嘉平臘
一集(一作七字)又題丁卯詩赤石青林含古色白沙翠竹照
(一作弄)清漪春風浩蕩鷗波興終要南山霧豹姿
寄李季和
孰與言詩李髯叟一日不見已為疎因觀故京來白下
載聞新作過黃初小峰待月許攜被中林放鶴要迴車
杜陵醉歌不易得豈惜華陽真逸書(顧况號華陽真逸)
舟次滆湖用柳博士夢薛玄卿詩韻寄倪元鎮
兼懷道傳明德
思遠重逢茅小君香消酒盡路三分五湖歸思浮天水
一霎秋陰過雨雲柳子篇章渾可法花奴絃索共誰聞
唯應自洗唐溪石填得金泥小篆文
曲林真人遺以乳石杯盤賦詩以謝
上黨攙天入醉魂元功有意琢雲根小於藥玉荷心琖
大稱霜皮木癭樽藉草飲時留洞吏隔花捧處倩山猿
殷勤更借彌明鼎寒夜聮詩酒屢温
讀元次山集感而有作
漫叟古之賢達歟憤世直言七不如著書首補雲門樂
取醉政頼石湖魚湘中韶濩遺欸乃天下漫浪知猗吁
餓死杜陵拾遺老唯有舂陵能起予
次韻劉伯温御史春遊
草木幽馨磵道微白雲拄杖去如飛獨尋玉女洗頭處
相伴仙人采藥歸幾疊翠微深杳杳一簾紅素亂霏霏
可堪酒債兼詩債老却江南白苧衣
寄吳興趙承旨
亭下(一作門外)鷗波好放船蒼蒼葭菼水如天投綸漁父小
垂手化蝶秋蟲大學仙麻紙丹書應滿笈鯿魚紫蟹不
論錢清真逸少誰同傳獨許華陽許叔玄
方廣寺石橋
綠玉飛梁碧蘚封羽人來倚瀑簾風偶飜貝葉經臺上
與散曇華茗椀中有象到頭終幻滅無生彈指即虛空
(一作解說是虛空)春寒大展三衣坐百衲雲山一線通
魏國趙夫人管君輓詩(子雍書壙志)
曾謁西池閟殿春賜加(一作封)大國寵疏頻擇壻當年郗
太傅能書今日衛夫人玉鏡離臺空掩月寶衣堆桁暗
凝塵千秋鄉中名不沒墓有通兒書老銀(歐陽率更子通書母夫人)
(墓銘夫人諱老銀)
寄京師吳養浩修撰薛玄卿法師兼懷張仲舉
右謁因寄
百壺美酒那消憂數卷道書天與游既雨秋城苦泥淖
未寒病骨思衣裘看我目光牛背上憶君珮聲鳳池頭
情知契闊寧復語白鵠斯舉不可留
風起春城散客憂玉京臺殿憶同游雲開萬象森丹闕
金織雙龍盤翠裘此日聽雞趨禁籞何年騎鶴過山頭
從君試覓王喬術學化仙鳬任去留
十年京國總忘憂詩酒風流共貴游溪月夜遊鳷鵲觀
灤雲曉濕鷫鸘裘書來慰我臨池上秋去思君到水頭
更憶何(何當作可)人張仲舉于今江海為誰留
題范德機編修東坊藁後
一編上有東坊字慚愧詩中見大巫直想瘦生如飯顆
竟從痒處得麻姑咸池水淺孤黃鵠空谷天寒病白駒
擬共風流(一作西風)接尊酒秪愁塵土沒雙鳬
御史中丞馬公伯庸有贈薩天錫還金陵長句
因次韻寄上
射策甲科今廿載尺書難信石城潮徑登烏府持天憲
猶倚青溪望使軺四月鸎啼夾城仗千官花擁大明朝
會因桂樹思真隠獨(一作曾)是淮南作賦招
次韻楊廉夫送僧仲猷歸澄江禮敬寺
千歲巖頭坐兩夏秋來忽夢刀頭環笑别白猿辭鷲嶺
飛乘赤鯉下仙山桂子紛紛向人落楊柳依依遲子還
子雲奇字不易得只許澄江窺一斑
危太樸入都為題雲林畫幅
故人渺在雲林端手種梓漆陰團團不憤讀書從鬼谷
何嫌賣藥近長安白日定趨天禄閣青春宜著鵕䴊冠
相思洒盡金壺墨三十六峰生莫寒
懷薛玄卿
丹樓百尺倚雲霄有客懷仙興獨高腰下蒼精纏寶氣
眉間脉理卷金毛擬招薛子青田鶴與釣任公碧海鼇
幸自蒼頑同木石思君一夕夢勞勞
二月病懷
煮藥香中聽雨眠都緣未熟養生篇雪消春水深三尺
日上花陰過幾磚世事悠悠高枕外衡門寂寂莫霞邊
自慚病鶴摧頽甚却顧雲霄意悄然
上清外史薛玄卿寄題菌閣且約以游武夷次
韻以答
餘杭山水著飛樓樓外長林地轉幽十畆樹陰閒濯足
一簾荷氣曉梳頭山濤舉代嵇康嬾張說論文薛稷憂
蕭散人間兩外史平生猶(一作俱)欠幔亭遊
玄覽真人示以李遵道舊詩一章俾次韻悼之
將寄其子克孝
仙李如何竟小年滿堂圖障慘風烟青山捫蝨誰同話
赤脚騎&KR1706;自上天名世豈唯書畫學起家猶望孝廉船
無因得寄松花酒一洒清明筆塜前
贈漁樵侣
郁木坑前負薪者道士磯頭垂釣翁我輩與結平生友
夫君還有古人風水羞凉味蒲芽白野飯晝香松菌紅
見說行藏多歲月不離三泖九山中
次韻楊廉夫見投
白髮黃冠歸故里某邱某水昔曾經石泉新處鑚槐火
山雨多時拾菌釘溪叟扶犁天際去隣娃吹笛夜深聽
杜陵醉眼元空闊解道乾坤水上萍
吾愛吾廬
吾愛吾廬聊復爾眼前白石與蒼苔水從林木陰中過
風自房(一作簾)櫳曲處來薄有餘情歸竹素竟(一作都)無長
物受塵埃先生閉戶成真(一作真成)嬾詩債敲門不厭催
江山勝槩樓為龍虎黃希石作
仙人元自好樓居快展江山極目初天上孫登一絃曲
雲中梁鵠八分書金明海岫晨暾發玉奏風濤夜籟虛
跪席焚香疑有待麻姑行按小方諸
乙亥二月還錢塘書懷寄鎦師魯
黑頭時與王孫别春草又青天一涯貧甚馮驩猶有鋏
歸來丁令已無家葑田湖窄殘舟(一作游船)少墓道山荒剩
(一作故)屋斜還憶菌巢書數卷雪麋應護手栽花(雪麋玄洲白犬)
(名也)
答楊廉夫二首
弄水摘花春可憐風雨倦尋茅步船我家南塢有靈石
龍井西頭無杜鵑野雀亂雛畏人過弱柳委地趁蠶眼
子雲胡為甘寂寞後世何人知太玄
黃篾樓中惟飲酒樓下長溝鳬鴈多灣頭橋斷浮青草
湖面風來生白波饞奴竟煮(一作取)脫䙀笋老魚戲唼如
錢荷詔書寬大到海角河北飢氓(一作民)争倒戈
李寧之煮茶亭
桐君山下一區宅木茂土肥泉水香槎頭釣魚秋雨足
亭子煮茶春日長兩山徒為盤谷隠一水尚係平泉莊
莫厭身名俱隠約會見輶軒來晦岡
磵阿坐雨寄以敬
載雨過湖山雨重放水出山湖水渾窗風亂解叢篁籜
渠溜直穿雙樹根白須道士烟霞癖錦里先生芋栗園
想見南隣邱架閣也嫌泥濘不過門
十二月五日雪晴(丁亥)
日光玉潔千峰立快雪晴時一氣凝當晝壚亭摧掃巷
犯寒漁榜借收冰松皮石裂號飢鼠窗隙塵消觸凍蠅
青茁菜芽渾可愛倩誰春餤捲紅綾
張參謀席上奉餞高昌别駕朝宗通守如京師
併簡兼善尚書
梁溪宅裏閟烟霞使者淹留日未斜天上夔龍圖治道
舟中李郭望京華十三絃送黃柑酒第二泉煎紫筍茶
寄謝南宫達夫子會同鷄犬憶仙家
讀戴帥初集
剡源詩卷落吾手便似移家太白峰學道昔慚山世遠
知人今媿郭林宗空山樂書有遺譜白日天馬無留蹤
太息斯人不可見厭將兩耳聞寒蛩
贈鎦伯温大監
臺閣如公最有稱軺車驄馬數能乘校書在昔專劉向
祕監于今復魏徵汗簡削成金作匱泰階平處玉為䋲
信有仙人唯寂寞側身長倚白雲層
送鄭明德適越
四十日春廿日雨問花尋柳意茫然竹根臥瓶高筆塚
竈下生薪連术烟茅家名餘鐵罏步龍井氣脇金沙泉
稽山酒船速回棹遲子歸來烹蕨拳
虞先生送張元朴回龍虎有云麈尾每懷張外
史鵝群今屬薛玄卿元朴索次韻
想見先生戴笠行黃茅岡上看陰晴承聞祖道同疏傅
鄙說還鄉似長卿海内好詩元自少江西行李不嫌輕
謫仙愛與元丹語烟子而今亦有名
秋日晚興
暝色入林烟火微莫雨欲來如有期野雀喧爭楝樹子
幽人行把菊花枝山空始見水泉涸寒至乃索衣裘遲
莫惜題詩將寄遠不多故舊在京師
道館雅集聽琴次楊彦常韻
幽蒿細竹滿墻間雨後危墻似斷山一室了忘塵世隘
諸君能賞病夫閒池巡野鶴魚苗緣土蝕秋蟲菜甲斑
我不鼓琴偏識趣絶憐失勢重躋攀
贈危太樸
莫怪道人居處僻柴門今始為君開曾從小有探華蓋
不向昆明數劫灰秋水渚涯浮地肺茅君局任守天台
倦游早欲依香火付與盧敖戲九垓
南洞居三首
絶磵垂蘿一徑分碧岩不與衆峰群秪疑洞口谽谺石
渾是山頭片段雲病試术方疎藥撿書移冰研近爐薰
幽人許掾相問訊轉憶山陰王右軍
山中棟宇自齊梁唯數南巖古道場虎洞窺來光剡剡
鵝池臨罷綠泱泱天寒最覺松神王丹化懸知鶴夀長
珍重平生金鵲尾大茅峰下獨焚香
華陽南洞幽人居幽人本是山澤癯玉門砂無勾漏令
太平酒勝步兵厨洞穴嶔岩肺腑隔菖蒲根節龍蛇枯
願從歲晚飽肥遯不待著論稱潛夫(歲晚一作歲寒)
送日本僧
上人住處扶桑國我家亦在蓬萊邱洪濤拍屋作山立
白雲繞床如水流住世不知誰是客多時忘却故園秋
明朝相别思無盡萬里海天飛白鷗
錢塘西即事
苔竹溝深迷遠近置我洞庭青草湖飄風驟雨且高臥
來牛去馬非良圖中散幾時應罷鍛舍人何日共投壺
為留兵厨醽醁酒待看池蓮冰雪膚
鼇峰宜晚亭
鼇峰亭子偏宜晚約下烟光與細看獨鶴歸來頻寄語
夕陽舂外一凭欄昔遊謝眺空陳跡回首敬亭生莫寒
萬一桑榆容倦翮西飛會訪毛公壇
鐵笛道人新居曰書畫船亭作詩以寄
蘇州去訪揚雄宅近水樓居似月波東府官曹知者少
西山爽氣望中多臺招天上仙人鳳池養山陰道士鵝
誰和淳風吹鐵笛莫愁艇子柳枝歌
寄楊廉夫鄭明德
快雪時晴春意動歸舟移纜向方塘走尋飲伴雞豚社
誤落詩名錦繡場子雲奇字誰能問鄭老襟期獨不忘
闔閭城中可終老安得四萬買滄浪
馬伯庸中丞桐鄉阡遷祔有旨賜碑名肇文開
善有詩次韻
公家阡表似瀧岡總為能文補舜裳龍耳當承天子問
龜趺重表鄭公鄉異時將相寧無種此舉邦家亦有光
想見丹書映叢桂淮南無地著秋香
寄題陳渭叟紫雲編用張仲舉韻
葛溪觀主陳渭叟高行絶人詩益工明月雙珠好奇服
閒居七言成變風大茅獨立雲在下小史久住江之東
吳筠寥寥五百載唯我與君相長雄
新栗寄雲林
朅來常熟嘗新栗黃玉穰分紫殼開果園坊中無買處
頂山寺裏為求來囊盛稍共來禽帖酒薦深宜蘸甲杯
首奉雲林三百顆也勝酸橘寄書回
西爽軒次韻韓致用
大名誰及河東老為愛幽軒肯賦詩沆瀣一杯凌倒景
闌干幾曲帶清漪徒聞東海投竿去不似西山拄笏宜
兩岸菰蒲魚鳥樂繫船猶帶綠楊絲
答董子羽見寄
清都聞已住多年鶴駕鸞驂與後先閶闔五雲宫樹暖
蓬萊初日羽衣鮮神仙翰墨唯皇象史館人材總孟堅
天上春風如舊識殷勤吹送寄來篇
秋詞
香散天階靜玉珂水臺風殿夜如何星從河漢淡中落
秋在梧桐疎處多鸞影不曾離寶鑑蛛絲先已墜金梭
君王蠒館詢遺事却擬鑾車共載過(落一作沒)
寄渭清遠記室
大石墜腰勤苦行此生深愧老盧能雨留澗下三板水
苔臥窗間七尺藤清壑鐘傳晨放梵雲門詩到夜挑燈
憑君試問龍河隠政在鍾山第幾層
吳興舟中
苕溪斫鱛腹偏腴取酒烏程清若无最憐楊柳破二月
絶勝蛾眉游五湖船頭濯足畏魚淰港口卸帆驚鳥呼
林巒在處著舟檝倘有剩田吾欲租
次韻倪元鎮贈小山張掾史還寄元鎮
為愛髯張亦癡絶簿領塵埃多強顏何如膝上王文度
轉憶江南庾子山綠樹四隣懸榻在青溪千仞荷鋤還
風流耆舊凋零盡莫怪參軍語帶蠻
元統甲戌夏五月既望余客義興王氏懷慶堂
十又八日偕士友張德常謁張公洞得七言
詩一首寄住山陳長卿周仁仲
路入秋陰罨畫間弭節洞靈俱啟關東皇衣覆雲霧海
玉女盆盛人鳥山牽騾步步跡石髓投龍往往祝金環
茅家小史豈塵土此地一游聊解顔
吳石居使君壽八十(大宗師兄養浩父也)
若翁腰帶玉圍虹賸喜今年八十同食邑嘗為驍騎尉
入城爭識鹿門公車回晚望蓬萊日帽卸凉梳菡萏風
兒子去為真學士未應園綺住山中
吳養浩江浙提學任滿侍親歸番陽
穏送歸帆向錦江西湖能負白鷗雙書中久已知梁鵠
床下時曾拜老龐封還畫省文章印盛取玉堂雲霧窗
榮祿鄉中會耆舊開筵應釀酒盈缸
題彭大年禱雨詩卷和仲舉韻延祐已未開玄
道院作
羽衣秋薄剪湘荷茅屋山宫補綠蘿白石資方青□飯
洪厓借乘雪精騾松雲暖憶春游嶽冰草寒憐曉度河
使節南歸如見念峰頭笙鶴好相過
悼鶴
羽毛凍損雪襴斑碧落遊魂杳不還和靖船歸籠尚閉
浮邱經在壽能慳長身被裹玄黃内舊迹苔封紫翠間
欲撰瘞銘修故事寄書先報九華山
和實喇卜郎中上巳湖上道宫韻
望湖樓觀似山陰水邊麗人同賞心槐火新泉還有夢
玉魚葬地已無金三潭雨壓蛟龍睡半嶺風傳鸞鳳音
擬續臨河修禊事塵埃蠒紙不堪臨
代溪月翁和吳宗師所寄賜酒感興詩韻
年年恩霈出皇家此度仍回八月槎望闕蒼龍分瑞靄
開樽白獸瀉流霞箋天久已知心事鑑水唯應換鬢華
遙想新春供大禮班頭對御祝椒花
柳道傳送别還茅山次韻復謝
烏蜀先生相見稀鍾陵初載橐書歸江南蕭艾作人立
卷裏盧龍看雪飛最憐玉斧有道氣重惜子真猶布衣
去去空山相憶夜朱絃三歎為君揮
次韻題呂氏園館
因向雲間求二陸西施浦口弄雲沙東風勒住螭頭舫
微雨催開蠒粟花到處華房通曲密舊時醉墨誤欹斜
一聲歌板銀瓶側亦見玉童雙髻鴉
和坡仙寒食詩(并序)
先生在鳳翔和子由此詩嘉祐八年也書此
詩則元祐二年在翰林時也啼鴂世本作啼
鵙當以其迹為正周顏□先生論書有云端
莊雜流麗剛健含嫋娜觀此帖益信今年寒
食適二月將晦輒次韻一律仍用首句云帖
得之於僧笑隠笑隠平生習書所寶者此爾
寒食今年二月晦又分新火到厨烟碧桃花落閒誰埽
白苧衣輕老更便發篋但餘金薤墨考年正在玉堂編
大書絶類顔光祿小字駸駸逼墓田
再次韻實喇卜郎中春游二首
楊柳三眠午未醒楊花飛雪散星星海中蜃氣春浮島
月下胎仙夜降庭尺素書來雲錦織紫鱗躍處浪紋腥
樓前政有三株樹剪斷西山一半青
隣近桃源雞犬家不緣迷路得看花衣裳總濕三危露
服食唯消五色霞鶴塜浪磨崖上字漁舟潮閣渡頭沙
石盤棋子都狼藉莫向人間問歲華
歐陽巡尉遇仙卷
寶圭風洞鼓鉦鳴獨挈仙壺一世驚勾漏丹砂還道術
瀧岡阡表足家聲芙蓉城小花周匝枸杞叢深犬吠迎
不上飈梯十二級白頭空愧學長生
伏蛟臺胡道玄請題伯生有記
豫章自昔旌陽宅借問仙都已劫灰西山應無剪柏處
東湖遂有伏蛟臺千年銕札化為石十日陰風怒若雷
妖孽不生寰海靜五陵佳氣待君來
浴鵠灣題壁
洑流亂石幽栖地子美詩中蕭史家白髮羽衣元自稱
風流異代不須嗟竹緣迮逕籬編笋叢礙低垣雨臥花
豈少烟霞閒艇子一枝聊贈老生涯
送姚煥章還京口兼簡張率性
江鄉人事凋訛盡人日題詩復送行十載歸來訪隣里
他年科第屬門生春泉暗動金沙井晴雪微椷鐵甕城
推官廳有詩人住閒暇相求一寄聲
和丹邱生悼吾子行書遺墨後
故人亦復葬江魚空向人間憶子虚月下簫閒留譜在
竹邊房冷倩誰居蓬萊都水題金簡汲塚先秦見漆書
惟有研山磨不朽時時淚滴玉蟾蜍
八月十五夜待月
移牀露坐閒臨水浴鵠灣頭足芰荷秋已平分催節序
月還端正照山河老憐宋玉生悲思狂憶桓伊作浩歌
雲漢茫茫一巵酒白頭慚愧古人多
次韻韓伯清見寄
塵海幽居似地仙滿牀堆笏是家傳座中桃李春風酒
郭外桑麻杜曲田倚盖一松扶偃蹇影娥片月弄嬋娟
池邊草色撩詩思未覺才情讓惠連
月山石詩
拾得金錢溪上石小峰如弁立雲根他山鳥道隔千里
新月蛾眉見一痕入林誤踏金蟇背激水猶思雪浪盆
擬就漫郎呼酒舫石魚湖上共窪尊
春將過半病懷索莫惜無可與言詩者得句自
遣山澤癯者云
一一花栽繞屋廬半春多病意何如緣詩太瘦終無補
與酒全交漸要疎研席留香非長物齋庖得笋是佳蔬
鶴群呼喚來同飲新綠濺濺已滿渠
士弘賢良猥贈佳什空山真有似人之喜即與
奉和所望為晚菊一來山也丙戌夏作
南州高士秪徐君野鶴昂然自不群心似寒潭冰下水
身如秋嶺雨餘雲藝蘭何待樵青斧釃酒難尋李白墳
為問别來能幾日城中消息了無聞
方泳道令尹水竹亭
水竹亭子在花山輸與幽人日倚欄蒼雪四簷迷䆗窱
綠波三面浸琅玕扶行綠竹鳩形杖濯足金沙鴨嘴灘
幾樹甘棠同召伯更留清節比方干
善權山洞
善權離墨爭盤紆浩劫磥砢仙人廬莘莘石林壓水府
往往閣道通樓居壁藏已出黃素卷穴處尤多青綠魚
愛此長連煮藥竈待我盥漱霑遺餘
次松瀑黃尊師寓籌峰韻(甲寅春)
保大誰傳墨半規筆蹤驚見十年遲風流邱壑真吾事
名教衣冠異昔時書别左公尋解劒酒深東老獨留詩
谷山長在通玄頂笙鶴相過自有期
快雨喜晴而開陽室適成賦詩自慰
春來耽酒仍耽困一枕雨聲如蜜甜老鍤栽松寧有待
飢腸食笋獨無饜峰連筆格安空翠泉入茶罏鬭谷簾
吾愛吾廬聊復爾少留佳日在茅簷
女仙江靜真碧遊仙詞
衣劒符圖有子傳生如孤鳳蛻如蟬方留橘葉聊供母
誰信桃枝已得仙(張桃枝漢司隸校尉朱寓季陵母也行陰德久聞在易遷得為侍郎事見)
(真誥)蕭索簾幃通素月玲瓏環珮曳空烟麻姑壇上花姑
老想共乘鸞欲著鞭
越靈峰寺之松風閣
谿谷風聲何瑟瑟嘯歌長在兩長松金雞翔舞不多見
青壁夤緣知幾重花時掃閣黃塵滿泉處鑿厓甘露濃
待我與攜笙鶴去香爐對面禮陶峰
筆塚
退筆如陵那忍棄斂藏數籠瘞岩阿管裁犀象寧同殉
研歴冰霜尚可磨兔窟早空金椀地鵝峰深潤墨池波
毛穎有靈應感遇秦恩自少主恩多
次桑善止韻是日廉夫楊尹見訪
髮脫冠欹衰態多日長猶頼飲無何阿對泉頭布衣老
謝公墩上美人過青松豈代麈尾柄如意莫擊珊瑚柯
挍書天祿餘事耳遲子考槃同磵阿
次韻王文友送遊張公洞
庚桑成道來孟峰再拜攝衣昇故宫馨香果核猶可拾
顛倒雲氣長相蒙有時月明鐘磬發絶頂濤聲舟檝通
看從便道之五嶽腰插騾鞭追老翁
再次倪元鎮韻
嗜石未數奇章公太湖洞庭無此峰便擬翻身入青壁
誰見抱膝哦長松乳香從令飛鼠飲絶路或與樵人逢
玉女下房不可到只許雲氣隨飛龍
黃一峰畫貞居圖
北苑南宫凝絶筆蟠胸磊磈若為裁按圖寧在多多許
落墨真成滚滚來百折丹梯凌磵道一川燄水動灣洄
時清誰問商於路乞我西山錦繡堆
代玄覽真人次虞伯生見寄韻
屋倚松杉路擁莎金鰲小隠且婆娑幾秊有約遙相望
一棹何時肻見過老去山中空歲月秋來江上政風波
黃花滿眼香醪熟對此其如逸興何
又次韻
别後驚心歲已馳幾回草夢遶春池新詩遠寄迢遙驛
舊約重看絶妙碑鰲禁風清班綴玉龜溪雪冷鬢垂絲
何時共執論文酒坐對西窗待月遲
贈姜彥翁秀才(并序)
會稽姜彦翁傳家子早游杭學執事俎豆間
垂廿載季試輒居前列遂被省檄充郡吏且
待補之日長與樵牧僮豎為師友其居適臨
山館求予言辭既不獲敢以忠告之比凡故
事彦翁之所習聞請論以近若晉寧張仲舉
氏與予同師仇仁近先生為童子師至金陵
京師遷揚州終始授徒為業四十載不繇科
第不涉貢吏一日姓名上聞置之玉堂之署
編修應奉如取券納物其進未可量日來置
史局為吏服者方俛首虞箠笞之不暇稽古
之力儒者小試之效已如此古今曷有異途
在所存何如耳予持此以發彦翁趨向之端
復為詩以堅其雅志云
科舉恩霑鄉貢榜學校例貢諸生員多岐取士從潤色
百骸受螙爭夤緣窮巷授徒缺養母普天為吏横索錢
妙年立身在擇術老生常談無棄捐
和黃晉卿提舉憶舊詩
支許何能接王謝山陰圖畫略相同能留繭紙真奇事
愛養鵝群少道風苔樹斵冰春未破花甆削雪酒如空
深慙故舊相料理肻使牢愁坐五窮
天師素華閣
仙家樓閣風塵表更築凌空月榭高虚白豈知存夜氣
太清還許隔秋毫溪光澹澹冰填壑松響離離雪舞濤
此去銀橋通咫尺神仙直下有靈鼇
碧筒飲
採綠誰時作羽觴使君亭上晚尊凉玉莖沁露心微苦
翠盖擎雲手亦香飲水龜藏蓮葉小吸川鯨恨藕絲長
傾壺悞展琳琅袖笑絶耶溪窈窕娘
上京賜宴王眉叟有詩次韻
從事何緣過草堂行都遣賜玉壺方遠勞使者紅塵騎
爛煮仙家白石羊中聖敢辭千日醉承恩獨許四明狂
金莖賸有三清露潤及葵心向太陽
句曲外史集卷中
句曲外史集卷下元張雨撰
詞
東風第一枝
清淚如鉛綠房迎曉寶階低擁雲葉蜻蜓飛上搔頭依
前艷香未歇西窗暗雨怪簾低參差凉月正一叢深倚
琅玕石上只愁磨折問瑤草應憐短髮曾醉墮無聲
膩滑羞他金雀鈿蟬高似水仙羅襪芳心斷絶誰與贈
湘臯瓊玦試折花擲作銀橋看舞素鸞回雪
蝶戀花(次疎翁冬至韻)
空谷天寒殊慰藉半幅瑤華喚得春回也金馬玉堂猶
傳舍嵩雲潁水風流夜馳騁莊騷凌鮑謝昔日忘年
解后鴻濛野愁絶朱絃誰為寫高情那復如疎者
銘
方隅洞銘
洞玄洞虚方山之隅開廓非有杳冥非無玄窗仰窺玉
几俯捫願降霞人接我高奔
玉磬池銘(并序)
外史菌巢東南之偏鑿池瀦泉與崖室相周
旋象形以磬名焉因勒銘于其垠
玉斯潔磬斯折德象著地寶泄珌琫十六銘池淺玉或
有力者終負去未若藏斯磬于空谷吾見其不舍晝夜
而奏雲門大韶之曲也
石室銘(并序)
外史承留侯之裔修隠居之業年六十遷南
峰靈石磵所著老氏經集傳茅山志幽文玄
史與其詩若干卷藏龍井之石室解所服劒
代其形合藏焉以示道之不可傳者既闔戶
勒銘其上曰
藏書何為道無累猗瘞劒何為神無體猗玄室之閟閱
千歲而未始猗大元癸未歲吳郡張雨造
記
真樂軒記
茅山建炎之洞雲菴至元間被璽書是為紫陽觀殿廬
之陰壁斗澗淙景氣幽欻嗣主是者湯君玄窗比歲壬
申益方丈東偏尋丈之室而舟其制榜曰真樂盖取畫
舫齋語云夫六一公退思險歴江漢豈真樂於舟居及
羨夫江湖散傲若有所未暇則又曰舟行豈不樂哉玄
窗徒慕公之語簞邱瓢壑固無波濤蛟鼉之危而亦未
嘗識延緣叢葦間拍浮酒船之為逍遙之游也擬舫齋
而曰真樂是徒慕其語非耶雖然被褐巖栖之士顧未
能濯足扶桑東觀蓬萊又豈公卿大臣涉世風波之迹
所比倫哉居是軒也半席焚香燕坐移頃元氣為舟微
風為柂其翺翔容冶之樂仲長統尚能言之玄窗知之
則真樂在此而不在彼矣吾所以知真樂之然者以此
至順四年癸酉三月十八日句曲外史吳郡張天雨書
贊
外史自贊畫像
志逸心疲身清命濁逃同類而親猿狙毒厚味而羹藜
藿學取益而不勝其損事知危而姑與之安一龍一蛇
不厭已之深渺惡衣惡食先憂人之飢寒忽然為人而
反常若此何以祛有身之患
傳
中嶽外史傳
米芾字元章襄陽人博洽記聞於群經務通大旨論議
斷以己意其辭發揚蹈厲世儒所不能屈為文務崖絶
魁壘要必已出為工悟竹簡以竹聿行漆故篆籀法先
秦正書魏晉而下無取愛潤州江山因定居北固作寶
晉齋前有碧梧廿本甘露降其上蓄王謝真蹟右軍紫
金石硯善畫古聖賢像及寫山水幅長不過三尺制白
玉圖書印六文曰辛卯米芾米芾之印米芾氏米芾印
米芾氏印米芾元章印性至潔置水其傍數盥而不帨
未嘗與人同服器客請閱法書對設兩案手為舒卷懼
客手袖觸之則一裝洗之也嘗願死作蠧書魚游於金
題玉躞間而無害妙解音律作五音正韻用以制律本
五聲之音出於五行自然之理管仲深明其要著其形
以為太平作樂之具沈隠侯得四聲而不得宫聲乃分
平聲為二以欺學者陸德明遂以吳音傅會至是始自
五方立五行求五音乃得一聲於孟仲季位因金寄土
五音皆具有聲無形互相假借千載之下神姦鬼祕無
所逃形云又著天說備究天地日月旁側盈虚之形撰
晝夜六十圖與潮汐大小准援據六經盡黜古今百家
之妄其書藏之名山平生與游率天下士蜀郡劉涇長
安薛紹彭好奇尚古是其一流人也風神散朗服唐人
冠衣眉宇軒然進趨襜如音吐鴻暢雖不識者皆知為
元章也晚為臨川王公眉山蘇公所深知臨川絶愛其
詩摘句書於便面蘇公有云元章奔逸絶塵之氣超妙
入神之字清新絶俗之文相知二十年恨知公不盡答
曰更有知不盡處修楊許之業為帝宸碧落之游異時
相見乃知也初宣仁高后在藩與其母丹陽君有舊元
章長於邸中以恩補挍書郎授含光尉尉遷入淮南幕
改宣德郎知雍邱縣乞監中嶽廟因號中嶽外史崇寧
間置書畫學公時在太常為博士因進上所藏書若畫
皆不下一品優禮答之詔用黃庭小楷書千文出知常
州不赴改管勾洞霄宫就除知無為軍元章性好石無
為公廨有奇石元章驚喜曰吾當兄事之遂具袍笏再
拜未幾召為書畫學博士尋擢禮部員外郎以言者罷
知淮陽軍彌年瘍生于首即上書謝事不允卒於郡齋
年五十有七大觀三年葬於丹陽長山下有自寫海岳
菴淨名齋圖著山林集十卷並傳于代丹陽蔡肇嘗銘
其墓予怪其叙事多脫落故為搜剔舊聞補葺為中岳
外史傳昔賀知章號祕書外監而元章號中岳外史張
長史旭稱賀八清鑑風流千載一人也予用為米元章
傳贊當世不能損益云
句曲外史集卷下
