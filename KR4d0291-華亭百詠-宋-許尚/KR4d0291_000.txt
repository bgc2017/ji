華亭百詠别集類三(宋)
提要
(臣)等謹案華亭百詠一卷宋許尚撰尚自號
和光老人華亭人其始末無考是編作于淳
熙間取華亭古蹟每一事為一絶句題下各
為之注然百篇之中無注者凡二十九而其
中多有非注不明者以例推之當日不容不
注殆傳寫佚脱歟弔古之詩大抵不出今昔
之感自唐許渾諸人已不能拔出窠臼至于
一地之景衍成百首則數首以後語意略同
固亦其所厲鶚作宋詩紀事僅錄其陸機茸
三女岡征北將軍墓顧亭林白龍洞俞塘普
照寺陸瑁養魚池唳鶴灘湖光亭十首亦以
其罕逢新警故也然格意雖多複衍而措詞
修潔尚不失為雅音所注雖簡略而其時在
今五六百年之前舊跡猶未全湮方隅之所
在名目之所由亦尚足備志乘之參考在詩
家則無異於衆人在輿記之中則視後來支
離附會者勝之多矣乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
