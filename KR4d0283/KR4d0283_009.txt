省齋集卷九宋廖行之撰
策問
問正統策
問自三才奠列君與天地俱尊以為天下萬類之宗主
正統所在天下歸之庖犧氏始有號見焉豈天下以是
名其尊歟抑其自名也自皇之號既立於後曰帝曰王
皆名也則奚其異而曰以道以德以業言者果當時稱
號之意歟其亦後世逆料而為之說歟然而君天下者
非徒名也亦必有道矣堯舜氏始不私其有擇賢以傳
天下學者皆言揖遜之事昉於此豈古者誠未之有及
堯舜而創見歟何其盛德至高而不可及也然二典苐
記堯舜相與授受之大略而亦不言揖遜自堯舜始何
耶後之學者亦何所見而謂始於堯舜耶禹能當舜與
賢之舉所守一道然而與子之事為萬世不易之法三
王祖之歴世綿長此天下之大經也孟子論之乃悉舉
而一歸之天聖人之心固與天一堯舜禹授受之道惡
可以同異觀歟抑天之道每與聖人相因而不可以常
情論也洪惟國家高宗夀皇堯父舜子雍容授受道邁
隆古盖自揖遜以来實有光焉聖上丕承慈訓嗣無疆
之歷正統巍然與天地並其視堯舜禹之傳三朝之盛
兼有其美帝王之極際莫大於此諸君盍相與論庖犠
氏以来皇帝王所君天下相傳之道與堯舜禹之心參
以孟軻氏之說以推明我國家三聖授受之隆揚搉鋪
張以盡歸美之實正學者考古知今事也毋略
問君相策
問君為元首臣為股肱言其一體相待而成漢儒為是
論果古人之意歟舜有天下得五臣以為之輔政立化
成又為元首股肱之歌以申其相與圖治之意胥訓胥
戒率是道也可以傳之無窮殆非止漢儒之論也君臣
明良軌範萬世卓乎不可及也舜以授禹仍其輔相無
所更為其真有得於授受之一道歟後世推尊大禹謂
為三王之祖不歸諸他而必本於得臯陶焉元首股肱
之相須以立不可誣已盖自舜選於衆舉臯陶以自輔
而又以輔禹基四百載之王業聖賢相遇同心而治明
效大騐若此而傳言十六相之舉乃謂堯不能而舜舉
之追觀舜世四岳之任無異於堯而謂堯不能其果可
與論堯舜之心耶由舜禹臯陶而遡之殆不可以殊觀
也漢世有謂難獨任之人可以助戅者爾至文帝㿽明
習國家事則專為丞相者乃多智有餘之陳平何也條
侯守法之相顧謂其鞅鞅不可臣少主古人相須之理
果如是歟唐以太宗之明李勣之忠猶出之外以待異
時復之謂人主用大臣必如是然後有恩堯舜禹之意
遼乎不可復歟洪惟至尊夀皇倦勤與子授受光於三
聖而所以為貽謀燕翼之遠者尤見於選賢之際登崇
左右並建四輔朝廷既治爰授聖子傳之無窮盖視隆
古堯舜禹之心若合符節猗歟盛哉敢問堯舜之得四
岳舜禹之得臯陶其知而用之者以何道而四岳之事
堯舜臯陶之事舜禹其事業之可傳者果何取歟夫君
臣之際同心相須何者能信而久久而有成因考漢唐
之所以失而形容今日之盛樂與諸君論之
答問
答劉史君所問
問孟子沒諸儒繼作何以謂軻死不得其傳至於本朝
學士大夫衆而獨推濂溪先生是又何也竊謂道無存
亡傳有得失孟子論舜與跖之分原於善利盖學之幾
微兆於此心善利一分源脉大異及其至也聖愚賢否
判然殊歸孟軻氏之後諸儒多矣而學不純乎為善幾
微之失與道背馳千載而下周濂溪續絶學而承前聖
其立言行己及出而施之者皆慥慥誠一豈有一毫利
心間之哉宜乎貫萬世如一日此心與孔孟無異脉也
問非科舉無以仕進前輩皆從科舉中来今切切科舉
之事乃覺於道不近如何而可竊謂科舉乃後世收人
才之術為其以爵祿引天下故有心於科舉始於為利
纔有為利之心則凡學問皆志於利去道遠矣然自非
聖賢未有能特立流俗若中人之性則須上之人有以
風厲之俾不梏於為利則雖科舉之習心乎為善豈有
二道哉
問雍也敬簡可使南面不可及己自史記漢唐以下莫
不有循良之吏試舉一二人誰可以庶幾古人使知向
慕焉竊謂古者聖賢之學一主於敬此心純至無或間
斷初非小廉細謹之謂也其施於臨民綱維正大簡之
至也即此敬之推也二帝三王之君天下如是而已三
代以還吏之循良者稍有志於民亦隨以見效然求如
古聖賢敬簡之治難乎其全矣漢世如河南守吳公蜀
守文翁班孟堅謂其謹身率先居以廉平不待嚴而民
從化髣髴有古人氣象今之君子盍先脩己以敬養成
正大之德則施於有政其庶幾乎
問周先生起於營道胡先生父子學於南山張侍講講
道長沙諸公亦識其妙處否竊嘗謂正學不傳人心陷
溺私欲横流學者茫然無所用力三四君子直指人心
以曉學者然後學者知本原用力之地反躬内省以明
乎善誠敬純一性成道立此正學之根本也若夫過於
好高無所據依其言似不可窮退省其私乃或大謬空
談之弊也近世多有彼亦自謂得其妙處徒假以譁世
無取焉耳
問仁仲與敬夫相告曰無所為而然者天理也諸君識
其意否竊謂夫人一性之中天理具焉孟子謂盡心者
知性知性則知天人欲消亡私意不萌則一真渾然流
行大順此論語所謂絶四而中庸喜怒哀樂中和之本
也
問人方病學者不志於道而志於科舉父兄師長亦言
渠儂肯勤於科舉了此段事可以望其别脩學業然而
懶惰者常多於義理懶矣於此又不勤其病安在竊謂
後世學者不如古正以善利之分夫科舉之學何嘗非
義理之學哉纔有心於為利則為科舉之學為義理之
學皆非道矣况科舉有得失而義理又非若世味之可
嗜彼無所得於中何適而不懶脩道之君子苟能正人
心使漸知為善之學因而導之如引水以行地中不舍
晝夜義理悦心自不能已又何懶之有
問脩舉業有不得之者脩學隨多少必得之於身於家
便有㿽也而人不肯脩為己之學既不肯脩乃反惡之
是何與人異情也竊謂孟子謂求在内求在外之理甚
明而人不知察物欲蔽其心爾
問人知貧可至於富賤可至於貴而不知小賢可至於
大賢此路甚夷而民不由之使之由之亦有道乎竊謂
求富貴而不知求為大賢此亦為利而不為善之病今
欲使民由之其責在君子分别善利以身先之如箕子
皇極之說皆信而有徵民豈有不可訓乎
問科舉是早年可為老時不必為矣乃若脩學則是貫
窮通壮長一日不可不為者人而不學其如學何昏愚
者不足與言敏者亦復不聽何也竊謂敏者多恃其才
俊乃學者之累寧其昏愚未可鄙棄若教者能分别善
利曉然諭之則無擇於敏於愚一明乎善知而好之好
而樂之有不能已今切切然與之言科舉非道又曰修
學非科舉之謂彼於善利未之曉然况以敏自恃者又
何怪其不聽哉
問天下之本在農今為農者最困其優游以卒歲者必
挟他術而後得之何道使農夫享其報而人樂於為農
耶竊謂今農最賤最鄙世不復知貴之凡有才者去而
求利祿而其慧者去而為工為商而其窳惰姦悍者去
而為緇黃為賊盜其甘心於耕稼而不易業者盖至樸
鈍無能之人耳終歲勤動不免饑寒上之人且不之恤
凡百征斂何物不取之農又有並緣為姦利以困之者
則至鄙賤而無以自庇者莫農若也今欲稍寬田農當
節儉以先之苟不廹於用則賦斂可出於中正無横征
以病之則財力漸可有餘然後異其勤力而懲其游惰
則先王務農之政漸可復矣
問在官之日久怠廢甚矣欲從諸君求助焉事之當舉
行者弊之當革去者亦有心非不善而事尤不允合條
理者或言其一或言其二皆可竊謂是非之心人皆有
之勝心横生乃或偏蔽一日克己天下歸仁舉事革弊
循乎至善雖天下可優為之况於一郡哉
問山川佳處經史左右室廬雅潔竹樹扶疎便合心意
幽情絶塵俗之累則造於義理漸可變氣質成士君子
之器此良貴也不久於其道則不得試為廣之竊謂因
物以自發亦學者進脩一助然須源深本固不自喪其
良貴此非專於恃外也苟為不然則外雖以絶塵俗之累
中實炎坐馳之想義理何有哉
問董仲舒毛萇揚雄諸葛武侯王通韓退之前哲謂有
儒者之風試各為之題品庶幾識其好處於己有㿽也
竊謂仲舒之不欺其君毛萇之篤守所學揚雄之不苟
榮進武侯之可以託孤王通之憂世韓愈之衛道皆非
有所利而為之臯益伊周踐履誠實不苟言論無儒者
之名而有其實諸子殆其徒歟若夫言語文字則不足
以觀之
問逆於汝心必求諸道遜於汝志必求諸非道能求者
則中理矣初何以言逆言遜若以為逆己遜己則求之
已晚功亦淺矣竊謂伊尹為太甲言以其初不惠於阿
衡觀之則太甲但顧其心之逆遜未知求之也誠令求
之乃太甲悔過之良藥人固有以己之心志為主自以
為是於言之遜者則悅之而不加繹而其逆者輒怫然
不平而又有甚焉夫奚暇求之盖雖君子有時乎不免
然則求之之功殆未可以淺論也若夫虛己自克以来
天下之善如堯舜嘉言罔攸伏而猶稽於衆舍己從人
此聖人之盛德也
問為善乃天性君子真知學之美身而嗜之有不能自
已者矣徒知可欲而未能有諸己是名為脩學實未能
進於為學之地也於己何益人見其肺肝豈足欺之哉
勉之當如何竊謂善與性俱生庶民去之君子存之惟
能有諸己然後有進德之地此最學者親切工夫行著
習察充而上之以進於聖賢可也彼不能反躬去之不
顧猶欲借名以揜其非真自欺耳然猶有愧心焉誠能
憂其不如憤悱啟發則困而學之成功一也
問荀卿謂學始乎為士終乎為聖人其中間工夫次第
必有可言者竊謂仲尼志學從心之序孟子可欲不可
知之積條理甚明若其所以學則終始惟一時乃日新
也
問自周公相成王是為真儒其後儒而得政但有公孫
弘韋玄成匡衡此後以儒得政者幾何人其功業何如
往往非以儒名而相其君以賢相稱則有之矣此何故
也竊謂古無儒名何論真假但是幼學壯行皆分内事
不以譁世取名其所謂學亦非但言語文字間夫子誨
弟子入則孝一章可見此脩身齊家治國平天下之本
也自後世以儒自名盖非古矣况其所謂學止於言語
文字非果有踐修之實也宜乎賢相之稱不必以儒名
者吾徒當自勉於其實耳
問陳恒逆天孔子請討之其後人簒齊左丘明司馬遷
方以為舜之百世獲祀季孫氏專魯仲弓且為之宰魏
文侯分晉子夏為之師梁氏何所受命而稱王孟子臣
焉勢能動人儒者為之動耶竊謂聖人扶植人極綱維
名教為萬世宗主如請討陳恒欲正名於衞論旅於泰
山謂魯之郊禘非古之類可以槩見至如欲應佛肸之
召答陳司敗昭公之問雖季氏及諸國彊大夫問政皆
隨而應之其意亦惓惓於世道如仲弓子夏孟子亦是
意也左氏司馬遷之言非聖人之意聖人豈私於世祀
而廢天下之正哉
問秦昭王欺楚懷王邀之會而執之懷王卒於秦秦歸
其喪國人皆憐之如悲親戚曰楚雖三戶亡秦必楚陳
勝項羽皆以楚而誅秦終之沛公用義帝之遣而降
子嬰霸上滅秦社稷人心盖如此然考之世家懷王卒
於秦頃襄王之三年也四年楚受秦粟七年迎婦於秦
何國君之情與國人異耶竊謂秦始以詐力取六國而
其得志去先王之道殘賊其民乃負大罪於天下故天
下共起而亡之然猶用楚人首事盖六國時楚無大得
罪於民又最受欺於秦以至於國滅國人憐其君之為
秦欺而取其國也故怨秦最深然懷王之後嗣楚國者
甘於聽命而不復有報復之志彼徒見智力之不逮而
不為勾踐之謀終亦為俘擄而已惜哉
問禱祠用道釋朝有制度所不能違州郡非有朝命而
自用之輒用之於正廳前軰有言此事非人臣可專况
螺鈸蕃樂民間久施於喪葬姑用之寺觀亦無害否竊
謂禱祀之事古人亦不廢平時誠意正心舉措事業心
純乎天理設有非常引咎自責未嘗萌罪歲之念故禱
祀之際壇壝必嚴玉幣必正祝史必信如其内心非曰
文具後世矯偽日滋禮典又闕道釋之說乃乘其私畏
慕之情其来久矣朝廷為之制度防其過甚懼左道非
望之私或出其中未必於寺觀廨宇有所擇也若蕃樂
蕃俗自不當用於儒家於寺觀何有誠能反經以正莫
先於復禮莫大於修政此所望於扶世長民之君子也
銘
座右銘
責己如責人則明處人如處己則通心一而公
儉於欲則貞儉於用則足自身而家惟儉伊福
詩曰文王既勤止文王猶勤况吾儕小人宜鑒斯文
言必慮其所終行必稽其所敝深長爾思庶無尤悔
仰胡以事俯胡以育惟順惟均斯之謂足
有弗孚於人盍反諸吾身稟其勿欺行胡越兮比隣
硯銘
余日與子從事而子有君子之德四曰靜也
一也堅且不渝也有德如是可銘也
假泉以濡假墨以捈假毫以摹假楮以敷伊我何事端
乎其居彼各自效以能樂輸静以役動一以應殊磨而
且堅濕而靡渝其有以也夫
䟦
為長兄䟦張帥益陽夹道松杉詩
聞之詩於感人為尤近古之人美教化移風俗每效於
詩自甘棠之詩作而召伯之教與勿翦之木著乎斯人
之心是以化易行而俗易善今是邑夹道之木古矣邑
人本諸忠定張公然以其材也幾不免於斤斧幸而存
者以忠定故猶甘棠之愛也荆州張公則詩以實之無
媿辭矣後之視今猶今之視昔其將大有補於教化風
俗則是詩之義也既荆州以詩屬某因永其傳於石而
書其義於下方庶廣其意云
䟦彭鹽瑞麟集
瑞麟先生遺文某舊嘗得而讀之惜其不幸僅踰中年
而沒弗究其所底然先生大節雖微斯文固顯於世况
有如是之文哉學乎其文充乎其節非獨先生嗣世之
望抑於吾黨有望焉後先生若干歲淳熙己酉正月望
廖某謹序
題魏公祭式後
右魏公家祭式頃紹興乙亥先君得之於臨安手抄成
帙盖當參以家宜舉行之先君乾道庚寅不幸即世時
先兄同某奉慈親以先君之喪歸葬耒陽别業因廬墓
下凡家藏文字多不暇將留之郡所居不時撿挍遂為
鼠蠧敗逸每一省念追惟先君手澤嗣子不能保祕負
莫大之罪思欲訪求善本傳錄尚續先志歲久未獲淳
熙乙巳某官巴丘僦李氏東齋以居因與李君叔器游
叔器好古篤學其先世皆名士藏書甚富一日語及家
祭往往相投云亦參用韓說其書具存時匆匆未果請
無幾何某以親疾匄便養得請而歸乃移書扺叔器得
此本始復傳錄以永其藏夫禮行於斯人日用之間凡
順而有序者皆是物也孝弟節文之實君子斯須盡心
焉則文為之末是亦不可不講此先君之志也既訖書
因述其始末識以先君之志自警云
