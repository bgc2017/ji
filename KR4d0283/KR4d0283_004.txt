省齋集卷四宋廖行之撰
七言絶句
和人乞朱櫻十首
見說朱櫻正及時眼穿火齊曉雲披筠籠走送還能否
好帶朝霜摘幾枝
桃李從渠著斗量明珠顆顆更含香紅顔不老如丹渥
笑詫南翁見未嘗
當年上苑得殊觀爾許勻圓訝走盤容易香山白居士
漫同樊素等閑看
浮沉閑却紫玻瓈洗盞丁寧巳戒兒會見金盤紅萬顆
為君痛飲倒酴醿
侯門珍膳詫猩唇肉食愚哉鄙若人安得赬珠洗葷濁
驪龍方寐詎非眞
那須得得列杯盤不念貧兒逐弹丸齒頰猶能識珍味
乞渠細咀辨甘酸
舊聞雲夢澤邊城飽飫林間主不嗔薄暮一鞭飛騎迅
歸來盈䄂熟紅勻
族派蟠桃譜牒存三千歷歲物難羣黠兒尚許三偷摘
可是年年不見分
連朝急雨相狂風愁絶枝頭入望中不比來禽與青李
端能炯炯照顔紅
惱亂詩情庾子山饞涎渾似未朝餐張頤一飽非難辦
爭得君家伏火丹
和食蕨三首
放箸朝來頗不貧野盤春蕨正宜人玉條縷縷東風軟
慚愧山家為薦新
根荄蔓衍布山巔一夕春雷引怒拳足我窮中八珍味
竹萌木耳更求旃
不須熊掌夸珍饍安用雞趺快嗜情富有漫山千臂指
何妨採擷日充盈
江上舟中
京塵無柰染征衣况是南宮逐客歸後夜子陵臺下去
祇應慚愧釣魚機
舟中風便
一席清風游子歸扁舟輕逐浪痕西濁醪滿飲詩情快
盡攬江山入醉題
和馬茂先淨因閣中所題
紛紛紅紫泄天機巳是山城春半時顧我逢花須泥飲
高情難許俗人知
題雲梯石和王東卿壁間韻
客裏春愁萬緒長歸心宛轉九回腸鳥聲啼破刀頭夢
似是曉人猶異鄉
書田俊卿北征紀行詩
南北東西一箇天區區二偶漫相憐而今若說悲游子
不似當時王仲宣
讀浮休詩有感
九月五日夜觀浮休張公詩至彭城君忌辰
篇云東房西舍語諠諠舊事無人可共論遺像
展開多不識獨將哀淚對兒孫感吾嬪之早
世適相類用張韻悼之
二十年間兒女諠糟糠勤苦不堪論如今八載君身後
兒已登科又長孫(惜其不見也)
舊友家覩書劄感成
下馬連聲扣竹門主人何事感遺恩回頭泣向兒童道
重見甘棠舊子孫
夢
家山歸夢恍悠然小閣逢迎尚世緣驚覺鄰雞號月曙
不堪欹枕小窗前
贈舅氏授室
不須種玉向藍田不用吹笙學鳳僊試看玉郎親迎處
梯雲挈得月嬋娟
和宗秀才惠詩七首
五世儒冠媿甲門滄浪何意濯塵纓不嫌山鬼揶揄笑
寧得齊兒舒緩名
吾祖元豐一桂枝百年門戶尚餘輝箕裘敢說韋平事
且學寬饒衣短衣
正學心端不論材吁嗟媒禄漫梯階歲寒萬木多摧折
凜凜喬松不可埋
千戸侯封有國權裁能薑韮當畦千如今誰是凄凉尉
却有新詩可手編
平生南嶽望重湖煙靄蒼茫認有無可是能來訪苖俗
祇今風化已唐虞
藉甚家聲杜小冠公侯衮衮照門闌培風小作湖山隠
九萬扶搖正好看
有道如君方杜門無能慚我亦乘軒慇懃好在經綸學
早晚親承雨露恩
和松坡劉迂詩二首
秋來吾亦愛吾廬松菊交情未省疎底逐風埃輕去魯
尚餘客氣欠消除
碌碌隨人未足旌折腰趨走太清生絶憐抗直陳公子
晚欲憑書入帝城
送湖南張倉解官還建昌九首
一節三湘兩載畱高懷寧羡子公謀由來竒士為時用
未信林泉得久游
灼灼聲華簡帝聰得君元不藉先容趣裝已就朝天路
行有新除下九重
江海無忘魏闕思不妨身佩國安危太平基業須賢輔
政賴君王用及時
湘俗湘人自戚休親民誰復念承流公歸若也嫌名迹
論奏何由達冕旒
扶持根本恃綱維歎息論功到鼓鼙蠢蠢潢池皆赤子
埋輪何必問狐狸
衮衮諸公競朵頤具文天亦厭謾欺嗇夫不拜非難事
會有公車訪釋之
從來唐治數開元百辟誰知産亂原惟有曲江金鑑在
從昆能不效忠言
稔見銀河派裏人眼高餘子似紛紛君今綽有前風烈
願振家聲稔舊聞
見說龍門不可攀自驚容易得承顔從今洗眼湘江上
看取功成鬢未斑
送陳必強赴宜春理官掾三絶
萬頃烟光入客舟不堪風雨擾離愁慇懃小竚江頭話
試問垂楊可繫不
君向春臺好宦遊刑清今已獄無囚會聞寬恕求黃覇
肯復公卿慙太丘
三年同此日追遊樽酒相歡幾獻酧别後臨風重凝想
湘雲東去是袁州
上浙西張帥十首
先世精忠百世尊重扶日月正乾坤歲寒最見喬松節
凜凜清規在子孫
大學無傳久晦冥英英伯氏獨推明隱齋會得名中意
明道伊川眞弟兄
天邑由來最浩穰正憑威信執豪彊次公不到圓機處
須索神醫肘後方
條教初頒洽里閭米鹽靡密見紆餘而今坐嘯鈴齋肅
鴈鶩行空無簿書
薦士今誰有古風不論疎戚與窮通憐渠報國河南尹
媿我無私第五公
朱履長裠客幾千雙鳬乘鴈一天淵交情可笑書門老
不省從來有失賢
御吏何憂束濕難如今門内巳相安羔羊正使閑風化
他日翁歸尚可觀
稔惡偷兒喜探丸邇來通夕寢何安鑄頑自有金丹訣
何事區區柱後冠
𣙜酤誰云一切功軍儲百萬若為豐能令利入皆公上
從此深根得裕農
曾上雲端欵祝融更臨濤海揖清風於今又見張夫子
眼底紛紛一洗空
夀五一弟四首
年年六月二十一舉酒華堂祝誕辰此意肯為身快樂
須知所喜夀慈親
等觀性空兩居士(叔祖父叔祖母道號)世諦寧忘兒與孫慇懃須
若興門戸力去驕淫是法門
奉飬烝嘗子職共盍迎爾相重承宗人生正始嚴昏娶
嬖御雖賢禮不容
哲命天年本自貽若為五福具期頤義方端是長生藥
安用金丹與玉芝
夀湖南汪倉十首
西府風流載世長玉龍鱗甲更儲祥慶源衮衮多英傑
可但韋平一再芳
見說奎文得歲時杓携天北啟天機黃陂嗣有公侯氣
牛斗揚光曜紫微
萬卷詩書即肯堂儒宗氣習洗膏粱天資問學俱前軰
須信源深流正長
不用籝金累世資名家人物照清時碧梧翠竹今何羡
森立庭前丹桂枝
六月湖田槁欲㸐嶽雲俄起雨如川不憑公意回天意
爭得饑年變有年
百萬喁喁日苦饑左餐右粥轉歡嬉也知振廩非私惠
端為皇家愛本基
饑腹那堪癘鬼欺萬金良藥起沉羸致和自可消羣沴
小試猶煩活國醫
賦政頻年合簡求民情滋欲得公畱雖然湖外私膏澤
須索樊侯入佐周
紫樞勲業舊青氊更上中台秉化權它日鴻鈞陶夀域
赤松相與不論年
三年弱羽自清隂行借高風入上林猶向齊庭一伸喙
此鳴端亦為知音
詞
臨江仙
元宵
春意茫茫春色裏又還幾度花期淡晴時節儘融怡梅
腮翻白後柳眼弄青時正是江城天氣好樓臺燈火
星移相逢無處不相宜輕狂行樂去明月夜深歸
卜算子
元夕觀燈
雲破露新晴月上輪清氣最是江城有底佳燈火人煙
沸行樂儘歡娛眼界尤妍媚多少江濱解佩人邂逅
無窮意
鷓鴣天
詠梅菊呈撫州葛守
九日東籬已泛觴隴頭猶待返䰟香那知此日花神約
得得同登君子堂迎臘雪傲晴霜西湖風韻接柴桑
夀潭更酌長生水歲歲和羹入帝鄉
如夢令
記夢
雨歇凉生枕簟不夢大槐宮殿唯對謫僊人一笑高情
睠睠離恨離恨無柰曉窗鷄囀
點絳唇
賀四十五舅授室四闋
年少清新襟裾那受紅塵汙還他禮數莫遣衣冠祖
擬倩東風西逐輪蹄去泠然御飄飄仙趣直到驂鸞處
此去何之駢闐車馬朝來起揚鞭西指意氣眉間是
閭里兒童競矚秦蕭史歸時幾快瞻行李還看如雲喜
玳席華筵嘉賓環集三千履蘭膏芬芷一簇紅蓮裏
花覆玉郎苒苒青衫媺咸傾企早登科第有底新桃李
玉樹芝蘭冰清况有閨房秀畫堂如晝相對頃醇酎
合卺同牢二姓歡佳耦憑誰手鬢絲同紐共祝齊眉夀
前調和梁從善
屈指家山匆匆又數今朝過客情那可愁似天來大
煙雨濛濛細浥輕塵墮君知麽却成甚箇春暮猶江左
青玉案
重九憶羅舜舉
家山去此無多路久没箇音書去一别而今佳節度黃
花開未白衣到否籬落荒凉處峥嶸歲月還秋暮空
腹便便無好句菊意愆期渾未許那堪惹恨年來此日
瀟瀟雨
沁園春
和蘇宣教韻
直下承當本來能解莫遣乾休算如今蹉過峥嶸歲月
分隂可惜一日三秋鬧裏偷聲日中逃影用盡機關無
少留争知道是漚生即水水外無漚世人等是悠悠
誰著箇功夫向裏求但掩耳竊鐘將泥洗塊覓花空裏
䑛蜜刀頭何似忙中尻輿浸假邀取三彭同載遊真如
界向毗盧頂上薦取無憂
減字木蘭花
送别
相從歸去行盡江吳到湘楚欲話離懷世事須憑酒一
杯臨岐握手贈子一言君聽否舌在何憂莫作人間
兒女愁
點絳唇
贈别李唐卿
秋興連天又還不分秋光老蓴鱸猶好莫落秋歸後
有底從人占馬皆東首君知否陽關三奏銷黯情多少
點絳唇
送人歸新城
音信西來匆匆思作東歸計别懷縈繫為箇人畱滯
樽酒團欒莫惜通宵醉還來未滿期君至只在初三四
賀新郎
賦木犀
修月三千戶擁冰輪同遊碧落問津牛浦上界眞仙多
才思乞與瑶階玉樹渺萬里人間何處雲葉依依分清
蔭憶當時掩映霓裳舞算萬木寧如許年年蕭爽幽
巖路倚西風吹香金粟超然雲塢一洗紛紛凡花盡堪
寫清商對撫為豁散蠻煙瘴雨脫俗高標誰能領向騷
人正欠題新句須大手與君賦
記
省齋記
廖子天民始命所居之室曰坦齋有日矣他日讀曾子
吾日三省吾身之言惡其取名之浮于實無自克之規
也則去坦而易以省焉客有過余而問曰吾子之命名
何其向也倨肆而今也抑畏向也高自標置而今也兢
兢如不及耶吾未達也余曰子獨不見津人之操舟乎
余嘗觀二舟航于大川始也風寢而濤平其一狎焉弛
楫而不戒怡然自以為無所迕也其一惴惴然理楫四
顧若覆溺之尋至彼且笑其私憂過計也俄而風濤倏
興裂岸毁埽向之狎者沉流莫支津人僅以身免理楫
者翩然而濟固自若也他日復過之則喪舟之津人猶
存方且遡洪濤而獨航了無不給之患余問焉以昔者
與今之所以異則曰非水之時有險易也操舟之戒與
不戒耳向者舟覆吾幸脫焉退而省其過日存乎心故
能反前日之失為今日之得余聞其說而有感焉余向
也自知之不明而喜於懈以為坦也故遇事而多悔猶
舟之狎於水也今焉困於心衡於慮凡前日之失皆庶
幾知省焉由今日之省以應他日之事操舟之說猶可
驗也昔者重耳之霸心生於曹勾踐之霸心生於會稽
知此理耳余其敢謂余之不肖而曾不足為操舟者之
所為耶吾子果何以教之客曰子之志尚矣吾其何言
請與子歌之以無忘今日之志乃歌曰省之齋兮思悔
而命名省之義兮見過而自箴而將朝夕居是室兮勿
忘乎取名之經而將造次服其義兮罔廢乎改過之誠
自今至于後日兮其無以窮達而二其心則何求而不
得兮亦胡為而弗成伊操舟之有取兮吾又何言乎天
民客退命管城子叙其始末併與客言而誌之蓋庚辰
夏四月戊午也
石鼓書院田記
淳熙十有三年春石鼓書院成始有田飬士提點刑獄
成都宋公若水之舉也先是金華潘公畤議復書院規
剏棟宇會易帥番禺而公繼之選建師儒較試諸生充
弟子員出緡錢供億矩度甚設已而念曰是恐不可久
乃籍在官閒田歸之時括蒼管公監提舉常平茶鹽亦
相與慫恿會有習佃常平田者因畀之書院使入租于
官取其贏為養士助諸生行視畦畝分畫文簿第其租
入歲率有程貲用取具他日公謂某曰書院廢百有餘
年今幸復舊又畀之田以侈國家養士之澤既聞諸朝
矣田故有籍以周知會計第傳之吏手人不具見脱文
書緣絶後將安考吾欲揭諸石與衆保之以是屬之子
某退而稽尋顚末蓋石鼓舊有書堂祥符初元奉夫子
廟遷焉書院之名始著景祐三年詔許衡州立學自是
為學官書院因廢不别建賢使者相與次第復之有屋
以居有田以養慮遠用周視前益備或曰郡有學所以
育士書院廢興奚預損益是不然禮過于養人者君子
所不厭况白鹿嶽麓相望江湖揆則度類事有本始非
苟而已且荒丘廢舘昔賢所嘗經行來者猶樂興墜補
壞則是役蓋非徒作者凡田以畝計二千二百四十有
竒合為米六百二十七斛有竒其隸某縣某鄉與某人
當輸者疇分彙列載于下方湖南地瘠率一畝為米不
過二三斗士來益衆懼無以為繼也後有賢者稍增益
之其必續書于此矣是年五月十日修職郎前岳州巴
陵縣尉巡提私茶鹽礬兼催綱廖某記
序
久敬錄序
近世記交遊之書名之曰雲萍錄以適相遇言三山朱
季蒙病之易以四海兄弟名不苟矣予以為貧富貴賤
之分利害禍福之際而交情篤焉古人蓋有道也夫子稱
晏平仲曰善與人交久而敬之夫君子之交一以敬心
將之能敬在我而可敬在彼敬其可敬根於自敬交以
敬合乃可以久作久敬錄申季蒙之意因以自儆云
送鄧彦鱗序
鄧彦鱗以進士高第為江華尉將行過我曰何以贈别
僕曰尉誠不足以為彦鱗淹也且官無小陸子經綸制
度見於渭南儒者事業大用之小用之咸宜彦鱗不少
此也然世流俗失久矣一行作吏則苟而可顧視素學
如弁髦然繩其所為鄙夫尤甚彦鱗與僕平居劇談切
切憤惋其不美也行矣尉其始發軔者軌轍要一途耳
夫所觀變于前所守易於内古人以為儆願識斯言僕
他日候彦鱗其猶前日學也
送彭端卿序
古雲彭端卿外門婣黨其曾大父以文儒起家有當世
材自結明主崇寧間持節淮壖上書白蔡氏之姦不報
投劾得謝年纔四十有七安於林泉益自放於文淵然
皆愛君憂國之意不幸此志未信而没端卿之生後之
數十歲獨抱其遺文痛先德之不耀思有以張之其道
亡繇會天子詔史臣益潤九朝信史史臣建請搜未得
之書於郡國端卿閔然見告曰他日不聞是而今聞是
將吾曾大父未昭之忠未展之志或有遇歟往時邑之
望士論次其行治之實吾欲介其書悉上送官萬一可
補遺闕垂光亡窮嗟夫端卿之志亦可哀也矣自追遠
之德薄襲箕裘者顧忘弓冶之懿而再世三世莫接於
耳目詎復寘念端卿不逮事二世而拳拳念祖將發其
幽光是則可嘉尚已於其别也書是勉之異時言挺挺
有風烈者將不獨一魏謩也
送安福周秀才序
僕幼時學于新喻楊先生少長多從廬陵清江士友游
既又獲綴嗣宗元㢸二李兄榜下及官巴陵而新淦郭
承禧同寮蓋與江國諸賢處頗悉其人凡士君子篤行
好學言行相顧不肯碌碌僕心所敬舊矣巳而吾州得
劉使君臨之使君一世師儒斯文倚重施於有政先後
次第輕重緩急應古繩墨善類為之興起於是益信廬
陵清江之人其士君子果不歉此名也一日有踵門者
曰吾安福周子僕喜攝衣迎之語僕以倦游念親且歸
養矣欲一見僕而去顧僕無聞其見不見何所益損哉
然僕獨咎夫後世競於言語文章意將欺世以盜名而
不能反躬以踐行其實卒有媿於古蓋僕每誦夫子誨
弟子一章本乎孝弟謹信推之愛衆親仁而其力有餘
於行則以學文其本末之序求之後世頗不合未嘗不
撫卷太息今周兄果有見歟則其歸宜不可緩矣僕又
以知廬陵清江之果多士也異時為誠意正心修身齊
家之說者其流波漫矣僕以為夫子於是一章則其發
微也顧第弗深考耳周兄之别因誦其說以求善否他
日願有以告僕則僕平生所敬者尚不謬也
送周允升序
周兄允升以學問聲湘中常平使者館之數月矣一旦
過僕言歸則將奉其先府君練事允升冢嗣也必親之
嗟乎可謂無違禮哉始僕丁酉秋識允升于長沙見其
議論純正抱負不碌碌且其學于南軒者以孔孟為宗
以孝弟為本而踐履則其事業也夫人所自致必也親
喪苟有玷缺他美莫掩允升名賢者也其慕親之心慥
慥無二不以在亡為間本固源深百行之所由充也可
不謹歟自學與行判為兩塗而世之篤於榮者疎鹵於
允蹈之際蓋三年之愛宰予氏不之省也今允升皇皇
然歸慼乎猶孺慕之日則不遠而復吾固於允升觀其
學與行將無愧怍哉昔晉人自秦歸有贈之策者彼淺
丈夫示已有謀耳朋友之誼交相發以進於善可也允升
視僕斯言其秦人之策乎將他山之石也
送廬陵李舜臣序
始僕幼時學于新喻楊先生先生每為僕言江右儒學
輙推廬陵為巨擘少長聞大参董公與今大學胡公内
相周公祕監楊公以節概尊用於朝蓋日誦高山仰止
之詩而未見其人也淳熙丁酉冬以息子欲受一經因
耒陽尉李元大得請于其族黨舜臣惠然為湘中之游
且相從乎益水之上舂容三載矣僕於是熟其為人沈
靜端慤周於與人而詳於教術也其學本乎經而博之
以史傳百家之言其文粹乎溫純而時出乎瑰偉振厲
之作蓋其胸中涵養之深厚而其發之於外僕得於淑
艾切磋之間大略如此新喻先生之言至是益信今年
春興賢之詔下舜臣曰吾親念游子秋賦且邇吾歸矣
將行僕願有言焉君子之學素所藴蓄將施之當世要
是富貴非所患後世之士不慥慥於言行以輕於時而
君子不爾也舜臣州里父兄如前數公立朝行巳殆與
講學時宜無涇渭則夫得名于世必于此求之舜臣與
僕平居劇僕逆探其所未為當不媿此今胡公以耆德
方進用結綬弹冠舜臣有日矣夫學成于内用周于外
挾是以遊世君子之所尤重也蓋僕聞其人三十餘載
而見之則其望之者宜不輕矣昔吳人至鄭鄭人獻紵
衣焉紵衣未必貴於吳而鄭人之貴如此不敢愛也舜
臣視僕此言為鄭人之紵衣乎將越之章甫也
文簣序
周書曰為山九仞功虧一簣魯論曰譬如為山未成一
簣止吾止也譬如平地雖覆一簣進吾往也嗚呼九仞
之山世俗所謂畏縮而難能者有能自一簣而積之則
終亦必至而已矣昧者方以一簣而虧其成而可哉是
蓋未知古人充之之說也孟子之言曰人能充無欲害
人穿窬之心則仁義不可勝用予亦為之說曰人能充
一簣而進之心則奚九仞之可勝為哉是說也嘗試用
之於文焉以為文不可以苟作也尚矣予之於文非所
敢知也然方與翰墨從事不能無所為既已為之而又
憚其不可苟作以自棄於不敢知孰與知所以充之庶
乎猶在吾往之科是予於文之志也雖然且欲它日自
附于為山之萬一則是不可無所考見矣故隨其所得
抄而存之表以文簣予志也抑以自警云故夫子之說
非為山之說也為文之說也非為文之說也推而至於
天下之事無乎而不可也因叙其說以俟同志隆興壬
午三月省齋廖子天民識
論
田制論
自秦開阡陌壞井田於是兼并縱横而貧富相絶上無制
民産之法而趨末者益衆漢興未能復古高祖五年之
詔令民各歸其縣復故田宅與從軍高爵先與田宅初
不為天下畫一定制觀其言曰夫有功勞者田未能如
法而小吏顧多滿此無制之弊也其後徙齊楚大族關中
亦與利田宅而已惠帝高后之際頗知務農舉力田者
復其身置力田秩二千石至於文帝尤加意焉詔為農
而下者歲相繼也以為農天下之大本既開耤田親耕
以率之又時賜田者半租以戶口置力田常員其後遂
除田之租税古人注意田農無以過此以歲比不登而
曰度田非益寡而食之不足帝胡不思其故端由貧富
之不等耶一時議臣如賈誼以趨末衆而亡蓄積則欲
毆民歸農而著之本使天下各食其力晁錯以地有遺
利民有遺力生榖之地未盡墾游食之民未盡歸農則
欲務農而貴粟皆可謂知本務矣惜其田制不立而無
田之民竟亦未能均被其澤兼并豪黨役財驕溢而窮
貧無田者猶故也武帝慨慕治古多所改作獨於田農
未有良法方且内興功利役費並興而民益去本董仲
舒思救其弊建言自秦除井田富者田連阡陌貧者亡
立錐之地又加屯戍力役一歲三十倍於古田租口賦
鹽鐵之利二十倍於古或耕豪民之田見稅什五故貧
民常衣牛馬之衣而食犬彘之食以為井田法理難卒
行宜少近古限民名田以贍不足仲舒之意亦可謂善
於復古漸而不遽然而施行之略當時莫之講也末年
僅知征伐之悔以力農為務趙過代田之法平都令光
輓犁之制特田農之一助耳至哀帝之世師丹本仲舒
之說建議名田謂豪富吏民訾數鉅萬而貧弱愈困宜
略為限天子下其議丞相孔光大司空何武條奏其制
王列侯得名田國中列侯在長安及公主名田縣道關
内侯吏民名田皆無得過三十頃賈人不得名田犯者
以律論諸名田過品皆没入縣官夫三十頃古三十夫
之田也一家而兼三十夫之田制亦寬矣丁傳用事董
賢隆貴猶不便之詔書頒後卒寢不行漢家田制大抵
若此惜其去古未遠而不能少復古制誠可恨也王莽
一旦得志乃一切純以古法更名天下田曰王田不得
賣買男口過八而田過一井者分餘田與九族鄉黨犯
令至死然莽之亂亡非由井田之復其他政誖亂雖有
良法不足恃也况復制度不定吏緣為姦正以益亂爾它
日雖曰令得賣買勿拘以法卒亦無救於禍以是知莽
之亂亡果非復井田之所致雖然漢固無田制而其盛時
海内富庶衣食滋殖至興禮義而公上之積陳陳相因
是果何術哉此獨文景之君崇本務農民從其化其效
乃爾向使井田之法未廢當與成康比隆可也然則田
制既廢之後人君之務農者如文景可也
賦法論
秦人收大半之賦不足以贍其欲民怨而潰兵亂相乘
人失作業漢興根本蜀漢軍旅糧費仰給於此蕭何畱
巴蜀收租以給饟已而得敖倉之積間亦復蜀漢二歲
勿租稅然算賦之起則漢四年八月也民年十五以上
至五十六人歲賦錢一算算為錢百二十以治庫兵馬
而山川園池市肆往往皆有租稅至田租所出什五而
稅一蓋田稅輕於古而雜賦則非古矣其後十一年以
吏諸侯王多賦為獻而未有程乃下省賦之詔然則自
縣官租賦之外蓋又有增多者至是乃以口數率錢人
歲六十三以給獻費此外又有更賦說者以為秦法漢
初因而行之曰卒更正卒無常人皆當迭為之踐更則
顧貧者為之皆月為錢二千居更縣中至五月乃更其
後歲率一月而過更則凡天下人皆戍邊歲三日雖丞
相子亦與戍邊之調其不行者日為錢百以給戍者其
後有謫乃戍此漢家租稅之始也田租雖輕於古自高
祖時巳輙中廢惠帝立乃復減而從初文帝之時再賜
民田半租其後遂除田租稅其意以謂農廑身從事而
有租稅則本末者無以異蓋漢法天下均有算賦獻費
而農且出田租則比末作者增矣文帝殆有見於此也
至景帝初復令田半租則三十而稅一視古亦十省六
七大略漢法算賦之屬數十倍於古以是共車馬兵甲
士徒之役府庫賜予之用而田租山澤之稅獨給祭祀
及天子共養百官禄食庶事之費此文景之君事從儉
約則田租宜可減而除也武帝奢廣自肆内有宮室之
營外事征伐之舉租賦不足以給於是言利者始得志
元光末初算商車則商賈諸物車船之屬甚者率為緡
錢二千而算一軺車一而算二船積五丈亦算一而其
輕者亦四千一算軺車一算至元狩中緡錢亦有算矣
緡錢千則為算二十其後復下告緡之令增口賦之錢
有馬口之歛而租亦有取於律外漢家賦法繁重莫此
時為甚昭帝始元六年乃令民得以律占租其後或詔
毋歛馬口錢毋收口賦勿收逋更賦又時得以菽粟當
賦最後減口賦錢什三繼武帝虚耗之餘未幾百姓充
實豈非輕徭薄賦之效歟宣元成哀之時或以郡國災
害詔蠲租賦它亦無大更革獨宣帝用耿夀昌之請增
海租三倍而甘露中因祥瑞赦天下減民算三十元帝
初元中用貢禹之議令民産子七歲乃出口錢成帝建
始中因初祀南郊減天下賦錢算四十大略漢租賦之
法有田租有山海川澤市肆之租有算賦有更賦有馬
口錢出於田者一而出於它者蓋十數而田租為特輕
此蓋高祖懲秦之弊特優農民而文景又加意焉雖以
武帝賦歛繁重而田租亦未見增多然他稅悉倍矣農田
亦安獨裕耶此漢氏賦法之大略也
表
代林昌化謝到任表
剖符内府乘障炎洲鯨海恬波不異天池之澤熊轓憑
軾猶存官府之儀巳佩印章備宣德意臣中謝伏念臣
猥叨世賞粗謹官常試邑庸庸僅供吏責佐州碌碌無
補邦條曾何有於事功乃漫蒙於器使惟今儋耳之地
亦古嶺南之區遷客變夷學徒未廢貧儒守靜俗化尚
存雖蠻蜑之混并由郡縣之分畫仁無異遠教實暨南
茲蓋伏遇皇帝陛下溥愛亡私求人弗備謂臣頗知父
教或有朴忠察臣不以家辭可更遐陋顧令假守因以
課功臣敢不寶之不貪體夫無怠奉法循理當如庭陛之
前奮衛揆文庶飭民夷之俗
狀
代知衡州劉寺簿清之奏狀
臣不肖蒙恩假守當大比之歲檢察生徒課業修治試
闈牆屋因思取士常規不可不謹招賢大務不可不思
竊譬之木栽培牙甲於方生未若揀擇棟梁於已就也
此邦山川清絶風俗淳龐戶一十八萬土產僑寄不無
可用之才臣伏見朝奉大夫主管建寧府武夷山冲佑
觀王鎮詳練端實有士大夫之操服勞州縣所至可紀
安恬自好知之者少昨知沅州任滿請祠杜門息交人
有詣門問其為政諄諄告之言皆可行而不背理及其
尚健宜取以備任使布衣劉德老清介靜順有君子之
風飯糗茹草林居自樂者二十餘年不入州縣不應科
舉鄉里推重以為凖則廸功郎前岳州巴陵縣尉廖某
孝友廉平有人子之節年逾四十始得一第甫尉巴陵
母老不能與俱觧官歸養德老某各有文學智識若使
之教授參佐近鄉州軍必能成就人才經理民事三人
所居皆在臣封内敢敬以聞伏覩赦書許長吏保明不
求聞達之士臣竊以謂不求聞達不必專是山林隠淪
若鎮之求祠自逸德老之恬於林野某之篤於親養若
非如臣之愚僣有奏陳則鎮等誓不希進常甘棄捐誠
可惜也臣昨通判鄂州權領州事搜擇軍卒西北人子弟
鄉貢進士李世昌鄉貢進士任南仲區區設心以為世
昌之質可贊戎事南仲之能可行軍旅願賜審實特與
補授名目已蒙樞密院得旨令總領都統之臣津發今
來欲望聖慈檢照先奏行下催促赴闕施行若不以臣
言為妄使凢令長吏皆得依古薦士一州得二三人則
何憂人才之乏臣以為為郡之職莫先於此報君之義
莫大於此到州之三月冒昧敷聞庶幾小補至於僣瀆
犯分之誅臣不得而逃也
迓宋憲先狀
肅將使指欽按詳刑持斧而衣繡衣籍甚建功揚名之
略升車而命御者嚴乎廣觀遠聽之風六轡光華百城
震竦某甫焉去列歸為養親泛洞庭青草而來幸少休
於奔走望驂駕赤帷之至竊自慶於遭逢方修歛板之
容以快承顔之喜
迓趙鹽先狀
肅擁駟車初臨湘部搴幃警俗威已聳於羣心賦政宣
恩歡咸正於王面某一㕓巡屬之内三詠皇華之章仰
德使星喜見揚輝之燭修容櫑具行輸據地之恭
迓汪憲先狀
肅擁節旄按行屬部列城傾竦一道澄清某負弩攸司
瞻星所次望塵而拜佇修歛板之恭據地而言竊有承
顔之幸
迓林倅先狀
肅嚴旌旆行次治封千里歡愉一時鼓舞某職司負弩
心切拜塵屬繡衣之西來方效榜舟之役瞻緹屛而北
望可量飛羽之心顧百罰以何辭察一身而幸恕
迓樊鹽先狀
被光華之禮樂行清絶之山川入境觀風威已先于驅
弩搴帷警俗望尤竦于軺車某竊伏湘濱敬瞻星采敢
修櫑具之飾行拜繡衣之容
迓劉守先狀
佩太守之章擁東方之騎誠明所格寧聞羸服以間行
教令自孚已覺移書而翕聽某一㕓望澤三沐歸心夙
與民編引領率先之化將從童稚修容迎拜之期
