省齋集卷八宋廖行之撰
唘
謝萬倅啟
文陛奏篇曾無長策昕庭賜第亦玷末科起白面之書
生還青氊之舊物撫躬何幸揣分斯踰静惟儒術之行
非但科名之謂蓋正心誠意有古人之學乃致君澤民
成當世之功假進士以為進身之階至成物則推成已
之道惟其涵養之有素見諸舉錯以奚難洪惟熙朝益
尊多士若韓范經綸之勲業與歐蘇講學之淵源道匪
虚行世咸蒙賴凡登萬中之選有輝千佛之名必當其人
乃在此位如某者自憐頑頓見謂迂疎棲遲燈火者幾
三十年奔走道途者逾二萬里獨以嘗從先生長者之
後頗欲自致學士大夫之間厥有夤緣而此際遇兹蓋
伏遇某官均宣德化雅好文儒海沂之賴王祥功已康
於邦國河南之敬黃霸議皆合於人心遂令牛馬走之
微亦玷龍虎榜之末遭逢若此報稱謂何某敢不益自
勉於進修謹勿忘於矜式壯所行幼所學當無負於此
心上為德下為民期有見於斯世感荷之至敷述奚殫
為長兄賀趙益陽就任添差潭倅啟
需牘薦賢奉璽書而即拜緹屏章德解縣紱以就陞化
將千里以同流榮動一時之創見矧在屬僚之末尤深
贊喜之誠仰惟慶澤恭以某官挺棣華韡韡之芳粹麟
趾振振之德取青紫如拾芥益起貴名枿牙角於哦松
可量高興始澬水屢更於剽盜正湘人積苦於戒嚴暫
勞學道之賢小試撥煩之手雖子游為武城宰割雞焉
用於牛刀然虞詡在朝歌邦錯節乃觀於利器羣盜歛
迹千室鳴絃業游惰於農桑措艱危於袵席輿人歌政
既萬舌而一辭幕府上功宜九重之異眷不俟再期之
久亟頒一劄之榮昔龐士元之處治中匪以耒陽之績
若丘仲孚之為内史乃由山隂而遷未有如公獨高於
古惟材猷敏劭故優於治邑而無媿且恩信素著故進
之監州而甚宜閭里已安猶是不欺之俗教條無改益
觀可大之規豈徒展驥足於天衢將見壯犬牙於國勢
某夙幸大夫之事復兹半刺之依頼别駕之功願列邦
人之獻頌稱封丘於上庶祈薦口之舉偏贊仰之懷敷
陳㒺既
賀岳州林倅啓
十行䟽寵分湖山風月之寄别駕展軨傾邦國海沂之
望惟古監郡之職委寄之甚重於今用賢之際屬任為
匪輕廪先聲之夙馳驩善類之交慶恭惟某官珪璋粹
德廊廟竒材得問禮之流風規模益大軼詠梅之高興
志節彌清從容更官牒之遊閒暇最琴堂之課六月息
九萬里將飛翼之垂天一朝解十二牛信游刃之餘地
指青草洞庭之境肅屏星泥軾之車外庸寖簡於凝旒
中詔停嚴於召節拱而可竢日以為期某脱迹書癡委
心禄飬及親三釡甫諧毛生捧檄之懷作吏一行敢謂
杜叟折腰之憚刻意廉勤之守齋心道德之觀儻蒙貴
敝帚於千金小異乎衆或可華朽株於三秀自見於時
槐夏清和梅天蒸潤願嚴次舍寝興之節以符朝野傾
瞻之懷頌仰之誠敷宣罔既
為老人通交代廖倅啓
蟬聫族姓猶存魯衛之宗盟瓜戍官期行繼趙張之賢
轍惟脉絡同源之舊許駑駘十駕之追方將取則於伐
柯何幸當家之接踵正劇高山之仰敢先一介之恭恭
惟某官劔浦儲靈閩山毓秀早騰芳於桂籍旋布武於
天衢頌泮宫芹藻之詩屢播師儒之化歌邦國海沂之
詠藹聞别駕之功眷兹辰水之題輿久屈雲霄之闊步
停奉夜前之席進乘夏篆之車靖惟廖氏之宗實出諸
侯之裔叔安啟宇湖陽志古國之墟文起隠居北郭著
先生之號雖譜牒遠標於遺緒而箕裘浸失於故家漫
更百世之遥莫厠甲門之盛舊燕不歸於諸謝遡江孰
是於他楊方元宗重嘆於焉能乃清族喜聞於復見河
潤九里自憐臭味之同後有三王兹或典刑之在某才
猷不腆學術甚膚早塵延賞之流已墜業儒之素信推
移於官牒偶叨冒於屏星不圖孤蹤將繼前躅屬齊邦
於後相懸知軌範之可遵俾漢陽之諸姬遂託子孫於
不朽尚鬱披雲之覩良思附驥之榮西顥之初秋陽未
艾冀精嚴於寝味佇茂對於褒嘉
通岳州陳倅啓
半刺舂容分風月湖山之勝微官奔走在塵埃箠楚之
間惟仰斗之素深喜趨庭之不遠敢輸悃幅遥布勤拳
恭惟某官華閥名流清時重望宰平社下典型存雅志
之高執法殿中風烈嗣異材之望詩書操履竹帛功名
從容更官牒之游閒暇最琴堂之課歷青草洞庭之境
擁屏星泥軾之車一朝解十二牛恢恢游刃之餘地六
月息九萬里飄飄飛翼之垂天外庸久簡於凝旒中詔
停嚴於召節上思賈生而前席豈容别駕之淹留君有
吕虔之佩刀行應公朝之簡拔拱而可竢日以為期某
脱迹書癡委心禄飬及親三釡甫諧毛生捧檄之懷作
吏一行敢謂杜叟折腰之憚刻意廉勤之守齊心道德
之觀儻蒙重敝帚於千金小異乎衆或可華朽株於三
秀自見於時槐夏清和梅天蒸潤願順寝興之序以符
朝野之瞻依嚮之誠敷陳罔既
為老人通交代李倅啓
旦評飛譽素欽北斗之高除目頒音遐想五雲之絢静
惟嵬𤨏繆契交承請效志於菲葑宜用心於竿牘恭惟
某官三戟里門之舊閥八磚學士之故家望實寖隆何
止列韋裴之亞典刑具在固將冀趙衞之封早以象賢
登于膴仕方駸駸於要路乃屑屑於貳車是復為公已
起後来之嘆處之别駕殆難遠業之淹佇尋黃閣之先
猷姑示緹屏之有德致兹噲伍忝在盧前慚為糠粃以
居先喜托子孫於不朽某地寒進晚才薄力綿朅来辰
酉之墟一洽訾枵之次㳙埃何補訖無王祥康頼之功
歲月可期會見光弼精明之氣祁寒凝列蕃祉紛那願
精茵鼎之調行對絲綸之召其為傾嚮莫究敷云
為老人賀沅州徐倅啓
䟽恩中禁贊治雄藩爰諏政日以臨民遂撫屛星而問俗
敢輸悃愊遥布勤拳恭惟某官圭組華宗璵璠重器發
諸事業恢恢推游刃之餘籍甚聲猷凛凛出諸公之右
將展鵬程之運暫回驥足之能周景願交已著題輿之
美王祥協里佇歌别駕之功殆非黔突之淹即奉紫泥
之召某喧卑郡佐密邇鄰輝泥軾鼎来久傾聞於風采
魚書敬往冀快接於光儀傾企之私占言難盡
謝湖北陳漕從所請撥錢糴馬榖啟
位獨卑於百寮輙冐言高之罪謀何禆於五善適契周
爰之咨匪怵於名要論其實竊以洞庭青草七百里曾
民力之未蘇金城隍中斛八錢慨糴資之莫聽况國馬
往来之道須縣官芻秣之供昔焉鑿空以無名今始出
金而預備久困積年之歛幸一洗之特捐送使之緡靡
留難者方懷不韙之懼勿報可從之書盖遺利於州縣
正以寬民而蠲征於閭閻深於愛國仰知雅意俯激懦
衷某性不可移學未知變徒信腐儒之習不程妄論之
愚被髮纓冠果奚為顧食禄必憂其事反裘負芻誠可
畏謂剥下將以自窮抱此意以求懷告諸人而難合一
言而聽萬幸其逢恭惟某官負澄清之志而持之以忠
曉取予之宜而加之以厚觀風荆益之地遠有光華寓直
圖書之林心存魏闕凡將明舉錯之際多中和仁恕之
風且旁探於𤨏言以曲禆於末議有能建請旋即罷行
昔勝之問當世所施盖得諸欵謁之際而陸贄說使者
之請亦因其循行之時未有不見顔色之言乃遇若决
江河之聽兹為創見可以特書豈唯邑鄙之旄倪頓㤀
積苦抑使縣家之調發不至繁興上下之體况同君父
之交彌固豈云小物所係至公某猥辱奬從竊懷稱塞
於自葉流根之澤弗遺㳙溜之微將大鈞播物之功或
在荄滋之數
過省謝知舉啓
上策太常曾無高論拜恩文陛亦玷末科起白面之諸
生還青氈之舊物撫躬何幸揣分斯踰静惟當世之汙
隆壹視斯文之興廢雖譊譊之習初若紙上之虚語然
亹亹之實乃關域中之至權遹觀書契以来可驗古今
之證詩書純正于三王之盛治亦如之辭章浮靡於七
代之衰言之醜也昩者莫知其說取之弗自其原誰
能正己以儀刑但曰與時而高下况乎張科目之選所
以開功名之門人競而趨求中有司之程度風隨以變
咸吹一律之笙竽謂端厚浮薄之同流於教化作成而
何頼天惟厭於俗弊道乃興於聖時盡祛五季之餘風
丕舉一王之成法引天下於科舉以陶冶英雄豪傑之
氣使天下之才智咸屈折文字筆墨之間倡之以仁義
道德之歸嚴之以規矩凖繩之正權衡一付於鴻碩風
俗乃為之粹醇若王文正之抑新竒竟罷賈邊之異說
而歐陽公之黜險怪能變劉煇之詭辭乃知善世之方
端自得賢而振於斯為盛可考而知言經綸康濟之功
孰匪韓范諸公之事業雖議論文章之末亦皆蘇黃數
子之淵源自夸誕之繁興幾厖雜而無統甚乃用禪流
之語皆追媚時好之人此風一蕩於輕浮素行曾無於
篤實慨然當宁之念屬此掄材之秋有是儒宗付之文
柄將一洗於澆薄之習以盡還夫正始之風况臨軒和顔
非但三年之故事凡對策高第必皆一世之豪英苟非
其人不在此數如某者自憐頑鈍見謂迂疎稽遲燈火
者幾三十年奔走道途者踰二萬里蓋嘗聞先生長者
之論欲自致學士大夫之間敢期五技之將窮乃有一
枝之可託如斯際遇厥有夤緣兹蓋伏遇某官昭代名
流英躔雋望上會稽探禹穴禀人傑之地靈抉雲漢分
天章極儒先之事業備藩宣于方國最治行於都畿將
揆路以登庸乃春官而借重謂軍國之容急於牧馬而
淮浙之孰宜且耕戰之事莫若屯田而兵民之未决進
諸生而博問期當務之悉通推黜浮崇雅之素心見拔
滯振淹之明鑒遂令么麽亦在甄收某敢不益自勉於
進修謹忽忘於矜式壮所行幼所學當無負於此心上
為德下為民期有見於斯世是為報稱曷究敷云
過省謝田寺簿啟
某竊以羣試春官方慚五技選登桂籍猥占一枝起白
面之書生還青氊之舊物撫躬何幸揣分斯踰惟儒術
之傳有宗故法家以師為重立於一卷之習嚴乎楊氏之
是非倡以六經之文籍甚韓門之指授由所得之不謬
則其成之可觀熙朝益隆勸學之風諸公悉是茂才之
選若韓范經綸之勲業與歐蘇講學之淵源道匪虚行
世咸蒙頼凡登進士之目有輝千佛之名必當其人乃
在此位如某者自憐頑頓見謂迂疎棲遲燈火者幾三
十年奔走道途者逾二萬里獨以嘗親規矩之誨幸其
不墜箕裘之家静言此日之遭逢端夲異時之奬進兹
夫子之成我其上天之誘衷此盖伏遇某官昭代儒先
斯文宗主久回翔雍泮之地方揚歴鵷鴻之班其成就
弟子者滋多實兼善天下所從始遂令嵬𤨏亦與甄收
某敢不益自勉於進修謹無忘於訓飭期不負壮行之
學當尤嚴始進之時擊水而摶扶搖已快亨衢之九萬
排雲而呌閶闔更陳奏牘之三千願殫許國之忠即是
報恩之所惟深感激莫罄敷宣
謝伯玉賀謙子過省啟
猥辱華牋過形溢譽情雖甚厚理不敢當伏惟某人好
在遊遨誼崇鄉鄙南山勝槩驅入筆端北牖清風見於
眉睫乃迂步武更費辭章某才不逮人志方飬母教子
能仕第懷報國之忠應舉覓官偶中策名之選僥逾甚
矣稱塞若何徒抱感慚莫殫敷染
代劉守謝葛給事啟
治劇非長預憂弗稱易符何幸適便其私方違螺浦之
居已即雁峯之境地連壤接於獵較而易諳智短才疎
倘竽音之可濫載惟兹土匪但偏州臨以二臺動知標
凖附之五邑曾是繭絲雖更凋敝之餘尚或典刑之在
有能勤儉固可撫摩某愚不逹宜仕非能信每自安於
碌碌敢有意於昭昭贊邑七年再叨命召去朝十載一
佐藩條顧非馳騖之資徒有迂疎之目豈期末路洊畀
專城恭惟某官志正而通氣和以肅論思𤨏闥夙高批
勑之風勸講金華不媿敬王之學舉錯率繇於公道推
揚靡市於私恩嘗借片言初無半面荷隆知之特逹徹
纖芥之遐遺亶矣遭逢致兹忝冒某當信孳孳之善勿
求赫赫之名念宣化而承流曷勝重寄於愛人而節用
或有寸長苟逭曠瘝斯為稱塞
為老人通王漕啟
三年涉筆仰帡幪于刺史之天十里重湖曠賓欵于平
津之閤伊抗塵走俗以何事而自頂至踵以知歸未前
捧贄之儀敢貢宣心之牘恭惟某官任專國計望聳民
瞻登孟博之車已遂澄清之志循士安之法尤知取予
之宜益欽鞭筭之長才行促槐庭之大拜時惟僉論實
匪私言某仕版孤蹤門闌舊物旅藍田之鴈鶩昔叨藥
籠之收歸冢宰之銓衡俄忝屏星之授方省受恩于門
下不圖拜賜于筆端曲承翰墨之頒頓覺么麽之重念
竹頭木屑猥勤垂記之私雖盤刻紳書莫諭著銘之切
泬寥在候經畫為勞顧循君子之四時前即康侯之三
接
賀陳漕啟
榮膺睿渥洊領漕權四逹經綸快覩自天之命一新旌
節忻聞易地之除恩寵方深功名未艾仰惟歡慶伏以
某官金莖孕秀玉琯均和有賓朋梁楚之聲餘風未冺
聽奴婢詩書之語妙學猶傳自躍足于亨衢寖彯纓于
膴仕英猷藉甚雅望巋然昨駕軺車肅將使指牙籌饋
餉地流使鬼之青錢玉帳韜鈐野絶弄兵之赤子策勲
盟府益見異能寓直蓬山載揚褒典半夜未歸于前席
近郊姑藉于長城霧擁桂林盡是借恂之父老雲開衡
嶽應多迓伋之兒童先聲久播于澄清游刃自餘于肯
綮已歌来暮即報政成簉鵷鷺以横翔指雲霄而直上某
辱知最厚得報尤欣里閈追從夙有倚松之幸隣封密
邇敢伸悦栢之私祝頌之誠敷宣罔既
代林守通應帥兼賀啟
寓直西清司存甚禁偃藩南服寄委尤隆上惟深五嶺
之思未嘗忘遠公獨知九重之德足以濟時開府方新
班條已肅顧眇焉而乘障將幸甚以趨風引領而前修
辭以進恭惟某官淵源宿學經緯遠猷育德賢關文行
皆師其正飬資外服公卿每愧其先自簉周行亟膺異
眷出少府之節食貨已平衣直指之衣獄刑無濫政已
成於閩楚意尤注於冕旒一札十行贊書甚渥五侯九
伯謀帥莫先惟桂林象郡之區舉百越鯨波之域久勤
憂顧兹荷鎮臨遠近交歡悉孚膏澤官民兼裕不類辟
痱將自葉以流根即秉鈞而當國更令列壘永藉折衝
某早竊賞延粗從吏役方終更於丞郡妄自詭於為州
誤玷左符疾馳單傳邈焉儋耳曾是附庸預欣督府之
趨寅奉教條之布櫜鞬帕首行修廵屬之恭竿牘宣心
先寫賀誠之素傾依之至敷染奚周
賀李帥再任啟
碧油申命制閫懋功恩頒詔綍之新寵仍督府之舊榮
增異日望洽輿情恭惟某官誼感英豪性根忠智隠若
萬人之敵才夙擅於無雙毅然古將之風功常推於第
一早出身而奮衞屢授筭以總戎知名豈後於張公謀
帥難先於卻氏載惟舊楚雄鎮上游介江吴巴蜀之要
衝居漢水方城之故境久假韜鈐之略備宣蕃屏之勞
政得人心吏民之稱不容口勲隆方面風采盖賢於長
城屬兹久任之朝肆舉借留之典彌隆最課益簡上心
某凋郡負丞窮陬竊禄蘇公是仰久同載於二天种侯
少留歡實均於百姓
賀隆興程帥啟
入覲天顔出臨方面甘泉奏計上知廉訪之勞章水分
符國有藩宣之重歡聲四溢條教一新某官縝密自將
温良無競得以醖藉粹然金玉之純動以周旋謹此樞
機之發東臺批勑既著直聲南服觀風暫將睿旨逹九
重之德意勤六轡之馳驅爰自使軺遂分帥閫惟是大
江之右亦登艱食之餘公往頒春民如望歲凝香燕寝
不妨憑刺史之轓曳履龍墀行即荷從臣之橐某自惟
遲暮獲際風猷驛傳所臨恨賜環之既去隣封孔邇喜
擊柝之相聞慶慰之懷敷陳莫既
賀趙帥啟
光膺一札就鎮十連攬膚使之繡衣久煩攝事開元侯
之幕府今乃為真條教素行歡謠增慶某官嘉猷經遠
深識見微昨自郎闈出當戎翰其策事如輕車之行熟
路其撥繁如利器之剸盤根報政既成亟上䕫門之節
還中有漸來乘楚尾之軺屬大廷謀帥之難且方面偃
藩之闕擁雙旌而將漕聮三組以兼官孰踰文武之全
才終畀兵農之重寄煥壁奎而進直跨章貢以分符以
惠慈綏四野之耕桑以整暇總十州之步騎然睿主龍
飛之始乃真賢鴻漸之時授任專城雖有加於眷倚遄
歸清禁始大展於經綸輿誦云然宸心可卜某曠官是
懼佐郡何堪三月于兹已積素飡之譏誚二天在上倍
懷丹悃之瞻依詠頌惟勤編摩罔既
謝荆南陳帥啟
乘嶺嶠之單車初無課最分湘中之一節復玷除書既
揆日以班條乃瞻風而依庇可無尺牘敬白雙旌某官
文掞國華學窺道奥聲名藉甚握蘭曾上於中臺風采
嶤然持斧屢行於列郡雖要路騫翔之莫禦然此心恬
静而無求荐膺中詔之榮起殿上游之重伍符尺籍盡
提組練之羣緩帶輕裘自壯金湯之險寧久淹於外服
即入覲於清光某受命惟新親仁伊始封疆聮絡可聞
魯柝之音帥閫崇深尚覺膺門之峻
與静江詹帥啟
久去中都遠内朝之簮橐叨分外閫隣大府之旗旄
雖欣擊柝之相聞又屬剖符之有守往徹隸人之聽
可無行李之勤敬問興居少伸繾綣某官斯民先覺
此道正傳志定氣完得古人之渾厚識清學正析至
理之精微外流愷悌之聲入罄忠嘉之藴為時宿望
結上深知羽儀文石之班調護青宫之德然天子憂
勤之念下及閭閻而海邦凋瘵之餘宜更䀋策遂繇
禁從出撫价藩海宿山行自此有阜通之利蠻煙瘴
霧變而為清淑之風豈齋鉞之能淹即介圭之趣覲
某自惟孤拙獲厠交游問五管之途將乘一傳在三
湘之上遽換雙旌聞啟殿之徐來幸封圻之孔邇中
心欲寫但憑烹鯉之音書會面無因徒渴揮犀之晤
語炎州地暖青陸春回願精饔寢之調上副冕旒之
眷
回蔣宰啟
契闊相望每仰昌黎之斗嶽選掄惟允載勤單父之絲
桐未馳尺素以宣心遽捧雙鱗之傳命伏惟某官文儒
飾吏豈弟宜民尚遲金鼎之和羹聊屈花城之製錦王
喬吏隠兹暫憩於雙鳬公琰名高詎久淹於百里某守
株計拙涉筆才疎載瞻行李之來將遂及瓜之代旅藍
田之鴈鶩喜獲遂於因依望武城之絃歌悵莫諧於攀附
融和在候徒御載嚴願精調飬之方以副寝興之祝
回縣尉啟
里閭竊庇未諧披霧之私綱紀及門遽辱朵雲之貺拜
嘉誠厚愧汗良深伏惟某官學擅衆長才恢餘刃自望
名於膴仕宜闊步於要途尚從州縣之勞小試東南之
尉假隠吴市笑梅福之非真税迹西河鄙杜陵之未逹
方緬懷於風度乃寓問於緘縢高誼凛然荷謙撝之有
素温言過甚非么麽之能堪
通交代王知縣權縣尉啟
起諸生而筮仕如階寸禄之微屈遠步而假途廼藉前
規之善天與其遇人歆是榮敢先竿牘之恭以篤門闌
之契恭惟某官華宗雋選昭代名流識遠器洪禀元龜
大吕之望材高德鉅擅精金美玉之資不卑一職之徒
勞寧以遠猷而近用安於蠟屐之技益見阮黃門之高
微乎騎曹之官遂借王参軍而重幸甚凄凉之地獲乎
久大之規被陋增輝方来蒙頼且君子所居不苟已聞
報五月之成將公卿可階而升行即對九遷之寵某甫
塵末第自笑卑飛三釡及親正應毛生捧檄之喜一行
作吏姑置杜叟折腰之吟所欣不敏之蹤獲繼大賢之
躅庶循迹軌以逭面牆載膏我車方問途張樂之野亦
有天幸願傾心告政之言欣幸之私敷宣罔既
回交代啟
一介遄征偶墜迂廻之計雙鱗遠致遂先特逹之音玩
心畫以彌欽曕朵雲而增愧伏惟某官才猷經世學術
過人金玉弗藏述前徽於魯史文章行遠著今代之堯
言乃知弓冶之良不乏階庭之秀顧持槖握蘭之有舊
豈哦松涉筆之可淹旋膺紫詔之求即遂青氊之復某
深慚迂拙繆契交承吹竽已越於瓜期愒日尚縻於株
守目雲天而甚切心羽翼而遄飛遐想膏車已良勞於
郵次願言擁篲行將拜於道周告新雖闕於條陳振弊
庶觀於施設日以為歲書難盡言玉律頒新青陽向淑
尚謹鼎茵之節前需槐棘之歸
為老人通交代季丞啟
旦評飛譽素欽北斗之高除目頒音遐想五雲之絢眷
言嵬𤨏幸契交承請效志於菲葑用宣心於竿牘恭惟
某官蒼姬遠冑宗魯名家冠同姓五十有三居大功二
十之一聲華世濟軌範家傳堂堂君子之高風挺挺前
人之遺烈克究字民之術不卑佐邑之勞冀野空羣諒
己品題於伯樂藍田涉筆豈宜留滯於崔侯姑將别利
器於盤根庸以辨良庖於肯綮致兹噲伍忝在盧前慚
為糠粃以居先喜託子孫於不朽某地寒進晚才薄力
綿朅来鴈鶩之羣全乏蚍蜉之援玩愒靡安於毁瓦曠
瘝懼汰於吹竽日曕行李之来時幸及瓜之代披承益
切云諭難名取舊告新終莫禆於遠略舉偏振滯庶有
竊於餘光凄肅方新戒嚴多暇願重寝饔之節前需綸
綍之頒
回司理啟
竊承走一介以告期知久勞於懷綬致雙鱗而為貺媿
先辱於揮毫且聆戒馭之初將徯同寮之欵有懷殊慰厚
意難忘伏惟某官博古淹通該今練逹方駸駸於仕路
乃屑屑於羣僚將仲由之片言究心刑犴想郭洪之習律
延譽决曹某始獲聞名良深贊善承首途之有日惟加
意於百為咫尺之書精微莫究
回黃幹覓酒啟
捐涼州而換蒲萄輕已甚矣登首山而呼庚癸麄則有
之仰見孟軻之醇俯慙魯國之薄伏承某人德宜設醴
量可吸川心醉六經笑淳于之一石毫揮萬字多李白
之百篇不棄瓦盆欲吹野水某守古人之糟粕無至道
之芳腴豈有五漿以為先饋聊持一榼以助投醪
回潜江彭知縣啟
誦甫田之章悵别懷於二載驚敲門之吏墜嘉貺於雙
鱗厚意難忘靦顔增愧恭惟某官學通經術道寓絃歌
迂驥足於蟻封正觀絶藝試牛刀於雞肋尚屈宏材當
一同之寄而躬執訊之書處千里之遥而貽故人之問
高情對月妙語鑑金欽聞製錦之功紛介宜民之禄某
志卑易定官拙猶初書下考於酉谿烏有緹屏之德叨
題輿於荆渚方安懷綬之期已興僥冒之慚豈惬奬稱
之貺春光妍淑警徼餘閒願研意於葆綏竚升華於褒
擢徒勤銘著莫究敷云
代劉守回鄭提幹啓二首
易符便郡始駐羸驂贊畫外臺乃迂賢轍欽奉戒期之
命喜深聮事之榮伏惟某官東里華宗西安雋望流風
夙振倬有典刑治行寖崇廪焉翹楚未上蘭臺之直姑
從蓮幕之游籍甚賓僚来贊平興之舉將其處屬悉承
嘉惠之施某久偃英名佇諧良覿願謹暑行之節以符
歲望之心方劇傾依莫殫敷染
部從事之妙選始戒涖官之期使執訊之嘉音来告浮
湘之舉良欣會合深荷勤渠伏惟某官奕奕宗英振振
士表未展青雲之步尚從綠水之游廉静自將可量雅
意講摩斯切每睠良朋欲維便道之仙舟少顧專城之
老守廪高情之軼俗知遠器之過人某徒抱古書繆當
郡寄飾厨傳以稱過客竊有媿焉披雲霧而覩青天正
惟幸甚寒江澄肅行旆装嚴願珍御於時宜佇竣承於
寵渥
代劉守回張提幹啟
疇昔論交亶惟同志于今從宦適聚此州天其昌於斯
文賢特盛於吾黨欣聞夙駕媿枉華牋伏惟某官學術
精純儒門秀偉言語妙天下翕伯仲之塤箎議論動衆
心粹詩書之鼓吹尚孜孜於道藝方汲汲於利名久矣
江湖屈於賓佐顧妙選幕中之客是為繡斧之輝然素
懷堂上之竒行速絲綸之召某紛如雙鬢遠矣一麾節
用愛人今徒深此譁世取寵愚則安能何美事之適逢
乃德星之来會輕車夷路時雨新凉願嚴涉履之宜以
副傾瞻之素
代劉守回鄰郡啓
易符便郡方把一麾執訊移書果賢十部辱舉邦家之
好喜分鄰燭之光悁焉微懷媿于重貺伏惟某官仁風
裕物材刃濟時久矣薦揚官簿宜諸公之右第其課最
治行為百寮之師姑訖外庸佇遄中詔某迂疎可笑蹇
淺無堪徒信古人之書豈通當世之務分甘自屏從所
好于編韋恩誤過優俾逾涯于符竹諒游揚之斯逮矧
輝潤之方新顰里何為莫傚捧心之美吹竽雖濫恐無
悦耳之音
代劉守回李主管啓
虎頭東望方深明月之思鴈足南来忽墜朵雲之貺瞻
言厚意懷著深悰恭惟某官道德全名詩書粹學渾然
美璞不事琢琱澹若渟淵曾微馳鶩顧以縉紳之望寧
安賓佐之游贊成造幣之利權小試鑄頑之妙治遠託
鄉邦之守先貽記室之音某老矣一麾悁焉半載雖材
殫於不節幸民醇而可為是惟里仁薰染之風可為政
拙蓋藏之庇欲書未敢不敏良慚室邇人遐但望洋而
興歎聲求氣應冀拔薤以示規悚荷之私敷宣罔既
代劉守回宋檢法啟
光奉帝俞參陪使指顧祥刑莫重於三尺而上佐多選
於兩科亶矣得人欣然聞命共惟某官英躔偉躅吏道
名流策勲萬卷之餘得雋九章之學謂宜闊步尚此淹
翔且法令為師資繇自得然寬和處議名且上聞恐無
黔突之留即對紫泥之召某讀書有志得郡非才江國
聞風同是斗牛之域湖鄉從宦行披雲霧之天念修記
之未遑廼飛牋之先辱秋猶餘暑役戒修途願研静作
之宜以副傾瞻之素其為祝詠曷罄敷陳
代劉守回耒陽省幹啟
審官得調壯縣司征戒期比来移書以告伏惟某官傳
芳華閥騰茂榮途斧斤自試於盤根筦庫尚煩於餘刃
行頼贊襄之益以觀會計之宜叙答不文通照良幸
為長兄回益陽監務啟
光奉恩綸榮司征𣙜市無阿枉正有須第五之平國以
富強將小試計然之策諒在同心想惟慶惬恭以某官
材名卓犖智略縱横夙淹貫於儒書姑頡頏於勇爵所
居成績飫聞治等之書不卑小官尚屈邑僚之列恐不
勞於黔突則亟趣於鳴騶某以空疎選懦之人備趨走
凄凉之役折腰何事方自嘆於塵勞倚玉貪榮行有資
於輝映未遑贊喜之牘先枉戒期之書素律行秋征車
棘軸願加嚴於次舍以遥副於傾曕欣荷之私敷陳罔
既
