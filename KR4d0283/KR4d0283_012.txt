省齋集
附錄
宋故寧鄉主簿廖公行狀
曾祖世修故任左朝請大夫曾祖妣贈恭人文氏祖師
錫故任右廸功郎贈右朝散郎祖妣贈安人羅氏父知
彰故任右朝散郎通判荆南府毋曹氏封太恭人公諱
行之字天民上世為劍津人九世祖當五季擾攘迺遷
來南家於衡陽子孫蕃衍至朝議公以儒術登膴仕遂
為名族郡丞生二子長曰牧之終於郢州防禦推官公
其季也公自幼與其兄競爽讀書如成誦他生所習一
聽輙記之郡丞訓誨嚴甚公資賦警拔不待程督郡丞
亦深器之少長即有操履侍官沅陵師學官括蒼田公
謂遂大放厥辭丁郡丞憂喪祭循禮唯謹既除祥即以
外務付族兄杜門力學夙夜不怠公文思雄邁機軸傑
出不甘寄人籬下規模簡古深汲蘊奥或者莫能游其
藩則冀其少貶焉公曰縱不足垂世將必有不以是罪
我者故嶄嶄頭角在場屋中卒遇知音登淳熙甲辰進
士第拜廸功郎調岳州巴陵尉公自知書固已喜言天
下事考古驗今必極根柢且曉析民情利病嘗恐不得
行其志及是涖官慨然以不負所學自任孜孜奉公有
非便宜於民而利害深繫於國者明辨其故不以下位
蓄縮噤默公儀觀軒豁氣貌溫粹與人若無不可及抗
顔議論至有所守雖上官不能奪也紹興經界湖北未
及行稅籍壊亡漫不可考豪右占田往往以罩數十加
一侵漁单弱故田訟最多莫能稽决其疆理紛錯至兩
邑互争而無所適從者公以為弓量之法固不可驟舉
今若因原佃者倣經界法丘計畝度而後給焉豈惟杜
昏誣之患又因以漸補稅籍之闕至如訟田之家率推
以此徐俟歲月可使賦役均而民訟息乾道間民有訴
田不實而沒入其穀者縣俾當都與附近二都之人運
貯尉司以備綱馬支遣其後歲承前數斂三都以取足
又部使者之循行守令貳長之迎送與夫勸耕出郊之
舉次舍宿頓凡百供張州縣移文責巡尉以如法排辦
為言為廵尉者分勒耆保裒輯金榖歲至再三當道尤
被其苦君力言其弊皆白罷之復計綱馬經由歲費穀
多不過七十斛請截馬芻錢五十緡專一委官收糴在
漕計未為朘削而所利甚溥使者從之於是民情忻悅
當路寖知公為可用矣巴陵尉舊無公宇公割俸市官
舍以創始邑人讙告争出力以成其事先是公登第之
年防推兄不幸公既有所授而後聞訃公之兄弟天性
純孝奉太恭人曲盡人子之道歡欣憂戚一視太恭人
喜慍故其出入必更迭在左右公聞兄之喪既痛失手
足之助又慮親老之悲傷難以遠侍板輿也悔擇官非
近地會巴陵闕尉既久省符交下郡牒亦狎至公单騎
之官閱四月子妷始奉太恭人來抵湘隂太恭人感疾
公曰親老多病是可戀微官時乎徑乞侍養以歸士大
夫聞其風而高之至有力薦於朝者公平生無他嗜好
娛綵之暇惟肆耕獵於詩書尤愛玩班史勉子姪以學
問俾從賢師傅日課月程或自命題著述以縱臾之郡
首臨江劉公清之雅意教化慨歎是邦圖志之闕拉公
預纂修研䆒歴代廢置上下數千百年綜理不亂專以
芟翦誣誕為先郡月以萬錢致朱墨之費公曰誘我肄
業博古又敢圖利耶郤之而不可公即寘之洎終編合
六萬乃悉以繕治頖宮石鼓舊有書院金華潘公畤持
憲湖南始復營創成都宋公若水繼終其事歲在丙午
書院成永嘉戴公溪實為山長遴選生員公之子謙首
以文魁多士是秋與推官之子豐偕獻賢書而謙遂題
名鴈塔四年之間父子相繼登科鄉里榮之益知公之
家法有原而種學之工也士之遊其門者愈無虚日公
竭誠致敬與之欵洽於文字間無一不當其意族姻子
壻之在其列者舉彬彬如也慶壽覃恩轉修職郎以告
滿願丏祠禄以便子職而在格無初任請祠之法乃注
潭州寧鄉縣主簿猶以為地遠聞衡山監當年闕相若
冀得更換以快迎侍不幸得疾以終實淳熙已酉三月
二十三日也享年五十有三聞者無不傷之昔郡丞律
身以禮治家以嚴自奉不奢侈處事不苟且故公審思
而審行綽有父風至於煥發其美則日大以肆人之有
善若已有之有不善愀然欲其改之有憂患急難者力
可維持不憚也事寡嫂拊諸孤中外無間言親姻無戚
疏必盡其情義所當為尤樂任其事公之再從弟生數
歲而孤公與推官兄左右提携之經理其家整整有法
及長教導不惓舅氏捐館於臨安子幼道遠不能扶護
公亟辦貲請行奉輤幃以歸葬又盡力以禦其侮傾囷
以振其乏田里之間犯而不校誨子弟以訟為戒與朋
友處責善無隠邂逅相過雖觴酒豆肉未嘗不論文賦
詩抵掌笑譚劇歡而罷至其事親之際於承顔順志蓋
世未見其比病既革戒其子善事尊長處事宜和緩猶
慮其親聞之蓋公了然於生死獨以貽親之憂為憾而
已嗚呼可悲矣夫娶蔣氏有賢行先九年卒子男二人
長即謙也廸功郎全州清湘縣主簿次隨甫三歲女五
人長適邯鄲劉令次適開封王煥卿次適廬陵劉瓚次
適開封向公顗幼在室孫男二人麟孫酉孫先是蔣孺
人葬於耒陽縣鰲山鄉金谷里明月峯之原諸孤追念
治命將是年十月十八日奉公之喪祔焉竒既沗交游
又在親黨知公為詳謹掇其行實告諸名世之君子庶
幾立言以圖不朽陽翟田竒狀
宋故寧鄉主簿廖公墓記
公諱行之字天民上世延平人自九世祖徙居衡陽子
孫蕃衍遂為著姓曾王父皇任左朝請大夫贈左朝議
大夫諱世修王父皇任右廸功郎贈右朝散郎諱師錫
父皇任右朝散郎通判荆南軍府事諱知彰母太恭人曹
氏公以丁己七月初四日生淳熙甲辰登進士第拜廸
功郎為岳州巴陵縣尉到官數月迎親於湘隂會疾作
徑情侍養以歸丙午慶壽覃霈遷修職郎明年祈祠
禄以便子養銓曹按格不許乃授潭州寧鄉縣主簿以
已酉三月二十三日考終於家享年五十有三娶蔣氏
先九年卒二男長曰謙廸功郎全州清湘縣主簿丁未
年進士也次曰隨甫三歲五女長適邯鄲劉令次適開
封王煥卿次適廬陵劉瓚次適開封向公顗幼在室息
婦劉氏孫男二人麟孫酉孫先是蔣恭人葬於耒陽縣
鰲山鄉金谷里明月嶺之原諸孤卜以是年十月十八日
祔焉蓋用公之治命於是陽翟田竒書而納諸壙謹記
宋故寧鄉主簿廖公修職墓誌銘
公諱行之字天民其先劍津人五季之亂徙家衡陽世
有隠德元豐乙丑曾大父世修始以儒學擢乙科仕至
左朝請大夫大夫生師錫任右廸功郎廸功生知彰任
右朝散郎通判荆南府位不滿罷以歿荆南生二子天
民其季也自大夫起家垂百年而天民復踐世科又三
年而天民之子謙繼踵聯榮入拜堂下於是父子挺然
以文藝振大厥宗鄉里榮之衡之言世家者著姓莫先
焉淳熙己酉三月甲寅天民得病一夕卒既窀穸謙以
書來告曰謙罪大幸得一官未及養而巨釁臨之不即
死者先君墓隧之銘未刻死且不瞑知先君莫如子敢
以請嗚呼予頃銘荆南今又銘天民尚忍言哉天民少
穎異銳於學與兄長民侍父官沅陵嘗從郡文學括蒼
田謂肄業盡得其閫奥關鍵益酣思經史涉流泝源厚
培其基每議論旁引曲取若務為浩博不可窮詰至其
旨歸必極根柢聽者人人意得而去中淳熙甲辰第拜
廸功郎岳州巴陵縣尉尤喜論天下事不肯為書生空
言湖北蹂於敵創殘尤甚兵休方誘民復於農經界法
未及講稅籍漫漶不可訾省豪宗大姓跨有阡陌歲久
弊益積疆理肴亂爭訟紛起吏多不能决公曰徒知咎
往而無以止來者百年猶今日也若定丘計畝度之法
因其來佃者而簿正之訟田之家凖是取則少須數月
稅可補役可均訟可省矣衆多其議乾道間民有訴田
不實而沒入其穀者縣俾里民運貯尉司以給綱馬其
後歲仍責其入公曰綱馬所費歲不過用穀七十斛留
馬芻之征五萬可辦何至擾民如此力請於主計者從
之故事部使者行縣守令到罷與凡勸耕出郊次舍供
張悉倚辦廵尉裒取耆保旁緣百出人尤厭苦公皆白
罷之人情翕然尉故無公廨公割俸市官閒屋為之衆
歡趨爭出力相其成由是當路者浸知公可用到官纔
數月會太夫人來就養半道感疾公趨迎歎曰親年已
高可戀微官時乎徑投檄丏侍養歸以慶壽覃恩遷修
職郎告滿願就祠禄便養銓曹格以法乃注潭州寧鄉
主簿非公意也自荆南亡恙時持家法素嚴歲時享燕
子姪甥壻拱立侍側奉匜洗爵誾誾無怠容荆南殁公
兄弟守業不敢少墜事太夫人承候顔色益加孝謹時
其燥濕喜怒而致曲順適之有不懌雖甚遽不敢去左
右兄歿太夫人悲傷甚公奉寡嫂拊諸孤尤盡其情惟
恐一毫傷太夫人意聯睦姻族無疎戚大小皆極其惻
怛忠愛再從弟生數歲而孤公與伯氏教育成就終始
不惓母舅調官卒於逆旅子幼弱不能舉喪公亟辦資
請行歸葬又經紀其家事晚於學問抑浮就實沉浸醲
郁涖官居家皆有可紀雖其天資開敏琢磨之功至矣
郡守劉公清之少推可聞公文行稱於鄉里與寓客王
鎮劉德老俱薦於朝朝論欲以郡博士處公會朝堂無
識公者議遂寝然公聲名益著清之欲補圖志之闕公
首為規創凡例網羅遺佚上下千載糾剔妄謬參覈異
同厥功為多書甫就而公殁享年五十有三公儀觀軒
豁抵掌譚笑一坐盡傾而區理細務曲折精密事上官
抗顔論事不肯少屈至處親黨間孝友循循色夷詞順
病革戒其子以善事尊長處事宜和緩猶懼其親聞之
其於強學力行駸駸嚮於成而天不予年嗚呼可悲也
巳娶蔣氏有賢行先九年卒子男二人謙廸功郎全州
清湘縣主簿次隨甫三歲女五人邯鄲劉令開封王煥
卿廬陵劉瓚河内向公顗其壻也幼在室孫男二人麟
孫酉孫以是歲十月甲辰葬於耒陽縣鰲山金谷鄉明
月峯之原蓋用公治命云銘曰殖之勤勤自㭖而楹既
堅既良而毁其成棄仕歸養以求其志胡寧忍予志亦
不遂或予或抑繄孰使之厪身豐后爾嗣爾貽耒江之
濱明月之嶺百世同藏式永厥慶
