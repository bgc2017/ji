坦菴詞
宋趙師使撰
萬年歡
電繞神樞華渚流虹誕彌良用佳辰萬㝢謳歌歸舞寶
歷璔新四七年間盛事皇威暢邊鄙無塵仁恩被華夏
咸安太平極治懽聲重華道隆德茂亘古今希有揖
遜重聞聖子三宫歡聚兩世慈親幸際千秋聖旦霑鎬
宴普率惟均封人祝億萬斯年壽皇尊並高眞
水調歌頭(龍帥宴王公明)
金鼎調元手玉殿渙恩華宣威蜀道曾見千騎擁高牙
憑仗元樞籌略寬我宸旒西顧惠澤被幽遐為憶江城
好南浦艤仙槎格天心膺帝眷極褒嘉琳宫香火緣
在還近玉皇家霖雨久思賢佐看即聲傳丹禁喚仗聽
宣麻衮繡公歸去宰路築隄沙
又(春野亭送别)
江亭送行客腸斷木蘭舟水高風快滿目烟樹織成愁
咿軋數聲柔櫓拍塞一懷離恨指顧隔汀洲獨立蒼茫
外欲去強遲畱海山長雲水闊思難收小亭深院歌
笑不忍記同游惟有當時明月千里有情還共後會尚
悠悠此恨無重數和淚付東流
又(癸夘信豐送春)
韶華能幾許節物歎推移羣花競芳爭豔無奈隙駒馳
紅紫隨風何處惟有摶枝新綠暗逐雨催肥喬木鶯初
囀深院燕交飛漸清和微扇暑日遲遲新荷泛水搖
漾萍藻弄晴漪百歲光隂難挽一笑歡娛易失莫惜酒
盈巵無計留連住還是送春歸
又(萬載烟雨觀)
江流清淺外山色有無中平田坡岸迴曲一目望難窮
波面輕鷗容與沙際野航橫渡不信畫圖工路入神仙
宅翠鎖梵王宫俯晴郊增勝槩氣橫空雲林城市層
列知有幾重重更上危亭高處徙倚闌干虛敞象緯逼
璇穹要盡無邊景烟雨看空濛
又(戊申舂陵用舊韻賦二詞呈族守德遠)
人生如寄耳世態逐時移浮名薄利能幾方寸謾交馳
麄足生涯隨分到眼風光可樂終不羡輕肥有志但長
嘆無路且卑飛恨年華何去速又來遲綠隂濃映池
沼縠浪皺風漪囀午鶯聲睍睆滚地楊花飄蕩愛景惜
芳巵此意誰能解一笑任春歸
又
心景兩無著情物豈能移超然遠覽失笑名利苦紛馳
一品官資榮顯百萬金珠豪富空自喜家肥會得箇中
理川湧與雲飛靜中樂閒中趣自舒遲心如止水無
風無自更生漪巳是都忘人我一任吾身醒醉有酒引
連巵萬法無差别融解卽同歸
又(和石林韻)
世態萬紛變人事一何忙胸中素韜奇蘊匣劍豈能藏
不向燕然紀績便與漁樵爭席擺脱是非鄉要地時難
得閒處日偏長志橫秋謀奪衆謾軒昂蠅頭蝸角微
利爭較一毫芒幸有喬林脩竹隨分粗衣糲食何必計
冠裳我已樂蕭散誰與共平章
又(丁已長沙壽王樞使)
台星明翼軫和氣滿瀟湘長懷勝處地靈應産股肱良
共仰三朝元老要識一時英傑人物自堂堂直氣薄霄
漢德望聳巖廊擁貔貅森棨戟鎮藩方折衝樽爼春
融花柳侑壺觴兩世麟符玉節九郡恩風惠雨仁者壽
宜長鳳詔來丹闕繡衮覲明光
滿江紅(甲午豫章和李思永)
渺渺春江迷望眼蒲萄漲綠春過也蕭疎庭戸寂寥心
目念遠不禁啼鴂鬧愁多易遣脩蛾蹙向小窗時把綵
牋看翻新曲晴晝永便新浴相思淚不成哭空無言
憔悴暗銷肌玉目斷碧雲無信息試憑青翼飛南北聽
掀簾疑是故人來風敲竹
又(辛丑赴信豐舟行贛石中)
烟浪連天寒尚峭空濛細雨春去也紅銷芳徑綠肥江
樹山色雲籠迷遠近灘聲水滿忘囏阻挂片颿掠岸晩
風輕停烟渚浮世事皆如許名利役驚時序歎清明
寒食小舟為旅露宿風餐安所賦石泉槐火知何處動
歸心猶賴翠烟中無杜宇
又(壬子秋社莆中賦桃花)
露冷天高秋氣爽千林葉落驚初見小桃枝上盛開紅
萼淺淡胭脂經雨洗剪裁瑪瑙如雲薄問素商何事鬭
春工施丹雘芙蓉苑顔如灼曾暗與花王約要乘秋
名字並傳京雒回首瑤池高宴處桂花香裏驂高鶴但
莫教容易逐西風輕飄郤
又(丙辰中秋定王臺即席餞富次律)
凉入三湘秋氣爽江澄沙白人欲去離愁黯黯莫留行
色盍在中朝陪鵷鷺暫來南楚分風月與元樞鶚薦共扶
搖朝天闕皇華使和戎策西府贊中興業有緇衣同
美武公勛烈檣燕已知添别意驪駒誰為歌新闋恨此
情如月過中秋圓還缺
又(丁巳和濟時儿宜送春)
去去春光留不住情懷索莫那堪是日長人困雨餘寒
薄葉底青青梅勝豆枝頭顆顆花留萼歎流年空有惜
春心憑春酌歌共酒誰酬酢非與是忘今昨且隨時
隨分強歡尋樂世事燕鴻南北去人生烏兔東西落問
故園不負送春期明年約
沁園春(和伍子嚴避暑二首)
雨接梅霖風袪槐暑麥天已秋正榴燃紅炬枝頭色豔
荷翻綠蓋池面香浮心景俱清身名何有且向忙中早
轉頭塵勞事枉朝思夕計細慮深謀悠悠不復徼求
但安分隨緣休便休縱官居極品徒為美玩家稱鉅富
未免閑愁遇酒開顔逢歡樂意有似木人騎土牛從他
笑看一朝解悟八極遨遊
又
羊角飄塵金烏爍石雨凉念秋有虛堂臨水披襟散髮
紗㡡霧卷湘簟波浮遠列雲峯近參荷氣卧看丈書琴
枕頭蟬聲寂向莊周夢裏栩栩無謀茶甌醒困堪求
麄飽飯安居可以休算翛閒靜勝吾能自樂榮華紛擾
人謾多愁習孏非癡覺迷是病一力那能勝九牛但休
問且追尋觴詠知友從游
酧江月(題趙文炳枕屏)
枕山平遠記當年小閤牙床曾展圍幅高深春晝永寂
寂重簾不卷櫂艤西湖人歸南陌酒暈紅生臉困來無
那玉肌小倚嬌軟堪恨身在天涯曲屏環枕此意何
由見想像高唐無夢到獨擁閒衾展轉物是人非山長
水闊觸處思量徧愁遮不斷夜闌依舊斜掩
又(丙午螺川)
飄流蹤跡趁春來還趁春光歸去九十韶華能幾許著
意畱他不住趲柳催花摧紅長翠多少風和雨蜂閒蝶
怨盡憑枝上鶯語歸櫂去去難畱桃花浪煗綠漲迷
津浦回首重城天樣遠人在重城深處惜别愁分凝眸
有淚總寄陽關句不堪腸斷恨隨江水東注
又(乙未白蓮待廷對)
斜風疎雨正無聊情緒天涯寒食烟重雲嬌春爛漫郤
得輕寒邀勒柳褪鵝黃池添鴨綠桃杏渾狼籍亂山深
處尚留些子春色海燕未便歸來踏青鬭草誰與同
尋覓杜宇多情芳樹裏只管聲聲歴歴似勸行人不如
及早作箇歸消息休教腸斷夢魂空費思憶
又(乙未中元自柳州過白蓮)
曉風清暑映湖光如練山光如染十里荷花香滿路飛
蓋斜欹妝面一葉扁舟數聲柔櫓陡覺紅塵遠六橋三
墖恍然圖畫中見因念當日三賢兩山佳處應也經
行遍琢月吟風無限句景物隨人俱顯賀監風流玄真
清致我亦情非淺漁蓑投老利名何用深羡
又(信豐賦茉莉)
化工何意向天涯海嶠有花清絶縞袂綠裳無俗韻不
畏炎荒煩熱玉骨無塵冰姿有豔雅淡天然别真香冶
態未饒紅紫春色底事流落江南水仙兄弟端自難
優劣瘴雨蠻烟魂夢遠寧識溪橋霜雪薝蔔同芳素馨
為伴百和清芬爇凄然風露夜凉香泛明月
又(萬載龍江眼界)
平生奇觀愛登高臨遠尋幽選勝欲上層巔窮望眼一
半崎嶇危徑萬瓦鱗鱗四山簇簇咫尺疎林映山川城
郭恍然多少清興殘照斜歛餘紅橫陳平遠一抹輕
烟暝何處飛來雙白鷺點破遙空澄瑩鶴嶺雲平龍江
波渺不羡瀟湘詠襟懷舒曠曲欄倚了還凭
又(足樂園牡丹)
韶華婉娩正和風遲日暄妍清晝紫燕黃鸝爭巧語催
老芬芳花柳灼灼花王盈盈嬌豔獨殿春光後鶮翎初
拆露霑香沁珠溜遙想京洛風流姚黃魏紫間綠如
鋪繡小蓋低回雕檻曲車馬紛馳園囿天雨曼珠玉槃
金束占得聲名久留連朝暮賞心不厭芳酒
促拍滿路花(信豐黃師尹跳珠亭)
栽花春爛漫疊石翠巑岏小亭相對倚數峰寒主人尋
勝接竹引清泉鑿破蒼苔地一掬泓澄六花疑是深淵
(山前六花小池)向閒中百慮翛然情事寄鳴絃爐香陪茗椀
可忘言噴珠濺雪歷歴聽潺湲塵世知何計不老朱顔
靜看日月跳丸
又(瑞蔭亭贈錦屏苗道人)
連枝蟠古木瑞蔭映晴空桃江江上景古今同忙中取
靜心地儘從容埽盡荆榛蔽結屋誅茒道人一段家風
任烏飛兔走囱囱世事亦何窮官閒民不擾更年豐
簞瓢雲水時與話西東眞樂誰能識兀坐忘言浩然天
地之中
永遇樂(重明節)
金昊行秋季商回律天氣佳處瑞應皇家祥開聖旦寶
歷綿基祚瑶池人祝鈞天樂奏湛露宴均寰宇萬花覆
千官盡醉盛事頓超今古中興天統四三傳序揖遜
自歸明主黃屋非心蘿圖有永還付當今主希夷高蹈
壽康長保五世祖孫懽聚尊之至千秋令節萬年聖父
又(甲午走筆和岳大用梅詞韻)
秋滿衡臯淡雲籠月晩來風勁一抺殘霞數聲過雁還
是黃昏近憑高臨遠倚樓凝睇多少斷愁幽興聽漁村
鳴榔隠隠别浦暮烟收暝湘妃起舞芳蘭紉佩約略
亂峰雲鬢景物悲凉楚天澄淡過盡歸颿影斜陽低處
遠山重疊蕭樹亂鴉成陣空無言欄干凭㬉悶懷似困
又(為盧顯文家金林檎賦)
日麗風暄暗催春去春尚留戀香褪花梢苔侵柳徑密
幄清陰展海棠零亂梨花淡沱初聽鬧空鶯燕有輕盈
妍姿靚態緩步閬風仙苑綠叢紅萼芳鮮柔媚約略
試妝深淺細葉來禽長梢戲蝶簇簇枝頭見駝顔鬒髮
春愁無力困倚畫屏嬌軟只應怕風欺雨橫落紅萬點
風入松(戌申㳂椴衡永舟泛瀟湘)
溪山佳處是湘中今古言同平林遠岫渾如畫更漁村
返照斜紅兩岸荻風策策一江秋水溶溶蒼崕石壁
景尤雄人自西東利名汨没黃塵裏又那知清勝無窮
何日輕舠蓑笠持竿獨釣西風
鳳凰閤(巳酉歸舟衡陽作)
正薰風初扇梅黃暑溽並搖雙漿去程速那更黃流浩
淼白浪如屋動歸思離愁萬斛平生奇觀頗快江山
寓目日斜雲定晩風熟白鷺飛來點破一川明綠展十
幅瀟湘畫軸
蝶戀花(戊戌和鄧南秀)
柳眼窺春春漸吐又是東風搖曳黃金樹宜入新春聞
好語一犂處處催耕雨未有花鬚金縷縷醉夢悠颺
似蝶翩躚舞一枕仙遊何處去覺來依舊江南住
又(已亥同常監游洪陽洞題肯堂壁)
春到園林能幾許昨夜疎疎過郤催花雨㬉日晴嵐原
上路雕鞍暫繫芳菲樹仙洞同遊皆勝侣翻憶年時
醉裏曾尋句要與龍江春作主翩然又趁東風去
又(癸夘信豐賦芙蓉)
剪剪西風催碧樹亂菊殘荷節物驚秋暮綠葉紅苞迎
曉露錦屏繡幄圍芳圃塵世鸞驂那肯駐尚憶層城
仙苑飛瓊侣能共牡丹爭幾許惜花對景聊為主
又(道中有簪色菊花)
百疊霜羅香蕊細嫋嫋垂鈐綴簇黃金碎獨占九秋風
露裏芳心不與羣花比采采東籬今古意秀色堪餐
更惹闌膏膩不用南山橫紫翠悠然消得因花醉
又(臨安道中賦梅)
剪水凌虚飛雪片認得清香雪樹深深見傅粉凝酥眀
玉豔含章簷下春風面照影溪橋情不淺羌管聲中
疊恨傳幽怨隴首人歸芳信斷萬重雲水江南遠
又(戊申秋懷)
夜雨鳴簷聲录蔌薄酒澆愁不那更籌促感舊傷今難
舉目無聊獨剪西窗燭彈指光陰如電速富貴功名
本自無心逐糲食麄衣隨分足此身安健他何欲
又(丙辰嫣然賞海棠)
春入園林新雨過次第芳菲惹起情無那蜀錦青紅初
剪破枝頭點點胭脂顆柳帶隨風金嬝娜隠映餘霞
燦燦紅雲墮高燭夜寒光照坐只愁沈醉誰扶我
又(用宜笑之語作)
解語花枝嬌朵朵不為傷春愛把眉峯鎻宜笑精神偏
一個微渦媚靨櫻桃破先自腰肢常嬝娜更被新來
酒飲頻過火茶飲不懽猶自可臉兒瘦得&KR1963;娘大
鷓鴣天(壬辰豫章惠月佛閣)
烟靄空濛江上春夕陽芳草渡頭情飛紅已逐東風遠
嫩綠還因夜雨深情脉脉思沈沈捲簾愁與暮雲平
闌干倚徧東西曲杜宇一聲腸斷人
又(豫章大閱)
玉帶紅花供奉班裹頭新樣總宜男鬧裝鞍轡青驄馬
帖體衣裳紫窄衫雲鬢重黛眉彎内家妝束冠江南
輕裘緩帶風流帥錦繡叢邊擁騎還
又(揖翠晚望)
榕葉隂隂未著霜淺寒猶試夾衣裳霧濃烟重遥山暗
雲淡天低共水長風淅瀝景凄凉亂鵶聲裏又斜陽
孤颿落處驚鷗鷺飛映書空鴈字行
又(七夕)
一葉驚秋風露清砌蛩初聽傍窗聲人逢役鵲飛烏夜
橋渡牽牛織女星銀漢淡暮雲輕新蟾斜挂一鈎明
人間天上佳期處凉意還從過雨生
又(湘江舟中應叔索賦)
風定江流似鏡平斜陽天外挂微明雲歸遠岫千山暝
霧映疎林一抹橫漁火細釣絲輕黃塵撲撲謾爭榮
何時了却人間事泛宅浮家過此生
又(贈妙惠)
妙曲清聲壓楚城蕙心蘭態見柔情凌波穏稱金蓮步
蘸甲從教玉笋斟歌緩緩笑吟吟向人真處可憐生
仙源幸有藏春處何事乘風逐世塵
又(丁已除夕)
爆竹聲中歲又除頓回和氣滿寰區春風解綠江南樹
不與人間染白鬚殘蠟燭舊桃符寧辭末後飲屠蘇
歸歟幸有園林勝次第花開可自娛
柳梢青(祭戸立春)
節物推移青陽景變玉琯灰飛綵仗泥牛星毬雪柳爭
報春回絲金縷玉幡兒更斜裊東風應時宜入新春
人隨春好春與人宜
又(荼䕷屏)
紅紫凋零化工特地剪玉裁瓊碧萼叢芳檀心點素香
雪團英柔風喚起娉婷似無力斜欹翠屏細細吹香
盈盈浥露花裏傾城
又(和趙顯祖)
漠漠輕隂養花天氣乍暗還明曲徑風微蜂迷紅片蝶
趁游人平蕪極目青青謾悵望誰招斷魂柳外愁聞
鶯雛喚友鳩婦呼晴
又(黃梔林送李粹伯)
料峭餘寒元宵欲過燈火闌珊宿酒難醒新愁未解搖
兀吟鞍深林百舌關關更雨洗桃紅未乾野燒痕青
荒陂水滿春事何堪
又(富陽江亭)
烟歛雲收夕陽斜照暮色遲留天接波光水涵山影都
在扁舟虛名白盡人頭問來往何時是休潮落潮生
吳山越嶺依舊臨流
又(聚八仙花)
人間春足一番紅紫水流風逐戲蝶初閒輕搖粉翅高
低飛撲雨昏烟暝增明似積雪枝間映綠后土瓊芳
蓬萊仙伴蕊紛香粟
又(邵武熙春臺席上呈修可叔)
矯首遐觀崇臺徙倚心目俱寬一水縈藍羣峯聳翠天
接高寒平生江北江南總未識欄中好山雨暗前汀
雲生衣袂身勌躋攀
又(壬子莆陽壺山閣)
暑懷煩鬱危欄徙倚凝情獨立榕葉連陰橫岡接秀壺
峰凝碧海山雲樹微茫更無數歸颿暮集却憶瀟湘
孤村烟渚晩風斜日
又(鑑止月下賞蓮)
水滿方塘菰蒲深處戲浴鴛鴦燦錦舒霞紅幢綠蓋時
遞幽香天弓搖挂孤光映烟樹雲間渺茫散髮披襟
都忘身世真在仙鄉
又(和張伯壽紫笑詞)
濃碧搏枝柔黃襯紫獨殿春風菡萏輕盈甘瓜馥郁葉
萼相重人生一笑難同更餘韻都藏笑中日助清芬
酒添風味須與從容
浣溪沙(癸巳豫章)
日麗風和春晝長杏花枝上正芬芳無情社雨亦何狂
一洗嬌紅啼嫩臉半開新綠映殘妝畫梁空有燕泥
香
又(滕王閣席上贈段雲輕)
落日沈沈墮翠微斷雲輕逐晩風歸西山南浦畫屏圍
一目波光明欲溜兩眉山色翠常低須知人與景相
宜
又(鳴山驛道中)
松雪紛紛落凍泥棲禽猶困傍枝低茒簷冰柱玉鞭垂
流水濺濺春意動羣山燦燦曉光迷朔風寒日度雲
遲
又(螺川從善席上敘别)
不比陽關去路賖使君行即返京華清江江上是吾家
聚散有時思夜雨留連無計勸流霞紅愁綠慘一川
花
又(鑑止宴坐)
雪絮飄池點綠漪舞風游漾燕交飛隂隂庭院日遲遲
一縷水沈香散後半甌新茗味回時翛閒萬事總忘
機
又(鴛鴦紅梅)
本是孤根傲雪霜肌膚不肯涴鉛黃要隨塵世淺勻妝
似杏著花尤燦燦比梅成實自雙雙青枝巧綴碧鴛
鴦
菩薩鬘(癸已白豫章檄歸)
扁舟又向瀟灘去危檣却繫江頭樹風送雨聲來凉生
真快哉電光雲際掣白浪天相接不用怯風波風波
平地多
又
嬌花媚柳新妝靚裙邊微露雙鴛並笑靨最多情春從
兩臉生香羅縈皓腕翠袖籠歌扇餘韻遏雲低梁塵
簌簌飛
又
晩風斷送歸颿急重城回首天連碧猶有小樓情西山
如舊青故園今漸近應卜燈花信一喜一牽縈平分
兩處心
又(用三謝詩故人心尚遠故心人不見之句)
故人心上如天遠故心人更何由見腸斷楚江頭淚和
江水流江流空滚滚淚盡情無盡不怨薄情人人情
逐處新
又(瑞蔭亭秋望)
小春愛日融融㬉危亭望處晴嵐滿江靜綠迴環橫陳
無際山清霜欺遠樹黃葉風扶去試探嶺頭梅點紅
開未開
又(可人梅軸)
璚英為惜輕飛去可人妙筆移縑素瀟灑向南枝永無
開謝時閨房難並秀自是春風手何必問逃禪人間
水墨仙
又(韻勝竹屏)
多情可是憐高節濡毫幻出真清絶雨葉共風枝天寒
人倚時蕭蕭襟韻勝堪與梅兄並不用翠成林坡仙
曾賞音
又(玉山道中)
霜風落木千山遠護霜雲散晴曦㬉瀟灑小旗亭山花
照眼明粉妝勻未了一捻春風小把酒恨囱囱深情
眉媚中
又(梅林渡寄興伯)
行舟蕩漾鳴雙槳江流為我添新漲指顧隔汀洲人歸
心尚留陽關三疊舉怨柳離情苦何似莫來休不來
無許愁
又(永州牧人亭和聖徒季行韻)
故人話别情難已故人此别何時會江上駐危亭離懷
牽故情悠悠東去水簇簇漁村市應記合江濱瀟湘
别故人
又(舂陵迎陽亭)
西風又老瀟湘樹翩翩黃葉辭枝去斜日淡雲籠溪山
烟靄中危闌閒獨倚縠浪連天際殘角起江城書空
征雁橫
又(辛亥二月雪)
東皇不受人間俗為嫌花柳紛紅綠特地閟春和連延
雨雪多梅梢封玉蕊春半開猶未還恐怨韶華吹綿
作柳花
又(鑑止蓮花穿闌干開)
水風葉底波光淺亭亭翠蓋紅妝面六月下塘春平鋪
雲錦屏露凉輕點綴綠映珍珠袂渾似太真妃倚闌
嬌困時
好事近(垂絲海棠)
紅杏已香殘唯有海棠堪惜天氣著花如酒醉嬌紅無
力娉娉嬝嬝倚東風柔媚忍輕摘憑仗暮寒要住賽
錦川春色
又(癸已催妝)
雲度鵲成橋青翼已傳消息綵仗蕊宫初下應人間佳
夕龍烟縹緲散妝樓香霧擁瑤席凖擬洞房披扇看
仙家春色
醉蓬萊(重明節丙辰長汝)
正金風零露玉宇生凉晩秋天氣華渚流虹應生商佳
瑞電繞神樞慶綿宗社御寶圖宸極脱屣塵凡遊心澹
泊逍遙物外聖子神孫祖皇文母上接三宫下通五
世至盛難名亘古今無比誕節重明燕樂和氣動普天
均被壽祝南山尊傾北海臣鄰歡醉
漢宫春(壬子莆中鹿鳴宴)
丹詔天飛見皇家願治側席英才鴻儒抱負素蘊壯志
興懷文場戰勝便從此脱迹蒿萊人共羡鹿鳴勸駕還
因計吏偕來先春占早爭開是人間第一唯有江梅
莆中舊傳盛事六亞三魁桃花浪㬉更平地聽一聲雷
藍綬嬝蘆鞭駿馬長安走徧天街
廳前柳
晩秋天過暮雨雲容歛月澄鮮正風露凄清處砌蛩喧
更黃葉舞翩翩念故里千山雲水隔被名韁利鎖縈牽
莫作悲秋意對尊前且同樂太平年
又(丹桂)
景清佳正倦客凝秋思浩無涯逓十里香芬馥桂初華
向碧葉露芳葩為粟粒鵝兒情淡薄倩西風染就丹
砂不比黃金雨燦餘霞送幽夢到仙家
訴衷情(鑑止初夏)
清和時候雨初晴密樹翠隂成新篁嫩搖碧玉芳徑綠
苔深雛燕語乳鶯聲暑風輕簾旌微動沈篆烟消午
枕除清
又(莆中酌獻白湖靈惠妃三首)
神功聖德妙難量靈應著莆陽湄洲自昔仙境宛在水
中央孚惠愛備祈禳降嘉祥雲車風馬肸蠁來歆桂
酒椒漿
又
茫茫雲海浩無邊天與水相連舳艫萬里來往有禱必
安全專掌握雨晹權屬豐年瓊巵玉醴饗此精誠福
慶綿綿
又
威靈千里護封圻十萬戸歸依白湖宫殿雲聳香火盡
虔祈傾壽酒誦聲詩諒遙知民康俗阜雨潤風滋功
與天齊
一剪梅(莆中賞梅)
雲裏盈盈玉破花遐想風流壓盡京華點酥團粉任欹
斜獨露春妍問誰似他有酒何須稚子賖訪戴歸來
倚櫂溪涯人生得意定談誇除却西湖不記誰家
又(丙辰冬長沙作)
㬉日烘梅泠未甦脱葉隨風獨見枯株先春占早又何
如玉點枝頭猶自蕭疎江北江南景不殊雪裏花清
月下香浮它年調鼎費工夫且與藏春處士西湖
朝中措(莆中共樂臺)
斜陽留照有餘紅烟靄淡冥濛麥隴青搖一望前山翠
失雙峰高臺徙倚松飄逸韻梅減冰容俯眎塵寰如
掌翩然我欲乘風
又
疎疎簾幕映娉婷初試曉妝新玉腕雲邊緩轉修蛾波
上微顰鉛華淡薄輕勻桃臉深注櫻唇還似舞鸞窺
沼無情空惱行人
又(乙未中秋麥湖舟中)
西風著意送歸船家近總欣然去日梅開爛漫歸時秋
滿山川京華倦客難堪羈思歷盡愁邊寄語姮娥休
笑月圓人亦團圓
又(山礬)
亂山春過雪成堆七里遞香回蕊簇玲瓏金粟花裝碎
屑玫瑰蘭衰梅謝桃粗李俗誰與追隨清絶殿春仙
侣清風吹破荼䕷
又(月季)
開隨律琯度芳辰鮮豔見天真不比浮花浪蕊天教月
月常新薔薇顔色玫瑰態度寶相精神休數歲時月
季仙家欄檻長春
又(丁亥益陽賀王宜之)
眉間黃色喜何如花縣拜恩初五品榮頒命服十行祇
奉天書萱堂繡閣均封大邑盛事同居此日銀章朱
紱行看玉帶金魚
點絳唇(和翁子西)
日暖風暄殿春瓊蕊依臺榭雪堆花架不用丹青寫
瑩徹精神映月唯宜夜幪香帕倩風扶下碎玉殘妝卸
又
漠漠春隂褪花時候餘寒峭數聲啼鳥喚起簾櫳曉
雲鬢慵梳淡拂春山小情多少亂縈愁抱風裏垂楊裊
又(同曾無玷觀沈賽娘棋)
嬝嬝娉娉可人沈賽娘風韻花嬌玉潤一捻春期近
占路藏機已向碁中進但休問酒旗花陣早晩爭先勝
撲蝴蝶
清和時候薰風來小院琅玕脱籜方塘荷翠颭柳絲輕
度流鶯畫棟低飛乳燕園林綠隂初遍景何限輕紗
細葛綸巾和羽扇披襟散髮心清塵不染一杯洗滌無
餘萬事消磨去遠浮名薄利休羡
醉桃源(桐江舟中)
微雲埽盡碧虛寬月華光影寒山河表裏鑑中看沈沈
清夜闌風細細露漙漙神遊八極間九霄回首望塵
寰悠然醉夢還
又(單葉荼䕷)
纖枝延蔓走青虬風清體更柔故饒檀蕊著花稠疎疎
如綴旒瓊作靨玉成裘玫瑰應輩流惜香愁怕罥搔
頭寧隨(闕)事休
又
杜鵑花發映山紅韶光覺正濃水流紅紫各西東綠肥
春已空閒戲蝶嬾遊蜂破除花影重問春何事不從
容憂愁風雨中
賀聖朝(和宗之梅)
千林脱落羣芳息有一枝先白孤標疎影壓花叢更清
香堪惜吟情無盡賞音未已早紛紛籍籍想貪結子
去調羹任呌雲橫笛
踏莎行
白雪開殘紅雲吹盡園林新綠迷芳徑榆錢不解買青
春隨風亂點蒼苔暈紫燕飛忙黃鸝聲嫩日長烟㬉
游蜂困憑高念遠思無窮那堪宿酒厭厭病
又
萬事隨緣一身須正功名富貴皆前定多圖廣計要爭
強如何人力將天勝極費機謀徒勞犇競到頭畢竟
由他命安時處順得心閒飢餐困寢虧賢甚
憶秦娥(和劉希宋)
傷離索不堪凉月穿珠箔穿珠箔料應别後粉銷瓊削
無聊倚徧西樓角枝頭幾悞驚飛鵲驚飛鵲先來憔
悴更逢搖落
武陵春(和王叔度桃花)
一陣曉風花信早先到小桃枝冉冉紅雲映翠微開宴
憶瑤池零亂分飛貪結子芳徑自成蹊消得劉郎去
路迷腸斷武陵溪
又(信豐揖翠閣)
乍雨籠晴雲不定芳草綠纖柔燕語鶯啼小院幽春色
二分休試凭危欄凝遠目山與水光浮滚滚閒愁逐
水流流不盡許多愁
清平樂(萍鄉必東館)
舞風輕燕繚繞深深院晝永人閒簾不捲時聽鶯簧巧
囀清和天氣隂隂南風初奏薰琴喚起午窗新夢愁
添一掬歸心
又(陽春亭)
一宵風雨春與人俱去春解再來花作主只有行人無
據慇懃滿酌離觴陽關唱起愁腸苦恨無情杜宇聲
聲呌斷斜陽
又(迎春花一名金腰帶)
纖穠嬌小也解爭春早占得中央顔色好裝點枝枝新
巧東皇初到江城慇懃先去迎春乞與黃金腰帶壓
持紅紫紛紛
鵲橋仙(歸舟過六和墖)
風波平地塵埃撲面總是爭名競利悟時不必苦貪圖
但閒任流行坎止忽來忽去何榮何辱天也知人深
意一颿風送過桐江喜跳出瑠璃井裏
(又安仁道中雪)
同雲空羃狂風浩浩激就六花飛下山川滿目白糢糊
更茅舍溪橋瀟灑玉田銀界瑤林瓊樹光映乾坤不
夜行人不為旅人忙怎解識天然圖畫
又(同敖國華飲聞啼鵑即席作)
春光已暮花殘葉密更值無情風雨斜陽芳樹翠烟中
又聽得聲聲杜宇血流無用離魂空斷只撓凄凉為
旅在家誰道不如歸你何似隨春歸去
又(丁巳七夕)
明河風細鵲橋雲淡秋入庭梧先墜摩孩羅荷葉傘兒
輕總排列雙雙對對花瓜應節蛛絲卜巧望月穿針
樓外不知誰見女牛忙謾多少人間歡會
謁金門
風和雨又送一番春去春去不知何處住惜春無覓處
柳老空摶香絮鶯嬌乍遷芳樹回念故園如舊否不
堪聞杜宇
又(丁酉冬昌山渡)
江水綠江上數峯如簇喚渡小舟來岸北筍輿行太速
素豔窗紗籠玉不負看花心目今夜知他何處宿斷
魂沙路曲
又(躭岡迓陸尉)
沙畔路記得舊時行處藹藹疎烟迷遠樹野航横不渡
竹裏疎花梅吐照眼一川鷗鷺家在清江江上住水
流愁不去
又
風雨急紅紫又還狼籍嫩綠團枝苔徑溼簾開雙燕入
院靜晝閒人寂一縷水沈烟直心事有誰能會得階
前芳草碧
又(常山道中)
風策策山迥暮烟橫白淅瀝穿林翻敗葉羈懷愁倦客
問宿荒村山驛誰識離情脉脉鴈足無書孤夜色音
塵千里隔
又(和從善二首)
花夜雨渺渺綠波南浦擘絮晴雲山外吐凝情誰共語
十二玉梯空竚閒却𤨏窗朱戶久客念歸歸未許寸
心愁萬縷
又
風雨半春鎻綠楊深院幕浪不飜香穗捲輕寒閒便面
歸興新來不淺勾引閒愁撩亂一枕春酲誰與管曉
鶯驚夢斷
東坡引(别周誠可)
相看情未足離觴已催促停歌欲語眉先蹙何期歸太
速如今去也無計追逐怎忍聽陽關曲扁舟後夜灘
頭宿愁隨烟樹簇愁隨烟樹簇
又(癸已豫章)
飛花紅不聚都因夜來雨枝頭冷落情如許東風誰是
主看看滿地堆郤香絮但目斷章臺路殘英剝蕊留
春住春歸何處去春歸何處去
又(龍江趙去非席上)
杯行情意密今宵是何夕行人此别真堪惜愁腸空悶
鬱明朝去也回首相憶要留戀如何得無端聚雨飄
何急人來心上滴人來心上滴
生查子(宜春記賓亭别王希白庚)
梅從隴首傳柳向郵亭折鴛瓦曉霜濃掠面凝寒色
相逢意便親欲去如何說我亦是行人更與行人别
义(萍鄉陽春亭)
千山擁翠屏一水縈羅帶雨過水痕添雲散山容在
亭高景最幽天迥風尤快啼鳥一聲閒喚起情無奈
又
遲遲春晝長冉冉東風軟寒食乍晴天紅紫芳非遍
前峰積翠横新漲挼藍遠向晩淡烟迷一段屏山展
又(丙午鐵爐岡回)
春光不肯留風雨催將去紅逐故園塵綠滿江南樹
隂晴寒食天寂寞西郊路芳草織新愁悵望人何處
又
庭虛任雀喧院靜無人到回首十年非賴得知幾早
心隨香篆銷意與梅花好萬事轉頭空一笑吾身老
少年遊(梅)
玉壺冰結暮天寒朔吹繞闌干雪破梢頭香傳花外春
信入江南巡檐索笑情何限一點已微酸待得黃垂
冥冥烟雨綠樹裊金丸
又
冰霜凝凍臘殘時㬉律漸推移綵勝羅幡土牛春仗和
氣與春回花心柳眼知時節微露向陽枝喜入新春
稱心百事如意想都宜
小重山(農人以夜雨晝晴為夜春)
樂歲農家喜夜春朝來收宿霧快新晴雲移日轉午風
輕香羅薄暄㬉困游人積水滿春塍綠波翻鬱鬱露
秧針幸無離緒苦牽情烟林外時聽杜鵑聲
霜天曉角(三衢道中)
雨餘風勁霧重千山暝茒舍寒林相映分明是畫圖景
去程何日定天遠長安近喚起新愁無盡全没箇故
園信
又(舟行清溪)
艤舟砂磧秋淨波澄碧極目青山橫遠懸崖斷擁蒼壁
傍岩漁艇集渡頭人物立八景瀟湘真畫雲籠日晩
風急
江南好
天共水水遠與天連天淨水平寒月漾水光月色兩相
兼月映水中天人與景人景古難全景若佳時心自
快心還樂處景應妍休與俗人言
關河令(清遠軒晚望)
亭臯霜重飛葉滿聽西風斷雁閒凭危闌斜陽紅欲歛
行子歸期太晩誤髣髴征帆幾點水遠連天愁雲遮
望眼
又(已亥宜春舟中)
江頭伊軋動柔櫓漸楚天欲暮浩蕩輕鷗波間自容與
岸蓼汀蘋無緒更滿目蕭疎江樹此意何窮憑誰圖
畫取
採桑子(三月晦必東館大雨)
連朝雨驟驅春去瓦注盆傾不記初春潤柳催花忒有
情春光解有重來日寧耐休爭待得秋深聽你無聊
點滴聲
又(櫻桃花)
梅花謝後櫻花綻淺淺勻紅試手天工百卉千葩一信
通餘寒未許開舒妥怨雨愁風結子筠籠萬顆勻圓
訝許同
浪淘沙(杏花)
絳萼襯輕紅綴簇玲瓏夭桃繁李一時同獨向枝頭春
意鬧嬌倚東風飛片入簾櫳粉淡香濃鳳簫聲斷月
明中只恐明朝風雨惡燕觜泥融
又(桃花)
桃萼正芳菲初占春時蒸霞燦錦望中迷料出繁枝臨
曲沼鸞鑑妝遲蜂蝶正相依天氣融怡空教追憶武
陵溪片片漫隨流水去風㬉烟霏
又(柳)
搖曳萬絲風輕染烟濃鵝黃初褪綠茸茸雨洗雲嬌春
向晩雪絮空濛車馬灞橋中别緒囱囱只知攀折怨
西東不道曉風殘月岸離恨無窮
雙頭蓮令(信豐雙連)
太平和氣兆嘉祥草木總成雙紅苞翠蓋出橫塘兩兩
鬭芬芳榦搖碧玉並青房仙髻擁新妝連枝不解引
鸞皇留取映鴛鴦
畫堂春(梅)
西真仙子宴瑤池素裳瓊豔冰肌瑞籠香霧撲銖衣鳳
翥鸞飛玉骨解凌風露鉛華不涴凝脂戍樓羌管正
孤吹月淡烟低
南柯子(送朱辰州于方壺小隠)
木落千山瘦風微一水澄清霜㬉日快歸程喚渡沙頭
欵欵話離情傍岸漁舟集橫空雁字輕凭闌凝望眼
增明一片瀟湘真箇畫難成
西江月(丁已長沙大閱)
笳鼓旌旗改色弓刀鎧甲增明攢花簇隊馬蹄輕稟聽
元戎號令羊祜輕裘臨陣亞夫細柳屯營觀瞻已聳
定王城飛虎威名日振
又(同蔡受之趙中甫巡城飲于南楚樓)
淼淼澄清波面依依紫翠山先危欄徙倚對斜陽山影
波流蕩漾世事一番醒醉人生幾度炎凉高情收拾
付觥觴何處羲皇人上
洞仙歌(丁丑元夕大雨)
元宵三五正好嬉遊去梅柳蛾蟬鬭濟楚換鞵兒添頭
面只等黃昏恰恨有些子無情風雨心忙腹熱没頓
渾身處急把燈臺炎艾炷做匙婆許蔥油麵灰畫葫蘆
更漏轉越煞不停不住待歸去猶自意遲疑但無語空
將眼兒厮覷
南鄉子(尹先之索淨圓子詞)
元夜景尤殊萬斛金蓮照九衢鎚拍豉湯都賣得爭如
甘露杯中萬顆珠應是著工夫腦麝濃熏費小厨不
比七夕黃蠟做知無耍底圓兒糖上浮
行香子
春日遲遲春景熙熙漸郊原芳草萋萋夭桃灼灼楊柳
依依見燕喃喃蜂簇簇蝶飛飛閒庭寂寂曲沼漪漪
更秋千紅索垂垂遊人隊隊樂意嬉嬉盡醉醺醺歌緩
緩語低低
卜算子(立石道中)
晴日歛春泥陌上東風軟料峭寒禁花柳閒枉恨春工
淺綠漲一江深黛潑千山遠目斷平蕪無際愁數盡
征鴻點
又(丙午春即席和從善)
楊柳褪金絲豔杏搖紅影欲雨還晴二月天春色渾無
定曉夢不堪驚午睡新來永一掬歸心萬叠愁空惹
長亭恨
又(和從善籌安堂賞海棠)
嬌豔醉楊妃輕裊憐飛燕人在昭陽睡足時初試粧深
淺一段錦新裁萬里來何遠高燭休教照夜寒媚臉
融春豔
又(和徐師川韻贈歌者)
綠暗柳藏烟紅淡花經雨更著如花似玉人豔態嬌波
注纖手捧瑤巵緩遏歌雲縷只恐鶯花不解留還逐
東風去
又(赴春陵和向伯元送行詞)
雲歛峭寒輕雨漲春波渺旅枕無堪夢易驚啼鴂聲催
曉尚憶故園花紅紫為容好世路崎嶇長短亭來往
何時了
伊洲三臺(丹桂)
桂華移自雲岩更被靈砂染丹清露溼酡顔醉乘風下
臨世間素娥襟韻蕭閒不與羣芳並看簌簌絳綃單
覺身輕夢回廣寒
坦菴詞
