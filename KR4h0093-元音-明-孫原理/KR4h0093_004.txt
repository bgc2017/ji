元音卷四
范梈(字德機臨江人憲司知事)
贈方永叔往教重慶路
汲水得明月倒影上青天客行三十年未識蜀月圓中
宵夢巴蜀秣馬辭燕服成都雖云遠未到意已足遠意
不可期宿夕宛見之雲迷飛鳥道雨急卧龍祠干戈何
草草秖說渝州好但得渝州官甘就渝州老渝州古雄
城彭君舊建旌至今江石上猶有古時名豪傑世已矣
空城俯流水復有江東人来教渝州士方侯天機深大
雅託遺音沉潛萬夫敵脱略五湖心翩然别我往長揖
仙人掌疾風吹大旗落日明斜舫即此少相知相知長
恨思巫山桂樹發折寄定何時
節婦王氏
妾年四二三始識月團圓十二學女工刺綉如鴛鸞十
九嫁夫家事姑施衿鞶夫婿良家兒世籍為王官雖聯
朱紫貴不習綺與紈過庭執詩禮開口若驚湍風儀在
一時争作玉人看天地忽降毒摧折青琅玕回首四十
春景光若流丸貞心守松栢芳性軼芝蘭落月簾帷曙
西風機杼寒沉思往昔事淚下紅闌干豪客至茅屋舉
家竄林巒入房衛病姑身死白刃攅相向義憐釋視死
色無難親知為歎息保社為辛酸欲與上州府為妾旌
門闌妾實無所願所願在所安婦人往從人阿毋涕汍
瀾送行遺之語敬順無違歡匹偶固有時寧知憂患端
辛苦蹈物變豈羡身獨完殷勤謝舊故聞者摧肺肝
濡露亭
初秋白露降爽氣逼虚幃薄林方泥泥洒漢復霏霏暗
襲玉堂悄斜飄金掌微鶴眠寒屢警螢火濕猶飛葉垂
知月朗花豔怯陽晞蘭飲畏朝墜草沾傷夕歸為霜當
宿戒去日寖增欷娉婷吴宫女三月采薔薇挹彼枝上
香𣪚入舞裳衣千歲亦不減但恐願初違君子保世澤
在久愈光輝
贈别張清夫還吳
新雨不作泥鈎輈樹上啼征夫懷遠路家在太湖西别
家今幾度楊柳江邊樹念卿車輪下漸是中年路萬事
中年尚可期人生旦暮長别離長别離向何方九河落
花清浦香王雎斑斑鳬乳黃南望不見三高堂奈此游
子思故鄉我家朱公濟時早功成身退合天道當時未
必知者賢挽不回之卧烟島後来閱盡虧成事始識從
初去時好我不能赤手縛虹蜺又豈委身同草木生逢
堯舜世肯受泥塗辱昨者誤奮龍門雷蝘蜓嘲之自云
足憂来舉觴酹白日唯有皇天照空谷張公子吳江生
我有千載意不羡身後名為君寫作送行曲曲中鏗戛
難為情君行不聽我意不平明日買船棹秋聲亦欲東
下窺滄瀛飄然始去白玉京湏君禹穴相逢迎相迎不
見湏相待客行雖遲心不改
題先天觀山水圖
學仙之人與山為徒住在匡廬之奥湖江之區張公鍊
丹作龍虎丹成御氣遊六虚後来作者絶代無復有逸
人住玄都玄都之壇井角孤上摩萬里之黃鵠下伏千
尺之飢鼯隂森檜筠自太古斬種力與開闢俱榑桑朝
日挂絶壁照見樓觀青糢糊擘厓控絃寫哀壑秋雲春
露芝田腴我亦人間山澤臞偶隨䕫龍賓唐虞興来醉
倒黃公壚震風三日撼不蘇折花不得度弱水揮手始
識仙凡殊玉堂仙人危與吳遺我茲山之畫圖尋窗數
戶久歎息無緣置我雙摴蒱獨行幽人不受呼掃葉青
澗聽啼烏日暮蘿逕相縈紆相縈紆向何處明朝為借
麻姑鵬我亦騎之上天去
贈海康舉進士者
聖主徵儒用文學翩翩五士起海角元戎虎帳飛薦鶚
泮水成材玉新琢吉日舉餞鐘鼓作皇華大夫繡朱襮
快馬鑿蹄輪脱斵相送西風出郊郭問君此行事何若
於莵要是赤手縛候鴈南飛不踰岳洞庭山秋木葉落
詞場先鋒奪霜鍔萬里青山上黃鶴明光宫中問禮樂
董生策有經濟略一朝聲名動河朔往取青紫如六博
前年禮闈開峻擢明當接武丝綸閣歸來錦衣照丘壑
人生無如進士樂嗚呼人生無如進士樂勖爾高步翔
寥廓
王氏能遠樓
遊莫羡天池鵬歸莫問遼東鶴人生萬事湏自為跬步
江山即寥廓請君得酒勿少留為我痛酌能遠之高樓
醉捧勾吴匣中劍斫斷千秋萬古愁滄溟朝旭射燕甸
桑枝正搭虚忩面昆侖池上碧桃花舞盡東風千萬片
千萬片落誰家願傾海水溢流霞寄謝尊前望鄉客底
湏惆悵惜天涯
杏葉黃
杏葉黃天雨霜穹窿攜日照八荒迴光照見白玉堂堂
中美人雙佩璫中宵抱被直西廂忠君愛親兩不㤀奈何
零露沾衣裳清曉樓頭見征鴈不如謝官歸故鄉
轆轤怨
門前水揚聲似雨幽人當忩碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他年種得長生草梅花落盡青青好
雲林歌為貢供奉作
朝望宣城夕企雲林掃花釣月清我閒心城東之山倚
天碧手捫南斗近咫尺幽人築堂面山坐絶似謝公故
時宅謝公今何在蒼苔翦行跡調笙誦新詩流水照白
石看水作明鏡年光静来往夜深敬亭雨坐見南湖長
清風被長阪鳥度菱葭響雲之林兮不可攀中有青狷
白鶴相盤桓林之雲兮不可縛時来宿我青簷端昂藏
老仙人抱琴卧山側憶在中華時相逢鬢未白問之不
笑亦不言阿家中子瀛州客却起遺我寶字書依稀攝
精練魂魄相期後天無極年共爾守之合自然御氣還
得同飛仙未登雲林堂試作雲林歌嗟我久客意衰邁
雲林雲林奈爾何
釣臺歌
吾慕嚴子陵隠居富春山故人乘六龍身隨魚鳥閒羊
裘大澤雪在須忽来導從入皇都掉頭不受諫大夫高
風逸節何代無慎勿滄浪輕釣徒
首陽山圖
山漠漠兮谷逶迤中有二士形容饑問之不答告者誰
在昔父死人致國弟讓兄辭俱去之一朝隠居北海北
去亂就治歸人師遇世偶有戰伐事叩馬垂血陳忱辭
君王知名臣義直直不退聽將疑為見兵不果事乃定
耻食其粟隠於斯終然飢死茲山下到今稱誦猶當時
白旄黃鉞不可追功業甚盛德甚衰救民水火事誠危
三綱一失誰扶持是以聖人表其怨謂彼仁者良由茲
首陽之墳高幾尺自古富貴埋沒野草空纍纍我欲酹
北斗薦以黃金巵展圖涕漣洏此意畫者宜不知
贈李右丞
恂恂李右轄行義古人期緩急倉公傳勤勞衛母詩滄
波大地轉白首老天知莫寫青田鶴鳴臯重我思
贈别徐教授之欽州
冉冉歲月暮悠悠關塞長歌鐘凝旅宴舞袖拂征艎到
日梅花亂来春蕙草芳南金自昔重寄贈可能忘
王繼學晚過舍下翌日惠詩一章用韻答貺
平生病太史淺陋愧曹邦自足封函谷聊湏壘受降黃
鐘知和寡白璧動成雙天外誰招得清風滿八忩
和李溉之園居襍詠四首
書劍上青霄鄉關雨雪遥年華侵水竹客思堕山苗會
想商巖綺捋從鄭里僑文辭誠小伎秖比俗情饒
豈是幽棲地飛騰亦未量城根分鼠壤池面合魚梁名
久喧郎署歌時感女桑畏卿音調苦疇復貴相忘
圃色依簾障天光切戸庭草生連夜雨花落遍池星未
遂翔寥廓真堪託晦暝逢時湏紫燕得意拂青萍
亦欲依家耳衡門斗極邊鄉心徵化鶴宦逕跕飛鳶白
日抛書送青山拂檻延風流自無已憶上五湖船
絶句二首
江上打魚船有頭那無尾與卿相見時不望如魚水
鄉路西州是延平那向東片帆儂會使秖是怕随風
十月九日詣天光門上進三朝實錄
儀鸞簇仗滿雲端玉鑰初聞衆樂攅三后龍光周典册
羣臣鵠立漢衣冠爐烟著日浮晴靄宫樹班香試曉寒
千騎前頭都不避秖傳學士拜金鑾
辛酉歲元日
西山千仞鬱崔嵬山下樓臺紫翠開玉帛會同来萬國
璣衡縣運屬三台嘗聞海客談金鼎更見詞官進玉杯
慚愧辭臣今白首久無賦頌獻蓬莱
四月十六日詣東華門奉迎香輿
天香曉報出宫城已辨隅頭合樂迎黃鳥低斜衝隊過
紫騮疎蕩著班行百王盛祀無遺典萬乘深居有至情
失喜快傳湯沐賜禮官識姓未知名
送白無咎太守之郡
瀟洒中書舊省郎排雲曾攬舜衣裳一麾况復守名郡
萬事不如歸故鄉馬首漸違燕闕雨鴈聲欲度晉城霜
漢廷擇相皆良吏蚤奉潘輿謁建章
寄上甘肅吳右丞二首
要使唐虞化遠覃玉門關下屈征驂多憂總為民心苦
有喜唯聞郡姓甘日晚邊沙黃浼浼天晴隴樹碧毶毶
國風不繫秦州外自此西人識召南
塞上孤鷹白雪毛塞門風物静蕭騷黃河西去從天下
泰華東来拔地高枸杞莫捋如薏苡醍醐足飲勝蒲萄
遥瞻圭衮還舟日正屬江湖心緒勞
寄題集賢周司直悠然閣
番陽東下萬山圍魁閣崢嶸面翠微雲接大荒迴古色
波涵落木動晴暉宦情静與游魚逝詩思長隨夕鳥飛
久待倚闌成獨酌癡兒了事各湏宜
張留公母
山風遥引紫雲車樓閣崢嶸阿母家更五十周重甲子
後三千歲一桃花綵衣故綰封留印白璧新隨蜀使查
見說麻姑舊行處至今源上有丹砂
奉和王繼學懷濟南舊遊
前輩風流逐斷澌濟南舊錄故人詩遥知靈運初游日
正是元方後載時青社寥寥成異物丹丘皛皛屬遐思
壮年易動離居感繾綣花前金屈巵
開歲
自違北極向南辰重見東皇似故人合席管絃方殿歲
殊鄉花柳覺先春水歸楚澤魚俱化土覆周郊獸亦仁
薄宦於時無補報且湏康濟百年身
草堂
草堂不在萬山峯時有幽人步往蹤雨壓牆煙籠薜荔
石行渠水鑑芙蓉清名豈讓陶貞白共住猶湏陸士龍
忽憶鴈行天外去歸来期在粤城中
送毛鍊師奉祠禮成還京
仙官持節下青冥海瀆嚴祠衛百靈行為治平循禹服
禮從禋祀想虞廷東風到處随神雨南極歸来奏夀星
致福要當宣室問鶴書先報白雲扃
奉和吳宗師退朝
柳外朝冠古進賢雲開觀戶舊通仙蓬莱豈隔三千里
華頌宜過一萬年香並衮龍浮瑞日聲随簫鳳下晴天
丈臣不願金莖賜但想黃封到竹邊
弔張鍊師
名家接武依丹陛壯歲招魂入翠微遂使老聃成自弔
不知丁令竟何歸蛇蟬豈戀尋山蜕雞犬曾聞挾日飛
獨有皇恩無以報昨傳天語慰松扉
平臺晚懷
落日微風生晚凉平臺西上萬山蒼佳人獨不生同世
樂土那知是異鄉海岳雲霞千古意鄉關道路九迴腸
丹青不寫歸田賦徒以虚名累霍光
送别周儀之官錢唐并柬李四秘書
武帝龍飛第一春京華相送各沾巾詎知邂逅文身地
同是栖遲皓首人山驛蛟眠星滿洞水鄉鴈起月迷津
若逢李泂南天竺為說前書感謝頻
將赴雷陽送羅提舉之任廣東
松滋暫泊薊門船復指番禺路幾千茉莉香深和酒露
桄榔葉暗煮鹽煙齊人舊筭無遺策漢史新藏有剰錢
莫為遐荒心力怠朱崖更在海南邊
送人之五羊
豫章遠接五羊城白鳥飛邊道路明昔我乘槎游汗漫
今君攬轡度崢嶸湖堧夕下潮聲轉斗角寒深寶氣横
總為觀風揚職業有詩才不負茲行
以瓊扇一握奉致黃明府
拾得炎州月一團殷勤持贈比琅玕情知已是秋風後
留作明年九夏寒
鍾陵夜宿聞鐘
中年江海夢靈皇夜半聞鐘似上陽一百八聲猶未已
更兼雲外鴈啼霜
錢生幽禽圖
誰人剪下碧梧枝誤落西風粉墨池立斷小禽飛不去
朝陽何事鳳鳴遲
渡端州峡
櫂郎得便泝清流忽報舟前曉霧收蠻語酬人翻自苦
好山不敢問何州
挽西蜀(闕)先生
八十猶傳隠者名乾坤未是負先生無端白帝城邊水
欲載哀歌上玉京
憶得
憶得佳人白苧詞幾捋天外數歸期自從落盡庭前樹
夜夜秋聲總不知
聞東郊夜歌
促拍繁歌沸不停月高絃語轉明星莫令知有西隣客
獨坐挑燈看六經
楊載(字仲宏建之浦城人官翰林編修)
雪軒
北風海上来大雪何壯哉上下九萬里洗淨無纖埃君
家十二樓軒窗洞然開吹笙擊鳴鼓呼賓與銜杯名言
落四座大笑聲如雷舉頭望長空高興驚冥鴻仙人五
六輩飛下白雲中粲粲眀珠袍相從萬玉童問君何所
事未就丹鼎功翩然如攜手共入蓬莱宫
題文丞相書梅堂
大厦就傾覆難以一木支惟公抱忠義挺然出天姿死
既得所處自頋乃不疑惻愴大江南名與日月垂我行
見遺墨再拜堕涕洟名堂有深意亦惟歲寒枝可知平
昔心慷慨非一時峨峨著棟宇昭昭示民彛勿使風雨
敗永慰千古思
次方韶父遊九鎖山韻
平生一枝笻畏踏市朝路出門見青山如鶻追狡兔茲
辰正炎暑赤日那肯暮振衣得冷風超若㤀世故冥冥
九鎖雲未覩心已慕想當挾良朋盡取竒絶處曠哉天
壤間寓物豈為痼歸来思舊丘我服寧改素無官正爾
佳有子亦堪據誰歟事虚名白首不知誤
太古雪為楊友直賦
往時天大風能吹華山裂墜此一拳石或云太古雪粤
自開闢初雲氣所凝結已經六萬歲變化同&KR1005;嶫望之
色正白表裏共澄澈塵土不能涴光彩燿日月願君勿
愛此持以獻金闕回中避暑時持用消毒熱
東山詩為葉子實賦
東山高幾許上有浮空雲葉君居其間好道夙所聞窮
年絶人事矻坐攷遺文松關晝常掩石田朝自耘葆真
去汨昏養息襲氤氲軒冕有遺榮高舉謝世紛悠悠阻
林莽長與麋鹿羣由来巢許臣不事堯舜君
次韻袁伯長
盤盤海底石並樹青琅玕至陽生至隂龍宫常苦寒揚
光炫朝彩吐氣蒸微瀾根株歷千載莫測榮悴端端如
巢居子草木皮衣冠超然去人羣取友蹄與翰日誦黃
帝言浩歌淚闌干奈何天下治必以雲為官佩紉黃金
環咀丹白玉盤自聞至人德積熱生肺肝黃塵日暮起
對面不相看三山在何處使我師王韓聊歌紫芝曲倚
君清夜彈
次韻虞彦高游陽明洞
憶昔神禹奠九州茲山會計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎牙怪樹凍不死
化作千丈蒼玉虬丹洞呀然仙掌裂翠峰巧矣蛾眉脩
梅梁飛去鐡鎖斷往往雷雨生靈湫軒轅緱神極秘怪
海上笙鶴時相投平生閉門讀史記子乃探穴先吾游
明當挟子騎汗漫題詩更在最上頭不妨山水樂吾樂
豈有飢溺憂民憂故家喬木尚可求有子有孫百世留
卧横玉簫汎歸舟吹散萬斛江南愁
古墻行
建炎白馬南渡時循王以身佩安危疏恩治第壮輿衛
縮板載幹由偏禆下鍤江城但沙鹵往夷赤山取焦土
帳前親兵力如虎一日連雲興百堵引錐試之鐵石堅
長城在此勢屹然上功幕府分金錢讙聲如雷動地傳
爾來瞬息踰百年高崖為谷驚推遷華堂寂寞散文礎
喬木惨淡栖寒烟我入荒園訪遺古所見唯存丈尋許
廢壊終嗟麋鹿遊飄零不記商羊舞王孫欲言淚如雨
為言王孫毋自苦子孫再世隳門戸英公尚及觀房杜
如君百不一二數人生富貴當自取況有長才文共武
公侯之後必復初好把家聲繼其祖
時中兄示余畫一軸畫一老翁推獨輪小車上
載兩巨甕意其為警世之為因為賦詩
小人無他獨嗜利兩甕載車捋遠致肩赬足趼汗澘然
冉冉脩程胡不畏世人但笑愚翁愚甕破即與瓦礫俱
不知人有千金軀前行險道方乘車
夀姚承旨
上帝黃金闕仙人白玉堂皇猷資黼黻大筆主文章間
氣生竒偉休期際吉康四朝承寵渥多士仰輝光盡發
琅函祕重繙石室藏成書侔二典有道述三皇碩望高
天下榮光近日旁謀謨湏稷契羽翼藉園黃上殿扶鳩
杖開筵接蟻觴九重師道德千載合明良共說綸如綍
能推繡作裳人思興禮樂國待理隂陽舊族名先著高
門慶甚長賜書餘萬卷納笏過三床轉覺勛庸盛還欣
體力強朱顔朝映日素髮曉欺霜已注長生籙曾傳却
老方宜齊周李耳遠邁漢張蒼松柏深逾秀芝蘭久益
芳願公多夀祉仍見子孫昌
題信州先天觀圖
高林褰翠氣虚谷散虹光道士多騎虎仙人自牧羊澗
泉通地遠山嶺際天長戴子文為記流傳示不㤀
寄劉師魯
想君游宦處正值洞庭湖落日波濤壯晴天島嶼孤舟
航通漢沔風物覽衡巫天下文章敝非君孰起予
蠧簡
往古韋編在何年始汗青蠧蟲深卜宅科斗少成形泯
滅阽秦火搜羅出漢廷斯文天未喪不敢望全經
斷碑
摩挲不成讀上有蘚斑斑字畫鍾王輩文章漢魏間龜
趺凋贔屓螭首落孱顔渤海神明遠今同磑石頑
送孫大方歸朝元宫
高卧林泉表超然謝世紛空山鳴白雨古石繫蒼雲不
作䕫龍伍甘從鹿豕羣都門游宦客回首總慙君
饒國吳文康公挽詩二首
厚德修天爵崇資拜地官粲然周典禮偉甚漢衣冠共
喜懸金印俄聞盖玉棺史臣書寵數光照碧㠝岏
道學由賢子推恩自聖皇白茅分壤土華衮賜衣裳漫
注長生籙虚傳却老方神游終不返瀛海路茫茫
送胡汲古之吳中
有客佩蒼精居然得此生山開棲越跡水泝入吳程佚
老悠悠計傷離戀戀情食蓴方未已應不為魚羹
贈方韶父處士
蜀郡蘇明久襄陽孟浩然成名兼二子得句詫羣賢口
絶人間事身如物外仙卓然能有此未信獨無傳
宗陽宫望月
老君臺上凉如水坐看冰輪轉二更大地山河微有影
九天風露寂無聲蛟龍並起扶金榜鸞鳳雙飛載玉笙
不信弱流三萬里此身今夕到蓬瀛
大明殿早朝
玉氣浮空御殿開金衣照日近臣来絲囊已進千秋錄
黼座還稱萬夀杯王子吹簫雙鳳下羲和攬轡六龍迴
衢尊此日沾恩澤散作祥風遍九垓
次韻陳子仁黃河
禹功疏鑿過憂勤海内山川自此分元氣渾淪通地脉
孤光迢遞貫天文毋金伏礫秋逾盛隂火藏淵夜不焚
多少魚龍爭變化總歸西北會風雲
送戶部康里尚書
經濟才高負重名早趍蘭省執權衡唐除宰相同三品
漢拜司農列九卿禮樂正圖興美化錐刀先務已苛征
公家事業齊周召重使斯民望太平
紀夢
海上垂綸已有年平居無事夢朝天蒼龍觀闕東風裏
黃道星辰北極邊治世只今逢五百前程如此隔三千
揚雄曾奏甘泉賦應有聲名達帝前
題拱北樓
殷地鼓鞞迎日出倚天梁棟與雲浮北瞻帝闕三千里
南控臣藩二百州江海無波沉罔象旌旗垂野駐貔貅
鸞回麗榜多深意綉衮于今有魏牟
題本齋王公畫像
詩禮傳家德望隆一門三世拜三公五營帶甲軍容盛
九府流泉國賦充房魏素懷尊主術龔黃先奏養民功
欲將惠澤量深淺楚浸洋洋與海通
錢唐懷古四首
山回禁籞入雲長無復陳兵衛兩廂千石金鍾埋野草
萬年珠樹落秋霜龍文不徙陽人聚鳥篆終降軹道旁
九市塵埃來衮衮一江波浪正茫茫
西湖清濁自天開鴻雁鳬鷖日往來黃道星辰環太乙
紫雲宫殿擁蓬萊論文競奏王褒頌獻夀深傾阿母杯
九域輿圖今混一百年耆舊獨興哀
斜界鉤陳通大道中分魏闕對層巒雲生殿上金爐暗
露下庭前玉井寒江漢飛龍俄杳杳滄溟泛鷁竟漫漫
中天會合寧非數坐見蒼生奠枕安
化人宫闕被層阿棟宇高低若湧波翠石文章書日月
寶珠光燄燭山河空桑說法黃龍聽貝葉翻經白馬䭾
誰謂一無超衆有只今塵土重来過
送袁伯長扈駕
(闕)前驅盛國容黃麾仙仗衛重重星流曠野飛蒼鶻
日(闕)馭赤龍耀武邊陲湏北狩合祛天地待東封
論才孰可銘休烈扈聖還宜祀岱宗
懷錢唐故人柬應中父
幾年流滯客京師每憶江邊話别離落魄已甘心似鐵
蹉蛇無奈鬢成絲草玄思苦無人問彈鋏長歌只自悲
滿目塞雲飛去盡倚笻獨立更多時
留别京師
嚢衣橐載道傍車人事匆匆歲欲徂風雨四更鷄亂呌
關河千里雁相呼蕪菁散澷根猶美桑柘蕭條葉盡枯
却上高丘重逥首五雲飛繞帝王都
送薛玄卿歸龍虎山
金門詔下羽人歸欲向山中採蕨薇琥珀懸崖松樹老
琅玕倚澗竹根稀高巖蓄雨星辰濕古石緣雲逕路微
養性可無軒冕累游塵元不涴仙衣
送羅雲叔歸山
黃石山原風物幽賤子往年曾一遊舊行檿柘已成徑
新藝麻禾應滿疇馮衍能忘白首歎謝安湏為蒼生憂
餘杭溪上明日發愁殺楊花吹客舟
夀饒國公
可樂無如父母全既賢既貴又長年金壺賜出青雲上
玉佩朝辭白日邊楚木論春猶五百蟠桃稱夀必三千
佀聞黃綺歸來後長向山中作隠仙
贈同院諸公
詔編國史有程期正是諸郎儤直時虎士守門宫杳杳
雞人傳箭漏遲遲忩間夜雨銷銀燭城上春雲壓彩旗
才大各稱天下選書成當繼古人為
送吳真人
具嚴威命領祠官歴祀名山不厭難上帝乘龍游下土
真人騎鶴上靈壇已刊白玉為封檢更鑄黃金作祭冠
國夀延洪千萬歲願祈穀熟小民安
寄吏部尚書張公
復喜清朝用大賢玉音俄對廣庭宣姚崇已托君臣契
李泌終持將相權此日經綸湏展布他時簡策要流傳
淵明有待公田米可念江湖久棄捐
次韻辛良史早朝
掖垣迢遞到城回魏闕嵯峨此日開赤芾會同宵仗引
朱輪争道曉鐘催三泉忽報藏金甲萬歲徒聞進玉杯
樂奏象箾從此畢小臣思見鳳凰来
題鍾吕傳道圖
濟世曾聞有大才超然脫屣去塵埃劍光昱昱今何在
上下乘龍戲九垓
題鄭子真畫像
躬耕谷口襍編民寧肯懷金媚賊臣揚子解言如許事
不知執戟是何人
元音卷四
