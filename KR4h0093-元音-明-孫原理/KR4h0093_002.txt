元音卷二
陳益稷(交趾王)
大明殿侍宴
班陪玉笋侍紅雲日表熙熙瑞氣温萬泒朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
挽河南王
哲人萎矣棟梁傾回首西風涕暗零三世功名今古史
百年過客短長亭手扶紅日名猶在身就黃粱夢不醒
記取汾陽舊勲業紫薇留種繼芳馨
駕畋柳林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山露薄黃龍旗拂柳風斜
太平氣象同民樂南北梯航共一家
送元復初
江流脉脉草離離黃鶴磯頭酒一巵報國寸心憐我老
論交半面識君遲正當重鼎調梅日又是長亭折柳時
滿載詩書歸路穏鳳城依約更相期
趙世延
代祀南岳登祝融峯
天風吹我躡雲根一覧羣山蟻垤紛瀛海波翻初日上
石壇人語半空聞炎荒作鎮荆吳遠元氣浮形天地分
何日束書煨芋室孤峯絶頂看浮雲
趙半閒
去婦詞
里有孀婦子不檢而無室既疾病乃亟為娶且命之
曰為汝娶為宗祀計也未幾死而子竟違母言尋出
其婦婦以衰麻在身義不得去被廹逐不可留因為
詩以寫懷云
落葉不返柯去婦無歸年歛袂出故幃獨影心悽然君
心紙鳶飛萬里難拘牽妾如鬢邊花未衰先棄捐憶昔
初嫁君姑病在牀前歲月能幾何衰麻奉姑筵妾今辭
門去撫棺淚如泉九原會有知當為去婦憐
鮮于樞(字伯機)
過桐廬漏港灘示同舟人
驚流激長灘百折怒未巳篙師與水争退尺進纔咫技
窮觧衣下力排過乃止維時春冬交冰雪寒墮指我時
卧舟中起視顙有泚迂疎一何補辛苦愧舟子
華鯨引
石上桐孫美如玉化作長鯨喚僧粥香嚴一擊六根開
剥落皮毛換凡骨中郎却顧中散驚初非㸑下鳴不平
批鱗拔角就繩墨龍門綠綺瘖無聲昔聞北溟魚化作
天池鵬今見横海姿觧作威鳳鳴薾然敗棺材蠢爾牛
闌撑龍騰虎變固有待不遇賞音徒爾靈君不見飯牛
自賣亦何者逢時自致千秋名
望嶧山
東方巨鎮宗岱宗羣山列侍臣妾同西南崛起一萬仞
却立不屈如爭雄何年天星下天宫墜地化作青芙蓉
外如刻削中空同閬風玄圃遥相通我昔東遊訪青童
群仙招我遊中峰悔不絶粒巢雲松失身誤落塵網中
如今可望不可到艤舟空羨冥飛鴻神仙可學事亦晚
安用屑屑悲秋蓬吾聞嶧陽有孤桐鳳凰鳴處朝陽紅
安得斵為寶琴獻天子為民解愠歌南風
建德溪行
山截溪將斷川迴路忽通鳥飛青嶂裏人語翠微中玄
圃參差是桃源想像同平生苦行役翻愛打頭風
石橋山留題
旁通日月上星辰有路遥應接玉京仙奕未終人物換
秦鞭不到海波平當時混沌知誰鑿他日崆峒強自名
枯樹重榮事尤異欲從樵者問長生
程文海(字鉅夫號雪樓廣平人)
題許仁仲詩卷
殘雪詞林退食時小窗開卷鬢如絲音傳正始誰同調
氣逼元和稍自持文字不隨前輩盡風流只許後人知
霜清月冷梅花瘦獨對熏爐看欲疑
趙孟頫(字子昂號松雪吳興人學士承旨)
古風十首
詩亡春秋作仲尼益苦心空言恐難託指事著以深大
義炳如日萬古仰照臨鳳鳥久不至楚狂乃知音愁來
不得語起坐彈吾琴
周衰有戰國紛紛極荆榛黃金聘辯士駟馬迎從人朝
為刻骨讎暮作㰱血親終然志力屈奉身俱入秦
相如賦大人出語頗竒怪飄然凌雲意過耳誠一快誇
言入無際自覺塵俗隘安知翻成勸何用名為戒
自有天地來蓬萊幾清淺人生空皓首舉世誰得見瑶
臺在何許渺渺煙波遠方舟不可渡使我空輾轉
絶代有佳人被服綺與紈蛾眉秀聯娟吐詞馥若蘭清
歌啓皓齒瑶琴發哀彈一彈再三歎聽者涕汍瀾借問
誰家子為言本邯鄲
秋風吹亭樹故葉紛以墜明月耿夜長草蟲促經緯四
序苦不淹少壯何足貴輾轉復輾轉寤擗不能寐昔為
閨中秀今作市門鄙豈無膏與沐甘心得憔悴
山深多悲風日暮愁我心玄雲降寒雨松栢自哀吟人
生百年後奄然閟重陰念此每不樂天路何由尋仙人
偓佺輩消搖在青岑奈何不爾思委命重黃金
海中有竒樹粲粲珊瑚枝由來植物性無脛可推移如
何石氏子樹之白玉墀洛陽經幾戰金谷久荒夷徒令
千載下聞者為傷悲
烈風號枯條落葉滿周道原野何蕭索川流亦浩浩離
居日以遠懷思令人老功名會有時生平苦不早顧瞻
靡所騁憂心惄如擣
浮雲何方來不知竟安之飄颻隨風去汗漫以為期自
昔功名士往往事驅馳白駒空谷中誰能加縶維皎皎
難見容翻受世妍媸虛名誠無益不見斗與箕
逸民詩
驅車秣駑馬吾將適齊國聞有魯連子倜儻好竒畫一
談秦師走再說聊城拔功成不受賞高舉振六翮布衣
終其身豈復為世役茫茫千載遠安往訪遺跡躊躇東
海上向風長太息
四時相代謝榮耀安足恃瓜田引新蔓不見桃與李知
士解其會遇坎當復止邵生故秦吏乃亦睹兹理賢哉
感我懷三歎不能已
子真初亦仕歲晚乃逃之區區南昌尉上䟽忘其卑忠
言不見用耿耿當告誰飄然棄妻子終身與世辭抱關
甘貧賤所貴莫我知至今九江濆清風激群黎神仙信
茫昧此士獨不疑孤雲無定在逝水何時歸遐思一矯
首悵望何由期
悠悠空山雲泱泱長江流廊廟意不屑山澤聊淹留故
人在天位高步追巢由豈曰子無衣辛苦被羊裘東京
多節義之子乃其尤窮居雖獨善輔世豈不優
汪汪千頃陂不為人濁清道周言行表蕩然無得名誰
言牛醫兒乃是人中英當時無間言後世流德聲思之
不可見使我鄙吝萌淳風久已漓此意豈復明時無君
子者雖賢寧見稱
南州有高士食力事畊稼優游聊卒歲不矯亦不隘大
木行欲顛紼纚豈足頼何為諸老翁栖栖不遑舍斯言
非無見明哲自高邁誰能懸一榻待子來税駕
鹿門何亭亭下有避世賢鳳雛隠中林卧龍蟠其囦一
朝起高翔斯人獨深潜功名不可為我志久已安一聞
耆舊傳使我心悠然
黃鵠羽翼長一舉思千里幼安本中原乘槎走東海舉
世方尚同遠引存吾志流風漸異俗敦禮化鄰鄙子魚
平生友胡乃不相委
塵事非所便田園久見招歸來三徑中蔚蔚長蓬蒿雖
有荷鋤倦濁酒且自陶茫茫大化中委運將焉逃唐虞
去已遠由來非一朝粲粲霜中菊采采忘其勞
烈婦行
至元七年濱州軍士劉平之戍棗陽與其妻胡俱道
宿車下平為虎所得起追及之殺虎脱其夫吾聞之
中原賢士大夫如此乃為感激慷慨作烈婦行以謌
之
客車何焞焞夫挽婦為推問君將安去言往棗陽戍官
事有程㝛車下夜半可憐逢猛虎夫命懸虎口婦怒髮
指天十步之内血相濺夫難再得虎可前寧與夫死母
與虎生呼兒取刃力與爭虎死夫活心始平男兒節義
有如此萬歲千秋可以奉明主馮婦卞莊安足數
題商德符學士桃源春曉圖
㝛雲初散青山濕落紅繽紛溪水急桃花源裏得春多
洞口輕煙搖綠蘿綠蘿搖煙挂絶壁飛流直下三千尺
瑶草離離滿澗阿長松落落淩空碧雞鳴犬吠自成村
居人至老不相識瀛洲仙客知仙路點染丹青寄輕素
何處有山如此圖移家欲向山中住
送朱仲陽太平教授
列仙之儒山澤臞手中黃紙新除書教官雖冷實清選
當塗山川如畫圖我生無能百不如盍不從君賦歸歟
請君為我酹太白矯首南望心煩紆
謝鮮于伯機惠琴(云是許旌陽手植桐作)
仙人已歸白雲中空餘手植青枝桐根柯盤欝如蛟龍
一朝霹靂驅雷公烈火半爇隨狂風箕子之裔多髯翁
才氣邁俗驚愚蒙抱持來歸尋國工斵為二琴合商宫
我來自北欣相逢持一贈我為我容自吾得此不敢寐
中夜起坐彈秋鴻下絃清泠上黃鐘轉絃更張涕滿胸
黃虞已遠將無同恨君不識牙與鍾恨我不識瞽與矇
周南大雅當誰從
題黃素黃庭後
此書飄飄有仙氣意其為楊許舊跡蓋人間至寶伯
機所藏也
琴心玉文洞玄玄金紐朱錦乃汝傳子孫得之可長年
黃素縝栗完且堅横理如髮約兩邊縱有赤道如朱絃
文居其間走玄螘飛雲卷舒相終始大道甚夷非力使
無為自然有至理誰能精專換骨髓掃除俗塵不瑕穢
目中有神乃識真白玉為軹環車輪裹以天上翠織成
仙人樓居儼長生鸞鶴翔舞猿猱輕子能保之慎勿驚
宫室之中夜自明上清真人楊與許焚香清齋接神語
手作此書留下土千年流傳子為主東方青龍西白虎
廉不索兮貪勿與
題二喬圖
長江東去水滔滔誰謂河廣不容舠中有喬家女兒淚
何意師昏隨二豪龍虎相爭欲相啖鸞鳳鎩羽將安逃
不見當時老諸葛獨聘醜婦何其高
贈永清曹縣尹
赤縣郎官宰清朝學士班雲端雙履冷花裏一琴閒鴻
鵠宜天路麒麟近帝關無當從此召豈待及瓜還
送吳禮部奉旨詣彭湖
為國建長策此行非偶然止戈方見武入海不求仙朱
紱為郎日金符出使年早歸承聖渥圖像上凌烟
送翟伯玉雲南省都事
萬里雲南路青山落照邊省郎新紫綬幕府舊紅蓮見
面嗟吾晚觀文覺子賢秪應清淑氣不受瘴溪烟
題孫安之松楸圖
墳墓在萬里宦遊今五年誰人無父母掩卷一澘然
過牧廢苑
一片中原地紛紛幾戰爭至今將不去留與後人耕
萬歲山
萬歲仙山聳碧空廣寒宫殿最當中雲移錦石通三島
路遶銀河接兩宫孔雀花濃深駐日鳳凰枝老細含風
年年歲歲經遊輦自是昇平樂未終
壽布呼相公
新築沙堤凍未晞雪餘愛日轉春暉黃鍾律應迎中氣
執法星明拱太微儀鳳自因䕫樂至祥麟寧假豸冠威
明堂政爾須梁棟赤日行看副衮衣
溪上
溪上春風吹柳花溪頭春水淨無沙白鷗自信忘機事
玄鳥猶知有歲華錦纜牙檣非昨夢鳳笙龍管是誰家
令人苦憶東陵子擬向田園學種瓜
題岳武穆王墓
岳王墳上草離離秋日荒凉石獸危南渡君臣輕社稷
中原父老望旌旗英雄一死嗟何及天下中分遂不支
莫向西湖歌此曲水光山色不勝悲
聞擣衣
露下碧梧秋滿天砧聲不斷思綿綿北來風俗猶存古
南渡衣冠不復前苜蓿總肥宛騕䮍琵琶曾泣漢婵娟
人間俯仰成今古何待他年始惘然
和姚子敬秋懷五首
落日孤城動鼓鼙樓中畫角不勝吹山川蕭瑟秋雲淨
草木凋傷暮雨悲多病馬卿聊假日數竒李廣不逢時
卷簾白水青山外隠几無言有所思
吳宫烟冷水空流慘淡風雲黯九秋禾黍故基曾駐輦
芙蓉高閣迥添愁綉楹錦柱蛟龍泣金沓瑶階鹿豕遊
宋玉平生最蕭瑟欲將九辯賦離憂
銅雀春深漢苑空邯鄲月冷照秦宫烟花樓閣西風裏
錦繡湖山落照中河水南來非禹迹冀方北去有唐風
溪城秋色催遲莫愁對黃雲没斷鴻
搔首風塵雙短鬢側身天地一儒冠中原人物思王猛
江左功名愧謝安苜蓿秋高戎馬健江湖日短白鷗寒
金尊綠酒無錢共安得愁中却暫歡
野曠天低木葉疎水清沙白鳥相呼胡笳處處軍麾滿
鬼哭村村漢月孤新亭舉目山河異故國傷神夢寐俱
黃菊欲開人卧病可憐三徑已荒蕪
送陳都事雲南銓選兼問李廉訪
送君銓選使滇池部落諸夷自品題明月夢回䕫子北
長風吹度夜郎西山連塞雨驊騮滑花落蠻雲杜宇啼
為問霜臺李學士白頭官滿尚羈栖
壽王趙公八十
儒仙弭節下蓬瀛燕處超然鶴骨清周室龍韜師尚父
漢廷鳩杖賜桓榮中州大國封全趙東閣賢良位列卿
白髮同僚欣盛事年年來此慶長生
杭州拱北樓
城上高樓接暮霞令嚴鐘鼓靜無譁提封内向三千里
比屋同封百萬家心在江湖存魏闕身隨牛斗泛仙槎
舉頭便覺長安近時倚闌干望日華
東陽八詠樓
山城秋色静朝暉極目登臨未儗歸羽士曾聞遼鶴語
征人又見塞鴻飛西流二水玻瓈合南去千峰紫翠圍
如此山川良不惡休文何事不勝衣
送吳思可總管汀州
七閩南去路﨑嶇五馬承恩出帝都地氣喜聞今有雪
民生寧似昔無𥜗山城酒美傾鸚鵡旅館春深聽鷓鴣
它日相思應悵恨離筵不忍賦驪駒
送閻子静廉訪浙西
翰林華蓋逼青冥憲節乘驄出帝城海内文章歸渾厚
淛西民物望澄清姑蘇落日荷花净震澤秋風橘柚明
憶向玉階承草詔早開黃閣慰蒼生
送戴真人歸越
躍馬年年塞北遊春風此日送歸舟山中樹老飛玄鶴
江上莎長卧白鷗未許謝公同隠逸肯容賀老獨風流
山陰道士如相會沽取松醪醉未休
饑董尊師還山
太極山人壽且康法宫高砌佩琳琅山中學道降龍虎
天上觀光翳鳳凰玉璽曾蒙五色詔金尊還賜九霞觴
于今更許歸山去萬里雲林江水長
送張秋泉還山
上界仙人不可招九重丹詔許逍遥已從萬里開真舘
又入天台訪石橋紅日玉堂香冉冉碧雲金水路迢迢
何年再覓神州觀芝草琅玕雨露饒
送吳真人謁告歸為二親八十之壽兼降香名
山
許邁楊羲奕世仙木公金母共長年斑衣歸戱鄱君側
絳節朝辭玉帝前去去青牛隨紫氣飛飛白鶴繞香烟
大椿自得人間壽八十從今數八千
送蕭萬戶鎮閬州
錦屏山下蜀江清閬州城南春意生投壺今見詩書帥
樹羽遥連鼓角營遠戍固須煩將略雜畊因足見民情
梅花到日應如雪折取繁枝一寄聲
贈特穆爾總管
將軍鐡馬擁琱弓壯歲分符鎮越中山水多情留賀監
兒童拍手愛山公紫髯似戟君猶壯白髮如絲我已翁
悦禮敦詩殊不忝看君真有古人風
海子上即事
小姬勸客倒金壺家近荷花似鑑湖游騎等閒來洗馬
舞靴輕妙迅飛鳬油雲判汙纏頭錦粉汗生憐絡臂珠
只有道人塵境静一襟凉思詠風雩
錢塘懷古
東南都會帝王州三月鶯花非舊遊故國金人泣辭漢
當年玉馬去朝周湖山靡靡今猶在江水悠悠只自流
千古興亡盡如此春風麥秀使人愁
登金陵雨花臺遂至故人劉叔亮墓
雨花臺上看晴空萬里風烟入望中人物車書南北混
江山襟帶古今同魚龍未蟄霜先隕鳳鳥不鳴江自東
綠髮劉伶緣醉死往尋荒塚酹西風
趵突泉
濼水發源天下無平地擁出白玉壺谷虛只恐元氣泄
歲旱不愁東海枯雲霧潤蒸華不注波濤聲震大明湖
時來泉上濯塵土冰雪滿懷清興孤
次韻左轄相公
昔年閭里自浮沉郎省那知遂有今老去馮唐堪底用
愁來莊舄向誰吟上林柳葉春猶淺西塞桃花水正深
知已如公居鼎鼐不應長此泣南音
題趙子敬御史志飬堂
志飬堂前驄馬蹄融融喜氣動庭闈能令將種為書種
可是斑衣勝繡衣手樹叢萱侵雪色心同寸草報春暉
不須更上陳情表親壽康強世所稀
絶句三首
春寒惻惻掩重門金鴨香殘火尚温燕子不來花又落
一庭風雨自黃昏
午枕花前簟欲流日催紅影上簾鈎窺人鳥喚悠揚夢
隔水山供宛轉愁
庭槐風静綠陰多睡起西窗日影過自笑老來無復夢
閒看行蟻上南柯
杭州雨中
江南十日九風雨花柳欲開無好春却憶京城二三月
秋千風暖漲香塵
部中莫歸寄周公謹
日莫空階生白烟歸來羸馬不勝鞭明朝又逐雞聲起
辜負日高花影眠
和黃景慶雪中即事
公事幽閒子不知微官束縛我堪嗤年來筆硯荒蕪甚
旋理耰鋤墾惡詩
梅花
瀟洒江梅似玉人倚風無語澹生春曲中桃葉元非似
夢裏梨花恐未真
湖上莫歸
春陰柳絮不能飛雨足蒲芽綠更肥祗恐前訶驚白鷺
獨騎欵段繞湖歸
題水仙
翠䄂盈盈不受扶天風縹緲降麻姑便應從此東吳去
幾見蓬萊弱水枯
題杜陵浣花
春色醺人苦不禁蹇驢䭾醉晚駸駸江花江草詩千首
老盡平生用世心
采桑曲
野雉朝雊雊且飛誰家女兒采桑歸欲折花枝插丫髻
還愁草露濕裳衣
元明善(字復初清河人湖廣參政)
䟦南嶽壽寧觀碑後
朱陵靈臺天柱巍太虛寶洞綠烟扉上館赤帝朱鳥飛
祝融宅内參為旗羲娥兩曜愁蔽虧象緯冷逼嗟位迷
四觀燕吳與秦齊恒嵩泰華孰崇卑五氣順布百志熙
流祥萬物宣后祇雨風露雷豈其私惠爾下土尸者誰
中有異人餐赤芝夜眠秋霞晝天倪衣以青雲裳白霓
風車八極驂兩螭七十二峰足幽棲琳宫貝闕輝陸離
潜光煉魄如嬰兒大丹入咽無渴饑誰其思之吳宗師
神變倏忽方張施泠然御風渺何之太君歲晏嘉子期
千秋萬歲受鴻釐皇圖景運永以丕手持芙蓉朝紫微
旋飈天闔此來歸彰靈答貺逹爾垂磨崖鐫我瑶華辭
吳湛(字幼青號草廬臨川人翰林承旨)
徐州懷古二首
籍也楚世將江東八千兵傖儂脆肌骨上國足横行乘
憤西入秦晝錦歸彭城喑嗚千人廢諸侯莫敢争竟坐
勇力亡漢以寬仁興
斯文六經後百世一昌黎饑寒三十年一朝從隴西生
死終不召感恩報已知徐牧亦何人燕樓貯歌姬翩翩
傷弓鳥誰暇擇木栖丈夫出處難淚洒符離雎
别趙子昂
畸人坐書僻殊嗜流俗笑觧絃三十秋已矣鍾期少近
賦遠遊篇上下四方小識君維揚驛玉色天人表伏梅
千載事疑讞一夕了詩究正始上白晝雲龍矯樂經久
淪亡黍管分毫杪瑟笙十二譜苦志諧古調科斗史籀
來篆隸楷行草字體成十家落筆一如掃草木蟲魚影
自植自飛跳曲藝天與巧誰實窺奥窔肉食肉眼多按
劍横道寶鶴書徵為郎瑚璉惬清廟班資何足計萬世
日杲杲蹇駑勵十駕天下與君操
題閤皂山
漢吳仙跡兩峰齊欲拾瑶華路恐迷寶殿青紅疑地湧
林巒蒼翠接天低九重香案分雲篆八景琅函記玉題
仙鶴翔空清似水步虚聲在朵雲西
張養浩(字希孟號雲莊老人濟南人)
王内翰哀輓
束髮躭經晚益勤平生精力盡斯文前朝十老今餘幾
當代三王獨數君李賀屢煩韓愈駕羊曇空阻謝安墳
玉堂寥索人何在落日溪窗滿白雲
贈李祕監(至治間曾畫御容)
封章曾拜殿庭間凛凛丰儀肅九關迴首橋山淚成血
逢君不忍問龍顔
文子方
次元復初韻送虞伯生代祀江瀆
成均十載攷遺經未識沙墩長短亭旌旆曉霞穿化日
文章秋月暎華星鳥鳴春盡岷江白鶻沒天低隴樹青
四海車書今混一摩挲劒閣重䥴銘
滕賓(號玉霄雎陽人江西儒學提舉)
感寓六首
宇宙忽空闊飲馬萬里流平生負兩眼及此行寓州天
清健鶻運木脱飢鷹投長風吹海雨濯我紫綺裘相逢
半遊俠把酒髯如虬慷慨說史記歴歴山川秋向來衣
帶水目短何無舟
吾愛東方朔高揖金馬門向非玩六合安肯來崑崙昂
昂九尺身談辨黃河翻誰知上書意蛾眉非自婚不見
馬相如俯首狗監恩人生非桃李何故不自言
吾愛李太白玩世如游龍自知天上謫何必人間容海
風吹綠髮蕭蕭卧雲松我昔夢見之遺以金芙蓉清輝
恍在眼月落峩眉峰
西風桂花落我上天台山仙子扶我手泠然蒼水環乘
鸞者誰子飛烟渺難攀三生此遊戱弄影銀河灣空山
忽風瀑四顧鳴潺湲長揖馬子微此豈非人間
春風如綠波淡蕩洛陽柳高樓語錦瑟落花泛綠酒何
人白鼻騧蒙茸紫貂袖一字或未識銀菟懸兩肘煌煌
貝宫珠迺落緯蕭手爰居偶鐘鼓犧牛竟文繡終然同
一盡豈復論好醜誰知草玄者窮巷閉白首
船頭書十乘船尾酒百壺酒盡書在眼落月如明珠忽
悟八陣法縱横如河圖惜哉經世士未有窺唐虞季子
相六國所見惟陰符
吟人
吟人瘦倚曲闌千酒醒香銷午夢殘燕子不來春社去
一簾疎雨杏花寒
劉祈(渾源人)
古意
秋江有芙蓉顔色好鮮潔蹇裳欲采折水深不可涉嚴
風下飛霜芳豔空凋歇悵望一長歎臨川無桂楫
送雷伯威
朔風起天末落木鳴空山冰霜正凝沍遊子百里還出
郭送將别徘徊上高原如何暌離情對此芳歲闌壯士
志四方不湏涕汍瀾人生非山海會面亦不難願子崇
明德餘功振文翰長因東南鴻惠我金玉言
葉李(字太白諡文簡富春人中書右丞)
壽馮大使
帝遣皇華遠有光可能白首老中郎雲臺偉蹟推馮異
天榜魁名說馬凉花柳無私春鼎鼎松椿不老歲蒼蒼
傳聞又攬澄清轡一道平反福更長
郝天挺(號新齋官左丞)
麻姑山
路入尋幽景便嘉石田瑶草帶烟霞注經洞古亡遺檢
養藥爐存失舊砂青鳥空傳王母信綵鸞應到玉皇家
巖扉不掩春長在老却碧桃無數花
李京(字景中真定人)
留别都城諸公
蒼龍雙闕鬱岧嶤曾侍鵷鸞趁早朝往事已隨塵衮衮
虛名贏得鬢蕭蕭長林豐草空相憶瘴雨蠻烟苦見招
借問都門門外柳為誰留著最長條
杜瑛(字文玉號緱山)
弔故宫
月上觚棱椒壁濕飢烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜秋風頭欲白
尊中頼有酒如泉醉倚寒窗破愁寂
秋思
壯心忽忽劇懸旌秋氣偏令客子驚白鴈不聞雲外過
清霜先向鬢邊生銅駝巷陌周東土金鳳樓臺鄴北城
千古繁華俱一夢空餘草木戰風聲
征南口號
春早雲南麥已黃瀘江蒸霧水如湯馬蹄半帶陰山雪
變作人間六月凉
元音卷二
