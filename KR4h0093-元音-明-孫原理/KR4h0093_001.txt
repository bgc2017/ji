元音卷一
劉因(字夢吉號静修容城人太子贊善)
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能為賢重輕德輝
照九仞鳳鳥才一鳴伊誰腐鼠棄坐見饑鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
翟節婦詩
昔金源氏之南遷也河朔土崩天理蕩然人紀為之
大擾誰復維持之者而易之西山乃有婦人曰翟氏
年二十餘其夫從軍死於王事出入兵刃往復數百
里晝伏夜行以其屍歸負土而葬之既葬自以早寡
無子遭時如此思以義自完乃自决於墓側隣里救
而復蘇終始一節今八十餘年矣夫人心之極有世
變之所不可奪者於此亦可以見之余聞之於是作
詩俾其外孫田磐刻之石使翟氏風節如在亦庶幾
乎吳人河女之章焉
兵塵浩無際烈士難自全婦人無九首志欲不二天燕
山翟氏女既嫁夫防邊一朝聞死事健婦增慨然生有
如此夫早寡非所憐求屍白刃中負土家山前事去哀
亦深義盡身可捐無兒亦何為所依惟黃泉鄉隣救引
訣烈日丹衷懸誰辨節孝翁重賦睢陽賢我昨過其鄉
山水猶清妍聞風髮如竹飄飄動疎煙千年吟詩臺峨
峨大寧顛為招馮太師和我節婦篇(大寧山有馮道吟詩臺距翟居甫數)
(十里)
燕平學僊臺
碣石來海際西南奄全燕中有學仙臺燕平欲昇天燕
平骨已朽遺臺猶相傳雖復生青松歲久摧為煙極(目)
望海波不見三山巔三山巨鰲簮山人蟣蝨然使無不
足論信有亦可憐大塊與洪鑪金石難久堅天地會有
盡何物為神仙空山無笙鶴落日下饑鳶今古非一臺
浩歎秋風前
宋理宗書宫扇
杭州宫扇二好事者得之燕市一畫雪夜泛舟一畫
二色菊理宗題其首有興盡為期及晚節寒香之句
諸公賦詩余亦同作
天津月明啼杜鵑梁園春色凝寒煙傷心莫說靖康前
吳山又到繁華年繁華幾時春已換千古萬古合歡扇
銅雀香銷見墨痕秋去秋來幾恩怨一聲白鴈落西風
冠蓋散為煙霧空百錢襪錦天留在禍胎要鍳驪山宫
當時夢裏金銀闕百子樓頭無六月瓊枝秀發後庭春
珠簾晴捲天門雪棹歌一曲白雲秋不覺金人淚暗流
乾坤幾度青城月扇影無情也觧愁五雲回首燕山北
燕山雪花大如席雪花漫漫冰峨峨大風起兮奈爾何
歸去來圖
淵明豪氣昔未除翺翔八表凌天衢歸來荒徑手自鋤
草中恐生鎦寄奴中年欲與夷皓俱晚節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚嗚
幼安濯足圖
漢家無復雲臺功生平不識大耳公眼中天意鏡中語
此身只有扁舟東關東諸公亦英雄百年能辦山陽封
歸來老栢號秋風世事悠悠七十翁乾坤故物兩足在
霜海浮雲空復空無刀可斷華太尉有死不為丕太中
丹青皂帽凛冰雪高山目送冥飛鴻為問蘇家好兄弟
萬古北海誰真龍(長公愛文舉次公愛幼安蓋氣質各以類云)
采菊圖
天門折翼不冄舉袖手四海横流前長星飲汝一杯酒
留我萬古羲皇天廟堂衮衮宋元勲誰信東籬有晉臣
南山果識悠然處不惜寒香持贈君
易臺
望中孤鳥入消沉雲帶離愁結暮陰萬國河山有燕趙
百年風氣自遼金物華暗與秋容老杯酒不隨人意深
無限霜松動巖壑天教搖落助清吟
海南鳥
越鳥羣飛朔漠濱氣機千古見真純紇干風景今如此
女國園林亦暮春精衛有情銜太華杜鵑無血到天津
聲聲觧墮金銅淚未信吳兒是木人
過方古故居
古金大定間人常舉進士不第遂歸獨居一室置琴
書其側不妄與人交縣令佐公服候門亦以遜詞謝
遣之有田數十畆食其獲如菽熟惟食菽鄉人好事
者欲以米易之不聽曰是天所食者不可易也監察
御史接行郡邑聞其行上之不報其為人蓋亦近於
聖學之所謂狷史學之所謂獨行者歟先父每舉以
律鄉人之貪鄙者故鄉人至今能道之古殁無後其
丘隴已為樵牧區今過其居亦莽為荆棘矣不覺感
歎夫發潜德而紀先賢實後生之責也顧力未能焉
姑題詩以紀先父之訓
名姓初聞自過庭山田食力老窮經鄉閭月旦歸公論
耆宿風流尚典刑盛事重吟鳬繹集懷賢誰築聘君亭
還家遊子悲千種念舊思親淚最青
銅雀瓦
諸侯負漢已堪憐直筆何為亦魏編却愛曹瞞臺上瓦
至今猶屬建安年
題理宗煙波横披圖
自古興衰不可常每從運氣見文章誰知萬古中天月
只辦南樓一夜凉(太祖常詠月云才到中天萬國明理宗和云併在南樓一夜凉故以寓其)
(意云云)
許衡(字仲平號魯齋河内人中書左丞儒教大宗師)
趙氏南莊
曉起北窗涼清談戢羽觴入簾花氣重落紙燕泥香夢
裏青山好吟邊白髮長秋風載書籍相對築茅堂
憶賈君玉
賈君清介士吾輩鮮能群守志王元伯甘貧范史雲銅
臺書廢讀東郡酒方醺何日尋先約青燈共夜分
元好問(字裕之號遺山)
箕山
幽林轉陰厓鳥道人跡絶許君棲隠地唯有太古雪人
間黃金貴物外秪自潔尚厭一瓢喧重負寧所屑降衷
均義禀汩利妄智决得隴又望蜀有齊安用薛干戈幾
蠻觸宇宙日流血魯連蹈東海夷叔采薇蕨至今陽城
山衡華兩丘垤古人不可作百念肝肺熱浩歌北風前
悠悠送孤月
西樓曲
游絲落絮春漫漫西樓晚晴花作團樓中少婦弄瑶瑟
一曲未終坐長嘆去年與君西入關春風浩蕩隨金鞍
今年匹馬妾東還零落芙蓉秋水寒并刀不剪東流水
湘竹年年泪痕紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲插花枝泪如洗
結楊柳怨
長樂坡前一杯酒鄭重行人結楊柳可憐楊柳千萬條
看看盡入行人手輕煙細雨綠相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髮明朝塞城草
柳色年年歲歲青關情何事管離情春風誰向丁寧道
折盡柔條莫再生
杏花落後分得歸字韻
獺髓能醫病頰肥鸞膠無那片紅飛殘陽淡淡不肯下
流水溶溶何處歸煑酒青林寒食過明粧高燭賞心違
寫生正有徐熙在漢苑招魂果是非
閻復(字子静東平人)
遺山先生挽詩
蕭寺秋風捲玉荷月明人影共娑娑誰知别後驪駒曲
便是先生薤露歌野史夜寒蟲蠧簡錦機春暖鳳停梭
祇應前日西州路常使羊曇忍淚過
廉平章挽詩
海岳儲精五十秋早聞仙馭躡金虬梁公獨擅斗南譽
老范長懷天下憂東閣閑關蒼蘚合西山埋玉白雲稠
鳳池人物誰優劣合在元龍百尺樓
姚樞(字公嚴號靈春柳城人學士承旨)
被顧問題張萱畫明皇擊梧按樂圖
阿萱五季名畫師尤工粉墨含春姿君王遊蕩墮聲色
不知聲色傾人國開元無逸致太平天寶奢風生五兵
偃月堂近幽薊遠潜謀不入芙蓉苑咸陽行色馬嵬塵
萱筆雖工恐未真四海蒼生半魚肉歸來豈為香囊哭
一日重開日月光黃金却鑄郭汾陽
徐世隆(字威卿陳州西華人)
挽文丞相
大元不殺文丞相君義臣忠兩得之義似漢王封齒日
忠於蜀將斫顔時乾坤日月華夷見海嶺風霜草木知
只恐史官編不盡老夫和淚寫新詩
郝經(字伯常陵川人侍讀學士充國信使)
巴陵女子行
已未秋九月王師度江大帥巴圖自鄂渚以一軍覘
上流遂圍岳岳潰入於洞庭俘其遺民以歸節婦巴
陵女子誓不辱于兵書詩衣帛見意赴江而死其自
叙曰巴陵女子韓希孟魏公五世孫歸於尚書賈公
之男璚岳州破被俘之明日以衣帛書詩願好事君
子知吾宋家有節婦者其詩悲婉激切有漢魏歌謠
風氣如天果喪宋氏出門淚如&KR0008;我本瑚璉器安肯
作溺皿借此清江水葬我全首領皇天如有知定作
血面請願魂化精衛填海使成嶺殆數百言辭意壯
烈有古義士未到者余既高希孟之節且悲其志作
巴陵女子行
北來諸軍飛渡江突騎一夜滿岳陽樓頭火起入閭巷
曹伍偶走如牛羊巴陵女子尚書婦生平不識門前路
亂兵駈出勢倉皇夫婿翁姑在何處吞聲掩淚行且啼
啼痕沾濕越羅衣此身忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零落入秋水玉骨直葬青海頭古來烈婦才一二
誰似巴陵更文理名與長江萬古流丞相魏公還不死
太平頂讀秦碑
岱宗太平頂磨崖皆天齊左列則天頌右刻張說辭文
采與書法不離近代規漢封宛在周觀東秦壇夐出絶
頂西壇前圓平值中峰突兀上有始皇碑年深雨漬百
裂餘折作兩峰蹲半規面陽數字仍可辨隙縫重銜苔
蘚皮中間隠約見制可完好可辨唯臣斯拳如釵股直
如筯屈鐵碾玉秀且竒千年瘦勁益飛動廻視滿山肥
更癡當時風雨有餘怒豈容夸石獨在兹祗應神明愛
尤物不肯轟擊常護持昔年韓文公曾賦&KR1174;嶁詩字青
石赤皆傳聞漫為咨嗟涕漣洏何如親登泰山日觀峯
光怪特見絳氣纏金虹摩挲細讀秦相碑天門高咏來
清風乃知山靈不相負夜宿天邊不忍去醉依雲窗重
回顧
姚燧(字端甫號牧菴洛陽人學士承旨)
别王良輔
只聞官罷尚荆州不謂相逄郢水秋如我避賢三退舍
與君為客一登樓人才妄自金鳴冶世事從渠劒刻舟
明日分携武昌去應煩南夢到滄洲
楊果(字正卿蒲陰人)
羽林行
銀鞍白馬鳴玉珂風花三月燕支坡侍中女夫領軍事
黃金買斷青樓歌少年羽林出名字隨從武皇偏得意
當時事少游幸多御馬御衣嘗得賜年年春水復秋山
風毛雨血金蓮川歸來宴賀滿宫醉山呼搖動東南天
明昌太和承平久北人歲獻葡蔔酒一聲長嘯四海空
繁華事往空迴首懸瓠月落城上牆天子死不為降王
羽林零落只君在白頭辛苦趨路傍腰無長劒手無鎗
欲語前事涕滿裳洛陽城下歲華暮秋風秋氣傷金瘡
龍門流出伊河水北望臨潢八千里蔡州新起髑髏臺
只合當年抱君死君家父兄健如虎一旦倉皇變為鼠
錦衣新貴見莫嗤得時失時令人悲
洛陽懷古
洛陽雲樹欝崔嵬落日行人首重回山勢忽從平野斷
河聲偏傍故宫哀五噫擬逐梁鴻去六印休驚季子來
惆悵青槐舊時路年年無數野棠開
過狄仁傑墓
牝雞聲裏紫宸寒神器都歸竊弄間一語喚回鸚鵡夢
九霄奪得鳳雛還荒墳寂寞臨官道清節孤高重泰山
為問模棱蘇相國當時相見果何顔
梁棟
四禽言
不如歸去錦官宫殿迷煙樹天津橋上一兩聲呌破汴
京無住處不如歸去
行不得也哥哥湖南湖北春水多九疑山前呌虞舜奈
此乾坤無路何行不得也哥哥
脱却布袴貧家能有幾尺布閒機織盡無得裁可人不
來廉叔度脱却布袴
提壺蘆提壺蘆今年酒賤頻頻沽衆人皆醉我亦醉哀
哉誰問醒三閭提壺蘆提壺蘆
楊奐(字煥然號紫陽奉天人)
金谷行
洛陽園池天下無金谷近在西城隅晉時花草不復見
野人猶觧談齊奴齊奴豪奢誰比數酒酣愛擊珊瑚株
後堂春風滿桃李中有一枝名綠珠千金買步障百金
買氍毹時時吹笛替郎語雲窗露戸長歡娛層階欲下
湏人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
長安感懷
此心直欲作東周再到長安已白頭往事無憑空擊楫
故人何處獨登樓月搖銀海秦陵夜露滴金莖漢殿秋
落日酒醒雙眼淚幾時清渭向西流
讀汝南遺事二首
軹道牽羊事已非更堪行酒著青衣裹頭婢子那知此
爭逐君王烈熖歸
六朝江水故依然隔斷中原又百年長笑桓溫無遠略
竟留王猛佐苻堅
李冶(字仁卿欒城人)
楊白花
帝家迷樓春晝長紫笙吹破百花香蒲萄凝碧琥珀光
燕語鶯啼空斷腸枕帷紅淚洒瀟湘玉鏡臺前添午粧
茜裙緩帶雙鴛鴦胡蝶趁雪上釵梁千里萬里雲茫茫
張易(字仲疇)
送魯齋先生歸山
衮衮諸公入省闈先生承詔獨南歸道逢時否貧何病
老得身閑古亦稀行色一杯燕市酒春風二月故山薇
到家已及蠺生日布榖催畊隴麥肥
林景熙
聞家大參南歸
濱死孤臣雪滿顛冰氊齧盡偶生全衣冠萬里風塵老
名節千年日月懸清淚秋荒遼海鶴古魂春冷蜀山鵑
歸來親舊驚相問禾黍離離夕照邊
梁曾(字貢父)
岳陽樓
樓前秋水健帆開樓上凉風舞袖廻萬里舟航通鳥道
四時雲雨護龍堆江山如此不一醉歲月幾何能再來
欲問老髯求鐡笛月中吹上紫荆臺
宋衜
次范葯莊韻
家近西湖六月凉蘭舟桂醑芰荷裳海門潮上波濤壯
天竺風來草木香今日悲秋哦椘些他年著論辨吳亡
君才位置聞人說宜侍詩仙七寶牀
李鳳
睢陽懷古
睢陽城郭劫灰餘風景蕭條市井疎堤接汴梁分驛路
地連齊魯幾兵車張廵戰壘沙沉戟閼伯提封草滿墟
珍重開元遺寺在石幢猶刻魯公書
盧摯(字處道號疎齋涿郡人學士承旨)
題釣臺
雲山蒼蒼兮煙木稠石瀨潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由仕止久速兮舍聖人將安求清風一絲兮豈
為名鉤蕉黃荔丹兮香火千秋山下幾篙兮榮辱之舟
先生一笑兮白雲收
題淵明歸去圖
留侯晚節從赤松武侯早歲稱卧龍仇秦復漢身始終
淵明初非避俗翁兩侯大節將無同陽秋甲子法王正
特筆宛有長沙雄易地㶚上祁山功王宏何恨奉吾足
督郵能芥平生胸歸來種豆南山中斜川只許桃源通
門前五柳春濛濛落絮不與江波東環堵蕭然吾未窮
北窗儘有羲皇風畫圖不盡千古意詩成一笑浮雲空
采薇圖
服藥求長年孰與孤竹子一食西山薇萬古猶不死
周馳(字景遠聊城人監察御史)
題五王醉歸圖
晉陽首事成功烈卒入宫門流戰血至親骨肉忍相殘
禍至黃臺那可說讓帝知幾辭寶位履霜知是堅冰至
華萼相輝勢使然遂許明皇敦友弟當時行樂殊未央
賜予無節恩非常出則同遊入同宴五龍躞蹀騰康莊
時光鼎鼎如流電虚偽既消誠實見三子無辜死渭橋
太真有寵來金殿欲心一縱禍滔天社稷生靈不暇憐
從此陵夷於五代干戈喪亂過年年
李孟(字道復)
初科知貢舉
百年場屋事初行一夕文章聚帝京豹管敢窺天下士
龍頭誰占日邊名寬容極口論時事衣被終身荷聖情
願得真儒佐明主白頭應不負平生
貫雲石(號酸齋)
桃花巖
白兆山桃花巖太白有詩近人建長庚書院來京師
時中書平章白雲相其成求詩於詞林臣李秋谷程
雪樓陳北山元復初趙子昂張希孟與僕同賦
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
為誰化作神仙區十丈風煙挂淮浦暖翠流香春自活
手撚殘霞背天末幾回雲外落清嘯美人天上騎丹鶴
神遊八極栖此山流水杳然心自閒觧劒狂歌一壺外
知有洞府無人間酒酣仰天呼太白眼空四海無纖物
明月滿山招斷魂春風何處求顔色
美人篇
仙風雕雪玲瓏温吳姬剪雪纖纖昏行雲補髻翠光滑
鳳凰呌落空山月手摘閒愁八字分春山恨重畫不伸
肌濃汗膩朱粉勻背人揮淚粧無痕霜刀自裂石榴裙
閉門不識諸王孫綠煙熏透藍田玉羅帶隨風換粧束
飛鳥銜怨過長門芳菲不忍韶華屋連環步窄玉佩響
霓裳袖闊春風長釧鬆腕瘦覺多情舉手搔天天亦痒
錦香帳冷蘭燈沉落花不入芙蓉衾三山路杳銀河深
彩鸞高訴愁人心天與美人傾國色不如更與美人節
夢裏梅花夢外身萬古千年對明月
君山行
北溟魚皆幾千里負我大夢遊弱水蓬萊隔眼不盈拳
碧落香銷吹不起茜裙女兒懷遠遊遠人不歸明月羞
寶釵綰髻翠欲流風鬟十二照暮秋女媧煉石補天手
手拙石開露天醜瓊樓玉宇亦人間直指示君君見不
斯須魚去夢亦還白雲與我遊君山
别離情
吁别離之苦兮蒼梧之野春草青黃陵廟前春水生日
暮湘裙動輕翠玉樹亭亭染紅泪又聞垓下虞姬泣斗
帳初驚椘歌畢佳人閣淚棄英雄劒血不銷原草碧何
物謂之别離情肝腸剥剥如銅聲不如斫其竹剪其草
免使人生為情老
蘆花被
僕過梁山泊有漁翁織蘆花為被僕尚其清欲易之
以紬者翁曰君尚吾清願以詩輸之遂賦果却綢
採得蘆花不涴塵翠蓑聊復藉為䄄西風刮夢秋無際
夜月生香雪滿身毛骨巳隨天地老聲名不讓古今貧
青綾莫為鴛鴦妬欸乃聲中别有春
陳孚(字剛中號勿齋天台人衢州治中)
出門别親友
停君漢水浮鴨之翠杓聽我嶧山栖鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙煙桓圭朱芾侯青社
又不見南陽卧龍人不識一朝佐漢坐狠石羽扇輕搖
蛇鳥驚火精焰焰天西極旗亭四月柳如藍紫騮嘶風
黃金驂豈無叩牛歌亦有捫蝨談天生巉嵓崪嵂骨蒿
萊槁死誰能甘我欲登泰山扶笻欵天關東溟若木如
可攀手弄日月青雲間我欲渡黃河赤脚淩秋波水仙
樓閣高嵯峨徑叱海若笞蛟鼉停君翠杓聽我綠桐真
人開天六合同風騶虞鳳凰飛舞鎬宫有線五色獻於
重瞳補舜衣裳山龍華蟲虎豹九關兮不可以達吾則
脱冠歸來兮丹丘之青峰長揖二三子目送西征鴻
别離曲
杏花紅壓紗窗雨畫欄孤禽弄嬌語翠綃曉帳雙蛾愁
淚濕菱花怨歌舞龍香記昔調哀弦一絲指撥春風前
羅衾未煖驪駒發柳條折盡長亭寒燕釵分恨藏塵玉
夢斷雲深椘江綠舞鸞折翅錦字空魚目晴波接紅燭
江南賈客千黃金停鞭欲換天涯心從教門外苔痕老
繡鞋不過屛山陰
居庸關
車稜稜石确确車聲彭彭鬪石角馬啼蹴石石欲落不
知何年鬼斧鑿僅與青天通一握上有藤束萬仞之崕
下有泉噴千丈之壑太行羊腸蜀劍閣身熱頭痛懸度
索一夫當關萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲扣往事雲漠漠平沙風起鳴凍雀
葛嶺行
葛嶺相君之故居昔年甲第臨通衢錢横花間甃作逕
錦鋪泉底䟽為渠後庭三千傾城姝歌舞絶世冰肌膚
麒麟銀裳龍銷裾佩以文羅木難珠相君出擁萬虎士
各操闒戟左右趍劒履上殿帝賜坐駞蹄七寶分御厨
望塵拜者頌元老伊尹周公所不如豈知一旦事瓦裂
銀鐺鐡鎻載以驢我偶過此訪廢址狐兔縱横草焦枯
琨臺瓊砌不復見已有野人來種蔬却怪當時鑿隧道
挾詐出入潜如狙大臣一身佩天下版廧複壁何謬歟
山童從我一壺酒迴首落日悲欷歔摩挲仆碑共踞坐
尚是御賜淩煙圖
銅雀臺
古臺百尺生野蒿昔誰築此當塗高上有三千金步搖
滿陵松栢圍鳳綃西飛燕子東伯勞塵間泉下路迢迢
龍帳銀筝紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉匣珠𥜗
鎻秋雨
金陵
六代帝王州寒煙滿石頭星河天北轉江漢水東流步
絶金蓮雨歌殘玉樹秋白頭有漁者猶說景陽樓
樓桑廟
古廟千年後桑陰滿涿州亂山空北向大火已西流遺
恨三分國英風百尺樓里人牲酒奠想像衮龍浮
開平即事
天開地闢帝王州河朔風雲拱上游鵰影遠盤青海月
鴈聲斜度黑山秋龍岡上繞三千陌月殿香飄十二樓
莫笑青衫窮太史御煙曾見衮龍浮
邯鄲懷古
數點寒峰擁翠嵐叢臺日落見漳南火枯㐮子殘銅斗
土蝕平原舊玉簮宫閉沙丘空有雀兵呑函谷已如蠺
回仙逆旅今存否世上黃粱夢正酣
鄂渚晚眺
黃鶴樓前木葉黃白雲飛盡岸茫茫櫓聲搖月歸巫峽
燈影隨潮過漢陽庾令有塵汙簡册襧生無土蓋文章
闌干只有當年柳留與行人記武昌
鳳凰山
浮屠百尺聳亭亭落日鴉啼野蔓青故國盡銷龍虎氣
空山猶帶鳳凰形金根輦路迎神駕玉樹歌臺語梵鈴
惟有錢塘江上月年年隨鴈過寒汀
鳳凰臺
鳳凰臺上野烏啼笳鼓連雲日又西天地無情潮寂寞
英雄有恨黍高低殘桁夜雨迷朱雀荒塚秋風怨白雞
空有斷碑蒼蘚裏千年留得謫仙題
交址使還
少年偶此請長纓命落南州一羽輕萬里上林無鴈到
三更函谷有雞鳴金戈影裏丹心苦銅鼓聲中白髮生
已喜歸來身健在夢回猶覺瘴魂驚
平江
滄浪亭下望姑蘇千尺飛橋接太湖故里空傳吳稻蟹
寒祠猶記晉蓴鱸芙蓉夜月開天鏡楊柳春風擁畫圖
為問館娃歌舞處鶯花還似昔年無
送羅子有奉亦愚右丞之喪歸杭
風沙萬里一征鞍短帽朱髯淚未乾廣武山川空阮籍
長平賓客只任安故園有夢鵑聲急大厦無依燕翅寒
江左故人如見問為言燈火客金鑾
丞相安(闕)延說四書因以詩呈
帶礪家聲耀八寰中書獨壓紫薇班捧持日月祥雲上
洗滌山河湛露間綠竹正歌淇澳美赤松聊伴榖城間
聖門别有經綸事更對青燈話孔顔
泊安慶府呈貢父
共擁旌&KR1242;度百蠻今朝忽過皖公山幸承乙夜君王問
更喜丁年奉使還舊夢未迷天禄閣新愁猶憶鬼門關
塵纓笑濯滄浪水少伴沙鷗半日閒
與李子構讀天寶遺事
四十乾坤拱紫宸東風只屬倚闌人玉鳬波暖驪山曉
金犢煙横綉嶺春七夕有釵留羽客千秋無鏡泣孤臣
紅塵一騎君休笑中有漁陽萬騎塵
汴陽龍德故宫
書來海上勸休兵已見金輪逐火精醮絶絳樓無鶴唳
朝空丹扆有狐鳴羽袍士尚傳三洞介幘人誰報六更
一代興亡真大夢陳橋驛畔見青城
淮陰侯廟
漢家羅網正高張誰有勲名記太常戲爾登壇呼大將
危乎操印立真王煙中草木疑殘幟沙上風濤憶故囊
鐘室千年君莫怨未央宫殿已斜陽
日南感懷
老母粤南垂白髮病妻燕北待黃昏蠻煙瘴雨交州客
三處相思一夢魂
博浪沙
一擊車中膽氣高祖龍社稷已驚搖如何十二金人外
唯有民間鐵未銷
祝蕃(字蕃遠上饒人饒州教授)
即席和貫學士月氐王頭飲器歌
單于寶刀寒映雪月氐髑髏飲冤血泥丸真人辭綘宫
麯生時能醉其骨閼氏夜張蒲萄香拍拍春霞灔秋月
賢王起舞谷蠡歌傳飲歡呼兩耳熱燈前人影半闌殘
燈後青燐已明滅持杯為爾澆嶙峋胡為對此傷精魂
弓蛇猶能致惑疾智瑶豈是無心人頭顱如此當速朽
生擒誤入仇家手忍將鳴鏑射頭曼吁嗟降王爾何有
後來漢使渃水東猶待留犁撓盟酒
揭祐民(字希韋盱江人)
瘠馬圖
念汝出塞下四蹄疾如飛半夜馳臨關氣奪戎王圍被
鐵踏河冰幾度向武威將軍事百戰騰力不湏肥祗令
飲源流齒老不任機坡寒莫風酸沙瘠春草微百感畫
者意要見駿骨稀但看古英賢一世常寒饑
何失(字得之昌平人)
感興四詩
大寶隠於石哲匠莫辨真猛虎走四野尺草豈蔽身來
者虎不見投石安足珍所以卞和泣千載共沾巾
飲酒莫啜漓結交當求知論人先論行相馬不相皮一
謟予何敢三讒親亦疑投身入屠釣猶勝坐書癡
人皆欲富貴我豈願貧賤貴賤一差池如藥勿瞑眩幼
學苦不多夜思曾得半今也髮盡白梳頭雪滿面長恐
愧鄉閭一朝死愚懦
渥洼騏驥兒自有絶塵足錦障過都門飛來射衆目歎
彼轅下姿亦非駑駘物世乏伯樂儔誰識千金骨所以
荷蓑士煙水日淪没
招賈元播馬德昌飲
積雨釋炎熱凉颷變清商薄帷納朝景倏爾頽西廂念
我二三子不來復一觴言笑吐蘭菊芬芳粲中堂仰慕
不昨日忽别若殊方况各廹桑榆何以永夕光
方鏡
十八事舅姑機杼任蓬首照面不照心照心妾不醜
何中(字太虚臨江人)
贈元復初
暖雲流青堤光風轉芳甸遠在天一涯幽沉限聞見點
點秋歸鴻翩翩春來燕天路萬里通胡為絶遐睠竒姿
奪南國悵望愧疎賤良會慰宿心願君畢歡宴
知非堂夜坐
前池荷葉深微涼坐前爽人歸一犬吠月上百蟲響余
非洽隠淪隙地成偃仰林端斗柄斜撫心獨悽愴
風雨
池上風雨來柴扉人跡絶隔水煙氣生林峯半明滅蛤
吠秋草深魚驚晚荷折孤坐倚匡牀微紅隠天末
元音卷一
