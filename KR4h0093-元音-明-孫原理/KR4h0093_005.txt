元音卷五
虞集(字伯生號邵菴蜀郡人翰林學士)
題商德符華山圖
昔祠雲臺館行穿御階栢夕隂嵐氣深重碧照行客獨
訪張超谷漸覺巖險迫冰生玉井頭日射仙掌側豈無
鐵鎖懸翻身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾来十七
年欲往不再得山河想邈悠傷殘轉蕭索摩挲商老圖
彷彿希夷宅高哉蓮花峯白雲澹秋色
次韻陳溪山椶履
頗憶蜀井西椶櫚每易討披心割魚子束皮充彗掃淛
工巧紉履文織象花草輕鬆隔沮洳緩步得堅好長跪
獻圯下會期後三早知君貴踐履陟降恒有道憐我涉
世深垂誠不待造兢兢歴淵冰縮縮奉師保時行不違矩
庶慊歲年老
題薛外史瓊林臺
高臺積方石瓊林樹交柯晨光眩白雲夕景纏紫蘿每
聞樵子唱恐是仙人過塵世在足下豈能聞笙歌過海
只騎鶴開池還養鵝外史正瀟洒太白焉足多
題許愿夫抗雲樓
城居苦廹隘層闌上苕嶤措身方丈間千里能自超可
以抗浮雲誰能顧塵囂擬峴有古臺遺碑正蕭條子固
若星斗其魂安可招龐公輟耕際曠懷見凌霄賦詩托
飛鳥長空何寥寥
次韻袁伯長賦陶心
憶昔白雲君高居保黃寧夕煉黃帝鼎晨註神農經羣
真時滿座逸響每盈庭寸田既無畔幽關那有扃飛凌
萬物表婆娑垂帶鈴歸来塵世外曾孫宴虚亭所志在
高遠三峯列青冥頽然得所止一念三十齡崐崘安明
珠旭日曜帝青槃桓有童子松根求茯苓
趙千里出峽圖
巨舟臨峽口衆工志如一各以所操濟雖危萬無失所
憂在平曠玩肆生縱逸毋俾持釣翁倚岸三太息
哀陳童子
南山有鳳雛飛来上林樹秖承朝陽輝不食秋夕露珠
零海氣盡璧毁月光曙巫陽不能招荔丹滿洲嶼
于仲元舍賦紅梅
白雪不成夜丹霞遂崇朝妙質承日暎飛英向風飄醉
来紅袖近歌罷綵雲消揚州問何遜可似董嬌嬈
題儋耳東坡載酒堂
翳翳儋耳城歴歴桄榔樹百年遺故丘新堂設賓阼清
風海上至朝陽在庭戶丹山五色鳳覽德屢來下
應制題王朏畫吳王納凉圖
雨過太湖上風生響屧廊紅綃拂几席白紵製衣裳朱
光淪厚地明月在高堂何以保玉體長年樂未央
題水木清華亭
中流汎蘭枻望彼嘉樹林落日蕩野水浮雲生夕隂魚
游戀芳藻鳥鳴在幽岑為樂恐易老吾將脫朝簮
出直次韻
月下白玉階露生黃金井疏條栖鵲寒衰蕙流螢冷戀
闕感時康懷歸覺宵永晨鐘禁中来白髮聊自整
酬上清道士鈔隂何詩
殘雪松上落輕冰硯裏生寫詩過夜半欹枕又天明少
陵愛何遜太白似隂鏗不愁勞弱翰亦足助高情
金人出塞圖
海風吹沙如捲濤高為陁磧深為壕築壘其上嚴周遭
名王專居氣振豪強弓大馬田為遨八月草白風颼颾
馬食草實輕骨毛加弦試弓復置櫜今日不樂心慅慅
什什伍伍呼其曹銀黃兔鶻明繡袍鷓鴣小管随鳴鞉
背孤向虚出北皋海東之鷙王不驕錦鞲金簇紅絨絛
按習久蓄思一超是時皛清天翳絶駕鵝東来雲帖帖
去地萬仞天一瞥離婁屬望目力竭微如聞音鷙一掣
束身直上不回折遂使孤飛一片雪頃刻平蕪洒毛血
争誇得雋頓足悅旌旗先歸向城闕落日悲風起蕭屑
烟塵滿城鼓微咽大帥要王具甘歠王亦欣然沃焦熱
閼支出迎騎小驖琵琶兩姬紅顴頰舞歌迭進醉燭滅
穹廬斜轉氍毹月
題柯敬仲畫
子先世居隆州州治之後山石室翁守郡時隆為陵
州州事簡時来就吾家拾故紙背作茅蘭竹木之屬
所得頗多吾幼時尚收得數紙今亦亡之丹丘生用
文法作竹木而坡石過之近又以新意作墨花甚妙
從子悅有眉山學官之行丘為作此予愛而賦之
昔者老可守陵州守居北山吾故丘太守時来看山雨
每畫紙背成滄洲老蒲松煙色過重揮霍隂崖交劔矛
百年離亂亡故物敝箧江南誰復收新圖篔簹枝葉修
使我不樂思昔侯碧雞祠前杜鵑呌玉女井上叢篁幽
棠梨樹高青子落碧花翠蔓縈牽牛揚雄無家不歸老
蠨蛸蟋蟀寒相求丹丘先生東海客何以見我空山秋
蕭條破墨作清潤殘質刊落精英留陂陀重復分細草
山石縈紆生亂流眉山學官莫厭冷言歸故鄉非遠遊
石田茅屋儻可得萬里欲上東吳舟百花潭深濯新錦
持報以比珊瑚鈎
為達兼善御史題墨竹
蜀道荒凉多古木篔簹千尺相因依少年慣見今白髮
杜宇夜啼愁不歸老可嘗作陵州守古木蛟龍多入手
春雷每恐破壁去神鼎空令䕫魅走丹丘越人不到蜀
修葉何以能縱横内府人家爛漫寫使可見之心亦驚
江南御史龍頭客暫别那能不相憶知君深識篆籀文
故作寒泉溜崖石
子昂墨竹
吳興畫竹不欲工腕指所至生秋風古来篆籀法已絶
止有木葉雕蠶蟲黃金錯刀交屈鐵大隂作雨山石裂
蛟龍起陸真宰秘雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
送戴真人歸越
戴先生日飲五斗醉不得再飲一石不肯眠昨從桃源
来兩袖攜風煙長安道上小兒女拍手攔道呼神仙馬
如游龍花如雨蹴踏春秋作朝暮東方不作忩間戲上
帝還令海邊去海邊玉虹夜不收貝宫珠闕皆蛟虬芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脫錦袍去與汝酣歌釣
船上
題柯博士畫
磯頭風急潮水長蒹葭蒼蒼繫魚榜青山一髮是江南
白頭不歸神獨往幽篁繞屋茅覆簷木葉脫落秋滿簾
買魚沽酒待明月定是黃州蘇子瞻子瞻文章世希有
謫向江波動星斗夜投斷岸發清嘯栖鶻驚飛怒蛟吼
圖中風景偶相似欣然揮灑春雲開子瞻應是念鄉里
還化江東孤鶴来
題金馬圖
賈客自騎千金馬解囊小憩荒城下平原無樹起秋風
夢入隂山雪横野太平疆宇大無外外戶連城無閉夜
不然安有獨行人懷寶安眠如畫者
題花鳥圖
吳中女兒顔色好洗面看花花為悄調朱弄粉不自施
寫作忩間雪衣鳥綠窗沉沉春晝遲半生心事花鳥知
花殘鳥去人不歸細雨梅酸愁畫眉
白翎雀歌
烏桓城下白翎雀雌雄相呼以為樂平沙無樹托營巢
八月雪深黃草薄君不見舊時飛燕在昭陽沉沉宫殿
鎖鴛鴦芙蓉露冷秋宵永芍藥風暄春晝長
慶史顯甫治書父八十
治世尊三夀高年見八朝羽儀參漢皓神觀邁周喬柱
下聲名遠壺中日月饒微酡霞灼灼新沐雪蕭蕭地厚
源初浚天全玉不琱一經傳令子貳憲肅羣僚侃侃稱
時望英英樹國標繡衣兼綵服白日上青霄上夀歸榮
異推恩錫爵超紫深宗伯槖金重列侯腰珍膳應恒設
安車必見招乞言逾藥石報德稱瓊瑶千歲庭来鳳羣
工韻合韶陳詩方懿頌擊壤比康謠
題秋山圖
峰迴留深隠天清襲素袍棲身斷人蹟游目送鴻毛樹
挂栖厓鷙藤懸飲子猱龍眠石潤冷虎撼樹根牢木客
吟時共山樵奕處遭浮雲過水盡孤月挾霜高羽使来
三島胎仙舞九皋左招玉斧飲右攬赤松遨空色收寥
廓虚聲起繹騷彈琴遺古散載酒棹輕舠遂向圖中見
誰能世外逃乘槎幾日至一泛九秋濤
正月十一日朝回即事
宫樹春隂合霓旌拂曙来天光臨閣道雲氣轉蓬莱晝
漏沉沉鼓晨尊灔灔杯香霏簾底霧樂殷殿前雷祥瑞儀
曹奏珍淳尚食催舞庭分鷺序效獻過龍媒融雪微生
草輕風不動埃老人南極至王母上方回玉色何多喜
金華得重陪裁詩賀新雨西閣待門開
次韻馬伯庸少監四首
仍歲從巡幸山川識重臨講帷来濟濟馳道止駸駸三
月衣裘薄諸生坐席深歸耕何待老莫問二疏金
移蹕宫城曙烟花繞閣重来王俱屬籍稱使不傳烽賜
席還親問囊書更手封恐煩宣室召眡日轉蒼龍
臣甫多愁思長歌拜杜鵑鑿厓通閣道積水放樓船惆
悵霜横野棲遲雪滿顛經行看宿草碧色自年年
太平知永日漸老惜芳晨論說慚孤學推揚負相臣退
思嘗感慨拜賜每逡巡郊藪多閒地餘生托鳳麟
奉别阿勒呼木東泉學士遊甌越
憶昔同經幄春明下玉除挂冠俄去國連舸總盛書筍
脯嘗紅稻蓴羹斫白魚莫言江海遠咫尺玉堂廬
送長沙守
白髮長沙守循良又好文近辭金馬去遠有玉魚分對
竹聽湘雨開簾看岳雲漢廷思賈誼一飯莫忘君
代衆仲作
昔在泉州住將軍每見招春雲山對屋夜雨水平橋池
鴨穿荷葉溪魚上柳條禁城鐘鼓起車馬晚蕭蕭
送王照磨之官雲南
遺廟珍珠浦歸舟僰道溪飛鳶愁暑雨走馬畏山泥官
署尊丹鷲祠宫勝碧雞題詩遠相送紅日五雲西
八月八日有感題視草堂壁
載筆趨芸閣探囊索緼袍坐銷秋日净心折夜風高識
字頭先白謀生計轉勞文園多病渴常想賜蒲萄
御溝詩次宋顯夫韻
御溝雪融三月初鳬鷖鴻雁總来居蒲萄水綠可為酒
楊柳條青堪貫魚逶迤天河起箕尾滉漾雲海浮青徐
舟前花落傍飛燕隄上風来濕舞裾翠輦時留金騕褭
錦波不著玉芙蕖臨流宋玉偏能賦莫待東都客問予
題故太子少傅翰林承旨李野齋幽居圖
車盖歸来托遠林魯山崷崒魯原深漁樵相識頻分席
賓客時過共賜金百歲儀刑猶近古五朝文物至于今
披圖想見登臨地松滿徂徕起夕隂
賦張志甫八十
身閱昇平近百齡顔如玉雪鬢如星遠移湘竹堪扶老
舊種蒼松已茯苓頓見大官躬致饋早令掌故口傳經
古来名士多肥遯徧與題詩歴下亭
送韓伯高僉憲淛西
正月樓船過大江海風吹雨洒船忩雲消虹蜺横山閣
潮落黿鼉避石矼闕下諫書誰第一濟南名士舊無雙
湖隂暑退多魚鳥應勝愁吟對怒瀧
王氏孝義詩(奉元人)
隂隂榆柳蔭韋村中有鳥頭孝義門耕織事均家益贍
緦麻親盡義彌敦蜜蜂日暖開窗戶慈竹春深長子孫
先世此邦嘗賜履為歌遺俗却消魂
寄福建僉憲馬叔惠
荔子枝頭火齊紅高堂紈扇坐薰風湘筠簟冷魚波合
海柏梁深燕語通絡緯豈知秋袂薄扊扅長憶曉餐同
禁城来看花如錦誰道清霜解惱公
次韻道士竇神清賦舜粟
帝德無為保太和歷山遺種有嘉禾想經稷教躬耕法
正是堯時擊壤歌旆旆九秋新雨露離離千古舊山河
曲肱飲水幾㤀肉畢竟宣尼感歎多
贈竇神清歸隠茅山
翩翩歸鶴自遼東又向茅山擬住冬啄食定依何處竹
結巢應得古時松雪滿空山騎一虎月明秋水佩雙龍
别来彷彿三千歲亦欲還栖第一峰
送宋誠甫太監祀天妃
使者受節大明殿候神海上非求仙廟前水生客戾止
帷中靈語風泠然麗牲有石載文字沈璧用繅求淵泉
賈生何可久不見海若率職君子還
贈昇龍觀主
榻前親製先生號賜與江南謝舜咨太華雲開天使下
少微星動史官知龍飛滄海留珠樹虎卧丹房守玉芝
聖主無為千萬夀更應築館候安期
賦壺洲
傳聞海上有玄洲曾是安期舊所遊千頃白雲都種玉
一杯弱水不勝舟魚龍夜護黃金鼎鸞鵠晨朝紫綺裘
波浪不驚星斗近步虚聲裏度清秋
寄趙子敬平章
聞道乘閒入翠微猶愁嵐氣濕人衣道傍野樹飛花盡
溪上春雲作雨歸故舊釣絲輕在手仙人棋局静忘機
赤松曾許同千歲擬向高秋伴鶴飛
别國史院勅峰石
秋雨莓苔數尺身文章曾見百年人吁嗟一代興王盛
付托諸公製作新坰野有詩皆在魯泰山無刻更先秦
鳳麟一去無消息空使駑駘愧後塵
神鳳琴
鳴鳥人間久不聞遺紋欲托斷琴紋曾看土鼓歌朝日
亦共陶尊醉夜分五色雲中迎太乙九疑山下望湘君
采詩應被唐風譜早晚樓船或祀汾
謝書巢送宣和瀘石硯
巢翁新得瀘州硯拂拭塵埃送老樵毁璧復完知故物
沉沙俄出認前朝毫翻夜雨天垂藻墨泛春冰地應潮
恐召相如令草檄為懷諸葛渡軍遥
題東平王與盛熙明手卷
宋宣和手勅一通卷首題識四字我朝英宗皇帝御
書也帝嘗以至治三年正月十五日幸五華山臣有
以此書獻者丞相拜珠侍側就題以賜之既歸第曲
先盛熙明寫金字佛書一帙贄丞相丞相因以此卷
贈之且語以其故至順三年三月八日熙明屬歐陽
玄記其事于左方
聖代御題前代勅小臣叨備史臣書事業久為人土苴
丈章猶作世璠璵海淪碣石圖空在墓築祁連計已疎
誰識全燕天所靳萬年形勝帝王居
題暖翠亭
老去唯思卧白雲一亭萬竹喜初聞波迴曉日鴛鴦並
沙散晴烟翡翠分把釣左泉歸衛女乘舟北渚望湘君
誰能獨采薇盈袖却道高寒思不羣
觀著色山圖
江樹重重江水深楚王宫殿在山隂白雲窈窕生春浦
翠黛嬋娟對晚岑宋玉少時多諷詠江淹老去倦登臨
扁舟却上巴陵去閒聽孤猿月下吟
題畫
緝熙殿裏御屏風零落誰收百歲中錦樹總含春雨露
畫橋猶是舊青紅花開陌上懷歸燕潮落江頭送去鴻
何佀綠波生太液絳桃風急綵船東
題張希孟中丞送畢中達提點卷後
十年七聘不還朝起為飢(闕)軺嘉樹百年誰忍伐
生芻一束不能招西州華屋交遊少北海清尊意氣消
欲寫濟南名士傳泉聲山影晚蕭蕭
寄泉南三老人
春城連海樹扶疎中有幽人八十餘庾信流傳江左賦
伏生零落濟南書鄰翁社舞尊多酒弟子晨炊饌有魚
前代衣冠今絶少故懷三老載安車
白雲閒上人度夏
白雲長傍太湖飛忽向西山度釣磯彭蠡小龍邀共飯
潮陽遷客憶留衣筍因春雨朝朝喫橘待秋霜顆顆肥
我自本名無所住經函松下共柴扉
寄魯學士
往歲樓船過太湖珠簾翠幕護圖書泉南五馬傳燈後
天上羣龍進講餘滿座賓朋尊有酒盈疇稷稻食多魚
趨裝未覺曹參晚應有賢人載後車
甲戌四月十七日至臨川冲雲寺祝聖齋罷賦
此
郭西寺門雙石頭水鑑相對林塘幽白花過雨落松瞑
黃鳥隔溪鳴麥秋衰朽虛蒙宣室問淹遲實愛小山留
為貪佛日同僧話滿袖香烟念舊遊
次韻聶空山送杏
看徧生紅雨滿林筠籠遠致百丸金遥知過熟心先喜
猶恐微酸齒不禁淺琖便應催泛蟻封囊何必共來禽
唯當種核成佳樹花繞春壇坐鼓琴
即事(四月十六日)
卧病丘園忽五年千官此日正朝天縣公稱夀邀相共
野老扶藜拜不前帶拭文犀看舊賜髮垂明鶴愧初筵
莫愁小邑天光遠朝盖靈芝五色鮮
予少年過薊門酒樓賦此題曰連十八書郡人
疑其為吕洞賓詩謾記于此
耳目聰明一丈夫飛行八極隘寰區劍吹白雪妖邪滅
袖拂春風槁朽蘇氣佀酒酣雙國士情如花擁萬天姝
如今一去無消息祇有中天月影孤
李伯宗錄詩
老去逢春祇謾吟敢煩彩筆為追尋玉堂天上成塵夢
茅舍山中稱野心萬里雲霄歸鳥盡孤村風雨落花深
文章傳世知何用空使高情慨古今
端午節飲客與趙伯高
龍沙冰井夏初融簪筆長隨避暑宫蠟燭烟輕留賈誼
銅盤露冷賜揚雄南村久病思求艾北客多情問轉蓬
忽聽滿船歌白苧翻疑昔夢倚春鴻
鶴
予家有薛少保鶴圖一大軸先尚書自蜀攜至此邑
以為珍玩先參政晚歲失之不知所在當時極惋歎
今二十餘年集妻姪浚儀趙德莊從好事家重購得
之欲集識其故而蔵諸篋笥為賦此
吾家舊物薛公鶴老氣崢嶸壓九皋鐵石閣身脩足脛
雪霜依骨淺翎毛通泉久失千年璧杜甫空吟一世豪
老去思鄉歸未得時時借看倚秋高
周昉畫美人圖
鳥上雲生日轉櫩海風吹面暮寒尖春明玉色遺香澤
夜定珠光入鏡奩織得鴛鴦成綠皺教成鸚鵡啄紅甜
試令鼓瑟應無語目斷歸帆思未忺
費無隠丹室
碧雲雙引樹重重除却丹經戶牖空一徑綠隂三月雨
數聲啼鳥百花風年深不記栽桃客靜夜長留賣葯翁
幾度到來渾不語獨依秋色數歸鴻
寄澄湛堂
月中桂子落巗阿想有林間閱貝多持足地神衣拂石
獻珠天女韈凌波香因結願留龍受水為烹茶喚虎䭾
寄到竹西無孔笛吹成動地太平歌
賦雪洲
江上經年憶雪多長洲化作玉陂陀舊時射虎迷蹲石
薄暮歸漁認擁蓑河伯作宫龍獻璧湘靈遺珮鳳停梭
鳬翳客與江花發更待春來生水波
送胡古愚
仙館醉餘千石酒上林吟遍百花風拾遺徒步頭雖白
供奉歸來錦更紅晚下紫微憐病鶴春生綠水送冥鴻
故人江上如相見為借扁舟候秃翁
羅若川畫松
暮春多雨晝冥冥羅生畫松當翠屏老蛟化作劍氣黑
白鶴下啄苔痕青傳來日暮自篝火夢入幽巖尋茯苓
不遇胡僧露雙脚石圅自了讀殘經
挽文山丞相
徒把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去遠月明華表鶴歸遲
不須更上新臺望大不如前洒淚時
朝回和周待制韻
三十六竽吹鳳皇九重春色絢天光卿雲微動旌旗暖
湛露初晞草木香貝葉神師東度嶺金輿馴象北浮洋
小臣職在謌功德拜手陳詩對日長
贈道士
神室誰開自洞微紫烟為戶玉為扉春容淡薄胎仙舞
夜景虚明脉望飛繞指風雷龍睡醒滿囊雲錦虎䭾歸
猶嫌長物煩聞見更上高樓一振衣
贈道士鄒雲山
一片春雲萬仞山六鼇戴向海波間金銀樓觀蒼龍戲
日月旌旗白虎閒換骨有丹宜早服虚心如水及秋還
九重元與蓬萊接看爾仙衣簉玉班
贈無塵道人
雲霧為衣月作裳天壇獨自禮虚皇龍收古劍沉秋水
鶴識神丹起夜光金井有聲惟墜露玉階無色乍凝霜
無端下界松風動又欲飄然上鳳凰
送朱仁卿
羡子南歸盱水上經過為我問臨川幾家橘柚霜垂屋
何處蒹葭月滿船應有交遊憐遠道好從父老說豐年
寒機早晚成春服一一平安報日邊
玉華山
何處清江擁玉華手題名榜寄仙家光凝石殿千年雪
影動銀河八月槎藏葯寶圅騰玉氣說詩瑶席散天葩
奎章閣吏無能賦得似新宫蔡少霞
雙檜軒
素王舊植魯宫墻雙樹隂隂接太行冰雪高寒今節操
雲雷參錯古文章河津此日營舟楫廊廟他年待棟梁
會與羣龍近華盖九天朝日正蒼凉
王庶山水
蜀人偏愛蜀江山圖畫蒼茫咫尺間駟馬橋邊車蓋合
百花潭上釣舟閒亦知杜甫貧能賦應歎揚雄老不還
花重錦官難得見杜鵑啼處雨斑斑
張道士蜀山圖
碧玉參天是蜀山舊曾飛步歷孱顔松風上接空歌外
蘿月空懸合景間試劍丹崖秋隼疾濯纓清澗夜龍閒
君家虛靜歸來日冉冉蓬壺為憶還
畫虎圖贈貞一先生
獵獵霜風木葉乾月明曾過越王山青龍久待蟠仙鼎
赤豹相呼守帝關終歲采芝茅阜曲豐年收榖杏林間
誰家稚子能為御長與桃椎共往還
玉堂讀卷
玉堂策士詔儒臣御筆親題墨色新省樹坐移簾底日
宫壺馳賜殿頭春虞廷製作䕫龍盛漢代文章董賈醇
書閣莫年偏感遇但歌天保播皇仁
謝盧陵兩劉君
扁舟已作度江雲回首高年憶兩君座客頗知韋刺史
詩人猶拜杜參軍總看玉樹當春晝長對青藜過夜分
他日聚星如可畫殷勤垂白更論文
宣和墨竹寒雀
洒墨寫琅玕深宫春晝閒蕭條數枝雪不似紇千山
雙鴛圖
戢翼石梁隂秋風日夜深使君莫行野江水蕩人心
畫扇雀竹
啄粟野田暮飛鳴亦求雌誰家江上雨發船歌竹枝
畫雙蝶
舞罷庭花落池邊看睡鳬無端雙蛺蝶飛上繡羅襦
題柯敬仲雜畫十二首
北苑今仍在南宫奈老何青山解浮動端為白雲多
雨過蒼苔石雲生野岸泉幽懷春冉冉稚子秀娟娟
鐵石餘生色冰霜作曉妍春雷明日起何處尚龍眠
雨過黃陵廟蒼梧雲正愁何時倚虚幌對此滿林秋
江山秋漠漠風雨晚蕭蕭千載誰相識唯應待老樵
昔過篔簹谷鉤衣石角斜擬尋龍作杖拾得上天槎
黃金千鎖甲琱玉六簾鈎雨送鴛鴦夢煙籠翡翠愁
娟娟生玉潤楚楚作金聲羽扇迎風定羊車過月明
峽口春雲重江南夜雨多水深桃葉渡風急竹枝歌
蒼凉初出日黃落早知秋不遇采芝客寧知叢桂幽
明堂要梁棟大匠取修直鬱屈崕石間秋風動蕭瑟
平陸蒼龍起近山生遠烟前村三萬頃明日水平田
青山白雲圖
獨向山中訪隠君行窮千澗水沄沄仙家更在空青外
祇許人間禮白雲
竹杏沙頭鸂鶒
胡蝶飛來石竹叢羅襦曾試繡文重荷花啼鳥銀屏煖
卧看忩間唾碧茸
錢舜舉折枝芙蓉
白髮多情憶劍南秋風溪上看春酣剪來一尺吳江水
擬比千花濯錦潭
商德符小景
五老峰前數往來紫雲如盖蔭崔嵬十年京國頻看畫
最愛高僧坐石苔
題古木畫
高秋木落洞庭空岳陽城南多晚風蛟龍夜護玉壇古
劍影長留明月中
子昂幽蘭修竹
舊時長見揮毫處修竹幽蘭取次成欲把一竿苕水上
鷗波千頃看雲生
送上黨長
春雨人參長紫苗縣庭無事坐終朝俯看雲氣千山表
野有新田市有謠
題柯敬仲雜畫
夢裏江南憶舊遊明璫翠佩不勝愁一鈎纖月清如水
吹笛何人共綵舟
題著色山圖
巫山空翠濕人衣玉笛凌虚韻轉微宋玉多情今已老
閒雲閒雨是耶非
子昂蘭石
汀草離離石老蒼行吟何處樂清狂江中遺佩相思久
莫待明年春蕨長
題黃敬申虎圖
當時玉帳蜀雲西坐嘯風生草木低傳寫餘威千載外
空山藜藿尚萋萋
元音卷五
