元音卷十二
楊維楨(字廉夫號鐡崖)
鴻門宴
天迷關地迷戶東龍白日西龍雨撞鐘飲酒愁海飜碧
火吹巢雙猰㺄照天萬古無一烏長庚破月來天隅坐
中有客天子氣左股七十二子聫明珠軍中十萬震屋
瓦拔劍當人面如赭將軍下馬力拔山氣捲黃河酒如
瀉劍光上天寒彗殘明朝畫地分河山將軍呼龍客將
走石破青天撞玉斗
虞美人歌
拔山將軍氣如虎神騅如龍踏天下將軍戰敗歌楚歌
美人一死能自許愴惶伏劍答危主不同野雉隨仇虜
江邊碧血吹青雨化作春芳悲瀵土
題青蓮居士像
天人騎龍飛上天一念下謫三千年長庚文章光照地
在古無上今無前天台道人一傾倒有如大鵬遇希有
烏紗白苧登闕庭天子見之如綺皓萬言倚馬真天材
酒酣誤觸玻璃杯忠誠白日不照鑑洗天風雨何時來
七寶宫床不為泰夜郎之天豈為隘八極揮斥列缺鞭
泰山培塿風雷噫人言捉月采石江豈知騎兔長庚傍
自非廣寒玉虚貯神彩桂殿何處人間涼周郎尺素間
清揚皦如白月射屋梁千金好事摹七字安得筆光千
丈強
題楊妃春睡圖
沈香亭前燕來後三郎鼔中放花柳西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被卷作梨雲飛蟠龍髻重未勝綰
燕釵半落犀梳偃晚漏壺中水聲遠簾外日斜花影轉
琵琶未受宣喚促睡重黎腰春正熟不知小䙀思塞酥
夢中化作銜花鹿
賦海涉
海風吹沙潮欲來青蝦亂跳凝紫苔初疑長劍斫出老
鮫血又疑霹靂擊破妖龍胎蟹湯微泣瑪瑙髓蜀錦亂
把并刀裁紅冰嚼碎齒不冷丹霞入腹鳴飢雷坐令海
水化作蒲萄醅我當大嚼一飲三百杯
送日本僧
山為城海為池龍伯有國東海陲我皇仁風被八極其
王錫貢多珍竒樗社子雪獅獼跨海來拜天人師神鼇
鼓濤雪山白浪花作雨青天低龍驤何啻萬斛重大風
開帆秋葉飛手提隻履葱嶺西七條挂在扶桑枝城頭
鼓響城下馬嘶人從大唐國裏歸
海隄歌為餘姚州判官葉敬常賦
天吳蜚精衛啼娥江之北蛟門之西大禹東來朝會稽
九河一疏錫玄圭寥寥三千載桑田變滄海洚水日横
流我思訴真宰相門子葉大夫蒞政三月初海如瓠子
决&KR1527;澦趨紅濤黑浪争吞屠元光白馬有祭璧羽山黃
熊無玉書蛟眼赤射日蜑民不寧居葉大夫海砥柱驅
鬼鞭運神斧五丁一力萬夫一語新甫取柏崑山取石
金錐築土首鎖陽侯之咽脚踏支祈之股玉繩永奠三
萬六千尺陳公隄白公渠無足數君不見石人夜語魯
已仙河伯血面上訴天葉大夫回狂瀾障百川海不波
石不穿河清海晏三千年
寄韓李二御史同年
揚子十年官不調豈無詞賦列時髦青冥遠隔新持斧
雨露猶同舊賜袍共喜諸公當北道可容獨客卧東臯
斗牛清夜能回首一道豐城劍氣高
送卨舜臣會試
公子才名玉牒賢鄉書屢薦許誰先可無大對三千字
獨抱遺經二十年曉日天門金字榜春風官馬錦花韀
鳳凰臺上泥金帖早報璚林第一仙
寄丁仲容
帝王州裏丁令子一時才氣絶無前空勞太史觀星象
未向金陵捉酒仙獨唱斗南詩似錦醉歸月下馬如船
封書已寄茅山鶴共上揚州十萬纏
送僧歸日本
東風昨夜來鄉國又見階前吳草青金錫躅空靈鳥逝
寶珠嗅海毒龍腥車輪日出扶桑樹笠蓋天傾北極星
我欲東夷訪文獻歸來中土校全經
贈瓊花珠月
新年春色在鄰家隊子三三聚館娃月滿十分珠有價
花開第一玉無瑕葡萄酒&KR1527;沉櫻果翡翠裙翻踏月牙
老子圍紅先點筆詩成免飲白蓮花
翡翠巢
羅浮花使先春到來傍玉樓深處巢舞雪豓翻楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎖未全教
醉和篇字韻
夜來病酒朝來眠樂府新聲已浪傳燕語鶯啼春箇箇
花枝草蔓錦篇篇虎頭品藻成三絶老監風流擅八仙
莫唱回風到秋葉瓊花舞袖正嬋娟
嬉春體五首(錢塘湖上作)
今朝立春好天氣况是太平朝野時走向南鄰覓酒伴
還從西墅買花枝陶令久辭彭澤縣山公只愛習家池
宜春帖子題贈爾日日春遊日日宜
西子湖頭春色濃望湖樓下水連空柳條千樹僧眼碧
桃花一枝人面紅天氣渾如曲江節野客恰似杜陵翁
得錢沽酒勿復較如此好懷誰與同
何處被春惱不徹好春最好是湖邊不須東家借騎馬
自可西津買蹋船燕子繞林紅雨亂鳬雛衝岸浪花圓
段家橋頭猩色酒重典春衣沽十千
入山十里清凉國三百樓臺迤邐開岳王墳前弔東度
隠君寺裏話西來接果黃猿呼一箇探花白鹿走千回
風流文采湖山主髮白應須屬有才
長城小姬如可憐紅絲新上琵琶絃可人座上三珠樹
美酒沙頭雙玉船小洞桃花落香雪大堤楊柳掃晴烟
明朝紗帽青藜杖更訪東林十八仙
溪舫齋
道人自愛溪屋好溪屋小如書畫船錦袍每愛月下坐
醉眼忽疑篷底眠蘆葉秋風一雁過桃花春水雙鷗前
何時挈家海上去拾得驪珠如月圓
送秦刺史赴召史館
會稽太守文章伯玉牒仙人第一籌柱下去為周太史
枋頭今見晉春秋衰朝閏厄三分國治鑑明開十二旒
柱筆須裁五色詔香烟長傍衮龍浮
寄康趙二同年
榜中龍虎稱康趙每見除書作要官一代文章驚海内
百寮風采聳朝端課章長聽尚書履柱史方加侍御冠
揚子十年名不調看花猶似夢長安
過沙湖寄玉山伯仲
五月落殘梅子雨沙湖水高三尺強大風開帆作弓滿
白浪觸船如馬狂唱歌賣魚赤髯老打鼓踏車青苧娘
故人相見在樓下坐對玉山懷草堂
無題四首
當軒隊子立紅靴龜甲屏風擁絳紗公子銀屏分汗酒
佳人金勝剪春花曲調青鳳歌聲轉觥進黃鵝舞勢斜
五十男兒頭未白臨流洗馬走江沙
主家院落近連昌燕子歸來舊杏梁金埒近收青海駿
錦籠初放雪衣娘卷衣甲帳春容早吹笛西樓月色凉
今夜阿鴻新進劇黃金小帶荔支裝
二月皇都花滿城美人多病苦多情一雙孔雀銜青觜
十二飛鴻上錦筝酒掬真珠傳玉掌羹分甘露倒銀罌
不堪容易少年老争遣狂夫作後生
天街如水夜初凉照室銅盤璧月光别院三千紅芍藥
洞房七十紫鴛鴦繡靴蹋踘句驪樣羅帕垂彎女直妝
願爾康強好眠食百年歡樂未渠央
揭汯(字伯防豫章人秘書監丞)
汪大雅善隸書詩以贈之
漢隸變秦石中郎實云祖渾渾元氣運生意蓄未吐鍾
梁己小變唐遂失其武迨元數公起精妙可追古鳳翥
與鸞翔爛然照中土老成既凋謝來者或未覩紛紛欲
争高往往背前矩峭刻少渾成癡肥乏筋膂收斂類畏
縮軒張或傷怒規規事模放又若優孟舞汪君忽傑立
落筆蔡為主見此神骨全真若古鍾吕美玉出荆璞明
珠還合浦况當文物新制作方並舉紀常勒鐘鼎封岱
禪梁甫大書與特書執筆當俟子具兹華國文名已登
天府
秋夜懷芑禪師
商飇起西郊槭槭振林木玄鳥辭故壘蟋蟀入牆屋雲
間出華月照我尊中綠引觴不能盡彈琴不成曲敢恨
時物遷只歎流景速獨羨清泉師悠然在空谷雞鳴天
未曙披衣候清旭
陳廷言(字君從天台人江浙貢士)
錢塘懷古
越水吳山共寂寥己無遺老話前朝海門三日潮聲歇
天目千年王氣消夜月烏啼龍井樹春風花落海鮮橋
威儀文物今何在回首浮屠倚碧霄
桂&KR1671;(字懷英號古香老樵慈溪人)
長江萬里圖
萬里澄江一葉舟披圖忽憶少年遊落霞孤鶩洪都晚
明月清風赤壁秋有客吹簫尋故壘何人擊楫誓中流
浪淘不盡英雄恨都把興亡付白鷗
孫庚(字居仁號雪磯慈溪人)
題荷花卷送季山甫
涉江采芙蓉江長浩烟霧搖蕩木蘭舟依稀認前路粉
花委秋風翠實待寒露徘徊水中坻佳期未云暮歸來
明月多櫂歌起鴛鷺
題定海七墖寺
墖影參差倚殿庭好山晴湧屋頭青土龍刳目潭波息
藥草成金藏佛靈白鳥破烟江樹曉黑鼉吹雨海雲腥
禪房似隔人間世一榻松風晝掩扃
陸景龍(字德陽檇李人江浙貢士)
送吏部焦郎中
黃道天開紫極高爐烟繚繞拂宫袍漢家人物追三代
周典天官冠六曹翠幕晝閑吟芍藥玉壺春煖醉蒲萄
袖中應有山公啟月旦無辭獻納勞
榾柮窩
安樂窩中興澹然靈根斫得自樵仙地爐伏火春如海
雪屋圍風夜似年香透玉酥和芋撥脂流琥珀帶松燃
絶勝沉水燒金鴨吹徹參差惱醉眠
蠒窩
斗室團團素箔圍梅花夢裏似還非一規明月抱銀甕
無數晴雲為白衣壺隠仙翁形若蛻巢居羽客步如飛
孰知志在經綸内五色文章出錦機
梅影
一自逋詩為寫神横斜意態宛如真夀陽鏡裏春風面
仙子江邊水月身晴雪隔窗花似霧凍雲印地玉無塵
夜深低轉雕闌去空憶羅浮夢裏人
題趙松雪人馬圖
閣老風流世絶誇揮毫寫此兩名騧玉關秋遠風生樹
銀海春明浪蹴花一代衣冠淪草莽百年縞素颯風沙
蕭蕭白髮鄞江上見畫令人重歎嗟
題慈溪孫氏瑞萱堂
慈溪之滸孫郎家弟兄孝感良可誇玄冬正當建子月
北堂忽放宜男花煢然孤嫠撫二豎宛如一榦含雙葩
信知嘉祥天所錫我歌此詩賡白華
杜甫遊春
杜陵野客興蕭騷策蹇行春樂更饒楊柳煖風欹醉帽
杏花微雨濕吟袍推敲謾說衝京兆清絶徒憐過㶚橋
直許文章光萬丈謫仙聲價兩相高
濂溪愛蓮
窗前旣云不除草溪上胡爲獨愛蓮君子風高還宛似
先生雅趣自悠然神交淨色遠香外秋在光風霽月邊
萬物生生皆太極始知一畫自先天
淵明對菊
彭澤歸來秋巳老黃花無數繞東籬采芳謾爾不盈把
感物悠然有所思五斗折腰慚可去一尊遣興醉何辭
衣冠不改仍如晉搖落風霜在義熙
和靖觀梅
銀嶼蜿蜒一徑斜先生卜築隠烟霞高風自是天下士
雅好何如雪裏花水影月香傳妙句山童野鶴伴生涯
茂陵封禪無遺稿贏得清名百世誇
紙帳
溪藤搗雪净無瑕素箔圍風絶可夸夢入清虚明月偃
神遊廣漠白雲遮繭窩春煖浮銀色鮫室宵分散玉華
野鶴一聲天巳曙老夫詩思繞梅花
挽普大夫
英英正氣鍾河嶽赫赫高名照古今七道提綱徒赤手
九泉飲恨只丹心臺空鳳去秋雲慘屋冷烏啼夜月沈
珍重遺章猶絶筆令人一讀淚沾襟
題鎮南王納凉圖
憶昔揚州全盛日内家輪奐見翬飛芙蓉仙館紅香凝
楊柳歌臺紫翠圍雲母屏開秋澹澹水晶簾捲月暉暉
十年一覺䋣華夢春草王孫怨不歸
春日遣懷和吳主韻二首
閑愁日日不能禁謾賦停雲感寸心老去一貧何至此
春來多病到如今門前花飛萬點急湖上水添三尺深
却喜小樓當綠樹可人時復聽鶯音
近聞海内戰塵消臯契羣賢巳事堯萬里江山隨地闊
四郊花木放春饒求賢漢使頒明詔興學文翁有教條
衰老自慚無寸用願歌擊壤答清朝
送趙士元兄弟還永嘉省親
汝伯大參天下士而翁太守斗南人二難表表聯金玉
三俊英英總鳳麟滄海月明懸珮潔赤城霞彩絢衣新
時人應比河東薛早立勲名據要津
題墨菊
東籬正色本來真子墨何如強寫神滿面緇塵非舊日
西風羞見白衣人
題紅梅
昔醉西湖處士家酒痕吹上水邊花東風蛺蝶迷香夢
一樹珊瑚月影斜
題定川陳仲章梅坡稿
陳君梅屋近蛟門鮫客綃成每見分從此胸中有機軸
解將五色織春雲
納新(字易之南陽人)
賣鹽婦
賣鹽婦百結青裙走風雨雨花灑鹽鹽作鹵背負空筐
淚如縷三日破鐺無粟煑老姑饑寒更愁苦道傍行人
因問之拭淚吞聲爲君語妾身家本住山東夫家名在
兵籍中荷戈﨑嶇戍明越妾亦萬里來相從年來海上
風塵起樓船百戰秋濤裏良人賈勇身先死白骨誰知
沈海水前年大兒征饒州饒州未復軍尚留去年小兒
攻高郵可憐血作淮河流中原封裝音信絶官倉不開
口粮缺空營木落烟火稀夜雨殘燈泣嗚咽東鄰西舍
夫不歸今年嫁作商人妻繡羅裁衣春日低落花飛絮
愁深閨妾心如水甘貧賤辛苦賣鹽終不怨得錢糴米
供老姑泉下無慚見夫面君不見繡衣使者淛河東采
詩正欲觀民風莫棄吾儂賣鹽婦歸朝先奏明光宫
仙居縣杜氏二真仙廟詩
東陽杜氏二女子早喪父母鬻餅市中厨人挑之二
子憤殺厨人走匿仙居之孟溪夜雨水漲皆溺死其
屍閣鉅木上蒼藤纏束儼若棺椁時隋大業間也唐
令令狐某取其遺骨塑像建廟溪上宋時古靈陳襄
禱雨屢應刻石祠下國朝至正壬寅東陽陳君元祥
以漸省員外督制兹邑水旱之禱顯有竒應明年君
督漕入京請諸中書令太常議封貞惠貞淑二真仙
元祥因徵賦詩廟壁云
君不見潚湘江上斑斑竹雨灑疎林淚痕綠又不見金
谿縣裏兩嬋娟身化白金金賤復至今九疑山下大江
西窅窕祠堂依古木仙居更有杜貞娥千古清風凛相
續貞娥鬻餅東陽市厨人相挑憤切齒提刀夜斷賊奴
頭勇烈真同丈夫子脫身竄匿來孟溪木食澗飲幽岩
棲煢煢娣妹自相保天寒愁聽哀猿啼夜雨奔流溢山
趾月黑溪深黯無底嗚呼雙娥同溺死玉骨藤纏高樹
裏開元賢令銜餘哀築祠却傍蒼崕開悲風瀟瀟落山
葉精靈日暮猶歸來陳侯自是古靈後來作仙居民父
母銜香赤脚禱龍湫秋日甘霖起枯朽去年飛章徹九
門紫綾裁詔褒貞魂鸞車孔蓋蔽白日髣髴來謝朝家
恩男兒堂堂軀七尺忍詬含羞汙簡册何如貞惠貞淑
兩真仙萬古千秋長廟食
錢塘留别喀爾丞相之會稽代祀
聖主臨軒授寳匳詞臣將命祀東南胥江潮上迎官舫
禹穴雲開擁使驂萬里兼程安敢後四方專對每多慚
千官法仗遙相送始覺皇恩似海涵
使歸
白頭萬里喜來歸小院深深過客稀睡起無題閒錦槖
春來多病怯羅衣流鶯亂蹴殘紅溜乳燕争銜落絮飛
莫道山房渾寂寞卧聽小女學鳴機
陳植(字中吉吉州永豐人江西進士魁)
題禰氏杏林卷後
禰子洲前萬杏花一壺仙隠自成家抄書簷下分清露
洗藥溪邊踏錦沙布素屢煩卿相揖劍芒猶拂斗牛斜
曲江又廢明年會栽樹何由見倚霞
劉玉汝(字成玉廬陵人江西進士)
次友人感興
常期冠冕治朝臣豈意天戈老此身耿耿泉阿埋地底
盈盈牛女隔天津誰憐潦倒長爲客自惜娉婷不嫁人
寓跡城闉聊自適琴床書几淨無塵
九江逢故人
九江江水抱城廻洶湧波濤亦壯哉雨散淮濆隨地足
雲移廬阜向天開曳裾鄒子長為客待詔公孫巳擢魁
邂逅他鄉急呼酒樓頭今日早秋來
劉倩玉(字伯琛歐鄉人江西進士)
中秋對月
十年對月干戈裏忍向尊前更浩歌光滿又逢新節序
影微難驗舊山河霓裳猶記開元曲桂籍空懷進士科
矯首廣寒宫闕近欲將消息問姮娥
施子博
咸陽懷古
咸陽秋色草離離千古愁雲鎖翠微黃犬巳亡秦鹿失
白蛇初斷漢龍飛烟消故國空流水樹老荒城自落暉
應是驪山九泉下死魂猶望采芝歸
濟雅穆爾坦(字元德回回人浙東僉都元帥)
寄穆爾古蘇院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髮長
萬里君親俱在念扁舟何日賦滄浪
遊定水寺寄杜堯臣
水紋藤簟竹方床山閣重隂雨後涼新月梧桐秋未老
孤燈機杼夜初長白魚入饌松醪熟紅稻供炊笋脯香
雲樹芝泉隨處好一時清賞肯相忘
阿爾沙(字允中回回人翰林應奉)
題九靈山房圖
夢裏鄉山十載違丹青咫尺是耶非墨池新水春還滿
書閣晴雲晚更飛張翰見機先引去管寧避亂久無歸
人生若解幽棲意處處丘園有蕨薇
題前餘姚州判官葉敬常海堤遺卷
潮汐東來勢蹵天一堤横捍萬家全陵遷谷變人誰在
海晏河清事獨賢曉日山川神禹跡秋風禾黍有虞田
河渠他日書成績應並宣房與代傳
鶴年(西域人)
送定海許縣丞
蛟門佐邑滿南去候庭闈雨露隨花綬雲霞避綵衣賢
聲今巳著色養舊無違萬里滄溟月清秋作伴歸
贈李仙姑
何年萼綠華來降地仙家花擁青鸞節香隨白鹿車清
輝廻雪月玄想結雲霞不赴瑤池宴桃開幾度花
托太師
淮海重聞斧鉞臨一時黎庶盡傾心雷霆聲播天威遠
霖雨恩添帝澤深暗室有蠅汚白璧明廷無象鑄黃金
風塵未息英雄死坐對江山慨古今
靳公子
中朝公子多才俊瀟洒風塵獨靳侯白鴈久無天上信
黑貂漸弊雪中裘虚堂簾影遲遲晝别館燈光淡淡秋
到手深杯須劇飲醉鄉消得古今愁
寄胡敬文縣尹胡遂初真人(時二公皆在京師)
全楚英材集士林十年兵革盡消沉崑岡火後餘雙璧
錦里書回抵萬金鳬舄趍朝天闕近霓裳展曲月宫深
誰知海上垂綸者去國長懸萬里心
寄昌國濟汝舟長老(先兄太守嘗題詩方丈)
西江禪伯住東溟境接蓬萊地有靈析木秋濤浮座白
扶桑朝影拂簷青巳無鶴近雲間錫秖有龍聽月下經
李白騎鯨天上去題詩誰復扣岩扃
逃禪室與蘇伊舉話舊有感
不學揚雄事草玄且隨蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐清露泣銅仙
茫茫東海皆魚鱉何處堪容魯仲連
贈李上水道士(上水湖廣威順王門人)
玄元孫子玄都客嘯傲三湘七澤間黃鶴白雲迷鄂渚
青牛紫氣滿函關袖中寶劍雌雄合鼎内金丹大小還
不見吹笙王子晉秋來幾度候緱山
贈九靈先生
挾海懷山謁紫宸擬將忠孝報君親忽從華表聞遼鶴
却抱遺經泣魯麟喪亂行藏心似鐵蹉跎勲業髩如銀
萬言椽筆今無用閑向林泉紀逸民
瑞萱堂為孫原道兄弟賦
手種叢萱孝感深陽和隨見破窮隂侵凌雪色雙花萼
報答春暉寸草心疎翠近分書帶碧嫩黃遥映夀觴金
忘憂坐對高堂晚更聽壎箎奏好音
夢得先妣墓
兵後還武昌陵谷變遷先妣封樹竟迷所在久尋不
見露禱大雪中忽感異夢翌日遂得其處賦詩以記
云
窮冬風雪正交馳獨扣泉扃訪母慈極浦空江泥滑滑
荒岡舊隴塚纍纍那知恍惚魂歸夜正是呼號淚盡時
孝格皇天吾豈敢聊同烏鳥報恩私
龍從雲(字子高號釣魚軒廬陵人)
明皇春宫按樂圖
華清宫殿春沉沈宫門楊柳垂黃金玉環新度霓裳曲
曲聲酣動君王心融融汗體生春困芙蓉露白桃花嫩
可憐飛燕在昭陽李白文章有遺恨樹頭花煖鶯啼早
滿院嬪妃總含笑門外千官進午朝三郎沈醉不知曉
漁陽回首飄胡塵花鈿委地徒霑巾嗚呼我今展圖似
閱史有國有家當監此
明皇秋宫夜宴圖
金莖滴露秋滿衣玉樓商葉吟參差六宫沉沈度清樂
月在華清池上芙蓉枝虹橋錦步上龍尾十八宫娥舞
相對玉環吹笛背銀燈百歡媚得君王醉君王醉卧倚
龍屏羯鼓嗷嘈尚未停禄山含笑林甫喜但願君王醉
不醒
失名氏
凌波曲
吳蠶八繭雙鴛綺繡縷團花金鳳尾昔時啼豔曉粧慵
滿眼春嬌扶不起昔時解帶羅韈鬆玉尖微露生春紅
翩翩白練輕舒卷笋籜初翻宫樣軟三尺春雲入手輕
一鈎新月凌波淺象床舞罷嬌無力鴈沙踏破參差跡
金蓮窄小不堪行獨倚東風玉階立
雪花曲
苦篁獵獵吹北風黃河水流凝不通天孫手持白鸞尾
笑埽琪花飛碧空崑山玉碎瓊樓裂老龍起舞驚明月
夢覺遊魂不覺寒醉吟紙帳春雲熱東家嬌娘厭桃李
學繡宫花瑣窗裏冷袖擎來欲細觀隔簾火氣催成水
鶴骨笛
九臯聲斷楚天秋玉頂丹砂一夕休枯朽挽回生死調
凄清吹盡古今愁魂歸遼海身如寄曲破江城月滿樓
惆悵主人三弄罷杳無消息到揚州
天燈
高掛長繩百尺餘直撐紅燄上天衢一包春髓蒸元氣
九轉靈丹煉太虚綵鳳抱成吞日卵赤龍銜出照天珠
高高不受飛蛾撲長使凡人仰面吁
車中女
青青帷幄映彤車淺露新粧不自遮繡帶垂膺明綵鳳
茜羅帕首護雲鴉青夷關外東風柳丞相園中上日花
亦有㩦鞭年少者雕鞍並坐是誰家
美人紗帶
滿眼春嬌倚綉床玉鈎新綰藕絲長鴛鴦機上舒晴雪
翡翠簾前蹴曉霜拾翠不知羅韈潤踏花猶隔綉鞋香
幾回暗憶吹簫侶背立東風詠鳳凰
仙壇
碧壇纛影蔭龍蛇騎鶴歸來棗似瓜仙語風前飄玉屑
道衣天上剪雲霞寒潭六月猶無暑老木千年尚有花
采藥青童來借問蒼烟起處是誰家
補遺
陳益稷
萬歲山侍宴
碧漢鳴鸞隔世塵玉京開宴會星辰舞廻鰲背千山雪
酒上龍顔萬國春物被仁風榮御苑水流聖澤溢天津
越南羈旅陪賓列咫尺光瞻日月新
程文海
葛推官平反
大梁秋官仁且明刑者復續死者生昔無一兒慰目前
璚枝玉樹今森然力田種苗苖或荒君家種德子滿堂
子孫(闕)不可忘
劉單州棄官赴兄台州之喪
一手有急一手赴左不良行右須駐人心取舍有重輕
所以劉侯如脫兔好官尚有兄則無死今不死孤不孤
允思故人今始見我欲書之寄董狐
緝熙殿御題紫薇花扇面夀卿中丞十一月二
十五日
江南十里花茫茫紫薇盡對中書堂天工會得無窮意
一枝宛轉留芬芳緝熙殿裏日月長對畫落筆蛟龍翔
花前未覺風流遠扇底猶含雨露香烏府先生黃閣老
高敞新齋坐霜昊聊題此畫托千年從今永伴中書考
阿房宫
智力有窮天不老泰帝山河迹如掃參差忽落畫圖間
白髮朝臣驚欲倒咸陽初起阿房宫六籍巳焚兵已鎔
渭水函關萬年固終南泰華五雲中複閣重樓欝相望
翠戶金鋪九天上上容萬人常有餘下建大旗知幾丈
霞騫霧翼天日迷山童野赭民睽睽窮奢極麗猶未愜
謂海可梁天可梯蓬萊何處樓船遠上蔡東門歎黃犬
六國樓臺春草長千門歌舞斜陽轉游觀未畢化埃塵
宫樹凄涼野鹿馴至今世上丹青手留與千年作諫臣
滕賓
贈弓秋蟾
瓊花十里小樓紅醉吞牛斗眠長虹十年四海分萍蓬
一笑邂逅滕王洪床頭回首黃金空但覺耿耿盤心胸
問蟾何不歸蟾宫自有老月留身中誰受一粒金丹紅
學得紙上畫墨龍白晝呼吸風雲從頃刻霧暗天濛濛
妙處巧奪造化工不復知有陳所翁君不見金陵壁上
不點瞳點瞳霹靂驚江東我欲煩君具毫楮畫一小龍
回顧母普令天下生孝心不向江湖常驗雨
虞集
三鳳行贈海東之下第南歸
海東之兄弟三人如鳳凰胸臆羽翮皆文章九年三入
天門翔伯冲天季驚人一日四海皆知名東之之文五
色雲見者眩晃生眵昏三進三巳之子若耳不聞二人
得之喜未足云東之不慍乃可尊束書江上歸見親君
子之樂樂最真君不見匡廬之山崷崪而嵯峨左界乎
豫章諸川會為蠡鄱其隂千源洗河導岷經潜沱山氣
束欝不得去上衝為紫蓋直與天相摩為雲覆八極為
雨漲九河海東之子能觀山以成德其進蓋未易量也
偶爾小詘奈爾何
龍卵
入眼圓如頷下珠也知靈物化生殊淋漓猶帶元氣濕
混沌終含太極初雨施雲行待時至海涵春育有神扶
明當一躍天池去滂沛恩波及涸魚
琉璃觀音
化身千百億無窮却入琉璃世界中金色光中觀自在
玉毫影裏現圓通一塵不染慈悲像萬劫難逃幻化工
要識本來真面目除非打破大虚空
滕王閣二首
城頭高閣插蒼茫百尺闌干背夕陽秋雨魚龍非故物
春風蛺蝶是何王帆檣隠隠來彭蠡車蓋童童擁豫章
燈火夜歸湖上路隔籬呼酒說干將
高閣城頭戶牖開江間照見碧崔嵬文章誰繼三王後
雲氣常隨五老來畫角數聲南斗落白鹽萬斛北風廻
潭心應有蛟龍窟怪得詩成急雨催
元音卷十二
