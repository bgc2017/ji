元音卷六
揭傒斯(字㬅碩豫章人集賢學士)
去婦詞
江東有一士子留都下三年適要一貴人女為妻久
乃知其已有妻子矣一夕逃去因託去婦為之詩非
徒欲傳其事抑以示風戒云爾
輕合鮮義終苟容希禮遇遠結萬里婚多為才名悞始
與君結好不知君有婦有女嫁他人俱懷託遲暮青青
墻下草生死墻下路娟娟道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難為託一木無兩附棄舊屬新歡
新歡漸成故寧當中路折莫被他人去寧老阿母傍不
受他人妬騰身出房闥兩絶無復頋豈願嫁他人甘心
西山樹
贈王郎
王郎楚狂士意氣飛秋霜讀書一萬卷下筆數千行富
貴視浮雲况肯矜文章十五恥閭里掉臂辭故鄉夜宿
東海月朝買西州航瞋目王公前結客少年場一飲或一
石一醉或一觴寧揖屠狗人不與俗士當千金不易笑
歲暮單衣裳阮籍在窮途英聲連四方鸞鵠有時鎩反
愧燕雀翔世無劇孟交不及青樓倡燕趙如花人翠袂
黃金璫不識豪俊士空媚癡與狂王郎遠過我坐我枯
藜床終夕無酒飲撫髀歌慨慷平眀别我去極目空茫
茫
賦得吳歌送人歸吳中
三月酒如澠高堂丝竹停繡筵雙鳳影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金夀寧㤀萬里情
題王山仲所藏瀟湘八景圖卷走筆作
瀟湘夜雨
涔涔暗江樹荒荒楚天路稳繫渡頭船莫放流下去
遠浦帆歸
冥冥何處来小樓江上開長恨風帆色日日誤郎回
煙寺晚鐘
朝送山僧去莫喚山僧歸相喚復相送山露濕人衣
洞庭秋月
顥氣自澄穆碧波還蕩漾應有凌風人吹笛君山上
平沙落雁
天寒關塞遠水落洲渚闊已逐夕陽低還向黃蘆沒
漁村晚照
定從海底出且向平沙照漁網未全收漁舟還下釣
山市晴嵐
近樹參差出行人取次多板橋雙路口此世幾廽過
江天暮雪
孤舟三日住不見有人家昏昏竹籬處郤恐是梅花
李宫人琵琶引
鄠縣亢主簿言有李宫人者善琵琶至元十九年以
良家子入宫得幸上比之昭君至大中入事興聖宫
比以足疾乃得賜歸侍母給内俸如故因亢且乞詩于
予遂作李宫人琵琶引其辭曰
茫茫青塚春風裏歲歲春風吹不起傳得琵琶馬上聲
古今祇有王與李李氏昔在至元中少小辭家来入宫
一見世皇稱藝絶珠歌翠舞忽如空君王豈為紅顔惜
自是衆人彈不得玉觴未舉樂未停一曲便覺千金直
廣寒殿裏月流暉太液池頭花發時舊曲未終新觧譜
新聲萬變總相宜三十六年如一日長得君王賜顔色
形容漸改病相尋獨抱琵琶空歎息興聖宫中愛更深
承恩始得遂歸心時時尚被宫中召強理琵琶絃上音
琵琶調轉聲轉澁堂上慈親還佇立回看舊賜滿床頭
落花飛絮春風急
祖生詩
浦城孝子身姓祖自憐性命如糞土生才五歲遭亂離
有母更被官軍虜零丁二十八春秋母縱得生何處求
天地茫茫眀月恨江山漠漠白雲愁忽得母書驚母在
看書未盡淚先流書云流落河南縣河南蹋徧無由見
唐州境上忽相逢白髮蕭蕭霜滿面誰知喜極情轉悲
旁人更問初别時千生萬死到今日始為母子東南歸
東南迢逓關山路入門猶記階前樹居人傳說盡相看
雞黍提携竟朝暮祖生母子真可憐少壯離别老大還
同時鄉井被兵者幾人骨月能生全願生母子長夀考
四海昇平永相保
居庸行
昔我望居庸南今日出居庸北嵓巒爭吞吐風水清且激
逶迤數千里曲折殊未息關門兩向當天開馬如流水車
如雷荒雞一鳴關吏起列宿慘淡雲徘徊山盤盤石圉圉
山如龍石如虎龍怒欲騰虎欲舞太行餘勢猶如許昔不
容單車今馬列什伍聖人有道關門開關門開千萬古
長風沙夜泊
長風沙風沙不斷行人嗟行人嗟奈君何南風正高北風起大
船初灣小船喜移船更近大船頭不獨風沙夜可憂但
祝行人好心事長江何處是安流茅舍參差數株柳時
平尚置官軍守青裙老嫗詫鮮魚白髮殘兵賣私酒魚
賤可買酒可沽他人心事知何如
夏五月武昌舟中觸目
兩髯背立鳴雙櫓短蓑開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
題眀皇出遊圖應制
眀皇八駿争馳道還是開元是天寶長安花發萬年枝
不識年華醉中老奎章閣下文書静衮衣高拱唐虞聖
莫言此畫徒爾為千載君王作金鏡
高郵城
高郵城城何長城上種麥城下種桑昔日鐵不如今為
耕種場但願千萬年盡四海外為封疆桑隂隂麥茫茫
終古不用城與隍
如武昌發臨川作
江轉欲無路山回忽似圍客程秋共遠物色晚多疑稍
稍沙鷗集忩忩野樹稀武昌今夜夢定有故人知
送鄉人祐上人從師歸當陽
學道玉泉寺從師天子都流年春事半歸路客帆孤山
勢遥連蜀江聲不入吳故園如可到種芋有遺區
南康夜泊聞盧阜鐘聲
盧山三百寺何處叩層雲宿鳥月中去歸人湖上聞入
空應更迥近瀑正難分遥想諸僧定香爐上夕熏
史館獨坐
地夐天逾近風高午尚寒虚庭松子落欹檻菊花乾撫
卷俱千古憂時有萬端寂寥麟父筆才薄欲辭官
夢武昌
黃鶴樓前鸚鵡洲夢中渾似昔時遊蒼山斜入三湘路
落日平鋪七澤流鼓角沉雄遥動地帆檣高下亂維舟
故人雖在多分散獨向南池看白鷗
送道士薛玄卿歸江東
知君此去漸難招只在人間已廓寥市上有時逢賣藥
山頭何處覓吹簫仙巖花落溪流滿鬼谷雲閒樹影遥
未必故山安隐逸海天涼月夜蕭蕭
小孤山曉發和蔡思敬韻
日落霞眀錦浪翻崖傾石削白雲間乾坤上下雄孤柱
吳蜀東南壯此關神物夜移風動地仙舟曉渡月漫山
回瞻絶頂登臨處空翠冥濛杳靄間
歌風臺和李提舉韻
萬乘東歸火德開漢皇曾此宴高臺沛中父老謳歌入
海内英雄倒載回湯沐空餘清泗在風雲猶似翠華來
穹碑立斷蒼烟上静閱人間幾刧灰
送播州楊宣慰歸藩
雙旌遥指洞庭西十乘連翩度五溪龍虎親軍兼使節
犬狼諸獠入封提光昭廟祏恩波遠風動藩維禮秩躋
北望五雲高魏闕亦知憂顧在黔黎
送唐尊師祠武昌
龍衮分香下絳霄羽衣承詔出清朝星臨翼軫南垂闊
神降虚危北極遥金殿壓雲開紫氣玉臺和月合瓊簫
蕃釐更為吾皇祝下國時豐雨露饒
送詹尊師歸廬山
香爐峰色紫生烟一入京華路杳然雲碓秋閒春藥水
雨犁春卧種芝田書憑海鶴來時寄劍自潭蛟去後懸
忽報歸期驚倦客獨憐微禄負中年
送趙尊師分祀海嶽
僊都道士神眀後幾度圅香去祝釐西歷蠶叢瞻雪嶺
南隨鵬翼到天池昔聞奉詔分祠日正是觀風問俗時
宣室豈無前席夜諮諏應不負驅馳
送大名安治中守沔陽
展驥猶穿魏郡花分符忽指竟陵瓜行瞻禹跡過三峽
帶擁羲文望五華春雨蠶桑無曠土秋風魚稲滿貧家
亦知王政仁為本莫厭公田飯有沙
送林彦廣南行香
昔年同事文皇帝出入千門萬戶中漢閣圖書觀每遍
周家典祀學皆通鼎湖忽送飛龍去石鼓空歌我馬同
今日圅香南鎮去還尋禹穴酹西風
宋徽宗成平殿曲宴蔡京圖御畫御記
東京諸蔡滿周行延福成平樂未央千畝松篁籠玉殿
九霄風露濕霓裳君臣契合同堯舜禮樂光華邁漢唐
眀日圖成仍作記千秋留與監興亡
御書雪林二字賜趙中丞應制
聖主揮毫臨秘閣親臣執法坐崇臺祥雲五色從天下
彩鳳雙飛映日來政欲清如林上雪已聞聲奮地中雷
君臣千載眀良會咫尺薇垣接上台
憶昨四首
天歷中年祕閣開授經新拜育羣材宫門待漏常先到
講席收書每後回召試時蒙天語勞分題不待侍臣催
滿頭白髮丹心在太液池邊祇獨來
宫草葱茸禁樹齊日趨延顥對凝輝朝迎步輦花間出
暮送回鑾柳下歸碧殿東浮蒼巘合金河北引玉泉肥
幾回弘慶門前路春氣濛濛欲染衣
己巳羣儒映璧奎端陽侍燕寶慈西線分學士親臣送
詩賜黃姑御手題注酒含春瑶露重承塵轉午錦雲低
日斜共出西門道既醉猶能散馬蹄
奎章分署隔忩紗不斷香風别殿花留守日頒中賜果
宣徽月送上供茶諸生講罷仍番直學士吟成每自誇
五載光隂如過客九疑無處望重華
和張太一秋興四首
翩翩公子五雲中風骨雖殊意氣同道德淵源行地遠
神眀臺觀與天通欲隨穆滿賓王母更擬軒轅相大鴻
南國正秋憂旱暵誰驅列缺起豐隆
蓬萊宫闕赤回闌龍虎神君禹步寬朝嚥日華當食糓
夜迎天仗識鳴鑾露飛仙掌金莖凍月滿玄都玉佩寒
遥想西齋清似水吟詩聽到漏聲殘
太行遥接帝王州西北連山際海稠鶴下靜依山舘夕
雁啼高挾塞垣秋側身天地渾如寄偷看風雲總是浮
應笑白頭京國裏長年百慮更千憂
霜落燕山歛翠蛾風翻禁樹夕陽多遥聞扈從勞行役
轉恐飢寒損泰和朔月先還沾舊制終宵不寐想鳴珂
深恩未有涓埃補白髮蕭蕭可奈何
李泂(字溉之奎章閣學士)
題漢陽郎官湖
山翁薄莫醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖崢嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾眀月下飲姮娥俱霓裳拂雲錦萬荷露瀉璚
瑶枝麾幢晻靄羅烟空乃有玉皇所授之玉童風前飄
飄曳廣帶對立十二秋芙蓉清香九曲銀河通真人綠
髮披春風錦袍玉雪照天地口說姓字安南公是公多
逸氣略與古昔賢豪同時能掃月色延我石室烟蘿中
又言昔同張謂所遊地長笑一覆丹霞鐘風吹仙樂度
溪去我已醉卧香爐峰
我本山人素志丘壑獲歸名山為願畢矣爰以
四月十一日離京師是夜抵潞陽慨然賦詩
遥慰匡廬隠者并似金門諸公為一噱云
野馬脫羈鞅倏疑天地寬臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策千萬
乘調笑日月相廻盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
渌桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲巖巒棲巖巒卧巖穴夜半天風吹酒醒猶有
西溪萬年月
寄吳原可
不謂相疎亦自猜空山舊雨入莓苔江湖機熟鷗忘去
吳楚年荒雁不来豪傑何心猶用世乾坤自古少憐才
向来共醉梅花下昨夜一枝寒自開
劉汶(字師魯鄜州人尚書)
贈劉禹玉
劉郎方朔徒游戲紫泥海千年華表非唯有寸心在向
來淛河西雄辨吞虹蜺手擕九節杖東入蓬萊栖我時
探禹穴同看山隂雪千人萬人中怪子獨超越朝騎白
鼻騧莫逐油璧車得錢即付酒携妓顔如花踏翻豪俠
窟醉狎山人家或嘲狂楚士或誚報恩子從渠立名多
詎識子竒偉一朝去鄉國北上爭吹嘘家無十金産袖
有萬言書所陳果何事為國非自計寧遭丞相嗔肯負
丈夫志蹉跎十數秋甘與黃冠儔善蔵倚天劍未暇磨
斗牛幡然走山東隐跡隨壺公還尋岱宗去絶壑凌天
風鷄鳴上日觀眼亂扶桑紅窺臨事未已逸氣横萬里
行歌齊魯間興為廬山起廬山秀可飡怡此冰雪顔揮
毫洒瀑布五老開雲關遠公拍手笑喜見遺民還乃知
士不偶正可游名山去年卧衡岳聊憩四海脚厭垂君
平簾懶賣伯休藥却呼魏夫人共把流霞酌今年與山
辭下筆湘水湄臨風弔賈傅酹月招湘纍文章本疎蕩
強忍終技癢光怪不可收倏忽又千丈有時遇知音朗
咏山中吟復恐兒軰覺不得容山林兹晨忽聚首慰我
别來久辛勤四十霜所獲竟何有却懷居東時勇以功
名期焉知尚漂泊筋力供路岐攀杯置佳念此去安所
之南窺古雲陽更了山川竒山川固娱目慎勿過幽獨
奈何白雲歌再送劉十六乾坤渺蒼茫廻首眷空谷我
將秣其駒乃不受羈束願子無遐心歸哉返初服
郭昂(字彦高號野齋大名人)
客燕
昨夜鄉關入夢遥月眀魂斷更難招鬢邊白髮秋能種
囊裏黃金日易消尺璧自慙投暗室前途何處是青霄
龍沙見說難為客八月尖風徹敝貂
林鎮
江南曲
高高碧雲樓粲粲珊瑚鉤娟娟一美人烱烱眀雙眸妾
居湘江尾君居湘江頭好風吹桃花同向湘江流
黃伯暘
香奩體
與君生别離朱簾長不開春風故相撩燕子雙歸來
雙雙相思鳥飛上相思樹相思雖不同同是相思苦
昨夜海棠花睡足西忩雨春夢苦無憑知在阿誰處
下階拜新月空庭夜如水相思隔千里未有團圓意
商挺
水仙花二首
海上三山璧月眀人間誰識許飛瓊秋風吹上青鸞背
來散天香與素英
眀月珠衣翡翠裳冰肌玉骨自清凉不隨王母瑶池去
來侍維摩病几傍
貢奎(字仲章宣城人江西提學)
讀馬伯庸學士止酒詩
今晨不可出大風吹我帷陋巷泥沮洳空牆雨淋漓研
朱課兒書冥思解羣疑敲門童子來袖有止酒詩讀之
至再三擊節且喜悲若飲以玄酒揖讓陶唐時峩峩古
冠裳執彼璋與圭短褐纔掩脛藜藿空㤀飢風雅久已
衰作者微君誰嗟我重景仰老大將何為
司業李公哀挽(元禮)
山立庭紳聳衆觀名高真不愧儒冠文章清廟蔵琛玉
勛業烏臺振羽翰譽重朝端知有子貧憐身後似無官
百年耆舊凋零盡展卷哀辭忍淚看
謝端
滋溪書堂
趙之川滹浸淶易恒&KR0740;汦洨各異出惟滋有溪亦足疋
或伏或見舠不容不能百里滹是從混混千里俱朝宗
予曩涉河觀湖江踔雲蕩日怒擊撞歸視子滋嶺之瀧
是滋名揚子所始有田有廬水之涘有堂三楹庳非侈
中經子史堂右左高曾遺予以自課予乃善繼志不惰
蒐今摭古抉怪竒泓涵演迤吐為辭副墨往往傳京師
嬴金青紫世所取滋溪有源予有後斯堂斯書可世守
陳應麟(字信仲)
送薩經歷監舶泉南回京
玉立朝班侍紫宸桐邊一見許清真九霄星鳳人間瑞
萬斛珠犀扇外塵行色急催閩海曙吟情遠逐帝城春
相思一夜江花老夢裏猶疑見可人
宋本(字誠夫大興人禮部尚書)
大都雜詩四首
抛却漁竿滄海邊拂衣來看九重天畫欄九陌橋如月
綠影千門樹似烟南國佳人王幼玉朝中才子杜樊川
紫雲樓上如澠酒孤負東風二十年
綉錯繁華徧九衢上林辭賦漢西都朱門細婢金條脱
紫禁材官玉鹿盧萬里星辰關上界四朝冠盖翊皇圖
東隣白面生紈綺笑殺揚雄卧一區
蘆溝曉月堕蒼烟十二門開日色鮮海上神仙非弱水
人間平地有鈞天寶幢珠珞瞿曇寺豪竹哀絲玳瑁筵
春雨如膏三萬里盡將嵩呼祝堯年
形勢全燕擁地靈梯航萬國走王城狗屠已仕眀天子
牛相寧知别太平玄武鉤陳騰王氣白麟赤鴈入新聲
近來朝報多如雨不見河南召賈生
殿試罷賦
玉堂松檜帶晨霞遥望宸嚴共拜嘉逢掖諸生袍立鵠
未央清問墨翻鴉扶搖九萬風斯下禮樂三千日未斜
從此君王識名姓煙波慚愧舊漁家
奉旨降香天妃謝翰林諸公贈詩
皇帝甘泉受計時寶奩親授走冰夷今朝朝著張騫出
後夜天文李郃知雲繞勾吳分貝闕春生䇦蕩下龍墀
深慚禮樂光華外賸得曹劉祖道詩
段惟德(河東人參政)
登岳陽樓
羣江西來與天平天壤巨浸開洞庭雄吞三湘隘七澤
中蟠萬古君山青我行持節按廣海驛騎暫駐巴陵城
巴陵城樓冠天下風軒月戶雲霧屏平生夢想今始到
危欄乍倚心䰟驚初疑太極渾未判日月往復凌空眀
又疑此世墜物外弱水萬里環蓬瀛湖山得意有如此
况乃佳客聯簪纓金杯浮動玉色酒滿懷清思春雲生
魚龍掀舞怒濤起眼花落日搖青冥軒皇廣樂渺遺響
芳洲寶瑟愁湘靈丹丘謫仙竟何許幾欲八表追遐齡
孤心未了忠孝願敢念綠髮潛凋零聖神一視無遠近
恩風化雨浹四溟尋常嘯聚犬豕爾陣烟一洗霏天清
歸鞭咫尺覲慈母細語八千山水程孰能閉置若新婦
正要磊落肝膽横飲酣拂袖下樓去忽隨過鴈雲邊聲
李仲淵(號衝齋四川參政)
送鎦宗道奉使日南
一介強扵十萬兵秋風持節使麊泠可容贊普窺唐壤
要遣莎車拜漢廷蜃吐瘴烟黎月暗鯨掀巨浪海雲腥
元戎已辦安邊策萬古千秋汗簡青
送捧詔使
霜落澄江水似藍江亭折柳送髯參五條温詔頒天北
一棹清風下斗南父老疲癃沾利澤山川勝概入豪談
渝城好過黃花節金碧臺高酒半酣
送馮參政致仕
天眷雖隆志叵渝拂衣歸去不躊躇百年喬木推耆舊
九老香山入畫圖力疾不辭春命駕感恩直欲夜含珠
聖王已有黃金像一舸秋風下五湖
黃靖老(字子肅昭武人翰林應奉)
燕中懷古章貢侍御
娉婷二八女絶色妙難畫新妝薄鉛華照影修竹下盛
年事夫婿錦玉耀精舍雖非伯鸞妻惓然惜春夜琴餘
月當軒默默倚風榭寄語東家兒紅顔莫輕嫁
送李子威代祀嵩衡淮海二首
羣生望甘澤五岳雲氣通天香落岩谷瑞靄春冥濛海
潮天際來金碧森萬峰劃落紫翠堆亭亭玉芙蓉古廟
絲竹存迎神奏黃鐘空山逓餘響落花舞青童
南海祝融宅汪洋載神州巨浸涵萬有元氣何空浮蒼
蒼島嶼間彷彿通十洲神魚在深淵甘霖何以求朝折
若木枝夕飲桐柏流萬里一瓣香豈徒司馬遊
古詩四首送王君冕歸陜西
麥熟天乍熱開軒理瑶琴兹晨有客至一徑蒼苔深日
出樹影倒曠坐分綠隂清談落餘花松風雜幽禽君子
希道德永言結同心
狂風捲茅屋遥見溪上山人生有遇合離别何足歎黃
鵠將西歸臨水振羽翰我有雙眀珠置之青雲端朝朝
復暮暮照君千里還
少年處山谷壯歲遊京師性本猿鶴羣焉能牛馬馳曩
有採薪憂挂冠願為醫近得聖賢心讀書甘如飴習貫
已成癖豈無君子知
十載宦京輦田園就荒蕪兹焉擬歸耕休馬南山隅
酒樹色動鶯燕鳴相呼流水既送君白雲亦邀予錦囊
可贈遠愧非眀月珠
古樂府二首
君好錦繡段妾好眀月珠錦繡可為服服美令人愚不
如珠夜光可以照讀書
君好春芍藥妾好夏池蓮芍藥多艷色春風迷少年不
如蓮有實可以夀君筵
夜宴友人席上有懷志能照磨暮春會同年所
作因寄
青山林下啼斑鳩綠楊門前嘶紫騮落花成陣作春雨
東風淡淡雲悠悠美人捲簾日在手蝴蝶飛上珊瑚鉤
南溪不見笋成竹擬約滄波同倚樓
貢闈偶成呈同院諸公
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤眠白玉坡
弱水蓬萊三萬里不知何處月眀多
雪夜直宿玉堂
琪樹花生禁漏遲金莖月色近書闈白雲入水春無跡
銀漢横空夜有輝竹靜似聞蒼玉珮松寒欲傍綠荷衣
乾坤清氣蓬萊表獨對天風拂翠微
張志道别都
竹寺西軒共聽琴杏花猶記紫囊吟溪山老我扁舟興
風雨知君萬里心滄海夜潮雲漢濕蓬萊春樹碧雲深
三年離别尊前話傾倒何時更似今
庚午興聖殿進史
瑶編初進侍眀光日麗龍池晝刻長堤柳染成春水色
宫花併入御爐香金壺洒露層階滑玉椀分冰廣殿凉
矇瞍似知天意喜鳳笙新奏五雲章
友人擬古樂府因題十絶句
早晚臨粧鏡秋容怯玉鈿君心如日月照妾似初年
采荇歸來午花梢日轉廊綠隂凉似水不見洗紅妝
生愛東隣女蛾眉畫不如近來機杼廢臨得右軍書
漫道從軍樂風霜祇獨居三年遼水上不得一行書
海上扶桑景清光日見君祇愁風雨夜西北有浮雲
今夜中秋月含情獨上樓辰星三两點偏照玉簾鈎
自見南樓月頻頻夢楚州無端今夜雨秖作小山秋
露井疎桐晚風亭碧藕秋捲簾山月上水宿見雙鷗
堂上春花老流泉日繞山願為雙白鶴雲路載君還
天子西廵狩彤弓錫虎臣樓蘭何日斬看汝畫麒麟
王沂(字師魯襄隂人博士)
廣陵岳宫登瀛橋為王高士賦
登瀛橋上登瀛客曾向瀛洲採玉芝鸞鶴雲閒朝斗夜
魚龍波靜步虚時杯浮翡翠蘭苕影袖拂珊瑚鐵網枝
安得琴高騎赤鯉傳書海上問安期
次韻宋誠夫上都書事
日邊音問及滄浪知有飛鴻拂建章黃帽折腰慚鄭老
青雲回首憶韋郎持竿寧解遮西日賜履還看出上方
惆悵平生一杯酒鬢毛林葉两蒼蒼
寄曹子貞
黃金臺下舊騎驢曾記含香侍玉除禹穴有人尋李白
甘泉無賦似相如潛鱗解舞湘靈瑟病鶴難傳閬苑書
遥想論思翔集地紫薇花點綠苔疎
送馬伯庸
社燕秋鴻十二春相逢疑是爛柯人公車未索長安米
野服曾沾輦路塵日麗天門嚴虎柝波搖宫瓦動龍鱗
懸知進講金華殿五色雲中拱北宸
周權(字衡之號此山括蒼人)
紀信嘆
沛中龍奮硭碭雲咸陽楚炬三月焚两雄角起鹿在野
三戶有楚無強秦貔貅百萬紛如雪戈矛盡染英雄血
旌旗曉蔽天河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良籌
無何諸將已平楚事定論功裂茅土獨無旌美到將軍
不得褒名紀盟府男兒死節志已酬瞑目地下夫何求
吁嗟功怨俱悠悠漢廷雍齒還封侯
子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺像乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
九日
座上風流憶孟嘉登高目斷楚天涯百年歲月催蓬鬢
半世江湖負菊花小雨釀寒侵白苧西風憐醉避烏紗
閒擕櫛栗吟歸路流水殘雲帶晚鴉
次韻友人
司馬山川憶壮遊袖中劍氣尚横秋懷人空有春天樹
乘興都無雪夜舟年少文章慕西漢風流人物擅南州
縛麟老手今無幾不數當年趙倚樓
多景樓
北固峰高翠色浮斷崖千尺障東流誰言宇宙無多景
今見江山第一樓雲氣曉含簾箔雨濤聲夜落海門秋
客來莫問孫劉事狠石苔深萬古愁
闕下遥瞻
乾坤瑞氣靄燕山天仗初開虎豹關金爵觚稜銀漢上
玉階平墄綠雲間紫泥香暖春宣詔清蹕聲嚴曉趣班
千載眀良今慶會喜看新雨滌塵寰
羅磵谷
幼輿折齒歌
秋衫未成錦機語棠梨半花鳳一羽象牀雪綜小龍梭
細穴銀光吐冰縷西隣即君東海歸芙蓉半白杏雨肥
十二欄邊說幽怨勸織南浦鴛鴦飛含蘭匿蕙無消息
春酲彤霞漾玉色小龍呵出風雨聲奔騰觸裂雙白石
白石國城三十六女子軍來两城覆鸞歌猿嘯強激昂
百戸風來如箭簇章臺公子真豪縱復以微言相感動
郎君切莫更癡心忍作甘心可人痛
胡尊生
送君進周公
憶君初來湖水滿金鱗潑刺春波煖江南早晚雪花飛
蒲帆下水送君歸霜風淅瀝湖光晚白魚粳米中流飯
回頭咫尺廬山雲一寸心長帆力短臨分乍覺過重闈
金螺移在雙翠眉啞啞靈鳥啼樹枝家人夜夜卜蛛絲
雪醅新釀都昌酒欲來不來待君久人言遠歸勝新婚
稚子牽衣婦擕手窗前紅燭宵彈棋新歡滿眼寧相思
江南今歲梅開遲贈君無花折空枝眀年花開來不來
瓊花上天
無雙亭前浮冷月蕪城暗鎖腥煙黑仙魂夜吟天欲泣
巫陽下招飛玉勅神風鬼雨鞭車急一株玉雪雪中立
金車歲歲朝衮龍異香蕩漾天水濃蓬萊峩峩高北斗
玉佩沉沉舞衰柳瑶京三月銀雪飛瓊仙瓊仙招不歸
鈞天夜奏紫皇醉二十四樓寒浸水
金莖承露
蓬萊仙人騎黃鶴來遺劉郎不死藥銀漏無聲秋夜深
時見星河頭上落精金糾錯蛟龍蟠未央闕角觚稜寒
莫教仰見杯中物直是他年雙淚痕桂房椒壁蕙蘭老
留得新愁向雲表猶逐官車出漢關茂陵蕭蕭濕青草
陸文圭
燒筍賦
先生朝盤厭苜蓿笋味得全差勝肉蒼頭掃地犀角出
赤燄燒空龍尾秃土膏漸渴外欲枯火灰微濕中已熟
撥灰可惜衣殘錦解籜猶憐膚濯玉青青無分長兒孫
草草為人供口腹李家丞相蒸葫蘆石家美人煮豆粥
去毛留項有何好𢷬韭作虀空自速不如野人工食淡
自辦行厨入修竹句裏曾参玉版師胸中會着篔簹谷
主人不問不須嗔昨夜西風響林屋
胡東
贈别二首
杜鵑啼血正傷神又向尊前送遠人君到瀘溝看流水
落花猶是禁城春
一絲春動柳枝柔塵壓征鞍駐紫騮莫惜尊前更斟酒
醉中别去不知愁
元音卷六
