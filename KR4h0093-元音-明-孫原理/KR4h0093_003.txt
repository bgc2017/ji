元音卷三
袁桷(字伯長號清容四明人參知政事)
次韻元復初春思三首
凍樹回青陽羈禽競新哢喧喧人語浮稍稍春事動澄
心絶芳華小睡足幽夢夢覺天宇新朝光集飛棟
游塵逐平皋秀色翳榛莽油雲互東西欝抑不能雨昭
蘇在玄功竟夕復延佇何當抉其顛振翮窮委羽
遠客芳草思湛湛天外舟坐令親知䟽低徊此淹留古
樹擢竒石清流滙芳洲素心諒有在胡不為兹游
送邵元道四首
仲連匡世姿揮手却秦軍掩袂停白日登車抗浮雲射
書誠草草孤城死生分辭榮敦厚俗矯抗離其羣
虞卿舌轉丸揣事精微芒事危見交態窮愁名益光黃
金散逝水白璧凝飛霜丈夫有定志得失非豫防
梅生一尉微喋喋正天紀洗心洞玄化削跡無妻子龍
變孰為馴蟬蛻乃真止松廽風泠泠水落石齒齒
襄陽孟浩然拂衣歸故山放懷巖壑深流泳遺人間舉
袖林花落擊楫江鷗還羊公碑堕淚水聲日潺潺
送王繼學馬伯庸分院上都二首
玉京高處雪流脂連插鷄翹綠鬢垂蹀躞有泥歌獨漉
琵琶無夢說相思黑河舊樂催填譜白海名花擬進詞
羽獵上林俱罷賦卿雲何以報明時
淺坡平疊磧漫漫拂嶺青帘罨畫看氊屋起營羊胛熟
土房催頓馬通乾挏官走驛傳金椀冰正分奩貯玉盤
莫上鄉臺望南北白雲微處是槍竿
觀物
黃河不信從天下濟水那知有伏流自古乾坤合神化
空將簡牘費冥搜張華博物身終死鄒衍談天舌竟休
我亦從今銷綺語春風碧眼玩沙鷗
寄開元奎律師
雙塔亭亭透夕陽芭蕉深處碧忩凉江神夜聽光明偈
天女朝分解脱香齋鉢午空烏守樹經堂雲冷鶴歸房
平生欲結西方社似怪淵明作吏忙
無題次馬伯庸韻四首
金縷歌殘月滿江玉顔曾憶侍油幢象床雲重恩專一
鯨錦波翻賜疊雙春淺正宜氊作幕夜凉深恨魫為忩
浣紗可是無虛匹側足寒溪濺石淙
翠簾匝匝護朱光千葉宫桃滿院香閬苑有鸞通尺素
虛橋無鵲寄流黃上林賦罷歸巴蜀興慶詞工謫夜郎
不是月中親度曲世人那解聽霓裳
相期來似石城潮日望晴虹結綵橋却月眉愁歌漸遠
凌波步近意非遥抽琴有恨廽清角疊袖無塵轉綠腰
弄玉最憐隨鳳去秋來誰與伴吹簫
白髮詞臣兩耳垂華腴堆笏陋牛醫宫娥引燭催麻日
院吏傳更寫制時蠟撚化生秋夕賜翠標疊勝歲華移
低頭欲說唐朝舊願侍虛皇進玉巵
海狗巢石圖
複壁層峰負六鰲藥欄花檻翠周遭如何畫史同羣吠
不與君王繪旅獒
葛仙翁移居圖
翁媪相携入翠微轉頭猶有可憐兒丹砂不是神仙藥
勾漏歸來鬢已絲
宫女度曲圖
望瀛法曲紫霞觴更按伊州奉玉皇翠竹凉深宫院密
新聲那得過宫墻
次韻王繼學竹枝宛轉詞
聞郎腰瘦寄當歸望盡天邊破鏡飛昨夜燈花圓似粟
倚門不肯送郎衣
盧亘(字彦威汲郡人翰林待制)
送鄧善之提舉江淛十首
北門古深嚴論思寄籌度自非鴻才士訓誥何猶作夫
君出巴蜀文采動京洛十年掌絲綸摛藻揚景鑠荆璞
抱瑾瑜龍淵淬鋒鍔肯獻上林賦寧居天禄閣即今觀
浙江眷戀晞金雀黃圖欝紫氛絳節生碧落依然難為
情清霜養飛藿
春秋嚴筆削凛若執玄鉞君獨抱遺經結髮飽剞劂眀
剖是非心微探義理窟下視羣兒愚争端王正月朅來
奮直筆浩然心思竭王功與帝德昭昭日月揭胡為厭
詞林擬欲觀溟渤榮華若浮烟汗簡青不滅
詞林富聲華幾人得精悍悠悠三百年篇翰孰承纉夫
君清廟器祼薦盛圭瓉五就惜繁纓九游載雲罕依依
風向翔忽忽月新滿冷然時雨情短章不可斷
風雨妬芳華稂莠深嘉谷天地豈不仁盛德禀命獨明
廷萃羣英四門延穆穆既卜渭水釣又起傅巖築聲華
何岌嶪衆輻輳一轂鑾坡儼清韻碩人歌在軸願言往
從之星駕命宜夙豈知彼玄鳥戢翼辭雲屋幸無素絲
悲庶免窮途哭
離離天星高皓皓雲月光候鴈過楚澤蟠蟀鳴中堂天
時諒難測徒然多感傷念子去意遠沉憂結衷腸憶昔
初奉歡露白春蘭芳清尊罷新製妙趣深濠梁飛景急
西匿川流浩湯湯玄髮凄歲晚木脱天雨霜蔓草豈容
惜松栢在高岡
翰林子元子武庫森戈矛英聲邁千古逸韻横九州與
君契金蘭投分何綢繆清和謝夷惠典刑追韓歐坐令
人文煥允塞昭王猷念君獨遠邁寥落行人愁木瘦楚
山曉風净寒江流何當駕飛車却宴崑崙丘塵埃滿腥
腐朝莫同蜉蝣
暘谷上寒日影射扶桑枝瞬息及中天流光迅難持人
生百年内昂昂何所施孤鴻東南征浮雲西北馳可憐
萬感身會合須臾期安得弄明月皎皎遠憂疑折花芙
蓉浦蕩槳江潢涯優游以卒歲身名良不隳
游雲蒼鱗穹閶闔不可呌徒令虎豹關日月近輝耀濛
濛八表塵隐隐萬彙竅泯然一歸途伊誰執其要栖栖
聖者徒禮樂懷窈眇閉門忍朝飢風雨深蓬蓼今年江
海去光景短螢爝禾黍滿故墟閭巷餘返照揮絃送飛
鴻今古入長嘯
昔我適吳會日夕承歡顔高堂樂起舞綵服何斒斕東
潮洶波濤西湖翠烟鬟北歸餘十年謬跡通朝班家禍
一朝集音容何可攀悲號蒼穹迥往事思日艱命窮時
亦迫志弱體自孱安得騰化術從君超人寰執手不忍
訣臨風涕空潜
我留君勿思君歸我當憶十年膠在漆一旦各異域吳
江激微波震澤起暝色鵾鵬隔天地鴈鶩雜南北念我
平生友愴恨摧胸臆獨看燕山雲歲暮日初昃永言長
風翔情寄南飛翼
題金顯宗墨竹
天人賦物如天工墨光洒竹回天容千年勁玉寒不死
清波照響悲吟龍烟凝草綠承華殿鬼冷秋霜月如練
長毫寫影竹不知子夜歌殘空記面春雲一散風吹塵
茫茫海色翻青鱗金仙淚痕愁漢月尚憐玉軸隨時新
夢跨茅龍上天去女媧補天天不語海綃畫鸞生翠羽
踏破銀灣濕河鼔射龍江深春不度風色蕭蕭怨千古
題張國綱理問塞河詩卷
導河積石堯解憂滔天之水成安流何年决齧半南土
清淮怒卷黃雲愁宣房既築漢歌喜越巫抱璧神光起
害除梁楚二渠成海溢西南九河死後來羣策知誰賢
何人捧土能防川彭城樓堞照黃土河平堰石愁金天
吾皇放勲超萬古澤世餘功平水土睢陽塞决付賢侯
解變狂瀾作安堵于今此功寧復有從容小試經綸手
千年遺愛在邦民春風吹水濃如酒
馮海粟(字子正)
塔燈
擎天一柱礙雲低破暗功同日月齊半夜火龍蟠地軸
八方星象下天梯光搖灔澦沿珠蚌影落滄溟照水犀
文㷔逼人高萬丈倒提鐡筆向空題
胡寬
大眀宫早朝
蓬萊拂曙色煜煜舒祥光九儀肅清蹕日月開旂常聖
人握金鏡繡衮臨玉堂咸英備雅奏圭璧輯羣方歡燕
洽湛露敷恩煥龍章謳歌罄率土豈樂逢時康典文極
藻繢聲烈照前王巍巍纉鴻緒萬年斯無疆
劉致(字時中河東人翰林待制)
青樓曲
峭寒暗襲雲藍綺鮫帳愔愔夜如水美人骨醉紅玉軟
滿眼春酣不忺起幽禽關關喚霜曙金壁屠蘇溢香霧
有生只合老温柔璧月長教掛璚樹鴛鴦同心暗中結
滿意芳蘭煖紅雪癡雲騃雨自年年不管人間有離别
秋雨吟
溼螢閃光飛不起八尺風漪夜如水仙姝不眠肌骨清
起馭夜凉吹玉笙曲中忽作孤鳳鳴天帝感泣秋雨零
旱龍暍死嗟莫及坐見扶桑落葉濕前溪水高龍夜吟
不管西郊老農泣
淮南歌
甓社湖中出明月斯湏千山萬山白燭龍馳影不敢眠
淮土風煙黯無色鼪鼯起啼鰍鱔舞荷風驚濤戰南浦
湖天無光湖水立夜半行空洒飛雨東方搖搖天欲曙
畢逋啼老扶桑樹淮天幽幽澹空素老蚌潜輝寂無處
姑蘇臺
麋鹿應知易代頻吳趨誰唱不堪聞捧心臺暗棃花月
抉目門深薜荔雲江閱水犀歐冶劍氣騰金虎闔廬墳
計然已死鴟夷逝寂寞五湖西日曛
燕中懷古
荆卿墳上草離離郭隗臺前對落暉戰國山河秋氣肅
中原豪傑曉星稀乾坤納納無人識南北年年有鴈飛
誰似盧溝橋畔柳安排青眼送將歸
富珠哩翀(字子翬色目人翰林學士)
范墳詩
宋蜀郡開國公范鎮景仁謚忠文其一世盛德偉烈
光著史籍人固知之其葬在襄城汝安鄉推賢里載
東坡集中甚詳襄城故隸汝州翀來訪問故老其墳
儼然尚左已為野夫豪農耕為禾黍之區矣范氏當
金季猶有居墳左者自經兵燼不知所存拊事嘆閔
故為作詩以紀其概幸在官君子知其為先賢遺壠
庶有以處之
忠文峩眉英始也跡甚微堂堂薛簡肅旟隼西南飛其
人古廉守肯持蒟醬歸所得一偉人天下大布衣引以
賓王家光映春官闈昭陵宋仁主前星久無輝犯諱言
所難雷電每霽威雄哉煉石手妙補天巍巍丞相江南
來雲掩扶桑暉舊得陳苦辭往往阨謗譏諸賢抗章䟽
弱卒攻堅圍公力斡禹鼎正氣&KR0008;黃扉荆舒憤至骨斥
語筆自揮贈之以蕙蘭何往無芳菲時公與司馬聲諧
玉琴徽解冠掛神武甘老西山薇九㝢日瞀瞀赤子將
疇依兩公幸無恙起拯或庶幾嗣君元祐初痛洗前人
非民望屬司馬欲遯天為鞿帝命起公卧門久車馬騑
君實了吾事此外何所希清風溢寰海不啻嚴陵磯公
既晚家許道德人所腓襄城卜封竁汝潁皆京圻我來
訪遺壠名姓存依稀來仍散兵燼雨雪無留霏公名在
天下豈逐薤露晞誰能禁耕牧盛事乘新機吾力不足
振感嘆徒歔欷
閱故唐宫
錦帆走滅淮海波虬髯起操湯武戈盪民瘡痏六朝下
天開百二秦山河我來徬徨舊宫土細麥繁花忽誰主
終南王氣三百年仙李春風已千古春風吹夢天茫茫
玉樓金殿春雲香開元舞馬散冥寞紇干凍雀含悲凉
世態倉皇幾煙霧秦漢英靈不知處崑崙河脉自西來
湘浦鴈行今北去
劉伯顔(字明叟)
大駕還宫
宫闕歡迎大駕還九衢香霧拜天顔龍旗影裏明鈇鉞
鼉鼔聲中襍佩環肅肅錦衣人似海亭亭黃屋象如山
封囊久欲排閶闔願溥斯仁澤世間
曹元用(字子貞汶上人禮部尚書)
次馬伯庸尚書韻
柳簇金溝蘸碧波雲深玉闕瞰重坡鳳凰曲奏鈞天樂
烏鵲橋通織女河萬井閭閻春浩蕩六街車馬曉坡陀
山人素有林泉興奈此承明夜直何
張伯遠
餞祝直清
朝餐狙林橡夕飲虎窟泉幽棲豈不逸於道為未全是
以少微星含輝麗中天雲蘿謝招隐冠帶趨興賢魯生
贊制作商老安疑然董子述徵驗賈誼明經權盛德有
遭逢志士無棄捐長貧若忘世一出垂千年折梅楚山
阿賦詩江水邊寂寞思古人中懷為君宣
李材(字子搆)
過黃陵廟
黃陵廟前湘水綠天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉袖霑莓苔玄猿晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒凉揭車雜杜蘅
靈風自吹烟霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭水落生層波裴回獨詠騷人歌
夀杜侍郎
黃閣老臣踵䕫皋法冠蒼佩陪霓旄八龍委蛇卷春水
一鶚搏控明秋毫華勛玉策耀天府雄章銀筆翻雲濤
舉觴獻夀碧桃晚南極正與文星高
老松怪栢圖
仙人解衣盤薄羸造化慘淡秋毫端枝柯千尺入層漢
笙籟萬壑鳴驚湍堂中日月不可老壁上雷雨何當乾
我來醉卧北忩下夢跨黃鵠天風寒
和春詩
鶯啼燕語花漸稀天明海碧涵晴暉洛陽臺榭春色在
山隂衣冠昔人非夢雲何處燕瑶席舞雪誰家裁苧衣
獨有倚樓無限意年年烟草暮鴻飛
次韻裴都事朝回
海上瓊樓接五城人間歌吹近蓬瀛雲移豹尾旌旗暖
日射螭頭劔戟明拜舞盡隨仙仗入退歸遥聽玉珂鳴
欣欣百草含春意得傍東君暖處生
海子上即事
馳道塵香逐玉珂彤樓花暗弄雲和光風已轉瀛洲草
細雨微添太液波月榭管絃鳴曙早水亭簾幕受寒多
少年易動傷春感喚取青娥對酒歌
送省郎楊耀卿使雲南
飄颻使節出金閨郭隗臺前暫解携天入五溪無鴈到
地經三峡有猿啼子雲舊里風烟在太尉家聲日月齊
後夜客槎何處望秋河迢逓碧雲低
禁城秋夕
絳宫星淡海無波九陌猶聞動玉珂閶闔微雲藏夕漏
建章明月掛秋河此身天地流萍遠故國關山落木多
欲聽鈞天塵夢隔紫簫吹盡桂婆娑
鄧文原(字善之巴西人國子祭酒)
雨中次范德機見寄雜興韻
窮巷積隂雨離居寡悰情安得壒埃風逍遥余上征長
日有逝川春花無晚榮永懷山澤居好遯潜英聲於陵
方灌園龐公不入城此意豈忘世詠歌以濯清今我夢
江國噭噭鵜鴂鳴不憂芳草歇但恐白髮生歸休企前
哲矢言著貞誠悠悠莫識察思子携手行
都中送元傑道士南歸
授節仙山得過家都門津柳動春華還鄉近佀千年鶴
奉使榮扵八月槎古井雲封丹竈藥舊松風掃石壇花
道人冠劍鳴瑶珮豈必高車晝錦誇
奉題延祐宸翰
欽惟仁宗上承祖武蒐羅俊彦求治靡寧尤尊禮儒
臣務敦風化由是治書侍御史臣郭貫擢禮部尚書
凡在選者六人惟貫進秩有加親洒宸翰昭示龍光
忝備臣僚咸增鼔舞集賢直學士臣鄧文原謹拜手
稽首而作詩曰
宵旰需賢表薦紳秩宗首選贊華勛官聯天府璇璣象
帝闡河圖琬琰文曾聽簫韶曕曉日仰攀弓劍泣秋雲
小臣作頌稱仁聖湛露承恩未足云
題小薛王畫鹿
禮樂河間雅好儒曾陪校獵奉鑾輿晝長靈囿觀游後
政暇嘉賓燕集餘蛱蝶圖工人去久騶虞詩好化行初
宗藩翰墨留珍賞憑仗相如賦子虛
題謝氏通濟橋
涔陽川上壓雲濤迥若仙山駕巨鼇甃石不愁僧路滑
傾金寧計鬼工勞泛槎客去銀河近題柱人歸玉壘高
此地通津足佳興楚歌明月放輕舠
郎中蘇公哀挽(志道)
塞垣重鎮雪雲堆畫諾人稱幕府材流馬道艱逢歲儉
涸魚民病得春回陽關猶記歌三疊杜老俄成賦八哀
夜静燕臺山月冷秪疑化鶴一歸來
送李彦謙御史之西臺
霜風十月長安道健鶻凌空淨羽毛地控函關西極重
星聯執法太微高鑄金古鼎奸先伏發刃新硎用欲韜
雅志澄清付公等我懷江海放漁舠
送鮮于伯機之官浙東
衣冠文獻參諸老臺閣功名負此公十載黃塵看去馬
萬山青眼送飛鴻揮毫對客風生座載酒論詩月滿篷
昭世需材公論定起分春雨淛江東
送張綱父教官
我友白蘋洲畔客忽凌風雪問征途南州歲晚尋高士
西塞烟深憶釣徒呼酒江船春水動讀書山舘雨燈孤
無錢自媿蘇司業聊賦驪駒為子娱
贈趙鍊師奉祠南海會稽
函香南國羽衣師東曉稽山謁禹祠使馭穏如乘白鶴
仙都歸及采玄芝文園進藁無封禪宣室求言有受釐
書軌會同靈貺闊詞人休譔九歌辭
題陶淵眀像
詩中甲子春秋筆籬下黃花雨露枝便向斜川頻載酒
風光不似義熙時
馬祖常(字伯庸浚儀人御史中丞)
書上都學官齋壁
齋居芹宫旁永日少人跡清心慕古躅簡編頗紬繹徒
自傷迷民位卑方莫及苟禄亦可羞吾將返蓬蓽
至治癸亥八月望日同袁伯長虞伯生過槍竿
嶺馬上聯句
有嶺名槍竿其上若棧閣白雲亂石齒青峰轉䆘脚積
冰太古隂出礦無底壑馬飲沆瀣泉鷹盪扶搖幕轍跡
委垂神人聲發虛槖舄飛接鳥背羽沒疑虎膊霧松秋
髮長霜果紅脂薄斤樵不知疲獨往端有愕兢兢矛頭
淅杌杌井上索凝睇見日觀引手操月廓南下渺沆海
北廣終沙漠金橋迎仙游寶塔百神鑿禽鳴蜀帝魂鐡
鑄石郎錯闌干掛鈎衝欃槍歛鋒鍔属車建前茅馳道
徇嚴柝載筆三人行弭節半途却
贈陳衆仲秀才纈雲辭
纈雲織波射金水郎君水西著皮履南陌紫塵十丈高
捋鬚買酒意氣豪萬里將書憑好鳥荔枝千顆團團小
天津不隔少微星閶闔門開夜光曉
寄家書
春雲閣雨花泥少池上波平飛白鳥薊中河外盡天涯
蓮葉圓時身到家
挽何得之先生
手織烏紗日賣錢全家移住五雲邊伏生有女書空在
伯道無兒世共憐北市行歌花爛漫西亭坐嘯月婵娟
少微光氣今年暗知是詩隨過海船
送王參政上京奏選二首
滇池細馬踏龍沙宰相朝天路不賒峡裏琴泉春作乳
月中珠樹夜生花三千禮樂尊儒術百二山河壯帝家
魚上禹門無點額直郎宣奏日當衙
千官吉日聽宣麻白髮詞臣帝汝嘉池鳳有毛皆五色
蕊珠無樹不三花綠綈詔底書分雨紅錦囊中字剪霞
天路北盤三十六歸時秋月滿京華
開平事
金馬門東畫省西千官花覆曙光低九莖芝蓋雲衣合
百石銅盤露顆齊鹿柵已營脩竹隖燕巢還補落花泥
上林伏日金桃熟鸚鵡來時不敢棲
還過龍門
紫塞秋高鳳輦回龍門有客去還來蕩摩日月崑崙坼
吐納風雲混沌開天帝有神司主宰地靈無力載崔嵬
誰吹石瀨成飛雨不使時人汙酒杯
駕發
紫繡鸞旗不受風北都駕發日曈曨九秋宫殿明天外
十部簫韶起仗中白海水波浮曉綠赤城花蕊帶春紅
神皋不用清塵雨輦路龍沙草藉重
龍虎臺應制
龍虎臺高秋意多翠華來日似鑾坡天將山海為城塹
人傍雲霞作綺羅周穆故慙黃竹賦漢高空奏大風歌
兩京廵狩非行幸要使蒼生樂至和
正月十一日大眀殿後寢殿進講畢賜侍宴
勸講經帷只尺天聖恩留侍大眀筵東風律應軒轅樂
左个陽開月令篇春動仗旗回彩暈日浮窗𤨏炫華鮮
百珍水陸難名品因笑傳柑詫昔年
宣德府九十三歲老人
我無麯蘖為春酒翁得期頥作夀朋鳩杖賜來堪佚老
鵜梁辭去不同升五原白草春迷樹一曲黃河夜合冰
古有乞言今可待逍遥全福見玄曾
光山縣孔宰幽風亭
光山近在故山西樹滿岡頭稲滿畦隣屋讀書相教授
社祠醉酒共提携水牛礪角嫌耕淺野繭抽絲喜價低
春雨行田無從吏獨騎齋馬畏青泥
次韻進士宋顯夫海岸春行
靈沼春波殿影高行人苑外望蟠桃街塵曙雨沉紅霧
宫瓦晴霏動翠濤鳥度鏡中還避弹魚跳船尾不因篙
曲江别有新承宴笑我官曹似馬曹
次韻送上官伯圭
閶闔風吹禹别州才華生世重前旒終軍關右須乘傳
王粲荆南不上樓黃鶴白雲鸚鵡夢金陵江水鳳凰游
東船載雨瀟湘上柿葉題詩寄十洲
送宋顯夫南歸
琵琶溝北識君初藉甚朱華二十餘欲賦兔園干孝邸
不同狗監薦相如瀟湘路熟逢知已韋杜天低望故居
携幼歸來拜丘隴南遊莫戀武昌魚
菊枕
東籬采采數枝霜包褁西風入夢凉半夜歸心三徑遠
一囊秋色四屏香床頭未覺黃金盡鏡底難教白髮長
幾度醉來消不得卧收清氣入詩腸
寄淡淵提點
仙客吹簫踏月輪因游淮海誤尋真松花搗藥分貧士
柿葉題詩寄遠人秋浦有潮留載酒春雲不雨取裁巾
江都千樹隋宫柳曾見先生綠髮新
御溝春日偶成
御溝流水曉潺潺直似長虹曲似環流入宫墻才一尺
便分天上與人間
劉濩(字聲七三山人)
贈臧魯山廉訪
肅政光華遠清臺啟授公節移梅嶺北軺發桂江東楮
帳篩寒月椰杯鼓朔風瘦童空挾杖貧病不装狨徼俗
三年問威名百郡雄星芒垂許洛雪色照賓融敷教有
虞廟講經夫子宫端嚴銀鑛戾易直牖倥侗吏猾加笞
竹官貪解印銅冤銷千褐父恩浹萬黃童花縵戲冬暖
瓠笙吹歲豐仁頻苞嫩綠古辣釀輕紅象跡烟中堞鯨
波雨外篷夷珠人有斛粤布我無筒剖决心如水驅馳
髩已蓬六條方奏最四牡欲歌功為有澄清志遲輸獻
納忠織雲添衣繡鞭霆亦乘騘楚尾吳頭會三湘七澤
通天文恢翼軫地蓋接潭洪牙纛聯分政旌旗列揔戎
鶩爭肥似鴈羆搏猛扵熊懷璧枉無罪見金忘有躬化
源安溷溷獄市積怱怱大器能繩物先聲已擊蒙道傍
豺果避窟底兔幾空勿珥終凶筆毋關報怨弓左饘并
右粥後稑更先穜采菊賦歸老愛蓮無極翁理明輕勢
利語妙入盲聾文祖歐陽古詩宗魯直工挽回鉛槧習
超出簿書叢顧盼山須動揄揚石可礱羽儀傾振鷺啄
菢徧哀鴻念昔初騰踏時方息戰攻考工崖黯黯試壘
海曨曨赤芾彼三百素絲兹五總穏行卑劍閣善納小
雲夢甲子從頭數冠紳進秩穹階蘭香浣露田玉氣噓
虹世或探斯&KR1663;吾寧牿爾犝察魚應小慧聽蟻豈真聰
静躁聆徽外剛柔省彀中江湖歸獨步宇宙涉丹衷德
驥曾思附仙舟偶未同耐寒衣故白好古佩仍葱夢枕
頻鮮荔羈帆幾落楓泥塗龜各曳霄漢鳳稀冲厲操期
霜栢吞聲等㸑桐漸忘身顯晦得䆒學初終韓子哦雙
鳥莊生感二蟲樂莘晞衎衎憂杞笑忡忡選舉繄唐盛
方聞及漢崇貢琛凌渤澥懷組際穹窿穀欠防飢歛鹽
因析利籠駭民牛觳&KR1100;虛士鶴&KR0146;&KR0146;黼黻需耆俊饔飱
給老癃會看楊綰貴不許孟郊窮温井覘陽長明奎卜
道隆斵辭規愛助華髮尚狂侗
春日郊行書與鄧善之别五首
在山水非清出山水非濁泉源但無壅滄海端可學
風急低卷帆潮來直扶柁我舟如我心鷗鳥亦忘我
動心趨蹶間治氣憐不早緩步勿貪高登山良有道
東風吹紙鳶衆目看不眩出處亦兒嬉善收存一線
文鷄照水影五彩何繽紛鳳凰靈且瑞在德不在文
戴表元(字帥初剡溪人)
題范文正公書伯夷頌後
有耳不聽下俚巴人有手不寫劇秦美新天生靈物寄
我體可惜穢棄同埃塵清風百世希文老一字流傳今
是寶誰知堂堂伯夷頌曾借春暉發枯槁韓子也復英
雄姿冰寒斗峻餘文辭吹噓自起北海隠膾炙聊慰西
山飢天荒地老精靈在處處江湖虹散彩書離孔氏忽
自歸金遇龔侯如有待世情愛古兼愛竒書奴滿眼非
吾師請君焚香盥手拜此帖歸洗人間兒女癡
胡長孺(字汲仲號石塘永康人寧海主薄)
題段郁文雪石
白雲飛來著春空翕霍變化生竒峰朝曦照耀舒復卷
碧華忽擁玻瓈宫秋潮初壮眀扵雪千雷動地吳山裂
濤頭出海夕陽微百鍊青銅浮玉玦雲容濤勢偉且竒
乍出乍没須臾時乾竺雪山白盈尺晴天萬里窺蛾眉
似識詩翁作詩苦獨擁清妍照環堵河翻月落夜未央
如虹光氣飛屋梁
題醉王母圖
宴罷瑶池醉不任仙人那有世人心良工欲寫無言意
自托丹青作酒箴
元音卷三
