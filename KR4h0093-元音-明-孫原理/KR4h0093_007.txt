元音卷七
王士熙(字繼學東平人淛東廉使)
送蘇公赴嶺北行省郎中
居庸關頭亂山積李陵臺西白沙磧畫省郎官貂帽側
飛雪皚皚馬韀濕馬蹄雪深遲遲行冷月棲雲塞垣明
鐵甲無光烽不驚萬營角聲如水清明年四月新草生
征人賣劒隴頭耕思君遙遙隔高城南風城樓來雁鳴
和馬伯庸寄袁學士
白雪賡歌少朱弦詠歎長天池鵾獨運霧谷豹深藏舊
地收華戟新田買石房閒情齊綺皓時論佇班揚瑚璉
登周廟宗彝畫舜裳西昆分顥氣南斗避寒芒六月灤
陽扇三秋鏡水航彈琴無俗曲辟榖有仙方玉海羞麟
脯金莖饋露漿書空忘咄咄文障拂堂堂翰府聯芳遠
樞庭奕葉光名山畱史策鳥國售詩章節擬芝田鶴音
諧律管凰寫經酬道士立塔禮空王藉草連裾碧分觵
注酒黃竹牀吟几小紗幘鬢絲凉離别三生夢歸依一
瓣香升堂乖笑語在野愧才良雲擁鄞山雨潮生定海
洋何時宣室召四馬驟康莊
題玩芳亭二首
何處春來好城南尺五天地幽迷曉樹花重壓春煙上
客抛羅袂佳人舞畫筵晚來清興熟移坐曲池邊
畱客青春過題詩碧霧寒亂鶯穿舞幛輕蝶立回闌白
日閒斟酒清時早挂冠主人多雅興不覺玉巵乾
題鮮于伯機與仇廉訪帖
三生文采趙公子四海聲名仇使君彈琴不作廣陵散
焚香遙駐博山雲玉署春來鶯漫語繡衣人去雁空聞
龍蛇兩紙光如玉即是安西與右軍(其帖曰趙公子明日欲過寒舍廉訪)
(相公能一來焚香彈琴亦佳趙公子子昂也)
送袁德平歸越
平湖如鏡靜秋波禹宂西風捲碧蘿狂客有船都載酒
道人無字不籠鵝牀頭舊笏青雲近窗下殘編白雪多
燕市塵深拂衣去海門何處問漁蓑
送虞伯生代祀還蜀用袁伯長韻
蜀道揚鞭舊險摧家山遥認石崔嵬奉香暫别金鑾去
題柱真乘駟馬來祠罷汾隂迎漢鼎路經驪谷弔秦灰
歸釐宣室虛前席不似長沙遠召回
送巨德新
渭城秋水泛紅蓮白雪梁園作賦年金馬朝回門似水
碧雞人去路如天揚雄宅古平蕪雨諸葛祠空老樹煙
小隊出游春色裏滿蹊花朵正娟娟
夀劉邢公
詔下金鑾第一廳春風湛露讌趨庭嘉辰又紱蒼麟角
仙侣同驂白鶴翎衛武高年猶入相韋賢老日只傳經
崆峒别有長生訣杖几凝香酒半醒
送袁道士
五公舊譜漢庭傳之子飄飄去學仙山裏牧羊成白石
雲間騎鶴上青天黃庭夜月吟三疊綠綺春風度七絃
拂袖京塵留不住别離可柰落花前
軒轅雲裔越公家學道青山幾歲華仙覓安期曾授棗
詩成湘子解開花金砂擬煉長生藥銀海初回遠使槎
二十四巖明月夜簫聲何處落煙霞
題節婦
寒窗機杼泣秋風鏡影鉛雲不汝同明月有光生夜白
貞松無夢妬春紅羅襦舊繡天吳拆綠綺離弦海鶴空
陌上行人指華表閉門疎雨落梧桐
驪山宫圖
翠嶺含煙曉仗催五家車騎入朝來千峰雲散歌樓合
十月霜晴浴殿開烽火高臺畱草樹荔支長路認塵埃
月中人去青山在始信昆明有劫灰
寄上都分省僚友
天上風清暑盡消尚方仙隊按雲韶白鵝海上生鷹獵
紅藥山岡詐馬朝凉入賜衣飄細葛醉題歌扇濕輕綃
河堤楊柳休傷别八月星槎到鵲橋
上京次伯庸學士韻
侍臣催講御階西雲靜觚稜曉色低天闢神州卑兩漢
地連碣石轉三齊含香晝永閒青𤨏視草堂幽濕紫泥
最憶東山老松樹秋風應有鶴來栖
送王在中代祀秦蜀山川
太華雲連蜀棧低柳花三月紫騮嘶香浮曉露金奩濕
旛拂春煙絳節齊策牘當年吟桂苑詞林後夜趣芝泥
長安遊客應無數誰共王襃頌碧雞
李宫人琵琶引五絶
瓊華春島百花香太液池邊夜色凉一曲六么天上譜
君王曾進紫霞觴
鸞輿三月幸龍岡宣喚新聲促曉妝撥斷冰弦秋滿眼
塞天雲碧草茫茫
紫檀别殿鎻春光鈴索聲聞白日長不似開元教坊曲
太真微醉撥龍香
一入深宫歲月長承恩曾得侍昭陽檀槽按出新翻曲
五色雲中落鳳凰
劔舞當年識大娘花奴羯鼓漫悲傷貞元朝士仍多在
應笑青衫泣白郎
薛漢(字宗海永嘉人國子助教)
送馬少卿南祀
總章盛金德齋明赫當宁皇皇遣天使肅肅承聖語三
熏禮岳瀆萬里涉梁楚祝釐歸堯舜降神出申甫南斗
迎文星西風起儀羽樂張洞庭月旆濕湘岸雨壯吟鄙
騷怨高談洗儒腐過家猿鶴喜攬轡鴻雁聚青闈閔賢
勞黃屋深記注歸騎慎勿徐席虚玉堂署
送牟伯厚還霅
西風起雙鴻渺渺度萬山空林霜霰落各念飲啄難中
途忽相失獨畱諒無歡極目送冥飛風雲逸脩翰低回
守矰網自顧形影單奮翅念遠舉天路浩漫漫空想五
湖水東風漲波瀾
和虞先生筯香
竒芬𢷬精微纖莖挺脩直灺輕雪消睆火細螢耀夕素
煙裊雙縷暗馥生半室鼻觀靜裏參心原坐來息有客
臭味同相看終永日
雪山盤車圖
車焞焞石徑犖确輪欲摧疲牛分寸挽莫前前車後車
相逐來大府城門倚天開羣山雪深白皚皚卒夫鞭牛
凍墮指轉輸號令如風雷官中委積等塵土黔黎膏血
無復回君不見明時屢散粟與帛桃林之牛亦悠哉不
知何代畫此景我自一見令心哀
送柳湯佐
太行盤踞勢嚴嚴五馬初行衆具瞻他日去思應借寇
此時來暮正歌廉七賢舊竹風流在萬善新茶歲貢兼
莫謂名邦天稍遠飛龍曾向此中潛
送趙虛一降香至南海廬山會稽
天香分下殿西頭處士今乘使者騶曾是騎麟參北斗
真成跨鶴過揚州山中五老應相識海上三神亦易求
勾越東南仙柱觀神光依舊貫林丘
題趙顯卿友義卷後
古稱燕趙多豪俊今向燕山得趙君中歲挂冠心似水
閒時說劒氣如雲壎箎每為山聲合囊槖曾因友誼分
七十長年天所相名駒汗血更超羣
和太子贊善馬祖常無題韻四首
羽林垂彩動天江幕府光懸白玉幢吏法有章皆畫一
將壇得士故無雙臺中長夏霜凝簡掖内通宵霧斂窗
若使九門容徑入肯思巖隠抱流淙
良人執戟侍明光誰與金鑪共夕香妝鏡曉寒凝蝶粉
舞衣春暖卸鶯黃渡江桃葉應憐我照水荷花似見郎
歎息蹇脩無復理愁思摻手為縫裳
乘槎準擬逐秋潮卻訪成都萬里橋滄海有山皆縹緲
青雲無路不迢遥閒居潘岳驚斑鬢歸去陶潛懶折腰
後夜相期明月上露臺高處弄笙簫
驥服鹽車兩耳垂臂無九折未成醫欲尋箕潁終逃世
苦恨章縫不入時金井蛩鳴知露冷銀橋鵲度見星移
長貧久客應無補擬挽滄浪塞漏巵
壽承旨張疇齋
鍾王書法得精微每日霜毫不厭揮相業曲江金鑑錄
幽懷西塞綠蓑衣蟠桃開日三千歲古栢參天四十圍
應與赤松相伴約他年名遂早知幾
夜歸
有客有客胡不歸長安三見秋葉飛警霜老鶴夜不寐
弔月孤雁寒無依紛紛北里厭粱肉落落西山甘蕨薇
人生窮達各有命何須終夜泣牛衣
閑閑宗師生朝
天正子月一陽回春入環樞巳放梅夀酒淋漓傾九醖
仙階縹緲接三台函關昔日青牛度華表他年白鶴來
更向何方覓鼇島帝垣東畔是蓬萊
員怡然
月中桂
靈風吹老樹婆娑輪滿旁枝長漸多萬古秋香懸宇宙
一株晴影照山河雲間銜子無黃鵠天上看花有素娥
折向人間應不識九重清露濕鳴珂
王子東
採桑歌
翻雲烏鴉影鬖髿颭風白燕雙傞傞横波凝流斂秦娥
吳蠶飼餧飢則那十纖挽柔剪綠柯六幅暗露侵襦䋪
饔飱驀誤晷隙過蠶飢葉稀寧不瘥千頭萬緒豈敢吪
終以暖事期絲紽錦帷繡幌相婆娑人情好新不厭多
倚門刺紋來聽歌載青載黃胡側(闕)樹間耳語慎勿哦
萬一出口他人訶纂纂桑葚如鳩何
歐陽玄(字原功號圭齋廬陵人翰林承旨)
癸酉八月廿一日上賜經筵官酒饌許泛舟太
液池趣西苑伯脩蘇君有詩遂次其韻
鼇極天初補娥池月巳修鮮飈生廣厦清旭映垂旒玉
漏聰無壅重瞳視不流凝神思燕翼虛己納鴻猷章撤
金爐灺筵收玉斝浮甘泉歸步遠太液便程優鸚鵡棲
宫樹鵁鶄避客舟商耆戔漢幣瀛儁膳唐羞名輩應相
語明時豈易醻徘徊西掖晚鴈影度延秋
從祀郊天禮成應制
紫壇黃幄夜無風牲璧初陳月正中瑞靄霏微成五色
神光烜赫映重曈千官屛息瞻天表萬國關心在聖躬
清曉慶雲高捧日簫韶前導駕還宫
題壺清
朝飲層冰瀹性靈夕飱秋露引脩齡江湖大瓠中無物
海嶠方壺外有情貌似神巫機闔闢醉邀市掾酒芳馨
何人欲作先生傳長憶寒葅月滿庭
過洞庭二首
白沙隠隠見金鼇殿閣憑虛結搆牢天水渾融浮太極
神人幽顯隔秋毫龍堂深閟靈棲冷象緯低垂客枕高
欲作廟堂迎送曲杜紅蘅碧盡離騷
媧皇搏土擲虛空屹立君山面勢雄一畫犧圖天地骨
九江鯨觀鬼神功裾飄帝子蒼茫外樂奏鈞天澒洞中
頗恨當年鄒魯客觀瀾未到楚諸熊
聶古柏
番禺道中
玉斧飛霜大庾南萬松蒼翠洗煙嵐雲開梧野山羅戟
月滿韶江水潑藍椰子漿寒殊似蜜荔支香煖絶勝柑
中朝耆舊如相問鳥語啾啁正未堪
番昜和程世良巡警官
年少將軍意氣雄迺翁憲府舊乘驄魯中詩禮有庭訓
江左衣冠多士風玉樹青蔥秋色裏明珠炫爛月華中
滕王閣上重回首後夜相思寄别鴻
張起巖
題楊宣慰雲南頌後
揮戈如筆筆如刀帥閫文場有此豪絶域建功追定遠
明時獻頌效王褒風雲際會扳鱗貴竹帛光榮汗馬勞
吏草新銘刻銅柱不須辛苦學離騷
龍仁夫(字觀復號麟閣江西永新人丼肅提舉)
陳平章席上題琵琶亭
老大蛾眉負所天卻將遺恨寄哀絃夜深正好看明月
却抱琵琶過别船
赤壁
踣吕摧袁虎視耽阿瞞氣勢捲江南磯頭一霎東風轉
天下江山自此三
柯九思(字敬仲丹丘人祕書博士)
賦花上月送沃洲良上人
林園念良會花月含清輝娟娟媚繁萼皎皎澄芳姿臨
池春弄景轉樹夕藏霏凝香翡翠蓋散影沾羅衣飛觴
昔忘曙秉燭貴及時欲隨夫遁廢行樂願無違
送陳玉林
鳳去臺空思惘然道人和淚話當年珠宫錫號開三島
金榜承恩自九天花落御牀霑宿霧苔生輦路濕蒼煙
春來怕渡秦淮水處處青林啼杜鵑
元日朝會大明宫
軒冕朝元湧翠埃中天鷄唱内門開雲飄五鳳層樓矗
日繞羣龍法駕來謁者引班聯寳帶上公稱夀進金杯
撞鐘告罷宫花側人指儒冠錫宴回
送王誠夫無錫知州
黃金横帶爛輝光出守寧辭道路長鵷序久陪蒼水使
鳳池曾赴紫微郎雙旌坐鎮清溪月列戟看凝宴寢香
肯汲惠山泉見寄青春煮茗當還鄉
杜本(字伯原號清碧京兆人)
寄楊仲宏
老來自愛黃叔度少日空期魯仲連高卧獨無田二項
曳裾誰有客三千滄波渺渺浮鷗鷺白日翩翩換歲年
郤憶江東楊少尹劇談終夜不成眠
寄酬虞伯生學士
滿窗風雨夜沉沉獨對清燈萬古心徒有故人憐白髮
自無竒骨換黃金茅檐暖日雖堪獻竹簡遺經政用尋
豈愧執鞭非所好甘隨麋鹿放山林
元日縱筆
天歷三年王正月乾坤闔闢再清夷仁明天子龍鳳表
義勇將軍虎豹姿且願農家收小麥莫教蠶婦賣新絲
萬方寧謐綱常正始是君臣際會時
韓性(字明善會稽人)
題水仙圖
洛下風流人人言影亦好况乃蛟宫仙迴立清溪表翠
裙濕凉蟾晴光白如掃坐對冰雪容不受東風老澄江
渺予懷相期拾瑶草
黃溍(字晉卿金華人國子博士)
效古五首
上山見明月下山月相隨月豈知愛我我行自見之故
山日以遠故人不可思殷勤謝明月願爾無時虧
女美衆所悦士窮世所輕輕重安足言泥盡水自清淮
隂初寄食曲膝胯下行季子黃金多妻嫂來相迎自古
巳復然歎息空呑聲
擊石乃有火石火光不揚攀天亦有路天高路何長嵯
峨萬里雲下覆歌哭場富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路閒多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳凰不得食鴟梟食琅玕去去
復去去採芝青雲端
宣城客中
眼看雲霄擁勝流漂零回首渺沙鷗黃塵烏帽空奔逐
白飯青芻復此畱未必嵇康能作吏何妨李廣不封侯
敬亭雲鳥知無恙款段惟須逐俊遊
金陵懷古
五雲零落渺天涯陳迹蒼茫日自斜畫角巳吹邊塞曲
紅藍新長内園花可憐遺老埋黃壤曾倚春風望翠華
好在北山猿與鶴依然同住舊煙霞
夏日即事
枕上初殘栢子香鳥聲簾外巳斜陽碧山過雨晴逾好
綠樹無風晚自凉芳歲背人成荏苒好詩和夢落蒼茫
求羊何不來三徑門掩殘書滿石牀
題青山白雲圖
十年失脚走京塵忘却青山與白雲忽見畫圖疑是夢
冷花凉葉思紛紛
金陵送友
青楊河畔杜鵑啼歸路如弦定不迷應到故山叢桂裏
笑人騎馬聽朝鷄
獨坐漫書
漢室需材訪隠淪販繒屠狗各求伸可憐風雪南山下
别有當年射虎人
李坦之
姑蘇臺
吳王宴罷歌臺晚斜日清江映闌轉臺上西施醉捧心
江邊東越愁嘗膽鴟夷裹尸去不還麋鹿散迹遊其間
秋深明月照高樹驚烏啼落丹楓寒功名獨羡陶朱子
一葉扁舟弄雲水
弔古行
蒼梧之南湘水頭煙波逐客增離憂重瞳孤墳閟白日
雙娥貞珮搖清秋江空夜聞鬼對泣泣罷仍為鼓瑶瑟
瑟聲漸杳江聲長丹楓墮影天霜白臨江被髮招帝魂
拔劒欲斷東流奔東流無窮弔不返嗚呼薄俗無由淳
薩都拉(字天錫雁門人閩憲知事)
題壽監司所藏美人織錦圖
卷中織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻雲兩耳看欲墮蛾眉八字畫不伸行人一去無消息
冰蠶吐絲成五色柔腸九曲細如絲萬縷春愁正如織
綺窗睡起聞早鶯西樓月落金盆傾暖霞拂地海棠曉
香雪潑戶棃花晴日長深院機聲動梭影穿花飛小鳳
水心驚起雙鴛鴦花底不成蝴蝶夢纖纖玉手柔且和
香鉤小韈裁春羅滿懷心事付流水盪目雲錦迴晴波
佳人自古多命薄風裏柳花隨處落豈如醜婦嫁田家
生則同衾死同椁君不聞長安城中花滿枝東家蝴蝶
西家飛籠中鸚鵡喚新主門裏侍兒更舊衣又不聞田
家婦日掃春蠶宵織布催租縣吏夜打門荆釵布襪夾
短袴我題此畫三歎吁百年醜好俱虚無排雲便欲呌
閶闔為上獻上豳風圖
鸚鵡曲
有以繡枕見惠枕上繡貴妃看鸚鵡高力士侍側善
其補製得體為鸚鵡曲以答之
水晶簾垂宫漏長猩色屛風圍繡牀美人春睡苦不足
夢隨飛燕遊昭陽覺來粉汗濕香臉一線深紅枕猶淺
三十六宫在眼前五色輕雲隨目轉牙牀端坐楊太真
雲冠霞珮絳色裙雙成小玉各宫樣繡衣烏帽高將軍
雕籠七寳挂高樹玉案金盤看鸚鵡可憐鸚鵡解人言
不說漁陽動鼙鼓乃知禽語能戲人不知人語能殺人
亡家敗國汚天地天生尤物天亦嗔一朝豔質化塵土
可恨可憐千萬古香魂不逐馬塵飛猶託深閨繡房女
想當袢袱欲繡時停針想像心如絲繡成時自比容貌
伏枕自喜還自悲郎官有此從何得見慣梅花心似鐵
偶然持贈百拙人眉毛眼睛生百色少年得此惱斷腸
錦屛繡褥蘭麝香夜深酒醒換銀燭時見楊妃在耳傍
張麗華陳宫井銅雀章臺煙燼冷繁華一夢人不知萬
事邯鄲吕公枕
華清曲題楊妃病齒圖
沈香亭北春晝長海棠睡起扶殘妝清歌妙舞一時靜
燕舞鶯吟空斷腸朱唇半啓榴房破臙脂紅注真珠顆
一點春酸入瓠犀雪色鮫綃濕香唾九華帳裏薰蘭煙
玉肱曲枕珊瑚偏金釵半脫翠蛾歛龍髯天子空垂涎
妾身日侍君王側别有閒情向誰說斷腸塞上錦䙀兒
萬恨千愁言不得成都遥進新荔支金盤紫露甘如飴
紅塵一騎不成笑病中風味心自知君不見華清宫一
齒作楚籠禍凶又不見馬嵬坡一身濺血未是多漁陽
一日鼙鼓動始覺開元天下痛雲臺不見漢功臣三十
六牙何足用明眸皓齒今巳矣風流何處三郎李
燕姬曲
燕京女兒十六七顔如紅花眼如漆蘭香滿路馬如飛
翠袖籠鞭嬌欲滴春風淡蕩搖春心錦箏銀燭高堂深
繡衾不暖錦鴛夢紫簾紅霧天沉沉芳年誰惜去如水
春困着人倦梳洗夜來小雨潤天街滿院楊花飛不起
過嘉興
三山雲海幾千里十幅蒲帆挂秋水吳中過客莫思家
江南畫船如屋裏蘆芽短短穿碧沙船頭鯉魚吹浪花
吳姬盪槳入湖去細雨小寒生綠紗我歌水調無人續
江上月凉吹紫竹春風一曲鷓鴣辭花落鶯啼滿城綠
病中
病形如瘦鶴照影向清池自有冲霄志游魚莫見疑
送宣古泉
鐵面小將軍旌旗照海門兵機出孫武膽氣走桓温社
稷劒三尺乾坤酒一尊茫茫天壤内此意共誰論
次王御史韻
江城連日雪騎馬欲何之老樹昏鴉集寒塘落鴈遲松
窗燈下酒竹屋夜深棋寄語王公子幽棲或可期
丁夘歲及第謝恩
禁柳青青白玉橋無端春色上宫袍卿雲五彩中天見
聖澤千年此日遭虎榜姓名書勅紙羽林冠蓋豎旌旄
朝回龍尾頻回首午漏花深紫殿高
登石頭城
登臨未惜馬蹄遥古木秋高萬葉彫廢館尚傳陳後主
新碑猶載晉南朝年深輦路埋花徑雨壞山牆出翠翹
六代興亡在何處石頭依舊打寒潮
贈女道士
不見遼東丁令威舊遊城郭昔人非鏡中春老青鸞去
華表山空白鶴歸石竹淚乾斑雨在玉簫聲斷彩雲飛
洞門花落無人掃獨坐蒼苔補道衣
訪揭曼碩
城中車馬多如雲載酒問字無一人碧桃花開光豔豔
硯池水暖波粼粼先生楷書白晝静家童畫紙烏絲勻
落紅滿地送客去十年不見江南春
題舒真人仙山樓觀圖
瑶花琪樹間霓旌十二朱樓接五城臺上吹簫秦弄玉
雲邊度曲許飛瓊光流漢殿青鸞舞霞擁函關紫氣明
方丈蓬萊俱咫尺不須東望問長生
次韻送虞先生入蜀代祀
芙蓉仙掌座中低后土宵光手可齊閣道蹴雲衣有潤
蜀天漏雨石無泥岐山過馬應聞鳳陳寳停舟莫信鷄
揚馬大邦文物盛題詩須近草堂西
寄額森布哈仲實除侍儀通事舍人
舍人楚楚好容儀立在清朝白玉墀紫袖窄衫花萼遶
黃金小帶荔支垂綵旗拂柳春班卷宫漏穿花午仗移
朝罷太平無事日芙蓉葉上好題詩
寄勾曲外史
霞佩翩翩出洞天當時彷彿見臞仙幾年海上張公子今
日山中葛稚川滄海塵飛丹巳熟玉堂人去榻空懸林
間載酒來相覓乞寫丹經與世傳
芙蓉
斑簾十二捲輕碧秋水芙蓉隔畫闌繡扇迎風霞透影
錦袍弄月酒生寒湘魂翠袖留江浦仙掌紅雲濕露盤
只恐淮南霜信早絳紗籠燭夜深看
登鳳凰臺御史大夫易釋董阿公索詩援筆應
命
六朝歌舞豪華畢商女猶能唱後庭千古江山圍故國
幾番風雨入空城鳳凰飛去梧桐老燕子歸來楊柳青
白面書生空弔古日陪驄馬繡衣行
奎章閣觀進皇朝經世大典
文章天子大一統館閣詞臣日纂修萬丈奎光懸鳳闕
九重春色滿龍樓門開金鑰芸香動簾捲銀鈎硯影浮
聖德日長萬幾暇墨花流出鳳池頭
送馬伯庸除南臺中丞(僕馳驛遠迓至上京復改徽政以詩贈别伯庸)
(有煙雨萬竿圖)
江南驛使路遥遥却赴龍門望海潮桂殿且留修月斧
銀河未許度星軺隔花立馬聽更漏帶月鳴珂趁早朝
秪恐淮南春水滿萬竿煙雨綠相招
送管監司之廣東元帥
持節曾臨江漢上分符又入瘴雲間花驄一日行千里
金虎三珠照百蠻夜帳旌旗天接水秋營鼓角月連山
九重應有平猺詔日聽將軍奏凱還
贈劉雲江宗師
道人推轉阿香車童子穿雲拾翠華天上賜衣霑雨露
山中詩錦織雲霞瑶壇紫氣秋横劒石室丹光夜走砂
擬借茅君三白鶴乘風騎到玉皇家
寄王本中
王郎楚楚金閨彦五鳳樓前看鬭雞花外漏傳銀箭午
日邊班退紫宫西吟詩月白傾盤露歸馬春紅踏錦泥
應念棲遲江左客破窗燈火雨凄凄
宫詞二首
清夜宫車出建章紫衣小隊兩三行曲闌干外銀燈過
照見芙蓉葉上霜
楊柳樓心月滿牀錦屛繡褥夜生香不知門外春多少
半醉移燈看海棠
申屠駉(字伯騏)
金山寺
層層紺宇裹崔嵬脚底江濤殷怒雷塔影暗搖坤軸動
鐘聲晴擊海門開僧臨水府洞中出人泛仙槎海上來
六鑿塵埃俱洗盡不知身在妙高臺
歐陽伯恭
題蘇武李陵泣别圖
祈連山前箭如雨渤海海邊羝不乳同是肝腸十九年
白髮君歸朝故主臣心有血一斗許亦欲隨君歸釁鼔
五千健兒五千母臣若獨歸魂魄苦空將老淚寄君歸
歸拜茂陵墳上土
于介翁
感古引
孔明梁父吟深不滿於齊相烏乎天若祚漢孔明不
死天下事未可知吾於此重不滿焉
建安天下如潰瓜一榻之外非吾家黃屋飄颻定何許
龍為魚兮鼠為虎老瞞詐力敢欺天朵頤漢鼎方垂涎
紫髯將軍一攘臂控荆引越三千里慷慨山東大耳兒
南飛烏鵲棲無枝草廬一語君臣契目中久矣無吳魏
堂堂大義凛不磨靈關劔閣爭嵯峨昨晚西南一星落
六尺之孤竟誰託渭水旌旗歸故都江上空存八陣圖
抱膝長歌出師表古栢蒼蒼為誰老
達德越士(字仲達)
雨華臺
漠漠平蕪碧蕭蕭亂葉紅褰衣上危石欹帽立西風日
月奔馳外江山感慨中他鄉對零落那放酒杯空
送欽上人遊錢塘
淮南來往熟惟我最相知年少堅持律心空不廢詩春
泉閒聽處野寺獨歸時遥想猿啼夜懸燈話所思
吳全節(字成季號閑閑宗師特進)
六月六日早朝寄山中諸友
五年四覩六龍飛又領羣仙覲紫微金殿煙霞浮黼扆
玉階日月麗旌旗羣臣奉璽勤三讓國母臨朝重萬幾
遥食蟠桃知幾次客星還照釣魚磯
送原功大監南歸
漸覺文星闕下稀奎章兩見送行詩渭城朝雨歌三疊
湘水秋風賦九疑國典紬金藏鳳闕詞臣步玉即龍墀
席前時有蒼生問可向江南久别離
送虞伯生使蜀
送别應思舊所經秦川花柳短長亭三峯高拊仙人掌
萬里先占使者星錦水東流江月白潼關西去蜀山青
當年不盡登臨意待爾重鐫劔閣銘
獲玉印
三茅山道童遇白兔入穴掘之得一玉印乃九老仙
都君印宋宣和時物也
瑶瑛篆刻鎮華陽猶帶宣和雨露香玉兔有靈開地藏
金童無意得天章九重臺上增春色萬里書中耿夜光
喜遇明時薦神瑞三君珍重護宏綱
薛元羲(字元卿)
送文郎中使交趾
天子龍飛統萬邦玉符封檢下殊方遠人盡是雕題獠
奉使惟應粉署郎翡翠飛時銅柱濕鷓鴣啼處石門荒
炎風苦雨煩珍重蔞葉檳榔取次嘗
題劉京叔歸潛堂
獨搆茅堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢肯教猿鶴怨移文
近來傳得安心法萬壑松風枕上聞
張雨(字伯雨號貞居)
碧筒飲
採綠誰持作羽觴使君亭上晚尊凉玉莖沁露心微苦
翠蓋擎雲手亦香飲水龜藏蓮葉小吸川鯨恨藕絲長
傾壺悞展琳瑯袖笑絶耶溪窈窕娘
上京賜宴王眉叟有詩次韻
從事何緣過草堂行都遣使玉壺方遠勞使者紅塵騎
爛煮仙家白石羊中聖敢辭千日醉承恩獨許四明狂
金莖賸有三清露潤及葵心向太陽
天師素華閣
仙家樓觀風塵表更築凌空月榭高虚白豈知存夜氣
太清還許隔秋毫溪光澹澹冰填壑松響離離雪舞濤
此去銀橋通咫尺神山直下有靈鼇
元音卷七
