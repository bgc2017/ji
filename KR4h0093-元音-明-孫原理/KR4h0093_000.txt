元音總集類
提要
(臣)等謹案元音十二卷不著編輯者名氏前
有洪武甲子烏斯道序稱寧波孫原理彙輯
又有曾用臧序稱為定海丞張中達所刻末
題辛已九月下澣而空其年號兩字考辛已
為建文三年殆以靖難革除剷削其板盖猶
明初本也所錄自劉因至龍雲從凡一百七
十六人每人之下略注字號爵里大抵詳於
元末而略於元初末附無名氏詩十一首又
陳益稷詩一首程文海詩四首滕賓詩一首
虞集詩五首别為一卷而題曰補遺均為原
目所不載其中無名氏諸篇尤為淺俗與全
書體例稍異或中達刻板之時以意增入歟
顧嗣立元百家詩選凡例嘗議宋公傳元詩
體要蔣易元風雅及原理是書所收均為不
廣然是書於去取之間頗具持擇雖未能盡
汰當時穠縟之習而大致崇尚風格已有除
煩滌濫之功矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
元音序
元詩若干卷合古詩歌行律詩若干首寧波孫原理采
輯陳孟誠編選定海邑丞張侯中達校正其子再昌再
隆請鋟梓侯俾予敘諸篇端予謂侯之詩已板行於時
膾炙人口孟誠以科第進宰古田而歸尤精於詩原理
亦精於詩者也用心若是予可已於言哉昔吴之季子
聘於魯請觀周樂魯命工歌二南雅頌列國之詩未嘗
篇舉而什陳也而季子能審其音而知國家之盛衰後
之君子雖不能審樂之音如吴之季子苟觀詩之辭而
國家之盛衰亦庶幾可得而知歟厥後詩自漢魏至於
趙宋國家之盛衰可知矣至若元之盛衰觀其詩又不
可知歟夫士之生也雖各以已之所遭發之於歡欣閒
冶悲懷感慨之辭萬有不同然其音節調度則未始有
不同焉者其可不類而輯之以備乎一代之典也哉予
嘗見古今選詩者衆矣而必以已之好尚者為善未免
倚於一偏為識者之所陋也譬之衣服飲食人各有所
好尚未若布帛菽粟芻豢衆人之所同也衆人之所同
者則善矣今夫元詩選其尤者合於三君子之手或臧
或否或去或取論歸於一而定焉固非倚於一偏者也
猶好尚布帛菽粟芻豢衆人之所同也以是而鏤板傳
之天下後世使觀詩者知元之世運何若又以取而法
焉豈不可哉洪武十七年歲在甲子冬十月既望四明
山人烏斯道序
元音序
作詩為難校正尤難作而不知蹊徑刻鵠猶可冀其類
於騖校而不知詩之高下清濁鄙雅精粗何足為校正
哉校而不能探作者之指意而妄去取之焉何益故曰
校正尤難邑人張君中達學博見高凡有前輩述作一
經於目若賈者之市物自能識其貴賤而價苐之故丞
于淛之定海也得以閒日校正元朝百餘年間諸公詩歌
而板行之其淑人也遠矣哉近年此板幾於遍傳而君
之美意竟泯予懼夫後有怠於類編選采校理之心則
板行亦幾乎鮮矣君有子曰再隆今充邑庠生惓惓以
其尊甫校正元音而不得表白其姓名為恨故徵予言
以弁其端俾觀者開卷即可以見公之用心是亦再隆
繼志能孝之一端也(闕)辛巳九月下澣同里曾用臧
追書
