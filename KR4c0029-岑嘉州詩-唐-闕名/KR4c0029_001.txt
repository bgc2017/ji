岑嘉州詩卷之一
五言古詩(九十二首)
送許子㩴第歸江寧拜親因寄王大
昌齡
建業控京口金陵𣢾滄𬈑君家臨秦淮傍對
石頭城十年自勤學一鼓遊上京青春登甲
科動地聞香名解榻皆五侯結交盡群英六
月槐花飛忽思蓴菜羔跨馬出國門丹陽返
柴荆楚雲引歸帆淮水浮客程到家拜親時
入門有光榮鄕人盡来賀置酒相邀迎閑眺
北顧樓醉眠湖上亭月從海門出照見茅山
青昔為帝王州今幸天地平五朝變人世千
載空江聲玄元告靈符丹洞獲其銘皇帝受
玉冊群臣羅天庭喜氣薄太陽祥光徹窅冥
奔走朝萬國崩騰集百靈王兄尚謫宦屢見
秋雲生孤城帶後湖心與湖水清一縣無諍
辭有時開道經黃鶴垂两翅徘徊但悲鳴相
思不可見空望牛女星
武威送劉單判官赴安西行營便呈
高開府
熱海亘鐡門火山赫金方白草磨天涯胡沙
奔茫茫夫子佐戎幕其鋒利如霜中歲學兵
符不能守文章功業湏及時立身有行藏男
兒感忠義萬里忘越鄕孟夏邊候遲胡國草
木長馬疾過飛鳥天窮超夕陽都護新出師
五月發軍装甲兵二百萬錯落黃金光揚旗
拂崑崙伐鼓振蒲昌太白引官軍天威臨大
荒西望雲似蛇戎夷知喪亡渾驅大宛馬繋
取樓蘭王曾到交河城風土斷人腸塞驛遠
如點邊烽互相望赤亭多飄風鼓怒不可當
有時無人行沙石亂飄揚夜静天蕭條鬼哭
夾道傍地上多髑髏皆是古戰場置酒高舘
夕邊城月蒼蒼軍中宰肥牛堂上羅羽觴紅
淚金燭盤嬌歌豔新妝望君仰青冥短翮難
可翔蒼然西郊道握手何慨慷
送王大昌齡赴江寧
對酒寂不語悵然悲送君明時未得用白首
徒攻文澤國從一官滄波幾千里群公滿天
闕獨去過淮水舊家富春渚嘗憶卧江樓自
聞君欲行頻望南徐州窮巷獨閉門寒燈静
深屋北風吹微雪抱被肯同宿君行到京口
正是桃花時舟中饒孤興湖上多新詩潜虬
且深蟠黃鶴飛來晚惜君青雲器努力加䬸
飯
送祁樂歸河東
祁樂后来秀挺身出河東往年詣驪山獻賦
温泉宮天子不召見揮鞭遂從戎前月還長
安囊中金巳空有時忽乘興畫出江上峯牀
頭蒼梧雲簾下天台松忽如高堂上颯颯生
清風五月火雲屯氣燒天地紅鳥且不敢飛
子行如轉蓬少華與首陽隔河勢爭雄新月
河上出清光滿關中置酒灞亭别高歌披心
胷君到故山時為吾謝老翁
北庭貽宗學士道别
萬事不可料歎君在軍中讀書破萬卷何事
來從戎曾逐李輕車西征出太蒙荷戈月窟
外擐甲崑崙東两度皆破胡朝廷輕戰功十
年秪一命萬里如飄蓬容鬢老胡塵衣裘脆
邊風忽來輪臺下相見披心胷飲酒對春草
彈棋聞夜鐘今且還龜兹臂上懸角弓平沙
向旅舘匹馬随飛鴻孤城倚大磧海氣迎邊
空四月猶自寒天山雪濛濛君有賢主將何
謂泣途窮時来整六翮一舉凌蒼穹
送許拾遺思歸江寧拜親
詔書下青瑣駟馬還吳洲束帛仍賜衣恩波
漲滄流微禄將及親向家非遠遊看君五斗
米不謝萬戶侯適出西掖垣如到南徐州歸
心望海日鄕夢登江樓大江盤金陵諸山横
石頭楓樹隠茅屋橘林繋漁舟種藥䟽故畦
釣魚垂舊鈎對月京口夕觀濤海門秋天子
憐諫官論事不可休早來丹墀下高駕無淹
留
&KR0593;州郡齋南池幽興閻二侍御道别
(時任&KR0593;州長史)
池色淨天碧水凉雨凄凄快風從東南荷葉
飜向西性本愛魚鳥未能返巖溪中歲徇微
官遂令心賞睽及茲佐山郡不異尋幽棲小
吏趋竹逕訟庭侵藥畦胡塵暗河洛二陜震
鼓&KR0911;故人佐戎軒逸翮凌雲霓行軍在函谷
两度聞鶯啼相看紅旗下飲酒白日低聞君
欲朝天駟馬臨道嘶仰望浮與沉忽如雲與
泥夜眠驛樓月暁發關城雞惆悵西郊暮鄕
書對君題
送青龍招提歸一上人遠遊吳楚别
詩
久交應真侶最歎青龍僧棄官向二年削髮
歸一乘了然瑩心身潔念樂空寂名香泛窗
戶幽磬清暁夕往年杖一劔由是佐二庭扵
焉久從戎兼復解論兵世人猶未知天子願
相見朝從青蓮宇暮入白虎殿宫女檠錫杖
御筵出香爐說法開藏經論邊窮陣圖忘機
厭塵喧浪迹向江海思師石可訪惠遠峯猶
在今旦飛錫去何時持鉢還湖煙冷吴門淮
月銜楚山一身如浮雲萬里過江水相思眇
天外南望無窮巳
送李翥遊江外
相識應十載見君只一官家貧禄尚薄霜降
衣仍單惆悵秋草死蕭條芳歲闌且尋滄洲
路遥指吳雲端匹馬關塞遠孤舟江海寬夜
眠楚煙濕曉飯湖山寒砧净紅鱠落袖香朱
橘圑帆前見禹廟枕底聞嚴灘便獲賞心趣
豈歌行路難青門須醉别少為解征鞍
送王著赴淮西幕府作
燕子與伯勞一西復一東天空信寥廓翔集
何時同知已悵難遇良朋非易逢怜君心相
親與我家又通言笑日無度書劄凡幾封湛
湛萬頃陂森森千丈松不知有機巧無事干
心胷滿堂皆酒徒豈復羡王公早年抱將略
累歲依幕中昨者從淮西歸来奏邊功乘恩
長樂殿醉出明光宫逆旅悲寒蟬客夢驚飛
鴻發家見春草却去聞秋風月色冷楚城淮
光透霜空各自務功業當須激深衷别後能
相思何嗟山萬重
送張秘書充劉相公通汴河判官便
赴江外覲省
前年見君時見君正泥蟠去年見君處見君
巳風搏朝趨赤墀前高視青雲端新登麒麟
閣適脫獬豸冠劉公領舟楫汴水揚渡瀾萬
里江海通九州天地寬昨夜動使星今旦送
征鞍老親在吳郡令弟雙同官鱸鱠剰堪憶
蓴羔殊可餐旣參幕中畫復展膝下驩因送
故人行試歌行路難何處路最難最難在長
安長安多權貴珂珮聲珊珊儒生直如弦權
貴不須干斗酒取一醉孤瑟為君彈臨𡵨欲
有贈持以握中蘭
冬宵家會餞李郎司兵赴同州
急管雜青絲玉瓶屈金卮寒天高堂夜撲地
飛雪時賀君關西掾新綬腰下垂白面皇家
郎逸翮青雲姿明旦之官去他辰良會稀惜
别冬夜短務歡桮行遲季女由自小老夫未
令歸且看疋馬行不得鳴鳳飛昔歲到馮翊
人煙接京師曾上月樓頭遥見西嶽祠沙苑
逼官舍蓮峯壓城池多暇或自公讀書復彈
棋州縣信徒勞雲霄亦可期應須力為政聊
慰此相思
送顔平原(并序)
十二年春有詔𥙷尚書十數公為郡守上
親賦詩觴群公宴于蓬萊前殿仍錫以繒
帛寵餞加等參美公是行為寵别章句
天子念黎庶詔書換諸侯仙郎授剖符華省
輟分憂置酒會前殿賜錢若山丘天章䧏三
光聖澤該九州吾兄鎮河朔拜命宣皇猷駟
馬辭國門一星東北流夏雲照銀印暑雨随
行輈赤筆仍存篋鑪香惹衣裘此地鄰東𬈑
孤城帶滄洲海風掣金戟導吏呼鳴騶郊原
北連燕剽劫風未休魚鹽隘里巷桑柘盈田
疇為郡豈淹旬政成應未秋易俗去猛虎化
人似馴鷗蒼生巳望君黃覇寧久留
送狄員外巡按西山軍(得霽字)
兵馬守西山中國非得計不知何代策空使
蜀人弊八州崖谷深千里雲雪閉泉澆閣道
滑水凍繩橋脆戰士常苦饑糗糧不相繼胡
兵猶不歸空山積年歲儒生識損益言事皆
審諦狄子幕府郎有謀必康濟胷中懸明鏡
照耀無巨細莫辭冐險艱可以禆節制相思
江樓夕愁見月澄霽
&KR0593;州送鄭興宗弟歸扶風别廬
佐郡巳三載豈能長後時出關少親友頼汝
常相随今且忽言别愴然俱淚垂半生滄洲
意獨有青山知州縣不敢說雲霄誰敢期因
懷陳溪老最憶南峯緇我為多種藥還山應
未遲
潼關鎮國軍句覆使院早春寄王同
州
胡寇尚未盡大軍鎮關門旗旌遍草木兵馬
如雲屯聖朝正用武諸將皆承恩不見征戰
功但聞歌吹喧儒生有長策閉口不敢言昨
從關東來思與故人論何為廟廊器至今居
外藩黃覇寧淹留蒼生望騰騫捲簾見西岳
仙掌明朝暾昨夜聞春風戴勝過後園各自
限官守何由敘凉温離憂不可忘襟背思樹
萱
青山峡口泊舟懷狄侍御
峽口秋水壯沙邊且停橈奔濤振石壁峯勢
如動搖九月蘆花新彌令客心焦誰念在江
島故人滿天朝無處豁心胷憂来醉能銷往
來巴山道三見秋草彫狄生新相知才調凌
雲霄賦詩折造化入幕生風飈把筆判甲兵
戰士不敢驕皆云梁公後遇鼎還能調一别
倏經時音塵殊寂寥何當見夫子不嘆鄕關
遥
寄青城龍溪奐道人(青城即丈人奐公有篇)
五岳之丈人西望青瞢瞢雲開露崖嶠百里
見石稜龍溪盤中峯上有蓮華僧絶頂小蘭
若四時嵐氣凝身同雲虛無心與谿清澄誦
戒龍每聽賦詩人則稱杉風吹袈裟石壁冷
孤燈久欲謝微禄誓將歸大乘願聞開士說
庶以心相應
梁州對雨懷麴二秀才便呈麴大判
官時疾贈余新詩
江上雲氣黑&KR2494;山昨夜雷水惡平明飛雨從
嶓冡来濛濛随風過蕭颯鳴庭槐隔簾濕衣
巾當暑凉幽齋麴生住相近言語阻且乖卧
疾不見人午時門始開終日看本草藥苗滿
前階兄弟早有名甲科皆秀才二人事慈母
不弱古老菜昨嘆携手遲未盡平生懷愛君
有佳句一日吟幾回
潼關使院懷王七季友
王生今才人時軰咸所仰何當見顔色終日
勞夢想驅車到關下欲往阻河廣滿目徒春
華思君罷心賞開門見太華朝日映高掌忽
覺蓮花峯别来更如長無心顧微禄有意在
獨往不負林中期終當出塵網
至大梁却寄匡城主人
一從棄魚釣十載干明王無由謁天階却欲
歸滄浪仲秋至東郡遂見天雨霜昨夜夢故
山蕙帳色巳黃平明辭鐡丘薄暮遊大梁仲
秋蕭條景拔刺飛鵝鶬四郊隂氣閉萬里無
晶光長風吹白茅野火燒枯桑故人南燕吏
籍籍名更香聊以玉壷贈置之君子堂
宿華隂東郭客舍憶閻防
次舍山郭近觧鞍鳴鐘時主人炊新粒行子
充夜饑關月生首陽照見華隂祠蒼茫秋山
晦蕭瑟寒松悲久從園廬别遂與朋知辭舊
&KR0676;蘭杜晚歸軒今巳遲
春遇南使貽趙知音
端居春心醉襟背思樹萱美人在南州爲爾
歌北門北風吹煙物戴勝鳴中園枯楊長新
條芳草滋舊根網絲結寳琴塵埃被空樽適
遇江海信聊與南客論
郊行寄杜位
崷崪空城烟凄清寒山景秋風引歸夢昨夜
到汝潁近寺聞鐘聲映陂見樹影所思何由
見東北徒引領
懷葉縣關操姚擴韓涉李叔齊
數子皆故人一時吏宛葉經年總不見書札
徒滿篋斜日空半庭旋風走梨葉去君千里
地言笑何時接
初至西&KR0593;官舍南池呈左右省及南
宫諸故人
黜官自西掖待罪臨下陽空積犬馬戀豈思
鴛鷺行素多江湖意偶佐山水鄕滿院池月
静卷簾溪雨凉軒䆫竹翠濕案牘荷花香白
鳥上衣桁青苔生筆牀數公不可見一别盡
相忘敢恨青瑣客無情革省郎早年迷進退
晚節悟行蔵他日能相訪嵩南舊草堂
敬詶杜華淇上見贈兼呈熊耀
杜侯實才子盛名不可及秪曾效一官今巳
年四十是君同時者巳有尚書郎怜君獨未
遇淹泊在他鄕我從京師来到此喜相見共
論窮途事不覺淚滿面憶昨癸未歲吾兄自
江東得君江湖詩骨氣凌謝公熊生尉淇上
開舘常待客喜我二人来歡笑復朝夕縣樓
壓春岸戴勝鳴花枝吾徒在舟中縱酒兼彈
棋三月猶未還客愁滿春草頼蒙瑶花贈諷
詠慰懷抱
酬成少尹駱谷見行呈
聞君行路難惆悵臨長衢豈不憚險艱王程
剰相拘憶昨蓬萊宮新授刺史符明主仍賜
衣價值千萬餘何幸承命日得與夫子俱携
手出華省連鑣赴長途五馬當路嘶按節投
蜀都千崖信縈折一徑何盤紆層冰滑征輪
密竹礙隼旟深林迷昏旦棧道凌空虛飛雪
縮馬尾烈風擘我膚峯攅望天小亭午見日
初夜宿月近人朝行雲滿車泉澆石罅拆火
入松心枯亞尹同心者風流賢大夫榮禄上
及親之官随板輿高價振臺閣清詞出應徐
成都春酒香且用俸錢沽浮名何足道海上
堪乘桴
&KR0593;中詶陜西甄判官贈
微才棄散地拙宦慙清時白髮徒自負青雲
難可期胡塵暗東洛亞相方出師分陜振鼓
&KR0911;二崤滿旌旗夫子廊廟器迥然青冥姿閫
外佐戎律幕中吐兵竒前者驛使来忽枉行
軍詩晝吟庭花落夜諷山月移昔君隠蘇門
浪跡不可羈詔書自徵用令譽天下知别来
春草長東望轉相思寂寞山城暮空聞畫角
悲
過梁州奉贈張尚書大夫公
漢中二良將今昔各一時韓信此登壇尚書
復来斯手把銅虎符身緫文人師錯落北斗
星照耀黑水湄英雄若神授大材濟時危頃
歲遇雷雲精神感靈祇勲業振青史恩德繼
鴻私羌虜昔未平華陽積彊屍人煙絶墟落
鬼火依城池巴漢空水流襃斜惟鳥飛自公
布德政此地先生輝百堵創里閭千家恤惸
嫠層城重鼓角甲士如熊羆坐笑風自調行
春雨仍随芃芃麥苗長藹藹桑葉肥浮客相
與来群盗不敢窺何幸承嘉惠小年即相知
富貴情易疎相逢心不移置酒宴高舘嬌歌
雜青絲錦席繡拂廬玉盤金屈卮春景透高
戟江雲篲長麾櫪馬嘶柳隂美人映花枝門
傳大夫印世擁上將旗承家令名揚許國苦
節施戎幕寧久駐台階不應遲别有彈冠士
希君無見遺
冀州客舍酒酣貽王綺寄題南樓(時王)
(子應制舉欲西上)
夫子傲常調詔書下徵求知君欲謁帝扶馬
趨西州逸足何駸駸美聲實風流冨學贍清
詞下筆不能休君家一何盛赫奕難為儔伯
父四五人同時為諸侯憶昨始相值值君客
貝丘相看復乘興携手到冀州前日在南縣
與君上北樓野曠不見山白日落草頭客舍
梨花繁深花隠鳴鳩南鄰新酒熟有女彈箜
&KR1283;醉後或狂歌酒醒滿離憂主人不相識此
地難淹留吾廬終南下堪與王孫遊何當肯
相尋澧上一孤舟
北庭西郊候封大夫受降回軍獻上
胡地苜蓿美輪臺征馬肥大夫討匈奴前月
西出師甲兵未得戰降虜來如歸橐駝何連
連穹帳亦纍纍隂山烽火滅劔水羽書稀却
笑霍嫖姚區區徒爾爲西郊候中軍平沙懸
落暉驛馬從西来雙節夾路馳喜鵲捧金印
蛟龍盤畫旗如公未四十冨貴能及時直上
排青雲傍看疾若飛前年斬樓蘭去歲平月
攴天子日殊寵朝廷方見推何幸一書生忽
蒙國士知側身佐戎幕歛袵事邊陲自逐定
遠侯亦着短後衣近来能走馬不弱并州兒
使交河郡(郡在火山東脚其地苦熱無雨雪獻封大夫)
奉使按胡俗平明發輪臺暮投交河城火山
赤崔嵬九月尚流汗炎風吹沙埃何事隂陽
工不遣雨雪来吾君方憂邊分閫資大才昨
者新破胡安西兵馬回鐡關控天崖萬里何
遼哉煙塵不敢飛白草空皚皚軍中日無事
醉舞傾金罍漢代李將軍微功今可咍
秋夜宿僊遊寺南凉堂呈謙道人
太乙連太白兩山知幾重路盤石門窄匹馬
行才通日西到山寺林下逢支公昨夜山北
時星星聞此鐘秦女去已久僊臺在中峯簫
聲不可聞此地留遺蹤石潭積黛色每歲投
金龍亂流爭迅湍噴薄如雷風夜來聞清磬
月出蒼山空空山滿清光水樹相玲瓏回廊
映密竹秋殿隠深松燈影落前溪夜宿水聲
中愛茲林巒好結宇向溪東相識唯山僧鄰
家一釣翁林晚栗初拆枝寒梨巳紅物幽興
易愜事勝趣彌濃願謝區中緣永作金人宫
寄報乘輦客簮裾爾何容
上嘉州青衣山中峯題惠淨上人幽
居寄兵部楊郎中(并序)
青衣之山在大江之中屹然迥絶崖壁蒼
峭周廣七里長波四匝有惠淨上人廬于
其顛唯繩牀竹杖而巳恒持蓮華經十年
不下山余自公浮舟聊一登眺友人夏官
弘農楊侯清談之士也素工為文獨立于
世與余有方外之約每多獨往之意今者
幽躅勝槩歎不得與此公俱爰命小吏刮
磨石壁以識其事乃詩之逹楊友爾
青衣誰開鑿獨在水中央浮舟一躋攀側&KR0985;
沿穹蒼絶頂訪老僧豁然登上方諸嶺一何
小三江奔茫茫蘭若向西開峨眉正相當猿
鳥樂鐘磬松蘿泛天香江雲入袈裟山月吐
繩牀早知清净理久乃機心忘尚以名宦拘
聿来夷獠鄕吾友不可見鬱為尚書郎早歲
愛丹經留心向青囊渺渺雲智遠幽幽海懷
長勝賞欲與俱引領遥相望為政愧無術分
憂幸時康君子滿天朝老夫憶滄浪况值廬
山遠抽簮歸法王
自潘陵尖還少室居止秋夕憑眺
草堂近少室夜静聞風松月出潘陵尖照見
十六峯九月山葉赤溪雲淡秋容火點伊陽
村煙深嵩角鐘尚子不可見蔣生難再逢勝
愜只自知佳趣為誰濃昨詣山僧期上到天
壇東向下望雷雨雲間見回龍久與人群疎
轉愛丘&KR0676;中心淡水木會興幽魚鳥通稀微
了自釋出處乃不同况本無宦情誓將依道
風
陪狄員外早秋登府西樓因呈院中
諸公
常愛張儀樓西山正相當千峯帶積雪百里
臨城墻煙氛掃晴空草樹映朝光車馬隘百
井里閈盤二江亞相自登壇時危安此方威
聲振蠻貊惠化鍾華陽旌節羅廣庭戈鋋凛
秋霜階下豼虎士幕中鴛鷺行今我忽登臨
顧思不忘鄉知已猶未報鬢毛颯巳蒼時命
難自知功業豈暫忘蟬鳴秋城夕鳥去江天
長兵馬休戰争風塵尚蒼茫誰當共携手頼
有冬官郎
登嘉州凌雲寺作
寺出飛鳥外青峯戴朱樓搏壁躋半空喜得
登上頭殆知宇宙闊下看三江流天晴見峨
眉如向波上浮迥野煙景豁隂森棕枬稠願
割區中緣永絶塵外遊回風吹虎穴片雨當
龍湫僧房雲濛濛夏月寒颼颼回合俯近郭
寥落見遠舟勝槩無端倪天宫可淹留一官
詎足道欲去令人愁
與高適薛據同登慈恩寺
塔勢如湧出孤高聳天宫登臨出世界磴道
盤虚空突兀壓神州崢嶸如鬼工四角礙白
日七層摩蒼穹下窺指高鳥俯聽聞驚風連
山若波濤奔湊似朝東青槐夾馳道宫舘何
玲瓏秋色從西来蒼然滿關中五陵北原上
萬古青濛濛淨理了可悟勝因夙所宗誓將
掛冠去覺道資與窮(一作學道茲無窮)
登北庭北樓呈幕中諸公
嘗讀西域傳漢家得輪臺古塞千年空隂山
獨崔嵬二庭近西海六月秋風来日暮上北
樓殺氣凝不開大荒無鳥飛但見白龍塠舊
國眇天末歸心日悠哉上將新破胡西郊絶
煙埃邊城寂無事撫劔空徘徊幸得趨幕中
托身厠群才早知安邊計未盡平生懷
登千福寺楚金禪師法華院多寳塔
多寳滅已久蓮華付吾師寳塔凌太虚忽如
湧出時數年功不成一志堅自持明主親夢
見世人今始知千家獻黃金萬匠磨琉璃旣
空秦山木亦罄天府貲焚香如雲屯幡盖珊
珊垂窸窣神繞護衆魔不敢窺作禮覩靈境
聞香方證疑庶割區中緣脫身恒在茲
宿太白東溪李老舍寄弟姪
渭上秋雨過北風正騷騷天晴諸山出太白
峯最高主人東溪老两耳生長毫遠近知百
歲子孫皆二毛中庭井欄上一架獮猴桃石
泉飯香粳酒甕開新糟愛茲田中趣始悟世
上勞我行有勝事書此寄爾曹
出關經華岳寺訪法華雲公
埜寺聊觧鞍偶見法華僧開門對西嶽石壁
青稜層竹逕厚蒼苔松門盤紫藤長廊列古
畫高殿懸孤燈五月山雨熱三峯火雲蒸側
聞樵人言深谷猶積冰久願尋此山至今嗟
未能謫宦忽東走王程苦相仍欲去戀雙樹
何由窮一乘月輪吐山郭夜色空清澄
潭石淙望秦嶺微雨貽友人
昨夜雲際宿旦從西峯回不見林中僧微雨
潭上来諸峯皆晴翠秦嶺獨不開石鼓有時
鳴秦王安在哉東南雲開處突兀獮猴臺崖
口懸瀑流半空白皚皚噴壁四時雨傍村終
日雷北瞻長安道日夕多塵埃若訪張仲蔚
衡門滿蒿莱
南池夜宿思王屋青蘿舊齋
池上卧煩暑不櫛復不巾有時清風来自謂
羲皇人天晴雲歸盡雨洗月色新公事常不
閑道書日生塵早年家王屋五别青蘿春安
得還舊山東溪垂釣綸
題華嚴寺環公襌房
寺南幾十峯峯翠晴可掬朝從老僧飯昨日
崖口宿錫杖倚枯松繩牀映深竹東溪草堂
路来往行自熟生事在雲山誰能復羈束
峨眉東脚臨江聽猿懷二室舊廬
峨眉煙翠新昨夜秋雨洗分明峯頭樹倒插
秋江底久别二室間圖佗五斗米哀猿不可
聽北客欲流涕
春半與群公同遊元處士别業
郭南處士宅門外羅群峯勝槩忽相引春華
今正濃山厨竹裏㸑埜碓藤間舂對酒雲數
片捲簾花萬重巖泉嗟到晚州縣欲歸慵草
色帶朝雨灘聲兼夜鐘愛茲清俗慮何事老
塵容况有林下約轉懷方外蹤
終南两峯草堂
歛跡歸山田息心謝時軰晝還草堂臥但見
雙峯對興来資佳遊事愜符勝槩著書高䆫
下日夕見城内曩為世人誤遂負生平愛久
與林&KR0676;辭及来杉松大偶兹精廬近數預名
僧會有時逐樵漁盡日不冠帶崖口上新月
石門破蒼靄色向群木深光搖一潭碎緬懷
鄭生谷頗憶嚴子瀨勝事猶可追斯人邈千
載
東歸留題太常徐卿草堂(在蜀)
不謝古名將吾知徐太常年纔三十餘勇冠
西南方頃曾策匹馬獨出持两槍虜騎無數
来見君不敢當漢將小衛霍蜀將凌關張卿
月益清澄將星轉光芒復居少城北遥對岷
山陽車馬日盈門賓客常滿堂曲池蔭高樹
小逕穿叢篁江鳥飛入簾山雲來到牀題詩
芭蕉滑對酒椶花香諸將射獵時君在翰墨
場聖主賞勲業邊城最輝光與我情綢繆相
知久芬芳忽作萬里别東歸三峽長
過王判官西津所居
勝迹不在遠愛君池舘幽素懷巖中諾宛得
塵外遊何必到清溪忽来見滄洲潜移岷山
石暗引巴江流樹密晝先夜竹深夏已秋沙
鳥上筆牀溪花篲簾鈎夫子賤簮冕注心向
林丘落日出公堂垂綸乘釣舟賦詩憶楚老
載酒随江鷗脩然一傲吏獨在西津頭
田假歸白閣西草堂
雷聲傍太白雨在八九峯東望白閣雲半入
紫閤松勝槩紛滿目衡門趣彌濃幸有數畝
田得延二仲蹤早聞逹士語偶與心相通悞
徇一微官還山愧塵容釣竿不復把野碓無
人舂惆悵飛鳥盡南溪聞夜鐘
太一石鱉崖口潭舊廬招王學士
驟雨鳴淅瀝颼飀溪谷寒碧潭千餘尺下見
蛟龍蟠石門吞衆流絶岸呀層巒幽趣倏萬
變竒觀非一端偶逐干禄徒十年皆小官抱
板尋舊圃弊廬臨迅湍君子滿清朝小人思
掛冠釀酒漉松子引泉通竹竿何必濯滄浪
不能釣嚴灘此地可遺老勸君来考槃
左僕射相國冀公東齋幽居同黎拾
遺所獻
丞相百僚長两朝居此官成功雲雷際翊聖
天地安不矜南宫貴秪向東山看宅占鳳城
勝䆫中雲嶺寬午時松軒夕六月藤齋寒玉
佩罥女蘿金印耀牡丹山蟬上衣桁野鼠緣
藥盤有時披道書竟日不着冠幸得趨省闈
常欣在門闌何當復持衡短翮期風摶
過緱山王處士黑石谷隠居
舊居緱山下偏識緱山雲處士久不還見雲
如見君别来逾十秋兵馬日紛紛青溪開戰
場黑谷屯行軍遂令巢由軰遠逐麋鹿群獨
有南澗水潺湲如昔聞
林卧
偶得魚鳥趣復兹水木凉遠峯帶雨色落日
摇川光臼中西山藥袖裏淮南方唯愛隠几
時獨遊無何鄕
緱山西峯草堂作
結廬對中岳青翠常在門遂耽水木興盡作
漁樵言頃来闕章句但欲閑心䰟日色隱空
谷蟬聲喧暮村曩聞道士語偶見清淨源隠
几閱吹葉乘秋眺歸根獨遊念求仲開逕招
王孫片雨下南澗孤峯出東原棲遲慮益澹
脫略道彌敦野靄晴拂枕客帆遥入軒尚平
今何在此意誰與論佇立雲去盡蒼蒼月開
園
觀楚國寺璋上人寫一切經院南有
曲池深竹
璋公不出院群木閑深居誓寫一切經欲向
萬卷餘揮毫散林鵲研墨驚池魚音飜四句
偈字譯五天書鳴鐘竹隂晚汲水桐花初雨
氣濕衣鉢香煙泛庭除此地日清淨諸天應
未如不知將錫杖早晚躡空虛
驪姬墓
驪姬北原上閉骨巳千秋澮水日東注惡名
終不流獻公恣耽惑視子如仇讐此事成蔓
草我来逢古丘峨眉山月落蟬鬢野雲愁欲
吊二公子横汾無輕舟
東歸晚次潼關懷古
暮春别鄉樹晚景低津樓伯夷在首陽欲往
無輕舟遂登關城望下見洪水流自從巨靈
開流血千萬秋行行潘生賦赫赫曹公謀川
上多往事凄凉滿空洲
楚夕旅泊古興
獨鶴唳江月孤帆凌楚雲秋風冷蕭瑟蘆荻
花紛紜忽思湘州老欲訪雲中君騏驎息悲
鳴愁見豺虎群
先主武侯廟
先主與武侯相逢雲雷際感通君臣分義激
魚水契遺廟空蕭然英靈貫千歲
文公講堂
文公不可見空使蜀人傳講席何時散高堂
豈復全豐碑文字冥寞不知年
楊雄草玄臺
吾悲子雲居寂寞人已去娟娟西江月猶照
草玄處精怪憙無人睢盱蔵古樹
司馬相如琴臺
相如琴臺古人去臺亦空臺上寒蕭瑟至今
多悲風荒臺漢時月色與舊時同
嚴君平卜肆
君平曾賣卜卜肆荒已久至今杖頭錢時時
地上有不知支機石還在人間否
張儀樓
傳是秦時樓巍巍至今在樓南两江水千古
長不改曾聞昔時人歲月不相待
昇遷橋
長橋題柱去猶是未逹時及乘駟馬車却從
橋上歸名共東流水滔滔無盡期
萬里橋
成都與維陽相去萬里地滄江東流疾帆去
如鳥翅楚客過此橋東看盡垂淚
石犀
江水初蕩潏蜀人幾爲魚向無爾石犀安得
有邑居始知李太守伯禹亦不如
龍女祠
龍女何處来来時乘風雨祠堂青林下宛宛
如相語蜀人競祈恩捧酒仍擊鼓
初過隴山途中呈字文判官
一驛過一驛驛騎如星流平明發咸陽暮到
隴山頭隴水不可聽嗚咽令人愁沙塵撲馬
汗霧露凝貂裘西来誰家子自道新封侯前
月發安西路上無停留都護猶未到来時在
西州十日過沙磧終朝風不休馬走碎石中
四蹄皆血流萬里奉王事一身無所求也知
塞垣苦豈為妻子謀山口月欲出光照關城
樓溪流與松風静夜相颼飀别家頼歸夢山
塞多離憂與子且携手不肯前路脩
東歸發犍為至泥溪舟中作
前日觧侯印泛舟歸山東平旦發犍為逍遥
信回風七月江水大滄波漲秋空復有峨眉
僧誦經在舟中夜泊防虎豹朝行逼魚龍一
道鳴迅湍两邊走連峯猿拂岸花落鳥啼崖
樹重煙靄吳楚連泝船湖海通憶昨在西掖
復曾入南宮日出朝聖人端笏陪群公不意
今棄置何由豁心胷吾當海上去且學乘槎
翁
與鮮于庶子自梓州成都少尹自襃
城同行至利道中作
剖竹向西蜀岷峨眇天涯空深北闕戀豈憚
南路賖前日登七盤曠然見三巴漢水出嶓
冡梁山控襃斜棧道寵迅湍行人貫層崖巖
傾劣通馬石窄難容車深林怯魑魅洞穴防
龍蛇水種新插秛山田正燒畬夜猿嘯山雨
曙鳥鳴江花過午方始飯經時旋及瓜數公
各游宦千里皆辭家言笑忘羈旅還如在京
華
下外江舟中懷終南舊居
杉冷暁猿悲楚客心欲絶孤舟巴山雨萬里
陽臺月水宿巳淹時蘆花白如雪顔容老難
赭把鏡悲鬢髮早年好金丹方士傳口訣弊
廬終南下久與真侶别道書誰更開藥竈煙
遂滅頃来厭塵網安得有僊骨巖壑歸去来
公卿是何物
安西舘中思長安
家在日出處朝来喜東風風從帝鄕来不與
家信通絶域地欲盡孤城天遂穹彌年但走
馬終日随飄蓬寂寞不得意辛勤方在公胡
塵净古塞兵氣宅邊空鄕路眇天外歸期如
夢中遥憑長房術為縮天山東
暮秋山行
疲馬臥長坂夕陽下通津山風吹空林颯颯
如有人蒼旻霽凉雨石路無飛塵千念集暮
節萬籟悲蕭辰鶗鴂昨夜鳴蕙草色巳陳况
在遠行客自然多苦辛
赴犍為經龍閣道
側逕搏青壁危橋透滄波汗流出鳥道膽碎
窺龍渦驟雨暗溪谷歸雲網松蘿屢見羌兒
笛厭聽巴童歌江路險復永夢魂愁更多聖
朝幸典郡不敢嫌岷峨
江上阻風雨
江上風欲来泊舟未能發氣昏雨未過突兀
山復出積浪成高丘盤渦為嵌窟雲低岸花
掩水漲灘草沒老樹蛇蛻皮崩崖龍退骨平
生抱忠信艱險殊可忽
經火山
火山今始見突兀蒲昌東赤熖燒虜雲炎氛
蒸塞空不知隂陽炭何獨燃此中我来嚴冬
時山下多炎風人馬盡汗流孰知造化功
題鐡門關樓
鐡門天西涯極目少行客關門一小吏終日
對石壁橋跨千仞危路盤两崖窄試登西樓
望一望頭欲白
早上五盤嶺
平旦驅駟馬曠然出五盤江回两崖闘日隠
群峯攅蒼翠煙景曙森沉雲樹寒松疎露孤
驛花密蔵回灘棧道溪雨滑畬田原草乾此
行為知已不覺蜀道難
入劔門作寄杜揚二郎中時二公並
為杜元帥判官
不知造化初此山誰開拆雙崖倚天立萬仞
從地劈雲飛不到頂鳥去難過壁速駕畏巖
傾單行愁路窄平明地仍黑停午日暫赤凛
凛三伏寒巉巉五丁迹與時忽開閉作固
順逆磅礴跨岷峨巍蟠限蠻貊星當觜參分
地起西南僻斗覺煙景殊杳將華夏隔劉氏
昔顛覆公孫曾敗績始知德不脩恃此險何
益相公總師旅遠近罷金革杜母来何遲蜀
人應更惜暫回丹青慮少用開濟策二友華
省郎俱爲幕中客良籌佐戎律精理皆碩畫
高文出詩騷奥學窮討賾聖朝無外戸寰宇
被德澤四海今一家徒然劔門石
阻戎瀘間群盗(戊申歲余罷官東歸属断江路時淹泊戎)
(州作)
南州林莾深亡命聚其間殺人無昏暁屍積
填江灣餓虎銜髑髏饑烏啄心肝腥裛灘草
死血流江水殷夜雨風蕭蕭鬼哭連楚山三
江行人絶萬里無征船唯有白鳥飛空見秋
月圓罷官自南蜀假道来茲川瞻望陽臺雲
惆悵不敢前帝鄕北近日瀘口南連巒何當
遇長房縮地到京關願得随琴高騎魚向雲
煙明主每憂人節使恒在邊兵革方禦寇爾
惡胡不悛吾竊悲爾徒此生安得全
西蜀旅舍春歎寄朝中故人呈狄評
事
春與人相乖柳青頭轉白生平未得意覽鏡
心自惜四海猶未安一身無所適自從兵戈
動遂覺天地窄功業悲後時光隂歎虛擲却
為文章累幸有開濟策何負當途人心無矜
窘厄回瞻後来者皆欲肆轥轢起草思南宫
寄言憶西掖時危任舒卷身退知損益窮巷
草轉深閉門日將夕橋西暮雨黑籬外春江
碧昨者初識君相看俱是客聲華同道術世
業通往昔早須歸天階不能安孔席吾先
歸鞅舊國如咫尺
行軍二首(時扈從在鳳翔)
吾竊悲此生四十幸未老一朝逢世亂終日
不自保胡兵奪長安宫殿生野草傷心五陵
樹不見二京道我皇在行軍兵馬日浩浩胡
雛尚未滅諸將懇征討昨聞咸陽敗殺戮盡
如掃積屍若丘山流血漲澧鎬干戈礙鄉國
豺虎滿城堡村落皆無人蕭然空桑棗儒生
有長策無處豁懷抱
塊然傷時人舉首哭蒼昊
早知逢世亂少小謾讀書悔不學彎弓向東
射狂胡偶從諫官列謬向丹墀趨未能匡吾
君虛作一丈夫撫劔傷世路哀歌泣良圖功
業今巳遲覽鏡悲白鬚平生抱忠義不敢私
微驅
郡齋閑坐
負郭無良田屈身徇微禄平生好疎曠何事
就羈束幸曾趨丹墀數得侍黃屋故人盡榮
逹誰念此幽獨州縣非宿心雲山忻滿目頃
來廢章句終日披案牘佐郡竟何成自悲徒
碌碌
鞏北秋興寄崔明允
白露披梧桐玄蟬晝夜號秋風萬里動日暮
黃雲高君子佐休明小人事蓬蒿所適在魚
鳥烏能徇錐刀孤舟向廣武一鳥歸城皐勝
槩日相與思君心鬱陶
衙郡守邊
世事何反覆一身難可料頭白飜折腰歸家
還自笑所嗟無産業妻子嫌不調五斗米留
人東溪憶垂釣
佐郡思舊遊(并序)
已亥春三月參自𥙷闕轉起居舍人夏四
月署&KR0593;州長史適見秋草凉風復来晉桓
譚出為六安丞常忽忽不樂今知之矣悲
州縣瑣屑思掖垣清閑因呈左右省舊遊
幸得趨紫殿却憶侍丹墀史筆衆推直諫書
人莫窺平生恒自負垂老此安卑同類皆先
逹非才獨後時庭槐宿鳥亂階草夜虫悲白
髮今無數青雲未有期
尹相公京兆府中棠樹降甘露詩
相公尹京兆政成人不欺甘露降府庭上天
表無私非無他人家豈少群木枝被兹甘棠
樹美掩召伯詩圑團甜如蜜晶晶凝若脂千
柯玉光碎萬葉珠顆垂崑崙何時来慶雲相
逐飛魏宫銅盤貯漢帝金掌持玉澤布人和
精心動靈祇君臣日同德貞瑞方潜施何術
令大臣感通能及茲忽驚政化理暗與神物
期却笑趙張軰徒稱今古稀為君下天酒麴
蘖將用時
劉相公中書江山畫帳
相府徵墨妙揮毫天地窮始知丹青筆能奪
造化功瀟湘在簾間廬壑横座中忽疑鳳凰
池暗與江海通粉白湖上雲黛青天際峯晝
日恒見月孤帆如有風巖花不飛落澗草無
春冬擔錫香爐緇釣魚滄浪翁如何平津意
尚想塵外蹤富貴心獨輕山林興彌濃喧幽
趣頗異出處事不同請君為蒼生未可追赤
松
秋夕聽羅山人彈三峽流泉
皤皤岷山老抱琴鬢蒼然衫䄂拂玉徽為彈
三峽泉此曲彈未半高堂如空山石林何颼
飀忽在䆫戶間繞指弄嗚咽青絲激潺湲演
漾怨楚雲虛徐韻秋煙疑兼陽臺雨似雜巫
山猿幽引鬼神聽淨令耳目便楚客腸欲斷
湘妃淚班班誰裁青桐枝搄以朱絲絃能含
古人曲遞與今人傳知音難再逢惜君方老
年曲終月巳落惆悵東齋眠
精衛
負劔出北門乘桴過東溟一鳥海上飛云是
帝女靈玉顔溺水死精衛空為名怨積徒有
志力微竟不成西山木石盡巨&KR0676;何時平
石上藤(得上字)
石上生孤藤弱蔓依石長不逢高枝引未得
凌空上何處堪託身為君長萬丈
南池宴餞辛子賦得科斗字
臨池見科斗羡爾樂有餘不憂網與釣幸得
免為魚且願充文字登君尺素書
