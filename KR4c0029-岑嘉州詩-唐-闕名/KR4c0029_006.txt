岑嘉州詩卷之六
五言絶句(十七首)
題三會寺蒼頡造字臺
野寺荒臺晚寒天古木悲空階有鳥迹猶似
造書時
秋思
那知芳歲晚坐見寒葉堕吾不如腐草飜飛
作螢火
行軍九日思長安故園(時未收長安)
強欲登高去無人送酒來遥憐故園菊應傍
戰場開
歎白髮
白髮生偏速教人不柰何今朝两鬢上更覺
數莖多
日沒賀延磧作
沙上見日出沙上見日没悔向萬里來功名
是何物
憶長安曲二章寄龐㴶
東望望長安正值日初出長安不可見喜見
長安日
長安何處在只在馬蹄下明日歸長安為君
急走馬
西過渭州見渭水思秦川
渭水東流去何時到雍州憑添两行淚寄向
故園流
經隴頭分水
隴水何年有潺潺逼路傍東西流不歇曾斷
幾人腸
滅胡曲
都護新滅胡士馬氣亦麤蕭條虜塵淨突兀
天山孤
醉裏送裴子赴鎮西
醉後未能别醒時方送君看君走馬去直上
天山雲
寄韓樽
夫子素多疾别來未得書北庭苦寒地體内
今何如
尚書念舊垂賜袍衣率題絶句獻上
以申感謝
富貴情還在相逢豈問然綈袍更有贈猶荷
故人憐
題井陉雙溪李道士所居
五粒松花酒雙溪道士家唯求縮却地鄕路
莫教賖
題雲際南峯演上人讀經堂
結宇題三蔵焚香老一峯雲間獨坐卧秪是
對杉松
題梁鍠城中高居
居住最高處千家恒眼前題詩飲酒後只對
諸峰眠
戲題關門
来亦一布衣去亦一布衣羞見關城吏還從
舊道歸
題汾橋邊柳樹(曾客居平陽郡八九年)
此地曾居住今來宛似歸可憐汾上柳相見
也依依
