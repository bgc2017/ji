岑嘉州詩集序
自古文體變易多矣梁簡文帝及庾有五
屬始為輕浮綺靡之詞名曰宫體自襲
務扵妖豔謂之摛錦布繡焉其有敦尚風格
頗存規正者不復為當時所重諷諫比興由
是廢缺物極則變理之常也聖唐受命斵雕
為朴開元之際王綱復舉淺薄之風兹焉漸
革其時作者凡十數軰頗能以雅參麗以古
雜今彬彬然&KR1662;&KR1662;然近建安之遺範矣南陽
岑公聲稱尤著公諱參代為本州冠族曾大
父文本大父長倩伯父羲皆以學術德望官
至台輔早歲孤貧能自砥礪徧覧史籍尤工
綴文屬辭尚清用意尚切其有所得多入佳
境迥拔孤秀出扵常情每一篇絶筆則人人
傳寫雖閭里士庶戎夷蠻貊莫不諷誦吟習
焉時議擬公扵吳均何遜亦可謂精當矣天
寶三載進士高第觧楬右内率府兵曹參軍
轉右威衛錄事參軍又遷大理評事兼監察
御史充安西節度判官入為右𥙷闕頻上封
章指述權佞改為起居郎尋出號州長史又
改太子中允兼殿中侍御史充關西節度判
官聖上潜龍藩邸總戎陜服參佐僚史皆一
時之選由是委公以書奏之任入為祠部考
功二員外郎轉虞部庫部二正郎又出為嘉
州刺史副元帥相國杜公鴻漸表公職方郎
中兼侍御史列為幕府無幾使罷寓居扵蜀
時西川節度因亂受職本非朝旨其部綂之
内文武衣冠附會阿䛕以求自結皆曰中原
多故劍外少康可以庇躬無暇向闕公乃著
招蜀客歸一篇(集中無此)申明逆順之理抑挫佞
邪之計有識者感嘆姦謀者慚沮播德澤扵
梁益暢皇風扵卭𤏡旋軫有日犯[車犬]俟時吉
往凶歸嗚呼不歲月逾邁殆三十年嗣子
佐公復纂前緒亦以文采登名翰場收公遺
文貯之筐篚以確接通家餘烈忝同聲後軰
命編次因令繕錄區分類聚勒成八卷倘後
之詞人有所觀覧亦由聆廣樂者識清商之
韻遊名山者仰翠微之色足以瑩徹心府發
揮高致焉京兆杜確序
岑嘉州詩附錄
眺氏曰唐岑參南陽人文本裔孫天寶三年
進士累官𥙷闕起居郎出為嘉州刺史杜鴻
漸表置幕府為職方郎中兼侍御史罷終于
蜀參博覧史籍尤工綴文屬辭清尚用心良
苦其有所得往往超拔孤秀度越常情每篇
絶筆人競傳諷至德中裴薦杜甫等嘗薦
其識度清遠議論雅正佳名早立時軰所仰
可以備獻替之官云集有杜確序(文獻通考)
刻岑詩成題其後
殷璠評嘉州詩曰語逸體俊
意每造奇而嚴滄浪則云岑
詩悲壯讀之令人感嘅味斯
言也予未嘗不撫卷嘆焉而
台峯子敘之亟稱其近於李
杜斯可謂知言者矣夫俊也
逸也是太白之長也若奇焉
而又悲且壯焉非子美孰其
當之子美嘗曰岑生多新詩
又曰篇章接混茫又曰沈鮑
得同行味斯言也意未嘗不
斂衽於嘉州也二子之言不
有徵乎哉今誦其集如所謂
山風吹空林颯颯如有人斯
悲壯而奇矣又知長風吹白
茅野火燒枯桑之句不俊且
逸也乎哉夫俊也逸也奇也
悲也壯也五者李杜弗能兼
也而岑詩近焉斯不可以刻
而傳之也乎哉故曰台峯子
知言者矣敘成之明旦華泉
邊貢題
岑嘉州詩集後序
經曰詩言志又曰詩樂之章也盖
志發於言言叶扵音然後可以被
諸管絃形諸歌詠以宣中和理性
情苟扵音韻不叶言雖精不可以
語樂也古人之詩尚音而不尚律
律亦有時或見扵音如元首股肱
胡馬越鳥之類是非有意扵律也
意之所至文之所會有不容扵不
律者如隂陽竒耦亦自然之勢耳
自唐以来律始與音而並尚嗚呼
詩之體至是一變矣然自律詩論
之彼善扵此則惟盛唐焉盛唐諸
公音固未嘗不諧律亦未嘗大拘
猶有古人之遺意若岑嘉州亦其
一人也予嘗慕其㓗身扵崔旰之
義及得其詩而讀之清新俊逸弗
若李太白而正大過之視之老杜
竒且工弗若焉冲淡雄渾則有不
相下者故杜亦嘗稱之爲佳句至
於大曆以後諸子不啻八十尋之
木而視拱把之條耳然每以不得
見其全集為恨今年来巡按山東
華泉邊子廷實號稱博雅偶過而
問之邊子曰貢有一集珍襲久矣
請出以視子乃相與論之邊子曰
貢之意亦猶夫子也但是集不復
傳扵天下而天下亦徒知參之能
詩耳子盍文以表之梓以行之使
天下之學者因言以求其志因志
以求其行不惟其詩亦惟其人由
是進之扵杜兼音律而時出焉優
游厭飫以直造乎古人大雅之域
不亦可樂乎哉予曰夫子知詩者
且教我者君子也敢不如命乃以
其事付諸濟南知府高嶼而同知
劉信寔董之云
正德十五年庚辰歲仲秋朔
賜進士文林郎河南道監察御史
江瑞㷱相書
