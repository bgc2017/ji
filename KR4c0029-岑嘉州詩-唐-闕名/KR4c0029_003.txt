岑嘉州詩卷之三
五言律詩(一百七十首)
磧西頭送李判官入京
一身從遠使萬里向安西漢月垂鄕淚胡沙
費馬蹄尋河愁地盡過磧覺天低送子軍中
飲家書醉裏題
滻水東店送唐子歸嵩陽
野店臨官路重城壓御堤山開灞水北雨過
杜陵西歸夢秋能作鄕書醉懶題橋廽忽不
見征馬尚聞嘶
送張子尉南海
不擇南州尉高堂有老親樓臺重蜃氣邑里
雜鮫人海暗三江雨花明五嶺春此鄕多寶
玉慎莫厭清貧
送都尉東歸
白羽綠弓弦年年只在邊還家劍鋒盡出塞
馬蹄穿逐虜西踰海平胡北到天封侯應不
遠燕頷豈徒然
祁四再赴江南别詩
萬里来又去三湘東復西别多人換鬢行遠
馬穿蹄山驛秋雲冷江帆暮雨低憐君不觧
說相憶在書題
&KR0593;州送天平何丞入京市馬
關樹晚蒼蒼長安近夕陽回風醒别酒細雨
濕行装習戰邊塵黑防秋塞草黃知君市駿
馬不是學燕王
陜州月城樓送辛判官入奏
送客飛鳥外樓頭城最高樽前遇風雨䆫裏
動波濤謁帝向金殿随身唯寶刀相思灞陵
後秪有夢偏勞
送王七錄事赴&KR0593;州
早歲即相知嗟君最後時青雲仍未逹白髮
欲成絲小店關門樹長河華岳祠弘農人吏
待莫使馬行遲
送羽林長孫將軍赴歙州
剖竹向江濆能名計日聞隼旗新刺史虎劔
舊將軍驛舫宿湖月州城浸海雲青門酒樓
上欲别醉醺醺
送懷州吳别駕
灞上柳枝黃壚頭酒正香春流飲去馬暮雨
濕行装驛路通函谷州城接太行覃懷人
喜别駕得王祥
送襄州任别駕
别乘向襄州蕭條楚地秋江聲官舍裏山色
郡城樓莫羡黃公盖須乘彦伯舟高陽諸醉
客唯見古時丘
送崔員外入奏因訪故園
欲謁明光殿先趨建禮門仙郎去得意亞相
正承恩竹裏巴山道花間漢水源憑將两行
淚爲訪邵平園
送韋侍御先歸京(得寬字)
聞欲朝龍闕應須拂豸冠風霜随馬去炎暑
為君寒客淚題書落鄕愁對酒寬先憑親友
報後月到長安
送鄭侍御謫閩中
謫去君無恨閩中我舊過大都秋鴈少只是
夜猿多東路雲山合南天瘴癘和自當逢雨
露行矣慎風波
武威春暮聞宇文判官西使還巳到
晉昌
片雲過城頭黃鸝上戌樓塞花飄客淚邊樹
挂鄕愁白髮悲明鏡青春換弊裘君從萬里
使聞巳到瓜州
尋少室張山人聞與偃師周明府同
入都
中峯鍊金客昨日遊人間葉縣鳬共去葛陂
龍暫還春雲湊深水秋雨懸空山寂寞青谿
上空餘丹竈閑
歲暮磧外寄元撝
西風傳戍鼓南望見前軍沙磧人愁月山城
犬吠雲别家逢逼歲出塞獨離群髮到陽關
白書今遠報君
高宫谷口招鄭鄠
谷口来相訪空齋不見君澗花然暮雨潭樹
暖春雲門徑稀人迹簷峯下鹿群衣裳與枕
席山靄碧氛氲
寄左省杜拾遺
聮步趨丹陛分曹限紫薇曉随天仗入暮惹
御香歸白髮悲花落青春羡鳥飛聖朝無闕
事自覺諫書稀
春興思南山舊廬招柳建正字
終歲不得意春風今復来自憐蓬鬢改羞見
梨花開西掖誠可戀南山思早回園廬幸接
近相與歸蒿萊
酬崔十三侍御登玉壘山思故園見
寄
玉壘天晴望諸峯盡覺低故園江樹北斜日
嶺雲西曠野看人小長空共鳥齊山高徒仰
止不得日攀躋
奉和杜相公初夏發京城作
按節辭黃閣登壇戀赤墀銜恩期報主授律
遠行師野鵲迎金印郊雲拂畫旗叨陪幕中
客敢和出車詩
漢川山行呈成少尹
西蜀方攜手南宫憶比肩平生猶不淺羈旅
轉相憐山店雲迎客江村犬吠船秋来取一
醉待倚月光眠
與鄠縣郡官泛渼陂
萬頃浸天色千尋窮地根舟移城入樹岸闊
水浮村閑鷺驚簫管潜蚪傍酒罇暝來喧小
吏列火儼歸軒
終南東溪口作
溪水碧扵草潺潺花底流沙平堪濯足石淺
不勝舟洗藥朝與暮釣魚春復秋興来從所
適還欲向滄洲
與鄠縣源少府泛渼陂(得人字)
載酒入天色水凉難醉人清搖縣郭動碧洗
雲山新吹笛驚白鷺垂竿跳紫鱗憐君公事
後陂上日娱賓
與鮮于庶子泛漢江(得遲字)
急管更須吹杯行莫遣遲酒光紅琥珀江色
碧瑠璃日影浮歸棹蘆花罥釣絲山公醉不
醉問取葛彊知
登總持閣
高閣逼諸天登臨近日邊晴開萬井樹愁看
五陵煙檻外低秦嶺䆫中小渭川早知清淨
理常願奉金仙
題金城臨河驛樓
古戌依重險高樓見五凉山根盤驛道河水
浸城墻庭樹巢鸚鵡園花隠麝香忽如江浦
上憶作捕魚郎
㩦琴酒尋閻防崇濟寺所居僧院(得濃字)
相訪但尋鐘門寒古殿松彈琴醒暮雨捲幔
引諸峯事愜林中語人幽物外蹤吾廬幸相
近茲地興偏濃
喜華隂王少府使到南池宴集
有客至鈴下自言身姓梅仙人掌裏使黃帝
鼎邊來竹影拂棋局荷香随酒杯池前堪醉
臥待月未須回
奉陪封大夫九日登高
九日黃花酒登高會昔聞霜威逐亞相煞氣
傍中原横笛驚征鴈嬌歌落塞雲邊頭幸無
事醉舞荷吾君
陪封大夫宴瀚海亭納凉(得時字)
細管雜青絲千杯倒接䍦軍中乘興出海上
納凉時日沒鳥飛急山高雲過遲吾從大夫
後歸路擁旌旗
梁州陪趙行軍龍岡寺北庭泛舟宴
王侍御
誰宴霜臺使行軍粉署郎唱歌江鳥没吹笛
岸花香酒影搖新月灘聲聒夕陽江鐘聞巳
暮歸棹綠川長
過酒泉憶杜陵别業
昨夜宿祁連今朝過酒泉黃沙西際海白草
北連天愁裏難消日歸期尚隔年陽關萬里
夢知處杜陵田
宿鐡關西舘
馬汗踏成泥朝馳幾萬蹄雪中行地角火處
宿天倪塞迥心常怯鄕遥夢亦迷那知故園
月也到鐡關西
發臨洮將赴北留别(得飛字)
聞說輪臺路連年見雪飛春風不曾到漢使
亦應稀白草通疎勒青山過武威勤王敢道
遠私向夢中歸
首秋輪臺
異域隂山外孤城雪海邊秋來唯有鴈夏盡
不聞蟬雨拂氊墻濕風搖毳幕羶輪臺萬里
地無事歷三年
北庭作
鴈塞通塩澤龍堆接醋溝孤城天北畔絶域
海西頭秋雪春仍下朝風夜不休可知年四
十猶自未封侯
輪臺即事
輪臺風物異地是古單于三月無青草千家
盡白榆蕃書文字别胡俗語音殊愁見流沙
北天西海一隅
晚發五谿
客厭巴南地鄕鄰劔北天江村片雨外野寺
夕陽邊芋葉蔵山逕蘆花雜渚田舟行未可
住乘月且須牽
巴南舟中夜書事
渡口欲黃昏歸人爭渡喧近鐘清野寺遠火
點江村見鴈思鄕信聞猿積淚痕孤舟萬里
夜秋月不堪論
初至犍為作
山色軒檻内灘聲枕席間草生公府静花落
訟庭閑雲雨連三峽風塵接百蠻到来能幾
日不覺鬢毛斑
詠郡齋壁畫片雲(得歸字)
雲片何人畫塵清粉色微未曾行雨去不見
逐風歸只怪偏凝壁回看欲惹衣丹青忽借
便移向帝鄕飛
臨洮龍興寺玄上人院同詠青本香
叢
移根自遠方種得在僧房六月花新吐三春
葉巳長抽莖高錫杖引影到繩牀只為能除
病傾心向藥王
宿關西客舍寄山東嚴許二山人時
天寶高道舉徵
雲送關西雨風傳渭北秋孤燈然客夢寒杵
搗鄕愁灘上思嚴子山中憶許由蒼生今有
望飛詔下林丘
長門怨
君王嫌妾妬閉妾在長門舞䄂垂新寵愁眉
結舊恩綠錢生履跡紅粉濕啼痕羞被桃花
笑看君獨不言
夜過盤石隔河望永樂寄閨中效齊
梁體
盈盈一水隔寂寂二更初波上思羅襪魚邊
憶素書月如眉巳畫雲似鬢新梳春物知人
意桃花笑索居
趙少尹南亭送鄭侍御
江亭酒甕香白面繡衣郎砌冷蟲喧坐簾疎
月到牀鐘催離思急絃逐醉歌長關樹應皆
落随君滿路霜
敬酬李判官使院即事見呈
公府日無事吾徒只是閑草根侵柱礎苔色
上門關映硯時見鳥卷簾晴對山新詩吟未
足昨夜夢東還
晚過磐石寺禮鄭和尚
暫詣高僧話來尋野寺孤岸花蔵水碓溪竹
映風爐頂上巢新鶴衣中得舊珠談禪未得
去輟棹且踟蹰
送李太保充渭北節度
詔出未央宫登壇近總戎上公周太保副相
漢司空弓抱關西月旗飜渭北風弟兄皆許
國天地荷成功
餞李尉武康
潘郎腰綬新霅上縣花春山色低官舍湖光
映吏人不須嫌邑小莫即恥家貧更作東征
賦知君有老親
送秘書虞校書虞卿丞
花綬傍腰新關東縣欲春殘書厭科斗舊閣
别麒麟虞坂臨官舍條山映吏人看君有知
已坦腹向平津
崔駙馬山池重送宇文明府(分得苗字)
竹裏過紅橋花間藉綠苗池凉醒别酒山翠
拂行鑣鳳去粧樓閉鳬飛葉縣遥不逢秦女
在何處聽吹簫
送張郎中赴隴右覲省
中郎鳳一毛世上獨賢豪弱冠巳銀印出身
惟寶刀還家鄕月迥度隴將星高幕下多相
識邊書醉懶操
送鄭少府赴滏陽
子真河朔尉邑里帶清漳春草迎袍色晴花
拂綬香青山入官舍黃鳥度宫墻若到銅臺
上應憐魏寢荒
送四鎮薛侍御東歸
相送淚沾衣天涯獨未歸將軍初得罪門客
復何依夢去湖山闊書停隴鴈稀園林幸接
近一爲到柴扉
送張卿郎中軍赴硤石尉
卿家送愛子愁見灞頭春草羡青袍色花随
黃綬新縣西函谷路城北大陽津日暮征鞍
去東郊一片塵
送揚州王司馬
君家舊淮水水上到揚州海樹青官舍江雲
黑郡樓東南随去馬人吏待行舟爲報吾兄
道如今巳白頭
題永樂韋少府&KR0550;壁
大河南郭外終日氣昏昏白鳥下公府青山
當縣門故人是邑尉過客駐征軒不憚煙波
闊思君一咲言
宿𡵨州北郭嚴給事别業
郭外山色暝主人林舘秋疎鐘入臥内片月
到床頭遥夜惜已半清言殊未休君雖在青
瑣心不忘滄洲
巴南舟中思陸渾别業
瀘水南州遠巴山北客稀嶺雲撩亂起溪鷺
等閒飛鏡裡愁衰鬢舟中換旅衣夢魂知憶
處無夜不先歸
南樓送魏馮(分得歸字)
近縣多過客似君誠亦稀南樓取凉好便送
故人歸鳥向望中滅雨侵晴處飛應湏乘月
去且為觧征衣
送王伯倫應制授正字歸
當年最稱意數子不如君戰勝時偏許名高
人總聞半天城北雨斜日嶺西雲科斗皆成
字無令錯古文
送宇文舍人出宰元城(分得陽字)
雙鳬出未央千里過河陽馬帶新行色衣聞
舊御香縣花迎墨綬關柳拂銅章别後能為
政相思淇水長
陪使君早春西亭送王贊府赴選(分得)
(歸字)
西亭繋五馬為送故人歸客舍草新出關門
花欲飛到来逢歲酒却去換春衣吏部應相
待如君才調稀
同劉郎將歸河東(同用邊字)
借問虎賁將從軍凢幾年殺人寶劍缺走馬
貂裘穿山雨醒别酒關雲迎渡船謝君賢主
將豈忘輪臺邊
西亭送蔣侍御還京(分得来字)
忽聞驄馬至喜見故人来欲語多時别先愁
計日回山河宜晚眺雲霧待君開為報烏臺
客湏憐白髮催
水亭送劉顒使還歸節度(分得低字)
無計留君住應須絆馬蹄紅亭莫惜醉白日
眼看低觧帶憐高柳移床愛小溪此来相見
少王事各東西
送王錄事充使
夫子方寸裏清秋澄霽江關西望第一郡内
政無雙俠室下珠箔連宵傾玉缸使乎仍未
醉斜月隠高囱
送裴判官自賊中再歸河陽幕府
東郊未觧圍忠義似君稀誤落胡塵裏能持
漢節歸卷簾山對酒上馬雪沾衣却向嫖姚
幕翩翩去若飛
送陜縣王主簿赴襄城成親
六月襄陽道三星漢水邊求凰應不遠去馬
賸須鞭野店愁中雨江城夢裡蟬襄陽多故
事為我訪先賢
賦得孤島石送李卿(分得離字)
一片他山石巉巉映小池綠窠攅剥蘚尖頂
坐鸕鷀水底看常到花邊勢欲欹君心能不
轉鄕月豈相離
送二十二兄北遊尋羅中
斗柄欲東指吾兄方北遊無媒謁明主失計
干諸侯夜雪入穿履朝霜凝敝裘遥知客舍
飲醉裡聞春鳩
送王錄事却歸華隂
相送欲狂歌其如此别何攀轅人亦借觧印
日無多仙掌雲重見關門路再過雙魚莫不
寄縣外是黃河
送鄭甚歸東京汜水别業(分得閑字)
客舍見春草忽聞思舊山看君灞陵去匹馬
成臯還對酒風與雪向家河復關因悲宦遊
子終歲無時閒
送崔全被放歸都覲省
夫子不自衒世人知者稀来傾阮氏酒去著
老萊衣渭北草新出關東花欲飛楚王猶自
惑片玉且將歸
送孟孺卿落第歸濟陽
獻賦頭欲白還家心已穿羞過灞陵樹歸種
汶陽田客舍少鄕信床頭無酒錢聖朝徒側
席濟上獨遺賢
送裴校書從大夫淄川郡覲省
尚書東出守愛子向青州一路通關樹孤城
近海樓懷中江橘熟倚處戟門秋更奉輕軒
去知君無客愁
送楊千牛趁歲赴汝南郡覲省便成
親(分得寒字)
問吉轉征鞍安仁道姓潘歸期明主賜别酒
故人懽珠箔障爐暖狐裘耐臘寒汝南遥倚
望早去入春盤
送胡象落第歸王屋别業
看君年尚少不第莫凄然可即獻賦山村
歸種田野花迎短褐河柳拂長鞭置酒聊相
送青山一醉眠
送顔韶(分得飛字)
遷客猶未老聖朝今復歸一從襄陽住幾度
梨花飛世事了可見憐君人亦稀相逢貪醉
卧未得作春衣
送杜佐下第歸陸渾别業
正月今欲半陸渾花未開出關見青草春色
正東来夫子且歸去明時方愛才須還及秋
賦莫即隠蒿莱
送楚丘麯少府赴官
青袍美少年黃綬一神仙微子城東面梁王
苑北邊桃花色似馬榆筴小扵錢單父聞相
近家書早為傳
送蜀郡李掾
飲酒俱未醉一言聊贈君功曹善為政明主
還應聞夜宿劍門月朝行巴水雲江城橘花
發滿道香氛氲
還高冠潭口留别舍弟
昨日山有信秪今耕種時遥傳杜陵叟怪我
還山遲獨向潭上釣無人林下期東溪憶汝
處閒臥對鸕鷀
醴泉東溪送程皓元鏡微入蜀(得寒字)
蜀郡路漫漫梁州過七盤二人来信宿一縣
醉衣冠溪逼春衫冷林交宴席寒西南如噴
酒遥向雨中看
夏初醴泉南樓送太康顔少府
何地堪相餞南樓出萬家可憐高處送遠見
故人車野果新成子庭槐欲作花愛君兄弟
好書向穎中誇
送嚴詵擢第歸蜀
巴江秋月新閣道發征輪戰勝真才子名高
動世人工文能似舅擢第去榮親十月天官
待應須早赴秦
送張直公歸南鄭拜省
夫子思何速世人皆嘆竒萬言不加點七步
猶嫌遲對酒落日後還家飛雪時北堂應久
待鄊夢從征期
臨洮泛舟趙仙舟自北庭罷使還京
白髮輪臺使邊功竟不成雲沙萬里地孤負
一書生池上風回舫橋西雨過城醉眠鄕夢
罷東望羡歸程
送周子下第遊京南
足下復不第家貧尋故人且傾湘南酒羞對
關西春山店橘花發江城楓葉新若從巫峽
過應見楚王神
送薛彦偉擢第東都覲省
時軰似君稀青春戰勝歸名登郄詵第身着
老萊衣稱意人皆羡還家馬若飛一枝誰不
折棣萼獨相輝
灃頭送蔣侯
君住灃水北我家灃水西两村辨喬木五里
聞鳴鷄飲酒溪雨過彈棋山月低徒開蔣生
逕爾去誰相携
送永夀王贊府逕歸縣
當官接閒暇暫得歸林泉百里路不宿两鄕
山復連夜深露濕簟月出風驚蟬且盡主人
酒爲君從醉眠
鳳翔府行軍送程使君赴成州
程侯新出守好日發行軍拜命時人羡能官
聖主聞江樓黑塞雨山郭冷秋雲竹馬諸童
子朝朝待使君
送張升卿宰新淦
官柳葉尚小長安春未濃送君潯陽宰把酒
青門鐘水驛楚雲冷山城江樹重遥知南湖
上秪對香爐峯
送陳子歸陸渾别業
雖不舊相識知君丞相家故園伊川上夜夢
方山花種藥畏春過入關愁路賖青門酒壚
别日暮東城鴉
稠桑驛喜逢嚴河南中丞便别
駟馬映花枝人人夾路窺離心且莫問春草
自應知不謂青雲客猶思紫禁時别君能幾
日看取鬢成絲
送蒲秀才擢第歸蜀
去馬疾如飛看君戰勝歸新登郄詵第更着
老萊衣漢水行人少已山客舍稀向南風候
煖臘月見春暉
送郭司馬赴伊吾郡請示李明府
安西美少年脫劍卸弓弦不倚將軍勢皆稱
司馬賢秋山城北面古治郡東邊江上舟中
月遥思李郭仙
送滕元擢第歸蘇州拜覲
送爾姑蘇客滄浪秋正凉橘懷三箇去桂折
一枝香湖上山當舍天邊水是鄕江村人事
少時作捕魚郎
臨洮客舍留别祁四
無事向邊外至今仍不歸三年絶鄕信六月
未春衣客舍洮水聒孤城胡鴈飛心知别君
後開口咲應稀
送弘文李校書往漢南拜親
未識先已聞清詞果出群如逢穪處士似見
鮑參軍夢暗巴山雨家連漢水雲慈親思愛
子幾度泣沾裙
送樊侍御歸丹陽便覲
臥病窮巷晚忽驚驄馬來知君京口去借問
幾時回驛舫江風引鄕書海燕催慈親應倍
喜愛子在霜臺
送顔少府投鄭陳州
一尉便垂白數年惟草玄出關策匹馬逆旅
聞秋蟬愛君多酒債罷官無俸錢知君羈思
少所適主人賢
送許員外江外置常平倉
詔置海陵倉朝推畫省郎還家錦服貴出使
繡衣香水驛風催舫江樓月透床仍懷陸氏
橘歸獻老親嘗
送江陵泉少府赴任便呈衛荆州
神仙吏姓梅人吏待君来渭北草新出江南
花巳開城邊宋王宅峽口楚王臺不畏無知
已荆州甚愛才
送江陵黎少府
悔繋腰間綬飜為膝下愁那堪漢水遠更值
楚山秋新橘香官舍征帆拂縣樓王程不敢
住豈是愛荆州
閿鄕送上官秀才歸關西别業
風塵柰汝何終日獨波親老無官飬家貧
在外多醉眠輕白髮春夢渡黃河相去關城
近何時更肯過
送崔主簿赴夏陽
常愛夏陽縣往年曾再過縣中饒白鳥郭外
是黃河地近行程少家貧酒債多知君新稱
意好得柰春何
送梁判官歸女几舊廬
女几知君憶春雲相送歸草堂開藥褁苔壁
取荷衣老竹移時少新花舊處飛可憐真傲
吏塵事到山稀
送人歸江寧
楚客憶鄕信向家湖水長住愁春草綠去喜
桂枝香海月迎歸楚江雲引到鄕吾兄應借
問爲報鬢毛霜
送李司諫歸京
别酒爲誰香春官駮正郎醉經秦樹遠夢怯
漢川長雨過風頭黑雲開日脚黃知君觧起
草蚤去入文昌
送綿州李司馬秩滿歸京呈李兵部
久客厭江月罷官思早歸眼看春色老羞見
梨花飛劍北山居小巴南音信稀因君報兵
部愁淚日沾衣
送柳錄事赴梁州
英掾柳家郎離亭酒甕香折腰思漢北随傳
過巴陽江樹連官舍山雲到卧床知君歸夢
積来去劍川長
送裴侍御赴歲入京
羡它驄馬郎元日謁明光立處聞天語朝回
惹御香臺寒栢樹綠江煖柳條黃惜别津亭
暮揮戈憶魯陽
送顔評事入京
顔子人嘆屈宦遊今未遲佇聞明主用豈負
青雲姿江柳秋吐葉山花寒滿枝知君客愁
處月滿巴川時
送趙侍御歸上都
驄馬五花毛青雲歸處高霜随祛夏暑風逐
振江濤執簡皆推直勤王豈告勞帝城誰不
戀回望動離騷
送任郎中出守明州
罷起郎官草初分刺吏符城邊樓枕海郭裡
樹侵湖郡政傍連楚朝恩獨借吳觀濤秋正
好莫不上姑蘇
晦日陪侍御泛北池
春池滿復寬晦節耐邀懽月帶蝦䗫冷霜随
獬豸寒水雲依錦席岸柳覆金盤日暮舟中
散都人夾道看
早春陪崔中丞泛浣花溪宴
旌節臨溪口寒郊斗覺暄紅亭移酒席畫祊
逗江村雲帶歌聲颺風飄舞䄂飜花間催秉
燭川上欲黃昏
雪後與群公過慈恩寺
乘興忽相招僧房暮與朝雪融雙樹濕紗閉
一燈燒竹外山低塔藤間院隔橋歸家如欲
懶俗慮向來銷
江行夜宿龍吼灘臨眺思峨眉隠者
兼寄幕中諸公
官舍臨江口灘聲人慣聞水烟晴吐月山火
夜燒雲且欲尋方士無心戀使君異鄕何可
住况復久離群
宋東溪懷王屋李隠者
山店不鑿井百家同一泉晚来南村黑雨氣
和人煙霜畦吐寒菜沙鴈噪河田隠者不可
見天壇飛鳥還
虢州南池候嚴中丞不至
池上日相待知君殊未回徒教柳葉長謾使
梨花開駟馬去不見雙魚空復來相思不觧
說孤負舟中杯
聞崔十二侍御灌口夜宿報恩寺
聞君尋野寺便宿攴公房溪月冷深殿江雲
擁回廊燃燈松林静煑茗柴門香勝事不可
接相思幽興長
寄宇文判官
西行殊未巳東望何時還終日風與雪連天
沙復山二年領公事两度過陽關相憶不可
見别来頭巳斑
郡齋南池招楊轔
郡僻人事少雲山遮眼前偶從池上醉便向
舟中眠與子居最近同官情又偏閒時耐相
訪正有牀頭錢
丘中春臥寄王子
田中開白室林下閉玄關卷迹人方處無心
雲自閒竹深喧暮鳥花缺露春山勝事那能
說王孫去未還
&KR0593;州酬辛侍御見贈
門柳葉巳大春花今復闌鬢毛方二色愁緒
日千端夫子屢新命鄙夫仍舊官相思難見
面時展尺書看
陪使君早春東郊遊眺
太守擁朱輪東郊物候新鶯聲随坐嘯柳色
喚行春谷口雲迎馬溪邊水照人郡中叨佐
理何幸接芳塵
登凉州尹臺寺
胡地三月半梨花今始開因從老僧飯更上
夫人臺清唱雲不去弹弦風颯來應須一倒
載還似山公回
郡齋望江山
客路東連楚人烟北接巴山光圍一郡江月
照千家庭樹純栽橘園畦半種茶夢魂知憶
處無夜不京華
春尋河陽聞處士别業
風暖日暾暾黃鸝飛近村花明潘子縣柳暗
陶公門藥椀搖山影魚竿帶水痕南橋車馬
客何事苦喧喧
尋鞏縣南李處士别居
先生近南郭茆屋臨東川桑葉隠村戸蘆花
映釣船有時著書暇盡日䆫中眠且喜閭井
近灌田同一泉
暮秋會嚴京兆後&KR0550;竹齋
京尹小齋寬公庭半藥欄甌香茶色嫩䆫冷
竹聲乾盛德中朝貴清風畫省寒能將吏部
鏡照取寸心看
尋楊郎中宅即事
萬事信蒼蒼機心久巳忘無端來出守不是
猒為郎雨滴芭蕉赤霜催橘子黃逢君開口
笑何處有它鄕
題新鄕王釡廳壁
憐君守一尉家計復清貧禄米常不足俸錢
供與人城頭蘇門樹陌上黎陽塵不是舊相
識聲同心自親
題山寺僧房
䆫影搖群木墻隂戴一峯野爐風自爇山碓
水能舂勤學翻知誤為君好欲慵高僧暝不
見月出但聞鐘
行軍雪後月夜宴王卿家
子夜雪華餘卿家月影初酒香薰枕席爐氣
煖軒除晚歲宦情薄行軍歡宴疎相逢剰取
醉身外盡空虛
奉陪封大夫宴(得征字時封公兼鴻臚卿)
西邊虜盡平何處更專征幕下人無事軍中
政巳成坐參殊俗語樂襍異方聲醉裏東樓
月偏能照列卿
&KR0593;州西亭陪端公宴集
紅亭出鳥外驄馬繋雲端萬嶺窗前睥千家
肘底看開瓶酒色嫩踏地葉聲乾為逼霜臺
使重裘也覺寒
&KR0593;州卧疾喜劉判官相過水亭
卧疾嘗晏起朝來頭未梳見君勝服藥清話
病能除低柳供繋馬小池堪釣魚觀棋不覺
暝月出水亭初
河西春暮憶秦中
渭北春巳老河西人未歸邊城細草出客舘
梨花飛别後鄕夢數昨來家信稀凉州三月
半猶未脫寒衣
早發焉耆懷終南别業
曉笛引鄕淚秋冰鳴馬蹄一身虜雲外萬里
胡天西終日見征戰連年聞鼓&KR0911;故山在何
處昨日夢清溪
還東山洛上作
春流急不淺歸栧去何遲愁客葉舟裡夕陽
花水時雲晴開蝶蝀棹發起鸕鷀莫道東山
遠衡門在夢思
楊固店
客舍梨葉赤隣家聞㨶衣夜來常有夢墜淚
緣思歸洛水行欲盡緱山看漸微長安秪千
里何事信音稀
初授官題高冠草堂
三十始一命宦情都欲闌自憐無舊業不敢
恥微官澗水吞樵路山花醉藥欄秪緣五斗
米孤負一漁竿
題&KR0593;州西樓
錯料一生事蹉跎今白頭縱横皆失計妻子
也堪羞明主雖然棄丹心亦未休愁來無去
處秪在郡西樓
省中即事
華省謬為郎蹉跎鬢巳蒼到來恒襆被随例
且含看竹影遮窗暗花隂拂簞凉君王親賜
筆莫奏向明光
江上春嘆
臘月江上煖南橋新柳枝春風觸處到憶得
故園時終日不得意出門何所之從人覓顔
色自嘆弱男兒
使院新栽栢樹子呈李十五栖筠
愛爾青青色移根此地來不曾臺上種留向
磧中栽脆葉欺門柳狂花咲院梅不須愁歲
晚霜露豈能摧
送李别將還伊吾令充使赴武威便
寄崔員外
詞賦滿書囊胡為在戰場行間脫寶劍邑裏
掛銅章馬疾行千里鳬飛向五凉遥知竹林
下星使對星郎
春日醴泉杜明府承恩五品宴席上
賦詩
鳬舄舊稱仙鴻私降自天青袍移草色朱綬
奪花然邑裏雷仍震臺中星欲懸吾兄此棲
棘因得賀初筵
成王&KR1966;歌
幽山悲舊桂長坂愴餘蘭地底孤燈冷泉中
一鏡寒銘旌門客送騎吹路人看謾作琉璃
椀淮王誤合丹
苗侍中&KR1966;歌
欇政朝章重持行國相尊筆端通造化掌内
運乹坤青史遺芳滿黃樞故事存空悲渭橋
路誰對漢皇言
其二
天子悲元老都人惜上公優賢几杖在會葬
市朝空丹旐翻斜日清笳怨暮風平生門下
客繼美廟堂中
僕射裴公&KR1966;歌
盛德資邦傑嘉謨作世程門瞻駟馬貴時仰
八裴名罷市秦人送還鄕綘老迎莫埋丞相
印留着付玄成
其二
五府瞻高位三台喪大賢禮容還故綘寵贈
冠新田氣歇汾隂鼎魂歸京兆天先時劍巳
沒壠樹久蒼然
其三
富貴徒言久鄕閭沒後歸錦衣都欲未丹旐
忽先飛哀&KR1966;辭秦塞悲笳出帝畿遥知九原
上漸遠吊人稀
西河太守杜公&KR1966;歌
蒙叟悲蔵壑殷宗惜濟川長安非舊日京兆
是新阡黃霸官猶屈蒼生望巳愆惟餘卿月
在留向杜陵懸
其二
鼓角城中出墳塋郭外新雨随思太守雲從
送夫人蒿里埋雙劔松門閉萬春回瞻北堂
上金印巳生塵
其三
漫漫澄波闊沉沉大厦深秉心常匪席行義
每揮金汲引窺蘭室招携入翰林多君有令
子猶注世人心
其四
憶昨明光殿新承天子恩剖符移北地受鉞
領西門塞草迎軍幕邊雲拂使軒至今聞隴
外戎虜尚亡魂
河南尹𡵨國公贈工部尚書蘇公&KR1966;
歌
河尹恩榮舊尚書寵賜新一門傳畫戟幾世
駕朱輪夜色何時暁泉臺不復春惟餘朝服
在金印巳生塵
其二
白日扃泉戸青春掩夜臺舊堂階草長新院
砌花開山晚銘旌去郊寒騎吹回三川難可
見應惜庾公才
韓員外夫人清河縣君崔氏挽歌
令德當時重高門舉世推從夫榮巳絶封邑
寵難追陌上人皆惜花間鳥自悲仙郎看隴
月猶想畫眉時
其二
遽聞傷别劍忽復嘆蔵舟燈冷泉中夜衣寒
地下秋青松吊客思丹旐路人愁徒有清河
在空悲逝水流
