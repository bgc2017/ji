岑嘉州詩卷之七
七言絶句(三十三首)
奉送賈侍御使江外
新騎驄馬復承恩使出金陵過海門荆南渭
北愁難見莫惜衫襟着淚痕
崔倉曹席上送殷寅充石相判官赴
淮南
清淮無底綠江深宿處津亭楓樹林駟馬欲
辭丞相府一樽須盡故人心
題首蓿烽寄家人
苜蓿烽邊逢立春胡蘆河上淚霑巾閨中只
是空思想不見沙場愁殺人
玉關寄長安主簿
東去長安萬里餘故人何惜一行書玉關西
望堪腸斷况復明朝是歲除
獻封大夫破播仙凱歌六章
漢將承恩西破戎捷書先奏未央宮天子預
開麟閣待秪今誰數貳師功
官軍西出過樓蘭營幕傍臨月窟寒蒲海曉
霜凝馬尾葱山夜雪撲旌竿
鳴笳疊鼓擁廽軍破國平蕃昔未聞丈夫鵲
印迎邊月大將龍旗掣海雲
日落轅門鼓角鳴千群面縛出蕃城洗兵魚
海雲迎陣秣馬龍堆月照營
蕃軍遥見漢家營滿谷連山遍哭聲萬箭千
刀一夜殺平明流血浸空城
暮雨旌旗濕未乾胡煙白草日光寒昨夜將
軍連曉戰蕃軍只見馬空鞍
赴北庭度隴思家
西向輪臺萬里餘也知鄕信日應疎隴山鸚
鵡能言語為報家人數寄書
逢入京使
故園東望路漫漫雙䄂龍鍾淚不乾馬上相
逢無紙筆憑君傳語報平安
春夢
洞房昨夜春風起遥憶美人湘江水枕上片
時春夢中行盡江南數千里
&KR0593;州後亭送李判官使赴晉綘
西原驛路挂城頭客散紅亭雨未休君去試
看汾水上白雲猶似漢時秋
五月四日送王少府歸華隂
僊掌分明引馬頭西看一點是關樓五日也
須應到舍知君不肯更淹留
原頭送范侍御
百尺原頭酒色殷路傍驄馬汗斑斑别君只
有相思夢遮莫千山與萬山
送李明府赴陸州便拜覲太夫人
手把銅章望海雲夫人江上泣羅裙嚴灘一
點舟中月萬里煙波也夢君
虢州西山亭子送范端公
百尺紅亭對萬峰平明相送到齋鐘驄馬勸
君皆卸却使君家醖舊來濃
送崔子還京
疋馬西從天外歸揚鞭只共鳥争飛送君九
月交河北雪裏題詩淚滿衣
趙將軍歌
九月天山風似刀城南獵馬縮寒毛將軍縱
博場場勝賭得將軍貂鼠袍
春興戲贈李侯
黃雀始欲啣花來君家種桃花未開長安二
月眼看盡寄報春風早爲催
草堂村尋羅生不遇
數株溪柳色依依深巷斜陽暮鳥飛門前雪
滿無人跡應是先生出未歸
山房春事
風恬日㬉蕩春光戲蝶遊蜂亂入房數枝門
柳低衣桁一片山花落筆床
同
梁園日暮亂飛鴉極目蕭條三两家庭樹不
知人去盡春来還落舊時花
題觀樓
荒樓荒井閉空山關令乘雲去不還羽盖霓
旌何處在空餘藥臼向人間
磧中作
走馬西來欲到天離家見月兩回圓今夜不
知何處宿平沙萬里絶人烟
醉戲竇子絶句
朱唇一點桃花殷宿粧嬌羞偏髻鬟細看只
是陽臺女醉着莫許歸巫山
胡歌
黑姓賢王貂鼠裘葡萄宫錦醉纏頭關西老
將能苦戰七十行兵仍未休
武軍送劉判官赴磧西行軍
火山五月人行少看君馬去疾如鳥都護行
營太白西角聲一動胡天曉
入關先寄秦中故人
秦山數點似青黛渭水一條如白練京師故
人不可見寄將两眼看飛燕
過燕攴寄杜位
燕攴山西酒泉道北風吹沙卷白草長安遥
在日光邊憶君不見令人老
秋夜聞笛
天門街西聞搗帛一夜愁殺江南客長安城
中百萬家不知何人夜吹笛
戲問花門酒家翁
老人七十仍沽酒千壷百甕花門口道傍榆
葉青似錢摘來沽酒君肯否
