方舟集卷十九宋李石撰
周易十例略
春秋有例者起於杜預易有例者起於王弼二
例之作以吾夫子立一定之論如乾坤二卦則
諸卦之倡謹始之例也後之學者因而例之故
作十例略
无咎者有咎而卒於无咎也乾之九三曰君子終日乾
乾夕惕若厲无咎者剛失中道為亢之漸坤之六四括
囊无咎者陰進薄陽臣強侵主下卦之上括囊以幸免
孔子繫之曰无咎者善補過過而補之可免於咎矣易
爻言无咎者九十九爻而何咎者三何咎者本自无咎
而猶畏之无大咎者未能無過何咎者徒自憂於咎一
以乾坤為例作无咎例
利有攸往者可以往而往不冒險而往也始於乾之利
見大人猶曰可往見矣坤之繇曰君子有攸往者先昩
所向後有所歸猶曰可以往矣乾坤為例利有攸往之
卦十一繇言其八爻言其三繇言有攸往者一爻言有
攸往者三繇言小利有攸往者一繇言勿用有攸往者
一爻言勿用有攸往者一繇言無攸利者二爻言無攸
利者八無不利者十二卦十三爻槩之以不冒險為利
也乾之彖曰乾始能以美利利天下不言所利大矣哉
有利不言盖無適不利也他卦爻之利不利勿用有所
待者倣此作利有攸往例
孚者信也始於需之有孚而訟之有孚次之需者疑也
因疑而待其信可以無疑訟者爭也因爭而求其信可
以止訟或曰去就從違信不信之决也需訟之外繇言
孚者三爻言有孚者十三卦十八爻繇因事言孚者三
爻言孚者九卦十一爻爻言匪孚者一言㒺孚者一其
曰中孚者信之由中而豚魚細物亦被其賜凡信之有
疑有爭者莫不釋然於此謹信之始起於需訟作孚
例
悔吝者君子求免於世之憂患一夲於正心誠意慮而
後動迫而後應俾不由於悔吝之塗乃已然時有不免
者一身萬物隨時所值因易自忘可也繫辭曰憂悔
吝者存乎介介者微小尚可以追惟之竊嘗考悔吝為
二道則悔大吝小也吝尚可追惟而悔有不及者亢龍
有悔此治亂休戚天下所繫孰有大於此者哉若夫屯
鹿之不得往則取吝蒙以刑為發往則取吝屯蒙二吝
吝乃非悔之比大小隨卦爻所寓不可一概且以乾之
悔况之豫蠱困之悔誠有間矣若乃革之悔亡則以湯
武革命幾於繫天下事甚大如乾之悔也他言悔十
五卦十八爻無悔無祇悔七卦八爻言悔二卦二爻言
吝者自屯蒙而下十七卦十八爻小吝者二卦二爻曰
小者尚有大於此者乎貞吝四卦四爻吝無咎者四
卦四爻此悔吝之別君子所以自忘於憂患者如此而
有大小者以乾與屯蒙為謹始作悔吝例
厲者君子以人心自危而日進乎道心之微惴惴自畏
未嘗一日不以憂患自警也乾以惕為厲訟以貞為厲
皆厲也孔子於乾以危為辭獨於艮之九三曰艮其限
列其夤厲薰心夤心之上下憂患有所限止文王之
辭也孔子釋之曰危薰心者人心道心危微之兩間正
如夤之上下也且言厲自乾以下二十三卦二十六爻
貞厲者八卦八爻厲无咎者八卦八爻厲无咎者以乾
為例貞厲者以訟為例作厲例
心情者人之有心有情也以人之有心有情見天地萬
物之無心無情情顯而易見心隠而難測君子以易洗
濯其心雖天地之大萬物之繁如對鑑妍醜無遁形矣
繫辭曰聖人以此洗心與民同患是也然此專出孔子
彖辭也言天地之心者一言天地之情者一言天地萬
物之情者三復則取其静以自復故能以復之心見天
地之心不待觀而見之大壯則以剛大而能正不但用
壮為天地之情况其在人者至於咸之虛恒之常萃之
聚皆天地萬物共由斯路此甚易見者以我之情度
而測之也用易君子宜以復之心為心曰咸曰恒曰萃
思慮所孚可不勞矣作心情例
八象者始天地大象以求其類也類乎天者天象雲雷
風雨日月是也類乎地者地象山水泉澤木火是也并
天地為八卦十四象剛柔奇偶各以卦爻所象為類也
陰卦取天象陽卦取地象錯綜為爻變化為用文王重
易而立辭孔子立大象而釋之自其八者衍之為十四
也以說卦考之取象凡一百一十三而大象所象特一
卦一象為主而乃衍為十四坎衍其三離衍其四㢲衍
其一其寓諸爻者為九十九所用未如說卦之數而名
物有不及象者用易之君子以意逆志斯得矣作眀八
象例
貞悔者鄭氏云内卦為貞外卦為悔卜筮所用也然伏
羲三畫有内無外有貞無悔雖三墳八索以步氣迎日
亦未見其為占筮之用抑亦文王所重以蓍龜所定胥
變而為卜筮乎周官三易鄭氏所言盖稽諸此也且以
伏羲為貞文王為悔内外奇偶剛柔以初為四以二為
五以三為六始中終之義變化酬酢而卦之上下二體
具矣其為貞悔互相應用不亦可乎占筮所用有以
内為主有以外為主内變者為内主外變者為外主眀
取其變以為吉凶則易之神化也作貞悔例
彖卦名者卦一名名一字盡矣非聖人孰能說之如曰
乾健坤順非聖人彖之則世有不能名之者八卦八名
伏羲名之益以五十六名文王名之孔子又因彖之益
以六十四名其意以釋幾微幽深之義以廣二聖立言
之法然皆強名也曰天地止矣又強名曰乾坤乾坤止
矣而又強名以八卦乾坤之變者健順具一氣之元晝
夜四時代謝摩盪命之曰易而槩之曰道故曰皆強名
也揚子雲作太玄準易曰一元之統方州部家三摸九
据因氣盈縮晝夜分之九九為八十一贊以御氣之變有
一卦而三名之者出三聖人所作意表易道或幾乎息
矣作彖卦名例
繫辭者易之詞也易之有詞自文王始繫辭爻辭均曰
詞也孔子既為彖大小象以釋文王之詞謂之繫辭者
以繫其辭所自不徒作也故曰繫辭焉以盡其言然則
辭者言之盡而有未可盡者易之意深矣嘗試分繫辭
上下未盡之意以韓康伯所注十五章上繫之章七下
繫之章八盖隨意求盡饜飫思慮而有得焉可以合
而一之詞之統者如中孚同人至大有七釋自咸至損
十一釋此可以合之為十八釋而乃分之於上下繫何
也大衍之數五十而又合之以天地之數五十有五二
篇之策而為揲法矣其下又再言天地之數何也至於
十三卦制器三陳九卦隔章分釋已無可疑而學者以
孔子十翼之分有可疑者彖一也大象二也小象三也
上繫四也下繫五也說卦六也序卦七也雜卦八也十
翼幾為八翼矣得無取文王繇辭爻辭二翼併足為十
翼乎竊疑文王以西伯作易王為追書之王而繇辭
爻辭有稱王者曰王假之曰王假有廟曰王用享於西
山曰王用享於帝吉將遂為文王乎以大象所稱之王
况之似出孔子或曰文言之釋為一翼而爻辭出周公
作繫辭例
右十例者據王弼例略而續之既具之論其有
可立一定之說於無定之中曰體曰用二說體
即易詞所謂無體之體用則勿用之用此常說
也惟易主變移易不可常者於例具之如弼
之例可互見矣
周易互體例
易者以天地五行而生數由數而生卦因三而
成六貞悔内外以數通於天地五行而八卦相
資為用以三而五而五行互體以六而八而八
卦互體若非互體則易之變化内外上下不相
應數有所窮數窮則生成之理或幾乎息矣易
之有互體出漢人二鄭學易者以互體出劉牧
非也因取說卦占象與卦爻相通者為互體以
應天地五行之數作互體例
䷀(乾下乾上)乾九五風九二雲
右乾上下體以乾合坤奇偶既立五行致用於天地
風出於㢲之木九三也雲出於坎之水初九也從龍
從虎之象成矣
䷁(坤下坤下)坤上六龍戰六三含章
右坤上下體以坤合乾為天地之雜陰盛勝陽龍戰
見血五以陰包陽故坎象為血三以陰居陽故含章
䷂(震下坎上)屯艮坤
右屯上下體互體為艮坤九五屯膏止而不得施六
二六四坤體為馬亦止於艮而不行故邅如班如為
有所待
䷃(坎下艮上)蒙坤震
右蒙上下體互體為坤震震為長子故九二克家
以二陽包坤故納婦以坤止艮故六三之女勿取
䷄(乾下坎上)需離兌
右需上下體互體為離兌兌為口舌故九二小有言
為澤故需泥離中虚為穴進遇坎為血也
䷅(坎下乾上)訟㢲離
右訟上下體互體㢲離初以柔承九四之剛順上不
争故眀辨晳九二以坎剛遇乾剛臣忤君子競父掇
患之道然㢲順離眀皆可無訟四陽之健而一人帶
三奪之矣
䷆(坎下坤上)師坤震
右師上下體互體坤震律聽軍聲初六伏於重坤
之土不常失律九二上應六五重坤之順以陽應陰
六五得震故長子帥師得坤故弟子輿尸衆主則
非丈人矣
䷇(坤下坎上)比艮坤
右比上下體艮坤互體初六上應重坤順之又順坎
水在前艮止不流盈缶之吉六二比於九五以内為
限不自失也重坤之順不待誡令
䷈(乾下㢲上)小畜離兌
右小畜上下體離兌互體初九上應六四以剛畜柔
而乃反已自畜於離無所附麗九三見說於六四之
兌說輻不行若夫婦而反目不能正室㢲正室離側
室
䷉(兑下乾上)履㢲離
右履上下體㢲離互體離為目三寄眀於兑眇而能
視二以陽居陰有震之足㢲為股弱於足跛而能履
成卦之體專在六三兑居五陽之間兑為口不咥人
䷊(乾下坤上)泰震兑
右泰上下體震兌互體九二應六五長男少女為帝
乙歸妺兌為口食之象四悦以求鄰雖富不富雖交
通之世反失其實
䷋(坤下乾上)否㢲艮
右否上下體㢲艮互體二為艮以止為得故大人否
㢲承乾故小人吉以㢲順處高位苞桑之危
䷌(離下乾上)同人乾㢲
右同人上下體㢲重乾互體九二㢲順病夏畦以求
於同褊隘于族非野之同重乾之剛伏戎致敵九四
應上九重乾三歲不興
䷍(乾下離上)大有兌乾
右大有上下體兌乾互體九二重乾應兌以車能載
以臣載君六五以離體主卦以兌說主信威行於下
與同人相内外他倣此也
䷎(艮下坤上)謙震坎
右謙上下體震坎互體初六以謙柔越坎險之剛故
可涉水六五以震懼處坤得衆故侵伐九三主卦曰
勞
䷏(坤下震上)豫坎艮
右豫上下體坎艮互體謙鳴於二豫鳴於初以坎險
高下而鳴以求應和艮為山為小石止靜不動故先
見九四主一卦以不疑致朋簮之衆
䷐(震下兑上)隨㢲艮
右隨上下體㢲艮互體初九悦以應四動以隨静艮
得所止之官不至失節六二不能上應於五而止於
㢲詞求悦係陰失陽大小不得兼得九四之㢲體長
女長男得其隨矣其守在貞
䷟(㢲下震上)蠱兌乾
右蠱上下體兌乾互體以九二之乾幹以長子之震
父子㢲順蠱敝之家不足憂主之以乾悦之以兌順
之以㢲其幹濟矣㢲兌二女母之象六四之裕六五
之譽漸以無事
䷒(兌下坤上)臨坤震
右臨上下體坤震互體臨陽長之卦而以兌坤為體
震動不静故二陽以大臨之然羣小亦可畏矣甘者
苦之對兌為口故知味長而不已則泰道也
䷓(坤下㢲上)觀艮坤
右觀上下體艮坤互體初六應四以陰應陰穉陰應
㢲㢲為寡髮童之象艮為少男坤為重坤故利女貞
若不知正則醜矣㢲以求艮二以應五㢲為白眼窺
女求匹不可不正
䷔(震下離上)噬嗑坎艮
右噬嗑上下體坎艮互體初九以震動而艮止之震
足滅屨不行以坎險在前以乾三陽錯坤之三陰未
能除間滅鼻滅耳耳坎象金乾象黃坤土中象獄
之有械猶頥中有物
䷕(離下艮上)賁震坎
右賁上下體震坎互體震足初動而艮止之為趾坎
為輿而止險故舍車六五艮山為丘坤土為園束帛
質素五數曰束
䷖(坤下艮上)剝重坤
右剝上下體重坤互體剝之一卦以上九為主剝者
陰極復陽牀以置身曰足曰辨曰膚抑陰進陽三得
其應重坤為順貫魚小人之象以上九為宫以芘寵
可免於尤
䷗(震下坤上)復重坤
右復上下體重坤互體復之一卦以初九為主復陰
極陽復仁者重坤柔之仁四應於初為中行
䷘(震下乾上)无妄㢲艮
右无妄上下體㢲艮互體震動而艮止之以不可妄
動天命亦可畏震為稼艮山不耕不可以富以陽繫
陰㢲為艮止陰牛之繫
䷙(乾下艮上)大畜震兑
右大畜上下體震兌互體以陽畜一陰為小以陽畜
二陰為大小畜則九三應上九為輿大畜則九二為
輿皆脱其軸畜而有養也兌悦震動以艮而止六四
為童牛六五為豶豕皆止健有待
䷚(震下艮上)頥重坤
右頥上下體重坤互體震動艮静虚中如頥以求
口實二陽初終之智以貪飲食非養也艮為山為小
石附坤土為丘頥
䷛(㢲下兊上)大過重乾
右大過上下體互體重乾九二上應九五之兌為少
女老夫女妻九五下應初六之㢲為長女老婦士夫
過唯謹其小不至於大藉茅於初乾乾自危也
䷜(坎下坎上)習坎艮震
右習坎上下體艮震互體九二震動而艮止之與五
險陷未出所得亦小二簋納約其中有誠坎水眀水
之薦
䷝(離下離上)離兌㢲
右離上下體兌㢲互體兌澤㢲廣顙目為涕泣離以
柔順附麗兌㢲錯然之敬於始可也九四下卦之應
風鼓其火而澤之猶死灰然
䷞(艮下兌上)咸乾㢲
右咸上下體乾㢲互體艮少男兌少女乾陽㢲隂男
下於女無心之感初六咸其拇拇施於足可止而静
六二則上應五為腓行則凶居則吉九三㢲體應乾
躁其股為艮所執矣
䷟(㢲下震上)恒兌乾
右恒上下體兌乾互體長男長女以匹相應二五之
應君臣之道五以兌體之陰委質於九二之陽則相
及矣九四下應上比雖禽不獲
䷠(艮下乾上)遯乾㢲
右遯上下體乾㢲互體以艮駸駸為㢲自厲其尾否
則致災乾變為坤二應乎五黃中坤牛剛革君子
固志以遠小人
䷡(乾下震上)大壯兌乾
右大壮上下體兌乾互體重乾附兌入震初應於
震說以為進壯足為趾必窮可信九三入兌觸藩必
决六五之喪羊九三之羊上六之羊以兌體也坤為
大輿為腹以陽包陰
䷢(坤下離上)晉坎艮
右晉上下體坎艮互體晉進而有所摧見險而止六
二之愁以險遲留王母六五之陰三陰附之九四鼫
鼠艮體穴離
䷣(離下坤上)眀夷震坎
右眀夷上下體震坎互體眀夷傷也附麗越險以求
出地其傷宜矣離為雉初附於震則飛矣左股以
震足越險以坤震坎皆拯馬故為壯九三越險得陽
震長子故大首挾南離故南狩上六上卦之上如登
天回附於四故反入地
䷤(離下㢲上)家人離坎
右家人上下體離坎互體㢲長女離中女附麗柔媚
宜家以女貞故以險為一家之閑初之應四離之又
離以四陽主二陰甚嚴且節二婦一男婦子也
䷥(兌下離上)睽坎離
右睽上下體坎離互體悅以附麗而以坎乘其交二
女四男其睽乃其合也初應於四坎體為馬乘而喪
之於惡人勿逐自復六三應九牛扼於輿坎為輿六
五坤牛也上九應四遇坎坎豕兌澤泥塗之水坎北
方鬼方車載鬼也弧矢取睽先張後脱坎為雨故遇
雨反吉
䷦(艮下坎上)蹇離坎
右蹇上下體離坎互體西南離方東北艮坎二方以
艮自止於難則西南可無慮也往者重險在前来者
止而有譽有喜有待六二王臣蒙難以冒重險自出
於文眀之方大人者来蹇以應離體
䷧(坎下震上)解坎離
右解上下體坎離互體東北之勢離眀而震動難之
散也坎穴三陰為土田為狐故九二獲之以狐羣自散
也重坎為輿陰乘陽為負乘高墉上六應四離體
為雉出險而擊為隼故射獲之
䷨(兌下艮上)損坤震
右損上下體坤震互體震以動入坤静而艮止之
損剛益柔一人則艮上九應六三為友三人則三陽
兌說震動坤順以求益損一陽之友
䷩(震下㢲上)益艮坤
右益上下體艮坤互體陽極反陰必至之理初九决
可不用壮則趾之不立也九二應五勇於必進乾乾
之惕莫夜之行有戎者兌陰在前三則色厲内荏雨
也羊也言也以兌陰而决陰莽之在田者為莧陸
䷫(㢲下乾上)姤重乾
右姤上下體重乾互體以柔附剛牝豕敵豭羸而用
躁乾金㢲木牽於金柅以陽抑陰也魚陰類也九二
以剛乘柔曰有魚四雖下比於初困於重剛失中故
无魚以五陽受一陰包含如天
䷬(坤下兌上)萃㢲艮
右萃上下體㢲艮互體萃以聚集初應於四以止以
說止則號說則笑巽坤柔順三陰三陽亂次求聚為
艮所限孚不克終勿恤可也萃得萬物大牲之餘二
以中應五薄祭亦可
䷭(㢲下坤上)升震兌
右升上下體震兌互體㢲震合誠皆通神明用禴
可也虚邑陰幽無人之境以㢲順而說得民震以主
祭岐山之享文王以此歟
䷮(坎下兌上)困㢲離
右困上下體㢲離互體冒險懦柔困而附麗㢲兌邅
廻求脱坎谷初應於四之㢲木也故株木九二應五
之兌為口故飲食六三據剛應柔二女在前夫妻反
目三陰三陽相反不順
䷯(㢲下坎上)井離兌
右井上下體離兌互體水坎出也蒙養源於下井則
泉於上木可汲矣初之應四水附離兌燥濕相違則
泥禽且不飲九二應於五坎陷為谷鮒離網中物六
四兌澤受水之谷宜修之
䷰(離下兌上)革乾㢲
右革上下體乾巽互體初與四二剛相應柔體中堅
革之難也三就乾剛也虎豹之鞹以離之文炳蔚不
同也六二㢲風從虎之象
䷱(㢲下離上)鼎兌乾
右鼎上下體兌乾互體乾為金鑄鼎也初為鼎足中
窒則否㢲兌長少二女附乾子妾兌為妾也九四近
君而下比於折足渥形六五居中黃耳離象盖離
為雉
䷲(震下震上)震坎艮
右震上下體坎艮互體震長子主祭以恐懼致福初
應四艮山也為九陵七日六爻周而復也四遂泥坎
為水水在山為泥或曰坎豕淫泥
䷳(艮下艮上)艮震坎
右艮上下體震坎互體初應四之震為足止弱不隨
震躁艮静坎心病也故二不快震厲薰心三出險自
反敦之又敦静重如山
䷴(艮下㢲上)漸離坎
右漸上下體離坎互體鴻離鳥之附坎水者㢲風
而干木冒險自麗危之也九三應㢲上六艮夫巽婦
附麗為大腹夫征子不育婦失其道㢲木之桷高而
免咎陵艮山也婦雖不孕止静得吉離者羽之文章
䷵(兌下震上)歸妺坎離
右歸妺上下體坎離互體震長兌少為歸妺離其
一娣也震為足冒險而上故跛六三上應上六幾成
坤母為須嬃也離為目故𦕈震長子得位為帝乙坎
為月得中故幾望上六下應六三為兌之羊坎附離
水赤血也
䷶(離下震上)豐兌㢲
右豐上下體兌㢲互體初九上應九四以陽應陽二
體皆陰卦實離㢲兌三女不無其配豐日中之照
旬則十日過旬非中則灾中之已昃也震蒲葦㢲
木蔀屋蔽日兌為毁折右肱㢲股之上
䷷(艮下離上)旅兌㢲
右旅上下體兌㢲互體艮止離麗兌㢲欲自媚說
物順人而不得行旅寓之甚六二應五過信為次兌
為妾故得童僕三則離火焚次童僕無留行雉者離
也牛者三陰之坤也
䷸(㢲下㢲上)㢲離兌
右㢲上下體離兌互體㢲為進退為不果初附麗
求說勇扵甚武其躁於兵故重以㢲命申申為戒㢲
為木牀下致恭兌為巫故用史巫兌為金故先庚後
庚凡六如爻之數資斧離為戈兵
䷹(兌下兌上)兌㢲離
右兌上下體㢲離互體初曰和二曰孚三曰來九四
獨曰商者以言議之寧小介焉非病也其說物之多
通不如介也澤及朋友離文眀之益也兌講習語言
之益也
䷺(坎下㢲上)渙艮震
右涣上下體艮震互體震内動而艮外止之以静止躁
震巽皆為躁卦也初六用拯馬以震坎皆為馬也机者
㢲之木二應五机以静止躁也艮為山冒險挺質不
顧羣以渙君之難大號㢲命血者坎為血為水
䷻(兌下坎上)節艮震
右節上下體艮震互體初說以應四之止艮以險止
之兌以言議震以足動艮木之多節坎木之多心兌
通艮塞艮為門闕閽寺初不出戶庭是也九二既已
知節安於所止不求脱險以苦失中也安者不求甚
說下比於初以承上甘者口悅之味苦則衆口不悦
矣
䷼(兌下㢲上)中孚艮震
右中孚上下體艮震互體初九之虞先見之信上
應於四之艮以静止動為機先之卜鳴鶴二五以陽
聲同唱艮山兌澤九臯之禽信之中也六三應上九為
非敵二陰二陽以㢲進退不果也六四以震為馬㢲
應上六㢲雞登山以兌而鳴登天之音失中也
䷽(艮下震上)小過兌㢲
右小過上下體兌㢲互體小過中孚之變可以復不
可以小過宜下不宜上逆順之勢㢲為雞猶中孚之
遺音初六之飛鳥也六二過艮遇㢲兌為妣過君遇
臣西伯事紂君臣之道嚴矣九三防之以艮執法可
順不可逆戕之漸可防矣
䷾(離下坎上)既濟離坎
右既濟上下體坎離互體三陽三陰之變上下體坎
離其互體離坎亂以求濟其濟猶亂初之曳輪以脫
險水濡其尾可戒六二離婦喪茀以坎盗也高宗伐
鬼方離為甲胄戈兵於北方之坎也九五下比於二二
陰為牛西隣文王也
䷿(離上坎下)未濟坎離
右未濟上下體坎離互體未濟既濟之變而互體
亦坎離者數窮而亂所當辨也小狐坎隠伏之物出
險而疑水濡其尾水曳坎輪震伐坎鬼濡尾濡首隂陽
之極既濟猶未濟者乾坤用九用六之數君子知其數
之不可涯者既猶未乎
象統
傳曰物生而後有象象而後有滋滋而後有數數者猶
曰一二三四者此易之始肇於畫矣欲求易者自其畫
欲求畫者自其滋滋者猶曰蕃滋以一成二成三者是
矣而蕃其象各以其類為象天下凡物莫不皆有象類
物而通其象之次序可迎刃解矣物之生者自然之天
其象其滋其數因是而畫之為三衍而六之八之則
人也人者人為之以其使之然以合乎天之然天人相
符毫釐錙銖之不爽而易成矣此象之次序不可忽
也盖嘗以物之繫於易者原之以類而推其象其變化
者乃其象之通而以易為神此兔蹄魚筌如王弼之論
得意忘言得言忘象端有次序可驟而語乎乾坤者
天地之二象剛柔奇偶其象通於八卦自八卦通於六
十四此象可以類起矣以乾為龍坤為龍震亦為龍必
欲求龍所在則曰天曰田曰潜曰野象雖可類而有不
盡者似未可遽悉也至曰乾為馬坤為牝馬震㢲坎皆
為馬坤為牛而他卦言牛㢲為雞離為雉而他卦之言
鳥者可以類求之無遁情矣譬夫味之適口者必名其
物然後知味之酸鹹衣之蔽身者必名其物然後知衣
之長短數之未知象之未眀而欲眀之不已僣乎繫詞
曰神無方易無體又曰剛柔有體以體天地之撰故因
其互體者為無體之體伸劉牧之說而與王弼辨且天
地生成五行五十五之數與大衍五十之數相通此蓍
龜之用易之祖也易不有四象乎言動制器卜筮皆象
之變化體有不同則可以互體推也弼乃以五行汗漫取
四象者合而一之未盡而忘易之所祖是欺人父祖愚
而㤀之以聖賢其子孫是又其僣者故因繫辭說卦立
象以互體例類而求易因孔子以知文王因文王以知
伏羲所謂象者儻不至牽合遷就十可得七八其他天
人之奥性命之理如弼之作眀象得意㤀象者以俟後
世用易之君子作象統
眀閏
正月
小過蒙益漸
二月
泰(三)需隨晉解
三月
大壯豫訟蠱革
四月
夬(五)旅師比小畜
五月
乾(六)大有(内外)家人井咸
六月
姤(一)鼎豐涣履
閏月
遯(二)恒(内外)節同人
七月
損否(三)㢲(内外)萃大畜
八月
賁觀(四)歸妺无妄明夷
九月
困剝(五)艮既濟噬嗑
十月
大過坤(六)未濟(内外)蹇頥
十一月
中孚復(一)屯(内外)謙睽
十二月
升臨(二)小過蒙益
傳曰履端扵始舉正於中歸餘於終此置閏
之法也一歲三百六十有六日以六十四卦三
百八十四爻為之主以伏羲之三畫者分十二
月二十四氣朔望日月弦晦之候天然之正舉
囿吾易卦爻之數為一定法以歲始為端歲中
為中歲終為終乎或以始子午終己亥合六陰
六陽為歲乎三代異正其所履之端所舉之中
所歸之餘亦異則置閏之歷三代異用眇乎不
見其端茫乎不知其終其中猶是也我知之矣
大抵以中氣為母以均其始中終三際一唯其
歷而已余將竊取顓帝之乾象歷以建寅為
歷端以合乎夏正則千歲之統幾在兹乎且以夏時
為正以孟春為歷端則置陰陽子午不問不知何以
為氣之母而會其中或曰無中氣者為餘歷之大小
餘則置閏之數也所謂乾象歷者堯舜禹相承施
行至湯止以立春為節而以冬至為元首周人遂以
十一月為正以正六陰六陽之氣吾夫子論四代禮
樂欲行夏時於春秋盖有所歎矣謂其欲修商歷
非也乃乾象歷耳按魯襄公二十七年十一月乙
亥朔日有食之傳以為辰在申司歷過為再失閏以
星度知之則魯歷之失自周歷之失也劉歆乃以漢
歷正之以眀傳誤班固則以春秋魯歷不正故置歷
之失班固劉歆皆漢儒豈能以漢歷折衷於千餘
歲之後於是七歷真偽之論更起矣魏黃初專取法
乾象酌斗分麤細之中以合春秋日蝕以正朔晦朔
既朔為定而杜預乃以七歷皆非王者之術何也七
歷多歸咎斗分二十六日幾一月之度湯歷乃以四
分一為度之一且天度經星可以意增減之乎此杜
預之所以疑也經星二十八宿以緯之五星變度如
春秋所謂辰在申者以水星之在申也按晉武帝因
魏之景初歷更以泰始名歷如泰始之三年閏六月
二十五日丁亥水星晨見乾象則閏月九日辛未見
先十六日黃初則以閏月八日先十七日如春秋之
辰左申者相先後三日其差氣三候有奇不知順
數春秋置閏至是凡幾失乎如是則杜預之疑審
矣夏正之四月周人之六月正陽建已之月雖無中
氣而大小餘之積似未可閏而閏之可乎惟我宋以
六月置閏凡三淳熙歲著雍閹茂月則且置閏與
晉泰始合歲月而用易之姤以兆六陰之氣則亦六
月而不在五月來則幸其速去則幸其遲至于任
法咎天之日月如劉歆春秋五行之說多矣因以
易一氣之遯合之以俟後世眀歷之君子
