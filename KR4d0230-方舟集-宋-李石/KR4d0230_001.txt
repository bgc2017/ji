方舟集卷一宋李石撰
賦
梔子賦
若夫梔子花者薝蔔花也天之生物物各有時時各有
職職主一時時主一色威福之柄如君如臣如主如客
不可紊也榴花妥簷與鶴頂鬭鮮芙蓉濯水與蜀錦争
魄此非天運之叙乎祝融用威朱鳥奮翼火輪曳空炎
炎赫赫異哉詫乎一花纖微東皇刻一氣浩大天皇織
而乃與較瑞花虚名為六出乎紛紛披披霧霰争馳凛
凛栗栗圭璧盈尺與陽俱升終歲取食可以實百果可
以瑞麰麥皎皎乎浩浩乎攘汾隂之瓊仙傾夀陽之粉
額謬老李之鬚鬢奪蟾桂之標格六氣旋軫六月一息
六而六之變化羲畫凡物待之曰此天數也物各有得
汝自怙權與天争力上帝照臨汝不無責言畢夢一道
士曰某即風霆之精雲雨之澤也炎黃苗裔皆吾子孫
爰自典謨既遠有熊是宅漲風雷之浩渺攀星虹於倏
忽巫咸之九神姬旦之土圭所不能測曰戊曰已吾之
降聖也繼南離以述志植九土而立極西皥之殺物然
洪波之滔天然吾之役使任為妃匹也佐禹治水我即
黃魔翊漢帝儲我即黃公傳授兵略幃幄帝師赤松羽
化者薝蔔之為梔子乎梔子之為薝蔔乎歲晚後凋屈
意樛陰有不改柯易葉者猶足以侣青青而嫓松栢也
四君子湯賦
藥固多變味因以殊一出聖人之制四名君子之徒執
德而居豈但反隅之舉分方而治足供調鼎之須原夫
神農既已著經黃帝因而治已七十毒也我固知味
四百病也誰適可使力調造化謂君者為羣善之君心
在扶持如子者乃通稱之子肩股具體齒齡可期喬松
下兮負仙人之質百草魁兮荷國老之姿權衡自有輕
重臭味何敢差池左右前後小人屬饜於此元亨利貞
天下咸樂從之且以子桑裹飯兮以不貧為憂顔回飲
瓢兮以獨樂為喜酥酪鴈行兮蒙起死之懿膏粱穉子
兮有更生之美將軍拔劒自割肉以就烹宰相隔墻悟
飲醇於妙理大抵氣之運也或濕或燥人所感也有炎
有凉得不按之以脉醫之以方伏羲致无妄之喜宣尼
有未達之嘗最調和之得所縱瞑眩以何傷此治人之
強弱况醫國之存亡遂令筯下安危因吐哺而歸漢鼎
中強弱用滋味以干湯且以六官兮有國醫六職兮為
尚藥由中及外為益不少自邇至遠其利甚博方劑之
書若繁而簡經濟之用盖詳而約㕮咀之誠既至刀圭
之仙可作化人之國繼周滿之遨遊聖夀無疆邁武王
之安樂迹夫造化小兒固有百種膏肓童子豈無一薰
常不死者此固有道羨久生者盍尊所聞以標本而為
主以佐使之從君五福夀為先兹為皇極十全次為上
永馭人羣異哉已然者治於未然有備者愈於無備藏
室之抱一聖門之絶四大哉四君子湯乎此吾醫國之
本意
五言古詩
九里松
荷花湖上船松影沙外渡松行又九里凉蘚引深步石
橋枕溪斜中有入山路意行忘屈曲拄杖扣層戶入門
已欣然但恐所見阻更須上高樓霽影蒙薄霧急風層
巔起霧破山缺處青林一點明炯炯白鳥度獨坐不須
禪山水得妙悟
山圖
丹砂山中期交棃海上約﨑嶇九折坂准擬一丸藥至
今山仙翁已跨紫霄鶴鶴去當歸來塵世憶如昨天使
自天降招去遊五岳洞府日月長流水花片落我來似
天意一官不足縛道氣迄未充何以痊瘴惡雲霞閟靈
蘂霧雨罩仙萼臭稗雜菁英凡草混荃若未免七十毒
誰敢試口嚼上焉憂國病下者念民瘼安得如昔人一
舉翔寥落
同鄧使君賞雙頭牡丹
兼金必貴雙珏玉不獨隻嫣然彼叢生佳處亦求匹沙
寒水成練雪洞山立壁春回小洛陽淑氣自融液主人
似維摩拈花許入室不礙清淨眼粉黛眩青赤聯香颯
輕吹並影旭朝日有如猗蘭心相同不相敵偶來飲此
酒對花情有激試哦常棣章反經道如一
黎墨
少休大夫封應夢上公禄向來巖壑姿高節嫓青竹低
徊文繡地自謂遷進速邇者為客卿翰苑文史足炎炎
雖可鄙炳炳有足錄一朝汙濁流錢劵滿吾蜀(黎州歲應副印)
(錢引墨三千餘斤)童山要進取萬石壓車軸通侯寵富民都尉
侈搜粟雖蒙須臾榮不盖平生辱社櫟乃天全不及不
才木春秋戒求名吾詩紀山麓
王顯之求名其二子曰忠厚曰忠恕
有子固可賀無子誰為羞堯聖傳世念厲醜似已憂有
子與無子人事天為謀王家烏衣巷葉葉追前修乃翁
萬卷書一一手校讎厚恕命爾名萬金美田疇種德日
復日藨蓘期深秋字表名所出遠意孔與周陶公責端
宣晉人警師仇君家膝上郎有如昔徐侯富貴二雛語
豈有卑微休
西堂前老松状如偃盖或云即摩頂松也松産
茯苓為人竊去松今不存因栽數小松補其處
書此詩壁上
阿師從何來最是兩肩苦一頭載梵書一頭荷慈母至
今江上松東西隨仰俯此松豈有情摩頂記佛語松根
白衣僊日夜瑞光吐(或曰松産茯苓有瑞光見如菩薩像)翩然紫霄上蟄
龍起雷雨我來悟前緣父老指環堵風花即几席經草
隨步武重栽渺生意合抱階尺土他年十八公此地記
初祖
木芙蓉
榮枯一氣内造化本自公春花與秋蔕孰云有不同試
看木芙蕖雨露滋芳叢嫣然生百巧秀色傾房櫳婢子
有不愜偃蹇霜枝紅溪柳疎其西池荷亞其東等作一
物看曾是煩春工開闔寓至理歲事號秋風惟有桃李
場感歎無言中
人日集蟇頥視堰
大江拆兩股小江分一支秋水七八月老蟇喜持頥往
往自誇大未覺海若嗤灌溉雖小惠湮溺已可危父老
指水跡棲苴掛林枝高田混坑谷漠漠沙風吹城堞不
數步長堤漫委蛇我非河洛想頗為梁益悲神禹豈不
到吾蜀幾為池人日有故事敢後壺漿期野叟餽魚兔
鼔舞亦致詞一笑謝父老何由救民饑但得麥早熟眼
底無瘡痍老守為爾醉燈火江之湄老蟇亦放光跳月
天南垂
小桃
方春花氣蘇誰忍犯霜曉漫山千樹桃縮頸聽春鳥獨
此開數株此桃也不小晨霞碎林霏絳雪壓枝裊梅魂
正零落月影夜悄悄陳新接物態俯仰映池沼蓬萊有
大桃歲月較多少自從偷兒得弱水隔浩渺且與傾綠
尊乍見喜圍繞尚有芥子微須彌寄毫杪
送張道士遊西山至道觀
雪打窗外竹共卧窗間床起來忍饑凍對坐唯爐香寫
之三尺琴遶屋聲琅琅相從無此好要俶西山装西山
接飛鴻路入雲水鄉六月餘積雪冬木含春芳羣仙競
來往御風騎鳳凰我昔曾見之瞳子瞭且光張子長鬛
師沆瀣入肺腸為取橋下履仍傳枕中方此時覓刀圭
念我雙鬢蒼
送浩姪成都學官
憶昔官博士所得英俊多斥去典蜀學蜀士煩搜羅二
井轉轆轤猶能挹餘波袍子白紛紛有如鏡重磨愛汝
似二父此地曾經過分職有十師聖門嚴四科儻非一
萬卷難取三百禾我有十詠詩考古煩吟哦鼔鐘樂高
文羽翼崇雄軻似聞禮殿栢久矣尋斧柯古物天為惜
蒸薪鬼所呵堂堂公議地歲月窮羲娥忍此恣横說後
來敢誰何我集四庫書琬琰藏洛河此外有石經參酌
正舛訛熟讀懋汝學師友相切磋汝有屋三間竹墅連
松坡日夜望汝成門戶高嵯峩我貧自有道一竿釣漁
蓑後生問老子守死山之阿
病中謝三山問訊
我昔擇師友所至多朋儔道義自然合如以膠漆投一
官既已得勢利尋戈矛向者市道交日親成日讎僅餘
山林士共結方外游一語不及俗自是無悔尤况乃生
死事同參無異謀何暇及汝曹惴惴性命憂此間地步
窄椰子包山丘三山妙僧傑道眼寬處求憐我本逐客
饑凍妻孥羞有如呼雲鶴拍拍青泥溝儻非香火緣詎
肯相恤收阿璋栴檀林手挽銀河流便欲洗俗輩歡喜
解我愁阿興兩隨我五湖盟白鷗對師思亡友中書爛
銀鈎阿鑑殊可人出世依大侯禪學瑄演輩圭峯家法
優人人蹵龍象一笑風馬牛死鼠豈鳳食徒然嚇鵂鶹
行藏汝自用吾生去來休
大水寓武信二首
前時布榖鳴早種不入土翻然變隂沴兩旬作淫雨半
夜水囓堤一决不及禦貧民無燈火下牀已没股曉登
樹杪呼出没見屋膂舟車或幸災桂玉豈易煮天數苟
有定民患誰適與我窮一席地此憂豈暇汝為汝愁天
公閉戶不欲語
民無穴居智不如彼狐狸奔流决戶入尚懷囊槖資倉
卒老穉計共此高樹栖茫茫無舟筏渺渺失陵陂號呼
性命急千鈞懸一絲引手幸免魚十五為流尸古今民
父母唯有愷悌詩吾詩本不作聊以箴厥堤
齊人畫禮器
齊永明十年刺史劉惔畫殿壁器服如三禮
圖席益模本於石經堂(惔或作悛或云劉悛所畫之壁今亡矣)
漆器侈初俗長袖喧都城如何古䆳殿天開垂日星竒
竒與怪怪惝怳不識名我嘗閱此畫肇自齊永明人間
務備物未易窮丹青憶昨因郊丘盛禮嚴天庭器服各
異數如此係大成仰瞻萬乘聖遠想三代英蟣蝨容著
足鴛鷺參結綪西歸訪江梅鈞天夢初醒心焉感此畫眼
角泫欲零所見恐未夥蜀都問君平
送吳道明推官并問趙莊叔何公禮兄弟
送客涪水上我家珠水湄我適歸未得此别那不思高
才府從事芙蕖映清池堂堂萬卷書樂此簿領卑公退
得繞膝戲綵笑脱頥山路宿雨乾籬落黃橘垂歸鞍三
百里處處吟酒旗趙子與南陽衡門各棲遲下馬恐問
及說與黃梅期尚念鴻鴈行冷落秋風吹
送黃安國同年(同行先上峽)
沙水夜仍白江月曉未收聯船共一岸撼枕聞開頭五
湖翻然歸鳬鴈蘆花秋低徊弄冰雪笑面會有由有如
此江波大小同一浮纖花不自惜風捲隨輕鷗誰能徇
殘啄五羖肥幾牛我欲知行津上峽詢耡耰
李漕和詩次韻
斯文百官富未易衆目窺共此一鳥過誰其補三遺粗
能述前輩抗說不敢卑一朝得印可寵若華衮辭神仙
點金手為脱瓦礫姿微吟冰雪鏤落墨星虹垂老成今
幾人縻以歲月遲未用五字工護此兩鬢絲聖賢無盡
藏一一生物滋丐公且藏舌尚結他時知
驟雨
荒風吼其前大雷擊其後人言黃昏雨此意無乃驟飄
飄豈惡聲側耳聽簷溜一睡喜暫凉破窗落星宿明朝
看東方老火已復晝起行視畦隴微露泫深秀枯溝澁
不流焦塊濡未透看看歲云秋槁死念誰救濫興桑羊
誅妄使土龍鬭彼巫乃誣爾拜舞雜符呪舉頭亦茫茫
萬一幸天漏雲行則雨施坎畫自羲后為霖有真源中
路困坑竇眼前蒼狗姿津潤豈能潄何當捲江海九萬
廣天覆有禱恐未遲帝閽吾欲叩
王晦叔許惠歙硯作詩迫之
書生總不羈豈是謬進取偶然一舟具初不作出處三
年客江湖風浪恣掀舞君門九天上一一守莵虎是間
無先容何忍棄外府萬卷久已破一字未及吐歸來賦
蜀都筆下帶吳語傳聞兩坑石妙處天可補試遣長鬚
來拜賜君已許
次韻何景山愛山亭
好山在樓頭行人在樓下愛山乃貴名過者豈易假而
况主與客君漫我亦且九峯紫閣間可玩不可把嵐光
接雲氣溜溜溢杯斝兹山於吾人儻有一日雅從今兩
舍地時復枉車馬何必滄洲圖醉語剩揮寫
攜子孫到四明洞節叙有感(辛丑七月二日)
四明本山名與洞屹相向取山以名洞足以迎景貺我
非濟時才香火三遣放再為玉局吏聖恩覃曠蕩有如
鑑湖乞均逸江海上圓也如乃翁歴歴耗心匠三徑同
蒋詡五柳比元亮一日培壅力百年基址壮桃李遵舊
蹊松竹緣疊嶂林花拂朝晴山鳥激清響園人收果實
夏秋各有餉誰云槖駝種已有猢孫藏翁前攜客來未
免策拄杖﨑嶇到洞門衰病筋力彊洞中亦虚白喜氣
含萬象俎豆具倉猝一杯復一唱山果與山花足以備
清賞杯盤旨味薄筆墨醉語妄醉中忽擡眼雲巢仍在
望投杯攬衣起涕淚立惆悵雲巢我師友白玉已黃壤
相距洞與山風雨燈燭晃有如對牀夜了不隔尋丈他
日吾子孫丹青二老像草堂洞山間二老忽來往
題三昧泉(世傳悟逹國師訪第三尊者於此泉上即袁盎後身人面創晁錯仇也事)
(具山中)
乳崖霜雪根金地白蓮蘂泉上碧眼師秋月照清泚玉
籢開明鏡肝膽兩冤鬼若為人面創如以佛手洗遂解
七國仇化為三昧水我來愧塵纓與世無愧喜平生一
瓢心屬饜豈為已定知蜀山龍雲雨高卧裏微絲出游
戲僧飯冰入齒灌溉丹穴深窈窕滄海底人怨旱火焦
雷公費鞭箠請師拄杖頭攪山喚龍起
伊川祠呈程詠之
彈我清風絃酌我明月罇栖遲元祐鬼零落伊水魂金
玉百世師丹青幾代孫冰雪耀荒谷雲霧迷空村斯人
阨衰世吾道誰與論仙人白石溪夫子青山根
遊黃州東坡
斯文元祐間一代人物好我生嗟已後不及見此老朅
來東坡上雪堂亞荒草此州三家村大江流浩浩四海
矜重名六丁護殘藁傷心逐客令失脚空山道昔為魑
魅憎今作神明禱小橋行吟處風葉付誰掃
何司法惠示樂善新編賦詩為謝
不讀非相篇人心謂如面隂機蜮窺影巧攫狙伺便誰
於牛毛端萬念回一善此間有堂奥次第躬履踐自言
不為惡凛凛三語掾世塗多疾人竒藥得瞑眩貽我南
陽書補作東平傳魯國焉取斯為語宓子賤
三游洞
危磴俯寒水隂崖擘蒼烟上開冰雪窟下垂珠玉淵何
時雷斧手拓此壺中天自然渾沌竅不受百巧鐫地勝
集靈氣木石含清堅三子果誰歟流輩孰後先我來叩
玉扃欲訪雲雨仙呼龍龍未醒日高貪睡眠
送王瞻叔總領
吳山浮海青蜀山粘雪白兩山相西東渺渺萬里隔一
官誰卑高博士省中客歲月成後先去住作分拆先生
何時來六經尚遺澤衣鉢肯付我頗任弟子責鬚髯襄
陽翁龍鳳出窟宅典刑耆舊内卿月耀詞伯歸路入西
湖官梅已堪摘好將軟紅書博此千頃窄夷吾王郎孫
江左書竹帛臨風失驚呼看刷九霄翮
題王氏欵竹亭
夏蟲不知冰朝菌不見月吹息天地間隨分了寒熱誰
為欵歲晚久久嫓清節君家小令君千金僦别業不殊
山隂宅孫子今幾葉勝取三百㕓共坐六十劫春林扇
温風夏簟落蒼雪重來得更僕千偈不須說
湖嶼(有序)
東湖門西偏得小室前揖城堞花木隂茂如
突出中址也曰湖嶼
我昔泛洞庭白波大如屋水天兩相際渺渺浸坤軸小
舟掀簸中嘔眩篷底伏忽然得島嶼便欲縋船宿西歸
收驚魂且濯泥土足東湖一席地江脉自渟蓄烟雨相
吐吞几席染湖渌汀洲紅白花游泳雜鳬鶩横流溢四
海未暇較吳蜀駭我時世情風波戒平陸
海山堂(有序)
湖嶼之右有堂前有小池四時水不竭環以
數小山竒怪詭異之觀隠見於疎竹幽花之
間曰海山
海水際天水海山蔚空青萬里供遠目隨處來戶庭庭
中森紫翠戶内含虚明澄波汲引入螺黛疊甃成空光
集雲氣岑碧延日星逍遥等一物大小隨所經高霞渺
三韓衆水涵四溟仙馭來何遲上天跨鯤鯨用意敢自
隘萬慮凝秋清夙緣有悟契矯首鴻鵠征
盖公堂(有序)
海山堂對峙有堂東向到官之十日有嵩山
異人見訪置榻延之問治道焉頗如盖公教
曹參者僕非其才又恐取名之過聊記所本
以從事曰盖公堂
林静有集鳥水闊多潛魚未能急期會乃更談清虚吾
家柱下史不讀城旦書偶挾一語契到官十日初僊人
冰雪容訪我雲霞居掃地蔭修竹引水澆芙蕖吏最果
不足丞負良有餘深文到穴鼠百巧呈山狙從今結繩
内只可禁網疎雖非膠西室有此指南車
仙巢(有序)
盖公堂上有小樓以三仙山所在也天下二
十四化而彭擅有其三曰仙巢
仙人九天上驂鸞紲飛虬飄飄紫霄御下作人間遊二
十四洞天海上横十洲乾門鑿井絡丹梯雲氣浮中有
三仙山璫珮鳴琳璆羣仙各分化一笑芳菲留我作招
仙詩披風上巢樓仙鳥銜玉書仙花拂人頭手挽北斗
柄揖取銀河流六合正泥滓一洗蒼生憂
魚相忘亭(有序)
東湖有亭臨水魚游藻荇清泠中公退倚欄
對之甚適扁曰魚相忘
通塗合西南達人戒同異二魚各自魚是魚豈有二闊
處海茫茫波濤適相戲笑我湖上亭鱗鬛紛族類情知
我非魚此意魚或是欣然得所適相見不相遇魚行我
無心我得魚亦遂藻荇披秋光水與天嫵媚明月貼湖
心照見魚不寐我琴無殺聲螗蜋勿余忌
九日遊天竺
霞影塔觜紅嵐光佛頭綠沙明疎柳外尋路遶湖曲遠
客誰與俱斯遊未為獨佳處心自領未易語童僕應接
敢憚煩山水相追逐此間有魚鳥怪我來不速都城無
閒官旬謁廢休沐幸兹九日臨及此秋氣淑醺酣豈無
分登眺寧免俗起行九里松試插一枝菊西風莫欺客
破帽雙鬢秃未敢醉向人藕泉潄新馥
秋曉
床頭窗眼白秋曙溜以光暗蛩亦念曉唧唧話夜長披
衣看天東誰與搴扶桑急風吹雲翳高樹摇青蒼疎疎
沍寒蘂散作菊雨凉此景豈虚屬老火候已藏一室清
淨緣竹隂覆縑緗手拊霜雪枝隠几待衆芳
送范至能制置
孔子不到秦右軍念西岷劒關鐵嶺江與世隔紅塵天
亦惜祕境我豈世間人天上紫微郎筆端演絲綸跨象
桂林郡騎鯨芙蓉津五嶺與三峽緣雲躡星辰憶公玉
帳初草木生華春豢龍赤城家長生定前身扁舟載西
子五湖浮海濱莫作去來想雪山輕重均况從尺一招
甘泉問鬼神廟謨蓍龜舊鼎味桃李新虞衡備編載(至能)
(作虞衡志)我亦願卜鄰
送楊德源
葛楠合翠盖上有菩提坊大江僅一線風動雲氣祥地
靈生俊傑醖釀成文章墨池子雲家在蜀無他楊君家
好兄弟接武遊名場我昔夢見之青衫水仙郎修廉貫
白日孝義感雨暘官滿喜可賀綵衣得升堂遲君臺閣
歸侍立香案傍寄書問衰疾老矣慰蒼浪
謝馮濟遠惠端硯
學道本屢空所積豈為貧我生無長物有輒恐累身挾
塊公子伯陶土帝者仁可惜冰玉姿下與瓦礫親吾子
泮林舊文采含青春江湖挹餘波謂此席上珍方正自
温潤玉德如其人潦倒竟何用厚德山岳均愧非筆札
才不堪演絲綸三召已三逐琬琰甘猥塵抆拭置前列
濯以天漢津斯文儻未喪六經要鋪陳大易伏羲祖春
秋丘明臣琢磨三益友几案增日新定非注蟲魚與世
書鳳麟
蜂蟻
乳蜂十蟻圍小蜂兩翼弱三蟻掣蜂首四蟻曳蜂脚三
蟻相後前捍圉行且却蜂母正凴怒有蠆無敢作相視
母子心如被蛇豕虐蟻行蜂母隨衆力豈易撥彼嫌大
樹小且幸神龍涸自謂無誰何利吻得所嚼蠅虎伺其
便儇然才一躍中道取蜂去意外可遥度蟻羣不自量
出力互相搏蠅虎跳擲高細碎紛迸落餘黨尚未解尺
寸歸路邈三師本伐戴反為鄭所掠孟明意取鄭二殽
遭晉薄世路蜂蟻羣巇險逞攘攫向來騶虞仁未似蟻
虎惡吾詩儻可佩捧腹聊一噱
次蒲尉韻
斯言誠虚筌遮眼漫盈紙冷暖當自知此味如飲水誰
肯落驕榮還來共枯悴待渠轉船頭著力與風值最憐
氣炎炎可上不可下青天與白日信有覆杯夜空林鳥
雀喧村巷牛羊窄童子候簷楹喜此扣門客客來踏青
苔曳杖入林薄只許老梅官謂我門無雜我貧無娱客
相視笑不止向來諸阮間容我亦與此陶然見天真客
亦憐我醉罷休明復來酒賤肯勤置
贈楊教授
讀書要身榮得禄為親喜端知絳帳華乃在綵衣裏冷
官多澹泊有道足甘旨登堂四壁餘發帙照案几尚有
老孟光環以三穉子一笑扶鶴髮相見折屐齒出門顧
諸生正事歌錫爾生朝適餘暇湯餅慶弧矢衆客集清
辰好語塞兩耳我有海上方剩泛杯中蟻永為萱堂夀
勝飲菊潭水
送陸務觀
近别已不易遠别良更難莫作遠近想便覺宇宙寬聚
散與出處等以道眼看君去便鄉國我留為親懽吳蜀
視旅亭隨處寓以安誰能詫凡見鷃翮齊鵬摶是家好
門地羽儀耀朝端竹西丞相客冀北幕府官清廟瑚璉
器仙人承露盤談笑翰墨香芳佩雜茞蘭雪山笏拄頥
碧玉高巑岏鋒車促收召買舟繫江干瞿塘浪粘天怒
濤駕風湍西湖軟紅路塔級層旃檀還來捧御床剖腹
呈琅玕前修席玉鉉舊事追金鑾潦倒困災患名節空
彫殘不假子夏盖敢彈貢禹冠隔闊如昨夢道義期歲
寒日邊一紙書時煩問加餐
楊德彝立春日攜詩遠訪次韻
鞭笞土牛子鼔舞勾芒神初開一歲籥已有五日陳胡
為松桂老強逐桃李新自言草玄客頗愛鄭子真雖云
公卿貴虚名竟成塵况我已三黜素志無一伸遂去田
舍畔得與漁樵親奉母缺禄食菜飽不敢嗔夫君亦人
子等是我輩人青鞋裹白足烏帽遮長身襟期訪鄭老
酒伴尋南隣吾文天未拯古道日以堙登壇要先㰱更
約明年春
直方大(有序)
廳事之右有明窗北向冬温暑凉公退求所
箴規之地曰直方大
梧桐角可磨江沙玉能錯由來剛強徒未易勝軟弱是
在六二坤對病可為藥吾生任天真三者不自度中年
坐齟齬出語遭擊搏官居寄委蛇晴窗傍林壑泉乳發
深竇竹萌抱新籜不習其在兹玩爻情所託一字得一
師聖賢如可作坐待韋編翁為我解禪縛
漢孝景時太守文翁始作石室西為文翁稍南
為高朕比文翁石室差大皆有石像蜀守席旦
奏秩文翁高眹于祀典竊疑二室者蜀人所以
祀二公之意非必自作
來為人所愛去為人所思君看文與高慈惠蜀之師至
今窟中像凜凜建立時知非伯有室定是桐鄉祠蜀人
愛二公遠與千載期其間幾灰劫付與一炬吹保此歲
峥嶸不動山四維東家好鄰里豈任惡少窺祠前二古
柏外乾中不萎勿作剪伐想恐是神明遺可憐墻壁間
峩冠劒拄頥烈士不平氣好在淮西碑
憂旱
清和氣始交候火未可熾雨師偶失職焰焰使人畏東
湖冷如冰捨此誰止沸猊吻呀不吐濁泥點枯翠農田
不難料焦灼凜生意西南有重屯百萬方振臂自今數
秋成一飽儻可冀蛟龍卧慵懶朱鳥誇羽翅吾生老文
園肺渴不自慰安得挽天河併為洗兵氣
送王郁教授
隂山多風埃白日下雨雹君子何必陋士氣見淳樸巴
江亦能騷蘭陵善為學斯文隨所化後輩仰先覺褐衣
懷美質隠隠含山璞先生來何遲絢秀待追琢板輿行
不難雙鴈度雲邈未嫌一簞蔬頗勝五鼎渥教人此其
本何異墊巾角我昔困虀鹽為子得妙斵王明躬孝治
正要䕫典樂小試臺閣資還來侍經幄
次牟朝佐見贈韻
郡齋冷秋菰飯客比僧供如何虀鹽厨便謂酒肉夢此
間百戰場肥瘠較輕重霜花氣未暖冰澌硯含凍窗梅
眩書燈厭聽曉角弄鄉心競節物椒盤已可頌一堂元
祐師翠竹忍留鳳取材有成約浮海誰與從翻然著鞭
先逸足未易鞚他日仇池書為記小有洞(朝佐為石編類拙稿十卷)
(甚有力故卒章及之小有洞郡圃新築)
芝草
邊上秋風生衆芳感蕭瑟何由九地底一氣回暖脉官
居類僧坊忽有芝草坼駢跗間紅紫合盖暈黃白秋菌
苦争氣渠自凡眼窄此理豈人為信我匪天厄年餘竊
邊廩菜飽固不擇謬政鬼所笑敢望神意格山中合歡
桃隴上六歧麥一年獲三瑞(曲水亭芝草分跗合盖桃麥皆今歲所得之瑞)助
我動行色歸來及受釐藉口緩誅責從今歸商山舉手
謝樵客
次范宰韻
三仙白雲鄉地與人境異金巵老翁泉玉盤秋水芰誰
歟肯下食三仙入夢寐一笑謂我言隨處類投畀蟇頥
霜雪山危步踏森翠山間多君子一飯豈易致詩書寬
褐姿曾何問名位家傳元祐學口語自嫵媚頗識李夫
子一官若無意善惡政亦殊天心各緣類大哉聖人經
春秋不書瑞但得好麥禾風雨煩筆記屢書不一書金
玉文彩被物物胡為來根荄異形氣便欲獻天子明時
乞宣示斯文儻有作士子歌既醉我亦採民言請付圖
牒吏
嚴一飛惠余一唯圖書贊其上甚佳石更名忠
恕圖置之座右以為居官奉母之規再用眩字
韻
善水沃沸焦善藥調瞑眩吾豈斯人徒屏開慈母面丹
青解人意二字出素練孝哉耘瓜子傷根豈所願升堂
致一唯出門成兩見遂令李老書不入韓非傳吾家桃
李園力行未敢倦明知政事拙稍覺言語賤四科定誰
先袖手冰入硯會請無言師寬處著方便
覓德醇菊花
春秋書不雨十日九日乾向來陳菊根半掃黃葉殘施
施蒼松獨耿耿秋竹單仙官轉物手半畝不作難芟籬
扶弱幹團翠蒙朱欄一株萬寳釘風露鳴珊珊兒輩凡
眼窄詫作舉首看折君清霜枝照我秋水寒年饑學辟
糓准擬充朝餐
九日同胡子遠攜三子以重陽能插菊花無分
韻
去年萬里客仰看秋雲孤今年返南畝頗復懷西湖今
日果何日淑氣天四隅憑高送遠目風景未覺殊試問
先生菊何如朝士萸莫作去來想渺渺同一區久客負
隣里置酒煩招呼起登舍畔山山色定有無澹烟與晴
日醉眼相糢糊我老腰脚頑健倒須兒扶
題黃筌牡丹花下貓
紅英豔雲霞綠葉足風雨牡丹花未開生意妙誰主丹
青強摸索閉目想未睹天巧非人工神凝志良苦竦然
花下猫蜂喧聒如鼓醉眼不成睡花氣日亭午黃生與
我意盤礡一轉語我老花無情鉛粉付兒女
次韻宇文守攜酒相訪(宇文守名紹英)
天雷裂山崖驟雨翻盆盎田畝懷政最草木知治状使
君富經術暫屈乘一障黃堂燕清香比屋醉春釀文章
出指授學校均幼壮獨我困樊籠老矣神不王尋醫詩
未免勉力追絶唱滔滔原夫輩感此舍人樣旌旗出幽
扉俎豆忽迂訪小摘情益親村舂未忍相蜀叟初不識
漢墨拜竒貺從今門張羅一任臺無餉
