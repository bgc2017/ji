方舟集卷二十宋李石撰
左氏卦例
春秋易以立例為通宜矣蓋韓宣子所見二經
者魯人所用周人之禮不刊之典也左氏所載
於易雖周人卜筮之用無幾其所資於學者非
特杜預王弼之說也然杜預所得汲冢科斗云
師春作春秋所載易卦一卷今不傳石為補之
作左氏卦例
䷓(坤下㢲上)觀䷋(坤下乾上)否
陳敬仲方少周史所筮之卦也至桓子五世而始大八
歲而成子得政弑君其始也利用賓于王其終也山嶽
配天則亦太逼矣卜筮可知目睫之近不能保八世之
往乎不然南蒯卜亂臧會卜亂同矣
右觀六四爻變而之否曰坤土曰巽風曰乾天風
為天於土上則曰山自否之六二至九四為艮之
互體則艮為山也故曰山嶽配天坤為異國艮為
太嶽為姜齊艮為門庭乾為金玉坤為布帛故有
庭實玉帛諸侯朝王之象觀則其後之子孫期在
八世之遠此說卦雜占八者之例他皆倣此
䷂(震下坎上)屯䷇(坤下坎上)比
畢萬以晉滅魏以地賞萬為大夫晉大夫辛廖所筮之
卦也萬之先為畢公高晉獻公滅魏至六國魏猶列諸
侯為大國此公侯子孫必復其先畢公高之始也其後
六卿分而為魏則終春秋之世矣其年世遠矣哉
右屯初九變而之比曰震以坤以坤故為土震為
車坤為馬震變為坤故車從馬足居之以震故兄
長之以震故母覆之以坤故衆歸之以坤故是為
六體不易以下體之下也若曰比合屯固坤安震
殺則以意取象無象之象說卦雖有例未必能盡
卦變之意他皆倣此
䷍(乾下離上)大有䷀(乾下乾上)乾
魯桓公將生成季卜楚丘之父既卜又筮此卦也魯之
重輕由季氏之存亡其曰季氏亡則魯不昌又執政為
周社亳社之輔皆如卜之言而筮特言同復于父敬如
君所而已其合卜筮蓍龜為一用乎將有詳略乎自桓
公下順數終春秋之世三家子孫旣微而魯弱如卜楚
丘之父蓍龜之告
右大有六五離變為乾乾為君為父曰同復于父
敬如君所以臣為君之象以離麗為同者亦以意
取義
䷑(㢲下艮上)蠱
秦穆公伐晉秦掌龜卜徒父所筮之卦也秦人不通三
易而以龜為筮龜卜為官而以蓍筮乎晉閉秦糴負秦
曲多矣韓原之戰晉侯之馬還濘取敗執晉侯以歸故
卜徒父先以千乘雄狐為告
右蠱巽艮二體不變而貞悔内外之象已具杜預
乃以秦人不通三易之占而以龜卜為筮乎不然
卦亦易之一也巽春夏之交艮冬春之交秋落山
木之實而取材以為克晉之期山木逢秋而落杜
預乃以周九月夏七月為言按春秋書秦韓之戰
在十一月亦歲晚之秋非九月七月之秋明矣又
曰獲其雄狐以狐蠱為君蠱蟲也又皿也病也若
以說卦象取之則未有以狐為君象解未濟二卦
之爻雖言狐解言三狐未濟繇言小狐初六言濡
尾解以坎離互體取象未濟亦坎離互體取象蠱
之艮巽不變其互體者九二至六四為兑九三至
六五為震不為狐象將以巽之為進退不果為臭
如狐與艮為狗鼠之屬乎其必有知者以龜卜為
筮與卦之不變者他皆倣此
䷵(兌下震上)歸妹䷥(兌下離上)睽
晉獻公嫁伯姬於秦史蘇所占之卦也晉侯敗于韓秦
執之以歸于秦晉侯曰先君若從史蘇之占吾不及此
夫易天數也一定於天數不可逃雖人謀無及如晉侯
之悔吝于先君之取秦女疑有可免之理是以人勝天
也可乎卜筮者天假之以權禍福使人知所避就愈於
恬不知畏而欲以人勝天也穆姬晉女之適秦者晉侯
得歸國賴穆姬之力太子罃洪與女簡璧晉甥履薪登
臺免服衰絰以示必死
右歸妹之睽歸妹上六外卦隂變為陽故為睽繇
謂刲羊無血士無其功承筐無貺女失其職以震
為離以妹得睽有責無償無助者秦晉姊妹甥舅
相失之象以震為離故以雷為火雷車也震雷說
其輻離火焚其旗睽為弧矢必戰之象姪其從姑
惠公敗從穆公於秦之象高梁之死明年謂惠公
死之明年謂重耳歸晉殺懷公子圉而入也史蘇
之占歴獻公惠公文公凡三世協若符劵杜預曰
臨時占者或取於象或取於氣或取於時日互相
符會構虛不經非易之所當用他皆倣此以為占
筮淺近於易者之戒
䷶(離下震上)豐䷝(離下離上)離
鄭伯廖告人以公子曼滿求為卿伯廖告以豐之離之
卦也晉楚方爭鄭公子曼滿不能内固其國乃幸亂而
貪無德而禄伯廖以意測卦而告以其祥伯廖鄭大夫
之知易者智如蓍龜雖不筮而神矣曼滿卒如其言
右豐之離上六變而為離以陽芘隂屋之大也以
隂受芘戶之蔀也說卦震離無屋戶象互體㢲兌
亦無屋戶象剥之卦曰小人剥廬以陽芘隂也剥
以艮為門闕故取陽以為隂之芘或曰離以附麗
為安故為屋豐以明盛在上位而謀隠幽蔀閉塞
不通如大屋翔天而暗戶無人豐爻言三歲不覿
凶而伯廖之言一歲而曼滿死者以豐數之極日
昃之離一年之象不待三歲以二卦九六對變也
䷆(坎下坤上)師䷒(兌下坤上)臨
知莊子告人以邲之戰先縠中軍以三師敗績之卦也
晉楚爭鄭為日已久晉不能勝夷狄之楚以芘鄭同姓
之親旬有七日之圍守陴之哭楚退師而復圍之肉袒
牽羊以九縣自比楚又退三十里而與之平楚之於鄭
其亦優游不迫鄭亦窮蹙矣為晉者可以少愧而又有
救鄭之師師出荀林父士會欲中道班師不為失策先
縠請以中軍佐濟知莊子策其必敗者以其負曲於楚
抱愧於鄭雖不待卜筮而吉凶判於未戰然則知莊子
者春秋深於易之君子也其先見與鄭伯廖同
右師之臨師之初六變而之臨以二陽而薄四隂
坎險坤衆遇險失衆臨有甚此者乎否臧者不順
而無律律師律也律法也或曰以聽軍聲詔吉凶
也坎為川流兌為澤壅三師之令不行律竭法亡
之象其互體為震為重坤以師臨對變師九二曰
未順命臨九二無功則凶中吉則免於咎臨九二
則八月有凶期在於此此知莊子又知先縠雖幸
免於楚有大咎於晉者以此夫
䷳(艮下艮上)艮䷐(震下兌上)隨
穆姜將薨所筮之卦不言其所筮之史也穆姜成公之
母淫於僑如介晉國以禍其子又禍季孟幾無魯矣賴
范文子郤犫以免東宮之囚垂死之筮乃始悔悟是歲
襄公之九年也襄公穆姜之適子繼成即位始四歲季
孟在朝主少國疑以筮自亡疑史乃請姜速出亡而姜
亦知其死之審矣僑如佞人也其奔齊又淫齊君之母
所止之國以佞濟淫何獨穆姜之辱
右艮之隨上下卦六爻皆變所存者互體艮㢲皆
不以象為占而獨以變卦繇詞為隨之四德而以
乾文王之言釋之也其曰元亨利貞者姜之自知
以答史之筮也不可謂元者以人在下位而有不
仁禍其子成公虎狼之不若也不可謂亨者俾僑
如外結晉援以執成公止季孫魯不靖者久之誰
適召之也不可謂利者通於僑如東宮之居幾於
囚辱失母子之愛非所以芘其身不可謂貞者國
君之母棄位而姣以淫蕩聞於國人婁豬艾豭之
比也四德皆失何以為隨以卦自揣其死宜矣史
謂艮之八者杜預有二疑雜用三易以七八為占
一疑也史以古易不利再以周易折之二疑也余
亦有二疑焉七八者或在三多之數蓋三揲之所
當計二四而為八也一疑也八如臨八月之八隨
互體即艮體隨之六二二疑也必有能辨之者
䷮(坎下兌上)困䷛(㢲下兌上)大過
崔武子所筮筮史阿告以吉之卦也齊棠公死武子弔
之窺棠公妻美而欲介其弟東郭偃以取之弔人之喪
幸人之禍挾急以攘死鬼之妻豈惟偃以齊姜同姓拒
之雖死鬼亦怒矣瀆筮以求吉筮之所不告也武子欺
死而得姜莊公欺生而淫姜姜以色召禍傾人家國崔
子逆弑蒙千古不令之名豈獨攘鬼妻之惡哉筮史之
阿告以吉者齊禍出於天數為不可逃
右困之大過困六三變為㢲以坎中男娶㢲長女
固已非匹陳文子所謂風隕妻風奔也隕墜也奔
墜之妻冒險取之且困之繇曰入于其宮不見其
妻者謂莊公入崔武子之室崔子稱疾不見之象
且以卦變言之大過九二至九五為乾互體二女
一夫巽長兑少本末皆弱二女者武子莊公皆嘗
有是二女也一夫一婦一婦再適亦二女也武子
莊公兩淫之象嗚呼武子莊公於姜皆為同姓禽
獸夷狄不若哉妾不知姓則卜之況妻乎
䷗(震下坤上)復䷚(震下艮上)頤
鄭子太叔還自楚告子展測楚康王將死之卦也晉楚
以鄭故不和楚矜然於晉豈復知鄭鄭小國惟大是聽
命而乃以宋之盟載之言是賴夫子太叔旣知之而猶
以易測之以明楚康王之不賴盟而以大屈小死不免
矣楚子竟死於魯襄公之二十八年雖然子太叔不因
筮史得之亦知易之君子
右復之頤復上六外卦變而為頤楚迷不知復鄭
既從晉楚迷而失道以求復如其願楚王必死之
象也復之初也顔子得之曰不遠復無祇悔是矣
其既極矣以隂反陽而猶迷而不返楚康王得之
曰迷復凶反君道是矣子太叔曰楚不幾十年未
能恤諸侯吾乃休吾民者以復之上六曰以其國
君凶至於十年不克征而測之也是年禆竈占星
亦知楚子之死與易同占者杜預曰歲星所在有
福歲星當在星紀而寄於元枵失次在北對冲在
南鳥謂南方朱鳥周楚分野楚康王死之歲周靈
王亦死此卜筮相為用他皆倣此
䷑(㢲下艮上)蠱
秦醫和視晉侯疾以此卦答趙孟之問也晉侯求醫於
秦秦使醫和視之曰疾不可為是謂近女室疾如蠱六
氣隂陽風雨晦明蠱為晦六疾之一和謂惑疾惑則沉
溺女色而蠱實生之猶器皿之蠧而生蟲為蠱猶榖之
朽而飛蟲亦為蠱既曰女淫為蠱非鬼非食是不可為
也和之言曰女陽物而晦時晦謂昏也陽物謂巽離兌
三女皆二陽一隂陽中之隂内熱之疾所自淫則内熱
而蠱生矣杜預釋之曰婦人從陽非也和又曰良臣將
死天命不祐謂趙孟為良臣以大夫僭諸侯力可以諫
晉侯之淫於女而莫之救故和及之其曰良臣者反言
之也宜趙孟以蠱為問而以良醫答和也晉平公彪即
位於魯襄十六年卒於魯昭之十年噫亦沉疾矣内有
同姓之四姬醫所不治欲使之受諫乎
右蠱一卦醫和言之非筮所及㢲長女艮少男老
婦士夫惑非其匹老隂少陽其類為偏象則蠱矣
然四姬一男豈特老隂而已耶醫和之神幾以苦
口為藥惜乎晉君臣不悟也是歲昭公之二年風
落山木與秦卜徒父同占
䷣(離下坤上)明夷䷎(艮下坤上)謙
叔孫莊叔生穆子自筮得之卜楚丘告之以其卦之詞
也初穆子辟僑如之難奔齊私客婦而生子曰牛又取
齊之國氏生孟丙仲壬穆子夢天壓已弗勝夢既告之
矣此先筮而得之也夢與筮皆天之定告之以未然而
皆不寤魯之禍媒於穆姜而成於牛僑如出奔穆子得
歸國氏之二甥以母改適遲遲其歸逮其歸也牛又間
其父子殺孟而逐仲穆子二子一殺一逐叔孫思仲子
不得見不食三日死仲雖歸牛又以邑賂南遺使不得
入卒之昭子得立不以南遺為德而以牛為禍牛出奔
而孟仲之子殺之投其首於寧風之棘上如楚丘之告
右明夷之謙明夷之初九内卦變而為謙明夷者
明之傷也謙者減也兩卦貞悔通筮矣明夷之象
為日日入地中則明傷於地陽傷於隂君父傷於
臣子其象之意也天以十日十時為度在人則十
等杜預謂王公卿士皂輿隸臺僚圉牧也一曰王
二曰公三曰卿中天為王食時為公旦日為卿以
離為日夷則日傷矣以豹為卿在三之位則知穆
子當為莊叔祀也其傷則謙謙則傷減以離日為
鳥方故曰明夷于飛君子于行三日不食則餒矣
離初九之陽變艮初六之隂以火焚山也明夷之
初曰主人有言牛以讒逐孟仲叔孫不食也牛之
名深目豭喙兆於夢又見於筮坤離皆牛象自莊
叔穆子至牛三世以淫賈禍吁可畏哉箕子文王
得明夷蒙難為聖賢叔孫得之殺身敗族
䷂(震下坎上)屯䷇(坤下坎上)比
衛襄公嬖人婤姶生子元孔成子筮之得屯又筮之遇
屯之比之卦也孟縶與元皆嬖人子縶長而元次縶跛
而元幼皆屯也屯皆難也孔成子初以立長未决史朝
贊以立元是為靈公初元之將生也已得於孔成子之
夢康叔名之曰元使孔圉與史苟相之史朝所夢皆協
以再筮襲二夢廢長立次廢病立幼似非偶然者
右屯之比屯初九内卦變而為比也且史朝之言
曰繇云利建侯者嗣即非建建即非嗣使縶當嗣
即不待建所建者猶二屯之難元以次當建遲疑
不决故以筮决之筮不當再猶之不决之故也比
之繇詞曰原筮元永貞原筮者以再筮决意於元
之意雖然靈公之立失德為多以國多君子賴之
以立比輔之象也然筮以襲夢與再筮之决此其
例也
䷁(坤下坤上)坤䷇(坤下坎上)比
南蒯謀以費叛枚筮以示子服惠伯之卦子服告之以
其事也蒯遺之子也遺逐叔孫之子仲以立昭子蒯亦
立季平子幾於再世禍魯也昭子為魯卿以功加三命
為季氏媢忌昭子欲與季氏訟本出南蒯間諜南蒯懼
以費叛費者季氏之邑以蒯宰其地也以地叛主神所
不許筮所不告子服惠伯猶告之者幸其悛止而有畏
於筮也其曰吾嘗學此者以明學易有素必欲塞其不
逞之謀而教之以忠信之事也春秋不書南蒯之叛杜
預曰不以告廟非也費為季氏分地不主於魯久矣昭
公十三年書叔弓帥師圍費者不罪費叛而罪帥師以
明季氏叛魯而家臣南蒯叛季氏無怪也越明年費人
逐南蒯於齊司徒老祁慮癸以地歸魯亦不書者地從
主人春秋私相予奪去來非法也至公山弗擾則費再
畔故孔子墮三都
右坤之比坤六五外卦變而之比也坤以六順為
義六五變而為坎順變為逆筮則知之曰不可占
險坎之水為險其互體為艮之山山水之險非一
險也坤以順為吉而比亦以相輔為吉蒯乃枚筮
誤指其吉而逆圖之乎黃裳元吉者黃者中色地
有主也裳者下飾上有衣也元者善長長有君也
皆非逆圖也供養三德為善供養黃裳元之三德
杜預釋以洪範三德曰剛柔正直非也曰參成可
筮者子服惠伯欲南蒯參其三說之備而用之惜
乎蒯不悟卒為齊之叛夫也
䷀(乾下乾上)乾
蔡墨以答韓宣子龍見于絳之問非占筮所及而援卦
以告之也龍者人君之象乾九五乃其位乃今見于晉
郊猶之東遷以來狩於河陽與夫南征水濱此春秋之
所當書不書者晉不以告也蔡墨以易之乾以釋乾坤
之言龍又及其爻之變以豢龍御龍二氏明虞夏之德
劉范之世服厥官以譏世衰道喪何足以致龍
右乾六爻言龍者四爻而以一陽為龍之變者四
卦併坤為六何也以明五行所實而明五官之職
備見於乾所變之龍也初九曰潛龍勿用其變為
姤䷫(㢲下乾上)姤天風之爻木澤之氣也九二曰見龍
在田其變同人䷌(離下乾上)同人火之氣也九五曰飛
龍在天其變大有䷍(乾下離上)大有金火之氣也上九
亢龍有悔其變為夬䷪(乾下兌上)夬亦金水之氣也坤
之上六曰龍戰于野者坤上六之變其變為剥䷖
(坤下艮上)剥土之氣也五行以御四時而重該修熙分
職四時而無曠官此眞龍之出人得以豢御而馴
擾之豈特陽氣而已哉杜預釋之乃曰乾龍以象
陽氣蔡墨以謂眞龍似未審也說卦八卦皆有象
馬牛龍豕雉雞狗羊皆象也何獨於龍而疑之蔡
墨曰重該修熙少皥四叔職金木及水修熙相代
為水官顓帝之子犂為祝融共工氏之子為后土
火土之職舉而社稷五祀無曠此致龍之德也
䷡(乾下震上)大壯
史墨以此答趙簡子之卦也昭公出奔死於乾侯季氏
實逐之三家之於魯猶六卿之於晉其亦太逼矣趙孟
乃以季氏出其君而民服諸侯予之已似失言史墨知
其指意曰王有公諸侯有卿各有二也天生季氏以貳
魯侯誰能恤之又曰三后之姓於今為庶至援卦以寓
其神曰天之道者定數之不可逃
右大壯不以筮得之而以意測之以震主祭如副
君乾王位也反屈其下故曰雷車乘乾震為諸侯
乾為天子無周之象魯昭公何足道哉墨又以季
文子之卜為襲至曰東門遂殺嫡立庶魯君於是
乎失國
䷊(乾下坤上)泰䷄(乾下坎上)需
宋伐鄭晉趙鞅卜救鄭伐宋陽虎所筮之卦也鄭武子
之嬖許瑕求邑無以予之請自圍宋雍丘因是取鄭師
于雍丘又報雍丘之役故伐鄭則師之曲直可見救鄭
之吉凶不難辨矣何卜筮之紛紜乎趙鞅欲動諸侯之
師以占諸史趙史墨史龜三史者各答以不可伐宋而
可以伐齊齊火也宋子姓水位也晉盈姓亦水名也伐
齊則以水勝火請專伐齊然魯新與齊平又有吳人江
淮之憂故陽虎筮之者蓋徙倚觀釁於吳楚齊晉之間
志不在宋幸筮意之出此此疑而筮之也
右泰之需泰六五之坤變而為需九五之坎也需
者疑而不進也坎者險在前也持疑冒險用兵非
所以為魯之利需則有不安於泰者此陽虎之意
似未可以襲晉三史之占魯自敗齊人之交日負
齊曲為吳歲受兵於齊者由此也且帝乙歸妹者
微子啓為帝乙之元子以互體之兌為少女以乾
娶兌元子娶妹之象方得吉配天福祉於元子者
未可以兵伐之也趙鞅竟用三史之卜伐齊取犂
轅二城毁高唐及賴而還吳楚方爭衡鞅有所不
能敵也
右左氏卦例凡十七例各援其所本以明吉凶
禍福所自有筮而得之者有不筮而得之者筮
而得之出於筮史不筮而得出於用易君子引
經據義而以義測之也春秋易聖人之經左氏
親授於聖人其間見隨家國所占所用不同其
為例則一此王弼杜預得以例言也傳曰卜筮
不相襲以明龜策異用而亦有相襲者世亂道
喪寡誠敬薄信義吉凶禍福往往相反淫巫瞽
史因以汗漫為說雖例亦復無用易者君子所
深懼也
