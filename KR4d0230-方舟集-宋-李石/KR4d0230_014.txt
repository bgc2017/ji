方舟集卷十四宋李石撰
銘
大成井銘
外學吏李石作二井於成都先筮得㢲揲之
六䷸九而老之☵坎焉曰井祥也陽摇其精
隂開其明木湛乎深土溢乎津順所汲以免
於險吾井其濟乎乃闕甃三尋有咫得食焉
分東西為亭以大成名据象辭也歲大荒落
日清明大餘一十二小餘一千七百七十一
銘曰
一竒而精六偶而盈此天地合水所未形我浚其源如
海之溟派挹華滋分注以清我則不驟待其淵渟爾綆
之修此險之行爾汲爾學無敗其成
誠齋銘
子思子誠明似二事為聖賢入道深淺之候
學者豈可躐至如人飲食量口腹所受有不
可強而誠之淺深見矣令狐大受以誠名齋
景浚卿為之記資人李石作銘曰
彼孰為物執摶形似彼孰為誠於身則是夫豈不知是
有四體一指不伸隠憂厥中是中有誠執摶則空彼空
非物守以吾躬躬之所基忠信孝友人且有疑日用引
久豈無水旱曰歲其有父母師保倚為輟作試歸此齋
舉束高閣斂之毫芒散之山嶽何必讀書以身為學
思誠堂銘
學子勾龍復成作誠齋求銘懼其汰也敬為
益一字曰思誠其銘曰
以指指空空本未立說空向人信指所及吾性如空空
中有誠引性說誠如指空名水之方諸火之陽燧本諸
日月空則不匱爾盍不思誠厥有因思以自導渺乎爾
身馬則思馳鴻則思射誰無父兄貽我一室聖門幽深
性天之師為弟為子淵冰其思
著存堂銘
古渝王令德作著存堂以思親取禮記著存
不忘乎心之義銘曰
心極則思目極則睹心目兩極何恃何怙始終惟一永
肩慈慕感心泣目滴滴后土誠敬自中覿焉笑語豈不
四時遷變風雨齋祭以孝親天芘汝曷著曷存燕此寢
宇
藝林銘
藝猶技也自道已降技等爾學其技君子不
可不擇作藝林銘曰
學必有師誠心所寓心固有傳以學為聚大小高下靡
不畢具藝乎林乎材以待取
戲綵堂銘(為趙扶以其親賜高年爵作)
人子之仕以祿致美親年之高子心則喜萊也此心誰
不人子其爵伊何一級自天白髮華簪三壽之先子學
而仕綵戲蹁躚色笑之養昔人未老父前子後樂此華
好扶也勉諸詩書共道
葛仙井銘
仙猶蜕也蟬以殼蜕蛇以皮蜕至於龍獨以
骨蜕者得非江海靈物儲蓄既大不為□蝡
小技以幸速化顯晦動静與元氣合一出入
生死唯氣之存其於形也若將遺之故能玩
息古今踔躍天地翻波濤走雲霧是氣也而
形從之人因鍊形以仙者猶龍乎乃今執蜕
以議仙縛之故棲索之環堵塵滓之市謂其
陳迹在此且仙者之形尚不可執况其居處
作止之細乎是窺潭洞竅穴以求與龍戲也
天彭大智僧坊昔謂葛瑰之宅井故在焉汲
者甘此井謂仙嘗浴丹此水疾者飲之平疥
者飲之清或云兹大葯餘馥伏龍眢井也住
持惠祖淘井郡丞李石銘銘曰
仙棲千山今葛瑰是也而亦宅夫塵滓之市有不為市
人所洿者泠泠乎仙人之泉歴梁宋以來劫灰變遷井
不改也渺莫記其歲年嗟夫雲霞獨往仙躅上天彭民
愈飲而愈有味者兹非其鼎中之餘瀝而大葯之九還
者乎
靈泉寺慈氏閣銘
靈泉寺僧了緣始以紹興己卯建慈氏閣其
徒覺普遠來東南乞銘李石合掌作禮敬為
銘曰
昔有化人來云是西方佛提掖周天子足躡雲雨上怳
若鈞天居俯視人宮殿如累蘇積塊化人云此幻與王
特神遊大哉佛一心廣大包四極我以一心觀諸佛等
虚空誰令作宮殿臺榭如祇園金碧丹砂青莊嚴具五
色幻中益以幻形容諸佛心耳目所見聞何者為國土
而况慈氏閣空中樓一塵佛身無邊雲無數諸眷屬有
幾多羅樹八萬千由旬如何于一塵便作見佛想緣師
老比丘一念重山嶽辛苦成佛事只以此心觀袈裟裹
虚空無一不是佛云此毗盧舍磊落古道場權輿自唐
人父老斤斧跡層雲起傑觀繪出華嚴境香火諸梵唄
隠隠鐘磬聲一粒與一衣檀度歡喜捨穿井得甘脉誠
非一日事以此布施力報佛父母恩梯級登上方隨方
即見佛我喜緣此事隠忍如我心頭目及髓腦一痛皆
可捨佛事倘可作先以此心觀
名世堂銘(為馬潼川作)
湯湯之江赫赫之文吾蜀吾文與江東渾我相西南孕
離至坤火虚而明土静以敦麗照通中二義斯存長卿
君平曰雲曰淵涪潼並流金華之山子昂故居高鬱天
藍誰主盟之有嚴列藩帝實命之爾昔代言相此蜀宇
三蘇後先爾去我取扶築隠垣丹青昔人凛乎面顔此
天誰欺盜食人肝越人章甫施於髢髠堂堂吾道隸乎
益尊聖人不作誰習其傳名之翹之吾詩可絃
桂林硯銘
方以堅其操平以礪其心硯於墨圃惟谷惟深兹為桂
之林
用拙堂銘
成都黃瓌作拙賦隴西李石以用拙名瓌之
堂且為銘銘曰
百巧不如一拙有餘天地之拙寓有於無生物不測雕
鎪榮枯吾拙孰用通天地儒渾沌未死妙樸誰模以拙
用巧蟄龍深居以巧用拙捷中以狙吾於黃子擇此二
塗晚食當肉安步當車孔拙則默顔拙則愚不用之用
褐蔵空虚吾斯人徒亦拙矣夫
遁菴銘
其出為揚其入為伏一出一入誰絆風足聲不見形拔
山之木象罔兩間日月燈燭自顧可憐相背而逐我食
我薇我飲我谷佛則避佛俗則避俗二人相同相語相
目心遊天關脚峙山軸菴中之人以遁為卜
義砥銘(黎州學)
土不沉根則深磨而不磷嶷乎士林金砥其刃義砥其
心
自牧齋銘
潼上喻謙以謙名以為未足又以自牧名其
讀書之室曰非敢躐取也於謙願學焉李石
嘉其果於謙也為銘諸銘曰
唯謙能尊唯尊能卑本自不尊曷卑之為爾學之初自
謙之基自之一身以繫以羈如彼牛羊勿佚勿遺爾學
爾牧恐然來思汝今誰自驁乎四支空腹說食罔罔渴
饑曷不多學盈其歲時是之既尊牧以自持未卑而牧
謙自誰欺六畫之一謙學之辭
誠樂堂銘
夫物之生大哉天覆惟天能誠惟誠能有人物之一對
物以偶物致號萬身曷盡取朝暮衆狙徇物以走君子
憲天不息在久九竅玲瓏誰則戶牖物物塵沙誠虚而
受忍此為役日與心鬭人憂我笑夷則不陋誰出誰處
䕫龍牧守一堂坤維日月星斗社稷司之如臨俎豆我
固天全其樂不苟曾子子思孰先孰後蜀山吾文吾師
孟叟
量庵銘(為慧海師作)
世有幾刹刹有幾塵一塵大地風水火輪中藏虚空廣
大由旬敢以籧篨邊畔四鄰區區釡鍾尺丈寸分滄海
幾斗須彌幾斤無量唯佛有量唯人有量無量同一法
身
贊
明覺大師贊
世界無有魔誰以魔自礙是故名魔者浴我香水海
觀音贊
華蔵世界香水海清凉山上功德林白衣大士阿毗曇
六度萬行亦如是
十六羅漢贊
第一賓度羅跋羅墮尊者雙垂足兩手横楖
標据膝二鳥銜花一飛一墮
給園三千我為第一垂足不言横据楖標此法付誰不
請而得飛飛雪衣委花近席
第二迦諾迦代蹉尊者趺坐右手執爐左手
拈香胡奴發香以進闡帙在側
貝葉誰書粲釋迦文枯木誰香布功德雲我坐爾立湛
兮中存扣以兩邊内修外薰
第三迦諾迦跋梨墮闍尊者龐眉袒右結跏
左手托梵夾左顧二白猿獻果一禮一立
大士心相兩足甚尊拈起句子河傾海翻瞬目問誰是
二王孫因華成果莫忘本原
第四蘇頻陀尊者左手執麈尾右手置膝若
欲結印雙垂足坐童捧經侍側
我觀我身兩足兩手手既執攫足欲馳驟童子捧笈是
中安有八萬四千弗如閉口
第五諾矩羅尊者盤右足加左膝上右手支頥
若有思左手按足指而坐崑崙奴從左炷香
爐中
我取我與不吝不貪一炷薰心萬法和南我為汝思非
五非三知風之自鼻觀先參
第六跋陁羅尊者收足曲右膝抱之加其左
臨水坐崑崙奴蹲挹水於琉璃淨瓶
水性本空不風自渙湛然鬚眉誰使汨亂挹彼注兹一
派天漢無言阿師抱膝永觀
第七迦理迦尊者龐眉碧瞳朱衣趺坐右手
按膝左握拳據之如結印作呪鉢水湧沸中
有小龍出頭角
燕坐冥心靈源自在其中有物蜿然濤瀨雄其牙角能
小能大收之一鉢放之四海
第八伐闍羅弗多尊者趺坐右執如意左手
托之膝上
以身循手脈絡支節以手循心如雲蔵月心上起意三
者黑業此意自如非玉非鐵
第九戒博迦尊者脱履收足右按立膝左盤
袒左垂肩握拳按地而坐侍者地上補磨衲
我衣自然貼體具相自補自絍采章物象一線無迹是
虚空樣我足非歟生平幾兩
第十半託迦尊者雪眉垂肩收膝左拄曲肘
據上盤右足右掌按地猛虎舔掌在側觀空
不顧
我觀虚空色無有二蹲猛在側有不及視蒼蒼非邪空
亦非是汝舔我掌嚥我法味
第十一羅怙羅尊者雙跣收右足立膝左執
扇据膝上垂左足踐屨上左顧看蓮花池
六月火聚宅中熾然是清凉池著芙蕖仙掌中穆如有
冽彼泉無垢法身一念現前
第十二那迦犀那尊者東面收足立左膝展
臂膝上手執金剛數珠圈子崑崙奴西蹲向
瀑布洗鉢
我法不說心珠自光念念相續如圈金剛垂瀑百尺煙
霏露蒼淨洗齋盂聞魚赴堂
第十三因揭陀尊者趺坐兩手憑几前有金
甲帶劒人捧書加額禮請侍者搭袈裟立若
欲可其請
燕坐不動如寶玉山雨施十萬雲心自閒龍華諸天任
君往還慇懃致詞肯來人間
第十四伐那婆斯尊者垂左收右轉眄據几
通袖而坐
佛趺坐時問有禪句一收一放二義來去不動如如倚
几轉踞袖手旁觀無有是處
第十五阿氏多尊者收足右立膝斜盼右執
麈尾以支頥左袖憑几盤左膝崑崙奴僂而
放龜
舍爾靈龜觀我朵頥爾智爾用我頥我持思於無思妙
鉢闡提龜則靈矣童子何知
第十六注茶半託迦尊者定身開目蒙頭趺
坐槁木中木旁出小枝
身既有根木亦有株身木兩冥誰榮誰枯附枝生春外
槁内腴脱然一念渺乎八區
石未第時夢所居壁中現一羅漢自言求贊
應手贊之曰以手按膝兩足甚尊西天諸宮
備聞此言贊畢羅漢即隠入壁久之復出求
益數語或曰此聖羅漢也庚午待試信相僧
舍日到佛殿炷香讀書瞻十六尊像其一榜
曰應夢羅漢與向所夢無異既而石以是年
忝第比來假守沉黎風雪瘴煙摧折辛苦子
母兄弟分裂災患收恤不及静念所得薄俸
嘗恐叨竊致災因令士人王愿同畫師甯熙
載以善本橅臨自贊其上以示不忘尊者慈
護大恩仰以追先世冥福乾道五年八月二
十一日先君朝請忌日男石謹跋
又眉州圜通閣十六羅漢贊
一趺坐手舉眉毫相
汝觀我眉毫莫作壽者相願以毫端力引接諸衆生
二策九節拄杖相
挑起四大海以此杖頭力龍神為法故來獻祕密藏
三兩手作彈指相
彈指微贊歎大地師子吼衆生如夢覺皆作見佛想
四側坐手捧香山相
視側世界無有側者手擡須彌能住持故
五執拂子相
豎起拂子我義隨堕悲願如海無有盡故
六執如意相
非心非佛而况意識我法如如安心已竟
七觀自在相下有猿獻果
有佛與無佛不作有無想惟能空一切受此獻果供
八半趺坐看經相
無情說法有情藏面我破微塵出此經卷
九手輪數珠相
諸天未有佛要從心佛起此非第一義而能轉衆生
十捧舍利塔相
未嘗起此座云何湧寶塔問訊塔中佛乃先見我手
十一交膝執拂相
我起不定故坐作正偏相意中互賓主此義無交涉
十二側坐看虎相
以慈悲力生勇猛心我眼如月無有恐怖
十三捧鉢相内有龍湧出
稽首娑竭多金翅昔所困容以七寶鉢眷屬皆安穏
十四握錫杖相坐下有一虎
汝本無殺心而况有殺者黑風不能吹故還汝佛性
十五垂足虚捧經卷相
口掛墻壁作磨磚想忽於虚空受持此經
十六趺坐入定相
是定不定相名為衆生佛我從三昧起非佛非衆生
疏文
儀真齋僧功德疏
某伏以荷國寬恩有周歲二萬里之往復奉親遠役負
全家三十口之生成懔然性命之憂厚矣髮膚之託仰
資仙蔭聊課齋功伏願終惠長塗蚤瞻先壠溫溫江瘴
掃疫癘以潛消節節風灘戢波神而無聳
癸巳二月四日齋僧疏
衆生業力未免億劫迷塵諸佛願心務求一切苦趣恭
惟無上之正覺乃是去識之資糧明晦既殊薦嚴敢昧
伏願某人以平時之素履仗今日之良因沈冥不滯於
闇途安養常居於樂國玉毫光裏親聞解脱之音金色
界中永陪清淨之衆
請正老住保福疏
不忍回頭趙州住處本無佛且煩出手大唐國裏幸有
禪許時化鶴今始歸到此騎虎不得下某師定眼具足
覺心光明十二世孫臨濟下不斷如線三千弟子圓悟
老已親付衣矧惟三業之昔游常給十方之遺愛想往
還之同日任興廢之關天紅蓼灘頭舟楫未存於東下
碧蘆岸上鉗鎚請舉於西來不妨再理舊規模又是一
番新歷日已曾熟識不用牢辭
父母諱日功德疏二通
災患相仍倍覺念親之痛慈悲有託敢輕事佛之誠爰
薦薄齋仰資厚蔭伏願先考朝請真天不昧報地轉增
頓悟前緣永綏後福
母憶子子憶母不隔幽明心即佛佛即心無分彼此望
松楸有千里之遠對藜藿無一日之安自課齋功仰承
親諱伏願先妣蹇氏安人英靈如在鑒格不違雖頭目
髓腦之可捐如何補報尚身體髮膚之未毁誓竭驅馳
京觀功德疏
不安巢穴自向死門大建津梁為開生路國家盡包容
於遠邇佛法垂薦拔於幽明伏願孤魂蒙率土之仁朽
骨被漏泉之澤三碉城下修歲貢之獒雙澗水邊無夜
吠之犬
偈
觀音殿偈
資聖道人作觀音殿歲月落成鄉人李石歡
喜說偈
大士德如天天高萬物下如何尋丈室收拾萬由旬天
既大不容大士著何許作室道人遠先得大士心能於
一毫端浩劫萬物數百花香水海妙寶莊嚴光燕坐栴
檀林種種具足相大士在掌握八窗見天光願以平等
心見聞薰一切是故道人遠作室藏虚空我以歡喜心
為說布施法
朴菴偈
我觀天地初渾沌未分剖一土與一木何有於雕琢况
我血肉身便乃名作佛因佛作土木口耳眼鼻具金碧
朱紫青肖像如我比土木非真實血肉人更癡三業六
根中潛伏諸業識欲求返其朴當見天地初土木血肉
身方便亦如是
贈超上人經藏偈
血者人絡脈經者佛語言人血作佛經強名華嚴藏我
觀此藏義天地日月光山河諸草木無數妙寶花一一
諸嚴具如我所受用清淨一法身髓腦皮肉血放大光
明雲便具此藏義一痛念罔極流血如江河香水黃金
塗蟣虱毛髮許雷聲師子音是則佛說法是故道人超
歡喜成法施阿軫為出力平地轉法輪稽首諸龍天護
此華嚴藏
金銀字合論偈
華嚴者佛富貴境界也聚衆妙寶成一佛地
金銀琉璃車渠瑪瑙珊瑚琥珀真珠等物以
為校飾或曰此外境界也佛之一心自為華
嚴輝光焜耀出一切竒産遍布周匝具一切
受用如須彌山如大海水不假外物自然富
貴其法端自布施中來以布施故得富貴相
而華嚴境界具矣彭州普覺院僧法煇以清
淨身入華嚴藏故得經以經故得論因求所
以為富貴者初不可得且曰吾法有布施一
說化貪吝為慈悲誘嗔恚為歡喜摩以歲月
寶書盈笈金光銀光如二佛相凡合論十二
函奔走道路相與讃嘆作禮請紀其事隴西
李石彈指說偈
凡物在天地唯一具足相衆寶和合成是名佛富貴金
銀琉璃珠車渠玉琅玕瑪瑙珊瑚枝煜然華嚴光此則
外境界不如自心相了了光明蔵譬如慳貪子惜物甚
眼睛不博奕飲酒不忍一錢費碎破終于貧我以清淨
身與佛同布施頭目及髓腦地水火風大欲愛三業根
我當歡喜捨作一金銀書一書千萬言日月函明星字
字華嚴蔵阿煇菩薩子善友五十三外物與法身二相
隨所擇吾家大長者具此無言書捨物得法身身中足
富貴八萬四千偈彈指如懸河寶座華嚴師證此布施
法
祝文
黎州謁先聖廟祝文
石被命守邊苟可以施所學於民使近者悦遠者來吾
夫子不鄙葉公諸梁而賜之教石得以服膺遺訓其在
於此敬薦芳潔以告其來
黎州謁諸廟文
石所恃以行九折之險者寸心也凡視民如子夷如客
仁義禮信如飢渴珍異之貨如糞土而摧折壓伏於貪
淫之吏者如讎伏惟聰直之鑒克相其來敬薦芳馨始
筮之禮也
告廟文
惟神福綏一方祀綿百世屬天子慶太上之新歲廣推
異恩凡爾大神有功吾民悉膺重祭吏奉制敢不恪恭
神享急圖報稱
黎州辭先聖廟祝文
石向以天子學官斥為外學吏逮倅彭守黎皆以學為
事廣學宮增弟子員抑其細者耳至於明先聖之道革
遠士用夷之習身所至則道所在如日照臨無有間斷
被旨召還姑志其有懷於黎俾知神者則無往而不在
也
辭諸廟文
石十年去國再召以還神賜君恩相符如一東浮萬里
尚克芘助敬展薄芻以告其去
祀王董二賢祠祝文
文起二典止于兩京蜀吠正狺此鳳鏘鳴相如三賦鄉
人已傾子雲扶衰乃收其成唐暨我宋文物後生子昂
蘇氏父子弟兄蜀江濫觴流大以横嗟嗟王公揭是儀
刑以董侯配自我正名右像荒寒補綴丹青此祠誰欺
尚畏幽冥神肯聯食指此新楹陋學羣嬉媚詞乞靈酌
水布芻亦謂芳馨斯言不鐫有如日明
彭州謁諸廟文
石罪放乎此學道愛民苟可藉口於神者聰直之鑒如
臨左右視事之始敢不以告
諸廟祈晴祝文
未雨而祈既雨而厭雖民心之所欲好惡不常諒天意
之弗違慘舒可冀念此封疆土地之守豈無山川鬼神
之靈一吏之責而病或及民一方之憂而害將及國尚
資冥力共保歲功
柔風初布務在發生尺雪致災豈堪摧折伸者反屈榮
者反枯去歲所入甚微新年亦望少稔常寒致罰無曰
邊州土地所宜以過獲書要是聖人春秋之法吏則有
罪神均其憂儻如所祈不敢忘報
情有喜怒氣有慘舒變怒為喜易慘而舒人猶難之神
可知矣憂心累月喜色一朝捷如鼓桴應不旋軫肇此
春物臻於歲功敢薦明禋以永終譽
教官廨舍後都官祠祝文
石官廨後依牆叢竹間有都官祠官廨後非祠之所宜居
則當遷或曰已改祠他處則當撤然神像甚偉中更葺
治蓋祠所傳甚古而靈異自全故來官此者不敢遷亦
不敢撤是用築垣周之以防䙝慢且潔其丹青而掃除
之神與學官道義相依安於湫隘會當有通衢大軌奔
走香火時也敢藉芳馨告於祠下
告堰廟祝文
挹下流之潤以為高原之滋水或不至種且不入父老
云神居水衝制水出納神曠其祀水汨其源水田無收
民食半菽三年於此然神祀廢興吏之責也民何罪焉
辭武威廟祝文
石去朝十年再被旨召謬典此州甫及浹歲所未盡施
於黎之政者邊虚而不知備民急而不知救此後儻可
終事而為黎長久之策者神愛此州與人不相遠芳潔
之意視去如來
祈雨祝文
比者時雨有愆吏不敢以旱言懼以為瀆也迺今日轉
盛而勢未回辭欲陳而情以迫者歲大旱民何以生兹
用不敢不告神其相之霈為三日之霖以惠此一方吏
敢不敬神之休
謝雨祝文
日者不雨民以為旱吏亟走祠下致禱雨既至矣以為
未足吏日夜祗懼今雷雨既作膏澤下敷倍費神之力
以至於此敢不頓首以謝繼今雨暘以時稼穡以登終
惠之休吏與民猶有望神者也敢併以告
祭顔子廟祝文
士有能傳世行道者言語文章政事而已後夫子而生
先夫子而死未聞得志行乎中國不以政事論也自衛
反魯之時公墓之木拱亦不克與六經之議論蓋無見
於文章也與夫子處終日如愚言語又不可得而聞也
然聖人以為好學人以為不如事之以為亞聖人以為
亞聖人以為先師則士志於學必有所本矣此諸生之
所願欲以從事於斯者不敢不有所獻焉
府學祭井祝文
石到官未幾士子以闕飲告為掘二井隨禱而獲新甃
既成矣豈惟神哀其愚以罪廢來此默有以相其衷蓋
亦知朝廷惠訓仁義之澤士子不可一日無食爰薦芳
甘以侈神無窮之賜
祭諸葛武侯廟祝文
嗚呼定中原之鹿斬海上之鯨可與共天下大事者古
今一人天灰赤帝之火夜殞轅門之星馬未飲於河洛
牛絶餫於褒斜天不憗遺而使已志不伸古今孺子幸
而集事以叨日月之末光辱旂常之後塵伊侯之志莫
與擬倫彼其據形勢之上游操德澤之權輿故能功滿
天下而惠徧於生民侯乃起僻左扶漢於衰緒間關百
戰未能九州一鼎而吳魏為賓忍使八陣蕪没翠栢黯
慘悲風泣雨空遺恨於蜀江之濱故不生於垂衣之世
值舞羽之代賡歌都兪與舜為鄰股肱耳目使侯作臣
蓋志嘗感激乎知己而心期乎致身爾能折節北面聽
言不聞豈關張之見蓄而魚水之情親誠九死之不恤
恐高臥之未仁蜀西南陬既弱且貧侯能使之有勞無
怨千載之下猶思詠於甘棠之春我生何艱逢天不辰
恨不得親拜隆中而周旋談笑邇公威德直所望不能
郡守刺史何足辱侯之友而攀龍之鱗閔禾黍之蕭條
悼江漢之淪湮既無英雄可以聞倜儻之論樵夫漁父
酒巵豚蹄争求媚於明神騎箕尾於光芒弄陽律之浩
蕩雖幽顯異路而忠魂烈魄不違寤寐如影響之相親
儻斯言之可復特一酹而問津
西歸祭甘將軍廟祝文
石一紀之間再召再逐雖蹈瑕積釁固所自貽然挾讒
復仇亦已太甚蛟龍風濤以水險試人之心况神平衡
人心以伺其去來儒名商行隠匿於囊槖舟檝於神不
容以不直欺也奉親一舟數月二萬里至祠下神能鼓三
軍之怒不能直一士之冤乎敬致薄酹以明此心神生
自蜀挺身事吳限以鼎峙南北則殊今一大江吳蜀同
軌幽明受職臣子無貳神之受食往吳來蜀私其鄉人
誰曰不得風水舟檝豈唯此行再被恩召奉親以來艱
苦不忘數日有卜芳潔之意惟神綏福之
