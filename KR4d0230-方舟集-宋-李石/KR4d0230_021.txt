方舟集卷二十一宋李石撰
左氏詩如例上
詩之有例杜預之說也吾夫子刪之子夏序之
又與子貢親聞其言於夫子例之說如預者舊
矣預之立例曰詩人之作各以情言君子論之
不以文害意春秋引詩不皆與今說詩者同他
皆倣此此如例也嗚呼此說舊矣凡所援據緣
情為類左氏所載一件一事裒拾之得一百六
十八篇作詩如例
孝子不匱永錫爾類(大雅)
鄭莊公以弟太叔誓其母姜氏然孝心不忘不然
一羹之頃亦自難以激其終身之誓太叔不絶於
其兄如春秋則潁谷封人誠有力於莊公為不盡
之孝也
風有采蘩采蘋雅有行葦洞酌
謹始之傳母子用誓君臣用質人道悖甚矣其曰
交質子不及二伯是也且周君也鄭臣也此君臣
用質也人道不順而以忠信責之可乎四詩出君
子之意忠信之責也蘩蘋薄物之可羞葦者牛羊
之不踐洞酌之潦可供祭祀也
商頌曰殷受命咸宜百禄是荷
頌者詩之盛德況商頌之難得者乎穆公以姑息
小仁以禍其國殤公立十年十一戰杜預以兄
終弟及飾其說君子亦以頌美宣公非所蒙也公
子馮不帥父義何所逃罪然以商湯武丁美宣公
君子之言亦過矣
碩人(衛風)
國之儲貳天所建也天下之望在是矣莊公娶齊
女賢淑無子以桓公為子早定其位以明天所建
而係人望可也不然嫡庶之分繼及無序國本亂
矣州吁之弑君是也莊姜以桓公為子莊公又寵
州吁母賤而嬖子寵而好兵賢母不能制嬖妾賢
兄不能制寵弟碩人之賦衛人逆知其然知桓公
之必不免託碩人以憫莊姜為賢不見答故無子
於州吁書為弑君又以殺臣下為詞此春秋微意
杜預乃以州吁未列於會故不稱君妄矣
自求多福(大雅)
詩叙狂狡之刺鄭忽皆不足以當之何也狂者進
取不已之謂也狡者如狡兔三窟之謂也鄭忽以
救齊敗戎成功乃矜伐自居戍齊之餼又以班後
鄭為有郎之師固辭齊婚是禦福也乃援文王大
雅之賦曾狂狡之不若也卒之三公子爭立受權
臣之欺失大國之助君子以為善自為謀則可謀
國則不可也
君子屢盟亂是用長(小雅)
鄭莊公後忽突爭立鄭以宋女之故突入忽出宋
執祭仲為竒貨連年於此矣十一年惡曹之盟宋
與盟而不書杜預以為缺文意者忽猶在位也忽
出突入然後宋人得以横役鄭人故為折之盟至
榖丘之盟凡再盟矣其為會者四曰夫鍾曰闞曰
虛曰龜至伐宋而戰宋則宋絶而鄭得以小瘳君
子以小雅屢盟譏之
本支百世(大雅)
本根也支葉也文王子孫百世相傳以長久享國
者本根盛支葉從而茂也衛惠公播越七年於此
矣魯莊公會齊宋陳蔡之兵伐衛而納之非天子
意六年書王人子突救衛則惠公朔失國以國逆
為文當納與不當納情可見矣朔既得入放新君
黔牟放大夫寗跪殺公子洩公子職然後即位君
子譏二公子之立黔牟為不度者以本之不強而
支之不足自芘非文王所以傳世之意然惠公之
惡亦不悛矣
翹翹車乘招我以弓豈不欲往畏我友朋(逸詩)
帝舜明德百世之祀也其後之人賢不肖何足以
廢絶其後之祀哉陳殺其太子春秋以國討為文
曰陳人者不與其殺也公子完奔齊齊侯使之為
卿此則八世之後敬仲開國於齊之符也至桓子
而陳始大至成子而陳得政皆天也方子完之奔
齊也有賢覇主為之依歸子完亦能雍容遜順降
其色詞於俎豆之間其賦詩可觀矣弓招之禮士
之聘禮其不欲往者天意於明德子孫尚有待乎
豈不懷歸畏此簡書(小雅)
文王以辛受之命遣兵以守中國以西北夷狄為
慮其職猶諸侯覇主之職也東遷以來夷狄之患
日熾齊桓公圖覇之始管仲相之肯置西北之慮
於度外者乎小雅之賦文王為西伯時勞來諸侯
西有昆夷北有玁狁所謂簡書之畏不敢一日即
安以辛受之命為畏也邢者武王之子孫為狄所
伐覇主之所當憂管仲一言之贊齊桓得以九合
諸侯實發軔於此矣閔公元年正月書齊人救邢
僖公元年書齊師宋師曹師次于聶北救邢前人
後師人者微而不及事師則將尊師衆所以大邢
於中國以夸耀覇主之威於諸侯也曰次者勉而
進之於懷歸簡書之畏也至於遷邢城邢以明狄
人之勢方盛齊人之於邢不可緩也
載馳(衛風)
婦人女子知有國家患難亦其義槩之激於中此
載馳之所為作也許穆公夫人衛女也父母之國
為狄所滅曹邑之遷幾不祀其曰歸唁於禮有不
得者父母既終無歸寧其兄之禮也許小不足以
救衛抗狄徒憂之而作況諸侯為伯主而不一動
心乎此則齊桓公攘戎楚丘之封文公他日再造
之業歸夫人魚軒之張本彤管靜女之章亦出衛
志有不及此
清人(鄭風)
鄭受楚敵而輕於授鉞推轂之任其亦難乎為兵
矣春秋書鄭棄其師鄭自棄也非將之罪也故吾
夫子於論語微發其端曰不教民戰是謂棄之不
以罪高克也夫以高克之罪正典刑誅戮之可也
孰有憎惡於其將而猶假以兵柄哉子夏序詩乃
曰久而弗召自莊公二十八年楚入鄭以來今閔
公之二年凡七年矣高克奔陳不書者非春秋與
吾夫子之意
懷德維寧宗子維城(大雅)
申生死于女戎之譛方其蒲屈之築也申生已游
魂新城矣夷吾尚以寘薪為訴重耳以不校父命
幾不免斬袪僅能奔翟然重耳覇業有異於夷吾
者其用心大小有間矣士蒍之諫非獨為蒲屈之
城亦知申生出伐羣公子皆不免維城之詩先見
之明乎
白圭之玷尚可磨也斯言之玷不可為也(大雅)
獻公得罪國人雖其諸子親出肺腑如異類也荀
息不量力欲保奚齊以一死抗三怨以一嬖敵輔
晉之諸侯不狂則愚矣晏子曰君為社稷死則死
之奚齊之死里克殺之其平生許君宜矣已非社
稷之計而又從里克逆謀立卓子里克又殺卓子
荀之死已非向者許君之志明矣其與溝瀆之經
何異大雅白圭之玷非所以責荀息
不識不知順帝之則(大雅)又曰不僣不賊鮮不為則
秦伯之問公孫枝之對惠公求入之情偽盡矣唯
重賂以求助則忌克之情見矣秦伯豫防惠公之
反噬是以他日重耳覇業而望夷吾非所宜也不
識不知者文王所以順天之法不忌克者可以為
法矣惠公忌克適足以資吕甥郤芮背秦之謀啟
㔻鄭賣國於秦以納重耳者天所以開覇圖於晉
似有冥數
愷悌君子神所勞矣(大雅)
齊桓公以鮑叔一言忘其平生之讎舉管仲而用
之一則仲父二則仲父君臣相信不復有疑雖三
代直道不過如是也乃曰仲尼之門三尺童子羞
稱管晏至有廢其所長而求其所短不知所以絶
管晏者果何罪後世以是洗垢吹毛以瑕疵士人
者不知吾夫子自管晏以下如子産子西皆有定
論管仲以平戎之功辭高就下君子有大雅之賦
如吾夫子之意世祀者以其平戎之功可以格神
也
下民之孽匪降自天噂沓背憎職競由人(小雅)
韓之戰秦獲惠公以獲書如俘囚無異甚易之詞
也晉以女女秦其資秦德非一也三施不報以負
秦史蘇之占尚何尤乎史蘇能以象數占天之吉
凶而不能變吉凶者以人事召之也僔沓面語而
背相憎疾韓簡所以告惠公惠公不悟以死此豈
非人為哉
刑于寡妻至于兄弟以御于家邦(大雅)
宋襄公不度德欲以仁義之師圖伯於春秋子魚
又以文王降崇侯于因壘之間刑于寡妻及兄弟
以太姒為教推此及家邦以無禮責曹而執鄫子
殺之如犬豕然果仁義之師乎孔子商人宋商之
後也其書曰執宋公以伐宋其亦隠忍為恕詞矣
公爵執之而人楚告捷不許夷狄執中國之君也
又書諸侯而不書楚猶曰諸侯自釋之此吾夫子
恕於鄉人之詞也
豈不夙夜謂行多露(召南)
諸姬盡於楚人吞噬有日矣非特漢東諸姬憤之
中國之人亦共憤之矣楚人日熾隨日削者有由
矣楚自武王以來隨絞州蓼欲伐其師有不能得
今又叛之如蒙露夜行不免濡衣汚辱之病此君
子之重為隨惜召南行路之賦有旨哉
協比其鄰婚姻孔云(小雅)
王子帶惠王之子也時襄王在位帶召揚拒泉臯
伊雒之戎伐京師欲行簒襲頼秦晉伐戎以免子
帶因是奔齊齊使仲孫湫欲復之諸侯戍周王室
之不靖者至是十年矣富辰力諫襄王以子帶為
言協比其鄰以齊為婚姻也兄弟即襄王及帶也
王信富辰之言可矣然王子帶介恃夷狄與齊之
援勢不兩立王子帶入則天王出居於鄭矣春秋
意罪襄王顧匹夫小節以天下之大避其母弟天
子無外而以出為言譏之也王子帶居温富辰亦
不免
戰戰兢兢如臨深淵如履薄冰(小雅)又曰敬之敬之天
維顯思命不易哉(周頌)
邾者魯附庸小國也恃宋以抗魯故魯伐之且其
執鄫子以畀宋宋殺之於社僖公伐之又伐而取
其須句邾肯忘之遂有升陘之戰内不可言戰言
戰則敗此春秋内諱也臧文仲預以雅頌諷公不
悟大抵魯奔馳大國之郊無歲不兵無歲不役重
外輕内其藐邾久矣兜鍪之辱何怪乎
河水(逸詩)六月(小雅)
重耳復國楚秦及狄之功也自楚之秦納之晉二
詩之賦可以見其志矣皆子犯趙衰之力也古者
享禮賓主賦詩見意其賦全章則以首章為重此
杜預之說也然預以河水為逸詩而又以朝宗于
海為義則沔彼流水朝宗于海見於詩非逸也六
月則以佐宣王北伐為義以贊重耳復國尊周也
此又賦全章之例
常棣之華鄂不韡韡凡今之人莫如兄弟其四章曰兄
弟鬩于墻外禦其侮(小雅)
周鄭交惡自入春秋不君不臣胥失之矣周寡恩
無御臣之方鄭念德失事君之略今又以一滑之
小而執二王人欲以狄伐鄭者以忿兵加鄭亦胥
失之矣小雅常棣召穆公燕族人於東都閔管蔡
而念周公此富辰舉之以戒襄王也
彼其之子不稱其服(曹風)自詒伊戚(小雅)
甚矣子臧之為惡不悛也其兄子華以嬖寵殺身
而子臧奔亡宋受其奔反以鷸冠自侈所以殺之
者鄭伯鄭伯不自殺使盗誘而殺之何也自詒者
自取也國人惡以寵嬖出奔長惡不悛兄死而弟
繼之宋鄭不相平又恐其介恃宋人反禍其國不
然一冠非法小人之服何足深誅
惠此中國以綏四方(大雅)
春秋賞罰之權詩者著春秋襃貶所自出其於聖
之經則一也是以君子貴之晉文公圖覇之始必
有大號令以尊天子令諸侯者此三罪民服雖舜
受堯禪誅放四凶以收天下之心不過如是也然
帝覇之業所以不同者去取之異也文公始入伐
曹衛以地主失禮而以兵伐人不過假公義以復
私怨而已旌僖負羈之忠可矣顛頡魏犫同罪異
罰可服人乎祁瞞風于澤亡左旃不登時戮之於
軍既敗楚而又殺人可服人乎舟之僑奔亡之餘
而俾為戎右濟河先歸輕用之而輕殺之可服人
乎君子大雅之賦曰賞曰刑權春秋之法著之於
詩者欲以廣覇主之德於天下文予而實不予也
采葑采菲無以下體(國風)
父子罪不相及堯舜之仁用此道也郤芮畏偪謀
殺晉侯以至焚宫以求晉侯不獲豈自知重耳之
覇哉胥臣但知其子之賢而舉之文公信而用之
以縣賞胥臣之舉讎而復命以父之舊邑此覇者
盛德事也葑菲下體雖惡無以惡而棄其美此胥
臣之說詩者小異
大風有隧貪人敗類聽言則對誦言如醉匪用其良覆
俾我悖(大雅)
晉負秦曲秦亦念德不忘殽之役穆公違蹇叔而
用孟明三年之間三敗之辱晉則曲矣秦亦未免
以責於晉為貪也故舉芮良夫刺厲王之詩以自
警卒得孟明之用雪殽師之恥者以信任孟明為
終始而不以兵家之成敗為作輟也若夫汪之役
以晉宋陳鄭四卿之貴書曰人者將尊師衆不能
舉一秦夷狄之勝中國之恥也而左氏反以人四
卿以尊秦不知人四國之卿亦以人秦也風之有
隧者君貪間可乘故無形之風得以入之聽言者
悦耳諛詞也誦言者雅正逆耳之言也良而悖之
謂蹇叔也此詩乃人主聽言之法
君子如怒亂庶遄沮(小雅)王赫斯怒爰整其旅(大雅)
萊駒以斬秦囚失職狼瞫代之遂以為右箕之役
先軫黜之以續簡伯代之狼瞫怒其友誘之為亂
不從以未獲死所也竟死于彭衙之師晉襄公得
以幸勝秦師君子不多晉襄公之用狼瞫不罪先
軫之失士而有取於狼瞫者以其不尤其君不信
其友不妄用其勇踐夙昔之言以求死所也君子
以狼瞫為君子舉二詩以證之至比之以文王之
怒嗚呼匹夫之勇而有六師止亂之氣其亦勇於
義乎
毋念爾祖聿修厥德(大雅)
嗟夫秦穆公悔過以不用蹇叔之言孟明自以屢
敗不死必復雪其國之深恥以答穆公之知此念
爾祖之說晉趙成子所以取之也毋念者念之深
也念祖考之德以自修其德晉未可以輕敵也
春秋匪懈享祀不忒皇皇后帝皇祖后稷(魯頌)問我諸
姑遂及伯姊(邶風)
臣繼君位為先後義猶父子也僖兄閔弟以兩臣
言之則可以兩君言之則義有先後一君一臣不
以兄弟也臧文仲之不仁夏父弗忌成之也其曰
新鬼大故鬼小此巫祝之見其何以為廟社典禮
之官乎仲尼春秋以大事書之何也明其躋僖抑
閔失後先之義以時以月以曰為謹不及為内諱也
又舉二詩以明其非義曰鯀曰契曰不窋雖無君
位猶當以祖禮推配矧僖公以郊禮祖稷魯有禮
之可法乎諸姑伯姊亦以先後父子先後之義也
杜預謂微子父帝乙鄭桓公父厲王二國不以為
不肖肖之與不肖以子肖父乃倒置其意乎
于以采蘩于沼于沚于以用之公侯之事(國風)夙夜匪
懈以事一人(大雅)詒厥孫謀以燕翼子(大雅)
聖人立言足以為世重也秦穆公悔過吾夫子取
之今之秦誓是也不遠復無祇悔於顔子謂庶幾
近之以其不貳過也子路聞有過則喜不與此也
至於穆公悔違蹇叔之言則錄之為誓幾與三王
之誓無異因以成覇功左氏取之蓋吾夫子好之
丘明亦好之三詩者皆君子之意也一人悔過一
人舉善一人效力雖天下受其利可也况一秦之
覇乎
菁菁者莪(小雅)嘉樂(大雅)
及者上及下之詞又為汲汲之詞其一直壓以及
為文其一危出以汲為文卒之晉侯自悔二年之
無禮又踰年公如晉懼其無禮而改盟公其屢盟
之書前之及猶後之及無以異也晉侯賦菁莪取
既見君子樂且有儀之義公賦嘉樂取顯顯令德
受禄于天之義然文公降拜賦答亦兢兢然矣文
公二年之冬如晉四年之春飲至告廟不已遲遲
其歸乎
畏天之威于時保之(周頌)
女子在塗稱婦卿以國逆之以吾君故尊之也今
不書卿而以逆婦為文是無祔姑之禮以其始為
不令終之卜曰出姜可也畏天之威以配夫為天
也君子謂之曰不允者以不信也不信則不保卒
之文公死而歸此其兆也
維彼二國其政不獲維此四國爰究爰度(大雅)
齊桓公之伯力足以尊周而服夷狄也貫之會江
人黃人以蕞爾小國能自通于中國二國者楚之
與國服江黃者斷楚右臂也桓公死楚滅黃以報
宿憾江人所恃以立者以晉為伯者之可依勢亦
岌岌矣楚伐江晉力欲芘江有不得者至秦穆公
既敵晉覇西戎江人既同盟而楚滅之此覇者之
深恥恥齊晉之不若也降服出次徹膳過禮君子
援大雅之詩者美秦穆公不唯自反已之不能芘
江思其政事以自警也
湛露彤弓(小雅)
衛侯鄭楚之姻親也寗俞衛之忠臣也衛棄同姓
之懿婚於夷狄之楚此重耳所以討而分其地頼
寗俞以得復國者凡三衛侯被執京師俞納槖饘
一也晉欲殺衛侯俞貨醫以薄其酖二也不肯祀
相以全成王周公之命祀三也負三大節孔子以
為有道則智無道則愚何也來聘於魯魯衛兄弟
非無道之邦杜預遽以不答二詩之賦為愚似未
盡其愚其節在晉楚爭衛之間耳湛露天子燕諸
侯之禮也諸侯敵愾則賜弓矢然後征伐魯人失
賦以欺衛非所以為愚知也
黃鳥(秦風)人之云亡邦國殄瘁(大雅)
秦穆公以三良殉究非穆公之過三良自取之也
桑與棘黃鳥猶知所止而止之今不擇死所而止
於桑棘曾鳥不若也此其與嬖幸何異君子舉大
雅之詩以哀其死罪穆公之用殉似未盡也晉小
臣夢負晉侯登天晉人亦以為殉亦自取也孟子
罪象人而用曰備象俑猶不可不知三良之殉豈
特象俑而已乎
葛藟(周南)
宋成公卒穆襄之族以昭公之立因攻之以殺公
孫固公孫鄭昭公不平於二族而欲圖之故樂豫
以為言而有及於葛藟之詩也昭公不聽自作弗
靖以及二族書曰宋人以衆殺為文者惡其首禍
於公以誘成衆人之亂也曰右師曰左師曰司馬
曰司徒曰司城曰司寇六卿之去皆公族也樂豫
雖有言疑若自為容身故以司馬讓與昭公弟公
子卭也卒之六卿和穆襄之族然後公乃安葛藟
之芘本根效矣此詩本平王東遷棄其族人故詩
以葛藟尋斧枝葉為刺
板之三章(大雅)
晉人以姑息一婦人之故立靈公靈公不君晉鬼
幾不祀秦師以晉使而來秦晉相讎不靖累歲而
先蔑士會之奔皆趙宣子失於聽言昧於託孤禍
可勝諱哉板之三章以詢于芻蕘以負薪者之語
尚有可採此荀林父以曉先蔑之使秦也士會在
秦不見先蔑非特誤其身以其誤國也嗚呼伊尹
相太甲立之放之復之不動聲色措天下於泰山
之安古今一人而已
剛亦不吐柔亦不茹(大雅)毋縱詭隨以謹㒺極(大雅)
楚小宋大其不敵久矣宋聽華御事之言示弱以
納侮勢之必至也夙燧之載何足以辱國君宋公
承命於始而違命於終可乎子舟自以當官而行
是亦牽牛蹊田之說而乃援仲山甫之詩以自文
又曰詭隨罔極者將軍之令一至此乎其恃大國
欺小國聖人所不予也宋人卒殺子舟以雪國恥
曰楚子曰蔡侯以子敵侯狄楚國蔡春秋之微意
宋孔子所生長之國也孟諸宋之大藪澤厥貉之
次楚距宋亦不遠矣
鴻鴈(小雅)四月(小雅)載馳四章(鄘風)采薇四章(小雅)
鄭衛得罪於晉者以恃楚而蔑同姓也魯文公如
晉欲因公為根柢以請平於晉公皆成之故明年
為新城盟其叙晉趙盾於七國諸侯之下亦以抑
趙盾之專晉而喜公能成兩公之託也沓與棐衛
鄭二君異地為會然獨鄭伯禮公賦詩也以公子
歸生之文故以賦詩答盛意也鴻鴈求哀季文子
以同憂答之又以公久在行賦四月為詞子家又
以載馳為賦以明急欲求助於同姓之國文子賦
采薇以許其情宛然賓主之禮形於俎豆酬酢可
觀也哉
胡不相畏不畏于天(小雅)畏天之威于時保之(周頌)
齊魯之不睦以邾之争也趙盾隂制晉侯俾受齊
賂扈之盟自陷於無能之地其何以表率諸侯哉
謀伐齊者八國諸侯各以爵書魯文公初不與此
書諸侯之盟于扈不唯為内諱其不能終事於齊
者亦魯之深恥也齊人又有西鄙之侵以曹之來
朝于我又伐之季文子援二詩以明其不畏天道
何有於人事哉欺魯之小是欺天也以行賂求免
於晉而逞志於魯魯不得已有畏於齊公子遂明
年卒盟之始齊侯不及盟卒為郪丘之盟郪丘齊
地入其國而盟之不幾要盟乎
人之無良(小雅)
飲食之人人賤之矣子公之染指嘗黿羊斟不與
食羊悻然顔面以敗國事事固有大於此者乎小
雅以不遜之詞以為犯上之漸本於飲食以及夫
爵禄也不然何至懷一食不與以宿怨殺人乎宋
華元之御者耳君子援小雅之賦譏之又曰敗國
殄民又曰殘民以逞者以言其怨也甚微其害也
甚大嗚呼百乘之車百駟之馬與一食之羊孰多
有以見宋華元無統衆之才杜預釋之以華元寬
而容衆非也
靡不有初鮮克有終(大雅)衮職有闕惟仲山甫補之(大)
(雅)
晉國之禍以靈公其得立者皆天也趙盾初無曲
突徙薪之謀於先乃欲圖之於焦頭爛額之後果
何及哉二詩皆諫詞也既失於初又安知其終又
曰補衮之缺如仲山甫能補過也庸君不悛雖鋤
麑之賊有不忍者以盾之不正其始而欲效忠於
終區區全身於狂猘之口而卒不免惡名者人謀
不臧天報之也弑君趙穿而史氏書之以為趙盾
兹非天乎君子惜其不能越境免禍非其說也此
可以為人臣欺天之戒二詩與今說詩大異
我之懷矣自詒伊戚(逸詩)
春秋書許世子弑父不嘗藥也晉趙盾弑君不討
賊也皆出史氏直筆孔子採其意以作春秋為天
下後世亂臣賊子之戒防微杜漸非一朝一夕易
之所謂履霜堅冰者早辨之術也然則趙盾逸詩
之賦心則知之蓋趙穿自出其族已為晉卿内不
能制之於家又縱之於朝吾夫子曰趙宣子為法
受惡古之良大夫此一語可以贖宣子之罪也於
春秋之書略不少恕者於以公天下大法
民之多辟無自立辟(大雅)
春秋者聖人直筆詩者聖人雅言皆聖人之經也
洩冶書大夫以殺又援詩之大雅以證其死其亦
惜其人之忠而骯髒於滛亂之門也歟紂殺王子
比干武王封其墓孔子仁之與微子箕子比其為
仁則一也杜預乃以洩冶不為春秋所貴反以孔
寧儀行父道楚入陳討賊為能補過失聖人懲勸
之義因并正之
文王既勤止(周頌)
狄為周患自太王以來有之不獨文王也周公方
且膺之東遷之後春秋赤狄最強吞噬衆狄欑函
之盟衆狄始服者潞子娶晉之女為甥舅之國幾
於和親也赤狄侵侮齊晉非一日如先縠之不忠
以邲戰之敗往往賣國於狄赤狄日熾欑函之盟
狄之支黨既已翦去赤狄有必滅之勢故欑函之
盟以文王之勤自比者文王事狄不絶愠問成周
室之業也子孫忍忘諸乎晉師滅赤狄潞氏以潞
子嬰兒歸近在五年之後以晉女歸以狄臣千室
賞荀林父者欑函之盟始之也
汋曰於鑠王師遵養時晦(頌)武曰無競惟烈(頌)
晉楚爭鄭久矣鄭伯肉袒牽羊以請命於楚人晉
人之恥也猶欲救之楚人乘勝為邲之戰以至敗
績者晉之自取也荀林父士會本以中上二軍之
將初無必戰之意固欲其還先縠以中軍佐不從
三帥之謀此主令不一必敗之勢也尚何以追鄭
於既勝之楚哉然楚人初甚憚之亦屈而求成二
詩為諫有取於武王汋武二頌欲回先縠之意而
卒不從遵養以須晦昧者惡積而後取之兼弱攻
昧以成周家無疆之業杜預所釋經意也
元戎十乘以先啟行(小雅)
晉楚戰陳之形元戎者楚趙旃魏錡二子皆晉之
不得意者怒楚師楚王以左廣親逐趙旃適與苟
林父遇林父親鼓已不知所為氣先敗矣舟中之
指中軍下軍蓋趙括趙嬰齊士季先縠之軍行也
一鼓則狠愎而甚怒再鼓則怯懾而先奔晉軍罪
人三人者同三帥果何恃哉十乘元戎以明楚子
之以身率人善陳也是役也晉倉皇易師而行是
以甚敗
載戢干戈載櫜弓矢我求懿德肆于時夏允王保之(周)
(頌)武之卒章曰耆定爾功(周頌)鋪時繹思我徂惟求定
(周頌)綏萬邦屢豐年(周頌)
楚子縣陳定鄭席累勝之氣與晉為邲之戰又幸
勝焉楚子自反而知之曰晉罪無所而羣臣侈心
初未知之也如潘黨欲收晉尸以為京觀夫楚狄
也如莊王不幾王者之仁乎詩頌以武王自許豈
潘黨所能以諛悦取媚者七德之賦詩頌武王之
德也其三其六三六之數楚樂歌次序與今詩篇
次不同杜預云
亂離瘼矣爰其適歸(小雅)
鄭以小國介乎晉楚必爭之地已不幸矣又有重
不幸者内有怙亂賣國之臣以利自封而求市如
子服者死有餘戮矣子服先入楚師欲分鄭以立
魚臣楚莊王前後滅九縣曰息曰鄧曰弦曰黃曰
䕫曰江曰六曰蓼曰庸又曰武王克權使鬭緡尹
之文王縣申息故子服以是生心鄭人殺之君子
以史佚怙亂之語又以詩小雅闢之言禍亂至此
不晉則鄭果何所歸
陳錫哉周(大雅)
周人所以禦夷狄者歴世出一法無有二也狄之
種性所欲於我者太王以來子女玉帛文王不殞
厥問竭力事之是豈有二哉計赤狄者衆狄之長
雄者也潞氏甲氏一姓而異族晉人初以女女之
繼即滅潞氏又滅甲氏服二赤狄於二年之間此
天運關夷狄盛衰乎不然何其威懷之得術也庸
庸祗祗用可用而敬文王也晉人賞荀林父因及
士貞子蓋士貞子進荀林父故貞子受進賢之賞
陳錫哉周之詩言文王以惠利錫天下無間夷狄
造周家無窮之業其子孫遵用之晉始事狄而終
滅之其家法如是也此詩與欑函之盟專以文王
為言以明春秋雖亂其禦夷狄之法未之有改
戰戰兢兢如臨深淵如履薄冰(小雅)
傳曰苟子之不欲雖賞之不竊此孔子教季康子
禦盗之法也穿攻靈公而有桃園之弑賊也靈公
使鉏麑殺趙盾不克亦賊也先縠召外狄以禍其
國亦賊也士會受繞朝之策遯秦而歸其心蓋知
盗矣一旦以獻狄俘於天子請命於周晉以為中
軍將以代荀林父林父方受狄臣千家之賞曾不
旋踵士會挾狄俘之寵中權之遷得以攘其政柄
豈不欲之賞哉晉盗之奔秦不知士會止盗之術
何以感之也戰兢淵冰之戒不善人者果何如人
哉
君子如怒亂庶遄沮君子如祉亂庶遄已(小雅)
齊晉與國二伯之流風餘澤未遠也一郤克何足
以煩諸侯哉屈晉求齊出於輕舉雖無婦人其笑
宜矣跛眇之疾豈蕭同叔子之為哉郤克必欲讎
齊以傷人子之心其悖禮害義甚矣原郤子之意
不過欲速取政柄幸士會之老而求代之耳士會
則知之故以詩喜怒為言昔人以喜怒已亂也
孝子不匱永錫爾類(大雅)
質子可也質母可乎郤克幸於一勝矜其豕突之
氣於齊以婦人之笑還以辱人子之母可乎徒言
何益其何以今於諸侯哉齊人援孝子不匱之詩
非所施於無類之小人也漢高祖曰吾翁即汝翁
必欲烹太公幸分我一杯羹蜀姜維之母曰千頃
之地豈計一畆王陵之母伏劒以送使者三人者
以私恩害公義今則非其說矣晉人徒言之左丘
明徒載其事累說詩者之旨多矣此與穎谷封人
一詩二義
我疆我理南東其畆(小雅)布政優優百禄是遒(商頌)
先王之命諸侯各有分地物土之宜以修職貢或
南或北經界正榖禄平也齊南而晉東也春秋以
來大吞小強并弱壤地不明職貢不修晉以鞌戰
幸於一勝欲使齊之耕者盡東其畆不唯意在無
齊其亦無周天子矣夫以紀甗玉磬者器之從名
紀國之寶也地從主人則汶陽之田者魯田也齊
以悖取晉亦悖得復以歸魯故魯衛之諫晉侯足
為盛德之舉也欲質人母欲併人國徒以空言喝
齊然亦凉薄矣小雅商頌二章皆齊人求哀之詞
也故為爰婁之盟三帥既各受命服既歸郤克自
以得意皆以不伐為功豈亦有所愧耶
濟濟多士文王以寧(大雅)
蜀之盟以公會楚人以下十一國于蜀楚之卿至
是始列於中國故以公會壓之人其卿而不名以
微者告也不欲以夷狄之卿而公為會也是歲楚
共王年十二三強冠之子重與為陽橋之役以救
齊者以晉楚争齊也共王之弱不如莊王子重之
賢不如子玉故以用衆為安文王以寧者以濟濟
之衆也是役也蔡許二君皆弱強冠而行不書者
乘楚車失位嗚呼君弱臣強夷狄盛而中國衰一
至此乎
不懈于位民之攸塈(大雅)
蔡許之君二孺子也強冠之與為蜀之會乘楚人
之車如兒弄爾責在師傅之臣不在君也伊尹之
於太甲周公之於成王可以任此責二孺子何足
道哉朝廷表著之位如山不動君思其尊臣思其
卑如是則大雅之詩謂之不懈民賴之以息肩無
失其所可也何有於蔡許之君哉君子必援此為
賦者以為有位之戒攸所也塈息也
敬之敬之天惟顯思命不易哉(周頌)
成公即位之年臧孫許及晉侯為赤棘之盟以魯
卿而晉侯也乞師以備齊楚鞌之戰因以歸汶陽
之田三年如晉拜田之賜又受荀庚之聘而盟之
矣成公至是欲貳心於楚者恐晉不能終芘之晉
侯亦疑之故不加敬於公季文子因援周頌為賦
者何也盟會者神天之質信也可不敬乎今晉侯
輕易之非所以敬天命也敬人則敬天命矣
不弔昊天亂靡有定(小雅)
春秋有進夷狄之法聖人嘗以有君許之有戎有
荆楚有秦有狄今又有吳其睥睨陵跨相屬也自
周公膺之征之孔子有取於管仲者取其可以繼
周公之志也吳之始入中國也郯因以成其惡何
也郯内受魯晉齊邾之師郯已疾矣何敢與吳為
抗不得不請吏於吳以申公巫臣之教侵楚近地
諸國吳始大矣季文子有賦於小雅之篇哀郯受
吳之兵以禮義之國蒙夷狄之侵莫適為主欲號
天告亂有莫獲者不相弔恤也
女也不爽士貳其行士也罔極二三其德(衛風)猶之未
遠是用大諫(大雅)
汶陽田魯之分地為齊所侵晉以忿兵不義而取
之齊魯以無功而復故疆於晉人之手何也以吳
楚為急也楚取鄭吳取郯魯與齊晉同為馬陵之
盟其欲歸汶陽田於齊者齊事晉且為吳楚之備
也凡田曰取言易也今又曰言許其言而不許其
取其言又易於取也七年之中一予一奪魯不能
自有而屬之齊齊又不能有而失之晉晉齊爭以
市道魯人因以俯仰避就于一田之間蓋女晉而
士齊二三之行可恥也謀之未遠人臣當諫之此
大雅之君臣也韓穿之徒何足以責此
愷悌君子遐不作人(大雅)
君子之於言也必有已信之效故上之人得以信
之此平生之言也繞角之役欒書從知莊子范文
子韓獻子不與楚戰之言此已信之效也且欒子
得政嘗用三子之言以為可信而終身信之不復
有疑侵蔡侵楚侵沈未嘗無獲者以三子之言也
君子因取文王之詩以為上之人愷悌樂易以來
天下之言而作成之於必信以收其必信之效其
言之可從者豈唯三子之言而已哉又非特三國
之獲也
韓奕之五章(大雅)綠衣之卒章(邶風)
宋共公之立使華元來聘欲娶魯女以厚為援也
納幣來逆宋公無主婚皆華元為之故稱使也衛
晉皆來媵同姓姬也魯遣季文子如宋致女復命
公賦大雅韓奕之五章取莫如韓樂穆姜出拜樂
詩賦綠衣之卒章取其實獲我心宋魯二姓之好
宛然成文婚禮之隆也
雖有絲麻無棄菅蒯雖有姬姜無棄蕉萃凡百君子莫
不代匱(逸詩)
莒之不量力凡三也以小敵大一也殺貴公子二也
恃城無備三也渠丘城莒城二城皆惡鄆又無備
振螳蜋之臂以當楚之車轍十二日而楚克其三
都君子賦詩以為譏絲麻菅蒯絲麻為貴而自棄
於菅蒯之賤也以姬姜之妍而㤀其蕉萃之醜也
渠丘而至莒莒而至鄆次叙進兵三日克渠丘三
日克莒三日克鄆十二日而莒國去矣尚敢以不
量力之莒抗大國之楚哉吾夫子刪詩止有三百
五篇尚有逸詩如新宫之篇此篇不知其孰風孰
雅要在三百五篇之外夫子之所刪去左丘明傳
春秋與聖人同時豈在未刪之前乎
