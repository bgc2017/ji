方舟集卷十七宋李石撰
墓誌銘
雲巢子墓誌銘
雲巢子者故左奉議郎郪縣府君之道號也雲巢子築
室資之丹神山將隠焉不得已而仕仕不進行東南以
辛卯九月己丑卒於湖州之舟中自繪像授學徒牟灼
權後事以旅柩西泝適其子浩奏名東去與喪值謹具
卒日以訃至蜀卒之明年春也雲巢上有母兄柩未至
以衣復屋上設位如平生妻子踐蓐袒括食粥如始死
奉其像成服以訃告州太守宇文侯紹奕為同年率州
縣官朋舊者會哭親戚黨友會哭學徒匍匐百十會哭
哀動里巷以雲巢為君子故愛之深哭之哀而莫知止
則其母兄妻子至愛至痛又不知其如何可忘也耶雲
巢幼依其兄方舟子修古學學古文行古道學則曰孔
習周顔孟習孔以習為學也文則典之嚴雅之正語如
先秦不陋不華左氏戰國策以下不問也道則曰中庸
心傳皇極大法帝王作者無過不及賢不肖所共由也
二氏比吾道非不學特空耳喜談經性理淹貫視俗學
浮剽曰此牧豎兒糞土語行丐可耳其用心與方舟子
多同兄弟窘步進取然雲巢尤不屑故舍人趙公達謂
曰吾薦方舟會當掖君俱升大監楊公樸上殿薦其學
問被旨記姓名嘗以說干時相曰吳困於淫侈淮困於
盜賊蜀困於窮匱時相韙其說取其盜賊論增兵戍守
皆其倡也史公浩招至第夜與隔壁呼曰棄淮所得地
人謂斯何答曰江淮版圖力戰得之尋棄之尚何言以
書干蔣丞相竒其人歎其議論可用丞相虞公允文殊
有意曰以近制改秩當作邑姑還蜀超擢至矣登紹興
二十七年進士第初筮左迪功郎廣都簿再任永川尉
關升左從政郎成都府路提刑司幹辦攝渠州學官皆
有能名府委治路胔會有以殺相誣者即縱去不問不
肯以永川捕獲理賞曰寘人於死自利耶其為憲屬多
平反以舉主制置王公剛中晁公武參政王公之望提
刑晁公公遡張公行成改左宣教郎轉左奉議郎知郪
縣服緋魚袋以疾卒年五十四娶何氏先卒再娶趙氏
五子浩辛卯年正奏名圻鄉貢進士彛禀出繼弟唐後
毅禀㽦禀皆篤學一女未笄孫男三人永孫提孫觀孫
雲巢子姓李氏諱占字知來唐隠太子小字芝蘭之後
大墓在簡平泉號軍井李家為望族曾祖仲舒祖祐父
嗣宗贈右朝奉大夫先妣蹇贈安人蚤世今繼母太宜
人杜在堂尤所鍾愛安人之死三子一女方舟子未娶
仲弟十六歲已娶雲巢九歲勾龍妹甫十歲病疳翳方
舟子負妹挈弟以土瓦自炬火炊陳粟雜獖肝菊葉餉
之獲愈每晨夕臨手按弟首髦髧毿毿垂肩穿縗執桐
瞪目視母像見者垂涕先大夫手抄論語孝經命其兄
為師教之甫冠何先生三捷授徒鄉舍壻之往依焉尋
即返丹神山以一僕一狗自隨親荷鋤種蒔時寄僧舍
夜誦寺僧至誤聲曉鐘警之乃睡或時綴思行田舍至
墮坑墜岸不省不喜食肉曰此脂障也壊道氣益昏睡
耳然極貧婚嫁孤寡子女存立門戶典書質琴未嘗以
貧為靳兄弟姊妹八人時節侍飲二老側義風煒然相
後先今亡矣吾家豈復有此弟哉方舟子被丁丑召命
雲巢落第西歸值於峽曰兄少貶詞色向俗即已再被
己丑召命罪斥西歸雲巢方東下值於荆渚拜母兄外
掩泣若欲訴輒止曰兄順受而已方舟子每念此哭慟
欲絶臨死寄詩清婉以雲巢之桃李為祝訃至之一日
而吾漢孫死又五日而雲巢觀孫死皆竒童葬以乾道
九年十二月庚午墓在丹神之左一里文集五十卷藏
於家方舟子即石也抆淚為銘銘曰著書滿車雲山以
為家風杉雨花寬褐以為華嗚呼巢豈真亡爾耶挽玉
斗凌紫霞侍吾先君子杖屨距丹神故棲不數步一丘
之窆于于乎居居乎巢乎其樂無涯
小舟墓誌銘
小舟子名開字去非卒以淳熙三年三月十一日越除
祥之一月乃克葬其子南幼貧力未任襄事父為子縗
則葬之雖緩葬禮也其父為方舟子故開以小舟自號
以明世學之傳初授以元祐諸公先天皇極以拒新說
為專門其季父雲巢子教以先秦古書章句開因之擷
菁華去秕稗一本聖人之正絢六經之詞以為之文尤
深大易春秋能合傳注變化其文嚴而通深而明機杼
宛然成一家法多不駮放不流如奔海之波如逸鞅之
駟砥柱不能遏其勢掣電不能方其躅鋪張叙述皇王
帝霸無一不具傲乎蔑然俗學間綽綽也俾得少施於
用可涯哉幼習童子舉於書無不讀人有遺忘問之應
口某書某卷行綴字次無一或差然亦苦怵心肺懆懆
戚戚悱憤極矣天啓其悟而嗇其成亦極矣未冠應鄉
舉輒居第一舉子多蹈襲其語攘臂場屋者往往怙黨
中傷以幸其去引親避之又多惎之坐累四舉不利方
舟子三召三逐小舟往返江湖風波患難同之方舟子
西漕罷歸小舟又首薦避親析入南宫試又避妻黨嫌
入别頭考官竒其文至謄誦擬置巍級有觀望疵其卷
者終作末卷黜知舉憐之謀申理留以賢良科官之會
知舉者出不果轉客諸公間雅為蘇公嶠所知會蘇遷
臺端蜀士目語睽睽小舟懼還蜀尋侍行漢中感目疾
三日喪明類有蠱之者醫者投凉劑胃損氣浮又誤服
附子流汗如注猝以卒年四十二貧無衣以斂方舟僅
辦一縑束其幹哀哉天資孝友不習邊幅退然若不勝
衣其臨事鯁亮雷厲山壓不能奪其氣其所自期止此
耶小舟姓李出唐隠太子後諱文釋遷蜀簡池大墓在
焉後官資之銀山為資人以父夢五色雲而生幼名麟
兒小名正禀更名方或謂慕柳仲塗之文更名開非也
曾祖祐祖嗣宗贈朝請大夫妣宜人蹇氏父朝請郎前
尚書都官員外郎方舟也母何氏安人娶趙氏生三子
山孫四歲而殤南孫九歲生臨安母蓐三日浴血擁以
登舟乞艘婦乳飲歸蜀眉孫未晬不育四女長適彭州
蘇謙次適從政郎王舟次許婚未行次幼未字竊聞之
父昭子穆世適大小之别曰祖曰禰所由以分也石之
祖為適長昭也先君朝請下逮不肖子石及孫開皆繼
昭而立以别支庶開不幸死自今為五世遷適别無禰
矣父母為元子報服執杖斬衰以明繼祖自出禮與法
惟均惟石有繼母太宜人杜氏在堂年八十餘計年而
除逼禫而葬禮與法之權也方舟子有不能盡文其痛
者小舟所交所訓授俾其弟圓詳甲乙姓名可以傳小
舟業不畔吾門者所著書若干卷籍之左方或訝其著
書太蚤惟中書舍人趙達品其文曰千聖下風正字劉
望之曰可以世居德行堂矣李氏讀易堂望之為記銘
曰曰朔曰洛曰蜀折衷堯舜六經誰師嗚呼小舟文在
兹乎一慟永窆豈惟父子之私
右宣教郎李公墓誌銘
故承奉郎致仕皇贈右宣義郎李公卒以某年月日葬
以某年月日其子如晦叙父行實謁銘曰不孝不令既
事而銘惟其傳之遠愈於活也請追銘資人李石與公
家同出唐譜於如晦為布衣場屋交四十年為無服族
弟兄則按公諱某字某文正公五世孫惟文正公再相
太宗皇帝因上元召入親酌御罇以賜謂曰李卿可謂
善人君子再相朕十年未嘗有傷人害物之事嗚呼天
之所與於善人君子世數所歴視先德積累則李氏子
孫所藉於其先不薄而宣義公距公世未幾所得止此
耶或曰宣義一官﨑嶇不進所以昌其身而傳於後善
人君子之報未艾在天之語如在耳也且學問自悟而
以詩文陶寫為樂道妙禪趣以調適性理至於投之閒
散而不悶嬰以亂離而不苟安然有作者避世之風子
孫猶恪謹靜退以篤於詩書術業用持其世永久以此
較彼重輕又何如也為三舍優等進士竟以宰相張文
忠公商英外孫遺澤補將仕郎非其本志初筮右迪功
郎陜州刑曹以親當守蜀之合不復顧望已而陜右陷
没人服其先識丁父工部公憂服除歴任合州酒官長
寧司理昌州司理廣安酒官潼川税官雖簿書筦庫所
至稱能其為酒官不肯以增羡理賞轉官曰網利斗筲
非吾人也其為獄也不肯撓法以徇長吏意如長寧夷
密庫穆以歲饑擾境上長吏張皇以幸邊功曰夷亦吾民
也竟以失出坐免官仁孝天性其侍工部公疾不解帶
逮執喪至毁瘠丁母文昌張夫人憂感腹疾因請老加
右承奉郎致仕竟以此疾不起年七十有四娶畢氏宰
相士安之孫仲莊之女再娶孫氏一子如晦右承議郎
資州僉書軍州事判官一女適進士柳庭芬孫男五人
鼐謙各預薦書鼎震艮皆業儒孫女一人曾孫五人知
佛書喜與其徒游自云所得於無盡公為入室號無還
居士有文集十卷有日錄自紀日用動作曰不可書之
事誓不可為也成帙號毛穎日識曾祖某左中大夫贈
左金紫光禄大夫祖某左朝議大夫贈金紫光禄大夫
父某工部員外郎自文正公逮工部凡五世進士及第
盛矣哉銘曰天之報人視其所施徐計其施待其自來
惟文忠公昔施已大善人君子源源未艾惟宣義公既
種而收是穮是蓘世克有秋隠乎仕乎濮巖小築銘韌
其藏永綏後福
龐氏母墓誌銘
乾道四年四月二十一日雙流李府君之配龐氏母卒
先日母無疾且浴振衣洒掃中外叱避童僕若將有祭
祀賓客之事既入闔戶頃之子孫省之已寂矣遠邇驚
愴涕淚且歎曰異哉此母化佛也生平學佛之功夀不
及佛者才四歲至是效矣越五年其孫簡州推官嘉謀
以文述事代父將仕君謁銘則答曰石亦聞之女子之
性自然與佛心會者凡三恤物愛人顰頞嗟戚者佛之
慈嗇用約出自居菲陋者佛之儉戶庭幄帟出入不妄
跬步者佛之靜視他女子不習佛說於三者尚可彷彿
况所得漸次於其學以證性悟入如龐氏母乎始也夫
為太學生悉力負荷家責能使之堅意進取不惰不復
顧慮其私終也夫蚤世二十三年自以未亡人紃織補
綴輯睦應對俾李門儒業有盛不衰兹亦三者自然之
得至於慈而能決儉而能施靜而能應有達於佛氏之
權者非已一毛不肯取予無辜蚍蜉性命不忍踐躒乃
自謂頭目髓腦毅然可捨了了至死不亂雖烈丈夫不
及也享年七十七一子將仕郎大年五女長適左通直
郎致仕費振次適進士韓紳次適忠訓郎趙伯誠次適
武翼郎夏永次適進士張振内外孫若干人乙酉進士
榜内外孫四人奏名拜堂下母曉之曰先世之積無以
一得自驕而中輟爾學以某年某月合祔李府君諱某
之兆曾祖某祖某父某世儒嘉謀兄弟皆吾泮林舊徒
銘曰我居士家龐佛之派來相李門詩書未艾視他母
柔其毒如蠆銘窆諸幽鞶帨之戒
田氏墓誌
惟我李氏在蜀出唐隠太子之裔太子曰芝蘭者其小
名譜之說云爾或曰五公子入蜀眉遂恭簡資其後也吾
家譜在資為孤族由太子以來世數與簡譜多合其於
他族未見有合者獨於恭僅有合焉恭之族文炳者嘗
從故正字劉夷叔故中書舍人趙莊叔游因二友得交
其人援譜叙世數於文炳為兄弟行後過恭以子姪禮
拜其親於堂如無服叔父母恭距資千里兩家老穉安
否之問無歲不通以文炳故驩然也丁丑石東下至恭
炳父死母病文炳遂出不及面唁之己卯冬被罪泝流
過恭問訊欲致敬如前日文炳辭以母病增劇足不能
良行須扶掖乃出且竊竊憂之又一年則以訃至蓋隆
興改元之七月某日也文炳母姓田氏諱某字某為故
李府君某之妻為第三娶祖氏先嘗為本州教授某之
子名勸者以學行為丞相無盡居士深知以文字獲交
於山谷老人嗚呼所鍾於田氏詩書義訓甚厚其所施
惠於李氏之門相其良人而教其子再世父子為名進
士藹然可知也年七十九卒通六經子史諸書晚讀佛
書於性理自能悟入預告其子以死日至日危坐不亂
如浮屠之教二子長曰文蔚次曰文炳其出也二女皆
嫁士人葬以二年某月日於州之某山祔李府君墓嗚
呼文炳足以自吐其危苦痛切以文其母之葬遽詞而
請焉姑為叙其大概而納諸壙為志
蘇茂母穆氏墓誌銘
某者鄉貢進士蘇某之妻府學生蘇茂蘇葵之母也始
茂葵來成都學宫欲從隴西李石為學且言父與其母
穆遣之之意答以西蜀學之盛西蜀之士食於學宫歲
無慮千輩彭之為州距成都不能兩舍止有四人入學
彭豈無士可來乎或曰彭士温飽易足苟可以自用不
急於師友者皆閉門坐守以須其成今二蘇子獨翩然
以來亦可以卜其父兄矣未幾日不告而去繼以其母
訃音且告葬期謁銘始以其人往來之遽靳之不即答
二蘇子復及門拜跽以請益勤不懈且曰無以自贖其
不孝不學之罪至三請如禮按穆氏世為彭望族來嬪
詩書之家相其夫為士不卒成又教其二子求師游學
未效而卒是可書也婦性吝嗇算數及鄰里之雞犬而
裒取至農佃之耡犂獨能推財於蘇氏父子為義舉逮
於四方賓客至其門者具腆而不薄意誠而不吝又以
其餘及釋老二教穀米金帛丹碧土木如布施法無算
是又可書也年若干卒以隆興元年某月越明年冬十
月葬子男二人即茂葵也茂官承信郎兄弟業進士益
力銘曰夫射不雋婦愠見眉折箠向子笑而含飴反是
二者鞶帨書詩甚樂而毅有嚴以慈再世之種爾穫不
遲銘以俟之信其窆期
曹氏令人墓誌銘
吾友薛仲邕以書抵隴西李石曰母死請銘其葬且仲
邕不孝有大恨三向奉母出蜀官都下未幾以論事忤
執政意坐斥海嶠相抱持泣國門謂母子死生永訣凡
八年隔晨昏省侍於蜀此其一恨今天子作新洗濯例
蒙恩霈放還俾丞郡廣漢便親以養泝峽數日見母面
且喜且愕如夢寐中不旬日母死不得板輿一日之養
此其二恨謬以朝籍該封母為太令人告下距母死才
數日跪奠捧哭欲絶無以自達於深泉此其三恨且筮
日既迫守草土至以書往一不得請再再不得請三餘
生支持誓死不以勢改圖他門必得銘則按所編次太
令人姓曹氏諱某字某武惠王彬之四世孫譜系先芬
皆載國史曾祖某榮州刺史贈儀同三司吳王祖某任
左藏庫使贈左衛大將軍考任節度使侍衛馬軍贈開
府儀同三司太令人年十九歸為工部郎中薛雅州之
配工部喜功名練邊務其知邠陽以一邑抗賊鋒入蜀
從軍為重客以智術韜略自任而令人贊其決其居官
臨民御下持法遇事明敏以嚴而令人佐其恕工部喜
客其游多四方名士潔籩豆豐肴核以具須其往來至
於投閒居官蓋如一日未嘗以闕急為解而應其倉卒
之用令人蓋以儉贊其廉而以儲蓄副其求也子男二
人仲邕仲侃女三人年六十八以卒乾道二年四月日
殯於簡州陽安寓居之子舍越九月日葬於州之某鄉
祔工部公之墓方工部公閒居資州七年築堂名餘閒
資州守程揆為之記某以文字友往來者亦堂中舊客
與仲邕相處二十年於令人有升堂一拜之敬銘曰易
以易簡配於至德惟薛惟曹相匹以國有歸其宜其德
之克柔閑淑順服是壼則凡百儉易一惟厥心自梁而
蜀由蜀以南萬里中外安於織絍中道孤嫠摧痛日深
來歸板輿色養且旨此意自天一見以喜如夢而覺秩
命委已我銘其幽凡百有子
范孺人墓誌銘
孺人范氏諱某字某吾友范廷傑之妻鄉貢進士子有
之母也卒以某年月日葬以某年月日隴西李石久游
范氏門逮三任官成都與廷傑父子道誼相處往來如
骨肉不翅休日之范氏廷傑伯仲同居異爨環堵尋丈
地戶牖几案書籍圖史盡在其屏障閫奥肅然嚴君所
治盥帨掃灑炷香一室茗果酒肴為客歡子弟問難學
問文章侍立無敢譁雖廷傑亦若懔懔縮頸畏忌無敢
忽問之廷傑則曰吾内子某君竊聽賓主語久之以某
條為是某條為非且俾子有輩識之其賢如此卒年若
干葬成都某縣曾祖某祖某父某廷傑名仲寶子二人
子有子奭皆佳士范為蜀名門衣冠禮法人所屬目家
無貧富守以詩書仕無窮達持以禮法故其羣從男女
相與處睦如也僕隸臧獲相與言欣如也一有為非則
競攻之必悛悔乃已嗚呼為婦為母如孺人者可無愧
矣惜乎廷傑父子累薦送未得官孺人不得食夫子之
禄而隘其所施今未艾也宜為銘銘曰石頃再過成都
見范老子者白鬚學道安坐如禪人兩郎子者文益工
行日進身日貧悵念往昔則孺人所以相其夫子者無
愧名門後將大之銘其存之
杜氏太孺人墓誌銘
許下劉望之夷叔與石善夷叔曰鄉兄陳堯文才而文
今且官西鄉信夷叔久則有意交陳亦久既謁入相與
刺刺說汝潁間元祐諸公之美頗怪今之士不盡如律
其人廉静而學聞見有自矣一日以狀辱焉曰吾母將
窆事次誰宜銘答以交友則夷叔可諉會夷叔有官事
石敢自外狀書杜氏太孺人諱某字某世為鄢陵大姓
昭憲皇太后族子也曾大父大父之諱闕書父某朝散
郎河北東路提點刑獄公事與丞相張商英為文字友
以丞相吕大防薦累持節為時名宿孺人幼嫻義訓落
落有林下簡静風氣幼不茹葷妙涉理悟讀佛書笄年
歸宣教公蚤卒誓志自撫二子為師慈而以儉儀其家
其子克立年六十六卒以紹興十三年五月六日子男
二人炳右修職郎煥右通直郎簽書資州軍州事判官
廳公事以煥陞朝封太孺人孫男若干人越十七年三
月二十一日葬昌州大足縣陔山鄉華刃山下銘曰惟
鄢陵杜去天尺五閨中詩書幼聽其父來歸兩髦矢志
忘苦手撫二鶵一天其母人子之親誰其不慈儀儀母
尊以慈為師其慈如春不病以滋視而子才可知壼彛
佛書齋心妙悟此理大化大千何者生死其引虞殯此
鄉故里鐫詩幽宫以風女美
故宜人薛氏墓誌銘
宜人薛氏者故贈右朝散大夫楊公之配今榮州使君
之母也年六十一卒以紹興元年二月二十三日葬以
是年九月庚申既葬使君以書告曰母氏窀穸事向者
貧取具卒哭不忍廢禮越日月以何暹狀刻諸壙以葬
未銘請待至今不輕屬他庶幾母子存亡心吾子盍為
銘石於使君有門人之敬且春秋於法追書無嫌則按
狀云宜人諱某字某甫笄歸大夫公事曾王母以及舅
姑以孝於叔仲妯娌敬愛以睦相其夫以靖順潔巾帨
以奉兩堂之饋祀空奩資以公一門之婚嫁至賓俎僕
飯皆身親之至以母道臨其子左右大夫公之意雖不
出閨壼儀然母師之道矣以子通籍贈孺人再贈安人
又贈宜人皆以子及其父而以夫及其婦恩秩之序禮
也曾祖某祖某父某皆不仕世嘉州人生三子曰某具
官曰某曰某二女長適勾龍廷俊次適魏萬四孫某等
墓在龍游縣之漢川鄉祔祖域也竊謂一婦澤被三世
否則反是且男子行四方更得察父哲兄法家拂士以
成其患難悱憤至呐呐婦人間宜得一恭儉禮法者為
之對否則妬險賊悍以禍其良以敗其子者豈惟三世
蓋足踐竈突而不知義訓者何翅比比然也且薛楊兩
族為世儒者宜人生長儒門不獨女訓扵經傳子史以
及子美樂天東坡語皆成誦婉約之資而以禮法為之
文悟入之性而以釋老為之輔其所習遠矣哉其言曰
家人利女貞而繼之以睽者以二女同居不相得嚴君
御家而先以女貞一有不貞則二女之同居者為之間
雖嚴君亦睽且敗矣吾特表其言為世婦訓銘曰蔓附
修幹頎然質其長也莠雜嘉穀叢然傾其良也二者之
澤成敗存亡也蜀固有薛而亦無他楊也秩命之渥追
而碣之永永以護其藏也
錢氏太孺人墓誌銘
牛鞞漢邑治在今東津其對瀕江為佛頭山重崖複谷
林樹茂密相接聯舟行江心望之鬱然一螺與煙雲俱
青者佛頭也佛頭近有燕王墓僧寺與埧皆以燕王名
不知自何代往往於其地得漢瘞錢與漢銅器意其跨
深負險耕鑿漁樵殆附邑曠古一聚落如高人幽子隠
遁之居其居僅數十家半勾龍氏錢氏二族世世相婚
嫁不絶皆資族之望者二家之老坐治生事了賦輸少
壯者出從師游學未嘗謁公府履城市其閨門禮法族
黨風義敦文以蓄用尚德而寡怨申申然儒素樸厚登
薦書齒仕版相望蓋其闢館致餼於往來賓客自廣於
聞見濡染厥有自也二族子弟從隴西李石為學問文
章不少勾龍氏子惠夫者以狀告其母葬日且謁銘按
狀云母姓錢氏諱某即三舍進士樑之妻而惠夫母也
樑以舍法恩當補官不就惠夫舉進士甚力父子以儒
相繼為善士則其婦順母慈道可知矣石以惠夫故且
吾祖錢甥也自庚午迄丁丑艤舟一再訪其居因升堂
致先世之敬對客諄諄一語不及他惟說教子圖功名
進取凛如嚴父師燈火下諸子諸婦環侍煜然珠翠繢
繡中鶴髮柴立者時呻吟以病辭於酒食杯盤間未幾
果卒享年六十七二子長立夫惠夫次也孫五人淵浚
溥浩渾皆業儒卒以紹興三十年三月一日葬以隆興
元年十二月九日以立夫婦錢祔葬歸化鄉山原銘曰
余訪勾龍氏翁媪對客舉酒諸郎爭推挽出幄帟立侍
誦詩賦數僮者間吹笛擊鼓堂下以為客懽别今幾年
老勾龍君白首悼亡其子亦嗚嗚哭母欣慨死生有異
於前嗟夫人子所以塞責於九原者良難曷亦念母在
日之言請銘諸幽有韌其鐫
清僧母葬誌
佛者清葬其親或謂不髮何以括不拜何以踊割愛於
親何以子不子何以葬不成喪是清以所賤葬其親而
吾儒諱言之李石曰是無嫌於葬也清母死昆弟亦死
諸孫承重有不任喪責於親非路人泚然汗面則請以
佛徒事以儒其親之喪且清辭生母走東南學佛至多
與吾儒游今秘監劉子自會稽遣來都下問道於李子
李子以博士報罷與俱西還清曰心動矣母其憂乎至
則母卒俾吾書其壙李子姑以所宜葬者慰清意而書
其碑之隂
皇甫孺人墓誌
黃瓌母死行九折坂以來泣告葬日於黎太守李石曰
忍忘諸石向掌蜀學瓌與兄琮琮二子壬仲壬叔皆隸
學弟子員至千餘春煽疫同舍畏厲鬼不肯視病石日
視病琮以儒補學醫生早暮調藥不廢手而瓌為學究
兄弟日左右學宫謹出入不捨士子怙衆競黨瓌挺身
指遏遭詆毁擊觸則泣曰忍以此身犯羣囂貽八十母
憂瓌與壬仲壬叔同壬午薦書人謂一門三秀所施力
於學校之報琮病瀕死石嘗親至其牀視藥飲死則哭
之葬則許銘之以示於其父子兄弟不忘其忍忘瓌母
姓皇甫氏雙流人諱某字某歸黃君諱某為繼室先娶
程生琮甫幼程卒母撫愛琮多於瓌門戶賓客以饋以
祀至屈力以佐其良雖簪珥不靳瓌家素貧課生徒朱
墨以養每每與學官會食輟甘惜珍包去遺母瓌食頃
尚念此苦痛凡兩被薦一第遲入手以孤其滫瀡所急
石亦人子也忍更孤瓌念母之勤卒以年月日葬以年
月日享年八十一瓌有子仲卿亦泮林高弟未娶先卒
今生子未名瓌年五十以知命名是為皇甫母適孫知
榮德吕紹謩狀其事為詳石姑書納壙中為誌
袁氏墓誌銘
袁氏者故王夷仲之妻也夷仲卒不數月妻竟以毁卒
惟一子知方負父母大戚一身恐不任日夕雪涕視喪
事卜兆域日月皆吉登門再拜起跪執書泣告隴西李
石曰將合葬矣請銘若父若母難於二銘則為一銘石
曰合葬非古其如一銘春秋書公及夫人與雙雙而俱
來惡其詞之瀆也敢以不敏於二銘而厚人子責知方
泣曰謁銘得禮雖然受賜豈惟知方銘曰袁為舜裔系
出於濮温江幾傳氏望西蜀黃裳暨洙曾昭祖穆玠則
其父三世幽躅二十以歸配厥詩書惟孝惟謹有嚴舅
姑饋祀賓客時節物須由闑以内有閑不踰曰彼有求
人所緩急雖家所無猶當悉力尚且贏餘而色於德贊
夫之良實婦之職告我妯娌人有弟兄如手如足同財
共生豈無他人柔言易傾斥其私襦以燔以烹婦事有
初雞鳴而盥薰香佛書梵唄齋旦先其藥醫計及薪爨
僕媵走趨叙無敢亂一子女三子惟知方婚嫁云畢五
孫成行五十有六齡曷不長淑靜柔睦夫死繼亡辛巳
二月丁未金母是其卒日葬以壬午蜡臘將除甲子乃
舉有銘其鄉沉犀在浦
蔡氏母墓誌
蔡氏母者彭士童君貺母也君貺自彭走資五百里告
隴西李石曰母死竁穴筮日得吉將有事於窀穸不孝
子庶幾焉乃拜跪飲淚呐呐若含哽徐申言之曰必得
文且吾父託讀書閣記以傳今閣有遺事請併書之吾
父向作閣母有疾病異人過之曰可就某地吉婦當愈
且饗其世母贊之屋於練江雪峯多收書以牣其閣而
寄其神明於粹美空闊以怡怡於家人母臨死執君貺
手曰吾子勉卒汝父志此閣此書足饗汝子孫為宦學
功名閣中當有劒氣出斗牛間可驗君貺感念吾母平
生言不學不文死且有罪不自贖出所自編次曰母姓
蔡氏世彭望族為童隠君之配齋於其室蘋藻修潔嬪
於其家盡姑舅之孝睦於其良為詩書之助静順淑柔
惟慈惟敬不媢忌於媵僕諸御而惠施於里鄰族黨無
他苦惱一日呼子婦膝下謂猶子雍允婦曰而善歌歌
以送我以卒以某年月葬於隠君墓南五步年七十九
一子君貺孫三人敬為特書塞君貺千百哀祈俾歸刻
壙中為誌仍列其事於閣記之隂
祭文
祭凌竹溪文
維連司馬之淑胤兮挺竹溪而炳靈亶靈襟之春融兮
系詩禮於延平克勤儉以自裕兮衍雲仍之相馨羌造
端於閨房兮藹賓敬之典刑伊唱予其和汝兮爰相尊
而家成嗚呼大化之迴斡兮每屈伸之相乘慨任運而
履常兮見天地之常經駕靈輀於霜風兮翩雙旐之盈
盈閟雙璧於真宅兮愴大夜之不晨蹇姻連於肺腑兮
余何以為情陳祖奠於道周兮有淚如傾庶精爽之皎
然兮尚其來歆
祭趙莊叔舍人文
與尊府公同壻何氏我則于公輩行道義五年之長情
好兄弟唱名楓宸誰後誰先彼此歲寒豈惟官聯公則
鼎貴昇于詞垣嗟我而收曰此公舉三人偕升獨我誰
主中道聞訃不及一語我留上庠送公柩歸孑立無素
顧念以悲我則不才有負所期罪斥西還視公在殯母
老婦嫠稚子前引入門非昔哭則不忍嗚呼哀哉元祐
絶派炳然蜀文誰其嗣之用以得君所施幾何負志莫
伸人知貴公生死今昔我則不然感念如一豈惟其私
為天下惜
祭王錫祉制幹文
錫祉之禍天假手河伯以逞此毒耶何至上累厥親下
不遺育也一母三子併往獨内子幸脱天欲俾之尚有
覬於世絶而復續耶不然傳家著書有文幾束祭誰主
而葬誰卜也嗚呼哀哉耿耿負義謂可蹈海至所狎玩
於三十仞者獨不能以一葦託宿乎舉頭夾山有異楚
蜀交游永已錯愕痛恨寓奠以去有未可盡其哭者嗚
呼哀哉
祭范和仲運使文
蘇范世好兄弟雍睦靖康禍變自許歸蜀存者幾人
晨星孤鶩惟我女弟嬪公則歸十餘年間謂才是依公
止此耶子孤婦嫠嗚呼哀哉石禄春官公亦抗節去國
忝郡引矚鄉樾公來涪上申叙何闊既嗟以喜謂我有
得我亦期公相視華髮一辭坐阻竟此永訣嗚呼哀哉
器業自期逸軌屢柅泛舟之役渠寧得已江州乍濟訃
音駭耳寓奠以哭老淚如洗
祭舅氏文
石官上庠距蜀萬里念我外氏舅存今幾時因家書訊
及以喜庶幾再見别語在耳三年來歸鄰牆易徙誰衾
誰棺貧甚衆子嗚呼哀哉幽幽深泉痛溢心髓我禄可
將此味誰旨嗟我舅氏不待永已迎我笑言訪我步履
怒髯目張醉語中理今失舅師來拊筵几尚飲此巵血
淚如洗
祭雲巢子文
吾與君生艱於至親一痛且忍驀如路塵隨風江湖嗟
嘆甚貧敢輕其生以殞厥身嗚呼哀哉家則我躬食則
我力念親所自肯任憂責百死不計既竭爾力簞瓢可
營一笑親色世之他人誰不弟兄我曰朋友爾曰師生
陋哉俗學蟫蠧聖經曾不遺力一門長城嗚呼哀哉萬
里東南往來參差再召再逐中途喜悲荆渚執手才得
一詞念爾遠客誰藥誰醫嗚呼哀哉四人鴈行我獨將
母斷不可續手足斤斧隻影自憐弔此遲暮痛欲叫天
茹不復吐嗚呼哀哉念爾定期我適官居孀妻拊棺羣
兒泣呱雲巢之山桃李成株一奠遥訣宿草莫耡嗚呼
哀哉
祭程端卿使君文
念昔識君斯文云初自二蘇子曰交不䟱捧腹笑談岸
然魁梧青雲倚竢九軌之衢飛黃驊騮不縶而趨三十
年間歲月寥闊君先我鳴一前一却我何敢望忍死溝
壑晚得一官排擯留落去來萬里繋船送迎一夕之語
今隔平生嗚呼哀哉我丞彭門若守我鄉夢寐見君數
山相望憂時之論憤物之章如玉如金盈溢縑緗俄聞
訃音舉家倉皇嗚呼哀哉情相後先義均彼此文字之
樂兩家父子恩意骨肉不替終始善類吾徒零落無幾
嗚呼哀哉健於詞筆書成幾車幸哉有子亦可傳家翠
巖深栖吐吞雲霞死生不隔月印泥沙哭淚欲枯老眼
三巴
祭張子覺文
先生之喪兩紀於兹後豈無人顧憐以悲行路欲掩義
則我師我則老矣不忘角羈奮然其家告我窆期禮既
不廢緩則可追後猶義之天或未衰嗚呼哀哉我欲臨
穴吏書繋縻夢想如昨奠以寓詞嗚呼哀哉
祭張氏姑文
先君弟兄同氣二人兩家往來分災恤貧式好無尤有
嚴而親念昔襁褓惟姑之仁先考及妣相望去世所幸
有姑恩愛未替姑老多病甘旨誰計我有微禄念念曷
濟江湖西歸姑疾在牀省問及門拜姑於堂自云見汝
不樂而良來官成都臨别淚浪到官一年俄以訃至心
喪自我制以恩意豈惟吾姑鉅痛所寄一奠遥訣重泉
永閟嗚呼哀哉
祭陳氏婦文
三江陳氏以孝名門兒婦惟陳歸吾兒圓琅玕瑩秀擢
自其根中外惟孝一無間言夙夜望汝亢吾後昆嗚呼
哀哉三任隨侍貧窮百艱饋祀隨宜俎實盤餐未嘗告
匱諾曰有原櫛沐未明管鑰倡先童奴畏愛睦睦以歡
嗚呼哀哉吾典沉黎千里瘴烟委汝吾母喜懼親年家
未可將數日而遷臨别告病老稚潜然到黎聞汝寧親
而奔自夏達秋訃來蠻村嗚呼哀哉四子一女羽翼飛
翩汝實親哭女成男田舟死秀州歸泝蜀船漢立聰慧
汝所甚憐憶母至死母柩云遄惟羣泣呱血如迸泉自
云衆子今唯一存老懷甚惡摧裂膺肝嗚呼哀哉汝死
郎伯圓身恫瘝以姜繼汝汝後其蕃吉竁惟卜昭穆新
阡生死幻境祔以漢孫惟汝子母同歆一樽嗚呼哀哉
又
翁翁婆婆以庶羞之奠告於近故陳氏婦八十四孺人
吾四月初别汝來守沉黎以汝之夫與汝二子行汝之
病寒熱增减醫藥緩急不唯舅姑不及視而汝之夫與
二子者亦復省問曠廢俾汝以死吾心痛恨有所不足
嗚呼哀哉汝之死未知日辰而以嘉陽十叔書為信為
汝携二子并嬭輩發哀如禮汝之夫與汝母汝弟以吾
親老在堂若有所憚不敢以訃不知衣衾之陳柩殯之
所齋祭之用得如禮否嗚呼哀哉汝今年生一子復喪
一子於生者未必喜而於死者甚悲臨别見汝涕淚出拜吾心
怪之且囑汝秋冬來官上日望汝佳不謂永已嗚呼哀
哉吾二子二婦舅姑所恃以永此世汝又婉順孝敬吾
許汝以終昌艾而止此夫遣人告汝殯致一齋以見舅
姑哭汝痛汝之心汝二子川孫漢孫與乳母在此甚安
當歸卜葬於李氏尚歆此巵無怖無忽
祭簡姐文
知郡李博士宜人何氏抗孫娘等以清酌素羞告於趙
氏簡姐之靈汝妾於李氏歲逾二紀勞力巨細辛苦終
始自吾以布衣立門戶汝則同其戚喜賓客慶弔出入
綱紀有察有臨豈惟佐其饋祀久稽汝留為汝擇配間
欲去而輒止付汝以後亦云有子自黎歸資跨數百里
他日葬汝法雲山下汝之幽潔長齋其終為佛法之依
示不㤀平生之義嗚呼哀哉
