方舟集卷五宋李石撰
五言絶句
題師永錫知縣畫老竹枯木二首
霜雪倚巖樹霧雲秋水槎且須高著眼上有曇鉢花
水墨三十年一枝更一節工夫不爭多儘立庭下雪
題李都畫枯木
毫端看運斤筆老木亦老莫畫春風枝秋來厭枯槁
次韻趙榮州題蘆鴈畫
畢弋横前路江湖寄此身平沙下雙鴈不見問津人
水仙花二首
碧雲玉搔頭對景山月皎霜静在更深風香我先曉
肌膚剪秋水垂雲出龍宫我意得子珮笑許無言中
叱馭橋
鸞鳳飛緣壁虹蜺下飲溪一家蠻瘴裏九折夕陽西
謁武侯廟
此地蛟龍伏中原蛇豕多借君白羽扇萬馬飲黃河
蠟梅二首
黃昏澹烟晴風健香骨透煉金呈赤心山月惜孤瘦
莫學卧鬢花嬌黃媚粉額仙官道家粧静處立標格
鷄鳴關
關路入雲平泥塗自送迎書生無馬癖客子效鷄鳴
次韻張當進題神君廟
桂檝方東泛荷衣已出塵曲江尋相業猶是姓張人
子夜春歌二絶
新挑錦字書倒指歲月遠愁眉要深黛燈花巳堪剪
瘦玉薄薄衫暈燈和月冷獨夜不禁春梨花碎簾影
題蘇氏巽風閣(蘇楠作閣乞名李石以巽風名勉以不忘東來之意)
巽風起東南大地萬物小吳門共延矚匹練横江表
扇子詩
雨挹春紅淺風酣晚蘂稠看花不著意何事亦關愁
斯文悔少作自謂老更工不是舍人樣合住此山中
芳草逓春風三山立桂叢柳條隨駕綠花蘂上林紅
釧動香飄麝簮低鬢拂鵶休遮笑裏面用比庭前花
火老不知秋螢飛風露下和月立梧桐幽人宜獨夜
竹影月來去荷香風送迎南窗枕書卧醉眼看山横
水浸菩提坐風傳戒定香藕根金鎖骨花面玉毫光
月下九九仙雲間七七泉喚起吹簫子跨鶴飛上天
積雨莓苔色秋風松桂林莫隨蓬鬢改黃落見真心
海闊千江輳風翻大浪隨六鼇元未足不是下鈎遲
薰蒸香積厨精鑿午齋飰飰後且放參林下香一瓣
黑風吹海立雲水渺三韓蓑笠漁舟裏無心下釣竿
江海翺翔地舟行岸自移無心波浪裏鷗鳥不須疑
引手折纖枝月邊簮玉兒好與一杯酒酒香知是誰
衆水秋風勁羣鷗白雪和只宜閒坐釣湖海老烟蓑
風雨樓上笛燒春寬作程眉峯須小蹙梅子彈丸青
露冷蘂珠珮五湖雲水深一枝春好在先寄月邊心
秋月二首
夜榻近虛簷獨卧玉蟾冷梧桐氣先奪端不礙清影
江草半黃落江雨催授衣衣中有斷線客子秋念歸
感事
一水遮金騎諸州辦甲衣書生投筆硯隨口說兵機
老大年光廹纖花又一春鵲占風外歲難唱雨中晨
一徑清如掃柴門霽影多苔莓因鶴啄非是客經過
三起復三眠吹花漲雨烟浮萍增采色輕壓綠池蓮
苔掃彌旬雨花開數日晴蝶輕矜鬼翅鸎巧學僮聲
綴綴復翹翹金絲並玉條&KR1616;醿與楊柳結託上青霄
踏碓村舂急繰車並舍忙雀桃紅綴吻鸎粟碧成嚢
茶宼征商急偷生蔽綠林江湖自有備盗賊豈初心
近日江西將常兵已駭聞不知蜂蠆陳敢抗虎貔軍
請借三分勢仍分七路兵是兒雖乳臭莫近吕蒙營
六言絶句
扇子詩
節節荷風驛置疎疎竹雨龍慳欹枕幾聲鼓吹捲簾數
筆湖山
月樹吾人傾蓋風蟬老子聞韶喚起江湖春夢幾番鼓
角秋潮
眼界琉璃鳥度腹中沆瀣蟬清猗蘭羲獻父子瘦竹夷
齊弟兄
冷著松聲似雨凍教井水成冰猛火燒天燒地清凉谷
裏閒僧
晴日淺深著柳暖風高下吹花醉裏蝴蝶作夢醒後狂
蜂報衙
今古一場夢囈乾坤六博呼盧醉裏猩禽著屐醒後驪
龍憶珠
修竿其釣莫釣短艇似漁非漁欸乃一聲山水杏林夫
子琴書
蜂蜜新房日課燕泥舊壘年勞睡起香爐圓覺醉中山
芋離騷
蘄竹皮膚事業齊紈手腕工夫跳出二乘火宅直饒一
段冰壺
猛火横秋如爍銀河冷浸月脚三更獨立梧桐不恨夜
涼衫薄
東海夜潮舂枕西湖曉雪窺窗香佩幽蘭開國褐衣明
月迷邦
鷄蟲日得日失鵬鷃風高風低天道先看隂隲人心何
忍自欺
月波半浸楊柳榖雨初勻牡丹夜酒只堪歡酌春羅不
耐輕寒
師資為學之規朋友為學之勸說與潤屋千金何似傳
家萬卷
錦煖海棠欲睡絮濃楊柳初眠蝶老鬭高屢舞鸎雛學
語如絃
冷熱衰盾之日清和夷惠之風天運自有常度世態人
情不同
顔子見善則遷子路有過則改懶則鮎魚上竿勤則大
鵬跨海
茶交君子之淡酒飲聖人之清醉為天下大老睡則吾
輩神兵
負笈無他竒貨筆端有力躬耕僰道頗思山谷蘭陵一
變荀卿(舍妷叙州守學)
葉葉深雲湛碧花花晴日摇紅當是身薰成種不干秋
水香風
栢樹庭前度夏荷花池上經秋若問西來拄杖何如南
去輕舟(僧扇)
風輕匝破世界山僧如如自在箇中純白團圓洞然法
香水海
隱几今昔兩箇卧床左右一邊正要脚根著地莫教火
焰燒天
涪上拾遺今日泉聲一炷青雲會道傷春傷别世間惟
有司勲(杜謙夫扇)
春煖錦棠覆徑夏凉紅藕盈池九蘂東籬綻菊一花南
岸梅枝
功德海中遊戲菩提樹下清凉只有登山一醉嘯聲分
付孫郎(孫令扇)
竹影千林一族此中孝子門家釋老曾經抱送詩書便
是生涯(陳恩孫扇)
三召三逐去之老眼已不識路偶然得箇漁家此是桃
溪西渡
先睡也須先覺多文也須多學如此没量大人不知可
畏可藐
達摩一字無法惠子五車著書透關九重見虎離鈎三
寸求魚
七言絶句
黎廳相並栽栢生意可喜
一級寒階不盡登齊腰立雪我何能庭前栢樹君知否
便是西來兩代僧
眉州郡圃種穉栢三千
三千穉翠遶池亭他日摩挲考歲星為語邦人須耐久
春紅何必似冬青
彭州送花
市上芳菲小洛陽誰家細馬走紅粧名花未恨東風老
只恨先生兩鬢霜
諸友惜别夜坐德行堂飲茶
一舟海角到天涯春信江南梅欲花莫道别時無酒語
與君剪燭夜烹茶
東湖探梅
短短青蒲淺淺沙春風不隔水仙家一枝未報江南信
旋琢湖冰看雪花
軟條蠟梅
南衙柔軟北縈紆霜碧霜青各立株但得東皇均一笑
黃梅吹蠟白吹酥
蠟梅
霜林作纈菊成衣只道花多緣葉稀辛苦為他成蜜後
蠟蜂猶是趁花飛
一株坐斷寶花臺冰雪光中眼倦開無事暗香浮鼻觀
思量也自識花來
題馬仲友畫花下猫二首
花相春歸畫錦仙輕雲羃羃護花天莫燒高燭三更月
自有真香一炷烟
黃鷅鶹鳴處處聞花開時候度重門啄花莫啄枝頭錦
留與東皇覆酒罇
别金顔老
涪州一别十年彊君自游行幾退藏好是金顔無佛處
却來鐵面坐禪牀
笑傲叢林落托仙閒心不縛十方禪野狐豈是藏身處
水牯真成豁鼻穿
謝夏彦博知縣惠落鴈木并紫筍茶綠菜二首
紫筍先期火未鑽綠芹猶及薦春盤江湖别後渾忘味
忍把南烹累長官
入用定知材見伐不鳴仍以鴈遭烹漆園二物都疑著
老去從軍得細評
趙權可許惠笻竹山峰佳者用前韻戲之
使君未怕牧蠻官游戲邊藩不作難龍竹風霆驚物化
鼇山贔屭照人寒
史宰北湫禱雨
龍卧西山護密隂肯來北洞禮觀音便分楊柳軍持水
與作商巖旱歲霖
贈釣車道人
鐵彈牽絲響釣輪魚竿妙與易通神莫將瓦卜欺天眼
誤看凡夫作道人
釣車道人遠來再以前韻贈之
泥行草屩自扶輪來上平岡問谷神要識方舟老博士
盧敖元是避秦人
紅梅閣二首
天上佳人雲縷衣暗傳春恨入新詩樓頭玉笛關情緒
不念殘香結子時
試來紅閣覓飛仙花落花開不記年未問庭前幾枯樹
已將身世等桑田
梅花
零落孤根玉雪團天孫剪月試天寒凡間諱白驕紅紫
却把梅花作杏看
題薛公肅問梅圖
湖風吹衣笻九節瘦如梅花骨欲折詩魂别後誰與招
獨立西湖樹邊月
採桑
籠鈎在手茜裙襦蠶老風暄日欲晡我是采桑菩薩女
不煩下擔捋髭鬚
寒食
街頭春柳弄疎柔閉戶何曾一醉謀只道將家對寒食
三千風雨隔松楸
荷花
優曇寶樹作香林佛面輝光紫磨金峯頂蓮花高十丈
便敷妙座出花心
感事
輕衫輕騎雪邊州不是書生戰不侯卧枕太阿龍夜吼
夢隨冰凍截河流
指謂名場結淨緣修行隨處護龍天只今挽下銀河水
已汚緇塵四十年
大雨水憂三堰决壊且念吾挺之在病無與共
此憂者因走筆為問四首
秋夏之交天雨水水來不少熱更多火光焰焰毒人肺
不惜一濕傾天河
滛雨不止已及月扊扅供爨無宿烟池蛙齊聲振鼓吹
苔蘚一色堆金錢
人道西山有龍穴雷霆動江二水深龍仙且莫壊我堰
我堰一决人陸沉
君今已作十日病我去頗覺三秋遲俸錢不來水破竈
君自不飽我忍飢
墨池
寂寞遺風草玄客載酒重來尋舊宅千年公議闃無人
往往更嘲池水白
北田梅
亂插繁花霽影中忍教雪片掃狂風從今凖擬青梅子
雨點梅尖醉頰紅
永兄作靈照寺墨梅兩紙殊佳仍書二絶其上
以為餉次韻謝之
荒畦草棘暗霜秋菜飽無期那不愁去去携籃問靈照
此間熟處要經由
不干老眼眩生花自是詩人醉墨斜從此絳州烟水窟
竹籬茅舍子真家
竹間讀書
携書携酒秋竹根拂石讀書横酒罇只有梅花如我醉
一枝和雪亞前村
鄧通城
相公舊築與雲平千載氈裘尚震驚多少金錢滿天下
不知更有鄧通城(史記賜鄧通嚴道銅山得專自鑄錢城在黎雅之間銅山在黎)
題羅漢院畫像
一任猜嫌極口憎布衫裹鐡面生棱何如乞與袈裟著
畫作西山十七僧
贈龐玠術者
難易如何是祖風却將性命問龐公向來一口西江水
因甚談天不落空
悟仙庵
擔頭活計任推移前世生身後世知瀝血山中留語句
至今橛上繫驢兒
羅真人祠詩二首
老木深龕閱歲年我來何處覓飛仙葉邊蟬翳此其地
根底龍蟠合上天
龍舟萬騎入川來天上鮫綃水府開便與真妃充土物
凌波香襪不須裁(羅江舊為萬安明皇惡賊姓改焉意其以羅真人之故如羅村羅山羅公)
(亭皆縣誌所載其曰以二水相蹙成紋鄙俗甚矣)
再以韵謝吳美仲和篇茶罇之貺
東屯花惱只顛狂五柳門前翠著行更遣大瓢來斷送
忍教醒醉問漁郎
題草堂
百花潭上轉疎松金碧彫殘古寺空只有草堂人不見
淡烟暗日馬嘶風
白鹿得萱花
白鹿山頭一望平歸來衣袂作風馨庭萱巖桂方争秀
總入觀音净水瓶
潄玉軒為邑之佳處頃春祝寺僧少葺之重來
則眼界增眀矣因拉王和叟劉曼卿相與碎建
茗瀹之泉上石作觀音像通悟禪師手琢亦甚
靈異賦三絶
毒露炎炎海瘴浮一軒誰與聒清秋雨花天上清凉手
挽取銀河作玉流
泉上觀音駕海潮白芙蕖裏碧雲飄便當踏月隨天步
環珮無風自動摇
知是禪師琢玉工玉聲猶作水玲瓏琢成大士笑無語
只在聲聞一悟中
堅老師相訪誦法華經如流
八十童顛抹霜雪琉璃碧眼蓮華舌不將象步蹵驢騾
坐與如來過小劫
道衛甥送酒
親旁未敢酌貪泉白髮風燈喜懼年渠輩相誇玉蘂珮
我貧正欠杖頭錢
謝浩然以夢告且賦詩見贈次韻復之二首
步遶西湖九里松歸來詩句有新工舊游開眼誰同夢
又欲携君過浙東
縛草徒然未若賢絶韋老矣定誰傳舞雩著我三千子
華表須居五百年
謝浩然嘗為余作異夢余再被召浩然有詩次
韻復之二首
舟檝風濤檜與松一堂白髮幾篙工江湖萬里吴天迥
正在巴陵日本東
巖棲誰似昔人賢好夢通靈莫浪傳號召我今成再往
飛鳴君已及三年
石過青渠壁間有何人者詩欲梓潼神君戒殺
以從佛神君初以孝廉舉豈自汚於一飲一食
之間為哉后稷肇祀庶無罪悔以迄于今試以
此語為解嘲并賦小詩呈時發縣大夫一笑
香茗麄蔬肯破慳相公日食萬羊山夫君何厚神何薄
自取懸鶉一水間
武侯祠
風弄波濤鼓角喧蜀江猶有陣圖存綸巾羽扇人何在
眼看羣兒戲棘門
示郡南二孫
虞初祕府六百本老子柱下五千言吾家道學天生種
端有斯文示子孫
立春
羣兒綵勝競芳菲我向新年補舊衣五十九年蘧伯玉
不知誰是更誰非
青菜青絲白玉盤西湖回首憶臨安竹籬茅舍逄春日
樂得梅花帶雪看
瞿唐峽
我行江南上峽來繫舟夜泊雲雨臺行到西川一萬里
杜鵑聲急桃花開
試嚴志行筆
龍跳虎卧王右軍蠶頭隼尾始逼真不恨臣無二人法
但恨二人不似臣
題昇仙穚
茂陵讀賦喜虛無不是題橋便丈夫漫說歸鄉誇駟馬
也曾滌噐對當壚
題海棠二首
百鳥啼春樹樹紅輕舟掠岸往來風江南江北花多少
都在先生酒盞中
林光皎皎弄青枝頗怪東風解凍遲一夜前溪流雪汁
餘花别岸不須吹
謝王公才惠資陽梨二首
老火丹田熱欲吹不妨冰雪重提携金多不用千頭橘
刀割無嫌三藏梨
滿盤冰玉豈虛投落筆瓊琚未易酬欲寫霜柑三百顆
更尋火棗八千秋
公夀送蒲萄以酒荅之二首
老眼黃昏眩著花鼻頭白晝夢南華一杯世味蒲萄熟
薄薄分明勝煮茶
一宿逡廵為酒忙暗泉傾乳聽糟牀南隣無物酬佳伴
依舊巖花釀蜜香
小孤廟
喚作孤姑恐未訛寄名櫟社不争多但云龍女來行水
免使牛郎暗渡河(楚地牽牛分野解彭郎之嘲云)
彭州上元二首
蜀川東抱戰聲流元夕來監舍畔州莫把華燈照人淚
只堪掩面替民愁
河漢無塵碧玉傾萬枝燈裏仰天庭吾皇慈儉如堯舜
應有天邊退舍星
夜讀韓子蒼文二首
四海文章六一仙江西名派蜀人傳從今元祐無多子
虎豹狐狸各斐然
二河忠義雪山重元祐何由見古風一月羣星雖晚出
斯人尚可殿諸公
聽水琴
本自無絃奏凱風水流空洞作丁東虀鹽老向伊耆氏
何必聞韶肉味中
周公帽
周公山山頂雲合則必雨土人云周公帽
山頭戴帽周公雨巖下生衣傅說霖莫道蠻州無此樣
可憐老我十分心
次韻孫翊尉
口頭截斷不須工誰信春秋是國風筆下均調成一氣
東屯喚起杜陵翁
芻狗分明迹已陳鑿開七竅是天真低枝斥鷃從渠笑
深水蛟龍得自神
子佩青青得玉工先生老矣舞雩風仙官便擬輕藜藿
我欲求為田舍翁
頌古塔祖勝二首
蘆花岸下蓼灘頭上得鈎時便上鈎一曲漁歌川棹撥
五湖烟水月輪秋
天津橋上弄猢猻女子從來不出門却被㒺明穿鼻孔
鬢邊香撼玉梅䰟
楊尉三和篇補其二以為答不敢虚盛意
前時赤旱要刑鵝今日平田漲綠波不特蛟龍偏得意
可知蚯蚓亦能歌
湖亭飲酒對新鵝金錯杯中卷白波村鼓鼕鼕更堪憶
畫船照水採菱歌
栽橘
封君培壅百年心准擬霜秋色更深辦取數錢收一掬
此奴隨處即成林
香橘二首
霜餘裊裊擷秋芳露洗娟娟百寶光齒冷欲餐瓊樹玉
手温誰握洞庭香
千林獨覺一林芳穠碧攙先送曉光魯酒未妨杯雪冷
麝蘭半雜袖風香
扇子詩
無適無莫羲皇人不憂不懼擊壤民只有太平容易事
更於何處費精神
鼻端栩栩師南華脚步落落邱東家一春多病守窗戶
仰看蛛網粘楊花
吐火生熱風生凉自家富貴他人忙不為求蛇熏老鼠
翻成打鴨驚鴛鴦
楊柳飛時春睡濃老夫無力看春紅一杯徑盡卧禪榻
高下任意吹花風
梅裏尋酸却得香舌根未舉鼻先嘗筭來大似輸他眼
老去猶堪玩雪霜
春江拍拍浴鵝兒一夜潮生水漸肥畫舫正將桃葉渡
彩橋隨處柳花飛
柳間坐鍜嵇叔夜過眼餘子何人哉卿亦安用識我輩
所見所聞無去來
也不悲噫也不歌只將恬淡養天和團蒲徙倚誰呼覺
夢裏分眀被佛呵
黃葉鳴林捲地風一天秋色鴈横空風狂吹作欹斜字
似我遥書咄咄中
機鋒相拄不争多父舞三臺子唱歌若問一時同啐啄
菩提般若六波羅
一卷赤松橋上老三杯玉案甕中仙騎驢出去知何日
跨鶴歸來得幾年
拈花示病元來怕遇酒逃禪却未真三古絶編徒自聖
二王書法恐非臣
世態一日添一病好書百過消百憂羲皇已上自可樂
季孟之間何足求
清凉谷裏苾芻僧猛火叢中續佛燈車馬鹿羊隨大小
不知何處是三乘
蝶兒也解宿香叢蜂子尤能醉蜜紅幻景掃除餘結習
自携茗椀潄花風
無心已作不鳴鴈恃氣多慚反走鷄大道三杯仙落托
隨齋一鉢佛菩提
鼻中出入一毫端不論春温與夏寒十二時間無别法
只將心事轉天盤(王刻漏扇)
香積盂中玉粒圓自然肥佛勝癯仙萬金有藥元非病
一笑拈花却是禪
桃花流水神仙地枯木寒巖自在春錯上磨成白玉質
礦中仍現紫金身
君子軍中萬戶侯文章經史總兼收却將我輩毛錐子
奪取將軍丈二矛
春來誰不看花忙裓上仙風散佛香人面何如花面好
贈君一點下禪床
夜凉紅藕六銖衣露滴銀床樹影稀醉把玉簫風鬢亂
乘鸞初自月歸來
白團扇子合歡裁出水菱花鏡面開好是緱山明月夜
大家騎鳳上天來
神農醫王七十毒金粟如來四百病未如一卷混沌書
淡飯麤羹學清净(醫扇)
芒鞋踏破江頭路日渴檀心猶未吐渾教開盡不成梅
定應化作相思樹
小小愚民豈易欺士夫妄論似相知業書若上天盤秤
當用崑崙作秤鎚
衆妙香中出佛身小兒造化不能嗔要知白塔降魔手
黑鬼元來怕黑神(白塔老賣黑神丸扇)
戰葉初收雨點稀入簾花影碎晴暉莫留一物遮人眼
展出青天放鶴飛
山隂五月雪芬芳猛火叢中雪放光比似瑞花成六出
夜深更與佛燒香(薝蔔花扇)
子美來投蜀錦坊蜀人滿口說文章卿雲已後成機杼
不是無才賦海棠
八尺藤床六月天林間風露飽鳴蟬手揮如意葛巾墮
誰誦黃庭驚晝眠
海鳥已飛空自苦池魚雖美可長欺白君鬚髮知多少
是我山齋睡熟時
白團扇子白紗衣怕見螢光作火吹屈指西風明日是
會將束緼乞憐時
一葉梧桐一片雲秋風江上日紛紛鵶來鵶去吾何預
不向聲塵著意聞
峽圍碧玉裹青天棧道凌虛迸出泉只有好山須強勉
為渠開眼冒風烟
止息未論山水音有絃無絃只此琴一杯山芋午茶罷
膝上南風慈母心(琴)
蚤來晚去海波生蠻觸封疆不足争䄂手更須饒一著
也知豎子要横行(棋)
硬黃細字不足橅積習水墨閒工夫膝上無心學李衛
腕頭有訣付善奴(書)
十日五日愁良工白團扇子月面同一螺黛墨洞房手
為君小筆開眉峯(畫)
野色橋邊綠草新小園勝絶可尋春花間蠟屐蜂隨步
竹外題詩月傍人
露葉涓涓泣素秋旗亭罇酒解忘憂别來頻寄加餐字
莫遣新詩學四愁
畜樊利口鸎成母張艾虛心雉作媒耐冷強書秋後扇
餘醒更罰醉中杯
六月三伏猛火燃卧龍無雨口生烟蜩蟬何事得美蔭
聒聒不上高樹顛
秋扇秋風不怕寒喜攀眀月傲霜圑自知奪糈無他過
造命何如活命丹(術者扇)
寒藤霜露又經秋夢入江湖戲白鷗二十年來行脚地
耆婆天上看河流
手栽楊柳喚春歸喚得黃鸝語碧枝驚起南窗一覺睡
滿庭花影日高時
靈樞先生出三指看盡世間人作鬼我有一把黃昏根
出君五臟為君洗(醫人扇)
春事曾看滿眼花樓高不見玉人家峽雲夢斷無消息
想像紅裙踏鴈沙
行脚歸來馬簸箕重龍山上有駒兒鍬鋤底下無人問
要見江湖船子師(僧扇)
薰絃早已迓秋鴻歲事先生逆料中前密後疎隨處改
枉教楊柳怨西風
三丈為樹八尺行花豔桃李葉柘桑元龍自是湖海客
師德去尋田舍郎
一介吾儒孰重輕青天蜀道少人行芋魁豆飯吾儒事
不若歸來谷口耕
嶄然頭角翁家兒兒會讀書兒不癡桂樹圑欒五百丈
月邊引手攀高枝
三秋桂子玉舒花天上樓臺出帝家只許阿㕙操杵臼
不知更有玉蝦䗫(范唐卿扇)
飣餖蛛絲織網羅坐看牛女夜斜河只今頗怪人間巧
見說天孫巧更多
一葉浮蓮不動塵湖風吹水碧生鱗舟中喚鶴歸來晚
手展黃庭卧白蘋
缺月穿雲弄晚晴讀書燈影度微明梧桐未肯收殘雨
猶作忩間打葉聲
對使破琴良未達解衣撾鼓亦非真從來我輩豈同俗
更遣阿戎來問津
數竿修竹蔭庭宇上有真禽百般語避人飛去却怱怱
驚落枝頭夜來雨
秋蘂深紅勝菊黃拒霜却是最宜霜仲謀有子來江表
先與喬娘醉晚粧(孫生芙蓉扇)
洞中龍老不知年榮隠先生穏著鞭大袖長歌出天漢
信乎平地有神仙
白白紅紅不直錢吹風吹雨逼殘年種桃自是非君子
指李渠能著老仙
拙眼捫星絶漢津只知仙跡混風塵天衣自是非針線
此巧如何說向人
烟雨青絲百尺樓江南樹樹拂人頭此間豈是藏罇處
醉裏一聲黃鷅鶹
危冠廣袖楚宫粧獨步閒庭伴夜郎自把玉簪敲砌竹
清歌一曲月如霜
彈指花前一念差東風未老鬢先華看花只得心隨眼
心倦何由眼見花
春去春來歲歲同花開花落任東風只堪美酒酬佳景
莫把閒愁料化工
亂紅亂紫滿林塘旋掃苔莓一逕香寒食年年新火令
落花何必恨風狂
四月四日夏令新餘花更饒三日春榴紅裙子凌波韈
一曲南風花笑人
親見廬山面目來翻經臺上月輪開山間長物渾無用
多斫雲根入蜀栽
素縑咫尺十分圓淡墨濃隂畫手傳惟恐動摇天地窄
只應掌上握山川
&KR1299;艚市中漁者漁茅屋岸上居人居陽坡細草馬隨鹿
烟水静花鷗趁魚
嫋嫋腰肢翠拂眉河東柳家嬌女兒江南烟雨樓百尺
樓上何人題好詩
黃金坐擁佛衣紅風動荷花香動風鼻觀浮香誰領會
嫦娥夜泊水晶宫
芙蓉香泛白蘋州楊柳吹花玉雪浮且喜兩邊無一事
五更鼓角月當樓
花自為王橘自奴便應次苐問東湖芳菲未礙滄浪色
照水吟詩鑷白鬚
上頭圓盖下方盤中夾癡憨白肉圓九竅八骸渾不識
更來底處覓心安
誰將弱水隔蓬萊對酒思君眼倦開醉夢只堪逢故舊
五更酒醒却歸來
愛他國色豔傾城老衲心城百萬兵便使有情何足動
幻花况是本無情
未容榖雨淚胭脂且趁晴風小小吹鏡裏日高酣睡起
也須瘦了一分肌
先生種柳懶低頭骯髒門前也可羞莫向東風弄霜雪
且隨風勢衮成毬
本來騎鶴上揚州不學老君誇白頭丈夫要活三百歲
獨在中書二十秋
只教人喜莫教嗔此是天公最至仁吹落吹開俱有意
閒花野草漫争春
變將冬暖作春寒葉上霜痕苦未乾菜甲麥苖須少待
扶輪何日上長安
洞庭波浪五湖秋縹緲雲霄帝子樓樓上故人窮骨相
簫韶聲裡認仙舟(岳陽樓扇)
碧海鯨魚掣釣綸後生立意要求新求新未必勝如舊
蘇李元來是古人
蠟面吹香細細斟青梅不厭綠杯深鸎兒燕子能饒舌
要問先生學醉吟
栩栩齁齁睡足仙華山濃睡一千年龜兒不食龍兒蟄
睡裏人間變海田
一飛居憂題扇贈之
南山雪色老於菟鏡裏功名鑷鬢鬚袖裹白巾渠信否
罇前一擲看呼盧
王真畫桃花玉頰兒扇
飛上桃花玉頰兒小紅輕踏碧萎蕤莫教啄破枝頭雨
怕見臙脂淚點垂
犒蠻給衣
蠻官云久不来漢聞太博是箇大人故來
氈裘重譯裹風腥改襲衣冠拜舞輕不是兩階蒙聖化
應將五餌笑書生
德輝郎君名嘉橘其小字也書來云修嘉辰故
事並蒙惠二尊悵然有感二首
風高凖擬整烏巾簮菊難逢酒主人為語閉門投轄子
一般麹糵萬家春
逐客佳晨省醉眠出門未辦杖頭錢却因厨釀分雙榼
添入詩圖作九仙
次韻季真留别
即物那知身是客黃花空自委籬東淚痕已逐西風盡
只有悲秋寫未窮
秋夜待月
白毫光裏玉魂飛留看常娥醉魄迷一任簷牙沸蝙蝠
忍將明鏡照狐狸
九日四首
從來醒醉不關渠肯為籬邊問所須冷笑淵明癡望眼
只堪把菊佩茱萸
癡兒索錢要沽酒吾豈紿兒囊已羞乃翁作詩須汝和
覓句共登西北樓
昔人卧聽門前雪我亦坐看籬下花不是雨多門自掩
情知歲惡酒難賖
典裘貿布得杯觴俗認虛名作醉鄉溪雨山風妬酒色
疎籬冷蘂逐人忙
大渡河魚甚美皆巨口細鱗鱖也本草以鱖為
石桂魚
小躍冰泉玉不如細生仍得芼春蔬莫將北海金虀鱠
輕比西江石桂魚
喚魚亭
湖水涵空雪浸崖老龍以下聽差排從今分鉢供魚餅
日與隨鐘具一齋
謝韞玉送炭
佛頂分明火焰高黑瑿何事助焦熬只銷一酌梅花雪
我已官曹似水曹(黑瑿黑玉也)
寄題用之太丞真意閣
真醫曾活水中龍三卷竒書玉笈中酒熟定應登傑閣
與龍對酌海螺紅(用之居龍水故以孫真人活龍事實之紅螺觴名上所賜用之者今無恙)
(否)
