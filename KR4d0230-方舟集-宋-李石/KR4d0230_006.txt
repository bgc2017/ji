方舟集卷六宋李石撰
詩餘
如夢令
橋上水光浮雪橋下柳隂遮月夢裏去尋香露冷五更
時節蝴蝶蝴蝶飛過閒紅千葉
前調(憶别)
憶被金樽勸倒燈下紅香圍遶别後有誰憐一任春殘
鶯老煩惱煩惱腸斷綠楊芳草
生查子(春情)
小桃小杏紅和雨和煙瘦不是點臙脂素面偏宜酒
也是慣傷春可惜閒時候正要畫眉人與作雙娥鬭
前調
新花上苑枝枝上嬌鶯語日日抱花心啄破臙脂雨
鶯飛鶯去時誰與花為主守等却飛來再見花開處
前調
今年花發時燕子雙雙語誰與捲珠簾人在花間住
眀年花發時燕語人何處且與寄書來人往江南去
前調
荷花人面紅月影波心見扇子倒拈來敲落紅香片
窗下剪燈花今日眉深淺留得鏡中看蹙破春山遠
搗練子(送别)
斟别酒問東君一年一度一回新看百花飄舞茵斟
别酒問行人莫將别淚裛羅巾蚤歸來依舊春
前調(佳人)
腰束素鬢垂雅無情笑面醉猶遮扇兒搧瞥見些雙
鳳小玉釵斜芙蓉衫子藕花紗戴一枝薝蔔花
長相思(暮春)
花飛飛絮飛飛三月江南煙雨時樓臺春樹迷雙鶯
兒雙燕兒橋北橋南相對啼行人猶未歸
前調(重午)
紅藕絲白藕絲艾虎衫裁金縷衣釵頭雙荔枝鬢符
兒背符兒鬼在心頭符怎知相思十二時
前調(佳人)
花深紅花淺紅桃杏淺深花不同年年吹暖風鸎語
中燕語中喚起碧窗春睡濃日高花影重
烏夜啼
紅軟榴花臉暈綠愁楊柳眉疎日長院宇閒消遣荔子
賭摴蒱瑩雪凉衣乍浴裁冰素扇新書繡香薰被梅
煙潤枕簟碧紗㡡
前調
鸞鏡愁添眉黛羅裙瘦减腰肢一回見了一回病彈指
悞佳期醉裏懵騰淚洗夢中著摸魂飛一春多少閒
風雨亭院落花時
前調(送春)
繡閣和煙飛絮粉墻映日吹紅花花柳柳成隂處休恨
五更風絮點鋪排綠水紅香收拾黃蜂留春盡道能
留得長在酒杯中
朝中措(聞鶯)
飄飄仙袂縷黃金相對弄清音幾度教人誤聽當窗綠
暗紅深一聲夢破槐隂轉午别院深沉試問綠楊南
陌何如紫椹西林
前調(贈趙牧仲歌姬)
綠楊庭院覺深沉曾聽一鸎吟今夜却成容易雙蓮步
步摇金歌聲暫駐嚬眉又去無計重尋應恨玉郎殢
酒教人守到更深
前調(贈别)
凌波庭院藕香殘銀燭夜生寒兩點眉尖新恨别來誰
畫遥山南樓皓月一般瘦影兩處憑欄莫似桃花谿
畔亂隨流水人間
一剪梅(憶别)
紅映欄干綠映階閒悶閒愁獨自徘徊天涯消息幾時
歸别後無書有夢來後院棠梨昨夜開雨急風忙次
第催羅衣消瘦怯春寒莫管紅英一任蒼苔
前調
百濯香殘恨未消萬緒千絲蓮藕芭蕉臨岐猶自說前
時輕剪烏雲解翠翹雨意重來風已飄南陌行人折
柳橋此間無計可留連枕上今宵馬上眀朝
醉落魄(春雲)
天低日暮清商一曲行人住著人意態如飛絮才泊春
衫却被風吹去朝期暮約渾無據同心結盡千千縷
今宵魂夢知何處翠竹芭蕉又下黃昏雨
臨江仙(佳人)
煙柳疎疎人悄悄畫樓風外吹笙倚欄聞喚小紅聲薰
香臨欲睡玉漏已三更坐待不來來又去一方眀月
中庭粉墻東畔小橋横起來花影下扇子撲飛螢
前調(醉飲)
八曲闌干垂手處燭光花影疎疎一尊共飲記當初綵
毫濃點雙帶要人書日暮不來朱戶隔碧雲高掛蟾
蜍琴心密約總成虚醉中言語醒後憶人無
前調
有宅一區家四壁年年花柳深村父兄隨處燕雞豚折
腰歸去何苦傍侯門擬射九烏留白日假饒立到黃
昏卧龍老矣及三分不如把手堂上燕芳罇
前調(老母太恭人三月二十一日生是日仍遇己夘本命作千歲會祝壽子孫三十八人)
九九之年逢降慶生年生日同時金花紫誥鬢銀絲乞
身香火地日戲老萊衣渾舍集成千歲會子孫三世
庭闈共將春酒祝金巵蟠桃三月暮莫怪看花遲
滿庭芳(送别)
江草抽心江雲弄碧江波依舊東流别筵初散行客上
蘭舟休唱陽關舊曲青青柳無限輕柔應争記三年樂
事珠翠擁鰲頭離愁知幾許花梢著雨紅淚難收看
煙火吳天萬里悠悠一望珠宫絳闕蓬萊路應在皇州
仍回首蜀山萬點明月滿南樓
木蘭花
轆轤軛軛門前井不道隔窗人睡醒柔絃無力玉琴寒
殘麝徹心金鴨冷一鶯啼破簾櫳静紅日漸高槐轉
影起來情緒寄遊絲飛絆翠翹風不定
前調
一春閒却花時候小閣幽窗長獨守晴雲南浦夢還空
初月西樓眉也皺馬嘶何日門前柳脉脉盈盈相見
後心頭有事不難知面上看誰真箇瘦
南鄉子(十月海棠)
十月小春天紅葉紅花半雨煙點滴紅酥真耐冷争先
奪取梅魂鬭雪妍坐待曉鸎遷織女機頭蜀錦川枝
上綠毛么鳳子飛仙乞與雙雙作被眠
前調(醉飲)
裹帽撚吟鬚我是蓬萊舊酒徒除了茅君誰是伴麻姑
洞裏仙漿不用沽弱水渺江湖醉裏笙歌醉裏扶縱
飲菊潭餐菊蘂茱萸醫得人間瘦也無
西江月(漁父)
一脉分谿淺綠數枝約岸欹紅小船横繫碧蘆叢似我
江湖春夢曬網漁歸别浦舉頭鴈度晴空短蓑獨宿
月眀中醉笛一聲風弄
八聲甘州(懷歸)
向吳天萬里一葉歸舟歲月儘悠悠有清歌一曲醉中
自笑酒醒還愁幾度春鸚囀午塞鴈横秋漁笛蓑衣底
依舊勾收多謝飛來雙鶴水邊林下伴我遨游笑老
萊晨昏色笑為親留有向來素琴三尺枕一編周易在
牀頭君知否家山夢寐渾勝瀛洲
雨中花慢(次宇文吏部贈黃如圭韻)
㶑灔雲霞空濛霧雨長堤柳色如茵問西湖何似粉面
初勻盡道軟紅香土東華風月俱新舊游如夢塵緣未
斷幾度逢春蓬萊閣上風流二老相携把酒論文最
好是四娘桃李約近東隣别後使君鬚鬢十分白了三
分是人笑道醉中文字更要紅裙
醉蓬萊
望長江東去逐客西來幾逢秋杪江草江花約鬢絲俱
老朝士紅萸佳人雪藕别後忍孤歡笑楚水樓臺巫山
宫殿五湖煙渺又是征帆萬里行去舊恨鱸魚昔盟
鷗鳥九日江南上蓬萊仙島三度劉郎黃花醉裏問我
幾時來到寄語西風饒他老子莫欺烏帽
漁家傲(贈鼎湖官妓)
西去征鴻東去水幾重别恨千山裏夢繞綠窗書半紙
何處是桃花溪畔人千里瘦玉倚香愁黛翠勸人須
要人先醉問道眀朝行也未猶自記燈前背立偷彈淚
