方舟集卷三宋李石撰
五言律詩
訪范師山房
野步山圍合春生物自欣溪聲如聽雨松色欲摩雲謝
客推門入支郎半坐分林間擕小隊不敢散鴉羣
送客
送客川原路憐渠田舍秋沙晴分野徑林斷出溪流馬
瘦諸公後鴟夷一醉謀泮林無酒伴頗為老兵留
送勾龍教授
廣漢川原迥重江秋水多橋邊金作鴈湖上酒如鵝豈
有雒書出轉添巴字訛泥塗滯行客之子惜經過
宿鍾陽僧寺
遠客來投宿高人已閉門白沙分遠水紅樹帶烟村僻
徑逢僧覓登山見佛尊清風惜秋稼積雨掃雲屯
謝劉韶美送酒
别恨連湖海驚心閱歲年思君愁北闕將母上西天更
酌鵝黃酒如浮鴨綠川不須憂九折忠孝得雙全
與程端卿相别峽中共繫船瀼東留一日
宦路隨驚鵲家山隔斷鴻荒椽秋雨過疎竹暗泉通千
騎尋城北雙舟憶瀼東我詩雖未好聊為使君窮
送程榮州被召二首
客向江南去人言冀北空賈生前席念嚴助薦賢衷畫
舫摇澄綠飛車近軟紅舊遊應未改尺紙問歸鴻
出處人情異寒暄節物殊脚輕貪遠路眼轉隔重湖近
例占郎宿(近例自郡守召皆除郎)頻年已守符盛時人與地尺一
費招呼
感懷
五日轉一候百年能幾春雨苔堆碧色風蘂委紅塵神
晤又何說交疎莫強親杜門誰是伴杯酒聖賢人
眉州鹿鳴宴
大比周三歲登名蜀一涯聖賢元祐學父子老蘇家類
省登槐市清秋艷桂華生平晁董業親策對褒嘉
六六成鱗次呦呦賦鹿鳴三仙隨勸駕千佛要題名俎
豆初筵秩衣冠習俗榮例須煩舉送我亦魯諸生
五更一點月照窗几以為曉也披衣視之雪厚
至尺許喜甚賦詩
雪片成孤立蟾華與共游從教驚蜀犬曾是喘吳牛蹲
石依松瘦寒溪映竹流遥知明歲稔擕酒上南樓
諸葛菜
郡圃耡荒雪家山斸淺沙只今諸葛菜何似邵平瓜小
摘情何厚長齋氣自華官烹與私炙隨處即生涯(韋齊休記)
(孔明南征種菜於此名諸葛菜問黎人士皆不之識因閱本草即今之白芥郡圃日給此菜甚美亦一幸也)
次韻馮涪州見寄
寄語巴中客頻頻鑷鬢霜峽雲春夢遠江月夜珍藏才
刃應多暇詞鋒恨太剛僧鄰雨花地何日再升堂
寄賈元鎮并問楊似賢譚德稱
客子推移地聞雞敢晏眠酒樓春夜雨柳岸早行天龍
卧風雷宅蠶叢錦繡川譚楊兩州教記我别時年
題鹿頭關石鄉祠(并序)
石鄉祠白馬武安公龐將軍之祠也祠在資
之銀山後因守黎見道中有祠土人云武安
公為下馬炷香乃祀武侯以龐將軍配榜云
武興非武安也過綿之白馬關關上有廟乃
將軍為蜀守隘之地廟榜忠烈乃祥符所賜
額碑亦可辨武安之稱無謂要之興安之誤
耳或云姚萇入蜀避家諱改名地誌鹿頭白
馬二名同出也山高八十丈下瞰平川蜀險
盡此亦高崇文擒劉闢之地龐將軍之墓在
焉
古戍經秋暮危梯迸野泉鹿頭關上廟驥足縣中仙山
疊疑無地江寬欲放天英雄今已矣自喜慣風烟
題白塔古迹二首
境物三禅勝叢林十里村寺僧晨掃地樵客夜過門瑞
像西山映乾文北斗翻(寺有三朝御書)名場薰竈突悵望塔中
尊
塔倒峰巒影(寺有古塔其影倒現于壁間)鐘埋澗谷音(掘溪得古鐘)二賢
苔像古(寺側有王褒董均之祠)四虎竹泉深(寺有四虎井)炬火攜歸路
(詵和尚初入寺山神以石炬照路)經臺喚隔林(有唐和尚譯經臺)人頭連地脉
(人頭山名)古迹備幽尋
天彭行縣
公館靜寥寥園亭景物饒溪光明短彴樹影蔭危譙山
鳥忽雙下池魚時一跳主人王事簡文酒日逍遥
過永夀縣
驅馬上危坂暮鞭摇客愁峯巒驚滿目咫尺擬回頭紅
樹映野店白雲藏縣樓須知此北下地底見豳州(杜老有豳)
(州入地底之句)
謝勝老惠胡桃
浮海黃池近還山白雪高禪如石佛樣學帶楚人騷我
欲懷金橘師能遺木桃釣魚船上客此句可連鼇
金山驛
晚泊金山驛風生玉宇秋荒苔蝕佳句喬木惜名流鼠
穴飛泉入蛛絲積雨收何須嘆人物華屋與山丘
送澄師還昭覺
遠出蒙霜雪重來歴歲時贈師拄杖子似我簸箕兒芳
草隨西度巖花向北垂莫忘香一瓣滄海白鷗期
夢西曹夜直
再任雖祠禄多年本為親青縑猶夢寐綵服困風塵老
境人情變韶華物色新只堪擕茗椀禪觀對幽人
雪二首
客宦成分戍人誰笑牧蠻三碉横塞外兩澗拆雲間鳥
與花爭樹春隨雪入山功名成索寞何以慰親顔
歲事頻年惡心知一飽難只愁無此雪得句不言寒酒
薄何妨聖梅清合進官老兵憐我意赤脚唱平安
寒食
夜泊依漁市天寒問酒家燼餘缸吐粟凘合硯生花月
浸江妃冷波喧海若誇漂摇隨水宿鳬雁寄生涯
閒居二首
七歲投閒日渾如未第初牛衣困襤縷鶴飯愧麄疎聖
有杯中露朝無别後書溫尋皆舊學風雨歲時餘
畎畆三番聘林泉一客逋君方借唇吻我自惜頭顱日
月松偕老江湖橘可奴昭文雖未鼓洗耳即良圖
黎州鹿鳴宴
聖化如時雨吾門自教風文翁來蜀郡常衮在閩中䕫
足無多用鼇頭只獨雄諸君擕手上名姓廣寒宫
九日類試院雨中制司送酒關子二首
學省三年别文闈九日同登高遲麴蘖避濕到芎藭田
舍飄零後江湖震蕩中忍將憂國淚滴向菊花叢
老去輕時節憂來稔歲年黃花關上戌青草渡頭船望
眼知誰屬歸心只自憐僅霑微禄在未敢計良田
周參政惠書唁及亡兒開二首
顙馬非才具蝸牛惜弊廬歲時甘伏枕風雨阻來車藥
裹衣巾内梅花酒盞疎江湖慰寂寞一紙故人書
取士平軒鑑吾兒死布衣招魂荒草墓冤鬼泣松扉推
挽無遺力擠排已覺非存亡佩陳誼舍此更誰歸
沉黎四首
民俗瀕蠻詔邊城異土宜竹筒連水脉板屋怯風吹藥
叟鵶隨噪樵童虎不窺愛山來九折人笑此翁癡
蜀相披荒壘唐人拓密林四川襟帶重六詔霧雲深鹽
米成民業珠犀作吏箴官閒無一事閉閤念親心
古屋雲栖洞深湖水拍橋吏閒知學稼民樂自歌樵官
監頻添牧(創監名龍淵)蕃商不費招老夫便午睡風惡任飄
摇
九折山圍市雙溪水浸田號風吹客袖落雪舞蠻氈塞
上尋歸馬波間畏跕鳶此生隨所適老去合乘邊
雙鶴
積雨催寒早江湖渺障川黃花到十月白髮已三年酒
盡遲村餉詩成得晝眠低回看雙鶴鎩翮欲摩天
天彭受代遷靜正堂以代者未到漫興二首
客宦去未得山風來不遲東湖霜後冷北斗夜深移老
檜新翻葉狂花故著枝憂時恐無補祇益鬢絲垂
罷戍成遷次投閒想故居風霜欺老大書信卜交疎黃
葉頻供掃青山炯自如斯文身健在歸及歲之餘
拌毫筆
管城無别𣲖毛族競分支公子兔三穴大夫羊五皮端
能開句眼未肯畫愁眉若問結繩祖先從六畫推
方舟二首(有序)
山有泉因障之以為池種藕養魚築室其上
其伏流作瀑布而落勢可五六尺許其下别
為小沼作李子溉硯學書之所李子居室中
聽潺湲聲作江湖想屋四角故名方舟云易
曰利涉大川吉此聖賢濟世之具也李子於
世習不甚曉故動輒齟齬從此乘流遇坎而
後止天下未有臻於斯者期以此舟濟之遂
賦詩二首云
頗笑方舟拙聊因拙自誇家無三日穀園有四時花池
靜魚吞墨松高鶴護砂著書逢好處快癢得仙爬
物我相軒輊乘除只自知兒臨池上字母養鏡中絲竹
靜泉生乳花深地産芝舊時雙燕子來往亦儀儀
山亭三首
春日山亭飯青枝古樹隂親朋知老病田舍豈初心月
白水泉瑩花多煙霧深酒邊防惡俗醉語費披尋
人誰憐老子我自類癡兒愛草留荒徑疏泉入小池春
風隨處是晴日與花宜好客能相貸擕鋤出短籬
小圃依山入危亭隱磴斜林塘掃寒雨籬落卧疎花處
士七松宅先生五柳家柴門何所待倚杖數昏鵶
舟次湖口追憶任明府
重來又十年山水故凄然獨鴈仍為旅雙鳬已作仙濁
流分蜀𣲖青色聚淮烟石上罾魚者猶言縣令賢
