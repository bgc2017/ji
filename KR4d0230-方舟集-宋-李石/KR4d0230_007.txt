方舟集卷七宋李石撰
奏議
論荆鄂兩軍戰守勝勢䟽
臣再蒙聖恩賜臣御筆知遇訓勉有加伏讀自勵敢不
糜捐少圖報稱臣先日與趙撙等論戰守之策撙欲守
湖陽其後王宣欲守順陽而王彦以公文欲取重兵於
襄陽臣竊疑諸將各自為計凡境上士民軍中兵將曲
折詢訪殆盡尋以道里遠近山川險夷繪為圖然後知
三將所言未為盡善臣出圖共論議二將辭屈王彦亦
以守湖陽順陽為非是當日再議用今日初八日以出
獵為名同往新野一帶踏勘勝勢意欲合兩軍之力則
戰守俱利也戎事至重社稷安危將士生死之繫若事虚
譚必蒙實禍無可疑者臣自知智力淺薄每臨一事不
敢不盡心憂深而思苦夙夜汲汲類如此仰奉詳審之
戒益不敢懈弛俟王彦等回一一議定具圖并劄子奏
知伏乞睿照
重名節䟽
臣聞名節者士之所以自重亦以重國也上之人設為高
爵厚禄縻致天下之士士各挾其所養所學趨而赴之所
趨者未必得往往失其所自重何也取以金玉棄以菅蒯
擇以菁英廢以稊稗朝夷暮跖乍毁乍譽所取於世者重
輕相絶矣先正司馬光曰臣不敢惜官職平生粗知名節
夫士之所以自期者能以光之言為勸則上之人輕重予
奪當須如何處之苟愛憎毁譽之未决千載論議之未白
而一世誣衊鮮有不為風波之民者士亦進退去就於此
矣且漢染秦汚俗時君侮慢待士詆訶及於貴近執縳加
於士夫至有甘羞辱以就富貴多矣如不職不勝任帷簿
簠簋不修不飾故為隠忍諱避之詞賈誼至慟哭太息為
帝言之且曰上設廉恥禮義以遇其臣而臣不以節行報
其上者非人類也今陛下容直言則循默者勉表廉潔則
貪墨者勸旌忠義則怯懦者勇崇孝弟則兇悖者化顧
臣何說以贊願陛下令監司帥臣於逐路州縣歲舉廉
吏各一二人朝廷籍記與陞陟差遣歲舉孝秀之士一
人登名禮部以備召試為異時臺閣器使亦養名節風
化之一助也豈唯門地科目之重而已哉可以飭士行
矣臣久去闕庭不識忌諱惟陛下恕其萬死
革冗員䟽
臣聞有事則有官官所以任事官之增减計事之多寡
也昔人謂省官不如省事盖事煩則官冗必然之理也
夏商之官倍於唐虞周之官又倍於二代者事煩而官
增也以今之事况古之事凡幾則其官可知矣仰惟國
家因事建官以事之不可廢則官之不可省乃今欲為
陛下省冗官豈有其說乎將遂廢其事以就官之省乎
今官之冗又有出於一事一官之外者官之冗而無其事
以處之盖以員多為冗也今之吏部姓名之籍皆其員
也且以三歲科舉取士之所當得賞賚任子之所當出
至於流外推恩錫賞亦其所當授者且以所當得之官
使之蒙其名而不得其事可乎官以員為冗又可知矣
竊嘗謂用闕以處員量員而制禄闕有數而用亦有數
是二者法不可紊也然則求所以為省之道復求所以
處之者宜如何也且省數十小吏大吏一人之食小吏
數十之食也有可併則併之有可罷則罷之但事不至
廢而省於廪稍之給者此省大吏之術也任子之初補
與文學之初攝誠能創祠廟百千以處之分省大吏之
禄以養之俾得理為考任雖薄其禄無害盖時異事異
入仕既衆而冗濫難革若是而冗員可革矣
營田䟽
天下之利皆生於無所用旱之舟水之車此無用之利
也夫有用者人知競而急趨之而無用者則不屑而棄
之初不知無用乃有用之資㳂邊不耕之田乃無用之
利也今之江漢與巴漢乃昔之人所嘗屯兵其地取其不
耕者耕之以為食為息兵持重之計寬取民餽餉之勞
國家知之置營田之官於其地盖得之矣恐言之未盡
行行之未盡至願陛下詔有司悉出意而為之今有司
所患者不過曰耒耜錢鎛之費耕耘芟築之人耳誠使
有司稍借其費又蒐汰兵之老弱不任穿帶者募游手之
閒民雜耕於其地寬以歲月之力視其歲入之厚薄而
為田官之殿最此誠裕民之一術也且治人之疾則必
為之藥而冀其愈陛下既知民之疾取有司寬剩之財
以裕之是知其疾而為之也疾未愈而藥不繼陛下將
何以憂之乎然則營田者亦裕民之一術也
武備䟽
文武相為經緯之術二者要不可偏廢特所尚有緩急
耳且人之身血氣為榮食氣為衛今特以榮氣之強健
而廢其衛氣可乎國家弭兵無事既已有歲自以為尚
文之世然求所謂輔成文治以裨益政體者則未之聞
陛下以神武不殺為威寓六兵於詩書之教廟筭深遠
非草野所當慮然以臣所慮特其粗者嘗謂虞舜干羽
之舞人徒知其為文德不知其以蹈厲之節而寓其擊
刺之威以明不輕用武也今之教閱之法亦昔人干羽
之意雖曰文德無廢其武可也昔魚朝恩老於兵間已
不識郝將軍之陣為李臨淮遺法况不習其教者乎州
之禁軍縣之弓手所以為教閱之法者寄其緩急之用
耳欲用其人必資其教且小人非居安於無事則必使
之為蹴蹋蹷張運其筋力馳驟其血脉習為冒險赴危
之狀目熟旌旗耳習金鼓而不懾怯者此教之以緩急
之用也且自二十餘年之間邊圉綏靜其可擐甲挽強
者皆以老簡汰其少壯者已不知戰陣為何等事甚可
慮也今之州縣教閱者乃素備耳今又於教閱之法不
得專意為之而廢其事所謂禁軍弓手州縣冒法差役
趨走指呼與衆人同所謂教之者兵官廵尉以時一出
按例為之遇春秋大閱有司未免有損經費而徒為玩
習之具此何異棘門之戲哉臣願行下州縣禁軍弓手
不得違法差出兵官廵尉教閱之籍時稽考之以示安
不忘危之意
劄子
學校劄子(己夘上殿)
臣聞學校者長育人材之地也如有美材必資之於良
匠欲求人材之美而不為擇師雖有材而無所用矣教
官者學校之師材之匠也祖宗之法率以科甲高者為
之又以試中學官者為之不輕付也頃歲以來凡有出
身官不問可否皆得為學官作為文字語言求丐廟堂
往往得之至有甚庸繆者僅曉句讀竊科目者亦得為
之服几襲裳竊師長之寄為士子所侮笑有不登講席
不說題目書考遷秩以去且師之不擇至此欲望人材之
美可得乎陛下比年以來取藩府學之大者為堂除其
餘則舉以付吏部依法差注是亦作新學校之意矣蜀
遠萬里大郡所得堂除者不過三四人其餘方州則科
甲當得者然後赴部今蜀士三歲一舉十名中所得者
無幾人且一郡必得一教官蜀之餘郡安能盡得科甲
高者與應格之人且安能人人裹糧萬里取一教官闕
於部中乎不若略為之權衡以比其輕重高下而進退
之今欲乞令侍從以上歲薦才可為教官者各舉一二
人籍記於吏部以俟堂除又三歲類試亦得試學官嚴
其所取之目合格者登其名於吏部以次授之則濫吹
之師不容簉迹矣
賑濟劄子(庚寅上殿)
臣間賑濟者朝廷仁政之一也要當以實惠行之務為
虚文而實惠不至前日邛蜀擾擾是也且昔人荒政所
用者常平義倉也頃年所至州郡往往應急那兊平糶
之法名存實亡矣今朝廷所謂賑濟云者諸司遵奉行
下州縣發陳廪設糜粥循習故事而已此外稍費支吾
則束手無策不免臨時科於上戸饑民因執符檄以求
飽上戸有不能給則攘竊爭奪之禍生嘯聚殺掠理之
必至盖相夸虚文徒惑民聽反使饑民生心也况乎春
夏青黃之不接秋冬新陳之或愆常歲有之萬一更乘
以歉艱物價翔貴指常平義倉以為實惠足以寬上戶
之責慰饑民之心前日卭蜀之憂未見其可懲也仰惟
陛下臨御以來軫念全蜀所以豐衣食之源為水旱之
具亦至矣然常平義倉明知其僅存虚額而畫餅可足
以療饑乎且如增料錢引給降度牒入粟補官此近歲
州縣兼足裨補仁政之一也或更指定一項錢物再申
明常平義倉糶糴之法如昔人富人倉之類可得一年
糧歲備應用無窮而不求之臨時或可為善後計也臣
言有可采乞自睿旨行下戸部詳酌施行
邊報劄子
伏覩四川宣撫司西陲九月内連有捷音此皆國家威
靈遠暨將士久蓄之憤激於一朝取勝為快雖曰可喜
而有可慮者敵久懷詐心隠伏二十年其發必不遽第
時出以誤我此其計不難破也天下之患曰久曰近而
天下之兵曰竒曰正久者期之以歲月之外近者謀之
於旬朔之間歲月之兵以其正而旬朔之兵時出其竒
可也今敵情尚遠歲月而我以旬朔之竒恐彼未盡奮
其隠伏之毒而我之力先屈矣近者敵寨纍纍近邊以
為果動則未有必勝於我之術以為未動則屯聚鳴嘯
異於常時此其心欲誘我以羸而困我以數我後戰則
為其所制我先戰則致曲於我必然之勢也比者劫寨
兩勝之又取秦州於一夕之戰皆我先戰而彼之大軍
未動兵法所謂出其不意故勝之勝則勝矣不過旬朔
之利歲月之外不可不深圖而熟慮之也譬夫以一壯
士而與百穉子鬭以壯士之力驅而喝逐之無難乃求
一搏而投之於頃刻之快則賁育之技至此亦竭矣今
敵情悠悠巢穴幽深所驅者吾兩河之赤子與契丹渤
海之遺類以嘗我而致隙而我悉力赴之無筭使果攻
得其地能守乎此不可不過為之慮也且此特西陲耳
其他並淮循江而上我之所以備禦者不可不盡至於
敵為無窮而我亦為無窮敵為不測而我亦為不測量
敵慮患制勝於廟堂之上而授成筭於將帥槩此一方
可以類推也今者西陲三帥皆以大兵出有司帑藏隨
費隨給更一再舉則累歲所儲告竭當一取於民民且
憂矣敵以多方誤我惟深圖國家無彊之休勿以目睫
近效為可常姑以為馴致尅復之漸可矣天下幸甚
乞小路蠻都王承襲劄子
照會本州據小路蠻都王阿示狀乞依卭部川蠻王體
例承襲父官統轄蠻部未蒙給降告勅并換印事本州
契勘先於紹興三十年十二月據進義校尉小路都王
郎即狀為年老願依卭部川都王例令長男阿示承襲
官爵統轄蠻部探報虚恨蠻賊作過事所有見用印記
係竹林錫窟鬼主朱記欲乞換作小路都王朱記為文
本州保明具申本路帥司乞行申奏至紹興三十一年
准本司劄子坐准尚書兵部牒凖紹興三十一年九月
二十七日樞密院劄子指揮依所乞關吏部出給小路都
王阿示承襲父郎即進義校尉付身下本州給付所有
印記自合就用元印行使劄付本州照會自後未凖降
到告勅下本州給付緣阿示係是懷義嚮化專一探報
蠻賊往來作過委是忠欵可嘉及應副年額馬數不闕
者今照得卭部川蠻都王嘉祐年内酋長牟墨進貢朝
廷蒙賜官爵後來牟墨死長子苴克承襲苴克死長子
韋則承襲韋則死長子阿菜於政和六年三月承襲阿
菜年老長子蒙備承襲父封其蒙備見係勅授金紫光
禄大夫行懷化校尉山前山後百蠻都鬼主今來小路
都王阿示乞行承襲委有上項體例除已具申尚書省
乞早賜施行
乞减科買墨煙劄子
石比凖檄下本州和買印造七十四界錢引墨三千二
百八十五斤石自到官後已節次買發過一千八百斤
外尋檢照舊案牘見得日前每界所買墨不過二千七
百斤往往買發不足而今次所買過於每界五百餘斤
緣本州墨工止有五戶又所燒松煙率近生界比年以
來燒煙人戶多是藉口採斫禁山松木竊慮日久别致
透漏見今黎州數十里外一望空山委是於邊防不便
欲望台慈特賜指揮檢照舊科所買墨數量行裁减却
均敷下諸州出墨去處立為中制貴憑買發久遠遵守
豈惟嚴護禁山邊面亦不致透漏矣
乞科降鹽本錢劄子
照會本州今月二十四日凖本路轉運司公牒坐據蒲
江井監申契勘黎州乾道四年分冬衣賜鹽一百三十
擔半并乾道四年分歲計鹽四百九十六擔零在監至
今未見前來打請乞下黎州差人將柴茆錢取撥施行
牒州差人前去關請施行契勘本州元凖本路轉運司
遞年科降錢引四萬道應副支遣後來節次止以蒲州黑
鹽一千七百九十擔零對折上件錢引四萬道今本州
自備柴茆脚錢每年計一萬二千餘貫前去搬運歸州
科與民間納錢應副歲計支遣常是積壓敷賣不行後
來更於紹興二十八年元立科約數外添差使臣二十
餘員一年請給動以萬計無可那融指凖又兼運兵衣
賜絹帛卭州近年别無正色亦是折支黑鹽每匹不過
六十斤上下又令本州自備脚費搬運緣自去年饑歉
之後賣鹽遲滯凡百用度並以黑鹽凖折抵去年歲終
積下鹽六百三十餘籠變轉不行并有未請去年秋冬
季及冬衣賜鹽計一千二百四十餘籠合用柴茆脚錢
三千八百九十餘貫亦無指凖至今未曾打請即因大
段闕乏其官吏軍兵請給鹽不免自行變賣遂致侵射
賣鹽人戶月額往往破家逃竄誠可矜憫石竊詳前項
蠲除閩山鈔鹽指揮其弊即與本州科配民間賣鹽事
體相類在於窮邊尤繫利害理宜優恤欲望台慈特賜
詳酌將今年合應副本州歲計鹽住行科支依舊年未
措置折鹽已前時暫那融本錢引四萬道降下本州充
今年一歲省計支遣所貴少蘇民間變賣急闕困苦之
用所有蒲江合支本州黑鹽仍乞自使司均敷應副成
都府或附近州縣支遣亦少減兩州支移脚錢之費
國子監看詳安鼎補韻略錯誤劄子
按禮部韻略同亦作仝崇亦作崈疲亦作罷之類並係
兩字一義禮部韻更不重出止附注其下今看詳到蠈
字蟊蠈之蠈欲下注云亦作賊㸣字虡業之㸣欲下注
云亦作業按經旨雖借賊為蠈借業為㸣即是兩字兩
意若更注亦作字於其下如禮部韻例是合兩意為一
意兩字為一字也竊見蠈賊㸣業禮部韻自有本注分
明只合依本注兩兩分押不合更添入亦作字與禮部
韻所注亦作字以相溷亂轉使舉人疑惑委是難以施
行
表
賀冬至表
乾用九於天下式顯帝符復來七於地中永隆化國光
生黼扆歡動紳緌恭惟尊號皇帝陛下剛健日新聰明
時憲觀文察變既望雲物而書齋心服形以待陰陽之
定隆五日一朝之養享千秋萬歲之期臣出守邊符再奉
召節仰瞻雙闕不違咫尺之威與從八能誓竭㳙埃之效
會慶節賀表
中國其有聖人誕彌厥月大功而為天子於萬斯年舉
得歡心同歸慶治恭惟尊號皇帝陛下循堯之道繼文
之聲聖德本於好生神武行乎不殺克嗣無疆之歷坐
隆有永之期臣出守邊符入奉召節方寸玉陛雖阻奉
於瑶觴咫尺威顔行伏瞻於象魏
天申節賀表
聖人退藏於密益顯重明天子必有所尊親逢盛旦舉
歸慶治普洽歡心恭惟尊號皇帝陛下道妙難名功成
不處撫二百載中天之運成三十年必世之仁歷數有
歸知上皇之乃貴明聖迭作惟文王之無憂臣久去闕
廷遠乘邊障屬堯蓂之初度騰嵩嶽之三呼斂福用錫
厥民同臻有極大德必得其壽仰祝無疆
黎州賀冬至表
聖人有作先天而天弗違化國初長御日而日不失懽
忭之極率普所同恭惟皇帝陛下復見天心乾行物首
惨舒獨運辨六氣以儲神消長得宜協四時而觀妙雲
物備書於魯史歷年永卜於周正孚惠而信在中斂福
而皇作極臣身縻遠服目遡昌辰老歲月以乘邊未辭
蜀道仰雲霄而稱慶尚想漢儀
謝歷日表
出佩麟符中頒鳳歷大矣帝臨之赫粲然王度之新竊
以天道有生育之權難於推測聖人敷簡易之德所以
範圍庸示邦條無輕民事恭惟皇帝陛下祈年有永嗣
服無疆至誠與覆載相参大信如寒暑不失臣敢不益
勤本務恪守遐封齒髮屢新任坤維之留滯毫釐勿爽
奉乾造以周旋
又
測土圭而正影再造慶基調玉燭以分光例頒遠服式
循舊貫祇奉新書恭惟皇帝陛下久則生神積而化聖
日遲速而有度天後先以弗違法象得堯舜之心律歷
糾漢唐之步天下用九而治既底雍熙王者奉三無私
靡容僣忒臣敢不周旋邊政勸課農功入奉晨昏視桑
隂而自惜出分宵旰無黍晷之或欺
眉州謝歷日表
王者奉三無私仰承堯運乾元用九而治爰及夏正遵
舊貫以敷休拜新書而登受恭惟皇帝陛下賁文曾飭
泰治方來淳者表王道之無疵熙者彰帝載之有永執
兩端而恭已斂五福以錫民底日以授百官仰飛龍之
在御次春而大一統頒治象以維新臣敢不仰對明時
誓堅晚節惜奉親之寸晷激事主之孤忠鳳歷改元固
以接千歲之統麟經紀事尚可補四時之書
又
次春而大一統益茂聖時㡳日以御百官遠頒侯服惟
皇錫福與世作程恭惟皇帝陛下天覆堯仁日躋湯德
御身以六氣之辨扇物以八風之和協星紀之方周考
歲端而布閏陰陽大妙水土克平鳳紀千齡已遞煩於
推策龍飛四海足可兆於豐年臣敢不視晷事親勉期
奏計夏時協序仰舊貫之足憑魏闕馳神及新年之可
賀
黎州到任謝表
半刺新除濫叨申命一麾改授洊出誤恩既見吏民具
宣德意朝廷所以望臣者不薄孤生所以至此者有由
祗荷寵靈尤深感涕竊念臣學惟泥古愚不適時偶奏
第於乙科免力耕於丁籍間蒙召對叨寸進於上庠遂
獲執經陪諸生於下坐教道無術糾率罔功為親補外
者已跨十年去國思君者寖歴三任引遡龍飛之日課
功馬政之秋許投老以乘邊豈自新之無路此盖伏遇
皇帝陛下沉機獨運聖造無私因壘崇降秉文心而修
教舞干苖格躬舜孝以通神知臣之持義或能守邊察
臣之不貪或可互市致兹孱陋預有委掄臣敢不移孝
為忠悦近來遠勉遂安輿之養不辭叱馭之勞六詔瘴
煙誓竭殞身之報九霄日月尚餘奏計之期
淵聖皇帝慰表
諱承萬里本自流聞義激羣心至於殞越功成不宰法
在可傳重惟前人艱難播越之勤用肇今日恢復休明
之運日車未返仙馭莫追皇帝陛下性穆堯仁心因周
德孝弟旁達雖足貫神明之幽熙洽所鍾更當思社稷
之大益寧宸極務節聖情臣限以守藩無緣趨赴
狀
進易䟽論語說狀
性入者無形理入者無象性理二者聖人獨得之學述
所自得修其語曰詞令以為斯文之懿也堯曰文思以
思為用舜曰文明以明為用曰思曰明自内融洽而非
外鑠謂不如是不足以發舒純粹敷為三綱五常經緯
之具也陰陽象數深之而不精刑名法度述之而不盡
盖徒迹一偏之文而昧於窮理盡性者聖人之道日遠
矣顔子之於文欲罷不能其曰雖欲從之末由也已何
說也子貢之於文可得而聞其曰不可得而聞者何說
也且以六經觀之皆聖之文性理所寓日月大明有目
者咸觀雷霆大聲有耳者咸聽不知其所謂不可得而
聞與末由也已二子果何所晦昩於其所師承也得非
以聖人性理為獨得之學歟循其所自得以求所傳之
心則六經之文皆其寓也六經之文易為之深諸子所
以紹述於六經者論語又為之藴學者欲有求於無形
無象以究聖人之道未見有捨六經門戶而造堂室者
也曷亦次第量力以馴致其深淺所入於二書者雖未
至於聖人忘象忘言之學然求之於帝王之心傳闕里
之家法於性理悟入二書者其幾是乎推修身緒餘而
措之於天下國家其誰曰不然仰惟陛下以舜之文繼
堯之文父子一學授受於六經日新矣巍乎其詞與天
無極淵乎其旨與海同深頒於教條諸侯之慮無所遁
播之事物百姓之用莫能窺至其隠於常勝之道庸示
不殺之武者積久生神皆此中流出雖使顔子子貢復
生委質聖代於金華絶業尚不敢擬議况如臣輩碌碌
膚受者哉静念向者備員上庠以學專席尋即外補以
學為職躬自履踐因事施設未嘗一日不學而所與共
之者所至羣生徒而教之相與&KR0688;磨以游泳聖涯者實
不敢欺於心以取愧於天下以流為非聖之習如是而
已頃因生徒綴緝臣所說易與論語幾成編次易則取
六十四卦彖大象而槩之曰外䟽論語則以已見折以
諸家所長而為之說不敢自謂於二書有得去朝十年
再蒙收召無以仰裨聖治美芹之薦采薪之義或有取
焉謹併臣近所撰五箴别紙繕寫隨状上進以聞
策問
問退之為蜀之日子厚為越之雪夫師至於二子可無
憾也然尚以怪取吠是知師道固難矣師固以道教人
也學者受其說行之終身非若今之傳授句讀僅能與
乳褓爭長雖日更一師初不損益也言師人則亡矣其
道果盡無傳乎諸弟子以有若似夫子而曾子有所不
從如曾子之意必得孔子復生而後師之則師道廢矣
然子夏曾子各以其說教授其所以授學者果出聖人
之意乎秦人焚書而賴以不絶者師道在也漢興六經
各習其師名為專門如匡衡有師道可觀如張禹有師
法可試夫六經亦多說矣而所謂可觀可試者果何在
乎諸君之學豈但句讀其必所傅有素試為言退之子
厚所以取怪於人與夫曾子所不願於有若而漢儒各
知有師傳者願共學焉毋略
問賈生董生漢所謂有用之學明於治亂安危者也劉
向以賈生比伊管以董生比伊吕夫伊吕王者之佐管
仲覇者之佐向舉以許與二子賈生表餌之說人以為
䟽董生天人之說人以為緩夫二子之學不見試與夫
試而未盡固已不幸而䟽緩之譏不免於世俗成敗之
口今試優劣二子所學與夫所遇之主可以比擬於伊
尹呂望管仲者以無輕劉向之言不然漢無士矣
問仰惟國家兵興以來無利不&KR0688;然皆有術不至浚我
以生者鹽鐵𣙜酤有取於常賦之外民皆樂然輸之亦
知其所不得已自以其力所當勉者也昔漢之所資者
巴漢之粟唐之所資者江淮之財尚能各以一方之儲
足用天下則欲合二代所資以為今日足用之計苟有
可以寬紓吾民而不乏於公上者願聞其術
問仰惟國家版圖之舊自河以南半淪敵境邇者天心
悔禍以開神聖恢復之運王師所指民相與壺漿先道
喜見漢官之臨江淮以北關隴以西復為王土輿地所
志可考而知然知所以復之而未知所以守之則悠久
之慮廟筭亦少勞矣竊計所復境土往來敵衝鋒鏑踐
躪荆棘荒蕪亦難乎其為彼民矣戶口不足則無兵耕
稼不復則無食事力交病計將安出焉欲分兵以守之
乎則沿邊之屯勢各有不可分也欲移粟以實之乎則
餉道之遠力有所不能支也然則建牧守命將帥重其
權委之措置而責效於遲久諸君試迹昔人南北相控
制所嘗講者亦一說也
問賈誼陸贄之學搢紳先生喜稱誦之謂儒者之文有
益於世用不徒為紙上空言莫二子若也竊謂誼在漢
猶有縱横策士之風贄在唐猶有科舉進士之累不然
何所言之多而施於世用如是之落落難合也世之讀
二子書者未嘗不追咎時君用之不盡而歎二子所遭
之屈抑自有說乎今國家崇尚史學誠欲得如二子者
而盡其用使之無空言不遇之歎如昔人者諸公當自
得之
問天下事成者不可壊而弊者不可不革前後之相因
唱和之相應鮮有不出於斯二者易曰幹父之蠱者事
之不免於弊而裕父之蠱者則亦無壊其成因其成而
新其弊足矣此所謂克家之子舉善去惡堯則知之而
以累舜於耄勤總師之後者舜今日即位而明舉八元
去四凶而天下安之如出一人不改其無為之治者天
下事弊則新之而成者終不可壊此昔人論損益而不
及二帝者有說也仰惟新天子即大位今甫周歲矣仰
遵太上皇之政如堯舜父子授受一家未之有改也至
於舉善去惡天下顒顒傾耳拭目以仰望於新政者事
孰有先於此者乎寬大之令優恤之科以形於詔旨者
郡國奉行相望郵傳皆可考也願與諸生訂之
