方舟集卷九宋李石撰
論
釋老論
天下之人可與為善也久矣聞釋氏之寂滅老氏之清
淨則慕之盖將誘天下之人而納之於善雖聖人不能
破也且以中國聖人堯舜文武周公孔子之道三綱五
常可以修身可以治人粲然人倫具矣二氏者本物外
為已之學初絶意於世然不即人而人即之何也人性
之樂於為善二氏者適以為聖人之助甚多凡趨福而
避禍惜生而惡死人情之所同其徒因此求售曰我可
以致福我可以得生凡有求者無不獲於是始抗衡吾
道有從之而熾其說者紛紛多吾儒矣佛氏者起於秦
漢之金狄而其書肇於張騫傅毅蔡愔譯梵音以為華
言其書則中國之書其真妄有無不辨也老氏者起於
黃帝孔子猶及問禮其文五千言孔子未嘗及之至秦
漢之君其徒得以簧鼓天下二氏之教因以流傳誠使
中國倣其教以立治寂寞而自樂清淨而無為無亂兵
以擾其耕稼無煩刑以濫其誅戮驅天下之民而納之
於善雖堯舜文武周公孔子復生無以易此說也何至
與之相矛盾而乍興乍廢乎悲夫
或曰佛生於魯莊公之世昔人謂常星不見夜明是也
老子孔子相先後以生皆周之末年三聖人者幾若並
生間世一何盛也曰斯三教相抗也歟誠使三聖人易
地而出必不默默忘言皆能倡教為百世師也孔子六
經祖述憲章皆大中至正之道純帝而帝純王而王亘
天地窮古今萬物共由出入之塗也老氏為周藏室史
與彭籛相望史官也雖孔子知有其人列子莊子相與
羽翼其說其流為虚無者非老氏本心也若乃佛氏左
衽祝髮其棄五常廢人倫非與世大戾乎而舉世安之
其徒今皆吾民則奈何文中子曰佛西方聖人亦以書
為信也大抵窮理盡性使學者入道與周易頗合誠能
去其不合而用其合則教通矣
孔子以六經述堯舜文武周公之道以輔成中國之治
其曰攻異端者恐其害治也漢唐諸子以六經所出尊
孔子之教併取二氏者排斥之韓愈是也其曰今之言
性者雜佛老而言之也二氏者導人以惡為性乎將以
空寂虚無為雜也又曰老子之言道德吾有取焉若其
絶滅禮樂搥提仁義吾無取焉嗚呼墨翟尚同兼愛而
愈取之佛不尚同乎佛不兼愛乎徇偏曲之私而忘其
公持瑕疵之小而廢其大取墨去佛則愈於論性亦
偏矣祠廟象設黃帝周公孔子以來有之不獨釋老寺
觀也佛氏有祠起於鴻臚寺以待四夷賓客其流為白
馬寺像則銅狄之遺也老氏有祠起於周穆王化人之
宫成於蓬萊三山金玉之闕至唐以李氏所祖為玄元
皇帝廟曰太極曰洪禧散之郡國各以其徒實之曰道
士曰僧祇其教因以大振於世非特丹青金碧之美而
又取山川嶽瀆勝處以敞其居唯人主之好惡去取不
常至於風雨不動俎豆以時獨吾夫子之祠視二氏
有間矣按唐六典道士觀總一千六百八十其號曰法
師威儀師律師鍊師居之僧寺總五千三百五十八其
號曰禪師法師律師居之僧道男女以别以有行業充
住持主其事官給五戒祠牒有違教者官糾之以法方
外離俗斷愛名出家至麗之於法其於二聖人可羞乎
或問佛以寂滅老以清淨為治氣養心之術以之修身
則有餘矣其曰息門桑門息為胎息之息桑沙則息之
訛音本佛氏出也曰神人曰至人曰異人其流為神仙
轉丹煉氣按摩導引老氏出也渾之以鬼神行之以福
業老氏本以靈寶十齋為度世曰三十三天二十八天
三清上境三十六宫無極至尊不可思議果何說乎佛
氏以六波羅蜜為戒定三千大千世界一十八天八萬
四千由旬無有是處果何說乎凡此二氏欲用其教去
其空虚詭幻無益於身而有害於教者可也
朋黨論上
朋黨立論嘗起於小人而無預於君子何也君子者無
心之心小人則有心之心也無心之心則於是非利害
勝不勝無較焉小人則有心之心一切反是睚眦於錙
銖頡頏於毫髮力以取勝勝以求鬭鬭不得其敵則如
狂猘如蝮蛇不得一肆其毒則必嚙土木噬草棘以發
其怒乃已此有心之心也故鬭不已則勝常在小人不
勝常在君子此小人之指君子而為說出於有心之心
也君子端不以是疑小人以幸一勝處以無心之心也
在易渙之為卦渙散也君子不立黨以處小人而主於
散也馬則乘之逃其黨於方來也机則据之拒其黨於
適中也躬則安之求免其身以無悔也至於六四則曰
渙其羣渙有丘匪夷所思何也不得已君子與小人並
位内不招權外不幸名居高明之地綽綽然於是非利
害無所决擇不以小人為險陷而疑之處之以無心而
已由是以知朋黨之論嘗起於小人以陷君子也向使
君子亦以是指小人是敵也世之君子少而小人多鬭
心一萌則讎君子者多而小人嘗勝君子嘗不勝是以
勝不勝為分别也善乎箕子之言曰惟辟作福惟辟作
威惟辟玉食臣無有作福作威玉食此威福之大柄不
可一日假之臣下然則為小人竊弄所以兆成朋黨之
禍誠使人主執其大柄於上以分别是非利害雖隂陽
不得用其變矧小人乎夫如是則防萌杜漸漢唐之禍
可不作矣
朋黨論下
以治生亂兆於無形以成有形者朋黨之論也方其治
也豈自意其必亂也哉其所謂無形者君子小人之不
辨也君子指小人為黨小人亦指君子為黨其始也好
惡是非之名異朋起而附和之日寖月滛因無形以兆
有形而天下受其患而命之曰朋黨者好惡無別而是
非得以相雜揉於無形之中此治之所以生亂也逮其
既亂也天下後世有公議者出焉曰此君子此小人君
子無黨小人指君子為黨則亦已晚矣方其隱於無形
也離婁不能以目視師曠不能以耳聽而孟賁不能以
力奪唯人主能操威福大柄而公其君子小人之辨以
明是非之塗如堯舜禹湯文武之代則未始有朋黨立
名者威福大柄獨攬之於上耳馬與鹿有形之物至易
辨耳趙高乃指鹿為馬取其疑似者以為之形以收秦
人之權而用之御史不敢訶諫官不敢議者其兆在於
以横議殺處士杜塞能言者之口以至是也漢之田蚡
竇嬰各用其黨有首鼠兩秃翁而不敢正言其誰君子
誰小人者此秦餘習氣漢黨之萌蘖也弘恭石顯殺蕭
望之劉向力言以為君子必無黨而漢黨根株矣杜喬
李固引頸就戮至使人甘心慕之蹈死以取名何也黨
名既出命之曰李杜之黨為黨錮傳漢黨成林矣且自
其治以生亂自其無形以兆於有形萌蘖之根株以迄
成林尋斧之不及天下皆得以藉口正名曰朋黨之論
自漢始至唐世之一治一亂而朋黨輙先之以黨出多
門也女德容其姦嬖幸誘其勢宦官怙其威姦則小人
以汚君子勢則小人以脅君子君子袖手無術然後流
竄誅戮隨之如曰牛僧孺李宗閔之黨唐人凡幾牛李
耶張九齡曰小者苟得一變而為阿私大者分義再變
而為朋黨又文帝曰去河北賊易去此朋黨難夫以黨
比之賊更有甚者難易之别也嗚呼漢以朋黨兆成莽
卓之禍唐以朋黨兆成藩鎮之禍皆以治生亂自其無
形以兆於有形者然則朋黨之論大矣如之何其去之
竊以兩漢唐終其說可使如漢不可使如唐何也漢之
正論勝唐之正論不勝二者又從而溷溷焉勝之君子
恃之以無恐不勝小人恃之以無恐則歸之曰天待其
天定者然後為之謀不然雖上之人亦無如之何
時才論
天有逆順人有去就逆則去之順則就之豈能以人勝
天也哉亦因其時而已時者天之機也君子探其機而
用之以為是非利害之擇以明禍福榮辱之由因其機
而審其時足矣小人則反是也就逆以為順去順以就
逆拂天以求人盖有幸而得之於其始者故其類靡然
下風而從之其終也率至於敗績覆壓卒為天下後世
笑唾之不免者拂天機以求勝而自謂彼時此時之不
同也然則付之於自然之數各因類以持世足矣傳曰
否泰反其類也且泰未必皆君子盖常在君子而變在
小人否未必皆小人盖常在小人而變在君子彙征吉
亨彙貞吉亨曰征曰貞此自然不可執不可易之數也
且世豈有常君子常小人也哉各以其勢論之則彼一
時此一時人才判然矣堯舜在上十六相與四凶並處
文武在上十亂與二叔接迹此常在君子而變在小人
也商紂在上箕子比干與飛廉惡來共事漢成在上蕭
望之劉向與弘恭石顯同朝此常在小人而變在君子
也譬夫天之寒暑二氣之運自然之理也當寒不可使
起蟄當暑不可使造冰世之所謂時才者盖亦隨時之
去來也孔子曰用之則行捨之則藏不識則謂行藏何
事而獨許顔子共之而自曾閔以下不得預何也盖諸
弟子之從吾夫子也或仕或否不繫用捨非所以為行藏
也若夫子與顔淵我爾一間不能以寸有道以處此其
變者此道也其不變者亦此道也又非時彼此所可繫
也孟子亦曰行天下之大道又曰得志與民由之不得
志獨行其道既曰不得志不知大道何如其獨行也此
聖賢一轍初不繫時之用捨也若夫所謂時才者時方
尚武彼則高談將略時方貴吏彼則鈎考簿書時方言
利彼則力𣙜儲積時方論文彼則專事章句時方任法
彼則刻意庶獄凡吾道之所謂無偏無黨立為皇極合
衆人所長而用之彼隨時變化以幸得富貴君子少而
小人多否泰之往來所以治少而亂多也
崔浩高允論
君子之於天下事也欲求其通故學欲其博事通而學
博則必揜衆取名名之所歸責之所生一身有所未安
况欲以此謀天下之事乎所謂通者於文武則曰兼資
於儒墨則曰並用於三才則曰無不知於六藝則曰無
不習求欲揜衆人而直出其表者好名之累也殊不知
昔之君子有其善而不居故能兼衆人之善棄其智而
弗用故能合衆人之智其於名也退然不敢專美卒之
天下以名歸之方且泛然受悠然辭若有不得已居此
名者斯其所以安其身推其身之餘以及天下事則亦
綽綽無難矣崔浩高允二臣者魏之起燕代而伯中國
二臣力居多事通而學博猶一體之人也崔浩不免殺
身高允獨能自全者史氏於浩傳不甚著其事於高允
傳明浩之所以死者加詳愚請合而論之談兵則有敗
衂之禍為史則有漏洩之禍占天則有窺測之禍有一
於是足以殺身况欲合三者以争名於三事也欲其無
不通於三者之學也欲其無不博而欲以是幸免於亂
世之禍乎浩固自取允亦有幸免者魏起燕代用兵中
國浩為謀主帷幄坐勝所至策勲而允亦參樂平王軍
以西破楊難當此其知兵相似也浩以三公領國史允
奉詔分掌其事浩雖專其職而允用力居多此其述史
相似也浩初以占天精於風角用以策敵而允以律歷
為淺事以難浩說此其占天相似也夫合三說以相似
然浩竟以此殺身而允獨幸免以令名始終者有由矣
且二人以儒知兵浩之事魏三君課功居多允視浩為
晚進適時少事得以雍容俎豆不由汗馬取名如占天
星歷災異五行二人之學非獨相似人謂允過於浩也
浩為三公允甫以著作起家同領國史所志太祖以下
三朝多出允筆浩主其要而已竟以此受禍允獨恃景
穆芘護不死者人固有幸不幸哉大抵以多事為通以
多學為博浩則抗之以滿又為郄標之徒所誤如刻國
史於石以彰直筆如以五星聚東井不欲東伐又援漢
元年十月之占以自亂與允反覆辯論允則雖明災異
之學不肯對人言之又知浩之必不免預形於言此其
獨保令名夀考以終者得非以其廉於取名者歟浩生
平自比子房君臣相諛以為近似使其果有明哲保身
之慮則有封留之足從赤松子隱去否則勇退急流不
以名揜衆其庶幾乎嗚呼士大夫之心術平昔處學問
居富貴者了了於性理不可不自厚也浩不信佛不談
老莊未礙也其妻佞佛浩取其書裂投溷中夫佛書者
華言而梵學與中國書同文之一豈糞腐之可汚乎又
以殘酷殺李順一事其報應亦昭昭矣允心術所感誠
有異於浩者幼嘗為浮屠為塞上公詩有齊得喪忘物
我浩然世外之意其行諸州獄務矜恤多所貸縱以廉
平稱又挺身以明罪多於浩帝怒反免所坐僮吏數十
百家五族之誅此何止千人之活而已乎因觀史氏所
載崔浩高允同罪異罰故合二人論之以為君子揜衆
取名之戒
巧宦論
君子之仕也其進曰有道其退曰有命道在人則審已
之道深淺大小以為仕之所得於世之軒輊不苟進也
命在天則安於天之所以予我者厚薄不自執以為已
之累曰斯天也我何預焉如是則君子之仕進退之分
决矣若夫小人之仕則反是以進為命而以退為道命
則曰我當得之道則曰不合則去故為偽為佞為傾為
險為幸為術皆巧於宦者也飾虚誕以為真曰偽崇諛
媚以為智曰佞掩衆人以取名曰傾啓禍害以自利曰
險多端倪以有卜曰幸立機數以罔上曰術六者異名
而同巧也得其一二者已足為名世小人矧兼六巧之
全者其禍害可勝諱哉何謂偽飾其外而忘其内陟其
華而無其實衒死鼠以為璞售蠟箠以為鞭鯀以象恭
欺堯少正卯以偽行欺魯此飾虚誕以為真也何謂佞
順適逢君而自以為智乏骨鯁之操無忠亮之節祝鮀
求容於衛而幸免禍害梁丘據取嬖於齊而無所可否
此崇䛕媚以為智也何謂傾陷人之尤以爭名於朝者
美錦覆穽而欲人不知含沙射影而欲人不寤王導殺
周伯仁以博金印禇淵賣袁粲以取富貴此掩衆人以
取名也何謂險面狠而愎心凶而戾人知惡之而無以
勝之人欲殺之而無以先之如蝮蛇之含毒鬼車之煽
怪盧杞姦詭而主不知王莽簒逆而主不寤此啓禍害
以自利者也何謂幸其說之晦昧於中其氣之凌蔑於
外如甘酒之適口如美色之悦目公孫弘多陳事端馮
道之脱兔備位此多端倪以有卜也何謂術挾主以為
市不顧主之利害而以身試術也小者亂一國大者亂
天下操術之不仁也踊賈則利人之刑棺肆則祈人之
疫皆凶術也蘇秦以術亂六國張儀復以其術而轘之
於燕晁錯以術削七國袁盎用其術而戮之於漢此立
機數以罔上也嗟夫禄仕者名之所在君子小人之所
同欲君子則有道以定命小人則巧以自致而唯六者
之趨患得患失不顧利害是非營營求所以為干進之
塗必有一於此者真天下之小人也孔子致嚴於懲小
人者亦懔懔矣戰國游說大抵多六巧之志思有以大
矯拂之曰先進於禮樂如用之則寧為野人不為君子
利害是非徇吾道死生以定天命而已其以史魚為直以
蘧伯玉為君子又曰三代之所以直道而行者專以懲
小人之巧於仕也或曰有君子而猶不免於巧者是亦
小人也巧於殺人以争名當世豈直道君子哉孟子所
謂枉尋直尺可也叔孫通以五百弟子自援不能盖二
生之愧董生以儒學名世不能掩殺主父偃之羞姚元
崇不死武氏既為宰相偽疾以陷魏知古其巧尚何求
故備論之以為小人之戒
蜀邊論
天地遠近之不可窮乎古今見聞之不可盡乎不可窮
而窮之以此之近而况彼之遠曰天地之限也不可盡
而盡之以我之聞而接人之見曰古今之事也此四夷
之殊宜制禦之異用也且以天地遠近既有一定之限
一見之一聞之足矣而古今制禦之道有不可窮不可
盡者以此之一隅反彼之三隅者猶是也故遠近復有
遠近有不勝其聞不勝其見而欲窮之盡之四夷制禦
之變舉積諸此也吾蜀之西南夷特以中國遠近見聞
所及者自先王以來端以秦漢為兆亂之始浸滛乎唐
人則受亂矣蜀不可無則西南夷不可絶其拓土之得
孰與受亂之失哉秦以司馬錯通蜀造意宏大長城備
胡以及他方漢初困於匈奴武帝征大宛䟽勒番禺夜
郎昆明獩貊則車馬踐蹂鋒鏑交横於四夷矣中國示
以可來之塗服以必争之氣譬夫操杖而欲殺之彼能
不反噬乎且武帝元鼎六年已開西南夷是歲改元又
攻滇王求善馬元封六年越巂為姚州為益州皆夷越之
地其國志所謂九能傳實祚者今則雲南六詔或離或
合矣且雲南與吐蕃以六城為距離合不常之國也越
巂去吐蕃不數山可使之離不可使之合則中國利害
之决也唐開元以前雲南未嘗畔漢爰自鮮于仲通李
宓貪求邊功以致生事蕃蠻合而讎我者五十六年不
觧閤羅鳳入寇成都是也大歷間雲南求再納欵張延
賞懲前患拒其請至韋臯則開戎州路而許其來且前
日越巂唐人封疆之内故臯得以拓土不已仰惟國家
棄清谿關外地以遠之此閉玉門之時也如臯復開一路
其罅隙如開鼠穴不患其不來矣利其納欵之物而啟
其内侮之心禍可勝諱哉嗚呼任生事之人而欲其無
事用貪功之人而欲其不貪天下豈有此理當上體藝
祖所以棄地懷遠之意擇人而任之則蜀邊可久於無
事矣
淮蜀論
言固有大小也大言之則為迂小言之則為跼量其時
之安危事之是非而為言大小之制也厥今天下之勢
宜何如言之曰淮曰蜀云者是不得已而有言也譬夫
考作大室俾子孫世居之葺之以蕃育生養其中悠久
分裂破壊撐拄頽垣墮砌者大半則當量其家之力而
為日補日葺以求復其初今天下之勢曰淮曰蜀云者
是今日可合之勢也小言而不敢太跼大言而不敢太
迂是亦不得已而為言也且誇誕而無當浮競而無極
以苟悦上意而窺中主欲至使目語而心違之口順而
腹非之樊噲願得兵五千横行匈奴而季布欲斬之臧
宮願得騎五千以立功匈奴而光武笑之此二子者大
言不切於用必有能知其說者賈誼曰聽言之道必以
其事觀之况以天下之勢論天下之兵得不量其言之
小大而致其聽之可不可乎摇摇中流以幸舟楫之得
濟於風濤澒湧之中嗟夫聽者之不審言者得以幸免
今士大夫相習為大言久矣不可不折之以其事也所
謂攻守者雖兵家預形然守淮守蜀二者可合而不可
離亦不可偏舉此一定之論也且借三國之勢論之諸
葛孔明之入蜀也曰曹操挾天子以令諸侯難與争鋒
吳孫權可與為援而不可圖荆州連吳會巴蜀用武之
國益州沃野千里高祖因之以成帝業如亮之言合吳
蜀之勢今日淮蜀一定之論也至曰用荆州以出宛洛
用蜀以窺秦川而覇業可成夫孔明之言豈不欲大其
言曰中原可復三國可合乎乃跼於一方而自守也善
夫張華謂羊祜曰吳立令主雖百萬之衆長江未可越
此守淮之說也然則天豈限絶南北乎我疆我土枕戈
不忘以形為守以心為攻守必以人戰必俟時不徒取人
之空言而責其已試之事其成否必有不可掩者嗟夫
人意即天意也若以泛泛之言而輕用天下付成敗於
一擲不幾於輕舉而失所重哉吾故舉淮蜀可合而不
可離以為東西輕舉之戒為守淮蜀之當務云
建康形勢論
愚謂天下要令有勢而後以道運之譬如善奕用棋不
多而得勢已廣今日之建置他日之補就如絲貫繩聮
不見閒隙可乘之處而後大勢定夫惟勢定故四方耳
目趨於勢之所重以决其功之可立六朝以來其進取
中原者不乏然而知進而不知所以為後顧之計如驅
子弟以鬭之通衢不幸力竭反顧其家則遠而無所告
訴殷浩陳慶之不足道也桓温謝玄劉裕吳明徹皆有
破竹之勢而不知所以委重故一朝渙散前功盡廢世
嘗謂項羽既取關中乃退都彭城以成沐猴之譏愚謂
項羽不失策特悟之太晚故後世得以成敗立論耳方
羽之既殺會稽假守也使之略建立根本而後遣心腹
渡江身據山東以觀中原之困徐起而乘之則伯業已
成矣項羽剛躁欲速新得會稽客主未定乃驅人之子
弟以渡江既得關中自覺其客寄之難乃復歸重於山
東顧已無及矣凡今天下之勢所委重者何也長江之
南建康為重頻年有望幸之意臨安駐驆已踰三十年
兵民井邑卒未可動摇而應接江淮則疑於迂緩愚常
觀太宗皇帝新一天下之心首以真宗皇帝判開封府
事非徒使之知民間利害而已也監國撫軍以緩養急
聖謀深遠其孰敢議又惟宋元嘉中王玄謨以彭城要
兼水陸請以皇子為刺史至魏佛貍聲言渡江而建康
列戍至於亘七百里所使佛貍不敢輕進者臧質在盱
眙武陵王駿在彭城也方今建康左控姑孰而右引京
口古來守禦勝策如膠柱調瑟苟非其人言之何益恭
惟修復陵寝自是天家大事親王既出閣願付之以建
康留鑰之權内增帝室之重外繫民心之一徐觀晉宋
所以經營彭城之勢使其他日可以用山東而臨中原
則廣陵淮隂以東可以列戍相望而制之於此矣凡天
下之事圖之於目前者未若先定其勢之為不可勝也
我有不可勝則彼欲求勝者所以成吾必勝之勢内法
太宗之神謀近取彭城之制勝歸重建康其為先乎
以守養戰重方面論
愚聞之東晉有弱中之強故江淮分守禦之勢李唐有
強中之弱故河朔養腹心之憂夫外視弱矣而守禦有
定論則未嘗不強外視強矣而制馭不自我則未嘗不
弱夫知守而後可以謀戰苟惟守之無地則戰者雖百
勝其能久乎東晉雖戰不足而守則固是以聰勒苻堅
之強不能逞南渡之欲李唐雖戰有餘而守則不力是
以趙魏之地常鞠為盗賊之囿天下之勢其根本在守
而其應在戰是知遠攻者必近守不可忽也劉宋元嘉
七年到彦之等以舟師自淮入泗泝河西上碻磝滑臺
虎牢金墉四鎮列兵分守魏主命悉衆北渡諸將莫不
稱慶而王仲德獨以為敵人仁義不足而凶狡有餘今
斂戍北歸必并力全聚若河冰既合將復南來至十一月
而四鎮復陷以檀道濟之威略亦不過全軍而已此前
事之鍳也往者北人之歸河南五路也或傳北人之謀
謂要得入川不難將陜西棄下三五年南兵决來守之
道路已熟一發决去必取川蜀是知示弱以致吾之驕
佯北以誘吾之進遺我以殘破之地使吾取之以分吾
兵勢約我以和好之言俾吾信之以出吾不意我之前
日所以失者猶元嘉也夫鞭雖長不及馬腹而強弓之
末不能穿魯縞六朝之際河南之地隨得隨失盖地既
平曠敵通其内淮南隔其外而制勝之重或又遥决於
大江之南藉使得河南之地多置兵則糧運難通少置
兵則不足以自固大軍稍遠士心便怯此宜可慮也愚
謂今日悠久之慮要以守而待戰兩淮之地形勢不相
為應者願倣六朝兼督之制以重臣分臨之多者不過
數州使諸將有以分屯而聽其節制如慶歷各以分委
韓琦輩重其方面之權而申以春秋責帥之義無事則
謀守有事則總之於府此所謂以守養戰而以弱養強
也
分重地以委心腹論
愚聞之用意於悠久者視目前為輕而意外為重是故
智者不以其所重易其所輕凡人之有所甚愛與夫有
不欲者情也情用於所愛故目前之輕或享其逸情忽
於所不欲故意外之重或廢於勞豈特人情之不自覺
亦私欲勝而不自知耳孫武斬宫人穰苴刺莊賈魏絳
戮楊干此所謂激之使奮盖善權輕重而深明勞逸者
也夫居其輕且逸而不自憂此孫武穰苴之所不堪也
方今天下輕重之權制之於上目前之所憂或不分任
天下之重而意外之憂嘗以施之所不欲之人故任其
重者或無激昂之意竊嘗羡慕於安逸愚嘗怪東晉其
清談風流如温嶠庾翼謝尚謝安父子其於廟朝未嘗
無蕭然出塵之意至於臨戎制勝率先武夫而使之信
服溫嶠能制陶侃謝尚能撫姚萇庾翼能知桓溫謝玄能
御牢之彼豈無所以素折其心哉六朝守禦要地如淮
隂雍丘合肥鍾離歴陽雖外廹彊敵多以輕裘緩帶臨
之而今顧盡以責疎遠之臣或遥隸於大府此於輕重
勞逸或有可議也六朝之重地亦不常其重在鎮守或
自江陵而移上明或自巴陵而移武昌惟因地制重耳
今侍從而上豈無昔人溫庾王謝之望者特其功名未
建耳愚願今日之重地分以委之許之各置親兵各假
以兼督之權以分邊方之憂數年之後必有卓然可觀
者此其所以權輕重勞逸也凡今天下有所謂重且勞
者臨事之急而後託於非腹心之人則彼不怨必惰矣
用意於悠久則先託於吾之素愛而後可也
持戰守之勢使之定論
愚聞之明主所以制俗非制於俗也大臣所以持勢非
持於勢也挾大有為之心而制於俗則無以其憂輔大
有為之功而持於勢則無以立事凡天下之俗喜於安
静之名而養成姑息之實則勢因以不振是故以治軍則弛
以治民則惰以興化則玩彼必有流於俗而不自知者又相
與持天下之勢以幸吾之不立此聖明所宜禁而大臣之所
當治也天下無事用兵之問雖至於廟堂而未嘗徧動於有
位者之聽故不習而聞者必駭不樂而用者必憂發言盈庭
誰肯執其咎其稔積則有自矣夫制俗之道無大於無私而
持勢之權莫審於無心盖天下之所守者民也而與民為守
者士大夫也喜怒不行則聽覽公毁譽不入則取舍定凡今
之說未能盡一士大夫之心則天下之耳目必有所惑而不
信今之所以欲致於富彊者非必决之戰勝而後為富彊也
望之隠然有不可測之威而即之隆然有不可犯之勢譬如
富家大室壮子愛弟彊奴悍猾各當其處則雖開門延寇誰
肯輕入其奥哉愚願制異同之俗而使之一持戰守之勢而
使之定天下之人苟有所見使之各盡然後養成可用之才
以成不變之論則人心自得而天意自復此非所以保勝乎
合四勢以強天下論
愚聞之天下之大亦恃吾有勢而已民者所以保此勢
也財者所以養此勢也兵者所以持此勢也將者所以
用此勢也合四者而一之則在於上是知有勢者彊無
勢者弱天下有天下之勢一國有一國之勢一城有一
城之勢諸葛孔明不鎮漢中而﨑嶇於梁蜀之郊不善
法高祖也劉裕置東秦州而負西北之望不善鑒項羽
也天下之事既得此勢則因其民用其財役其兵取其
將要皆有推赤心置人腹中之術貪則失其財怯則棄
其民私則離其兵闇則敗其將是知勢之所在莫若一
其歸重之地唐之藩鎮議者謂之授人以太阿之柄愚
謂不然勝者所用敗者之棋使今而能復唐藩鎮之勢
則分地而守得寸則付之寸得尺則付之尺將賴其守
以成吾之事而何疑之有昔者漢高祖之語張良也曰
吾欲捐關以東棄之誰可與共功者大哉此言不曰捐
關以東付之而曰棄之此其視刓印不授者成敗相去
豈特目睫之間乎愚嘗謂唐人之法如宣歙池之為觀
察岳鄂之為節度小者或不過三四州而自用其民率
有以自固今江淮用武之近者權望俱輕若稍倣唐藩
鎮之勢而無盡制其權使之有以自用其兵民則他日
之能復中原視其有功者以高祖之為心可也今江淮
之州相去或七百里而僻小如蘄黃者緩急無以為固
必其有事而後大將出於其郊則民心固已驚危矣如
欲合四者之勢以強天下其可不慮此乎
