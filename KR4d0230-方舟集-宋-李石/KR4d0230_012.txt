方舟集卷十二宋李石撰
啟
謝解啟
辛苦荆山已勞於三獻依棲楚舍忽遂於一飛初知公
道之開且有親幃之慶捫心益恥賀德有歸列棘外臺
本優子弟挑囊中選粤有師儒限程較藝者止鬭七人
濫進冒求者動踰十輩本是别嫌疑之地豈期成僥倖
之門古詩率衍於鄒枚時務相高於晁董百蠢動而春
蠶競食九天淨而秋鶚爭飛宜多間世之英副此賓興
之選如石者少雖力學志不為名地無三百㕓之禾家
有五千卷之學親養未甘於藜藿衡門半掩於蓬茅自
慙不是詩禮人意謂終為田舍子竊慕古人之祿仕潜
驚壮志之功名軍再鼓而氣則不衰人未遇而足則有
刖五陵仗劔幸喜夜游一榻横經何求晝卧漫棲遲於
黃卷徒游戲於青衿但惟馬帳之風流豈有晁生之講
誦一吟一酌半友半師勢雖借於王公譽盖由於鄉曲
比因士論之收拾往應有司之選掄對大手以不工畫
廣眉而相似愧非士秀謬稱古學之多因預計偕偶占
鄉書之數彈碁聊耳推轂有人揣分業之合宜非夤緣
而奚自恭惟某官儒林師表學海老成孟軻之執德不
回伏湛之與人無競南門緩帶已高七縱之謀東郡分
符常覿一麾之政治良田而去螟螣磨石鑑而照狐狸
踵躅前賢提携後進超溝中之萬木發爨下之五音致
兹孱𤨏之微預在扳援之列念其進隗之始與其筮仕
之初曲引晚生非公莫能耳不忘厚德舍我其誰歟石
敢不益勵前修勉思來效歌嘯江山之助辛勤燈火之
餘用三冬之遠圖期六月之一息過禹門而成變化登
漢殿而誦平生暖律已回喜透一時之冰雪飛梭欲化
更煩半夜之風雷
又謝解啟
四科取士方程度之甚嚴三載通經媿淵源之未博能
書濫及末學何堪竊以人才盛衰係國家之強弱道術
純駁關文風之廢興惟聖天子欲求經明行修之人詔
良有司以公鄉舉里選之法宜得專門之學以寬側席
之憂豈謂謬庸誤蒙采擇伏思石性資凡下智識迂疎
粗知求至道之指歸不敢議先王之制作慨念周家太
平之典文固閎深或謂戰國隂謀之書談何容易妄意
姬公之夢庶幾宣子之知豈期於文字語言之間少得
於訓詁傳註之外偶逢宗匠不棄散才雖無顔以見鄰
里鄉黨之人幸有辭以塞父母昆弟之望其徼幸至如
此者非教化孰使然哉兹盖伏遇某官談笑春風胸懷
雲夢舌本吐忠厚之論筆端形典雅之文昔也魯公曾
許侯芭之問字今焉潘縣不妨子賤之鼓琴士知所歸
人皆用勸遂令狂簡得借吹嘘石敢不益謹操修更勤
學問誦杞宋之遺禮獨識所從繼齊魯之諸生庶無可
媿
遷博士謝祭酒啟
萬里遠來誰為知者一言見借此豈偶然惟上庠教化
之源有前輩薦拔之法郭泰之於黃憲韓愈之於何蕃
况乎以分守則屬僚以道義則師長兼二者之攸重處
衆人之必爭自惟晚生不習時事但有念親之方寸聊
復從事於斗升方將比其重輕擇所去就飯牛者豈問
爵祿養鳥者當浮江湖伏遇某官端若神交油然心化
魯國之雞可以伏鵠任公之犗可以得魚誘之於寂寞
無涯之津收之於和易有容之地投名俊軌竊自愧於
東郭之竽矢志師門未敢廢於曾點之瑟其如佩德未
易既言
上王宣諭啟
天子明見萬里寬盛時西顧之憂地官用知九州尚使
節東歸之緩惟去留輕重之注意故内外彼此之無心
蜀道十年其已久矣漢庭一札尚竊遲之安敢飾泛泛
稱慶之言特願致區區遠來之說石聞仁義之論至近
世言之而無補財賦之路在有司取之而益深十乘啟
行大將誰知力辦千金取信一日安可緩圖疲心於木
牛流馬之煩巧計於水舟陸馱之苦愛民則兵匱養兵
則民窮古來計通變之才竟無兼兩全之策豈有兵出
期年如太平無事之日財歸外府無一錢意外之求智
名勇功清議甚白道王權伯微意不傳成規粲然端可
百世而不易隂德大矣豈宜千人之必封石又聞遣使
實難在古甚重於平時導逹德意尤不可忽矧兵間指
授將帥豈曰姑行近者官軍卷甲敵境可為寒心苟非
王人仗節軍門立致解體此何止吾蜀之利害固多擊
宗社之安危唯公智識之高當時擾攘之際不獨裴度
淮蔡三州之重要是周公春秋四海之通久留無嫌何
以為報會且歸矣社而稷之恭惟某官學明而氣高才
博而意遠元祐以降得南豐豫章之正傳永嘉以還有
茂弘安石之可恃如五福太一之臨蜀若長城百萬之
折衝荷槖陞榮念法從貳卿之甚眷衮衣賜服當樞衡
九府之久虚石之此來公尚幸見陪下客以學為政庶
幾一言終身之依開東閣以招賢人端欲異時九鼎之
重
謝執政啟
遠來無補久次得遷拜命有光汗顔以愧竊以上庠謂
之學省所以示臺閣班綴之未殊博士謂之清官所以
明州縣走趨之有意雖秦廪品秩之微僅六百石而孔
堂道義之樂有三千徒顧非專門輒据此坐誰是不叛
北方中國之學彼曾未免西河夫子之疑石之妄庸衆
所鄙笑天未絶於子思孟軻之後世有取於熙寧元祐
以來本其所傳粗似有守顧行已則恐或未善於教人
則誠所不能睨柱之夫方期全璧緯蕭之子敢意得珠
伏遇某官心游六虚量受萬物此道伊周輔相之業斯
文禹稷吁咈之詞主盟公朝作芘吾黨更磨歲月尚敢
圖重席之榮坐阻晨昏何以慰倚門之望
答史祕校啟
濫尸粉省斥守黃堂尚容老子於此行自云父執之可
敬伏惟某人學知所本仁以自存雖曰此三先生駕說
之鄉遺經具在尚恐有百太守與聞之政珥筆相矜一
介相先雙筠下逮即行披晤未易既言
答胡制置賀正啟
亥豕渡河入室欣逢於改歲申蟲伺隙杜門不礙於發
春欲罄懽悰首勤慶問恭惟某官謙尊而受泰治以通
惟君子之四時錫庶民之五福絲綸西掖方舊人圖任
之良衮繡東歸及新年太平之慶衡門縻迹芘宇馳心
答范制置賀正啟
乃睠西顧喜桃李之一新迎春東郊先甲庚之三日薰
為叶氣盡出提封恭惟某官牧司坤維君子泰内遄致
新年之慶聿臻有德之歸出頗牧於禁中即期報政復
文武之境土何必言兵
上王制置啟
安危注意方一時多事之憂精神折衝增四方萬里之
寄惟體國之心不異於内外則愛民之義豈計於去留
參聽明綸倍懽遠俗石聞之今日之勢藉蜀以為緩急
識者之論觀人以别重輕兵分於諸將而默操其進退
人材之權財付於有司而時問其出納金糓之數制勝
樽俎之上救鬭纓被之間堅方面之長城料吾目之勁
敵自非高才足以了至煩之難偉望足以鎮易動之心
則何以俾輿言之釋然惟上意之如此時惟求舊無以
易公恭惟某官性資誠明氣宇博大文章先秦而下不
論學術元祐大老以來發為爾雅深厚之辭蚤冠英科
之首旋備明廷顧問之列直出諸公之間侍郎欲使何
為尚冀折不測之敵夫子不容何病乃今伏大隱之言
既已起公於近藩尚賖正席於二府奎文炳燿六閣垣
乎西清齋鉞增權九圻門乎蜀道望作新於時弊用恭
對於眷隆石一介晚生試吏大府竿牘惟謹敢忘乎善
事上之心雲霄或披庶幾以華終身之幸
上沈制置啟
吳蜀兼天下嘆一時擇帥之難頗牧出禁中資萬里折
衝之重惟去留深繫於國體故内外獨簡於上心明制
誕敷遠俗改觀石聞之今日之勢當視其緩急之處君
子之學欲見於盤錯之時以四川不易之民當三秦甚
強之敵委兵權於諸將而外無所守總財計於有司而
情不相通雖合五十郡兼制其重輕然視二三邊莫知
其進退頃者陜西之深入主兵專意於倖功至於德順
之引還卷甲僅收於微利敵勢益張而不可遏蜀憂未
艾而無與謀自非識足以審未然之機才足以解至煩
之難却敵於談笑不言之地出力於優游不廹之間則
何以料敵自中出人意表寬西顧之憂而仰對隆旨勞
東征之歸以下穆僉言有識所推非公莫可恭惟某官
誠明而用邃氣剛而中虚貞觀以來風流永嘉而上人
物蚤提妙筆追還三代灝噩之文旋結青荷入參西漢
文詞之列君子不容何病顧屢出而望益高斯人直道
而行盖得公如朕親往豈獨子思能安穆公之側庶幾
文帝不見賈生之思矧延閣萃乎西清直奎文於祖訓
而長城臨乎方面收重抦於帥權參誦綸言作新時弊
盖以期月亦可豈待三年不歸石青衿晚生白髮末吏
九霄在望或假此以為終身之榮二天見臨其敢無以
致私意之喜深春修路䟦涉良勞全蜀萬靈奔走傾切
又
總十連而謀帥欲寬西顧之憂護諸將以籌邊益懋中
權之寄惟今日之重既歸之蜀而上意所指無以易公
參聽明綸倍歡遠俗竊以去天數萬里方拏兵無休息
之期提封五十州又仰食有供須之急重以三路之深
入致此四川之益憂自非愛養根本以深不拔之基何
以撫集瘡痍而圖善後之計上所注倚者其或在此公
肯遠來者固欲安之向風知歸頓足自善恭惟某官聰
明而夷粹肅括而宏深學術東遷孔孟以來人物南渡
王謝而上昭回顯策助成西漢爾雅之淳剴切讜言夐
出三代直道之懿向者乘軺不測之使屬聞造膝無疆
之陳乃今利害之甚明豈惟是非之方定尚遲爰立再
煩此行聖天子元年奉禮樂臨遣之寵太夫人萬福承
板輿燕喜之懽矧六閣峻西清之華而元戎將北伐之
舉徒得君重屈裴度親淮蔡之師無以公歸須成王正
周召之位如石為生晼晚受性竒窮學省備員昔有青
天披雲之幸泮林側翅今復飛鳥依人之心豈敢援嚴
尹少陵之舊游庶幾似東坡後山之前軌
眉州交代季侍郎啟
光奉綸恩改膺閫寄蟇頥西指方接武以幸交鷁首東
飛悵登仙之欲别辦嚴有相繁祉具宜恭以慶慰伏惟
某官學妙傳心文高具眼馳騁古今而詣於理經緯天
地而立其誠再召漢庭氣壓諸公之上長哦蜀道益知
禺里之難勞歸不待於三年報政肯稽於五月請近易
遠捨舊圖新不特奏廿泉之計書便可膺宣室之召對
顧我為婆娑之老強作此行為公留蔽芾之隂期於勿
翦
回孫監茶啟
半刺新除已煩申命一麾改授盡出誤恩方兹發軔之
初喜有盍簮之便雙筠重問九折忘憂某官義篤吹嘘
情深推挽留滯周南之迹幸此為寮招來冀北之羣期
於成事
答田茂實解元啟
齊韓毛鄭世守一經盧駱王楊名參四傑豈特有司之
塞責庶幾為國而得人伏惟祕省明公妙於師傳自有
家法解頥敢抗於雄辨志目果收於雋功方慶問之未
遑辱惠音之先及意切相與賢於所聞白鶴山高如三
秋之可仰青雲路穩期一旦之相逢
答黃解元啟
質文具美經行兼修收石室累年之功為青雲一步之
始辱雋文之踵及仰喜氣於眉間天理豈在人為更宜
勉力隂德必有陽報仰副清心
答李解元啟
備數文衡於何塞責登名貢篚僉謂得人祕省明公義
薄雲天評高月旦豈獨收雋功於槐市盖將奉大對於
楓宸固已卜吾人所得於文字之間便可以此道相期
於禮法之外更佩雙筠之重如懷十襲之珍青牛入關
莫忘仙家之來裔白鶴舊社尚期華表之同歸
答黃解元啟
四科十哲同瞻闕里之游三秀一門盡入鄉書之選祕
校明公詞吐温潤氣質粹夷笑談取學校之功行藝推
場屋之雋念再歲窗戶相從之益仰九霄岐路高舉之
初大詔鼎來高文賁飾相期里閈已知江夏之無雙此
去殿庭猶是潁川之第一
答張知錄啟
招來麾去可見宦情用行舍藏何關吾黨嗟歲月之如
許幾江湖之相忘尚幸舂容或得晤語伏惟某官持心
近厚陳義甚高直道折餘子之雷同一笑乃吾儒之瓦
合雙筠拜賜十襲珍藏老子登樓已有月邊之夙約都曹
入幕未成山色之賦歸願興寢間為國家重
黎州與交代宇文知郡啟
再試負丞安於遠次一麾假守冒此超除重惟同年兄
弟之懽倍結他日子孫之好豈治嚴之敢後承入奏之
云初馹召已來郵音先及遽拜雙筠之賜遂忘九折之
難矧惟蜀險遠接蠻陲以博易之虚名收羈縻之實用
以其虚名則宜識通變以其實用則全賴撫綏惟今昔
是非不同故緩急弛張各異必資妙斷用續光塵况於
斯文許其接武伏遇某官學大以給才敏而華世閥有
來多二典絲綸之手科名自致有一經衣鉢之傳推三
十年故人道義之情借一千里慈母旨甘之便俾遂安
輿之養敢辭叱馭之行惟是書生恐乖吏責幸舊貫之
可守與前規之足憑許為雲霧之游益勵冰霜之操期
恭乃事用答深知
答資州韓知郡啟
分符千里喜聞賢守之來受地一㕓隸預編氓之數深
兹欣幸遠有傾馳恭惟某官學老而通心恕而察惟風
流文獻所傳最舊故慈惠温良所至可師宜入告之未
賖屢外補而不厭刓印不予方明君西顧妙選之時彈
冠請行遂老子東山高卧之日已騰來暮之頌應有行
春之詩願勿薄於淮陽即召還於宣室某頃伸一紙之
慶輒拜雙筠之光宛若素交俾安旅迹為誰掃榻想燕
寢之凝香何日驅車過里門而必下
又回資州李知郡啟
九命作牧想開府之云初一㕓為氓豈望門之敢後慈
祥所至茀祉具宜恭惟某官學敏而通才周而大故家
人物具瞻尺五之天舊物經綸宜應半千之運尚稽迅
召來屈左符矧王子淵之故居乃令狐綯之治績奏刀
未幾已無全牛賣劍無庸便當佩犢報政五月喜騰霹
靂之聲奏計三年應即鬼神之問某縻身官次矚目輝
躔渭北論文悵望春天之隔隴西通譜尚尋他日之盟
願興寢間為國家重
答任判官啟
郎曹再召罷逐以還郡寄冒恩揄揚有自方圖隻字之
報更辱雙筠之光伏惟某官直道有容公議不苟弟兄
半面不隔同年母子此心共知愛日尚憶懷黃之舊許
親泛綠之游冀北張羅已重幕中之客江南飛檄足誇
帳下之兒
答眉山知縣啟
郎曹再召罷逐以還郡寄冒恩揄揚有自方圖謝臆首
辱慶緘伏惟某官直道有容公議不苟東坡故里無異
過鄒魯禮義之鄉西曹舊人或許竊龔黃惠愛之譽未
委頓溝坑之日冀旨甘升斗之榮暫屈花封許親樾芘
恤民則食自足愛士則刑不煩州縣一家幸彼此臭味
無甚相遠君親二議尚緩急筋力可以自持
答黃安國知縣啟
策名南省兄弟不隔於同年乘興西歸父子相看於累
月向者江潮猝猝之别付以道路悠悠之談念國之與
家相視老矣而州之與縣交臂幾何尚望薦嚴助於鄉
人其敢吏朱游於黨友
回百丈馬知縣啟
貳政蜀都已煩申命一麾筰郡洊出誤恩方乘障之云
初喜寶鄰之有託雙筠重問九折忘憂某官義篤素交
情深密契空城仰哺慚無一夕之儲候館論心頓積三
秋之恨益祈興寢以重朝家
回馮縣丞啟
奉天子命佩太守章戢吏愛民庶幾省事求師擇友期
於得人恭遇某官學則有朋德惟莫助自州視縣如四
肢在體自令視丞如六翮欲飛循良非俗吏所能愷悌
乃吾儒之職逐鹿之掎角羔羊之委蛇方涓日之有期
已聞風而相悦百朋書錫十襲珍藏展驥足以高驤如
君可耳指蟇頥而自誓從我誰歟
成都府學教授謝啟
學省備員已從罷免泮宫濫數遽辱薦延自疑罪垢之
未除幸此寂寥之足慰一言唱重十倍增高竊惟學校
興廢之由率以師儒得失為慎人非其任即有若之似
有所不從道苟可傳雖蘭陵之文至今有法矧此方揚
觶以觀士心向背聚散之始何敢覬重席以爭講說勝
負雌雄之塗儻或得名何以塞謗石則甚謬天或見憐
骫骳之丈識者謂為高古鄙拙之性君子以為直方惟
曏者收召陛對以來終坐此斥逐鄉校而去人誰見恤
盖增辱天子之上庠世或為榮乃更陪諸生於下坐及
今砥礪或出泥塗伏遇某官道倡羣經學關百聖清議
恃之以無恐微言由是以有傳出處乃大類於韓公行
藏肯不同於顔子尚桑榆之未晚識藨蓘之有年憐其
最舊登門乃令堕衆人之後察其自新無路特為占諸
公之先敢不佩司敗之夙箴聞嘲師而自警公方與弟
子三十輩往定漢儀石獨取冠者五六人共新點服
答何道夫教授啟
博士昔避秦自知微罪夫子中分魯仰戴誤恩襲裳未
免於羣嘲袒裼豈容於獨笑恭惟某官聖域自得文場
先鳴孟郊與薦士之詩盖嘗竊意伍舉有驚人之語曷
亦少須計來此姑日月之淹俾拙者蒙雲霧之益未忘
情於濠上猶記面於牖間粲然十襲之珍厚矣百朋之
錫念四海兄弟幾廢此道而一門父子知有吾人公能
過我與阿戎談我亦待公理邯鄲步一經專席向來士
子仰望以為温故之師二老鄰牆此去逐客相須以開
自新之路
賀都大啟
陞華延閣連東壁之圖書增重使權煥西征之禮樂上
以内外迭更之異數下以士夫望用之公心弭節云初
搢紳交慶竊惟朝廷專任之寵皆以兵民遠寄為憂謂
摘山以通民商而國用豐於貿易有無之際市駿以壯
軍實而馬政班於蕃息牧養之間外空六詔之資中益
二邊之備兹事體之所係盖利害之不輕自非逹識足
以明利害之機長才足以周出入之數則何以寬宵旰
之慮交民夷之懽惟衆所難非公莫可恭惟某官中和
裕物雅厚鎮浮出羲獻風流之餘行孔孟正大之道通
明光籍早嘗驚何自為郎賦皇華詩昔亦列於選出使
倣木牛流馬之遺利洗棘林肺石於不冤雖淹延萬里
暫煩一行然倏忽四年頻易三節行即追鋒之召直躋
清禁之遊次舍益高風雲漸際而石竒窮罪迹流落餘
生來官大府之初獲隸軺車之下少棲德宇雖幸公作
坤維旬月之留亟正巖瞻實欲上促天下老成之入
