方舟集卷四宋李石撰
七言律詩
長松奉寄鄭察院
漢使西來雪瘴深龍蛇窟宅費披尋只知笻竹通中國
何似長松種上林槐省銜杯蒙舊識楓庭躡履聽歸音
昔人九折回車地笑我何由慰母心
木蘭
大渡河邊瘴霧濃卭崍關下木蘭紅得州自昔連江雨
(杜牧之得州最荒僻更值連江雨)此地仍多出竅風(沉黎多風云有風穴)一笑萱
花親念遠(廨舍前後萱草甚盛)三生藜杖子心同(三藏擔母取經今廳前藜其植)
(杖成樹)莫緣險阻欺方寸忠信元來處處通
謝人惠新火
六龍杲杲看推移也有分光蔀屋時作古遠知燧人氏
至今猶說介之推扣門自此人皆有暗室從來我不欺
冷竈無煙知幾日憑誰乞米試晨炊
題捫參亭
林盤谷轉走縈紆兩腋乘風上太虚塵世似將玄圃隔
仙宫元在赤城居著鞭欲跨鸞凰去䑛鼎曾嫌鷄犬餘
尺帚何當上霄漢夜捫星斗步庭除
至喜亭
歸路巴人處處逢巴人舟楫語音同雪霜寒谷殘年後
雲雨陽臺昨夢空沙水清能延月白峽林香欲試春紅
飯山雖瘦無竒語至喜亭中著醉翁
羽扇亭
十里山光紺碧圍瘴煙收盡溢春暉黃紬睡美聞衙唱
白羽風高入指揮樓角片雲隨鴈去谿頭驟雨送龍歸
君王若問安邊策苜蓿漫山戰馬肥
蠻王妻俗呼縣君來黎州錦領烏氊自跨馬而
至
一自昭君向北遷花魂千載却南旋歌聲不動先含笑
粉面無施任自然羞整雲鬟多戴笠欲呈錦袖漫開氊
夜來大渡河邊過青蓋金羈穏上船
禱雪堋口廟
岷峨皎皎玉千峰只欠平川一尺融土霧不成雲外霰
江沙半雜夜來風針頭可惜丘中麥堋口來祈應上公
飽死侏儒果何意連年調度戰聲中
雪
羡他雪色一般同點綴蒼蒼滓太空白比蝦蟆終蝕月
輕如蝴蝶亂隨風不容著跡無人處漫借餘光似我窮
翠竹疎梅成佛地未嫌凍立此山中
又
大地纖毫色色空寥天望極一鴻濛夜凝冷浸梅魂月
朝拂輕回縞帶風身世密移塵境外乾坤收入玉壺中
虚堂瑞草瓊林合壓盡蓬萊第一峰
同王䕫州探梅
莫因紅紫媚樓臺潔白光中處處栽香骨未應春雪妬
素心偏向暖風開清樽妙賞今誰健曉角年光不用催
别後西歸玉堂約詩筒只有月邊來
送牟堯文
别久無辭道路難敝裘依舊據征鞍五湖我已遭風逆
三逕君能犯雪寒下榻莫嫌烹瓠葉倚門正及頌椒盤
一杯少味仍相送折得梅花帶笑看
一笑
一笑真成亟負余可人懶散費招呼忘言摩詰元無病
健倒盧仝不用扶野葛三飡莫予毒桃花幾度約吾徒
杜門人與春偷老風雨聲中長白鬚
送虞樞密還朝
一官齒髮老侵尋金馬當年博陸沉樽俎笑談人不見
璣衡造化我無心曾瞻玉鼎三嵎近便覺朱門百仞深
忍使王陽行九折囚山未敢廢南音
次韻賈文學見贈
方舟不似逆風船船上燒香穏坐禪五鼓紞如隨鳥動
一春老矣學蠶眠黃梅半熟雨不止白髮也應天見憐
頼有比隣賈詩老醉中相對聳詩肩
和楊子土牛之什
陌上花開又一春起來酒伴覓南鄰煙霞笑我雖成疾
霜雪於君恐不仁柏葉殊思金馬舊柳枝偏向土牛新
相忘已約形骸外老守先能堕醉巾
禮殿
雨老苔荒墨色昏漢人兩序姓名存六經絲竹升堂後
千古衣冠此地尊但使高文無廢祀只今揚馬未招魂
寥寥蜀學誰為倡東去江流注海門
送周行可
國風惆悵黍離離只有周郎五字詩得見大巫今索矣
可憐小子孰裁之心如廢井憑誰汲語到修門未可期
此别更須留好句梅花窗外見相思
東湖感事二首
桃李洲中别一春雪山肯為障紅塵鬼神半夜應憐我
魑魅今朝不喜人煙雨晦明窗外眼風霜來去樹邊身
細思只合歸耕好並舍何由笑我貧
一官職檄冷秋冰盡日量書接夜燈老去髭鬚無可染
秋來面目自生憎湖通堰尾聽泉激日出山尖見雪層
結習未除江海客不忘回首夢觚稜
黃筌畫屏
屏已失其左右二幅獨中一山水屏在耳石
到官驗問所失月日申府蓋紹興三十年三
月二十九日府下兵馬司捕賊不獲
阿筌千頃本胷中學道分明畫手同筆削來追麟獲後
丹青為洗馬羣空登堂欲與修遺履穴戶何由返大弓
尚有滄溟垂素壁且防蠅誤汚屏風
遠去親側浩然歸心再用韻
指點西來海上峰此間魑魅我能逢果何所補身先老
豈不懷歸意已濃騏驥羣中憐短褐龍蛇窟裏倚長松
一堂四相經行處洒掃雲烟覓舊蹤
彭門春日
不似閒人立道傍豈將老眼眩韶光溝塍綠漲春容潤
籬落紅披曉吹狂薄有生涯隨處是苦無心緒逐人忙
西歸官路成遷次回指江湖似故鄉
又送馬氏兄弟歸彭門
山程趼足肯相從未厭﨑嶇易道東二馬僊風還舊觀
六鼇香餌看新功北田夜誦披蓮蘂東閣春歸折桂叢
努力錦衣雙拜手夀杯堂上雪髯翁
食枸杞貓頭筍
一毛沼沚未宜輕甘脆提携慰客情仙狗吠林堪小摘
乳貓蹲竹得春萌齒牙風露雖云美口腹朝昏只旋營
尚獻一芹裨玉食天庖回首隔重城
再次韻計教授
糟丘盡醉國人狂誰似東家禮義鄉萬卷短檠磨歲月
一生寒硯敵冰霜飯牛坐待扶桑白戰馬初歸塞草黃
奏牘三千君未晚殿幃正要上書囊
春水
倚杖河邊記水痕眼明喜見白鷗羣雨聲夜向九峰瀉
江勢朝來三堰分窟宅蛟龍元自擅鄰家鷄犬要相聞
我師一飽關天意收拾晴風放密雲
次韻李判官見贈
鬚髯殘雪兀陳編煬者何由更避煙榮宦君方收晚歲
論交我亦得忘年佐州相與營杯水有路從今出甕天
一日尚能千里駕此間老驥不須鞭
寄知來弟
霏霏寒日隕清霜勃勃隂風出土囊尺木未階龍久蟄
銜蘆不穏鴈斜行仕塗田舍成三已世態江湖合兩忘
無術憂民緣底瘦一杯豆粥爇心香
市進馬寒甚
邊雲寒色與愁濃酒味何由入頰紅眼看飛鳶來堕水
心隨去騎欲追風親朋立望千山外笑語殊思一餉同
問舍求田吾已决不於湖海較窮通
到沉黎舉家瞶氣上如聾者踰月乃愈醫人云
此瘴氣也
儋史之孫病耳翁人佯謂我與真同蚊飛鬢外年時事
鵲噪愁邊晚更空老去鹿皮終可隠聽如龍鼻反能聰
昭文不鼓非無意勉為慈親奏凱風
天彭得解
一第楓宸歲月深槐花杯酒喜同斟真成冀北空羣馬
便作雙南滿地金計上八人才子數筆端四海狀元心
蜀天九萬看鵬運側耳潮頭駕捷音
李新仲圭同遊醮壇歸以詩告别次韻
别去名場歎滯留肯來空谷話清幽知君有約趨金馬
笑我無心對白鷗千頃量陂能却老一編家學莫他求
相將杖履題詩處跨鹿山頭記舊遊
苦胃不出二首
𦕈小酲醲總見欺顛狂苦訴有誰知五音鸎自調歌舌
百藥蜂能釀蜜脾世態只堪春睡美鬢絲偏與落花宜
欲因耆舊尋鄉路投劾翻然恐未遲
鳴禽百囀柳三眠窗戶隂晴任雨煙芍藥櫻桃春殿後
芎藭麥麴病爭先奉親滿眼欠一飽去國憂心今五年
南北風塵江兩岸不妨明月釣魚船
邊州警報
翠圍矗矗亂山稠蜑雨蠻烟凍不收赤白囊來逢此歲
青黃榖熟又深秋一官忍恥隨人後數口全生敢自謀
蟣蝨有心空地上蒼生難答兩宫憂
謝處道貺墨用與德醇韻
十八公家四十圍凌烟勲業在臨池掌中烏玉勞分餉
世上玄經只自知頗覺陳人空面目誰能閙處損心脾
又須什襲牢藏苦共看河沙指後期(處道惠蒲墨蒲膠易敗而此殊可喜)
(石本以書求墨得又不忍使東坡云非人磨墨墨磨人此可嗟嘆陳希夷送紙筆與張忠定忠定云驅我欲閙)
(處)
送蘇漢傑
萬里來歸道路長兩年身寄水雲鄉僅餘文字縑緗富
猶帶湖山草木香從此定應懸箔去卑之且說踏槐忙
逢君客地成乖隔相送江干問草堂
送處道
上馬挑書束破裘宦情薄處不宜秋二年拄笏山雖好
十舍浣花江合流此處移文尋舊社尚因竒字憶方舟
西川儻有東來鴈莫道曾無截鐙留
重陽
得得浮家帝里遊西歸節物共南州羣鷗自得水空闊
遠客肯因船滯留千頃白蘋風掠岸一年黃菊雨深秋
醉名未忍成狂率任脱烏紗笑白頭
再用九日韻答何邵卿二首
老蝶凌風作晚狂小春爭得媚寒鄉池邊團碧擎殘雨
林末輕紅拒薄霜笑我何時書竹帛似君依舊踏槐黃
相尋一醉能來否枉費公家壓酒囊
習氣仍餘酒後狂十年坐斥醉中鄉讀書窗外千堆雪
利劍床頭一匣霜收拾微吟追李杜研摩小楷逼蘇黃
他文消遣隨兒輩頗笑翁癡作一囊
挽沈提刑
金馬堂堂有陸沉斯人出處可重尋豸冠議論回天力
繡節平反念母心一代師承無别𣲖百年朋舊託遺音
便當佳傳磨蒼翠桐桂森然欲出林
挽何與時
留滯周南隔要津尚餘家傳付堅珉才高未覺儒冠誤
句好仍傳樂府新諸子尚能頻屈指一門今有幾朱輪
吾鄉水鏡君應恨聳壑昂霄會有人(公寓城西日恨未識李石也)
留别何十五
修程雲水遶蒼茫馬上春風薜荔香此去雞豚思舊社
且憑魚鴈到他鄉窮途偪仄風波惡客路消磨歲月長
别後空階聞夜雨令人還憶水曹郎
九日與一飛諸友飲菊
五年去國若為歡九日逢秋強自寬樹攪冰霜驚歲晚
山圍霧雨試朝寒不關烏帽隨風落只把紅萸對俗看
惟有東湖無可遣一杯香泛落英餐
送王應祥
進取雖狂我不狂跨鼇今日鄭公鄉未偕西蜀三年計
來訪東湖九月霜桃李山城漫紅白橘橙峽路看青黃
修門萬里逢嚴助剰剖琅玕出錦囊
次韻誼夫九日憶去歲共遊東林
菜飽無期歲已侵高談何處著幽深二年旅寄不堪說
九日盟寒那復尋此地有時容醉玉寒花無數吐秋金
與君豈是無詩句聞道西山似竹林(夷叔醇臣約九日泛舟是日往集西)
(山)
展峰亭
起來蛛網罥茅簷脱葉飛飛却倒粘十月風光成嫵媚
一林霜氣自深嚴幽花已老何人摘村酒無多喜客添
收拾江湖閒望眼展峰亭上數山尖
禱雨
吾家何必自耕耘淮上新添戰馬羣聖水洑流天漢永
顛風扇雪地爐焚但教東海無冤氣便可西郊放密雲
浪遣蛇醫與龍鬭邈然天聽若無聞
次韻喜雨
雲色垂軒潑墨深夜聞蕭瑟振枯林自憐一榻清凉意
想見千畦饜飫心共道蘇天私此澤後來商旱更誰霖
公歸還記田田葉坐看荷珠自勸斟
公實公衍伯仲相訪云木犀再花香橘新摘也
併以為惠且將以佳篇因次韻
桂屏立壁杳難攀畫舫層層碧玉欄未覺香風披蘂晚
向來白雪避花繁秋深犀子仍奔殿夜迥珠星得走盤
二妙沓来成伯仲恨無瓊玖出毫端
石蒙恩召還以病留滯度歲賦此詩道别呈諸
同官
三馳旌聘合翻然萬里君恩荷記憐肯許老饕同守歲
且因春酒介新年風傳鷁首五湖浪雪漲蟇頥一脉泉
他日堂中元祐脚只堪誦說學蘇仙
謝彭守送花
别去名園走路塵啼粧猶浥露痕新且陪東閣諸侯客
粗了西湖一半春試與清泉召魂魄已驚黃蠟損精神
回頭却憶風流守金粉珊珊墮舞茵
古柏二首
古柏原委具成都古今記趙次公詳其事於
東坡詩注有妄庸人請於府恐壊屋欲去之
石曰屋壊可修伐此柏不可復且祠廟古跡
林木條禁甚明併舉東坡柏堂詩爭之得全
驕榮落盡雪霜浮偃蹇空貽社櫟羞濡染東家雖借潤
風烟西爽亦宜秋皮災已覺神明露心在猶懷剪伐憂
鐵鏁何當絆龍脚夜深雷雨捲潭湫(石欲作鐵索絆之以防風雨之暴未)
(果僅能累石作籠固其足)
思人誰復念婆娑窟室崖隂未易磨四十圍間看溜雨
三千年後數恒河不堪與世供狙杙尚許遺民占鳥窠
從此便名夫子樹匡人斤斧奈予何(監者王朝辯進士年八十餘矣學官)
(憫其老不忍易之)
秋月
望崖相送欲凌虚未擬邊州作陋居法令牛毛紛可笑
使君馬尾自能書白雲度嶺愁方寸黃瘴埋沙費掃除
列戟横琴果何擇一窗秋月竹疎疎
除夕
又是投閒歲欲除閒中因得著工夫園林香雪梅先透
庭院清風竹自呼未厭夜寒燒榾柮已貪曉色進屠蘇
巧名尚喜新年在碌碌人應笑阿奴
陪韓守劉村看牡丹
洛陽舊譜隔芳園姚魏尋香作返魂端為名花肯迂路
定知春色落深村日中半醉如含恨雨後幽姿未忍言
上苑分明有餘地野芹何獨遡金門
用之相訪忽憶漢孫不得一脉以死用前韻
漢孫禱羅漢而生故以僧目之畫孔明像事
之目為卧龍公柱上作鳳山堂大字有古意
垂盡之語云五六醫人何得無一藥可漢孫
之疾乎猶意用之一臨也
叩門剥啄涕霑襟忽憶僧孫病骨侵壁上卧龍香線斷
柱間題鳳墨痕深倉皇不瞑思君眼輾轉猶希住世心
真意自天渠信否贈篇聊當閣中箴
到䕫門呈王待制
手挈東風上水關鳳書迎日看新班五湖家世烏衣巷
三峽樓臺赤甲山畫戟門開春晝永卧龍帳穏海波閒
安危大計須公等天定應知即賜環
