蘇門六君子文粹卷三
宛丘文粹一宋張耒撰
論
敦俗論
所謂人主之利勢者惟其能供天下之所求而我無所
求於人故能奔走天下使其進退取舍莫不在我而天
下之人雖欲去之而不得蓋惟其能貴故天下之賤者
尊之惟其能富故天下之貧者宗之使之脫然舍去斯
二者則天下之人誰肯以區區之名而服之哉故富與
貴者人君操之以用其下者也雖然天下之利惟富貴
而後可為則先王之治宜其隆勢利重權位使其民唯
富貴之知而見其已之尊嚴然其率天下也何其退約
廉遜教其民務為安貧樂賤之事而深抑好爭務利之
心者何也夫天下之人不可使求為利也夫使天下之
人惟利之為求則大者簒小者叛惟其得之而後已嗚
呼使人皆欲得其上之所樂則將日仇其上而奪之矣
如是則吾立於天下之上不亦甚殆哉是故先王思所
以長享富貴之利求其安而無亂服而無爭是故為是
廉恥沖退之道使之輕禄位而賤權勢而惟仁義之知
公卿之爵人之所欲也然三遜而後受萬鍾之禄人之
所甚貪也然無名而不敢當嗚呼使天下之人皆仁義
之人耶則吾捐國而與之有不受者矣三代之歴年後
世莫及而考其教化風俗之美詩書之所載後世亦無
有繼之者然其效可知也予嘗悲夫自聖人之亡後世
之治天下者不明乎此也開功名權利之門以誘天下
而使其民汲汲然惟利之知而幸其區區之功利尚功
而賤德貴才而廢道奬勝而羞退進位而卑齒故天下
皆有囂然樂富好貴之心而不安其分反顧其貧賤而
惡之而日思其所以去之之術夫惟人惡其貧賤而求
去之而天下之亂始起矣故後世之所謂利其國而自
安者未始不亡其國而自危也昔者秦之俗蓋若此矣
方其疾戰不顧以取諸侯也使其人惟攻戰爭奪之為
求故秦之民皆忘其上而利其身功成戰克而後天下
之人移其勝敵之志為讐君之心蓋其平日之所養耳
目之所習有以使之而無足怪也嗚呼功利之不可啟
也如此養虎之肉不敢全而生委之懼其決裂以動其
怒而況持爭具以授之歟夫先王之道其始若鈍而後
能利其始若迂而效最切蓋老子曰非以其無私耶故
能成其私夫成其私而惟私之求則天下去之矣夫惟
公以得天下之情者天下之所歸也天下之所歸而有
不能得其所欲者乎蓋梁惠王問孟子以利而孟子對
以仁義其說以謂上下交征利而國危又曰未有仁而
遺其親未有義而後其君利者意非以危國而其極至
於國危仁義者若非所以自利也而其效也使人不敢
遺而後之則聖人之所以安其身者豈匹夫匹婦之淺
近歟嗚呼孟子可謂知利之實矣
用大論
能用大而後能治天下而用大之術為最難夫惟有所
不治而後能用大矣何則治天下者莫若立法有所不
治而後法立矣屨人之為屨也非量國人之足而為之
也度其中而為之夫一國之衆雖不能盡合於吾屨而
中者居多故雖不知國人之足而吾不失鬻屨之利必
將人人而較之則吾之為工不亦甚勞而長短大小之
殊要之不可盡得嗚呼使吾之為屨足以半國之人足
矣雖有所遺而何害吾之大利哉通此說也其知用大
乎夫立法以治天下而吾之法果足以盡天下之理
包羅籠絡使天下之智巧不足以用其姦乎吾知其不
能也夏后氏之為忠也使禹不知後世之將野則禹不
智也知而為之是禹以無如之何也商之質周之文亦
猶是也夫以聖人之智猶有所屈於事物之變則立法
以求盡天下之理吾知聖人有所不能故立法於此足
以通天下之情至於聰明之不及思慮之所難測出於
人情之外者吾有所不治也而吾之法立矣且吾之法
果何為而起歟無乃出於天下之大情萬物之常理耶
嗜膾炙者百人而惡之者一人膾炙之美未害也使吾
法足以當國人之十九則吾之利多矣其所不及焉吾
可以無䘏矣非不欲䘏也勢不可也嗚呼自堯舜三代
以來更數聖人其講天下之法亦詳矣然後世可考者
如井田封建車徒之制亦不過設為大法而已世之惑
者徒見其為法之略以謂不可以施於事而不知聖人
示之大法不以臆度之區區而預盡天下之委曲苟有
不合亦付之而已一絲之不齊無害其為裘一粒之不
精無害其為食故曰有所不治而後法立矣傳曰小有
所治者大有所失近有所遺者遠有所包此達於治體
之論也或曰量國人之足而為屨不畏勞者能之盡天
下之情以立法不厭詳者能之吾未見其不可也應之
曰非勞與詳之避也國人之足可以盡量天下之情可
以盡得雖費於終身之力而為之何憚焉吾知決不可
為也吾不若從其逸而擇夫為利者為之也嗚呼何至
屑屑然語治天下之勞哉知所以立法而後知用大知
用大而後能不出戶而治天下無遺慮矣
禮論一
禮之道仁義而已矣夫仁主於親親長幼之際而義主
於貴貴君臣之間知親親而貴貴之義廢則蕩而不嚴
知貴貴而親親之仁亡則嚴而不和是故聖人為禮以
兼統之使之兩立而兼善並行而互用而後仁義之道
行焉是故有鄉飲酒以見其仁而又制燕禮以見其義
故鄉飲之禮主人拜迎賓於庠門之外至於燕則賓入
中庭君揖降一等而已鄉飲之禮主人尊賓故介猶坐
於西南而主人親酧之初不敢酧賓示尊也至於燕主
人獨升立席上西面特立而公卿以嫌而不得為賓君
舉旅於賓凡所賜爵則自賓以降再拜而後受夫庠門
之外已遠矣而加拜焉賓至中庭已近矣而降止於一
等主人之於賓至於不敢酧而酧介則主人之禮已卑
君舉旅賜爵而賓拜而後受則主人之禮已重是何也
蓋鄉飲之禮所以正長幼之序故賓者衆之所尊而以
齒命其衆者也而主人者鄉之大夫與夫黨正之屬故
方其率衆以明長幼之序則使民尚齒而知貴賤有所
不行故一以盡仁而燕禮所以明君臣之分君為主人
而大夫為之賓故將辨尊卑之分則使民尊尊而知長
幼之齒有所不序故一以盡義故禮者節文仁義而行
之者也夫仁義之道本乎心待禮而後見於外而君子
之於仁義其行之或過而衆人之於仁義往往不及非
禮不足以取中焉故鄉飲燕禮節文仁義而裁之於中
者也故禮也仁義也吾未見其亡一而可行也夫鄉飲
酒之禮主人坐於東南而坐賓於西北主人處仁而賓
處義何也蓋黨正屬民飲酒於序則其主人之所與為
賓者衆之所尊賢有德者也夫將明長幼之道則衆之
所尊而賢有德者其於衆也有教誨之義焉故五十者
立侍以聽政役則幼之於長有奉令承教之義也夫惟
長有教誨之義則其道主嚴而以齊衆出令為主夫齊
衆出令而其道主教者義之事也此賓之所以坐於西
北也故父道主義為其尊也古者諸侯之射必先行燕
禮卿大夫之射必先行鄉飲酒之禮何也夫先王之為
禮其升降之數俯仰之節為已詳矣然至於宗廟朝廷
之中習之安而用之便者何也為其有漸也故魯人將
有事於上帝必先有事於頖宫晉人將有事於河必先
有事於惡池齊人將有事於泰山必先有事於配林將
重其大必習其小將為其難必為其易故其心佚而不
亂其體安而不愕矣諸侯之射以貍首為節貍首者樂
會時也夫會時者謹朝覲修會盟勤燕享不敢失時者
也故其將射也必先習燕禮以明尊卑之序而會時者
明尊卑之序也卿大夫以采蘋為節而主於循法度士
以采蘩為節而主於不失職夫循法度不失職則其道
近在於一身而鄉飲之禮主於明長幼而未及夫大者
焉故必先習鄉飲者其道當然也諸侯之道君道也君
道尊故其射也止於正尊卑而已卿大夫士之道臣道
也臣道衆故其射也有鄉人長幼之序焉此其諸侯所
以先燕禮而卿大夫士所以先鄉飲歟
禮論二
昔者孔子以謂知禘之說則其於治天下也如指掌蓋
嘗求其說以謂禘者祭之一名而籩豆之事則有司存
而不能通之於治國蓋嘗思之以謂天下之所以不治
者何也無乃起於貴賤之不明歟親愛之不篤歟器用
之無制歟衣服之無别歟賢不肖之失叙歟五者不至
而其國欲治者未之有也今夫郊社之於上帝也宗廟
之於先君也則夫向之尊卑親愛器用衣服賢不肖之
叙蓋已並立而修飭矣上自王公大人而下達於里閭
之際貴者親其事而行之於身賤者承其風而被之於
政則治天下之能事畢矣此君子所以重禘之說而又
以謂明乎郊社之禮禘嘗之義則治國其如示諸掌者
也夫百神之祀自郊丘而達於七祀均為禮也而莫重
於郊社宗廟之際自禘祫而達於時薦均為祭也而莫
隆於禘嘗故舉郊社禘嘗則小者兼之矣夫天子之於
天下其禮無所降矣而於饗禘也有君臣之義焉故曰
尊天而親地夫宗廟之享水陸之産苟可薦者莫不咸
在而為之宫室之美車服之盛而至於饗帝則三獻爓
一獻熟因地以為之丘陶匏以象其性玄酒以饗大輅
以載大裘以服此疑於略矣此其說何也夫郊之享帝
臣之於君非禮不敢見故時至然後會非法不敢貢也
故合禮然後獻俯仰進退於朝廷之間者莫非禮也故
尊而不敢䙝簡而不敢凟此享帝之所以疑於略歟宗
廟之祭則子之於父也孫之於祖也夫事親之道其見
也無時其獻也無節志於和而無事於簡主於悅而不
嫌於凟此宗廟之祭所以雖降於上帝反疑於重歟蓋
尊尊之道以簡而親親之禮以豐故享帝於郊而貴賤
之位别矣雖然别貴賤者非獨如此而已也宗廟之中
以爵為位而宗人授事以官尸之餘君與卿餕之卿之
餘大夫餕之大夫之餘士餕之而後煇胞翟閽無不霑
澤夫餕祭之末也而尊卑之别如此此貴賤之所以别
也夫追遠之禮至於七廟而祭祀之典行於四時以事
死如事生事亡如事存割牲賤事也行之於君執盎末
役也而從之於夫人冕而總干率其羣臣以樂皇尸而
不嫌於卑蓋其始也齋戒謹潔而庶幾見其聲音笑語
之容而其祭之也與尸酧酢而求象其平日飲食之事
此親愛之所由篤也事帝之器不陳於廟事死之禮不
行於郊尊之用犧象也罍之用山也鬱尊之用黃目也
灌之用玉瓉大圭也薦之用玉豆也歌者在上舞者在
下先代之樂陳於廷而四夷之樂陳於門此器用之别
也大裘以祀上帝龍衮以祀宗廟玄端以朝日皮弁以
視朝自天子至於士一衣之不修不敢用於祭一器之
不法不敢行於廟此衣服之别也古者天子將祭則必
射以擇士其容體中於禮其節中於樂而中多者乃得
與於祭而否者不與焉夫射者君子之所以觀德也夫
德無形也必有待以見於外射者君子之所以見其德
者也故射中多之與於祭也非射也所以辨德也此賢
不肖之别也貴賤明親愛厚器用設衣服修賢不肖别
而國不治者未之有也道載於禮而禮蔵於器不知禮
不足與言道不知器不足與言禮考禮者自器而辨道
者先禮明乎器達乎禮通乎道而不通乎治國者吾未
之聞也故古之君佩玉束帶趨翔旋揖於宗廟之中而
盡天下之能事者如是而已矣
禮論三
先王之制祭祀自郊丘以逮夫七祀莫非祭也而尤重
於禘嘗其說何也蓋其道有三焉曰政事之節也曰品
物之盛也曰隂陽之消長也夫禘夏祭也而夏者萬物
之始蕃於時則陽用事之時也故先王之政凡所以順
陽之氣者禘而後頒焉故曰古者於禘也發爵賜服順
陽義也嘗秋祭也而秋者萬物之既成而於時則隂之
始也故政之所以順隂者嘗而後行焉故曰於嘗也出
田邑發秋政順隂義也蓋先王之政一本於隂陽而禘
嘗者謹隂陽之節而不敢違候時辨物以别天地之氣
者如此所以重歟然則春之礿也冬之烝也而政不與
焉何也蓋春者物之始生勾者始奮萌者始達而平秩
東作之時也夫物始生則陽氣未盛而品物未備而民
方趨於東作之際則趨功造事而未可以聽政役故陽
之政待夏而後行蓋夏者物盛而厥民因之時也冬則
物之生窮寔者已斂而成者既收塞向墐戶而民率其
婦子以入室備寒之時也夫物生已窮則非所以備財
用而民既息則非所以聽政役故凡政之所以順隂氣
者方秋而行之矣而秋者萬物始成而厥民夷之時也
蓋古者嘗祭未行則未發秋政未發政則民弗敢艾其
謹之如此此所謂政事之節也夫物之於春也始生而
於夏也始盛成於秋而窮於冬既盛則備於初生而已
窮則闕於始成故禘也嘗也萬物盛多之際也萬物盛
多則品物備故禘嘗之祭備物之享也此禘嘗之所以
為重也夫先王之於祭也誠而已何貴於品物之盛也
祭之儉也非先王之欲也夫玉瓉而大圭玉豆而雕篹
齋明以臨之盛服以行之水陸之品苟可薦者無不咸
在此先王之所以事宗廟也故天子之特礿而不祫
也為夫物之未成而禮不備故也禮不備則不敢用祫
則品物之重也久矣蓋物者誠之表誠者物之主物備
而誠不至者有之矣未有誠至而物不備者也夫祀上
帝之簡也非先王之嗇也以謂無物可稱而不敢近於
䙝是亦誠之盡於已矣所謂禘嘗者品物之盛也夫先
王之於隂陽也陽慶其成而隂惡其盛禘夏也於時則
陽之成嘗秋也於時則陰未至於盛礿之於春也則陽
方作而未成烝之於冬也則陰已窮而既盛故禘嘗之
祭陽之成也而陰之微也是以先王重之此所謂陰陽
之消長也有是三者則先王之所以重謹而不敢易之
於常祭也不亦宜乎夫天子祫禘祫嘗祫烝諸侯嘗祫
烝祫何也夫祫喪畢之祭也而礿禘烝嘗者四時之祭
也天子先祫而後時祭諸侯先時祭而後祫喪畢之祭
無常時而四時之祭有定法無常時者近私有定制者
近公天子制法者也故先所私而後法則無嫌也諸侯
從上者也故先定法而後行其私此君臣之道也
禮論四
古之養世子而教之學與夫凡學於國之學何其有序
而不亂也蓋其學有常位其習有常事其教有常職其
禮有常度四者立而後學之道備蓋所謂其學有常位
者其别有四曰東序也曰瞽宗也曰上庠也曰成均也
所謂東序者夏后氏之學而其事有九一曰學干戈二
曰學羽籥三曰養老四曰合語五曰授數六曰論說七
曰儐賓八曰釋奠於先老九曰養老幼所謂瞽宗者商
之學也其事止於學禮而已所謂上庠者有虞氏之學
也其事止於讀書而已所謂成均者五帝學也其事則
郊人取爵於上尊而已夫備三代之學而夏后氏之學
其事獨衆於有虞商人之學何也蓋凡學於東序者樂
舞養老之事也夫樂舞養老之事聖人之所貴而其道
主仁東序在王宫之左而其位則仁之方也此其比於
二代之學其事為衆歟夫讀書者觀言以取訓而習禮者
勤事以正容夫觀言以取訓遠道也而三代之學莫遠
於虞故讀書於上庠勤事以正容近道也而商人於周
為最近故習禮於瞽宗蓋成均者意其虞氏之前也夫
時遠則制略制略則事卑蓋所謂郊人者既遠之而在
郊矣故不得與於上庠瞽宗東序之事然獨至於天子
飲酒於成均然後始得酌於上尊此不云時遠而制略
制略而事卑乎此所謂其學有常位也其習有常事者
其别有九一曰干二曰戈三曰羽四曰籥五曰南六曰
誦七曰弦八曰禮九曰書所謂學干者小學正主之而
大胥贊之而大學正授數焉至於學戈也籥師主之而
籥師丞贊之至於羽籥則其主之無官其贊之無助何
也蓋舞羽近於學干則知舞羽之官亦樂正與大胥而
學戈之官固已能吹籥則知學籥之官是亦籥師籥師
丞而已矣夫南夷之樂也而陳於學何也蓋四夷之俗
皆有安居和味宜服利用偹器陳之於學者學之所知
博而不厭也凡學之時施於春夏者四有通而習之者
干戈是也有别而習之者春誦夏弦是也施於秋冬者
四有通而習之者羽籥是也有别而習之者秋學禮冬
讀書是也春夏者物盛而形顯之時也而干戈之舞形
之盛也故春夏習之誦與弦均為聲也而誦者人聲而
弦資於器人聲者先王之所貴故先誦而器次之焉秋
冬者萬物數窮形斂而體伏之時也羽舞者主於振作
而吹籥者羽聲而已故於秋冬習之秋習禮而冬讀書
均為事也而習禮者俯仰折旋勞於外而後能習於冬
則寒而大苦故於秋冬者人入室以居而無事之時也
故使之讀書焉安於身合乎時中乎義習焉而不困久
焉而不墮者用此道也蓋所謂習有常事者此也其教
有常職者其官十有三曰太傅曰少傅曰保曰師曰大
司成曰大樂正曰小樂正曰大胥曰胥曰執禮者曰典
書者曰籥師曰籥師丞所謂太傳少傅與夫師與保四
者以道德為職者也而太傅之職無所繫不以教率不
以言喻故曰審父子君臣之道以示之而已少傅則教
以率之言以告之故曰審喻之師也則教之以事而喻
諸德保也則慎其身以輔翼之而歸諸道則二者其職
已勞矣其德有小大故官有勞佚以心治者其官佚而
以事詔者其任勞此其理然也至所謂大司成者論說
在東序又曰凡侍坐於大司成者遠近間三席可以問
則大司成者主學之教者也所謂大樂正者舞干戚語
說合語乞言皆大樂正授數則大司成之教而喻諸其
下者也所謂小樂正者凡祭與養老乞言合語之禮而
詔之於柬序則小樂正者授數與大樂正而喻諸其下
者也所謂大胥者小樂正學干則大胥贊之蓋輔小樂
正之事而為佐者也所謂胥者大胥之佐也故鼓南蓋
其職已卑矣主節夷樂而已所謂執禮者典書者籥師
與其丞其職雖不備見然考其事則皆供職效役以承
其上者也此治學之常職也所謂其禮有常法者其别
有十所謂立學而釋奠於先聖先師一也春夏秋冬而
釋奠於先師二也天子視學而祭先師三也釋奠先老
於柬序四也釋菜五也大合樂六也養老七也合語八
也論說九也乞言十也立學而奠示有祖也時而祭之
示不敢忘也天子視學而親祭示尊也釋奠於先老示
已所有事也大合樂而後養老始立學既興器而後釋
菜示告成而不敢尊也習而後行禮也小樂正合語為
未足故大司成論說之以論說為未足故乞言於老者
此所謂其禮有常法凡此者先王教學之道也
蘇門六君子文粹卷三
