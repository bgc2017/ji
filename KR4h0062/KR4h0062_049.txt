蘇門六君子文粹卷四十九
濟南文粹五宋李廌撰
贊
藺相如贊(并引)
戰國之所謂君臣何足道哉交際不以道以勢進退不
以義以利聚而為上下散而為我爾頃刻間爾朝為上
卿暮為逐客刑於此相於彼恬以為常吁可哀哉於是
時始終一節忠貫金石有若大夫者不其偉歟天下傾
府庫捐重寶獻土地質子女以餌秦秦貪嗜無厭奴隸
列國唯唯奉承甘為臣妾趙之於秦僅比支郡宜其吞
聲飲憤以媚意愛聊緩誅咎國有君子義不自衰以小
抗大以弱拒強終為敵鄰嗚呼當太平盛治之世六合
為家大夫之迹不可傚也以大夫之心推以事君可師
哉過澠池之舊墟想當年之高會雖非長卿之才亦有
平生之慕因作贊曰
鐵可折白可湼大夫之節身且潔玉可攻金可鎔大夫
之忠直而恭秦方虎趙方鼠秦方斧趙方俎愎而恐狠
而悚威蓋岐雍大夫之勇懦以剛變禍以福轉功踰百
戰大夫之辨曹沬劫盟計窮妄出侵疆雖復齊伸魯詘
荆卿復讐嗟哉鄙夫昔恥未刷燕已為墟斬優備武夾
谷相盟大夫慕此有兹令名舞陽横盾毛生奉槃聊效
萬一猶有可觀竊食太倉孰非事君邇來寥寥獨無斯
人嗟予之生在於歲後雖慕景行有志未就行邁靡靡
軔車澠池大夫閔余有以相之
師友談記
講擬人必於其倫
太史公嘗講禮曰擬人必於其倫先儒之說謂擬君於
君之倫擬臣於臣之倫臣以謂此特位而已擬人必以
德為貴桀紂人君也謂匹夫為桀紂其人必不肯受孔
孟匹夫也謂人君為孔孟其人必不敢當
范太史講礿禘烝嘗而曰祭之本在民
太史公講禮王制曰礿禘烝嘗此祭之名天地社稷五祀
名山大川之在其地者因國之在其地而無主後者此
祭之事犆礿祫祭之類此祭之禮然非祭之本祭之本
諸侯得一國之歡心以事其先君天子得四夷之歡心
以事其先王者是也夫犧牲幣帛粢盛酒醴皆出於民
力古者先成民而後致力於神凡以祭之本在於民而
已
范太史講司徒明七教
又講王制司徒明七教以興民德曰夫以身率於上而
效之曰教教之於治雖甚迂闊然古之言治者必以為
先放勲曰勞之來之輔之翼之又從而振德之舜舉八
元命契孔子曰道之以德齊之以禮有恥且格秦任刑
罰不務德教故不旋踵而覆漢承秦弊初以法治天下
惟賢臣賈誼董仲舒嘗言之文帝能聽賈生故斷獄數
百幾致刑措武帝不能聽仲舒故斷獄數萬幾致敗亡
唐太宗初亦不以教化為意惟魏鄭公勸行仁義四年
之間遂至大治然則為治者不可不先以教化為本也
范太史講王制不率教至於屏之遠方
又講王制不率教移左鄉右鄉移之遂不變屏之遠方
曰臣以唐虞之學不過有朴作教刑與撻以記之雖周
禮至詳至悉亦無流放之刑此當是商之法湯制官刑
儆於有位其用法甚嚴為太學養士之禮既重則不率
教之罪責之宜不可輕夫命三公九卿大夫皆入學至
於王親視學皆不變彼以九年之間而不能自遷於善
是長惡不悛弗順教令者也屏之遠方斯亦不足䘏矣
然王為之三日不舉豈其意哉成湯伊尹相與維持天
下之法其嚴密如此若夫周之法則以寬仁為主雖霍
叔同管蔡之惡亦降於庶人者三年而復其國非若商
政之峻也商尚質周尚文商周之法皆欲人之為善而
已
子由論學有大小不同
門下先生蘇公子由嘗論孔子曰文武之道未墜於地
在人賢者識其大者不賢者識其小者又曰女為君子
儒無為小人儒又曰君子上達小人下達又曰管仲之
器小哉又曰小人哉樊須也又曰硜硜然小人哉所謂
小人者非世俗所謂無禮無義不仁不智之小人也以
其所知所能行皆小者近者非大者遠者禮樂射御書
數凡形器度數之内其粗迹而已若夫君子聖人則所
知所能行皆造道德之妙非形器度數之所能盡此其
所以為大也詩有小雅大雅所言皆聖人妙道德性所
以立道所以立政其變雅者不能而反之者也此皆所
以為大也蓋小雅變雅所言王者政事治天下之法能
與不能而已舉此求之則其類自見今詩之篇有曰大
明又曰小明小宛小旻小弁之類皆因雅而為言皆當
時並有小大之名其不見於經者或刪定或已亡之也
子由論史記
史記作商紀記紂以西伯昌九侯鄂侯為三公九侯有
好女入之紂女不喜滛紂怒殺之而醢九侯鄂侯争之
強辨之疾并脯鄂侯西伯昌聞而竊歎崇侯虎知之以
告紂紂囚西伯羑里作周紀記崇侯虎譛西伯於紂曰
西伯積善累德諸侯皆嚮之將不利於帝帝紂乃囚西
伯於羑里閎夭之徒患之乃求有莘氏美女驪戎之文
馬有熊九駟他竒怪物因殷嬖臣費仲而獻之紂紂大
說曰此一物足以釋西伯況其多乎乃赦西伯賜之弓
矢斧鉞使西伯得征伐曰譛西伯者崇侯虎也視此一
事書所因之事不同然崇侯以文王歎無罪殺三公而
譛之逢君之惡也忌文王修德而不勸紂之改行長君
之惡也在崇侯皆為有罪矣豈太史公欲互見乎紂喜
閎夭之獻釋文王之囚乃許專征伐復告之曰譛之者
崇侯虎也其意蓋欲文王甘心焉然文王遂伐崇以討
其罪自古人君之惡無烈於紂然崇侯虎之罪竟不能
逃其刑小人讒諂譛賢人君子於盛明之朝而欲逃責
難矣
范太史講月令
太史公講月令閒題凡數千言備陳歴世遵隂陽為政
事之迹與魏相柳宗元之說反復甚明前世論時令者
莫能過也且曰儒者多言不必從月令政時令論立說
誠有以破漢儒附會災異之弊然洪範以五事應五行
有休徵咎徵符契甚明後之人君不可不為鑒也太史
公講月令閒題曰行春令則云云者人君更政令非天
之時氣也故此之時必當行其本時之令以順之若逆
之則五行相尅之氣隨類來應如人五臓相勝則有受
尅之處其不和之氣自來為病也今人見時之氣寒燠
非候曰行某令行某令者非也廌在元祐三年省試策
問有魏相時令者廌之所對大略與太史說同但其卒
曰王者應天以實不以文故人和而天地之和應不必
法其繁文末節但時和歲豐家給人足則便為太平之
實若求夫朱草生鳳凰至等瑞皆漢代君臣不務本而
區區尚其虛文也漢之好復古者無若王莽而劉歆又
以儒術緣飾之奏祥瑞作頌聲者甚衆有益於治可救
其亂乎詞多不能詳姑記其大㮣昔既不效何必道乎
師友法言
經史繁簡不同
左氏傳春秋二百四十二年其書止十九萬言太史公
史記上自黃帝下至漢武三千餘年止七十萬言而班
固漢書十二帝間二百三十年乃一百七萬言雖稱良
史善叙事至於案牘之文卑陋之事悉皆載之其失春
秋之旨遠矣春秋蓋二萬言而已
歐陽公五代史得春秋之法
歐陽公五代史最得春秋之法蓋文忠公學春秋於胡
瑗孫復故褒貶謹嚴雖司馬子長無以復加不幸五十
二年之間皆干戈擾攘君臣之際無赫赫可道之功業
故也
史記譏武帝
司馬遷作史記大抵譏漢武帝所短為多故其用意遠
揚雄班固之論不得其實見班固司馬遷傳秦皇帝本
紀皆譏武帝也可以推求
史記得詩春秋之義
史記其意深遠則其言愈緩其事繁碎則其言愈簡此
詩春秋之義也
陳省副文集後序
不朽有三曰立德曰立功曰立言有一於斯可以無愧
於後世其德可尚不必有功其功可紀不必有言其言
可傳不必其人之賢也況兼善而有之者乎
蘇門六君子文粹卷四十九
