蘇門六君子文粹卷四十八
濟南文粹五宋李廌撰
記
太宗皇帝御批記
元祐天子錫晏東宫以御書古詩徧賜執政暨講筵諸
臣明日諸臣各進表獻詩以謝著作郎兼侍講范祖禹
曰臣願陛下篤志學問亦如好書益進道德皆若游藝
於是有以見人君大略字書未足多尚臣聞太宗皇帝
方側微已有書名擅於世及即位益專益工勒之金石
藏之延閣布在天下不可勝數在前世中君已足稱述
而帝以神武聖文左右太祖自布衣取天下以湯武拯
濟之功全堯舜揖禪之美及紹大統遂集大勲巍巍成
憲為宋太宗則其德業睿智煌煌然與唐文皇爭雄矣
故文皇與帝雖以字學名於當代而為餘事云因觀帝
批天下兵馬元帥吳越國王錢俶表故作是記元祐三
年八月十一日臣李廌記
安老堂記
甚哉老之難安也方少之時隂陽役之血氣使之心志
誘其欲而迷其真勢利幻其前而悞其後未易能安之
老且衰矣卻視向日之為宜其悔而求安然貪夫鄙人
嗟老景之已至念短日之足惜悼前志之未充痛昔謀
之匪良方且苟求無厭務得患失皇皇偷朝暮之生汲
汲為子孫之計節義日衰廉恥盡喪貪於富者則曰吾
老矣講貨財較虧羨之術始詳矣未忍舍也擅兼并而
亘阡陌巧梯航以絶山海籠物貨而無餘蔵運籌算而
無遺策甘心於錐刀之間盡瘁於錙銖之末負戴於道
路轉徙於溝壑貪夫徇富死而後止貪於貴者則曰吾
老矣結知遇賈名譽之術始明矣未忍止也履公門而
矍鑠游闕庭而徘徊衒筋力強飲㗖染鬚鬢逞聰明職
愈隆而意愈切禄愈豐而戀愈深故位愈重而望愈輕
年愈高而德愈薄貪夫徇貴死而後止然則日暮途遠
而倒行漏盡鍾鳴而未止類皆貪夫而富貴有以累之
也故曰甚哉老之難安也居士新作西堂以安老為名
然居士之安非惟老而後安安之也久矣郭外之田足
以給饔餼郭内之圃足以給葅茹而未嘗求羨裘葛足
以具伏臘禄食足以備婚嫁而未嘗求豐居士曰富不
可妄致也吾老矣求安而已居士以文學知名於時聲
聞藹揚薦為禮部一選遂擢上第名公巨卿爭欲出已
門下一唯諾足以得薦擢而恥於附炎平生故人多在
相輔一舉手可以登臺省而恥於自售居士曰貴不可
妄致也吾安矣求老而已故雖起家郎署於朝有曼容之
高風端居十年不調有淵明之勁節或曰嵩少箕隗山
水佳秀近列左右築室巖下足以專天下之雄觀柰何
跼蹐於里閭之間哉居士曰吾求安者也舍易就難舍
近就遠則内勞吾心外勞吾力但見夫勞而未知其樂
不獲其安而先撓吾天和矣此先人之故廬也即而新
大之吾心猶欿然吾行年六十有二人間富貴不可妄
求從吾所好行將掛冠懸車奉身以退歸老此堂志已
決矣人生七十雖居是堂以安吾老知復幾何時哉則
居士之所養可知故曰居士之安非惟老而後安安之
也久矣夫安之為樂世之人未嘗知之及於病然後悔
而求安及於勞然後慮而求安及於危然後懼而求安
則向日求安之心皆妄未有能安其安者故老而能安
已可尚矣非惟老而後安乃每以安老為心非達觀勇
退無妄君子不能也故曰居士之所養可知矣元祐三
年八月初三日太華李廌記
登封縣令廳盡心堂記
一人之心與夫千萬人之心先民之心與夫後世之心
聖人之心與夫愚夫愚婦之心其所以然不然可不可
者無有或異有社稷人民之寄欲設教布政而願治者
能盡其心使人人之心皆以為然皆以為可則天下之
理無往而不當天下之情無往而不通誠能奉之以悃
愊之誠持之以黽勉之力思其理之所在必使之無遺
藴慮其事之所安必使之無遺策吾之心盡於是矣以
之律身以之臨民以之事君以之事天地無愧無怍矣
夫然後推之以及人其以為不然以為不可者乎陽翟
管景文為登封大夫為政期月境内畢治吏畏威明民
安教令迹其治效當在善最景文新作聽訟之堂取傳
所謂刑者侀也侀者成也一成而不可變故君子盡心
之說名之曰盡心可謂明慎欽恤而願治者歟民罹罪
罟既陷刑辟桁楊狴犴之間徽纆箠楚之下彼不能盡
心者或作聰明以自私於已或不事事而仰成於吏自
私於已者徇其意之愛憎顧其身之利害所欲脱之則
鑚毛出羽粉飾其辭所欲收之則洗垢求瘢傅致其議
仰成於吏者不能審克而信其舞文雖高下其手而有
所不察不能平反而縱其鬻獄惟貨惟來而有所不問
以是而施刑於民俾罰之者自以為不冤奪之者沒齒
而無怨何可得乎然則知一成不可變而盡其心非忠
厚不苟有古昔長民之風者疇肯如是然君子之盡心
何獨刑罰而已哉盡心以奉上守靖恭正直之操盡心
以馭下成豈弟和平之俗盡心以治賦府廩充牣無追
胥之擾盡心以務農田野墾闢無愁歎之聲由是推而
廣之至纖至悉心之所知皆為之盡然而不治者未之
有也景文之意以謂不惟其身當然後之為令者亦當
然不惟為令者當然凡邑之有職事者亦當然不惟此
邦當然凡有位於朝有職於官雖百職事小有司者亦
當然於是屬贊皇李廌為之記
濟美堂記
天下治安世臣之裔能踐修前烈以世其家太平之盛
節也蓋曰吾之先正嘗有嘉績顯於先王陪食太廟預
享大蒸載之旂常銘之鼎彛是將昭示後昆無忘其功
且夫封圻采邑俾有爵於國冕弁裳衣俾有列於朝賞
之所延其澤甚遠盍思之今吾所事之君乃吾先正所
事之君其子孫也今吾所使之民亦吾先正所使之民
亦其子孫也或忝其先為愧滋甚盡夙夜之志殫股肱
之勤必也復有勲勞在乎王室聲名風節弈顯於世然
後無愧於心有宋名臣諫大夫贈司徒田公以忠諫立
德事太宗真宗讜言勁節凜凜岌岌如秋霜夏日為朝
廷獻替可否進退賢不肖剴切上章敷奏治道天下穆
然底乎隆平士大夫曰唐文皇以正觀之盛為魏鄭公
勸行仁義之功淳化咸平之治亦由公忠諫之力雖不
登庸丞弼而嘉謀嘉猷惠於生民固足以為一代賢臣
矣廌聞諸縉紳先生論國朝人物以謂有古遺直之風
必以公為稱首竊嘗欣慕焉歲丁丑自箕隗將適吳粤
税駕荆州獲從公之曾孫世德新作南堂謂廌曰臧孫
達所以有後於魯者以其君違不忘諫之以德也衍生
世晚不逮事王大父而餘慶所被幸有位於朝惟是臣
子之職不敢不勉蚤夜汲汲冀弗為門戶羞又期我後
之人必紹前躅故名是堂曰濟美誠欲如十六族之才
能世濟其美不隕其名也廌曰元凱之賢非唐虞之世
亦未必能成其功何哉異時功臣之世豈皆冺滅無聞
苟非逢年遇合則欲自振起厥路無由深可太息況夫
自求禍自速辜除其國圮其族轘其軀醢其肉鬼無血
食家無炊火者乎今聖神在御孝治之化形於四海其
於名卿之裔方且求是似之實而左右之以舉象賢之
典世德乃能飭戒砥礪欲世世承承濟司徒公之美於
無窮則君臣之義篤於朝子孫之孝成於家顧不偉哉
愚載曰天下治安世臣之裔能踐修先烈以世其家太
平之盛節也
唐州比陽縣新學記
待民以厚可以化薄待民以薄無復歸厚古之君子將
臨其民也必敬之愛之以謂皆賢人君子安吾之教令
而同期於治其心既平其教既廣其民心親而化其道
借有不若者惟其哀矜而不憎怨不忍䧟之於辟聽其
自遷於善於是雖有偷薄可變於厚蓋所以待之者主
於厚之也若乃將臨其民先儲威怒之意欲嚴刑峻法
以刈制之故其忮惡忍恚之心無所往而不逢民固不
勝愈趨於薄然其政亦勞蹙而無成欲以求治不以悖
乎蓋所以待之者主於薄之也
襄州光化縣里修縣學記
飲則祭先酒食則祭先飯一飲一食而不忘報其先矧
修身治民可忘先聖人乎孔子載道欲濟天下而時君
不能用故祖述堯舜憲章文武之實不試於當年然金
聲玉振之德發乎一身刑於萬世萬世之下六合之間
如天地之覆載如日月之照臨尊為王公卑為庶士皆
仰之以為師大而治天下小而治一已凡進德修業者
皆資之以為法蓋人無貴賤莫不為其徒事無巨細莫
不用其道烏有為其徒而寢廟之奉不虔用其道而教
化之宫不飭者哉浮圖老子之道敢與吾聖人抗衡則
以習其說者皆能嚴其居尊其師故塔廟參差錙黃雜
遝彌滿天下孔子弟子乃顧學校廢興恝然無心可無
愧乎
寶籍堂記
元龜象齒大貝南金世以為寶是惟難得之貨天球河
圖和弓垂矢世以為寶是為希代之珍然連城之璧開
秦趙之隙照乘之珠召齊魏之難文仲以居蔡獲譏虞
叔以懷玉賈害故君子之寶寳乎可貴之道夫傳道以
文六藝之書百氏之學歴世之史諸儒之作輯以簡編
著之載籍天文之奥此其藴也其藴可索也理義之妙
此其旨也其旨可求也治亂之端此其迹也其迹可視
也言行之實此其效也觀其文以味其言得其原以言
其道精微要妙蔵於一身而無餘周於萬物而不足充
之可參於天地勉之可至於聖人糠粃緒餘者其實足
以齊事業其華足以成藝文大焉以之潤色鴻烈小焉
以之緣飾吏事奚在蔵之韞櫝玩之掌握然後謂之寶
哉
蘇門六君子文粹卷四十八
