蘇門六君子文粹卷四十七
濟南文粹五宋李廌撰
書
上禮部范侍郎論廣文館生書
某聞古之名臣所以下芻蕘者非以匹夫之論必賢於
已而廣聽泛謀欲取其智以益已之智若乃用其智而
果有功乃已之功也古之志士遇事感慨未能自試其
才然時與事會憤不忍失必諷諸在位願行其說若乃
行其說而伸其志乃已之志也夫士之先達固可自賢
復能不遺微賤取其智以為已之功士之未達身雖困
窮復能不以微賤自鄙得賢公卿以行其志非惟世無
失時之事事無可悔之策即其人之材識志意亦可概
見某游執事之門有年矣雖碌碌不足比數然不自揆
量常以國士自居而亦欲以國士上報異時執事拜諫
大夫固嘗貢言欲補萬一自拜宗伯常欲復以愚意思
未有以發日者獲侍尊俎竊聽論將置廣文館生之說
退而思之欲擬作一議而又不敢輒陳管見以訂其論
夫朝廷崇忠信之心惡誕謾之俗以三歲秋賦四方游
士客於京師偽為僑寓之籍以誑有司者無慮數千務
有以制之甚善甚善然國朝著令厲禁素密姦生詐起
必朋比相容共為詆欺故欲嚴地著之法則地著無恥
之人為容姦之地蓋有以百畝之田畝為一戶戶為一
姓彼姓氏皆可通用符券皆能合式人人用之無不可
者有司無得而詰也則地著之偽不可除矣欲嚴互保
之法則彼冒戶之士自為朋儔更相蒙蔽初未始有一
日之雅而乃相保平生之行非惟戶籍之不明言行之
弗審雖易姓匿喪通囚間諜亦無自而知彼結保之數
合或有司無得而詰也則互保之偽不可除矣而又況
天府試期比諸路為晚彼無恥之士或易數名治數經
州試畢而復試於天府已試於前場而復試於後場非
惟自詭其名而冒喪代人者且士人應舉覓官將以事
君而於試藝之初已誕謾如此欺有司乃欺君也欺人
乃欺已也將安用之然欲廢開封貢士本額惟置廣文
館生使各用本貫真戶秋賦之年前期先試以補三千
五百人俾就秋試其解額十一取之其意誠善矣獨不
念開封雖偽戶之士衆然畿内地著真貫之士亦無慮
數百今也勿以首善之地當優之以為郡國之表直以
亦為一郡彼諸道列郡猶且貢士而開封獨不然於義
未安或曰朝廷既建太學彼解額最優奈何不以歲月
居之以應其格乎借不能居太學而今也又置館生汝
則不預尚奚䘏哉四方之士廢祀與養至京師復多假
厚貲可久居太學者或寡矣今雖設館生凡未補者非
學試不中程則居學未滿歲者也抑亦或以事而靡及
或以病而弗堪或喪期之未終或米鹽之無暇或不及
一時之補或雖補而偶失而乃使弗就秋試若在可閔
某以謂君子制法當俾變通可推不謬於一曲則隨事
制宜雖久不弊若夫更張前制必觀其甚弊之處而改
作之無但苟易其文不究其實必當使自我亦至於無
弊也已夫偽戶之士非喜於冒憲而樂於行詐甘心遠
客而願費資用止以本貫解額太寡故裹糧負笈雲集
京師徼幸於一得而已若使置廣文館生雖曰使之真
用本籍亦朝三暮四朝四暮三之術名苟易爾又況遂
廢開封之額非允於衆論也歟某之意以謂莫若平天
下之解額使遠方之士自不為詐之為愈天下解額既
平雖日撻而使之為偽戶亦不可得何哉今夫江浙閩
蜀舉人極多而解額極少至有百分取一者矣京東京
西河東河北陜西諸路舉人或多或少然解名例為最
優故十取二三者有之十取四五者有之十取六七者
有之至於解名有餘舉人不足者亦有之若乃通天下
解名會計而總準之約為中制二十取一乃平無間天
府無間五路通天下皆用此例然則孰有不均者乎然
則遠方之士曰二十取一天下通法也自開封達於四
方一也尚何樂於行詐甘心遠客而願費貲用以為開
封偽戶者乎行將使士風丕變安居井疆養生送死謹
身慎行蘄鄉里稱為善人矣是亦教化之本也或曰國
朝以來最優五路一旦解名率與諸路均可乎曰惡是
何言也而以謂河東河北與夫陜西舊所以優之者以
近邊圉歟京東西所以優之者以近王畿歟夫五路諸
路之士皆王士五路諸路之民皆王臣匪無偏無黨而
有優有抑非王道之平也以邊圉王畿而優之愛人以
姑息也或曰國朝以五路之士文不勝質故進之以諸
路之士質不勝文故退之於五路當於短中求長於諸
路當於長中求短吁是亦待五路之淺且五路諸科之
額甚衆自諸科銷併改為進士之額已不加少諸路諸
科之額素少而進士之額不增故不加多至於禮部亦
各用其路所貢之士計其分數以取之以是五路之士
得官為多天下之士應舉之法同而取數之法有異獨
優五路無乃不可乎今誠能平其解額而禮部二十取
一之數亦如之則王道之平也雖久不弊也愛人以德
而非姑息也或曰子之說誠善矣然亦有可欺乎曰不
過妄引稚儒張為虚數以給於有司而已今俾天下之
士地著為學而安處於鄉不為誕謾而務為忠信雖張
虛數其亦可與其進矣伏惟執事以道德文行弼亮人
主方且朝夕納誨欲致吾君於堯舜三代之上故有猷
有為必以忠信為主而又職當禮教位兼師儒凡厥士
類莫不延頸企踵以須風化之厚令其所有天下當均
普為心則天下之美歸之夫科舉之弊其已久矣實有
待於執事之更張歟時不可失惟執事不以人廢言姑
考其說或有補焉嗚呼此非嘗試之論也
答趙士舞德茂宣義宏詞書
凡文章之不可無者有四一曰體二曰志三曰氣四曰
韻述之以事本之以道考其理之所在辨其義之所宜
卑高巨細包括并載而無所遺左右上下各若有職而
不亂者體也體立於此折衷其是非去取其可否不徇
於流俗不謬於聖人抑揚損益以稱其事彌縫貫穿以
足其言行吾學問之力從吾制行之用者志也充其體
於立意之始從其志於造語之際生之於心應之於言
心在和平則温厚爾雅心在安敬則矜莊威重大焉可
使如雷霆之奮鼓舞萬物小焉可使如脈絡之行出入
無間者氣也如金石之有聲而玉之聲清越如草木之
有華而蘭之臭芬薌如雞鶩之間而有鶴清而不羣犬
羊之間而有麟仁而不猛如登培塿之丘以觀崇山峻
嶺之秀色涉潢汙之澤以觀寒溪澄潭之清流如朱絃
之有遺音大羹之有遺味者韻也文章之無體譬之無
耳目口鼻不能成人文章之無志譬之雖有耳目口鼻
而不知視聽臭味之所能若土木偶人形質皆具而無
所用之文章之無氣雖知視聽臭味而血氣不充於内
手足不衛於外若奄奄病人支離顦顇生意消削文章
之無韻譬之壯夫其軀幹枵然骨強氣盛而神色昏瞢
言動凡濁則庸俗鄙人而已有體有志有氣有韻夫是
之謂成全四者成全然於其間各因天姿才品以見其
情狀故其言迂疎矯厲不切事情此山林之文也其人
不必居藪澤其間不必論巖谷也其氣與韻則然也其
言鄙俚猥近不離塵垢此市井之文也其人不必坐㕓
肆其間不必論財利也其氣與韻則然也其言豐容安
豫不儉不陋此朝廷卿士之文也其人不必列官守其
間不必論職業也其氣與韻則然也其言寬仁忠厚有
任重容天下之風此廟堂公輔之文也其人不必位台
鼎其間不必論相業也其氣與韻則然也正直之人其
文敬以則邪諛之人其言誇以浮功名之人其言激以
毅苟且之人其言懦而愚捭闔從横之人其言辨以私
刻核忮忍之人其言深以盡則士欲以文章顯名後世
者不可不謹其所言之文不可不謹乎所養之德也如
此王通論鮑昭江淹等之文各見其性行之所長可謂
知言矣古者登高能賦山川能祭師旅能誓喪紀能誄
作器能銘然後可以為大夫故訓詩典冊書詔赦令文
賦詩騷箴誡贊頌樂章玉諜露布羽檄疏議表牋碑銘
諡誄各緣事類以别其目各尚體要以稱其實如彼玉
工珪璋璧琮珮玦珌璏追琢之工皆有制度其方圓曲
直則各中其用也如彼梓人棟樑桓楹榱桷楶梲樸斵
之工皆有繩墨小大長短則各中其用也若乃或混淪
而無辨或散漫而無紀或錯亂而無序或晦暗而不顯
雖曰謂之文亦不足觀也已德茂學問充富真積力久
淵源汪洋根幹碩大發為文章蓋其波瀾枝葉實為餘
事然既已能文而學文不已必欲離羣拔俗遠追古之
作者方駕並驅則宜取宏詞所試之人種種區别各以
其目而明其體研精玩習寤寐食息必念於是造次顛
沛必念於是則將超然懸解躐等頓造徑至妙處一日
萬里如是則一代文儒之宗捨德茂其何人哉主上紹
休聖緒厲精治道方將追迹三王指揮四夷紉書汗簡
紀述先烈泥金簡玉升中名山其潤色鴻業形容太平
大著作大號令職皆在於詞臣德茂其勉之哉使後來
賞音之士論一時之文人以謂何人之文但如孤峰絶
岸何人之文但如濃雲震雷何人之文如輕縑素練而
窘邊幅何人之文如豐肌膩理而乏風骨獨吾德茂之
文如良金美玉無施不可則德茂之文信乎顯於當年
與後世矣
蘇門六君子文粹卷四十七
