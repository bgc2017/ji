蘇門六君子文粹卷十六
宛丘文粹一宋張耒撰
詩傳
臣工傳
天下之亂起於無禮義無禮義起於衣食不足衣食不
足起於經界不正井地不均溝洫不修田事不勤先王
深知禮義之原起於稼穡之際故其於省耕勸農之事
常首天下之政故成王將蒞政而召康公戒之必以民
事而公劉之詩所述其先止於乃埸乃疆乃積乃倉而
已其後周公遭變述此公風化之所繇而為七月之詩
大至於授衣舉趾小至於采薪剝棗推鳥獸草木之變
以候天地隂陽之運以致力於衣食之間蓋天下之大
本與周之所以王一本於此故也予嘗考之於詩楚茨
之詩刺幽王之失政推本其故以謂田萊多荒陳先王
之盛時上勤於䘏農下力於治田之際自我稷翼翼我
倉既盈我庾惟億而中陳祭祀賓客之儀俎豆禮樂之
備終至於永錫爾極時萬時億又曰神嗜飲食使君夀
考信南山之所陳始於禹之甸南山曾孫之田原隰廬
立於中田瓜植於疆埸次之以清酒騂牡以享祖考而
終於報以介福萬夀無疆大田甫田之所述其始自曾
祖之能勸其民農夫之能聽其上不怒以交其歡致饁
以將其厚而終也報以介福萬夀無疆夫受莫大之福
享夀考之報此天下之大美極治之際也而天下乃出
於倉廩之盈原隰之治田廬無曠勸相有道蓋衣食不
足於下則禮樂廢於上禮樂廢而衰亂失禮從之矣農
功勤而後衣食足衣食足而後禮樂作禮樂作而後安
樂夀考從之矣詩人探其本要其終審乎治亂之本原
而後其言之叙如此也故諸侯之助祭而成王遣之也
其戒之以王釐爾成來咨來茹遂及於暮春新畬之事
來牟康年之祥錢鎛銍艾之細治國之事亦已多矣然
略其餘而首於農誠以天下之大本在是故也豈獨成
王為然哉蓋自先王以來未有不如此高宗之戒諸侯
也曰天命多辟設都於禹之績歲事來辟勿予禍適稼
穡匪懈是也夫惟戒之以事而首在農故其制賞罰也
亦計夫農事之興廢故天子五載一廵狩而察諸侯之
政也其慶也始於土地闢田野治而養老尊賢俊傑在
位次之其罰之也始於土地荒蕪而遺老失賢次之則
先王之意蓋可知矣魯侯之頌始於駉而駉之美始於
務農重榖次之以有駜而有駜之卒章曰自今以始歲
其有蓋三代以來其稱諸侯之功者莫不在此故也然
則古之戒諸侯未有不然者而非獨臣工如此而先王
之政緩急之序可考矣
抑傳
昔者厲王之為惡蕩蕩而無制疾威而無恩而強禦在
位掊克在服炰烋於中國則剛暴而亢滿者也故衛武
公之刺王也曰抑抑威儀先儒曰抑抑密也夫疎則為
見有進之道密則為蔽有退之道故易曰退藏於密故
抑又為抑退之抑老子曰高者抑之使卑也書曰太王
王季克自抑畏又曰文王卑服則知言太王王季亦自
卑抑之意蓋裁其盛而使退挹其滿而使虧者抑也臨
下而使物畏之者威也居上而使物象之者儀也威能
抑抑則不至於剛暴儀能抑抑則不至於不遜雖威儀
外也非不可以偽作使修其威儀者蓋使之勉其德而
已故曰惟德之隅治室者不先治隅也使之治隅者是
使之治宫室而已厲王不能道民之肅心而使之成善
乃更陷溺而使之不逮民日已罔極而失中廻遹而不
正未戾而思亂則雖有哲者亦陷溺而為愚矣先王之
教民也因民之肅心而導成之因性之光明而緝熙之
而暴君者則哲謀肅艾之性乃淪胥以使敗此武公之
所以深痛而首刺之以此也庶人之愚教之使明者君
之職也不能明庶人之愚則既有罪矣而武公以謂亦
職惟疾不責主使教之者何也蓋教不中養不才者賢
者之事也厲王之惡如此姑無望其使愚者賢無使賢
者愚亦足矣哲人之愚非疾也其戾在此矣故曰亦惟
斯戾者也周之興自文王之能官人芃芃之棫樸不廢
於薪槱故濟濟之多士各盡其才分故詩曰周王夀考
遐不作人當時蔽而不聞昧而不顯諂而不陳拙而無
射者皆有以因其才故大至於成人幼至於小子久至
於古之人皆有成其德因天下之才備天下之用而王
業成其後世嘗陵夷而人才不振矣宣王教養而作成
之而采芑作故其人則方叔召虎韓侯仲山甫之徒而
其力則南征北伐攘夷狄復境土而周宣以之興則人
才之興廢者天下之治亂也厲王不能使哲人之愚者
賢人才既乏矣使哲人愚則人才殆盡矣故武公所深
痛厲王之亂而原其理而告之王曰無競惟人四方其
訓之夫將天下莫強焉則實在於人才奈何為是戾而
使靡哲不愚乎夫文王之能作人而成材豈有他哉其
自勤亹亹而不息穆穆而無間其法象之著見於其上
倬然如雲漢之昭回於天宣王之作人也豈有他哉遇
災而懼側身修行有常德修政事而後人無不自盡以
奉其上而才人至矣文王之修身者至故其得人也大
宣王之修己者小故其得人也狹故修身之能否人才
之廢興也夫厲王使哲人陷溺而為愚者其原乃自夫
不知修己而已故武公探其本以為將使無競惟人者
乃在於有覺德行而四國順之下無違德則人才從上
而作故天下莫能勝而四方訓之矣夫玷者玉之小害
也言之有玷雖不可為然猶未傷夫大善也而武公既
已戒之使已矣玷猶有害而悔吝或從之言有所苟者
特無補而已未必害也而武公又戒以無曰苟矣無欺
於明者人之所易也無愧於幽者人之所難也而武公
既戒之以所難矣言不失於苟則言滿天下無口過行
不愧於幽則行滿天下無怨惡而言行至矣武公之所
以自警如此者何也以夫無言不酬而言發乎身加乎
民故也以夫無德不報而行發乎邇見乎遠故也樞機
動乎此則榮辱應於彼矣夫惟厲王之不勉於言行故
武公戒之曰投我以桃報之以李蓋言得而榮至行失
而辱來如投報之各當其所也彼以謂施美而報惡於
此者是以童為角而惑小人之言耳木之成材可用者
多矣而曰荏苒柔木人之成善而致法者廣矣而曰温
温恭人者蓋凡以柔抑王之剛以温抑王之暴故也武
公不使厲王明庶人之愚而姑使之無愚哲人之明者
所欲聽用我謀庶無大悔而已
桑柔傳
桑柔之詩芮伯之所以告厲王者其言雖不一然大要
止於告爾憂恤誨爾序爵而已自菀彼桑柔至亂况斯
削者告厲王以憂恤也自誰能執熱至既作爾歌者誨
厲王以序爵也夫憂恤與不能序爵者豈有兩端也哉
王不能序爵使賢者在上不肖在下分守各當其職事
故治國至於可憂可䘏則是憂䘏者以爵之無序故也
今將使憂䘏無至於前則反其本而已故此詩以序爵
為本也四牡騤騤旂旐翩翩而亂益生國益泯生民益
不得其所則兵之可憂恤者也國步斯頻則非不動作
也而人蔑資天不相此則政事之可憂䘏者也其君子
則力争而不心競不能治國而職為厲階而其患久而
未己也此則臣下之可憂恤者也土宇日削矣亂而無
所定處者東西皆是矣非特國中之東西也四國之外
亦孔棘矣亂自内而之外者如此其廣也日夜謀謨務
以廣之而日斯削矣此國都之可憂恤者也凡此者厲
王剝喪其徒如柔桑之捋採而殺之而民受其病非特
心可憂也愴亦茲久矣而昊天莫之矜也故事之可憂
恤者至於如此之衆治亂則無兵治民則無政朝廷則
無臣疆域則無士大小内外並亂矣故告王以是憂恤
而使之序爵也自公卿諸侯至於大夫士皆爵也宜為
公卿者爵之以公卿宜為大夫士者爵之以大夫士此
爵之所以序也愚者爵尊賢者爵卑爵之所以亂也故
序爵者别賢不肖而已古之將序爵者養才為先而官
人次之官人為先而任賢次之養才則無逆其善性而
使之有成官人則别賢不肖而使之有分任賢則委己
以聽之而使之有為如是者古之道也厲王不能道人
之肅心者而與之赴事立功而汨抑陷敗之使之自以
為不逮故曰民有肅心荓云不逮則哲謀肅乂之善性
亦淪胥以敗矣此芮伯誨之以養才也先王為政於上
而稼穡勤於下豈並耕而食力田以養為重榖哉先王
任賢於上而萬民各得於下豈使野人食君子之養而
後為務農哉厲王不知為治之本而好稼穡以親之此
所以好力民也好是稼穡未必寳也曰稼穡惟寳寳之
矣力民代食未必好也代食惟好又好之矣非所當寳
而寳之非所當好而好之不知先王任賢序爵之本而
徒志其末則曰勞而無功故雖寳稼穡好力民而天益
降喪而稼穡日已不登蟊賊並作而卒痒田萊卒亦多
荒而已故降此蟊賊稼穡卒痒哀恫中國具贅卒荒也
言此者誨厲王以官人也夫惠君者定其心則播告而
不匿參其猶則合衆以濟功以為未也又考慎其相而
行之考者有所法慎者有所重而厲王之不慎獨徇偏
見而使臧者從之則臧者反狂矣若所謂惟聖罔念作
狂是也民之所以作狂者以王之自有肺腸俾民卒狂
也芮伯以謂匪用其至覆俾我悖者所謂自獨俾臧也
此芮伯誨厲王以任賢也誠能養才官人任賢則將如
先王之盛時矣六師及之則兵非所憂恤也蹻蹻王之
造則動作非所憂恤也爾土宇版章則國都非所憂恤
也成王之詩曰曾孫來止以其婦子饁彼南畆田餕至
喜則非不好稼穡而親之也而詩美之厲王好稼穡而
芮伯刺之何也夫立政任賢於上而使民務稼穡於下
者本也親至農畆之間而饁饋以將其厚者末也成王
修其本而及其末厲王好末而忘其本故稼穡則同而
美刺異也維此惠君此者與之而思得之也與維此聖
人維此良人同意維彼不順彼者斥之而思遠之也與
維彼愚人維彼忍心同意王不能養才不能官人不能
任賢故芮伯之明反相譛而不胥以榖矣聖人難知而
良人易察瞻言百里者遠之矣勿求勿廸遂廢之矣昔
者特遠其所難知其惡微矣今也遂廢其所易察則惡
甚矣愚者不智而非罪也忍心則害人而非愚也覆狂
以喜樂之也是顧是復愛之至也昔者特樂於不智其
害微矣今也深憂於有喜則害甚矣是顧是復與顧我
復我同意凡此者厲王不能養才官人任賢故其好惡
錯亂如此曰靡聖管管則自獨俾臧可知也抑曰哲人
之愚亦惟斯戾則民有肅心荓云不逮可知也蕩曰曾
是掊克曾是在服則惟彼忍心是顧是復可知也淪胥
以敗言敗而已未溺也載胥及溺則有死之道蓋厲王
尚不知聽用我謀而序爵則胥溺矣非特敗也其下侯
旬旬之言均也十日為旬十日則自甲至癸一周惟其
周徧故旬為均荓云不逮與莫予荓蜂之荓同
雲漢傳
考六月之序則周之衰微至厲王而極四夷交侵諸侯
不朝而後宣王作承大亂之後外攘戎狄内征諸侯則
非財用足師衆集有所不能也當旱暵大甚饑饉薦至
則田萊多荒非所以備財用也人卒流亡則非所以集
師衆也故序詩者於宣王憫旱之際則曰内有撥亂之
志而已蓋有其志者未見之於事潜諸内未施諸外凡
以旱故也雖然事未見外未著而逆知其存志者何也
以夫遇災而懼側身修行故也災未加己而知懼變出
於天而修身非夫將有為也將有行也安能及此哉此
所以知其有撥亂之志也夫嬖女用於内則良士去於
外内有逍遙游晏之好則外不能自強於政治外有憂
勤小心之實内有康濟澤民之心古之觀人者皆若此
也予觀雲漢之詩而知宣王之慮患深責已重其詩曰
胡不相畏先祖於摧又曰天降喪亂饑饉薦臻卒曰昊
天上帝寧俾我遯夫大亂困絶而後先祖之祭摧毁而
無繼兵敗民潰而後喪亂而無定而人君非有過則安
至於遯致去位變置之禍哉水旱天地之常數先王之
所不能免其待之之道不過力田積榖以待其乏出粟
賑饑以周其困自先王以來未之有改也宣王遭不能
免之常災而不憂遂至於大亂困絶兵敗民潰而慨然
有遊遯之志嗚呼非慮患深責巳重者其孰能至此哉
此仍叔之所以知其將有為也將有行也序以為側身
修行矣而考之於詩無有也盡其說以謂生民之無辜
祭祀之無福自上帝后稷至於祈年方社無不修之祭
自庶正冡宰至膳夫左右無不能之臣而曾是不效而
旱暵若是其不可沮止為側身修行者之言哉嗚呼是
乃所以為側身修行之至也今夫人之有祈於鬼神也
在巳者不敢不盡而祈之得失不敢必也豈非鬼神之
無形天地之悠遠非人之所能盡耶是天下之常情而
誠於善而無間者則異於是夫人之於善不敢不勉而
報之禍福雖先王不敢必也至於作善而無福先王未
有責天而不責巳者也推無所不明者在鬼神而引有
所不至者在我此先王之所以篤於責已而誠乎善而
無間則異於是先王之于祭祀其至誠迫切而加篤矣
不知人于鬼神之别也知祈乎此而報於彼而已其誠
篤於善而不知其他知作善於此則受福於彼而巳矣
致誠而責報於不可知篤善而求福於不可必是於道
豈不過哉蓋因其過而後其仁可知也故曰是乃所謂
側身修行之至也雖然不誠意於人事而誠之於祭祀
不勉之於吾身而推之於臣僕何也蓋人事已修矣吾
身已勉矣所不可知者祭祀與臣僕而已今也祭祀無
不誠臣僕無不善則本末大小一切皆治矣此亦所為
側身修行之至也蓋詩之言婉而明曲而達言於此而
志於彼陳其迹而顯其意凡若此也棫樸言文王之作
人則曰倬彼雲漢為章於天言為章至於示物以法雲
漢言宣王之憫雨也則曰昭回於天蓋昭回者言其明
而非雨候故也是詩言靡神不宗而所稱止於上帝后
稷父母先祖群公先正祈年方社而已何也言其尊親
與切近者言之也尊莫如上帝親莫如后稷父母先祖
近莫如群公先正而切莫如祈年方社故也頌曰烈文
辟公錫兹祉福而旱暵之無救是為不我助也
蘇門六君子文粹卷十六
