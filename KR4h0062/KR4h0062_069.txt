蘇門六君子文粹卷六十九
濟北文粹六宋晁補之撰
序
何龍圖奏議序(代李侍郎作)
某嘗論天欲平治天下其勢有不期而自合者三始興
之主不以兵革本於得人心以得天下故天為之開其
綂使宏且遠而其後世子孫出而承之者必恭儉愛人
其德之流行亦洽故為之培其基使遠且固此二者皆
天也又世常忽於無難無與佐之孰戒而康故詩曰思
皇多士生此王國夫王者將有為而士之生於其國者
多此亦非人之所能為也有以開之有以培之與夫卒
相之以士然皆非人之所能為故曰天欲平治天下其
勢有不期而自合者三何以言之堯授舜舜授禹禹用
力而湯用兵堯舜不可及也而湯有慙德禹不以兵革
猶八年於外用其力者勤矣而太祖皇帝不馳一馬不
遺一矢雍容達節而有天下天下奔走而稱臣五國稽
顙而下吏其受命配禹而用力寡繇湯以來未有太祖
之武也天固開之矣漢高祖以馬上取之至老於馬上
而不得休且繼有諸吕喋血之禍而後文景起而施其
澤兩世遵業僅得休息於無為而仁宗皇帝席祖宗優
游之盛傳之百年無大變故乃身服恭儉以振德之又
四十餘年其守成比文景而施澤久繇漢以來未有仁
宗之仁也天固培之矣方是時人君虚已於上而羣臣
並進各自明於下君臣有慶譽而下並受其福風俗醇
厚君子多而小人少蓋若董仲舒所言詩人美之為作
上天祐之為生賢佐者嗚呼豈人力也哉其一時將相
文武光明碩大之材左右論思直諒多聞之士不可勝
數而何公名其間公為御史諫官至列侍從終始一節
知無不言近古之遺直者其所為奏議二百餘篇為二
十卷其言安危治亂之至數弛張取捨之要務與其尤
深切世病者當時略已施行其誠心出於憂國愛君簡
易而通非若世之無得於其中而以為文者榮華易瘁
而難久也然則仁宗所以為治有德跨文景而追成康
有自致矣某是以竊嘆於何公知天之生斯人有時而
公之遭斯時有命二者適相值實難蓋必有能聽言之
主導其臣使言而後能言之士至則夫生之者天也使
之至者君也故君之權勝天然至有得士而不能用士
以是隱則夫使其君能用而成功是乃所以為天相之
之道故天亦終勝人昔吳季札觀上國論其興衰如指
諸掌而獨見蘧伯玉數人者以謂衞多君子其國無故
此不探其天命之所在而祗以人事知之然至於今論
知天者唯吳季札則天人之際固可見矣某昔為和川
令會天子詔求直言士而公以天章閣待制使河東遽
取其文上之幸以是知名今位政府於公為門下士故
其子某以公遺藁求序而不得辭公名郯字聖從仕至
某官云
治通小序
毁譽不敢浮事實因以加賞罰謂之襲情賴之以生
不可一日無也謂之飲食天日之清明奴隸識之謂
之共知權言聖人之所獨見也謂之夜行所挈者
要而順者衆謂之裘領如撓止水惡其波起不如遄
已謂之本寧本彊則精神折衝謂之折衝譬如播
種終必粒譬如鑿井終必汲謂之可為鉤金輿羽不
可為重輕之實謂之揣本誠者政事之本也謂之致
誠常德不忒世自低昂而吾之為常者一謂之常一
事有根本不可須臾離也謂之輜重先河而後海
小式為本而大為末謂之務本非其道雖微不可假
人也謂之名器五味異和謂之相濟始施之逆利
在後日謂之要終天欲風草木未動而鳥已翔謂之
前應小人以為翦翦耳君子畏焉謂之微大象見
其牙而小大可論也謂之迎知推其𣲖而知其所從
來深謂之逆流黃金珠玉飢不可食寒不可衣謂之
貴疎中流失船一壺千金謂之賤適事或不相謀
而相病謂之魯酒一人曰玉十人曰珉舉世皆曰珉
謂之衆意事致其極則其後無以加謂之窮反狂
者東走逐者亦東走寒者戰懼者亦戰謂之似是以
攣拘之語疑域外之事謂之常談一言而得人之心
謂之察鳴謂狐為狸則不知狐又不知狸謂之胥失
蚌鷸相持田父捃之謂之兩得繋舟水中魚沉而
鳥揚謂之同離月不知晝日不知夜謂之物曲且
冬且夏謂之迭勝攘公議之近似者以蓋衆口而濟
其私謂之借公志大心勞所以求者非其道謂之非
分益而不已必損謂之勝懼知所弱則強矣謂之
削喜事蠱物極而後可以轉從新謂之轉敗名實
不虧而能使其喜怒移謂之朝三欲近四旁莫如中
央謂之近四水避礙則通於海謂之曲成寡能似
德拙言似默欲上者識謂之破庸捷趨而速至中道
而敗憩不如椎之久謂之椎久始駕馬者反之車在
馬前謂之始駕人取我予人予我取謂之獨獲佃
魚網罟利隨世與謂之知化敗不在大一毫蒙之謂
之見微無謂不效始終其告謂之養敢胡越可使
無異心謂之同舟徒曰古人不我欺而不知時事已
異謂之信書旦用旦效暮用暮效而不以經久謂之
欲速挾事懷欺明能知之謂之詰詐惟有德能寬
服其民其次莫如猛謂之量力夕而烹牛牛乃饗客
會其已食謂之失時文是實非謂之名好人而不
仁疾之已甚亂也謂之已甚法析毫釐小徧大遺謂
之蜜紕以勢使之鈍者厲怯者奮謂之矢激利不
百不變法謂之重改謨定於先羣言不能易謂之不
搖毒蛇螫手勇士斷其臂謂之存大示之好惡而
民知禁謂之止欲有德者進則朝廷尊謂之德成
輿馬致千里舟楫涉江河謂之假物入有拂士出有
敵國謂之常存尾大不掉謂之本弱藩籬不飭謂
之外輕曲士不可以語道而聖人惟時變是守謂之
達節立不易方非招不往謂之守官作法於凉其
弊猶貪謂之謀始千里之行始於足下謂之積微
川澤納汙瑾瑜匿瑕謂之忠厚苦節不可貞故教務
因俗謂之人情論卑古人而才不足逮當世謂之高
論將以重之適所以賤之謂之過愛見幾而作不
俟終日謂之轉圜以天下為心好惡不在其身謂之
大度若緩若紆為國之本不可以無謂之闊要十
羊九牧不若童子之獨謂之專任言異言逆視道以
為則謂之不惑不患衆之不知患蔽謀者非謂之寳
斷臣民異志則朋黨進在明公議謂之一下賞一
切之功亂百世之法謂之賊下舉綱而略細謂之大
體數米而炊不足濟天下謂之小節始勿輕舉人
莫測然否謂之靜勝臣無求於其君故進退不累其
身謂之取重高為量而罪不及遠為途而誅不至謂
之大望躬自厚而薄責於人謂之遠怨殺身以為
國然不足以拯世之溺謂之無益理無常是事無常
非謂之通變今日用之明日不可復也謂之日改
捨法任人廢法法存謂之小縱虚名無益事實而藉
以鎮人心謂之名高
海陵集序
文學古人之餘事不足以發身春秋時齊魯秦晉宋鄭
吳楚列國之大夫顯名諸侯相與聘問交接陳詩揚禮
見於言辭人稱之至今想見其為人若不可及者皆有
他事業尊君庇民舉大而任重排難而解紛用之如榖
米藥石一日不可無而言辭者特以緣飾而行之耳戰
國異甚士一切趨利邀合朝秦而暮楚不耻無春秋時
諸大夫事業矣而言辭始專為賢雄夸虚張聽者為奪
雖義理皆亡而文章可喜以其去三代春秋時猶近也
其用以發身亦不足言至於詩又文學之餘事始漢蘇
李流離異域困窮仳别之辭魏晉益競至唐家好而人
能之然為之而工不足以取世資而經生法吏咸以章
句刀筆致公相兵家鬭士亦以方略膂力專斧鉞詩如
李白杜甫於唐用人安危成敗之際存可也亡可也故
世稱詩人少達而多窮繇漢而下枚數之皆孫樵所論
相望於窮者也以其不足以發身而又多窮如此然士
有無意於取世資或其間千一好焉惟恐其學之而力
不逮營度雕琢至忘食寢會其得意翛然自喜不啻鍾
鼎錦繡之獲顧他嗜好皆無足以易此者雖數用以取
詬而得禍猶不悔曰吾固有得於此也以其無益而趨
為之又有患難而好之滋不悔不反賢乎海陵集蓋許
君大方作亦窮而不悔者之一也君於詩好之篤蓋辛
苦刻篆呻吟裘氏者有年不幸其犁然之音與吾窮類
然君少年自己得聲譽至他事業行已莅官皆方進未
可量何苦而為是閉關弦歌霖雨飢餓之聲樂之而不
厭如此哉且以為後世名乎則孰與當身捷得權位之
利抑謂利者君不近乎則後世之名於君亦復安有哉
是未有以此語君者也是惑也補之既序此意以賢君
能獨為人之所不為者而非有希於世視趨利邀合猶
勝然亦因以為戒君字體之與補之故人張芸叟張文
潛陳伯修皆厚云
離騷新序上
先王之盛時四詩各得其所王道衰而變風變雅作猶
曰達於事變而懷其舊俗舊俗之亡惟其事變也故詩
人傷今而思古情見乎辭猶謂之風雅而既變矣孟子
曰王者之迹熄而詩亡然則變風變雅之時王迹未熄
詩雖變而未亡詩亡而後離騷之辭作非徒區區之楚
事不足道而去王迹愈遠矣一人之作奚取於此也蓋
詩之所嗟嘆極傷於人倫之廢哀刑政之苛而人倫之
廢刑政之苛孰甚於屈原時邪國無人原以忠放不忍
去欲返幸君之一悟俗之一改也一篇之中三致意焉
與夫三宿而後出晝於心猶以為速者何異哉世衰天
下皆不知止乎禮義故君視臣如犬馬則臣視君如國
人而原一人焉被讒且死而不忍去其辭止乎禮義可
知則是詩雖亡至原而不亡矣使後之為人臣不得於
君而熱中者猶不懈乎愛君如此是原有力於詩亡之
後也此離騷所以取於君子也離騷遭憂也終窶且貧
莫知我艱北門之志也何辜於天我罪伊何小弁之情
也以附益六經之教於詩最近故太史公曰國風好色
而不淫小雅怨誹而不亂若離騷者可謂兼之矣其義
然也又班固叙遷之言曰大雅言王公大人德逮黎庶
小雅譏小已之得失其流及上所言雖殊其合德一也
司馬相如雖多虚辭濫說然要其歸引之於節儉此亦
詩之風諫何異揚雄以謂猶騁鄭衞之音曲終而奏雅
不已戲乎固嘗推本知之賦與詩同出與遷意類也然
則相如始為漢賦與雄皆祖原之步驟而獨雄以其靡
麗悔之至其不失雅亦不能廢也自風雅變而為離騷
至離騷變而為賦譬江有沱乾肉為脯謂義不出於此
時異然也傳曰賦者古詩之流也故懷沙言賦橘頌言
頌九歌言歌天問言問皆詩也離騷備之矣蓋詩之流
至楚而為離騷至漢而為賦其後賦復變而為詩又變
而為雜言長謠問對銘贊操引苟類出於楚人之辭而
小變者雖百世可知故參取之曰楚辭十六卷舊錄也
曰續楚辭二十卷曰變離騷二十卷新錄也使夫緣其
辭者存其義乘其流者反其源有力於詩亡之後豈虚
也哉若漢唐以來所作非憂悲楚人之緒則不錄
離騷新序中
劉向離騷楚辭十六卷王逸傳之按八卷皆屈原遭憂
所作故首篇曰離騷經後篇皆曰離騷餘皆曰楚辭天
聖中有陳說之者第其篇然或不次序今遷遠遊九章
次離騷經在九歌上以原自叙其意近離騷經也而九
歌天問乃原既放攬楚祠廟鬼神之事以攄憤者故遷
於下卜居漁父其自叙之餘意也故又次之大招古奥
疑原作非景差辭沉淵不返不可如何也故以終焉為
楚辭上八卷九辨招魂皆宋玉作或曰九辨原作其聲
浮矣惜誓弘深亦類原辭或以為賈誼作蓋近之東方
朔嚴忌皆漢武帝廷臣淮南小山之辭不當先朔忌王
褒漢宣帝時人皆後淮南小山至劉向最後作故其次
序如此此皆西漢以前文也以為楚辭下八卷凡十六
卷因向之舊錄云然漢書至屈原賦二十五篇今起離
騷經遠遊天問卜居漁父大招而六九章九歌又十八
則原賦存者二十四篇耳幷國殤禮魂在九歌之外為
十一則溢而為二十六篇不知國殤禮魂何以系九歌
之後又不可合十一以為九若溢而為二十六則又不
知其一篇當損益者何等也惜誓盡叙原意末云鸞鳳
之高翔兮見盛德而後下與賈誼弔屈原文云鳳凰翔
於千仞兮覽德輝焉下之斷章趣同將誼倣之也抑固
二十五篇之一未可知也然則司馬遷以誼傳附原亦
由其文義相近後世必能辯之王逸東漢人最愛楚辭
然九思視向以前所作相闊矣又十七卷非舊錄特相
傳久不敢廢故遷以附續楚辭上十卷之終而其下十
卷自唐韓愈始焉離騷人不讀久文舛闕難知王逸云
武帝使淮南王安作章句至章帝時班固賈逵復以所
見改易前疑亦作章句其十五卷闕而不說今臣作十
六卷章句然則安與固逵訓釋獨離騷經一篇不知固
逵所改易者何事今觀離騷經訓釋大較與十五卷義
同或淺陋非原本意故頗刪而存之而錄司馬遷史記
屈原傳冠篇首以當離騷序云
離騷新序下
司馬遷作史記堯舜三代本紀孔子世家所引尚書論
語事頗變其文字訓詁至左氏國語則遷所筆削惟意
遷欲自成一家言故加櫽括而不嫌也雖然遷追琢傳
記之辭可也而變尚書論語文字不可也補之事先朝
為著作郎上即位備太史氏古文圖書得損益之况傳
記乎離騷經始漢淮南王安為傳按隋志傳亡舊有班
固叙贊二篇王逸序一篇梁劉勰序一篇而王逸云班
固賈逵改易前疑則固此序或當時作者也然頗詆原
狂狷摘其不合者逸高原義每難固說勰附逸論然亦
復失之固序曰君子之道窮達有命故潛龍不見是而
無悶關睢哀周道而不傷又曰如大雅既明且哲以保
其身斯為貴矣固說誠是也雖然潛龍勿用聖人之事
也非所以期於原也又自淮南太史皆以謂兼風雅之
義而固獨疑焉夫國風不能無好色然不至於淫小雅
不能無怨誹然不至於亂太史公謂原之辭兼此二者
而已乃周道大雅豈原所得庶幾哉雖遷亦不以是與
原也世衰君臣道喪去為寇敵而原且死憂君斯已忠
矣唐柳宗元曰春秋枉許止以懲不子之禍進荀息以
甚苟免之禍夫荀息阿獻公之邪心以死其為忠也汙
矣惟其死不緣利故君子猶進之而原乃以正諫不獲
而捐軀方息之汙則原與日月爭光可也非過言也固
又以謂原露才揚已競於危國羣小之中是乃上官大
夫靳尚之徒所以誣原伐其功謂非我莫能為者也固
奈何亦信之原惟不競故及此司馬遷悲之曰忠而被
謗能無怨乎屈平之作離騷蓋自怨生也而固方且非
其怨刺懷襄椒蘭原誠不忘以義劘上而固儒者奈何
亦如高叟之為詩哉又王逸稱詩曰匪面命之言提其
耳謂原風諫者不如此之斥逸論近之劉勰亦援逸此
論稱固抑揚過實君子之與人為善義當如此也至言
澆羿姚娀與經傳錯繆則原之辭甚者稱開天門駕飛
龍驅雲役神周流乎天而來下其誕如此正爾託譎詭
以諭志使世俗不得以其淺議也如莊周寓言者可以
經責之哉且固知相如虚辭濫說如詩風諫而於原誇
大獨可疑乎固大較喜訾前人如薄相如子雲為賦而
固亦以為賦也劉勰文字卑陋不足言而亦以原迂怪
為病彼原嫉世既欲蟬蜕塵埃之外惟恐不異乃固與
勰所論必詩之正如無離騷可也嗚呼不幾於同浴而
譏裸裎哉又勰云士女雜坐娛酒不廢荒淫之意也是
勰以招魂為原作誤矣然大招亦說粉白黛黑清馨凍
飲窮年永樂勰以此為荒淫則失原之意愈遠原固曰
世皆濁我獨清豈誠樂此濁哉哀已之魂魄離散而不
可復也故稱楚國之美矯以其沉酣汙泥之樂若可樂
者而招之然卒不可復也於是焉不失正以死而已矣
嗚呼勰安知離騷哉抑固漢書稱大儒孫卿亦離讒作
賦與原皆有古詩惻隱之意而此序乃專攻原不類疑
此或賈逵語故王逸言班賈以為露才揚已不專指班
然亦不可辨也
續楚辭序
詩亡而春秋作其事則齊桓晉文其書王也以其無王
也存王制以懼夫亂臣賊子之無誅者也以迄周亡至
戰國時無詩無春秋矣而孟子之教又未興足跡接乎
諸侯之境者諫不行言不聽則怒悻悻然去君又極之
於其所往君臣之道微寇敵方興而原一人焉以不獲
乎上而不怨猶睠顧楚國繋心懷王不忘而望其改也
夫豈曰是何足與言仁義也云爾則原之敬王何異孟
子其終不我還也於是乎自沉與夫去君事君朝楚而
暮秦行若犬彘者比謂原雖與日月爭光可也豈過乎
哉然則不獨詩至原而未亡於春秋之微亂臣賊子之
無誅者原力猶能愧之而揚雄以謂何必沉江原惟可
以無死行過乎恭使原不得死龍蛇雖歸潔其身而離
騷亦不大耀於世是所以賢原者亦繇其忠死故其言
至於今不廢也而後世奈何獨竊取其辭以自名不自
知其志不類而無愧而續楚辭變離騷亦奈何徒以其
辭之似而取之曰詩非皆聖賢作也捨周公尹吉甫仲
山甫諸大夫君子則羈臣寡婦寺人賤者桑濮淫奔之
辭顧亦與猗那清廟金石之奏俱采而并傳何足疑哉
且世所以疑於此者不以夫後之愧原者衆哉而荀卿
賈誼劉向揚雄韓愈又非愧原者也以迄於本朝名世
君子尚多有之姑以其辭類出於此故參取焉然則亦
有其行不足於原而取之者猶三百篇之雜而不可廢
漢息夫躬為姦利以憂死著絶命辭辭甚高使躬之不
肖不傳而獨其絶命辭傳則譬猶從母言之為賢母言
固無罪也柳宗元劉禹錫皆善屬文而朋邪得廢韓愈
薄之王文公曰吾觀八司馬皆天下之竒才也一為叔
文所誘遂陷於不義至今欲為君子者羞道而喜攻之
然八人者既困矣往往能自彊名卒不廢而所謂欲為
君子者其終能毋與世俯仰以自别於小人者少復何
議於彼哉王公世大儒其學自韓愈以下不論雖要不
成人之惡至竒宗元輩而恕知其愛人憂國志念深矣
而士之一切干禄陽自好而隂從利徼一時之願無禍
而老者皆是也於王之言可遂不戒而視八司馬不反
怍乎禹錫不暇議宗元之才蓋韓愈比愈薄而惜之稱
其論議出入經史百家踔厲風發而謂其少年勇於為
人不自貴重使在臺省時已能持身如其斥時亦自不
斥愈於宗元懇懇如此豈亦知夫才難與王之意無異
也抑息夫躬類江充禍國宗元禹錫誠邪不至於為躬
躬之辭錄則凡不至於為躬而辭錄者皆錄躬之意也
漢蕩秦唐掃隋然頗因其法制文物為國猶爾以治易
亂不可以皆廢也况言語趣操異世之習哉以狐父之
人為盗因以食為盗而嘔之昔人以謂此失名實者也
是乃續楚辭變離騷所以無疑於取此雜者也
變離騷序上
補之既集續楚辭二十卷又集變離騷二十卷或曰果
異乎抑屈原之作曰離騷餘皆曰楚辭矣今楚辭又變
而迺始曰變離騷何哉又揚雄為反離騷反與變果異
乎曰反離騷非反也合也蓋原死知原惟雄雄怪原文
過相如至不容而死悲其文未嘗不流涕也以謂君子
得時則大行不得則龍蛇遇不遇命也何必湛身哉乃
作書往往摭其文而反之雖然非反其純潔不改此度
也反其不足以死而死也則是離騷之義待反離騷而
益明何者原惟不為箕子而從比干故君子悼諸不然
與日月爭光矣雄又旁離騷作廣騷旁惜誦而下作畔
牢愁雄誠與原異既反之何為復旁之又變離騷以其
類而異故不可以言反而謂之變若荀卿非蹈原者以
其後原皆楚臣遭讒為賦以風故取其七篇列之卷首
類離騷而少變也又嘗試自原而上捨三百篇求諸書
禮春秋他經如五子之歌貍首之斑然蠶則績而蟹有
筐佩玉蘂兮吾無所系之祈招之愔愔鳳兮鳳兮他如
此者甚多咸古詩風刺所從起戰國時皆散矣至原而
復興則列國之風雅始盡合而為離騷是以繇漢而下
賦皆祖屈原然宋玉親原弟子高唐既靡不足於風大
言小言義無所宿至登徒子靡甚矣特以其楚人作故
繋荀卿七篇之後瓠子之歌有憂民意故在相如揚雄
上而子虚上林甘泉羽獵之作賦之閎衍於是乎極然
皆不若其大人反離騷之高妙猶終歸之於正義過高
唐但論其世故繋高唐後至於京都山海宫殿鳥獸笙
簫衆器指事名物之作不專於古詩惻隱規誨故不錄
李夫人賦長門賦皆非義理之正然辭渾麗不可棄曹
植賦最多要無一篇逮漢者賦卑弱自植始錄其洛神
賦九愁九詠等并錄王粲登樓賦以見魏之文如此陸
機陸雲有盛名顧不足於植粲摘其義差近者存之思
遊有意乎幽通而下恨其流益遠矣然晉人喜清談而
摯虞此作庶幾有為而言致足嘉者也鮑昭長於雜興
故其蕪城作獨出宋世又以劉濞事諷劉瑱有心哉於
此者江淹用寡而文麗又梁文益卑弱然猶蒙虎之皮
尚區區楚人步趨也唐李白詩文最號不襲前人而鳴
臯一篇首尾楚辭也末云雞聚羣而爭食鳳孤飛而無
鄰嫫母衣錦西施負薪辭不彫而指類唐人知楚辭者
少誤以為詩云王維生韓柳前纔數十言雖淺鮮未足
與言義然低昂宛轉頗有楚人之態矣元結振竒自成
一家要曰羣言之異味亦可貴也顧况文不多約而可
觀問大鈞理勝招北客詞勝阿房宫云亦使後人而復
哀後人皆唐賦之不可廢者也皮日休九諷專效離騷
其反招魂靳靳如影守形然非也竟離去畫者謹毛而
失貌嗚呼離騷自此散矣故不錄以迄本朝名世之作
多已載續楚辭中今所錄賦及文操或宏傑自出新意
乍合乍離亦足以知古文之屢變至宋而復起云或大
意述此或一言似之要不必同同出於變故皆以附變
離騷若謂之變楚辭乎則楚辭已非離騷楚辭又變則
無離騷矣後無以復知此始於屈平矣惡夫逾遠而迷
其源若服盡然為之系其姓於祖故正名以存之
變離騷序下
詩亡春秋又微而百家&KR1123;起七國時楊墨申韓淳于髠
鄒衍鄒奭之徒各以其說亂天下於時大儒孟荀實羽
翼六經於其將殘而二儒相去百有餘年中間獨屈原
履正著書不流邪說蓋嘗謂原有力於詩亡春秋之微
故因集續楚辭變離騷而獨推原與孟子先後以貴重
原於禮義欲絶之時又變離騷起荀子佹詩成相篇故
并以其時考之知原雖不純乎孟荀於其中間非異端
也孟子與梁惠王齊宣王魯平公同時而司馬遷史記
表問何以利吾國蓋梁惠王之三十五年也是歲齊宣
王之七年楚威王之四年後七年而楚懷王始立立三
十年而原諫王無入秦卒入秦死襄王初年而遷原原
遷九年無幾何死矣推而上之去梁惠王問利國與齊
宣王七年時蓋四十七年矣而魯平公元年則楚懷王
之十五年也若孟子見平公在其初年則至原遷之九
年蓋二十四年矣其平公末年乎則與原諫懷王之時
蓋並矣雖史記不言孟子見宣王之年以其時考之遠
者蓋四十七年近者二十四年又其近者同時也孟子
見梁惠王乃在楚威王時惠王曰叟不遠千里而來於
時稱叟孟子已老矣而原不及事威王故孟子與原接
而原後於孟子又史記荀卿年五十始來遊學於齊齊
襄王時荀卿最為老師而劉向叙荀子云齊宣王時聚
學士於稷下荀卿十五始來遊學至襄王時最為老師
按宣王立十九年卒至襄王元年四十一年矣而稷下
之學乃在孟子淳于髠時使荀卿游學時已年五十顧
與孟子並安得至襄王而尚存哉故劉向云十五始來
游學而老為襄王師是也楚頃襄王遷屈原原遷九年
無幾何亦死矣又五年齊襄王始立計原之死卿尚幼
也至楚考烈王立二十五年而李園殺春申君荀卿始
廢自此推而上之至原之死蓋五十餘年矣故原與荀
卿接而荀卿後於原又孟子載孺子歌曰滄浪之水清
兮可以濯我纓滄浪之水濁兮可以濯我足孔子曰清
斯濯纓濁斯濯足自取之也而原辭曰漁父莞爾而笑
鼓枻而去乃歌曰滄浪之水清兮可以濯吾纓滄浪之
水濁兮可以濯吾足遂去不復與言則原此歌蓋沿孟
子事也漁父篇曰新沐者必彈冠新浴者必振衣安能
以身之察察受物之汶汶者乎而荀子不苟篇曰故新
浴者振其衣新沐者彈其冠其誰能以已之僬僬受人
之棫棫者哉則卿此書蓋因原辭也凡言語文章之相
祖述多其當時口所傳誦從古而然此皆古詩楚辭之
流也其習而傳者雖至今可知也
蘇門六君子文粹卷六十九
