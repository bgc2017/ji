陵陽集卷四
宋韓駒撰
近體詩
次范元長韻兼簡鄭有功博士
少年饒舌類豐干老似鳴蟬不耐寒無復酒杯同設席
幾思齋鉢共開單便從此去真差易未有生涯良獨難
樗散鄭公官益冷雪中何以繼朝餐
次韻耿龍圖稜陵書事
十月舟藏(一作横)蘆荻林客衣頓覺夜寒侵亂離祗有窮
途淚勲業都無過去心敢恨青鞋蹋江浦近傳黃屋渡
淮隂中興氣象須公等是日頻聞正始音
送蜀僧希肇往雲居
邂逅他鄉識艱難此地逢扁舟逆春水一鉢趁晨鐘便
欲依風穴寧辭上雪峯老禪行履處著眼看機鋒
次韻金陵趙德夫使君上元三絶
小風吹水漲平湖屋角殘冰亦已無投老只圖春睡足
可須山鳥強招呼
卧聽秦淮嗚咽聲起看江月暮潮平舊時憶在延真觀
玉作芙蕖院院明
憶昨宣和從武皇春風省識御袍香自從翠盖巡沙漠
無復徵歌出洞房
蕪湖戲趙德夫
西來有客共征途不恨維舟日日孤愛子清明似秋月
當塗見了又蕪湖
送顯上人歸蜀
楚雨冥冥催入峽巴雲漠漠伴歸鄉只應袖有歐峯錄
萬里神珠照地光
未可西歸白帝城半天亭下即胡塵他年若悟居山好
一束茒茨老此身
為超然道人作雲卧菴
窣堵西頭屋數楹知君卧占一溪雲老夫亦有緣雲興
應為情親肯見分
一溪清駛到天宫上有千株偃盖松未肯分流下山去
為君純浸紫霄峰
次韻南溪觀魚
城西鼓檝又城東不待溪分上下風碧樹垂柑間黃綠
冰盤行鱠簇青紅横塘日暮林巒合斷岸秋來浦溆通
安得此身無世累便隨漁艇入空濛
避賊嚴陽山次蜀僧清雅韻
苦菜敷新葉高槐偃舊枝三生草菴主故與此山期
亂離多探報荒僻少知聞白髮如荒草秋來不可耘
用遜子游嚴陽庵韻
路轉岡頭松柏深百年唯我獨追尋不知尊者真歸處
嶺上浮雲自古今
石根路轉白雲深壊壁遺椽可細尋只道來時無一物
尚留陳迹到如今
次撫州高使君韻
直道居中少長才舉最頻初聞輓紅粟又往破黃巾代
北猶屯戍山東有未臣看公為世用容我任天真
再次韻兼簡李道夫
麥秋宜晚起况復雨頻頻桃竹猶能杖柴車未可巾閒
分酒賢聖静記藥君臣會有騎鯨李來陪賀季真
李侯梨飣坐風味勝仁頻投老須鳴玉相看尚秃巾便
應尋木客何必問波臣不復來城市從人笑我真
猶記一麾出敢論三顧頻餘生過飛鳥幻事捏空巾學
道無疑怖憂時有主臣買舟苕霅去我亦號玄真(漢書主臣)
(惶恐之貌)
次韻錢遜叔侍郎見簡
白頭逢世難無地可推愁曉日瞻天闕春風憶御溝他
年余老蜀萬戶子封留尚記臨川郡谿山爛漫游
往歲自京口與曾公永宏父同行至下蜀因次
前韻簡之
下蜀追隨日歡言一散愁籃輿轉陂路小檝渡潮溝萬
里家何在三年淹此留猶欣遲暮眼見子並英游
錢遜叔見示小詩次韻
邂逅邗溝記昔年知君跋馬自湘川欲持斗酒洗泥滓
未辦青銅三百錢
卜築相依約暮年向來深駐汨羅川叩門忽送銅山句
知是賦詩人姓錢
墮絮飛花又一年黃梅小雨暗平川莫言晚起家何事
日傍南池數綠錢
且復江西度歲年會須投老劍南川日長一局枯棋罷
卧看兒童學意錢
撫州邂逅彦正提刑道舊感歎輙書長句奉呈
憶在昭文並直廬與君三歲侍皇居花開輦路春迎駕
日轉蓬山曉曝書學士南來尚巖穴神州北望已丘墟
愁逢漢節滄江上握手秋風淚滿裾
題伯時所畫宫女
只道春風閉掖廷朝來綰結髻鬟新蛾眉不是專君寵
試觸君衣鸚鵡嗔
睡起昭陽暗淡(一作墮馬)粧不知緣底背斜陽若教轉盼一
回首三十六宫無粉光(轉盼一作靚飾)
次韻游橘陂
水邊盧舍寺朱實繞霜榮棘刺防來密筠籠贈豈輕誰
為嘉橘誦自擬渼陂行莫訝歸時黑吾兼吏隠名
緩尋隨父老偷折飫僮奴的皪連僧舍馨香到客厨題
詩郡丞至問俗使華俱只道千縑易良田豈易圖
送曾宏父
見子京江尚少(一作小)年大梁重見已翩翩頃來更覺文
章進他日寧容老病先梅谷舊題幽谷引橘陂新和渼
陂篇常慚散吏空稱賞不敢吹嘘上九天
乃翁名見豫章詩學術傳家有大兒四海共推文賦早
三年應訝省郎遲生逢側席求賢日即是摩霄聳壑時
若到朝廷問衰朽為言藏縮畏人知
題雙牛圖
騃牛蹢躅知何事定自春山細雨來漫漫平沙相逐去
可無人掣鼻頭回
好事誰如公子賢千金買盡亦欣然老夫若有沉牛二
春(一作帶)雨歸耕負郭田
次韻錢遜叔侍郎見簡
掃地焚香元自喜傍門騎馬向來慵田園此去須安枕
海岱今年不舉烽已分瘦藤扶病骨生憎明鏡寫衰容
兩公故是經綸手只問腰金早晚重
排悶徑須沽酒飲貯愁端為作詩慵連聲倦聽城頭角
落點驚飛塞上烽聞道久閒金騕褭有時高卧繡芙容
年來自說無尤物已結維摩按兩重
開心未用飲門冬老去何妨萬事慵北騎近聞歸絶漠
洛陽無復化為烽休官昔愧陶彭澤受祿今慚邴曼容
誰似侍郎春思亂解言花影日高重
信州連使君惠酒戲書二絶謝之
上饒籍甚文章守曾共紫薇花下杯鈴閣晝閒思老病
故教從事送春來
憶傾南庫官供酒共賞西京勅賜花白髮逢春醒復醉
豈知流落在天涯(故事每歲洛陽貢花賜館職百朵并賜南庫法酒)
次韻錢遜叔謝曾使君送酒
誰憐定武故將軍(侍郎嘗除定帥)醉舞狂謌老更真好事時分
小槽酒殘樽也到白頭人
次韻曾寺丞觀早朝上徐諫議
憶昨飄然下葉闉十年江海望嚴宸遥知駐蹕艱危地
尚有憂時老大臣已起陽城司諫諍又傳陸贄掌絲綸
為公細數能文士幾箇麒麟閣上人
次韻徐翰林
遠聞仙伯上神山始覺升平氣象還一夢休論玉堂事
(某嘗兼權直學士院)兩行曾綴紫宸班(故事兩省分蛾眉班)想燒椽燭書天
詔看剪花騣出帝閑(學士五馬花騣)尚憶平生故人否夜驅黃
犢在田間
送僧住梅山
寺門岑寂知何許想對千巖萬壑開待得梅山梅子熟
不辭先寄一枝來
近聞僧說宜黃寺一道松門夜不關投老有禾三百把
亦隨君去住梅山
某頃知黃州墨卿為州司錄今八年矣邂逅臨
川送别二首
自罷黃州守殊方任轉流(一作十山漫浪游)寧論九年謫已判
一生休此士真材傑諸公定挽留倘歸存老病車騎擁
西疇
盜賊猶如此蒼生困未蘇今年起安石(一作稍安枕)不用哭
包胥(一作兩府並真儒)子去朝行在人應問老夫髭鬚衰白盡
瘦地日擕鉏
送雲門妙喜游雪峯
憶宰分寧日逢師溪水頭裁書訪彭澤倚杖話荆州(時得)
(天覺瑩中書師與二公善)幻世吾方夢迷津子作洲(一作舟)禪心如密
付更為小淹留
不謂英靈漢猶憐老病翁回舟殘破(一作雷煥)岸駐錫湼槃
(一作梵王)宫復作千山去真成一段空直愁林下樂從此更
誰同
老子幽棲地勞君久見存夜氊從栗爆午盌看茶翻舊
事時追憶深禪得細論還應雪峯老領衆待雲門
送東林珪老游閩五絶句
平時訪我烏江上亂後逢君汝水濱欲問龍門真在否
大千沙界邈全身
少年高掇老龐科未必龍門衆角多幕府三招三不去
唯將一鉢渡娑婆
北風捲地雪漫天慙愧君來住過年日與鄰翁同展鉢
老夫時復聽談禪
直自三湘到七閩無人不道竹菴名詩如雪竇加竒峭
禪似雲居更妙明
竹庵端為故人留尚許衰翁預勝流寄語叢林好清客
未宜輕輥雪峯毬
示珪上人
自識雲門老經時水石間尚嫌聞法少隨度七閩山
即席送吕居仁
一樽相屬兩華顛落日臨分更泫然蹀躞鳴珂君得路
伶俜散策我歸田近聞南國生涯盡厭見西江殺氣纏
欲買扁舟吳越去看山看水樂餘年
余往歲與遜叔侍郎同寓廣陵靖康元年遜叔
守符離余被召過焉未幾余守南都遜叔移真
定過留數日紹興二年復同寓臨川感念疇昔
奉送一首
廣陵三歲共祠宫二月帆開上水風北渚蕩舟公醉我
南湖張樂我留公豈知去國千山外又得連墻一笑同
喪亂難堪重離别可無書札問衰翁
送李獻可奉使湖南
客居蓬藋繞門深兩歲頻聞車馬音子壮飛騰日無那
吾衰瘴癘久相侵舊知文力雄青土想有詩聲動綠林
(獻可比行招諭盜賊故用李涉事)歸傍玉皇香案立莫忘江閣共登臨
余為著作郎如瑩為司令官皆在左掖門外高
頭坊紹興四年如瑩持節江西道撫相訪輙成
長句
邂逅都城接下風官居總在日華東門瞻曲角趨朝近
路轉高頭出局同今日繡衣新使者晚塗霜鬢舊鄰翁
一杯無復當時樂赤縣黃圖淚眼中
次韻曾吉父見簡
往歲滄波轉地流是身如沫信沉浮初聞盜賊奔他境
漸見衣冠集此州病欲深耕歸谷口禪須末句問巗頭
膺門也自知人喜有客清真似子不
六月二十一日子文待制見訪熱甚追記館中
納凉故事漫成一首
漢閣西頭千步廊與君長夏對胡牀隂隂檜色連宫草
寂寂棋聲度苑墻細乳分茶紋簟冷明珠擘芡小荷香
身今老病投炎瘴最憶冰盤貯蔗漿
送子文待制歸蜀
家近錦江歸未得見人之蜀便凄然聞君細說開州好
勸我來依刺史賢當路尚多屯虎兕遠湖曾否息戈鋋
何時萬里雲沙静穏上沙頭上水船
世謂七夕後雨為洗車雨又七夕後鵲頂毛落
俗謂架橋致然戲作二絶
雲階月地一相過未抵經年别恨多最恨明朝洗車雨
不令回脚渡天河
上界鸞驂鳳駕多不消野翮彊填河可憐無數顛毛落
只得雲軿一再過
夏夜廣壽寺偶書
水濁山昏暑未清風枝不動月微明忽驚零露先秋戒
更放蟭蟟一月鳴
城郭初鳴定夜鐘苾芻過盡法堂空移牀獨向西南角
卧看琅璫動晚風
送范叔噐次路公弼韻
晚塗淹泊向誰論白髮名卿肯見存雒邑風流餘此老
故家文獻有諸孫寺連狹徑曾傾盖船擁清谿尚一罇
(叔噐臨行置酒)小駐鄱陽未宜遠欲憑書尺問寒温
送范生
萬里投殊俗餘生老一丘尚憐之子秀能慰此翁愁只
欲連墻住胡為下邑留黃塵詩思盡乞與四山秋
夏日謝人送酒
木末炎風晩更無火雲低傍古城隅正嫌酒作鷄冠赤
洗琖驚看白玉腴
又謝送鳳團及建茶
白髮前朝舊史官風爐煮茗暮江寒蒼龍不復從天下
拭淚看君小鳳團
山瓶慣識露芽香細蒻勻排訝許方猶喜晚塗官樣在
密羅深碾看飛霜
嘲蚊
物微深可憫畏雨復兼風適見傳呼寵俄成撲地空
嘲蟬
資身惟朽壤得意只繁隂浪自聲凄急人誰聽汝音
嘲螢
孤光辭腐草強擬帖天飛中(去聲)路霜風急還尋腐草歸
嘲蠅
憶昔趨閶闔朝雞促曉聲何關蠅輩事也復強飛鳴
頃年侍立集英殿見周表卿唱名第二客居臨
川表卿為宜黃丞歲滿訪别以詩送之
往時束帶侍明光曾看揮毫點御牀只道驊騮已騰蹋
不知鵰鶚尚摧藏官居四合峯巒雨驛路千林橘柚霜
莫為艱難歸故里漢庭今重甲科郎
問江西漕使乞酒及牛乳
中郎玉節駐江西飲慣黃封厭赤泥寄與衰翁時一醉
四山搖落雨凄凄
近聞酥酪出中厨想肯分留寄病(一作老)夫不為長齋飯
麄糲暮年消渴亦時須
冬青
離宫見爾近天墀雨露常私養種時寂寞一株嵐霧裏
無人識是萬年枝
謝江州陸簽判寄糖蟹
故人書札訪林泉郭索相隨到酒邊未擘團臍先一笑
二螯能覆兩觥船
只訝平原驛使稀(舊說平原歲貢糖蠏)不嗔彭澤寄來遲勸君莫
以無腸故(蠏為無腸公子)忍見紛紛躁擾時(鍾𡵻曰蟹之將糖躁擾彌甚)
次韻吉父曾園梅花
路入君家百步香隔簾初識漢宫粧只疑夢到昭陽殿
一簇輕紅繞淡黃
春風併力著寒梅淺白輕黃一道開竹屋西頭如有路
扶藜不問主人來
奉酬泉使君寄荔枝子魚
爛紅初擘使君盤走送柴門色未乾著意裁詩終不近
遥憐醉眼若為看
驛騎持書自海旁開籃剩喜子魚香紅螺紫蛤俱羞避
獨許渠儂近酒觴
送李大夫移宰新喻
治聲臨潁復臨川籍甚臨江已預傳但怪驊騮在泥滓
會看鴻鴈撇雲天(大夫之兄今守吉州)杯翻竹葉深留客浦漲桃
花小(一作穏)繫船别後更誰從此老頻將書尺問沉綿
送翁縣丞赴部
不謂張羅地時能問字過欲為衰朽託將奈别離何比
歲開三館君才中十科待平澶衛了加思頌元和
昔坐甘陵黨頻年墮(一作冒)嶮巇斯文今烜赫隠吏已(一作)
(下走自)衰遲俊茂推之子(一作吾子)飛騰值聖時諸公宜改觀
相國舊深知(一作是新知)
似矩尚書帥桂道由臨川賦詩三首貽彦章内
翰謹次元韻送行
喪亂乖離數衰慵問訊䟱新霜上鬚鬢老淚濕襟裾忽
報迎車騎遙知奉璽書豈惟謀郤縠文亦似相如
有人談五嶺崷崒象(一作清絶勝)衡廬地長十尋竹波跳三
尺魚看公羅鈇鉞笑我老耕鉏敢望頻書札相望萬里
餘
郡戟(一作列)蒼山上平分二水流四時無癘氣五管有賢
侯静契羅公遠禪參帛道猷人生一麾樂不必向中州
次韻吉父食筍乳長句
酪乳抨來自釋宫流膏散液竹萌中我方厭苦飢虚病
公已深知識界空(楞嚴經云舌識界三處都無)只漫轑羹送鄰舍豈
能搜句攪詩翁山城異味寧長有却傍春畦擷芥菘
次韻程待制見簡
病鶴羞垂翅疲駑困絡頭空懸彭澤印看上汝南州(余嘗)
(除江蔡皆不到官後公實守二郡)好去營茒棟相依老荻洲忘憂得佳
句不敢比扶留
曹山老送筍蕨與諸禪客同食戲成
野寺瓶甖至吾廬水竹幽開緘喜風韻喚客少淹留蕨
帶寒山醬筍兼頭子油誰能知許味一飽併無憂
送宜黃宰任滿赴調
故老凋零盡君猶識了翁深知名節似不但里閭同(君與)
(了翁同縣自言慕其為人)政府方交辟高賢豈久窮他年汝溪上伴
我釣秋風
聽說宜黃政他邦總不如里門喧誦讀村落罷追胥(君修)
(縣學及拒賊有聲績)縱未分侯印猶當擁使車此詩無麗句聊代
薦賢書
送張右司赴召
老夫晏坐臨川寺五見君為萬里行病馬不辭遭掣頓
雲鵬那復計期程遥知此去常乖隔莫惜書來訪死生
早與朝廷定巴蜀故山遲暮欲歸耕
令人生日以畫十六大阿羅漢為壽仍作三頌
以祝長年
悟得玄機已數年曾蒙老宿印明禪定知凡物難為壽
故仗高人結勝緣
數枝西國芬陁利一瓣南天波律香持作誕辰羅漢供
願如羅漢壽無央
生朝欲作祈年供長壽玉圭天上來定是從今有家慶
世人傳作畫圖開
陵陽集卷四
