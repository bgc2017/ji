勿軒集卷七
宋熊禾撰
詩(五言)
送税官仇副使詩十首(河朔人)
其一
儒道未易行俛首為禄仕仕而不得禄卓哉見廉吏
其二
關征是自潤人謂惡能廉吾獨知彦脩一葉亦不霑
其三
莆城如斗大征額千萬積逭責猶未能餘潤安可得
其四
市㕓有寬征僚吏無間言弊例亦麾却益知彦脩賢
其五
課餘自哦詩詩罷還教子時時視槖餘質鬻市薪米
其六
世無半山叟嘆息屏間詩曾參尚投杼知已何敢斯
其七
古來抱關人玩世可無悶内省既不愆得仁又何怨
其八
正直男子身自有神與謀世治天理現何必事禱求
其九
彦脩但自修逆境堪進德知我自有天純固在學力
其十
世事良可見浩蕩書生心先民亦會計儒道終當行
上嚴廉訪十首
其一
七閩天南陬實惟文明方風氣一以開文治何其昌我
思常公化迪我真無疆開端固匪易再造伊誰當
其二
大哉伊洛傳正統接洙泗一源肇南來九曲清自泚百
年尚無有千載那可俟崇臺勵風化此是第一義
其三
四海文公書行世日杲杲晚年制作心三禮重探討質
之貴時宜消長關世道炯然百聖心來哲當有攷
其四
因思傳記學本欲釋經義春秋列三家儀禮亦存二荆
舒彼何人繁碎妄譏毁煌煌姬孔書坐此竟廢棄
其五
春秋得忠臣炎紹猶有述至今十七篇末學或不識乾
淳有大儒奏請非不力一時失良遇志士重嗟惜
其六
古人重民教禮樂用為急虞書有三官周典猶二職太
學領奉常西都有餘責兩生既不來何參又無術
其七
漢興歴數世兹事竟未遑一絶不復續千載重慨慷房
魏輔貞觀汗瀋空流漿開寶襲唐陋儀儼負義方
其八
煌煌五星聚瑞世啟文治明道十事奏横渠一方議有
志不得行曲學竟持世六經亡其一此責竟誰諉
其九
南方尚秉禮文風未云衰釋奠古雅樂鄉飲舊漢儀表
章在正學舍魯將安之願言假良遇制作逢昌時
其十
斯文迓續交天意豈無擬猗歟恪齋翁雅者敦典禮推
行大經綸宣風自兹始百世常公祠罔俾獨專美
贈王典史五首
其一
百世古君侯一邑天下積掾曹擬六官典領幾相職民
親教彌數職要事應劇慎哉勿辭卑儒術随所益
其二
愚嘗聞之師六官欠經制戶禮與刑兵上法天時四丞
曹象隂陽左右各分治斯言擴前聞大小豈殊致
其三
自從大道裂教法日益殊文學與政事往往成兩途簿
書吏應俗佔畢儒誠迂二者不相能世道良可吁
其四
每愛湖學規明經必治事待賓與吏師伊川有成議皇
極欠統一體用非有二蚤學無專科已仕竟何試
其五
我愛熙然翁識暢度亦夷飾政心以儒公餘只吟詩利
欲膠盆中三歎斯人希安得公百輩萬宇陽春熙
寄趙菊東山長三首
其一
男兒貴神交何必見顔色大江有佳士夢寐不可得忽
來幔亭閣片雲不相識涓涓巳在眼猶此一水隔
其二
澹然幽貞姿乃是夕英菊托根九秋杪霜露凄已肅我
疑靈均伴只有淵明獨采采黃金花豈意杜陵曲
其三
胡為此不采却采泮水芹聖人望魯念彼黍車轔轔餘
澤孟孫氏管商何足論新畬有陳根猶是豐芑春
三山先賢祠落成八首
其一
填宿久旅奎一朝開文治行歌閩水春芹藻見新意林
亭鬱環合祠宫敞宏麗欲賡泮宫頌且作鄉校議
其二
平地忽突兀敏手何神哉藹然色笑中見此通濟才入
門知我心三歲猶初來祀典關百世所貴重討裁
其三
道原出於一秩祀安有二作俑唐開元損益端有俟楊
馬彼何人周程列其次論議輕一時典祀誤來世
其四
恭惟無極翁混元再開闢關洛與考亭杲杲行世日惟
此五大賢人極頼以立謂宜昭明薦千古為矜式
其五
武夷九曲水流出三神山考亭得勉齋壁立孔門顔信
齋繼其志經禮頼以完六經復其一百世功不刊
其六
憶昔文治初觀風有常公維時得歐陽名籍上國通當
年主賓美至今藹餘風新祠薦泉菊選宜列官同
其七
州牧風化遺鄉賢典刑舊年代較後先人品類賢否公
議豈有情祀典固非苟道化思無疆功言期不朽
其八
偉哉雲溪翁興學功百世豈求奐輪美作事見典制迂
生吐狂愚萬一裨末議他時勒堅珉洋洋可無愧
贈朱仁甫
吾宗賢叔父窮壤一全人欲義終取義求仁果得仁夜
常形夢寐晝亦想精神寄語賢孫子天知我一真
荒城步月
出門喜清曠興盡喚歸船擕手共明月知心暢老天暮
潮生遠浦秋色滿平田落落男兒事相逢豈偶然
泊舟野望
樹色連雲色春歸物更妍落紅飄近岸新綠漲平川野
鶴窺漁笱沙鷗避客船斜陽江上立搔首意茫然
登昇真岩
仙宫鬱岧嶤仰望如升天人生無羽翰凡骨難神仙行
險非所願攀高巳無緣且安平易道聊以返自然
蒙泉
天地有佳水雲氣護深山我愛泓澄好人嫌澤潤慳暗
空鳴滴滴高壁瀉潺潺漸近塵泥涴何時復此還
贈筆生
東坡詠鼠鬚山谷歌猩猩微物豈足道斯文頗關情片
言斧鉞凛一字華衮榮化工運方寸亦自芒端生寄語
管城子所托甚非輕
贈琢硯
我聞銅雀瓦只覆嬌屋姝又聞端溪石只近貪泉夫胡
為得貴重置我几案隅尚恐習氣膩解使簡册汚我有
一寸鐡秉心與之俱永矢磨不磷千載明區區彼哉瓦
與石飄擲付太虚
題山雲海月樓
壺山一片雲滄海一輪月仁人典刑静志士胸次闊我
來登斯樓撫景亦竒絶一天任舒卷萬古看出没吟情
俯八極酒興小溟渤雲來地脉動雲去悄無迹月出天
光生月落萬山黑歸來一夢覺東忩又明發
聞崇安縣學立碑
出山未踰月輒復入山去平生武夷志兹遊適真遇誅
茅倘可遂豈但山水趣扶搖欣夙心躊躇動長慮恭惟
文公學倡道匪虚語向微剖析功斯人遂聾瞽齋居一
浩歎此歎無人悟晚年制作心門人未輕許真實浸沈
寥枝葉謾誇詡漂淪未百年剽竊立門戶吾黨固有愆
斯道自今古扶偏須忠臣邪說可無距同志此來游興
言激余素禮樂愧河汾興唐竟誰予大隠堂前水滔滔
自東注回薄萬古心無言對天柱
寄張廉訪(時清漳元以貪守科鹽致擾)
七閩古要荒是為越南徼秦漢列職方黎民亦稀少文
風漸蹇開李唐盛稱表問之何因爾風氣有先兆桓桓
觀察公切切厪告詔至今章掖流詩書被餘照伊洛道
既南考亭重繼紹譬之中天日萬古垂炳耀豈但行中
原衣被彌嶺嶠云何一氣遷變化有難料百年詩書地
末俗事攘矯豈是殷民頑此亦關盛召天下本無事庸
人自為擾庸人亦何傷貪人禍非小小貪人易知大貪
一何巧豺狼不堪問狐鼠何足道哀哀清漳民仁者宜
一弔何年彗旄頭燐火猶有爝十家九空荒落日曛野
燒邇來痛甫定生意漸原草三年兩徵兵行人亦傷悼
閩地本磽瘠山海相帶繞兩耕不供餐儉歲而有殍獨
藉煮海餘易以供歲調古人弛厲禁瑣瑣不爾較但令
官無虧一任民轉漕近年鹽法密適以長貪暴茫茫一
溟渤乃是大穽沼下不濟民窮上不資國耗饑狼與餓
鼠白晝敢嘷噪民膏寧幾何爾腹安得飽我思山海藏
本是天地寶公家賣鹽引本錢亦銖鈔祗今增倍蓰安
得不為撓上恩豈不厚末弊誠不料官曹既猶禦何責
汝為盗千鈞發鼷鼠桃蟲集飛鳥我欲陳其言哀情動
深悄閩山秀而剛習氣本強矯近代姱節人一一皆可
考漢史言未公反覆出篁篠反覆豈其性當年久深討
學道皆有用薰陶乃其妙撫御或失宜反以萌不肖矧
兹一矯地峒險接深杳郡人生本微鄰寇時掠剽亟當
保天和玉石戒俱燎民生必有養而後可施教云何無
其具而輒事刑𠞰海濱去天邊高高不堪叫使者重觀
風甦息宜及早
題林氏藥圃
採藥來山中神仙在何許忽聞瀛海頭居然一玄圃天風吹
輕帆至人展良晤圃中藥千本歴歴皆手樹我生抱竒
疾歲久不得愈三年蓄艾心有此一朝聚惠我方匕劑
翛然脱沈痼吾觀此圃中來遊亦無數夫豈獨我私一
一随所取同遊二三友牽連亦遭遇餐此霞眉餘騰身
即飛翥人生各有累那得免患苦至人略形骸一視等
胞與過之或忘情我獨刻肺腑世人持狹見一膜便爾
汝比鄰立藩牆邊幅生齟齬老矣多閱人知君用心處
斯人匪斯今意度一何溥我嘗讀西銘一身混中處茫
茫大化運上下四方宇當作一圃觀何物不儲貯豈但
百草性曾神農氏譜竒葩與異石海陸細分部金膏丹
空青亦不憚遠阻是中冨臺沼飛泳供盼顧有時釣弋
娱遺墜拾鱗羽鋪陳盛籩豆咳唾好賓侣歌筵車馬散
溲渤遺敗鼓我知太醫生適用随細鉅水火各燥濕隂
陽互寒暑剛汞或柔砂炎硝或寒附峻或蓬稜攻平或
參术補生材天豈靳所恨辨者瞽生人倘有濟栽圃足
供具玄福掌握間調劑有其所悠悠動我思無懷大庭
古八荒登春臺一氣調律吕人人無鄙夭物物不疵窳
胡然降大厲使我重悽楚薰蒸始一氣俄頃徧九土緬
懷有生初恫瘝入心膂恭惟生物心孰不同父母我欲
代一箋飛上九天訴冥冥天閽深重關列蛟虎至人對
我言天高不堪籲無寧蒼蒼求我圃自有趣圃中别有
圃妙處子未睹中藏六六天玄玄豈無主我嘗偕子游
相與詰其故雖然祗方寸此妙誰賦予包括盡六合剖
析入毫縷一粒藥珠中太極有玄姥但得斯心存充拓
何可禦至人豈易逢再拜致我語授藥不授方藥盡力
已去似聞海上秘久藏龍宫府君今得妙訣授我勿我
拒珍重千金傳為君廣流布别君懷不忍回首重凝竚
千山莽愁人滄波正煙雨
上致用院李同知論海舶
易經致民用肇自羲農先耒耜既先聚市易還𢡟遷公
私不交病本末無倒懸古人致主術稱物靡有偏厥初
禹作貢不但中邦田四海自錫貢不憚來遠邊碣石來
冀右海岱青徐連東南並淮揚亦自江海沿夫豈寶遠
物有道歸陶甄成周制國用半在周官編虞衡與商賈
胡不末利捐艱難開國心什一猶欲蠲裒益固有道公
功格皇天後儒不知學說理多虚玄生財昧大道民命
日益朘管商一作俑蠧弊貽千年漁鹽尚抑末奈何誘
開阡懷清一以築煢獨堪哀憐封君擅半賦公私重熬
煎寒城凍女手汗粒頳農肩織衣不上體舂粟不下咽
傷哉力田家欲說涕淚漣何如棄之去逐末利百千矧
此賈舶人入海如登仙遠窮象齒徼深入驪珠淵大貝
與南琛錯落萬斛船取之人不傷用之我何愆奈何昧
輕重屑屑窮弄鞭錙銖較鷺股漏網魚吞船安得體國
臣為天屈璣璇上資國脉夀下拯民瘼瘨朝夕禹貢志
菲食甘胝腁九載不入門千古孰與賢更想公旦心待
旦尤乾乾世俗吝與驕曾不絲毫牽所以泰和治常在
虞周前此道久已亡利欲充培埏豈曰治不及曾是心
無傳明公中州傑自是天分全問學甚充厚願力還精
堅博物功不勞無欲心湛然維此一樞軸實秉大化權
如天有北斗物物歸璣璇帝念南海民風化舊所宣皇
皇風霜節炳炳奎壁躔纖微亦何况闔散有大權利用
六府脩制用九府圜古人不可作得意皆蹄筌誰哉識
治本治此大化絃三代事寂寞念之中心悁書生武夷
客偶此來海堧使者採風謠詩歌寓惓惓
春雨
春來一月雨米斗錢三千江空盡絶市竈冷厨無煙我
從莆城來四望良凄然濱海皆食淡邏卒相尋挻纍纍
起夫役庶局供熬煎玉食寧幾何千百俱並緣祗今二
月節何暇及種田使臣詢民瘼當務固有先近倉有陳
粟庶解朝夕懸州縣價一平鄉閭自然寬欲言事何限
何當息民肩
茶荔謠(和詹無咎)
陽春播一氣着處成芳菲閩地本荒落山川亦何竒嬴
劉始為郡望秩暨武夷通士良鮮少貢入還稀微晚唐
得常公文化今有遺國初歸職方况復兵革稀聖化溥
涵育生生浩無涯昭陵銳圖治四夷息鞭笞峩峩四諫
官日晏猶彤墀君謨起南服感知無不為芹曝猶欲獻
茶貢詎非宜草木貴多識荔譜何傷而豈知成濫觴歲
獻妨耕犁當年東坡老作詩歎荔枝詩語似成䜟采茶
武夷溪民力固甚篤卉木且具腓士人作是事興言痛
心脾閩溪何澎湃閩山何嶔崎彼一草木秀不憚勤航
梯昌黎感二鳥世道矧益漓我思全盛際賢書連馹馳
公卿項背望側席須謀推十家九詩書三年下芝泥宣
靖名節著炎紹勲業資乾淳道學稱人物世有之大雅
日以喪迂闊貽世譏茫茫宇宙内此柄伊誰司後世無
典刑流風砭人肌皇天豈將老傷哉相淪彝地氣有旺
歇回幹應何遲百卉歲發榮英傑生無時風氣時有開
久矣斯人疲武夷六隠出自有百世師來哲尚可俟拳
拳留此詩
探梅
我歸及初夏正值梅黃時曾得二三友共賦梅仁詩當
時梅樹下將實攀條枝顧此廊廟物棄之或塗泥豈不
盤實供酸澁終見遺古來遇不遇物理亦可推凉風八
九月葉盡條枝痿精華雖内腴知者良亦稀而况腔殼
中認此一性微古今咏梅者此趣誰得知仁者天地心
生生無窮期維此生之性物物皆有之安得似此梅獨
秉純陽姿一枝一太極静動常相随却於坤復間微微
見端倪凝隂不翕固陽德無繇施所以探梅人用意常
在兹清霜十月旦唫邊發新題梅亦顧我笑笑我世俗
為無華亦無實此境正自竒半年不我問覿面當何辭
見花始知樹識趣毋乃卑我今對梅語此道何足疑自
守固爾力求知豈其宜伯夷合餓死箕子當明夷嚙雪
海上郎履霜野中兒今我故來意豈伊常情窺入冬雨
霜多玄冥張其威婉孌荆棘間正愁不自持探梅願梅
早我獨願梅遲臘前與冬後生意真如絲微陽不愛護
迓續今其誰憶昔少年日看花來京師買舟西湖上曾
造孤山涯孤山不可往葛嶺高巍巍豺梟正嘷舞龍鵷
何處飛不待歲月換已覺人民非逋仙喚不起歲晏亦
徑歸歸來三十年清夢常依依春事有代換梅心無改
移春光年年有我髮自早衰但與梅久要處處不暫離
所至必種梅殷勤發培滋培滋不見盛雪壓還霜欺氣
候固多乖人事亦如違行行去尋芳三年海南陲雪霜
不到地生意當融怡舊來種梅處更自荒弗治甚者斧
為薪令人重懷悲拂衣歸去來天風吹人衣舍南有古
樹久矣閱歲期至剛肯受磷至潔寧為緇廊廟未覺高
山林豈云卑但得餘蔕在一任羌管吹明年煙雨中青
子還纍纍更看萌蘖生生性常不虧新根連舊根不斷
生生機生機日以長清隂漸成蹊從此種千樹春暗花
垂垂東風一解凍萬卉紛芳菲
咏菊
廬峰幾千仞中有雲一龕幽幽遯世人誅茅結為菴我
嘗造其間追尋極幽探山中滿蘭蕙谷口羅松杉更有
藥圃畦種菊杞與甘療疾還延年未數菊水潭百年未
云久澗草空毿毿我居北澗北子住南澗南偶然此隣
並妙處誰能參古來種菊人祗言晉陶潛當年移南村
北地何所躭亦曰素心人可與共晤談云何舍之去我
懷殊未諳八表方停雲處處迷征驂何如且歸來理此
荒徑三歲晚永為伴青松冠前岩唐人愛牡丹末俗亦
易酣保此霜中英毋令澗懷慙萬古晉徵士可使頑夫
廉題作柴桑人綱目書法嚴我欲質此意白雲滿虚簷
遊武夷山
我來武夷山遠意起千古嘗疑混沌開疏鑿未經禹峽
山猶古梁洪濤莽回互行舟留大壑營巢餘斷樹垠崖
波濤痕隱隠皆可覩陶然上古民要服固深阻奉威何
桓桓薄海猶廣土六合皆湧沸一枝豈寧處嘗言十三
君隠隠避秦侣一日厭塵寰泠然遂高舉上山娱賓雲
下山滿豺虎神仙何渺茫虹橋想虚語桃源亦其類好
事自誇詡風氣日已開蛇斷出真主遂令閩山陬盡入
職方宇漢志名始彰祠堂用魚脯流傳世代久琳宫粲
衣羽至今此名山號為神仙府恭惟我遯翁辭闢厥功
溥于焉卜精廬溪山九曲五圖書盡在是斯地儼鄒魯
我以負笈生來兹有年數自慙仁智心未覩高深趣斯
游亦何意會心覲真遇侃侃平生交惠然肯來顧携手
敦夙好抗志企遐慕招我山中遊兹遊適予素巍巍六
隠屏屹屹天一柱前瞻晚對亭考槃固其所何當同心
人相與薙榛莽長松期歲寒脩竹倚日莫我自愛此山
躊躇不忍去
古風夀九十
百年九十多百里九十半我持千歲樽祝公椿松筭憶
昔釣璜叟桓桓鷹揚旦是時年未百一出戡禍亂丹書
佐太平樹立更明煥又思淇澳翁盛德為世冠懿戒亦
何年耄境若童丱前公十年期丹扆隆簡眷太公出為
將遠業俟時奮後公更五年進德當不倦武公入為相
蒼生副深願昭代儒老成碩望孚衆觀百年未為多名
節千載看后皇啓昌運萬一效禆贊
與程縣尹
我思程伯子試令晉城邑豈弟父母人一念誠懇惻存
心民必濟正巳吏自格雖然一邑小允矣天下式槃槃
古東陽亶為禮義國弦歌視曲阜豈惟文公澤尚想興
學功百年未陳迹古來號難治此語諒非必人懷學道
心功化亦俄刻重惟伊洛傳道南此其脉家傳餘政譜
師授存學則此邦有美俗文獻猶可及接畛皆儒黌興
起易為力當今尚文化鄉校首扶植非無善政人教化
豈遑急明公下車來聲譽已洋溢三年田里間公來始
休息簡静公優為不優知政績山人重期望亹亹慎無
斁四海文公邦正學自兹出政教豈殊途飾吏貴儒術
善化必因俗吾世俱有責到手事必為莫讓功第一
贈陳教諭
每惟斯道南七閩小鄒魯考亭四書學日月行萬古我
生亦何幸私淑欣有遇南來証文獻令人動遐慮斯文
欠統一正學真一縷莆陽禮義國斂袵殷黼冔緬思東
湖集復齋接前緒至今耆俊多淵源此其祖德閎有聞
孫邂逅快披覩儒先教化地師傅盛稱譽教成畀鄰邦
祖訓有遺矩豈但泮水芹更思甘棠樹一邑召可行盡
分皆有補十室有忠信矧此萬家聚𣲖近源可尋我來
重瞻遡當年絃誦聲溪水自東渡典型前輩人溪山正
堪數安得杖屨陪安溪溪頭路
送胡雙湖歸新安
城南講太極寒泉參近思古人學道志千里焉得辭崎
嶔入閩錄泱漭遊湘詩恭惟紫陽翁跬步懷親慈親在
望雲想親去廬墓悲往迹尚歴歴流風詎應衰紫陽有
學子綽綽醇儒姿手携圖象編來叩文公祠為我再月
留着意窺精微理象本一原體用非殊岐精爽諒有迪
渙然契深期末流學易偏此語慎勿疑今晨出别語愴
然叙心知家君授余學感子為發揮毋塋有雙湖築室
吾將依願子識一語晨昏奉無違聞君陳大義臨分重
含悽顧惟雙湖象在易已具垂八卦各具體惟水獨兩
之兩間水為月聖賢常取斯坎水與兌澤行止各有時
說從止處得險與行相随居原麗澤古講習相涵滋行
觀游水至德行宜常持易道静自悟動焉謹知幾乾坤
胞與同幹蠱子職宜悠悠大化運勉勉前脩追媿予望
道邈願君銳前馳浩歌祝融章遠送之武夷更浥寒泉
潤注彼雙湖涯
王融陳心我諸友蕭寺讀書
偶成汗漫遊邂逅得良際晨途日如湯且作旬日憩居
然二三友讀書此蕭寺古人固有之豈意見吾世人世
各有營壯歲多穢氣紛紛陌上兒倥偬名與利惜日未
有之蚩蚩事遊戲妖豔東家桃醲鮮西隣醉北山鬭雙
陸南園賞新荔誰能空山中作此窮活計滿架儒先書
學成欲何濟真如嚼餘甘怡然味無味是中有何好矻
矻不少置拱手對我言此亦各有志童蒙本無知未省
學何事珍重希賢人為我重指示蔗境初未佳漸久乃
有嗜况兹得摳承詎敢萌厭棄我聞重欣然疑慮亦随
繼言之豈云艱守此諒非易勇銳亦易能堅苦方可畏
河汾有禮樂興邦定房魏燕山有義方儀儼真世瑞斯
人未云多斯道今豈墜君看春後花臘前已根蔕勖哉
記斯言晨夕慎無替
題東坡詩集後
東坡真天人再拜當歛衽千古岷峨英浩氣發耿耿用
世固磊落作詩更雄騁熙寧化宜更當國惜巳甚胡為
呌怒呶使我毛髮凛九天忠臣心欲發不暇忍雪堂何
從容人事得盡屏江山拓胸次風月動佳興我觀此時
詩下語已清永晚喫惠州飯晨夕對蔬笋和陶數十篇
習氣脱略盡岷江幾百阻到海渺萬頃公詩蓋三變每
變輒近正少年縱横習豈意造此境偶於玄寂中佳處
得深省學道便為真此語吾敢信文固氣所充要在以
理勝洋洋大雅音千載嘆寥冺言詩抑小技所入宜重
慎我詩難示人特此聊自警
三綱歎
三綱首夫婦大義天地侔世人不見理人欲滔天流卦
象利牝馬詩歌美關鳩一隂與一陽物物有匹逑引手
戒援溺發言媿中冓人道豈獸禽今乃不爾猶明明白
晝攫豈復人間羞邇來六合混不限風馬牛燕姬與越
女妙舞還清謳倍蓰與什百但欲稱所求一星欲火炎
燄燄焚林丘大則相棄捐小亦生愆尤六如與五耦傾
覆卒未休衽席有䧟穽談笑皆戈矛天性自此夷同氣
或為仇讒言間黑白骨肉成深讎每恨共世子天分太
甚柔事明易為决何至經瀆溝不如挺之兒處變才俱
優孝子成父美豈是相嫉仇家人繼之暌二女志不投
一家祗三親恩義本相繆乾綱一以解渙散更莫收升
堂道既絶徒重薰養憂司徒久無官經世乏遠猷架漏
二千載使我心悠悠
隂字亭
湧翠豈蘭亭唐峯非山隂一渠疏曲水四野成茂林對
此坐歎息超然起遐心當年諸王集幽情暢登臨虚曠
非遠識絶勝名利襟近代翁李遊至理窮高深云何夸
毗子清談且駸駸抗志有近遠撫事無古今此日復何
日有酒始酌斟援琴不敢發誰歟為知音
觀釣
暫停忩間詩觀此池上釣魚尾何沈沈竹竿何嫋嫋一
絲波面動搖曳出深沼校人畜我時活我良謂厚作鱠
終當供設餌誠不料何當兩相忘萬里游浩渺
勿軒集卷七
