勿軒集卷五
宋熊禾撰
啟劄
謝鄉舉論學
某竊惟有司舉賢以為國用士子應舉亦將以為國用
固無所事乎私謝重惟今天下事非待智者而後見也
通國上下已仕未仕莫不疚回于利禄刑禍之中而不
敢議區區茅草場屋之文何能為世軒輊出語稍生即
震于有司用頓不敢上而執事先生獨挺然出力排衆
議而收之一經品題便許以佳士不知於文字之末何
以遽得某如是之深此某之所以重有感于先生之知
已而亦深喜當世英雄固有意見之相同氣義之相與
千里共肝膈利禄刑禍未必可盡驅磨一世人物也此
某之所以不可無一書以布心腹于執事也某生長建
之雲谷山中少孤無怙從鄉先生習舉子業未知學之
為何事也年逮弱冠讀大學有得始喟然嘆曰學在是
矣自此益窮研四書以及諸經務為明體適用之學每
病今世之學者議論徒多而踐履益薄詞華雖工而事
功益不競而又自恨資質晦鈍學力卑淺不足變化守
狷而不適通意廣才疎不能深造又山林之性不能俛
仰趨媚戅愚動輒撑觸雖欲有志當世亦徒抱此炯炯
耳前年因與計偕遊行都飽觀時事益自嘆學者力本
不逮而又遇世難以涉海不可以敝舟將試輒浩然有
倦於功名之想望幸而下第益得窮其故學鄉學朋友
亦稍稍相聽游從而或且笑其迂拙兹焉秋試以親庭
責望不得不爾不能強效時粧亦攄其所藴而見之於
詞不知其過當得失已置度外也復玷選中誠不自意
後會朋友某人備道先生所以取與之意誨諭之言與
夫拳拳期待之盛心而後有悟於大易初六浚恒之旨
先儒以劉蕡之對尚犯此戒則某居下求深烏得無過
行將就試春官先生之訓敢不服膺萬一得由此奉對
大廷自當傾倒竭盡所懷以副先生之望然時事已矣
某自度必無所用於世便脱去場屋之累亦惟與二三
同志學者俯仰林壑沉潛古書自求切已受用無愧此
生而已近看大學欲傚文忠公衍義只就學者分上事
輯為後傳以見明體適用之學近讀春秋古傳義文鮮
有得其正者曾傚綱目例以左氏書實其事以公穀程
胡諸家之說足其義頗有條理未曾成書或得就此工
夫不無小補尚當從執事先生求是正焉兹有三山使
謹修啟事以謝于執事者復作此以既下懷倘蒙先生
矜念而終誨之便中切望條示
謝鄉舉啟
伏以後生為朝廷措事業媿無考亭之三明公與天下
求人材辱在阿房之五豈特有司公明之選亦見當世
英雄之同深感已知庸伸私謝竊謂國朝之取士獨由
科目以得人持衡者不當徒較其辭章當以收拾人材
為務操管者不當徒志乎爵位當以扶持世道為心矧
方艱難多故之時而有文武欲盡之嘆聖主念事會之
無極欲廣賢路之招徠廷臣慨士氣之未昌猶懼科條
之隔截恩施既不厚于士德意尚何白于人有司懷
觸諱之疑語生輒思舉子有患失之慮氣餒可知以此
取士何以得人材以此入官何以扶世道稍有志者蓋
已羞之某幼讀父書粗承世學少而好賦苐知小夫篆
刻之工壯而讀書頗識大學知行之要益求實事不競
虚文勉焉自力於躬行竊亦有志於世故嘗偕計吏出
試奉常自顧時事之已殊又惟學問之未到積累三年
方求病艾顧瞻一世愈激憂葵難徑入以叩閽又俛從
而借徑氣鬱勃其已久言過多而莫知賦皆佩誦之辭
既以二典三謨之欽為主論必究極其說又以中庸大
學之誠為言至於三策之條陳是亦寸忱之憂愛謂當
内外交急之會初非上下相蒙之時聖君當畏懼存心
不可自怠而沮人才之氣大臣必誠公盡下不可獨運
而失天下之幾冀可措以轉聞庶不為于虚論人謂場
屋非言事之地何妨屈蠖以求伸我知科舉乃進身之
初寧忍獲禽於詭遇已置得失於度外敢期摸索於暗
中請省僥踰端由幸合兹蓋伏遇座主仙尉秘書郎卿
先生領袖後學鑑衡斯文雪案檠光已久抱經綸之藴
風簾燭影不徒取華藻之文將來實材以奉明詔何馮
宿之畏太甚次排直言於下等之科頼了翁之見獨高
姑寘古學於五名之後蓋識者有見於救時當随之義
而先儒亦戒夫在下浚恒之凶忠焉能勿誨乎服之不
敢失也苐自媿深山之苦學誤蒙稱碧水之竒材雖曰
有試而譽但恐無實以副某敢不益加鞭辟無負甄陶
倘策之大庭决不效平津阿世之學然與以一命詎得
行明道澤物之心惟不媿於為人是即酬於知已
聘啓
昔者老姑幸獲供於蘋藻今焉弱息敢來附於絲蘿自
非長者不薄於記存安得舊姻以之而繼續故面相見而
口相約欲男有分而女有歸慨然義襟異彼流俗在孱
庸何以得此於禮文詎容忽諸白璧定婚安敢謂許由
之假黃金得諾必不孤曹丘之來倘百兩之歸不俟及
笄則五世之昌何勞問筮我所願也公其籌之
又
吾親乃爾姑數世之姻維舊生男願有室一朝之好方
新同心允契於蘭薰締約遂聯於蘿附妻以兄子足知
慈幼之真情遺之後人惟有傳家之世閥雖言傳於媒
妁實天合之因緣依劉得人方倚重扶持之力維熊有
夢覩延洪嗣續之祥
回定啟
崔盧甲族夙推譜系之高韓范世婚重締姻㜕之好辱
慇懃之委貺敬黽勉而拜從伏承令嗣詩禮相傳擅芝
蘭之挺秀某長女總笄甫及恐蘋藻之未勝因緣獲定
於一言繁縟不拘於末俗餘生何幸庶相依唇齒之間
吾味既同願盡索形骸之外
又
葛藟施於條枚已屢見孫枝之秀女蘿杔於松栢又得
依族葉之榮因親而親乃幸之幸克家有道正將求舉
案之賢相閫無儀僅能事執巾之役偶藉冰人之申好
遂成月老之因緣兹蒙鴈幣之鼎來復辱魚書之謙墜
載欣今日克諧劉范之婚姻罔俾昔人專美朱陳之嫁
娶
又
問諸姑於伯仲之間久知聲譽聯舊姻於妯娌之列幸
忝姻㜕雖自題紅葉以無心然迺喜朱絃之有續材高
杞梓固非為養以娶妻質類菲葑已嘗不嫁而擇對信
因緣之有自豈人事之由來聘禮拜嘉毋替後來之約
會言不遠敢愆親迎之期
又
自慚小女欲共箕箒於方新豈無他人不若葭莩之求
舊敢傚朱陳之俗庶追秦晉之風遺雙鯉魚情文燦燦
陳請鴈幣禮意渠渠謹百拜以登嘉乏七襄之為報嫁
無資送幸兩忘芥蔕之求德有潔柔宜載詠藻蘋之采
熊回虞
芊媯得姓之初苗裔已三千䙫淮楚分支之後詩書皆
四百年俱為善族之稱宜作嘉姻之合令嗣一經有訓
諒足紹於箕裘弱女四德未嫻恐弗堪於伉儷但擇婚
姻者不必富貴之是較重道義者毋分材藝之孰多儒
家固有常經禮節亦惟求稱况伯氏胥篤斯文之契而
大昏亦宜世好之脩重往行言敢稽報幣中壼之家人
貞吉有關今日之義方外氏之宅相多賢願見前修之
範轍
答誡酒文
甌閩有布衣素號詩酒癖一觴一咏窮極朝夕陶陶兀
兀曾不知利名之為韁鎖貧阨之可憂戚客有造其廬
而譏之曰方今神聖在御登崇俊良墨客鶚舉將才鷹
揚賢士載質大夫皇皇子獨不嗟功名未成志願不偶
擯棄名檢放懷詩酒上乏譽於鄉曲下遺誚於朋友名
教清議吾不子取乃者廣平為文示戒貫穿詩書爰及
歴代悲愚智之得失監國家之成敗禍亂之階惟酒為
害君侯俊哲試聽大槩命客促席披讀未終歛襟兀坐
媿謝愚憃若醯雞之在覆幸夫君之發蒙吾將剖鸚鵡
之杓碎琉璃之鍾嗤荷鍤之伯倫謝投轄之孟公酒若
有神自西自東與子絶交誓不汝從客乃復坐音問方
諧或吟於側或笑於階揮之不去招之不來四座驚怖
毛森骨豎客懼欲歸吾固留駐忽聞庭畔切切若語若
怨若恨若有所訴吾復怪問汝訴何緣與汝同處殆三
十年窮困貧阨皆汝之愆吾未能操戈以逐子何以冤
而有言辭令未周恍若有應子聞賓賢不聞酒聖今子
見逐我去何辭我欲有請子其聽之昔子游學栖栖荆
楚琴劍無光氣色慘阻頼我侍側輒忘羈旅爰自壯歲
抽毫作文辭慳氣索勢若車奔恃我發作思湧如雲至
若都門悵别易水歌罷游子心摧行人泪洒悲風起于
長樂煙樹黯於清灞引一觴而氣振復一杯而憂寫時
予之功不在禹下獨不聞既醉備福見于周詩不為酒
困聞于仲尼德將無醉酒誥之辭甘酒嗜音五子所悲
商辛糟丘畢卓酒池沉湎滛佚穢德日滋咸其自取過
我何為廣平子掉三寸之利舌駕傾河之雄辨毁訾賢
哲蔽欺已見使吾子一覽而驚再見而嘆忘我大德思
我小怨先民有言人之齊聖飲酒温克醉而不出是謂
伐德彼昏不知胡為我責逝將去汝適我樂國客聞之
而義服我聽之而拱默延之上座永為嘉客
勿軒集卷五
