勿軒集卷一
宋熊禾撰
序跋
䟦交信錄序
余讀疊山謝公交信錄序未嘗不掩卷太息嗟夫同富
貴易交也獨患難之際生死懾其前利害怵其後當此
時而不動心不易節則可以言交矣三代而降朋友道
缺吾於東漢黨錮諸賢取節焉惜不一變而至道也宋
道學大明伊洛考亭之集盛矣一時借譽飾虚之人稍
經爐鞴灰燼煙滅惟同門同志之士不以窮達皆能信
其道守其學不變依然孔氏家法也流風所漸江左諸
賢持節秉義九死不衰一時交游氣誼皆班班可紀宇
宙間三綱五常之道尚有所繫而不墜者謂非道學之
效不可也皇極在上師道立而教化明友誼敦而風俗
美其效又當何如哉余在鰲峯山中與二三同志有求
仁約方將尚友天下士鄒孟子距夫子百餘歲而已有
無有乎爾之歎者無其人也韓宣子因過魯見易象春
秋遽曰周禮盡在是者以其有書也君歸江東與我同
志其以是告之梅花祖道晴日暄美山中諸友各有贈
詩余前日夀君之章意已至矣族長麟齋翁又申言之
輙序其所深望者如此我日斯邁而月斯征載歌此為
續後序
孝經大義序
孔門之學惟曾氏得其宗曾氏之書有二曰大學曰孝
經經傳章句大略亦相似學以大學為本行以孝經為
先自天子至於庶人一也堯典一篇大學孝經之祖也
自克明峻德以至親睦九族極而百姓之昭明萬邦之
於變大學之序也孝之為道蓋已具於親睦九族之中
矣何也一本故也自是舜以克孝而徽五典禹以致孝
而叙彝倫伊尹述成湯之德一則曰立愛惟親二則曰
奉先思孝當時人紀之修孰大乎是文武周公率是而
行上而宗廟之饗下而子孫之保宗支庶蕃道化流衍
且二千餘年推其效必至于四海之内人皆親其親長
其長一鱗毛一芽甲之微無不得所而後為孝之極致
嗚呼二帝三王之教可謂大矣孝經一書即其遺法也
世入春秋皇綱紐解孔子傷之三復昔者明王孝治之
言思之深望之切矣誠使天子公卿躬行於上凡禮樂
刑政之具壹是以孝為本則斯道也固天性之自然人
心之固有一轉移間王道顧不易易乎惜也徒託之空
言而僅見于門人記錄之書也書存而道可奉雖不能
行諸一時猶可詔諸來世今此經之可攷者不過漢藝
文志而巳而其篇次則顔註古文二十二章孔壁所藏
本也今文一十八章漢河間王所得顔芝本而劉向之
所參校者也要之出於漢儒傅會皆非曾氏門人所記
舊文矣唐玄宗開元敕議意非不美而司馬貞淺學陋
識并以閨門一章去之卒啟玄宗無禮無度之禍而其
所製序文至以禮為外飾之所資仁義為後來之漸有
不知所謂因心之孝者果何所因而又何自而萌乎學
之不講德之不修一至于此桓桓朱子特起南夏平生
精力用功于易四書為多至此書則僅成刊誤一編注
釋大義猶有所未及噫人子不可斯須忘孝則此為天
子至庶人一日不可無之書章句巳明而文義猶闕顧
非一大欠事乎蓋嘗有志彙集諸家傳註以明一經而
未果一日余友人新安胡庭芳挈其高弟番陽董真卿
訪余雲谷山中手擕父書有孝經大義者取而閱之則
其家君深山先生董君季亨父所輯也其書為初學設
故其詞皆明白易曉熟玩之則其間義趣精深又有非
淺見謏聞所能窺者輙為刊之鰲峯書塾以廣其傳此
豈惟學者修身齊家之要而有國有天下者亦豈能外
是而他有化民成俗之道哉噫文公一用之于滕而四
方草偃風動拓跋帝再用之于魏至使鄰國君臣聳動
愧悔而不自巳生于其心發于其政今攷二君行事皆
班班有三代之風而况不止為滕魏者乎嗟夫此經之
廢蓋千五百餘年矣悠悠天壤人極未墜豈無以二帝
三王之心為心者仁人心也學所以求仁而孝則行仁
之本也語曰如有王者必世而後仁愚何幸身親見之
史纂通要序
堯迄今年六十二甲辰矣自是而上年代不可攷意混
茫初開洪水未有洩距洪荒之世未甚久也邵康節以
元會運世推皇帝王伯自始開物至堯甲辰歲數甚闊
大抵三皇之世邈矣其不可徵矣五伯權利又君子所
不道有天下者行帝道而帝行王道而王二者而已外
此無他道也蓋嘗纂皇王大紀一編託始帝堯元載下
逮威烈王二十二年以為古今一部通史適吾友胡庭
芳挾史纂通要來閩甚有契焉益相與討論間亦蒙取
節不廢其言蓋以人心道心為千萬世治亂興亡之機
此河南程子所謂三代而上純是天理三代而下純是
人欲之意而武夷朱子與永康陳氏所以反覆論辨而
不置者也可謂確論矣予又為之躊躇却顧而有感于
濓溪周子之言通書不云乎純心要矣用賢急焉噫人
主一心攻之者衆或以聲色或以貨利投吾之欲千條
萬端大抵親賢臣遠小人則陽明勝而天理用事此其
所以治而興也親小人遠賢臣則隂濁肆而人欲用事
此其所以亂而亡也堯舜禹湯文武之為君必有臯益
伊萊姬吕之為臣皆以輔弼之職居師保之位其從容
啟沃贊導彌縫所以納君當道而格其非心其功端不
細矣後世人主正心之學不講大臣格心之道不明其
患蓋本于無相業無師道上之人往往好臣其所教而
尊德樂道之意未有其在下者又道失正傳學昧素業
至于事君亦苟焉富貴利達而已矣茫茫宇宙至以天
下之大而無可相以天子之尊而無可師千五百年冺
冺棼棼亂多治寡厥有由矣嗟夫天生斯民果何日而
蒙至治之澤乎輙贊數語以廣庭芳未盡之意庭芳復
謂予曰為政在人取人以身修身以道修道以仁人主
一心無取舍之極則焉知其賢而用之然則天理人欲
消長之幾正君子小人進退之候周子固不曰心純則
賢才輔賢才輔則天下治乎此愚之所以决然于人心
道心為千萬世治亂興亡之機者非虚言也輙次其語
使覽是編者知所本而庭芳之言為不可易云
翰墨全書序
文公嘗言制誥是君諛其臣表箋是臣諛其君然則近
世士大夫以啓劄相尚無乃交相諛者乎書坊之書徧
行天下凡平日交際應用之書例以啟劄名其亦文體
之變乎省軒劉君應季為此編命曰翰墨全書凡儒者
操翰墨之文皆具非但啟劄而已也其所選之文大略
變俗歸雅返澆從厚去浮華尚質實多是先哲大家數
而時賢之作亦在所不遺斯亦可謂之全書矣蓋嘗因
是而論之文之體莫善于書詩君之於臣誥命而已即
後世書疏之體也紀述之體如堯典禹貢等作後世紀
志碑記叙事之文始于此問答之體如微子君奭等篇
後世論辨往復之文始于此若後世詩詞一類則自虞
夏賡歌而下備見于三百篇之風雅頌舍是之外亦未
見有能易者至制誥箋表啟劄胥為駢儷而後文始盡
變矣甚者紀事實錄之文亦為四六之體吟咏性情且
尚對偶之工至於末流連篇累牘雖百千萬言而辭不
足果何日而可復返于雅厚質實之歸乎且劉君此編
自冠婚以至喪祭近自人倫日用遠而至于天地萬物
凡可以寓之文者莫不畢備其亦異乎世之所謂啟劄
者矣其間俚俗之言異怪之說雖不能悉去亦必為之
訂其謬悞而究其指歸劉君之用志亦可尚矣劉君力
學善文與余講學武夷洪源山中者十有二年所造甚
深此特其游藝之末耳平磵伯氏為刊是書君之可傳
於後世者固不止是也輙書編端以諗觀者
熊竹谷文集䟦
右從伯父竹谷先生熊公所作公平生所為文極多其
雜著有敬思齋小稿則居竹谷時作也直方齋小稿則
居平山時作也此二卷題曰直方齋小藁三蓋兵後壁
藏僅有此耳其所謂存十一於千百者矣公生平精力
于三禮通義春秋約說中興三朝通略用功最久又有
大學中庸緒言經集傳采小編史學提綱等編悉燬于
丙子兵難三朝通略蓋欲續從祖左史公九朝通略以
成一家言庸齋趙公在史館時嘗以上聞有旨下本郡
抄寫且薦公由布衣入館同豫史事公力辭不就公少
以禮記决科于禮學尤精博嘗謂國家設科當以儀禮
不當以禮記其著通義一書蓋本文公先生義例而春
秋約說亦本文公所論大旨此二書于學者蓋不無小
補也丞相克齋游公左史存齋牟公皆欲以公經學薦
聞公又貽書辭不就蓋公平生潛心問學不求知聞蚤
受學于節齋蔡先生與進齋徐公覺軒蔡公敬齋詹公
思齋翁公為同門友所造既深自任之意彌篤後登西
山真先生静齋劉先生之門尤見器重壯歲即棄科舉
一意精研經史之學惜乎書稿甫脱而公竟抱志以没
可勝惜哉嗚呼公之學進雖不得顯于其時退猶足以
善於其鄉公奉先極其孝敬待兄弟極其友愛至於族
婣鄉黨情義尤篤歲收不上三百石捐其半創敬思齋
以訓後進立孝永莊以賑飢貧後居平山甥館歲必一
歸故居歸必會集族中長稚宴飲饋遺渠渠欵欵各盡
其懽見後進有嚮學者必諄諄誨誘不倦蓋忠厚愷悌
人也最謹于禮節冠昏喪祭必用古禮舊居竹谷與雲
谷相望一時學行聲稱甚著遠方士友登其門必竭力
館穀之雖屢空不顧也禾年六歲就傅于敬思齋已蒙
公器許今年入無聞壯志銷落重惟我族自始祖尚書
郭門公于唐中和間繇豫章入建諸書之澤四百年矣
前輩凋零後進渺然未有甚于斯時者也公之學其誰
能傳之公之志其孰能知之癸巳秋從弟敬歸自江東
來相存問聚首旬日重整舊編相與感慨者良久重念
甲戌侍族叔父復齋先生歸自行都因論公遺事憮然
興念求所以嗣成公志者規模未就而復齋又没矣時
事日殊年運而往力不逮念又未知成就二父之志乎
否也并書此以識
䟦謝春堂詩義後序
余讀春堂謝先生詩義至庚午科江漢告成一篇未嘗
不憮然廢卷而繼之以流涕也猶記龍川上阜陵書謂
荆襄天下根本將必有起而乘之者至庚午騐矣下土
儒生方且角一日長技于萬人場屋之戰其不為武夫
健兒所揶揄者幾希雖然文在天地間猶日月六經大
義何可廢也武亦儒者一事耳鳴條伊摯戮力造攻豈
不甚武而一德等篇對語親切雖後儒竭其偶儷模寫
亦一語不能似牧野尚父維時鷹揚至丹書大訓之授
則周旋升降面向曲折拘拘然若後世禮生經士之為
者此其故何也天造草昧雷雨滿盈劃然而河漢昭回
星日粲爛皆天下之至文也近世東萊吕氏以張某書
義請獻先生一篇彙入文鑑致堂胡氏至于此篇與孔
明出師表擊節並歌慷慨激烈今觀其作豈區區舉子
偶儷破碎者之比乎復有善變者必不然矣湖學有明
經治事齋使人通一經治一事邊防水利之類靡所不
講關洛大儒為往聖繼絶學而孫吳韓信兵法亦未嘗
不通此有體有用之學也道南一脉皆在延平春堂問
學其淵源有自來矣今子學正君用和克世其業敦厚
温柔中有英烈激發氣此豈尋常齷齪者可企其意度
之萬一余來三山時相過從一日出其父書及當代諸
名賢題䟦且徵予語輙序其所感者如此嗚呼雅亡春
秋作漢郢之臣不入于蓽路藍縷之所啟辟則淪於車
粼駟鐡之所蹂躪豈復念先王召虎之經營哉江山無
恙風景渺然光武一用之以循河北昭烈再用之以向
中原亦存乎其人耳文公嘗以鄧禹杖策孔明草廬二
對作一類文章看今世儒者所未講也用和家學有傳
其必獲我心矣
題童竹澗詩集序
古之君子立身行世節行為上辭藝次之胸中有所藴
抱非假是不能自逹故可以見情不可以溺志詩其一
也古三百篇上自朝廷下至里巷情性之所發禮義之
所止千載而下誦其詩知其人靈均之騷靖節子美之
詩痛憤憂切皆自肺肝流出故可傳不然則雖嘔心冥
思極其雕鎪泯泯何益近代詩人格力微弱駸駸晚唐
五季之風雖謂之無詩可也童君敬仲氣誼節槩人也
所居在江閩之徼壯年有經綸志知時不可為則退而
居鄉善俗其急難好義屹然為一鄉保障衣冠善類多
歸焉充之有田無終孔北海之風難再平則蕭然閒適
築室萬竹間哦詩讀書無復一毫羡慕其外之意君之
樹立卓卓如此固不求以詩名也君詩曰閒從理亂覘
風教每到急難知世情君之心事蓋如此又曰故國有
喬木好山多子規忠愛懇惻之情至矣余之所以惓惓
于君先節義次辭藝者夫豈徒哉
農桑輯要序
右農桑輯要一編迺大司農頒行之書也前建安郡丞
張侯某刻而傳之將以廣朝廷務農重本之意于天下
誠使家置一本奉行惟謹則人人衣食以足而風俗可
厚教化可興矣抑孟子之言田必百畝桑必五畝雞豚
狗彘之畜必不失時然後黎民可以不飢不寒老者可
以衣帛食肉蓋三代所以極其品節制度之詳以盡其
輔相裁成之道有天下者萬世所當取法也嗟夫二千
年疆理之政一壊于戰國之慢經界再壊于秦人之開
阡陌董仲舒限田之策既不行于國實民富之時藺悦
均田之論又不用于土曠人稀之後舉天下農桑大利
上不在國下不在民而悉歸于兼并封君之家奴婢厭
綺紈犬馬飫粱肉而耕夫織婦終歲絲絲而計粒粒而
數有不得以遂其一日之温飽者矣不反其本而汲汲
焉末節之是詳不能制民之産則雖朝講夕究徒為空
言月要歲成亦無益於實政也横渠張夫子必欲驗之
一鄉以行之天下者夫豈無所俟哉每愛元魏後周口
分世業之法至桑麻田産亦各有給一時斯民生意津
津可以三代使自隋迄唐守而不失勿開賣買之門勿
變兩税之法雖至今存可也夫豈寥闊而難行哉老癃
遺氓欽覩詔書蠲農租十分之二永為定式不覺舉手
欣賀曰此王政之始也何也南北風氣雖殊大抵農戶
之食主租己居其力之半主戶奉公上之餘誠能復損
其二以益之則所得佃租視采地之禄亦略相當矣誠
能舉而行之以漸復古者五畝百畝之制使貧者得以
受野人之田而食其餘富者得以享君子之禄而不失
其養賦税可均徭役可省地不改辟民不改聚經制一
定豈惟三代可復雖為上古耕鑿擊壤之民可也何幸
身親見之
四時治要方序
余多病喜閱醫書最後得陳希元家藏治要方山居不
能尋醫按此亦足以自治信乎其為良方也希元之論
曰凡病必有治治必有要不獨醫為然蓋于此憮然有
感矣余嘗學自治治人之道一日聞之師曰藥靈丸不
大棋妙子無多令心悟躬踐今老矣每見鄉人有病劇欲
死者衆醫束手告去希元以為可治則投半匕之劑輒
甦活余每神之必曰是蓋得之師傳者非我也未嘗不
竊嘆學無小大操之必有其術而亦必不可以無所受
也因系以所聞而附識卷左云
送胡庭芳序
記南渡初武夷文定胡公造行都有以程氏之學盛行
為言者公輒愀然曰吾方以程氏之學不行為懼何謂
盛行耶豈誦習其說者皆可以言程氏之學耶余讀書
武夷山中有胡君庭芳自新安携一編書來訪究其業
蓋自朱子而尤粹于易留山中三閱月相與考訂推象
數之源極義理之歸書成余已為係語其後矣又復相
與推究文公所論他經大旨重惟詩書二經訓義已具
獨三禮通解猶未完書而春秋則僅發其旨要白鹿臨
漳所刊尚有望于後之人余知非其任而竊有志焉春
秋一經蓋竭精力者九年而稿本燼于丙子之厄俯仰
十載學殖荒落余交游多矣論經說理鮮有如君者何
幸得因切磋究之相與纂述以成一家言豈非宇宙間
一大快事乎胡君曰諾歸將考隸一經焉明年春當賫
糧武夷山中以畢斯業噫道同千載若合符契志同千
里若共肝膈天地茫茫微人奚立微道奚存今考亭紫
陽乃道南一大鄒魯也君之是行豈非斯文風氣之一
會乎我日斯邁而月斯征君其勉之臨行且求一言為
别余為之躊躇却顧深有感于文定胡公之言而告之
曰前所云亦誦習其說而已文公没且百年門人傳習
寖益失真余以為文公之學不行文公之道不傳也曩
游浙中嘗因受業于敬堂劉先生得聞文公晚年所以
與勉齋黃先生纉室陳先生論學之要旨然後乃知文
公之學其體全體其用大用與世之所言第以資誦說
者固不同也誦說不同度也蓋必有以出乎其外者乎
因我同志輒發其端君之學源于盤磵董先生江東文
獻風流猶有足證其以言參之殆有合乎否耶萬世道
真當有統一此學果有傳此道果有行一惟生人之休
天地當有賴焉君其勉之益勉之胡君曰是未之前聞
也不可不書以贈我遂題以為序且以告江東士君子
之學自朱氏者
送胡庭芳後序
余與庭芳斯文異姓昆弟也三餞君矣君健我衰此會
豈數得君初來洪源三月再自洪源遊雲莊又十月今
來鰲峯已辦兩載留計事有不得遂所期者豈斯文之
會天實嗇我耶臨行含悽不忍别重念己丑與庭芳握
手嘆慨秦漢以下天下所以無善治者儒者無正學也
儒者所以無正學者六經無完書也六經無完書則學
不可得而講矣儒者無正學則道不可得而明矣千五
百年牽補架漏天地生民何望焉考亭夫子集正學大
成平生精力在易四書詩僅完書開端而未及竟雖付
之門人九峯蔡氏猶未大暢厥旨三禮惟有通解缺而
未備者尚多至門人勉齋黃氏信齋楊氏粗完喪祭二
書而授受損益精意竟無能續之者若春秋則不過發
其大義而巳豈無所俟于來學乎當我世不完則亦媿
負師訓多矣顧惟兵難之餘學徒解散文集燬亡徒抱
苦心力實不逮蚤歲成春秋通解一書又厄于火兼以
齒髮向衰抗我滋甚微君之來此學孤矣余與君相與
講切縷指蓋十有七年矣易詩書僅爾就緒春秋更加
重纂則皇帝王伯之道亦粗備矣惟三禮乃文公與門
人三世未了之書所關甚重且周官六典元不亡當復
其舊而儀禮十七篇且欲各附禮記傳義以為之兆當
猶有俟也臨分再與庭芳約分任此責庭芳計以來歲
冬春之交四入閩此留當終吾生以畢兹事古襄張侯
紹先嗜學士禮慨然以文獻為念昔以此屬全金又以
屬庭芳悠悠蓋壤文獻實難與門人益務堅苦泊如也
慶元庚申殁于考亭後十年庚午疆場事起又六十七
年丙子宋亡公之曾孫俊以死節著嗚呼大聖大賢之
生其有關于天地之化盛衰之運者豈可以淺言哉夫
子之六經不得行於再世而公之四書乃得彰著于當
代公之身雖詘于當時而公之道卒信于其後者天也
過江來中州文獻欲盡自左丞覃懷許公衡倡明公學
家誦其書人尊其道凡所以啟沃君心栽培相業以開
治平之原者皆公餘澤也方侯剏義學東平袁君璧適
以臬事至閩訪求公後表後二子林彬于省長南溪建
安二書院奉韋齋及公祠又以考亭乃公舊宅&KR0548;&KR0548;為
語諸生小學入門之要尤以師道不立為憂既而金華
陳君舉斯文吳會為胄學徵藏書攷尋文獻且欲于此
繼成公志以復六經古文為屬誠鉅典也而必有竢焉
天道循環無往不復欲觀周道舍魯何適正學一脉亟
起而述續之則天地之心生民之命萬世之太平當於
此乎在侯之功不亦遠乎侯世以德顯其仕閩以化為
政道南七書院皆其再造也考亭西北偏有山曰雲谷
晦庵在焉亦為之起廢汪君於山之麓為門以識凡公
墳宅悉從而表樹焉庶乎知為政之先務矣精舍剏于
紹興甲寅前堂後室制甚樸寶慶乙酉邑令莆陽劉克
莊始闢公祠今燕居廟則淳祐辛亥漕使眉山史侯李
温舊構也書院之更造惟公手剏不敢改棟宇門廡煥
然一新邑士劉熙寶終始之義學之剏興宋奕黃樞首
帥以聽華□孫葉善夫趙宗叟盱江李廷玉與有謀焉
而厚帑庾完塈茨以迄于成則虞子建劉實也賢勞皆
可書時提調官總管燕山張仲儀教授三山黃文仲助
田名氏悉書石隂後甲辰三歲大德十一年四月朔日
後學熊禾記
送夏思學歸江東序
丙申秋余歸鰲峰聚徒遠近士交咸集行舍菜禮上饒
謝平叔夏思學預焉時思學來游武夷實養吾先生為
之介其言曰夏氏世居象山龍虎山之間覽其清秀以
為未足且顧望武夷以為之歸且徵余言顧徒言于子
何補自是歲必一至至輒留旬日今兹之歸又謂予曰
吾來武夷三過鰲峰不得一言為贈將何以為之歸乎
臨别之一日青燈對話為之躊躇却慮而有感焉茫茫
宇宙斯文一脉其將何所保乎中原文獻未能徵也伊
洛道南大江之左明道正誼君子誠得十數公落落布
在州里間人極猶有所頼以立天地之紀將不墜矣蓋
有平生想望以為泰山北斗以為景星鳳凰者迺使人
觖然于懷斯文一脉其真無所係乎甚矣大學之不可
以不明也談性命者入異端談事功者入吏道論文者
工詩詞稍高者藉古文之聲響以飾語言而已論學者
務記誦稍異者剽先儒之緒餘以資講說而已大略不
出此數端或有見焉則又安於小知而欲以是言道若
是者亦未知其可也大學何時而可行乎思學將遠遊
其更以余言徵之
送詹君履學正序
記甲申歲余始卜居武夷之南邑里秀俊相與遊從者
固不乏人而求其穎異成材者指亦未易多屈當路崇
植儒官奬引士類惟儒官一途為捷徑於是年盛力強
欲藉以奮身者胥引出焉隠屏之下曲溪之濱歲歲作
贈語餞友朋散在郡邑蓋不少矣樵泮居閩上遊往年
拔其尤一人為之正曰劉某今年拔其尤一人為之錄
曰詹某皆武夷舊遊也某行有日同舍各致贈言之義
余將何以告子則謂之曰當路遴選儒官一途非但可
資以進身也涵養德器修礪學業正在此時夫以一鄉
未足而之一國焉見聞頥養當益廣矣今風俗偷薄綱
常掃蕩前脩文獻欲盡吾閩自道南以來號小鄒魯樵
昔為多士之國當有韜德藴道升堂而發薰養之歎者
坐明倫堂領袖前廡豈但曰友之云乎抑當有事之者
云耳請告子以樵先正故事方伊洛之教盛行西山李
氏早年登龜山之門然後渙然不逆漢上米氏一日見
上蔡問為學之要朗誦子見齊衰與師冕見二章一部
論語盡說與賢矣夫仁之旨義何待二十年而有得而
此二章亦何有乎精妙而足以盡一部論語之大義此
在學者深思而自得之伊洛之學有傳于樵者自二公
始乾盛矣端明黃公道德之慤師表宇内以文公之行
之學至御書俯伏請納端拜之禮流風懿範藹然逮今
果齋諸賢克紹考亭之學又其後出也遺言緒論必尚
可尋此皆後學所當景慕而取法焉者也君履其勉之
謙恭自下以待其身勤敏不怠以進于學常若武夷相
與遊從時修途萬里發軔政不俟忙巨木千尋其培根
也不可不淳君履其重勉之
贈熊雲岫挾星術遠遊序
孔子罕言命又曰不知命無以為君子孟子不謂命又
曰得之有命然則將孰從蓋命有二以性言則理一而
已以氣言則分有萬之不齊智愚賢否一類也以理制
數以性御氣愚可明柔可強勤之可以不匱也仁義之
可以得天爵也修養之可以延年為善之可以獲福也
孰謂其不可變乎是故君子但當言理不當言數但當
論性不當論命當然在我適然在天敢問三代盛時家
有受田阡陌未裂隂耗之星夫何居里有公選科目未
興科名科甲之星夫何麗皇極不建君相不以造命自
任聽天下之人如醯蚋之在甕盎中自起自仆不得順
受其正者亦多矣君儒者也故作命說以贈
贈地理吳竹澗序
天運有竒嬴地氣有偏盛所以用之則存乎人是故知
道君子不論氣數自古積善好義之家非惟敵之又從
而挽回焉其次惟隂陽家一途誠詣其極則有裨于生
人則亦甚大何也其于精於天地者為多也是故公劉
周召以來所不廢泛觀宇宙竊有感焉陳同父嘗言楚
蜀閩越日衰之氣必有乘而用之者及今驗矣茫茫禹
跡未能效子長遊今之隂陽家有能發泄神州已曠之
地以培而植昭代方興之人才者乎天地生人有望也
吾里有牧堂蔡先生知之三世之間生西山節齋九峯
覺軒久軒五賢仕者致君澤民利在天下隠者著書立
言功在來世蓋此道也牧堂之後竹澗吳君其庶幾乎
君不妄卜地必其人足以當之是者予之富者既廉于
厥直貧者反有以給之與疊山謝公交最久公家再世
皆其卜兆公嘗稱其初交但見其朴拙其淳實久則信
其為積德尚美君子長者人也余亦喜其為人徧閱題
卷敬書其後而歸之
䟦文公再遊九日山詩卷
此淳熙乙巳文公先生與休齋公諸賢游山唱酬集也
前三十年紹興丙子文公嘗遊九日山與竹隠傅公汎
舟金鷄劇飲盡懽歌楚辭其音激烈悲壯夷攷其一時
先生之志其孰能測之今集中九日懷古等作乃其再
至也余嘗同釣磯丘君歴覽遺迹則懷古猶存嘗語寺
僧以先生前後遊山詩刻寘堂中併繪為圖使後之登
覽者想見一時風猷之懿而寺無好事者徒有感慨係
之因思宇宙間無一物非道則亦無一處非可樂泰山
之登沂水之浴夫子豈好遊者要其胸中自有樂地故
随其所寓自然景與心會趣與理融無所不自適也兒
童誦東坡前後赤壁賦但覺其有盪心悦目之趣而不
能自已夫水月之喻豈不自以為至而莫悟其非玄裳
縞衣之夢亦竟何所歸宿留連光景直徇目前高者怡
曠神情傲睨物表千人一律如是而已視文公廬山紀
行南嶽唱和與夫雲谷武夷雜詠竟何如哉嗟夫漢唐
諸儒不見道其不識此樂亦宜也紹興丙子距今凡三
閱甲歷企典型之無存覩風景其如在獨無慨然于其
心者乎余來清源與公四世孫與義過從甚稔與義學
明行脩克世其業與余有再遊之約而未克遂敬題集
末以識高山景行之思云爾
跋林氏兄弟遺事後
余辛丑冬至玉融首識西塘鄭氏之裔孫曰某越二年
再至又會其仲曰某一見知為古君子也一日狀小山
林氏逸事示余讀之未嘗不為廢卷而嘆嗟夫古道衰
倫紀盡數世之人骨肉相虐同氣為仇聞林氏之風盍
亦少媿乎哉君真知德者哉語曰弟子入則孝出則弟
又曰有父兄在弟即子也一定省一出入一動作寢息
以至視于無形聽于無聲罔不帥時何也深愛厚敬根
於内豈敢萌一毫忿懥心若今人之為哉世無知德孝
友卓行之士逸于太史氏多矣宜錄之以續司馬氏家
範世衰道微亦以見人心天理之未嘗冺也卷中贈劉
孝子二詩美之深箴之切君子愛人憂其無成君之用
心一何其忠厚懇惻之至也余嘗摭劉孝子實事母家
距家十里深山無人猿狖為鄰風雨之夕草樹悲鳴清
晨起㸑深夜獨宿煢煢一身旁無童僕如是者三年不
少懈言人人同非沽譽也嗟夫世尚有斯人哉是皆可
書一念之孝天資之微可能也終身之孝非學力之厚
未易至也余未及一識君其重勉之君文古學古人所
知也不待予贊其用心之古則吾深有以識之某學博
尤工于詩甚矣鄭氏之多賢也
敬齋銘箴跋
按南軒張子敬齋銘耑以敬為宅心之要蓋心存則衆
理具而萬事之綱舉矣非心存之外别有所謂敬也朱
子之箴不過發其未盡之藴程子曰制于外所以養其
中未見外貌之肆而中心之存者故所貴乎動静弗違
表裏交正也後之學者見箴不見銘但有矜持拘迫而
無從容涵養之功甚者以擎跽曲拳為敬看得敬字多
死而不活嗟夫聖賢之學不講人心失其所為主理非
事謬世道随之豈小故哉南軒集中敬齋記有曰萬事
具萬理萬理在萬物而其妙著于人心一物不體則一
理息一理息則一事廢敬者貫萬事統萬事萬理而為
萬物之主宰者也致知所以明是心也敬者所以存是
心而勿失也又曰心生生不窮者道也敬則生矣生則
惡可已也怠焉則放放則死矣此千古聖賢傳授心法
之妙學者深體而屢省之哉
銘
約我齋銘
人之為學患不見道大道茫茫何處下手聖門論學必
有所之有是奚是斯文在斯大哉聖域顔氏實踐一仰
一瞻夫豈無見道之所在惟中為難孰開其端精一兩
言精在博文一在約禮爾學維何即此而已得一為德
體全則仁以品以節匪禮曷臻一舉一動如寐斯覺前
日之約今日之卓惟黃氏子為學有源不懼于父天叟
為兄約我銘齋奉以晨夕敢贊斯銘其敬無失
勿軒集卷一
