勿軒集卷三
宋熊禾撰
記
晉江縣學記
泉直海東南隅實惟文明之地且晦庵西山二先生在
仕國也百餘年間文化齗齗可以一變而道晉江泉負
郭邑舊有廟無學淳祐甲辰林令奭易創今廟咸淳辛
未趙令珤始創今學端明洪公記之悉予辛丑冬南遊
抵泉春祀祗拜廟下惟見墻宇傾圮東北壁壤糞山積
邑博士王君景耀愀然謂予曰咸淳之創三十有二年矣
比來僅一修復而功弗竟書生力不逮志嘗告之令尹
邊侯侯曰吾責也行當圖之暨秋再至則廟學一新講
堂之後築杏壇三級壇之北為堂三間東西序直舍二
翼以四齋繚以宫墻儼如也先是春三月不雨至夏五
月侯奔走告望堂成而雨㴻以時雨名示不忘侯教也
齋左曰仁存曰禮立右曰義和曰知樂王君狀其顛末
來諗且曰侯之德我士甚厚不可不記辭不獲則繹其
名之之義而言曰天有四時無非教也古人立教法天
而已天之道元亨利貞其體也春夏秋冬其用也在人
則仁義禮智其體也而其所以為用者豈獨無所事哉
聞之師曰農象春禮象夏刑象秋兵象冬此人事之四
時而教之所寓也未仕而學校則學此者也已仕而官
府則行此者也儒道吏治豈有二乎哉昔安定胡公以
經術德行教人至農事禮樂刑政兵防之類亦使之人
治一事世稱為明體適用之學繼晦庵西山二先生之
教其體全體其用大用又湖學所未嘗有者乎一邑天
下之式古之人居必近學學必親師自國學侯頖以至
黨庠閭塾皆在其居之南凡田賦飲射論囚獻馘必於
是者便旦夕教也學距治所不數十舉武侯朝視事于
官日昃不少倦退即休坐于學與諸生從容乎杏壇之
側其知講學論政之本者矣侯廉勤明敏始至之日有
事於社稷業治壇祀惟謹邑有閒田增墾歲二千畝流
民之來歸者三百餘家未幾政成而學興隸邑泉山石
井二書院亦皆易而新之庶乎知養教之序者至於訟
簡盗息百廢具興侯之餘也記為學作故可略是役也
侯首捐俸為官吏倡里之好義者懽趨之材工率傭以
直一毫不以擾民用斯道以往又豈但一邑為然
昇真觀記
武夷山閩之鎮也天下第十六名山是曰昇真玄化洞
天按舊記厥初有神星降曰聖姥母子二人始居此山
又有神稱武夷君者三代以前越在要服固荒遠難証
太極氣化其始也挺生一二至人以為一方生民祖形
化而後生類益衆則其間有材德絶異者衆皆臣服之
以長其地故謂之君上古以來如姜嫄之棄簡狄之契
與夫蜀未通之先蠶叢魚鳬杜宇開明載在傳記皆其
類也又世傳魏王子騫城潼川時有張湛劉景等及胡
李魚氏四女子凡十二人實受地為氓後皆避棄而仙
而武夷君幔亭之宴亦在始皇之二年按閩地至秦始
列為郡時秦威虎視六合震動英雄志業無所就棲其
身於道而神其說于為仙意當時亦不但穀城桃源而
已至漢武帝列在望秩史稱祀以乾魚始築壇壝厥後
歴代封表增立祠觀唐天寳三年石刻後唐保大二年
碑銘具存宋紹聖二年觀錫額冲佑武夷君始有封號
端平元年十三仙亦列封焉凡祈雨暘則遣使追金龍
玉簡于洞靡不響答其大者則謂宋三朝聖君賢佐皆
神瑞世之應名山大川能興雲致雨利濟一方者此理
之常而得其氣之靈明英粹為大聖大賢福澤天下者
亦間世而有獨其有功生人顯著而叠出則未有若武
夷者也載在祀典實甚宜冲佑之後有觀曰昇真迺管
轄游君道淵知觀江君妙静正實始開山一日狀觀之
始末示予曰洞天在一曲天柱峰絶頂乃十三仙遺蜕
之地屬歲旱潦天子命公卿走四望則必之焉而洞室
阻邃壇宇勿修何以處祀事舊有道人某始立道院余
早慕四女仙之風願學太姥元君之道屬漢嗣三十六
代天師教法盛興遂請改觀額前建太清殿後為法堂
堂上為樓以居仙像殿之東南為通天臺門廡厨寮畢
具費木石瓦竹工役緡錢幾萬有竒經始巳巳之夏告
成己夘之冬凡觀之事悉請于當路有司而後行上以
祝天子萬夀下以利州縣祈禱允為仙聖之奥區蒼生
之福地矣願屬子記其事余以名山巨觀非當世名筆
誰宜為輒辭謝未幾游君及江君俱上真而管轄韓君
妙潤申命以先志勿得終辭也竊謂玄樸既散大化運
行其至精至粹至靈至異之炁浮于天者為太清三光
凝于地者為名山大洞鍾其靈于人者為至人高士人
之一身與天地相似無極太極吾其性二炁五行吾其
體而其中一點靈明炯然不昧則合性與知覺而謂之
心也彼其然倥侗感于情役于氣肆欲戕真與物俱腐
者固不足筭已而所謂至人高士則氣完理具而此心
真體妙用與造化者游不為命世之聖賢以兼善天下
則必為遺世之神仙以獨善其身文公講道武夷力衛
正學獨神仙一事不深詆谷神一章久視之要而參同
契十三篇立命之秘也儒者正誼明道而不知養氣以
為之配則亦何所恃而獨立不憊也哉故孟子開其端
而不及竟程子發其用而不敢洩者殆有以也余嘗謂
偏言炁而失其本與專言理而乏其助者皆不謂之善
學特其内外之分公私之辨不可不致其精耳余聞學
自老氏其上者清净無為怡神養真而其次則呼吸導
引亦能固其筋骸養其精氣傳寖久而術益工體玄入
虚懷真陽合冲氣久之自能離形出神與道合真于是
有白日飛昇之說此其魂氣升天體魄降地之理特其
養之深凝之固故超於冲漠者未即散而蜕於塵凡者
亦未易朽耳或者附其說則謂血月之軀果能昇白日
之羽翰而徑青旻之宫闕也以是明昇真玄化之義其
殆庶乎噫人之生也造則為有化則為無無者其真有
者其妄老氏之見達矣然大化之運循環無窮所謂一
點靈明炯然不昧幽則為仙為靈明則為聖君為賢輔
視時屈伸與道消息蘇氏所謂參天地之化關盛衰之
運者自灼然不可誣也羣仙列聖昭布森列豈無憫下
土生人之心復出而瑞斯世者乎余言足徵則願誌之
名山以俟來者
閒樂堂記
閒之說不載於六經不聞於三代東賓西餞左提右行
在天無閒日月一饋十起一沐三握在人無閒聖賢昔
者堯舜禹湯文武之君必有臯益伊萊姬吕之臣以為
之輔兢兢孳孳亹亹勉勉若惟見其有終身之憂而無
一日之樂者雖欲閒得乎秦漢而下人無宰物之情閒
之一字往往為仙翁釋子墨客騷人借之以為遺棄事
物玩愒光景之地於是舉宇宙間職分當為之事始有
不得盡其分者矣古襄張侯紹先雅愛東陽山水卜居
崇川者十有餘載歲在辛丑佐郡温陵越一年得告歸
里有游倦之心遂於居之東偏度地一弓構堂數楹日
與賓客問學自娱富貴利逹泊如也堂之左右竹徑蓮
沼交迭映帶清芬茂隂一觴一咏殆若翛然忘世者一
日謂余曰余遭世盛明起家寒素五膺朝命從官南方
將三十星霜矣今則年逾知命視眊聽衰獨不可少休
乎吾將扁以閒樂子其為我記之余曰樂之義大矣閒
則我不敢侯又申告之曰臯益伊萊姬吕古大臣事業
也已邈不敢望今之得時行志者我知之矣入則佐天
子進退百官出則當朝廷一面之寄小亦乘一障寄百
里以自效率皆扶桑曙色未動則蓐食亟出視事登堂
據案甲可乙否雖文書程期之常亦盡晝漏數十刻不
得息一有王事驅馳日走驛數百里喘息不敢休若是
雖禄萬鍾馬千駟分之宜也而我則不能進於是惟閒
則得吾分而樂焉此吾所以名堂之本意也余曰此世
之安分者之說而侯之論辭也安分之識淺樂道之趣
深分有大小道無小大誠能充之性即分也否則分制
於命而局於形氣器量之狹矣大丈夫出處自有時義
命豈足道哉仲尼閒居亦閒也飯疏食飲水亦樂也簞
瓢陋巷家法宛然夫豈果有惡於閒而閒又豈足累吾
之樂哉周程二夫子切切焉教人必欲求孔顔所樂何
事可以嘿而思之矣讀論語至答顔淵問為仁問為邦
二章乃知用之則行舍之則藏者果有其具而非虚言
也東陽為朱夫子闕里侯以中州之傑獨睠睠是邦者
洙泗伊洛之道在是也道之興廢莫大於文獻鄒孟氏
歴叙堯舜禹湯文武以來之道似逆知孔子之後至已
而無傳者無其人也晉韓宣子見魯太史易象春秋遽
發周禮盡在魯矣之嘆者有其書也二者不足徵一絶
至千有五百年之久是豈獨不為世道計乎侯又於居
之西偏闢室逾百楹命曰同文書院延置四方賢士大
夫所事所交隆禮謙下不少懈又以六經四子與夫十
七史等書幸頼伊洛考亭諸大儒參互討論統紀已一
當吾世不亟刊定何以質往聖不謬百世以俟來哲不
惑居常與余極論兹事未嘗不三復嘆息侯之志豈可
以淺近窺之哉或又曰侯之為此其事大其責重雖欲
閒安得其閒曰吾聞聖人憂世之憂樂天之樂自並行
而不相悖仲尼閒居蓋有終日不食終夜不寢以思者
而顔子陋巷所樂蓋與禹稷視民溺飢者同一道也侯
常言曰人生天地間幸此七尺之軀一點虚靈不昧者
未盡澌冺既無所禆於時又無以自出於後是自棄也
此則侯之心也千載在前萬載在後同志君子其尚有
以識之因次第其語以為記
曝背龕記
曝背龕歐陽子負暄讀書之地也去簷廡尋丈許依山
塹作小壇直廣二尺而横廣倍焉下截土作層階以便
登陟方當天宇開霽日光浮動晴暉暖氣逼人戶牖於
是歐陽扶策攝衣而登之至則抱膝曲肱偃仰箕踞左
顧右盼且見高下蘆花噴白楓葉舞丹松風翻雲濤鳥
語雜琴瑟樵斤之丁丁村舂之剥剥若響若應若遠若
邇聽玩既已則開塵編對古人考前世興衰治亂之所
以然且感且嘆間以詞人才士文章議論遞而覽之及
其得趣忘形則咄咄書空莞爾而笑情舒意放融融熙
熙便覺如登春臺於陽和煦嫗之時而不復知夫顓頊
在御而玄冥司時也噫古人云蓬蒿書室間寬於一天
下吾始讀而疑之今則信矣乃知人生苟不以外物為
累則雖羹藜飯糗莫匪珍饌粗繒大布何異衮冕而蓽
門圭竇又皆吞風吐月之大厦也今是龕也以富貴家
子視之其不掩口而笑以為兒戲而鄙之者鮮矣然彼
又曷知夫箕山之隠陋巷之居雖以四海九州之富紆
朱懷金之貴而不以易其所樂者哉
北苑茶焙記
貢古也茶貢不列禹貢周職方而昉于唐北苑又其最
著者也苑在建城東二十五里唐末里民張暉始表而
上之宋初丁謂漕閩貢額驟溢斤至萬數慶歷承平日
久蔡公襄繼之制益精巧建茶遂為天下最公名在四
諫官列君子惜之歐陽公修雖實不與然猶夸侈歌詠
之蘇公軾則直指其過矣君子創法可繼焉得不重慎
也南渡後地産日以凋耗减額至三分之二民僅以甦
焉大元混一區宇安輯黎獻歲在丙子至元十有三載
江南始入職方有司以前代貢賦之版來上先皇帝加
惠遠氓自正供外悉蠲之建在遐壤越五載而後錫貢
宰相制用如式歲為斤止千視前代之減額又逾半上
之不役志於享也恩德實甚厚天下其曷敢伏厥土之
攸瑞又十有八歲丁酉迺今皇帝踐阼大德初元也時
有行省平章公趣長臺治達觀苑中謂御貢舊有堂固
陋非所以昭敬始命改造適平章高公惠撫南夏顧瞻
丕作郡有司承命不敢後經始於是冬之十二月告成
於明年春之三月時值農隙執宫功者不為厲苑中制
倣殿庭内設陛板外亢重闉泉有候焙有節司署各有
局鳳岡龍井獻狀後先雲島華池映照左右貢雖減舊
而堂宇視昔則有加上以恩逮下下以禮敬上當如是
乎抑嘗思之區區芽卉之微生於海隅山陬之遠有司
共職歲貢猶能備殫勤敬至于名聞上京味羞大官然
則巖棲野遯豈無良材秀民有能有為羞其行而邦其
昌者乎采之擷之端必有俟矣閩古本荒服秦漢始為
郡土曠産微唐始論秀入貢猶未嘗也宋初輔弼詞翰
之臣已班班可紀此百餘年間節行功名文學之士尤
表表在人耳目而其大者道繼往聖學開來哲淵源所
漸遺獻未冺天下後世言學者必宗建意其物産微耗
之餘其山川清淑靈秀當於人焉是鍾詩曰采采卷耳
不盈頃筐嗟我懷人寘彼周行又曰南山有臺北山有
萊樂只君子邦家之基備物致貢者宜知所先矣是歲
冬十有一月記
虚直軒記
建陽迺文公居邑號東南洙泗邑之北有建溪導源武
夷上游可二百里其東曰錦水與建溪會源雖淺而清
以濯錦色倍鮮瑩人擬之蜀錦江二水之交實為兹邑
勝處而未有以抉其閟者歲在乙巳新安汪君正卿來
佐邑事得其勝築室三楹稍西闢小軒軒瞰千竹竹之
外平洲帶繞長橋如虹萬瓦鱗叠市塵囂一水隔斷雖
㕓居雅有野趣一日訪君舉觴命釂徜徉其間顧謂余
曰水清矣竹之清又與水稱於我心若有契然軒未有
名君其為我表之予俛而思之平生受虚直二字輒以
為奉虚曰心直曰節也兼内外貫體用君子可比德焉
君曰此於前聞亦有稽乎予曰静虚動直濓溪周子通
書之言也蓋嘗以中通外直比蓮之德矣竹與蓮皆君
子也竹之虛其中直其外殆有加焉而時之所處則有
甚難者以是名君之軒實甚稱君曰美哉斯名并求一
言為記予曰記則請俟能者姑繹其義可也蓋嘗讀易
至說卦之震其象為蒼筤竹嘻不問巳知其為竹矣何
也隂一而常虚陽一而常直大傳曰乾之動也直震即
乾初畫也天地間一氣而巳生生而直遂者皆陽也而
其虚處即隂故君子之學以静為本不静無以為動不
虚無以為直也顧其物理亦何所往而不如是哉君曰
即此為記毋庸他求予曰未也見枝幹知行者下也重
隂閉蟄大雪如席卉木芸芸各歸其根于斯時也已有
心心而相師節節而相符者矣伏龍在地雖頭角未露
而干霄拂雲之勢夫孰得而遏之善玩易者不於此觀
而奚觀君曰子之言非但竹也我知之矣予曰前之言
皆形而下者也周子不云乎一則無欲無欲則静虚而
動直静動言其己生之後一其未生之初乎天寒日暮
意象悄然離立相看清瘦如削當是時固不知我之為
竹竹之為我也境異情遷人則有欲已非復對此君時
矣菉竹之詩國人之所以美衛侯也自猗猗而菁菁以
至如簀豈一朝夕之故哉有斐君子如切如磋如琢如
磨請賦淇澳之首章為勉君文雅綽著新安文公舊居
邑也淵源端有自云
族譜
麻沙劉氏族譜
劉氏者乃出自帝堯陶唐氏之後受封為劉裔孫劉累
事夏后孔甲在夏為御龍氏在商為豕韋氏在周為唐
杜氏杜伯子關叔奔晉為士氏孫士會適秦後歸晉其
處者為劉氏又周大夫食采于列亦為劉氏康公獻公
其後也士會之後家于魏又徙豐沛至豐公端字執嘉
生京兆高祖由中山靖王而下凡十七傳而晉水衛都
尉關内侯衍公四傳而生御史中丞諱穎穎生太傅義
禧義禧公生五子曰大司徒文譙刺史文紀文允丞相
文静文謙公二世生唐功臣䕫國公弘基文紀者凡二
傳而生工部員外願光禄卿章文静肇仁公者倜儻有
器略以晉陽建義功輔唐太宗使始畢可汗始畢大喜即
遣馬兵随至又獻馬二千疋太宗喜曰非公何以致之仕
為大丞相大司馬立邦極定律令進魯國公公生太子
中允洵洵生諫議大夫穉穉生洛州刺史蕃公二世生
大鴻臚卿莊莊生戶曹昱昱五代而生樞密思道致道
思道公二傳生右驍衛大將軍牟致道公生工部侍郎
仔仔事唐憲宗元和中以明經舉進士歴仕為扶危奉
天保國致理功臣山東陜西四鎮節度兼樞密使進太
師贈齊國公謚文莊公生二子曰宣撫使棼鎮國上將
軍光州大都督工部尚書沛國忠簡公楚楚生六子入閩
者三人曰少府監翺將作簿翊金吾將軍翔金吾生三
子曰大司馬端國公禺中山刺史冑太子少師庸歴代
而生資政殿大學士忠顯公韐太師忠定公子羽樞密忠
肅公瑛居崇安之五夫世以文武忠義功顯載在國史
是為東𣲖祖也將作簿者其子為兵部尚書居於劉原
少府監開國公生于唐懿宗咸通九年少警穎誦六經
日數千言十三歲受三禮春秋俱通大義善文辭為世
所稱唐僖宗乾符六年奏受通仕郎遂州搃府記室參
軍值黃巢之亂從族祖山南東道節度使劉巨容討賊
有功陞檢校尚書乾寧三年十月以公出鎮建州領散
騎常侍天復初除少府丞改少府監生子四人知秘書
省曉太子校書暲刺史暉國子監丞廣西觀察使&KR0008;歴
世而下為陜西宣撫植翰林承旨居之光禄大夫天章
待制廣南提刑川榮禄大夫四川總領工部尚書崇文
殿中侍御史忠簡公欽簽樞密院洪甫武經大夫唐州
刺史園武翼大夫安西都護總管顆太尉忠勇義壯廣
福字惠侯純福州指揮使以竒知潯州府中知江陵府
衍中大夫秘讀學士觀皇宋間子孫登科出仕者數百
餘人郡守陳昉建聯魁門以表其事是為西𣲖祖也劉
氏建自三代迄唐人材通仕上國者盛矣至宣靖炎紹
以來最衆以一族推之可見獨惟立國江左川蜀其首
也張公浚富平失律之後微寳學公以身任一方扞敵
克定西陲則幾不可為國後來右史公總餉五路又能
與安公丙協力戡難俛仰百年之間一族以績效著見
于一方者猶若是天下才難之嘆其果通論乎東族三
忠之節誼風烈著在國史西族二忠亦以直言姱節雖
鐫斤鑊烹不避郡有乘里有廟皆可敦厲薄俗且文靖
屏山先生子翬以道德學問為文公師右史公又受學
於文公之門自此卒業者相繼其淵源可謂遠也已矣
曰德曰功曰言皆有足為不朽者是可書也為子孫者
載觀斯譜夙興夜寐毋忝爾所生尚其念哉有元大德
辛丑上巳前三日十三世外孫前進士熊禾拜撰
䟦姚氏族譜
平山姚君示余以族譜因知姚氏迺唐瀛州學士思廉
之後而其自出則本于姚虞因思上世得姓之初孰非
神明之胄成周以上宗法素明至唐猶有氏族譜志而
今無矣皇極不建九兩無繫為清為庶德薄流卑四如
先謂龍川史君之傳以功野庵先生之傳以言六代祖
之傳以德野庵經解僕幸及見之若德若功在人心世
澤當未艾余竊謂士君子生世孰不欲以竪功名見於
世然而厄於時制於命者亦不少惟有德有言二者乃
人人所可勉也仲一之言曰士未能善世猶當善於其
鄉未能善鄉猶當善於其家善於其身德者身之藴言
者身之符顧德之積有厚薄言之發有大小顧吾所樹
立何如耳自昔聖賢言言行為世法則一善言一善行随
所樹立皆可表見自稱於善族姚氏之後昌者其尚永
守無斁
江氏族譜序
予閱梅上江氏譜有十世孫安正叙叔孫穆子之言謂
人有宗非但保姓受氏必有所以為不朽者立德立功
立言是也江氏之宗則諫大夫巨之孝乃德之大者&KR0008;
侯喜之從伐亦功也黃門侍郎統之論徙邊亦言也統
之十世興為建安令始居建又十二世寵號梅上公梅
上公之子本仕唐為贊善大夫至是族始盛贊善公之
子七人次二支為廂使冲次五支為常侍曄孫十六人
曾六十一人玄一百四十四人餘無聞焉余因是慨念
古者宗法自繼别以下皆以長而長又未必皆賢且不
常盛也故必立為家相以輔之宗以長相以賢長者前
定而賢者固於上乎定之也宗子長且賢而相之者又
賢則以德以功以言小而保族宜家大而庇民正主固
所以亢吾宗也宗而僅可持世而相之者賢則固當委
族而聽之是故善為家者必立為成法使之有所持循
以自保雖不肖亦未敢遽越吾法蓋熟于聞見而習於
行也甚則請於上而易之矣又不幸而世絶則擇而支
之賢者維之矣如是則宗法可以相維於無窮嗟夫天
之生物一本也是故世德之家培常豐而溉常厚不敢
有一毫侵削而斬刈之人又為之法如此故本厚而幹
隆枝葉舉受其庇焉此治天下之要道也而後世不復
見矣吁豈特此一事為然哉某公第幾世孫某以譜示
予見其族雖分而譜有系世雖遠而澤尚延使古宗法
不廢則雖自一世至於什伯加倍而未巳也今之保姓
受氏者孰非唐賢以來錫土之祚胤哉某蚤尚氣誼叠
山先生深器予之既命之字又題其所居曰菊隠其益
培且溉之江氏之後必大
麻沙劉氏族譜序
余母族麻沙劉氏知為京兆洪固之族而未能詳也一
日母之從子君佐出示譜牒乃靖肅胡公所序謂麻沙
之劉為西族五夫之劉為東族皆光州都督之後唐末
始居閩其言信而有証東族至忠顯資政公韐始大再
傳寳學公子羽又再傳忠肅樞密公瑛西族則左史公
崇文忠簡殿院公欽忠烈太尉公純又最著者也建自
三代迄唐人才通仕上國者蓋鮮至宣靖炎紹以來始
盛以一族推之可見獨惟立國江左川蜀其首也張公
浚富平失律之後微寳學公以身任一方扞蔽克定西
陲則幾不可為國後來右史公搃餉五路又能與安公
丙協力戡難著見於一方者猶若是天下才難之嘆其
果通論乎東族三忠之節誼風烈傳在國史西族二忠
亦以直言姱節雖鐫斤鑊烹不避家有乘里有廟皆可
敦厲薄俗且文静屏山先生子翬以道德學問為文公
師右史公又受學文公之門自此卒業者相繼其淵源
可謂遠矣曰德曰功曰言皆有足為不朽者是可書也
劉氏族大蕃衍詩書一脉不替益隆君佐亦能世其業
者丙子兵亂譜牒散失君佐幸購得之敬書於後以誌
歲月
勿軒集卷三
