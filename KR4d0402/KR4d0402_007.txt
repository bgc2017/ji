富山遺稿卷七
宋方䕫撰
七言律詩
雜興
世奕奔趍若决河誰將獨力障頽波指衣太守存唐苦
循髮將軍負漢多薜芷不芳甘自變白圭有玷尚堪磨
是非勿與時人說爲就重華述九歌
閔忠(美文天祥)
弱冠知名動紫宸兩朝際遇荷恩深身先赴義人爭死
天不成功淚滿襟自鄭有謀歸華氏舍湘無地托王琳
鞠躬待死無餘事不負朝廷不負心
誅姦(刺賈似道)
握兵結眷冕旒前牢落英雄二十年虎殿夀觴人痛哭
鵑堂私語衆喧傳爾身不恤無埋地此恥奚容共戴天
不有四明倡清議至今蛟虎卧山淵
盧明之開壚
懶作西風汗漫遊歸謀諸婦此淹留采花墩近初成酒
種秫田多早帶秋燕頷巳空西塞夢犢裩莫遣遠山愁
滄江留得偏醒客袖手時凭百尺樓
宋震翁以詩見推次韻爲謝
脩竹猗猗月半間此生贏得占清閒磨鉛勘易未三絶
吐火燒丹欲九還騎鶴腰纏空入夢跨牛髀骨慣行山
秋來閒把詩消遣敢向騷壇占絶班
雜興
其一
種竹千竿密復疎菉猗深處着蝸廬有牀自可安周易
無飯誰教典漢書疊嶂畫屏圍棐案飛泉白練落階除
絶無半點功名望一任浮雲自卷舒
其二
不露文章世不驚由來天亦厭虚名弦歌夫子窮將聖
風雅靈均死獨清其道卷懷何足恨斯文得與豈無情
長歌獨坐滄浪水休說他年起濯纓
其三
青山相對總儀刑人世浮華隔幾塵厚味不知菘韭薄
舊䘖那似菊松新銀罌豹血爭劉項翠釡駞峯死虢秦
大抵危機隨富貴不曾粘着退閒人
其四
霜風獵獵響林㘭獨有寒梅漸作包倒影水涵窺沼樹
淺痕月印上窗梢綠衣低掛酒初熟烏帽斜欹門屢敲
花得初陽人得復俱從顔子結窮交
其五
天地生生不盡仁惟梅先得一年春花神銓次初編譜
月老莊嚴妙寫真索笑暗添風度爽嚼香清洗肺肝塵
莫嫌刪後無題品自二南來有幾人
予家世富山久矣世有隠德老坡所謂我家韋布
三百年惟有陰功不知數蓋類是也因作此以記
其實且以勉族氏子弟云
自有乾坤有此山嘉名久矣落人間吐吞雲霧景千變
森秀松柟翠四環肯並貴溪争顯逹應同愚谷耐堅頑
山人儘得清吟趣芳杜香蓀不厚顔
又
家住青溪東復東林霏嵐影暗葱蘢山排闥入蹲蒼虎
水抱邨流卧玉龍田畫井疆前後隴岡横乾艮兩三重
客來若問誅茅地落日雲飛第一峯
又
我家韋布久嬋嫣積善工夫遠有源東漢賢良來鼻祖
晩唐文獻到聞孫(家有唐禧昭間文字)世增忠厚成風俗人尚耕
桑務本根賸喜邇來多識字粗書甲子記新元
静樂先生祠堂
五季横流欲障天先生雅志寄林泉嘯吟獨抱濟時略
高尚甘為遯世賢奕葉簪纓他有耀微時耒耜我相傳
何年得見歸來鶴暫假風翰逐老仙
梅
玉妃破白入春宫萬紫千紅立下風老樹冰霜皴剥後
寒枝烟水有無中月横山館笛初起人立溪橋馬欲東
為寄故人無信息更憑健筆入詩筒
雜興
南枝憔悴北枝榮轉眼浮華跡已陳昨夢已空巫峽雨
昔遊曾記武陵春浮生一日復一日世事後人哀後人
兩鬢欲霜行脚倦悠悠無計謝風塵
大卿先生惠藥方
淺謀不遂少年狂咄咄催人鬢髮蒼深雪寒添詩興爽
早梅清徹夢魂香已諳林壑投閒趣且試神仙却老方
聞說丹爐留近處贏糧我欲問金堂
田園雜興
半生燈火誤牛衣晩歲纔能悟昨非雨笠半欹將犢去
絲車細捲趁蛾飛粟生燒地山宜老草爛新畬水正肥
莫道勞生何日息邇來是事喜忘機
觀物
彭殤顔跖不相齊秋悴春榮各有時共種花分紅白色
同根木有死生枝悲欣自是人情異賦予寧非造物私
却笑莊生未諳此安排齊物費言辭
木犀花
其一
此花習氣愛巉巖不受紅塵點碧衫地把鷲峯移境界
天教蟾窟墮塵凡瑶林摵摵敲殘玉金屑霏霏貯滿函
月影徘徊花影亂待攜雙&KR0678;與君銜
其二
招隠誰招到碧巖自嫌黃綬映青衫月光童子分根柢
金粟如來混聖凡勝賞莫辭空百盞麗酬不記達千函
竦身便脫塵埃去徑上清虚謝轡銜
其三
秋風吹夢遶千巖偷看天宫雲錦衫色尚紅黃定崔李
花從開謝識荆凡試教月老排芳譜更聽仙童誦玉函
賸有辟寒金粟樹丁寧棲鳥莫教銜
其四
曾住仙山九折巖夜凉蘿荔掛衣衫月窺樽裏如相伴
人立花邊自不凡叢綠聯環瑲玉佩殘黃鎖骨現金函
枝空蟾窟今誰記猶道東陵繫舊銜
耜巖連和六首予與汪子新亦各再和二首
夜隨凉氣坐秋巖醉墨淋漓亂點衫花裏固知仙種别
詩中肯道使君凡乘風徑欲眠香窟修月曾經發寶函
收拾萬金歸賈橐不須麟閣大書銜
又
風韻孤高百尺巖敝袍爭得似荷衫久知郤氏聲名遠
自愧賓王骨相凡閒搗香涎供玉杵戲題綵帖拂塵函
醉來爲問姮娥信更倩魚傳與雁銜
秋晚雜興
白藕花殘暑氣收憑高更欲上層樓蒹葭淅瀝水天晚
禾黍高低風雨秋雞甕豕零更佐使狗屠狐呌或王侯
世間萬事祇如許莫把閒愁枉白頭
以書院課治事留杭十日竟爲小吏所阻
倦看世態變凉炎老覺詩書味更嚴與世不諧多枘鑿
謀生甚拙欠虀鹽摶風肯羨鵾鵬化署紙偏憎雁鶩箝
從使小兒輕我輩只今歸去問陶潛
舟泊松江
蓴江幾度酹張翰屈指今纔二十年昔日米囊羞破釜
暮年詩卷壓歸船飛飛燕子依風席漠漠楊花點客氈
草遠烟濃迷處所鄉心飛去白雲邊
過錢塘舊京
曾逐東風過曲江人間俯仰隔興亡江頭潮涸趨漁浦
山下城空失鳳凰漠漠黃埃昏草棘悠悠陳迹閱星霜
由來離黍遊麋地不分鈴鳴替戾岡
再點陶金戸計
萬里雲程阻便風孤鴻痛定再傷弓徵求多出儒冠外
飛走難逃世網中不分事情多倚仗厭看人面訴貧窮
生平豪氣難磨折時向毫端吐白虹
清明二首
漢世諸陵已古邱悲風摵摵老梧楸金人往日淚曾墮
石馬何時汗忽流江北江南千里隔身前身後百年愁
九原定有英靈在消得寒儒浪白頭
又
一去昭陽入朔臺羇魂流落不歸來葬從胡地留妃骨
死向南方颺后灰鴉噪莫看耘墓迹酒香誰把洒陵杯
茫茫草地人稀到風急棠梨落又開
次韻洪復翁食蕨
花葉根莖種種香誰知山草宿舂糧筠籃淨洗傾銀粉
瓦釜狂搜凍蔗漿爽口如兼三鼎味療飢不試五倉方
西山餓死真餘事安有冥鴻為稻粱
别弟
欲去相看手重攜寒波芳草助淒迷無人傳業空多子
有弟持家老得妻風雨燈前頻入夢詩文酒後共分題
孤飛不羨冥鴻舉只羨南歸羽翼低
雜興十首
其一
前程在處暗危機脫跡紅塵入翠微清水一竿張釣具
白雲四壁掛樵衣馬惟畫骨空嗟瘦龍不點睛那解飛
差有陳編相伴住時將詩句洗前非
其二
老去蹉跎萬事休襟期甚不入時流倦飛巳作歸林鳥
懶起猶如落草牛一點眉黃無宦况五分頭白爲詩愁
玉人期我滄洲上未擬他年賦遠遊
其三
巳更門戸自持鉏謝絶交遊與世疎處變卿還用卿法
養高吾自愛吾廬屏張前世無聲畫架插今生未見書
水北山人偏解意求分半席間樵漁
其四
冷落門墻絶似冰夜窗風雨耿孤燈采盆任我翻成雉
涴墨從渠點作蠅休說文章祇小技由來富貴總無能
依稀楊李無人憶但憶瀼西杜少陵
其五
紫綬緋裳印佩金我於數子總無情傍人門戸傳書客
投老田園識字氓世變委懷無逆順事機到手即功名
子房收斂英雄迹誰說神仙在穀城
其六
人境無緣斷俗喧丁寧牢閉兩柴門五更孤枕客懷惡
半世青燈書眼昏有日空爲無日計醉時還道醒時言
白雲久有南山夢不待他年畢嫁婚
其七
駸駸鏡裏鬢霜侵偶占溪東十畝隂風雨四時無盡藏
松篁終夜有餘馨家藏爲米難餬口日課除詩罕用心
誰說倉曹任窖穀近來家富屢千金
其八
先生高寄此林泉懶拙方知此樂全足屨兩忘便不借
人琴俱隠付無絃雲歸書帙留殘潤日上香盤裊細烟
勘破世紛無一事又拈枯筆續前編
其九
不仙不釋不居官久狎漁樵作往還細雨飽眠一黃犢
白雲秀拔幾青山浮生往事真成夢舉世誰人最得閒
惆悵伏波麄意氣暮年猶向五溪蠻
其十
生平繆計百無成衰白如期入鏡明鳥不驚猜無忤物
人多怒罵漸逃名襟懷落落憐孤影歲月悠悠過半生
老去自知無處用只留雙眼待昇平
春晩即事二首
紛泊楊花逐晩風杜鵑聲徹故園東百千種事孤愁外
四十餘年一笑中血作公文緣分定膞成山字坐詩窮
少時懷抱今寥落惆悵西窗夕照紅
又
匆匆塵裏換時光春去夤緣底事忙鳩巳居巢晴逐婦
蜂方出穴暖分王唱畊農起催秧綠打供僧來趁麥黃
今歲先生貧到骨時時爲米糴官倉
妾薄命
薄命佳人玉絶瑕不隨緣分落民家悲風古塚生青草
落日深宫唱白花萬里思情餘蹋踘一生舊恨付琵琶
雄蜂雌蝶難相並莫向春風怨歲華
雜興三首
自合林泉着散仙虎蛟在處卧山淵未秋巳擬償新穀
計月先愁欠子錢冷眼慣看平地險薄情誰念死灰然
人生還有相逄處昨日淮隂召少年
又
漫向松邊倚瘦笻一生襟抱與誰同照人不老古今月
送客多情南北風才盡懸知詩作祟數奇莫與命爭窮
冶金百煉今無幾休向人前說事功
又
經秋春蕙歎時過歸卧南窗竹一坡世味甚輕貪慾少
交情稍重怨恩多羞從綠酒看霜劍悔把青燈誤雨蓑
技癢未能忘習氣新詩寫罷更長歌
神仙
擾擾爭趨陌路塵好閒平地即蓬瀛青羊石化紫烟客
白鶴松成老樹精夾岸碧桃春水闊滿山落葉暮雲横
神仙不用尋行迹只向漁樵混姓名
竹
當年知已晉參軍畫手分傳老可文碎影貼金初得月
寒梢聳翠欲干雲平生自是輕餘子一日那能無此君
解為南風却炎暑擬封清渭答殊勛
夜坐二首
人間無處避紅爐急掃風軒醉一壺泉冷月涵沉水璧
荷香雨跳走盤珠神遊曾到清涼境幽討如横綠野圖
醉髮醒鬆吟骨聳從人笑絶道詩癯
又
呼奴薙草火攻蚊與客高談到夜深風辨雌雄分别想
歲占牡牝喜嗔心塵生渴肺須狂飲寒聳詩肩更苦吟
秋色滿懷人不寐坐看落月與横參
術者謂予清淡鎡基不貧不富而有壽
誰甘清淡厭輕肥命薄那堪不値時插架簡編家四壁
蟠胸梗概鬢千絲狂圖入夢空騎鶴壽相生芒欲鬭龜
莫訝時魚更多骨從來萬事有參差
看笋
丁寧莫採籜龍兒造物成材各有時寸碧縦横牛戴角
一斑纏裹豹留皮長身上水夜深看直幹干雲歲晩知
名節爲君描畫盡清吟堪繼菉猗詩
初秋雜興三首
利欲驅人看罷休人間歲月不停留别愁萬里滄江水
歸夢五更黃葉秋貯腹謾誇李書簏爛腸難擬董糟丘
老懷抑塞無人會徙倚西風百尺樓
又
守困書帷滯土牛誰揮尺箠浴寒流舊人不了新人事
今日那知明日愁一雁驚飛湘水浦孤蟾空掛岳陽樓
江南總解單于曲吹徹殘梅故國秋
又
田怕秋陽老怕貧誰能骯髒拔風塵窮年兀坐少生計
末路相逄無故人自愛漂摇棲倦翼誰分浩蕩慰窮鱗
區區温飽何須較莫負秋來風月身
有懷洪復翁入郡城納金課
故人東下濯滄浪見說金沙作斗量昔想萬錢還跨鶴
晚知六博亦亡羊詩傳劍閣烟霞藁地入桐廬雲水鄉
瀟灑滿懷無處着歸程何况接新凉
雜興三首
老去時光漸不禁那堪風景入秋深文章何啻建安骨
議論能無元祐心舊日交遊誰可托中年憂患苦相尋
致身稷契非輕許末路無成學苦吟
又
做事英雄竟不成飛鴻何處避弓矰杲卿有舌罵阿犖
叔夜無頭傳廣陵禍福難知隨命値才名太盛取天憎
江流渺渺無回勢獨向西風倚瘦藤
又
窮守空山兩鬢蓬老饕有分過年豐珠璣推上稻花水
金鐵敲殘梧葉風興寄小窗詩卷裏夢回別墅笛聲中
俗緣相逐何時了一笑人間萬慮空
社日思家
曉鼓鼕鼕露未收老翁雞彘祝甌簍家家酒綠枌榆社
處處霜紅柿栗秋笑別比鄰包祭肉醉呼童稚認歸牛
一年兩度村田樂不羨人間萬戶侯
晩秋
蕭蕭兩鬢竟蒼然況近重陽風雨天欲暝江村烟四起
漸寒山館客孤眠葉題舊恨在何處菊折寒香仍去年
為憶故人三歎息東籬沽酒已無錢
菊
矯首春風獨後時冰霜自厲占東籬悲如屈子淒涼意
清似陶翁平澹詩寂寞秋香憐向晩徘徊寒蝶笑生遲
蹇予氣味差相似采采金英盡一巵
富山遺稿卷七
