富山遺稿卷十
宋方䕫撰
七言絶句
兵革後初出邑郭
無數青山對坐衙讀書林下静無譁如今風景那須說
坊郭無民吏數家(陳刪定作讀書林)
錢王守鳬墩在臨安道左
山下燈龕掛紙錢水楊墩上草芊綿高人不要金九用
買得三吳八十年
紅梅
霜月娟娟午夜寒酒酣來此凭闌干滿枝艷色驚愁眼
宣主當年唾未乾
世言有問脩短之數於希夷者曰好來好去因觀
落葉有感前語
芳菲桃李雨新肥緋綠園林露已淒自道好來還好去
到頭總是涴塵泥
震澤市
石峯疊疊小橋西昔日人家桃李蹊無限歡娛俱寂寞
珠璣鋒鏑逐春犂
夜坐評史
史記
遷史馳驅縱復横不煩繩削自天成後來縱欲修良史
法度森嚴敢變更
西漢書
班固師遷亦步趨未容後進造庭隅半生描摸龍門像
雖乏精神貌却腴
東漢書
羨渠二子着先鞭未把文章許范傳遠出孟堅畦逕下
謾誇筆勢舞翩翩
順宗實錄
韓老文章不減遷中山一傳更增妍如何實錄二三卷
氣薾言卑不類前
五代史
自許精嚴獨有歐庸奴班馬法春秋文章雖到精神露
殆與二書爭一籌
客有善談謔者曰鰌鮎魚龜皆水族也一日聚議
謁河伯求職事鰌先去河伯授以右相鮎魚次之
授以左相龜行遲欲以翰林處之龜不願曰好官
二子俱做但願河伯註長壽看二子做到何處其
言雖謔可為發一笑也謾記其事
傭耕陳勝假為鬼爛斧王喬詐得仙若見淵明為我道
併從金母乞長年
富貴
懷清㙜廢嬌娥怨醉白堂空過客愁若向此時回首看
生平富貴一齊休
讀劉阮事用元徽之韻
層層樓閣鎖嬌鬟要伴朝雲出遠山紫府神仙行世上
深宫妃媵落人間
商婦
楊子江頭水幾篙匆匆思夢越波濤征人無信西風起
落葉滿庭蟲夜號
戍婦
去歲辭家戍隴西玉關消息渺天涯深秋別恨向誰訴
掛壁空靴生綱絲
夜讀劉夢得别䕫州官吏詩遂賦一絶
死稱柳水柳侯廟老守揚州揚子津莫計當時同黨籍
一般詩句一般人
邑郭旅中
出獵將軍夜打圍劍頭吹火割鮮肥山林儘有逃生處
自是驚麏觸禍機
諸生多以船夫入監房
水程何日到瓜州謾說儒家冠九流已與官船充水手
更從廷尉望山頭
元日
鬼物從來著論無題門安用換桃符呼兒記日開書讀
為說濂溪太極圖
春行口占
楊柳青搖窮袴帶櫻桃紅滴守宫砂春風不解畱詩鬢
只解年年媚物華
甄夫人楊貴妃
少㙜賜妲憐玄髮馬驛誅褒死曲眉自古文章多觸罪
我當併按北征詩
張麗華
玉樹歌殘月上弓誰將白刃斬春風妄言若不懲高叟
斷案如何服太公
寒食上塚
我是卿家老寡妻哭卿墓下草凄凄紙錢亂挂澆殘酒
人去黃昏鴉正啼
田家
晌午鴉鴉響踏車那邊叢薄有人家老農歇熱藤陰下
一樹冬青落細花
九日
籬邊初未見黃花滿眼青山故國賖午醉醒來人正遠
悠悠落日獨思家
梅花五絶
其一
不識梅花不識詩空將色相較銖錙美人立盡黃昏月
細看枝枯葉脱時
其二
一日微陽積一分看看積得一陽成夜來迸出梅花裏
天地初心只是生
其三
羅浮仙子月中歸三疊誰歌絶妙辭便是梅花難着筆
老逋只有七分詩
其四
風味酸寒冰齒牙誰知烟雨送詩家刪前不是無題品
未有文章說到花
其五
白鶴峯頭着縞衣醉騎鶴去幾時歸蠻詩數首傳誰相
寫出杭州玉雪妃
插柳
曾記來時割伏雌相思頭緒亂如絲自憐春盡腰肢瘦
更向庭前插柳枝
秋花十詠
十里紅裙間綠衣西風吹亂碧參差佳人日暮秋裳薄
怕有天霜磬折時
右蓮花
仙府分根飽月光百車金粟撒瑶房夜來東壁西風勁
三萬牙籖字字香
右桂花
一串金鋪簇碧叢野田高下狀童童憑君洗我讀書眼
收入公門藥籠中
右旋覆花
似是根株食辣蟲知君苦梗老霜風功名莫道全無意
火氣騰騰浮面紅
右蓼花
風急從衡木葉飛寒花搖曳水中低褰裳不采空歸去
誰識江南季女飢
右蘋花
步馬西風冠切雲欲從九畹問秋芬自原未死香都變
老盡山人況識君
右蘭花
籬下花逄少酒錢何如潭上酌芳泉頽齡此去憑料理
四百添書甲子年
右菊花
河鼓無靈帝遣來野籬竹屋手親裁仙姑咳唾隨風去
染作琉璃八角杯
右牽牛花
露冷霜清日巳凄淡粧素服滿前溪涉江一叚荒涼意
弱國孤臣寒士妻
右芙蓉花
寒蘆颯颯響風沙直待秋來雁作家夜擘饑翎搏未起
一汀撩亂雪飛花
右蘆花
寄洪復翁
月色横窗湧爛銀空房獨臥悄無鄰五更記夢渾無數
半是還家半故人
征人怨
辭家泊水幾番秋流浪天南海角頭此去千鵝三萬里
憑君馬上寄離愁
又
前年赴急合梁山一歲征行一歲還待到故鄉能幾月
明朝又出雁門關
續梅花七絶
其一
松下相逢雪雨乖人生何必泥形骸竹籬一醉休惆悵
只麽神交自是佳
其二
褪粉殘粧對鏡慵楚蹤秦跡恨匆匆芳心不被春風折
誰揉香肌滿籍紅
其三
欲洗年年墮謫心仙人空返白雲岑飛花欲落頻回首
老去風情尚不禁
其四
寂寞幽香怎得知醉來樹下酹冰肌更須呼我碧花唾
聽唱新番一剪詞
其五
只在溪橋野屋邊霜饕雪虐不能干可人風韻元蕭散
莫道花仙骨相寒
其六
約束寒梅作主張此花解事助淒涼暗香月下薰詩骨
怪見吟來句句香
其七
屐㾗印雪不粘塵去采南枝蠒栗春待得杏桃蹊樹下
我家風味已生仁
別梅二首
葛仙溪上一株梅我到家時花正開後夜月明風露冷
横枝休遣上窗來
又
風韻清高不受塵冰為肌骨玉為神一生謾記吳姬面
不是人間婉媚人
富山遺稿卷十
