富山遺稿卷八
宋方䕫撰
七言律詩
雜興四首
其一
我亦山林澹蕩人籠禽飲啄失天真客求妙墨多辭病
兒欠寒衣屢訴貧夜雨書檠翻汗竹秋風野飯配絲蓴
文章固是平生志贏得蕭蕭兩鬢塵
其二
江上千峯缺復遮疎林點點噪歸鴉短篷細網船回浦
快馬青衫客到家酒味春風生竹葉笛愁寒月老梅花
丈夫處世便疎豁莫買虚名鬭角蝸
其三
滿目風埃落日低拳支醉頰面山西平堤樹密欲藏寺
古渡舟横不碍溪渺渺幾竿秋水淨啞啞三匝夜烏啼
老來獨有詩情在口占新晴付小溪
其四
又是山邨秋暮天蹉跎身世惜流年風鳴淺瀨高還下
山碍浮雲斷復連豪氣尚餘孤劍裏眵眸合老短檠邊
心期蟠屈憑誰說盡是巾箱千萬編
續遣瘧鬼
老天難料倏炎凉水帝遊魂未伏藏子喜朋儔饜口腹
我愁冰炭置肝腸力持正論明無鬼醉讀離騷祓不祥
惟有五窮推不去主人改事屏車檣
江村晩望
江上孤村日欲斜秋光淡淡渺天涯幾多田舍隠林薄
三兩漁舟出荻花歸路負樵勞息樹亂流浴馬怒歕沙
憑誰剪出機中素圖入人間富貴家
春雪
薝蔔林中忍辱仙春來戲作散花天曉山寒勁雲迷色
夜帳光生月鬭妍北海無書羝不乳朝陽有路馬難前
從知造物憎賢達擁絮高吟更自憐
雨霽二首
次第尋春不恨遲春光偏在雨晴時風林竅暖山飛鳥
潭洞門開驚卧螭酒冽萬家供笑語土牛千耦樂耘耔
物華又逐年華轉惟有詩人老更衰
又
誰傳春漲没溪毛又喜朝晴暖土膏箬裹旋生新接樹
花窠重發舊栽桃掃蜂上篲經營早通燕歸簾結構牢
莫道山中勲業少等閒善類入鈞陶
次韻胡柳塘夏自然春遊
邂逅相逄玷俊遊共臨清泚看横舟野情瀟洒便僧寺
塵事囂煩遠市樓倚杖有詩追和韻折花隨酒記行籌
歸來散步斜陽下休笑浮雲等幻漚
春日言懷
睡覺東窗味正濃鶯聲破曉入簾櫳社前處處石泉水
春半時時花信風交友如雲翻手散浮華是夢轉頭空
癡兒不識愁滋味笑折花枝滿把紅
大水
長時烟雨弄梅黃身似枯株守破窗雲氣冐山天失畫
水聲撼屋浪翻江田通小澗頻障土船上高原屢徙樁
舉世滔滔何日息笑傾牀下古罌缸
雜興四首
其一
由來勢退不英雄誰怨天公苦不公蟲臂鼠肝俱造化
草妖木怪盡神通百年身世浮漚裏大地山河曠劫中
巧拙賢愚俱莫問此生元只似虚空
其二
老骨搓牙不入時可看霜雪點鬚眉短披樵褐形如鶴
長把農書手欲龜飢飽生前皆有定文章死後竟何禆
憑高欲說無人會早暮南窗盼綠猗
其三
冷看風濤起怒鵬自慚無力逐飛騰林泉襟韻清如水
儒素門墻淡似僧凉與竹奴分半榻夜將書嬭伴孤燈
人生適意祇如許玉署金門不用登
其四
六月猶披紫綺裘酸醎世味不相投清泉遶屋聲聲冷
高竹依簷葉葉秋揮汗讀書如有慕撚髭安字更何求
向無二事消閒日誰遣先生一段愁
其五
甘死蓬窗笑我癡興來况値夜凉時閒中不覺年華促
歸去方知宦路危酒甕沉沉傾玉瀣簟筠細細蹙風漪
月殘夢醒詩初就枯筆長抛網蟢絲
蓮花
水仙微步碧玻瓈家在湘湖西復西清欲濯纓長在水
妙曾斵鼻不汚泥巳知淨社曾參問合是濓溪善品題
欲採遠香無覓處挐舟驚起兩鳬鷖
府城别任惠叔表兄
乘興來爲兩月留廿年蹤跡歎萍浮銜杯清話燈前雨
對榻羈魂枕上秋倦矣悲鳴雙客鳥歸歟浩蕩一漁舟
吟邊若値孤飛雁頻寄新詩慰别愁
雪
北帝宫中億萬姝天花散盡滿天衢蓬山宫闕白禽獸
秦地山河銀雁鳬寒聳吟肩呵滴硯春回醉頰宴開爐
梅花半樹南枝早夢遶孤山訪老逋
王古樵觀予苦瘡鄙句遂自賦眉遭二韻各二首
因次其韻爲戲
老去瘡殘擬灸眉暫憑酒力引風巵久疎朋友慙多病
薄買田園費學醫吟罷肩寒生軫粟坐來形槁似枯梨
浮生自笑多磨障畫癖書癡發舊痍
又
吾衰端不爲蛾眉不假霜鉛補漏巵無恙感君頻寄語
不龜媿我未逄醫命窮漸退星臨木書悞無憑病發梨
康濟自身猶未辨敢將蘇息問民痍
又
無端痁疥適相遭空苦無成似嚼螯瘢疻着身猶刻畫
垢腥滿爪費爬搔行吟謾想歌愁絶坐食空慚飽老饕
偶見新詩還技癢寒窗細字認牛毛
又
命災况復與窮遭真似蟛蜞縛兩螯鱗甲稜稜便淨浴
髮鬚種種快頻搔甕頭轑酒何妨醉松下餐肪不厭饕
快寫田家剜肉句夜闌秃盡管城毛
田家
近來不復應差科生計無成奈老何漆種十年雖恨晚
牛生百犢未嫌多春耕着我扶犁手社飲還渠擊壤歌
聞道溪頭新長水偷閒試着舊漁簔
又
數間茅屋占林塘二頃田園幸未荒蒿葉正長蠶卧起
鶯聲漸老麥青黃壁間龍骨流泉活筐載豚蹄白酒香
春事年年閒過去欲將擁腫問庚桑
秋晩雜興時寓府城
暫憑高處豁雙明獨上譙樓倚晩晴烟岫齊紈千萬疊
落梅羌管兩三聲秋風世路客凄楚流水年光獨老成
吟興未如歸興切蕭蕭落葉滿山城
題洪復翁詩卷後二首
袖中光燄照崖垠詩律雄渾遠有源近藳自成新句法
束書不叛舊遊門折芳梅下人雙屨話别沙頭酒一罇
健筆世間誰措手老夫先擬舉降幡
又
詩裏人傳大小賢自憐同業不同年白雲孺子詩千首
黃石老人書一編冷眼危途風竹亂知心舊事雪松堅
别愁去作星橋夢長傍河西牛斗邊(復翁近館星橋)
春晩雜興四首
其一
未妨行樂少年場倚徙東風醉一觴芳樹染成啼血艷
落花流出漲痕香隂隂春色和天老脉脉愁情共水長
坐閱流年能幾見菱花應笑鬢邊霜
其二
懶向風軒掃落花暮年情態惜韶華春盤脆響供雷笋
夜焙芳蘚摘露芽蠶老住眠催作繭燕來新乳賀成家
狂遊無復少年夢聊遣清吟送日斜
其三
花神衣補去青宫紫陣紅圍一夜空華髮龍鍾寒食酒
青蕪狼藉落花風雨聲點滴春愁裏世態侵尋客路中
我欲憑高寄蕭散暫舒老眼數歸鴻
其四
欲逐芳菲寄病身鶯花不管老年人幽尋但見肥牛地
勝賞難追駿馬塵薄酒似餳聊取醉青梅如豆正嘗新
清歡未足還休去日落汀洲又暮春
挽尚書先生
前代衣冠第一人老來鳴道振遺音勲庸臣子平生志
書易聖賢千古心士願執經來鹿洞客求挾册售鷄林
飛仙雖去斯文在山閣神光照斗參
食菜
日食何曾費萬錢畦丁辛苦劚風烟牆隂吠狗硬如鐵
山下蹲鴟大似拳忍棄毛錐飛食肉空憐匿服卧餐氈
茶甌氣味堪相配更汲源頭活水煎
梅後久雨
自入梅天氣力微不堪暑濕互蒸炊鬢邊衰白三千丈
雨後昏黃十二時積潤圖書供火焙新裁羅褐覆香匜
小占定有朝晴喜忽聽黃鶯語柳枝
田家雜興三首
其一
樵路通村暗蒺藜數椽茅蕝護疎籬隂隂清樾風生樹
拍拍蒼鵝水滿陂記日旋鋤燒地粟上時新賣落車絲
晩晴慙愧逄端午醉卧黃昏自不知
其二
兩兩蒼髯笑杖藜舊裙兒女隔笆籬斜陽鴉噪燒錢社
細雨牛眠放牧陂酒熟十千沽玉瀣麫香三丈捲銀絲
客來偶及興亡事說與衰翁也自知
其三
不嫌飰豆與蒸藜飽脫衣衫掛竹籬問酒亭前旗影市
繫船屋角藕花陂踏車掛壁閒龍骨生藥當庭蔓兔絲
我自耦耕非避世姓名休使外人知
四時宫詞
其一
陽和不解徧深宫黯黯春愁佇立中歲給買花藏笥篋
夕香拜月散簾櫳鏤金巧勝勻如剪縐縠中單薄似空
一曲紫簫吹徹後薔薇幾度老春風
其二
披香簾捲幾斜暉别殿承恩似覺稀風蘤影摇隂欲轉
露蟬聲徹暑猶微肉痕淺印丹砂血手跡新裁白紵衣
例賜扇紈長棄却雙雙羞看綵鸞飛
其三
七夕閒登乞巧樓屬車隠隠認宸遊幾行宫樹女牆月
一闋庭花御苑秋戱展花牋圖蛺蝶強拈綵綫候牽牛
轆轤聲斷屏山冷一夜寒蛩替說愁
其四
手撚梅花暗斷魂十年柘館未承恩曾催奏曲臨粧閣
暫出行香到寝園月照金鋪關永夜雪浮銀礫耿黃昏
并州剪就釵梁燕又逐年華作上元
避暑夜坐
一跌風波困敗鱗年來是事不如人醉吹羌管驚棲鳥
閒倚胡牀閣病身安得旃檀除熱惱自將紈扇障風塵
新凉漸近渺雲水分席鷗羣占白蘋
又
北窗幽絶夢初圓一葉秋聲醒客眠雌霓半空收暮雨
杜鵑六月熟高田稻陂别注魚池水石洞分承茗鼎泉
聊借舊書棲舊隠夜凉新入短檠邊
遊南山天寧寺
客裏塵騑未着鞭短篷送我訪幽禪横空雲冐臨江寺
夾岸山隨下瀨船謾借一觴追勝概暫分半日洗塵緣
城頭梅角聲孤起掉首空歸又晩天
送客出城
逐逐區中未了緣此生飄泊是年年片時枕上思歸夢
萬里江頭送别船寒角吹殘低戍火暮鴉衝斷遠村烟
我行在處成詩話點化塵凡即是仙
過耜巖先師墓
取數多時物所嫌有才無命恨難全縦横雖掃三千字
富貴纔終五十年幸有莬裘棲舊隠愧無雞絮酹新阡
茫茫大塊誰能料狐老成精鼠化仙
即事
紛紛寵辱幾時休朝上青雲暮作囚能可將軍宿亭下
不堪廷尉望山頭浮雲過眼難搏控世事冥心任去留
湼亦不緇磨不磷至今遺教首軻邱
送人赴學官二首
生平講貫爲知幾世好從渠與我違天下無如書益智
人生惟有仕當歸青燈夜雨蟲魚註碧水西風鱸鱠肥
莫道尺前難寸退古來富貴觸危機
又
清時巖穴下弓旌儒館翹才盡至公詩記行程囊古錦
劍装新飾鐙花驄莫因貴宦負遠志當爲飢民念鞠躬
欲問故人在何處舊山桂樹正叢叢
初夏雜興四首
其一
肥梅貼暈麥摇芒四月山居取次凉古砌月鋪銅沓冐
寒松風撼鐵琅當兒孫猶有將軍臭厮役空知太尉香
有客縦談當世事薜蘿深處更移牀
其二
天氣如秋意轉闌高樓簟枕帶餘寒楝花零落魚初發
梅子青黃雨不乾客怕遠行催早宿農逄小熟勸加餐
近來悍吏經過少更喜深山好長官
其三
作計吟詩逐故貧欺人鬼子轉情親案頭日飲三升墨
鐺底時空五合陳燒麥旋教供野飯貫楊凖擬買溪鱗
蘇君端爲無田出近日田多更累人
其四
雨打梅頭麥半枯出門步步困泥塗世情何但惡溪惡
野性聊同愚谷愚兒可讀書供日課婦如有酒待時須
興來方試吟詩筆西舍催錢吏索租
重午二首
畫鷁鳴鼉水滿湖千年遺恨渺平蕪纍臣水底沉魚塜
玉女釵頭綴虎符雙鬢點斑羞綠艾一樽凝碧怯香蒲
楚鄉舊俗生悽愴愧殺人間懦丈夫
又
苦瘡戰馬倦風沙伏櫪無心萬里賖老去手風從婦展
愁來背癢倩兒爬人情反覆好生羽世味差殊嗜食痂
一卷方書初讀罷小窗驚怪日西斜
觀物
靜中羣動互飛奔擾擾誰能脫世塵蠅虎案頭新得雋
螳蜋枝上忽忘身平生攻苦味無味舉世爭雄人食人
安得洗心無一物碧波鷗鳥自相親
仁甫次弟余韻
造物兒戲多猜嫌百年醜好兩能全眠牛纔封一抔土
鶴歸巳怪三千年樂天永歎北邙冢后山慟哭南陽阡
從來賢達總如此誰能羽化隨飛仙
秋興二首
水花風葉亂蕭蕭凉入秋衣怯寂寥桑落寒香初出市
蓼花新漲欲平橋半篷烟雨漁家傲匹馬關山客路遥
拍手西風無一事未妨横笛向耕樵
又
不堪老病縛閒身面目崢嶸歲月新半世略無如意事
五年慣作在家貧悠悠懷抱希知我詡詡交遊喜負人
俯仰世情都勘破西風獨立岸綸巾
夜坐
全家久住白雲窩貪看疎梅夜景多簾角花隂和月捲
墨池水凍帶冰磨寒欺駝褐吟肩聳暖入鵝黃醉面酡
笑挹暗香人不寐不辭百匝繞前坡
寄何稼隠
欲出孤雲意巳闌東風吹夢落東安燈前鄉國千山隔
窗外乾坤一面寬放馬脫韁嘶曉岸連檣牽索上晴灘
闌干倚遍空相憶花落芳洲春半殘
沃祥卿和前韻見寄再和答之
西轉東移客興闌風枝驚鵲不曾安孤吟愧我詩筒澁
百罰憐君酒令寬西閣梅林迷雨浦畫橋松韻接寒灘
相思一夜知何處夢醒樓頭鐘欲殘
次韻徐子聲采桑
喚起飛來說曉晴先生無處問歸津轉頭歲月如流水
滿眼交遊少故人槲葉老樵擔玉束菜花飛蝶護香塵
隔溪綠暗歌聲杳點點青山入夢頻
送春
春從此去不躊躇渺渺寒波接碧蕪想逐風帆歸閬苑
又傳雲馭赴遮須此生歲月隨泡影末路功名等雉盧
歸向西窗聽幽弄一樽濁酒對提壺
憶復翁
垂楊渡口小舟横我涉清溪君獨行未許馬羣空冀北
自憐墨𣲖過彭城鱗鴻乏便書難到蝴蝶無情夢不成
可是孤吟清絶處高山誰識斷腸聲
溪上
古木隂隂溪上村隔溪呼喚隔溪應柳邊漁艇水雙港
山崦人家雲半層早麥熟隨芹菜餉晚茶香和樹芽蒸
自慚未得亢桑樂癡坐寒窗似凍蠅
富山遺稿卷八
