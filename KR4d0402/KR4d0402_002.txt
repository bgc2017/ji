富山遺稿卷二
宋方䕫撰
五言古詩
予家窗外種竹逾千箇每開窗輒相對終日今歲
館前亦多竹遂賦一首
五年慣在家貧賤自稱好飢鷹空護巢疲馬長戀藁森
萷萬脩竹自喜結交早旦暮從渠遊不恨兩枯槁今年
出山去敗鼓費擊考此君不我嫌到處愜懷抱翛然書
齋下粉黛間新老相看便歌詠物外恣探討此生一過
客去住何足道竹下有石交歸来薙幽草
詠史
李陵
都尉出塞北全軍戰浚稽喊聲春霆震殺氣隂雲低單
于不相識借問將軍誰將軍本將種氏族派隴西天明
鼓音死劍斬軍士妻塵沙昏白日道路東西迷馬蹄去
不返邊草空萋萋高堂視白髮到死長悲啼歸期日復
日老病天一涯可憐龍門翁空作無隂兒
蘇武
中郎出玉門蕩節照絶域使指未分明竒禍誰能測劍
鈍割不深一朝来海北霜風入氍毹冰雪凍服匿老羝
石女兒歲久無出息遣来小居次無何乳通國古人凜
垂戒男女及飲食多少英雄人此心滅不得萬里十九
年費盡一生力歸来麒麟中愁絶遠山色
邵平
故侯學種瓜衰榮互相代隨時改門戶不改獨心在中
原方起事未有山西對不藉芒碭雲遠激浙江匯非關
㨂點人自為非主吠蹉跎志不就去住無留碍晩入丞
相閤不墮籠絡内片言中臣主顛倒窮百態除却下邳
侯漢庭無此輩
謝安
安石在東山豈是無心者投跡高隠中妓樂妙陶寫功
成間管蔡灑泣悲用舍乃知富貴人此心未脱灑
楊惲
請君邯鄲舞聽我弘農曲本是田家人誤竊封侯禄貴
盛難久居終然手反覆南山有舊業披榛撒戎菽苗稀
草荒穢欲鋤力不足歸来日已夕一醉酒新熟歌罷即
長眠悲苦過於哭
感興二十七首
其一
斑斑林中雉雌雄伺朝暉鼓翅飛不遠山田麥苗肥飲
啄百步間未暮相隨歸當春哺羣雛長大各自飛宇宙
豈不大嗟爾為生微窮途守一轍畢命芝與薇
其二
婉婉馬上女兩頰瑩寒玉弓彎敲鐙踏側立紛相逐借
問誰家兒近出常山族兒家昔鼎貴煌煌什朱轂父親
守常山忽值邊馬蹙起義功不成巢傾卵亦覆妾身轉
流落歲久無錢贖欲去無緣由安得南飛鵠
其三
死時鮑魚臭生時椒蘭芬好惡相補報不及寸與分當
其得勢時六合旁無人侯邦盡夷滅邊馬亦逡巡豈知
驪山下金棺化灰塵所以楊王孫自與木石親纍纍三
尺土悠悠百年身
其四
去年春花少開晩不及時今年花開早滿樹紅離披多
花豈不好中有枯死枝夏潦則秋旱物理有盈虧鬱鬱
松與柏收斂含華滋嚴霜歲欲暮蒼翠無時衰
其五
朱樓遠迢逓繚以十里牆浮雲隠華桷夾路翳杉篁山
河未曾改世事不可量往者邊馬来主人意蒼黃半死
半脱走兒女不及將朝為綺羅叢暮作瓦礫場近傳有
其妾託身于襄陽一男作酒保相望居河梁骨肉各分
别中原渺茫茫浮雲何足羨俛仰悲荒涼
其六
隂陽轉兩輪五氣扇雙磨有生寓寰中濛濛如噴唾魚
鳥各飛沈梧棘稱小大多婦彭祖夀立善夷齊餓衆星
欲西行勁風牽以左蒼蒼望北極天命知何奈
其七
松柏生高岡藤蘿托臭味結交青雲上緩急不相棄生
平尚然諾彷彿杜穉季出入王侯門平地生翼翅兩都
尚勲階五管盛聲利朝挾尺書去滿紙一署字贈我千
黃金揮斥猶涕淚兒女憐賤貧誰知丈夫志
其八
種竹依遠林風急杪不折同根有榮枯枯枝先斷截茫
茫天壤間小大各糾結惟人具知識兄弟况同血一居
卿相位僕妾借餘熱升沈各為謀滴水不通洩人生骨
肉親富貴猶一吷丈夫屬有思莫笑袁劉拙
其九
浙江萬里浪杳杳来夾碣倒流趍海門震薄魚龍窟舶
舟何處来隨潮出復没眩眼方搖搖歘至如飛鶻水天
漭無際雷風互飛發寄身波濤中性命危一髮寄語弄
潮兒昨夜缺完月
其十
轉丸有餘巧物莫如蛣蜣置身糞壤中不復知狊香兒
女苦貧賤自愛錢滿牀丈夫意見别胡為死排牆人心
最靈智自合知短長清濁雖異趣均墮聲利場為善與
為利相去爭毫芒不見舜與跖雞鳴辨存亡
其十一
舊籍占東南相去天一握曩聞大瀛海出縮幾蝸角欲
說耳目隘欲涉關河邈離合自有時甫見一南北逝將
擺世事羽化騎鸞鷟朝行過夷門暮去宿易涿三晉多
權謀鄒魯守經學人生出與處相逢飽商確棄捐何足
惜無為悞竒璞
其十二
朝登北印坂暮抵樂遊原燐火翳復吐髑髏夜呼冤不
見昔時主但見陵與園銀鳬巳羽化石馬猶草根向来
爭天子一口吞乾坤誰知百年後不免遭樊温寳玉頻
發掘朽骨無精魂景昭去何處芳草悲頽垣縣官供衣
食當時多子孫
其十三
月府有竒木根榦飽清露生香異凡間衝風落天路高
枝舞青鸞低枝弄霜兔姮娥方妙年衣采純純素娉婷
不肯嫁含情待誰訴昨與汗漫期徑向銀河渡授我不
死藥倚徙怨遲暮即席欲服食終夕愁相誤悠悠下高
寒回首空烟霧
其十四
南國有美人紈素閟清豔房櫳凄冷風孤缸颭寒燄抱
琴鼓黃鍾盎盎牛鳴塹一彈春岫妍再鼓秋波灔却立
步蒼茫嘿嘿有何念秋夜不肯明霜露畏點染獨宿守
空帷寸抱耿霜劍
其十五
石蘭媚幽姿叢生在空谷霜雪凍不死寒碧秋更綠結
交薇蕨中疇昔傍人屋山行偶見之采采不盈掬歲久
未消歇懷袖自清馥我欲寫君心寄以孤生木必有非
耳人聽此無譜曲
其十六
天陽居盛夏生長無時休熒惑欲何詣渴奔極炎洲老
龍恐枯死深潛閟隂幽攢峯擁凝碧玉鑑開寒眸神靈
護甿俗盤盂置鰼鰍雷公持玉斧天女挾行輈行雨豈
不苦軃懶化癡牛煌煌飛電光上下窮其搜嗟龍獨何
避自愧乏世求變化付雛衆畢命歸寒湫
其十七
百年特生木堅骨餘蒼榦棄材偶見收竒製出野爨絙
以朱絲絃猗蘭度將半相思越關河安得見此粲悲来
不成調清響忽中斷沈吟卷羅衣終夕愁零亂明月照
空庭盈盈滿霄漢
其十八
雅道久絶響遺詩邈誰繼烈士死無意古風未淪替後
来何足道翕翕逐聲勢一朝有蹉跌鳥散魚深逝萬物
有殊性小大各為計松柏生高岡不肯附蘿薜世路不
可回吾自尋吾契
其十九
昔聞楚山人服毳而冠鶡危坐古松根不飢亦不渴顔
色白如玉千歲如電抹我行不憚遠晨去披裋褐平生
戀着心恩愛資妙割開口諒来意丹鼎分圭撮相看語
未了冉冉翔木末歸来問故人雲山渺空闊
其二十
著籍占杜曲别業在臨淄雞號夜鐸靜汗血逐膏脂縱
横一握算顛倒逢笑嬉舉俗以為妙紛紛盡愚痴不見
朱公子千里来相師偶然得我策沼吳航妖姬祕此枕
中術若有千歲期大化常不偶日與人事移人事多乖
忤汝計不得施君看貨殖傳刀間有衰時
其二十一
冀北渥洼種墮地已汗血深目老奚奴日夜供剪刷一
朝混南朔馳道三丈闊道邊館候騎歴歴抵燕越吳兒
富金錢補買計家活牽来中程度火印死不滅置之皂
櫪中時彼芻與秣往来給官行飛去如電抹奔走皮骨
空不見淹歲月區區鹽車中莫笑駑馬劣
其二十二
萬山斗入處百獸家其間天寒橡栗富朝食暮未還不
知鵲與盧與之有何冤霜晨飽以飯獵夫亦加餐昨日
料蹄跡銀灣水猶渾解紲任所之理氣升岡巒忽然得
遺臭逐逐窮千山歸塗巖谷震倒掛九節斑渾含喜欲
舞明朝急輸官犬乎爾誠能終然死霜菅
其二十三
桓公讀古書慙其堂下斵呼来與之談妙手不可學人
生苦未悟發軔要切琢譬如搜海珍澄汰江河濁不辭
用力久竒寶收把握君為談空人皮毛俱解剥超遥不
二門機鋒森劍槊從渠透玄妙風影不可捉
其二十四
吾聞羲軒時真淳初未散人人悟此理不用一言贊漂
流三季後前聖多憂患木鐸方大鳴音響惜中斷百家
自其後非是紛相難父子起爭端恨死呻吟緩秦人規
我隙行素俱灰炭讀律不讀書條貫毛髮亂嗟彼商顔
人坐不學城旦一曲紫芝歌應有三人歎
其二十五
雄蜂採花粉雌蜂銜花汁粉以作黃蠟汁以蒸白蜜不
辭盜我(闕)但規安我室吾窮還可忍歲歲看分出不見
岐周人先世但積德土地付獯狄自愛豳沮漆兒孫徧
天下魯衛鄷郇畢勿言天未定此理終可必
其二十六
屏前戲羣優黃冠與榛杖喜怒視朝暮弔慶隨俯仰不
知有線索但道多伎倆須臾屏後人掣去無影響人生
大化中天地一罝網紛紛聲利場舉世爭掉鞅此身歸
空虚身外計得喪我笑痴絶人長作去来想區區曹孟
德詭譎窮萬狀聞道西陵墳妓樂鬧黃壤
其二十七
我觀古人書得見千載上正閏互立論南北紛相謗自
從獲麟後法度久淪喪非是千萬端史筆不可仗我欲
作野史筆法師素王文章行誅賞約束歸至當其人負
吾誅勿謂已屬纊書成不流傳則本留千嶂還有知我
人百世永相望
夜坐苦蚊
萬物有常理動息隨昏昕區區蟲豸中惡毒無如蚊云
是鬼母化佛語非傳聞喙尺利芒刺腰圍隠花紋飢尋
飛翅輕飽飲酡顔醺摶噬以自肥乘時鼓妖氛潛伏草
莽間窺伺日向曛須臾却四出攢集窮崖垠横空聚復
散如布鵝鸛軍騰身飛猱捷發喊迅雷磤瞥然闖門戶
来者何繽紛不但入翠幕偏工惱紅裙端坐鈌隄障各
各磨牙齦血肉生咀嚼斑駁瘃與皸如塗守宫血丹砂
服兼斤紈扇不住手搖動酸骨筋或時中指麾殷輪血
朱纁雖能殺一二未足空其羣有来效方略薙草收蕕
薰延燒煽烟焰殺氣凝隂雲羅空燖鴞隼搜野醢䴥麕
醜類盡驅逐暫息苗與獯自從生盤古元氣日磔分有
生潰亂出甘苦更臭芬而我墮世味未能去羶葷天陽
爍六合慢膚似遭焚之蟲併搜攪入夜無一傾誰知有
制伏火攻策竒勲當如運甓法百匝不憚勤事會靡終
極来者徵吾文
重九前一日與何會卿諸友分韻得日字禁體用
字
人生多别愁日月去如擲飛鴻背朔雲老去猶旅食良
會不可常一歲四五日悠然千載上此願何時畢是時
屬秋季月魄如弦直倦翰縱横飛暮景凝紺碧園英澹
寒芳貧女改顔色咄哉值兹辰僅隔風雨夕心賞了無
餘萬物空相逼勿歎客囊空冷面令渠赤
送月溪范景淳謁告寧母
小范湖海豪霜翮迥獨立詩名三十年卷軸森戢戢合
陪砥砮貢昱簉鵷鷺入蹉跎墮網羅取勢斜飛集栖栖
縣博士進退階伍什此来歎何晚風詩清可挹東安號
多士騷墨居諫給餘芳襲學子簪筆負箱笈先生隠講
幃淵源探軻伋詵詵榱桷材大匠總收拾我亦箇中人
奔走緣縷粒識字多不多炙竹槁無汁衰窮兩相值嘘
呵借君濕親幃惻盤羞我志已不及是時秋向殘客路
西風急寒溪月正明歸曬舊蓑笠
夀雲岫徐友謙
武林有雲岫上有方外士昔年謁秦皇渡海萬羅綺蛾
眉雖可憐颯若風過耳歸来但却掃隠見白雲裏舉案
偕逸妻應門付稚子野興老薇蕨天香茁蘭芷自云初
生時彷彿記癸巳今年值甲午六甲再輪起我来欲問
道浮榮如脱屣終年坐臯比如折當門齒仙人據槁梧
今昔一隠几憐我壯非少星霜後一紀石爐煉神丹願
留候薪水丹成逐仙去千歲一洗髓
徐友謙小築冒雨訪何通叟途中作
昔有王子猷連夜泝剡溪自要看雪月借人作標題與
君客異鄉咫尺隔東西良會不可數花時飲桃蹊俛仰
便陳迹霜葉颯已萋近来費要約尺書寄赫蹏天慳竟
未破霧雨猶溟迷此来有緣事小築喧拱枅請君堆壁
酒洗我流骹泥
寄蒙泉王南叟
憶昔未識易来訪易祖師丹墨事點勘君時坐臯比轉
眼十五載君壯我已衰爾来各異縣漂泊寄一枝重趼
有問道未省官與私君處瀟灑地一掃千首詩風濤隔
浩渺相望如九嶷寄音無家客為我問所思桑榆借餘
暖歸来定何時
夜夢入一市井中見有總角道人能相人者往来
熟視予久之其語不能記也因授予以一握算
籌謾記其事
雞鳴起羣蟄往来黑蚍蜉似聞塵埃中亦有玉雪流夜
夢忽見之恍如雲夢州其人髻雙髽衣上百結裘知有
袁李術精神寄雙眸語我我不解羅縷維與陬臨分忽
有贈付我一把籌振衣逐輕矯去去逝莫留飛空度杳
渺劃然墮巖幽我豈富貴人胡椒窮豆區長貧博長健
此理更王囚仙人去何許往往巢嵩邱俗緣幾時了約
我三千秋
續詠史二首
嚴君平
西蜀嚴夫子易老養高致日閱裁數人少取多論議初
不要贏餘未暮輒關肆人知取人廉要之亦餘事假我
龜策業行我誨人意夫子不棄世誰言兩相棄
韓伯休
賣藥長安市古有韓伯休紛紛要諧價百喚不轉頭坐
令兒女覺暮去不稍留人生異鳥獸飲啄擇所求豈無
爪距才而要安籠囚貧賤亦有道不獨為身謀
次韻通甫贈别
借我折絃琴彈君不調曲此材從何來妙斵嶧陽木一
奏唱離鸞再和彈别鵠音響無人知清絶過如玉若人
太古民不肯墮塵俗寫興希夷前袖手澹無欲彼哉紈
袴兒下視等毛粟憐我来鄉村妙詩時往復相思隔碧
雲清嘯振幽谷老我空自憐賴君時擊觸知音古来稀
不數晉荀勖紛紛箏笛耳勿與相徵逐
寄呈何潛齋小有洞天
小有古洞天仙峯戴靈鰲何人失守衛飛去隨波濤朅
来文昌宫還作貴人牢貴人舊散仙稍厭官府勞悵然
念人世謫居領巖嶅飢食柏樹子渴飲松枝醪涕唾視
勲業習氣餘詩騷我亦慕仙者何時脱羈絛終攜綠玉
杖東去訪盧敖
富山遺稿卷二
