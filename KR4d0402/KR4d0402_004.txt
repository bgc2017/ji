富山遺稿卷四
宋方䕫撰
五言古詩
藥圃五詠
藥中有杞菊甘食比蔬菜維昔陸與蘇賦詠窮梗概搜
尋入吾圃孤根擢荒穢未能竟俗好堇堇生意在辛荑
滿袖衽枝葉不一采少需摘絳實疊疊貫珠琲歲晩脱
皮毛涼葉蘇渴肺靈龐守我宅無復逐夜吠
右杞菊
楚客賦夕餐經傳不著名野菊或殺人神農著醫經此
品甘且辛叢生數千莖分種不封囊移根或盆盛噉茶
摘其葉觴酒啜其英風霜振枯槁氣味老更成平生攻
苦淡矜此歲晩情不獨醒頭目吾其寄餘齡
右甘菊
白术號山薑以西北為上近来出古潛何必論地望老
鴉銜子去往往生絶嶂歲久根株成細大極殊狀洗削
事煎烹補冷逐虚漲彼哉不好事蜜浸溢瓶盎游媚富
貴人遠作千里餉平生不為口我欲禦烟瘴
右白术
芎苗高一丈細花如甲椒不獨服芎根衣佩或采苗清
芬襲肌骨歲久亦不消所以湘浦客潔修著高標我老
苦多病風寒首頻搖願移一百本溉根豁煩囂雖無下
女遺乾葉插盈腰逃泥貰旦暮不學楚人謠
右川芎
老松踰百圍名為棟梁材孤根雖故在不復萌條枚生
意無處泄浩浩還根荄結為千歲苓膚色狀瓊瑰洗曝
不遺力藥裹手自開羊棗出河北胡麻来天台蒸以白
砂蜜盛以紅瓷杯一朝服食盡玉色還嬰孩
右茯苓
宿前灣
夕行前溪灣翁嫗招我宿入門燈火鬧偶此寄一足客
囊喜清淨我倦睡頗熟回首失浮蹤終朝露如沐
上胡主簿愿宣城人
尹公起宣城謂是金閨彥失脚簿領叢斜飛集州縣南
陵枌榆地妙年試雄剸還將舊棠隂来作清溪掾近来
多政學誤製好東絹我公有淵源家學富經傳四明炯
清水玉映崑山片以兹撫凋瘵精神皎如練囷倉出毫
末德化速郵傳到官未百日惻惻庭闈戀花外想安車
戲舞斑衣緣(闕)此夀斯民童髦劇歡忭我亦囿陶鈞有
道恥貧賤洗眼看政成攜上金鑾殿(乃岳既林翁四明治中)
問稼隠疾
日子来訪我話舊樂復樂中年情義深一别輒作惡子
我皆客居浮萍嘆流落傷心縮地術倒指賞月約雞黍
喜有期書久懶不作是時困着愚處處熬膏鑊而子金
石軀坐受貧鬼縳傳聞數日来卧病清風閣況子賢主
人苓术富裝槖子亦屢折肱忍不急呼藥大患緣有身
此理直糟粕要令文殊師欲扣維摩諾人生餘幾許何
事紛六鑿殷懃今夜月為我照寂寞
寄友直借古書
五日學作詩十日學書紙書成自稱好對客發微泚爾
来草書人作態工側媚譬如老孫娘不病要兒齒我空
詩未工苦瘦如我字有詩使人寫適興聊爾爾宿緣喜
多學未用進於技試問宜休民何如覓青李
以白瓷為酒器中作覆杯狀復有小石人出没其
中戲作以識其事
彼美白瓷盞規模来定州先生文字飲獨酌無獻酬咄
哉石女兒不作蛾眉羞憐我老寂寞赤手屢拍浮子頑
不乞火我醉不驚鷗無情兩相適付與逍遥遊
寄徐雪岡二首
我行其偶然觸石五溪渡歸迷日巳暗有客相與晤訢
君相與問酒罷首東路坐恨此機失欲去翻疑悞
又
明庚共一天出没巧相避與君别半載轉脚不相值君
來過故人我復捨此去悵然起遐曕雲歸水東逝
秋夜有感
西窗枕清溪流水日夜響孤眠夜無寐離夢苦搖蕩自
我辭家来弦月屢下上消息不曾真百念墮滉瀁憶昔
心氣雄躍躍盛年想窺竒故牧儲(溪堂先生曾任淮西漕其家多書)借
重宗槖賞山搜富金沙澤淤耀琨簜天池謇孤飛(闕)山
紛獨往下視夸奪子蠓蠛鳴甕盎區區凡楚爭逐逐臧
榖網蹉跎改素摽零落收宿莽平生矜與夸榮為謝外
奬惟餘不盡心耿耿猶疇曩譬如老獵獫聞呼齒足痒
清江三百里西風颯菰蔣明朝泝歸舟鴉軋嗚兩槳
洪平齋有官舍見月三首與程楊二公又各次韻
中秋日休諸友用韻為戲奔逸絶塵之作未能
擬其萬一也
月行十三度晝夜風輪急不知誰鞭策行天出復没我
欲訴清虚雲路九萬級梯飇空裊裊月走那可及願言
住仙府露重環佩濕將從匏瓜摘復結漢津汲相期無
情欲不灑孤眠泣落杵玄霜寒出削玉斧澁笑我南飛
鳥未辦一枝葺歸歟定驚魄烟霧飽清吸
又
北極跳宜碣南瞻盡閩甌眇觀此瀛海浮空竟千秋瑞
光出冰輪千丈開雲頭月行無厚薄不盡離人愁夜半
北斗高闌干壓幽州繁星見復没如滓浮新篘庭虚步
清影梧桂聲颼飀舉杯飲未釂棹歌起漁舟光景正清
絶賓去我獨留飲技未必奏頹然老伶優
又
憶昔戰秋闈不復返隻輪嗟此無用學棘猴費精神當
時羞見月月豈欲負人我去月千里月来轉情親餘音
唱窈窕小詩鬭清新團團桂樹影金粟香不陳便當結
幽佩凌空訪仙真那知滿夜夜此去空塵塵翩然倚高
寒不數肇與晨笑渠老章句步驟凖過秦
次韻稼隠告歸
我觀大瀛海天水二清廓誰麾海若来樂鬭萬蛟鰐風
濤拍屯門潰作無底壑鬐鬛竪旂旛牙角利椎鑿血人
不肯吐安得留殘啄茫茫沂雲槎日夜失棲泊歸塗三
月糧囊底餘圭勺平生崒嵂氣磨淬去隅角案空螢已
乾匣閉龍不躍故衣粘蜃氣未洗瘴霧惡爾來出白雲
奔走亂車鐸有来證竒字時扣草玄閣高碁固饒人欲
學苦無脚惟君桑梓英遇合長落落申旦首胥溪險韻
當離酌勿為松菊挽来占秋堂幕
贈心梅黃教諭(善範圍數)
太玄八十一經世加一倍方圓起參兩竒耦常相配大
哉天壤間理大獨無對而數行其中往往不相背冥探
洞古今幽討極覆載吾求之瓦礫數亦無不在隂陽如
推車五氣如轉磑雜然霧與珠人物等唾欬惡或盗跖
夀善或伯夷餒人事非不明所值互吉悔長平四十萬
高下付一概誰尸造化筆一一難歸罪君言吾有數萬
竅均大塊試將握算推不出範圍内譬如埏埴人萬器
同一焙前陶或堅牢後陶或破碎中間又不同純駁千
萬態當時君與相此年有真宰黃蛇吞輿地或者非茫
昧八宫卦縱横四柱數進退以此尺捶義合散無罣礙
昔君雄少年盧雉喝好采失脚落鶡冠漕闈雙奏凱爾
来相乘除得失賭一塞後夜北斗高燦燦綴小沫瑟縮
蛇入宇蹭蹬鵬運海栖栖百巧窮饒君三尺喙此来坐
臯比學子富衿佩喜持秘苑術遠與虚中輩諸公義財
澁枯槁喜一溉煩君測五緯出没更明晦何時聚白羊
旦暮真可待
次韻王蒙泉見寄併和鄙作
君譜猗蘭操曲度得碩師孤唱絶衆和不與滛聲比難
逢拊石盛終作蹈海衰近傳貧作祟疽疣等駢枝西風
幾揮淚徙倚哀吾私好音忽西墮竹下哦君詩翛然落
月色融融伴君疑慇懃告司鼎君側要子思試歸扣小
有坐待天定時
送講書吳友直過吳門省兄
寒城十月交萬葉風蕭槭林幄變浮紅水鏡湛虚碧維
時子吳子驅車欲何適千里想蓴羹去作水鄉客我非
蓴羹客海嶠有兄伯譬如鵾與鵬形影困乖隔去鄉三
十載如浮家泛宅相思不即見歲歲累行役感此歲寒
情高歌慰離析看君乘長風健翮搏水擊
徐靜樂以賤生有詩次韻為謝
偉哉盤古靈萬仙集殊庭分布歲鎮熒生化與尅刑氣
機浩不停幾人得寧馨開落隨日蓂嗟哉此三星光彩
浮四溟芽甲逢春霆鋩刃發霜硎蹉跎歎流萍白雲歸
杳冥十年哀伶俜賦茅由狙㹶貧鬼急索絣碧梧墮倦
翎館我修遺經緬彼雙峽青易學驅沸(闕)出關東傅丁
渡海北返寧共君萬頽齡藥籠俱參苓
夀雲岫以所畫夀星為喻
吳山多金堂我来訪仙真神交若有契邂逅見主人浮
雲白步障老松青承塵從以香嚴髫環以瓊樹春仙人
坐盤石杯勸三五巡果苞武陵秀木爇占城珍幾見蓬
海沙不數上古椿問從何處来騎鹿来秋旻謂是老人
瑞游戲葛水濱容我野服見間簉西閣賓再拜上祝辭
慇懃寄千諄一祝等龜鶴再祝生麒麟語罷却復進罄
折問養神隨之上南極放牧雲漢津
偕教諭傅草堂黃心梅及諸兄遊賢明寺
朋儕久拘檢偶此陟翠微凌波渡野航踏雲扣小扉林
霜變紋纈拗月湛珠璣古寺半莓苔空堂盡蛜蝛持鉢
乞朝暮殘僧猶未歸清歌振冥杳善響聲轉希倦餘枕
木榻慮靜鷗不飛我亦嘿不語趺坐觀天機幽芳豔巖
菊暝色漏晴暉趁行戲拍肩扶醉爭牽衣鄧林蔭千里
飛栖偶相依無人識幽趣再鼓黃金徽
次韻沃梅泉見寄併見和鄙韻
我來沸鳴蟟坐閱寒蛩響有興寄滄洲逝欲窮浩蕩百
年如彎弧落處分寸上前塗知幾許乾坤一漭瀁念子
住沃洲屢作扁舟想杖屨縱勝游文字醉清賞竒音遇
朗鑒請我黃岡簜世氛久昏暗有縶不能往交情浮雲
淡樂意陽春盎老鶴騫孤飛況子開三網(謂稼隠解盟)離合
固其常豈是比土莽我亦屬同流始末藉虚奬永懷芳
蘭苕不肯間誰曩詩来森如束快讀劇爬癢吾詩非世
好一派分凡蔣君如領此言急浪盪飛槳
催雪
滕六避熱屬飛雪不到城人意逐高下造化亦世情桂
窗坐清曉青山灑寒霙巨松古鬚鬛老梅玉璜珩僅餘
小培塿岡隴縱復横其下數茅屋榾柮烟火明我興牛
背上披裘欲晨征作詩逼僵龍一夕紛瑶瓊
讀白樂天詩
淵明避俗士出語未必俗衝口吐竒偉往往寫心腹外
韜中勁剛芒刃不堪觸如渠不絃琴非絲亦非木樂天
後此翁逸駕追奔躅未知溝中斷孰與朱與綠吾觀外
國風雅麗豈不足自從受繩削稗語棄不錄嗟彼千載
人何但詩可續誰能學柳下不受嫠也宿
揚子雲
兩都秦與洛派自赤帝精譬如同根木南枯北猶榮哀
哉千里草四百終火行窮新何為者欺孤易天明中間
十五載無汝元城名誰尸春秋筆恕彼投閣生當時有
凡例黨中獨垂情區區考亭叟再主斯文盟
代夀新城劉尹迪河南府人
峩峩嵩少精皎皎河洛秀東都誰經始多士傳自舊驊
騮冠冀北盡在伯樂廐於今雖應姓况我隆準冑金閨
集羣彥合伴鴛鷺簉隨風落東南州縣倦奔走王謝舊
江山屏幛列千岫公来長蓮幕同列得領袖慇懃山隂
叟多謝厖不嗾三年賀政成囊封飛剡奏胡為靳軒騰
未能脱墨綬居然寄百里芒炎應列宿東安杭屬邑民
俗朴且陋下車日無事餘刃游膚腠朝廷重民社政自
不輕授沈沙珠吐光閉谷蘭騰臭天高元北極錫馬接
清晝森森琅玕姿錯落羣玉囿生賢造物意積善神明
佑百壺登公堂祝公南山夀
擬上徐容齋
我憶昔孺子獨以高士稱當時漢道季諸賢盡奔騰高
士卧不起玉壺湛清冰至今拜畫像遺芳暨玄曾先生
奮東魯鳬山立霜鷹行臺累分府螫&KR2862;驅蚊蠅青溪古
巖邑膏油沸如蒸猾吏溺死灰飢窮坐相仍此来獨何
晩三載欽風稜為回浙江水六合俱清澄
富山遺稿卷四
