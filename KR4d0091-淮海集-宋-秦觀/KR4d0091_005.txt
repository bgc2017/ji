淮海集卷之五(古詩)
秦觀少游
贈蹇法師翊之
天都九經緯人物如紡績豈無仙聖游但未見高識蹇
師蜀方士鬼物充服役朅来長安城摩挲金銅狄大蛇
死巳論葛陂囚且釋是事何足云聊爾恤艱厄方從馬
明生西去鍊金液丹成得度世造化為莫逆予亦江海
人名宦偶牽迫投劾去未能見師三歎息
送劉貢父舍人二首
虎去藜藿採珠在其川媚君子一詘信實繫天下事念
昔元豐間公初謫南裔託詞弔湘水聞者為心醉踰年
憸臣逐國老起相繼除公守襄陽士始有生意兹焉歸
法從乃是朝廷計在公何足云事業本餘棄掖垣美花
木入直春正麗同僚看家風立馬揮九制
觀也本諸生早與世參商方枘不量鑿交親指為狂末
路辱公知賜出非所望相期古人處豈止事文章汝南
雖奥區校官寔始張觧鞅百無有栖栖寄僧坊築室從
有徒皆公借餘光一壷千金直所濟在倉黃萬里猶比
鄰别離無足傷何以報公德修好以為常
南京妙峰亭(蘇子瞻題榜王勝之所作)
王公厭承明出守南宫鑰結搆得崇丘巋然瞰清洛是
時謫仙人發&KR3006;自廬霍郊原春鳥鳴来此動豪酌報投
一何富玉按金刀錯新牓揭中楹千載見遠託朅来訪
陳迹物色屬搖落人烟隔鳬鴈田疇帶城郭紅蕖隕風
漪砂礫卷飛籜青青陵上姿獨汝森自若人生如博奕
得喪難前約金鎚初控頥巳復東方作大明昇中天龍
鸞入階閣深懲漁奪弊法令一刊削斯民如觧懸喜氣
欝磅礴公乎數豋覽行矣翔寥廓
次韻奉酬丹元先生
金華𬗋烟客来作牧羊兒至言初無文尋繹自成詩二
景入妙解元氣含烟詞憐我鬛蒼浪黃埃眩蟲絲勸觧
冠上纓一濯含風漪攝身列缺外倒躡蜿蜒鬐維斗錯
明珠望舒耿脩眉真游無疆界浩蕩天風吹
送裴仲謨
君子出扵德妙高如匠石但見廣厦成不見斧斤迹厚
為諸兄奉自奉頗云嗇三生陽亢宗薄俗有慙色汝南
古佳郡月旦評一易爾來似揚州不辨龍蜥蜴短簿髯
參軍喜怒移頃刻正平竟獲免寔我文舉力念公多乖
隔憂思如紡績耻為兒女仁到此淚横臆熙朝大烹飪
賢者不家食朝為郡縣吏暮作臺省客矧聞諸法從久
欲薦言責去去勿重陳九萬自此擊
題雙松寄陳季常
遥聞連理松託根黃麻城枝枝相鉤帶葉葉同死生雖
云金石姿未免兒女情想應風月夕蒲庭合歡聲
徐仲車食扵學官吏或以為不可欲罷去之太守
不聽禮遇如初感之而作
許丞老病聾督郵白欲廢賢哉黃次公鑒裁實精詣殷
勤謝督郵此丞乃廉吏重聽庸何傷善助無失意古人
骨巳朽来者復誰繼仲車天下士固非許丞類至行通
神明問學有根柢若充老更聘自革風俗弊太守前巳
聞粟帛俄見賜奈何少年子輒效督郵事道喪賢哲竆
聞之為流涕人心如其面難以一律揆所望在次公督
郵何足議
次韻夏侯太冲秀才
儒官飽閑散室若僧坊靜北䆫腹便便支枕看斗柄或
時得名酒停午猶中聖醒來復何事秉筆賦秋興焉知
懶是真但覺貧非病茫茫流水意會有知音聽鐘鼎與
山林人生各天性
送張和叔兼簡黃魯直
汝南如一器百千聚飛蚊終然鼓狂閙啾啾竟誰聞議
郎盛德後清修繼先芬未試霹靂手低回從此君學官
冷扵水虀鹽度朝曛間蒙相煖熱破憂發孤欣君今又
復去冀北遂空群豈無一樽酒誰與通殷勤大梁多豪
英故人滿青雲為謝黃叔度鬢毛今白紛
題騕褭圖
雙瞳夾鏡權恊月尾鬛簫森澤扵髮鞍銜不施韁復脫
旁無馭者氣騰越地如砥平丘隴滅天寒日暮抱饑渴
&KR0750;首號鳴思一發超䡍絕塵入恍忽東門金鑄久銷歇
曹覇丹青亦云没頼有龍眠戲揮筆眼前時見千里骨
玉臺閶闔相因依嗟爾龍媒空自奇鸞旗日行三十里
焉用逐風追電為
和東坡紅鞓帶
君不見相如容貌竆不枯卓氏耻之分百奴一朝奉旨
使笻筰駟馬赤車從萬夫仲元君平更高妙寄食耕卜
霜眉鬚兩川人物古不乏數子風流今可無參軍少年
飽經術期作侍中司御壷老披靑衫更矍鑠上馬不用
兒孫扶一朝忽觧印綬去耻將詩禮攘裙𥜗懸知百年
事巳定却笑列仙形甚臞東阡北陌西風入瑞草橋邊
人呌呼相見紅圍照白髮頽然醉卧文君壚
和王忠玉提刑
嵩峰何其高峰高氣尤淸念昔秋欲老從公峰下行古
木上參天哀禽報新晴脩塗雲外轉槁葉風中零曛黑
度伊水眇然古今情黎明出龍門山川莽難名信美非
吾土顧瞻懷楚萍美人天一方傷哉誰目成黃綬我聊
爾白鷗公勿驚糟醨可餔啜古人忌偏醒
題楊康功醉道士石
黃冠初飲何人酒徑醉頹然不知久風吹化石楚山阿
藤蔓纏身蘚封口常随白鶴亦飛去但有衣冠同不朽
異物終為賢俊得野老田夫豈宜有華隂楊公香按吏
一見遂作忘年友日暮西垣視草歸往往對之傾數斗
大夢之間無定論啓毋望夫天所誘榖城或與子房期
西域更為陳郍吼我疑黃冠反見玩若此堅頑定醒否
何當一笑凌蒼霞顧謝主人聊舉手
送蔡子驤用蔡子駿韻
越絕山川遠相屬萬壑千巖抱青綠卧龍一峰稱是奇
遶趾淸漪如帶束鏡水春生鶂尾銜稽山日暮猿聲續
三休上與蓬莱接豋眺使人遺寵辱我昔東游觀禹穴
痛飲狂歌得所欲上天何曾有官府鸞鳳日日遭鞭朴
僧坊畫壁閱幾徧神妙難忘獨金粟華胥夢斷巳十年
又見春風煑餳粥苧羅若耶固依舊可憐雲月誰追逐
故人淡泊出天性鷦鷯巢林一枝足不肯絃歌丼筦庫
還同市門隱梅福惟應月下小叢歌尚有哀音傳舊俗
飲酒詩四首
我觀人間世無如醉中真虚空為消隕况乃百憂身惜
哉知此晚坐令華髮新聖人難驟得得且致賢人
左手持蟹螯舉觴屬雲漢天生此神物為我洗憂患山
川同恍惚魚鳥共蕭散客至壷自傾欲去不容間
客從南方來酌我一甌茗我酌初不啜彊啜且復醒旣
鑿渾沌氏遂出華胥境操戈逐儒生舉觴還酩酊(竅氏一作)
雷觴淡如水經年不濡脣爰有擾龍系為造英靈春英
靈韻何高蒲萄難為鄰他年血食汝應配杜康神
艇齋(并序)
予以典校史領倅錢塘邂逅得友丁君彦良扵陳留官
舍丁君彦良年少氣雋誦詩文亹亹不休動有過人語
深恨得之晩也臨分以艇齋詩速予賦為寄題一篇
平生樂漁釣放浪江湖間兀兀寄幽艇不憂浪如山聞
君城鄗居左右群書環有齋亦名艇何時許追攀釣古
不釣今所得孔與顔不然如爾祖跨鶴出塵寰
和裴仲謨放兔行
兔饑食山林兔渴飲川澤與人不瑕玼焉用若求索天
寒草枯死見窘何太廹上有蒼鷹禍下有黃犬厄一死
無足悲所耻敗頭額敢期揮金遇倒槖無難色雖乖獵
者意頗塞仁人責兔兮兔兮聽我言月中仙子最汝憐
不如亟返月中宿休顧商巖并嶽麓
和裴仲謨摘白鬚行
仲將題凌雲比訖鬚盡白陸展媚側室星星染為黑人
生如寄耳况復形與色澤壑藏山舟夜半輸有力龐眉
三不遇巳矣何所惜二毛賦秋興自愛頗姑息聞諸古
竺乾毛髮因地得數竆反其本螻螘得而食妙年光可
鑒烱若鴉羽戢映梳漸蕭蕭變化了無隙所以𣑽志云
昔人巳非昔皤然君勿笑子羽以貎失信美如客兒終
翦施摩詰我作白鬚行而得養生術
淮海集卷之五
