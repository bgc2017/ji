淮海集卷之四十(哀挽)
秦觀少游
大行太皇太后挽詞二首
東朝制詔九年稱烈武功高後世興坐舉不周天柱正
親扶暘谷日車升班行尚想延和殿羽衛俄趨永厚陵
洛水嵩峯霄漢外百官西望涕難勝
保扶明主自春宫萬國昇平出至公顧命一時聊共政
思齊千古遂同風外家恩數仍長信原廟蒸嘗即治隆
欲叙聖功歌挽者乾坤難入畫圖中
韓樞密夫人挽詞二首
奕葉貂蟬後宗姻樂靜間從夫登兩地看子入三山舊
像瞻揄闕遺音想佩環百年川閱水不復更西還
天上開華屋丘山忽返真内人歸賵盛挽者轉哀新鸞
詔初乾墨魚軒已暗塵藹然多德善論次有蒼珉
俞公逹待制挽詞二首
詞埸英妙氣如虹出入青雲見事功流馬木牛通蜀漕
葛巾羽扇破渠戎風生使者旌旄上春在將軍爼豆中
詔墨未乾人奄忽傷心江漢日傾東
一麾出守著威名凶訃西來上為驚玉悵笑談成昨夢
錦囊書札見平生衣冠漸散紅蓮府鎧馬還歸細柳營
可道風流回首盡芝蘭庭下粲朝榮
陳承事挽詞
眀時就養寄淮壖忽歎艅艎以柩旋八尺衣冠成繪事
百年風誼列幽鐫銘旌暮暗黃梅雨鄉路秋横碧玉天
遙想葬期豪傑會高車連軫駐新阡
永夀縣君挽詞二首
廷尉蒙恩後蘭臺就養初大椿宜更夀流水遽焉如鸞
錦封花誥蛛絲網板輿百年誰考德琬琰在幽墟
明世辭隆養哀榮道路傳賻喪從上宰歌挽出群仙素
幔傷秋泛青缸慘夜船玉峰歸葬處木拱鴈連天
曾子固哀詞
皇受命而熙洽兮實千祀而一時恊氣鬱而四塞兮與
盛德其俱升麟鳳出而旁午兮猶氤氳而扶輿篤生我
公兮以文章為世師公神禹之苖裔兮肇子爵而鄫封
逮去邑而為氏兮季葉汩其南征祖騫翔而績著兮考
踡跼而文鳴公既生而多艱兮踵祖武而好修既輕車
又良御兮遂大放乎厥詞發天人之奥秘兮約六藝而
成章元氣含而未泄兮洞芒芴而窅冥挽天河而一瀉
兮物應手而華昌揖楊馬使先路兮咸告公曰不敢彼
崔蔡之紛紛兮孰云窺其藩翰辰來遲而去速兮固前
修以跋㚄方&KR1083;礴而上征兮遽相羊而補外皇揆公之
忠誠兮即商墟而賜環紬史諜乎東觀兮裁誥命乎西
垣典章絶而復作兮世爭覩而快先正經緯乎終古兮
配維斗而昭然變化詭而難常兮雖司命其或昧忽遭
艱而去國兮遂銜哀而即世述作紛其具存兮悵爽靈
之焉詣信百年不斯須兮猶電滅而焱逝天不憗遺一
老兮固縉紳之所傷矧不肖以薄技兮早獲進扵門墻
路貫江而修阻兮曾莫奠乎酒漿悲填膺而茀鬱兮聊
自記扵斯文
蔡氏哀詞
惟夫人之高誼兮真一時之女英既富有此好德兮又
申之以令儀帶幽蕙之縹緲兮佩明月之陸離人自操
舍之不一兮雅獨取善以自持何報施之或&KR1135;兮罹禍
艱於不虞顔色炫而未暮兮所天忽以殞殂痛平素之
偕處兮忍此奄奄而嫠居瀝哀血以自誓兮甘餌毒而
捐軀佩珠玉以死真兮固衆女之所嗤曷卓越以不顧
兮棄性命其如遺美不可強有兮信天資之所開要反
心以内省兮豈或售乎人知嗟三晨之未浹兮遂俱遊
而莫留死者有知兮羌魂魄以並遊日黃昏而不見兮
庭室窈其無人惟哀風以歸來兮動素幔之襜襜何平
生之𣢾密兮遽音聲之不可尋儼遺跡以在目兮紛百
憂而攻心豈至理不吾喻兮如意厚而悲深撫雙櫬以
增慟兮涕漬血而洒襟已矣哉人生有死兮自前古而
既然精魄忽其不駐兮惟修名之可延忍錄錄以寓世
兮信烈者之所羞儻佳志之獲申兮雖奄忽其焉悼
時宣義挽詞
奮發多難裏哀榮厚夜中妙年推正行末路見隂功風
雨雙龍合山川弔鶴空懸知青史上又載一于公
中書侍郎挽詞二首
崛起商巖後清忠士論歸法知商鞅弊議折董宏非遷
謫生華髮騫騰上紫微又騎箕尾去朝野涕空揮
守道無夷險如公實寡仇望從烏府重官到鳳池休二
品追褒峻千金賻恤優搢紳終有恨王駿不封侯
吕與叔挽章四首
舉舉西州士來為邦國華藝文尤爾雅經術自名家正
有高山仰俄成逝水嗟賢人各有數不獨歲龍蛇
數日音容隔人琴遂已虛門生應有謚國史可無書舊
室懸蛛網遺編走蠧魚定無封禪草平日笑相如
追惟獻歲發春間和我新詩憶故山今日始知詩是䜟
魂兮應已度函關
風流雲散了無餘天祿空存舊直廬小吏獨來開鎻鑰
案頭塵滿校殘書
東平夫人挽章(錢穆夫人)
相閥風流盛王家地勢雄室中蘭作佩庭下玉成叢啼
鳥悲春檻荒原入夜宫遺芳得鴻筆論次詔無竆
開府李公挽章
報國封章數論交意氣真先朝貴公子當代老成人月
動融尊酒花催鄭驛賓誰知古原上馬鬛一朝新
戚里薨耆舊哀榮世未如襚加三事衮奠致两宫輿鹵
簿前衢隘歌鍾後院虛英風知不墜芝王茂庭除
孫莘老挽詞四首
同功一體盡調元獨抱沉疴反故園壺遂暮年非不遇
人生到此可忘言
青春芸閤妙文詞進讀金華鬢若絲轉守七州多異政
奉常處處有房祠
月旦嘗居第一評立朝風采照公卿門生故吏知多少
盡向碑隂刻姓名
華屋丘山可柰何百年光景一投梭故人唯有羊曇在
慟哭西州不忍歌
陳用之學士挽詞
禮經三百鬢毛班追述先儒伯仲間誰請尚書重給札
盡抄遺藁入名山
岹嶢芸閤上參天直舍相依欲二年願寫此情歌挽者
淚霑毫素不成篇
雲臺觀者候昏明奎璧躔中失二星上界真人重離别
隂風一夜攪青冥
牢落公車待詔時白頭掌故更捿捿一生勤苦成何事
只得銘旌數尺題
滕逹道挽詞
早歲峩冠侍冕旒白頭淹䘏外諸侯篋中尚有東風草
塞下曾無北顧憂心繫漢廷長入夢氣吞胡虜不防秋
經綸未了埋黃土精爽還應屬斗牛
江南江北奉周旋合散如雲二十年春郡勝遊花蔽馬
夜山清話雨連天共驚萬里長城壊獨把千金寶劔懸
平日書題多散亂呼兒尋聚一澘然
自作挽詞
嬰釁徙竆荒茹哀與世辭官來錄我槖吏來驗我屍藤
束木皮棺藁葬路傍陂家鄉在萬里妻子天一涯孤魂
不敢歸惴惴猶在兹昔忝柱下史通藉黃金閨奇禍一
朝作飄零至扵斯弱孤未堪事返骨定何時脩途繚山
海豈免從闍維荼毒復荼毒彼蒼那得知歲晩瘴江急
鳥獸鳴聲悲空濛寒雨零慘淡隂風吹殯宫生蒼蘚紙
錢掛空枝無人設薄奠誰與飯黃緇亦無挽歌者空有
挽歌辭
後學張綖校正
淮海集卷之四十
