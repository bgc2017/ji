淮海集卷之三十(簡)
秦觀少游
荅傅彬老簡
彬老足下昨奉手教所以慰誨甚勤并蒙錄示寄蘇登
州書并題眉山集後尊賢善道發扵誠心詞旨清婉近
世所希見也發函展讀殆不能釋手欽想高風益增企
系屢廹賤事修報後時悚愧何已然僕昧陋不能具曉
盛意中間有未然處輒為左右具言之惟閤下恕其僣
易幸甚幸甚閤下謂蜀之錦綺妙絶天下蘇氏蜀人其
扵組麗也獨得之扵天故其文章如錦綺焉其說信美
矣然非所以稱蘇氏也蘇氏之道最深扵性命自得之
際其次則器足以任重識足以致遠至扵議論文章乃
其與世周旋至粗者也閤下論蘇氏而其說止扵文章
意欲尊蘇氏適卑之耳閤下又謂三蘇之中所願學者
登州為最優于此尤非也老蘇先生僕不及識其人今
中書補闕二公則僕嘗身事之矣中書之道如日月星
辰經緯天地有生之類皆知仰其高明補闕則不然其
道如元氣行於混淪之中萬物由之而不知也故中書
嘗自謂吾不及子由僕竊以為知言閤下試贏數日之
糧謁二公扵京師不然取其所著之書熟讀而精思之
以想見其人然後知吾言之不謬也文翁哀詞杼思久
矣重蒙示諭尤增感愴時氣尚熱未及晤見千萬順時
自愛因風無惜以書見及幸甚
與蘇公先生簡
某頓首再拜知府學士先生比參寥至奉十二月十二
日所賜教慰誨勤至殆如服役把玩彌日如晤玉音釋
然不知窮困憔悴之去也即日伏惟尊候動止萬福某
鄙陋不能脂韋婉孌乖世俗之所好比迫扵衣食彊勉
萬一之遇而寸長尺短各有所施鑿圓枘方卒以不合
親戚游舊無不憫其愚而笑之此亦理之必然無足嘆
者但以再世偏親皆垂白而田園之入殆不足奉裘褐
供饘粥犬馬之情不能無悒悒爾然亦命也又將奚尤
惟先生不棄而時賜之以書使有以自慰幸甚幸甚窮
冬未由侍坐伏乞為國自重下慰輿情不宣某頓首再拜
同前
頃蒙不間鄙陋令賦黃樓自度不足以發揚壮觀之萬
一且廹扵科舉以故承命經營彌久不獻比緣杜門多
暇念嘉命不可以虚辱輒冐不韙撰成繕寫呈上詞意
蕪廹無足觀覽比之途歌野語解顔一笑可也又多不
詳被水時事恐有謬誤并太鄙惡處皆望就垂改竄庶
幾觀者不至詆訶以重門下之辱素紙一軸敢冀醉後
揮掃近文并芙蓉城詩時得把玩以慰馳情幸甚幸甚
同前
某頓首昨所遣人還奉所賜詩書伏蒙奬與過當固非
不肖之跡所能當也愧畏比辰伏惟尊候萬福某比侍
親如故敝廬數間足以庇風雨薄田百畝雖不能盡充
饘粥絲麻若無横事亦可給十七家貧素無書而親戚
時肯見借亦足諷誦深居簡出幾不與世人相通老母
家人見其如此又得先生所賜詩書稱借過當副之藥
物亦可以湔所敗辱為不朽矣參寥時一見過他客既
以奔軍見棄又不與之往還因此遂絶頗得專意讀書
學作文字性雖甚愚戅亦時有所發明差勝前時汩汩
中也懋誠集引尋巳付邵君刻石畢寄上次黃樓賦比
以重違尊命率然為之不意過有愛憐將刻之石又得
南都著作所賦但深媿畏也文與可學士尚未至如過
此當同參寥往見矣春初未侍坐間伏乞保衛尊重下
慰惓惓不宣某再拜
同前
某頓首再拜去冬伏奉所賜教旋又李獻甫過此甚得
興居之詳欣慰何可勝言尋欲上狀而區區之情欲布
於左右者一日復一日人事無間斷而自春巳來尤復
擾擾家叔自會稽得替便道取疾入京改官令某侍大
父還高郵又安厝亡嬸靈柩在揚州且買地趁今冬舉
葬入夏又為諸弟輩學時文應舉而家叔至今雖巳改
官尚滯京師未還老幼夏間多疾病更遇歲饑聚族四
十口食不足終日忽忽無聊頼本欲作書詳道至今不
果甚可笑也想公當悉此意矣即日初寒伏惟尊候萬
福前得所賜書承用道家方士之言自冬至後屏去人
事室居四十九日乃出又李漕傳到城都大慈寳藏記
文誦書讀記想見公超然逸舉於形骸埃壒之外雖欲
從之不可得也辱誨諭且令勉彊科舉如某者實無所
有豈敢求異於時但長年頗慙為兒女子所嗤笑耳得
公書重以親老之命頗自摧折不復如向來簡慢盡取
今人所謂時文者讀之意謂亦不甚難及試就其體作
數首輙有見推可者因以應書遂亦蒙見錄今復加工
如求應舉時矣但恐南省所取又不同儻只如此恐十
有一二可得也前寄呈亂道繼亦作得十數篇未敢附
上子駿以公言顧遇甚厚嘗令作揚州集序并辯才法
師見囑作龍井記言師囑作雪齋記二記皆黃魯直為
書巳刻成尚未寄到今且錄草去因便却乞并此書轉
致高安先生處幸甚幸甚子駿以保任不當罷去莘老
復固辭不來此亦是無聊一事也莘老云有兩書託公
擇寄去不知曾有書去否渠云非求荅但欲知逹否爾
昨過此不多日然相聚甚欵未嘗無一日不數十次及
公昆仲也雖不求揚州為公作黃樓主人亦是吾黨中
一段佳事某來歲東歸時庶幾到徐見之也黃魯直去
年過此出所為文尤非昔時所見其為人亦稱是真所
謂豪傑間出之士也但恨去速不得與之從容參寥在
阿育王山璉老處極得所比亦有書來昨云巳斷吟詩
聞說後來巳復破戒矣某數日間便西行未緣侍坐伏
乞與時自重下慰瞻依不宣某再拜
與邵彦瞻簡
某頓首啓日月不相貸借奉違未幾已復清明緬惟還
自諸邑尊履勝常欽企欽企春色遂爾藹然草木魚鳥
各有佳意廣陵多登臨之美臨風把盞所得故應不貲
古語有之良辰美景賞心樂事四者難并今又以風流
從事從文章太守游淮海佳郡豈不為七難并得乎甚
盛甚盛邑中少所還往杜門忽忽無以自娱但支枕獨
卧追惟舊游而巳欲南去屬私故未能伺舟但增引悒
不宣某頓首
頃蒙以集瑞圖序文見屬此固盛時之事前世詞臣墨
客所頌歎者不特為南方之美君家之祥也不腆之文
何以稱此然重逆盛意又竊喜託名圖上以為榮故不
敢固辭輒撰次并揚州集序寄呈中間尤惡處不惜指
示就與改竄尤幸或要手寫可先具素令畫史圖一本
異時渌水堂中為設清酒一樽芍藥數枝可乘醉一揮
也揚州集序雖鄙陋然頗能道廢興遷徙之詳如無他
文似不若寘之於前使觀者開卷便知作集之意也望
與使君議之仍得其集一觀幸甚幸甚
與孫莘老學士簡
某頓首司諫學士丈丈屢奉所賜教誨慰殷勤雖父兄
之於子弟無以過此仰荷盛意不復勝言幸甚幸甚比
日伏惟鎮撫餘暇尊候萬福某自入夏得中暑疾去之
不時至秋遂大作伏枕餘月今雖少間而疲頓非常氣
息僅屬人事殆廢起居之問曠然不進於下塵職此之
故前書聞姨婆縣君服藥甚久徐氏弟兄及妻子皆憂
撓不知所為近聞得僧法賓者調治巳平可勝忻慰南
方險遠風氣固非人所安然丈丈行已二年北歸之期
甚近更善調護數月即逹中州矣越州祖父得書甚安
頃蒙教以先至會稽迎侍祖父還家家叔徑入都甚荷
留意巳封所賜教取禀於越州矣蘇黃州雖不得書然
昨蘇子田著作過此及南來士大夫具云在黃甚能自
處了不以遷謫介意日但杜門蔬食誦經讀書而巳昔
之論者常患其才高太銳今日之事尤足以成其盛德
也前日辱齒及亂道誨喻尤詳某雖不肖請終身誦之
矣自越歸後頗無事幸不廢所學但久去門下聞見日
益昏塞雖復區區卒無所得耳詩文數篇謾錄呈左右
因風更乞指喻教育之賜幸甚幸甚
與黃魯直簡
某頓首奉違甚遽殊不盡所欲言者每覽焦尾弊帚兩
編輙悵然終日殆忘食事昔人千里命駕良有以也歲
莫苦寒不審行李巳逹何地奉惟榮養吉慶昨揚州所
寄書中得次韻莘老斗野亭詩殊妙絶來者雖有作不
能過也及辱手寫龍井雪齋兩記字畫尤清美殆非鄙
文所當巳寄錢塘僧摹勒入石矣幸甚幸甚比又得真
州所寄書及手寫樂府十月十三日泊江口篇諷味久
之竊已得公江上之趣矣李端叔後公十數日遂過此
南如晉陵為留兩日斗野詩八音二十八舍歌并公所
寄詩皆和了今錄其副寄上所要子由金山詩并某所
屬和者今奉寄八音歌次韻斗野亭黃子理憶梅花詩
凡四首亦隨以呈聊發一笑耳皖口見公擇李六不知
相從幾多時恨不同此集也餘歲就畢杜門忽忽殊無
佳意何時展晤以盡所懷未間願與時自愛千萬千萬
不宣某再拜
與蘇子由著作簡
某頓首再拜著作先生頃過南都幸一拜清重扁舟東
下廹於同行不獲欵聽緒言以厭所願但增於悒耳比
日苦寒伏惟尊候動止萬福某受性庸昧與世異馳昨
廹於衣食彊出應書僥倖萬一之遇既而擯棄乃理之
當然無足道者顧親巳老田園之入殆不足以給朝夕
之養犬馬之情不能無堙鬱耳此外亦復何恨惟先生
不棄時教之以書使無聊之中有以自慰幸甚幸甚未
緣侍坐伏乞為國自頥以副輿願不宣
某再拜不肖之迹雖復為世所棄而杜門謝客頗得專
意讀書衡茅之下有以自適古語有之蘭生幽宫不為
莫服而不芳某雖不敏竊事斯語但鄉閭士子類皆從
事新書每有所疑無從考訂而先生長者皆在千里之
外以此良悒悒耳比因冬後輙為古詩一首寄獻下執
事繕寫以呈雖詞意鄙廹不足以道盛德之萬一然區
區之慕望庶幾於此少見之伏惟少賜覽閱幸甚幸甚
與李德叟簡
某頓首昨得遞中所寄書甚慰馳仰尋欲作報會得傷
寒疾甚重不食七八日伏枕又踰月乃平遂因循至此
黃魯直去必能道所以然也歲莫苦寒伏惟奉養吉慶
某去年除日還自會稽鄉里交朋皆出仕宦所與游者
無一二人杜門獨居日益寡陋秋間本欲一至黃州因
過舒奉見不意遭此疾病遂不能遠去親側頗負平時
區區之意夫復何言别後所論者想甚多殊不寄一二
何也然觀所枉書詞翰妙絶足以知他皆凖此矣仰服
仰服魯直過此為留兩日雖忽遽不盡所懷然有益於
人多矣其弊帚焦尾兩編文章高古邈然有二漢之風
今時交游中以文墨自業者未見其比所謂珠玉在傍
覺人形穢信此言也未緣展奉願與時自重慰此馳情
十一月十五日不宣
與蘇黃州簡
某再拜自聞被旨入都遠近驚傳莫知所謂遂扁舟渡
江北至吳興見陳書記錢主簿具知本末之詳以先生
之道仰不愧天俯不怍人内不愧心某雖至愚亦知無
足憂者但慮道途頓撼起居飲食之失常是以西鄉憫
憫有兒女子之懷殆不能自克也比聞行李巳逹齊安
燕居僧坊水飲蔬食有以自適然後私所念慮一切俱
亡且知平時有望於先生者為不謬矣彼區區所謂外
物者又何足為左右道哉本欲便至齊安屬久離侍下
未可遠適問道或在秋杪也惟親近藥餌方書以節宣
和氣臨紙於悒不盡所懷
與李樂天簡
某頓首昨在會稽游雖不數然誦盛文講高誼熟矣及
還淮南又得所寄書詞古而義高超然有從我於寥廓
之意豈所謂有心相知者邪幸甚幸甚僕散漫可笑人
也去年如越省親會主人見留辭不獲去又貪此方山
水勝絶故淹留至歲莫耳非僕本意也自還家來比會
稽時人事差少杜門却掃日以文史自娱時復扁舟循
䢴溝而南以適廣陵泛九曲池訪隋氏陳迹入大明寺
飲蜀井上平山堂折歐陽文忠所種柳而誦其所賦詩
為之喟然以歎遂登摘星寺寺迷樓故址也其地最高
金陵海門諸山歷歷皆在履下其覽眺所得佳處不减
會稽望海亭但制度差小耳僕每登此竊心悲而樂之
人生豈有常所遇而自適乃長得志也以閤下趣尚高
遠非復今時舉子之比得以發其狂言他人聞之當絶
倒矣未展晤間與時自重不宣
與參寥大師簡
某頓首懶慢滋甚不奉問幾一年中間屢蒙惠書賜責
亦不加切參寥師真知我者也幸甚幸甚僕自去年還
家人事擾擾所往還者惟黃子理子思家兄弟子思又
巳分居困於俗事彦瞻每行縣輙得數日從游此外但
杜門塊處而巳甚無佳興至秋得傷寒病甚重食不下
咽者七日汗後月餘食粥畏風如見俗人事事俱廢皆
緣此也比蒙錄示黃州書并䟦尾幸甚觀其詞意憂患
固未足以干其中愈令人畏服爾僕所題名此却無本
煩囑聦師寫一通相寄為望仍并蘇公䟦尾前所寄者
巳為端叔彊取去矣昨聞蘇就移滁州然未知實耗果
然甚易謀見也蓋此去滁纔三程公便可輟四明之游
來此偕往瑯瑘山水亦不減雪竇天童之勝子由春間
過此相從兩日僕送至南埭而還後亦未嘗得書渠在
揚州淹留甚久時僕值寒食上冢故不得往從之耳莘
老壽安君竟不起子實遂丁憂遠方罹此禍故殊可傷
也傳師巳聞作司農簿聲聞籍甚恐旦夕得一美除公
擇近亦得書說秋初嘗至湯泉到寄老庵見顯之恨不
與吾儕同此樂顯之恐十數日間來此為十數日之會
今已到天長矣黃魯直近從此赴太和令來相訪為留
兩日得渠新詩一編高古妙絶吾屬未有其比僕頃不
自揆妄欲與之後先而驅今乃知不及遠甚其為人亦
放此蓋江南第一等人物也黃詩未有力盡飜去且錄
數篇嘗一臠足知一鼎味也又為僕手寫兩記今封去
如辯才無擇要入石便可用此摸勒僕自病起每把筆
如讎不知何謂得此公為我書殊增氣也其字差瘦更
為潤色開時令盡墨為妙中間更未安及不是處但請
就改之若開得成囑二師各寄數本李端叔在楚音問
不絶比如毗陵過此相見極歡揚州太守鮮于大夫蜀
人甚賢有文僕頗為其延禮有唱和詩數篇今錄一通
去當一笑也頃聞公不作詩有一小詩奉戲又已復破
戒矣可謂熟處難忘也聰師有書來要字序僕近日無
好意思明年又應舉方欲就舉子學時文恐未有好言
語今但為渠取字曰聞復蓋取楞嚴所謂聞復翳根除
者也錢塘多文士可求人為作不必須僕也蔡彦規巳
卒關中今歸葬山陽可傷朋友彫落如此獨有僕數人
朴鈍落魄者無恙又多病少佳意人世良可悲耳何時
合并以盡此懷不宣
郡後學張綖校正
淮海集卷之三十
