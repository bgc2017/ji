淮海集卷之三十五(跋)
秦觀少游
法帖通觧序
法帖者太宗皇帝時遣使購摹前代法書集為十卷摹
刻於板藏之禁中大臣初登二府詔以一本賜之其後
不復賜世號官帖故丞相劉公沆守長沙日以賜帖墓
刻二本一置郡帑一藏於家自此法帖盛行於世士大
夫好事者又往往自為别本矣今可見者潭綘二郡劉
丞相家潘尚書師旦家劉御史次莊家宗將世章家凡
六本雖有精粗然大抵皆官帖之苖裔也頃為正字時
見諸帖墨蹟有藏於秘府者字皆華潤有肉神氣動人
非如刻本之枯槁也蓋雖官帖亦其糟粕耳又當時奉
詔集帖之人苟於書成不復更加研考頗有偽蹟濫厠
其間至扵摽題次序乖錯逾甚士大夫以字畫小技莫
有論次之者投荒索居無以觧日輒以其灼然可考者
䟽記之疑者闕之名曰法帖通觧云
漢章帝書
衛巨山云漢興而有草書不知作者姓名至(帝章)時齊相
杜度號善作篇是章帝時已有草書矣然千字文者乃
梁武帝得王羲之所書千字使周興嗣以韻次之時南
平王偉令蕭子範亦製此文蔡遠浪釋辰宿一帖興嗣
文也豈得為漢章帝之書耶歐陽文忠以謂前世學書
者已有此語不獨始扵羲之按漢武帝時司馬相如作
無將篇無復字元帝時黃門令史游作急就篇成帝時
將作大匠李長作元尚篇元始中揚雄作訓纂篇班固
續之無復字皆小學家也千字文者蓋擬諸篇而作今
急就篇之類尚有存者其詞高古讀之不問可知為漢
人之文與興嗣所作殊不類也文忠此說殆亦可疑爾
倉頡書
易曰上古結繩而治後世聖人易之以書契百官以治
萬民以察蓋取諸史而說者或以為書契始扵伏羲或
以為始扵倉頡蓋伏羲畫八卦則書契已兆至倉頡觀
鳥迹則書契遂詳始扵伏羲而成扵倉頡爾古者八歲
入小學故周官保氏掌國子教之六書謂象形象事象
意象聲轉住假借也謂之小學家自至秦焚燒典籍始
用篆隷而古文滅矣漢武時魯共王壞孔子舊宅於壁
中得尚書春秋論語孝經時人以不復知有古文謂之
科斗書又北平侯張蒼獻春秋左氏傳郡國亦往往扵
山川得鼎彝其銘則前代之古文皆自相似時王莾司
空甄豐改定古文有謂古文竒字羲書佐書繆篆鳥書
凡六體所謂古文者孔氏壁中書也魏初傳古文者有
邯鄲淳衛覬嘗寫淳尚書後以示淳而淳不别至正始
中在三字不維轉失淳法因科斗之名遂效其形太康
元年汲縣人盜發魏襄王冢得簡書十餘萬言案魏氏
所出猶有髣髴古書亦數種其一卷論楚事者最為工
妙齊文惠太子為雍州時盜發楚王冢亦得竹簡青絲
綸簡廣數分長二尺皮節如新有得十餘簡者王僧虔
云是科斗書記周官所闕文以此論之凡稱古文者皆
倉頡遺法也古文雖非科斗書而世常謂之科斗者以
其類科斗爾此帖題曰倉頡書而了不與科斗相類乃
近大小二篆蓋可疑也
仲尼書
魯司寇仲尼書者吳季子墓銘也銘在季子墓上其字
皆徑尺餘唐張從紳記云舊本湮滅開元中玄宗命殷
仲容摹搨其書以傳至大曆中蕭定又刻于石此小字
者蓋後人依效為之者也歐陽文忠公謂孔子平生未
嘗至吳以史記世家考之其歴聘諸侯南不逾楚推其
歲月蹤跡未嘗過吳不得親銘季子之墓又其字特大
非古簡牘所容然則季子墓銘其真者猶疑非仲尼書
又况依倣為之者歟
史籕李斯
史籕者周宣王太史作大篆十五篇與古文時有同異
先王之時天下之書同文及其衰也諸侯各自為政而
字畫之形亦異殊矣秦兼天下丞相李斯乃奏罷不合
秦文者而斯作倉頡篇車府令趙高作爰歴篇太史令
胡毋敬作博學篇皆取史籕大篆或頗省改是為小篆
是時天下多事篆字難成長安下士人程邈得罪繫寧
陽十年從獄中增減大篆去其繁複奏之始皇以為善
出邈為御史名其書曰隷書凡奏事令隷人書之故又
謂之佐書自爾秦書有大篆小篆刻符包蚫隷書等凡
八體焉倉頡爰歷博學三篇至漢時閭里之師并為倉
頡篇而籕文至建武時已六篇矣今稱史籕之迹者惟
岐陽石鼓文李斯之書惟泰山詔為真蹟二世詔嶧山
之碑近世傳者出扵徐常侍夏英公家自唐封演巳疑
非真杜甫直謂野火焚棗木傳刻爾不知此謂史籕李
斯二帖者何從得之也今漢碑在者皆隷字而程邈此
帖乃是小楷觀其氣象豈敢遂信以為秦人書
鍾繇
鍾繇賀捷表其後云建安二十四年閏月九日南蕃東
武亭侯鍾繇上歐陽文忠公嘗問孫集賢思恭云建安
二十四年閏在何月集賢精於曆學以漢家所用四分
乾象曆推之是歲己亥三曆皆閏十月文忠以陳夀三
國志考與集賢之言合然文忠考魏吳二志乃權以是
歲閏十月方征關羽至十二月獲之明年正月始傳首
至洛陽鍾繇安得扵閏十月先賀捷也由是疑此表為
非真焉
懷素
懷素唐僧字藏真此帖稱王右軍云吾真書可比鍾繇
而草故不减張芝僕以為真不如鍾草不如張乂嘗見其
一帖云漢時張芝言書為世所重非老僧莫入其體則
懷素自謂抗張芝而過右軍矣昔桓元自謂右軍之流
論者以比孔琳之齊高帝謂張融曰卿書殊有骨力但
恨無二王法荅曰非恨臣無二王法亦恨二王無臣法
前世善書者盖嘗欲與右軍抗衡矣而每不謂公論所
許懷素此言其果然歟歐陽文忠公嘗謂法帖者乃魏
晉時人施扵家人朋友其逸筆餘興初非用意自然可
喜後人乃弃百事而以學書為事如一未至至扵終老窮
年疲弊精神而不以為苦是真可歎也懷素之徒是巳
文忠此論可謂名言然天下之事畢竟亦何所有孰為
可學孰爲不可學者自古以藝自名家至扵文章學術
大功大名世所謂不朽者其人方從事扵其間也曷嘗
不棄百事而為之至扵終老竆年疲弊精神而不以為
苦也由後世觀之其異扵懷素之學草書也幾何邪
書晉賢圖後
此畫舊名晉賢圖有古衣冠十人惟一人舉杯欲飲其
餘隱几杖策傾聽假寐讀書屬文了無霑醉之態龍眠
李叔時見之曰此醉客圖也盖以唐竇蒙畫評有毛惠
遠醉客圖故以名之焉叔時善畫人所取信未幾轉相
摹寫徧於都下皆曰此真醉客圖也非叔時疇能辨之
獨譙郡張文潜與余以為不然此畫晉賢宴居之狀非
醉客也叔時易其名出竒以眩俗耳余舊傳聞江南有
一僧以貲得度未嘗誦經聞有書生欲苦之詣僧問曰
上人亦嘗誦經否僧曰然生曰金剛經幾卷僧實不知
卒為所困即誣生曰君今日已醉不復可語請俟他日
書生笑而去至夜僧從鄰房問知卷數詰旦生來僧大
聲曰君今日乃可語耳豈不知金剛經一卷也生曰然
則卷有幾分僧茫然瞪目熟視曰君又醉耶聞者莫不
絶倒今圖中諸公了無醉態而横被沉湎之名然後知
昔所傳聞為不謬矣雖然余懼叔時以余與文潜異論
亦將以醉見名則余二人者將何以自觧也叔時好古
博雅君子其言宜不妄豈評此畫時方在酩酊邪圖中
諸客洎予二人孰醉孰不醉當有能辨之者
書蘭亭叙後
蘭亭者晉右將軍會稽内使瑯琊王羲之逸少所書詩
序也右軍以穆帝永和九年三月三日與太原孫統丞
公孫綽興公廣漢王彬之道生陳郡謝安安右高平郄
曇重熙太原王藴發仁釋支遁道林及其子凝之徽之
操之等四十有一人修袚褉於山隂之蘭亭酒酣賦詩
製序用蠶繭紙鼠鬚筆書凡二十八行三百二十四字
字有重者皆構别體而之字最多至二十許字他日更
書數十本終無及者右軍亦自愛重留付子孫至七代
孫智永為比丘俗呼永禪師永卒傳其書扵弟子辯才
才俗姓袁氏梁司空昂之玄孫唐正觀中太宗銳意學
二王書帖摹搨殆盡惟未得蘭亭凡三召辯才詰之固
稱荐經喪亂亡失不知所在後遣監察御史蕭翼微服
為書生以詭辯才始得之命供奉搨書人趙模韓道政
馮承素葛貞等四人各搨數本以賜皇太子諸王近臣
貞觀二十三年高宗奉遺詔以蘭亭入昭陵惟趙模等
所榻者傳於世事見何延之蘭亭記
淮海先生文集卷之三十五
