淮海集卷之二(古詩)
秦觀少游
泊吳興西觀音院
金刹負城闉閴然美栖止卞山直穹窿苕水相依倚霜
檜鬱冥冥海棕鮮薿薿廣除庇夏隂飛棟明朝晷溪光
鳬鶩邊天色孤蒲裏緒風傳晝焚璧月窺夜禮洩雲彗
層空規荷鑑幽沚艅艎烟際下鍾磬林端起聱牙戲淸
深&KR0706;崟撲空𬗋所遇信悠然此生如寄耳志士耻溝瀆
征夫念桑梓攬衣軒楹間嘯歌何竆巳
三老堂(保趙通議趙少師張少)
堂堂三元老業履冠儔匹謇諤横秋霜高明麗朝日竝
道謁温宣連科收甲乙東南奠藩服西北馳使驛解鞅
環堵安岸幘氊裘屈群姦懾謦欬衆廢起咄叱至今領
麾地謳吟遍蓬蓽出入雖異途歸潔固如一晚厭方内
遊把袂訪閑逸雲壑慶安車風川駛飛鷁獻酬埃壒外
珠玉在揮筆風標傲松鶴顔髮移丹漆遂令吳越人藻
繪恣稱述邈然超世姿髣髴得十七辟廱禮寂滅麟閣
事蕭瑟兹焉出民願名實更炳蔚琬琰琢高詞龍蘭燎
深室福履旣所綏光華無終畢
送周裕之赴新息令
丈人淮海英抗節浮雲外揮毫錯星錦抵掌參竽籟靑
春抱脩能脫略無范蔡晚營三徑資百里聊束帶扁舟
歲欲徂古刹夜仍艾去去整羽儀行與高風會
寄曾逢原
孟夏氣候好林塘媚晴輝回渠轉淸流藻荇相因依叢
薄起疎籟衆鳥鳴且飛高城帶落日光景酣夕霏即事
遠興託撫巳幽思微超搖弄柔翰徙倚絃金徽美人邈
雲眇志願固有違丹靑儻不逾與子同裳衣
送僧歸遂州
寳師本巴蜀浪跡遊淮海定水湛虚明戒珠烱圓彩飄
零鄕縣異晼晚星霜攺明發又西征孤帆破烟靄
司馬遷(壑字分韻得)
子長少不羈發軔遍丘壑晚遭李陵禍憤悱思遠託高
辭振幽光直筆誅隱惡馳騁數千載貫穿百家作至今
青簡上文彩炳金雘高才忽小疵難用常情度譬彼海
運鵬豈復顧繒&KR0819;區區班叔皮未易議疎略
觀易元吉獐猿圖歌
參天老木相樛枝嵌空怪石銜靑漪兩猿上下一旁掛
兩猿熟視蒼蛙疑蕭蕭叢竹山風吹海棠杜宇相因依
下有兩獐從兩兒花飱草囓含春嬉易老筆精湖海推
畫意忘形形更奇解衣一掃神扶持他日自見猶嗟咨
金錢百萬酒千鴟荆南將軍欣得之老禪豪取橐為垂
白晝掩門初許窺房櫳炯炯明冬曦榛藂羽革分豪釐
殘編未終且歸讀歲暮有間重借披
夜坐懷莘老司諫(次韻參寥)
六合寥寥信茫昩中有日月無根柢古往今來漫不休
靑髮素顔從此逝嗟予自少多邅迴氣血未衰心已艾
北渡長淮霜入屨南窺禹穴塵生䄃日鑿一竅渾沌死
雖有餘風終破碎回車復路可無緣三問道人三不對
荅朱廣微
廣微才華殆天賦十歲孤山有佳句又夢東林飲虎溪
歎息清風人不悟自爾所見無全牛桐栢崑崙日傾注
葱蘢暁景破新花蹭蹬老拳擒脫兔身勤事左竟何成
巧迫化工天所怒兩鬢星星滄海頭強學禪那慰遲暮
昨夜燈花吐金粟曉烹鯉魚得尺素笑我徜徉吳楚間
經卷酒巵随所遇人生迕意十八九月得解顔能幾度
著書準易空自疲服藥求仙良亦悞北風老矣無能為
行看黃鸝語飛絮安得從君醉百場落筆珠璣不論數
送僧歸保寧
西湖環繞皆招提樓閣晦明如卧披保寧復在最佳處
水光四合無端倪車塵不來馬足斷時有海月相因依
上人弱齡巳隷此心目所證惟瑰琦白玉芙蓉出清沼
天然不受緇塵擾坐客一語不入意目如明星視飛鳥
冠切雲兮佩玉難上人顧之真等閑應緣聊入人間世
興盡却歸湖上山伊余久欲窺禹穴矧今仲父官東越
行挽秋風入剡溪為君先醉西湖月
和王通叟琵琶夢
鶗&KR4603;鳴時衆芳歇華堂夢斷音容絕風驚玉露不成圓
一夜芙蕖泣秋月金紋捍面𬗋檀槽曾抱花前送酒舠
庾郎江令費珠璧小砑紅牋揮兔毫風流雲散令人瘦
忍看麴塵昏錦綬楚水悠悠更不西上天破鑑空依舊
醫者
塊然一氣初渾淪散作六物相吐吞主承客禦勝復存
是為萬物疾病原寥寥空陂遊寬魂誨此法術成軒轅
金書玉册要不煩煥如星宿不可捫時遷聖徂遂幽昏
弊俗竊以資利源余嘗感槩期明論世無妙質孰與言
因君乞詩置屋軒聊復援筆賦本根
漫郎(桃字分韻得)
元公機鑒天所高中興諸彦非其曹自呼漫郎示真率
日與聱叟為嬉遨是時胡星殞未久關輔擾擾猶弓刀
百里不聞易五羖三士空傳殺二桃心知不得載行事
俛首刻意追風騷字皆華星章對月漏洩元氣煩揮毫
徛玗春深茂花竹九疑日暮吟哀猱紅顔白骨付清醥
一官扵我真鴻毛乃知逹人妙如水濁清顯晦惟所遭
無時有禄亦可隱何以龕巖遠遁逃
記夢荅劉全美
歲逢困敦斗申指辰次庚辰漏傳子夢出城闉豋古原
草木榮天帶流水千夫荷鍤開久殯前有一人狀瓌偉
素冠長跪烝酒殽云是劉郎字全美馬鳴車響斷還續
人境晦明秋色裏旣窹茫然失所遭河轉星飜汗如洗
世傳夢凶常得吉神物戲人良有旨全美聲名海縣聞
閉久當開乃其理娟娟二十四橋月月下吹簫聊爾耳
洗眼看君先一鳴九萬扶搖從此始
田居四首
雞號四鄰起結束赴中原戒婦預為黍呼兒随掩門犂
鋤帶晨景道路更笑喧宿潦濯芒屨野芳簮髻根霽色
披窅靄春空正鮮繁辛夷茂横阜錦雉嬌空園少壯已
雲趨伶俜尚鴟蹲蟹黃經雨潤野馬從風犇村落次第
集隔塍致寒暄眷言月占好弩力競晨昏
入夏桑柘稠隂隂翳虚落新麥巳豋場餘蠶猶占箔隆
䂀破曾隂霽靄收遠壑雌蜺卧淪漪鮮飈泛藂薄林深
鳥更鳴水漫魚知樂羸老厭煩敲觧衣屢槃礴蔭樹濯
凉颸起行遺帶索冢婦餉初還丁男耘有託倒茼備青
錢鹽茗恐垂槖明日輸絹租鄰兒入城郭
昔我蒔青秧廉纖屬梅雨及兹欲成穗已復頽星暑遲
暮易昏晨搖落多砧杵村迥少過從客來旋炊黍興發
即杖䉫未嘗先處所褰裳涉淺瀨矯首沒孤羽藂祠土
鼓悲野埭鵾雞舞雉子随販夫老翁拜巫女辛勤(艱難一作)
稼穡事惻愴田疇語得糓不敢儲催科吏旁午
嚴冬百草枯鄰曲富休暇土井時一汲柴車久停駕寥
寥場圃空跕跕烏鳶下孤榜旁横塘喧舂起旁舍田家
重農隙翁嫗相&KR0829;迓班坐釃酒醪一行三四謝陶盤奉
旨蓄竹筯羞雞䏑飲酣争獻酬語闋或悲咤悠悠燈火
暗剌剌風飈射客散靜柴門星蟾耿寒夜(作當富疑)
寄題傅欽之草堂
河陽有洑流經營太行根盛德不終晦發為清濟源斯
堂濟源上太行正當門仰視浮雲作俯窺流水犇脩竹
帶藩籬百禽鳴朝&KR1680;相望有盤谷李愿故居存主人國
之老實惟商巖孫班行昔供奉亟進逆耳言天子色為
動群公聲亦吞蕭條冰霜際不攺白玉温出處士所重
其微難具論公勿思草堂朝廷待公尊
次韻酬徐仲車見寄
渭淸非勝涇蘭芳本無慕我生季葉中乃與古人遇軄
當供洒掃匏繫愧遲暮来章感存没三讀淚如注
次韻邢敦夫秋懷十首(雨滴梧桐為韻以微雲淡河漢疎)
驅車陟高丘却望大梁圻馳道入雙闕勾陳連太微夷
門壯下屬清洛相因依美哉吾黨士皐卨良可希
暮有二客至俱以能禪聞一枝惠林出一派智海分言
各不相可往來劇絲棼謝客姑舍是妨余醉看雲
昔者曾中書門戸實難瞰筆勢如長淮初源可觴濫經
營終入海欲語焉能暫斯人今則亡悲歌風慘憺
渤海有巨鼇其顛冠嵳峩宿昔嘗小抃八絃相盪靡忽
遭龍伯人一舉空潮波取皮煎作膠清此崑崘河
蝮蛇初螫手壯士斷其腕豈不悲毀傷所䘏在(存作)軀幹
西羌沙鹵地置戍或煩漢雞肋不足云阿䐽妙思筭
湯湯辟廱流中有學子居但說若稽古言猶三萬餘来
者轉相祖詞林日凋疎稍喜績溪令入校天祿書
匠氏構明堂百材入斤斧儻非豫章棟宂長亦焉取英
英范與蘇(慶師豋守)器識兼文武胡為先一州不用作霖雨
憬彼高句麗来脩裔夷軄天都富如海勞汝送涓滴軸
艫尾相銜遠近困供億止沸當絕薪揚湯百無益
祖宗舉賢良充賦多名儒執事惡言者此科為之無雖
有仲舒錯或横江潭魚果欲鳴鳳至還當種椅梧
邢侯秋卧㢌揮毫見深衷賡者二三子翕然笙磬同不
