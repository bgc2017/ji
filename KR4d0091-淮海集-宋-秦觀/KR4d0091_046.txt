淮海後集卷之五
秦觀少游
代蘄州守謝上表
愚罪著明當以萬死聖恩寬大尚假一麾顧帷昧冐之深
第積戰競之至伏念臣不學無術寡偶少徒荷先帝之
誤知繇常員而擢用始欲悉力而舉職莫知長慮以佐
時自取悔尤至煩揮黜責其妄作便可屏之遠方憫其
知非猶當投於散地敢圖生死而肉骨尚容宣化以承流
况臣粤自去冬嘗陳愚懇願歸使節求綰郡章雖此左
遷正符宿願恩既深而逾望感亦極而難言此蓋伏遇
皇帝陛下大德海涵至仁天覆謂災青之可赦以過失
為當憐寬其未棄之誅開以自新之路辨之不早嗟已迫
於桑榆來者可追幸未填於溝壑誓捐軀幹上報恩私
代程給事乞祝聖表
本州管内舊有應天寺者造於宋元徽中其地據寳林
山巔南直秦望北負卧龍蕺山挾其左鑑水趨其前圜
視井邑如閱圖畫越之形勝十得六七比於熙寧十年
八月遇火金石土木之觀一夕殆盡樓觀宫室化為丘
墟父老過之徜徉悼歎若失所依憑者因相率詣州自
陳願以私錢修復故寺本州尋具其事上聞仍乞易為
十方蒙朝廷報可賜號寶林禪院於是郡之衣冠緇素
無不悦豫鼓舞以謀報上因大出力財爭先請奮浮圖
棟宇次第告成曾未踰年已復舊觀蓋所據之地勝故
興也易所遭之時盛故成也速不然何以至是哉謹按
寶林禪院其地本名龜山前世文士見於篇章上有鰻
井歲旱禱雨輒應臣等竊以為龜神物也有先事之智
而夀踰千歲鰻龍類也有施澤之仁而功被萬物位正
南方與時相見勢出人境足以有臨稽之於名效之於
物參之於方位考之於形勢而酌之於民情理從事順
實宜永為頌祝陛下聖夀之地臣等自今後每遇同天
節只於本院啓建道場及禱祠雨澤吉祥齋供其餘宫
中道埸並不令於本院啓建夫下達士民之願上報君
父之恩臣子之職也臣等荷國厚恩無以荅生成之萬
一庶幾因緣塔廟少伸犬馬之誠仰瞻闕庭不勝大願
伏望聖慈特賜俞允
坤成節功德文疏
寶曆開祥爰屬補天之運金行御氣適當夢帝之期躬詣
精廬妙修勝會致上方香積之飯閱西土貝多之文庶憑
調御之緣少效華封之祝太皇太后伏願睿圖鞏固宸筭
增隆日月無私永照臨於下土風雲不間長感會於中天
代荅范相公啟(堯天)
器兼文武道備天人始列周行綽有棟梁之器及參大
政鬱為社稷之臣果振家聲遂當國相昔韋平嗣興於
西漢袁楊繼起於東京張公錫延賞之名陸氏取象先
之意雖云華族未必熙朝然猶前史以為美談當世謂
之榮事固未有百年遇太平之運四世膺爰立之求以
今言之一何盛也某夙登門仞嘗頌威容念班謁以無
由第承風而竊抃
賀孫中丞啟
光奉明恩進陞中憲伏惟慶慰恭惟中丞侍郎受天間
氣爲世真儒力足以扶顛持危器足以致遠任重巍然
如衣服之有冠冕卓爾若鳥魚之有鳳鯤三朝充諫諍
之官奮身不顧七郡任蕃宣之寄爲民所思動静不失
其時遜逆必求諸道比支物望簡在上心粤自貳卿遂
登執法嚴霜被野既知松栢之後凋猛獸居山將見藜
藿之不采某叨持符節久遠門闌
賀吏部傅侍郎啓
光膺帝命進貳天官(云云)某官道術淵微器猷宏慱更
險夷而不測其操踐中外而不易其心漢節初歸常折
董宏之妄楚郊卧治尤推汲黯之忠方傳報政之成已
聽除書之下亟辭右輔復踐中臺邦人遮轍以願留朝
士舉酒而相賀吏曹三綜既知水鑑之無私王體一謀
當見鈞衡之益重某屬驅軺傳阻造門闌
代何提舉賀范樞密啓
光膺睿命進貳中樞碩輔登崇溥天均慶竊以天運無
積蓋由八柱之仰成歲功不虧亦自四時而分洽矧媧
皇補天之際當商老和羹之初儻非心德之素同難冀
事功之必立伏惟某官器兼文武學僃天人雖小善而
必為臨大節而不奪入參臺省佇聞折檻之風外摠戎
機寢罷爭桑之釁負謗傷而精神益勵處閑散而聞望
愈隆逮神聖之纂臨屬風雲之感會念昔仁祖虚懷於
慶曆之間惟時先公奏對於天章之下謂道可行於反
掌而世亦至於容刀盛世難逢事空傳於故老嗣賢復
出天實慰於斯民既被召以旋歸遂干霄而直上千尋
廣厦欣然慰多士之心萬里長城足以制四夷之命某
夙登門仞久曠書幐方從沙汰之餘未卜棲翔之所側
聞進拜倍切驩愉巖石雖瞻尚鬱搢紳之論衮衣遂有
方醻區夏之情
賀門下吕僕射啓(微仲)
伏審光奉明恩進陞左輔伏惟慶慰恭以某官當世大
儒斯民先覺毁譽莫為之損益窮通靡得而變渝北平
如高山深林人何可測巨源若渾金璞玉器孰能名卓
乎在搢紳之中屹然有公輔之望果踐西臺之峻遂躋
端揆之崇邸音喧騰士類交慶納忠有素詎須德裕之
六箴應變無方不止姚崇之十事
謝潁州吕吏部啟
叨奉宸恩謬當藩郡境預四鄰之未潤霑九里之餘憑
几占書未進河南之牘朵雲號體俄蒙郇國之函仰荷
謙沖退增悚愧恭以某官器周事變學造淵微出四世
五公之門遇千載一時之運文辭則操觚立就政事則
投刃皆虚荀氏八龍盡繼高陽之美河東三鳳尤推鸑
鷟之奇會公旦之相周俾伯禽而侯魯布宣詔令已成
帥帥之功近省君親行陟股肱之任某承風兹久覿德
未遑企頌之懷敷宣㒺既
荅丁彦良書
某啟辱書及詩備悉雅旨且承邇來為况甚休以感以
慰竊味詩之大意率多辛酸耿愴之旨君生長素富貴
而喜作寒士語何耶因知詩非能窮人詩窮然後工得
非政欲以此合古人語乎兼審薄挂吏議小累不足以
玷遠猷毋甚怏怏也知罷官里閭慕義嗜學是所以增
其志尚爾白玉微瑕千丈松磥砢不害他日爲大器跅
弛之士自有御之者幸順時自愛區區不宣某再拜
與許州范相公
某再拜安撫相公閤下某淮海一介之士行能無取比
因緣科第獲列仕版又屬朝廷復置賢科而一二邇臣
猥以充賦名實乖戾果致多言相公當國憐其孤單不
即聞罷使得自便引疾而歸僥倖深矣比遇相公均逸
藩輔而某承乏之地實在節制之下疵賤無介紹不敢
以書自通眷眷私懷何以云喻豈圖相公過有採聽首
賜論薦使僃著述之科檄書初至發函伏讀且喜且懼蓋
相公於某昔既有保全之賜今又有論薦之恩顧惟狂愚何
以辱此屬拘官守不獲進謝門闌又不敢具啓事以叙
悃愊區區俗禮非國士所以報知已者也惟相公裁察
祭監税主簿文
維年月日具銜姓名謹以清酌庶羞之奠致祭于歿故
監税主簿之靈嗚呼賢才懿德宜顯周行以君德厚宜
享夀康仕既未達人其云亡顧天理之莫究兹僚友之
永傷嗚呼西風蕭颯長夜凄涼靈車戒道丹旐飛揚有
殽在俎有酒盈觴臨岐伸奠歸安故鄉尚饗
淮海後集卷之五
