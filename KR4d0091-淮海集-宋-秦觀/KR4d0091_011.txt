淮海集卷之十一
秦觀少游
四絶(意錄者失其序耳此贈道流盖有四時)
隂風一夜攪青冥風定霏霏霰雪零遥想玉真清境上
白虛光裏誦黃庭其四
夜深樓上撥書眠天在欄干四角邊風拂亂雲毫髮盡
獨留璧月向人圓其二
天風吹月入欄干鳥鵲無聲子夜闌織女明星來枕上
了知身不在人間其三
本是匡山種杏人出山來事碧虛君上清欲問因何事
請看先山十丈文其一
奉别牛司理
堂堂先德擅才名詞賦高凌墨客卿之子妙齡初筮仕
好修文史繼家聲
送酒與泗州大守張朝請
莫笑杭州别駕村昔曾柱下數承恩而今雖是江湖吏
猶有當時七字尊
題郴陽道中一古寺壁二絶
門掩荒寒僧未歸蕭蕭庭菊兩三枝行人到此無腸斷
問爾黃花知不知
哀歌巫女隔祠叢飢鼠相追壞壁中北客念家渾不睡
荒山一夜雨吹風
又别牛司理
半年淹䘏越溪濱好愛如君只數人觧手莫令書信斷
故園桑梓幸相鄰
和工部侍郎新章
甍棟相連數畆中出門遥見大明宮朝元雖共浮丘伯
煑茗還同桑苧翁
題金華山寺壁
鸞鶴同為汗漫游天風吹散下滄洲金華有路通元氣
水繞高寒不斷流
次韻出省馬上有懷蔣穎叔
新淬魚腸玉似泥將軍唾手取河西偏禆萬戸封龍額
部曲千金賜褭蹄
制詔行聞降紫泥簮花且醉玉東西羌人誰謂多籌策
止有黔驢技一蹄(憶蔣征西碧幢紅旆出關去一路東唱首云春雪京城一尺泥並鞍還)
(已西豈比元戎碧油下貔貅繞帳馬千蹄風送馬蹄不論埃壒與塗泥封印還家日)
元祐三年余被召至京師從翰林蘇先生過興國
𥙿室院始識汶師後二年復來閱諸公詩因次韻
聊移小榻就風廊卧久衣巾帶佛香白髮道人還省記
前年引去病賢良
客有遺予以假山石盆池者聞陳元發有石菖蒲
作此詩乞之
瑟瑟風漪心為清更窺&KR0886;崒眼增明可憐一片江山樣
只欠菖蒲十數莖
興國浴室院獨坐時兒子湛就試未出
滿城車馬没深泥院裏安閑緫不知兒軰未來鈎箔坐
長春花上雨如絲
題趙團練畫江干曉景四絶
本自江湖客宦游常苦心看君小平遠懷我舊登臨
鳥外雲峰晚沙頭草樹晴想初揮灑就侍女一齊驚
公子歌鍾裏何從識渺茫惟應斗帳夢曾到水雲鄉
曉浦烟籠樹春江水拍空煩君添小艇畫我作漁翁
夢中得此
縞帶横秋匣寒流炯暮堂風塵如未息持此奉君王
寧浦書事六首
揮汗讀書不已人皆怪我何求我豈更求榮逹日長聊
以銷憂
魚稻有如淮右溪山宛類江南自是遷臣多病非干此
地烟嵐
寒食山州百鳥喧春風花雨暗川原因循移病依香火
寫得彌陀七萬言
留别平闍黎
緣盡山城且不歸此生相見了無期保持異日蓮花上
重說如今結社時
紹聖元年觀自國史編修官蒙恩除館閣校勘通判
杭州道貶處州管庫三年以不職罷將自青田以歸
因往山寺中修懴日書絶句扵住僧房壁
郡後學張綎校正
淮海集卷之十一
