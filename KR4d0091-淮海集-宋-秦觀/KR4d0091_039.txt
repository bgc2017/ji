淮海集卷之三十九
秦觀少游
俞紫芝字序
余昔游玉笥山周行二十四峯訪蕭子雲故隠道見靈
芝焉生乎磐石之上回環而有葉秀澤而不根信天下
之異草也竊愛久之留不能去俄有童子朱顔紺髮自
松隂中距石輙止撫芝嘆曰嘻道人無本其亦如是矣
余異而問曰適吾子有緒言不敏未知所謂願終其說
童子笑曰子求終乎終之久矣以為未耶沒身無終雖
然嘗試為汝言其崖略夫德人以有本為宗道人以無
本為宗天下皆知有物所以失已也不知有已所以失
已也而德人知之於是内觀無是外觀無彼無是故能
以已為物無彼故能以物為已已物不二謂之真一夫
是謂以有本為宗天下皆知有偽所以喪真也不知有
真所以喪真也而道人知之扵是前際無捨後際無取
無捨故不斷一切偽無取故不住一切真真偽兩忘亦
無真一夫是之謂以無本為宗蓋非有本則不能離相
而歸空非無本則不能即空而證實有本然後眀心無
本然後見性夫子識之人間所謂道德者固不出乎此
矣雖然有本無本吾豈能識之哉語未既有老人復杖
策自松隂中來顧謂童子曰適何所言童子欲語老人
引杖擊之童子走松隂忽然不見還視老人亦以亡矣
於是余茫然自失私識其言後九年游京師遇金華居
士俞紫芝請余改字因思昔日玉笥童子之言字曰無
本復以其說為序贈焉
曹虢州詩序
虢為州在關陜之間其地不當孔道無稱使過客之勞
刺史之宅有水池竹林其樂可以忘老故自唐以來號
為佳郡朝之士大夫樂靜退者多願往焉元和中劉使
君作三堂新題二十一章昌黎韓文公為属和於是亭
臺島渚之勝天下稱之譙國曹子方比自尚書郎出守
兹郡左丞相汲郡吕公引昌黎故事送之以詩子方至
陜右以書抵余曰待罪司勲初無禆𥙷疾病求去丞相
不加譴假以一州幸矣又賜詞詩以寵其行幸孰甚焉
且其卒章之意欲因某以警來者將摹刻於三堂之上
其為我序之余曰木不能飛空託泰山則干青雲人不
能蹈水附樓航則絶大海自唐迄今守虢者多矣而劉
使君獨傳於世者非以昌黎文公故耶今得丞相之詩
則曹劉二使君皆當傳於不朽知虢之亭臺島渚將益
顯於天下朝之卿大夫願往者又加多也余未嘗至虢
竊誦丞相之詩已若幅巾杖屨從子方於水竹之間子
方守虢之樂為可知也然士大夫皆謂子方賢者宜同
樂於天下不當獨樂於虢子方盍專精神近藥物亟還
天朝以慰士大夫之論毋為水池竹林之所留也傳曰
懷與安實敗名子方其愼之
逆旅集序
余閒居有所聞輙書記之既盈編軸因次為若干卷題
曰逆旅集盖以其智愚好醜無所不存彼皆隨至隨往
適相遇扵一時竟亦不能久其留也或曰吾聞君子言
欲純事書欲純理詳於誌常而略扵紀異今子所集雖
有先王之餘論周孔之遺言而浮屠老子卜毉夢幻神
仙鬼物之說猥雜於其間是否莫之分也信誕莫之質
也常者不加詳而異者不加略也無迺與所謂君子之
書言者異乎余笑之曰鳥棲不擇山林唯其木而已魚
游不擇江湖唯其水而已彼計事而處簡物而言竊竊
然去彼取此者縉紳先生之事也僕野人也擁腫是師
懈怠是習仰不知雅言之可愛俯不知俗論之可卑偶
有所聞則隨而記之耳又安知其純與駮耶然觀今世
人謂其言是則矍然改容謂其言信則適然以喜而終
身未嘗信也則又安知彼之純不為駮而吾之駮不為
純乎且萬物歴歴同歸一隙衆言喧喧歸于一源吾方
與之沉與之浮欲有取捨而不可得何暇是否信誕之
擇哉子往矣客去遂以為序
揚州集序
揚州集者大夫鮮于公領州事之二年始命教授馬君
希孟採諸家之集而次之又搜訪於境内簡編碑板亡
缺之餘凡得古律詩洎箴賦合二百二篇勒為三卷號
揚州集云按禹貢曰淮海惟揚州彭蠡既瀦三江既入
震澤底定而周禮職方氏亦稱東南曰揚州其山鎮曰
會稽其澤藪曰具區川曰三江浸曰五湖則三代以前
所謂揚州者西北劇淮東南距海江湖之間盡其地自
漢已來既置刺史於是稱揚州者往往指其刺史所治
而已盖西漢刺史無常治東漢治歴陽或徙壽春又徙
曲阿魏亦治夀春或徙合肥吳治建業西晉後魏後周
皆因魏東晉宋齊梁陳皆因吳惟宋常以建業為王畿
而東揚州為揚州東揚州者會稽也隋以後皆治廣陵
繇是言之凡稱揚州者東漢指歷陽或夀春或曲阿中
原自魏至周指夀春或合肥江左自吳至陳指建業或
會稽隋唐五代乃指廣陵廣陵在二漢時嘗為吳國江
都國廣陵郡宋為南兖州北齊為東廣州後周為吳州
唐初亦為䢴州其為揚州自隋始也繇是言之凡稱吳
國江都廣陵南兗東廣吳州䢴州者皆今之揚州也此
集之作自魏文帝詩巳下在當時雖非揚州而寔今之
廣陵者皆取之其非廣陵而當時為揚州者皆不復取
至楊子雲箴本約禹貢為辭則廣陵自在其中固不得
而不錄也既成公又属某推表廢興遷徙之跡而究其
端使夫覽之者有攷焉
會稽唱和詩序
給事中集賢殿修撰廣平程公守越之二年南陽趙公
自杭以太子少保致仕道越以歸南陽公與廣平公其
登進士第也為同年其守浙東西也為鄰國又皆喜登
臨樂吟賦故其雅好視遊從中為厚而山川覽矚之美
酬獻之娛一皆寓之於詩舊所唱和多矣集賢林公既
為之序而道于越也復得二十有二篇東南衣冠爭誦
傳之號為盛事以後見為耻或曰昔之業詩者必竒探
遠取然後得名扵時今二公之詩平夷渾厚不事才巧
而為世貴重如此何邪切嘗以為激者辭溢夸者辭淫
事謬則語難理誣則氣索人之情也二公内無所激外
無所夸其事核其理富故語與氣俱足不待繁扵刻劃
之功而固已過人遠矣鮑昭曰謝康樂詩如初發芙蓉
自然可愛盖如其言也某既獲覩盛德之事為幸因手
寫二十二篇之詩以遺越人使鑱諸石又述其所以然
者發其端云
懷樂安蔣公唱和詩序
會稽之為鎮舊矣豈惟山川形勢之盛實控扼扵東南
哉其勝遊珍觀相望乎楓柟竹箭之上枕帶乎藻荇芙
藻之濱可以從事雲月優游而忘年者殆亦非他州所
及而卧龍山鑑湖尤為一郡佳處盖府第之所占城堞
樓雉之所憑非若窮崖絶壑遊鹿豕而家魚龍不可與
民同樂者也前太守二卿樂安蔣公嘗以山富草木樵
蘇所采為令扵公府止之湖地沃衍田於豪奪為表於
朝廷復之又廢山西淫祠分湖之别派覆以締構為流
觴曲水以追永和故事於是湖山自然之觀始深密空
明不復為人力所敗聞山水間棹歌之詩至今稱焉熙
寧十年廣平程公以給事中集賢殿修撰来領州事覽
其遺迹而嘆曰此前賢所以遺後來也使予無一日之
雅猶當奉以周旋况嘗被其知遇乎乃述樂安之志手
植松千餘章於卧龍山之上狂枝惡蔓斬薙以時秀甲
珍牙無得輙取每春秋佳日開池籞具舟艦與民共遊
而樂之復為詩以記其事元老名儒属而和者凡六人
而樂安之從子金部預焉公素以詩名天下其所述作
必有深属遠寄不獨事章句而已翟公曰一死一生乃
見交情時樂安之沒幾三十年而公想像風流眷眷不
忘如此然則是詩之作也豈特與山水俱傳而不朽哉
聞其風者可以興起矣
送錢秀才序
去年夏余始與錢節遇於京師一見握手相狎侮不顧
忌諱如平生故人余所泊第節數辰輙一来就語笑終
日去或遂與俱出遨遊飲食而歸或闕然不見至數浹
日莫卜所詣大衢支徑卒相覯逄輙嫚罵索酒不肯已
因登樓縱飲狂醉各馳驢去亦不相辭謝異日復然率
以為常至秋余先浮汴絶淮以歸後踰月而節亦出都
矣於是復會扵高郵高郵余鄉也而邑令適節之僚壻
爲留數十日余既以所學迂闊不售於世鄉人多笑之
耻與遊而余亦不願見也因閉門却掃日以文史自娛
其不忍遽絶而時過之者惟道人參寥東海徐子思兄
弟數人而巳節聞而心慕之數人者來節每偕焉循陋
巷欵小扉叱奴使通即自禠帶坐南軒下余出見之相
與論詩書講字畫茗飲奕碁或至夜艾而絶口未嘗一
言及曩時事也於是余始奇節能同余弛張而節亦浸
知余非脂韋汩沒之人矣客聞而笑之曰子二人者昔
日浩歌劇飲白眼視禮法士一燕費十餘萬錢何縱也
今者室居而輿出非澹泊之事不治掩抑若處子又何
拘也㒺两問景曰曩子坐今子起曩子行今子止何其
無特操歟子二人之謂矣余對曰吾二人者信景也宜
乎子之問也當為若語其凡夫思慮可以求索視聽可
以聞見而操履可以殆及者皆物也歌酒之娛文字之
樂等物而已矣顧何足以殊觀哉漁父有云滄浪之水
清兮可以濯我纓滄浪之水濁兮可以濯我足夫清濁
因水而不在物拘縱因時而不在已余病弗能久矣不
意偶似之也而復何苦竊竊焉随余而隘之哉客無以
應一日節曰我補官嘉禾今期至當行矣盍有詩以為
送乎比懶賦詩又重逆其意因叙遊從本末之迹并以
觧嘲之詞贈焉節吳越文穆王之苖裔翰林之孫起居
之子倜儻好事有父祖風云
王定國注論語序
元豐二年眉陽蘇公用御史言文涉謗訕属吏獄具天
子薄其罪責為黃州團練副使於是梁國張公涑水司
馬公等三十六人素厚善眉陽得其文不以告皆罰金
而太原王定國獨謫監濱州塩税定國相家子少知名
一朝坐交遊斥海上人皆意其日飲無何不復以筆硯
為職矣而定國至濱益自刻勵晨起入局視鹽税之事
唯謹退則窮經著書或賦詩自娛非疾病慶弔輙不廢
七年罷還詣東上閣門奏書曰臣無状幸緣先臣之故
獲齒仕版不能慎事䧟于罪戾念無以自贖間因職事
之暇妄以所見注成論語十卷未敢以進唯陛下裁哀
之明日詔御藥院取其書去未報而神宗棄天下嗚呼
自熙寧初王氏父子以經術得幸下其說於太學凡置
博士試諸生皆以新書從事不合者黜罷之而諸儒之
論廢矣定國於時處放逐之中蠻夷瘴癘之地乃能自
信不惑論著成一家之言至天子聞之取其書非其氣
過人何以及此傳曰天不為人之惡寒而輟其冬地不
為人之惡險而輟其廣君子不為小人之匈匈而易其
行於斯言可信余比多事未獲請觀其書而定國迺以
副本来屬予為序顧余文之陋豈能發定國之所蘊乎
姑掇其大㮣使夫覽之者知定國著書之時為如此又
知神宗嚮經術亦非主於一家而已
集瑞圖序
熙寧九年燕國邵舜文與諸弟持其先君之喪於宜興
數月有雙瓜生于後圃後二年又生紫芝三雙桃雙蓮
一凡六物扵是鄉之耆老聞而嘆曰邵氏其興乎何其
瑞之多也舜文因集六物者而圖之號集瑞圖云余謂
萬物皆天地之委和而瑞物者又至和之所委也至和
之氣磅礴氤氲而不已則必發見於天地之間其精者
蓋已為盛德為尊行為豪傑之材其浮沉而下上者則
又為景星卿雲甘露時雨醴泉芝草連理之木同穎之
禾而捿翔遊息乎其中者則又為鳳凰麒麟神馬靈龜
之属曄乎光景色象之異也藹乎華實臭味之殊也卓
乎形聲文章之無與及也於是世指以為瑞焉繇是言
之世之所謂瑞者乃盛德尊行魁奇之才所鍾和氣之
餘者耶邵氏之祖考既以潜德隠行見推鄉閭至舜文
彦瞻端仁又以文學收科第弟兄相繼有聞於時而諸
子森然皆列於英俊之域則是至和之氣鍾於其家久
矣宜其餘者發為草木之瑞也昔楊寶得王母使者白
環四枚而寳生震震生秉秉生賜賜生彪凡四世為三
公以往推今即邵氏六物之瑞豈徒生而已夫盖有應
之者矣
送馮梓州序
上即位之明年有詔侍從之官各舉部使者二人故龍
圖閣直學士滕公與二三耆老皆以馮侯叔眀應詔即
日除陜西路提點刑獄公事觀嘗問於滕公曰馮侯何
如人公曰有守君子也觀曰何以知之公曰昔高平范
公之帥環慶也環將种古以寧守史籍變其熟羌獄上
書訟冤且言高平公不法者七事朝廷疑之即寧州置
獄而馮侯以御史推直實奉詔往訊是時高平公坐言
事去執政有惡之者欲中以危法久矣此獄之起人皆
為懼及馮侯召對神宗曰帥臣不法萬一有之恐誤邊
事然范純仁為時名卿宜審治所以遣吏者政恐有差
誤耳即賜緋衣銀魚馮侯拜賜出執政謂曰上怒慶帥
甚君其慎之馮侯曰上意亦無他因誦所聞德音執政
不悅及考按連逮熟羌之獄實不可變而古所言高平
公七事皆無狀附置以聞執政殊失望會史籍有異詞
詔遣韓晉卿覆治執政因言范純仁事亦恐治未竟願
令晉卿盡覆神宗曰范純仁事已明白勿復治也獄具
如馮侯章於是籍古皆得罪而高平公獨免執政大不
快未幾高平公復為鄰帥所奏謫守信陽而馮侯失用
事者意亦竟罷去繇是言之非有守君子而何觀曰如
公所云殆古之遺直也豈特部使者而已哉後六年馮
侯自尚書郎出守梓潼加集賢校理實始相識質其事
信然嗚呼古語有之人能勝天天定亦能勝人信斯言
也方高平公被誣上有明天子之無私下有良使者之
不撓可以免矣而二三子表裏為姦始終巧請至於抵
罪而後已可不謂人能勝天乎然當時所謂用事之臣
與諸附麗之者今日屈指數之幾人為能無恙而高平
公方以故相之重保釐西洛郊馮侯亦通籍儒館持節
鄉郡其福禄夀考功業未艾也可不謂天定亦能勝人
乎馮侯將行同舍之士二十有八人餞飲于慈孝佛寺
又將属賦詩而觀以拙陋所欲言者不能盡之於詩乃
以舊聞并以嘗所感嘆者爲序贈之
淮海集卷之三十九
