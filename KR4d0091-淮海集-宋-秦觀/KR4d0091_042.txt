淮海後集卷之一
秦觀少游
進南郊慶成詩(并表)
右臣伏覩皇帝陛下肇修典禮冬日之至親有事於南
郊仍復祖宗故事以皇天地祗合祭前期之日隂雲蔽空
將祀之夕月纏畢宿詩云月離于畢俾滂沱矣於法當
雨而是夜開霽特甚晏温星月昭明禮畢之明日雨雪
乃作朝市郊野相告欣然頌嘆之聲形于中外非二聖
有作上當天心神祗顧享何以逮此臣雖疎賤通籍祕
省預見熙事不勝犬馬區區之情輙將輿人之頌撰成
郊禮慶成五言二十韻詩一首随狀上進干冐宸嚴臣
無任瞻天望聖激切屏營之至
於赫龍飛後中區八月秋合嚴天地祀遠繼祖宗休熙
事將興舉彝章預講諏紛然曲臺議斷自太任謀宗伯
方承命元龜遂告猷三錢封内帑五瑞輯諸侯路寢前
齋玉清宫復射牛長迎南至日圓即自然丘扈蹕三千
劒干霄十二樓鈎陳嚴御座太一奉宸遊好雨虚聞畢
生陽不待鄒浮雲依斗散華月亘天流宵被黃䄄却霜
空曲蓋收堪輿同顧饗河嶽盡懷柔麾日初鳴仗旂風
不滿旒回鑾龍入馭傳詔鶴為郵崇慶天難老華胥聖
不憂衣冠千玉簡宇宙一金甌可但豐年屢當知世德
求慙無班馬手作頌配商周
幽眠
幽眠起常晩冬晷復不長中間數十刻倏如驚燕翔晨
飡粗云畢申鼓鳴相望忽忽竟何就念之動中腸天地
一逆旅死生猶轉商暫來旋云去遲速乃所常較計亦
何補徒然非慨慷不如聽两行一㮣付酒觴北風吹老
槐白日轉紙窗布衾一覺睡身世成渺茫宿莽冬不衰
蘭茞幽更芳無庸傷局促速此鬢髮霜
越王
越王念吳役寢興常不安有臣曰種蠡實與同難艱終
酬會稽耻列國不敢干智者見未兆愚夫暗前觀范公
拂衣去扁舟五湖間清輝照四海秋月耿雲端種也竟
不悟處之若無難屬鏤一朝至身與名俱殘兔走獵狗
悲鳥盡良弓閑自古身不退多為世所歎
隕星石
蕭然古丘上有石傳隕星胡為霄漢間墜地成此精雖
有堅白姿塊然誰汝靈犬眠牛礪角終日蒙羶腥疇昔
同列者到今司賞刑森然事芒角次第羅空青俛仰一
氣中萬化無常經安知風雲會不復歸青冥
山陽阻淺
一日行一尺十日行一丈豈不歎淹留所幸無波浪悲
風動深夜原野眇森爽青天行蟾蜍枯水轉魍魉此時
蓬茅下去心劇於癢棄置勿復論通塞如反掌
次韻參寥莘老
迅風薄高林萬象號虎豹紛披枳與棘尔復鼓狂閙我
垣既已頽我棟又以撓豈無一木枝横力難與較黎明
忽自罷晴日射魚罩死水失狂瀾衰木回故貌勞生眞
(其一作)夢事往趨如睡覺炊黍焚黃鶉吾其理歸棹
送洪景之循州參軍
寒梅不自重輙花桃李先矯枉有佳菊最後衆芳妍各
因一時美難以相嗤憐物理固若是士林亦宜然夫子
南國俊聲猷推妙年數奇晚方偶參軍古龍川龍川雖
云遠風物號清鮮羅浮不相下頡頏巉荒天雲鬢二三
子聊足奉周旋行矣試老拳歸歟遠翔騫
茶
茶實嘉木英其香乃天育芳不愧杜蘅清堪揜椒菊上
客集堂葵圓月探奩盝玉鼎注漫流金碾響丈竹侵尋
發美鬯猗狔生乳粟經時不銷歇衣袂帶紛郁幸蒙巾
笥藏苦厭龍蘭續願君斥異類使我全芬馥
茶臼
幽人躭茗飲刳木事擣撞巧制合臼形雅音侔柷椌虚
室困亭午松然明鼎窗呼奴碎圓月掻首聞錚鏦茶仙
頼君得睡魔資尔降所宜玉兔擣不必力士扛願偕黃
金碾自比白玉缸彼美制作妙俗物難與雙
石魚
佛宫琢琳瑯懸魚警羣聦緩扣集方袍急拊趨百工雖
無筍虡器自恊徵與宫犂然當人心邈有炎氏風山泉
自疏數珮玉相玲瓏朝昏間鍾鼓清響傳無窮惟有寶
陁山於音獲圓通一聞如得解石鞏亦投弓
劉公幹
鄴中多賢豪公幹氣飄逸弱歲頗徊徨飄零低金室君
王事遨宴下馬列琴瑟豪吹挾哀彈娛歡非一日當年
侍賡酬珠玉在揮筆五字一何工妙絶冠儔匹所得雖
經寄未得偏人失
贈醫者鄒放
百工皆聖作惟醫有書傳緒餘起人死妙處實通天鄒
子本淮海弱齡加討研岐扁逢卷中遂知百病先往歲
遊京室公侯紛薦延國工不敢妬遣兒求執鞭晚棄本
州役青衫鬢蕭然臨衢開大肆旁午送金錢嗣子頗不
凡文場早周旋行期拾青紫善積神所憐
贈張潜道
張生何為者落魄不自拘獨携三尺琴笑别妻與孥一
來泊吾里忽已月再虛朝遊故人館暮止佛子廬雖無
食羹餘所樂常晏如我欲有所進生聞勿煩紆君子閑
有道不專塊然居無道秪深適鳴戱亦已愚願生脱塵
鞅從我滄海隅
荷花
方塘收雨脚落日半遥岑芙蕖淨娟娟麗服撫翠衾無
言意自遠欲渡秋水深𬗟懷平生人對此詎可尋弄芳
惜晼晩酒至誰與斟天涯有歸雲聊寄相思心心開獲
清賞芙蕖一何綺美人艷新粧歛袂照秋水端如蕩子
妻顧自良家子黃金選燕趙摇落對江沚薄暮風雨來
獨立淚如洗望君君詎知傾宫定誰似
酬曾逢原參寥上人見寄山陽作
倦客當老秋忽忽少佳意孰云塵滓地劉阮肯俱至一
披清骨毛再見失身世有如執盛熱傃月濯涼吹又如
觀巨梓却覘蕭葦細十辰同遨遊不覺日車逝嗟予逃
空虛終日面林翳聞人足音喜况乃道所契方念衣袖
分明月忽我畀眷言何以酬白髮同所詣
吳興道中
黽勉蓽門下十年守一方胡為御舟者挽我置此傍青
山不肯盡流水故意長雖云道理遠瓦樽有酒漿
無題二首
其一
君子有常度所遭能自如不與死生變豈為憂患渝西
伯囚演易馬遷罪成書性剛趣和樂淺淺非丈夫
其二
世事如浮雲飄忽不相待歘然化蒼狗俄頃成章蓋達
觀聽两行昧者乃多態舍旃勿重陳百年等銷壞
喜雨得城字
陰陽有常職代御不可并一氣或錯繆愆伏相寇兵惟
時四月交南國厭久晴風師挾帝令呼號肆徂征雲師
畏推逐蓄意不敢争雨師曠厥官所苟朝夕生黃塵暗
如霧掩彼日月明帝眷一夕回旱議沮莫行番然需膏
澤夜半來雨聲黎明縱遐眺溝澮各已盈青秧散廣畆
白水涵孤城耕夫欣有託水鳥飛且鳴乃知化工妙悠
然信難名行矣耘我穡歲終竚坻京
東城被盗得世字
野人無機心觸事少防衛所至輙酣寢屢墮穿窬計孤
亭夜深墨風死雨初霽有盗穴壁來攘取逮衾袂微思
不敵怒弱力鼓虚銳起搏且復呼可否誰量勢誰云同
室闘函丈莫相繼两奴眠牖旁矯首但睥睨棄之倚柱
休盗亦從此逝慚無牛缺賢幸脱燕人斃亡弓豈須求
失馬不必涕黎明成感歎事往若異世良賈號深藏無
閡稱善閉君子勿我誇得喪求無際
夢伯收文公
昨夜夢故人心顔少歡趣自嗟棄有司却言歸山路君
王下明詔羣英翕爭赴焦鵬共揮翮跛鼈亦騁步擾擾
天地間飛鳥不知數何意獨蕭條命與時相忤空復蔽
馬牛不為匠人顧昔為土中花行待東風煦今為簷下
草遠矣霑秋露老母鬢成絲寒妻被無絮歲莫多嚴風
絺綌將焉度覺來不復見撫枕淚如注安得萬頃陂活
此舟中鮒
送佛印
抱包初捨蔚頭藍江月松風處處參他日惠林為上首
幾年彌勒作同龕真珠撒帳開新座飛鳥㗸花繞舊庵
雲散虎溪蓮社友獨依香火思何堪
次韻公闢會流觴亭
偷引湖光一派飛詠觴還却似當時吳歌送酒隨流急
越艷浮花轉曲遲山廟早因前守徹冰&KR1083;元是故工遺
年年褉飲今非昔不到蘭亭到北池
次韻公闢會蓬萊閣
林聲摵摵動秋風共躡丹梯上卧龍路隔西陵三兩水
門臨南鎮一千峯湖吞碧落詩爭發塔湧青冥畫幾重
非是登高能賦客可憐猿鶴自相容
送羅正之兩浙提刑
豈為鱸魚憶故丘東南昏墊賴良謀一封暮别雲間閣
三組秋歸海上州子政暫為都水使千秋終作富民侯
贈君一語君應笑競注江河本不流
淮海後集卷之一
