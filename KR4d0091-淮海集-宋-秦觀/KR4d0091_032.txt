淮海集卷之三十二
秦觀少游
謝雨文
謹以清酌庶羞之奠敢昭告于某神惟大荒落陽氣浸
驕沮傷天和怒風鳴條川池既耗土山行焦念土之毛
民慘不聊祗奉明命爰率我僚禱雨于神惠此東臯日
走祠下莫敢告勞神享其誠精祲且交油然作雲遂不
崇朝其散如絲其沃如膏焦卷一變蔚爲美苗罷遣兒
曹無復呌號巫覡反室蔵緘鼓簫秋成可期玉燭遂調
樽有旨酒豆有嘉殽拜貺于神神鑒其昭尚饗
代獲賊祭諸廟文
謹以清酌庶羞之奠告于某神之靈乃者群盗竊發剽
劫閭里遊魂疆埸境内騷然頼神威靈咸伏其辜鯨鯢
既殱民以休靖敢用牲酒以荅神休尚饗
代蔡州赦後省賽文
維今月日德音(云云)謹以清酌庶羞之奠告于某神祗
奉綸言徧修羣祀導迎善氣加惠元元敢不蒸進酒牲
備嚴薦獻以承休命神其鑒之尚饗
代祭歐陽夫人文
吁嗟夫人出于華宗來嬪高門實配文忠惟我文忠一世
之師道德餘事發爲文辭如天有斗如歲有春四方以
正萬物爲新吁嗟夫人其德惟稱内宗外姻俱承厥慶
文忠前薨朝野涕瀾今夫人遊士亦永歎矧在敝族晚
通姻好承凶矍然舉室驚悼新鄭之原文忠之塋歸合有
期千車送行守土汝南征駕莫遑敬致薄辭以奠一觴
代祭韓康公文
嗚呼我宋受命網羅群英諸夏用康百餘年間異人間
出左右辟王公以盛德出入四朝文武自將入為上宰
厥有丕績盟府是蔵出為長城臨制萬里姦變銷亡伯
氏仲氏迭秉國鈞榮莫與亢功成事畢奉身而退與道
翺翔歲在執徐爰請于朝言還許昌百官奉旨祖道供
張于國之陽禮未及行遽即窀穸漠然聲光二聖震驚
法駕臨奠哀動周行哲人其萎實舍于許里門相望遲
公之歸執爵承飲稱夀公堂承訃泫然涕泗横集精遊
出疆許道如砥喬木交覆比通大梁不見安輿乃見喪
車人且䀌傷悲來填膺辭不成文聊侑一觴
祭酺神文
比者善氣始應霖潦屢降溝壑流通事既有望矣而越
自雨闕以來飛蝗蔽天敢爲妖孽土之毛髮所過爲盡
嗚呼其不仁也哉大旱之後而得霖雨是天有意於恤
民也惟爾有神亦當上承天意驅率醜類入于江海自
求多福無或違天以速愆咎
登第後青詞
竊以天運至神固不期於報效羣生多故實有賴於祈
欀敢伸悃愊之私仰凟高明之鑒伏念臣生而固陋長
更屯竒奔走道塗常數千里淹留埸屋幾二十年既利
欲之未忘在過愆而奚免深懼風霆之譴竊萌豺獺之
心乃與母親戚氏爰自往年願修醮事今則猥塵科第
叨預仕途豈微軀之克堪皆造物之冥賜輒取甲寅之
歲祗就海陵之宫依按靈科酬還素志伏願上真昭荅
列聖顧懷增夀考於慈親除禍殃於眇質私門安燕無
疾病之潜生官路享通絶謗傷之横至臣無任
代蔡州進興龍節功德䟽
貝葉微言善會權而歸實蘂珠妙旨能却老以延年方
兹誕聖之晨可託效愚之意恭趨精宇嚴備淨筵梵唄
徹於紫霄龍蘭鬱乎藻井皇帝陛下伏願皇圖鞏固睿
筭增新下感羣生與松椿而共茂上通列宿將箕翼以並明
代蔡州正賜庫功德䟽
歲功告備方圖歸報之因誕節届期當具祝延之禮爰
修勝會用逹愚衷初入寳樓不假善財之彈指遍行香
飯何煩金粟之遺人助以風林水鳥之音雜以玉珮金
鐺之韻皇帝陛下伏願聖躬如月宸筭後天日聞萬歲
之呼歲受千金之鑒
興龍節䟽二道
號登元祐鬱佳氣以横流節遇興龍藹頌聲而並作非
具祝延之禮莫輸歸報之誠爰詣梵坊仍趨真境儼朱
紫以具在布紛緇而畢臻合覺背塵探寳王之妙教長
生久視發藏室之靈篇萬物循而其聲不窮四海竭而
此飯無盡庶因勝會稽致愚誠皇帝陛下伏願睿命增
新皇圖鞏固警蹕所至日聞嵩嶽之呼文軌攸同歲效
封人之祝
電昔繞樞協氣已蟠於穹壤葵今向日頌聲復溢於華
戎恭詣寳坊廣延緇侣致上方香積之饌開西土貝葉
之文妙會惟修愚衷斯罄伏願睿圖鞏固神筭增隆日
月無私永照臨於下土風雲不間常感會於中天
代蔡州進生辰功德䟽
格王休旦夷夏同曕文母誕辰天人合慶非具祝延之
禮莫輸歸報之誠肆就寳坊具伊蒲之盛饌遂延緇侣
閱貝葉之真文梵音清越以干雲香穗縈回而成蓋庶
憑妙會稍逹愚衷皇太后伏願景命逾新清躬益固導
迎戩榖豈惟如月之就盈增續年齡將見後天而難老
神宗皇帝晏駕功德疏
宫車晏駕率土崩心爰輸殞裂之誠用結精嚴之會伏
願皇靈妙湛天仗超摇大圓鑒中既證無生之忍妙高
峰上更旋不退之輪慶逮邦家澤流寰海
高郵長老開堂䟽
棒頭取證尤爲瓦解冰消喝下承當未免龍頭蛇尾况
乃不快漆桶無孔鐵鎚徒認影以迷頭但抱贓而呌屈
豈知填溝塞壑無非碧眼胡僧積嶽堆山盡是黃面老
子伏惟和尚脚根點地鼻孔遼天真匠子之銓鎚實作
家之鑪韛諸方舉唱要湏十字縱横大衆證明但看一埸敗闕
寳林寺開堂疏
彌勒開門惟善財而能入毗耶丈室非摩詰以難居寳
林禪院南宋遺區東吳勝槩本惠休繙經之地實澄觀
隷業之坊法水灣環妙峰孤秀下奩玉鑑㴠日月於昏
明傍穴金蚪化風雷於呼吸既川源之綉錯仍丹艧之
鼎新飛閣浮階就山爲勢方疏圓井因木成姿即之而
智慧生望之而塵勞破九重鴈塔現多寳之莊嚴萬石
鯨鍾示觀音之方便久非開士難稱覺埸大師雅稱聖
箭素號禪關投虎峰而出家遇龍浮而得法祖師衣鉢
昔因書壁而傳首座山林今以躍瓶而獲了無異議實
有聖緣往開大摠持門以繼鑠迦羅眼
乾明開堂疏
竊以離塵求覺已乖調御之心即幻見真方契飲光之
望聖因時遠人與法差執空而取者依一精明任相而
求者認四顛倒守癡禪爲定力運乾慧爲慈光習以自
欺久則難變既安邪觧沉迷有漏之因宜得正宗開示
無生之忍昭慶上人洞該真際圓證法空於旋流轉徙
之途得妙湛摠持之力反聞聞性體已徧於塵沙自覺
覺他功未周於毫刹輒勤三請願繼一音說現在心作
將來眼
醴泉開堂䟽
毛端寳刹曾何新故之常天下大禪安有去來之累惟
古佛廟實今醴泉自百年香火之餘治一國風煙之際
塔閟連環之玉骨殿藏及錦之貝文然而飛鳥㘅花空
存勝境真珠撒帳未遇明師逮軍旅之荐興獲法筵之
初啓芳公長老少通教相晩悟宗乘密行則鄉黨之所
依歸妙法則天龍之所回向遊方既久竚海滋深願辭
臃腫之居亟返歸來之駕爲談不三以度爲邊
淮海先生文集卷之三十二
