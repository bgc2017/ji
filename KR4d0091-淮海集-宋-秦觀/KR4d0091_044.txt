淮海後集卷之三(詩)
秦觀少游
次韻孔彦常舍人曝書
上帝圖書府傳觀詔特容嘉賓蒼佩玉盛饌紫駞峰散
帙牙籖亂開函錦襲重君羹如可請願備北堂供
次韻莘老
妙齡隨計日紺髮度關年較藝先豪俊飛聲動眇綿祕
書窺甲乙密室詣温宣已叶半千運仍親尺五天御香
春晩炷宫蠟夜深燃漢殿螭頭筆岐藩幕下蓮孔鸞人
共貴蘭蕙世皆憐附尾方瞠若提刀獨砉然皂囊封細
札青簡續遺編壁府深難造龍媒雋莫先大農參奏計
宗伯與興賢玉鉉行真即金甌忽浪傳两輪苕上駕百
丈剡中牽荏苒馮唐老淹回賈傅還星霜俄九換金竹
遽三遷鼓吹吳雲外旌旛楚水壖經綸殊未倦憂患復
相連惡草空摇毒群蝸謾汚涎松筠終不易雨露竟無
偏憔悴千株橘荒凉二頃田幾書借船帖屢廣絶交篇
禪譽推龐藴親評主閔騫懶因閑處極樂向静中全歲
月黃塵裏鶯花白髮前冰臺清照底玉海湛無邊身世
尤飛隼功名眇蜕蟬蕉心難固待楮葉謾勞鐫佇續清
都夢還隨濁世緣泉虬淹已久風翮去應便預想朝元
處簮裾立萬仙
送陳太初道錄
先生簮紱後世系本綿瓜駐馬生枯骨回車濟病蛇帶
雲眠酒市和月醉漁家落日千山路西風一枕霞幾年
流俗笑一旦五侯誇碁惜春深日琴憎雨後蛙背因書
字曲髮為注經華地轉東淮水天回比斗車新宫黃道
近舊隠白雲遐顧我身多累逢君意謾誇空提方士劒
未上客星槎何日同歸去重飛九轉砂
贈蘇子瞻
嘆息蘇子瞻聲名絶後先衣冠傳盛事兄弟固多賢感
慨詩三百流離路八千直心羞媚黽忠力欲回天縲紲
終非罪江湖祗自憐饑寒常併日疾病更連年明主無
終棄西州稍内遷奏言深意苦感泣内人傳前席須宣
室非熊起渭川君臣悦相遇願上角招篇
次韻安州晩行寄傳師
投暮安州北蒼煙亂眼昏茅茨人外路砧杵月邊村野
水飛雲薄空林噪雀繁幾人堪此樂逢客莫輕論
題五柳亭
結構依流水新題五柳亭登臨有遺味攀折不勝情隔
岸閭閻鼓遶軒舟舫横
觀寶秫塔張燈次胡瑗韻
飛來峰上塔然密奉慈觀互照三山冢分輝七寶欄勢
擎金界迥影蘸玉奩寒次第邊烽舉高低祭燭攅虹旌
排陣堞火傘御靈官魏乘珠千顆隋帆錦萬端華敷連
藏海光集匝宫壇冏冏連青昊熒熒逼翠巒月卿秋抒
思星將夜濡翰繼聽鈞天奏尤知屬和難
還自湯泉十四韻
歲晩倦城郭聮驂度嶪峩天黃雲脚亂村黑鳥翎訛潦
水侵生路晴天落慢坡澄江練不卷温井鑑新磨漁火
分星遠沙鷗散點多覇祠題玉筯龍窟受金波琬琰存
吳事兒童記楚歌孤龕瘦居士雙塔盞頭陁飛鼠鳴深
穴胡蜂結巧窠晩參圓白足昏梵禮青螺雲馭沉荒甃
仙舂沒淺莎杖藜從莫逆談笑入無何滲澹日連霧蕭
騷風轉阿華清俄夢斷回首失煙蘿
辨才法師嘗以詩見寄繼聞示寂追次其韻
遥聞隻履去翛然詩翰纔收數月前江海盡頭人滅度
亂山深處塔孤圓憶登夜閣天連鴈同看秋崖月破煙
尚有衆生未成佛肯超欲界入諸禪
次韻公闢州宅月夜偶成
其一
新秋過雨月如霜緩足蓬萊徹上方翠木玲瓏藏寶界
白煙濃淡鎻華堂書名越艷誰興發角動單于自感傷
山似卧龍天似水却疑身在海中央
其二
繚繞千重雨後凉月含秋色上東方風催絡緯歸金井
月轉檀欒蔭畫堂游目騁懷佳興發感時撫事壯心傷
歸來枕簟清無夢卧看明星到未央
次韻公闢即席呈太虛
與君鄰並共烟霞乘興時時過我家更漏一新聞曉角
門闌數級看秋花湖山對値全如買風月相期不用賖
頼有醉毫吟更苦他年分作句圖誇
次韻公闢將受代書蓬萊閣
城連湖岸水為關旦暮樵風自往還龜負寶林新佛地
龍蟠使宅老仙山平生仕宦今何得終日登臨獨未閑
歲滿徘徊難遽别就中瀟洒異人間
次韻公闢聞角有感
一聽胡笳動越吟聲潜地底氣逾深千宫月色單于曲
萬里天光魏闕心秉燭何人猶把盞挑燈有女正穿針
早寒時節黃昏後更逐西風應遠玷
寄公闢
憶昔都門手一擕春禽初向苧蘿啼夢回金殿風光别
吟到銀河月影低舞急錦腰迎十八酒醒玉盞照東西
何時得遂扁舟去邂逅從君訪剡溪
呈公闢
東歸行路歎賢哉碧落新除寵上才白傅林塘隨畫去
吳山花鳥入詩來唱酬自有微之在談笑應容逸少陪
除此兩翁相見外不知三徑為誰開
奉和莘老
童子何知幸最深久班籍湜奉登臨挾經屢造芝蘭室
揮麈常聆金玉音黃卷香焚春晼晩絳紗人散夜蕭森
明朝只恐絲綸下回首青雲萬里心
中秋口號(并引一云雲山閣白語)
伏以四難并得既為尊俎之佳期五福具膺實號搢紳
之盛事矧中秋之届候宜公燕之交歡恭惟判府大資
身遇聖神家傳將相時應半千之運論歸尺五之天姓
名久在於金甌方面暫分於玉節浮階飛閣引南國之
佳人豪竹哀絲奏西園之清夜
雲山簷楯接低空公宴初開氣鬱葱照海旌旛秋色裏
激天鼓吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
致政通議口號(并引一作秋燕口號)
竊以五福具膺實搢紳之盛事四難并得亦尊俎之佳
期恭惟致政通議馬鶴英姿鼎槐華胄身見六朝之盛
位登兩省之崇北陌東阡時命青牛之駕左圖右史日
從赤松之遊判府左丞神嶽殊鍾星躔異稟方面雖分
於玉節姓名已覆於金甌舉白飛觴極水陸四方之饌
彈絲擊石盡賓主一時之歡
秋空畫隼照新晴符隱庵前小隊停玉斝金醪通繾綣
鳳笙龍管入青冥靚粧釃酒花侵席寶獸呀香霧滿庭
太史應占豫州分上台星近老人星
口號
美酒忘憂之物流光過隙之駒不稱人心十事常居八
九得開口笑一月亦無二三莫思身外無窮且賭尊前
見在功名富貴何異楚人之弓城郭人民問取遼東之
鶴付與香鈿畫鼓盡歡美景良辰欲奏長謠聊陳短韻
平原居士今無影鸚鵡空洲誰舉杯猶有漁陽摻檛鼓
為君醉後作輕雷
悼王子開五首
其一
我昔官房子長懷忠穆賢里無行馬第山有卧牛阡當
代三公後惟君五福全桐棺遠歸祔追舊幾澘然
其二
早爾金閨彦頎然玉筍班周旋三友益零落十年間轣
轆靈輀動悠揚素旐還暮年還抱愛應復辨追攀
其三
蕭散竹林風平生約略同官班嵇叔夜年軰晉安豐民
詠濡須政朝推胊䏰功九原無復作埋玉恨何窮
其四
南浦維舟訪東堂抵榻眠後期猶指日輕别遂終天墨
妙今初貴詩名久已傳清風如未墜諸子更翩翩
其五
已矣知無憾賢愚共此途白駒馳白日黃髮掩黃壚和
