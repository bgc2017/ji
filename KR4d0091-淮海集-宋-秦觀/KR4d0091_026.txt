淮海集卷之二十六
秦觀少游
表
代賀坤成節表
竊以聖誕當期嚴秋在序恊氣蟠乎穹壤頌聲溢於華
戎(賀中)伏惟太皇太后陛下德並神明功參覆載斷鼇立
極追配於媧皇用楫濟川責成於傅說忠謀入而姦黨
破弊事革而嘉應來巍乎在唐虞之間卓然出馬鄧之
右嘉辰既屬率土交歡臣猥緣肺腑之親叨分符竹之
寄前瞻觀闕阻奉萬年之觴遠託封章庶比千秋之鑑
代賀興龍節表
大吕飛灰爰屬星廻之序靈樞繞電寔當聖誕之期凡
屬生成所同抃蹈(賀中)恭惟皇帝陛下裁成天地參並神
明以言乎道則持盈而守成以言乎時則重熙而累洽
昭哉嗣服纉六聖之洪休大矣孝熙備三宫之至養清
風發而羣隂伏元首明而庶事康令節載逢鴻儀斯舉
加籩折爼初嘗露酎之醇擊石弹絲始奏鈞天之妙可
謂一時之嘉會故得四海之歡心臣猥以葭莩厠於藩
翰十章獻鑒空懷唐相之誠萬壽稱觴莫預漢庭之列
代賀太皇太后受冊表
臣某言伏審今月某日太皇太后於某殿受冊者纉繼
鴻休亘華夷而共慶昭明鉅禮極天壤以均歡臣某誠
歡誠喜頓首頓首恭以太皇太后陛下鍾睿知之資御
休明之運以至仁而子養萬國以盛德而母儀三朝造
舟爲梁始作文王之合斷鼇立極終成媧氏之功忠邪
辨而和氣通威惠行而頌聲作既增光於聖統宜受禮
於神孫典章載崇寰海交抃臣猥被藩室之寄叨居肺
腑之親不獲隨例稱慶闕庭無任踴躍歡欣之至謹具
表陳賀以聞
代賀皇太后受冊表
臣某言伏審今月某日皇太后於某殿受冊者稽酌天
人備嚴典禮孝治既先於宫閫歡心自得於寰區(賀中)恭
以皇太后妙道生知英能天縱自長門而登長樂法度
無違以太任而事太姜晨昏不懈至於弼成先帝之治
保佑聖子之功幽通神明顯被動植施之大者報必厚
實之富者名必隆位號既昭華夷增抃臣謬通屬籍叨
假郡章不獲随例稱慶闕庭無任踴躍歡欣之至
代賀皇太后生辰表
考曆占星氣應元英之候稱觴獻壽禮行長樂之言凡
在照臨所同欣抃(賀中)恭以皇太后德符坤載位正母儀
淵冲自乎生知慈惠本乎天縱弼成文考既隆逮下之
風共養太姜益著思齊之美内宣隂化日嗣徽音矧當
孝治之朝尤崇慶誕之節鼓鍾具舉環珮畢臻歡聲動
於宫闈佳氣蟠於觀闕某繆通屬籍叨守近藩匪惟宗
族之同榮實與吏民而共慶
代賀明堂禮畢表
有司備物親嚴三歲之祠率土均恩實頼一人之慶照
臨所逮欣抃攸同(賀中)伏惟皇帝陛下道貫神明功參覆
載昭哉嗣服纉六聖之洪休大矣孝熙備三宫之至養
擢英髦而共政革苛弊以濟時庶事用康善祥斯應物
無疵癘民不怨咨天地得以清寧草木遂其零茂九功
之德既皆可歌四海之臣亦各來祭乃遵彛典爰盡孝
思時以季秋之良日用上辛之吉始告虔於原廟遂嚴
配於合宫精意感通景貺昭荅大賚而兆人富肆青而
衆心新實萬世無疆之休盖千載不逢之會臣乍辭帷
幄方守藩垣徒欣右饗之成莫預駿奔之列瞻望闕庭
云云
代賀皇太妃受冊表
臣某言伏審今月某日皇太妃於某殿受冊者史官揆
自宗伯陳儀舉令典於宫闈溢歡聲於方夏(賀中)恭以皇
太妃挺生淑皆魅應昌狓贊阼化於椒塗嗣徽音於彤
管晨昏共養之禮簡在兩宫動靜謙肅之風形于六寢
在先朝則有警戒相成之道於聖主則有劬勞罔極之
恩中外所瞻情文宜稱肆被冊書之美爰昭位號之隆
臣猥被瓜牙叨居藩屏不獲随例稱慶闕庭無任踴躍
歡欣之至
辭史官表
竊以史屬之除聖朝所慎若非承父兄之教詔世守其
言則必積師友之淵源材克厥職臣於二者實無一堪
聞命若驚撫躬增懼重念臣少而愚賤長更屯竒積累
歲時尚慮人情之未與超踰涯分豈為物議之所容以
蕞爾不勝任之材處灼然非所居之地必招官謗上累
恩私况儒館之中資任高於臣者不少班行之内學術
過於臣者甚多與其容菲薄以濫居不若擇英豪而改
授伏望聖慈追寢新命檢會臣近申三省除臣一外任
差遣
代蘄守謝上表
奉法明時方悔推行之誤分符近地俄蒙假貸之私祗
荷寵恩載深感涕伏念臣資材闇昧問學空疎遭逢昌
辰叨竊劇任徒冀事功之立靡思罪釁之成昨以出按
荆車兼程鹽課猥虞曠廢妄致勤勞屬吏承風不無過
當小民競利豈免怨尤雖不待於人言即行改正儻追
論其事迹殆可誅夷敢祈造物之恩猶竊長人之任矧
蘄春之便郡實淮右之名區風氣和平獄訟稀少平時
來者尚樂寬閑謫官居之真為僥倖此盖伏遇太皇太
后陛下推天地之賜回日月之光黜陟不失其所宜輕
重各當其所適察臣過舉止於四月之間許臣自新付
以一州之寄念捐軀而莫報徒撫巳以增慚復路廻車
顧迷途其未遠輸肝剖膽庶報效之可圖
代程給事乞致仕表
臣某言臣聞未老遽歸非臣子報君之義既衰猶仕豈
儒生處巳之方惟去就適合其時乃進退不愆於禮輒
陳悃愊仰凟高明臣誠惶誠恐頓首頓首伏念臣家本
單微材尤綿薄早緣章句聲律之末技偶中上科繼以
簿書獄訟之微勞誤更劇任三持使節八領郡麾以至
承乏小行人之官備位大司農之屬山川陟涉幾徧於
五方日月推移殆踰於四紀遂叨蘭省之秩仍忝祕殿
之名每撫心而自循縱沒齒其焉報昨以蒙恩罷守被
旨歸班身雖寄於海隅夢巳升於帝所非不知懷金結
綬侍清光而足榮佩玉鳴騶聯法從之為幸但以風霜
漸廹蒲柳遽衰爰及上印之期當批乞骸之懇日莫途
遠顧已分之非安漏盡鍾鳴亦人言之可畏伏惟皇帝
陛下恢覆載之量廓照臨之明憐其實知止而請身察
其非偷安而避事俾還官政獲反里閭况臣北陌東阡
雅多遊舊左食右粥良給歲時是以誦歌真主之稀逢
盛述聖朝之難遇馬方羸老徒結戀於軒墀木巳朽枯
或能蒸於芝菌臣不任祈天俟命激切屏營之至
代王承事乞回授一官表
臣聞緹縈納身贖父文帝因之變法王縉削爵請兄肅
宗為之推恩夫漢唐之主豈欲撓不刊之典而詭從女
子輔臣之意哉蓋以子弟之願獲伸則孝悌之風䆮廣
天下忠順之俗於是乎始成故不以所輕廢所重也恭
惟陛下神聖功德參並天地固非漢唐之主所能擬倫
臣雖愚陋不敢自比於王縉然生遇休明名列仕版不
猶愈於緹縈之女子乎輒冐死亡斧鉞之誅瀝血陳誠
上干天聽惟陛下賜察哀憐不勝大願切念臣父昨於
元豐四年得罪蒙朝廷放歸田里逮今巳及四年矣初
出於特旨有司既無叙法可舉而中外臣寮又以臣伯
父待罪宰相懷避嫌疑莫敢言者臣伏覩陛下近以功
成治定因時制作建列聖之廟而申以大霈正百官之
制而授以新書其遠至於亡沒之裔尚被甄收其微至
於胥吏皂隷之能猶得自效和氣既洽頌聲並作符貺
屢至年榖胥熟此所謂千載一時不可逢之嘉會而臣
父獨嬰罪釁流寓江海天高日遠自新無路臣誠私心
痛之臣昨自元豐元年蒙恩授大理評事繼奉新制改
承事郎逮及七年未曾磨勘臣願以合轉宣義郎一官
回授臣父乞賜叙用伏望陛下推覆載之恩生骨肉之
惠惻然憐之特垂俞允况陛下自臨御以來坐法之人
未嘗終棄爲親之請多所願從竊以近事言之王安國
自著作佐郎放歸田里比踰朞年起丞大理鄧忠臣以
宣德一官爲母求封奏書既上得邑壽昌以臣父方之
安國則四年之廢久於朞年以臣比之忠臣則爲父之
請重於為母若獲遠繼緹縈王縉之事近依安國忠臣
之例使臣父復得齒於士大夫之列則臣雖身先犬馬
填委溝壑無所復恨臣無任瞻天望聖激切屏營之至
淮海集卷之二十六
