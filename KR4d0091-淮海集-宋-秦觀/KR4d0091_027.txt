淮海集卷之二十七
秦觀少游
表
代謝勑書奬諭表
臣某言今月日進奏院逓到勑書一道伏蒙聖恩以臣
云云特賜奬諭者捕翦兇徒蓋守臣之常職降頒温詔
實聖世之異恩祗服寵靈重增愧懼中謝伏念臣禀材
緜薄受性顓愚因緣肺腑之親昧冐藩宣之寄浩穰十
邑每懷曠敗之虞僶俛再朞敢起覬覦之望憶昨凶年
乏食狂盗干誅初鼠竊於村墟俄鴟張於道路殺傷吏
卒攘奪印章居民以此震驚列郡為之騷動至煩廟論
申命使車輟悍將於山東募驍兵於隴右尚且遊魂疆
場假息朝昏臣志欲掃除日思方略忽知嚢槖之處近
在掌股之間竊以為稽討蕩則荏苒而蜂屯待會合則
張皇而烏散遂令募吏潜引將兵從間道以兼行指孤
巢而突擊渠魁格鬭既就殱夷餘黨散亡尋皆殄滅臣
既不能如子賤任德使民不忍欺又不能如龔遂却兵
致盗亦皆罷仰慙睿化方虞黜責之嚴豈謂宸音遽有
旌嘉之寵此蓋伏遇皇帝陛下聖仁天覆盛德海&KR0636;欲
庶職之咸修雖微勞其必錄是致鉛刀之割亦膺衮字
之褒臣敢不效螢爝之光竭犬馬之力誓麋捐於軀命
期補報於恩私臣無任
代謝加勲封表
宗祀以配上帝盛禮載陳大封而錫善人彜章具舉寵
靈誤逮媿懼交深(謝中)伏念臣學術本迂器能素拙徒屬
休明之運獲參英俊之遊發金匱石室之藏討論何補
承神州赤縣之乏瘝曠偶逃晩自喉舌之司亟更管轄
之任辱甄收之已過知報稱之尤難比出近藩猶通祕
籍會考我將之頌頗稽公玉之圖路寢爰開總章斯寓
涓季秋而精享肅羣后以駿奔熙事備成既盡情文之
典湛恩汪濊遂周中外之臣曾是孤蹤亦膺殊祉崇勲
遽進真食驟增奉綸綍以凌競仰雲天而隕越此盖伏
遇皇帝陛下天仁丕冐海德包&KR0636;尚記惷愚嘗陪於國
論更憐衰晩方守於郡章俾異數之併加示純禧之均
畀丼泉緬邈難望屬車之塵清都䆳嚴徒夢鈞天之奏
代賀元會表
十三月為正前既稽於夏道二千石上夀仍參用於漢
儀盛旦載逢彛章具舉(賀中)伏惟皇帝陛下財成天地參
並神明命羲和之二官謹春秋之五始調和元氣撫御
中區肆屬春王之朝肇修元會之禮雞人呼旦庭燎有
光外則虎賁羽林嚴宿衛之列内則謁者御史肅班行
之容漏未盡而車輅陳蹕既鳴而鼓鍾作應龍高舉雲
氣畢從北極上臨星宿咸拱受四海之圖籍拜萬國之
衣冠歲月日時於焉先正聲明文物粲爾可觀邁康王
鄴宫之朝揜高帝長樂之事藹頌聲而並作鬱恊氣以
横流臣比遠天光遽更年籥職拘藩國莫曕龍衮之升
心折宸居但想獸樽之列瞻望闕庭(云云)
代工部文侍郎謝表
入司太僕巳慚稱效之虚進貳冬官尤愧選掄之誤顧
叨塵之巳甚念辭避之弗容承命惟驚撫躬以懼(謝中)伏
念臣身承家訓世受國恩荷先朝特逹之知蒙二聖生
成之賜左選都司之要既獲備員内閣祕殿之嚴更容
通籍以至外專兩郡内閱三卿徒為歲月之淹莫見事
功之舉方虞罷黜退伏於田廬敢意推遷遽陪於法從
材微任過恩重報難此盖伏遇盛德海㴠至仁天覆以
臣父某歷四朝而被遇登三事以退居知父子至情欲
慰桑榆之景念君臣難遇遂收菅蒯之才豈惟一敝族
之榮時乃百執事之勸臣敢不鞭策駑蹇淬礪鈍頑以
捐軀報國之誠為竭力事親之義
代中書舍人謝表(孫君孚)
臣某言伏奉制命除臣中書舍人仍改賜章服者蒙恩
承乏方懷曠職之憂拜命為真更竊非才之愧寵榮遽
逮驚懼交增伏以三省之興實先朝之盛典西禁之任
尤當代之要津上潤色於訓詞下稽參於政理自非文
章妙絶可先諸子之鳴吏術精通能最羣工之課則何
以當文士之極任備宰相之屬官如臣者地胄素寒資
材尤戅以童子雕蟲之技偶得科名用司空城旦之書
嘗更州縣比從柱後擢立螭頭閱歲月之推移乏毫分
之稱效惟虞罷斥歸耕寂寞之濱豈謂遭逢入直禁嚴
之地光增末路望過初心此盖伏遇皇帝陛下在宥中
區統和元氣上則承周太姒求賢之意下則納召康公
用士之言耆老畢歸俊英咸事鏌鎁滿庫未忘一割之
鉛刀驊騄成羣不棄十駕之駑馬遂令拔擢爰及鈍頑
臣敢不敬佩德音恪居官守竭心思之逮及效耳目之
聞知經宿進碑敢效矜夸於近世累年無草願希慎密
於前人臣無任感天荷聖激切屏營之至
代中書舍人謝上表
左螭清近顔無咫尺之違右掖峻嚴言有絲綸之出皆
一時之妙選為四海之聳觀承命震驚撫躬愧懼伏念
臣縉紳末胄淮海孤生弓必為箕嘗奉父兄之教枘不
量鑿莫為姻黨之容自亦笑其闊迂人或憐其狂直分
丼常調望絶顯途屬二聖之載營收羣英而自助巍然
大老皆歸圖任之中蕞爾小才亦備兼收之數越從戎
幕擢預憲臺猥陳狂瞽之言屢瀆高明之聽間嘗罷去
旋復召還惟是七年之間遂叨兩制之列而况訓詞之
任政教所原除授不當者得以論而封還指麾或慝者
得以白而改正號為要地當慎選掄豈伊鄙人所能堪
克此盖伏遇太皇太后德配任姒道稽唐虞用檝以濟
大川斷鼇而立四極雖節儉正直在位若羔羊之時而
思念憂勤進賢如卷耳之際致令頑鈍誤辱寵靈臣敢
不慎出王言審求國體非特修異日祖宗之事亦以信
平生師友之謀報德未期悵念歲時之晩捐軀有處敢
懷家室之私
代南京謝上表
訓詞失當宜正嚴誅恩貸特優止從外補任忝别都之
重職叨祕殿之華祗荷寵靈載深感涕伏念臣猥以一
介之賤誤蒙二聖之知本出書生朝無黨援屡為御史
身有怨仇間雖竊於科名實不長於文字因緣寵數冐
昧班聯既不能被命固辭以防涯分之過又不能先時
引去以避賢俊之升滿器難持孤根易毁及越樽而求
治果代斵以致傷然猶冐文儒弄翰之名玷侍從均勞
之地省循備至僥倖實多此盖盛德海涵至仁天覆念
嘗更於任使遽未忍於棄捐雖去掖廷猶分宫鑰天都
甚邇常瞻佳氣之鬱葱鄉國非遥益見湛恩之汪濊永
期糜潰用報生成
代中書舍人謝上表
方為左史注二聖之起居遽入西臺命百官之進退顧
叨塵之巳甚念辭避之莫容仰對寵靈伏深震懼竊以
周分内史出王命之策書漢列從官參相臣之辨論後
世放其遺意制此近班職分四禁之嚴事押六曹之重
必得或遲或速文兼枚馬之長知古知今學擅高崔之
富然後可以與紫薇之進畫贊黃閤之調和如臣者門
地素寒資才尤戅早更州縣奉司空城旦之書晩玷班
聯任柱下惠文之事初無補報祗取怨尤身投韁鎻之
中足寄風波之上惟虞罷斥復奔走於東西豈意推遷
備論思於朝夕光增末路望過初心此盖伏遇(闕文)
代謝曆日表
被命守藩方念闕庭之遠蒙恩告朔重驚歲月之新仰
服訓詞俯增愧汗伏惟欽崇天道敬授人時頒太史之
占前謹清臺之課候罷諸家之疏遠正歷世之繆差上
考鄧平法取黃鍾之妙下參一行術推大衍之微斗建
龍躔於焉有序珠連璧合由是可窺豈惟百辟之奉行
足使四夷之承用臣猥緣寄委叨奉寵靈宣布詔條預
識金穰之歲省觀風俗不疑綘老之年
淮海集卷之二十七
