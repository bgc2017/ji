馮少墟集别集類五(明)
提要
臣等謹案馮少墟集二十二卷明馮從吾撰
從吾有元儒考略己著錄其文集初刻止于
萬歷壬子此本乃其次子嘉年益以癸丑以
後至天啟辛酉作類序重刻自卷一至卷十
二皆語錄卷十三至卷十八皆詩文卷十九
至卷二十為族譜家乘卷二十一至卷二十
二為關學編蓋生平著作彙于此集其中講
學之作主於明理論事之作主于達意不復
以辭采為工然有物之言篤實切明雖字句
間涉俚俗固不以弇陋譏也惟其與朱童蒙
争論首善書院講學一疏稱宋之不兢以禁
講學故非以講學故也先臣守仁當兵事倥
偬不廢講學卒成大功此臣之所以不恤毁
譽而為此也又郭元厚郭興治等劾鄒元標
從吾又上疏力争稱京師講學昔已有之云
云其說頗為固執夫士大夫自甲科通籍於
聖賢大義不患不知顧實踐何如耳不在乎
聚而講也維古極盛之治有臯䕫稷契亦越
小康之世有房杜王魏韓范富歐陽亦何嘗
招百司執事環坐而談心性哉無故而舍其
職司呼朋引類使其中為君子者授人以攻
擊之間為小人者借此為攀附之途黨禍之
興未必非賢者開門而揖盜也至於謂宋之
不競由禁講學尤為牽合考宋之黨禁始于
寧宗慶元二年八月弛于嘉泰二年二月中
間不過六七年耳至於寳慶以後周程張邵
並從祀孔子廟庭紫陽東萊之流並邀褒贈
理宗得諡為理實由於是蓋道學大盛者四
五十年而宋乃亡焉史傳具存可以覆按安
得以德祐之禍歸咎於慶元之禁乎從吾初
為御史拒絶閹人劾罷胡汝寧禁大計苞苴
又上疏諫神宗不親政事幾遘危禍後廷議
三案亦持正不阿卓然不愧為名臣惟此兩
疏意雖善而未計其流弊故附糾其失俾來
者無惑焉乾隆四十七年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
