少墟集卷十三
眀馮從吾撰
序
濓洛文抄序
夫道一而已矣三代以前以理學為文章故六經四子
之書為萬世文字之祖三代以後信理學者或天資筆
力不能為文章而能文章者或恃才傲世不肯信理學
此理學文章所以分而為二也是分而為二者乃能文
者不信學之過豈理學之過哉或謂宋人講學而文章
遂不逮古不知唐人不講學而文章不如漢漢人不講
學而文章又不如秦又不如左國何也六經四子之書
純是理學而文章又非秦漢左國之所能及又何也此
理甚眀正坐學者未之講耳宋儒如濓洛諸子之文無
論發理精微直接唐虞鄒魯之統即文章筆力亦自卓
爾不羣鳳翔張心虞氏慨世之能文而不信學者衆且
併其所為文者亦非也因刻濓洛文抄以救之嗚呼學
者讀此而有悟則理學文章庶幾可合而為一矣
眀道先生集抄序
二程先生之學得之濓溪而朱文公謂河南程氏兩夫
子出而始有以接孟氏之傳何也太極通書洩千載不
傳之秘文公亟贊之豈其不足於濓溪盖濓溪精於學
而不大講至聚徒講學大開吾道之門則自二程先生
始耳講學創自孔子至孟子而益盛自孟子沒而佛氏
之徒登壇說法動逾千人而天下靡然向風吾黨之士
反逡廵畏縮而不敢言千餘年間無論尠識者即有志
者亦茫無所適向使濓溪之後無二先生之講則濓溪
之學孰知之而孰傳之先王之道亦岌岌乎危矣幸二
先生排羣議而挺然獨任由是佛氏之講始覺漸息吾
黨之士始有依皈而孔孟以來相傳不絶如綫之一脉
始有所藉以復振中興之功比于開創猗歟偉矣故曰
自河南程氏兩夫子出而始有以接孟氏之傳也鳳翔
張心虞氏擁比澶州澶乃眀道先生過化之地因刻眀
道集抄以訓多士頃寄余命弁一言余因發眀先生接
孟氏之傳之旨以解古今之惑若先生之學如識仁如
定性如仁者以天地萬物為一體如以佛氏為正路之
蓁蕪聖門之蔽塞闢之而後可以入道之類雖聖人不
過如此說今具載編中無俟余論惟是識仁所稱不須
防檢不須窮索先生眀言心懈則有防心苟不懈何防
之有理有未得故須窮索存久自眀安待窮索而近世
學者不論心之懈不懈理之眀不眀而動稱不須防檢
不須窮索以為玄妙是中佛氏之毒而借先生以自解
者也嗚呼論本體則仁者渾然與物同體如不忍觳觫
不忍入井當下便是何須防檢何須窮索論功夫則一
息尚存此志不容少懈敢謂心不懈也而不防檢義理
無窮終身學之不盡敢謂理已眀也而不窮索不窮索
則不能識不防檢則不能存故曰識得此理以誠敬存
之而已識得此理以誠敬存之則本體功夫一齊俱到
此先生之學所以為大也若憚扵用功而第曰不須防
檢不須窮索本體如是如是則益失先生意矣心虞固
體騐先生之學而有得者也不知以余言為然否
關學編序
我關中自古稱理學之邦文武周公不可尚已有宋横
渠張先生崛起郿邑倡眀斯學皋比勇撤聖道中天先
生之言曰為天地立心為生民立命為往聖繼絶學為
萬世開太平可謂自道矣當時執經滿座多所興起如
藍田武功三水名為尤著至扵勝國是乾坤何等時也
而奉元諸儒猶力為撑持塤吹箎和濟濟雝雝横渠遺
風將絶復續天之未喪斯文也豈偶然也哉迨我朝皇
眀益隆斯道化理熙洽真儒軰出皋蘭剏起厥力尤囏
璞玉渾金精光含歛令人有有餘不盡之思鳳翔以經
術教授鄉里真有先進遺風小泉不繇文字超悟扵行
伍之中亦足竒矣司徒步趨文清允稱高弟在中顯思
履繩蹈矩之死靡他至扵康僖上承庭訓下啟光禄而
光禄與宗伯司馬金石相宣鈞天並奏一時學者翕然
向風而關中之學益大顯眀扵天下若夫集諸儒之大
成而直接横渠之傳則宗伯尤為獨步者也宗伯門人
幾徧海内而梓里惟工部為速肖元善篤信文成毁譽
得失屹不能&KR1025;其真能致良知可知侍御直節精忠有
光斯道博士甘貧好學無愧藍田嗚呼盛矣學者俯仰
古今必折衷扵孔氏諸君子之學雖繇入門戶各異造
詣淺深或殊然一脉相承千古若契其不詭扵吾孔氏
之道則一也余不肖私淑有日頃山中無事取諸君子
行實僣為纂次題曰關學編聊以識吾關中理學之大
略云嗟夫諸君子往矣程子不云乎堯舜其心至今在
夫堯舜其心至今在諸君子其心至今在也學者能誦詩
讀書知人論世恍然見諸君子之心而因以自見其心
則靈源濬發一念萬年横渠諸君子將旦莫遇之矣不
然而徒品隲前哲庸嘵口耳則雖起諸君子與之共晤
一堂何益哉
思菴野錄序
眀興當成弘間太和醲郁化理翔洽海内真儒扵斯為
盛若思菴薛先生其一也先生之學以存心為宗旨以
求靜力行為功夫自少至老斤斤矩矱不少屑越故所
著野錄皆從身心體騐中流出凡天地鬼神之奥人倫
物理之常靡不研窮究極而尤惓惓歸重扵此心如曰
學者第一要心存心一有不存便與道畔又曰人心一
靜萬理咸集又曰心之本體本無一物但有動則有物
又曰心不可一時放下放下便與天地間隔與天地不
相似諸如此語皆切近精實不詭扵洙泗濓洛之旨讀
書居業二錄而後未有也夫心學之傳肇自虞廷而孔
子一生學問祇在從心所欲不踰矩至孟子而發眀心
性更無餘藴此萬世學者之凖也自孟子歿而異端熾
有佛氏者出而談心談性抗焉欲高出扵吾儒之上而
心性二字為其所竊據由是為吾儒者遂絶口不敢談
曰恐蹈佛氏之宗也以心性讓佛氏以事功節義文章
歸吾儒心學晦蝕令人遺本體而騖作用自誤誤人歴
漢唐五代幾千有餘年至宋儒出而心性之學始恢復
吾儒之舊良足為千古一快而猶謂佛氏眀心見性夫
眀心見性非吾儒不能而謂佛氏能乎哉彼所眀者不
過人心所見者不過氣質之性其扵吾儒所云道心所
云義理之性盖茫乎未之有窺也心學不講而曰我能
學是後世枝葉之學豈孔門根本之學哉先生孜孜學
問而知歸重于此心可謂知所本矣抑余於先生又有
感焉周廷芳先生由今日觀之固卓然有道儒者也由
當日觀之特一軍人耳而先生首執弟子禮師事之跽
而求教步趨惟謹即此一念虚心所以終身成就至此
彼沾沾之士少有所得即高其舉趾傲世凌物不復求
益視先生為何如昔楊龜山既登第始立雪程門朱晦
翁同安任滿猶徒步執贄延平古之大儒其作用原自
不凡讀先生語錄又當自先生虚心處求之可也吾關
中理學自横渠後必推重高陵吕文簡公而文簡公之
學又得之先生關學淵源良有所自先生著述甚富後
屢罹地震多逸去先生六世孫楹從余學近始得野錄
三卷遺稿數首行實一帙示余余稍為訂正而先生外
玄孫張翼眀兵憲捐俸付梓翼眀之高誼楹之孝思均
有足多者則先生德入之深益可知也余讀先生野錄
因書此以識嚮往若先生履行言語在文簡公志及余
關學編傳今俱刻行實中不復贅云
寓燕課錄序
孟子道性善其說盖本之孔子大學止至善此復性體
也性本至善惟不知止則其學蕩而無歸其究也無善
之說且得以乘隙而肆其辨嗚呼弊也久矣鏡源涂公
力承正學慨然以斯道為己任而獨揭大學知止二字
為宗令學者當下直見性體可謂開關啓鑰直窺聖學
之原矣一日以寓燕課錄寄余山中余一一讀之不逆
盖公之言曰說至善則事物之本末始終皆在其中說
知止即修身之主意工夫一齊俱到又曰神莫神於止
善實莫實扵修身止善修身合為一語不是無生有不
是有歸無允執厥中扵此焉在若能實見得入路庶幾
不差嗚呼精矣微矣至于以終日凜凜為洒落以一悟
便了為悮人以偏扵枯寂薄扵倫常為釋氏之弊其峻
學者之坊嚴儒佛之辨尤為懇至必如此而後謂之修
身止善必如此而後謂之真能知止其有功扵聖學匪
淺鮮矣或謂王文成言致良知而公言知止何也不知
文成之所謂良即大學之所謂善若言知不言善則必
以虚見為本體言知不言止則必以浮泛為功夫曰至
善曰知止則宗旨一定其學不至扵蕩而無歸格致誠
正修齊治平始有用力處亦始有得力處耳夫是之謂
歸根復命之學且既知止于至善則釋氏無善之說自
無隙可乘將不攻而自破此公單提知止二字所以大
有功扵後學也余交公久見公中外建樹卓犖不羣其
真能知止可知頃公奉簡書開府榆陽榆陽士習雅稱
朴茂而公又以理學為多士倡直指津梁興起斯文倘
榆陽多士勃然知有學問之風則公之有造我三秦其
功豈在禹下哉公所著書有隆砂證學記儒學辨諸書
與此互相發眀合而觀之而公知止之學益大鬯而無
餘藴矣
理學平譚序
孔子曰性相近也習相遠也不眀言性為何物而孟子
解之曰乃若其情則可以為善矣乃所謂善也可見性
不可言而言情始可見性耳是性也在天為太極在人
為心極不藉聞見不假思議感于惻隐則能惻隐感扵
羞惡則能羞惡感于辭讓是非則能辭讓是非於穆不
巳生生無窮此造化之槖籥而生人之命脉也堯之執
中舜之精一孔之一貫皆此志此物耳學者迷瞀本原
支離口耳者母論即號稱見解者又直以惻隐羞惡辭
讓是非當之如此是以突中烟當竈中火以山下之泉
當天一之水也非孟氏意矣或曰如子之言得無離情
言性自言而自悖之耶曰不然易曰復其見天地之心
夫謂復見天地之心則可謂復即天地之心則不可何
也由烟可以識火而烟不可以當火因流可以溯源而
流不可以當源復見天心情見性體此孔孟之宗而堯
舜精一執中之說也且學者果能由此真見性體雖謂
即烟即火即流即源亦可也故曰等閑識得東風面萬
紫千紅總是春豈不妙哉嗚呼微矣余不佞雖久有志
扵此學其于心性源頭尚覺茫然頃讀祥宇李公理學
平譚而曠然若發蒙也公博採諸儒纂輯此書洩太極
河洛之秘闡執中一貫之旨千載性學如日中天而猶
退然自命其言曰平譚夫知平之為可則其為竒也大矣
陽眀先生不云乎不離日用常行内直造先天未畫前
夫直造先天未畫則竒矣而曰不離日用常行抑又何
平也此平譚命名意也觀此而知公之所得精深閎遠
矣公不鄙不佞過訪山房屬余為序因書此于簡端亦
藉手請教之意云
呻吟語序
孔子論學一則曰何有于我二則曰何有扵我夫以孔
子聖人而猶有未有乎哉盖道體無窮惟有而不自以
為有此孔子所以為真有此孔子所以為至聖也若曰
姑以示謙云爾則堯舜其猶病諸孔子豈代堯舜謙邪
病諸病字正堯舜修己以敬處非孔子深知堯舜之心
不能為是語中州新吾吕先生理學大儒也其所著論
學語自題曰呻吟語盖亦堯舜猶病意耳而或者以為
先生謙余以為惟其病病是以不病此正先生之所為
善學孔子也嘗慨世之學者無所得者以無所得自阻
既隘其萬物皆備之量有所得者又以有所得自滿適
障其一物不容之體學之難言也久矣如先生禀超世
之資抱經世之才投之所向無不如意而猶惓惓折節
于學問若無若虚不自滿假此其所得尚可以津涘窺
哉今觀是語論道理曲盡人情論人情曲盡道理論本
體不離工夫論工夫不離本體不惟同志者讀之欣然
痛快即素不信學者讀之亦未有不翻然悔悟勃然興
起者矣是語也其關扵世道人心不小余至多病辱先
生不鄙鍼砭有年自别先生久而余病且滋甚頃郡守
中宇張公捐俸刻先生語而屬余引其端余讀先生語
不翅得秦越人之秘方也今而後沉痾或亦庶幾有瘳
矣
認字測序
槐村先生吾關中躬行君子也先生幼承庭訓潛心問
學為孝廉時閉戶寡交載籍極博而聲律字學尤為學
士大夫所山斗其于紛華勢利澹如也後謁選皖郡司
李再遷地官郎督儲雁門咸以廉平著聞亡何移疾歸
徜徉林泉自吟詠筆研外他無嗜好余小子時得執經
問難乃先生進而教之故每侍先生胸中訿吝十釋八
九戊子己丑余叨附先生冡嗣淑遠驥尾一日淑遠出
先生認字測三卷示余余受而讀之喟然嘆曰思深哉
道盖在此乎非他泛泛著述者可埒由是朝夕體騐不
忍釋手時同館兄弟見而竒之而一時京邸諸搢紳咸
借鈔不給余欲刻之不果頃余奉命觀風齊魯與同志
論學間因及此編咸謂當刻之以廣其傳乃舉而籌之
運判景君景君曰唯唯遂代為校讐付剞劂氏先生著
述甚富如槐村集字考啟蒙困言各若干卷淑遠業刻
扵家塾而此編尤先生所最得意者其立言之意詳在
先生自序中余不具論論所以刻之之意如此先生有
莫逆友為今岳守三峩李公公為孝廉時亦閉戶寡交
月旦與先生並重所著有一中見物二編新吾吕公序
而刻之余嘗謂先生此編當與李公二編並傳不朽盖
均于人心世道有禆益云嗚呼觀先生者觀此編其于
先生生平問學思過半矣
丁未冬稿序
道學之傳肇自虞廷其功大矣而宰我賢夫子于堯舜
何也盖精一執中之說講學也第未揭其名則天下後
世將視其言為帝王以天下相授受之言非人人可得
私言者則此言自堯舜發亦自堯舜止矣故夫子不得
巳揭講學二字而天下後世始知精一執中之學人人
皆可講而舍此别無入聖之路使堯舜其心至今在者
誰之力也夫子賢扵堯舜其功正在于此而或者不察
猥云學不必講誤矣且自孟子後此學絶響者千有餘
年夫此千餘年間豈乏英雄豪傑可以為堯為舜者而
成止以事功名止以節義名止以文章名而心性真儒
竟爾寥寥豈不惜哉至濓洛關閩諸君子出始恢復鄒
魯之業汲汲皇皇以講學為己任而堯舜之道始燦然
復眀于世于此益信夫子之功果賢扵堯舜遠也侍御
少原余公自少潛心理學頃觀風百二候代馮翊間著
書七篇余讀之津津有味乎其言竊謂聖賢之學心學
也心之不養而徒事扵枝葉間抑末矣故首論養心人
同此心而或不能養卒至違禽獸不遠者無志也故論
定志夫志定矣使不得孔顔樂處則苦難而中止者有
之故論尋樂而世之學者又多誤以逍遥放達為樂此
老莊所以誤晉室之諸賢也故論老莊老莊之弊流而
為申韓而王安石假六藝以售申韓桑孔之計卒至禍
國殃民而不可救藥則學術之偏害之也故論安石夫
學術之偏莫甚扵佛佛西域人也以中國而從西域之
教則春秋嚴華夏之防謂何故論華夏大防然學術始
扵人心關扵世道履霜堅冰毫釐千里此學之不可不
講也故以講學說終焉講則理眀理眀則人心正邪說
息而天下治不講則理晦理晦則邪說熾人心壊而天
下亂故曰學之不講是吾憂也然則公七篇之作其亦
有憂乎余蒙不知學然亦從事有年三復斯語爽然自
失矣邑侯楊君愛是書剞劂以傳余惟關中同志近多
勃然興起而又得公此編倡率而鼓舞之則其風當益
盛其士習當益改觀私沾沾為桑梓喜昔眀道為鄠簿
與横渠相講切而秦俗大變至今尸祝余愧非横渠而
得公為眀道故不辭不斐而為弁諸首
秦關全書序
藍田王秦關先生理學醇儒也其學以盡性無欲為宗
近裏著巳甘貧苦節世共高之始余晤先生扵正學書
院相與論格物論未發及太極西銘之旨騞然有當扵
心今廿年往矣哲人既逝吾將安從頃先生冡嗣伯敬
持先生著作若干種乞余訂正會余病不能細讀乃留
伯敬數日命門人軰稍為編次以歸之而以文簡公粹
言及飛泉公語錄列於前見先生學問淵源所自其曰
先師遺訓先君遺訓云者先生所自命也嗚呼世之降
也學者各執所見自以為是亡論庸庸者即高眀之士
往往借言超悟弁髦父師之訓而不恤此蓋漸染於異
端喝佛罵祖之說而不自知者即此一念便得罪名教
不小又安在其為超悟哉道荆榛而世江河病正坐此
如先生惓惓遺訓是遵死而後已今世豈數數見邪昔
宋二程語錄雜出扵當時諸弟子散漫不一後頼朱文
公私淑表章以傳扵世慈湖紀先訓娓娓數千言至今
光耀簡冊見楊氏世德之盛先生此二編其繼晦翁慈
湖而有得者哉其他諸錄要皆躬行心得之言足以羽
翼聖真扶持名教非世之騁空譚而尠實用者可比編
成總題曰秦關先生全書因識數言扵首簡若先生生
平事行之詳余别有傳兹不具論云
正學書院志序
古今書院皆有志往余讀書正學書院求其志而不得
近始得扵一同志所盖先督學唐文襄公所纂今八十
餘年往矣余私欲續之而不果頃晤今督學青岩段公
言及此志公欣然謂余曰余自入關即問書院有志否
僉曰無今從何處得來是吾道之幸也若續為纂述寔
余今日事遂慨然任之不月餘而志成綱舉目張星列
碁布眎舊志更為精確扵都哉正學書院當與白鹿嶽
麓嵩陽睢陽四大書院並重宇内矣公一日造余山中
屬余玄晏余惟學以正名别其與異端異也夫吾儒言
心異端亦言心吾儒言性異端亦言性安所異而曰吾
儒異端哉盖性者心之生理非心之外别有所謂性也
然心有人心有道心性有義理之性有氣質之性如動
心忍性之性性也有命焉之性皆指氣質言論氣質豈
止有三品盖有什伯千萬而無算者故曰忍曰不謂其
詞嚴矣如見孺子而怵惕覩親骸而顙泚不忍觳觫之
牛不屑嘑蹴之食之類皆指義理言論義理豈止無三
品盖無古無今無聖無凡無有二者故曰善曰道一其
詞何决也此千古論性者之凖也乃異端則不然直以
在眼曰見在耳曰聞在鼻辨香在口談論在手執捉在
足運奔者為性而不以在見曰眀在聞曰聰在執捉曰
恭在運奔曰重者為性是眀以生死之生為性而不以
生理之生為性是專以氣質言而不以義理言矣雖性
載扵形義理即具扵氣質第專以義理之性為主則即
視即眀即聞即聰即執捉即恭即運奔即重從心所欲
自不踰矩此吾儒之論性所以大有功于世教也若專
以氣質之性為主則任目之視而不論其眀任耳之聞
而不論其聰任手足之執捉運奔而不論其恭與重則
適巳自便何所不為此異端之論性所以大有禍扵世
教也夫論學而至扵心性亦精且微矣而卒至扵禍世
辨可不嚴乎哉至于吾儒重綱常異端棄倫理吾儒以
天地萬物為一體異端自私自利人人皆知其非無庸
緩頰矣嗚呼邪正不容並立正學眀則異端自息堯舜
孔孟之道如日中天而人心世道不復覩唐虞三代之
盛吾不信也公中州人伊洛淵源當有獨契此志之重
脩也百年闕典若有待扵今日者繼往開來公之意良
厚諸士之講學扵斯者尚相與重躬行毋徇口耳崇正
道毋惑異說則异日者與程張諸先生並爼豆扵兹豈
直宫墻生色斯世斯文寔嘉頼之則扵公作志之意斯
無負矣敢盡言以書扵籍之端
桃岡日錄序
自昔聖賢論學不翅詳矣莫精于孟子大人不失其赤
子之心一語此千古聖學大旨堯舜復起不能易也學
者若信此不及心術少差即聞見愈多事體愈熟去道
愈遠矣或謂大人經綸萬變過化存神赤子之心能之
乎而猥以不失為大也不知心一耳用之于正則為經
綸為神化為不失赤子之心用之扵不正則為機械為
變詐為失赤子之心非塊然如槁木死灰一無所用而
後謂之不失也武陵蔣道林先生早從陽眀甘泉二先
生游倡道三楚其所錄論學語甚具而尤惓惓于大人
不失其赤子之心如曰劈初頭不失赤子之心便是聖
胎如何得不失須是戒慎恐懼又曰譬如果核一點生
意投之地便會長出根苗來這根苗便如赤子之心切
不要傷害他須是十分愛護及長到參天蔽日千花萬
實總祇是元初根苗一點生意非别有生意嗚呼先生
之學可謂直透原本真得孟氏之意矣其他如論慎獨
論默識論天地萬物一體種種名理皆發昔賢所未發
其于所以不失功夫尤為深切眀盡學者循此用功此
心自可保其不失又何患不為大人耶後世學術龐雜
議論偏詖不知學者無論即知學者往往舍功夫而專
談赤子之心則失之玄虚舍赤子之心而專談功夫則
失之支離心學幾為晦蝕自先生此錄出彼玄虚支離
之說見睍自消矣其羽翼吾道功豈小哉吾邑侯楊修
齡公先生里人也尊甫中行先生私淑先生而有得校
梓先生日錄以公同志此其意甚盛邑侯力承正學政
聲藉甚一時而有子嗣昌弱冠舉孝廉温温若處子父
子祖孫家庭相為師友讀茲刻知學問淵源遠矣
砭己名言序
顔淵曰舜何人也予何人也有為者亦若是解之曰舜
舍己回克己此其所以有為若是云夫巳一耳舍者誰
舍克者誰克皆由巳也故巳不知舍巳不知克者不謂
之真巳巳非真巳則已病巳病而不砭則為仁由巳之
謂何此憲周張公有砭巳名言之編也編中分類有三
曰心曰言曰行夫有心病則有心砭有言病則有言砭
有行病則有行砭要之言行之病生扵心心之病又生
扵巳砭巳則心病瘳而言行之病亦瘳故薛文清曰人
所以千病萬病只為有已而編中反覆論此意獨詳意
可知也孔門論仁其言不一而足而克己之說何獨于
回發之舜大聖人而孟子稱之何以止曰舍己此正天
地萬物一體之意秦漢以來眀此意者少故程眀道不
得巳直洩其秘曰仁者以天地萬物為一體盖自此言
出而舍己克己之旨益大鬯而無餘藴矣然後世學者
猶不免于分形骸生彼此即一體之中耳目手足且多
隔閡而不通又何論天地萬物揆厥病根豈非己之一
字為之乎砭己者砭己之巳也砭巳之巳而後真巳見
真巳見而又何心病言病行病之與有或謂如此則三
砭不既多乎噫是不然盖巳一而已之病百故古人因
病立方循方治病雖條分臚列未易更僕摠之皆為巳
病而設使人人而太和元氣也雖盧扁杜口可也繇斯
以觀公三砭之作豈得巳哉余昨與公共事畿輔見公
諸凡注厝卓有天地萬物一體之意既而讀此編乃知
公學問淵源盖有所自若公者誠可謂得真巳者矣余
至不肖自獲交于公而心與言行之病亦藉以少砭也
故喜而直述其所欲言者以附扵末簡
東遊稿序
始余讀孟子至孔子登泰山而小天下心甚壮之恨不
獲旦夕一至其地而躋其巔又見世人多香火奔謁於
二氏之宫雖數千里不憚遠至孔林孔廟近在曲阜而
竟無有一人香火奔謁也者心甚怪之又恨不得旦夕
一至其地而升其堂由是心馳宫墻神遊泰岱盖三十
年扵兹矣歲乙未行部至東雖扵地方無所禆益然得
藉以少酬夙願豈非生平一大幸哉自夏五至歲杪得
雜著若干篇雖亦有亰途所作命曰東遊稿盖用以識
不忘云至扵進諸生講業齊魯之都所著有訂士編東
昌王太守業已序刻茲不具論嗚呼聖道在心不在迹
學聖人者亦求諸心焉足矣苟不能自得扵心而徒曰
宗廟百官如此乎富且美也登東登泰如此乎小魯小
天下也則遊宫墻登泰岱者其人豈尠哉何希聖者竟
寥寥也陽眀先生不云乎箇箇人心有仲尼知此則余
以酬夙願為大幸亦淺乎覩矣况區區文辭乎哉是余
之以東遊名稿也蓋亦徇迹之見也
學翼序
講學第一要令人啓信夫以不信學之人而與之言身
心性命其能有入乎故必啓信而後可與言也夫既信
矣則是者固多而非者亦不少使不防忌則一傅衆咻
將不免方信而忽疑矣故啓信之後又當防忌既防忌
矣則摇奪者少而其信必堅前途皆坦途矣使不正趨
則佛老之說得混其中恐又愈信而反愈遠故防忌之
後又當正趨使趨正矣粹然一稟扵吾儒而二氏之說
一毫不能雜學問可謂至真至正矣使不眀源則道理
之源頭未透縱下功夫不合本體不過支離口耳之學
耳故正趨之後又當眀源使源眀矣聖學之根宗徹矣
若不勵功則雖有所窺總屬虚見其何以盡性而至命
故眀源之後又當勵功使勵功矣即翹然自足曰吾益
矣吾生平學問至此亦可以止矣又不幾扵為山而未
成一簣掘井九仞而不及泉乎道體無窮功夫亦無盡
一息尚存此志不容少懈可也故勵功之後又以詣極
終焉余妄標此六目而各採宋元及我眀諸儒粹言以
實之總題曰學翼凡我同志尚潛心扵斯云
疑思錄序
余自壬辰請告杜門謝客足未踰閾者三年自藥裹外
惟以讀書遣懷無他營也間有二三同志及伯兄月夜
過存相與講孔曾思孟之學辨析疑義嘗至漏分或撫
琴一曲或歌詩數首始别盖忘其身之病而亦忘其寒
暑之屢更也居恒多暇乃取所辨析者口授兒康年劄
記之鍼砭韋弦聊以自勖歲月積久不覺成帙要之遺
忘不及記者尚多此特存什一于千伯云耳一日為友
人蕭輝之攜去越數日輝之詣余曰吾子用心誠勤矣
第聖賢精義不知果如斯否恐其中又未必無可疑者
余當為子編次之以就正于海内同志之士余曰唯唯
編成題曰疑思錄盖取九思中疑思問意耳嗚呼吾斯
之未能疑錄中業巳言之矣同志不遺幸教我焉
辨學錄序
孔子曰有弗辨辨之弗眀弗措也夫學問思行學巳賅
是矣猶必眀辨云者謂不如此譬之適越而北其轅彌
學彌遠彌行彌差矣乙巳秋鳳翔張心虞孝廉訪余山
房而二三門人聞心虞至亦多朝夕過從共談心性之
學秋凉夜靜語話偏長别後因錄其相與發眀者得八
十一章雖下學上達之旨不敢謂得一貫真傳而吾儒
異端之辨或亦可以俟後聖于不惑耳夫以余之闇汶
曾何足與聞斯道而一得之愚得之朋友講習者為多
于是益信眀辨之功其益果大而曩所稱弗眀弗措原
非有心弗措辨至此雖欲措焉不能也于是題其篇曰
辨學錄
馮氏家乘序
萬歷丙午余為余族譜而先世之載多散逸不傳族長
老又莫能悉嘗仰天太息曰嗟哉悲乎余小子將安所
徵焉杞宋之事孔子傷之為文獻不足故也夫當吾世
而使先世之載散逸不傳繼述之謂何扵是謀諸伯氏
敬吾裒輯家塾所藏誥勅及志傳諸遺文得僅存者若
干篇彙次成帙題曰馮氏家乘爰付梓人公諸族衆庶
使後之子孫有所藉以考證云嗚呼嘗見士大夫家子
孫蕩費者無論即號稱能守者往往經營産業善逐什
一之利至問及先世志文曰無有也問及先世試錄曰
無有也如此又何論他藏書哉此其人與蕩費何異夫
子孫而曰能守亦賢矣豈其智不及此意若曰是皆故
紙無用者耳不知子孫之賢不肖正辨扵此不專在産
業盛衰間論也嗚呼先大夫歿為時未遠也而今諸籍
且多不可考矧後世乎後之視今亦猶今之視昔百爾
後昆凡有所得尚續為增補毋徒以故紙視之重余不
肖之罪可也
馮氏族譜序
馮從吾曰夫國有史夫家有譜古人家譜之作盖自親
親一念生也後世眎為文具失作者意矣吾族故無譜
先君嘗有志而歾余欲成先志而未敢自專廼謀之伯
兄敬吾兄曰子其任之嗚呼余嘗讀蘇氏譜歎世人賤
而後貴者耻言其先為之咨嗟太息者久之夫為人父
祖者孰不願子孫貴顯以光大厥閥比子孫貴顯矣反
恥言其先如此則為人父祖者又奚願有此子孫哉則
不孝莫大乎是世之作譜者率多僣托遠胄誇耀失實
此其心亦毋乃恥言其先意歟譜如畫工寫真要之取
其肖而止令後世子孫以是彷彿先人云耳不問文也
從吾何敢以不文不勉成先君之志夫叙事必有所由
從作例義第一合族辨世溯流扵源譜之大者作世系
第二然名行不可無紀也有可傳則傳之用以發揚幽
光作世傳第三國史紀外戚夫家豈有異焉作外傳第
四述往昭來用垂觀省之義又安可無訓也作譜訓第
五凡五篇
游秦小草序
顧生用晦中吳竒士也頃侍其尊人如秦執贄從余學
所著有游秦小草其詩文業已升堂而嚌胾矣且冲襟
春藹道味襲人若不能為詩文也者余心益異之一日
謂余曰士君子為學自有向上一着雕蟲小技壯夫為
之乎欲焚其所為詩文而顓精扵理學余喜曰子欲焚
所為詩文則詩文不必焚也且所謂理學者非外庸行
而别求聖解也如能詩文者不以詩文自滿不以詩文
驕人不以詩文騁離經叛道之語若無若虚成象成爻
天下理學莫大扵是矣天生蒸民有物有則迨天未雨
徹彼桑土孔子不亟稱為知道哉詩文何妨于理學而
必于焚之也三百篇多發理之談故為萬世詩人之祖
漢魏以後人争工扵詞而不求精于理夫詞何可不工
也而必于伸詞以詘理甚且倡為詩不關理之說則誤
矣詩文理學分而為二彼盖徒知以切磋琢磨為說理
而不知鳶飛魚躍尤為說理之妙也吾方望自子超漢
魏盛唐而直追三百篇使分者合而為一一撤千載詩
人之障也子又何以焚為哉用晦將歸請余一言為玄
晏昔楊中立將别二程歸眀道先生以目送之曰吾道
南矣後果大闡伊洛之學扵東南一再傳得朱元晦集
諸子之大成為宋儒冠冕而感興二十首與風雅並傳
樹詞林赤幟眀道之言若持左劵不爽今東南諸儒稱
盛一時又非昔日比而子之歸也能倡眀而鼓吹之則
人將稱子為今之中立而余亦竊比眀道之知言也豈
不休哉用晦憮然曰命之矣因書此與子訂千古之盟
理言什一序
聖賢之學理學也六經四書淵淵理窟粹乎弗可選矣
宋濓洛關閩以及國朝河津諸儒語錄雖言人人殊大
要羽翼六經梯航萬世鄒魯以來此為嫡傳蒲阪張知
一先生讀之會心爰採精語纂為八篇仍以己意各論
著扵後而諸儒之旨益大鬯而無餘卷凡内外二摠題
曰理言什一什一云者志謙也余從先生伯子去浮氏
得卒業焉而知先生之于理學深也夫世之學者支離
口耳者多炫聞見以為竒而溺志異端者又借虚無以
為高兩家逓勝而孔鐸絶響識者憂之今觀原生證性
之說而知非支離于口耳又觀定趨歸是之說而知非
溺志扵虚無藉諸儒理言發自家獨得此先生之心所
以為大而先生之學所以不可及也余數年前亦有此
志曾以所標六目舉似去浮去浮然之今得此寔獲我
心余亦可以無言矣近日士大夫亦多有類輯古今名
言以傳者自淑淑人意非不善苐多採老莊諸子及國
策新語諸書與宋儒並列甚或有割裂佛經道藏文字
附于中者嗚呼老莊異端非學之尤國策機械變詐之
首世說新語又放縱恣肆之嚆矢若不察而槩收之無
論玉石雜陳鄭雅迭奏竊恐讀者未必受宋儒之益而
先巳受機變放肆之損世道人心安所税駕余為此懼
方欲刪訂之而未能今得此編可以折衷羣言而歸之
正矣匪直眀理且也衛道先生之功顧不偉哉聞先生
尊人雲遊滇蜀久蔑音耗先生徒步蹤訪嘗仰天大哭
曰不得吾父誓不歸矣三易寒暄跋涉數萬里竟遇扵
蜀逆旅中扶掖而歸此其事甚竒盖先生一念精誠所
格非偶而已也先生早慕黃老後悟理氣合一之說一
變至道河津而後如先生者指豈多僂先生圽河東曹
真予氏志其墓稱先生有邁人之學識真予深於理者
也其言當不虚去浮署諭華隂今春余與去浮及諸同
志講學太華書院瀕别索余弁言余惟去浮今之程朱
先生盖大中韋齋其人也家學淵源余方羡慕之又安
能贊一辭聊書此以報去浮以附于知人論世之義
吕涇野先生語錄序
夫講學創自孔子至孟子沒而失傳中興于宋而禁于
宋宋之不競奚惑焉洪惟我二祖開基崇儒重道以講
學為令甲舉宋儒所講者一一見之行事說者謂國朝
為乾坤一小開闢詎不信然泰運登閎真儒蔚起而正
嘉間我關中涇野吕先生尤海内學者所宗為山斗云
先生語錄言言皆自躬行心得中流出最透悟最精實
真可與西銘正蒙竝傳不朽者其有功斯道不淺余自
髫年先大夫命之讀即知嗜好久而彌篤自此紙敝墨
渝不離于手第原錄歲久板且漫漶因僣為訂正分若
干卷而以先生傳附于後燦然成一完錄矣舊名内篇
今更題曰涇野先生語錄志實也余久欲公諸同志而
力未逮今秋按臺東郊畢公訪余山房因言及先生語
錄慨然鋟梓以廣其傳而屬余引其端公為朱晦翁里
人學有淵源而尤揭不遠復三字為宗公于先生可稱
千載知巳余不肖愧不知學先是方伯靜峰汪公邑侯
脩齡楊公倡諸公為余建關中書院公甫下車即捐俸
為書院置公田一時同志愈益興起至如請增解額請
罷𣙜税善政覼縷造福秦人士無量是秦人士實受公
講學之益矣彼謂學不必講者是原無心于百姓者也
又何怪哉國朝理學甚盛而從祀孔廟者僅僅四先生
議祀典者僉以先生未獲從祀為缺典公今刻此錄表
章先哲風勵後學其意甚盛讀先生語錄者尚求之
躬行心得如錄中所稱甘貧改過云云庶遠不負先生
近不負我公付梓之意其翊我國家一代文眀之運又
寧有紀極哉願與同志共勉之毋讓
薛文清先生全書序
我國朝從祀四先生咸真修實悟有光聖門而文清薛
先生崛起永宣之際於吾道尤有草昧功盖一代理學
大儒也所著讀書錄業巳家傳戶誦矣而文集人多未
之見且白沙敬齋陽眀三先生俱有全書行世而先生
獨無真為缺典頃侍御沁水張公為先生鄉人移書方
伯會稽王公大參蒲阪王公梓先生全書甚盛舉也梓
且成張公不以余為不知學而命余一言余惟先生之
學以復性為宗旨以主敬為功夫誠得鄒魯嫡傳無容
游贊而或者以先生與敬齋為觭重修以白沙陽眀為
觭重悟不知離悟言修非真修也離修言悟非真悟也
今觀先生生平操修可貫金石而質鬼神其議論著述
平正切實言言可見諸行事此豈無所悟者能之乎第
不至如世儒之談玄說空人遂以不悟性少之而不知
悟性處政不在談玄說空也若白沙陽眀主靜致知險
夷一致夫豈不足扵修者而沾沾以悟歸之抑又過矣
大抵真修必本于能悟而真悟自不容不修道本一而
學者多岐而二之于是離悟言修者其流弊為鄉愿離
修言悟者其流弊為異端其為學術之患不小余為此
懼故因讀先生書而為之論著若此昔與先生同時講
學者中州有曹月川端江右有吳康齋與弼關中有段
容思堅康齋容思人以地限扵先生猶屬神交若月川
則晉洛接壤朝夕印證其學得之先生為多而從游之
士如洛陽閻侍御禹錫白太僕良輔咸寧張司寇鼎名
為尤著至摉輯先生遺稿使至今文獻足徵者則又司
寇之力也師友淵源桴答箎應猗歟盛矣蓋嘗攷覽古
今理學興扵宋而禁扵宋國卒不振識者恨之迨我國
朝天子經筵講學皇太子出閣講學諸臣履任首謁先
師至學宫進諸生講學載在令甲昭如日星是周家以
農事開國我國朝以理學開國也卜世卜年當必遠過
周歷公奉命代狩加意斯文微獨表章先哲政所以憲
章文武使人人知學之當講耳讀先生書者能憬然悟
奮然修挺然以講學自任不沮不懼砥柱中流則先生
雖往庶幾旦莫遇之不然豈惟負先生抑且負令甲負
我公惓惓憲章之意
聖學啓關臆說序
萬歷甲寅仲夏二日按臺紫海龍公偕茶臺見平張公
會講關中書院鄉士大夫及孝廉諸生約千有餘人而
環橋觀聽者不可勝計濟濟雍雍如也時天久隂雨先
日當道方齋戒祈晴而是日忽雲開日霽萬里長空人
皆異之豈天亦有意于斯文耶公至偕張公謁先師像
畢各以次見就坐二三童子歌詩歌已同志各舉所疑
請益于公公為之開關袪疑反覆忘倦人人聞之如醯
雞發覆飲河充量齗齗欣欣如也于是衆共喟然曰自
有書院以來不知有此勝會否斯道中天其在茲乎日
晡猶依戀不忍别去瀕行余偕諸生請曰昔夫子忠信
篤敬才數語耳而子張猶書諸紳今日之講可徒空自
踴躍耶諸生愧無李端伯筆願公錄示以竊比書紳之
義越數日公出此編以示而謂余宜有一言余惟聖賢
之學要在透性言學而不言性俗學也言性而不言善
異學也凡此皆疑關未破之過也公學以性善為宗已
得欛柄入手諸所剖析至切近至精微至眀顯至奥妙
本體功夫入門究竟包舉靡遺而引証諸儒粹言又折
衷數百年未了公案嗚呼千古聖賢正脈具是矣寧直
破諸生一時之疑已哉余不佞講學書院有年恒切自
誤誤人之疑今得此奚啻指南竊自幸而又為吾道幸
余又安能贊一辭第與諸生約曰居諸易失師友難得
聖域易入疑關難破今而後所不努力前途用副公辱
教惓惓之意者有如此日衆共悚然曰善因書之以矢
諸同志
長安縣志序
長安故有志乃宋龍圖學士宋敏求氏所輯輯成周以
來歷代建都遺跡非邑志也而創修邑志寔自今李侯
始是志也分類大略凖大明一統志遵制也中多增入
以邑志較郡國志例當詳耳邑為會省附郭往代無
論眀興以來名宦接踵而山川靈秀所鍾如倉頡文武
周公以下聖賢又濟濟相望其人物甲于他邑惟是世
遠籍亡末繇考鏡止據通志及聞見既真者書之其名
宦見任鄉賢見在者又例不敢書扵心終歉然也孝子
節婦止書已旌及盖棺論定者餘俱不敢輕載田賦戸
口俱依印冊詳書一字無容增損漏澤園附陵墓後見
國朝恩澤不惟加膴仕抑且及枯骨耳寺觀列灾祥後
亦示崇正抑邪意至仙釋中多涉幻妄故直削之藝文
書其有關地方者餘雖工不書唐劉子玄云古之國史
異聞則書今志亦史之流也故倣之亦略載數則嗚呼
志以紀事惟求實錄第令後世文獻足徵無貽以文勝
質之誚足矣烏庸繪章飾句以誇多鬭靡為也載筆同
修者王給諫嗣音及監胄何補之秦東周庠士桑本立
韓在等而不肖從吾鹿鹿無能為役殊切自愧所幸當
吾世而得遘茲盛舉聿觀厥成豈非生平一大快也哉
雖然余尤有感焉如山川田賦之類終南在南而誤書
于北田賦本少而誤書為多人猶得執其誤而更正之
倘人物一有遺漏則後之人將安所考乎如孟獻子有
友五人而竟逸其三董仲舒一代大儒而竟逸其字真
為千古遺恨又如古今作家譜者即子孫亦多逸其祖
先之名雖孝子慈孫將奈之何亦足悲矣余故扵人物
一志特為加詳雖不敢泛必不敢略即如此猶恐名世
賢達與時俱往未盡摉錄而深山窮谷寧無潛修靜養
其人者即里閈亦罕知之况數世之下百里之遠孰從
而物色之哉以彼其人雖無心于身後之名而後生小
子竟使梓里先哲泯沒不傳尚友私淑之謂何余故每
念及此不覺掩卷而長嘆也區區之愚尤願與海内同
志共講求焉李侯莅吾邑百務俱舉上下交孚而尤惓
惓扵此志可謂知所先務者維時邑博何君載圖郭君
惟恩楊君來鳳邑丞郭君知彰主簿張君文衡胡尉其
煥皆始終其事例得並書李侯名煜然汶上人庚戌進
士
越中述傳序
昔王文成公講學東南從游者幾半天下而吾關中則
有南元善元貞二先生云故文成公之言曰關中自横
渠後振發興起將必自元善昆季始二先生錄公語幾
數萬言藏之家塾元貞先生孫子興太史倣蘇季眀校
正蒙例離為四篇曰立志格物從政教人總題曰越中
述傳而屬余為序余惟文成公之學一致良知盡之矣
今離而為四何也曰此正所以致良知也夫人而語之
曰汝有志汝為聖賢則必喜語之曰汝無志汝為狂愚
則必怒是志本吾人之良知也而不講立志之學則良
知不致矣夫人而有志聖賢則必格其為聖賢之理而
後可為聖賢人而不為狂愚則必格其不為狂愚之理
而後不為狂愚而聖狂之理夫固昭然扵吾心者是物
理本吾人之良知也而不講格物之學則良知不致矣
仁者以天地萬物為一體赤子入井則乍見惻隐一夫
向隅則滿堂愀然聖賢有此志狂愚亦有此志聖賢有
此理狂愚亦有此理是一體本吾人之良知也而不講
從政教人之學則良知不致矣是立志格物從政教人
正所以致良知也良知是本體致知是功夫識得本體
然後可做功夫做得功夫然後可復本體千流萬𣲖而
不離其源千言萬語而不出其宗此文成公之學所以
大有功于斯道也乃後之談良知者多放縱決裂為世
詬病是空談良知而不實用致之之功故也于文成公
何尤焉此錄出而良知末流之病庶幾其可救乎嘗攷
文成公門人雖盛而世傳其學者東南則稱安成鄒氏
西北則稱渭上南氏自二先生傳文成公之學以來代
有聞人元善先生三子俱蜚聲庠校而俱早亡有孫曰
企仲官太僕卿以直諫顯有曾孫曰居業登制科而未
仕元貞先生有子曰軒盖世所稱陽谷先生者也往元
善先生與三子相繼圽也太僕為遺腹子伶仃孤苦人
爭齕齮而陽谷公力為卵翼卒底于成又為刻瑞泉遺
稿仍匄天臺廬山為玄晏嗚呼學之不講久矣孤兒寡
婦求不乘機而利其所有已難况施恩扵不報子孫于
父祖遺文且任其散佚而不知收况姪之于伯父哉在
陽谷公不過自致其良知而在輓近世實大有禆乎風
化矣有孫四而取科第者三太史其季也而其曾孫居
益今且督學晉中世德家學方興未艾二先生之詒謀
遠矣夫人不講學則不知修德又安所獲福雖學者原
不為獲福修德而天道人事亦自不爽孰謂講學負人
哉人知南氏之盛而不知其所以盛余故為之論著如
此詩云詒厥孫謀以燕翼子二先生以之又曰昭茲來
許繩其祖武其子興之謂也夫
姜鳳阿先生語錄序
蓋不佞從吾讀鳳阿先生語錄得七善焉世之學者多
厭常喜異進二氏而退六經而其弊至不可道先生曰
六經之言由聖人精藴而發皆因性命而立言本之則
有實得措之則有實用由之則可以經當世而適于治
此可以藥世俗翻案經術之病其善一世之學者多支
離于口耳聞見而不知求之於心去危微精一之旨遠
矣先生曰仁道雖大要之不外于此心教諸生如孟子
所言求放心以求仁為近若求其最近易者則正容謹
節家庭唯諾之常自是求放心處自是學者求仁處此
可以藥世俗口耳支離之病其善二世之學者多侈談
文詞功烈而迂視理學先生曰文詞功烈離仁而為之
乃是一技一能若從此心流出做出則古人所謂立言
立功者在焉蓋從立德中來即三者可並傳不朽也此
可以藥世俗務華絶根之病其善三世之學者多喜放
縱而惡檢束故以禮為偽以肆為真其壊風化不小先
生曰禮而謂之家禮者言乎其可行于家者也而其本
則始諸身家禮而謂之儀節者言乎其儀文與末節而
精微之理寔在焉以身而教家以心性而求儀節則是
書也豈古人之粗迹哉此可以藥世俗蔑棄禮法之病
其善四世之學者遵道而行半塗而廢多起于避人譏
刺先生曰人固有不容于流俗而中變以為求合之地
亦或不堪流俗而應之又不免于過激者皆非所以處
身之道也毁譽利害苟不入于吾心則適然之來當一
以任其自至然久之卒亦何嘗無公論哉此可以藥世
俗逡廵畏縮之病其善五世之學者多謂學行而已講
之何為頓令有志之士不敢承當先生曰孔子嘗以學
不講為憂而併及于德之修義之徙不善之能改人皆
言聖人於此有四憂焉予以為義之徙不善之能改乃
所以為德之修而德之修則聖人所以為學之講也講
學者蓋講乎其所以修德講乎其所以遷善而改過要
之四事為一事四憂亦一憂爾此可以藥世俗藉口非
學之病其善六世之學者多隐善揚惡藉著述以洩私
忿殊失古人立言之體先生曰吾邑中有故鄉先生孫
曜高文潔行足為鄉閭式吾郡殷生士望篤行好學之
士能倡率講學會尤西川書中無一世俗語羅念菴習
静一室趙大洲聞之欣然有往從意其他稱述袁裕春
宋陽山周訥溪海剛峰畢松坡孫季泉孫立亭趙定宇
諸正人君子尤不啻若自其口出而又非獻䛕當途以
希名利者此可以藥世俗嫉賢妬能之病其善七嗚呼
先生斯錄其有功于世道大矣余生也晚不及師事先
生而先生仲子養冲先生往督學余鄉與余善辟之草
木吾臭味也因漫題扵簡首
鄭溪書院志序
余嘗覽海内郡邑志即蕞爾巖邑其寺宇多則數十少
亦十數至書院則晨星矣甚且舉古勝地或改公署或
淪寺觀為之太息不已嗚呼又何怪異端之盛吾儒之
衰也或曰書院不皆真儒何取虚設為余曰寺宇豈皆
真佛而人不病虚設何也寺宇不皆真佛而佛教藉以
羽翼書院不皆真儒而儒學藉以倡眀而况真儒又往
往軰出乎冀北之馬豈盡追風逐電一日而千里然求
追風逐電一日而千里者必冀北馬也鄧林之材豈盡
干霄拂雲蔽青天而蔭原野然求干霄拂雲蓛青天而
蔭原野者非鄧林無有也書院亦士之冀北鄧林也奈
何敢藐天下士而遂謂無真儒哉吾儒異端之辨不在
口舌之爭而在修其夲以勝之廣建書院以表章聖學
正盛則邪衰晛見則雪消將真儒接踵而異端不攻自
破矣此修其本以勝之之說也或曰今學宫徧天下不
翅足矣又惡庸駢指為余曰學宫博士有專責弟子有
定員豈人人可升堂入室者且朝廷設官分職其權孰
得而侵之書院之設見任搢紳固可擁比而林下韋布
亦可登壇余嚮謂交與一人不可妄講學無人不可容
正為此也學宫作養有限書院教思無窮此正補學宫
所不及者安得駢指視之紫海龍公理學真儒也吉州
形勝甲扵天下匡廬崒嵂彭蠡瀠廻家絃戶誦比於鄒
魯各邑書院林立而永寧獨缺公慨然曰繼往開來豈
異人任何可當吾世而使吾寧遜他邑乎歲丙辰按秦
歸創建鄭溪書院郡邑同志講學其中甚盛舉也南皋
鄒公為之記而復性堂公自為記今按淮歸纂志以垂
不朽而函書命余為序余不知學安知性且先儒論學
或云主静云主敬云窮理云致良知似各立門戸不知
於復性之旨何居盖人性皆善而不學則不能眀善而
復其初以性善為本體以主静主敬窮理致知為功夫
則善眀而性善之初可復性復則諸說皆筌蹄矣筌者
所以在魚得魚而忘筌蹄者所以在兔得兔而忘蹄至
扵魚兔得而筌蹄忘又何門戶之可言乎公書院以復
性名堂正所以融門戶而偕之大道也余讀公記發眀
此理批郤𨗳窽得未曾有又何能贅一詞惟是有感扵
當世寺宇之多而書院之少致異端盛而吾儒衰又感
扵吾儒借學宫以操戈而反授異端以常勝之柄也故
為之縷縷如此敢以是復公命併以質之鄒先生
旌烈錄序
余别墅在城南沙井村距沈橋里不三里許始楊烈婦
之死也鄉村之人聞其事而怪之其夫語其妻曰劉氏
年正茂即改適豈乏佳耦而胡以死為也其妻亦語其
夫曰劉氏年正茂即改適豈乏佳耦而又胡以死為也
比余倡諸士大夫往弔後諸生上其事扵當路當路上
其事扵朝天子嘉其節而旌表其門鄉村之人始知其
為烈而誦之其夫悟而悔曰吾向者所告扵妻是何言
也是誨其妻以貳也其妻亦悟而悔曰吾向者所告扵
夫是又何言也將使夫視我為何如人由是夫死而不
欲守者且守矣守節而不欲終者且終矣甚且從容就
義亦知以死殉矣數年以來節烈之婦項背相望夫人
等耳何昔議其非而今稱其是也何昔以改適為快而
今以殉夫為快也豈非良心人所同具而不感發之則
不興哉慨自學之不講理道不眀于是有妻背夫弟背
兄臣子背君父朋友背朋友而恬然不知其非者世道
人心可勝搤掔今天子一旌表此烈而函谷以西風俗
頓為轉移孰謂古今人不相及哉或曰烈婦之死惟知
有死耳安知有身後之名是無所為而為真乎其真者
也若今之守節者死節者皆聞烈婦之風而興起是有
所為而為非真也而子反稱之何也余曰不然烈婦之
死固無所為而為固真也而彼聞風興起者是因感而
觸其良心良心一觸自有勃然不容巳者其不容巳之
心何心也是亦無所為而為之真心也而安得以偽目
之昔夷惠以清和奮扵百世之上百世之下聞夷惠之
風者頑夫廉懦夫有立志薄夫敦鄙夫寬孟子亟稱之
未嘗以夷惠為真而以聞風興起者為偽也夫表揚死
者正所以興起生者若以興起者為偽則死者固無心
扵身後之名而生者又不免有好名之議則死者固不
必于旌而生者亦不必于興起矣有是理哉烈婦弟諸
生楊材彙梓公移誌傳祭誄諸文題曰旌烈錄乞余一
言弁首因書此畀之而復為之說曰表揚死者固所以
興起生者表揚婦人實所以興起男子彼張邦昌劉豫
馮道軰非丈夫耶不衣冠耶不讀書耶千載而下談之
猶令人髮上指冠恨不得食其肉而寢其皮視此婦人
寧不愧死哉嗚呼讀此錄而不勃然興忠臣孝子之思
者非夫也
森玉館集序
森玉館集者朱宗尉伯眀詩也伯眀自幼即嗜書而尤
嗜詩矢口成韵即有風人之致余喜而從臾之俾盡讀
古今之書伯眀即鍵戶發憤自三百篇而下以及我眀
空同諸子詩無不晝夜伊吾朗然成誦而伯眀之詩遂
駸駸入古人堂室矣為漢魏則漢魏為盛唐則盛唐而
絶無纖巧脂粉掇拾餖飣之病亦竒矣哉余與伯眀居
同里閈伯眀長余一歲自七八歲即相與相與即彼此
問竒字久之談文談詩不作一戲謔語里中人以道學
嘲之余兩人不為變也由今思昔可發一笑吾關中為
横渠先生之鄉余于聖學未窺津涯而伯眀每步月過
存必劇談丙夜夫今之詩人理學多枘鑿不相入此正
坐不講之過詩云鳶飛戾天魚躍于淵即善說詩者不
過以為點景之妙耳而孰知其言上下察維天之命於
穆不已於乎不顯文王之德之純即善說詩者又不過
以為言天言文耳而孰知其言天之所以為天言文王
之所以為文也夫論理而至扵上下察至扵天之所以
為天文之所以為文其精微奥妙亦至矣盡矣蔑以加
矣而皆于詩中發之詩豈易言哉余以為今之詩人特
其臭亦與之俱化也彼喜讀勢利放肆之文者亦久而不
聞其臭者耳豈有心扵左袒哉嗚呼直道難容枉道易
合與善人居難與不善人居易人情乎今五經四書科
名懸扵前考較廹扵後學者尚不肯讀至于二氏六
子諸書既不列扵學宫又屢廑乎眀禁而人多嗜好之
何也此其故不可不思也今之選古文者不過論文章
之工拙至于所以為文何如則未之辨也余故表而出
之匪直游藝且以為志道之一助云
少墟集卷十三
