少墟集卷十九
明馮從吾撰
關學編一
宋
横渠張先生
先生名載字子厚郿人為人志氣不羣少孤自立無所
不學喜談兵至欲結客取洮西之地年十八以書謁范
文正公公一見知其遠器欲成就之乃謂之曰儒者自
有名教可樂何事于兵因勸讀中庸先生讀其書遂翻
然志于道已猶以為未足又訪諸釋老累年盡究其說
知無所得反而求之六經嘗坐虎皮講易京師聽從者
甚衆一夕程伯淳正叔二先生至與論易二先生于先
生為外兄弟之子卑行也而先生心服之次日語人曰
比見二程深明易道吾所弗及汝輩可師之即撤坐輟
講與二程論道學之要渙然自信曰吾道自足何事旁
求於是盡棄異學淳如也文潞公以故相判長安聞先
生名行之美以束帛聘延之學宫禮重之命士子矜式
焉嘉祐二年舉進士為祁州司法參軍遷雲巖(縣名在宜川縣)
(西北今廢)令政事以敦本善俗為先每月吉具酒食召父老
高年者會于縣庭親勸酬之使人知養老事長之義因
訪民疾苦及告所以訓戒子弟之意有所教告常患文
檄之出不能盡達于民每召鄉長于庭諄諄口諭使往
告其里閭閻有民因事至庭或行遇于道必問某時命
某告某事聞否聞即已否則罪其受命者故教命出雖
僻壤婦人孺子畢與聞俗用翕然熙寧初遷著作佐郎
僉書渭州軍事判官御史中丞吕晦叔公著薦先生于
朝曰張載學有本原西方之學者皆宗之可以召對訪
問上召見問治道對曰為治不法三代者終苟道也上
說之曰卿宜日見二府議事朕且將大用卿先生謝曰
臣自外官赴召未測朝廷新政所安願徐觀旬月繼有
所獻上然之他日見執政王安石安石謂曰新政之更
懼不能任事求助于子何如先生曰朝廷將大有為天
下之士願與下風若與人為善則孰敢不盡如教玉人
追琢則人亦故有不能執政默然所語多不合寖不悅
既命校書崇文辭未得請復命按獄浙東程伯淳時官
御史裏行争曰張載以道德進不宜使治獄安石曰淑
問如臯陶猶且讞囚此庸何傷命竟下實疏之也獄成
還朝會弟御史天祺及伯淳並以言得罪乃移疾西歸
屏居横渠横渠至僻陋僅田數百畆供歲計人不堪其
憂先生約而能足處之裕如終日危坐一室左右簡編
俯而讀仰而思有妙契雖中夜必取燭疾書嘗謂門人
曰吾學既得諸心則修其辭命辭命無差然後斷事斷
事無失吾乃沛然盖其志道精思未始須臾息亦未嘗
須臾忘也學者有問多告以知禮成性變化氣質之道
學必如聖人而後已以為知人而不知天求為賢人而
不求為聖人此秦漢以來學者之大弊也故其學以易
為宗以中庸為體以禮為的以孔孟為法窮柛化一天
人立大本斥異學自孟子以來未之有也患近世喪祭
無法喪僅隆三年期以下恬未有衰麻之變祀先之禮
用流俗節序祭以䙝不嚴於是勉修古禮為薄俗倡朞
功而下為製服輕重如儀實始行四時之薦曲盡誠潔
教童子以灑掃應對給侍長者女子未嫁者必使觀于
祭祀納酒漿以養遜弟而就成德嘗曰事親奉祭豈可
使人為之聞者始或疑笑終乃信而從之相傚復古者
甚衆關中風俗為之大變熙寧九年秦鳳帥吕微仲大
防薦之曰張載之學善發聖人之遺意其術略可措之
以復古宜還舊職訪以治體詔從之召同知太常禮院
及至都公卿聞風争造然亦未有深知之者以所欲言
嘗試於人多未之信會言者欲講行冠昏喪祭禮詔下
禮官議禮官狃故常以古今異俗為說先生力争之不
能得適三年郊禮官不致嚴力争之又不得先生知道
之終不行也復謁告歸中道而疾病扺臨潼卒年五十
八貧無以斂門人共買棺奉其喪還翰林學士許將言
其恬于進取乞加贈䘏詔賜館職賻先生氣質剛毅望
之儼然與之居久而日親勇于自克人未信惟反躬自
艾即未喻安行之無悔也聞風者服義不敢以私干之
居恒以天下為念聞皇子生喜見顔面行道見饑殍輒
咨嗟對案不食者終日聞人善輒喜答問學者雖多不
倦有不能者未嘗不開其端行游所至必訪人才有可
語者必丁寧以誨之惟恐其成就之晩雖貧不能自給
而門人無貲者輒麤糲與共嘗慨然有志三代之治論
治人先務未始不以經界為急以為仁政必自經界始
貧富不均教養無法雖欲言治皆苟而已方欲與學者
買田一方畫為數井上不失公家之賦役退以其私正
經界分宅里立斂法廣儲蓄興學校成禮俗救菑恤患
敦本抑末足以推先王之遺法明當今之可行有志未
就而卒始先生為學亦頗秘之不多以語人曰學者雖
復多聞不務蓄德祇益口耳無為也程伯淳聞之曰道
之不明久矣人善其所習自謂至足必欲如孔門不憤
不啓不悱不發則師資勢隔而先王之道或幾乎熄矣
趨今之時且當隨其資而誘之雖識有明暗志有淺深
亦各有得而堯舜之道庶可馴至也先生用其言故關
中學者躬行之多與洛人並歴數世不衰先生所著書
曰正蒙嘗自言吾為此書譬之樹株根本枝葉莫不悉
備充榮之者其在人功而已又如睟盤示兒百物具在
顧取者何如耳書成揭書中乾稱篇首尾二章寘在左
右曰訂頑曰砭愚已程正叔改曰西銘東銘其西銘曰
乾稱父坤稱母予兹藐焉乃混然中處故天地之塞吾
其體天地之帥吾其性民吾同胞物吾與也大君者吾
父母宗子其大臣宗子之家相也尊高年所以長其長
慈孤弱所以幼其幼聖其合德賢其秀也凡天下疲癃
殘疾惸獨鰥寡皆吾兄弟之顛連而無告者也于時保
之子之翼也樂且不憂純乎孝者也違曰悖德害仁曰
賊濟惡者不才其踐形惟肖者也知化則善述其事窮
神則善繼其志不愧屋漏為無忝存心養性為匪懈惡
旨酒崇伯子之顧養育英才穎封人之錫類不弛勞而
㡳豫舜其功也無所逃而待烹申生其恭也體其受而
歸全者參乎勇于從而順令者伯竒也富貴福澤將厚
吾之生也貧賤憂戚庸玉汝于成也存吾順事沒吾寧
也程正叔謂西銘明理一而分殊擴前聖所未發與孟
子性善養氣之論同功又謂自孟子後未見此書先生
學古力行篤志好禮為關中士人宗師世稱為横渠先
生門人私諡曰誠明朱文公贊曰早悅孫吴晩逃佛老
勇撤臯比一變至道精思力踐妙契疾書訂頑之訓示
我廣居理宗淳祐初諡明公封郿伯從祀孔子廟庭國
朝嘉靖九年改稱先儒張子
天祺張先生
先生名戩字天祺横渠先生季弟少而莊重老成長而
好學不喜為雕蟲之辭以從科舉父兄敦迫喻以為貧
乃強起就鄉貢既冠登進士第調陜州閿縣主簿移鳳
翔普潤縣令改秘書省著作佐郎知陜州靈寶渠州流
江懷安車金堂縣事轉太常博士熙寧二年為監察御
史裏行明年以言事出知公安縣改陜州夏縣轉運使
舉監鳳翔司竹監熙寧九年卒年四十有七先生歴治
六七邑誠心愛人而有術以濟之力行不怠所至皆有
顯效視民之不得其所若已致之極其智力必濟而後
已嘗攝令華州蒲城蒲城劇邑民悍使氣不畏法令鬭
訟寇盜倍蓰它邑先是令長以峻法治之姦愈不勝先
生悉寬條禁有訟至庭必以理敦喻使無犯法間召父
老使之教督子弟服學省過作記善簿民有小善悉以
籍之月吉以俸錢為酒食召邑之高年聚于縣廨以勞
之使其子孫侍因勸以孝弟之道不數月邑人化之獄
訟為衰為御史每進對必以堯舜三代進于上前惻怛
之愛無所遷避其大要啓君心進有德謂反經正本當
自朝廷始不先諸此而治其末未見其可也累章論王
安石亂法乞罷條例司及追還常平使者劾曾公亮陳
升之依違不能救正韓絳左右徇從與為死黨李定以
邪謟竊臺諫吕惠卿刻薄便給假經術以文奸言豈宜
勸講君側又詣中書省争之安石舉扇掩面而笑先生
曰戩之狂直宜為公笑然天下之笑公不少矣章十數
上卒不納乃嘆曰兹未可以已乎遂謝病待罪卒罷言
職既出知公安未嘗以諫草示人不說人以無罪天下
士大夫聞其風者始則聳然畏之終乃服其厚自公安
改知夏縣縣素號多訟先生待以至誠反復教喻不逆
不億不行小惠訟者往往叩頭自引未幾靈寶之民遮
使者車請曰今夏令張公乃吾昔日之賢令也願使君
哀吾民乞張公還舊治使者欣然聽其辭而言于朝去
之日遮道送不得行父老曰昔者人以吾邑之人無良
喜訟自公來民訟幾希是惟公知吾邑民之不喜訟也
言已皆泣下徙監司竹監舉家不食笋其清慎如此先
生篤實寬裕儼然正色雖喜愠不見于容然與人居温
厚之意久而益親終日言未嘗不及于義接人無貴賤
疎戚未嘗失色于一人樂道人之善而不及其惡樂進
巳之德而不事無益之言其清不以能病人其和不以
物奪志常雞鳴而起勉勉矯強任道力行每若不及德
大容物沛若有餘常自省小有過差必語人曰我知之
矣公等察之後此不復為矣重然諾一言之欺以為己
病少孤不得事親而奉其兄以弟就養無方極其恭愛
推而及諸族姻故舊㒺不周恤有妹寡居子不克家先
生力為經其家事有一二故人死不克葬十餘年先生
惻然不安帥其知識合力聚財乃克襄事篤行不苟為
一時師表横渠先生嘗語人曰吾弟德性之美吾有所
不如其不自假而勇于自屈在孔門之列宜與子夏後
先晩而講學而達又曰吾弟全器也然語道而合乃自
今始有弟如此道其無憂乎關中學者稱為二張云
進伯吕先生
先生名大忠字進伯其先汲郡人祖通太常博士父蕡
比部郎中通葬藍田子孫遂為藍田人先生豋皇祐中
進士為華隂尉晉城令未幾提督永興路義勇改秘書
丞僉書定國軍判官熙寧中王安石議遣使諸道立緣
邊封溝進伯與范育被命俱辭行進伯陳五不可以為
懷撫外國恩信不洽必致生患罷不遣令與劉忱使遼
議代北地會遭父喪起復知代州遼使至代設次據主
席先生與之争乃移次于長城北遼使竟屈己而復使
求代北地神宗將從之先生曰彼遣一使來即與地五
百里若使魏王英弼來求關南則何如神宗曰卿是何
言也劉忱曰大忠之言社稷大計願陛下熟思之執政
知其不可奪議竟不決罷忱還三司先生亦終喪制其
後竟以分水嶺為界焉元豐中為河北轉運判官徙提
點淮西刑獄尋詔歸故官元祐初歴工部郎中陜西轉
運副使知陜州以直龍圖閣知秦州進寶文閣待制紹
聖二年加寶文閣直學士知渭州後汲公及黨禍乞以
所進官為量移徙知同州旋降待制致仕卒詔復學士
官佐其葬知秦州時馬涓以狀元為州僉判初呼狀元
先生謂之曰狀元云者及第未除官之稱也既為判官
則不可今科舉之學既無用修身為己之學不可不勉
又時時告以臨政治民之道涓自謂得師後為臺官有
聲每嘆曰吕公教我之恩也謝上蔡時教授州學先生
每過之聽謝講論語必正襟斂容曰聖人之言行在焉
吾不敢不肅先生為人質直不妄語動有法度從程正
公學正公稱曰吕進伯可愛老而好學理會直是到㡳
所著有輞川集五卷奏議十卷弟大防大鈞大臨兄弟
四人皆為一時賢者世無不高之大防字微仲進士及
第元祐初以左僕射同范純仁相垂簾聽政者八年能
使元祐之治比隆嘉祐封汲郡公紹聖初貶舒州行至
虔州信豐薨紹興初贈太師宣國公諡正愍
和叔吕先生
先生名大鈞字和叔大忠弟嘉祐二年中進士乙科授
秦州司理參軍監延州折博務改光禄寺丞知三原移
巴西又移知候官以薦知涇陽皆不赴丁外艱服除自
以道未明學未優曰吾斯之未能信於是不復有禄仕
意家居講道以教育人才變化風俗期德成而致用久
之以大臣薦為諸王宫教授當獻文作天下一家中國
一人論上尋監鳳翔船務制改宣義郎會伐西夏鄜延
轉運司檄為從事既出塞轉運使李稷餽餉不繼欲還
安定取糧使先生請于种諤諤曰吾受命將兵安知糧
道萬一不繼召稷來與一劒耳先生即曰朝廷出師去
塞未遠遂斬轉運使無君父乎諤意折彊謂先生曰君
欲以此報稷先稷受禍矣先生怒曰公將以此言見恐
耶吾委身事主死無所辭正恐公過耳諤見其直乃好
謂曰子乃爾耶今聽汝矣始許稷還是時微先生盛氣
誚諤稷且不免未幾以疾卒於官年五十有二先生為
人質厚剛正初學於横渠張子又卒業於二程子以聖
門事業為己任識者方之季路先生於横渠為同年友
及聞學遂執弟子禮時横渠以禮教為學者倡後進蔽
于習尚其才俊者急于進取昏塞者難于領解寂寥無
有和者先生獨信之不疑毅然不恤人之非間己也潜
心玩理望聖賢尅期可到日用躬行必取先王法度以
為宗範居父喪衰麻斂奠比虞祔一襄之于禮已又推
之冠婚飲酒相見慶弔之事皆不混習俗與兄進伯微
仲弟與叔率鄉人為鄉約以敦俗其略云德業相勸過
失相規禮俗相交患難相䘏節文燦然可觀自是關中
風俗為之一變横渠嘆秦俗之化和叔有力又嘆其勇
為不可及而程正公亦稱其任道擔當其風力甚勁云
先生少時贍學洽聞無所不該嘗言始學必先行其所
知而已若夫道德性命之際惟躬行久則至焉横渠謂
學不造約雖勞而艱于進德且謂君勉之當自悟至是
博而以約渙然冰釋矣故比他人功敏而得之尤多其
與人語必因其所可及而喻諸義治經說得于身踐而
心解其文章不作于無用能守其師說而踐履之尤喜
講明井田兵制謂治道必自此始悉撰次為圖籍使可
見之行曰如有用我舉而措之而已其卒也范巽之表
其墓曰誠德君子又曰君性純厚易直強明正亮所行
不二于心所知不二于行其學以孔子下學上達之心
立其志以孟子集義之功養其德以顔子克己復禮之
用厲其用其要歸之誠明不息不為衆人沮之而疑小
辨奪之而屈勢利劫之而回知力窮之而止其自任以
聖賢之重如此當先生卒時妻种氏治先生喪一如先
生治比部公喪諸委巷浮圖事一屏不用子義山能傳
其學人以為道行于妻子云所著有四書註誠德集其
鄉約鄉儀朱文公表章之行于世鄉約今為令甲
與叔吕先生
先生名大臨字與叔號芸閣大鈞弟以門蔭入官不復
應舉或問其故曰某何敢揜祖宗之德元祐中為太學
博士秘書省正字嘗論選舉曰立士規以養德厲行更
學制以量才進藝定試法以區别能否修辟法以興能
備用嚴舉法以覈實得人制考法以責任考功范學士
祖禹薦其修身好學行如古人可為講官未及用而卒
先生學通六經尤邃于禮每欲掇習三代遺文舊制令
可行不為空言以拂世駭俗少從横渠張先生游横渠
歾乃東見二程先生卒業焉與謝良佐游酢楊時在程
門號四先生純公語之以識仁先生默識深契豁如也
作克己銘以見意其文曰凡厥有生均氣同體胡為不
仁我則有已立己與物私為町畦勝心横生擾擾不齊
大人存誠心見帝則初無吝驕作我蟊賊志以為帥氣
為卒徒奉辭于天誰敢侮予且戰且倈勝私窒慾昔焉
寇讎今則臣僕方其未克窘我室廬婦姑勃磎安取其
餘亦既克之皇皇四達洞然八荒皆在我闥孰曰天下
不歸吾仁癢痾疾痛舉切吾身一日至之莫非吾事顔
何人哉睎之則是始先生博極羣書能文章已涵養深
醇若無能者賦詩云學如元凱方成癖文似相如始類
俳獨立孔門無一事只輸顔子得心齋婦翁張天祺語
人曰吾得顔回為壻矣而其學尤嚴于吾儒異端之辨
富文忠公弼致政于家為佛氏之學先生與之書曰古
者三公無職事惟有德者居之内則論道于朝外則主
教于鄉古之大人當是任者必將以斯道覺斯民成已
以成物豈以爵位進退體力盛衰為之變哉今大道未
明人趨異學不入于莊則入于釋疑聖人為未盡善輕
理義為不足學人倫不明萬物憔悴此老成大人惻隠
存心之時以道自任振起壊俗在公之力宜無難矣若
夫移精變氣務求長年此山谷避世之士獨善其身者
所好豈世之所以望于公者哉弼謝之正公嘗曰與叔
守横渠說甚固每横渠無說處皆相從有說了更不肯
回又曰與叔六月中來緱氏閒居中某常窺之見其儼
然危坐可謂敦篤矣又曰和叔任道擔當其風力甚勁
然深潜縝密有所不逮於與叔其見重如此所著有大
學中庸解攷古圖玉溪集所述有東見錄錄二程先生
語二先生微言粹語多載錄中其有功于程門不小故
朱文公稱其高於諸公大段有筋骨而又惜其早死云
季明蘇先生
先生名昞字季明武功人同邑人游師雄師横渠張子
最久後又卒業于二程子時尹焞彦明方業舉造之先
生謂曰子以狀元及第即學乎復於科舉之外更有所
謂學乎彦明未達一日先生因會茶舉盞以示曰此豈
不是學彦明大悟先生令詣程門受學焉元祐末吕進
伯大忠薦曰臣某伏見京兆府處士蘇昞德性純茂強
學篤志行年四十不求仕進從故崇文校書張載學為
門人之秀秦之賢士大夫亦多稱之如蒙朝廷擢用俾
充學宫之選必能盡其素學以副朝廷樂育之意乃自
布衣召為太常博士後坐元符上書入黨籍編管饒州
行過洛館彦明所伊川訪焉既行伊川謂季明殊以遷
貶為意彦明曰然焞嘗問季明當初上書為國家計邪
為身計邪若為國家計自當忻然赴饒州若為進取計
則饒州之貶猶為輕典季明以焞言為然先是横渠正
蒙成先生編次而序之自謂最知大旨熙寧九年横渠
過洛與二程子論學先生錄程張三子語題曰洛陽議
論朱文公表章之行于世今刻二程全書中
巽之范先生
先生名育字巽之三水人父祥進士及第累官轉運副
使以邊功追贈秘書錄其後先生舉進士為涇陽令以
養親謁歸有薦之者召見授崇文校書監察御史裏行
神宗喻之曰書稱聖讒說殄行此朕任御史意也先生
請用大學誠意正心以治天下國家因薦張載等數人
西夏入環慶詔先生行邊坐劾李定親喪匿服出知韓
城久之晉知河中府加直集賢院徙鳳翔以直龍圖閣
鎮秦州元祐初召為太常少卿改光禄卿出知熙州(今臨)
(洮府)時議棄質孤勝如兩堡先生争之曰熙河以蘭州為
要塞此兩堡者蘭州之蔽也棄之則蘭州危蘭州危則
熙河有腰膂之憂矣又請城李諾平汝遮川曰此趙充
國屯田古榆塞之地也不報入為給事中仕終戸部侍
郎卒紹興中採其抗論棄地西夏及進築之策贈寶文
閣學士先生從程張三先生學伊川嘗曰與范巽之語
聞而多礙者先入也横渠嘗詰先生曰吾輩不及古人
病源何在先生請問横渠曰此非難悟設此語者欲學
者存之不忘庶游心深久有一日脫然如大寐得醒耳
横渠正蒙成先生序曰張夫子之為此書也有六經之
所未載聖人之所未言盖道一而已語上極乎高明語
下涉乎形器語大至于無間語小入于無朕一有窒而
不通則於理為妄正蒙之言高者抑之卑者舉之虛者
實之礙者通之衆者一之合者散之要之立乎大中至
正之矩天之所以運地之所以載日月之所以明鬼神
之所以幽風雲之所以變江河之所以流物理以辨人
倫以正造端者微成能者著知德者崇就業者廣本末
上下貫乎一道過乎此者滛遁之狂言也不及乎此者
邪詖之卑說也推而放諸有形而準推而放諸無形而
準推而放諸至動而準推而放諸至静而準無不包矣
無不盡矣無大可過矣無細可遺矣言若是乎其極矣
道若是乎其至矣聖人復起無有間乎斯言矣其篤信
師說而善發其藴如此
師聖侯先生
先生名仲良字師聖華隂人二程先生舅氏無可之孫
從二程先生游人有欲館先生者先生造焉則壁垂佛
像几積佛書其家人又常齋素欲先生從之先生遂行
或問之曰蔬食士之常分若食彼之食則非矣嘗訪周
濂溪濂溪留之對榻夜談越三日乃還自謂有得如見
天之廣大伊川驚異其不凡曰非從濂溪來邪後遊荆
門胡文定留與為隣終焉文定與楊大諫書云侯仲良
者去春自荆門潰卒甲馬之中脫身相就于漳水之濱
今已兩年其安于羈苦守節不移固所未有至于講論
經術則貫通不窮商略時事則纖微皆察國勢安危民
情休戚凡務之切于今者莫不留意而皆曉也方危艱
難之時而使此輩人老身貧賤亦足慨矣伏望吾兄力
薦于朝俾命以官使得效一職亦不為無補朱文公稱
其學清白勁直所著有論語說及侯子雅言行世按伊
洛淵源錄稱先生為華隂先生無可之孫即當書為華
隂人而云河東人豈金䧟關洛時先生曾避難河東耶
學者詳之
天水劉先生
先生名愿字(闕)天水人天資耿介時王安石新書盛
行學者靡然向風先生獨不喜穿鑿附會之說潜心伊
洛之學後以八行舉
關學編二
金
君美楊先生
先生名天德字君美高陵人肄業大學登興定二年進
士第釋褐補博州聊城丞未及赴辟陜西行臺掾尋權
大理寺丞繼擬主長安簿未幾正主慶陽安化簿尋辟
德順之隆德令再辟安化令補尚書都省掾遷轉運司
支度判官京城不守流寓宋魯間十年而歸長安先生
自讀書入仕至於晚歲風節矯矯始終不少變亂後士
夫或不能自守而先生于勢利藐然如浮雲晩讀大學
解沿及伊洛諸書大嗜愛之常語人曰吾少時精力奪
于課試殊不省有此今而後知吾道之傳為有在也埋
沒篆刻中幾不復見天日目昏不能視書猶使其子講
誦而朝夕聽之以是自樂及有疾親友往問之談笑歌
詠不衰曰吾晚年幸聞道死無恨矣卒年七十九魯齋
許先生衡誌其墓銘曰出也有為死生以之處也有守
不變于時日臨桑榆學喜有得其知益精其行益力吾
道之公異端之私瞭然胸中洞析毫釐外私内公息邪
距詖俯仰古今可以無愧受全于天復歸其全尚固幽
藏無窮歲年子恭懿益昌其家學為元名儒别有傳
元
紫陽楊先生(鑑山宋氏附)
先生名奐字煥然號紫陽乾州奉天人母程嘗夢東南
日光射其身旁一神人以筆授之已而生先生父振以
為文明之象因名曰奐天性至孝年十一喪母哀毁如
成人未冠夢遊紫陽閣景趣甚異後因以自號長師鄉
先生吴榮叔迥出倫輩讀書厭科舉之學遂以濂洛諸
儒自期待金末嘗作萬言策指陳時病辭旨剴切皆人
所不敢言者詣闕欲上之不果元初隠居講道授徒抵
鄠縣柳塘門生百餘人剏紫陽閣(即清風閣)稱紫陽先生嘗
避兵河朔河朔士大夫想聞風采求見者應接不暇東
平嚴實聞先生名數問其行藏先生終不一詣歲戊戌
太宗詔宣德稅課使劉用之試諸道進士先生試東平
兩中賦論第一以耶律楚材薦授河南路徵收課稅所
長官兼廉訪使既至招致一時名士與之議政事約束
一以簡易為事按行境内親問監務月課幾何難易若
何有以增額言者先生責之曰剥下欺上汝欲我為之
耶即减元額四之一公私便之不踰月政成時論翕然
謂前此漕司未有也在官十年請老于燕之行臺壬子
世祖在潜邸驛召先生參議京兆宣撫司事累上書請
歸築堂曰歸來以為佚老之所教授著述不倦乙卯病
革諭子弟孝弟力田以廉慎自保戒家人無事二家齋
醮引觴大噱命門人員擇載筆留詩三章怡然而逝年
七十賜諡文憲先生博覽強記真積力久猶恐不及作
文務去陳言以蹈襲為恥一時諸老皆折行輩與之交
關中號稱多士一時名未有出先生右者不治家人生
産業而喜周人之急雖力不贍猶勉強為之人有片善
則委曲稱奬惟恐其名不聞或小過失必盡言勸止不
計其怨怒也初翰林學士姚燧早孤育于世父樞樞督
教甚急先生馳書止之曰燧令器也長自有分何以急
為乃以子妻之燧後為名儒其學得于先生為多元好
問譔神道碑稱為關西夫子江漢趙復序其集稱其志
其學粹然一出于正即其文可以得其為人其見重如
此所著有還山前後集百卷天興近鑑三卷韓子十卷
槩言二十五篇硯纂八卷比見記三卷正統書六十卷
時宋規字漢臣長安人與紫陽及遺山鹿菴九山數儒
論道洛西弟子受業者甚衆親歿廬墓瑞草生塋閻復
嘗稱之曰天性至孝德重三秦才贍而敏冠絶一時中
統戊戌徵試中論賦兩科拜議事官先是官吏縱肆日
久數侵苦小民公繩之以法惕然皆莫敢犯丙辰春詣
闕陳便宜數事上悉加納廉希憲云宋規循良可與共
事希憲相知公有經濟才議欲為列有嫉其文章名世
者沮之署為講議官不就後徵為耀州尹官至蜀道憲
副政聲在在著聞號鑑山先生有鑑山補暇集梓行于
世年七十七卒
元甫楊先生
先生名恭懿字元甫號潜齋高陵人天德之子自少讀
書強記日數千言會時艱從親逃亂而東于汴于歸德
于天平雖間關險阻未嘗怠弛其業年十七侍父西歸
家貧假室以居鄉鄰或繼其匱皆謝不取惟服勞以為
養暇則力學博綜于書無不究心而尤邃于易禮春秋
思有纂述恥為章句儒而止志于用世反覆史學以鑒
觀古昔興亡之事從學者已衆海内搢紳與父友者馳
書交譽即以宗盟斯文期之年二十四始得朱子四書
集註太極圖小學近思錄諸書讀之喜而嘆曰人倫日
用之常天道性命之妙皆萃此書今入德有其門進道
有其途矣吾何獨不可及前修踵武哉于是窮理反躬
一乎持敬優游厭飫俟其成功于潜齋之下自任益重
前習盡變不事浮末矣赫然名動一時宣撫司行省以
掌書記共議事辟之皆不就至元七年與魯齋許文正
公同被召先生不至魯齋由國子祭酒拜中書左丞日
于右丞相安圖前稱譽其賢丞相以聞十年帝遣協律
郎申敬來召以疾辭十一年太子下教中書俾如漢惠
聘四皓故事再聘之丞相遣郎中張元智為書致命不
得已乃至京師帝遣國王和通勞其遠來既入見帝親
詢其鄉里族氏師承子姓無不周悉詔與學士徒單公
履定科舉之法先生議曰三代以德行六藝賓興賢能
漢舉孝廉兼策經術魏晉尚文辭而經術猶未之遺隋
煬始專賦詩唐因之使自投牒貢舉之法遂熄雖有明
經止于記誦宋神宗始試經義亦令典矣哲宗復賦詩
遼金循習將救斯弊惟如明詔嘗曰士不治經學孔孟
之道日為賦詩空文斯言足立萬世治安之本今欲取
士宜勑有司舉有行檢通經史之士使無投牒自薦試
以五經四書大小義史論時務策夫既從事實學則士
風還淳民俗趍厚國家得識治之才矣奏入帝善之會
北征辭歸十六年詔安西王相敦遣赴闕詔與太史王
恂等改歷明年歷成授集賢館學士兼太史院事辭歸
當歷成進奏日諸臣方列跪帝命先生及魯齋起曰二
老自安是年少皆受學汝者故終奏皆坐畢其說盖異
禮也二十年以太子賓客召二十二年以昭文館大學
士領太史院事召二十九年以議中書省事召皆辭疾
不行三十一年卒年七十先是魯齋提京兆學與先生
為友一遇講貫動窮日力篤信好學操履不苟魯齋亟
稱之父歿水槳不入口者五日襄事遵朱文公家禮盡
祛桑門惑世之法為具不足稱貸益之魯齋會葬歸語
學者曰小子識之曠世墜典夫夫特立而獨行之其功
可當肇修人極聚居六年魯齋東歸後治母喪一如父
三輔士大夫知由禮制自致其親者皆本之先生云蕭
維斗㪺誌其墓曰朱文公集周程夫子之大成其學盛
于江左北方之士聞而知者固有其人求能究聖賢精
微之藴篤志于學真知實踐主乎敬義表裏一致以躬
行心得之餘私淑諸人繼前修而開後覺粹然一出乎
正者維司徒暨公司徒謂魯齋也學士姚燧譔神道碑
銘曰維天生賢匪使自有俾拯烝民為責已厚公于明
命實肩實負乾乾其行艮艮其守師古喪祭如禮不苟
三綱之淪我條自手推得其類無倦誨誘學者宗之西
土山斗皇慶中贈榮禄大夫太子少保弘農郡公諡文
康所著有潜齋遺稿若干卷子寅字敬伯博通六經百
氏累官集賢學士國子祭酒在成均講明誨誘終日忘
倦有父風
維斗蕭先生(伯充吕氏附)
先生名㪺字維斗號勤齋奉元人天性至孝自幼翹楚
不凡長為府史語當道不合即引退讀書終南山力學
三十年不求進制一革衣由身半以下及卧輒倚其榻
玩誦不少置于是博極羣書凡天文地理律歷算數靡
不研究侯均謂元有天下百年惟蕭維斗為識字人學
者及門受業者甚衆鄉里孚化稱之曰蕭先生鄉人有
自城暮歸者途遇寇詭曰我蕭先生也寇驚愕釋去嘗
出遇一婦人失金釵道旁疑先生拾之謂曰殊無他人
獨公居後耳先生令随至門取家釵以償其婦後得所
遺釵媿謝之世祖初分藩在秦用平章咸寧王野仙薦
徵侍藩邸以疾辭授陜西儒學提舉不赴省憲大臣即
其家具宴為賀遣一從史先往先生方灌園從史不知
其為先生也使飲其馬即應之不拒及冠帶迎客從史
見有懼色先生殊不為意後累授集賢直學士國子司
業改集賢侍讀學士皆不赴武宗初徵拜太子右諭德
不得已扶病至京師入覲東宫書酒誥為獻以朝廷時
尚酒故也尋以病請去或問其故則曰在禮東宫東面
師傅西面此禮今可行乎俄除集賢學士國子祭酒諭
德如故固辭歸年七十八以夀終于家諡貞敏劉致諡
議略云聖王之治天下也必有所不召之臣盖志意修
則輕富貴道義重則輕王公蟬蛻塵埃之中翺遊萬物
之表不事王侯高尚其事者以之傳曰舉逸民天下之
民歸心焉故必蒲車旌帛側席以俟其至冀以勵俗興
化猶或長往而不返亦有既至而不屈則束帛戔戔賁
于丘園者治天下者以之也于吾元得二人焉曰容城
劉因京兆蕭㪺士君子之趣向不同期各得所志而已
彼不求人知而人知之不希世用而世用之至上徹帝
聰鶴書天出薜蘿動色巖戶騰輝猶堅卧不起不得已
焉始一至卒不撓其節不隳所守而去亦可謂得所志
也已方之于古則嚴光周黨之流亞歟雖其道不周于
用而廉頑立懦勵俗興化之功亦已多矣且其累徵而
不起暫出而即歸不既貞乎以勤自居其好古好學之
心不既敏乎按諡法清白守節曰貞好古不怠曰敏請
諡曰貞敏詔從之先生制行甚高真履實踐其教人必
自小學始為文立意精深言近指遠一以洙泗為本濂
洛考亭為據關輔之士翕然宗之稱為一代醇儒門人
涇陽第五居仁平定吕思誠南陽孛术魯翀為最著所
著有三禮說小學標題駁論九州志及勤齋文集行世
時有吕&KR0034;字伯充其先河内人金末父佑避亂關中因
家焉伯充從許魯齋學魯齋為祭酒舉為伴讀輔成教
養其功居多至元間為四川行樞密院都事勸主帥李
德輝不殺巴人感德祠之知華州勸農興學俱有成效
累官翰林侍讀學士致仕卒追封東平郡公諡文穆大
德中河東關隴地震月餘伯充與維斗各設問答數千
言以究其理居父憂喪葬一倣古禮魯齋貽書稱其信
道力行為楊元甫之亞云
寬甫同先生
先生名恕字寬甫號榘菴奉元人祖昇父繼先博學能
文廉希憲宣撫陜右辟掌庫鑰家世業儒同居二百口
無間言先生安静端凝羈丱如成人從鄉先生學日記
數千言年十三以書經魁鄉校至元間朝廷始分六部
選名士為吏屬關陜以先生貢禮曹辭不行仁宗初即
其家拜國子司業階儒林郎使三召不起陜西行臺侍
御史趙世延請即奉元置魯齋書院中書奏先生領教
事制可之先後來學者殆千數延祐設科再主鄉試人
服其公六年以奉議大夫太子左贊善召入見東宫賜
酒慰問繼而獻書歴陳古誼盡開悟涵養之道明年春
英宗繼統以疾歸致和元年拜集賢侍讀學士以老疾
辭先生之學由程朱上遡孔孟務貫浹事理以利于行
教人曲為開導使得趨向之正性整潔平居雖大暑不
去冠帶母張卒事繼母如事所生父喪哀毁致目疾時
祀齋肅詳至嘗曰養生有不備事有可復追遠有不誠
是誣神也可逭罪乎與人交雖外無適莫而中有繩尺
里人借騾而死償其值不受曰物之數也何以償為家
無擔石之儲聚書數萬卷扁所居曰榘庵時蕭先生㪺
居南山下亦以道高當世入城府必主先生家士論並
稱曰蕭同自京師還家居十有三年中外縉紳望之若
景星麟鳳鄉里稱為先生而不姓至順二年卒年七十
八贈翰林直學士封京兆郡侯諡文貞所著有榘庵集
二十卷
從善韓先生
先生名擇字從善奉元人天資超異信道不惑其教學
者雖中歲以後亦必自小學等書始或疑為凌節勤苦
則曰人不知學白首童心且童蒙所當知而皓首不知
可乎尤邃禮學有質問者口講指畫無倦容士大夫遊
宦過秦必往見先生莫不虛往而實歸焉世祖嘗召之
疾不果行其卒也門人為服緦麻者百餘人
伯仁侯先生
先生名均字伯仁蒲城人父母蚤亡獨與繼母居賣薪
以給奉養積學四十年羣經百氏無不淹貫每讀書必
熟誦乃已嘗言讀書不至千遍終于己無益故其答諸
生所問窮索極探如取諸箧笥名振關中學者宗之用
薦者起為太常博士後以上疏忤時相意即歸休田里
先生貌魁梧而氣剛正人多嚴憚之及其應接之際則
和易欵洽雖方言古語世所未曉者莫不隨問而答世
咸服其博聞云今祀蒲城鄉賢祠
士安第五先生
先生名居仁字士安涇陽人幼師蕭維斗㪺弱冠從同
寬甫恕受學博通經史躬率子弟致力農畝而學徒滿
門其宏度雅量能容人所不能容嘗行田間遇有竊其
桑者先生輙避之鄉里高其行義率多化服作字必楷
整遊其門者不惟學眀而行加修焉卒之日門人相與
議易名之禮私諡曰靜安先生
悅古程先生
先生名瑁字君用號悅古涇陽人隠居不仕弱冠即以
古學自力討論六籍雖祁寒暑雨造次顛沛未嘗少輟
三原李子敬創學古書院延先生講學其中遠近從遊
者百餘人循循然樂教不惓學者稱悅古先生嘗誡諸
子曰人性本善習之則荒古聖賢皆以驕惰為戒况凡
民乎集家戒一卷以遺子孫著述有遼史三卷異端辨
二卷雲陽志二卷樂府文集傳世李子敬字恭甫為人
質謹孝友家素裕族黨因其資而葬者三十餘喪婚者
八十餘姓捐千金創學古書院又割田以供釋奠廩師
生學士蕭貞敏公為記行省上其義下詔旌表其門
少墟集卷十九
