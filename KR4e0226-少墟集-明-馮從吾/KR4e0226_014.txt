少墟集卷十四
眀馮從吾撰
說
做人說上
一日與舘中二三同志閱邸報中有做官做人之說咸
韙其言而余以為做官做人不是兩事總之做人盡之
矣或曰做官做人豈毫無所分别邪余曰然吾儕立身
天地間祇有做人一事試觀吾儕今日聚首講學容容
與與無半點塵囂宛然洙泗杏壇景象固是做人眀日
朝參課業或揖讓扵禁近或唫咏扵秘閣亦是做人異
日𣪚館之後或留而在内或出而在外職業所關鉅細
不一無大無小無敢瘝曠亦是做人非曰如此為做人
如彼為做官也嘗觀大學一書至平天下章凡理財用
人為君為相道理具載無遺而總謂之大人之學若做
官做人分為兩事是格致誠正屬做人平天下治國屬
做官也有是理哉是大學一書乃古人做人之法則吾
儕所當時時潛心理會者也且吾儕自七八歲入社學
後呌成做童生進學後呌成做秀才科第後呌成做舉
人做進士入仕途呌成做官林下呌成做鄉先生自少
至老此身入于世套中何時才去做人不知做秀才做
箇好秀才做官做箇好官就是做人其道理工夫說在
大學可無贅也嗟嗟耳目口鼻人也視聽言動人也此
非有餘彼非不足何待于做人必待扵做而後可言人
也自少至老方汲汲做人之不暇而暇言他哉余曰祇
有做人一事者以此
做人說下
館中與二三同志論學彼此拳拳以做人相印證余曰
做聖人易做文人難吾儕扵難者尚殫精竭力圖之扵
易扵易者反玩日愒月委之扵難何也或有疑者欲余
竟其說余曰難易之間是在自悟非可以騰諸口說也
無已試以舜孔觀之古今論大聖必曰舜孔舜之德業
詳載虞書中若不可幾及而夫子乃曰舜好問而好察
邇言隠惡而揚善執其兩端用其中于民其斯以為舜
乎玩其斯二字可見虞書所載多少德業都不是舜之
所以為舜處而惟此乃其所以為舜然則好問好察難
邪隠惡而揚善難邪孔子天縱聖人不知有何樣高遠
之為而其自道苐曰其為人也發憤忘食樂以忘憂不
知老之將至云爾夫發憤忘食難邪樂以忘憂難邪由
此觀之吾儕特不肯去把做詩文之心為做聖賢之心
耳若是肯去好問好察肯去隠惡揚善肯去發憤忘食
樂以忘憂則舜孔有何難為顔淵曰舜何人也予何人
也有為者亦若是陽眀先生曰箇箇人心有仲尼豈欺
我哉吾儕祇說堯舜孔孟難為試觀一日十二時中曾
去好問好察否曾去隠惡揚善否曾去發憤忘食曾得
樂以忘憂否途患不行不患不至不用工夫而曰堯舜
孔孟難為真難之難也且吾儕自入館來朝而誦久而
諷行思坐想何嘗一息不在詩文上用功其詩文何嘗
一息不在班馬李杜上模擬真可謂殫精竭力矣試自
反之其詩文視班馬李杜竟何如邪孰難孰易必有能
辨之者僉以為然余又曰做人不在多言顧力行何如
耳今言已多矣願相與共勖之
講學說
客有講學者因人言而志阻遂不復講余怪而問之客
曰子猶敢言學乎方言學而人言隨之何益也余曰子
向日之講學也果為人乎抑為巳乎如為人也則人言
誠所當恤如為巳也則方孜孜為巳之不暇而暇計人
言乎哉聞謗而輟則必聞譽而作作輟由于毁譽是好
名者之所為也講學之謂何且人之議之也議其能言
而行不逮耳能言而行不逮此正學之所禁也者人安
得不議之吾儕而果能躬行也即人言庸何傷客又曰
學貴躬行固矣講之何為余曰講學正所以為躬行地
耳譬之適路然不講路程而即啓行未有不南越而北
轅者也又譬之醫家然不講藥性而即施藥未有不妄
投而殺人者也又譬之兵家然不講兵法而即應敵未
有不喪師而辱國者也天下之事未有不講而能行者
何獨扵吾儒而疑之客憮然曰有是哉有是哉微子今
日之講吾幾以冥行當躬行矣豈不誤哉講學之益正
在扵此願與吾子共勖之
夢說
問聖人立言最平易真切乃夫子有夢見周公之嘆毋
乃玄幻乎余曰不然晝之所為安得如夜之所夢更為
真切或曰子之言更玄幻甚矣余曰不然天地之氣復
扵子人心之氣息扵夜此處發見呈露纔是本來真心
最真最切莫過扵此試觀吾儕發憤為學一日之間喜
怒哀樂恰似件件中節矣至扵夢中或喜或怒反有不
中節處辟如性嗜酒者一向戒之矣至扵夢中或不免
扵飲或恍然悟其戒而飲之知節何也此正真情發見
也然須得戒之又戒以至于與戒俱化斯夢中亦不飲
矣觀人心之真者莫過于此中庸論喜怒哀樂而先之
戒慎恐懼夫戒慎不覩恐懼不聞工夫亦可謂至精至
密矣然使胸中猶有戒慎恐懼在則夢中必不免有不
中節處故又曰致中和致之云者戒之又戒以至于與
戒俱化之謂也如此才能發皆中節雖是已發之和猶
然未發之中位天地育萬物即此便是豈待外求哉且
吾儕平日好做詩夜間必夢題詩甚且有一二佳聯出
來真是晝間做不到可見人之精神原可以通天地原
可以貫古今欲見堯舜便見堯舜欲見周孔便見周孔
奚必羹墻哉吾儕今日試驗喜怒哀樂何如夢中喜怒
哀樂又何如則此心存亡工夫生熟自是一毫不爽故
曰書之所為安得如夜之所夢更為真切也昔韓子原
道謂周公以是傳之孔子夫周孔相去不啻百有餘歲
夫孰傳之而孰受之邪孔子欲行周公之道故屢接扵
夢寐間後儒日誦法孔子而卒不能使孔子入夢可勝
嘆哉可勝嘆哉
天道說
董子有言天人相與之際可畏也嘗以秦論始皇自知
天下雖為己有而法令太酷人心含怨終夜皇皇計無
所出扵是不得已為焚書坑儒之舉若曰聖賢載籍能
發人聰眀英雄豪傑能議人是非從古國家摇亂不能
長久皆始于此焚書坑儒自以為天下無復有書無復
有儒黔首可愚而我可無恙矣此與鑄金人十二扵咸
陽意同然能焚書而不能焚黃石之書能坑儒而不能
坑子房之儒圯上之遇老人從何處來十日之索子房
從何處去當斯時也秦之鹿已出柙矣黔首果可愚而
一世二世果得宴然無恙也邪夫以始皇之雄而無如
天意何何世人恃其聰眀才辨敢于與造物者爭衡也
豈未覩秦事也乎哉吁亦愚矣
名實說
學者之病莫大乎務名金名曰金金也玉名曰玉玉也
鉛而金之石而玉之名孰與我雖然即名焉亦名曰鉛
而金之耳石而玉之耳其名彌大其病彌章名而至此
名愈乎哉遯世不見知而不悔即其所以疾沒世而名
不稱君子盖辨之矣
勤儉說
越中有二士夫其一人講學其一人不信學二公家俱
裕俱以勤儉二字訓其子其子少年初亦奢惰後俱折
節為勤儉廪廪遵父命惟謹其講學公之子汲汲皇皇
讀書求友有勤無惰自奉甚儉即敝衣糲食宴如也而
周族黨賑貧乏略不少吝其家日裕而聲望亦日起卒
為名儒其不信學者之子亦汲汲皇皇持籌治生有勤
無惰自奉甚儉即敝衣糲食亦宴如也而至親族黨一
毫無所施予人多以是怨之由是衆叛親離訟獄煩興
家事亦漸銷落而營利愈甚卒為鄉里所不與夫此二
子者其勤同其儉同其廪廪遵父命同而家道之隆替
若此其異何哉盖以學問為勤儉則雞鳴而起孳孳為
善吉人為善惟日不足其勤也為真勤菲飲食而致孝
乎鬼神惡衣服而致美乎黻冕卑宫室而盡力乎溝洫
其儉也為真儉故人品家道成則俱成以世俗為勤儉
則其勤也為奔忙為營求其儉也為貪鄙為嗇吝故人
品家道敗則俱敗耳然則家道之敗也其病豈獨在惰
與奢哉夫子孫而能勤儉亦足稱矣而止因學之不講
遂至以此敗其家而不悟嗚呼昔人有言毋以嗜欲殺
身母以貨財殺子孫母以學術殺天下後世為人父祖
者奈何以講學為非而至以勤儉殺子孫也哉悲夫余
聞其事而有感因為之說以貽同好
孝弟說别孫生繩祖
堯舜之道孝弟而已矣宗族稱孝鄉黨稱弟者又止為
士之次何也盖堯舜之孝弟是造道之極滿孝弟之量
者也鄉黨宗族之稱孝弟如王祥王覽軰是天資之美
盡孝弟之一節者也盡孝弟之一節即可以為士可見
人皆可以為堯舜祇是人安扵天資之美未加學問之
功安于一節之善未滿分量之全所以為士之次所以
堯舜不可為耳豈堯舜之道有出扵孝弟之外哉原泉
混混不舍晝夜盈科而後進放乎四海宗族稱孝鄉黨
稱弟之士是原泉混混之水也堯舜之孝弟則放乎四
海矣堯舜雖放乎四海其實不過滿其原泉之量又未
嘗扵原泉混混有所增加故曰孝弟而已矣而已矣者
無所增加之謂也華下孫生繩祖幼而失怙垂髫學舉
子業弱冠王母歾生宜承重哀毁逾禮既襄事廬於墓
側者三年一時以孝聞戊申春余偕同志講學太華山
中而生偕其師劉生若魯友李生華實王生國賓徒步
九十餘里從余遊瀕别余勖之曰若不聞田畫之告鄒
志完乎願君無以此自滿士之所當為者未止此也生
聞其言再拜而謝眀年己酉三月生復徒步二百餘里
從余講學太乙峰下余留居月餘見其氣宇端凝意向
勤懇視昔益有加焉此其所造將來盖未可量者余深
喜吾道之得人也因其歸書孝弟說以遺之
書孝弟說贈寗孝子
堯舜之道孝弟而已矣夫而已矣者無所增加之謂也
往歲華下孫生繩祖為其祖母廬墓三年余為此說今
歲丙辰三月河津寗生獻誠越數百里從余學余聞獻
誠為其母有疾日侍湯藥衣不解帶者二年母圽哀毁
踰禮廬于墓側者又三年一時以孝聞于秦晉間余甚
嘉之今獻誠將歸會余病不能為文以闡揚其孝復手
書此說以貽之河東有曹真予張綠汀二先生者獻誠
其以余言請正焉
又書孝弟說贈馬孝子
堯舜之道孝弟而已矣夫而已矣者無所增加之謂也
先是華州孫孝子繩祖為其祖母廬墓三年余書此說
遺之而復勖之曰若不聞田畫之告鄒志完乎願君無
以此自滿士之所當為者未止此也繩祖再拜而謝嘗慨
省會盛地士之顯親揚名問視定省刲骨愈親者濟濟
不乏而廬墓孝子自顔彩後不少概見余方欲藉孫生
以風之而今得揮使馬誠其人不翅空谷足音跫然而
喜因偕咸陽同年張西華郡丞門人張爾維孝廉往訪
其廬余素未識馬君而識荆自此始見其哀戚之色溢
扵眉端談及母氏劬勞泫然淚下余益重之因聞扵學
臺尹公公為之表厥宅里里閈士紳始津津稱馬孝子馬孝
子云今孝子三年之喪畢治任將歸余偕諸士紳迎扵東
郊孝子抱主而泣觀者如堵會余病不能為文復書此
說遺之余自倡學以來每以人性皆善人皆可以為堯
舜二語為同志講數年以來同州有沈時泰渭南有姚
應魁臨潼有張應珮華隂有石之岱藍田有王之賈田
養心陳化龍徐眀教而華州又有張廸光皆相繼廬墓
而養心之岱余亦親至其廬乃今又得馬君孰謂人性
不皆善而人不皆可為堯舜哉馬君勉矣向告孫生田
畫與鄒志完之言無煩余覆說也
顧用晦字說
姑蘇顧生晿離初字離眀或以為文之太著也更之曰
元晦此其意甚善而余以為先儒之字襲之不可復更
之曰用晦生再拜稽首而謝詰朝生介許生大倫匄余
為說以志紳佩余惟晦之為義子思子言之詳矣尚絅
闇然晦之始也内省敬信晦之功也篤恭而天下平晦
之成也上天之載無聲無臭至矣余又何言生聞之喜
甚復再拜稽首謝曰離雖不敏敢不書紳佩先生之教
箴
座右二箴(有序)
三載靜攝庶幾寡過日來塵溷頓覺茅塞每
一點檢不自知其汗之浹背也嗚呼静中静
易動中静難余未嘗一日不三復斯言由今
觀之益信因述座右二箴用代嚴師訓戒乙
未榖日識
呼汝從吾慎汝存心一念少差百盭俱侵母愧汝影毋
愧汝衾勉旃勉旃上帝汝臨
呼汝從吾慎汝制行一步少錯終身大病母任汝情毋
任汝性勉旃勉旃庶幾希聖
贊
秦關王先生像贊(有序)
藍田王秦關先生捐館舍二十年矣前歲丁
未督學祁公博採公議祀先生扵學宫今歲
己酉邑侯梁公學博錢君楊君復從闔邑士
民之請為先生建專祠以祀之一時人心翕
然稱為盛舉仲冬二日安主扵祠從吾偕同
年周淑遠參知及門人任生國珣梁生爾楨
瞻拜祠下樂觀其盛覩先生之像儼若面先
生而復與之上下其議論也因贊數語用旌
山斗贊曰
清臞之貎篤實之學四吕而後公稱先覺昔聆公訓今
拜公祠闢邪崇正百世可師
解
命解
日者以支干八字槩人生平人皆信之余以為人生平
毁譽得失死生榮辱非支干八字所能概也倘有人焉
慨然思猛然省即扵此毁譽得失死生榮辱八字勘得
破能扵此中討得主張則一切世味自不得以籠絡之
便是鵬摶萬里鳳翔千仞格局便是為聖為賢的命若
是昏昏昧昧營營逐逐扵此八字勘不破扵此中討不
得主張則自暴自棄枉了一生便是春蠶作繭秋蛾赴
燈格局便是為狂為愚的命嘗觀此八字誤了古今多
少英雄豪傑真是可恨可憐命乎命乎豈日者所能測
識哉孔子曰不知命無以為君子而孟子亦曰夭夀不
貳脩身以俟之所以立命於戲深矣
論
論荀卿非十二子(閣試)
昔荀卿以儒自命而立言指事壹禀扵仲尼可謂偉矣
然仲尼之徒惟思孟獨得其宗而卿之非十二子也以
思孟為聞見雜博猥與墨翟惠施輩同類而共譏之是
何敢于高論異說而不讓邪胡其誖也卿之言曰它魏
不可合文通治陳史不可合衆眀分墨宋不可容辨異
縣君臣慎田不可經國定分惠鄧不可為治綱紀似也
而猶曰持之有故言之成理若有不盡非者何至以僻
違無類幽隠無說閉約無解乃歸之思孟而以唱和為
有罪哉孔氏既沒異端棼如戰國以來從衡捭闔之習
盛而吾道不絶如綫矣仲尼之道燦然復眀扵世者唱
和之力也而可曰罪也邪卿固尊信仲尼者正宜以思
孟為津筏而後可以窺洙泗之源委案飾其辭而祇敬
之曰此先君子之言也繇斯以觀卿顧不當祇敬先君
子哉果爾則卿亦世俗之溝猶瞀儒嚾嚾莫知其非者
矣豈不自言而自誖之邪尊仲尼而非仲尼之徒亦太
惑矣或謂卿妄以道自任眀知思孟之學故為排之以
自繼仲尼之統不知有此一念之勝心而已不可與入
道矣何足為思孟損益哉且卿之尊信仲尼也甚篤而
子弓雖賢與仲尼並稱已失低昂之實又何論思孟卿
受學于子弓意推尊子弓以彰巳學所從來故不得不
與仲尼並稱是卿之尊信仲尼亦桓文之尊周室不過
陽浮慕之已耳不然子弓固不在仲尼下而思孟豈遂
在子弓下哉是仲尼而非思孟余誠不知其何說矣大
抵卿懲叔季不學之弊而歸咎扵性惡見霸功之算計
見效也而曰法後王故聞思孟之稱性善而談法古不
翅如枘鑿然此其詆思孟之根不可捄藥者也獨不思
相近之訓安所稱惡而堯舜湯文豈不惓惓扵垂訓無
乃仲尼非乎它魏慎墨之流仲尼之徒羞稱之至如史
鰌之直固其所深嘉樂與者亦不可概例扵諸子老莊
輩詆聖侮法不遺餘力乃置之不論甚矣卿之好竒也
然則卿之非十二子也其誠敢為高論異說而不顧者
哉或又謂後世儒者借喙思孟行實誖之才無可用世
而竊儒名以盖其愆卿誠有激乎其言之者不知果有
激而言也非其竊儒名者可矣併真儒而非之可乎哉
昔人稱卿才高而不見道諒矣嗚呼卿一非思孟而李
斯遂焚書坑儒以促秦二世之亡非學而遂以亡人之
國也學可非乎哉禍秦者斯而禍斯者卿也此古今治
亂得失之林也
聖之時論(館課)
夫時之義大矣哉惟純天之聖人而後可以當之然所
謂時者何消息盈虚莫窺機緘通復禪代莫測端倪乃
造化自然之妙而不容一毫人力參焉者也使人力可
以一毫參則是道為有方之物而聖人可以為時矣聖
人豈能為時哉不惟聖人即造化亦不得而強之如春
之不得不夏夏之不得不秋而秋之不得不冬也時則
使然造化烏得而強之造化不能強乎時而人恒恃其
聰眀智慮以安排揀擇扵其間曰如此則清如此則和
如此則任始強此以律彼繼強彼以合此是執夏之箑
而曰曷不為裘之温也執冬之裘而曰曷不為箑之便
也豈不盭扵時哉節概雖高勛業雖偉殆與純天之聖
人異矣夫惟純天之聖人為能含心扵寂合氣扵漠聰
眀在聲臭之先而智慮在覩聞之外夫是以自作主宰
造化為役時清而清不為絶俗時和而和不為徇人時
任而任不為干時静也如隂之翕而静與天俱動
也如陽之闢而動與天游易不云乎動静不失其時
其道光眀嗚呼深哉是道也乃吾夫子之道而非夷惠
伊尹之道也伯夷道在于清則與和二柳下惠道在于
和則與清二伊尹道在扵任則與清與和又二夫二則
偶偶則可以容吾之聰眀智慮以安排揀擇之故取其
清者去其和取其和者去其任即其所造可以廉頑而
立懦可以寬鄙而敦薄可以致君而澤民而終不足以
語造化自然之妙何其盭扵時也乃吾夫子則毋意毋
必毋固毋我而已矣可仕則仕可止則止可久則久可
速則速而已矣故其自言曰吾道一以貫之一則無偶
無偶則無所安排無所揀擇時乎夏則箑而非有心扵
箑也時乎冬則裘而非有心于裘也聖人以為時固如
是吾亦如是以應之耳矣造化不能強乎時而吾欲以
聰眀智慮強之能乎哉此孔子所以為聖人之時也時
乎時乎豈易言哉後人不眀扵時之說而專以隨時變
易解之至為與時浮湛者藉口嗚呼獨不思夏之必暑
而冬之必寒乎故曰信如四時又語其一定而不移也
伊川曰隨時變易以從道也夫隨時變易而不從道則
小人而無忌憚反不若夷之清惠之和尹之任矣是故
君子毋輕言時
少墟集卷十四
