少墟集卷十七
明馮從吾撰
傳
河南衛輝府通判一軒劉公傳
余外王父一軒劉公諱璽字廷節一軒其别號也先世
宜川人始祖諱孝先國初從戎隸西安前衛因家焉父
諱俊以季子琛貴贈兵部主事舉子五先生為中子伯
兄琰以成化丁酉舉人知河南新鄉縣季弟琛以弘治
壬戌進士歷山西僉憲有司各竪棹楔于門關中稱為
三牌樓劉家云公幼穎敏絶人讀書即知大義稍長與
僉憲公同遊膠庠每試兄弟迭為諸生首督學邃菴楊
公深器重之弘治乙卯同舉于鄉是時縣尹公已謝政
兄弟三人衣冠濟濟時人榮之公逡逡不自多明年下
第歸閉門授徒益脩舊業僉憲公北面從受學出其門
者如公之甥王太府諤王僉憲謳内弟張憲副環及僉
憲公先後俱成進士公屢上春官竟不利謁選河南衛
輝府通判居數月喟然嘆曰某曩所為下帷攻苦為二
尊人耳今二尊人以吾弟貴吾志遂矣吾老矣又安得
以五斗苦七尺哉且公宦情素淡不能隨上官俛仰會
有言者即浩然歸歸而買田城西南搆别墅數椽僅蔽
風雨躬耕以老終歲足不履城市一日寇至索無所有
止劫一羊裘去已而笑曰不意劉官人貧至此復還之
每農暇即取四書大全朱子綱目讀之或誚其迂以為
公復應舉子試耶公曰吾平日所樂在此舍此無所事
事矣年七十九卒公初娶于吳繼張再繼邢先宜人張
媪出其子孫繁衍不具述馮從吾曰余幼時每侍先大
夫輙稱引公以訓從吾兄弟公為人真率質戅絶無世
俗脂韋態即或有矯枉過直處要不失君子先進之風
也乃今則時尚靡而人趨競矣搤腕狂瀾安得如公者
起而障之哉論者謂國朝人物惟弘正間為最盛嗚呼
觀公可知也
西郭先生傳
先生姓姚氏諱顯字微之咸陽人正統九年鄉舉在太
學三上封事皆闢異端崇正道安社稷之謀景泰五年
四月上䟽言王振脩大興隆寺車駕不時臨幸佛本異
端信佛得禍若梁武帝足鑒時上欲幸隆福寺太學生
濟寧楊浩與先生相繼言上遂罷行名震天下後寓居
長安西郭藩臬諸公造之食以蔬糲無弗飽者令齊東
武城二縣祀名宦循政詳山東通志中當時民歌之曰
先有子游後有姚公學道愛人同一古風而先生自讃
其像曰六尺長軀尺五長鬚學古入官讀孔孟書軀兮
鬚兮五十三年而知五十二年之非軀兮鬚兮碌碌庸
庸不能作邦家之基官至太僕寺丞馮從吾曰師友之
益大矣先生之寓居長安也以與李介菴先生講學故
介菴以理學鳴關中而先生與之為友交砥互礪俱成
名儒是先生之氣節盖從學問涵養中來也彼虚憍恃
氣者視先生當赧然愧矣
朱貧士傳
朱藴竒字子節西安右護衛人家貧甚僦屋而居妻子
織網巾為生讀書古東嶽廟嘗併日而食宴如也聽講
寶慶寺寒暑不輟一日其子因差徭下獄會天雨四日
不食氣息奄奄待盡矣時嶽廟有大戶收糧米者黃冠
憐之因取其米少許為粥以食藴竒知其故心計以為
此官米何可竊也曰死即死耳豈可以臨死改節竟不
食而亦不明言其故同舍生素誚藴竒迂矯至此始深
服其節操以為不可及因出其食食之藴竒曰此可食
也由是始得不死而劉孝廉必逵聞而義之因白扵衛
官始出其子扵獄當路諸公及士大夫有高其節而周
之者必擇而後受一毫不肯妄取先是嘗之市途有遺
網巾二頂其子拾之藴竒曰彼之失猶我之失也使我
失此二網則舉家懸罄矣即命其子追而還之其人感
甚欲分其一為謝藴竒竟謝不受父早喪養母曲盡其
孝母歿毁幾滅性秦俗人死多用青烏之說當扵某日
某時避殃殃謂死者之魂來辭家而家人或庶幾見之
者也而見之者凶以故當避此其說幻妄不足道而秦
人多惑之藴竒曰使果有此殃也吾猶可藉此一見吾
母使果無此殃也吾又何為避之伏棺痛哭竟不避而
卒亦無恙人稱其孝秦俗之惑由此少破年五十一以
布衣終盖己酉八月十八日也生平苦節篤行一步不
苟人共稱之歿之日貧無以為歛葬聞義而賻者幾數
百人始克襄事有子五人貧幾不能聊生長安令脩齡
楊公為搆屋三楹居之仍扁其門曰高士藍田令思軒
梁公祭之以文學臺青巖段公廉憲祥宇李公各捐金
優恤其後段公扁曰處士李公扁曰懿行範俗聞者莫
不咨嗟太息以為為善之報而諸公之高誼尤近世所
罕覩風世勵俗功盖不小云馮子曰學問之於人甚矣
哉朱生操行如是固天性使然亦講學之效不可誣也
生每赴余寶慶之會見衣敝履穿人或誚之以為貧至
此不聽講可耳余聞之應曰如此是聽講者皆當鮮衣
華服以飾觀美矣誚者語塞嗚呼死生亦大矣朱生死
且不貳天下又何物能貳之哉傳云見利思義見危授
命若朱生者亦庶幾近之矣
貢士樊公傳
關中有篤行君子曰樊公諱天叙字敦夫號看山後更
號與楓世為西安右護衛人家世武弁公少有遠志父
戶侯公歾公以嫡長當承廕乃謝去折節學舉子業籍
西安郡諸生每試裒然前列尤以德行屢為督學使者
所奬顧數竒不售于棘闈萬歷戊寅以積廩充貢如京
師時年已六旬矣將廷試偶疾作輙謁歸隠居不仕就
城北故廬畊讀自老號曰與楓蓋自况云公天性孝義
母病篤忽思爐餅苦厨無具者求諸里舍及歸母逝矣
遂悲悼終身不食爐餅廬墓數載人多不及知年方強
仕内子相背故有一侍婢即日遣之諸子念公起居跽
勸再娶公峻拒之徐而曰予德非閔曾恐貽家累爾由
是終身不再娶嘗苦家居不得壹志于學偕二三友人
讀書蕭寺昕夕必整衣冠相揖或嘲其迂曰不可以燕
居廢禮也同儕雖雅相厚善亦不戲謔曰善戲謔兮不
為虐兮非武公不能也其他一言一動無不斤斤繩尺
自少至老無少踰越故至今里中月旦皆曰樊道學樊
道學云萬歷乙酉按臺貞復董公以孝行扁其門仍給
粟帛以風頽俗德清許敬菴先生督關中學延公臮藍
田王秦關先生講學正學書院亡何公以疾卒許先生
為七言律弔之曰丈人高行冠鄉閭閉戶長安只著書
恬處蕭齋同野衲懶隨塵鞅謝公車希蹤古道貧逾力
問學吾門老更虚奄爾少微星殞沒令人灑淚滿襟裾
而一時士大夫傳誦其詩咸欷歔歎息以為實錄云公
生平不好博奕不親聲妓不言人過失杜門終日惟知
讀書故于書無所不闚第不輕于著述興到或搆詩歌
自詠間吮毫作水墨小畫殊有觧衣盤礴之意惟是素
寡交遊故詩畫傳者甚少生于正德己卯正月初一日
卒扵萬歷丙戌八月二十四日享年六十有八子圃囿
相繼襲祖職馮從吾曰自世之降也士以放縱為真以
敬謹為偽以稱惡為直以揚善為黨士風决裂莫可底
止如公卓然自立之死不貳者幾人哉公于余為前輩
而樂與余為㤀年友余知公最深獨愧貎公不盡雖然
世豈乏執鞭願焉者士風其庶幾有瘳乎
楊繼母傳
楊繼母姓龐氏吾會友楊孝廉重熙之繼母也重熙生
七歲而失其母蕭九歲而失其父縣尹公翀然重熙得
至有今日者龐氏以也故重熙每為余言及繼母龐氏
事輙澘然泣屑交頥云龐氏適縣尹公僅僅浹歲以故
子女無所出當縣尹公捐舍時龐氏撫棺且泣且誓曰
傷哉天乎未亡人不難從夫于地下第有此孤在耳所
不撫摩此孤而有異志者有如此棺于是茹荼孤闈幾
三十年而以夀終終之後七年為萬歷甲午重熙舉于
鄉以孝廉聞嗚呼龐氏亦可以瞑目矣重熙之言曰熙
不肖生而臞甚母保護之視兄重光有加焉不肖年已
壯不自知其非龐母出盖龐母素未嘗以前子子不肖
不肖又安所知以繼母母龐母也故至今鄉黨宗族稱
慈繼母者必于龐母首僂指焉言已淚下不能已余聞
之為之欷㱆太息者累日重于人心世道有感云夫人
性皆善匹夫匹婦皆可與知能彼世所稱繼母者豈盡
皆蘆花輩哉奈世之人但見一繼母不問賢不賢即曰
某繼母某繼母云于是為繼母者苟非卓然特然亦未
有不因人言而不以繼母兩字自横于中者以此兩字
横于中則方寸有物所在成隙雖有生來愛子之真心
久之浸假而化澌滅而歸于無有矣由是以觀世所稱
繼母之不慈也豈盡天性然哉亦習俗之移之耳而其
間卓然特然者豈遂乏人士君子闇于大較因噎懲羹
概謂天下無慈繼母吁亦冤矣余觀龐氏事竊怪世之
繼母移于習俗者固多而又怪士君子概以世之繼母
為移于習俗也至使賢者無以自白不賢者遂得而甘
心也其為人心世道關係不小于是作楊繼母傳以風
之
四先逹傳
尚書雍公
公名泰字世隆别號誼菴咸寕人成化巳丑進士知吳
縣吳濱湖湖漲淪田千頃公作隄民受其利稱雍公隄
吳民有妾亡者妾父訟其夫密殺吾女兩月匿尸湖中
石下召訊夫夫曰妾逃兩月跡求無效妾父脅財始知
死所公使人視尸死當近日乃訊父曰夫夫密殺汝女
汝安知匿扵石下此又豈兩月尸耶必非汝女汝殺他
人女冀得賂耳一拷而服甲辰詔擢為御史吳俗令行
皆饋樓船公獨不受民涕泣固饋乃駕至張家灣還之
吳人歌曰時苖留犢雍公反舟既守御史彈射不避權
貴褒揚不滲卑遠時威寕伯王公典院事語親舊曰棘
避驄馬御史也初廵南城四城咸求折訟公曰去有主
者民崩首他官不辦也公為折之于是豪右歛跡聲震
京師廵居庸紫荆兩關軍民讋服嘗笞梨盜後有首得
遺驢者訊之乃前盜官梨者也廵鹽兩淮且滿廵撫都
御史以公力遏權要商民咸悦復奏留一年初公至淮
竈丁貧而鰥者幾二千人比及二年俱要完室既去淮
南人詠曰客邊檢槖渾無硯海上遺民盡有家又曰了
却四千兒女願春風觧䌫去朝天云己亥陞鳳陽知府
未任丁外艱服闋改南陽唐王奏取民田千頃命下按
察勘給公力執不從奏曰民去王誰與守甲辰陞山西
大同兵備副使公至鎮汰侵漁振頑慢廣墩堡制兵車
以禦敵敵自公至不敢襲邊千戶韋英誣民百人謀逆
廵撫將坐實以聞公不可後百人竟得釋陞山西按察
使晉獄無冤綱紀振肅有父訟其子失養者公垂涕泣
喻子曰爾由襁褓何所食得至今日乃不顧父母之養
私其妻子罪當誅其父復號泣乞原曰愚民老且死僅
有此兒一時感怒不知至此公始釋之曰慎勿又犯乃
卒為孝子尋與太原知府尹珍以事相揭奏逮公錦衣
獄無證佐遷湖廣參政湖民被誣為強盜者七八人歷
多官不解御史下公勘畢得誣状盡釋之七人皆圖公
像祀于家武昌知府王達貪虐而喜媚權要當述職自
布政按察率與上考公艴然曰泰敢黨達以負國邪獨
注曰上官畏其暴下民被其虐諸公變色後達卒黜辛
亥陞浙江右布政使太宰屠公家衆鬻販私鹽鄉人效
尤幾至千輩盜竊横行公先收屠僕扺罪諸寮咸諫公
曰此等為屠公禍屠公豈知禁此當非大助耶既而丁
内艱未闋吏部辟為山東左布政使固辭不起已未詔
起右副都御史廵撫宣府居宣府二年諸所奏議咸當
時務士民祗畏邊陲宴安士無室者援兩淮例來訴公
復與完娶千人參將李傑不法部下狀其惡公將參奏
李跪堂下乞受責以圖自新公曰此亦軍法也縛下杖
之三軍股慄已乃譛公于時相時相于李有戚黨言官
遂劾公擅打將官罷歸正德丁卯言官潘鐸諸人交薦
公有敢死之節克亂之才詔起公為左副都御史董操
江或問公此出以何為先公曰請先誅劉瑾耳聞者咋
舌時瑾正用事卿佐遷除厚賂行謝鄉人喻公公曰進
退在天若奈我何未幾陞南京戶部尚書又不謝遂勒
令致仕仍罰米千石芻千束輸宣府潘鐸諸言官及靈
寶許公進鈞陽馬公文升華容劉公大夏十數人皆以
薦公獲罪而許公進嘗語人曰吾遥望關西見有二高
一為華嶽一為雍世隆也年八十卒卒時榻下有聲若
雷鳴訃聞上賜祭葬先是禮部奏稱雍某才眀剛斷操
行清介至老不渝當時以為確論公善事二親比歿哀
悼浮禮同學李介庵先生錦博學履道名通天下選公
而友比公五試禮部不第勸公仕公曰易不云乎行而
未成君子弗用也李君歎服奉身儉素雖貴賓至肉味
止一二品初第時歸省隣人遺以束薪固辭或詰之公
曰昔伊尹非其道義一介不以取諸人如何方入仕籍
而先貪也廵撫王公會公語曰前辟人不勝厥職後不
敢辟人矣公曰寧教人欺公莫教公欺君豈可因此而
怠進賢之道王公退語藩臬諸大夫曰雍進士能識大
體他日樹立非我輩所及致仕後居韋曲别墅日焚香
危坐間出與田翁野叟談稼穡及鬼神事經年不入城
市當道諸公求一見不可得族黨有犯必告有司曰某
是曰某非幸無為某故屈法所著有司徒奏議五卷正
誼菴詩集六卷公無子故遺書多散逸不傳高陵吕涇
野先生柟銘其墓鄭端簡公吾學編有傳馮從吾曰孔
子于剛者歎其難見蓋歎真剛之難也公與介菴講眀
理學剛大之氣蓋從直養無害中得者彼剛愎自用而
自命曰剛是曩者夫子所謂棖也慾焉得剛者也視公
霄壤矣
大參李公
公名崙字世瞻别號静菴臨潼人聞咸寕李介菴先生
講理學遂師事之因僑居咸寕其作止語默壹稟扵介
菴成化己丑進士授山西屯留知縣時大饑公請賑役
民鑿河渠民多所全活陞戶部主事歷郎中陞直隸廬
州知府清慎自持鋤強抑暴興學築堤百廢俱興歲饑
遍歷所屬加意安輯出庫藏銀帛令自易食春初價貴
始發倉廪賑濟全活者衆存留所屬起觧馬匹令輪流
觧馬七戶資之民困始蘇戶口鹽鈔存留税糧令解價
三之二給軍一充府庫軍民兩便巢縣大河水急人每
溺死創立浮橋以便往來自用淡薄一書案衣八年始
易陞河南左參政未幾丁外艱復補山東參政又以内
艱歸服闋貧不能治装遂不出比卒幾無以為殮西安
郡守馬公炳然捐俸命官營葬事夫人郝氏不能遣日
撫按兩臺奏聞命所司月給米養終其身亦殊典云屯
留名宦志稱公好學甘貧不事華飾賑蘇殍餓開鑿河
渠民頼安養而廬陽志稱公為人縝密方正廉静寡欲
有古君子風祀廬州名宦何大復撰雍大紀馬谿田纂
陜西通志載公行履尤詳今祀臨潼鄉賢祠論曰世之
降也士通苞苴充囊槖自謂得計即有清脩之士或不
芘其妻孥人且以迂腐誚之矣曰廉吏安可為也世道
至此可勝浩歎如公一介不苟清節凛然當此狂瀾真
稱砥柱嗚呼可以風矣
給諫張公
公名原字士元别號玉坡三原人師事王康僖公講理
學與馬谿田為友言動一扵古人弘治乙卯舉于鄉正
德甲戌成進士授吏科給事中遇事敢言即上書言十
二事曰正守令擇將帥理刑獄汰冗食省征歛慎工作
恤士卒明賞罰禮大臣開言路崇天道進德學忤旨降
貴州新添驛驛丞至貴州學者聞公名莫不裹糧負笈
而從經所指授輙充然有得居夷八年困心衡慮用是
造詣益精閱歷益熟夷方士風為之一變嘉靖紀元復
召兵科給事中公感知遇益以諫諍為己任言皆剴切
凢論國家大計及進賢退不肖詞嚴色正凛然風生上亦多
嘉納之三年七月以諫大禮被逮杖死闕下先是公有
停司禮監請乞一䟽中貴人銜之所以廷杖獨重竟至
不起年僅五十一耳時禁方嚴弔客無敢至者獨都給
事安磐與公同杖幸不死而為之經紀其後事因哭之
以詩曰七載夷方謫三年諫議班家聲續臺史封事動
天顔弔客何人至秦川有櫬還不才同逐放後死淚潺
湲康僖公贊其像曰穎敏絶俗名高登第剴切過人職
居要地不以一時之失竄炎荒而動心不以一時之得
復青瑣而樂意利害滿前何敢趨避諫諍報上惟知奮
勵其身雖死其烈則著百世之下必有指其事而歎之
曰斯人也誠哉乎忠義之士穆廟初奉世宗遺詔贈公
官錄其後贊曰孔子有言求仁而得仁又何怨公八年
處困人易動心一旦賜環竟以諫死所稱求仁得仁者
非邪憂國如家視死若飴龍逢氏之儔歟比干氏之儔
歟
尚書劉公
公名儲秀字士竒别號西陂咸寕人舉弘治甲子鄉試
登正德甲戌進士授刑部主事歷郎中武廟末閹宦用
事大獄屢起公不避權幸多所平反錄囚蜀中全活尤
衆嘉靖癸未以文望分校禮闈所取多名士時同舍郎
薛蕙張治道輩與公俱以詩名當時有西翰林之稱甲
申出守鎮江郡中大治戊子擢山西提學副使崇雅黜
浮士風丕變庚寅陞河南左參政尋以前提學時文移
之誤罷歸丙申薦起湖廣參政未幾遷江西按察使浙
江右布政轉湖廣左庚子晉都察院右副都御史巡撫
遼東時遼鎮邊事方殷朝廷倚注公力為保障辛丑之
歲錦義開原東西被兵公督率將士戮力捍禦斬獲數
多二次奏捷上降璽書褒嘉仍有白金文綺之賜特召
入為戶部右侍郎以公有守禦功且久諳邊事改兵部
丙午復改吏部丁未擢戶部尚書總督倉場督理西苑
農事時陶仲文方幸上至以三孤兼禮書蓋一時有八
尚書而公于仲文獨不為禮且題桃符于倉場門有六
部七尚書獨愧鵷班之列之句仲文過而銜之尋改公
兵部尚書二品例應䟽辭疏中語及復套事時嚴嵩方
借復套謀陷夏言因與仲文交搆上前遂奉旨為民角
巾野服優游田里者十有一載卒年七十六公立朝居
鄉毫無訾議止以見忤分宜無故削籍生前未得復冠
帶而沒後又因無子不能請卹典卒使一代名臣齎志
泉下豈不悲哉公所著有西陂集若干卷少師徐文貞
公階為之序
蕭沈二先生傳
蕭先生余啟蒙師沈先生余受經師也蕭先生諱九卿
字良輔别號後山長安人少為邑諸生累試秋闈不售
後棄去設科為童子師余九歲從先生學先生為人嚴
整不輕言笑篤扵倫理事父曲盡孝養尤善事兄長其
兄貨殖建康夏月中暑歿于舟中先生號泣躬迎扶櫬
西歸貨資封識宛然悉歸嫂姪涉獵羣經尤長扵易至
綱目性理爛熟胸中至老猶手不釋卷生於弘治己未
三月十六日卒扵隆慶壬申十月十一日享夀七十有
四孫景德景才俱有守沈先生諱豸字司直西安前衛
人讀書灃芑之濱學者稱灃源先生自幼端方正直為
郡庠生鍵戶誦讀不妄交游席遇妓輙避之工舉子業
每試冠儕輩尤以德行屢見褒扵學臺門下執經者甚
衆余年十四從先生受毛詩見先生座右大書心術不
可得罪於天地言行要留好樣與兒孫二語心竊識之
知此可以知先生為人矣坐數竒竟困於棘闈齎志而
沒是在萬歷己卯十二月二十九日距生嘉靖乙酉正
月十六日夀僅五十有五先生有子士奎為長安邑諸
生甘貧苦節有父風馮從吾曰古人云師道立則善人
多誠哉是言也今世衰教微師道廢而不講久矣世安
得多善人哉二先生生平俱以敬謹自持以嚴毅教人
即以余之不肖而不至大有暴棄皆二先生力也撫今
思昔可勝感慨因為傳次以識泰山梁木之痛云
祭文
祭王蓮塘太史文
皇明羅儁鼎甲稱先曰余關輔科不乏賢高陵武功其
最著焉維公嗣起於鑠光前吁嗟吕康位不滿德學士
大夫歎息靡極物望屬公大拜在即胡天不弔陽九數
逼天不公夀人為公哀余所哀者不在鼎台維吕之學
維康之才公也兼之後進取裁公昨入京余接光霽公
曰小子毋先文藝方今世風流波靡替維余與汝交相
砥礪余謝不敏公曰勉諸聖賢學問不在玄虚躬行實
踐竭盡無餘余聆公訓敢不拮据公雖云亡言猶在耳
思公不置嗟余無倚斯文之戹吾道之否心之悲矣曷
維其已嗚呼夭夀理屬渺茫悊人弗永天道靡常輀軒
晨發丹旐飛揚摛辭布奠寫我肝腸
祭許封翁文(德清敬菴先生尊人)
&KR0616;翁伯子我師督學關中兮首倡明夫理道嗟余渺渺
以猥劣兮叨埏埴于鴻造繄我師學有淵源兮惟庭訓
之無違羌執牛耳于中原兮俾斯道之常輝揆元元而
本本兮景我翁于有素秪北斗而泰山兮憾識荆以無
路聞翁採芹于束&KR0008;兮紛燁燁其蜚聲奈數竒而屢躓
兮竟敝屣乎榮名謝塵世之紛華兮乃潜神于聖學旹
徜徉于苕霅兮信脩姱而抱樸彼蒼夙鑒其垕積兮縱
濬發而流長爰篤生夫象賢兮翩鳳翥而龍驤膺南北
之銓衡兮復剖符于劇郡繇文衡而京兆兮益潜心于
學問以田舍為子舍兮展戲綵于庭除胡我翁之不愸
兮遽騎箕于太虚惟有子為不死兮翁雖没而猶在也
我師孺慕以終身兮悲風木而永嘅也既逾耄而望耋
兮已考德而令終且霑恩于申錫兮肆昭假于蒼穹將
瞑目而游九原兮付乾坤于大運惟頌尼山于啟聖兮
夫孰不溯源于遺訓矧從吾等夙奉教于我師兮誼同
立雪之游楊倏聞哲人之既萎兮我心衋然而悲傷寄
哀悰于隻絮兮瞻餘不而歌薤露冀靈爽其不昧兮洋
洋乎來假而來顧
祭西郭先生文
萬歷二十六年五月廿二日長安馮從吾自孟村訪友
歸過興善寺前見一塋内樹有二碑其一將仆余因下
車省視之乃故太僕寺丞西郭先生姚公墓也其碑乃
故督學虎谷王公題其碑隂王公仍書西涯李公贈詩
一律余瞻其碑讀其詩低回留之不能去越數日物色
其曾孫姚春姚冬輩因命工扶其碑而樹之碑既樹
于是年六月初九日偕友人王境劉必逵蕭燿焚楮
酹酒告于先生之墓曰惟公之沒百有餘年跡公行事
一代豪賢頃過蒿里低思惘然虎谷題墓錦字如鮮顧
瞻豐碑為扶其顛庶幾夙夜永永不遷假令公在願為
執鞭尚饗
祭孟雲浦先生文
嗚呼先生秀鍾伊洛神降嶽嵩力承正學大啟群蒙往
歲辛夘幸挹高風切劘砥礪受益實鴻越歲壬辰余别
先生之上谷先生恐余之離索也遺余曹尤二先生之
語錄余受而奉以周旋庶幾不至于顛覆中途請告謝
絶徵逐幸有先生教言在儼若坐春風而誦讀故雖閉
戶三年㤀其為獨寐寤宿也比余病痊北上先生業削
籍西旋余乃就而訪之閽人辭之甚堅匪先生之過抗
實養重之宜然余信宿再訪之始獲與先生把酒而談
天由是躑躅風塵稍稍得力者皆頼先生之教為之左
右而後先也亡何余亦削籍歸比道先生之里登先生
之堂先生已先期使使逆我伊水之陽余時以訂士諸
稿就正于先生若闢荆棘而示之以周行瀕行復錄數
語于便面用致丁寕于不忘余于是益感先生之教不
翅更訂頑為西銘如宋儒之程張别後未及浹歲聞有
採薪之憂余方欲裁書而起居先生已辭世而仙遊嗚
呼人生在世真似浮漚訃音一至泣涕横流嗚呼痛哉
始余别先生扵函關也見其神王氣充竊意必享期頥
之筭詎意握手之日即為永訣之秋也邪嗚呼先生筮
仕計部出納惟平賑饑兩省向隅更生既遷銓部黜陟
稱明清通簡要遹駿有聲此世所為先生榮者而余不
以為先生榮海内學士大夫方推轂先生大用于時乃
竟至此天不可知&KR1025;先生之官未已也而又&KR1025;其年&KR1025;
先生之年未已也而又&KR1025;其嗣此世所為先生悲者而
余不以為先生悲盖余所為先生榮者在遠接二程之
傳而近契文成之旨俾伊洛淵源藉以常存而萬古人
心有所底止矧有弟有姪又能世其家學則先生亦庶
幾乎不死余所為先生悲者在吾道之運阨而斯文之
會否同志者方有興起之意則今悵悵乎其無所倚豈
直從吾一人抱鍾期之痛于無已也哉嗚呼關洛相距
僅千里餘末繇奔奠徒切欷歔搦管歌些痛不盡書先
生有靈或其鍳予嗚呼尚饗
學會公祭王經軒文
維萬歷二十六年歲次戊戌八月甲寅朔越二十七日
庚辰學會友人馮從吾偕同會某某謹以牲帛庶儀致
祭于明故四川資陽縣知縣經軒王公之靈曰嗚呼關
中理學推重横渠而横渠之學乃自晩年得之觀勇撤
皋比一變至道之贊可知也嗚呼人患不志于道耳苟
志于道即蚤悦孫吴晩逃佛老何損焉以今觀于我公
非所謂老而志于道者邪公少年登科以風流人物自
命雖未嘗從事于學而本根稟賦原自不凡迨宦遊歸
杜門謝客者十年人或疑公為功名不遂而甘自廢棄
也及至前歲丙申公約不佞輩立會講學于寶慶寺後
從公講論間得讀公批點陸象山文集陳白沙詩教諸
書見其字字句句雌黃精確人人始知公十年杜門盖
耽心于斯匪以功名不遂之故也而向所為疑公者不
惟憬然悟抑且赧然退矣寶慶月凡三會公每會必至
每至必早寒暑風雨未嘗少輟諸同志赴會者必先問
王先生至否每會公必發一問端使人人有所憤悱雖
講觧發明時或有所謙讓而聯屬鼓舞則直任之而不
辭三年以來人人踴躍而興起者秋毫皆公力也今不
佞輩方幸得公為依歸而公已遽然長逝矣嗚呼痛哉
始公之倡斯會也每會見公神王氣充終日與言不見
厭倦人皆以此卜公享耄耋之筭而今以一疾遽至于
此嗚呼痛哉公生平瀟灑坦夷不問家人生産業故晩
年家益窘甚而公毫不介意惟惓惓于問學當公病時
猶勉強赴會二次至七月朔而公病力始不克赴會矣
然猶厭家居多冗也静攝于香城寺香城距寶慶不數
十武諸同志當會期必先過香城候公而後赴會人人
以不得公為歉而公亦自以為力不能赴會為歉仍伏
枕書數語以代面講比至臨終竟無一語及家事第曰
順受其正順受其正云耳嗚呼若公者真所謂甘貧好
學死而後已者哉公知學雖晩而自知學之後汲汲皇
皇恨不能一蹴而進于聖賢之域而又汲汲皇皇恨不
能舉同志之士俱一蹴而進于聖賢之域雖忌者之搖
奪百出而公之講自若也至于病中深以知學之晩自
悔而又深以晩而知學自幸嗚呼不悔不幸不幸不悔
觀公之悔與幸而公之學可知矣公知學雖晩又何損
于公哉勇撤皋比一變至道人皆可以為横渠特人不
自信耳嗚呼公往矣某等悵悵乎其無所依矣斯文之
痛安所紀極今為公三七之辰公具生芻聊以寫哀公
其鑒之乎否邪嗚呼痛哉尚饗
祭韓旻阜郡丞
維萬歷四十六年歲次戊午七月丁亥朔越二十二日
戊申原任河南道監察御史通家治生馮從吾謹以牲
醴香楮之儀致祭于明奉政大夫陜西西安府同知旻
阜韓老公祖之靈曰嗚呼公真不起邪抑傳者誤邪頃
公𣙜税潼關瀕行辭余依依不忍别去居無何而公訃
至矣嗚呼公真不起邪抑傳者誤邪公初司李鳳翔也
刑敷僑愛清凛楊知政聲藉甚關輔時余杜門謝客雖
聞問未通乃私心時嚮往之而公不以余為不肖先施
手翰惓惓問學其扵善利舜蹠之辨尤元元本本不落
言詮而余亦妄以一得為復今往返書札尚藏笥中若
公者其以理學為政事者耶余方望公内召蘭臺代狩
西土以大展所學而竟以直道不偶量移西安郡丞西
安為余郡余庶得朝夕請益心竊自幸而余以多病莊
居非公事不至偃室公不以我為簡而禮遇有加焉愧
非滅明辱知子游可不謂千載一時哉公職司撫民諸
凡善政為秦人士造福無量而公又以廉介見知于填
撫中丞特檄𣙜關人人方期公旦夕有特擢而公不待
矣嗚呼痛哉公年不滿德位不配望人皆為公哀而公
之尊人致位金紫公之兩弟聯翩鄉書而公之象賢又
少年與偕計父子祖孫兄弟齊名競爽不翅三蘇且兩
地甘棠並稱蔽芾公于人間世亦庶幾無遺恨者惟是
秦人士失所天而海内失一正人君子不能不為梓里
痛為世道痛耳抑余之痛更有進于此者方今邊事孔
棘中外震驚以公之才望使得借觀察治兵于邊則出
竒制勝庶于疆場大有禆益而公今已矣寧不益重余
杞人之憂哉且近世非學者多信學者少如公以隣邦
大夫執弟子于深山野人其冲襟遠韻今可數數見乎
西蜀理學自南軒鶴山東窗後代不乏人余方幸公羽
翼斯道自南軒而上接孔孟之傳而今若此此夫子所
以有喪予之悲也嗚呼余之痛公豈徒僅僅如世俗生
死存亾之感也歟哉嗚呼錦江涸波玉壘摧峯萎矣哲
人渺矣高蹤爰筆寫哀痛衋填胸桐鄉尸祝如覿音容
嗚呼痛哉尚饗
祭伯兄文
維天啟元年歲次辛酉三月癸卯朔越二十一日癸亥
太僕寺少卿期服弟從吾率男嘉年孫湛若等謹以剛
鬛柔毛清酌庶品之儀致祭于恩詔冠帶貢士伯兄斗
翁先生之靈曰嗚呼痛哉兄胡遽背棄弟而逝耶先是
吾父之棄養也兄才十八歲弟才九歲未及五年而吾
母亦棄養彼時弟嬰危病生死未卜安敢望其成立而
兄飲之食之教之誨之匪手擕之言示之事匪面命之
言提其耳故弟之得有今日者皆兄之以也弟即有胸
無心寧不知感頃弟仗庇叨賜環之命而兄亦欲就選
銓曹方欲偕兄北上而不意兄一疾至此嗚呼痛哉兄
夀踰古稀有子有孫又能世其家學則兄亦可以無憾
惟是從吾以六七十年相與之兄弟而一旦有生死之
别鶺鴒增痛手足傷懷有不能為情之甚耳嗚呼痛哉
居諸易駛倏忽三七聊具薄奠少盡哀思惟兄鑒之嗚
呼痛哉尚饗
詩
關中四先生詠
涇野吕先生
涇野吕夫子矯矯崇正學挾册遊成均馬崔同切琢(馬谿)
(田崔後渠)射策冠時髦聲華何卓犖慷慨批龍鱗封章凌五
嶽講學重躬行乾坤在其握吁嗟横渠後關中稱先覺
谿田馬先生
卓彼馬光禄聲望高山斗弱冠崇理學平川稱畏友立
朝無多日強半在畎畆富貴與功名視之如敝帚垂老
學逾虚一步不肯苟吁嗟如先生百代名難朽
苑洛韓先生
偉矣韓司馬造物鍾竒異讀書探理窟著作人難企生
平精樂律書成雙鶴至立朝著偉節居鄉譚道義繄有
五泉子孝弟稱昆季嗟余生也晩景行竊自愧
斛山楊先生
挺挺楊侍御直節高今古人知直節難不知問學苦獄
中究理學周錢日揮麈(周訥溪錢緒山)歲寒節彌堅不茹亦不
吐之死誓靡他淵源接鄒魯嗟彼虚憍人敢與先生伍
(訥溪緒山時俱以事下獄)
觀書吟
立言先立意意定始脩辭欲得辭中意當看未立時
善利圖
聖狂分足處善念是吾真若要中間立終為蹠路人
自省吟
日用平常自有天如何此外覓空玄請看魚躍鳶飛趣
多少真機在眼前
千聖相傳只是仁滿腔惻隠始為真納交要譽終何用
收歛精神做主人
讀書
切己工夫只恨少會心言語豈須多而今識得斵輪意
甘苦疾徐奈若何
輕言能悟即非悟漫道無疑便是疑終夜伊吾渾不寐
清風明月坐來時
丙申春日與同志論學因及莫春章有感為賦
十二絶
春風沂水雨初晴童冠新成洙泗盟兩兩三三閒玩適
歸來歌詠不勝情
鼓瑟吾門樂有餘強兵富國竟何如縱然堯舜勲華業
一點浮雲過太虚
幾日清閒幾日忙春風沂水任相羊莫教童冠空歸去
贏得當年點也狂
行藏用舍幾人同曾點原非鄙事功一自詠歌歸去後
乾坤何處不春風
信步蹻來自坦夷何須沂水始相宜風流不得前賢意
晉室清談又足悲
富貴功名自有時人生何苦日攅眉不如曾點風雩樂
省得經營也是竒
服成麗景莫春天童冠風雩亦洒然此日詠歌無足異
簞瓢不改始為賢
簞瓢不改亦非賢人不堪憂徒自憐俗學不知吾性樂
丢過自己覓顔淵
吾儒真樂自天然何必求仙又學禪沂水風雩多少趣
孔顔樣子此中傳
憶昔宣尼發憤年曲肱䟽水樂悠然狂夫但得些兒意
觧脫人生名利緣
人生有樂豈無憂憂樂從來為忮求不忮不求隨處樂
春風沂水自優游
鳶飛魚躍在天淵夫子安能不喟然若使中間稍有物
任他行樂亦為偏
勉學
寥寥聖學幾多時春色今看上柳枝世路險夷渾是夢
人情反覆總成癡睎賢睎聖千年事不欲不為一念知
莫把歲華容易過關閩濓洛是吾師
讀易復卦
一陽來復見天心此際真為不易尋若向静中參得透
那知往古與來今
天心方動見微陽一念獨知夜未央悟到庖羲未畫處
天根月窟任徜徉
荅友人問坐馳
方寸茫茫易外馳外馳不識欲何之能于之處常防檢
便是主翁在室時
方寸茫茫易外馳外馳知得是誰知能知即是能收處
一榻清風獨坐時
讀割烹章
人生取與要分明少不分明百事傾一介莫言些小事
古今因此重阿衡
古今因此重阿衡一介原來道匪輕不是聖賢局面小
格天大業此中成
野叟耕莘避世情直將堯舜樂生平假非一介嚴辭受
千載誰為辨割烹
千載誰為辨割烹當年心事鬼神驚吾儕有志希賢聖
肯把塵埃誤此生
余自戊戌卧病閉關九年至丙午冬始勉赴學
會感而賦此
衡門之下可棲遅泌水洋洋足樂饑旨矣詩人非漫我
病夫今日益相宜
藥物頻為供塵情總不知閉關垂十載如在羲皇時
偶書
朅來學問尚繁文千古真傳豈易聞試問此心空洞否
池蓮窗草正芳芬
朅來學問尚玄虚千古真傳妄掃除試問此身實踐否
天心月到水成渠
戊申莫春偕王惟大郡丞宜化汝刺史劉孟直
郡丞楊工載進士周淑遠大參張去浮學慱
宜叔尚文學講學太華山中同志至三百餘
衆
徵會來蓮嶽良朋喜共遊白雲時去住野鳥自夷猶雨
霽千巖翠春深萬木稠山靈真有待吾道重千秋
青柯亭榭倚山隈喜見儒冠濟濟來心性源頭原有辨
覩聞起處豈容猜三峯直欲凌霄漢九曲常看浸草萊
此會莫言閒眺玩百年道運自今開
讀數仞章示門人
數仞宫墻門自開百官宗廟亦雄哉秪因接引無同志
遂令及門空自回
遂令及門空自回宫墻外望亦堪哀從今覺悟求師友
攜手同登天上來
數仞宫墻門自開人人皆可任徘徊秪因自己甘封閉
遂令階前長綠苔
遂令階前長綠苔一朝剪却即蓬萊升堂入室誰無分
努力前途莫浪猜
讀陋巷章自勖
命定難逃陋巷貧機關徒惹鬼神嗔不如打疊心源净
做箇羲皇以上人
命定難逃陋巷貧奔忙徒惹世人嗔不如閉戸焚香坐
做箇乾坤無事人
中和吟六言十絕
此心常是中和猶恐客氣易肆若把此心放開客氣何
所不至
平居此心敬事猶恐視事無傷若把無傷視事可憐其
禍將長
道理平常看透猶恐一時差訛若以道理為迂將來決
裂必多
學問終日相講猶恐行時茫然若是只行不講行錯誰
肯相憐
未發之中得力猶恐已發不和若于未發不慎發不中
節奈何
禪學空談性命面壁求之渺茫不知性命實理只在日
用平常
吾儒自有精微未發之中便是離中求之渺茫又與佛
氏何異
控制六馬猶易駕馭一念為難喜怒哀樂中節才得身
世平寬
不覩不聞非無千古聖學真傳静中看此氣象位育就
在目前
氣象非落幻景觸目盡是天機必須戒慎恐懼才得魚
躍鳶飛
夏日郊居有以腴田求售者余辭去賦此志喜
生平甘寂寞那得買山錢幸有先人業耕耘度歲年
耕田守祖業講學繼儒先此外無餘事逍遙到百年
寄懷鄒南臯先生
憶昔嬰鱗出帝畿志完聲價古今稀千年絶學君能繼
一點真心我不違桃李有情開絳帳乾坤無事掩柴扉
何時負笈來相訪五老峯頭爛醉歸
與同志講學太華書院
太華峯頭好振衣雨晴百卉競芳菲孔顔博約傳心訣
堯舜危微洩性機玄鶴遠從天外至白雲時傍洞中飛
工夫須到真源處才得吟風弄月歸
少墟集卷十七
