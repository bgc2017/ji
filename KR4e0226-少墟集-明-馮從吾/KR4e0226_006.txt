少墟集卷六
明馮從吾撰
語錄
學會約
歲丙申秋余與諸君子立會講學於寶慶寺越數
會諸君子請余言為會約余謝不敏諸君子請益
力爰述所聞條列如左亦藉手請正意也諸君子
其謂之何
一會期每月三會初一十一卄一以中午為期不設酒
醴不用柬邀大家初會相拜止於會中行之不必各
各登門以滋勞擾若别有請益不在此例
一會期講論毋及朝廷利害邊報差除毋及官長賢
否政事得失毋及各人家門私事與衆人所作過失
及詞訟請托等事䙝狎戲謔等語其言當以綱常倫
理為主其書當以四書五經性理通鑑小學近思錄
為主其相與當以崇真尚簡為主務戒空譚敦實行
以共任斯道無令鄉之先達如横渠涇野諸先生專
美於前可也
一會中一切交際俱當謝絶此正崇真尚簡處彼此各
宜體諒若中有至親舊友不因學會相與者隨便
一彼此講論務要平心易氣虛已下人即有不合亦當
再加詳玩不可自以為是過於激辨昔張横渠先生
一夕與二程論易次日語人曰比見二程深明易道
吾所弗及汝輩可師之程伊川先生見横渠訂頑曰
是起争端改為西銘且曰某兄弟無此筆力又曰自
孟子後未見此書觀此足見二子舍已從人取人為
善鄒魯真傳正在於此若以自是為自信主意一定
無復商量如此縱講得是亦為不是况又未必是乎
近世學者多坐此病吾輩當共戒之
一坐久興到願歌詩者歌詩數首以暢滌襟懷子與人
歌而善必使反之而後和之氣象何等從容誠意何
等懇至即此是學
一學之不講孔子且憂况於學者今吾輩講學於此非
徒教人乃所以自求其益耳何也人心易放學問難
窮無論浮湛世味悠悠歲月即使今日行義超卓儘
足樹立苟以此自足自滿不復求益寧保終身之不
改行改玉乎即不然寧保終身之不南越北轅乎故
親師取友一則夾輔切劘使不至放逸其心一則問
津指路使不至錯用其功耳總之自求其益非所以
務外徇人也故鄒東廓先生有云學之不講聖門所
憂所謂講者非以資口耳所以講修德之方法也下
文所指聞義而徙不善而改便是講學以修德實下
手處而吕涇野先生亦云學不講不明非是自矜將
驗已之是非又云道學之名亦不消畏避人知方是
真做纔有避人知的心便與好名的心相近此皆前
輩折肱之言吾輩不可不潜心體驗者也
一古今理學名儒標宗立旨不翅詳矣陽明先生揭以
致良知一言真大有功於聖學不可輕議且如吾輩
今日講學於斯其於聖賢道理發揮亦可謂極明暢
矣不知各人心中一點真偽處大家得而知之乎否
其各人飭躬勵行亦可謂極真切矣不知其心中一
點安勉處大家又得而知之乎否大家雖不得而知
其各人心上一點良知明明白白一毫不可得而昧
也吾輩今日為學不在遠求只要各人默默點檢自
家心事默默克治自家病痛則識得本體自然好做
工夫由是親師取友其益自爾無窮耳不然瞞昧此
心支吾外面即嚴師勝友朝夕從游曷益乎此先生
致良知三字所以大有功於聖學也若夫著實用功
各求其所以致之之道則在吾輩大家勉之耳
一人非聖賢孰能無過故顔子好學不過不遷怒不貳
過而止耳無他竒術秘訣也今吾輩發憤為學斷當自
改過始余每見朋友中背後多議人過失當面反不
肯盡言此非獨朋友之過或亦彼此未嘗開心見誠
以過失相規四字相約耳今願與吾輩約以後會中
朋友偶有過失即彼此於静所盡言相告令其改圖
不惟不可背後講說即在公會中亦不可對衆言之
令人有所不便於已固不當以一𤯝而甘於自棄於
人亦不當以一𤯝而阻其自新交砥互礪日邁月征
即此便是學顔子之學不然講論雖多亦奚以為哉
此改過所以為聖學第一義故於約中特言之其他
不能具而悉也
附答問二則
問古之聖人只講學可矣何必立講學之名曰古之聖
人若只自已講學而不立講學之名以為天下後世
鵠則天下後世皆不知有講學之事而自古聖賢相
傳之道統自聖人而任亦自聖人而絶矣是豈聖人
之心哉聖人之心正要立此名以為天下後世鵠使
天下後世有所趨向庶乎人人共為此事則自古聖
賢相傳之道統或可以衍之于無窮而後聖人之心
始遂耳聖人有功于天下萬世處正在于此非聖人
故立此名而好之也
問學者不言而躬行何必講學曰此言字不是指講學
如有人自家不能孝不能弟却好議論别人不能孝
不能弟君子曰不言而躬行可也何必議人又有人
自家真能孝真能弟而却好對人誇自家孝自家弟
君子曰不言而躬行可也何必誇人此言字指自家
議論人自家誇張人說原都是不該有的故曰不言
而躬行若自家真能孝真能弟不惟不自誇而且歉
然不自足猶終日講如何孝如何弟不惟不議人而
且廓然不自私猶終日與人講如何孝如何弟此講
學之言正躬行之士不可一日無者也可曰不言而
躬行哉言之一字不明不知誤了古今多少人
少墟先生講學有年頃謝政歸余竊喜得相與肆力
於學也乃與諸同志約會於寶慶寺中先生欣然從
之坐講終日惓惓以躬行相勸勉一時人心莫不感
發興起已咸謂其不可無約以遵守之也因請於先
生先生出此以示後與會者益衆其約抄閱不給余
因謀諸同志付之梓人嗚呼為學不在多言顧力行
何如耳戒空譚敦實行先生約中業已及之矣願與
同志共勖之余又何贅焉咸寧王境謹䟦
士戒
余至不肖諸生不不肖余而從之遊余愧無能為助
也聊述數語以戒諸生知諸生必不其然第不如此
不足以效忠告耳儻中有不率者諸生當先鳴鼓攻
余訓導不嚴之罪
一毋自恃文學違誤父兄指教
一毋妄自尊大侮慢宗黨親朋
一毋對尊長噦(一決切)噫(隘)嚏(帝)咳(丘蓋切)欠伸跛(庇)倚睇
(第)視唾(吐卧切)洟(替)及撒手交足等弊
一毋在稠衆中高譚闊論旁若無人
一毋假以送課徧謁官長以希進取(或官長有命不得已錄送可也)
一毋争強好勝擅遞呈詞(或父兄有命亦當委曲勸化必萬不得已方可)
一毋借人書籍不還及致損汚(言書籍則凡物可知)
一毋到人書房窺看私書簿籍及稱誇文房器具
一毋揀擇衣服飲食及致飾車馬等物
一毋見人貧賤姗笑凌辱見人富貴嘆羡詆毁
一毋結交星相術士及扶鸞壓鎮諸凡無籍之人
一毋看水滸傳及笑資戲文諸凡無益之書
一毋撰造詞曲雜劇及歌謠對聯譏評時事傾䧟同袍
一毋替人撰造揭帖詞状及私約書札(此二段每見人有犯之者往往)
(明罹王法幽遭天譴)
一毋輕易品評前輩著作及學問淺深行事得失
一毋彼此約分飲酒遊樂
一毋唱詞作戲博奕清譚
一毋出入酒館縱情聲妓及更深夜静方才到家(如遇親朋)
(見召席問有妓寧辭而不往可也)
一毋哄人詈人併議論人家私事
一毋作課之日輕易告假及彼此說話看稿以亂文思
以上數欵皆余髫年所聞於長老先生者故不憚諄諄
為諸生言之諸生其慎聽毋忽
諭俗
千講萬講不過要大家做好人存好心行好事三句盡
之矣因錄舊對一聯
做箇好人心正身安䰟夢穏
行些善事天知地鑒鬼神欽
丙申秋余偕諸同志立會講學于寶慶寺會凡旬日
一舉越數會凡農工商賈中有志向者咸來聽講且
先問所講何事余懼夫會約之難以解也漫書此以
示若夫臨時問答各隨其人不具論
少墟集卷六
