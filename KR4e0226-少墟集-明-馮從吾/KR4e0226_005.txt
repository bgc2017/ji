少墟集卷五
明馮從吾撰
語錄
關中士夫會約原序
關中會約蓋馮柱史仲好首議而諸君子樂成之一時
義舉百年希覯於子野渙羣之易曷少焉柱史叩余言
為約規余蓋重感吾黨先達人文之盛而式微於今也
兹約誠行無渝則式微者以道盛往盛可無譚然竊有
懼焉士固有同舍而割席千里而比肩者則心之一與
弗一耳心誠一無會亦會矧曰會不約皆約矧成約故
面會不若心會約以詞不若約以心嘗怪論交君子分
社近黨合醵若嬉有一多焉而挾有一少焉而忮黨非
嬉非挾與忮尤非心之所由弗一也兹用會以合一約
以貞合會不數而志洽約不煩而誼正風啟大同道振
式微類族自我鄉人所望乃或聲騖而寡實文具而鮮
終陽浮道與而畜貳將令望我者緣&KR0833;索我拾罅議我
其謂之何諸君子當俾不落是乃余為是懼也誠慮於
所不必然但冀釋余懼者以必不然用廣首議美意云
戊戌端月首會日約中朽樗周宇題
夫世道隆汚係士風厚薄而返薄還厚倡之者當自士
大夫始使士大夫而猶然不倡則於齊民何責焉昔夫
子歎時人論禮樂而決之曰吾從先進當其時豈無野
人夫子者而夫子不之恤若曰知我者其惟先進乎罪
我者其惟先進乎今萬世而下猶知有先進可從者伊
誰賜也吾二三士大夫誦法孔子有日覩今世道士風
可不決所從而徒空歎君子野人哉頃者經軒熙宇二
先生過訪精舍談及吾鄉士風為之咨嗟太息者久之
余曰此豈異人任也在二先生倡之何如耳二先生曰
然是亦不可以無約子其任之余謝不敏曰有諸前輩
在二先生曰否否即此是前輩命也長者命少者不敢
辭子其任之余曰唯唯遂載筆從事於二三士大夫之後
萬歷丁酉冬十二月後學馮從吾書
會約
一省會風氣近古諸凡禮節頗有先民之意苐恐久而
寖失其初是不可不一申之者其冠婚喪祭當以會
典家禮為主至於冠禮久已不行尤望諸公亟倡之
一士夫經年不一面恐非吾輩一體之誼擬於每年正
月初六日各擕餅果四器酒一尊同至一公所公拜
二拜再拜二拜以見相答已時赴會申時散會中有
年高步履不便者公除餅果四器酒一尊送至其家
非有大不得已事不可不到
一彼此往拜俱用單帖止後輩於前輩用折柬一次其
前輩亦只用單帖答後輩途遇前輩下車立道左俟
前輩過方登車如年歲及科目相近者或彼此下車
相揖或車中拱手既別不必差人拜上
一彼此往拜務要相見不可槩以不在辭如坐談時久
隨便出一餅一果用之不必設卓以滋糜費
一彼此稱謂或字或號不必稱翁惟後輩於前輩仍用
翁字以見鄉黨重齒之意至於公事傳帖雖後輩為
首於前輩亦不必稱翁庶中有姓同與號之上字同
者不至無所分别
一彼此爭構吾輩所無儻萬一有之大家務要盡心勸
和勿令因小忿以傷大體至於外侮之來雖聖賢所
不能免吾輩中儻有無故遭此者大家亦當左右維
持無令失所傳曰出入相友守望相助疾病相扶持
則百姓親睦夫鄉田同井者且然况於吾輩尚其念
之
一士夫宦遊歸及公事過家者吾輩為主人當先有一
拜越數日其客回拜即主人中有年高步履不便者
或莊居不知者不必論其先施否亦當往拜仍當下
車登堂以候安否不可過門止投一刺其燕會禮文
俱當節省如中有至親同年不在此例
一中有新選及出差陞轉過家者各捐分金一兩其餘
願捐者聽
一中有年老無子或有子而貧甚者每年公具分金若
干以助之其異日夀器賻奠仍當破格存厚
一異日中有大故公具分金若干為賻葬時再具若干
為祭公舉外私舉者隨便
一士夫之後有十分貧乏不能度日者廉其實量給
資本以慰先世於既往以存厚道於將來切不可秦
越肥瘠視之
一士風薄惡莫過於投遞揭帖以後凡有緣門投遞者
衆共絶之不必接覽
一吾鄉士風雅稱恬靜而近日諸長者尤多閉戸寡營
絶口不談時事如此美俗烏容過慮苐恐無知之
人指稱吾輩或捏寫連名假書囑託當路或擅借
一二名號傳帖相約甚至無名之帖頃刻傳徧而大
家茫然莫知其所自諸如此類關係一方士風不小
今後吾輩遇此不妨過於詳慎盖關防詐偽微獨居
官即居鄉亦不可不一留心也
以上數欵特其大略耳若其詳則有鄉先正藍田呂氏
鄉約鄉儀在願吾輩共斟酌講求焉
關中會語䟦
會舉於戊戌正月仲好氏書約先大夫題辭不佞以使
事過里與末議焉亡何仲好養痾杜門九年始出不佞
東西南北抱先大夫戚歸終制從鄉先生後亦踰九年
越丁未春兩人始再與斯會盖相視而慨會合之難也
雖然不佞重有戚焉先大夫題約諄諄以心一規兹雍
雍濟濟罔弗一也而不幸往矣諸先進且強半修文嗟
嗟百年駒隙幾俟河清此古人終日乾乾競寸隂而永
終譽也會合維艱無虚良晤九原可仰盍勖方來近一
時長者坦衷亮節人人可用為儀而嗣至諸君子鬱然
煥然爭相澡濯即不佞如誦或亦可肖而化焉者於休
哉洛下耆英情誼不洽於後進蘭亭少長流連僅止於
壺觴孰如今兹萃渙維風而相觀道義者乎此會良稱
不偶吾願諸君子共敦之矣會既畢仲好謂不佞不可
無言遂不辭而䟦其後周傳誦書
關中會語述
此關中會約也何述焉紀侍御馮仲好先生雅意而述
之以詔吾黨也盖吾黨寶慶之會前未有也自仲好始
倡之會有定期約有定欵先生自有引故先達周司農
先生弁有辭旨哉乃言皆萃渙之良箴而協德之寶訓
也盖崇儉德以敦素風酌往來以通交際嚴稱謂以尊
古誼絶告訐以警薄俗周窮約以厚廉靖䘏後裔以慰
先德敦本尚實之念維風善俗之規溢於言表一時士
庶羨為盛會傳之海内慕為盛舉今行之十餘年弗替
也兹仲好方奉召還臺觀風天下首以此化導搢紳士
則斯世斯民皆善德矣豈惟一鄉一國也與哉苐懼仲
好行矣吾黨意人人殊設有弗繼仲好之雅者此事或
廢奈仲好之始願何今以往有能體仲好意俾善則雅
意世世守而不墜吾且願為執鞭而從之矣貞不佞敢
僭為數言以為吾儕告勿立異勿有我勿為齊民所指
摘則庶乎斯會斯約永貞為毋負矣夫覩是會也讀是
約也有不犁然當心者非夫也若夫會心匪面之訓反
薄歸厚之倡則有二先生之言在不佞又何說之辭歲
丁未閏月朢日會中迂叟秦可貞拜手謹述
少墟集卷五
