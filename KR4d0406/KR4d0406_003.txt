補遺
沖天觀記
兩浙山水之勝最東南由浙江西杭最由杭西餘杭最
逆天目大溪上十有八里曰洞宵宫者是為大滌洞天
又餘杭最勝處也未至宫數里兩山翼道折為九鎖佳
氣盤鬱是以得道士若晉郭許二真君唐吳貞節暨子
虛閭丘元同輩高蹈其間遺跡具在至今探幽訪古使
人飄然欲仙介九鎖外有山名仁壽氣勢特偉衆山所
宗然荆棘隠翳過者莫之覿至元壬午前知洞霄宫事
周公曰清溪翁得兹地愛甚與其徒張公漢傳命工鑿
三面山趾三百餘丈闢為夷壤棟宇之先是宋咸淳間
翁祖靈濟孫先生洎翁師演教龔先生請沖天觀賜額
隸錢唐者建觀霅溪上尋以難毀至是徙而扁焉四五
年間事未竟二公相先後遺世今主席洞霄沈公介石
為翁法孫竭力營繕乃完若殿若堂若門廡秩秩有度
空翠入房闥清流入庖厨四山環匝百木薈蔚行道上
者聞鐘磬聲而不見觀所在住山中者聞車馬聲而不
見路所在自後山益峻則迂徑以陟蒔花竹待遊觀者
其稍平處間列坐石可憩其最高甃圓壇可眺遠攜琴
詠詩可以永日時延方外士居之公暇日輕車往來與
談元理常語衆曰地之勝也人居之則棒莽不得荒吾
階庭豺虎不得闖吾藩牆豈不為天下安宅心之安也
心居之則嗜慾不得榛莽其内利害不得豺虎其外豈
不為山中隠仙夫善居其心者亦若居其身爾大滌古
洞天兹山大滌所從發凡居斯者豈盡出晉唐人下必
有脫迹塵渾飛神青冥以不負祖師素願所營與吾中
心所期然後足以符沖天之意衆曰唯牧時過沈公法
孫孟集虛與聞于此遂為識之時大德五年庚子上元
日石室隠居錢唐鄧牧記
超然館記
歲壬寅秋余自越西游大滌客超然館燕坐一室若將
久焉或曰大滌天下名山子天下名人也以名人客名
山固宜然子十年間乃五六西坐席未暖又翛然而東
白髮垂耳漫浪湖海無寧居今之留以歲月期乎余笑
曰余本無名奚以山之名不名為哉且天地大也其在
虛空中不過一粟耳而况大滌在天地之間哉虛空本
也天地猶果也虛空國也天地猶人也一本所生必非
一果一國所生必非一人謂天地之外無復天地焉豈
通論耶營寧之生人腹中精神所照必以為日月膏液
所浸必以為江河筋骨所樹必以為山岳其周流百骸
六臓而不見所窮必以為四方萬里若是遠也而告之
曰一人之外又有若人者彼不信也人生於天地之間
何以異此人之生也自非甚久天以歲月期之固有積
矣計歲月之在人生忽然爾計人生之在古今亦無幾
爾今以一天地所見一歲月所期妄計去留其間乎雖
然大滌誠名山也前乎居此若我輩者豈無晉郭許二
君功滿道備上登於天蓋世俗所甚慕而大滌之所以
為名也由今觀之則今日去晉不猶旦暮乎大滌去天
不猶咫尺乎我與二君方相從以游相忘以居而又何
莫焉久亦可速亦可為我燕坐亦可為二君沖舉亦可
信以為超然乎哉
清真道院碑記
餘杭西十有八里曰九鎻山逆溪水上左右山趾相錯
行者縈其間前直百步外若斷無路為鎖一也迄九鎖
山勢差闢直上則為洞霄宫左折為東天柱嶺西北泉
石最勝曰青檀山舊志載月窟冰壺鏡潭試劒岩湧翠
石壁悉在兹山爾宋咸淳間前知洞霄宫事凝神朱先
生以先世諸墓在作祠山陽先生殁至元巳丑其徒沖逸
孫法師與其孫今靜逸法師舒公闢而廣之曰清真道
院為屋凡五六十楹而門廡殿堂齋閣庖湢咸有法度
松杉垂隂花卉迭芳白晝無聲不類人境大門内流泉
所直則發石甃址四周若牆址坎為方地畜金鯽百數
叩欄檻悉至取食山下飛玉泉懸瀑數仞自是出也歲
庚子余過舒公憩暑於此相與觴詠為樂暇日登高指
余諸山慨然曰宫西南為伏虎岩晉郭文舉隠也西昇
天壇許遠遊沖舉也其下石室唐吳貞節仙去瘞書劒
處也北大滌洞則暨子虛得道長往與吾遠祖元同先
生築室後入兹洞以逹華陽也神仙者學雖由内鍊亦
山川之靈秀發之俯仰千歲風氣不殊誠有作者豈遽
遜晉唐人哉奈何留連光景醉而生夢而死者比比皆
是百年榮華與化俱盡千劫流浪其憂無涯何不運靈
旗孕火芝回風返景於寸田尺宅之間馭氣飛神於清
都紫微之上而與數君子相視一笑若是則内不愧吾
先生外不愧乎大滌洞天其可乎余曰唯大德四年庚
子七月錢塘鄧牧記集賢直學士趙孟頫書
伯牙琴補遺
