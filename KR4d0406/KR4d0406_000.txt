伯牙琴别集類三(宋)
提要
(臣)等謹按伯牙琴一卷宋鄧牧撰牧字牧心
錢塘人宋亡不仕至元已亥入洞霄止于超
然館沈介石為營白鹿山房居之後無疾而
逝牧與謝翺周密等友善二人皆抗節遯迹
者嘗為翺作傳為密作蠟屐集序而翺傳敘
交情尤篤翺之臨卒適牧出遊翺作詩有謝
豹花開桑葉齊戴勝芊生藥草肥九鎖山人
歸不歸之句九鎖山人牧别號也其志趣可
想見矣密放浪山水著癸辛雜識諸書每述
宋亡之由多追咎韓賈有黍離詩人彼何人
哉之感翺西臺慟哭記諸作多慷慨悲憤發
變徵之音牧則惟寓屋壁記逆旅壁記二篇
稍露繁華消歇之感餘無一詞言及興亡而
實侘傺幽憂不能自釋故發而為世外放曠
之談古初荒遠之論宗旨多涉于二氏其君
道一篇竟類許行並耕之說吏道一篇亦類
老子剖斗折衡之旨蓋以宋君臣湖山遊宴
紀綱叢脞以致于亡故有激而言之不覺其
詞之過也是集為牧所自編皆滔滔清辨而
不失修潔非晚宋諸人所及前有自序後有
自跋以知音難遇故以伯牙琴為名跋稱詩
文六十餘篇此本惟文二十四篇併序跋為
二十六蓋佚其詩一卷也末又附沖天觀記
超然館記清真道院碑記三篇題曰補遺而
清真道院碑記末有大德四年庚子錢塘鄧
牧記集賢直學士趙孟頫書字知後人從石刻
抄入非集所本有自跋稱平生為文不止此
是一證矣乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
伯牙琴目錄别集類三(宋)
伯牙琴自叙
見堯賦
君道
吏道
名說
寶說
二戒學柳河東
越人遇狗
楚佞鬼
元無人傳
謝臯父傳
寓屋壁記
逆旅壁記
永慶院記
友古齋記
集虚書院記
亦山齋記
雪竇游誌
代問道書
蠟屐集序
張叔夏詞集序
鑑湖修禊序
西湖修禊序
代祭和靖祠文
代祭胡葦航文
代旌德觀祭先賢文
伯牙琴後序
補遺
沖天觀記
超然館記
清真道院碑記
伯牙琴自序
予集詩文若干名伯牙琴伯牙雖善琴者鍾子期死終
身不復鼓知琴難也今世無知音余獨鼓而不已亦愚
哉然伯牙破琴絶絃以子期死耳余未嘗遇子期惡知
其死不死也故復存此
