金石例卷三元潘昂霄撰
碣式
國子司業陽城遺愛碣(公名城字亢宗家于北平隠于條山惟公端粹冲和高嶷)
(懿醇道德仁明孝愛友悌薰襲里閈布聞天下守節貞固患難不能遷其心怡性坦厚榮位不足動其神)
(為司諫義震于周行為司業愛加于生徒宜乎立石俾後是憲其辭曰惟兹陽公履道葆醇爰初隠聲覆)
(簣基仁德充而形乃作諫臣抗忠勵義直道是陳帝求師儒貳我成均開朗蒙滯宣明德教大和潜布玄)
(機密照羣生聞禮後學知孝進退作則動言是效匪公之軌人用奚蹈麤厲貪凌待公順之欺偽譎詐待)
(公信之少年申申咸適其宜榎楚廢弛尊嚴而威公褒其良俾升于堂癯者既肥榮如衮衣公棄不用懲)
(咎内訟既訟于内猶公之誨匪仁孰親匪德孰尊今公于征孰表儒門生徒上言稽首帝閽謂天蓋高曾)
(莫我聞青衿涕濡填街盈衢遠逸于南望慕踟蹰立石書德用揚懿則嗚呼斯文遺愛罔極)故御
史周公碣(有唐貞臣汝南周氏諱某字某以諫死葬于某貞元十二年柳宗元立碣于其墓左)
(在天寳年有以謟諛至相位賢臣放退公為御史抗言以白其事得死于墀下史臣書之公之死而侫者)
(始畏公議史銘曰忠為美道是履諫而死佞者止之志石以紀為臣軌兮)故秘書省校
書郎獨孤君墓碣(嗚呼有唐仁人獨孤君之墓祔于其父太子舍人諱助之墓之後自)
(其祖贈太子少保諱問俗而上其墓皆在霸水之左今王父營陵于其側故再世在此君諱申叔字子重)
(年二十二舉進士又二年用博學宏詞為校書郎又三年居父喪未練而没蓋貞元十八年四月五日也)
(是年七月十日而葬鄉曰某鄉原曰某原柳子厚)
墓碣式
故兵部郎中楊君墓碣(君諱凝字懋功尚貞元十九年正月某日守書兵部郎)
(中楊君卒某月日葬于奉先縣某原既葬其子姪洎家老謀立石以表于墓葬令曰凡五品以上為碑龜)
(趺螭首降五品為碣方趺圓首其高四尺按郎中品第五以其秩不克偕降而從碣之制其世系則紀于)
(大墓柳子厚)故萬年令裴府君墓碣(公諱墐字封叔河東聞喜人太尉公諱行)
(儉實高祖侍中公諱光庭實曾祖刑部員外郎府君諱稹實祖大理卿府君諱儆實父冢子銑奉柩以)
(明年月日克葬于墓銑以文書來柳州告其叔舅宗元願碣于墓左則涕為之銘)
墓誌式
故尚書戸部郎中魏府君墓誌(魏氏世墓于某縣某原唐興有聞士諱之)
(逿者與子及孫咸舉進士嗣為儒家綿州涪城尉諱全瑶魏州臨潢主簿諱欽慈太常主簿諱緄尚書膳)
(部員外郎兼江陵少尹諱萬成凡五代名高而不浮于行才具而不得其禄江陵府君益之以閎達之量)
(經緯之謀故豪士賢大夫痛慕加厚生郎中府君諱宏簡字曰裕之以文行知名監察御史柳宗元聞)
(其道而玩其文也久居又同閈故哀而銘之柳子厚)故朝散大夫永州刺史崔
公墓誌(維元和五年九月十五日壬子永州刺史崔公薨于位享年六十八乙未殯于路寝景寅)
(遷神于舟以某年某月日歸葬于某縣某原祔于皇考吏部侍郎贈戸部尚書府君之墓公前夫人徐)
(州參軍滎陽鄭鉅女有子曰義和早夭後夫人萬年尉范陽盧&KR0686;女嘉淑之德繼聞宗族有子曰貽哲貽)
(儉克承于家洎公之兄子曰勵曰禮誠願誌于墓無忘公之德)安南都護張公誌(公諱)
(舟字某某郡人也曾祖彦師朝散大夫尚書駕部郎中祖瑾懷州武德縣令考清朝議郎試大理寺丞贈)
(右贊善大夫咸有懿美積為餘慶公以忠肅循其中以文術昭于外推經旨以飾吏事本法理以平人心)
(酒優詔累旌其忠良太史嗣書其功烈就加國子祭封武城男食邑三百戸凡再策勲至上柱國三增)
(秩至中散大夫某年月薨于位年若干天子震悼傷辭有加明年其孤某官與宗人號奉裳帷率其家老)
(咨于叔父延唐令某卜宅于潭州某原葬用某月某日人謀皆從龜兆襲吉乃刻兹石著公之閥以志于)
(邱竁以告於幽明)邕州刺史李公誌(公諱位字某實惟文皇帝之玄孫别子曰承乾)
(為皇太子以藩愛逼奪危慄致禍後封恒山為愍王贈荆州大都督繼别曰象蘄春郡太守贈越州大都)
(督郇國公大宗曰玭太子詹事贈祕書監生廙尚書左丞凡四代有土田居貴仕公丕承之以率南服克)
(荷天休繼有功德之嘗合汞硫黃丹砂為紫丹能入火不動以為神服且十年然卒以是病暴下赤黑)
(數日薨實元和十三年六月十五日年五十七僚宰庀事有緹五兩無金銀泉貝幾不克歛夷人號呼致)
(幣歸以明年月日葬祔其穆長安西南高陽原上)貴州刺史鄧君誌(君諱某字某南)
(陽人漢司徒禹之後也曾祖倚皇連州普城令祖少立皇滄州司馬考邕皇左武衛兵曹參軍惟君敏給)
(以御下廉忠以承上幹蠱之稱洽于諸侯信謹之跡彰于所蒞故自始仕以至没世未嘗無聞焉始由)
(湖南為江西冄以君為從事知之最厚痛君之能不施于劇任惜君之志見屈于羣疑且以誌授宗元使)
(備其闕古者觀其所使而知在上之德今也觀其所使而知在下之誠嗚呼可無辭乎)桂管防
禦副使吕公誌(吕氏世居河東至延之始大以御史大夫為浙東道節度大使延之生渭)
(為中書舍人尚書禮部侍郎刺湖南七州生四子温恭儉讓以温為尚書郎再贈至右僕射恭字敬叔他)
(名曰宗禮或以為字實惟吕氏宗子尚氣節有勇略不事小謹讀從横書理隂符握機孫子之術曰我師)
(尚父胄也又不幸温刺衡州年四十卒恭未及理人年三十七卒世固有有其具而不及其用若温恭)
(者耶恭貎竒壮有大志信善容物宜夀考碩大而又不克吕氏之道惡乎興)柳州司馬孟
公誌(常謙一孟氏之孤曰遵慶奉其父命書九篇為善状篇來告曰月日君薨月日將葬于某敢)
(請刻辭圖惟公志專于中貎嚴于外常立廷中毅然望之若形刻像聞國難輙不寢食謀度憤吒以故)
(病不可治曾祖某官諱某祖某官諱某父某官諱某公之諱曰常謙子遵慶弟曰某)故試大理
評事裴君誌(裴氏之昭曰贈戸部尚書諱某穆曰起居郎諱某生均州刺史諱某均州與其)
(弟大理更為刑部郎用文史名于朝善杜禮書長子曰某射進士策不中去過汴韓司徒宏迎取為從事)
(以聞拜太子通事舍人進大理評事當伐蔡及鄆汴常為軍首贊佐有勞既事將侍太夫人于京師道發)
(疽元和十四年月日終于河南敦厚里年若干字曰某弟某以其喪歸葬于某縣某里未果娶有男子二)
(人女一人男之長曰某通兩經始杖且廬)大理評事柳君誌(晉之亂柳氏始分曰耆為)
(汝南守居河東又五世曰慶相魏魏相之嗣曰旦仕隋為黃門侍郎其小宗曰楷至于唐刺濟房蘭廓四)
(州楷生夏縣令府君諱繹繹生司議郎府君諱遺愛皆葬長安少陵原遺愛生御史府君諱開葬南陽其)
(嗣曰寬字存諒讀其世書揚于文辭卒于公館元和六年八月七日也年四十七今將以某月日祔葬)
(苟又不得令辭而誌焉是無以蓋前人之大痛敢固以請嗚呼余懼辭之不令以為神羞余曷敢不諾)
祕書郎姜君誌(祕書郎姜㟧字某開元皇帝外孫也始楚國公皎與上游益貴幸子慶初)
(得尚某公主生㟧㟧生三日上曰他物無以餉吾孫即勅有司以第六品告與緋衣銀魚得通籍出入凡)
(名是官七十餘年終不徙噫元和十四年月日終桂州都督御史中丞裴公曰帝戚也葬不可以廉為)
(具物祭以豚酒月日葬州東南一里子某年若干母曰雷姬)襄陽丞趙君誌(貞元十八)
(年月日天水趙公矜年四十二客死于柳州官為歛葬于城北之野矜之父曰漸南鄭尉祖曰倩之鄆)
(州司馬曾祖曰弘安金紫光禄大夫國子祭酒始矜由明經為舞陽主簿蔡帥反犯難來歸擢授襄城主)
(簿賜緋魚袋後為襄陽丞其墓自曾祖以下皆族以位時宗元刺柳用相其事哀而旌之以銘)温縣
主簿韓君誌(有唐故温縣主簿韓慎字某漢弓高侯其先也徙于南陽貞元十六年又調)
(于天官署河陽丞未拜十有一日暴病卒于長安永崇里先人之廬又十有一日龜策襲吉祔于咸陽洪)
(瀆原先人之墓)東明張先生誌(東明先生張氏曰因嘗有以文薦于天子天子策試甚高)
(以為長安尉一年投去印綬願為黃老術詔許之病既亟以命回曰吾生天寳訖貞元乙酉歲十月今死)
(于汝之手盈吾志矣京師吾生也畢原先人之歸也必以返葬乃自為誌而卒明年正月某日葬如其言)
(弟子某等為碑以誌其墓)太府李卿外婦馬淑誌(氏曰馬字曰淑生廣陵母曰劉)
(客倡也淑之父曰總既孕而卒故淑為南康謳者李君為睦州詆狂寇見誣左官為循州錄過而慕焉納)
(為外婦偕竄南海上及移永州州之騷人多李之舊日載酒往焉聞其操鳴絃為新聲撫節而歌莫不感)
(動其音美其容以忘其居之遠而名之辱方幸其若是也元和五年五月十九日積疾卒于湘水之東葬)
(東岡之北垂年二十四)朗州員外司戸薛君妻崔氏墓誌(唐永州刺)
(史博陵崔簡女諱媛嫁為朗州員外司戸河東薛巽妻三歲知讓五歲知戒七歲能女事善筆劄讀書通)
(古今其暇則鳴絃桐諷詩騷以為娛始簡以文雅清秀重于當世其後病惑得罪投驩州諸女蓬垢涕號)
(柳氏出也以叔舅命歸于薛元和十二年五月二十八日既乳病肝氣逆肺牽拘左腋巫醫不能巳期月)
(之日㓗服飾容而終年若干某月日遷柩于洛某月日祔于墓在北邙山南洛水東)
墓誌式
董府君墓誌(公諱溪字惟深丞相贈太師隴西恭惠公第二子十九歲明兩經獲第有司沉)
(重精敏未嘗有子弟之過賓接門下推舉人士侍側無虚口退而見其人淡若與之無情者太師賢而愛)
(之十除名徙封州元和六年五月十二日死湘中年四九公之母弟全素孝慈友弟公坐事棄同官令)
(歸公殁比葬三年哭泣如始喪者大臣高其行白為太子舍人將葬舍人與其季弟澥問銘于太史氏韓)
(愈愈則為之銘韓退之)處士裴君墓誌(河東聞喜裴君諱某字某好學未仕年若于元)
(和十四年月日終于京兆渭南墅君之弟中丞公督桂州命其僚柳宗元以銘君之出河間邢羣以状來)
(告曾祖諱某寧州刺史贈戸部尚書祖諱某起居郎父諱某尚書刑部員外郎是年月日葬渭南某里)
(遷韋夫人之喪自萬年來有俟猶異室柳子厚)志從父弟宗直殯(從父弟宗直生剛健)
(好氣自字曰正夫聞人善立以為巳師聞惡若已讐見佞色謟笑者不忍與坐語善操觚牘得師法甚備)
(融液曲折竒峭博麗知之者以為工作文辭淡泊尚古謹聲律切事類譔漢書文章為四十卷是月二)
(十四日出殯城西北若千尺死七日矣俟吾歸與之俱志其殯)伯祖妣趙郡李夫人
墓誌銘(夫人姓李氏辯族氏者曰趙郡贊皇之東祖祖某為某官父沖為單父尉夫人生于良族)
(嶷然殊異及笄德充于容行踐于言高朗而不傷其柔嚴恪而不害其和特善女工翦製之事又能為雅)
(琴秦聲操縵之其婦道既備宜為君子之配偶焉我伯祖臨邛令府君諱某受夫人于李氏之廟而歸于)
(正室母諸姑合以為斯志以從人之道内夫家外父家且又葬于我志于我故叙柳氏為備)戸部
郎中魏府君墓誌(魏氏世墓于某縣某原唐興有聞諱之逷者與子及孫咸舉進士嗣)
(為儒家綿州涪城尉諱全瑶魏州臨潢主簿諱欽慈太常主簿諱緄尚書膳部員外郎兼江陵少尹諱萬)
(成凡五代名高而不浮于行才具而不得其禄江陵府君益之以閎達之量經緯之謀故豪士賢大夫痛)
(慕加厚生郎中府君諱宏簡字曰裕之以文行知名由是處約以終其世既歛家宰庀其政視廩惟釡)
(鍾視藏惟束帛無餘積焉十有一月遣車歸于洛師某日祔于墓監察御史柳宗元聞其道而玩其文也)
(久居又同閈故哀而銘之)亡姊裴君夫人墓誌(柳氏至于唐其著者中書令諱奭中)
(書之弟之子曰徐州府君諱某實有孝德世其家業清池府君諱某繼之以茂實德清府君諱某承之以)
(善政以至于侍御史府君諱某用貞信勁正達于邦家克生賢女以配于裴氏其年八月十八日甲子)
(安厝于長安縣之神禾原從于先塋祔于皇姑宜也母弟號哭而為之志嗚呼至哀無文至敬不飾故)
(無其辭)亡妻宏農楊氏墓誌(亡妻宏農楊氏諱某高祖皇司勲郎中諱某司勲生)
(殿中侍御史諱某殿中生醴泉縣尉諱某醴泉生今禮部郎中凝代濟仁孝號為德門郎中娶于隴西李)
(氏生夫人五及許嫁于我柔日既卜乃歸于柳氏塋遂以九月日庚午克葬于萬年縣棲鳳原從先)
(禮也是歲唐貞元十五年龍集已卯為之誌云)
葬誌式
馬室女雷五葬誌(馬室女雷五父曰師儒業進士雷五生巧慧異甚凡事絲纊文繡不)
(類人所為者余睹之甚駭家貧歲不易衣而天姿潔清脩嚴恒若簮珠璣衣紈縠寥然不易為塵垢雜年)
(十五病死死後二日葬永州東郭東里以其姨母為妓于余也將死曰吾聞柳公嘗巧我慧我今不幸死)
(矣安得公之文志我葬其父母不敢以云葬之日余乃聞焉既而閔焉以攻石之後也遂為砂書玄甎追)
(而納諸墓柳子厚)
殯誌
志從父弟宗直殯(已見墓誌柳子厚)
權厝誌式
刺史崔君權厝誌(博陵崔君由進士入山南西道節度府始掌書記至府留後凡五徙)
(職六增官至刑部員外郎出刺連永兩州未至永而連之人愬君御史按章具獄坐流驩州幼弟訟諸朝)
(天子黜連帥罷御史小吏咸死投之荒外而君不克復元和七年正月二十六日卒夫人河東柳氏德)
(碩行淑先崔君十年卒其葬在長安東南少陵北君以竄没家又有海禍力不克祔三年將復故葬也徒)
(志其一二大者云柳子厚)亡姑渭南縣尉陳君夫人權厝誌(唐貞元十)
(七年九月六日甲子前渭南縣尉潁川陳君之夫人河東柳氏終于平康里將終告于陳君曰吾生四十)
(有四年為陳氏介婦九年謹飾不怠以至此命也皆嘗謂君宜有貴位而不克見執親之喪不得終紀)
(天譴之大者也且願殺禮以成吾私邇先夫人之墓而窆我焉將俟君之不諱而歸復于正其可也陳君)
(乃卜十二月十八日權厝于城南原曰棲鳳如夫人之志)連州司馬凌君權厝誌
(年月日尚書都官員外郎和州刺史連州司馬富春凌君諱凖卒于桂陽佛寺執友河東柳宗元哀君)
(有道而不明白于天下離愍逢尤夭其生且又同過故哭以為志其辭哀焉)
歸祔誌式
先太夫人歸祔誌(先夫人姓盧氏諱某世家涿郡壽止六十有八元和元年歲次丙戍)
(五月十五日棄代于永州零陵佛寺明年某月日安祔于京兆萬年棲鳳原先侍御史府君之墓其孤有)
(罪銜哀待刑不得歸奉喪事以盡其志姪洎太夫人兄之子弘禮承事焉靈車遠去而身獨止玄堂暫)
(開而目不見孤囚窮縶魄逝心壊蒼天蒼天有如是耶有如是耶而猶言猶食者何如人耶巳矣窮天下)
(之聲無以舒其哀矣盡天下之辭無以傳其酷矣刻之堅石措之幽隂終天而止矣柳子厚)叔妣
陸氏夫人遷祔誌(夫人諱則字内儀姓陸氏家于吳郡蓋江左上族以宗子在他國家)
(牒逸墜故曾王父王父之諱官不克究知而闕其文父覃皇河南陸渾令夫人生而柔笄而禮會伯舅為)
(河南尹撰擇僚宷謂我文學掾仲父士林殊英儒流推高故夫人歸于我夫人之志也遂以其年十二)
(月十三日庚午合祔于少陵原之墓恭惟仲父之諱字夫人之爵齒備于版文今不書懼再告也)
墓版文式
故叔父殿中侍御史府君墓版文(柳氏之先自黃帝及周魯其著者無)
(駭以字為展氏禽以食采為柳姓厥後昌大世家河東嗚呼公諱某字某曾王父朝請大夫徐州長史諱)
(子夏遺貞白之操表儀宗門王父朝請大夫滄州清池令諱從裕垂博裕之道啟祐後&KR1015;皇考湖州德清)
(令諱察躬叔小子常以無兄弟移其睦于朋友少孤移其孝于父天將窮我而奪其志故罔極之痛仍)
(集焉樸魯甚騃不能文字敢用書宗人之辭以致其直故質而俚輟哭紀事哀不能文故叙而終焉柳子)
(厚)
金石例卷三
