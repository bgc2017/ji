金石例卷十元潘昂霄撰
史院纂修凡例(凡二十七條)
聖旨詔制
凡已經翰林院潤飾者並全書其有直言直語者
只先作隨所見聞叙其事情條格末却書云是日
詔諭中外
元正朝賀
如御正殿則書上御正殿受諸王百官朝賀或改
日或免賀正日必書其故或在行則書上駐蹕某
所扈從臣僚便賀于行宫
外國來賀
于賀下連書以次引見諸國使人如常儀若止是
一國則曰某國遣其某官臣某來賀其有朝辭日
分隨日月書
車駕飛放
書某日上畋于近郊至每日移駐蹕之地亦書及
還宫則書上還宫
車駕行幸
某日車駕幸上都每日駐蹕隨事有可書者則書
之至上都則書及還大都則書車駕還大都駐蹕
亦隨事見至大都則書上還宫若事蹟中不見則
不書
嶽瀆降香
某日遣使持香祠五嶽四瀆后土如衡山始入版
圖東海南海始遣使皆書至嶽瀆海加封則先書
加五嶽四瀆四海封號某神加某號詳書之畢却
書分遣使臣奉制辭香幣祠于廟所如西海北海
附祭亦合書于初年後不復書或專遣一使徧行
則特書
聖節朝賀
今書聖誕節某日受朝賀則同元日書
諸王稱號
親王除有封爵者書其爵諸王並稱親王其有昭
穆可考者雖無封爵直書某昭穆小名
皇屬除拜
皇屬前有内職者書立某封某氏為皇后自外選
内者書納皇后某氏太子書立某王為皇太子公
主出嫁並稱下嫁
内庭宴集
為某王某國來朝設宴則書餘則否
大會諸王
緣故有所考則書
神祗祭享
本朝無郊社如灑馬乳之類事迹中可見則書社
新立則書始建社稷于國西宗廟每歲一享則書
享于太廟攝獻官隨所見書如燒飯等亦隨所見
書僧道祈禳隨事蹟擇其大者書之
百官拜罷
左右丞相則書拜平章則云以某官平章政事左
右丞則云以某人為某官參政則云以某官參知
政事罷則書罷因功罪則各書其下貶降竄籍誅
殺皆書
百官除目
三品以上則書其間有因事得官或特旨與官者
不當以品數論當悉書之
蒙古言語
有合書者則云為國朝語
誅殺罪人
前代殺當其罪者書某人伏誅其不當者書殺某
人其大辟則歲終書是歲斷死刑幾人或有奏讞
出入者則附書其下
錫賚犒勞
當書緣故前代多是銀絹錢帛今多有細色緞子
之類隨事實書又銀與鈔例合以兩及貫計不須
計定數其餘賜當從其實
甲子日分
前史並書甲子不書日分近所草定兼日分姑欲
易見耳今各精攷甲子悉删去日分
天地災異
京師所見則皆書偏方或見有成災者則皆書餘
則否
奏除臣僚
内有奏而不允者必書其故無故者否
奏對陳言
臣下言事有關于大體者雖不准亦書
陞加散官
初授散官各官合與備書其後隨職例陞者不書
或隨職降者則書不遷職止陞散官者則書加某
官
征伐收撫
如平定諸國初則書命某人率師伐某其後次第
悉書至入國都則書某國平下併書已行事實或
有反叛則書何地某人反命某人率師討之其後
次第悉書至賊破敗畢則書賊平上親征者亦然
外國君長
外國不相屬時則書某國主某殂立則書某國主
某立自朝廷立之者則書某國王某卒立某人為
某國王未封王者書世子
營造工作
宮殿皆書寺觀亦書器物關朝廷用度者則書餘
則否
臣下奏事
凡中書省官同奏則稱中書省官奏臺院亦同如
一二人奏則直指其人或其他有司令省中奏則
稱中書省轉奏某人言某事或左右近人奏亦直
書某人奏某事其後得旨可之則稱從之有一日
奏數事則類事于後稱並從之否則書不允有旨
並載于下啟皇太子稱令旨准否則稱令旨不從
臣僚薨卒
宰相重臣書薨餘俱書卒
金石例卷十
