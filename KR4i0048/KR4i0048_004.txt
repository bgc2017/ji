金石例卷四元潘昂霄撰
銘文之始
事祖廣記云蔡邕曰黃帝有金几之銘王子年拾遺記
曰黃帝以神金鑄器皆有銘題凡所造建皆記其年
時此銘之起也
三禮圖云檀弓曰銘明旌也以死者為不可别已故以
其旗識之(註明旌神明之旌也)士喪禮云為銘各以其物亡
則以緇長半幅䞓末長終幅廣三寸書銘于末曰
某氏某之柩(註銘明旌也雜帛為物大夫之所建也以死者為不可别故其旗識識之)
(愛之斯錄之矣亡無也無旌不命之士也半幅一尺終幅二尺在棺為柩今文銘皆為名末為旆也)
竹杠長三尺置于宇西階上(註杠銘橦也宇梠也)周禮司常
大喪則供銘旌(註王則太常孤司常職云王建太常諸侯建旂卿建旜大夫士建)
(物則銘旌亦然但尺數異耳士禮緯云天子之旌高九仞諸侯七仞大夫五仞三仞其士喪禮竹)
(杠長三尺則死者以尺易仞也天子九尺諸侯七尺大夫五尺士三尺其旌旗身亦以尺易仞也又)
(從遣車之差蓋以喪事略故也若不命之士則士喪禮云以緇布半幅長一尺也赬其末長終幅長)
(二尺也緇赬共長三尺廣三寸書銘於末曰某氏某之柩竹杠長三尺置于宇西階上)
荀禮論云祭祀敬事其神也其銘誄繫世敬傳其名也
(註銘謂書其功于噐物若孔悝之鼎銘者誄謂誄其行状以為謚也繫世謂書其傳襲若今之譜牒)
(也皆所以敬傳其名于後世)
禮祭統銘之義稱美而不稱惡此孝子孝孫之心也銘
者論著其先祖之有德善功烈勲勞慶賞聲名於
天下
前輩云銘婦人墓當詳于家世議論取法于韓退之退
之所作蓋出于碩人之詩觀其銘元稹妻韋夫人
墓可見矣
銘式
權德輿世德銘(乃權公紀先世之德也四言無序此又一例也肅肅我祖玄鳥自天天乙)
(革夏武丁相賢手文命子開國于權末云聿修之誡大懼不克夙夜以思敢銘世德)唐故悼王
石塔銘(并序一唐開元五年歲在丁巳四月庚午朔二十日庚寅故悼王薨于上陽之中禁曰)
(二歲而未及周嗚呼哀哉王即開元神武皇帝第九之愛子也以其月二十七日丙申葬于萬安山之東)
(南嶺壙惟五尺棺不三寸壘石塔一丈于其上不雕不礱從尚薄也其銘曰南有萬安兮北有洛城城可)
(望兮天之京嗚呼悼王寧不戀兮嗚呼悼王寧不見兮倚素塔兮凌翠微空不礙兮雲則飛嗚呼悼王兮)
(其何歸蘇頲)廬山女道士石碣銘(道士梁洞微也玄其銘無序四言廬山德先)
(生碣銘亦然符載)河中府法曹張君墓碣銘(君字直之祖驩父孝新皆為官)
(汴宋間君嘗讀書為文辭有氣有吏才嘗感激欲自奮拔樹功名以見世初舉進士再不第因去事宣武)
(軍節度使得官至監察御史坐事貶嶺南再遷至河中府法曹參軍攝虞鄉令有能名進攝河東令又有)
(名遂署河東從事絳州闕刺史攝絳州事能聞朝廷元和四年秋有事適東方既還八月壬辰死于汴城)
(西雙邱年四十有七明年二月日葬河南偃師妻彭城人世有衣冠祖好順泗州刺史父泳卒蘄州别駕)
(女四人男一人嬰兒汴也是為銘韓退之)虞部員外郎張府君銘(尚書虞部員外)
(郎安定張君諱季友字孝權年五十四病卒東都矣塗進韓氏門伏哭庭下曰叔父且死幾于不能言)
(張目而言曰吾不可無告韓君别藏而不得韓君記猶不葬也塗為書致吾意巳而自署其末與封敢告)
(以請愈既與為禮發書云云其末有複語千萬永訣八字名日月與封皆孝權迹孝權為人孝謹與人)
(語恐傷之而時嶷嶷有立與孝權游者極衆而獨以其死累余可尚也巳是為銘)東明張先
生銘(匪禄而康匪爵而榮漠焉以虚充焉以盈言而不為華光而不為名介潔而周流苞涵而清寧)
(幽觀其形與化為冥寂寞以成其道是以勿嬰世皆狂狂奔利死名我獨浩浩端一以生或曰先生友悌)
(以道慈幼以死若不能忘情者何耶吾曰道去友耶去慈耶從容以求其得之耶盪莽狠悻道之非耶且)
(夫虧恩壊禮枯槁憔悴隳聖圖夀離中就異歘然與神鬼為偶頑然以木石為類倥侗而不實窮老而無)
(死先生之道固知異夫如此也乃書于石以紀柳子厚)
墓銘式
李元賓墓銘(已虖元賓夀也者吾不知其所慕夭也者吾不知其所惡生而不淑孰謂其夀)
(死而不朽孰謂之夭已虖元賓才高乎當世而行出乎古人已虖元賓竟何為哉竟何為哉韓退之)崔
評事墓銘(朝之言嘻嘻夕之言怡怡偕入而出乘馬馳一日不見而死吁其悲)施先生
墓銘(先生之祖氏自施父其後施常事孔子以彰讐為博士延為太尉太尉之孫始為吳人曰然曰)
(續亦載其跡先生之興公車是召纂序前聞于光有曜古聖人言其旨密微箋注紛羅顛倒是非聞先生)
(講論如客得歸卑讓肫肫出言孔揚今其死矣誰嗣為宗縣曰萬年原曰神禾高四尺者先生墓耶)盧
君墓銘(盧君東美之愈謂立曰子來宜也行不可一二舉且吾生也後不與而祖接不得詳也)
(其大者莫若衆所與觀所與衆寡兹可以審其德矣乃祖未出而處也天下大夫士以為與古之䕫臯者)
(侔且可以為相其德不既大矣乎講說周公孔子樂其道不樂從事于俗得所從不擇外内奮而起其進)
(退既不合于義乎銘如是可以示于今與後也歟立拜手曰唯唯君祖子輿濮州濮陽令父同舒州望江)
(令夫人之祖延宗鄆州司馬父進成鄜州洛交令男三人暢申易女三人皆嫁為士人妻墓在河南緱氏)
(縣梁國之原其年月日元和二年二月十日云)大理評士胡君墓誌(胡之氏别於陳)
(明允先河東人世勤固戴厥身籍文譜進連倫惟明允加武資力牛虎柔不持吏夏陽有施為去平陽民)
(思悲河東土河陸原宜兹人肖厚完五十七不足年孤兒啼死下官母弟証秩大夫摭君遺哭泣書友韓)
(愈司馬徒作後銘系序初)衛府君墓銘(嗟惟君篤所信要無有弊精神以棄餘賈于人脱外)
(累自貴珍訊來世述墓文)故相權公墓銘(權在商周世無不存滅楚徙秦嬴劉之間甘泉)
(始侯以及安邱詆訶浮屠皇極之扶貞孝之生鳳鳥不至爵位豈多半途以税壽考豈多四十而逝惟其)
(不有以惠厥後是生相君為朝德首行世祖之文世師之流連六官出入屏毗無黨無讐舉世莫疵人所)
(憚為公勇為之其所競馳公絶不窺孰克知之德將在斯刻詩墓碑以永厥垂)覃季子墓銘
(覃季子其人生愛書貧甚尤介特不苟受施讀經傳言其說數家推太史公班固書下到今横竪鈎貫又)
(且數十家通為書號覃子史纂又取鬻老管莊子思晏孟下到今其術自儒墨名法至于狗彘草木凡有)
(益于世者為子纂又百有若干家篤于聞不以仕為事黜陟使取其書以氏名聞除太子校書某年月日)
(死永州祁陽縣某鄉將死嘆曰寧有聞而窮乎將無聞而豐乎寧介而躓乎將溷而遂乎葬其鄉後若干)
(年柳先生來永州戚其文不大於世求其墓以石銘銘曰困其獨豐其辱柳子厚)善人白公
墓銘(齒以德尊師以道存習俗以教遷惟仁人君子之所居若時雨然羽山之顔疵癘為蠲媿心發)
(之彦方學業復于譙玄禮所以祠鄉長者而傳書先賢在昔兵屯河曲雄邊爰分公家乃誦乃絃身為義)
(方奉之周旋兩息蹁蹁起為儒先岌彼熒臺火伏在泉振而鼓之有光屬天仲也銅章惠浹岐岍叔也奉)
(璋入侍禁垣藹兮芝蘭之庭炯兮珠玉之淵州里趨風媚學躚躚至于餘波所及且孝弟而力田古有之)
(種德欲深望歲百年有相之道理無空捐禄匪我榮殆以為黨塾無窮之傳樂石有銘表公之阡異時配)
(縣社之食尚有攷焉元遺山)
墓誌銘式
裴君墓誌銘(裴為顯姓入唐尤盛支分族離各為大家惟公之系德隆位細曰子曰孫厥聲)
(世繼晉陽之色愉愉翼翼無外無私幼壮若一何壽之不遐而禄之不多謂必有後其又信然耶韓退之)
薛君墓誌銘(宦不遂歸譏于時身不得年又將尤誰世再絶而紹祭以不隳)韋夫人
墓誌銘(詩歌碩人爰叙宗親女子之事有以榮身夫人之先累公累卿有赫外祖相我唐明歸逢)
(其良夫夫婦婦獨不與年而卒以夭實生五子一女之存銘于好辭以永於聞)李公墓誌銘
(高其上而坎其中以為公之宫奈何乎公)房君墓誌銘(有位有年有弟有子從先人葬是謂)
(受祉)石公墓誌銘(生之艱成之又艱若有以為而止於斯)韋公墓誌銘(武陽)
(受業始于太師以官讓兄自待不疑勤于紫閣取益以卑可謂有源卒用無疵慊慊為人矯矯為官爰及)
(江西功德具完名聲之下獨處為難辯而益明仇者所歎碑于墓前維昭美故納銘墓中以識公墓)畢
君墓誌銘(上古愛民為官求人苟可以任位加其身其後喜權人自求官退而緩者身後人先)
(故廣平死節而子不荷其澤王屋謹廉而神不福其謙嗚呼天與人苟無傷其穴與墳)盧丞墓
誌銘(宏農諱懷仁沂諱璬襄陽諱某今年實元和六年)苖君墓誌銘(有行以為本有)
(文以為華恭以事其職而勤以嗣其家位卑而無年吁其奈何)孔君墓誌銘(亢義孔君兹惟)
(其藏更千萬年無敢壊傷)杜君墓誌銘(杜氏大家世有顯人承繼綿綿以及公身始為進士)
(乃篤朋友及作大官克施克守纂辭奮筆渙若不思公牒盈前笑語指麾祿以給求食以會同不畜不牧)
(庫廐虚空事在於人日遠日亡何以傳之刻此銘章)盧渾墓誌銘(前汝父母右汝兄汝從之)
(居視汝如生遷汝居兮日月之良汝居孔固兮後無有殃如不信兮視此銘章)息國夫人墓
誌銘(男主外事治不為易施於其家難甚吏治又況公侯族大而貴夫人是專厥聲惟懿昔在貞元)
(有錫自天啟封備服以疇時勲婉婉夫人有籍宫門克承其後以嫁以婚隨葬東土在河之陽遥望公墳)
(而不同藏)王君墓誌銘(鼎也不可以柱車馬也不可使守閭佩玉長裾不利走趨祗繫其逢)
(不係巧愚不諧其湏有銜不祛鑚石埋辭以列幽墟)扶風郡夫人墓誌銘(隂幽坤從)
(維德之恒出為辨強乃匪婦能淑哉夫人夙有多譽來嬪大家不介母父有事賓祭酒食祗飭恊于尊章)
(畏我侍側及嗣内事亦莫有施齊其躬心小大順之夫先其歸其室有邱合葬有銘壼彛是收)李君
墓誌銘(不贏其躬以尚其後人)乳母墓誌銘(乳母李徐州人號正真入韓氏乳其)
(兒愈愈生未再周月孤失怙恃李憐不忍棄去視保益謹遂老韓氏及見所乳兒愈舉進士第歷佐汴徐)
(軍入朝為御史國子博士尚書都官員外郞河南令娶婦生二男五女時節慶賀輙率婦孫列拜進壽年)
(六十四元和六年三月十八日疾卒卒三日葬河南縣北十五里愈率婦孫視窆封且刻其語于石納諸)
(墓為銘)盧太醫墓誌銘(岐黃聖學炳如日星苟非其人道不虚行惟尚藥公有得内經)
(探病之源起死而生為醫作鏡底裏洞明道風既扇取重漢廷陽報沓來壽考康寧翛然坐逝歸神太清)
(大河安流扶衛厥靈扁鵲湯隂實魏大名遥遥華胄復起魏京古今世業前後家聲遺書具在永為世程)
(元遺山)張君墓誌銘(履潔修體柔嘉内美充福不遐哀哀蒼天孰使然耶天耶人耶其父)
(母耶從容以思其得之耶茁其芽鬱其華其實孔多父播而子穫穰穰滿家故曰其源濫觴其流江河淵)
(兮其未涯不有以浚之其末奈何然則古所謂不于其躬必于其子孫者尚信然耶尚信然耶)
墓碣式
河中府法曹張君墓碣銘(已見銘式)蘧然子墓碣銘(蘧然子諱)
(滋字濟甫姓趙氏本出馮翊其大父天會貞元間來為汴梁戸籍判官卒官下妻子不能歸遂為汴人父)
(諱青字漢卿蘧然子三男長某次某兵亂中所失小子尚幼二女次即孟卿所娶者蘧然子春秋五十有)
(九以病終權葬于東平沂州門之外若干步庚子歲除日予實銘之其銘曰積之之深守之之堅傳人之)
(所不傳兼人之所獨專自拔泥塗如蜕而仙文以表之慰彼下泉顧雖愛我豈以一言而敢私焉元遺山)
張遵古墓碣銘(茫茫之原纍纍之阡行人而歸何千萬年有子而傳孰不欲揚其先今君)
(獨然修德則人而死而不亡則天吾是以知其人之賢)
墓甎銘
下殤女子墓甎銘(孰致也而生孰召也而死焉從而來焉往而止魂氣無不之也骨肉)
(歸復于此柳子厚)小姪女墓甎銘(字為雅氏為柳生甲申死巳丑日十二月在九是日)
(葬東岡首生而惠命則夭始也無今何有質之微當速朽銘兹瓦期永久)
壙銘式
女挐壙銘(汝宗葬于是汝安歸之惟永寧韓退之)
金石例卷四
