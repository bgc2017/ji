忠靖集卷四
明夏原吉撰
七言律詩
永樂庚寅春扈從之北京臨淮道中口占
邊塵不起海波澄萬乘時巡出帝京燕子風清仙仗肅
杏花日煖繡旗明高年首謁均頒帛良吏郊迎屢問名
鑾馭行將駐何處黃金臺畔舊王城
和胡學士冬至後六日扈從獵龍山同蹇尚書
諸公遊牛首山佛窟寺詩韻三首
山寺迢迢一徑微山中景趣世應稀花飛澗水驚魚躍
風引松雲伴鶴歸朝士來遊無俗駕老僧畱語總禪機
回鞭還從鑾輿後滿路天香暗襲衣
二
獵罷龍山日未斜更從佛窟訪烟霞半崖寒瀑如飛雪
幾樹霜楓似著花茶熟地爐煨榾柮雲畱禪榻護袈裟
盤桓不盡登臨興並轡歸來浥露華
三
曉從獵騎過禪關蘿磴縈紆取次攀兜率巖深千古在
辟支佛去幾時還(山中有兜率巖乃辟支佛修道之處)風幡影動空濛外
雲磬聲聞紫翠間借問清修林下士六時禮罷有餘閒
題孔明像
當年高遯草廬中誰識先生是臥龍昭烈特勤三顧禮
南夷頓服七擒功祇緣佐漢心逾切竟使吞吳恨莫窮
今拜遺容千載下不堪吟望永安宮
題赤壁圖
二客相從赤壁遊當時風景何悠悠山高月小岸影斷
水落石出江聲流化鶴道士夢半夜聽簫嫠婦愁孤舟
吁嗟此樂不可復覽圖重為曹䐽羞
謁三閭祠
先生見放事何如薪視椅桐梁棟樗忍使清心蒙濁垢
寧將忠骨葬江魚西風楚國情無限落日滄浪恨有餘
我拜遺祠千古下摩挲石刻倍欷歔
詠獸吻
非熊非虎亦非羆頭角生成藉坎離不向草茅誇氣象
直須廊廟著威儀昂昂飽歷風霜苦默默多承雨露滋
寄語飛飛諸燕雀好來相伴莫相疑
問嫦娥
試將杯酒問嫦娥月殿迢迢路幾何玉斧修時誰斡運
金蟇食後孰揩磨明皇秋夜遊來否太白當年捉得麽
我欲乘風攀桂子霓裳肯為舞婆娑
嫦娥答
獨宿蟾宮春復秋雲泥相隔路悠悠晦明有數非蟇食
圓缺惟時豈斧修影捉水中人自醉象懸天上孰能遊
欲攀桂子觀仙舞須覓靈槎犯斗牛
送禮部員外郎楊旭歸蜀省墓
京國長年振轡遊承恩今去省松楸上林鶯送春風酒
巫峽猿迎夜月舟題柱長卿真並駕登樓王粲更何愁
孝思展罷霜翎健蚤挾天飈覲冕旒
過太湖
滔滔綿亘五百里三萬六千餘頃寬衆瀆西來天設險
三江東注海飛湍影搖霜橘金千樹光浸寒蟾玉一丸
欲問陶朱在何處白鷗無語水瀰漫
伴梅菊
每羨寒梅獨擅名誰知黃菊也崢嶸籬邊牆角秋冬景
雪際霜餘金玉英晚節暫違元亮約歲寒同結老逋盟
寄言松竹休相妒三友何妨四友并
題陳希夷圖
聞說真人御九關騎驢一笑便還山頭巾高掛蒼松頂
足屐深藏翠巘間白石綠莎長日暝清風明月四時閒
吁嗟偽隱終南者何獨驅馳不憚煩
挽禮部郎中黃鍾父遜翁(并序)
翁本况氏所生六歲值兵闔門被害鞠於里人黃氏
生二子黃乏嗣翁命一子繼其後即鍾焉餘一子歸
宗以承况氏之業
不欣榮利樂林泉嘉遯龍岡七十年夜月一壺花下酒
春風百畝隴頭田承家報國雙雛俊繼絶歸宗二姓全
豈謂清宵遼鶴語楚猿愁殺白楊烟
慶少保戸部尚書黃宗豫尊翁八十八壽
人生七十古稀聞今喜先生近九旬雪鬢霜髯膺寵爵
雲林烟岫樂閒身達尊不讓香山老碩望宜聮洛社賓
他日繪圖修故事肯容樗朽厠簪紳
九日
去歲今朝侍北堂今年此日寓閩鄉紫萸黃菊故園好
綠水青山客路長對酒不堪成獨酌吟詩聊用寫清狂
明晨喔喔雞聲發何處登車何處航
登延平府明遠樓
危樓誰搆憲臺東偶得登臨最上重萬井炊烟朝雨後
四圍山色夕陽中窗紗掩映琅溪月簾幕飛揚劍浦風
安得時閒了公事重凭雕楯翫雲峯
擬福建鄉試
浩興摧人入建遊棘闈正爾集儒流虹霓氣吐三千字
奎璧光浮十二樓天下爭先看豹變榜中誰獨占鼇頭
殷勤文苑司衡者莫使祥麟後馬牛
憩蘇州文正書院觀公所書伯夷頌碑
忠厚堂深客到稀時憑雕楯看穹碑銀鈎鐡畫中書字
玉振金聲吏部辭千古讀來千古懼萬年立處萬年竒
瀟瀟落日懷賢淚何獨襄陽石下垂
題荷峯雲隱圖
萬仞荷峯插漢青當年嘉遯若為情田園無限幽閑趣
車馬不聞來往聲半榻松風雲臥冷一溪蘿月釣絲輕
只今聖主求賢急林下安能老釣耕
菊花枕
採得東籬半畝秋裝成一枕著牀頭芳心不管鴛鴦妒
清夢時憑蝴蝶遊絶域重明無足儗天孫七寶豈能儔
飲餘攜傍梅花臥玉鈿金錢眩醉眸
蘆花被
似絮如雲覆遠洲掃來拍拍入衾裯夜窗月映滿身雪
曉枕風生一夢秋蜀錦吳綾慙艷麗純綿氄毳讓輕柔
寄言翰苑風流客還有新詩肯换不
玄兔
偷食嫦娥染鬢膏便披玄褐褪銀袍狡猊乍覩潛三窟
老鶴遥窺避九臯晝浴墨池增瑞色曉行雪地見秋毫
信知此物非常有贊詠惟慙句不高
插花瓶
膽量洪深體態豐不親俗士與村翁金猊瑞鴨常相伴
淨几明窗賸見容渴至欲吞三峽水興來遍走百花叢
何當淨滌身心垢大士巖前究色空
挽故文淵閣大學士胡公光大二首
黑頭染翰侍宸旒煜煜才華眷顧優豈謂藏舟移夜壑
遽令行轍避西州人間名著黃金榜天上文懸白玉樓
此日臨風歌楚些不堪嗚咽淚横流
二
候直曾占日影塼騎鯨今作月臺仙閣中遺像神如在
案上餘文墨尚鮮終始哀榮遭聖主邇遐弔酹走羣賢
諸郎更喜多英俊肯墜箕裘不世傳
題尚書郁公心遠樓
不羨齊雲與摘星小樓數尺自經營琴書有趣天君泰
車馬無聲地位清翠剪松雲來几席香飄花雨度軒楹
南山况是多佳氣相對悠然萬境明
登武夷山
觀風偶入武夷行隨處登臨隨處情燒藥爐空無鶴守
讀書壇古有猿鳴峯雲隱隱三尖碧溪水盤盤九曲清
安得窮躋最高頂相尋仙子問長生
尤溪謁文公先生祠
尤溪一派自尼分毓秀儲精此降神攘斥異端扶正教
恢弘聖道淑斯民源頭活水通洙泗門地清風藹建閩
愧我疎庸生已晚謾瞻遺像薦新蘋
題呂員外棠岱岳春雲圖
岱嶽嵳峩聳碧空春來雲氣幾千重輪囷曉度天門外
縹緲時懸日觀東(天門日觀皆岱嶽勝境)豈是無心閑出岫應知
有意欲從龍迢迢遊宦思親者何獨憑高望不窮
題京口醫者蔣彦恒思濟堂卷
思濟堂開古潤傍活人有術似長桑丹成龍虎藏金鼎
藥配君臣貯綵囊盛業今傳三世美高名遠播兩京香
顧予潦倒霜侵鬢肯授仙家却老方
挽祝太僕孟獻
故鄉親友久飄零幸識先生在帝京氣宇軒昂高北斗
詞源洋溢隘東瀛看花每並春風轡話舊常同夜雨檠
豈意哲人天奪早屋梁落月漫傷情
追悼故同寅秦郎中
君住關西我住湘偶從京國共翺翔英英氣宇横霄漢
煜煜聲華振廟堂粉署夜談燈照雨金門曉覲帽飛霜
嗚呼顔色今何在落月蕭蕭滿屋梁
過采石
采石江頭夜艤舟攬衣乘興步江樓一天灝氣凝風露
萬頃寒波浸斗牛燒燭題詩陳往事倒囊沽酒滌新愁
錦袍學士知何在明月娟娟照古丘
小孤山
我愛兹山異衆山峩峩獨峙海門關匡廬遠度天風勁
巫峽潛通地脈寒上下客舟愁涉險往來鷗鳥喜餘閑
何時學得燃犀術下燭神龍萬丈間
鴈字
鬛鬛霜毫抺綠烟等閑畫破碧雲箋半真不草長空外
欲斷仍連落照邊體妙自殊沙上跡勢高寧似酒中顛
恨無楮素如天闊寫出黃庭與世傳
挽柳莊袁先生
先生蚤踐菊村蹤(乃翁號菊村)學富才充氣宇雄滄海遇仙
傳異術金臺承詔謁重瞳(廷玉嘗遇僧號别古崖授以風鑑之術洪武中詣金臺潛)
(邸上謁有重瞳太平真主之語)奉祈禮寺恩榮渥解組鄞江壽考終愧
我疎庸相見晩束芻聊酹柳莊風
挽工部尚書宋公
黑髮為官到白頭英名偉績罕能侔兩乘驄馬登烏府
四轉清階立鳳樓晚節正期身殉國深宵豈謂壑移舟
遥遥旅櫬歸三峽江水無聲猿夜愁
福寧縣次吳中書韻
金飈刮地雨初晴使者飛颿至海城寶劍光搖秋水碧
繡衣香壓瘴烟清既從閭井詢民瘼復向屯營問戍情
地僻人淳無箇事但聞村老話昇平
寄弟
一身為客寓神京兩弟隨親在楚城魚鴈常時傳别字
塤箎何日奏和聲願勤燈火寒窗業勿負箕裘先世名
歲晚歸來姜被煖載歌棠棣話心情
送參議李守中南歸養病
宦轍驅馳數十年今承優詔許南還黃堂粉署無新夢
綠水青山有舊緣扶老况存金鼎藥怡情猶剩白雲篇
何時我亦辭塵鞅載酒尋君岳麓邊
和冬官尚書黃公見寄詩韻
昔年杖節撫南夷瘴雨炎風肯憚危每夜篝燈籌國事
隨時焚草畏人知蠻方已喜標銅柱漢殿重看賜玉枝
(漢武帝得西那國玉枝以賜近臣年高者)恨乏堅䂥付彝老為鐫德政去思
詩(黃公撫鎮交趾二十餘年蠻夷悦服其衰老驛召還京俾復舊任故詩意上念云云)
午日侍宴
橊雨初收午日晴九天開宴集簪纓森森劍珮環龍衮
嫋嫋笙歌奏鹿鳴酒進黃封金瀲灧花簪烏帽翠輕盈
百僚感戴歡何極拜舞金鑾謝聖明
永樂辛卯將用兵于沙漠二月大閱于北京城
東時翰林金侍講有詩因次其韻
羽書飛召四方兵百萬貔貅集帝城赫赫氣横魚麗陣
桓桓威稱虎賁名鑾輿曉閱霜凝蓋鐵騎雲屯風颺旌
此去烽烟應盡掃薇垣長見泰階平
和胡學士扈從獵陽山詩韻
陽山遠在上林東原隰勻勻獸所同萬乘時田親閱騎
六師曉從競腰弓霜飛玉盾連營白日照龍旂夾仗紅
較藝場中誰最勝駕前英衞萬夫雄
又次胡學士扈從獵武岡山詩韻
六龍曉駕不驚塵林壑先生草木春道上迎鑾田舍叟
輦前獻賦玉堂臣致禽自合三驅典愛物同推一視仁
賸喜太平多瑞應騶虞出後更麒麟
兩蒙恩賜倭扇欣戴之餘賦此
遠夷效職呈倭扇聖主覃恩賜侍臣捧處九霄紅日近
揮來一片白雲新蒲葵側足瞻餘影蟬雀甘心立後塵
蕩蕩皇風從此播炎氛清絶萬方春
至日喜雪和胡祭酒韻
測候無煩六琯灰一陽已趁雪飛來龍墀耿耿銀鋪地
鳳闕稜稜玉甃臺柳絮漫從春後舞梅花喜共臘前開
殷勤館閣諸英俊好和新詩送酒杯
元夜賜宴觀燈應制
聖皇御極泰階平閶闔宏開夜散燈熖吐鼇峯星萬點
光搖鳳闕月三更千官縱翫班頻越百戲爭呈藝絶精
自愧疎庸何慶幸年年此夕荷恩榮
午日賜觀擊毬射柳詩
奏罷南薰駕六龍從容閱武禁城東旌旗隱映花間日
鼓吹喧轟柳外風百步葉穿弓滿月兩朋毬擊馬飛空
從臣忻覩呈歌頌吉日車攻詎比隆
應制賦黃鸚鵡詩二首
色正中央世所竒絳膺丹趾古尤稀遠乘花雨辭滇水
高挹天香覲帝闈上苑金鶯難並侶碧霄黃鵠喜聮飛
信斯瑞物非徒致惟我皇仁被九圍
二
皇仁廣被世雍熙南服祥禽貢玉墀菊羽煌煌金色燦
星眸炯炯碧光垂致身幸際千年運調舌能歌萬壽詞
好向丹山邀彩鳳銜圖共獻太平時
送御史蔣暹乞假歸省金臺諸友詩圖贈餞
客裏頻傳送客鐘豈知孱質已成翁狂歌強作江南調
薄餞聊隨薊北風柑熟洞庭人足到月明湘水夢誰同
凌雲健翮須時奮去去毋淹枳棘叢
題人影
不言不語過平生步步相隨似有情長向燈前同靜坐
每於月下共閒行昨朝離去天將暝今日歸來雨又晴
最是行藏堪愛處顯身須要待時明
忠靖集卷四
