忠靖集卷二
明夏原吉撰
五言古詩
題梅石處士詩卷後
晉宋有明哲陶林相後先陶以菊自逸林以梅稱仙芳
譽藹當代高名照遺編今我趙處士抱道希昔賢孑孑
謝世故悠悠樂林泉買梅更買石栽布軒忩前梅兮肖
清白石兮表貞堅清白期不穢貞堅冀無諼歲晏萬物
瘁梅芳石初鮮拉彼林下叟觴詠梅石邊詩成倚梅歌
酒醉拂石眠歌聲落寒玉眠席分晴烟俯仰眉睫外細
大徒諠諠詎如梅與石及我同一天所以永結託要躐
陶林肩集賢諸大老交素知其然爰贈梅石號重賦梅
石篇鏗鏘振金玉至今子孫傳恨予生太晩不能拜當
年翹翹仰梅石作詩寫餘箋寫罷復展誦清風竦毛顛
題常執中無息齋
天道何剛健運行若機旋晝夜弗暫息今古或無愆四
時以代謝萬物資陶甄嗟哉果何如惟其一誠焉不見
古君子體道心拳拳賢兮則希聖聖兮則希天兢兢著
謨典亹亹垂詩篇宣尼歎逝水孟氏稱源泉禹隂分寸
惜陶甓朝昏遷銛錐季子讀圓枕温公眠所進雖各異
所志同一堅睠彼蚩蚩氓相去霄壤懸靈臺既茫昧德
基任摧顛高明邈難入汙下甘伏跧晩途或有悔疇能
返流年吾湘常氏子學古知其然高齋扁無息翼翼臨
江邊不華亦不隘非郭亦非㕓軒窗貯經史几席羅毫
箋端居究玄賾終日惟乾乾德業遂精進聲華益昭宣
徵書忽相迫試藝臨文淵琳琅有餘響隙吹胡能聮英
英冠多士籍籍膺高銓暫別京國友遠泛端溪船民事
固雜沓夙心敢云諼朝焉戴星出夕焉戴星還吏案無
留牘琴堂弗聞鞭一篝照清夜典籍還窮研匪曰釣時
譽所希在聖賢顧我何放曠百行無一全庸庸竊君祿
華髮將垂肩感子名齋義自愧還自憐壯心日以鈍安
能重磨鐫願子慎終始勿謂百里牽鵬摶必九萬驥騁
須三千矧今聖明世簡拔無私偏坦蕩青雲路會當恣
高騫周覽上林春滿挹龍樓烟對揚吐竒藴獻納攄忠
虔躋民太和域致君唐虞前功名著青史耿耿千秋傳
題彭希益惜隂堂
星沙控荆湖屬邑十有二羅湘甲西北山水獨佳麗彭
君生其間鍾此山水異襟宇既軒豁丰儀更清粹垂髫
被庭訓詩禮日講肄諄諄期有成勉勉冀無墜豈謂霜
露嚴毒被椿木瘁彷徨痛遺業感慨念先志乾乾仰居
諸耿耿㤀食寐搆堂名惜隂于以自箴勵朝斯萬卷開
夕爾一篝繼探搜聖賢心玩索古今事毫芒靡或遺纖
悉必精至時當大比秋蹋槐赴鄉試聲華動場屋文藻
賁同類惟君自持謙不欲早干位春闈暫垂翮卒業辟
雍地清修日益勤閫奥愈深詣嗟予素薄劣忝有鄉曲
誼每瞻惜隂堂中心竊懷愧願言慎終始毋使虧一簣
行當馭長風扶搖九天際宮花醉蒲萄黃金耀名字遠
追伊召心光輔堯舜治功成銘鼎彝芳譽永無替回視
惜隂堂煌煌孰能企
諭饑烏
饑烏來屋頭軒然振雙翼啞啞向我啼其意欲得食我
行顧我廚餘糗頗云積粲粲白如銀瑩瑩燥如炙足可
療烏饑盡與非所惜緣以目前人困乏動千億賑恤未
有方夙夜慨中赤况此所餘糗粒粒出民力我食尚懷
愧飼烏寧不惕饑烏勿此啼山林有榛栗
冬日聞蛙
蓐收已回轅玄冥正司令草木盡黃落蟄蟲俯而靜爾
蛙何從來怳焉失初性凌寒發狂聲聒聒莫知竟捕之
良可矜聆之顧非正願爾深自默毋為駭時聽
題扇面莊子觀泉
銀潢半天來窈窕幾千尺空林送清聲遙壁蕩晴色炎
晨坐披襟涼氣拍胷臆吁嗟南華翁高懷有誰識
泉州次吳中書韻
區區南閩來蓂莢屢更易鞍馬厭道途風霜改絺綌豈
無林淵思民痍未痊革引睇桐城樓寒雲萬山白
宿檇李天寧寺
息軺古招提時維孟冬莫天氣熙如春宵蛩起幽訴獨
聆不能眠披衣坐風露緬懷踏歌人翹翹亦何故
武康縣
湖州武康縣僻在羣山中人稀官事少土沃禾稼豐蠶
時戸戸箔雞曉家家舂鮮菱采秋夏嫩笋庖春冬廛幽
商寡集溪曲舟難通兒童拙市語父老高村容淳淳良
可尚擾擾希能同媿無召杜吏重造朱陳風作詩慰我
民政俗宜自隆
贈琴士李忠禮
偉哉太白孫英英越中士來作湘江遊光風曄蘭芷抱
琴為予彈清音驚俗耳雝雝鳳鸞聲悠悠聖賢理他日
遇鍾期毋慚奏流水
五言律詩
錢塘江
浩渺惟天闊茫洋與海通赭龕(二山名)分左右吴越界西
東鷗弄潮頭雪龍吟水面風鴟夷在何處試問打魚翁
經姑蘇
客路尚悠悠蘇臺暫繫舟酒旗迷柳岸商舶隘江流三
讓祠何古千人石更幽可憐城下水莫洗館娃愁
寄友
憶昔會皇州壺觴日勸酬一時同作客萬里各經秋湘
浦西風棹燕山夜月樓無窮蕭索意兩地一般愁
憶別四首
憶別金陵日高堂曉拜辭諄諄垂訓語切切問歸期縮
地嗟無術看雲謾賦詩聊憑問安字遠慰倚閭思
二
憶別金陵日那勝手足情泪縣棠棣雨腸斷鶺鴒聲姜
被清宵冷璠璵何日迎願言知此意蚤促北來程
三
憶別金陵日吾兒歲始三見人容嶷嶷學語舌喃喃雖
乏麒麟譽應無豚犬慙行當還帝里為汝說周南
四
憶別金陵日春風二月時求朋鶯語急送客燕飛遲北
邸俄淹歲南歸未卜期遥遥天上友莫動暮雲思
東吳述懷三首
為客東吳郡秋過冬復深梅粧崑阜玉橘剪洞庭金顛
倒還家夢彷徨戀闕心何時了王事蘭棹起歸音
二
為客東吳郡民艱日轉深撫躬慙食祿汗顙媿腰金願
廣乾坤澤均濡草木心萬方歌至治永叶太平音
三
為客東吳郡年深情亦深每慙三省語常畏四知金落
落誰青眼寥寥自赤心寄言天上友雁到好傳音
題醫者蔣彦升鳳山書屋
幽居對鳳臺鳳去幾時來濟世書千卷怡神酒一杯秋
風橘顆熟春雨杏花開自是縣壺侶都人莫浪猜
寓雲居菴次韻答聮上人
誰闢雲居境依稀古化城獅柑霜過熟鳳竹雨來青石
悟禪中語鐘收飯後聲我來臨絶頂一覽小蓬瀛
泊金沙洲
晩泊金沙洲曉登洲上樓雲峯隨處好烟浪拍天浮掃
壁看遺墨憑欄數過舟家山應不遠此地且優游
客興
去住何無定朝西莫復東姓名輕草木客貌熟兒童安
得尋陶令相攜訪遠公秫香新藕白笑詠虎溪風
到家後書懷
六載宦神州今歸覲祖丘眼看前輩少指點後生稠松
菊從荒穢壺觴且勸酬鶯花明上苑又駕建康舟
登范公亭
偶上范公亭亭幽感慨生竹添今歲笋塵掩昔年檠老
蠧隨人化孤禽向客鳴欄傾不堪倚惆悵下階行
自歎
少小頗聰明年來頓不成目嫌書字細耳恨語聲輕對
酒渾無趣逢人屢㤀名何如漢疏傅林下樂餘生
挽高主事母原氏
板輿迎養日綵服奉觴時春色凝萱樹秋香滿桂枝昊
天何不弔玄壤遽長辭杳杳靈輀去三山草木悲
挽兵部侍郎盧公
偉矣盧司馬南州第一流龍庭深眷顧雲路久遨遊忽
感槐南夢真成水上漚孤兒何所恃永抱蓼莪愁
五言排律
聖德瑞應詩
永樂己亥秋海外忽魯謨斯等國遣使來進麒麟獅
子天馬文豹紫象駝雞(昂首高七尺)福禄(似駝而花文可愛)靈羊
(尾大者重二十餘斤行則以車載其尾)長角馬哈獸(角長過身)五色鸚鵡等
鳥又交趾進白烏山鳳三尾龜等物賜觀于庭承制
賦此
聖主膺乾運垂衣馭八區道隆堯舜比功茂禹湯俱蕩
蕩三邊肅熙熙兆姓娱普天歌至治率土發靈儲爰有
諸蕃國能㤀萬里途隨槎超瀚漫獻瑞效勤渠渺渺來
中夏惓惓覲帝居麒麟呈玉陛獅子貢金鋪紫象靈山
種驊驑渥水駒駝雞同鸑鷟文豹擬騶虞福禄身紆錦
靈羊尾載車霜姿狷更異長角獸尤殊綵檻竒音鳥雕
籠雪色烏玄龜三尾曳山鳳五花敷日上龍墀麗風回
鳳閣迂禮官躬典設蕃使肅奔趨仙掌開丹扆祥烟散
紫衢重瞳欣一顧百辟震三呼兹豈尋常致端由治化
孚既將昭帝德尤足壯神都炎漢何能擬姬周莫並驅
拜瞻嗟慶幸稱讚媿荒疎惟願皇風洽仍祈化日舒鴻
圖千載固聖壽萬年餘
送李郎中新歸南陽省墓
南陽有佳士年富才華充壁水暫遊憩天曹遽登庸試
事建寧幕頤情武夷峯能聲沸衆口芳譽聞宸聰徵還
鳳墀下超任烏臺中峩峩冠金豸表表乘玉驄豺羣頓
掃跡鼠穴無畱蹤漢桓讓先轡唐温仰高風俄轉虞衡
郎力贊冬官工政績日益著秩祿時尤隆緬懷三釡榮
弗逮雙親躬遑遑風木悲耿耿羹牆容九京渺何處萬
感徒填胷濡毫寫中素呌閽謁重瞳松楸許歸省椿萱
更褒崇鸞誥絢五色天章炳雙龍存殁總光被古今實
希逢百拜謝丹闕三祝效華封驅車向晨出祖帳如雲
叢浩飲倒鸚鵡高歌遏冥鴻都㤀去路遥共喜歸興濃
到家擬何時屈指應初冬錦衣照丘壠竹馬喧兒童故
舊遠問遺親姻競過從雞肥酒正熟樂極情曷窮第念
丈夫志不與流輩同凌摩必霄漢棲息羞蒿蓬聖朝况
當宁小大咸獻功展墓苟云畢趨朝敢辭匆亟駕青雲
翼來覲黃金宮及時樹勲業努力全孝忠嗟哉晝錦堂
豈獨韓魏公
題魯林懷思圖
宋德中衰日君家南渡時岱宗雲鬱鬱浙水路遲遲豈
意僑居地真成永世基祖林千里隔族派一支離喜有
賢孫子能承宣父規家聲衢再振宦業魯無差準也尤
人傑榮哉遇主知容臺司禮樂朝列仰風儀爰感詩書
澤深懷水木悲迢迢盻洙泗耿耿夢防尼圖寫真人筆
文摛學士辭既將舒繾綣還足警澆漓顧我何為者勞
君索賦詩竊惟先聖裔敢以衆人期願謹過庭訓毋㤀
報國思光前仍裕後千載令名垂
詠慈烏
我愛慈烏好慈烏孝且靈親恩思返哺人事為先鳴沐
雨緇衣潔騫風墨翅輕白鷗非所侶玄鳥頗堪朋萃立
虞庭異羣飛柳第榮吻傷新邑號栢集著臺名世罕雌
雄辨人惟孝義稱嗟哉梟與獍視爾媿何勝
忠靖集卷二
