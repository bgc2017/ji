忠靖集卷五
明夏原吉撰
七言律詩
瑞兔(并序)
丁酉冬陜西民獲瑞兔其色純黑如墨金睛銳耳馴
馴無驚態獻于朝上甚悦賜羣臣觀因命賦詩以進
儲精月殿幾何年今换新粧下九天玄毳霏霏煤雨潤
黔姿閃閃墨雲鮮眠尋雪窟身難隱行傍梅花色更妍
似此真為清世瑞可無詩獻玉階前
宣德己酉夏四月二十四日早朝應制二首
月色朣朣玉漏停九天閶闔悉開扄雲扶六馭來黃道
花覆千官列紫庭清蹕乍鳴諸殿肅衮衣端拱萬方寧
小臣何幸承殊渥簪紱優游及暮齡
二
聖主龍飛宰八區視朝常在五更初煌煌燭影輝金闕
裊裊香烟布玉除仙掌每隨東旭轉鑾旂時為曉風舒
日高班捲䕫龍出黃閣從容閱奏書
和胡祭酒索黃精詩二首
却穢通神更養生黃精端不讓青精蘿崖曉斸雲連鍤
竹砌宵蒸月滿鐺服久豈徒躋壽域身輕還許到蓬瀛
殷勤持向頤菴獻(祭酒號頤菴)少助清筵骨董羹
二
萬里瓶封寄草庭瑩然琥珀色微赬靈根信是陽精結
香味真緣戊土生資養丹臺三景泰掃除白髮一身輕
獨慚分獻鱣堂晚重辱珠璣墮月明
寄謝友人惠冬笋
帶雪抽來犢角長筠筐封惠自瀟湘錦綳乍剝稜稜瘦
玉板輕批片片香孝子不勞林下覓老親深喜客中嘗
明年此際應仍有還肯相思寄遠方
和劉給事中韻
文雅風流世莫雙黑頭承薦入明堂記言花露濡霜管
退食天香襲繡裳北斗喜瞻嗟歲晚陽春欲和愧才荒
願攄忠藎裨清化伯仲同垂竹帛光
和胡祭酒雨後見示詩韻
雨脚初收日色生眼前景物一何清亭亭高樹張雲幄
秩秩疎篁響鳳笙牛女如期天上會蛬螿應候耳邊鳴
官居獨宿洪崖客莫動西風張翰情
送員外郎陸仲英之閩憲副
蘭署聮鑣已六秋今當分袂赴閩州葡萄滿酌冰花冽
獬豸新簪霜氣浮萬里驄聲衝雪去三關民瘼望風瘳
計程應向武夷過煩問山人安樂不
贈祝仲山滁陽省父還番陽
偉哉太僕起名儒一住琅琊十載餘苜蓿雨肥晨考牧
梧桐月白夜觀書達尊三備人咸羨好句多吟我不如
珍重問安賢孝子古來毋惜道途迂
思親
旅食金臺已歲餘高堂白髮近何如清晨應共婦占鵲
薄暮還同孫倚閭衣服縫來針密密音書寄到意劬劬
此身若有雙飛翼日日還家問起居
送春官侍郎儀公致仕歸山東
偉矣南宮老亞卿十年鳴珮玉階行經綸國事心惟切
輔導皇儲志益精景迫桑榆還故里恩霑雨露出都城
寥寥疏傅榮歸後誰似先生播令名
送大理寺丞孫習之疾愈回南京
聖主仁明慎五刑伏伽重起作廷平讀書讀律謀猷富
無黨無偏讞議精抱疾經時淹北邸承恩此日去南京
願言更廣平友政勿使于張獨擅名
送國子助教黃君立致仕歸閩
太學横經已有年聖恩今日許歸田三山耆舊迎疏廣
六館英髦仰鄭玄舟發天邊無一物詩傳海内有千篇
如斯出處真高潔慚愧吾儕後著鞭
送鄉友監察御史彭希益還家省墓
異鄉久抱故鄉思况復臨岐送故知鸚鵡忍傾桑落酒
玲瓏愁唱竹枝詞想當薊北霜飛處正是江南人到時
煩語芹邊諸俊彦尚書今已鬢成絲
送尚寶司丞葛貞還姑孰省墓
幾年瑣闥侍宸旒風木長懸萬里愁忽喜綸音下閶闔
便尋蘭棹覲松楸羣公畢餞金臺曉故老歡迎采石秋
安得此身同此志束書也駕洞庭舟
送冬官尚書黃公歸山東省墓二首
青歲登庸侍冕旒白頭歸去覲松楸袂分冀北冰初凍
車駐萊陽柳正柔壯志肯緣鄉土滯此心長抱國民憂
虞廷絃奏南風調擬聽鳴珂謁鳳樓
二
京國交遊已有時春風偶動故園思三杯燕市開懷酒
幾句都門送别詩海上仙人休問訊山東民瘼好諏諮
先塋省罷還朝日端笏從容奏主知
送教諭李素改除浙江就祿養親
羅湘振鐸十餘年今又攜書上浙船梅玉一枝天上贈
蒲帆半幅月中懸好披彩服同萊子莫訝寒氊老鄭虔
他日彤廷重考績春風臺閣擬超遷
贈僧南宗歸錢塘詩(并序)
永樂初予奉命理水吴中時南宗上人攜看松樓詩
卷謁予索題冗迫中嘗為綴數語於卷末迨今餘二
十年偶會于燕山寓館話舊未悉又復告歸蹤跡萍
蓬良用悵惘行矣無贈姑緝五十六字歌以送之
二十年前浙水遊題詩曾上看松樓四簷風月清人骨
萬里雲烟駐筆頭宦轍祇慙同泛梗塵心徒切仰虛舟
如今又向燕山别舊日松樓詩在不
贈李真翁
八閩高士老耼孫結屋蕭蕭近水濆心遠更無金馬夢
身閒常對白鷗羣黃庭夜讀窗畱月綠綺朝絃榻駐雲
何日移家傍翁舍細聆清論滌餘氛
過衢州次吳中書韻
使艖纔擬過三衢咫尺常山又駕車流水有聲浮舴艋
好山無數插芙蕖身輕不憚行程遠才薄惟慙歷仕初
珍重同來賢内翰嘉言毋惜話前途
次芊源驛
舟次芊源日已西箇中風景夐清竒潮聲洶湧通閩海
山勢逶迤接武夷茉莉摘來香噴鼻蠣房買到味如飴
翩翩上下皇華客肯駐雲帆共賦詩
海上次吳中書韻
總角常思海上遊乘風今日得周流一泓夜浴驪珠火
五色朝浮蜃氣樓遼水只今無鶴語蓬壺千古戴鼇頭
寄言漢使張公子肯借靈槎犯斗牛
次吳中書見示張真人所贈詩就步韻奉還
偉哉江右老儒宗講帳曾看設絳紅内史詩才存古意
天師書法冠時雄寒氊懶坐清江雪雲錦新裁翰苑風
我欲踏花登鳳沼陽春一曲愧難同
次金澤頤浩寺僧中宅衡韻二首
每愧無才位六卿觀風今出鳳凰城錦帆載月臨金澤
寶刹披雲駐玉旌樓閣巍峩同上竺江山清古儗南衡
何當了却公家事來共高僧話月明
二
十載叨居治世卿公遊偶寓梵王城法華流響清塵耳
薝蔔生香襲使旌苔石碑文迷歲月雲封星藏閟璣衡
誰能為我邀船子問訊當年雪竇明
次前韻贈化城寺僧謙隱五首
久聞聲譽動時卿今喜相親在化城風暖茶烟生几席
月凉花露濕幡旌松關晝掩猿依榻竹輦晨遊鶴駕衡
貝葉有時看未了小窗清夜爇松明
二
不羨人間冷煖卿清修遠傍闔閭城禪衣穩勝三加服
錫杖殊輕五仞旌烟岫以時開畫障風鈴入夜響璁衡
祇慚我為塵緣擾顛倒三生夢未明
三
朱門無意候公卿自喜幽棲遠市城雙屐登山舒眼界
一盂溪澗滌心旌詩囊貯玉鳴吳楚談麈生風撼泰衡
况有空王遺錄在定餘時翫小窗明
四
簪笏庸庸位列卿每慙時議鄙陽城暫辭天上尚書省
來秉人間使者旌治水無能追聖禹窮經徒自慕匡衡
篇詩寄贈凝禪子肯把真機為發明
五
獻賦當年說長卿至今名重錦官城我生謾負三遷教
事業都無寸可旌畫舫當春行震笠白雲終日望湘衡
何時得似禪林客襟宇澄澄萬境明
宿湖州慈感寺和壁間詩韻
借榻苕溪慈感寺始知城市有山林蕭蕭白髮窗前老
漠漠紅塵門外深貝葉曉翻龍側耳珠光夜吐蚌傾心
道人相對莫相笑聊灑松烟記重尋
崑山
崑阜遥看小一拳登臨渾似接青天神鍾二陸人才俊
氣壓三吳地位偏巖溜下通僧舍井林霏近雜市廬烟
何時重著遊山屐來訪當年種玉仙
舟泊華亭述懷
官航昨夜泊華亭譙鼓逄逄正四更明月樓頭人語靜
西風江上客懷驚蕭何事業光前代韓子文章法後生
顧我疎庸何所補謾隨沙鳥日營營
次韻答虎石道人三首
幾向天邊仰德星邇來相見正秋清飽諳法海無窮理
不數宗門第一名獅座曉登花有影虎溪夜渡水無聲
何時分我雲間榻燒燭烹茶盡此情
二
為愛叢林老辨才片帆歸去又還來囊中珠玉清人骨
塵尾風雲障俗埃蓮社未知容我否酒眉且自向師開
三吳早晚徵輸足重看天花雨法臺
三
每夜鈎簾起看星六符耿耿泰階平道人何獨躭風月
不我相羣攫利名琢句春生池草夢翻經時動海潮生
閑忙有分知誰並慚愧無依記别情
次俞都御史韻與虎石道人二首
紛紛車馬走黃埃此地誰能日日來獨有豸冠因酒病
時尋虎石扣門開山中風月初相識江上烟波又促回
今我登臨亦何興謾看猿鶴舞徘徊
二
道人淨掃上方埃瀹茗焚香待我來風舞葛巾荷已老
露凝金&KR0678;菊初開心淹公事偷閒坐話到真機忘却回
戍角一聲催上馬滿階清影月徘徊
登吳興道場山
肩輿一上道場山遊覽都忘陟頓艱泉迸石渠存虎跡
峯名金蓋擁螺鬟木魚催飯鳴松杪野鶴窺窠過竹間
安得從今脱塵鞅此中相伴老僧閒
重遊嘉禾天寧寺
前日曾留堅密軒煮茶話舊夜無眠此來重訪山中容
再說三生石上緣白鶴刷翎苔點雪蒼麋礪角竹分烟
何由頓謝塵紛事也買蒲團學坐禪
虎丘懷古
我從山水窟中來此地登臨獨愴哉葬劍人亡池自碧
題詩鬼去石還埃蒲牢呌月新修寺麋鹿鳴風舊染臺
誰似當時蘇與白畫船簫鼓日追陪
過吳江泗州寺訪僧畱宿
行盡吳江興尚濃却從寺裏訪瑄公未論石上三生約
且喜山中一宿同詩句新題蕉葉雨茶香熟送藕花風
明當百八蒲牢吼重整雲帆向五茸
至日述懷簡袁少卿趙御醫
去年冬至身為客今歲逢冬仍未歸拜闕班聮吳子國
還家夢繞老萊衣塵蹤似梗何時定心緒如麻竟日違
珍重同行袁與趙一尊好共酌斜暉
題方尚書萬竿烟雨圖
琅玕碧鎖何糢糊烟雨滿林秋日晡龍潛九地噴靈靄
鳳入層霄銜瑞圖清瑟泠泠鼓湘水翠華隱隱飄蒼梧
雲烟一幅醒我夢二女祠前聽鷓鴣
題太僕吳寺丞皆山軒
幽軒小小勢翻翻夭矯雲巒四面環青擁佛頭朝雨後
翠排仙掌夕陽間詩因景好偏多賦琴為心閒不厭彈
可笑當年謝安石謾攜紅袖走東山
題都御史所藏錢舜舉山水
霽翁山水舊馳名此卷今看筆更精一瀑漏巖飛雪練
數峯當戶列雲屏杖藜僧入松間寺策騎人過柳外亭
佳境如斯在何處扁舟便欲訪蓬瀛
題楊太僕所藏子昂畫春牧圖
我愛吳興松雪翁胷蟠百萬渥洼龍丹青邂逅揮窗底
牝牡分明見眼中逸態雄姿皆汗血高蹄促腕盡追風
何當駕此三千匹踏碎邊塵報九重
題楊學士萬木圖(有序)
勉仁大夫達卿公曩居建安龍津值歲歉饑殍盈道
公欲發私廩賑之慮近名乃託以募民種木給粟酬
直於是貧者踵至受粟而樹之種否並不較鄉人賴
以存活時有為萬木圖以美之者公逝矣勉仁以圖
示予索題嘉歎之餘賦此復之
道殍纍纍歲大祲達翁周恤意何深指山託種千株木
發廩全傾萬斛金建水一時回菜色龍津終古藹棠隂
區區射利沽名者俯仰斯圖不愧心
題寶敬齋(并序)
為張真人壻樵陽上官用禎作用禎有書齋真人為
題其額曰寶敬攜至京求詩因賦此
寶敬齋名莫浪評操存涵養在躬行荒寧怠惰功斯墜
惕厲齋莊業乃成朱子一箴千載重丹書十字萬金輕
賢哉甥館清修客仰止能㤀西璧情
題常執中尚絅卷
三十年前共讀書已知君志與人殊詩歌尚絅明深意
賦鄙雕蟲學古儒德業淵淵中自積才華蔚蔚外如愚
只今從政多嘉績尤見躬行心得餘
題主事張鉞登雲軒
偉哉南國登雲士志氣如雲孰與同五色日邊頻獻瑞
九重天上早從龍不誇蒼狗斯須態肯眩竒峰頃刻容
潤物以時施惠澤直令四海仰豐功
題宋進士袁天與忠節傳後(有序)
四明袁天與宋咸淳中進士未有官守言責值德祐
難作為趙謝二友所賣遂奮身抗敵為敵所擒以火
燎之罵不絶口而死家人男女十七口聞之同時赴
溺惟一孤為沈朱二僕救免闔門忠義若此誠古昔
罕見惜其事遭姦人所抑史竟冺而弗書歷百餘年
四世孫太常丞廷玉慨念先德始誄以述之仍假丹
臺外史蔣景高傳其實太常子尚寶少卿忠徹復于
當代縉紳大夫士作為詩文集成一鉅編將以垂示
永久因命予題其後嗚呼殺身成仁舍生取義志士
仁人事也天與能行志士仁人之事孤忠大節耿耿
貫天日天不没人之善君子樂道人之善而其潛德
幽光寧能終冺耶故始雖晦而其後益彰殆與天壤
同一悠久矣然則向之賣友辱身挾怨抑善者既死
之誅果能逭否乎予不能文姑賦詩一章復之仍摭
此附于卷末
常山高轍久湮蕪之子寥寥踵後途九竅入烟猶罵敵
一門赴水只存孤沈朱效義真良僕趙謝偷生豈丈夫
誰秉當時修纂筆竟遺忠節快姦諛
題樂善堂二首
休笑南陽諸葛廬莫嗟西蜀子雲居寸心為善行無倦
尺地棲身樂有餘甕裏况存招客酒牀頭仍貯教兒書
閒來持此消長日何用區區較毁譽
二
綵舟南泝路何長過盡瞿塘是故鄉兩岸柳風催去棹
一天梅雨迓歸檣好將吏部新書扁高挂君家舊築堂
他日歸來重相見熙熙人物共輝煌
禁繫省咎與傅生
端笏龍墀三十年心持冰蘗日乾乾寧知卞玉青蠅汚
猶幸秦臺寶鏡懸夜枕悠悠萱草夢晴窗耿耿鶺鴒篇
天門何日金雞出鵬翼重看萬里騫
挽少師姚公廣孝三首
早負經綸濟世才翩然杖錫謁金臺孔明原自隆中起
仲晦都傳薊北來翊贊聖明清宇宙吹嘘賢俊出塵埃
功成特拜三孤命烈烈聲光際上台
二
七十之年自古稀多公眉壽接期頤童顔鶴髮神仙侶
玉帶朱衣太子師報國有心頻獻策退朝無事只哦詩
如今乘化逍遥去玄㙮風生草樹悲
三
昔年奉命賑東吳懷抱相親過友于月下詩成頻屬和
花前酒盡更令沽劍池訪古肩輿並笠澤尋幽畫舫俱
回首舊遊今已矣憶公空有淚如珠
挽王主事希範
正喜南官秩任榮俄驚天上玉樓成逍遥一笑騎鯨去
寂寞何年化鶴鳴聖主恩深歸旅櫬嚴尊淚盡哭銘旌
懸知瘞玉錢塘麓潮咽無聲江自横
挽馮筠窗
先生早悟易中玄用舍行藏總付天架上青編時教子
牀頭綠蟻日招賢俄驚半夜舟移壑遽逐層霄鶴化仙
宰木蕭蕭風露冷山陽笛調謾悽然
挽曾秬
憶昔垂髫見我初英英氣宇陋童烏誰知白玉樓徵記
遽使丹山鳳失雛訃入庭闈深慨惜詩傳朝野共嗟吁
何由高擘匡廬石為勒遺文立墓隅
過尚書嚴公墓有懷
昔年曾共立彤墀鶴髮虬髯動主知豈謂初辭天府政
駕言長赴夜臺期鬱葱佳地藏簪笏窈窕豐碑刻歲時
愧我客邊無藻薦倚風酸鼻為吟詩
登黃鶴樓
黃鶴高樓郡城外黃鶴去後曾來不江山萬古復萬古
草木一秋仍一秋崔顥有詩人少和仲宣無事何多憂
呼童攜我船内酒來此邀取仙人謳
題翠微書舍
可人書屋翠微中景趣鵝湖嶽麓同風引溪雲侵几濕
月將松影入簾重十年坐閱芸邊蠧一舉高攀天上龍
珍重山靈莫相憶白頭歸眺更從容
題雪軒
溧水先生海内英一軒白白雪為名夜窗月照梅無影
曉檻風生鶴有聲清素真為君子宅虚明尤稱主人情
何當載酒攜松竹來結軒中歲晚盟
題鄉人何養素鶺鴒圖
嚶嚶黃鳥自求朋友愛安能比鶺鴒點尾搖頭知有急
飄聲隨影豈無情信知結袂交游誼未若彎弓涕泣誠
珍重何郎知此意畫圖莫作等閒評
題雲林清隱
縹緲堆深萬木低幽人此地學棲遲滿簾虛白月生處
一榻空青雨過時酒熟每招麋鹿友身閒肯羨鳳凰池
爐香靜課佛書罷細看輪囷變態竒
題道士凌虛樓
道人樂道厭喧啾直倚層空架此樓萬頃風雲生榻底
一天星斗布簷頭黃庭夜數犀珠讀玄圃時憑鶴背遊
安得我身無俗事也來箇裏學清修
和僧白鷴詩二首
雙頰彤彤點絳紗滿身霜拂更光華栖來晚樹烟籠葉
呌落春山雨濕花曾逐繡衣朝帝闕偶隨珠句到禪家
主人料得相看好不用昂頭羨野霞
二
醉塗玄鶴頂丹砂閒住山中幾歲華虞網忽迷三面雨
樊籠身掩一身花永懷五柳先生宅靜憶孤山處士家
若向風前輕脱鑰高張雲翼趁飛霞
七言排律
應制賦瑞應玄兔詩(并序)
臣聞聖人有大德則克膺天眷以統主神人故上天
昭鑒敷錫景貺以兆國家萬萬年洪盛之慶欽惟皇
上以聰明睿智之資纘承丕緒統御華夷簡賢任能
勉圖治理覃敷德化輯安萬方故雨暘時若年穀屢
登諸物之祥軿臻沓至比者寧夏守臣連以瑞兔來
進不褐不蒼而毛質郁郁然若玄雲黑玉純潔明瑩
誠希世之竒珍太平之嘉瑞蓋上天以彰我皇上之
至仁大德以隆我國家福祚之悠久而為四海蒼生
之大慶也臣叨列朝班躬覩盛事不敢自默謹拜手
稽首而獻詩曰
聖皇御宇萬方寧和氣沖融品物亨列宿儲精生瑞兔
守臣馳牘貢神京露滋黭黮玄雲濕日映晶熒黑玉明
行傍緇帷人莫見立當瑶砌鶴先驚渴來淨吸龍池水
饑後時餐御苑苹赫赫四靈端可並紛紛六擾豈能并
祇慚賤質無才學叨列清班荷寵榮惕惕深懷天地德
兢兢莫致草茅誠今逢藩閫呈嘉瑞敢靳微言頌太平
百拜金門陳短什詠歌聊以效嵩鳴
忠靖集卷五
