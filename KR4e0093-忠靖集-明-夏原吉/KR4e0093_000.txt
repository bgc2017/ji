忠靖集别集類五(明)
提要
(臣)等謹案忠靖集六卷明夏原吉撰原吉字
維喆湘陰人以鄉薦遊太學選授戶部主事
官至戶部尚書諡忠靖事跡具明史本傳原
吉詩文集六卷載於明史藝文志與此集卷
數相合盖即舊本後附遺事一卷為其孫廷
章所輯刊板久佚此本乃
國朝康熙乙酉潘宗洛提督湖廣學政時得其
裔孫所藏重為校刊前有楊溥序稱其詩文
平實雅淡不事華靡雖原吉以政事著不以
文章著洪永之際作者如林固不能與宋濂
王褘諸人齊驅方駕然致用之言疏通暢達
以肩隨楊士奇黃淮等殆可無愧色矣乾隆
四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
忠靖集原序
少保兼太子太師戶部尚書長沙夏公詩文遺稿常州
太守桂林莫君子朴以其俸餘鋟梓公之子尚寶司丞
瑄請予序公之德存乎人望隆一時有以服人之心感
人之情况所寓諸詩文皆本學問亦不可泯也公儒家
子天性眀敏而温厚加以詩書涵濡之以成其器在邑
里時即有善譽洪武中由鄉薦入太學試地官屬各司
疑難往質問之而悉以理折衷不以利害為心遂有聲
於朝未幾自部僚超拜亞卿尋陞大司徒經賦之政寬
而有制國用以充民不告乏遂馳聲於天下立朝四十
年餘每議大政務從寬厚處同官未嘗失色待僚屬取
其所長略其所短以是人多德之宣宗皇帝為皇太孫
時公受命輔導三朝實錄皆預監修公於理有定見故
其所行夷險無間人以為難列秩六卿位次三公人不
以為過時論朝之大臣有德量者以公為冠卒之日朝
野惜之追贈太師諡忠靖錄用其子此其始終大概也
詩文平實雅淡不事華靡觀者亦可想見其為人也
公在永樂中攝冬官政子朴嘗為冬官郎中相知為深
在常爼豆之事則有司存子朴歷官已四考政和民浹
用心於此良厚矣又能使公詩文得傳聞於人殆知言
者哉予亦湖湘人嘗得與公同事用是書之簡首云正
統八年歲次癸亥春二月榖旦光禄大夫柱國少保禮
部尚書兼武英殿大學士國史總裁同知經筵事南郡
楊溥序
