忠靖集卷六
明夏原吉撰
七言絶句
題宋徽宗所畫墨竹
寶殿無心論治安碧窗著意寫琅玕枝枝葉葉真瀟灑
爭奈金人不愛看
題元臣王熙端本堂所臨宣和雪天蘆鴈圖
宣和失馭宋綱墮端本堂臣素所知何事不陳車覆戒
却臨圖畫媚當時
二
圖畫臨來筆頗精小窗閒翫足娛情祇憐萬里邊城遠
毳輦宵奔載不行
金陵春日書懷二首
凌晨惆悵日行雲目斷行雲更愴神萬里一身歸未得
高堂誰慰白頭親
二
飄飄書劍泊天涯每到春來輒念家料得故園桃李樹
東風吹處一般花
題許侍郎所藏許由棄瓢圖
耳邊方厭一瓢聲心外寧貪萬乘榮可羨後來嘉遯客
謾欺林壑盜虚名
題虎石翁萬玉圖一首
長枝短枝不著地千花萬花都是春紛紛世上桃與李
何爾妖媚欺時人
白茆港
圖伯爭雄浚白茆萬夫執役不勝勞那知畚鍤聲初歇
已有真人著柘袍
孔明
八陣圖成已絶倫出師二表更忠勤可憐五丈星宵殞
後主含酸入魏軍
瀟湘夜雨
二女南來正斷魂那堪風雨又黃昏瀟瀟無限相思淚
都作江邊竹上痕
洞庭秋月
萬籟無聲玉宇清君山推出一輪明嬋娟倒蘸寒波底
驚起魚龍夢不成
漁村夕照
罷釣分魚各繫船家家晾網荻花邊數聲欸乃炊烟盡
猶有餘暉在樹巔
山市晴嵐
翠微深處簇村㕓茅屋參差樹色鮮欲向箇中沽一醉
冥濛不見酒旗懸
隨侍太孫殿下回南京途中觀射雉
野雉驚飛入半空皇孫馳馬試琱弓一聲金鏑雲間響
五色離披墮曉風
夢親
夢裏見親親色好更能繞膝戲萊衣覺來依舊金陵館
望斷白雲心欲飛
謝鄉友慕宗諒寄暮雲春樹圖
寄來圖畫景何新春樹迢迢隔暮雲安得好風吹健翮
洞庭湖上重尋君
己卯春同中書舍人吳均入閩觀風出京口占
曉駕軺車出鳳城柳花風煖繡衣輕入閩料得無多路
不向征徒問去程
吳中謾興
片帆二月過吳門眼底相看物物新惟有溪橋桃與李
著花渾似故園春
將赴華亭
踏遍姑蘇水與山又將撥棹向雲間岸花汀鳥休相笑
自是吾生不愛閑
得家書
慈母書來三月初書中教誡意何如重言王事須勤慎
不必區區念倚閭
過湘城
茅屋參差似列星晚風搖曳酒旗青推篷借問此何處
舟子無言指故亭
過章練塘
塘名章練起何時試問村翁盡不知畫舸乘風搥鼓過
落花飛絮謾相隨
泛澱山湖
寒光萬頃拍天浮震澤分來氣勢優寄語蜿蜒波底物
如今還肯負舟不
千墩㙮
雲帆曉抵千墩㙮㙮下人眠喚不醒惟有結巢雙白鶴
飛來飛去過池汀
經陸直浦
浦名陸直因誰得緣有龜蒙故宅基綠醑一杯寒莫酹
倚風為誦舊吟詩
德清
危梁百尺壓清流垂柳千條映小樓詢罷民風閒眺覽
溪山渾似舊曾遊
題趙侍郎所藏畫三首
半尺玻璃冷貯泉一拳瑪瑙暖生烟是誰移種菖蒲草
九節通仙更引年
右菖蒲石
仙子凌晨理醉容餘脂都灑綠雲叢天風一夕開閶闔
吹散秋花月月紅
右月月紅
憶昔雲帆過洞庭萬竿烟雨鷓鴣鳴如今却向圖中看
無限新情與舊情
右竹
覽鏡有感
憶昔尋春繡野堂滿堂欣羨少年郎曉來試覽窗前鏡
兩目生花鬢欲霜
題春山曉霽圖
羣峯排闥勢糢糊古木撑烟乍有無好似羅湘二三月
東郊山翠擁城隅
感舊
昔年歸去覲松楸里社親朋共勸酬屈指今過十八載
故強半是荒丘
燕山寄弟原啟
金陵别我去瀟湘三見春風總斷腸此日燕山重相憶
碧桃又吐小園香
金臺午日
黃金臺下值端陽橊雨初收晝景長抛却離騷尋枕簟
作成清夢入瀟湘
七夕
河東夜夜望河西目斷心摧路轉迷靈馭幸從今夕會
天雞慎勿等閒啼
閨詞二首
秋來強上夕陽樓十二珠簾總上鈎目斷天涯人不見
滿懷都是别離愁
二
鸞鳳分飛鏡影孤鱗鴻杳渺信音疎關山况是多風雪
寄去寒衣知道無
范增
委身項籍竟何成不過區區亞父稱若使當時身入漢
良平之次定書名
題畫竹
瀟湘春雨鷓鴣鳴嫩篠新篁兩岸生北土寒多無一竹
披圖何限故鄉情
隨侍獵高唐
曉獵高唐露未乾紛紛雉兔出林間龍孫舍矢真如破
鷹犬相看愧素餐
書金陵官舍畫屏
誰畫雲屏置坐間林巒彷彿似燕山吾親舍此今安否
一度看屏一愴顔
江上即事
江上何人學遠遊揚帆鼓浪去無休那知久歷風濤者
綠柳隂中穩繫舟
題方尚書所藏晦翁書夙興夜寐四字
紫陽夫子誨人深四字親書重萬金若使宰予當日見
應忘晝寢惜分隂
漁牧二首
數口團欒舟作屋四時温飽水為田人來或問行藏事
不說桐江與渭川
右漁
寒傍陽坡煖浴河悶吹蘆管倦眠蓑寗生當日何為者
車底區區扣角歌
右牧
送春一首
燕子鶯兒不住鳴催將春去可憎生今年已向燕山送
來歲還從何處迎
洪熙元年春孟欽和御製天不雨雪憂民吟一
首
瓊花不放舞春陽聖主深憂二麥傷清曉九重天語降
便看和氣藹穹蒼
欽和御製重陽節賜糕酒詩
聖主龍飛撫四夷萬方鼔舞樂清時兹維九日頒恩澤
皎皎天章著緝熙
夢先人二首
嚴尊違養屢經春今夕俄從夢裏親應念癡兒未了事
九原猶欲誨諄諄
二
我夢嚴親斷我腸攬衣起誦蓼莪章劬勞㒺極無能報
謾灑淋浪淚幾行
懷故園竹
蕭蕭窗底多情竹别後兒孫長若干寄語家僮好看護
莫嫌日日報平安
到京憶樂理軒
樂理軒中萬卷書不知消息近何如料應此夕相思處
人在南窗月在虛
贈魯冕告老疾還湘
君家三徑未全荒何處匆匆促去裝豈是老來腰懶折
歸尋元亮學畊桑
看畫
涼生白紵酒醒初四闢筠窗看畫圖烟水茫茫山疊疊
恍如身在洞庭湖
題李教諭臨清軒
屋下清流屋上山紅塵飛不到其間晚涼月白酒初醒
一曲滄浪閒倚闌
再題松風閣
神鼇掣斷黃金索化作髯龍立檻前贔屭夜深相激搏
道人渾訝臥樓船
閑雲二首
飄然出岫本無心偶爾從龍學作霖大地枯荄霑既足
好尋猿鶴故山深
二
我愛閑雲盡日閑故來相對一怡顔無端天外微風起
吹過南山又北山
題畫
短棹初移嶽麓時水光山色不勝竒如今客裏看圖畫
忍把霜毫寫舊詩
題嫦娥奔月圖
因貪不死偷靈藥遯迹蟾宮實異常何事塵心未能已
重將新曲教三郎
題吳志道所藏畫竹
階前十箇徒誇美渭曲千竿浪得名何似壁間三四葉
頓令庭際俗塵清
題畫梅
三陽地底未全回萬玉枝頭已占魁老我羅浮無復夢
謾憐香色坐莓苔
題趙尚書所藏花鳥四首
京兆多情世或羞那知山鳥更風流雙眉畫得天然美
肯向東風媚白頭
右畫眉
瓊枝花發雨晴初林雀銜蟲哺小雛食處饑腸雖暫飽
銜來物命肯憐無
右哺雛雀
緇衣輕拂桂香清終日間關學巧聲不是趨時弄喉舌
朝陽要共鳳和鳴
右鴝鵒
林木無聲雪色殘一枝晴玉倚琅玕雙禽何處棲來晚
重拂金衣度歲寒
右梅竹雙禽
秋暮蚊
白露瀼瀼水葉稀癡蚊猶自閙窗扉生來祇解趨炎熱
未識行藏出處機
蜘蛛
東挂西牽結網羅心心只欲網蟲蛾寧知一墮兒童手
心緒雖多奈若何
老馬
風霜搖落五花粧畱得枯羸似犬羊幸賴邦家能惠養
滿川苜蓿華山陽
忠靖集卷六
