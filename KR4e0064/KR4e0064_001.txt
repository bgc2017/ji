榮進集卷一
明吳伯宗撰
鄉試三場
大學曰國治而后天下平中庸曰君子篤恭而天
下平孟子曰人人親其親長其長而天下平又曰
修其身而天下平天下平一也所以致天下平有
四者之不同何歟
大學言國治而后天下平者循其序而言也孟子言修
身而天下平者推其本而言也曰親其親長其長而天
下平者即修身國治之事中庸之言篤恭而天下平者
則聖人至德淵微之應中庸之極功也何以言之天下
之本在國國之本在家家之本在身是故古之欲明明
德於天下者先治其國欲治其國者先齊其家欲齊其
家者先修其身是修身齊家治國平天下之本而所施
之序不能無先後焉故循其序而言則自身而家而國
而後及於天下大學之言國治而後天下平是也二書
之言各有攸當不可以二觀之矣况大學既歷言身修
家齊國治而下文又總結之曰自天子至於庶人壹是
皆以修身為本則本曷嘗不本於修身也哉若夫孟子
言親其親長其長而天下平者盖親長在人為甚邇親
之長之為甚易而道初不外是也身之所以修者此也
家之所以齊者此也國之所以治者亦此也故在已而
能親其親長其長則身修矣一家而能親其親長其長
則家齊矣一國而各親其親各長其長則國治矣推而
達之則天下莫不皆然是則親親長長即修身國治之
事而非修身國治之外别有所謂親親長長也此其為
意亦不異矣至若中庸言君子篤恭而天下平者盖自
學者為已謹獨之事推而言之以馴致乎聖人不顯之
盛所謂君子者指聖人而言也篤恭者聖人至德淵微
不顯之妙也聖人所過者化所存者神上下與天地同
流是以綏之來動之和有莫知其所以然而然者人但
見其恭已無為而天下自平矣此中庸之極功聖人之
能事豈初學之所能及哉雖然學者苟能從事於格物
致知之功誠意正心之學以修其身以齊其家則治國
平天下之道不外乎是矣雖聖人之篤恭亦何以異哉
是故大學一書以格物致知誠意正心為修身之要而
中庸復以戒懼謹獨為下學立心之始孟子於盡心知
性之語亦拳拳焉是或一道也不然何以曰曾子傳之
子思子思傳之孟子
王懋昭大德建中于民以義制事以禮制心垂裕
後昆
大臣告君以明德而建中于天下惟内外盡交養之功
則可傳於後世矣盖明德固在于建中建中必由於禮
義禮義備而中道立則天下後世豈有不被其澤者哉
昔者成湯伐夏而歸仲虺作書以告焉謂王其勉明大
德立中道於天下而所以明德建中必有其要也外焉
以義制事則事得其宜内焉以禮制心則心得其正内
外合德而中道立則非特可以建中於民而傳諸後世
亦綽綽乎有餘裕矣人君為天下萬世之主而化今傳
後之道孰有要於此哉仲虺歷舉以告成湯而特稱王
以啓其聽其忠愛之意至矣甚矣人君之化今傳後必
在於明德建中必由於禮義也何則人君以一人之身
居萬民之上天下於此而取則焉萬世於此而仰賴焉
有如已德之不明中道之不立則無以為法於天下矣
又何以為法於將來哉此化今傳後必在於明德建中
也雖然德之所貴者中而中非一定之可名者苟徒知
明德建中而不知以禮義為務則外而應事内而存心
皆不得其正矣中何自而立德何自而明乎此明德建
中之所以必由於禮義也然則中者明德之凖的禮義
者建中之妙用而天下後世咸被其澤者其明德建中
之極致也歟仲虺以是告湯其深知此道矣且仲虺告
湯而特稱王以致告焉者所以聳動其聽也盖天下歸
往謂之王成湯居夫王之尊必當盡夫王之道而况初
革夏之政治化維新之日近而天下之所瞻依遠而萬
代之所恃賴所以化今傳後豈有他道哉曰明德而已
矣建中而已矣德者人心同得之理也而鮮能明之中
者事理當然之極也而鮮能立之懋之云者勉勉而不
怠之謂也昭之謂者明明而不昧之謂也懋勉而無一
息之或間昭明而無一念之或昏則德之有諸已者信
乎其明且大矣既有以明諸已必有以及乎民是故不
偏不倚之謂中而建者立之之謂也植立於此而人自
化表正於此而影自隨君之德既無不中則民之視效
而取法焉者亦無往而非中矣人君之明德建中如此
然其所以明德建中者豈在於他求哉義者心之裁制
以義制事則外之所應者無過不及而動無不中矣非
德之大用以行乎禮者理之節文以禮制心則内之所
存者不偏不倚而靜無不中矣非德之全體以立乎
存乎中所以應乎外制其外所以養其中内外之合德
如此則豈特可為法於天下而已哉將見親賢樂利各
得其所不獨當時之民蒙其休而後世之遠亦得以蒙
其澤矣禮樂刑政四達不悖不獨當世享其治而後代
之遠亦有以仰其盛矣垂之云乎敷遺而無疆之謂也
裕之云乎充足而有餘之謂也非明德建中之至安能
致是哉大抵德者人心同得之理而虛靈不昧之理者
也中者即其理之極而禮義者所以建此中者也德而
不中則德非其德矣中而不本於禮義則執一以為中
矣中也禮義也其實一也而人君之所以為法於天下
後世者何莫由斯道哉抑嘗論之成湯以天錫智勇之
資加聖敬日躋之學其於明德建中之功禮義交修之
道盖已無不極其至矣仲虺猶拳拳以是為告者盖大
臣愛君之深忠君之至惟恐君心之自足而欲期望於
無窮也仲虺其賢矣乎豈特仲虺之告湯為然哉吾觀
中者聖聖相傳之心法也前乎堯舜禹之允執其中者
此也後乎武王之建其有極者亦此也前聖後聖其揆
一也此之謂歟
論
禮以安上治民
嘗觀易之大象有曰上天下澤履君子以辨上下定民
志然後知禮之為用大矣夫自朝廷以至于天下不可
一日而無禮天敘天秩人之所共由也三綱五常萬古
之不易也聖人知其然是故因天地自然之理立為當
然之則本之以恭敬達之以威儀蒞之以端莊而正之以
名分大而朝聘會同小而冠婚鄉飲相見之有時射饗
之有節宫室車輿之有其制衣服飲食之殊其分尊卑
上下秩然而不可踰等威品秩粲然而不可紊聖人豈
故為是之繁文哉誠以安上治民而已矣盖君上至尊
庶民至衆也尊者未易安而今也優游九重之中端拱
無為之化果何道而然哉由禮以安之也衆者未易治
而今也各親其親各長其長林林總總各得其所又果
何以哉由禮以治之也措天下於泰山之安躋黎庶於
雍熙之治禮之為用不其大矣乎嗟夫天高地下萬物
散殊而禮制行矣聖人作禮豈私意作為於其間哉亦
順乎天理自然而已是故齊莊恭敬禮之本也制度品
節禮之文也無本不立無文不行而聖人其兼盡之矣
向使恭敬之不存威儀之不備臨蒞之不莊名分之不
正無尊卑隆殺無朝聘往來無鄉飲射饗宫室輿馬無
其制衣服飲食無其分君臣上下而無等威則天下蕩
然而無紀極矣上欲安得乎下欲治得乎是故禮達而
分定分定而後君臣上下各得其所禮之功用其大如
此聖人之治天下舍禮其何以哉嗟夫始諸隠微具諸
日用本諸身而徵諸庶民建諸天地而不悖放諸四海
而無所不凖所守者至約而所施者至博其功用廣太
如此治天下何可一日而無禮哉記曰安上治民此之
謂也
策
問古之教者莫先於六藝而取人之法亦莫切於
六藝故八歲入小學則教之以洒掃應對進退之
節禮樂射御書數之文而成周三歲大比則大司
徒以鄉三物教萬民而賓興之三曰六藝禮樂射
御書數斯其所以造文武之才而致治平之效者
有由然矣自今觀之既曰八歲入小學之事矣而
内則謂十歲學幼儀十三學樂成童學射御二十
而後學禮則禮又為大學之事何歟又且不及於
書何歟抑五禮六藝五射五御六書九數之詳且
明如是疑非小學之所能盡固當兼為大學之事
歟孔子之教曰興於詩立於禮成於樂又曰志道
據德依仁而後游於藝又將為成德之事歟漢唐
以來往往以訓詁為教以諸科取人其於六藝之
學遠矣間或有書學筭學之目而于禮樂射御之
學又置而不講何歟天祐斯文聖朝肇興治教之
典於學校則以六藝為教於科目又以六藝為試
士之規士生斯時何幸涵濡三代之教也然欲使
士之游於學校者皆能究乎五禮六藝五射五御
六書九數之詳而宜於今日之實學其道安在三
歲大比必以六德六行為六藝之文將欲考其實
其道何由諸君子講之有素矣其悉著于篇
嘗謂三代而上六藝之教行而下多文武之才三代而
下六藝之學廢而人才終愧於古此論治教者之所當
知也然教人之法在於酌古今之宜取士之法在於先
德行之本此又不可不知也嗟夫六藝之學其由來也
尚矣其廢也亦久矣寥寥千數百年為上者不知所以
教為下者不知所以學於是六藝之文僅存於經耳洪
惟聖朝創業之初肇興治教之典立學校為育材之地
設科目為取士之方一是皆以六藝為務三代之隆復
見於今日豈非天運之一新乎執事發策秋闈下詢承
學講求六藝之道所以奉宣德意而究乎古今之宜也
愚雖不敏敢不悉以對夫古之教人亦多術矣取人之
途亦廣矣然其所以教之之具取之之方未有不由於
六藝者六藝者何曰禮也樂也射也御也書也數也六
者皆日用之不可缺而至理之所寓焉者也唐虞以前
遐哉邈矣周監二代郁郁乎文考之於經若吉凶軍賓
嘉謂之五禮雲門咸池大韶大夏大濩大武謂之六樂
剡注參連白矢井儀襄尺謂之五射鳴和鸞逐水曲舞
交衢過君表逐禽左謂之五御象形會意指事假借轉
注諧聲謂之六書方田粟布衰分少廣均輸商功盈朒
方程勾股謂之九數六者上之所以教下之所以學者
也是故人生八歲則自天子之胄子衆子以至公卿大
夫元士之適子與凢民俊秀皆入小學而教之洒掃應
對進退之節禮樂射御書數之文則既有以習其文矣
及夫十歲學幼儀十三學樂成童學射御二十而後學
禮則又有以履其事也習其文於小學之初履其事於
大學之日非教人之莫先於六藝乎其取人之法三歲
大比大司徒以鄉三物教萬民而賓興之一曰六德智
仁聖義忠和二曰六行孝友睦婣任恤三曰六藝禮樂
射御書數斯豈非取人之莫切于六藝者乎夫其教人
之具如此取人之法又如此是以當是之時成人有德
小子有造而人才之盛為何如也是故以言乎禮則自
洒掃應對以至冠婚喪祭莫不井乎其有條秩乎其有
序矣以言乎樂則聲音足以養其耳采色足以養其目
歌詠足以養其性情舞蹈足以養其血脉矣以言乎射
則内志正外體直持弓矢審固而反已之道無愧也以
言乎御則不失其馳舍矢如破而詭遇之行無有也至
於書數莫不各盡其道則人才之盛信乎其不可及矣
人才盛於下治效著於上其致雍熙太和之盛豈非有
由然哉厥後孔子之教門弟子有曰興於詩立於禮成
於樂者則大學終身所得之難易淺深而非小學之傳
授兼備也由小學而至於大學由大學而至於成德何
莫不由其六藝哉三代而降漢唐迭興非不表章六經
也非不尊師重傅也非不大召明儒而增廣生員也然
而遭秦變古之後所習者訓詁而已矣六藝之學置而
不講無有能作而興之者故嘗觀之漢之取人有賢良
方正直言極諫孝弟力田等科可謂善教而六藝之學
固未講也唐之取人有明經有進士有制舉有吏學有
律學有書學有筭學可謂詳矣而六藝之事猶未備也
上之取人既不出於六藝則下之為學亦不出於六藝
矣是故下焉者狃於固陋漫不知六藝為何物上焉者
務於高遠又忽焉而不之講此漢唐之所以為漢唐而
人才治效之不古若者良以此也薄漢唐而不居追三
代而比隆其在我朝今日乎欽惟聖天子以神武定天
下以文德綏太平當海宇混一之初肇興治教之典於
學校以六藝為教於科目以六藝為試士之規舉百代
之曠典而聿興之可謂大有為之君矣士之生斯時涵
濡三代之教亦何其幸歟竊嘗論之天下之事有古有
今有本有文狃於今而戾於古不可也合於古而不宜
於今可乎有其本而無其文不可也習於文而不先於
本可乎方今治定制禮功成作樂聖主論思於上儒臣
講求於下編禮樂之成書立昌期之盛典則今日之禮
樂固有參酌古今矣御則觀其馳驟便捷射則觀其中
數多寡書則觀其筆畫端楷筭則觀其乘除明白是皆
稽乎古而不泥乎古用於今而實宜於今者也可謂酌
古今之宜矣學校之教人也先之以孝悌忠信禮義廉
耻而又繼之以講明經史焉科目之取人也先之以懷
才抱德文質得中而又試之以經義論策焉是今日教
人取士者亦非徒恃乎六藝之文而有以深探乎德行
之本也今日之法可謂盡善而盡美矣然則士之游於
學校而究乎五禮六樂五射五御六書九數之詳而宜
於今日之實其道豈不在於此乎三歲大比而以六德
六行為六藝之本而欲考其實其道豈不由於此乎雖
然今日之法誠美矣善矣不可以有更矣惟當執此之
法堅如金石行此之令信如四時據此之公無私如天
地持久以要其成積習以待其熟無狃於近功無務於
速化優而游之厭而飫之則將見我朝之人才即唐虞
三代之人才而我朝之治效即唐虞三代之治效矣愚
也何幸身親見之
會試三場文
四書疑
孟子曰由堯舜至於湯五百有餘歲若禹臯陶則
見而知之若湯則聞而知之夫禹臯陶湯於堯舜
之道其所以見知聞知者可得而論歟孟子又言
伊尹樂堯舜之道中庸言仲尼祖述堯舜夫伊尹
之樂仲尼之祖述其與見知聞知者抑有同異歟
請究其說
嘗謂堯舜之道中而已矣見而知之者此道也聞而知
之者亦此道也樂之者此道也而述之者亦此道也道
豈二乎哉孟子曰由堯舜至於湯五百有餘歲若禹臯
陶則見而知之同時而同道也若湯則聞而知之者時
不同而道同也盖當時堯授舜舜授禹三聖人相授而
守一道觀其惟精惟一允執厥中之妙禹固受之而臯
陶之陳謨若允廸厥德身修思永之類異辭同旨則臯
陶之見知者可得而論矣成湯以義制事以禮制心而
建中于民又與精一執中之語吻合無間則湯之聞知
者又可得而論矣夫見知者本於同時而聞知者出於
異代此聞與見之所以分而道則同一中也又言伊尹
樂堯舜之道者本心之有德而窮達同一致也中庸言
祖述堯舜者道統之有在而先後同一符也夫伊尹處
於畎畝之中而心樂堯舜之道誦其詩讀其書寔其理
囂囂自得而卒能輔成商家之治以堯舜其君民則謂
之樂堯舜之道信乎其樂之矣夫子有德無位而不得
行道於當時遂乃垂教後世删詩定書正禮樂序周易
修春秋為百王不易之大法則謂之祖述堯舜信乎其
祖述之矣觀夫伊尹之告君一則曰主善為師一則曰
恊于克一夫子之教門弟子一則曰克已復禮一則曰
依乎中庸其與堯舜之精一執中者寧有異乎然則伊
尹孔子之於堯舜迹雖不同而道無不同時雖有異而
道無有異又安有二哉合而觀之臯陶之為臣固不可
與禹湯並稱而伊尹之任亦不可與孔子之集大成例
論然其初不異也故曰百世以俟聖人而不惑
經
日宣三德夙夜浚明有家日嚴祗敬六德亮采有
邦翕受敷施九德咸事俊乂在官百僚師師百工
惟時撫于五辰庶績其凝
賢者勉於進德而有以著治效於邦家人君廣於用賢
斯有以成治效於天下盖家國天下有大小之不同而
賢者之德亦有多寡之異人君之欲致治安得不廣用
賢之道乎昔者臯陶陳知人之謨于舜謂乎九德之中
有其三而能日宣之者則使之為大夫而夙夜浚明其
有家之事九德之中有其六而又能日嚴而祗敬之者
則使之為諸侯而亮采其有邦之政隨其德之高下而
稱其職之大小如此人君惟能合而受之布而用之則
九德之人咸事其事大而千人之俊小而百人之乂皆
在官使百僚皆相師法百工皆及時以趨事莫不順於
為治而治功無不成矣然則量能而任官度德而定位
此所以下無遺才而上無廢事也歟云云以此其所謂
九德者非寬容而莊栗柔順而植立謹愿而恭恪有治
才而畏敬者乎又非馴擾而果毅勁直而温和簡異而
廉隅剛健而篤實強勇而好義者乎皆成德之自然非
以彼濟此之謂也夫九德在人豈能皆備哉有三德者
焉有六德者焉特在人君用之何如爾苟或賢而必求
其備則下無全才不究其寔則上多廢事如是而欲求
治功之成其可得乎是故九德之中有其三可以為賢
矣然未止此也又能日日宣明而充廣之使其德之益
以著然後使之為大夫則必能夙夜匪懈而一家之事
其有不粲然而昭明者乎九德之中有其六又可為賢
矣然亦未止此也又能日日嚴畏而祗敬之使其德之
益以勉如是而使之為諸侯則必能修政立事而一國
之治其有不秩然而修舉者乎德有多寡而進修之實
同治有大小而明亮之效一謂之賢者勉於進德而著
治效於家邦者如此夫進德者羣賢之事而用賢者人
君之道用賢之道何如必也翕合而受之敷布而用之
有一德之可稱者則受其一德焉有三德六德者則受
其三德六德焉位必稱其才爵必稱其德固未嘗責其全
備而亦未嘗任乎匪人如是則賢者之德雖未必皆九
德之全而翕受敷施自有以備九德之用將見不獨寬
而栗者有其人柔而立者亦有其人矣不獨直而温者
稱其任而強而義者亦皆稱其任矣以天下之賢任天
下之治下豈有遺才而上豈有廢事乎是故才德之出
乎千人者謂之俊才德之出乎百人者謂之乂今也明
明在朝穆穆布列矣百僚百工皆謂百官今也同寅恊
恭而藹然德義之相師趨事赴功而翕然事功之畢舉
矣賢才用於上治效成於下斯必然之理也是故時之
春也則布德施惠所以順木之辰而春之績成矣時之
夏也則勞民勸農所以順火之辰而夏之績成矣時之
秋冬則禁暴誅慢謹盖藏歛積聚所以順金水之辰而
秋冬之績有不成者乎木火金水旺於四時而土寄旺
於四季木火金水既治則土在其中矣謂之人君廣於
用賢而成治效於天下者如此然則合三德六德以成
九德之名合一家一邦以成天下之治此賢者之有益
於天下國家而人君之為治所以必廣於用賢也歟由
今觀之臯陶陳謨以知人安民為一篇之綱領亦行有
九德而下知人之事也天序有典而下安民之事也知
人者安民之本非知人而能安民者未之有也然九德
者觀人之法而翕受敷施一語實用人之要也臯陶之
陳謨何其深切而詳盡也哉考之當時命九官咨十二
牧莫不得人以為官使用賢之道可謂廣矣野無遺賢
萬邦咸寧治效之成可謂盛矣然則臯陶之所陳皆帝
舜之所已行而猶丁寧若此者聖賢不自滿足之心也
治化在唐虞為盛其有以夫
論
射禮
盖嘗考於古人之射禮矣可以明尊卑之分焉可以辨
貴賤之等焉可以通上下之情焉可以識賢否之辨焉
可以觀德行之備焉可以觀威儀之節焉可以觀揖遜
之容焉可以見巧力之盡焉可以見法制之詳焉可以
審武備之修焉有此十義者此射禮之至也天子供虎
侯熊侯豹侯諸侯供熊侯豹侯卿大夫供麋侯士布侯
此之謂尊卑之分天子之樂以騶虞為節諸侯以貍首
為節卿大夫以采蘋為節士以采蘩為節此之謂貴賤
之等天子諸侯射則先行燕禮卿大夫士射則先行鄉
飲酒禮此之謂上下之情容體比於禮節奏比於樂而
中多者得與於祭容體不比於禮節奏不比於樂而中
少者不得與於祭數與於祭而有賞數不與於祭而有
罰此之謂賢否之辨内志正外體直然後持弓矢審固
然後可以言中此之謂德行之備既張我弓既挾我矢
周旋中規折旋中矩耦進拾發雍容不迫此之謂威儀
之節三揖而至階三讓而後升射畢揖降衆耦皆降勝
者揖而不勝者亦不驕不勝者取觶立飲而不怨此之
謂揖讓之容矢之發也剡剡焉而去曰剡注前後相續
三矢叠中曰參連射之貫革鏃見于外曰白矢四矢俱
發狀如井字曰井儀臣與君射退立一尺曰襄尺此之
謂巧力之盡畫布曰征棲皮曰鵠凡侯之制廣與崇方
三分其廣而鵠居一焉凡弓矢之制強弱必均設乏設
中靡不具備司射司馬各有其人此之謂法制之詳自
天子至於庶人莫不習射警戒之志常存于中宴安之
情不留於念此之謂武備之修嗟夫射居六藝之一其
為禮也備矣其取義也宏矣聖人制禮豈故為是之繁
文哉其要在觀人之德行而已是故古之人始生則以
桑弧蓬矢射天地四方所以示男子之所有事也八歲
入小學教之以六藝之文十有五歲入大學又教之以
六藝之理皆由此其選也經曰侯以明之傳曰射以觀
德其此之謂歟
策
問古昔帝王繼天出治立經陳紀為天下後世慮
至深且遠也唐虞之府事成周之典法其來尚矣
自是以下蕭何定律令韓信申軍法張蒼定章程
叔孫通立禮儀而論者謂漢大綱正唐魏徵定新
禮祖孝孫奏雅樂房玄齡修律令李衛公明兵法
而論者謂唐萬目舉其果有合於先王之道乎聖
上奉天承運混一天下干戈載戢紀綱既正然猶
日與二三大臣講求政理詔興科第博采羣言誠
二帝三皇之盛心也今春闈較藝請以立經定紀
之事相與講明之夫禮樂治之本也其創制可得
而聞乎政令治之具也其立法可得而論乎學校
所以正俗也家塾黨庠術序國學何以臻其效乎
農桑所以養民也限田均田口分世業何以定其
制乎設官所以蒞政也任法之與任人孰為經國
之遠謀乎取士所以任官也選舉之於資格孰為
銓曹之要法乎鹽鐵國之大利也何以除奸而去
弊乎漕運國之大計也何以足國而裕民乎國家
惟求實效不尚虛文幸稽諸往古驗之當今使言
之必可見於行而行之可為天下後世法其悉心
以對毋有所隠
嘗謂有致治之道有為治之法道者歷萬世而無弊法
者與道而兩宜道固不外乎法之中而法亦未嘗不囿
於道之内洪惟皇朝創業之艱盛心圖治惟求實效不
尚虛文執事發策春闈下詢承學講求立經陳紀之事
甚盛舉也夫既以實效求豈敢以虛文應謹稽諸往古
揆之當今以對竊惟執事之問為綱者一為目者八何
謂綱曰道是也何謂目曰禮樂政令學校農桑設官取
士鹽鐵漕運是也綱舉目張道全德備而治天下之術
無踰此也何者道之大原出於天而聖人修之以為法
於天下若禮樂刑政綱紀法度無往而非道之所在也
所謂歛之不盈方寸散之彌滿六合所謂天地之常經
古今之通義堯以是傳之舜舜以是傳之禹禹以是傳
之湯湯以是傳之文武帝王之繼天出治所以為天地
立心為生民立命為萬世開太平何莫由斯道哉故嘗
考之六府三事載之虞書六典八法具於周禮此唐虞
成周之所以立經陳紀也然有都俞吁咈之氣象而後
有修和序歌之成功有關雎麟趾之意而後可以行周
官之法度是豈非堯舜文武之道乎六君之道一也知
堯舜之道則知湯武之道矣漢高祖之有天下也時則
有若蕭何韓信張蒼叔孫通之徒定其律令定其軍法
定其章程制其禮儀而漢之所以為治者靡不具矣唐
太宗之有天下也則有魏徵定新禮祖孝孫奏雅樂房
元齡修律令李衛公明兵法而唐之所以為治者靡有
遺矣是雖未必合乎先王之道亦未嘗不本於先王之
道也先儒謂漢大綱正唐萬目舉者盖以漢之規模宏
遠而唐之法令詳密爾然漢承秦後而雜采秦儀唐承
隋後而多仍隋制則其道豈能如先王之純其法豈能
如先王之備哉欽惟聖上奉天承運混一區宇綱紀法
度之施禮樂刑政之具固已井乎其有條秩乎其有序
矣猶日與二三大臣勵精圖治講求政理而又詔興科
第博采羣言二帝三王之盛無以加此豈漢唐之可擬
倫也哉夫天下之事有古有今立經陳紀不在它求在
參酌乎古今而已古者功成作樂治定制禮三千三百
之儀五聲八音之節一皆本之人心合乎人聲是故可
以事神人可以通上下誠出治之本也後世經禮殘缺
樂書不存而古之禮樂難以盡考矣今欲制禮作樂則
必稽之三禮之文考之三雅之音參酌而行之依倣而
用之使合於古而宜於今用於今而不悖於古而又本
之以敬恊之以律嚴尊卑上下之分審黃鍾聲氣之元
則禮雖非先王之有可以義起而今之樂豈不猶古之
樂乎古者政簡而不煩令嚴而不猛所以防民欲而齊
民心誠出治之具也比者有元之季法度廢弛綱紀不
振固宜濟之以嚴矣今欲立為經久之法則欲思乎洪
範八政之孰先文武弛張之何在因時制宜合乎中道
則政令其有不修舉者乎古者家有塾黨有庠術有序
國有學人生八歲則自天子之胄子以至公卿大夫元
士之適子與凡民之俊秀皆入小學而教之洒掃應對
之節禮樂射御書數之文十有五歲入大學則教之以
格物致知之功窮理正心之道此學校之所以興而風
俗之所以正也今欲臻其效必重教官之選嚴守令之
責崇禮讓之文行激勸之法使民知孝弟忠信禮義廉
耻則學校其有不興乎古者制民之産百畝之田一夫
耕之足以無飢五畝之宅樹之以桑足以無寒至漢唐
猶有均田限田口分世業之制是以民無甚富甚貧之
患此農桑之所以有成而民之所以得其養也今田不
可復井矣口分世業亦不必行矣莫若行限田之制以
止兼并重末作之令以禁游惰優畎畝之民以勸務本
則民皆得自食其力而不至甚富甚貧不均田之均田
矣其制豈不可定乎古者設官分職不惟其官惟其人
官有一定之法而任人之意為多所以為經國之遠謀
也後世任法而不任人所謂疑諸心而信耳目疑耳目
而信簡書簡書愈明而官方愈亂矣今欲人法並任莫
若擇賢明之正官省閒慢之簿書夫官得其人則法無
不舉非其人則法廢矣此必然之理也簿書煩則吏得
以售其奸簿書省則官得以展其用是則人法兼任豈
不可以為經國之遠謀乎古者量能任官度德定位爵
無不稱其德才無不稱其位故小才雖累月不害為小
官賢才雖未久不害為輔相所以為銓曹之要法也後
世循資之格不問賢愚不辨才否一以歲月為斷則賢
者淹於下位而不才者得以倖進矣今朝廷清明一掃
前弊往往不次銓擢可謂得銓曹之要法矣若夫選舉
之際先德行而後文藝明黜陟而讓謬舉則何患取士
之不得其人乎至若鹽鐵之制雖起於漢然國之大利
不可廢也今鑄山煑海官自發賣固無奸弊之可言然
欲久而無弊必定其額以為經久之常規平其直以通
商賈之懋遷則奸弊何由而生乎漕運之法雖盛於唐
然國之大計不可不講也今夏秋兩稅民自輸納可謂
利於國而便於民矣然竒零小戶遠運為難莫若立為
定制俾糧多者運赴京城而糧少者就各府輸納則上
下便矣國豈有不足而民其有不裕者乎欽惟聖天子
以二帝三王之心為心以二帝三王之道為道立經陳
紀為天下後世慮至悉至是命大臣策是數者為問愚
敢不悉心以對苐愚於往古之事不能周知當今之務
不能盡達謹略陳其梗概以復明問之萬一而已執事
於篇終又策之曰使言之必可見於行而行之可為天
下後世法是盖深體聖上之意而為是言也然愚之所
陳者非特可見於行而亦當今之所已行者也其間行
之未竟守之未一則在聖君賢相舉而行之爾雖然為
治必有其要為治不知其要不可以為治所謂要者執
事之所謂實效是也實者何信而已矣孔子曰主忠信
又曰自古皆有死民無信不立中庸曰凢為天下國家
有九經所以行之者一也一者何曰誠也皆甚言為治
之不可不實也然則欲行先王之道立綱陳紀以為天
下後世法其不在於實乎抑愚又有說焉立綱陳紀故
不外是數者而正人心厚風俗尤為平日所當先務者
也夫人心不正風俗不厚終不可以言治人心誠正風
俗誠厚則廉讓之節興禮遜之俗行人人各親其親各
長其長強不凌弱衆不暴寡而天下自平矣將見二帝
三王之治復在於今日而漢唐有不足言矣愚也何幸
身親見之
御試策
臣謹對臣聞古先帝王之治天下莫不以敬天勤民為
務以明倫厚俗為急故汲汲於求賢者凡以為此也欽
惟陛下進臣等於廷策臣以古先帝王之務臣愚昧何
所通曉然叨奉大對敢不竭心盡知上答聖問之萬一
乎謹俯伏以對臣伏讀制策曰盖謂古先帝王之觀人
莫不敷奏以言明試以功漢之賢良宋之制舉得人為
盛朕自臨御以來屢詔有司搜羅賢俊然而傑特猶若
罕見故又詳延士大夫于廷而親策之足以庶幾於古
先帝王之盛節焉而臣有以見陛下求賢之切也臣聞
言者心之聲也人藏其心不可測度即其言之得失而
心之邪正可見然言之匪難而行之惟難固有能言而
行不逮者矣是以古先帝王之觀人必敷奏以言而觀
其蘊明試以功而考其成然後有以得夫賢才之實焉
三代而後若漢若宋其取人之法有賢良制舉是有得
於奏言試功之遺意故在漢之時若董仲舒天人三策
蔚為醇儒而宋之諸儒彷彿三代尤為得人之盛良以
此也欽惟陛下以神武定區宇以文德綏太平屢降德
音廣求賢俊而又設科目為取士之方詳延草茅之士
親策於廷陛下求賢之心可謂切矣將見必有傑特之
士出而為邦家之用而臣則不足以及此也伏讀制策
曰歷代之親策往往以敬天勤民為務古先帝王之敬
天勤民者其孰可為法歟所謂敬天者果惟於圜丘祭
祀之際致其精一者為敬天歟抑它有其道歟所謂勤
民者宜必如自朝至于日昃不遑暇食者矣其所以不
遑暇食者果何為耶豈勤於庶事之任耶臣有以見陛
下深知為君之道而後有此言也臣聞帝者莫盛於堯
舜王者莫盛於禹湯文武稽之於經若堯之欽明文思
舜之温恭允塞兢兢業業而戒飭於時幾同寅協恭而
懋勉於政事此唐堯虞舜之敬天勤民者也陛下能法
堯舜則陛下即堯舜矣敬德以先天下祗肅以顧諟天
之明命克勤克儉而盡力乎溝洫昧爽丕顯而子惠乎
困窮此夏禹商湯之敬天勤民者也陛下能法禹湯則
陛下即禹湯矣小心翼翼而視民如傷敬事上帝而作
民父母此文武之敬天勤民者也陛下能法文武則陛
下即文武矣夫古先帝王之可為法者孰有過於堯舜
禹湯文武者乎臣聞天生民而立之君使司而牧之君
所以代天理民者也古之帝王審知乎此故位曰天位
職曰天職禄曰天禄民曰天民無一事不本於天亦無
一事不存乎敬敦典庸禮君之所以為教也而必推之
天序天秩焉是敬天之心見於施教者然也命德討罪
君之所以為政也而必歸之於天命天討焉是敬天之
心形於施政者然也一動一静常若有天在前一語一
默常若有天在中以至天工之不敢廢天職之不敢曠
何往而非敬天之事哉若夫圜丘郊祀之際以致其精
一是特敬天之一事固不專在於是也制策謂抑它有
其道可謂深達敬天之道矣非陛下敬天之至何以及
此臣聞民本有飢食渴飲之欲不能以自治必賴君有
以養之有秉彝好德之性不能以自遂必賴君有以教
之君人者兼君師之任者也是以古之帝王審知乎此
既為之制其田里教之樹畜使有以安其生而設為庠
序之教申之以孝悌之義使民有以遂其性如文王之
自朝至於日昃不遑暇食者凡以此而已故曰即康功
田功康功者安民之功而田功者養民之功也又曰懷
保小民曰惠鮮鰥寡盖欲使天下之民無一不得其安
無一不得其養而後已也聖人之道一也觀文王不遑
暇食如此則堯舜禹湯周武之心從可知矣臣聞人主
能以一心總天下之萬機不能以一身兼天下之衆職
古帝王之勤民者非事事而親之要在責成臣下而已
故曰勞於求才逸於任賢此之謂也欽惟陛下奉天承
運撫臨億兆嚴恭寅畏無頃刻不在於天宵衣旰食無
頃刻不在於民孜孜勉勉勵精圖治之心即堯舜禹湯
文武之心也而制策猶以古先帝王之孰為可法為問
臣有以知陛下不自滿足之心也臣願陛下常存此心
而不已焉則唐虞三代之盛豈能及哉臣伏讀制策曰
自昔而觀宜莫急於明倫厚俗倫何由而可明俗何由
而可厚耶三代而下惟東漢之士俗趙宋之倫理差少
疵議果何道致然歟盖必有可言者矣宜著于篇毋泛
毋略臣聞自昔帝王之為治莫急於明人倫厚風俗而
人倫之所明風俗之所厚者皆由於崇學校以興教化
而已盖教化行而人心正則倫理明而風俗厚此必然
之理也唐虞三代無以議為矣若東漢之士俗趙宋之
倫理卓然于三代之後豈無其道而致然哉臣聞漢光
武初定天下首訪求山林遺逸之士明帝尊師重傅臨
雍拜老宗戚子弟莫不受學是以養成一代人心風俗
皆知崇尚節義耻於奔競此漢之士俗所以為美者以
有其教化也臣聞宋太祖即位之後偃息兵革崇尚文
治雖疆宇之廣不及漢唐而教化之美幾及三代當時
人君無不學而所用無非儒是以天下翕然以道學為
事又有濂洛諸儒出而接夫道統之傳以為學者之宗
斯宋之倫理所以為美者亦以其有教化也方今上自
皇都下逮府州若縣亦既莫不有學而陛下又躬行於
上日召儒臣講求治道固已論之精而行之當矣制策
稱以倫何由而可明俗何由而可厚為問臣以謂明倫
厚俗惟在於崇學校以興教化也臣願陛下益重教官
之選嚴守令之責使居學校者果能如胡安定之教於
蘇湖居府縣者果能為文翁之化於蜀郡則人倫不患
其不明士俗不患其不厚而唐虞三代之治無以異矣
又豈漢宋之可擬倫也哉臣愚不足以奉大對謹竭其
一得之愚惟陛下裁擇臣謹對
榮進集卷一
