玉楮集卷四宋岳珂撰
小墅桂花盛開與客醉樹下因賦二律
舊游曾賦小山篇浪蕊浮葩搃遜妍金粟同瞻黃面老
玉枝爭擁碧霞仙化身瑞相已百億匝地香風更大千
無量現前金世界倦翁又結醉中緣
黃金湧出碧檀欒消得充庭舞廣寒露蕊移將天上種
雲階借與月中看扶疎清影立黃鵠匼匝滿庭翔翠鸞
吹徹玉笙正涼透香風萬斛夜漫漫
雨中觀廬山
雨裏觀山夐不同何須九叠看屏風紫觚壇上排蒼璧
青步障邊鋪翠茸谷錦未迴指日照衣綃聊借淡煙籠
祗今萬木添紅纈更倩青霜染曉楓
半生每負看山眼此日真成帶雨遊欹枕有無疑欲暮
成峰横側總宜秋耳喧似厭泉嗚咽腰繫不妨雲去留
明日新晴馬蹄放直須三峽看龍湫
約吳季謙山行書來問期戲答
連朝積雨快新晴雨後青山眼倍明大路岳蓮聊戲馬
西園池柳正啼鶯已拚一醉從金諾共聽層淵噴玉聲
月裏看山儘清絶可憐偏照國西營
觀芙蓉有感
芙蓉城邊觀芙蓉開時淡白蔫深紅新晴著人過於酒
聊與老面回春風少年白面豈長好花落花開不知老
老來曾有少年時對酒不飲將何為
邵伯温聞見錄載范忠宣帥慶陽時總管种詁無
故訟於朝上遣御史按治詁停任公亦罷帥至
公為樞密副使詁尚停任復薦為永興軍路鈐
轄又薦知隰州公每自咎曰先人與种氏上世
有契義某不肖為其子孫所訟寧論事之曲直
哉予在山中讀書偶見此書而表之
君不見孔融昔日見李膺百世尚以通家稱又不見孔
融後來薦鴻豫卵翼方成比行路北海平生開酒尊未
應賓客皆若人倘令同德更比義華胄肯以遙遙論世
間麟鳳雜梟虺人事會逢搃如此高平丞相本大賢尺
璧那容寸瑕指一朝契家青澗种轉頭不記龍圖公蟈
鳴亂磬蠅點素丞相襟量滄溟同歸來端委廟堂上一
眚不捐三世將自言曲直何必言愧死老奴作何樣吁
嗟此輩何代無高平堂堂真丈夫邵家聞見訂千古寂
寞澗城墳上土
趙季茂通判惠詩走筆奉和十篇
病懶兩相宜閒吟九日詩江山雖舊隠泉石是新知不
分黃花老從教烏帽吹白衣渾未至醒眼欲何為
山行事事宜酒興富於詩雲錦工何用風帘酒聖知囊
空須共賦笛好愛孤吹斟酌蒼茫咏凭高漫爾為
晴佳雨亦宜雲黑又催詩静處景俱勝閒中趣自知攀
條隨客嗅卷葉看兒吹世事只如此吾今何所為
落拓與閒宜繙書更賦詩世方隨世競吾自喜吾知王
禇齒猶冷申韓毛必吹蚩蚩天所畀誰謂涉人為
草堂無不宜猶記樂天詩尚有驚猿怨莫教司馬知上
宮仙闕近左蠡客帆吹欲涉窮陘步兹狂何悔為
閒花取次宜宜酒更宜詩葉落澗魚避枝翻山鳥知簪
來擎雨重摘處任風吹得句須旬鍛未應無所為
醉裏筍輿宜閒攜一卷詩微吟因興寄會意止心知谷
霧連衣潤天風帶葉吹卷窮還自笑那復記誰為
秋氣與人宜山家物物詩題新興常倦景好句先知雲
斷邊鴻信天晴野馬吹閒情君莫問謀自不相為
天巧與天宜雕鎪焉用詩冥鴻吾自愛隠豹彼何知牧
笛方堪聽胡笳不奈吹傷時燭之武老矣不能為
置散分之宜半生衡泌詩神情一無繫山水兩相知流
詠雙魚寄賞音孤竹吹十篇聊報況惟此尚堪為
己亥八月廿一日除書予拜太平興國宮祠官呈
趙季茂
世間何物最是閒司諫拂衣歸華山倦來忘記省不得
依約此語祥符間終南捷徑本自錯老子新司紫元鑰
官家僱我作閒人有酒醉呼端不惡歲縻廩粟月俸錢
豢鶴有料芝有田人生何必待有用我老得此寧非天
君不見當年把臂龍圖上司諫放歸元未放又不見倦
翁山行醉復醒說著拂衣今亦忘
述山中語呈郡侯董庭直少監
山行霜清羣木落回首重雲望城郭城郭西畔江正横
中有千騎隨雙旌山頭一灣霜月明旌底史君如許清
我行山間已一月枕石潄流更奇絶頗從野老談政聲
所恨輕為數旬别别來有書招我歸我適把酒窮攀躋
相呼一醉已心許野老來前聽我語今年歲歉流離多
帶牛佩犢無奈何使君鎮静不猛厲使汝安臥仍行歌
山中故侯布鞵濕杖掛百錢遺不拾新來又拜散人呼
正好舉杯和月吸我醉汝醉今賴誰為言野老知不知
奉寄何正父總幹
經旬習懶慣山居不寫城間一字書把菊見山新趣倦
汎蓮依水舊交疎無心是處友麋鹿有客寄誰烹鯉魚
見說近來軍食足不妨詩卷訪犁鋤
奉寄胡教授
山中秋風寒刮席忽憶無氊泮宮客夜長螢火一燈孤
四壁蛩聲更幽寂文人自古常獨清強挽詩人同此盟
飯顆山頭報卓午絳紗帳下聽三更吾儕賦分本無二
老子新來添倦意入山四旬未擬回醉後行歌醒復醉
平生巖穴不作難更願他人同此歡廣文愛山儂等耳
雖有幽寂無儂閒君不見晨招在館笑在列楹杙昌苓
競工拙倦翁此事都不知從今對酒看山嬉
山中奉寄通判楊宗博二首
多病山中客無人傍酒罇與猨分橡子為鹿長禾孫白
晝雲歸屋黃昏雨打門忽懷楊司馬煙靄隔重閽
步壑斗堪摘登樓雲與齊未應隨日涉猶欠樂天題舊
覽開青眼新編寫赫&KR1389;便湏聫和軸寄我小山西
酬趙季茂遣餉松實鰻鮆柔魚
掀天吹浪海之東維錯分珍意倍濃越井戲沙形酷似
秦囊遺算墨猶封色欺金嫩三江鮆實比瓊酥十丈松
珍重故人勞問遺為言耕隴正勤農
九月一日聞雁
今年九月旦澤國始聞雁雝雝三兩聲雲關更凄斷宿
豫旱且蝗豈汝無稻粱窮漠三萬里還復思故鄊雁來
過期已一月汝來之遲果何說雁對以臆不能言來時
塞上鳴鏑喧
次韻趙季茂寄詩
蒹葭道阻長人在水中央鴻筆寫秋思驪珠比夜光律
嚴詩格壯鈴度置郵忙鉅軸注銀水欲題無漢陽
山中書懷
我昨浮平湖時適逢中秋十年鷗鷺盟萬丈蛟龍湫微
風自遠至皓月當上頭朋游凡三人一舉累百甌清光
洞盧明醉舞相勸酬枕籍起更酌微茫寄安流長空隠
繩低中夕發櫂謳未開晨曦輪已繫横堤舟駕言舍維
檝登途肅衾裯凄凄感霜露鬱鬱瞻松楸惻愴動五情
顧省經幾丘僾然儵如在惕若疑可求暌離纔經歲蓊
蒨驚且稠每欲棲猨扄於焉築菟裘經營眺高岡夷坦
開平疇左撫芙蓉屏右瞰鴻雁洲風雷凄五更雲月澄
雙眸汜蘭滋畹茂叢桂連山幽驚鳶墮跕跕候蟲鳴啾
啾振策後無繼竭屐杳莫周誰接西山袂且為東皐留
一憩動踰月四顧無與儔棲禽競晨噪落霞觀夕收樵
歌路﨑嶇漁笛聲吚嚘筑鳴環山泉鐘度遠寺樓煙暝
白晝合晴嵐翠光浮䕫藩走鹿豕下括尋羊牛雖云適
野性頗復懷牢愁天命樂自然吾生感行休主上頃見
知詔書傳置郵不忘蓋帷棄幾比巖穴搜沈沈開仙祠
奕奕垂靈斿笋班北闕近槐影西清樛聖恩比天隆臣
報如羽輶當年四十奏日徹十二旒言言劘上聽歴歴
思前籌是知度如淵井語不忍仇感嘆涕淚零棲遲歲
年遒縱興裹革念已抱肘足羞莊舄越客吟宗元楚山
囚更慙德難稱敢謂命不猶爾來陣雲黑已覺殺氣揫
連兵又多壘乏餽仍上游如我高臥閒自比他人優豈
不思敵愾一為殄國讐遠慨筋骨衰何以從戈矛又憐
壯心老無復陳謀猷居然去婦情徒作嫠緯憂五斗折
腰人百鍊繞指柔苦心自惙惙古道方悠悠華山正絶
陘鄭賦猶待鯈指點隔江烽焼燭看吳鈎
九月十三日始就郊墅拜寳謨閣直學士提舉江
州太平興國宫之命
槐影西清舞翠鸞竹宮高接五雲環職陪温洛圖書地
名在元封卜祝間晝訪未承龍閣問晨香猶厠羽衣班
祠官到處無公事且聽松聲老此山
茶花盛放滿山
花容縝栗露冰膚消得脂韋酪作奴葉底綩葩黃映玉
枝間著子碧垂珠潔躬淡薄隠君子苦口森嚴大丈夫
便合味言歸雋永移根禁籞比青蒲
九月十四日夜月明如晝敬想合宫竣事志喜而
作
纖塵不動月流空雲繞昆侖想合宫蟬冕侍祠三事列
雞竿賜赦九州同裁儀丙巳尊容典肇祀庚寅識帝功
田野老臣察天意夜深頻起候西風
寄喬益公
峩峩傑閣凌西清高排雲漢垂日星千年福地開殊庭
絳節中天朝百靈屬車小儒風埃底歲一周星陪豹尾
有眼未識奎璧寒有脚未踏仙晨班忽傳天上鳳銜詔
碧篆五雲爭焜燿洞深紫府掣金鋪初日丹霞兩相照
劫塵超出乘剛風帝恩廣大天九重封詞寄與小心風
額塌沙土輸愚忠今春轉粟折衝府赤手親曾哺飢虎
十三萬兵猶未補秋來無地無冬防頗聞宿師無見糧
要是倖安那可常門生感恩感刻骨本未親嘗究根窟
于今况是香火閒詎敢攙越徒侵官西陲奏稿卷十二
中有醫方方有意芻蕘思報無已時願軫蕭牆儆先備
將游太平宫小詩呈趙季茂
聖治峯前松檜寒舊遊從此解歸鞍著身泉石無心客
主掌雲山正額官老去隠居居紫府新來襍壓壓黃冠
門東曾有劉仙洞剥蘚攜筇試扣看
螃蠏
無腸公子郭索君横行湖海劍戟羣紫髯綠殼琥珀髓
以不負腹誇將軍酒船拍浮老子慣咀嚼兩螯仍把玩
廬山對此眼倍青願從公子醉復醒
聞畫眉鳥聲戲作
木杪幽禽巧語新何時曾記得名因樣傳京兆成雙嫵
人指漁陽開小顰儘稱如簧啼白晝未須對鏡學青春
山中有叟㗳無語短褐龐眉更笑人
小春六花
綠萼梅
晚秋過了小春催放盡山家綠萼梅東閣渠關詩興動
南枝先放暖風回素裳肌透未融雪碧蕊色欺初暈苔
惆悵東籬正岑寂重陽消得滿園開
茶花
萬峯落葉木槎牙春色初回壟上茶淺蕊黃金韻梔子
嫩容白玉沁梨花西風凝露纔成顆北苑喊雷應未芽
苦口味言終有益莫將容悦比浮葩
芙蓉
人道秋來不似春芙蓉特地張吾軍紅粧綠水照清夜
綵仗青旂朝大昕吳陣綺羅千隊擁秦川錦繡五花羣
可憐倚袖清霜早日薄雲輕醉未醺
小桃
霜晴著物利于刀漏洩陽和是小桃春色已看九重醉
秋風不管十分饕青枝似愜烏棲月紅浪不翻龍化濤
穠艷自同時節異夫君於此見清高
黃菊
花時已是過重陽翠幹重開滿地黃不為晨暉借顔色
要將晚節看芬芳宅邊豈必白衣至甕裏不妨紅友香
喚起閒情老元亮頽然一醉答秋光
李花
一枝眼底物華新翠袖清霜更可人靚色不須誇縞夜
韶容聊復返青春日烘有意姿仍潔露洗無言態更真
不趁繁華更孤迥為君喚起雪精神
奉謝何正父日鰕茘實茶果宣瓜蜜术之貺酧以
露芽
打門軍將到山家小國長鬚海上楂冰片霞餐正浮蜜
雪穰風味更宜茶頗思野蓛盤無茘安得珍投瓊報瓜
汎水舊游渾不記且看七椀岸巾紗
奉謝趙季茂遣餽鱟醬
逃禪繡佛正長齋誰遣缾罌海上來鮫室玄雲按犀甲
蜃樓紅霧染珠胎把螯便合閒雙手據殼未應期九垓
尊爼折衝定無敵江湖歲晚莫論才
太平宮遇雨
山居五旬晴山行一日雨太平咫尺間千里隔跬步黃
泥深三尺風聲更號怒誰語逋客知山靈倘留汝
玉楮集卷四
