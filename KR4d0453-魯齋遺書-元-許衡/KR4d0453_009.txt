魯齋遺書卷九元許衡撰
書狀
呈丞相乞致仕狀
許某呈某舊患脚氣復因憂戚變為腫此等病候類多
難治三數年來止以忌慎之嚴苟延視息今乃叨居要
地陪列元臣乏德乏才既不足以辦事非勲非舊又不
足以服人虛負寵恩莫任憂畏以故耳增重聽心苦多
忘腰痛未已而手麻腹滿纔輕而溲澁有困危之勢無
安養之期望加矜憐特賜聞奏使退循常分仍守舊資
豈惟免尸位之愆亦可效育才之助心獲無歉病庶有
瘳仰惟高明伏幸裁處右謹具呈
辭免京兆提學狀
後學儒人許某先於輝州承奉令旨遷來京兆教授人
家子弟欽依外今月初一日續奉令旨該廉宣撫保奏
令某充本府提學者某自惟非才不敢祗受即於宣撫
相公及以次官員處告覆至今未蒙允納竊聞提學官
師表之任也儀刑多士檢正學業實風化人才之所自
緣某早年羇旅學無淵源於舉業功夫未至成就若不
量度叨冒寵榮取四方之譏辱王府之命不止為罪於
一身也事有所係義在必辭伏乞宣撫使司詳察擬為
回奏施行取鈞旨
與竇先生
老病侵尋歸心急廹思所以上請未得其門也邇來相
從實望見教不意復有引薦之言聞之踧踖且驚且懼
邸舍中懇陳所以不可之故至於再三始蒙惠許違别
三數日復慮他說間之不終前惠是用喋喋重陳向來
懇禱之意嘗謂天下古今一治一亂治無常治亂無常
亂亂之中有治焉治之中有亂焉亂極而入於治治極
而入於亂亂之終治之始也治之終亂之始也治亂相
尋天人交勝天之勝質掩文也人之勝文勝質也天勝
不已則復而至於平平則文著而行矣故凡善惡得失
之應無妄然者而世謂之治治非一日之為也其來有
素矣人勝不己則積而至於偏偏則文沒不用矣故凡
善惡得失之迹若謬焉者而世謂之亂亂非一日之為
也其來有素矣析而言之有天焉有人焉究而言之莫
非命也命之所在時也時之所向勢也勢不可為時不
可犯順而處之則進退出處窮達得失莫非義也古之
所謂聪明睿智者唯能識此也所謂神武而不殺者唯
能體此也或者横加已意欲先天而開之拂時而舉之
是揠苗也是代大匠斵也揠苗則害稼代匠則傷手是
豈成已成物之道哉即其違順之多寡乃其吉凶悔吝
之多寡也平生拙學認此為的信而守之㒺敢自異今
先生真欲以助長之力擠之傷手之地是果相知者所
為耶無益清朝徒重後悔豈交游之浮不足為之慮耶
抑真以樗散為可用之材也相愛之深未應乃爾若夫
春日池塘秋風禾黍夏未雨蚕老麥收冬將寒囷盈倉
積門喧童稚架滿琴書山色水光詩懷酒興拙謀或可
以辨此也是以心思意向日日在此安此樂此言亦此
書亦此百周千折必期得此而後已先生不此之助而
彼之助是不可其所可而可其所不可也其可哉將愛
之實害之萬惟恕察言不能隱括悚息待罪
與耶律惟重
書奉寄耶律生久别不得會見豈勝懷想王之竒來審
聞尊丈以下皆安良慰西山詩說與文公詩傳異同此
非區區所能辨然夙昔愛生勤學似不欲虛其所問雖
自知淺陋猶喜一言之春秋壞於三傳此說固矣然盡
去三傳而不讀吾恐擬議之失又甚於三傳書義壞於
漢儒之序此說固矣然盡欲去之而不讀吾恐逆度之
差又甚於漢儒之序程朱以來講明究析其可信可疑
亦略有說盖自焚滅之後歴千餘歲其間變故又復不
少遺脱舛誤焉能盡如洙泗之舊雖語孟二書亦有可
疑學者但當求其旨意以身體之日積月累庶或有益
至於此等擬議姑闕之可也舊見西山文字平實簡易
不意此論急廹慢罵殊無温柔敦厚含蓄氣象抑豈少
日之為耶抑或他人為之而傳者之誤耶觀其考覈辨
難出人意表未易折衷容胥會時更論鄙見如此未識
果是否耶因風附意惟慎愛是望不悉
與子師可
小學四書吾敬信如神明自汝孩提便令講習望於此
有得他書雖不治無憾也今殆十五年矣尚未成誦問
其指意亦不曉知此吾所以深憂也高疑來聞汝肯自
勉勵勝於前日我心甚喜未識其果然乎韓遵道今在
此言論意趣多出小學四書其註語或問與先正格言
誦之甚熟至累數萬言猶未竭此亦篤實自強故能爾
我生平長處在信此數書其短處在虛聲牽制以有今
日今日之勢可憂而不可恃也汝當繼我長處改我短
處汝果能篤實果能自強我雖貴顯(云云)適足禍汝萬
宜致思且專讀孟子孟子如泰山巖巖可以起人偷惰
無耻之病也相與輔導之至元三年十二月二十九日
與子聲義之
比年諸幼多病不勝憂苦近方收拾一二小者為可子
讀書計政恐擾動不安聞令親傳道雅意甚非所望某
之愚陋先生之所知也得受共成一㕓與老妻稚子竭
力耕耝閑暇日會二三學者讀古人書則志願足矣且
西去邱壠不遠尤為快便日夜思至熟也夫尊榮貴顯
固人之所甚欲然鶴之乘軒隼之乘墉豈欲取謗怒於
天下彼挾矢者交會圜至殆其生之不能保將愛之實
害之先生不慮及此耶區區之懷冀蒙照察是以不避
抵冒之罪極意盡言賢王誤采虛名曲垂召旨以學官
之職降付鄙人逃去則不敢聽命則不能夙夜憂惶莫
知所處聞二君子還王府已有解釋之路願賜教約夫
尊貴安顯固人之所愛然反足以賈禍而召怨曾不若
安守貧苦之為愈也亂後雖處小庠實出僣妄比年竭
力經營田廬庶覆前日之非何意虛聲展轉至於如此
二君子最知某者萬願為意某頓首再拜
與仲晦仲一(二首)
某頓首再拜兩君子執事將春敬惟雅況清裕某山野
鄙人虛名過實不勝愧負仲一過京兆以稠人中不克
欵附所懷繼荷仲晦公特書慰勉使某㝟而居安而待
其時已為士君子家託二三子相從正句讀今復十數
矣其束脩之供給有餘裕恩旨益之以奉給是魚肉而
又熊掌也以義制之不容再受且仲可遵道之生理未
治其事體自是不同再四辭於宣撫廉公左右未見從
允静言思之將苟避矯激之嫌必難免士林之誚託所
以解之非二君子其誰可者弗獲即有不安明公必能
見察於言意之外也區區不已重附從宜李公幸矜亮
恩旨令某充京兆提學某之寡陋先生素知使依先所
降恩命教人家子弟已愧不稱況提學之職必習知舉
業場屋有聲者可得為之而某蹇淺昏昧一無所曉何
以當此苟強顔為之不唯取笑四方為士友所責亦恐
用非其人為當路諸公之累是以傾輸悃愊冒瀆陳說
仲晦仲一二君子所願奉致此意何由使某得守先命
少緩士林之議便風不乏伏賜誨藥邇者從宜李公來
傳道二君子雅意佩感但病中不能作書為謝爾
與友人
把仲輝具悉日來所履良用憮然某也與子為師與令
親為友不能善誘善導使入孝慈顧相怨交惡反出衰
俗之中益自知平日區區初無小補德之涼薄其誤人
乃如此曷勝負愧勸導之言非有固吝但疇昔事幾方
來嘗面陳所否猶且依違略不見信今業已為之豈咫
尺之書所可挽耶雖然數沐厚愛豈敢遽忘所托韓遵
道過蘇門欵叙轉求代為推聒思濟以愚懇無他庶或
有一中耳汝今所處固為甚難然天下公議責備於臣
子必責備於賢者父之過即子之過也正當反躬自克
百倍其勇令親之失亦汝之失也此若不悟勢將滔滔
有無窮之悔矣重思重思
與王濟川
濟川詳議友兄執事之用春來會見無恙也别去不知
遽為永訣追念往者相從之舊豈勝哀痛少者致養老
者侍養人之常理吾兄春秋高生業未遂已為憂苦不
知又何以堪此也凶變之來莫測以為天耶人耶要必
勉自㝟解遠為後人慮庭玉回草叙區區之意任重尤
當自力餘不及盡言之
與韓邦傑
總判邦傑舊游相别之久相去之遠公務匆冗中乃能
不忘相從之舊殊慰懷想而無競又論為學為政皆有
進長尤可喜也某卧病僅一月未能出門無補公私徒
增愧恐區區之念想諸公可憐也比會見望以時加愛
加勉不能悉
與提學
提學先生執事顯之來審文况安適為慰向來會晤俱
以匆匆不遂挽留之願别後寓此又復一年無補公私
徒增憂懼念昔相與鄰居接壤課督兒軰種田讀書徜
徉山水(闕文)
與李仲實(闕)
與孫謙甫(闕)
與趙輔之(二道闕)
與友人
向來報書想已聞達某人行重附鄙意某自前年得還
鄉甚思吾友相與鄰居方將經營復此遠出今居燕城
日就衰朽何别離之易會聚之難如此也區區拙迹某
人能道其實不足煩吾友慮比會晤惟祈以善自重不
宣
與君瑞
先生側侍某某人來誨簡審聞尊况動止康裕甚慰遠
懷某即次旅寓日益無聊某人歸能道其實外人或傳
曾受職任正由不知巳者相玩戱也掛齒且不可况筆
之書乎千萬乞照亮未間惟冀以道自愛區區不宣
與扈正之(二首)
正之鄉兄執事尚在關中得幸相近以墳壠之故不遂
相守吾兄遠送臨潼哭佇為别可見顧愛之情如此其
至别後日復一日馳驅道路間念昔者相從之樂可勝
悵惘秋凉遠惟尊候泊仙輯各安裕某即此區區無足
道者未間惟調護不宣
向在關中得親近才卿文遠軰有講習之樂有切磋之
益東還日紛擾冗中所接聞殊不如意加以衰病繼作
旅寓遠方憶昔相從優游自得豈勝悵惘秋凉敬惟尊
候泊玉集各安順人行草草附問會晤未涯切冀以時
自愛區區不宣
與許仲常
向約鄧州迴即寄書來今不聞一信何耶生事當着實
自力不須更求勾當慮日後愈無涯際悔不可及也當
深思之比見惟勵不息
與孫伯玉(二首)
伯玉友舊執事春初遠惟福履清佳老得吾友相與鄰
居實夙昔所願方率兒軰結茅樹桑為讀書計不意有
此行也今雖寓此請歸之念無日去心新居草剏計多
勞苦要當安心勉力庶可必成也因風示報為幸人行
敬附鄙意
伯玉友兄執事犬子來知有幼孫之慶而生理又復不
遂可勝動念人生所遇或厚或薄理有當然故聖人教
戒正要於此益堅益壯不可怯懦苟安也積學力行始
亨之端犬子還能道區區也正遠惟千萬自愛不宣
與張仲謙(二首)
左相心契執事十九日承手書且聞起居康勝喜慰不
可量某之拙學無足言者而執事虚心每每問及尚未
知果不足用也雖然盛意不可虚竊謂父子君臣實天
所命能順而不失則人道備矣其利與鈍成與否雖古
人不能必吾豈可不聽天命而苟為哉管見區區只此
為是是所以為拙學也材木盤費極感厚意因風奉答
兼謝比晤對千萬慎愛不宣
犬子於六月二日病殁某罪逆深重不見佑於神明使
禍延所愛肝腸痛慘猶鈍刀割裂仰天長號不知所以
為言但犬子初還家飲食猶日進二升時欲持行四月
初聞妻子不來病遂日增醫者診之欝證也由心氣不
足親友亦咎某當時不即挈引還家故致如此病且革
果惟不得舒暢使然胸膺氣滯不得上下以至於死事
已往矣萬悔何及人生修短固有定數不可改易然淺
懷俗見終未能無恨於此也望以是意達之焦氏良親
幼孫在襁褓使他日得承吾兒後萬謝萬感雪齋侍講
郎中三執事皆不及另書望道此意壬辰後憂苦無若
今日殆不可生存矣因風幸示教
與文子貞
向托劉孝叔附書不意就此沉滯靳生行復令附信巳
不及矣自今觀之正宜慎言克已安心静守紛紜之議
不須妄聽此夏或得還家當細說此未間惟好自愛重
不悉
與吕伯充
書奉伯充秀才不意凶變令尊丈奄棄榮養可勝驚怛
舊聞伯充途路中偶與人相從及相别心為不忍今罹
此艱咎何以堪處葬禮遵用遺言依倣古制信道力行
至於如此楊元甫之亞也敬嘆敬嘆路遠不及一往慰
問悵惘曷可信未間惟以禮自盡區區不宣
與廉宣撫(三首)
宣撫相公執事比日車從過覃懷不獲一見可勝悵惘
時暑惟起居安裕友兄楊元甫隱士也篤信好學操履
不苟實我軰所仰重執事時肯眷顧美事也劉成之舊
從姚司農今將還家謹託附意比良晤惟千萬為國為
民自愛區區不宣
向來會見以相愛之故故不敢不盡所言然其辨折可
否頗傷急廹將謂獲罪於吾兄也違别未幾遽辱誨音
知吾兄襟度㝟綽或見區區之意本無他也感慰感慰
敬生還草附謝懇正遠惟千萬保綀自重不宣
某自大名遷居蘇門其大喜有三親善人也近鄉士也
得佳山水也是以藝麻樹桑圃為老計三數年雖所謀
未果而志慮益堅於向時矣
與人(四首)
蘇門之來此廹於明旨俾教授子弟某以嘗為小庠故
不敢昧而不得辭已聞四方之傳形於謗言著於譃諺
聲聞過情之耻宜被一身惟有玷乎諸公之明悚懼無
既兹復頒以提學之命恩則厚矣憂如之何猥辭納於
宣撫廉公未承見允憂懼薰心感病如舊不能起者旬
日矣其不安之勢可以意曉且提學主司之職京兆學
官旦望考校賦詩議論積年于是將使無素業者易而
尸之于公議自不容安故敢上冒威名陳辭于左右冀
復欵於仲晦仲一洎諸君子因大用回附片言隻字以
諭撫司得伸卑懇不勝拜賜
邇來草率奉書想不為浮沉然區區所求至甚切故又
喋喋京兆舊有提學每旦望考校賦詩議論是為所職
而某於舉業初不曾攻習向者雖守小庠僅能與童子
正句讀釋音訓而已今代領其職是羸犬負烏獲之任
也雖骨折筋絶其可勉強累復求於宣撫廉公既為回
奏未見允許憂懼薰心至於卧病其不安之勢先生可
想見也恃愛舊願致此意於仲晦仲一二君子若獲專
奉元受恩命教授子弟則駑蹇之資可以勉勵庶幾小
安也未知高明以為何如
復十六日承誨簡知近日宿疾尚未全愈可勝憂想桑
根煎固治肺疾然須從升降浮沉多加時藥少加治藥
以待秋凉雖旦暮未有顯效而他日奉長之氣漸有生
發則神祕湯軰可以兩服便驗斯理也嘗與遵道論之
甚不可以迂闊淺近之不信也未知先生以為何如
别後南歸得守邱壠殊適所願老來情思苦厭喧雜課
督兒童種田讀書雖拙謀心自喜幸農夫野叟日夕相
遇與之話言固不盡曉要其中無甚險阻是可尚矣遠
辱承寄兩枉書教且承雅意肯屬鄉閭迂闊之為亦有
同者喜不能寐佇俟好音鄙人有幸須得會合切望切
望
代李和叔與兄子
叔書付兄子天敏吾先本名族自兵亂以來衰頽不振
諸子且孱弱未見可以繼復先人之舊者獨汝沉静敏
慧度越諸子我是以﨑嶇宛轉求托於王公文秉也既
從學有稱於同軰至慰所望比年以親事隔遠不得躬
親勸督殊使人動心吾意汝之進學不類於前日耶則
本質沉深遽變于歲月之頃吾意汝之進學果類子前
日也則行人絡繹了不聞勤苦之言因念家業陵替使
汝婚娶之禮不如宿昔之舊可嘆也可愧也三數年來
吾以目疾失明凡曰交游曰故舊莫不傷悼矜憫有不
遠百里而慰問者昔者子夏聖門之高弟其失明猶曰
天乎天乎况我淺薄之資處憂患之餘能無動於中乎
先人之業欲墜未墜望所以興復吾門者唯汝耳汝而
肯學則吾李氏之後廕其餘輝矣汝而不學則吾李氏
之後為工歟為商歟為牛童歟為馬卒歟蓋有不忍論
者此吾所以重傷隔别之遠而愈益失明之恨也吾先
代皆以宦業名世原其所自蓋積於勤學學之於人其
大矣乎父子之親君臣之義與夫夫婦長幼朋友亦莫
不各有當然之則此人倫也苟無學問以明之則違遠
人道與禽獸殆無小異以禽獸無異之材汲汲焉求處
衆人之表吾見其謬悠荒唐之言卒䧟於自欺而後已
也吾衰且老重以疾廢平時所期于汝者自是愈切不
知汝之處心亦果如吾之處心乎欲話所懷竟未有便
庭除至近也須扶引乃能出入千里之遠計會聚于何
時
與吳行甫
竊以學務求師師明則正可就學賢期衛道道明則益
以為賢義有當從謙何過執伏惟行甫先生德堪模範
學究淵源巳煩善誘之勤先著小成之效遠圖可望幼
志俱親豈容中道之退歸深抑輿情之企慕智惟成物
忠必誨人忍令諸子之無依坐視前功之不繼萬願復
垂絳帳弘古人之舊風重授青衿起今日之新學謹修
短䟽用表深衷切望高明特賜允許
與張左丞
弔者在門慶者在閭一倚一伏孰知其初君子存誠克
已就義始若甚難終知甚易可委者命可憑者天人無
率爾事有偶然舍苗不耘固為有害助而揠之其害甚
大既徵於色又發於聲天道無他庸玉汝成
魯齋遺書卷九
