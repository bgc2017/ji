魯齋遺書卷十一元許衡撰
四言律詩
夢中
花謝花開時去時來福纔慰眼禍已成胎得未足慕失
未可哀得失在天敬聽天哉
五言古風
觀物(四首)
裸袒遊市門逢人遽侵侮俄而被捶撻號痛淚如雨若
軰懵不靈妄動招危傾云何大夫士亦甘此由行行路
細如縷間關何權數久久成拙謀一往竟不悟我始窺
其端居寬尚盤桓盤桓非懦怯後事當無難
物産天地間精粗據兩偏兩偏互倚伏一氣常周旋善
善不可緩安安貴能遷人生喻此意自當心乾乾
萬物備吾身身貧道未貧觀時見物理主敬得天真心
爽星辰夜情欣草木春自憐喪亂後能作太平人
事物形雖同中間勢各異推遷無寧期倏忽幾易位智
者識機微安焉處平易人生貴無私莫使聞見累
遊黃華
我生愛林泉俗事常鞅掌十年若煩劇一念愈傾仰峯
巒看畫圖雲煙入想像久成心上癖欲忍不可強荷有
敬齋公恒以善相長擕我遊黃華一洗塵慮爽行行嘆
竒絶舉目皆勝賞鏡臺聳百嶮瀑布落千丈石苔積重
痕溪風動幽響使我躁競息使我心志廣恍如夢中身
翺翔千古上回首聲利場誰能脱塵網我老得仁心動
作皆可像還家擬鄰居求田冀接壤便許樸鈍質於此
静中養
訓子
干戈恣爛漫無人救時屯中原竟失鹿滄海變飛塵我
自揣何能能存亂後身遺芳藉遠祖陰理出先人俯仰
意油然此樂難擬倫家無儋石儲心有天地春況對汝
二子豈復知吾貧大兒願如古人浮小兒願如古人真
平生乃親多苦辛願汝苦辛過乃親身居畎畆思致君
身在朝廷思濟民但期磊落忠信存莫圖苟且功名新
斯言殆可書諸紳
有感(二首)
嬌兒未成人病苦不肯退憂傷動中懷慘慘心欲碎老
妻情更惡中夜泣相對何如早還歸山陽墳隴在平生
所願心展轉不得遂十年誤同遊回首只多愧病連肝
肺深因覺妻子累悠悠故鄉情滴滴眼中淚狐死知首
邱人生戀鄉土我心久焦勞宿疾安能愈所望還故鄉
微骸近先祖骯髒足嘆嗟西風動寰宇
歸興不可遏歸程待何時悠悠故鄉心一夕千里馳西
風動霄漢慘慘令人悲況我多病身天涯久棲遲交遊
義難忘豈忍輕别離重念邱隴遠嬌兒正愚痴因循死
異邑後世將何遺所願經營日及此未全衰桑樹墻以
下開畦水之湄既得舒困難且可為鎡基幼無孝悌稱
老無恩澤施唯有近先塋一死乃其宜諸君苦留連雅
意金蘭期我自無遐福形骸變焦痿生平尚求友得友
還差池中懷起愁嘆欲别難為辭試問將居廬何日當
西之緩急有擬議行止更無疑作詩敘懇欵為報吾人
知
送竇清叔
初來識君面此行見君心匡時有長策慮遠憂且深俗
親取近效雅意入幽沉人生貴所依所依貴知音知音
得長布身將比黃金我本貧賤士多思委相尋未得辦
一飯胡為遽分襟征鴻出遠塞西風動疎林去去渺萬
里何年酒同斟含情望無極白雲障孤岑
讀東門行
貴德德乃顯尚力力為優二者各有時天運非人謀舉
世皆好義貧賤固可羞天下方事強聲譽將何求人生
會此意出處皆無憂但恐利欲驅由非所當由足躡虎
狼尾手撩虺蛇頭一觸禍患機相尋遽難休新聞李侯
子快意復父讐雄名與英概一日傾九州美事固可羨
猶當究源流掘地得深澤積土為高邱造端起不平是
果誰之尤君子貴謀始責躬重以周弱德較強力明知
勢難侔馳馬走峻坂中間豈容收顛越既莫救豈得乘
桴浮君不見羣雀滿樹急喧啾隋侯有珠不肯投一鳥
死時一珠碎得輕失重非良籌友之直諒仁可輔藥之
瞑眩疾易瘳不知當日誰與乃父為交游
送姚敬齋
凛凛姚敬齋風節天下竒終焉托君侯君侯賢可知人
生貴得友得友真朋龜責善善無遺輔仁仁克推仁善
既皆有受福將自期我來歌吉祥真情寄荒詩一祈仁
政蘇民疲一祈善政賙民饑豐功偉績鐫長碑千年萬
年感激人心無了時
梁侯夀
律管歲寒深梅花春意早君侯應嘉祥俊逸固傾倒直
氣與衆殊孤標能自保藹然仁者心慕悅古之道視民
猶視已重賢如至寶兒孫冀傳習詩書人倫討忠鯁擬
力輔姦巧期痛掃舍積有休徵天錫永難老
别西山
大山如蹲龍小山如踞虎烟嵐鬱蒼翠遠近互吞吐我
來蘇門居遨遊成樂土策杖望朝雲捲簾看暮雨佳意
豁塵腥勝概入談麈使我欝陶消使我勞瘵愈生平鄙
吝心一洗出千古回首聲名人何殊坐囹圄遠役非素
懷況有跋涉苦吟鞭裊春風遲遲如去魯芳菲二三月
追遊盛梅塢歸來願無違一觴相對舉
我愛林慮山不處要路津兹焉幾千古絶彼朝市塵我
來成素交澹澹日益親形骸兩相忘誰主復誰賓充然
樂我饑怡然棲我神朝光連暮色佳意含餘春心境一
融會世味殊未真奕奕草木光熙熙禽鳥馴衆物欣有
托吾廬行亦新詩書詠而歸況有耆德鄰
五言律詩
登東城
步履上東城秋風晚更清亂雲隨日下荒草過堤平野
迥寬凝佇詩成促後生何當常似此慰我病中情
遊北觀
扶杖古城荒飄然意可傷道宫烟鎻樹農舍雨傾墻捕
吏翻疑宼平人却笑狂長吁空仰首天際正蒼蒼
北門觀漲
雨水添新漲陂湖沒舊痕人迷堤口路船上樹頭村歲
事知前誤秋耕未可論誰憐徭役外天亦恡深恩
憶賈君玉
賈君清介士吾軰鮮能羣守志王元伯甘貧范史雲銅
臺書廢讀東郡酒方醺何日尋先約青燈共夜分
病卧
一病連三載孤身萃百憂干戈良未已妻子若為謀生
可陪諸弟歸當老故邱難忘終始義忍死更遲留
不寐
秋宵初感慨展轉不成眠老況青燈外羈愁白髮邊蹉
跎嗟往事安穩憶歸年却起開門望霜清月滿天
戲學老杜去蜀
十載他鄉寓千山故國賒如何虚度日不肯去還家往
事知難及餘生度可涯願言心益地無用苦傷嗟
别友人
良朋不易得此去復誰羣别酒無勞勸濃愁已自醺間
關花外鳥冷淡日邊雲莫唱陽關徹離聲忍更聞
擬贈彦澤
友益愛曹君標孤出世紛壯懷期遠業高誼薄層雲惡
亂求山隱親賢願德薰我生良有幸歲晚得同羣
秋雨思晴
秋稼方成實連宵雨未休肯捼十日限都解萬民愁天
相逢奎見雲占遇甲收西南風未起空憶霽光浮
喜秋晴
苦雨傷秋稼朝雲忽放晴碧空雲盡捲滄海日初升久
客天涯興耕夫隴上情雞豚并社酒處處是歡聲
喜晴
霽色開晴望春風破客顔綠紆東去水青起北來山魏
府方期往共城已夢還芳菲梅塢盛要醉竹花間
子仁改冠
聰明羨劉子奮勇入吾門大省仙家誤真知聖道尊一
簮除舊習千古立深根更願加勤苦詩書日討論
秋寒
秋晴快凝眺高步古城隈雲影水邊去鴈行天際來地
偏幽意勝山遠畫屏開(缺)
趙氏南莊
曉起北窗涼清談戢羽觴入簾花氣重落地燕泥香夢
裏青山小吟邊白日長秋風載書藉相對築茆堂
夜雨
苦雨變秋霖瀟瀟入夜深亂敲驚葉脱清響雜蛩吟往
事百年夢故鄉千里心西風助凄切不管客難任
登城西故臺
薰風不解愠涼氣欲生秋往事都成夢離心祗自愁蒼
黃原上草寂寞水邊邱却憶家山好言歸未有由
五言絶句
别友人
永懷不得遂偃卧惜分陰沁北田園計山東故舊心
九日思親
九日人歡遇雙親我獨思倉皇迷路後哀苦哭兒時
中秋
動是經年隔休教此夕孤玉律秋方半銀蟾影倍清
七言古風
桃溪歸隱圖
溪桃種成事天子已把行藏兩途擬如今鞍馬困黃塵
袖着横披念生理君不見太倉米登天厨金盤對飣如
珍珠雖能頃刻得貴重無復繼世生民區果欲歸歸貴
速雲雨人情若翻覆虚名累不當饑寒枉惹閑愁亂心
曲果欲歸歸恐晚鏡裏蕭蕭鬢絲短桃花零落幾春風
野鶴山猿有誰管歸去來莫徘徊瓦盆便擬傾新醅脱
冠一笑醉溪石人間萬事俱塵埃
吳行甫雨雹韻(二首)
山雲突起凌碧虚怪壯竒態成須臾驚風急雨迸飛雹
飄驟散落千萬珠半空光冷掣電火平地聲走轟雷車
神龍奮怒乃若此不識造化將何如默知嘉禾傷淹没
坐看積潦横穿窬小民咨嗟復愁嘆謾執俗議尤當途
當途於今藐房杜機略自知天下無有才足使人羡慕
有勢足使人奔趨暇考陰陽論調爕暇紓徵歛矜號呼
今年金繒滿千䭾明年好上登封書
青山偃蹇與世疎只將秀色供吾徒知君如我有山癖
深探遠討吾不如金燈峯山詩千首掛鏡臺前一杯酒
人間萬事盡浮雲故人曾為相思否雲邊鸞鳳玉鞭鳴
跛鱉滿跚疉繭生天末碧雲凝遠思夕陽無語下西城
七言律詩
病中雜言(六首)
人人都畏死來催我道人生死是歸但使牆陰無隱慝
不憂心外有危機得生本自神先宅未死誰知鬼已依
此理分明是天命便須相順莫相違
花逓香風入短櫺草抽新綠倚柴荆正憂多病作身累
還喜幽居見物情花為可觀遭夭折草因無用得欣榮
世間巧拙俱相伴不許區區智力爭
莫怪新貧壓舊貧貧來尤覺此心真自憐孤力膺邪議
常欲幽居遠市塵千里烟霞山障曉一竿風月野橋春
憑誰寄問鄉間老我去何人願卜鄰
磊落青山萬仞高虚崖絶險駭猿猱從誰得上嵓龕住
免我從來俗事勞曉日烟霞明澗壑霽天霏靄散林臯
休言只好寬凝佇滿地干戈亦可逃
但願吾兒會讀書不妨貧苦一錢無頭顱有肉元難厚
項頸生筋自合麄暗裏乘除皆造化分中操守是良圖
年來識盡榮枯理却笑蘇張見趣迂
直須眼孔大如輪照得前途遠更真光景百年都是我
華夷千載亦皆人癡陰冷墮雲間雪和氣幽生地底春
此意若教賢會得也甘顔巷樂吾貧
春來秋去客中情轉首光隂十歲經學苦煉成心下赤
愁多消却鬢邊青眼前世事翻棋局夢裏家山憶畫屏
何日歸同林下友笑談書史有真馨
繼人葵花韻
蜀葵花色耀深濃偏稱修叢映短叢絳臉有情爭向日
錦苞無語細含風舒開九夏天真秀壓倒千年畫史工
但恨主人貧且窶不教相對舞衣紅
中秋不月次竇生韻
撥去塵機得暫閑秋蟾思比去年看誰知黯黯陰雲合
故作凄凄夜色寒好友不來傾綠蟻詩人徒想凭欄杆
世間萬事難前定付與無心却自安
秋霖初霽
城外平波遠接天城中流水亦涓涓兩旬秋雨餘三丈
一日人心抵十年忽覩濃雲捲空際便添喜色上眉巔
憂歡旋逐陰晴改誰自胸中有大全
遊孫氏别墅
聞道阿孫别業新招呼諸子共尋春紅韜瘦藟花初動
黃染輕稍柳未勻興况便為生意好風光殊比畫圖真
何當對此常無事慰我年來老病身
病中有感
十載天涯客寄身今年憔悴不堪聞病來與死傳消息
老去無家遺子孫故里歡遊頻入夢春城凝眺獨消魂
如何藉我知音力五畆耕歸沁北村
遊黃華宫
聞道黃華山水好我來一覽氣增豪鏡臺對聳千峯起
瀑水驚噴萬仞高曉色雲烟生洞府霽天霏靄散林臯
憑誰早遂終焉計日月登臨不憚勞
七月望日思親
枉却千思與萬思音容無復見當時草忩夜静燈前教
蔬圃春深膝下嬉將謂百年供色養豈知一日變生離
泰山為礪終磨盡此恨綿綿無絶期
春雪
玉塵如糝滿東風人道天教兆歲豐麥已埋深郊外綠
花都封却樹頭紅半年枯槁從今潤千里芳菲是處空
為問王孫與農叟憂歡應見兩難同
題武郎中桃溪歸隱圖(五首)
武陵曾有避秦人人世高跨擬慕真不道當今異前世
枉尋幽隱伴饑民紅芳未比紅衣好綠水争如綠酒醇
營得一官裨聖政誰能康濟自家身
桃溪將擬武陵溪只恐桃溪隱未宜詩卷久懷天下詠
畫圖今遣俗人窺嚴陵晦迹終垂釣韓伯韜聲猥學醫
此軰君侯休羨慕但當匡救主民疲
桃溪風景寫横披渾似秦人避亂時萬樹春紅羅錦綺
一灣晴碧捲琉璃飲中更聽琴聲雅静裏初無俗事羈
他日君侯歸此隱肯容閑客日追隨
門外鞦韆擺翠烟籬邊雞犬亦閑閑更教爛漫花千樹
對着縈紆水一灣好景已憑摩詰畫他年重約長卿還
尋思此世人心别又愛功名又愛山
果肯歸來學隱淪閑中别有一乾坤可人碧草自春意
入調朱絃醒醉魂花滿春風看錦浪水明涼月話黃昏
此中意趣知多少莫對簮纓取次論
贈竇先生行(二首)
西山山下覓幽村水竹鄰居擬卜君豈意天書下白屋
便收行李入青雲功名准自英賢立得失防因去就分
萬里風沙渺南北請歸消息幾時聞
莫厭風沙老不禁斯民久已渴商霖願推往古明倫學
用沃吾君濟世心甫治看將變長治呻吟亦復化謳吟
千年際會真難得好要先生着意深
謝梁安撫惠田
晚年幽興入幽居擬即諸侯置一區令德久思親慷慨
佳田今許乞膏腴太行西對千峯玉淇水東窺萬斛珠
幸着此身於此老願從樂正五人俱
用行甫韻
蛟鼉不肯脱淵深鳥雀還知宿茂林笑我羈孤成蹇蹇
於今衰老復駸駸困來未易追前事病久猶當屈壯心
聞道西溪田可得安栖從此有佳音
晚步西溪
拉友西溪往步聯西溪佳景麗秋天日回林影蒼烟外
風轉灘聲白鳥前迅走雙輪看磨巧連安獨木訝橋偏
老年活計尋幽隱須擬岡頭置一㕓
吳行甫韻
老作民區百歲翁托身終不羨陳宫山田隨分有生業
儉德養廉真古風五畆桑麻舍前後兩行花竹路西東
幽人自愛幽居好未肯埋身利害中
九日思親
年年九日淚沾衣往恨傷心未易支兒望母時兒哭母
母尋兒處母啼兒兵塵擾擾關河迥風色瀟瀟草木衰
回首天涯謾凝涕悲風千里暮雲垂
偶成
屈指年華四十三歸來憔悴百無堪遠懷未得生前遂
俗事多因困後諳百畆桑麻負城邑一軒花竹對烟嵐
紛紛世態終休論老作山家亦分甘
李生器所恃(二首)
人生夀天本難齊補養徒煩一例推醫到明時無百中
病方傳處有千岐醫能宛轉深求病病解間關巧避醫
生死於兹係天命莫將天命責人為
防病須防未病時病臨休恃藥能醫寸瘡潰處全身死
一息差來五臟危禁盜莫如先禁博存毛未必勝存皮
萬般補養終成偽只有操心是要規
答董瑞卿(二首)
性鈍難開似石堅可當名與古人連中懷負赧逃無地
老日歸休幸友賢但想諸兒傳世業豈虞千載綴遺編
區區力穡何堪道不是顔家郭外田
钁劘腁起掌中堅檐隱堆高與項連涉世更誰如我拙
保身從昔慕君賢青山有約期終老白日無功閱舊編
慙負新詩未能謝且容竭力趁耕田
和姚先生韻
去去迷途莫問津來還惟恐不知真因時用舍固有命
與道卷舒宜在人百尺竿頭愁據險一庵床下樂為鄰
孰輕孰重何須論夢想故園桑柘春
呈友人
事愈沉機德愈真歸來豪氣盡崢嶸天占北史(謂岳臺判)禎
祥應學閱西山(謂真先生)禮義精吾道真如千里重虚名冷
笑一毫輕十年談社難相就今日先生合主盟(一作尋思談社)
(無人管只合先生作主盟)
六氣不用味(反推之見其當用者)
風關酸醎熱關辛火家甘味不須存濕甘辛味兼醎味
燥用甘醎亦未聞更有寒酸同一理司天司地不區分
七言絶句
偶得
紛紛身事百千般只要教君賭是(闕)
枉將機巧自生難
登天王臺
樓閣荆榛幾變更登臨只見古今情當年勝迹無人問
依舊春風草又生
謾得
克已功夫未肯加責人機見益增多百年擾攘荆榛裏
存得初心有幾何
宿卓水(五首)
腹餒衣單坐又温可堪開口話犧文西風更動蕭蕭竹
清徹先生十一分
寒釭挑盡火重生竹有清聲月有明一夜客忩眠不穩
却聽山犬吠柴荆
都笑謀生我最迂我思猶恐不能愚紛紛走入荆榛裏
誰肯輕身與竝驅
水有清聲竹有風我來端欲豁塵蒙明朝杖履西城路
悵望家山翠靄中
山水年來滿意看只無幽竹伴幽閑從君願乞龍孫去
栽向西城空隙間
大暑登東城(六首)
雲間畏日不肯下天際好風殊未來安得盆傾三尺雨
暑天一洗絶塵埃
三丈危城日暮登暑威殊不霽憑陵何時太華高峯上
細嚼松陰六月冰
𦕈𦕈微軀一指如豈勝炎暑拍寰區當年列子容攀學
夜半因風上碧虚
本期蕭散築幽深豈慮煩蒸復見侵五夜懊憹眠不得
幾乎消絶愛山心
瘴厲蟠空久不開壟苗枯死旱為災蒼生夢寐思霖雨
誰似當年傅說才
關鑰胸中本要安親疎眼底更須看若教處此無深秘
只恐當機有至難
樂府
沁園春(東舘路中)
自笑平生一事無成險阻備經記丁年去國干戈擾攘
蹤蹟飄零魯道塵埃齊封景物旅況悠悠百恨增斜陽
裏對西風灑淚魂斷青冥家國未得躬耕又十載羈
棲古魏城念拙謀難遂丹心耿耿嘆韶華易失兩鬢星
星五畆桑田一區茅舍快與溪山理舊盟橋邊柳安排
青眼待我歸旌
鷓鴣天(夜寒)
土塌侵尋夜半風眼羞無睡強朦朧新詩暗琢拳攣裡
往事都思展轉中膚起粟脊彎弓須知玉汝是天衷
墦間也去隨人乞怎立當年濟世功(一作怎得心胸浩氣冲)
滿江紅(書懷)
親友留連都盡道歸程匆逼還可慮干戈摇蕩路途囏
厄萬事豈容忙裏做一安惟自閑中得便相將妻子抱
琴書青山側行與止吾能識成與敗誰能測但糲飡
餬口小忩容膝桑梓安排役老地詩書准備傳家計使
蘇張重起論縱横心難易
沁園春(墾田東城)
月下簷西日出籬東曉枕睡餘喚老妻忙起晨飡供具
新炊藜糝舊醃鹽蔬飽後安排城邊墾斸要占蒼烟十
畆居閑談裏把從前荒穢一旦驅除為農換却為儒
任人笑謀身拙更迂念老來生業無他長枝欲期安穩
敢避﨑嶇達士聲名貴家驕蹇此好胷中一點無歡然
處有膝前兒女几上詩書
滿江紅(别大名親舊)
河上徘徊未分袂孤懷先怯中年後此般憔悴怎禁離
别淚苦滴成襟畔濕愁多擁就心頭結倚東風搔首謾
無聊總難說黃卷内消白日青鏡裏增華髮念歲寒
交友薜蘿烟月莫道人生歸去好誰知美事難雙得計
從今會合在何時長相憶
魯齋遺書卷十一
