國朝文類卷第五
七言古詩
鄧州城樓元好問
鄧州城下湍水流鄧州城隅多古丘隆中布衣不
復見浮雲西北空悠悠長鯨駕空海波立老鶴呌
月蒼烟愁自古江山感遊子金人誰觧賦登樓
吊故宫杜瑛
月上觚稜椒壁濕飢烏啄碎琅玕石劫灰飛盡海
揚塵廢殿荒臺土花碧洛陽書生汴梁客一夜春
風頭欲白尊中頼有酒如泉醉倚寒䆫破愁寂
巨源相過話舊有感王磐
中綂三年春二月變起青齊帶吴越鯨鯢轉側海
波翻城郭横尸野流血我時辛苦賊中來兵塵糢
糊眼不開妻孥棄捐豺虎口飛蓬飄轉無根荄天
寒日暮齊河縣破驛荒凉絶烟㸑騎行驛馬鈍如
蛙官吏散地無處喚與君此地忽相逢行臺郎中
氣勢雄憫我白頭遭喪亂壮我臨難全孤忠急呼
驛吏具鞍馬使我厄路還亨通明晨相隨濟南去
出入條侯營壘中死生契闊不相棄起居飲食常
相同標山華注日在眼綿歴春草及秋風四郊斫
木桑柘盡濼源飲馬波濤空兇渠腰領膏野草始
見齊魯收烟烽巨源巨源君且坐我欲高歌君可
和往事回頭十五年猶想離魂招楚些身逢喪亂
百憂纏生不成名空老大我依破硯竊恩榮君佐
雄藩世最課流萍暫聚不吉時且喜相看顔一破
我衰無力
有懷梁仲經父楊奐
美人熒熒在何處海闊天低隔烟霧珊瑚零落芙
蓉空咫尺相望迷去路翠輦金輿雙鳳凰風吹環
佩聲琅琅壷觴狼籍事已往一日萬里愁茫茫劉
郎竟是誰家客歲晚霜華林葉赤美人熒熒在何
處鴨綠江頭江月白
金太子允恭墨行劉因
黑龍江頭氣欝葱武元射龍江水中江聲怒號久
不瀉破墨揮灑餘神功天人與竹皆真龍墨竹以
來九馬空人間只有墨君堂何曾夢到瓊華宫瑶
光樓前月如練倒影自有河山雄金源大定始全
盛時以漢文當世宗興陵爲父明昌子樂事孰與
東宫同文采不随焦土盡風節直與幽蘭崇百年
圖籍有蕭相一代英雄誰蔡公策書紛紛少顔色
空山夜哭遺山翁我亦飄零感白髮哀歌對此吟
雙蓬秋聲瀟瀟來晚風極目海角天無窮(黑龍江見金史)
(幽蘭軒義宗死所汴亡張蔡公以金實錄歸遺山嘗就公謄錄此軸亦公得于汴之中祕者公之子)
(仲仁持以求予詩故終萹及之)
金太子允恭唐人馬劉因
道人神駿心所憐天人龍種畫亦然房星流光忽
當眼徑欲攬轡秋風前漢家金粟幾蒼烟江都筆
勢猶翩翩東丹獵騎自豪貴風氣惜有遼東偏天
人秀發長白山畫圖省識開元年金源馬坊全盛
日四十萬匹如秦川天教劫火留此幅玉花浮動
青連錢英靈無復汗石馬悲鳴眞似泣金僊只今
回首望甘泉汾水繁華鴈影邊竒探竟隨轍跡盡
兀坐宛在驊騮先人間若有穆天子我詩當作祁
招篇
陳氏莊劉因
陳氏園林千戸封晴樓水閣圍春風翠華當年此
駐蹕太平天子長楊宫浮雲南去繁華歇回首梁
園亦灰滅淵眀亂後獨歸來欲傳龍山想愁絶今
我獨行尋故基前日家僮白髮垂相看不用吞聲
哭試賦宗周黍離離(陳氏先父之外家也金章宗每遊獵必宿其家淵明謂先)
(父龍山指孟嘉事)
渡白溝劉因
東北天高連海嶼太行蟠蟠如怒虎一聲霜鴈界
河秋感慨孤懷幾千古只知南北限長江誰割鴻
溝來此處三關南下望風雲萬里長風見高舉萊
公灑落近雄才顯德千年亦英主謀臣史臣強觧
事枉著渠頭汗吾鼓十年鐵硯自庸奴五載兒皇
安足數當時一失榆關路便覺燕雲非我土更從
晚唐望沙陁自此横流穿一縷誰知江北杜鵑來
正見海東青鳥去漁陽撾鼓鳴地中鷓鴣飛滿梁
園樹黃雲白草西樓暮木葉山頭幾風雨只應漠
漠黃龍府比似愁岡更愁苦天教遺壘說向人凍
雨頑雲結凄楚古稱幽燕多義烈嗚咽泉聲瀉餘
怒仰天大笑東風來雲放殘陽指歸渡
宋徽宗賜周準人馬圖劉因
筆底金鞍有肅爽誰云不博降王長汴梁門外若
雲屯畫本相看應自賞十載青衣夢故都經營慘
淡欲何如只除金粟呼風鳥曾見昭陵鐵馬趨
宋理宗書宫扇劉因
杭州宫扇二好事者得之燕市一畫雪夜泛舟一
畫二色菊理宗題其背有興盡爲期及晩節寒香
之句諸公賦詩予亦同作
天津月明啼杜鵑梁園春色凝寒烟傷心莫說靖
康前吳山又到繁華年繁華幾時春已換千秋萬
古合歡扇銅雀香銷見墨㾗秋去秋来幾恩怨一
聲白鴈更西風冠盖散爲烟霧空百錢韈錦天留
在禍胎要鑒驪山宮當時夢裏金銀闕百子樓前
無六月瓊枝秀發後庭春珠簾晴捲天門雪棹歌
一曲白雲秋不覺金人淚暗流乾坤幾度青城月
扇影無情也觧愁五雲回首燕山雪花大如席雪
花漫漫冰峩峩大風起兮奈何
登金荆軻山劉因
两山巉巉捕天色中有萬斛江聲哀人言此地荆
軻舘尚餘廢壘山之隈太子西来函關開誰信生
鬼爲禍胎筆頭断取江山去已覺全燕如死灰馬
遷尚俠非史才淵明憤世傷幽懷春秋盗例久不
舉紫陽老筆生風雷遺臺古樹空崔嵬平蕪落日
寒烟堆紛紛此世亦良苦今古燕秦經幾回憂来
徑欲浮篷莱安得魯連同一杯碣石東頭喚羡門
六鰲載我三山来
幼安濯足圖劉因
漢家無復雲臺功生平不識大耳公眼中天意鏡
中語此身只有扁舟東諸公亦英雄百年能辦山
陽封歸来老栢號秋風世路悠悠七十翁乾坤故
物雨足在霜海浮雲空復空無刀可断華大尉有
死不為丕太中丹青白帽凛冰雪高山目送冥飛
鴻為問蘇家好兄弟萬古北海誰真龍(長公愛文)
(舉次公愛幼安盖氣質各以類云)
歸去來圖
淵明豪氣昔未除翶翔八表凌天衢歸来荒徑手
自鋤草中恐皇劉寄奴中年欲與夷皓俱晚節樂地
歸唐虞平生磊磊一物無停雲懷人早所啚有酒
令龐通沽眼中之人不可呼哀歌撫捲聲嗚嗚
淵明歸来圖
盧摯
留侯晩歲游赤松武侯早歲称卧龍忘秦扶漢聲
隆隆淵明初非避俗翁两侯大節將無同鴈秋持
書晉甲子辭鋒時露長沙雄玉弘何幸奉吾足督
郵能祚平生胸門前五柳春濛濛落絮不與江波
東環堵蕭然吾未窮北牎儘有羲皇風盡圖不盡
千古意詩成一笑浮雲空
淵明歸來圖尚野
羲皇上人鄕里兒田園將蕪非所思楚聲雖託絶
怨懟高情千古歸來辭歸來忽復河山移忠憤意
切語益微白雲遥遥望不極東籬舊菊西山薇夷
齊奚疑怨耶非况乃貌此遺世姿文行圭璧照方
冊飄然髣髴空同時子雲擬聖諸儒譏法言美新
吾誰欺考亭夫子春秋筆昭然晉莾日星垂
過黃陵廟李材
黃陵廟前湘水綠天寒漁郎唱巴曲沙棠舟上月
蒼蒼翠蛟白蜃江茫茫似聞清愁五十柱萬里鴻
飛楓葉暮神鴉翻舞祠門開珠裳玉䄂霑苺苔玄
猿晝啼蘿薜影赤鱗夜去芙蓉冷北渚淚㾗斑竹
紋南風哀思蒼梧雲山頭古桂秋露碧山下江流
豈終極荒涼揭車雜杜蘅靈風自吹煙霧旌輕帆
晚向芳洲泊聊薦蘋羞奠蘭酌沅有汜兮湘有沱
洞庭木落生層波裴回獨詠騷人歌
金人出塞圖虞集
海風吹沙如捲濤高爲陁磧深爲壕築壘其上嚴
周遭名王專居氣振豪肉食湩飲田爲遨八月草
白雲颼颾馬食草實輕骨毛加弦試弓復置櫜今
日不樂心慅慅什什伍伍呼其曹銀黃兔鶻明繡
袍鷓鴣小管随鳴鞉背孤向虚出北臯海東之鷙
王不驕錦鞲金鏃紅絨絛按習久蓄思一超是時
皛清天翳絶鴐鵝東來雲帖帖去地萬仞天一瞥
離婁屬望目力竭微如聞音鷙一掣束身直上不
回折遂使孤飛一片雲頃刻平蕪洒毛血爭誇得
雋頓足悅旌旗先歸向城闕落日悲風起蕭屑烟
塵滿城鼓微咽大酋要王具甘歠三亦欣然沃焦
熱閼攴出迎騎小驖琵琶雨姬紅頻頰舞歌迭進
醉燭滅穹廬斜轉氍毹月
董元夏景山口待渡圖虞集
董元夏山何可得嘉木千章鐡作叢層巒緫含雨
氣潤百谷正受川光溢大牙洲渚善洑洄滄江散
落碣石開山田何處無耕鑿尋源不得還俳徊柳
下行人將有適臨流不度心爲惻我楫孔堅舟孔
安奉子以濟諒非難
送孟脩兄南歸虞集
老兄五月來作客八年不見頭緫白五人兄弟四
人在每憶中郎淚霑臆我家蜀西忠孝門無田無
宅惟書存兄雖筦庫實父蔭弟竊餘澤承君恩文
章不如仲氏好叔氏最少今亦老土郎十歲未知
學嗟我胡爲長遠道諸兒讀書俱不多又不力耕
知奈何憂來唯得二三友看花把酒臨風歌蜀山
嵯峨歸未得盤盤先隴臨川側碧梧翠竹手自移
應與青松各千尺南風吹雪河始冰兄歸烏帽何
睘睘明年乞身向天子共讀父書歌太平
寄鄕友馬祖常
河邊老父念我出遠寄亰華書一行謂言白髮今
多少又報南園竹樹荒門前石田秔秫熟犢子新
生走如鹿莫戀官家有俸錢長年作客身如束
送蘇公赴嶺北行省郎中王士熙
居庸關頭亂山積李陵臺西白沙磧畫省郎官貂
帽側飛雪皚皚馬韀濕馬蹄雪深遲遅行冷月悽
雲塞垣明鐵甲無光烽不驚萬營角聲如水清明
年四月新草生征人賣劒隴頭耕思君遥遥隔高
城南風城樓來鴈鳴
萬竹亭范梈
誰能買山種萬竹殘年請老住巴蜀結亭更在竹
中間四面雲谿寫山麓風敲最覺夜眠清雨洗謄
延秋望綠日吟不限三千字日飲定湏過百斛隴
西仙翁持斧客散馬涼城行新菊爲言令弟隠滄
江如此風流天下獨乃家正在蠶茨野束束琅玕
繞茅屋方知白眼待時人箕踞科頭自爲俗是邦
子雲劇博雅閉門草玄食漢禄多緣未識此君心
往事微瑕傷白玉使君自是廊廟具方駕前脩詎
爲辱平生抱負勁直節日暮天寒照空谷始我瞻
望望不及終我嘆嗟嗟不足乞官倘或從西遊向
子亭邊祝黃鵠
滋溪書堂謝端
趙之川滹浸淶易恒&KR0740;汦洨各異出惟滋有溪亦
是匹或伏或見刀不容不能百里滹是從混混千
里俱朝宗子曩涉河觀湖江踔雲蕩日怒擊撞歸
視子滋嶺之瀧是滋名揚子所始有田有廬水之
涘有堂三楹&KR0763;非侈中經子史堂右左高曾遺子
以自課子廼善繼志不惰蒐今摭古抉怪竒泓涵
演迆吐爲辭副墨往往傳亰師贏金青紫世所取
滋溪有源子有後斯堂斯書可世守
雜言
觀雷溪劉因
飛狐天下脊老氣盤互回三江瀉天怒合爲一水
東南来此势不殺令人愁石門喜見西山開未𥙷
青天裂誰鑿渾沌胎竒聲猛狀萬萬古山根幾許
猶崔嵬兩山倒傾瀾百丈逢顛崖先聲動毛髮餘
爽開襟懷初疑萬壑轉奔石意像髣髴坤軸摧又
疑鼓角鳴地中百步未到仍徘徊荒祠下石磴駭
目何雄哉春風不到太古雪今日乃得胸中雷穿
石誰能窮窟宅流沬勢欲浮蓬莱平生芥蔕今寒
灰兩耳到骨無纖埃鄜元筆頭天下水石頭之竒
猶見推乃知兹游亦竒絶快弄素霓噴瓊瑰東崖
一片石坐拂千年苔為招郎山君共捲長鯨杯江
妃為撾靈鼓催赤鯶躍出銀山堆先生醉来泉灑
面狂歌一和湍聲哀
游郎山劉因
昨日山東州馬耳索御凌風嘶今日軍市中不覺
巳落山之西山之面背一無異不待風烟變化神
巳迷危關度雪嶺亂石通荒蹊林間小草不識風
日自太古我行終日仰羡木杪幽禽啼但見雨色
来雲物颯以凄忽然長嘯得石頂痛快如御駿馬
蹄萬里来長風五色開晴霓長劒倚天立皎㓗瑩
鸊鵜平地拔起不傾側物外想有神物提詩家舊
品嵩少同畫圖省見巫山低誰令九華名獨與八
桂齊千態萬狀天不知敢以兩目窮端倪騫騰誰
避若飛隼側瞰何屈如怒猊千年落窮邊烟草寒
萋萋若非酈亭書生此鄕國物色誰省曾分題(酈道)
(元注水經說郎山形勢最真今涿郡有酈亭其先世所居也)乾坤至寶會有待
豈有江山如此不着幽人棲頗聞山中人雲間時
聞犬與鷄只疑名山别有靈境在不許塵世窮攀
躋不是先生南游有成約徑欲共把白雲犂九疑
窺衡湘禹穴探會稽玉井爛賞金芙蕖日觀倒捲
青玻瓈風烟回首莫瀟灑南游凖擬相招携
岳陽樓張經
巴陵形勝甲天下郡治西南有樓曰岳陽盡得巴
陵之勝至元丙戌余以監察御史按臨長沙道出
巴陵凢一往返不暇一登甲午夏備員湖北憲司
分司于辰始得以酬平昔之志噫湖山如此造物
者何其靳邪因留𢾗語以識歲月云
洞庭一水七百里烟朝月夕皆經過豈知斜陽萬
里更有一佳處君山才二盤青螺乾坤有此楼萬
古高嵯峨憶昨長江咫尺限南北風烟畫本一日
千摩挲今朝快一登怳若驅沉痾生平所羡鑑湖
請乃今更覺君恩多湘靈也似知我至時令白鳥
來婆娑鐵笛紫荆曲春草黃陵歌江山一醉謾不
省悲風落日生白波愛山愛水亦非癖奈此日月
如飛捘彭蠡銀山推碧海青銅磨武昌雲間嘆黃
鶴采石天外愁青蛾詩家割據幾今古元氣發泄
天不訶扁舟歸來月一蓑仙槎巳候三山阿吾欲
乘興觀銀河
題丁氏松澗圖鄧文原
天目之峯凌紫烟下周林壑紆長川清池斗絶涵
倒景神運直自䟽鑿先彼美幽貞廬閒房曲奥&KR0605;
夷荃蒼官手植經幾年靈蚪夭矯今參天門前朝
流暮流水但聞激石瀉瀨鳴濺濺山人養真衡茅
下有書可讀琴可弦意行清澗曲長嘯松風前山
月出林高溪花弄春妍仙人欲來夜將半天空鶴
唳山凄然飈塵大笑狂馳子口誦丹訣傳真玄我
欲從之結隣屋待䟽藥圃謀芝田
我本山人素志丘壑獲歸名山爲願畢矣爰
以四月十一日離亰師是夜抵潞陽慨然賦
詩遥慰匡廬隠者併以寄金門諸公爲一噱
云李泂
野馬脫羈鞅倏疑天地寬臨風一長鳴風吹散入
青冥間頗如魯仲連蹈海不復還又如安期生長
留一舄令人看江南浩蕩忽如海落日照耀浮雲
關既不能低眉伏氣摧心顔詭遇特達驚冥頑又
不能抱書挾策千萬乘調笑日月相廽盤匡廬迢
迢接仙山仙翁泛若秋雲閑長松之隂引孤鶴望
我不見空長歎采鉛天池津飲渌桃花灣蒼梧倒
影三湘寒赤城霞氣生微瀾鯨鯢翻空海波赤曉
色欲上扶桑難人間之樂兮誠不足恃何如歸卧
棲巖巒棲巖巒卧巖穴夜半天風吹酒醒猶有西
溪萬年月
先天觀范梈
學仙之人與山爲徒往往在台廬之奥湖江之區張
公鍊丹作龍虎丹成御氣游六虛後來出者絶代
無復有逸人住玄都玄都之壇角井孤上摩萬里
之黃鵠下伏千尺之飢鼯隂森檜筠自太古斬種
力與開闢俱榑桑朝日挂絶壁坐見觀閣青糢糊
擘厓控弦寫哀壑秋春雲露之田腴我亦人間山
澤臞偶陪時龍賓唐虞有時一醉黃公壚震風三
日撼不蘇折華不得度弱水揮手始識仙凡殊玉
堂學士危與吳遺我兹山之畫圖尋牎數戸久歎
息無因置我雙樗蒲獨行幽人不受呼掃葉青澗
聽啼烏日暮蘿徑相縈紆相縈紆向何處明朝爲
借麻姑鵬我亦騎之上天去
雜體
入安南絶不作詩清明感事集句陳孚
十里宜春下苑花五年寒食住京華自憐慣識金
蓮燭奉使虛隨八月槎
回首扶桑銅柱標芙蓉帳暖度春宵清明寒食誰
家哭折戟沉沙鐵未消
水流花謝兩無情獨上高樓望帝京閑憶金明池
上路人生看得幾清明
江東行客思悠哉不盡長江衮衮來寒食清明都
過了鷓鴣飛上越王臺
台州城闊海冥冥人踏金鰲背上行獨在異鄕爲
異容無花無酒過清明
慈母年高鶴髮垂鄕書無鴈到家遲初過寒食一
百六一日思親十二時
共藉棃花作寒食盂光舉案與眉齊越裳翡翠無
消息夜合花前日又西
寒食家家出古城滿川風雨看潮生八千里外飄
零客起向朱櫻樹下行
一百五日寒食雨風光别我苦吟身尚書氣與秋
天杳同是天涯流落人
海上乘槎上紫氛清眀時節雨紛紛虎牙銅柱皆
傾倒水盡天南不見雲
遠遊聮句(壬寅冬與伯長同留姑蘇時伯長將赴都)袁裒
海鵬跨南雲一去抉浩蕩宛駒踏北雪絶足追罔
象(桷)宵征車載脂眀發燈在幌行邁念悄悄離愁
懷養養(裒)違吳始接淅過越猶指掌虹網結長思
羯鼓促新響觴至不復辭(桷)駕逸誰能彷眀堂企
棟梁武庫湏蓧蕩材同瑚璉英(裒)學媿蓬麻長大
施朱弦清小薦金莖沆雲間鶴孤唳(桷)天外鴻横
上曉舲斫輕冰午店憩平壌追攀瞰烟濤(裒)涉歷
走塵鞅清淮橋螮蝀薄霧裘驌騻風臺牛一鳴(桷)
日觀雞三唱團桑沃如盖宿草亂若繈青帘客沽
酒(裒)素鬣漁收網心觀洙泗流眼豁恒岱爽追程
騎侵雲(捔)勸耕農植杖俗厚喜豐登氣俠存慨慷
伊河旣東流(裒)維斗復北仰誰云風土殊始覺宇
宙廣骨聳終超騰神清誰戃怳鈞天夢豈眞(桷)廣
寒步空想銖衣入閶闔芥粒視北坱千官紫府榮
九奏&KR0686;庭暢摛文剪金炬(裒)展寀簇天仗清都踰
咫尺弱水謾方丈絳旗雲霧開寶扇日月晃仁聲
被八表(捔)德意昭羣枉泥檢極封崇芬飶嚴肹蠁
瑞氣藹重重泰階瞻兩兩駞峯出天厨(哀)&KR1153;蹏錫
中帑鳴珂接俊彦正笏遠偏黨德人笑采芝逋客
棄拾橡茅拔要有方(桷)矢來本無嚮湘纍但瓌詞
越相僅金像遭讒氣徒憤得計身何往豈如及承
平相與窮昭朗君行出飄颻我滯心悒怏輕霜著
裘帽(哀)微雪留草莽離歌出蒹葭古製却盆盎先
登匪一獲後至激孤奬城南燈火深(桷)塞北音書
暀春風漸披拂臘水將滉漾詩成愈加險酒盡未
爲彊雙眸秋水炯(裒)累語春波盪經行度﨑危交
友希倜儻羈遊棄楚荒遠客憐齊傖光隂尺璧重
(捔)事業千金賞行還鴈塔題復覩鴻都榜時來戒
步窘事至勿技癢脂韋本九近(裒)鐵石乃忠讜詞
林納疵美書田計荒穰列仙會儒癯羣公極吏駔
陸生強咿嚘陶令終骯&KR1507;清心百壬避正色上帝
饗徒爲捧心施莫學畫眉敞功名要無心造物端
有相行行遂初志操持記疇曩(桷)
國朝文類卷第五
