國朝文類卷第四十一
雜著
禮典緫序
於皇有元應天順人功成治定廼稽古經國施和
萬民惟帝中興禮樂大備粲然成方垂則後世
夫制禮自迩覃遠由親曁䟽朝覲會同以正大位
以統百官以馭天下錫賚燕饗以睦宗戚以親大
臣以祼賓容天下旣定弗敢怠寧故行幸以時君
臨萬邦在器與名故通信以瑞節辨等以輿服定
律作樂治歴眀時何以守成求聞帝王之訓以崇
德何以新民率循聖賢之學以設教勵學以經行
而賓興其賢能廣聽於芻蕘以通徹其壅蔽討論
潤色藝文脩矣厚往薄來遠人柔矣天道弗遠示
君以事故度德以應禎祥脩巳以弭灾變而人道
備矣是以道合于天德涵乎地仁義孚于民然後
可以享上帝事祖宗通乎上下之祀而無愧生榮
死哀極乎幽眀之變袐科内典悉其祀禱之方而
鬼神之情見矣考諸行事厥有成績作禮典上中
下篇一曰朝會二曰燕饗三曰行幸四曰符寶五
曰輿服六曰樂七曰歴八曰進講九曰御書十曰
學校十有一曰藝文十有二曰貢舉十有三曰舉
遺逸十有四曰求言十有五曰進書十有六曰遣
使十有七曰朝貢十有八曰瑞異爲禮典上篇一
日郊祀二曰宗廟三曰社稷四曰岳鎮海瀆五曰
三皇六曰先農七曰宣聖廟八曰諸神祀典九曰
功臣祀廟十曰謚十有一曰賜碑十有二曰旌表
爲禮典中篇一曰釋二曰道爲禮典下篇蓋國家
典禮朝會以尊君治人之道也郊廟以禋祀事神
之道也佛氏爲教超乎神人之表所以輯福於國
家民庶者也故各爲一篇之首
朝會
國朝凡大朝會后妃宗王親戚大臣將帥百執事
及四方朝附者咸在朝會之信執禮之恭誥教之
嚴詞令之美車馬服用之别牲齊歌樂之辨寬而
有制和而有容貴有所尚賤無不逮固巳極盛大
於當時矣
世祖皇帝建國紀元始命議禮考文思兼古帝王
之事粲然成一代典章以垂無窮焉
燕饗
國有朝會慶典宗王大臣來朝歲時行幸皆有燕
饗之禮親䟽定位貴賤殊列其禮樂之盛恩澤之
普法令之嚴有以見祖宗之意深遠矣與燕之
服衣冠同制謂之質孫必上賜而後服焉
行幸
皇朝建國之初四征不庭靡暇安處
世祖皇帝定兩都以受朝貢備萬乘以息勤勞次
舍有恒處車廬有恒治春秋有恒時遊畋有度燕
享有節有司以時供具而法寓焉此安不忘危貽
子務萬世之法者也故列聖至于今率循而行
之
符寶
古者合信於天下皆用玉焉至秦得和氏璧刻爲
皇帝壐後有天下者傳之爲寶或不得則倣而作
之噫天命有德何有於秦璽哉我朝懲歴代之謬
雖得秦刻及前世之器皆藏而弗用爰製大寶質
兼金玉之貴文列古今之宜以成一代之制度典
瑞掌之爰述其目凡軍符驛劵諸侯王百司印章
附焉
輿服
聖朝輿服之制適宜便事及盡收四方諸國也聽
因其俗之舊又擇其善者而通用之
世祖皇帝立國建元有朝廷之盛百官之冨宗廟
之美考古昔之制而製服焉如冕舄之制祭祀則
用之旂常之章朝會則用之至英宗皇帝始置
鹵簿於是乎儀衛兼備矣
樂
樂也者聲文之著者也國家樂歌雄偉宏大足以
見興王之盛焉郊社宗廟孔子之廟先農之壇用
古樂朝會燕饗用讌樂於是古今之音備矣
㦄
欽天授時帝典先焉我
世祖皇帝混一區夏首徵名儒作授時歷爲仰儀
簡儀及諸儀表創物之智有古人未及爲者於是
測㬌之所東極句麗西至滇池南踰朱厓北盡鐡
勒凡二十有七是亦古所未備者也其爲法多采
唐一行之議主於隨時考驗以與天合則無前代
沿襲傅會之弊此亦古所未能用者也豈非眞充
會合宇宙一初之徵歟昔在
太宗皇帝時中書耶律楚材嘗爲庚午元歷足以
見國初弥綸天地之事者巳如此今西域亦有歷
官國家參用之
進講
國初嘗求儒者於兵間巳有問道考治之意
世祖之在潜藩也盡收亡金諸儒學士及一時豪
傑知經術者而頋問焉論定大業厥有成憲在位
三十餘年凡大政令大謀議諸儒老人得以經術
進言者可考而知也歷朝因之至我欽天統聖
至德誠功大文考皇帝始開奎章閣陳祖宗之
遺訓考經史之格言以養德性以成事功而文治
大興矣
御書
日月之縣象雲漢之爲章星辰之經緯皆天之文
也及夫河出圖洛出書則有以通神眀之德類萬
物之情豈非造化之緼至是而著眀歟天子言而
爲訓誥誓命行而爲禮樂典章何往而非文也至
於萬幾之暇親御翰墨則刻之琬琰焜燿來世亦
猶天之所爲其惟圖書乎我國家自
世祖皇帝爰擇名儒以傅東宫是故𥙿宗皇帝
之在春坊嘗有日習倣書藏之東觀以示子孫迨
夫仁宗皇帝英宗皇帝時有宸翰寵賜羣臣
傳至欽天統聖至德誠功大文孝皇帝則辭章
之粹書法之聖度越前代帝王矣猗歟盛哉
學校
古之有國家者設庠序學校以教其民申孝弟之
義導仁義之方所以扶植三綱五常之道也故自
王宫國都至于閭巷莫不有學秦漢以降率是而
行之則治違是而廢之則否眀效大驗不可誣也
我朝自太宗皇帝投戈講藝建學于燕四方諸
侯相繼興學迨夫世祖皇帝之在潜邸也故金
進士元好問啓請爲儒教大宗師作其即位以道
建極文軌混同内設胄監外設提舉官以領郡縣
學校之事於是遐陬絶漠先王聲教之所未暨者
皆有學焉至元八年頒行國字又設蒙古字學視
儒學而加重自時厥後書院精舍月益歲增及夫
大司農之立則一鄕一社皆有學矣列聖相承
百年之間幅員萬里黌舍相望何其盛也而我
欽天統聖至德誠功大文孝皇帝又設置授經郎
于奎章閣之下以教近臣貴戚子弟之幼者斆學
自貴近始天下有不感化者乎外是醫藥卜筮之
流亦皆有肄習之所則名一藝者咸精其能矣若稽
周官鄕大夫之教属地官大司樂之教属春官今
國都郡邑之學載禮典鄉社之學則賦典具存云
藝文
我國家文學之盛上古聖賢以來諸儒絰傳之學
史官載之書其主典之官則有翰林國史集賢等
院祕書國子等監而律歴隂陽醫卜之事竺乾之
教老莊之說又各有其人焉民間之書尚多也自
我朝之所作者製國字以通語言文字於萬方述
國制以示禮樂刑政於天下至若奎章之建閣斷
自宸衷緝熙聖學表章斯文所謂唐虞之際於斯
爲盛矣夫
貢舉
以利目取賢能之士歴周漢至于唐以來其目多
矣我太宗皇帝旣取中原即行試選取士之法
至元中嘗議行進士科歷大德至大皆有議而未
及行仁宗皇帝始以獨斷行之如茂異神童之
科有則舉之非若進士科之有定額也而亦附見焉
舉遺逸
國家取人之途多矣其有爲有能之士或不肯自
售朝廷以禮徵聘而起之高爵厚禄以待之是以
貪夫廉薄夫敦鄙夫寬懦夫有立志者用此道也
以遺逸舉者百餘年間尚多有之而簡牘殊不備
書有徵者以啓其端
求言
昔者芻蕘之言聖人擇焉我國家來言者以逹下
情言苟不當亦不加罪著在令甲其内外臣僚章
䟽語在治典中禮曹軄掌封事甚衆朝廷數使治
擇而采用之俟其成編則取而載之此
進書
工執藝事各進其技因以得官者盖有之矣能文
之士以其所作來獻朝廷許之噫道成而止藝成
而下君子亦兼取焉
遣使
昔我國家之臨萬方也未來朝者遣使喻而服之
不服則從而征伐之事在政典此記使事而巳天
下旣定郡縣旣立有所詢問考察則遣使致命遐
遠則遣使皆事巳而罷彙有司之存牘爲此篇
朝貢
我國家幅員之廣極天地覆燾自唐虞三代聲教
威力所不能被者莫不執玉貢琛以脩臣職於是
設官治舘以待之梯山航海殊服異狀不可勝紀
案牘不具不得備書立此篇以俟考補
瑞異
古人有灾異則謹書之所以儆天戒而思患豫防
也而祥瑞或缺不書者恐善佞者之生侈心焉今
灾祥並置以考休咎之徵故簡牘有存者悉書之
右禮典上篇凡十有八目
郊祀
惟天子得祭天古之制也我國家建大號以臨天
下自有拜天之禮衣冠尚質祭品尚純帝后親之
宗戚助祭率其世職非此族也不得與焉報本反
始出於自然而非強爲之制者也有司簡牘可知者
憲宗皇帝始拜天於日月山既而又用孔子孫元
措言祭昊天后土始大合樂
世祖皇帝至於今制度弥文而國家之舊禮初不
廢也
宗廟
國初祭享之禮袓宗自有成法世祖皇帝中統
元年秋七月祀祖宗于中書省三年因建太廟
于燕京四年冬十有一月有事于太廟至元十七年
新作太廟于大都更定室次歲有恒祀
武宗皇帝始親享英宗皇帝更作新廟始製鹵
簿御衮冕行祼獻今上中興先見廟而後即位
親祀之禮史不絶書宜乎克戡大難身致隆平規
模宏遠矣
社稷
古者有人民則置社稷至元二十九年始用御史
中丞崔彧言以眀年正月營社稷於和義門内少
南以春秋仲月上戊致祀牲牢噐幣三獻之禮八
成之樂亞於郊廟之隆矣郡縣之祀風雨雷師皆
附是焉
嶽鎮海瀆
古者有事於方岳天子親之其在諸侯封内者則
諸侯亦各得祀之秦漢之後嶽鎮海瀆全歸職方
氏之時蓋鮮我國家混一名山大川咸在封域之
内自世祖皇帝累降眀詔以次加封歲時遣使
禮焉
三皇
三皇配天立極有國家者載諸祀典禮亦宜之我
國家通祀於天下祭儀略倣孔子之廟歲以春秋
之季行事而以醫者主之
先農
國家既得中原始立勸農司又置大司農專領耕
桑之事歲有祈報於先農則其官主之請于
天子而行事焉
宣聖廟
有國家者通祀仲尼於天下其來尚矣我國家定
中國廟祀如故而學隷焉舟車所至凡置郡縣之
地無小大莫不皆有廟學其重者京師有國學之
建東魯有闕里之祠至於褒封聖門之重崇撫儒
者之勤尤爲盛大矣
諸神祀典
神眀之祀必因山川之形氣或有功德於人民可
以禦災患可以立名教者則載之祀典非禮之禮
不滛則謟在王政所宜禁者矣
功臣祠廟
古者諸侯有國大夫有家則有廟以祭其祖考功
臣之立廟雖諸葛武侯之於蜀漢猶有所不許焉
後世宗法不行諸侯大夫之家無廟以祭幾於忘
其先矣我國家一二大勲勞之臣賜之廟而使之
祭皆異數云
諡
諡以易名所以定論平生也而羣臣之諡善惡具
在今善者多得諡而惡者無與立諡鳥
賜碑
昔之有大勲勞於國家者勒之鼎彝以勸臣庶以
示其子孫後世伐石紀功以文其出自上旨考皆
異恩也其事具天官臣事兹著其目焉
旌表
詩云天生烝民有物有則民之秉彝好是懿德夫
孰無秉彝好德之心哉有國家者立爲法制使愚
不肖者有所觀感庶乎企而及之勉強以從之故
有忠臣孝子義夫節婦之目以風示天下我朝教
育之久有司上于禮部者無虚日旌異之書幾徧
海内可不謂之盛治哉
右禮典中篇凡十有二目
釋
佛氏之學其言以涵弘廣大爲宗我國家思以至
仁大慈覆燾萬物利益羣有是以崇尚其教而敬
禮之日盛月益大抵爲宗社生靈計也其事攷而
得之者悉載于篇以冠禮典丙卷之首
道
道家者流以清淨爲宗禬禳禜醮其末也
太祖初有全眞兵處機者亦勸上以好生止殺之
事中原之人至今稱道之此道之一門也其他如
正一大道之類皆有所因起其事有關於朝廷者
則錄之
右禮典下篇凡二日
政典緫序
天生五材兵能撥亂軒轅之興其戰七十征頑伐
鬼代不絶書惟我國家光受貞符二祖三宗經
營大業天戈攸及無遠不庭成廟以來敷文享
成邊垂乂安間有小警德明德威尋致敉寧若創
與守度越前古編之簡冊焜耀無極是作政典其
類二十其帙百二十三
凡天下事其統有宗貫鏹挈裘以索以領作目錄
一卷天造草昧西東梗阻式渙其羣以一萬有作
征伐第一末盗遐夷潢池倔強蝨蚤奚校道兼畏
懷作招捕第二籍各編伍憲度以申踐更調發覯
若畫一作軍制第三刀斗靈姑干戚斧鉞&KR1060;兜函
矢皆軍之用作軍噐第四作息進退齊之實難乃
立之師示以成式作教習第五噐久益弊習久益
忘俾陳在列視其臧否作整點第六有能勤事以
死樹功高爵厚禄用錫其成作軍賞第七怠惰亡
命賊事敗衆待爾以何刀鋸鞭扑作責罰第八周
廬&KR1522;廵前後左右居重馭輕以臨天下作宿衛第
九大君之心天下一家思保億兆皆如王宫作屯
戍第十勞則思善興建是役且寬三農俾專南畞
作功役第十一爾病我藥我振爾之沐浴膏澤歌
詠勤苦作存恤第十二看來叢脞紛瑣無歸取不
可門棄之弗備作兵雜錄第十三屯田軍食馬枚
軍資獵以合圍斯寓軍政驛郵騶邏皆有卒名非
兵而兵故悉附見作馬政第十四屯田第十五驛
傳第十六弓手第十七急逓第十八祇從第十九
鷹房捕獵第二十終焉
征伐
平宋
國家旣踣金遂與宋鄰歲有疆埸之事天啓
列聖方事開拓宋德日衰權姦擅命土隳人貳曾
不知警迨世祖即祚拘我好使(郝經)結我叛臣(李壇)
天子震怒是以有襄陽之役文煥送欵(吕文煥)亡徵
具矣而直我神聖興王之運驅豪傑攬羣策飈逐
霆訇三道鼓行(至元十一年十月左丞相伯顔奉詔南征九月一日伯顔與史天澤)
(命師襄陽分軍爲三道伯顔引大軍水陸趍郢州招討使翟某以兵一萬由西路老鴉山趍荆南府)
(唆都以兵一萬由東路棗陽掠司空山)前茅破竹中堅握機於是斮
沙陽新城(十月二十二日大軍至沙陽城下令黑楊緫管招降城上不肯與之語復使一)
(俘持黃榜及撽文且傳郢州都統趙文義首入城招之其守將串樓王緫管者斬俘焚黃榜其部官)
(傅益乘一舟引軍十七人來降續又降軍船七艘王緫管斬益軍之欲降而未及者日暮我軍立砲)
(二十三日參政吕文煥至城下諭之使降弓弩亂發乃水陸並進軍中有李國用者能祭風風大作)
(砲手張元帥䓁順風掣金汁火砲八城燒屋舍煙熖燎天城遂破生禽串樓王等四人餘悉斬之沙)
(陽南五里爲新城其將曰邊都統二十四日參政吕文煥至城下招諭城工人不肯酬荅流矢亂下)
(二十五日伯顔等過江令鉄木兒史荅刺渾二人詣城下招之列沙陽所斬首及縳串樓王等令望)
(城呼邊都統宜速降不然禍在目下又射黃榜及文檄入城中又遣人招邊都統曰請吕參政與語)
(文煥騎馬至城下飛矢如雨中文煥右臂奔還二十六日緫制黃順來降二十七日令順赴城下呼)
(城上軍其部曲即縋城欲下邊都統邀截入城當門斬之統副任寧又來降遂引軍㩀其周圍堡寨)
(復使人招於城下邊都統不言但以火砲石炮弓弩箭鑿俱發於是水陸並進立砲彀弩竪雲梯登)
(城攻破邊都統自焚死串樓王䓁四人亦併誅)鏖陽羅(十一月廿三日大軍至蔡店伯顔大)
(會親將議渡江遣捴管劉深千戸馬福觀沙湖水勢令諸將皆趍漢口諸將曰漢口水急且有備不)
(若由淪河轉取沙武口以入大江伯顔遣覘沙武口宋將夏貴堅守其勢難犯伯顔乃圍漢陽軍陽)
(言取漢口渡江貴果出精兵數千援漢陽併力守禦伯顔遣萬戸阿刺罕率騎兵倍道趍沙武口襲)
(振之十二月九日大軍自漢口開垻引船入淪河&KR1495;沙武口逹於大江十日伯顏以戰艦萬計相踵)
(而至先令數千艘泊於江岸北屯布蒙古漢軍旌旗弥望宋人奪氣夏貴率漢鄂舟師弥亘三十餘)
(里迎敵至夜貴潜發兵犯我師軍船緫管張當戰卻之是日令諸將修攻具進陽羅堡十一日詰旦)
(遣人宣布朝廷威德招諭陽羅將士弗聽十二日又遣人敷陳禍福宋將士曰我軰受大宋重恩戮)
(力死報此其時也安有叛逆歸降之理備吾甲兵決之今日伯顔遂指揮諸將進攻不克十三日復)
(攻陽羅堡伯顔密謀於阿术曰宋人之心謂我必拔此堡方能渡江此堡堅攻之徒勞苦今夜汝以)
(鉄騎三千況舟泝視上流陣必不堅當爲擣虛之計以來日絶早渡襲南岸苟得過速遣人報我阿)
(木亦曰攻成乃下策若分軍船之半循岸西上泊青山機下同隙檮虚可以得志遂以昏時遡流二)
(十餘里泊青山是夜雪大作夜半遥見南岸多露沙洲即率部曲徑渡載馬後隨宋將程鵬飛拒戰)
(江中阿木横身盪決蹀血中流禽都統高邦顯房某死者無筭得船千餘艘阿术登沙洲急擊攀岸)
(步闘開而復合者數四敵小卻萬戶史弼鼓勇而戰遂得南岸諸將出馬苦鬭破之追殺至鄂南門)
(宋人敗走十四日黎明阿木遣報依命而往巳過江矣伯顔大喜指揮諸將急攻陽羅堡又舟師直)
(衝敵船大戰江中我軍盡銳攻之宋軍大潰數十萬衆死傷幾盡流尺蔽江而下夏貴僅能脫命乘)
(舟走至白虎山抵暮方止諸將以貴大將不可使逸請追之伯顔日陽羅之捷吾欲遣使前告宋人)
(而貴走代吾使不必追是夜宋置制使朱禩孫舍鄂州而遁既而沿江諸郡邑皆來降)蹙賈似道
蕪湖(十二年二月九日伯顔兵入池州宋平章賈以道率孫虎臣夏貴等悉兵十餘萬號百萬)
(建都督府以戰艦五千餘艘屯丁家洲遣袁克己宋京䓁奉國書求成請稱目歲貢伯顔遣千戸囊加)
(䚟與克己同往荅書如君臣相率納土即當奏聞不然溝尔甲兵以決勝負囊加䚟回言似道不肯)
(降十六日次于丁家洲兩軍相拒數里十八日進戰伯顔曰衆寡不敵宜以計勝即令軍中作大栰)
(數十採薪芻置其上陽言欲焚其舟宋人但晝夜嚴備而戰心少懈伯顔乃分兵夾江步趍然後麾)
(戰艦合勢衝宋軍阿木與其前鋒泰州觀察使孫虎臣對陣夏貴以戰艦二千五百艘横亘江中似)
(道將後軍時我已令諸將順江勢兩岸樹礟擊其中堅南軍陣動伯顔趣我船急追阿木即手柁衝)
(船雷鼓大震聲動天地我師掠佊舟大呼曰宋人敗矣似道倉皇失措舳艫簸蕩乍分乍合阿术以)
(小旗麾將校率輕銳横擊深入宋軍大潰即回棹走伯顔以步騎夾岸掎之追奔百五十里殺溺死)
(者蔽江而下水爲之赤獲戰艦二百艘及都督府印軍資噐㭜無筭似道走揚州貴走廬州虎臣走)
(泰州軍次當塗和州太平建康相繼欵附於我)走張世傑焦山(七月一日張世傑等)
(率水軍操戰艦曰黃鵠白鷂萬餘艘屯焦山南北每十船爲一舫沉鉄碇於江非有號令不得擅自)
(起碇盖示以必死也時宋將劉師勇攝常州誘浙右新附諸城復叛與世傑虎巨軰相合咸欲致死)
(於我二日阿术登石公山望之舳艫連接旌旗蔽江阿木曰可燒而敗之遂命伉建善彀者千人載)
(以二艦分兩翼來射阿术居中合擊繼以火矢灼其蓬牆窘無所出董文炳亦以軍直扣焦山之麓)
(交戰自寅至午宋人力不能支遂潰欲遁又卒不能起碇士卒投江者數萬世傑䓁鼠竄不知所往)
(追至圖山得船七百餘艘俘敗兵萬餘自是淮東兵不敢出)大熸毗陵(十一月十六日)
(伯顔軍至常州先是常帥劉師勇舉衆附既而隂結外援㩀城以叛伯顏至不忍加兵乃射書城中)
(曉以禍福許其自新至再三終不從十七日又令諸掾史書諭文射入城中曰常州我大元巳附之)
(城尔衆復來㩀之大丞相領兵臨城四面攻擊勢易摧枯耳然念我主上好生惡殺務以招徠爲先)
(連日遣人告諭未見聽從𡭗之士民勿以歸降復叛爲疑尔之將士勿以拒敵我師爲懼約以來日)
(如能出城歸附以保生靈前罪一無所問不妄戮一人仍衣沿江已附州城一例遷加爵賞四民各)
(令安業若更執迷堅拒城破之日枕尸流血老幼無遺宜速審思無貽後悔又不聽伯顔乃親督帳)
(前軍數千臨於南城又多建火袍弓弩䓁日夜攻之不息十八日諸軍奮勇争先登木城即竪紅幟)
(於城上四面並進宋兵大潰克之遂屠其城)五戰而宋不國矣昰昺亡
命假息閩廣(十三年正月十九日大軍至臨安比五十里陳宜中張世傑蘇劉義劉師)
(勇䓁挾宋宗室廣王昺益王昰遁去宋主尋歸命五月一日文天祥宜中世傑䓁立昰於福州收集)
(潰兵大假閩人爵賞於是閩中亦變爲昰用昰彂兵五萬取邵武諸城六月命彭都統征廣州李恒)
(救邵武至建昌民心少安又破吳浚兵於南豐九月江西兵與東省阿刺罕董文炳會征昰招討也)
(的迷失會東省兵于福州右副元帥吕師夔左副元帥張榮實將兵赴梅嶺與昰兵遇敗之昰遁海)
(外&KR1504;洲十四年九月五日福建宣慰使唆都言南剱州安撫司達魯花赤馬良佐遣人於福泉䓁處)
(密探得残宋建都廣州改咸熙元年又聞舟師至港口爲廣州官軍殺退回在海內有一山名秀山)
(又名武空山山上民萬餘家有一巨冨者昰買此人宅宇作殿闕屯駐其兵病死者甚多十一月十)
(五日千戸教化孫獲南人言宜中奔廣州十二月九日塔出圍廣州宜中遁十二日宋將張鎮孫以)
(廣州降宜中尋與昰昺世傑劉義䓁走香山十八日塔出會哈刺䚟言唆都遣人持書諭世傑昰䓁)
(驚潰不知所之塔出復遣哈刺䚟與宣撫梁雄飛招討王天禄將兵追襲之與世傑軍遇於香山奪)
(戰艦符印俘其將吏李茂䓁詰問之茂對世傑攻泉州宜中衆尚數千人船八百艘比至虎頭山中)
(流爲風壞船衆溺死宜中以身免二十三日沿海經略使行征南左副都元帥府兵追昰昺世傑䓁)
(至廣州七洲洋及之戰海洋中奪船二百艘獲昰母舅俞如珪䓁十五年五月二十九日昰將王用)
(來降言昰已死世傑䓁立昺改元祥興士卒止萬人而&KR1504;洲無粮諸聞瓊州守臣欲給粮二萬石海)
(道灘水淺急難於轉運止有呇磊浦可通舟楫宜急以兵守之雷州緫管忙兀䚟䓁得其說即命諸)
(將進軍爲戰守之計)崖山拉傾(六月二十七日江東道宣慰使張弘範拜蒙古漢軍都元)
(帥江西省參政李恒爲副都元帥征昺䓁閏十一月十四日恒入廣州待弘範降卒戴寶言益王死)
(&KR1504;洲廣州屯新會縣之崖山縛草架木爲宫殿凡千餘楹有船七百艘軍士尚衆由海道度兩晝夜)
(可抵其所舍舟莫能往也十六年正月二日弘範發潮陽港徑往崖州十四日弘範至崖山圍世傑)
(軍十六日李恒聞弘範巳赴海道即率麾下戰艦百二十艘入海二十二日恒會弘範于崖山初弘)
(範至甲子門獲昺斥候劉青顧凱知昺棲子崖山之西山南北亘二百餘里東南枕海西北皆港弘)
(範至山北水淺不通乃由山東而南又西與昺遇昺建宫山麓棋結巨艦千餘艘下碇海中中艫而)
(外舳大索貫之爲栅以自固四圍樓櫓如城弘範潜舟載騎兵登麓焚其宫昺以鬪艦號快船者樵)
(汲弘範命樂緫管立寨斷其汲路恒亦拔都船當之昺遣兵争之皆敗去自是樵牧日梗弘範又命)
(樂緫管自寨以砲擊昺艦艦堅不動有烏蜑船千艘救昺艤于北弘範笑曰此徒取死耳夜擇小舟)
(由港西潜列烏蜑船北徹其兩岸且以戰艦衝之烏蜑船皆並海民素不知戰昺又不敢援進退無)
(據攻殺靡遺弘範因取烏蜑載草灌油乘風縱火欲焚昺艦昺預以泥塗艦懸水筒無數火船至鉤)
(而沃之竟莫能燬昺將周文英日挑戰十餘次皆爲弘範所敗弘範以張世傑其父柔之故卒戍𣏌)
(時有罪逃宋索其甥韓某署萬戸府經歴三遣諭禍福世傑歴數古忠臣曰吾知降生且富貴但爲)
(主死不移也韓迫之世傑笑曰果欲吾降撤汝圍兵使吾出諸將請以砲攻之弘範曰砲攻敵必浮)
(海散去吾分追非所利不如以計聚畱而與戰也且上戒吾属必誅滅此今使之遁何以復命恒亦)
(謂弘範曰我軍雖圍賊賊船正當海港日逐潮水上下宜急攻之不然彼薪水既絶自知力屈恐乘風)
(潮之勢遁去徒費軍力不能成功也遂畫圖定議與敵船相直對攻二月五日夜弘範召諸將三誓)
(之彂碇與昺相對六日平旦弘範分諸將爲四軍恒當昺北及西北角樓諸將分居昺南及西弘範)
(將其一居西南去昺里許令曰敵東附山潮退必南遁南軍急攻勿失之西北軍期吾樂作乃戰又)
(令曰敵西南艦可受危聞其將左大守之必驍勇也吾其自攻諸將謂元帥不宜自輕某等當效力)
(弘範曰帥當先其難者頃之有黑氣出山西微雨滿天弘範曰吉兆也潮退水南瀉恒從北面順流)
(衝擊突入其陣恒令諸軍船尾命施師轉船逆行徑擣其栅我軍憑高瞰敵勇氣百倍登其船斷其)
(索短兵接戰彼以江淮劲卒各殊死鬪矢石蔽空至巳時奪三船恒率拔都軍復與快船戰至日半)
(潮水長北流南面軍復順水勢進攻世傑腹背受敵以火砲禦南面軍預濡罽覆艦砲盡不能灼寸)
(尺然戰不利弘範益其卒始奪一艦弘範所乘艦布障四匝伏盾作樂敵疑宴而懈弘範以已艦卑)
(於敵且出入艱乃回艦尾抵左大左大射矢集布障桅索如蝟弘範度其矢盡撤障去盾兵矢火石)
(俱發奪左大艦又與夏御史戰奪七艘敵懾衂去自投水諸將合勢乘亂皆殊死混戰自已至申聲)
(震天海斬獲幾盡昺端眀殿學士陸秀夫先沉妻子於水登昺船曰官家事危矣柰何遂抱昺俱死)
(于水時弘範操小舟詣恒議事世傑䓁乘間開南壁率十六艦奪港門遁去恒與弘範䓁追至崖山)
(口值天晚風雨驟至烟霧四塞諸將名相失弘範還恒獨進追之承宣使翟國秀等解甲就降焚溺)
(之餘尚得海艦八百餘艘十日浮水之屍十餘萬有卒求物屍間言見一屍小而晳衣黃衣負印籖)
(云詔書之寶取寶獻弘範弘範問宋人尹都統曰昺也又問近侍數人皆以爲然求之巳不得矣世)
(傑奔交趾至海陵港遇風艦敗溺死弘範䓁磨崖山紀功而還恒退至高州得獲昺尸報遂回)蘖
芽斯絶惟太祖皇帝以來西夏回紇高昌六詔
交州三韓以及中原悉爲臣庶獨宋未下我
世皇遂能一六合車書混光嶽之氣以上接百王
之統嗚呼盛哉若神謀睿筭獨運於萬物之表者
有不可得而知將相之方略士卒之拳勇取舍之
機會降下之次第則悉著篇中
高麗
太祖皇帝之十三年天兵至高麗其王降通使歲
貢十九年盜殺使者遂絶不來太宗三年討之
王暾又降置亰府縣達魯花赤七十二監之而班
師眀年盡殺朝廷所置官以叛保海島遣帥問罪
帥中傷死軍回七年八年九年連以兵拔其城甚
多十年暾遣人奉表詔徵暾以母喪辭詔朝眀年
終不至定宗之二年憲宗之三年至七年伐
不巳世祖中統元年王倎歸欵且言出水就陸
詔罷征二年世子植朝至元元年八月植以王朝
京師六年其令公林衍廢植立安慶公曰淐者遣
國王頭輦哥以兵撫定詔植復位偕淐衍入朝植
受詔得還爲王且來覲淐衍不至七年討衍師壓
境衍巳前死國人滅其族因又設官監其國無何
植之族承化公以三别抄叛又遣將破斬之餘黨
金通精走耽羅尋亦禽誅植始歸其王亰者居焉
是後王來世子入侍寵錫便蕃至尚主爲王官賜功
臣號至于今渥澤益以加列聖之涵濡煦嫗者
至矣匪頒貢語在禮典兹第書軍旅之事而附以耽
羅焉(太祖十三年天兵討契丹叛人至高麗國人洪大宣降爲鄕導共攻其國其王迎王師降)
(自後歲貢交通使命往來不絶十九年著古與往使中途爲賊所害後積年絶不相通太宗三年)
(遣元帥撒里塔火里赤䓁討之王暾降置京府縣七十二達魯花赤而班師四年六月殺達魯花赤)
(而叛保海島八月又遣撒里塔討之中流矢軍回七年唐古福源征之十入九三年連拔城池十年)
(暾遣將軍金寶鼎奉表入朝十一年五月詔暾入朝辭以母喪詔朝明年定宗二年命阿母侃與)
(福源同討憲宗三年命宗王耶&KR0849;征之拔禾山城䓁四年改命札刺䚟征五六七年連拔光州安)
(城䓁世祖中統元年四月詔王倎歸欵冊爲王請出水就陸班師罷征二年世子植入朝三年王)
(杭至元元年八月植朝九月頒改元詔于其國六年八月世子愖言權臣廢其父立安慶公淐為王)
(詔遣斡脫思不花李諤詳問九月蒙哥都征之十月差國王頭輦哥行省事撫定高麗仍詔植淐林)
(衍入朝十一月二十三日植受詔復位十二月植入朝十年正月討林衍二月植還國設達魯花赤)
(五月大軍次王京衍巳前死六月承化公以三别抄軍叛㩀江華島劫焚府庫圖籍逃入海中行省)
(令乃顏追擊之八年正月請尚主五月經略使欣都史樞䓁友破珍島斬承化公其黨金通精走耽)
(羅六月世子愖入侍十年四月欣都洪茶丘拔耽羅禽金通精十一年五月公主下降於愖後名暙又名昛)
日本
日本海國自至元大德間黑迪殷弘趙良弼杜世
忠何文著王積翁釋如智寧一山與高麗之潘阜
金有成軰數使其國惟積翁中道爲舟人所殺餘
皆奉國書以逹而竟不報聘至元十年忻都洪茶
丘以二萬五千人征之第虜掠而歸十七年阿刺
罕范文虎軰以十萬人征之未見敵喪全師二十
年阿塔海復以十萬人往而昂吉兒上言民勞乞
寢兵上亦謂日本未嘗相侵而交趾犯邊宜置日本專
事交趾遂罷征日本人竟不至國書始書大蒙
古皇帝奉書日本國王繼稱大元皇帝致書日
本國王末並云不宣白不臣之也辭&KR0548;&KR0548;欵欵自
抑之意溢於簡冊雖孝文於尉陀不是過阜還
上以爲將命者不逹黑迪被却上以爲典封疆者以
愼守固禦爲常此將吏之過良弼之往復謂不見
報者豈以高麗林衍叛道梗故耶終不以旅拒名
之忻都軍既還其國遣商人持金來易錢亦聽之
又詔勿困苦其商人柔遠之道至矣阿刺罕之行
上宣諭曰有一事朕憂之恐卿軰不和耳既而諸
帥果以輿尸取敗而上言將校不聽節制逃去載
運士至合浦遣還鄕里及敗卒于閶者脫歸則言
省臣先潰去棄軍五龍山下爲日本所殱諸將之
罪始暴著昂吉兒之言曰語曰上下同欲者勝又
曰兵以氣爲主近歲民貧賦重荐水旱救死不暇
復驅之涉海遠征莫不愁嘆此非上下同欲也軍
嘗挫衂東海倉皇喪氣人無鬪志非所謂以氣爲
主也成宗即祚或又建言伐之上曰今非其
時朕徐思之卒遣寧一山附商舶往使而巳嗚呼
世祖之文經武略與知人之眀謙光之度
成宗之能持盈昂吉兒之讜言諸將之罪負日本
之自絶照臨皆當使後世有聞焉(至元二年命兵部侍郎黑迪禮)
(部侍郎殷弘持國書往使日本書稱大蒙古皇帝本書日本國王云云末云不宣白道高麗高麗王)
(植言道驗遠不可辱天使命其起居舍人潘阜持書往留六月不得要領而歸五年九月再命黑迪)
(弘往至對馬島日本人拒不納交鬪執其塔二郎弥二郎二人而還六年命高麗金有成送還執者)
(且俾中書省牒其國亦不報十二月又命祕書監趙良弼往使良弼乞定與其王相見之儀廷議與)
(其國上下分未定與其國且無禮數上從之良弼至留其太宰府守護所者久之時又有曹介叔者)
(上言高麗迂路導引國使有捷徑順風半日可到但使臣則不敢同往大軍進征則願爲鄕導上曰)
(如此則當思之九年五月命高麗王植致書日本諭使通好始遣弥四郎者入朝上宴勞之既又逼)
(使者徒歸竟不報聘十年命鳳州經略使忻都高麗軍民緫管洪茶丘以千料舟技都輕疾舟汲水)
(小舟各三百共九百艘載士卒二萬五千伐之十一年十月入其國敗之而我軍不整箭又盡第虜)
(掠四境而歸十二年遣禮部侍郎杜世忠兵部侍郎何文著計議官䬃都魯丁往使書前言大元皇)
(帝致書於日本國王後言不宣白亦不來覲十四年遣商人持金來易銅錢許之十七年十月立日)
(本行省命阿刺罕爲右丞相與左丞相范文虎及忻都茶丘䓁率十萬人討之十八年二月諸將陛)
(辭上若曰有一事朕憂之恐鄕軰不和耳范文虎新降者也汝䓁必輕之八月諸將未見敵喪全師)
(以返上言至日本欲攻太宰府累風破舟猶欲議戰萬戶厲德彪王國佐䓁不聽節制逃去本省載)
(餘軍至合浦散遣還鄕里未幾敗卒于閶脫歸言官軍六月入海七月至平壼島移五龍山八月一)
(日風破舟五日文虎䓁諸將各自擇堅好船坐去棄士卒十餘萬于山下無食無主者三日衆議推)
(張百戸者為主帥號之曰張緫管聽其約束方伐木作舟欲還七日日本人來戰盡死餘二三萬虜)
(去九日至八角島盡殺蒙古高麗漢人謂新附軍為唐人不殺而奴之閶軰是也盖行省官議事不)
(相下故皆棄軍歸久之閶與莫青吴萬五者逃還十萬之衆得返者此三人也二十年命阿塔海爲)
(曰本省丞相徹里帖木兒右丞劉二技都左丞陳某右丞鄭某參政往以十萬人往淮西宣慰使昂)
(吉兒上言民勞乞寢兵二十一年又以其俗尚佛遣王績翁者與𥙷陀僧如智往使舟中有不願行)
(者共謀殺積翁不果使而返二十三年上曰日本未嘗相侵今交趾犯邊宜置日本專事交趾)
(成宗大德二年江浙省乎章政事也速達耳乞用兵日本上曰今非其時朕徐思之大德三年遣僧)
(寧一山者加妙慈弘濟大師附商舶往使日本而曰本人竟不至)
安南
安南以憸遠爲國自憲宗世祖時大將兀良
哈䚟鎮南王脫歡凡兩以王師入其所居之城其
餘疆埸之事皆細微也然亦略載之(憲宗二年世祖征大)
(理發中道兀良哈䚟由西道晏當路諸王抄合也又烈由東道白蠻進三年大理乎四年世祖北)
(還留兀良哈䚟攻諸夷未附者七年兵次交趾北阿閩遣使往諭不返又遣徹徹都䓁將兵進抵兆)
(江兀良哈䚟繼進十二月十三日交人敗入其國國主陳勝竄海島出所遣使獄中屠其城留九日)
(以熟班師還至三十七部鬼方復遣二使招勝勝還國憤残毀縛還二使八年勝傳國其長子光昺)
(光昺遣其壻以方物來見兀良哈䚟遣訥刺丁招光昺來朝光昺納欵中統元年禮部郎中孟甲充南諭)
(使持詔入安南光昺遣族人通使大夫奉公員外郎諸衛寄班阮璨䓁詣闕獻書乞三年一貢從之)
(至元三年頒改元詔賜曆日十四年光昺卒其世子日烜立累微入朝不至十八年十月立安南宣)
(慰司以不顔帖木兒爲參知政事行宣慰使都元帥設僚属有差詔立陳遺愛爲安南王二十年阿)
(里海牙以書抵日烜俾助兵粮攻占城上命鎮南王道交趾伐占城二十一年十月師次永州安南)
(遣興道王率衆二萬屯衝要以阨王師十二月敗之于可離隘又敗之于洞板隘殺其將秦岑至内)
(旁隘敗其興道王遁走執其將大僚班叚台進至萬劫興道王又敗走官軍至富良江日烜親拒戰)
(敗棄城走天長府師入其國别將右丞唐兀䚟敗其太師昭明王雲肅王左天王䓁兵宗王咬哥敗)
(其昭孝王于淸化府斬之大軍追日烜手阿魯江德剛江處處破之進至天長府日烜又敗走禽其)
(建德侯陳仲追至膠海口不知日烜所在其族昭國王文義侯武道侯眀智侯明誠侯彰懷侯彰憲)
(侯義國侯等皆降唐兀䚟追日烜及其上皇至安邦海口棄船走山林尋聞入清化府四月交兵大)
(起其興道王攻萬尸劉世英于阿魯堡忠誠王攻千戶馬策干江口皆殺退旣而水陸來攻大營城)
(圍數匝雖多死增兵轉衆官軍朝暮鏖戰困乏器仗皆盡遂棄其亰城渡江屯駐尋班師至如月江)
(日烜遣其懷文侯來追殺之至冊江伏發官軍蹋斷浮橋多溺死七月事聞樞密院請以兵五千期)
(今年十月會潭州征之二十三年正月議微兵各省復大舉伐安南詔立其族之來降者益稷爲安)
(南王秀峻爲輔義公以奉陳氏祀日烜上書東宫哀鳴求罷兵湖南宣慰司亦上言民疲士卒多死)
(傷詔散兵還名營罷征二十四年令烏馬兒樊參政率兵水陸進征交趾尋亦罷三十年以累徵不)
(至議遣劉二拔都征之世祖上仙成宗即祚詔&KR2800;日燇罪)
雲安
憲宗御極當癸丑之歲世祖以皇弟奉詔征西
南夷命兀良哈台爲先驅明年還朝兀良哈台專
征至五年悉定凡得城五府八郡四蠻部三十七
至元四年冊宗室忽哥赤爲雲南王遣就國鎮撫
之自是裔夷獷俗時起跳梁則皆郡縣其地之後
之事故第入招捕類中此不載(憲宗三年世祖征西南夷)
(由土蕃入雲南命兀良哈台自旦當嶺入降摩些部涉金沙江攻下諸若取龍首關世祖遂入大)
(理國城兀良哈台分兵取附都善闡烏爨次羅部府大酋高昇拒戰大破於淺可郎山下昇嬰城自)
(守城際滇池三面皆水難攻圍七日始克國主叚智興柔暗㩲臣高祥方謀篡弑及大兵至智興走)
(匿昆澤追及善鄴獲之世祖入其城秋毫不犯尋引兵入土蕃酋長唆火脫因塔里堅守兀良哈)
(台進攻懼而出降用爲鄕導襲取白蠻譯日察早章蠻依山固守兀良哈台令其子阿术殺蠻退走)
(乘勝至烏蠻曰哈刺章攻破水城四年春世祖還兀良哈台至烏蠻之都曰押赤城依山阻)
(水不可近鬼蠻軰復助之兀良哈台攻不下阿术攀城而入遂拔之又下乾德哥城圍不花合因國)
(拔赤土哥塞又克忽闌城降羅羅斯阿伯阿魯諸國凡平五城八府四郡烏白䓁三十七部蠻至元)
(四年命忽哥赤爲雲南王以鎮之)
建都
建都古越嶲也至元四年怯綿領兵招諭其人亦
有願爲内應者旣而以無功坐誅九年親王也速
台兒乞往征十一年蒙古台又往征元貞間立軍
民緫管府于其地然出師振旅降下攻擊之詳簿
書闕焉(至元三年九月四川行院言建都欲降乞降詔招之四年九月怯綿乞領兵招建都)
(從之十月下詔招諭五年三月建都緫管軍民大頭目八座億智拍祖不作四人遣急吉者來告乞)
(官軍攻城我䓁殺國主效力土蕃頭目晚着亦願助粮六年六月怯綿無功亡士卒棄市九年正月)
(親王也速台兒願領六千人往征之上從其請十一年命蒙古台領兵一萬一千五百征之元貞二)
(年五月丞相完澤奏立建都軍民緫管府)
緬
朝廷以至元十年始遣使招緬不至十四年春緬
人犯邊偏將忽都土官信首日軰大敗之十月行
省遣納速刺丁破其三百餘砦然皆方面疆埸之
事二十年始詔宗王相吾荅兒往征破其江頭城
二十二年乃議納欵貢方物既其王爲庶子不速
速古里所囚大德二年其臣阿散哥也復擅廢立
四年命宗王闊闊雲南省平章政事薛超兀兒忙
冗都魯迷失䓁率師問罪功不就而還臣作政典見
高麗有林衍承化公金通精之亂今緬亦似之皆
蕞爾國而婁有弗靖至煩朝廷兵鎮撫可憐哉(至元)
(八年大理鄴闡䓁路宣慰司遣乞台脫因䓁使緬招其内附不得見其王見其臣下遣价博者偕來)
(十年以乞台脫因充禮部郎中與勘馬刺失里及工部郎中劉源工部員外郎小云失充國信使副)
(持詔往諭徵其子弟大臣來朝十二年四月建寧路安撫使賀天爵言金齒人阿郭知入緬三道一)
(由大部馬一由縹甸一由阿郭地俱會緬之江頭城又阿郭親戚阿提犯在緬掌五甸戶各萬餘欲)
(内附阿郭願先招阿提犯及金齒之未降者爲引導雲南省因言緬王無降心去使不返必湏征討)
(聖旨姑緩之十一月雲南省始報差人探伺國信消息蒲賊阻道今蒲人漸多降者道稍通遣金齒)
(千額緫管阿禾探得國使巳達緬俱安十四年三月緬人以阿禾内附怨之攻其地欲立砦騰越水)
(昌之間時大理路蒙古千戶忽都大理路緫管信苴日緫把千戶脫羅脫孩奉命伐永昌之西騰越)
(蒲驃阿昌金鹵之未降部旌駐南甸阿禾告急忽都䓁晝夜行與緬軍遇一河邊其衆約四五萬象)
(八百馬萬疋我軍僅七百人緬人前乘馬次象次步卒象被甲背負戰樓兩旁挾大竹筒置短槍數)
(十於其中乘象者取以擊刺忽都下令賊衆我寡當先衝河北軍親率二百八十一騎爲一隊信苴)
(日以二百三十三騎傍河爲一隊脫羅脫侅以一百八十七人依山爲一隊交戰良久賊敗走信苴)
(曰追之三里抵寨門旋濘而退忽南面賊兵萬餘繞出我軍後信苴日馳報忽都復列爲三陣進至)
(河岸擊之又敗走追破其十七砦逐北至窄山口轉戰三十餘里賊及象馬自相蹂死者盈三巨溝)
(日暮忽都中傷遂收兵眀日追之至千額不及而還捕虜甚衆軍中以一帽或一兩靴一氊衣易一)
(生口其脫者又爲阿禾阿昌邀殺歸者無幾而官軍負傷者雖侈惟一蒙古軍獲一象不得其性披)
(擊而斃餘無死者十月雲南省遣某道宣慰使都元帥納速刺丁率蒙古㸑𤏡摩些軍三千八百人)
(征緬至江頭深蹂酋首細安立砦之所招降其木乃木要蒙帖木巨木秃磨欲䓁三百餘砦上官曲)
(臘蒲折民四千孟磨愛吕民一千磨柰蒙匡黑荅八刺民二萬蒙古甸甫禄保民一萬木都渾秃民)
(二百以天熱還師三十年十一目王師伐緬克之先是詔宗王相吾荅兒右丞太卜參知政事也罕)
(的斤將兵征緬二十年九月一日大軍發中慶十月二十七日至南甸太卜由羅必甸進軍十一月)
(二日相吾荅兒命也罕的斤取道於阿昔江達鎮西阿禾江造舟二百下流至江頭城斷緬人水路)
(自將一軍從驃甸徑抵其國十一日與太卜軍會十三日令諸將分地攻取十九日破其江頭城擊)
(殺萬餘人别令都元帥袁世安以兵守其地積粮餉以給軍士遣使持輿地圖奏上二十二年十一)
(月緬王遣其鹽井大官阿必立相至大公城欲來納欵爲孟乃甸白衣頭目䚟塞阻道不得行遣膽)
(馬宅者持信搭一片來告縹甸土官匿俗乞報上司免軍馬入境匿俗給榜遣膽馬宅回江頭城招)
(阿必立相赴省且報鎮西平緬麗川䓁路宣慰司宣撫司差三摻持榜至江頭城付阿必立相忙直)
(卜弄二人期以兩月領軍來江頭城宣撫司率蒙古軍至驃甸相見議梘事阿必立先乞言於朝廷)
(降旨許其悔過然後差大官赴闕朝廷尋鎮西乎緬宣撫司達魯花赤兼招討使怯烈使其國二十)
(四年正月緬王爲其庶子不速速古里所執囚於昔里怯荅刺之地又害其嫡子三人與大官木浪)
(周䓁四人同爲逆雲南省請今秋進討奉旨不聽既而雲南王與諸王進征至蒲甘喪師七千餘始)
(平定歲貢方物大德元年緬王遣其子僧加八的來朝賜王爵印封僧加八的爲世子二年雲南省)
(先遣管竹思加使登籠國其國王遣其舅兀刺合兀都魯新合二人從管竹思加赴闕二月至蒲甘)
(緬王帖滅的令可瓦力引軍登舟縛去兀刺合兀都魯新合劫掠貢物以去六月管竹思加至大公)
(城緬人阿只不伽闌䓁來言舊緬王帖戚的實行劫奪於𡭗今巳去位鄒聶爲王遣我軰召𡭗議遣)
(人赴朝管竹思加至蒲甘鄒聶曰帖滅的引八百媳婦軍破我甘當散當只麻刺班羅䓁城又劫奪)
(尔登籠國人物𡭗䓁回朝不知其故必加兵於我今帖滅的巳廢持差大頭目密得力信者章者思)
(力三人奉貢入朝又移文雲南省称木連城士官阿散哥也皇帝命佩大牌子爲官人初實無罪前)
(緬王欲殺之聖旨令安治僧民前緬王却通叛人八百媳婦引兵來壞甘當散當只麻麻刺班羅四)
(族百姓又劫奪登籠國貢物是故阿散哥也阿刺者僧吉藍僧哥速䓁廢前緬王令我爲王行省以)
(聞三年八月太公城緫管細豆移文江頭站頭目逮的刺必塞馬加刺言阿散哥也兄弟三人領軍)
(三萬謂荅麻的微緬王及其世子曰自歸大元之後使我多負勞費殺緬王以下世子妻妾父師臣)
(僕百餘人雲南行省問其持文書來者我文哥言緬王就弑時謂阿散哥也曰我祖以來不死於刃)
(可投我水中㦯縊死遂縊之埋死所屋下七日風雨不止夢其國人曰吾理不得其地若焚屍弃骨)
(於水則晴從之果然我文哥出十餘日又聞世子及逃出次子之母與父師臣僕與前此隨國信使)
(畱緬回回畏吾兒漢人百餘軰皆被害阿散哥也又逼滛新王之母是月緬王之子古馬刺加失八)
(䬃耽八者里及其師來奔陳辭於雲南省乞復讐大槩謂阿巴民叛緬王乞師朝廷伐定之叛人怒)
(謂王求軍殺掠我爲人奴遂修城聚兵謀廢其王又僧可速左右及阿刺者僧吉藍從人相繼從叛)
(者殺害密里都邦加郎䓁族王謂其兄阿散哥也可勸汝兄弟勿尔對曰我說必聽不聽我親伐之)
(王悉以其民付阿散哥也因此力衆遂生二心王執而囚之僧哥速䓁於不甘雨宿吉老亦之地築)
(大城拒守水陸進兵來逼蒲甘王釋阿散哥也今百官乘象馬從阿散哥也出見僧哥速僧哥速奪)
(象馬掠百官求錢物燒城池鎻王足置豕牢中分其妻妾王爲皇帝奴冤苦如此望拯救雲南行省)
(左丞忙兀都魯迷失又上言緬王歸朝十一年矣未嘗違分今其目阿散奇也兄弟三人以三罪加)
(其身置父子縲紲又通新王之母㩀舊王之妻妾假一罪皆實亦當奏從朝廷區處乃敢擅權廢立)
(豈有此理今其子來求救且小甸叛人劫虜官民尚且赴救荅麻刺的微王乃上命爲國主叛臣囚之豈)
(可不救拆使外國效尤爲亂將致大患行省以聞巳而又聞新主亦彼弑阿散奇也篡立九月中書聞於)
(上上曰忙兀都魯迷失之言是也速議奏行十二月阿刺哥也犯邊攻阿眞谷馬來城拒太公城二十里)
(駐兵尋退四年正月召忙兀都魯迷失赴闕議兵事五月故緬王壻馬來城土官納速刺上言大德元年)
(朝廷遣尚書教化迪伴送世子僧加八的還國國王集衆聽詔惟阿刺者僧吉藍僧哥速不至二年二月)
(二人興兵叛來駐蒲甘近境王亦整兵諭叛賊之兄阿刺哥也曰𡭗二弟不聽詔又敢爲亂尔令退兵從)
(命則巳否則是𡭗同謀阿刺奇也諭之不從王遂囚阿刺哥也二人引兵逼城王遣納速刺䓁出戰納速)
(刺敗被禽王令國中諸僧出謂二人曰母徒苦百姓𡭗欲害我乎若無此心當釋𡭗兄復乃職否則明以)
(告我阿散哥也及二弟皆曰主是我主豈有異心如不信請入大寺爲重誓從之誓畢釋之賊退納速刺)
(亦得歸至五月三人合兵攻蒲甘勢王及世子僧加八的次子朝乞力朝普囚於木連城凡十又一月三)
(年四月十日阿刺哥也令弟阿難荅速弑緬王并二子餘子康吉弄古馬刺加失巴遁去放世子於)
(蒲甘而奪其妻又分㩀王妻妾共立王孽弟鄒聶方十六歲誅不附己者十二月又攻破阿眞國馬)
(來兩城納速刺逃來五月十五日中書樞密奏征緬事忙兀都刺迷失請用六千人臣䓁謂緬與八)
(百媳婦通好力大非一萬人不可奉旨所擬猶少可增爲一萬二千人又奏忙兀都魯迷失乞與薛)
(超兀兒劉都元帥德禄同事及求雲南土官高阿康從軍又請命親王闊闊監軍以振兵威皆從之)
(上曰闊闊雖去勿令預事四年閨八月雲南平章政事薛超兀兒忙兀都魯迷失䓁發軍中慶期至)
(大理西永昌騰衝會集十月入緬十二月五日至馬來城大會十五日至阿散哥也凡弟三人所守)
(木連三城相接賊出戰敗之賊閉門拒守忙兀都魯迷失劉左丞㩀城東北面孽超兀兒高阿康參)
(政㩀西面正南無軍守之賊日出戰城内四面立三梢單梢砲向外攻擊官軍尋立排沙圍其城五)
(年正月分軍破其石山寨又召白衣催粮軍二千助圍其城南十九日城上發矢石擂木殺官軍五)
(百餘人二月二日阿散哥也令十餘人呼曰我非叛人乃皇帝良民以緬王作違理三事我䓁收)
(之彼自飲藥而死非我䓁殺之我䓁蒙古人無其作惡若許我投降省官鑒之賊遂使人持金銀禮)
(物出見省官諭賊三人親出方可不然難信若一年不出我軍亦住一年賊竟不肯親出二十七日)
(萬戶章吉察兒䓁狀陳天熱瘴彂軍勞苦不還實懼死傷獲罪若令我䓁住夏瘴死不如赴上前就)
(死若明白有旨孰敢不住在法口傳聖旨勿行我䓁今當廽軍二十八日分省官方議軍事章吉察)
(兒䓁俱領軍起營回二十九日分省官亦回三月五日至阿占國城追及章吉察兒䓁忙兀都魯迷)
(失移文稱大事未成豈可回軍若𡭗䓁果不肯住可畱一半軍或三千當職當住夏守賊平章薛超)
(兀兒劉左丞高參政皆言平章可住我軰亦可住我軰皆願住夏徧告軍官俱令住夏是日新王之)
(母乘象追及分省官訴賊拘我於木連城今始放出若大軍五日不廻必出降惜乎回旱章吉察兒)
(䓁宣言病軍皆巳先行我䓁眀日亦去無可議者分省官命追回先行軍皆言去已遠何可及次日)
(將校皆回分省官亦由蒙來路歸薛超兀兒忙兀都魯迷失上言賊兵困屈旦夕出降參政高阿康)
(土官察罕不花軍官章吉察兒䓁同稱軍多病不可住擬合回軍下令畱之不聽恃親典兵權引軍)
(而回彼旣行矣分省亦不能住又言朝廷所立緬王巳送至其父舊所居城中報賊脅從者已少皆)
(從我矣若可住當遣人再報若不可住我亦走出又言賊饋阿康酒食阿康受之疑是寶貨又軍回)
(五程阿康出銀三千兩曰此阿散哥也賂衆將校者薛超兀兒䓁言此銀尔實受之我軰未嘗知也)
(欲與諸將尔自豦之蓋因阿康與察罕不花䓁預此行故功不成乞置對以懲後八月八日丞相完)
(澤䓁奏奉旨遣河南平章政事二哥䓁赴雲南雜問之蓋自宗王闊闊平章政事薛超兀兒忙兀都)
(魯迷失左丞劉德禄參知政事高阿康下至一二大將校幕官令史皆受賊賂瓜難巳至兵中復縱)
(之共爲金八百餘兩銀二千二百餘兩遂不能號令偏禆阿康因與察罕不花謀令諸將抗言不能)
(住夏擅回阿康察罕不花伏誅忙兀都魯迷失前死薛超几兒劉德禄遇赦皆追奪宣勑永不叙用)
(忙兀都魯迷失子不得廕首沮軍事萬戸咬咬忽都不丁千戸脫脱木兒眞決有差皆奪所居官籍)
(其家産之半餘將校各以輕重被笞察罕不花者麗江路軍民宣撫使也)
占城
占城初嘗奉表來降至元十九年以執國使興師
問罪二十年正月破其木城洎大州其主孛魯由
𥙷刺者吾遁走其舅寶脫秃花陽求降附以欵我
師隂爲戰計往返再三辭語支蔓緫兵官唆都竟
不之覺及得曾延之報始疑信相半而已墮其術
中幾䧟偏師嗚呼鄙夷亦多詐哉二十一年之征
則以安南道阻不果語在安南事中(至元十五年左丞唆都以)
(宋平因遣人至占城還言其王失里咱牙信合八刺麻哈迭瓦有内附意奏之詔降虎符授榮禄大)
(夫封占城郡王十六年十二月遣兵部侍郎教化迪總管孟慶元萬戸孫勝夫與唆都使占城諭其)
(王入朝十七年二月占城國王保寶旦孥囉耶邛南詙占把地羅耶遣使貢方物奉表降十九年十)
(月征占城初朝延以占城國主孛由補刺者吾曩歲遣使來廷稱臣内属謂其誠服遂命左丞唆都)
(䓁就其地立省以撫安之既而其子𥙷的專國負固弗率萬戸何子志千戸皇甫傑使暹國宣慰使)
(尤永賢亞闌䓁使馬八兒國舟經占城海道皆被執故征之上曰老王無罪逆令者乃其子與一蠻)
(人耳苟獲此兩人百姓當依曹彬故事不戮一人十一月占城行省官率兵自廣州航海二十九日)
(師次占城港港口北連海旁有小港五通其國大州東南止山西旁木城官軍依海岸屯駐占城兵)
(自三十日爲始治木城四面約二十餘里起樓棚立回回三梢砲百餘座又木城西十里建行宫孛)
(魯補刺者吾親率大兵屯守應援行省遣都鎮撫李天祐總把賈甫招之七往終不服十二月十八)
(日占城貼書刻期請戰二十年正月行省傳令軍中以十五日夜半發船攻城至期分遣瓊州安撫)
(使陳仲達緫管劉金總把栗全以兵千六百人由水路攻木城北面緫把張斌百戸趙達以三百人)
(攻東面沙觜省官三千人分三道攻南面舟行至天明泊岸爲風濤所碎者十七八賤開木城南門)
(建旗鼓出萬餘人乘象者數十亦分三隊迎敵矢石交下自夘至午賊敗北官軍入木城復與東北)
(二軍合擊之殺溺死者數千人守城供餉餽者數萬人悉潰散國主棄行宫燒倉廪殺永賢亞闌䓁)
(與其臣逃入山十七日整兵攻大州十九日國主使報荅者來求降二十日兵至大州東南遣報荅)
(者回許其降免罪二十一日入大州尋又遣博思兀魯班者來言奉王命來降國主太子後當自來)
(行省傳&KR0702;召之我師復駐城外二十三日遣其舅寶秃魯花䓁三十餘人奉國主信物雜布二百疋)
(大銀三定小銀五十七定碎銀一甕爲贄歸欵又獻金葉九節標槍曰國主欲來病未能進先使持)
(其搶來以見誠意長子補的期三日請見省官却其物寶脫秃花曰不受是薄之也行省度不可却)
(姑令收置聽候上聞二十九日寶脫秃花復令其主第四子利世麻八都八德刺苐五子利世印德)
(刺來見且言先有兵十萬故求戰今皆敗散聞敗兵言𥙷的被傷已死國主頰中箭今小愈愧懼未)
(能見也故先遣二子來議赴闕進見之事省官疑其非眞子不之質聽其還諭國主早降且以問疾)
(爲辭遣千戸林子全總把李德堅栗全偕往覘之三十日二子在途先歸子全䓁入山兩程國主遣)
(人來拒不果見寶脫秃花謂子全曰國主遷延不肯出降今反揚言欲殺我可歸告省官來則來不)
(來我當執以往見子全䓁回營是日又殺何子志皇甫傑䓁百餘人二月八日寶脫秃花又至自言)
(吾祖父伯叔前皆爲國主至吾兄今孛由𥙷刺者吾殺而奪其位斬我左右二大指我實銜之願禽)
(孚由補刺者吾補的父子及太拔撒機兒以獻請給大元服色行省賜衣冠撫論以行十三日居占)
(城唐人曾延䓁來言國主选於大州西北鴉候山聚兵三千餘并招集他郡兵未至百日將與官軍)
(交戰懼唐人泄其事將盡殺之延䓁覺而逃來十五日寶脫秃花偕宰相保孫達兒及撒及䓁五人)
(來降行省官引曾延䓁見寶脫秃花詰之曰延䓁姦細人也請繫縲之國主軍皆潰散安敢復戰又)
(言今未附州郡凡十二處每州遣一人招之舊州水路乞行省與陳安撫及寶脫秃花各遣一人乘)
(舟招諭攻取陸路則乞行省官陳安撫與巳往禽國王𥙷的及攻其城行省猶信其言調兵一千屯)
(半山塔遣子全德堅領軍百人與寶脫秃花同赴大州進討約有急則報半山軍子全䓁比至城西)
(寶脫秃花背約間行自北門乘象遁入山官軍獲諜者曰國主實在鴉候山立砦聚兵約二萬餘遣)
(使交趾真臘闍婆䓁國借兵及徵賓多龍舊州䓁軍未至十六日遣萬戶張顒䓁領兵赴國主所棲)
(之境十九日顒木近水城二十里賊浚濠塹拒以大木我軍斬刈超距奮擊破其二千餘衆轉戰至)
(木城下山林阻隘不能進賊旁出截歸路軍皆殊死戰遂得解還營行省遂整軍聚粮瓶木城遣捴)
(管劉金千戸劉㳙岳榮守禦三月六日唆都領軍回十五日江淮省所遣助唆都軍萬戸怱都虎䓁)
(至占城唆都舊制行省舒眉蓮港見營舍燒盡始知官軍已回二十日忽都忽令百戸陳奎招其國)
(主來降二十七日占城主遣陳通事者來稱納降忽都忽䓁諭令其父子奉表進獻國主遣文勞卭)
(大巴南䓁來稱唆都除蕩國貧無進物來年多備禮物令嫡子入朝四月十二日國主令其孫濟目)
(理勒蟄文勞卭大巴南䓁奉表歸欵二十一年命平章阿里海牙奉鎮南王脫歡發兵假道交趾伐)
(占城不果進)
海外諸蕃
海外諸蕃見於征伐者惟爪哇之役爲大會三行
省兵二萬設左右軍都元帥府二征行上萬戸府
四發舟千艘費鈔四萬定賫一年粮降虎符十金
符四十銀符百金衣叚百端備賞往返八閱月爪
哇降而復叛伐葛郎得其妻子官属百餘人而還
其餘遜荅流求三嶼俱藍馬八兒那旺蘇水都刺
蘇木達也里可温木速蠻湏門那僧急里南無力
馬闌丹丁呵兒來來急闌亦台進麻里予兒阿昔
之属又皆瑣瑣者其至也或遣使招來或風入貢
不皆以兵下
爪哇
(至元二十九年二月八日詔福建行省授亦黑迷失史弼高興爲平章政事征爪哇軍二萬海舟千)
(艘給一年粮二十五日亦黑迷失䓁陛辭上曰卿䓁至爪哇眀告其國軍民朝廷初與爪哇通使往)
(來交好後刺詔使孟右丞之面以此進討九月軍會慶元弼亦黑迷失領省事赴泉州興率軍輜自)
(慶元登舟涉海十一月福建江西湖廣三省軍會泉州十二月十四日自後渚啓行三十年正月十)
(八日至拘欄山議方略二月六日亦黑迷失孫參政先領本省幕官并招諭爪哇䓁處宣慰司官曲)
(海牙楊梓全忠祖萬戶張塔刺赤等五百餘人船十艘往招諭議定後七日大軍繼進於吉利門相)
(候十三日弼興進至爪哇之杜並足與亦黑迷失䓁議分軍下岸水陸並進弼與孫參政帥都元帥)
(那海萬戸寗居仁䓁水軍自杜並足由戎牙路港口至八節澗興與亦黑迷失都元帥鄭鎮國萬戸)
(脫歡䓁馬步軍自杜並足陸行以萬戶申元爲前鋒遣副元帥土虎登哥萬戸禇懷遠李忠䓁乘鎻)
(風船由戎牙路於麻喏巴歇浮梁前進赴八節澗期會二十一日招諭爪哇宣撫司言爪哇王土罕)
(必闍耶舉國納降土罕必闍耶不能離軍先令楊梓甘州不花全忠祖引其宰相昔刺難荅吒耶䓁)
(五十餘人迎三月一日會軍八節澗澗上接杜馬班王府下通莆奔大海乃爪哇咽喉必争之地又)
(其謀臣希寧官沿河泊舟觀望成敗再三招諭不降行省於澗邊設偃月營畱萬戸王天祥守河津)
(土虎登哥李忠䓁領水軍鄭鎮國省都鎮撫倫信䓁領馬步軍隨省水陸並進希寧官懼棄船宵遁)
(獲鬼頭大船百餘艘令那海居仁萬戶鄭珪高德誠張受䓁鎮八節澗海口大軍方進土罕必闍耶)
(使來告葛郎王追殺至麻喏巴歇請官軍教援亦黑迷失張參政先往安慰土罕必闍耶鄭鎮國引)
(軍赴章孤接援興進至麻喏巴歇却稱葛郎兵未知遠近興回八節澗亦黑迷失尋報賊兵今夜當)
(至召興赴麻喏巴歇七日葛郎兵三路攻土罕必闍耶八日亦黑迷失孫參政率萬戶李眀迎賊於)
(西南不遇興與脫歡由東南路與賊戰殺數百人餘奔潰山谷午時西南路賊又至與再戰至晡又)
(敗之十五日分軍爲三道伐葛郎期十九日會荅哈聽砲聲接戰土虎登哥等水軍泝河而上亦黑)
(迷失䓁由西南興等自東道進土罕必闍耶軍繼其後十九日至荅哈葛郎國主以兵十餘萬交戰)
(自卯至未連三戰賊敗奔潰擁入河死者數萬人殺五千餘級國主入内城拒守官軍圍之且招其)
(降戌時國主哈只葛當出降撫諭令還四月二日遣土罕必闍耶還其地具入貢禮以萬戶捏只不)
(丁甘州不花率兵二百護送十九日土罕必闍耶背叛逃去畱軍拒戰捏只不丁甘州不花省掾馮)
(祥皆遇害二十四日軍還得哈只葛當妻子官属百餘人及地圖戶籍所上金字表)
平倒刺沙
天曆元年九月壬申今上皇帝即大位詔天下
其節文曰洪惟我太祖皇帝肇造區夏
世祖皇帝混一海宇爰立定制以一統緒宗親各
授分地勿敢妄生覬覦此不易之成規萬世所共
守者也世祖皇帝之後成宗皇帝武宗皇
帝仁宗皇帝英宗皇帝以公天下之心以次
相傳宗王貴戚咸遵祖訓至於晉邸具有&KR0576;書
願守藩服而與賊臣帖失也先帖木兒䓁潜通隂
謀冒干寶位使英皇不幸罹于大故朕兄弟播
越南北備歴艱險臨御之事豈獲與聞朕以叔父
之故順承惟謹于今六年災異迭見權臣倒刺沙
兀伯都刺䓁專擅自用䟽遠勲舊廢棄忠良變亂
祖宗法度空府庫以私其黨類大行上賓利於立
幼顯握國柄用成其姦眀詔既下於是倒刺沙之
罪暴於縣宇中外同心奮勇敵愾卒致乾坤清夷
歸壐神聖宗社尊安四海樂業是編自八月甲申
今太師中書右丞相臣燕帖木兒舉義至十月庚
戌齊王臣月魯帖木兒奉上寶璽大臣奏散遣諸
軍以至倒刺沙棄市三閱月之間致天下晏然者
悉具簡冊焉
招捕
眞聖樹業中天下以家宅大武不涉斯生蘖芽要
荒四履六詔最遐閩廣播思兩江海涯遼霫江右
嶺蜀木波番分龍盧(自此下皆一字種各)黎别生熟撞爨驃
蒲徭芒𤏡婼(人賖切)落落顧顧綿綿羅羅(此疊字名綿綿則村)
(名用以足句羅羅羅羅斯也)白衣金齒漆頭花角八百妾御七
十闉闍(音奢此以其服飾及所有爲種名者八百媳婦七十城門皆國名)甸砦團
洞箐柵墟畬嵒盤川厔激駃谽谺山經叵究竪亥
客昔多夷生其中自爲雄夸火頭大老(此下皆酋長位名)
把事希古軍火營主山主尊長族種&KR0861;悠氏名聱
牙提吕摩耳(此下二字人名)匐思阿禾雄挫渾弄矣豆者
哦雙芣拜法的井荅&KR1287;个忙尼雁莽占居些谷納
刺構阿葵胡弄夯采只驗娘報竹哥細麦嬰上亞
浪落麽蒙&KR3591;空弟羅勾非白阿氊卧踏委界勾巴
合彪鮮的官兜心瓦英厭薛甲古阿娥若過生
琮(此下三字人名)若大希婆若夢兀仲若渾乞濫若約薛
要若阿慝瓜若卜制頭若閉羅蠒若夭程猱若思
蓬怯若兀勸吉若黃公爹若獨然堋若大河沙必
乖豆來(此下四字人名)蒲雪韋吠麻納布昌玉不廉古六
分靳斤蘆崩信備荅昃什用喉社句耶山公氏貞
(此下四句著夷姓異)的傍系猫古綴派盤窮腸譜陀(貞公猫的傍盤)
(古綴陀窮腸)健婦作配匪婉娩娃阿衣納衣(此下二字婦人名)
折射折利阿初蛇節攬陶蘇他有忙葛農(此下三字婦人)
(名)有梳蠻塔有南貢弄率蒸報㝞&KR3068;(上於加切下苦加切韻釋)
(女作姿態貌今中原方言爲婦人狠惡之稱)融結之左生息之野風氣
不淑習俗異華故雖横目以生悉獷黠竒衺不有
天彝國憲謂何骨肉睚眦䦧争紛拏重譯之言鴃
舌詉(上陟加切下女加切)喜人怒獸含戴則那製衣不領
不巾以靴裂綵纏&KR1076;椎結鬖髿起居佩刀少忤輙
相加或嘯徒復讐蠻觸閧蝸或出犯徼地爲王民
孽痾焚劫公私脫囚拲枷邊吏捕之則螳蜋奮斧
以禦車標槍批竹矢毒如蛇敗則各鳥烏散入險
阻隈阿貢鋤坐草軍圈戸幏木狀&KR0954;纈魚粮蚆(俗作)
(&KR1437;)鎈(自貢鋤以下事詳見後)禽獸畜之朝不見譴訶或略誅
弗薙獮以兵戈革面而來羈縻撫錫賚冠服銅印
青緺粤若妖民造異興訛妄竊位號自投網罝黃
華猘狂黎德蛟譁六十鳴梟五九跳䵷聖許萬頃
鎮龍郎達圓眀廣德細春可用魚鼎紀號鼠穴正
衙(劉六十蔡五九黃聖許李萬頃楊鎮龍韋郞達黃廣德丘細春杜可用圓明和尚皆嘗僣號改)
(元建朝殿懸關牌事亦見于後)坐止其身族䣊宥赦(叶平聲)惻不盡
戮視同羖於乎我元王政不頗文柔武競互出兼
施(叶疎何切)威聲其訇流澤滂沱會稡諸畢爲招捕之科
雲南(至元十三年正月羅匐甸官禾者阿禾必紹降十月雲南省調蒙古爨𤏡諸軍)
(征白衣和泥一百九砦土官匍思叛溪七溪等降得戶四萬又攻金齒落落廣甸瑶甸殺掠甚多又)
(攻斜烏蒙秃老蠻高州筠連等州十九處烏蒙阿謀歸舊侵藤串縣地是月與安南鄰者七十城門)
(國主荅公遣其人名摩耳者來乞降又提吕提邦兩部來降饑行省發廩賑之未幾提吕子逹量爲)
(提索所禽行省給榜招提索及使釋逹量提索聽命二十三年蒙乃土官長子殆昔其鄰境土官弗)
(里皮之壻也蒙乃不以位與長子而與次子弗里皮與殆昔同出討之朝廷降旨諭弗里皮如得蒙)
(乃地許令其壻統之是歲又征縹甸大部馬二十四年十月木龍蠻奴他謀告阿勒沙村阿加之子)
(明目引軍殺死回村頭目刺些雲南省下麗江路軍民宣撫司明目出見雲南王免其罪是年雲南)
(右丞愛魯以蒙古軍一千師宗孫勒寸白軍一千農士富民丁三千征維摩蠻者哦滅鐵赤必匝尋)
(出降三十年八月雲南省征習普蠻阿浪普龍華扎山砦賊官生皆破之火頭軰逃者追普安路緫)
(管步木普丁府嶍峩頭目矣豆䓁賫榜招出是歲七十城門蠻密察挾讐殺掠大甸土官阿鄰繼遺)
(其弟牟平來侵阿鄰逃入臨安路納樓建水城避之行省不能救又參省阿叔招捕花角蠻蠻恃險)
(率衆拒敵殺令史一人裨將十五人元貞元年九月習普馬兒䓁犯邊雲南省招出習普胒昌䓁八)
(砦蠻及馬兒部不舊䚟舊龍二砦蠻官的井的探䓁有必乖豆來者不肯降殺的井從者二人的井)
(䓁懼不敢出官二年九月蒙光路軍民緫管荅麪乞藍的頭目荅刺吉瓦農開陽兩寨自來不曾投)
(降雲南省差道奴攻破之十一月車里蠻渾弄與兵占奪甸砦十又三所結構八百媳婦蠻欲攻倒)
(龍䓁雲南省遣兵招捕大德元年十二月雲南省參政忽速刺攻破花角蠻䓁寨其酋長韋郎遁走)
(初廣南西道宣慰使兼知特磨道事農士冨上言安寧州沈法昔招引唐興州黃夢徉溧碎縣林言)
(與花角蠻圍士冨所居殺掠奪虎符執其子信以去又攻其峩州隘岸百姓既而又言夢祥結暀)
(州岑聦引歸仁州歸洛州上降州利州軍回千人燒劫羅佐州宫農郎生所轄那悶衬及那寡州南)
(村魯谷村付州那羅村又奪其那環射隘剥笋羅波射布那哈那䓁十村行省覘知花角蠻去特磨)
(四日程安寧州十日程唐興州暀州皆八日程十月三日忽速刺進討十二月七日過昔陽江經)
(杜箐九日至花角蠻木葦砦破之十二日攻其正砦第一門賊敗奪門蓋其砦十二重也十四日分)
(九道進攻自辰鏖戰節次攻破其門日暮入砦賊散走蠻酋韋郞逹不知所在韋郎自國家開拓以)
(來不魯降附至元二十七年阿叔招之不服迎敵官軍失利以此狂縱僣稱大號以妹夫郎滿爲平)
(章其餘有萬戶䓁官至是始敗尋又破其卒羅磨誐獲架哥雅木筭等砦招出韋郎達婦翁繼村火頭)
(普及把事希古竹幹哥雅砦火頭郎滿及其第郎狀郎滿韋郎建之壻也稱韋郎達就陣中傷敗走)
(不知存亡又攻撒都砦其火頭郎圖希古郎甚出降及羅共砦火頭統幹希古都鷄韋郎逹弟韋郎)
(動子韋郎應把事希古通幹知幹不弄砦火頭郎勤皆出降移軍攻安寧州沈法昔降移攻夢祥敗)
(之棄砦走七年春永寧路阿永蠻雄挫反初雲南四川陜西湖廣四省會兵討順元羅鬼烏撒烏蒙)
(東川芒部叛雄蠻挫匿順元蛇節賊黨阿氊及其妻折躬折利并芒部蠻納即弟卧踏事覺遂與把)
(事阿都阿牟䓁以二月二十一日於赤水河作亂殺永寧府判官常珪行省宣使南家台千戶卜速)
(魯拒暮暉關三月一日官軍過關蠻拒戰阿都死獲其金褁甲鑊子槍賊退走目是連日轉戰自暮)
(暉至普市關九戰殺蠻三百餘破海落越寨二洞阿牟亦死行省以天熱班師扼其魚槽長寧軍梅)
(嶺䓁關聞干朝以爲雄挫東接羅鬼西鄰芒部南近烏撒姻親相結滋蔓力強合以十月初雲南省)
(軍進入暮暉湖廣軍自播州打鼓寨會寧鎮進入蠻地藺州四川省軍自魚槽長寧進討十一月一)
(日會於赤水河雄挫巢穴從之閏五月軍中遣家寧同知蔡閏行省左右司員外郎撒赤䓁招雄)
(挫雄挫遣阿加阿抱出降稱病不出又令其属委界入朝宰相奏雄挫不至乞再伐之雄挫乞以十)
(二月八日狗日出見八年五月赴闕原其罪仍充土官遣還九年羅雄州軍火主阿邦龍少麻納布)
(昌結廣西路豆温阿匡普安路營主普勒下軍火頭阿只阿爲及亦左鄕阿甫䓁叛燒他羅迷驛左)
(謗軍火主有軍三圈子普安路有軍六圈子降旨招諭仍督兵進討阿邦龍少拒遠雄山官軍進攻)
(虜阿那勇古荅䓁阿非阿樓阿邦龍少子龍豆皆降豆温賊阿匡與弟阿思火頭者哇亦降連戰敗)
(之獲阿邦龍少追麻納布昌不得十一年阿迷土官日苴火頭抽首領落落軍劫𤏡人奪官馬以叛)
(又納樓茶甸土官師禾希古阿夷落圭阿立甸必信怪齒村火頭阿則判村火頭阿提納填村火頭)
(身和苴善村火頭阿次虧抽俸村火頭雙芣嵩村火頭咱休菁苙鄉火頭阿豆加矣傑村火頭阿主)
(矣北村火頭抽皆床村火頭遮奴元江路日納村火頭介忙忙部火頭虧抽維摩州上官者歐芽者)
(文大布婆䓁並起應之官軍尋皆討定至大元年教合三部步少來龍砦火頭漸恐䓁反遣本部達)
(魯花赤阿里招諭不服賊黨荅掛殺阿里官軍破其巢斬漸恐荅掛梟其首延祐七年七月花角蠻)
(韋郎達紏合五十三村山獠起兵萬餘劫阿用村呼其人曰爾急來降我即退兵尔之皇帝甚遠我)
(亦作帝甚近若不降我必破尔砦火頭農郎勝降賊行省遣官招諭九月永寧路曲村頭目和俄䓁)
(擅兵劫掠殺渠津州吏目李榮貴奪渠州同知勑牒行省遣官招諭至治元年十月八日渠州)
(知州刺俄殺其兄刺初癸丑歲刺秋祖刺都降附雲南行省定立州縣令刺秋父刺陶作土宫充)
(渠州知州後刺秋伯父刺落襲職尋爲火頭木落所殺刺落子刺定幼小依其舅子合往居綿綿村)
(因持刺陶刺落宣命及州印以去刺俄謂已當襲職二次訢于雲南省捕子合刺定不獲刺俄以計)
(誘刺秋赴破寺村潜于道彎弓射之中左目墜馬又斫左額一刀刺秋死俄集衆依摩些俗殺馬牛)
(各一焚刺秋屍明日逼其嫂梳蠻塔爲妻及占奪刺秋所部百姓梳蠻塔父刺資來取其女刺俄欲)
(殺之刺資懼逃去栢興府二年正月二十八日刺俄兄刺定自綿綿村與子合起兵奪刺俄刺地和)
(山砦刺俄紏合頭目子首居些䓁合兵射死刺定復奪砦本州官往招之刺俄拒砦遥謂曰父祖宣)
(命俱在子合處又藏印不與尔客官行用我兄弟自相讐殺争奪山砦不關尔番漢官事梳蠻塔係)
(我嫂我殺兄刺定刺秋故以嫂爲妻我出官尔欲何說再三招諭不肯出官行省乞以一千人討之)
(樞密院不聽咨本省招諭二十年四月馬龍鄕蠻普萬作亂初普萬父哥祛馬龍他郎甸人也任普)
(日思摩甸長官致仕長男普奴承廕父子皆居木用村普萬乃次子憤不得立與哥祛壻抽丑孫壻)
(阿運結蒙古逃軍白夷顧顧䓁人攻燒木用甸甸民護哥祛逃出普萬殺哥祛弟阿笠弟子阿占壻)
(可當䓁劫掠百姓求哥祛欲殺之行省委官招諭十二月蒙化州蘭神場落落磨察火頭過生琮)
(結慶甸蒲火頭阿你通起蒲軍二千五百磨察軍五百劫鎮南州定遠縣當布戶計羅黑加䓁殺九)
(十九人虜男女百餘人行省招諭泰定二年䦕南州阿都刺火頭大阿哀引車里陶刺孟䓁萬餘)
(人團刺砦攻破十四處木邦路土官八廟䓁領白衣軍攻破倒八潢砦朝廷遣幹尔端䓁持詔招大)
(小車里車里寒賽子尼鴈搆木子刀零出降)大理金齒(至元七年征金齒驃國五部未)
(降者破其二部餘三百酋長阿慝福勒丁阿慝瓜降獻馬象二十四年金齒孟定甸官俺嫂孟纏甸)
(官阿受人魯砦官木拜共率民二萬五千來降又林場蒲人阿禮阿憐叔阿郎及阿蒙子雄黑皆爲)
(行省招出阿禮歲承差發鐵鋤六百雄黑布三百疋二十九年木忽甸土官忽都馬遣其子阿魯進)
(金索鱗瞻氊衣虎豹皮詣闕朝見三十年王月遣使持詔招漆頭金齒延祐五年永昌南窩蒲城)
(阿都衆阿艮䓁作亂燒劫百姓殺鎮將奪驛焉雲南省遣參政汪中奉右丞朵𡭗只討之自八月至)
(明年五月破其寨棡殺人甚衆賊走入箐阿樓艮降餘不可得以天熱回軍其枯柯甸祐甸慶甸䓁)
(皆降願歲納&KR1437;千索至治元年七月怒謀甸主管故侵芒施路魯來䓁砦燒百四十一村殺提控)
(按牘一人有司奉詔書開讀招諭管故不跪聽亦不出降二年鎮西路大甸火頭阿吾與三陣作亂)
(奪不嶺雷弄二砦初三陣父阿蘭爲鎮西緫管叛要斬其弟你谷南赴闕貢獻得襲職你谷南死子)
(䚟朵襲位三陣使火頭倒緬招思二人見觧朵求少土地人民不予遂投阿吾訴之共作亂詔使往)
(諭迎至一樓上樓下周圍懸人首聽詔畢阿吾怒曰三陣吾孫也吾破不嶺寨殺傷甚衆虜五十人)
(破雷弄甸燒四百餘戶管别砦懼而降我我遷其民二百五十家于我弟拜法砦中不嶺所虜人其)
(族各以銀三兩贖一人盡贖去訖今官招諭我終不出亦不受榜所奪地亦不回何須與之相殺南)
(甸路木甸火頭䚟院先奪羅左甸火頭阿賽妻阿衣爲妻取之不肯與又奪阿賽弟莽占妻納衣妻)
(其子阿你阿賽怒使莽古領兵三百遣奪其妻不得燒䚟院砦)羅羅斯(至元十五年定昌路)
(緫管谷納叛遷入八只巴砦爲賊八刺即安古馬楊古刺乞刺蒲䓁皆應之毀橋梁取倉粟奪驛馬)
(及屯田牛眀年官軍擊斬谷通)車里(大德二年三月小車里結八百媳婦爲亂經時不下數遣)
(使奉詔招之不聽命延祐三年車里兀竹魯侵阿尼必䚟砦阿白出麻砦燒劫又罕旺及其弟胡念)
(弟愛俄䓁侵銀沙羅甸兀里鹽井部日文具落索䓁甸劫民財嚇取官所徵差發遣使招降遣白衣)
(阿愛詐爲巳子出官劫掠如故既而愛俄死其兄弟子姪罕塞昭愛刺構木力夢兀仲䓁五人分黨)
(争愛俄位相殺久之遣少頭郭力看賫象牙一金信荅二來降)烏撒烏蒙東川芒
部(大德五年右丞劉深奉命征八百媳婦徵順元逓運人馬土官宋隆濟蛇節䓁拒命作亂朝廷)
(起湖廣河南四川三省兵與田楊二氏軍馬會雲南省兵收捕于是烏撒土官宣慰使普利緫管那)
(由與東川芒部乘釁俱叛其接羅羅斯及武定威楚曲靖仁德普安臨安廣西諸土族皆以朝廷遠)
(征供輸煩勞爲辭携貳反形巳具車里白衣八里日䓁殺掠普騰江尾二甸奪麦亢忙龍二砦燒忙)
(陽䓁二十四砦揚言我與吕也構思麻部日共議渾候連漠桑軍來攻普騰砦栅二月五日梁王出)
(駐陸梁州六日烏撒蠻阿都普信及烏蒙蠻阿桂阿察多䓁殺掠皇太后及梁王位下人畜十一日)
(劫芒部官吏商旅貨財烏撒宣慰使僧家奴逃入中慶十五日東川土官阿葵烏撒逃來陸梁州依)
(梁王城阿車阿苗分軍二道欲執宣慰使阿忽台約日由落吉渡口會阿乃普吉烏蒙軍先攻阿都)
(百姓次攻建昌燒烏蒙緫管廨舍十七日烏撒蠻犯曲靖霑益州燒蕩坦驛殺掠駐兵闕渡橋二十)
(日烏撒烏蒙東川馬湖四族聚衆四千復起羅羅斯軍渡金沙江刻日攻建昌三月六日賊逼雅州)
(卭部州甚急陜西省遣右丞脫歡禦之八日奉旨也速䚟兒充陜西省平章政事汪阿塔赤充參知)
(政事也速忽都魯充湖廣參政與平章劉二拔都寺進征叛蠻闊里吉思爲湖廣平章與左丞散竹)
(䚟陜西楊參政給軍凡有軍事聽也速䚟兒劉二拔都兩人節制其小有增損軍馬支給錢粮並便)
(宜行事四月二日那由普利逼烏撒烏蒙宣慰使兼管軍萬戶阿都台棄城去時陜西調軍二千人)
(會合收捕三百人守播州小溪以遏烏撒蠻充斥之路雲南省調軍三千人屯陸梁州五百人駐西)
(曲靖東望水西一千人於霑益州接烏撒地要害鎮守二千人護中慶而梁王又有兵五千人劉二)
(拔都劉深田楊䓁兵方捕斬順元叛蠻未能會合也速䚟兒與雲南兵共進悉次苐討平之)八
百媳婦(大德元年八百媳婦國與胡弄攻胡倫又侵緬國車里告急命雲南省以二千或三)
(千人往救二年與八百媳婦國爲小車里胡弄所誘以兵五萬與夢胡龍甸土官及大車里胡念之)
(子漢綱争地相殺又令其部曲混干以十萬人侵蒙樣䓁雲南省乞以二萬人征之四年梁王上言)
(請自討賊朝議調湖廣江西河南陜西江浙五省軍二萬人命前荆湖占城行省左丞劉深䓁率以)
(征既而道經順元土官宋隆濟作亂道路不通官軍死傷深領軍回不果征至大四年雲南省言八)
(百媳婦大小車里作亂蒲蠻阿婁銀僣平章都元帥七十城門土官緬察犯臨安建水普定路土官)
(的謀害遷調官吏似此蜂起數年不息乞進討朝廷命賫詔招之皇慶二年雲南省命䚟難甸達魯)
(花赤法忽刺丁䓁頒元招出八百媳婦部曲乃愛乃温官哀官吾怡尼哀當吾化兒阿吾阿散阿哀)
(䓁往其地延祐元年正月至其境木肯寨其蠻酋渾乞濫妻南貢弄使火頭乃要弄來迎詔至砦立)
(栅圍使者問來故荅之又曰賫來聖旨有何說使者言未開讀不敢言俟見渾乞温言之乃要還報)
(旣又來致南貢弄之言曰使臣有何說可告我前此使者止至我砦即回法忽刺丁䓁不可二月十)
(三日渾乞濫男南通來見使者言行省先遣胡知事招𡭗䓁尔等遣乃愛䓁出降故聖旨令遣我軰來招)
(尔父子南通曰我䓁非降也胡知事言尔朝廷地闊軍多故使家中一二人從胡知事往觀之其明)
(日南通遣乃要來言胡知事來時與我衣服鞍馬今尔䓁所有馬可盡牽來言訖一時牽去明日又)
(刺取去衣服旣而渾乞濫遣火頭南忿來曰可令使臣來見我三月十七日法忽刺丁䓁至合三砦)
(与渾乞濫相見宣詔明日渾乞濫令使者送其子南通往孟范甸把邊可就觀我地境使者不從曰若不)
(觀我地土歸朝何以復命使者從之至孟范别有生蠻比要與南叔父力乞倫來侵南通言使者不)
(可不助我使者從南通至木丙山拒敵比要聞有詔使遂退還至孟范使者欲返南通曰天熱水漲)
(秋凉令𡭗回八月終始得出九月四日至渾乞濫砦渾乞濫手書白夷字奏章獻二象令其部曲渾)
(乞漏渾八刺我董賽愛章闌䓁随使者赴闕)八番順元諸蠻(又名一奚不薛至元)
(十五年羅殿國主羅阿察河中府方蕃主韋昌盛皆納土來降十六年三月西南八番䓁國卧龍蕃)
(主龍昌寧大龍蕃主龍延三小龍蕃主龍延萬武盛軍蕃主程延隨遏蠻軍蕃主龍羅篤太平蕃主)
(石延異永盛軍蕃主洪延暢静海軍盧蕃主盧延陵皆來降其部曲有龍文貌龍章珍黃延顯盧文)
(錦龍延細延回龍四海龍助法龍才零龍文求䓁朝廷立八番宣慰使司司官赴鎮十一月二十一)
(日至新添遣干戶張旺招羅氏國惟賀宗一寨投降餘皆迎敵旺殺散二十七日至羅崩寨賊又連)
(日與緫管王采戰皆披甲戴紅氊帽来遇害二十九日又戰於大吴十二月一日司官至番中呼集)
(諸番主以四日集卧龍番受宣命至期俱來惟盧番主盧延陵爲羅氏國主阿察引軍往大吳西胡)
(迷使趙木納來執去不肯令出降阿察初巳納欵後與鬼國結婚鬼國言我未降尔奈何先降羅氏)
(遂毁虎符以叛羅氏又名羅殿事聞十七年四川蠻吕告部主阿濟上言乞招阿察從之既而命南)
(省及雲南四川進討八月二十九日阿察遣阿阿麻二人至四川諸蠻夷部宣慰使司自言無反)
(意但雲南平章聽我讐人烏鎖納之言織羅我罪朝廷不知我今赴闕聽聖裁雲南左丞愛魯四川)
(都元帥也速䚟見與南省期以十一月十五日會一奚卜薛至期南省軍不至愛魯與阿察戰也速)
(䚟兒命萬戸彭天祥樂刺海帖木兒脫歡分三道攻會寧關一奚卜薛遣其部落阿侯拒戰敗逃入)
(山箐亦奚卜薛奔鵰飛砦阿察走大寧愛魯䓁進兵也速䚟兒曰賊巳離巢穴今發烏撒播州及南)
(省近地兵足以勦除我䓁可回不然曠日持久粮乏瘴起不便事聞上命藥刺海以干人守其地久)
(之賊窮困以二十年二月八日納欵二十九年二月一日降詔招懷溪洞蠻夷曰中書省奏金竹知)
(府臊驢言先奉聖旨招諭平伐山齊砦主謔薛約定奪今有居幾地面百眼左阿吉谷各當各迪䓁)
(自以外荒久欲内附乞頒聖旨庸許自新朕嘉其誠遂俞所奏令諭尔衆咸聽朕言惟爾鄰封率多)
(臣服自番方而入貢尋萬國以來庭南順丹州北懷金竹陳蒙爛土頃已向風新添葛蠻久皆欵化)
(咸膺寶命仍佩金符賞賚有加官守如故𡭗䓁如能率衆效順同仁一視尚尔迷之或是伊戚之)
(自貽勉思轉禍之言當體好生之意元貞二年六月平伐鄰界平珠瀘洞砦主王三原謝鷄鷄公韋)
(巴郎楊義䓁十八處䓁官來雲南省告降行省差官入洞撫諭至大德元年四月平珠洞宿家沙家)
(二族賚進呈禮物出洞道經其鄰蠻新添葛蠻宋氏之村頭水底砦宋氏怒二族不由已以降乃遣)
(上都雲長官落冐率衆遮道奪進物二族逃散破劫韋巴郎砦五月宋氏復令平浪廵檢歐陽濯龍)
(與其下大洞李巴林竹哥䓁率木栳六十餘人劫平珠洞蠻官足萬金婆南大砦栅逼使背雲南之)
(招從巳求降不從濯龍掠去足萬金從人足萬雷䓁及進獻方物此行實招到平林獨山州摇和洞)
(唐開珠羅䓁處八百四十四砦民五萬餘朝廷立長官司以綂之而以蠻婦阿初充長官大德二年)
(四月八番桑柘蠻王二萬馬䖝䓁叛殺廵檢三萬尋出降馬䖝走他所聚七千餘人䧟平包砦圍重)
(奧砦又與叛猫犵狫必際䓁蠻結連槐丫江䓁處猫人作亂三年命湖廣平章劉某征之四年正)
(月猫桑柘遣所部文何持竹契長刀及方物來降播州宣慰司以爲蠻苟逃禽戮然亦湏招安既而)
(黃平府亦上言桑柘附近之重奥必際都陣犵猪必梅䓁二十二砦刻契來降七月桑柘蠻及思官)
(賊楊金匣播州楊金萬必梅砦主娘報䓁三百餘砦皆降五年六月八番宣慰司言党兀自降至今)
(八年不供賦役所部娘祖大盤小盤白定白藥䓁蠻先結連平伐蠻叛劫先宗砦圍吳卜弄砦射猫)
(民阿羊金埧皆死官軍捕班夏潘家蠻党兀遮道助其拒敵今年正月又使板橋郎來重陂䓁砦猫)
(燒劫百納砦宣慰司令上馬橋金竹府備之且以兵討之党兀年七十九老不能出遣其砦主的拗)
(及子党砦的沙勇強砦的福三人出降的物䓁又與其黨幼鬼砦主陳醒朱盖砦主樓地之弟楊八)
(小盤砦主騰香䓁共誓不叛至大二年三月八番蠻割和寨主各皺谷霞砦主洛驃刺客砦洛卜傍)
(吾狂砦的搗谷浪砦只驗皆降詣闕三年八番乖西猫蠻阿馬䓁作亂奏准捕之四年春阿馬與其)
(徒&KR0982;羅洛登各替及脅從蠻官卜制頭之子哥暮出降至治二年六月八番蠻官閉羅繭與其属卜)
(嵓讐殺七月百眼佐䓁處蠻夷長官司言康左砦主老康紏合谷聳砦主恰信䓁殺廵檢王忠拘長)
(官洛邦又殺土官蒙卜郎作亂宣慰司發官兵與土官敵通往討之三年正月八番呈周砦王韋光)
(正䓁殺牛立天立&KR0576;歸降自言有地三千里九十八砦係楊黃五種人氏二萬一千五百餘房光正)
(䓁二十三人領之願歲出土布二千五百疋爲租入)宋隆濟(大德五年雍眞葛蠻土官宋隆)
(濟叛初朝廷調廣湖雲南兵二萬征八百媳婦蠻湖廣兵命左丞劉深䓁領之取道順元八番進計)
(又令雲南左丞月忽乃招荅刺罕軍入境調用命新添葛蠻軍民宣慰司自琅詡驛經平埧蠻峽至)
(順元噥聳䓁砦斟酌日程分六處安營備餽運丁夫馬疋俟月忽乃至點視而雍眞葛蠻乖西䓁部)
(當出丁夫馬百疋五月二十四日文書至隆濟乃言猫人犵狫謂官欲髠其髮印記而送軍三四年)
(不返寧死不往雖就砦見殺可也以此觀之夫不可差同官雍眞緫管府達魯花赤也里手日然則)
(起𡭗宋氏盡行隆濟曰吾往訴之宣慰司遂行六月十七日隆濟構木婁䓁族作亂其姪臘月宋六)
(分靳斤䓁告也里千使爲備也里干遂避於底窩楊黃砦眀日隆濟率臘月弟小奴部家童農䚟洛)
(中段刺荅洛忙中䓁納五百人攻楊黃砦燒雍眞緫管廨舍臘月奴都保葛海又來報隆濟以一弩)
(二矢與阿昔長官爲號紏其同叛又有紫江賊助兵四千破楊黃砦也里干走掠去緫管府印殺也)
(里干奴阿麻妻忙葛農䓁是日龍骨長官阿都麻殺生祭鬼誓無應隆濟亦謂官拘壯士黔面髠髮)
(充軍或殺虜我家亦不可知寧死不離比土各負長刀赴亂二十日又脅底&KR2674;緫管龍郎與古龍阿)
(馬都所部不這羅鬼阿開阿嬌䓁紇狫抵阿䚟砦拒落邦箚佐長官司止十里聲言欲攻箚佐二十)
(一日破底窩砦又欲攻隴兒砦於迷樂橋二十二日自貴州至新添界噥聳陂北至播州界刀垻水)
(及卜鄧加鶴鳴䓁站皆披焚劫又遣中火紫江直猫脅廵澰倘荅鄧同叛二十七日劫順元毋告之)
(地官牧擬進御馬尋攻貴州殺散普定龍里守倉軍燒官粮殺張知州七月十日梁王下令湖廣雲)
(南四川三省會兵誅捕八月雲南平章床兀兒入順元與賊戰數敗之然水西水東蠻俱叛床兀兒)
(遣人招水西土官之妻蛇節不出蠻人洛暮報云者阿泡言蛇節巳反統青衣破軍圍貴州甚急又)
(有三家猶箐蠻坐草敵官軍敗之十一月詔宋隆齊妄說驚擾事端紏合蛇節及羅鬼酋長阿容䓁)
(相扇作亂特遣湖廣行省平章政事劉二拔郡指揮使也先忽都魯率兵及思播宣慰賽因不花等)
(士兵與四川雲南省分道並進别勑梁王提兵進討悔罪來歸者復其官爵能殺賊酋或禽獻者賞)
(執迷不悛勦除一切事宜並從劉二拔都䓁區處十五日隆濟黨校莊旁䓁攻貴州床兀兒掠得阿)
(客者言始因徵征八百媳婦人夫馬匹亦奚卜奪之子些日人馬不辦官鎖其項些曰耻忿與隆濟)
(議紏合阿八阿納許波泥帖䓁反烏撒緫管那由言尔兵若破貴州鴨池之事容易我將圖之遣其)
(族阿雖阿行頭佐助兵行省令土官普利買馬助軍普利稱軍馬價不用&KR1437;非金不可觀望不肯進)
(是月土官烏犀叛行首討之敗走禄豊砦劫梁王位財&KR1437;六年正月官軍以隆濟九次攻圍貴州粮)
(盡退還賊邀於花猫牛場二箐及長脚木狫截萬溪山沙木南箐鐵門關沙樹猫北箐殺傷甚衆掠)
(去行裝文卷江頭江尾和泥䓁二十四砦龍馮蹄一十八村皆叛二月一日四川宣慰使汪惟勤)
(與湖廣平章會兵播州三月六日至打鼓砦南木瓜垻遇賊阿氊敗之九月十九日劉平章使土官)
(俠者潜刺殺阿泡蛇節駐兵折刺危水以待官軍十月十七日劉平章殺敗蛇節乘船遁去陜西兵)
(殺敗芒部叛蠻鬼旺納濟䓁與雲南湖廣軍合過泊飛關追蛇節七年正月二十六日劉平章至阿)
(加砦追及蛇節二月一日出降其黨曲捧阿暮䓁四十餘人皆出三月三日領軍自必加廽程奉旨)
(斬蛇節蛇節初叛地名蹉泥尋禽斬隆濟惟金竹賊月下卜蘭术逃去)廣西兩江(至元)
(十三年知來安軍李維屏知來安軍兼知凍州事岑從義降十五年田州上隆州下隆州武隆州兼)
(州黃漢拽思恩州八中温閏砦頻洞計洞渌洞在洞上下雷洞上下影洞皆降十七年廣州海港賊)
(霍公明蘇俄細麥嬰上䓁害招討馬應麟捕斬之大德七年四月藤州大任洞賊黃德寧殺人牛)
(犬祭兵僣賤造妖言劫掠僞稱皇帝李龍神定國公皇佐丞相黃德寧立國公皇羅榮開國飛童黃)
(京夫主朝化民衙主黃汝妙六部尚書潘國用六按尚書潘金王精光禄大夫兼管生民殿前太尉)
(彭元吉殿前引兵斬斫使莫道名都統幹太師黃勸賊設醮筵門首横寫大字牌曰建慶賀新君登)
(極太平道場醮筵呼萬歲又曰願我皇帝早登九五之位四月九日以黑漆木椅作亭屋持兵張旗)
(幟鳴金鼓至巫烈山迎李龍神進銀慶賀德寧家有大字黃紙位牌寫上祝新君李萬歲其曉民榜)
(示曰照會穹庭發下寶物付李皇帝掌握日後統九五之位運半千之慶緣一六國皆已統成一天)
(今李皇編排得力得衙主差一十八司及府額六百十四軍州七千餘縣後安天之日命令衣冠圭)
(簡靴帽殺活杖玉壐計七事結付李皇掌管今十分之民七分不信三分湏信五月輕差兵車收不)
(信中民一干之數尚慮累及信民今發曉民榜一道付古蠻衙曉示信民至日兵馬行令有誥者免)
(罪無誥者定行誅戮玉印朱文預先榜示故榜並令知悉兔年四月日榜封民倉帖云逆民禾倉定)
(公封龍神又名萬頃德寧與父璋信先曾叛逆出降百司謂其三代為寇六次叛伏今不可赦尋習)
(捕獲伏誅八年都窩洞賊叛至大二年常豐洞蠻大弟什用紏集洗王不鬼散毛䓁洞蠻劫掠永寧)
(之阿那禾砦延祐二年靖江古縣羅蠻洞徭賊劫掠燒架閣庫文卷縱獄囚四年招出徭人趙仦十)
(七潘仦䓁殺獲石倉團侯重用及秀秀嶺頭團白團提江團淋背團嶺豚團䓁賊重用能祭雷雨通)
(隂陽七年十一月左州黃郎君劫掠渌查村至治元年太平路賊趙郎陳叛屯粘村二年廣西宣慰)
(使燕牽言徭族非一生於深山窮谷者謂之生猺野處巢居刀耕火種採山射獸以資口腹標槍藥)
(弩動輙殺人其雜處近民者曰熟猺稍知生理亦不出賦又有撞猺則號爲兵官守隘通道於官有)
(用自宋象州王大守始募熟猺官供田牛以供此役至今因之爲今之計莫若置熟猺與撞猺並爲)
(撞戸分地遏賊爲便)黃聖許(至元二十九年閏六月知上思州黃聖許反聚二萬人斷道路)
(結援交趾借兵攻邕州遣副樞密程鵬討之聖許戰敗率三十人逃入交趾既而復至邊地攻劫三)
(十一年同知兩江宣慰司事楊兀魯台上言能不用兵招降聖許從之八月聖許劫幫團長山隘又)
(與交趾興道王結㛰未幾詔赦罪許自新行省差兀魯台赴賊黃合巢内開讀聖許經一月亦不出)
(復以二萬人討之時賊屯上思州那荅栅三忒栅佃良栅石佛柵那結栅那次栅䓁砦楊兀魯台上)
(言聖許兩招不出三月七日令子志寶同大小頭目一千餘人來言聖許曾對天陳誓不肯出官賫)
(到降狀稱楊兀魯台賫聖旨來招豈不欣悅望北謝恩外聖許雖有誓不出願情投降當令兒孫頭)
(目出官聖許還本州招集逃戶復業行省以聖許不出依前進討三月十九日聖許生日坐草房正)
(廳紫羅盤領衫裏金帶㩀銀交椅直上懸朱漆金字闕碑參賀人二呼萬歲眀年正月聖許駐上牙六羅)
(茅山林既而兵敗自兜半山走交趾亨村晩夢久之聞官軍回復還由旁村至峙細潜居官軍約十)
(月一日會合進討聖許敗獲其妻女大德元年二月五日聖許遣其子志寶賫狀赴廣西兩江道宣)
(慰司出降赴闕尋詔聖許朝京師聖許不肯挾志寶走交趾萬寧寨志寶不聽逃回訴于官六年聖)
(許復回故地居鳳凰舊巢攻圍諾屯仙洞屯既而又使人來告降且乞還其所虜之妾朝廷羈縻之)
(延祐元年正月聖許䧟忠州殺黃知州䓁六年聖許族人黃萬山萬松夀攻古能村戈村劫殺歸龍)
(團皮零洞至治三年聖許壻黃縣官攻劫邕州渠樂墟百姓逃避於彎團)岑氏(至元十八年鎮)
(安州鎮撫岺毅反與特磨道農士貴書曰設有達逹軍馬來起差稅吾與尔皆一家之人圍聚戰殺)
(實不願作大元百姓於是放兵攻劫殺順安知州李顯祖掠其小妻家財官軍討之出降大德十一)
(年左江來安路緫管洞兵萬戶岑雄作亂殺其姪世傑延祐七年來安緫管岑世興反十二月十七)
(日燒田州上林縣那齊村明年二月殺懷德知州凌順武奪州印又攻那帶縣世興尋出降稱洞溪)
(事體與內郡不同自唐宋互相讐殺並不曾殺官軍侵省地廣西道又上言世興嘗殺兼州知州黃)
(克仁分食其尸世興雄之子也)思播(至元十四年六月思州思景賢播州楊邦憲兩安撫使降)
(邦憲在宋爲牙牌節度使正任安遠軍承宣使左金吾衛上將軍知播州事御前雄威將軍都統制)
(紹慶珍州南平安橅使節制屯駐鎮戍軍馬朝廷授以龍虎衛上將軍侍衛親軍都指揮使紹慶珍)
(州南平䓁處沿邊宣撫使兼播州管内安撫使佩虎符十六年春官軍平思州杜望杜暮河土茶林)
(諸砦圍桐木籠竹既而犵狫伯同叛䧟合水美喦二砦至大元年七月思州言廣利白拿䓁處苗賊)
(与公俄羊溪苗賊作亂伏白泥站劫人三年獨山州土官蒙天童欵附蒙朝廷設獨山州窖洞木洞)
(都雲䓁五處軍民司令天童乞往招本州毗鄰未附者黎坡上圑九黎九姓黎苟王刺南郭文下都)
(雲䓁一千九百餘砦平伐生猫主只王䓁不在其數行省從之招到平埧三間地酋長羅宋備桑根)
(地砦主蘆桑吳各䚟陳蒙爛土蠻官天程牙男天程猱䓁桑林獨力長官亞浪男洛磨界牌猫砦主)
(乞把上爛土砦主陳爛䖝下爛土砦劉國圍麻乃砦主猫的傍谷記砦主猫青珪䓁以刀槍璮馬來)
(獻延祐四年洛磨反初招附時洛磨稱病遣其子各里及大砦主都罷洛能䓁赴省既而同降者楊)
(銀延訴各里非其子乃奴子各午也至是侵水手浪䓁處至治二年四月播州上言招降洞蠻地心)
(砦官蘆崩信備大晏大關砦王安吉力上洛磨砦羅傲水洞八砦官黎上錢厮亮大小荅架砦官黎)
(桑皮歪蘆客錢䓁)海北海南(至元二十八年瓊州安撫使陳仲逹上言乞招生熟二黎)
(降旨許之招到本州生黎大踢小踢端趙麻山䓁四洞王氏十䓁出降皇慶二年黎賊王奴歐䓁反)
(僞稱平章元帥立國設官焚劫百姓三年正月奴歐䓁降刻箭誓不復亂使之歸業然羅襖䓁處兵)
(未散延祐二年十二月二十三日黎盗百餘人入横州永淳縣殺逹魯花赤磔死民義射傷縣尉走)
(賓州古辣村至治元年九月黎賊犯茶洞燒民居二年七月黎人年火燒攻劫百姓捕獲其黨蒙&KR3591;)
(甘佛龍彭瘦䓁火燒劫獄奪去又䧟南偏洞砦殺夯采䓁)廣東(至元二十年九月廣東黎德區)
(將軍聚十萬人改元僣號殺居民䧟城邑又增城縣蔡大老鍾大老唐大老皆應之㩀平康下里東)
(團村䓁豦官軍破之區將軍走監糞營官軍追燒之延祐三年三月德慶路徭蠻叛既而令山主五)
(世禄山主李伯逹招降圓麻山徭人盤郎梗盤古綴王窮腸䓁出官至治二年猺人何窮腸陀窮腸)
(䓁降出月徭賊馮岳護犯新會縣洒涌社)江西(至元十四年四月汀州長汀賊黃廣德自稱天)
(下都大元帥刻都帥印又立爲天從廣德皇帝設銅將軍鉄將軍䓁號五月沙縣賊謝五十自稱擎)
(天將軍尋皆平定十七年南康都昌縣杜可用反號杜聖人僞改萬乘元年自稱天王民間皆事天)
(差變現火輪天王國王皇帝以譚天麟爲副天王都昌西山寺僧爲國師朝廷命史弼討敗之江西)
(招討方文禽可用元貞二年七月贑州興國縣籠坑民劉六十名季撰妖言張僞榜及劉季天旗自)
(稱劉王刻皇漢高祖廣新之帝并行王二印設朝殿開行省置丞相左右丞將軍軍頭䓁官宣言止)
(殺官中人與張大老作亂八月攻吉州永豐遣江西省左丞董士選討之十月捕獲六十自裁不死)
(伏誅延祐二年四月贑州寧都州蔡五九反與其黨聚兔子寮五王廟殺猪置酒俱執錫楞槍刀五)
(九自號洞主六月五九率衆劫掠村落郡邑殺寧都州趙同知圍寧都州燒四關八月三日官軍開)
(門與戰賊退五九自稱察王騎馬列儀衛張漢高旗造戰棚砲架攻具其勢甚張又犯福建地奏遣)
(兵討之九月江浙江西兩省會兵至石城縣弓兵宋伏成於兔子寮木麻坑禽五九伏誅)福
建(至元十六年五月降旨招閩地八十四畬未降者十七年八月陳桂龍父子反漳州㩀山)
(砦桂龍在九層際畬陳吊眼在漳蒲峰山砦陳三官水篆畬羅半天梅瀧長窖陳大婦客寮畬餘不)
(盡錄十八年十月官軍討桂龍方元帥守上饒完者都屯中饒時桂龍衆尚萬餘拒三饒尋捕得其)
(父子斬之南劒州丘細春反行鎮國開國大王改元昌泰二十年八月建寧招討使黃華反集亡命)
(十餘萬剪髮文面號陀頭軍㩀政和縣十月詔史弼高興劉二拔都伯顔將兵討之與福建忽刺出)
(會合華敗自焚死)浙東(至元二十一年十月台州仙居縣有王仙人者言今年五星朝斗天)
(崩地䧟合有聖人出招立大將置寨黃都南溪民陳再一䓁從之爲亂敗自焚其屋赴火死二十六)
(年二月台州寧海人楊鎮龍反㩀玉山縣二十五都僞稱大興國皇帝置其黨厲某爲右丞相樓蒙)
(才左丞相以黃牌書其所居門曰大興國改安定元年乘黑轎黃絹轎罩黃傘得良民刺額爲大興)
(國軍四字二月一日殺馬祭天受僞天符舉事蒙才䓁拜呼萬歲有兵十二萬七萬攻東陽義烏餘)
(攻&KR0792;縣新昌天台永康宗王甕吉䚟浙東宣慰使史弼討之鎮龍䧟東陽縣尋禽誅獲其二印一皇)
(帝恭膺天命之寶一護國護民威權法令奉命之印)湖北(大德五年閏八月懷德府麻用南木)
(達結構生蠻獏犵狫於麻用州界立砦殺掠田大十什家劫辛苦村洞主仰閧驢家皇慶二年十)
(一月靖州青特團石橊山蠻吳千道作亂尋降延祐元年沅州胡老鼠猺賊作亂三月招出其黨蒲)
(狗向金朝李部凱至甕省砦出官七年六月慈利州貞家山居民貞公結懷德府河者洞驢合什用)
(謝甲洞巨仙什用恩石洞没𡭗什用安俱洞重達義䓁侵白水泉界)湖南(至元十五年全州教)
(授唐子定奉府檄招下清湘縣西延溪蠻皆持木狀赴府中降沽油圑屋孫耶捧水團門客耶師哥)
(罵耶事田團唉無米耶喉社勾耶龍堂團近師耶壬哥羅勾狰猛口團客多耶小池團祖女耶穿弟)
(傘匠耶䓁共二十餘團此徭人居深山窮谷巢穴中不巾不裳赤脚露脛衣用牛羊血點白布作青)
(花逐幅相體湊成無領䄂耕山地種豆薯芋産楮皮厚朴大德二年郴州可大老叛官軍殺其劉尊)
(長王寨司䓁又有黃公爹者亦反)四川(至元十四年五月降旨付西川諸蠻夷部宣慰使昝)
(順使招思州田景賢瀘州西南番蠻王阿永叙州筠連謄串豕鵝昔霞䓁處諸族蠻夷十五年叙州)
(剥骨蠻殺使者十七年六月施州市備大盤散毛䓁洞溪納欵十九年發都掌阿永䓁民爲兵征荅)
(馬刺都掌䓁上言宋時未嘗僉軍乞以馬牛助軍雲從之未幾征亦奚卜薛起軍酋長阿峻䓁亦不)
(從命二十二年正月討降又巴聳農洞諸蠻三十年十月西川行樞密院奉詔征鐵州茂州汶州西)
(番蠻夷其殺戮降下者必力溪䓁十五砦其砦主曰牛特蛇必烏麦蒲雪韋吠舍具得)
(輸只禪非白東非勾巴䓁也其未附而當征者西番螘磨成獨秦罷強獐徹垓)
(顏蘇㕶則客客昔多坡必立兀刺新而元立山䓁也六年陜西平章也速荅兒)
(奉命進兵討順元羅鬼烏撒烏蒙東川芒部叛蠻九月也速荅兒自叙州慶符直衝矣娘州烏撒參)
(政阿荅赤自長寧直衝芒部降下十八九回軍就粮至永寧阿永蠻雄挫反雄挫蔵八番反蠻蛇節)
(部曲阿氊及其妻折躬折利及芒部納即弟卧踏故於七年二月二十八日反於赤水河也速荅兒)
(就討之射死阿都奪其金褁甲鑊子槍九戰得出叛境閏五月雄挫妻蘇他與招降官蔡閏文字一)
(紙略曰阿具阿卑賫得榜文爲我住在山箐别無同伴蠻官我自來不管官事順元結連諸夷作亂)
(差人邀我同叛我雖是親戚斷不曾聽信又言聽得羿子殺訖使臣不是蠻官本情我親去單洛具)
(與衆蠻官報知然後出來軍中再令閏往招雄挫六月遣阿加阿抱持文字來大意謂我不反使臣)
(貪婪所致十四日雄挫遣牌頭阿底下夷人阿大逓文字降陜西省右丞而稱病不出但令永寧路)
(同知阿况之子委界赴官盖其叔父也又與必能阿模同行朝廷必欲令雄挫入朝移文行省不出)
(則進討十一月雄挫呈擇二十四日起程續又呈再擇十二月初三日狗日出部二十四日到魚槽)
(與其部曲阿他及把事頭目各者末未䓁二十九人赴亰都賞衣服弓矢鞍轡放回至大元年三月)
(大弟什用集洗王不鬼散毛䓁洞兵侵者䓁洞既而出降遣墨施什用答昃什用赴闕五月歸州巴東縣唐伯)
(圭言十七洞之衆惟容米洞罔告洞抽攔洞有壯士兵一千餘皆不足懼也若官軍討之可分四道)
(其一自紅鈔寨直趍容米玩珍昧惹卸加阿惹石驢䓁洞其一從苦竹砦抵桑厨上)
(桑厨抽攔洞其一由紹慶至挲摩大科陽蔓師大翁迦洞其一徵又巴洞問十萬大帝什)
(用洞兵接應如此可平至治二年散毛洞蠻大望什用劫掠黔江縣五里荒三年五月順元洪番安)
(撫劫掠卜奇所管砦民銅鼓牛氊䓁物)西番(至元四年五月崇慶䓁處從宜王遇䓁令巳降)
(西番人大番官旁术及阿里吉招到西番大和尚解設三卜魯大蒙荅谷族思蓬怯將同族)
(速恭麻拘宰族鮮酌䓁共十一族七年從宜府遣投降番官顙和尚招到遠番和尚石本雜汝)
(鳳川番官獨然㻚入朝二十三年陣骨族六彪及其子舍彪結氊單族條竹族寇脫思麻路敗之二)
(十六年疊州西番人朵兒只牙思招到生番心䓁八族降至大三年二月雲南省蒙光路土官䚟)
(罕上言有弟三瀾在西天界藍塞守邊大德八年三瀾来言西天地僻不知是何達達軍馬奪數砦)
(而去今年正月三瀾復遣火頭官兜來言西天使來又有逹逹軍馬殺西天王而立其孫奪其堡寨)
(所乘馬甚高大蹲伏乃可韀鞍問此疆之外其主者誰西天王對白衣所居歸属大元爲民出賦久)
(矣遂出大箭三金段一使致信于白衣曰我得之地我爲主在爾之地爾自主之無相侵奪今來使)
(以其箭與金段授三瀾母攬陶有此邊警不敢不報事聞朝廷命雲南省體探隄備施行至治元年)
(土蕃宣慰司呈孔提谷充兒䓁七族番賊阿娥弟蒙者䓁伏五盧平林内殺傷官軍又昌東着思)
(巴八郎篤公參卜郎赤&KR1296;阿八必只刺䓁東西萬里俱係生番其八郎朵公劫朵兒只)
(八站馬二百餘匹)遼陽嵬骨(至元十年征東招討使塔匣刺呈前以海勢風浪難渡征)
(伐不到䚟因吉烈迷嵬骨䓁地去年征行至弩兒哥地問得兀的哥人厭薛稱欲征嵬骨必聚兵候)
(冬月賽哥小海渡口結凍冰上方可前去光征䚟因吉烈迷方到嵬骨界云云大德二年正月招討)
(司上言吉烈迷人百戶蓋分不忽里䓁先逃往内豁疃與叛人結連投順嵬骨作耗奉旨招之)
(千戸皮牙思以爲蓋分䓁巳反不可招遂止大德元年五月嵬骨賊瓦英乘吉烈迷所造黃窩兒舡)
(過海至只里馬觜子作亂八月吉里迷人奴馬失吉過海至爲子砦遇内豁噇人言吉烈迷人牙乞)
(才稱嵬骨賊與不忽思䓁欲以今年比海凍過果夥虜掠打鷹人乞討之旣而遼陽省咨三月五日)
(吉烈迷百戶兀勸吉䓁來歸給魚糧䋄扇存恤位坐移文管兀者吉烈迷萬戶府收管六月五日官)
(軍敗賊於吸刺豁疃七月八日嵬骨賊王不廉古自果夥過海入拂里河官軍敗之九年六月吉烈)
(迷人甲古報嵬骨賊劫南木合䓁官軍追之不及過拙墨河劫掠至大元年吉烈迷百戶乞失乞乃)
(言嵬骨玉善奴欲降遣大河沙者至訥里于又吉烈迷人多伸奴亦吉奴來言玉善奴瓦英䓁乞降)
(持刀甲與頭目皮先吉且言每年貢異皮以夏間荅刺不魚出時回還云云)圓眀和尚
(延祐七年六月十三日夜奉元盩厔縣終南景谷小高山僧圓眀和尚就扶風小員大家紏合蘇子)
(榮䓁五十餘人各執桑木笏持二劒祀星斗僞即位爲皇帝衆呼萬歲圓眀和尚者姓白名唐兀台)
(年二十七耀州美原縣探馬赤軍延祐七年四月小高山湫池邊建禪菴誦經尋移其母馮閏娥與)
(弟廣師皆來菴中盩厔人來燒香者受戒牒因與子榮䓁相識至是誡以七月五日攻奉元路舉事)
(其徒言普覺長老和尚上元甲子合坐大位六月二十九日扶風縣人告變官軍捕之唐兀台提劒)
(夜二更欲出山走官軍圍之遂相射鷄鳴時復回菴中七月一日陜西省參政朵里只八史中奉以)
(兵捕賊唐兀合藏其母林中與妻妙師及其黨西循秦嶺走久之棄僞印章草内又無粮唐兀台與)
(妙師藏林中令人下山探伺消息八月五日午時唐兀台困睡官軍追及執妙師䓁唐兀台脫走九)
(日奉元路達魯花赤伯顔於白楊平河禽唐兀合伏誅招捕事不止此是惟取其人名地名及事)
(與序相干者入注中)
軍制
國朝起龍朔制度簡古典軍之官視軍數爲名設
萬戶千戶而所鎮之地分左右手
世祖即阼建官位事侍衛則有左右前後中諸衛
衛設親軍都指揮使外此則萬戶之下置緫管千
戶之下置緫把百戶之下置彈壓緫以樞密院皇
太子兼樞密使節制天下兵方面有警則置行樞
密院事巳則廢而移都鎮撫司屬行省命長官一
二人領之萬戸千戶百戶分上中下萬戶佩金虎
符符趺爲伏虎形首爲明珠而有三珠二珠一珠
之别千戶金符百戶銀符萬戶千戶死陣者子孫
襲爵死病則降一等緫把百戶老死萬戶遷他官
皆不得襲是法尋廢今無大小皆世其官獨以罪
去者否號部伍曰翼百戶而下繇散兵官本翼則
免其家爲卒他翼者不免千戶而上雖本翼仍不
免幕官久次積階至四品得爲千戶而軍士則初
有蒙古軍探馬赤軍蒙古軍皆國人探馬赤則諸
部族也其法家有男子十五以上七十以下無衆
寡盡料爲軍有事則空營帳而出十人爲一牌設
牌頭上馬則備戰闘下馬則屯聚牧養孩幼稍長
又籍之曰漸丁軍旣平中原發民爲卒曰漢軍或
以貧冨爲甲乙戶出一人曰獨戶軍合二三而出
一人則一爲正軍戶餘爲貼軍戶或以男丁論嘗
以二十丁出一卒至元七年十丁出一卒又或以
戶論二十戶出一卒而限年二十以上者充士卒
之家爲冨商大賈則又取一人曰餘丁軍至十五
年免或取匠爲軍或取諸侯將校子弟充軍曰質
子軍又曰秃魯花軍皆多事之際一時之制天下
旣平嘗爲軍者定入尺籍伍符不可更易詐增損
丁産者覺則更籍其實而以印印之病死戍所者
百日外役次丁丁少者再予五十日死陣者復一
年貧不能役則聚而一之曰合併貧甚者老無子
者落其籍戶絶者别以民𥙷之奴得縱自便者俾
爲其主貼軍逃而還者復三年又逃者杖之投他
役者還籍中醫而良者奏復其房其土田則初視
民輸半租旣而蠲四頃曰贍軍地餘田賦如常法
繼得宋兵號新附軍大率蒙古軍探馬赤軍戍中
原漢軍戍南土亦間厠新附軍諸國人之勇悍者
聚爲親軍宿衛而以其人名曰欽察衛康里衛阿
速衛唐兀衛内外卒皆以時踐更又有遼東之糺
軍契丹軍女直軍高麗軍雲南之寸白軍福建之
畬軍則皆不出戍他方蓋鄕兵也又有以技名者
曰砲軍弩軍水手軍應募而集者曰答刺罕軍此
不給粮餉不入帳籍俾爲游兵助聲勢虜掠以爲
利者也其名數則憲宗二年之籍至元八年
之籍十一年之籍而新附軍有二十七年之籍非
有旨雖典掌者不敢擅發亦不得閱其數軍出
征戍家在鄉里曰奥魯州縣長官結銜兼奧魯官
以莅之此其㮣也事之見簿書者具諸左方
軍器
是編載兵器而附軍需器之料例名物具工典此
其給納之事也至元初命統軍司造兵壊則諸萬
戶行營選匠自脩之今則內有武備寺積貯列郡
設雜造局歲以鎧仗上供其精者有西域礮摺疊
弩皆前世所未聞軍需則粮鈔衣帽靴袴至製燧
馬&KR0919;馬蹄澁魚網斧鎌鴉钁渾脫之類是也(太宗四年)
(十戶辦軍衣一套每套四件帽綿襖綿袴靴軍器有十五梢九梢七梢五梢三梢砲至元二年令)
(統軍司造兵器或脩補則各萬戶軍中選匠置局自治之四年上都李仲成造靴車神鳳弩射八百)
(餘步六年教頭李初言乞造軍噐教士卒武藝奉旨各色內止造一賃者餘以木爲之軍需有馬)
(脚澁被氊夾袋火鎌木椀絆布帳鐡橛&KR3898;斧鎌柳編子柳&KR3898;氊帳鐵鑹鐵鴉钁鐡罩籬渾脫鐵杓十)
(一年造弩四石斗力柱子弩二石斗力三十年取江浙省紙信砲皇慶元年新附軍甲仗拘收於本)
(萬戸封置有調遣則給與之)
教習
陣有奇正人有坐作兵有擊刺必耳金鼓目旗幟
千爲夫如一人則始可用矣神元上世北戴
斗極以立國寓兵法於獵開闔聚散嚴矣及取天
下四征不庭水陸之師莫不教練故能東西討伐
所向無前承平既久愈益不廢諸將麾下悉設教
首勤賞惰罰皆有著令今載其見於簿書者使後
有攷焉陣圖戰藝秘不示衆
整點
天子新即位則分遣樞密院臣僚乘傳行諸省洎
列郡考戍將所典之士壯若懦校其籍之數觀馬
肥若瘠與兵之利鈍甲胄鞍盾之堅脆㢭箙弓矢
旗幟之新弊什物之備否大閱行賞罰還奏吏文
曰整點一則以受圖膺貢之初振舉庶政而武事
其一一則以警動天下耳目而備不虞此常制也
餘則或有征伐亦閱所當遣卒於期會啓行之方
或外本兵者廢革而藩方新有其軍必覈實齊一
之或受任者怠於事而往作其弛墮皆整點如上
法令雜載之第是數者非得旨皆不敢行
功賞
賞典軍中要事也其有戰守功登口賞賚者皆已
隨事附載見於是者則或巳過時追念其功而賞
或累數功而緫議行賞或泛以征伐勞苦而有所
賜予或興土木之役畢事而犒之或遣使整閱天
下兵還奏恪愼效職而遷擢者也自世祖巳
前則簿書闕焉
責罰
國家用兵行師數矣責罰之見於纂述者甚少蓋
因事致罰者各隨其事而見此所錄率多雜罪如
賞典云
宿衛
屬&KR1060;鞬列宫禁曰宿衛軍國有大朝會徧徵諸侯
王入京師之歲所司設廬茇環大内士晝夜居其
中以備非常旣朝會則罷之曰圍宿軍皇帝
祀郊廟幸佛寺蹕街清道曰儀仗軍從幸畿甸曰
扈從軍坐帑藏倉庾誰問出入摇鐸警夜以護天
子之良貨賄曰看守軍皇帝幸上都從留守
大臣以夜鍾時出譙樓下分行國中衢陌察盜賊
至曉曰廵邏軍歲遭繇海至枯水口輸海津倉五
方人坌集惡少不逞游警其間出千人彈壓曰鎮
遏軍如上雜載一卷舉一以附其餘曰宿衛類云
屯戍
國初征伐駐兵不常其地視山川險易事機變化
而位置之前却進退無定制及天下平命宗王
將兵鎮邊徼襟喉之地(如和林雲南回回畏吾河西遼東揚州之類)而
以蒙古軍屯河洛山東據天下腹心漢軍探馬赤
軍戍淮江之南以盡南海而新附軍亦間厠焉蒙
古軍即營以家餘軍歲時踐更皆有成法獨南三
行省不時請移彼置此樞密院必以爲初下南時
世祖命伯顔阿术阿塔海阿里海牙阿刺罕與月
兒魯孛羅軰所議定六十三處兵也不可妄動奏
郤之此其槩也
工役
軍之役土木者率以築都城皇城建郊廟社稷宫
殿籍田官府寺舍倉庾治道築隄堰牐&KR0309;造橋梁
開漕河大祭祀掃除壇壝之類餘則建佛寺起塔
樹幡竽脩寺僧之水碾爲大臣築第拽碑石與伐
船材斫葦被城上理鹿圈黃羊圈百人五十人則
樞密院指撝過是則奏間亦給傭直洎粮然第畿
内事也外郡則惟脩甘州城且建倉浚咸平府清
寇河之游理寧夏浮圖一百又八而巳
存恤
國家恤軍士至矣然吏予奪之際亦有文致刻深
者朝廷忠厚久亦悉釐正之虞其飢賜之粮餉寒
給之衣歲荒振其妻子由戰戍歸道中有司續食
病者療之不幸而死予鈔二十又五貫曰墳瘞錢
將校倍之使藁殯行營旁俟其同鄕縣人爲卒更
代得歸者命負置骸骨其家不旣至矣乎始定制
卒之陣死者復其家一年病死者半年傷而扶還
以斃者比病死樞密院以爲戰而傷還死營壘中
異屯居告終枕席亦卑復一年又卒以月朔旦受
粮不幸病死自死至月末盡日之食曰破月粮有
司復徵入倉廩或病時巳賣粮爲資用則取償其
火五人粮曰掯除逃去者亦僂指其日徵之如上
法在位者婁上言非便乞無多寡盡賜以買棺又
官吏病滿告百日報罷其破月俸米過其月五日
者亦仍給之又其比也事下版曹執舊比不變廟
堂不聽卒免遠戌病死者破月粮而逃者徵如故
不旣忠厚乎(至元十五年八月樞密院議陣亡軍存恤一年病死者存恤半年若臨陣)
(攻戰被傷還營致死難同屯居病亡合從陣亡例存恤至治■年六月龍興副萬戶王武德言廣東)
(身死軍追掯支過月請鹽粮非便甘肅行省亦嘗言開除軍士照筭身死在逃月日食用不盡鹽粮)
(却於見在軍内就除有虧見役軍人又南安路緫管府判官牟規上言病故軍閃下或十日或半月)
(鹽粮拘收還官不便乞今後無問多寡盡給爲買捾之用似望死生不致失所今南雄路戌軍李眞)
(湛灼等自本月初九日十一日以後身死官司俱將巳支各軍破月鹽粮作門下數日於下月實在)
(軍粮内掯除伏覩省部定倒諸官吏患病百日作闕支過俸米除全月回納還官外據支過破月俸)
(鈔如巳過當月初五日非属破月粮數免徵都省送戸部議身死及逃軍抛下米粮擬合拘收還官)
(如無令所管頭目陪納巳遍行依上施行訖都省以所擬未當再下本部邊遠戌軍病故支過口粮)
(旣巳費用若令掯除陪納若失優愍之意擬合免徵次月隨即開除却不得因時虚樁捏合冐破官)
(粮仍令肅政廉訪司体察)
兵雜錄
兵雜錄者其所以錄之意義見緫序此其事
馬政
國朝肇基朔方地大以遠槖駞馬羊牛不可以限
量而數計今牧馬之地東越耽羅北踰火里秃麻
西至甘肅南曁雲南凡十有四所又大都上都以
及玉你伯牙折連怯呆兒地周廻萬里莫非監牧
之野在朝置太僕寺典御馬及供宗廟影堂山陵
祭祀與玉食之桐乳馬之在民間者有抽分之制
數及百者取一及三十者亦取一殺乎此則兔牛
羊亦然其抽分之地凡千有五或遇征戌及邊圍
乏馬則和市拘括以應倉卒之用非常制也悉類
以述于兹(太僕寺典御馬左股烙官印號大印子馬其印有兵古貶古闊卜川月思古斡)
(樂寺名産駒即烙太廟祀事及諸寺影堂用乳酪則供牝馬駕仗及宫人出入則供尚乘馬供上)
(及諸王百官挏乳取黑馬乳以奉玉食謂之細乳諸王百官者謂之粗乳又自世祖皇帝而下山)
(陵各有醖都取乳以供祀事號金陵擠馬盡三年以與守山陵者■抽分羊馬太宗時家有牛羊)
(爲及百者取牝牛羊馬各一頭入官牝馬牝牛牝羊及十頭者亦各取一頭入官定宗時諸人牛)
(羊馬羣十取其一隱者有罪憲宗時百取其一成宗時每年七八月間委人賫聖旨乘驛赴所)
(該州縣與民官眼同抽分十月分赴都交納宣徽院羣上及百下及三十者抽分一頭不及三十者)
(免共十河處虎北口南口駱駞嶺白馬甸遷民鎮紫荆關丁寧口鐵門關渾源口沙静■忙安倉車)
(坊興和等處遼陽䓁處察罕腦兒又世祖時不許販馬過南界黃河以南潼關之東直至斷縣非)
(官中人不得騎馬皆令賣之於官十仍禁拽車拽碾及耕地)
屯田
國家平中原下江南遇堅城大敵曠日不能下則
困兵屯田耕且戰爲居久計當時無文籍以誌制
度之詳不可考旣一海內舉行不廢內則樞密院
各衛皆隨營地立屯軍食悉仰足焉外則行省州
郡亦以便利置屯甘肅瓜沙河南之勺陂洪澤皆
因古制以盡地利雲南八番海南海北本非立屯
之地欲因之置軍旅於蠻夷腹心以控扼之也其
和林陜西四川等或以地所宜或爲邊計慮至周
密法甚美矣其置立之由增損之制收穫之數賞
罰之規悉具左方
樞密院所轄(左衛屯東安州永清縣軍二千田一千三百一十頃有零實耕一千)
(頃餘地立營司場院廬舍牛二千右衛屯永清縣覇州益津縣餘同左中衛屯香河武清寶坁)
(餘同前衛屯覇涿雄三州益津文安新城後衛屯永清覇州武衛屯保定之定興覇州涿州)
(軍三千田千頃牛四千左翼屯會川縣滄清二州置屯田萬戶府軍二千田一千三百九十九頃)
(牛一千六百右翼大都之武清保定之新城一千五百人田六百九十九頃田在漷雄二州牛三)
(百七十中翊侍衛屯大同之平地朔州之馬邑三千人二千頃清州静海七百人六百五十六頃)
(龍翊侍衛屯文安八百人三百頃左衛率府屯武清三千人千五百頃宗仁衛屯薊州大寧)
(路七金山二千人二千頃宣忠扈衛屯一萬人田百頃)司農司所轄(永平屯馬)
(城三千二百九十戸牛三千六百六十頭田一萬一千六百頃營田提舉司武清二千一百餘戶)
(田三千五百頃牛三千六百廣濟署屯滄州一千二百三十戶牛三千二百田一萬二千六百頃)
宣徽院所轄(淮東淮西屯淮安東海州高郵招泗通泰淮東淮西淮安州塔山徐)
(邳沂一萬一千七百戶田一萬五千二百頃牛三千二百六十六豐閠署屯薊之豐閠縣八百三)
(十戶田三百五十頃寶坻屯寶抵縣三百戶田四百五十頃尚珍署屯兖州四百五十戶九千)
(七百頃)腹裏所轄(大同屯儲府大同山隂縣九千九百人田五千頃虎賁司屯)
(上都置司典松州分司軍三千佃戶七十九戶田四千二百頃)嶺北省屯(稱海五條)
(河四千六百戶大千四百頃)遼陽所管(大寧路海陽屯遷馬鎮置司瑞州之西瀕)
(海置屯一百二十戶二百三十七頃浦峪路屯刺憐置司四百九十戶田四百頃金復州屯本)
(路置司忻都察立屯三千六百戶二千五百頃肇州屯蒙古女直屯戶六百五十戶田一千五百)
(頃)河南南陽民地(六屯六千戶田一萬六百頃牛四千洪澤淮安之白水)
(塘黃家疃一萬六千戶田三萬五千三百頃勺陂安豐之安豐縣屯戶一萬四千德安屯浮城)
(畈豆陂環河磨山省港蒿子港潭陂潭河港陂李陂十屯屯戶九千三百軍五千九百田八千八百)
(頃)陜西屯(鳳翔鎮原櫟陽涇陽彭原安西平涼終南渭南共七千五百戶田五千八)
(百頃陜西萬戶府屯盩厔之孝子村張馬村古園莊亞柏鎮寧州之大昌原德順州之威戎二千)
(六百戶田八百一十頃貴赤延安屯二千戶田四百八十頃)甘肅寧夏屯(西安)
(州置司塔塔里置屯二千三百戶田一千四百九十頃肅沙瓜三州屯甘州置司黑山滿峪泉水)
(渠鴨子翅置屯二千二百九十戶田一千一百六十頃營夏營田司屯棗園納怜站唐來渠尾立)
(屯二千一百戶田一千八百頃寧夏官屯鳴沙州置司九百戶田四百四十項亦集乃屯合即)
(渠置司二百戶田九十一頃)江西南安砦兵屯(贛之龍南安遠五龍相鄕)
(四處三千二百戶田五百二十四頃)江浙省汀漳屯(汀之上杭漳之漳浦軍三)
(千田四百七十頃)高麗屯(東寧府鳳州等十屯每屯五百人)雲南威椘
提舉司屯(三十三戶田一百六十五双大理金齒屯軍六百六民三千七百戶田)
(二萬二千一百五双鶴慶路屯軍一百五十二戶民百戶田一千双威椘軍民屯軍三百九十)
(九戶民一千一百戶田七千一百双武定路屯一百八十戶田七百四十八双中慶軍民屯軍)
(七百九戶民四千一百戶田二萬二千五百双曲靖屯曲靖澂江仁德三路立屯萬一千戶田九)
(千双烏撒屯軍百一十戶民八十六戶臨安路屯逮水州立屯二千四百八十戶田五千一百)
(双烏蒙屯軍七百戶田三千七百八十双梁千戶屯立於烏蒙羅羅斯屯會通建昌會川德昌)
(立屯四百七十戶烏蒙屯軍五千田一千二百五十頃)四川(廣元路屯八十七戶田九)
(頃叙州屯長寧軍冨順州立屯四千四百戶紹慶路屯九十一戶嘉定路屯十二戶順慶)
(路屯五千戶潼川屯一千四百戶䕫路屯五十戶重慶路屯三千五百戶成都路屯百五千)
(栅三百九十戶田六十九頃順慶萬戶府軍屯漢初白土舉子平六百五十戶田百一十四頃)
(廣安萬戶府屯新明立屯雷百一十八戶田二十頃)湖廣(海北海南屯瓊高化廉玉州立)
(屯八千三百戶田五百六十頃廣西兩江撞兵屯上浪忠州那扶雷留水口藤州四千九百戶田)
(六百四十頃衡州屯衡陽之青化永州之烏符武崗之白倉立屯千五百戶田三百一十頃)
驛傳
國家驛傳之制有府寺(通政院兵部脫脫禾孫站官)有符節(圓牌)
(聖旨札子)有次舍有供頓(馬車牛驢狗轎)驛傳之在漢地者兵
部領之在北地者涖以通政院郡邑之都會道路
之衝要則設脫脫禾孫之官以檢使客防姦非驛
各有主者以典其事此其府事使者銜密命以出
或急遽不能待有司文移則典瑞院徑自御前
出金字圓符付之即佩以行次有銀字者以常事
遣則省部給御寶聖旨水行者給船劄此其符
節驛中有堂有室有庖湢兩驛相距道脩則道半
别置官舍以憩號邀驛此其次舍使者宿驛中則
給米洎酒各一升麪洎肉各一斤曰全飡不宿而
過者給半飡冬之炭夏之冰雨之製備焉僕從予
米他不給陸行馬微者或給驢閩廣馬少或代以
牛水行舟山行轎勌者給卧轎綱運以車馬直險
則丁夫負荷遼海以犬曳小輿載使者行冰上此
其供頓其馬舟車之數視官崇卑事大小爲多寡
民之役驛中者復其地四頃不輸租與兵士同然
出馬供使客馬死輙買𥙷之有正馬副馬或久而
貧不能爲役别取可者代之使者不得枉道行杖
館人擇善馬囊橐重不勝載非警急而疾馳馬致
斃者皆有罪此又其事之大槩也進奏之邸在京
師者曰會同館而綱運則號陸運提舉司云(太宗時制)
(使臣日支肉一斤麪一斤米一升酒一瓶十一年十月奉旨驛傳勿給懷駒馬如違給者乘者各)
(杖五十七使臣無急事令乘牛車中統三年奏西亰等路鋪馬疲勞擬令押運官坐車騎驢奉旨)
(今後隨路車運官物止令押運官坐車乘驢不須給馬四年中書省定例使臣十月一日至正月三)
(十日日支炭五斤五年八月中書省奏站戶由限四頃免稅以供鋪馬祗應巳上地畒全納地稅至)
(元二年中書兵刑部上言渾源弘州不曾立站順天眞定德興等路使臣背道經行索換鋪馬中書)
(省行下各處今後使臣止由正站走逓毋得經行不立驛站之處換馬中統元年令霍木海緫管)
(諸路站赤至元元年改革漢站令各路管民官掌管霍木海提領使臣起數鋪馬強弱至元七年十)
(一月立諸站都統領使司使臣非急務則乘牛驢事逮則馳驛八年中書省議鋪馬劄子用蒙古字)
(各站未能盡識仰繪畫馬疋鑄小印於劄子年月日之後就左右司以墨印印馬數復以省印覆之)
(墨印左右司封掌二十六年二月十六日沿海鎮守官蔡澤言泉州至杭州陸路甚遠外國進貢方)
(物勞民負荷驛馬多死澤知海道舊有二千水軍合於海道立水站逓運免勞百姓又可戢盜尚書)
(省奏從之名曰海站後罷元貞元年六月九日丞相完澤奏哈兒賓地界舊立狗站十二所前者當)
(站粮食出於百姓然其地不事耕稼數年以來站狗多死至站無以交換又赴前站轉致損乏站戶)
(苦之每戶乞振鈔十定聞其俗用青珠宜相兼與之奉旨准奏)
弓手
中統五年驗郡邑民衆寡置馬步弓手夜遊邏禁
人出違者有罪皆以防盜也而京師南北兩兵馬
司各至千人郡邑相拒遠村落有邸舍可居停者
亦置之每百戶取中産者一人以充盜發期一月
獲不獲期兩月三月一不獲則笞之至再至三則笞
加多官有綱運若流徙者至則執兵仗導從以轉
相授受外此則不敢役示專其求盜職也(中統五年設馬)
(步弓手驗民戶多少置額其夜禁之法一更三點鍾聲定禁人行五更三點鍾聲動聽人行有公事)
(急速喪病産育之類不拘此違者笞二十七下有官者七下贖州縣相離遠處其間五七十里所有)
(村店及二十戶以上者設廵防弓手關津渡口合設之處不在五七十里之限百戶內取中戶一名)
(捕盗官領之有盜則立三限盤捉每限一月一限不獲強盜一十七下竊盗七下兩限強二十七竊)
(十七三限強三十七竊二十七限内獲一半者免罪中都設廵馬侍衛親軍内差四百名至元八年)
(御史臺呈除捕盜防轉外不得差占十六年南城設一千四百名北城七百九十五人今定制南兵)
(馬指揮使司一千名西北關廂廵檢司三十人南關廂廵檢司二十七人北兵馬指揮使司一千人)
(東關廂巡檢司十八人畿内共五十二所二千入百九十九人上都二十四所六百六十人兵馬指)
(揮使司二百二人)
急逓鋪
轉送朝廷及方面及郡邑文書往來十里或十五
里二十五里設一急逓鋪十鋪設一郵長鋪設卒
五人文書至則紀于曆視早晏標至時于封因以
絹囊貯而版夾之又裹以小&KR0238;絹卒腰革帶帶懸
鈴手槍挾襏襫賫文書以行夜則持火炬焉道狹
車馬者負荷者聞鈴則遥避諸旁夜亦以驚虎狼
不苦又響及所之鋪則鋪人出以俟其至囊版以
護文書不破碎不襞積摺小&KR0238;絹襏襫以禦雨雪
不濡濕槍以備不虞所之鋪得之又展轉以去定
制一晝夜走四百里郵長治其稽滯者郡邑官復
督察加詳焉而勤墯有賞罰京師則設緫急逓鋪
提領所秩九品銅印官三員又有號牌鎻匣印帖
長引隔眼之法可謂密矣(世祖庚申四月大都東北西三道立一百鋪鋪)
(兵一千一十八戶北道左院花園至云州赤城四十二鋪每鋪十里東道大興縣臘八莊至薊州蘆)
(兒嶺四十鋪二百人西道宛平縣通玄關至涿州澤畔鋪十八鋪百一十四人又立開平至京兆鋪)
(中統元年五月令隨處官司直接鄰境两界安置至本路宣撫司宣撫司直接至朝省每鋪鋪丁五)
(人縣官置簿付鋪遇有文字至即注名件到鋪時刻傳逓人姓名又置簿令轉送人取下鋪押字交)
(收時刻還鋪本縣時復照刷稽滯者治罪其文書縣官以絹袋封記以牌書號牌長五寸闊一寸五)
(分綠油黃字書號邊關急速公事用匣子封鎻於上重别題號反寫某處文字發遣時刻其匣長一)
(尺闊四寸高三寸黑油紅字書號以千字文爲號傳逓文字須管一時辰內傳逓三鋪燕京宣德巳)
(北每鋪十里計行三十里燕京宣德巳南二十五里一鋪一時行一鋪計二十五里二年四月禁不)
(得私自夾帶一毫物件轉送七月以傳逓文字損壞遺棄委州縣末職提調每月就鋪照押其曆設)
(鋪司一名掌曆提調官不治事初犯再犯贖三犯笞八年二月以文字磨擦遺失令文字到鋪裏以)
(軟絹包袱又以䄂絹卷縛夾版束擊賫小回曆一本到下鋪交割附曆訖於回曆上令鋪司驗到鋪)
(時刻并文字角數及有無開折損壤仍一晝夜走四百里鋪中什物十二時輪字一枚鋪曆過夜常)
(明燈鋪兵各備夾版鈴攀纓檢絹包袱油絹蓑衣回曆九年左補闕祖立福合言急者速也急逓各)
(不佳宜改奉旨令老成人議之中書令翰林國史院議更爲通遠鋪不果行二十二年以轉送文)
(字不分㣪急一槩遲滯令急者州油罩羊皮表布裏青囊盛之一晝夜行五百里其餘用油罩羊皮)
(表布裏白囊盛晝夜四百里尋改絹表布裏三十一年設大都緫急逓鋪提領所九品銅印提領三)
(員大德四年和林宣慰司言本處係蒙古革地無處轉逓文書令使臣順帶至治三年以反匿損破)
(公文有失設法兵部議每十鋪設郵長一人於州縣籍記司吏内差充一歲交承兩州縣相接之處)
(鋪多者差相等者逓年輪差使之專督其事於所管鋪分往來廵視務要脩置亭舍什物完備附寫)
(鋪曆明白依程式走逓文字從始官司量地遠近印帖長引隔服於上明白標寫件數發行日時至)
(各各郵長去處標寫發放轉逓上下半月具逓過文字及各各日時申提調官依期親歷刷勘整點)
(署押文案報廉訪司照刷各鋪稽滯損失文字或附寫不明不實郵長罪之罪在别鋪亦須互相舉)
(呈上司行移究治郵長不能盡職提調官罪之三犯替罷仍去州縣籍記姓名一歲之内克盡乃役)
(略無稽違者即從優先𥙷)
祗從
祗從之徒出入訶喝左右指使者也緫以首領副
以面前猶古首面也從在京諸司者給食錢而省
六部樞密院御史臺者積勞得除征官外郡者免
其雜徭役腹内地取於輸四兩包銀戸南方則以
徵稅至米三石之家充是皆庶人之在官者也其
額視官府崇卑事務繁簡而多寡之出額冐居逐
去又有守狴犴防囚徒者曰禁子追呼保任逮捕
者曰曳刺附焉
鷹房捕獵
國制自御位及諸王皆有昔寶赤蓋鷹人也及
一天下又設捕獵戶皆俾致鮮食以薦宗廟供
天庖齒革羽毛以備用而立制加詳地有禁取有
時違者罪之冬春之交天子或親幸近郊縱
鷹隼摶擊以爲游豫之度曰飛放故類鷹房捕獵
四卷夫獵殺事也而列聖之仁政存其間殺
胎者有禁殺卵者有禁歲飢而盜獵禁地者赦至
皇慶間有司奏出幸時至我仁廟以糓不熟
民困曰朕不飛放且勑諸王位昔寶赤皆不聽出
嗚呼萬世之下其永法之哉(乙未年哈罕皇帝聖旨籍打捕鷹房戶)
(属御位及諸王公主駙馬置打捕鷹房官今義辦鴈鴇鶉入宣徽院生料庫雜翎入武備寺薦新)
(活鴈鴨進入太廟神厨局狢皮入利用監鷹隼戶進鷹雉雞尾供光天大明諸殿及影堂憲宗五)
(年正月奉旨正月至六月盡懷羔野物勿殺■狼不以何時而見殺之無妨違者奪所乘馬及衣)
(服弓矢賞見而言者見而不言者亦同罪又喻諸打飛禽人先帝聖旨育夘飛禽勿捕之今後)
(鷹房人春月飛禽勿殺違者治罪中統三年十月有旨依舊例中都四面各五百里地内除打捕)
(人戶依年例合納皮貨野物打捕外不以何人不得飛放打捕雞兔違者治罪又奉旨北口白馬)
(甸南口三道集圍獵違者籍没一半家産断罪仍遷其鄕於眞定之南籍没物賞告人惟狼熊虎狐)
(金錢豹可殺景州之東二百里外平灤州西南海邊易州之北及武清寶坻覇州保定東安州亦禁)
(易州之南不禁至元二十六年十二月二十八日奏檀州禁地内劉得成殺食野物雖巳詞伏緣其)
(因飢闕食違禁捄死出不得巳其家有牛二十頭若依例籍没何以爲生奉旨免之明年房山民)
(亦以飢犯禁依前例奏免之皇慶元年正月内參議中書省事秃魯哈帖木兒阿里海牙等奏飛放)
(之時至矣丞相帖木迭兒令臣等奏取聖裁上日今年田禾多不收百姓飢困朕不飛放二年)
(九月奉旨腹裏地今年田禾災傷諸位下母令昔宝赤八兒赤前去)
國朝文類卷第四十一
