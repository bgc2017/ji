國朝文類卷第六
五言律詩
春思張澄
一春常作客連日苦多風野樹凄迷綠簷花暗澹
紅愁隨詩卷積囊與酒樽空巢燕如相識頻來草
舍中
觀物許衡
萬物備吾身身貧道未貧觀時見物理主敬得天
真心爽星辰夜情忻草木春自憐斵喪後能作太
平人
趙氏南莊許衡
曉起北䆫凉清談戢羽觴入簾花氣重落地燕泥
香夢裏青山好吟邊白日長秋風載書籍相對築
茅堂
晚上易臺劉因
遺臺連廢壘落日展遥岑海嶺天東北燕遼世古
今每當多感慨直欲罷登臨莫更畱塵跡千年不
易禁
登武陽劉因
朝遊樊子舘晚上武陽城潮接滄溟近山從碣石
生斷虹雲淡白返照雨疎明且莫悲吟發樵歌巳
愴情
雜詩劉因
堯山唐故國淳朴帶遺蹤種果收奴力開田享素
封採收多上藥景仰近神峯夢寐驅黃犢巖居一
老農
聞昔蜚狐口竒兵入擣虚人才九州外天道百年
餘草木皆成騎衣冠盡化魚遺民心膽破諱說戰
爭初
冀北高寒境英靈海岳全斯文若程邵家世亦幽
燕祀典今誰舉遺經會有傳吾鄉此盛事瞻仰在
他年
關嶺通山後風謠采路傍地寒人好夀草淺畜宜
羊用水如奴婢從川貯米粮西風如有約乘興即
吾鄕
何事招提好山深馬可驅松巢低暎帽竹溜細通
厨霜栗千封戸雲屏四畫圖冠巾如用我白鹿是
規模
巖居訪高道少日在風塵回首話前事低眉厭此
身江山資寇盜田畒化荆榛領取天倫重無君愁
殺人
水繞千山合雲藏數畒荒初尋香有陣漸入翠成
行豚穽依危石牛蹊帶小塘團茅奄如畫可惜是
逃亡
過奉先劉因
閏遼承宋綂此志亦雄哉置縣名猶在因山勢巳
摧百年元魏史千古汝南哀華表鶴應有悲風海
上來
齋居雜言何榮祖
名教無窮樂真知在暮年中庸萬事畢太極一心
全世事頻觀易人情靜看天興來時有句率爾亦
飄然
寄暢純父治中姚燧
欲聞眞息耗無使梓潼來烽火平時報田疇亂後
開徒歌王粲賦不直士元才遥憶牛頭寺思親日
幾廻
輿病高崖道中作姚燧
役役乹坤遠栖栖道路頻五年三入蜀十夢九皈
秦瘧鬼偏凌客山英定笑人無勞問前渡秪覺白
頭新
舟逹黃溪姚燧
草木隨寒暑殊方榮悴同葦華兼露白檉葉未霜
紅日月雙飛鳥江湖一病翁晚來沙嶼上愁坐獨
書空
發舟青神縣姚燧
青神開百丈江岸轉荒涼薜荔緣松起蒹葭並竹
長深披豺虎徑毒犯虺蛇鄕何莫非王事牽夫可
惋傷
感事姚燧
致位丞疑地夔龍伯仲間星當朝北斗日巳薄西
山取謗因讎惡貪權失丐閑此行雖鐵甲未足比
慙顔
次韻書事安熙
野性元孤㓗無朋儘自皤業荒聞道淺靜久閱人
多靈鳳寧棲枳冥鴻本避羅南遊有高興何處是
滄波
病中齋居雜詩安熙
多病交游少相看動浹辰賦詩聊遣興觀化足怡
神問字有知己過門無俗人伊誰同此樂願卜許
東鄰
進詩一首李孟
十年陪顧問一旦決安危自合成功去應慚見事
遅長城何自壞孤注莫相疑辟榖求仙者高明百
世師
岳陽樓待渡高思恭
楚水凝千里湘雲隔萬層城高秋浦月星雜夜船
燈旅況天誰管年光鴈可憑殷勤澹山色相送過
巴陵
泊舟湘岸李材
長沙今在眼青草舊知名二月風檣疾三湘雪浪
平藤深帝子廟花發定王城莫艤江南岸啼鵑處
處聲
遊山寺李材
行行行復止行到白雲間見客意不俗逢僧心便
閑細泉分别澗小逕入他山擬借禪房榻追遊信
宿還
送蘇子寧赴嶺北行省郎中袁桷
貂帽護寒沙冰天閱歲華斷溪駝聽水密雪犬行
車雲盡難尋鴈春深未識花昔人竒絶處八月觧
乘槎
往歲經游地寒蕪碧燐深雲開山後陣水咽隴頭
吟雪白氊房重天青羽檄沉重華新雨露悲喜候
車音
名酒虞集
名酒不可得幽華誰送來秋霜垂鬢髮夕照在樓
臺盡日山公醉何年庾信廻喚人吹玉笛移席坐
蒼苔
題秋山圖虞集
峯迥留深隠天清襲素袍棲身斷人蹟游目送鴻
毛樹挂栖厓鷙藤懸飲子猱龍眠石澗冷虎撼樹
根牢木客吟時共山樵奕處遭浮雲過水盡孤月
挾霜高羽使來三島胎仙舞九臯左招玉斧飲右
攬赤松遨空色收寥廓虛聲起繹騷彈琴遺古散
載酒棹輕舠遂向圖中見誰能世外逃乘槎幾月
至一泛九秋濤
送國王朵而只之遼東虞集
太祖收中夏元臣有武功建邦開土宇爲位冠君
公奕世王章在諸孫相業隆春秋周正月禮樂魯
新宮鹿幣金遺酎熊侯筭失中河山仍鐵劵寶玉
右琱弓投筆鄒枚秀揚旍芮綰雄寒雲依碣石涷
雨灑遼東戎器櫜藏盡賢書奏納同大夫勞贄御
惇史采民風
朝廻即事虞集
宫樹春隂合霓旌拂曙來天光臨閣道雲氣轉蓬
萊晝漏沉沉鼓晨尊灔灔杯香霏簾底霧樂隠殿
前雷祥瑞儀曹奏珍淳尚食催舞廷分鷺序效獻
過龍媒融雪微生草輕風不動埃老人南極至王
母上方廽玉色何多喜金華得重陪裁詩賀朝雨
西閣待門開
石田山居馬祖常
甲子人愁雨河田麥巳丹歲凶捐瘠衆天遠禱祠
難賈客還沽酒王孫自飽飡更憐黧面黑征戍出
桑乾
積雨衣裳濕愁人是麥田泥將深没馬霧欲墮飛
鳶爨火勞薪盡家居老屋穿墻根雜蛙蚓擬買繫
籬船
光山楓製錦潢浦荻飛綿秫熟何論酒魚來不計
錢卜隣多野老求藥有神仙爲客留羹筍清晨步
石田
四月淮天雨清林蔭碧池筍香隣瓮酒禽響客牎
棋田鼔春迎社鄕巫夜賽祠漸知飄泊久自覺是
農師
無麥夫何極吾憂隴畒空豈能驅盜賊得忍鬻兒
童荼蓼充腸熟樵蘇救口窮無端縣小吏召役到
疲癃
作客何多意淮南即是家自牽蘿屋小不正葛巾
斜書嬾眠尤熟詩來酒更賖春天雲嫵媚相對坐
鷗沙
竟日無賓主山房一秃翁竹光浮晝碧花蘂颺春
紅田父分雞桀隣僧與鶴籠時行親杖屨未覺坐
書空
淮南窮僻地先世有林廬花曙鳴山鳥芹春躍岸
魚鼓琴仙度曲鍊杏客傳書朋舊如相覓休嗔禮
法疎
郎中蘇公哀挽馬祖常
墓門翁仲泣秋草九原深身世書盈屋鄕園樹滿
林故人多執紼令子蚤冠簮曾作陽關曲今成薤
露吟
癸酉除夕劉汶
此夕何多感明朝過六旬乾坤又元綂人物少咸
淳酒厭山杯渌梅傷水國春燈前曾戲綵回首一
沾巾
早春述懷劉汶
春與年年别窮随日日增眼明貪夜讀事少忘晨
興倦鳥猶遷木潜魚巳陟冰栖遲唯故轍無夢到
飛騰
七言律詩
杏花落後分韻得歸字元好問
獺髓能醫病頰肥鸞膠無那片紅飛殘陽淡淡不
肯下流水溶溶何處歸煑酒青林寒食過明粧高
燭賞心違寫生正有徐熙在漢苑招䰟果是非
長安感懷楊奐
此心直欲作東周再到長安巳白頭往事無憑空
擊楫故人何處獨登楼月搖銀海秦陵夜露滴金
莖漢殿秋落日酒醒雙淚眼幾時清渭向西流
洛陽懷古楊果
洛陽雲樹欝崔嵬落日行人首重回山勢忽從平
野斷河聲偏到故宫哀五噫擬逐梁鴻去六印休
驚李子来惆悵青槐舊時路年年無𢾗野棠開
南京遇仙楼劉祁
倚天&KR0691;兀聳高樓樓上人家白玉鈎落日笙歌迷
汴水春風燈火似揚州仙人已去名空在豪客同
來醉未休獨倚朱闌望明月鸞旌依約認重游
戊辰冬赴試西京王革
慣擎蒼龍曉漏鍾受恩曾入大明宫香浮扇影迎
初日人逐鞭聲静曉風轉首俄驚成異世此身雖
在已衰翁喚回五十年前萝再着麻衣待至公
題劉京叔歸潜堂薛玄
獨構茅堂飬道真滿前俗事罷紛紜磻溪夜釣波
心月汾曲春耕隴上雲長笑熊羆勞應夢肯教猿
鶴怨移文近來傳得安心法萬壑松風枕上開
秋思杜瑛
壮心忽忽劇懸旌秋氣能令客子驚白鴈不聞雲
外過清霜先向鬢邊生銅駝巷陌周東土金鳳樓
臺鄴北城千古繁華俱一萝空餘草木戰風聲
和家弟誠之詩韻叚克已
欲歸誰不遣君歸却恨歸來事事違烽火未休家
信少山川良是故人稀黃金入手還能散白雪盈
頭不肯飛試問春愁都幾許長江滚滚日暉暉
雨後漫成叚成已
羈思紛紛不易裁晚涼扶病獨登臺翩翩幽鳥避
人去殷殷輕雷送雨來巳拚此身閑裏老且將笑
口酒邊開安車待聘非吾事休作始山隠逸猜
七月望日思親許衡
思却千思與萬思音容無復見當時草牎夜靜燈
前語𬞞圃春深膝下嬉將爲百年供色養豈期一
日變生離太山爲礪終磨盡此恨綿綿未易衰
燕城書事魏璠
山勢回環西北高強燕自古出英豪地連雲朔偏
宜馬人襲衣冠盡帶刀塵暗玉樓無鳳宿雲埋金
水似龍韜可憐一片繁華地空見春風長綠蒿
送魯齋先生南歸張易
衮衮諸公入省闈先生承詔獨南歸道逢時否貧
何病老得身閑古亦稀行色一杯燕市酒春風三
月故山薇到家巳及蠶生日布榖催耕隴麥肥
聞家大參南歸林景熙
濱死孤臣雪滿顛冰氊齧盡偶生全衣冠萬里風
塵老名節千年日月懸清唳秋荒遼海鶴古魂春
冷蜀山鵑歸來親舊驚相問禾黍離離夕照邊
挽文丞相徐世隆
大元不殺文丞相君義臣忠兩得之義似漢皇封
齒日忠於蜀將斫頭時乾坤日月華夷見海嶺風
霜草木知只恐史官編不盡老夫和淚寫新詩
次范葯莊韻宋衜
家近西湖六月涼蘭舟桂醑芰荷裳海門潮上波
濤壯天竺風來草木香今日悲秋哦楚些它年著
論辯吳亡君才位置聞人說宜侍詩仙七寶牀
過鄕縣西方古故居劉因
古金大定間人嘗舉進士不第遂歸獨居一室置
琴書其側不妄與人交縣令佐公服候門亦以遜
辭謝遣之有田數十畒食其所穫如菽熟惟食菽
鄕人好事者欲以米易之不聽曰是天所食者不
可易也監察御史按行郡邑聞其行上之不報其
爲人盖亦近於聖學之所謂狷史家之所謂獨行
者歟先父每舉以律鄕人之貪鄙者故鄕人至今
能道之古死無後其丘壠巳爲樵牧區今過其居
亦莽焉荆棘中矣不覺感嘆夫發潛德而紀先賢
實後生之責也顧力未能焉姑題詩以紀先父之
訓云
名姓初聞自過庭山田力食老窮經鄕閭月旦歸
公論耆宿風流尚典刑感事重吟鳧繹集懷賢誰
築聘君亭還家游子悲千種念舊思親淚最青
晚晀劉因
巖姿濃淡似吾詩雲點青山學鬢絲老樹遺臺秋
最早斜陽流水鳥偏遲無人能解此時意如我曾
來前古誰本爲登臨解陶寫豈知搖落更堪悲
易臺劉因
望中孤鳥入消沉雲帶離愁結暮隂萬國河山有
燕趙百年風氣尚遼金物華暗與秋光老杯酒不
隨人意深無限霜松動巖壑天教搖落助清吟
望易京劉因
亂山西下鬱岧嶤還我燕南避世謠天作高秋何
索寞雲生故壘自飄蕭誰教神器歸羣盜只見金
人泣本朝莫怪風雷有餘怒田疇英烈未全消
海南鳥劉因
越鳥群飛朔漠濱氣機千古見真純紇千風景今
如此故國園林亦暮春精衛有情銜太華杜鵑無
血到天津聲聲解墮金銅淚未信吳兒是木人
朝回再次楊司業韻吳澂
風吹仙樂下瑶臺閶闔中間翠輦來雲擁紅光千
丈遠日行黃道九天開百官星拱環金闕萬夀聲
廻進玉杯共覩太平新氣象四方犴獄長春苔
代祀南嶽登祝融峯趙世延
天風吹我躡雲根一覧群山蟻垤紛瀛海波翻初
日上石壇人語半空聞炎荒作鎮荆吳遠元氣流
形天地分何日束書煨芋室孤峰絶頂看浮雲
駕畋柳林隨侍陳益稷
仙仗平明擁翠華景陽鍾發海東霞千官捧日臨
春殿萬騎屯雲動曉沙白鷂韝翻山霧薄黃龍旗
拂柳風斜太平氣象民同樂南北梯航共一家
題許仲仁詩卷程鉅夫
殘雪詞林退食時小牎開卷鬢如絲音傳正始誰
同調氣逼元和稍自持文字不隨前軰盡風流却
許後人知霜清日冷梅花瘦獨對爐熏看欲癡
岳陽樓梁曾
樓前秋水健帆開樓上涼風舞袖廻萬里舟航通
鳥道四時雲雨護龍堆江山如此不一醉歲月幾
何能再來欲問老髯求鐵笛月中吹上紫荆臺
題麻姑壇郝天挺
路入雲關仙境佳瓊田瑶草帶烟霞貯經洞古無
遺檢養藥爐存失舊砂青鳥不傳金母信紫鸞應
返玉皇家巖扉不掩春長在開盡碧桃千樹花
都門春日李材
綺陌香塵逐玉珂彤樓花暗弄雲和光風巳轉瀛
洲草細雨微生太液波月榭管絃鳴曙早水亭簾
幕受寒多少年易感傷春思喚取青娥對酒歌
禁城秋夕李材
絳宫星淡海無波九陌猶聞動玉珂閶闔微雲藏
夕漏建章明月挂秋河此身天地流萍遠故國關
山落木多欲聽鈞天塵夢隔紫簫吹盡桂婆娑
元日賀裴都事朝廻李材
海上瓊樓接五城人間歌吹近蓬瀛雲移豹尾旂
旌動日射螭頭劒佩明拜舞盡隨仙仗入退歸遥
認玉珂鳴欣欣百草含春意得傍東君暖處生
夀杜侍御李材
黃閣老臣踵䕫咎法冠蒼佩陪霓旄八龍委蛇捲
春雨一鶚摶控明秋毫華勲玉冊耀天府雄章銀
筆翻雲濤舉觴獻夀碧桃晚南極正與文星高
和王御史春詩韻李材
鶯啼燕語花漸稀天明海碧涵晴暉洛陽臺榭春
色在山隂衣冠昔人非夢雲何處讌瑶席舞雪誰
家裁紵衣獨有倚闌無限思迢迢煙草暮鴻飛
送省郎楊耀卿使雲南李材
飄颻使節出金閨郭隗臺前暫解携天入五溪無
鴈到地經三峽有猿啼子雲舊里風煙在太尉家
聲日月齊後夜客槎何處望秋河迢逓碧雲低
席上賦老松怪栢圖李材
仙人解衣盤薄羸造化慘澹秋毫端枝柯千仞入
層漢笙籟萬壑鳴驚湍堂中日月不可老壁上雷
雨何時乾我來醉卧北䆫下夢跨黃鵠天風寒
次韻荅友見贈安熙
高山流水趣何深萬古千秋一素琴白石清泉成
雅志光風霽月負初心伏龍應羡雲生谷獨鶴不
驚鴉滿林無用埜夫宜揣分商家元自有甘霖
畱别都城諸公李京
蒼龍雙闕欝岧嶤曾侍鵷鸞趁早朝往事巳隨塵
滚滚虚名贏得鬢蕭蕭長林豐草空相憶瘴雨蠻
煙苦見招借問都門門外柳爲誰畱著最長條
國朝文類卷第六
