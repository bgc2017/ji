國朝文類卷第一
賦
瑟賦熊朋來
庖犧氏之創物兮始弦桐以爲瑟象離三之虚中
兮戴九梁而洞越弦大衍之五十兮不勝悲而半
析浩朱襄之飄風兮肈五弦於士逹瞽三之爲十有
五兮重華作而增八灑有番弦兮或二十而嬴七
必五五而廼定兮與天數以爲一紛弦樂之殊名
兮皆放此而後出夫是以稱樂器之兮莫敢擬
大而度長歷炎黃而陶唐兮爲咸池之大章韶以
詠而永言兮聲依永乎賡歌之明良及周爲雲和
兮友之以龍門空桑想夫制作之妙伶倫吹荻后
䕫拊手晏龍度左公輸断右其長爲黃鍾者九兮
倍其九以爲首也其商爲頌瑟兮其宫以爲雅奏
也夫惟瑟聲者歌聲之所五弦二十有五兮旋宫
具也七弦相爲律兮番弦五也鳳和鳴兮其句也
鴈行飛兮其柱也歌必取瑟兮既歌而語也徒歌
曰謠兮徒鼓瑟曰步也恒爲堂上之樂兮瓠竹在
下也名其爲登歌之器兮無故不去也瑟教廢則歌
詩者莫之爲譜也是以聖門亟稱於瑟自琴以降
豈無他弦而有所不必言焉胡不觀於魯論乎孺
瑟之所聞點爾之侍坐由也之在門弦歌之聲比
瑟以傳又不觀於國風之唐秦乎唐有山樞秦有
車鄰皆專言乎鼓瑟不見刪於聖人胡不觀文王
之廟祀乎一倡三嘆應弦如見歌呼於穆遺聲盈
耳升歌示德舍瑟曷以又不觀於周公之禮經乎
飲射賓燕禮盛樂備登歌在堂間歌在陛或以瑟
二或以瑟四堂上侑歌惟瑟而巳若廼騶虞貍首
間若疊奏鄉樂惟意二南先後燕有房中五弦樂學
有宵雅之肄教皆三於瑟而他弦莫侑此古人之
所甚重今人之所駭笑者也自韓非之妄倫齊人之見
擯秦蒙將軍剖之而爲筝易京君明變之而爲準
新聲代作古意浸泯若廼絲聲之器遽數之莫能
旣侯氏之坎坎師延之罪廢嵇阮寄嘯之具秦漢
鼗鼓之戲於是六合百納絲桐亦改其制太乙天
寶弦柱各出其新意吳蜀楚之聲不同平清瑟之
調滋異厥有鵾弦金縷左振右擊檀槽銀粧孤柱
四隔立搊卧摘竹軋木搤白&KR0849;之爪黃金之撥能
使師曠聵瓠巴拙但見吃陁蘇葩俳優裸裎以助
其喧豗都曇臘荅急笛悲篥以奮其啁哳觀其指
法則秦筝多撮琵琶多拶空侯多擘柳琴多擊竊
比於琴家之猱吟按抑孰若一弦一柱取聲於自
然而不假弄手以爲力也弦樂莫先於瑟他弦行
世而瑟不行焉是棄其祖而爲支裔之從摧其根
而葆由枿之萌也若廼道調僊吕託異人之夢授
而律吕每混於俗稱怨湘哭顔疑胡琴之避徵而
曲調例闕其徵聲又孰若一弦七律諸調皆在焉
而隔八之弦自相生也然而筝笛之耳未能聽古
淡者見操瑟而巳嫉章句之儒僅知守詁訓者闖
歌詩而自失惟夫陸沈野逸舒湮宣鬱宛其俟命
且以永日人莫我好而吾瑟之僻於是采孤桐兮
南山之陽致文梓兮北山之北本以黃鍾度以周
尺遂練朱而繩絲雖繪錦而貴質小弦之縷七十
餘二大弦之絲八十有七初促柱以高張乍試手
而拂歷始肄蒿苹之食載歌寤寐之服但聞誦詩
之聲莫知弦指之力逮手熟而習貫益心悅而忘
倦爲之歌伐檀若有斵輪乎河岸爲之鼓考槃若
有叩槃乎山澗方且陳懿戒以自警聽衡門而無
悶賦白駒之逍遥諷淇澳之瑟僴和鏘鳴兮中清
寄散聲於咏嘆共赤松而調均異湘靈之悲怨儻
流魚之能聽付貍鼠於不見誦閒情以自欣虞僕
人之見訕遂廼避俗塵而韜錦且弛弦以回鴈善
吾瑟而不鼓思悠悠兮待旦亂曰皇羲肈瑟韶以
詠兮姬孔歌詩瑟之盛兮瑟遠詩存歌不傳兮孰
能誦詩惟朱弦兮勿求諧世我思古兮解弦弭柱
羡昭文不鼓兮
烏木杖賦姚燧
去年史仲威得烏木杖大徑咫高可過顙嘗析一
杖遺余許爲賦報之其秋仲威疾歴三時未勿藥
也今年余生朝使人肩木之半相夀且促曰吾疾
所以嬰綿者豈思不償賦致耶不佞誠得一誦其
辭或可釋杖而起矣余勤其言而賦曰
或曰炎海之山珍木産焉金爲之聲石與其堅魋
結伐荷投諸瀧淵依居蛟蜃漱沫濡次歲月俟之
化而爲玄要出人爲非得自天此島夷假以售利
於中土之微權也抑齋聞而笑之曰昔賈鬻鞭梔
蠟其膚市者一濯巳呈蒼枯胥是&KR0627;材衷表一如
從可占知廼受形其本初者也胡子以由彼而然
乎今夫中土之山有衆其植斧取觀之内各異色
樟柞稠文杜棗栵赤檀柏柘黃蒲檭棫白與爾漢
里遐裔絶域瀘嶲杉紫儋黎沉褐罽賓鷄舌相半
白黑一隅斯舉三可反賾兹庶品之爛爛果孰漚
以何澤況於兩間滋雨嘘風敷吐華耀爲白爲紅
深淺濃淡萬不齊同令人感之欣心悅瞳問誰爲
之能然皆著妙於化工夫其見諸柯葉之外者如
此又何惑理質於其中哉且水火之赤黑不一其
色者雖童子猶能知之至語其相賊而爲用有戴
白之老所未思維男子之婦王實雄黑而赤雌始
若悍而難馭終爲夫之所移令其色之幽幽廼昔
赤之由基是何資於遠譬只賜竈亦可闚彼炎赩
而烈者熖也其煙液爲煤必黔而緇因以曉夫巧
繪之棄鉛朱亦懼其既久漫漶而爲黔又以信道
書坎盛之侵離也不然南服之洲祝融之宅也歊
金石而焦流盖火熾之巳極非塵其水以滅之則
物將不能以生活故伊人之面不渥赭而深黑
示火色之索藏惟獨見夫水德而巳矣其木理之
如漆者又足惑乎哉史鰌之孫其畏可象析而杖
之奔走相餉輟矛應扵猛士配几屨於席上試扶
衰以起策觸爪甲而鏗響思卷鐵而含簧陋柳侯
之爲匠必求同於所異纔黑蛇之彿彷噫物之變
化不可期兮猶足以乘雲雲而騰往也
求志賦袁裒
古人以賦託志或比擬賢哲或寓情幽怨或述已
出處若愍志復志述志之類非一大抵皆假設仿
喻依楚語屬辭余老於憂患年垂耳順白首無成
因想先世遺業叙次爲求志賦其言曰
稽胚腪之攸淑兮肈啓迹於虞嬀逮流胤於公滿
兮寔楙衍於大姬爰錫䏬於汝潁兮廣采壤於餘
支及嬴項之蹶仆兮通宛洛之說辭固守儒以卒
業兮闡炎漢之由惑鍾厥美其帝傅兮暢奕葉以
演迤歴東都之綿楚兮終江左而隆衰青風邈其
復振兮參王謝而並馳粲抱遒而質義兮徇石頭
以熸夷誼推本以篤烈兮謂其信之在兹世悠悠
而遐迥兮窈譜諜之莫推跡芳馨之所由兮劬隴
畒以爲基值文明之泰亨兮奮德義於海陲汔登
名於太常兮翼時意以驂騑振英風於句越兮薙
榛蹊而闢之聮魚符於南北兮敞家聲以騰輝方
渡江之中阨兮興禮樂於淅㵝濬伊洛之鴻源兮
本沂泗之宗繫始楊武於鷺雍兮嗣冠名於虎陛
挺正色而不阿兮粤忠讜乎繼世佩太阿之森鋩
兮壬佞嚄唶以匿避激奫淪於頽波兮徒喑嗚而
歔欷黯抗言以䟽遠兮弘曲學而高位卒滔滔而
莫返兮竟奄冉而淪棄悼蕪城之荒蔚兮莽荆榛
之翳薈山川欝其嵯峨兮俛榮華之銷瘁耿脩名
之炤焯兮齊往哲而超詣乾坤倏其凌薄兮儼陵
谷之變遷盛衰渺其難諶兮何興仆之後先駕方
舟於弱水兮刓畚鍾於石田躬勤瘁以畢歲兮挽
吾輈而莫前造窮山之岝峉嶔崟兮鄰豺虎之嘷
突虣贙汲線溜於荒谷兮刈菽藿於墳衍離阽危
於嬰稚兮紛俶擾而迍蹇覽古人以爲前兮徵往
轍而訊驗仲翁俯首以綰綬兮望之落落以抱關衍
秉剛以放逐兮永默默以名宦閔仲翔之通筮兮
屏南交而不返既昭塞之有時兮縱余情而舒卷
迺鷁退而蠖伏兮寄余懷於編簡雷營營而無寐
兮精烱烱而申旦縣朽綆於眢井兮悵嬴缾而三
歎分橡栗於群狙兮心倉兄而不伸涉江海而行
邁兮追奔驥之飛塵羌骯髒而寡與兮若眯瞙以
問津忽荼毒其重罹兮哽顚連而悲辛髮種種而
旣童兮齒零落而輪囷叩辜愆於蒼昊兮雲漠漠
而奚敶躪九死而一蘇兮屬微息之僅存契靈龜
以貞卜兮墨未食而巳湮卒罔罔而迷適兮掩余
袂以沾巾謂玄化之窈冥兮爰屏肅乎營魂形彷
彿於噩夢兮喻至理之所循俾内省於微躬兮曷
怨尤乎天人旣爾生之犖确兮豢四體而靡勤仰
哺啄以尸居兮媿腁胝之䵩黔下不能以傭力兮
上不足以奉承乎大君徒内奰於願欲兮宜外&KR1518;
於甄鈞觚不觚而靡用兮固宣父之所云挾章甫
以賈粤兮遇侮慢而誰因波浟浟而東駛兮日瀏
瀏而西輪睇脩途之逾邈兮飲余馬乎江瀕佩脂
韋以假飾兮顔屢頳而巳沮日敞怨以流盻兮心
壹欎而誰語緣微徑以援援兮察愚智于今古蘭
芳馨而自焫兮松流膏而斤斧膺厲兮以殱類兮
蟠渾渾而容與登長嘯以夷猶兮康皎潔而觸牾
威抃舞以委誠兮耄失節而罔措微執中以事讐
兮色侃侃而愈嫵諒合散之靡常兮豈得喪之有
數委吾形於大順兮昭惠迪而内顧踐康莊之夷
軌兮黜健羨而罔慕頥天眞於玄玄兮鍵靈關以
爲固尋至道之所歸兮去性根之蟊蠧念英華之
難再兮惜吾年之云暮全所守以解驂兮結余轡
于馳騖逍遙乎無爲之園兮采芝英以甘茹滌瑕
垢以保躬兮依名德之爲據寄遙情於沖漢兮將
弭節乎藝圃激玄冥以漱潤兮伏神雀於丹淵掉
蒼龍使騰踔兮執白澤俾潜藏御飈輪以登太淵
兮叩招搖以周旋㪺瑶池之縹醑兮與大椿而論
年嗟蕣英之卒卒兮徒掩抑於逝川精銷委以鮐
黧兮玄領忽以白顚惟守中以返朴兮詎索隱之
是專矚雲霞而游目兮味泰和以自堅屏紛濁以
純一兮却智慧而俱捐警夙宵以康神兮祗吾性
之所夭旣命義之&KR1686;齧兮置休戚於自然泊虚舟
於回渚兮逝將返乎故土問耕鑿於沮溺兮綸陵
陽之綱緒食所力以保終兮企優游於末路希幼
安之靖共兮濯清泠而遊豫風颯颯而凄厲兮凛
蕪葭之霜露蹇躓豈其願兮摧輪亦吾所深懼求
正志之所藴兮庶無忝於祖武亂曰巳矣乎吾誰
適與歸荊塗莽莽曰耘治兮灌漑根芽長荄兹兮
守質養素不傾欹兮外息驕吝内自怡兮明明在
上毋我欺兮超然而存無所爲兮誠心不疚允者
畫枯木賦虞集
夫誰畫此枯樹兮臨不食之散泉旣偃蹇又嚙食
兮骨岸岸以弗妍想執筆以極思兮忽機釋而神
旋遺衆壊於暫有勒不毁之所全或堊去於斤運
或石泐於溜穿渰無雨以如晦怳非規而能圓澹
&KR0627;如其旣失旋蒼然而在前命以物而不可孰秋
春而論年噫吁嘻被革以毛膏膚用丹眥爲流眩
頥當注㳄獨何爲託寂寞於無意而刻畫其不傳
者邪
傷己賦馬祖常
嗟余生之多憂兮幾顚踣而數窮誓纉言以自見
兮力遲士之高風呼䒶龍以駕我伻䒶使使爲期
何九稼之不一穫兮尚偃蹇而如茲豈剞&KR2683;之有
不善兮將世德之下賢薦芻茭於宗器兮綴履綦
以璣環封敦旄以塊泰岱兮謂汎濫其莫涯冠髫
童以弁冕兮問禮意而莫支決大疑於滛鬼兮憑
巫傳以度揆顧聖言之鞿靷兮指綱維爲械意憫
相道之無朋兮去一髮之幾希柅吾車之莫騁兮
膠吾口而難辭懲前悔之不憚兮配古道其或可
思一旦捨此而改圖兮念後余之病我日浚惡以
啓堙兮患世之屏經而好權邅歧蹊之多迷兮世
或謂其固然抱昌辭以適與我兮俟來學以偕行
辨百家之糺紛兮孰察余之衷情亂曰我涉大波
孰爲航兮我載大塗孰爲箱兮古聲喤喤金石之
揚兮世無倀兮
感志賦李好文
何天地之寥邈兮眇子生之有身履黃坤之博厚
兮仰玄覆以無垠衆金於大治兮偶形畱夫粹
質苟莫邪而弗自砥兮固鉛敝之所同服蒙予若
之倥侗兮承鞠訓子自宫佩非善而罔繫兮服非
惠而匪躬余革之申申兮鞘余觽之容容擷䆋
圃之日精兮濯淤漣之荷華郤穠李而弗御兮矧
蕕臭其焉加歲翩翩其不君兮首元服以及冠恐
罔兩之挾余兮門面墻而無見瑟假道于書林兮
求孔氏之高明遵文衢之逶迤兮愈多岐之縱横
昒敞怳而莫適兮從文公而徵詞曰爾神潜而志
栖兮終必逹大所期果服言以從事兮嬴十年而
戾之覽天庭以游目兮又欲窮夫四遐觀百氏之
原委兮究異說之貞訛泝太初之無始兮循三王
之不頗緫條理于一聖兮固馴致夫中和泊余有
志于古人兮懼脩名之嚜嚜忘漆雕之自信兮懵
學優之有得謂青雲其可力而致兮謂時命之可
戈軷余行之吉日兮遂觀國乎上京指閶闔以徑
&KR1081;兮奄長風而北征眩天都之雄麗兮非下土之
能名信魚龍之所混并兮亦名利者之爲場余既
初無赫赫兮又何適夫煌煌翾捷步之高才兮豈
扶服之能躅挈桔橰之頫仰兮恐祈榮而離辱夫
何衆之熙熙兮我獨約兮而爲德資章甫以適越
兮固前脩之所爲惑飱王羞以燎桂兮囊日索而
焉畱有東昏之故居兮盍歸來之爲謀浮輕舟以
南下兮亂海淀之交流返弊廬以窮處兮迄于今
一紀其將及晝于茅於南畒兮霄索綯而未息傷
鶺鴒之原居兮慮䲭鴞之無室遠子荆之有美兮
羌終棄乎草澤余非昧而至愚兮誠有徵乎前哲
聞耕穫于道德兮内懷寶以自珍豈畎畒之足樂
兮闇漠而無&KR1940;音樊須之請稼兮廼獲誚於聖
人摯冥冥其鴻飛兮猶釋米乎有莘溺耦沮之不
反兮又奚足與爲群悲此志之未伸兮秉經德之
不回心飛揚而披離兮曷日夜而疚懷亂曰鹿之
斯奔兮其足跂跂河魚衝波兮乃窺其尾物終必
反兮有張斯弛往不必求兮來者是竢&KR0763;不隨阿
兮險不期詭貞途安行兮不易厥止優哉游哉兮
于以自矢
騷
白雲辭(二章)劉因
白雲凝情兮佩月光白露結彩兮明幽芳衆星皎
皎兮水波不揚渺予思之若遇兮耿在目兮而不
忘音容著兮形無方肅予中立兮四無旁子毋歸
來兮山高水長
白雲高飛兮杳不可尋靈風長往兮聲不在乎幽
林皎月東生兮忽西沉玄鶴何逝兮遺之音予思
未及兮實懷我心儵萬里兮捐所歆曠同游兮啓
雲襟子母歸來兮山幽水深
悠然閣辭袁桷
鄱之西兮峰圍圍虎豹屹兮雄姿綬蜿蜒兮紫曳
旌駊騀兮虹垂之人兮槃阿畏羲娥兮高馳築虚
觀兮虚明手參差兮以娛棟隆兮示背榮翼兮聳
喙鑑匯雪兮鄱之區捄有匙兮日㪺采菊兮黃裳
緝萸兮紫囊芳冥冥兮夕暉憺獨睇兮擬所思雲
飛英兮山之阜爲予畱兮不遐以處秉貞兮神專
觴彌劇兮益完山中之樂兮不可以久遲予返兮
悠然
垂綸亭辭袁桷
漢滔流兮日傾東滄浪兮泠泠蹇一士兮沈冥垂
芒鍼兮不屑以罾明玕兮貝宫朱柯蔚兮青葱魚
戢鱗以爲衛兮龍騰章以屛氣謝娟嬛之嘗巧兮
口垂沬以縱恣吾寧養之以歲年兮寶祕欎而不
宣豈直鉤以違衆兮守釣道之自然時至而迅舉
兮匪荒幻之詭誘保貞志以遂初兮考銘言于耆
叟時俗眇其莫同兮永願訖依夫前聖之所究(宋誠)
(夫都中人舊見所爲文深噐偉桷與南宫考士得其文不置後果爲進士第一垂綸亭足攻觀其初)
(志云)
雲山辭王士熙
山氲氲兮出雲又泠泠兮以雨倏日出兮雲飛山
青青兮極浦横浮雲兮水𥻘𥻘搴杜若兮采白蘋
葺荷宇兮桂爲棟臨江睪兮悵懷人
國朝文類卷第一
