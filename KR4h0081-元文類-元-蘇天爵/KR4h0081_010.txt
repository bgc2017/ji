國朝文類卷第十
冊文
皇后冊文王磐
維至元十年歲次癸酉三月甲寅朔十三日丙寅
皇帝若曰天地合德故能覆載萬物而不遺日月
並眀所以照臨六合而無外至哉夫婦之大義實
配隂陽之兩儀咨爾皇后弘吉烈氏戚里名家元
勲貴族備儀率禮令德來嬪自朕奉藩之初至于
踐阼之日眀識遠慮裨益宏多雖褘翟正位于長
秋而典冊未光于大禮兹者文臣敷奏寔應朕心
今遣攝太尉中書右丞相安童持節授爾玉冊寳
章備物充庭式遵古典於戲恭順接下九族形雍
睦之風儉素相高萬世衍靈長之福服兹寵命益
懋徽猷
皇太子冊文徒單公履
皇帝若曰咨爾皇太子(𥙿宗廟諱)仰惟
太祖聖武皇帝遺訓嫡子中有克嗣服繼統者預
選定之是用立
太宗英文皇帝以紹隆丕構自時厥後不爲顯立
冡嫡遂啓争端朕上遵祖宗弘遠之規下恊昆弟
僉同之議乃從燕邸立爾爲皇太子積有日矣比
者儒臣敷奏國家定立儲嗣宜有冊命此典禮也
今遣攝太尉中書左丞相伯顔持節授爾玉冊金
寳於戲聖武燕謀爾其奉承昆弟宗親爾其和恊
使仁孝顯於躬行可謂不負爾所託矣尚其戒哉
式勿替朕命
太祖皇帝加上尊號冊文王構
維至大二年歲次巳酉某月某日孝曾孫嗣皇帝
臣某謹再拜稽首言伏以恢皇綱廓帝紘建萬世
無疆之業鋪宏休揚偉績遵累朝巳定之規式當
繼統之元盍有稱天之誄孝弗忘于率履制庸謹
于加崇欽惟
太祖聖武皇帝陛下淵量聖姿&KR0790;謀雄斷沛仁恩
而濟屯厄振羈策以馭豪英惟解衣推食于初年
見君國子民之大略玄符顓握諸部悉平黃鉞載
麾百城隨下裔土兼收于夏孽餘波克殄于金源
蕩蕩乎無能名迹遠追于湯武灝灝爾其爲訓道
允恊于唐虞根深峻嶽而維者四焉囊括殊封而
統之一也肆予小子承此丕基兩祗見於太宫恒
僾臨于端扆祚垂鴻兮錫裕尚期昭報之申牒鏤
玉以增輝敢緩彌文之舉謹遣某宫某奉玉冊玉
寳加上尊謚曰
法天啓運聖武皇帝廟號太祖伏惟威靈昭假
景貺潜臻闡繹吾元與天並久
世祖皇帝謚冊文王構
維至元三十一年歲次甲午五月庚戍朔越九日
氏午孝孫嗣皇帝臣某再拜稽首言臣聞繼志述
事非盡孝無以致其誠表行誄功非定謚無以稱
其實肆邦彝之具舉維天道之恊從欽惟
先皇帝膺籙受圖體元立綂蚤從藩邸茂著徽稱
爲治之基有常經國之略則遠役用衆智獨斷于
衷緫攬萬機如指諸掌内朝廷外侯牧等威迭降
罔不適中先教化後刑名本末相循亦皆有序在
御迨踰於三紀推尊合冠於百王若夫惠及困窮
恩加降附慎終如始每存好仁之心保小以仁特
示包荒之量擴盛猷之鴻鬯沛膏澤之醇醲方其
泰運漸亨戢濟多難離綱復綴混一四方傳檄而
氛祲開渙號而方維定乾旋坤轉不足以喻其機
雷厲風飛不足以比其捷至於嘉言博采惟典謨
訓誥是師諸藝畢延盡隂陽圖緯之學考音律以
創字畫參古今以制禮儀振耀威靈肅陳兵衛白
旄黃鉞時則親廵犀甲雕弧止於不用其聖德弗
可及巳神功蔑以尚焉蓋文之所加者深武之所
服者大是用升崇吉祔揆卜剛辰謹遣攝太尉臣
兀都帶奉冊寳上尊謚曰
聖德神功文武皇帝廟號世祖伏惟睿靈俯垂
昭鑒思皇多祜錫羡無疆
皇太后冊文陳儼
維至元三十一年歲在甲午十一月丁未朔
皇帝臣某謹稽首再拜言曰臣聞自家而國治道
必有所先立愛惟親君德莫加於孝況恩深於鞠
我而禮重於正名歴代以來令儀可考人子之職
所在天下之母宜尊恭惟
聖母聖善本乎天資靜專法乎地道上以奉宗祏
之重下以叙倫紀之常助我前人守卷耳憂勤之
志保予沖子成思齊雝肅之風肆神器之有歸知
孫謀之素定卑付雖由於曆數規模一出於庭闈
是用率籲衆心章眀鉅慶不勝拳拳大願謹奉冊
寳上尊稱曰
皇太后伏惟長信穆穆周宗綿綿備洛書之錫福
粲慈極之儀天瑶圖寳運於萬斯年誠歡誠抃稽
首再拜
&KR0790;宗皇帝加上尊謚冊文劉賡
伏以詣泰壇而請命有稱天以誄之文薦清廟而
致嚴蓋若昔相承之典剛辰爰卜遺美載揚欽惟
&KR0790;宗景襄皇帝孝友温恭聰眀濬哲属我家肇造
于朔土佐聖祖遄征于四方逮天討之奉行致皇
威之遠暢金源假兩河之息天水渝通好之&KR0576;遂
移秦隴之師粤有褒斜之舉既平南鄭順流而東
再涉襄江自天而下乃眷三峯之捷實開萬世之
基唇既亡而齒則寒號可伐而虞不臘適英文之
違豫圖中夏之底寧毋作神羞請以身代爰俟金
縢之啓巳知寳祚之歸迪我後人紹茲眀命徽稱
顯號雖巳擬諸形容玉檢金泥尚未遑於潤色奉
玉冊玉寳加上尊謚曰
仁聖景襄皇帝廟號睿宗伏惟端臨扆座誕受
鴻名億萬斯年永錫繁祉
順宗皇帝謚冊文程鉅夫
孝子嗣皇帝臣某謹再拜稽首言曰臣聞顯親所
以爲子追遠所以厚民矧必百世祀而位弗隆爲
天子父而養弗逮是宜稱秩以達純誠欽惟
皇考皇帝淵穆有容神眀莫測文孫文子鍾至憂
於兩宫宜君宜王膺具瞻於四海當璧之祥未卜
棄蹝之跡已遥興言欲報之恩昊天罔極對越有
成之命夙夜惟寅昭哉玄德之升聖矣生知之異
衍莫衍於昌後嗣而有天下孝莫孝於配前烈而
茂本支念茲繼體之初益切中心之慕謹遣攝太
尉某官某奉玉冊玉寳上尊謚曰
昭聖衍孝皇帝廟號順宗伏惟眀眀降鑒序于
祖宗攸躋攸寧永錫祚胤
皇后冊文程鉅夫
維皇慶二年歲次癸丑三月&KR0605;卯朔越十有六日
丙午
皇帝若曰朕荷天地祖宗之祐
皇太后之訓嗣大歴服思底于治必立元配表正
六宫咨爾弘吉刺氏寔我家世戚嫡嗣所自出積
德流慶肆啓爾來嬪于朕淑愼孝恭令譽昭聞承
命慈闈爰正爾位今遣攝太尉中書右丞相秃忽
魯授爾玉冊玉寳命爾爲皇后惟天地定位萬物
以生日月並照萬國以眀君后合德萬化以成上以
事上帝奉宗廟下以親九族正萬邦爲朕内助
惟爾之賢其永念厥德履中體順俾聖母暨子一
人以寧豈惟爾嘉天亦永相念爾共享我有國欽哉
皇帝尊號玉冊文姚燧
維至大二年正月乙酉朔越七日&KR0605;卯皇太子中
書令樞密使臣某謹率中外文武百僚頓首頓首
謹言昔我
世祖既平炎趙質之於書幅員廣長振古無倫覆
燾之下八紘萬國莫敢不庭何獨一主西北岸然
憑道阻脩方命正朔德綏之而不摯威董之而不
讋夫豈不能聲罪致罰罙入其地終以聖仁親其
宗親包荒有年成宗繼序憤久驁頑天鑒昭眀
於𥙿皇孫獨異陛下授以
太祖皇帝信寳撫軍漠北是固以張足付神器之
本時未及冠承命即行其視萬里莽閴寒冽之鄕
不遠不難如堂適庭至則獎厲諸軍脩明法制簡
拔果毅均苦分勞解衣燠寒推食飫飢洸洸汔汔
士氣日作&KR1078;筭伐謀待寇歲至奪人以先身踐戎
行霆馳電擊大北其羣虛巳不矜日愼一日始終
十年不狃屢勝狂狡不懲悉銳來加當以選鋒伺間
出竒盡襲輜重彷徨無歸度不能軍耄倪纍纍降
口百萬致兹敉寧平四十年未靖之梗成兩祖宗
未究之志天下之人聞其風聲思覩天光者顒顒
翹翹九圍一心握是乾符歸正宸極弛武事之夙
習洽新化以文治立愛自親曾未旬浹上尊
太后問安以時下建儲宫庶政是先又舉列聖
未遑之典欽崇元祀玉瓉黃流薦祼太室還蹕龍
興徘徊
太祖龍旂九斿&KR1524;金于斯肇基帝業爲城中都又
以孔子垂範百王將二千年而顯謚未稱加大成
於至聖文宣王上立勞于軍與凢庭臣悉大賚之
問歲不登既賑既恤虞施未博民罹罪罟再肆大
宥至德難名赫赫巍巍惟天爲大掛一漏萬井觀
如斯求可盡臣下歸美報上者惟是徽稱謹奉玉
冊玉寳上尊號曰
綂天繼聖欽文英武大章孝皇帝欽惟
陛下立心天地立極生民茂對鴻名于億萬年
皇太后尊號玉冊文姚燧
維至大三年歲次庚戌冬十月甲辰朔越五日戊
申嗣皇帝臣某臣伏思
顯考順宗未臨海㝢眇眇小子託其遺體顧踐丕
基惟事聖母養以天下何無不有何欲不臻而
隆名盛典辭未見俞非臣所以表微忱酬大德也
欽惟
皇太后陛下貞順而齊肅淵哲而剛眀居常處變
愛威異施臣在先朝受詔漠北往撫諸軍可謂遠
役以義割恩縱臾其行迨&KR1741;河陽永懷彌切親至
五臺禱于佛乘尚憑隂隲早遂振旅殿閣是崇霛
貺用昭旋聞國恤併日馳赴邪謀方興授策儲皇
曾不再日掃清宫掖待臣以來卑付神器自非睿
斷安敉内訌往歲鑾輅再&KR1741;五臺淨供大脩以畢
夙願極心爲臣天燾地持日居月諸其大其眀非
言所喻詩之言曰母氏劬勞推之眇末咻仁喣慈
百倍爲艱圖以報塞惟崇顯號者強而名之庶幾
聖德昭眀天下是用類于
上帝禋于太室奉玉冊玉寳上尊號曰
儀天興聖慈仁昭懿壽元皇太后欽惟
皇太后陛下慶躋莫上之尊福衍無疆之曆菲躬
是保慈訓是承
皇太子冊文閻復
皇帝若曰祖宗聖緒恭承丕顯之謨兄弟懿親宜
正元良之號立天下之大本示天下以至公咨爾
皇太子(仁廟御名)德器淵深英姿玉粹武奮清宫之偉
績文參定策之殊勲豈特華萼交輝之情式相好
矣其在鳬鷖守成之治湏汝贊之故於連枝同氣
之間付以監國撫軍之任兹上承於母意蓋允出
於朕心巳於六月朔旦面授爾皇太子金寳今復
遣攝太尉丞相塔思不花持節授爾玉冊維寵命
之荐膺尚謙恭而自牧益盡寧親之孝益勤事上
之忠以敦九族内睦之風以衍億祀無疆之慶
成宗皇帝謚冊文張士觀
嗣皇帝臣某謹再拜稽首言曰臣聞稱天以誄表
名實之至公法日而名庶形容之可擬維帝王之
有謚蓋今古之彝章欽惟
大行皇帝禀上聖之資撫重熙之運當
裕考龍升之後承
世皇燕翼之謀武威肅鎮於遐荒文德誕敷於華
夏業業謹盈成之戒愉愉盡孝敬之誠罷勤遠之
兵邊釁弭而苗頑格遣直指之使皇澤宣而民瘼
除九族形敦睦之風萬國洽隆平之治爰酌奉常
之議用昭告袝之文謹遣攝太尉某官某奉冊寳
上尊謚曰
欽文廣孝皇帝廟號成宗伏惟&KR0790;靈在天孚鑒
逮下茂膺典冊錫羡邦家
仁宗皇帝謚冊文張士觀
維延祐七年歲次庚申八月丁未朔粤十日丙辰
孝子嗣皇帝臣某謹再拜稽首言臣聞觀其謚而
知其行著王者之丕稱禋于廟而誄于郊寔邦家
之彝典雖天地之大莫能擬議而臣子之情宜極
形容爰體至公式揚景鑠欽惟
大行皇帝聰眀冠古勇智自天初大德之陟遐生
内釁於不測乃從潜邸獨運聖謨正神器於幾危
定乾維而重構豐功盛烈奮立一時偉望英聲揚
溢四海尋被武皇之歴試納于大麓以弗迷由
母弟之懿親膺元良之重寄取法裕廟主鬯之道
隆奉養東朝因心之孝至及嗣歴服益見猷爲月
恒日升廓昭代文眀之治海涵春煦推聖人博愛
之仁至於敦勸農桑不嗜田獵每覆奏於庶獄必
惻怛於宸衷肇設制科以待天下之士特旌死節
以勵天下之忠臨御十年始終一德身衛斯文
不倦人由其道而莫知克謹持盈諒多遺美屬升
崇於吉祔用祗薦於鴻名上以慰在天之靈下以
恊造庭之請是諏剛日備舉縟儀謹遣攝太尉某
官某奉玉冊玉寳上尊謚曰
聖文欽孝皇帝廟號仁宗伏冀&KR1078;靈俯垂歆鑒
流光有永錫羡無疆
英宗皇帝謚冊文袁桷
伏以瑶圖纉緒神巳御於鼎湖玉冊揚休禮宜陞
于太室悼降年之不永儼立政以如新爰述徽猷
以傳信史欽惟
大行皇帝文眀天縱剛健日嚴辨奸邪於嗣位之
初彤庭祗畏廣儀注於熙朝之際清廟肅雝絶封
勑以杜憸人申憲章以勵多士罰兹無赦令必惟
行君臨三載而有成知周萬物而莫隱豈運逢艱
否大命靡終然號謹追崇尊名是著謹遣攝大尉
某官某奉玉冊玉寳上尊號曰
睿聖文孝皇帝廟號英宗伏惟炳靈有赫歆格
無違袝于新宫以妥以宜
皇后冊文袁桷
皇帝若曰在昔正始之道必先内治于以奉承
宗祧化成天下朕嗣大歴服祇循憲章宜資配助用
彰位號咨爾皇后瓮吉刺氏淑愼柔嘉遵道是行
輔佐王邸謙抑自持寔生元子國本斯建興龍重
鎮介子紹封粤若臨御之初贊畫計慮厥相維多
正位中宫天人恊祥今遣攝太尉中書右丞相旭
邁傑授爾玉冊寳章坤順承天人道攸則表正母
儀萬邦是觀惟躬儉節用則徽音是嗣惟求賢審
官則私謁靡干匡朕德格朕心實爲有頼詩書所
稱罔專美于前代噫敬厥初終有慶尚其念哉以
膺爾㬌命
眀宗皇帝謚冊文虞集
臣聞統必有宗生嘗得以致其譲廟必有主殁思
所以尊其名稽古考文宜天錫詩欽惟
先皇帝夙秉勇智惟時元良體傳次之成言避謳
歌而逖出雖身居絶域多歴於歲年而義動遠人
樂爲之先後德威孔著未堪大業之艱貞事變匪
常猶閔生靈而愼動庶來蘇於徯戴爰戡定以奉
迎已謹清宫俄虛黃屋臣民寡祐永遺惠澤之敷
施天日有臨尚想神眀之如在禮嚴升袝誠備顯
揚謹遣攝太尉某官某奉玉冊玉寳上尊謚曰
翼獻景孝皇帝廟號眀宗伏冀&KR0790;慈俯回歆假
克綏丕祚垂裕無疆
國朝文類卷第十
