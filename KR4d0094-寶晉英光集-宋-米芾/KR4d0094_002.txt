寶晉英光集卷二
宋米芾撰
古詩上
漣漪瑞墨堂書
陟巘不自期孤雲掛松頂一揖不相期飛去無留影雲
已去泉更長雲泉畢世友相得每相忘
晉陵龍掛行
萬聲齊呼一聲嚇東望蒼旻兩龍掛浩浩隨雲百川倒
隱隱雷車千兩駕疲農望天手加顙怕歉求豐心惘惘
老龍甲坼血流莽取水雖多旱彌廣暴尫囚魃精誠微
赫赫炎曦一輪榜
題巨然海野圖
江郊海野坡陁闊林遠烟疎淡天末抨分蓁町暮潮發
星列漁鄉夜梁活關荆大圖矜秀拔取巧施工不真絶
意全萬象無不括維摩老筆巨然奪橋旁忽覺來人物
接䍦肯更圖牛羯淵渟浪洑開龍闕汨入&KR1197;翻下鯨吷
楠盤疑是少陵宅蘆深恐有詹何客黃塵蔽天歸興結
時向虚齋一開滌
東坡居士作水陸於金山相招足瘡不能往作此
以寄之
久隂障奪佳山川長瀾四溢魚龍淵衆看李郭渡浮玉
晴風掃出清明天頗聞妙力開大施足病不列諸方仙
想應蒼壁有垂露照水百怪愁寒烟
明月歌二首
高高疑夜夜色卷八荒更無纖雲屯冰輪直壓巨鼇首
東海萬里齊崩奔仰觀左右毛骨竦徐掃澄烟攝羣動
寥泬初疑玉兔跳銀潢更恐金波湧兒童争指桂枝好
遊人不厭嫦娥老苦留清景拂疎星要與羲和接昏曉
光到長門知不知猶勝關山人未歸清風著我生雙翼
來作蟾宫變化飛
姮娥竊藥為飛仙夜食丹霞凌紫烟瞥開銀碧排翠鈿
信手拂掠新粧妍蛾眉點出争嬋娟皎然嬌額臨風前
佳人再拜心拳拳多生端有好姻緣掀雲直指烏號懸
下射萬頃楊花氊南飛驚鵲殊可憐北堂人冷空無眠
彩霞欲製舞衣揎水精梳插籠鬢蟬方諸滴瀝生流泉
老蚌呼吸凝芳鮮誰家破鏡飛上天滿林玉玦相勾連
多情應照載花船無窮解趁尋春鞭蓂莢自與桂華偏
駒隙誰爭白黑先斯須幾望摶清圓白毫宛轉吞大千
纖埃不隔知無邊蘂宫可掬疑深穿瓊華随步翻繡筵
琉璃倒海傾長川買來曾不用一錢笙歌醉賞須年年
菱溪石
長虹潛貫幽巖窟綠烟更染秋波骨不容俗眼覘神功
只向菱溪作靈物少室仙人領一麾至誠發遍山中竒
雄雌亭亭兩挺出宛若碧玉含春漪朱欄碧甃拱山麓
翠霧丹霞掩幽谷能將膚寸起清泉幾見峰前春雨足
邇來新飾紫微宫竒詭搜索林巒空五色磊磊可補缺
三品往往慙收功紫衣使者御天敕肯教閟此蒼苔色
菱溪脱迹飛上天廻看幽谷空雲烟
僧舍假山
玉峯高愛攙天碧過眼雲關無處覓纔將呀豁向疎忩
已見峯稜翻瘦脊明月照出溪中水清風掃遍巖邊石
懸崖絶磴疑可擥白露蒼烟俱咫尺天隂未徹山隂寒
雨聲欲絶泉聲乾須知物理有真妄豈識道眼無殊觀
萬象森嚴掌握内大塊俯仰毫芒間抽身更洗清净足
探歴幽深非所難山僧作山真有以詩人吟詩從此始
意教妙手發天慳戲取神功當衆美君不見浣花野老
深結廬白鹽赤甲龍虎趨清吟醉賞左右足當時應笑
秦鞭驅
智衲草書
人愛老張書已顛我知醉素心通天筆鋒卷起三峽水
墨色染徧萬壑泉興來颯颯吼風雨落紙往往翻雲烟
怒蛟狂虺忽驚走滿手黑電争回旋人間一日醉夢覺
物外萬態涵無邊使人壮觀不知已脱身直恐凌飛仙
棄筆為山儻無苦洗墨成池何足數其來精絶自凝神
不在公孫渾脱舞
芾頓首今日去國之官謹成拙詩上獻相公汲公
鈞席下
百尺青琅玕浸以萬丈瀾我欲擷柯梗一蠡酌知難屢
亦為世難豈不詰其端嶷嶷吕汲公捧日當碧天簡直
抱一氣代理夫何言有志隆宋業無心崇黨偏剖璞辨
珉玉披蓁刈蘭蓀腐儒自束髮口誦六藝言治亂甚白
著用舍豈一賢明時貴知用自古遲暮年敢陳必堯舜
况時値媧軒豈徒琢空文文姦籠羣頑汩没俗眼順妬
疾兒女援竊取為利路死棄等草菅朝哦不求和暮吟
不揭竿不歎歲不與惟恐枉所存願披向龜鑑大叫出
肺肝精誠露皎皎洞徹金石堅康濟次第見沿革自貫
穿刪除救災法下民不棄田剔抉經費壅源源如流泉
思豫近習隙不紊出納專正性以明本捐賞以運邊改
弊貴無迹移風當有筌竊邑飽妻子封豕所並肩法令
若束薪不息不敢剸亦不歎折腰所歎志不宣時乎恍
易失髮白悵剛悁遲遲竟去國凂凂臨長川此志苟不
遂江湖終浩然
登米老菴呈天啟學士
我居為江山亦不為像法劫火色相空末覺眼界乏屹
然留西菴使我老境愜衛公精爽在千古對岌嶪公來
不可作登臨浩相接
寄題薛紹彭新收錢氏子敬帖
蕭李騃子弟不收慰問帖妙迹固通神水火土更劫所
存慰問者班班在箱笈使惡乃神護不然無寸札自此
趣畫相後人眼徒睫
溪蓮行
廣寒宫女貪游戲瑩滑琉璃光照地嫩雲纔捧出纖腰
無數鮫綃擁嬌翠仙葩姿逞夭姿穠只愛臨溪梳洗慵
太真豔色禁不得含羞微笑迎秋風秋風苦惱秋露泣
的皪珠璣時寫入紅凝朱粉綠參差濺濺帬襦烟不濕
初驚王母來瑶池酡顔更醉流霞巵三千佳麗已羅列
爭先鸞鑑勻娥眉俄見洛神歸洛浦波捲靴紋翠蛟舞
羽車雲蓋空紛披碧疉巫峰生暮雨坐憐吟倚(闕)靈香
多情先斷何人腸不及鴛鴦與鸂鶒恣穿薄影眠池塘
蕭閒堂詩(并序)
四明從事晉陵錢君世京字延叟過襄陽米芾
曰昨送李濟明渡江與汪行之復會蕭閒堂已
徹幕壁間有畫像而題曰權杭州觀察推官米
元章像楊之儀筆楊之傑贊曰君子之交小人
之讐以人方人叔度宜儔余以袖掩字而問行
之曰誰歟行之曰君也僕為檢同氣德友識面
三編無二君名姓嗚呼古人論世取友况同世
哉世復有三君子者觀文殿學士王公韶字子
純樞密直學士劉公庠字希道知僕竟不識其
面選人蔡君肇字天啟於相知間語僕若素心
腹者云得僕於王荆公蓋僕於元豐六年赴希
道金陵從事之辟會公(闕)不赴始識荆公於鍾
山聞公門有數後進喜爭名而相非又託以長
者之言也如天啟樂道人善者一人而已僕老
矣不知一蔡二楊行能一識其面乎因延叟之
語發歎并記其事於家集中以遺子孫嗚呼仕
開速進之路則世人之邪說大行紛紛不求已
而非人豈其本心實利之誘然今樂善君子一
何多耶彼口不道忠信捷捷而惡人翩翩而自
喜默默懷奸藏慝竊竊掩人之善呫呫自標置
者得不少悛乎既序其事因系以詩
誰起蕭閒堂圖贊凡醜質昧昧豈我思有懷斯士吉吾
生終不逢二陵已相失豢養走四方公卿更絶迹向老
交漸稀背憎十六七豐吾九畹蘭任汝滿地棘我豈蕭
閒人偶然得空壁美哉何方彦精絶入妙筆君不愧顧
長康取媚桓温圖九錫我不愧孟浩然緩策空山遇摩
詰前人交道久不紊紛紛白頭多不卒嗚呼紛紛白頭
多不卒回首此君應辟易
發潤州
氣就蛇須角暌通豕負塗解衣同俗裸酌水合狂夫探
社新銘禹經韶舊弔虞據鞍休示壯寡要悔為儒為弔
忠遊楚因崇讓過吳要離葬終近嚴子釣行須御晏妻
知辱歆膺客自愚誠修日難掩醯在蚋還趨和寡方聲
越知稀覺道腴命齊都將相義拙落江湖南夢應隨雁
西風却背鱸弓旌今正歇多少定同鳬
寶晉英光集卷二
