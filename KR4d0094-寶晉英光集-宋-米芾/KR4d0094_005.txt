寶晉英光集卷五
宋米芾撰
律詩下
新主簿沈機惠碁局
縱横世路久無猜布劫争先豈繫懷與我一枰撩萬緒
操戈信是逐生來
求監廟作
竊祿江湖事不攖微祠舊足代深耕敢為野史攄幽憤
待廣由庚頌太平
元祐己巳歲維揚後齋為亳州使君蔣公仲永寫
水竹風清一夢甦濤生月破紫甌須滿堂愛客談書畫
且展宣王扇暍圖
小疾翻令吏日閒明忩盡展古書看何須新句能消暑
滿腹風雲六月寒
贈人
平時語我密湏移我是商丘内不欺時節因緣翻異論
助他笑我見阿彌
題砂步三首
一株怪石數莖筠明月清風不繫身石月無痕竹無韻
寓軒消息與君陳
砂步漫皆合松門若抱桴悠悠搖艇子真似剡溪圖
已有扁舟興曾看過剡圖翻思名手(闕)誰復費工夫
題壁
歸來湖上寺頓覺清有餘月色何太白照人心肺舒
致爽軒六首
西北瞻雲異東南走貢珍川華開日月林嶺暗松筠
北固輕綃外西山淡素中一天烟雨好未獨愛霜空
玉斧初驂御通明暫住居翛然輕吹度灑落碧華珠
阿氏金為屋姮家玉作臺岱輿凴海立兜率跨雲開
水口癡雲散林梢愛景還朝寒無物禦擁鼻對西山
夕紫堆香豆朝嵐映墨池客來不須報正是學書時
呈通判朝奉大夫
不是通侯貴還應貢禹彈只應好形製自已愧彫殘
簪代尚誰繼風雲那可看自曾許持送談笑未嘗乾
長壽菴咏梅
沉檀應有骨龍麝自薰心千載吟蘄竹清雅少知音
答劉涇
唐滿書奩晉不收却緣不自信䨇眸發狂為報豢龍子
不怕人稱米薛劉
送大郎應舉(尹仁)
天下英才米大郎朝來跨馬入文場緒餘驚世須魁選
歸帶蟾宮桂子香
春呈彦昭使君陪壮觀之賞
邀賓壯觀不辭寒玉立風神氣上干欲識謝公清興處
千山萬嶺雪漫漫
寄吳詩客
江上遲留臘破春好詩時見賈參軍年來覽遠多新句
難附江風與海雲
奉詔書御軸
目炫五光開雲蒸步起雷不知天近遠親見玉皇來
詠梅二首
姑射真人自少羣要親高節許交君一臺二妙逢清賞
甘遜佳名得致榮
江頭盡醉似泥何管領仙姿酒醟多烟艇兩三横岸處
惜花佇立想凌波
宿紫極宫
重柯交蔭動塵容蓬閬仙家住水宫道士神升金闕下
天君光降玉虚中朱鬃筆注超凡籙碧簡書傳避世翁
三夕臨風醒病骨鈞天冉冉夢魂通
道林
樓閣明丹堊杉松振老髯僧迎方擁帚茶細旋探簷
法華臺
坱圠有同色雪深雲未開終南晴夜月髣髴似登臺
筆
摹畫由來妙手知彩箋落處直疑飛寸心用盡終須補
贏得霜毫秃後歸
墨
百鍊經來老更竒暗中光價自然飛錦囊手跡長顔色
曾是君王乞得歸
紙
陶泓毛穎陳玄輩同日聲名四海飛獨有先生索高價
誰人獻賦洛陽歸
硯
金井寒生一水池讀書忩紙照螢飛悲歡窮泰尋常共
擲破還須匣取歸
祝壽紀慶申詩
祥雲藹藹擁華筵玉府蓬山見上仙瓊杯瀲灔祈眉算
永薦生申壽八千
青山(新添見英光堂帖次篇過當塗詩同)
一園松竹冷隂森猶得桓公歎可臨却匹劉琨看左傳
玉壺徒缺誤雄心
過當塗
鷗鷺依寒水蒹葭靜晩風烟光秋雨細樹色碧山重
鑑遠樓
賞心亭上羣山雪三夕丹淵借月華吟盡江南清絶趣
亟行歸覲紫皇家
拜書學博士作(新添見英光堂帖)
昔夢浮生定是非家山且喜隔年歸扁舟又出欄潮閘
出處初心老更違
研山詩(新添見英光堂帖)
山研雲初抱奩書客不傳北忩多異氣正對净名天
寶月觀(新添見英光堂帖)
新創亭觀之盛又非海岱比也寶月觀用觀風
樓基高出雲表
濁盡塵難掩光分逐露圓香清得桂子珠瑩墜花鈿
槐竹(新添見英光堂帖)
槐前竹後午隂繁壺嶺華胥屢往還雅興欲為十客具
人和端使一身閒
萬籟(新添見英光堂帖)
萬籟寒空響羣山隠映開遲遲暮鐘裏且喚竹輿來
杉徑(新添見羣玉堂帖)
萬槊森然老更成要將餘韻鬭僧清道傍誰識凌雲操
只有詩人著眼明
早來堂(新添見羣玉堂帖)
山聚詩增思洋寬墨有池紫金化夕境嵐翠發朝曦兜
率當銅檻蓬壺對蕙帷平生會心趣歸計豈應遲
遊湖州
泛泛五湖霜氣清漫漫不辨水天形雖無織女支機石
且對姮娥稱客星
周氏園居
高花落落照軒明沼水涓涓遶砌聲靜裏聞香醒倦思
雨中無事見閒情
同官送鱸二首
斑鱗掙鬛玉為肌夢入松江自可疑𨁝跳金盤催膾手
西風正是憶鱸時
虀黃鯉赤太凡生蓴紫橙青道不行暫喜滿盤堆玉臛
誤教陳粟傲香秔
觀雪
月姊封銀界龍君幻玉壺江南三尺雪人道十年無
新沼未有水
排檻花爭媚環林石鬭蒼何時瀦渌净吾欲借籐床
净名作
大球三尺美無膔素業清風合立朝此别何言贈君子
讜言忠論好禆堯
四言詩
題壁間
水月虚懷烟霞浪迹但莫憎愛洞然明白
長短句
西江月(秋興)
溪面荷香粲粲林端遠岫青青楚天秋色太多情雲捲
烟收風定夜靜冰娥欲上夢回醉眼初醒玉缾未耻
有新聲一曲請君來聽
菩薩蠻(擬古)
蒹葭風外烟籠柳數疉遥山眉黛秀微雨過江來煩襟
為一開沙邊臨望處紫燕雙飛語舉酒送飛雲夜凉
愁夢頻
水調歌頭(中秋)
砧聲送風急蟋蟀思高秋我來對景不學宋玉解悲愁
收拾凄凉興况分付樽中醽醁倍覺不勝幽自有多情
處明月掛南樓悵襟懷横玉笛韻悠悠清時良夜借
我此地倒金甌可愛一天風物遍倚闌干十二宇宙若
萍浮醉困不知醒欹枕卧江流
漁家傲(金山)
昔日丹陽行樂裏紫金浮玉臨無地寶閣化成彌勒世
龍宫對時時更有天花墜浩蕩一天秋水至鯨鯢鼓
鬛連天沸員嶠岱輿更屭贔無根蔕莫教龍伯邦人戲
醜奴兒(見白髮)
踟蹰山下濡須水我更委它物阜時和迨暇相逢笑復
歌江湖樓上凴欄久極目滄波天鑑如磨偏映華簪
雪一窩
滿庭芳
紹聖甲戌暮春與周仁熟試賜茶書此樂章中
岳外史米元章書
雅燕飛觴清談揮坐使君高會羣賢密雲雙鳳初破縷
金團忩外爐烟自動開瓶試一品香泉輕濤起香生玉
麈雪濺紫甌圓嬌鬟宜美盼雙擎翠袖穩步金蓮坐
中客翻愁酒醒歌闌點上紗籠畫燭花驄弄月影當軒
頻相顧餘歡未盡欲去且留連
减字木蘭花(漣水登樓寄趙伯山)
雲間皓月光照銀淮來萬折海岱樓中拂袖雄披楚岸
風醉餘清夜羽扇綸巾人入畫江遠淮長舉首宗英
醒更狂
同前(展書卷)
平生真賞紙上龍蛇三五丈富貴功名老境誰堪寵辱
驚寸心誰語只有當年袁與許歸到遼陽玉簡霞衣
侍帝傍
點絳唇(示兒尹仁尹智)
莘野寥寥渭濱漠漠情何限萬重堆案懶更重經眼
兒輩休驚頭上霜華滿功名晩水雲蕭散漫就郵亭看
阮郎歸(海岱樓與客酌别作)
雙雙鴛鷺戲萍洲幾行煙柳柔一聲長笛咽清秋碧雲
生暮愁鈎月掛綺霞收浦南人泛舟娟娟何處燭明
眸相望徒倚樓
蝶戀花(海岱樓玩月作)
千古漣漪清絶地海岱樓高下瞰秦淮尾水浸碧天天
似水廣寒宫闕人間世藹藹春和生海市鰲戴三山
頃刻隨輪至寶月圓時多異氣夜光一顆千金貴
訴衷情(獻汲公相國閣)
薰風吹綻滿池蓮晩雲樓閣鮮繡閤華堂嘉會齊拜玉
爐烟斟美酒奉觥舡祝華筵宜春耐夏多福莊嚴富
貴長年
同前(思歸)
勞生奔走困麄官攬鏡鬢毛斑物外平生蕭散微宦興
闌珊竒勝處每凴欄定忘還好山如畫水遶雲縈無
計成閒
鷓鴣天(獻汲公相國壽)
暖日晴烘候小春際天和氣與精神靈臺靜飬千年壽
丹竈全無一點塵壽彭祖壽廣成華陽仙裔是今身
夜來銀漢清如洗南極星中見老人
同前(漫成)
雲液無聲白似銀紅霞一抹百花新傷多莫厭頻頻勸
一片花飛减却春蜂翅亂蝶眉顰花間啼鳥勸遊人
人生無事須行樂富貴何時且健身
浪淘沙(祝夀新添見英光堂帖)
祝壽慶生申德日維新期頥眉壽壽長春五福三靈禄
永永長壽仙人遐算等莊椿(闕)德康寧年年懽會笑欣
欣歲歲仰依壽域彭祖廣成
寶晉英光集卷五
