東坡詩集註卷八
宋王十朋撰
閒適
貧家一首
貧家淨掃地貧女好梳頭下士晩聞道聊以拙自修(次公)
(莊子聞道雖晩而以勤補拙也)叩門有佳客一飯相邀留(厚杜詩一飯未曾留俗客)
舂炊勿草草此客未易媮慎勿用勞薪(次公晉書荀勖在帝坐進飯謂)
(人曰此是勞薪所炊咸未之信帝遣問膳夫乃云實用故車脚)感我如薰蕕(縯左傳一薰一蕕十)
(年尚猶有臭)德人抱衡石銖黍安可廋(次公衡石者秤也銖黍言一銖一黍之重)
(也廋藏也)
讀道藏(堯卿終南縣有上清太平宮宮有道藏先朝所賜書)
嗟予亦何幸偶此琳宮居宮中復何有戢戢千函書(師退)
(之贈崔立之詩戢戢已多如束筍)盛以丹錦囊(師漢武内傳帝見西王母巾器中有一卷小黃)
(書盛以紫錦之囊帝問此何書曰此五岳真形圖也其文袐禁即令女宋靈賓更取一圖以與帝靈賓探懷中)
(得一卷盛以雲錦之囊因以付帝)冐以青霞裾(先之乾&KR0871;子何讓之見一老翁歌讓之逐入丘)
(化一狐遁去案上得書一紙云何以蔽裸霞裾雲&KR0008;)王喬掌關籥蚩尤守其廬(次公)
(蚩尤神名道藏中多畫蚩尤守禦之状)乘閒竊掀攪涉獵豈暇徐(次公前漢賈山)
(涉獵書記不能為醇儒)至人悟一言道集由中虛(縯莊子惟道集虛)心閒
反自照皎皎如芙蕖千歲厭世去(次公道家存想法當想心如未開蓮花豈)
(此事乎莊子千歲厭世去而上仙也)此言乃蘧蒢人皆忽其身治之用土
苴(厚莊子道之曰以治身其土莧山之天下)何暇及天下幽憂吾未除(縯莊子堯)
(以天下讓子州支父子州支父曰我適有幽憂之疾未暇治天下也)
石芝(并引)
元豐三年五月十一日夜夢游何人家開堂西門有
小園古井井上皆蒼石石上生紫藤如龍蛇枝葉如
赤箭主人言此石芝也余率爾折食一枝衆皆驚笑
其味如鷄蘇而甘明日作此詩
空堂明月清且新幽人睡息來初勻了然非夢亦非覺
有人夜呼祈孔賓(縯晉書祈嘉字孔賓清貧好學年二十餘夜忽窗中有聲呼曰祈孔賓隱)
(去來修餙人間事甚苦不可諧所得未毛銖所喪如山崖)披衣相從到何許朱欄碧
井開瓊戶忽驚石上堆龍蛇玉芝紫筍生無數鏘然敲
折青珊瑚(厚晉武帝賜王愷珊瑚樹高二尺許枝柯扶疎世所罕比愷以示石崇崇以鐵如意擊之)
(應手而碎)味如蜜藕和鷄蘇(次公本草水蘇味辛一名鷄蘇)主人相顧一撫
掌滿堂坐客皆盧胡(次公史撫掌而笑後漢應劭傳昔鄭人以乾鼠為璞鬻之於周宋愚)
(夫亦寶燕石緹䌌十重夫覩之者掩口盧胡而笑)亦知洞府嘲輕脱(厚太平廣記許碏遊)
(廬江間嘗醉吟曰閬苑花前是醉鄉誤餐王母九霞觴羣仙拍手嫌輕脱謫向人間作酒狂)終勝嵇
康羡王烈(援晉嵇康傳康遇王烈嘗得石髓如飴即自服半餘半與康皆凝而為石烈歎曰叔夜志)
(趣非常而輒不遇命也)神山一合五百年(縯神仙傳王烈之太行山中忽聞山東北如雷)
(聲烈往視之見石破山裂有一穴青泥流出如髓烈語弟子曰神仙經云神山五百年輒一開其中石髓出得)
(而服之壽等天地)風吹石髓堅如鐵
夢回文二首(并序)
十二月二十五日大雪始晴夢人以雪水烹小團茶
使美人歌以飲余夢中為作回文詩覺而記其一句
云亂點餘花唾碧衫意用飛燕唾花故事也乃續之
為二絶句云
酡顔玉盌捧纖纖(次公楚詞美人醉朱顔酡子仁孟郊詩雲絃寂寂聽茗盌纖纖捧)亂
點餘花唾碧衫(縯趙飛燕外傳后與其妹婕妤坐后誤唾婕妤褏婕妤曰姊唾染人紺碧正似)
(石上花故令尚方為之未必能如此衣之華乃以為石華廣褏)歌咽水雲凝靜院夢驚
松雪落空巖
空花落盡酒傾缸日上山融雪漲江紅焙淺甌新火活
(堯卿唐汧公嗜茶能自煎謂人曰茶須緩火炙活火煎)龍團小碾鬭晴窗
夢雪
殘杯失春温破被生夜悄開門千山白俯仰同一照雖
時出圭角固自絶瑕竅羣兒勿驚懼調汝得一笑
臺頭寺步月得人字
風吹河漢掃微雲(次公古詩微雲淡河漢)步屧中庭月趁人(次公袁粲)
(步屧白楊郊杜詩突兀猶趁人)浥浥爐香初泛夜離離花影欲摇春遙
知金闕同清景想見氊車碾暗塵回首舊遊真是夢一
簮華髮岸綸巾(次公杜詩白幘岸江臯)
六月十二日酒醒步月理髮而寝
羽蟲見月爭翾翻我亦散髮虚明軒(厚杜夏夜歎詩昊天出華月茂林延)
(疎光仲夏苦夜短開軒納微涼虛明見纖毫羽蟲亦飛揚)千梳冷快肌骨醒風露氣
入霜蓬根(黃中真誥大極緣經云髮當數櫛血液不滯髮根常堅)起舞三人謾相
屬停杯一問終無言(援李白詩青天有月來幾何我今停杯一問之)曲肱薤簟
有佳處(厚樂天寄李蘄州詩笛愁春盡梅花裏簟冷秋生薤葉中)夢覺瓊樓空斷魂
(次公翟乾祐與人翫月或曰月中竟何所有乾祐曰隨我手看之月規半天瓊樓玉宇滿焉良久乃隱)
十月十四日以病在告獨酌
翠柏不知秋(次公杜詩荆楊不知秋)空庭失摇落幽人得佳蔭露
坐方獨酌月華稍澄穆露氣尤清薄小兒亦何知相語
翁正樂銅鑪燒栢子石鼎煑山藥一杯賞月露萬象紛
酬酢此生獨何幸風纜欣初泊(厚退之詩有如乘風船一縱不可纜)誓逃
顔跖網(次公顔淵仁而夭盗跖不仁而壽皆不出天地之網)行赴喬松約(赤松子王喬皆)
(神仙)莫嫌風有待(厚莊子列子馭風而行泠然善也旬有五日然後反此雖免乎行猶有所待也)
謾欲戲寥廓泠然心境空彷彿來笙鶴(援神仙傳王子晉好吹笙作鳳)
(凰鳴後乘白鶴於緱氏山頭舉手謝時人而去)
獨酌試藥玉滑盞有懷諸君子明日望夜月庭佳
景不可失作詩招之
鎔鉛煑白石作玉真自欺琢削為酒杯規模定州瓷荷
心雖淺狹鏡面良渺瀰持此壽佳客到手不容辭曹侯
天下平(次公漢書廷尉天下之平)定國豈其師一飲至數石(縯前漢于定國)
(為廷尉用法稱平飲酒至數石不亂)温克頗似之(援詩小宛人之齊聖飲酒温克)風流越
王孫詩酒屢出奇(厚陳平六出奇計)喜我有此客(縯晉書桓温請謝安為司)
(馬温甚喜言平生歡笑竟日既出温問左右曰嘗見我有此客不)玉杯不徒施請君詰
歐陽問疾來何遲(援維摩居士示病說法佛遣文殊問病也)呼兒掃月榭扶
病及良時(厚樂天詩今日正閒天又暖子能扶病暫來無)
竹間亭小酌懷歐陽叔弼季默呈趙景貺陳履常
歲暮自急景(厚文選鮑明遠賦窮隂殺節急景凋年)我閒方緩腸醉餘西
湖晩步轉北渚長地坐略少長意行無澗岡(次公劉禹錫蠻子歌)
(意行無舊路)久知薺麥青稍見榆柳黃盎盎春欲動(子仁杜牧之李)
(賀集序春之盎盎不足為其和也)瀲瀲夜未央(援詩夜如何其夜未央)水天鷗鷺
靜月露松檜香撫景方婉娩(次公陸士衡歎逝賦老晼晚而將返)懷人重
凄凉豈無一老兵(縯晉書謝弈嘗逼桓温飲温起走遂引温一老兵共飲曰失一老兵得一)
(老兵亦何所怪)坐念兩歐陽我意正麋鹿君材亦珪璋此會恐
難久此歡不可忘(子仁李太白詩明發首東路此懽焉可忘)
過子忽出新意以山芋作玉糝羹色香味皆奇絶
天上酥酏則不可知人間决無此味也
香似龍涎仍釅白味如牛乳更全清莫將南海金虀膾
輕比東坡玉糝羹(縯大業拾遺松江鱸膾肉白如雪不腥所謂金虀玉膾東南之佳味也)
趙郎中往莒縣逾月而歸以一壺遺之仍用前韻
東鄰主人遊不歸悲歌夜夜聞舂相(縯禮鄰有喪舂不相)門前人
閙馬嘶急一家喜氣如春釀王事何曾怨獨賢(縯詩大夫不均)
(我從事獨賢)室人豈忍交謫謗(厚詩我入自外室人交徧謫我)大兒踉蹡越
門限(縯退之詩有兒雖甚憐教示不免簡君來好呼出踉蹡越門限)小兒吚啞語繡帳
定教舞袖徹伊涼(子仁伊涼曲名)更想夜庖鳴甕盎題詩送酒
君勿誚免使退之嘲一餉(援退之詩不解文字飲惟能醉紅裙雖得一餉樂有如聚)
(飛蚊)
趙既見和復次韻荅之
長安小吏天所放日夜歌呼和丞相(縯曹參為丞相遊後園聞吏醉歌呼)
(從吏幸相國召按之乃反取酒張坐飲大歌呼與相和)豈知後世有阿瞞北海樽
前捉私釀(縯曹孟德小字阿瞞自言參之後時年飢兵興公表置酒禁孔融爭之因得罪徐邈私飲)
(至於沉醉公怒罰之)先生未出禁酒國詩語孤高常近謗幾回無
酒欲沽君却畏有司書簿帳酸寒可笑分一斗(縯王績待詔門)
(下省故事官給酒日三升或問待詔何樂荅曰美醖三升差可戀耳侍中陳叔達聞之日給一斗時號斗酒學)
(士)日飲無何足袁盎(厚袁盎為吳相兄子種謂盎曰吳王驕日久如令絲欲刻治彼不上)
(書告君則利劒刺君矣能日飲無何說王無反如此幸得脱)更將險語壓衰翁(厚退之翁)
(贈張籍險語破鬼膽)只恐自是臺無餉(縯魯穆公亟餽鼎肉子思曰今而後知君之犬馬畜)
(伋蓋自是臺無餽也)
新釀桂酒(善權先生有桂酒頌其序曰楚詞曰奠桂酒兮椒漿是桂可以為酒也有隱居)
(者以桂酒方教吾釀成而玉色香味超然非世間物也)
搗香篩辣入瓶盆盎盎春溪帶雨渾收拾小山藏社罋
(次公淮南王門下八公又有大山小山之徒當時作招隱士一篇云桂樹叢生兮山之幽又云攀桂枝兮聊淹)
(留)招呼明月到芳樽酒材已遣門生致(厚周禮酒人篇以式法授酒材)
菜把仍叨地主恩(次公杜詩清晨蒙菜把常荷地主恩)爛煑葵羹斟桂醑
風流可惜在蠻村
惠守詹君見和復次韻
已破誰能惜甑盆(縯後漢孟敏荷甑墮地不顧而去郭林宗見而問之對曰甑已破矣視之)
(何益)頽然醉裏得全渾欲求公瑾一倉米(厚周瑜字公瑾嘗過魯肅求貨)
(粮肅家有兩囷米囷各三千斛肅乃指一倉與周瑜)試滿莊生五石樽(援莊子惠子曰魏王)
(貽我大瓠之種我樹之成而實五石莊子曰子何不慮以為大樽而浮之江湖也)三杯卯困忘
家事萬戶春濃感國恩刺史不須要半道籃輿未暇走
山村(縯晉書刺史王弘每令人候陶潛知其當往廬山乃遣人賫酒於半道要之至州問其所乘曰素有)
(脚疾向乘籃輿亦足自反)
真一酒(米麥水三一而已此東坡先生真一酒也)
撥雪披雲得乳泓蜜蠭又欲醉先生稻垂麥仰隂陽足
(次公談藪王元景嘗大醉楊遵彦謂之曰何太低昂元景曰黍熟頭低麥熟頭昂黍麥俱有所以低昂)器
潔泉新表裏清曉日著顔紅有暈春風入髓散無聲人
間真一東坡老與作青州從事名(縯晉書桓温有主簿善别酒味以好者為)
(青州從事)
庚辰歲正月十二日天門冬酒熟予自漉之且漉
且嘗遂以大醉二首(祖可山居要錄天門冬酒法醇酒一斗六月六日麯麥一)
(升好糯米五升作飯天門冬煎五升米須淘訖㬠乾取天門冬汁浸先將酒浸麯如常法候炊)
(飯適寒温用煎和飲令相入釀之秋夏七月勤看勿令熱秋冬十日熟)
自撥牀頭一甕雲(厚白樂天詩南山入舍下酒甕在牀頭)幽人先已醉奇
芬天門冬熟新年喜麯米春香並舍聞(杜子美詩聞道雲安麯米春)
菜圃漸疎雲漠漠竹扉斜掩雨紛紛擁裘睡覺知何處
吹面東風散纈紋
載酒無人過子雲(縯楊椎贊時有好事者載酒殽從雄游學)年來家醖有奇
芬醉鄉杳杳誰同夢(厚唐王績有醉鄉記)睡息齁齁得自聞口業
向時猶小小(厚白樂天詩漸伏酒魔休放醉猶殘口業未抛詩)眼花因酒尚紛
紛(援先生嘗云口葉不停詩有債眼花亂墜酒生風)點燈更試淮南語汎溢東
風有縠紋(淮南子東風至而酒汎溢)
遊諸佛舍一日飲釅茶七盞戲書懃師壁
示病維摩元不病(任維摩詰言從癡有愛則我病生以一切衆生病是故我病若一切衆生)
(病滅則我病滅)在家靈運已忘家(縯鳥窠禪師謂會通禪師曰汝若了淨智圓妙體自空寂)
(即真出家何假外相汝當為在家菩薩戒施俱修如謝靈運之流也)何須魏帝一丸藥(援魏)
(文帝詩與我一丸藥光耀有五色服之四五日身體生羽翼)且盡盧仝七椀茶(厚盧仝謝)
(孟諫議寄新茶一椀喉吻潤二椀破孤悶三椀搜枯腸惟有文字五千卷四椀發輕汗平生不平事盡向毛孔)
(散五椀肌骨清六椀通仙靈七椀喫不得也惟覺兩腋習習輕風生)
汲江煎茶
活水仍須活火烹自臨釣石汲深清大瓢貯月歸春甕
小杓分江入夜缾雪乳已翻煎處脚(次公茶譜袁州之界橋其茶名甚著)
(不若湖州之研膏紫筍烹之有綠脚垂下也)松風忽作瀉時聲枯腸未易禁
三椀臥聽山城長短更
種茶
松間旅生茶已與松俱瘦茨棘尚未容蒙翳爭交構天
公所遺棄百歲仍穉幼紫筍雖不長(厚陸羽茶經紫者上綠者次筍者上)
(芹者次)孤根乃獨壽移栽白鶴嶺土軟春雨後彌旬得連
隂似許晚遂茂能忘流轉苦(任杜詩寄語風光共流轉暫時相賞莫相違)戢
戢出鳥咮(厚茶譜蜀州雀舌鳥嘴麥顆)未任供白磨且可資摘嗅千
團輸大官(次公大官天子之官主飲食)百餅衒私鬭(次公茶經建人謂鬭茶為茗戰)
何如此一啜有味出吾囿
種松得徠字(其四在懷古堂其五在石經院)
春風吹榆林亂莢飛作堆荒園一雨過戢戢千萬栽青
松種不生百株望一枚一枚已有餘氣壓千畝槐野人
易斗粟云自魯徂徠(次公詩徂徠之松)魯人不知貴萬竈飛青
煤(師兖州出佳墨多用徂徠山松燒煤)束縛同一車胡為乎來哉(縯西狩獲麟孔)
(子曰孰為來哉)泫然解其縛(次公許子面縛銜壁以見楚王楚王命解其縛)清泉洗浮
埃枝傷葉尚困生意未肯回山僧老無子養護如嬰孩
坐待走龍蛇清隂滿南臺孤根裂山石直榦排風雷(縯杜)
(詩榦排風雨尤力爭根斷泉源豈天意)我今百日客養此千歲材茯苓無
消息(縯松脂入土千年化為茯苓)雙鬢日夜催古今一俛仰作詩寄
餘哀
戲作種松
我昔少年日種松滿東岡初移一寸根𤨏細如䅤秧二
年黃茆下一一攢麥芒三年出蓬艾滿山散牛羊不見
十年餘想作龍蛇長夜雨波浪碎朝露珠璣香我欲食
其膏已伐百本桑人事多乖迕(子仁杜詩人事多錯迕)神物竟渺
茫朅來齊安野夾路須髯蒼會開龜蛇窟(縯松脂入土千年為茯苓)
(状如龜蛇鳥獸者良杜甫寄揚員外云翻動神仙窟封題鳥獸形)不惜斤斧創縱未得
茯苓且當拾流肪釜盎百出入皎然散飛霜槁死三彭
仇(次公三彭道書所謂彭質彭蹻彭居也神仙傳僧契虛造仙境仙官謂之曰子能伐三彭之仇乎)澡
換五榖腸青骨凝綠髓丹田發幽光白髮何足道要使
雙瞳方却後五百年騎鶴還故鄉(厚王子晉騎鶴還緱氏山頭與世人相别)
雨後行菜
夢回聞雨聲喜我菜甲長平明江路濕並岸飛两槳天
公真富有乳膏瀉黃壤霜根一蕃滋風葉漸俯仰未任
筐筥載已作杯盤想艱難生理窄(厚杜詩人生留滯生理難斗水何直百憂)
(寬)一味敢專饗(次公王羲之云有一味之甘割而分之)小摘飯山僧(厚杜詩自)
(鉏稀菜甲小摘為情親)清安寄真賞芥藍如菌蕈脆美牙頰響白
菘類羔豚冐土出蹯掌(厚左傳宰夫胹熊蹯不熟)誰能視火候小竈
當自養
和子由種菜久旱不生
新春階下笋芽生廚裏霜虀倒舊甖時遶麥田求野薺
強為僧舍煑山羹園無雨潤何須歎身與時違合退耕
欲看年華自有處鬢間秋色雨三莖(子仁子由詩云家居閒暇厭長日欲)
(看年華上菜莖)
煑菜(并序)
吾借王參軍地種菜不及半畝而吾與過子終年飽
菜夜半飲醉無以解酒輙擷菜煑之味含土膏氣飽
風露雖粱肉不能及也人生須底物而更貪耶乃作
四句
秋來霜露滿東園蘆菔生兒芥有孫我與何曾同一飽
不知何苦食雞豚(縯何曾性奢侈一食萬錢猶云無下筯處)
問大冶長老乞桃花茶栽東坡(堯祖大冶縣屬興國軍)
周詩記苦荼(縯詩誰謂荼苦其甘如薺)茗飲出近世(子仁杜詩茗飲蔗漿携所有)
初緣厭粱肉(縯杜詩甲第紛紛厭粱肉)假此雪昏滯嗟我五畝園桑
麥苦蒙翳不令寸地閒(次公杜詩寸地尺天俱入貢)更乞茶子蓺飢
寒未知免已作大飽計庶將通有無農末不相戾春來
凍地裂紫筍森已銳牛羊煩訶叱筐筥未敢睨江南老
道人齒髮日夜逝他年雪堂品尚記桃花裔
獨覺
瘴霧三年恬不怪反畏北風生體疥朝來縮頸似寒鴉
熖火生薪聊一快紅波飜屋春風起先生默坐春風裏
浮空眼纈散雲霞(次公李賀詩龜甲屏風醉眼纈)無數心花發桃李(厚華)
(嚴經菩提心華亦復如是)翛然獨覺午窗明(次公陳後主詩午醉醒來晚無人夢自驚夕陽)
(如有意故傍小窗明)欲覺猶聞醉鼾聲回首向來蕭瑟處也無風
雨也無晴
謫居三適三首
旦起理髮
安眠海自運浩浩朝黃宮(次公莊子海運則鵬徙於南溟道家以臍下為丹田腦頂)
(為黃宮故云若要不老還精補腦有河車搫運之法)日出露未晞(縯詩兼葭萋萋白露未晞又湛)
(湛露斯匪陽不晞)鬱鬱濛霜松老櫛從我久齒疎含清風一洗
耳目明習習萬竅通少年苦嗜睡朝謁常怱怱爬搔未
云足已困冠巾重何異服轅馬沙塵滿風騣(孝祥柳宗元晉問風)
(騣霧鬛)琱鞍響珂月實與杻械同解放不可期枯柳豈易
逢(次公先生嘗有詩云何異枯楊便馬疥)誰能書此樂獻與腰金公
午窗坐睡
蒲團盤兩膝竹几閣雙肘此間道路熟徑到無何有(縯莊)
(子何不樹之於無何有之鄉)身心兩不見息息安且久睡蛇本亦無
何用鈎與手(厚遺教經煩惱毒蛇睡在汝心當以持戒之鈎早倂除之睡蛇既出乃可安眠)神
凝疑夜禪體適劇卯酒(厚白樂天詩未如卯時酒神速功力倍)我生有定
數禄盡空餘壽枯楊不飛花(厚易枯楊生稊何可久也)膏澤回衰朽
謂我此為覺物至了不受謂我今方夢此心初不垢(厚藥)
(師經生無垢濁心無怒害心)非夢亦非覺請問希夷叟(次公陳圖南自號希夷先)
(生有衣冠子金勵謁先生曰勵向遊華欲見先生先生睡未覺睡亦有道乎先生為詩曰常人無所重三睡乃)
(為重舉世此為息魂離神不動覺來無所知貪求心愈動堪笑塵地中不知夢是夢)
夜臥濯足
長安大雪年(厚杜詩漢時長安雪一丈牛馬寒毛縮如蝟)束薪抱衾禂(次公詩肅)
(肅宵征抱衾與禂任杜詩城中斗米換衾禂相許寧論兩相直)雲安市無井斗水寬百
憂(次公杜引水詩月峽瞿唐雪作頂亂石崢嶸俗無并雲安汲水奴僕悲魚復移居心力省白帝城西萬竹)
(盤接筒引水喉不乾人生留滯生理難斗水何直百憂寬)令我逃空谷(縯莊子逃虛空者聞人足)
(音跫然而喜)孤城笑鵂鶹(次公傳鵂鶹嘯夜)得米如得珠(厚說苑墨子謂滑釐)
(曰今凶年有欲與子隋侯之珠者又欲與子鍾粟者得粟不得珠得珠不得粟子將誰擇)食菜不敢
留况有松風聲(厚南史陶弘景隱居聞松風欣然而樂)釡鬲鳴颼颼(次公史記)
(蔡澤傳澤入韓魏遇奪釡鬲於塗)瓦盎深及膝時復冷暖投明燈一爪
剪快若鷹辭韝(厚退之送侯參謀詩令君行得所勢若脱韝鷹)天低瘴雲重地
薄海氣浮土無重膇藥(援左傳郇瑕氏之地土薄水淺於是乎有沉溺重膇之疾)獨
以薪水瘳誰能更包裹冠履二沐猴(縯漢書項羽傳韓生曰人言楚人沐)
(猴而冠果然)
倦夜
倦枕厭長夜小窗終未明孤村一犬吠(厚晉史傅咸云一犬吠形羣犬)
(吠聲)殘月幾人行衰髮久已白旅懷空自清荒園有絡緯
(次公崔豹古今注絡緯促織别名)虚織竟何成
縱筆三首
寂寂東坡一病翁白頭蕭散滿霜風小兒悞喜朱顔在
一笑那知是酒紅(厚白樂天詩霜侵殘鬢無多黑酒伴衰顔只暫紅)
父老爭看烏角巾(縯杜詩錦里先生烏角巾)應緣曾現宰官身(次公觀音)
(經言主宰有官之人不必縣令)谿邊古路三叉口獨立斜陽數過人
北船不到米如珠醉飽蕭條半月無明日東家知祀竈
(厚後漢孫寶為張忠主簿入舍祭竈請比鄰)隻鷄斗酒定膰吾(援後漢喬玄傳曹操祭玄)
(墓文曰承從容誓約之言殂歿之後有經由斗酒隻鷄過相沃酹)
夜燒松明火
歲暮風雨交(厚杜詩鷄鳴風雨交久旱雨亦好)客舍凄薄寒夜燒松明
火照室紅龍鸞快熖初煌煌碧烟稍團團幽人忽冨貴
繐帳芬椒蘭珠煤綴屋角香&KR2215;流銅槃(香&KR2215;松&KR0377;也出本草注)坐
看十八公(縯三國志丁固夢松生其腹上曰松字十八公後十八年吾其為三公乎)俯仰灰
燼殘齊奴朝爨蠟(次公晉石崇小字齊奴嘗以蠟代薪)萊公夜長歎(次公歸田)
(錄寇公自少富貴不點油燈雖寝室亦然燭所至燭淚成堆)海康無此物燭盡更未
闌
客俎經旬無肉又子由勸不讀書蕭然清坐乃無
一事
病怯腥鹹不買魚(無巳白樂天詩下飯腥鹹小白魚)爾來心腹一時虛
(次公老子虚其心實其腹)使君不復憐烏攫(縯黃霸為潁川太守吏食於道傍烏攫其肉後)
(日吏還霸迎勞之曰甚苦食於道傍乃為烏攫肉也)屬國方將掘鼠餘(厚蘇武在匈奴單于)
(欲降之乃徙武北海上無人處使牧羝廪食不至掘野鼠草實而食之)老去獨收人所棄
(厚史記白圭人棄我取人取我與)悠哉時到物之初(援莊子老聃方沐孔子見之曰請問)
(所游曰吾方游物之初)從今免被孫郎笑絳帕蒙頭讀道書(次公孫策)
(字伯符人呼之為孫郎江表傳策欲斬道士于吉諸將勸之策曰昔南陽張津為交州刺史捨前聖典訓廢漢)
(家法律嘗著絳帕頭鼓瑟燒香讀邪俗道書云以助化卒為南夷所殺此甚無益諸君但未悟耳)
觀棋(并引)
予素不解棋獨遊廬山白鶴觀觀中人皆闔戶晝寢
獨聞棋聲於古松流水之間意欣然喜之自爾欲學
然終不解也兒子過乃粗能者儋守張中日從之戲
予亦隅坐竟日不以為厭也
五老峯前白鶴遺址長松蔭亭風日清美(厚陶淵明斜川詩序天氣)
(澄和風物閒美)我時獨遊不逢一士誰歟棋者戸外屨二(縯禮記戸)
(外有二屨)不聞人聲時聞落子(厚白樂天池上詩山僧對棋坐局上竹隂清映竹無人見)
(時聞下子聲)紋枰坐對(次公杜牧之詩玉子紋楸一路饒)誰究此味空鈎意
釣豈在魴鯉小兒近道剥啄信指(縯退之詩剥剥啄啄有客至門)勝固
欣然敗亦可喜優哉游哉(援詩優哉游哉聊以卒歲)聊復爾耳(厚晉阮咸)
(曰未能免俗聊復爾耳)
出城送客不及步至溪上二首
送客客已去尋花花未開未能城裏去且復水邊來父
老借問我使君安在哉今年好風雪會見麥千堆
春來六十日笑口幾時開(子仁白樂天詩青春只有九十日不開口笑是癡人)會
作堂堂去(厚古詩青春背我堂堂去白髮欺人故故生)何妨得得來(縯僧貫休詩一)
(瓶一鉢垂垂老萬水千山得得來)倦遊行老矣(厚司馬相如與卓文君歸成都家徒四壁立卓)
(王孫耻之昆弟諸公更謂王孫曰長卿故倦遊雖貧其人材足依也)舊隱賦歸哉東望峩
眉小廬山翠作堆(郡東廬山絶類峩眉而小)
被酒獨行徧至子雲威徽先覺四黎之舍三首
半醒半醉問諸黎(次公杜牧詩半醒半醉遊三日)竹刺藤梢步步迷(厚杜)
(詩竹寒沙碧浣花溪橘刺藤梢咫尺迷)但尋牛失覓歸路(次公韓非子商太宰問市南門)
(之外牛失何多)家在牛欄西復西(堯祖李賀詩家住錢塘東復東)
總角黎家三小童(縯詩總角丱兮)口吹葱葉送迎翁莫作天涯
萬里意(厚古詩相去萬餘里各在天一涯)谿邊自有舞雩風
符老風情柰老何朱顔减盡鬢絲多投梭每困東鄰女
(縯晉謝鯤鄰家高氏女有美色鯤嘗挑之女投梭折其兩齒)換扇唯逢春夢婆(是日復見)
(符林秀才說換扇之事)
寶山晝睡(十朋杭州圖經云寶山在吳山之南)
七尺頑軀走世塵(次公選詩昔為七尺軀)十圍便腹貯天真(縯邊孝先)
(晝睡弟子嘲之曰邊孝先腹便便懶讀書晝日眠次公尹緯腰帶十圍)此中空洞渾無物
何止容君數百人(厚晉王導嘗枕周顗膝而指其腹曰卿此中何所有也荅曰此中空洞無)
(物足容卿輩數百人導亦不以為忤)
飲酒四首
我觀人間世無如醉中真虛空為銷殞况乃百憂身悲
哉知此晩坐令華髮新聖人驟難得日且致賢人
左手持蟹螯舉觴矚雲漢天生此神物為我洗憂患山
川同恍惚魚鳥共蕭散客至壺自傾欲去不得間
有客遠方來酌我一甌茗我醉方不啜強啜忽復醒既
鑿渾沌氏遂遠華胥境操戈逐儒生舉觴還酩酊
雷觴淡於水經年不濡唇爰有擾龍裔為造英靈春英
靈韻甚高蒲萄難與鄰他年血食汝當配杜康神
睡起
杮葉滿庭紅顆秋薰爐沉水度春篝松風夢與故人遇
自駕飛鴻跨九州
醉睡
有道難行不如醉有口難言不如睡先生醉臥此石間
萬古無人知此意
東坡詩集註卷八
