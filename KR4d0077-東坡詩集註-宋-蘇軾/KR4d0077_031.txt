東坡詩集註卷三十一
宋王十朋撰
和陶詩
追和陶淵明詩引(子由作)
東坡先生謫居儋耳寘家羅浮之下獨與幼子過負
擔度海葺茅竹而居之日啗藷芋而華屋玉食之念
不存於胸中平生無所嗜好以圖史為園囿文章為
鼓吹至是亦皆罷去獨猶喜為詩精深華妙不見老
人衰憊之氣是時轍亦遷海康書來告曰古之詩人
有擬古之作矣未有追和古人者也追和古人則始
於吾吾於詩人無所甚好獨好淵明之詩淵明作詩
不多然其詩質而實綺癯而實腴自曹劉鮑謝李杜
諸人皆莫及也吾前後和其詩凡一百有九篇至其
得意自謂不甚愧淵明今將集而併錄之以遺後之
君子其為我志之然吾於淵明豈獨好其詩也哉如
其為人實有感焉淵明臨終疏告儼等吾少而窮苦
每以家弊東西游走性剛才拙與物多忤自量為已
必貽俗患黽勉辭世使汝等幼而饑寒淵明此語蓋
實錄也吾真有此病而不早自知半生出仕以犯世
患此所以深愧淵明欲以晚節師範其萬一也嗟乎
淵明不肯為五斗米一束帶見鄉里小兒而子瞻出
仕三十餘年為獄吏所折困終不能悛以陷大難乃
欲以桑榆之末景自托於淵明其誰肯信之雖然子
瞻之仕其出處進退猶可攷也後之君子其必有以
處之矣孔子曰述而不作信而好古竊比於我老彭
孟子曰曾子與子思同道區區之迹蓋未足以論士
也轍少而無師子瞻既冠而學成先君命轍師焉子
瞻嘗稱轍詩有古人之風自以為不若也然自其斥
居東坡其學日進沛然如川之方至其詩比李太白
杜子美有餘遂與淵明比轍雖馳驟從之而常出其
後其和淵明轍繼之者亦一二焉丁丑十二月海康
城南東齋引
和時運四首
丁丑二月十四日白鶴峯新居成自嘉祐寺遷入詠
淵明時運詩云斯晨斯夕言息其廬似為余發也乃
次其韻長子邁與余别三年矣挈攜諸孫萬里遠至
老朽憂患之餘不能無欣然
我卜我居居非一朝龜不吾欺食此江郊廢井已塞喬
木干霄昔人伊何誰其裔苗
下有碧潭可飲可濯江山千里供我遐矚木固無脛瓦
豈有足陶匠自至嘯歌相樂
我視此邦如洙如沂邦人勸我老矣安歸自我幽獨倚
門或揮豈無親友雲散莫追
旦朝丁丁誰欵我廬子孫遠至笑語紛如翦髮垂髻(一作)
(翦綵垂髫)覆此瓠壺三年一夢乃復見余
和勸農六首
海南多荒田俗以貿香為業所産秔稌不足於食乃
以藷芋雜米作粥糜以取飽余既哀之乃和淵明勸
農詩以告其有知者
咨爾漢黎均是一民鄙夷不訓夫豈其真怨忿劫質尋
戈相因欺謾莫訴曲自我人
天禍爾土不麥不稷民無用物怪珍是殖播厥薰木腐
餘是穡貪夫汚吏鷹鷙狼食
豈無良田膴膴平陸獸蹤交締鳥喙諧穆驚麏朝射猛
狶夜逐芋羹藷糜以飽耆宿
聽我苦言其福永久利爾鉏耜好爾鄰偶斬艾蓬藋南
東其畆父兄搢梃以抶游手
天不假易亦不汝匱春無遺勤秋有厚冀雲舉雨決婦
姑畢至我良孝愛袒跣何愧
逸諺戲侮博奕頑鄙投之生黎俾勿冠履霜降稻實千
箱一軌大作爾社一醉醇美
和停雲四首
自立冬以來風雨無虛日海道斷絶不得子由詩乃
和淵明停雲詩以寄
停雲在空黯其將雨嗟我懷人道修且阻眷此區區俛
仰再撫良辰過鳥逝不我佇
颶作海渾天水溟濛雲屯九河雲立三江我不出門寤
寐北窗念彼海康神馳往從
凛然清癯落其驕榮餽奠化之廓兮忘情萬里遲子晨
興宵征遠虎在側以寧先生
對奕未終摧然斧柯再游蘭亭默數永和夢幻去來誰
少誰多彈指太息浮雲幾何
和歸田園居六首
三月四日游白水山佛迹巖沐浴于湯泉晞髮于懸
瀑之下浩歌而歸肩輿却行以與客言不覺至水北
荔枝浦上晩日葱曨竹陰蕭然時荔子纍纍如芡實
矣有父老八十五指以告余曰及是可食公能攜酒
來游乎意忻然許之歸卧既覺聞兒子過誦淵明歸
園田居詩六首乃悉次其韻始余在廣陵和淵明飲
酒二十首今復為此要當盡和其詩乃已耳今書以
寄妙總大士參寥子
環州多白水際海皆蒼山以彼無盡景寓我有限年東
家著孔丘西家著顔淵市為不二價農為不争田周公
與管蔡恨不茅三間我飽一飯足薇蕨補食前門生饋
薪米救我厨無烟斗酒與隻雞酣歌餞華顛禽魚豈知
道我適物自閒悠悠未必爾聊樂我所然
窮猿既投林疲馬初解鞅心空飽新得境熟夢餘想江
鷗漸馴集蜑叟已還往南池綠錢生北嶺紫笋長提壺
豈解飲好語時見廣春江有佳句我醉墮渺莽
新浴覺身輕新沐感髮稀風乎懸瀑下却行詠而歸仰
觀江搖山俯見月在衣步從父老語有約吾敢違
老人八十餘不識城市娛造物偶遺漏同儕盡丘墟平
生不渡江水北有幽居手插荔枝子合抱三百株莫言
陳家紫甘冷恐不如君來坐樹下飽食攜其餘歸舍遺
兒子懷抱不可虛有酒持飲我不問錢有無
坐倚朱藤杖行歌紫芝曲不逢商山翁見此野老足願
同荔枝社長作雞黍局教我同光塵月固不勝燭霜飈
散氛祲廓然似朝旭(莊子云月固不勝火郭象曰大而暗不若小而明陋哉斯言也余為)
(更之曰明於大者必晦於小月能燭天地而不能燭毫釐此其所以不勝火也然卒之火勝月勝耶)
昔我在廣陵悵望柴桑陌長吟飲酒詩頗獲一笑適當
時已放浪朝坐夕不夕矧今長閒人一劫展過隙江山
互隠見出没為我役斜川追淵明東皋友王績詩成竟
何為六博本無益
五月旦日作和戴主簿
海南無冬夏安知歲將窮時時小搖落榮悴俛仰中上
天信包荒佳植無由豐鉏耰代肅殺有擇非霜風手栽
蘭與菊侑我清宴終擷芳眼已明飲酒腹尚冲草去土
自隤井深墻愈隆勿笑一畆園蟻垤齊衡嵩
酬劉柴桑
紅藷與紫芋遠插墻四周且放幽蘭春莫争霜菊秋窮
冬出甕盎磊落勝農疇淇上白玉延(淇上出山藥一名玉延)能復
過此不一飽忘故山不思馬少游
與殷晉安别(和送昌化軍使張中罷官赴闕)
孤生知永棄末路嗟長勤久安儋耳陋日與雕題親海
國此竒士官居我東鄰卯酒無虛日夜棋有達晨小甕
多自釀一瓢時見分仍將對牀夢伴我五更春暫聚水
上萍忽散風中雲恐無再見日笑談來生因空吟清詩
送不救歸裝貧
和王撫軍座送客(再送張中)
胸中有佳處海瘴不能腓三年無所愧十口今同歸汝
去莫相憐我生本無依相從大塊中幾合幾分違莫作
往來相而生愛見悲悠悠含山日烱烱留清暉懸知冬
夜長不恨晨光遲夢中無與别作詩記忘遺
和答龐參軍(三送張中)
留燈坐達曉要與影晤言下帷對古人何暇復窺園使
君本學武少誦十三篇頗能口擊賊戈戟亦森然才智
誰不如功名嘆無緣獨來向我說憤懣當奚宣一見勝
百聞往鏖皋蘭山白衣挾三矢趁此征遼年
形贈影
天地有常運日月無閒時孰居無事中作止推行之細
察我與汝相因以成兹忽然乘物化豈與生滅期夢時
我方寂偃然無所思胡為有哀樂輒復隨漣洏我舞汝
凌亂相應不少疑還將醉時語答我夢中辭
影答形
丹青寫君容常恐畫師拙我依月燈出相肖兩竒絶妍
媸本在君我豈相媚悦君如火上烟火盡君乃别我如
鏡中像鏡壊我不滅雖云附陰晴了不受寒熱無心但
因物萬變豈有竭醉醒皆夢爾未用議優劣
神釋
二子本無我其初因物著豈惟老變衰念念不如故知
君非金石安足長託附莫從老君言亦莫用佛語仙山
與佛國終恐無是處堪欲隨陶翁移家酒中住醉醒要
有盡未易逃諸數平生逐兒戲處處餘作具所至人聚
觀指日生毁譽如今一弄火好惡都焚去既無負戴勞
又無寇攘懼仲尼晚乃覺天下何思慮
怨詩楚調示龐主簿鄧治中
當歡有餘樂在戚亦頽然淵明得此理安處故有年嗟
我與先生所賦良竒偏人間少宜適惟有歸耘田我昔
墮軒冕毫釐真市㕓困來卧重裀憂愧自不眠如今破
茅屋一夕或三遷風雨睡不知黃葉滿枕前寧當出怨
句慘慘如孤烟但恨不早悟猶推淵明賢
九日閒居
明日重九雨甚展轉不能寐起坐索酒和淵明一篇
醉熟昏然殆不能佳也
九日獨何日欣然愜平生四時靡不佳樂此古所名龍
山憶孟子栗里懷淵明鮮鮮霜菊豔溜溜糟牀聲閒居
知令節樂事滿餘齡登高望雲海醉覺三山傾長歌振
履商起舞帶索榮坎坷識天意淹留見人情但願飽秔
稌年年樂秋成
和移居二首
余去歲三月自水東嘉祐寺遷居合江樓迨今一年
多病寡歡頗懷水東之樂也得歸善縣後隙地數畆
父老云古白鶴觀也意欣然欲居之乃和此詩
昔我初來時水東有幽宅晨與烏鵲朝暮與牛羊夕誰
令遷近市日有造請役歌呼雜閭巷鼔角鳴枕席出門
無所詣樂事非夙昔病瘦獨彌年束薪誰與析
洄潭轉碕岸我作江郊詩今為一㕓氓此地乃得之葺
為無邪齋思我無所思古觀廢已久白鶴歸何時我豈
丁令威千歲復還兹江山朝福地古人不吾欺
歲暮作和張常侍
十二月二十五日酒盡取米欲釀米亦竭時吳遠游
陸道士客於余因讀淵明歲暮和張常侍亦以無酒
為歎乃用其韻贈二子
我生有天祿元膺流玉泉何事陶彭澤乏酒每形言仙
人與道士自養豈在繁但使荆棘除不憂梨棗愆我年
六十一頽景薄西山歲暮似有得稍覺散亡還有如千
丈松常苦弱蔓纏養我歲寒枝會有解脱年米盡初不
知但覺饑鼠遷二子真我客不醉亦陶然
和郭主簿二首
清明日聞過誦書聲節閒美感念少時悵然追懷先
君宫師之遺意且念淮德二幼孫無以自遣乃和淵
明二篇隨意所寓無復倫次也
今日復何日高槐布初陰良辰非虛名清和盈我襟孺
子卷書坐誦詩如鼔琴却念四十年玉顔如汝今閉戶
未嘗出出為鄰里欽家世事酌古百史手自斟當年二
老人喜我作此音淮德入我夢角羈未勝簪孺子笑問
我君何念之深
雀鷇含淳音竹萌抱静節(此兩句先君少時詩失其全首)誦我先君詩
肝肺為澄澈猶為鳴鶴和未作獲麟絶願因騎鯨李追
此御風列丈夫貴出世功名豈人傑家書三萬卷獨取
服食訣地行即空飛何必挾日月
示周續之祖企謝景夷三郎(時游城東學舍作)
聞有古學舍竊懷淵明欣攝衣造兩塾窺戸無一人邦
風方杞夷廟貌猶殷因先生饌已缺弟子散莫臻忍飢
坐談道嗟我亦晚聞永言百世祀未補平生勤今此復
何國豈與陳蔡鄰永愧虞仲翔絃歌滄海濱
和答龐參軍六首
周循州彦質在郡二年書問無虛日罷歸過惠為余
留半月既别和此詩送之
我見異人且得異書挾書從人何適不娛羅浮之趾卜
我新居而非玄德三顧我廬
旨酒荔蕉絶甘分珍雖云晩接數面自親海隅一笑豈
云無人無酒酤我或乞其隣
將行復止眷言孜孜苟有于中傾倒出之奕奕千言粲
焉陳詩觴行筆落了不容思
丱妙侍側兩髦丫分歌舞壽我永為歡欣曲終悽然仰
視浮雲此曲此聲何時復聞
擊鼓其鏜船開艣鳴顧我而言雨泣載零子卿白首當
還西京遼東萬里亦歸管寧
感子至意託辭西風吾生一塵寓形空中願言謙亨君
子有終功名在子何異我躬
和連雨獨飲二首
吾謫海南盡賣酒器以供衣食獨有一荷葉杯工製
美妙留以自娛乃和淵明連雨獨飲
平生我與爾舉意輒相然豈止磁石鍼雖合猶有間此
外一子由出處同偏僊晩景最可惜分飛海南天糾纏
(一作躔)不吾欺寧此憂患先顧影一杯酒誰謂無往還寄
語海北人今日為何年醉裏有獨覺夢中無雜言
阿堵不解醉誰歟此頽然誤入無功鄉掉臂嵇阮間飲
中八仙人與我俱得僊淵明豈知道醉語忽談天偶見
此物真遂趨天地先醉醒可還酒此覺無所還清風洗
徂暑連雨催豐年牀頭伯雅君此子可與言
和贈羊長史
得鄭會嘉靖老書欲於海舶載書千餘卷見借因讀
淵明贈羊長史詩云愚生三季後慨然念黃虞得知
千載事上賴古人書次其韻以謝鄭君
我非皇甫謐門人如摯虞不特兩鴟酒肯借一車書欲
令海外士觀經似鴻都結髮事文史俯仰六十踰老馬
不耐放長鳴思服輿故知根塵在未免病藥俱念君千
里足歴塊猶踟蹰好學真伯業比肩可相如此書久已
熟救我今荒蕪顧慙桑榆迫豈厭詩酒娛奏賦病未能
草玄老更疎猶當距楊墨稍欲懲荆舒
和乞食
莊周昔貸粟猶欲舂脱之魯公亦乞米炊煑尚不辭淵
明端乞食亦不避嗟來嗚呼天下士死生寄一杯斗水
何所直遠汲愁姜詩幸有餘薪米養此老不才至味久
不壊可為子孫貽
和胡西曹示顧賊曹
長春如稚女飄搖倚輕颸卯酒暈玉頰紅綃卷生衣低
顔香自歛含睇意頗微寧當娣黃菊未肯姒戎葵誰言
此弱質閱歲觀盛衰頩然疑薄怒沃盥未可揮瘴雨吹
蠻風凋零豈容遲老人不解飲短句餘清悲
游斜川和正月五日與兒子過出游作
謫居澹無事何異老且休雖過靖節年未失斜川游春
江渌未波人卧船自流我本無所適汎汎隨鳴鷗中流
遇洑洄捨舟步曾丘有口可與飲何必逢我儔過子詩
似翁我唱兒輒酬未知陶彭澤頗有此樂不問點爾何
如不與聖同憂問翁何所笑不為由與求
和已酉歲九月九日
十月初吉菊始開乃與客作重九因次韻淵明已酉
歲九月九日一首胡廣飲菊潭水而壽然李固傳贊
云其視胡廣趙戒猶糞土也
今日我重九誰謂秋冬交黃花與我期草中實後凋香
餘白露乾色映青松高悵望南陽野古潭霏慶霄伯始
真糞土平生夏畦勞飲此亦何益内熱中自焦持我萬
家春一酹五柳陶夕英幸可掇繼此木蘭朝
和癸夘歲始春懷古田舍二首
儋人黎子雲兄弟居城東南躬農圃之勞偶與軍使
張中同訪之居臨大池水木幽茂坐客欲為醵錢作
屋余亦欣然許之名其屋曰載酒堂用淵明始春懷
古田舍韻作二首
退居有成言垂老竟未踐何曾淵明歸屢作敬通免休
閒等一味妄想生愧靦(淵明本用緬字聊取其同音字)聊將自知明稍
積在家善城東兩黎子室邇人自遠呼我釣其池人魚
兩忘返使君亦命駕恨子林塘淺
茅茨破不補嗟子乃爾貧菜肥人亦瘦竈閒井常勤我
欲致薄少解衣勸坐人臨池作虛堂雨急瓦聲新客來
有美載果熟多幽欣丹荔破玉膚黃柑溢芳津借我三
畆地結茅為子隣鴂舌倘可學化為黎母民
和飲酒二十首
吾飲酒至少常以把杯為樂往往頽然坐睡人見其
醉而吾中了然蓋莫能名其為醉為醒也在揚州時
飲酒過午輒罷客去解衣盤礴終日歡不足而適有
餘因和淵明飲酒二十首庶以髣髴其不可名者示
舍弟子由晁无咎學士
我不如陶生世事纏綿之云何得一適亦有如生時寸
田無荆棘佳處正在兹縱心與事往所遇無復疑偶得
酒中趣空杯亦常持
二豪詆醉客氣湧胸中山漼然忽冰釋亦復在一言嗇
氣實其腹云當享長年少飲得徑醉此祕君勿傳
道喪士失已出語輒不情江左風流人醉中亦求名淵
明獨清真談笑得此生身如受風竹掩冉衆葉驚俯仰
各有態得酒詩自成
蠢蠕食葉蟲仰空慕高飛一朝傅兩翅乃得粘網悲啁
啾厭巢雀沮澤疑可依赴水生兩殼遭閉何時歸二蟲
竟誰是一笑百念衰幸此未化間有酒君莫違
小舟真一葉下有暗浪喧夜棹醉中發不知枕几偏天
明問前路已度千金山嗟我亦何為此道常往還未來
寧早計既往復何言
百年六十化念念竟非是是身如虛空惟受譽與毁得
酒未舉杯喪我固忘爾倒牀自甘寢不擇菅與綺
頃者大雪年海𣲖飜玉英有士常痛飲饑寒見真情牀
頭有敗榼孤坐時一傾未能平體粟且復澆腸鳴脱衣
裹凍酒每醉念此生
我坐華堂上不改麋鹿姿時來蜀岡頭喜見霜松枝心
知百尺底已結千歲竒煌煌凌霄花纏繞復何為舉觴
酹其根無事莫相羈
芙蓉在秋水時節自闔開清風亦何意入我芝蘭懷一
隨採折去永與江湖乖斷絲不復續斗水何足栖不如
玉井蓮結根天池泥感此每自慰吾事幸不諧酒中有
歸路了了初不迷乘流且復逝抵曲吾當迴
籃輿兀醉守路轉古城隅酒力如過雨清風消半途前
山正可數後騎且勿驅我緣在東南往寄白髮餘遙知
萬松嶺下有三畆居
民勞吏無德歲美天有道暑雨避麥秋温風送蠶老三
咽初有聞一溉未濡槁詔書寬積欠父老顔色好再拜
賀吾君獲此不貪寶頽然笑阮籍醉几書謝表
我夢入小學自謂總角時不記有白髮猶誦論語辭人
間本兒戲顛倒略似兹惟有醉時真空洞了無疑墜車
終無傷莊叟不吾欺呼兒具紙筆醉語輒錄之
醉中雖可樂猶是生滅境元何得此身不醉亦不醒癡
如景升牛莫保尻與領黠如東郭㕙束縛作毛穎乃知
嵇叔夜非坐虎文炳
我家小馮君天性頗純至清坐不飲酒而能容我醉歸
休要相依謝病當以次豈知山林士骯&KR1507;乃爾貴乞身
當念早過是恐少味
去鄉三十年風雨荒舊宅惟存一束書寄食無定迹每
用愧淵明尚取禾三百頎然六男子粗可傳清白於吾
豈不多何事復歎惜
嘵嘵六男子絃誦各一經復生五丈夫戢戢丁欲成歸
田了門戶與國充踐更普兒初學語玉骨開天庭淮老
如鶴雛破殼已能鳴舉酒屬千里一歡愧凡情
淮海雖故楚無復輕揚風齋厨聖賢雜無事時一中誰
言大道遠正賴三杯通使君不夕坐衙門散刀弓
何人築東臺一郡坐可得亭亭古浮圖獨立表衆惑蕪
城閱興廢雷塘幾開塞明年起華堂置酒弔亡國無令
竹西路歌吹久寂默
晁子天麒麟結交及未仕高才固難及雅志或類巳各
懷伯業能共有丘明耻歌呼時就君指我醉鄉里吳國
門下客賈誼獨見紀請作鵩鳥賦我亦得坎止行樂當
及時綠髮不可恃
蓋公偶談道齊相獨適真頽然不事事客至先飲醇當
時劉項罷四海創痍新三杯洗戰國一斗銷彊秦寂寥
千載後陽公嗣前塵醉卧客懷中言笑徒多勤我時閱
舊史獨與三人親未暇餐脱粟苦心學平津草書亦何
用醉墨淋衣巾一揮三十幅持去聽坐人
和止酒
丁丑歲余謫海南子由亦貶雷州五月十一日相遇
於藤同行至雷六月十一日相别渡海余時病痔呻
吟子由亦終夕不寐因誦淵明詩勸余止酒乃和元
韻因以贈别庶幾真止矣
時來與物逝路窮非我止與子各意行同落百蠻裏蕭
然兩别駕各攜一稚子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為巳微痾坐杯勺止酒則瘳矣望道雖未
濟隠約見津涘從今東坡室不立杜康祀
還舊居和夢歸惠州白鶴山居作
痿人常念起夫我豈忘歸不敢夢故山恐興墳墓悲生
世本暫寓此身念念非鵝城亦何有偶捨鶴毳遺窮魚
守故沼聚沬猶相依大兒當門戶時節供丁推夢與鄰
翁言憫默憐我衰往來付造物未用相招麾
和始作鎮軍參軍經曲阿
虞人非其招欲往畏簡書穆生責醴酒先見我不如江
左古弱國強臣擅天衢淵明墮詩酒遂與功名疎我生
值良時朱金義當紆天命適如此幸收廢棄餘獨有愧
此翁大名難久居不思犧牛龜兼取熊掌魚北郊有大
賚南冠解囚拘眷言羅浮下白鶴返故廬
和庚戌歲九月中於西田穫早稻
蓬頭二獠奴誰謂愿且端晨興洒掃罷飽食不自安願
治此圃畦少資主游觀晝功不自覺夜氣乃潛還早韭
欲争春晩菘先破寒人間無正味美好出艱難早知農
圃樂豈有非意干尚恨不持鉏未免騂我顔此心苟未
降何適不間關休去復歇去菜食何所歎
和丙辰歲八月中於下潠田舍穫
聚糞西垣下鑿泉東垣隈勞辱何時休宴安不可懷天
公豈相喜雨霽與意諧黃菘養土羔老楮主樹雞未忍
便烹煑繞觀日百迴跨海得遠信冰盤鳴玉哀茵陳點
膾縷照坐如花開一與蜑叟醉蒼顔兩摧頽齒根日浮
動自與粱肉乖食菜豈不足(一作好)呼兒拆雞栖
和乙巳歲三月為建威參軍使都經錢溪
喬木卷蒼藤浩浩崩雲積謝家堂前燕對語悲宿昔仰
看桄榔樹元鶴舞長翮新年結荔子主人黃壤隔溪陰
宜館我稍省薪水役相如賣車騎五畆亦可易但恐鵩
鳥來此生還蕩析誰能插籬槿護此殘竹栢(和游城北謝氏廢園)
(作)
辛丑七月赴假還江陵夜行途中作口號(和郊行步月)
缺月不蚤出長林踏青冥犬吠主人怒愧此閭里情怪
我夜不歸茜袂窺紫荆雲間與地上待我兩友生驚鵲
再三起樹端巳微明白露淨原野始覺丘陵平暗蛩方
夜績孤螢亦宵征歸來閉戶坐寸田且默耕莫赴花月
期免為詩酒縈詩人如布榖聒聒常自名
和詠二疎
二疎事漢時迹寓心已去許侯何足道寧識此高趣可
憐魏丞相免冠謝陋舉中興多名臣有道獨兩傅世途
方轂擊誰肯行此路是身如委蛻未蛻何所顧已蜕則
兩忘身後誰毁譽所以遺子孫買田豈先務我常游東
海所歴若有素神交久從君屢夢今乃悟淵明作詩意
妙想非俗慮庶幾二大夫見微而知著
和詠三良
此生太山重忽作鴻毛遺三子死一言所死良已微賢
哉晏平仲事君不以私我豈犬馬哉從君求蓋帷殺身
故有道大節要不虧君為社稷死我則同其歸顧命有
治亂臣子得從違魏顆真孝愛三良安足希仕宦豈不
榮有時纏憂悲所以靖節翁服此黔婁衣
和詠荆軻
秦如馬後牛吕氏非復嬴天欲厚其毒假手李客卿功
成志自滿積惡如陵京滅身會有時徐觀可安行沙丘
一狼狽笑落冠與纓太子不少忍顧非萬人英魏韓裂
智伯肘足本無聲胡為棄成謀託國此狂生荆軻不足
說田子老可驚燕趙多竒士惜哉亦虛名殺父囚其母
此豈容天庭亡秦只三戶况我數十城漸離雖不傷陛
戟加周營至今天下人愍燕欲其成廢書一太息可見
千古情
和讀山海經十三首
陶淵明讀山海經十三首其七首皆仙語余讀抱朴
子有所感用其韻賦之
今日天始霜衆木歛以疎幽人掩窗卧明景翻空廬開
心無良友寓眼得竒書建德有遺民道遠我無車無糧
食自足豈謂榖與蔬愧此稚川翁千載與我俱畫我與
淵明可作三士圖學道雖恨晩賦詩豈不如
稚川雖獨善愛物均孔顔欲使蟪蛄流知有龜鶴年辛
勤破封執苦語劇移山博哉無窮利千載食此言
淵明雖中壽雅志仍丹丘遠矣無懷民超然邈無儔竒
文出纊息豈復生死流我欲作九原異世為三游
子政信竒逸妙筭窮陰陽淮仙枕中訣養鍊歲月長豈
伊臭濁中争此頃刻光安知青藜火丈人非中黃
亂離棄弱女破冡割恩憐寧知效龜息三歲號窮山長
生定可學當信仲弓言支牀竟不死抱一無窮年
三山在咫尺靈藥非草木玄芝生太元黃精出長谷仙
都浩如海豈不供一浴何當從山火束緼分寸燭
蜀士李八百穴居吳山陰默坐但形語從者紛如林其
後有李寬鷄鵠非同音口耳固多偽識真要在心
黃華育甘谷靈根固深長廖井窖丹砂紅泉湧尋常二
女戲口耳(一作鼻)松膏以為糧聞此不能寐起坐夜未央
談道鄙俗儒遠自太史走仲尼實不死於聖亦何負紫
文出吳宫丹雀本無有遼哉廣桑君獨顯三季後
金丹不可成安期渺雲海誰謂黃門妻至道乃近在支
解竟不傳化去空餘悔金成亦安用御氣本無待
鄭君故多方玄翁所親指竒文二百篇了未出生死素
書在黃石豈敢辭跪履萬法等成壊金丹差可恃
古強本妄庸蔡誕亦夸士曼都斥仙人謁帝輕舉止學
道未有得自欺誰不爾稚川亦隘人疏錄此庸子
東坡信畸人涉世真散材仇池有歸路羅浮豈徒來踐
蛇及茹蠱心空了無猜攜手葛與陶歸哉復歸哉
和雜詩十一首
斜日照孤隙始知空有塵微風動衆竅誰信我忘身一
笑問兒子與汝定何親從我來海南幽絶無四鄰耿耿
如缺月獨與長庚晨此道固應爾不當怨尤人
故山不可到飛夢隔五嶺真游有黃庭閉目寓兩景(叶境)
室空無可照火滅膏自冷披衣起視夜海闊河漢永西
忩半明月散亂梧楸影良辰不可繋逝水無留騁我苗
期後枯持此一念静
真人有妙觀俗子多妄量區區勸粒食此豈知子房我
非徒跣相終老懷未央兔死縛淮陰狗功指平陽哀哉
亦可羞世路皆羊腸
相如偶一官嗤鄙劉父老不記犢鼻時滌器混傭保著
書曾幾許渴肺灰土燥琴臺有遺魄笑我歸不早作書
遺故人皎皎我懷抱餘生幸無愧可與君平道
孟德黠老狐姦言嗾鴻豫哀哉喪亂世梟鸞各騰翥逝
者知幾人文舉獨不去天方斵漢室豈計一郗慮昆蟲
正相齧乃比藺相如我知公所坐大名難久住細德方
險微豈有容公處既往不可悔庶為來者懼
博大古真人老聃關尹喜獨立萬物表長生乃餘事稚
川差可近倘有接物意我頃登羅浮物色恐相值徘徊
朱明洞沙水自清駛滿把菖蒲根歎息復棄置
藍橋近得道常苦世褊迫西游王屋山不踐長安陌爾
來寧復見鳥道度太白昔與吳遠游同藏一瓢窄潮陽
隔雲海晩歲倘見客代薪供養火看作栖鳳宅
南榮晩聞道未肯化庚桑陶頑鑄強獷枉費塵與糠越
子古成之韓生教休糧參同得靈鑰九鎖啓伯陽鵝城
見諸孫貧苦我為傷空餘焦先室不傳元化方遺像似
李白一奠臨江觴
餘齡難把玩妙解寄筆端常恐抱永歎不及丘明遷親
友復勸我放心餞華顛虛名非我有至味知誰餐思我
無所思安能觀諸緣巳矣復何歎舊說易兩篇
申韓本自聖陋古不復稽巨君縱獨慾借經作巖崖遂
令青衿子珠璧人人懷鑿齒井蛙耳信謂天可彌大道
久分裂破碎日愈離我如終不言誰悟角與羈吾琴豈
得已昭氏有成虧
我昔登朐山出日觀滄涼欲濟東海縣恨無石橋梁今
兹黎母國何異于公鄉蠔浦既黏山暑路亦飛霜所欣
非自罔不怨道里長
和擬古九首
有客叩我門繫馬門前柳庭空鳥雀散門閉客立久主
人枕書卧夢我平生友忽聞剥啄聲驚散一杯酒倒裳
起謝客夢覺兩愧負坐談雜今古不答顔愈厚問我何
處來我來無何有
酒盡君可起我歌已三終由來竹答人不數濤與戎有
酒從孟公慎勿從揚雄﨑嶇頌沙麓塵埃汙西風昔我
未嘗達今者亦安窮窮達不到處我在阿堵中
客去室幽幽鵩鳥來坐隅引吭伸兩翮太息意不舒吾
生如寄耳何者為我廬去此復何之少安與汝居夜中
聞長嘯月露荒榛蕪無問亦無答吉凶兩何如
少年好遠游蕩志隘八荒九夷為藩籬四海環我堂盧
生與若士何足期杳茫稍喜海南州自古無戰場竒峯
望黎母何異嵩與邙飛泉瀉萬仞舞鶴雙低昂分㳅未
入海膏澤彌此方芋魁倘可飽無肉亦奚傷
馮洗古烈婦翁媪國于兹策勲梁武後開府隋文時二
世更險易一心無磷緇錦傘平積亂犀渠破餘疑廟貌
空復存碑板漫無辭我欲作銘誌慰此父老思遺民不
可問僂句莫余欺犦牲菌雞卜我當一訪之銅鼔壺盧
笙歌此迎送詩
沈香作庭燎甲煎紛相和豈若注微火縈煙嫋清歌貪
人無飢飽胡椒亦求多朱劉兩狂子隕隊如風花本欲
竭澤漁柰此明年何(朱初平劉誼欲冠帶黎人以取水沈耳)
雞窠養鶴髮及與唐人游來孫亦垂白頗識李崖州再
逢盧與丁閱世真東流斯人今在亡未遽掩一丘我師
吳季子守節到晩周一見春秋末渺焉不可求
城南有荒池瑣細誰復採幽姿小芙蕖香色獨未改欲
為中州信浩蕩絶雲海遙知玉井蓮落蘂不相待攀躋
及少壯已矣(一作失)那容悔
黎山有幽子形槁神獨完負薪入城市笑我儒衣冠生
不聞詩書豈知有孔顔翛然獨往來榮辱未易關日暮
鳥獸散家在孤雲端問答了不通歎息指屢彈似言君
貴人草莽栖龍鸞遺我吉貝布海風今歲寒
和東方有一士
缾居本近危甑墜知不完夢求亡楚弓笑解適越冠忽
然反自照識我本來顔歸路在脚底殽潼失重關屢從
淵明游雲山出毫端借君無絃物寓我非指彈豈惟舞
獨鶴便可躡飛鸞還將嶺茅瘴一洗月闕寒(此東方一士正淵明)
(也不知從之游者誰乎若了得此一段我即淵明淵明即我也)
和貧士七首
余遷惠州一年衣食漸窘重九將近樽爼蕭然乃和
淵明貧士詩七首以寄許下高安宜興諸子姪并令
過同作
長庚與殘月耿耿如相依以我旦暮心惜此須臾暉青
天無今古誰知織烏飛我欲作九原獨與淵明歸俗子
不自悼顧憂斯人飢堂堂誰有此千駟良可悲
夷齊耻周粟高歌誦虞軒産禄彼何人能致綺與園古
來避世士死灰或餘烟末路益可羞朱墨手自研淵明
初亦仕絃歌本誠言不樂乃徑歸視世差獨賢
誰謂淵明貧尚有一素琴心閒手自適寄此無窮音佳
辰愛重九芳菊起自尋疎巾歎虛漉塵爵笑空斟忽餉
二萬錢顔生良足欽思送酒家保勿違故人心
人皆有耳目夫子曠與婁弱毫寫萬象水鏡無停酬閒
居惜重九感此歲月周端如孔北海只有尊空憂二子
不並世高風兩無儔我後五百年清夢未易求
芙容雜金菊枝葉長闌干遙憐退朝人餻酒出太官豈
知江海上落英亦可餐典衣作重陽徂歲慘將寒無衣
粟(一作寒)我膚無酒顰我顔貧居真可歎二事長相關
老詹亦白髮(惠州太守詹範字器之)相對垂霜蓬賦詩殊有味涉
世非所工杖藜山谷間狀類渤海龔半道要我飲意與
王弘同有酒我自至不須遣龐通門生與兒子杖履聊
相從
我家六兒子流落三四州辛苦更不識今與農圃儔買
田帶脩竹築室依清流未能遣一力分汝薪水憂坐念
北歸日此勞未易酬我獨遺以安鹿門有前修
和桃花源詩
世傳桃源事多過其實考淵明所記止言先世避秦
亂來此則漁人所見似是其子孫非秦人不死者也
又云殺雞作食豈有仙而殺者乎舊說南陽有菊水
水甘而芳民居三十餘家飲其水皆壽或至百二三
十歲蜀青城山老人村有見五世孫者道極險遠生
不識鹽醯而溪中多枸把根如龍蛇飲其水故壽近
歲道稍通漸能致五味而壽亦益衰桃源蓋此比也
歟使武陵太守得而至焉則已化為争奪之場久矣
嘗意天壤之間若此者甚衆不獨桃源余在潁州夢
至一官府人物與俗間無異而山川清遠有足樂者
顧視堂上榜曰仇池覺而念之仇池武都氐故地楊
難當所保余何為居之明日以問客客有趙令畤德
麟者曰公何為問此此乃福地小有洞天之附庸也
杜子美蓋云萬古仇池穴潛通小有天神魚人不見
福地語真傳近接西南境長懷十九泉何時一茅屋
送老白雲邊他日工部侍郎王欽臣仲至謂余曰吾
嘗奉使過仇池有九十九泉萬山環之可以避世如
桃源也
凡聖無異居清濁共此世心閒偶自見念起忽已逝欲
知真一處要使六用廢桃源信不遠藜杖可小憩躬耕
任地力絶學抱天藝臂雞有時鳴尻駕無可税苓龜亦
晨吸杞狗或夜吠耘樵得甘芳齕齧謝炮製子驥雖形
隔淵明已心諳高山不難越淺水何足厲不知我仇池
高舉復幾歲從來一生死近又等癡慧蒲澗安期境(在廣)
(川)羅浮稚川界夢往從之游神交發吾蔽桃花滿庭下
流水在戶外却笑逃秦人有畏非真契
和劉柴桑
萬劫互起滅百年一踟躇漂流四十年今乃言卜居且
喜天壤間一席亦吾廬稍理蘭桂藂盡平狐兔墟黃櫞
出舊枿紫茗抽新畬我本早衰人不謂老更劬邦君助
畚鍤鄰里通有無竹屋從低深山忩自明疎一飽便終
日高眠忘百須自笑四壁空無妻老相如
問淵明
子知神非形何異復人天豈惟三才中所在靡不然我
引而高之則為日星懸我散而卑之寧非山與川三皇
雖云没至今在我前八百要有終彭祖非永年皇皇謀
一醉發此露槿妍有酒醉不辭無酒斯飲泉立善求我
譽飢人食饞涎委運憂傷生運去生亦遷縱浪大化中
正為化所纏應盡便須盡寧復俟此言
歸去來集字十首(并序)
予喜淵明歸去來詞因集字為十詩
命駕欲何向欣欣春木榮世人無往復鄉老有逢迎雲
内流泉遠風前飛鳥輕相攜就衡宇酌酒話交情
涉世恨形役告休成老夫良欣就歸路不復向迷途去
去徑猶菊行行田欲蕪情親有還往清酒引樽壺
與世不相入膝琴聊盡歡風光歸笑傲雲物寄游觀言
語審無倦心懷良獨安東皋清有趣植杖日盤桓
雲岫不知遠巾車行復前僕夫尋老木童子引清泉矯
首獨傲世委心懷樂天農人告春事扶老向良田
世事非吾事駕言鄉路尋向時迷有命今日悟無心亭
内菊歸酒忩前風入琴寓形知已老猶未倦登臨
富貴良非願鄉關歸去休攜琴已尋壑載酒復經丘翳
翳景將入涓涓泉欲流老農人不樂我獨與之遊
觴酒命僮僕言歸無復留輕車尋絶壑孤棹入清流乘
化亦安命息交還絶游琴書樂三逕老矣亦何求
歸去復歸去帝鄉安可期鳥還知已倦雲出欲何之入
室常攜幼臨流亦賦詩春風吹獨斷不是傲親知
役役倦人事來歸車載奔征夫問前路稚子候衡門入
室亦詩策少遊常酒樽交親書已絶雲壑自相存
寄傲知今是求榮感昨非聊欣樽有酒不恨室無衣丘
壑世情遠田園生事微庭柯還獨眄時有鳥歸飛
和歸去來兮辭
子瞻謫居昌化追和淵明歸去來辭蓋以無何有之
鄉為家雖在海外未嘗不歸云爾
歸去來兮吾方南遷安得歸卧江海之澒洞弔鼓角之
悽悲迹泥蟠而愈深時電往而莫追懷西南之歸路夢
良是而覺非悟此生之何常猶寒暑之異衣豈襲裘而
念葛蓋得觕而喪微我歸甚易匪馳匪奔俯仰還家下
馬闔門藩垣雖闕堂室故存挹我天醴注之窪樽飲月
露以洗心餐朝霞而眩顔混客主以為一俾婦姑之相
安知盜竊之何有乃掊門而折關廓圜鏡以外照納萬
象而中觀治廢井以晨吸滃百泉之夜還守極静以自作
時爵躍而鯢桓歸去來兮請終老於斯游我先人之弊
廬復舍此而焉求均海南與漠北挈往來而無憂畸人
告余以一言非八卦而九疇方饑須糧巳濟無舟忽人
牛之皆喪但喬木與高丘驚六用之無成自一根之反
流望故家而求息曷中道而三休巳矣乎吾生有命歸
有時我初無行亦無留駕言隨子聽所之豈以師南華
而廢從安期謂易稼之終枯遂不溉而不耔師淵明之
雅放和百篇之新詩賦歸來之清引我其後身蓋無疑
東坡詩集註卷三十一
