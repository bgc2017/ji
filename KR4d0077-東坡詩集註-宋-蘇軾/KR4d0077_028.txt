東坡詩集註卷二十八
宋王十朋撰
題詠
中隠堂詩
岐山宰王君紳其祖故蜀人也避亂來長安而遂家
焉其居第園圃有名長安城中號中隠堂者是也予
之長安王君以書戒其子弟邀予遊且乞詩甚勤因
為作此五篇(商老前地理志京兆尹縣十二其一曰長安高帝五年置惠帝初城六年成)
去蜀初逃難遊秦遂不歸園荒喬木老堂在昔人非(子仁)
(丁令威云城郭雖故人民非古詩云山川長是昔人非)鑿石清泉激開門野鶴飛
退居吾久念長恐此心違(次公此篇以言王君之祖自蜀而來長安也)
徑轉如脩蟒坡垂似伏鼇樹從何代有人與此堂高好
古嗟生晩(縯韓石鼓詩嗟予好古生苦晩)偷閒厭久勞王孫早歸隠塵
土汙君袍(次公此篇以招王公之歸也劉安招隠士云王孫遊兮不歸又陸機詩京洛多風塵素衣)
(化為□)
二月驚梅晩幽香此地無(堯卿此一句叙堂前景也蓋長安梅花最少而開又晩故)
(有是句韓退之詩二月初驚見草芽盖氣候梢晩故凡開者皆晚不獨梅耳杜詩丹橘黃柑此地無)依依
慰遠客皎皎似吳姝不恨故園隔空嗟芳歲徂春深桃
杏亂笑汝益羈孤(次公此篇專詠梅花也落句汝者梅花也杜甫决明花云涼風蕭蕭吹汝)
(急堯卿此託興也此地絶少而又開晚堂前乃有一株正當桃杏亂時則梅之羈孤可知矣盖以桃杏喻小人)
(梅喻君子顔延之見其子峻立宅謂曰善為之母令笑汝拙謝希逸賦云羈孤近進羈孤者清㓗孤介不羣之)
(貎)
翠石如鸚鵡何年别海壖(次公此篇專詠石也)來隨南使遠載壓
渭舟偏巳伴喬松老那知故國遷(次公意者此石乃漢唐故苑中物所以云)
(且)金人解辭漢汝獨不澘然(縯李賀有金銅仙人辭漢歌其序云宫官旣坼盤仙)
(人臨載乃澘然泣下盖漢武二金銅仙人棒盤承露魏明八年取歸洛也)
都城更幾姓(次公西都賦曰三成帝畿注曰周秦漢也周之姓姬秦之姓嬴前漢都之姓劉前秦)
(據之姓符後秦又據之姓姚唐都之姓李是為更幾姓矣)到處有殘碑古隧埋蝌蚪
崩崖露伏龜(信民夏英公竦古文四聲韻序曰科斗書古文也所謂蒼頡本一形多頭麄尾細腸)
(壯團圓似水蟲之蝌蚪也次公此篇專賦碑也科斗古篆字之一種退之有科斗書記伏龜所以載啤也堯卿)
(隋志五品以上立碑螭首之趺)安排壯亭榭收拾費金貲岣嶁何須到
韓公浪自悲(縯退之詩岣嶁山尖神禹碑字青石赤形摹竒科斗拳身葬□披鸞飄鳳泊挐虎螭)
(事嚴跡祕古莫窺道人獨上偶見之我來咨嗟涕漣而千搜萬索何處有森森綠樹猿猱悲)
南溪之南竹林中新構一茆堂予以其所處最為
深䆳故名之避世堂
猶恨溪堂淺更穿脩竹林高人不畏虎避世已無心(師晉)
(史郭文少愛山水游名山歴華隂之崖大辟山中窮谷無人之地倚木於柱苫覆於其上而居焉無辟鄣時猛)
(獸為暴入屋害人而文獨宿十餘年卒無患害)隠几頽如病忘言兀自瘖(次公莊子)
(南郭子綦隠几而坐嗒焉似喪其耦又仲尼見温伯雪子而不言)茆茨追上古(夏笠澤叢書苔)
(賦云茅茨上古杌於南朝祖可史記李斯言堯舜茅茨不剪)冠蓋謝當今曉夢猿呼
覺秋懷鳥伴吟暫來聊解帶屢去欲㩗衾湖上行人絶
階前暮雪深應逢綠毛叟扣戸夜抽簪(援皮日休詩劉根昔成道兹塢)
(四百年&KR0008;&KR0008;被其體號為綠毛仙次公唐太中年有禪師居南岳忽見一物綠毛覆體人行而前師曰爾何時)
(至此其物曰爾知晉宋乎爾知姚泓乎我前泓也)
石蒼舒醉墨堂(子仁蒼舒京兆人字才美善行草人謂得草聖三昧官為承事郎通)
(判保安庫嘗為丞相汲郡吕公微仲所薦不逹而卒)
人生識字憂患始(次公杜詩子雲識字終投閣)姓名粗記可以休(縯項)
(籍學書不成其季父梁怒之藉曰書足以記姓名而已不足學請學萬人敵)何用草書誇神
速(厚杜詩醉歌行總角草書又神速世上兒子徒紛紛)開卷戃怳令人愁(次公張衡賦神)
(戃怳以疑愁)我嘗好之每自笑君有此病何能瘳自言其中
有至樂適意無異逍遙遊近者作堂名醉墨如飲美酒
銷百憂乃知柳子語不妄病嗜土炭如珍羞(縯柳子厚荅崔黯書)
(云凡人好辭工書皆病癖也吾嘗見病心腹人有㗖土炭嗜酸鹹者不得則大戚觀吾子之意亦戚矣)君
於此藝亦云至堆墻敗筆如山丘(厚唐長沙僧懷素好草書棄筆堆積埋於)
(山下號曰筆塚)興來一揮百紙盡駿馬倏忽踏九州我書意造
本無法(師曹景宗為人自恃高勝書字不解不以問人皆以意造)點畫信手煩推求
胡為議論獨見假隻字片紙皆藏收不減鍾張君自足
(縯王右軍云吾真書過鍾而草故不減張僕以為真不如鍾草不及張見法帖懷素書鍾繇張芝也)下方
羅趙我亦優(援羅叔景趙元嗣與張伯英並時見稱於西州而矜巧自與衆頗惑之故伯英自稱)
(上比崔杜不足下方羅趙有餘)不須臨池更苦學完取絹素克衾裯(援張)
(伯英臨池學書池水盡黑家之衣帛必書而後練之)
次韻子由綠筠堂(任熙寧元年戊申作)
愛竹能延客求詩剰挂墻風梢千纛亂(堯卿宋子京詩概竹森烟纛)
月影萬夫長(縯杜牧晩晴賦竹林外裹兮十萬丈夫甲刃樅樅密陣而環侍)谷鳥驚棋響山
蜂識酒香只應陶靖節會聽北窗涼
傅堯俞濟源草堂(堯卿堯俞字欽之孟州濟源縣有别業)
微官共有田園興(縯陶淵明歸去來田園將蕪胡不歸)老罷方尋隠退廬栽種
成隂十年事(縯史記十年之計樹之以木)倉皇求買萬金無先生卜築臨
清濟(邦衝按洞天福地記濟瀆源出王屋山名沉水係清源王所理)喬木如今似畫圖鄰里
亦知偏愛竹春來相與護龍雛(縯後漢方技傳費長房以青竹杖投葛陂中化為龍厚盧)
(仝詩萬籜抱龍兒孝祥襄沔記辛仲宣多植竹截竹為甖人問其故仲宣曰我性愛竹好酒欲令此二物相並耳)
越州張中舍夀樂堂
青山偃蹇如高人常時不肯入官府(子仁後漢逸民傳龐公居峴山之南)
(未嘗入城府)高人自與山有素不待招邀滿庭戸卧龍蟠屈
半東州萬室鱗鱗枕其股背之不見與無同狐裘反衣
無乃魯(縯揚子薦匡衡於史高曰富貴在身而列士不譽是有狐白之裘而反衣之也)張君眼
力覷天奥(次公退之詩文字覷天巧)能遣荆榛化堂宇持頤宴坐不
出門(次公莊子漁父左手據膝右手持頤)收攬竒秀得十五(子仁唐史拔十得五)才
多事少厭閒寂卧看雲烟變風雨笋如玉筯椹如簪強
飲且為山作主不憂兒輩知此樂(縯謝安嘗謂王羲之曰中年以來傷於哀)
(樂與親友别輒作數日惡羲之曰年在桑榆自然至此正賴絲竹陶寫常恐兒輩覺損其歡樂之趣)但恐
造物怪多取春濃睡足午窗眀想見新茶如潑乳
刁同年草堂
不用長竿矯繡衣(縯阮咸與叔父籍居道南諸阮居道北北阮富而南阮貧七月七日北阮)
(盛曬衣服皆錦繡燦目咸以竿挂大犢鼻於庭人或怪之答曰未能免俗聊復爾耳)南園北第兩
參差青山有約長當戸流水無情自入池歲久酴醿渾
欲合春來楊柳不勝垂(次公杜詩白頭搔更短渾欲不勝簪)主人不用怱
怱去正是紅梅着子時
蘇州姚氏三瑞堂(姚氏世以孝稱任熙寧六年癸丑先生在杭州作)
君不見董邵南隠居行義孝且慈天公亦恐無人知故
令雞狗相哺兒又令韓老為作詩(縯董召南壽州安豐人家有乳狗出而求)
(食雞為拾蟲蟻以哺其兒兒不食焉則以翼覆之韓愈嗟哉董生行云壽州屬縣有安豐唐貞元年時縣人董)
(生召南隠居行義於其中又曰嗟哉董生孝且慈人不識惟有天翁知生祥下瑞無時期家有乳狗出求食雞)
(來哺其兒咮啄庭中拾蟲蟻哺之不食鳴聲悲今事見退之文集)爾來三百年名與淮
水東南馳此人世不乏此事亦時有楓橋三瑞皆目見
(安國吳郡圖經云楓橋在吳縣西九里)天意宛在虞鰥後(厚有鰥在下曰虞舜蓋姚氏所)
(自出)惟有此詩非昔人君更往求無價手
張安道樂全堂(次公莊子樂全之謂得志)
列子馭風殊不惡猶被莊生譏數數(縯莊子逍遥篇曰列子馭風而行泠)
(然善也旬有五日而後返彼於致福者未數數然也)步兵飲酒中散琴(厚晉阮籍傳籍本有)
(濟世之心屬魏晉之際天下多故名士少有全者由是不與世事遂酣飲為常聞步兵厨人善釀有貯酒三百)
(斛乃求為步兵校尉援嵇康傳康為中散大夫彈琴詠詩自足於懷著琴賦見於文選)於此得全
非至樂樂全居士全於天(次公莊子聖人全於天)維摩丈室空翛
然(縯維摩經言舍利佛來見其室中無有牀坐維摩見神通力須彌燈王遣三萬二千師子座來入維摩丈)
(室)平生痛飲今不飲無琴不獨琴無絃(厚陶潜蓄素琴一張徽絃不具)
(每撫而和之曰但識琴中趣何勞絃上聲)我公天與英雄表龍章鳳姿照魚
鳥(援嵇康土木形骸不自藻飾龍章鳳姿天質自然)但令端委坐廟堂(次公晉謝鯤曰)
(端委廟堂使百寮任職則臣不如庾亮一丘一壑自謂過之)北狄西戎談笑了如今
老去苦思歸小字親書寄我詩試問樂全全底事無全
何處更求虧
張寺丞益齋
張子作齋舍而以益為名吾聞之夫子求益非速成(縯子)
(曰非求益者也欲速成者也)譬如遠遊客日夜事征行今年適燕薊
明年走蠻荆東觀盡滄海西涉渭與涇歸來閉戸坐八
方在軒庭又如學醫人識病由飽更風雨晦明淫(厚左傳天)
(有六氣淫生六疾隂淫寒疾陽淫熱疾風淫肺疾雨淫腹疾晦淫惑疾明淫心疾)跛蹩瘖聾肓
虛實在其脉静躁在其情榮枯在其色夀夭在其形苟
能閱千人望見知死生為學務日益此言當自程為道
貴日損此理在旣盈(次公老子為學日益為道日損)願君書此詩以為
益齋銘
杜介熙熙堂(堯卿介字幾先)
﨑嶇世路最先回窈窕華堂手自開咄咄何曾書怪事
(縯殷浩雖被放黜口無怨言但終日書空作咄咄怪事四字而已)熙熙長覺似春臺(厚老)
(子衆人熙熙如享太牢如登春臺)白砂碧玉味方永(援韓湘詩琴彈碧玉調爐養白硃砂)
(師神仙殷七七詩琴彈碧玉調藥煉白硃砂)黃紙紅旗心巳灰(縯樂天詩紅旗破賊非吾)
(事黃紙除書無我名)遙想閉門投轄飲(厚前漢陳遵嗜酒每大飲賓客滿堂閉門取客車轄)
(投井中雖有急終不得去)鵾絃鐵撥響如雷(援唐賀懷智以鵾雞筋作琵琶絃用鐵撥彈乂)
(唐僧善本下撥一聲如雷)
雪齋(杭僧法言作雪山於齋中)
君不見峩嵋山西雪千里(次公宋玉招魂云層冰峩峩飛雪千里)北望成
都如井底(縯唐史李德裕曰維州南界江陽岷山連嶺而西不知其極北望隴山積雪如玉東望成)
(都若在井底)春風百日吹不消五月行人如凍蟻紛紛市人
爭奪中誰信言公似贊公(次公唐大雲寺主謫在秦州老杜為之往還所謂與子成)
(二老來往亦風流者此也又云贊公釋老學佛以治性)人間熱惱無處洗(倬華嚴經云以)
(白旃檀塗身能除一切熱惱又樂天詩旣無白旃檀何以除熱惱)故向西齋作雪峯我
夢扁舟適吳越長廊静院燈如月開門不見人與牛(次公)
(此即禪頌所謂倏忽人牛俱不見者也)惟見空庭滿山雪(言師有詩見寄云林下閑看水)
(牯牛)
王鞏清虛堂(次公晉阮膽字千里清虚寡欲自得於懷定國名堂盖取於此非止言景)
(物之清虛也)
清虛堂裏王居士閉眼觀心如止水(厚莊子莫鑑於流水師傳燈錄法般)
(禪師居牛頭山唐貞觀中四祖入山見師端坐自若祖問曰在此作什麽師曰觀心)水中照見萬
象空敢問堂前誰隠几(縯莊子南郭子綦隠几而坐顔成子游侍於前曰何居乎形固)
(可使如槁木心固可使如死灰乎子綦曰今之隠几者非昔之隠几者也)吳興太守老且病
堆案滿前長渴睡(次公杜詩簿書堆案來相仍)願君勿笑反自觀夢
幻去來殊未巳長疑安石恐不免(縯謝安妻劉惔妹見家門富貴而安獨静)
(退乃謂曰丈夫不如此耶安掩鼻曰恐不免耳)未信犀首終無事(厚史記陳軫謂犀首曰公)
(何好飲也曰無事也曰吾令公厭事可乎)勿將一念住清虛居士與我盖同
耳
趙閱道高齋(縯冷齋夜話云趙閱道休官歸老三衢作高齋而居之與鍾山佛慧禪師)
(為方外交)
見公奔走謂公勞聞公引退云公高(堯卿趙湷獻公年未七十告老于朝)
(不許請之不巳元豐二年二月加太子少保致仕年七十二矣退居于衢有溪石松竹之勝東南高士多從之)
(後朝廷有事郊廟冄起公侍祠不至其子㞦通判温州從公游天台鴈蕩吳越間榮之㞦代還朝見上顧問公)
(甚厚以㞦提舉浙東西常平以便其養㞦復侍公游杭始公自杭致仕杭人留公不得行公曰六年當復來至)
(是迺六歲矣杭人得公如見父母以疾終衢)公心底處有高下夢幻去來隨
所遭不知高齋竟何義此名之設緣吾曹公年四十巳
得道俗緣未盡餘伊皋(次公伊則伊尹皋則皋陶言尚餘經濟之具耳倬圓澤謂李生)
(曰俗緣未盡慎勿相近)功名富貴俱逆旅黃金知繫何人袍超然
巳了一大事(次公一大事即禪家所謂了生死之說)掛冠而去真秋毫(厚南)
(史陶弘景永明十年脱冠服掛神武門上表辭禄)坐看猿猱落罟網兩手未肯
置所操乃知賢逹與愚陋豈直相去九牛毛(縯或問華譚曰諺言)
(人之相去如九牛毛寧有此理乎譚對曰昔者許由巢父讓天子之貴市道小人爭半錢之利此之相去何啻)
(九牛毛耳)長松百尺不自覺企而羡者蓬與蒿(次公韓詩自慙青蒿倚長)
(松)我欲贏糧往問道(次公莊子南榮趎之見老聃贏糧七日)未應舉臂辭
盧敖(厚淮南子盧敖遊乎北海遇一若士敖自謂觀乎六合之外若士舉臂而竦身遂入雲中敖嘆曰猶)
(黃鵠之與壤蟲不亦悲哉)
陶子駿佚老堂二首
文舉與元禮尚得稱舊世(縯後漢孔融字文舉年十歲随父詣京師時河南尹李&KR0574;)
(以簡重自居不妄接士賓勑外自非當世名人及與通家皆不得白融欲觀其人故造膺門語門者曰我是李)
(君通家子弟門者言之膺請融問曰高明祖父嘗與僕有舊乎曰然先君孔子與君先人李老君同德比義而)
(相師友則融與君累世通家衆座莫不歎息)淵明吾所師夫子乃其後掛冠
不待年亦豈為五斗(任陶潜為彭澤令郡遣督郵至吏白應束帶見之潜歎曰柰何吾不)
(能為五斗米折腰事鄉里小兒即日解印賦歸去)我歌歸來引(余增損淵明歸去來以就聲律)
(謂之歸來引)千載信尚友相逄黃卷中(援狄仁傑曰黃卷中方與聖賢相對無巳)
(顔氏家訓曰黃卷五經赤軸三史鎮叔遯齋閒覽曰古人寫書皆用黃紙以藥染之所以辟蠧也故謂之黃卷)
何似一杯酒(師晉張翰曰使我有身後名不如生前一杯酒)君醉我且歸眀朝
許來否(縯陶淵明語客云我醉欲眠卿且去矣)
我從廬山來目送孤飛雲路逄陸道士知是千歲人試
問當時友虎溪巳埃塵(任陸道士名修静與僧慧遠陶淵明友善慧遠送客不過虎溪)
(而送修静常過焉)似聞佚老堂知是幾世孫能為五字詩仍戴
漉酒巾(厚陶潜郡將候之值其酒熟取頭上葛巾漉酒還復戴之)人呼小靖節自號
葛天民(援淵明五柳先生傳葛天氏之民歟無懷氏之民歟師杜甫詩上古葛天氏不貽黃屋憂)
登州孫氏松堂
萬松誰種巳摐摐半嶺蒼髯映此邦露重珠纓蒙翠盖
風來石齒碎寒江(堯卿孟郊聯句云簷瀉碎江喧)浮空兩竹横南閣倒
景扶桑射北窗(次公倒景扶桑言曰也梁元帝纂要云景在上曰反景在下曰倒景又司馬相)
(如大人賦貫列缺之倒景兮涉豐隆之滂濞張宴注曰倒景氣去地四千里其景皆倒在下也淮南子曰出於)
(腸谷入於湯池拂於扶桑是謂晨明)坐待夕烽傳海嶠(次公夕烽邊郡有之平安火也登州)
(雖傍海而扼高麗)重城歸去踏逄逄(次公逢音龐鼓聲也劉禹錫詩雞人一唱鼓蓬蓬亦)
(其類也堯卿退之詩云中虛得暴下避冷臥北窗不踏曉鼓朝安眠聽逢逢)
張競辰永康所居萬卷堂(張熙明也)
君家四壁如相如(縯司馬相如家貧徒四壁立)卷藏天祿吞石渠(次公)
(天禄石渠皆漢閣名乃藏書處也)豈惟鄴侯三萬軸(厚韓詩鄴侯家多書插架三萬軸)
家有世南行祕書(援國朝雜事唐太宗出幸有司請載書以從帝曰不須虞世南在此行祕)
(書也)兒童拍手笑何事(次公李白詩襄陽小兒齊拍手攔街争唱白銅鞮路人借問笑何事)
(笑殺山翁醉似泥)笑人空腹談經義未許中郎得異書(縯蔡邕入吳得)
(王充論衡以為談助及還許人稱其才進曰不見異人當得異書)且與揚雄說竒字(援揚)
(雄傳劉棻常從問竒字)清江縈出碧玉環(次公劉禹錫詩竹含天籟清商葯水遶亭臺碧)
(玉環)下有老龍千古閒知君好事家有酒化為老人夜叩
關留侯之孫書滿腹玉圅寶方何用讀(次公酉陽雜爼開元六年祈雨)
(西域僧請為壇於昆明池側凢七日水縮數尺其龍化老人求救於孫思邈思邈謂曰我知昆明龍宫有仙方)
(三千首若能示予予將救汝老人曰此方上帝不許妄傳今急矣固無所恡有頃捧方至思邈曰爾但還無慮)
(自是池水數日溢岸或曰張氏實有逢龍化老人之事亦借此用之)濠梁空復五車多(次公)
(惠子多方其書五車又惠子嘗遊於濠梁之上)圯上從來一編足(縯西漢張良傳良嘗遊圯)
(上見一老父出一編書授之曰讀是則為王者師)
劉壯輿長官是是堂
閒燕言仁義(任班固云士相與言仁義於間燕)是非安可無非非義之
屬是是仁之徒非非近乎訕是是近乎諛(次公是是近乎謟非非近)
(乎訕不幸而過寧訕無謟此歐陽永叔非非堂記也先生用其說起意以為此詩)當為感麟翁
善惡分錙銖抑為阮嗣宗臧否兩含糊劉君有家學三
世道益孤陳古以刺今紬史行天誅(次公紬音去聲前漢司馬遷為太史)
(令紬史記石室金匱之書)皎皎大明鏡百陋逄一姝鶚立時四顧何
由擾羣狐作堂名是是自說行坦途孜孜善稱人不善
自遠徂(任左傳羊舌職曰禹稱善人不善人遠)願君置座右(援後漢崔瑗有座右銘)
此語禹所謨
夷陵縣歐陽永叔至喜堂
西陵有小邑自古控荆吳形勢今無用英䧺久巳無誰
知有文伯遠謫自王都人去年年改堂傾歲歲扶追思
猶咎吕感歎亦憐朱(時朱太守為公築此堂)舊種孤楠老新霜一
橘枯清篇留峽洞醉墨寫邦圖(三遊洞有許夷陵圖經後有公題處)故老
問行客長官今白鬚著書多念慮許國減歡娛寄語公
知否還須數倒壼
寄題刁景純藏春塢
白首歸來種萬松待看千尺舞霜風年抛造物陶甄外
春在先生杖屨中楊柳長齊低戶暗櫻桃爛熟滴階紅
何時却與徐元直共訪襄陽龐德公(任龐公南郡襄陽人也居峴山之南)
(未嘗入城府襄陽記曰諸葛孔明每至德公家獨拜牀下德公初不令止司馬德操嘗詣德公值其上冢德操)
(徑入其室呼德公妻子使速作黍徐元直向云當求就我與德公談其妻子皆羅拜堂下奔走共設須臾德公)
(還直入相就不知何者是客也)
書望洪亭壁
河漲平來出舊洪山城都任水光中忽然歸壑無尋處
千里禾麻一半空
醉題信老方丈
鶴作精神松作筋階庭蘭玉一時春願君且住三千歲
長與東坡作主人
題永叔會老堂
三朝出處共雍容歲晚交情見二公乘興不辭千里遠
放懷還喜一樽同嘉謀定國垂青史盛事傳家有素風
自顧纓塵猶未濯九霄終日羨冥鴻
題潭州徐氏春暉亭
曈曈曉日上三竿客向東風競倚欄穿竹鳥聲驚步武
入簷花影落杯盤勿嫌步月臨玄圃泠笑乘槎向海灘
勝槩直應吟不盡憑君寄與畫圖看
韓康公坐上侍兒求書扇上二首
窗摇細浪魚吹日手弄黃花蝶遶衣不覺春風吹酒醒
空教明月照人歸
一一窗扉面水開更於何處覓蓬萊天香滿袂人知否
曾到旃檀小殿來
書黁公詩後(并序)
過加禄鎮南二十五里大許店休馬于逆旅祈宗祥
家見壁上有幅紙題云滿院秋光濃欲滴老僧倚杖
青松側只怪高聲問不譍瞋余踏破蒼苔色其後題
云滏水僧寶黁宗祥謂余此光黃間狂僧也年百三
十死於熙寧十年既死人有見之者宗祥言其異事
甚多作是詩以識之黁公本名清戒俗謂之戒和尚
云
黁公昔未化來往淮山曲夀餘兩甲子氣壓諸尊宿但
嗟濁惡世(子仁佛書云五濁惡世)不受龍象蹴(次公維摩經如龍象蹴踏非驢所堪)
我來不及見恨望空遺躅霜顱隠白毫(縯佛於眉間放太白毫光相)
鎻骨埋青玉(縯觀音大士昔於陜府化為倡女以救滛迷既死埋之骨如金鎖不斷)皆云
似逹磨隻履還天竹(厚逹磨既入湼槃葬熊耳山吳城三年後有魏使宋雲自使西域回)
(見達磨于葱嶺手攜隻履翩翩獨遊言吾歸西天雲至言之孝莊帝使人發塔開棺惟隻履在耳)壁間
餘清詩字勢頗拔俗為吟五字偈一洗凡眼肉
留題石經院三首
葱倩門前路行穿翠密中却來堂上看巖谷意無窮
夭矯亭中檜枯枝鵲踏銷瘦皮纏鶴骨高頂轉龍腰
窈窕山頭井潜通伏澗清欲知深幾許聽放轆轤聲
雪後書北堂壁二首
黃昏猶作雨纖纖夜静無風勢轉嚴但覺衾禂如潑水
不知庭院巳堆鹽五更曉色來書幌半夜寒聲落畫簷
試掃北臺看馬耳(次公馬耳山名也與臺相對)未隨埋沒有雙尖
城頭初日始翻鴉陌上晴泥巳沒車凍合玉樓寒起粟
(縯烟蘿子仙人玉樓十二環)光摇銀海眩生花(厚道經以項肩骨為玉樓眼為銀海起粟)
(謂凍起肉上為生粟次公世傳王荆公嘗誦先生此詩嘆云蘇子瞻乃能使事至此時其壻蔡卞曰此句不過)
(詠雪之狀粧樓臺如玉樓瀰漫萬象若銀海耳荆公哂焉謂曰此出道書也蔡卞曾不理會於玉樓何以謂之)
(凍合而下三字云寒起粟於銀海何以謂之光摇而下三字云眩生花乎起粟字盖使趙飛燕雖寒體無軫粟)
(也)遺蝗入地應千尺(堯卿老農語曰蝗之生子遺而入地若經大雪則入地愈深)宿
麥連雲有幾家(援雪宜麥而辟蝗故為豐年之祥兆仔蝗遺子於地若雪深一尺則入地一丈)
(麥得雪則滋茂而成稔歲此老農之語也)老病自嗟詩力退空吟冰柱憶劉
义(縯劉义韓愈門人作雪車冰柱二詩出盧仝孟郊之右夏韻語陽秋載劉义冰柱詩云不為四時雨徒為)
(道路成泥租不為九江浪徒能汩沒天之涯)
謝人見和前篇二首
巳分酒杯欺淺懦敢將詩力鬭深嚴(堯卿退之聯句再入更深嚴)漁
蓑句好真堪畫(堯卿鄭谷雪詩江上晚來堪畫處漁人披得一䉴歸而叚贊善小筆精微摹為)
(畫圖故谷以詩謝之曰愛余風雪句幽絶寫漁䉴則是真曾入畫也先生嘗評此詩以為村舍學中語然以其)
(有實事故引用之)柳絮才高不道鹽(縯謝安嘗内集俄而雪驟下安曰白雪紛紛何所似)
(子朗曰撒鹽空中差可擬道韞曰未若柳絮因風起次公張融作海賦以示顧愷之愷之曰公此賦實超玄虚)
(但不道鹽耳)敗履尚存東郭足(援東郭先生久待詔公車貧困衣弊履不完行雪中履有)
(上無下足盡踐地人皆笑之)飛花又舞謫仙簷(仔李白詩飛花送酒舞前簷)書生
事業真堪笑忍凍孤吟筆退尖(堯卿退之詩云免尖斜莫並苦寒則筆退尖矣)
九陌淒風戰齒牙銀杯逐馬帶随車(縯退之雪詩随車翻縞帶逐馬散銀)
(杯)也知不作堅牢玉(縯謝惠連雪賦白玉雖白空守貞兮未若兹雪與時興滅次公白樂)
(天詩大都好物不堅牢又前漢息夫躬傳器用鹽惡鄧展曰盬不堅牢也)無柰能開頃刻花
(縯韓湘詩解造逡巡酒能開頃刻花)得酒彊歡愁底事閉門高卧定誰家
(援洛陽大雪令出見袁安門無行跡入見安偃臥問何以不出曰大雪人皆乏食不宜干人令賢之)臺前
日暖君須愛冰下寒魚漸可义(堯卿退之有义魚詩東坡既作此詩以示黃門)
(黃門曰冰下有魚恐未易义耳東風解凍冰始解莫若改為冰觧如何公以為知言)
留題仙遊潭中興寺東有玉女洞洞南有馬融讀
書石室過潭而南山石益竒潭上有橋畏其嶮不
敢渡(堯卿終南圖經云讀書臺在縣城西一百步)
清潭百尺皎無泥山木隂隂谷鳥啼蜀客曾遊明月峽
(縯明月峽在古巴郡枳縣今在忠涪二州之境峽首南峯石壁有圓孔形如滿月次公蜀客則先生自謂其曾)
(遊明月峽在古巴子由舟行趨京師時所經遊也)秦人今在武陵溪(見風水洞詩注)獨
攀書室窺巖竇(次公按漢書馬融扶風人宜有石室於此師寺東有玉女洞洞南有馬融讀書)
(石室摯恂以儒術教授隠於南山之隂馬融時從其學)還訪仙姝欵石閨(次公仙姝指言)
(玉女也堯卿吳人謂美女為姝詩曰静女其姝故仙女謂之仙姝石閨乃玉女洞門)猶有愛山心
未至不將雙脚踏飛梯(坡見仙遊潭詩註)
寄題興州晁太守新開古池
百畆新池傍郭斜居人行樂路人誇自言官長如靈運
能使江山似永嘉(縯宋謝靈運為永嘉太守郡有名山水素所愛好所至輙為詩以致其意)
(永嘉今温州是也縯貫休詩永嘉為郡後山水添鮮碧共父永嘉志云永嘉縣本漢東歐縣晉太康二年明帝)
(立永嘉郡)縱飲座中遺白帢(次公帢音蛤帢帽也魏初有白帢之製猶白接䍦白綸巾與夫)
(管寧白帽也)幽尋盡處見桃花不堪山鳥號歸去長遣王孫
苦憶家
單同年求德興俞氏聚遠樓詩三首
雲山烟水苦難親野草幽花各自春賴有高樓能聚遠
一時收拾與閒人
無恨青山散不收雲奔浪卷入簾鈎直將眼力為疆界
何啻人間萬戸侯
聞說樓居似地仙(縯漢志公孫卿言仙人多好樓居於是漢武帝作飛廉桂館益夀延夀館)
(使卿持節設具而迎神人作通天臺置祠其下將招來神仙之屬)不知門外有塵寰幽
人隠几寂無語心在飛鴻滅沒間
蔡景繁官舍小閣(堯卿景繁名承禧撫州臨川人宗晏之孫元導之子元導字濬)
(仲與承禧同登嘉祐二年第於公亦同年友也)
使君不獨東南美(次公爾雅東南之美者有會稽之竹箭焉而虞翻與孔融書并示以所著)
(易注融答書曰聞延陵之禮樂覩吾子之治易乃知東南之美者非徒會稽之竹箭也)典刑長記
先君子(縯後漢孔融與蔡邕善邕死後有虎賁貎類邕融引與同坐曰雖無老成人尚有典刑)戲
嘲王叟短轅車(厚晉王導字茂弘妻曹氏性妬導甚憚之乃密營别館以處衆妾曹氏知將往)
(焉導恐妾被辱遽令命駕猶恐遲之以所執麈尾驅牛而進司徒蔡謨聞之戲導曰朝廷欲加公九錫導弗之)
(覺但謙退而巳謨曰不聞餘物惟有短轅犢車長柄麈尾導大怒謂人曰吾往與羣賢共遊洛中何曾聞有蔡)
(克兒也)肯為徐郎書紙尾(援南史蔡廓字子度徵為吏部尚書因北地傳隆問傅亮選事)
(若悉以見付不論不然不能拜也亮以語錄尚書徐羨之羡之曰黃門郎以下悉以委蔡吾徒不復厝懷自此)
(以上故宜共參同異廓曰我不能為徐干木書紙尾遂不拜干木羡之小字也)三年弭節江湖
上(次公子虚賦於是楚王乃弭節徘徊翱翔容與李善注曰弭案也)千首放懷風月裏
手開東閣坐虚明目淨東溪照清泚素琴濁酒容一榻
(縯江淹恨賦中散下獄神氣激揚濁酒夕引素琴晨張厚晉書嵇康云今但欲守陋巷教養子孫時時與親舊)
(叙離闊陳說平生濁酒一杯彈琴一曲志意畢矣)落霞孤鶩供千里(縯王勃滕王閣記落)
(霞與孤鶩齊飛秋水共長天一色)大舫何時繫門柳小詩屢欲書窗紙
文昌新構滿鵷鸞(次公唐則天嗣聖元年改尚書省為文昌臺古詩厠跡鵷鷺行)都邑
正喧收杞梓(次公杜詩驄馬行云近聞下詔喧都邑肯使麒麟地上行選有云近收把梓)相
逢一醉豈有命南來寂寞君歸矣
和黃秀才鑒空閣(邦衡按杭州圖經云顯明院廣順二年吳越王錢氏臣孟謙建)
(院有鑒空閣)
明月本自明無心孰為境挂空如水鑑寫此山河影(次公)
(酉陽雜俎載佛氏言月中所有乃大地山河影也)我觀大瀛海巨浸與天永九
州居其間無異蛇盤鏡(次公前定錄袁安叔遇異人得書云每受一命即開一幅累仕)
(皆驗一日晨起巾櫛一物墮鏡中如蛇而有四足驚仆而疾數日卒留書尚多其妻開視之皆空紙也最後一)
(幅畫蛇盤鏡中而巳)空水兩無質相照但耿耿妄云桂兔蟇俗說
皆可屏(厚酉陽雜俎舊傳月中有桂又五經通義日月中有兔與蟾蜍向月隂也蟾蜍陽也而與兔並)
(明隂係於陽也)我游鑒空閣缺月正淒冷黃子寒無衣對月句
愈警借君方諸淚(縯方諸方鑑也古者以陽遂取明火於日以方諸取明水於月)一沐
管城穎誰言小叢林清絶冠五嶺
予初謫嶺南過田氏水閣東南一峯豐下銳上俚
人謂雞籠山予更名獨秀峯今復過之戲留一絶
倚天巉絶玉浮屠(次公李白詩青冥皖公山巉絶可人意浮屠佛之名而浮圖佛氏言塔也)
(今先生之詩以山比塔當是浮圖字)肯與彭郎作小姑(縯摭遺江南有兩山孤迥出於江中)
(古傳為二孤之名後人訛之即以大者為大姑小者為小姑立祠即以婦人之名配之洞庭之下有洲風濤激)
(之則隠隠有聲古傳為猛浪磯後人訛音則曰彭郎磯又以為小姑之壻也潘同安志小孤山在宿松縣東南)
(一百二十里又江州有彭浪磯語轉為彭郎磯遂有小姑嫁彭郎之語)獨秀江南知有意
要令人别四方壺(厚左傳云自小别至大别注云禹貢漢水至大别南入江然則此二别在)
(江夏界也海中神山謂之方壺以其形如壺之方也)
犍為王氏書樓
樹林幽翠滿山谷樓觀突兀起江濱云是昔人藏書處
磊落萬卷今生塵江邊曰出紅霧散綺窗畫閣青氛氲
山猿悲嘯谷泉響野鳥嘐戞巖花春借問主人今何在
被甲遠戍長苦辛先登搏戰事斬級區區何者為三墳
書生古亦有戰陣葛巾羽扇揮三軍(縯諸葛亮葛巾羽扇指揮三軍)古
人不見悲世俗回首蒼山空白雲
南溪有會景亭處衆亭之間無所見甚不稱其名
予欲遷之少西臨斷岸西嚮可以遠望而力未暇
特為製名曰招隠仍為詩以告來者庶幾遷之
飛簷臨古道高榜勸遊人未即令公隠聊須濯路塵茆
茨分聚落烟火傍城闉林缺湖光漏窗明野意新居民
惟白帽(次公白帽隠者之服杜詩云嘗念着白帽采薇青雲端師南史和帝紀百姓皆着高屋白紗帽)
(堯卿管寧不應州縣之辟常着白帽)過客謾朱輪(次公楊惲傳云乘未輪者十人)山好留
歸屐(厚謝靈運登山着木屐上山則去其前齒下山則去其後齒)風回落醉巾(縯桓温宴)
(龍山風至吹孟嘉帽落而嘉不知)他年誰改築舊製不須因冄到吾雖
老猶堪作坐賓
淩虛臺(師今在鳳翔廨之後園堯卿乃陳希亮知鳳翔時建也饒先生集載淩虚臺記云四)
(方之山莫高於終南而太守之居未嘗知有山焉此淩虚之所為築也)
才高多感激道真無往還不知此臺上舉酒邀青山青
山雖云遠似亦識公顔崩騰赴幽賞披豁露天慳落日
銜翠壁暮雲點烟鬟(次公太白詩青山猶銜半邊日退之詩擢玉紆烟鬟)浩歌清
興發放意末禮刪是時歲云暮微雪灑袍班吏退迹如
掃(厚杜詩山迹如掃)賓來勇躋攀臺前飛鴈過臺上雕弓彎聯
翩向空墜一笑驚塵寰(次公此乃退之雉帶箭云衝人決起百餘尺紅翎白簇隨傾斜)
(將軍仰笑軍吏賀五色離披馬前墮取其意變其句者也)
孫莘老求墨妙亭詩(子翬先生墨妙亭記云熙寧四年十二月高郵縣孫莘老)
(自廣德移守吳興其明年二月作墨妙亭於府第之北取自漢以來古文遺刻以實之)
蘭亭蠒紙入昭陵(縯王右軍為蘭亭宴集序真本以蠒紙書之唐太宗尤寶其書遺葬入昭)
(陵)世間遺跡猶龍騰(厚見末句注中信民梁武帝評右軍書云字勢雄踞如龍躍天門虎)
(卧鳳閣)顔公變法出新意(縯真卿書雄秀獨出一變古法)細筋入骨如秋
鷹徐家父子亦秀絶(厚徐浩父子工草隸人壯其書為怒蜺抉石渴驥奔泉)字外
出力中藏稜嶧山傳刻典刑在千載筆法留陽冰(縯嶧山碑)
(李斯書也所謂小篆者唐李陽冰得其筆法號玉筯體杜詩嶧山之碑野火焚棗木傳刻肥失真)杜陵
評書貴瘦硬(厚杜甫八方小篆歌苦縣光和尚骨立書貴瘦硬方通神次公亭中有顔徐李斯等)
(石刻故甫叙言之)此論未公吾不憑短長肥瘦各有態玉環飛
燕誰敢憎(縯楊妃外傳云妃小字玉環明皇覽漢成内傳見飛燕身輕不勝風製七寶避風臺因謂)
(妃子曰爾則任吹多少妃曰霓裳一曲足掩前古)吳興太守真好古購買斷缺
揮縑繒龜趺入坐螭隠壁空齋晝静聞登登(次公登登打碑聲也)
(詩云築之登登)竒蹤散出走吳越勝事傳說誇友朋書來乞詩
要自寫為把栗尾書溪藤(次公栗尾筆也溪藤剡溪紙也安國唐國史補云紙則有)
(越之刻藤)後來視今猶視昔(縯蘭亭記後之視今猶今之視昔)過眼百世如
風燈(次公韓詩百歲如風燈)他年劉郎憶賀監還道同時須服膺
(厚劉禹錫高樓賀監昔曾登壁上筆蹤龍虎騰又云偶因獨見空驚目恨不同時便伏膺)
莘老葺天慶觀小園有亭北向道士山宗說乞名
與詩
春風欲動北風微歸鴈亭邊送鴈歸蜀客南遊家最遠
吳山寒盡雪先晞扁舟去後花絮亂(次公先生自杭倅以開運鹽河故至)
(湖州若去乃三月矣故曰去後花絮亂)五馬來時賓從非(援南齊柳元伯之子五人皆領)
(郡號五馬殷文圭云柳氏亭邊參差五馬吳洪慶善韓文辨證云謝靈運為永嘉太守常以五馬自隨立五馬)
(坊五馬亭)惟有道人應不忘抱琴無語立斜暉
於潜令刁同年野翁亭(邦衡按圖經岝㟧山在縣西二里野翁亭在山之北)
山翁不出山溪翁長在溪(前二令作二翁亭)不如野翁來往溪
山間上友麋鹿下鳬鷖問翁何所樂三年不去煩推躋
(援吳人歌曰鄧侯挽不留謝令推不去)翁言此間亦有樂非絲非竹非蛾
眉(次公非絲非竹雖語意當如此亦出左太冲詩何必絲與竹山水有清音)山人醉後鐵冠
落溪女笑時銀櫛低我來觀政問風謠皆云吠大足生
氂(縯岑熙為魏郡太守人歌之曰我有枳棘岑君伐之我有蟊賊岑君遏之吠大不驚足下生氂)但恐
此翁一旦捨此去長使山人索寞溪女啼(天長山唐道士常冠鐵冠)
(於潜婦女皆插大銀櫛長尺許謂之蓬沓須溪今人必以為於潜病矣賴此注有理)
僧清順新作垂雲亭(希聲按杭州圖經云寶嚴院天成二年錢氏建其亭舘有)
(借竹軒垂雲亭亭乃元豐中詩僧清順作)
江山雖有餘亭榭着難穏登臨不得要萬象各偃蹇(次公)
(左傳云彼皆偃蹇盖傲慢不隨之貎先生詩又曰清山偃蹇如高人又云青山若無數偃蹇不相親皆此意也)
惜哉垂雲軒此地得何晩天功争向背詩眼巧增損路
窮朱欄出山破石壁很海門浸坤軸(縯杜詩安知有蒼池萬頃浸坤軸)
湖尾抱雲巘葱葱城郭麗(縯蘇伯阿望舂陵郭歎曰氣佳哉欝欝葱葱然)淡淡
烟村遠紛紛烏鵲去一一漁樵返雄觀快新獲微景收
昔遁道人真古人嘯詠慕嵇阮(厚晉周顗於王導坐傲然嘯詠導曰卿欲遠希)
(嵇阮邪顗曰安敢近捨明公遠希嵇阮)空齋卧蒲褐芒屨每自捆(厚唐隠士朱桃)
(椎織芒屨置道上見者以美茗易之曰此居士屨也)天憐詩人窮乞與供詩本我
詩久不作荒澀旋鋤墾從君覓佳句咀嚼廢朝飯
東陽水樂亭(為東陽令王都官槩作秦志林錢塘東陽皆有水樂洞泉流空谷中皆自)
(然宮商)
君不學白公引涇東注渭五斗黃泥一鍾水(縯漢書溝洫志白公)
(奏穿渠引涇水首起谷口尾入櫟陽注渭中袤三百里溉田四千五百餘頃民歌之曰舉鍤為雲決渠為雨涇)
(水一石其泥數斗)又不學哥舒横行西海頭歸來羯鼓打涼州
(縯哥舒其先盖突騎施哥舒部之酋長世居安西翰貴封涼國公羯鼓打涼州事未詳涼州曲名也唐以州名)
(曲如伊梁甘涼之類又云入破其地皆䧟於吐蕃羯鼓外夷樂以戎羯名之如漆桶下以牙牀承之擊用兩梭)
(厚哥舒翰築神威軍青海上吐蕃攻破之更築於龍駒島三千人戍之由是吐蕃不敢近青海)但向空
山石壁下愛此有聲無用之清流流泉無絃石無竅強
名水樂人人笑慣見山僧巳厭聽多情海月空留照洞
庭不復來軒轅(縯莊子黃帝張咸池九韶之樂於洞庭之野軒轅言黃帝也)至今魚
龍舞鈞天(厚趙簡子疾語大夫曰我之帝所甚樂與百神遊於鈞天廣樂九奏萬舞不類三代之樂)
(其聲動人)聞道磬襄東入海(援論語擊磬襄入于海)遺聲恐在山海間
鏘然澗谷含宫徵節奏未成君獨喜不須寫入薰風絃
(縯舜作五絃之琴以歌南風其詩曰南風之薰兮可以解吾民之愠兮)縱有此聲無此耳
李行中醉眠亭三首
巳向閒中作地仙(縯孫思邈著千金方以䖟蟲水蛭為葯以害物命不獲上昇為地仙)更
於酒裏得天全(縯莊子言醉者墜車雖疾不死骨節與人同而犯害與人異其神全也)從
教世路風波惡賀監偏工水底眠(厚杜詩飲中八仙歌知章騎馬似乘船眼)
(花落井水㡳眠)
君且歸休我欲眠人言此語出天然醉中對客眠何害
須信陶潜未若賢(縯陶潜有酒輙設不問賓主醉則語客曰我醉欲眠君且去厚李白詩我)
(欲醉眠君且去明朝無事抱琴來)
孝先風味也堪憐肯為周公晝曰眠(縯邊韶字孝先嘗晝日假寐弟子私)
(嘲之曰邊孝先腹便便懶讀書畫日眠孝先聞之荅曰邊為姓孝為字腹便便五經笥但欲眠思經事寐與周)
(公同夢静與孔子同意師而可嘲出何典記)枕麯先生猶笑汝(援劉伶酒德頌先生於是)
(方捧罋承糟銜杯嗽醪奮髯箕踞枕麯藉糟)枉將空腹貯遺編
次韻陳海州乘槎亭(縯因話銀云漢書載張騫窮河源言其奉使之遠實無天)
(河之說惟張華博物志云近世有人居海上每年八月見乘槎來不違時貴一年糧乘之到天)
(河見婦人織丈夫飲牛遣問嚴君平日某年月日客星犯牛斗即此人也後世相傳云得織女)
(支機石持以問君平都是憑虚無之說今成都嚴真觀有一石呼為支機石云當時君平留之)
(寶歷中予下第還家於京都途中逢官差夫逓舁張騫槎先在東都禁中今准詔索有司取進)
(不知是何物也前輩詩往往有張騫槎者相襲訛謬矣縱出雜書亦不足據也)
人事無涯生有涯(縯莊子吾生也有涯而知也無涯)逝將歸釣漢江槎
乘桴我欲從安石(縯謝安與孫綽等泛海風起浪湧安吟嘯自若)遁世誰能識
子嗟(次公丘中有麻詩云彼留子嗟言其將逝矣)曰上紅波浮翠巘潮來白
浪卷青沙清談美景雙竒絶不覺歸鞍帶月華
種德亭(并序)
處士王復家於錢塘為人多技能而醫尤精期於活
人而已不志於利築室候潮門外治園囿作亭榭以
與賢士大夫遊惟恐不及然終無所求人徒知其接
花蓺果之勤而不知其所種者德也乃以名其亭而
作詩以遺之
小圃傍城郭閉門芝术香(堯卿仙經本行傳言焚芝术辭葷羶清籟飄飀於草木天)
(香氛氲於崖谷此道家之所貴也)名隨市人隠(縯王康琚反招隠詩曰大隠隠朝市小隠隠藪)
(澤)德與佳木長元化善養性(援後漢方術傳華陀字元化其傳云曉養生之術年)
(巳百歲而猶有壯容時人以為仙)倉公多禁方(縯倉公淳于意其傳云少而喜醫方術更受師)
(同郡元里公乘陽慶使意盡去其故方更悉以禁方予之盖常為齊太倉長)所活不可數相
逄旋相忘但喜賓客來置酒花滿堂(子仁李白詩美人在時花滿堂)我
欲東南去冄觀雙檜蒼山茶想出屋湖橘應過墻木老
德亦熟吾言豈荒唐
徐大正閒軒
冰蠶不知寒(縯王子年拾遺錄東海圓嶠山有冰蠶長七寸有鱗角以霜雪覆之則為蠒五色絲)
(織為衣入水不濡)火鼠不知暑(厚東方朔神異經曰南荒之外有火山其中皆生不燼之木晝)
(夜火燒得暴風猛雨不滅火中有鼠重百斤毛長二尺餘細如絲可以作布倬王貞白寄鄭谷詩云火鼠重燒)
(布冰蠶獨繭絲直須天下手裁作領巾披)知閒見閒地已覺非閒侣君看東
坡翁懶散誰比數形骸墯醉夢生事委塵土早眠不見
燈晩食或欹午臥看氊取盗(援晉書王獻之夜卧齋中有偷兒入其室盗物都盡)
(獻之徐曰偷兒青氊我家舊物可特置之)坐視麥漂雨(縯後漠高鳳少為書生家以農畆為業專)
(精讀書晝夜不息妻嘗之田曝麥於庭令鳳持竿護雞時天暴雨而鳳持竿誦經不覺潦水漂麥)語希
舌頰強(厚晉殷仲堪云三日不讀道德經覺舌本間強)行少腰脚僂五年黃州
城不踏黃州鼓人言我間客置此閒處所問閒作何味
如眼不自睹(縯莊子目能視百步之外而不見其睫)頗訝徐孝廉得閒能
幾許介子願奉使(次公前漢傅介子謂霍光曰樓蘭龜兹數反覆而不誅無所懲艾介子過)
(龜兹時其王近就人易得也願往刺之以威示諸國)翁歸備文武(援前漢田延年為河東太守行)
(縣至平陽召故吏五六十人延年親臨見令有文者東有武者西閱數十人次到尹翁歸獨伏不肯起曰翁歸)
(文武兼備唯所設施)應緣不耐閒名字掛庭宇我詩為閒作更得
不閒語君如汗血駒(縯大宛國馬汗血其先天馬子也)轉眄略燕楚(縯李)
(白天馬歌升崑崙歴西極四足無一蹶雞鳴發燕晡秣越)莫嫌鑾輅重終勝鹽車苦
(厚戰國策汗明之言曰驥服鹽車上太行伯樂遇之下車攀而哭之)
泗州南山監倉蕭淵東軒二首
偶隨樵父採都梁(南山名都梁山山出都梁香故也次公樂府歌詩曰㲲㲪五水香迷迭艾)
(納及都梁又本草蘭草條下注引荆州記云都梁縣有山山下有水清淺其中生蘭草因名為都梁)竹屋
松扉試乞漿(厚太平廣記裴航經藍橋驛求漿於老媪家媪咄曰雲英擎一杯水來郎君要飲次)
(公朝野僉載云太歲在酉乞漿得酒)但見東軒堪隠几不知公子是監倉
溪中亂石墻垣古山下寒蔬匕箸香我是江南舊遊客
掛冠知有老蕭郎(次公東觀漢記曰王莽居攝子宇諫莽而莽殺之逄萌謂友人曰三綱絶)
(不去禍將及人即解冠掛東門而去)
北望飛塵若晝霾(次公爾雅風而雨土曰霾又詩云終風且霾)洗心聊復記
東齋珍禽聲好猶思越(縯古詩胡馬嘶北風越鳥巢南枝次公莊舄在楚為執珪有頃)
(而病楚王曰舄故越之鄙細人也今在楚為執珪富貴矣亦思越否)野橘香清未過淮(厚周)
(禮考工記橘逌淮而北為枳)有信微泉來遠嶺無心眀月轉空階一
官倉庾真堪老(援漢有倉氏庾氏以其為倉庾之官而長子孫焉)坐看松根絡
斷崖
劉乙新作射亭(乙父嘗知眉州)
蘭玉當年刺史家(縯晉謝安嘗戒約子姪曰子弟亦何豫人事而正欲使其佳姪玄荅日譬)
(如芝蘭玉樹欲使其生於階庭爾)雙鞬馳射笑穿花(厚後漢董卓膂力過人雙帶兩鞬左)
(右馳射注云言所以藏箭謂之服藏弓謂之鞬左傳左執鞭弭右屬櫜鞬)而今白首閒驄馬
(援後漢桓典拜侍御史常乘驄馬京師畏憚為之語曰行行且止避驄馬御史)只有清樽照畫
蛇(縯晉書樂廣有親賓久闊不復來廣問其故答曰前在座蒙賜酒方欲飲杯中有蛇影意甚惡之既飲而)
(疾于時河南廳事壁上有角弓畫作蛇廣意杯中蛇即角影也復置酒于前處謂客曰酒中復有所見否答曰)
(所見如初廣乃告其所以客豁然意解沈病頓愈)寂寂小窗珠網徧隂隂垂柳
鴈行斜手柔弓燥春風暖(厚魏文帝言歲時之春勾芒司節和風扇物弓燥手柔草)
(淺獸肥與族子獵於鄴西)置酒看君中戟牙(次公吕布傳袁術遣將紀靈等攻劉備布謂靈)
(曰玄德布弟也為諸君所圍故來救之布性不喜合闘但喜解闘耳乃令軍中候設戟於營門布彎弓顧曰諸)
(君觀布射戟小支中者各解兵不中可留決闘布即一發正中戟支靈等皆言將軍天威也罷去)
留題蘭皋亭
雪後東風未肯和扣門遷客夜經過不知舊竹生新筍
但見清伊换濁河(次公即前所謂新洛也)無復往來乘下澤(縯後漢馬)
(援嘗謂官屬曰吾從弟少遊常哀吾慷慨多大志曰士生一世但取衣食裁足乘下澤車御欵叚馬為郡掾吏)
(守墳墓鄉里稱善人斯可矣)聊同笑語說東坡(堯卿白樂天謫忠州州有東坡屢作詩以)
(言之故公在黃州亦作東坡乃樂天之遺意也)眀年我亦開三徑(次公晉陶潜傳求為彭澤)
(令謂親朋曰聊欲弦歌以為三徑之資盖蔣詡開三徑以延其友求仲羊仲也)寂寂兼無雀可
羅(厚前漢鄭當時傳云先是下邳翟公為廷尉賓客滿門及廢門外可設雀羅堯卿樂天詩云門冷兼無雀)
(可羅)
南部妙峯亭
千尋掛雲闕十頃含風灣開門弄清泚照見雙銅鐶池
臺半禾黍(縯詩周大夫行役至于宗周過故宗廟宫室盡為禾黍)桃李餘榛菅(次公)
(退之詩豈念幽桂遺榛菅)無人肯回首日暮車斑斑(厚後漢五行志京都童謠曰車)
(斑斑入河間河間婦女工數錢)史君非世人心與古佛閒時要聲利客
來洗塵埃顔新亭在東阜飛宇臨通闤古甃磨翠壁霜
林散烟鬟(次公退之詩擢玉紆烟鬟先生今句盖言山之露頂如烟鬟耳又有詩曰孤雲落日在馬)
(耳照耀金碧開烟鬟又曰落日銜翠壁暮雲點烟鬟又曰兩山遙樹雙烟鬟又曰淮山相媚好曉鏡開雲鬟是)
(已)孤雲抱商丘芳草連杏山俯仰盡法界逍遥寄人寰
亭亭妙高峯(次公妙高峯則取海上德雲所居之山為名也)了了蓬艾門(縯莊子夫)
(三子者猶存蓬艾之間)五老壓彭蠡(援廬山有五老峯廬山背岷流面彭蠡故云)三峯
照潼關(厚華山有三峯曰蓮華毛女松檜潼關在華州華隂縣)均為拳石小配此
一掬慳(縯退之炭谷湫詩巨靈高其捧保此一掬慳)煩公為摽指免使勤躋
攀
遺直坊(并序)
富鄭公客李常登人也故太守李師中榜其閭曰遺
直其子大方求詩於軾為賦一首
使君不浪出羔鴈親扣門(縯禮記下大夫相見以鴈上大夫相見以羔次公禮記云)
(飾羔鴈者以繢)先生但清坐薤水已多言(縯後漢龐參為漢陽太守郡人任棠者有)
(竒節隠居教授參到先候之棠不與言但以薤一大本水一盂置戶屏下自抱孫兒伏於戶下參思其微意曰)
(水者欲吾清也拔大本薤者欲吾擊強宗也抱兒當戶欲吾開門卹孤也於是歎息而還)當時邦人
化市無朝飲豚(援家語仲尼為司寇沈猶氏不敢朝飲其羊)歲月曾幾何客
主皆九原(縯禮記擅弓趙文子與叔譽觀於九原文子曰死者如可作吾誰與歸注九原者晉卿大)
(夫所葬之地)魯經有餘歎(次公春秋左傳稱叔向古之遺直厚禮記仲尼之歎蓋歎魯也)楚
些無歸魂我作遺直詩過者式其藩
同景文詠蓮塘
塘上鉤簾對晩香不知斜日已侵牀江妃自惜凌波韈
長在高荷扇影涼
藏春塢三首
退之身外無窮事子美生前有盡花更有多情君未識
不隨柳絮落人家
莫尋羣玉峯頭路莫看玄都觀裏花但解閉門留我住
主人休問是誰家
朱閣前頭露井多碧桃枝下美人過寒泉未必能如此
柰有銀牀素綆何
書辨才白雲堂壁
不辭清曉叩松扉却值支公久不歸山鳥不鳴天欲雪
卷簾惟見白雲飛
散郎亭
法花下有散郎亭老樹蒼崖如有情歡戚巳隨時事去
壁間只有古人名
書堂嶼
蒼山古木書堂嶼北出湘水百餘步誰為往來虧世界
至今人指安禪處豈無驚蛇與飛鳥後來那復知其趣
不知我身今是否空記名稱作常住
題淨因院
門外黃塵不見山箇中草木亦常閒履聲如渡薄冰過
催粥華鯨吼夜闌
講武臺南有感
山城九月冒朝寒講武臺南路屈盤騶子雨中乘馬去
村童烟外倚墻看鵶啼冢木秋風急鷺立漁船夜水乾
花似去年堪折贈插花人去淚闌干
題寶雞縣斯飛閣
西南歸路遠蕭條倚檻魂飛不可招野闊牛羊同鴈鶩
天長草樹接雲霄昏昏水氣浮山麓汎汎春風弄麥苖
誰使愛官輕去國此身無計老漁樵
顔樂亭詩(并叙)
顔子之故居所謂陋巷者有井存焉而不在顔氏久
矣膠西太守孔君宗翰始得其地浚治其井作亭於
其上命之曰顔樂昔夫子以簞食瓢飲賢顔子而韓
子乃以為哲人之細事何哉蘇子曰古之觀人也必
於小者觀之其大者容有偽焉人能碎千金之璧不
能無失聲於破釡能搏猛虎不能無變色於蠭蠆孰
知簞食瓢飲之為哲人之大事乎乃作顔樂亭詩以
遺孔君正韓子之說且以自警云
天生烝民為之鼻口美者可嚼芬者可臭美必有惡芬
必有臭我無天游六鑿交鬭騖而不反跬步商受偉哉
先師安此微陋孟賁股慄虎豹却走眇然其身中亦何
有我求至樂千載無偶執瓢從之忽焉在後
東坡詩集註卷二十八
