東坡詩集註卷二十
宋王十朋撰
慶賀
秦少游夢發殯而葬之者云是劉發之柩是歲發
首薦秦以詩和之劉涇亦作因次其韻
君看三代士執雉(次公士執雉出周禮宗伯以禽作六摰疏云義取所守介而死不失其節)
本以殺身為小補居官死職戰死綏(縯禮戰者將死鼓御死綏)夢尸
得官真古語(厚晉殷浩傳或問浩曰將蒞官而夢棺將得財而夢糞何也浩曰官本臭腐故將官)
(而夢尸錢本糞土故將得錢而夢穢時人以為名言)五行勝已斯為官官如草木
吾如土(次公五行以尅我者為官而先生止言官如草木吾如土特取其可賤者言之爾)仕而
未禄猶賓客待以純臣盖非古餽焉曰獻稱寡君(援禮記仕)
(未有禄者君有餽焉曰獻使焉曰寡君)豈比公卿相爾汝(次公孔融與襧衡為爾汝交又)
(杜詩忘形到爾汝)世哀道微士失巳得喪悲歡反其故草袍蘆
箠相嫵媚飲食嬉遊事羣聚曲江船舫月燈毬(縯唐進士開宴)
(嘗寄於曲江亭既撒饌則移樂泛舟又有月燈閣打毬之會)是謂舞殯而歌墓看花
走馬到東野(厚孟郊字東野其及第詩曰春風得意馬蹄疾一日看盡長安花)餘子紛
紛不足數(次公禰衡云餘子碌碌莫足數)二生年少兩豪逸詩酒不知
軒冕苦故令將仕夢發棺勸子莫為官所腐塗車芻靈
皆假設(次公塗車芻靈言明器也字出禮檀弓)着眼細看君勿誤時來聊
復一飛鳴進隱不須煩伍舉(援楚莊王即位三年不出號令日夜為樂令國中曰)
(有敢諫者死無赦伍舉曰願有進隱曰有鳥在於阜三年不蜚不鳴是何鳥也莊王曰三年不蜚蜚將沖天三)
(年不鳴鳴將驚人舉退矣吾知之矣)
朱夀昌郎中少不知母所在刺血寫經求之五十
年去歲得之蜀中以詩賀之
嗴君七歲知念母憐君壯大心愈苦羨君臨老得相逢
喜極無言淚如雨不羨白衣作三公(次公史記儒林傳序公孫弘以春秋)
(白衣為天子三公又荀爽白衣作三公)不愛白日昇青天(次公史記始皇本紀注引茅盈)
(内紀盈曾祖父蒙於華山之中乘雲駕龍白日昇天)愛君五十着綵服兒啼却得
償當年(縯老萊子年八十衣綵衣為小兒啼以悦親)烹龍為炙玉為酒鶴髮
初生千萬夀金馬詔書錦作囊白藤肩輿簾蹙繡感君
離合我酸辛此事今無古或聞長陵朅來見大姊(厚漢武帝)
(母王太后微時為金王孫婦生女在長陵小市武帝立自駕迎之直至其門家人驚恐女逃匿扶將出拜帝下)
(車泣曰大姊何藏之深也載至長樂宫與俱謁太后)仲孺豈意逢將軍(援霍仲孺以縣吏給)
(事平陽侯家與侍者衛少兒私通而生去病絶不相聞久之去病既壯大為將軍擊匈奴至平陽見仲孺號曰)
(去病不早自知為大人遺體也)開皇苦桃空記面(縯隋文帝外家吕氏其家甚微帝顯後求)
(訪不知所在開皇初汝南郡上言有男子吕永吉自稱有姑字苦桃嫁楊氏勘驗知是舅家而貴之)建中
天子終不見(厚代宗皇后沈氏生德宗史思明再陷河洛失后所在德宗即位建中元年遥尊為)
(皇太后以睦王述為奉迎太后使分命使臣周行天下終貞元之世無聞焉)西河郡守誰復
譏(援吳起出衛國門與其母訣囓臂而盟曰起不為卿相不復入衛頃之其母死起終不歸後仕衛為西河)
(守)潁谷封人羞自薦(次公鄭莊公寘母姜氏于城潁而誓之曰不及黃泉無相見也既而)
(悔之潁考叔為潁谷封人聞之有獻於公鄭伯用其說而母子如初)
賀陳述古弟章生子
鬱葱佳氣夜充閭(縯漢光武紀望氣者蘇伯阿曰氣佳哉鬱鬱葱葱然賈充始生父逵曰後)
(當有充閭之慶故以為名充字公閭)始見徐卿第二雛(厚杜詩徐卿二子生絶竒又云丈夫)
(生兒有如此二雛者名位豈肯卑微休)甚欲去為湯餅客(援唐明皇王后恩寵日衰不自)
(安一日訴曰三郎獨不記阿忠脱新紫半臂換一斗麫為生日湯餅邪上感然閔之)惟愁錯寫弄
麞書(縯李林甫舅子姜度妻誕子林甫手書慶之曰聞有弄麞之慶客視之皆掩口也)參軍新
婦賢相敵(厚晉王渾妻鍾琰生子濟他日濟趨庭而過渾曰生子如此足慰人心琰曰若使新婦得)
(配参軍生子不翅如此参軍謂渾弟瀹)阿大中郎喜有餘(援謝道韞嘗曰一門叔父則有)
(阿大中郎盖謂謝安也)我亦從來識英物試教啼哭定何如(縯桓溫生)
(未朞溫嶠見之曰此兒有竒骨可試使啼及聞其聲曰真英物也以其為温嶠所賞故名曰溫)
樂全先生生日以鐵拄杖為夀二首
先生眞是地行仙(次公楞嚴經言仙之品有地行仙)住世因循五百年
每向銅人話疇昔故教鐵柱鬭清堅入懷冰雪生秋思
倚壁蛟龍護晝眠(子仁退之赤藤杖歌空堂晝眠倚牖戶飛電著璧搜蛟螭)遙想人
天會方丈(縯維摩經言三萬二千師子座高八萬四千由旬入維摩方丈室中無所妨礙)衆中
驚倒野狐禪(次公野狐禪禪家之妖魔者任傳燈錄云臨濟野狐禪云云)
二年相伴影隨身(縯李白詩舉杯邀明月對影成三人月既不解飲影徒隨我身)踏遍
江湖草木春擿石舊痕猶在眼閉門高節欲生鱗畏途
自衛真無敵(縯莊子畏隸者若畏泥塗次公莊子畏塗者十殺一人焉則必盛卒徒而後往)捷
徑爭先却累人(縯唐書盧藏用始隱終南山晚㣘權利嘗謂司馬承禎曰此中大有佳處承禎)
(曰以僕視之仕塗之捷徑耳)遠寄知公不嫌重筆端猶自斡千鈞(子仁)
(先生嘗云凡人作文士須是筆頭下挽得數萬鈞起方可以言文字)
次韻穆父尚書侍祠郊丘瞻望天光退而相慶引
滿醉吟
千章杞梓蔭雲天(厚史記貨殖傳山居千章之材左傳云杞梓皮革自楚往也雖楚有材晉)
(實用之)樗散誰收老鄭虔(縯杜甫送鄭虔詩鄭公樗散鬢成絲酒後嘗稱老畫師)喜
氣到君浮白裏(縯說苑魏文侯飲羣臣酒曰飲不盡者浮以大白)豊年及我挂
冠前(援後漢逢萌挂冠東都城門歸遼東又陶弘景脱朝服挂神武門)令嚴鐘鼓三更
月(厚杜詩中天懸明月令嚴夜寂寥)野宿貔貅萬竈烟太息何人知帝
力(縯莊子堯時有老人擊壤而歌曰日出而作日入而息鑿井而飲耕田而食帝何力於我哉)歸來
金帛看頳肩(次公退之城南聮句刈熟擔肩頳)
郊祀慶成
帝出乘昌運(次公易帝出乎震)天心予太平文章三代繼(任漢紀贊)
(文章有三代之風)制作七年成(次公是歲壬申元祐七年哲宗皇帝即位之七年也)大祀
乾坤合(縯言合祭天地也)剛辰日月明(厚剛辰剛日也禮記言外事用剛日内事用柔)
(日)泰壇朝掃地(次公禮記曰燔柴於泰壇祭天也又曰掃地而祭於其質也)魄寶夜
垂精(厚晉書天文志鈎陳口中一星曰天皇大帝其神曰耀魄寶而前漢天文志贊云日月周煇星辰垂)
(精)仰御圓蒼盖環觀海岳城北流吞朔易(縯言黃河順流於北也書)
(云平在朔易乃北方之地也)西極落欃槍(次公言西夏寧静也攙搶妖星名出則兵見故也)
升燎靈光答(次公言燔柴之烟也)回鑾瑞霧迎需雲徧枯槁解雨
達勾萌(厚周易需卦雲上於天需又解卦天地解而雷雨作雷雨作而百穀草木皆甲拆又禮記月令)
(云勾者畢出萌者盡達)可頌非天德因箴亦下情(次公詩庭燎因以箴之也)民
言知可酌(厚禮記坊記上酌民言則下天上施)帝謂本無聲(次公詩帝謂文王又云上)
(天之載無聲無臭)富國因崇儉蘄年在好生(次公周禮曰以祈年而漢有祈年觀)
(書曰好生之德洽於民心)無心斯格物克已自消兵(唐書蕭俛當國謂四方無虞遂)
(議太平事乃密詔天下鎮兵逃亡不補謂之銷兵)化國安新政孤臣返舊耕(次公)
(王符論化國之日舒以長)還將清廟什留與野人賡(次公清廟祀文王之詩也)
次韻王仲至喜雪御筵
三軍喜氣鑠飛花(縯唐摭言李紳鎮揚州請章孝標賦春雪詩云六出花飛處處飄黏窗拂)
(砌上寒條朱門到曉難盈尺盡是三軍喜氣銷)睡起空驚月在沙未集驊騮金
騕䮍(厚漢武帝鑄金作馬蹄狀謂之金褭蹄其後杜詩云駿馬時看金騕褭佳人屢出董嬌嬈)故殘
鳷鵲玉横斜(次名鳷鵲漢殿名杜甫宣政殿退朝詩云雪殘鳷鵲亦多時玉横斜雪殘之貌也)
偶還仗内身如寄尚憶江南酒可賒宣勸不多心自醉
(次公劉寬傳嘗於帝前被酒醉伏帝問太尉醉邪寬仰對曰臣不敢醉但任重責大憂心如醉也)強扶
衰白拜君嘉(縯左傳襄四年穆叔如晉晉侯享之歌鹿鳴之三三拜曰鹿鳴君所以嘉寡君也敢)
(不拜嘉)
表弟程德孺生日
仗下千官散紫庭時聞小語說蘇程長身自昔傳甥舅
夀骨遥知是弟兄(予與君皆夀骨貫耳班列中多指予二人不問而知其為中表也)曾
活萬人寧望報(君在楚州予在杭州皆遇飢歲活數萬人)秖求五畝却歸耕
四朝遺老凋零盡(次公此詩是元祐八年作乃哲宗時也言四朝則是仁宗英宗神宗哲宗)
(為四朝逆數甲子盖三四十年事則程德孺當是時自出仕而來乃四朝之臣矣)鶴髮他年幾
箇迎
子由生日以檀香觀音像及新合印香銀篆盤為
夀
旃檀婆律海外芬(縯婆律出波斯國膏香在木心中厚酉陽雜俎一木五香根旃檀節沉香)
(花鷄舌葉藿膠薰陸又云龍脛香出婆利國有婆律樹高八九丈瘦者出龍脛香肥者出婆律香次公按本草)
(云婆律香出婆律國與龍脛同生一樹也)西山老臍栢所薰(厚唐本草麝生中臺川谷陶隱)
(居云形似麞常食栢葉故嵇康養生論云麝食栢而香也)香螺脱黶來相羣(援香螺脱黶甲)
(香也能聚衆香)能結縹緲風中雲一燈如螢起微焚何時度盡
繆篆紋(厚前漢藝文志漢興太史試學童以六體為古文竒□篆書繆篆蟲書音義立繆篆謂其文屈)
(曲纏繞所以摹印章也)繚繞無窮合復分東坡持是夀卯君(次公卯君)
(子由也子由已夘生故云)君少與我師皇墳(次公皇墳言三皇之書三墳是也)㫄資
老聃釋迦文共厄中年點蠅蚊(縯退之詩朝蠅不須驅暮蚊不須拍蠅蚊滿八)
(區可盡與相格厚前漢楊震死詔策曰震正直是與俾匡時政而青蠅點素同兹在藩)晚遇斯須
何足云(子仁白樂天曲江感秋詩晚遇何足言白髮映朱紱)君方論道承華勛(援韓)
(詩方今向升平元凱承華勛)我亦旗鼓嚴中軍(次公先生盖自言作帥定州也)國恩
當報敢不勤但願不為世所醺邇來白髮不可耘問君
何時返鄉枌(厚謝靈運詩揮手告鄉曲三載期歸旋且為樹枌檟無令孤願言又劉禹錫上武相)
(公書一身主祀萬里望枌榆之鄉次公漢高祖少時祭枌榆之社及移新豊亦立焉故後人用枌榆字為鄉曲)
(也)收拾散亡理放紛此心實與香俱焄聞思大士應已
聞(厚楞嚴經云觀世音從聞思修入三摩地)
借前韻賀子由生第四孫斗老(借子由浴罷詩韻)
今日散幽憂(縯莊子堯以天下讓許由許由不受又讓於子州支父子州支父曰我適有幽憂之)
(病方治之未暇治天下也)彈冠及新沐(厚楚詞新沐者必彈冠)況聞萬里孫已
報三日浴朋來四男子大壯泰臨復(次公易復卦朋來無咎為其有四男)
(子故使大壯泰臨復盖一陽生則為復二陽生則為臨三陽生則為泰四陽生則為大壯)開書喜見
面未飲春生腹(厚白樂天家醖詩捧疑明水從空化飲似陽和滿腹春)無官一身
輕有子萬事足舉家傳吉夢(援詩吉夢維何維熊維羆)殊相驚凡目
爛爛開眼電(縯晉書戎眼爛爛如巖下電謂王戎也)磽磽峙頭玉(李賀詩云頭玉)
(磽磽眉裊翠杜郎生得真男子)但令彊筋骨可以耕衍沃(次公左傳有云春耕衍沃)
不須富文章端解耗紙竹君歸定何日我計久巳熟長
留五車書(厚莊子謂惠子多方其書五車)要使九子讀(吾與子由共九男孫矣)簞
瓢有内樂軒冕無流曯人言适似我(次公适則子由之幼子也)窮達
巳可卜蚤謀二頃田莫待八州督(吾前後典八州)
子由生日
上天不難知好惡與我一方其未定間(次公申包胥曰人衆者勝天天)
(定亦能勝人)人力破隂隲(縯洪範惟天隂隲下民註云隲定也天不言而嘿定下民也)少
忍待其定報應真可必季氏生而仁觀過見其實端如
柳下惠焉往不三黜天有時而定夀考未易畢兒孫七
男子(三子四孫)次第皆逢吉(厚洪範身其康強子孫其逢吉)遥知設羅門(次公)
(鄭當時傳載翟公為廷尉賓客填門及廢門外可設雀羅)獨掩懸磬室(厚左傳曰室如懸罄野無)
(青草)回思十年事無愧篋中筆(次公杜詩篋中有舊筆情至時復援)但願白
髮兄年年作生日
以黃子木拄杖為子由生日之夀
靈夀扶孔光(縯前漢孔光為太師太后招曰國之將興尊師重傅其令太師每朝賜靈夀杖)菊
潭飲伯始(厚盛弘之荆州記菊水出穰縣芳菊被水甘香谷中皆飲此水而夀太尉胡廣所患風疾)
(休沐南歸常飲此水後疾遂瘳胡廣字伯始)雖云閒草木豈樂蒙此恥(次公孔光)
(胡廣二人皆畏懦諂諛之人故云草木蒙恥)一時偶收用千載相瘢疻海南
無佳植野果名黃子堅瘦多節目(厚晉書庾凱見和嶠嘆曰森森如千丈松)
(雖磥砢多節目施之大厦有棟梁之用)天材任操倚嗟我始剪裁世用或
緣此貴從老夫手往配先生几相從歸故山不愧仙人
杞(本草拘杞一名仙人杞)
元豐四年十二月二十日謁王文甫於江南岸坐
上得陳季常書報是月四日陜西奏种諤領兵入
界殺西夏六萬餘人獲馬六十匹衆喜抃唱樂各
飲一巨觥
聞說官軍取乞誾將軍旗鼓捷如神故知無定河邊柳
得共中原雪絮春(子仁按王立之詩話云東坡在黃時有一詩云漢家將軍一文佛詔賜天)
(池八尺龍露布朝馳玉關塞捷書夜到甘泉宫似聞指揮築上郡已覺談笑無西戎故臣不見天顔喜但驚草)
(木皆春容其後作謝賜御書詩復用其問數句立之所記如此今集中皆無有疑其非全篇故附見於此)
獲果莊二十韻(子仁按先生謝御書詩自註云時熙河新獲果莊當在元祐之初)
青雲有逋寇白首已窮妖竊據臨洮郡潛通講渚橋廟
謀周召虎邊師漢班超堅壘千兵破連航一炬燒擒姦
從窟穴奏捷上烟霄詭異人圖像歡娛路載謠干誅非
一事伐叛自先朝(縯倣杜詩偷生惟一老伐叛已三朝)取道經陵寢前期
告廟祧西來聞幾日面縛見今朝二聖臨雲陛千官溢
海潮載囚車轣轆失主馬蕭條(縯老杜病馬行失主錯莫無晶光又云毛暗蕭)
(條連雪霜)横拜如蹲犬胡裝尚衣貂理卿辭具服譯長舌初
調緩死恩殊厚求生尾屢搖(縯太史公言猛虎在陷穽之中摇尾而求食)慈
仁逢太母寬厚載唐堯赤手眞擒虎和羹未賜梟(縯漢東觀)
(故事常五月五日作梟羹以賜百官梟惡鳥欲絶其倫也)藁街虛授首東市偶全腰
(縯三輔錄言長安城中有藁街陳湯斬郅支單于懸頭藁街晁錯衣朝衣斬東市左傳有得全腰領幸也)困
獸何須殺遺雛或可招威聲西振夏武節北通遼帝道
有強弱天時或長消羌情防報復軍勝忌矜驕慎重關
西將竒功勿再要
太夫人以無咎生日置酒畱予夜歸書小詩賀上
夀樽餘&KR0377;到朋簪要與郎君語夜深敢請阿婆開後閣
井中車轄任浮沈(申之前漢陳遵嗜酒每大飲賓客滿堂輒關門取客車轄投井中雖有急)
(終不得去)
傷悼
同年程德林求先墳二詩(仔德林名筠)
思成堂
宰樹連山谷(師公羊僖三十三年秦伯伐鄭百里子與蹇叔子諫秦伯怒曰若爾之年者宰上之)
(木拱矣爾曷知出師云宰冢也)祠堂照路隅養松無觸鹿(縯許孜於二親墓所列植)
(松亘五六里時有鹿犯其栽松孜悲歎曰鹿獨不念我乎明日忽見鹿為猛獸所殺置所犯栽下倬唐褚無量)
(以母喪而廬墓有鹿犯所植松栢無量號訴曰山林不乏忍犯吾瑩樹邪自是羣鹿馴擾不復棖觸)助祭
有馴烏(縯蕭放居喪廬前有一慈烏每到臨時舒翼悲鳴以助哀)歸夢先寒食兒啼
到白須(次公取老萊子斑衣兒啼於二親之前)遙知鄰里化醉叟道争扶
歸真亭
舊笑桓司馬(縯宋司馬桓魋為石槨三年不成孔子曰不如速朽)今師鄭大夫(厚晉)
(杜預傳遺言邢山上有冡云是鄭大夫祭仲或云子産墓連山體南北為正而邪東北向新鄭城意不忘本隧)
(道惟塞其後而空其前不填之示藏無珍寶不取於重深也山多美石不用必取有水自然之石以為冡藏貴)
(不勞工巧而此石不入世用也君子尚其冇情小人無利可動吾自表營洛陽城東首陽之南將來兆域儀制)
(取法鄭大夫欲以儉自完耳)不知徂歲月空覺老松梧祭禮傳家法
阡名載版圖(次公前漢原涉傳初武帝時京兆尹曹氏葬茂陵民謂其道為京兆阡涉慕之遂買)
(地開道立表暑曰南陽阡人不肯從謂之原氏阡)會看千冢誄木杪見龜趺(縯龜)
(趺碑制也喪葬今五品以上螭首龜趺子敬王直方詩文發源云龜趺碑座者也)
葉待制求先墳永慕亭詩
靈區有異産化國無潛珍(厚王符潛夫論云化國之日舒以長又賈誼云沕淵潛以)
(自珍也)承平百年間簪纓半齊民建溪富竒偉葉氏初隱
淪(厚顔延年詩立俗迕流議尋山洽隱淪)森然見喬木其下維德人(次公德人)
(指言先墳中人也莊子德人者居無思行無慮)佳哉鬱葱葱(縯後漢光武紀論望氣者蘇伯阿見)
(舂陵郭唶曰氣佳哉鬱鬱葱葱然)氣若鳳與麟聯翩出儒將豈惟十朱
輪(援前漢楊惲云家方隆盛時乘朱輪者十人)新松無鹿觸舊栢有烏馴(厚北)
(史蕭放字希逸居喪廬前有二慈烏各集一樹為巢日午巳前馴庭飲啄自午以後不下樹每日臨時舒翼悲)
(鳴有以助哀也)待翁歸上冡淚葉乃肯春(厚晉書王裒父儀為司馬文王所殺裒常)
(至墓所拜跪攀折悲號涕淚着樹樹為之枯子仁孟郊樂府薄命妾云北山有䕷蕪淚葉長不乾)
悼朝雲詩(并引)
紹聖元年十一月戲作贈朝雲詩三年七月五日朝
雲病亡於惠州葬之棲禪寺松林中東南直大聖塔
予既銘其墓且和前詩以自解朝雲始不識字晚忽
學書粗有楷法盖嘗從泗上比丘尼義沖學佛亦略
聞大義且死誦金剛經四句偈而絶
苗而不秀豈其天不使童烏與我玄(厚楊子育而不苖者吾家之童烏乎)
(九齡而與我玄文次公此言朝雲所生之子幹兒未百日而亡也)駐景恨無千歲藥贈
行惟有小乘禪(援宗密禪師有小乘禪大乘禪最上乘禪之論)傷心一念償前
債彈指三生斷後緣(次公一念三生皆出佛書)歸卧竹根無遠近(任杜)
(詩共醉終同卧竹根)夜燈勤禮塔中仙(次公塔中仙指言大聖塔也)
過永樂文長老已卒
初驚鶴瘦不可識旋覺雲歸無處尋三過門間老病死
(縯佛為太子遊諸城門見生老病死遂出家)一彈指頃去來今(師謂過去見在未來三世)
(也)存亡慣見渾無淚鄉井難忘尚有心欲向錢塘訪圓
澤葛洪川畔待秋深(縯李源居洛陽惠林寺與僧圓澤遊甚密一日相約遊青城蛾眉舟)
(次南浦見婦人錦襠而汲者澤泣謂源曰婦人孕三歲矣吾當為之子無可逃者後十二年中秋月夜杭州天)
(竺寺外當與公相見至暮澤亡而婦乳源後自洛適吳至所約聞葛洪川畔牧童扣角而歌曰三生石上舊精)
(䰟賞月吟風不要論慙愧情人遠相訪此身雖異性長存源問澤公徤否答曰李公真信士然俗緣未盡慎勿)
(相近又歌曰身前身後事茫茫欲話因緣恐斷腸吳越山川尋已遍却回烟棹上瞿塘遂去不復見)
去年秋偶遊寶山上方入一小院閴然無人有一
僧隱几低頭讀書與之語漠然不甚對問其鄰之
僧曰此雲闍黎也不出十五年矣今年六月自常
潤還復至其室則死葬數月矣作詩題其壁
雲師來寶山一住十五秋讀書常閉戶客至不舉頭去
年造其室清坐忘百憂我初無言說師亦無對酬今年
復扣門空房但颼飀云已滅無餘(縯佛入無餘湼槃)薪盡火不
留(縯莊子指窮於為薪火傳也不知其盡也)却疑此室中常有斯人不所遇
孰非夢事過吾何求
陸龍圖詵挽詞(尭卿詵字介夫熙寧己酉年以龍圖閣直學士右諫議大夫集英殿)
(修撰知成都府)
挺然直節庇峩岷謀道從來不計身屬纊家無十金産
(師禮喪記屬纊以俟絶氣註云纊即今之新綿易動摇置口鼻之上以為候又揚雄傳家産不過十金雖無儋)
(石之儲吳如也)過車巷哭六州民(師晉羊祜卒南州人聞羊祜喪莫不號慟罷市巷哭者聲)
(相接其德所感如此)塵埃輦寺三年别樽俎岐陽一夢新(堯卿東坡與介)
(夫相别於京師而會於鳳翔故詩及之)他日思賢見遺像不論宿草更沾
巾(成都有思賢閣畫諸公像縯禮朋友之墓有宿草而不哭)
胡完夫母周夫人挽詞(堯卿完夫名宗愈常州人武平之子嘗為尚書左丞)
柏舟高節冠鄉鄰(厚詩柏舟共姜自誓也衛世子共姜蚤死其妻守義父母欲奪而嫁之誓)
(而不許)絳帳清風聳縉紳(縯苻堅就韋逞母宋氏立講堂置生員百二十人隔絳紗幔而)
(授業號為宣文君)豈似凡人但慈母能令孝子作忠臣(倬南史劉敬宣)
(性至孝桓序謂其父牢之曰此兒非為家之孝子必為國之忠臣)當年織屨隨方進(援翟)
(方進辭其母至京師授經母憐其幼隨之長安織屨以給方進)晩節稱觴見伯仁(厚晉周顗)
(字伯仁母李氏字絡秀中興時顗等並列顯位嘗冬至絡秀舉觴賜三子曰吾昔渡江跣足無所不謂爾等皆)
(貴在吾目前)回首悲涼便陳迹(次公王羲之蘭亭記俛仰之間已為陳迹)凱風吹
盡棘成薪(厚詩凱風自南吹彼棘薪註棘薪其成就者)
姚屯田挽詞
京口年來耆舊衰(次公京口在潤州姚屯田必潤州人也欽夫晉習鑿齒著襄陽耆舊傳)
高人淪喪路人悲空聞韋叟一經在(援前漢韋賢其子玄成皆以明經歷)
(位丞相齊魯諺云遺子黃金滿籯不如教子一經)不見恬侯萬石時(縯前漢石奮子慶諡)
(曰恬侯景帝時石君及四子皆二千石人號奮為萬石君)貧病只知為善樂(縯後漢東平王)
(蒼對明帝曰為善最樂)逍遥却恨棄官遲七年一别真如夢猶記
蕭然瘦鶴姿
哭歐公孤山僧惠思示小詩次韻(熙寧九年壬子作邦衡杭州圖)
(經云孤山去錢塘治四里)
故人已為土(次公莊子上見光而下為土)衰鬢亦驚秋猶喜孤山下
相逢說舊游
弔天竺海月辨師三首
欲尋遺迹彊沾裳本自無生可得亡(縯張湛列子註云本自無生故曰不)
(死)今夜生公講堂月滿庭依舊冷如霜(厚劉禹鍚詩生公說法鬼神聽)
(身後空堂夜不扄高坐寂寥塵漠漠一方明月可中亭)
生死猶如臂屈伸情鍾我輩一酸辛(縯王衍嘗喪幼子山簡弔之悲不自)
(勝簡曰懷抱中物何至此衍曰太上忘情最下不及情情之所鍾正在我輩)樂天不是蓬萊
客(援白樂天詩云海山不是吾歸處歸則須歸兜率天)憑仗西方作主人(厚樂天又與果)
(上人訣别詩云不須惆悵從師去先請西方作主人)
欲訪浮雲起滅因(厚維摩詰言是身如浮雲須臾便滅)無緣却見夢中身
安心好住王文度(縯王坦之初與沙門竺法師甚厚每共論幽明報應便要先死者當報其)
(事後法師來云貧道已死罪福皆不虛惟當勤修道德以升濟幽明耳言訖不見)此理何須更
問人
孔長源挽詞二首
少年才氣冠當時晚節孤風益自竒君勝宜為夫子後
(縯唐孔戡字君勝夫子三十八世孫見韓退之與作墓誌)林宗不愧蔡邕碑(厚世說蔡伯喈)
(為郭林宗作碑頌謂盧子幹曰吾與冇道作碑頌獨無愧)南荒尚記誅元惡東越誰
能事細兒(次公尚書元惡大憝退之詩魯連細兒黠)耆舊如今幾人在為吾
無憾為時悲
小堰門頭柳繫船(尭祖小堰門杭州門也按圖經在仁和縣一十三里)吳山堂上
月侵筵(尭祖即有美堂也)潮聲半夜千巖響詩句明朝萬口傳
(長源自越過杭夜飲有美堂上聯句長源曰天目遠隨雙鳳落海門遥蹙兩潮趨一坐稱善)豈意日
斜庚子後(援賈誼鵩賦曰單閼之歲四月孟夏庚子日斜鵩集于舍)忽驚歲在巳辰
年(縯鄭玄夢孔子告之曰起起今年歲在辰明年歲在已既寤以䜟合之曰辰為龍已為蛇歲至龍蛇賢人)
(嗟知命當終矣)佳城一閉無窮事(縯滕公夏侯嬰常駕至東都門馬悲鳴踣地得石槨有字)
(曰佳城鬱鬱三千年見白日吁嗟滕公居此室)南望題詩淚灑淺
余主簿母挽詞
閨庭蘭玉照鄉閭(縯謝玄傳曰叔父安嘗曰子弟亦何豫人事而正欲使其佳玄曰如芝蘭)
(玉樹欲使生於階庭爾)自昔雖貧樂有餘豈獨家人在中餽(縯易家人)
(無攸遂在中餽)却因麟趾識關雎(縯麟之趾關雎之應也)雲軿忽巳歸仙
府喬木依然擁舊廬忍把還鄉千斛淚一時灑向老萊
裾(厚老萊子事父母孝年七十而衣綵於父母前)
張文裕挽詞(堯卿名捷)
高才本出朝廷右(次公前漢晁錯對策漢庭臣無出其右遂為第一)能事方推
德業餘每見便聞曹植句(次公曹子建善詩且有七步之敏鍾嶸嘗評其詩曰植詩)
(原出於國風其氣骨高竒詞采華茂情兼雅怨體備文質真超逸今古卓爾不羣師魏陳思王植字子建年十)
(歲餘誦讀詩論及詞賦數十萬言善屬文太祖嘗視其文曰汝倩人耶跪曰言出為論下筆成章顧當面試柰)
(何倩人)至今傳寶魏華書(次公魏華河南人善書其字如禇河南而用筆開澗有豆盧公)
(神道碑見於世倬華王徽之外孫善草隸書)濟南名士新凋喪(縯杜詩海内此亭古濟南)
(名士多)劒外生祠已潔除欲寄西風兩行淚依然喬木鄭
公廬(厚北海相孔融過密縣為鄭玄特立一鄉曰鄭公鄉)
同年王仲甫挽詞
先帝親收十五人(尭卿仁宗天聖七年詔復制科八年得何詠富弼景祐元年得吳育蘇紳)
(張方平其後得余靖林億魯宗道尹洙田况王中甫錢易純老二父子公與子由共十五人)四方争
看擊鵬鵾如君才業真堪用顧我衰遲不足論出處升
沉十年後死生契闊幾人存(子仁詩曰死生契闊與子成說任杜詩他時一笑後)
(今日幾人存)他時京口尋遺跡宿草猶應有淚痕(仁宗朝賢良十五人)
(今惟富鄭公張宣徽錢純老及余與舍弟在爾縯禮曰朋友之墓有宿草而不哭焉)
蘇潛聖挽詞(尭卿潛聖名泳成都新繁人慶歷二年楊寘榜登第嘗知乾州又知卭州)
(以職方郎中致仕年六十餘卒有三子其中子名槩年十八嘉祐四年劉暉榜登第終著作郎)
妙齡馳譽百夫雄(子仁詩黃鳥百夫之特師文選王仲宣詩生為百夫雄死為壯士規)晚
節忘懷大隱中(縯大隠隠朝市小隱隱山林)悃愊無華真漢吏(厚後漢章)
(帝詔曰安静之吏悃愊無華)文章爾雅稱吾宗(援公孫弘言臣謹按詔書律令下者文章)
(爾雅訓詞深厚)趨時肯負平生志有子還應不死同惟我閒思
十年事數行老淚寄西風
京師哭任遵聖(尭卿名孜字遵聖嘗為寺丞卒於京師)
十年不還鄉兒女日夜長豈惟催老大漸復成凋喪每
聞耆舊亡涕泫聲輒放老任况竒逸先子推輩行文章
少得譽詩語尤清壯(厚晉阮籍傳帝讓九錫公卿將勸進使籍為其詞詞甚清壯為世所)
(重倬陸士衡文賦銘博約而温潤箴頓挫而清壯)吏能復所長談笑萬夫上自
喜作劇縣(縯袁甫嘗詣何勗自言能為劇縣勗問惟欲宰縣不知臺閣何也甫曰人各有能與不能)
偏工破豪黨奮髯走猾吏(援前漢朱博傳新視事掾吏皆移病卧博問其故奮髯抵)
(几曰齊兒欲以此為風俗也)嚼齒對姦將(次公唐張巡守睢陽裂眥血面齧齒皆碎)哀哉
命不偶每以才得謗竟使落窮山青衫就黃壤宦遊久
不樂江海永相望退耕本就君時節相勞餉(師前漢楊惲曰歲時)
(伏臘斗酒相勞)此懷今不遂歸見纍纍葬(次公丁令威何不學仙塚纍纍)望哭
國西門(縯謝安既死甥羊曇至西州門慟哭而去)落日銜千嶂平生惟一子
抱負珠在掌(尭卿杜子美寄漢中王戲其新誕子詩掌中貪見一珠新)見之齠齓中
已有食牛量(厚尸子言虎豹之子雖未成文巳有食牛之氣)他年如入洛生死
一相訪(師韓愈岳陽樓别竇司直詩行當挂其冠生死君一訪)惟有王濬沖心知
中散狀(縯嵇紹中散大夫康之子也紹始入洛或謂王戎曰昨於稠人中始見嵇紹昂昂如野鶴之在)
(鷄羣戎曰君復未見其父爾濬沖戎字)
哭刁景純(堯卿名約字景純天聖二年登進士第)
讀書想前輩每恨生不早紛紛少年埸猶得見此老此
老如松栢不受雪霜槁直從毫末中自養到合抱(縯老子曰)
(合抱之木生於毫末)宏材乏近用(厚後漢范曄之言曰器博者無近用道長者其功遠)千歲
自枯倒文章踰正始(縯正始魏齊王年號時何晏以才秀知名好莊老言作道德論及諸)
(文賦數十篇王弼好論儒道詞才辨逸文詞不如晏天下翕然宗之由是名理之學盛衍厚晉衛玠傳與王敦)
(相見敦謂謝鯤曰昔王輔嗣吐金聲於中朝此子復玉振於江表微言之緒絶而復續不意永嘉之末復聞正)
(始之音)風節貫華皓平生為人耳自為薄如縞是非雖難
齊反覆看愈好前年旅吳越把酒慶夀考扣門無晨夜
百過迹未掃但知從德公未省厭丘嫂(援漢高祖微時與客過其丘嫂)
(食嫂厭叔與客俱來陽為羹盡轢釜巳而視釡有羹由是怨嫂)别時公八十後會知難
保昨日故人書連年喪翁媪(景純妻先亡)傷心范橋水漾漾
舞寒藻華堂不見人瘦馬空戀皂我欲江東去瓠樽酌
行潦(師左氏潢汙行潦之水可薦於鬼神)鏡湖無賀監慟哭稽山道(縯賀知章)
(請為道士上賜鏡湖一曲李詩嵇山無賀老却棹酒船回)忍見萬松岡荒池沒秋草
弔李臺卿(并序)
李臺卿字明仲廬州人貌陋甚性介不羣而博學彊
記罕見其比好左氏有史學考正同異多所發明知
天文律歷千歲之日可坐數也軾謫居黃州臺卿為
麻城主簿始識之既罷居於廬而曹光州寅甫以書
報其亡臺卿光州之妻黨也
我初未識君人以君為笑垂頭老鸛鶴(縯唐史裴寬傳韋詵有女擇所)
(宜歸見裴寬而悦之許妻以女歸語妻曰常求佳壻今得矣明日集其族使觀之時寬衣碧瘠而長既入族人)
(皆笑呼為碧鸛雀)烟雨霾七竅(次公莊子之言混沌日人皆有七竅子獨無有)弊衣來
過我危坐若持釣(次公管子弟子職曰危坐向師又莊子釣於濮水楚王使大夫二人往見)
(焉莊子持竿不顧)禇裒半面新(厚禇裒有器識庾亮大會州府人士孟嘉坐次甚遠裒問亮聞)
(江州有孟嘉其人何在亮曰在坐卿但自覓裒歷觀指嘉謂亮曰此君小異將無是乎亮欣然而笑喜裒得嘉)
(竒嘉為裒所得乃益器焉次公後漢應奉見造車匠門間半面他日路逢而識之)鬷蔑一語妙
(援晉叔向適鄭鬷蔑惡欲觀叔向從事之收器者而往立於堂下一言而善叔向將飲酒聞之曰必鬷明也下)
(執其手以上曰子若無言吾幾失子矣)徐徐涉其瀾極望不得徼却觀元
嫵媚(縯唐太宗曰人言魏徵舉動疎慢我但見其嫵媚爾)士固難輕料(次公史記范雎傳侯)
(嬴曰人固未易知知人亦未易)看書眼如月罅隙靡不照我老多遺亡
(倬南史劉杳字士深博綜羣書沈約任昉以下每有遺忘皆訪問焉)得君如再少縱横通
雜蓺甚博且知要所恨言無文(子仁孔子曰言之不文行之不遠)至老
幽不耀其生世莫識已死誰復弔作詩遺故人庶免俗
子譙
曹既見和復次其韻
造物本兒嬉(縯唐書杜審言病武平一省候答曰甚為造化小兒相苦)風噫雷電笑
(次公莊子大塊噫氣其名為風神仙傳天公與玉女投壺梟而脱誤不接者天為之笑而别說謂乃所以為電)
(也)誰令妄驚怪失匕號萬竅(厚曹操從容謂劉先主曰今天下英雄惟使君與操)
(爾本初之徒不足數也先主方食失匕筯于時正當雷震因謂操曰一震之威乃至於此任莊子云是惟無作)
(作則萬竅怒號)人人走江湖一一操網釣偶然連六鼇(師列子龍伯之)
(國有大人一釣而連六鼇)便謂此手妙空令任公子(次公莊子任公子為大釣巨緇)
(五十轄以為鉺蹲平會稽投竿東海旦旦而釣朞年不得魚)三歲蹲海徼長貧固不
辭(子仁漢書張負曰豈有美如陳平而長貧者乎)一死實未料(子仁諸葛亮與司馬宣王對壘)
(渭南亮死軍退人為之語曰死諸葛走生仲達宣王曰吾便料生不料死也)難將蓍草算除
用佛眼照何人嗣家學恨子兒尚少嗟我與曹公衰世
老不要空言今無救竒志後必耀(次公博物志言乘槎者云此人有竒志)
吟工五字詩義重千金弔收藏慎勿出免使羣兒譙(子仁)
(退之詩不知羣兒愚那用故謗傷)
孔毅父妻挽詞
結褵託初歡(縯詩東山親結其褵九十其儀其新孔嘉其舊如之何)同穴期晚歲
(厚詩大車糓則異室死則同穴謂予不信有如皦日)擇夫得溫嶠(援世說云晉溫嶠姑有女屬嶠)
(覓婚嶠自有婚意答曰佳壻難得如嶠云何姑曰何敢希汝比也後日嶠報姑云巳得壻矣門地壻身不減嶠)
(因下玉鏡臺一枚姑大喜既交㛰禮畢姑女披紗扇撫掌大笑曰我固疑是老奴果如所卜)生子勝
王濟(縯晉王渾妻鍾氏字琰適渾生濟渾嘗共談濟趨庭而過渾欣然曰生子如此足慰人心琰笑曰若)
(使新婦得配參軍生子固不啻如此參軍謂渾中弟瀹也)高風相賓友(次公左傳冀缺耨其妻饁)
(之敬相待如賓)古義仍兄弟(次公詩燕爾新昏如兄如弟)從君吏隱中(次公汝南)
(先賢傳郭欽吏隠於蟻坡之陽)窮達初不計云何抱沈疾俯仰便一世
幽隂凄房櫳芳澤在巾袂百年縦得滿此路行亦逝那
將有限身長瀉無益涕君文照今古不比山石脆當觀
千字誄寧用百金瘞
任師中挽詞
大任剛烈世無有疾惡如風朱伯厚(縯後漢朱震字伯厚時為言曰車如)
(鷄棲馬如狗疾惡如風朱伯厚)小任溫毅老更文聰明慈愛小馮君(厚前)
(漢馮野王與弟立相代為上郡太守吏民歌之曰大馮君小馮君兄弟繼踵相因循聰明賢智惠吏民政如魯)
(衛德化均周公康叔猶二君)兩任才行不須說疇昔並友吾先人相
看半作晨星沒可憐太白與殘月(援退之詩東方未明大星没獨有太白配)
(殘月)大任先去塜未乾小任相繼呼不還彊寄一樽生死
别樽中有淚酒應酸貴賤賢愚同盡耳(次公白樂天詩賢愚貴賤同歸)
(盡北邙塜墓高嵳峩)君今不盡緣賢子人間得喪了無憑只有天
公終可倚
鄧忠臣母挽詞(尭卿忠臣字慎思)
微生真草木無處謝天力慈顔如春風不見桃李實古
今抱此恨有志俯仰失公子豈先知戰戰嘗惜日吾君
日月照委曲到肝膈哀哉人子心吾何愛一邑家庭拜
前後(子仁公羊傳曰周公何以稱太廟于魯封魯公以為周公也周公拜乎前魯公拜乎後)粲然
發笑色(縯穀梁傳楚軍粲然皆笑)豈比黃壤下焚瘞千金璧若人道
德人視此亦戲劇聊償曾閔意遽與仙佛寂孤纍卧江
渚(次公揚雄反騷謂屈原為湘纍注謂囚者為纍)永望墳墓隔作詩相楚挽感
慟淚再滴
徐君猷挽詞(尭卿君猷知黃州卒)
一舸南遊遂不歸清江赤壁照人悲請看行路無從涕
(縯孔子之衛遇舊館人之喪入而哭之哀出曰子惡乎涕之無從也)盡是當年不忍欺(厚史)
(記子產治鄭民不忍欺)雪後獨來栽柳處竹間行復採茶時山城
散盡樽前客舊恨新愁只自知
去歲九月二十七日在黃州生子名遯小名幹兒
頎然穎異至今年七月二十八日病亡於金陵作
二詩哭之
吾年四十九羈旅失幼子(子翬按年譜元豐七年先生年四十九在黃三月量移汝)
(州)幼子真吾兒眉角生已似未朞觀所好蹁躚逐書史
搖頭却梨栗似識非分耻(援淵明責子詩云通子垂九齡但覓梨與栗)吾老
常鮮歡賴此一笑喜忽然遭奪去惡業我累爾衣薪那
免俗(縯易曰古之葬者厚衣之以薪葬之中野)變滅須臾爾(次公維摩經言是身如浮雲須)
(臾便滅)歸來懷抱空老淚如瀉水(子仁晉書或謂顧愷之哭桓宣武之狀曰淚如)
(傾河注水)
我淚猶可拭日遠當日忘母哭不可聞欲與汝俱亡故
衣尚懸架漲乳已流牀感此欲忘生一卧終日僵中年
忝聞道夢幻講已詳儲藥如丘山臨病更求方仍將恩
愛忍割此衰老腸知迷欲自返一慟送餘傷
葉濤致遠見和二詩復次其韻(濤顛倒元韻)
平生無一女誰復歎耳耳(縯魏志崔琰與楊訓書曰省表事佳耳時乎時乎會當有)
(變時太祖怒曰諺言生女耳耳非佳語會當有變時意指不遜於是罰琰為徒隸)滯留生此兒
足慰周南史(厚司馬遷傳言武帝始建漢家之封而太史公留滯周南不得與從事)那知
非真實造物聊戲爾煩惱初無根恩愛為種子(援白樂天詩不)
(將恩愛子更種憂惱根)煩公為假說反復相指似欲除苦海浪先
乾愛河水棄置一寸鱗悠然笑侯喜(次公退之贈侯喜以釣魚詩舉竿引)
(線忽有得一寸纔分鱗與鬐)為公寫餘習缾罍一時耻(縯詩缾之罄矣維罍之耻)
聞公少已悟柱杖久倚牀笑我老而癡負鼓欲求亡(厚莊)
(子竭竭乎揭仁義若負建鼓而求亡子也)庶幾東門子(次公潘安仁悼亡詩云上慙東門吳下愧)
(蒙莊子注云東門吳者子死而不憂曰吾嘗無子無子時不憂今子死乃與向無子同吾何憂焉)柱史
安敢望嗜毒戲猛獸(縯枚乘云越女侍前齊姬奉後此甘餐毒藥戲猛獸之爪牙也)慮
患先不詳囊破蛇已走尚未省齧傷妙哉兩篇詩洗我
千結腸黠蠶不作繭未老輒自僵永謝湯火厄泠然超
無方
張庖民輓詞(堯卿字朔父金陵人元豐壬戌年以疾卒於曹溪)
東晉巾車令(次公周禮巾車掌王車孔叢子孔子歌曰巾車命駕將適唐都又陶淵明歸去來辭)
(或命巾車今云巾車令蓋淵明嘗為彭澤令故也)西京執戟郎(次公漢制凡郎皆執戟如東方)
(朔為中郎執戟殿下是也又揚雄位不過執戟以下句結髮事文章言之則為揚子雲矣)甘心向山
水結髮事文章(次公結髮言自小時也前漢書有李廣結髮與匈奴戰)故自輕千
戶(縯杜牧之言張祐曰何人得似張公子千首詩輕萬戶侯)何曾羨一囊(厚東方朔言侏儒長)
(三尺餘奉一囊粟臣朔長九尺餘亦奉一囊粟次公趙壹云文籍雖滿腹不如一囊錢)天高鬼神
惡(援韓詩天公高居鬼神惡欲保性命誠難哉)骨朽姓名芳庾嶺銘旌暗秦
淮舊宅荒吾詩不同刻妙語有黃香(黃魯直作哀詞縯黃香後漢時人博)
(學能文當時語曰天下無雙江夏黃童)
王中甫哀詞(并序)
仁宗朝以制策登科者十五人軾忝冒時尚有富彥
國張安道錢子飛吳長文夏公西陳令舉錢醇老王
中甫并軾與家弟轍九人存焉其後十有五年哭中
父於密州作詩弔之則子飛長文令舉没矣又八年
軾自黃州量移汝海與中父之子沇之相遇於京口
相持而泣則十五人者獨三人存耳盖安道及軾與
家弟而巳嗚呼悲夫乃復次前韻以遺沇之時沇之
亦以罪謫家於錢塘
生芻不獨比前人(縯後漢徐穉字孺子郭林宗有母憂穉往弔之置生芻一束於廬前而去)
(衆怪不知其故林宗曰此必南州高士徐孺子也詩不云乎生芻一束其人如玉吾無德以堪之)束藁
端能廢謝鯤(厚晉謝鯤為東海王越掾任達不拘坐家僮取官藁除名)子達想無身
後念(子仁晉張翰嘗云使我有身後名不如生前一杯酒)吾衰不復夢中論已知
毅豹為均死(援莊子田開之曰魯有單豹者巖居而水飲不與民共利行年七十猶有嬰兒之色)
(不幸遇餓虎虎殺而食之有張毅者高門縣薄無不走也行年四十而有内熱之病以死豹養其内而虎食其)
(外毅養其外而病攻其内此二子者皆不鞭其後者也)未識荆凡定熟存(縯莊子楚王與)
(凡君坐少焉楚王左右曰凡亡者三凡君曰凡之亡也不足以喪吾存夫凡之亡也不足以喪吾存則楚之存)
(不足以存存由是觀之則凡未始亡而楚未始存也)堪笑東坡癡鈍老區區猶記
刻舟痕(次公吕氏春秋楚有涉江者其劒自舟中墜於水遽刻其舟曰是吾劒之所墜也舟去從其所)
(刻處入水求之舟巳行矣而劒不行求劒若此不亦惑乎)
李憲仲哀詞(并序)
同年友李君諱惇字憲仲賢而有文不幸早世軾不
及與之遊也而識其子廌有年矣廌自陽翟見予於
南京泣曰吾祖母邊母馬前母張與君之喪皆未葬
貧不敢以饑寒為戚顧四喪未舉死不暝目矣適會
故人梁先吉老聞余當歸耕陽羨以絹十匹絲百兩
為贐辭之不可乃以遺廌曰此亦仁人之餽也既又
作詩以告知君與廌者庶幾皆有以助之廌年二十
五其文曄然氣節不凡此豈終窮者哉
大夢行當覺(次公莊子且有大覺而後有大夢也)百年特未滿(次公古詩人生)
(不滿百)遑哀巳逝人長眠寄孤館念我同年生意長日月
短鹽車困騏驥(縯賈誼弔屈原曰驥垂兩耳服鹽車兮)烈火廢圭瓉(援書曰火)
(炎崑崗玉石俱焚)後生有竒骨(厚晉桓温傳温未朞而太原温嶠見之曰此兒有竒骨可試使)
(啼及聞其聲曰真英物也)出語巳精悍(次公史記郭解傳云解為人短小精悍)蕭然野
鶴姿誰復識中散(縯晉書嵇紹始入洛或謂王戎曰昨於稠人中始見嵇紹昂昂然如野鶴)
(之在鷄羣戎曰君復未見其父耳其父則中散叔夜也)有生寓大塊(厚莊子大塊載我以形勞)
(我以生佚我以老息我以死)死者誰不窽嗟君獨久客(援西漢揚王孫答祈侯書)
(曰裹以幣帛鬲以棺槨支體絡束口含玉石欲化不得鬱為枯腊千載之後乃得歸土就其眞宅由是言之焉)
(用久客)不識黃土暖推衣助孝子一溉滋湯旱(次公嵇康養生論云)
(為稼於湯世偏有一溉之功者雖終焦爛必一溉者後枯然則一溉之益固不可誣)誰能脱左驂
(縯禮記檀弓篇孔子之衛遇舊館人之喪入而哭之哀出使子貢脱驂而賻之次公史記越石父賢在縲紲中)
(晏子解左驂贖之)大事不可緩
蘇子容母陳夫人挽詞(尭卿名頌字子容元祐中為尚書左丞)
蘇陳甥舅真冰玉(次公甥者子壻之謂也舅者婦翁之謂也爾雅曰謂我舅者吾謂之甥真)
(冰玉云者取婦翁冰清女壻玉潤也因言玉潤則以衛玠當之故次句遂言正始風流也)正始風流
起頽俗(縯晉衛玠傳王敦見之謂謝鯤曰昔王輔嗣吐金聲於中朝此子復玉振於江表微言之緒絶)
(而復續不意永嘉之末復聞正始之音)夫人高節稱其家凜凜寒松映脩
竹鷄鳴為善日日新八十三年如一晨豈惟室家宜夀
母(縯魯頌魯侯燕喜令妻夀母)實與朝廷生異人忘軀徇國乃吾子
三仕何曾知慍喜不須擁笏彊垂魚(次公退之曹成王碑云主之遭誣在)
(理念大妃老將驚而戚出則囚服就辨入則擁笏垂魚)我視去來皆夢爾誦詩相
挽真區區墓碑千字多遺餘他年太史取家傳知有班
昭續漢書(援班昭字惠班彪之女兄固嘗著漢書其八表及天文志未及竟而卒和帝詔昭就東觀)
(藏書閣踵而成之)
神宗皇帝挽詞三首
文武固天縱欽明又日新化民何止聖妙物獨稱神(援易)
(神也者妙萬物而為言也)政已三王上言皆六籍醇巍巍本無象(次公)
(老子曰是謂無象之象又唐牛僧孺曰太平無象)刻畫愧孤臣(厚杜詩詞人取佳句刻畫竟難)
(傳)
未易名堯德何須數舜功(縯左傳史克曰舜有大功二十而為天子)小心仍
致孝餘事及平戎(次公詩大明言文王小心翼翼昭事上帝餘事士則傳言帝王之功聖人)
(之餘事)典禮從周舊官儀與漢隆(次公典禮言周則魯能秉周禮也官儀言漢則)
(後漢書曰今日復見漢官儀也)誰知本無作(次公莊子至人無為聖人無作而佛書有元相無作)
(也)千古自承風
接統真千歲(縯前漢太史公司馬談詔其子遷曰今天子接千歲之統封泰山而余不得從行是)
(命也夫)膺期止一章(次公後漢律歷志閏七而盡其歲十九名之曰章神宗在位十九年故曰)
(一章)周南稍留滯(援前漢司馬遷傳言天子始建漢家之封而太史公留滯周南不得與從事)
宣室遂凄涼(厚前漢賈誼謫長沙歲餘文帝思之召對宣室師公時在謫籍而神廟升遐故云耳)
病馬空嘶櫪枯葵已泫霜餘生卧江海歸夢泣嵩邙(次公)
(嵩山北邙在西京此懷之也堯卿嵩高北邙陵寢在焉)
潘推官母李氏挽詞
南浦凄涼老逐臣(次公楚調曰子交手兮東行送美人兮南浦江文通曰送君南浦傷如之)
(何註云南浦送别之處而寰字記南浦在武昌縣其註正引楚詞之語黃州正對武昌則南浦逐臣先生自云)
(耳)東坡還往盡幽人杯盤慣作陶家客(縯晉陶侃傳侃早孤貧為縣吏)
(鄱陽孝廉范逵嘗過侃時倉卒無以待賓其母乃截髮得雙髮以易酒殽樂飲極歡雖僕從亦過所望)絃
誦嘗叨孟母鄰(厚孟母三徙為子擇鄰)尚有升堂他日約(援後漢范式字)
(巨卿少游太學與汝南張卲為友卲字元伯二人並告歸鄉里式謂元伯曰後二年當還府過拜尊親見孺子)
(焉乃共剋期日後期方至元伯具以白母請設饌以候之母曰二年之别千里結言爾何相信之審耶對曰巨)
(卿信士必不乖違至日巨卿果到升堂拜飲盡歡而别)豈知負土一阡新(縯晉許孜親沒)
(柴毁負土成墳不受鄉人之助)今年我欲江湖去暮雨連山宰樹春(尭卿)
(劉夢得詩云千行宰木荆歸道暮雨瀟瀟聞子規倬公羊僖二十二年宰上之木拱矣註宰冢也)
故李誠之待制六丈挽詞
青青一寸松中有樑棟姿天驥墮地走萬里端可期世
無阿房宫下建五丈旗(縯史記秦始皇營朝宮渭南上林苑中先作前殿阿房東西五)
(百步南北五十丈上可以坐萬人下可以建五丈旗以其作宫阿房故天下謂之阿房宫)又無穆天
子西征燕瑤池(厚列子穆王肆意遠遊命駕八駿之乘别日升崑崙之丘以觀黃帝之宫而封)
(之以詔後世遂賓于西王母觴於瑤池之上一日行萬里)才大古難用(援老杜古栢行志士幽人)
(莫怨嗟古來才大難為用)老死亦其宜丈夫恐不免(縯晉謝安妻劉見家門富貴而)
(安獨静退乃曰丈夫不如此也安掩鼻曰恐不免耳)豈患莫已知公如松與驥少
小稱偉竒(次公退之詩少小尚竒偉平生足悲吒)俯仰自廊廟笑談無羌
夷清朝竟不用白首仍憂時願斬横行將(厚前漢樊噲言願得十萬)
(衆横行匈奴中季布曰噲可斬也夫以高帝兵三十萬餘困於平城噲時亦在其中今噲柰何以十萬衆横行)
(匈奴中哉)請烹乾沒兒(援漢武帝時歲旱上令百官求雨卜式言曰縣官當食租税今桑弘羊令)
(吏坐市列販物求利烹桑弘羊乃雨又張湯始為小吏乾没與長安富賈田甲魚翁叔之屬交私)言雖
不見省坐折姦雄窺嗟我去公久江湖生白髭歸來耆
舊盡零落存者誰(次公魏文帝與吳質書曰徐陳應劉一時俱逝何數年之間零落略盡言)
(之傷心)此公嵇中散龍性不可羈(縯顔延年作五君詠言嵇康云鸞翮有時鍜龍)
(性誰能馴)疑公李北海慷慨多雄詞(厚唐李邕為北海太守杜甫作八哀詩言邕云)
(憶昔李公存詞林有根柢聲華當健筆灑落富清製)淒涼五君詠(縯顔延年五君詠序云延年領)
(步兵好酒疎誕出為永嘉太守乃作五君詠述竹林七賢以自喻山濤王戎貴盛遂黜而不取五君謂阮籍嵇)
(康劉伶阮咸向秀也)沉痛八哀詩(厚杜甫八哀詩序云傷時盜賊未息興起王公李公歎舊懷賢)
(終于張相國八哀謂王思禮李公弼嚴武汝陽王璡李邕蘇源明鄭虔張九齡也)邪正久乃明
人今屬公思九原不可作(次公禮記趙文子與叔譽觀乎九原文子曰死者如可作)
(吾雖與歸)千古有餘悲
韓康公挽詩三首
故國非喬木興王有世臣嗟予後死者猶及老成人德
業經文武風流表搢紳空餘行樂地處處泣遺民(次公老成)
(人出詩又楊惲傳人生行樂耳須富貴何時)
再世忠清德三朝翼贊勲功成不歸國就訪敢忘君(任漢)
(成帝車駕至張禹第親問以天變)舊學嚴詩律餘威靖塞氛何當繼韓
奕(師韓奕宣王錫命韓侯之詩)故吏總能文(次公三朝者康公所歷英宗仁宗及當日之哲)
(宗也杜詩將軍不好武稚子總能文)
西第開東閤初筵點後塵笙歌邀白髮燈火樂青春扶
路三更罷回頭一夢新賦詩猶墨濕把卷獨沾巾(次公東閤)
(字出公孫弘又詩有賓之初筵杜詩青雲滿後塵自言簉迹康公東問之筵也子仁先生第二章詩云三朝翼)
(贊勲謹按范純仁撰公墓誌公以父蔭補太廟齋郎少好學以文章知名于時慶歷二年進士及第名居第三)
(仁宗嘉祐間以為翰林學士又遷諫議大夫御史中丞又以端明殿學士知成都屢居顯美不可槩舉則公已)
(歷仁宗朝逮英宗神宗至哲宗而薨先生盖世數仁宗英宗神宗為三朝也墓誌又云考諱億以忠義顯於仁)
(宗之朝至參知政事諡忠顯封冀國公故先生詩有興王有世臣次章有再世忠清德等語也墓誌又云公知)
(慶州熟羌有據堡劫鎮城殺吏士者公出兵討之賊既平詔書奬論遂知成都又神宗朝夏人擾邊慶州失利)
(即拜公陜西宣諭使將校皆得自除又奏攻守策神宗手詔還之曰此良策也然西略一委卿安事廷議公增)
(築羅元等城使河東陜西為犄角後西邊既平神宗曰西邊之寧卿之力也故先生詩有德業經文武次章有)
(餘威靖塞氛等句也又按墓誌當仁宗慶歷元年公初通判陳州又安撫江南又出為鄆州鈐轄又知河陽又)
(河北安撫使又知慶州又知成都英宗朝自成都召還權知開封府哲宗朝為陜西河東宣撫使又知鄧又知)
(許未赴知大名又知許移太原府俄知定州復至潁昌又知河南以哲宗即位恩封康國公判大名府兼北京)
(留守元祐三年薨於第公歷六藩府凡一十餘所故先生詩有空餘行樂地處處泣遺民之句也又按墓誌公)
(為陜西河東時攻討防守既有成策而慶州卒有叛亡者言事者因指宣撫司數出師煩勞致怨遂罷相知鄧)
(州故先生有功成不歸國之語意盖有恨焉又按上卷有次韻韓康公置酒見留又有和康公憶持國詩故先)
(生詩有初筵點後塵及賦詩猶墨濕之句也)
王鄭州挽詩(克臣)
羨君華髮起琳宫右輔初還鼓角雄(次公右輔則有馮翊乃鄭州也)十
里農桑歌子産一時冠盖慕蕭嵩(厚左傳子産為政三年輿人誦之曰我有)
(子弟子産教之我有田疇子産殖之新書載嵩以太子太師請老優游園區家饒財而其子華為工部侍郎得)
(以尚主位三品就養年踰八十士羨其榮)那知聚散舂糧外便有悲歡過隙
中(次公莊子適百里者宿舂糧又云人夀無異騏驥之馳過隙也)京兆同僚幾人在猶
思對案筆生風(予為開府幕與子難同廳)
哭王子立次兒子迨韻三首
彭城初識子照眼白而長(厚韓退之孔戣墓銘白而長身)異夢成先兆
(予為密州子立未嘗相識忽告同舍生曰吾夢為密州壻何也巳而果以子由之子妻之)清言得未
嘗豈惟知禮意遂欲補詩亡(子立能詩而有禮學)咄咄真相逼(次公)
(王羲之學衛夫人書衛曰有一弟子王逸少咄咄逼人)諸生敢鴈行(援禮記兄之齒鴈行師王)
(羲之自稱我書比鍾繇當抗衡比張芝草尤當鴈行也)
非無伯鸞志(次公後漢伯鸞梁鴻也鴻謂其妻曰吾欲衣褐之人可與俱隱深山乃共隱入霸陵)
(山中非無伯鸞志以言王子立有與妻共隱之意)獨有子雲悲(次公子雲揚雄也子雲嘗曰育)
(而不苗者吾家之童烏乎卒以無子獨有子雲悲似言王子立有無子之悲)恨子非天合猶
能使我思兒曹莫淒切老眼欲枯萎會哭皆豪傑誰為
感舊詩(子立與黃魯直張文潛晁無咎秦少游陳無已皆友善)
龍困嘗魚服(次公說苑白魚龍服見困於豫且之網)羊儇或虎蒙(援楊子羊質而)
(虎皮見草而悦見豺而戰)怱怱成鬼錄(縯魏文帝書昔年疫疾親故多罹其災徐陳應劉一時俱)
(逝觀其姓名已為鬼錄師陶潛詩昨暮同為人今旦在鬼錄)憒憒到天公(次公晉天文志載庾)
(翼與兄冰書曰歲星犯天關占云關梁當分比來江東無他故江道亦不艱難而石季龍頻年再閉關不通信)
(使此復是天公憒憒無皂白之徵也而庾信詩亦云憒憒天公曉精神殊乏少)偶落藩牆上同
游羿彀中(縯莊子遊於羿之彀中中也者中央也其不中者命也)回看十年事黃
葉卷秋風
滕達道挽詩二首(龜父按先生作滕公墓誌云公九歲能賦詩敏捷過人舉進士)
(第第三授大理評事通判湖州孫元規守錢塘一見公曰名臣也後當為賢將授以治劇守邊)
(之要)
先帝知公早虚懷第一人至今詩禮將(縯左傳晉作三軍謀元帥趙衰)
(曰郤縠可臣亟聞其言矣說禮樂而敦詩書)獨數武宣城(次公武帝宣帝也武宣字則如兩都)
(賦序有云武宣之世左雄傳論有云武宣之軌是時最有名將武之名將則衛霍之屬宣之名將則趙充國之)
(屬)材大雖難用時來亦少信高平風烈在威敏典刑新
(次公公少受知於范希文孫元規)空試乘邊策寧留相漢身凄涼舊部
曲(子仁杜甫送郭英文詩云凄涼餘部曲)淚濕塜前麟(次公塚前石麟也杜詩苑邊高塜卧)
(麒麟)
雲夢連江雨樊山落木秋(次公雲夢澤在湖州常州之地樊山在鶚州武昌縣皆楚)
(地也)公方占賈鵩(縯賈誼謫居長沙有鵩飛入舍鵩不祥鳥也誼自傷悼以為占書云野鳥入室)
(主人將去憂之而作賦也)我正買龔牛(援龔遂為渤海太守使民賣劒買牛賣刀買犢)共有
江湖樂(子仁退之與孟郊書云今年秋聊復辭去江湖余樂也與足下終幸矣)空懷畎畆
憂荆溪欲歸老浮玉偶同遊(次公荆溪歸老盖當時約居之實前詩亦嘗及之浮)
(玉乃潤州金山也)骯髒儀刑在(縯後漢趙壹詩云伊優北堂上骯髒倚門邊)驚呼歲
月遒(厚宋玉楚詞九辨歲忽忽而遒盡矣恐余夀之弗將任文選潘岳秋興賦悟時歲之遒盡兮慨俛首)
(以自省)回頭雜歌哭挽語不成謳
王文玉挽詞
才名誰似廣文寒(縯廣文鄭虔也為廣文館博士杜甫與之詩曰才名三十年坐客寒無毡)
月斧雲斤琢肺肝玄晏一生都卧病(援晉書皇甫謐自號玄晏先生終身)
(稱疾辭位)子雲三世不遷官(厚前漢揚雄字子雲與王莽劉歆並哀帝之初又與董賢同官)
(當成哀平間莽賢皆為三公權傾人主所薦莫不拔擢而雄三世不徙官也)幽蘭空覺香風
在(子仁孟郊贈崔純亮詩云鏡破不改光蘭死不改香)宿草何曾淚葉乾(次公禮記曾子)
(曰朋友之墓有宿草而不哭焉說者謂草經一年則陳根言為師心喪三年朋友則朞可矣今翻用之以言過)
(朞而猶哭也)猶喜諸郎有曹志(縯曹志盖魏陳思王植之孽子亦好學有才者也)文
章還復富波瀾(援杜詩文章曹植波瀾闊)
吕與叔學士挽詞(無已按程氏遺書吕大臨字與叔藍田人學於横渠張先生之)
(門)
言中謀猷行中經關西人物數清英欲過叔度留終日
(縯世說郭林宗至汝南造袁奉高車不停軌鑿不輟軛詣黃叔度乃彌日信宿)未識魯山空此
生(厚唐書蘇源明嘗語人曰吾不幸生衰世所不耻者識元紫芝也盖元德秀字紫芝嘗為魯山令)議
論彫零三益友功名分付二難兄(縯世說陳元方子長文即陳羣也與季方)
(子孝先各論其父功德爭之不決訴於祖太丘曰元方難為兄季方難為弟次公其後晉王珉小名僧彌少有)
(才蓺名出珣右時人語曰法護非不佳僧彌難為兄亦用此也)老來尚有憂時歎此涕
無從何處傾(厚禮記檀弓孔子之衛遇舊館人之喪入而哭之哀出曰予惡夫涕之無從而出也)
大行太皇太后挽詩二首
至矣吾三后(次公三后以言章憲明肅皇后保祐仁宗慈聖光憲皇后保祐英宗及今大行宣仁)
(聖烈皇后保祐元祐天子哲宗)功高漢已還復推元祐冠盖得永昭全
(坡嘗於經筵論奏仁宗皇帝諡曰明孝若明而不仁則民畏而不愛仁而不明則民愛而不畏今大行太皇太)
(后亦兼此二德故天下思慕之庶幾於仁宗也)有作猶非聖(縯莊子大聖不作觀於天地之謂也)
無私乃是天(厚禮記所謂天無私覆也)侍臣談要道家法信家傳(宰相)
(已下嘗於經筵論奏祖宗以來家法十餘事書於記註)
却狄安諸夏先王社稷臣(次公先王則楚王高瓊也却狄事景德契丹之役羣臣皆)
(欲避狄獨萊公不可武臣中惟楚王與萊公意同公既争之力上曰卿文臣豈獨盡用兵之利害公曰請召高)
(某既至乃言避狄為便公大驚以王為悔也巳而徐言避狄固為安全但恐扈駕之士中路逃亡無與俱西南)
(者耳上大驚始決北征之策此真所謂社稷臣矣)固應祠百世(縯左傳史趙對晉侯曰臣聞盛)
(德必百世祀)何止活千人(厚後漢后妃傳鄧后嘗夢捫天后叔父陔言嘗聞活干人者子孫有)
(封兄訓為謁者使修石臼河歲活千人天道可信家必蒙福)定策天知我(次公言宋英宗與太)
(后定議立元祐天子哲宗也)忘家常念親萬方何以報得疾為勤民
三月二十三日恭聞皇太后升遐(慈聖后也)以軾罪人
不許承服欲哭則不敢欲泣則不可故作挽詞二
章
巍然開濟兩朝勲信矣才難十亂臣原廟故應祠百世
先王何止活千人和熹未聖猶貪位明德雖賢不及民
(任漢惠帝作原廟王翁孺曰活千人者封子孫吾所活者萬餘人後世其興乎故有元后後漢和熹鄧后在安)
(帝時臨朝稱制權歸鄧氏明德馬后在章帝時以儉德稱然功不加于民故云)月落風悲天雨
泣誰將椽筆寫光塵(縯世說王東亭嘗夢人以大筆與之管如椽子後作烈宗哀册文子)
(仁王立之云此詩盖未嘗進其後作宣仁挽詞取其兩句云固應祠百世何止活千人)
未報山陵國士知遶林松柏巳猗猗一聲慟哭猶無所
萬死酬恩更有時夢裏天衢隘雲仗人間雨淚變彤帷
關雎卷耳平生事白首纍臣正坐詩
弔徐德占(并序)
余初不識德占但聞其為吕惠卿所薦以處士用元
豐五年二月偶以事至蘄水德占聞余在傳舍惠然
見訪與之語有過人者是歲十月聞其遇害作詩弔
之
美人種松栢欲使低映門栽培雖易長源惡病其根哀
哉歲寒姿骯髒誰與言竟為明所誤(縯郭子厚枯松詩不以險自防遂為)
(明所誤)不免刀斧痕一遭兒女汚始覺山林尊從來覓棟
梁未省傍籬籓南山隔秦嶺千歲龍蛇奔大厦若果傾
萬牛何足論(縯杜古柏行云大厦如傾要梁楝萬牛回首丘山重)不然老巖谷合
抱依山樊死者不可悔吾將遺後昆
東坡詩集註卷二十
