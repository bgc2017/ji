東坡詩集註卷二十五
宋王十朋撰
花木
和子由記園中草木十一首
煌煌帝王都(次公古樂府有煌煌京洛篇)赫赫走羣彦嗟汝獨何為
閉門觀物變微物豈足觀汝獨觀不倦牽牛與葵蓼(駒父)
(本草牽牛生花如鼓子花稍大作碧色子有黃殼作小房實稍黑類蕎麥陶隠居云此藥始出田野人牽牛易)
(藥故以名之共父本草云冬葵子味甘寒無毒陶隠居曰蓼有三種一紫蓼一香蓼一青蓼)採摘入
詩卷(次公杜甫詩詩卷長留天地間)吾聞東山傅置酒攜嬿婉富貴未
能忘聲色聊自遣(縯晉謝安棲遲東山放情丘壑好音樂每游賞必以妓從安妻劉見家門)
(富貴而安獨退静曰丈夫不如此耶安掩鼻曰恐不免耳)汝今又不然時節看瓜蔓
(援齊侯使連稱管至父戍葵丘曰瓜時而往及瓜而代)懷寶自足珍萟蘭那計畹
(厚離騷云既滋蘭之九畹兮又樹蕙之百畝魯直王逸注十二畝曰畹)吾歸於汝處慎勿
嗟歲晚
荒園無數畝草木動成林春陽一已敷妍醜各自矜蒲
萄雖滿架困倒不能任可憐病石榴花如破紅襟葵花
雖燦燦蔕淺不勝簮叢蓼晚可喜輕紅隨秋深物生感
時節此理等廢興飄零不自由盛亦非汝能
種柏待其成柏成人已老不如種叢篲春種秋可倒(次公)
(篲帚竹也莊子所謂操拔篲者是已)隂陽不擇物美惡隨意造柏生何苦
艱似亦費天巧(次公韓退之詩柏生兩石間萬歲終不入又曰柏移就平地千丈不難至則退)
(之以柏於石間難長而平地易成矣至先生作柏石圖詩則曰柏生兩石間天命本如此雖云生之艱與石相)
(終始韓子俯仰人但愛平地美此先生之意則又以石間之柏雖難成而久長平地之柏雖易成而易壊)天
工巧有幾肯盡為汝耗君看藜與藿(子功前漢盖寬饒傳云山有猛獸藜)
(藿為之不採)生意常草草
萱草雖微花孤秀能自拔亭亭亂葉中一一芳心插牽
牛獨何畏詰曲自牙蘖走尋荆與榛如有夙昔約南齋
讀書處亂翠曉如潑偏工貯秋雨歲歲壊籬落(次公本草萱草)
(一名鹿葱嵇康養生論云萱草忘憂)
蘆筍初似竹稍開葉如蒲方春節抱甲漸老根生鬚不
愛當夏綠愛此及秋枯黃葉倒風雨白花摇江湖江湖
不可到移植苦勤劬安得雙野鴨飛來成畫圖
行樂惜芳晨秋風常苦早誰知念離别喜見秋瓜老秋
瓜感霜霰莖葉颯已槁宦游歸無時身若馬繫皂悲鳴
念千里耿耿志空抱(次公顔延年赭白馬賦飛黃服皂魏武帝樂府老驥伏櫪志在千里)
多憂竟何為使汝玄髮縞
官含有叢竹結根問囚廳下為人所徑土密不容釘慇
懃戒吏卒插棘護中庭繞砌忽墳裂走鞭瘦竛竮我常
攜枕簟來此蔭寒青日暮不能去卧聽窗風泠
芎藭生蜀道白芷來江南漂流到關輔(饒關輔關中三輔也)猶不
失芳甘濯濯翠莖滿愔愔清露涵及其未花實可以資
筐籃秋節忽已老苦寒非所堪劚根取其實對此微物
慙(次公本草芎藭生武功川谷陶隠居注云蜀中亦有而細白芷生河東川谷下澤如掌劉禹錫注按范計)
(然云白芷出齊郡今先生詩云云豈亦據所得之種芎藭移自於蜀乃陶所謂蜀中亦有者乎白芷移自江南)
(乃古所謂楚澤多芳草者乎方敷葉之時芎葉名蘼蕪可以為菜芷葉名蒿麻可作浴湯此所謂資筐籃者也)
自我來關輔南山得再游山中亦何有草木媚深幽菖
蒲人不識生此亂石溝山高雪霜苦苗葉不得抽下有
千歲根蹙縮如蟠虯長為鬼神守德薄安敢偷(次公寰宇記咸)
(平中姚咸南採菖蒲有一丈夫謂之曰此菖蒲安期生所餌可以忘老倏而失之師神仙傳茅君丹砂二千歲)
(乃結成上帝常使鬼神毒蛇守焉德權物類相感志云菖蒲若紅蒲芳氣酷烈世言有花無人見見者必大富)
(貴趙隠之母傅氏曾於山澗中見花大如車輪傍有神人守護誡之勿洩年至九十四向子孫說說訖得疾終)
我歸自南山山翠猶在目心隨白雲去夢遶山之麓汝
從何方來笑齒粲如玉(次公郭璞游仙詩靈妃顧我笑粲然啓玉齒)探懷出
新詩秀語奪山綠覺來已茫昩但記說秋菊有如採樵
子入洞聽琴筑歸來寫遺聲猶勝人間曲(八月十二日夜宿府學方)
(和此詩夢與弟游南山出詩數十篇夢中甚愛之及覺唯記一句云蟋蟀悲秋菊)
野菊生秋澗芳心空自知(堯卿吕温山櫻詩幽處竟誰見芳心空自知)無人
驚歲晚惟有暗蛩悲花開澗水上花落澗水湄菊衰蛩
亦蟄與汝歲相期楚客方多感秋風詠江蘺(厚李商隠詩莫學漢)
(臣栽苜蓿還同楚客詠江蘺)落英不滿掬何以慰朝飢(厚楚辭夕飡秋菊之落英)
和孔密州二首
東欄梨花
梨花淡白柳深青柳絮飛時花滿城惆悵東欄一株雪
(子仁退之詩走馬城西惆悵歸不忍千株雪相映)人生看得幾清明
堂後白牡丹
城西千葉豈不好笑舞春風醉臉丹何似後堂冰玉潔
游蜂非意不相干(孔頗有聲妓而客無見者次公衛玠曰非意相干可以理遣師退之戲題)
(牡丹詩雙燕無稽還拂掠游蜂多意正經營)
小圃五詠
人參
上黨天下脊(次公杜牧詩上黨争為天下脊邯鄲四十萬秦坑)遼東真井底(次公)
(本草人參在上黨及遼東唐李德裕云自雪山北望成都如井底)玄泉傾海腴白露灑
天醴靈苗此孕毓肩股或具體(厚隋書五行志高祖時上黨有人宅後每夜有)
(人呼聲求之不得去宅一里所但見人參一本枝葉峻茂因掘去之其根五尺餘其體人狀)移根到
羅浮越水濯清泚地殊風雨隔臭味終祖禰(次公宗之所自出曰)
(祖次祖曰禰)青椏綴紫萼圓實墮紅米(厚本草圖經人參初生小者一椏兩葉年)
(深者生四椏各五葉中心一莖有花細小如粟蘂如絲紫白色秋後結子如大豆生青熟紅白落)窮年
生意足黃土手自啓上藥無炮炙齕齧盡根柢開心定
魂魄(厚人參主安精神定魂魄開心益智)憂恚何足洗糜身輔吾軀既食
首重稽
地黃
地黃飼老馬可使光鑒人吾聞樂天語喻馬施之身(厚白)
(樂天採地黃者詩凌晨荷鍤去薄暮不盈筐攜來朱家門賣與白面郎與君啖肥馬可使照地光願易馬殘粟)
(救此苦飢腸)我衰正伏櫪(縯魏武帝樂府老驥伏櫪志在千里次公孝景帝詔曰馬不伏櫪不)
(可以趨道)垂耳氣不振(援賈誼弔屈原賦云驥垂兩耳伏鹽車兮)移栽附沃壤(厚本)
(草古稱地黃宜黃土今不然大宜肥壤虚地則根大而多汁)蕃茂争新春沈水得穉
根(次公言以水沈而試之也本草注日華子云浮者名天黃半浮半沈者名人黃沈者名地黃其沈者佳也)
重湯養陳薪(次公於鼎釡水中更以器盛水而煮謂之重湯)投以東阿清(厚本草陶)
(隠居云阿膠出東阿其用皮有老少則膠有清濁)和以北海醇(次公孔融為北海太守嘗云座)
(上客常滿尊中酒不空故以北海酒為醇)崖蜜助甘冷(次公崖蜜蜂於崖石上作之成州出老杜)
(成州詩云崖蜜亦易求)山薑發芳辛(次公山薑木名)融為寒食餳(縯玉燭寶典今)
(人寒食日研杏仁為酪以煮麥粥以湯沃之)嚥作瑞露珍(厚纂異記田璆鄧韶逢二書生謂曰)
(我有瑞露之酒釀於百花之中與飲其味甘香也)丹田自宿火渴肺還生津願
餉内熱子(次公莊子諸梁曰今吾朝受命而夕飲冰我其内熱歟)一洗胷中塵
枸杞
神藥不自閟羅生滿山澤日有牛羊憂歲有野火厄越
俗不好事過眼等茨棘青荑春自長絳珠爛莫摘短籬
護新植紫筍生卧節根莖與花實收拾無棄物(次公本草枸杞)
(冬採根春夏採葉秋採莖實)大將玄我鬢(厚藥性論枸杞變白明目)小則餉我客
似聞朱明洞(次公朱明洞羅浮山洞也)中有千歲質靈厖或夜吠(次公)
(枸杞千歲其根如犬厖即犬也詩云無使厖也吠)可見不可索仙人儻許我借
杖扶衰疾(厚本草枸杞久服輕身不老一名仙人杖)
甘菊
越山春始寒霜菊晩愈好朝來出細粟稍覺芳歲老(師川)
(先生記菊帖云嶺南地煖而菊獨後開考其理菊性介烈須霜降乃發而嶺海常以冬至微霜故也吾以十五)
(月望與客泛菊作重九書此為記)孤根蔭長松獨秀無衆草(次公左傳松柏之下)
(其草不植而菊生焉)晨光雖照耀(厚鍾會菊賦微光扇動照耀垂光又唐太宗殘菊詩階蘭凝曙)
(霜岸菊照晨光)秋雨半摧倒先生卧不出黃葉紛可埽無人送
酒壺(縯陶潛坐菊花叢中見白衣擔酒至乃王弘送酒也遂開酒對菊徑醉而歸)空腹嚼珠
寶香風入牙頰楚些發天藻(次公楚辭夕飡秋菊之落英又神仙傳王母云神仙)
(之書受而不敬是謂慢天藻)新荑蔚已滿宿根寒不槁揚揚弄芳蝶
生死何足道頗訝昌黎公恨爾生不早(厚退之秋懷詩鮮鮮霜中菊既)
(晚何用好揚揚弄芳蝶爾生還不早)
薏苡
伏波飯薏苡禦瘴傳神良能除五谿毒(厚酈道元水經注武陵有五谿)
(謂雄谿樠谿酉谿元谿辰谿是蠻夷所居故謂之五谿蠻)不救讒言傷(縯馬援征五谿蠻以薏苡)
(能辟瘴而食之其後載數車還有讒之者以援所載皆文犀蠙珠也)讒言風雨過瘴癘久
亦亡兩俱不足治但愛草木長(次公陶詩孟夏草木長)草木各有
宜珍産駢南荒絳囊懸荔枝(厚蔡君謨荔枝詩厚葉纖枝雜絳囊使君分寄驛人)
(忙)雪粉剖桄榔(厚本草桄榔子其内有麫大者至數斛食之不飢)不謂蓬荻盜
中有藥與糧舂為芡珠圓(次公芡實如珠今所謂雞頭也歐陽永叔食雞頭詩争先)
(園客採新苞剖蚌得珠從海底)炊作菰米香(次公菰中有未謂之彫菰為飯極香宋玉賦云主人)
(之女為臣炊彫菰之飯)子美拾橡栗(厚子美寓居同谷縣詩歲拾橡栗隨狙公)黃精誑
空腸(次公杜詩黃精無苗山雪盛短衣數挽不掩脛)今吾獨何者玉粒照座光
送鄭戶曹賦席上果得榧子
彼美玉山果粲為金盤實(次公榧子出信州玉山縣以懷玉山得名杜詩況聞内金)
(盤盡在衛霍室)瘴霧脱蠻溪清尊奉佳客客行何以贈一語當
加璧(師左氏僖負羈饋晉文公盤飱加璧)祝君如此果德膏以自澤驅攘
三彭仇(縯三彭三尸姓也柳子厚曰有道士言人皆有尸蟲三處腹中伺人隠微失誤輒籍記日庚申)
(幸其人之昏睡出讒于帝是以人多謫過夭死次公本草榧實味甘無毒止五痔去三蟲生永昌陶隠居云今)
(出東陽諸郡)已我心腹疾(次公本草孟詵云多食令人能食明目輕身)願君如此
木凜凜傲霜雪斵為君椅几滑淨不容刮(厚王羲之嘗詣門生家見)
(榧几滑淨因書之真草相半後為其父誤刮去之生驚愕累日)物微興不淺此贈無輕
擲(次公杜詩物微意不淺感動一沈吟)
食柑
一雙羅帕未分珍(次公故事賜近臣黃柑以黃羅包之人賜二枚子仁唐史云荆州進黃柑)
(帝以紫帕包賜蕭嵩)林下先嘗愧逐臣露葉霜枝翦寒碧金盤玉
指破芳辛清泉蔌蔌先留齒香霧霏霏欲噀人坐客慇
勤為收子千奴一掬奈吾貧
橄欖
紛紛青子落紅鹽(次公江南有紅鹽橄欖樹高以紅鹽塗其樹而子自落見范景仁東齋記)
(沈物類相感志橄欖酸棗皆高數丈其子深秋熟但刻其根下方寸許内鹽于刻痕中其子皆自然落也)正
味森森苦且嚴待得微甘回齒頰已輸崖蜜十分甜(次公)
(小說有橄欖與棗争棗謂橄欖曰待得你回味我已甜了)
次韻曾仲錫承議食蜜漬生荔支
代北寒虀𢷬韭萍(厚石崇冬月作韭萍虀𢷬韭根及麥苗為之也)竒苞零落似
晨星(厚王逸荔支賦離離若繁星之著天又謝玄暉詩曉星正零落)逢鹽久已成枯腊
(厚蔡君謨荔支譜紅鹽者以鹽梅浸佛桑花為紅漿投荔支漬之曝乾色紅而甘酸)得蜜猶疑是
薄刑(厚荔支譜蜜煎者剥生荔支笮去其漿然後蜜煎煮之)欲就左慈求拄杖(縯神)
(仙傳孫討逆見左慈欲殺之使行於馬前欲自後刺之慈著木履拄一竹杖徐徐而行討逆鞭馬逐之終不能)
(及)便隨李白跨滄溟(援李白臨江王節士歌安得倚天劍跨海斬長鯨)攀條與
立新名字兒女稱呼恐不經(次公荔支譜有名十八娘者其色深紅而細長俚傳)
(閩王氏有女好噉此品因以得名)
再和曾仲錫荔支
柳花著水萬浮萍荔實周天兩歲星(柳絮飛落水中經宿即為浮萍荔支)
(至難長二十四五年乃實)本自玉肌非鵠浴(縯莊子鵠不日浴而白)至今丹殼
似猩刑(厚華陽國志永昌郡有猩猩其血可染朱罽)侍郎賦詠窮三峽(次公侍郎)
(指白樂天也樂天在忠州有題郡中荔支詩十八韻又有戲楊君亦種荔支四韻又有重寄荔支與楊使君詩)
(又有種荔支小詩又有荔支樓對酒小詩)妃子煙塵動四溟(援唐書楊貴妃嗜荔支必欲生)
(致之乃置騎傳送味未變已至京師杜牧之過華清宫詩一騎紅塵妃子笑無人知是荔支來)莫遣詩
人說功過且隨香草附騷經(次公離騷載芳草如蘭蕙椒苚江蘺辟芷留荑揭車)
(之屬)
次韻劉燾撫句蜜漬荔支(十朋燾字無言)
時新滿座聞名字(次公荔支之名多矣具見於蔡君謨譜中)别久何人記色
香(厚白樂天荔支圖序荔支生巴峡間若離本支一日而色變二日而香變三日而味變四五日色香味盡)
(去矣)葉似楊梅蒸霧雨花如盧橘傲風霜(次公樂天云葉如桂冬青花如)
(橘春榮)每憐蓴菜下鹽豉(厚晉書王濟指羊酪謂陸機曰卿吳中何以敵此答曰千里蓴)
(羹未下鹽豉)肯與蒲萄壓酒漿(次公西域以蒲萄壓酒孟佗以一斗遺張讓而得涼州乃)
(此酒耳)回首驚塵卷飛雪詩情真合與君嘗(厚薛能謝人寄茶詩麄官)
(乞與真抛却賴有詩情合得嘗)
四月十一日初食荔支
南村諸楊北村盧(厚臨海異物志楊梅其子大如彈丸正赤五月中熟廣州記盧橘皮厚氣)
(色大如柑酸多至夏熟土人呼為盧橘)白華青葉冬不枯垂黃綴紫煙雨
裏特與荔子為先驅海山仙人絳羅襦(厚蔡君謨七月二十日食荔支)
(詩絳衣仙子過中元别葉空枝去不還)紅紗中單白玉膚(次公唐輿服志凡祀天地之服)
(皆白紗中單)不須更待妃子笑風骨自是傾城姝不知天公
有意無遣此尤物生海隅(縯左傳夫冇尤物足以移人苟非德義則必有禍)雲山
得伴松檜老霜雪自困楂梨麤先生洗盞酌桂醑冰盤
薦此頳虬珠(次公頳虬赤龍也韓退之杮詩然雲燒樹火駢實金烏下啄頳虬卵)似聞江
鰩斫玉柱更洗河豚烹腹腴(予嘗謂荔支厚味高格兩絶果中無比惟江鰩柱河)
(豚魚近之耳子仁腹腴魚腹下肥肉也禮記少儀云冬右腴夏左鰭疏云謂魚腹冬時陽氣下在魚腹故右腴)
(黃魯直謂魚腹下肥處燕人膾鯉方寸切其腴以啗所貴盖古風也杜詩設鱠歌徧勸腹腴愧年少)我生
涉世本為口一官久已輕蓴鱸(援晉書張輸見秋風起思吳中蓴羹鱸魚膾即)
(棄官而歸)人間何者非夢幻南來萬里真良圖
荔支歎
十里一置飛塵灰五里一候兵火催顛坑仆谷相枕籍
知是荔支龍眼來飛車跨山鶻横海(次公李白詩誰能駕飛車相從觀海)
(外曹金樓子竒肱之民能為飛車龜父鶻横海言船也兵書海鶻頭低尾高前大後小如旗之狀)風枝
露葉如新採宫中美人一破顔驚塵濺血流千載(次公上四)
(句以言漢和帝時交州貢荔支下四句以言唐明皇時涪州貢荔支也)永元荔支來交州
天寶歲貢取之涪至今欲食林甫肉(次公以言林甫為相專事諂諛無一)
(言救其弊也)無人舉觴酹伯游(漢永元中交州進荔支龍眼十里一置五里一候奔驣死)
(亡罹猛獸毒蛇之害者無數唐羌字伯游為林武長上書言狀和帝罷之唐天寶中盖取涪州荔支自子午谷)
(路進入子仁唐羌書云伏見交趾七郡獻生龍眼等鳥驚風發南州土地炎熱惡蟲猛獸不絶於路至於觸犯)
(死亡之害死者不可生來者猶可救也此二物升殿未必延年益夀和帝詔曰遠國珍羞本以薦宗廟苟有傷)
(害豈愛民之本敕大官勿復受獻時永元十五年也)我願天公憐赤子莫生尤物
為瘡痏(次公張平子西京賦所惡成瘡痏)雨順風調百穀登民不飢寒
為上瑞君不見武夷溪邊粟粒芽(次公武夷山在建州粟粒芽茶之極品者)
(也)前丁後蔡相籠加(大小龍茶始於丁晉公成於君謨歐陽永叔聞君謨進小龍團驚歎)
(曰君謨士人也何至作此事援武夷未嘗有茶茶之精絶者在北苑自有一溪南流至富南城下方與西來武)
(夷溪水合流東去劍浦)爭新買寵各出意今年鬭品充官茶(今年闉中)
(監司乞進鬭茶許之)吾君所乏豈此物致養口體何陋邪洛陽相
君忠孝家(次公忠孝家以言錢惟演盖錢王則忠孝王也)可憐亦進姚黃花(洛陽)
(貢花自錢惟演始厚歐陽牡丹譜姚黃者千葉黃花出於民姚氏)
食荔支二首(并引)
惠州太守東堂祠故相陳文惠公堂下有公手植荔
支一株郡人謂之將軍樹今歲大熟嘗啖之餘下逮
吏卒其高不可致者縱猿取之
丞相祠堂下(次公杜甫詩丞相祠堂何處尋)將軍大樹傍(縯後漢馮異諸將論功異)
(獨屏樹下軍中號大樹將軍)炎雲駢火實(厚江淹四時賦至如炎雲方起芳樹未移又退之游)
(青龍寺詩然雲燒樹火駢實)瑞露酌天漿(次公纂異記田璆鄧韶逢二書生謂曰我有瑞露之)
(酒釀於百花之中與飲其味甘香又退之調張籍詩舉瓢酌天漿)爛紫垂先熟高紅挂
遠揚(厚詩取彼斧戕以伐遠揚)分甘徧鈴下(厚後漢周紆傳注漢官儀曰鈴下侍閣辟車次)
(公晉王羲之云有一味之甘割而分之)也到黑衣郎(次公黑衣言猿也宣室志張長史質立屋)
(覩黑衣人樹上擲瓦見擊其弟射殺之乃猿耳)
羅浮山下四時春盧橘楊梅次第新日啖荔支三百顆
(次公以王子敬帖有黃柑三百顆之語而韋蘇州詩云書後欲題三百顆洞庭須待滿林霜今借用耳)不
妨長作嶺南人
廉州龍眼質味殊絶可敵荔支
龍眼與荔支異出同父祖(次公本草陶隠居云廣州别冇龍眼似荔支而小又廣志)
(龍眼樹葉似荔支蔓延緣木)端如柑與橘未易相可否異哉西海濱
琪樹羅玄圃(次公淮南子禹以息土填淇水以為名山掘崑崙虚以下地中有層城九重珠樹玉)
(樹在其西玄圃在崑崙閶闔之中)纍纍似桃李一一流膏乳坐疑星隕
空(縯左傳莊七年夏四月辛夘夜中星隕如雨)又恐珠還浦(援後漢孟嘗為合浦太守郡出)
(珠寶先時守宰並多貪汙採求不知紀極珠遂徒於交趾郡界嘗到官革易前弊去珠復還)圖經未
嘗說玉食遠莫數(次公書惟辟玉食)獨有皺皮生弄色映琱俎
蠻荒非汝辱幸免妃子汙(次公楊貴妃好荔支歲取於涪州以致漁陽之難則於荔)
(支為汙矣)
答晉卿傳柑
侍史傳柑玉座傍(故事上元燈夕上御端門以温州進柑分賜從臣謂之傳柑)人間
草木盡天漿寄與維摩三十顆不知薝蔔是餘香(縯維摩經)
(言如人入薝蔔林唯聞薝蔔不嗅餘香)
次韻劉貢父西省種竹
要知西掖承平事記取劉郎種竹初(次公劉禹錫玄都觀桃詩云盡是劉)
(郎去後栽)舊德終呼名字外後生誰續笑談餘(昔李公擇種竹館中戲語)
(同舍後人指此竹必云李文政手植貢父笑曰文政不獨繫筆亦知種竹耶時有筆工李文政)成隂障
日行當見取筍供庖計已疎白首林間望天上平安待
報故人書(李衛公北都童子寺竹寺僧日報平安)
和趙景貺栽檜
汝隂多老檜處處屯蒼雲地連丹砂井(縯抱朴子葛稚川祖為臨汜縣)
(有廖氏世居百歲云井水赤葛疑有丹濬井果得丹砂數斛次公汝隂潁州也潁州之東與亳州接境亳州老)
(君觀有丹砂旁有檜其文左紐其枝枯而再生)物化青牛君(厚玄中記千歲之樹精化為青羊萬)
(歲之樹精化為青牛秦始皇使人伐大樹有青牛躍出走入豐水又嵩山記嵩山有大松樹千歲其精化為青)
(牛為伏龜)時有再生枝還作左紐文王孫有古意書室延清
芬應憐四孺子(次公杜甫有種四小松詩又管子對齊侯問苗曰苗始其少也煦煦乎何其孺)
(子也今栽檜亦適有四故云)不墮凡木羣體備松柏姿(厚爾雅釋木篇柏葉松身)
(曰檜)氣含芝术薰初扶鶴骨立未出龍纏筋巢根白蟻亂
網葉青蟲紛乃知蔽芾初(援詩蔽芾甘棠)甚要封植勤(縯左傳韓宣子)
(聘魯宴於季氏有嘉樹焉宣子譽之武子曰宿敢不封植此樹以無忘角弓)他年皮三寸(厚前)
(漢晁錯上書胡貉之地積隂之處木皮三寸冰厚六尺)狐鼠了不聞
和述古冬日牡丹四首
一朵妖紅翠欲流春光回照雪霜羞化工只欲呈新巧
不放閒花得少休(次公先生詩案云此譏諷執政之人以化工比之也)
花開時節雨連風却向霜餘染爛紅漏泄春光私一物
(師杜詩侵凌雪色還萱草漏泄春光有柳條)此心未信出天工
當時只道鶴林仙能遣秋花發杜鵑(任潤州鶴林寺有杜鵑高丈餘每春)
(月爛漫寺僧相傳言貞元中有僧自天台移栽之)誰信詩能回造化直教霜卉
放春妍
不分清霜入小園故將詩律變寒暄使君欲見藍關詠
更倩韓郎為染根(縯韓湘愈之姪孫也自言解造逡巡酒能開頃刻花愈曰子豈能奪造化)
(而開花乎湘乃聚土以盆覆之俄而舉盆有碧牡丹二朵葉有小金字云雲横秦嶺家何在雪擁藍關馬不前)
(愈後謫潮州至藍關遇雪乃悟退之集中有示姪孫湘詩第三聯是也師韓湘唐元和中自言能花紅者可使)
(碧或一朵具五色是年秋與退之於後堂之前染白牡丹一叢云來春必作含稜碧色内合有金含稜紅間暈)
(者四面各合有一朵五色者自劚其根下置藥而後培之及花開朵數一如其說出太平廣記)
八月十七日天竺山送桂花分贈元素(楊繪字元素皇祐五)
(年及第)
月缺霜濃細蘂乾此花元屬桂堂仙(縯嫦娥羿妻也羿得不死之藥於西)
(王母嫦娥竊之奔月遂託身月中仙有蟾蜍之象焉)鷲峯子落驚前夜(厚天竺山昔有梵僧)
(云此山自天竺鷲山飛來八月十五夜嘗有桂子落)蟾窟枝空記昔年破裓高僧
憐耿介練裙溪女鬭清妍願公採擷紉幽珮(援離騷紉秋蘭以為)
(珮)莫遣孤芳老澗邊
玉盤盂二首(并序)
東武舊俗(厚密州所治城即漢瑯邪之東武)每歲四月大會於南禪
資福兩寺芍藥供佛而今歲最盛凡七千餘朵皆重
跗累萼繁麗豐碩中有白花正圓如覆盂其下十餘
葉稍大承之如盤姿格絶異獨出於七千朵之上云
得之於城北蘇氏園中周宰相莒公之别業也(厚莒公即)
(蘇禹珪也為周相廣順元年罷)而其名俚甚乃為易之
雜花狼籍占春餘芍藥開時掃地無兩寺妝成寶瓔珞
一枝争看玉盤盂佳名會作新翻曲絶品難尋舊畫圖
從此定知年榖熟姑山親見雪肌膚(縯莊子藐姑射之山有神人居焉肌)
(膚若冰雪綽約若處子使物不疵厲而年榖熟)
花不能言意可知今君痛飲更無疑但持白酒勸佳客
直待瓊舟覆玉彝(次公周禮有六彝皆有舟)負郭相君初擇地(縯蘇秦既)
(約六國從親為從長相六國曰使我有負郭二頃田豈能佩六國相印乎)看羊屬國首吟詩
(厚蘇武使匈奴欲降之知武終不可屈乃徙武北海上使牧羝武仗漢節牧羊卧起操持節旄盡落後歸漢拜)
(典屬國)吾家豈與花相厚更問殘芳有幾枝
次韻李公擇梅花
詩人固長貧(子仁漢書張負曰豈有美如陳平而長窮者乎)日午飢未動偶然
得一飽萬象困嘲弄尋花不論命(縯韓詩直把春償酒都將命乞花)愛
雪長忍凍天公非不憐聽飽即喧鬨君為三郡守所至
滿賓從江湖常在眼(次公謝靈運詩想見山阿人薜蘿如在眼)詩酒事豪縱
奉使今折磨清比於陵仲(次公漢鄒陽書於陵仲子辭三公為人灌囿)永懷
茶山下攜妓修春貢(次公茶山春貢湖州事也張君房脞說云湖州長城縣啄木嶺金沙)
(泉每歲造茶之所也泉處沙中居常無水湖常二郡守至于境會亭具犧牲拜敕祭泉其夕清溢及造茶畢水)
(即微减供堂者畢水已半之太守造畢即涸矣守或還旆稽晚則有風雷之變云)更憶檻泉亭
(次公爾雅檻泉正出正出者湧出也)插花雲髻重蕭然卧灊麓愁聽春禽
哢忽見早梅花不飲但孤諷詩成獨寄我字字愈頭痛
(縯魏志魏太祖苦頭風卧讀陳琳所作檄翕然而起曰此愈我病)嗟君本侍臣筆槖從
上雍(次公漢趙充國傳子卬言張安世持槖簮筆事孝武皇帝數十年注槖囊也所以盛書上雍武帝所)
(幸之地司馬遷書云僕又薄從上雍)脱靴吟芍藥(任開元中禁中重芍藥即今牡丹會花方)
(繁開上曰賞名花對妃子焉用舊樂命李龜年持金花牋宣賜翰林供奉李白立進清平調辭召入而白已醉)
(上命宫人以水灑面良久白謂高力士曰為我脱靴力士素貴遂銜之)給札賦雲夢(厚漢武帝)
(令尚書給筆札令司馬相如賦子虚盛推雲夢之事)何人慰流落嘉蘤天為種杯
傾笛中吟(縯笛有落梅之曲)帽拂果下鞚(厚後漢時濊貊獻果下馬高三尺乘之可)
(於果樹下行)感時念羇旅此意吾儕共故山亦何有桐花集
么鳳(次公西蜀有桐花鳥似鳳而小師人謂之倒掛子公梅詞所謂倒掛綠毛么鳳是也)君亦憶
匡廬(次公匡廬山名江州寰宇記廬山其山九疊山海經所謂三天子障也周武王時匡俗所廬故名廬)
(山亦曰匡廬)歸掃藏書洞(子仁公擇嘗讀書廬山五老峯白石僧舍)何當種此花
各抱漢隂甕(縯莊子漢隂丈人方將為圃畦鑿隧而入井抱甕而出灌)
梅花二首
春來幽谷水潺潺的皪梅花草棘間一夜東風吹石裂
半隨飛雪度關山(次公先生嘗有詩云去年今日關山路細雨梅花正斷魂)
何人把酒慰深幽開自無聊落更愁幸有清溪三百曲
不辭相送到黃州
寓居定惠院之東雜花滿山有海棠一株土人不
知貴也
江城地瘴蕃草木只有名花苦幽獨嫣然一笑竹籬間
(厚文選宋玉賦嫣然一笑惑陽城迷下蔡)桃李漫山總麤俗也知造物有深
意故遣佳人在空谷(縯杜詩絶代有佳人幽居在空谷)自然富貴出天
姿(次公嵇康傳龍章鳳姿天質自然)不待金盤薦華屋朱唇得酒暈生
臉翠袖卷紗紅映肉(次公杜詩憶子初尉永嘉時紅顔白面花映肉)林深霧暗
曉光遲日煖風輕春睡足(次公楊妃傳明皇召妃子方醉而來帝曰乃是海棠睡未)
(足耳)雨中有淚亦悽慘月下無人更清淑先生食飽無一
事散步逍遥自捫腹不問人家與僧舍拄杖敲門看脩
竹(次公退之詩誰家多竹門可款倬南史袁粲傳家居負郭每杖策逍遥當其意得悠然忘返郡南一家頗)
(有竹石粲率爾步往亦不通主人直往竹所嘯詠自若)忽逢絶豔照哀朽歎息無
言揩病目陋邦何處得此花無乃好事移西蜀寸根千
里不易到銜子飛來定鴻鵠天涯流落俱可念(縯白樂天琵琶)
(行冋是天涯淪落人次公妒記云玉雪可念)為飲一樽歌此曲明朝酒醒還
獨來雪落紛紛那忍觸
雨中看牡丹三首
霧雨不成點(次公古列女傳陶答子妻云豹藏霧雨)映空疑有無時於花
上見的皪走明珠秀色洗紅粉暗香生雪膚(次公莊子藐姑射之)
(神人肌膚若冰雪)黃昏更蕭瑟頭重欲相扶
明日雨當止晨光在松枝清寒入花骨(邦衡李賀詩天遣裁詩作花骨)
肅肅初自持午景發濃豔一笑當及時(次公古詩行樂當及時)依
然暮還歛亦似惜幽姿(須溪看牡丹法當在午前過午則離披矣)
幽姿不可惜後日東風起酒醒何所見金粉抱青子千
花與百草(次公杜詩萬草千花勁凝碧)共盡無妍鄙未忍汙泥沙牛
酥煎落蘂
岐亭道上見梅花戲贈季常(陳慥字季常任元豐四年辛酉公在黃州)
(往岐亭作)
蕙死蘭枯菊亦摧返魂香入嶺頭梅(縯李夫人死漢武帝念之不已乃令)
(方士作返魂香燒之夫人乃降次公十洲記聚窟洲有大樹如楓而葉香聞數百里名曰返魂樹死尸在地聞)
(之即生)數枝殘綠風吹盡一點芳心雀啅開野店初嘗竹
葉酒(次公張華輕薄篇蒼梧竹葉青張景陽七命豫北竹葉注云竹葉酒名)江雲欲落豆
稭灰(次公文酒清話王勉嘗作雪詩上吉陽縣令云上天燒下豆稭灰烏李從教變白梅)行當更
向釵頭見病起烏雲正作堆(子仁詩鬒髮如雲烏雲謂鬢也)
紅梅三首
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(石曼卿紅梅詩認桃無綠葉辨杏有)
(青枝)
雪裏開花却是遲(子仁古詩前村深雪裏昨夜一枝開)何如獨占上春時
也知造物含深意故與施朱發妙姿(次公宋玉賦施朱太赤)細雨
裛殘千顆淚輕寒瘦損一分肌不應便雜夭桃杏半點
微酸已著枝
幽人自恨探春遲(子仁杜牧之詩自是尋春去較遲不須惆悵怨若時)不見檀心
未吐時丹鼎奪胎那是寶(朱砂紅銀謂之不奪胎色)玉人頩頰更多
姿(次公楚辭遠游篇玉色頩以艷顔兮精神粹而始壯頩怒色玉人怒則頰紅故以比紅梅也)抱叢
暗蘂初含子落盞穠香已透肌乞與徐熙畫新樣(養直圖畫)
(見聞志徐熙鍾陵人世為江南士族善畫花木)竹間璀璨出斜枝
和秦太虚梅花
西湖處士骨應槁(縯西湖處士指言林逋也逋有梅花詩最知名其一云疎影横斜水清淺)
(暗香浮動月黃昏評詩者以為絶唱子仁先生詩話云詩人有寫物之功桑之未落其葉沃若他木殆不可以)
(當此至林逋梅花詩云云决非桃李詩也)只有此詩君壓倒(子仁楊汝士於張晉公座上聯)
(句壓倒元白)東坡先生心已灰為愛君詩被花惱(厚杜詩江上被花惱)
(不徹)多情立馬待黃昏殘雪消遲月出早江頭千樹春欲
暗竹外一枝斜更好(次公林和靖詩屋簷斜入一枝低)孤山山下醉眠
處點綴裙腰紛不掃萬里春隨逐客來十年花送佳人
老去年花開我已病今年對花還草草不知風雨卷春
歸收拾餘香還畀昊(次公詩投畀有昊)
再和潛師
化工未議蘇羣槁先向寒梅一傾倒江南無雪春瘴生
為散冰花除熱惱(師華嚴經以白旃檀塗身能除一切熱惱而得清涼也)風清月
落無人見(子仁唐皮日休白蓮詩無情有恨何人見月曉風清欲墜時)洗妝自趁霜
鐘早(次公柳子厚云豐山上有鐘霜降則鳴師宋武帝宫人早朝聞景陽樓鐘聲即起妝洗任杜詩金吼)
(霜鐘散)惟有飛來雙白鷺玉羽瓊枝鬭清好吳山道人心
似水(子仁漢書鄭崇曰臣門如市臣心如水)眼淨塵空無可掃故將妙語
寄多情横機欲試東坡老(于仁列子是殆見吾衡氣機也)東坡習氣除
未盡時復長篇書小草且撼長條餐落英(縯離騷朝飲木蘭之墜露)
(兮夕餐秋菊之落英)忍饑未忍窮呼昊(厚史記屈原傳太史公言人窮則反本故勞苦倦極)
(未嘗不呼天也)
海棠
東風嫋嫋汎崇光(次公楚辭光風轉蕙汎崇蘭些)香霧霏霏月轉廊只
恐夜深花睡去(次公明皇嘗召太真妃被酒新起帝曰此乃海棠花睡未足耳)高燒銀
燭照紅妝
惜花(并引)
錢塘吉祥寺花為第一壬子清明賞會最盛金盤綵
籃以獻於座者五十三人夜歸沙河塘上觀者如山
爾後無復繼也今年諸家園圃花亦極盛而龍興僧
房一叢亦竒但衰病牢落自無以發興耳昨日雨雹
知花之存者有幾可為歎息也
吉祥寺中錦千堆前年賞花真盛哉道人勸我清明來
腰鼓百面如春雷打徹涼州花自開(堯卿南京羯鼓錄明皇嘗遇二月初)
(詰旦宿雨始晴景色明媚小殿亭内柳杏將吐覩而歎曰對此景可不與他判斷高力士遣取羯鼓上命臨軒)
(縱擊一曲名春光好反顧柳杏皆已發拆指而笑之謂嬪嬙内官曰此事不喚我作天公可乎)沙河塘
上戴花回醉倒不覺吳兒咍(次公北人呼南人曰吳兒晉書賈充言夏統曰此吳)
(兒木人石心也)豈知如今雙鬢摧城西古寺沒蒿萊有僧閉門
手自栽千枝萬葉巧翦裁就中一叢何所似瑪瑙盤盛
金縷杯(次公唐裴行儉平都支遮匐獲瑪腦盤廣二尺文綵粲然杜詩内府殷紅瑪腦盤)而我
食菜方清齋對花不飲花應猜夜來雨雹如李梅(次公春秋)
(李梅實)紅殘綠暗吁可哀
塔前古檜
當年雙檜是雙童相對無言老更恭庭雪到腰埋不死
(縯二祖名惠可以求佛法夜立中庭雪齊于腰)如今化作兩蒼龍
王仲至侍郎見惠穉栝種之禮曹北垣下今百餘
日矣蔚然有生意喜而作詩(少雲按年譜先生以元祐七年遷禮部)
翠栝東南美(厚爾雅東南之美者有會稽之竹箭焉)近生神嶽隂(援神嶽指言衡)
(山也禹貢云荆及衡陽惟荆州杶榦栝柏四物荆州所生栝乃今之所謂檜也)惜哉不可致霜
根絡雲岑仙風振高標香實隕平林偶隨樗櫟生(縯莊子惠)
(子曰吾有大樹人謂之樗又匠石之齊至于曲轅見櫟社樹曰此散木也)不為樵牧侵忽驚
黃茅嶺稍出青玉鍼好事雖力取王城少知音豈無換
鵝手(厚王羲之性愛鵝山隂道士好養鵝羲之往觀焉意甚悦因求市之道士云為寫道德經當舉羣相)
(贈羲之欣然寫畢籠鵝而歸)但知覓來禽(援羲之有覓來禽帖云青李來禽日給藤子皆囊盛)
(為佳函封多不生其詳見法書要錄)高懷獨夫子一見捐槖金(厚前漢陸賈出所使)
(越槖中金分遺其子)得之喜不寐贈我意殊深公堂開後閤凡木
愧華簮栽培一寸根寄子百年心常恐樊籠中(厚莊子澤雉五)
(步一啄十步一飲不蘄畜乎樊中注樊以籠雉)摧我鸞鶴衿(希聲舒元輿錄桃源畫記云有鸞青)
(衿有鶴玉羽)誰知積雨後寒芒曉森森恨我迫歸老不見汝
十尋蒼皮護玉骨(少儀杜詩蒼皮溜雨四十圍又云秋水為神玉為骨)旦暮視古
今何人風雨夜卧聽饑龍吟
宥老楮(宥之不伐也)
我牆東北隅張王惟老榖(次公張王並去聲退之筍詩得時兮張王劉禹鍚蒲桃歌)
(張王日日高)樹先樗櫟大(次公莊子樗櫟不才之木)葉等桑柘沃(厚詩桑之未落)
(其葉沃若)流膏馬乳漲墮子楊梅熟(厚張揖漢書注楊梅其實似榖子而有核)胡
為尋丈地養此不材木(縯莊子行于山中見大木枝葉盛茂伐者止其旁而不取也莊)
(子曰此木以不材故終天年)蹶之得輿薪規以種松菊(次公規圖也東方朔云鄠)
(杜間號為土膏今規以為苑)靖言求其用略數得五六膚為蔡侯紙
(厚後漢蔡倫造意用樹膚麻頭及敝魚網以為紙)子入桐君錄(次公桐君有採藥錄說以花蘂)
(形色仙方楮實正赤時收取其子隂乾用之)黃繒練成素黝面頮作玉(次公黃繒)
(黃絹也世盖以楮實練絹矣黝面黑色也頮洗也顧命洮頮水是也世有楮實為面藥矣)灌灑蒸生
菌(次公莊子蒸生菌菌眯也世以米泔灑楮而生)腐餘光吐燭雖無傲霜節幸
免狂酲毒(厚莊子載商丘大木嗅之使人狂酲三日不已)孤根信微陋生理有
倚伏投斧為賦詩德怨聊相贖(頮音潰滌面也)
和陳述古拒霜花
千株掃作一番黃只有芙蓉獨自芳喚作拒霜知未稱
細思却是最宜霜
御史臺榆槐竹柏四首
榆
我行汴堤上厭見榆隂綠千株不盈畝斬伐同一束及
居幽囚中亦復見此木蠧皮溜秋雨病葉埋墻曲誰言
霜雪苦生意殊未足坐待秋風至飛英覆我屋
槐
憶我初來時草木向衰歇高槐雖驚秋晚蟬猶抱葉淹
留未云幾離離見疎莢棲鴉寒不去哀叫飢啄雪破巢
帶空枝疎影挂殘月豈無兩翅羽伴我此愁絶
竹
今日南風來吹斷庭前竹低昂中音會甲刅紛相觸蕭
然風霜意可折不可辱風霽竹亦回猗猗散青玉故山
今何有秋雨荒松菊此君知健否歸掃三徑綠
柏
故園多珍木翠栢如蒲葦幽囚無與樂百日看不已時
來拾流肪未忍踐落子當年誰所種少長與我齒仰視
蒼蒼榦所閱固多矣應見李將軍膽落温御史(縯李祜為温造)
(所劾曰吾嘗夜入蔡州擒吳元濟未嘗心動今日膽落於温御史矣)
菩薩南漪堂杜鵑花
南漪杜鵑天下無披香殿上紅氍毹(次公白樂天紅線毯篇染為紅線紅)
(於藍織作披香殿上毯)鶴林兵火真一夢不歸閬苑歸西湖
題楊次公春蘭(任元祐五年庚午先生在杭州作)
春蘭如美人不採羞自獻時聞風露香蓬艾深不見丹
青寫真色欲補離騷傳(次公漢武帝使劉安作離騷傳以其經如春秋復傳其事云)
對之如靈均冠珮不敢燕(援離騷名予曰正則兮字予曰靈均)
題楊次公蕙
蕙本蘭之族依然臭味同(厚左氏譬諸草木吾臭味也)曾為水仙佩
(次公老杜詩江妃水仙惜不得又楚辭紉秋蘭以為珮)相識楚辭中(縯楚辭余既滋蘭之九□)
(兮又樹蕙之百畝)幻色雖非實真香亦竟空云何起微馥鼻觀
已先通(次公佛家言觀鼻端白謂之鼻觀)
次韻錢穆父紫薇花二首
虛白堂前合抱花(縯老子合抱之木生於毫末商老杭州圖經虚白堂在舊治)秋風
落日照横斜閱人此地知多少(厚漢蓋寬饒視屋而歎曰如此傳舍閱人多矣)
物化無涯生有涯(虛白堂前紫薇兩株俗云樂天所種縯莊子此之謂物化又曰吾生也有)
(涯而知也無涯)
折得芳蕤兩眼花題詩相報字傾斜篋中尚有絲綸句
坐覺天光照海涯(樂天詩綠綸閣下文章靜鐘鼓樓前刻漏長獨坐黃昏誰是伴紫薇花對)
(紫薇郎上嘗書此詩賜近臣)
次韻楊公濟奉議梅花十首(堯卿楊蟠字公濟建州人嘉祐時詩人也)
(永叔詩云臥讀楊蟠一千首乞渠秋月與春光)
梅梢春色弄微和作意南枝翦刻多(次公紅梅詩南枝向煖北枝寒又退)
(之李花詩離將平地萬堆雪翦刻作此連天花)月黑林間逢縞袂霸陵醉尉誤
誰何
相逢月下是瑶臺(次公李白木芍藥詩若非羣玉山頭見會向瑶臺月下邊)藉草清
樽連夜開明日酒醒應滿地空令饑鶴啄莓苔
綠髮尋春湖畔回萬松嶺上一枝開(次公言其昔為倅時)而今縱
老霜根在得見劉郎又獨來(援劉禹錫詩種㭠道士歸何處前度劉郎今獨來)
月地雲階漫一樽(縯古詩月地雲階拜洞仙)玉奴終不負東昏(堯卿南齊)
(東昏侯妃潘氏小字玉兒有國色帝將留之以問王茂茂曰亡齊者此物留之恐貽外議帝乃出之軍主田安)
(啓求為婦玉兒泣曰昔者見遄時主今豈下匹非類死而後已義不受辱乃自縊體白如玉)臨春結
綺荒荆棘誰信幽香是返魂(堯卿陳後主張貴妃名麗華後主為於光照殿前起)
(臨春結綺望仙三閣以檀沉香為之微風暫至香聞數里師漢武帝令方士燒返䰟香以降李夫人之䰟)
日出冰壺散水花(縯杜詩水花晚色靜)野梅官柳漸欹斜(縯杜詩市橋官)
(柳細江路野梅香)西郊欲就詩人飲黃四娘家子美家(次公詩人指言)
(子美也子美詩黃四娘家花滿溪千朵萬朵壓枝低)
君知早落坐先開莫着新詩四句催嶺北霜枝最多思
(師大庾嶺上梅花南枝已落北枝方開寒煖之候異也)忍寒留待使君來
冰盤未薦含酸子(次公韓退之李花詩冰盤夏薦碧實脆)雪嶺先看耐凍
枝應笑春風木芍藥(次公木芍藥即牡丹也)豐肌弱骨要人醫
寒雀喧喧凍不飛遶林空啄未開枝多情好與風流伴
不到雙雙燕子時
蛟綃翦碎玉簪輕(次公左思吳都賦泉室潛織而卷綃注云泉室則水居者俗傳鮫人自水)
(中出於人間賣綃子仁林和靖梅詩蘂訝粉綃裁太碎蒂疑紅蠟綴初乾)檀暈妝成雪月明
(援李商隠詩如何雪月交光夜)肯伴老人春一醉懸知欲落更多情
縞裙練帨玉川家肝膽清新冷不邪(次公退之李花詩夜領張徽投盧仝)
(乘雲共至玉皇家長姬香御四羅列縞裙練帨無等差靜濯明粧有所奉顧我未肯置齒牙清寒瑩骨肝膽腥)
(一生思慮無由邪)穠李争春猶辨此更教踏雪看梅花
再和楊公濟梅花十絶
一枝風物便清和看盡千林未覺多結習已空從著袂
不須天女問如何
天教桃李作輿臺(縯左傳輿臣隸隸臣僚僚臣僕僕臣臺次公張平子東京賦發京倉散禁)
(財賚皂僚逮輿臺)故遣寒梅第一開憑仗幽人收艾納(次公廣志艾納)
(松皮上蘚衣出本草注合和諸香燒之其煙團聚清白可愛十朋香譜云艾納出西國似艾)國香和
雨入青苔(援左傳蘭有國香)
白髮思家萬里回小軒臨水為花開故應剰作詩千首
知是多情得得來(縯貫休詩一缾一鉢垂垂老萬水千山得得來)
人去殘英滿酒樽不堪細雨濕黃昏夜寒那得穿花蝶
知是風流楚客魂(縯昔者莊周夢為胡蝶栩栩然胡蝶也次公宋玉有招䰟以招屈原之䰟)
春入西湖到處花裙腰芳草抱山斜(次公白樂天杭州春望詩謹開湖寺)
(西南路草綠裙腰一道斜自注孤山寺在湖洲中草綠時望如裙腰)盈盈解珮臨煙浦(次公)
(列仙傳鄭交甫游漢江見二女請其珮女解珮與之既而視之空懷二女忽不見)脈脈當壚傍
酒家(援漢司馬相如賣酒臨卭每自滌器文君當壚)
莫向霜晨怨未開白頭朝夕自相催(厚杜詩朝夕催人自白頭)斬新
一朵含風露(縯杜詩斬新花蘂未應飛)恰似西廂待月來(次公麗情集鶯鶯詩)
(待月西廂下迎風戶半開拂墻花影動疑是故人來)
洗盡鉛華見雪肌(倬曹子建洛神賦芳澤無加鉛華不御注芳澤香油也鉛華粉也)要
將真色鬭生枝檀心已作龍涎吐(次公龍涎香名邦衡香譜云龍涎出大食)
(國其龍多蟠於澤中之大石臥而吐涎然龍涎無香能發衆香故人用以和香)玉頰何勞獺髓
醫(次公酉陽雜俎吳孫和悅鄧夫人常置膝上和弄水精如意悞傷夫人頰血汚袴帶令醫合藥云得白獺)
(髓雜玉琥珀屑當補滅此痕也)
湖面初驚片片飛樽前吹折最繁枝(師退之風折花枝詩春風也是多情)
(思故㨂繁枝折贈君)何人會得春風意怕見黃梅雨細時(次公杜詩南京)
(犀浦道四月熟黃梅湛湛長江去冥冥細雨來)
長恨漫天柳絮輕(子仁韓退之詩楊花榆莢無才思惟解漫天作雪飛)只將飛舞
占清明寒梅似與春相避未解無私造物情
北客南來豈是家醉看參月半横斜他年欲識吳姬面
秉燭三更對此花
㯶筍(并序任元祐六年辛未作)
㯶筍狀如魚剖之得魚子味如苦筍而加甘芳蜀人
以饌佛僧甚貴之而南方不知也筍生膚毳中盖花
之方孕者正二月間可剥取過此苦澀不可食矣取
之無害於木而宜於飲食法當蒸熟所施略與筍同
蜜炙酢浸可致千里外今以餉殊長老
贈君木魚三百尾中有鵝黃子魚子夜叉剖癭欲分甘
(次公李羣玉與王璘聯句羣玉云芍藥花聞菩薩面王璘略不佇思曰㯶櫚葉散夜义頭)籜龍藏頭
敢言美(次公盧仝詩竹林吾所惜新筍好看守萬籜抱龍兒□迸溢林藪帥後漢費長房投竹杖于葛)
(陂化為龍故謂筠為籜龍)願隨蔬果得自用勿使山林空老死問君
何事食木魚烹不能鳴固其理(縯莊子宿於故人之家故人命豎子殺鴈而烹)
(之豎子謂曰其一能鳴其一不能鳴請奚殺主人曰殺不能鳴者)
次韻曹子方龍山真覺院瑞香花
幽香結淺紫來自孤雲岑骨香不自知色淺意殊深移
栽青蓮宇(次公青蓮宇佛宫也)遂冠薝蔔林結為楚臣珮(縯離騷紉秋蘭)
(以為珮)散落天女襟君持風霜節耳冷歌笑音(次公子方為使故云)
(風霜節唐宣宗曰朕耳冷不知有卿也)一逢蘭蕙質稍回鐵石心(縯皮日休桃花)
(賦序余嘗慕宋廣平之為相貞姿勁質剛態毅狀疑其鐵心石腸不解婉媚之文)置酒要妍煖
養花須晏隂及此隂晴間恐致慳嗇霖(師俗諺有慳值風嗇值雨之語)
綵雲知易散(次公白樂天詩綵雲易散琉璃脆)鷤鴂憂先吟(縯楚辭恐鷤鴂之先)
(鳴兮百草為之不芳)明朝便陳迹試著丹青臨(師臨摹也古人謂摹書為臨書)
蠟梅一首贈趙景貺
天公點酥作梅花此有蠟梅禪老家蜜蜂採花作黃蠟
取蠟為花亦其物天上變化誰得知(子仁杜詩蒼天變化誰料得)我
亦兒嬉作小詩(厚退之詩又不媚笑語不能伴兒嬉)君不見萬松嶺上黃
千葉(德操杭州圖經萬松嶺在錢塘舊治正南到縣一十里)玉蘂檀心兩竒絶(次公)
(李白詩光景兩竒絶)醉中不覺度千山夜聞梅香失醉眠歸來却
夢尋花去夢裏花仙覓竒句此間風物屬詩人我老不
飲當付君君行適吳我適越(次公先生將有會稽之請)笑指西湖作
衣鉢(子仁唐摭言狀元以下到主司主事請謝衣鉢謂與主司名第同者在禪家謂傳法為傳衣鉢)
贈朱遜之(并引)
元祐六年九月與朱遜之會議於潁或言洛人善接
花歲出新枝而菊品尤多遜之曰菊當以黃為正餘
可鄙也昔叔向聞鬷蔑一言知其為人予於遜之亦
云
黃花候秋節(縯月令季秋之月菊有黃花)遠自夏小正(次公夏小正大戴禮篇名)
(以蟲魚草木正十二月之節候起於夏后氏故曰夏小正)坤裳有正色(援周易坤六五黃裳元吉)
鞠衣亦令名(縯周官后妃之服有鞠衣鞠之花黃黃隂中之色治蠶服鞠衣隂事也)一從
人偽勝遂與天力爭易性寓非族改顔隨所令新竒既
易售粹駮定相傾疾惡逢伯厚(厚後漢朱震字伯厚初為州從事奏濟隂太守)
(單匡贓罪并連其兄中常侍超故三府諺云車如雞棲馬如狗疾惡如風朱伯厚)識真似淵明
(援淵明詩秋菊有佳色裛露掇其英玩此忘憂物遠我遺世情)君言我所印(次公維摩經言佛所)
(印可)世論誰敢評願君為霜風一掃紫與頳(玉父寶櫝記宣帝時異國)
(貢紫菊一莖蔓延數畝味甘食者至死不飢渴)
三月二十日多葉杏開
零露泫月蘂(厚謝靈運詩巖下雲方合花上露猶泫)温風散晴葩天公了
不睡連夜開此花(縯武后詩明朝遊後苑火急報君知直須連夜發莫待曉風吹無已南京)
(羯鼓錄玄宗嘗遇二月初柳杏將吐命取羯鼓縱擊及回顧柳杏皆已微拆上笑曰此事不喚我作天公乎)
芳心誰翦刻天質自清華惱客香無有弄妝影横斜中
山古戰國(次公中山本晉地知伯分為中山君叢臺易水皆是其地)殺氣浮高牙(厚岑)
(參北庭詩日暮上北樓殺氣凝不開)叢臺餘袨服(縯前漢鄒陽書全趙之時武力鼎士袨服於叢)
(臺之下注云袨服盛服也)易水雜悲笳(援史記燕丹令荆軻刺秦王賓客送之易水之上高漸離)
(擊筑荆軻和而歌曰風蕭蕭兮易水寒壯士一去兮不復還)自從此花開玉肌洗塵
沙坐令游俠窟(厚文選郭景純詩京華游俠窟)化作温柔家我老念江
海不飲空咨嗟劉郎歸何日紅桃爍殘霞明年花開時
舉酒望三巴(盖欲請梓州而歸也)
十一月二十六日松風亭下梅花盛開(共父年諧先生以紹)
(聖元年十月三日至惠州寓居嘉祐寺松風亭)
春風嶺上淮南村昔年梅花曾斷魂(予昔赴黃州春風嶺上見梅花有兩)
(絶句明年正月往岐亭道上賦詩云去年今日關山路細雨梅花正斷䰟)豈知流落復相見
蠻風蜑雨愁黃昏(次公惠州有蜑子獠類也)長條半落荔枝浦卧樹
獨秀桄榔園豈惟幽光留夜色直恐冷豔排冬温松風
亭下荆棘裏兩株玉蘂明朝暾(厚李白鵬賦晞扶桑之朝暾)海南仙
雲嬌墮砌(厚詩話徐鍇秋聲詩井梧紛墮砌次公杜牧詩雲嬌惹粉囊)月下縞衣來
扣門(子翬詩縞衣綦巾)酒醒夢覺起繞樹妙意有在終無言先
生獨飲勿歎息幸有落月窺清尊
再用前韻
羅浮山下梅花村玉雪為骨冰為魂(厚唐摭言僧栖白詩忍苦為詩身到)
(此冰䰟雪魄已難招駒父杜徐卿二子歌秋水為神玉為骨)紛紛初疑月挂樹耿耿
獨與參横昏(次公龍城錄隋開皇中趙師雄遷羅浮一日天寒日暮於梅林間酒肆傍舍見美人)
(淡粧素服出迎時已昏黑殘雪未消月色微明師雄與語言極清麗芳香襲人因與之扣酒家門共飲少頃一)
(綠衣童子笑歌戲舞師雄醉寢但覺風寒相襲久之東方已白起視在大梅花樹下上有翠羽啾嘈相顧月落)
(參横但惆悵而已)先生索居江海上(縯禮記子夏曰吾離羣而索居亦已久矣)悄如
病鶴棲荒園天香國豔肯相顧(厚南部新書李正封詩天香夜染衣國色朝酣)
(酒)知我酒熟詩清温蓬萊宫中花鳥使(援唐明皇天寶末遣使採民間)
(美女納之宫中號花鳥使)綠衣倒掛扶桑暾(縯嶺南珍禽有倒掛子綠衣紅喙如鸚鵡而小)
(自海東來非塵埃中物也)抱叢窺我方醉卧故遣啄木先敲門(厚退之詩)
(洛陽窮秋厭窮獨丁丁啄門疑啄木)麻姑過君急掃灑(次公國史補李泌以虚誕自任嘗對)
(客曰令家人速掃灑今夜洪崖先生來有人遺美酒會有客至乃曰麻姑送酒來與君同傾未畢門者曰某侍)
(郎取榼子泌命倒還略無怍色)鳥能歌舞花能言酒醒人散山寂寂惟
有落蘂黏空樽
花落復次韻
玉妃謫墮烟雨村(次公玉妃指言太真妃也)先生作詩與招魂(縯楚辭宋)
(玉哀屈原憂愁山澤䰟魄飛散其命將落故作招䰟欲以復其精神延其年壽)人間草木非我
對奔月偶桂成幽昏(厚王充論衡羿得不死之藥於西王母羿妻嫦娥竊之以奔月中)
暗香入戶尋短夢青子綴枝留小園披衣連夜喚客飲
雪膚滿地聊相温(次公莊子姑射神人肌膚若冰雪)松明照坐愁不睡
井花入腹清而暾(厚杜詩兒童汲井花慣捷瓶上手子仁本草井花水令人好顔色與諸水)
(有異井中平旦第一汲者)先生來年六十化(縯莊子蘧伯玉行年六十而六十化)道眼
已入不二門(援維摩詰問文殊如何是不二法門)多情好事餘習氣惜花
未忍都無言留連一物吾過矣(次公北史王睎謂盧思道曰卿輩亦是留連之)
(一物豈直在魚鳥而已子仁檀弓子夏曰吾過矣)笑領百罰空罍樽(厚杜詩數莖白髮那)
(抛得百罰深杯亦不辭)
次韻表兄程正輔江行見桃花
曲士賦懷沙草木傷莽莽(縯史記屈平既絀乃作懷沙之賦其辭有云陶陶孟夏兮)
(草木莽莽傷懷永哀兮汩徂南土)德人無荆棘坐失嶺嶠阻我兄瑚璉
姿流落瘴江浦淨眼見桃花(厚維摩詰經云遠塵離垢得法眼淨)紛紛墮
紅雨(次公李賀將進酒歌況是青春日將暮桃花亂落如紅雨)蕭然振衣裓笑問散
花女(次公維摩經云會中有一天女以天花散諸菩薩大弟子上花至諸菩薩悉皆墮落至大弟子便着)
(不墮於是一切弟子皆以神力去花終不能去)我觀解語花(援天寶遺事太液池千葉白蓮開帝)
(與貴妃宴賞指妃謂左右曰何如此解語花也)粉色如黃土(厚長恨歌傳玄宗駕幸華清宫内外)
(命婦熠燿景從上心泊然若有顧遇左右前後粉色如土詔高力士潛搜外宮得楊玄琰女夀邸次公杜詩美)
(人為黃土況乃粉黛假)一言破千偈況爾初不語(次公謂一言尚可以破千偈況)
(如維摩之默乎)可憐一轉話他日如何舉(次公襌家謂一段話為一轉語)故復
此微吟(次公漢中山靖王云雍門子一微吟而孟嘗於邑)聊和鷗鴉櫓江邊閒
草木閒客當為主邇來子美瘦正坐作詩苦(縯李白與杜甫詩試)
(問因何太瘦生總為從前作詩苦)袖手焚筆研(厚退之祭柳子厚文巧匠傍觀束手袖間又陸)
(雲與兄機書云君苗能文每見兄文輙欲楚其筆研)清篇真漫與(次公杜甫集中詩有漫與九篇)
(大率言對花柳之興也)願君理北轅(厚左傳楚令尹改乘轅而北之)六轡去如組
(援詩執轡如組)上林桃花開水煖鴻北翥
和子由盆中石菖蒲忽生九花
春荑秋莢兩須臾神藥人間果有無無鼻何由識薝蔔
有花今始信菖蒲(次公菖蒲最難得花南史梁武帝母張皇后見之曰見菖蒲花者當富貴)
(因取吞之生武帝衆人不見也)芳心未飽兩蛺蝶寒意知鳴幾蟪蛄(次公)
(山輝也孔子曰遠山十里蟪蛄之聲猶在於耳又□子蟪蛄不知春秋)記取明年十二節
(厚本草圖經菖蒲亦有一寸十二節者)小兒休便籋霜鬚(次公以菖蒲能烏髭鬚故也)
次韻子由月季花再生
幽芳本長春暫瘁如蝕月且將付造物未易料枯枿也
知宿根深便作紫筍茁乘時出婉娩為我煖栗冽先生
早貴重廟論推英拔而今城東瓜(縯漢書秦故東陵侯邵平種瓜長安城東)
(門外)不記召南茇(援詩甘棠美召伯也召伯之教行于南國其辭云蔽芾甘棠勿翦勿伐召伯所)
(茇)陋居有遠寄小圃無闊躡還為久處計坐待行年匝
(子由明年六十)臘果綴梅枝春杯浮竹葉(任庾信詩三春竹葉酒一曲&KR0008;雞絃)誰
言一萌動已覺萬木活聊將玉蘂新(世謂此玫瑰花)插向綸巾
折(次公晉人有白綸巾)
贈嶺上梅
梅花開盡百花開過盡行人君不來(次公盧仝詩鸎花爛漫君不來及至)
(君來花已老)不趁青梅嘗煮酒要看細雨熟黃梅(次公杜詩南京犀浦)
(道四月熟黃梅)
游太平寺淨土院觀牡丹中有澹黃一朵特竒為
作一小詩
醉中眼纈自斕斑天雨曼陀照玉槃(縯法華經佛說法已入於無量礙三)
(昧是時天雨曼陀羅花)一朵官黃微拂掠鞓紅魏紫不須看(子仁鞓紅)
(魏紫牡丹别名見花譜)
三萼牡丹
風雨何年别留真向此邦至今遺恨在巧過不成雙
雨中賞牡丹
霏霏雨露作清妍爍爍明珠照欲燃明日春隂花未老
故應未忍着酥煎
山茶
山茶相對本誰栽細雨無人我獨來說似與君君不見
爛紅如火雪中開
次韻吳傳正枯木歌
天公水墨自竒絶瘦竹枯松寫殘月夢回疎影在東窗
驚怪霜枝連夜發(厚卓異記唐則天天授二年嘗游上苑遣使宣詔曰明朝游上苑火急報)
(春知花須連夜發莫待曉風吹於是凌晨名花瑞草布苑而開羣臣咸服其異)生成變壊一彈
指(厚楞嚴經言我觀世間六塵變壊惟以空寂修於滅盡身心乃能度百千劫猶如彈指頃)乃知造
物初無物古來畫師非俗士妙想實與詩同出龍眠居
士本詩人(次公龍眠居士李伯時也伯恭同安志龍眠山在桐城縣西北二十里有東西二龍井祈)
(雨有應)能使龍池飛霹靂(厚杜詩曾貌先帝照夜白龍池十日飛霹靂)君雖不
作丹青手(縯杜詩洛陽無限丹青手)詩眼亦自工識拔龍眠胷中有
千駟不獨畫肉兼畫骨(援杜甫丹靑引幹惟畫肉不畫骨忍使驊騮氣凋喪)但當
與作少陵詩或自與君拈禿筆(次公韋偃畫馬詩試拈秃筆插驊騮歘見麒麟)
(出東壁)東南山水相招呼萬象入我摩尼珠(厚圓覺經譬如清淨摩尼)
(寶珠映於五色隨方各見)盡將書畫散朋友獨與長鋏歸來乎(次公史記)
(馮驩彈鋏而歌曰長鋏歸來乎)
東坡詩集註卷二十五
