東坡詩集註卷十二
宋王十朋撰
酬答
次韻王誨夜坐
愛君東閣能延客(縯前漢公孫丞相開東閣以延賢人)顧我閒官不計員
策杖頻過如未厭卜居相近豈辭遷莫將詩句驚搖落
(縯九辯蕭瑟兮草木摇落而變衰)漸喜樽罍省撲緣(援莊子適有蚊䖟撲緣)但約
月明池上宿夜深同看水中天
次韻張安道讀杜詩(任熙寧四年辛亥五月作)
大雅初微缺流風困暴豪張為詞客賦變作楚臣騷(次公)
(李白古風云大雅久不作吾衰竟誰陳又苟子有雲蠶等賦其後文選所載兩都二京皆詞客之所為也屈原)
(作離騷經初有騷之名)展轉更崩壞紛綸閱俊髦地偏蕃怪產源
失亂狂濤粉黛迷眞色魚蝦易豢牢誰知杜陵傑名與
謫仙高(縯賀知章見李白曰子謫仙人也甫與白齊名世稱李杜次公杜陵指言子美以其家在杜陵)
(也)掃地收千軌爭標看兩艘詩人例窮苦天意遣奔逃
(次公此言李杜二公以詩而窮值時之亂李公縯夜郎後歸寓潯陽而杜公由同谷來蜀日之梓之閬之夔之)
(荆南之潭衡也)塵闇人亡鹿(縯秦失其鹿天下共逐之此言明皇天寶之亂次公列子鄭人冇薪)
(於野者遇駭鹿御而擊之恐人見之遽藏隍中覆之以蕉不勝其喜俄而遺其所藏之處遂以為夢)溟翻
帝斬鼇(厚女媧鍊五色石補天斷鼇足以立四極此言肅宗誅安史再造唐室)艱危思李
牧(縯漢文帝聞馮唐言廉頗李牧之為將何憂匈奴哉)述作謝王褒(厚前漢王褒作中和樂職)
(宣布詩益州刺史奏褒有軼材上乃徵褒為聖主得賢臣頌上令與張子僑等並待詔)失意各千
里哀鳴聞九臯(次公詩曰鶴鳴于九臯聲聞于天)騎鯨遁滄海(縯杜甫送孔巢)
(父詩云南尋禹穴見李白道甫問訊今何如)捋虎得綈袍(厚莊子載孔子見盗跖歸見柳下季)
(曰料虎頭編虎鬚幾不免虎口須賈見范雎寒取一綈袍賜之雎曰綈袍戀戀有故人之意蓋甫入蜀依嚴武)
(武暴戾以甫為節度參謀而屢欲殺之也)巨筆屠龍手(縯莊子朱汗漫學屠龍技成而無所用其)
(巧)微官似馬曹(厚晉王徽之為騎曹參軍桓冲問卿署何曹曰似是馬曹)迂疎無事
業醉飽死遊遨(縯杜甫客耒陽遊衡山阻水聶令具舟迎之乃得還令饋牛炙白酒大醉而卒)
簡牘儀刑在兒童篆刻勞(厚揚子雕蟲篆刻壯夫不為)今誰主文字
公合抱旌旄(子仁韓退之詩文字銳氣在輝輝見旌旄)開卷遙相憶知音兩
不遭般斤思郢質(次公莊子曰郢人堊漫其鼻端若蠅翼使匠石斵之匠石運斤成風聽而)
(斵之盡堊而鼻不傷郢人立不失容宋元君聞之召匠石曰嘗試為寡人為之匠石曰臣則常能斵之雖然臣)
(之質死久矣揚子云般之揮斤般蓋古之巧於用斤者亦匠石之謂矣)鯤化陋鯈濠(縯莊子北)
(溟有魚其名為鯤化而為鵬不知其幾千里莊子與惠子遊于濠梁莊子曰鯈魚出遊從容是魚樂也)恨
我無佳句時蒙致白醪殷勤理黃菊未遣没蓬蒿
和柳子玉過陳絶糧次韻二首
風雨蕭蕭夜晦迷不須鳴呌強知時(縯詩風雨蕭蕭鷄鳴膠膠又云風雨)
(如晦鷄鳴不已)多才久被天公怪(師晉史陸機傳人患才少陸機更患其多無巳退之雙鳥)
(詩天公怪两鳥各捉一處囚)闕食惟應爨婦知杜叟挽衣那及脛(縯杜)
(詩云黃獨無苗山雪盛短衣數挽不掩脛)顔公食粥敢言炊(厚顔真卿乞米帖云拙扵生事)
(舉家食粥已數月今又罄乏實用憂煎)詩人情味真嘗遍試問於君底事
虧
如我自觀猶可厭非君誰復肯相尋圖書跌宕悲年老
(厚文選江文通恨賦脫略公卿跌宕文史)燈火青熒語夜深(次公青熒燈燭光也選有炫燿)
(青熒師杜詩兒女燈前語夜深)早歲便懷齊物志微官敢有濟時心南
行千里知何事一聽秋濤萬鼓音
自徑山回得吕察推詩用其韻招之宿湖上
多君貴公子愛山如愛色心隨葉舟去(次公韓退之詩共泛清湘一葉)
(舟)夢遶千山碧新詩到中路令我喜折屐(縯謝安傳謝玄等既破苻)
(堅驛書至安方對客圍棋了無喜色既罷還内過戶限心喜甚不覺屐齒之折)古來軒冕徒(厚莊)
(子繕性篇古之所謂得志者非軒冕之謂也物之倘來寄也故不為軒冕肆志)操捨兩悲慄(援莊)
(子操之則慄捨之則悲)數朝辭簮笏兩脚得暫赤(厚杜甫早秋苦熱詩安得赤脚)
(踏層水)歸來不入府却走湖上宅寵辱吾久忘(次公老子寵辱若驚)
寧畏官長詰(縯杜詩醉則騎馬歸頗遭官長罵)飄然便欲去誰在予思
側君能從我遊出郭及未黑
答任師中次韻(來詩勸以詩酒自娱)
閒裏有深趣常憂兒輩知(見越州張中舍詩注)已成歸蜀計誰借
買山貲(縯符載就襄陽節度使頔求買山錢頔與百萬厚南史王秀之為晉平太守朞年便求去曰吾)
(山貲已足豈可久留以妨賢路)世事久已謝故人猶見思平生不飲酒
對子敢論詩
沈諫議召遊湖不赴明日得雙蓮於北山下作一
絶持獻沈既見和又别作一首因用其韻(任熙寧五年壬)
(子十二月作)
湖上棠隂手自栽(縯召公奭治陕以西巡行鄉邑有棠樹决獄其下人各得所懷棠樹不敢)
(伐遂作甘棠之詩)問公更得幾回來水仙亦恐公歸去(援湖上有水仙)
(王廟邦衡按圖經廟在錢塘門外二里)故遣雙蓮一夜開
詔書行捧縷金牋樂府應歌相府蓮(縯王儉為南齊相所為皆名士世謂)
(紅蓮映秋水今號蓮幕自儉始次公李肇國史補于司空以樂府有想夫憐曲名不佳欲改之坐客有笑者曰)
(南朝相府曾有瑞蓮號相府蓮後有此曲誤呼想夫憐)莫忘今年花發處西湖西
畔北山前(明仲按杭州圖經云北高峰在靈隠寺後又云北山之形如獅予名師子峯)
和歐陽少師會老堂次韻
一時冠盖盡嚴終(次公嚴助終軍二子皆少年之貴)舊德年來豈易逢
聞道堂中延盖叟(縯曺参為齊相嘗避正寢以延盖公)定應牀下拜梁松
(厚馬援有疾梁松候之拜牀下援曰我乃松父友也雖貴何得失其序乎)蠧魚自曬閒箱篋
(縯世說郝隆以七月七日曬書)科斗長收古鼎鍾(科斗詳見石鼓詩注子仁謂歐陽公收古)
(鼎鍾銘刻最多見集古錄目)我欲棄官重問道寸筳何以答舂容(縯東)
(方朔答客難言以筳撞鍾豈能發其音聲韓詩東野不田顧有如寸筳撞巨鍾援禮記學記待其從容然後能)
(盡其聲)
和歐陽少師寄趙少師次韻
朱門有遺啄千里來燕雀公家冷如冰百嘑無一諾平
生親友半遷逝公雖不怪旁人愕世事如今臘酒醲交
情自古春雲薄二公凛凛和非同疇昔心親豈貌從(次公)
(韓詩心親無貌敬)白鬚相映松間鶴清句更酬雪裏鴻何日揚
雄一㕓足(縯揚雄居岷山之陽有宅一區有田一㕓)却追范蠡五湖中(史記范蠡)
(汎扁舟遊五湖)
次韻孔文仲推官見贈
我本麋鹿性諒非伏轅姿(次公戰國策言驥伏鹽車而上太行負轅不能上又漢武)
(帝曰局促效轅下駒)君如汗血馬(縯前漢大宛傳宛別邑七十餘城多善馬汗血言其先天馬子)
(也注以汗從肩膞出如血故名汗血)作駒已權竒(援顔延年馬賦曰雄志倜儻精權竒兮任前漢)
(禮樂志郊祀歌太乙貺天馬下霑赤汗沬流赭志俶倘精權竒□浮雲掩上馳)齊驅大道中竝
帶鑾鑣馳(厚詩輶車鑾鑣載檢□獢)聞聲自决驟(次公莊子麋鹿見之决驟以上云我)
(本麋鹿性故也)那復受縶維(厚白駒詩云縶之維之)謂君朝發燕秣楚日
未欹(援顔延年賦旦刷幽燕畫秣荆越)云何中道止連蹇驢騾隨(厚賈誼賦)
(騰駕罷牛驂蹇驢兮次公揚雄反騷云驢騾連蹇而齊足)金鞍冐翠錦玉勒垂青絲
(厚梁簡文帝紫騮詩青驄懸玉鐙)旁觀信美矣自揣良厭之均為人所
勞何必陋鹽輜(厚戰國策汗明見春申君曰夫驥之齒至矣服鹽車而上太行漉汗灑地白汗)
(交流中阪遷延負轅而不能上伯樂遭之下車而攀哭之驥扵是俛而嘖俯而鳴見伯樂之知已也援賈誼賦)
(驥垂兩耳伏鹽車兮)君看立仗馬不敢鳴且窺(縯李林甫以語動諫官曰君等獨不)
(見立仗馬乎終日無聲而飫三品芻豆一鳴則黜之扵後雖欲不鳴得乎由是諫争路遂絶)調習困
鞭箠僅存骨與皮人生各有志此論我久持他人聞定
笑聊與吾子期空階卧積雨病骨煩撑支秋草上垣墻
霜葉鳴階墀門前自無客敢作揚雄麾(援楊子曰在夷貊則引之倚門)
(墻則麾之)候吏報君來弭節江之湄(縯離騷吾令羲和弭節兮望崦嵫而勿迫厚班)
(彪北征賦釋余馬於彭陽兮曰弭節而息思次公爾雅水草交曰湄)一對高人談稍忘俗
吏卑今朝枉詩句粲如鳳來儀上山絶梯磴墮海迷津
涯憐我枯槁質借潤生華滋(厚後漢郭伋傳帝勞之曰賢能太守帝城不遠河潤)
(九里冀京師蒙福次公莊子河潤九里古詩綠葉發華滋)豈效世俗人洗刮求瘢痍
(縯後漢趙壹賦所好則鑚皮出其毛羽所惡則洗垢求其瘢痕)賢明日登用清廟歌緝
熙(厚詩清廟祀文王也維清奏象舞也維清緝熙文王之典)胡不學長卿預作封禪
詞(援司馬相如未死時著書一卷言封禪事既死武帝求得之)
和致仕張郎中春晝
投紱歸來萬事輕(厚潘安仁秋興賦且歛袵以歸來兮忽投紱以高邁)消磨未盡
秪風情舊因蓴菜求長假(援晉張翰為齊王冏掾因秋風起思吳中菰菜蓴羹鱸魚)
(鱠遂命駕而歸)新爲楊枝作短行(縯白居易妾樊素善歌小蠻善舞嘗有詩櫻桃樊素口楊)
(柳小蠻腰白既年高邁而小蠻方豐豔因為楊柳枝詞以託意)不禱自安緣夀骨深藏
難没是詩名淺斟杯酒紅生頰細琢歌詞穏稱聲(次公細琢)
(歌詞即張善為小詞也)蝸殼卜居心自放(縯焦先楊沛並作小廬形如蝸牛殼故曰蝸牛)
(廬)蝇頭寫字眼能明(厚齊衡陽王鈞嘗手自細書五經置于市箱以偹遺忘賀玠問曰殿)
(下家自足墳素復何須蝇頭細書藏巾箱中)盛衰閱過君應笑寵辱年來我
亦平(子仁老子寵辱若驚)跪履數從圯下老(援張良常游下邳圯上有一老父值墮其)
(履顧謂良曰孺子下取履良下取履因跪進父以足受之曰孺子可教矣)逸書閒問濟南生
(厚伏生灂南人故為秦博士泰時禁書伏生壁藏之孝文時求能治尚書者伏生欲召之生年九十餘不可徵)
(乃使晁錯往受業)東風屈指無多日只恐先春鶗鴂鳴(縯離騷經)
(恐鶗鴂之先鳴兮使百草為之不芳)
正月九日有美堂飲醉歸徑睡五鼓方醒不復能
眠起閱文書得鮮于子駿所寄古意作雜興一首
答之(駒父按杭州圖經有美堂在郡城吳山嘉祐二年梅摯出守杭州仁宗賜詩首章云地有)
(湖山美因以名堂也)
衆人事紛擾志士獨悄悄何異琵琶絃常遭腰鼓閙三
杯忘萬慮醒後還皎皎(縯退之詩數杯澆腸雖暫醉皎皎萬慮醒還新)有如轆
轤索已脫重縈繞家人自約飭始慕陳婦孝可憐原巨
先放蕩今誰弔(縯漢書原涉字巨先或譏涉曰子夲吏二千石之世結髮自修以行喪推財禮)
(讓為名正復讎取仇猶不失仁義何故自放縱為輕俠之徒乎涉應曰子獨不見家人寡婦邪始自約飭之時)
(意欲慕宋伯姬陳孝婦不幸一為盗賊所汙及遂行淫佚知其非禮吾猶此矣次公按顔師古注曰陳孝婦者)
(其夫當行戒屬孝婦曰汝善養我母孝婦曰諾夫死孝婦養姑愈謹其父母欲嫁之孝婦欲自殺父母懼遂使)
(養姑淮南太守以聞朝廷高其義號曰孝婦)平生嗜羊炙識味肯輕飽烹蛇
啖蛙蛤頗訝能稍稍(援退之南食詩我來禦魑魅自宜味南烹惟蛇舊所識實憚口眼□)
(又食蝦蟆詩強號為蛙蛤於實無所較余初不下喉近亦能稍稍)憂來自不寐起視天
漢渺闌干玉䋲低(縯謝朓詩玉䋲低建章次公曺子建云北斗闌干)耿耿太白
曉(縯退之詩東方未明大星没獨有太白配殘月)
次韻答章傳道見贈
並生天地宇同閱古今宙(次公四方上下曰宇古往今來曰宙出尸子)視下
則有高無前孰為後逹人千鈞弩一弛難再彀(厚南史宋高祖)
(軍中多萬鈞弩所至摧䧟次公戰國策曰千鈞之弩潰癰)下士沐猴冠(縯韓生說項羽不從曰人)
(謂楚人沐猴而冠果然)已繫猶跳驟欲將駒過隙(援莊子人生天地間如白駒之)
(過隙)坐待石穿溜(厚枚乘云大山之溜穿石漸靡使之然也)君看漢唐主宫殿
悲麥秀(縯箕子過商宫室感其生禾黍作麥秀之詩曰麥秀漸漸兮禾黍油油彼狡童兮不與我好兮)
而况彼區區何異一醉富(厚詩曰彼昏不知一醉曰富箋云無知之人飲酒一醉自)
(謂日益富)鶢鶋非所養俯仰眩金奏(次公鶢鶋海鳥也左傳臧文仲不知者三其一)
(祀鶢鶋乃此矣莊子有海鳥止於魯郊魯侯御而觴之于廟奏九韶以為樂具大牢以為膳鳥乃眩視憂悲不)
(敢飲食三日而死此以已養鳥也非以鳥養鳥也)髑髏有餘樂不博南面后(縯莊)
(子之楚見空髑髏撽以馬□因而問之髑髏見夢曰死則無君於上無臣于下亦無四時之事從然以天地為)
(春秋雖南面王樂不能過也)嗟我昔少年守道貧非疚(厚莊子原憲對子貢曰無)
(財謂之貧學道不能行謂之病憲貧也非病也)自從出求仕役物恐見囿(次公莊子)
(曰方且為物役又云皆囿於物)馬融既依梁(援馬融懲於鄧氏不敢復違忤於勢家遂為梁冀草)
(奏誣李固又作大將軍西第頌亦頗為正直所羞)班固亦仕竇(縯班固為郎竇憲出征匃奴以)
(固為中護軍與𠫭議及憲敗固死獄中)效嚬豈不欲(厚莊子西施病捧心而嚬里之醜人見而)
(美之亦捧心而嚬)頑質謝鐫鏤(次公先生詩案云熙寧六年正月作此詩言某不能效班馬二)
(人苟容依附也)仄聞長者言婞直非養夀(援離騷經余曰鮌婞直以亡身兮終然夭)
(乎羽山之野)唾面慎勿拭(縯唐婁師德教其弟耐事弟曰人有唾面潔之而已師德曰未也㓗)
(之是違其怒正使自乾耳)出跨當俛就(厚前漢韓信傳淮隂少年侮信曰能死刺我不然出跨下)
(於是信熟視俛出跨下一市皆笑信以為怯)居然成懶廢敢復齒豪右子如
照海珠網目疎見漏(次公狄仁傑滄海遺珠又漢志網漏吞舟之魚)宏材乏近
用(援范曄作伏湛贊噐博者無近用也)巧舞困短袖(縯史記韓非曰長䄂善舞)坐令傾
國容(厚前漢李延年歌曰北方有佳人絶世而謁立一顧傾人城再顧傾人國)臨老見邂逅
(次公詩曰邂逅相遇適我願兮)吾衰信久矣書絶十年舊門前可羅雀
(援前漢鄭當時傳先是翟公為廷尉賓客填門及廢門外可設雀羅)感予煩屢叩願言歌
緇衣予粲還予授(縯詩緇衣之宜兮敞予又改為兮適予之館兮還予授予之粲兮)
會客有美堂周邠長官與數僧同汎湖往北山湖
中聞堂上歌笑聲以詩見寄因和二首時周有服
(堯卿周邠長官所寄簮屣詩云堂上歌聲想遏雲玉人休整碧紗裙粧殘粉落臙脂暈飲劇杯)
(深琥珀紋簮屣定知高楚客笑談應好却秦軍英辭上馬玉山倒已是遲留至夜分)
藹藹君詩似嶺雲(縯退之詩君詩多態度藹藹春空雲)從來不許醉紅裙
(厚退之詩不解文字飲惟能醉紅裙)不知野屐穿山翠惟見輕橈破浪紋
頗憶呼盧袁彦道(縯晉袁耽字彦道桓温少時遊於博徒資産俱盡尚有所負思自振之方)
(莫知所出欲求濟於耽時耽在艱遂變服懷布帽隨温與債主戲眈素有藝名債者聞之而不相識謂之曰卿)
(當不辨作袁彦道也遂就局十萬一擲直上百萬眈投馬絶呌探布帽擲地曰竟識袁彦道否)難邀罵
坐灌將軍(皆取其有服也厚田蚡娶燕王女為夫人列侯宗室皆往賀灌夫有服竇嬰強與俱蚡與)
(夫有隙夫行酒蚡不能滿觴夫怒次至灌賢方與程不識耳語夫無所彂怒迺罵賢曰平生毁程不識不直一)
(錢今日長者為夀乃效兒女曹呫囁耳語蚡謂夫曰程李俱東西宫衛尉今衆辱程將軍獨不為李將軍地乎)
(夫曰今日斬頭穴胷何知程李蚡怒召長史曰今日召宗室有詔劾灌夫罵坐不敬)晚風落日元
無主不惜清凉與子分
載酒無人過子雲(縯揚雄傳贊云雄家貧嗜酒人希至其門時有好事者載酒肴從遊學)
掩關晝卧客書裙(厚羊欣長隸書父不疑為烏程令欣年十三時王獻之為吴興太守甚知)
(愛之欣嘗夏月著新絹裙晝寢獻之入縣見之書裙數幅而去)歌喉不共聽珠貫(次公禮記)
(之言歌曰上如抗下如墜纍纍然端苦貫珠倬嚴尚書與于駙馬詩莫損歌喉一串珠又樂天與于駙馬詩何)
(郎小妓歌喉好嚴老呼為一串珠)醉面何因作纈紋(厚李賀詩龜甲屏風醉眼顯)曾
侣且陪香火社詩壇欲歛鸛鵝軍(縯杜牧詩今代風騷將誰登李杜壇鸛鵝)
(陣名也左傳昭二十一年公子城以晉師至救宋與華氏戰于赭丘鄭翻為願鸛其御願為鵝)憑君遍
遶湖邊寺漲淥晴來已十分
病中獨遊淨慈謁本長老周長官以詩見寄仍邀
遊靈隠因次韻答之(堯卿周邠長官云竊聞子瞻學士昨日飄然單乘獨出南)
(屏旋至北山窮幽覧勝真得物外自適之趣邠嘗從歐陽公詩云使君厭騎從車馬留山前行)
(歌招野叟共步青林間然明公今日之樂正得於此因成詩一章上寄云放歸騶騎獨尋山直)
(入青蘿翠藹間謝客藜杖方自適阮公蠟屐許誰攀何愁白髮能添老須信黃金不買閒應向)
(林泉真得趣徜徉終日未經還)
臥聞禪老入南山淨掃清風五百間我與世疎宜獨往
君緣詩好不容攀自知樂事年年减難得高人日日閒
欲問雲公覓心地(次公雲公梁之高僧也以比本長老心地法門禪家之大要堯卿法雲母吳氏)
(初生雲時忽見雲氣滿室光色瑩徹因名法雲)要知何處是無還(楞嚴經云我今示汝無所還地)
徑山道中次韻答周長官兼贈蘇寺丞
年來戰紛華漸覺夫子勝(厚謝玄暉詩方同戰勝者去剪北山萊注子夏肥或問之)
(予夏曰吾戰勝曰何為戰勝曰吾入見夫子之義則榮之出見富貴又榮之二者戰於胷臆而夫子之義勝矣)
欲求五畝宅灑掃樂清淨(補註王右丞喜㓗所居室日使十人給帚灑掃)學道
恨日淺問禪慙聽瑩(任莊子長梧子曰是黃帝之聽瑩也)聊為山水行遂
此麋鹿性獨遊吾未果覓伴誰復聽吾宗古遺直(厚左傳仲)
(尼謂叔向古之遺直)窮逹付前定餔糟醉方熟(縯楚辭漁父謂屈原曰世人皆濁何)
(不淈其泥而揚其波衆人皆醉何不餔其糟而歠其醨)灑面呼不醒(縯明皇召李白作宫詞時)
(白已醉宫人以水灑面即令秉筆頃之成十餘章)奈何效燕蝙屢欲爭晨暝(次公)
(小說載蝙蝠與燕争晝夜不决往問鳳風鳳凰方睡遂投訓狐其事詳見詩案且云某意以譏王庭老如訓狐)
(不分別是非也已)不如從我遊高論發犀柄溪南渡横木山寺
稱小徑(太平寺俗號小徑山)尋幽自兹始歸路微月映南望功臣
山雲外盤飛磴三更渡錦水再宿留石鏡(次公功臣山以錢鏐得名)
(前卷所謂功臣寺是也錦水前所謂錦溪也石鏡前所有絶句是也)緬懷周與李(次公周與李周)
(則周長官李剛前所謂李秀才)能作洛生詠(縯謝安本能為洛下書生詠直鼻疾故其音濁名流)
(愛其詠而莫能及或手掩鼻以效之)明朝三子至詩律嚴號令籃輿置紙
筆得句輕千乘(厚杜牧贈張祐詩誰人得似張公子千首詩輕萬戸侯史記輕千乘之國而重)
(一言)玲瓏苦竒秀名實巧相稱九仙更幽絶笑語千山應
空巖側破罋飛溜灑浮磬(次公靈瓏九仙皆山名)山前見虎跡候
吏鐃鼓競(縯曹景宗詩云時兒女悲歸來笳鼓競)我生夲艱竒(次公竒字讀如李廣)
(數竒之竒居竒反)塵土滿釜甑(厚後漢范丹字史雲桓帝時為萊蕪萇有時絶粒閭里歌之曰)
(甑中塵生范史雲釜中生魚范萊蕪)山禽與野獸知我久蹭蹬(倬潘耀老夫蹭蹬任)
(意拙於王事)笑謂候吏還遇虎吾有命徑山雖云遠行李稍
可併頗訝王子猷忽起山隂興(援晉王徽之字子猷嘗居山隂夜雪初霽月色)
(清朗四望皓然忽憶戴逵逵時在剡便夜乘小船詣之經宿方至及門不前而反人問之故徽之曰乘興而來)
(興盡而反何必見安道耶)但見菊花開吾當理歸榜
汪覃秀才久留山中以詩見寄次其韻
季子應嗔不下機(縯蘇秦字季子遊數年大困而歸嫂妹妻妾皆竊笑之次公戰國策蘇秦)
(去秦而歸形容枯槁妻不下機嫂不為炊子仁按史記蘇秦傳及戰國策並無不下機事唯李白詩云莫見蘇)
(秦不下機)棄家來伴碧雲師(厚僧惠休姓湯氏詩曰日暮碧雲合佳人殊未來次公江淹雜)
(擬衆詩凡三十篇各借著元姓名至此詩題曰僧惠休故後人誤以為惠休詩白樂天云不似休上人空多碧)
(雲暮更相承誤今先生云碧雲師亦幾於誤矣子仁按先生詩有云雜篇直欲擬湯休則盖未嘗誤也碧雲師)
(豈别有所引耶)中秋冷坐無因醉半月長齋未肻辭擲簡摇毫
無忤色(汪善書托寫衆人詩次公退之贈崔立之云摇毫擲簡自不供阮咸善琴士無貴賤皆為彈終)
(日逹夜無忤色)投名入社有新詩(次公杜詩我有新詩何處吟子仁石鼎聯句序云校書郎)
(侯喜新有能詩聲景慕九華山錄云龍池菴僧清宿與張扶為詩社四方景慕趨者如歸皆宗九華扶詩社)
飛騰桂籍他年事莫忘山中採藥時
景純見和復次韻贈之二首
解組歸來道益光坐看百物自炎凉捲簾堂上檀槽閙
送客林間樺燭香(堯卿張籍詩黃金桿撥紫檀槽絃索初張調益高紫檀出扶南堪為琵琶)
(白樂天早朝詩月堤槐露氣風燭樺煙香)淺量已愁當酒怯非才尤覺和詩
忙何人貪佩黃金印(子仁李白詩來時倘佩黃金印莫見蘇秦不下機)千柱耽
耽𤨏北岡
人間膏火正爭光每到藏春得暫凉(堯卿景純有藏春塢文忠公題詩云)
(欲借青春藏向此須知白首尚多情)多事始知田舍好凶年偏覺野蔬香
谿山勝畫徒能說來往如梭為底忙老去此身無處著
為翁栽插萬松岡(堯卿藏春塢前一岡皆松林命曰萬松岡司馬温公題詩云藏春在何許)
(欎欎萬松林永日門闌靜東風花木深主翁今素髮野服遂初心付與鄉人飲高歌散百金)
柳子玉亦見和因以送之兼寄其兄子璋道人
不羡腰金照地光(次公鮑昭詩鞍馬光照地子仁白樂天詩君番裴相國金紫光照地)暫
時假面弄西凉(援白樂天詩西凉伎西凉伎假面胡人弄獅子)晴窗嚥日肝腸
煖(厚道家服日精月華氣堯卿陳高祖夢朱衣捧日而至納之帝口及覺腹内猶熱)古殿朝真
屨袖香說靜故知猶有動無閒底處更求忙先生官罷
乘風去(堯卿謂子璋道人也)何用區區賦陟岡(次公詩陟彼高岡)
子玉家宴用前韻見寄復答之
自酌金樽勸孟光更教長笛奏伊凉(子玉家有笛妓子仁樂府有伊凉州)
(曲)牽衣男女遶大白(援李白詩呼童烹雞酌白酒男女嬉笑牽人衣)扇枕郎君
煩阿香(厚黃香事母至孝暑扇枕寒則以身温席縯李商隠師令狐楚稱門生嘗呼楚子綯為郎君)
詩病逢春轉深痼愁魔得酒暫奔忙醒時情味吾能說
日在西南白草岡
景純復以二篇一言其亡兄與伯父同年之契一
言今者唱酬之意仍次其韻
靈夀扶來似孔光(援孔光為漢太師賜靈夀杖)感時懷舊一悲凉蟾
枝不獨同攀桂(縯卻詵對晉武帝曰臣舉賢良對策為天下第一猶桂林一枝崑山片玉也師)
(酉陽雜俎言月中蟾桂地影也空處水影也此語差近)雞舌還應共賜香(亦同為郎厚漢)
(官儀云尚書郎含雞舌香奏事)等是浮休無得喪(厚莊子其生若浮其死若休又見賈誼鵬)
(賦次公張鷟取之自號浮休子)粗分憂樂有閒忙(縯宋朝嘗召處士种放為司諫以論事公)
(卿惡之賜金還華山又有紫微舍人者素不能文制詔嘗令張君痞代之一日賜日本國正使詔書紫微已受)
(詞頭而失君房所在君房時未第方與所親飲醉都市中使促之紫微不勝其窘暇日楊大年與錢若水𢋫閒)
(忙二令楊曰世上何人最得閒司諫賜金歸華山錢曰世上何人最得忙紫微失却張君房稱名對)年來
世事如波浪鬱鬱誰知柏在岡(厚退之詩浪波沄沄去松柏在高岡)
屢把鉛刀齒步光(援賈誼賦莫邪為鈍兮鉛刀為銛厚史記越王使大夫種奉步光之劍以)
(賀吴)更遭華衮照厖凉(縯范寗序榖梁春秋曰一字之褒寵踰華兖晉太子申生帥師公衣)
(之偏衣佩之金玦狐突曰厖凉冬殺金寒玦離胡可恃也)蘇門山上莫長嘯(援阮藉嘗於蘇)
(門遇孫登與商略栖神道氣之術登不應籍而因長嘯而退至半嶺聞有聲若鸞鳳之音響乎巖谷乃登嘯也)
薝蔔林中無别香(任簷蔔梔子也其花六出天下之至香維摩經言如入簷蔔林中不聞他)
(香唯聞簷蔔香也)燭燼已殘終夜刻(厚齊竟陵王子良嘗夜與四學士刻燭為詩每四韻)
(刻一寸以為率)槐花還似昔年忙(縯唐進士每以八月投牒赴舉時為之語曰槐花黃舉子)
(忙)背城借一吾何敢(援左傳齊晉戰于鞌齊師敗績齊國佐如晉師曰請收合餘燼背城)
(借一)慎莫尊前替戾岡(厚晉佛圖澄傳劉曜自攻洛陽石勒將救之佛圖澄曰相輪鈴音云)
(秀支替戾岡僕谷劬秃當此羯語也秀支軍也替戾岡出也僕谷劉曜胡位也劬秃當促也此言軍出促得劉)
(曜也)
刁景純席上和謝生二首
悞入仙人碧玉壺(任神仙傳費長房為市掾有壺公來賣藥常懸一空壺於坐上日入之後)
(輙跳入壺中長房隨公試展足則亦入壺中樓觀五色重門閣道公語長房曰我神仙人也見責暫還人間耳)
一歡那復間親疎杯盤狼藉吾何敢(厚史記淳于髠傳杯盤狼藉堂上燭)
(滅主人留髠而送客)車騎雍容子甚都(援司馬相如車騎雍容閑雅甚都)此夜新
聲聞北里(次公梁元帝纂要云古豔曲有北里靡靡之曲師史記紂使師酒作淫聲北里之舞靡靡)
(之樂)他年故事紀南徐(縯東晉置南徐州治京口今潤州也師南史徐君舊善絃歌好聲色)
(載妓肆意遊行荆楚山川時㐮陽魚弘亦以豪後稱於是府中謠曰北路魚南路徐)欲窮風月三
千界(子仁歐陽永叔詩翰林風月三千首吏部文章二百年)願化天人百億軀(縯柳)
(子厚詩若為化作身千億遍上峯頭望故鄉)
縱飲誰能問挈壺(次公周官有挈壺氏盖言不必問漏之淺深也)不知門外曉
星疎綺羅勝事齊三閣(次公陳後主於光明殿前起臨春結綺望仙三閣後主自居臨)
(春張貴妃居結綺龔孔二貴妃居望仙並複道往來)賓主談鋒敵两都(援班固西都賦設西)
(都賓東都主人以相辨答)榻畔煙花嘗歎杜(縯杜牧之詩今日鬢絲禪榻畔茶煙輕颺落花)
(風)海中童丱尚追徐(厚秦始皇令徐福與童男女三千人入海求仙福得平原廣澤一去)
(不來)無多酌我公須聽(厚盖寬饒曰無多酌我我乃酒狂)醉後麤狂膽滿
軀(次公趙雲與曹公戰先生明旦視戰處曰子龍一身都是膽也)
次韻沈長官三首
家山何在兩㤀歸杯酒相逢慎勿違不獨飯山嘲我瘦
(縯李白詩飯顆山前逢杜甫頭戴笠子日卓午借問因何太瘦生總為從前作詩苦)也應糠覈怪
君肥(厚陳平為人長大美色或謂平貧何食而肥其嫂疾其不事家產曰亦食糠覈耳次公晉王戎之子)
(肥戎令食糠肥愈甚)
男婚已畢女將歸(厚東漢逸民傳向長字子平嫁娶既畢勑斷家事遂肆意遊五岳名山不)
(知所終也)累盡身輕志莫違聞道山中食無肉玉池清水自
生肥(厚九星上經云青青之月與日同昇合兩成一出彼玉池入乎金屋大如彈黃如橘中有佳味甜如)
(蜜予能得之慎勿失黃庭内經丹田之中精氣微玉池清水上生肥)
造物知吾久念歸似憐衰病不相違風來震澤帆初飽
雨入松江水漸肥(次公帆飽水肥皆方言也)
劉孝叔會虎丘時王規父齋素祈雨不至二首(堯卿)
(述字孝叔覿字規父)
白簡戚猶凛(縯顔延之為御史中丞何尚之與書曰綘騶清路白簡深劾取之仲容或有虧邪次)
(公傅元天性峻急不能有所容每有奏劾或值日暮捧白簡整簮帶坐而待旦於是貴游懾服臺閣生風倬文)
(選任昉奏彈曺景宗曰臣謹奉白簡以聞注簡略狀也)青山興已濃鶴閒雲作氅
駝卧草埋峰(堯卿晉王恭披鶴氅裘唐曲良翰為駝峰留)跪履若可教(縯張良遇)
(一老父於下邳老父墮履圯下顧良取之良強忍下取履因跪進父以足受之笑曰孺子可教)卜鄰應
見容(縯白居易與元稹卜鄰詩明月許同三徑夜綠楊宜作兩家春又杜詩王翰願卜鄰)因公問
回老何處定相逢(次公後有回先生詩是也或言吕洞賓易姓為回處士回字乃吕字耳見)
(唐先生詩注同)
太常齋未解不肯對纖穠(縯東漢周澤為太常卧疾齋宫其妻問所苦澤以妻犯齋)
(禁收送詔獄當世疑其詭激時人為之語曰生世不諧作太常妻一歲三百六十日三百五十九日齋師宋玉)
(神女賦穠不短纖不長堯卿晉劉毅嘗散齋而疾妻省之毅便奏加妻罪而請解齋)只遣三千履
(縯春申君三千人其上客皆躡珠履)來遊十二峯林空答清唱潭淨寫
衰容歸去瑶臺路還應月下逢(縯李白詩若非羣壬山頭見會向瑶臺月下逢)
次韻陳海州書懷(陳曾令鄉邑)
鬱鬱蒼梧海上山(東海鬱州山云自蒼海浮來)蓬萊方丈有無間(縯蓬)
(萊方丈瀛洲此三神山舊傳在渤海中去人不遠諸仙人及不死之藥皆在焉)舊聞草木皆仙
藥欲棄妻孥守市闤(厚王莾專政梅福一朝棄妻子去九江至今傳以為仙其後人有見)
(福于會稽者更姓名為吳市門卒云)雅志未成空自歎(縯謝安雖受朝寄然東山之志始終)
(不渝每形于顔色後雅志未就遂遇疾篤還都深自慨失)故人相對若為顔酒醒却
憶兒童事長恨雙鳬去莫攀(任後漢王喬有神術顯宗時為棄令每朔望來朝明)
(帝怪之令太史伺望輒有雙鳬從東來)
次韻孫職方蒼梧山
蒼梧竒事豈虚傳(注見前詩)荒怪還須問子年(縯晉王嘉字子年著拾遺記事)
(多怪詭)遠託鰲頭轉蒼海(縯列子言海中有五山根無所連著帝遣巨鰲十五舉首戴之山始)
(峙而不動)來依鵬背負青山(次公莊子鵬背負青山)或云靈境歸賢者
又恐神功亦偶然聞道新春恣遠覽羡君平地作飛仙
次韻孫巨源寄漣水李盛二著作并見寄五絶
南嶽諸劉豈易逢(次公南嶽諸劉指言劉貢父劉革老也王昌詐立為天予稱孝成皇帝子)
(子輿移檄云南岳諸劉為之先驅)相望無復馬牛風(次公左傳風馬牛不相及也任杜詩)
(去馬來牛不復辨)山公雖見無多子(縯山公晉山濤也)社燕何由戀塞
鴻(昔與巨源貢父辛老相遇於山陽自爾契闊惟巨源近者復相見于京口堯卿公嘗有詩云有如社燕與)
(秋鴻相逢未穏還相送)
高才晚歲終難進勇退當年正急流(縯陳摶謂錢若水有仙骨麻衣道者)
(曰此人但能於急流中勇退耳若水果早年恬退堯卿錢布白洞微志曰上即位初鄧州觀察使錢太傅若水)
(雍容文雅亦近世竒士堅乞罷樞務遂拜禮部貳卿充集賢院學士其日晚予往謁賀諸客退獨相留後廳同)
(坐回云某初應舉欲求解遂往華隂謁陳先生通刺後蒙倒屣相迎臨出執手約後十日却相訪至期徑往迎)
(入山齋地爐中已先有一僧擁衲對坐某揖之寒暄之禮亦甚簡傲少年壯氣頗不平之良久僧熟視某而謂)
(陳曰無此骨法二公皆微笑雖驚異其言而不敢詢問更有他客至乃逡廵先退次日某獨往見陳且問僧名)
(及言者何事陳曰此即白問道者也道行高㓗學通天人至於知人尤為有神仙之鑒欲勸留學道中心不决)
(遂請道者質疑他云見足下非神仙骨法學道亦不能成但却得好官能於急流中勇退耳又云他本在太白)
(山累歲方一到此某再求見終不可得人生萬事知不可以力取)不獨二䟽為可慕(厚疏)
(廣為太子太傅兄子受為少傅廣謂受曰吾聞知足不辱知止不殆功遂身退天之道也即日父子移病上疏)
(乞骸骨宣帝許之故人邑子設祖道供張東都門外送者車數百輛辭决而去道路觀者皆曰賢哉二大夫或)
(嘆息為之泣下)他時當有景孫樓(巨源近離東海郡有景疏樓師謂景慕漢二疏也)
漱石先生難可意(謂巨源援孫楚謂王濟曰欲枕石潄流誤云潄石枕流濟曰流非可枕石)
(非可潄楚曰所以枕流欲洗其耳所以潄石欲厲其齒)齧氊校尉久無朋(自謂縯蘇武留)
(匃奴單于欲降之乃幽武置大窖中絶不與飲食武卧齧氊毛并咽之數日得不死)應知客路愁
無奈故遣吟詩調李陵(謂李君也厚蘇武與李陵俱為侍中武使匃奴明年陵敗復降)
(其後武歸漢陵置酒作詩三首贈别武亦有詩故世言五字詩自蘇武詩也)
雲雨休排神女車忠州老病畏人誇(縯白居易赴忠州道過巫山或題詩)
(於廟云為報巫山神女道速排雲雨待清詩)詩豪正值安仁在空看河陽滿
縣花(盛為邑宰厚潘岳字安仁為河陽令種桃李花人號曰河陽一縣花)
膠西未到吾能說(子仁韓退之詩云潮陽未到吾能說次公先生是時已除密州)桑柘
禾麻不見春不羡京塵騎馬客羡他淮月弄舟人
莫笑銀杯小答喬太博
陶潛一縣令獨飲仍獨醒猶將公田二頃五十畝種秫
作酒不種秔(任陶潛為彭澤令在縣公田悉令種秫曰令我常醉於酒足矣妻子固請種秔乃使)
(二頃五十畝種秫五十畝種秔焉)我今號為二千石歲釀百石何以醉
賓客請君莫笑銀杯小爾來歲旱東海窄會當拂衣歸
故丘作書貸粟監河侯(厚莊周家貧貸粟於監河侯)萬斛船中著美
酒與君一生長拍浮(援晉畢卓嘗謂人曰得酒滿數百斛船四時美味置兩頭右手持酒)
(杯左手持蟹螯拍浮酒船中便足了一生矣)
和叚屯田荆林館
南山有佳色無人空自竒清詩為題品草木變芬菲謝
女得秀句(師杜詩題詩得秀句)留待中郎歸(厚謝女道藴也嘗曰一門叔父則有阿大)
(中郎謂謝安也)便當勒鞭策僕倦馬亦饑(叚有姪女在密)
和頓教授見寄
我笑陶淵明種秫二頃半婦言既不用還有責子歎(厚陶)
(淵明有責子詩)無絃則無琴何必勞撫玩(縯淵明蓄素琴一張徽絃不具嘗撫而和)
(之曰但得琴中趣何勞絃上聲)我笑劉伯倫醉髮蓬方散二豪苦不納
(縯劉伶酒德頌云有貴介公子縉紳處士聞吾風聲議其所以先生於是方捧甖承糟銜杯潄醪又云二豪侍)
(側焉如蜾臝之與螟蛉)獨以鍤自伴(厚伶嘗乘鹿車㩦一壺酒使人荷插隨之曰死便埋我)
既死何用埋此身同夜旦(倬莊子内篇大宗師云死生命也其有夜旦之常天也)
孰云二子賢自結两重案(縯傳燈錄全谿禪師參德山和尚執坐具上法堂瞻德山)
(云作麽師咄之德山曰老僧過在什麽處師曰两重公案)笑人還自笑出口談治亂
一生溷塵垢晩以道自盥無成空得嬾坐此百事緩側
聞頓夫子講道出新貫豈無一尺書恐不記庸懦(補註奴亂)
(切韻會夲收十五翰偄愞需燸通用)陋邦貧且病數米銖稱炭(厚莊子簡髮而櫛數)
(米而炊切切乎又何足以濟世哉)慙愧章先生十日坐空館袖中出子
詩貪讀酒屢煖(縯孫盛詣殷浩談論飡冷而復煖者數四)狂言各須慎勿使
輸薪粲(厚漢法有鬼薪白粲取薪給宗廟為鬼薪坐擇米使正白為白粲皆三歲刑)
答陳述古二首
謾說山東第二州棗林桑泊負春遊(次公山東第二州先生自言其密州)
(也棗林桑洎正密州所宜也)城西亦有紅千葉人老簪花却自羞
小桃破萼未勝春羅綺叢中第一人聞道使君歸去後
舞衫歌扇總生塵(陳有小妓述古稱之)
和章七出守湖州二首
方丈仙人出渺茫(次公方丈仙人言道山也章子厚自翰林出守故云)高情猶愛
水雲鄉功名誰使連三捷(先之詩一月三捷)身世何緣得两忘
(縯莊子不如两忘而化於道)早歲歸休心共在他年相見話偏長只
應未報君恩重清夢時時到玉堂(馬元城先生語錄載宋太祖皇帝嘗飛白)
(題翰林學士院曰玉堂之廬此四字出李尋傳玉堂殿名而待詔有直廬在其側故云)
絳闕雲臺總有名(厚清都絳闕上帝所居也漢明帝圖畫功臣于南宫雲臺縯司馬子微身)
(居赤城名在絳闕)應須極貴又長生(十朋清虚真人裴君内傳云道人支子元相君曰子)
(目中珠子正似北斗瑶光星既有貴爵又當神仙)鼎中龍虎黃金賤(縯金丹之術有日魄)
(月魄白虎青龍真鉛正汞盖五行強名耳)松下龜蛇綠骨輕(君好爐火而餌茯苓厚松柏入)
(土千歲化為茯苓形如龜蛇鳥獸者最良也)霅水未渾纓可濯弁峰初見眼
應明(次公霅水弁山乃湖州两景巳見贈孫莘老七絶注)两卮春酒真堪羨獨占
人間分外榮
和張子野見寄三絶
過舊遊
前生我已到杭州到處長如到舊遊(子仁按先生答陳師仲書云在杭州)
(嘗遊夀星院入門便悟曾到能言其院後堂殿山石處故詩中嘗有前生巳到之語即此詩也)更欲洞
霄為隠地(師洞霄宮在杭州)一菴閒地且相留
見題壁
狂吟跌宕無風雅(次公江文通恨賦曰脱略公卿跌宕文史)醉墨淋浪不整
齊應為詩人一回顧山僧未忍埽黃泥(次公此乃随手便遭黃土埽癡)
(心更望碧紗籠之意)
竹閣見憶
柏堂南畔竹如雲此閣何人是主人但遣先生披鶴氅
(厚晉王恭嘗披鶴氅而行孟昶見之曰神仙中人也)不須更畫樂天真(縯孤山有白居易竹)
(閣僧志詮作柏堂相連見孤山二詩)
答李邦直
美人如春風著物物未知羈愁似冰雪見子先流澌(子仁)
(後漢書河水流澌)子從徐方来吏民舉熙熙扶病出見之驚我
一何衰知我久慵倦起我以新詩詩詞如醇酒盎然薰
四肢徑飲不覺醉欲和先昏疲西齋有蠻帳風雨夜紛
披放懷語不擇撫掌笑脫頤(厚匡衡傳匡說詩觧人頤)别来今幾何
春物巳含姿柳色日夜暗子来竟何時徐方雖云樂東
山禁遊嬉又無狂太守何以觧憂思聞子有賢婦華堂
詠螽斯(補註晉羯胡劉聰有螽斯堂)曷不倒囊槖賣劒買蛾眉(子仁古詩)
(黃金不惜買蛾眉)不用教絲竹唱我新歌詞
和潞公超然臺次韻
我公厭富貴嘗苦勲業尋相期赤松子永望白雲岑清
風出談笑萬竅為號吟(厚莊子大塊噫氣其名為風是惟無作作則萬竅怒號)吟
成超然詩洗我蓬之心(縯莊子夫子猶有蓬之心也夫)嗟我夲何人麋
鹿強冠襟身微空志大交淺屢言深(次公范雎傳云何交疎而言深也倬)
(崔駰傳交淺而言深者愚也)囑公如得謝呼我幸寄音但恐酒錢盡
煩公揮槖金(厚前漢疏廣傳歸鄉里日請故舊賓客相與娱樂數問其家金餘尚有幾斤趣賣以)
(供具陶淵明詩雖無揮金事濁酒聊可持次公槖金見陸賈傳古詩揮金留上客子仁張景陽詩揮金樂當年)
次韻劉貢父李公擇見寄二首(堯卿時公擇知湖州貢父亦在江浙)
(東坡守密)
白髮相望两故人眼看時事幾番新(次公詩案招此詩譏近日更立新法)
(事尤多也)曲無和者應思郢(縯宋玉言有歌于郢市者陽春白雪國中屬而和者數十人引)
(商刻羽雜以流徵屬而和者不過數人是以曲彌高而和彌寡)論稍卑之且借秦(厚張釋之)
(言便宜事文帝曰卑之無甚高論令今可行于是釋之言秦所以失漢所以興者文帝善之)歲惡詩
人無好語(公擇來詩皆道吳中飢寒之狀)夜長鰥守向誰親(貢父近喪偶)少
思多睡無如我鼻息如雷撼四鄰(厚退之石鼎聯句序言道士倚墻睡鼻息)
(如雷鳴)
何人勸我此間來絃管生衣甑有埃(縯後漢范丹傳閭里歌之曰甑中生)
(塵范史雲)渌蟻濡唇無百斛蝗蟲撲面已三回(倬公詩案此詩譏朝廷減)
(削公使錢太甚及造酒不得過百石故絃管生衣甑釜生埃及言蝗蟲災傷盗賊四起旱澇飢饉以見政事闕)
(失皆新法不便之故)磨刀入谷追窮寇灑涕廵城拾棄骸為郡鮮
歡君莫歎猶勝塵土走章臺(厚張敞為京兆尹無威儀時走馬章臺街自以便面)
(拊馬)
和趙郎中捕蝗見寄次韻
麥穗人許長榖苗牛可没天公獨何意忍使蝗蟲發驅
攘著令典(縯唐開元四年山東大蝗民祭且拜不敢捕姚崇曰詩云去其螟螣及其蟊賊秉畀炎火)
(光武詔曰勉順時政去彼螟蜮此除蝗詔也)農事安可忽我僕既腁胝(縯禹治水)
(手足腁胝謂手足上重繭也)我馬亦欵矻飛騰漸云少筋力亦巳竭
苟無百篇詩何以醒睡兀初如疏畎澮(倬養生論云益之以畎澮而泄)
(之以尾閭注畎澮細流也尾閭海水泄處也)漸若決澥渤往來供十吏(厚西漢陳)
(遵為河南太守至官召書吏十人治私書謝京師故人遵憑几口占書數百封)腕脫不容歇(縯玄)
(宗平内難書詔填委獨蘇頲在太極殿後閣口授功狀百緒輕重無所差書吏白曰丐公徐之不然手腕脫矣)
平生輕妄庸熟視笑魏勃(縯前漢灌嬰聞魏勃本教齊王舉兵使使召責孛勃曰失)
(火之家豈暇先言丈人而後救火乎因退立戰栗嬰熟視笑曰人言魏勃勇妄庸人爾)愛君有逸
氣詩壇專斬伐民病何時休吏職不可越慎無及世事
向空書咄咄(厚晉殷浩為桓温所奏廢為庶人口無怨言但終日書空作咄咄怪事四字而巳)
趙郎中見和戲復答之
趙子吟詩如潑水(縯退之詩文如翻水成)一揮三百六十字柰何
效我欲尋醫恰似西施藏白地(厚樂天簡心吟十三行坐事調品不肯迷頭白)
(地藏)趙子飲酒如淋灰一年十萬八千杯(縯李白詩百年三萬六千日一)
(日須傾三百杯以日計之則一年當飲十萬八千杯也)若不令君早入務飲竭東
海生黃埃我衰臨政多謬錯羡君精采如秋鶚(師杜詩魏侯骨)
(聳精神緊華岳峯尖見秋隼)頗哀老子令日飲(厚後漢書援為隴西太守諸曹時白外事)
(援輙曰此丞掾之職何足以相煩頗哀老子使得遨遊若大姓侵小民黠羌欲拒旅此太守事耳)為君
坐嘯主畫諾(援後漢黨錮傳謠云汝南太守賨資任功曹范滂南陽太守成瑨亦委功曹岑晊二)
(郡為謠曰汝南太守范孟博南陽賨資主畫諾南陽太守岑公孝弘農成瑨但坐嘯)
和晁同年九日見寄
仰看鸞鵠刺天飛(次公韓退之祭柳子厚文羣飛刺天)富貴功名老不思
病馬已無千里志(縯魏武樂府老驥伏櫪志在千里)騷人長負一秋悲
(厚宋玉九辯曰悲哉秋之為氣也蕭瑟兮草木摇落而變哀)古來重九皆如此别後
西湖付與誰遣子窮愁天有意吳中山水要清詩
和孔郎中荆林馬上見寄
秋禾不滿眼宿麥種亦稀(次公後漢詔有云宿麥未下盖麥隔年秋種至明年夏收)
(所以謂之宿麥也)永愧此邦人芒刺在膚肌(縯漢宣帝初即位霍光驂乘帝若芒)
(刺在背)平生五千卷一字不救飢(縯盧仝茶歌三椀搜枯腸惟有文字五千卷堯)
(卿太白詩萬言不直一杯水)方將怨無襦(厚後漢廉范為蜀郡太守民歌之曰廉叔度來何暮)
(昔無一襦今五袴)忽復歌緇衣(次公孔子曰好賢如緇衣)堂堂孔北海(厚後漢孔)
(融傳字文舉為北海相為賊管亥所圍求救於平原相劉備備驚曰孔北海乃復知天下有劉備邪)直氣
凛羣兒(縯彌衡曰大兒孔文舉小兒楊德祖餘子碌碌不足數也次公退之詩不知羣兒愚那用故謗)
(傷)朱輪未及郊(縯朱輪刺史之車漢制二千石朱兩轓)清風巳先馳何以
累君子十萬貧與羸滔滔滿四方(次公論語滔滔者天下皆是也)我行
竟安之何時劔關路春山聞子規
和孔君亮郎中見贈
偶對先生盡一尊醉看萬物洶崩奔優游共我聊卒歲
(縯詩優哉游哉聊以卒歲)骯髒如君合倚門(厚趙壹詩伊優北堂上骯髒倚門邊)只恐
掉頭難久住(縯杜甫送孔巢父詩云巢父掉頭不肯住東將入海隨烟霧)應須傾盖
便深論(援孔子之剡遇程子于途傾蓋而語)固知嚴勝風流在又見長身
十世孫(戣字君嚴戡字君勝退之誌其墓云孔子世三十八吾見其孫白而長身今君亮四十八世矣)
劉貢父見余歌詞數首以詩見戲聊次其韻
十載飄然未可期(子仁杜牧之詩十載飄然繩撿外尊前自獻自為酬)那堪重作
看花詩門前惡語誰傳去醉後狂歌自不知刺舌君今
猶未戒(縯隋書賀若弼傳父敦臨刑呼弼謂曰吾以舌死汝不可不思因引錐刺弼舌戒以謹口次公)
(按先生詩案熙寕六年十二月内劉邠作詩寄軾軾和詩引賀若敦以錐刺其子舌以譏時不能容狂直之言)
(也)炙眉我亦更何詞(厚晉郭舒為王澄别駕荆土士人宗廞嘗因酒忤澄怒叱左右棒廞)
(舒厲色謂左右曰使君過醉汝輩何敢妄動澄恚曰别駕狂邪誑言我醉因遣搯其鼻炙其眉頭舒跪而受之)
(廞遂得免)相從痛飲無餘事最是春容最好時(須溪上句謂貢父下句引)
(昭君村以自喻注引宗廞何為)
和李邦直沂山祈雨有應
高田生黃埃(縯杜詩云雨降不濡物良田起黃埃)下田生蒼耳(堯卿神農本草蒼耳)
(一名胡葈一名地葵亦名菤耳苓耳)蒼耳亦巳無更問麥有幾蛟龍睡足
亦解慙二麥枯時雨如洗不知雨從何處來但聞吕梁
百步聲如雷(厚莒縣有石梁謂之吕梁今謂百步洪在徐州彭城之東)試向城南望
城北際天粟菽青成堆飢火燒腸作牛吼不知待得秋
成否半年不雨坐龍慵共怨天公不怨龍今朝一雨聊
自贖神龍社鬼各言功無功日盜太倉粟(次公杜詩日糴太倉五升)
(米)嗟我與龍同此責勸農使者不汝容因君作詩先自
劾(師韋堅作詩自劾責堯卿退之詩家請官供不報答無異鼠雀偷太倉行插手版付丞相不待彈劾還耕)
(桑此公之意也)
宿州次韻劉涇
我欲歸休瑟漸希舞雩何處着春衣多情白髮三千丈
無用霜皮四十圍(縯杜詩古柏行霜皮溜雨四十圍)晩覺文章真小技
(厚杜詩云文章一小技)早知富貴有危機(次公諸葛長民曰富貴必履危機師劉穆之臨)
(刑謂所親曰貧賤常思富貴富貴必踐危機)為君垂淚君知否千古華亭鶴
自飛(涇之兄汴亦有文今死矣縯陸機臨刑歎曰華亭鶴唳豈可復聞乎)
和趙郎中見戲二首(以徐妓不如東武詩中見戲云只有當時燕子樓)
燕子人亾三百秋(縯唐徐州節度使張建封有愛妓名盻盻建封既卒盻盻居燕子樓十餘)
(年不肯嫁白樂天為作燕子樓詩三絶)捲簾那復似揚州(厚杜牧詩春風十里揚州過捲)
(上珠簾總不如)西行未必能勝此空唱崔徽上白樓(援崔徽河中倡也以)
(御史裴欽中病亡元稹為作崔徽歌下邳城南門謂之白門樓堯卿裴欽中以興元幕使河中與徽相從者累)
(月欽中使罷徽不能從情懷怨抑後數月東川幕白知退將自河中歸徽乃託人寫真因捧書謂知退曰為妾)
(謂裴郎崔徽一旦不及卷中人徽且為郎死矣明日遂疾發狂元稹為作崔徽歌以叙其事白樓在河中府城)
(之西北)
我擊藤床君唱歌明年六十奈君何醉顛只要装風景
莫向人前自洗磨(每醉歌畢輙曰明年六十矣)
和子由與顔長道同遊百步洪相地築亭種柳
平生坐衙不煖席歸來閉閣閒終日(次公汲黯閉閣卧疾)卧聞客
至倒屣迎(縯陳夀三國志魏王粲傳左中郎將蔡邕見而竒之時邕才學顯著貴重朝廷聞粲在門)
(倒屣迎之)兩眼蒙籠除睡色城東泗水步可到路轉河洪翻
雪白安得青絲絡駿馬(次公杜詩青絲絡頭為君老)蹙踏飛波柳隂
下奮身三丈兩蹄間(縯史記張儀言秦馬之良探前抉後蹄間三尋騰者不可勝數師蜀)
(志注劉僃所乘馬名的盧騎的盧走堕襄陽城西檀溪水中溺不得出備急曰的盧今日危矣可努力的盧乃)
(一踴三丈遂得出)振鬛長鳴聲自乾少年狂興久已謝但憶嘉
陵遶劍關(厚嘉陵江水出大散關下嘉陵谷南行逕鳳興利至劍關關下木瓜園轉東向閬中西與)
(涪水會)劍關大道車方軌(厚蘇秦傳今秦之攻齊車不得方軌騎不得比行)君自
不去歸何難山中故人應大笑築室種柳何時還
次韻李邦直感舊(師李時為東京提舉)
騶騎傳呼出跨坊(縯淮隂少年辱韓信處後人以名坊在徐州次公按韓信淮隂人今之楚)
(州也非今先生所臨之地跨乃凌跨之跨盖以出而騶騎傳呼則凌跨坊巷入而簿書填委則充滿堂廳或云)
(跨坊乃籠街之義)簿書填委入充堂(師文選劉公幹詩職事煩填委文墨紛消散堯卿陸)
(士衡賦居充堂而衍字亦必堂名)誰教按部如何武(厚何武為揚州刺史所奏舉二千石)
(長吏先露章服罪者免之而已不服極法奏之抵罪或致死)只許清尊對孟光婉娩
有時來入夢(縯退之詩孤遊懷耿介旅宿夢婉娩)温柔何日聽還鄉(援趙飛燕)
(外傳飛燕妹合德成帝見曰吾當老此温柔鄉不復效武皇老白雲鄉)酸寒病守尤堪笑
千步空餘僕射場(厚張建封好擊毬之戲韓愈佐幕以書戒之又贈張僕射詩汴泗交流郡)
(城角斸場千步平如削)
次韻答邦直子由四首
簿書顛倒夢魂間知我疎慵肯見原閒作閉門僧舍冷
病聞吹枕海濤喧忘懷杯酒逢人共引睡文書信手翻
(師白樂天詩臥枕一卷書起嘗一杯酒書將引昏睡酒用扶衰朽)欲吐狂言喙三尺(縯莊)
(子云丘願有喙三尺子仁陸餘慶善論事而謬於判事時嘲之曰說事喙長三尺判事手重五斤)怕君
輕我却須呑(邦直屢以此見戒師杜牧之詩撩頭雖欲利到口却成呑)
城南短李好交遊(厚短李李紳也白樂天詩云閒吟短李詩)箕踞狂歌總自
由(師劉伶酒德頌奮髯箕踞)尊主庇民君有道(次公舊唐書太宗紀贊云以房魏之智不)
(踰乎丘軻遂能尊主庇民者遭時也)樂天知命我何憂(次公列子載孔子之言曰樂天知命)
(吾何憂)醉呼妙舞留連夜閒作清詩斷送秋(任白樂天詩云留連燈下)
(明猶飲斷送尊前倒即休)瀟灑使君殊不俗尊前容我攬須不(縯晉桓伊)
(於上前彈筝歌曹子建詩謝安起攬其須曰使君於此不凡)
老弟東来殊寂寞故人留飲慰酸寒草荒城角開新徑
雨入河洪失舊灘車馬追陪迹未掃唱酬往復字應漫
此詩更欲憑君改待與江南子布看(厚張昭字子布典略曰余曩聞劉荆)
(州嘗自作書欲與孫伯符以示禰正平正平嗤之言如是為欲使孫策帳下兒讀之邪將使張子布見之也)
君雖為我此遲留别後凄凉我已憂不見便同千里遠
退歸終作十年遊恨無揚子一區宅(縯揚雄有田一廛有宅一區)懶
卧元龍百尺樓(縯陳登字元龍許汜見先主曰元龍湖海之士豪氣不除昔遭亂過下圯見元)
(龍元龍無客主之意久不相與語自上大牀卧使客卧下牀劉備曰君有國士之名今天下大亂帝王失所君)
(宜憂國忘家有救世之意而君求田問舍言無可採是元龍所諱也何緣定當與君語如我欲卧百尺樓上卧)
(君於地何但上下牀之間耶)聞道鵷鴻滿臺閣網羅應不到沙鷗
答任師中家漢公
先君昔未仕杜門皇祐初(次公先君言編禮也皇祐仁宗年號也慶歴八年歲在戊)
(子次年改皇祐盡五年改至和)道德無貧賤風采照鄉閭何嘗疎小人
小人自闊疎出門無所詣老史在郊墟(任老史名經字彦輔眉之老儒)
(嘗作思子臺賦公甚稱之)門前萬竿竹堂上四庫書(縯唐藝文志两都各聚書四部)
(以甲乙丙丁為次列經史子集四庫其本有正副軸帶牙籖皆異色以别之)高樹紅消梨(師三)
(秦記云漢武帝園有大梨如五升瓶落地則破名含消梨)小池白芙蕖常呼赤脚婢
(厚退之玉川子詩一婢赤脚老無齒)雨中擷園蔬矯矯任夫子罷官還舊
廬是時里中兒始識長者車(縯陳平家貧門外多長者車轍)烹雞酌白
酒相對歡有餘(縯李白詩白酒初熟山中歸黃雞啄黍秋正肥呼童烹雞酌白酒兒女歌笑牽)
(人衣)有如龐德公往還葛與徐妻子走堂下主人竟誰歟
(援龐公南郡㐮陽人也居峴山之南未嘗入城府㐮陽記曰諸葛孔明每至德公家獨坐牀下德公初不令止)
(司馬德操嘗詣德公家値其上冢操徑入其室呼德公妻子使速作黍徐元直向云當来就我與德公談妻子)
(皆羅拜堂下奔走共設須臾德公還直入相就不知何者是客也)我時年尚少作賦慕
相如(次公揚雄傳先是蜀有司馬相如作賦甚弘麗温雅雄心壯之每作賦嘗擬之以為式)侍立
看君談精悍實起予(祖謙漢書嚴延年為人精悍)歲月曾幾何耆老
逝不居史侯最先没孤墳拱桑樗(援左傳秦穆公謂蹇叔曰墓上之木拱矣)
我亦涉萬里清血滿襟袪漂流二十年始悟萬緣虚獨
喜任夫子老佩刺史魚(次公唐高祖為唐王停竹使符頒銀虎符諸郡武德元年改銀)
(虎符為銅魚符子仁杜牧詩使君四十四兩佩左銅魚)威行烏白蠻解辮請冠裾
(援丘希範書夜郎滇池觧辮請職)方當入奏事清廟陳璠璵(次公逸論語曰璠璵)
(魯之寶玉也孔子曰美哉璠璵遠而望之煥若也近而視之瑟若也)胡為厭軒冕歸志不
少舒上蔡有良田(次公上蔡蔡州也任公有田在新息見先生傳有詩一篇)黃沙走
清渠罷亞百頃稲(縯杜牧詩罷亞百頃稲秋風吹半黃)雍容十年儲閒随
李丞相摶射鹿與豬(援李丞相斯也斯出獄顧謂其中子曰吾復與若牽黃犬出上蔡東)
(門逐狡免豈可得乎)蒼鷹十斤重(龜父酉陽雜爼云鷹有荆窠白者短身而大五斤漁陽曰東道)
(大者六斤)猛犬如黃驢豈比陶淵明窮苦自把鋤(次公陶淵明田園居)
(曰侵晨理荒穢帶月荷鋤歸)我今四十二衰髮不滿梳彭城古名郡
乏人偶見除頭顱己可知(次公陶弘景與從兄書曰昔仕宦期四十左右作尚書郎)
(即投簪高邁今三十六方奉朝請頭顱可知不如早去遂挂冠神武門上表辭禄)幾何不樵漁
會當從此去芒鞋老菑畬念子瘴江邊懷抱向誰攄頼
我同年友相歡出同輿冰盤薦文鮪(鮪魚也戎瀘常有次公退之詩云冰)
(盤夏薦碧實脆)玉斝傾浮蛆醉中忽思我清詩綴瓊琚知我少
所諧教我時卷舒世事日反覆翩如風中旟雀羅弔廷
尉(縯前漢翟公罷廷尉門外可設雀羅)秋扇悲婕妤(厚文選趙飛燕妹弟得幸班婕妤失寵作)
(䊵扇曲云常恐秋節至凉飇奪炎熱棄捐篋笥中恩情中道絶)升沈一何速喜怒紛衆
狙(援莊子狙公賦芧曰朝三暮四衆狙皆怒朝四暮三衆狙皆悅)作詩謝二子我師寗
與蘧
陽關詞三絶(次公三詩各自說事惟是皆可歌之故曰陽關三絶按王立之詩話云先)
(生作彭門守時過齊州李公擇中秋席上賦一絶云云其後山谷在黔南令以小秦王歌之次)
(公謂先生名之為陽關三絶則必用西出陽關無故人之聲歌之矣王立之說恐非也蓋贈張)
(繼愿言戲馬臺則在徐州所贈也答李公擇云濟南春好雪初晴則自是春初之作豈可便指)
(為齊州作邪意者三詩先生皆以陽關歌之乃聚為一處標其題曰陽關三絶)
受降城下紫髯郎(縯朔方總管張仁愿於河北築三受降城以絶突厥南寇之路厚孫權為)
(張遼所敗遼問降人向有紫髯將軍為誰答曰孫會稽)戲馬臺南古戰場(次公戲馬臺在)
(徐州彭城縣項羽所築春秋鄭伯取宋彭城而漢高祖項羽皆起於此)恨君不取契丹首
金甲牙旗歸故鄉
右贈張繼愿
濟南春好雪初晴行到龍山馬足輕使君莫忘霅溪女
時作陽關腸斷聲(次公濟南則齊州濟南郡也龍山豈桓温九日所登之山乎霅溪在湖州)
(則李公擇先為湖州故也)
右答李公擇
暮雲收盡溢清寒銀漢無聲轉玉盤此生此夜不長好
明月明年何處看
右中秋月
次韻呂梁仲屯田
雨葉風花日夜稀(堯卿陸龜蒙詩閒窗雨過苔花潤小簟風来薤葉凉)一杯相屬
竟何時(次公韓詩一杯相屬君當歌)空虛豈敢酬瓊玉枯朽猶能出
菌芝(厚柳宗元書雖朽枿腐敗不能生植猶足蒸出芝菌以為瑞物)門外呂梁從迅急
(子仁孔子觀於吕梁懸水三十仞流沫三十里)胷中雲夢自逶遲(援司馬相如子虛賦吞若)
(雲夢者八九於其胷中曾不芥蔕)待君筆力追靈運莫負南臺九日期
(縯劉裕為宋公在彭城九月九日出游戲馬臺送孔静辭位歸鄉謝靈運宣遠等並從作詩)
王鞏屢約重九見訪既而不至以詩送將官梁交
且見寄次韻答之交頗文雅不類武人家有侍者
甚慧麗
知君月下見傾城破恨懸知酒有兵(縯南史江諮議言酒猶兵也兵可千)
(日不用不可一日不備酒可千日不飲不可一飲不醉)老守無何惟日飲(厚袁盎為吳相)
(姪種謂盎曰絲惟日飲無何說王母反而已如此幸得脫)將軍競病自詩鳴(援梁曹景宗振)
(旅凱入帝於光華殿宴飲聯句啓求賦詩不已帝令沈約付韻詩韻已盡唯餘競病二字景宗便操筆斯須而)
(成曰去時兒女悲歸來笳鼓競借問行路人何如霍去病)花枝不共秋欹帽筆陣空
來夜斫營(縯杜詩筆陣獨掃千人軍)愛惜微官將底用他年只好寫
銘旌(師杜牧詩黃壤不霑新雨露粉書空換舊銘旌)
次韻王鞏獨眠(鞏字定國自號清虛居士)
居士身心如槁木(次公莊子身若槁木心若死灰)旅館孤眠體生粟(次公)
(趙飛燕傳體無軫粟)誰能相思琢白玉(縯盧仝詩白玉璞裏琢出相思心黃金鑛裏鑄出相)
(思淚)服藥千朝償一宿(厚太平廣記彭祖曰服藥千朝不如獨臥一宵)天寒日短
銀燈續欲往從之車脫軸(次公詩泝游從之左傳車脫其輹)何人吹斷
參差竹(縯風俗通曰舜作簫其形參差以象鳳翼)泗水茫茫鴨頭綠(厚李白㐮陽歌)
(遥看漢水鴨頭綠)
次韻王鞏留别
去國已八年故人今有誰當時交游内未數蔡克兒(縯晉)
(史王導傳司徒蔡謨戲侮王導導怒謂人曰吾往與羣賢共游洛中何曾聞有蔡克兒克謨父也)豈無
知我者好爵半已縻(縯易我有好爵吾與爾縻之)爭為東閣吏(厚西漢朱)
(雲傳薛宣為丞相雲往見之宣備賓主禮從容謂雲曰在田野無事且留我東閣可以觀四方奇士雲曰小生)
(乃欲相吏耶宣不敢復言)不顧北山移(援齊書周彦倫隠鍾山後應詔出仕將過北山孔稚圭乃)
(假山靈之意移文以却之名曰北山移文)公子表獨立與世頗異馳不辭千
里遠成此一段奇(堯卿法帖云成此一段奇事)蛾眉亦可憐無奈思
餅師(縯唐寧王憲宅左有賣餅者妻纖白明媚一見屬意因厚遺其夫取之寵愛逾等環歲嘗問之曰汝)
(復憶餅師否默然不對王召餅師使見之其妻注視雙淚垂頰王乃歸之)無人伴客寢惟有
支牀龜(厚史記南方老人用龜支牀足二十餘年老人死移牀龜尚生)君歸與何人文
字相娛嬉(子仁退之贈張籍詩文章自娛嬉金石日擊撞)持此調張子一笑當
脫頥(縯漢書匡說詩解人頤)
答王定民(定民字佐才亳人俊民弟也)
開緘奕奕滿銀鈎(縯晉索靖作草書狀云婉若銀鈎漂若驚鸞)書尾題詩語
更遒(子仁退之詩暮作干詩轉遒緊)八法舊聞宗長史(厚張長史草書神逸書有八法)
(以永字為例云側蹲䲭而墜石勒緩縦以藏機弩彎環而勢曲趯俊快以如錐策依稀而似勒掠髣髴以宜肥)
(墜騰波而速進磔憶息以遲移)五言今復擬蘇州(援白樂天謂韋蘇州歌行才麗之外頗近)
(興諷其五言詩又高雅閒淡自成一家之體)筆蹤好在留臺寺(次公指言臺頭寺蓋定民)
(書字留於臺寺也)旗隊遥知到石溝欲寄鼠須并蠒紙(縯鼠須筆白蠒)
(紙王羲之所用寫蘭亭記者)請君章草賦黃樓(次公章草出漢元帝時史游作急就章解)
(散隸體)
次韻參寥師寄秦太虛三絶句時秦君舉進士不
得
秦郎文字固超然漢武憑虛意欲仙(縯司馬相如既奏大人賦天子大說)
(飄飄有凌雲氣游天地之間意)底事秋來不得解定中試與問諸天(堯卿)
(劉夢得和宣上人寄賀禮部王侍郎放榜後詩云禮闈新榜動長安九陌人人走馬看借問至公誰印可支郎)
(天眼定中觀)
一尾追風抹馬蹄(次公杜詩須君櫪上追風驃)崑崙玄圃謂朝躋(厚崑)
(崙第三級名曰玄圃周穆王駕八駿之乘升崑崙之丘賓於西王母觴於瑶池之上)回看世上無
伯樂却道鹽車勝月題(援戰國策驥服鹽車而上太行漉汗灑地伯樂下車攀而哭之)
(次公莊子馬蹄篇加之以衡扼齊之以月題疏云月題額上當顱形似月者也)
得失秋毫久已冥不須聞此氣峥嶸何妨却伴參寥子
無數新詩咳唾成(倬江淹謂郭鞏曰子之咳唾成珠玉吐氣作虹霓)
次韻王庭老退居見寄二首
浪蘂浮花不辦春(次公退之杏花詩浮花浪蘂鎮長有)歸來方識歲寒人
回頭自笑風波地閉眼聊觀夢幻身北牖已安陶令榻
(任陶潛云夏月虛閒高臥北窗之下)西風還避庾公塵(厚王導傳時庾亮雖居外鎮而執朝)
(廷之權導心不能平嘗遇西風塵起舉扇自蔽徐曰元規塵汙人)更搔短髮東南望試
問今誰裹舊巾
接果移花看補籬(子仁杜詩牽蘿補破籬)腰鎌手斧不妨持(師鮑照樂)
(府詩腰鎌刈葵藿倚杖牧雞豚)上都新事長先到(次公班固賦隆上都而觀萬國)老圃
閒談未易欺釀酒閉門開社甕殺牛留客解耕縻(子仁隋末)
(劉黑闥屏居漳南諸將詣之黑闥方種蔬即殺耕牛與之共飲)何時得見纖纖玉右手
持杯左捧頥(子仁杜牧之詩骰子巡巡裹手拈無因得見玉纖纖)
往在東武與人往反作粲字韻詩四首今黃魯直
亦次韻見寄復和答之
苻堅破荆州止獲一人半(縯苻堅陷㐮陽聞習鑿齒釋道安名俱輿而致焉既見與)
(語大悅之以鑿齒蹇疾與諸鎮書曰昔晉氏平吳利在二陸今破漢南獲士才一人有半耳)中郎老
不遇但喜識元歎(次公吳志顧雍字元歎蔡伯喈從朔方還嘗避怨於吳雍從學琴書伯喈)
(異之謂曰卿必成名今以吾名與卿故雍與伯喈同名)今吾獨何幸文字厭奇玩
又得天下才相從百憂散陰求我輩人規作林泉伴寧
當待垂老倉卒收一旦(次公退之别知賦惟知心而難得斯百一而為收)不見
梁伯鸞空對孟光案(援後漢梁鴻字伯鸞為人賃㫪每歸妻孟光為具食舉案齊眉)才
難不其然婦女厠周亂世豈無作者於我如既灌(縯謂不欲)
(觀之也)獨喜誦君詩咸韶音節緩夜光一已多矧獲纍纍
貫(次公禮記纍纍乎端如貫珠)相思君欲瘦(次公杜詩思君令人瘦)不往我真
愞吾儕眷微祿寒夜抱寸炭何時定相過徑就我乎館
(次公禮記子夏曰賓客至無所館子曰生於我乎館死於我乎殯)飄然東南去江水清
且暖與君訪名山微言師忍粲(次公弘忍大師乃五祖也僧粲大師蓋受度傳)
(法於二祖者也)
次韻田國博部夫南京見寄二首
歲歲翩翩下坂輪歸來杏子巳生人深紅落盡東風惡
(饒杜牧之詩狂風落盡深紅色)柳絮榆錢不當春(次公李賀詩榆莢相催不知數沈郎青錢)
(夾城路)
火冷餳稀杏粥稠(縯玉燭寶典云寒食煮大麥粥研杏仁為酪别造餳沃之)青裙縞
袂餉田頭大夫行役家人怨(師詩大夫不均我從事獨賢又曰我入自外室人交)
(徧□我)應羡居鄉馬少游(厚馬援嘗言曰吾從弟少游嘗哀吾慷慨多大志曰士生一世)
(但取衣食裁足乘下澤車騎欵段馬鄉里稱善人足矣)
再次韻田國博部夫還二首
西郊黃土没車輪滿面風埃笑路人已放役夫三萬指
從教積雨洗殘春
枝上稀疎地上稠(任樂天詩枝上稀疎地上多)忍看紅糝落牆頭(縯退)
(之詩始見洛陽春桃枝綴紅糝)風流别乘多才思(縯唐置别駕為太守之貳謂之别乘)歸
趁西園秉燭遊(厚魏文帝詩乘輦夜行遊逍遙步西園次公選詩晝短苦夜長何不秉燭遊)
次韻答劉涇(堯卿涇字巨濟)
吟詩莫作秋蟲聲天公怪汝鈎物情使汝未老華髮生
芝蘭得雨蔚青青何用自燔以出馨(縯漢兩龔傳薰以香自燒膏以明自)
(銷)細書千紙雜真行新音百變口如鸎異義鋒起弟子
爭舌翻濤瀾卷齊城(厚蒯通言於韓信曰酈生一士掉三寸舌下齊七十餘城)萬卷
堆胷兀相撐以病為樂子未經我有至味非煎烹是中
之樂吁難名綠槐如山闇廣庭飛蟲繞耳細而清(次公唐何)
(諷夢渴賦窗日斜照飛蚊繞鬢)敗席展轉臥見驚亦不自嫌翠織成(縯杜)
(甫張舍人遺織成段褥詩客從西北來遺我翠織成)意行信足無溝坑不識五郎
呼作卿(厚宋璟傳嘗宴朝堂二張列三品璟階六品居下坐易之謟事璟虛位揖曰公第一人何下座)
(璟曰才劣品卑卿謂第一何耶是時朝廷以易之等内寵不名其官呼易之五郎昌宗六郎鄭善果謂璟曰公)
(奈何謂五郎為卿璟曰以官正當為卿君非其家奴何郎之云)吏民哀我老不明(次公馬援)
(曰頗哀老子使得遨遊)相戒無復煩鞭刑(縯徐有功為蒲州司法不忍杖罰民服其恩相)
(戒曰犯參軍杖者必斥之訖不辱一人)時臨泗水照星星(次公何長瑜嘲陸展詩陸展染)
(白髮欲以媚側室青青不解久星星行復出)微風不起鏡面平安得一舟如
葉輕臥聞郵籖報水程(厚杜詩宿槳依農事郵籖報水程)蓴羹羊酪不
須評(縯陸機嘗詣侍郎王濟濟指羊酪謂機曰卿吳中何以敵此機答云千里尊羹未下鹽豉)一飽
且救飢腸鳴(任退之詩飢腸徹死無由鳴)
和孫莘老次韻
去國光隂春雪消還家蹤跡野雲飄功名正自妨行樂
(次公向秀欲注莊子嵇康曰此書詎復須注正是妨人作樂耳)迎送纔堪博早朝(白詩昏昏)
(一覺睡不博早朝人)雖去友朋親吏卒却辭讒謗得風謠明年我
亦江東去不問繁雄與寂寥
文與可有詩見寄次韻答之
為愛鵝溪白蠒光(縯鵝溪地名在梓州鹽亭縣出絹甚良)掃殘雞距紫毫
芒世間那有千尋竹月落庭空影許長(次公先生作篔簹谷偃竹記云)
(與可畫竹初不自貴重四方之人持縑素而請者足相躡於門與可厭之投諸地而罵曰吾將以為襪聞者傳)
(之以為口實及與可自洋州還而余為徐州與可以書遺余曰近語士大夫吾墨竹一𣲖近在彭城可往求之)
(襪材當萃於子矣書尾復寫一詩其略曰待將一段鵝溪絹掃取寒梢萬尺長余謂與可竹長萬尺當用絹二)
(百五十疋知公倦於筆研願得此絹而巳與可無以答則曰吾言妄矣世豈有萬尺竹哉余因而實之答其詩)
(云云與可笑曰蘇子辯則辯矣然二百五十疋吾將買田而歸老焉因以其所畫篔簹偃竹遺予曰此竹數尺)
(耳而有萬尺之勢)
次韻秦觀秀才見贈秦與孫莘老李公擇甚熟將
入京應舉(次公時先生守徐州元豐元年也)
夜光明月非所投(縯史記鄒陽曰明月之珠夜光之璧以暗投人於道衆莫不按劍相盼者)
(何則無因而至前也)逢年遇合百無憂(厚太史公言力田不如逢年善仕不如遇合次公社)
(詩吾知徐公百不憂)將軍百戰竟不侯(援漢李廣與望氣王朔曰自漢征匈奴廣未嘗不在)
(其中而諸校尉材能不及廣以軍功取封侯者數十人廣不為後人然終無尺寸功以得封邑者何也豈吾相)
(不當侯耶次公李白詩本家隴西人先為漢邊將苦戰竟不侯當年頗惆悵)伯郎一㪷得凉
州(縯孟佗字伯郎中常侍張讓專權用事佗以蒲萄酒一斗遺讓為凉州刺史)翹關負重君
無力(次公朝野僉載云崔湜為吏部侍郎掌銓選有人白湜曰某能翹關負米湜笑曰若壯何不求選兵)
(部答曰外議謂崔侍郎下有氣力者即得選)十年不入紛華域(次公子夏曰入聞夫子之)
(道而樂出見紛華而悦)故人坐上見君文謂是古人吁莫測(子仁唐員)
(半千傳武后謂半千曰久聞爾名謂為古人乃在朝邪)新詩說盡萬物情硬黃小
字臨黃庭(縯公言嘗於秘書閣觀王羲之墨蹟皆唐人硬黃上臨本惟鵝羣一帖似獻之眞筆)故
人已去君未到空吟河畔草青青(厚古詩青青河畔草欝欝園中柳)誰
謂他鄉各異縣(次公張正見古樂府他鄉且異縣)天遣君來破我願一
聞君語識君心短李髯孫眼中見(子仁郗超為桓温參軍王恂為主簿超髯)
(而恂短府中語曰髯參軍短主簿)江湖放浪久全真(倬文選嵇叔夜詩志在守樸養素全)
(眞)忽然一鳴驚倒人(援史記齊威王曰此鳥不鳴則巳一鳴驚人)縱横所往
無不可知君不怕新書新(次公新書言王介甫新學經義之說也)千金敝
帚那堪換(縯魏文帝論文曰夫人難於自見而文非一體鮮能備善是以各以所長相輕所短里語)
(曰家有敝帚享之千金斯不自見之患也)我亦淹留豈長算山中既未决同
歸我聊爾耳君其漫
答仲屯田次韻
秋來不見渼陂岑(縯杜詩岑參兄弟皆好竒携我遠來游渼陂)千里詩盟忽
重尋大木百圍生遠籟(厚莊子大木百圍之竅穴風作則萬竅怒號)朱絃三
歎有遺音(縯禮記清廟之瑟朱絃而䟽越一唱而三歎有遺音者矣)清風卷地收殘暑
(厚退之雙鳥詩清風卷地起百鳥皆飄浮)素月流天掃積隂(厚謝莊月賦白露泫空素)
(月流天)欲遣何人賡絶唱滿階桐葉候蟲吟(共父柳宗元詩)
(門掩候蟲秋)
東坡詩集註卷十二
