東坡詩集註卷二十七
宋王十朋撰
書畫
和子由論書(次公子由首詩本為謝先生寄碑在東軒集其序云荅子瞻兄寄示十五)
(碑)
吾雖不善書曉書莫如我苟能通其意常謂不學可(堯卿)
(魯直常謂東坡心通得於翰墨之外子由詩云吾兄自善書無可無不可)貌妍容有嚬(次公莊子)
(内篇西施病捧心而嚬)璧美何妨橢(次公爾雅&KR1853;小而橢註云具狹而長曰橢)端莊雜
流麗剛健含婀娜好之每自譏不謂子亦頗書成輒棄
去繆被旁人裹皆云本闊落結束入細麽子詩亦見推
(堯卿子由詩願從兄發之洗硯處兄左)語重未敢荷邇來又學射力薄愁
官笴(官箭十二把吾能下一把箭耳)多好竟無成不精安用夥(厚前漢書陳涉)
(傳客曰夥涉之為王沈沈者楚人謂多為夥)何當盡屏去萬事付懶惰吾聞
古書法守駿莫如跛世俗筆苦驕衆中強嵬騀(堯卿嵬騀不安)
(帖貌說文謂馬摇頭曰騀)鍾張忽巳遠(縯鍾繇張芝也)此語與時左
和人求筆跡
麥光鋪几淨無瑕(次公麥光紙名蓋南中竹紙之流今成都以麻屑競為之)入夜青
燈照眼花從此剡藤真可弔(縯唐舒元輿作弔剡溪藤文言今之錯為文者皆夭)
(閼剡藤者也剡藤可作紙)半紆春蚓綰秋蛇(援唐太宗論蕭子雲書行行若縈春蚓字字如)
(綰秋蛇識無骨力也)
過廣愛寺見三學演師觀楊惠之塑寶山朱瑶畫
文殊普賢三首
寓世身如夢安閒日似年敗蒲飜覆卧破祴再三連勸
客眠風竹(師杜詩嗜酒愛風竹)長齋飲石泉回頭萬事錯自笑覺
師賢
妙迹苦難尋兹山見幾層亂峰螺髻出絶磵陣雲崩(次公)
(天官書陣雲如立垣)措意元同畫觀空欲問僧莫教林下意終老
歎何曾(任僧靈徹詩相逢盡道休官去林下何曾見一人)
朱瑶唐晩輩(縯瑶唐末人善畫世傳吳道子畫多瑶筆)得法尚雄深滿寺空
遺跡何人識苦心(師杜詩識子用心苦)長廊欹雨脚破壁撼鐘音
成敗無窮事他年復弔今(次公蘭亭記後之視今亦猶今之視昔)
李頎秀才善畫山以兩軸見寄仍有詩次韻荅之
平生自是箇中人欲向漁舟便寫真詩句對君難出手
雲泉勸我早抽身年來白髮驚秋速長恐青山與世新
(縯劉禹錫詩不改南山色其餘事事新)從此北歸休悵望囊中收得武陵
春
柳氏二外甥求筆迹二首
退筆如山未足珍(厚太平廣記僧智永學書敗筆如丘山次公懷素自得草書三昧棄筆埋)
(積於山下號筆塚)讀書萬卷始通神(厚杜詩讀書破萬卷下筆如有神子仁杜詩書貴瘦)
(硬方通神)君家自有元和脚(縯柳公權在唐元和間書有名劉禹錫酬柳宗元詩柳家新樣)
(元和脚且盡薑芽斂手徒)莫厭家雞更問人(援庾征西翼書少與王右軍齊名右軍後進翼)
(猶不分在荆州與都下人書云小兒輩賤家雞愛野雉皆學右軍書)
一紙行書兩絶詩遂良鬚鬢巳成絲(縯褚遂良有一帖云即日遂良鬚髮)
(盡白)何當火急傳家法欲見誠懸筆諫時(厚柳公權字誠懸唐穆宗問公)
(權用筆法對曰心正則筆正筆正乃可法矣時帝荒縱改容悟其筆諫也)
贈寫真何充秀才
君不見潞州别駕眼如電(次公潞州别駕唐明皇也縯王戎神彩秀徹視日不眩裴)
(楷曰戎眼爛爛如岩下電)左手挂弓横撚箭(堯卿唐明皇英武善射初封臨淄王為潞州别)
(駕尚書譚錄云潞州啟聖宫有明皇欹枕斜書壁處腰鼓馬槽並在明皇有一目微斜故作横撚箭之狀)又
不見雪中騎驢孟浩然皺眉吟詩肩聳山饑寒富貴兩
安在空有遺像留人間此身常擬同外物浮雲變化無
蹤跡問君何苦寫我真君言好之聊自適黃冠野服山
家容(縯郊特牲野夫黃冠草服)意欲置我山岩中(次公顧愷之為謝鯤像在石岩裏云)
(此子宜置丘壑中鯤自謂一丘一壑過於庾亮)勲名將相今何限往寫褒公與
鄂公(縯杜甫丹青引凌烟功臣少顔色將軍下筆聞生面良相頭上進賢冠猛將腰間大羽箭褒公鄂公)
(毛髮動英資颯爽來酣戰褒公段志玄鄂公尉遲敬德也)
次韻周邠寄鴈蕩山圖二首(縯鴈蕩山在温州樂清縣天下竒秀然自)
(古圖牒未嘗有言者祥符中方有人見之此時尚未有名按西域書阿羅漢諾詎羅居震旦東)
(南大海際鴈蕩山芙容峯龍湫唐貫休為諾詎羅贊有鴈蕩經行雲漢漠龍湫宴坐雨濛濛之)
(句此山南有芙容峯下有芙容驛前臨大海然未知鴈蕩龍湫所在後因伐木始見此山山頂)
(有大池相傳以為鴈蕩下有二潭水以為龍湫有經行峽宴坐峯皆後人以貫休詩名之)
指點先憑採藥翁丹青化出大槐宫(縯唐廣陵淳于棼嘗夢見人引入大)
(城有金書題曰大槐安國其王以女妻棼拜為南柯太守及覺尋其所經由乃宅南大槐下一蟻穴耳)眼
明小閣浮烟翠齒冷新詩嚼雪風二華行觀雄陜右(厚太)
(華在華州華隂縣南少華居其西佐命之山也)九仙今巳壓京東(將赴河中密邇泰華九仙)
(在東武竒秀不减鴈蕩也)此生的有尋山分巳覺温台落手中(厚鴈蕩山)
(在温州而台州有天台山也杜甫詩不意青草湖扁舟落吾手)
西湖三載與君同(堯卿公通守杭州時開祖知錢塘縣)馬入塵埃鶴入籠
東海獨來看出日(縯漢官儀泰山東南名曰日觀雞一鳴時見日始出子仁秦始皇作石塘)
(欲過海看日出處)石橋先去踏長虹(次公石橋在天台山路不盈尺長數十丈下臨絶澗)
(惟忘其身然後能濟渡得平路始見天台山蔚然有瓊樓玉闕天堂碧林)遥知别後添華髮
時向樽前說病翁所恨蜀山君未見他年攜手醉郫筒
(厚華陽風俗錄郫人刳竹之大者傾卷釀於筒閉以五絲包以蕉葉信宿馨香逹於林外然後斷之以獻俗工)
(郫筒酒杜詩酒憶郫筒不用沽倬山濤治蜀之郫城田筠管釀酴醿作酒浹旬方開香聞百步故蜀人傳其法)
(說之)
書韓幹牧馬圖(饒韓幹大梁人王右丞維見其畫遂推奬之官至太府寺丞善寫貌)
(人物尤工鞍馬)
南山之下汧渭之間(縯汧水出隴州汧源縣東南至鳳翔虢縣入于渭非子居太丘好馬)
(及畜善養息之周孝王召使主馬于汧渭之間馬大蕃息)想見開元天寶年八坊分
屯隘秦川四十萬疋如雲烟(厚唐初得突厥馬二千疋又得隋馬三千於赤岸澤)
(徙之隴右以太僕少卿張萬歲領羣牧自貞觀自麟德四十年間馬七十萬六千置八坊八坊之馬為四十八)
(監置八坊使領監跨蘭渭秦源四州猶以為地狹更析八監布列河西後以戎狄外侵牧馬乖散開元初馬二)
(十四萬十三年加至四十五萬監牧使王毛仲扈從東封以馬數萬疋從每色為一隊望之如雲錦焉次公唐)
(志八坊一曰保樂二曰甘露三曰南普潤四曰北普潤五曰歧陽六曰太平七曰宜禒八曰安定八坊之田千)
(二百三十頃募民耕之以給芻秣開元中馬至四十三萬杜天育驃騎歌當時四十萬疋馬)騅駓駰
駱驪騮騵(厚蒼白雜毛曰騅黃白雜毛曰駓隂白雜毛曰駰白馬黑鬛曰駱黑曰驪赤身赤鬛曰騮)
(以上見䮐頌注騮馬白腹曰騵見爾雅)白魚赤兔騂皇䮧(縯爾雅一目白瞷二目白魚注)
(似魚目也詩有騂有魚赤兔吕布馬名當時歌曰人中有吕布馬中有赤免赤黃曰騂黃曰皇凡䮐頌注䭾䮧)
(馬名也)龍顱鳳頸獰且妍(次公劉琬馬賦龍頑鳥目麟腹虎胷杜胡馬行鳳□麟鬐未易)
(識)竒姿逸德隠駑頑碧眼胡兒手足鮮歲時翦刷供帝
閑(厚尚乘掌天子之御左右六閑總十二閑為二廄一曰祥驎二曰鳳苑)柘袍臨池侍三
千紅粧照日光流淵(次公李白詩日照紅粧水底明)樓下玉螭吐清寒
往來蹙踏生飛湍衆工舐筆和朱鉛(縯莊子宋元君將畫衆史皆至舐筆)
(和墨)先生曹霸弟子韓廏馬多肉凥脽圓肉中畫骨誇尤
難(援杜甫丹□引弟子韓幹□入室亦能畫馬窮殊相幹唯畫肉不畫骨忍使騏騮氣凋喪)金羈玉
勒繡羅鞍鞭箠刻烙傷天全(縯莊子伯樂曰我善治馬燒之剔之烙之編之以羈)
(靮連之以皂棧而馬之死者十二三矣)不如此圖近自然平沙細草荒芊
綿驚鴻脫兔爭後先(厚曹植賦翩若驚鴻宛若游龍孫武言終如脱兔敵不及拒)王
良挾策飛上天(援王良趙簡子時馭者天文志漢中四星曰天駟旁一星曰王良王良策馬車)
(騎滿野)何必俯首服短轅(子仁晉蔡謨戲王導短轅犢車)
章質夫寄惠崔徽真(援崔徽河中娼婦也裴敬中以興元幕使河中與徽相從)
(者累月敬中使罷還徽不能從情懷怨抑後數月東川幕白知退將自河中歸徽乃托人寫真)
(因捧書謂知退曰為妾謂敬中崔徽一旦不及卷中人徽且為卿死矣元稹為作崔徽歌)
玉釵半脫雲垂耳(次公華岳雲烟傳雲髮垂耳堯卿郭子横洞冥記元鼎元年起招靈閣有)
(一神女留一玉釵以與帝帝以賜趙婕妤至昭帝元鳳中宫人猶見此釵共謀欲碎之明日視釵匣惟見白燕)
(直飛昇天後宫人作玉釵因名玉燕釵)亭亭芙蓉在秋水(倬文選歲暮寒飇及秋水落芙)
(蕖)當時薄命一酸辛千古華堂奉君子水邊何處無麗
人近前試看丞相嗔(厚杜甫麗人行三月三日天氣新長安水邊多麗人又云灸手可熱)
(勢絶倫慎莫近前丞相嗔)不如丹青不解語(縯太液池千葉白蓮盛開明皇與妃子宴賞帝)
(指妃曰何如此花解語)世間言語元非真知君被惱更愁絶卷贈
老夫驚老拙為君援筆賦梅花未害廣平心似鐵(援皮日休)
(作桃花賦其序云余嘗慕宋廣平璟之為相貞資勁質剛態毅狀疑其鐵腸石心不解吐婉媚詞然其文有梅)
(花賦清便富艷得南朝徐庾體殊不類其為人也)
韓幹十四馬
二馬並驅攢八蹄(次公李賀許公子鄭姬歌兩馬八蹄踏蘭苑貼以並駈)二馬宛
頸騣尾齊一馬任前雙舉後(次公韓非子伯樂教相踶馬者二人其一云踶馬者)
(舉後而任前)一馬却避長鳴嘶老髯奚官騎且顧前身作馬
通馬語(縯奚官養馬之役者劉三復能說三生事自云作馬馬渴則望驛而嘶傷蹄則連心痛)後
有八疋飲且行微流赴吻若有聲前者既濟出林鶴後
者欲涉鶴俛啄(厚東方朔隠語凥益高者一俛啄也)最後一疋馬中龍(縯周)
(禮馬八尺以上為龍)不嘶不動尾摇風韓生畫馬真是馬蘇子作
詩如見畫世無伯樂亦無韓此詩此畫誰當看
贈寫御容妙善師
憶昔射策干先皇珠簾翠幄分兩廂紫衣中使下傳詔
跪捧冉冉聞天香仰觀眩晃四生暈但見曉色開扶桑
(縯淮南子日出晹谷登于扶桑入于虞淵)迎陽晩出步就坐(厚迎陽禁中門名)絳紗
玉斧光照廊野人不識日月角(信民鄭玄尚書中候注日角謂庭中骨起狀如)
(角)彷彿尚記重瞳光(援後漢光武日角又帝王世紀舜目重瞳堯卿唐李遠贈寫御容李)
(長史詩乍分隆準山河秀初點重瞳日月明)三年歸來真一夢橋山松檜凄
風霜(縯黃帝葬橋山)天容玉色誰敢畫老師古寺晝閒房夢中
神授心有得覺來信手筆巳忘幅巾常服儼不動孤臣
入門涕自滂元老侑坐鬚眉古虎臣侍立冠劒長平生
慣寫龍鳳質(縯唐太宗方四歲有書生相之曰龍鳳之姿天日之表必能濟世安民厚唐書李揆)
(傳龍章鳳姿尚不見其用麞頭鼠目子乃求官耶次公晉書嵇康傳身長七尺八寸人以為龍章鳳姿天質自)
(然)肯顧草間猿與麞都人踏破鐵門限(縯唐智永禪師工筆札有盛名)
(人多求書者如市戶限穿穴乃作鐵門限以拒之出尚書故實)黃金白璧空堆牀(次公虞卿)
(傳一見賜黃金百鎰白璧一雙)爾來摹寫亦到我為是先帝白髮郎(厚前)
(漢馮唐傳文帝輦過問唐曰父老何自為郎家何左具以實對左太冲詠史詩馮唐豈不偉白首不見招)不
須覽鏡坐自了明年乞身歸故鄉(子仁杜詩上疏乞骸骨黃冠歸故鄉)
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則巳粧背完
好子駿見遺作詩謝之
貴人金多身復閒(縯蘇秦謂其嫂曰何前倨而後恭也曰見季子位高金多耳)爭買
書畫不計錢巳將鐵石充逸少(殷鐵石梁武帝時人今法帖大王書中有鐵石)
(字)更補朱繇為道玄(師朱繇唐末人善畫世所收吳畫多朱繇筆也)烟薰屋漏
裝玉軸(敬夫書苑顔魯公與懷素同學草書於郭兵曹或問張長史見公孫大娘舞劍器始得低昂回)
(翔之狀兵曹亦有之乎懷素以古釵脚對魯公曰何如屋漏痕)鹿皮蒼璧知誰賢(厚漢武帝)
(造白鹿皮幣公王侯朝覲必以薦璧顔異曰今王侯朝賀以蒼璧直數千而皮薦反四十萬本末不稱)吳
生畫佛本神授夢中化作飛空仙覺來落筆不經意神
妙獨到秋毫顛(師畫斷有神品妙品)我昔長安見此畫歎息至寶
空澘然素絲斷續不忍看已作蝴蝶飛聯翩(次公中說載一道人)
(為戲術碎翦絹作蝴蝶而飛少選後如故或有藏其一蝶而絹亦虧如蝶之大)君能收拾為補
綴體質散落嗟神全志公彷彿見刀尺(少雲傳燈錄寶誌禪師宋太始)
(初忽徒跣執錫杖頭擐剪刀尺士庶皆共事之)修羅天女猶雄妍如觀老杜飛
鳥句脫字欲補知無緣(縯歐陽公詩話陳從易舍人初得杜甫詩集文多脫誤至送蔡)
(都尉詩云身輕一鳥其下脫一字公與數客各以一字補之或云集或云落或云起或云下其後得善本乃是)
(身輕一鳥過)問君乞得良有意欲將俗眼為洗湔貴人一見
定羞怍錦囊千紙何足捐(惠安畫史世人或有貲置錦囊玉軸以為珍祕聞之或笑)
(倒)不須更用轉麻縷付與一炬隨飛烟(劉轉麻縷似祖語麻三斤之類)
(以朱畫尋超出故然與作意遠矣自謂其詩不足貴也)
李思訓畫長江絶島圖(饒唐張彦遠名畫記李思訓林父之伯父也善丹青)
(官至武衛大將軍)
山蒼蒼江茫茫小孤大孤江中央(希聲同安志小孤山在宿松縣東南一百)
(二十里與江州彭澤縣接界)崖崩路絶猿鳥去惟有喬木攙天長客
舟何處來棹歌中流時抑揚(子仁漢武秋風詞云横中流兮揚素波簫鼓鳴兮發)
(棹歌)沙平風軟望不到孤山久與船低昂峩峩兩烟鬟曉
鏡開新粧(堯卿阿房賦明星熒熒開粧鏡也綠雲擾擾梳曉鬟也)舟中賈客莫漫
狂小孤前年嫁彭郎(厚歐陽永叔歸田錄江南有小孤山在水中嶷然獨立而世轉孤為)
(姑江側有一石磯謂之澎浪磯遂轉為彭郎磯云彭郎小姑壻也余嘗過小孤山廟下見廟像乃一婦人俚俗)
(之訛至此)
陳季常所畜朱陳村嫁娶圖(堯卿朱陳村在徐州豐縣去縣遠而官事)
(少處深山中民俗淳質一村惟朱陳兩姓世為婚姻民安其土無羇旅行役之勤故多夀者白)
(樂天朱陳村詩云徐州古豐縣有村曰朱陳去縣百餘里桑麻青氛氲機梭聲軋軋牛驢走紛)
(紛女汎澗中水男採山上薪縣遠官事少山深人俗淳有財不行商有丁不入軍家家守村業)
(頭白不出門生為陳村民死為陳村塵田中老與幼相見何欣欣一村唯兩姓世世為婚姻親)
(疎居有族少長游有羣黃鷯與白酒歡會不隔旬丼者不遠别嫁娶先近鄰死者不遠葬墳墓)
(多遶村既安生與死不苦形與神所以多壽考往往見玄孫)
何年顧陸丹青手(次公杜逸詩洛陽無限丹青手還有工夫畫我無堯祖名畫記顧愷之字)
(長康小字虎頭晉陵無錫人陸探微吳人也謝赫論江左畫顧長康陸探微皆為上品)畫作朱陳
嫁娶圖聞道一村唯兩姓不將門戶買崔盧(援唐初流俗以崔盧)
(李鄭為名族太宗曰我與東山崔盧李鄭舊既無嫌顧其世代衰微巳無冠蓋猶自云士大夫婚姻之間則多)
(索錢幣才識凡下偃仰自高阪鬻松檟依託富貴不解人間何為重之命高士廉等刊正其姓氏云)
我是朱陳舊使君(次公先生自密移徐自徐移湖自湖謫來黃故云)勸農曾入
杏花村而今風物那堪畫縣吏催錢夜打門(縯退之董生行門外)
(唯有吏日來徵租更索錢)
郭祥正家醉畫竹石壁上郭作詩為謝且遺古銅
劒二
枯腸得酒芒角出肝肺槎牙生竹石森然欲作不可回
寫向君家雪色壁平生好詩仍好畫書墻涴壁長遭罵
(次公劉禹錫詩小兒弄筆不能嗔涴壁書窗且賞勤杜詩頗遭官長罵)不瞋不罵喜有餘
世間誰復如君者一雙銅劒秋水光兩首新詩爭劒鋩
劒在牀頭詩在手不知誰作蛟龍吼(次公杜詩把筆開樽飲我酒酒酣擊)
(劒蛟龍吼)
高郵陳直躬處士畫雁二首(任元豐八年乙丑作)
野雁見人時未起意先改君從何處看得此無人態無
乃槁木形(次公莊子形若槁木心若死灰)人禽兩自在北風振枯葦
(莊子風振海而不能驚也)微雪落璀璀慘澹雲水昏(次公世說一道人善為辭嘗途)
(中逢雪人問其狀曰先集甚慘澹)晶熒沙礫碎弋人悵何慕(縯楊子鴻飛冥冥弋)
(人何慕焉)一舉眇江海
衆禽事紛爭野雁獨閑潔徐行意自得俯仰若有節我
衰寄江湖老伴雜鵝鴨作書問陳子曉景畫苕霅(次公苕霅)
(湖州二溪名地志霅者四水激射之聲蓋四水合為一溪曰苕溪曰前溪曰餘不溪與霅溪也)依依聚
圓沙(次公杜詩野船明細火宿雁聚圓沙)稍稍動斜月先鳴勤鼔翅(次公左傳)
(先數子鳴)吹亂蘆花雪
雍秀才畫草蟲七物
促織(無已遯齋閒覽蟋蟀類多凡數十種聲織織然者為促織)
月叢號耿耿露葉泣漙漙(次公選詩秋河曙耿耿李白古風秋露如白玉漙漙下庭)
(際)夜長不自暖(子仁退之詩露螢不自暖)那憂公子寒
蝦蟇
睅目知誰瞋皤腹空自脹(縯左傳宋城華元為植巡功城者謳曰睅其目皤其腹于)
(思于思棄甲復來邦銜艾子昔有龍逢蛙海濱龍問蛙曰汝之喜怒何如曰吾怒則先之以努眼次之以腹漲)
慎勿困蜈蚣饑蛇不汝放(次公世言蝦蟇蜈蚣蛇三物相值皆不動彼此畏食也)
蜣蜋
洪鍾起暗室飄瓦落中庭誰言轉丸手(師莊子蜣蜋之智在於轉丸堯)
(卿崔豹古今註曰蜣蜋一名轉丸)能作殷雷聲(次公詩有殷其雷)
天水牛(十朋遯齋閒覽皂角木五六月多大黑甲蟲俗吁為天牛)
兩角徒自長空飛不服箱(縯詩曉彼牽牛不以服箱)為牛竟何事利
吻穴枯桑
蝎虎
跂跂有足蛇脈脈無角龍(任東方朔傳武帝置守宫盂下方朔别著布算射之曰以)
(為龍又無角以為蛇又有足跂跂脈脈善緣壁是非守宫即蜥蜴)為虎君勿笑食盡蠆
尾蟲(次公左傳巳為蠆尾)
蝸牛
腥涎不滿殼聊足以自濡(次公王立之詩話先生作蝸牛詩云中弱不勝觸外堅聊)
(自郛後改云腥涎不滿殼聊足以自濡余以改者為勝)升高不知回竟作粘壁枯
鬼蝶(共父酉陽雜俎鬼蝶一足著木如乾木葉)
雙眉卷鐵絲兩翅暈金碧初來花爭妍忽去鬼無迹
王伯敭所藏趙昌花四首(厚歐陽歸田錄近世名畫趙昌花寫生逼真而)
(筆法較俗殊無古人格致然時亦未有其比蘇圖畫見聞志云趙昌字昌之廣漢人工畫花果)
梅花
南行渡關山沙水清練練行人巳愁絶日暮集微霰(縯詩)
(如彼雨雪先集唯霰)慇懃小梅花彷彿吳姬面暗香隨我去(師林逋梅)
(花詩暗香浮動月黃昏)回首驚千片至今開畫圖老眼凄欲泫幽
懷不可寫歸夢君家倩(師退之詩幽懷不可寫行此秋江潯)
黃葵
弱質困夏永竒姿蘇晩涼低昂黃金杯照曜初日光檀
心自成暈(次公韓渥黃蜀葵賦蝶翅堪憎蜂鬢可妬幾多之金粉遭竊一點之檀心被汙)翠葉
森有芒古來寫生人妙絶誰似昌晨粧與午醉真態含
隂陽君看此花枝中有風露香
芙容
清飇已拂林積水漸收潦溪邊野芙容花水相媚好坐
看池蓮盡獨伴霜菊槁幽姿獨一笑莫景迫摧倒凄涼
似貧女嫁晩驚衰早誰寫少年容樵人劒南老(次公趙昌自題)
(其畫云劎南樵叟)
山茶
蕭蕭南山松黃葉隕勁風誰憐兒女花散火冰雪中(次公)
(兒女花以言山茶比南山松則為兒女也孟東野詩萱草兒女花不解壯士憂)能傳歲寒姿古
來惟丘翁(安國圖畫見聞志丘文播漢州人畫品降高趙□後名潛)趙叟得其妙一
洗膠粉空(次公杜詩一洗萬古凡馬空)掌中調丹砂染此鶴頂紅何
須誇落墨獨賞江南工(堯卿徐熙鍾陵人世為江南仕族熙識度間放以高雅自任善)
(畫花木禽鳥自作翠微堂記云落筆之際未嘗以傅色暈淡細碎為工李後主特愛重其畫開寶末歸朝悉貢)
(上朝廷藏之祕府)
墨花(并序)
世多以墨畫山水竹石人物者未有以畫花者也汴
人尹白能之為賦一首
造物本無物(次公郭象註莊子序曰上知造物之無物下知有物之將造也)忽然非所
難花心起墨暈春色散毫端縹緲形纔具扶疎態自完
蓮風起顛倒杏雨半摧殘獨有狂居士求為黑牡丹(縯唐)
(末劉訓者京師富人梁氏開國嘗假貸以給軍京師春遊以觀牡丹為勝賞訓邀客賞花乃繫水牛數百在前)
(指曰劉氏黑牡丹也)兼書平子賦(厚張衡字平子作歸田賦)歸向雪堂看(次公雪堂)
(黃州東坡之堂也)
書文與可墨竹(并序)
亡友文與可有四絶詩一楚詞二草書三畫四與可
嘗云世無知我者惟子瞻一見識吾妙處既沒七年
覩其遺跡而作是詩(性文同字與可蜀人進士高第以文學名)
筆與子皆逝詩今誰為新空遺運斤質(縯莊子過惠子墓曰郢人堊漫)
(其鼻端若蝇翼使匠石斵之盡堊而鼻不傷郢人立不失容宋元君聞之召匠石試為寡人斵之匠石曰臣之)
(質死久矣自夫子之死也吾無以為質矣)却弔斷絃人(厚伯牙善琴鍾子期善聽鍾子期死伯牙)
(絶絃終身不復鼓琴)
虢國夫人夜游圖
佳人自鞚玉花驄(縯唐玄宗有名馬曰玉花驄虢國出入皆乘驄馬小黃門為御杜詩先帝)
(天馬玉花驄)翩如驚燕踏飛龍(次公後漢馬皇后云車如流水馬如游龍)金鞭爭
道寶釵落(縯唐史正月望夜楊家五宅夜游與廣平公主爭西市門楊氏怒鞭及公主衣公主墮馬)
何人先入明光宫(次公漢武帝太初四年起明光宫)宫中羯鼓催花柳
(縯太平廣記明皇嘗遇二月初宿雨始晴殿亭花柳將吐睹而歎曰如此景物豈得不為□斷之即命取羯鼓)
(臨軒擊一曲名春光好反顧柳杏皆巳折矣)玉奴絃索花奴手(援楊妃小名玉環玉奴謂)
(楊妃也妃善琵琶請王貴主洎虢國巳下並為弟子每授曲畢皆廣有進獻汝陽王名璡小名花奴尤善羯鼓)
(帝嘗謂侍官曰召花奴將羯鼓來為我解穢)坐中八姨真貴人(厚楊妃外傳貴妃有姨三)
(人大姨封韓國夫人三姨封秦國夫人八姨封虢國夫人皆豐項修整工於謔浪巧會旨趣又云虢國不施粧)
(自有美麗常素面朝天)走馬來看不動塵(次公退之詩走馬來看立不正杜甫麗人行黃)
(門飛輕不動塵)明眸皓齒誰復見(縯杜詩明眸皓齒今何在血汗遊䰟歸不得)只有
丹青餘淚痕人間俯仰成今古吳公臺下雷塘路(次公地志)
(揚州吳公臺以陳將吳明徹得名在江都縣西雷塘在縣東北十里煬帝初葬吳公臺下唐平江南改葬雷塘)
(按大業拾遺載帝昏湎滋深嘗行吳公臺下恍愡與陳後主遇後主云每憶張麗華方憑臨春閣作壁月詞未)
(終見韓擒虎躍領萬騎直來衝人便至今日始謂殿下政冶在堯舜之上今日還此逸遊曩時何見罪之深也)
(帝叱之不復冇所睹)當時亦笑張麗華不知門外韓擒虎(厚杜牧詩門外)
(韓擒虎樓頭張麗華)
題文與可墨竹(并序)
故人文與可為道師王執中作墨竹且謂執中勿使
他人書字待蘇子瞻來令作詩其側與可既沒八年
而軾始還朝見之乃賦一首
斯人定何人遊戲得自在(次公佛書言遊戲三昧解者三昧言自在也)詩鳴
草聖餘(縯韓退之詩孟東野以詩鳴張芝善草書人謂之草聖)兼入竹三昧(厚僧懷素)
(好草書自言得其三昧)時時出木石荒怪軼象外舉世知珍之賞
會獨余最知音古難合奄忽不少待誰云死生隔相見
如龔隗(縯晉書隗炤善易臨終書版授其妻曰吾亡後五年當有一使來頓此亭姓龔此人負吾金至)
(期有龔使止亭中妻遂齎版責之使者沈吟良久而悟乃命取蓍筮之曰賢夫自有金在耳知吾善易故書版)
(以寄意妻還掘金皆如卜焉)
趙令晏崔白大圖幅徑三丈(堯卿崔白字子西濠梁人)
扶桑大蠒如罋盎天女織綃雲漢上(厚天官書言織女天帝之孫也次公)
(吳都賦泉室潛織而卷綃)往來不遣鳳銜梭誰能鼓臂投三丈人間
刀尺不敢裁丹青付與濠梁崔風蒲半折寒雁起竹間
的皪横江梅畫堂粉壁翻雲幕(次公雲幕漢武帝所造宫名杜詩就中雲幕椒)
(房親)十里江天無處著好卧元龍百尺樓(縯魏志陳登字元龍在廣陵有)
(威名卒後許巳與劉備並在荆州牧劉表坐共論天下人物曰陳元龍湖海之士豪氣不除昔遭亂過下邳見)
(元龍無客主之禮自上大牀卧使客卧下牀備曰今天下大亂君須憂國忘家乃求田問舍言無可采是元龍)
(所諱也如我自卧百尺樓上卧君於地下何但上下牀之間哉)笑看江水拍天流(子仁退之)
(詩海氣昏昏水拍天)
次韻子由詩李伯時所藏韓幹馬(堯卿伯時名公麟舒州人號龍)
(眠居士)
潭潭古屋雲幕垂(商老歸藏啟筮云昔者女媧坐張雲幕)省中文書如亂
絲忽見伯時畫天馬朔風胡沙生落錐(縯錐謂筆鋒也史弘肇云大丈)
(夫取富貴當用長槍大劒安用毛錐子)天馬西來從西極(厚前漢禮樂志天馬歌云天馬)
(來從西極)勢與落日爭分馳龍膺豹股頭八尺奮迅不受人
間羈元狩虎脊聊可友(縯漢元狩三年馬生遲洼中天馬歌虎脊兩化若鬼)開元
玉花何足竒(厚唐明皇有馬曰玉花驄杜詩先帝天馬玉花驄畫工如山貌不同)伯時有
道真吏隠(次公汝南先賢傳郭欽吏隠于蟻陂之陽)飲啄不羡山梁雌(次公莊子)
(澤雉十步一啄百步一飲)丹青弄筆聊爾耳(援晉書阮咸曰未能免俗聊復爾耳)意在
萬里誰知之(次公范傳正李太白墓碑序云騏驥筋力成意在萬里外也)幹惟畫肉
不畫骨(縯杜甫丹青引弟子韓幹早入室亦能畫馬窮殊相幹惟畫肉不畫骨忍使驊騮氣雕喪)而
況失實空餘皮煩君巧說腹中事(次公黃祖謂禰衡曰處士能道人腹中事)
妙語欲遣黃泉知君不見韓生自言無所學廐馬萬匹
皆吾師(援畫斷上令韓幹師陳閔幹曰臣自有師陛下廐馬萬匹皆臣師也)
郭熙畫秋山平遠(潞公為跋㞑)
玉堂晝掩春日閒中有郭熙畫春山鳴鳩乳燕初睡起
(次公杜詩鳴鳩乳燕青春深)白波青嶂非人間(次公杜詩白波吹粉壁青嶂插彫樑)離
離短幅開平遠漠漠疎林寄秋晩却似江南送客時中
流回頭望雲巘伊川佚老鬢如霜(次公伊川佚老指言文潞公也)卧看
秋山思洛陽為君紙尾作行草炯如嵩洛浮秋光(次公嵩洛)
(嵩山洛水也)我從公遊如一日不覺青山映黃髮為畫龍門
八節灘(援龍門八節灘在伊川縣白樂天致仕香山石樓鑿龍門八節灘為遊賞之樂)待向伊
川買泉石(次公先生蓋欲卜居伊川以從潞公也)
書晁補之所藏與可畫竹三首
與可畫竹時見竹不見人豈獨不見人嗒然遺其身(援莊)
(子南郭子綦隠几而坐嗒焉似喪其偶)其身與竹化無窮出清新莊周世
無有誰知此凝神(厚莊子用智不分乃凝於神)
若人今巳無此竹寧復有那將春蚓筆(援唐太宗論蕭子雲之書行行)
(若榮春蚓字字如綰秋蛇)畫作風中柳君看斷崖上瘦節蛟蛇走何
時此霜竿復入江湖手
晁子拙生事舉家聞食粥(厚顔魯公帖乞米於李大夫云拙於生事舉家食粥來巳)
(數日今又罄乏實用憂煎)朝來又絶倒(次公晉書衛玠談道平子絶倒)諛墓得霜竹
(次公劉义攫韓愈金數斤去曰此諛墓中人所得耳不若與劉君為夀)可憐先生槃朝日
照苜蓿吾詩固云爾可使食無肉(吾舊詩云可使食無肉不可使居無竹)
書李世南所畫秋景二首
野水參差落漲痕疎林欹倒出霜根扁舟一棹歸何處
家在江南黃葉村
人間斤斧日創夷誰見龍蛇百尺姿不是溪山曾獨往
何人解作掛猿枝(縯李白詩山光摇積雪猿影掛寒枝)
書鄢陵王主簿所畫折枝二首
論畫以形似(次公劉勰文心彫龍言文章有云形似之語者)見與兒童鄰賦詩
必此詩定非知詩人詩畫本一律天工與清新(子仁杜詩淸新)
(庾開府)邊鸞雀寫生趙昌花傳神(次公邊鸞長於毛翎趙昌長於花竹)如何
此兩幅疎澹含精勻誰言一點紅解寄無邊春
瘦竹如幽人幽花如處女低昂枝上雀搖蕩花間雨雙
翎決將起(次公莊子言蜩鷽鳩云我決起而飛也)衆葉紛自舉可憐採花
蜂清蜜寄兩股若人富天巧春色入毫楮懸知君能詩
寄聲求妙語
次韻米黻二王書跋尾二首
三館曝書防蠧毁(厚三館謂昭文集賢史館總名崇文院也)得見來禽與青
李(援王義之有來禽青李帖)秋蛇春蚓久相雜野鶩家鷄定誰美(次公)
(庾征西翼自少能書而子弟更學義之之字翼曰兒輩憎家鷄愛野雉)玉函金籥上天來
紫衣敇使親臨啟紛綸過眼未易識磊落挂壁空雲委
(堯卿謝靈運傳比響聯辭波屬雲委又唐杜遜能判度支黃巢犯京師奔赴行在拜禮部郎中史館修撰尋召)
(充集賢學士六飛在蜀關東用兵召發招懷書詔雲委遜詞才敏速筆無點竄動中事機僖宗嘉之)歸來
妙意獨追求坐想蓬山二十秋怪君何處得此本上有
桓玄寒具油(厚桓玄好蓄法書名畫客至嘗出而觀客食寒具油汙其畫後遂不設寒具集韻云)
(寒具鐶餅也)巧偷豪奪古來有一笑誰似癡虎頭(援顧愷之嘗以一厨)
(畫糊題其前寄桓玄玄發其厨自後竊之愷之見封題如初而畫失直云玅畫通靈變化而去亦猶人之登仙)
(了無&KR0988;色)
君不見長安永寧里王家破垣誰復修(次公唐王涯居永寧里名書畫)
(以金王為奩軸鑿垣貯之重復固祕及被誅為人破垣剔取奩軸金玉而棄其書畫於道)元章作書
日千紙(子仁元章米黻字)平生自苦誰與美畫地為餅未必似
(縯魏文帝謂盧毓曰選舉莫取有名如畫地作餅不可㗖也)要令癡兒出饞水錦囊
玉軸來無趾(次公文選孔文舉論盛孝章書曰珠王無趾而自至人好之也)粲然奪真
疑聖智忍饑看書淚如洗至今魯公餘乞米(次公顔真卿為刑部)
(尚書時乞米於李大夫云拙於生事舉家食粥來巳數日今又罄乏實用憂煎)
郭熙秋山平遠二首
目盡孤鴻落照邊遥知風雨不同川此間有句無人識
送與襄陽孟浩然(厚杜詩昔憶襄陽孟浩然新詩句句盡堪傳)
木落騷人巳怨秋(師李白詩昨夜秋聲閶闔來洞庭木落騷人哀)不堪平遠發
詩愁要看萬壑爭流處他日終煩顧虎頭(援人問顧愷之以會稽山)
(水狀愷之云千岩競秀萬壑爭流)
九月十五日邇英講論語終篇賜執政講讀史官
燕于東宫又遣中使就賜御書詩各一首臣軾得
紫薇花絶句其詞云絲綸閣下文書靜鐘鼓樓中
刻漏長獨坐黃昏誰是伴紫薇花對紫微郎翌日
各以表謝又進詩一篇臣軾詩云(子仁先生以元祐元年自中書)
(舍人為翰林學士知制誥二年兼侍讀四年除龍圖學士知杭州又前集有謝賜御書詩表在)
(知杭州表之前此必元祐二年或三年也次公紫薇花花小而叢其色紫今所謂木槿花也唐)
(制中書舍人六人其内一人知制誥姚崇為紫薇令奏大事舍人為商量狀與本狀皆下紫薇)
(令判其狀之是否然後乃奏故有紫薇之號)
繡裳畫衮雲垂地不作成王剪桐戲(厚成王與唐叔虞戲削桐為圭與之)
(曰以此封若周公曰天子無戲言遂封虞於唐)日高黃繖下西清(師楊雄賦攬擢流於高光)
(兮溶方皇於西清)風動槐龍舞交翠(邇英閣前有雙槐樛然屬地如龍形)壁中蠧
簡今千年(厚魯共王壤孔子宅於壁中得古文論語)漆書科斗光射天(援杜林於)
(西州得漆書古文尚書一卷科斗即壞宅所得也)諸儒不復憂吻燥(縯陸機文賦始躑躅)
(於燥吻)東宫賜酒如流泉(子仁歷代寶牘記酒泉郡其地有泉味如酒)酒酣復
拜千金賜一紙驚鸞回鳳字(厚索靖草書狀婉若銀鈎飃如驚鸞)蒼顔白
髮便生光袖有驪珠三十四(臣所賜書并題目及臣姓名凡三十四字次公退之)
(詩遺我明珠九十六寒光照骨映驪日)歸來車馬巳喧闐爭看銀鈎墨色
鮮人間一日傳萬口喜見雲章第一篇(上前此未嘗以御書賜羣臣)
玉堂書掩文書靜(師翰林院仁廟時賜御篆名王堂)鈴索不摇鐘漏永
(次公鈴索翰林文院中所設製之以告事師唐長慶中河西用兵翰林院鈴索自鳴與軍中緩急相應韓渥玉)
(堂夜坐詩亦云夜久忽聞鈴索動玉堂西畔響丁東)莫言弄筆數行書須信時平
由主聖犬羊散盡沙漠空捷烽夜到甘泉宫(縯杜詩捷書夜報清)
(晝同次公武帝時匈奴入代郡烽火通於甘泉宫無巳三輔黃圖甘泉宫在池陽縣西去長安二百里)似
聞指揮築上郡(援蒙恬北逐夷狄收河南築長城至上郡)巳覺談笑無西戎
(時熙河新獲鬼章是日涇原復奏夏賊數十萬人遁去)文思天子師文母(厚杜牧之詩文)
(思天子復河湟子仁文母見周頌指言太皇太后也)終閉玉關辭馬武(次公後漢光武閉玉)
(關謝西域之質又范曄云山西既定威臨天下臧宫馬光之徒橅鳴劒而指掌志馳於伊吾之北矣)小臣
願對紫薇花試草尺書招贊普(按唐制翰林學士帶知制誥許綴中書舍人班)
(今臣以知制誥待罪禁林故得以紫微為故事次公贊普吐蕃君號魏收詩尺書微建鄴杜詩勑書憐贊普)
書艾宣畫四首(子仁艾宣鍾陵人駒父圖畫見聞志艾宣工畫花竹翎毛孤標雅致)
(别是風格)
竹鶴
此君何處不相宜況有能言老令威誰識長身古君子
猶將緇布緣深衣(縯劉禹錫詩依依似君子無地不相宜厚神仙傳遼東城華表上有白鶴)
(歌曰有鳥有鳥丁令威去家千歲今始歸杜詩薛公十一鶴磊落如長人次公深衣之製具父母大父母衣純)
(以績具父母衣純以青如孤子衣純以素純袂純邊度各寸半注純緣之也今云緇布則以鶴之狀其身白而)
(黑緣於外也故有緇布緣深衣之比)
黃精鹿
大華西南第幾峯落花流水自重重幽人只採黃精去
不見青山鹿養茸(厚本草黃精一名鹿竹華山為多)
杏花白鷴
天公剪刻為誰妍(子仁退之李花詩誰將平地萬堆雪剪刻作此連天花)抱蘂游
蜂自作團把酒惜春都是夢不如閒客此閒看(次公李昉以國)
(相致仕所居蓄五禽皆以客為名白鷴曰聞客鷺絲曰雪客鶴曰仙客孔雀曰南客鸚鵡曰隴客昉畫五客圖)
(各為詩五章又杜牧詩聞客此閒行)
蓮
半脫蓮房露壓欹綠荷深處有游龜(師史記龜筴傳龜千歲巢荷葉之上)
只應翡翠蘭苕上獨見玄夫曝日時(子仁杜詩露冷蓮房墜粉紅援郭璞)
(遊仙詩翡翠戲蘭苕退之詩再拜謝玄夫收悲以歡欣師莊子神龜夢宋元君一丈夫延頸而長頭衣玄繡之)
(衣)
次韻黃魯直畫馬試院中作
少年鞍馬勤遠行卧聞齕草風雨聲(伯恭石林先生云黃魯直嘗得句云)
(馬齕枯萁喧午枕誤驚風雨浪飜冮自以為工以語舅氏無咎舅氏不解風雨飜江之意一日憩于逆旅聞有)
(聲如風浪之擊船者起視乃馬食於槽水與草齟齬而為此聲乃悟)見此忽思短策横十
年髀肉磨欲透那更陪君作詩瘦(厚九州春秋劉備嘗於劉表坐起至厠見)
(髀裏肉生慨然流涕表怪問備備曰平常身不離鞍髀肉皆消今不復騎髀裏肉生杜詩知君苦思緣詩瘦倬)
(崔浩愛吟咏一日病起友人戲之曰非子病如此乃子苦吟詩瘦也後遂為口實)不如芋魁歸
飯豆(縯前漢翟方進傳童謠曰壤陂誰翟子威飯我豆食羹芋魁)門前欲嘶御史驄
(次公後漢桓典拜侍御史是時宦官秉權典執政無所回避常乘驄馬京師畏憚之為之語曰行行且止避驄)
(馬御史)詔恩三日休老翁(倬故事省試官出院給假三日)羨君懷中雙橘
紅(黃有老母援後漢陸績見袁術出橘績懷三枚去拜辭墮地術謂曰陸郎作賓客懷橘乎荅曰欲歸適母)
柏石圖(并序)
陳公弼家藏柏石圖其子慥季常傳寶之東坡居士
作詩以為之銘(子功陳希亮字公弼眉之青神人天聖八年及第年六十四仕至太常少)
(卿贈工部侍郎四子忱恪恂慥)
柏生兩石間(援韓退之詩柏生兩石間萬歲終不大)天命本如此雖云生
之艱與石相終始韓子俯仰人但愛平地美(援退之又云柏移就)
(平地柏有傷根容傷根柏不死千丈不難至)土膏雜糞壤成壞幾何耳(厚國語虢)
(文公諫不籍千畆有曰陽氣俱蒸土膏其動)君看此槎牙豈有可移理蒼龍
轉玉骨黑虎抱金柅(次公易姤卦初六繫于金柅)畫師亦可人使我
毛髮起當年落筆意正欲譏韓子
和王晉卿題李伯時畫馬
督郵有良馬不為君所竒顧收紙上影駿骨何由歸(師取)
(燕昭王以百金市駿骨故駿馬不遠千里而至)一朝見縈策蟻封驚肉飛豈惟
馬不遇人巳半生癡(次公晉王湛字處冲王濟之叔初有隠德人莫能知兄弟宗族皆以)
(為癡濟輕之濟有從馬難乘問湛曰叔頗好騎否曰亦好之因騎姿容既玅回策如縈善騎無以過之又濟所)
(乘馬甚愛之湛曰此馬雖快然力薄不堪苦行近見督郵馬當勝但芻秣不至耳濟試之而與巳馬等湛又曰)
(此馬任重方知之平路無以别也於是試之蟻封濟馬果躓而督郵馬如常濟益歎異還白其父曰濟始得一)
(叔武帝亦以湛為癡每見濟輒調之曰卿家癡叔死未及是帝又問濟曰叔殊不癡因稱其美)
戲書伯時畫御馬好頭赤
山西戰馬饑無肉夜嚼長稭如嚼竹蹄間三丈是徐行
(厚張儀曰秦馬之良戎兵之衆探前趹後蹄間三尋騰者不可勝數)不信天山有坑谷(援天)
(山在匈奴即漢書祁連山也)豈如廏馬好頭赤立仗歸來卧斜日(師唐)
(李林甫居相位凡十九年固寵市權諫官無敢言者謂補闕杜暹曰君等獨不見立仗馬乎終日無聲而飫三)
(品芻豆一鳴則去之矣)莫教優孟卜葬地厚衣薪槱入銅歷(縯楚莊王)
(有愛馬病肥死欲以大夫禮葬之優孟聞之入哭於殿門請以君禮葬之王曰如何對曰云云王曰寡人之過)
(一至此乎優孟曰請為大王六畜葬之壠竈為槨銅歷為棺齋以薑棗薦以木蘭祭以粳稻衣以夜光而葬之)
(於人服)
書林次中所得李伯時歸去來陽關二圖後二首
(夢齡林氏家譜大師嘉國公槩第三子名旦字次仲章衡榜登第終朝請郎直祕閣河東運使)
不見何戡唱渭城舊人空數米嘉榮龍眠獨識慇懃處
(師伯時自號龍眠居士)畫出陽關意外聲(次公渭城朝雨裛輕塵客舍青青柳色新勸君)
(更盡一杯酒西出陽關無故人此王維詩也二十餘年别帝京重聞天樂不勝情舊人惟有何戡在更與殷勤)
(唱渭城又唱得涼州意外聲舊人惟數米嘉榮近來時世輕前輩好染髭鬚事後生此皆劉禹錫詩也)
兩本新圖墨寶香樽前獨唱小秦王為君翻作歸來引
不學陽關空斷腸(次公小秦王曲即陽關遺聲世傳先生哨遍即此歸去來引也)
題李伯時畫趙景仁琴鶴圖二首(子功石林先生云趙清獻公以)
(清德服一世平生蓄雷氏琴一張鶴與白龜各一所向與之俱始除帥成都公單車就道以琴)
(鶴龜自隨元豐間再移蜀以龜投淮中故其詩曰馬尋舊路如歸去龜放長淮不復來)
清獻先生無一錢故應琴鶴是家傳誰知默鼓無絃曲
時向珠宫作幻仙(次公清獻先生趙閱道也黃庭内景太上大道玉宸君閒居藥珠宫作七)
(言琴心相疊舞胎仙變胎為幻未詳)
醜石寒松未易親聊將短曲調長人乘軒故自非明眼
(師禪家以見識不昧為明眼人)終日僛僛舞爨薪(次公杜薛少保鶴詩低昂各有態磊落如)
(長人左傳衛懿公好鶴鶴有乘軒者詩屢舞僛僛吳人有燒桐以爨者蔡邕聞火烈之聲因請而裁為琴果有)
(美音名焦尾琴)
書王定國所藏烟江疊嶂圖王晉卿畫
江上愁心千疊山浮空積翠如雲烟(宋仁張說有江上愁心賦孫倬延年)
(應詔詩攢素既森藹積翠亦葱芉)山耶雲耶遠莫知烟空雲散山依然
但見兩崖蒼蒼暗絶谷中有百道飛來泉縈林絡石隠
復見下赴谷口為奔川川平山開林麓斷小橋野店依
山前行人稍度喬木外漁舟一葉江吞天使君何從得
此本點綴毫末分清妍(次公謝景重對天月明淨意不如微雲點綴)不知人
間何處有此境徑欲往置二頃田君不見武昌樊口幽
絶處東坡先生留五年(縯武昌樊口與黃州相對)春風摇江天漠漠
(袒謙杜詩江天漠漠鳥雙去)暮雲卷雨山娟娟丹楓翻鴉伴水宿(倬禽)
(經云凡禽林曰栖水曰宿)長松落雪驚醉眠(任杜詩晴雪落長松)桃花流水在
人世武陵豈必皆神仙(次公李白詩桃花流水窅然去别有天地非人間)江山
清空我塵土雖有去路尋無緣還君此畫三歎息山中
故人應有招我歸來篇(師陶潛冇歸去來詞左太冲有招隠詩)
王晉卿所藏著色山二首
縹緲營丘水墨仙浮空出沒有無間爾來一變風流盡
誰見將軍著色山(次公李成營丘人以畫山水有名號李營丘南史張緒傳從弟融齋酒於)
(緒前酌飲慟哭曰阿兄風流頓盡堯祖名畫記李思訓畫稱一時之妙官至左武衛大將軍子昭道變父之勢)
(玅又過之世言山水者稱大李將軍小李將軍)
犖确何人似退之意行無路欲從誰宿雲解駮晨光漏
獨見山紅澗碧時(次公退之詩山石犖确行徑微劉禹錫徭子歌腰斧上高山意行無舊路)
(又南海神廟碑雲隂解駮日光穿漏又山石詩山紅澗碧紛爛漫時見松櫪皆十圍)
王晉卿作烟波疊嶂圖僕賦詩十四韻晉卿和之
詩特竒麗因復次韻不獨紀其詩畫之美亦為道
其出處契闊之故而終之以不忘在莒之戒亦朋
友忠愛之義也
山中舉頭望日邊長安不見空雲烟(縯李白登鳳凰臺詩總為浮雲能蔽)
(日長安不見使人愁)歸來長安望山上時移事改應潸然管絃去
盡賓客散惟有馬埓編金錢(次公晉王濟買地為馬埒編錢滿之時人謂之金溝)
渥洼固自千里足(沈漢志元狩三年馬生渥洼水中作天馬歌云天馬徠歷無皂徑千里循)
(東道)要飽風雪輕山川屈居華屋啖棗脯十年俯仰龍旂
前(李厚楚莊王有愛馬置之華屋啖以棗脯)却因病瘦出竒骨鹽車之厄寧
非天(次公戰國策汗明見春申君曰夫驥之齒至矣服鹽車而上太行白汗交流中圾遷延負轅不能上)
風流文采磨不盡水墨自與詩爭妍(縯杜詩文采風流今尚存)畫山
何必山中人田歌自古非知田(厚吕后謂章曰顧乃父知田耳)鄭虔三
絶君有二筆勢挽回三百年(援鄭虔自書其詩并畫以獻帝大署其尾曰鄭虔三)
(絶)欲將巖谷亂窈窕眉峯修嫮誇連娟(次公卓文君眉如遠山楚詞修)
(眉連娟荷漢武帝李夫人賦美連娟以修嫮注嫮美也連娟輕弱也)人間何有春一夢此
身將老蠶三眠(次公李白詩吳地桑樹綠吳蠶已三眠)山中幽絶不可久
要作平地家居仙能令水石長在眼非君好我當誰緣
願君終不忘在莒樂時更賦囚山篇(柳子厚有囚山篇援管仲戒齊桓公)
(曰願君無忘在莒時)
書王定國所藏王晉卿畫著色山二首
白髮四老人何曾在商顔(次公商山亦名商顔李白詩白髮四老人昂藏南山側)
煩君紙上影照我胸中山山中亦何有木老土石頑正
賴天日光澗谷紛斕斑我心空無物斯文何足關(縯周顗言)
(其腹曰此中空洞無物)君看古井水萬象自往還(援白樂天詩無波古井水有節)
(青琅玕)
君歸嶺北初逢雪我亦江南五見春寄語風流王武子
三人俱是識山人(厚王濟字武子尚常山公主堯卿公謫黃州五年定國賓州三年晉卿均)
(州三年)
書劉景文所藏王子敬帖絶句(子仁先生嘗云世傳王子敬帖有黃)
(柑三百顆之語此帖乃在劉景文處景文死不知今在誰家矣韋蘇州有詩云書後欲題三百)
(顆洞庭須待滿林霜蓋蘇州亦見此帖也余亦嘗有詩云君家子敬十一字氣壓鄴侯三萬籖)
(見王立之詩話以今集考之差三字)
家雞野鶩同登俎(援庾翼不伏王右軍書曰兒輩厭家雞愛野鶩)春蚓秋蛇總
入奩君家兩行十二字氣壓鄴侯三萬籖(縯韓退之鄴侯家多書插)
(架三萬軸一一懸牙籖新若手未觸)
書劉景文所藏宗少文一筆畫(共父名畫記宗炳字少文南陽温縣)
(人善書畫䢴衝圖畫見聞志張愛賓稱惟王獻之能為一筆書陸探微能為一筆畫)
宛轉回紋錦縈盈連理花何須郭忠恕匹素畫繅車(次公)
(郭忠恕善畫歧有富人子喜畫致匹素忠恕為畫小童持線車放紙鳶引線數丈滿之)
書渾令公宴魚朝恩圖
咸寧英氣似汾陽(次公渾令公名瑊封咸寧王汾陽王即郭子儀也)夜飲軍容
出紅粧不須纏頭萬疋錦(次公纏頭錦所以賞舞者杜詩舞罷錦纏頭)知卿
未辦作呂強(次公吕強字漢盛後漢人乃宦官最賢者有諫疏具本傳)
次韻子由書王晉卿畫山水二首
老去君空見畫(子仁杜詩老去人間空見畫)夢中我亦曾遊桃花縱
落誰見水到人間伏流(次公水有伏流者如黃河之源是也)
山人昔與雲俱出俗駕今隨水不回(次公北山移文云山人去兮曉猿驚)
(又云請廻俗士駕為君謝逋客)賴我胸中有佳處一樽時對畫圖開
又書王晉卿畫四首
山隂陳迹(次公越州山隂縣有蘭渚渚有亭焉王羲之與羣賢於此祓禊作蘭亭記)
(序中有俯仰之間巳為陳迹之語故云山隂陳迹)
當年不識此清真(縯李白詩右軍本清真一洒出風塵)強把先生擬季倫
(援王羲之傳或以石崇金谷詩序此蘭亭記羲之聞而甚喜)等是人間一陳迹聚蚊
金谷本何人(縯金谷園石崇别業也退之云雖得一餉樂有如聚飛蚊)
雪溪乘興
谿山雪月兩佳哉賓主談鋒夜轉雷猶言不見戴安道
為問適從何處來(縯王子猷嘗居山隂夜色初霽月色清朗四望浩然獨酌酒詠左思招隠)
(詩忽憶戴逵達時在剡便乘小船詣之經宿至造門不前而反人問其故徽之曰乘興而行興盡而反何必見)
(安道邪次公元稹傳或儒銜扇瓜上蝇曰適從何來遽集於此)
四明狂客(次公明州有四明山賀知章自號狂客欽夫洞天福地記三十六洞天記)
(第九四明山二百八十峯洞周回一百八十里名丹山赤水之天山有四門通日月星辰)
(之光故名曰四明之山)
毫端偶集一微塵(縯退之詩下視禹九州一塵集毫端)何處谿山非此身
狂客思歸便歸去更求勑賜枉天真(援賀知章仕明皇時為祕書監當病)
(夢遊帝居遂請為道士以宅為千秋觀又求周宫湖數頃為放生池有詔賜鐃湖一曲李白詩云勑賜鏡湖水)
(為君臺沼榮)
西塞風雨(次公西塞乃湖州礠湖鎮道士磯也)
斜風細雨到來時我本無家何處歸仰看雲天真蒻笠
旋收江海入蓑衣(縯張志和自號玄真子會稽山隂人唐顔魯公為湖州刺史大會賓客倡)
(和為漁父詞志和首唱曰西塞山邊白鷺飛桃花流水鱖魚肥青蒻笠綠蓑衣斜風細雨不須歸)
題王晉卿畫後
醜石半蹲山下虎(魯直前李廣傳廣出獵見草中石以為虎而射之中石沒矢)長松
倒卧水中龍(次公王濬造戰船伐吳時有謠曰不畏岸上虎但畏水中龍)試君眼力
看多少數到雲峯第幾重
次韻子由書王晉卿畫山水一首而晉卿和二首
誤點故教同子敬(縯王獻之字子敬桓温嘗使其書扇筆誤落因畫作鳥犉駮牛甚妙)雜
篇真欲擬湯休(厚江淹作雜擬三十首有擬湯休上人詩云西北秋風至楚客思悠哉日暮碧)
(雲合佳人殊未來)壠雲寄我山中信(縯陶弘景荅問山中何所有詩山中何所有嶺上多)
(白雲祇可自怡悅不堪持贈君)雪月追君溪上舟(援王子猷居山隂雪霽月朗忽憶戴逵在)
(剡便夜乘小船詣之造門不前而反)會看飛仙虎頭篋(縯顧愷之嘗為虎頭將軍善畫以一)
(厨畫糊題其前寄桓玄皆其深所珍惜者玄乃發其厨竊取畫而纖閉如舊以還之紿云未聞愷之以為妙畫)
(通靈變化而去亦猶人之登仙了無怪色)却來顛倒拾遺裘(子美詩天吳與紫鳳顛倒在短)
(褐)王孫辦作玄真子細雨斜風不濕鷗(援張志和號玄真子)
此景眼前聊妄想幾人林下是真休(縯靈徹詩相逢盡道休官去林下何)
(曾見一人)我今心似一潭月(厚寒山子詩吾心似秋月碧潭清皎潔)君巳身如
萬斛舟(子來兵法曰戰船闊狹長短隨用大小皆以米為率一人重米二石則人數率可知矣)看
畫題詩雙鶴鬢歸田送老一羊裘(子仁嚴光披一羊裘三十年不易)明
年兼與士龍去萬頃滄波没兩鷗(次公杜詩白鷗沒浩蕩萬里誰能馴)
六觀堂老人草書詩一首(堯卿圖經千頃廣化院在杭州城中自注杭橋)
(北院冇六觀堂其名取金剛經夢幻等六物也老人僧了性精於醫善草書共父慈化大師塔)
(銘師名了性餘杭人俗姓朱氏)
物生有象象乃滋(縯左傳物生而後有象象而後有滋滋而後有數)夢幻無根
成斯須方其夢時了非無泡影一失俯仰殊清露未晞
電已徂(次公佛書如來四句偈云一切有為法如夢幻泡影如露亦如電應作如是觀此所謂六觀也)
(今詩自首句至此以講六觀詩白露未晞)此滅滅盡乃真吾(次公佛書生滅滅巳寂滅為樂)
云如死灰實不枯(縯莊子身若槁木心如死灰)逢場作戲三昧俱(縯傳)
(燈錄鄧隠峯曰竿木隨身逢場作戲次公三昧出佛書𣑽云三昧此云正受也)化身為醫忘其
軀草書非學聊自娛落筆巳喚周越奴(次公周越善草書而不逮懷素)
(子仁先生不喜周越草書謂其嶮劣嘗跋懷素帖云此書不佳乃似周越)蒼鼠奮髯飲松腴
剡藤玉板開雪膚(次公蒼鼠奮髯言鼠鬚筆也王羲之寫&KR1472;亭記以鼠鬚筆松腴墨也剡藤)
(玉板言紙用剡溪之藤作紙其佳者名玉板也雪膚言紙之白)遊龍天飛萬人呼(縯隨智果)
(論書云王羲之書如龍跳天門虎卧鳳閣)莫作羞澀羊氏姝(厚梁武帝評書云羊欣書似婢)
(作夫人不堪位置而舉止羞澀終不似真)
閻立本職貢圖(厚譚賓錄貞觀三年東蠻謝元深入朝中書侍郎顔師古奏言昔周)
(武王治致太平遠國歸款乃集其事為王會篇可圖寫貽後以彰服遠之德從之乃命尚書閻)
(立本圖之)
貞觀之德來萬邦浩如滄海吞河江(子仁孫綽海賦抱河合濟吞准納泗)
音容獊獰服竒尨(子仁劉禹錫竹枝詞激訐如吳聲獊獰不可分次公左閔二年晉獻公衣)
(申生以偏衣狐突謂之尨服罕夷曰尨竒無常)横絶嶺海逾濤瀧珍禽瑰產爭
牽扛名王解辮却蓋幢(縯唐書貞觀間蠻夷君長襲衣冠帶刀宿衛束薄海南逾嶺皆)
(解辨請職)粉本遺墨開明窗(次公畫斷唐明皇令吳道子往貌嘉陵山水回奏云臣無粉本)
(並記在心圖之一日而成養源韻語陽秋云世傳職貢圖乃閻立本所畫按朱景元畫斷乃謂其弟立德所作)
(立本所畫諸國王粉本爾)我喟而作心未降魏徵封倫恨不雙(援唐魏徵)
(勸太宗行仁義封德&KR0595;以為不然及貞觀間天下大治德彛巳死太宗曰比徵勸我行仁義既效矣惜不令封)
(倫見之)
和叔盎畫馬次韻
天驥德力備馬外龍麟中(厚南春錄吕光討西域平上疏曰惟龜兹據三十六國之)
(中入其國城天驥龍麟騕褭丹髦萬計盈廏)皇天不遣言兀與畫圖同駑駘
飽官粟未受一洗空(次公杜甫丹青引斯須九重真龍出一洗萬古凡馬空)十駕
均一至(縯荀子騏驥一日千里駑馬十駕則亦及之)何事籋雲風(援漢書天馬歌籋浮)
(雲掩上馳)
書眺說之考牧圖後
我昔在田間但知羊與牛川平牛背穏如駕百斛舟舟
行無人岸自移(縯圖覺經云雲駛月運舟行岸移)我卧讀書牛不知(厚唐)
(書李密乘牛挂漢書一帙角上行且讀之)前有百尾羊聽我鞭聲如鼓鼙我
鞭不妄發(次公神仙傳方平過蔡經家繼呼麻姑至經見麻姑指爪長心自念得以爬背為佳方平)
(巳知之怒其凡也遂呼鞭空中擊之曰吾鞭不妄施意令悔過也)視其後者而鞭之(援莊)
(子善養生者若牧羊然視其後者而鞭之)澤中草木長草長病牛羊(次公先生嘗言)
(有人見牧童驅羊於瘠地牧之人謂曰彼澤地草美何不就牧童曰美草則見食羊何自而肥瘠地之草羊細)
(咀其味乃得肥也)尋山跨坑谷騰趠筋骨彊烟蓑雨笠長林下
老去而今空見畫世間馬耳射東風(縯李白詩世人聞此皆掉頭有如東)
(風射馬耳)悔不長作多牛翁
書丹元子所示李太白真
天人幾何同一漚(厚楞嚴經空生大覺中如海中一漚發)謫仙非謫乃其
游麾斥八極隘九州(厚莊子伯昏無人曰夫至人者上窺青天下潛黃淵麾斥八極神氣)
(不變曹子建七啟曰似若狹六合而隘九州)化為兩鳥鳴相酬一鳴一止三
千秋(縯退之詩雙島海外來飛飛到中州一鳥落城市一鳥巢嵓幽不得相伴鳴爾來三千秋還當三千)
(秋更起鳴相酬)開元有道為少留縻之不可矧肯求西望太白
横峨岷(次公太白鳳翔山也峨岷蜀山也李白蜀道難云西當太白有鳥道可以横絶峨眉巔)眼
高四海空無人大兒汾陽中令君(縯樂天李翰林集序嘗客汾州識汾陽王)
(郭子儀於行伍間為脫其刑責而奬重之及白坐永王之事汾陽王疏請以官爵贖白上許之)小兒天
台賀季真(厚司馬子微著坐忘論李白大鵬賦序予昔於江陵見天台司馬子微謂余有仙風道骨)
(可與神通八極之表因著大鵬遇希有鳥賦以自廣次公禰衡云大兒孔文舉小兒楊德祖餘子碌碌不足數)
(也縯賀知章字季真呼李白為謫仙人)生平不識高將軍手汚吾足乃敢
嗔(援太白嘗被召入内作宫詞於上前張兩足令高力士脫靴力士素貴恥之摘其詩以激貴妃後帝欲官)
(白輒為宫中所沮)作詩一笑君應聞
題毛女真(厚列仙傳毛女字玉姜在華隂山中山客獵師世世見之形體生毛自言始皇)
(宫人秦亡入山食松葉遂不饑寒)
霧鬢風鬟木葉衣(厚翼聞集載唐儀鳳中有柳毅客于涇陽見婦人牧羊於野風鬟兩鬢自)
(言妾洞庭龍女也)山川良是昔人非(縯丁令威歌有鳥有鳥丁令威去家千歲今始歸城)
(郭如故人民非)秖應閒過商顔老獨自吹簫月下歸(援列仙傳蕭史善吹)
(簫秦穆公以其女弄玉妻焉遂教弄玉吹簫作鳳鳴一旦鳳來止其室遂乘之而去)
次韻子由書清汶老所傳秦湘二女圖(次公韓退之詩秦地)
(吹簫女湘波鼓瑟妃所謂二女豈畫此者乎)
春風消冰失瑶玉我本無身安有觸(厚楞嚴經物不觸知身知有觸知身)
(即觸知觸即身)羊生得婦如得風握手一笑未為辱(次公羊生晉羊權也)
(真誥女仙萼綠華詩云羊生摽美秀又真誥載金臺李夫人之少子曰九華真妃降權云冥運之會有絲蘿之)
(纏而權多為謙辭其意不肯南岳夫人曰冥期數感蓋亦有偶對之名不必苟循世中之弊穢而行淫濁之下)
(迹也言畢乃笑又常取權手執之曰妾豈以愆累浮華少時之滯而虧辱於當真之定質邪)先生室
中無天遊(縯莊子室無空虚則婦姑勃磎心無天遊則六鑿相攘)環珮何處鳴風
甌隨魔未必皆魔女但與分燈遣歸去(援維摩經魔波旬從萬二千天)
(女維摩詰謂曰諸姊有法門名無盡燈無盡燈者譬如一燈然百千燈冥者皆明明終不盡天女聞言巳禮維)
(摩詰足隨魔而去)胡為寫真傳世人更要維魔一轉語(厚傳燈錄洞山)
(云遮裏合下得一轉語有一上座下語九十六轉不愜師意)丹元茅茨秖三間太極
老人時往還點檢凡心早除拂方平袖鞭常使物(次公物鬼)
(物也使物字見費長房傳)
次韻李端叔謝送牛戬鴛鴦竹石圖(子功圖畫見聞志道士牛)
(戬河内人工畫翎毛多寫班鳩野鵲但枳棘不甚精高)
聞君談西戎廢食忘早晩王師本不陣(縯穀梁傅善師者不陣)賊
壘何足剗守邊在得士此語要而簡知君論將口(厚前漢贊)
(馮唐之論將)似我識畫眼笑指塵壁間此是老牛戬平生師
衛玠非意常理遣(援晉書衛玠常曰人有不及可以情恕非意相干可以理遣)訴君
定何人未用朝市顯置之勿復道(厚古詩棄捐勿復道)世俗固多
舛歸去亦何須單車度殽&KR0008;(厚劉向新序洛陽西有殽&KR0008;又陸士衡弔魏武文詠)
(歸途以反旆登殽&KR0008;而朅來)如蟲得羽化已脫安用蠒家書空萬軸
涼曝困舒卷(厚李寔四時月令五月濕熱蠧蟲生書經夏不舒展者必生蟲五月以後七月巳前)
(内須三度舒而卷之法要須天晴時於大屋下風凉處不見日曝令乾乘熱氣卷生蟲彌速)念當掃
長物(縯晉書王忱訪王恭見恭所坐六尺簟忱謂其有餘因求之輒以送焉遂坐薦上忱聞而驚恭曰吾)
(平生無長物)閉息默自煖此畫聊付君幽處得小展新詩勿
縱筆羣吠驚邑犬(援楚詞九章邑犬羣吠兮吠所怪也)時來未可知妙斵
待輪扁(縯莊子輪扁之言曰斵輪徐則甘而不固疾則苦而不入不徐不疾得之手而應之心臣不能)
(言有數存焉於其間臣不能喻臣之子臣之子亦不能受之於臣)
子由新修汝州龍興寺吳畫壁(汪韻語陽秋云汝州龍興寺吳道子)
(畫兩壁一壁作維摩示疾文殊來問天女散花一壁作太子遊四門釋迦降魔筆法竒絶子由)
(曾施百練)
丹青久衰工不藝人物尤難到今世每摹市井作公卿
畫手懸知是徒隸吳生巳與不傳死(厚杜詩畫手看前輩吳生遠擅場次)
(公莊子輪扁對齊桓公曰古之人與其不可傳者死矣然則君之所讀者古人之糟粕而巳夫)那復典
刑留近歲(縯詩雖無老成人尚有典刑)人間幾處變西方(次公言畫西方變相)
(也)畫作波濤翻海勢細觀手面分轉側妙筭毫釐得天
契始知真放本精微不比狂花生客慧(次公花不以時開如桃李冬花)
(者謂之狂花又金石上生花亦謂之狂花)似聞遺墨留汝海古壁蝸涎可垂
涕力捐金帛扶棟宇錯落浮雲卷新霽使君坐嘯清夢
餘(厚後漢史弘農成瑨但坐嘯□)幾疊衣紋數衿袂他年弔古知有人
姓名聊寄東坡弟
題過所畫枯木竹石三首
老可能為竹寫真小坡今與竹傳神(次公老可言文與可也小坡言過也)
(過字叔黨先生之子時謂小東坡杜詩此鷹寫真在左綿又云薛公十一鶴盡寫青田真顧愷之云傳神寫照)
(正在阿睹中)山僧自覺菩提長心境都將付卧輪(厚傳燈錄有僧舉卧)
(輪禪師偈云卧輪有伎倆能斷百思想對境心不起菩提日日長六祖聞之曰未也乃云慧能無伎倆不斷百)
(思想對境心數起菩提作麽長)
散木支離得自全(縯莊子匠石見曲轅櫟樹曰此散木也又云支離其形者猶足以養其身)
(終其天年汎支離其德者乎)交柯蚴蟉欲相纏(次公司馬相如賦青龍蚴蟉於東廂)不
須更說能鳴雁(援莊子舍於故人之家故人喜命竪子殺雁而烹之豎子請曰其一能鳴其一)
(不能鳴請奚殺曰殺不能鳴者)要以空中得盡年(厚莊子可以全生可以盡年)
倦看澀勒暗蠻村(厚澀勒嶺南竹名嶺表翼錄箣竹枝上有箣南人呼為箣竹)亂棘
孤藤束瘴根惟有長身六君子依依猶得似淇園(次公淇園)
(出竹前漢溝洫志武帝時河决下淇圍之竹以為楗)
梅聖俞之客歐陽晦夫使工畫茅菴居其中一琴
横牀而已曹子方作詩四韻僕和之云
寂寞王子猷回船剡溪路超遥戴安道雪夕誰與度倒
披王恭&KR0769;(援晉王恭字孝伯嘗披鶴毛裘步雪而行孟昶窺見之歎曰此真神仙中人也)半掩
袁安戶(縯錄異記大雪丈餘洛陽令身出按行見民家皆除雪出至袁安門無有行路謂安巳死令人)
(除雪入戶見安僵卧問何不出安曰大雪人皆餓死不宜干人)應調折絃琴(援賈島詩坐聞西牀)
(琴凍折兩三絃)自和撚鬚句(次公談苑盧延讓詩吟安一箇字撚斷幾莖鬚)
書韓幹二馬
赤髯碧眼老鮮卑迴策如縈獨善騎(縯晉書王濟有馬絶難乘問王湛曰)
(叔頗好騎不湛曰亦好之因騎此馬姿容既妙迴策如縈善騎者無以過之)赭白紫騮俱絶
世馬中岳湛有妍姿(援晉潘岳夏侯湛皆美姿容人謂之連璧)
王進叔所藏畫跋尾五首
徐熙杏花
江左風流王謝家(子仁南齊書王儉嘗謂人曰江左風流宰相惟有謝安杜詩王謝風流遠)
(闔閭丘墓荒)盡攜書畫到天涯却因梅雨丹青暗(次公廣南有黃梅雨)
(最損書畫)洗出徐熙落墨花(邦衡圖畫見聞志徐熙鍾陵人善畫花木落筆為格雜彩副之)
(跡與色不相隠映李後主最愛重其跡開寶末歸朝悉貢上宸廷藏之秘府)
趙昌四季(堯祖圖畫見聞志趙昌字昌之廣漢人工畫花果名推獨秀伎亦難偕)
芍藥
倚竹佳人翠袖長(縯杜詩絶代有佳人幽居在空谷天寒翠袖薄日暮倚修竹)天寒
猶著薄羅裳揚州近日紅千葉自是風流時世粧(次公因話)
(錄崔樞夫人治家整肅容儀端麗不許羣妾作時世粧而時世粧之狀則斜紅不暈也白樂天有詩云時世粧)
(時世粧自出城中傳四方)
躑躅
楓林翠壁楚江邊(次公宋玉九辨江水湛湛兮上有楓阮藉詠懷詩湛湛長江水上有楓樹)
(林)躑躅千層不忍看(次公躑躅山石榴也其花深紅蜀人號映山紅荆楚山壁間最多退)
(之詩躑躅紅千層)開卷便知歸客路劒南樵叟為施丹(次公趙昌自號)
(劒南樵客)
寒菊
輕肌弱骨散幽葩真是青裙兩髻丫便有佳名配黃菊
應緣霜後苦無花
山茶
遊蜂掠盡粉絲黃落蘂猶收蜜露香待得春風幾枝在
年來殺菽有飛霜(次公定元年冬十月隕霜殺菽)
韋偃牧馬圖(子功張彥遠名畫記韋偃工畫山僧竒士老松異石筆力勁健風格高舉)
神工妙技帝所收江都曹韓逝莫留(次公江都王曹霸韓幹也三人皆畫)
(馬之妙具見於杜詩繼則有韋偃焉)人間畫馬唯韋侯當年為誰掃驊騮
(厚杜詩韋侯别我有所適知我憐君畫無敵試拈秃筆掃驊騮倏見麒麟出東壁)至今霜跡踏
長楸(次公曹子建詩走馬長揪間子仁杜詩畫馬圖引霜蹄蹴踏長楸間)圉人困卧沙隴
頭(縯周禮圉師掌教圉人養馬)沙苑茫茫蒺藜秋風騣霧鬛寒颼颼
龍種尚與駑駘遊長稭短豆豈我羞(厚晉書宣帝曰駑馬戀棧豆必不能)
(用也)八鑾六轡非馬謀(次公詩八鑾瑲瑲又小戎六轡在手)古來西山與東
丘(縯西山伯夷也東丘盜跖也伯夷死名於西山之上盜跖死利於東陵之下)
李伯時畫其弟亮功舊隠宅圖
樂天蚤退今安有摩詰長閒古亦無五畆自栽池上竹
(次公樂天池上篇十畆之宅五畆之園有水一池有竹千竿)十年空看輞川圖(厚王維字)
(摩詰隠居輞川自畫為圖有華子岡欹湖竹里館柳浪茱萸沜辛夷塢)近聞陶令開三徑
(縯蔣詡開三徑與其友羊仲求仲遊又陶淵明歸去來云三徑就荒)應許楊雄寄一區(援前)
(漢楊雄處岷山之陽曰郫有田一㕓有宅一區)晩歲與君同活計如雲鵝鴨散
平湖(子仁杜詩房相西亭鵝一羣眠沙泛浦白於雲)
畫車二首
何人畫此隻輪車(次公公羊傳晉人敗秦師於殽匹馬隻輪無反者)便是當年
欹器圖(縯家語孔子觀於魯桓公之廟有欹器焉問守廟者此何器對曰此蓋宥坐之器孔子曰吾聞)
(宥坐之器虚則欹中則正滿則覆明君以為至誡)上易下難須審細左提右挈
免疎虞(厚西漢張耳傳厮養卒之說燕曰以一趙尚易燕況以兩賢王左提右挈滅燕易矣)
九衢歌舞頌王明誰惻寒泉獨自清(次公易井卦九三井渫不食為我心)
(惻可用汲王明並受其福)賴有千車能散福化為膏雨滿重城
宋復古畫瀟湘晩景圖三首
西征憶南國堂上畫瀟湘照眼雲山出浮空野水長舊
遊心自省信手筆都忘會有衡陽客來看意渺茫
落落君懷抱山川自屈蟠經營初有適揮灑不應難江
市人家少烟村古木攢知君有幽意細細為尋看
咫尺殊非少隂晴自不齊徑蟠趨後崦水會赴前溪自
說非人意曾經入馬蹄他年遊宦處應話劒山西
題黃筌畫翎毛花蝶二首
短翎長喙苦喧卑曳練雙翔亦自竒賴有黃鸝鬭嬛好
獨依蘚石立多時
綠隂青子巳愁人忍見東風燕麥新惆悵劉郎今白首
時來看卷覓餘春(縯劉禹錫自連州召入重遊玄都觀無復桃花唯免葵燕麥動摇春風耳)
申王畫馬圖
天寶諸王愛名馬千金爭致華軒下當時不獨玉花驄
飛電流雲絶瀟灑(縯杜甫丹青引先帝天馬玉花驄畫工如山貌不同唐貞觀中骨幹貢良)
(馬一名發電赤一名飛霞驃一名流雲駟一名奔虹赤)兩坊歧薛寧與申(縯歧薛寧申四)
(王皆明皇諸弟)馮凌内廏多清新肉鬉汗血盡龍種(縯杜詩肉鬉碨礧連)
(錢動大宛天馬汗如血其先天馬也)紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能及
雁飛兔走驚絃開翠華按轡從天回五家錦繡遍山谷
百里舄珥遺纖埃(縯玄宗每年幸驪山華清宫楊貴妃姊妹五家扈從家為一隊著一色衣)
(五家合隊照映如百花爛發遺鈿墜舄瑟瑟珠翠粲爛芳馥於路)青騾蜀棧兩超忽(縯元)
(稹望雲騅歌明皇當時無此馬不免騎騾來入蜀)高準濃蛾散荆棘苜蓿連天
鳥自飛五陵佳氣春蕭瑟(縯宛馬嗜苜蓿漢武使永龍種於離宫館杜詩王孫善保)
(千金軀五陵佳氣無時無)
次韻魯直書伯時所畫王摩詰
前身陶彭澤後身韋蘇州欲覓王右丞還向五字求(縯陶)
(淵明韋應物王維皆善五字詩)詩人與畫手蘭菊方春秋又恐兩皆是
分身來入流(縯古語春蘭秋菊各一時之秀金剛經須陀洹名為入流而寔無所入)
予作破琴詩求得宋復古畫邢和璞於柳仲遠仲
遠以此本托王晉卿臨寫為巨軸名為邢房悟前
生圖作小詩題其上
此身何物不堪為逆旅浮雲自不知(縯莊子吾生特逆旅耳維摩詰言是)
(身如浮雲須臾變滅)偶見一張閒故紙便疑身是永禪師
記所見開元寺吳道子畫佛滅度以荅子由(僧祖可名)
(畫記吳道玄陽翟人工畫初名道子玄宗改名道玄下筆有神官至寧王友)
西方真人誰所見衣被七寶從雙狻(厚狻猊獅子也)當時修道
頗辛苦栢生兩肘烏巢肩(厚傳燈錄佛於雪山入定有野鵲於佛頂置巢時去時來)
初如濛濛隠山玉漸如濯濯出水蓮道成一旦就空滅
奔會四海悲人天翔禽哀響動林谷獸鬼躑躅淚迸泉
(次公杜詩淚下如迸泉)龐眉深目彼誰子遶林彈指性自圓隠如
寒月墮清晝空有孤光留故躔(次公月墮清晝以譬佛之滅度光留故躔以譬)
(佛之雖寂滅而猶在蓋月之晝隠非亡故也)春遊古寺拂塵壁遺像久此霾
香烟畫師不復寫名姓皆云道子口所傳從横固巳蔑
孫鄧(縯孫知微鄧隠也元肅圖畫見聞志孫知微字太古通義彭山人每畫聖像必先齋戒疏瀹方始援)
(筆)有如巨鰐吞小鮮(玉父物類相感志南海有鰐魚其狀若鼉有四足見人影則飛躍上)
(人長六七尺有齒如劒吳老子曰冶大國若烹小鮮)來詩所誇孰與此安得攜掛
其旁觀(堯卿子由詩云吾兄子瞻苦好異敗繒破紙收明鮮自從西行上得此試與記錄一代觀)
和流杯石上草書小詩
蜂腰鶴膝嘲希逸(厚南史齊陸厥傳永明時盛為文章吳興沈約陳羣謝朓琅邪王融以氣)
(類相推轂汝南周顒善識聲韻約等文皆用四聲制韻有平頭上尾蜂腰鶴膝五字之中音韻悉異兩句之内)
(角徵不同世呼為永明體縯謝莊字希逸王玄謨問何者為雙聲疊韻荅曰玄瓠為雙聲磝碻為疊韻)春
蚓秋蛇病子雲醉裏自書醒自笑如今二絶更逢君
畫魚歌(湖州道中作)
天寒水落魚在泥短鉤畫水如耕犂渚蒲拔折藻荇亂
(次公杜詩渚蒲芽白水荇青)此意豈復遺鰍鯢(次公鯢有二有鯨鯢之鯢有魚子之鯢今)
(此言魚子也)偶然信手皆虛擊本不辭勞幾萬一一魚中刃
百魚驚蝦蟹奔忙誤跳擲漁人養魚如養雛插竿貫笠
驚鵜鶘豈知白挺閙如雨攪水覓魚嗟巳疎
題王逸少帖
顛張醉素兩秃翁(次公顛張張旭也當時號為張顛醉素僧懷素也頗好飲酒兩秃翁一言)
(其首無髮一言其為僧而祝髮故併以秃翁言之前漢竇嬰與田蚡有隙石建為上分别兩人蚡巳罷朝出止)
(車門召御史大夫韓安國載怒曰與長孺共一秃翁何為首鼠兩端)追逐世好稱書工何
曾夢見王與鍾(縯王義之鍾繇也)妄自粉飾欺盲聾有如市倡
抺青紅妖歌嫚舞眩兒童(子仁退之詩妖歌嫚舞爛不收)謝家夫人淡
丰容蕭然自有林下風(縯謝家夫人謝道韞也為王凝之妻有濟尼者曰王夫人神清)
(散朗故有林下風氣)天門蕩蕩驚跳龍(縯梁武帝評書謂王右軍書字勢雄強如龍跳天門)
(虎卧鳳閣次公前漢禮樂志天門開佚蕩蕩)出林飛鳥一掃空(次公張旭草書如驚蛇入)
(草飛鳥出林)為君草書續其終待我他日不怱怱(援衛恒傳弘農張伯)
(英善草書每下筆必為楷則云怱怱未□草書)
書林逋詩後(子仁逋字君復杭州錢塘人仁宗賜謚和靖先生)
吳儂生長湖山曲(次公吳儂吳語也自稱及彼皆曰儂)呼吸湖光飲山綠
不論世外隠君子傭奴販婦皆冰玉先生可是絶俗人
神清骨冷無由俗我不識君曾夢見瞳子瞭然光可燭
遺篇妙字處處有步遶西湖看不足詩如東野不言寒
(縯孟郊字東野先生祭柳子玉文嘗云郊寒島瘦)書似西臺差少肉(厚宋朝西臺御史李)
(建中善真行字)平生高節巳難繼將死微言猶可錄自言不作
封禪書更肯悲吟白頭曲(逋臨終詩茂陵異日求遺章猶喜初無封禪書縯漢書司)
(馬相如既病免家居茂陵天子曰相如病甚可往悉取其書所忠往而相如巳死問妻妻對曰長卿未死時為)
(一卷書曰有使者來求書奏之其言封禪又相如將聘茂陵女為妾卓文君作白頭吟以自絶相如乃止)我
笑吳人不好事好作祠堂傍脩竹不然配食水仙王(援杭)
(州西湖有水仙王祠)一盞寒泉薦秋菊
戲詠子舟畫兩鸜鵒
風晴日暖摇雙竹竹間對語雙鸜鵒鸜鵒之肉不可食
人生不才果為福子舟之筆利如錐千變萬化皆天機
未知筆下鸜鵒語何似夢中蝴蝶飛
憩寂圖
東坡雖是湖州派竹石風流各一時前世畫師今姓李
不妨還作輞川詩
觀子玉郎中草聖
柳侯運筆如電閃子雲寒悴羊欣儉百斛明珠便可扛
此書非我誰能雙
題李元景畫
聞說神仙郭恕先醉中狂筆勢瀾翻百年寥落何人在
只有華亭李景元
題盧鴻學士堂圖
昔為太室花盧岩在東麓直上登封壇一夜蠒生足徑
歸不復往巒壑空在目安知有千老舒卷不盈掬一處
一盧生裘褐蔭喬木方為世外人行止何煩錄百年入
篋笥犬馬同一束嗟予縛世累歸來有茅屋江干百畆
田清泉映脩竹尚欲逃世名豈須上圖軸
惠崇蘆鴈
惠崇烟雨蘆鴈坐我瀟湘洞庭欲買扁舟歸去故人云
是丹青
余歸自道場何山遇大風因憩耘老溪亭命官奴
秉燭捧硯寫風竹一枝題詩云
更將掀舞勢把燭畫風篠美人為破顔憐此腰肢裊
昭陵六馬唐文皇戰馬也琢石象之立昭陵前客
有持此石本示予為賦之
天將剗隋亂帝遣六龍來森然風雲姿颯爽毛骨開飈
馳不及視山川儼莫回長鳴視八表擾擾萬駑駘秦王
龍鳳姿魯鳥不足摧腰間大白羽中物如風雷區區數
豎子摶取若提孩手持掃天帚六合如塵埃艱難濟大
業一一非常才維時六驥足績與英衛陪功成鏘八鸞
玉輅行天街荒涼昭陵闕古石埋蒼苔
次韻水官詩
淨因大覺璉師以閻立本畫水官遺編禮公公既報
之以詩謂某汝亦作某頓首再拜次韻仍錄二詩為
一卷以獻之(水官騎蒼龍龍行欲上天手攀時且狂浩若乘風船不知幾何長足尾猶在淵)
(下有二從臣左右乘魚黿矍鑠相頸視風舉衣袂翻女子侍君側白頰垂雙鬟手執雉尾扇容如未開蓮)
(從者八九人非鬼非戎蠻出水未成列先登揚旗旜長刀擁旁牌白羽注強拳雖服甲與裳狀貌猶鯨鱣)
(水獸不得從仰面以手扳空虚走雷霆雨雹晦九川風師黑虎囊面目昏塵烟翼從三神人萬里朝天關)
(我從大覺師得此詭怪編畫者古閻子于今三百年見者誰不愛予者誠已難在我猶在子此理寧非禪)
(報之以好詞何必畫在前)
高人豈學畫用筆乃其天譬如善游人一一能操船閻
子本縫掖疇昔慕雲淵丹青偶為戲染指初嘗黿愛之
不自巳筆勢如風翻傳聞貞觀中左衽解椎鬟南夷羞
白雉佛國貢青蓮詔令擬王會别殿寫戎蠻熊冠金絡
額豹袖擁旛旜傳入應門内俯伏脫劍拳天姿儼龍鳳
雜沓朝鵬鱣神功與絶跡後世兩莫扳自從李氏亡羣
盜竊山川長安三日火至寶隨飛烟尚有脫身者漂流
出東關三官豈容獨得此今巳編吁嗟至神物會合當
有年京城諸權貴欲取百計難贈以玉如意豈能動高
禪信應一篇詩皎若畫在前
題李伯時淵明東籬圖
彼哉嵇阮曹終以明自膏靖節固昭曠歸來侣蓬蒿新
霜著疎柳大風起江濤東籬理黃華意不在芳醪白衣
挈壺至徑醉還遊遨悠然見南山意與秋氣高
題懷素草帖
人人送酒不須沽終日松間掛一壺草聖無成狂飲發
真堪畫作醉僧圖
東坡詩集註卷二十七
