東坡詩集註卷五
宋王十朋撰
詠史
詠史和劉道原(十朋道原劉居士渙子也渙筠州人天聖中進士第居官有直氣不)
(屑輒去上居星渚)
仲尼憂世接輿狂臧穀雖殊竟兩亡(縯莊子駢拇篇臧與穀二人相與牧)
(羊而俱亡其羊臧則挾策讀書穀則博塞以遊事業不同其於羊亡均也)吳客謾陳豪士賦
(厚晉史陸機傳齊王冏既矜功自伐受爵不讓機惡之作豪士賦刺焉)桓侯初笑越人方
(援扁鵲姓秦名越人客齊見桓侯曰疾在腠理不治將深桓侯不信復見退走曰疾在骨髓雖司命無如之何)
名高不朽終安用(縯叔孫豹曰太上立德其次立功其次立言此之謂不朽)日飲無
何計亦良(援袁盎為吳相兄子種謂曰絲能日飲無何說王無反而已如此幸得脱)獨掩陳
編弔興廢窗前山雨夜浪浪(子仁退之别知賦雨浪浪其不止)
王莽
漢家殊未識經綸入手功名事事新(堯卿劉夢得詩云不改南山色其餘)
(事事新)百尺穿成連夜井(厚王莽時劉京上言齊郡臨淄縣昌興亭長夢曰天公使我告)
(亭長攝皇帝即真即不信此亭中當有新井亭長晨起視亭中誠有新井入地百尺)千金購得解
飛人(次公莽募有竒藝可以攻匃奴者或言能飛一日千里可以窺匈奴莽輒試之取大鳥翮為兩翼頭)
(與身皆着毛通引環紐飛數百步墮莽知其不可用苟欲獲其名拜為理軍先生)
董卓
公業平時勸用儒諸公何事起相圖(援後漢鄭太字公業卓擅朝太與周)
(珌伍瓊共說卓以韓馥劉岱孔伷張資袁紹為牧守及義兵起卓大怒曰卓初入朝珌瓊勸用善士故相從而)
(諸君到官舉兵相圖此賣卓卓何相負遂斬珌瓊而鄭太以詭辭獲免)只言天下無健者
(縯後漢袁紹傳卓欲廢立紹勃然曰天下健者豈惟董公)豈信車中有布乎(援王允與吕布)
(謀誅卓有人書吕字於布荷而行市歌曰布乎有告卓者卓不悟)
虎兒(此篇當為遠姪作)
舊聞老蚌生明珠(縯韋康字元將弟誕字仲將孔融與康父書曰不意雙珠近出老蚌也)
未省老兔生於莵(援楚人謂虎為於莵)老兔自謂月中物不騎快
馬騎蟾蜍(黃中五經通義曰月中有兔與蟾蜍)蟾蜍爬沙不肯行(縯韓愈效玉川)
(子月蝕詩爬沙脚手鈍誰使女解緣青冥)坐令青衫垂白鬚於莵駿猛不類
渠指揮黃熊駕黑貙丹砂紫麝不用塗(堯卿世之小兒必塗丹砂紫麝)
(以辟不祥)眼光百步走妖狐妖狐莫誇智有餘不勞摇牙咀
爾徒(厚魏志曹真嘗會吳質等真肥朱鑠瘦質召優使說肥瘦真恚拔刀瞋目言爾敢輕脱吾斬爾遂罵)
(坐質按劍曰曹子丹汝非屠机上肉吳質吞爾不摇喉咀爾不摇牙何敢恃勢驕邪)
開元遺事三首
姚宋亡來事事新一官銖重萬人輕朔方老將風流在
不取西蕃石堡城(縯王忠嗣策石堡之得不當所亡)
潭裏車船百倍多廣陵銅器越溪羅三郎官爵如泥土
争唱弘農得寶歌
琵琶絃急衮梁州羯鼓聲高舞臂韝破費八姨三百萬
大唐天子要纏頭(縯明皇自擊羯鼓八姨獻三百萬為大唐天子纏頭)
戲作賈梁道詩(并引)
王凌謂賈充曰汝非賈梁道之子耶乃欲以國與人
由是觀之梁道之忠於魏也久矣司馬景王既執凌
歸過梁道廟凌大呼曰我亦大魏之忠臣也及司馬
病見凌與梁道守而殺之二人者可謂忠義之至精
貫於神明矣然梁道之靈獨不能已其子充之姦至
使首發成濟之事此又理之不可曉者也故予戲作
小詩云
嵇紹似康為有子郗超叛鑒似無孫(縯晉惠帝之難嵇紹死之血汚御衣)
(惠帝曰此嵇侍中血勿洗紹嵇康子也郗超死有遺書一篋乃與桓温奸謀之書父方回見之不哭曰恨汝死)
(晚超鑒孫也)如今更恨賈梁道不殺公閭殺子元(子仁公閭賈充字子)
(元司馬景王字)
歐陽叔弼見訪誦淵明事歎其絶識叔弼既去感
槩不已而賦此詩
淵明求縣令本緣食不足束帶向督郵小屈未為辱翻
然賦歸去豈不念窮獨重以五斗米折腰營口腹(縯晉書陶)
(淵明嘗謂親友曰聊欲絃歌以為三逕之資可乎執事者聞之以為彭澤令郡遣督郵至縣吏白應束帶見之)
(淵明歎曰吾不能為五斗米折腰拳拳事鄉里小人遂解印賦歸去來)云何元相國萬鍾
不滿欲胡椒銖兩多安用八百斛(厚唐書元載字公輔代宗時為宰相賜死)
(籍其家胡椒有八百斛餘物稱是)以此殺其身何啻抵鵲玉(次公鹽鐵論南越以)
(孔雀珥門戶昆山之旁以玉抵鳥鵲)往者不可悔吾其反自燭
李白謫仙詩
我居青空裏君隠黃埃中聲形不相弔心事難形容欲
乘明月光訪君開素懷天杯飲清露展翼登蓬萊佳人
持玉尺度君多少才玉尺不可盡君才無時休對面一
笑語共躡金鰲頭絳宫樓闕百千仞霞衣誰與雲烟浮
顔闔
顔闔古有道躬耕自衣食區區曾小邦不足隠明德軺
軒來我門聘幣繼金璧出門應使者耕稼不謀國但疑
誤將命非敢憚行役使者反錫命戸庭空履迹薄俗徇
世榮截趾履之適所重易所輕隋珠彈飛翼伊人畏照
影獨往就隂息鼎俎薦忠賢誰能死燔炙念彼藏皮冠
安知獲堯客
元祐元年二月八日朝退獨在起居院讀漢書儒
林傳感申公故事作小詩一絶
寂寞申公謝客時自言已見穆生機綰臧下吏明堂廢
又作龍鍾病免歸
龐公
襄陽龐公少檢束白髮不髠亦不俗世所奔趍我獨棄
我已有餘彼不足鹿門有月樹下行虎溪無風舟上宿
不識當時捕魚客但愛長康畫金粟杜口如今不復言
龐公為人不曲局東西有人問老翁為道明燈照華屋
五言七言正兒戲三行五行亦偶爾我性不飲只解醉
正如春風弄羣卉四十年來同幻事老去何須别愚智
古人不住亦不滅我今不作亦不止寄語悠悠世上人
浪生浪死一埃塵洗墨無池筆無冢聊爾作戲悦吾神
東坡詩集註卷五
