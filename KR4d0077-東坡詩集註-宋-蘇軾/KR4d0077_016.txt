東坡詩集註卷十六
宋王十朋註
送别
送賈訥倅眉二首(堯卿訥時朝散郎)
當年入蜀歎空回未見峩眉肯再來童子遙知頌襦袴
使君先已洗尊罍(李大夫眉之賢太守也堯卿元祐元年李琪以朝散大夫知眉州)鹿
頭北望應逄鴈(次公鹿頭關在綿州羅江縣下鹿頭關則趨成都而往眉矣自成都趨眉乃一)
(直南往而云北望未詳時乃季冬故曰逄鴈子仁北望逄鴈意欲其附書也自蜀望中原故云此)人日
東郊尚有梅(人日出東郊渡江游蟇頥山眉之故事也)我老不堪歌樂職後
生試覓子淵才(援前漢王褒字子淵益州刺史王襄欲宣風化於衆庶聞褒有俊才請與相見)
(使作中和樂職宣布詩選好事者令依鹿鳴之詩習而和之)
老翁山下玉淵回手植青松三萬栽父老得書知我在
小軒臨水為誰開試看一一龍蛇活更聽蕭蕭風雨哀
便與甘棠同不翦(縯詩蔽芾甘棠勿翦勿伐)蒼髯白甲待歸來(先君葬於)
(蟇頤山之東二十餘里地名老翁泉君許為一往感歎之深故及之)
送程建用(堯卿字彛仲時為宣德郎還眉山)
先生本舌耕(厚王子年拾遺記賈逵口誦經文以教人贈遺者積粟盈倉或云賈逵非力耕所得)
(誦經舌倦世所謂舌耕也次公洞冥記載黃安讀書畫地以記其數一夕地成池時人謂安舌耕句首所謂先)
(生則指言建用之父也後所謂公子則建用矣)文字浩千頃(次公退之詩歸來閱書史文字浩千)
(頃)空倉付公子坐待發苕穎(次公發苕穎字祖出陸機文賦苕發穎竪離衆絶致)
(而合用則劉禹鍚菑田行亦云蒼蒼一雨後苕穎如雲發)十年困新說兒女争捕影
(次公新說言王介父三經新義也時學者號之曰新經多言性命之說故以捕影言之)鑿垣種蓬
蒿(次公莊子是猶妄鑿垣牆而植蓬蒿也)嘉榖誰復省空餘南陔意(縯詩南陔)
(孝子相戒以養也)太息北堂冷(次公北堂冷則念其母也詩云焉得護草言樹之背說者謂蘐)
(即今萱草可以忘憂也北音背言北堂也故今謂母為萱堂又為北堂)織屨隨方進(縯西漢翟)
(方進辭其後母欲西至京師受經母憐其幼隨之長安織屨以給方進)採薪教韋逞(厚晉書韋)
(逞年小母宋氏晝則教逞遂學成名後仕苻堅為太常)辛勤守一經(厚西漢韋賢子玄成皆以)
(明經位丞相故鄒魯諺曰遺子黃金滿籯不如一經)菽水賢五鼎(縯禮檀弓孔子曰啜菽飲水盡)
(其歡斯謂之孝)今年聞起廢(子仁太史公自序春秋補敝起廢)魯史復光景(縯魯)
(史春秋也王荆公興新學以春秋為破爛朝報廢之元祐初詔復詩賦併復春秋)公子亦改官
三就繁馬頸(次公禮器云大路繁纓一就先路三就次路五就又郊特牲云大路繁纓一就次路)
(繁纓七就釋文繁音步干反今句蓋以其飾馬言之)歸來一笑粲(援榖梁傳有云軍人粲然皆笑)
素髮颯垂領(次公文選潘安仁秋興賦云悟時歲之遒盡兮慨俛首而自省斑鬢彪以承弁兮素)
(髮颯以垂領)會看金花詔湯沐奉朝請(堯卿宋敏求春明退朝錄云予嘗判官告)
(院郡夫人使金花羅紙七張法錦縹袋賜以湯沐之邑而奉朝請乃奉親之榮事也)太公不吾欺
夀與龜鶴永
送杜介歸揚州
再入都門何事空(次公先生守密守徐守湖而謫黃自徙汝居常守登召入為禮部郎中為)
(起居舍人為翰林學士此為再入都門矣)閒看清洛漾春風當年帷幄幾人
在回首觚稜一夢中(縯班固西都賦設璧門之鳳闕上觚稜而栖金爵觚稜闕角也任杜)
(牧之詩觚稜拂斗極回首尚遲遲四朝三七載似夢復非宜倬蘇鶚演義曰觚者學書之牘或以記事削木為)
(之或六面或八面皆可書以有圭角故謂之觚文選操觚進牘或以觚為筆非也)採藥會須逄
薊子(援後漢薊子訓傳有百歲翁自說兒童時見子訓賣藥于會稽市顔色不異於今)問禪何
處識龐翁(次公龐翁龐藴居士也乃與江西道一禪學相契者傳燈錄有傳)歸來鄰里
應迎笑新長淮南舊桂叢(縯文選劉安招隱士詩淮南小山之所作也其詞曰桂樹)
(叢生兮山之幽偃蹇連卷兮枝相繚)
送楊孟容(次公傳者云送知懷安軍先生自謂效黃魯直體觀南昌集所載信然魯直云)
(子瞻詩句妙一世乃收歛光芒入此窘步以見效蓋退之戲效孟郊樊宗師之比以文滑稽耳)
(恐後生不解故追韻道之敬夫黃魯直詩云我詩如曹鄶淺陋不成邦公如大國楚吞五湖三)
(江赤壁風月笛玉堂雲霧窗句法提一律堅城受我降枯松倒澗壑波濤所舂撞萬牛挽不前)
(公乃獨力扛諸人方嗤點渠非趙張雙但懷相識察牀下拜老龐小兒未可知客或許敦厖誠)
(堪壻阿巽買紅纏酒缸)
我家峨眉隂(次公峨眉山在嘉州之峨眉縣而眉州則面其隂也故州以此而得名)與子
同一邦相望六十里共飲玻瓈江江山不違人遍滿千
家窗但苦窗中人寸心不自降子歸治小國洪鐘噎微
撞(縯東方朔客難曰以筳撞鐘豈能發其聲音)我留侍玉座弱步欹豐扛後
生多高才名與黃童雙(厚後漢黃香傳香字文強博學能文章京師號曰天下無雙江)
(夏黃童)不肯入州府故人餘老龐(援後漢龐德公居峴山之南未嘗入城府荆州)
(刺史劉表數延入不能屈乃就候之)慇懃與問訊愛惜霜眉厖何以待我
歸寒醅發春缸
送錢承制赴廣西路分都監
當年我作表忠碑坐覺江山氣未衰舞鳳尚從天目下
(援郭璞詩天目山前兩乳長龍飛鳳舞到錢塘次公天目山以其上有兩湖似左右目名天目也)牧駒
時有渥洼姿(厚漢武帝元鼎四年秋馬生渥洼水中作天馬之歌次公牧應作收周禮教駣攻駒)
(注作收駒也)踞牀到處堪吹笛(縯晉桓伊有蔡邕柯亭管常自吹之王徽之赴召命泊舟)
(青溪素不相識伊於岸上過徽之令人謂曰聞君善吹笛為我一弄伊時已顯貴素聞徽之名便下車踞胡牀)
(為作三調弄畢便上車去客主不交一言)横槊何人解賦詩知是丹霞破佛
手(援傳燈錄丹霞天然禪師於慧林寺遇天大寒師取木佛焚之人或譏之師曰吾燒取舍利人曰木頭何)
(有師曰若爾者何責我乎)先聲應已懾羣夷(廣西僧寺頃有佛動之異錢君取而投之江中)
送顧子敦奉使河朔(子仁子敦顧臨也元祐二年自給事中除天章閣待制出)
(為河北都轉運使)
我友顧子敦軀膽兩俊偉便便十圍腹(縯邊孝先腹便便又晉書尹緯)
(腰帶十圍)不但貯書史容君數百人(厚晉王導嘗枕周顗膝而指其腹曰卿此中何)
(所有答曰此中空洞無物然可容君輩數百人)一笑萬事已十年卧江海了不
見愠喜磨刀向豬羊(次公古樂府木蘭歌云鄰里喜我歸磨刀霍霍向豬羊)釃酒
會鄰里(次公後漢史有擊牛釃酒音所爾切)歸來如一夢豐頰愈茂美平
生批勅手(援唐李藩為給事中制勅有不可遂於黃紙勅後批之吏曰宜别連白紙藩曰别以白紙)
(是文狀豈曰批勒邪)濃墨寫黃紙會當勒燕然(厚後漢竇憲擊匈奴大破之遂登燕)
(然刻石勒功紀漢威德令班固作銘)廊廟登劍履(縯蕭何功第一於是乃令何劍履上殿入朝不)
(趨)翻然向河朔坐念東郡水河來訖不去(見送魯元翰知洛州詩)
如尊乃勇耳(次公王尊為東平相是時東平以至親驕奢不奉法傅相連坐尊視事謂王曰尊來)
(為相人皆弔尊也以尊不容朝廷責使相王耳天下皆言王勇顧但負貴安能勇如尊乃勇耳)
諸公餞子敦軾以病不往復次前韻
君為江南英面作河朔偉人間一好漢誰似張長史(次公)
(舊唐書武后謂狄仁傑曰思得一好漢用之仁傑曰荆州長史張柬之雖老宰相材也)上書苦留
君言拙輒報已(師韓愈孔戣墓誌愈留孔戣奏疏曰如戣輩在朝不過三數人陛下不宜苟順)
(其求不留自助也不報子仁先生詩集有乞留顧臨狀云方今二聖臨御肅正紀綱如臨等輩正當置之左右)
(以輔闕遺也)置之勿復道出處俱可喜攀輿共六尺(縯袁盎謂漢文)
(帝曰天子所與共六尺輿者皆天下豪英)食肉飛萬里(厚後漢班超行詣相者相者曰生燕頷虎)
(頥飛而食肉此萬里侯相也)誰言遠近殊等是朝廷美遙知送别處
醉墨争淋紙我以病杜門商頌空振履(縯莊子曾子居衛三日不舉火)
(十年不製衣曳屣而歌商頌聲滿天地若出金石)後會知何日一歡如覆水善
保千金軀前言戲之耳(次公王立之詩話載元祐中顧子敦有顧屠之號以其極肥偉)
(也其後奉使河朔居士有詩送之云我友顧子敦軀贍兩俊偉便便十圍腹不但貯書史人云磨刀向豬羊釃)
(酒會鄰里人云批勅手皆用屠家語也子敦讀之頗不樂所以居士復和前篇云善保千金軀前言戲之耳)
次韻子由送家退翁知懷安軍
吾州同年友粲若琴上星(次公琴上星言十三徽也)當時功名意豈
止拾紫青(縯夏侯勝云士患不明經經術苟明取青紫如作拾地芥)事既喜違願天
或不假齡今如圖中鶴俛仰在一庭(吾州同年友十三人今存者六人而)
(已故有琴上星圖中鶴之語)退翁守清約霜菊有餘馨鼓笛方入破
朱絃微莫聽西南正春旱廢沼粘枯萍翩然一麾去想
見靈雨零(縯詩衛風靈雨既零命彼倌人)我無謫仙句待詔沉香亭(見續)
(麗人行注)空騎内廐馬(次公翰林學士初入院例賜名馬)天仗隨雲軿竟無
絲毫補眷焉誰汝令永愧舊山叟憑君寄丁寧
送宋構朝散知彭州迎侍二親(尭卿構字承之成都人)
東來誰迎使君車知是丈人屋上烏(縯杜詩丈人屋上烏人好烏亦好)
(劉向說苑太公謂武王曰愛其人者兼屋上之烏憎其人者惡其儲胥)丈人今年二毛初
(厚潘安仁秋興賦余春秋三十有二始見二毛)登樓上馬不用扶(倬杜詩上馬不用扶每扶)
(必怒嗔)使君負弩為前驅蜀人不復談相如(援司馬相如為中郎將使)
(西南夷至蜀太守以下郊迎縣令負弩為前驅蜀人以為寵)老幼化服一事無有鞭
不施安用蒲(縯後漢劉寬為南陽太守吏人有過但蒲鞭罰之示辱而已次公北史崔祖思叔父)
(景真位平昌太守有惠政常懸一蒲鞭而未嘗用去任之曰士人思之為立祠)春波如天漲平
湖(次公此亦柳子厚江南春盡水如天之意也)鞓紅照坐香生膚(次公鞓紅牡丹名見)
(歐陽花譜彭州多此花)絭韝上夀白玉壺(次公史記淳于髠傳有云絭韝鞠&KR1743;侍酒于前)
(徐廣云絭收衣襃也韝臂捍也音溝絭字音義與索隱並音紀免切)公堂登歌鳳將雛(次公)
(鳳將雛樂府曲名)諸孫懽笑争挽鬚蜀人畫作西湖圖
次韻孔常父送張天覺河東提刑
送君應典鷫鸘裘(次公西京雜記司馬相如初與卓文君還成都居貧愁懣以所著鷫鸘裘)
(貰酒為歡)憑仗千鍾洗别愁(次公孔叢子平原君強子高飲曰堯飲千鍾孔子飲百觚古之)
(聖賢無不能飲子何辭焉)脱帽風流餘長史(君喜草書而不工故以此為戲縯長史張旭也)
(杜詩張旭三杯草聖傳脱帽露頂王公前)埋輪家世本留侯(張綱子房七世孫也犍為武都)
(人墓在今彭山君豈其後邪)子河駿馬方争出(麟府馬出子河泌)昭義疲兵
得少休(唐福昭義步兵蓋澤潞弓箭手)定向秋山得嘉句故關黃葉滿
行舟(次公故關即河東之古關也師李端古别離詩水國葉黃時洞庭霜落夜行舟聞商賈宿在楓林下)
(此地送君還茫茫似夢間)
送張天覺得山字
西登太行嶺北望清涼山(次公太行山在澤州晉中縣而岱州五臺山即清涼山也)
晴空浮五髻晻靄卿雲間(師史記天官書若烟非烟若雲非雲郁郁紛紛蕭索輪囷)
(是謂卿雲)餘光入巖石神草出茅菅(縯五臺山有草藥名長松亦名仙茒次公此篇)
(專言長松事有患大風者逄僧指似長松草而愈詳見前寄天覺詩中)何人相指似稍稍
落人寰能令墜指兒虬髯茁冰顔祝君如此草為民已
痌瘝我亦老且病眼花腰脚頑念當勤致此莫作河東
慳
送歐陽辯監澶州酒
汗血駕鼓車何從致千里(縯前漢天馬歌霑赤汗又光武時異國有獻名馬日行千)
(里詔以馬駕鼓車)紛紛糟麴間欲試賢公子君家江南英濯足
滄浪水却渡舊黃河漲沙埋馬耳由來付造物倚伏何
窮已當念楚子文三仕無愠喜
送家安國教授歸成都
别君二十載坐失兩鬢青吾道雖艱難斯文終典刑屢
作退飛鷁(任左傳六鷁退飛)羞看乾死螢(次公杜詩案頭乾死讀書螢)一落
戎馬間五見霜葉零夜談空說劒春夢猶横經新科復
舊貫童子方乞靈須煩凌雲手(縯相如奏大人賦天子大說飄飄然有凌雲氣)
(游天地之間意)去作入蜀星(援後漢和帝遣使者二人當益部皆微服單行李郃指星云有二使)
(星入益州分野)蒼苔高朕室古柏文翁庭(縯高朕室今府學古室是也文翁庭今有)
(古柏處是也)初聞編簡香稍覺鋒鏑腥岷峨有雛鳳梧竹養
脩翎鳴呼應嶰律飛舞集虞廷(援黃帝使伶倫截嶰谷竹聽鳳鳴以制十二律)
吾儕便歸老亦足慰餘齡(次公家安國字復禮眉山人博學舉進士不第後隨韓存)
(寶征乞第得官既而諸公舉之得成都教授故先生有說劒横經鋒鏑腥編簡香之句)
余與李廌方叔相知久矣領貢舉事而李不得第
愧甚作詩送之(子翬按年譜元祐三年戊辰任翰林學士知貢舉又石林先生云李)
(廌陽翟人少以文字見蘇子瞻子瞻喜之及知舉廌適就試意在必得廌以冠多士及考章程)
(文大喜以為廌無疑遂以為魁既拆號悵然出院以詩送廌)
與君相從非一日筆勢翩翩疑可識平生謾說古戰場
(縯李華作弔古戰場文汗為故書他日與蕭穎士讀之稱工華問今誰可及穎士曰君加精便能至矣華愕然)
(而服)過眼終迷日五色(援唐李程貞元中試日五色賦先榜落矣初出試揚於陵遇程詢其)
(所試程示之其破題曰德動天鑒觧聞日華於陵覽之謂程曰公今須作狀元翌日無名於陵深不平乃於故)
(冊子末繕寫而斥其名氏携之以詣主文主文歎賞不已於陵曰當今埸中若有此賦侍郎何以待之主文曰)
(非狀元不可也於陵曰苟如此侍郎已遺賢矣此乃李程所作亟命取李程所納卷對不差一字主文因謀之)
(於陵擢為狀元)我慙不出君大笑行止皆天子何責青袍白紵
五千人知子無怨亦無德買羊酤酒謝玉川(厚韓退之寄玉川子)
(詩買羊酤酒謝不敏)為我醉倒春風前(縯退之紅芍藥歌云花前醉倒歌者誰楚狂小子韓)
(退之)歸家但草凌雲賦我相夫子非臞仙(援相如以為列仙之儒居山澤)
(問形容甚臞)
送成都高士敦鈐轄(堯卿高士敦字仲穆)
栘中老監本虚名(厚前漢蘇武為栘中廐監使匈奴十九年不辱命)懶作燕山
萬里行(余與高君奉使契丹辭免不行)坐看飛鴻迎使節歸來駿馬換
傾城(次公言以為使所得之馬買妾事則纂異記韋生以馬換鮑生之妾而江文通謝希逸為妾換馬賦)
高才本不緣勲閥餘力還思治蜀兵西望雪山烽火盡
不妨尊酒寄平生(次公雪山在蜀之西近吐蕃)
次韻送程六表弟
君家兄弟真連璧(縯晉夏侯湛美容觀與潘岳同輿接茵京師謂之連璧)門十朱
輪家萬石(厚楊惲傳云乘朱輪者十人又石奮傳景帝曰石君與四子皆二千石人臣尊寵舉集其)
(門號奮為萬石君)竹使猶分刺史符(援文帝二年九月初與郡守為銅虎符竹使符)尚
方行賜尚書舄(見將往終南注)前年持節發倉廩(厚汲黯傳河内失火燒千)
(餘家上使黯往視之還曰家人失火屋比延燒不足憂臣過河内河内貧人傷水旱萬家或父子相食臣謹以)
(便宜持節發河内倉粟以賑貧民請歸節伏矯制罪上賢而釋之)到處賣刀收繭栗(賣刀)
(事見山村五絶縯禮記天地之牛角蠒栗)歸來閉口不論功却走渡江誰復
惜君才不用如澗松(縯左太冲詩鬱鬱澗底松)我老得全似社櫟(厚莊)
(子匠石見社樹不顧遂行歸櫟社見夢曰使予也而有用且得有此大也邪)青衫莫厭百僚
底(援老杜狄明府詩有才無命百僚底)白首上有千薪積(縯汲黯云陛下用人如積薪後)
(來者居上)憶昔江湖一釣舟無數雲山供點筆未應便障西
風扇(見王庭老退居見寄詩註)只恐先移北山檄憑君寄謝江南叟
念我空見長安日(見障日峰詩)浮江泝蜀有成言江水在此
吾不食(縯晉桓玄曰江水在此吾不食言)
送錢穆父出守越州二首(堯卿穆父自開封府出守會稽)
簿書常苦百憂集杯酒今應一笑開京兆從教思廣漢
會稽聊喜得方回(次公趙廣漢以蕭望之劾下獄被罪吏民守闕號泣者數萬人願代趙京)
(兆死使收養小民廣漢竟坐腰斬廣漢為京兆廉明威制豪強小民得職百官追思歌之至今又晉書郗愔字)
(方回在北府徐州人多勁悍桓温云京口酒可飲兵可用深不欲愔居之而遺牋自陳老病甚不堪人間乞閑)
(地自養温得牋大喜即轉愔為會稽太守)
若耶溪水雲門寺賀監荷花空自開(師若耶溪雲門寺在越州會稽縣南)
(齊何胤嘗遊馬又賀知章歸老會稽亦在此)我恨今猶在泥滓勸君莫棹酒
船回(厚杜甫奉先劉少府新畫山水障歌云若耶溪雲門寺吾獨胡為在泥滓青鞋布韈從此始又李白)
(云稽山無賀老却棹酒船回)
送程七表弟知泗州(倬名之劭字懿伯)
江湖不在眼塵土坐滿顔繫舟清洛尾初見淮南山淮
山相媚好曉鏡開烟鬟(厚退之炭谷湫祠堂詩擢玉紆烟鬟)持此娱使君
一笑簿領間使君如天馬(援漢書禮樂志有天馬下)朝燕暮荆蠻時
無王良手空老十二閑(厚周禮校人天子十有二閑)聊當出毫末化
服狡與頑勿謂無人知古佛臨清灣赤子視萬類流
萍閱人寰但使可此人餘事真茆菅(師泗州大聖塔臨泗水舟人往來與)
(居人祈禱立有應謂郡政能可此人則餘事等茒菅矣)
送曹輔赴閩漕(尭卿字子方海陵人)
曹子本儒俠筆勢翻濤瀾往來戎馬間邊風裂儒冠詩
成横槊裏楯墨何曾乾(季長潁州苟濟與梁武帝有舊而帝素輕之及受禪乃入北嘗)
(云會於楯鼻磨墨作文檄)一旦事遠遊紅塵隔嚴灘平生羊炙口並
海收鹹酸(並字音普浪反)一從荔枝食豈念苜蓿盤(見和子由詩注)我
亦江海人(厚謝靈運詩本自江海人忠義感君子)市朝非所安常恐青霞
志坐隨白髮闌淵明賦歸去談笑便解官今我何為者
索身良獨難憑君問清淮秋水今幾竿我舟何時發霜
露日已寒
送蹇道士歸廬山
物之有知蓋恃息(厚莊子外物篇物之有知者恃息其不殷非天之罪)孰居無事
使出入(縯莊子天運篇孰居無事而推行是孰居無事淫樂而勸是孰居無事而披拂是師養生論世)
(又任自然而息至近但其所利者唯化食而已矣若神能御氣則口鼻不失息)心無天遊室不
空六鑿相攘婦争席(援莊子室無空虚則婦姑勃蹊心無天遊則六鑿相攘任莊子舍者)
(與之争席)法師逃人入廬山山中無人自往還往者一空還
者失此身正在無還間(次公楞嚴經云佛謂阿難當示汝無所還地且以八還語之明)
(還日輪暗還黑月通還戶牖塞還牆宇緣還分别頑虚還空鬱憞還塵清明還霽而阿難復問無還云何也)
綿綿不絶微風裏内外丹成一彈指(厚老子云綿綿若存用之不勤師道)
(家以烹鍊金石為外丹龍虎胎息吐故納新為内丹)人間俯仰三千秋騎鶴歸來
與子遊(見張安道見示近詩)
送周朝儀守漢州
茶為西南病岷俗記二李(把與稷也倬元豐五年十月李稷傳云初蜀茶額歲三十)
(萬至稷加為五十萬熙寧三年朝廷依李把等申請𣙜川茶)何人折其鋒矯矯六君
子(思道與姪正孺張永徽吳醉翁吕元君宋文輔)君家尤出力流落初坐此謂
當收桑榆華髮看劒履(援光武曰失之東隅收之桑榆)胡為犯風雪歲
晚行未已念歸誠得計顧自為謀耳(次公周氏蜀人也其出守漢州亦自)
(為謀也)吾聞江海間瘡痏有未起莫輕龔遂老君不付尺
箠召還當有詔挽袖謝鄰里猶堪作水衡供帳園林美
(次公宣帝即位渤海盜賊並起丞相舉遂為太守時遂年七十餘召見形貌短小宣帝望見不副所聞心内輕)
(焉謂遂曰何以息其盜賊遂對云云上許焉至渤海盜賊悉平吏民皆富實獄訟止息後上以遂年老不任公)
(卿拜為水衡都尉水衡典上禁苑供帳宮館為宗廟取牲官職親近上甚重之以官夀卒)
送千乘千能兩姪還鄉
治生不求富讀書不求官譬如飲不醉陶然有餘歡君
看龐德翁白首終泥蟠豈無子孫念顧獨遺以安鹿門
上冡回牀下拜龍鸞躬耕竟不起耆舊節獨完(次公後漢龐德)
(公襄陽人也居峴山之南未嘗入城府荆州刺史劉表數延請不能屈乃就候之謂曰先生苦居畎畞而不肯)
(官禄後世何以遺子孫乎公曰世人皆遺之危今獨遺之安雖所遺不同未為無所遺也表歎息而去後遂携)
(其妻子登鹿門山因採藥不返本傳注引襄陽記曰司馬德操嘗詣德公值其渡沔上先人墓德操徑入其堂)
(云徐元直約來就我與德公談又云諸葛孔明每至德公家獨拜牀下乂徐元直云孔明卧龍也又司馬德操)
(曰此間自有伏龍鳳雛先主問為誰曰諸葛孔明龐士元也此四韻皆龐德公事或曰鹿門上冢回牀下拜龍)
(鸞兩句其用事可疑鹿門自是與妻子採藥處上冡自是度沔上而上冡回相見自是司馬德操非諸葛孔明)
(也以俟明識)念汝少多難冰雪落綺紈(厚劉孝標絶交論有綺紈公子)五子
如一人奉養真色難(子仁五子即千乘千之千能千秋千鈞也)烹雞獨餽母
自饗苜蓿盤(援郭太傳茅容字季偉陳留人也林宗見之請寓宿旦日容殺雞為饌林宗以為已)
(設既而供其母自以草蔬與客同飲林宗拜之曰卿賢乎哉因勸令學卒以成德苜蓿槃見和子由詩注)口
腹正累人寧我食無肝(厚後漢太原閔貢字仲叔客居安邑老病家貧不能得肉日買)
(猪肝一斤屠者或不肯與安邑令聞敕令常給仲叔怪而問知之乃歎曰閔仲叔豈以口腹累人邪遂去客沛)
(以夀終)西來四千里敝袍不言寒秀眉我似兄亦復心閒
寬(子仁我兄即太子中舍不欺而提刑渙之子也)忽然舍我去歲晩留餘酸我
豈軒冕人青雲意先闌汝歸蒔松菊環以青琅玕榿隂
三年成可以挂我冠(縯杜詩飽聞榿木三年大與致溪南十畞隂)清江入城
郭小圃生微瀾相從結茅舍曝背談金鑾(次公金鑾殿名在東内還)
(同殿之西北唐陸扆字祥文充翰林學士又拜中書舍人嘗金鑾作賦命學士和扆先成帝覽而嗟挹之)
送周正孺知東川
得郡書生榮還家昔人重而況東西川千騎許上冡(厚前)
(溪許白為定襄太守上書願過故郡鴈門上父祖冡有詔太守都尉以下會此州人以為榮)里門下
車入父老自驚聳(次公皇甫謐高士傳李耳之師嘗謂李耳曰過故鄉而下車子知之乎師)
(石慶醉歸入外門不下車父奮讓曰内史貴人入閭里里中長者走匿而内史坐車中自如故當)端如
何武賢不事長卿寵(次公按武傳武之美事甚多為九卿時多所舉奏號為煩碎不稱其)
(賢公功名略比薛宣而其材不及也而經術正直過之恐别有載稱武賢字以俟博聞又案相如傳相如以中)
(郎將建節使蜀太守以下郊迎縣吏負弩矢先驅蜀人以為寵)清時養材傑杞梓方培
擁(次公陸韓卿詩離宫收把梓)未應遺合抱取用及把拱(厚老子合抱之木生)
(於毫末仔莊子宋有荆氏者宜楸柏桑其拱把而上者求狙猴之杙)如君尚出麾(無巳顔延年詩)
(一麾乃出守)顧我宜耕壟告歸謝先手求去悔不勇豈云慕
廉退實自知衰冗為君掃棠隂畫像或相踵(蜀中太守無不畫像)
(者子仁按先生集中書諸公送周梓州詩後序引此詩有方上章請郡代正孺之語)
次前韻再送周正孺
東川得望郎(師唐李義山酬令狐郎中詩望郎臨古郡)坐與西争重高風傾
石室舊學鄙文冡(次公按本朝趙升成都記載顔師古注文翁傳云文翁學堂于今在益州)
(城内按舊記文翁造講堂及石室講堂一名明堂宫石室一名玉堂又按唐文粹載劉蜕梓州兜率寺文冡銘)
(其序云文冡長沙劉蜕字復愚為文不忍棄其草聚而封之也其銘曰文乎文乎有鬼神乎風水為真將利其)
(子孫乎)蜀人安使君所至野不聳竹馬迎細侯大錢送劉
寵(次公左傳在野不聳細侯後漢郭伋之字也王莽時為并州牧世祖十一年又為并州牧其前在并州也)
(素結恩德及後始至行部到西州美稷有童兒數百各騎竹馬於道路次迎拜伋問兒曹何自遠來對曰聞使)
(君到喜故來奉迎後漢劉寵拜會稽太守郡中大化徵為將作大匠山隂縣有五六老叟龐眉皓髮自若耶山)
(谷間出人賫百錢以送寵云云寵選一大錢受之)遙知句谿路老稚相扶擁(次公)
(今有句谿神廟貌甚雄乃此路也師句谿在中江縣西)看畫古叢祠百怪朝幽拱
牛頭與兜率雲木蔚堆壠(厚牛頭兜率梓州二寺老杜皆有詩)醉鄉追舊
遊(天祐唐王繢著醉鄉記一篇)筆陣賈餘勇(縯左傳齊高固入晉師磔石以投人曰欲勇者)
(賈予餘勇駒父晉王右軍嘗著筆陣圖一篇云夫紙者陣也筆者刀矟也意者將軍也)聊將詩酒
樂一掃簿書冗西風吹好句珠玉本無踵(次公戰國策云珠無足去)
(此數千里而所以能來者好之也)
送吕昌朝知嘉州
不羨三刀夢蜀都聊將八詠繼東吳(縯王濬為廣漢太守夜夢三刀懸於)
(臥屋梁上須臾又益一刀濬甚惡之李毅曰三刀為州字又益一刀者明府其臨益州乎果遷益州刺史次公)
(昌朝得宋復古書八景圖來嘉州其目曰洞庭晚靄廬阜秋雲平田鴈落遠浦帆歸雨暗江村雪藏山麓泉嵓)
(古柏石岸孤松八詠繼東吳則沈休文嘗有東吳八詠者也)臥看古佛凌雲閣勑賜
詩人明月湖(次公凌雲閣即九頂寺有大佛之像明月湖在州治之東)得句會應緣
竹鶴思歸寧復為蓴鱸横空好在修眉色(子仁退之南山詩天宇浮)
(修眉)頭白猶堪乞左符(厚漢文帝為銅虎竹使符右留京師左以與之師公送張嘉州詩云)
(少年不願萬戸侯亦不願見韓荆州頗願身為漢嘉守載酒時作凌雲遊乞左符蓋申前意)
送子由使契丹(倬元祐四年三月十一日子瞻出知杭州八月十六日詔子由為賀)
(遼國生辰國信使)
雲海相望寄此身那因遠適更沾巾(子仁杜南征詩餘生長避地適遠更)
(沾巾)不辭驛騎凌風雪要使天驕識鳳麟(厚匈奴傳單于遺漢書自云胡)
(者天之驕子)沙漠回看清禁月湖山應夢武林春(次公清禁月言子由)
(之念禁省武林春言子由之念杭州水經注錢塘縣有武林山器先曰杭州圖經武林在錢塘縣舊治之北半)
(里)單于若問君家世莫道中朝第一人(次公唐李揆美風儀善奏對帝)
(歎曰卿門地人物文學皆當世第一信朝廷羽儀乎又德宗幸山南揆為盧杞所惡用為入蕃會盟使拜尚書)
(左僕射揆至蕃酋長曰聞唐有第一人李揆公是否揆畏留因紿之曰彼李揆安肯來耶)
座上復借韻送岢嵐軍通判葉朝奉(十朋此詩借劉景文韻)
雲間踏白看纏旗(次公先生言岢嵐邊州所見師軍中有踏白馬過行師以為先驅)莫
忘西湖把酒時夢裏吳山連越嶠(次公言葉朝奉懷吳越也)尊前羌
婦雜胡兒(次公言岢嵐軍也)夕烽過後人初醉(師夕烽過上平安火也)春
鴈來時雪未滋為問從軍真樂否書來麤遣故人知(次公)
(王粲有從軍詩云從軍有苦樂但問所從誰)
送鄧宗古還鄉
廣漢有姜子孝弟行里閭(縯後漢姜詩廣漢人事母至孝)赤眉雖豺虎
弛兵過其墟(縯前漢末赤眉散賊經詩里弛兵而過曰驚大孝必觸鬼神)至今空清
泉無復雙鯉魚(見李修孺留別詩注)南鄭有李郃得妙甘公書(次公)
(後漢李郃漢中南鄭人善河洛風星漢初有甘公石公亦知星夢齡晉志云齊有甘德魏有石申夫皆掌天文)
夜坐指流星驚倒兩使車(次公和帝即位分遣使者皆微服單行各至州縣觀採風)
(謠使者二人當到益部投郃候舍時夏夕露坐郃因仰觀問曰二君發京師時寧知朝廷遣二使耶二人默然)
(驚相視曰不聞也問何以知之郃指星示云有二使星臨益州分野故知之耳)抱關不肯仕布
褐蒙璠璵(次公抱關不肯仕所以言李郃縣召著幕門候吏也師蕭望之傳王仲翁謂望之碌碌反)
(抱關為)西南固多士君得二子餘(師宗古事親孝亦精於星歷之學故用姜詩李)
(郃二子事)凛凛忠文公搜士及樵漁(次公忠文公謂范景仁也宗古必景仁門生矣)
澗谿有幽討(援老杜詩李侯金閨彦脫身事幽討)蘋芷真嘉蔬(次公或云無芷字恐)
(悞)歲晚終不食心惻當何如(厚易井卦井渫不食為我心惻)
次韻送張山人歸彭城(尭卿張驥也)
羡君飄蕩一虚舟(縯莊子有虚船來觸舟)來作錢塘十日遊水洗
禪心都眼淨(次公先生又次韻曹子方同游西湖云上下碧流清似眼)山供詩筆總
眉愁雪中乘興真聊爾(見徑山道中答周長官詩)春盡思歸却罷休
何日五湖從范蠡種魚萬尾橘千頭(縯柳子厚游黃溪記曰有魚數百尾橘千頭事)
(見姪安節遠來夜坐詩尭卿范蠡種魚經云以活鯽魚用竹刀破之入水銀少許同水滓油菜碎之和拌入魚腹内再以菜裹)
(之懸空虞四十九日用河水取腹内元子一二粒置於水中以物蓋之少時一粒即一魚乃魚活小盆中遊只依元種云云)
仲元貺王元直自眉山來見予錢塘留半歲既行
作絶句五首送之
仲君豈弟多學王子清修寡言(縯王獻之與兄弟詣謝安既出客問優劣安曰)
(小者佳客問其故曰吉人之辭寡次公揚子云寡言而法君子也)病後空驚鶴瘦時來
或作鵬鶱(子仁李白詩一屈雖百里鵬鶱望三台)
海角煩君遠訪江源與我同來剩作數詩相送莫教萬
里空回
三人一旦同行(二子與秦少游同寓高齋復同舟北行)留下高齋月明遥
想扁舟京口尚餘孤枕潮聲
更欲留君久住念君去國彌年空使犀顱玉頰(次公犀顱玉頰)
(先生之子也)長懷髯舅悽然
為予遠致慇懃瑞草橋邊老人紅帶雅宜華髮(善權詩文發源)
(云王慶源以恩牓得官居於青神來從東坡求紅帶坡作長篇并帶贈之詩在集中)白醪光泛新
春(老人王慶慶源也)
次韻劉景文送錢蒙仲三首(尭卿是時穆父在越州㞯仲蒙仲皆來錢)
(塘蒙仲欲往赴舉景文以詩送之云膝下五車就業殿前三月亨途日出喚君名姓春風吹過)
(江湖又文價從今第一家風經古無倫不假湘靈十字知君才倍前人又俊氣將探虎穴清才)
(早踐龍門故比隔江白鷺萬人回首王孫自注君出蘇翰林門下有和君秦少章云二子有如)
(雙白鷺隔江相照雪衣明)
誰識天閑老驥不争日暮長途(師伍子胥曰日暮途遠吾故倒行而逆施之)
送盡青雲九子(次公言穆父有九子也嘗戲呼之為九子母文夫又南史何承天巳老為著作)
(郎諸佐並年少荀伯子嘲曰妳母承天曰卿當云鳳皇將九子妳母何言邪)歸去扁舟五湖
(援范蠡乘扁舟汎五湖)
寄語竹林社友同書桂籍天倫王郎獨為鬼錄世間無
此玉人(縯裴楷衛玠人皆謂之玉人)
五字古原春草(援白居易以詩謁顧況況戲之曰長安物貴居大不易及讀至古原草送别云)
(野火燒不盡春風吹又生於是稱歎)千金漢殿長門(次公漢武帝陳皇后廢居長門宫奉百金)
(於司馬相如為作賦以悟主上)經緯尚餘三策(尭卿錢氏先世易與純老皆應制舉答策甚工)
典刑留與諸孫
介亭餞楊傑次公(尭卿次公號無為子定衡杭州圖經云介亭在舊治後聖)
(果寺熙寧中郡守祖無擇對排衙石作介亭左江右湖千里在目先生餞次公於此)
(亭也)
籃輿西出登山門(縯陶淵明對王弘曰向乘藍輿亦足自反)嘉與我友尋仙
村丹青明滅風篁嶺環珮空響桃花源(郡人謂介亭山下為桃源路堯)
(卿柳子厚文曰斗折蛇行明滅可見千嵓萬壑煥若丹青風篁嶺下山水潺湲如聞環佩之聲無異武陵桃源)
前朝欲上已蠟屐(次公晉阮孚性好屐或有詣既正見自蠟屐因歎曰未知一生當著幾兩)
(屐邪)黑雲白雨如傾盆(厚杜詩白帝城中雲如屯白帝城下兩翻盆)今晨積雪
卷千里豈畏觸熱生病根(子仁老杜貽柳少府詩自非曉相訪觸熱生病根)在
家頭陁無為子(次公在家頭陁則鳥窠禪師所謂如謝靈運之儔也)久與青山為
弟昆孤峰盡處亦何有西湖鏡天江抹坤(援杜牧之詩大江吞天去)
(一練横坤抹)臨高麾手謝好住清風萬壑傳其言風回響答
君聽取我亦到處隨君軒
次京師韻送表弟程懿叔赴䕫州運判
與子甥舅氏摧頽各蒼顔竝為東諸侯長此佳江山寒
松無時花安得插髻鬟惟將老不死一笑榮枯間我甚
似樂天但無素與蠻挂冠及未耄當獲一紀閒子亦拙
進取才高命堅頑譬如萬斛舟行此九折灣仲氏新得
道一漚自塵寰(君之兄德孺自言近於佛法有得)歲晚家鄉路莫遣生
榛菅
送張嘉州
少年不願萬戶侯亦不願識韓荆州(援李白上韓荆州書曰天下之談士)
(相聚而言人生不願萬戶侯但願一識韓荆州)頗願身為漢嘉守載酒時作凌
雲遊(次公嘉州九頂山上寺曰凌雲)虛名無用今白首夢中却到龍泓
口(次公龍泓口在凌雲之上土人謂之龍嵓)浮雲軒冕何足言惟有江山難
入手峨眉山月半輪秋影入平羌江水流謫仙此語誰
解道請君見月時登樓笑談萬事真何有一時付與東
巖酒(佛峽人家白酒舊有名)歸來還受一大錢好意莫違黃髮叟
送李陶通直赴清溪(尭卿大臨之子大臨字才元)
忠文文正二大老(司馬温公范蜀公君之師友)蘇李廣平三舍人(蘇子)
(容宋次道與先公才元熙寧中封還李定詞頭天下謂之三舍人)喜見通家賢子弟(縯孔)
(融謂李膺曰先君孔子與君先人李老君同德比義而相師友則融與君累世通家)自言得邑少
風塵(次公陸機詩京洛多風塵)從來勢利關心薄此去溪山琢句新
肯向西湖留數月錢塘初識小麒麟(厚杜詩盡是天上麒麟兒)
送陳之邵僉判赴闕
夜光不自獻(縯史記鄉陽書曰明月之珠夜光之璧以暗投人於道衆莫不按劍相盻何則無因)
(而至前也)天驥良難知從來一狐腋(援國策云千羊之皮不如一狐之腋)或出
五羖皮(厚百里奚亡秦走宛楚鄙人執之秦穆公以五羖皮贖之)賢哉江東守收此
幕中竒無華豈易識(子仁漢章帝詔曰安静之吏悃愊無華)既得不自隨
留君望此府(子仁舊唐書皇甫公義檢校沛王府長史引韋思謙為同府倉曹謂思謙曰公豈此)
(池中之物屈公為數旬客以望此府耳)助我憐其衰二年促膝語一旦長
揖辭林深伏猛在岸改潛珍移(次公伏猛以言虎潛珍以言龍先生又有潛珍)
(閣銘倬賈誼賦襲九淵之神龍兮沕淵潛以自珍)去此當安從失君徒自悲念
君瑚璉質當今臺閣宜去矣會有合豈常懷其私
送江公著知吉州
三吳行盡千山水猶道桐廬更清美(次公桐廬公著鄉里也而桐廬縣在)
(今嚴州)豈獨濁世隱狂奴(援司徒霸與嚴光素舊遣使奉書光答曰懷仁輔義天下悦阿)
(諛順旨要領絶霸得書封奏之帝曰狂奴故態也)時平亦出佳公子(子仁史記太史公曰)
(平原君翩翩濁世之佳公子也)初冠惠文讀城旦(次公漢張武曰梁國大都吏民凋敝且當)
(以柱後惠文彈治之耳秦時獄法吏冠柱後惠文武意以刑法治梁也城旦則司空城旦書蓋刑書也)晩
入奉常陪劒履(次公奉常今之太常也蕭何劍履上殿)方將華省起彈冠
(援貢禹傳王陽在位貢禹彈冠)忽憶釣臺歸洗耳(縯嚴光除諫議大夫不屈車駕即日幸其)
(館光卧不起帝即其卧所撫光腹曰咄咄子陵不可相助為理耶良久乃張目熟視曰昔唐堯著德巢父洗耳)
(士固有志何至相迫乎)未應良木棄大匠要使名駒試千里奉親
官舍當有擇得郡江南差可喜白粲連檣一萬艘(倬郭景純)
(江賦云軸艫相屬萬里連檣注軸船傍艫船尾桅檣掛帆木也)紅粧執樂三千指簿書
期會得餘閒(師前漢禮樂志大臣特以簿書不報期會為故至於風俗流溢恬而不怪以為是適)
(然耳)亦念人生行樂耳(次公楊惲詩人生行樂耳須富貴何時)
送歐陽主簿赴官韋城四首
鳳雛驥子日相高(次公杜詩竇侍御驥之子鳳之雛年未三十名位俱)白髮蒼顔
笑我曹讀遍牙籖三萬軸(縯韓詩鄴侯家多書插架三萬軸一一懸牙籖新若手未)
(觸)却來小邑試牛刀
出處年來恨不齊一尊臨水記分携江湖咫尺吾將老
(次公先生不忘杭州又屢有乞越之興故欲老於江湖也)汝潁東流子却西
白馬津頭春水來(厚九域志滑州黎陽津一名白馬津)白魚猶喜似江淮
使君已復冰堂酒更看重新畫舫齋(次公韋城在滑州主簿之父醉翁嘗)
(官滑州白馬津滑州之地也醉翁知滑州有冰堂酒法作畫舫齋今先生之意所謂使君指見任之太守雖巳)
(復造冰堂酒而未修畫舫齋因醉翁之子往為主簿遂令勸太守更修其父遺迹)
道傍垂白定沽巾正似當年綠髮新故國依然喬木在
典刑復見老成人
送歐陽推官赴華州監酒
我觀文忠公四子皆超越(次公謂伯和仲純叔弼季默也)仲也徑寸珠
照夜明如月(縯搜神記隨侯見大蛇被傷而治之後蛇銜珠以報其珠徑寸純白夜有光明如月)
(之照一名隋侯珠一名明月珠)好詩真脱兔(厚孫子九地篇始如處女敵人開戸終如脱兔敵不)
(及拒)下筆先落鶻知音如周郎(援吳志周瑜字公瑾少精於音樂雖三爵之後其有)
(闕誤瑜知之必顧人為之語曰曲有誤周郎顧)議論亦英發(次公吳志孫權論吕蒙曰子明學問)
(開益籌略竒至可以次於公瑾但言議英發不及之耳)文章乃餘事學道探玄窟
死為長白主(熙寧之末仲純父見僕於京城之東曰吾夢道士持告身授吾曰上帝命汝為長白)
(山主此何祥也明年仲純父沒安國松漠紀聞云長白山在冷山東南白衣觀音所居其山禽獸皆白人或穢)
(其間則致蛇虺之害)名字書絳闕(厚金泉碑謝自然欲過海求師或謂蓬萊去弱水三十萬里不)
(可到天台有司馬子微身居赤城名在絳闕可往從之)傷心清潁尾(厚左傳楚子狩于州來次)
(于潁尾注潁水之尾在下蔡西)巳伴白鷗没喜見三年少俱有千里骨
千里不難到莫遣歴塊蹶(縯王褒聖主得賢臣頌過都越國蹶如歴塊)臨分
出苦語願子書之笏(次公唐書魏徵死太宗使人至其家得書一紙始半幅大抵論任賢)
(去邪之事帝曰朕顧思之恐不免於過公卿侍臣可書之於笏知而必諫也)
送歐陽季默赴闕
先生豈止一懷祖郎君不減王文度膝上幾日今白鬚
(次公王述字懷祖其子坦之字文度雖長大述嘗置之膝上先生指言歐陽永叔也王彪之年二十而髮白時)
(號王白鬚)令我眼中見此父(厚南史王彧字景文袁粲見之稱其風流彧云景文比謝叔源)
(猶為野父粲惆悵良久曰但眼中不見此人)汝南相從三晦朔君去苦早我
來暮霜風凄緊正脱木(厚謝希逸月賦洞庭始波木葉微脱)潁水清淺可
立鷺莫辭白酒瀉香泉(次公香泉酒名)已覺扁舟掠新渡坐看
士衡執别手更遣夢得出竒句(次公晉陸機字士衡雲之兄意謂叔弼與之别)
(也唐劉禹錫字夢得意謂劉景文必有送行詩)郎君可是筦庫人(厚禮記檀弓云趙文子舉)
(晉國筦庫之士七十餘家)乃使驥騄隨蹇步置之行矣無足道賢愚
豈在遇不遇
次前韻送劉景文
白雲在天不可呼(次公西王母為周穆王謠曰白雲在天山陵自出道里遥遠山川間之)
明月豈肯留庭隅怪君西行八百里清坐十日一事無
路人不識呼尚書但見凜凛雄千夫(君一馬兩僕率然相訪逆旅多呼尚)
(書意謂君都頭也)豈知入骨愛詩酒醉倒正欲蛾眉扶一篇向
人寫肝肺四海知我霜鬢鬚(君前有詩見寄云四海共知霜雪滿重陽曾插菊花)
(無)歐陽趙陳皆我有豈謂夫子駕復遷爾來又見三黜
柳共此煖熱飡氊蘇(厚前漢蘇武使匈奴單于留武置大窖中絶不飲食天雨雪武卧齧)
(雪與氊毛并咽之數日得不死)酒肴酸薄紅粉暗秪有潁水清而殊一
朝寂寞風雨散對影誰念月與吾(郡中日與歐陽叔弼趙景貺陳履常相從)
(而景文復至不數日柳戒之亦見過賓客之盛頃所未有然不數日叔弼景文戒之皆去矣)何時歸
帆泝江水春酒一變甘棠湖(景文近卜居九江近甘棠湖)
送王竦朝散赴闕
我家衡山公清而畏人知(縯晉良吏傳胡威質之子也武帝嘗謂威曰卿孰與父清)
(對曰臣不如也臣父清恐人知臣清畏人不知)臧否不出口(援晉阮籍雖不拘禮數然發言玄遠)
(口不臧否人物)默識如蓍龜擢子拱把中云有驥騄姿胡為三
十載尚作窮苦詞(縯退之荆潭唱和詩序懽愉之辭難工窮苦之言易好)文人不
妄語未效此何疑朅來清潁上淚濕中郎詩怪我一年
長而作十年衰同時幾人在豈敢怨白髭願君指松柏
永與霜雪期(伯父為衡州日與君相知有送行詩)
送潞都曹(并引)
乖崖公在蜀(厚范蜀公東齋記張詠自蜀代去留一卷實封文字與僧正希白且云十年後)
(開後十年公薨於陳訃至僧發開所留文字乃公畫像自贊曰乖則違衆崖不利物乖崖之名聊以自表)
(德因號乖崖公)有錄事參軍老病廢事公責之曰胡不歸明
日參軍求去且以詩留别其略曰秋光都似宦情薄
山色不如歸意濃公驚謝之曰吾過矣同僚有詩人
而吾不知因留而慰薦之予幼時聞父老言恨不問
其姓名今都曹潞君以小疾求致仕予誦此語留之
不可乃探前人意作詩送之并送趙德麟陳履常各
賦一篇
積雪困桃李春心誰為容淮光釀山色先作歸意濃我
亦倦游者(縯前漢司馬相如傳言長卿故倦游)君恩繫疎慵欲留耿介士
伴我衰遲蹤吏課升斗積﨑嶇等鉛舂(援前漢江都易王建宫人有過)
(者髠鉗以鉛杵舂不中程輙掠)那將露電身(次公維摩經言是身如電念念不住又佛書云如露)
(亦如電)坐待收千鍾結髮空百戰市人看先鋒誰能搔白
首抱關望夕烽(厚前漢蕭望之以射策甲科為郎上署東都候王仲翁謂之曰不肯碌碌反抱)
(關為)子意諒已成我言寧復從恨無乖崖老一洗芥蔕胷
我田荆溪上(次公荆溪有田先生實事此後滕逹道挽詞中亦云荆溪欲歸老也堯卿荆溪在常)
(之宜興)伏臘亦麤供懷哉江南路會作林下逢
新渡寺送任仲微
春隂欲落雪野氣方升雲我游清潁尾想見翠被君(次公)
(左傳楚子狩于州來次于潁尾圍徐以懼吳楚子次于乾谿以為之援雨雪王皮冠秦復陶翠被豹舄執鞭以)
(出)古來聚散地(厚杜詩古來聚散地宿昔長荆棘)與子復言分倦遊安
税駕(縯漢書司馬長卿故倦遊君實史記李斯云當今大臣之位無居臣上者吾未知所税駕矣)瘦
田失歸耘獨宿古寺中荒雞亂鳴羣(次公晉書祖逖聞荒雞而起舞)送
子以曉角幽幽醒時聞
送運判朱朝奉入蜀
藹藹青城雲娟娟峨眉月(次公此篇惟反覆用岷峨雲月為意青城山則岷也峨眉)
(則峨也杜詩云自為青城客不唾青城地伯恭青城山記云蜀之山近江源者通謂之岷山連峯接岫千里不)
(絶青城乃第一峯也福地記云青城山高三千六百丈周回五十里)隨我西北來照我光
不滅我在塵土中白雲呼我歸我游江湖上明月濕我
衣岷峨天一方雲月在我側謂是山中人相望了不隔
夢尋西南路默數短長亭(厚庾子山哀江南賦云十里五里短亭長亭)似聞
嘉陵江(縯山水至嘉陵江其源出于大散關嘉陵谷)跳波吹枕屏送君無一
物清江飲君馬路穿慈竹林(明仲茅亭客話慈竹聚生根不離母故名之慈也)
父老拜馬下不用驚走藏使者我友生聽訟如家人(援唐)
(書陽城為道州刺史以家人法待吏人宜罰者罰之宜賞者賞之)細說為汝評若逢山
中友問我歸何日為話腰腳輕猶堪踏泉石
和趙德麟送陳傳道
二陳既妙士兩歐惟德人(次公二陳言傳道履常也兩歐言叔弼季默也)王孫
乃龍種(縯杜甫哀王孫詩高帝子孫盡龍種隆凖自與常人殊)世有籋雲鱗(援漢武天)
(馬歌籋浮雲晻上馳)五君從我游傾瀉出怪珍俗物敗人意(縯晉王戎)
(與阮籍為竹林之游戎嘗後至籍曰俗物復來敗人意)兹游實清醇那知有聚散
佳夢失欠伸我舟下清淮(次公先生將離潁州而赴揚州故云)沙水吹玉
塵(次公幽怪錄載橘中四叟相謂曰汝輸我瀛洲玉塵九斛)君行踏曉月疎木挂寸
銀尚寄别後詩翦刻淮南春
送陳伯脩察院赴闕
裕陵固天縱(次公裕陵宋神宗皇帝也)筆有雲漢姿(次公詩曰倬彼雲漢為章于天)
嘗重連山象(援連山易名夏曰連山商曰歸藏周曰周易其實一也伏羲畫八卦文王重之為六)
(十四)不數秋風辭(縯漢武帝幸河東祠后土作秋風辭云秋風起兮白雲飛草木黃落兮鴈南飛)
龍騰與虎變貍豹復何施(厚揚子大人虎别君子豹别辯人貍别貍變則豹豹變則)
(虎)我窮真有數文字乃見知(次公先生因言陳伯修殿策時為宋神宗所知故首)
(述神聖之文而自言其誤蒙聖知乃稱述伯修亦受知之事也)聞君射策日妙語發疇
咨一日喧萬口驚倒同舍兒豈知二十年道路猶遲遲
苦言如藥石(援史記商鞅言苦言藥也甘言疾也養源唐太宗賜高馮鍾乳一劑曰而進藥石之)
(言朕以藥石相報)瞑眩終見思(次公此言伯修殿策時獻直言也)屈信反覆手
獨於君可疑四門方穆穆行矣及此時
送張嘉父長官
都城昔傾蓋駿馬初服輈(次公輈車轅也馬服輈史所謂服轅之馬也考工記輈人)
(為輈有國馬之輈有田馬之輈有駑馬之輈而張衡賦云馬倚輈而徘徊)再見江湖問秋鷹
已離韝(次公鮑明遠詩昔如韝上鷹今似檻中猿)于今三會合每進不少留
豫章既可識(次公豫章堅勁之木最難長其木生之時雜在草萊未易辨識淮南子曰豫章生七)
(年而可知也)瑚璉誰當收微官有民社妙割無雞牛歸來我
益敬器博用自周(縯後漢伏湛傳論曰器博者無近用道長者其功遠)百年子初
筵(援詩賓之初筵)我巳迫旅酬(次公筵將終而勸衆人酒謂之旅酬禮記曾子問曰祭如之何)
(則不行旅酬之事)但當記苦語高節貫白頭
次韻范淳父送秦少章
宿緣在江海世網如予何(子仁文選陸機詩借問予何之世網嬰我身)西來
庾公塵(縯晉王導傳庾亮雖在外鎮而執朝廷之權趨向者多歸之導内不能平嘗遇西風塵起舉扇)
(自蔽徐曰元規塵汙人)已濯長淮波十年淮海人初見一麥禾(次公)
(春秋莊公三十八年大無麥禾十年見一麥禾言久不登豐也)但欣爭訟少未覺舟車
多秦郎忽過我賦詩如卷阿(次公卷阿之詩言求賢用吉士此必秦之詩中勸先)
(生薦賢故下句多言薦拔之意也)句法本黃子(謂魯直也)二豪與揩磨(其兄少游)
(與張文潛)嗟我久離羣(援禮記子夏曰吾離羣而索居亦已久矣)逝將老西河(縯禮)
(記曾子謂子夏曰事夫子於洙泗之間退而老於西河之上)後生多名士欲薦空悲
歌小范真可人(次公桓温過王敦墓曰可人可人)獨肯勤收羅瘦馬識
騄耳(次公騄耳穆天子駿馬名史記滑稽傳曰相士失之貧相馬失之瘦)枯桐得雲和(縯周)
(禮雲和之琴瑟)近聞館李生(李廌方叔)病鶴借一柯(厚成都記李義父作鳥詩曰上)
(林無限樹不借一枝栖太宗曰將與卿全樹何止一枝)贈行苦說我妙語慰蹉跎
西羌已解仇(縯趙充國傳先零與諸羌解仇交質盟詛)烽火連朝那(次公朝那西邊)
(地名屬安定)坐籌付公等(任前漢宋義謂項羽曰坐運籌策公不如我)吾將寄潛
沱(次公潛沱成都水名先生言吾則歸休於此也)
次韻蘇伯固游蜀岡送李孝博奉使嶺表
新苖未沒鶴(任退之稲畦詩魚肥知已秀鶴沒覺秋深)老葉方翳蟬(子仁傅玄蟬賦)
(翳密葉之重蔭兮處閑樹之肅清)綠渠浸麻水白板燒松煙笑窺有紅
頰醉臥皆華顛家家機杼鳴樹樹棃棗懸野無佩犢子
(縯謂人不事武而皆耕種也龔遂為渤海太守民有帶持刀劍者謂曰胡為帶牛佩犢)府有騎鶴
仙(次公太平廣記昔有四人各言所願甲曰願多財乙曰願為揚州太守丙曰願為神仙丁皆笑之衆問如)
(何曰腰纏十萬貫騎鶴上揚州欲兼三子之願也先生為揚州故以騎鶴為言)觀風嶠南使出
相山東賢(次公嶠南即嶺南也李孝博山東人而又相家子故云出相山東賢山東出相語在前漢)
(贊)渡江弔狠石(縯狠石在潤州甘露寺有石如羊相傳謂之狠石云諸葛孔明坐其上與孫仲)
(謀論曹公也)過嶺酌貪泉(援晉書吳隠之為廣州刺史未至州二十里地名石門有水曰貪泉)
(飲者懷無厭之心隠之既至乃酌而飲之賦詩曰縱使夷齊飲終當不易心)與君步徙倚望
彼脩連娟願及南枝謝早隨北鴈翩歸來春酒熟共看
山櫻然(次公沈約詩野棠開未落山櫻發欲然)
送晁美叔
我年二十無朋儔當時四海一子由君來叩門如有求
頎然病鶴清而脩(次公頎然長貌也詩云碩人其頎)醉翁遣我從子游
翁如退之蹈軻丘(縯退之贈張籍詩云子身蹈軻丘爵位不早綰)尚欲放子出
一頭(嘉祐初軾與子由寓興國浴室美叔忽見訪云吾從歐陽公游久矣公令我來與子定交謂子必名)
(世老夫須放他出一頭地)酒醒夢斷四十秋病鶴不病骨愈虯惟有
我顔老可羞(子仁退之送侯繼詩我齒豁何鄙君顔老可憎)醉翁賓客散九州
幾人白髮還相收我如懷祖拙自謀正作尚書巳過優
(縯晉書玉述字懷祖與羲之齊名而羲之甚輕之由是情好不恊羲之嘗謂賓友懷祖正當作尚書耳投老可)
(得僕射若求會稽便自邈然)君求會稽實良籌(次公先生因言美叔求越州故用越州事)
(實良籌又暗用郄超為其父方回畫計乞會稽也)往看萬壑爭交流(君近乞越州厚晉書)
(人或問顧愷之會稽山水之狀曰千巖競秀萬壑爭流)
送陳德林赴真州
君為縣令元豐中吏貪功利似病農君欲言之路無從
移書諫臣以自通(諫臣蹇受之也)元豐天子為改容(次公元豐天子神宗)
(皇帝)我時匹馬江西東問之逆旅言頗同老人愛君如劉
寵(縯後漢劉寵罷會稽郡有五六老叟從若耶山谷間出人持百錢送寵寵曰吾政何能及公言耶勤苦父)
(老為人選一大錢受之)小兒敬君如魯恭(援後漢魯恭為中牟令)爾來明目
逹四聰收拾駔駿冀北空君為赤令有古風(次公東京惟開封祥)
(符西京惟河南永安南京惟宋城北京惟元城謂之赤縣其餘乃謂之畿縣也)政聲直入明光
宫天廐如海養羣龍并收其子豈不公(君之子祁舉制策文學行義為)
(時所稱)白沙何必煩此翁(子仁真州唐永正縣白沙鎮也)
送蔣穎叔帥熙河(并引)
穎叔出使臨洮軾與穆父仲至同餞之各賦詩一篇
以今我來思為韻致遄歸之意軾得我字
西方猶宿師論將不及我苟無深入計(厚前漢李陵武帝以為有廣之)
(風使將八百騎深入匈奴二千餘里)緩帶我亦可(厚晉書羊祜在軍不親戎服嘗輕裘緩帶)承
明正須君(援承明漢殿廬名嚴助為會稽守帝賜書曰君厭承明之廬勞侍從之事懷故土出為郡)
(吏)文字粲藻火(厚尚書宗彛藻火)自薦誰云數留行終不果正
坐喜論兵臨老付邊𤨏(厚前漢丙吉傳案邊長吏𤨏科條其人張晏曰𤨏錄也欲科條)
(其人老少及所經歴知其本以文武進也)新詩出談笑僚友困掀簸我欲歌
枤杜楊柳方婀娜(次公詩枤杜勞還師之詩也詩曰昔我往矣楊柳依依今我來思雨雪霏)
(霏又詩云婀娜其枝)邊風事首虜(次公首虜奏虜首之數也馮唐傳曰魏尚為雲中守坐首虜差)
(六級而奪爵)所得蓋么麽(厚通俗文云不長曰么細小曰麽)願為魯連書一
射聊城笴(縯史記燕將保守聊城齊田單攻之不下死傷無數魯連乃為書約之矢以射城中遺燕)
(將燕將自殺乃下)隂功在不殺結草酬魏顆(援左傳載魏武子有嬖妾無子武子)
(疾命顆曰必嫁是疾病則曰必以為殉及卒顆嫁之及輔氏之役見老人結草以抗杜回回躓而顛故獲之夜)
(夢之曰余而所嫁婦人之父也爾用先人之治命余是以報)
再送二首
使君九萬擊鵬鵾(縯莊子北溟有魚其名為鵾化而為鳥其名為鵬鵬之徙於南溟也水擊)
(三千里摶風而上者九萬里)肯為陽關一斷魂不用寬心九千里安
西都護國西門(次公安西都護則唐貞觀中置府也都護本事漢鄭吉初護鄯善以西南道旣)
(破車師降日遂威震西域遂并護車師以西北道故號都護自吉始焉)
餘刅西屠横海鯤(厚莊子恢恢乎其於游刅必有餘地矣次公李白詩横行青海夜帶刀西)
(屠石堡取錦袍而賈誼賦云横海之鱣鯨也子仁魏顥李翰林集序云横海鯤負天鵬豈池籠縈之)應予
詩䜟是游魂(次公先生舊有本注云穎叔未有帥洮之命作扈駕詩某和有游魂之句遂成吟䜟)
(盖先生詩云回首鵷行有人傑坐知羌虜是游魂是也)歸來趁别陶弘景看挂衣
冠神武門(縯梁史陶弘景挂衣冠神武門上書辭官)
送襄陽從事李友諒歸錢塘
居杭積五歲(師川按年譜先生熙寧四年通判杭州凢三年又元祐四年知杭州凢二年)自
意本杭人故山歸無家欲上西湖鄰良田不難買靜士
誰當親髯張既超然老潛亦絶倫李子冰玉姿(次公髯張老潛)
(李子皆杭州人髯張不知為誰老潛豈道潛師曰參寥子者乎李子則友諒也)文行兩清淳歸
從三人遊便足了此身公堤不改作姥嶺行開新(次公公堤)
(乃先生所築杭人謂之蘇公堤也姥嶺則天姥山也)幽夢隨子去松花落衣巾
送黃師是赴兩浙憲
世久無此士我晩得王孫寧非叔度家豈出次公門(縯後)
(漢黃憲字叔度前漢黃霸字次公)白首沉下吏綠衣有公言(次公當時人有未解)
(此句問之先生先生曰吾家朝雲每見師是怪其官職不遷耳然後知綠衣指朝雲)哀哉吳越人
久為江湖吞官自倒帑廩飽不及黎元(次公詩意言吳越之人久罹水)
(患官雖費財於帑庫費糧於倉廪而終不救黎元之饑困也)近聞海上港漸出水底
村願君五袴手招此半菽魂(厚漢書項羽曰歲饑民貧士卒食半菽)一見
刺史天(縯後漢蘇章字孺文為冀州刺史故人為清河太守章行部按其姦贓乃請太守為設酒肴陳)
(平生之好甚歡太守喜曰人皆有一天我獨有二天章曰今夕蘇孺文飲故人酒私恩也明日冀州刺史按事)
(公法也遂舉正其罪)稍忘獄吏尊(厚前漢周勃下獄獄吏侵辱之及後出獄曰吾嘗將兵百萬安)
(知獄吏之貴乎)會稽入吾手(厚樂天詩濟源山水好老尹知之久常日聽人言今秋入吾手)鏡
湖小於盆(次公是時先生欲乞守越此言水患銷而湖水不泛溢也)比我東來時無
復瘡痍存
送范中濟經略侍郎分韻賦詩軾得先字且贈以
魚枕杯四馬箠一
梁李久樂禍(次公梁李指言西夏三種族也西夏在唐賜姓李則李繼遷是巳在前宋朝賜姓趙)
(元昊是巳其承襲者旣姓趙而其餘種族猶李姓焉梁猶其妻之黨也梁氏擅權遂至弑立故梁李有用兵相)
(闘之禍)自焚豈非天(縯左傳曰兵猶火也弗戢將自焚也)兩鼠鬭穴中一勝
亦偶然(次公史記秦伐韓軍於閼與廉頗樂乘皆以道遠險狹難救趙奢獨曰道遠險狹譬猶兩鼠鬭)
(穴中將勇者勝)謀初要百慮事後乃萬全廟堂選世將(援唐書突厥擾)
(河北武后以薛訥世將以為安東道經略使訥即仁貴之子也)范氏真多賢仁風被宿
麥(厚晉書袁宏世為東陽郡謝安送之取一扇授之曰聊以贈行宏曰輙當奉揚仁風慰彼黎庶)綠浪
搖秦川號令聳毛羽先聲落虚弦(厚戰國策更嬴與魏王處京臺之下仰見)
(飛鳥引弓虚發而下之魏王曰射可至此乎更嬴曰此孽也其飛徐而鳴悲故瘡未息而驚心未去也聞弦音)
(引而高飛故瘡殞也)我家天一方(子仁前漢烏孫公主歌曰吾家嫁我兮天一方)去路城
西偏(厚左傳鄭伯使公孫獲處許西偏)投竿困障日賣劒行歸田(縯龔遂為)
(渤海太守令民賣劍買牛賣刀買犢)贈君荆魚杯(堯祖荆州出魚枕可為杯)副以蜀馬
鞭(次公杜牧送冀處士詩贈以蜀馬箠副之胡罽裘)一醉可以起無令祖生先
(援晉劉琨與祖逖為友聞逖被用與親故書曰吾枕戈待旦志梟逆虜常恐祖生先吾著鞭)
謝仲適座上送王敏仲北使
衝風振河朔(次公此巳下定州詩也)飛霧失太行相逢不相識下
馬須眉黃洗眼忽驚笑見此玉節郎(龜父沈括云古之節如今之虎符其)
(用則有圭璋龍虎之别)吾有賢主人共此燈燭光聚散一夢中人
北馬南翔吾生如寄耳(次公魏文帝樂府云人生如寄多憂何為又謝安與支遁書云)
(人生如寄耳終日戚戚當來晤言銷之出法苑珠林)送老天一方(次公此先生言其在定州也)
幸子遇明主陳經入西廂(次公言王敏仲之在經筵也)歸期不可緩
倚相宜在傍(縯左傳楚子與右尹子革語左史倚相趨而過王曰良史也是能讀三墳五典八索)
(九丘)
送曾仲錫通判如京師
邊城歲暮多風雪強壓香醪與君别玉帳夜談霜月苦
(次公玉帳將軍帳也古有玉帳經杜送嚴公詩公留玉帳術李白司馬將軍歌云退居玉帳臨河魁)鐵騎
曉出冰河裂斷蓬飛葉卷黃沙秪有千林䰒鬆花(厚曾子固)
(云齊地寒甚夜氣如霧凝於木上旦起視之如雪白出飄滿庭階尤為可愛齊人謂之霜松䰒鬆花疑即此者)
(也)應為王孫朝上國珠幢玉節與排衙左援公孝右孟
博我居其間嘯且諾(縯後漢汝南太守宗資以郡事委功曹范滂南陽太守成瑨亦委功)
(曹岑晊郡為語曰汝南太守范孟博南陽宗資主畫諾南陽太守岑公孝弘農成瑨但坐嘯)僕夫為
我催歸來要與北海春水爭先回
次韻和錢穆父送别并求頓遞酒
聯鑣接武兩長身(厚禮記堂上接武堂下布武次公韓退之作孔戣墓銘有白而長身之語)
鵷鷺行中語笑親九子羡君門戸壯(厚先生嘗云錢四莫亂與他名字然)
(穆父是時已有九子遂以九子母丈夫目之)八州憐我往來頻(次公先生自杭倅徙知密)
(州又徙徐又徙湖及哲宗即位知登州元祐四年知杭六年知潁七年徙揚至此又知定州前後凡八州也)
佇聞東府開賓閣(縯公孫弘自徒步數年至宰相封侯於是起賓館開東閣以延賢人)便
乞西湖洗塞塵(厚先生云本欲乞鑑湖就東府對耳唐書賀知章嘗乞周宫湖以為放生池賜)
(鑑湖一曲)更向青齊覓消息要知從事是何人(援晉桓温有主簿善别酒)
(以好者為青州從事謂到臍也)
次韻李端叔送保倅翟安常赴闕兼寄子由
中山保塞兩窮邊卧治雍容巳百年(次公中山定州也保塞保州也)顧
我迂愚分竹使與君談笑用蒲鞭(厚後漢劉寬典歴三郡吏民有過但用蒲)
(鞭罰之示辱而巳)松荒三徑思元亮(援陶淵明歸去來云三徑就荒松菊猶存)草合
平池憶惠連(縯南史謝靈運每有篇章對族弟惠連輙得佳句嘗於永嘉西堂思詩竟日不就忽)
(夢見惠連即得池塘生春草之句大以為工)白髮歸心憑說與古來誰似兩
疎賢(厚前漢疎廣為太傅兄子受為少傅一旦致仕而歸人皆歎息曰賢哉二大夫也)
次韻王雄州送侍其涇州
威聲又數中興年(縯杜甫喜逹行在所詩今朝漢社稷新數中興年)二虜行當
一矢聯(次公周易射雉一矢亡)聞道名城得真將(厚皮日休七愛詩序定大亂者)
(必有真將以李太尉為真將)故應驚羽落空弦(詳見前)追鋒歸去雄三
衛(厚傳車曰追鋒車遽則乘之昔魏帝召司馬仲逹乘追鋒車四百餘里一宿而至次公三衛在唐制有司)
(戈司階執干執戟謂之四色官而在前本朝神宗時官制有左右金吾衛有左右衛有諸衛是三也於左右金)
(吾衛則有上將軍於左右衛亦有上將軍於諸衛則有大將軍上將軍右將軍此之謂衛官也)授鉞重
來定十連(次公禮記十國為連連有帥)别酒回頭便陳迹(縯王羲之蘭亭詩序)
(云俯仰之間已為陳迹)號呶端合發初筵(詩賓之初筵篇有曰載號載呶)
追餞正輔表兄至博羅賦詩為别
孤臣南游墮黃菅君亦何事來收蠻艤舟蜑戶龍岡窟
(次公惠州有蜑戶而龍岡則惠州江之處所也)置酒椰葉桄榔間高談巳笑衰
語陋傑句尤覺清詩孱博羅小縣僧舍古我不忍去君
忘還君應回望秦與楚夢涉漢水愁秦關我亦坐念高
安客(次公高安客指言筠州也筠州治高安縣時子由分司南京筠州居住也)神游黃蘖參
桐山(厚傳燈錄洪州黃蘖希遷禪師筠州桐山良玠禪師高安昔日屬洪州故云爾)何時曠蕩
洗瑕謫(次公曠蕩言赦恩也史有云曠蕩之澤)與君歸駕相追攀梨花寒
食隔江路兩山遙對雙煙鬟歸耕不用一錢物惟要兩
脚飛孱顔玉牀丹鏃記分我(厚本草圖經丹砂辰州者最勝生深山石崖間土人)
(採之宂地數十丈始見苖乃白石耳謂之朱砂辰砂生石上若箭鏃紫黯鐵而光明瑩徹者真辰砂也)助
我金鼎光斕斑(子蒼大丹祕契圖金鼎篇云金鼎者上應天下應地中應人民)
再用前韻
樂天䨇鬚如霜菅始知謝遣素與蠻我兄綠髮蔚如故
已了夢幻齊人閒蛾眉勸酒聊爾耳(援晉書阮咸嘗曰未能免俗聊復爾)
(耳)處仲太忍茂弘孱(縯晉書王敦字處仲王導字茂弘敦與導嘗造王愷愷使美人行酒)
(以客飲不盡輙殺之酒至導敦所敦故不肯持美人悲懼失色而敦傲然不視導素不能飲恐行酒者得罪遂)
(勉強盡觴導還歎曰處仲若當世心懷剛忍非令終也)三杯徑醉便歸卧海上知
復幾往還連娟六么趁蹋鞠(次公蹋鞠字出衛青傳今之蹴鞠也於六么言之則)
(舞有蹴鞠六么也邦衡琵琶錄唐崑崙彈新翻羽調綠腰注云綠腰即錄要是也本自樂工進曲上令錄出要)
(者乃以為名誤言綠腰也)杳眇三疊縈陽關(厚先生詩話云世傳陽關三疊然今世歌者每)
(句再疊而巳若只通一首言之及是四疊皆非是或每句三唱以應四疊之說則叢然無復節奏予在密州有)
(文勛長官者以事至密自云得古本陽關其聲宛轉淒斷不類向之所聞每再唱而第一句不疊乃知舊本三)
(疊盖如此)酒醒夢斷何所有落花流水空青山忽驚鐃鼓發
半夜明月不許幽人攀贈行無物惟一語莫遣瘴霧侵
雲鬟羅浮道人一傾蓋欲繫白日留君顔應知我是香
案吏他年許綴蓬萊班(次公元稹詩我是玉皇香案吏謫居猶得近蓬萊)
送鮮于都曹歸蜀灌口舊居(彦章成都今古記云秦昭王以李冰代弱)
(守鑿離堆辟沬水之害穿二江成都中於是沃野千里號為陸海民思其惠立廟在灌口山)
籋盡霜鬚照碧銅(次公籋讀如鑷碧銅鏡也)依然春雪在長松(次公言白)
(髮也)朝行犀浦催收芋(次公犀浦在郫縣子翬青城山記云李冰琢五石犀以厭水一在青)
(城二在犀浦一在成都市橋一在江中號犀浦為沉犀浦)夜渡繩橋看伏龍(次公繩橋在灌)
(口引繩架之故云繩橋昔李太守之子禁龍於此今山上有伏龍觀焉養源白樂天蠻子朝云泛皮船兮渡繩)
(橋)莫歎倦游無駟馬要將老健敵千鍾子雲三世惟身
在(援揚子雲歴成哀平三世不徙官)為向西南說病容
送邵道士彦肅還都嶠(十朋洞天福地記三十六小洞天記第二十都嶠山)
(洞周回一百八十里名寶玄之天在容州)
乞得紛紛擾擾身結茆都嶠與仙鄰少而寡欲顔常好
老不求名語益真許邁有妻還學道(縯晉許邁字遠遊初學道時其妻尚)
(在父母既終乃遣妻孫氏還家遂擕其同志徧遊名山焉)陶潛無酒亦從人(援陶潛傳羊松)
(齡龐遵等或有酒要之共至酒座雖不識主人亦欣然無忤酣醉便返)相隨十日還歸去
萬劫清游結此因
送仲素寺丞致政歸潛山
潛山隱居七十四紺瞳綠髮初謝事腹中靈液變丹砂
江上幽居連福地彭城為我駐三日明月滿船同一醉
丹青細字口傳訣顧我沈迷真棄耳來年四十髮蒼蒼
始欲求方救憔悴他年若訪潛山居慎勿逃人改名字
送蘇伯固效韋蘇州
三度别君來此别真遲暮白盡老髭鬚明日淮南去酒
罷月隨人淚濕花如霧後夜逐君還夢繞江南路
送柳宜歸
折脚鐺中煨淡粥曲枝桑下飲離杯書生不是南遷客
魑魅驚人須早廻
送都監北歸
一聲鴻鴈破江雲萬里梧桐卷露銀我自飄零是羇客
更堪秋晩送行人
送柳子玉赴靈山
世事方艱便猛回此心未老巳先灰何時夢入真君殿
也學傳呼觀主來
䟦姜公弼課冊姜君瓊人巳卯閏九月來從學於
東坡至儋耳庚辰三月方還瓊(四言)
雲興天際欻若車蓋凝目未瞬瀰漫霮䨴驚雷出火喬
木靡碎殷地爇空萬夫皆廢懸溜綆墜日中見沬移晷
而收野無完塊
和董傳留别(堯卿董傳字至和洛陽人有詩名於時嘗在鳳翔與東坡相從韓魏公鎮)
(長安傳有詩云古來風義遺才少近世公卿薦士稀韓舉而巳卒矣)
麤繒大布裹生涯腹有詩書氣自華厭伴老儒烹瓠葉
(縯後漢劉昆教授弟子嘗五百餘人每春秋享射常備列典儀以素米瓠葉為爼豆次公小雅瓠葉詩曰幡幡)
(瓠葉采之烹之鄭氏注云酒既成先與父兄室人烹瓠葉而飲)強隨舉子踏槐花(援南部新)
(書載長安舉士六月後落第者不出京謂之過夏借淨坊廟院作文章曰夏課時語曰槐花黃舉子忙)囊
空不辦尋春馬(厚孟郊詩春風得意馬蹄疾一日看盡長安花)眼亂行看擇婿
車(援唐進士開宴常寄曲江亭其日公卿家傾城縦觀鈿車珠鞅櫛比而至中東榻之選十八九)得意
猶堪誇世俗詔黃新濕字如鴉(縯盧仝示添丁詩閒來案上翻墨汁塗抹詩書)
(如老鴉)
和沈立之留别二首
而今父老千行淚一似當時初去時不用鐫碑頌遺愛
大人清德畏人知
卧聞鐃鼓送歸艎夢裏怱怱共一觴試問别來愁幾許
春江萬斛若為量(去時予在試院)
次韻代留别
絳蠟燒殘玉斝飛離歌唱徹萬行啼他年一舸鴟夷去
應記儂家舊姓西(次公按寰宇記載西施施其姓也所居多施故有東施家西施家黃魯直)
(詩云世有捧心學取笑如東施今云舊姓西豈偶不契勘耶然不害其詩句之妙)
留别金山寶覺圓通二長老
沐罷巾冠快晩凉睡餘齒頰帶茶香&KR0712;舟北岸何時渡
晞髮東軒未肯忙(厚楚詞與女沐兮咸池睎汝髮兮陽之阿)康濟此身殊有
道醫治外物本無方風流二老長還往顧我歸期尚渺
茫
子由自南都來陳三日而别
天子自逐客(縯史記李斯傳秦宗室大臣請一切逐客斯乃上書云云)尚能哀楚囚
奔馳二百里徑來寬我憂相逢知有得道眼清不流别
來未一年落盡驕氣浮(子仁史記老子謂孔子曰去子之驕氣與多欲態色與淫志)
嗟我晩聞道欵啓如孫休(厚孫休人名莊子子扁慶子曰今休欵啓寡聞之民也)
至言雖久服放心不自收(次公莊子至言去言)悟彼善知識妙藥
應所投(師維摩經言世尊現身為大醫王善療衆病應病與藥)納之憂患場磨以
百日愁冥頑雖難化鐫發亦巳周平時種種心次第去
莫留但餘無所還永與夫子游此别何足道大江東西
州畏蛇不下榻(厚退之八月十五夜贈張功曹詩下牀畏蛇食畏蠱海氣濕熱熏腥臊)睡
足吾無求(援杜牧齊安郡詩平生睡足處雲夢澤南州堯祖今齊安郡治有睡足齋存焉)便為
齊安民何必歸故丘
過新息留示鄉人任師中(任時知瀘州亦坐事對獄)
昔年嘗羡任夫子卜居新息臨淮水(厚新息蔡州縣也)怪君便
爾忘故鄉稻熟魚肥信清美竹陂鴈起天為黑(小竹陂在縣北)
桐柏煙横山半紫(桐柏廟在縣南)知君坐受兒女困(厚後漢王式讓諸生)
(曰我本不欲來諸生強勸我竟為豎子所辱遂謝免歸)悔不先歸弄清泚塵埃我
亦失收身此行蹭蹬尤堪鄙寄食方將依白足(次公白足言僧)
(也劉禹錫云白足赤髭之侣)附書未免煩黃耳往雖不及來有年詔
書儻許歸田里(任劉禹錫詩皇恩若許歸田去晩歲當為鄰舍翁)却下關山入
蔡州(次公關山則自蔡州所纏由來黃州路先生後有梅花小詩云半隨飛雪渡關山)為買烏
犍三百尾(蔡州出水牛)
别子由三首兼别遲
知君念我欲别難我今此别非他日風裏楊花雖未定
雨中荷葉終不濕三年磨我費百書一見何止得䨇璧
願君亦莫歎留滯(厚西漢司馬遷傳是歲天子始建漢家之封而太史留滯周南不得與從)
(事)六十小劫風雨疾(次公蓮華經有言六十小劫又有言八十小劫)
先君昔愛洛陽居(子仁按子由卜居賦序云昔余先君以布衣宦學四方嘗過洛陽愛其山)
(川慨然有卜居意而貧不能遂)我今亦過嵩山麓水南卜宅吾豈敢(縯温)
(造隱居洛水之南烏重胤辟河陽幕韓愈語曰水南山人又繼往車馬僕從塞閭里)試向伊川買
脩竹又聞緱氏好泉眼(次公老杜有太平寺泉眼詩緱山泉河南志緱氏山有佛光寺)
(又有甘泉)傍市穿井瀉冰玉遙想茆軒照水開兩翁相對清
如鵠
兩翁歸隱非難事惟有傳家好兒子憶昔汝翁如汝長
筆頭一落三千字世人聞此皆大笑慎勿生兒兩翁似
不知樗櫟薦明堂何似鹽車壓千里
初别子由至奉新作
䨇鵲先我來(次公西京雜記陸賈云乾鵲噪而行人至)飛上東軒背(次公東軒盖子)
(由在筠州官居所建)書隨好夢到人與佳節會(次公佳節指言端午相會也)一
懽難把玩(師柳子厚書悠悠人世越不過為三十年客耳前過三十七年與瞬息無異後所得者其)
(不足把玩亦已審矣)回首了無在却渡來時溪斷橋號淺瀨茫茫
暑天闊藹藹孤城背青山眊矂中(援唐進士失意相與聚飲謂之打眊矂)
落日凄凉外盛衰豈吾意離合非所礙何以解我憂粗
了一事大(次公禪家語謂了死生也)
東府雨中别子由
庭下梧桐樹三年三見汝前年適汝隂見汝鳴秋雨去
年秋雨時我自廣陵歸今年中山去(次公汝隂言潁州廣陵言揚州而今)
(中山則言定州也饒按年譜先生以元祐六年知潁州七年知揚州八年守定州)白首歸無期
客去莫歎息主人亦是客對牀定悠悠夜雨空蕭瑟(次公)
(韋蘇州與元常全真二生詩那知風雨夜復此對牀眠先生與子由往常讀韋詩至此句惻然感之遂相約早)
(退為閒居之樂自後詩中屢及之)起折梧桐枝贈汝千里行重來知健
否莫忘此時情
留别廉守
編雚以苴豬(次公編雚綴茅也左傳或取一編雚焉苴塞也傳云不以苴履也)墐塗以
塗之(子仁禮記内則篇炮取厥若牂刲之刳之實棗於其腹中編雚以苴之塗之以謹塗炮之注云謹當)
(為墐聲之訛也)小餠如嚼月(次公言行錄丁晉公與楊大年抛令大年云有酒如線遇鍼則見晉)
(公云有餅如月遇食則缺)中有酥與飴懸知合浦人常誦東坡詩好
在真一酒為我醉宗資(縯後漢宗資為汝南太守而委郡事於范滂郡人謠曰汝南太)
(守范孟博南陽宗資主畫諾)
王子立去歲送子由北歸往返百舍今又相逢贛
上戲用舊韻作詩留别
米盡無人典破裘送行萬里一鄒游(次公顔魯公與蔡明遠帖云聞鄒游)
(與明遠同來欲至采石計其不久亦合及吾於淮泗之間脱若未到見之宜傳此意)解舟又欲㩦
君去(厚晉書賀循赴命入洛經吳閭門於舟中彈琴張翰初不相識乃就言便相欽悦問循知其入洛翰)
(曰吾亦有事北京便同載而去初不告家人)歸舍聊須與婦謀(縯楚王欲相優孟曰請歸)
(與婦計之)聞道年來丹伏火不愁老去雪蒙頭剰買山田添
鶴口(次公以王子立住鶴田山故也往時先生此詩先傳于世自注云爾子仁魏野閒居即事詩成家書)
(滿室添口鶴生孫)廟堂新拜富民侯(援漢武帝末年拜田千秋為丞相封富民侯)
東坡詩集註卷十六
