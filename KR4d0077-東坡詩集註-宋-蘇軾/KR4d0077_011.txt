東坡詩集註卷十一
宋王十朋撰
酬和
虔守霍大夫監郡許朝奉見和此詩復次前韻
大邦安静治小院得間遊贛水雨已漲廉泉春未流同
烹貢茗雪一洗瘴茆秋秋思生蓴鱠寒衣待橘洲(任三國志)
(李衡每欲治家妻輒不聽後密遣人於武陵龍陽汎洲上作宅種柑橘千樹死謂兒曰汝母惡我治家故窮如)
(是然吾州里有千頭木奴不責汝衣食歲上一疋絹亦可用矣)揚雄未有宅(縯曰揚雄傳云岷山)
(之下有田一㕓有宅一區)王粲且登樓(援曰王粲避董卓之亂依劉表於荆州登江陵城樓上思)
(歸作登樓賦)老境無多日歸心夢幾州敢因逃酒去(堯祖曰漢書劉)
(章為高后行酒諸吕一人亡酒)端為和詩留舊篋藏新語清風自滿舟
七年九月自廣陵召還復館於浴室東堂八年六
月乞會稽將出汶公乞詩乃復用前韻三首
乞郡三章字半斜(次公曰盖乞越州也)廟堂傳笑眼昏花上人問
我遲留意待賜頭綱八餅茶(自注尚書學士得賜頭綱龍茶一斤八餅今年綱到)
(最遲)
夢遶吳山却月廊白梅盧橘覺猶香(自注杭州梵天寺有月廊數百間寺)
(中多白楊梅盧橘)會稽且作須叟意從此歸田策最良(次公曰文選張)
(平子有歸田賦)
南来去此幾時歸倦鳥孤雲豈有期斷送一生消㡳物
(厚曰退之詩斷送一生惟有酒)三年光景六篇詩
與葉淳老侯敦夫張秉道同相視新河秉道有詩
次韻二首
君不見元帥府前羅萬戟濤頭未順千弩射(無已曰吳越備史云)
(梁開平四年武肅王錢氏始築捍海塘在候潮通江門之外潮水晝夜衝激版築不就因命強弩數百以射潮)
(頭又致禱於晉山祠既而潮水避錢塘東擊西陵遂成堤岸)至今鳳皇山下路(祖謙曰按)
(舊經云鳳皇山在城中張拭曰郭璞臨安地記云天目山前雨乳長龍盤鳳舞到錢塘山下有鳳皇門趙抃詩)
(云老来重守鳳皇城)長借一箭開兩翼我鑿西湖還舊觀一眼已
盡西南碧又將回奪浮山險(饒曰按圖經浮山在錢塘舊治東南四十里先生開)
(河奏狀云潮水自海東来勢若雷霆而浮山峙於江中以亂潮水)千艘夜下無南北坐
陳三策本人謀(師曰漢哀帝時賈譲奏言治河有上中下三策見溝洫志)惟留一諾
待我畫(援曰後漢汝南太守范孟博南陽宗質主畫諾)老病思歸真暫寓功名
如幻終何得從来自笑畫蛇足(師曰史記楚世家人有遺其舍人一巵酒者舍)
(人相謂畫地為蛇蛇先成者獨飲之一人舉酒而起曰吾蛇先成吾能為之足人奪之酒而飲之曰蛇固無足)
(今為之足是非蛇也)此事何殊食雞肋(縯曰楊修曰雞肋食之無所得棄之如可惜)憐
君嗜好更迂闊得我新詩喜折屐(厚曰晉謝安傳玄既破苻堅有驛書至安)
(過戶限心甚喜不覺屐齒之折)江湖粗了我徑歸餘事後来當潤色一
庵間卧洞霄宫(堯卿曰杭州有洞霄宫)井有丹砂水長赤(縯曰抱朴子臨)
(汜縣有廖氏世老夀後移居子孫輒殘折他人居其故宅復累世夀疑其井水赤乃掘井左右得古人埋丹砂)
(數十斛丹汁入井是以飲水而夀)
荆溪老父愁三害下斬長蛟本無賴(師曰晉史周處陽羡人也膂力絶人)
(縦情肆慾州曲患之自知為人所惡乃慨然有改勵之志謂父老曰今時和歲豐何苦而不為樂邪父老嘆曰)
(三害未除何樂之有處曰何謂也荅曰南山白額虎長橋下蛟并子為三矣處曰吾能除之乃入山刺虎投水)
(斬蛟而反鄉里相慶)平生倔強韓退之文字猶為鰐魚戒(次公曰韓愈刺)
(史潮州知鰐魚為害乃為文戒之鰐乃南徙)石門之役萬金耳首鼠不為吾
已隘江湖開塞古有數兩鵠飛来告成壞(厚曰前漢童謠曰壌陂誰)
(翟子威飯我豆羹芋魁反乎覆陂當復誰云者兩黃鵠)勸農使者非常人一言巳
破黎民駭上饒使君更超逸(堯卿曰鄱陽郡地名為上饒)坐睨浮山
如累塊髯張乃我結襪生(次公曰張釋之傳王生者處士也常召居廷中公卿盡會)
(立王生謂釋之曰為我結襪釋之跪而結之人或讓王生王生曰吾自度終無益於張廷尉故聊使結襪以重)
(之耳帝聞之賢王生而重釋之)詩酒淋漓出狂怪我作水衡生作丞(次公)
(曰水衡與丞事别是一王生乃議曹也教龔遂之謙對上笑拜遂為水衡都尉王生為水衡丞或曰此兩王生)
(事而先生併用之豈誤記為一事耶更俟明識)他日歸朝同此拜(次公曰陳叔達太宗時拜)
(禮部尚書帝曰武德時内難潛搆知公有&KR0008;言今之此拜有以相荅)
過密州次韻趙明叔喬禹功
先生依舊廣文貧(次公曰指言趙明叔也先生曩在密州明所謂趙教授者也鄭虔為廣文)
(館博士當時號之曰鄭廣文)老守時遭醉尉嗔(任曰李廣屏居藍田南山中射獵常夜從)
(一騎出從人田間飲還至亭覇陵尉醉呵止廣廣騎曰故李將軍尉曰今將軍尚不得夜行何故也宿廣亭下)
(次公曰指言喬禹功也禹功必以别處太守替罷或致仕而歸故以故將軍北之)汝輩何曾堪
一笑(縯曰杜詩何當官曹清爾輩堪一笑)吾儕相對復三人黃雞唱曉凄
涼曲(厚曰白樂天醉歌示妓人商玲瓏黃雞催曉丑時鳴白日催年酉前沒)白髮驚秋見
在身(援曰白樂天初見白髮感秋詩云白髮快朱顔次公曰見在身字牛僧孺詩且鬭樽前見在身)一
别膠西舊朋友(次公曰膠西即密州也)扁舟歸釣五湖春
再過常山和昔年留别詩
傴僂山前叟(次公曰左傳正考父一命而僂再命而傴)迎我如迎新那知夢
幻軀念念非昔人江湖久放浪朝市誰相親却尋泉源
去桃花逢避秦(任曰陶潛桃源記晉武陵人捕魚忽逢桃花林林盡水源其中有人言先世避)
(秦来此詳見風水洞詩注)
風水洞二首和李節推(高曰按杭州圖經云洞去錢塘縣舊治五十里在楊)
(村慈嵓院洞極大流水不竭洞頂又有一洞清風微出故名曰風水洞白樂天長慶三年秋九)
(月來游觀泉石竹木留詩)
風轉鳴空穴泉幽寫石門虛心聞地籟(縯曰莊子南郭子綦謂顔成子)
(游曰汝聞人籟而未聞地籟地籟則衆竅是也)妄意覓桃源(厚曰陶潛桃源記晉大元中武陵人)
(捕魚為葉緣溪而行㤀路之遠近忽逢桃花林林盡水源便得一山山有小口髣髴若有光便捨舟而從口入)
(行數十步豁然開朗土地平曠其中往来種作男女衣著悉如外人自云先世避秦来此停數日辭去既出得)
(其船便指回路處處誌之及郡下詣太守說之即遣人隨其往遂迷不復得路十朋曰桃源事第八卷留題仙)
(遊潭云秦人今在武陵溪)過客詩難好居僧語不繁歸瓶得冰雪清
冷慰文園(縯曰司馬相如為孝文園令有消渴疾)
山前乳水隔塵凡山上仙風舞檜杉細細龍鱗生亂石
(任曰郭景純遊仙詩閶闔西南来潛波渙鱗起注云兊為閶闔風水波渙然如魚鱗之起也)團團羊
角轉空巖(縯曰羊角風也莊子摶扶摇羊角而上者九萬里次公曰淮南子言扶摇袗抱羊角而上)
(許慎註云扶攀也摇動也抱了戾也扶摇如羊角轉如曲縈行而上也抮讀如眕)馮夷窟宅非
樑棟(厚曰馮夷弘農華隂人也服八石得水仙帝錫為河伯宋援曰離騷紫貝闕兮魚鱗宫此馮夷窟宇)
(也)御寇車輿謝轡銜(縯曰列子御風而行泠然善也次公日楚辭昔往日篇無轡銜而自)
(載)世事漸艱吾欲去永隨二子脫譏讒(厚曰列子師老商氏并伯高子)
(盡二子之道乘風而歸次公曰蓋言世態可厭欲從馮夷之水居禦寇之風馭為可以脱譏讒先生詩案一項)
(熙寧七年八月望遊風水洞文云世事漸艱吾欲出意謂行新法之後世事日益艱難小人爭進各務讒毁試)
(度思之不可以合又不可以容故欲棄官卜隠居之地也詩集作吾欲出詩案作欲去從詩案)
奉敇祭西太一和韓川韻四首(子翬曰東軒筆錄云太一宫舊在京)
(城西蘇村謂之西太一熙寧初詔作宫於京城之東西隅謂之中太一)
聖主新除祕祝(縯漢文帝十三年詔曰蓋聞禍自怨起而福由德興今祕祝之官移過於下以)
(彰吾之不德朕甚不取其除之)侍臣來乞豐年夀宫神君欲至半夜靈
風肅然(厚漢郊祀志武帝置夀宫神君神君最貴者太一其佐曰大禁司命之屬皆從之非可得見聞)
(其言言與人音等時去時来来則風肅然也邦衡三輔黃圖曰夀宫北宫有神仙居夀宫張羽旗設供具以禮)
(神明若神君來則肅然風生愇帳皆動)
玉璽親題御筆金童來侍天香(次公道家有言散花玉女侍香金童魯直唐季)
(正封詩天香夜襲衣)禮罷祝融參乘(縯祝融西方炎帝之佐司馬相如大人賦祝融驚而蹕御)
(兮清氣氛而後行次公左傳有朝必參乘選有使陽子參乘)前驅巳過衡湘
解劍獨行殘月(次公祭必去服則有劍之儀矣)披衣困卧清風夢蝶猶
飛旅枕(縯莊周夢為胡蝶栩栩然胡蝶也不知周也覺則蘧蘧然周也)粥魚已響枯桐
陂水初含曉渌稻花半作秋香皂蓋却迎朝日(次公皂蓋乃太)
(守之製杜詩朱藩駐皂蓋又云皂蓋能㤀折野梅今在侍臣言之未詳)紅雲正遶宫墻(子仁)
(退之詩欲知花島處水上覓紅雲)
次韻子由五月一日同轉對
跪奉新書笏在腰談王正欲伴漁樵(厚揚雄長楊賦子有不談王道者則)
(樵夫笑之)晉陽豈為一門事(唐高祖謂温大雅兄弟云我起義晉陽止為卿一門耳)宣
政聊同五日朝(貞元中詔曰自今後五月一日御宣政殿與文武百僚相見)憂患半
生聯出處歸休上策早招要後生可畏吾衰矣刀筆從
來錯料堯(程前漢方與公謂周昌曰君之史趙堯年雖少然竒士君必異之是且代君之位昌笑曰)
(尭年少刀筆吏耳何至是乎居頃之昌為趙相既行久之高祖持御史大夫印弄之曰誰可為御史大夫者熟)
(視尭曰無以易堯遂拜焉)
次韻王晉卿上元侍宴端門
月上九門開星河遶露臺(師故事上元日端門築露臺高丈餘優人妓女皆列其上)
君方枕中夢(任太平廣記有客於邯鄲逆旅遇吕仙翁與之枕客就枕遂夢入枕中仕宦數十年)
我亦化人來(援周穆王執化人之袪騰而上者中天乃止暨及化人之宫王實以為清都紫微鈞)
(天廣樂帝之所居)光動仙毬縋香餘步輦回(師上元端門放燈至夜闌綵山上縋)
(下仙毬妓天子乘步輦還内)相從穿萬馬衰病若為陪
次韻蔣穎叔錢穆父從駕景靈宫二首
歸來病鶴記城闉(縯丁令威化鶴而歸作人言曰城郭如故人民非)舊踏松枝
雨露新半白不羞垂領髮(次公潘安仁秋興賦素髮颯以垂領)軟紅猶戀
屬車塵(前輩戲語有西湖風月不如東華軟紅香土次公乘輿在前又有副車八十一乘隨之不敢指)
(斥故言屬車而已)雨收九陌豐登後(安國三輔舊事云長安城中八街九陌)日麗
三元下降辰粗識君王為民意不才何以助精禋(次公爾雅)
(精意以享曰禋十朋按年譜元祐七年壬申是歲南郊先生為鹵簿使)
與君並直記初元白首還同入禁門玉殿齊班容小語
霜廷稽首泫微温(適與穆父並拜廷中地皆濕相與小語道之次公梅聖俞詩云廡深容小)
(語槐密漏微陽)病貪賜茗浮銅葉(次公銅葉言茶盞也)老怯香泉灔寶樽
回首鵷行有人傑坐知羌虜是遊魂(次公魏文帝善哉行假氣遊魂魚鳥)
(為伍又杜甫詩遊魂貸爾曹)
次韻蔣穎叔二首
扈從景靈宫
道人幽夢曉初還已覺笙簫下月壇風伯前驅清宿霧
祝融驂乘破朝寒(次公屈原遠遊賦風伯為余前驅兮辟氣氛而清凉又曰祝融戒以蹕御)
(祝融火神故云破朝寒也)英姿連璧從多士(縯晉書夏候湛與潘岳交善每行止同輿接茵)
(人謂之連璧)妙句鏘金和八鸞(厚退之荆潭唱和詩序鏗鏘發金石幽眇感鬼神詩云八)
(鸞鏘鏘)已向詞臣得頗牧(時穎叔新除熙河帥次公廉頗李牧皆古之良將也唐畢諴為)
(翰林學士大中末党項擾河西懿宗召對邊事諴奏破羌之狀上曰吾不意頗牧在吾禁中乃以為邠寕節度)
(使)路人莫作老儒看
凝祥池
似知金馬客(無巳馬援傳曰武帝時善相馬東門京鑄作銅馬法獻之有詔立馬於魯班門外更)
(石魯班門曰金馬門)時夢碧雞坊(次公漢有金馬門待詔者在焉故學士謂之金馬客碧雞坊在)
(成都杜甫云時出碧雞坊)冰雪銷殘臘烟波寫故鄉(次公史記秦皇每破諸侯之國)
(命工人寫其宫室於宫中)鳴鑾自容與立馬久回翔(次公容與回翔皆徘徊之意)
乞與三韓使(厚三韓高麗國别名有辰韓弁韓馬韓也)新圖到樂浪(時高麗使在都)
(下每至勝境輙圖畫以歸厚前漢武帝元封二年夏朝鮮斬其王右渠降以其地為樂浪等郡吕曰圖畫見聞)
(志高麗國熙寕甲寅歲遣使金良鍳入貢訪中國圖畫銳意購求稍精者十無一二然猶費三萬餘緡丙辰冬)
(復遣使崔思訓入貢因將帶畫工數人乞摹寫相國寺壁畫歸國詔許之於是盡摹之持歸其畫人頗有精於)
(筆法者)
次韻張昌言給事省宿
馮顛久已欹殘雪(縯馮顛言馮唐也唐白首為郎故爾)戎眼何曾眩落暉
(厚晉王戎視日不眩裴楷見而目之曰戎眼爛爛如巖下電)朔野按行猶雀躍(次公莊子)
(鴻蒙方將拊髀爵躍而遊)東臺瞑坐覺烏飛(道家有鳥飛入兔宫之說次公東臺給事中書)
(唐龍朔二年給事中改為東臺舍人)謾誇年少容吾在(樂天詩云猶有誇張少年處笑呼張)
(丈喚殷兄)若闘樽前舉世稀(厚劉禹錫詩休論世外升沉事且闘樽前見在身)待向
崧陽求水竹(堯卿昌言崧陽人也)一犁烟雨伴公歸
和三舍人省上(二月二十九日作明日駕幸景靈宫)
紛紛榮瘁何能久雲雨從來翻覆手(縯杜詩翻手作雲覆手雨紛紛輕薄)
(何須數)怳如一夢墮枕中却見三賢起江右(曾子開劉貢父孔經父皆)
(江西人)嗟君妙質皆瑚璉顧我虚名但箕斗(次公詩云維南有箕不可)
(以簸掦惟北有斗不可以挹酒漿又古詩南箕北有斗牽牛不負軛良無磐石固虚名復何益)明朝冠
蓋蔚相望共扈翠輦朝宣光(次公長安志唐之宫室名有宣光殿)武皇已
老白雲鄉(縯莊子華封人祝堯曰千歲厭世去而上仙乘彼白雲至於帝鄉次公趙飛燕外傳成帝)
(悦趙婕妤謂為温柔鄉謂樊姬曰吾老是鄉矣不能效武皇帝求白雲鄉也)正與羣帝驂龍
翔(次公杜詩矯如羣帝驂龍翔)獨留杞梓扶明堂
次韻劉貢父省上
密雲今日破郊西(縯易密雲不雨自我西郊)疎雨翛翛未作泥(邠老唐韓)
(偓詩輕寒著背雨凄凄九陌無塵未有泥)要及清閒同笑語行看衰病費扶
攜花前白酒傾雲液(次公梁劉孝標啓云松子玉漿衞卿雲液)戶外青驄饗
月題(次公莊子齊之以月題疏月題額上當顱形似月者也)不用臨風苦揮淚君
家自與竹林齊(貢父詩中有不及與其兄原父同時之歎然其兄子仲馮今為起居舍人仔晉)
(書阮籍與山濤王戎輩為竹林之遊而藉兄子咸與焉)
再和
當年曹守我膠西(次公曹守言劉貢父也膠西則先主自言其為密州也)共厭餔
糟與汩泥(縯楚詞漁父謂屈原曰世人皆濁何不汩其泥而揚其波衆人皆醉何不餔其糟而歠其)
(醨)自古赤丸成習俗(厚西漢朱博傳永始間長安閭里少年羣輩殺吏相與探丸得赤丸)
(者斫武吏得黑丸者斫文吏)因公黃犢免提攜(援龔遂令民賣劔買牛賣刀買犢曰何為)
(帶牛而佩犢)生還各有青山興病起猶能小字題莫怪歌呼
數相和(縯曹參聞相舍後園吏醉歌呼取酒張坐大歌呼與相和)曾將獄市寄全齊
(貢父為曹州盗賊皆奔鄰境蓋嘗有詩云從教晉盗稍奔秦厚曹參為齊相蕭何將薨使者召參參亦屬其後)
(相曰以齊獄市為寄慎勿擾也)
平山堂次王居卿祠部韻
高會日陪山簡醉(縯山簡鎮襄陽于時四方寇亂簡優游卒歲唯酒是耽飲于習氏之池輒)
(醉名曰高陽池)狂言屢發次公醒(縯蓋寬饒字次公曰母多酌我我乃酒狂魏其笑曰次公)
(醒而狂何必酒也)酒如人面天然白山向吾曹分外青江上飛
雲來北固檻前修竹憶南屏六朝興廢餘丘壠(楊金陵六朝記)
(云吴孫氏四主五十六年東晉司馬氏十一帝一百四年宋劉氏八主六十年齊蕭氏七主二十四年梁蕭氏)
(四主五十六年陳陳氏五主三十四年)空使姦雄笑寕馨(次公奸雄言桓温也孔子家語)
(言少正卯曰此乃人之奸雄者温過淮泗踐北境與僚屬登平山乘樓眺矚中原慨然曰遂使神州陸沉百年)
(丘墟王夷甫諸人不得不任其責寕馨兒王夷甫也王衍字夷甫總角嘗造山濤濤嗟嘆良久既去目而送之)
(曰何物老嫗生此寕馨兒然誤天下蒼生者未必非此人也堯卿宋廢帝子業性凶悖其母疾篤召之帝曰病)
(人間多鬼那可往其母怒謂侍者將刀來破我腹那得生寕馨兒)
和鮮于子駿鄆州新堂月夜二首(前次韻後不次)
去歲遊新堂春風雪銷後池中半篙水池上千尺柳佳
人如桃李胡蝶入衫袖山川今何許疆界己分宿(次公此言)
(鄆州與徐州)歲月不可思駛若船放溜繁華真一夢寂寞兩
榮朽惟有當時月依然照杯酒應憐船上人坐穏不知
漏(次公杜詩坐穏興悠哉)
明月入華池反照池上堂堂上隠几人心與水月凉風
螢已無迹露草時有光起觀河漢流步屧響長廊(次公袁粲)
(為丹陽尹嘗步屧白楊郊杜詩步屧尋春風又蘇州圖經有響屧廊)名都信繁會千指調
絲簧先生病不飲童子為燒香獨作五字詩清絶如韋
郎(厚樂天傅韋蘇州五言詩高雅閒澹自成一家之體)詩成月漸側皎皎兩相望
合浦愈上人以詩名嶺外將訪道南嶽留詩壁上
云閒伴孤雲自在飛東坡居士過其精舍戲和其
韻
孤雲出岫豈求伴(縯陶淵明歸去來雲無心而出岫)錫杖凌空自要飛
(次公孫綽天台賦應真飛錫以躡虛傳燈錄鄧隠夆擲錫空中飛身而過)為問庭松尚西指
不知老奘幾時歸(次公廣異記玄奘將往西域於靈巖寺見松一樹以手摩其枝曰吾西去)
(求佛教汝可西長吾歸即東向及去枝西指約長數丈一年或東向弟子迎之果還)
次周燾韻(并叙)
周燾遊天竺觀激水作詩云拳石耆婆色兩青竹龍
驅水轉山鳴夜深不見跳珠碎疑是簷間滴雨聲東
坡和之云
道眼轉丹青常於寂處鳴早知雨是水不作兩般聲
病中大雪數日未嘗起觀虢令趙薦以詩相屬戲
用其韻荅之
經旬卧齋閣終日親劑和不知雪已深但覺寒無那飄
蕭紙窗明(次公杜詩飄蕭覺素髮)堆壓簷板墮(關中皆以板為簷)風飈助
凝冽幃幔困軒簸惟思近醇醲(次公醇醲言酒也魏都賦著馴風之醇醲注云)
(以酒喻政)未敢窺璨瑳(次公璨瑳以玉比雪之明也)何時反炎赫(次公退之謝鄭)
(羣贈簟詩云却願天日常炎曦又先生蘄簟詩云皇天何時反炎赫)却欲躬臼磨(次公後漢馮衍)
(妻妬悍不畜媵妾兒女自操并臼以言勞則體中生熱也)誰言坐無氊(縯杜甫贈鄭虔云才名三)
(十言坐客寒無氊)尚有裘充貨(厚西京雜記司馬相如初與文君還成都居貧愁懣以所著鷫)
(鸘裘就市人楊昌貰酒與文君為歡)西鄰歌吹發促席寒威挫崩騰踏成
逕繚繞飛入座人歡瓦先融(次公退之云座煖銷那怪)飲雋缾屢卧
(次公左傳士文伯謂投壺之中曰中雋言其中為雋異堯卿歐陽詩不覺長缾卧墻曲)嗟予獨愁
寂空室自困坷欲為後日賞恐被遊塵涴(堯卿韓詩勿使塵泥涴)
寒更報新霽皎日懸半破(次公退之云新月憐半破)有客獨苦吟清
夜默自課詩人例窮蹇秀句出寒餓(任杜詩云詩家秀句傳寒餓)何
當暴霜雪庶以躡郊賀(縯孟郊李賀也)
追和子由去歲試舉人洛下所寄暴雨初晴樓上
晩景詩五首
秋後風光雨後山滿城流水碧潺潺烟雲好處無多子
(厚傳燈錄大愚禪師曰佛法無多子)及取昏鴉未到間(次公老杜對雪詩云無人竭浮蟻有)
(待至昏鴉詩尾自註云何遜詩曰城隂度塹黑昏鴉接翅歸)
洛邑從來天地中(縯周公營洛邑以時朝諸侯取天地之中四方職貢道里均焉厚周禮地)
(官以土圭之法正日景以求地中又曰尺有五寸謂之地中天地之所合也)嵩高蒼翠北邙
紅(商老二十四化記北邙山在東都西在濯龍池北)風流耆舊消磨盡只有青
山對病翁(謂富翁也)
白汗翻漿午景前(次公戰國策汗明之言馬淮南子之言人皆曰白汗交流翻漿之義則世)
(說所謂兢兢皇皇汗出如漿也子仁杜詩南方六七月出入異中原老少多渴死汗踰水漿翻)雨餘風
物便蕭然應傾半熟鵝黃酒(縯杜詩鵝兒黃似酒)照見新晴水碧
天
疾雷破屋雨翻河(厚莊子疾雷破山風振海而不能驚)一掃清風未覺多
應似畫師吴道子(次公吴道子畫入神品杜詩云畫手看前輩吴生遠擅場又王維詩夙世)
(謬詩客前生應畫師黃中唐明皇雜錄云畫師吴道玄者本陽翟人神清氣俊善圖佛像尤長於模寫鬼神下)
(筆神速勢若飛動)高堂巨壁寫降魔
客路三年不見山(次公先生詩有戲子由云宛丘先生長如丘時熙寕六年子由為陳州學)
(官時也此後為齊州掌書記繼簽書南京則不見山者蓋此時乎)上樓相對夢魂間明
朝却踏紅塵去羞向清伊照病顔
和柳子玉喜雪次韻仍呈述古
詩翁愛酒長如渴缾盡欲沽囊已竭燈青火冷不成眠
一夜撚鬚吟喜雪(子仁賈島詩吟安一箇字撚斷數莖鬚)詩成就我覓懽
處我窮正與君髣髴曷不走投陳孟公有酒醉君仍飽
德(約詩醉酒飽德人有士君子之行)瓊瑤欲盡天應惜更遣清光續殘
月安得佳人擢素手(厚古詩纖纖擢素手札札弄機杼)笑捧玉盌兩竒
絶(子仁會合聮句云茗盌纖纖捧)豔歌一曲回陽春(縯白樂天詩豔歌一曲酒一杯子仁)
(文選云客有歌陽春白雪之曲)坐使高堂生暖熱
至濟南李公擇以詩相迎次其韻二首
弊裘羸馬古河濱野闊天低糝玉塵(次公何遜詠雪詩若逐微風起誰言)
(非玉塵堯卿秦韜玉春雪詩云雪重寒空思寂寥玉塵如糝滿春朝)自笑餐氊典屬國(縯蘇)
(武使匈奴單于欲降之置武大窖中絶不飲食天雨雪武卧齧雪與氊毛并咽之得不死後歸漢為典屬國)
來看換酒謫仙人(厚李白憶賀監詩序曰太子賓客賀公於長安紫極宫一見呼為謫仙人)
(因觧金龜換酒為樂)宦遊到處身如寄農事何時手自親剰作新
詩與君和莫因風雨廢鳴晨(縯詩風雨如晦雞鳴不已)
夜擁笙歌霅水濱(縯霅水在湖州烏程縣)回頭樂事總成塵今年
送汝作太守到處逢君是主人聚散思量都是夢身名
漸覺老非親相從繼燭何須問(縯陳公子完奔齊齊侯使為工正飲酒樂公曰)
(以火繼之辭曰臣卜其畫未卜其夜)蝙蝠飛時日正晨(厚韓退之山石詩山石犖确行徑微)
(黃昏到時蝙蝠飛)
和田國博喜雪
疇昔月如晝曉來雲暗天玉花飛半夜翠浪舞明年(次公)
(玉花言雪翠浪言麥也)螟螣無遺種流亡稍占田歲豐君不樂鐘
磬幾時編(有服不樂次公樂有編鐘編磬見周禮)
次韻舒堯文祈雪霧猪泉
長笑蛇醫一寸腹(次公蛇醫蜥蜴之别名世人多以蜥蜴祈雨)銜冰吐雹何
時足(叔度夷堅乙志劉居中隠嵩山巔有大蜥蜴數百皆長三四尺人以食就手飼之拊摩其體滑膩如)
(脂一日聚繞水盎邊各就取水纔入口即吐出已圓結似彈丸積之于側俄頃間纍纍滿地忽震雷一聲起彈)
(丸皆失去明日人來言昨午雨雹大作乃知蜥蜴所為者此也)蒼鵝無罪亦可憐斬頸
横盤不敢哭(厚祈雨法刑白鵝仲達先生志林云鵝能警盗亦能却蛇且又有祈雨厄悲夫)豈
知泉下有猪龍卧枕雷車踏隂軸(希仲酉陽雜爼云柳公權元和末止建州)
(山寺中夜半覺門外喧閙因潜於窗中觀之見數人運斤造雷車如畫圖者久之一嚏氣忽天暗其人兩目遂)
(昏焉)前年太守為旱請雨點隨人如撒菽(傅欽之曾禱此泉得雨)太
守歸國龍歸泉至今人詠淇園綠(縯衞淇澳美武公之德)我今又
復罹此旱凛凛疲民在溝瀆却尋舊迹叩神泉坐客乃
攜王子淵(欽之時客惟舒在矣)看草中和樂職頌(縯王褒字子淵宣帝時益州刺)
(史王囊欲宣風化於衆庶聞褒有俊材使作中和樂職宣布之詩)新聲妙語慰華顛(援蔡)
(邕賦云華顛丈人)曉來泉上東風急鬚上冰珠老蛟泣(師晉張華博物)
(志蛟人從水中出寓人家積日賣綃將去從主人索器泣而成珠滿盤以與主人)怪詞欲逼龍
飛起嶮韻不量吾所及行看積雪厚埋牛誰與春工掀
百蟄此時還復借君詩餘力汰輈仍貫笠(厚左氏越椒攻楚王射王)
(汰輈及鼓附著於丁寕又射汰輈以貫笠轂)揮毫落紙勿言疲(次公杜詩揮毫落紙如雲)
(烟)驚龍再起震失匙(縯三國志曹操謂先主曰今天下英雄唯使君與操耳本初之徒不)
(足數也先主方食失匙筯于時正當雷震因謂操曰一震之威乃至于此)
答郡中同僚賀雨
水旱行十年饑疫遍九土竒窮所向惡歲歲祈晴雨雖
非為己求重請終愧古(縯穀梁子曰雩之必待其時窮人盡力何也雩者為旱求者也)
(求者請也古人重請何重乎請人之所以為人者讓也請道去讓也)鬼神亦知我老病入
腰膂何曾拜向人此意難不許重雲凄已合微潤先流
礎(援淮南子云山雲蒸柱礎潤)蕭蕭止還作坐聽及三鼓天明將吏
集泥土滿靴屨登城望麰麥綠浪風掀舞愧我賢友生
雄篇鬭新語君看大熟歲風雨占十五(援古者五日一風十日一雨)
天地本無功祈禳何足數渡河不入境未若無蝗虎(厚後)
(漢宋均為九江太守郡多暴虎嘗募設檻穽而猶多傷害均到下諸屬縣曰夫虎豹在山黿鼉在水各有所托)
(今為民害咎在殘吏其務退奸貪思進忠善可一去檻穽其後傳言虎相與東游渡江又山陽楚沛多蝗飛至)
(九江界輒東西散去)而况刑白鵝下策君勿取(援世人刑白鵝以祈雨詳見上首註)
正月十八日蔡州道上遇雪次子由韻二首
蘭菊有生意(林陳後主問焬帝麗華與蕭妃何如帝曰春蘭秋菊亦各一時之秀也)微陽
回寸根方憂集暮雪復喜迎朝暾憶我故居室浮光動
南軒(彥才按志林先生元祐二年八月十一日將朝尚早假寐夢歸紗縠坐於南軒既覺惘然思久之南)
(軒先君名曰來風者也)松竹半傾瀉未數葵與萱三徑瑤草合(次公)
(蔣詡三徑又陶淵明三徑就荒又江淹詩瑤草正翕赩又老杜相期拾瑤草)一缾井花温至
今行吟處尚餘履舄痕一朝出從仕永愧李仲元(縯楊子云)
(李仲元不屈其志不累其身不夷不惠可否之間也)晩歲益可羞犯雪方南奔山
城買廢圃槁葉手自掀長使齊安人(師黃州齊安郡也)指說故
侯園(厚前漢書卲平者故秦東陵侯秦破為布衣種瓜長安城東瓜美故世謂東陵瓜)
鉛膏染髭鬚(次公南史何長瑜作韻語云陸展染白髮欲以媚側室而劉禹錫詩好染髭鬚事後)
(生)旋露霜雪根不如閉目坐丹府夜自暾誰知憂患中
方寸寓羲軒大雪從壓屋我非兒女萱(厚孟郊詩萱草兒女花不解壯)
(士憂)平生學踵息(縯莊子真人之息以踵)坐覺兩鐙温下馬作雪詩
滿地鞭箠㾗佇立望原野悲歌為黎元道逄射獵子遙
指狐兔奔蹤跡尚可尋窟穴何足掀寄謝李丞相(次公李丞)
(相指李斯用其言牽黃犬出上蔡東門也)吾將反丘園
次韻孔毅父久旱已而甚雨三首
饑人忽夢飯甑溢夢中一飽百憂失(次公夢飽事出佛書黃魯直亦云饑)
(人常夢飽病人常夢醫)久知夢飽本來空未悟真饑定何物我生
無田食破硯(次公此乃唐人云以硯為良田舌耕而筆來之意也)爾來硯枯磨不
出去年太歲空在酉(厚計然言歲在金穰水毁木飢火旱太歲在酉金穰之時也)傍
舍壺漿不容乞(縯朝野僉載云歲在申酉乞漿得酒言年豐也)今年旱勢復如
此歲晩何以黔吾突(援班固云孔席不暇暖墨突不得黔)青天蕩蕩呼不
聞况欲稽首號泥佛罋中蜥蜴猶可笑(信民酉陽雜爼云王彦威在汴)
(州二年夏旱時李玘過汴因宴王以旱為言李醉曰欲雨甚易爾可求蛇醫四頭石罋二枚每罋實以水浮二)
(蛇醫以木盖密泥之處置於閙處罋前後設席燒香選小兒十歲以下十餘令執小青竹晝夜更擊其罋不得)
(小輟王如言試之一日兩夜雨大注舊說龍與蛇醫為親家焉次公又見蜥蜴詩下)跂跂脉脉何
等秩(任東方朔傳武帝置守宫㿻下東方朔别蓍布數射之曰以為龍又無角以為蛇又有足跂跂脉脉)
(善緣壁是非守宫即蜥蜴)隂陽有時雨有數民是天民天自䘏我雖
窮苦不如人要亦自是民之一形容可似喪家狗(縯家語孔)
(子適鄭與弟子相失孔子獨立東門鄭人或謂子貢曰東門有人其顙類堯其頂類臯陶其肩類子産然自腰)
(以下不及禹三寸纍纍若喪家之狗)未肯弭耳爭投骨(援史記應侯謂秦王曰大王之狗卧)
(者卧起者起行者行止者止母相與闘者投之一骨輕起相牙者何則有爭意也)倒冠落幘謝
朋友(次公此則杜牧倒冠落佩之變也)獨與蚊雷共圭篳(次公中山靖王言衆漚漂)
(山聚蚊成雷又左傳篳門圭竇之人)故人嗔我不開門(次公退之云剥剥啄啄有客至門我)
(不出應客去而嗔)君視我門誰肯屈可憐明月如潑水夜半清
光翻我室風從南來非雨侯(師天官書風從南方來大旱)且為疲人
洗蒸鬱褰裳一和快哉謠(厚文選楚襄王遊於蘭臺之宫宋玉景差侍有風颯然而)
(至王乃披襟而當之曰快哉此風寡人所與庶人共者耶)未暇飢寒念明日
去年東坡拾瓦礫自種黃桑三百尺今年刈草蓋雪堂
(子仁按先生擬斜川云元豐壬戌之春予躬耕於東坡築雪堂居之南挹四望亭之後丘西控北山之微泉又)
(雪堂問云蘇子得廢圃於東坡之脅作堂焉號其正曰雪堂堂以大雪中為之因繪雪以四壁之間無容隙其)
(名蓋起於此嘗見先生有帖云已作得雪堂記而其本不傳未詳其故雪堂記全文載志林中)日炙風
吹面如墨(師杜甫詩骨折面如墨)平生懶惰今始悔老大勤農天
所真沛然例賜三尺雨造化無心怳難測四方上下同
一雪甘霔不為龍所隔(俗有分龍日)蓬蒿下濕迎曉來燈火
新涼催夜織(次公退之詩新涼入郊墟燈火稍可親)老夫作罷得甘寢(次公)
(莊子孫叔敖甘寢秉羽而郢人投兵)卧聽墻東人響屐奔流未已坑谷平
折葦枯荷恣漂溺腐儒麄糲支百年(次公杜詩百年麄糲腐儒餐)力
耕不受衆目憐(縯杜詩不聞八尺軀常受衆目憐)破陂漏水不耐旱人
力未至求天全會當作塘徑千步横斷西北遮山泉四
隣相率助舉杵人人知我囊無錢(厚東漢趙壹詩云文籍雖滿腹不如一囊)
(錢)明年共看决渠雨(任白公穿渠人歌曰舉鍾為雲决渠為雨)飢飽在我寕
關天誰能伴我田間飲醉倒惟有支頭甎
天公號令不再出十日愁霖併為一君家有田水冐田
我家無田憂無室不如西州楊道士萬里随身惟兩膝
㳂流不惡泝亦佳一葉扁舟任漂突山芎麥麴都不用
(任山芎麥麴皆以禦濕也周左傳有麥麴乎有山鞠藭乎詳見和王鞏詩注)泥行露宿終無
疾夜來飢腸如轉雷旅愁非酒不可開楊生自言識音
律洞簫入手清且哀不須更待秋井塌見人白骨方銜
杯(縯杜詩忽憶雨時秋井塌古人白骨生青苔如何不飲令人哀)
次韻王覿正言喜雪
聖人與天通(次公列仙傳曰陶安公六安冶師也數行火術火一日散上紫色衝天須臾朱雀止)
(冶上曰安公安公冶與天通七月七日迎汝以赤龍龍至安公馭之東南而上)有詔寬獄市(縯前)
(漢曹參為齊相蕭何薨使者召參參去屬其後相曰以齊獄市為寄慎勿擾也)好語夜喧街濕
雲朝覆砌紛然退朝後色映宫槐媚欲誇翦刻工(厚退之李)
(花詩誰將平地萬堆雪翦刻作此連天花)故人朱藍䘧(縯宋朝太宗皇帝言唐朝學士多衣緋綠)
(今之任職者或以朱藍而加金帶之飾亦士林之滎師宋大明中元日雪花降殿庭右將軍謝莊下殿雪集衣)
(白上以為嘉端)我方執筆侍(次公左史記言右史記動今日之起居郎起居舍人是已)未敢
書上瑞君猶伏閣爭高論亦少慰(縯唐長安二年三月大雨雪蘇味道等以)
(為瑞率羣臣入賀王求禮讓曰宰相爕和隂陽而季春雨雪乃災也果以為瑞則冬月雷遽為瑞雷邪味道不)
(從賀者既入求禮言今主荒臣佞寒暑失序戎狄亂華使天有瑞何感而來武后為罷朝)霏霏止還
作盎盎風與氣神龍久潛伏一怒勢必倍行當見三白
(次公西北人之諺曰要直麥見三白)拜舞懽萬歲(次公杜詩盌賜將軍拜舞歸)歸來飲
君家酣詠追既醉
次韻朱光庭喜雨
久苦趙盾日(縯左傳言趙衰冬日之日也趙盾夏日之日也冬日可愛夏日可畏)欣逢傅
說霖(厚書說命高宗謂說曰若歲大旱用汝作霖雨)坐知千里足初覺兩河深
(次公兩河蓋汴河蔡河也)破屋常持傘無薪欲㸑琴清詩似庭燎雖
美未忘箴(縯詩庭燎美宣王也因以箴之)
和張昌言喜雨
二聖憂勤忘寢食(次公二聖蓋當日哲宗與太后也)百神奔走會風雲
禁林夜直鳴江瀨清洛潮回起縠紋夢覺酒醒聞好句
帳空簟冷發餘薰秋來定有豐年喜剰作新詩凖備君
次韻張昌言喜雨
千里黃流失故居(次公言水所衝蕩而民居不見也)年來赤地到青徐
遙聞爭誦十行詔(縯後漢光武以手詔賜方國一札十行)無異親廵六尺
輿(厚前漢袁盎云天子所與共六尺輿者皆天下豪英)精貫天人一言足雲興嶽
瀆萬靈趨愛君誰似元和老賀雨詩成即諫書(援白居易元和)
(中作賀雨詩其略云君以明為聖臣以直為忠敢賀有其始亦願有其終居易嘗與元鎮書云凡聞僕賀雨詩)
(衆口籍籍以為非宜)
次韻毛滂法曹感雨
江南佳公子(類史記平原君翩翩濁世之佳公子也)遺我錦繡端攬之温
如春公子焉得寒興雨自有時膚寸便濛&KR1998;(援詩興雨祈祈又公)
(羊云觸石而出膚寸而合不崇朝而徧雨乎天下者惟太山之雲耳)歛藏以自潤牛斗何
足干(次公牛斗何足于借鄷城之劔氣在牛斗之間如氣于雲霓之義)空庭月與影彊
結三友歡我豈不足歟要此清團團所歡在一醉常恐
樽中乾(子仁陶淵明詩樽中酒不乾)捨酒尚可樂明珠如彈丸(次公南史)
(王筠字元禮謝朓常見語曰好詩圓美流轉如彈丸也)但恐千仞雀怱怱發虛彈
(援莊子以隋侯之珠彈千仞之雀)迨子間暇時種子田中丹一朝涉世
故空腹容欺謾(次公神仙伊用昌夫婦詠鼓詞云釘着不知侵骨髓打來只是没心肝空腹被)
(人謾)我頃在東坡秋菊為夕餐(援楚詞朝飲木蘭之墜露兮夕餐秋菊之落英)永
愧坡間人布褐為我完雪堂初覆瓦上簟無下莞(援斯干詩)
(下莞上簟乃安斯寢)時時亦設客每醉筒輙殫(堯卿公嘗以筒貯錢為設客之用)
一笑便傾倒五年得輕安公子豈我徒衣鉢傳一簞(次公)
(唐摭言載門生及第與座主同名次者謂之傳衣鉢子仁禪家傳法謂之傳衣鉢此因上文有在東坡時語故)
(云公子亦吾徒可以傳我處貧而樂之法也)定非郊與島筆勢江河寬(次公郊則)
(孟郊島則賈島為詩寒窘先生素所不許如言孟郊曰安能兩耳聽此寒蟲號又曰氣壓郊與島是也)悲
吟古寺中穿帷雪漫漫他年記此味芋火對懶殘(次公唐李)
(泌與明瓉禪師遊明瓉擇徒謂之懶殘者泌嘗於衡嶽寺讀書察懶殘所為曰非凡人也聆其中夜梵唱響徹)
(山林泌頗知音能辨休戚謂懶殘經音先悽愴而後喜悦必謫堕之人時將去矣中夜潜往謁焉懶殘命坐發)
(火取芋以啗之曰慎勿多言領取十年宰相泌拜而退懶殘性懶而食殘故以為號事見高僧傳)
禱雨張龍公既應劉景文有詩次韻
張公晩為龍抑自龍中來伊昔風雲會(次公杜詩病柏行云掩蹙龍虎)
(姿生當風雲會)咄嗟潭洞開精神苟可貫賓主真相陪洞簫振
羽舞(厚前漢王褒宣帝時嘗為甘泉及洞簫頌又周禮樂師篇凡舞有羽舞注云羽舞析羽也)白酒
浮雲雷言從關州妃(厚趙耕張龍公碑君諱路斯穎上百社村人也夫人關州石氏)遠
去焦氏臺(次公先生昭靈侯碑龍公唐時為宣城令自宣城罷歸常釣於焦氏臺隂)傾倒缾
中雨(次公續玄怪錄李靖微時嘗射獵山中會暮抵宿一朱門家夜半聞扣門甚急見一婦人謂靖曰此)
(非人世乃龍宫也今天符命行雨二子皆不在欲奉煩頃刻間如何遂命黃頭被青騘馬又命取雨器乃一小)
(缾戒曰取缾中水滴馬鬃上即雨徧矣)一洗麥上埃破旱不論功乘雲却
空回嗟龍與我輩用意豈遠哉使君今子義英風冠東
萊(縯吴志太史慈字子義東萊人也最為有膽烈)笑說龍為友(子仁前漢天馬歌云今安匹龍)
(為友)幽明莫相猜
用前韻作雪詩留景文
萬松嶺上黃千葉(次公此應言蠟梅也先生後有蠟梅詩君不見萬松嶺上黃千葉玉蘂檀)
(心兩竒絕是已或云杜甫四松詩云所插小藩籬本亦有隄防終然棖撥損得愧千葉黃今先生亦豈以言冬)
(間之松乎應之曰成材之松葉豈有黃也因指言松嶺上之蠟梅而蠟梅之葉黃故也)載酒年年
踏松雪劉郎去後誰復來(縯劉禹錫詩云玄都觀裏桃千樹盡是劉郎去後栽又云)
(種桃道士歸何處前度劉郎今又來)花下有人心斷絶東齋夜坐搜雪句
兩手龜拆霜鬚折(厚莊子不龜手之藥注云其藥能令手不龜拆也)無情豈亦
畏嘲弄(厚白樂天與元九書云梁陳間率不過嘲風雪弄花草而已)穿簾入戸吹燈
滅紛紛兒女爭所似(援晉書謝安嘗内集俄而雪下安曰大雪紛紛何所似也安兄子朗)
(曰撒鹽空中差可擬道韞曰未若柳絮因風起)碧海長鯨君未掣(縯杜詩爭看翡翠蘭苕上)
(未掣鯨魚碧海中)朝來雲漢接天流(次公杜詩雲漢接天流)顧我小詩如
點纈歐陽陳趙在戸外急掃中庭鋪木屑(厚晉書陶侃造船竹頭木)
(屑悉令舉掌之咸不觧所以後元會大雪始晴廳事前餘雪猶濕於是以木屑布地及桓温伐蜀又以竹頭裝)
(船)交遊雖似雪栢堅聚散行作風花瞥晴光融作一尺
泥歸有何事真無說泥乾路穏放君去莫倚馬蹄如踣
鐡(次公杜詩腕促蹄高如踣鐡交河幾蹴曾冰裂)
和劉景文雪
占雨又得雪龜寧欺我哉似知吾輩喜故及醉中來童
子愁冰硯佳人苦膠杯(次公膠字去聲與白樂天一堞膠牙餳之膠同膠杯雖出莊子)
(置杯焉則膠而此所謂膠杯乃是酒凍也)那堪李常侍入蔡夜銜枚(厚唐李愬以散)
(騎常侍擊蔡會大雨雪愬夜至懸弧城遂克蔡州擒吳元濟)
次韻陳履常雪中
可憐擾擾雪中人饑飽終同寓一塵(厚續仙傳韋子威師事丁約一日辭)
(去謂子威曰郎君得道尚隔兩塵儒謂之世釋謂之劫道謂之塵也)老檜作花真強項(次公)
(潁州多檜而花白指檜為言檜老矣而假雪以為花猶人之強項不伏其老也強項字如董宣不屈於公主帝)
(目之強項令)凍鳶儲肉巧謀身(次公杜詩兵戈猶在眼儒術豈謀身)忍寒吟詠
君堪笑得煖讙呼我未貧坐聽屐聲知有路擁裘來看
玉梅春
迨作淮口遇風戲用其韻
我詩如病驥(次公杜詩驥病思偏秣又云草黃騏驥病)悲鳴向衰草有兒真
驥子(縯老杜子宗武小名驥子有詩云驥子好男兒又贈竇侍御詩云驥之子鳳之雛次公梁元帝啓云)
(價匹熊媒聲齊驥子)一噴羣馬倒(次公穆天子傳曰天子東遊于黃澤宿于西洛歌曰黃之陁其)
(馬歕沙皇人威儀黃之澤其馬歕玉皇人夀糓歕即噴字)養氣勿吟哦聲名忌太早
風濤借筆力(次公杜詩筆力破餘地)勢逐孤雲掃何如陶家兒遶
舍覓梨棗(厚陶潛責子詩通子垂九齡但覓梨與栗)君看押彊韻(師王子韶雞跖集王)
(筠字元禮為詩能押彊韻)已勝郊與島(援孟郊賈島也)
次韻王郎子立風雨有感
百年一俯仰寒暑相主客稍增裘褐氣已覺團扇厄不
煩計榮辱此喪彼有獲我琴終不敗無攫亦無釋(厚史記齊)
(威王鼓琴鄒忌子曰善哉鼓琴王曰何以知其故也鄒忌子曰大眩濁以春温者君也小眩廉折以清者相也)
(攫之深醳之愉者政令也)後生不自牧呻吟空挾策(援莊子挾策讀書又鄭人緩呻)
(吟於裘氏之地)揠苗不待長賣菜苦求益(縯後漢嚴光傳注侯覇使西曹侯子道奉)
(書求報光曰我手不能書乃口授之使者嫌少可更足之光曰買菜乎求益也)此郎獨静退門
外無行迹但恐陶淵眀每為饑所廹凄風弄衣結(師董京之)
(衣百結)小雪穿門席(師陳平家貧以席為門)願君付一笑造物亦戲
劇朝來賦雲夢筆落風雨疾(次公相如子虚賦烏有先生之詞曰吞若雲夢者八)
(九胷中曾不芥蔕故謂之賦雲夢又杜詩筆落驚風雨)為君裁春衫高會開桂籍
次韻王忠玉遊虎丘絶句三首(堯卿名瑜時為憲使)
當年大白此相浮(縯說苑魏文侯與大夫飲酒使公乘不仁為觴政曰飲不釂者浮以大白)
(倬吳都賦飛觴舉白)老守娛賓得二丘(自注郡人有閭丘公太守王規甫嘗云不謁虎丘即)
(謁閭丘規父忠玉伯父也)白髮重來故人盡空餘叢桂小山幽(次公淮南)
(王安招隐士詞云桂樹叢生兮山之幽偃蹇連卷兮枝相樛又許慎淮南鴻烈觧序云安與蘇飛李尚左吳田)
(出雷被毛被伍被晉昌等八人及諸儒大山小山之徒共講論道德)
青盖紅旗映玉山新詩小草落玄泉(援孟東野詩手中飛黑電象外寫玄)
(泉)風流使者人爭看知是真娘立道邊(相虎丘中路有真娘墓次公白)
(樂天真娘墓詩題下註云在虎丘寺盖在寺門之外今尚存饒李宗諤蘇州圖經云吳真娘墓在長洲縣西北)
(五里雲巖寺西南山下彦忠吳郡圖經續記云真娘墓在虎丘寺側真娘吳國之佳麗也文士遊此者多有篇)
(詠有譚生題一絶譏詞人之重色由是稍稍息筆)
舞衣歌扇轉頭空只有青山杳靄中莫共吳王鬭百草
使君未敢借驚鴻(縯劉禹錫詩若共吳王闘百草不知應是欠西施次公曹子建之言洛神)
(曰翩若驚鴻婉若游龍)
次韻子由柳湖感物
憶昔子美在東屯(縯曰東屯今䕫州故城之東)數間茅屋蒼山根嘲
吟草木調蠻獠欲與猿鳥争啾喧子今憔悴衆所棄驅
馬獨出無往還惟有柳湖萬株柳清隂與子供朝昏胡
為譏評(去聲)不少借生意凌挫難為繁柳雖無言不解愠
世俗乍見應憮然嬌姿共愛春濯濯(援曰晉書王恭風度濯濯如春月柳)
豈問空腹修蛇蟠朝看濃翠傲炎赫夜愛疎影搖清圓
風翻雪陣春絮亂蠧響啄木秋聲堅四時盛衰各有態
搖落悽愴驚寒温南山孤松積雪底抱凍不死誰復賢
軾在潁州與趙德麟同治西湖未成改揚州三月
十六日湖成德麟有詩見懷次韻
太山秋毫兩無窮(次公曰莊子内篇天下莫大於秋毫之末而太山為小又云是亦一無窮)
(非亦一無窮也)鉅細本出相形中大千起滅一塵裏(次公曰退之云下視)
(禹九州一塵集毫端)未覺杭潁誰雌雄(來詩云與杭争雄)我在錢塘柘湖
渌大堤士女争昌丰(援詩子之昌兮子之丰兮)六橋横絶天漢上北
山始與南屏通(次公曰子由先生墓誌杭州西湖南北三十里環湖往來終日不逹先生既去)
(葑田葑田如雲乃積之湖中為長堤一以通南北六橋則湖上所創之橋也甄曰按先生作堤疏流跨流為橋)
(者凡六並在今蘇公堤上)忽驚二十五萬丈老葑席卷蒼雲空(縯曰先生)
(奏修杭州西湖狀云自國初以來稍廢不治水涸草生漸成葑田熙寧中湖之葑合者蓋十二三爾至令遂塞)
(其半已打量湖上葑田計二十五萬餘丈度用二十餘萬工)朅來潁尾弄秋色一水
縈帶昭靈宫(縯曰李華弔古戰埸文曰何水縈帶昭靈宫張龍公祠堂也)坐思吳越
不可到借君月斧修朣朧(厚曰酉陽雜爼唐太和中鄭仁本遊嵩山失道忽於叢棘)
(中見一人枕幞而睡呼之問其所自曰君知月七寶合成平常有八萬二千戶修之子一數也開幞有斤斧數)
(事玉屑飯兩裹)二十四橋亦何有(縯曰杜牧揚州詩二十四橋眀月夜玉人何處學吹簫)
換此十頃玻瓈風(子仁曰永叔西湖詩都將二十四橋月換得西湖十頃秋)雷塘水
乾禾黍滿寶釵耕出條鸞龍(次公曰雷塘在揚州東北十里煬帝所葬處煬帝平)
(昔游之多從宫人故時耕出寶釵焉鸞龍則寶釵之飾也)眀年詩客來弔古伴我霜
夜號秋蟲(德麟見約來楊寄居亦有意求楊倅)
次韻趙德麟西湖新成見懷絶句(縯曰此穎州西湖)
壺中春色(謂洞庭春色也)飲中仙騎鶴東來獨惘然猶有趙陳
同李郭不妨同泛過湖船(厚曰後漢郭林宗游洛陽見李膺大竒之遂相友善後歸)
(鄉里諸儒送至河上車數千輛林宗獨與膺同舟人望之以為神仙)
再次韻趙德麟新開西湖(饒此亦潁州西湖)
使君不用山麴藭饑民自逃泥水中(縯曰左傳申叔展語還無社曰有麥)
(麴乎曰無有山麴藭乎曰無河魚腹疾柰何杜預註麥麴藭所以禦濕欲使無社逃泥中軍中不敢正言故作)
(隐語也)欲將百瀆起凶歲免使甔石愁揚雄(援曰揚雄清淨寡欲家無)
(甔石之儲晏如也)西湖雖小亦西子(次公曰先生在杭州有詩曰欲把西湖比西子淡粧)
(濃抹總相宜今言西湖雖小亦西子則指潁州西湖)縈流作態清而丰千夫餘力
起三閘(見先生末句自注中)焦陂下與長淮通十年憔悴塵土窟
清闌一洗啼㾗空王孫本自有仙骨(次公曰神仙傳神告墨子曰子有仙)
(骨又杜詩自是君身有仙骨)平生宿衛眀光宫(次公曰漢武帝太初四年秋起光眀宫仔)
(三輔黃圖載三秦記云未央宫漸臺西有桂宫西市有明光殿皆金玉珠璣為簾箔晝夜光眀又云武帝求仙)
(起光明宫發燕趙美女二十充之令總其籍)一行作吏人不識(厚曰文選嵇叔夜與山巨)
(源絶交書云游山澤觀魚鳥心甚樂之一行作吏此事便廢)正似雲月初䑃朧時臨
此水照冰雪莫遣白髮生秋風定須却致兩黃鵠(援曰前漢)
(翟方進為丞相請壞汝南鴻隙陂父老怨方進歌曰壊坡誰翟子威飯我豆羹芋魁反乎覆陂當復誰言者兩)
(黃鵠)新與上帝開濯龍(縯後漢建武中汝南太守鄧晨欲修復陂聞許揚曉水脉召與之議)
(楊曰昔先帝用翟方進之言尋而自夢上天天帝怒曰何故敗我濯龍淵是後民失其利多致饑困明府今興)
(立廢業國富民安童謠之言將證於此)湖成君歸侍帝側燈花已綴釵頭
蟲(去歲潁州灾傷予奏乞罷黃河夫萬人開本州溝人從之以餘力作三閘通焦陂永浚西湖援曰退之燈)
(花詩囊裏排金粟釵頭綴玉蟲更煩將喜事來報主人翁)
和宋肇遊西池次韻
漢皇慈儉不開邊尚教千艘下瀨船(次公食貨志曰時粤欲與漢用船戰)
(遂乃修昆明池列館環之治樓船高十餘丈旗幟加其上西京雜記云昆明池中有戈船樓船各數百艘又漢)
(武帝紀有下瀨船將軍注瀨湍也伍子胥書有下瀨船字)貪看艨艟飛鬭艦不知贔
屭舞鈞天(次公西都賦巨鼇贔屭注云作力貎西京雜記云昆明池刻石為鯨魚每至雷雨魚嘗鳴)
(吼鬐鬛皆動漢世祭之以祈雨往往有驗)故山西望三千里往事回思二十
年自笑區區足官府不如公子散神仙(厚退之奉酧盧給事詩上界真)
(人足官府豈如散仙鞭笞鸞鳳終日相追陪)
次韻林子中蒜山亭見寄
竒逸多聞老敬通(師馮衍字敬通東漢人博識多聞)何人慷慨觧憐翁
十年簿領催衰白一笑江山發醉紅聞道賦詩臨北固
未應舉扇向西風(厚王𨗳每遇西風起舉扇自障日元規塵汚人)叩頭莫喚無
家客歸掃岷峨一畆宫
再和并荅楊次公
毗盧海上妙高峯(師華嚴第一善知識德雲住妙高峯)二老遙知說此翁
聊復艤舟尋紫翠不妨持節散陳紅(援西漢汲黯以便宜持節發河内倉)
(粟以賑貧民次公漢書太倉之粟陳陳相因又云紅腐而不可食)高懷却有雲門興(師何)
(胤隐居若耶山雲門寺)好句真傳雪竇風(次公雪竇禪師其言禪之詩有集行於世堯卿)
(雪竇師諱重顯字隐之遂州李氏子生於興國五年四月八日後出家受供學經論業於鄉里晩參隨州智門)
(祚和尚因扣不起一念之青豁然知歸遂偏遊叢林衆所推仰先居吳門之洞庭遷四眀之雪竇由是雲門之)
(道復振於江浙侍中賈公奏聞朝廷乞賜明覺之號至皇祐五年七月七日不遺囑亦不說偈北首而亡)唱
我三人無譜曲馮夷亦合舞幽宫(縯司馬相如賦使靈媧鼓瑟而舞馮夷馮)
(夷河伯也)
景貺履常屡有詩督叔弼季默唱和巳許諾矣復
以此句挑之(孝祥蘭臺詩文發源云東坡在潁陳無已趙德麟輩適守官於彼而歐陽)
(叔弼與季默亦閒居於彼日相唱和而二歐頗不作詩故東坡挑之)
君家文律冠西京旋築詩壇按酒兵(縯南史江諮議有言酒猶兵也兵可)
(千日不用不可一日不備酒可千日不飲不可一飲不醉次公杜牧訪趙嘏詩云今代風騷將誰登李杜壇故)
(後人承用詩壇字歐陽答梅聖俞詩云文會忝予盟詩壇推子將)袖手莫輕真將種(次公)
(將種指言兩歐陽也退之云不善為斵血指汗顔巧匠傍觀縮手袖間又晉書胡貴嬪嘗與帝博争道傷帝指)
(帝怒曰真將種也)致師須得老門生(厚周禮夏官司馬上壞人掌致師注云致師者致其)
(必戰之志古者守戰必以勇力之士先犯敵焉唐書選舉志舉人既及第綴行通名詣主司第則謂門生)眀
朝鄭伯降誰受(縯左傳宣十二年楚子圍鄭鄭伯肉袒牽羊以逆曰孤不天不能事君使君懷)
(怒以及弊邑弧之罪也)昨夜條侯壁已驚(厚前漢吳王濞傳吳兵欲西梁城守不敢西糧)
(絶卒饑遂夜奔條侯壁驚東南條侯使備西北果從西北不得入遂大敗)從此醉翁天下樂
還應一舉百觴傾(文忠公贈蘇梅詩云我亦願助勇鼓旗噪其傍快哉天下樂一釂宜百觴)
謝郡人田賀二生獻花
城裏田員外城西賀秀才不愁家四壁自有錦千堆(縯謝)
(庭皓以詞賦著名時號錦繡堆)珍重尤竒品艱難最後開芳心困落日
薄豔戰輕雷(昨日雷雨)老守仍多病壯懷先已灰殷勤此粲
者(賀獻魏花三朵縯詩今夕何夕見此粲者次公國語三女為粲)攀折為誰哉玉腕揎
紅袖金樽瀉白醅何當鑷霜鬢強插滿頭迴(子仁杜牧詩菊花須)
(插滿頭歸)
玉堂栽花同正孺有詩次其韻
故山桃李半荒榛粗報君恩便乞身竹簟暑風招我老
玉堂花蘂為誰春纖纖翠蔓詩催發皎皎霜葩髮鬭新
只有來禽青李帖(厚王羲之有問人求來禽青李帖)他年留與學書人
和王晉卿送梅花次韻
東坡先生未歸時自種來禽與青李(次公言在黃州時也)五年不
踏江頭路夢逐東風泛蘋芷江梅山杏為誰容獨笑依
依臨野水此間風物君未識花浪飜天雪相激眀年我
復在江湖知君對花三歎息
卧病彌月聞垂雲花開順闍黎以詩見招次韻荅
之
道人心似水不礙照花妍燕坐春強半清隂月屢遷平
生無起滅一念有塵鮮嫋嫋風枝舉離離曰萼蔫病吟
終少味老醉不成顛何必遨頭出(師世俗以太守為遨頭)湖中有
散仙(次公韓退之云上界真人足官府豈如散仙鞭笞鸞鳳終日相追陪)
和錢四寄其弟龢(堯卿錢勰字穆父弟四亦稱穆四其弟即錢七品仲也穆父走)
(筆代書寄岊仲七弟詩云東方千騎擁米輪衣錦歸逢故國春莫向西湖戀風月鴒原知有望)
(歸人岊仲次韻穆父兄見寄詩云烏衣巷裏走雙輪正是家山二月春明日湖平定歸去蓬萊)
(還見謫仙人劉季孫和之云會稽山上月如輪鴻鴈相將江水春幕府英雄雖可數樽前誰是)
(急難人周燾和之云東山蠟屐瓌車輪小草青知塞外春園柳鳴禽喚幽夢惠連詩句更何人)
(然公作兩絶而元本止載一絶今併舉之先生詩云老來日月似車輪此去知逄幾箘春昨夜)
(冰花猶在柱曉來梅子已生仁)
再見濤頭湧玉輪(次公言杭州之潮也)煩君久駐浙江春(次公錢穆父知)
(越州)年來總作維摩病(次公淨名居士維摩詰以方便示病而諸菩薩問疾見其經中)堪
笑東西二老人(次公越居浙東杭居浙西而穆父與先生為二郡守故曰東西二老人也)
復次前韻謝趙景貺陳履常見和兼簡歐陽叔弼
兄弟(十朋此係次九月十五日觀月聽琴西湖一首示坐客詩韻)
能詩李長吉(縯唐摭言云李賀字長吉七歲以長短之製名動京師)識字揚子雲
(援揚雄字子雲劉棻嘗從雄學作竒字杜詩云子雲識字終投閣)端能望此府(厚舊唐書韋思)
(謙傳皇甫公義檢校沛王府長史引思謙為同府倉曹謂思謙曰公豈池中之物屈公為數句以望此府耳)
坐嘯獲兩君(縯後漢成瑨南陽人為汝南太守委事於功曹岑眰人為語曰汝南太守岑公孝南)
(陽成瑨但坐嘯)逝將江湖去浮此五石樽(援莊子曰今子有五石之瓠何不慮以為)
(大樽而浮於江湖)眷焉復少留尚為世所醺或勸莫作詩兒輩
工織紋(次公織紋以言纔言詩云萋兮斐兮成是貝錦先生舊以詩得罪謂之詩案故或人勸止)朱
絃寄三歎未害俗耳聞(縯禮記清廟之瑟朱絃而疏越一唱而三嘆有遺音者矣)共
尋兩歐陽伐薪照黃昏是家有甘井汲多終不渾(厚杜詩淘)
(米少汲水汲多井水渾)
次韻穆父馬上寄穎叔二首
玉關不用一丸泥(縯後漢隗囂將王元說囂曰臣請以一丸泥為大王東封函谷闕)自
有長城鳥鼠西(厚唐書太宗曰焬帝不擇人守邊勞中國築長城以備虜今我用李勣守并突)
(厥不敢南賢於長城遠矣鳥鼠山名禹貢鳥鼠同宂)剩與故人尋土物臘糟紅麴
寄駞蹄
多買黃封作洗泥(次公黃封御酒也以黃封其頭故謂之黃封洗泥洗塵常俗之語)使
君來自隴山西才高得兔人人羡争欲尋蹤覓舊蹄(厚莊)
(子蹄者所以在兔得兔而忘蹄)
和寄天選長官
寓形宇宙間佚我以方老(縯莊子大塊勞我以生失我以老)流光安足
恃百歲同過鳥須臾嬰網羅文采緣自表自古山林人
何曾識機巧但記寒巖翁論心秋月皎黃香十年舊(援謂)
(魯直)禪學參衆妙虚懷養天和肯狗奔走閙官居職事理
晨起何用早桐隂滿西齋叱吏供灑掃眷予東南來野
飯煮芹蓼葆光既清尚令尹亦高蹈相將古寺行軟語
頽晩照公家有畸人(援公有族人隐于嵩山)虚緣能自葆卜築嵩
山陽行當從結好山中饒勝景人覽亦易了何時命巾
車共陟雲外嶠翻思筋力疲不復恃踴跳公詩擬南山
雄拔千丈峭形容逼天真邂逅識其要藩籬吾未窺敢
議窮閫奥
和子由除日見寄
薄官驅我西遠别不容惜方愁後會遠未暇憂歲夕強
歡雖有酒冷酌不成席秦烹惟羊羹隴饌有熊腊念為
兒童歲屈指已成昔往事今何追忽若箭已釋感時嗟
事變所得不償失府卒來驅儺(子仁季冬之月命有司大儺旁磔)矍鑠
驚遠客愁來豈有魔煩汝為攘磔寒梅與凍杏嫩萼初
似麥攀條為惆悵玉蘂何時拆不憂春豔晩行見棄夏
覈人生行樂耳安用聲名籍胡為獨多感不見膏自炙
詩來若相寬子意遠可射依依見其面疑子在咫尺兄
今雖小官幸忝佐方伯北地近所鑿中有汧水碧臨池
飲美酒尚可消永日但恐詩力弱鬭健未免馘詩成十
日到誰謂千里隔一月寄一篇憂愁何足擲
和魯人孔宗翰題詩二首
壞壁題詩巳五年故人風物兩依然定知來歲中秋月
又照先生枕麴眠(縯劉伶酒德頌先生枕麴藉糟)
更邀眀月說眀年記取孤吟孟浩然(未詳舊注引不才眀主棄非是)此
去宦遊如傳舍㨂枝驚鵲幾時眠
次荆公韻四絶(堯卿荆公在蔣山公同王勝之遊蔣山時荆公宅巳為寺有詩云未)
(門收畫戟細宇出青蓮蓋謂是也玉父東軒筆錄云王荆公再罷政以使相判金陵即求宫觀)
(築池於白門外七里去蔣山亦七里平日馭一驢從數童遊諸山寺所居之宅僅比風雨元豐)
(未捨為寺賜名保寕)
青李扶疎禽自來(次公王羲之有求來禽青李帖來禽即今之林禽也以其食美禽來食之)
(故曰來禽今先生詩句借來禽字以言青李之實亦自來於禽鳥耳)清真逸少手親栽(次公)
(王羲之青李來禽帖云此果佳可為致子當種之)深紅淺紫從争發雪白鵝黃
也鬭開
斫竹穿花破綠苔(敬夫退之詩竹洞何年有公初斫竹開)小詩端為覓榿
栽(厚杜詩有憑何邕覓榿栽云飽聞榿木三年大與致溪邊十畆隂)紅者造物初無物
(次公郭象南華真經序云上知造物無物下知有物之自造)春到江南花自開
騎騾渺渺入荒陂(題註)想見先生未病時勸我試求三畆
宅從公已覺十年遲(師介甫得詩曰十年前後我便不厮爭)
甲第非真有閒花亦偶栽聊為清淨供却對道人開(公病)
(後捨宅作寺)
梵天寺見僧守詮小詩清遠可愛次韻(無巳杭州圖經云梵)
(天寺在鳳凰山)
但聞烟外鐘不見烟中寺幽人行未已草露濕芒屨惟
應山頭月夜夜照來去(子仁守詮詩落日寒蟬鳴獨歸林下寺柴扉夜未掩片月隨行)
(屨惟聞犬吠聲又入青蘿去)
次韻魯直效進士作歲寒知松栢
龍蟄雖高卧雞鳴不廢時炎涼徒自變茂悦兩相知(厚選)
(云芝焚而蕙歎松茂而栢悅)已負梁棟質肯為兒女姿(縯世說孫興公齋前種松)
(一株鄰居謂之日栢松樹非不森森可憐但永無梁棟用耳又老杜古栢行云大厦如□要梁棟萬牛回首丘)
(山重任孟郊詩云萱草兒女花不觧壯士憂)那憂霜貿貿未易日遲遲難與
夏蟲語永無秋實悲誰知此植物亦觧秉天彛
荅吕梁仲屯田
亂山合沓圍彭門官居獨在懸水村(縯莊子吕梁懸水三十仞故今言吕)
(梁為懸水村也師即今百步洪是也)居民蕭條雜麋鹿小市冷落無雞豚
黃河西來初不覺但訝清泗流奔渾夜聞沙岸鳴罋盎
曉看雪浪浮鵬鵾吕梁自古喉吻地萬頃一秣何由吞
坐觀入市卷閭井吏民走盡餘王尊(縯王尊為東郡太守河水盛溢尊躬)
(率吏民沉白馬祀水神河伯因止宿隄上及水盛隄壞吏民皆奔走惟尊立不動而水波稍却)計窮路
斷欲安適吟詩破屋愁鳶蹲歲寒霜重水歸壑(次公月令季冬)
(之月水歸其壑土反其宅)但見屋瓦留沙㾗入城相對如夢寐我亦
僅免為魚黿(縯劉子過洛汭曰微禹吾其魚乎)旋呼歌舞雜談笑不惜
飲釂空瓶盆念君官舍冰雪冷新詩美酒聊相温人生
如寄何不樂任使絳蠟燒黃昏宣房未築淮泗滿(任武帝作)
(瓠子之歌有云齧浮桑兮淮泗滿)故道堙没瘡痍存眀年勞苦應更甚
我當畚鍤先黥髠付君萬指代頑石千鎚雷動蒼山根
高城如鐵洪口快談笑却掃看崩奔農夫掉臂免狼顧
秋糓布野如雲屯還須更置軟脚酒為君擊鼓行金樽
(縯玄宗幸諸楊第出有賜曰踐路反有勞曰軟脚師唐郭子儀自同州歸代宗詔大臣就宅作軟脚局人出三)
(百于)
荅孔周翰求書
身閒曷不常閉口(次公傳曰病從口入患從口出閉口則無事而身得長閒矣非謹而何)
天寒正好深藏手吟詩寫字有底忙未脱多生宿塵垢
不蒙譏訶子厚疾(縯柳宗元報崔黯書曰凡人好詞工書者皆病癖也吾不幸蚤得三病學)
(道以來日思砭鍼攻熨卒不能去纏結心腹牢甚願斯須忘之而不克竊嘗自毒)反更刻畫無
鹽醜(厚晉書周顗傳庾亮嘗謂顗曰諸人咸以君方樂廣顗曰何乃刻畫無鹽唐突西子)征西自
有家雞肥(次公南史王僧虔傳載僧虔論書云庾征西翼書少時與右軍齊名右軍後進庾猶不分)
(在荆州與都下人書云小兒輩賤家雞皆學逸少書)太白空驚飯山瘐與君相從
知幾曰春風待得花開不撥棄萬事不復談百觚之後
那辭酒
聞公擇過雲龍張山人輙往從之公擇有詩戲用
其韻
我生固多憂肉食常苦墨(縯左氏晉定公吳夫差會于黃池司馬寅曰肉食者無墨)
(今吳王有墨國勝乎太子死乎)軒然就一笑猶得好飲力聞君過雲龍
對酒兩静嘿急攜清歌女出郭及未昃一歡難力致邂
逅有勝特喧蜂集晩花亂雀啅叢棘山人樂此耳寂寞
誰侍側何當求好人聊使治要襋(次公詩魏葛屨日紏紏葛屨可以屨霜掺)
(掺女手可以縫裳要之襋之好人服之注要䙅也襋領也)使君自孤僨(援前漢匃奴傳冒頓為書)
(遺高后曰陛下獨立孤僨獨居兩主不樂無以自娛)此里誰相直不如學養生一
氣服千息(次公晉許邁傳常服氣一氣千餘息)
田國博見示石炭詩有鑄劒斬佞臣之句次韻荅
之
楚山鐵炭皆竒物知君欲斫姦邪窟屬鏤無眼不識人
(縯伍子胥以忠諫吳王太宰嚭與子胥有隙因讒之吳王乃賜子胥屬鏤之劒以死次公無眼不識人字暗用)
(國志云此箭無眼不識人之語)楚國何曾斬無極(厚左傳費無極讒王太子建殺伍奢父子)
(與郤宛楚人怨甚令尹子常誅之以弭衆說)玉川狂直古遺民救月裁詩語
最真千里妖蟇一寸鐵地上空愁蟣蝨臣(援盧同自號玉川子作月)
(蝕詩云傳聞古老說月蝕蝦蟇精徑圍千尺入汝腹如此癡駘阿誰生又云地上蟣蝨臣同告訴帝天皇臣有)
(一寸鐵刳妖蟇癡腸)
次韻曹九章見贈
蘧瑗知非我所師流年已似手中蓍(縯莊子蘧伯玉行年六十而六十化)
(曰未知今之所謂是之非五十九非也手中著謂四十九也)正平獨肯從文舉中散
何曾靳孝尼(援晉嵇康將刑東市顧視日影索琴而彈之曰昔袁孝尼嘗從吾學廣陵散吾每靳)
(之廣陵散於今絶矣)賣劒買牛真欲老得錢沽酒更無疑(厚杜詩云得錢)
(即相覓沾酒不復疑)雞豚異日為同社(援韓愈詩願為同社人雞豚燕春秋)應有千
篇唱和詩
次韻秦太虛見戲耳聾
君不見詩人借車無可載(次公歐陽永叔詩話云孟郊賈島皆以詩窮至死而平生)
(尤喜窮苦之句孟有移居詩云借車載家具家具少於車乃是都無一物耳)留得一錢何足
頼晩年更似杜陵翁右臂雖存耳先聵(援杜詩此身飄泊恐西東右臂)
(偏枯耳半聾)人將蟻動作牛鬭(縯晉殷仲堪父師嘗患耳聰聞牀下蟻動謂之牛鬭)我
覺風雷真一噫聞塵掃盡根性空不須更枕清流派(援孫)
(楚謂王濟曰所以枕流欲洗其耳)大朴初散失混沌六鑿相攘更勝敗
(次公莊子心無天遊則六鑿相攘)眼花亂墜酒生風口業不停詩有債
君知五藴皆是賊(援拂書五藴皆空謂色受想行識也)人生一病今先差
但恐此心終未了不見不聞還是礙今君疑我特佯聾
(次公楚詞茲歴情以陳辭兮蓀佯聾而不聞)故作嘲詩窮嶮怪須防額癢出
三耳(厚太平廣記載兖州張審通嘗為泰山府君所召令為詞判錄甲天曹天曹允之府君悦與審通額)
(安一耳既悟覺額癢果生一耳尤更聰俊時號三耳秀才次公張君房脞說載柳慎生三耳事與上同但其人)
(姓名別耳又牛僧孺玄怪錄亦載此事)莫放筆端風雨快
睡起聞米元章冒熱到東園送麥門冬飲子
一枕清風直萬錢無人肯買北窗眠開心煖胃門冬飲
知是東坡手自煎
次韻王定國馬上見寄
昨夜霜風入裌衣曉來病骨更支離(縯莊子支離疏頥隠于臍肩高于頂)
疎狂似我人誰顧坎軻憐君志未移但恨不攜挑葉女
(次公桃葉王子敬妾也有詩云桃葉復桃葉渡江不用楫)尚能來趁菊花時南臺二
謝無人繼只恐君詩勝義熙(二謝從宋武帝九日宴戲也馬臺縯時晉義熙年中者)
次韻荅頓起二首
挽袖推腰踏破紳(次公左傳曰或挽之或推之)舊聞攜手上天門(次公)
(漢官儀云泰山東上七十里至天門)相逢應覺聲容似欲話先驚歲月奔
新學已皆從許子(次公新學以言王介甫新經之學也)諸生猶自畏何蕃
(厚退之作何蕃傳云蕃入太學二十餘年歲舉進士學成行尊太學諸生推頌不敢與蕃齒)殿廬直
宿真如夢猶記憂時策萬言(頓君及第時余為殿後編排官見其荅策語頗直其)
(後與子由試舉人西京既罷同登嵩山絶頂嘗見其唱酧詩十餘首頓詩中及之)
十二東秦比漢京(縯前漢田肯曰齊地方一千里持戟百萬縣隔千里之外齊得十二焉此東西)
(秦也)去年古寺共題名(去歲見之於青州堯卿唐自慈恩寺鴈塔題名之後士人多效之)
早衰怪我遽如許(厚曹操欲殺左慈慈走入羊羣不可辨忽有一老羝屈膝人言曰遽如許)
苦學憐君太瘦生(援李曰嘲杜甫云借問因何太瘦生總為從前作詩苦)茅屋擬
歸田二頃(縯蘇秦曰使我有負郭田二頃吾豈能佩六國相印乎)金丹終掃雪千
莖(任杜詩白髮千莖雪)何人更似蘇司業(次公蘇司業源明也乃唐之詩人先生以比子)
(由云)和遍新詩滿洛城
太虛以黃樓賦見寄作詩為謝
我在黃樓上欲作黃樓詩忽得故人書中有黃樓詞黃
樓高十丈下建五丈旗(任始皇作阿房宫上可以坐萬人下可以建五丈旗)楚山
以為城泗水以為池(次公左氏楚國方城以為城漢水以為池)我詩無傑句
萬景驕莫隨夫子獨何妙雨雹散雷椎(援雷州大雷雨時人有收得雷)
(斧雷椎皆石也)雄詞雜今古中有屈宋姿南山多磐石清滑如
流脂(子翬杜牧之秋娘詩京江水清滑生女白如脂)朱蠟為摹刻細妙分毫釐
佳處未易識(厚范榮期讀孫綽天台山賦每至佳句輙云應是我輩語)當有來者知
次韻荅王鞏
我有方外客顔如瓊之英(次公謝欒時稱方外司馬詩尚之以瓊英乎而)十年
塵土窟一寸冰雪清朅來從我遊坦率見真情(邠老國史補云)
(宋濟老於文場舉止可笑嘗試賦誤失官韻乃拊膺曰宋五又坦率)顧我無足戀戀此山
水清新詩如彈丸(縯南史謝朓曰好詩圓美流轉如彈丸也)脱手不暫停昨
日放魚回衣巾滿浮萍今日扁舟去白酒載烏程(厚湖州烏)
(程有若下酒為天下之美)山頭見月出江路聞鼉鳴莫作孺子歌滄
浪濯吾纓(見孟子)吾詩自堪唱相子棹歌聲(厚李白詩滄浪吾有曲寄)
(入棹歌聲)
張安道見示近詩
人物一衰謝微言難重尋(縯太史公曰仲尼没而微言絶)慇懃永嘉未
復聞正始音(厚晉衛玠傳玠至豫章與謝琨相見言論彌日王敦謂謝琨曰不意永嘉之末復聞)
(正始之音)清談未足多感時意殊深少年有竒志欲和南風
琴(次公退之詩騎驢到京國欲和薰風琴)荒村蜩蛩亂廢沼蛙蟈淫遂欲
掩兩耳臨文但噫瘖蕭然王郎子(厚太平廣記云王仙客者劉振之甥也振)
(有女曰無雙小仙客數歲皆幼稚相狎振妻常呼仙客為王郎子)來自緱山隂(其壻王鞏攜來)
云見浮丘伯吹簫明月岑(援王子喬好吹簫作鳳鳴浮丘公接上嵩山三十年後於)
(緱氏山頭乘白鶴舉手謝時人而去)遺聲落淮泗蛟鼉為悲吟願公正王
度祈招繼愔愔(縯左傳昭公十三年周穆王欲肆其志周行天下將必有車轍馬迹焉祭公謀)
(父作祈招之詩以正王心曰祈招之愔愔式昭德音思我王度式如玉式如金)
次韻王鞏顔復同泛舟
沈郎清瘦不勝衣(縯沈昭略嘗遇王約張目視之曰汝是王約邪何乃肥而癡約日汝沈昭)
(略邪何乃瘦而狂次公沈郎或以為指言沈約則其與徐勊書云老病百日數圍革帶嘗應移孔以手握臂率)
(計月小半分此則有不勝衣之意又檀弓言趙文子其中退然若不勝衣堯卿荀子□公子高不勝其衣)邊
老便便腹十圍(援邊韶字孝先弟子朝曰邊孝先腹便便次公東平王蒼腰帶十圍師晉載記)
(尹緯慕容超李勢赫連勃勃皆身長八尺腰帶十圍云)躞蹀身輕山上走懽呼船
重醉中歸(躞悉恊切蹀逹協切縯杜詩取樂喧呼覺船重)舞腰似雪金釵落(次公)
(楊希道詠舞詩二八如回雪西京雜記載戚夫人善為折腰舞縯張祐杜牧之同燕有屬意者索骰子賭酒牧)
(之微吟曰骰子廵廵裏手拈無因得見玉纖&KR0655;祐應聲曰但知報道金釵落髣髴還應露指尖)談辨如
雲玉麈飛(次公後漢符融幅巾奮袖高談如雲縯王衍善談玄每捉玉柄麈尾與手同色)憶在
錢塘正如此回頭四十二年非
東坡詩集註卷十一
