東坡詩集註卷二
宋王十朋撰
游覽
游東西巖(公自注即謝安東山也程天祐按臨安縣圖記東永安巖西永安巖在縣北二)
(十里即謝安東山也孫彦忠韻語陽秋云安本傳謂安登台輔於土山游集今土山在建康建)
(康事迹云安石於此擬會稽之東山亦號東山)
謝公含雅量(李厚謝安常與孫綽等汎海風起海湧諸人並懼安吟嘯自若衆咸服其雅量)世
運屬艱難况復情所鍾(程縯晉王衍曰太上忘情最下不及情然則情之所鍾正在我)
(輩)感槩萃中年正賴絲與竹陶寫有餘歡常恐兒輩覺
坐令高趣闌(厚王羲之傳謝安睿謂羲之曰中年以來傷於哀樂與親友别輙作數日惡羲之曰)
(年在桑榆自然至此頃正頼絲竹陶寫常恐兒輩覺損其歡樂之趣)獨擕縹緲人來上東
西山(縯安棲遲東山放情丘壑然性好音樂每游賞必以妓女從)放懷事物外徙倚
弄雲泉一旦功業成管蔡復流言慷慨桓野王哀歌和
清彈挽鬚起流涕始知使君賢(厚桓伊傳孝武末年會稽王道子及安壻王國)
(寶以安功名盛極而構會之嫌隙遂成帝召伊飲燕安侍坐伊撫筝而歌怨詩曰為君既不易為臣良獨難忠)
(信事不顯乃有見疑患周旦佐文武金縢功不刊推心輔王政二叔反流言聲節慷慨俯仰可觀安泣下霑衿)
(乃越席而就之挽其鬚曰使君於此不凡帝甚有愧色野王伊小字也)意長日月促卧病
巳辛酸慟哭西州門往駕那復還(縯安雖受朝寄然東山之志始末不渝欲)
(須經略粗定自江道還東雅志未就遂遇疾篤還都門當輿入西州門自以本志不遂深自慨失因悵然謂所)
(親曰吾病殆不起乎安薨後其甥羊曇至西州門以策扣扉誦曹子建詩曰生存華屋處零落歸山丘因慟哭)
(而去次公西州門學者多未曉在江寧府以府有東府珹城中有揚州廨而揚州在府西故時人號為東府西)
(州而東府城之西門謂之西州門見寰宇記又載緣會稽王道子第在東府城之東謝安薨以道子代領掦州)
(州在第西故時人號為東府西州如此則西州之名在於安薨之後矣安本傳乃有安病輿入西州門之事則)
(寰宇記所引輿地志不亦謬乎先生所用事止據本傳用謝安事而已今因與學者辨之)空餘行樂
處古木昏蒼煙
金山妙高臺
我欲乘飛車(次公帝王世紀曰竒肱民能為飛車從風遠行湯時西風吹竒肱車至於豫州湯破)
(其車不以示民十年東風至乃復作車遣歸之其地去玉門四萬里)東訪赤松子(縯張良願葉人)
(間事從赤松子游師古曰赤松子仙人號黃帝時為雨師)蓬萊不可到弱水三萬里
(縯史記方士言海中有三神山蓬萊方丈瀛洲諸仙人及不死之藥皆在焉未至望之如雲及到三神山反居)
(水下臨之患且至則風輙引船而去終莫能至援神仙傳謝自然汎海求蓬萊一道士謂曰蓬萊隔弱水三萬)
(里非飛仙不可到)不如金山去清風半帆耳中有妙高臺(次公妙高)
(臺之名取華嚴經德雲比丘所居妙高峰為義也)雲峰自孤起仰觀初無路誰
信平如砥(次公詩周道如砥)臺中老比丘碧眼照窗几(師謂子元長老)
(也)巉巉玉為骨凛凛霜入齒機鋒不可觸(次公傳燈錄云神機交徼)
(若住於箭鋒)千偈如翻水(援韓詩文如翻水成次公晉書鳩摩羅什日誦十偈)何須尋
德雲(縯華嚴經云善財童子問法於五十三善知識而德雲比丘乃第一也)即此比丘是
長生未暇學請學長不死(次公長生謂學仙長不死謂物不生不減也)
鬱孤臺(自注以下四首皆虔州)
八境見圖畫鬱孤如舊游(次公八境者虔州有之人畫為圖先生嘗賦詩鬱孤乃其)
(一也)山為翠浪湧水作玉虹流日麗崆峒曉(次公崆峒在虔州西之極)
(處)風酣章貢秋(厚水經注劉登之曰贑縣東南有章水西有貢水縣治二水之間因以名焉)
丹青未變葉鱗甲欲生洲嵐氣昏晨樹灘聲入市樓煙
雲侵嶺路草木半炎州故國千峰外高臺十日留他年
三宿處(厚後漢裴楷言淨屠不三宿桑下)凖擬繫歸舟
廉泉
水性故自清不清或撓之君看此廉泉五色爛摩尼(厚圓)
(覺經云譬如清淨摩尼寶珠映於五色隨方各現)廉者謂我廉我以此名為有
廉則有貪有慧則有癡誰為柳宗元(縯柳子厚謫永州所居冉溪名之曰)
(愚溪)孰是吳隠之(援吳隠之酌貪泉飲而賦詩曰縱使夷齊飲終當不易心)漁父足豈
潔許由耳何淄(縯高士傳堯讓天下於許由許由逃之而洗其耳於潁水)紛然立名
字此水了不知毁譽有時盡不知無盡時朅來廉泉上
捋鬚看鬢眉好在水中人到處相娛嬉(次公先生汎潁詩云豈此水薄)
(相與我相娱嬉)
塵外亭
楚山澹無塵贑水清可厲散策塵外遊麾手謝此世山
高惜人力十步輙一憩却立淨雲端俯視萬井麗幽人
宴坐處龍虎為斬薙(次公此下八句皆是馬祖事)馬駒獨何疑(厚傳燈錄)
(六祖謂南嶽曰向去佛法從汝邊去馬駒踏殺天下人厥後江西遂傳法廣布於天下時號馬祖)豈墮
山鬼計夜垣非助我謬敬欲其逝(次公馬祖始居此山山鬼為築垣自謂修)
(行不至為鬼所識乃捨去今先生詩語高馬祖一著也)戲留一轉語(厚傳燈錄同山直道本來)
(無一物這裏合下得一轉語)千載起攘袂
天竺寺(并引)
予年十二先君自虔州歸謂予言近城山中天竺寺
有樂天親書詩云一山門作兩山門兩寺元從一寺
分東澗水流西澗水南山雲起北山雲前臺花發後
臺見上界鐘清下界聞遥想吾師行道處天香桂子
落紛紛筆勢竒逸墨跡如新今四十七年予來訪之
則詩已亡有刻石存耳感涕不巳而作是詩
香山居士留遺跡(次公白樂天以刑部尚書致仕與香山僧如滿結香火社自稱香山居士)
天竺禪師有故家空詠連珠吟疊璧(次公宣宗弔樂天詩綴玉連珠三十)
(年誰教冥路作詩仙)已亾飛鳥失驚蛇(縯懷素草書如飛鳥出林驚蛇入草)林深野
桂寒無子雨浥山薑病有花(厚嶺表異錄山薑花莖葉即薑也根不堪食而葉間)
(吐花細如麥粒次公山薑术也按本草木一名山姜也)四十七年真一夢天涯流
落淚横斜
碧落洞(自注在英州下十五里)
槎牙亂峰合晃蕩絶壁横遥知紫翠間古來仙釋并陽
崖射朝日高處連玉京(厚靈樞金景内經曰下離塵境上界玉京注云玉京無為之天)
(也盖三十二帝之都玉京之下乃崑崙北都羅鄷北帝三十六洞之所居處)隂谷叩白月夢
中遊化城(厚法華經有一道師以方便力化作一城於是衆人前入化城生已度想生安穏想)果
然石門開中有銀河傾幽龕人窈窕别戸穿虚明泉流
下珠琲乳湔交縵纓我行畏人知恐為仙者迎小語輙
響答空山自雷驚(任韋應物詩水性本亦靜石中固無聲如何兩相激雷轉空山驚)策
杖歸去來治具煩方平(厚神仙傳王方平降蔡經家須臾麻姑繼至再拜方平行厨其)
(食皆金盤玉杯多諸花果芬香異常擘脯食之云是麟脯)
白水山佛跡巖(自注羅浮之東麓也在惠州東北二十里楊德志林云紹聖元年)
(十月十二日過遊白水佛跡院浴于湯池熱甚其源殆可熟物循山而東有縣水百仞八九折)
(折處輙為潭水涯有巨人跡數十所謂佛跡也)
何人守蓬萊夜半失左股(次公惠州浮山據地理志云自會稽來今浮山上猶有東)
(方草木易明夷云夷于左股)浮山若鵬蹲(厚陳文會公羅浮山按本記山高三千六百丈周回)
(三百二十七里然羅山一也浮山即蓬萊之别島也堯時洪水浮至依羅而止故有羅浮之號焉)忽展
垂天羽(縯莊子鵬之背若太山其翼若垂天之雲)根株互連絡(次公翻用列子言海中五)
(山之根無所連著也)崖嶠爭吞吐神工自爐&KR0008;融液相綴補至今
餘隙罅流出千斛乳方其欲合時天匠麾月斧(援酉陽雜俎有)
(人游山失道遇一人枕襆而坐因問之其人曰君知月七寶合成乎常有八萬二千戸修之我其一也開襆有)
(王斤斧數事)帝觴分餘瀝山骨醉後土(次公石鼎聯句云巧匠琢山骨)峰巒
尚開闔澗谷猶呼舞海風吹未凝古佛來布武(縯禮記堂下布)
(武)當時汪罔氏(縯家語孔子曰汪罔氏之君守封嵎之山者為漆姓在虞夏商為汪罔氏於周)
(為長翟氏今曰大人次公汪罔氏即防風氏也禹戮之其骨專車)投足不蓋拇青蓮雖
不見千古落花雨(厚楞嚴經即時天雨百寶蓮花青黃赤白間錯紛楺)䨇溪匯九
折萬馬騰一鼓奔雷濺玉雪潭洞開水府潛鱗有饑蛟
掉尾取渴虎我來方醉後濯足聊戲侮回風卷飛雹掠
面過彊弩山靈莫惡劇微命安足賭此山吾欲老慎勿
厭求取溪流變春酒(次公李白襄陽歌此江若變作春酒壘麴便築糟丘臺)與我
相賓主當連青竹竿下灌黃精圃(厚杜甫泉眼詩何當宅下流餘潤通藥圃)
(二春濕黃精一食生毛羽)
游三游洞
凍雨霏霏半成雪游人屨冷蒼崖滑不辭擕被巖底眠
洞口雲深夜無月
游洞之日有亭吏乞詩既為留三絶句於洞之石
壁明日至峽州吏又至意若未足乃復以此授之
(子仁三絶句老衆及東坡子由各一也按南行集老泉詩云洞門蒼石流成乳山下寒溪冷欲)
(冰天寒二子苦求去我欲居之亦不能子由詩云昔年有遷客擕手過嵌岩去我歲已百游人)
(忽復三)
一徑遶山翠縈紆去似蛇忽驚溪水急爭看洞門呀滑
磴攀秋蔓飛橋踏古槎三扉迎北吹一穴向西斜歎息
煙雲老追思歲月遐唐人昔未到古俗此為家
洞暖無風雪山深富鹿猳相逢衣盡草環坐髻應髽竈
突依嵓黑尊罍就石窪鴻荒無傳記想像在羲媧此事
今安有遺蹤我獨嗟山翁勸留句強為寫槎牙
鬱孤臺(再過虔州和前韻)
吾生如寄耳(次公魏文帝樂府云人生如寄多憂何為法苑珠林云謝安與支遁書云人生如寄)
(耳)嶺外亦閒游贛石三百里(仔孟浩然詩贛石三百里㳂江千嶂間叔竒國史補)
(蜀之三峽南康之贛石皆險絶之所)寒江尺五流(次公唐語云城南韋杜去天尺五)楚山
微有霰越瘴久無秋(圓仲通真子瘴氣論曰嶺南瘴猶如嶺北傷寒也從仲春訖仲夏行)
(青草瘴季夏訖孟冬行黃茅瘴)望斷横雲嶠䰟飛咤雪洲(次公横雲嶠以言五嶺咤)
(雪洲以瓊崖儋萬四州也賈捐之傳云儋耳珠崖皆在南方海中洲居南越地炎瘴而無雪有雪則以為希咤)
(也)曉鐘時出寺暮鼓各鳴樓歸路迷千嶂勞生閱百州
不隨猿鶴化(厚抱朴子周穆王南征久而不歸一軍皆化君子為猿鶴小人為蟲沙)甘作
賈胡留(縯後漢馬援傳耿舒與其兄弇書曰伏波類西域賈胡到一處輙止)秪有貂裘在
(援史記蘇秦衣敝黑貂裘出游數歲大困而歸)猶堪買釣舟
同柳子玉游鶴林招隠醉歸呈景純(次公鶴林竹林寺也宋高)
(祖潛龍時常遊寺有黃鶴飛舞因名黃鶴山鶴林招隠潤州二寺也)
花時臘酒照人光歸路春風灑面凉劉氏宅邊霜竹老
戴公山下野桃香(次公劉氏宅戴公山盖潤州事劉氏言劉裕家也裕楚元王之遠孫本家)
(彭城晉氏東遷移居晉陵丹徒之京口里堯卿南史戴顒世居剡下又徙京口止黃鵠山宋文帝每欲見之嘗)
(謂黃門侍郎張敷曰吾東廵之日當宴戴公山下)巖頭疋練兼天静(縯謝玄暉詩澄江静)
(如練次公杜詩遠水兼天静)泉底真珠濺客忙(子仁杜詩奔泉濺水沬)安得道
人擕笛去一聲吹裂翠崖罔(次公按國史補載李舟好事嘗得村舍煙竹截以為)
(笛堅如鐵石以遺李謩謩吹笛天下第一月夜泛江吹之俄有客立於岸呼船共載既至請笛而吹其聲精壮)
(山石可裂謩未嘗見也)
游鶴林招隠二首
郊原雨初霽春物有餘妍古寺滿脩竹深林聞杜鵑睡
餘柳花墮目眩山櫻然(子仁沈約詩山櫻發欲然)西窗有病客危坐
看香煙
行歌白雲嶺坐詠脩竹林風輕花自落日薄山半隂澗
草誰復識聞香杳難尋時見城市人幽居惜未深
與毛令方尉游西菩提寺二首(安國按於潛縣圖經毛君寶同尉方)
(君武與東坡於熙寧七年八月廿七日同遊西菩山明智院石刻有焉西菩提寺去縣十五里)
推擠不去已三年(縯晉鄧侯為吳郡守稱疾去職吳人歌曰鄧侯挽不留謝令推不去)魚
鳥依然笑我頑人未放歸江北路天教看盡浙西山尚
書清節衣冠後(援毛玠典選舉以儉率人魏太祖以素屏風素憑几賜玠曰君有古人之風故)
(賜君以古人之服玠居顯位常布衣疏食為尚書僕射祖可毛令乃毛尚書之後)處士風流水
石間(任方干桐廬人幼有清才為徐鉉所器然姿態山野終不登第當時號為方處士後韋莊奏賜及第)
一笑相逢那易得數詩狂語不須刪
路轉山腰未足移水清石瘦便能竒白雲自占東西嶺
(子翬按於潛圖經云寺前有東西兩山或有雲晦遥望如嶺焉)明月誰分上下池黑黍
黃粱初熟後朱柑綠橘半甜時人生此樂須天賦莫遣
兒郎取次知(厚王羲之謂謝安曰但恐兒輩覺損其歡樂之趣)
雪後到乾明寺遂宿
門外山光馬亦驚階前屐齒我先行風花誤入長春苑
(縯吳王有長春苑次公宋復古河南志晉之宮内有長春門)雲月長臨不夜城(次公解道)
(康齊地記曰齊有不夜城蓋古者有日夜中照於東境故萊子立此城以不夜為名)未許牛羊傷
至潔且看鴉鵲弄新晴更須擕被留僧榻待聽摧簷瀉
竹聲
圓通禪院先君舊游也四月二十四日晩至宿焉
明日忌日也乃手寫寶積獻盖頌物一偈以贈長
老仙公仙拊掌笑曰昨夜夢寶盖飛下着處輙出
火豈此祥乎乃作是詩院有蜀僧宣逮事訥長老
識先君云
石耳峰頭路接天梵音堂下月臨泉此生初飲廬山水
他日徒參雪竇禪(子仁雪竇師諱仲顯字隠之遂州李氏子出家參隨州智門祚和尚不起)
(一念之言後居四明之雪竇賜號明覺皇祐五年七月七日不遺囑亦不說偈北首而亡)䄂裏寶書
猶未出夢中飛蓋巳先傳何人更識嵇中散野鶴昂蔵
未是仙(仔晉嵇紹入洛或謂王戎曰昨儔人中始見嵇紹昂昂如野鶴在雞羣戎曰君復未見其父爾)
過萊州雪後望三山(次公按地志萊州掖縣載三山有海之南岸史記封禪書)
(秦始皇東遊海上行禮祠名山川及八神其四曰隂主祠三山其後武帝亦祠三山八神是已)
東海如碧環西北卷登萊雲光與天色直到三山回我
行適冬仲薄雪收浮埃黃昏風絮定半夜扶桑開參差
太華頂出没雲濤堆安期與羡門(縯安期羡門神仙名漢書欒大曰臣嘗往)
(來海中見安期生羡門之屬)乘龍安在哉茂陵秋風客(厚漢武帝葬茂陵嘗作秋)
(風詞李賀金銅仙人辭漢歌茂陵劉郎秋風客夜聞馬啼曉無跡)勸爾麾一杯(次公借用晉孝)
(武帝末年長星見帝甚惡之舉酒祝之曰長星勸爾一杯酒自古豈有萬歲天子耶)帝鄕不可期
(縯陶淵明歸去來詞云富貴非吾願帝鄕不可期次公莊子乘彼白雲至于帝鄕)楚些招歸來
(援楚詞宋玉招䰟云䰟兮來歸何為兮四方些)
龜山
我生飄蕩去何求再過龜山歲五周身行萬里半天下
僧卧一庵初白頭地隔中原勞北望潮連滄海欲東游
元嘉舊事無人記故壘推頽今在不(次公宋文帝遣將拒魏泰武築城此)
(山)
登玲瓏山(幼槃按林安圖經玲瓏山在縣西十三里兩山屹起盤屈凡九折上通絶頂名)
(曰九折巖南行百許步有亭下瞰百里山名曰三休亭)
何年僵立兩蒼龍瘦脊盤盤尚倚空翠浪舞翻紅罷亞
(厚杜牧詩罷亞百頃稻西風吹半紅罷亞稻多貌)白雲穿破碧玲瓏三休亭上
工延月(民瞻唐司空圖居中條山王官谷有先人田遂隠不出作亭觀素室悉圖唐興節士文人名亭)
(曰休休作文以見志曰休美也既休而美且故量才一宜休揣分二宜休耄而瞶三宜休又少也墯長也率老)
(也迂三者非濟時用則又宜休因自目為耐辱居士體仁雞跖集楚王誇客以章臺之臺三休乃至)九折
巖前巧貯風(見題註)脚力盡時山更好莫將有恨趁無窮
宿九仙山(九仙謂左元放許邁王謝之流子蒼按圖經無量院在縣西十二里九仙山東)
(晉葛洪許邁煉丹之地)
風流王謝古仙真一去空山五百春玉室金堂餘漢士
(援許邁與王逸少書云自山隂南至臨安多有金堂玉室左元放之徒漢末諸得道者皆在焉)桃花流
水失秦人困眠一榻香凝帳(倬韋應物詩燕寝凝清香)夢遶千巖冷
逼身半夜老僧呼客起雲峰缺處湧冰輪(致約今寺中有冰輪閣)
韓大祝送游太山
偶作郊原十日游未應廻首厭籠囚但教塵土驅馳足
終把雲山爛漫酬聞道逢春思濯錦(次公濯錦成都也言因景物而懷鄕)
(爾希聲成都古今記濯錦江自州西北分𣲖東流至州北街過入文富坊東流至膠坊尾又向南流於興聖觀)
(直東南至大慈寺前有錦江橋是也)便須到處覓莵裘(縯魯隠公曰使營莵裘吾將老焉)
恨君不上東峰頂夜看金輪出九幽(縯漢官儀曰太山東南名曰日觀雞)
(一鳴時見日始出長三丈許)
登雲龍山
醉中走上黃茆岡滿岡亂石如羣羊(次公暗使黃初平事)岡頭醉
倒石作牀仰看白雲天茫茫歌聲落谷秋風長路人舉
首東南望拍手大笑使君狂
與客游道場何山得鳥字(少度吳興統記正真寺在州南一十六里有山)
(曰道場山)
清溪到山盡飛路盤空小紅亭與白塔(商老吳興絖記郡有五亭曰白)
(蘋亭集芳亭山光亭朝發亭碧波亭又有白塔巷有白石塔在焉因而名之在州西三里)隠見喬木
杪中休得小庵孤絶寄雲表洞庭在北戶雲水天渺渺
庵僧俗緣盡淨業洗未了十年畫鵲竹益以詩自繞高
堂儼像設禪客各深窈奔泉何處來華屋過溪沼何山
隔幽谷去路青且悄長松度翠蔓絶壁掛啼鳥我友自
杭來尚歎所歴少歸途風雨作一洗紅日燎我驚萬竅
號黑霧捲蓬蓼舟人紛變色坐羡輕鷗矯我獨換酒杯
醉死勝流殍書生例強狠造物空煩擾更將掀舞勢把
燭畫風篠美人為破顔正似腰肢嫋明朝便陳迹清景
墮空杳作詩記餘歡萬古一昏曉
初入廬山三首
青山若無素偃蹇不相親(次公先生詩又云青山偃蹇似高人又曰登臨不得要萬)
(象各偃蹇)要識廬山面他年是故人(山南山面也)
自昔懷清賞神游杳藹間如今不是夢真箇在廬山
芒鞋青竹杖自掛百錢游(縯晉阮脩常步行以百錢挂杖頭)可怪深山
裏人人識故侯(次公漢書言邵平者故秦東陵侯種瓜於長安城東子仁先生詩話云僕初入)
(廬山山谷竒秀平日所未見殆應接不暇遂發意不欲作詩已而見山中僧俗皆云蘇子瞻來矣不覺作一絶)
(云芒鞋青竹杖云云既而哂前言之謬復作兩絶句云青山若無素云云按詩話則今第三篇為首篇矣)
同正輔表兄游白水山(邠老白鶴故居圖云白水山羅浮山之西瀑布在焉)
偉哉造物真豪縱(厚莊子子來病子桑往問之倚其戶與之語曰偉哉造物又將奚以汝為)
攫土摶沙為此弄擘開翠峽走雲雷截破奔流作潭洞
因隨化人履巨跡(次公列子周穆王時西域之國有化人來自水岩有大足跡世謂之佛跡)
(今化人則借以言佛爾)得與仙兄躡飛鞚曳杖不知巖谷深穿雲
但覺衣裘重坐看驚鳥救霜葉知有老蛟蟠石甕金沙
玉礫粲可數古境寶奩寒不動念兄獨立與世疎絶境
難到惟我共永辭角上兩蠻觸(縯莊子有國于蝸之左角曰蠻氏右角曰觸氏)
(爭地而戰)一洗胷中九雲夢(援子虚賦齊之青丘吞楚之雲夢者八九而於其胷中曾不芥)
(帶)浮來山高回望失(次公浮來山言羅浮山也古曰自會稽浮來)武陵路絶
無人送(次公謂桃滑也)筠籃擷翠爪甲香素綆分碧銀缾凍歸
路霏霏暘谷暗(次公淮南子日出于暘谷入於咸池一作湯谷或云山中有湯泉也)野堂
活活神泉湧(申之物類相感志高密瑯邪之臺上有神泉人盛汚之則竭)解衣浴此
無垢人(次公維摩經入解之浴池定水湛然滿布以清淨華浴此無垢人)身輕可試雲
間鳳
次韻正輔同游白水山
秪知楚越為天涯不知肝膽非一家此身如綫自縈繞
左旋右轉隨繅車誤抛山林入朝市平地咫尺千褒斜
(厚梁州記萬古城泝漢上七里有褒谷口南口曰褒北口曰斜白樂天詩云途竆平谷險舉足劇褒斜)欲
從稚川隠羅浮(援葛洪字稚川隱于羅浮山)先與靈運開永嘉(次公永嘉)
(温州也謝靈運在永嘉登山臨水佳處無不游嘗自始寧南山伐木開徑直入臨海)首參虞舜欵
韶石(厚郡國志韶州有韶石舜登此石奏韶樂)次謁六祖登南華(次公南華寺在韶州)
(六祖曹溪道場也)仙山一見五色羽(次公言五色雀也廣南有之)雪樹兩摘
南枝花赤魚白蟹箸屢下(厚一作白魚赤蟹又何曾日食萬錢猶云無下箸處)黃
柑綠橘籩常加(縯周禮籩人掌四籩之實加籩之實菱芡栗脯)糖霜不待蜀客
寄(次公東蜀梓州有糖霜而廣南亦有)荔支莫信閩人誇(厚荔支譜云廣南及梓䕫之間)
(所出大率早熟其精好者僅比閩中之下品)恣傾白蜜收五稜(去聲厚嶺南錄瀧州山中)
(多紫石英其大小皆五稜兩頭如箭鏃者水飲之煖而所無毒次公白蜜以言酒也廣南以田畝為稜收五稜則)
(種酒稻也)細斸黃土栽三椏(正輔分人參歸種韶陽來詩本用䃁字惠州無書不見此)
(字所出故且從木奉和次公人參生在黃土中高麗人作人參贊曰三椏五葉背陽向隂)朱明洞裏
得靈草(次公朱明洞羅浮山洞也)翩然放杖淩蒼霞豈無軒車駕熟
鹿亦有鼓吹號寒蛙(援孔稚圭聞庭前鳴蛙曰可以當兩部鼓吹)仙人勸酒
不用勺石上自有樽罍窪(厚元次山窳樽銘序道州城東有左湖湖東二十步有水)
(石山山顛有窳石可以為樽)徑從北路朝玉闕千里莫遣毫釐差故
人日夜望我歸相迎欲到長風沙(厚李白長干行相迎不道遠直至長風沙)
(持晦按同安志長風沙鎮在懷寧縣東一百二十里)豈知乘槎天女側獨倚雲機
看織紗(縯博物志天河與河通有居海島者每年見浮槎來往返不失期人異之遂賫糧乘之忽至一)
(處望舍中多織婦俄見一丈夫牽牛渚次飲之後隨槎復返因至蜀問嚴君平君平曰某年月日有客星犯牛)
(斗約日計之乃此人到天河時也)世間誰似老兄弟篤愛不復相疵瑕相
擕行到水窮處(厚王維詩行到水窮處坐看雲起時)庶幾一見留子嗟
(次公詩丘中有麻彼留子嗟注云留大夫氏子嗟字也)千年狗把嘗夜吠(援續神仙傳朱)
(孺子一日忽見二花犬相趁入狗把叢下因異之乃尋掘得二狗把根形状如犬次公白樂天詩不知靈藥根)
(成狗怪得時聞夜吠聲)無數草棘工蔵遮但令凡心一洗濯神人
仙藥不我遐山中歸來萬想滅豈復回顧雙飛鴉
同秦仲二子雨中游寶山
平明已報百吏散半日來陪二子閒立鵲低昂煙雨裏
(次公東方朔外傳武帝宴坐朔執戟在殿階旁屈指獨語上從殿上見朔呼問之對曰殿後樹上有鵲立松枝)
(東向而鳴)行人出没樹林間
五月十日與呂仲甫周邠僧惠勤惠思清順可久
惟肅義詮同汎湖游北山
三吳雨連月湖水日夜添尋僧去無路㶑㶑水拍簷駕
言徂北山得與幽人兼清風洗昏翳晩景分穠纖縹緲
朱樓人斜陽半疎簾臨風一揮手悵焉起遐瞻世人騖
朝市獨向溪山廉此樂得有命輕薄神所殱
病中游祖塔院(無已按杭州圖經云祖塔法雲院開成二年唐文宗建王宋太平興)
(國六年改作今額補注今虎跑寺)
紫李黃瓜村路香烏紗白葛道衣凉閉門野寺松隂轉
欹枕風軒客夢長因病得閒殊不惡安心是藥更無方
道人不惜階前水借與匏樽自在嘗
夜泛西湖五絕
新月生魄迹未安(次公杜甫初月詩影斜輪未安)纔破五六漸盤桓今
夜吐豔如半璧(次公盧仝詩是夕吐艷如長虹又云初露半箇璧漸吐滿輪魄)游人得
向三更看
三更向闌月漸垂欲落未落景特竒明朝人事誰料得
看到蒼龍西没時(次公蒼龍角亢之宿夜半而没)
蒼龍已没牛斗横東方芒角昇長庚漁人收筒及未曉
船過惟有菰蒲聲(時湖上禁漁皆盗釣者也)
菰蒲無邊水茫茫荷花夜開風露香漸見燈明出遠寺
更待月黑看湖光
湖光非鬼亦非仙風恬浪静光滿川須臾兩兩入寺去
就視不見空茫然
湖上夜歸
我飲不盡器(次公飲不盡器出何諷渴賦)半酣味尤長籃輿湖上歸
(縯晉王弘邀陶潛還州問其所乘答曰素有脚疾向乘籃輿亦足自反乃令一門生二兒共輿之)春風
吹面凉行到孤山西夜色已蒼蒼清吟雜夢寐得句旋
已忘尚記梨花村依依聞暗香入城定何時賓客半在
亡睡眼忽驚矍繁燈閙河塘(夢良沙河塘乃杭州街名也)市人拍手
笑状如失林麞始悟山野姿異趣難自彊人生安為樂
吾策殊未良
寒食未明至湖上太守未來兩縣令先在(子翬杭有錢塘)
(仁和二縣倚郭)
城頭月落尚啼烏烏榜紅舷早滿湖(次公烏榜紅舷游湖之船也張載云)
(吳榜越船不能無水而浮)鼓吹未容迎五馬(縯南齊柳元伯之子五人皆領郡號五馬次公)
(五馬言太守也古樂府羅敷行云五馬立躊蹰杜詩人生五馬貴莫受二毛侵)水雲先已颺雙
鳬(厚雙鳬謂二縣令也王喬為鄴令每朔望來朝漢明帝怪之令太史伺望之每見雙鳬從東南飛來舉絪)
(得舄驗之乃尚方所賜履舄也)映山黃帽螭頭舫(縯鄧通為黃頭郎注云着黃帽也冲之白)
(樂天杭州詩小航船亦畫龍舟)夾道青煙鵲尾爐(厚費崇先尤信佛法以鵲尾香爐置膝前)
(次公杜陵集載陶貞白有金鵲尾香爐)老病逢春只思睡獨求僧榻寄須
臾
次韻劉景文周次元寒食同游西湖
絮飛春減不成年(次公杜詩一片花飛減却春倬丘豫見庭中花落謂友人曰飛此一片減)
(却青春色不趁行樂復待何時耶)老境同乘下瀨船(次公漢武帝紀有下瀨將軍而注引)
(伍子胥書有下瀨船)藍尾忽驚新火後(樂天寒食詩三杯藍尾酒一碟膠牙餳)遨頭
要及浣花前(成都太守自正月十日出游至四月十九日浣花乃止)山西老將詩
無敵(次公以言劉景文前漢贊云山西出將)洛下書生語更妍(次公以言周次元謝)
(安傳云能為洛下書生詠)共向北山尋二士(次公二士言清順道潛也堯卿魏僧法度法紹)
(游學北山綜習三藏靈跡異事世皆見聞世號曰北山二聖)畫橈鼍鼓䀨清眠
連日與王忠玉張全翁游西湖訪北山清順道潛
二詩僧登垂雲亭飲參寥泉最後過唐州陳使君
夜飲忠玉有詩次韻答之
北山非自高千仞付我足西湖亦何有萬家生我目雲
深山在塢風靜響應谷與君皆無心信步行看竹竹間
逢詩鳴(次公韓愈送孟東野序云東野始以其詩鳴今以言二詩僧也)眼色奪湖渌百
篇成俯仰二老相追逐(次公二老指言王忠玉張全翁也)故應千頃池
養此一雙鵠山高路已斷亭小膝屢促夜尋三尺井(次公)
(三尺井指言參寥泉也)渴飲半甌玉明朝閙絲管寒食雜歌哭使
君坐無聊狂客來不速載酒有鴟夷(縯揚雄酒箴鴟夷滑稽腹如大壺盡)
(日盛酒人復借沽常為國器此于屬車)扣門非啄木(次公唐人詩云閒聞啄木鳥疑是扣門僧)
浮蛆灔金盌翠羽出華屋須臾便陳迹覺夢那可續及
君未渡江過我勤秉燭(次公晉謠有五馬浮度江又古詩何不秉燭游)一笑換
人爵百年終鬼錄(厚魏文帝書有曰觀其姓名巳為鬼錄)
次韻曹子方運判雪中同游西湖
詞源灔灔波頭展(倬隋文蓺傳曰筆有餘力詞無竭源)清唱一聲巖谷滿
未容雪積句先高豈獨湖開心自遠(器先陶淵明詩心遠地自偏)雲
山已作歌眉淺山下碧流清似眼尊前侑酒只新詩何
異書魚餐蠧簡
次韻仲殊雪中游西湖二首
夜半幽夢覺稍聞竹葦聲起續凍折絃(援賈島詩坐聞西牀琴凍折兩)
(三絃)為鼓一再行(縯漢書司馬相如飲卓氏所臨卭令請奏琴相如辭謝為鼓一再行)曲終
天自明玉樓已崢嶸有懷二三子落筆先飛霙(民瞻雪花謂之)
(霙見韓詩外傳)共為竹林會身與孤鴻輕秀語出寒餓身窮詩
乃亨禪老復何為笑指孤煙生我獨念粲者誰與予目
成(援詩如此粲者何次公楚詞大司命云滿堂兮美人獨與予兮目成)
寶雲樓閣閙千門(民瞻寶雲寺名)林静初無一鳥喧閉戸莫教
風掃地捲簾疑有月臨軒水光㶑灔猶浮碧山色涳濛
已歛昏乞得湯休竒絶句(次公湯休以此仲殊宋僧惠休姓湯氏有詩名于世)始
知鹽絮是陳言
七月一日出城舟中苦熱
凉飇呼不來流汗方被體(次公趙昞長嘯呼風亂流而濟又杜詩汙流被我體)稀
星乍明滅暗水光瀰瀰香風過蓮芡驚枕裂魴鯉欠伸
宿酒餘起坐濯清泚火雲勢方壯未受月露洗(縯杜詩火雲洗)
(月露絶壁上朝暾)身微欲安適坐待東方啟
望海樓晩景五絶(國器杭州圖經云東樓一名望海樓在舊治中和堂北太平寰)
(宇記云樓高十八丈唐武德七年置)
海上濤頭一線來樓前指顧雪成堆從今潮上君須上
更看銀山二十回
横風吹雨入樓斜壮觀應須好句誇雨過潮平江海碧
電光時掣紫金蛇
青山斷處塔層層隔岸人家喚欲譍江上秋風晩來急
為傳鐘鼓到西興(彦章杭州圖經云浙江渡在候潮門外對西興)
樓下誰家燒夜香玉笙哀怨弄初凉臨風有客吟秋扇
拜月無人見晩粧
沙河燈火照山紅(堯卿唐地理志沙河塘縣舊治南五里咸通二年刺史崔彦曾聞昔潮水)
(衝擊錢塘江岸至於奔逸入城勢莫能禦故聞沙河以决之河有三曰外沙中沙裏沙)歌鼓喧呼
語笑中為問少年心在否角巾欹側鬢如蓬
自仙游回至黑水見居民桃氏山亭高絕可愛復
憩其上
山鵶曉辭谷似報游人起出門猶屢顧慘若去吾里道
途險且迂繼此復能幾溪邊有危構歸駕聊復尼愛此
山中人縹緲如仙子平生慕獨往官爵同一屣(師史記郊祀志)
(武帝云嗟乎吾誠得如黃帝吾視去妻子如脱屣耳)胡為此溪邊眷眷若有竢國
恩久未報念此慙且泚(師韓愈瀧吏詩叩頭謝吏言始慙今更羞歴官二十餘國恩並)
(未酬)臨風浩悲咤萬世同一軌何年謝簮紱丹砂留迅晷
登常山絶頂廣麗亭
西望穆陵關(縯穆陵山在沂州沂水縣管仲言齊之封境南至于穆陵)東望瑯邪臺
(厚瑯邪山在沂州之沂水海州之朐山密州之諸城三縣界漢有瑯邪縣先是越王勾踐嘗治此始皇登山樂)
(之作瑯邪臺其地在今諸城之東南)南望九仙山(縯在錢塘臨安或云在密州諸城縣)北望
空飛埃相將呌虞舜(厚杜詩回首呌虞舜蒼梧雲正愁)遂欲歸蓬萊嗟
我二三子狂飲亦荒哉紅裙欲仙去(縯趙飛燕身輕臨風如欲飛去)長
笛有餘哀清歌入雲霄妙舞纖腰回自從有此山(縯羊叔子)
(登峴山謂鄒湛曰自有宇宙便有此山古來賢達勝士登此遠望如我與卿者多矣然湮滅無聞使人悲傷)
白石封蒼苔何嘗有此樂將去復徘徊人生如朝露白
髮日夜催弃置當何言萬刧終飛灰(援曹毗志怪曰漢武鑿昆明池見灰)
(黑無復土舉朝不解以問東方朔朔曰可試問西域胡至後漢明帝時外國道人入洛陽有憶方朔言者以問)
(之胡曰天地大劫將盡則劫燒此劫燒之餘也)
過廬山下一首(并序)
予過廬山下雲物騰湧默有禱焉未午衆峰凛然故
作是詩
亂雲欲埋山勢與飄風南(縯詩卷阿飄風自南)羣隮相應和勇往
爭驂驔可憐薈蔚中(厚詩薈兮蔚兮南山朝隮)時出紫翠嵐鴈没失
東嶺龍騰見西龕一時供坐笑百態變立談暴兩破坱
圠(援賈誼鵩賦大鉤播物坱圠無垠注坱塵也圠山曲也甄雲卿廬山記太虛簡寂觀宋陸先生隱居也其)
(間一峰秀卓者曰紫霄峰過白氏草堂半山有二泉出石間名曰雙玉澗萬夀院南三里至下白石又三里至)
(上白石詠真洞天五老峰正在其後)清飇掃渾酣廓然歸何處陋矣安足
戡亭亭紫霄峰窈窈白石庵五老數松雪雙溪落天潭
(次公紫霄峰白石庵五老雙溪皆廬山事也)雖云默禱應(縯退之謁衡岳廟詩潛心默禱祈有)
(應)顧有移文慙(厚周彦倫隠於北山後應詔出仕又欲過舊隱孔德璋假山靈之辭以責之謂)
(之北山移文)
汎潁
我性喜臨水得潁意甚竒到官十日來(厚白樂天詩到官來十日覽鏡)
(生二毛)九日河之湄吏民笑相語使君老而癡使君實不
癡流水有令姿遶郡十餘里不駛亦不遲(厚陶淵明詩不駛亦不遲)
(飄飄吹我衣)上流直而清下流曲而漪畫船俯明鏡笑問汝
為誰忽然生鱗甲(厚白樂天詩伊水細浪鱗甲生)亂我鬚與眉散為百
東坡頃刻復在兹(沈敦謨傳燈錄良价禪師遇水觀影大悟有偈曰我今獨自往處處得逢)
(渠渠今正是我我今不是渠)此豈水薄相與我相娱嬉聲色與臭味
顛倒眩小兒等是兒戲物水中少磷緇趙陳兩歐陽同
參天人師(次公天人師言佛也趙陳言景貺履常兩歐陽叔弼季默也)觀妙各有得
共賦汎潁詩
自金山放船至焦山(敬夫杭州圖經云焦山普濟院在金山之東)
金山樓觀何眈眈(次公眈眈屋深貎文選有大厦眈眈)撞鏡擊鼓聞淮南
焦山何有有脩竹採薪汲水僧兩三雲霾浪打人跡絶
時有沙戶祈春蠶我來金山更留宿而此不到心懷慙
同游盡返决獨往賦命窮薄輕江潭清晨無風浪自湧
中流歌嘯倚半酣老僧下山驚客至迎笑喜作巴人談
自言久客忘鄕井只有彌勒為同龕困眠得就紙帳煖
飽食未厭山蔬甘山林飢餓亦有無田不退寧非貪展
禽雖未三見黜(次公柳下惠為士師三黜)叔夜自知七不堪(縯嵇叔夜與山)
(巨源書有必不堪者七甚不可者二)行當投劾謝簮組為我佳處留茅庵
(吴人謂水中可為田者為沙焦山長老中江人也)
同王勝之游蒋山(縯舊名鍾山漢末廣陵人蒋子文為金陵尉討賊死于山下孫)
(權為立廟改名蒋山子仁勝之名益柔)
到郡席不煖居民空惘然好山無十里遺恨恐他年欲
欵南朝寺(厚山中寺多是六朝行宮東晉宋齊梁陳皆都江陵謂之南朝)同登北郭船
朱門收畫戟紺宇出青蓮(荆公宅以為寺)夾路蒼髯古(次公指言松檜)
(也先生詩又云山中只有蒼髯臾數里蕭蕭管送迎)迎人翠麓偏龍腰蟠故國(縯山)
(春宛轉若蟠龍之状孔明名之曰龍蟠山次公寰宇記載孔明謂吳帝曰鍾山龍蟠石城虎踞真帝王都也)
鳥爪寄曾巔(厚山有鳥爪峰次公高僧傳誌公生於鷹窠手類鳥爪死葬此山上舊註非是)竹
杪飛華屋松根泫細泉峰多巧障日江遠欲浮天略彴
横秋水(次公略彴横木橋也陸龜蒙詩頭經略彴冠微亞腰插笭箵帶矗頻)浮屠插暮煙
歸來踏人影雲細月娟娟
至真州再和二首
老手王摩詰窮交孟浩然論詩曾伴直(厚孟浩然為王維所知維待詔)
(金鑾殿與之商較風雅忽遇上幸維所浩然錯愕伏牀下維不敢隱因奏聞上欣然曰朕素聞其人因得召見)
(命吟詩浩然曰北闕休上書南山歸敝廬不才明主棄多病故人疎上曰朕未嘗棄人自是卿不求進因命放)
(還師南史南孝標言利交有五四曰窮交)話舊已忘年北上難陪驥東行且
趕船離亭花映肉(縯杜詩寄呈蘇渙侍御云憶子初尉永嘉去紅顔白面花映肉)醉眼
鷺窺蓮柂轉三山没風回五兩偏(次公五兩字出郭璞江賦有云覘五兩之)
(動静而李善注引兵書曰凡候風法以雞羽重八兩建五丈旗取羽繫其巔立軍營中許慎淮南子注曰綄候)
(風也音桓楚人謂之五兩又五臣注曰五兩鳥毛為之置竿之上以候風)翰荒祠過瓜步(縯掦)
(州江都縣瓜步鎮乃往真州渡口也)古甃墮松巔聞道清香閤(次公韋應物詩宴寝)
(凝清香)新篘白玉泉莫教門掩夜坐待月流天(厚謝莊月賦白露曖)
(空素月流天)小院檀槽閙空庭樺燭煙公詩便堪唱為付小
嬋娟
公顔如雪柏千載故依然笑我無根柳空中不待年(師劉)
(義慶世說云顧說之與晉簡文帝同年說之早白帝問卿何以先老對曰蒲柳之姿望秋先隕松栢之質隆冬)
(轉茂)肯留歸闕旆坐待迎風船特許門傳鑰那知箭起蓮
(縯蓮花漏法以水浮箭為候)相逢月上後小語坐西偏(子仁退之庭柳詩朝日出)
(其東我常坐西偏)流落千帆側(厚劉禹錫詩沈舟側畔千帆過病木前頭百樹春)追思
百尺巔躬耕懷谷口(援楊子云谷口鄭子真耕乎嵓石之下名振於京師)水石羡
平泉(縯唐李德裕平泉莊周四十里名花異草鉛松怪石靡不畢致次公李衛公詩序云後世以平泉一)
(石一花移他處者非李氏子孫)茆屋歸元亮(厚陶詩養真衡茆下庶以善自名淵明一字元亮)
霓裳醉樂天(援白樂天嘗侍宴觀舞霓裳曲愛之及在杭州集諸妓教之)行聞宣室
召(厚前漢賈誼傳誼謫長沙文帝思誼徵之至入見上方受釐坐宣室遂問以鬼神之事)歸近御
鑪煙(次公唐人詩從事不須輕御史滿身猶帶御鑪煙)未用歌池上(縯樂天有池上樂之)
(詩)隨宜教李娟(厚樂天為蘇州和元稹霓裳歌云李娟張態君莫嫌亦擬隨宜且教取)
孟震同遊常州僧舍三首(子仁震東平人嘗為黃州通判)
年老轉覺此生浮(次公莊子其生若浮其死若休)又作三吳浪漫游(次公)
(唐元結自稱為浪士人呼之為漫郎)忽見東平孟君子夢中相對說黃州
(無已先生君子泉銘序云孟君亨之篤學而力行克有常德信於朋友一時皆稱之曰此君子也因號之孟君)
(子君通守齊安其圃有泉旱不加損水不加益因名之曰君子泉又先生有䟦云孟君名震字享之及進士第)
(為承議郎)
湛湛清池五月寒山山無數碧巑岏穉杉戢戢三千本
(厚戢戢多貌靈全月蝕詩萬國赤子&KR0766;&KR0766;生魚頭)且作淩雲合抱看
知君此去便歸耕笑指孤舟一葉輕待向三茅乞靈雨
(縯三茅指言茅山也茅君兄弟三人皆為神仙)半篙流水送君行
儋耳山
突兀隘空虛他山總不如君看道傍石盡是補天餘
觀湖二首
乘槎遠引神仙客萬里清風上海濤回首不知沙界小
飄衣猶覺色塵高須彌有頂低垂日兜率無根下戴鼇
釋梵茫然齊劫火飛雲不覺醉陶陶
朝陽照水紅光開玉濤銀浪相徘徊山分宿霧儘寬遠
雲駕高風馳送來昇霞影色欹殘火及物氣燄明纖埃
可憐極大不知已浮生野趣悠悠哉
滄州亭懷古
湘水悠悠天際來夾江古木抱山回城中人物若可數
日晏市散多蒼苔九嶷巉天古雲埋遙想帝子龍車迴
心衰目極何可望九歌寂寂令人哀
游中峰杯泉
石眼杯泉舉世無要知杯渡是凡夫可憐狡獪維摩老
戲取江湖入鉢盂
火星巖
火星巖下石凌壁閣上相忘止一僧莫問人間興廢事
門前流水几前燈
觀大水望朝陽巖作
朝陽巖前不結廬下眺江水百步餘春泉濺濺出乳竇
青莎白石半洿涂不到津頭二三日誰知江水漲天墟
遥望横杯不敢濟巖口正有人罾魚
惠州近城數小山類蜀道春與進士許毅野步會
意處飲之且醉作詩以記適參寥專使欲歸使持
此以示西湖之上諸友庶使知余未嘗一日忘湖
山也
夕陽飛絮亂平蕪萬里春前一酒壺鐡化雙魚沉遠素
劒分二嶺隔中區花曾識面香仍好鳥不知名聲自呼
夢想平生消未盡滿林煙月到西湖
東坡詩集註卷二
