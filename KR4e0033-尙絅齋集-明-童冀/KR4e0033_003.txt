尚絅齋集卷三
明童冀撰
南行集
五言古詩
過洞庭
嘗聞楚粤交積水之所匯我來當五月雨過百川會&KR1343;
淪詎有底磅礴信無外日月互吞吐風雲時霮䨴夷夏
斯界限江漢相襟帶吳檣與蜀柂飄忽風雨快平生獨
往意頗覺空眼界孰云吞八九胸中不芥蔕行當登日
觀一覽瀛海大
夜雪簡王雪舟
兒時不識愁見雪喜欲顛長大頗不喜所望在有年蹉
跎齒髮暮况乃憂患煎一身去鄉國道里踰五千北風
昨夜起積雪被南天故鄉美醽醁不到篷窗前頗聞王
子猷夜泛湘江船豈無戴安道掩關方醉眠人事每如
此遠客殊可憐
七言古詩
送胡琪之富陽(琪永康邑人永康有花溪西北流入雙溪)
花谿水下雙溪遥遥百里西南馳北折蘭臯復東騖却
繞金華山下路金華山色年年青年去年來相送迎我
家金華山色裏與子共歡雙溪水去年送子作賢良握
手一笑溪水傍今年我亦金陵去邂逅錢塘復相遇錢
塘江上三日留送子又登江上舟富春南望未百里江
流猶是雙溪水我今暫别行當還扁舟還過富春山好
買江魚釀江酒同向春風開笑口百年歡樂能幾何一
年春色成蹉跎明年子亦作歸計衡門待子重相過
謁卞將軍祠
五湖雲擾鏖中原五馬渡江江欲渾關中帝子已北狩
洛下士族争南奔新亭英雄相對泣國體艱危僅能立
姑熟甫見欃槍沉歴陽又聞䝟貐入江左夷吾身退高
廊廟重臣劉與刁幼君母后等孤注元舅鼠伏先遁逃
將軍精忠貫白日氣吞餘子前無敵身冐白刃如無人
此身不知知有國二子從父身爭先父前子後同九泉
當時豪傑誰不死一門忠孝今千年六朝往事隨流水
將軍至今猶廟祀世間萬事等飄風只有忠孝傳無窮
過安慶謁余忠宣公祠
舒州城小如堵牆舒州城外皆戰場遺民千百多殘創
官中况復無餱粮余公東來植綱常民心險固踰金湯
開門四野煙塵黃青天白日騰虎狼公執忠義為鋒鋩
追奔逐北如驅羊羣盜出没猶披猖蜂屯蟻聚稱侯王
孤城屹立當中央羽檄徵兵驚四方援師不至振復僵
此身真與城俱亡舉室效節沉滄浪聲名日月齊輝光
新朝褒忠勸貞良作廟秩祀嚴烝嘗平原睢陽遥相望
雲車風馬參翺翔我嘗拜公淛水傍繡衣玉節何煌煌
今公遺像儼在堂九原不作涕四滂秋菊春蘭薦馨香
歲時奔走來巫陽江水日夜東流長遺民千古心弗忘
過賈太傅廟遺址
洛陽年少古希有誰其薦之河南守聲名一日傾京師
漢廷無人出其右是時天下方治平朝廷柄用皆老成
惟生新進談世事開口磊落令人驚流涕未已復太息
絳灌諸人豈相嫉不愆不忘循舊章法令紛更果何益
一官迢逓來長沙承恩又看梁園花寢薪書上痛時弊
鵩鳥賦成悲日斜當時未識治安策宣室何勞問前席
漢家禮樂興百年身後時方用儒術武皇銳志追古先
待詔金馬非才賢使生當時偶未死致治三代良非難
我聞古人任黃耉大器由來晚成就舉世皆知非漢文
惟我獨憐生不壽空山落日寒煙昏千年遺廟無復存
荒庭古井久不食寒泉一勺㪺芳蓀我生已是千載後
老去惟知懶開口致身富貴須少年獨立乾坤重搔首
讀磨崖碑
昔年髫稚頗好奇先達示我磨崖碑是時未識六書故
豈知中有千古悲蹉跎塵世逾半百鏡中白髮看成絲
朅來薄宦向南紀葉舟夜泊清湘湄道傍巨石屹千尺
舟人指此為浯溪呼兒篝火徑登岸草樹蒙密無旁蹊
回舟終夜四五起仰視清漢聽晨雞遲明攀援陟巘崿
石磴仄足難階梯平生兩目久昏眊大字盈尺無由窺
粤從少小偶誦億口占夢想心追惟乃知天寳全盛日
宴安酖毒鍾菑危華清十月車馬集漁陽一夕煙塵飛
馬嵬倉皇六軍發靈武偪側千官隨俯從人望計良是
不禀君命禮則非三綱蚤失開國日萬事寧論叔世時
翠華東還果天意白首西内非人為閹豎竟一竊國柄
牝雞幾再鳴宫闈向非奸黨自魚肉禍患正恐無時衰
中興功名屬李郭致治政績慚臯䕫藩鎮侵尋事倔強
朝廷姑息惟羈縻唐家由此訖不振百年禍亂基於斯
邇來涉世六百載當時舊物無一遺高崖峭壁亦消泐
大字深刻生瘢胝古今幾人此游歴賦詠往往興歎咨
豫章歌詩明大義廬陵作賦推事機人情天理兩曲盡
嗟我欲詩難措辭江風東來飽帆腹舟人告我行路遲
攝衣登舟亟就枕回首百里浮烟霏古來變故亦何限
貽厥事業須良規周宣一去不可作三復常武車攻詩
題梨園小畫
君不聞昔年天寳全盛時梨園玉雪千萬枝君王夜入
月宫去後庭愁損千蛾眉銀橋閣道相連屬十二闌干
倚寒玉歸來不憶天上游獨記霓裳羽衣曲沉香燕坐
清夜長流蘇寳帶懸明璫一百五十寒食節三十六宫
明月香阿環睡足嬌無力夢繞巫山楚雲碧六花散作
晴雪飛落地瑶華曉無迹漁陽一夜飛邊塵六龍萬里
天西巡馬嵬腸斷埋香玉蜀道天高空白雲東歸坐歎
年華暮遥夜漫漫誰與度梨園子弟生白頭滿眼新人
不如故爾來此恨六百年花開歲歲春風前乾坤舊事
逐流水畫圖却向人間傳半幅齊紈渺蕭瑟拭眼春風
香霧濕當年畫史知幾人不為君王寫無逸
題梅溪卷
我昔雙溪溪上住手種梅花千萬樹門前流水横小橋
屋後青山更無數醉來放舟溪上流青山處處隨行舟
十里春風落香雪一溪雲影如浮鷗年來作客向荆楚
夢中猶記來時路披圖不省是他鄉徑欲拏舟便歸去
溪光山色殊有情梅花夾路遥相迎南枝昨夜報春信
歸去花前看月明
送丹丘生兼簡金華士友
吾聞赤城之東丹穴山上有珠樹青琅玕蒼麟白鹿共
馴擾翩翩五彩停鳳鸞瀛洲圓嶠在咫尺瑶臺銀闕青
雲間爾來人世竟寥絶青鳥久不來塵寰前年衡岳竹
多實鳳雛飛來栖石壇朱陵洞深海雲濕華盖風高秋
月寒三閭廟古江蘺碧二女祠荒湘竹斑頗聞蓬萊水
清淺刷羽夜渡滄江灣滄江東望接雲海霞城石壁高
㠝岏赤泉出穴味如醴瑶草青青冬亦蕃九苞綵羽久
相遲碧梧翠竹交檀欒東歸幸謝赤松子千歲玄裳當
復還
贈丹崖隠者
吾聞零陵東有丹崖山青天削出青孱顔丹梯百文不
可到仙人煉藥巢其間丹成仙去已千載至今草木餘
清寒我來覽古訪陳迹石磴仄足難躋攀上有撑雲柱
日之喬松下有懸崖噴壑之驚湍幽林野鳥作人語隂
洞或有蛟龍蟠何人結屋倚蒼翠抱琴林下聽潺湲乃
是丹崖仙人老孫子少年早脫名利關袛今五十如處
子雙鬢鴉黑顔渥丹門前種秫釀春酒屋後黃獨供朝
餐野猿有時來獻果木客賦詩常往還留我石上煑春
茗松花落地雲斑斑我家金華五千里失身作客天南
端徵書昨夜趣歸興葉舟徑下湘江灘弘文館深難置
足神武門高宜掛冠山中草屋幸無恙拂衣歸共浮雲
閒明年花開倘相憶把酒北望興長嘆裁書欲寄無鴈
過少待遼鶴東飛還
水車行(永州水車不假人力分送諸溝可以及遠數里之外其田亦仰此水云)
零陵水車風作輪緣江夜響盤空雲輪盤團團徑三丈
水聲却在風輪上大江日夜東北流高岸低岸開深溝
輪盤引水入溝去分送高田種禾黍盤盤自轉不用人
年年秖用修車輪往年比屋搜軍伍全家載下西涼府
十家無有三家存水車卧地多作薪荒田無人復愁旱
極目黃茆接長坂年來兒長成丁夫旋開荒田納官租
官租不闕足家食家食復藉水車力一車之力食十家
十家不憚勤修車但願人常在家車在軸不愁禾黍秋
不熟
荒田行(永州四野荒田彌望入全州境即無曠土矣)
永州荒田多宿草永州田多人苦少南村田荒無人畊
北村草深人不行往年峒徭據城壁驅迫編戶充軍役
十戶迨今無一存當時寧望長兒孫壯者隨軍入軍伍
老者盡作泉下土少者僅存雖長成十家九戶惟单丁
應當門戶倦奔走豈有餘力到農畝荒田積草如人長
熟田近年亦抛荒男啼女號飯不足草根木實常充腹
荒田幸免官徵科熟田徵科真奈何永民自嘆生來苦
不信人間有樂土君不見隔岸即是全州山四時畊墾
無時閒
漁蕩行
永州江清稀見魚永民歲歲輸魚租當年差官閘湖蕩
尺水從兹起波浪江濱湖岸多沙洲一望不見天盡頭
常時風色黃塵起一夜雨聲潢潦流丈量繩引計頃畝
半抑編氓強分受黃綾大册書入官歲歲催糧煩甲首
大家有田無宿舂小家寄食身為傭年年逋負遭箠楚
儉歲惟聞(闕)舟載糧輸入倉倉倉歲額常虧粮
君不聞道州魚課年年足當年閘課官不酷(永州魚粮畝一斗道)
(州纔數升又無水泊之患民至今賴之)
五言近體
江行
客路四千里江行兩月程乾坤雙髩改身世一舟輕事
業慙先達聲名畏後生少年容易過寥落壯心驚
七言
丙辰立春日留錢塘
鶴書歲晚下岩扃千里迢迢去上京春事又從今日始
月華猶是故鄉明愁來無復聞雞舞酒醒生憎聽鴈聲
獨喜歸心似潮水夜來又過富陽城
江上雨晴曉望
老去情懷厭雨聲篷窗曉起坐新晴雲間一鶴從天下
江上羣山照眼明身世悠悠渾是夢客鄉事事總關情
白頭竟為徵書起深愧當年魯兩生
觀盡忠池拜余忠宣公墓
荒池斜日暝雲陰獨立空山淚滿襟遺老能言當日事
寒泉猶照死時心百年妻子皆魚腹一代山河竟陸沉
故國春風又芳草秪應遺恨九原深
過黃州
楚天雲淡雨初收江上南風五月秋勝槩幾年懷赤壁
䆠遊今日過黃州乾坤故物青山在歲月無情逝水流
白首此身千里外登臨不盡古今愁
登黃鶴樓
城上高樓接翠微樓前山水淨朝暉青山萬古應常在
黃鶴千年未一歸兵火凄凉悲燐集雲霄突兀又翬飛
登臨不用重嗟惑城郭人民幾是非
登岳陽樓
片帆西泝大江流五月南風過岳州吳楚尋常多巨浸
東南形勝有斯樓百年共老人間世一代誰先天下憂
顧我登高尚能賦不堪重起望鄉愁
寄武昌吳廣文二首
大江東下鄂州城千里頻煩遠寄聲壯志每憐人易老
異鄉猶喜月同明雲萍半世偶相遇膠漆十年無此情
聞道歸來黃鶴語五湖曾許白鷗盟
春風艤棹楚王城曾向蕭齋聽雨聲臨水忽驚頭併白
看山誤喜眼猶明愁來無復軒裳夢老去難忘兒女情
最憶故園春事動石田茅屋要尋盟
次前韻簡衡陽王俊華廣文一首
八詠樓前婺女城一年不聽早鸎聲登樓誤喜青山在
覽鏡羞添白髮明故國春風頻入夢異鄉啼鳥最關情
愁來更憶王文學何日東歸共結盟
寄漢陽陳廣文
水西門外西州路猶記津亭折柳枝鴻鴈一年無尺素
江湖兩鬢各秋絲三湘地控巴人國八詠樓連婺女祠
聞道日來頻在告莫因鄉土重懷思
次前韻寄王廣文
一冬不見衡陽使開遍梅花到北枝照眼山雲晴冉冉
捲簾江雨曉絲絲青風落日三閭廟翠竹何年二女祠
早晚湘江春水暖好憑雙鯉寄相思
次前韻寄長沙李叔南
孤舟一别李徵士飽聽三湘謌竹枝太白莫空尊裏月
還丹難黑鏡中絲素王禮殿崇新構赤帝行宫有舊祠
想見登臨足佳製綵毫日日寫幽思
寄襄陽李仲訓廣文
劉郎新自渚宫還每說襄陽李謫仙夜月醉傾千日酒
春風爛寫五雲牋習家池上閒調馬漢女江邊誤喚船
白首何由一傾盖暮雲春樹思年年
送楊明府從軍廣西
蚤歲棘闈曾射策轅門老去却談兵烏紗有恨黃塵滿
青鏡無情白髮生半世春風蕉鹿夢孤舟暮雨竹雞聲
家山萬里天西北猶喜長空共月明
送張僉憲從軍柳州
千古清風柳柳州謪官誰復得清游十年事業邯郸枕
半世風波舴艋舟鸞鳳有時棲枳棘貂蟬自昔出兜鍪
白頭且遂從軍樂一任東陵說故侯
送人還武昌
湘口驛前江水流故人亭下送行舟五更山月不知曉
一夏江風渾似秋無事取琴彈越調有時把酒看吳鈎
片帆我亦東歸去早晚相期黃鶴樓
謝王雪舟惠楮衾
楮生家住剡溪濆每念無氊鄭廣文月夜久諳塵榻冷
春風今向雪舟分玉堂天上無清夢茅屋山中有白雲
見說梅花消息近好將心事問東君
次前韻述懷
倦客南游湘水濆故山猿鶴久移文半簮華髮催年暮
一榻青氊坐夜分季子已無衣卒歲相如徒有賦凌雲
昨宵又作還家夢茅屋分明見少君
對月有懷
投老山林種秫田春風吹上楚江船鄉關一别四千里
京國遥瞻尺五天宗武日來稀有字廣文客久更無氊
多情賴是湘江月照我清光似舊年
竹軒
聞道君家軒子好高情更借竹為名開門蒼雪灑衣濕
當晝青雲滿眼生林下四時無日色枕邊六月有秋聲
丁寧慎勿開三徑更有蕭蕭車馬鳴
丁巳生旦有感
獻歲高堂奉壽巵白頭兩度客天涯百年父母劬勞日
一歲乾坤交泰時故國音書歸鴈寄異鄉心事落梅知
斗杓又復回東北江水歸心日夜馳
題松庵(余伯恭江西人以醫寓居清湘)
余氏安居如斗大長松繞屋四時青雲根有時孕琥珀
露氣滿山藏伏苓鶴踏仙花枝上落風傳天籟夢中聽
清宵借我蒲團坐來讀黃庭内景經
九日泊安慶城下危廣文餉酒走筆奉謝
舒州城頭山可憐舒州城下水如烟一年客路又重九
咫尺鄉山猶二千青眼故人殊念我白衣送酒可如泉
定知後夜到京國兩地懷人江月圓
五言絶句
病起偶成
一病又十日春歸了不知開門見芳草不省是何時
題雲山小畫二首
不到家山久茅簷長薜蘿最怜春雨後幽徑白雲多
不踏鄉山路于今又幾年茅簷知不遠只在白雲邊
題萬桂秋聲詩集
露冷三秋月香清十里風都將春草夢吹入小山叢
七言
題翠竹紅梅
瑪瑙坡前雪未消小樓翠袖倚嬌嬈醉中不省看圖畫
行過西湖第六橋
題杏花白頭公小畫
曲江池上踏殘紅十載春風似夢中誤向花前聽啼鳥
不知身是白頭公
題畫古木
漢室掄材構建章斧斤日日到山岡誰知寂寞滄江上
猶有參天古木長
題秋江小畫
兩岸青山宿雨收西風木落洞庭秋若為得似游魚樂
只恐煙波有釣舟
題宋徽宗石榴高宗書韓昌黎詩
金風吹綻紫綃囊零落宣和御墨香猶喜稍頭風露少
南枝有子殿秋光
辭
王穆字辭
王生穆名厥父攸命長而加冠字以熙敬古人制字名
實相須一有弗稱豈不厚誣惟人之生匪敬曷存一身
主宰萬事木根穆之為義惟遠惟深外著乎貌内存乎
心本末交修表裏一致勉而弗怠聖賢可至在昔大聖
穆穆文王緝熙斯敬其道乃光吾儕小人唯恐失墜夙
興夜寐罔敢逸豫洞洞屬屬執玉奉盈戰戰兢兢臨淵
履冰如見大賓如承大祭念兹在兹終始弗替匪惟知
之行之實難匪惟行之繼之惟難想彼川流不舍晝夜
我月斯征我日斯邁勿謂敬止惟恐弗虔勿謂繼止惟
恐或愆朝斯夕斯克敬克繼曷以致之惟學為貴百爾
君子各究爾忱我作字辭式配心箴
永庠三子字辭(有序)
子生三日父命以名既冠而友字之禮也古
者人之命名其别有五以民生為信以德命
為義以類命為象取於物為假取於父為類
義也永庠弟子員鄒生復秦生泰劉生升皆
以易卦命名其殆德命之類乎三子亦既冠
矣謁字扵予因字復曰孟陽字泰曰志同升
曰允升復衍厥義為之辭曰
民之初生知愚同類亦既有名盍思其義幼而弗學曰
未有知既冠而字如何弗思古之君子以義制名匪惟
名之實踐於行惟子之名本乎大易聖人垂訓循名責
實復之為義惟陽始生字爾孟陽進德之亨天地相交
其道為泰字爾志同終始罔悖地中生木進而上升信
能積學乃克有成泰道尚同陽德無息升而不已胡學
弗積百爾君子勉之敬之朝斯夕斯視我字辭
說
永庠三子字說
予攝教永庠之明年將復如京師弟子員唐政秦懋鄧
良請於予曰政等無佀僻在遠方未嘗聞大人君子之
餘論先生弗遠數千里幸不鄙夷而辱教之今先生遽
舍去政等弗獲擔簦負笈以承聲欬深懼荒墜舊業以
遺君子羞願賜一言而卒業焉予告之曰若亦知夫為
學之道乎夫學所以盡為人之道不假外求也詩不云
乎天生烝民有物有則民之秉彛好是懿德夫德者何
人所稟於天之良心也良心之發則為善政誠勉之弗
怠為學之道豈外是哉然人莫不有是心也而物欲蔽
之存焉者寡孟子所謂操則存舍則亡者也苟操之弗
謹放而不求心且弗存而况於為學乎因字良曰秉彛
字政曰以德字懋曰士勉俾之循名顧義而勉學焉庶
不負斯名矣雖然名者實之賓也有其名而無其實君
子弗與也子其勉焉思其名以踐其實庶可以為學矣
三子皆淳謹有志乎學故予樂以是語之猶懼其或忘
之也遂書以為三子字說
銘
拙齋銘
邃古之世民俗熙熙巢居穴處泊乎無為粤自結繩爰
逮書契風氣日開俗由以敝繢素為絢雕質以文是非
雜揉真偽紏紛變故相凌譎詐相尚徐偃餙仁燕噲竊
讓漢隂抱甕桔橰見嗤亦有吳客善用不龜機心日萌
機械日盛射利抵巇以拙為病代有貞士究觀古初抱
朴行素以拙為徒日出而作日入而息我蠶我衣我田
我食人謂不足我則有餘人皆奔競我獨休居相彼世
間物有萬類倚伏相尋利害攸繫謂鳩為拙乃居鵲巢
蛛蝥信巧一身莫迯惟人之生真罔實偽抱拙終身庶
其無愧有扁昭揭勿替厥名朝斯夕斯視我斯銘
題跋
跋所翁龍
昔之善論畫者不于其形似視其筆意而已予嘗見古
人作畫規模略是而趣度閒遠盖有出乎筆墨畦逕之
外者後人徒泥其迹古意遂不可見此畫獨得古人筆
意信其為所翁作無疑夫龍之為物神變不測尤不可
以形迹拘而世謂張僧繇畫龍不欲點睛恐其飛去此
所謂論畫以形似見與兒童隣者可為一笑因閱此畫
遂識其末
尚絅齋集卷三
