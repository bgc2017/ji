尚絅齋集卷五
明童冀撰
北遊集
五言古詩
過盧溝橋
夜度盧溝橋隠隠聞寒更居人久已寐行子尚宵征青
天四垂幕仰見北斗横石梁河界漢闌下倚空明朔風
凄以寒況乃霜露零我行豈不勞簡書嚴有程同行荷
戈卒萬里赴邊城我身弗遑恤念之感中情
題鄧伯言詩集
時雨滌煩暑焚香坐清晨開軒面山色有客過我門袖
䘖珠玉篇高論懸河翻清辭及妙語往往與道隣嗟予
生苦晚弗獲窺道真詎意衰謝餘正始乃復聞古人不
可見古道良未湮俯仰三嘆息永言懷古人
題朱節婦詩卷(深州人)
洛陽三月春風起吹落南園桃與李紛紛飛逐馬蹄塵
不學芙蓉抱霜死張家女兒夫蚤亡間關戎馬隨姑嫜
當年紅顔若桃李即今白髮如秋霜百年世事隨流水
留得芳名照青史君不見東家桃李移西家年年歲歲
開春花
答衍公約看杏花
城南招提紅杏花春風歲歲開晴霞燕城自昔少春色
出門開眼惟風沙去年抱疾卧官舍聞道花開已花謝
東君不念客鄉愁十日春光不相借起來繞樹行嘆嗟
落紅滿地春日斜旋掇殘英寘懷袖留得餘香歸瀹茶
今年二月春光早花開更比年時好出門十日九愆期
復恐韶華閒過了一年春事寒食天節物驚心思少年
揚鞭載酒城東道繁華一夢隨飛煙即今老作他鄉客
每藉春光慰離索裁詩先為報花神莫教一夜東風惡
衍師見和因再次韻
曲江昔年千樹花馬啼踏水翻明霞春風一夢生白髮
幅巾千里衝黃沙歲月閱人如傳舍過眼榮枯更代謝
百年歡樂能幾何一日清閒不相借醉來自笑還自嗟
挑燈坐待窗月斜明朝擬赴看花約汲泉旋試蒙山茶
隣雞催人故鳴早起看樓頭天色好東家蹇驢許相借
惜負詩囊無便了人生行止本由天居然負約如去年
百年何時有暇日三月清明過禁煙老來羞作看花客
還擬持觴慰離索落紅一任滿蒼苔收拾煎酥也不惡
三次韻簡衍師
祗園何年天雨花春風兩樹栖丹霞蒼苔歲歲落紅滿
不數布地黃金沙上人西來住王舍過眼空花任開謝
兩年約我送春歸半榻白雲許相借新詩脫口猶咄嗟
展卷坐玩山月斜一自鄉山别婁約十年不試趙州茶
客裏相逢恨不早道義相忘無醜好花前幾約共凭闌
身外多愁未能了黃塵世事相拘牽况我齒髮非壯年
流光催人劇奔電病眼看花如隔煙人生未信長為客
早晚南還慰離索迎門稚子笑牽衣此日老懷良不惡
海子橋大風即事一首(韓彦思王宗禮偕王足不良于行故詩中及之)
海子橋西風大作撲面驚砂似飛雹蹇驢局促驅不前
僕夫睢盱行屢却傍人指點笑相語誰遣先生此行樂
韓公半醉紗帽偏童子竦立高吟肩惟有王郎跛能履
拄杖落手心茫然君平杖頭無酒錢羊市街西尋鄭虔
從此避風如避箭閉門經月不相見剝啄移時始啓關
旋吸清泉沃塵面墻頭濁醪如井泉沈醉不虞歸路遠
城南招提老贊公三日不見心忡忡回鞭便欲造虚白
驚見斜陽天際紅歸來獨坐增永慨三復平生康節戒
青燈永夜長自憐白首相隨惟影在故山萬里孤雲飛
一身憔悴誰復知從今風雨閒柴扉養取病鶴江南歸
衍師見和因再次韻
少年一鼔氣方作出語驚人走冰雹詞林無日不吟哦
騷壇有敵皆奔却怵心劌腎良亦苦抵掌掀髯方自樂
中年始悟學術偏閉門默坐聽息肩徒知出處亦漫爾
未信行藏非偶然畊田而食鑿井飲豈有奪攘并矯虔
暮年忽作弦上箭楚水吳山得相見孤帆一日下渚溪
十年不覩廬山面今年又復上燕山回首家山路逾遠
東林邂逅逢遠公常時慰我憂心忡祗園共踏寒月白
禪林許看春花紅客鄉慎勿生嘆慨老境情懷須自戒
萬里休嗟路遠遥百年但願身長在秋風旋鴈將南飛
尺書先報雲山知明年春雨黃獨肥釀泉待我山中歸
三用韻自警
詩亡然後春秋作灾異不獨書雨雹一朝夾谷會強齊
片言立使萊兵却當時門人誰好學陋巷獨稱顔氏樂
後人往往學術偏自謂聖賢堪比肩董賈猶存二三策
荀揚其然豈其然易經王弼詩鄭玄春秋何休禮服虔
東南之美僅竹箭肅慎楛矢何曾見千載之下得程朱
夢見聖人猶覿面六經自此昭日星伊洛未覺洙泗遠
我生獨後此數公望道未見心忡忡秋霜暗添短鬢白
春酒不借衰顔紅憂來中夜恒嘆慨猶幸平生守三戒
志勤道遠力已微夙興夜寐心長在春風花開秋葉飛
歲不待人知不知青年幸從君子學白頭庶免小人歸
送郡庠諸貢士會試
聖明紀元首洪武二十三年歲庚午北平貢舉數已三
南宫科第誰為伍朝廷在處興學校河朔于今似鄒魯
燕城自昔號多士黌舍書聲喧兩廡諸生結髮守章句
五夜挑燈坐風雨十年經傳久鑚研一旦雲霄共軒翥
張生蚤誦毛氏詩不泥漢儒專訓詁郭生丱歲學爻象
三絶韋編感尼父晉張二子業啖趙頗知褒貶異衮斧
一經直筆重王正三傳闕疑存夏五王郎曾窺孔壁書
古文魯魚參石鼓苑生丁夘已策名三載願學心更苦
諸子同生聖明世聯鑣共上春官部黃河十月水無冰
高帆大艦鳴雙櫓京師人才輻輳地車馬駢闐耀珪組
四夷萬里玉帛朝七旬兩階干羽舞天人三策對大廷
忠孝百年事明主白玉階前集鳳麟黃金榜上題龍虎
錦衣遄歸榮里閭青史流芳照今古老我尚蒙稽古力歲
縻廩粟知何補聖恩浩蕩天地寬要使疲癃咸得所朽
壤猶能出芝菌良材自可充梁柱青雲子幸成令名白
首我歸老環堵擊壤康衢樂太平日作歌詩歌舜禹
題商集賢畫
天下幾人學董元近代復數商集賢集賢畫山唯畫意
不將點畫分清妍乾坤元氣尚渾沌百年此意無人傳
我生髫齔愛公畫亂離不見三十年大明開天四海一
江山在處還依然欲求公畫不可得夢中往往看雲煙
昔年為客上湘水雲山好處長留連九華秀色開菡萏
匡廬瀑布晴虹懸洞庭雪浪渺無際華盖曉峯青可憐
今年又上燕山道憑高四望惟青天舟行一月少山色
北風吹沙塵晝昏朅來燕市厭闤闠旦暮車馬争駢闐
蓬萊真境偶一到拭眼復見公山川當時舊物無一在
嗟我與公良無緣公家子孫今白髮十年湖海相周旋
客鄉邂逅重相遇趣裝又上通州船我家金華山色裏
雲間白石如羊眠柴門小橋枕流水溪聲久不聽潺湲
昨宵又作故人夢耳邊忽似聞清猿松根茯苓如斗大
便欲歸去求神仙安得壺公縮地法南歸道里猶五千
官船利涉急於箭一月可到家山前白頭儻獲遂此願
畊雲自種南山田
和衍公約看杏花詩韻
客鄉不識花時節官舍蕭條如巷陌閉門猶恐迎朔風
况復看花事行樂前年又得殷師疾往往空中聞打麥
回思少年真一夢幸免泥塗陷雙脚非無萬里封侯志
膽落䋲橋懸度索亦欲州縣謀斗升束帶晨趨謁方伯
坐是蹉跎四十年不知兩鬢如霜白東鄰有子早宦游
駿馬雕鞍日馳躍西鄰有客亦從軍十載歸來門列戟
書生半世成何事出門却笑天地窄南北驅馳今幾年
猶喜青衫尚如昨去冬十月上燕薊朔風入懷衣縫折
敝裘百日走黃沙縱有清泉誰浣濯平生故人幸相值
一一襟懷皆磊落四海誰非兄弟親百年同是乾坤客
興來載酒數相過如此客懷良不惡昨霄忽作鄉山夢
便欲飛書謝婁約來春玉版行可參擬約參寥同大嚼
暑雨即事感懷
江南五月黃梅雨溽暑熏蒸無燥土燕山道上走黃塵
不識南中霖潦苦今年燕山暑雨多六月日日聞滂沱
牀頭汗衣欲沾體門前流潦看成河東家墻頹空四壁
西家水入深三尺羣蛙白日堂上鳴孤螢後夜梁間出
束薪斗米不論錢城中比屋無炊煙泥塗不異犀浦道
禁火翻同寒食天我生炎方困溽濕不知朔土猶蒸欝
朔南由來地勢偏氣候一月相後先我願天公憐遠客
白頭早遂歸鄉約秪今溽暑行已過歲晚苦寒其奈何
七言近體
謁岳鄂王墓
鄂王遺廟空山裏斜日荒煙澹暮嵐一死曾微贖身百
孤忠寧愧過河三戰場有敵皆奔北冢木無枝不向南
白髮書生謁祠下巖泉一勺酹芳甘
發龍江(己巳十月)
帝城惜别重依依櫂發龍江已夕暉十月尋常寒食短
孤帆搖颺暮雲飛天空萬里海青遠水落三冬淮白肥
却憶故鄉鱸正美季鷹何事不思歸
儀真舟中
石頭城下雨如煙倦客不知方醉眠中宵舟移揚子岸
拂曉人喚真州船推篷喜見紅日上望眼欲到青天邊
一夕風波夢中過百年身世真悠然
廣陵道中
廣陵自昔號繁華過眼春風一夢賖商女隔江歌玉樹
仙人騎鶴問瓊花荒村石屋無歸燕遠道斜陽有暮鴉
二十四橋明月夜清光此夜屬誰家
韓信廟
淮隂事業已荒凉猶幸封侯在故鄉古廟有碑眠宿雨
長林無樹掛斜陽曾聞杖策歸真主安用論功覓假王
千古是非曾未定英雄回首事茫茫
黃河舟中述懷二首
昔年承召沐恩波投老飄零感慨多清夢常時懷絳闕
白頭今日過黃河朔雲鴻鴈來邊塞落日牛羊散近坡
最憶故山茅屋好春風日夜長烟蘿
其二
解纜龍江暮雨寒朔風廽薄楚雲間五更酒醒惟聞鴈
一月舟行不見山半世悠悠孤枕夢百年擾擾幾人聞
勞生宇内成何事獨羨斜陽倦鳥還
過徐州
十月朔風辭上京孤舟一月到彭城黃河九曲流無盡
白髮數莖猶有情戲馬臺荒沙草合釣魚船小浪花輕
老來不負壯游志又指燕山問去程
霜天早行
茅店雞聲落月孤車聲催我上征途裹裳猶訝刀侵指
拂面不知冰在鬚草屋幾家門尚掩野橋何處酒堪沽
却思曩歲禪房宿日上山窗正擁爐
庚午立春日偶成
一别鄉關十五年寸心日夜望歸田孤舟暮雨滄江上
茅屋秋風夕照邊歸夢常時隨越鳥倦遊何意復幽燕
小樓昨夜東風起又見天邊斗柄旋
送朱長史致仕還鄉
鳳城曉日軟塵紅鶴髮承恩出九重千里鄉關淮水北
五雲宫闕大江東漢廷清議賢䟽傅楚地耆年重白公
想見到家頻致客擊鮮釃酒醉春風
春意堂
燕山趙氏隠居好種德幾年春意深見客不談當世事
滿腔渾貯活人心紫芝采處雲生袖丹杏開時錦作林
老我故園歸未得時來花下聽鳴琴
登崇文閣
春明試上崇文閣病起猶憐步武輕遲暮遠為千里客
登臨不盡百年情淡雲天外青山小斜日煙中白鳥明
皓首江湖歸未得故園春草又應生
石林為金道遠賦
鶴髮仙翁匪石心何年曾種石為林参差玉樹參天秀
礧砢雲根入地深雨榦有苔常帶潤月枝無葉自成隂
季倫當日何曾見鐵網徒勞海底尋
庚午中秋貢院述懷呈同志
夜久棘闈風露涼盍簮邂逅至公堂百年幾度看明月
千里相逢各異鄉謾把金尊斟綠醑羞將白髮對清光
少年獨羨蟾宫路折桂歸來兩袖香
酬胡季安學正見和
何處玉簫吹晚凉月明如水浸華堂神游自信非人境
清夢長思在帝鄉天上漏聲傳鳳闕雲間劍氣射龍光
燕山此夕知何夕猶醉揚州滿殿香
中秋述懷
去年江上送歸舟迢逓心隨江水流千里異鄉猶昨日
一年孤館又中秋青山有恨能遮眼白髮無情自滿頭
謾說今宵好明月清光兩地照人愁
次韻衍師約看杏花
去年已負看花約今歲看花復後期白社雲深難載酒
彩毫春盡謾題詩東風有恨埋芳草香雪無情滿故枝
猶喜家山無恙在明年歸看未開時
次韻酬衍師(時病頭風未愈故詩中及之)
白首論交得衍公片雲猶恨隔西東百年謾說三生舊
十日曾無一笑同大藥何能消鬢雪新詩自可愈頭風
歲寒心事如松栢不學春花旦暮紅
次莊孟敬韻二首
日暮誰令涉遠途此身天地一蘧廬清宵無夢追班馬
白日何心校魯魚萬事已師齊物論一愁未有絶交書
故人有意憐岑寂時致香醪為破除
異鄉白首倦長途故里青山守敝廬北上慣看沙苑馬
南行真食武昌魚陶翁晚歲能無酒惠子平生賴有書
白日閉門惟靜坐不教塵土到階除
五言絶句
次鄧伯言思歸詩韻三首
萬里江南客思鄉無限情白頭誰作伴清夜讀書聲
其二
故鄉書不到歸鴈亦無情猶幸春來好曾無杜宇聲
其三
睡熟山窗白鄰雞殊有情為憐歸夢好報曉獨無聲
題小畫
衣雪掩柴扉漁舟艤釣磯開門聞犬吠知是故人歸
題夢桂卷(為舉人賦)
鈞天有宫名廣寒上有桂樹青團團剛風迥隔九萬里
何人飛夢游其間乃是螢窗讀書客清夜神遊生羽翼
手搴天上最高枝來向人間占桂籍我聞昔賢曾夢松
他日徵應十八公世間萬事有先兆精神交感潜相通
人生出處有定分身外悠悠不須問致身富貴須流芳
青史千年有公論
袁氏族譜詩
生民之初自古先林林棼棼天壤間後来作者有聖賢
制為氏族分姻㜕猶慮後世昧本源復著譜牒存簡編
袁氏之先何蟬嫣宣仲起家初氏轅固為博士經術專
盎一名絲或氏爰不知何年定為袁邵公登用遘時艱
垂紳正笏立朝端九重倚頼四海安魏晉而下亦有年
代不乏人秉貞堅石頭忠節貫九泉九原不死愧禇淵
恕巳殉唐尤可憐功在社稷垂不刊滋為唐相有圭田
請立家廟嚴豆籩子孫似續遂綿延散居四方日以蕃
鄞邑之族自宋遷近代復有玉堂仙奕葉業儒操槧鉛
珙究六籍益覃研自惟受姓歲二千譜牒散軼伊誰愆
乃述所聞手自箋尚病簡略弗克全我言禹功始濬川
放諸四海乃滔天春秋書法得牽聯如彼瓜瓞方綿綿
枝牽蔓引相攀援後人繼承能勉旃一傳可至千百傳
我作歌詩知其然子孫世守如真詮
再次衍公約看杏花韻
我生獨後邵康節白首黃塵走阡陌興來猶作山水游
不减當年謝康樂歸來讀書茅屋底不悟庭中雨漂麥
往年為客上湘水萬里不異僧行脚東還苕霅又十年
日夜思歸嘆蕭索移舟五湖弔范蠡釃酒三高祠太伯
豈無蒼弁晴嵐翠亦有洞庭秋月白不問烏飛與兔走
自樂鳶飛共魚躍去年買舟上吕梁横波利石森戈戟
狂吟不信風濤險浩飲祗恐滄溟窄眼中往往逢故人
謾說人民己非昨去年二月到燕城官河水動冰初拆
解裝孤館深閉門塵纓未暇滄浪濯城西招提雙杏樹
聞道花開亦將落湯休妙語數見招憐我同是江南客
嗟予卧病已旬浹出門不耐東風惡西家蹇驢許相借
明日無風便如約政使飄零滿地香共拾殘英帶冰嚼
追和東坡石炭詩韻奉簡衍公
山氓鑿煤山脈斷負煤出穴胷抵骭荒山無人種禾黍
百里舁煤入城換燕城居人十萬家家家燒煤勝燒炭
土炕潛陽九地回寒谷凝陰一時散常年此物賤於土
棄置道側無人看今年雪深頗艱得北風排戶勁而悍
閉門兀坐廣文氊經月不效嵇康鍛煩公為我致一車
更借山中之欵段
再次前韻述懷旦聞衍公積芻為盜竊取故未
句及之
我不學賤夫罔利登壟斷布衣雖敝聊掩骭又不能焚
膏午夜坐窮經虚負流年暗中換北燕南越走萬里所
至嗜好如冰炭故園松菊久荒蕪平生親舊雲萍散白
頭締交廬山遠黃塵每垂青眼看天寒為我致烏薪剛
陽可却頑隂悍側聞豪客夜相過乞取薪芻充冶鍛為
問此客果誰與定知不是踰垣段
衍公見和且有石炭之贈用韻奉謝
君不聞百年木作溝中斷又不聞甯戚單衣適至骭一
朝犧尊升廟堂布衣亦有軒裳換世間貴賤良靡常萬
物變化猶銅炭我生不知行路難五十年來任蕭散白
日無事常杜門青山每向墻頭看暮年南北倦奔走炎
雲爍面朔風悍荷公贈我煤專車助我吟哦精鍊鍛諒
無報公青玉案感公意重錦繡段
謝樓則中惠炭(則中名庸四明人)
白頭萬里客幽燕丈席猶憐有舊氊客舍尋常饒積雪
帝鄉迢遞邈非煙故人頻致烏薪贈豪室空餘獸炭燃
昨夜西樓瞻斗柄椒花又喜頌新年
次則中見贈韻
海鶴東遊久未還青田芝老白雲寒前身己悟三生石
大藥難逢九轉丹好景每從愁裏過鄉山長在夢中看
百年身世真何物白首勞生未得安
蘿石軒為樓則中賦
海上鰲峯僅一拳綠蘿深護覆春煙風回影轉龍蛇動
月落庭空虎豹眠己喜孤根蟠厚地曾聞五色補青天
摩挲莫問前朝事適見移來五百年
悼袁公安
漕粟三韓萬里城回颿中夜颺風驚身捐魚腹孤忠苦
命落鯨濤一羽輕報國己酬平日志事親不盡百年情
承家喜有連枝在荆樹春來又發榮
題扇面小景
百尺樓臺十二闌重重簾幕護春寒繁華過眼空陳跡
留得春風畫裏看
斜日池臺生晚涼綠荷萬點蘸波光因思五月西湖路
畫舫紅雲十里香
望魯
我家西江言望東魯雲山邈悠道脩且阻睇白雲兮天
未憺秋風兮延佇西江兮幽幽跂洙泗兮道阻且修愛
而弗見兮我心悠悠道在天地兮何所非魯理會吾心
兮靡間今古我心之存兮繄道之所
尚絅齋集卷五
