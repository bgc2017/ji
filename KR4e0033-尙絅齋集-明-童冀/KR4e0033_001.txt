尚絅齋集卷一
明童冀撰
金華集上
五言古詩
古詩十首
弱齡抱高尚雅志在丘園胡為坐維縶偪側城府間窮
年守鉛槧嚴程如作官日晏甫朝食冬裘春不完達生
貴適意詎敢求晏安永懷沮溺徒躬耕非所歎
窮巷謝輪鞅寂寞如荒村閉門十日雨不知綠陰繁編
簡久息意況復謀琴尊日晏倒衣起竟夕坐前軒孫生
亦閉戸董子不窺園嗟我獨無為愧此歲月奔
端居澹無營窮巷守環堵食罷何所為臨池聽疎雨秋
風入庭樹柯葉已非故人生無百年玄髮忽改素有酒
且作樂勿為浮名誤
宿雨霽清曉綠陰布庭隅開軒緬遥岑好鳥鳴相呼兹
辰豈不佳擥衣步前除仰睇雲中鳶俯羨淵底魚物性
各有適吾生諒何如
空齋閴無事焚香坐清晨客至惟清談客去常杜門兹
辰偶愜意駕言出城闉昔遊歲未殫今來已徂春冉冉
四序換種種雙鬢新盛年不重來俯仰愧古人
豫章生道傍拱把尋斧斤樗櫟老空山百歲長輪囷良
材世所用蚤與憂患鄰惡木處散地迺得全其真出處
慎所擇君子懼失身
梧桐樹西掖濯濯青琅玕春風一披拂翠葉敷雲端高
枝集鳳鳥卑枝宿鵷鸞清秋下白露摧折同艾菅本非
歲寒質零落何所歎
蓺菊庭階下草盛菊不蕃物性各有時勿怨雨露偏嚴
霜被蕭艾始見金英繁託形寓宇内榮悴非一端窮達
安所遇庶以全吾天
結髮業墳典志尚希古人區區守章句坎壈愧此身洙
泗道已遠伊洛行復湮歲月不我與五十恐無聞君子
貴達道志士斯求仁
天地大無外伊人處其中寸心具萬善上帝所降衷胡
為汨利欲擾擾昧始終修名不早立甘與草木同聖賢
亦何人令德垂無窮
雜詩四首
叔孫制朝儀高論傾漢庭綿蕞習野外禮樂何由興東
魯致諸儒兩生獨不行豈不達時變阿世非人情周公
昔制作乃待治化成用舍固有命出處良不輕
昔有漢陰叟抱甕日灌畦鑿隧入古井功寡力巳疲桔
橰暫俯仰薄之乃不為區區叔世事有械皆危機斯人
不可作吾將誰與歸
翟公罷庭尉賓客如晨星一旦復拜官夾道相逢迎署
門亦頗隘外物何重輕四序更代謝日月有虧盈天運
且如此況復時世情
原憲守環堵窮巷席為門賜也相衛歸結駟從華軒迂
轡偶見過握手道殷勤窮達各有命貧病安足論君子
貴行道毋為羞賤貧
盛生詩
盛生德茂者家世乃儒紳厥兄舍鉛槧吏牘期致身微文
偶失憤密網無縱鱗逮繫岸獄中藁瘞荒江濆生時奉菽
水升堂拜慈親泣血叩首路弗憚千里勤干戈猶在目道
路蕃棘榛崎嶇霜霰途涉歴踰十旬間道負骨歸號慟驚
四鄰先壟幸可祔差慰地下魂窮冬十二月積雪遍郊原
上天忽敷祐列岫明朝暾窀穸甫安厝浩蕩風雪昏天人
良不遠一念至理存我思天壤間手足惟弟昆周公稱上
聖管蔡乃流言舜象本同生謀謨蓋都君前聖且不免況
復後世人惟生詩禮家孝義耳所聞趙禮昔讓肥艱難
賊推仁繆彤痛自撾諸婦感天倫淮南自貽戚斗粟悲
漢文陳思詠豆萁魏帝傷同根喟彼叔世士相視越與
秦死喪孰孔懷鬩牆誠寡恩我作盛生詩庶使薄俗敦
吳貞媛詩(有序)
吳貞媛者和之含山人年十五歸郡人王綱
乙未春淮泗兵起媛與家人避地梅山兵卒
至家人悉奔散媛獨與一老嫗逃匿獲免既
而出求其姑及夫不獲即赴水死未幾綱之
宗人克瑀戰沒于敵其婦阮亦不食而死嗟
乎是何王氏之多貞婦也世衰道微大義不
明求其如王氏婦者幾何人哉感歎不足繫
之以詩
貞哉王氏婦結髮從所天百年奉箕帚中道成棄捐白
首會一死甘心即九泉婉婉桃李花隨時競春妍漂泊
風雨中零落岐路間死者奚所憾永為生者憐
效何水部一首
看梅東閣上遥憶帝京時梁園雪未下華林春已歸香
飄鳷鵲觀影落天淵池已傷白髮暮敢怨清光遲隴首
成異域何用寄相知
效隂常侍一首
荆楚三年别巫峽千里遥彩鷁阻去櫂烏鵲望仙橋山
雲自含雨江水不成潮柳長誰共結花殘復易飄陽臺
空作望暮暮還朝朝
效李長吉一首次中孚韻
白露下百草庭階隕紅蘭愁腸劇車輪夜夜相迴環青
燈照魚目夢向交河還枕冷珊瑚枝不知雙涕澘
七言古詩
宋徽宗秋林野雀
君不聞虞廷盛時鳳來儀聖賢飭戒惟時幾又不聞商
宗肜日雉雊鼎君臣遇灾克修省古來理亂良靡常居
安慮危邦乃昌我聞宣和全盛日廊廟懷安事游逸三
邊不動無煙塵四海徵求到花石紫宸退朝清晝閒霜
林好鳥聲間關乘閒適意一揮灑豈意流落傳人間海
上盟寒朔風急遼水經年斷消息青城月冷烏夜啼一
枝莫遂鷦鷯棲嗟乎虞廷鳳商鼎雉千載何人知此意
日落梁園鳥雀悲龍沙或冇清夢歸
䟦文丞相遺墨(有序)
右宋丞相信國文公手筆公平生大節不待
人言也論者或疑公留燕所以久不死者予
謂公志蓋有在也夫一成之田一旅之衆安
知其不有如少康者志則不遂意可悲矣感
歎不足繫之以詩
有宋科第三百年季年得士惟文山文山一身能許國
精忠日月行中天我觀德祐顛沛日國勢駛若東逝川
又如膏肓久沉綿雖有和扁無由痊公時崛起嶺海壖
手執忠義為戈鋋疲氓弱卒不滿千壯氣直欲吞全燕
倉卒一跌振復顛鷙鳥嬰網寧高騫大酋箕踞叱使前
膝不可屈身可捐敵國均禮古所傳驕氣竟折忠義言
渡淮粒食不下咽天意未許為癯仙白馬係組軹道邊
碙川崖山復顛連此身悔不東海填燕獄甘心坐拘攣
四閱寒暑相推遷少康不作志莫宣賫恨白日埋九泉
我嘗讀公吟嘯編三復遺墨涕泗漣古人逝去如雲煙
公死不朽奚憾焉
劉氏二子詩(有序)
癸夘秋盜掠烏傷縶劉璹責其窖金不得將
殺之二子抱父身扞之數創不釋盗義而免
之因為賦詩以勸為人子者
君不聞卞壼二子真孝子以身殉父從父死又不聞劉
璹二子家被兵以身扞父同父生一生一死幸不幸同
博千秋萬古名身亦何所有子職所當為獨憐彼寇心
天理曾不虧嗚呼人心天理曾不虧毁常敗俗夫何為
方壺道人山水歌
吾聞瀛海中有方壺山瓊臺銀闕非人寰秦皇漢武不
可到何人醉夢遊其間乃是龍虎山中學仙子十年辟
穀餐芝髓青天白日無羽翰肉重骨凡飛不起雲濤浩
渺煙蒼茫海天萬里遥相望神交意會忽有得身外萬
事俱亡羊歸來醉吸三斗墨淨洗胷中舊荆棘觧衣盤
礴反閉關日對雲林寫蕭瑟爾來得名三十春眼高四
海空無人殘繒斷楮落人世夜光明月作竒珍君不見
樂善堂中三尺紙開眼應須論萬里自言曾是揮灑時
颯颯風煙生筆底祗今此境絶代無却向君家看畫圖
平生三島惜未到拭目始見真方壺方壺之山果何處
咫尺波濤隔煙霧欲從坡老借飛車釣竿一拂珊瑚樹
方壺隸書張伸舉承旨海上所寄長律見貽因
次其韻
古人製車觀轉蓬學劒偶得白猿翁孰知犧卦本心畫
不待龍圖出貝宫人言造字始倉頡我意定禮由姬公
乾坤玄象煥昭晰渾沌白晝開溟濛川流山峙儼高下
日升月沒恒西東自然書法良亦顯何物世俗拘未通
紛紛墨池疲歲月往往白髮猶兒童長安高僧筆成塜
北邙大官碑作叢斯冰以來少正體曹鄶而下多變風
嘔心苦購墓中物刮目未覩吳下蒙鈎摹點勒事剽竊
毫分縷析論拙工仲尼陽虎貌則似叔敖優孟行不同
岐山周鼓昧真贗泗水夏鼎迷始終岣嶁雲深宵露濕
嶧陽火烈寒煙空鴻都石經變愈下苦縣棗刻肥失中
壺也獨出超萬彙鳳兮一鳴瘖百蟲胷中況復有丘壑
物外久已無樊籠蹇予涉世遘多難學道勞生詎有功
一卧山林秋草綠十年湖海戰塵紅從公千里訪真訣
守雌畢竟誰知雄
五言近體
送人之金陵
六代繁華地東南第一州此身雖未到清夢已先遊月
淡烏衣巷天青白鷺洲何時一樽酒同看大江流
遊智老寺次韻
上方人不到嵐氣曉氤氲鳥道初無路僧居半是雲青
山空色相流水悟聲聞擾擾紅塵客疇能為解紛
題吳節婦詩卷
四海歸無地一身從所天白頭終一死青史可千年素
節冰霜凜高名日月懸紛紛珪組客泯沒欲誰憐
題小畫(效王摩詰)
春來常早起幽事靜中多采藥行林影看雲坐澗阿柴
門依水竹茅屋帶煙蘿却憶隨朝者嚴城散曉珂
海上用兵次蕭申之韻五首
帶甲連三郡投鞭海可梁人心異秦越天險謾金湯火
烈牙檣遁星馳羽檄忙春風桃李夜誰復念流亡
轉餉踰千里屯兵費萬金龍驤頻失利魚腹半幽沉地
勢無夷險人材有古今凄凉江漢詠貔虎謾如林
西風吹瘴海一炬烈戈船重耳袪猶在相如璧幸全衣
冠爭鼠伏爵位半蟬聯不愧何忠肅臨危更乞憐
干戈寧海嶠烽火復徐方有詔徵司馬無書論樂羊人
間徵布縷閫外任膏粱矯首天西望烟雲正渺茫
天網開三面民生亦少瘳釜魚方假息柙虎尚遺憂海
曲聞休戍淮南會寢謀伏波何見晚甘作賈胡留
送王宰遊上清宫
少日栖東白聞風憶上清蹉跎成異域蹭蹬隔修程宇
宙干戈滿風塵歲月更故人千里别回首百年情春水
江如縠仙岩石作枰澹煙汀草合細雨岸花輕葉縣初
飛舄緱山舊聽笙張公僊去遠漢代跡難評玉局懸崖
隠金沙布地行山川稱福地臺殿象曾城劒氣衝霄迥
丹光入夜明青冥仍羽駕白日降霓旌瑶草淩寒碧琪
花粲晚晴雲屏迎曙色月館送秋聲松徑憑猿掃芝田
遣鹿畊夕行馴虎豹夜久嘯鼯鼪塵鞅何年税菟裘此
地營艱難時事改寥落壯心驚華構殘烽火高原化棘
荆登臨非舊跡俛仰歎浮生世路猶多梗關河未息兵
匡時徒有志學道竟無成青鏡慚勲業黃塵謝利名桃
源如可問歲晚定深盟
即事次李本存少府韻
鏡裏功名白髮新青衫猶復困黃塵十年厭聽雙溪雨
一策相依萬里身老覺有情皆夢境窮將無愧事心神
莫言未卜歸何日在處青山許隠淪
論交久歎白頭新況復關河有戰塵道在乾坤非外物
人生疾痛舉吾身青燈永夜泣山鬼玄牝何年養谷神
慎勿乘風破高浪世間陸海正淵淪
姚宋亡來事事新一丘聊復避紅塵勞生未悟夢中夢
舉世皆憂身外身夜月推敲煩木客春風剪刻藉花神
年来了絶功名念獨未忘情向隠淪
蚤年學業尚竒新半世蹉跎混世塵歲月無端誠誤我
文章何物解榮身愁能俟隙工為祟詩到窮人謾有神
猶幸他年光𦦨在不隨塵土遽湮淪
次本存客居感時韻二首
西江水落卧流槎華屋無人燕作家萬里從軍工草檄
十年為客負梅花人情蜀道九折坂世事黃臺三摘瓜
剰把年光付流水公私不必問鳴蛙
小齋枕水繫流槎老屋栖雲近釣家半榻夕陽間貝葉
一庭春色淨苔花勞生何異蟻旋磨閱世遽如蠅集瓜
昨夜故山垂入夢一窗白月正鳴蛙
次韋德希思歸韻(韋京口人丁亥春來金華遂不克歸)
韋郎五字繼蘇州妙句難將尺璧酬幾度春風貧裏過
十年鄉國夢中遊少陵劒外猶漂泊太史周南久滯留
聞道王師方轉戰五湖何日遂歸舟
次德希感時韻二首
轅門月射劒光流愁聽量沙夜唱籌黃屋宵衣嚴待旦
黑山戍卒罷防秋邊方蜂蠆輕中國江漢金湯重上游
閫外尋常務持重濟河誰復念焚舟
寢薪未覺涕先流銷印無從借箸籌臺閣望隆中執法
宫闈政仰大長秋乘輿北幸嚴時狩帶甲東征盡貴游
何日皇威清海岱五湖能復逐扁舟
次前韻寄赤松觀陳一山鍊師
濯纓亭下羽觴流曾折瑶華計酒籌白日蹉跎三島暮
紅塵俛仰十年秋愁來莫問丹砂訣醉裏聊同造物游
近日桃源足輪鞅洞前寧復有漁舟(濯纓亭小桃源皆山中之勝地)
送孫架閣掾淮南省
二月江南芳草青送君此行空復情掾曹頗勝州縣職
男兒須勒彝鼎銘襟懷無愧范孟博姓名似是孫子荆
落日重城莫廽首長淮吹浪東風腥
詩會分韻得慈恩寺塔
層梯直上幾百尺獨立中天數暮鴻萬里關河歸眼底
一聲笑語落雲中昭陵無樹聽秋雨泰華連山走下風
落日闌干莫回首天樞突兀五雲東
送王子充潘生之金陵兼簡楊宗敏
故人八月下金陵秋水揚帆似建瓴王掾有才頭最黑
潘郎多病髮猶青西風燕去烏衣巷落日人歸白下亭
聞道揚雄頻在告閉門定草太玄經
送翁仲彬回金陵
月明江上櫂歌閒倦客東游未賜環千里鄉關非白下
十年書劒逐黃間水生建業魚初上春早衡陽鴈未還
莫向鳳凰臺上望楚雲盡處是君山
送王令遊上清宫
張公昔日棲真地飛舄何年出尚方宇宙風塵三島外
神仙樓閣五雲鄉山空丹氣成龍虎月冷簫聲下鳳凰
賸欲從君尋舊約石壇瑶草漸應長
題畫唐馬
翠華十月幸驪山鳳臆龍鬐出帝閑玉殿曉陪天仗立
霓旌夜向月宫還漁陽落日邊聲急蜀道連雲國步難
拭目風塵重搔首丹青蕭瑟鬢成班
送金中孚赴藩閫辟
腰下吳鈎照日明壺中春酒綠如澠也知孫楚參軍舊
自愛陳琳草檄能玉帳蒐兵春會獵轅門留客夜張燈
少年蚤識從軍樂莫信詞章動茂陵
寄金中孚(時新城大捷)
嚴城旌旆拂招搖大野烽煙一戰消塞上新歸宛騕褭
軍中獨數漢嫖姚天閑恩錫五花馬記室家傳七葉貂
共說陳琳工草檄可能有意向漁樵
寄宋景濓太史
太史東歸未賜環菟裘營就白雲間九重一夜思前廣
丹陛經年輟近班視草玉堂登要地紬書金匱記名山
頗聞尚抱烟霞疾天上蓬萊足燕閒
送友人進表次韻
蘭臺又見上封章鷄舌曾頒漢署香一夜星辰經御覽
九秋宫殿動高凉中朝典禮藏金匱上界仙人直玉堂
白髮詞臣猶奉使故園松菊老柴桑
題竹隠卷
句曲仙人舊隠居門前種竹翠扶疎高人已作遊仙夢
諸子猶能讀父書孝感定應冬有筍閒居可是食無魚
最憐好事殊庸俗千里徵詩到草廬
次金中孚韻寄陳一山鍊師六首
聞道樓居山色近白雲只在屋簷栖舊栽黃獨如拳大
新種蒼松與屋齊桂楫每隨波上下草堂恰似瀼東西
太玄近日渾慵覽上有去年春燕泥
有客苦吟生白髮常時得句似黃初牧羊舊識左元放
瘞鶴近臨陶隠居石田歲晚惟收秫野水秋深堪種魚
莫信文成能玩世飯牛虚寫腹中書
枕流亭下青山近過雨嵐光照碧窗宇宙黃塵清氣少
江湖秋水白鷗雙山中有客如孫楚牀下何人拜老龐
猶喜山田多種秫西成看釀酒盈缸
我識菌巢陳外史辟穀幾年飡日華燒丹每說勾漏令
妙墨能追蔡少霞案上隂符書柿葉牀頭春瓮釀梅花
也知别有滄洲趣臨水時時繋釣槎(山中有閣臨水曰滄洲趣)
東海揚塵又幾年神山無地可求仙夢回禹穴勾無洞
身在仇池小有天幾處丘原存馬鬛誰家珪組尚蟬聯
山中幸有桃源近試買扁舟學弄泉
蓬萊高閣枕秋水開窗正與碧山齊海東有信傳青鳥
天上無書降紫泥藥熟桐君時按譜詩成木客夜分題
醉來尚憶雲房宿幾看闌干北斗低
再次韻酬中孚時新卜築優游洞中
徵君久客厭城府年來旋買碧山栖牆頭薜荔秋陰合
屋角篔簹雲影齊人言遺逸似柳下我憶畫圖如竹西
有約明年定相過杖藜隨處踏春泥
故人歸隠優游洞對客清談似泰初舊栽露果猿能摘
新構雲巢鶴共居市上三人傳有虎山中一月食無魚
漢庭當有公車召莫學虞卿窮著書
諸公衮衮登西掖有客悠悠卧北窗當代人才殊不乏
如君國士諒難雙風流江左聞諸謝耆舊襄陽憶老龐
見說山齋新釀熟瓦盆能共倒秋缸
黃金不解化丹砂青鏡時能點鬢華舊讀春秋演繁露
近餐日月嚥晨霞硬黃小字臨章草太白深杯對菊花
好約安期羨門子秋風海上覓星槎
懶從唐舉問流年且服黃精學散仙海上何人來看日
山中有客去朝天碧窗夜雨琪花落金殿晨班玉筍聯
最憶蓬萊潘閣老白雲無夢到松泉
碧山學道幽居好新種篔簹繞屋齊客至時時尊有酒
春來日日醉如泥但須百斛斟雲液不用千金買月題
却笑山公騎欵段秋風搖曳玉山低
三次韻奉簡太史宋先生
憶昔公車徵待詔束書歲晚起岩栖蓬萊望日三山近
閶闔倚雲雙闕齊當宁每承宣室問退朝多在掖垣西
山林此日惟高枕疇念彤庭拜紫泥
蚤歲能文賦子虚掛冠甫見二毛初久依丹地朝王所
恒憶鈞天夢帝居紫禁九關嚴虎豹青山一榻註蟲魚
漢家天禄新雲構劉向能忘舊校書
一舸秋風下大江歸來寄傲倚南窗平生諾重黃金百
有子才如白玉雙進善舊師羊舌赤退畊近學鹿門龐
山田見說秋多秫雲液懸知釀滿缸
太史在官多病久幾年簮筆侍金華上嘗賜告踰三月
内錫黃封醖九霞退直不言温室樹歸休每憶上林花
雲山未覺青宵遠星漢遥連海上槎
帝鄉一别又經年却向丹丘訪羽仙閶闔五雲丹鳳闕
江湖春水白鷗天儒林接武登羣彦官署弘文易舊聯
頗念草玄揚執戟白頭能復賦甘泉(時楊宗敏尚留京)
東華曉漏聽朝鷄幾見彤庭簇仗齊一夜榻前催草詔
九重天上降芝泥拜官西掖承殊渥策士南宫憶舊題
此日江湖殊戀闕蓬萊北望五雲低
次鄧作霖韻三首(名士龍湖山人)
傾蓋相逢見素心别來夢隔楚雲陰不慚下里巴人曲
幾和南陽梁甫吟鴻雁書回千里遠魚龍水落大江深
雙谿此夕知何夕邂逅官曹又盍簮(時作霖置酒溪南官舍會金華士友)
十日春無一日晴可堪折柳送君行遥知客舍聞鷄舞
尚憶賓興賦鹿鳴戀闕幾形青瑣夢還家共羨錦衣榮
少陵老去孤忠在定有新詩紀北征
故山親舍白雲間歲晚移舟楚水灣一棹清風唯載月
孤篷落日更看山雪晴五老明雙鬢煙淡小孤深翠鬟
詎羨還家榮晝錦高堂自有綵衣斑
再次前韻贈别
一第功名負壯心先鳴寧復記平陰乾坤又見朝周正
湖海誰憐尚越吟兵火十年雙鬢改家山千里暮雲深
漢庭未信馮唐老青鏡侵尋雪滿簮
馳道塵香宿雨晴故人春早帝京行雪消上苑林鶯語
日上高岡有鳳鳴宣室已聞召賈誼輜車會見錫桓榮
四方玉帛皆廷貢不日王師罷遠征
舊識匡廬罨畫間艤舟幾夢落星灣卜居未遂東西瀼
招隠空懷大小山四海風塵求駿足十年林壑閟煙鬟
若為得似南山豹霧雨何曾露一斑
次彦德廣文元夕詩韻八首(前四首奉廣文後四首簡潘叔文别)
(駕)
八詠溪山舊倚闌十年湖海客氊寒重來已悟三生夢
老去難逢一笑歡草酌春風浮蟻釀花甆香露瀹龍團
醉歸一夜梅飛雪愁絶江城畫角殘(廣文壬辰寓郡庠别去十載復會于)
(此)
倚遍南樓十二闌中天月白劒光寒六朝往事空陳迹
百歲相逢且盡歡汗馬功名輕草檄雕蟲事業付蒲團
山林鐘鼎何須計人世黃粱夢未殘
小雨苔花滿石闌東風簾幕晚生寒青雲負我平生志
白首懷君舊日歡槐市夜歸燈影亂梅簷花落粉香團
祗今寂寞山窗下一榻松明耿夜殘
玉版烏絲界小闌銀鈎光照墨花寒西堂夢草留佳句
北闕傳柑詫合歡雲屋醉歸花氣暖月階坐久樹陰團
挑燈又復繙青史衛霍功名半紙殘
節物驚心怕倚闌家山千里暮雲寒桑田俛仰人間世
菽水團欒夢裏歡衡石事嚴宵漏盡博山香暖瑞煙團
故人今日皆天上還有雙魚寄膾殘(潘公姑熟人由相府博士仕兹郡子)
(童甫本郡文學)
綠窗睡起怯凭闌小立東風敵晚寒一笑尊前殊邂逅
百年身外幾悲歡淡雲螺岫横天末落日鷗波點雪團
何事休文尚詩瘦鏡中華髮易彫殘
北望神州倦倚闌帝城三五尚餘寒玉堂夜直追殘夢
金谷春遊憶舊歡綵仗鳴騶驕馬過絳紗籠燭舞蛾團
山城此夕渾愁絶獨對青燈待漏殘
小樓醉起怕危闌豪傑當年骨已寒漢武虚聞召徐樂
宇文肯復識高歡草荒陋巷車無跡花滿征袍錦作團
昨夜壯遊還入夢蒼龍觀闕月初殘
正月十三日飲潘茂清家(廣文詩附于此會稽人)
燕寢香凝畫角闌滿庭月色不勝寒申辰我愧同年小
元夕君先此夜歡醉後傳柑黃玉皺尊前擘蟹紫膏團
却憐杜老嚴公幕獨宿江城蠟炬殘
次彦德廣文遷居韻二首
十年烽火照吳中環堵空懷一畝宫客舍驚烏翻夜月
宦途飛鷁退天風梁園賓客餘枚叟楚國衣冠老白公
昨夜壯遊還入夢東華日逐軟塵紅
蚤歲論文陋管中策名曾擬薦南宫雕蟲信巧徒淹日
畫虎無成笑捕風待詔遠慚金馬客學書翻愧白猿公
夜窗誤聽鷄聲舞三尺龍光繞殿紅
次前韻簡用和郎中
燕寢香凝畫省中日長鈴閣靜齋宫上台躔度聯卿月
南國衣冠盛士風諸將策勲書太史四方馳捷奏膚公
陋儒擬製河清頌夢筆生花夜吐紅
大江一帶限天中千古繁華六代宫虎踞龍蟠鍾王氣
天荒地老幾秋風百年周禮存中國九命桓圭錫上公
聞道水犀嚴大閱革車千乘薄蒐紅
次蘇平仲編修北山記遊韻二十四首
上方臺殿倚新晴曾憶當年此地行松籟半天驚雨過
竹窗中夜聽泉鳴黃金未煉丹砂就青鏡先催白髮生
欲訪舊遊還自笑故山猿鶴肯相迎
梯航重譯會京都喜見皇風冒海隅郟鄏萬年新定鼎
玉關千里罷飛芻匡時有志隨羣彦學道無成惜壯圖
已遂鷦鷯一枝願春風寧羨上林烏
丞相祠堂一徑深百年宰木尚陰陰朝端又見新黃閣
天上長懸舊羽林祖逖中原應有恨孔明梁父謾長吟
神州在望空回首落日青山澹暮岑(王丞相淮墓在山麓)
桃花源洞石梁低間有漁郎此路迷白鶴歸來作人語
蒼松種久與雲齊水深夜壑藏金室雨過春泥印虎蹄
共說前岡更幽絶誰能結屋事巖栖
曉入禪關千里深上方高處訪叢林行穿蘿磴雲生屐
笑拂松花露滿襟華表鶴歸千里久靈湫龍蟄半巖陰
亂離學道嗟遲暮頭白侵尋負壯心
新築茅堂江水東開軒日日看晴峰百年世事如蓬轉
三月春光似酒濃乍可前川閒問柳誰能絶壑暮餐松
北窗睡起聞啼鳥差勝東華聽曉鐘
矯首鍾山澹暮煙帝鄉一别又經年玉堂夜直如天上
丹地春來夢日邊西掖故人應好在北窗無事且高眠
興來忽憶參寥約杖策同參玉版禪
空山茅屋掩柴門獨鶴歸來自不羣有客日邊同步武
何人林下更移丈石田黃獨荒春雨澗壑蒼松起暮雲
便好深居絶還往世間黜陟不須聞
神仙樓閣倚晴空高下軒窗面面通萬疊好山如畫裏
一聲長嘯落雲中海天未返乘槎客洞口常逢采藥翁
欲訪蓬萊仙路杳無由縮地似壺公
清朝鵷鷺日相陪却伴空山獨鶴回三月春風辭絳闕
百年姓字在丹臺天空霓節雲間下日落星槎海上來
聞道蓬萊又清淺三山東望好浮杯
紫皇宫殿枕巖幽星斗闌干在上頭玉局懸崖稱福地
青山繞屋似羅浮雲間瀑布千年落洞口丹光白日流
浮世黃塵方眯目秪應吾道付滄洲
精藍結構自前朝金地莊嚴映綺寮臺殿四時常五色
觚棱初日絢重霄黃龍聽法空山靜白馬䭾經故國遥
尚憶禪房曾借榻松聲午夜撼江潮
北窗睡起正無聊日轉閒階樹影交恰恰一鶯啼午夢
飛飛雙燕定新巢丹青佛寺藏山崦白壁人家傍水坳
隨分春風且行樂青雲得意莫相嘲
枕流亭子碧山圍石澗橋危過客稀流水落花春自老
濕雲栖樹晚猶飛山人和露收松子木客臨池製芰衣
欲向丹崖同采藥黃精雨後漸應肥
浣花溪上築茅堂好客過從只漫郎白露飛來汀草碧
鱖魚初上柳花香放舟日日釣春雨按劒時時惜夜光
好罷絲綸閒䄂手世間陸海事茫茫
嘉遯幽人在澗阿飯牛中夜獨商歌光風霽月時時有
野水閒雲處處多屋外好山渾似畫門前芳草漸成窩
人生得意須行樂百歲光陰能幾何
小池春水漲微瀾把酒臨風且盡歡三月韶光付流水
百年心事幾凭闌勞生已信儒冠誤閱世方知蜀道難
得失由來會天定雨雲翻覆謾多端
故人天上輟朝班日向雲林載酒還閶闔九重天帝所
蓬萊方丈道家山一年春色二分過百歲浮生幾日閒
頗怪滄洲陳逸士抗塵時復到人間
金陵雙闕屹岧嶤臺殿參差上九霄閶闔五雲浮王氣
石城午夜撼江潮中華文物衣冠盛上苑春風鶯燕嬌
四海梯航效庭貢信知干羽格三苗
金華山下舊松扄曾讀黃庭究始青丹壑有時仍羽駕
青霄白日降雲軿千年福地人間少九奏鈞天夢裏聽
太史周南尚留滯何時扈從禪云亭
丹砂未就二毛新却向名山訪異人庭下樵夫訝种放
山中羽客似吳筠看雲日日浮松釀臨水時時正葛巾
欲向桃源營草閣故人還許卜比鄰
少日論文似馬遷要將勲業勒燕然青雲無力追才彦
黃卷窮年對聖賢老去肯為題柱客時來懼作出山泉
東風昨夜吹芳草又見西樓斗柄旋
謾說桃源别有天人間無地息塵緣黃粱未覺三生夢
白日難謀一醉眠浮世秪今方尚白故人何日共談玄
山林已遂幽栖志底用燒丹更學仙
十日春無一日晴興來騎馬出江城隔林黃鳥間關語
夾道青山次第迎流水落花春自老虚堂夢草夜偏清
明朝又作紅塵客慚愧浮雲去就輕
次平仲酬唐宗魯侍郎韻二首
粉署凝香畫省中歸來一笑大江空客星躔度連卿月
王國衣冠盛士風玉帛四夷重譯貢車書一統萬方同
東華門外塵如海尚憶天街踏軟紅
十載懷人寄夢中愁來咄咄謾書空黃塵有恨非今日
白首論心見古風市道交情多雨散士林高論亦雷同
歲寒自昔期松栢莫學春花旦暮紅
追和子昂學士鄂王墳韻
二龍絶漠竟流離五馬浮江勢尚危北上忠臣生白髮
東南興運止黃旗新亭誰洒中原淚大厦良非一木支
落日湖光明埤堄鳳簫遥應角聲悲
五言絶句
題春郊曉牧圖
頻年事征戍父子各關山得似春郊外吳犍帶犢還(犍屈)
(韻云似豹人首一目此作牛當再考)
題太乙蓮舟畫
一葉杭天風萬里秋雲遠慎勿向三山蓬萊近清淺
題古木寒禽
野雀下庭柯裴徊弄清影豈無上林枝愛此山月冷
題扇面小景
天開虚白寒露滴空翠冷誰持明月光鑑此山河影
題淵明小像
采菊東籬下南山入望時葛巾新燒酒正耐晚風吹
題太白小像
不到長安久帝鄉風月閒面餘山水色知是夜郎還
題墨梅三首
索笑山窗下霜清月在簷平生青白眼今始識無鹽
幾年東洛客衣袖滿緇塵面色有深墨知非肉食人
昏昏俱守默皎皎欲誰憐詎意林和靖年來亦尚玄
題紅梅三首
玉骨換丹砂夜雪迷春色欲學綵雲飛東風苦無力
月殿春風早瑶姬試晚粧為憐(闕)霓裳
流水小橋西東風路欲迷漁郎莫回首不是武陵溪
題墨梅二首
歲晚湖山曲風塵到玉林定知梅處士移貌不移心
莊子觀虚白揚雄守太玄無鹽與姑射不必問媸妍
題小畫
喬林出華構落日幾凭闌十載干戈後傷心畫裏看
題白公小畫二首
伐木空山裏停雲憶故人山人莫啁哳愧爾白頭新
世路荆榛滿青山塵土深何知兩幽鳥頭白老山林
題鈎勒竹四首
月澹秋隂薄庭空夜色寒西風剪雲母片片堕琅玕
漢女挾湘妃霓旌導羽衣夜深風露下却跨白鸞歸
野鶴弄清影徘徊臨曲池離離霜羽短不奈曉風吹
世路蕃荆榛抗節風塵底秉兹貞白心歲寒奉君子
題秋江送别圖
江上西風急維舟待曉行前山新月上正是晚潮生
次韻題梅花
南枝春信早倦客鬢痕深歲晚空江曲相看只素心
題宋道君鷄冠花黃雀各一首
絳幘秋風裏青城夜月中君王有先見應寫鴈來紅
艮岳春風暖飛鳴意自閒寧知他日恨却在紇干山
題扇面小畫
煙凝丹嶂晚木落鏡天秋可惜清宵月無人共倚樓
題睡鳬
夜月沙如雪春江水似天煙波幽夢遠不到鳳池邊
舊日柴桑里黃花白髮新誤為彭澤令贏得滿衣塵
栗里秋香晚東籬菊未黃翛然山月下忽見黑衣郎
九日濁醪盡黃花笑酒杯夜深山月黑不見白衣來
白髮陶彭澤東籬立晚風寧能效王掾早作黑頭公
彭澤休容後西風滿面塵故交零落盡誰是素心人
又題墨菊二首
采采東籬菊秋香正滿庭定知陶靖節不讀太玄經
東籬秋色晚白髮對斜暉獨怪休官後猶紆墨綬歸
次胡仲申先生齋居述懷韻十首兼簡宋景濓
先生
晚來新雨過忽憶枕邊書睡起推窗看茅簷月上初
相逢三島客東海又滄田不記遼東鶴歸來近幾年
一春常苦雨晴意晚方佳坐看庭前蟻成行上古槐
寒食多風雨年年苦欠晴凄凉麥盂飯不到北邙塋
平生胡伯始曾是漢庭人老去長為客儒冠果誤身
亂後追遊簡難逢一笑歡青春眼前過白髮鏡中看
故人時見過有酒即須留但得時時醉百錢餘杖頭
每憶宋夫子終年坐北軒著書良自苦得意好忘言
勞生將半世志不在功名欲效菟裘計黃金苦未成
金華山下路吾亦愛吾廬終歲無車轍階前草不鋤
次前韻奉簡范景先先生
隂陽一太極羲畫本無書欲究先天意應思未畫初
種學須時習工夫似力田終身似穮蓘不必問豐年
奕世衣冠盛應須子弟佳如何王相國辛苦樹三槐
寒食好天氣東郊踏晚晴去年金碗出今日有新塋
紫陌多芳草年年閱世人空懷百年慮誰是百年身
亂後居城府青山每見留晚來新雨過秀色滿牆頭
浮生何荏苒百歲幾悲歡留得脩名在從教後代看
二月山城暖春風到小軒茅簷喧燕雀桃李自無言
陋巷無車馬幽居好避名不因書帶草誰識鄭康成
南山青繞屋秀色似匡廬好買山中地春來共把鋤
題梅花卷寄潘學士
雪後逍遥谷春風近玉堂定應承雨露白髮對清光
六言
題雲松山房二首
天上豹關九重海中鰲抃三峰用我玉堂金馬不用閒
雲野松
泰山僅膚寸合徂徠已千尺強或用汝作霖雨慎勿傾
人棟梁
七言
題子猷訪戴圖
晉室頽波已横流濟川功業謾悠悠渡江一楫無人畫
却寫山陰雪夜舟
題畫唐馬次韻
泥融輦路雪初乾蹀躞霜啼散曉寒十載華清春夢覺
風塵今向畫圖看
小遊仙四首次金中孚韻
秦女吹簫
月冷瑶臺語鳳凰紫簫悽斷白雲鄉西風回首山河異
鳷鵲樓開漢未央
漢武招仙
建章宫殿土花鮮仙掌亭亭曉露前沆瀣未晞松月堕
桐人已迫茂陵阡
劉阮天台
桃花流水舊天台萬丈紅塵眯不開見說白雲天路遠
當年劉阮若為來
芙蓉城仙
三生應誤讀黃庭謫向人間老月明欲躡鳳翎尋舊夢
剛風秋隔五雲城
冬日道中
日落疎林度小橋天寒歲晚路迢遥道人已是歸心急
更為梅花住一宵
題鈎勒竹二首為程將軍賦
白旄風急秋陰薄玉帳雲深夜色寒飲散轅門天似水
一庭霜月在琅玕
玉帳屯兵渭水湄瓊林錫宴夜歸遲四山蒼翠秋無影
月浸中天白羽旗
山行
一策秋江萬籟鳴白雲堆裏扣禪扄歸來兩耳松風在
留得秋濤入夢聽
題墨梅
一枝欲寄隴頭思春早江南鴈到遲月黑小樓清夜永
紫簫吹斷玉參差
題扇面小景二首
月殿笙簫十二樓霓裳按徹小凉州西風吹斷鈞天夢
香老琪花幾度秋
玉鈎半榻水晶簾金鴨餘香晚倦添睡熟紗厨天似水
綠荷凉月夜厭厭
尚絅齋集卷一
