尚絅齋集卷四
明童冀撰
霅川集
五言古詩
題凝清軒三首
高齋闢華舘列榭臨清渠綠莎被文砌長楊映綺䟽芳
洲雜蘅杜金塘擢芙蕖澄波蕩彩鷁弱藻栖文魚良辰
啓華宴列坐徵名儒衣冠集觴詠歗歌謝笙竽香清凝
綺席酒渌湛芳壺心賞自云逸日晏不知劬既醉歌太
平桑扈詠樂胥逍遥寓宇内不樂復何如
其二(效陶靖節)
少無簪組念雅志在丘岑結廬古澗阿棲迹嘉樹林南
軒納朝陽北牖延夕陰踵門無深轍入室有鳴琴良朋
以時至清坐談古今秫田秋向熟濁醪行可斟傾筐擷
園蔬持竿釣清潯歡飲聊共適過滿非所欽
其三(效韋蘇州)
高軒臨曲澗長夏有餘清微風灑然至林木起秋聲焚
香坐清晝素心澹無營幸微軒冕累庶免憂患嬰於陵
樂灌園沮溺志耦耕晤言聊自適誰謂薄浮榮
清芬室
幽人抱高尚結屋城南坰琴書有餘暇山林無俗情春
蘭被後圃秋鞠麗前榮幽香適何來微風相與清竟日
澹相對不為塵慮嬰逍遥一室内庶以全吾生
贈别
古人重送别送别惟贈言今人亦送别送别重華筵華
筵亦何有水陸具醲鮮燕歌逐趙舞齊管間吳絃豈無
一日歡顧為千日憐不如贈言好情意罄所宣上言保
忠孝竹帛千古傳下言加餐飯相期黃髮年黃髮不易
致青年當勉旃贈言良不多持此白圭篇
送人之安慶
皖城在何許乃在楚江湄客行良亦勤王事有程期揚
艫出江浦挂席指中坻簡書豈不勞山水多清暉公餘
肆遐矚退食常委蛇功名分所有冰蘗慎自持加餐何
足道願子崇令儀
寄永庠士友
弱齡抱高尚遯跡栖丘園胡為負鉛槧遠涉湘水源山
水豈不佳風氣良亦淳况有二三子晨夕共討論寒暑
未云易迢遥下吳門尺書昨夜至眷眷道殷勤矯首天
一方永念懷故人江水日東流無緣復西奔惟應北風
起目送南飛雲
雲林書舍(效陶靖節)
少微軒冕累雅志在林坰讀書三十年乃為塵事嬰束
裝去京國遥遥抵南荆疾風吹單艫五月凌洞庭東還
豈不樂尚阻千里程永懷園田蕪歲月忽屢更披圖覿
斯境依依念平生雲山諒悠邈緬焉起深情
送人入京(效隂常侍)
送客上京國弭節向春江山花為舞女江水當離觴單
艫逾鳥疾疊浪似人忙明發東華路足踏軟塵香
種德堂
種竹期作林種松望成隂種德何所期乃在方寸心勿
謂寸心小生意無古今勿謂萌蘖微拱把可十尋柯葉
日以茂根本日以深尚慮斧斤伐莫使牛羊侵我歌聊
自儆持用比心箴
友竹軒
伐木久輟響谷風遂成詩友道已不古况復叔世時耳
餘亦搆隙寄䘵良可知君看友竹軒為事豈好奇擇交
逮草木此意誠足悲管鮑不可作吾將誰與歸
如在堂
奉親有高堂堂無百歲親思親有孝子子無百年身親
去日已遠我心諒如存入室想音容謦欬如有聞豈惟
嚴烝嘗甘旨方具陳皦皦心目間膝下奉晨昏我身良
有盡我心浩無垠百年豈不長子後亦有孫所愧為人
子莫報罔極恩載歌蓼莪篇此恨終乾坤
蘭雪軒
猗猗謝庭蘭玉立美無度託根已得所况復依瓊樹天
寒霜雪繁祇恐歲年暮春風不披拂何由覿情素所願
晞春陽時時承湛露
並蔕二色菊
秋林已凋謝晚菊忽獻奇燁燁霜中英一榦各異姿初
疑金玉蝶駢棲瑶樹枝又疑道家術變幻之所為我聞
菊稟性真正恒自持胡為遂世暮革面非所希容色信
可易本根諒難移所以古君子堅白無磷緇草木非所
憐永為時世悲
次張來儀題金華山居圖韻
我昔采玄芝東上金盆山仙人五雲車可望不可攀授
我日月鼎粲然鉛汞斑持歸石室中神光燭茅菅自從
落城府歲運亦已還頗聞青田鶴近自遼海還口銜五
色圖飛下青冥間山中舊茅屋言歸老雲關丹液庶有
成白首回童顔
送王鎮撫
將軍官隴西家住東海頭隴水豈不長不入東海流將
軍歸東海葬親海上洲獨有隴頭月相隨歸故丘隴月
行復圓王事不可留再聽隴水鳴思親恨悠悠矯首海
上雲只向天南浮願學海雲飛莫學隴水流
七言
送馬明府還蜀
蜀道易昔如上青天今如履平地借問昔難今易之所
由劒閣插天猿猱愁水行復有黿鼉憂大明日月照九
州山無險道江安流陸走秦鳳輦馬牛水下江漢無停
舟蠻夷九譯職貢修東踰濊貊西渠搜馬卿家住錦水
頭少年把酒看吳鈎祗今五十雙鬢秋萬里作官江海
陬三年宰邑政理優桑麻接畛民歌謳問渠何事懷故
丘春雨霜露悲松楸人生百年水上漚老我白髮思歸
休前年東下岳陽樓冷官自可歸田疇苕溪又作三載
留矯首先隴雲悠悠今年赴闕覲冕旒承恩幸復來滄
洲石田茅屋山之幽一身湖海雲萍浮嗟君素志亦已
酬太平歸鄉復何求歸故鄉守桑梓蜀道昔難今孔易
千村萬落無荆杞但願千萬年薄海内外無遠邇遺民
在在安田里太平有象自今始
送劉簿歸雲中
隂山六月天雨霜大磧草白塞雲黃邊民肉食無稻粱
追逐水草隨牛羊劉郎家居古定襄少年走馬臨戰場
上功幕府羞戎行束書甘作薇省郎將命專對行四方
朅来佐邑東海傍幡然掛冠歸故鄉北風吹沙鴻鴈翔
黃河十月冰無梁問君遠行奚所望關河酒綠蒲匋香
臂鷹走犬獵近岡歸來馬上懸兩狼後車捆載兔與獐
割鮮行酒據胡床酒酣耳熱起徬徨少年此樂無時忘
方今四夷盡來王塞上有土皆畊桑五風十雨時歲康
歸去歡樂殊未央人生百年誰短長鏡中贏得雙鬢蒼
君今已謝名利韁笑我未識閒中忙冷官十年坐寒窗
吾伊五夜聲琅琅三徑松菊日就荒把酒送君增慨慷
仰視雲漢何茫茫明年詣闕上封章聖恩若許歸滄浪
白首擊壤歌虞唐
題廬山圖為潯陽張子善賦
我昔放舟下江水拭眼廬山如畫裏披圖一别又十年
却望雲山隔千里雲山於人殊有情開帆秀色遥相迎
當時山靈不解事不邀我向山中行别來見山每相憶
咫尺黃塵不相識三生宿緣知未盡又向君家看山色
留侯子孫雪滿顛結茆正近廬山前山中采藥今幾年
翩翩兩袖生雲煙我家金華好煙嶂赤松牧羊在其上
知君有意相從遊蚤晚支笻一相訪
題松隂卷送杜幕長
杜郎家住淮水東早年學種徂徠松讀書窗前愛松綠
日夜望松高過屋蕭條兵火二十年有夢不到家山前
長林大谷化荆棘蒼松久作爨下煙朅來之官向吳會
松樹童童偃華盖官曹白日困簿書客邸清宵聽竽籟
故園三徑久已荒東鄰西舍渾相忘昔時遺老無一在
頽垣碧草如人長三年坐嘯長松下神武門高冠好掛
買舟載取明月歸更寫蒼松入圖畫人生出處非偶然
問君宦游今幾年青雲得志自可樂白頭歸鄉也不惡
莫士元山水歌
吳興畫手古所傳近代復數莫士元莫郎畫山惟畫意
不學吳人金碧繁前年為我寫岑寂落筆悲風動蕭瑟
不知渾沌開何年絶壁猶含太古色兩株古木蒼蘚皮
煙雲轇轕迴風吹廣樂秋張洞庭野鐵網夜起珊瑚枝
林下古木荒茅茨綠蘿交絡簷間垂抱琴來訪者誰子
路險不畏溪橋危顛崖石磴何逶迤仙人往往凌丹梯
九疑衡岳儼在目復恐有路通仇池我家金華山色裏
見畫忽憶山中時明年春雨瑶草綠荷鍤歸採南山芝
莫士元畫
天下幾人畫古松近代獨稱唐棣好莫郎棣也里中子
每見虬枝驚絶倒閉門一月坐風雨敗壁頹垣恣揮掃
不知何年得神助意匠經營出天巧晴窗示我雙松圖
滿幅煙雲生縹緲高堂六月無炎蒸颯颯悲風起林杪
蛟龍欲雨動鱗甲虎豹挐空奮牙爪孤根盤盤踞厚地
高標落落撑晴昊嘆息徂徠久荆棘何處丘原存合抱
客邊忽遇許玄度要我林泉共幽討君家弁山古雲麓
歲歲畊雲種碧草松根茯苓如斗大便擬服食思輕矯
只恐明堂須棟梁長材未許山林老
閻仲彬山水歌
總章右相之子孫丹青名家今尚存老來寓隠吳市門
白頭未覺兩眼昏荆關范郭久擅場彬也醉來下筆親
吳興作者何紛紛眼中忽復見此人高堂雪壁垂縑素
白日蒼茫起煙霧長林大谷少人行海闊天低風景暮
蓬萊圓嶠不可到咫尺仙凡隔歸路丹崖瀑布懸秋旻
入耳颯颯悲風度重岡復嶺雲氣連隂洞或有蛟龍眠
人間霖雨不易至便欲辟榖求神仙丈人偶立秋風前
悵望落日心悠然明朝拂衣下衡霍采芝共入商山煙
題趙麟春郊散牧圖
古人畫馬稱曹韓近代獨數趙集賢一往不可得筆法
付與諸生傳天閑騋牝踰萬乘神定揮毫覺天勝人間
羈靮不敢施散牧春郊見真性一疋膝坐雙足拳一疋
噴吐嘘青煙就中一疋倚樹立雄心已馳青海邊雪峯
上人今支遁不惜千金愛神駿客窗留我展畫圖復見
開元閱清峻祗今驊騮世豈無虞坂往往逢鹽車何如
駑駘立仗下日飫太官三品芻
題筆工温國寳詩卷
古筆以竹資簡牘椎朴遲鈍古所服後人製穎乃神速
工巧有餘拙不足書契而下篆籕續魯壁汲冢光煜煜
張鍾嗣興尚圓熟妙用允屬中山族吳興作者首馮陸
温氏父子踵其躅翰林雄文聯巨軸重之不啻連城玉
紛紛末工事角逐文犀象管炫凡目吁嗟溫生老而秃
世無具眼甘退伏百金不售久韞櫝安得一用古制復
嗚呼安得一用古制復書契載覩羲皇俗
題張來儀青山白雲圖
天下幾人畫董元近代獨數高房山房山不獨妙形似
輔以丹碧增其妍往年未識廬山面曾向房山畫中見
高堂白日生雲煙分明坐我南康縣大山嵳峩倚天立
倒捲銀河瀉空碧山山起伏争坡陀海濤出没晴雲多
醉酣老眼重摩挲此身便欲栖煙蘿十年一夢隔雲海
却向長江聞櫂歌青山於人如舊識滿眼黃塵非故國
羞將白髮照滄浪咫尺家山歸未得先生舊業廬山前
丹青蚤得房山傳還能作畫遠相寄白頭共賦歸來篇
題王生瞻雲圖
王郎家住越水東讀書養母越山中一朝薦書上藩府
捧檄又逐西征鴻去年將命來霅水日日思親春雲起
今年重到霅水頭看雲思親雙淚流自言少小失所怙
鞠育恩深賴慈母母兮孝養猶有時父兮一别終天悲
當年兵塵暗廣路大母年高髮垂素山中一月食無魚
日夕臨流心獨苦跰足弗憚百里遥六月火雲天宇高
鮮鱗深甕貯江水赬肩赤日行蓬蒿中途潦水深莫涉
咫尺蒼茫失舟楫解衣抱甕身與俱甕沉鱗躍身為魚
天高茫茫誰與訴此水終年有人渡我聞此語心孔悲
天道幽遠諒有知君不聞姜孝子舍側雙魚出江水又
不聞王休徵天寒解衣魚出冰當時傳信書太史至今
孝感人間稱百年幾人稱孝子九原有知猶不死古來
上壽無百年紛紛泯沒誰與傳王郎有父亦有母母今
白頭稱節婦一門孝節世所無教子復有瞻雲圖我作
歌詩徵不誣他日太史春秋書
題望雲卷
他鄉見白雲故鄉有慈親慈親白首隔鄉縣白雲日日
他鄉見雲飛有時還故山遊子為客何時還我願游子
心相隨白雲去莫學白雲飛只共白雲住白雲住止吾
親舍遊子晨昏居膝下坐令天下思親人歸去家山看
白雲裁雲作春衣釀雲作春酒舉酒勸慈親願親千萬
壽從今相期黃髮年子母人間永相守
題江天雪景卷
海風吹濤作山立遥天萬里雲一色天人薄暮剪飛花
半夜寒光動窗白山人睡起僵欲扶摩挲醉眠猶糢糊
推窗不知人在世拭眼一觀天地初乾坤渾沌含太素
溟海茫茫隔煙霧霓旌羽蓋紛相迎咫尺蓬萊有歸路
仙人鶴髮顔如童翺翔貝闕遊珠宫萬年瑶草凌寒碧
千歲蟠桃如日紅瓊林玉樹交相倚白鹿軒騰素鸞峙
纖雲不動天無聲一色瓊田三萬里六龍海上飛金烏
鵾雞啁哳鳴天衢剛風吹夢落人世却向蓬窗看畫圖
黃金未就丹砂訣青鏡蕭蕭滿華髮從今更約三千年
歸去三山白銀闕
題蘇平仲詠梅花卷
我懷蘇子瞻白髮謫嶺南當時梅花有佳句至今清氣
遺江潭江南見耳孫氣貌殊不凡平生不識耕與蠶經
史六藝俱沉酣昔年横經坐太學壁水浩蕩恩波涵高
堂忽念垂鶴髮丹陛一夕辭朝簮歸來結屋依蒼巖白
日對客惟清談我家茅屋深烟嵐門前綠樹垂黃柑徵
書一夕下巖穴長江萬里隨風帆雲根黃獨如斗大十
年無夢擕長鑱讀君新詩如夢覺令我一唱嘆者三逋
仙舊居偶一過夜雨蒼苔荒石龕南枝久己化荆棘縞
衣無復來毵毿我方束書上京國百拙自嘆無一堪長
途兩脚倦行役黃塵撲面羞青衫明年儻遂歸田約白
首相見期無慚
次張來儀金華山居圖韻
我昔好山未識山趼足日日勞躋攀歸來小樓坐清晝
佳處政在阿堵間蓬萊岱嶽豈不好挂帆入海經東蠻
崑崙靈鷲亦良遠流沙萬里經玉關不如故園攬奇秀
南北兩峯開髻鬟半生足跡不出境詎意天道如循環
白頭南行近萬里壯心未(闕)官舡柁樓高於屋
長江利涉無險艱篷窗日日看山色脫略塵鞅遺世患
眼中臺殿盡荆棘巖岫無復金碧殷匡廬衡岳不可識
殘碑斷礎弃草菅江山無情亦銷歇豈有大藥能駐顔
孤舟歸來豈天意山泉尚許聽潺湲何物微官苦維縶
幅巾行逐孤雲還煩君寫圖慰岑寂卧游償我平生閒
石渠天䘵無夢到姓名久在丹臺班
遊道場山追和東坡先生詩韻
具區西南古雲麓聞有於莵嘯林谷何年天竺道人來
結茅晏坐蒼山足雨花散落春漫漫四時香靄煙雲盤
浮屠千尺倚晴漢方池六月鳴驚湍山僧閉門長不出
白日跏趺惟文席清凉境界無業緣菩提善根由宿植
洞庭龍女青雲鬟常時獻果來山間蓬萊方丈在人世
安用入海求神山人間昏夜何時旦却望雲林在天半
少年學道今白頭搔首東風一長嘆
登道場山雲峯追和東坡先生遊徑山詩韻
十年不見金華山歲月閱人如逝川孤(闕)五千里
復與山水相周旋朅來吳會浮(闕)庭下瞰神龍淵
道場秀色接朝暮有足未上高峰巔荒山五夜殷燐火
寳地一夕開青蓮浮屠突兀倚天半石磴百折何蜿蜒
未將足力供眼界癡坐且學山僧禪豈無籃輿捷飛步
亦有杖頭沽酒錢勞人本欲息四體何如一醉山中眠
今晨登覽頗自適得意仰羡雲中鳶勞生宇内已頭白
百年幾受憂患煎平生兩足厭奔走瘦笻獨許登山便
同行况有二三子忽到絶頂心悠然蓬萊東望又清淺
一笑回首三千年
贈翠峯上人
方壺仙人古詞伯千里聞風未曾識奇書名畫數相遺
兵塵不一見顔色雲山望斷今已仙他生相見應千年
翠峯上人遠相過下筆似得壺公傳高齋反關無俗客
日對雲林寫蕭瑟丹青脫略兒女姿篆籀横陳古人蹟
古來草聖曾幾人近代獨數張藏真藏真一往不可得
吾師醉來下筆親高堂雲壁照人目運肘揮毫風雨速
青天雲霧生晦冥白日龍蛇起平陸枯藤老樹懸蒼煙
珊瑚玉玦相鈎連郟鄏九鼎出泗水支祈鐵鎖淪重淵
世人貴耳恒賤目奇寳往往弃道側虞公未信百里奚
燕市自售千金骨半生湖海西復東春如社燕秋如鴻
地肺山前踏蘿月天目嶺上眠松風十年鄉國不相見
白首他鄉初會面形容未識聞語音知是山人共鄉縣
握手訪舊心為驚舊交落落如晨星相知少年盡頭白
却話故山雙眼青老我思歸歸未得咫尺江濤隔吴越
憑君為我圖家山早晚東歸看山色
罱泥行(吴興河高田下雨淋水蕩岸日低薄每歲農民罱取河泥澆岸然不能高也罱)
(音覽吳人讀作儼音)
朝罱泥暮罱泥河水繞田河岸低吳中有田多滷舄河
水高於田數尺雨淋浪拍岸善崩歲歲罱泥增岸塍載
泥船小水易入船頭踏船船尾立吳兒使竹勝使篙竹
筐漉泥如濁醪水流泥滑僅沃焦岸上浮土何時高此
身便作淘河鳥河水終多河泥少君不聞越上之田高
於城連車引水千尺坑車聲軋軋夜達明田間濁水無
時盈吳田苦澇越苦旱越水常慳吳水滿嗟乎世間至
平惟水猶不平請君不用觀世情
修圍行(俗書作圩韻書無圩字疑當作圍)
吳田膏腴畝壹鍾吳地有米皆宿舂吳人畏水不畏旱
只愁圍滿田水滿家家護圍如護墻老少罱泥河水傍
前年差夫運官木半歲風飡并水宿去年處處捉逃軍
白日家家深閉門兩年無力修圍岸河水入田天不管
今年官令催修圍河深罱泥泥亦無岸傍在處無剩土
撑船遠向南山取大圍浩渺如望洋小圍不啻千畝強
田家船小無十斛低岸長圍何日足朝輸百船防罅漏
暮輸百船防水口船去船來來去頻岸上何曾土加厚
問君圍岸何當成請君少待南山平
燕銜泥
燕銜泥年年飛向畫梁栖燕足猶懸舊時縷華屋年年
换新主去年人作陌上塵今人不見去年春海棠花開
春雨歇綠窗半掩珠簾揭十二闌干春晝遲美人沉醉
簫聲咽繁華一夢随飛煙燕子歸來如舊年昨日花開
今日落得意春風且行樂花開花落年年春行樂年年
非舊人却羨茅簷舊時燕主人歲歲長相見
五言近體
赴京遇雨留客邸次公叙韻
積雨青燈暗羇人白髮生愁知清夜永老覺黑貂輕賓
館悲長鋏泥塗畏遠程故山茅屋好漂泊愧浮名
七言近體
丁已晦日立春
前年孤櫂泊錢塘去歲三湘送鴈行萬里歸來猶是客
一身強健即為鄉土牛鞭裏春先到野馬塵中日又長
獨喜故園茅屋在小山松桂未全荒
戊午生旦次丁己生旦詩韻
去歲三湘把酒巵洞庭煙浪渺無涯雲山易地懷鄉國
風木終天感歲時客裏交情貧獨在鏡中勲業鬢先知
半生舊學皆荒落只有歸心不外馳
承召入京朝退偶成
陋儒華髮入金門也向彤廷預討論朝退每陪賢俊後
詩成曾感帝王尊九重親為書宸翰多士人均仰聖恩
共羡太平千載遇自嗟無力報乾坤
早朝遇雨次公叙韻
閶闔晨開扇影分風飄仙樂靜中聞九天雨露垂恩澤
五色旌旗絢彩雲犀象效賝來絶域衣冠賜宴總元勲
陋儒擬筆圖王會昭代于今政用文
送人之京
澤國深秋江雨晴郎官報政上神京金陵東望三山遠
震澤西風幾日程雙闕曉瞻鳷鵲觀五雲天近鳳凰城
定知朝罷承殊渥錫宴南宫預寵榮
送郡守入覲
陌頭官柳綠依依三月春風上帝畿京口帆移雙闕近
鍾山日上五雲飛天開閶闔瞻龍衮樂奏簫韶有鳳儀
想見在廷稱治最歸來五馬足光輝
郡府公讌次太守韻二首
江郊曉日迎丹詔一札綸音四海傳聖主九重親制作
儒臣千里任承宣文章喜見隆三代京國遥瞻尺五天
尚憶彤廷曾錫宴衣冠濟濟秩初筵
其二
昔年氶召趍京國曾聽東華曉漏傳廊廟䕫龍新黼黻
藩垣方虎舊旬宣朝回青瑣依丹地酒賜黃封下九天
此日江城迎鳳詔白頭猶得預華筵
次郡守遊山詩韻
一年忽忽春將暮下馬山亭暫解鞍晴日撲簾花氣暖
晚風迎路麥秋寒青林佛寺明金刹白壁人家近翠巒
知是公餘來問俗不因游衍事追歡
贈風鑒田生二首
湖上春風生綠波扣門有容遠相過開窗共愛青山好
臨水方憐白髮多勲業鏡中還自笑聲名身後定如何
雲間黃獨行堪斸歸去茅簷隠薜蘿
少年功業已無心况復蕭蕭雪滿簮蔡澤生平空自許
杜陵老去即長吟煙中草色孤村晚雨後松花一徑深
正憶家山無限好隔林何處語幽禽
贈醫者
新築茅堂霅水湄喜無車馬到柴扉雨荒苔巷夫須合
日上芸窗脉望飛丹室夜寒珠有暈華池春暖玉生肥
不須更學壺公隠恐有文光動少微(夫須莎也詩南山有臺註脉望者何)
(諷書中得一髮捲視四寸許如環而無端用力絶之兩頭滴水方士曰此脉望也蠧魚三食神仙字則化為此)
(見雜爼)
移竹次以貞韻兼懷湘中士友
泮水秋風吹鶴髮江湖夜雨憶魚竿客鄉賴有書聲好
官舍新添竹色寒粉節飄香浮綠蟻錦箋題字寄青鸞
美人遠隔瀟湘浦日暮碧雲天外看
題翠微吟藁
幽人結屋翠微裏日日哦詩面碧岑嵐氣曉侵書帙潤
煙光暖入硯池深千金白璧無輕售三嘆朱絃有賞音
珍重錦囊須什襲莫將聲價動雞林
題清隠草堂(在城中苕霅二水會處)
沈氏草堂何所有開門惟見白鷗波樓臺上下通雲氣
城郭中間聽櫂歌一夏軒窗秋意早四時闌檻月明多
喜無車馬紅塵客時有高人載酒過
題松風閣
若耶溪上毗盧閣萬箇長松繞屋青半空雨歇龍吟曉
午夜風生鶴夢醒孤舟八月過彭蠡廣樂何年張洞庭
我亦平生識天籟抱琴來就月中聽
題黃龍洞
湖州城北山如畫聞有黃龍宅上頭六月林巒常帶雨
四時風物總成秋雲根下伏千年洞巖竇中藏百丈湫
昭代于今崇秩祀只將明德答神休
題廣陵太守歸葬卷
戎馬驅馳歲月遷南柯一夢竟遊仙丁年有恨違鄉國
丙舍猶憐有墓田幾處丘原存馬鬛誰家珪組尚蝉聯
披圖不用重嗟感金粟荒岡澹暮煙
觀東坡先生和胡完夫詩卷因次其韻(完夫名宗愈常)
(州人)
承恩出守鬢毛班趣召遄歸虎豹關閶闔九重天帝所
蓬萊方丈道家山一時文物隆三代百世才華重兩間
獨怪買田陽羨約清朝何事也求閒
五言近體
題小畫四首
秋水墜蓮房幽禽語夕陽故園歸未得飛夢繞林塘
落日湖光净芳洲野蓼紅幽禽如有意獨立向秋風
野水帶平沙叢篁映白花鳥啼人不見春盡客思家
竹外幽花白山禽立晚風行人莫廻首不是故園中
題扇面小景二首
前山新雨過碧樹晚風寒可惜清秋景無人共倚闌(雲山)
澗底雲根濕林稍風葉鳴何時明月夜來此聽秋聲(木石)
題江村片雨圖
斜日江村外蒼茫片雨秋披圖忽相憶曾上岳陽樓
題子昂學士所書詩後
香奩佳句好知是舊王孫留得風流在生綃見墨痕
息齋風竹
夜久商飈起蕭蕭山月明小窗雲影亂無處覓秋聲
次張來儀金華山居圖韻
聞說山中路經年斷客行山人理歸屐莫遣綠苔生
題鈎勒夾竹梅
美人隔秋水贈我金錯刀願因青鳥使報之應瓊瑶
銘
手植檜杖銘
質之堅聖澤存制之樸謝丹雘危能安持永年
靈壽杖銘
杖之靈危弗傾杖之壽持永久錫斯銘予汝銘
劬生堂銘
維天生民不能自生託體父母具人之形粤自提孩煦
嫗食息訓我廸我迨于成立日月逾邁孝養弗時風木
興感蓼莪纏悲炯炯音容儼在心目永言孝思惟日不
足親去日遠我心弗忘我心之存我親在堂永念劬勞
昊天罔極豈不百年痛猶一日奕奕高堂陟降在兹百
爾孫子永言孝思永言孝思以引弗替我作銘詩永錫爾類
芸軒銘(有序)
盈天地間惟萬物物之類有善惡故人之類
亦有君子有小人使皆小人焉而無君子以
治之則善類或幾乎熄矣惟物亦然故物之
惡者斯有善者勝之是以蛇虺惡物也而雄
黃足以禦之烏附毒藥也而蘦草有以制之
然非徒勝之也又致其用有以藥夫病焉則
夫君子之治小人也豈不足以俾之遷善改
過而適於用也哉吳興顧祐蚤從予學未及
卒業而仕奪其志其藏書之室曰芸軒弗忘
其舊習也不遠千里來請予銘予惟芸辟蠧
者也蟫之為蠧書之蠧也生既知有以辟之
矣則夫為心之蠧者其可不思所以辟之也
哉予故特為之銘俾之朝夕有所儆省云銘
曰
天地兩間物有萬類善惡既殊利害斯異各禀爾性各
賦爾形胡不自靖利害相凌惟木之生惟蟻實蠧亦有
蟫魚廼蠧緗素有鴷除蟻有芸辟蟫人惟物靈豈無厥
心相彼世人厥蠧匪一耳蠧惟聲目蠧惟色口鼻四體
臭味佚安惟心之蠧諒非一端曷以養心要在寡欲天
理既明日用恒足心得其養百體具從推以治人曷止
靖躬古之君子克自惕厲功加于時名垂後世士之為
學希聖希賢念茲在茲終日乾乾
傳
滹川漁者傳
滹川漁者鎮之藁城人也少留心問學屬海宇俶擾間
關戎旅中踰二十年及四方底定為當道者推轂長萬
家邑時徵調繁急比邑長二率以事病免去漁者獨竭
心政理以畢集以故上官無譴呵焉尋得告歸鄉里遂
放浪山澤間所居去滹沱不數舍因自號曰滹川漁者
云人或疑焉漁者嘆曰是豈不足遂吾志乎始吾之少
也亦有志當世矣暨得宰一邑謂可以少攄吾志然操
刀未習而遽製錦幸獲免去為榮多矣今優游田里鼓
櫂扣舷煙水間是豈有志於鈎餌乎哉昔愚嘗鄙世之
漁者矣操網罟腰笭箵以涉不測之淵偶獲尋常之鱗
則軒然喜固足厭其志矣彼曾未覩任公子之所獲也
夫任公子所獲猶小者耳彼曾未聞嚴光之獲高致重
名也然嚴光所獲亦未足多也彼猶未若吕尚之獲千
乘國也然吾之志弗在是也非特志弗在是也才誠有
所不逮也故吾所以假名扵是者非欲援古人以自高
也亦將持竿引綸相逐漁人舟子以逍遥餘年他非吾
所志也予聞而韙之惜其志之弗白也為之傳云
贊曰自昔逸人高士弗屑世故往往自詭於畊牧屠釣
間若滹川漁者其有志於是乎非耶然吕尚嚴光不可
尚己視彼屑屑世故以漁獵勢利於尋常間者亦何可
勝道哉
題跋
跋時苗留犢畫卷
時苗留犢人槩稱其賢廉則近乎矯情干譽時苗之志
疑不出此也予切意其盖為務農敦本而然觀者盍於
意外求之
題張來儀楚江清曉圖
右楚江清曉圖尋陽張羽來儀為予作也予别瀟湘五
年每一念至雲山煙水瞭焉心目間因念結髮讀經書
志聖賢學其能不遺忘者鮮矣展玩之餘書以自警
跋王右軍十七帖墨本
右軍十七帖刻于唐貞觀而歴代法帖勒于宋淳化後
貞觀踰三百載其存者已鮮則貞觀所刻宜不多得也
此帖刻畫精好予平生僅一二見然是帖初傳豈止什
百而已哉由夫識焉者寡莫知愛重往往淪棄此盖其
僅存者耳嗟夫豈特帖為然哉
又
予蚤歲閱晉唐諸帖其刻畫或未盡善輒棄去不取後
觀諸名家所藏善本與予向所見者盖無大相遠然後
知向所棄者亦未易得也及得此本寳愛殊甚今三十
年而所見益鮮則知世間凡物求其全美固不可得也
嘗怪世之取士往往失於求備是以有遺才之嘆因論
此帖為之慨然
尚絅齋集卷四
