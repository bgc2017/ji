文選顔鮑謝詩評總集類
提要
(臣)等謹案文選顔鮑謝詩評四卷元方回撰回
有續古今考已著錄是編取文選所錄顔延
之鮑照謝靈運謝瞻謝惠連謝朓之詩各為
論次諸家書目皆不著錄惟永樂大典載之
考集中顔延之三月三日侍游曲阿後湖作
一首評曰本不書此詩書之以見夫彫繢滿
眼之詩未可以望謝靈運也又北使洛一首
評曰所以書此詩者有二又謝靈運擬鄴中
集八首評曰規行矩步甃砌粧點而成無可
圈點故余評其詩而不書其全篇(案此本八首皆書全)
(篇與此評不合蓋不載本詩則所評無可繫屬故後人又為補錄也)則此集蓋
回手書之册後人得其墨迹錄之成帙也回
所撰瀛奎律髓持論頗偏此集所評如謝靈
運詩多取其能作理語又好標一字為句眼
仍不出宋人窠臼然其他則多中理解又如
謝靈運述祖德詩第二首評曰文選註高揖
七州外謂舜分天下為十二州時晉有七州
故云七州余謂不然此指謝玄所解徐兖青
司冀幽并七州都督耳謂晉有七州而揖其
外則不復居晉土耶謝瞻張子房詩評曰東
坡詆五臣誤註三殤其實乃是李善顔延之
秋胡詩評曰秋胡之仕於陳止是魯之鄰國
而云王畿恐是延之一時寓言雖以秋胡子
為題亦泛言仕宦善註乃引韓曰陳王者所
起也此意似頗未通亦間有所考訂至於評
謝靈運九日戲馬臺送孔令詩謂鳴葭當作
鳴笳則未考晉書夏統傳評鮑照行藥至城
東橋詩謂行藥為乘興還來看藥欄之意則
悞引杜詩評謝朓郡内高齋閒坐答吕法曹
詩謂或以為岫本訓穴以為遠山亦無害則
附會陶潜歸去來詞小小舛漏亦所不免要
不害其大體統觀全集究較瀛奎律髓為勝
殆作於晩年所見又進歟乾隆四十六年七
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
