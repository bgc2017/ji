權文公集卷一
唐權德輿撰
賦雜詩
傷馴鳥賦
紛羽族之多端兮同翾飛而類殊有鸜鵒之微禽亦播
質於洪鑪因稚子之嬉遊得中園之墜雛恣飲啄以馴
擾来目前與座隅爾乃棲以籠檻鎩其羽翼留軒所以
為娛俾遐翥之無力乍踉蹌而將舉顧䙰褷而復息雖
主人之見容終使喪天和於自得或親賓至止徽軫徐
觸每聞絃而鼓翼亦逗節而翹足貌宛轉以成態聲間
關而助曲乍寂寞以閒暇若凝情於相矚理輕毳以自
潔類山玄之佩玉每翔集以安卑同君子之自牧思謝
尚之起舞邁風流之逸躅苟魯昭之不君因乾侯之出
辱方渡濟以申儆伊涼德之自覆徵故老之相傳騐曩
記之或存在端午之司辰剪其舌而能言巧喉囀以逹
情順人心而不諼方渴日以呈材願朱明之駿奔忽愀
愴以顦顇響哀音於簾箔竟啁啾而不去若徊翔之有
託怳心訝而未辯歘狸狌之攫搏俄斃踣而不勝紛血
&KR0904;以毛落彼葛盧與冶長通鳥獸之音聲闕君子之周
防無古人之至精既不能縱爾於遼廓又不能遂爾之
生成使異類之得志曾未極其飛鳴則本夫養之之惠
適所以害其生生又憶夫清江之使者東海之波臣苟
其時之不来則刳腸而涸鱗鷃鐘鼓而反悲馬皂棧而
多死雖為遇之巳甚固又失其天理嘗聞乎聖賢之理
物也愚智殊方薰蕕異藏善用無棄兮互見其長各有
攸處兮兩不相傷官天地而府萬物由此道而為常吾既
悟斯理之不早因失之而後防收視聽以冥觀兮遂羣
性之茫茫
洞庭春溜滿賦(送陸灞赴荆州)
湖渺渺兮蕩東風以發春春溜滿兮連淨綠以無垠接
遠色於青草散晴輝於白蘋及夫反照安流煙花明䴡
霞生水底鳥沒空際聽櫂謳之四起見片帆之遠逝杳
空曠以澄鮮窮千里於一睇若乃路轉涔陽波連沅湘
杜蘅秀兮蕙若芳晚雲翠兮沉夕陽月明露下靄蒼蒼
結遐想於騷人兮悄目極以心傷婉婉長離翩翩綵鷁
遠泛桃花之浪去從蓮府之辟雲兮水兮指前程於空
碧
行舟透遠樹賦(送嚴謩赴東陽)
有美一人兮桂為楫蘭為舟透遠樹之晴影泛春江之
碧流乍迷雲葉稍映蘋洲凝暮色於愁睇空藹藹以悠
悠的的輕帆亭亭遠質喜揚舲之漸近嗟轉岸而還失
映微波以葱蒨貯嵐翠之蒙密愴南浦之别離占横塘
之風日柳怨别兮楓傷春望不辯兮愁殺人空江邊兮
遠郊外紛離緒兮相對顰標落照以微眀羃夕烟而又
晦波茫茫兮景沉沉思結䌫於清隂惜歸舟之不駐傷
遠目以軫離心
奉和聖製九月十八日賜百寮追賞因書所懷
錫宴朝野洽追歡堯舜情秋堂絲管動水榭烟霞生黃
花媚新霽碧樹含餘清同和六律應交泰萬㝢平春藻
下中天湛恩闡文明小臣諒何以亦此彯華纓
奉和聖製九日言懷賜中書門下及百寮
令節在豐歲皇情喜乂安絲竹調六律簮裾列千官烟
霜暮景清水木秋光寒筵開曲池上望盡終南端天文
䴡慶霄墨妙驚飛鸞願言黃花酒永奉今日歡
奉和聖製重陽日中外同歡以詩言志因示百
寮
玉醴宴嘉節拜恩歡有餘煌煌菊花秀馥馥萸房舒白
露秋稼熟清風天籟虛和聲度簫韶瑞氣深儲胥百辟
皆醉止萬方今宴如宸衷在化成藻思煥瓊琚微臣徒
竊抃豈足歌唐虞
奉和聖製中春麟德殿會百寮觀新樂
仲春藹芳景内廷宴羣臣森森列干戚濟濟趨鈎陳大
樂本天地中和序人倫正聲邁咸濩易象含羲文玉爼
映朝服金鈿明舞茵韶光雪初霽聖藻風自薰時泰恩
澤溥功成行綴新賡歌仰昭回竊比華封人
奉和聖製中和節百官宴集因示所懷
萬方慶嘉節燕喜皇澤均曉聞蓂葉初景麗星鳥春藻
思貞百度著明並三辰物情舒在陽時令弘至仁衢酒
和樂被薰絃聲曲新賡歌武弁側永荷玄化醇
奉和聖製重陽日即事六韻
嘉節在陽數至歡朝野同恩隨千鍾洽慶属五稼豐時
菊洗露華秋池涵霽空金絲響仙樂劒舄羅宗公天道
光下濟睿詞敷大中多慙擊壤曲何以荅堯聰
奉和聖製豐年多慶九日示懷
寒露應秋杪清光澄曙空澤均行葦厚年慶華黍豐聲
明暢八表燕喜陶九功文麗日月合樂和天地同聖言
在推誠臣職惟匪躬𤨏細何以報&KR0008;飛淳化中
贈文敬太子廟時享退文舞迎武舞樂章
干旄羽籥相虧蔽一進一退殊行綴昔獻三雍盛禮容
今陳六佾崇儀制
讀榖梁傳二首
荀寅士吉射誠乃蔽聰明奈何趙志父專舉晉陽兵下
令漢七國借此以為名吾嘉徙薪智禍亂何由生
憶昔湨梁會豈伊無諸侯羣臣自盟歃君政如贅旒有
力則宗楚何人復尊周空文徒爾貶命去更誰尤
劉紹相訪夜話因書即事
故人愴久别兹夕欵郊扉山僮漉野醖稺子褰書帷清
露泫珠瑩金波流玉徽忘言我造適瞪視君無違但令
靜勝躁自使癯者肥不待蘧生年從此知昔非
卧病喜惠上人李鍊師茅處士見訪因以贈
沉痾結繁慮卧見書忩曙方外三賢人惠然来相親整
巾起曳策喜非車馬客支郎有佳文新句凌碧雲霓裳
何飄飄浩志凌紫氛復有沉冥士遠係三茅君各言麋
鹿性不與簮組羣清言出象繫曠跡逃玄纁心源暫澄
寂世故方糺紛終當逐師軰巖桂香氲芬
多病戲書因示長孺
行年未四十已覺百病生眼眩飛蠅影耳厭遠蟬聲甘
辛敗六藏冰炭交七情唯思曲肱枕搔首擲華纓
古興
月中有桂樹無翼難上天海㡳有龍珠下隔萬丈淵人
生大限雖百歲就中三十稱一世晦明烏兔相推遷雪
霜漸到雙鬢邊沉憂戚戚多浩歎不得如意居大半一
氣暫聚常恐散黃河清兮白石爛
感寓
殘雨倦攲枕病中時序分秋蟲與秋葉一夜隔窗聞虚
室對搖落晤言無與羣冥心試觀化世故如絲棼但看
鳶戾天豈見山出雲下里徒擊節朱絃秘南薰梧桐秀
朝陽上有威鳳文終待九成奏来儀瑞吾君
跌傷伏枕有勸醲酒者暫忘所苦因有一絶
一杯宜病士四體委胡牀暫得遺行處陶然在醉鄉
病中苦熱
三伏鼓洪爐支離一病夫倦眠身似火渴歠汗如珠悸
乏心難定沉煩氣欲無何時洒微雨因與好風俱
覽鏡見白鬚數莖光鮮特異
秋来皎潔白鬚光試脱朝簮學酒狂一曲酣歌還自樂
兒孫嬉笑挽衣裳
南亭曉坐因以示璩
隠几日無事風交松桂枝園廬含曉霽草木發華姿跡
似南山隠官從小宰移萬殊同野馬方寸即靈龜弱質
常多病流年近始衰圖書傳授處家有一男兒
竹徑偶然作
退朝此休沐閉戸無塵氛杖策入幽徑清風隨此君琴
觴恣偃傲蘭蕙相氛氲幽賞方自適林西烟景曛
拜昭陵過咸陽墅
李子乏二頃揚雄才一㕓伊予此南畆數已踰前賢頃
歲辱明命銘勲鏤貞堅遂兹操書致内顧增缺然乃葺
場圃事迨今三四年適因昭陵拜得抵咸陽田田夫競
致辭鄉耋爭来前杯盤既羅列雞黍皆珍鮮古稱禄代
耕人以食為天自慙廪給厚諒使井税先塗塗溝塍霧
漠漠桑柘烟荒蹊没古木精舍臨秋泉池籠豈所安樵
牧乃所便終當解纓絡田里諧因緣
早春南亭即事
虚齋坐清書梅圻柳條鮮節候開新歷筋骸減故年振
衣慙艾綬闚鏡嘆華顛獨有開懷處孫孩戲目前
璩授京兆府參軍戲書以示兼呈獨孤郎
見爾府中趨初官足慰吾老牛還䑛犢凡鳥亦將雛喜
至飜成感癡来或欲殊因慙玉潤客應笑此非夫
書紳詩
和靜有真質斯人稱最靈感物惑天性觸里紛多名禍
機生隠微智者鑒未形敗禮因近習喆人自居貞當令
念慮端鄙嫚不能萌苟非不踰矩焉得遂性情謹之在
事初動用各有程千里起步武白雲自纖莖心源一流
放駭浪奔長鯨淵木苟端深枝流則貞清和理通性術
悠久方昭明先師留中庸可以導此生
侍從遊後湖讌望
絶境殊不遠湖塘直吾廬煙霞旦夕生泛覽誠可娛慈
顔俯見喻輟爾詩與書清旭理輕舟嬉遊散煩劬宿雨
蕩殘燠惠風與之俱心靈一開曠機巧眇巳疎中流有
荷花花實相芬敷田田綠葉映艷艷紅姿舒繁香好風
結淨質清露濡丹霞無容輝嫮色亦踟蹰穠芳射水木
攲葉遊龜魚化工若有情生植皆不如輕舟任㳂泝畢
景乃躊躇家人亦恬曠稚齒皆忻愉素絃激淒清旨酒
盈罇壺夀觴既頻獻樂極随歌呼圓月初出海澄輝来
滿湖清光照酒酣頫傾百慮無以兹心目暢敵彼名利
途輕肥何為者漿藿自有餘願銷區中累保此湖上居
無用誠自適年年翫芙蕖
晨坐寓興
清晨坐虚齋羣動寂未喧泊然一室内因見萬化源得
喪心既齊清淨教益敦境来每自惬理勝或不言亭柯
見榮枯止水知清渾悠悠世上人此理法難論
郊居歲暮因書所懷
養拙方去喧深居絶人事返耕忘帝力樂道疎世累翛
然衡茅下便有江海意寧知肉食尊自覺儒衣貴煙霜
當暮節水石多幽致三徑日閒安千峯對深䆳策藜出
村渡岸幘尋古寺月魄清夜琴猿聲警朝寐地偏芝桂
長境勝烟霞異獨馬帶晴光疎篁淨寒翠忩前風葉下
枕上溪雲至散髮對農書齋心看道記清言覈名理開
卷窮精義求譽觀朵頥危身陷芳餌紛吾守孤直世業
常恐墜就學緝韋編銘心對攲器元和暢萬物動植咸
使遂素履期不渝永懷丘中志
暮春閒居示同志
避諠非傲世幽興樂郊園好古每開卷居貧常閉門曙
鐘来古寺旭日上西軒稍與清境會暫無塵事煩靜看
雲起滅閒望鳥飛飜乍問山僧偈時聽漁父言體羸諳
藥性事簡見心源冠帶驚年長詩書喜道存小池泉脉
湊危棟燕雛喧風入松隂靜花添竹影繁灌園輸井税
學稼奉晨昏此外知何有怡然向一罇
秋病初愈月夜詠左思招隠詩因而成詠
閒吟理輕步不厭涼風永斷續風際聲清羸月中影螢
光拂花露泉脉連桐井心暢百慮銷境閒萬籟靜前賢
有遺韻顧我三日省朗懷方自怡星河漸耿耿
卧病初愈崔侍御相訪
移疾門常掩今朝枉繡衣笑言心乍惬拜伏力猶微晚
歲貞筠少貧家上客稀如何忽相訪里巷有清輝
夏雨率成呈邑中諸公
片雲飛暮雨瀟灑小亭前細響疎無裏微涼坐卧間巳
深池際水更綠枕前山未敢勞車馬柴扉且閉關
與故人夜坐道舊
笑語歡今夕煙霞愴昔遊清羸還對月遲暮更逢秋勝
理方自得浮名不在求終當製初服相與卧林丘
自咎
自咎咎何窮飄然蓽戸中清時名未立稔歲室猶空幽
獨慙芳桂飛鳴羡早鴻吟餘何所見歎息向秋風
田家即事
閒卧藜牀對落暉翛然便覺世情非漠漠稻花資旅食
青青荷葉製儒衣山僧相訪期中飰漁父同遊或夜歸
待學尚平婚嫁畢渚煙溪月共忘機
寓興
弱冠無所就百憂鍾一身世德既顛墜素懷亦堙淪風
煙隔嵩丘羸疾滯漳濱昭代未通籍豐年猶食貧敢求
庖有魚但慮甑生塵俯首愧僮僕蹇步羞親賓豈伊當
途者一一由中人巳矣勿復言吾將問秋旻
浩歌
杖策出蓬蓽浩歌秋興長北風吹荷衣蕭颯景氣涼通
逵抵山郭里巷連湖光孤雲淨遠峯綠水溢方塘魚鳥
樂天性雜英互芬芳我心獨何為萬慮縈中腸履道身
未泰主家謀不臧心為世教牽跡寄翰墨場出處兩未
定羈羸空自傷沉憂不可裁佇立河之梁晚歸茅簷下
左右陳壺觴獨酌復長謠放心遊八荒得喪同一域是
非亦何常胡為苦此生矻矻徒自強乃知杯中物可使
憂患㤀因兹謝時軰栖息無何鄉
與道者同守庚申
洞真善救世守夜看仙經俾我外持内當兹申配庚齋
心巳恬愉澡身自澂明沉沉簾幃下靄靄燈燭清四支
動用息一室虚白生收視忘超捨叩齒集神靈伊予嗜
欲寡居常痾恙輕三尸既伏竄九藏乃和平無令耳目
勝則使性命傾窅然深夜中若與元氣并釋宗稱定慧
儒師著誠明𣲖分示三教理詣無二名吉祥能止止委
順則生生視履苟無咎天祐期永貞應物智不勞虛中
理自冥豈資金丹術即此駐頽齡
丙寅歲苦貧戲題
清朝起藜牀雪霜對枯籬家人来告予今日無晨炊鹺
醯一已罄薪炭固難期厚生彼何人工拙各異宜間歲
從使檄親賓苦川馳雖非悖而入與出常相隨吳門與
南畆頗亦持鎡基有時遇豐年歲計猶不支顔淵諒賢
人陋巷能自怡中憶裴子野泰然傾薄糜愧非古人心
戚戚愁朝饑近古猶不及太上那可希奈何時風扇使
我正性衰巧智競憂勞展轉生澆漓吾觀黃金印未勝
青松枝粗令有魚菽豈復求輕肥顧慙主家拙甘使羣
下嗤如何致一杯醉後無所知
獨酌
獨酌復獨酌滿盞流霞色身外皆虚名酒中有全德風
清與月朗對此情何極
知非
名教自可樂搢紳貴行道何必學狂歌深山對豐草
誡言
言之或未行前哲所不取方寸雖浩然因之三緘口
醉後
美禄與賢人相逢自可親願將花柳月盡賞醉鄉春
權文公集卷一
