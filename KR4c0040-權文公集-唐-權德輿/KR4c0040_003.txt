權文公集卷三
唐權德輿撰
雜詩
伏蒙十六叔寄示喜慶感懷三十韻因獻之
受氏自有殷樹功𬗟前秦圭田接土宇侯籍相紛綸(十二)
(代祖前秦射安丘敬公事具十六國春秋及晉書八代祖周宜昌公七代祖隋鄜城公六代祖皇朝封平凉公)
(皆以勲庸而受爵土也)道義集天爵菁華極人文握蘭中臺並折
桂東堂春(五代伯祖屯田郎中府君叔祖水部員外郎府君同登省闥事其南宮故事曾祖父成都)
(府君曾祖叔梓州府君長安府君同以進士居甲科載在登科記之内也)祖德蹈前哲家風
播清芬(王父古羽林錄事席君與席文公建侯友善又與蘇司業源明包著作融為文章之友唱酬往)
(復各有文集)先公秉明義大節逢艱屯獨立挺忠孝至誠感
神人命書備追錫跡遠道不伸小生諒無似積慶遭昌
辰九年西掖忝五轉南宫頻司理因曠職曲臺仍禮神
愧非䕫龍姿忽佐堯舜君内惟負且乘徒以弱似仁豈
足議大政所憂玷彛倫叔父貞素履含章窮典墳百氏
若珠貫九流皆翬分黃鍾藴聲調白玉那緇磷清論坐
虛室長謠宜幅巾開關接人祠支榮無俗賓種杏當暑
熱烹茶含露新井徑交碧鮮軒窗棲白雲飛沉禽魚樂
芬馥蘭桂薰經術弘義訓息男茂嘉聞筮仕就色養晏
居忘食貧四方有趐車上國有蒲輪行當反招隠豈得
常退身秦吳路杳杳朔海望沄沄侍坐馳夢寐結懷積
昏昕發函捧新詩慈誨情殷勤省躬日三復拜首書諸
紳
酬李二十二兄主簿馬跡山見寄(并序)
族内兄暢純靜而深直方而文與予同偶居丹陽丹
陽郭北四十里所有馬跡山山有竒峯怪石且多昔
賢真仙之所游踐方外士殷渙然通易經老莊之旨
居於山下從舅原均探異好古亦往来棲息其間貞
元元年兄以典校秘書調補江陵松滋主簿以地遠
不就職予以環衛冗秩罷漕輓從事且久家居食貧
里巷相接其明年兄命駕遊此山予以疾故不克偕
往既而猥辱鍾陵檄召兄自山中以詩一首見貽理
精詞逹清滌心府三復其文如至山下終篇則戲以
出處之跡見誚故予復之於此章仍如六十字以就
全數
杳杳塵外想悠悠區中緣如何戰未勝曾是教所牽遠
郊有靈峯夙昔棲真仙鸞聲去已久馬跡空依然丹崖
轉初旭碧落凝秋烟松風共蕭颯蘿月想嬋娟内兄藴
遐心嘉遯性所便不能棲枳棘且復探雲泉中有冥寂
人閒讀逍遥篇聯袂共交榮摳衣嘗絶編徐行石上苔
靜韻風中絃烟霞濕儒服日月生寥天新詩来起予璀
璨六義全能盡含寫意轉令山水鮮若聞笙鶴聲宛在
耳目前登攀阻心賞愁絶空懷賢出處豈異途心冥即
真筌暫從西府檄終卧東菑田不嫌予步蹇但恐君行
羶如能固曠懷谷口期窮年
酬陸四十楚源春夜宿虎丘山對月寄梁四敬
之兼見貽之作
東風變薊薄時景日妍和更想千峯夜浩然幽意多蕙
香襲閒趾松露泫喬柯潭影漾霞月石牀封薜蘿夫君
非歲時已負青冥姿龍虎一門盛淵雲四海推駸駸步
騕褭婉婉翥長離玄圃盡瓊樹家林輕桂枝聲榮徒外
奬恬淡方自適逸氣凌顥清仁祠訪金碧芉眠瑶草秀
斷續雲竇滴芳訊發幽緘新詩比良覿故人石渠署美
價滿中朝落落杉松直芬芬蘭杜飄雄詞鼓溟海曠度
豁烟霄營道幸同術論心皆後凋循環伐木詠緬邈招
隠情慙兹擁腫才愛彼潺湲清拘牽尚多故夢想何由
并終結方外期不待華髮生
酬穆七侍郎早登使院西樓感懷
耿耿宵欲半振衣庭戸前浩歌撫長劔臨風泛清絃晴
霜麗寒蕪微月露碧鮮杉梧韻幽籟河漢明秋天良夜
雖可翫沉憂逾浩然樓中遲啓明林際揮宿烟晨風響
鐘鼓曙色映山川滔滔天江駛杲杲朝日懸困窮西南
永得見天地全動直相糺紛車從競喧闐鱣鮪躍洪流
麕麚倚荒阡嗈嗈白雲鴈嘒嘒清露蟬一氣鼓萬殊晦
明相推遷羲和無停鞅不得常少年當令志氣神及此
鬢鬚玄豈唯十六族今古稱其賢夫君才氣雄振藻何
翩翩詩輕沈隠侯賦擬王仲宣小鳥搶榆枋大鵬激三
千與君期晚歲方結林棲緣
奉和李大夫題鄭評事江樓
逹士無外累隠几依南郭茅棟上江開布帆當砌落支
頥散華髮攲枕曝靈藥入鳥不亂行觀魚還自樂何時
金馬詔早歲建安作往事盡筌蹄虚懷寄杯杓邦君駐
千騎清論時間酌憑檻出烟埃振衣向寥廊心源齊彼
是人境勝巖&KR0676;何必棲冥冥始為避矰繳
春遊茅山酬杜評事見寄
喜得賞心處春山豈計程連溪芳草合半嶺白雲晴絶
澗漱冰碧仙壇挹顥清懷君在人境不共此時情
和韓侍御白髮
白髮今朝見虚齋曉鏡清乍分霜簡色微映鐡冠生幕
下多能事周行挹令名流年未可歎正遇泰階平
和邵端公醉後寄于諫議之作
莫羡簷前柳春風獨早歸陽和次第發桃李更芳菲
和李大夫西山祈雨因感張曲江故事十韻
亞相冠貂蟬分憂統十聯火星當永日雲漢倬炎天齋
禱期靈貺精誠契昔賢中宵出騶馭清夜旅牲牷觸石
看初起隨車應物先雷音生絶巘雨足晦平阡瀟洒四
冥合空濛萬頃連歌謠喧澤國稼穡遍原田故事三台
盛新文六義全作霖應自此天下待豐年
同陸太祝鴻漸崔法曹載華見蕭侍御留後說
得衛撫州報推事使張侍御却廻前刺史戴
員外無事喜而有作三首
專城書素至留臺忽報張綱攬轡廻共看昨日蠅飛處
併是今朝鵲喜来
鶴髮州民擁使車人人自說受恩初如今天下無冤氣
乞為邦君雪謗書
衆人哺啜喜君醒渭水由来不雜涇遮莫雪霜撩亂下
松枝竹葉自青青
荅韋秀才寄一首
中峯雲暗雨霏霏水漲花塘未得歸心憶瓊枝望不見
幾廻虚濕薜蘿衣
戶部王曹長楊考功崔刑部二院長並同鍾陵
使府之舊因以寄贈又陪郎署喜甚常僚因
書所懷且敘所知
忽驚西江侣共作南宫郎宿昔芝蘭室今兹鴛鷺行子
猷美風味左戸推公噐含毫白雪飛出匝青萍利子雲
嘗燕居作賦似相如閒成考課奏别貢賢良書子玉諒
貞實持刑慎丹筆秋天鴻鵠姿晚歲松筠質伊予誠薄
才何幸復趨陪偶来塵右掖空此憶中臺時節東流駛
悲歡追往事待月登庾樓排雲上蕭寺盍簮蓮府讌落
帽龍沙醉極浦送風帆靈山眺烟翠解頥通善謔喻指
窮精義搦管或飛章分曹時案吏雨散與蓬飄秦吴兩
寂寥方期全擁腫豈望攝扶搖夜直分三署晨趨共九
霄外庭時接武廣陌更連鑣北極星辰拱南薰氣序調
欣隨衆君子並立聖明朝
貢院對雪以絶句代八行奉寄崔閣老
寓宿春闈歲欲除嚴風密雪絶雙魚思君獨步西垣裏
日日含香草詔書
初秋月夜中書宿直因呈楊閣老
攲枕直廬暇風蟬迎早秋沉沉玉堂夕皎皎金波流對
掌喜新命分曹諧舊遊相思翫華彩因感庾公樓
唐開州文編遠寄新賦累惠良藥咏嘆仰佩不
覺斐然走筆代書聊書還谷
風雨竦庭柯端憂坐空堂多病時節換所思道里長故
人朱兩轓出自尚書郎下車今幾時理行遠芬芳瓊瑶
覧良訊芣苢滿素囊結根在貴州蠲疾傳古方探擷當
五月慇懃逾八行深情婉如此善祝何可忘復有金玉
音焕如龍鳳章一聞靈洞說若覩羣仙翔三清飛慶霄
百汰成雄鋩體物信無對洒心願相將昔年同旅食終
日窺文房春風眺蕪城秋水渡柳楊君為太史氏弱質
羇楚鄉今来忝司諫千騎遥相望歸雲夕鱗鱗圓魄夜
蒼蒼遠思結鈴閣何人交羽觴佇見徵潁川無為薄淮
陽政成看再入列侍爐烟傍
待漏假寐夢歸江東舊居
十年江浦卧郊園閒夜分明結夢䰟舍下烟蘿通古寺
湖中雲雨到前軒南宗長老知心法東郭先生識化源
覺後忽聞清漏曉又隨簮佩入君門
祇命赴京途次淮口因書所懷
弱植素寡偶趨時非所任感恩再登龍求友皆斷金彪
炳覩竒采凄鏘聞雅音適欣佳期接遽歎離思侵靡靡
遵遠道忡忡勞寸心難成獨酌謠空奏伐木吟泬寥清
冬時蕭索白晝隂交歡諒如昨滯念紛在今因風試矯
翼倦飛會歸林向晚清淮駛廻首楚雲深
省中春晚忽憶江南舊居戲書所懷因寄兩浙
親故雜言
前年冠獬豸戎府隨賓介去年簮進賢贊導法宫前今
兹戴武弁謬列金門彦問我何所能頭冠忽三變野性
慣疎閒晨趨興暮還花時限清禁霽後愛南山晚景支
頥對樽酒舊遊憶在江湖久庾樓柳寺共開襟楓岸烟
塘幾攜手結廬常占練湖春猶寄藜牀與幅巾疲羸只
欲思三徑戅直那堪備七人更想東南多竹箭縣圃琅
玕共䓤蒨裁書且附雙鯉魚偏恨相思未相見
寄李衡州(時所居即衡州宅)
片石叢花盡不如庇身三徑豈吾廬主人千騎東方遠
唯望衡陽鴈足書
寄臨海郡崔穉璋
美酒步兵厨古人嘗宦遊赤城臨海嶠君子今督郵吏
隠豐暇日琴壺共冥搜新詩寒玉韻曠思孤雲秋志士
誠勇退鄙夫自包羞終當就知巳莫戀潺湲流
李韶州著書常論釋氏之理貴州有能公遺跡
詩以問之
常日區中暇時聞象外言曹溪有宗旨一為勘心源
馬上贈虛公
馬足旱塵深飄纓又滿襟吾師有甘露為洗此時心
郴州換印緘遣之際率成三韻因寄李二兄員
外使君
緘題桂陽印持寄朗陵兄刺舉官猶屈風謠政已成行
看換龜組奏最謁承明
早發杭州泛富春江寄陸三十一公佐
候曉起徒馭春江多好風白波連青雲蕩漾晨光中四
望浩無際沉憂將此同未離奔走途但恐成悲翁俯見
觸餌鱗仰目凌霄鴻纓塵日已厚心累何時空區區此
人世所向皆樊籠唯應杯中物醒醉為窮通故人縣圃
姿瓊樹紛青䓗終當此山去共結蘭桂叢
寄侍御從舅(初免職歸山東)
靡靡南軒蕙迎風轉芳滋落落幽澗松百尺無附枝世
物自多故逹人心不羈偶陳幕中畫未負林間期感恩
從慰薦循性難縶維野鶴無俗質孤雲多異姿清冷松
霜泫照灼巖花遲終當税塵駕来就東山嬉
湖上晚眺呈惠上人
湖上烟景好鳥飛雲自還幸因居止近日覺性情閒獨
酌乍臨水清機常見山此時何所憶净侣話玄關
新秋月夜寄故人
客心宜靜夜月色澹新秋影落三湘水詩傳八詠樓何
窮對酒望幾處捲簾愁若問相思意隨君萬里遊
自楊子歸丹陽初遂閒居聊呈惠公
移疾喜無事卷簾松竹寒稍知名是累日與靜相歡蹇
淺逢機少迂疎應物難只思閒夜月共向沃州看
月夜過靈徹上人房因贈
此身會逐白雲去未洗塵纓還自傷今夜幸逢清淨境
滿庭秋月對支郎
戲贈張練師
月帔飄䬙摘杏花相邀洞口勸流霞半酣乍奏雲和曲
疑是龜山阿母家
戲贈天竺靈隠二寺寺主
石路泉流兩寺分尋常鐘磬隔山聞山僧半在中峯住
共占青巒與白雲
贈廣通上人
身隨猿鳥在深山早有詩名到世間客至上方留盥潄
龍泓洞水晝潺潺
贈老將
白草黃雲塞上秋曾隨驃騎出并州轆轤劒折虬鬚白
轉戰功多獨不侯
權文公集卷三
