權文公集卷八
唐權德輿撰
雜詩
德宗神武孝文皇帝挽歌詞(三首)
覆露雍熙運澄清教化源賡歌凝庶績羽舞被深恩纂
業光文祖貽謀屬孝孫恭聞留末命猶是愛元元
梯航来萬國玉帛慶三朝湛露恩方浹薰風曲正調晏
車悲鹵簿廣樂遏簫韶最愴號弓處龍髯上紫霄
常時栢梁宴玉斝恩波遍今日榖林歸靈輼烟雨霏喬
山森羽騎渭水擁旌旂仙馭何由見耘田鳥自飛
順宗至德大安孝皇帝挽歌(三首時充鹵簿使)
十葉開昌運三辰麗德音薦功期瘞玉昭儉每捐金解
澤皇風遍虞泉白日沉仍聞起居注焚奏感人心
孝理本憂勤玄功在嗇神睿圖傳上嗣夀酒比家人仙
馭三清遠行宫萬象新小臣司吉從還扈属車塵
候曉傳清蹕共瞻宫輅出迎風引綵旒遥想望陵愁弓
劔隨雲氣衣冠奉月遊空餘駕龍處搖落鼎湖秋
昭德皇后挽歌詞
淮水源流遠塗山禮命升往年求故劔今夕祔初陵鸞
鏡金波澁翬衣玉彩凝千年子孫慶孝理在蒸蒸
大行皇太后挽歌詞(三首王氏)
筮水靈源濬因山祔禮崇從龍開𡑞路合壁向方中殿
帳金根出廞衣玉座空唯餘文母化隂德滿公宫
配禮歸清廟靈儀出直城九虞寧厚載一惠易尊名曉
漏銅壺澁秋風羽翣輕容車攀望處孺慕切皇情
哀笳出長信嗚咽宫車進寶劔入延津淒涼祠殿新青
烏靈兆久白燕瑞書頻從此山園夕金波昭玉塵
惠昭皇太子梚歌詞(二首)
前星落慶霄薤露逐晨飊宫仗黃麾出仙遊紫府遥空
嗟鳳吹去無復鷄鳴朝今夜西園月重輪更寂寥
東朝聞楚挽羽翿依俙轉天歸京兆新日與長安遠蘭
芳落故殿桂影銷空苑騎吹咽不前風悲九旗卷
贈文敬太子挽歌詞(二首)
盤石公封重瑶山贈禮尊歸前榮備物樂善積深恩鴈
沼寒波咽鸞旌夕吹翻唯餘西靡樹千古灞陵原
銅壺晚漏初羽翣擁塗車方外留鴻寶人間得善書清
笳悲畫綬朱邸散長裾還似緱山駕飄颻向碧虛
贈鄭國莊穆公主挽歌(二首)
追飾崇湯沐遺芳藹禁闈秋原森羽衛夜壑掩容輝睿
藻悲難盡公宫望不歸笳簫向烟霧疑是綵鸞飛
舊館閉平陽容車啓夀堂露凝蕣英落風度薤歌長淑
德圖書在皇慈禮命彰淒涼灞川曲壟樹已成行
贈魏國憲穆公主挽歌詞(二首)
漢制榮車服周詩美肅雍禮尊同姓主恩錫大名封外
館留圖史隂堂閉德容睿詞悲薤露千古仰芳蹤
秦樓曉月殘鹵簿列才官紅綬蘭桂歇粉田風露寒凝
笳悲駟馬清鏡掩孤鸞愍冊徽音在都人雪涕看
贈梁國惠康公主挽歌詞(二首)
外館嬪儀貴中參睿渥深初笄横白玉盛服鏤黃金風
度簫聲遠河低婺彩沉夜臺留冊諡悽愴即徽音
杳靄異湘川飄颻駕紫烟鳳樓人已去鸞鏡月空懸霧
濕湯沐地霜凝脂粉田音容無處所應在玉皇前
故太尉兼中書令贈大師西平王挽歌詞
翊戴推元老謀猷合大君河山封故地金石表新墳劔
履悲長夜笳簫咽暮雲還經誓師處薤露不堪聞
故司徒兼侍中贈大傅北平郡王挽歌詞
授律勲庸盛居中鼎鼐和佐時調四氣宣力靜三河忽
訪天京兆空傳漢伏波今朝麟閣上偏軫聖情多
奉和禮部李尚書酬楊著作竹亭歌
直城朱戸相邐連九逵丹轂聲闐闐春官自有花源賞
終日南山當目前晨摇玉珮趨温室暮入竹溪疑洞天
烟消雨過看不足晴翠鮮飈透深谷獨謠一曲泛流霞
閒對千竿連淨綠縈廻䟽鑿隨勝地石磴巖扉光景異
虚齋寂寂清籟吟幽澗紛紛雜英墜家承麟趾貴劔有
龍泉賜上奉明時事無事人間方外興偏多能以簮纓
狎薜蘿常通内學青蓮偈更奏新聲白雪歌風入松雲
歸棟鴻飛滅處猶目送蝶舞間時夢忽成蘭臺有客叙
交情反照中林曳履聲直為君恩催造膝東方辨色謁
承明
奉和張僕射朝天行
元侯重寄貞師律三郡四封今靜謐丹轂常思闕下来
紫泥忽自天中出軍裝喜氣倍超程千騎鳴珂入鳳城
周王致理稱申甫今日賢臣見明主拜恩稽首紛無已
凝旒前席皇情喜逢時自是山出雲獻可還同石投水
昔歲褒衣梁甫吟當時巳有致君心專城一鼓妖氛靜
擁旆十年天澤深日日披誠奉昌運王人織路傳清問
仙醖嘗分玉斝濃御閑更輟金羈駿元正前殿朝君臣
一人負扆百福新宫懸綵仗儼然合瑞氣爐烟相與春
萬年枝上東風早珮玉晨趨光景好塗山已見首諸侯
麟閣終當畫元老温室沉沉漏刻移退朝賓侣每相隨
雄詞樂職波濤闊曠度交歡雲霧披自古全才貴文武
懦夫只解冠章甫見公抽匣百鍊光試欲磨鉛諒無取
和李中丞慈恩寺清上人院牡丹花歌
澹蕩韶光三月中牡丹偏自占春風時過寶地尋香徑
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域豔蕊鮮房次第開
含烟洗露照蒼苔龐眉倚仗禪僧起輕翅縈枝舞蝶来
獨坐南臺時共美閒行古刹情何已花間一曲奏陽春
應為芬芳比君子
錫杖歌送明楚上人歸佛川
上人遠自西天至頭陁行遍國朝寺口翻貝葉古字經
手持金策聲泠泠護法護身唯振錫石瀨雲溪深寂寂
乍来松徑風更寒遥暎霜天月成魄後夜空山禪誦時
寥寥挂在枯樹枝真法常傳心不住東西南北隨緣路
佛川此去何時廻應眞莫便遊天台
馬秀才草書歌(大理馬正之二)
伯英草聖稱絶倫後来學者無其人白眉年少未弱冠
落紙紛紛運纖腕初聞之子十歲餘當時時軰皆不如
猶輕昔日墨池學未許前賢團扇書豔彩芳姿相點綴
水映荷花風轉蕙三春併向指下生萬象爭分筆端勢
有時當暑如清秋滿堂風雨寒颼颼乍疑崩崖瀑水落
又見古木飢鼯愁變化縱横出新意眼看一字千金貴
憶昔謝安問獻之時人雖見那得知
離合詩贈張監閣老
黃葉從風散暗嗟時節換忽見鬢邊霜勿辭林下觴躬
行君子道身負芳名早帳殿漢賓儀巾車塞垣草交情
劇斷金文律每招尋始知蓬山下如見古人心
奉酬禮部閣老轉韻離合見贈秘書監張薦
移居既同里多幸陪君子弘雅重當朝弓旌早見招植
根瓊林圃直夜金閨步勸深子玉銘力競相如賦間闊
向春闈日復想光儀格言信難繼木石強為詞
禮部權侍郎閣老史館張秘監閣老有離合酬
贈之什宿直吟翫聊繼此章中書舍人崔汾
脉脉羡佳期月夜吟麗詞諫垣則隨步東觀方承顧雪
林消豔陽簡冊漏華光坐更芝蘭室千載各芬芳節苦
文俱盛即時仍並命翩翻紫霄中羽翮相輝暎
同前中書舍人楊於陵
校德盡珪璋才臣時所揚放情寄文律方茂經邦術王
獻偕發揮十載契心期晝遊有嘉話書法無隠辭信兹
酬和美言與芝蘭比昨来念吟繹日覺祛蒙鄙
同前給事中許孟容
史才司秘府文哲今超古亦有擅風騷六聯文墨曹左
賢三代意工藝千金字花識從臣謠人推仙閣吏如登
崑閬時口誦靈眞詞孫簡下威鳳系霜瓊玉枝
同前給事中馮伉
車馬退朝後申懷在文友動詞宗伯雄重美良史功亦
曾吟鮑謝二妙尤增價雨(子付反)霜鴻戾天匝樹烏啼夜
覃思各縱横早擅希代名息心欲焚硯自靦陪羣英
同前戸部侍郎潘孟陽
詠歌有離合永夜觀酬荅笥中操綵牋竹簡何足編意
深俱妙絶心契交情結計彼官接聯言初並清切翔集
本相隨羽儀良在斯煙雲競文藻因喜翫新詩
同前國子司業武少儀
少年慕時彦小悟文多變木鐸比羣英八方流德聲雷
陳美交契雨雪音塵繼恩顧各飛翔因詩覩瑰麗傳野
絶遺賢人希有盛遷早欽風與雅日詠贈酬篇
春日雪寄上張二十九丈大監請招禮部權曹
長廻文絶句戶部侍郎潘孟陽
春梅雜落雪發樹幾花開直須盡興飲仁里願同来(以下)
(連二首俱係回文體)
奉酬秘書監張薦
遲遲日氣暖漫漫雪天春知君欲醉飲思見此交親
酬前
酒杯春醉好飛雪晚庭閒久憶同前賞中林對遠山
五雜組
五雜組旗亭客往復還城南陌不得巳天涯謫
數名詩
一區揚雄宅恬然無所欲二頃季子田歲晏常自足三
端固為累事物反徽束四體苟不勤安得豐菽粟五侯
誠暐煜榮甚或為辱六翮未騫翔虞羅乃相觸七人稱
作者杳杳有遐躅八桂挺竒姿森森照初旭九歌傷澤
畔怨思徒刺促十翼有格言幽貞謝浮俗
星名詩
虚懷何所欲歲晏聊懶逸雲翼謝翩翻松心保貞實風
秋景氣爽葉落井徑出陶然美酒酣所謂幽人吉自當
輕尺璧豈復掃一室安用簮進賢少微斯可必
卦名詩
節變忽驚春臨風騁望頻支頥倦書幌步履整山巾時
鳥漸成曲雜芳隨意新曙霞連觀闕綺陌麗咸秦天地
今交泰雲雷昔遘屯中孚諒可樂書此示家人
藥名詩
七澤蘭房千里春瀟湘花落石鱗鱗有時浪白微風起
坐釣藤隂不見人
古人名詩
藩宣秉戎寄衡石崇勢位年紀信不留㢮張良自愧樵
蘇則為惬瓜李斯可畏不顧榮官尊每陳豐畆利家林
類巖巘負郭躬斂積忌滿寵生嫌飬蒙恬勝智疎鐘皓
月曉晚景丹霞異澗谷永不諼山梁冀無累頗符生肇
學得展禽尚志從此直不疑支離疎世事
州名詩寄道士
金蘭同道義瓊簡復芝田平楚白雲合幽崖丹桂連松
峯明愛景石竇納新泉冀永南山夀歡隨萬福延
八音詩
金谷盛繁華凉臺列簮組石崇留客醉綠珠當座舞絲
淚可銷骨冶容竟何補竹林諒賢人滿酌無所苦匏居
容宴豆儒室貴環堵土鼓與汙尊頥神則為愈革道當
在早謙光斯可取木鴈才不才吾知飬生主
建除詩
建節出王都雄雄大丈夫除書加右職騎吏擁前驅滿
月張繁弱含霜耀鹿盧平明躍騕褭清夜擊珊瑚定遠
功那比平津策乃迂執心思報國效節在忘軀破膽銷
丹浦顰蛾舞綠珠危冠徒自愛長轂事應殊成績封千
室疇勞使五符收功輕驃衛致理邁黃虞開濟今如此
英威古不侔閉關草玄者無乃誤為儒
六府詩
金罍暎玉俎賓友紛宴喜木蘭泛方塘桂酒啓皓齒水
榭臨空迥酣歌當座起火雲散竒峯瑶瑟韻清徵土梗
乃虚論康莊有逸軌榖城一編書談笑佐天子
三婦詩
大婦刺繡文中婦縫羅裙小婦無所作嬌歌遏行雲丈
人且安坐金爐香正薰
安語
巖巖五岳鎮方輿八極廓清氛祲除揮金得謝歸里閭
象牀角枕支體舒
危語
被病獨行逢乳虎狂風駭浪失棹櫓舉人看牓聞曉鼓
孱夫孽子遇妬母
大言
華嵩為珮河為帶南交北朔跬步内摶鵬作腊巨鼇鱠
伸舒軼出元氣外
小言
醯鷄伺晨駕蚊翼毫端棘刺分畛域蛛絲結構聊廕息
蟻垤崔嵬不可陟
權文公集卷八
