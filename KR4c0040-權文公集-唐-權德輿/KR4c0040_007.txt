權文公集卷七
唐權德輿撰
雜詩
奉和韋諫議奉送水部家兄上後書情寄諸兄
弟仍通簡南宫親舊并呈兩省閣老院長
駟牡龍旂慶至今一門儒服輝華簮人望皆同照乘寶
家風不重滿籯金護衣直夜南宫靜焚草清時左掖深
何幸末班陪兩地陽春欲和意難任
奉和史館張閣老以許陳二閣老長愛弟俱尚
書郎伯仲同時列在南北省會於左掖因而
有詠
伯仲盡時賢平輿與潁川桂枝嘗徧折棣萼更相鮮丹
地晨趨並黃扉夕拜聯豈如分侍從来就鳳池邊(主客水部二員)
(東西對行二閣老併在左掖也時語以為分就西垣則具美相類故戲書末韻)
韋賓客宅與諸慱士宴集
累抗乞身章湛恩比上庠賓筵徵稷嗣家法自扶陽簮
組歡言久琴壺雅興長隂嵐冐苔石輕籟韻風篁佩玉
三朝貴揮金百慮忘因知卧商雒豈勝白雲鄉
酬張秘監閣老喜太常中書二閣老與德輿同
日遷官相代之作(時秘書監亦同日拜命)
珠樹共飛棲分封受紫泥正名推五字貴仕仰三珪繼
組心知沗(德輿代太常為禮部)腰章事頗齊蓬山有佳句喜氣在
新題
國子柳博士兼領太常博士輒申賀贈
博士本秦官求才帖職難臨風曲臺淨對月璧池寒講
學分隂重齋祠曉漏殘朝衣辨色處雙綬更宜看
過隠者湖上所居
蝸舍映平湖皤然一魯儒唯將酒作聖不厭谷多愚兵
法窺黃石天官辨白榆行看軟輪起未可號潜天
從叔將軍宅薔薇花開太府韋卿有題壁長句
因以和作
環列從容蹀躞歸風光駘蕩發紅薇鶯藏密葉宜新霽
蝶繞低枝愛晚暉豔色當軒迷舞䄂繁香滿逕拂朝衣
名卿洞壑仍相近佳句新成和者稀
奉和許閣老霽後慈恩寺杏園看花同用花字
口號(時德輿當直)
杏花微雨霽灼灼滿瑶華左掖期先至中園景未斜含
毫歌白雪藉草醉流霞獨限金閨籍支頥啜茗花
奉和陳閣老寒食初假當直從東省往集賢因
過史館看木瓜花寄張蔣二閣老
晝漏沉沉倦瑣闈西垣東觀閱芳菲繁花滿樹似留客
應為主人休澣歸
晚秋陪崔閣老張秘監閣老苗考功同遊昊天
觀時楊閣老新直未滿以詩見寄斐然酬和
有媿蕪音
方駕遊何許仙源去復歸縈廻留勝賞蕭洒出塵機泛
菊賢人至燒丹姹女飛步虚清曉籟隠几吸晨暉竹徑
琅玕合芝田沆瀣晞銀鈎三洞字瑶笥六銖衣麗句翻
紅藥佳期限紫微徒然一相望郢曲和應稀
春日同諸公過兵部王尚書林園
休沐君相近時容曳履過花間留客久臺上見春多松
色明金艾鶯聲雜玉珂更逢新酒熟相與藉庭莎
與沈十九拾遺同遊棲霞寺上方夜於亮上人
院會宿二首
攝山標勝絶暇日諧想曯縈紓松路深繞繞雲巖曲重
樓廻樹杪古像鑿山腹人遠水木清地深蘭桂馥層臺
聳金碧絶頂摩淨綠下界誠可悲南朝紛在目焚香入
古殿待月出深竹稍覺天籟清自傷人世促宗雷此相
遇偃放從所欲清論松枝低閒吟茗花熟一生如土梗
萬慮相桎梏永願事潜師窮年此棲宿
偶来人境外心賞幸隨君古殿煙霞夕深山松桂薰巖
花點寒溜石磴掃春雲清淨諸天近諠塵下界分名僧
康寶月上客沈休文共宿東林夜清猿徹曙聞
棲霞寺雲居室
一徑縈紆至此窮山僧盥潄白雲中閒吟定後更何事
石上松枝常有風
天竺寺
香刹西天寺昔遊如夢中煙蘿迷俗駕猿狖應山童蕭
颯松隂靜攲危石棧通雲霞棲半壁丹紺照晴空世累
悲何已心期惜未同相看整歸轡花雨夕濛濛
題邵端公林亭
春光何處足柱史有林堂鶯囀風初暖花開日欲長畎
池通舊水掃徑閱新芳更置盈樽酒時時醉楚狂
題隠者所居
一徑茅茨下千峯麋鹿羣鴻妻同懶逸漁父每知聞日
暮烏擇木天隂山出雲此心終不動鼓腹向堯君
題崔山人草堂
竹徑茒堂接洞天閒持麈尾漱春泉世人車馬不知處
時有歸雲到枕前
徐孺亭馬上口號(并序)
鍾陵東湖之南有亭亭中有二碑一則故曲江張公
所製徐徵君碣一則北海李公所製放生池碑&KR1077;夫
二君子久随化往而二文之盛傳於天下貞元初余
為是邦從事每將迎郊勞多經是間且以其尚賢好
生皆醇仁之首也因歎不得與二賢同時論文變損
益亭址圯壞苔篆磷趺古風如在感舊依然而通馗
在側平湖在下波流轂擊日月無窮因於馬上口號
絶句詩一首以寄愀愴
湖上荒亭臨水開龜文篆字積莓苔曲江北海今何處
盡逐東流去不廻
哭劉四尚書(勒於碑隂)
士有昔賢人天朝喪守臣才華推獨步聲氣幸相親理
析環中妙儒為席上珍笑言成月旦風韻挹天眞丹地
膺推擇青油寄撫循豈言朝象魏翻是卧漳濱命賜龍
泉重追榮密印陳撤絃驚物故庀具見家貧牢落風悲
笛汍瀾涕泣巾只嗟蒿里月非復柳營春黃卷碑文在
青松隧路新音容無處所歸作北邙塵
張工部至薄寒山下有書無由馳報轉車之至
倍切悲懷
書来遠自薄寒山繚繞洮河出古關今日難裁秣陵報
薤歌寥落柳車還
工部發引日屬傷足卧疾不遂執紼
子春傷足日况有寢門哀元伯歸全去無由白馬来笳
簫里巷咽龜筮暮田開片石潺湲淚含悲叙史才
從事淮南府過亡友楊校書舊廳感念愀然
故人隨化往倏忽今六霜及我就拘限清風留此堂松
竹逾映蔚芝蘭自銷亡絶絃罷流水聞笛同山陽穎如
冰玉姿粲若鸞鳳章欲翥摧勁翮先秋落貞芳正平賦
鸚鵡文考頌靈光二子古不弔夫君今何傷黃墟既杳
杳玄化亦茫茫豈必限宿草含悽洒衣裳
哭李晦羣崔季文二處士
華封西祝堯貴夀多男子二賢無主後貧賤大壯齒未
成鴻鵠姿遽頓驊騮趾子淵將叔度自古不得已
觀葬者
塗芻隨晝哭數里至松門貴盡人間禮寧知逝者魂笳
簫出古陌烟雨閉寒門萬古皆如此傷心反不言
成南陽墓
枯荄沒古基駮蘚蔽豐碑向晚微風起如聞坐嘯時
周平西墓
英威今寂寞陳跡對崇丘壯志清風在荒墳白日愁窮
泉那復曉喬木不知秋歲歲寒塘側無人水自流
蘇小小墓
萬古荒墳在悠然我獨尋寂寥紅粉盡冥寞黃泉深蔓
草暎寒水空郊曖夕隂風流有佳句吟眺一傷心
題柳郎中茅山故居
下馬荒階日欲曛潺潺石溜靜中聞鳥啼花落人聲絶
寂寞山忩掩白雲
哭張十八校書(數日前辱書未及還荅俄承凶訃)
芸閣為郎一命初桐州寄傲十年餘魂隨逝水歸何處
名在新詩衆不如蹉跎江浦生華髮牢落寒原會素車
更憶八行前日到含悽為報秣陵書
題亡友江畔舊居
寥落留三徑柴扉對楚江蠨蛸集暗壁蜥蜴走寒忩松
盖攲書幌苔衣上酒缸平生斷金契到此淚成雙
權文公集卷七
