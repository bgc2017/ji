梁谿集卷一百四十二宋李綱撰
頌箴銘辭
淵聖皇帝題十八學士頌
六箴(言行學友名直)素齋箴
求仁堂八君子銘多言人銘
座右銘潛庵銘
普現庵銘芝軒銘
甌粤銘
沙陽和歸去來辭秋風辭
瓊山和歸去來辭
淵聖皇帝題十八學士頌(并序)
唐天策府十八學士閻立本畫像褚亮贊淵聖皇帝題
其姓名以賜太子詹事李詩真絶世之寶也臣某拜手
稽首謹作頌曰
英英策府十八學士森如驥騄才德兼備太宗御之六
轡耳耳嘶風籋雲一日千里丹青之妙寫于縑素千載
風流遇之旦暮於穆淵聖天縱多能遊戲翰墨識其姓
名人物圖繪及兹宸藻是為三絶萬世之寶沙漠苦寒
翠華未還傷心北顧喟其涕澘安得傑才如彼諸子扶
翊中微國勢振起豈無趙卒為御以歸老臣衰疾跂而
望之
紹興六年七月二十三日
六箴序
予行年三十有八而未聞道日月逝矣歲不我與其君
子之棄而小人之歸乎作六箴以自警
言箴
意蓄于心宣之以言辭達而已多則贅焉惟仁者為能
以言利人惟智者為能不失言于人仁智者予之所未
得也不務本而務末胡不默默而多言以自賊耶
行箴
言者虚辭行者實跡與其言丈不若行尺言之非艱幼
者能之行之維艱老者病之訥於言而敏於行君子貴
之嗚呼非斯人吾誰與歸
學箴
學以致道積于厥躬人而不學智有盲聾凡百君子學
然後知不足非琢成器何貴于玉為學日益為道日損
益為損資學為道本未嘗務學何以絶為赤子匍匐乃
能奔馳明以告子學以聚之
友箴
古之君子取友必端以文會友以友輔仁今之君子慕
禄貪位面友非心見利忘義握手指天如見肺肝轉足
已非自為得計勢利之交何異狗彘探汝之情伺汝之
過汝不自慎而欲重其禍耶
名箴
名者公器不可多取有心取之是為怨府古之至德民
無能名過情之譽何足為榮令聞令望有聞有聲得之
不愧明德維馨是以君子疾沒世而名不稱汝不務德
而買名以害其生耶
直箴
好直而不好學其蔽也絞直情徑行君子所悼晉有叔
向古之遺直世無孔子孰為歎息水致曲以通于海木
致曲以全其材子胡不學而釣直以自貽其菑耶
素齋箴
不白不彩不質不文繪事為後素居其先皓皓易汙營
營易點術斯以往其慎所染閑邪復禮友士之仁以文
會之反汨吾真抱此以居處子之秀出則事君惟道之
就鄙華勝實惡紫奪朱惟正惟中以卷以舒勿貪夫位
勿慕夫禄有義有命死生禍福昔者夫子從事于斯體
道拯溺湼而不緇殊塗同歸何思何慮飬心浩然獨守
其素
臨江蕭君建功作素齋而求言于余庶幾有志于道
者作此箴以示之建炎戊申十月晦日書于崇陽僧
舍
求仁堂八君子銘序
予日居求仁堂所與友者几杖硯筆樽壺琴枕八君子
也各為之銘以著益友相成之義
直几
斵木為几病夫是憑限腋扶肘以便其形子厚所慚次
山所惡問何以然惟曲之故我作斯几其直如矢匪雕
匪飾自全厥美隐之而坐不倚不局心凝形釋死灰槁
木
方杖
古后有制老則賜杖用之扶持利有攸往後世靈壽因
以儌福光誇赤藤美稱桃竹我作斯杖不圓而方剛徤
篤實用行舍藏曳策逍遥丘園之寶孰為老龍放之而
笑
璞硯
黟歙之石溫潤如玉可磨可鐫是資簡牘匠氏衒巧求
售于人竒形詭状制度日新我製斯硯獨全其璞其平
如砥不假雕斵澁不留筆滑不退墨文字之祥維以比
德
象筆
篆籕之變是生草隸束縳以書創物之智毛穎既俘封
于管城震掉不律惟以太輕我製斯筆其管以象運用
可意如兵隨將惟象之齒感雷則文援毫寫之其辭如
雲
自窪樽以下四銘闕
多言人銘
李子遊于古蘭若有金人焉啓其口而銘其臆曰我古
之多言人也勿誚多言多言何傷言而當道說約以詳
胸襟流出與道翺翔如雲起雷震于十方如谷答響應
而不藏洪纖感物如鐘之撞抑揚在指如琴之張爛乎
如星辰之經緯沛乎如江漢之汪洋五色相宣黼黻文
章五聲相比磬筦笙簧悅可人意炳煥鏗鏘孰知夫色
未嘗色非青非黃聲未嘗聲非宮非商著于文字文字
相宣孰能測量達于語言語言解脱孰得稱揚滋發上
根下根衆生一音演說徧覆三千大千世界舌相廣長
是以予終日言而未嘗言其心了了終日默而未嘗默
其音琅琅如來入滅而四十九年不曾說法維摩無語
而三十二義皆發光鋩惟道之極言默不足以載故予
游戲于辨才三昧聊自得而徜徉李子顧謂其徒誌之
若此者可以多言矣
座右銘
予名堂曰求仁十二時中行住坐卧未嘗須臾離也作
座右銘以自警焉其文曰是心廓然無有邊際徧周法界
同一真體強名曰仁求之在已不属中間非内非外一
以貫之萬物皆備視聽言動造次顛沛無須臾離必在
於是克已則見復禮則親一日如斯天下歸仁邇之事
父遠之事君擴而充之以及斯民德被草木信及魚豚
本無别法一視同仁害以求生成以殺身得全于此死
生埃塵不即不離非妄非真酌之不竭用之不勤孰能
體是號曰能仁顔氏之子請事斯言勒銘左右以代書
紳
潛菴銘
龍興深老作潛菴梁谿居士為書其榜且銘之曰
魚龍潛于淵釣罩絶機械天地潛于心方寸具覆載諦
觀此菴中不廣亦不隘森羅含萬象空洞周法界請問
云何潛非内亦非外寶刹現一毫須彌藏一芥萬緣息
一機衆竅虚一噫足跡不可尋濕灰那見怪百鳥不銜
花負命難索債全身入虚空無在無不在欲識潛庵人
豈離這皮袋
普現庵銘
蔣山佛果禪師勤公築庵于舊方丈之側東吴李彌遜
以普現目之梁谿李某為作銘曰
一月普現一切水水月無盡月惟一如來普現群生前
化身億萬亦如是譬猶一燈變百千光明晃耀無量數
又如兩鏡互相照重重妙影咸攝入我觀此庵方丈地
而能變含十方界諸天宮殿衆地獄日月星宿及山河
人畜龍僊之所居皆悉容受不廹迮誰能住此作佛事
現身隨類為說法種種化導諸有情而實無一得度者
劫風吹鼔世界壞劫水漂流火洞然此庵初無變壞相
風災水火皆熄滅雖云無刹不現身乃是至密藏身處
佛子若住普現庵當作是念為正念
芝軒銘
清原山因山水暴至發屋長老師珪得芝草于片瓦之
上十葉爗然遂以名軒而求言于梁谿居士為作銘曰
煌煌靈芝秀于片甓迅流霆奔為發其羃無情說法非
耳者聞雲蒸霞濯普香所薰玉潤金堅燦然十萼眼正
則祥見邪則錯惟道人珪禪苑之芝式告觀者不須尋
思
甌粤銘
建炎四年秋甌賊范汝為嘯聚回源統制官李捧帥師
輕進而沒朝廷遣官招撫乃請留屯萬人賊勢益張陵
轢郡縣莫敢誰何群盗歆豔環視蠭起紹興改元之冬
遂據建城以叛部勒黨與焚掠諸邑破邵武犯南劒氣
燄熾甚福帥程邁以聞上命左中大夫參知政事孟庾
為宣撫使檢校少師武成感德軍節度使韓世忠副之
總神武兵步騎三萬水陸並進既次近境賊猶抗拒屢
戰屢捷徑薄城下猶負固不服攻圍累日乃始克之仰
體仁聖好生之德寬釋脅從老稚士女案堵如故勦殄
賊黨以鉅萬計分遣偏師掃蕩巢穴餘盗以次討定一
方敉寧惟甌粤為天下至險其民尚氣而好鬪脅以盗
威失其常産相挻為亂自相屠掠不可勝數及王師削
平其徒盡殱誅殺之慘必有所致非偶然也議者謂愚
民不知逆順之勢因循至此而釋氏之流則謂甌俗生
子僅留一二餘悉溺之二百年間所殺幾何因果報應
理固宜然二說雖殊實相表裏原其不明君臣之義盖
緣不篤父子之恩孝慈忠義本由一心更無别法平居
于父子之間無虎狼之仁則臨變故之際責其守節不為
亂豈可得哉樂羊食子之羹而文侯疑之易牙殺子以
適君而管仲非之於所厚者薄則無所不薄因果報應
又不論也避地閩中具見始末欲以藥石之言明著勸
戒稍革其風乃作銘曰
人之大倫惟君與臣尊卑既定其誰敢干閨闈之内父
子天属德惟怙恃恩在鞠育為父戕子為臣叛君逆道
背理何以為人鬼神所誅天地不祐刀兵翦屠其孰能
救相彼甌粤民俗剽悍負氣尚勇輕生喜亂巨盗挻之
蠭附蟻從曾未期年同惡内訌王師之來如雷如霆討
叛舍服千里震驚鋒蝟斧螳猶敢旅拒轉戰逐北嬰城
自固怒其鷇麑以抗喬嶽翹其萌芽以傲霜雹肥牛僨
豚一舉碎之宥彼脅從翦其鯨鯢兇徒逆儔尸相枕藉
天威所臨敢有違者君臣以義父子以恩克篤父子乃
明君臣咨爾甌民自今以往愛育子孫尊君親上焚爾
甲胄折爾戈兵服勤耒耜以保爾生孝慈以忠砥礪名
節勒銘山阿敢告耆耋
沙陽和歸去來辭
陶淵明賦歸去來辭典麗閑放冠絶今古非止獨步江
左一時而已後雖有作者莫能及也予謫官沙陽地僻
家遠慨念庭闈形如夢寐適中表吾今罷官西上取道
浙江於其行和淵明之辭以示之非敢追繼前作姑叙
區區之情庶幾見吾親以此慰其心焉
歸去來兮負罪遠謫何時歸惟戇愚之妄發奚流落之
足悲顧㳙埃之何補嗟駟馬之難追荷天恩之寬大省
往咎而知非邈庭闈之安在篋戲綵之萊衣念蓼莪之
終養聊詠歌乎式微發于夢寐精爽宵奔髣髴慈顔歡
然倚門爰入我廬圖史故存諸季環列酌此一樽恍晨
鐘之驚悟慘酸鼻而蹙顔非吾親之為念其何適而不
安寓禪房之岑寂閴春晝而閉關嘉溪山之秀美時散
策而往觀望飛雲而陟岵悲遊子之未還豈翔集而爵
躍方跼踳而鯢桓歸去來兮願良朋之與遊備萬物于
我身懼放心之不求味理義之可悦樂天命而無憂梁
谿之濱有泉石與田疇言蠟我屐載浮我舟不汲汲于
三釡聊欣欣于一丘藝蘭菊于小圃友龜魚于清流憩
山樊之真宅誠無愧于閱休已矣乎雷霆雨露各一時
天之震曜初不留予今駕言將西之為語吾親歸可期
奉丼旨于晨夕躬耒耜而耘耔尋北山之舊隐補南陔
之雅詩助堯民之擊壤終此身以何疑
秋風辭
秋風起兮黃葉飛遠客異土兮未能歸白露降兮悴衆
芳懷美人兮悵難忘變星霜兮阻山河風異響兮水增
波遡明月兮發浩歌群隂積兮浮雲多歲聿云暮兮奈
愁何
瓊山和歸去來辭
歸去來兮吾今蒙恩真得歸慨國步之方艱撫世故而
增悲跡雖滯而心往時既失而何追悼匪謀之無策惟
有識之知非致翠華之播越猶旰食而宵衣顧一身之
飄零如流螢之已微我歸中州匪紓匪奔再涉鯨海脱
此鬼門父子相從僮僕僅存酌酒相慶翠杓綠樽思往
來之夢幻粲一笑而解顔方問塗以訪家悵何適而可
安紛寇盗之蟻結驚突騎之窺關萃百憂于方寸渺萬
里而遐觀念八駿之北狩踰三冬而未還雖短褐之云
多豈復羡夫執桓歸去來兮期汗漫以遠游既抱病而
已廢復與世而何求冀英俊之竝騖解斯民之隐憂梁
谿之濱有先廬與故疇言秣其駒亦汎其舟願採薇而
散髮投脱兔于林丘雖血氣之已衰庶精淳之不流聊
頤性而養壽以待盡于真休已矣乎盛衰理亂各一時
氣機默運初不留造物為此將安之天地不終否九六
亦有期忽天心之悔禍化戈甲為耘耔玩折肱于羲易
詠考槃于衛詩諒吾心之已决可投龜而不疑
梁谿集卷一百四十二
