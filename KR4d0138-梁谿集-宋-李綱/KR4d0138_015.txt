梁谿集卷十五宋李綱撰
詩十一(江南道中及歸抵海陵作四十七首)
陶淵明嘗設形影神問答賦詩三首讀之有感
因次其韻
次韻李似之秋居雜詠十首
阻風舟中有感喜雨
雙鳬雪
江上值雪戲成短句舟次儀真
次韻王堯明遊北寺次韻王堯明三絶
次韻茂載海陵寓居有感三首
次韻王堯明喜雨古風
送虞季然赴八寶丞
次韻曾徽言登北禪寺塔
次韻徽言招飲絶句讀陳子直短歌次韻
次韻和王堯明四旱詩四首
次韻虞公明察院賦所藏李成山水
再次前韻次韻曾徽言桂漿
讀王堯明贈諸弟和陶詩次韻為别
虞公明出示序觀音詩事并頌次韻
贈虞公明察院
讀錢申伯與仲弟唱和次韻見意
往復詩多用佛語再次韻示仲輔
題李茂舉擁書堂次韻徽言見贈
堯明以五詩賮行次韻第五首為報
自海陵泛江歸梁谿作
次韻和淵明形影神三首
形贈影
大塊已載我何如未生時氣變芒芴間七竅誰鑿之百
骸與九藏假合以成兹與子非故交從我如相期屈伸
及動止契合初不思常恐隨物化念此情淒洏我生夢
幻中變滅不復疑安得永相保聽我悲來辭
影答
紆餘非我妍濩落非我拙與子兩相依生來無間絶俯
仰隨顧指豈是事容悅因光長周旋處隂暫暌别況復
同物化子壞我亦滅冥冥長夜臺念之五情熱願子衞
生經無使精腦竭千載永相從彭殤孰優劣
神釋
人生若大夢積微以成著少壯得老死一念即非故二
子異金石松蘿暫依附胡為羡久生切切兒女語有形
會當滅是影無實處惟我謝客塵妙湛乃常住不入造
化機豈墮隂陽數廻光試反照凡聖悉皆具不滅亦不
增誰毁復誰譽超然外死生卓爾無來去周行萬物表
獨立初不懼二子非吾徒安用多憂慮
次韻李似之秋居雜詠十首(并引)
予素有高世之志家梁谿上田園足以結伏臘
泉石足以供吟哦歸自謫所藉此就閒而巨寇
方起干戈相鄰聞諸弟奉親挈族旅泊淮甸田
園泉石皆未可保慨然感懷過金陵邂逅李似
之出秋居雜詠十篇因次韻和之攄情言志不
必以秋為興也
逹人有大觀曲士多自束忘真供物役終歲惟僕僕所
以梁谿翁歸來蓺松菊寒泉友龜魚豐草侣麋鹿清風
為掃門明月相照燭世故悉棄捐吾方樂於獨
亭亭南山松下蔭千里道結根既得地秀色亦何好歲
寒霜霰苦獨立君子操如何慷慨士百慮繞中抱寸心
多感傷搖搖若旌纛逝將歸江湖更拜散人號
烏鵲故巢心鴻鴈稻梁謀梁谿十畝園歲晩營菟裘自
我去泉石歲律纔一周安知巨盜起千里來蜂蟊老稚
適淮東旅泊如寄郵已矣復何言吾生感行休
鼓鼙思將帥戡亂屬豪傑吾儒貴全才冠履仍佩玦憬
彼乘間盜萌蘖傲霜雪鋤惡當務本使衆宜以悅一掃
巢穴空毋俾蟻蝟結安得李臨淮念此五情熱
禪悅知道腴寂樂忘世喧自從遊宦來常恐歲月捐願
從善知識超然同晤言心清聞妙香不必爐中煙竹實
自鸞鳳腐鼠從烏鳶典籍亦可棄魚兔非蹄筌
取飯遣化人散花有天女維摩一方丈安用室百堵況
我麋鹿姿本非冠冕伍脫身歸梁谿蓑笠釣煙雨結交
有風月掃念無寒暑巨盜儻削平此志良自許
兩曜真跳丸百年如轉軸富貴能幾何飄若雲過目惟
有金仙書可以靜中讀冷暖初自知運用要當熟仲尼
貴毋我老氏欲為腹悟真奚必多半偈亦云足
我行大江濱舉頭見鍾山清風自南來長嘯宇宙寬邂
逅適相遇取友平生端戀戀故人意憐此范叔寒世路
方多虞期子慎所安他時來訪我陋巷一瓢顔
朝市不可留山林有佳趣結廬無人境散策時遠步手
攜葛翁杖足躡祖師屨一笑浮世空欻若草頭露幻身
粗飽煖此外復何慮休問東陵瓜且種梁谿芋
浮雲不成雨晶晶行晴晝朝蔽扶桑暾夜掩長河宿廻
颷一掃除戢戢見遠岫青天與白日四顧喜瞻搆願乘
六氣辯撫手磨宇宙冷然御風行平昔笑禦寇
阻風舟中有感
扁舟泊枉渚邈在大江南風雲鬭未息波濤戰方酣閉
關坐明窗開卷窮幽探氣寒覺火冷志苦思蘖甘深
炷一爐香默默聊自參半世徒擾擾忙如未繭蠶又
若伏櫪馬未脫轡與銜逝將歸山林缾錫寄一巖願
從祖師六不學黃庭三得此無所得超然離聖凡
喜雨
北風吹雲雲不開濛濛細雨和煙來舟行雖阻亦可喜
潤澤及物誠佳哉我辭閩嶺遵江渚百日皆晴未嘗
雨江淮旱暵已踰年牟麥焦枯但黃土漕渠千里不
復通況復巨寇興兵戎從兹一雨百事散願化災疹為
康豐
雙鳬
雲濤萬頃連天雨波上雙鳬自容與風高江闊煙水寒
日暮相將何處去
雪
小雨晩成雪凍雲凝不開響窗初索索積岸漸皚皚色
與濤頭並寒資酒力排平生看圖畫今日畫中來
江上值雪戲成短歌
我來自南今幾月萬里不曾看點雪艤舟江南煙水灣
雪作春風更竒絶凍雲漠漠愁鏁空初聞冰霰響窗蓬
鮫人泣下玉盤碎珠璣亂落層霄中湏臾雪片大如指
密灑江干浩無際白帝從以萬玉妃婀娜旂常墮雪
水廻風飄舞轉交加坐看汀洲鋪玉沙已驚綠柳早
飛絮更訝黃蘆還帶花沙頭鳬鴈自儔侣天暝雲寒
去何處漁翁獨立釣清江披得一蓑非好句梁谿居
士初歸來對此超然慰所懷家在淮東阻行色晴天
且為片時開
舟次儀真
昔年試吏得江城一紀重來若隔生惆悵舊遊誰可語
南園春色却多情
次韻王堯明遊北寺
小雨濕殘花廻風振芳草勝遊宜及時嘉此春物好蕭
然二三子散策窮杳眇招提枕郊頭殿閣出林表中有
王屋泉一酌百慮澡踟蹰古城隅幽徑通翠篠嗟予阻
追陪正坐塵事繞衣冠方北渡親故幸非少客情終念
歸回首雲縹緲遥憐松菊荒仰羡鸛鶴矯園田誠可樂
鼙鼓尚驚擾何當終素心永歎憂用老
次韻王堯明三絶句
春風初入牡丹枝國色天香豔姣姬堪笑謫仙猶半醉
清泉沃面與題詩
康時致主接英遊姚宋開元第一流憔悴三閭空澤畔
離騷終日念靈脩
鄭衞曲終纔雅奏詞人賦詠本多誇未能句語全無纇
猶貴瓊瑜不掩瑕
次韻茂載海陵寓居有感三首
羣盜休憑險天弧正指狼犬羊徒跋扈貔虎極精強寓
目江山異傷心花草香淛河那得此回首一彷徨
江城飄泊久幽徑綠寒莎歎息青春暮悲傷白髮多蒼
生端若此狂寇竟如何更起乘桴興滄洲萬里波
不謂繁華地還飛戰鬭塵澆愁空泥酒極目更傷春懷
古繙書帙論情託友人誰深醫國術吾欲問甘辛
次韻王堯明喜雨古風
神化茫茫端莫測不雨踰時忽盈尺誰云幽默志難通
一念周圓誠已格井枯河竭欲飛塵麥秀漸漸實半娠
翠虬潛伏杳無處遺蝗出地方鱗鱗觀音妙智悲慈主
為灑楊枝作甘雨應憐禱禬罄勤渠致遣神人夢中語
雨暘之數雖有時遲速亦可精神移世間萬法盡心造
報若影響寧難期不知今夕復何夕千里風雲來陣墨
驅雷掣電雨建瓴似赴前期初不忒威神自在誰復如
噀酒投髗術已疎有秋頗足慰民望可喜更須煩史書
衣冠北渡連墻堵旅食經時念終窶已欣霖雨起蟠龍
更慶天兵擒猛虎邇來世事不掛心惟有憂國思猶深
安得年豐羣盗息歸助擊壤堯民音
送虞季然赴八寶丞
流落歸來旅海涯相從幾集鳳凰池暫欣捉麈共談笑
還惜整驂言别離為禄未能忘歛板掃廳應不廢哦詩
如公豈是徒勞者勉繼前修結主知
次韻和曾徽言登北禪寺塔
佛教入中土貝多凡幾飜摩騰導其流僧伽鼓其瀾乃
建窣堵波高標屹參天劃如五彩虹上與青霄干兹塔
更竒古層簷俯通川江山遞隠見萬象森廻環公子抱
遠韻登臨眇風煙仰穿龍蛇穴旁瞰日月懸茫茫悉細
碎寓目疑無全歸來吐妙句字字勞精甄嗟我方屛處
勝遊阻清緣幸窺慈恩作如見衆寶山宗風久寂寞紵
絮何其寒安得師子吼震此龍象筵關弓挾白羽櫜鞬
相周旋當分寶塔坐一瞬三萬年
次韻徽言招飲絶句
壓架酴醿翠蔓柔經春芬馥未全收主人邀客醉花下
共喜王師破蔡州(時間淮東捷報)
讀陳子直短歌三復而悲之次其韻
君不見韓昌黎文章二百年又不見杜陵老風月三千
首號寒啼飢四壁空謾有篇章在人口書生生事良易
足深林一枝河滿腹但令藜莧可充腸便把離騷靜中
讀儒冠誤身誠可憐陳侯半世身猶邅斗酒初乏青銅
錢忍飢哦詩空可傳富兒菽粟泥沙擲不必登朝家萬
石水陸畢陳方丈食錦繡還將被墻壁但資口腹為身
謀問以詩書初不識天公賦予真相百彼富吾仁如黑
白鄉黨寧無急義人誰哀王孫與進食嘗思漂母飯淮
隂何用區區論報德
次韻王堯明四旱詩
河運
漕渠如坦途泛此往來宅疏川誰之功乘木本諸益常
疑侔滄溟巨釣可龍伯那知旱暵甚有此困涸阨豈無
車班班莫勝倉箱積譬猶一鶚飛孰與鷙累百汲江勞
甕盎禱雨費珪璧端為魚鼈憂無乃雲雷斁安得千里
波篙師發櫂歌願借壯士手為乃挽天河
井汲
我居梁谿傍密邇陸子泉漂流旅海陵又欲買一廛願
言酌甘芳為滌腥與羶居然值歲旱此志無由全百井
盡枯涸簡編匪虛傳夜汲費燭炬曉趨駢足肩一壺信
千金一飲或萬錢逝將向井拜飛泉為濺濺泓澄古鏡
色吸引星光圓洋洋療衆渴不竭如巨川井收遂勿幕
瓶盆送廻旋飲水自可樂安用井底眠
酺祭
閔旱意不樂駕言遊近坰田父紛在野祭酺方乞靈借
問何以然東臯産蝗螟主張有神物薄禮羞微馨神歆
庶災熄敢愛酒滿瓴導我試往觀戢戢初插翎剪穗齊
若刀抱稈牢如釘異哉天壤間孕此妖孽形羣族既蕃
衍氣類屯臊腥仲尼所不堪紀異垂麟經畀火見周雅
捕瘞聞唐庭人力自足勝何須詰冥冥聰明實依人正
直神所聽區區觴豆間厥德安足銘誰能起雲師霈雨
驅疾霆一洗羽孽息寥落如晨星
雩禱
雩祭法已古東方見蒼龍厥後兹禮廢但禱釋梵宫淮
堧值歲旱川涸山欲童(已下闕)
次韻和虞公明察院賦所藏李成山水
畫史古多有李生獨寶傳譬猶古人書墨妙稱誠懸尤
物世難蓄變化登雲天流落人間者遺跡猶緜緜此本
更竒絶高深自山淵想當槃礴時䑛筆應如椽樓觀抱
空曲林芿靄層巔屹然巖石姿潤比金玉堅倏忽變寒
暑霏微起雲煙高堂寓遠目如墮嵩華前廻觀舊所藏
一一可棄捐乃知蓋代手筆力能旋乾衆工畫山水意
匠勞雕鐫惟兹得簡易大巧初天全鑒裁有精識丹青
孰爭先何須嫫姆醜始辨西施妍嗟我性迂拙漂流方
隠鄽幸從長者遊坐使伊鬱宣嘯詠圖史間高臺謝牽
攣新詩與妙畫更使窮鑽研愧乏色絲句為續金聲篇
端思畫中趣秪欲休林泉
再次前韻
妙手不可遇心匠良難傳於中營丘生名若日月懸胷
次有衡霍筆端合其天坐令衆畫史縮手嗟材緜公於
何處得藏此圖書淵晝賞不知厭夜觀燭如椽我昔遊
七&KR4239;足踏羣山巔冣愛演仙峯石色潤且堅樓臺與粧
綴輕素拖晴煙朅來見兹畫恍若復造前為技一至此
丹青誠可捐譬猶繪神駿不必錦連錢陽嶺鬱葱蒨隂
崖極鎔鐫人禽與屋木種種法象全往者邈難追後來
誰復先新詩為發揮與畫爭清研寶劔藏古嶽賢士隠
里鄽一朝遇鑒賞曄若五采宣顧我涉道淺遊世困縶
攣惟有古人心刻意思精研兹畫不可取但誦瑶瓊篇
何須畫中看吾方老雲泉
次韻曾徽言桂漿
金椀擎來碧玉漿端令袢暑吸飛霜何須社甕麴蘖法
自帶廣寒風露香清入肺肝殊有韻甘餘齒頰固難忘
七甌已勝盧仝茗似得仙人石髓嘗
讀王堯明贈諸弟和陶詩次韻為别
鷦巢安一枝鵬運圖南溟巨細自有適坐見萬物情昔
别東都門我方墮蠻荆豈知復會合濁酒叙平生念子
抱器業出值時清明騫騰發素藴當使王化平而我志
丘壑肅肅正遐征竊比淵明歸逝同沮溺耕脫屣謝軒
冕超然無所縈出處良異趣勉哉垂世名
虞公明出示序觀音詩事并頌次韻
聞思大士真竒絶俱妙形神侔玉雪譬如水月自清凉
能與世間除惱熱自從證悟今幾劫定慧慈威初不滅
解脫曾因無盡宣圓通更假文殊說森然寶臂清淨目
八萬四千猶一吷依怗羣生願力堅宴坐諦觀塵世閱
先生往時墮憲網澤雉在樊鷹在紲默相虔誠頼覺慈
灼知情實蒙聖哲踰年海上得歸來冐險豈殊探虎穴
精剛何翅金百鍊忠藎端同水萬折觀音在處皆現前
不必圖繪勞携挈此方教體在音聞悟入此門良不拙
更將妙語贊悲心功德須知莫如舌
贈虞公明察院(并序)
寓居海陵初欲問道每見輙為棋戰所困此殆
曹參陽城醉客以醇酎意
岧嶤古城隅下為鳳凰池鳳去不復返池水空漣漪傍
有幽人廬松竹森四圍結構極爽塏借問居者誰先生
聞道久昨自海上歸食棗大如瓜定曾見安期不知修
何術能奪造化機金鼎燦含葩玉池灧生肥顛倒出龍
虎騰降分坎離行年五十餘氣貎如嬰兒餘暇付圖史
不廢酒與詩高堂會賓友落筆風雨馳戲事聊復爾一
笑初何為懸知廣成子千歲形不衰顧我抱迂拙與世
真相違徒欲睎驥騄曾未窺藩籬寓居邇函丈數造董
公帷願聞衆妙門成此一段竒胡為久閉拒客至輙圍
棋歸隠志已定後會知何時銘心誓相學發藥幸教之
他年倘有得同駕雲中螭
讀錢申伯與仲弟唱和次韻見意
未忘世故似梅仙謦欬那離狗馬間肯信片言功若藥
坐使四海安如山從來療疾應須艾寧有艾丸如許大
扁鵲先知今豈無和緩高談良有在錢郎志氣絶可人
不減風流温太真新詩欲嗣汲黯直陋巷更甘原憲貧
我有故園依北阜松菊歸來知好否著鞭願子勉為先
我已摧頹瞠若後
往復詩多用佛語再次前韻示仲輔
遠涉異域求金仙豈知不離方寸間此門悟入真捷徑
安用困苦棲窮山憑君試灼一炷艾能已千痾寧四大
病根若悟本來空是則名為觀自在平生見盡學道人
舍妄求真不識真指端明月休錯認衣裏寶珠元不貧
巍巍蕩蕩如山阜長與君俱君見否仁者自生分别心
斷際何嘗有前後
題李茂舉擁書堂
小堂深穩據西偏插架牙籖燦屬聯萬卷新如手未觸
五經嘲解腹空便子同蔣詡開三徑我學揚雄老一㕓
歸去梁谿謀築室隔江相望兩翛然
次韻徽言見贈
白首窮一經此道何嘗東陋質誤識擢珥筆宸庭楓胷
中何所見耿耿惟孤忠謫官乃自取寵辱久矣同朅來
旅江城勝遊幸從公欵暱讌笑歡顧忘身世窮十年倦
遊意一笑回首空尚餘愛君心夢繞明光宫夫子抱高
趣才氣凛以雄揮毫寫妙語爗若五彩虹寧淹江海上
行簉鵷鷺中放懷且玉友不用酟郫筒
堯明以五詩賮行辭意激昂欽玩無已輙用第五
首次韻為報聊發一笑
次臺一罇酒平昔接英遊棘闈澹墨榜曾見成名秋焉
知江海上乃復同唱酬子如清廟器端俟識者收又如
御厨珍可用三公羞高志凛冰雪妙語鏘琳球三年未
飛鳴一舉宜無儔我已謝世網逝將老一丘願子勉自
愛食肉鄙虎頭名節乃難立富貴良易求
自海陵泛江歸梁谿作
清江湛湛波不興澄江際天如鏡平火雲突兀聳峯岫
倒影萬丈搖空明扁舟歸逐落潮急聒耳但聞雙艣聲
乃知長江無六月水氣自與風兼清去年狂寇起歙睦
江浙慘澹妖氣凝百年涵養極繁盛一日蕩析屯臊腥
衣冠北渡旅淮甸扶老攜幼紛從横王師出討盛貔虎
兇渠授首封鯢鯨迨兹浙右稍安定鼓拖復作東南征
家山在望已可喜僮僕候我應歡迎平疇戢戢稻秧綠
峻嶺靄靄松林青田園有趣良足樂軒冕無味非所榮
蒼生倘有安堵望笑傲自可終餘齡只今餘孽尚充斥
努力廟筭宜哀矜裹包兵革不復用坐使四海還康寧
梁谿集卷十五
