梁谿集卷五十二宋李綱撰
表劄奏議十四(河北河東路宣撫使司劄子一御筆批答附)
乞使副差武臣一員劄子
論兵食等事劄子
乞免簽書密院常程文字劄子
乞括馬劄子
乞差曲竒充統制官劄子
再乞曲竒劄子乞置承受官劄子
乞令承受官王褒隨軍劄子
乞辟劉竧充統制官劄子
乞令李邈權帥真定劄子
再乞免簽書密院常程文字劄子
繳進秦元圖册及奏知解潛議事劄子
奏知看詳秦元圖冊并乞差察視親事官劄子
乞支降見錢劄子乞治逃避士卒劄子
奏知應副解潛等銀劄子
奏知賞罰董有林冀景等劄子
乞令張灝同折可求節制汾晉人馬劄子
再乞令張灝同折可求節制劄子
乞招捕勝捷軍劄子乞差种師道巡邊劄子
乞立收復忻代賞格劄子
乞殿前馬軍司摘馬劄子
乞使副差武臣一員劄子
臣伏蒙聖訓已除臣宣撫使李彌大為副臣與彌大實
皆書生初不深曉兵事恐誤國計使副當以武臣一員
有名望者為之臣非敢惜身避事實懼仰辜委任之意
更望聖裁謹具奏知
御筆
若與師道俱行亦無害但恐老不肯治事卿參酌衆
議只今奏有名望者武臣一員來急速
論兵食等事劄子
臣伏奉御筆卿素忠義何故不欲去者臣旣已受命豈
敢不行實緣朝廷之事議論不一或以為臣所請之物
難辦或謂師道不當罷或謂臣不當行紛紛如此何以
集事臣竊謂陛下所以遣臣者欲責以事功也若兵寡
則何以分援兩路而振國威若物少則何以供給將卒
而作士氣況兩使並行於事體自是未當非臣不欲行
也伏望聖慈特賜睿察更容來日面稟聖訓謹具奏知
御筆
卿去時切不可輕舉接戰除此祝卿其餘定保萬全
必不貽朕念寬北顧之憂矣物與兵二事朕當悉
力應副三省之議未定適已親筆出知早來喻卿者
意卿但撫綏將士慎重措置
乞免簽書密院常程文字劄子
臣伏奉聖旨未起離間依舊於樞密院治事臣契勘見
今宣撫司事務煩多精力不給欲乞除樞密院應于邊
防調發兵馬差除兵將官使臣外其餘常程文字特免
簽書取進止
御筆
依舊簽書
乞括馬劄子
臣契勘軍行全藉騎兵今來宣撫司出師得馬不滿千
疋又多羸弱金人鐡騎動以萬數將來防秋不知何以
禦之今早嘗具面奏乞於都城括馬以濟目前之用伏
蒙俞允敢望聖慈令三省日下措置先降指揮非品官
不許乘馬續令開封府根括立定格尺價例官為收買
其低小不堪披帶者不在此限盡數撥赴宣撫司給散
闕馬諸軍庶幾軍容稍振不為虛文可收實用取進止
御筆
李綱乞括民馬可詳酌施行付中書急速行下
乞差曲竒充統制官劄子
臣契勘曲竒今日已到闕伏望聖慈差充本司統制官
填劉錫改差闕取進止
御筆
旗鼓等並依奏行下曲竒欲差作御帶不知卿可輟
否别踏逐人亦須有之適彦質奏來河東事並有次
第須卿早去受命巳月餘尚遷延如此有損國體兼
河北河東人民日望宣撫到卿可促日前去馬等事
已指揮尚書省速令應副訖
再乞曲竒劄子
臣伏奉聖訓以臣辟置曲竒為統制官令别作路逐者
契勘种師中姚古軍潰散之後仰荷天慈委以宣撫重
寄主憂臣辱不敢辭難旋擇將佐無一可用者非得一
二統制官稍有名望何以服衆前乞劉錫不旋踵已除
制置使今幸曲竒到闕若不干冒聖聰辟置軍中使護
諸將則此行未見有可委仗者伏望睿慈特從所乞不
勝幸甚取進止
御筆
邊臣可委豈無但未踏逐到耳莫且尋如果無别奏
李邦彦已令責
乞置承受官劄子
臣契勘宣撫司各置承受官一員伏望聖慈於近上内
侍中選差取進止
御筆
差睿思殿祗候王褒
乞令承受官王襃隨軍劄子
臣伏蒙聖慈遣宣撫司承受王襃前來議事將來軍行
欲乞令王襃隨軍前去更合取自聖裁括馬尚未蒙朝
廷施行日限已逼乞降睿旨催促謹具奏知
御筆
王襃隨軍可依所奏劄與本人括馬文字只今再
錄卿所論劄子一本來待看詳催督
乞辟劉竧充統制官劄子
臣契勘中山府路鈐轄劉竧已到闕其人材武有謀臣
欲辟充宣撫司統制官伏望聖慈特賜召對問以方略
臣前薦文林郎郭制中雖已得旨賜對久未有班次乞
下閣門令來奏引對取進止
御筆
依奏施行
乞令李邈權帥真定劄子
臣曾具劄子乞令李邈權帥真定蓋恐錢伯言到遲有
妨劉韐出入李邈權帥真定亦可倚以辦事伏望聖慈
早賜降旨施行取進止
御筆
已批付三省訖只今更催(已批出三四日為甚至今未行卿可問三省官)劉
韐奏甚善卿一面措畫施行
再乞免簽書常程文子劄子
臣近具劄子乞免樞密院簽書常程文字伏奉御批依
舊簽書臣契勘見今宣撫司措置事務委是繁多日力
不給伏望聖慈許臣除應于邊防調發兵馬差除兵將
官使臣外免簽書仍不依時上馬赴宣撫司治事取止
止
御筆
依奏
繳進秦元圖册及奏知解潜議事劄子
臣伏奉内批取秦元所進三册二圖謹依稟繳進適已
召解潜議事欲且保隆德府觀事勢前去威勝進兵來
早對訖出門謹具奏知
御筆
解潜事依奏卿可將秦元所進三册二圖令三省密
院同看如可用即降陣圖付秦元教保甲三册令諸
軍保甲為永久法疾速施行
奏知看詳秦元圖并乞差察視親事官劄子
臣伏奉御批令將秦元所進圖册付三省密院同看詳
施行臣已依稟訖所有將來出師合差察視親事官隨
軍使喚乞降旨皇城司依前後體例差撥取進止
御筆
兩劄並已行下三省并馬軍司及王宗濋訖親事官
令差去赴宣撫司卿可疾速治行為朕了此大事必
有厚報太原圍閉久每念之無不流涕也
乞支降見錢劄子
臣伏蒙聖慈令三省支降錢十萬貫文京西轉運使司
糴買糧草應付宣撫使司准尚書省劄子令於新税錢
内支撥竊緣新税錢見於民間理索今來出師在近理
須預辦糧草深慮闕誤伏望聖慈令自朝廷支降見錢
或於内藏庫借支將來却令樁還庶幾日下可以集事
取進止
御筆
朕應副卿令内庫借支日後令朝廷撥還畫旨行下
係一十萬貫
乞治逃避士卒劄子
臣契勘方此暑月出師士卒已有棄下器甲逃避者若
不嚴行止絶切慮逓相倣效深屬不便臣已令諸軍檢
察如見得姓名即具奏聞乞下開封府及本營緝捕從
軍法施行先具奏知
御筆
當如此朕已親筆下開封府如緝得宣撫司逃避軍
人差人押送赴卿施行
奏知應副解潜等銀劄子
臣伏奉宸翰令臣將本司銀錢應副河東支用臣契勘
已將銀二萬兩應副解潜見錢鈔十萬貫應副錢歸善
五萬貫應副折可求一萬貫應副高衛外今再起發銀
二萬兩應副錢歸善一萬兩應副張灝共計應副過銀
五萬兩錢一十六萬貫並差使臣管押前去候取收附
到日繳進次謹具奏知
御筆
已令快行齎關子與河東轉運銀絹折錢金令内臣
蔣堯卿押付折可求銀絹令李倫赴河東轉運司銀
絹令秦同老押赴卿各有數不能具寫俟到卿一一
差點檢取會數奏來如更闕少亦具奏
奏知賞罰董有林冀景等劄子
臣契勘諸道約日會合進兵之初須令賞罰分明足以
勸沮竊見武節郎董有林權知隆德府數月脩葺城池
招復逃散人戶極有風績武節郎楊志昨隨种師中先
次收復榆次縣大兵旣潰志不免退師諸將散逸志獨
收集殘兵保據平定屢次立功殺退敵馬理須激賞臣
已便宜作奉聖旨董有林與閤職楊志與免合降官更
轉一官訖冀景昨於石嶺關失守近又於文水縣潰散
王用昨統守禦司人兵中路潰散近又於文水縣敗劫
理須重罰臣已便宜作奉聖旨冀景王何各削奪在身
官職令白身充統制候立到竒功與甄叙訖謹具奏知
御筆
甚善極當理所有轉官人關與三省出給官告
乞令張灝同折可求節制汾晉人馬劄子
臣伏奉宸翰張灝欲依舊節制將士解圍太原令臣熟
思合如何施行奏來臣契勘折彦質奏解潛以節制不
一十羊九牧無所適從故罷灝節制今來灝所團結召
募將士民兵等亦五百餘人欲往汾州會合折可求身
自督戰兼汾州一帶有松子嶺之類可以出竒皆灝平
時措置去處欲乞許灝同折可求節制汾晉人馬會合
解圍更望聖裁取進止
御筆
依奏
再乞令張灝折可求節制劄子
臣伏蒙聖慈差使臣押到太原府下蠟書人并宣示張
孝純蠟書臣敢不迎尊睿旨約束將帥會合解圍以上
副焦勞之意近具劄子乞令張灝同折可求節制令措
置西山一帶伏望早降睿旨庶使不失機會取進止
御筆
依奏卿一面畫旨行下
乞招捕勝捷軍劄子
臣訪聞勝捷軍兵勢頗猖獗若不早行掩捕招收漸向
東南為患不細臣已作奉聖旨令宣撫司出榜招諭令
人齎榜付曲竒韓世忠及行下逐路提刑司去訖所有
榜文今同繳進謹具奏知
御筆
足見憂國愛君之心嘉歎不忘
乞差种師道巡邊劄子
臣累具劄子乞依舊起發諸路防秋人兵及乞令种師
道統帥前去中山照應繫國大事皆未得報伏望陛下
深留聖念取進止
御筆
种師道已降勅差帶樞密巡邊(為别無名故以巡邊為名)
乞立收復忻代賞格劄子
臣契勘解圍太原不次推恩已有親筆手詔外收復忻
代未曾明立賞格忻代不復則太原亦難安居臣欲乞
將立到竒功收復忻代將士與依解圍太原推賞庶幾
有所激勸其王以寧乞前去措置劄子今同繳知
御筆
依此降旨曉喻將士
乞殿前馬軍司摘馬劄子
臣伏奉宸翰令促解潛前去河東交割職事已行下令
限日下出門去訖臣見今治行但所得馬軍三千人内
二千七十餘人關馬殿前馬軍司不肯應副雖蒙指揮
樞密院措置應副緣太僕寺等處見今關馬無可支撥
伏望聖慈降旨殿前軍馬司摘那有馬人兵抵替須管
足庶幾軍容稍振實係國體取進止
御筆
足則恐難足得可令摘馬一半應副係見殿前馬軍
司見管數摘那一半大率見在一千疋摘五百疋赴
宣撫司作奉聖旨施行
梁谿集卷五十二
