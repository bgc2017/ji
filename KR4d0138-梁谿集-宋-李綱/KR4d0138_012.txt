梁谿集卷十二宋李綱撰
詩八(在沙陽作六十六首)
和陶淵明歸田園六首(并序)
和淵明飲酒詩二十首(并序)
桃源行(并序)巖桂長篇
四花四首從鄧季明求菊花
燈花秋日有感
秋思十首答鄧成彦治病詩
再賦巖桂長篇九日
菊花開日即重陽二首
和杜子美九日藍田崔氏莊
和淵明採菊東籬下二首
竹窗隔傳畫美人戲成
傳畫忠義圖四皓
高祖淮南飛蝗渡江入浙
九月十四夜月蝕讀劉向傳
題李伯時老子出關圖
題入定僧持法師畫像二首
題富鄭公畫像明妃曲
和陶淵明歸田園六首(并序)
予家梁谿麤有田園可歸方謀築室惠山下娱意泉
石忘懷世味謫官羈束未獲遂心因讀陶淵明歸田
園詩嘉其辭旨平淡高遠次韻和之以寓意焉
我家梁谿傍門對九龍山(惠山一名九龍山)山中有幽趣遊息
可忘年陸子泉最甘次之即龍淵(惠山有陸子及龍淵二泉)餘波作
梁谿可溉萬頃田公垂讀書堂古屋尚數間(惠山有李紳讀書堂)
我欲隠山下誅茅占其前疏泉鑿池沼植竹來雲煙縱
目望震澤策杖登山巔神遊八極表心跡兩超然更結
蓮社侣遠追竹林賢
秋風動梁谿何日理歸鞅放逐正拘囚寤寐勞夢想新
詩聊慰今舊事那追往緬懷故山居杞菊苗應長掛冠
神武門便欲學疏廣躬耕南畆雲實報無鹵莽
落葉不可數枝間綠將稀節物一如此感歎何時歸庭
闈眇千里篋藏老萊衣從兹就閒曠勿使吾心違
寂滅乃可樂紛華何足娛百年會有盡富貴同邱墟不
如早抽身卜此山林居手植松與桂青青三萬株幅巾
坐其下蕭散誰如吾衣食麤飽暖身在即有餘歸依金
仙氏妙契端不虚借問名利者還有此樂無
膝横五弦琴試鼓南風曲寄傲北窗下便覺此生足開
懷酒一壺寓意棋一局既使風掃門還將月為燭
貧者無置錐富者連阡陌嗟予亦何幸伏臘麤能適但
使歲事豐便足給朝夕人生幾何時倏如駒過隙惟當
適我心安能供物役著書聊寄懷底之或可績吾身雖
不遇吾言期有益
次韻和淵明飲酒詩二十首(并序)
予少時絶不能飲既壯從宦四方稍稍習之謫官沙
陽郡守間以酒餉予以燕賓客或悠然獨酌數杯徑
醉頗得古人遊醉鄉意因和淵明飲酒詩二十篇千
古相望庶無愧云
是心本純白利害俶擾之陶然到醉鄉還此未擾時古
人重酒德妙意端在兹嗟予數杯量徑醉不復疑旣得
醉中趣安用杯常持
醉中忘萬物一視淵與山墜車神不驚莊周非寓言是
鄉豈華胥逸樂不記年誰能造其域勿為薄俗傳
世俗愈澆薄惟酒陶真情如何遯世士更以酒自名嗟
我方遠謫慷慨念平生酌此一壺酒寵辱那復驚醉中
露天機往往以詩鳴
駿足有遠步逸翮無卑飛羈縶因羅網慘澹終年悲得
酒且歡喜醉鄉真所依路稳良易到時和可忘歸不復
夢周公甚矣吾其衰惟當飲醇酎此志慎勿違
獨酌有真趣何須歌管喧既醉謝羈束不知冠屨偏扶
挾煩侍女頽然傾玉山方遊無何鄉命駕殊未還醒來
念前樂欲辯誠難言
異論相矛盾儒墨竟誰是仲尼雖大聖寧免叔孫毁得
酒當痛飲忘形相汝爾採芝白雲中願學園與綺
風露颯秋色東籬菊有英泛此忘憂物寬我羈旅情故
人餉佳醖樽空還自傾雲外鴻雁度堂中蟋蟀鳴忽忽
歲將暮聊復樂此生
我本田野人蕭然巖壑姿麋鹿喜豐草鷦鷯安一枝誤
學霸王略肯吐陳平奇世故乃如此拙謀何所為賓至
且飲酒吾身豈長羈
嘉葩含團香氣至輒自開置之白玉堂可慰君子懷少
有高世心壯年此志乖君門植梧桐參彼鸞鳳棲謀身
一何拙墮此百尺泥却笑東方生取容事詼諧
四方有定位醉中初不迷立志旣爾爾豈復中道迴珥
筆螭殿坳謫官鯨海隅庭闈在千里山川阻脩途夢中
欣得還亦復勞馳驅覺後謀一醉三杯即有餘何當聽
從便返我梁谿居
三徑淵明居一區子雲宅吾生誠易足處靜期息跡負
郭千畆田種秫當八百釀為甕盎春悠然舉大白於世
復何求安用長太息
飲酒資紅裠其樂未為至歡然文字飲興逸不知醉放
懷谿山間雅飲亦其次裸裎豈是達温克乃足貴醉鄉
誰不到未必能知味
樽俎為舟車遊此醉鄉境但願未死前常醉不用醒醒
來寓翰墨萬事勞總領譬猶錐處囊脫出終露穎虎豹
豈犬羊文章自彪炳
吾年行四十意氣非少時世故茫不識惟好古人詞篇
章自娛悅適意良在兹此外付之拙直道不復疑黃卷
千萬言聖賢豈吾欺世事皆分定飲酒姑安之
萌心皆拙謀遊世用直道樂天吾何憂發憤不知老惟
有杯中物可以慰枯槁三杯頰生紅便覺顔色好麴生
端可友金玉非吾寶醉中亦慨然志節還表表
少年學神仙日誦瓊笈經交梨與火棗丹鼎期必成呼
吸存夜氣宴坐至五更豈知糟麴中醉鄉即黃庭玉池
灩生肥天鼔常自鳴酩酊欲仙去超然離世情
霜林隕寒葉淅淅隨西風拙翁感節物頹然坐軒中獨
酌一樽酒不知窮與通棲鳥忽驚去子豈曾傷弓
人以謫而窮我因謫而得博考聖賢書獨立愈不惑世
道迭汚隆時命有通塞駕言遊醉鄉疑是華胥國漠然
無是非於此可以默
結髮觀國光壯年躋膴仕懷恩重泰山欲報輕小巳幸
立不諱朝緘默誠可恥晨趨玉陛前暮謫閩山裏飄零
若萍梗此志誰復紀行藏豈異途川流與淵止不如飲
美酒世態何足恃
舉世人事偽惟酒存天真飲多不如少飲醨不如醇借
問何以然每醉意每新笑指黃金罍是中可逃秦糠粃
鑄堯舜萬世同埃塵二豪侍坐側議論徒慇懃我讀古
人書獨與淵明親北窗傲羲皇桃源將問津膝横無弦
琴頭著漉酒巾我醉君且去為已非為人
桃源行(并序)
桃源之事世傳以為神仙非也以淵明之記考之特
秦人避世者子孫相傳自成一區遂與世絶耳今閩
中深山窮谷人跡所不到往往有民居田園水竹雞
犬之音相聞禮俗淳古雖斑白未嘗識官府者此與
桃源何以異感其事作詩以見其意
武陵溪水流潺潺漁舟鼓枻迷泝㳂谿窮路盡恍何處
桃花爛漫蒸川原花間邑屋自連接雲外雞犬聲相喧
衣裳不同俎豆古見客驚怪爭來前殺雞為黍持勸客
借問世上今何年自從秦亂避徭役子孫居此因蟬聯
不知漢祖以劔起况復魏晉稱戈鋋慇懃留客不肯住
落花流水空依然淵明作記真好事詩人粉飾言神仙
我觀閩境多如此峻谿絶嶺難攀緣其間往往有居者
自富水竹饒田園耄倪不復識官府豈憚黠吏催租錢
養生送死良自得終歲飽食仍安眠何須更論神仙事
只此便是桃花源
隠圃巖桂盛開興宗屢以為貢賦長篇以謝其意
并簡志宏
沙陽巖桂雖云多不若隠圃為駢羅結根盤據極高大
蔭庭一畆纔數科青葱翠蓋俯軒檻夭矯蒼虬交枝柯
森森密葉碧如玉撲撲細蘂黃於鵝風傳賸馥尚酷烈
月散清影長婆娑幽香豈止到十里妙質端恐移金波
不隨春景鬭姸媚直與秋色爭清和芳鮮似欲伴佳菊
冷落更覺憐衰荷幽人愛此自培植林下不知雙鬢皤
為予折贈誠有意欲遣鼻觀通禪那吾衰萬事付之懶
不飲柰此秋光何徑須造詣謀一醉莫待花落霑庭莎
妙香吸引入肺腑吐作佳句同吟哦
四花四首
(寓軒秋深芙蓉金燈紅蕉雞冠四種花開有足觀者各成一絶紀之)
芙蓉
浥露披風浩莫收嫣然秀色照清秋佳人日暮來何處
翠袖紅粧相對愁
金燈
葉卷須虬朵朵圓化工如解刻雕然金燈玉柱歸天上
何事生來小檻前(浙中近歲多貢玉柱金燈)
紅蕉
但見風來搖翠尾那知露下濯紅英色空須信元同體
誰把丹青與染成
雞冠
花蘂成冠巧學雞刻雕誰謂染胭脂曉來得雨猶鮮好
却似昂然欲鬭時
從鄧季明求菊花
樂全治幽圃種花如種田秋來菊有花亦復爭芳姸璀
璨碧玉蕾散作黃金錢風靜香自遠露寒色爭鮮乃知
萬物性皆欲全其天九日忽已近淵明思悠然願移東
籬下植此西軒前我有一壺酒泛之可延年不嫌盤筯
薄同作飲中仙
燈花
禪室方清夜寒燈自結花那知人有喜且慰客思家瑣
碎星鋩密紅圓玉粒斜為傳千里信安穏到天涯
秋日有感
秋水澹澄澈秋山鬱嵳峩我遊谿山亭山空水增波感
此物華暮風林搖落多惟有青青松獨立不改柯喬然
傲霜霰歲晏將如何
秋思十首
朝來秋色高西山有爽氣開軒遠相望自得靜中意那
知宋玉悲肯灑楊朱淚逍遙天地間俯仰可無愧
夜永秋氣凉泠然入窗牖照眼一編書開懷一壺酒念
身幸何恨齒髮猶未朽富貴如浮雲於我亦何有
南方秋節晩九月始凄清草木忽搖落坐使客心驚橐
籥無暫息機緘殊不停未能超物外慷慨念平生
露下秋草衰蒹葭亦蒼蒼森然巖中桂十里飄天香深
林靜杳冥無人自芬芳採掇滿禪室閑中氣味長
秋雲澹無依皛皛映寒日卷舒誰使之聚散在倏忽出
岫本無心行空寧有質功成歸何方妙用藏於密
秋風晚蕭索凄然遂成林百榖欲成實見此造物心清
凉入戶牖天光為沈陰禪房有羇客抱膝正長吟
秋風動禾黍泛泛凄芳馨散策步田野欣此百穀成林
下父老醉雲間雞犬聲豐年誠可樂安得遂吾生
秋月照我心清光柰愁何回薄萬古恨月愁應夏多獨
飲不成醉遡月空長歌安得一丸藥高奔伴姮娥
古后有明訓霜降休百工草木日搖落蟋蟀鳴堂中豈
不感時節念此歲復窮勞生真一夢飄泊隨西東
百卉秋具腓先隕惟梧桐豈無貞潔者獨立青霜中豔
豔籬下菊青青嶺頭松與君為德友相好永無窮
鄧成彦病以詩來問所以治病者作詩答之
四大假合初不真筋脈纏絡相依因(闕)類芭蕉
須叟變滅如浮雲風寒暑濕起衆疾痛楚展轉勞吟呻
醫工對治巧用藥分别佐使甘酸辛須知病者誰受病
其中必有不病人於斯薦取自調伏沈痾消散如埃塵
本來面目只一體安用更分精與神(來詩有精之又精神之又神之語)
欲識其中不病者即是毗盧清淨身
興宗志宏見和巖桂長篇再賦前韻奉呈
月中有桂光更多扶疎一輪枝幹羅天風飄下廣寒子
豈與凡種同其科四時不改碧玉葉滿庭自擢青銅柯
森然衆木共培植無異野鶴羣雞鵝秋來隠圃風露冷
噴花看蘂尤婆娑圃中自有隠君子心與世遠恬無波
對花度此九秋色不以物外傷天和西隣栟櫚更好古
妙年欲製芰與荷連墻請謁不知倦宜爾鬢髮忘其皤
天生逸才當有用委棄寂寞理則那吾衰尚有惜花意
零落奈此馨香何却思梁谿有小圃只恐松竹荒寒莎
未能歸去老三徑且把詩句從公哦
九日
常年九日必題詩况此飄零海一涯黃菊未開青蓓蕾
白醪聊吸碧玻瓈登山但極孤雲目整帽還羞短髮篦
弟妺奉親傾壽斝茱萸徧插定吾思
菊花開日即重陽二首
玉局有云南方氣候不常菊花開時即重陽凉
天佳月即中秋不須以日月斷也予來沙陽中
秋前數夕月色皎然既望乃雨九日既近菊蘂
如珠殊無開意乃知玉局之言誠有理也用其
語賦詩二首
南方氣候殊佳月即中秋昨者月既望蕭蕭風雨愁安
得一輪玉清光滿溪樓酌酒自起舞與之相獻酬
南方氣候殊有菊即重陽九日今巳近青蘂未可嘗安
得黃金花泛此白玉觴會當爛漫開為插滿頭香
次韻杜子美九日藍田崔氏莊
遠謫須知懷抱寬節逢九日亦追歡手挼青蘂看浮醆
蠟剪黃花戲插冠淅淅斜風飛敗葉蕭蕭細雨作輕寒
天涯只是思親切更把家書再四看
和陶淵明採菊東籬下二首
九日但孤坐悄然無世喧菊花殊未開始知氣候偏開
軒寓遠目相對惟青山昏鵶已接翅獨鶴何時還且盡
杯中物此外無足言
小雨濕叢菊何當噴金英嚼蘂亦可人蕭然慰我情羈
旅念家遠濁酒還獨傾雲表雁初過草根蟲自鳴歲晏
將如何一醉豁平生
寓軒用竹為窗隔以禦西風戲成小詩紀其事示
志宏
昔我自帝所遠謫來沙陽由春以涉夏及此秋氣凉節
物日凄緊白露結為霜行當入室處聊復葺我堂伐竹
製窗牖樸素無青黃西風屏寒色短日來孤光草木巳
零落但聞菊蘂香超然適燕處便足傲羲皇釋氏戒戀
著一宿寄枯桑今我日必葺於道無乃荒彼以著故戒
無著何所妨譬猶夢中境離著可兩忘儻能達此理隨
寓皆道場
傳畫美人戲成
美人顔色嬌如花鬒髮光翳朝陽鵶玉釵斜插翠眉蹙
豈亦有恨來天涯畫工善畫無窮意故把雙眸翦秋水
丹青幻出亦動人况復嫣然能啓齒年來居士心如灰
草戶金鎚擊不開縱教天女來相試虛煩雲雨下陽臺
傳畫忠義圖
君臣以道合言出心莫逆膏澤下於民美化施無極中
世此道衰言如水投石義士以死爭直諫或有益折檻
制留今斷鞅事存昔當車血汚輪伏蒲涕霑席昭然貫
日誠屹爾迴天力誰將丹青手圖此忠義跡傳之置坐
隅能使懦夫激斯人不復見壯哉古遺直
四皓
皓髮龐眉四老翁商山採盡紫芝叢安劉畢竟成何事
空墮留侯巧計中
高祖
落魄劉郎仗衆謀無心將將却成優誰言大度能容物
舊怨還封羹頡侯
得家信報淮南飛蝗渡江入浙歲事殊可憂感而
賦詩
聞說飛蝗起自淮勢如風雨渡江來我家歲事何須慮
只恐人言不是災
九月十四夜月蝕
碧落遙升白玉盆云何中夜黯然昏初疑半被微雲掩
浸恐全無巨吻呑慘淡乍看蟾魄出扶疎更喜桂華存
妖蟇磔死猶餘罪此外羣星盡可原
讀劉向傳
書觀書傳夜觀星感憤陳辭出至誠梓柱指明王氏切
優柔不斷豈能行
題李伯時畫老子出關圖
請說常無衆妙門當時關尹意何勤青牛西去連沙漠
紫氣東來見瑞氛妙法不離三十輻至言都在五千文
世人不解宗慈儉只欲長生躡白雲
題入定僧持法師畫像
崇寧初蜀中得入定僧自云惠持法師廬山記惠遠
法師弟惠持遊蜀而終蓋不知其乃入定也予見其
像於羅疇老修撰家因傳之且為賦詩
形若龍蛇千歲蟄神如日月四時新豈知雞足山中客
(迦葉入定於雞足山以待彌勒下生)元屬蓮華社裏人嶺上祖師提隻履
烟中普化露全身拘拘守定乾皮袋畢竟如何始是真
題富鄭公畫像
天驕自昔難羈縻憑陵中夏侵北垂秦城萬里塹山谷
漢女遠嫁為閼氏赫然武帝事征伐天下騷動士馬疲
古來制禦無上策本朝鎮撫誠得宜祖宗守邊有良將
胡騎遠遯不敢窺澶淵之役起倉卒當時衆議何其危
萊公庭爭乃親討貔虎百萬從六飛弩機暗發虜酋殞
震怖屈膝祈完歸歡盟從此到今日生靈休息誠賴之
中間桀驁邀歲賜懸河之辯亦莫支篤生鄭公為民社
一言剖决遂不疑萊鄭之功實終始配入太廟銘鼎彝
我生後公不及識再拜圖像涕泗洟安得如公之人在
廊廟坐使德澤漸烝黎
明妃曲
昭君自恃顔如花肯賂畫史丹青加十年望幸不得見
一日遠嫁來天涯辭宫脉脉灑紅淚出塞漠漠驚黃沙
寧辭玉質配夷虜但恨拙謀羞漢家穹廬腥羶厭酥酪
曲調幽怨傳琵琶漢宫美女不知數骨委黃土紛如麻
當時失意雖可恨猶得千古詩人誇
梁谿集卷十二
