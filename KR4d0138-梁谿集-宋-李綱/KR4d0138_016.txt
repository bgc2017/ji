梁谿集卷十六宋李綱撰
詩十二(癸卯至甲辰歲作四十四首乙已春赴奉常召如京作八首)
序
次韻上元宰唱和古風
寄許振叔顯謨次韻仲弟古意
次韻李似表縣丞出示遊西湖古風二首
似表復以詩來再次韻
寄池陽黃季岑士曹二首
冬日登閣有感呈子美提舉二首
送鄧志宏往試南省
次韻仲弟獨遊惠山古風
吴元中著詩義見示因成三篇贈之
題伯時明皇蜀道圖
送韓茂遵解元赴試南省
邵平種瓜圖
寄題外氏松紹祖亭
近以詩寄許振叔承林德祖見和復次前韻寄
之
次韻顧子美見示題曲江畫像
小閣晩望書懷一百韻
唐植甫左司許出示所藏紅絲硯戲成短歌
次韻子美提舉許雪中見過之作
次韻邵子非見贈之作
次韻子美寄汪彦章同遊惠山之作
蔣山佛果師為緣事來而此土方飢戲賦是詩
次韻葉少藴内翰丈霅川上買得弁山石林二
首
近約周仲居同遊陽羡以私故不果見寄笋蕨
次韻顧子美見示久雨三首
寄毛達可内翰并錄送魏公别錄
蓴菜送李泰發吏部赴官陽朔
寄李泰發吏部同翁士特小飲中隠堂
士特見和復次前韻
同士特遊惠山再次前韻
題周孝侯廟
余乙已春赴奉常召如京師五月四日同似表
叔易遊北固甘露寺
雨中渡楊子江書懷呈似表叔易
同似表叔易置酒平山堂
過召伯埭遊斗野亭次司諫孫公韻
途中書懷新開河食鱖魚戲成
泗上瞻禮僧伽塔汴上有感
序
余頃謫沙陽迨蒙恩得歸往還幾涉三歲觸目散懷一
寓於詩得古律數百首自罹艱棘絶不復作今秋既御
祥琴適友人胡俊明寄示鍾山酬唱因次韻和之自此
漸理筆硯畦徑吟哦綴緝寄情煙霞泉石間以寫閒居
之適當浸成篇軸漫錄之以貽同志者時宣和癸卯冬
至後三日梁谿居士序
次韻上元宰胡俊明蔣山勤老唱和古風
竺教流傳入中土以相求之無自可逹磨西來直指心
擬議之間已蹉過皮髓誰分深淺機祖禰翻貽子孫禍
鍾山禪老真可人高唱宗風震江左學流雲集欲何為
佛祖要湏自心作宰官倥偬牒訟間偷暇相從還作麽
也知襟抱素相親更把篇章迭酬和詞嚴義密讀難曉
字順文從識皆妥應憐孤陋方杜門亦欲追隨良未果
故將佳句寄幽人此意勤渠滋愧荷談空摩詰無一言
聽法文殊非兩箇若將情解議真如明眼人前應看破
世間萬法互低昂正若旋輪與推磨隨時俯仰乃善謀
就中拙者無過我九折羊腸欲着鞭萬里滄溟思縱柂
只今行年四十餘已覺衰頹多坐卧平生作具何所施
盡以付之一弄火㢠光返照默自參妙湛本然無點涴
公方齒壯志氣豪正可立功同魏顆胡為亦復味禪那
坐視軒裳如縶鎻蓮社莊嚴清淨池丈室含容高廣座
他時共結香火緣心期耿耿當非頗為余稽首問勤師
如師材德誠磊砢釣龍羅鳳大江濱法器誰為語無墮
庭前倘有立雪人我欲因風致三賀
寄許振叔顯謨
我向江湖老此身公猶拘縶作羈臣蘭宫笑語真一夢
澤國過從今幾人霜落洞庭橙橘熟泉斟桑苧茗芽新
相望百里如千里早晩歸來共釣緡
次韻仲弟古意
棣萼相榮華鴒原同急難富貴何足羡名節在所完吾
家諸弟昆擢秀森琅玕雖無金朱樂顧有道義歡故人
豈不多誰念范叔寒卜築九峯下庇此拙且頑山光入
戶牖溪水清不湍我屋雖無華容膝審易安田疇半莨
莠念兹歲方艱虛室味圖史小圃蓻茞蘭蕭然寂寞濱
庶保餘齡閒哲弟富才業壯志思昭姦勉哉振此道吾
方閒處看
次韻李似表縣丞出示遊西湖古風二首
迂愚與世違深渺方自屛蕭然巖壑心不與餘事並澄
湖武林西風物非塵境願為境中人此志久已定卜居
梁谿濱日汲陸子井幽夢繞湖山妙趣神先領浮家苕
霅間初不費馳騁招攜得佳友高詠笑匡鼎富貴如浮
雲功名真畫餅且盡季鷹杯更飽盧仝茗李侯東南來
胷次涵萬頃作詩紀幽尋句法言可永念子到山中天
地正悽冷青鞋踏冰霜共賞誰復肯勝遊子先之吾亦
行買艇
李侯嗜學古餘事皆遠屛昂昂鸞鵠姿豈與凡禽並捧
檄來南州初識浙江境尋盟欵吾廬不待日中定從容
叩所得響答如汲井時方羅俊乂寧久淹簿領清秋鵰
鶚飛大道驊騮騁詞章尤激昂筆力可扛鼎虛堂縱談
笑霜月掛金餅夜闌言愈微至味嚼佳茗古來會合難
歲月積俄頃願子謹所之萬里路方永吾衰老閒曠軒
冕志已冷棲遲丘壑間此興良自肯他日來相遇梁谿
尋釣艇
似表復以詩來再次前韻并簡似矩侍制似之舍
人
吾宗抱逸韻試吏得南屏掃廳日哦詩俗士駕敢並雙
谿與疊嶂拄頰對佳境諸昆奉板輿晨夕嚴省定仲氏
近剖符鍊養窺丹井叔兮久燕閒禪要心獨領何人縶
騏驥逸足未高騁會當歸本朝宗社重九鼎衰疲老山
林耕釣供餌餅叩門欣得朋草草具醪茗追思會金陵
三載如食頃契闊懷晤言川途阻修永臨流送將歸歲
晏風霜冷寄聲昆季間卜隣誰定肯天高烟霧深且縱
江湖艇
寄池陽黃季岑士曹
昔年多士萃南宫曾見雄文曄彩虹萬里相期霄漢上
一官猶在大江東新詩寄遠句增麗舊事追遊夢已空
努力要津張此志吾方寒釣五湖中
稚年嬉戲曾遊地往歲飄零假道還溪水寒生江祖石
洞雲深接九華山錦苔綠字幾多在石鷰白鷗相與閒
幕府詩人富家學定留秀句滿巖間
冬日登小閣有感呈子美提舉奉議
霜落風高萬里枯孤鴻窅窅下平湖行藏誰會倚欄意
嘯詠聊為終老娱寒日溪山相掩藹暮雲樓閣半虛無
何人妙解丹青事畫作&KR1793;川煙靄圖
遶舍松林寒不枯煙霞深處見澄湖縈青繚白知誰賞
把酒裁詩可自娱剡曲幸非千里遠同雲又復一冬無
會當半夜溪山白乘興真為訪戴圖
送鄧志宏赴試南省
杜門憂患餘戚戚常鮮歡故人千里來一笑解我顔念
昔寓沙陽溪山鬱㢠環游從得良友妙賞窮躋攀别來
幾何時歲月驚飛飜索居無與遊衰病兩鬢斑子充觀
國賓假道叩我關草草具盤饌把酒望西山道舊訪陳
跡相對如夢間顧子若鴻鵠整翮正高騫軒然四海心
豈憚行路難努力取殊第自致青雲端春風得意後期
子從兹還
次韻仲弟獨遊惠山古風
我家九峯下跬步臨勝境循除環珮聲滿庭松桂影宦
遊阻幽尋每若龜引頸十年旅京華萬里走閩嶺歸懷
寄清夢投檄期子請向來兵火作此地偶無警餘生集
百憂負郭耕二頃新交浸已疎舊學謀復整功名一灰
灺毁譽兩鼃黽抱拙與世違退縮甘遠屏杜關絶外遊
但欲俗緣省兹山乃故人雅契相與永登臨富泉石採
掇足芹荇下瓢酌甘芳日汲謝缾綆胡為久不到有愧
稚川井仲弟絶俗姿好勇先我騁新詩紀清賞得句頗
彪炳艱難見鴒原歲月侵晩景相期老丘壑不復歎土
梗梁谿寒可漁蓑笠同舴艋寧如六一翁終日思汝潁
方兹築吾廬跧伏念前眚面山開小閣制度閴深靚山
氣日夕佳爽致當共領夜久霜露寒星月光冏冏冷然
欲御風豈憚廣寒冷鄰鐘韻更幽皓鶴淚方儆深炷一
爐煙宴坐得三省
吴元中得書言近不作詩以所著豳七月詩義見
示因成三篇贈之
旰起幽居尚閉關忽傳尺素破愁顔迂疎似我宜深隠
才術如公豈暫閑雅意未曾忘北闕勝遊今日且東山
十年廻首當時事歎息人生似夢間
底事年來不作詩應緣思苦少人知凌雲健筆含毫日
照眼花枝得句時陶冶性情端頼此詠嘲風月漫多為
驛筒若許陪酬唱朱字青牋復寄誰
儒生樂事信同風端抱前言當鼓鐘公正說詩箋七月
我方學易緯羣龍艱難盛事原衣食憂患餘生問吉凶
去聖寥寥千載後何時揮麈得從容
題伯時明皇蜀道圖
君不見開元天寶同一主治亂相翻如手舉掔盈欲惡
雖一人變易安危原近輔姚宋已死九齡黜誰使楊釗
繼林甫宫中太真專寵私塞外番酋成跋扈禍胎養就
不自知漫向華清遺匕筯漁陽突騎破潼關百二山河
震金鼓翠華杳杳幸西南赤縣紛紛集夷虜傷心坡下
失紅顔墮淚鈴中聞夜雨山青江碧蜀道難棧閣連空
㒟相拄旌旗慘淡雲物愁林木隂森猿鳥侣戎裝宫女
亦善騎皓齒明眸如笑語老髯奚官驅蹇驢負橐齎糧
豈供御九重徼衞復誰勤萬里艱危真自取至尊狼狽
尚如此歎息蒼生困豺虎千秋萬歲不勝悲玉輦金輿
盡黃土空令畫手思入神一寫丹青戒今古
送韓茂遵解元赴試南省
憂患餘生日杜關幅巾青顧得開顔虛堂把酒延佳月
小閣哦詩對遠山子學鯤鵬將海運我同猿鶴且雲閑
都城故舊還相問為道衰頽鬢已斑
題邵平種瓜圖
君不見伯成子高讓侯爵在野終年自耕穫下風趨問
禮徒勤俋俋田間事無落又不見於陵仲子推相位為
人灌園刈葵藿抱甕區區同漢隂不糝藜羹有餘樂古
來賢達有如此志趣未可常情度力辭富貴居賤貧凛
若風霜隕輕籜邵平本自侯東陵秦破國除休一壑當
時漢祖疑鄼侯置衞增封意非薄衆賓皆賀平獨弔一
言轉禍推先覺以兹智略佐風雲復取故封何所怍歸
來種瓜青門外灌溉耡耘甘寂寞長安之東壤尤美翠
蔓離離照城郭秋陽正熾瓜正肥解衣摘實如俛鶴兒
童隨立形骨清挈笠攜筐助操作遂令世美東陵瓜身
後高名動寥廓屠販曾聞封絳灌奴僕從來興衞霍高
鳥已盡良弓藏更有韓彭辱囚縛何如終老守瓜畦自
飽飽他真不惡龍眠也是可憐人畫此端令事如昨世
間如畫畫如夢聊為作歌資一噱
寄題外氏松源紹祖亭
東劔艱危際結廬閒曠濱全家入青嶂避地為黃巾族
系歸圖譜風流藹薦紳雲仍藉餘澤勿替德維新
外族雲峯畔新亭烟水濱兒童舊遊地感慨易霑巾竹
裏鏘鳴珮山邊繚素紳何當俯軒檻一覽物華新
近以詩寄許振叔承林德祖見和復次前韻寄之
甫里先生早乞身最憐流落漢庭臣也知雅有綈袍意
故使同為蓮社人佳句傳來油素濕靈文繙處貝多新
更煩為指趨真路舊國于今草木緡
次韻顧子美見示題曲江畫像
天眷李唐能肖德異人間出生其國於中貞觀開元間
譬若豐年多黍稷曲江擢秀自妙齡國器早被燕公識
文詞贍蔚冠後來大冊高文振鴻筆孤生徒步起荒陬
職秉鈞衡爵侯伯一時推挽盡正人讜議嘉謨咸可績
能於偏校識胡情此理未可常情億哥奴豈是郎官材
誰使巖廊久踐歷眉宇津津挾兔鵰醖藉居然困摧抑
正衙造膝訪相臣豈止伶官論安叱天意方將啓禄山
帝心那解疑仙客房帷隂謀獨上陳三子未冤繄巨力
偉哉相業繼姚宋允矣威聲落夷貊千秋金鑑奉君王
仁者之言古遺直詠燕論心詎免猜賦扇陳情竟何意
黃鍾毁棄瓦釜嗚鳳去鴞䲭集槐棘固知骨骾易嬰鱗
坐使姦諛得乘隙一麾出守來荆蠻直道忘懷謝欣戚
詩篇冥助得江山文史終年自怡懌漁陽鼙鼓震長安
禍亂寧從一朝積翠華西幸蒙塵飛蜀道艱難會相憶
至言逆耳棄不收遣祭徒勞長歎息古來忠讜盡如此
端欲濟時如榖帛空令萬世滄海南崒兀高名配韶石
於粲荔丹蕉葉黃廟貎屹然兹血食身亡道立復何求
失策自與當時惜丹青誰為寫清姿風度嚴凝見顔色
顧侯好古如古人此本云自韶陽得笏囊無復使人持
奕奕蟬冠照虛壁象設曾聞鐵作胎英靈尚想心猶赤
拜公遺像激懦衷悵望天南瘴江碧高辭險語極揄揚
勉強追詶愧非敵
小閣晩望書懷一百韻示仲弟并簡顧子美
歲晏羣隂積天高霰雪晴西山來爽致小閣湛虛明曲
檻馳孤照微雲點太清泛觀周宇宙曠望出枝撑九隴
龍蛇伏梁谿組練縈翠烟浮近市碧瓦麗高甍湖外千
巖秀林端一帶平松篁森薈蔚樓觀鬱崢嶸天末氛埃
歛坤倪物象呈清風生戶牖秀色入軒楹北極星辰拱
東臯雨露贏寸懷舒遠目萬感集孤情憶昨陪螭殿終
年侍玉京含毫青𤨏闥通籍鳳凰城奬擢知恩重臨危
覺死輕囊書朝入奏襆被夕徂征去歷谿山險歸虞盜
賊驚西江足波浪南國滿㫋旌迂路良非策尋家不計
程天戈戡猰貐廟略掃欃槍蕪没田園在歡呼僕隸迎
亂離才甫定患禍忽相嬰風木悲摧感祥琴慘愴聲誓
終墳墓守望絶縉紳榮卜築誠長計棲遲豈釣名當為
千載蟄那作九臯鳴示舌羞張子輕身笑禰衡盤桓且
丘壑騰踏自公卿未具函關駕聊從谷口耕歲功方險
惡供給敢豐盈瘠隴饒稂莠彪池粃稻秔何心謀肉食
充腹但藜羹孤笑彈長鋏微吟就短檠開編聊自慰攻
苦飽曾更巵酒和糟粕盤飱雜蚌蟶恐須食翠栢尚未
斸黃精臘破冰澌解春廻草木萌且休吟蟋蟀行復聽
鶬鶊獻歲三朝始初陽一氣亨小梅舒凍枿䟱柳茁枯
莖簾幕還飛燕園林又轉鶯試編居士屩學種故侯&KR0034;
抱甕澆芝术聮畦蒔杜蘅摘甘聊共剖釣美得同烹煙
艇笭箵穏雲谿略彴横行吟攜古錦坐隠寄文枰據石
從欹帽臨流可濯纓閒中端有趣身外更無營古寺廻
巒擁細泉幽竇傾帶雲斟曉杓和月貯春罌繞徑搖金
碎循除響玉琤由來穿蠟屐未必羡葱珩借問披衣慣
何如結佩綪端知綬若若不假鐵錚錚匠石宜遺櫟山
川詎舍騂甘為書裏蠧憚作廟中牲雲鵠翰方鎩風鳶
羽正翃隠淪隨綺皓葅醢歎韓彭坐逸真僥倖時康孰
使令普天期一稔率土慶羣氓耒耜三農出倉箱萬寶
成餘糧飽羸瘵大屋芘嫠&KR1137;稚耋皆含哺潢池不弄兵
人咸安畎畝吾亦樂柴荆已與猿猱侣猶懷犬馬誠憂
心雖悄悄執節信硜硜老去將忘世朋來且命觥嘉賓
期座滿陋巷或車轟幽鳥會心近良辰樂事并黃粱葅
露薤白蠏芼霜橙何苦三升戀當為五斗酲澗蓴舒翠
縷林笏脫文䙀池草鋪新綠亭花藉落英醉眠方栩栩
兒泣任喤喤庭樹朝嘲雀書帷夜話蜻心清香篆繚耳隠
梵鐘鎗遊宦從諸季浮沉許拙兄棣華知曄曄伐木亦
丁丁操履資磨琢論文貴討評杖藜扶跛倚藥劑發聾
盲絶倒心都醉奔馳視只瞠風流懷衞玠敏捷憶袁宏
願見摩天手真成擲地玎戈矛萬人敵膾炙五侯鯖意
妙操干舞聲希舍瑟鏗味深飴醴酪調古奏韺䪫文社
誰襟袖詩壇為主盟中書仗毛穎發墨頼陶泓友直常
希黯言剛酷鄙棖藏刀真善割膠柱未能箏數馬須資
策馳車必式衡傳家惟義訓教子謝金籯婚嫁何時畢
遨嬉莫我爭浮家苕水去乘興剡川行吴殿悲遊鹿秦
宫弔拱鼪爐峯看瀑布緱嶺聽吹笙神嶽登嵩華仙洲
指沃瀛沖天思御鶴跨海欲騎鯨浩蕩愁千古翺翔撫
八紘會當期若士高揖笑浮生
唐植甫左司許出示所藏紅絲硯輙成短歌奉呈
并簡顧子美
羲和整御升暘谷赤雲夾日如飛鶩晶光下射東方山
石卵含丹孕巖腹誰令巧匠鑿山骨截此頳堅一肪玉
琢為巨硯形製竒中有彤雲爛盈目端溪美璞色馬肝
黟歙珍胚紋霧縠豈知至寶出嵎夷散綺浮花彩尤縟
鳳咮空聞名字佳龍尾苦笑規模俗謾誇眉子鬭嬋娟
休認明眸類鴝鵒顧眄幸蒙君子知拂拭自遠塵埃辱
火輪炫熀赤烏流墨海奫淪玄兔浴千金象管雕鏤精
百鍊松煤龍麝馥怒猊渴驥縱奔拏春蚓秋蛇相綰束
楮生便覺肌理妍毛穎何嘗免冠秃公家三世擅直聲
此硯提攜資簡牘力侔天地掌中㢠膽落姦䛕筆端戮
固宜祕玩不輕示神物護持無輙黷窗明几淨齋閣深
日暖風清靄松竹試將墨妙寫新詩落筆煙雲歎神速
矧公早年曾餌丹龜鶴精神鬢毛綠久卧商山茹紫芝
行度天門騎白鹿猗蘭玉樹富階庭黃卷青緗賸編軸
願言什襲遺雲仍大筆高文永相續
次韻顧子美提舉許雪中見過之作
殘臘苦寒情味惡萬里風雲欣雪作夜積端愁坤軸傾
曉望却驚天界擴玉龍鱗甲卧羣山水海波瀾凝巨壑
謝家兒女自多才笑詠飛花度羅幕金爐未覺獸炭温
錦帳猶訝貂裘薄書生飢甚況復寒坐聽朱絃折臨獄
松孤竹老念山林甲冷戈寒憫沙漠豈思龍尾賀千官
且疊琴心舞雙鶴瑶林玉樹粲廻環勿謂軒庭全冷落
擁門但作袁安卧命駕誰思子猷樂溪山如畫真自知
金玉滿堂端不博煩公攜具欵我門注目遥空登晩閣
凍吟猶作號寒聲此病欲醫那有藥公家故自富香醪
我亦安能辭巨杓醉看萬事雪銷凝妙觀圓成不須學
次韻邵子非見贈之作
持竿相與釣鯨魚歎息平生術已疎嬉戲尚能追舊事
窮愁聊復著新書昂霄聳壑公行爾拂石眠雲我自如
卜築相望纔一水未應歲晩恨離居
次韻子美寄彦章同遊惠山之作
結廬寂無車馬喧雀羅可設深扄門北窗一枕半成夢
剥啄叩戶驚心魂故人見過適我願相與攜手遊山樊
春風桃李已零落孟夏草木行滋繁下瓢共酌陸子井
策杖更步公垂園山肴野䔩助清賞此心非子將誰論
人生聚散如露電訪舊歎息無多存區區得失何足較
瑟僴但期終不諼嗟予夙昔志四海遠游欲學飛鴻軒
南征曾上帝子閣暮雨朝雲相吐吞西山積翠多爽氣
大江縈練方東奔十年回首如夢到舊事今復聞公言
邇來百念已灰冷但願痛飲窮朝昏新交漸鮮俗緣久
省要更覺情懷敦山中蕙帳不落寞無復怨鶴啼驚猿
平生有意師老氏以退為進卑為尊致君澤物付公等
我乃送老溪前村置之此事勿復道且須吸盡黃金罇
蔣山佛果師為緣事來而此土方饑戲賦是詩以
發一笑
鍾山禪老天骨竒叢林晏座如孤羆諸方宗仰第一義
說法舌作霹靂飛年來為衆建廣厦胷中結構良峩巍
修梁巨棟資喜捨缾錫不憚東南馳飛騰道俗走檀越
堆積金貝羅珠璣此方旱潦異常歲百里稚耋方流離
析薪鬻子給朝夕闔境半作嬰兒啼坐看緣事莫措手
却欲反著僧伽棃未聞蘭若泣龍象好把信施賙寒飢
向來收拾大寶聚隨手散盡真慈悲惟師具眼得空觀
稇載豈愁華槖歸吾言可聽勿惆悵無價寶珠元在衣
次韻葉少藴内翰丈霅川上買得弁山石林二首
翰林風度世間無烱若清冰置玉壺暫向霅川謀小隠
未應魯國舍真儒平泉草木何須記杜曲桑麻幸可圖
我亦新霑散人號浮家正欲老江湖
視草金鑾不記年却將心事付林泉歸居盤谷真良策
買得愚溪定夙緣隔竹聞聲鳴佩玉揮毫落紙散雲煙
欲誇水石無窮趣故把新詩得得傳
近約周仲居同遊陽羡以私故不果見寄笱蕨因
成此詩
勝遊尚爾阻躋攀自愧閒中亦未閒多謝幽人分筍蕨
宛同春日到雲山洞天上下煙霞裏溪水㢠環圖畫間
暫過豈能窮妙賞結廬終欲老疎頑
次韻顧子美見示久雨三首
一春常苦雨入夏尚慳晴雲物頻舒卷軒窗乍晦明下
田嗟漲溢高岸惜頽傾蔓草無情思芟除又發生
朝來疑欲霽雲氣復如蒸泥潦疲馳驟晨昏錯寢興及
時初可喜失節反堪憎安得西山出層樓共一登
中夏猶裌衣澤國信殊候連隂不復開似欲無晴晝涓
涓簷間滴駃駃渠中溜蒼生環堵完遑恤吾廬漏
寄毛逹可内翰并錄送魏公别錄
縠水柯山藴秀竒精忠深結冕旒知玉堂視草久推重
金椀書名猶恨遲廊廟未應忘澤物江山且復助題詩
慇懃寄錄韓公事好為斯民更築基
迂愚聊復隠清時幽事相關只自知滿地落花看鶴舞
一軒春雨對僧棋閑中日月真銷得物外煙霞漸可期
坐致時康頼公等不湏深遯採商芝
蓴菜
渺渺春湖水拍天紫蓴千里正聮緜初抽荷蘂半含露
旋摘龍須尚帶涎鹽䜴欲調難並美鱸魚兼憶詎非賢
自憐不是知機士飽食空能上釣船
送李泰發吏部赴官陽朔
意氣相期會面前謫官邂逅兩蕭然誰憐蘭省鵷鸞友
去作桂林山水仙直道事人寧免黜拙謀於我欲爭先
寬恩下逮宜非久來買梁谿二頃田
陽朔谿山冠百蠻羡君遠宦得躋攀聲名已落寰區内
忠信自行夷貊間山作劔鋩攢峻拔水如羅帶巧㢠環
此生又作南征計好把輕綃寄一斑
寄李泰發吏部
我生稟賦愚且屯昔遊帝所知何因狂言妄發取譴廢
屏跡分甘麋鹿羣公於何許知姓字迂趾訪我梁谿濱
平生傾蓋意氣合談笑便覺襟懷親如公材識邁倫等
緩步自當居要津胡為亦復作此態出語輙已驚臣鄰
扁舟歸探會稽穴單騎去指蒼梧雲嶺南風土不全惡
陽朔山水古所珍郎官出宰乃故事絶徼萬里皆吾民
布宣德澤被蠻邑獷俗可使風還淳古來節士志溝壑
笑視生死同埃塵甘心刀鋸蹈鼎鑊徇國詎免危其身
聖朝寬大幸無比竄謫未久多蒙恩轅駒仗馬戀芻豆
何用局促聲長吞堂堂基業甚宏遠豈使扶助無良臣
勉㫋行矣佇旋旆乘興且訪山隂人
同翁士特小飲中隠堂
三伏炎蒸畫舸㢠蓬門聊復為君開松篁蔭翳罇中渌
杖履逍遥池上臺小雨乍隨雲影散好風還逐月光來
虛堂夜久羣嚻息枕簟相從亦快哉
士特見和復次前韻
丘園命駕未應㢠三徑還同蔣詡開盤谷初能容蕙帳
鈞天無復夢瑶臺稚年尚憶嬉遊處老境相從歸去來
幸有西山供醉眼不妨吟望思悠哉
同士特遊惠山再次前韻
九峯秀色照溪廻古寺崢嶸殿閣開潄玉泉聲鏘石洞
鬱藍天影抱瓊臺親賓情話真難得巖壑幽尋豈易來
且復淹留同一醉未應遄櫂念歸哉
題周孝侯廟
周侯高節冠千古志氣剛明乃如許劔斬長橋戟尾蛟
刺殺南山雪毛虎歸來一聽閭里言折節寧辭遠遊苦
學成名立世共驚徇國忘身乃其所至今血食荆溪濱
廟貎崇深日簫鼓我來再拜仰遺像思古傷今悵誰語
君不見淮隂跨下已亡竒噲等何羞與為伍
余乙已春赴奉常召如京師五月四日至京口同
似表叔易遊北固甘露寺
招提殿閣鬱嵳峩占得江山氣象多一水下臨縈素練
兩山對峙疊青螺乍欣心目到空闊坐看風雲相盪摩
景物自新人自老舊遊追憶奈愁何
雨中渡楊子江書懷呈似表叔易
波光澹澹艣聲圓風軟潮平利涉川浩渺雲濤連海嶠
空濛煙雨濕樓船江山雄偉冠天下景物瓌竒繞目前
遠蹟禹功湏我輩感時懷古一悽然
同似表叔易置酒平山堂
暫停征櫂此從容歎息前賢結構雄心眼乍隨天宇闊
笑談不覺酒罇空江光隠見軒楹裏山色虛無煙雨中
種柳仙翁何處去年年疎翠自春風
過召伯埭遊斗野亭次司諫孫公韻
星斗照淮楚綠野如砥平兹亭結構小景物有餘清
我來值袢暑霽霧褰高甍登臨得佳友坐使懷抱傾方
塘楊柳合極望菰蒲生仰德思謝傅弔古傷蕪城濁酒
聊共酌小鱗鮮可烹抱拙卧江海胡為復此行區區螢
爝光何補日月明稽古得車馬平生笑桓榮
途中書懷
去國飄零伴一星誤恩還許謁承眀已甘松菊老三徑
豈有材猷厠九卿晩景故慙題柱客壯懷多謝棄繻生
片帆自逐南風起遇坎乘流且麽行
新開河食鱖魚戲成
平湖渺漫煙蒼蒼菰蒲擢秀新荷香漁舟演漾出深浦
舟中鮮鱖肥而臧傳呼就買不論價得錢留魚魚眼光
細鱗哆口傳鬐鬛斕斑點黑微塗黃巨盆汲水養餘息
撥剌奮尾猶洋洋付庖薦酒擇困者揮刀切玉芼桂薑
麯生風味已醖藉得此更使不可忘松江之鱸不足憶
銀色詎數緜州魴惜哉行役難駐櫂一飽未許杯盤常
雨蓑煙笠乃吾事安得獨釣青茫茫
泗上瞻禮僧伽塔
湯湯淮泗濱實為至人居至人骨已冷靈響初不渝巍
然窣堵波金碧耀雲衢突兀三百尺勢欲凌霄虛乃知
天人師宜有神明扶憶昔歲乙未奉親由此途開關瞻
晬容端相不可誣清秋日當午為現摩尼珠蟬聮寶鐸
間懸綴如流蘇萬目共瞻覩稚耋驩驚呼重來念舊事
感歎涕澘如再拜禮雙足如師真丈夫
汴上有感
不踏隋池今幾日重來空歎二毛侵黃流渾渾帆檣影
綠岸森森榆柳隂雨霽鳩鳴呼婦急曉涼蟬噪感人深
區區往返何為者誰識先賢用舍心
梁谿集卷十六
