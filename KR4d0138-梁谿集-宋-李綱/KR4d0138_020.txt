梁谿集卷二十宋李綱撰
詩十六(在湖外作五十二首)
中秋望月有感
張子公再得湖倅因書寄之
聞翁士特攜家居膠山
十六夜月二首讀諸葛武侯傳
秋夜有懷二首崇陽道中作四首
宿巖頭寺
寓崇陽西山定林院有感二首
巖桂二首次韻鄭教授見寄(鄭詩附)
灌溪三詠三首題青龍興化禪院方丈
聞山東盜破黃州
得諸季書報薛克寅范茂載胡仲儼皆物故感
愴有作
山居四感四首山居四景四首
山居四適四首山居四卉四首
淵聖皇帝賜寳劒生鐡花感而賦詩
和淵明貧士詩七首次韻淵明九日閑居
初寒蜜蜂
病牛
中秋望月有感寄叔易季言并簡仲輔弟
前年河内中秋月玉帳初寒鐡衣滑羽書狎至不成眠
坐伴清光到明發是時季弟在幕中病隔紗忩共談說
出師未捷身已危繼被宸章召還闕去年中秋寓宋都
金針篆字看除書夜同叔弟坐月下仰望赤氣環斗樞
經營兩河初就緒斥罷將帥良非圖陵晨廷争不可得
上還印綬歸東吳今年謫官旅湖外又值中秋有佳氣
纖雲四卷天無河月色滿庭如潑水緬懷諸季會合難
但與阿宗相勞慰舉杯邀月應笑人處處相逢萬餘里
我生端遇國步艱出入將相三年間功名富貴亦何有
慨念四海悲汍瀾心馳沙漠關塞遠身墮江湖風露寒
不須更問世間事但願對月身常閑
張子公再得湖倅因書寄之
吳興别去久飄蓬清夢時遊苕霅中十里荷開生色畫
四圍波泛水晶宫喜君再擁朱轓貳顧我今成白髮翁
儻幸寬恩聽歸去定須相訪五湖東
膠山蘭若幽勝予寓梁谿久而未之到聞翁士特
攜家居其間賦詩見意
聞道膠山寺幽深過惠山僧房穿窈窕石溜落孱顔地
僻車馬絶山空松桂環鐘聲清靄外刹影白雲間旅泊
君得計飄流吾念還時危暫安適景勝且躋攀耿耿寸
心赤蕭蕭雙鬢斑搶攘憫甌越寂寞墮荆蠻風月三千
首軒裳五兩綸戎車傷浩蕩綵服羨斒斕天地旌麾滿
江湖鷗鷺閑何時共樽酒世路正多艱
十六夜月二首
清光殊未减碧落絶纖塵綘闕飛金鏡銀潢渡玉輪霏
霏煙靄滅湛湛露華新倚幌人千里遥知翠黛顰
嫦娥長不老宫殿復新秋丹桂欲飄子素蟾相對愁林
寒枝繞鵲江迥水明樓逐客幾弦望又看成玉鉤
讀諸葛武侯傳
天下兵戈正雲沸伏龍鳳鶵那可致掉頭自作梁甫吟
壠上躬耕方得意將軍漢裔真英雄惠然三顧草廬中
心期脗合論世故如魚得水雲從龍指麾顧眄定巴蜀
抗魏連吳分鼎足受遺乃在永安宫歎息君臣難繼躅
南征五月深渡瀘上疏北伐遵遺謨連年動衆擾關輔
數戰未必非良圖大星夜墜驚營壘壯志雄謀嗟巳矣
至今魚腹淺沙中八陣依然照江水
秋夜有懷二首
草木又搖落關河方阻深龍庭空入夢鴈足不傳音黃
傘遊何處蒼生思至今娟娟江漢月空照逐臣心
坐失金湯險搖搖翠蓋飛空聞八駿御不見六龍歸天
地干戈滿瀟湘鴻鴈稀漢宫秋夜月依舊照彤闈
崇陽道中作四首
我行江南春初見農事作及兹旅湖外秋稻半已穫隔
林聞晚舂藁秸積籬落童稚亦熙熙田家有餘樂
溪清石齒齒山遠木蒼蒼落日煙景暮西風粳稻香茂
林歸鳥雀平隰下牛羊月露浩如洗淒然欲結霜
承平無事久萬里盡農桑誰使干戈起坐令民物瘡關
河成阻絶京洛亦淒涼尚喜江湖外斯民遊樂康
連年兵甲興猶幸東南稔食足無叛民閭里得安枕傳
聞江淮間蝗旱今猶甚努力事燮調未寒心巳凛
宿巖頭寺
天氣沉隂廹季秋通城早發宿巖頭催寒小雨松桂濕
出岫孤雲嵌洞幽缾錫真還行脚債鉗鎚罕遇點胷儔
夜深雲散千峯月注目寒空獨倚樓
寓崇陽西山定林院有感二首
踰年去天闕長是寓僧廬雲水志方適軒裳情已䟱午
風吹茗椀夜月照牀書忘我兼忘世此生真有餘
清霜初入候落葉半辭柯歲晏遽如許時艱將若何關
山空歲月江漢自風波(闕)
巖桂二首
汲水養巖桂最憐風露香黃花金瑣碎碧葉玉光鋩却
憶七閩路有懷中隠堂相看久不厭氣味自難忘(閩中多此)
(木而余植於梁谿中隠堂凡數十本秋至開花香聞數里)
遠地見佳木依然如故人難當襌客意為折數枝新自
耐風霜早不慙蘭蕙春慇懃置瓶水寂寞伴閑身
教授鄭昌齡詩
雅望三朝第一流端如砥柱屹清秋愛君炯炯無他
志許國堂堂不自謀夢繞蒼龍新闕角涼生黃鶴舊
樓頭中興真主須真相未雪雙鑾恥未休
次韻鄭教授見寄
泛梗飄萍逐水流故人書到正霜秋扶顛拯溺多迂論
問舍求田更拙謀輦道淒涼沙磧外鉤陳寂寞楚江頭
(闕)
灌溪三詠(智閑禪師道場)
灌溪
道人卓錫使泉飛一𣲖清甘滿石陂誰識灌溪真境界
也知只見漚麻池
妙峯菴
結菴雄踞妙高峯孤秀巉然萬境通不見德雲空住處
却須相遇别峯中
清涼境界
松蘿蔭翳色蒼蒼盛夏南風草木香普願衆生無熱惱
不應身獨占清涼
題青龍興化禪院方丈
廓然丈室湛虚明地僻山空萬象清滴翠老杉清净色
鏘金流水妙圓聲慇懃禪客邀迎厚寂寞宰官身世輕
野鶴孤雲無不可會須還作二龍行(院在青龍山去黃龍不遠餘皆未到)
(故云)
聞山東盜所謂丁一箭者擁數萬衆臨江破黃州
官吏皆保武昌江湖間騷然未知備禦之策感
而賦詩
時危貴權謀盜賊本王臣招徠駕馭之自足張吾軍蠭
蠆固有毒犀象亦可馴恩威儻得所摩拊還其淳光武
制銅馬曹公用黃巾資其戰大敵且以蘇良民去年議
招撫乃以此義陳置司未閱月來者如屯雲奈何力沮
罷坐使復紛紛傳聞中原寇鐡馬動成羣虎兕出於柙
玉石同其焚京輔困抄掠遂及江湖濱東南久平定郡
縣無城闉天塹非不險誰與守要津古來重鎮地控扼
非其人小敵已震懼大者當何云人謀自回遹天意詎
不仁安得廽陽輝一令四海春
得諸季書報薛克寅范茂載胡仲儼皆物故感愴
有作
新故繼凋喪初非因荷戈波驚川閱水霜早葉辭柯世
上故人少錄中新鬼多浮生端若此傷感意如何
山居四感
鬭雀
翩翾啅噪繞高簷粒食枝棲安用貪怒鬭不知緣底事
敗毛輕毳落毿毿
戰蟻
欲雨山雲四面垂空庭蟻戰久相持只應薄伐檀蘿國
正是槐安獻捷時
噪蟬
修竹茂林山寺幽蟬聲如沸滿清秋吸風飲露無求世
嘒嘒何為噪不休
吟蛩
月露淒清濕草根寒蛩偏向夜深聞隨時感氣成悲怨
不是來銷逐客魂
山居四景
松風
歲晩蒼官鬢髮青回風披拂自悲鳴不容逐客多歸夢
故作江湖波浪聲
竹露
森然繞檻翠琅玕瘦節疎枝特地寒底事葉垂渾不舞
金風零露夜漙漙
嶺雲
玉潔煙輕一片深飄然出岫本無心孤飛遠映碧天去
也解重來為作霖
牎月
月出松林已半廊故開牎牖納清光嫦娥應訝年來瘦
千首新詩書滿牀
山居四適
酌酒
山禽喚覺不成眠興若長鯨吸百川滿酌甆甌當金盞
陶然便作酒中仙
烹茶
安眠飽食更何求只欠雲腴茗一甌龍鳳不須誇北苑
槍旗且與試中州
讀書
平生長作蠧書蟫老去猶資慰我心每到古人名節處
慨然掩卷一沉吟
焚香
假榻禪房夜寂然瓦爐石餅爇龍涎霏微縹緲根塵際
吸引方知鼻觀圓
山居四卉
拒霜
道人多種木芙蓉曉着清霜分外紅萬葉千花本何有
因空成色色成空
雞冠
昂然璀璨繞階除端似羣雄領衆雛只有一冠無别德
誰云魯國固多儒
菊
重陽旋覓菊花栽青蘂蕭疎殊未開我似陶潛正無酒
休將冷豔笑空罍
槿
步屧秋風見蕣華疏籬灼灼繞田家朝開暮落君休笑
縱使多時終委沙
淵聖皇帝賜寳劒生鐡花感而賦詩
靖康寇騎窺帝闉中原慘澹生煙塵帝謂細柳真將軍
緫兵欲使揮浮雲解賜寳劒御府珍魚腸盤屈松檜紋
縷金錯翠舟瑶琨剸截犀象如羔豚驅逐狂寇出邊垠
妖腰亂領徒紛紛龍吟蛟吼清夜聞乃知此物能通神
邇來杜門空念恩舊事誰復可共論今晨開匣觀龍文
鐡花繡澁蒼蘚㾗東南卑濕相蒸熏坐使三尺光鋩昏
安得礪砥來峨岷淬鋒歛鍔硎發新霜寒冰滑無皵皸
指麾尚可清妖氛願提此劔平戎獯犬羊雖衆氣可呑
手斬可汗羈可敦天旋日轉還兩君書銘却勒燕然勲
攄憤刷恥志乃伸壯懷聊可垂乾坤緹繡什襲傳仍昆
衛綰之賜何足云
讀東坡和淵明貧士詩寄諸子姪云重九俯邇樽
爼蕭然今余亦有此歎因次其韻將錄寄梁谿
諸弟以發數千里一笑
迂䟱得遠謫漂泊將何依區區一寸心未報三春暉歲
月不我與急景驚翻飛方看社鷰來又見霜鴻歸寬恩
尚廩祿未廹寒與饑荒山俯佳節九月誠可悲
淒涼寓僧舍寂寞坐松軒雖辭萬鍾祿尚未自灌園仲
尼猶在陳我厨晨有煙藜羹得一飽滴露味自研寒忩
寫周易更詠五千言儒生真可笑餓隠稱其賢
何以寫我意寄之朱絲琴鍾期久已死千古無知音棄
置不復彈調家難繹尋東籬採青蘂濁酒聊孤斟千駟
所不顧一斗誠可欽陶然又復醉誰識淵明心
骯髒老張鎬寂寞窮黔婁古人日已遠此意誰復酬墨
翟突不黔仲尼轍環周豈為一身計實懷四海憂沮溺
但躬耕吾豈斯人儔有酒且徑歸無酒不必求
佳晨廹九日旅食寓江干頗同謫僊人漂泊來銅官樽
爼可蕭條菊蘂漸可餐回風吹青松慘慘歲將寒但有
杯中物不愧簞瓢顔一觴復一詠明月窺禪關
自我去廊廟遠舉如飛蓬徇道敢懷祿謀身殊未工空
餘耿耿心不慚楚兩龔幸然諸季賢意氣與我同何當
恩聽歸兵息道路通却尋惠山路杖策得相從
我家梁谿上夢墮江湖州塊處無與語誰復為朋儔遠
懷作重陽置酒臨清流插花獨我少感物增離憂我亦
事杯杓阿宗相獻酬欲寄一枝菊川途方阻脩
次韻淵明九日閑居
天地一逆旅於焉寓此生羣隂慘將暮共愛九日名氣
清霜露肅天朗山川明月戶藹夜色風林颯秋聲東籬
菊有華可以延我齡采采金瑣碎泛此玉觴傾一醉遺
萬物况復軒裳榮淵明骨已朽千載同兹情時危丹砂
遠歲晏將何成
初寒
霜早風高寒氣萌可堪獨傍楚江行貂裘已敝蘇季子
葛屨更穿東郭生卯酒暈紅朝玉頰夜爐燃鼎沸松聲
妻孥千里應思我悵望牛衣此日情
蜜蜂
秋風淅淅桂花香花底山蜂採掇忙但得蜜成功用足
不辭辛苦與君嘗
病牛
耕犂千畝實千箱力盡筋疲誰復傷但願衆生皆得飽
不辭羸病卧殘陽
梁谿集卷二十
