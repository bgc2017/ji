梁谿集卷一百八宋李綱撰
書一
與了翁書與吳元中給事書
與許振叔顯謨書上王太宰論方寇書
上門下白侍郎書
與了翁書
某頓首拜啓提宫右司丈座下曩歲姑蘇獲奉誨語迨
今六年不果通問執事第勤瞻詠今者罪譴幸託仁里
因得詢問動静竊承寓居廬阜之側燕居甚休殊以為
慰暑溽比日不審體氣復何似伏惟尊候萬福某學識
淺陋荷上眷知擢處華近每愧無以補報萬一愚戇妄
發罪當誅殛上恩寬大不忍寘之斧鉞姑從薄謫且得
善地省咎念恩日深慚懼沙陽去鄕里不遠而溪山之
勝魚稻之饒為七閩最士夫漸先進之風多可語者罪
戾得此大過所望非幸會耶且置是事疎拙之性懵不
辨理惟是平日為信釋氏因循倥偬常恨未能徧讀其
書逮抵兹邑征商粗辦居多暇日適羅疇老修撰雜創
藏典緣事甚盛因與二三禪老結看經社以酬㝛昔之
志良自喜也然華藏廣博初心乍遊浩無涯涘譬猶泛
海不觀斗杓豈能了知所適之方而到彼岸竊聞吾丈
留心藏教有日矣以巨眼而閱靈文必有所深契者方
此待罪筦庫無緣趨造函丈以承緒餘願因便風略示
其要以為華藏指南則善財之參豈待南歴逹摩之旨
不從西來自利利他以所得者還為人說亦佛菩薩之
意也近於陳麟宣教處見華嚴閣記融事理為一門會
禪教為一法仰味至言深所歎服新著必多儻蒙垂示
一二以為後進發藥之資不勝幸甚拙惡四篇輙凂聽
覧以丐斤削正暑伏冀為道自重五月十一日某頓首
拜啓
與吳元中給事書
某頓首拜啓元中宫使給事台座便人至伏領春初所
賜教玩味再四如奉言色不勝感慰中夏暑溽不審比
日體氣復何似恭惟台候萬福某待罪沙陽行半年矣
省咎念恩日深愧懼所幸征商職事粗辦日有餘暇適
羅疇老修撰新創藏典因與一二禪老結看經社撮其
樞要隨即錄之此外間亦弄文墨以自娛適士人中有
鄧肅者頗有俊氣時與酬唱以盡溪山風月之美用是
不覺歲月之度第親年浸高遠去庭闈數千里外此情
如何蒙諭周悉非眷念之厚何以及此感服無已竊聞
復職計召還不晚矣中外所望非特拙者有覬於庇頼
也逹可北門之除頗協士論近道維揚相會必欵其論
如何信斯比報宫祠果能就閑完養數年甚善不知卜
居何地因書幸致意未果修問見素纔得從官遂爾物
故人世浮脆如幻如夢無可戀着觀此益使人灰心耳
如人飲水冷煖自知如人登山各自努力嘗以此語獻
于左右願留意近著八篇輙錄去以發千里一笑有未
然者幸以見教未有瞻晤之期惟冀為道為民自重謹
奉啓承動靜五月二十八日某頓首
與許振叔顯謨書
某頓首振叔知府顯謨尊兄專人來特辱教賜殊荷眷
意竊審郡事多暇為况甚休尤慰瞻跂比日暑溽伏惟
台候萬褔某待罪貶所託庇如昨征商之餘日得觀閱
藏教留心空門以洗三十八年之非此外頗亦繙經史
弄筆硯聊以自慰邑官為具舫搆閣以盡一邑溪山之
勝時時登臨一觴一詠有足樂者士人中有鄧肅者頗
俊爽間與酬唱有鄧覿者其家好士喜具盤饌有鄧密
者喜種花雖殊方絶域者圃中色色有之時以來供有
陳漸者深於經術議論淵源可聽而疇老修撰晚年畱
意内典不為今之禪流莽蕩不可窮究葛藤戲論家有
園池竹木森然時得遊從其間清談終日觀此數事豈
復有流落之歎第親年高矣遠去庭闈未有歸期此懷
何已異時儻蒙恩貸得歸養親當遂屏跡山林以求素
志幅巾杖屨同為惠山之遊以畢此生第恐振叔方為
世緣挽留未暇從我耳如何吳元中近得書趣尚可喜
昨過維揚相會差欵否何深之知比經從去冬道姑蘇
邂逅虎邱為一日之欵歴落如故同時放逐已有得宫
祠者非久可還否見素纔得從官便入鬼錄人生如此
亦可觀矣雖有久近竟亦何較今人但知營營以厚其
生初無一念以善其死溘然之後平日所耽戀者無一
可得而所造諸業隨念現前散入諸趣可不懼耶用是
益知空門真所依歸者振叔畱意於此久矣頃雖欵會
因循未能深叩所以有可垂教願無吝焉近文四篇謾
資一笑正暑切冀為時自重揮汗布此殊不周謹五月
二十八日某頓首
上王太宰論方寇書
宣和三年正月日某頓首再拜少保太宰相公閣下某
愚陋無取昨者誤蒙識擢備員左史侍清光者幾一年
常愧無以補萬分之一妄論水事罪當誅殛上恩涵覆
不忍寘之斧鉞姑從薄謫夙夜循省感懼交深今兹又
緣赦宥與牽復之列獲遂歸養仰戴天地父母之賜銘
鏤肌骨未知死所此盖伏遇太宰相公以道佐天子務
崇寬大洗垢滌瑕許之自新致兹狂狷亦與甄錄佩服
盛德何敢弭忘某自去冬承吏部符罷任起離閩中將
道浙東省親毗陵行次上饒適聞睦州方寇猖獗道路
不通遂由江東泛舟以歸又値黟歙失守郡縣驚擾間
關險阻獲達金陵出於天幸然某遲迴饒信諸郡者凡
兩月餘於方寇事親見探報及得於傳聞實為詳悉日
夜慮之至熟竊不勝憤懣深懼州郡部使者不以實聞
朝廷設有奏報不過告急乞兵為自完之策拘於吏文
陳迹不盡至於東南大計與夫破賊之謀初未嘗及也
恭惟相公得君當國以身任天下之重而某平日荷知
遇之厚不後他人輙敢具所聞及區區管見冐昧鈞聽
伏幸裁察方寇初作據邦源村地枕歙睦之境怙險憑
阻脅從烏合之衆不過千餘人耳當是時江浙屯兵要
害之地以強弓勁弩守之使虜掠者不得出從亂者不
得入不旬月間糧竭衆離賊可談笑縛也統兵於浙者
不知出此其初輕敵而欲速成功悉驅巡尉深擣巢穴
則為所敗其後賊以虜掠致師官軍追之墮其計中則
又敗自兩失利之後士氣不振統兵者有怯敵之心悉
聚浙兵屯於青溪距賊巢穴者六十里先遣保甲營木
寨掘壕塹然後進師一旦為賊所乘向之木寨適足以
為火攻之資弓矢不及施器杖不及用束手受戮一掃
而盡賊氣旣銳莫之沮遏遂焚青溪諸邑以及睦州其
後又破富陽諸邑敗官軍於陸和寺設疑兵自江乘潮
而下統兵者悉衆捍之賊由山徑擣虛以入遂陷錢塘
此則浙兵措置失律之過也黟歙距賊巢穴八十里屯
兵數千以捍賊衝適守臣憲司移易罷去舊者旣去官
新者未到任雖有將兵莫相統一賊衆出没虜掠村落
去郡十數里間視之恬然莫有與之敵者一旦卒然逼
郡城姦細為之内應兵火四起乃始出鬭已無及矣夫
以去賊巢穴之近而自賊作以來曾不為城壁壕塹守
禦之具至使陵踐如入無人之境諸邑靡然皆為所破
此則黟歙豫備不嚴之過也夫歙睦錢塘者東南劇郡
生齒衆多財賦充衍士大夫之淵藪也狂賊乘間而作
不旬月而陷兩州一督府縣邑以十數無辜之民横被
屠戮官司府庫皆為掩有士大夫之家碎於賊手而姦
惡無賴之徒雜然從之自為得計兇㷔寖熾江浙為之
震動可不為之痛憤哉伏以國家承平之久東南之民
習於治安不識兵革垂二百年郡縣弛備率無城郭將
不知兵兵不知戰是以狂賊竊發官兵疲懦望風奔北
居民遷徙莫有固心官吏往往亦為遯逃之計無足怪
者然東南者天下之腹心也江浙者又東南之腹心也
歙睦錢塘者又江浙之腹心也國家以養兵為重而養
之之具金繒穀粟轉江通漕盡在東南由歙以之瀕江
諸郡不數百里由杭睦以跨浙東西亦不數百里旬月
以來又不知其變動如何良可寒心得不為之深計而
早慮哉為今之計破賊之策大槩有三一曰審地勢二
曰遣重兵三曰擇良帥江東地勢近賊巢穴莫便於宣
二浙地勢近賊巢穴莫便於杭杭雖為賊所陷然傳聞
淮甸之師繼至賊巳棄城而去設使不去亦當力爭命
帥屯兵於二郡因利乘便收復睦歙使賊還保巢穴不
敢放肆然後殄滅可期若夫散兵他郡地遠而力分未
見其利此必審地勢之策也江浙之兵屢為賊敗士氣
凋索不可復用其勢必起兵他路及遣畿甸之師以臨
之一以張軍勢二以安民心三以沮賊氣惟遣兵多則
見功速雖暫有所費不得而惜此必遣重兵之策也國
朝以來號為劇賊者儂智高之於邕王則之於貝耳當
時帥師以破智高者則狄武襄公青文潞公彦博也二
公者威信素著故能節制將士使之用命破賊於旬月
之間今方寇悖亂僭逆殘陷州縣又非智高則之比自
非選用曾任邊帥素有威名方略之人付以兵柄未易
成功此擇良帥之策也得良帥總重兵以臨要地又當
許其便宜從事不從中制摧鋒陷陣者信賞犇亡敗衂
者必誅料敵制勝以蕩覆其巢穴然後賊可指日而平
也又有不可緩者江浙之間頻年水旱民力凋耗加以
狂賊竊發州縣追呼騷擾不勝其困宜下寬大之詔凡
鄰賊州縣科率調度不急之務一切權罷積欠逋負權
行倚閣出禁帑截上供錢穀以給軍資使民曉然知朝
廷德澤策無先於此者夫天下猶之一身瘡痏即吾之
肌肉也盗賊即吾之民也民愚無知初雖脅從啗以所
欲貨財可掠而有婦女可虜而得仇怨可起而報平日
束於法而不敢為者皆公然得為之無怪其徒之浸多
而樂為之用也善治瘡痏者毋使浸淫善制盗賊者毋
使滋蔓滋蔓難圖皆起於忽之以為不足慮此不可不
察也恭惟相公仰被聖天子之所眷倚俯為四海之所
具瞻獨秉鈞衡之初狂賊偶發適當是時然則安宗社
褔生靈立太平之基者當自破此賊始幸望留意毋忽
夫通天下之志者莫如言方今世故豈可一二指陳惟
通言路使人之得盡其心而畢其說是者從之非者置
之而不加罪衆志畢陳可以不勞而成天下功况於盗
賊何足翦滅哉必欲通天下之言願自某此書始亦嘗
致書執政與此互見伏惟燮調之暇試取觀之有可以
禆廟堂之末議者竊冀不以人廢言也干冐威嚴無任
惶恐戰越之至某頓首再拜
上門下白侍郎書
宣和三年正月日某頓首再拜門下侍郎閣下某竊以
東南習於治安之久兵民不知金革之事郡縣初無城
池之守狂賊竊發擾吾腹心有不可不慮者而某罪戾
之跡幸蒙赦宥歸自閩中道出江浙詢聞甚詳思慮至
熟敢私布于左右以備採擇之萬一方寇者本狂愚無
知之人傳習妖教假神竒以惑衆遂謀僭逆然有狡獪
姦人為之輔翼悉假古人名號以自隱莫知其為誰何
憑負險阻脅誘烏合亡命之徒建號改年妄相稱諭其
初不過劫掠村落運致資糧倔強巢穴以苟歲月耳偶
値浙兵措置失宜屢戰屢北賊遂猖獗某在饒信親見
探報觀其行兵狙詐百出侮官軍於掌股之上竊意未
易制禦不旬月間果陷歙睦錢塘焚蕩縣邑以十數江
浙為之騷動此豈可不為之慮而猶以常寇待之哉譬
猶火燎于原必絶其道乃可撲滅今賊勢鴟張兇焰浸
熾憑陵州縣如入無人之境莫有沮遏之者其勢必擇
良帥遣重兵以據要害之地運籌决勝折其角牙制其
奔逸收復所陷州縣使賊畏縮退保巢穴兩路併力鋤
其根原則撲滅之期自可指日而定也要害之地江東
莫如宣兩浙莫如杭杭雖為賊所陷傳聞淮甸之兵繼
至賊已棄城而去設使不去亦當力爭命帥遣兵以據
宣則江東諸郡皆有所恃而進可以取歙命帥遣兵以
據杭則兩浙諸郡皆有所恃而進可以取睦得歙睦則
賊之巢穴可俯而窺矣夫有兵而無帥與無兵同有帥
而無節制與無帥同方今江浙之兵率皆挫衂不可復
用必煩朝廷以虎符起畿甸及他路之兵以臨之然不
為之擇威信素著曉兵事有方略者為之帥則遣兵雖
多未必有所補也或以謂盗賊竊發不足命帥則國朝
以來劇賊如儂智高王則不過據一郡當時命帥以討
之者狄武襄公青文潞公彦博也矧今方寇悖逆僭亂
攻陷州縣殺掠兵民聲勢又非二賊之比豈委任一二
監司郡守不知兵者所能殄滅哉誠得良帥總重兵許
以便宜從事節制嚴而號令明江浙合勢如首尾之相
應將士協力如臂指之相使信賞必誅以作士氣而摧
賊鋒左剪右屠轉戰逐北則此賊不足平也朝廷立賞
格以捕賊每名若干此止可以得小盗耳今方寇兇徒
以鉅萬計所陷州縣府庫倉廩民間物力悉皆掩有財
足以聚衆力足以使人恐未易以立賞捕也為今之策
莫若用邊賞之法除渠魁及為之輔而有名號者重賞
以搆之外自餘一切計首虜以受功以陷陣克敵敢鬭
者為上則將士勸矣賊以區區脅從烏合之衆而能敗
官軍陷州縣者以其敢殺戮忘生而不畏死也吾之將
士率皆欲全軀而保妻子以謂與賊鬭者必死而臨敵
遯逃者可生雖有堅甲利兵安能使之破賊哉為今之
策莫若一以軍法從事逗撓奔北者必誅使之進與賊
鬭猶有生理退而遯逃有死無赦以首爭首以力搏力
而人自為戰則賊可破矣誅賞者驅將士於矢石用命
戮力之大柄誠得良帥而付之雖懦夫疲卒且將化為
精銳矣此不可不察也恭惟朝廷畱意西北所以折衝
禦侮者甚備然自今觀之西北不足憂而江浙為可慮
何哉西北高城深池樓櫓相望強將悍卒習於戰陣卒
然戎狄驚邊徼靡封疆吾有以待之未足為深患也故
自西鄙用師以來夏人每傾國入寇者屢矣曷嘗有失
郡縣之患哉江浙治安垂二百年州縣苟且城池弛備
百姓閑逸官兵偷惰目不識旌旗之色耳不聞金鼓之
音一旦狂賊竊發望風奔潰名郡劇邑談笑取之萬有
一浸淫滋蔓歴時愈久其勢必貽朝廷東顧之憂可不
為之深慮哉伏望門下侍郎以一方生靈為念因進對
間詳以此聞所謂賊不可忽而命帥遣兵據要害以圖
進討不可緩者使狂悖之寇勦殄有期東南之民安堵
無患天下不勝幸甚某庸陋不材素荷知遇敢緣國事輒
布腹心以禆廟筭之萬一亦嘗致書宰執與此互見幸
試取而觀之恕其狂誖干冒威嚴無任惶懼戰越之至
某頓首再拜
梁谿集卷一百八
