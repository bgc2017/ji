梁谿集卷一百一宋李綱撰
表劄奏議六十三
條具防冬利害事件奏狀
乞施行余應求張觷捕盜功效奏狀
乞施行修城官吏奏狀
謝提舉臨安府洞霄宫表
條具防冬利害事件奏狀
契勘臣近累具奏聞以衰老疾病難當方面委寄乞罷
帥權除一宫觀差遣或許守本官致仕伏蒙聖慈降詔
不允仍令依累降指揮不得再有陳請感戴天恩涕泗
横集臣雖衰病敢不黽勉自力用忘疾憊以圖報萬一
然臣所管江西一路實為上流輔翼建康駐蹕之所蔽
障閩廣接連荆湖自江以北控引淮西去偽境不遠豫
章九江興國三郡緜地千餘里皆係要害去處虔吉筠
袁等州素産盜賊蜂屯蟻聚千百為群不可勝計而自
近年以來帥司所統軍馬盡為諸將之所兼并器甲錢
粮席卷一空臣到任之初蒙朝廷差到申世景一軍纔
千餘人比因盜賊猖獗又蒙指揮添差李貴步諒軍馬
人亦是不多仰頼朝廷威靈兩年之間招捕群寇凡數
十火幾數萬人逆者誅鋤順者惠來幸悉寧謐惟是防
冬以捍大敵之具闕然未備誠可寒心近日探報敵人
增兵駐陳蔡潁昌臨汝諸郡與舒蘄光黃對境相望間
遣步騎渡淮作過未有重兵可以捍禦九江興國㳂江
一帶又無精卒為之控扼新經酈瓊之變藩籬疎缺人
心動搖萬有一穴騎奔衝有南牧之意何以待之今年
防冬非去年比而本路空虚軍馬單弱與去年無異如
臣一介書生蹤跡孤遠豈敢虚任重責積憂成疾恐誤
國事屢此乞身非得巳也今者既蒙聖恩未忍棄捐尚
使待罪藩方以備驅策自非投誠控告君父洞照幾微
審量事勢摘那兵將假以權宜使得竭犬馬之力圖尺
寸之報則何以仰副使令庶無罪悔敢陳愚懇冐瀆天
聰伏望聖慈曲賜矜察特從所請所有防冬合行事件
謹畫一條具下項
一本路或為賊馬侵犯理當隨宜措置倉卒緩急之
際有難待奏報者欲乞應防冬事件特許臣以便宜
施行訖奏聞
一本路元置安撫制置大使司差兵二萬人近年撥
付都督府及分隸諸將湍奔矢往并無留者雖蒙差
到申世景李貴步諒軍馬人數不多又以虔吉筠袁
等州盜賊殘黨之故分屯彈壓不可輟那目今防冬
之際勾集使喚全然缺乏夫以一路十餘州數千里
之地與敵相隣日夜窺伺防守之職責在帥司而不
畀以重兵徒有其名而無其實雖使廉頗李牧為帥
亦不能有所施設而欲付一衰病書生使之談笑却
敵安能有濟倘或兵將足用使令不之臣雖不才殫
竭駑鈍臨機制變庶幾尚可為朝廷獨當一面以保
上流不能則繼之以死所甘心焉無兵將虚受重責
一死雖小臣實惜之至於敵至而避懷印遠遯但為
身謀不為國計則非臣之素志也伏望聖慈特降睿
旨差撥可用軍馬五七千人與見管之兵相兼使喚
庶幾不致誤國方朝廷新失淮西之兵非不知缺乏
兵將然摘那應副於當用之處有不可已者伏望留
神幸察
一本路江州最為重地自昔六朝皆屯大兵擇名臣
以居之吳則陸遜東晉則温嶠陶侃誠以控扼上流
不可與他郡比也方今車駕駐驆建康九江尤為要
害雖嘗降旨令岳飛分兵屯泊至今未聞有至者夫
兵貴合不貴分此特兵家常勢至於要害之地當分
兵控扼使敵人不敢窺伺所謂先人有奪人之心豈
可執哉近年九江為馬進所據朝廷遣大兵攻討幾
半年僅能克之今舒蘄光黃並無捍蔽使敵騎奔突
占據九江則江東西必大震擾其為患非淺淺也伏
望聖慈特降親筆趣飛分兵疾速依近降指揮屯駐
江池以固上流之勢事不可緩
一東北流移之人布滿江西其間多少壯可用者無
業可歸廹於饑寒類多失所朝廷近降指揮令招充
闕額禁軍誠為得策然必令刺填洪州軍額一隸軍
籍卒無脱期非人情所樂遂致無願就者深慮轉徙
溝壑或流為盜賊誠可矜憫伏望聖慈特降睿旨許
令招民充義兵只刺手背日加訓練聽本司使喚所
有錢粮本司自行應副支給候遇防冬具人數申取
朝廷指揮實為利便
一田邦直一軍五百餘人元係本司軍馬昨緣本司
兼蘄黃等州宣撫使差往蘄州駐劄錢粮之類並依
本司應副近來差屯光黃州又得探報就移廬州屯
駐淮西既屯重兵邦直之兵人數不多必不藉此本
司得之可以增重兵勢分布使喚伏望聖慈特降睿
旨將田邦直一軍撥還本司實為利便
一本司昨得朝廷指揮許置都統制一員遇有賊盜
會合廣東福建軍馬並聽節制近據廣東統制官韓
京申見令將官曹紹統所部兵七百人在循州興寧
縣駐劄聽候使喚又據福建統制官王進申見統所
部軍馬在汀州駐劄兩界首見無盜賊皆去本路不
遠伏望聖慈特降睿旨許臣勾抽使喚候過防冬發
回逐路
一本司年例蒙朝廷支降錢十萬貫應副防冬支用
去年防冬不敢紊煩朝廷今年防冬非去年比竊慮
緩急缺乏無以支梧緣本司見有朝廷出賣茶引錢
伏望聖慈特降睿旨許依年例於茶引錢内應副庶
幾不致悞事
一洪州月支官兵粮米七千餘石歲支八萬五千餘
石除正苖米盡數起發上供外本州所得耗米等支
用僅及其半去年蒙朝廷支撥二萬石尚猶侵用過
上供米一萬二千餘石已具奏聞乞行銷破今年秋
旱差官檢踏放數不少又有閏月支費益多已具奏
聞乞依去年例於上供米内支撥應副外更乞添支
二萬石伏望聖慈特降睿旨支撥施行
一防冬之際全藉有以激勸將士使之用命伏望聖
慈特降睿旨給降從義郎至承信郎告各五道進武
校尉至進勇副尉綾紙各十道付本司收管遇有實
立功效之人畫時書填給付候過防冬具用過數目
繳申朝廷其立功官高之人别具功狀保明供申聽
候朝廷指揮
一江州舊屬江東朝廷以與洪州相為表裏割隸江
西誠為利便惟南康軍建昌縣間於江州洪州之間
犬牙相錯不屬本路每遇防冬之際措置斥堠濟渡
軍馬難於號令深屬不便伏望聖慈特降睿旨許令
南康軍及建昌縣兼聽本司節制庶幾不致缺誤
右謹件如前謹錄奏聞伏候勑旨
貼黃
臣契勘建炎三年突騎自武昌渡江侵犯江西當時
但為退避之計宫省既行帥臣亦遯兵民莫有統率
之者遂致洪州殘破最為惨酷撫吉筠袁皆被其害
紹興元年李成馬進占據九江自筠及洪賊勢猖獗
朝廷命將帥統重兵以破之賊馬遠遯保全一路以
至今日由是觀之退避之與進討其效可見今本路
自兵火之後六七年間涵養休息漸復承平舊觀萬
一寇偽乘間南牧欲退避則不可欲進討則無兵不
知朝廷使臣何以處之委一路生靈及財賦根本之
地置而不恤使寇偽得以占據未見其可也若謂賊
未必來及淮上有兵如去冬之捷雖來未必能南渡
皆出僥倖僥倖豈可數哉如臣畫一所陳皆防冬所
不可闕及審度朝廷可以應副者方敢冒昧以聞伏
望聖慈與三四大臣熟議早降指揮如朝廷以為不
必遣兵實難虚受重責乞檢會臣累奏所乞或先次
黜責施行伏望睿察
臣契勘近據探報壽春府光州皆有賊馬渡淮前來
作過稱係孔彦舟王孤角等軍馬委是警急所乞兵
將伏望速降睿旨差撥或旋次起發前來應副分擘
使喚伏乞聖察
乞施行余應求張觷捕盜功效奏狀
勘會本路虔吉等州管下昨來不住有兇徒結集羣衆
肆行警劫鄉村殘破縣道逼近州城潰散廵尉官兵殺
死知縣及捕盜官猖獗作過臣節次遣發兵將及關牒
提刑司官同共督責諸州措置招捕過大小頭項賊火
六十餘件已行開具申奏朝廷訖契勘本路提點刑獄
公事余應求虔州張觷自到任以來夙夜究心同共恊
力措置施設方略遣兵殺獲兇賊劉宣温鐡彈羅十二
劉四花魏照等賊徒及生擒賊首劉宣劉洪并招安到
久不獲敗賊首周十隆謝小鬼頼十九丁二十一劉動
天謝先謝聰羅動天尹寶張大閑方叔公等頭項火數
不少目即本路惟吉袁州抵接湖南界及虔州僻遠去
處尚有些少敗殘徒黨已遣兵前去招捕外今來盜賊
委是衰息所有逐官備見宣力委有功效欲望聖慈詳
酌特降睿旨施行
乞施行修城官吏奏狀
勘會先奉聖旨指揮令逐路帥司督責所屬州軍專委
守貳各行點檢城壁若城大難以因舊修築仰隨宜减
蹙務要省便臣尋契勘洪州城池自建炎三年十月内
經金人殘破之後不曾修治城壁摧毁壕塹堙塞并無
樓櫓器具兼城北一帶皆無居民盡是荒閒田土地步
闊遠又城外積沙高與城齊可以下瞰城中緩急難以
防守恭依前項聖旨指揮相度到合行裁减自洪喬門
至崇和門取直修築新城門撅壕塹卻將舊城裁减充
防捍江水堤岸臣一面兊那本司錢物計置材植塼灰
等物料於諸州刷壯城兵士量行差撥及本州壯城廂
軍并於洪州管下縣分應干僧寺道觀有常住物業者
紐計税錢量差夫力各日支破口食錢米相兼工役已
節次具因依奏聞去後續准朝廷支降空名承信告一
十道助教勑二十二道應副變轉支用自紹興七年正
月初五起工創新截築城身長七百一十二丈五尺根
基闊二丈五尺面收闊一丈八尺并護膝牆女頭通高
二丈二尺表裏並用塼裹砌及墁砌城面砲臺墁道甕
城亦係用塼裹砌計用過新磚一百餘萬並係置窑燒
變並令窑戶斷撲供應及於城外開撅週廽壕河計長
七百一十二丈五尺面闊六丈深一丈六尺并造到馬
面敵樓大小共一百餘座計六百六十餘間及計備城
上要用防城器具笓籬牌狗脚木砲坐檑木等修盖諸
城門樓一十一座甕城兩所釣橋四座防城器具庫屋
兩處計四十間並皆齊備據都壕寨官申十一月十五
日修城畢工巳將寺觀人夫等犒設放散其有所用錢
粮收買塼灰木植等物盡係本司措置應副並無一事
一件取於民間所有首尾宣力官吏欲望朝廷詳酌施
行謹具如後須至奏聞者
提舉官
武功大夫特差權發遣江南西路兵馬鈴轄洪
州駐劄武登
左朝奉大夫通判洪州軍州事崔耀卿
左朝奉郎權通判洪州軍州事李刹用
都壕寨官武節郎杜觀
製造樓櫓防城器具及受給錢粮官
武功大夫忠州防禦使前洪州兵馬都監時光
祖
武功郎江南西路安撫制置大使司准備將領
張復
受給塼木器具官
下班秪應蕭安張道
部役官
從義郎白惇智
忠翊郎孫臯
成忠郎周端
保義郎蘭浩
進義校尉張福
下班秪應張唬
進武副尉郝敏
本司點檢文字
進武副尉楊安中
保義郎雷德成
主行人吏四名
張京何琳陳光祖湯頔
右謹件狀如前謹錄奏聞
謝提舉臨安府洞霄宫表
臣某言伏奉勑命除臣提舉臨安府洞霄宫巳望闕謝
恩祗受訖者分閫踰年莫著蕃宣之效奉祠得請曲蒙
覆護之恩感涕無從兢慙罔措中謝伏念臣誤膺器使
素乏材能徒有憂國愛君之心曾無周身防患之術囊
封上達每罄愚忠函詔俯頒屢叨睿奬夫何抵忤自取
悔尤嘖有煩言愧瀆盖高之德事無實狀難當溢惡之
辭豈敢辨明但祈照察茲盖伏遇皇帝陛下以慈為寶
體道宅心推善貸之深仁擴納汙之宏度致茲盛德施
及孤蹤臣敢不省循致謗之由克謹保身之戒攀援望
絶方屏跡於山林祝頌誠深願憑因於香火
梁溪集卷一百一
