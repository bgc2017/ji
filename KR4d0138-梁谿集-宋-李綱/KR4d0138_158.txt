梁谿集卷一百五十八宋李綱撰
答
答賓勞
釋
釋疑
辯
華山辯
對
釣者對
答賓勞
賓勞主人曰蓋聞士生於世不逢則已苟逢其時則必
下收衆譽上結主知舒翹揚英發策吐竒隨勢如轉圜
應變如發機默于所當默為於所當為服冕乘軒衣繡
執珪澤被九族榮耀一時今子奮身寒苦遭世隆昌歴
金門上玉堂載筆螭㘭日侍清光曾不能結舌鉗口循
默自守功名富貴計日可取顧乃犯忌觸諱志闊論疏
效長孺之妄發類平仲之退趨幸蒙寬恩薄謫坤隅倥
偬筦庫沈迷簿書曾不愧悔色澤膚腴何其謀身之拙
而執心之愚乎子殆病矣我其勞諸主人隱几囅然笑
而答之曰若子之言無自而可我將勞子而子有何勞
于我也尊尊而君卑卑而臣君臣之義人之大倫襲爵
履位上下以際各盡其道非相為賜故獻言而計效者
臣也聽言而出治者君也忠臣不避死以立節志士不
求生以害仁知致其在我者而巳及其成功則天也昔
者呂望興周於屠釣伊尹干湯以鼎俎寗戚悦齊桓於
飯牛百里奚得秦穆公于五羖馮唐以立談而感文千
秋以片言而悟武馬周由草茅而合太宗婁敬脱輓輅
而說高祖收功當年垂譽千古今予人雖微而屢蒙于
擢用位雖卑而接武于侍從與聞國論職書言動儻遇
事而緘默戀爵禄之榮寵雖保身之計得將獲罪于天
之是恐觀于古人槩可考焉舜命臣以弼違孔立教于
犯顔周設官以詔媺而諫惡軻著書以陳善而責難西
旅貢獒而召保訓太廟納鼎而臧孫言其驟諫如趙盾
其強諫如鬻拳時運而往風流猶傳或伏蒲以移晷或
還笏而歸田上足可躡帝裾可牽或額叩于龍墀或血
汚于車輪斧鉞在後鼎鑊在前咸蹈禍而無悔豈邀福于
未然前者仆矣後者繼㫋輕一死於鴻毛安天下於泰
山故能使當世之主勉強以聽感動而悛或藏斷罟以
志良諗或存折檻以旌直臣是以士頗得行其道而振
其氣雖匹夫之賤而有所伸雖萬乘之尊而有所畏衛
先王之正道立天下之公議底生民之大福為社稷之
長計夫然後士為可貴也今則不然上有仁聖願治之
君下無骨骾敢言之臣其曠大之度寬隆之德天覆地
載海涵春澤假狂妄之或聞罪不過于黜謫靡聞抗論
危言之士誅戮以竄殛也而士咸伈伈睍睍拘拘戚戚
取容媕阿擬步踧踖翕肩蓄縮卷舌噤默觀時低昂逐
勢反側保寵禄以饕富貴其視天下漠然如越人視秦
人之肥瘠譬猶仗下之馬韝上之鷹飽毛血而不搏飫
芻豆而不鳴俗日益媮士日益輕其何以功利社稷而
紀綱朝廷乎今子惜我以功名富貴之失病我以筦庫
簿書之繁以此見勞又或不然以展禽之仁三仕而三
黜以仲尼之聖委吏而乘田魯連抗志于蹈海仲子辭
榮而灌園子雲不能汲汲而執戟望之不肯碌碌而抱
關士各有志語不同年以此易彼未知孰賢予雖負於
罪戾猶得齒于官聯職事粗辦逸居飽餐入則左圖而
右史出則前溪而後山從吾所好其何適而不安也且
予聞之天廽地游日居月諸塵跡俯仰急景須臾藹馳
空之野馬忽過隙之白駒旅浮生于萬世寄眇質于八
區守滿堂之金玉眷強名之妻孥節概不立道義缺如
自昔冨貴而磨滅者不知其幾何咸梗莽而邱墟方竊
竊然自以為智不亦愚乎且夫禍福倚伏變化杳冥震
盪回薄未嘗暫停彼秋之搖落為春之敷榮彼冬之凛
冽為夏之歊蒸霽極則雨兮晦極則明剥終則賁兮否
終則傾管仲射鈎兮卒為仲父傅說胥靡兮乃相武丁
體道出處因時止行窮非我病逹非我榮雖死生不足
以動心又何富貴之與功名抑又聞之道貴常虛物禁
太盛富為怨府貴為禍柄隙不在大力難久勝德裕釁
兆于奉策霍氏禍萌于驂乘與其一跌而赤族曷若退
居閒處樂天而知命予方築室山林買舟江湖冀蒙貸
宥得歸故廬樂惠山之泉石友梁谿之龜魚圃有松竹
几有詩書晩食當肉安步當車玩意寂寞遊心物初以
此終身又安知榮辱利害之所如也若夫方朔以滑稽
而玩世欽明以奸諛而託儒主父願烹于五鼎伯倫寄
傲于一壺商鞅挾三策以鑽孝公終軍請長纓而繫匈
奴韓非立言于五蠧孤憤之說蘇秦勵志于捭闔揣摩
之書僕誠不能與數子者並故默然獨守吾之拙愚
釋
釋疑
宣和改元夏六月京師大水自都城之西渺如江湖不
見涯涘踰汴堤循顧子門以及北郊浸辟雍蕩玉津園
以及藉田漂溺廬舍人畜不可勝計于是諸門悉上藉
新城以為固獨東方門南界汴堤北距夷門山水所不
及而去都城十餘里决汴渠灌田野間以殺水勢于是
漕運不通而畿甸悉罹水患矣先是暴雨有異物形如
龍蛇自雨中降獲而殺之識者以為水祥已而果然予
時偹員左史心獨異之竊觀主上降詔遣使所以憂勞
者甚厚在位者緣此必有發憤納忠之人乃寂不聞愚
戇不能自已因奏疏論列大意以為祖宗都汴百有五
十餘載未嘗少有變故今事起倉卒邇遠驚懼誠大異
也夫變異不虚發必有感召之因灾害未易弭必有銷
伏之策宜寅畏天戒招徕讜言修祖宗故事以慰天下
之望且請因侍立許直前奏事以盡區區所欲言者時
十有三日也疏奏屏息以俟而是日無命翌旦造朝侍
立如常儀既而宰執奏事班退傳旨閤門令先退不復
得對因上章待罪遂有沙陽之謫客有獻疑者曰有官
守有言責子以記注為職無言責而論事非侵官乎予
應之曰古之為臣者皆可以有言于君故有師箴瞍賦
矇誦百工諫近臣盡規之義後世官守言責既分則獨
執政大臣侍從論思獻納之官與夫任臺諫之職者可
以言天下事左右史雖卑然日侍天子清光以記言動
居兩省綴侍從末班遇所當論者論之乃其職也曷為
侵官昔唐魏謩由右補闕遷起居舍人文宗謂之曰事
有不當毋嫌論奏謩對臣頃為諫官故得有所陳今則
記言動不敢侵官帝曰兩省属皆可議朝廷事而毋辭
也祖宗之制雖舘職許論事况左右史乎馮京范仲淹
皆以左右史論事罷去唐介文彦博相與廷辯則蔡㐮
直前論之以所論不當為罪則有矣未聞以侵官為罪
也子曷不責今之不言而曠官者顧乃責我以侵官也
客曰然則近世任此職曷為無論事者予應之曰左右
史去侍從一間耳幸而不以罪去給札召試則進居侍
從之列今人以得侍從為榮故例為循默以俟遷耳客
曰然則吾子何不為之意有所蓄姑俟他日未晩也予
應之曰是何言與人臣以利為心者可與事君也乎哉
貪位慕禄遇事循默而不敢言非以利為心歟以利為
心則亦無所不至矣且士氣不振久矣在下者惟知爵
禄之可貴而決性命之情以爭之在上者惟知以爵禄
足以籠天下之士而視外廷之臣蔑如也予為此懼竊
不自量欲以區區之身而救一時之弊豈苟然哉况夫
以左右史為未可言而必待侍從以侍從為未可言而
必待執政以執政為未可言而必待宰相以宰相為未
可言而又必待其時則果何時而可以言耶此特保富
貴為妻孥計者之論耳未可與語以道事君之說也客
曰當其可之謂時故言于可言之時則從言于不可言
之時則凶今子之言時乎予應之曰當其可者謂當夫
事之可者也當夫事之可則為時故時然後言人不厭
其言如必待其時之可則龍逢比干之徒當為罪人矣
昔之君子於邦有道則危言危行故鯁直之論必陳于
聖明之主而防患之說必出于治安之世禹之戒舜以
無若丹朱傲惟慢遊是好太保之訓武王以不矜細行
終累大德以帝舜武王而其臣之所告者若此何哉愛
君之誠深則納君之言切故也客曰子之職當言而時
可言則吾既得聞命矣敢問子之言曰變異不虚發必
有感召之因灾害未易弭必有銷伏之策夫灾異之說
起于漢儒今子之言若是揆于吾聖人之學得無戾乎
予應之曰昔高宗有雉雊之異而祖已訓王以先格王
正厥事宣王遇旱暵之灾側身修行而王化復行孔子
作春秋于灾異必書所以謹天戒也漢儒乃附會而為
之說牽合穿鑿使人難信此所以得罪于聖人若夫遇
災而懼正厥事以謹天戒乃吾聖人之旨也何戾之有
客曰借使子得請而直前則所論者將何為予應之曰
孟子不云乎一正君而國定矣所謂正者豈事事而為
之哉特在夫心術之間耳兹事體大未可以立談判也
客愕然曰曩也我有疑于子今聞子之言渙然冰釋矣
因叙其語以為釋疑
辯
華山辯
五嶽之名若岱宗為告代之所嵩處中而特高衡居下
而適平其理皆可以意推獨華山命名之義最為難曉
字說謂華西方嶽也故指所生物與琥同意說者曰白
虎通謂少隂生華夫物以春華故素問言天地氣交萬
物華實西方乃揫歛之地何華之有說者又曰華山有
蓮華峰其上生蓮華退之詩所謂太華峰頭玉井蓮是
也指所生物因是得名夫草木之華皆華也何獨取夫
蓮華而謂之華哉竊嘗疑此說以為未然元符間予遊
西過華隂縱觀太華自平地斗起數萬仞氣象雄偉與
衆山之邐迤不可同日語也今来沙陽見其圖于羅丈
疇老家疇老頃嘗官華州得此圖尤不失真開視恍然
與昔見無異因得其所以命名者周官曰使無華離之
地禮曰為天子疈瓜則華之凡有所分者皆為之華故
草木之華謂之華者以其分故也山之形類多上銳獨
太華其上翼然分而為二如草木之華故名曰華者以
山之形名之也其旁小峰與之相類則曰小華山意可
見矣以經考之凡山之名有曰熊耳者有曰龍門者有
曰砥柱者有曰析城者皆以山之形所相似者名之矣
奚獨于太華而疑之事不親見而為之臆說可乎此不
可以不辯
對
釣者對
李子遊于沙溪之陽有釣者焉盤鍼以為鈎擘粒以為
餌持竿歴時然後有食者引之得魚纔數寸鱗鬛虬然
釣者有喜色李子戲之曰嗟乎子之釣何其所得之微
也子亦知夫龍伯之國有釣鰲者乎渭水之濱有釣璜
者乎富春之渚有釣名者乎子胡不釋此而從彼釣者
忿然作色曰子之譏我豈不以彼之所得者大而我之
所得者小耶彼之所得者雖大然曠日持久又不可必
我之所得者雖小然朝夕有獲焉方吾沉鈎投餌引纖
鱗于清波之上與夫連六鼇獲雙璜得重名者亦無以
異也吾方待此以充吾之晝餔又安能釋此之甚易而
從彼之甚難哉挈其魚不顧而去李子嘆曰天下之事
多有似釣者之所謂者今夫抗志立身學王佐之略致
君澤民顯當年而名後世固不若禄仕全軀保妻子之
為易也非特為士者如此而為君者亦然今夫帝王德
業百年而後興必世而後仁固不若霸者富國強兵之
為易也非特為儒者如此而為佛者亦然今若菩提涅
槃積劫脩勤化導有情固不若聲聞獨覺自了疾証之
為易也易者順流而趨難者望崖而反此世之人所以
多捨大而樂小也悲夫因書其對以自警
梁谿集卷一百五十八
