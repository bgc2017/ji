梁谿集卷一百七十九宋李綱撰
建炎時政記中
(起建炎元年六月十三日止六月終)
六月十三日内降赦書一道門下朕紹隆丕緒寅御多
方置大器以求安涉巨川而思濟勤于邦以圖天下之
逸儉于家以資天下之豐懔乎負荷之難惕若繼承之
重膺受祖宗之貽燕昭格穹昊之貺臨有開昌期誕生
元嗣庚伏火見協長夏懋育之辰玉裕淵清禀璿源英
秀之氣實廟社無疆之福示本支有衍之符以奉二聖
覆露之慈以係四海愛戴之望循攷累朝之舊典咸推
利物之深仁矧在多艱敢忘敷慶宜覃曠蕩之澤式契
榮懷之心可大赦天下應赦書到日昧爽以前罪人除
犯劫殺謀殺故殺鬭殺並為己殺人者并十惡罪至死
偽造符印放火官員犯入己贓將校軍人公人犯枉法
監主自盗贓不赦内枉法自盗罪至死情理輕者奏取
指揮鬭殺罪至死情理輕者减一等刺配千里外牢城
斷訖錄案聞奏其餘罪無輕重已發覺未發覺已結正
未結正咸赦除之應舊係籍及上書人朝廷累降指揮
檢舉叙復至今經隔年月尚未結絶宜並給還元帶官
職贈諡碑額等已經給還而未足者並依元初指揮其
未責降以前官職應得遺表或致仕恩澤者亦令吏部
刑部條具申尚書省取旨應靖康元年邊事後來文武
官因病陳乞致仕朝廷不從所乞内有身亡之人特許
依條陳乞致仕恩澤及陳乞致仕緣道路不通不曾被
受致仕勑命者亦許所在州軍保明特與依條推恩應
士庶投獻章䟽見委官看詳如有利害灼然可採令看
詳官先次保明申尚書省當議旌擢以為激勸勘會科
舉之弊至此極矣苟無變通則忠實異材之士何由而
出可講元祐詩賦經術兼收之制庶學者近正仍令禮
部疾速條畫聞奏緣巳降指揮建炎二年正月九日鎻
院省試今來日已逼近難以遽改可自後舉依此施行
應諸路解發材武人并錫慶院材武人昨有偶緣事故
趁試不及之人竊慮遺材仰經禮兵部投狀勘驗詣實
當議特與别行收試具合格姓名申尚書省取旨推恩
應將士實有戰功緣罪停廢之人並特與牽復仍令所
在官司發赴行在當議量材選用應諸路有材勇謀略
之人衆所推伏或曾經戰陣得功可以倚仗委本州具
姓名保明解發赴行在御營使司當議量材錄用每州
三人應諸路勤王人兵有曾收復州縣立功之人仰四
道都總管及經制使等同結罪詣實保明聞奏雖不曾
立功曾到京城下或元帥府已結局遣回而所轄人兵
不曾逃散者候到本處仰本州具元發回及巳到人數
元管押人職位姓名并元借官職保明聞奏當議特與
推恩應遣回勤王人兵所帶器甲並於所到州縣先次
寄納如因在路遺失軍器趕趁隊伍不及逃竄之人限
赦到一月經所在陳首並與免罪發遣歸元來去處依
舊收管仍給沿路口劵其因沿路失於機察致散漫劫
掠良民者可責委隨處統領等官將犯人便依軍法務
要整肅所過州縣並先具統制等官職位牒報候將來
見得沿路不曾作過令元起發處具統制統領等官職
位姓名保明申尚書省取旨推恩今日已後或失鈐束
部轄亦當重行黜責昨太原真定等處州郡緣金人攻
圍其官兵統制兵將官等有能竭節戰守遂致陷殁之
人可疾速契勘推恩厚撫家屬内忠義顯著者務加優
異以為將士殉國用命之勸近緣軍興應召募民兵義
兵統領之人多是擄掠良民強黥其面共肆劫奪念非
本心理宜優恤近雖已有放散歸農指揮竊慮統領之
人拘留未放並仰經所在官司陳訴給公據令各歸業
巳前罪犯一切不問令州縣多出文榜曉諭訪聞昨因
金人驅領及取過人口有逃遁回歸及有失業逃避人
往往被官兵等人不為辨驗復為驅領隨行甚可矜憫
仰限赦到十日内將人口放令逐便限滿不放並行軍
法仍仰統制主將等常切覺察應昨因京城失守死節
守禦戰殁文武官已降指揮令本壁統制官保明特與
推恩訪問官司多是非理沮難逗遛行遣致死事之家
不即霑恩可令所屬疾速施行如違當行人重行停降
勘會近降赦恩軍人丁夫等逃亡及潰散官兵并百姓
因金人所至失業嘯聚人巳立限首身尚慮有出首未
盡之人并今赦到日已前逃亡軍人等並限一月許令
出首餘依已降指揮應諸班直諸軍親從親事官昨因
京城失守踰城逃遁雖累降指揮立限許令自新尚恐
懼罪未敢出首限赦書到一月内許於所在州軍自陳
仍仰逐州給在路口劵牒送在京所屬巳前罪犯一切
不問依舊收管如尚敢不首復罪如初及仰所屬月具
已未收管人數申樞密院應未招降強寇如願往出戰
自效者限赦書到一月日内經所在州縣或統制等官
出首具首領人數姓名職位聞奏當議推恩令隨統制
官前去有能立到竒功當優與奬擢應緣金人并盜賊
殘破州軍縣鎮逃避官吏等雖已降指揮立限許還職
任竊慮限滿未有還歸之人可限今赦到半月内許歸
舊任職役其被殺官仰本路提刑司勘會詣實因依保
明聞奏特與推恩應京城失守潰散使臣昨巳降指揮
立限赴部公參違限不赴者並特勒停如有似此未曾
公參之人特與免罪許再限一月參部依條注擬如限
滿不赴公參復罪如初應歿於王事之人累降指揮令
所屬保明推恩官司循習殊不體國以詔旨為虚文致
死事之家終不霑恩無以激勸忠義自今仰本家自陳
未經保明者令所屬限三日保明已經保明到者限三
日推恩如違人吏重行典憲仍令御史臺彈劾以聞應
陜西逐路昨因夏賊侵犯去處有立功并亡失將士近
緣道路不通未經保明推賞者仰帥司限五日開具實
立功并亡失將士等保明聞奏當議推恩不管漏落應
昨緣軍興諸色人借支過官馬除實因戰鬭亡失與免
賠償并見差出許乘騎外其餘合回納者限一月於所
在官司送納如出限隱藏不納許人告坐贓科罪應緣
昨來軍興遺棄器甲頭刃之類并令所在官司拘收如
及千件以上令逐路憲司保明聞奏當議優與推恩或
民間納及百件以上亦令憲司相度等第支賜百日外
不首納依私有法其拘收到名數並令如法編揀排垜
内斷爛不堪者令憲司委官措置修整仍先具拘收修
整到名數封樁處所申樞密院應因軍興前後民間勸
借獻助錢物雖已委逐州長貳責限依格書填告命給
還尚慮其間阻節如有委實獻納錢物限外未經推恩
給告之人許徑詣尚書省陳訴如有照據文字當議依
格書填給降勘會昨緣金人入寇應宫觀寺院曾造發
過乾糧應副軍前不無騷擾陪費可在京委鴻臚寺在
外委轉運司保明實費之數聞奏當議特與給降度牒
勘會近降赦恩昨緣金人拘留未還等人許支行請給
竊慮經歴官司及倉庫不即勘給如敢稽違許經開封
府陳訴根究重行斷遣應宗室昨因取往軍前今來却
有回歸者其已前積下應干請給等並與一併勘支應
河北河東守臣親屬差往逐州幹辦淹留敵寨未歸其
家屬在京或寄寓他郡闕人照管恐致失所許經所在
官司自陳支賜銀絹五十疋兩其幹辦官回日陞擢應
百姓昨緣投充敢勇效用因出戰陷殁其家老小無人
養贍仰本路監司多方存恤無令失所應出戍軍兵家
屬仰所在州軍常切存撫無致少有失所應諸州縣有
因潰散人兵及盜賊燒劫屋業之家特與放免今年夏
料屋税内被殺或逃避止有婦人小兒貧乏不能自存
者仰所屬抄劄依災傷七分法賑給施行仍多方招誘
逃避人戶歸業應諸處民戶舍宅房廊寺觀如近經兵
火焚燒合行修蓋往别州縣計置竹木之類者於所屬
給據經由去處與免抽税仍不許官司拘截使用如違
許人戶越訴勘會昨因金人取索人口開封府差捉事
使臣火下等追捉訪聞内有婦女多被使臣火下百端
逼脅致畏避發遣願歸使臣火下等家藏住收養之人
事同強掠可限一月許令犯人及本家人力女使經官
陳首與被收藏人並放令逐便限滿不首復罪如初隣
人并地分廵察使臣火下不覺舉减犯人罪三等不知
情又减三等仍仰留守司御史臺密行覺察應逃亡罪
人見今監錮父母妻男骨肉收捉者除係凶惡不原赦
賊人外餘並放令逐便應犯罪合備賞并先以官錢代
充而犯人委已貧乏無可催理見監勒犯人并干繫人
名下均攤填納者並特與蠲放訪聞諸路州軍縣鎮酒
務公庫等多將酒醋抑配與人戶及過往客旅僧道等
為害甚大仰監司守臣常切覺察舉劾官吏重行黜責
應陂湖塘濼舊許人戶採取元無收立課額後因官司
措置剏立課利去處仰監司契勘悉行罷免依舊許民
戶採取如是係豪強占據仰所屬州縣嚴行禁止仍委
監司常切覺察訪聞京師物價未平致鰥寡孤獨不能
自存之人艱食除開封府見依法居養外竊慮所委官
不切用心致惠澤不下仰留守司更切檢察如法居養
如錢物不足具合用數申留守司支降應州縣官職田
訪聞多係實無田土抑令人戶輸納租課實為騷擾自
今仰提刑司勘會詣實常切覺察不得因前妄有騷擾
應諸路漢蕃弓箭手合該承襲之人因差使出外及别
緣事故有失陳乞致出違日限者候赦書到日限百日
經所屬自陳許令依條承襲近降赦文神霄宫罷舍屋
雜物錢糧田産拘收具數申尚書省及已降指揮江寧
府神霄宫元係保寧寺鎮江府元係龍遊寺泗州元係
普照寺洪州元係上藍寺并舒州如元係投子山寺院
並先次給還其餘州軍内有原係古寺改建者令本州
開具申尚書省剏建去處依赦施行所有正殿聖像如
元係佛像改塑即行改正若是剏塑即迎赴大慶觀勘
會合拘收舍屋等並謂舊有者其後來因緣取降特旨
并增置到者並令轉運司拘收應副省計及古寺係謂
李唐以前古跡如泗州普照寺舒州投子山大名府大
安寺之類仰州郡疾速遵依已降指揮施行無致違戾
應昨緣軍興諸官司支借過某軍闕額封樁錢物及收
租錢廢監省費錢死馬肉贓錢不堪馬價錢權住撥還
候邊事寧息日委提刑司具數申樞密院立限撥還行
在百司已降指揮不以假故日逐供職訪聞東京官司
多不入局竊慮士人民戶合有整會事理不無阻節及
勘會累有指揮應覃恩轉官及叙復磨勘擬注之類并
已前積壓未了文字並令東京取會上鈔等其曹部官
司往往推注不為施行致使士民往回道路良為勞苦
自今東京官司須管不分假故赴職檢詳累降指揮遵
守行遣不管依前留滯如違許士民赴行在陳訴當議
重行責罰應朝廷寬恤事件務實惠及民如所屬不切
奏行但為虚文致民戶陳訴當議重寘典憲應義夫節
婦孝子順孫委所在長吏常切存恤事狀顯著者具名
聞奏應五嶽四瀆名山大川歴代聖帝明王忠臣烈士
載於祀典者委所在長吏精㓗致祭於戲飛龍乘時體
黃離繼明之治夢熊占寢應蒼震一索之祥均布湛恩
用飾多喜咨爾有衆咸悉至懷赦書日行五百里敢以
赦前事言者以其罪罪之主者施行先是上登寶位赦
書不曾該載河北河東兩路及四方州縣勤王之師至
是得旨該載故於河北河東路及勤王之師指揮為詳
是日三省樞密院同奉聖旨唐重除本閣學士差知京
兆府范致虛發來赴行在李復陞職一等差知秦州趙
明誠發來赴行在鄭驤除直秘閣差知同州
六月十四日内降勑書一道勑河北河東諸路州縣守
臣將帥忠義軍民等朕惟祖宗德澤在民垂二百年天
下乂安靡有變故而宣和靖康以來國家多難金人内
侮道君太上皇帝下哀痛之詔講揖遜之禮比德堯舜
古今鮮倫孝慈淵聖皇帝以恭儉之德爰受内禪海内
欣戴日徯治康而朞歲之間戎馬再侵墮敵姦計但以
講和一事終至宗社阽危既盡取玉帛女子公私財力
為之耗竭乃始劫遷二聖中宫洎皇族尊幼中外婣戚
以行敵人之禍振古未有朕以介弟受命摠師臣民推
戴廹以大義入繼大統重以父兄之辱飲泣嘗膽疾首
痛心願與天下忠臣義士共濟艱難而近者使臣來自
朔部審聞兩路守臣義不愛生誓以死守敵雖憑犬羊
之衆敢肆攻圍而能率勵士民屢挫敵威其忠義軍民
等倡義結集動以萬計邀擊其後功績茂著朕甚嘉之
夫河北河東國之屏蔽也朝廷豈忍輕棄靖康之間特
以金人憑陵不得巳割地賂之將以保全宗社止兵息
民而金人不道攻破都城易姓改號劫鑾輿以北遷則
河北河東之地又何割哉已命遣師以為應援應兩路
州縣守臣及忠義之士如能竭力捍禦保有一方及糾
集師徒力戰破賊者至建炎二年當議酬其勳庸授以
節鉞其餘官吏軍兵第加優賞應税賦貨財悉許移用
官吏將佐悉許辟置朝廷更行量力應副為國藩屏以
昭茂功庶幾中原弭寧生靈休息敵人悔禍二聖有可
還之期則予一人膺受多福爾亦有無窮之聞不其韙
歟故兹詔示想宜知悉是日三省樞密院同奉聖旨河
北西路河東路守臣各轉兩官有職名者進職餘具職
位姓名以聞又詔自今有能收復兩路已陷州郡及救
解危急保全一方功效顯著者除本處節度觀察團練
防禦使依方鎮法又詔兩路軍民自今不得撰造事端
以疑慮擅殺官吏等又命使臣齎夏藥徧賜兩河守臣
將佐又命㩁貨務印造見錢鈔遣使齎送兩路州郡又
命降見錢鈔三百萬貫付河北東路陜西路漕司廣糴
應付兩路又命起京東路夏税絹於大名府樁管川綱
河東衣絹於永興軍樁管以待兩路支俵皆上意也於
是兩路知天子德意人情翕然蠟書日至間有破賊捷
報敵人圍守諸郡者往往抽退
六月(闕)日三省同奉聖旨汪伯彦除知樞密院事黃
潛善兼門下侍郎戶部尚書張慤到行在令日下供職
六月(闕)日臣同執政官奏事進呈臣寮章䟽論受偽
命臣寮多已行遣有未及者皆等第施行如十友之類
令留守司詢訪姓名以聞其言頗及吕好問好問在假
上章求去有旨除資政殿學士知宣州
六月(闕)日三省樞密院同奉聖旨沿河置廵察使自
河陽抵濱滄凢六處各有地分以為斥候進呈臣寮章
䟽論靖康末折彦質為宣撫副使逃入川陜錢蓋為制
置使逃至湖北許高許亢總兵防河逃至江南不懲戒
則後孰肯任責者有旨彦質責授散官昌化軍安置蓋
落職降官分司高亢編管海外州軍會南康軍奏高亢
寓其境上欲謀變知軍李定通判韓璹以便宜誅之而
待罪僉謂其擅殺為非是臣奏曰淵聖委高亢守河付
以兵將甚衆賊將至而先走以鐵騎五百自潁昌挈家
趨江南沿路劫掠甚於盜賊朝廷不能正軍法而一軍
壘守倅敢誅之必健吏也使後日受命捍賊者知退走
而郡縣之吏有敢誅之者其亦少知所戒是當賞上以
臣言為然乃命各轉一官以賞之是時開封尹王襄罷
大名尹徐處仁薨東京及北京留守闕官有旨宗澤除
延康殿學士知開封府兼東京留守杜充除待制知大
名府兼北京留守以劉錫知滄州又命錢蓋復官依舊
為陜西經制使初蓋在靖康間嘗建議河外湟鄯之地
於朝廷無毫髮利而歲費不資為中國患不若求青唐
之後而立之使撫有其舊部以為藩臣有益麻党征者
故王之子素為國人信服儻封立之必得其力至是用
其策故遣蓋為使齎告賜益麻党征措置湟鄯事因調
發五路軍馬以赴行在
六月(闕)日臣同執政奏事進呈劄子一曰募兵二曰
買馬三曰募民出財以助兵費募兵劄子大略謂國家
以兵為重方熙豐之時内外禁旅合九十五萬人至崇
觀間闕額不補者幾半西討夏人南平方寇北事幽燕
所折閱者又三之一至靖康間金人再犯闕潰散逃亡
者又不知其幾何今行在禁旅單弱何以捍強敵而鎮
四方為今之計莫若取財於東南募兵於西北方河北
之人為金人騷擾未有所歸之時而關陜京東西流為
盜賊強壯不能還業者甚衆乘此遣使四路優給例物
以招募之新其軍號勒以部伍得十數萬人付之將帥
以時教閱訓練不年歲間皆成精兵於要害州郡别置
營房屯戍使之更番入衛行在此最今日之急務也買
馬劄子大略謂金人專以鐵騎取勝而中國馬政不修
騎兵鮮少乃以步軍當其馳突宜乎潰散蓋祖宗朝養
馬於監牧孳生蕃盛所在雲布故軍旅之用足至崇觀
間監牧廢而為給地牧馬有名而無實其後燕山陷没
馬之入於敵人者不可勝數金人初至闕河北京畿為
之一空後破都城首下令括馬而京師之馬入於敵者
萬有餘匹今行在騎兵不多獨陜西京東西諸路尚有
私馬宜降指揮立格尺以善價買之可以濟一時之乏
民間養馬必皆上戶及僧道命官之家中下戶自無馬
可養取之既不厲民而旬月間馬遂可集此今日不得
巳之務也募民出財劄子大略謂國家罹寇難京師帑
藏悉為金人所取外路州郡以調發勤王之師財用為
之一空今又募兵買馬招捉盜賊措置邊事應副殘破
州郡振舉百度以圖中興非常賦之所能供辦又不可
横賦科取於民如免夫錢天下至今咨怨惟上二等物
力有餘之家可行勸誘使斥其贏餘以佐國用而以官
告度牒之類償之使朝廷軍馬精強措置邊事就緒盜
賊衰息彼乃得保其財産不然雖欲保家室不可得况
財産哉宜命州縣委曲諭以德意必有樂輸從命者此
又今日不得巳之務也上命以劄子付中書省條具以
聞次日將上得旨於陜西河北路募兵各三萬人京東
西路募兵各二萬人合為十萬許召募白身及於諸色
廂軍中揀選或招收潰散兵卒中改刺創置軍號驍勝
壯捷忠勇義捷龍武虎威折衝果毅定難静邊凢十軍
每號四軍二千五百人例物白身人全給依上禁軍法
餘給半許用諸路闕額禁軍錢常平司錢不足即自朝
廷應副内京東西委兩路提刑司河北委招撫司陜西
委經制司召募每募及一軍就本路差有材武大小使
臣充將官部隊將管押赴行在聽候差使又命買馬分
為三等格尺以定價直除命官將校見養馬不許括買
外餘並籍記赴官揀選及格尺中披帶者即時給還價
直每及百匹差官或將校一員管押赴行在隱寄妄冒
有馬不籍及無馬而抑勒令置買者並科違制之罪委
逐路提刑司總之又降詔曉諭州縣勸誘能出財助國
籍記姓名多寡申朝廷給降度牒償之入財多者取旨
推恩應勸誘到錢物並别項樁管聽候指揮專充募兵
買馬緣邊事支用有敢科配騷擾者命官竄責吏人决
配凢募兵買馬勸民出財奉行有叙並保明推賞
六月(闕)日臣與執政官奏事進呈劄子議控禦策大
略謂唐之方鎮當時實賴其力以定禍難苐措置失宜
而其後行姑息之政威柄浸移乃有尾大不掉之患祖
宗革去前弊削弱州郡之權一切委以文吏非沿邊諸
路雖藩府亦屯兵不多無敢越法行事以處太平無事
之時可也一旦敵騎長驅盜賊蠭起州郡莫有能抗之
者遂至於手足不足以捍頭目為今之計莫若稍倣方
鎮之制擇人任之假以權柄减上供錢穀使之養兵而
訓練之大小相維遠近相援庶幾可以救今日之患夫
方鎮者節度使之兵也其次有觀察團練防禦今既以
為階官不可復改宜於沿河沿淮沿江諸路置帥府要
郡次要郡使帶總管鈐轄都監以寓方鎮之法許其便
宜行事辟置僚屬將佐以治兵不數年間必有可觀今
日控禦之策無大於此僉謂帥府要郡之制可行但未
可如方鎮割隸州郡得旨京東東西路京西南北路河
北東路永興軍路淮南江南兩浙東西路荆湖南北路
皆置帥府要郡次要郡帥府為安撫使帶馬步軍都總
管要郡帶兵馬鈐轄次要郡帶兵馬都監皆以武臣為
之副改路分為副總管路鈐轄為副鈐轄州鈐轄為副
都監總管鈐轄司許以便宜行軍馬事辟置寮屬依帥
臣法屯兵皆有等差遇朝廷起兵則副總管為帥副鈐
轄都監各以兵從聽其節制正官願行者聽轉運使副
一員隨軍一員留本路提點刑獄彈壓本路盜賊遇有
盜賊則量敵多寡出兵會合以相應援本路帥臣當職
官措置兵馬先就緒者當優議旌賞
六月(闕)日三省樞密院同奉聖旨責授鳳州團練副
使張所借通直郎直龍圖閣除河北西路招撫使令閣
門引見上殿
六月(闕)日臣同執政官奏事進呈臣寮劄子乞增置
弓手人數每縣置武尉一員及河北路置廵社差官總
領得旨從之
六月(闕)日三省樞密院同奉聖旨三省樞密院同置
賞功司三省委左右司郎官樞密院委都承旨檢察置
籍以受功狀違限不施行者必罰受賂乞取者依軍法
許人告軍士遇敵逃潰者斬因而為盜賊者誅其家屬
凢軍政申明約束及更改法制者數十條皆用勑榜揭
於通衢
六月(闕)日三省樞密院同奉聖旨温州觀察使樞密
都承旨王&KR0645;除河東路經制使通直郎直秘閣傅亮除
河東路經制副使皆令閣門引見上殿
六月(闕)日三省樞密院同奉聖旨差御營司都統制
王淵統制官張俊將帶所部軍馬捉殺陳州叛兵杜用
都廵檢使劉光世捉殺黎驛作過馬忠下叛兵統制官
喬仲福等捉殺山東賊李昱統制官韓世忠捉殺單州
魚臺軍賊先是僉議於上前謂盜賊勢須招撫因而用
之然非朝廷威令已振則雖欲招撫因而用之勢不可
得今去行在不二百里間有此數處盜賊竊發多者至
數萬少者不下七八千若不遣將帥應時討殄何以使
四方羣盜恐懼聽命有旨令召王淵等到都堂戒勵令
各占地分須管破蕩仍諭以自上即位方此遣兵正當
信賞必罰能立功者優議推賞敗衂誤事亦必行法之
意諸將喜躍自奮不旬月間四處皆告捷王淵生擒杜
用破其衆二萬人喬仲福斬李昱首以獻破其衆三萬
人黎驛魚臺賊皆七八千討捕净盡王淵劉光世以功
並建節餘人等第進秩於是湖北羣盗閻瑾党忠薛廣
祝靖等皆赴行在丁順楊進等皆河北巨盜赴招撫司
自效其餘皆赴東京留守宗澤納欵東京西與淮南州
縣漸得休息
梁谿集卷一百七十九
