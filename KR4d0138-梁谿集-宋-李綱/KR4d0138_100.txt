梁谿集卷一百宋李綱撰
表劄奏議六十二
奏陳利害劄子乞宫觀奏狀
奏陳車駕不宜輕動劄子
乞令湖北京西宣撫司差兵控扼江表奏狀
進御書草聖千文贊劄子
奏陳利害劄子
臣近者不量淺短輙冒萬死條陳淮西叛將利害仰凟
天聰夙夜靡寧以俟嚴譴伏蒙聖慈既赦狂瞽又降璽
書特有褒諭感戴大恩非臣糜捐所能報稱然臣竊見
都進奏院報張浚罷相以言章落職宫觀淮西之變浚
實有罪責罸之加其誰曰不宜但言者引漢武誅王恢
事以為比臣愚竊以為不然試為陛下陳之昔王恢設
馬邑之謀欲誘匈奴擊之事既不諧武帝以造兵謀本
出恢動大衆而無成功不誅無以謝天下遂下恢廷尉
此武帝之過舉非盛德事也何則勝負兵家常勢顧規
略何如耳易象有左次無咎之言兵法有善敗不亡之
戒渠以一失遂害大計哉觀秦穆之用孟明拜賜於三
北之餘光武之用馮異收功於桑榆之際則知武帝之
誅恢未為無失也今浚之罪乃在於志廣才疎力小任
重不能諮諏良策而專於自用不能輯睦將帥而輕務
改移遂致士卒攜離捨我就敵以此罪浚夫復何辭若
以王恢為比咎其始造兵謀則是因咽廢食懲羔吹韲
以細故而搖大計恐非策之得也今方強寇憑陵僣逆
窺伺國勢未定人心驚疑若不注意治兵以為自強之
計則何以安宗社保生靈固邊疆禦外侮徒以措置一
失之故遂欲盡棄前日之所為歸罪始造兵謀者臣恐
智謀之士卷舌而不敢談兵忠義之臣扼腕而無所發
憤將士觧體而不用命州郡望風而無堅城陛下將誰
與立國哉且今日朝廷之勢固自若也襟帶江淮保據
荆襄連接川峽韓世忠張俊岳飛吳玠之軍分屯要害
不下數十萬人兵未為弱去冬敗劉麟劉猊之徒甚衆
用兵未為不利倘因淮西之變益自懲創審號令明紀
律徙諸軍家屬於江南以便粮餉教戰艦水軍於㳂江
以備不虞姑輟進取之謀且為固守之計和恊輯睦静
以待之使國勢漸定人心漸安士氣漸振乃可徐議恢
復譬猶病人調治向安又為藥餌所誤傷其正氣豈可
遽欲康強哉不察此理經變故而亟動搖使外寇得以
乘其間隙譬猶弈棋前著既差後著復錯是謂自敗欲
求勝敵不可得也臣頃年嘗因賊馬入寇淮甸獻陳愚
計以謂退避之說不可行於今何哉前之為寇者金人
也利於虜掠得所欲則還師今之為寇者偽齊也利於
土地得一郡則守一郡得一邑則守一邑翠華退避之
後將士奔潰賊勢鴟張將安所定止哉誤蒙採擇特降
褒詔今日之說亦猶是也伏望陛下堅聖心而勿動修
軍政以自強無為趣時獻言者之所搖古語曰臨大難
而不懼聖人之勇也惟陛下留神幸察夫張浚措置失當
誠有罪矣然其區區徇國之心有可矜者願少寬假以
責來效昔漢高祖用兵喪師跳身者屢矣然卒與成功
者皆舊臣也借使每敗必逐則張良陳平之流不勝其
誅矣臣前所論淮西事宜指陳浚措置失當非黨浚者
今此論奏亦非為浚游說也因言者引王恢造兵謀之
喻深恐退避講和之議復出以眩惑聖聽則大事去矣
宗社安危自此而分故敢披露肝膽冒昧有言死有餘
罪臣以衰病累請宫祠未奉俞允邇來犬馬之疾益深
將填溝壑巳别具奏乞骸骨以歸山林貪戀明時何可
言喻愛君憂國之志雖在畎畝豈敢弭忘伏望陛下哀
而憐之干冒天威無任惶懼戰越之至
小貼子
臣契勘朝廷所恃以禦敵者將士也新失淮西之軍
將士之心未定正當静以飬之頻降詔旨慰勞撫諭
使明知陛下德意所在庶幾士心復安若先為退保
之計以示怯敵臣恐諸軍將士觧體人人無固守之
志為盜之招昔真宗皇帝澶淵之行未定又欲南幸
召高瓊謀之瓊對曰南幸無不可者但慮將士離散
不復可收遂定親征之謀臣以謂正與今日之事相
類竊見近降指揮應副廬夀盱眙等處米斛並改撥
赴建康府下卸又差梁汝嘉知平江府外議皆謂車
駕將幸平江平江與建康相去不遠徒有退避怯敵
之名臣私憂過計冒昧上聞不勝皇懼伏乞聖察
臣近據岳飛公文今月十九日部率軍馬前去襄漢
臣契勘淮西兵將新叛之後藩籬疎缺並無控扼朝
廷近降指揮令飛分兵屯駐江池等州事理正宜如
此今乃前去襄漢上流空虚緩急何以應援伏望聖
慈詳酌特降睿旨令飛屯兵照應江池及淮西一帶
候過防冬措置襄漢未晚伏乞睿察
乞宫觀奏狀
右臣近以衰病累具奏聞乞罷帥權除一宫觀差遣伏
蒙聖慈降詔不允仰荷大恩第深感涕竊念臣孤陋無
取誤被眷知起於閑廢之中付以方面之寄朅來江右
物華再秋雖殫夙夜之勤曾蔑涓埃之補而臣年衰景
暮福過災生百病之所交攻萬慮之所纏集將遂填於
溝壑願休息於山林方本路盜賊稍衰之時兼㳂江邊
報未急之際不乞身而閑退必誤國以顛隮伏望聖慈
特降睿旨檢會臣累奏除一外任宫觀從便居住或許
守本官致仕庶幾專近醫藥尚保餘齡干冒天威無任
惶懼戰越之至
小貼子
契勘臣自春夏以來久患瘡瘍纔稍痊安又得足弱
筋攣之疾拜跪艱難步履蹇緩至今未愈近來復苦
心氣煩憒健忘漸成淋疾醫者謂憂慮傷損所致若
不控告君父罷免帥權少就閑散决難自全伏望聖
慈哀憐特從所請使得歸休保飬衰疾異時蒙被驅
策不敢辭難伏乞睿察
奏陳車駕不宜輕動劄子
臣近因上䟽論淮西事宜嘗獻狂瞽竊謂車駕不宜輕
動正當静以鎮之諸將重兵不宜抽回正當分屯要害
益為自固之計妄意及此其說略而未詳今聞朝廷以
梁汝嘉知平江剙盖營屋萬餘間及召張俊楊沂中全
軍還駐建康如此則是移蹕之謀抽回軍馬之計皆審
如所聞宗社安危生靈休戚繫此一舉敢冒萬死為陛
下詳陳之臣聞自昔用兵以成大業者必先固人心作
士氣據地利而不肯先退盡人事而不肯先屈是以楚
漢相距於滎陽成臯間高項雖屢敗不退尺寸之地既
割鴻溝羽引而東遂有垓下之亡曹操袁紹戰於官渡
操雖兵弱粮乏荀彧止其退師既焚紹輜重紹引而歸
遂喪河北由是觀之今日之事豈可因一叛將之故望
風怯敵遽自退屈果出此謀六飛回馭之後人情動搖
莫有固志士氣銷縮莫有鬭心寇偽乘之誰為陛下堅
守苦戰以禦大敵者且建康去平江無數百里之遠非
有高山大川以為限隔健馬疾馳數日可至徒有怯敵
之名無益退避之實建康有長江天塹之險不能固守
何有於吳會哉聲勢所逼退而之臨安又退而之會稽
又退而之閩粤極矣我退彼進使賊馬南渡得一邑則
守一邑得一州則守一州得一路則守一路亂臣賊子
黠吏奸氓從而附之虎踞鴟張雖欲如前日返駕還轅
復立朝廷於荆榛瓦礫之中不可得也偷取目前之安
不顧異時噬臍之悔非策之得者借使寇騎衝突不得
巳而權宜避之猶為有說今幸疆場未有警急之報兵
將初無不利之失朝廷正可懲往事修軍政審號令明
賞刑益務固守而遽為此擾擾棄前功蹈後害以自趣
於禍敗豈不重可惜哉臣故曰車駕不宜輕動正當静
以鎮之者此也臣又聞自昔有江表者必以淮南為籓
籬屯重兵於江北然後江南可安六朝相繼數百年雖
苻堅石勒宇文拓䟦之盛不能陵踐凡以強藩巨鎮盡
列淮上也故後唐李氏有淮南則足以保國既失江北
國勢遂卑由是觀之今日之事豈可因一叛將之故悉
罷屯戍遂欲棄置於度外張俊既去盱眙楊沂中又去
廬夀李宏獨以千兵守之使賊挾叛將以來則廬夀必
不能守前日酈瓊之叛屋宇倉廪置而不焚豈無深慮
使賊得據合淝則舒蘄光黃一帶無兵可禦决須退保
是賊無亡矢遺鏃之費以談笑而下淮西也一失淮西
與之共長江之利江南可得無患乎州縣無備人情震
駭一患也塩貨不通粮餉皆阻二患也濟渡多端難於
控扼三患也時出兵以擾我疲於奔命四患也得吾州
縣蝟結蟻聚水草有依遂為吾之痼疾五患也昔人有
言長江千里當備者不過數處如人一身腠理為急淮
西者今之腠理也賊馬入寇必趣廬夀前日以劉光世
全軍數萬人守之猶懼不濟今乃無兵是委重地與敵
以為背脇疽根豈不重可惜哉臣故曰諸將重兵不宜
抽回正當分屯要害益務自固者此也前日劉光世一
軍以措置失當之故將士攜離捨我歸敵非細故矣萬
一因此翠華移蹕將士召還以致不可勝言之患是措
置之失又非前日之比也昔人有言動不詳思輙喜言
誤誤不可數也臣觀朝廷自建炎以來每失機會其誤
多矣譬猶奕者前著雖差後著猶可救也若著著皆誤
何以取勝傍觀者得不為之寒心臣愚竊思所以為今
日計願陛下深體漢祖之用心堅忍而勿輕變非有大
警急姑少安之丁寧訓戒三四大臣益圖所以自固之
策遣張俊全軍進屯廬夀而存其家屬於建康以便粮
餉命韓世忠兼保盱眙而留楊沂中以衛行在詔岳
飛分兵江池以保上流㳂江有備則國勢亦粗定矣前
日剏造車船戰艦所費不貲初不聞置軍教閱將安用
之謂宜收拾於建康上流州縣如太平江池等州蕪湖
繁昌湖口等縣擺泊仍於江湖間募習水善游者萬餘
人刺手背為水軍差官統領分隸教習使金鼔旌旗上
連下接以備緩急之用則賊騎雖熾亦豈敢遽窺江右
哉使今冬防守無虞則人心自安國勢亦固可以徐圖
善後之策捨此不為而但務退保臣未見其可也抑臣
聞之書曰民非后罔戴后非衆罔與守邦又聞之孟子
曰保民而王莫之能禦天子作民父母必有保民之心
然後衆心欣戴如子之保父母此上下之所以能相固
也蜀先主去荆州從之者數萬人曹操逐之或勸捨衆
而速行先主曰衆人從我豈忍棄之說者謂其有帝王
之度區區偏霸之主猶如此而况於天下之君乎臣願
陛下以保民之憂為先則雖弱必強中興之業不難致
矣臣以愚拙每進狂直之言必蒙褒納有君如此其忍
負之故敢於艱虞之時復進苦口逆耳之說言或可採
願陛下與三四大臣熟議利害斷而行之庶幾有補萬
一徒能容納而不用無益也昔漢高祖開濟大業非無
張良陳平之臣出竒畫策動必有功然勸為義帝伐項
羽者三老董公也勸出武關置軍宛葉者轅生也勸都
關中者婁敬也勸以親子弟王齊者田肯也必有衆謀
乃能有濟今臣以孤陋遠在千里之外每有所聞輙獻
臆說仰禆廟謀尚庶幾於數子伏望聖慈赦其罪而取
其忠天下不勝幸甚
乞令湖北京西宣撫司差兵控扼江州奏狀
九月二十四日准樞密院九月十四日劄子節文本司
申契勘酈瓊靳賽等率淮西兵將全軍反叛驅擁官吏
軍民歸附偽齊竊慮不測前來㳂江諸處作過其江州
委是要害去處並無兵馬控扼欲望朝廷檢會本司近
奏事理速降指揮行下湖北京西宣撫使司差撥軍馬
前來興國軍江州駐劄以備不虞右檢會八月二十一
日奉聖旨令岳飛差撥水軍三五千人乘駕戰艦委近
上統制官統率順流於蘄陽鎮擺泊仍令差先鋒人船
前往江州屯駐照應控扼近據岳飛奏緣淮甸即日别
無探報如稍警急自當量其賊勢輕重即時調發軍馬
前往蘄陽或江州照應劄本司照會契勘本路係抵接
淮西界分去偽境不遠近廬州酈瓊等反叛之後日有
探報以北事宜緣今歲防秋事體即與以前年分不同
其本路㳂江一帶及蘄黃等州緊要控扼去處並未有
軍馬防捍兼本司見管官兵人數不多又緣諸州縣管
下有未獲盜賊殘黨各巳分差前去捉殺所有江州等
處合屯軍馬若候有警方遣前來竊恐後時却致遲悞
欲望朝廷特賜詳酌行下湖北京西宣撫使司先次遣
發軍馬前來江州一帶屯駐預行措置控扼防拓免致
臨時誤事
進御書草聖千文贊劄子
臣伏覩皇帝陛下以御書草聖千文贊寵賜寶文閣直
學士右太中大夫江南西路都轉運使臣子淔宸章奎
畫璨然如繁星之麗天臣輙摹勒置於豫章州學宣聖
殿陰使諸生得以瞻仰且拜手稽首作贊系於刻石之
末詞旨淺陋不足以揄揚盛美臣則有罪謹繕寫在前
并以石本裝治進呈干冒天威臣不任惶懼
梁谿集卷一百
