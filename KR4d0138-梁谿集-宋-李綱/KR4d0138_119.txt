梁谿集卷一百十九宋李綱撰
書十二
與權樞密第一書與權樞密第二書
與權樞密第三書與翟參政書
與程給事第一書與程給事第二書
與程給事第三書與程給事第四書
與權樞密第一書
伏審光奉贊書進登宥密之地廊廟得人搢紳胥慶矧
兹疎拙雅荷照知欣愜之情倍百常品輒具短啓叙賀
伏幸鍳念
前年秋幸於德興邂逅使旆少欵緒言良以為慰間違
忽復許久自藏山林不果通記室之問中間承峻登八
座亦稽修慶悚仰之情無以自喻天步艱難非得英偉
之才相與恊濟何以振起中興之功正人登用善類有
依恢復可俟誠為天下賀非獨區區之私幸也
某憂患之餘衰病日加惟思退藏不敢復與世故今春
忽蒙上恩付以荆廣四路之寄深慮緜薄不足以仰副
委任具奏辭免蒙遣中使降賜趣行不容遜避第增感
懼逼於天威已祗受告命就福州開司今月六日起離
上道已次昭武閑廢之久習成疎嬾乍兹總戎尤非所
宜加以前此讒謗之深思慮過當動輒畏縮未知所以
能濟數日髭髮頓白遂成衰翁良可歎也辱照素厚必
蒙矜念有少情懇具别幅伏幸留意惶恐惶恐
朝廷於荆湖置兩宣撫司故種種事多相妨前此令將
帶任仕安所部軍馬千餘人由廣東之任因令撫定廣
南州縣但欲令與孟韓二帥相避而已今則湖南巨寇
侵擾二廣事勢危急續降指揮遂令前去措置保護夫
以曹成賊馬十餘萬人能戰之兵不下三萬而欲令以
千餘疲卒趣往保全廣南兩路豈不難哉已累具奏乞
依近降許用吕相昨任江東安撫大使畫一内人數差
撥兵將至今未奉回降指揮為今之計非朝廷盡數應
副及令韓世忠親統一二萬精銳兵將同共前去措置
誠恐未易支梧再有申奏論之頗詳伏冀鈞念早賜施
行不勝幸甚
某疎拙寡與冉奮再躓濱於死者屢矣仰荷上恩保全
以至今日又蒙抆拭錄用顧將何以報稱萬分之一雖
觸隆暑涉長道冒瘴氛當劇寇其何敢辭今兹又幸故
人居本兵之地有孝友之張仲知自免於煩言此所以
喜而不寐也二相炤察頗深獨公巽以建炎初守會稽
盡放和預買嘗降其兩官之故頗不能平去歲同寓長
樂不相往來遣人致區區之意亦不報深恐蓄憾未已
近作書啓以謝不敏未知能釋然否此恐公所欲知故
輒以浼聞愧仄愧仄傷弓之禽驚於曲木伏幸痛察
與權樞密第二書
某頓首拜啓樞密端明台席比兩拜書并咨目必已呈
浼暑氣正隆不審邇來動静何似伏惟神明恊相鈞候
萬福某總師已次南豐本欲取徑路以趣廣東適被受
金字牌降下指揮令赴長沙置司又須改途惟是荆湖
盗賊之熾孟韓二帥有旨趣令交割班師深懼緜薄無
以為善後之策仰副委任夙夜震悚未知所濟惟遠頼
輝芘有以照矚之耳正阻參承敢冀為天下自重
朝廷遣韓孟二帥統重兵以臨湖湘聞以暑月之故未
曾進兵措置盗賊惟曹成一項為岳飛所破有就招撫
之意未知今復如何自餘劉忠李宏楊華雷進楊么郎
鍾相殘黨凡十餘頭項劇賊負固自若馬友見以十萬
衆蠶食長沙亦未放散今孟韓得旨催促結絶交割訖
赴行在深慮此逐項巨寇非旬月所可措置其勢决須
留遺後人非得重兵及名望已著近上武臣存留本路
措置招捕安能有濟輒具奏乞留岳飛就潭州駐劄并
乞撥還韓京等三項軍馬踏逐到楊惟忠下統領官胡
友毛佐人兵乞撥充元降畫一二萬之數凡五状具申
密院别副錄事目拜呈敢望垂念特與應副不勝幸甚
别幅
今具奏聞及申樞密院事件下項
一状為已遵依聖旨取徑赴潭州置司緣荆湖盗賊
未曾措置平定孟庾韓世忠恐得召赴行在指揮
便行交割乞更賜詳酌指揮事
一状乞存留岳飛且於潭州駐劄措置盗賊及撥還
韓京等軍馬事
一状乞指揮孟庾韓世忠撥還時暫差出辛企宗下
人兵事
一状踏逐到楊惟忠下統領官胡友毛佐人兵乞撥
付本司使喚事
一状乞指揮福建等路宣撫司遵依近降聖旨指揮
候班師日除度量合用財物外將其餘錢糧銀絹
等盡數撥付本司不得别作名目占破事
右具呈某再拜
與權樞密第三書
使臣自行在還伏蒙寵賜翰墨勞問有加益仞眷予之
渥不勝感佩竊聞朝廷以北報有警頗飭邊備樽俎折
衝當有成筭第區區之意以謂端的探報宜密付㳂江
諸帥使預為隄防且嚴行告戒入某路則某路為之援
庶幾併力合勢可以有功如使坐視不救非計之得也
恃炤僣易悚息悚息
荆湖連年為羣盗蹂踐州縣悉皆殘破官吏類多權攝
民戶困於科須田疇荒蕪財力空匱殊未知所以為拊
循料理之術自非朝廷寬其銜勒洞照悃幅凡所陳請
一一矜從則何以使之自試而收尺寸之效輒有十數
事皆目前急務申奏取旨敢望鈞慈特賜一言之贊兩
路受賜非淺淺也輒以事目具劄子拜呈幸冀垂念
近蒙朝廷差岳飛在本路措置盗賊被受劄子未旬日
間已别有指揮如止坐飛奏而改命恐武夫不復可號
令矣本路盗賊初未衰息馬友李宏雖殺捕其徒黨散
漫作過曹成劉忠雖潰敗其酋首擁衆自若楊么鄧装
楊華鍾相殘黨據巢穴出没如故飛乃以為靜盡可乎
朝廷不加體究遽從其言非計之得也既已如此不復
敢再有請但乞存留吳錫吳全韓京三軍共五千餘人
庶幾可以支梧目前不然决難自立敢望鈞慈特賜矜
從速與行下幸甚
與翟參政書
昨者流寓閩粤幸大旆先止三山亟欲造謁以叙積年
間闊傾仰之素客或謂執事以建炎初故頗不釋然又
方謝絶賓客逡廵而未敢盡誠恐將軍有意督過之也
羣寇繼作遷徙不常居無何執事己趣装赴召竟不獲
徹聲聞于典謁者每一念之慙汗無地近輒修尺牘少
謝不敏伏蒙誨諭鄭重眷與之情溢于辭翰既恨為小
生所誤又愧以區區鄙陋而竊量君子之心也已幸貰
過敢不改事桑榆之收期無負於古人耳伏冀恕察
某初得旨由廣東之任以孟參先至荆湖兩司不可同
在一路之故非有他也繼以曹成猖獗乃有保護二廣
置司捍寇指揮觸隆暑戴星而行已次南豐忽奉金字
牌降旨令徑赴長沙新任且趣孟韓二帥班師韓兵屯
建康岳飛兵屯九江事變如此豈江北之有警耶荆湖
劇寇十餘項衆數十萬獨曹成為飛所破殘黨有就招
撫之意餘皆未曾措置負固自若今重兵名將一旦盡
去不知何以為善後之策某輒具奏乞留岳飛駐劄長
沙率馬友以討劉忠以次招捕餘盗萬一㳂江警急順
流應援未為後時岳飛留則二帥可還二帥還某乃可
到任交割措置事勢不得不爾奏䟽論之頗詳望參政
試取閱視更與右揆熟議速降指揮幸甚幸甚
伏蒙垂諭種種悉如所請應副仰荷眷念今日之事惟
兵將錢糧為急畫一内丐兵五項獨得辛企宗一項兵
企宗謬懦無取秪藉其兵頗精銳近聞兵之良者皆為
韓侯取去殊失所望數日前被受密院劄子撥到韓京
吳全吳錫三項軍馬不旋踵復差與岳飛雖蒙却撥杜
湛下人兵填補緣湛已係湖北聽節制之兵初無所益
此朝四暮三之說也已具奏乞撥還逐項及再行踏逐
楊惟忠下兩項軍馬敢望垂念本路錢糧固已缺乏幸
朝廷許令福建等路宣撫司以餘剩之數盡撥應副更
俟撥到見得己未足用續具申禀次四支所以能運動
全在腹心閫外之事朝廷留意乃可庶幾尺寸之效惟
公念之惶恐惶恐
伏蒙寵答長牋詞旨高古數十年來殆無此作欽玩無
斁不能釋手第襃予過當豈迂陋之所敢當佩服眷意
不勝慙感謹叙謝萬一仰恃知炤此書更不敢具外啓
伏幸恕察
與程給事第一書
某頓首啓伯禹侍讀給事台座近累上状當一一呈浼
連辱誨翰不勝感慕見報有貳卿之除旋聞諸郡方以
為訝承喻乃知其詳得此月初邸吏申有旨還舊物計
已供職大暑邇來動靜何似伏惟台候多福某觸熱戴
星而行已次南豐本欲取便道趣贑上以如番禺適被
金字牌指揮徑赴長沙置司得免提兵遠涉瘴鄉良以
為幸第孟韓二帥殊未曾措置荆湖盗賊獨岳飛能破
曹成猶未了當已有催促班師指揮韓屯建康岳屯九
江事體一變且遽何也豈江北之有警耶正阻承晤切
冀為國自重湖外盗賊如劉忠李宏楊華雷進楊么郎
鍾相殘黨等十餘頭項見數者二十餘萬人小者不可
勝數馬友以十萬衆蠶食長沙雖不甚猖獗亦擅置官
吏肆為誅求民不聊生孟韓二帥提重兵久駐廬陵皆
未曾措置獨岳飛能以偏師破曹成十萬之衆殘黨有
願就招撫之意未知今復如何孟韓遽趣交割班師岳
飛亦以所部徙屯他路是朝廷所以遣名將重兵經營
兩路者一旦盡去令一書生獨當豺虎兵既單少又無
近上威名久著武臣與之共事何以能濟羣盗窺見事
勢如此又復蜂起其害未艾竊恐諸公思之未熟也但
以委任孟韓及遣某由廣東之任初意與今來所降指
揮觀之事理豈不甚明為今之計非留岳飛在本路决
無可為之理奏䟽論之甚詳輒錄副本去幸留意詳閱
因見右揆為力懇之能用此言非惟䟱拙可以待罪閫
外數路實受其賜於國體所係匪輕不然願掛冠神虎
乞骸骨以歸山林雖譴責所不敢辭也千萬照察
朝廷曲留如此莫且少安時艱願且隐忍以濟國事去
冬羣賢彙進善類相慶今屈指所存無幾矣江北近耗
如何忽得韓岳屯兵江上之報初甚駭之徐思尚令疾
速措置荆湖事宜交割及韓侯有入覲指揮却似差緩
必是有警預為之防也大抵比年多隨事支梧初無先
定規畫有事則遑遽事過則慢弛習成此風欲無倉卒
之憂得乎沛國萬夀之召出朝廷意否此公偽楚懿親
其操術足以感移心意豈宜在此地耶當明受之際既
無大節可稱又降指揮召偽楚戚屬其禮意之厚雖起
伊吕不過如此不知此何意耶若以謂尊崇邦昌親屬
彊敵便須休兵竊恐必無此理不然其意安在恐右揆
初不知此一叚事願以白之其所降指揮求於官司可
得也僣易僣易
與程給事第二書
近遣使臣至行在嘗奉状當已呈浼秋暑異常伏惟台
候多福區區已次臨川朝夕自廬陵以如衡永第孟韓
見在湖南終恐相妨已具奏申明矣長沙馬友為李宏
所圖公私劫掠一空益難料理皆措置稽緩所致也荆
湖羣盗猖獗自若未知所以綏靖之方有可以見教幸
不鄙外餘惟為國自厚前對光寵近降指揮令孟韓疾
速措置湖南事宜交割與本司訖發赴行在昨日又得
金字牌降到指揮令韓侯一面遣發軍馬往建康駐劄
是否復候措置了當即班師回軍朝廷遣二帥提重兵自
福建移師江湖踰半年初未曾措置了得一事曹成為
兵飛殺敗徒黨猶八九萬散漫於全邵道永武岡之間
未就招撫李宏殺馬友以據長沙劉忠聚舟船以屯君
山其餘十數頭項劇賊皆負固恃衆出没作過自若以
重兵臨之次第招捕非半年未能就緒而二帥以趣召
之故欲以旬日定之有此理否儻江北有警欲韓侯兵
屯駐建康以為隄備亦須且留岳飛一軍在本路措置
收拾後叚庶幾不甚狼狽今乃併飛軍徙屯他路號令
怱遽首尾不相照如此寧朝廷未之思乎第追思元遣
孟韓宣撫江西荆湖之意及自到荆湖已奏措置了當
若干盗賊見今所存若干及本司元被受指揮皆令候
孟庾韓世忠措置盗賊了當日之任今乃遽交割數十萬
盗賊以數千烏合之兵使招捕之果能有濟否事節便
自可見若從所請留岳飛軍某尚敢承當不然願先以
罪去猶愈於將來誤國事也願公特為見右丞相力道
此懇今日之事必求可濟非敢有所要也某前奏謂韓
侯之兵宜分屯九江得其書亦以為建康非其所便願
在江西宣力鎮江劉建康吕皆重兵也江西以韓湖南
以岳正得分布控扼之策更願與廟堂熟計之幸甚幸
甚(奏檢錄去恐欲知本末也)
與程給事第三書
近累上状當一一呈浼伏被六月中書賜竊審動静勝
常感慰亡諭秋暑未闌邇來台候復何似某已次臨江
適苦瘧痢少留數日調治會馬友下潰兵數千人破筠
之新昌上高去此秪數十里郡人震恐已遣使臣齎旗
牓往招撫之如肯聽從須少待其來料理之不然即遂
徑趨廬陵俟朝廷回降乃如衡湘間北行種種窒礙蓋
是除授草草不慮始不要終之故今荆湖羣盗雲擾餘
波溢於鄰路大費收拾而孟韓二帥遽欲班師重兵名
將一旦盡去何以善後馬友李宏曹成之徒自己散漫
而劉忠者以願就招撫欵宣司隂為窺伺誘降招納曹
成徒衆萬餘人勢益鴟張如韓侯不利此一項遽引兵
以如建康即荆湖之患未艾其餘支節徒黨之屬又不
論也累具奏乞存留岳飛且於本路謹守及撥還韓京
吳錫吳全等兵且就鄰路江西應副錢糧以濟目前之
缺屈指計日以俟報而朝廷漠然如不聞不知何故豈
遂置荆湖於度外而區區謀慮一無足取耶某賦分數
竒動多齟齬每願終老山林不復與世故而今者誤蒙
諸公推挽牽彊至此疾病交攻心勦形瘵自度卒不能
以勝任願上乞骸之章以全晚節行剡奏矣夫魚肉具
然後可以責庖者之精粗材石集然後可以責匠氏之
巧拙今物料悉不應副而欲使之虚受重責可乎但以
元降指揮令候孟韓措置盗賊了當日之任與今來事
勢觀之不待深考而可見幸為特見秦丞相備言之易
所謂羝羊觸藩不能退不能遂者正今日之事也餘惟
為國自重
與程給事第四書
比入湖南境遣人至行在嘗拜状必已呈逹使臣還辱
書賜殊荷鄭重之意秋高氣清伏惟𤨏闥多暇台候康
福區區少留衡陽先遣葺治諸軍營房非晚即如長沙
始到本路百事坌集如治亂絲已不勝其疲勩矣目前
尚可極力支梧秋冬之交萬一邊報有警兵力單弱錢
糧空匱不知何以為策中夜思之不寒而慄未有承晤
之期敢冀為時自厚謹上状承動静不宣
本路積弊在於科須官吏通同為姦皆去其籍不可稽
考民以重困入境之初首先罷之郤令州縣催理正稅
以給養兵之費目前雖覺費力料理就緒他時却須見
效有數事不免干朝廷降指揮如撥歲額錢回易運廣
西鹽以足民食而抑私販取其贏餘養軍皆惠而不費
者幸借一言使早降指揮庶幾可以趁時措置其餘如
乞就廣西撥馬吉州撥衣絹皆决不可缺者亦幸留念
岳飛聞已别降指揮章奏累上僅得之而飛一奏即免
行事至於此夫復何言但得依舊撥還韓京吳錫吳全
三項軍馬庶幾目前粗可支吾不然勢决難立聞諸公
似以此方為遠而當緩殊不知心腹手足同為一體豈
可遂置度外哉易所謂羝羊觸藩不能退不能遂者正
今日事也
承諭天下形勢在荆南恐未為確論今日至要處乃在
襄陽控引川陜襟帶江淮下臨舊都連年棄置不復料
理失此則中原不復可圖矣雖然能立能步然後可以
趨走今日國體猶未能立而欲趨走可乎近有旨令孟
參以勾抽去兵盡數撥還本司以班師日餘剩財物盡
數撥付本司意則厚矣兵未嘗撥還一人一騎財物未
嘗撥到分文顆粒虛煩詔令徒切自愧奏状檢輒納呈
恐欲備見本末區區既已到湖外似非避事但得一兩
月間别無警急之報措置數處盗賊就緒便可塞責丐
歸山林如伯禹方當為朝廷判白黑明是非使公議有
所主盟求去之堅非士大夫所望於左右也勉旃勉旃
梁谿集卷一百十九
