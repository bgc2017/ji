梁谿集卷六十六宋李綱撰
表劄奏議二十八
具荆湖南北路巳見利害奏狀
乞畱程昌禹依舊知鼎州奏狀
乞措置捕招虔州鹽賊奏狀
乞令韓世忠不拘路分前去廣東招捕曹成奏
狀
乞令韓世忠相度入廣西招捕曹成奏狀
具荆湖南北路已見利害奏狀
今具荆湖南北路招捕盗賊拊循歸業之民經營控禦
措置錢糧已見利害下項
一准福建江西荆湖南北路宣撫使司關荆湖南路
馬友約六萬餘人馬數千疋船數千隻見在潭州
李宏約一萬餘人見在岳州曹成約十萬餘人見
在道州劉忠約一萬餘人見在岳州平江潭州瀏
陽界出沒作過胡元奭三千餘人見在茶陵界上
李冬至餘黨五千餘人見在郴連界上荆湖北路
楊華約一萬餘人雷進約八千餘人劉超一萬二
千餘人見在鼎澧州界已上約二十餘萬人其餘
接境去處千百為羣又不在此數盗賊之衆如此
非得重兵制禦彈壓使之畏威不敢猖獗然後可
以招納為用而遽欲以恩意姑息懷之臣未見其
可也今福建江西荆湖宣撫司臨以重兵理當聽
命訪聞馬友一項人馬即日見在潭州視諸處頭
項頗為循理宜先次招納稍加旌賞以勸其餘劉
忠一項人馬號白氊笠即日見在岳鄂潭袁諸處
界上屯泊出沒作過自知罪大不能自新嘗於旗
上有永不伏招安之語此一項最為桀黠猖獗數
州之民皆被其害宜先次討蕩使其餘知所懲創
胡元奭一項已為提刑吕祉會合殺散劉超一項
巳為鼎州帥臣程昌禹遣兵逼逐出境未知所向
自餘李冬至鍾相餘黨楊華雷進逐項賊火招納
討定當隨宜措置外惟曹成一項狡獪慘酷尤甚
屢招屢叛所至一人為梗靡有噍類即日見巳起
離道州侵犯廣西賀州界分緣廣南州縣素無城
郭人兵孱弱深慮乘虛遠引為二廣之患宜先遣
曉事官吏使齎朝廷所降勅榜黃旗金字牌先去
撫諭示以禍福許之自新如聽伏招納即依金字
牌上聖旨處分將所劫掠及老不堪披帶人經所
屬給據放散外其實堪披帶出戰人結成隊伍並
聽宣撫司使喚具首領姓名推恩外其首領理須
撥隸諸將下隨材錄用不堪撥帶出戰尚堪執役
之人合刺充廂軍分隸諸州其㨂退老弱不堪執
役之人給公據放散如係東北人無業可歸合就
近分送州縣居住將天荒戶絶抛棄轉徙逃亡係
官田土措置給與耕種借貸種糧務令存恤得所
昔東晉朝北方流人皆置僑寓州軍以處之蓋流
人與土著盗賊不同放散則無所歸又須結集為
盗合藉州縣官用心循拊自當復為良民伏乞朝
廷更賜詳酌指揮其李宏一項元隸馬友今已將
帶一行人馬擅住岳鄂亦乞依此施行如不伏招
納依舊作過即乞多發兵將會合掩殺以殄滅為
期如此則荆湖盗賊不踰時可定緣臣所得聖旨
指揮令相度由廣東前去之任因令撫定廣南州
軍見已具奏申明若自廣南前去即荆湖事無由
措置深慮有失機會伏望聖慈特降睿旨作朝廷
行下付福建江西荆湖路宣撫司密切措置施行
一勘會荆湖南北路州縣居民近年以來初遭鍾相
孔彦舟作過遷徙失業重以馬友曹成李宏劉忠
劉超楊華雷進十數頭項蹂踐搔擾民不聊生湖
南潭衡全邵道永郴桂陽湖北岳鄂鼎澧并屬縣
等例皆殘破民居存者百無一二田土荒蕪財用
匱乏將來盗賊平定之後若不極意招集料理使
之歸業開闢耕鑿以望歲豐則破殘州縣卒未就
緒欲乞朝廷特降勅榜曉諭應歸業之民委實曾
經兵火不曾種蒔去處與免將來冬苖租税無力
耕種貧不能自存者官貸種糧隨物力等第約度
數目支給候將來成熟隨料回納入官逐州見今
起發上供錢絹銀等委是無從而出特與權免一
次撿踏田土支散錢糧官吏奉行不得滅裂搔擾
重寘於法務令實惠及民使一方曉然知朝廷德
意所在契勘荆湖土地沃衍最為出産榖米財物
去處止緣累年盗賊失於措置遂至凋敝朝廷稍
寬目前之急不惜賑貸之費假以年歲間漸次復
舊國用何患不饒如合聖意伏乞特降指揮施行
一荆湖之地緜數千里南通二廣西引四川北控㐮
漢東接江淮自昔號為上流諸葛亮謂之用武之
國今朝廷保有東南制御西北荆湖諸郡如鼎澧
岳鄂連荆南一帶皆當屯宿重兵倚為形勢使四
方之號令可通襄漢之聲援可接乃有恢復中興
之漸今福建江西荆湖路宣撫使司之兵將來平
定盗賊之後復還行在臣畫一内依所降指揮踏
逐乞兵不滿萬人若到本路兼得岳飛吳全韓京
吳錫等兵方能僅及二萬之數分屯布俵㳂江要
害去處深慮不及伏望聖慈許臣候到本路相度
形勢圖上方略别行申請
一契勘荆湖兩路當盗賊兵火之後物力大屈今來
養贍官吏軍馬振貸歸業之民修治官府城壁器
仗之類百色用度並皆未有指擬去處朝廷欲以
二廣經理荆湖固為得策然廣南素號薄瘠米穀
不多財用窶乏加以比年應副朝廷須索尤覺困
匱借使竭力剗刷所有幾何今又盗賊未弭道路
不通卒未可以那移應副近准尚書省劄子許於
吉州𣙜貨務支銀一萬兩錢一萬貫此但可以支
目前之用若要支梧年歲間非於江西鄰近湖南
州郡權宜應副决不能有濟伏望聖慈特降睿旨
令於筠袁虔吉等州應副米十萬石於轉運司及
吉州𣙜貨務應副銀五萬兩錢十萬貫接續支使
庶幾不致闕誤右謹錄奏聞伏望勅旨
乞存留陳昌禹依舊知鼎州奏狀
右某准尚書省劄子節文二月二十七日三省樞密院
同奉聖旨荆湖東西路依舊為荆湖南北路逐路州軍
除分鎮縣餘並依舊制内湖南依舊潭州置帥李某兼
本路安撫使餘依已降指揮湖北於鄂州置帥劉洪道
除徽猷閣直學士差知鄂州充荆湖北路安撫使程昌
禹罷湖西安撫其所管軍馬盡數交割與劉洪道訖發
來赴闕臣契勘荆湖北路為鍾相孔彦舟劉超雷進楊
華等盗賊連年殘破殺戮官吏所餘無幾除辰沅靖州
係深入溪峒州軍外惟鼎州昨帶湖西路安撫使係右
朝散郎直龍圖閣程昌禹在任二年措置討捕楊么楊
華鍾相餘黨殺敗劉超逼逐出境招納彭筠六千餘人
一方粗定頗見宣力今來有指揮罷赴行在雖遠方不
知事因詢之衆論以謂昌禹在鼎州實有功效别擇守
臣未必能知首尾或致誤事兼契勘荆湖北路安撫司
移就鄂州其鼎州舊帶鈐轄如劉洪道知鄂州充湖北
路安撫使程昌禹知鼎州充湖北路兵馬鈐轄聽受節
制自不相妨伏望聖慈特降睿旨且令昌禹依舊在任
如巳差官亦乞别降指揮施行
乞措置招捕虔州鹽賊奏狀
右臣准尚書省劄子節文四月七日三省同奉聖旨令
李某將帶軍馬疾速起發依已降指揮相度由汀道州
就令撫定廣東經過州軍前去之任臣又依禀聖旨行
下廣東州軍勘會見今盗賊數目屯泊作過去處措置
招捕外訪聞廣東盗賊一項犯南雄英韶等州一項犯
循梅惠等州動以萬計殘破諸縣殺害平民皆是虔州
諸縣平時般販私鹽之人其初千百為羣入廣東界擄
掠牛畜財物之類廵尉弓兵不切用心捉殺使之厚有
所得而歸復為平民虔州守令亦不誰何累歲如此浸滛
不制今年遂至有萬餘衆入南雄英韶者圍郡城劫岑水
埸而去入循惠者破龍川長樂興寧河源博羅等縣直扺循
惠城下至今猶未復歸巢穴原其所以致此皆由州縣弛
慢之故今若欲鋤其本根須就虔州措置掃蕩巢穴誅其
首惡乃可懲艾臣見具奏申明經由道路如蒙朝廷依臣
畫一内所乞踏逐數項兵七八千人可以由廣東前去即乞
許臣到虔州官吏兵將並聽臣節制庶幾可以施設方略
治其本源下流自然無患如合聖意伏乞特降睿旨施行
乞令韓世忠不拘路分前去廣東招捕曹成奏狀
據廣東東路安撫使林遹四月空日劄子節文契勘曹成
賊馬三月二十九日自道州侵犯臨賀遣兵四出見屯兩
路要害去處本路兵力單少素不練習西路尚有洞丁刀
弩手可用至如東路槍杖手名籍雖存其實農夫豈可出
戰除已逐急發兵控守關扼然賀州勢在上流南入連英
東下封康不數日便至番禺今來封連探報事愈危急
准樞密院劄子差高舉一頭項兵應援二廣並未見入界
除巳統率人兵旦夕就道至封康以來防遏外乞撥高舉
人兵星夜前來應援庶幾保全二廣又據廣南東路轉運
判官章傑四月十四日申探報曹成賊馬分作三頭項透
入賀州富川縣侵犯賀州殺人放火劫虜人民賊勢浩瀚
乞催發高舉人馬兼程前來會合捉殺免致奔衝又據
廣南東路轉運判官章傑四月十四日申探報曹成賊
馬四月初三日乘牌船過水東入賀州放火燒本州敵樓
戰棚及居民屋宇等賀州知州及本州官盡出州城下
水前去乞速差兵前來救援又據廣南東路轉運判官
章傑四月十六日申據廣州懷集縣申四月初一日曹成
賊馬侵犯縣界令佐等將帶弓級保甲鎗手等前去迎敵
賊衆浩瀚勢力不加遂致潰散其賊兵直衝突占據本
縣廣州事勢危急乞摧發高舉人兵疾速前來應援者
右臣所據廣南東路安撫使林遹轉運判官章傑公文
探報曹成賊馬次第備錄在前契勘臣昨准尚書省劄
子除臣荆湖廣南路宣撫使於韓世忠下撥高舉一項
兵馬八千餘人聽臣節制續准指揮改差任仕安將帶
所部軍馬隨逐前去之任其任仕安下人兵元管二千
八百餘人又為福建路安撫司陳乞統領官陳照馬凖
下一千五百餘人存留福建其餘止有一千三百餘人
委是單少臣以見具奏辭免恩命未敢申陳今來蒙恩
差入内内侍省西頭供奏官於盖前來降賜敦遣就
道臣仰迫天威已祗受告命擇日開司朝夕啟行今據
廣東路官司申報曹成賊馬已破賀州占據懷集縣係
廣州屬縣事勢委是危急帥臣林遹稱親自率兵前去
封康州防托切慮未足倚仗其廣州繁富號為東南都
會雖有可守城池若帥臣已去誰與固守實為可慮臣
方受命之初道里遼遠又所得任仕安兵纔千餘人難
以分撥應援雖已遵依近降指揮許依江東路安撫大
使畫一差兵二萬人旋行踏逐方據奏請聽候指揮無
由目下便得齊集深慮應援有失機會曹成賊馬為二
廣之患滋大萬一廣州或致失守自餘州郡多無城池
皆須望風奔潰其害有不可勝言者臣輙有愚慮仰凟
天聽臣竊見福建江西荆湖宣撫副使韓世忠行軍整
肅忠勇有謀曹成據賊十餘萬衆除老弱脅從婦女外
能戰兵尚三萬餘人使其餘將士當之未必能有濟欲
制此賊或招或捕非世忠不可今世忠統兵已到虔吉
筠袁間深恐拘礙路分止在荆湖不敢前去廣南則曹
成為二廣之患其勢未艾伏望聖慈矜憐廣南两路生
靈之衆在今日為朝廷腹心之地不可不早加料理特
降睿旨令世忠不拘路分量畱人馬照應荆湖外盡將
所部取便道前去應援廣東措置曹成一則軍馬已集
可以目前使喚二則道里已近可以指期而至臣愚竊
謂朝廷今日應援廣東之策無以加此又廣東素號瘠
薄應副大軍錢糧必致闕乏世忠旣行福建江西荆湖
宣撫司將剗刷到錢糧可以通融應副此又軍期所須
之大者如合聖意乞作朝廷措置用金字牌入遞付世
忠施行臣已具奏遵禀聖旨許依江東安撫大使畫一
指揮踏逐人兵如蒙朝廷應副亦乞用金字牌降下勅
劄庶幾早得齊集可以與世忠聲援相接二廣早見平
定
小貼子
契勘福建江西荆湖宣撫司與荆湖廣南宣撫司兩
司不相節制如蒙聖慈從臣所請令韓世忠前去廣
東招捕曹成乞降指揮令與臣關報事宜同共措置
庶幾不相違戾有所恊濟仰副委任之意伏候勅旨
乞令韓世忠相度入廣西招捕曹成奏狀
今月二十七日准尚書省劄子江南西路安撫大使李
回奏繳到岳飛狀准江南西路安撫大使司牒三月二
十二日准樞密院三月四日劄子奉聖旨令岳飛到袁
州更切勘量賊勢如賊兵衆且於袁州駐劄候宣撫司
人馬到同共進兵如曹成已受招安起發赴行在即與
馬友會合同共勦殺劉忠訖續往潭州無致稍失機會
却致賊兵破壊二廣飛一行軍馬已到衡州茶陵縣不
往承准郴衡州桂陽監等處關報及飛亦差人體探得
曹成已發人馬取三月十九日起發往泉永州侵犯廣
西界分并前軍人馬往賀州路前去其曹成中軍見在
道州未有的實起發月日見不住放人四向虜掠殺人
放火似此顯見曹成未肯便赴行在意欲侵犯二廣作
過今准前項公牒奉聖旨指揮緣一行官兵已過袁州
地里稍遠兼續於四月初三日准荆湖東路提刑司關
報探得曹成賊馬已起離道州前去廣西飛除已差人
體探仔細外今已進發往郴州桂陽監已來駐泊如曹
成不赴行在及未入廣西飛便行措置進兵掩殺若曹
成已入廣界不審今飛一行軍馬如何施行已具錄奏
聞伏望聖慈特降睿旨付飛以憑遵依施行
右勘會近據岳飛申到前項事理勘會曹成一行雖有
五萬餘衆其少壯之人止僅二三萬四月二十六日已
奉聖旨令岳飛更切探伺如曹成委是不肯赴行在已
侵入廣南地分即統率諸頭項軍馬取徑路併力追襲
掩擊務在從長措置保護二廣無致稍失事機破壊廣
南州縣仍令廣南東西路帥臣依已降指揮起發逐路
洞丁刀弩手將兵土軍弓手民兵疾速躬親統率前來
界首與岳飛會合併力夾擊并劄與孟庾韓世忠及臣
措置施行者
右臣近據廣南東路安撫使林遹轉運判官章傑申探
報曹成賊民已破賀州侵犯廣州界分占據懷集縣廣
州事勢危急乞發兵應援臣已具奏聞竊見韓世忠治
軍嚴整忠勇有謀少見其比乞令不拘路分統率大兵
前去廣東應援措置招捕曹成免致廣南兩路破壊州
縣外今准樞密院劄子備奉前項聖旨令岳飛更切探
伺如曹成已侵入廣南地分即統率諸頭項軍馬取徑
路併力追襲掩擊務在從長措置保護二廣劄付孟庾
韓世忠及臣疾速措置臣已關送福建江西荆湖宣撫
使副及劄下岳飛恭依聖旨指揮施行訖契勘曹成一
項賊馬最為桀黠外假聽從招納之名内有包藏窺覦
之意占據道州半年有餘侵犯二廣其衆號稱十萬除
老弱脅從婦女之外可戰之兵猶有三萬餘人旣為大
兵所逼遂有乘虛深入二廣之計廣西猶有洞丁刀弩
手兵將之屬可以控遏廣東兵力實為單弱難以支梧
深慮州縣望風奔潰為害不細今雖已降指揮令岳飛
統率諸頭項人馬追襲掩擊竊慮岳飛所率兵數不多
錢糧闕乏未必能濟非得韓世忠統率大兵前去措置
應援及將福建江西荆湖宣撫司剗刷到諸路錢糧通
融應副深恐未能早見招捕了當兼契勘曹成本係荆
湖盗賊只緣大兵所逼遂犯廣南若拘以路分謂目今
作過不係荆湖地分即是以鄰國為壑恐非朝廷銷弭
内患之意臣今欲乞自朝廷降指揮令世忠相度如大
兵目今已在湖南及筠袁間即由全永入廣西路自桂
府順流以趨廣州如大兵目今在虔吉間即由南安南
雄英韶路順流以趨廣州可以遏賊之衝令岳飛統率
軍馬由道賀追襲其後臣如蒙朝廷應副畫一内所踏
逐兵勾抽齊集亦可以由虔吉英韶前去封康循惠間
隨宜措置禦賊奔迸與之恊力進討不數月間湏見了
當却由便路趨湖南措置其餘盗賊不難平定伏望聖
慈特降睿旨詳酌施行
小貼子
臣契勘廣南西路五十餘州舊號荒遠在今日實為要
地今曹成侵犯若不早加措置招捕了當竊恐兩路
州縣為賊殘破卒難經理兼兩路皆有猺人溪洞乘
勢必須作過廣西與交阯相鄰亦恐有所窺伺道里
去朝廷最遠將來兵力難及朝廷不可不深畱意於
此伏乞聖察
梁谿集卷六十六
