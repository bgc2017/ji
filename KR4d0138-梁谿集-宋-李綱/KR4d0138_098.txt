梁谿集卷九十八宋李綱撰
表劄奏議六十
條具利害奏狀本路闕雨乞罷免奏狀
乞宫觀劄子乞益修政事劄子
乞詳酌見糴晚米奏狀
條具利害奏狀
契勘本路盜賊久未寧息雖因民俗頑獷好復仇怨所
致要在小民廹於衣食易為凶徒之所結集若使田畝
之民衣食不乏各有生理凶惡之人不得誘為徒黨安
能一呼便至千百為群滋蔓猖獗臣竊見本路催起上
供税賦月樁錢及糴買數事實有未便於民間者本司
巳嘗具奏申陳未奉回降指揮若不別行措置小民漸
至失業必致驅而為盜遣兵討捕卒無巳時致赤子之
流離情實可憫臣嘗叨近輔分典要藩荷恩最深欲報
無所苟有所見不敢隠默今條具如左須至奏聞者
一本司近准御前金字牌降下尚書省劄子令臣催
督轉運司起發上供無額斛㪷尋取到轉運副使逄
汝霖徐林狀節文契勘本路上供米斛係以秋苗樁
辦兵火之後多有逃閣又間有災傷年分所催税賦
例皆不及舊額其上供之數逐年並蒙朝廷除豁只
以實催米數起發照對上供米數舊額一百二十六
萬九千石會計紹興六年一路實催秋苗止有九十
八萬三千三百五十九石一斗六升雖蒙减免上供
一十六萬九千石外猶有一十一萬六千石係是實
催苗米外虚數無從所出又虔吉南安軍盜賊未息
見蒙朝廷遣兵收捕有合豁除數目係在實催苗米
之數巳節次開具前項秋税不及元豁等因依申朝
廷乞以實催糴納米數起發去訖申本司照會臣勘
會江西一路自兵火殘破之後又經早灾戶口凋耗
雖去年稍得豐稔人戶未盡歸業田土荒廢尚多謂
如洪州分寧奉新等縣人戶所存纔有十之三四其
餘縣分號為多處不過十之六七通一路計之多寡
相補纔有承平之半税賦自然難以及額又如虔州
累年為盜賊猖獗税賦往往催科不得吉撫筠袁等
州亦有盜賊殘擾去處遂致苗税亦多拖欠若不以
實入之數起發上供一切督責州縣必欲及承平額
數不惟無所從出兼恐州縣不免數外科斂重困人
戶非獨不足以仰副朝廷寬恤之意亦使官吏虚負
罪責近巳備錄轉運司具到前項因依奏聞伏望聖
慈早降睿旨令轉運司且以實催之數起發庶幾小
民不至重困流為盜賊不勝幸甚
一本司去年内差幹辦公事韓岊前去諸州軍點檢
奉行寬恤事件續據本官申筠袁州臨江軍係灾傷
最甚去處有不曾逃移人戶緣災傷草賊侵擾死失
佃戶耕牛闕乏榖種無力輸納乞依湖南州縣巳得
聖旨指揮差官檢視民間耕種田疇只據所墾田畝
多寡之數紐納税租并臨江軍知軍趙士劭狀本軍
日逐據清江新喻三縣民戶投訴緣去歲旱歉雖不
曾逃移離業實以饑貧無牛種失於布種及雖有曾
布種去處又不能周遍逐縣不住追催枷禁鞭笞要
依遞年納戶下全税乞從本軍施行竊詳紹興三年
正月二十七日都督府劄子節文應人戶歸業者候
催科據所墾田畝多寡之數合納租税仍免本戶差
役一年其上件投訴民戶雖不係因逃移歸業之人
蓋是戀土不忍去父母之邦緣此饑貧失於布種原
情亦可矜憫若不隨宜措置則追納既峻無所從出
避一時刑責之患必見轉徙乞且據所墾田畝隨分
數减今歲税租等事本司巳備錄前項逐官所申事
理申奏至今未奉回降指揮訪聞筠袁州臨江軍災
傷人戶至今緣此拖欠租税官司催督致有逃移伏望
聖慈特降睿旨下轉運司差官體究將紹興六年分
人戶布種田畝不遍拖下税賦見掛欠者特與並行
放免庶幾小民安業不至失所
一契勘本路每月應副岳飛大軍月樁錢九萬餘貫
自來係以輕賫金銀相兼見錢起發昨緣湖北隨軍
運判劉延平移文只今起發見錢自役諸州不惟艱
於應辦其裝法縻費亦不易出自去年四月臣到任
以來催督至今共起發過一百七十餘萬貫本路錢
寶泄於他路不復可還民間闕乏號為錢荒以故榖
賤傷農民戶輸納夏税戶帖應於名色難得見錢閭
里愁歎至有委棄田産逃移者若不別行措置將來
愈見闕誤本司昨准金字牌降到御封尚書省劄子
催起月樁錢連到狀式立限取會巳未起發輕賫窠
名斤兩數目以此見得諸路應副大軍皆合用金銀
相兼樁發累曾具狀奏闕伏望聖慈特降睿旨行下
轉運司許令諸州將所認月樁錢計置輕賫與見錢
相兼起發仍照應在市價例務令兩不相妨庶幾可
以樁辦不至走泄錢寶民間交易及輸納官中不至
闕乏實為便便
一契勘自來朝廷行下轉運司糴買斛㪷如有糴本
則官中得米民間得錢兩為利便近年多是頒降官
告勑牒與見錢相兼巳是難以行使今來朝廷降下
本路和糴專用一色關子雖有許撥經制總制錢指
揮緣應副贍軍多無見管錢物深慮糴買不行州縣
不免抑配重困民力竊緣商賈興販斛㪷赴官糶納
猶可給與關子令赴所屬支請今來客旅興販稀少
唯是糴於鄉村民戶積累升斗以足額數鄉民中糶
得些小關子豈能前去數千里外官司請領必為兼
并之家以賤價取之贏落官錢規圖厚利朝廷所費
則一小民受害徒為冨商大賈之資深屬未便伏望
聖慈特降睿旨令朝廷支降見錢與關子相兼糴買
糴於鄉村即給見錢糴於商賈即給關子庶幾小民
獲受實惠不至重困一路不勝幸甚
右謹件如前謹錄奏聞伏候勅旨
本路闕雨乞罷免奏狀
右臣契勘本州自七月以後不雨遣官致禱管下神祠
佛宇應有仙聖靈跡去處及築壇塑龍迎請聖水躬親
齋素日事祈求雖獲感應並皆微細不得霑足見今晚
田巳是亢旱此蓋守土之臣德薄人微繆當方面之寄
精神不足以感格政術不足以共理致兹旱暵覃及一
方伏望聖慈特賜罷免遴選帥守以寬憂顧臣不勝祈
天俟命激切屏營之至
乞宫觀劄子
臣契勘自今春以來實緣衰病屢上封章乞罷帥權投
置閑散未蒙矜允近為本州入秋闕雨已覺亢旱罪在
守土之臣巳具奏聞乞從罷免未奉回降指揮竊念臣
憂患孤生早衰多病久苦瘡瘍復得筋攣之疾行步蹇
緩拜跪艱難加以素有疾眩醫治弗效動多遺忘常恐
顛仆一路兵民之寄事體至重儻不量力勉強負荷决
致疎虞伏望聖慈特賜哀矜許令罷免除一在外宫觀
差遣任便居住庶幾疲駑得就休息尚霑廪餼以養餘
齡感戴天地之恩何以圖報干冒宸嚴臣無任
乞益修政事劄子
臣聞和氣致祥乖氣致沴天人之際應若影響不可誣
也政令和平合於民心天應以福雨暘時若而為豐歲
此和氣致祥之符也政令乖戾咈於民心天應以灾水
旱極備而為凶年此乖氣致沴之符也豐凶之本乃在
人主心術朝廷注措之間宗社之安危生靈之休戚繫
焉可不懼乎前年江湖閩浙嘗苦大旱流移失業殍踣
相望陛下軫慮之深不遑暇食親灑宸翰勸誘賑濟其
所全活不知其幾千萬人至誠動天報以休應曰雨而
雨曰暘而暘歲大豐穰民以安樂自經一稔之後上下
恬嬉不復勤恤民隱朝廷意民間之有蓄積百色誅求
上供不以實數而以虚額和糴不以本錢而以關子絲
蠶未生已督供輸禾榖未秀已催裝發州縣困於轉輸
文移急於星火官吏愁歎閭里怨咨感動天心旱災復
作江湖淮浙所被甚廣歲且歉食人情驚疑如居風濤
洶洶靡定然則陛下欲消弭災異導迎吉祥不必他求
但如前日之用心自然感召和氣休應立臻則旱暵必
復為豐年矣昔周宣遇災而懼側身修行欲銷去之而
王化復行雲漢之詩是也安知旱暵之災行為中興之
資乎願詔朝廷益修政事凡所以賑救民災給足軍食
者早正素備無待倉猝取具於臨時也方今強敵憑陵
僣竊窺伺屯兵淮滸以為控扼欲進則未能欲退則不
可開口待哺於縣官者數十萬人平時運餉已極勞費
歲一不稔將何以給之夫今日之患欲民力寬則軍食
闕矣欲軍儲裕則民財匱矣二者如鐡炭之低昂此首
重則彼尾輕非有術以權之使斂不及民而軍食足不
可得而均也孟子曰無政事則財用不足今屯兵之數
不多於前時而飬兵之費十倍於往日死生去來無籍
可稽上功行賞無實可考轉資遷秩者動以萬計廪禄
之費又不知其幾何也開端者不可復斂放行者不可
復收日益月加無時而已天地之生財有時人力之理
財有限而度量不立於其間飬兵之費有增無减坐致
耗屈竭出於民謂之有政事可乎此臣之所以日夜為
陛下寒心者也夫政事立然後財用足財用足然後軍
食給軍食給然後民力寬民力寬然後天心格天心格
然後和氣可召而為豐年此臣所以願陛下救今日之
弊以修政事為先也臣仰察天時俯揆人亊今日誠為
危急存亡之秋惟陛下念宗社生靈之重圖為善後長久
之策留神邦本天下幸甚臣以衰病屢乞閑散將歸山
林不勝憂國之情輙復自竭陳其大略以凟天聽如聖
心尚有所疑願賜清問得以展盡底藴為陛下詳言之
誓罄狂瞽仰酬大恩臣無任
乞詳酌見糴晚米奏狀
右臣契勘本路春夏之間雨暘調適早禾已是成熟收
割了當自入秋以來闕少雨澤已覺亢早又生青蟲食
害苗稼見今祈禱未獲感應若更旬日内無雨晚田决
致旱傷竊見朝廷近降指揮受納秋苗及和糴米斛並
要一色晚米竊慮既不糴納早米晚稲又失指凖有誤
大計伏望聖慈特降睿旨令朝廷更賜詳酌施行
梁谿集卷九十八
