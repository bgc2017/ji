梁谿集卷九十宋李綱撰
表劄奏議五十二
(闕)
乞下虔吉州守臣不得占留兵將奏狀
乞撥那軍馬奏狀
乞罷江西帥仍乞宫祠或致仕劄子
蘄州探報繳進蘄州探報劄子
(闕)
揚聲大舉則往往無事寂無傳聞則往往深入今乃信
不可憑之探報而弛一路之防守深恐非策臣素愚憃
仰荷聖意奬遇隆厚每思竭犬馬之力以報天地之恩
而今者江西委寄之重軍馬單弱無以為防秋備敵之
計使倉卒有警旋行控告朝廷乞遣援兵必不及事孤
生靈之所望誤國家之大計雖死何以塞責臣前上章
以疾丐罷蒙恩降詔不允訓詞温厚有邊吏戒嚴商秋
俯及之語伏讀感激不知涕淚之零然臣之所以冒昧
敢以此時而求去者非獨以難勝劇任之故正緣防秋
無備不敢虚受其責今者鑾輅時廵郡國視勞六師此
非臣子堅為去就之時臣雖衰疾未敢復有所請伏望
聖慈特降睿旨令朝廷定議本路防秋如合遣兵即乞
早摘那軍馬前來應副措置撥布控扼如不合遣亦乞
明降指揮無使日夕指凖以誤士民之望不勝幸甚臣
謹遣左宣教郎本司幹辦公事臣羅薦可詣行在所樞
密院禀議如蒙聖慈特賜召對亦可以詢訪本路事宜
曲折干冒天威無任惶懼戰越之至
乞下虔吉州守臣不得占留將兵奏狀
契勘昨准都督行府劄子及樞密院劄子備坐聖旨指
揮令本司招填本路闕額禁軍除將兵許本司全將勾
抽外其不隸將兵諸州存留一半其餘一半許本司勾
抽教閱以備緩急使喚本司已遵奉聖旨指揮行下諸
州除江州興國軍係沿江州郡合行措置控扼其所管
不隸將兵盡皆存留更不起發止起發到筠州撫州臨
江建昌南安軍一半不隸將兵人數全然不多其吉州
虔州見屯將兵依元降指揮係合全將聽本司勾抽使
喚緣為兩州有盜賊殘黨理宜存留一半將兵彈壓遂
止行下東南第六將并虔吉兩州起發見管將兵一半
前來分布控扼使喚雖已行下勾抽深慮兩州守臣不
念輕重緩急之勢惟務占吝以盜賊為名妄有奏陳不
肯如期起發有誤指凖竊緣江西一路唯洪州江州興
國軍最係沿江控扼緊急去處若有軍馬防捍大敵即
可以保全一路不致侵擾其虔吉兩州皆係内地吉州
盜賊目即並已衰息虔州雖有些小殘黨其存留一半
將兵自可措置彈壓伏望聖慈特降睿旨令朝廷行下
兩州守臣遵奉元降聖旨指揮及依本司措置止許存
留一半將兵不得盡數輙有占留以誤大計一路不勝
幸甚
乞撥那軍馬奏狀
右臣近據舒蘄黃等州探報偽齊淮河北州郡順昌府
陳蔡等州遂平褒信等縣皆有人馬駐劄及八月二十
二日偽齊人馬侵犯德安府應山縣作過戰敗官兵殺
死趙將又據興國軍申京西宣撫司劄付黃州八月二
十六日准都督行府劄子指揮令管下黃州預先踏逐
險固移治去處緩急遷移保守不管少有誤事仍令密
切施行不得張皇致人民警擾又據轉運判官逢汝霖
公文今月二十四日准金字牌降到御寳封下樞密院
劄子九月十九日樞密院奏勘會岳飛見提大兵於㐮
陽岳鄂一帶措置邊事其本軍合用錢糧係江西及朝
廷應副皆取道九江方至鄂渚日近據探報寇偽賊馬
聚兵陳州順昌府意欲侵犯淮西其江州最係緊切控
扼去處兼慮緩急阻遏糧道理宜措置右奉聖旨令岳
飛摘那一項軍馬疾速順流前來江州屯駐照應措置
控守仍具所差統兵官職位姓名起發日時申樞密院
其合用糧料委逢汝霖應副臣契勘近累具奏聞本路
當上流重地沿江一帶要害去處並無兵將控扼深慮
寇偽窺伺間隙衝突侵犯乞自朝廷遣發本司合得軍
馬應副防秋分布使喚雖蒙關送都督行府至今未曾
差撥今據前項逐州探報及都督行府樞密院劄子其
探報賊馬事件類皆符合如臣平時所料本路事宜委
是緊急雖有指揮令岳飛摘那一項軍馬前來江州屯
駐緣岳飛大軍見在㐮陽府道路遥遠未必能如期前
來及雖遣發元無限定人數勢湏鮮少有誤指凖若不
别行措置决致上誤國事伏望聖慈矜念本路全無得
力兵將可以控扼捍禦緩急賊馬侵犯必至疎虞一路
生靈所係非細臣以疎遠孤寒寡援虚當重任萬一敗
事雖死不足以塞責斷自宸衷特降睿旨令都督府日
下摘那一項得力軍馬差官管押星夜前來應副使喚
會勘諸州及朝廷探報寇偽賊馬聚於陳潁者三萬餘
人如或侵犯本路沿江及諸處控扼非萬五千人不可
除本路措置見管兵可得四千人外尚闕萬一千人又
恐朝廷以淮泗間見有邊事雖遣兵馬不能及此數目
致令分布使喚不足勘會福建路統制官李貴見部人
兵在汀州駐劄廣南東路統制官韓京見部人兵在循
梅州駐劄皆與本路相隣李貴近殺敗劉大醉賊馬韓
京近殺敗劉宣賊馬虔寇漸向衰息不敢侵犯兩路欲
乞特降指揮於李貴韓京所部軍馬逐急更各摘那一
半差近上得力將官部領赴本司應副控扼使喚候防
秋罷日各遣歸逐路屯劄去處庶幾聲援稍振竭盡愚
慮或可以效犬馬之力備禦強敵保全一路以報聖恩
萬分之一死且不朽如以臣今來陳請不合廟謨即乞
朝廷察臣不材先次罷黜無使虚受誤國之責亦臣區
區之至願也謹瀝血誠干冐天威無任惶懼戰越之至
貼黃
臣所乞摘那韓京李貴一半兵將如蒙聖慈矜允即
用金字牌遞角降付韓京李貴軍中并福建廣東路
帥司及本司照會庶幾早得被受不至後時伏望聖
察
臣近據岳飛公文稱強敵兵少錢糧不繼已勾回幹
事軍馬臣竊慮近降指揮令岳飛摘那一項人兵前
來江州屯駐照應防守亦未必可以指凖伏乞聖察
乞罷江西帥仍乞宫祠或致仕劄子
臣輙瀝血誠仰干天聽退惟冒瀆死有餘罪伏念臣鄙
樸無取誤蒙聖恩起廢於十年流落之餘畀付以一路
兵民之寄夙夜黽勉期稱所蒙適丁偽寇猖獗之秋當
為防冬捍守之計而臣本司軍馬盡已撥隸諸將沿江
千里要害之地初無數旅控扼之兵累具奏陳未蒙差
撥今者邊郡探報羽檄交馳朝廷行移星火緊急皆謂
賊馬屯聚將為擣虚之謀惟臣本路空虚初無禦敵之
具倘使犬馬之衆來犯封疆則夫士民之心何所倚仗
臣已再上章疏控告朝廷乞摘那都督行府之偏師及
勾抽福建廣東之半將濟此危急庶能保全臣聞有言
責者不得其言則去有官守者不得其職則去帥守江
西臣之職也朝廷付臣以一路委任重矣不知緩急之
際責臣以守乎不責臣以守乎責之以守則必與之以
可守之具不責之以守則非獨朝廷今日事體不可如
此亦非臣平日之素志也如蒙朝廷俯從危懇使兵力
粗可支梧則賈誼所謂守圉捍牧之臣誠死城郭封疆
者臣雖無似竊庶幾焉倘或所陳不合廟略即乞朝廷
以臣不材先次罷黜使得歸老山林保全晚節亦臣區
區之至願伏望聖慈特降睿旨憐臣堅請力爭蓋憂於
誤國察臣難進易退非薄於愛君早賜矜從以安愚分
謹齋沐親書劄子干冒天威無任惶懼戰越待罪之至
貼黃
臣竊以防冬之際雖非守臣可以乞去之時然臣條
具利害請乞軍馬一路捍守之計凡二十餘次不蒙
朝廷差撥今來探報危急實難虚任重責伏望聖慈
特降睿旨除臣一在外宫觀或許臣守本官致仕以
養衰疾取自聖裁早賜矜允
蘄州探報
今月二十六日准光州牒今月二十一日戌時據探事
效用蔣賢等到州供稱今月二十一日未時有偽賊馬
軍二百餘疋於谷口渡已過淮南岸及見有馬步軍接
續過淮前來不見的實數目賢等奔走前來執覆牒契
勘據探報賊馬已是渡淮連夜决來攻圍本州委是危
急請照會施行者右謹具申江西安撫制置大使司謹
狀并小貼子探報今來賊兵係孔彦舟作先鋒緣本人
舊充蘄黃州鎮撫使在蘄州屯駐熟知地利竊慮窺伺
蘄黃州一帶為害不細伏乞速賜指揮施行
繳進蘄州探報劄子
臣已具奏方欲遣發間據蘄州公文准光州探報九月
二十一日有偽賊馬軍二百餘疋於谷口渡已過淮南
岸及有馬步軍接續過淮前來不見數目探聞係孔彦
舟作先鋒緣本人舊充蘄黃州鎮撫事竊慮窺伺蘄黃
一帶申本司照會臣契勘近據淮西諸州探報寇偽聚
兵陳蔡順昌府意欲窺伺淮西今來蘄州探報賊馬已
渡淮前來淮西一帶州軍並皆己得朝廷指揮移治更
無限阻直可徑到大江本路沿江要害合行控扼去處
並無兵可以分布使喚委是危急伏望聖慈特降睿旨
日下差發得力成頭項軍馬星夜前來應援措置防扼
庶幾尚可支梧若只倚仗已劄岳飛分撥兵將决致誤
事所有蘄州探報公文真本繳連在前謹具進呈取進
止
貼黃
臣契勘前件探報雖已密行下江州興國軍等處措
置防扼緣逐州亦是闕兵分布使喚深慮朝廷遣發
兵將并岳飛分撥軍馬未到間賊馬徑渡江前來江
西作過洪州兵既不多城壁頽毁方欲下手修治全
然未有次第亦無樓櫓及防城器具等委是難守萬
一倉卒欲乞許本司隨宜措置以待援師更合取自
朝廷指揮伏乞聖察
梁谿集卷九十
