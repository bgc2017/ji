梁谿集卷三十六宋李綱撰
擬制詔二
制十三首
誡諭士大夫敦尚名節詔
朕嗣守基圖託于士民之上夙興夜寐罔敢怠遑思所
以圖回治功陶成風化者實頼士大夫砥節礪行作民
孚先以善天下之俗今則不然背公營私附下罔上無
宿道向化之志有締交死黨之心&KR0034;詬頑頓而廉恥之
風衰冐沒輕儳而忠厚之行熄方其平居高論闊議真
若可信一旦遇利害僅如毛髮遽失其守責其立朝可
觀臨大節而不可奪也難矣名節若此朕何望焉豈朕
所以帥之者未至歟將狃于流俗而未易遽革歟昔先
王之盛時在位皆節儉正直德如羔羊而風化之所行
至於中林之兔罝莫不好德漢上之游女無思犯禮何
其盛哉朕甚慕之士大夫其思所以革心易慮稱朕意
者務敦實而去浮華止奔競而崇静退使廉耻之風忠
厚之行藹然著明足以鼓動當世則爵禄之加何吝之
有詩不云乎靖共爾位好是正直神之聽之介爾景福
易不云乎鳴鶴在陰其子和之我有好爵吾與爾靡之
可不勉歟其或不悛邦有常刑朕不汝貸故兹詔諭想
宜知悉
誡諭三省密院修舉熙豐政事詔
朕惟神宗皇帝考道據德制法作憲新美百度允釐庶
工若昔大猷肇造三省樞密院凡天下之政悉分統之
曰中書省根本機務實專敷奏除授之任曰門下省出
納命令實掌論駮省讀之職曰尚書省奉行政事所以
總治曰樞密院典司樞要所以本兵由中以制外端本
以御末綱紀法度燦然畢陳是以熙豐之治格于上下
與古匹休何其盛哉肆朕纂承駿惠先烈繼志述事罔
敢怠遑熙豐之所施設而已然者遵制揚功而率由之
熙豐之所有意而未備者增光潤色而推廣之制禮作
樂興事就功以大有為于當世法完令具布在方冊施
于四方實頼三省樞密院臣僚維持緝熙各揚厥職修
舉政事以紹隆神考之丕績惟爾六七大臣其尚同心
一德協恭和衷可否相濟于未然之前號令必行於已
出之後夙夜匪懈勤勞王家永孚於休同底于道則予
一人膺受多福爾亦有無窮之聞不其韙歟故兹詔諭
想宜知悉
誡諭百官毋得越職犯分詔
朕惟先王設官分職以法為分小大詳略各有等差猶
之耳目股肱相待以成體罔或侵越故能總衆職修庶
政而天下治惟我神考若昔大猷肇新官制内之省臺
寺監外之監司郡縣之吏允釐厥職纖悉完具布在方
冊炳若丹青肆朕纂承祗遹先烈屢下詔書不匿厥旨
俾官修其方毋得越職犯分以干邦憲庶幾繼志述事
與三代同風而比日以來卿士大夫不安分守非所當
議倡為險膚非所當為公肆妄作無宿道向方之志有
沽激僥倖之心豈朕所以告戒之未至歟將士狃於流
俗而未易以遽革歟傳曰侵官冐也離局姦也詩曰靖
共爾位好是正直神之聽之介爾景福古之君子明于
義命而思不出位故能受靖共之福而無姦冐之刑朕
甚嘉之子大夫其思所以安於分守者各共乃事齊乃
位度乃口以聽予一人之作猷其或不恭邦有常刑必
罰無赦故兹詔諭想宜知悉
誡諭省臺寺監修舉職事詔
昔我神考若稽大猷董正治官允釐邦采省臺寺監各
有攸司本末維持大小承式綱紀號令百度鼎新肆熙
豐之治格于上下雖三代之隆無以加也朕纂紹丕圖
祗遹先烈宵衣旰食勵精為治思所以繼志述事以昭
先帝之休德者顧官制布在方冊炳如丹青制而用之
存乎法推而行之存乎人屢降詔書具宣德意庶幾卿
士大夫修舉職事振起治功以追熙豐之盛而比日以
來省臺寺監安習因循偷惰苟簡有豐禄營私之志無
守法奉公之心慢令瘝官玩歲愒日尚書政事之本動
多稽違御史風憲之司恬不糾察寺監失職百官廢弛
夫省臺寺監所以推行朕之法令奉朝廷而倡郡縣者
也曠慢若此朕何望焉豈朕所以率之者未至歟將告
教不足以感孚必待刑戮加焉而後革歟書不云乎功
崇惟志業廣惟勤卿士大夫其思所以克勤勵志宿道
向方以顯白功業者務稱朕意其或不恭邦有常刑朕
不汝貸故兹詔示想宜知悉
誡諭監司按察州縣詔
朕祗紹丕基撫有方夏勵精求治興事就功皆以利安
元元為本深懼州縣之吏不能承流宣化達于吾民建
置監司分道按察或總漕計或司詳刑或掌常平之政
或專學校之法職雖不同而所以按察州縣其任一也
方其出使朕親御便殿以臨遣之及其還歸復使進對
以盡諮謀度詢之義視遇之禮亦已重矣庶幾德意志
慮得以下達而吏之臧否民之利病不壅于上聞内自
畿甸外薄嶺海萬里之遠風流而令行德洋而恩普吏
稱其職民安其業以底太平之盛而監司未有卓然修
舉職事稱朕意者其故何耶今州縣之間貪吏依勢以
侵漁姦吏舞文而巧詆無宿道向方之志有背公營私
之心法完令具布在方冊而吏惰弗虔荒失詔命使元
元之民不被其澤良法美意殆為虚文而監司曾莫之
恤惟以簿書期會為急務蔑視寒士捃摭細故以塞責
而彊禦權勢之吏贓汙貪籍恬不誰何夫監司朕所以
寄耳目之任也失職若此朕何望焉其自今以往各揚
厥職按察所部凡姦貪惰慢之吏曠職失守違法害民
徇流俗而無奉上之心者悉以名聞當議竄黜以為羣
吏之戒其或附下庇姦畏避不舉得於訪聞罪不汝貸
故兹詔諭想宜知悉
誡諭士大夫朋黨詔
朕惟唐虞之世臯陶稷契之臣都俞吁咈於廟堂之上
更相稱譽而無比周之操百僚師師盡其智能以效官
職庶政惟和萬邦咸寧後世想望而不可跂及朕甚慕
之肆朕纂紹丕圖虚心以治陟降厥士法天地之無私
庶幾振起治功同底于道而執政大臣不能體朕之意
有所薦引任為已功士大夫不明於事君之義者因亦
從而歸之背公營私附下罔上人無賢否進非其門則
極力以排事無是非建非其意則騰口而議兹風不息
浸成朋黨豈社稷之福哉比已簡其尤者投之遠方置
之散地以為䜛說殄行震驚朕師者之戒其自今以往
大臣毋以薦引人材衒鬻而市私恩小臣毋以因其薦
引阿附而忘公義靖共爾位壞植散羣以聽予一人之
作猷其或不悛邦有常刑必罰無赦故兹詔諭想宜知
悉
誡諭帥臣修飭邊備詔
朕撫有方夏敉寧萬邦蠻夷向風稽首來享蠢兹西戎
昏迷不恭敢讐大邦誘逋逃之臣率鯨鯢之旅搔擾疆
場虔劉邊陲裒兇鞠頑曠誅積稔神怒人憤勦殄有期
爰命虎臣往行天討惟爾六七帥臣實分閫外之寄為
予爪牙整我六師修飭邊備奉指蹤之略遵制勝之謨
靈旗西指此誠壯士功名之會也爾其振勵士氣奮張
軍容繕甲兵具卒乘明號令信賞罰同士卒之甘苦習
山川之形勢玩寇掌上視寇目中使戰必勝攻必取日
百里以闢國月三捷以奏功肅清一方掃蕩巢穴流沙
瀚海歸輿地之圖元惡大憝正藁街之戮以攄宿憤大
震天聲時汝之績不其韙歟其或不恭邦有大刑朕不
汝赦故兹詔諭想宜知悉
勸農詔
農天下之本也民之所恃以生也民不務本而事末則
其生不遂故先王之政以食為首商人以歲事來辟則
戒以稼穡匪懈周人遣諸侯於廟則戒以新畬銍刈其
務農重穀如此用能享豐年之報有積歲之儲教化行
習俗美而頌聲興朕甚慕之今朕開千畆之籍行三推
之禮躬秉耒耜播穜穋之種以給郊廟之粢盛率民敦
本為天下先庶幾四方風動與古匹休朕意厚矣夫承
流宣化推朕德意而致之民者守令之職也其務勸農
教之稼穡省其耕歛勿違其時勿奪其力非須繫逮毋
輙追呼以妨農功使服田力穡享有秋之利衣食滋殖
立太平之基稱朕意焉故兹詔諭想宜知悉
恤刑詔
朕惟昔之治天下者主於德教而以刑弼之刑非所以
先也虞舜好生而民不犯成康刑錯而頌聲興下逮漢
唐盛時亦皆斷獄數百幾致不用朕甚慕之爰自臨御
以來制禮以齊民本仁而出政屢降御筆惟刑之恤定
笞法减杖數寬節辰原貸之恩嚴桁楊非法之禁庶幾
德化感孚刑罰清而民服以追治古之盛而四方典獄
之吏未能稱朕欽恤之意惰吏慢令而弗虔姦吏舞文
而巧詆訊鞠論報掠治傅爰皆有法式莫克遵承依勢
作威倚法肆暴公然違戾詔旨使吾民陷于罪罟而未
臻刑措之風殆此曹致也自今應刑獄官司敢為暴酷
不如法者在京委尚書刑部在外委提點刑獄按察以
聞邦有常刑朕不汝貸故兹詔諭想宜知悉
誡諭守令推行御筆寬恤詔
朕惟祖宗創業守成以仁治天下重熙累洽與古匹休
肆朕纂承祗遹先烈宵衣旰食勵精為治立政造事所
以利安元元者一以寬恤為先屢降御筆手詔播告之
修不匿厥旨庶幾仁治克紹祖宗風動四方以成太平
之化而比日以來監司守令奉命不虔坐視詔書徒掛
墻壁以為文具廢法慢令恬不加恤夫承流宣化推朕
德意志慮而達之民者監司守令之職也失職若此朕
何望焉其自今以往各揚乃職應前後頒降寬恤事件
竭力遵承毋致違戾使四方萬里之遠實德及民以稱
朕意其或不恭守令仰監司監司仰按察互相糾舉以
聞邦有常刑朕不汝貸故兹詔諭想宜知悉
誡諭禮官嚴奉祠祭詔
朕嗣有令緒夙夜嚴恭齊明祀事以承上下神示社稷
宗廟罔不祗肅深懼有司不能奉承德意昭格神休屢
降詔書不匿厥旨庶幾恪慎精潔副朕明禋恤祀之意
而比日以來執事不虔玩習苟簡恬弗加省牲幣禮料
取具臨時擯贊跪興不中儀式達于朕聽良用憮然夫
祀國之大事也職在禮官委任甚重廢法慢令朕何望
焉自今其務所以肅恭自盡稱朕意者敢或不恭邦有
常刑朕不汝貸故兹詔諭想宜知悉
誡諭學者辭尚體要詔
朕自臨御以來建學校聯師儒一道德以教養天下之
學者屢降詔書崇雅黜浮庶幾文章之盛深醇典正炳
然與三代同風而自兩漢以來為不足議也朕之待士
至矣比覽貢士程文猥釀不綱氣格卑弱刻意以為高
者浮誕恢詭而不協于中騁辭以為辯者支離蔓衍而
不根于理文之不振未有甚于此者朕甚羞之豈子大
夫平日所以講貫之者未至歟抑偷取臨時務應有司
之求而怵於得失歟夫文以意為主以氣為輔以辭彩
為之衛翼本之固者其發為英華必茂源之深者其流
為波瀾必遠子大夫其思所以廓養意氣涵養本源者
博極古今根柢仁義六經之書諸子百家之說必深究
而明辨之則見於文辭者體要兼備宜有可觀者朕有
好爵與爾靡之可不勉歟故兹詔諭想宜知悉
誡諭守令勸課農桑詔
朕惟生民衣食之原莫重於農桑故豳詩陳王業之艱
難孟子言王道之本必以是為先今海内承平之久生齒
日衆一夫不耕或受之飢一婦不蠶或受之寒飢寒切于
肌膚求民興於禮義廉耻而亡為非不可得也肆朕開
千畆之籍行三推之禮躬耕以供粢盛后浴種獻繭親
蠺以為祭服率民敦本為天下先庶幾四方風動與古
匹休朕意厚矣夫承流宣化推朕德意而致之民者守
令之職也其務勸課農桑毋違其時毋奪其力非事須
繫逮毋輙追呼以妨其功崇本抑末使末技游食之民
轉而緣南畆杼軸之女親其蠺織四方萬里之遠男子
畆婦人桑絲身穀腹衣食滋殖蓄積足以備災害而無
飢寒匱乏之患稱朕意焉故兹詔示想宜知悉
梁谿集卷三十六
