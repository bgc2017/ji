梁谿集卷七十宋李綱撰
表劄奏議三十二
開具錢糧兵馬盜賊人數乞指揮施行奏狀
檢會臣自置司以來節次被受朝省劄子備奉聖旨皆
令取道廣東撫定州縣候孟庾韓世忠措置盜賊了日
前去潭州之任後來緣曹成賊馬侵犯二廣續降指揮
令臣往廣東捍寇保護一路臣遵依聖旨取便道發往
廣東行次建昌軍南豐縣准御前金字牌降道樞密院
劄子樞密院奏勘會曹成巳自桂陽監入江西聽福建
等路宣撫司招撫其荆湖廣南路宣撫使李某依元降
指揮便可徑赴潭州新任奉聖旨令李某將帶軍馬取
徑路往潭州之任仍令孟庾韓世忠疾速措置湖南事
宜交割與李某訖發來赴行在臣亦已遵依聖旨改路
由撫吉州前去之任乞於衡永州駐泊已具奏聞外竊
詳前件指揮與前後所降指揮不同必謂曹成巳聽福
建等路宣撫司招撫赴軍前區處了當其餘盜賊不難
招捕所以令孟庾韓世忠疾速措置事宜交割與臣訖
發赴行在及令臣取徑路往潭州之任臣今行次撫州
節次據探報體問得曹成見與岳飛相持於全邵間徒
黨散漫桂陽郴永皆被其害即未曾赴福建等路宣撫
司招撫及承福建等路宣撫司關據探報曹成賊馬近
自廣東復回湖南在全邵州武岡軍上下岳飛見在衡
州又體問得馬友昨在潭州雖擅行辟置官吏擁衆自
防蠶食諸邑然又受朝廷恩命若以重兵臨之決可招
撫全得其衆分隸放散今聞馬友為李宏所圖倂其軍
馬多備舟船般載見在錢榖艤泊岸下雖未見得的確
因依緣旣有變動與前日事體又復不同其馬友徒衆
不伏李宏招收者依舊散為盜賊劫掠諸縣其餘仍舊
團聚潭州及據岳飛申亦稱馬友為李宏所殺又據探
報劉忠見據岳州平江一帶近復多聚舟船屯泊君山
雖遣人至福建等路宣撫司軍前願就招撫決難保信
其餘楊華雷進楊么郎鍾相殘黨彭鐵大鄧裝等皆在
逐處作過如故及別有數項盜賊不得頭首姓名藏泊
洞庭湖等處時到潭州城外出没抄掠據前件探報事
節即是曹成賊馬初未曾招撫了當及其餘盜賊頭項
不一萬數浩瀚恐非旬月間所可措置若朝廷且令孟
庾韓世忠在荆湖兩路措置盜賊務令淨盡其勢尚須
數月方可結絶臣若發赴本路於衡永州駐泊緣孟庾
韓世忠已自吉州往湖南路亦分撥軍馬由衡永州前
去錢糧闕乏難以供贍檢會昨降指揮孟庾等申今來
除李某宣撫荆湖其本路軍旅錢糧措置事務等顯有
相妨奉聖旨福建等路宣撫司如到荆湖應措置事務
合從本司施行候將來本司班師回軍日即合從李某
措置緣有前項指揮兩司難以同在一路於措置盜賊
及防秋等事皆有相妨臣合與不合依元降指揮少候
孟庾韓世忠措置荆湖盜賊了當日前去交割萬一朝
廷有防秋警急事宜速欲得孟庾韓世忠班師赴行在
及孟庾韓世忠體朝廷之意逐急將荆湖盜賊曹成李
宏劉忠等逐項劇寇量行措置便將職事交割與臣緣
臣見今軍馬單少錢糧闕乏兼防秋之期巳迫全然未
有指凖昨具奏乞差撥九項軍馬及乞支撥錢糧雖蒙
朝廷摘那應副後來他司占留及朝廷改差並未曾拘
收到一人一騎雖蒙朝廷降下許撥錢糧只是數目未
有可以指擬支撥去處若非特降指揮依臣近奏所乞
存留岳飛一項人兵且在本路駐劄措置羣盜及將朝
廷巳撥到軍馬更不改差及不許他司占留盡數撥還
并臣續踏逐到胡友毛佐兩項人兵特賜差撥貼成元
降指揮二萬之數委是軍馬單少不足以防秋捍制盜
賊及檢會近降指揮福建等路宣撫司將來班師日應
干錢糧銀絹祠部官告等除量度合用數外盡數樁留
撥付本司依臣近奏乞更賜約束不許别作名目占破
及以羨餘為名獻納朝廷盡數充撥本司支用如是餘
剩數目不多支用不足若不於江西轉運司鄰近州郡
支撥應副目前支遣委是錢糧闕乏不足以贍飬軍馬
竊緣招捕盜賊控扼要害之地分布防秋以軍馬為先
養贍軍馬以錢糧為急臣今將節㳄所准朝廷降到指
揮及乞差撥軍馬錢糧朝廷巳未應副數目及荆湖見
今盜賊人數逐一開具聲說在後伏望聖慈詳酌逐項
事理明降處施行謹具下項
一本司節次被受尚書省樞密院劄子降到聖旨指
揮
尚書省劄子孟庾韓世忠總率大兵由袁洪州
前去湖南措置盜賊今來荆湖廣南路宣撫使
李某前去之任經由路分理合照應四月七日
奉聖旨令李某將帶軍馬相度由汀道州就令
撫定經過州郡前去之任
樞密院劄子勘會曹成賊馬侵犯廣南作過廣
東兵馬單弱竊慮逼逐侵擾事不可緩奉聖旨
令李某依巳降指揮疾速往廣東置司捍寇候
孟庾韓世忠撫定羣盜訖前去潭州之任
樞密院劄子孟庾等申本司係宣撫福建江西
荆湖路内荆湖路今來又除李某宣撫本路軍
旅錢糧辟置官屬措置事務行移文字之類顯
見相妨伏望朝廷詳酌施行勘會福建江西荆
湖路宣撫司如到荆湖路應措置事務合從本
司施行候將來本司班師回軍日即合從李某
措置自不相妨奉聖旨劄下逐司照會
樞密院劄子勘會曹成巳自桂陽監入江西聽
福建等路宣撫司招撫其荆湖廣南路宣撫使
李某依元降指揮便可徑赴潭州之任奉聖旨
令李某將帶軍馬取徑路便可赴潭州之任仍
令孟庾韓世忠疾速措置湖南事宜交割與李
某訖發來赴行在
契勘臣自置司以來被受朝省劄子降到聖旨並
令由廣東前去之任蓋緣福建江西荆湖宣撫司
同在一路諸事相妨及朝廷方以重兵委孟庾韓
世忠措置荆湖盜賊故每降指揮必令臣候孟庾
韓世忠撫定盜賊了日前去之任今來近降指揮
以曹成巳就招撫令臣更不經由廣東取徑路前
去潭州之任今據諸處關報曹成見在全邵等州
與岳飛相持元未招撫了當其餘盜賊劉忠李宏
雷進楊華楊么郎鍾相殘黨鄧装彭鐵大等亦未
曾招捕了絶孟庾韓世忠近方自吉州發遣軍馬
前去湖南措置臣若徑往潭州之任其兩司同在
一路委有妨礙又聞潭州見有李宏馬友之變未
見的確因依非得重兵難以彈壓伏望聖慈詳酌
事宜令臣依累降指揮且往廣東措置或在虔吉
間少候孟庾韓世忠措置盜賊了當日前去交割
伏望聖慈特降睿旨施行
一本司被受尚書省劄子許依江東安撫大使呂頥
浩畫一事件内一項踏逐差兵二萬人尋行踏
逐奏乞差撥及蒙朝廷應副人數
辛企宗下人兵約四千餘人
閻臯下人兵約一千五百餘人
朱師閔下人兵約一千餘人
郝晸下人兵約七百餘人
李山下人兵約一千餘人
准樞密院劄子奉聖旨朱師閔軍馬見在神武
中軍使喚郝晸人兵巳降指揮差充孟庾親兵
李山見差出幹事外辛企宗閻臯舊管人兵除
巳隨孟庾韓世忠前去湖南外其餘見隸企宗
所管並依所奏撥與李某使喚本司尋關送福
建江西荆湖宣撫司依聖旨指揮差撥得回文
但稱巳節次起發往荆湖南路並不曾差到竊
緣臣昨係往廣東撫定州縣故所降指揮辛企
宗下人兵除已隨孟庾韓世忠前去湖南外其
餘差撥與臣使喚今來臣依近降指揮取徑路
往湖南潭州之任所有辛企宗閻臯下兵合盡
數撥赴本司伏乞特賜指揮
岳飛下人兵約一萬餘人
韓京下人兵約一千餘人
吳錫下人兵約一千餘人
吳全下人兵約七百餘人
准樞密院劄子除岳飛巳召赴行在外韓京吳
錫吳全下人兵候隨逐岳飛討捕曹成了當日
撥付李某使喚尋劄付岳飛照會差撥未有回
報間續准樞密院劄子奉聖旨江州係緊切控
扼合屯重兵去處令岳飛將帶本部並韓京吳
錫吳全軍馬前來江州駐劄本司近巳具奏申
明荆湖盜賊招捕全未見次第韓世忠岳飛兩
項重兵名將一旦盡去竊慮羣盜益無忌憚勢
必猖獗乞令岳飛於本路駐劄措置盜賊及將
韓京吳錫吳全軍馬依舊撥還本司充防秋使
喚伏乞特賜指揮
張忠彦下人兵二千餘人
杜湛下人兵八千餘人
准樞密院劄子許從本司勾抽使喚其張忠彦
人兵多係冗濫朝廷見劄付臣有痛行沙汰指
揮本司遣使臣往廣東及岳飛處相尋未有回
報不知存在去處杜湛下元係蔡州將兵止係
二千餘人隨逐程昌禹前來鼎州又招安到彭
筠下五千餘人巳係本路指凖防秋人數兼鼎
州見有盜賊難以全行勾抽目今湖南道路不
通差人前去勾抽未得伏乞照會
契勘本司陳乞九項人兵蒙朝廷應副五項及别
差到杜湛張忠彦兩項軍馬内辛企宗閻臯下人
兵係福建等路宣撫司占留未曾發遣韓京吳錫
吳全三項係朝廷改差其杜湛張忠彦兩項見行
勾抽未得所有元降畫一指揮許差二萬人數除
任仕安一項軍馬二千七百餘人見帶隨行外其
餘累次奏請並未曾得一人一騎目今湖南盜賊
衆多防秋巳近深慮有誤國事伏望聖慈特降睿
旨施行
一本司初置司日蒙朝廷降到激賞錢銀及依呂頥
浩任江東安撫大使日歲計錢米都數及本司
陳乞於江西鄰近州郡支撥錢米應副日下支
用數目
尚書省劄子於福建路轉運司支錢二萬貫充
㳂路些小犒設支用見巳支到於降賜庫收掌
支用
尚書省劄子於吉州搉貨務支銀一萬兩錢一
萬貫充激賞支用累移文催貨務但稱闕乏至
今並未曾支到
尚書省劄子降下申請畫一内一項依江東安
撫大使例錢四十萬貫米二十萬碩充一歲支
用緣本路州軍累經殘破全然闕乏雖巳差官
於廣南東西路剗刷緣道里窵遠目下無以應
副支遣乞候依近降指揮於孟庾處交割餘剩
錢糧如數目不多支用不足即乞許臣於江西
轉運司及筠袁虔吉州先次撥米五萬碩錢十
萬貫應副目下支用庶幾臨時不致闕誤伏乞
特賜指揮
尚書省劄子本司奏乞令福建等路宣撫司候
將來班師日將餘剩錢糧及以前朝廷降賜及
别路取撥到錢米銀絹度牒官告等並乞樁留
撥付本司所貴就近應副奉聖旨令孟庾韓世
忠撫定荆湖南北路盜賊班師日量度合用數
外盡留與李某劄送本司施行緣福建等路宣
撫司已有指揮催促措置湖南事宜交割與臣
發赴行在竊慮班師在近其上件餘剩錢米銀
絹祠部官告等乞特降約束令不得别作名目
占破及以羨餘獻納朝廷盡數撥付臣充經理
荆湖之資應副軍期支遣伏乞特降指揮
契勘前項財用並是指凖的確合用之數除福建
轉運司應副到錢二萬貫文外所有其餘數目若
非朝廷特賜緊切指揮深慮只成虛文有誤指凖
伏望聖慈特降睿旨速賜施行
一本司據福建等路宣撫司及湖南北路諸處申探
報荆湖南北兩路見今盜賊人數及作過去處
曹成約有十萬餘人自道州侵犯賀州及封連等
州為岳飛殺敗見今分作數項在全邵州武岡
軍道州永州等處屯泊作過即未曾就福建等
路宣撫司招撫了當
馬友約有十萬餘人元占據潭州分撥徒衆於外
縣及衡州等處就糧近為李宏殺幷目今徒黨
為李宏招收者依舊團聚潭州及不伏招收之
人四散虜掠作過
劉忠約有三萬餘人元在岳州平江潭州瀏陽等
處據險出没作過近聞福建等路宣撫司大兵
到來聚集舟船於岳州君山屯泊訪聞曾遣人
至福建等路宣撫司願就招撫緣本人自知罪
大不赦決難保信
李宏約有一萬餘人元係馬友下統制官引兵叛
去占據岳州近聞與潭州通判張掞合謀殺戮
馬友併其軍馬未見詣實因依見在潭州
楊華約有一萬餘人見在鼎州及潭州益陽縣界
出没作過
雷進約有八千餘人見在鼎澧州及潭州界上出
没作過
楊么郎約有五千餘人見在潭州界上出没作過
鍾相殘黨約有一萬餘人見在鼎州澧州界上出
没作過
鄧裝約有三千餘人見在郴連州界上出没作過
彭鐵大約有數千人見在桂陽縣界上出没作過
契勘前項劇賊十餘頭項衆數十萬皆是累年占據
湖南州縣作過之人其餘不得名字於洞庭青草湖
藏泊出没作過及諸處小盜千百為羣不可勝數今
來福建等路宣撫司承朝廷指揮催促措置竊慮非
旬月内所可了當若便行交割與臣非得岳飛一項
軍馬於本路駐劄同共措置及臣累奏踏逐人兵特
降指揮盡數差撥湊足元降畫一指揮二萬之數實
難以招捕前項盜賊及措置防秋等事深恐決致誤
事伏望聖慈檢會臣近奏特降睿旨施行
梁谿集卷七十
