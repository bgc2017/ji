梁谿集卷二十一宋李綱撰
詩十七(在湖外作五十五首)
胡笳十八拍
重陽日醉中戲集子美句二首
夜寢夢遊泗上觀重建僧伽㙮
次韻淵明讀山海經
和淵明時運詩念梁谿故居
梁谿八詠八首
和淵明歸田園居六篇
小雨
客餉新橙有感
偶得雙鯉付厨作鱠以薦一觴
和淵明擬古九首
和淵明停雲篇
和淵明榮木篇
和歸鳥篇
和勸農篇
和淵明遊斜川
和淵明巳酉歲九月九日之作
胡笳十八拍
昔蔡琰作胡笳十八拍後多倣之者至王介甫集古人
詩句為之辭尤麗縟悽婉能道其情致過於創作然此
特一女子之故耳靖康之事可為萬世悲暇日效其體
集句聊以寫無窮之哀云
第一拍
四海十年不解兵朝降夕叛幽薊城殺氣南行動天軸
犬戎也復臨咸京鐡馬長鳴不知數寇騎憑陵雜風雨
自是君王未備知一生長恨柰何許
第二拍
黑雲壓城城欲摧赤日照耀從西來強箭如沙射金甲
甲光向日金鱗開昏昏閶闔閉氛祲六龍寒急光徘徊
黃昏寇騎塵滿城百年興廢吁可哀
第三拍
千乘萬騎出咸陽百官跣足隨天王翠華搖搖行復止
黃塵暗天道路長金盤玉筯無消息色難腥腐飡風香
晚將末契託年少遂令再往之計墮渺茫
第四拍
筋簳精堅更馬驕猛蛟突獸紛騰逃春寒野隂風景暮
塵埃不見咸陽橋中原格鬭且未歸隴山蕭瑟秋雲高
安得壯士兮守四方一豁明主正鬱陶
第五拍
漢家離宫三十六緩歌慢舞凝絲竹鐡騎突出刀鎗鳴
驚破霓裳羽衣曲明眸皓齒今何在細柳青蒲為誰綠
桃花依舊笑春風風動落花紅蔌蔌
第六拍
憶昔霓旌下南苑攀條弄芳畏晼晩只今飄泊干戈際
寒盡春生洛陽殿棃園弟子散如煙白馬將軍若雷電
城上春雲覆苑墻回首何時復來見
第七拍
星宫之君醉瓊漿矯如羣帝驂龍翔龍池十日飛霹靂
齊言此夕樂未央玄圃滄州莽空闊羽人稀少不在傍
深山窮谷不可處託身白雲歸故鄕
第八拍
黃塵散漫風蕭索殺氣森森到幽朔五十年間似反掌
瑤池侍臣巳冥寞千崖無人萬壑静旌旗無光日色薄
萬事反覆何所無注目寒江倚山閣
第九拍
五陵佳氣無時無龍種自與常人殊一去紫臺連朔漠
骨肉滿眼身羈孤金鞭斷折九馬死邂逅豈即非良圖
人間俯仰成今古豈憶當殿羣臣趨
第十拍
人生失意無南北去住彼此無消息黃蒿古城雲不開
時復看雲淚横臆猛將腰間大羽箭一箭正墜雙飛翮
汝休枉殺南飛鴻道路只今多擁隔
第十一拍
天子不在咸陽宫翠華拂天來向東江間波浪兼天湧
中有雲氣隨飛龍干戈兵革鬭未止無復射蛟江水中
江邊老人錯料事時危慘澹來悲風
第十二拍
漁陽突騎獵青丘天馬䟦足隨犛牛幕前生致九青兕
苦寒贈我青羔裘萬里飛蓬映天過歲云暮矣增離憂
如今正南看北斗長安不見使人愁
第十三拍
聖朝尚飛戰鬭塵椎鼔鳴鐘天下聞岸上荒村盡豺虎
衣冠南渡多崩犇何時鑄戟作農器欲傾東海洗乾坤
干戈未定失壯士舊事無人可共論
第十四拍
大麥乾枯小麥黃問誰腰鎌狄與羌漢家戰士三十萬
此豈有意仍騰驤安得突騎只五千長驅敵人盡走藏
近静潼關掃螻蟻為留猛士守未央
第十五拍
我生之後漢祀衰經濟實藉英雄姿遥拱北辰纏寇盗
杳杳南國多旌旗傷心不忍問耆舊垂老惡聞戰鼓悲
中夜起坐萬感集誰家搗練風凄凄
第十六拍
雨聲颼颼催早寒歲暮窮隂耿未巳燕山雪花大如席
寒刮肌膚北風利戰罷歸來血洗箭陣前部曲終日死
漫漫玄天叫不聞日夜更望官軍至
第十七拍
時危始識不世材成王功大心轉小豺狼塞路人斷絶
一門骨肉散百草江頭宫殿鎻千門不知明月為誰好
何時眼前突兀見此屋鷄鳴問寢龍樓曉
第十入拍
風塵澒洞昏王室咫尺波濤永相失漂然時危一老翁
灑血江漢長衰疾笳一會兮琴一拍青山落日江湖白
身欲奮飛病在牀此心炯炯君應識
重陽日醉中戲集子美句遣興
青山落日江湖白飄零巳是滄浪客老去悲秋強自寬
青蘂重陽不堪摘東流江水西飛鷰傳語風光共流轉
急觴為緩憂心擣休語艱難尚酣戰聖朝尚飛戰鬭塵
何用浮名絆此身時復看雲淚横臆晩來幽獨恐傷神
籬邊老却陶潛菊開花無數黃金錢且看欲盡花經眼
飲如長鯨吸百川只今漂泊干戈際方外酒徒稀醉眠
腐儒衰晚謬通籍杜曲幸有桑麻田故畦遺穗巳蕩盡
中原君臣豺虎邊安得務農息戰鬪武陵欲問桃花源
夜寢夢遊泗上觀重建僧伽塔纔兩層塔以今春
同普照王寺焚蕩殆盡豈大士有意再來此土
乎覺而賦詩以紀之
至人於世何所求隨緣應物初不留緣合則應散則休
起滅幻境如浮漚僧伽塔踞淮泗流火焚水轉歲幾周
國家崇奉德更優雍熙所建無與儔層層金碧巧雕&KR2450;
鑿石作址蟠龍虬簷間寳鈴韻琳璆勢插霄漢神為謀
瑞光煥發垂珠旒青天白日爛不收崔巍高殿聳飛樓
千楹萬柱烟雲浮誰知興廢相綢繆鐡馬馳突横戈矛
四方羣盜起如蟊付以一炬成荒丘慈航濟物衆所庥
捨我去矣真可憂昨宵夢到淮上洲窣堵再造工方鳩
千章巨木回萬牛此豈有意重來不塔成大士還舊遊
更扶休運三千秋
次韻淵明讀山海經
清霜落喬木翠色颯以䟱而我正臥病蕭然寓精廬起
坐無與歡散帙聊觀書心遊千載間超詣非舟車更酌
一杯酒薦此果與蔬緬懷陶淵明雅志與我俱還看枕
間屛乃是歸來圖古人不予欺歲暮將何如
余築室梁谿之上三年而後成手植花木甚衆遭
值世故未嘗得安居其間歲暮羈旅慨然念之
因和淵明時運詩以見意
卜宅梁谿成非一朝面山枕岡遠市近郊脩竹茂林翠
連烟霄松桂吐香杞菊長苗旁臨清流塵纓可濯小閣
&KR0886;然九峯遠瞩豈無華宇於我自足兄弟塤箎於焉相
樂春服既成如浴乎沂風乎舞雩詠嘯而歸自我離羣
潜然涕揮拊心念咎電往莫追今夕何夕夢還我廬稚
子候門兩髮髧如携幼入室濁酒傾壺慨我寤歎誰復
如余
梁谿八詠
中隠堂
不在山林不市朝且將圖史當漁樵桂花想見秋來盛
香滿西風取次飄
棣華堂
兄弟塤箎人所推棣華堂裏遠相思艱難世路風霜急
正是鶺鴒原上時
文會堂
親賓情話欵衡門把酒揮毫氣吐雲何日寬思返三徑
一樽重與細論文
九峯閣
小閣崢嶸面九峯暮天秀出碧芙蓉孔明夲有躬耕志
却合歸來看臥龍
舫齋
畫舫臨流四面通綠忩面面有清風年來始會虚舟意
正在江湖波浪中
怡亭
縹緲危亭枕曲池紅粧翠羽自參差晩凉小飲誰同醉
定把圓荷當屈巵
心遠亭
境寂心閑物物宜倚欄更看嶺雲飛曉猿夜鶴應思我
正好歸時猶未歸
濯纓亭
畫棟飛簷俯碧流何時歸去艤扁舟不須更把塵纓濯
直取冠裳裂即休
余既居梁谿有田園可樂又平生愛錢塘湖山之
勝常欲治書室湖上買小舟浮家泛宅往來苕
霅間以終其餘年此素志也自乙巳歲為世網
所嬰此事便廢而浙郡相繼兵叛盜起景物佳
處鞠為灰燼今余又羈旅湖外邈無歸期乃知
世間不如人意者十常八九豈不信然因和陶
淵明歸田園居六篇以自慰云
東吳信佳地碧溪繞青山我居枕溪傍卜築亦有年山
空乳滿腹迸出蒼龍淵餘波滑無聲下灌負郭田秋風
粳稻香落照孤鴻間黃鷄與紫蟹日滿樽爼前酌酒燕
賓友揮毫散雲烟常謂享此樂可以終華顛豈知縈世
故擾擾不得閒側身念吾廬悵望情依然
一為世網嬰未遂稅塵鞅驅馳途路間空積溪山想我
居今若何歲月忽巳往三徑將荒蕪松菊日應長泛舟
苕霅間吾意誠已廣時危方艱難長恐墮渺莽
人生不滿百七十亦云稀吾年甫知命飄泊猶未歸江
湖歲將晏霜露霑人衣滄洲惠詢約坐恐此志違
平生愛武林湖山良可娛連年兵火作景物成丘墟常
願買一[門@里]築室湖上居開軒蒼翠間手植松千株浮家
同志和來往得自如樽中酒不空樂死不願餘那知今
乃爾此懷坐成虛巳矣何所道萬法皆本無
每愛賀知章勑賜鑑湖曲而我不須多數頃亦巳足世
故俛仰間反覆若棋局良辰逝莫留勝遊當秉燭明月
照芳樽坐待東方旭
我昔居梁谿夢斷長安陌倒冠與落佩志氣良自適花
前飲春朝月下舞秋夕自從喪亂來光景駒過隙無復
舊情懷擾擾為物役寤寐憂他人自麻初不績長嘯休
去來勞生亦何益
小雨
小雨廉纖作曉寒繞簷䟱竹正檀欒窮愁著論墨長濕
磊塊澆胷杯未乾莊舄顯時猶越語鍾儀縶處亦南冠
百憂萬感無時了更賦新詩強自寬
客餉新橙有感
湖外新橙也自黃故人相贈解包香擣虀正鱠雙魚美
薦酒聊持一瓣嘗湛峴舊栽千樹橘洞庭初落滿林霜
木奴供給何須道悵望東吳雲水鄕
偶得雙鯉付厨作鱠以薦一觴
雙鯉從來丙穴東霜刀縷切膾花紅銀絲藿葉自争巧
玉筋金盤未覺空德飽姜侯情已重詩成杜老志應同
秋風笠澤鱸尤美何日扁舟入手中
和淵眀擬古九首
風霜巳搖落天氣猶清和聊持一樽酒自飲還自歌朝
心愁不開暮髮白已多朱顔與綠鬢颯若霜萎荷流年
不我與不飲如老何
驚心如傷禽衰質若凋柳百年能幾時處世安得久寤
寐若有失哀我泉下友平生不識面况復銜杯酒知心
乃如斯此意豈可負管鮑貧時交於古亦云厚范張久
已亡今人那復有
階禍初甚微智者能要終被髮祭於野辛有知其戎時
平足諛佞世亂多姦䧺坐令夷亂華誕謾本晉風重華
不再作吾道何其窮巳矣可奈何此生如夢中
棄置帝王宅乃欲保一隅一隅豈易保巨盜連荆舒眷
言浙江西有我先人廬兵火偶不到聚族於焉居羈束
未得歸田園日將蕪江邊畏羣盜歲暮當何如
立國有常理恩威撫要荒胡為决藩籬坐使寇及堂憑
高寓遠目中原氣蒼茫昔時冠蓋地今日争戰場玉輦
幸朔漠金椀出北邙腐儒獻竒策碧衣坐稱昂儻無濟
時略何以綏四方蒼生未蘇息慨歎情内傷
吾憐靖節翁食少衣不完棄禄緣束帶貴身遂抛冠簞
瓢有餘樂不慙陋巷顔成趣園日涉息交戸常關返觀
富與貴一塵集毫端素琴久無絃適意自可彈處心慕
黔婁抗志同伯鸞斯人骨已朽霜霰時方寒(一作雲松枝榦老不)
(懼風霜寒)
古今紛變態兹道長若兹處世或窮逹否泰各有時豈
無磨與涅貴在不磷淄逹人乃大觀曲士多致疑所以
古聖賢立此垂世辭慇懃論出處欲使學者思周公尚
居東仲尼豈余欺愈鈍久乃利臲卼當安之我亦道窮
者欲賦鴟鴞詩
結髮慕古人絶俗期遠遊如登太山頂志氣小九州古
今會遷變萬壑無停流向來富貴者纍纍但荒丘漢唐
巳磨滅况復秦與周惟餘節義士可向編簡求
青松生高岡無意斧斤採歲寒霜霰深未覺柯葉改梁
鴻既適吳管寧亦浮海二子得我心高舉不相待士生
不逢時命矣何所悔
余來湖外家問不通者累月因和淵明停雲篇以
遣懷
上天停雲以隂以雨我之懷矣川路修阻田園將蕪幼
稚誰撫鴈信來遲鶴立以佇凄其以風零雨其濛自去
梁谿爰止西江一室蕭然臥于北牎塊獨處此人誰我
從豈無軒裳誰適為榮人之為人亦以有情亂離瘼矣
棄家遐征知我如此不如無生今夕何夕鵲嫋庭柯載
植其尾迭相鳴和發書占之遠問為多兆而未至懷哉
若何
霜降木落獨松柏蒼然顔色愈好因和淵明榮木
篇以見意
采采榮木春華于兹及爾素秋風霜瘁之寒暑代謝榮
枯有時改柯易葉翩其隕而蒼蒼松柏擢榦蟠根風霜
雖厲秀色長存君子進德以道為門歲寒時艱節義彌
敦惟天於余賦此拙陋材不趨新學惟求舊黽勉夙夜
其何能富屢冐艱危内省不疚先公有訓豈敢失墜敬
愼威儀聖言是畏鉛刀雖鈍駑馬希驥一割之功十駕
而至
和歸鳥篇
翼翼歸鳥爰集于林近萃芳郊遠依煙岑眷言顧之實
獲我心叢木茂止憩此繁隂翼翼歸鳥翩然翻飛風高
天闊去將疇依雲路翺翔倦翮思歸矰繳孔多無使患
遺翼翼歸鳥撫翼徘徊江湖緲茫有懷故棲顧儔嘯侣
鳴聲和諧願言不獲悵然傷懷翼翼歸鳥集于舊條一
枝巳多豈俟高標歛翰息影好音交交願言終此以休
永勞
和勸農篇
天臨下土是生烝民耕食鑿飲乃含其真淳澆樸散巧
偽相因誰其還之時惟聖人聖人立政爰重黍稷設命
官司職是播植春勤于耕秋乃有穡儲其嬴餘荒歲足
食瞻彼中原祁邳平陸春日載陽和風肅穆夫耕婦饁
儔類相逐少壯竭力逸此耆宿豈無他圖惟兹永久利
其耒耜十千維耦帶月荷鋤侵星耘畝崇本抑末孰敢
游手終年厭飱報則不貴千箱萬倉以副汝冀為酒為
醴樂此分至仰奉俯畜夫復何愧四體不勤丈人所鄙
帶經而耕豈廢冠履我思古人希風往軌躬耕南陽無
使專美
秋雨初霽天高氣清獨遊山間意欣然樂之因和
淵明遊斜川詩以紀其事
歲律忽晼晚我生感行休雨餘秋氣清策杖成獨遊蒼
蒼松桂合中有清淺流放懷佀樵者忘機狎飛鷗顧我
䟱散姿自合在一丘但恨尚羈束塊處無朋儔獨酌誰
與共獨歌誰與酬此獨有至樂當有知者不盜賊紛滿
眼世故端百憂置之且勿道獨樂未易收
後重九半月菊始開因思東坡言菊花開日即重
陽取酒為之一醉遂和淵明已酉歲九月九日
之作
地偏菊開晚乃在秋冬交霜中色艷艷肯逐蓬艾凋感
此節物殊為爾再登高玉觴泛金英舉酒望層霄雲氣
有佳色此豈瞪發勞世態互陵滅冰炭方凝焦不如醉
後眠意味真陶陶何論飲而夀且以樂此朝
梁谿集卷二十一
