梁谿集卷一百五十五宋李綱撰
傳
武剛君傳方城侯傳
文成侯傳
武剛君傳
武剛君姓金氏名辟疆其先楚人也七世祖鏷居於越
之耶谿聞歐冶子者通於天地陰陽五行變化之理得
鑄人術因往見之歐冶子熟視鏷曰子之質美矣嘗試
以吾術治之當為國器乃留與居汰去麄悍萃其精英
旬鍛月鍊磨礲而淬礪之文彩豔發其才氣天下無雙
歐冶子撫之曰子所謂鐵中錚錚者昔孔子嘗鑄顔淵
矣吾今鑄子合則成體散則成章變化不測其猶龍乎
因號曰龍淵子以薦於楚王楚王悦之出入起居必以
自隨威鎮海内名聞諸侯於是晉鄭興師以伐楚曰必
以龍淵子為質乃罷兵王與之登城以麾晉鄭之師伏
尸十萬流血千里楚之所以霸諸侯者龍淵之力為多
親屬散居四方時時竊借其名以行當戰國時尤寵任
之其族子有遊越者以策干越王勾踐勾踐將封之以
三鄉及千戶之都二以示薛燭薛燭曰此國寳也三鄉
二都何足以當之其貴重如此有遊趙者頭胡縵纓短
後之衣以術干趙孝文王趙孝文王好之終日與之相
對至忘食寢國事皆廢於是莊周為陳其祖之功德舉
之無上按之無下運之無旁足以決勝天下而頭胡縵
纓短後之衣其術特庶人之所好不足多也王悟乃疎
之遂廢不用而當時遊俠之士荆軻聶政之徒往往私
從之遊然皆其術之下焉者也獨武剛君辟疆者起於
楚漢之間挺挺有祖風烈辟疆之為人明銳勁正遇亊
立斷其學長於天文地理隂陽刑法兵家戰鬭之說性
剛果不喜人之為柔佞者見有禍亂姦宄必欲削平之
而後已其志氣凛如嚴霜秋水毅然有不可犯之色以
故亂臣賊子姦邪見之膽破股慄不敢仰視其與人交
惟有德者隂衞助之久而無斁苟非其人捨去弗顧秦
始皇帝既滅六國焚詩書以愚黔首隳名城殺豪俊收
天下之兵聚之咸陽銷鋒鏑鑄以為金人十二以弱天
下之兵武剛君遯逃山澤間與一時布衣豪俊遊其耿
耿自若也項籍少年時嘗從君學不成去其叔父梁怒
之籍曰君一人敵不足學學萬人敵耳蓋不知君者也
獨高祖微時雅與君善嘗俱行豐西大澤中有大蛇當
徑前行者還報高祖被酒曰壯士何畏乃與君俱前斬
蛇所謂白帝子者遂起兵攻秦既入關降秦王子嬰復
與項籍爭天下戰滎陽成臯間武剛君未嘗不在左右
出入臥内甚見寵任其後韓信陳平黥布聞之皆亡楚
仗君以歸漢以故高祖勝項籍垓下遂即帝位第功君
居第一在蕭何曹參右封之峽中號武剛君賜丹書鐵
券藉以錦繡藏之金匱石室使世世襲之又取武庫為
君第與秦人傳國於漢者公玉璽待遇略等國有大事
則召君及璽班於殿庭以示褒寵其子孫往往勁直明
敏淬鋒歛鍔以節義自持能世其家當成帝時有仕於
尚方者丞相張禹以帝師位特進甚尊重然阿附王氏
不忠帝室平陵男子朱雲廷對曰大臣尸禄素餐願與
尚方金某斷佞臣一人以厲其餘上問誰也對曰安昌
侯張禹成帝不能用其後王氏果簒漢由是世益重其
家聲歴漢至魏晉雖異代猶見禮遇不衰至晉太康中
回禄氏作亂劫武庫焚蕩武剛君之第因以失國而君
之遠族干將顯於世焉干將者與其妻莫耶氏得神仙
幻化之術隱於豫章豐城獄中懷材抱德氣應於斗牛
之間張華與望氣者雷煥識之推其分野俾煥往搜訪
果得干將與莫耶氏而斗牛之間氣滅煥私匿莫耶氏
而以干將歸華且曰是有術終當化去華知其匿莫耶
氏也亦曰久當復合及華將遇禍干將果先化去而煥
之子攜莫耶氏過延平津因躍入水遣沒人視之有二
龍盤結風濤洶湧雷電晦冥因不復見信乎其得神仙
幻化之術而華煥之言驗云
太史氏曰古者五行物立其官金姓蓋出於少昊氏其
族散居五方而剛柔利鈍性亦不同武剛君之得姓其
北方之強者歟觀其為人明利果斷不凝滯於物勁正
之氣毅然見於色其亦鍜鍊淬礪之力歟卒能佐漢以
興傳國數百載可謂盛矣予来延平感干將莫耶氏之
事考諸傳記嘉武剛君之烈採其行事大略著于篇
方城侯傳
方城侯端木子平者堯時人也負其材隱居平陽山澤
間鬱然有凌雲之志與巢父許由為侣弗肯仕堯命益
作朕虞益烈山澤而焚之見子平偉其節概薦於共工
垂垂命其徒殳斨斤斧之漆雕氏藻飾之以見堯于總
章堯是時法度彰禮樂著垂衣裳而天下治國家閑暇
既見子平嘉其有局量井井然以繩墨自治置諸左右
因訪其所學子平對曰臣樗散蒙帝力生植長養今幸
得備器使間方寸淺狹不足以奉清間臣之學上通乎
天道而下極乎地理中備乎人事與夫軍旅征伐之法
故周天之度三百六十有竒在天成度在歴成日而歴
法生焉此天道也開方之術提封三十六萬井内建王
畿外列侯國而井田之法寓焉此地理也好惡相攻而
吉凶生遠近相取而悔吝生情偽相感而利害生此人
事也不戰而屈人之兵者為上以攻則勝以守則固者
次之以詐謀得者又次之此軍旅征伐之法也堯方命
羲和奉若天道歴象日月星辰以閏月定四時成歲又
命禹平水土奠山川底貢賦錫土姓而苗民有罪命禹
徂征且伐叢支胥敖氏之國其說皆與子平合將歴試
之以事而堯之子丹朱不肖懼其飽食終日無所用心
也命子平教之未幾丹朱悉傳其術帝用嘉之列爵分
土封之方城而子平有二子長曰太素次曰太玄子平
中分方城之地以予之且教以兵法二子不相能也日
尋干戈以相征討太素矜太玄之弱嘗聽其增甲兵布
行陳定營壘然後與之戰而太玄傲然不服轉戰逐北
虔劉其邊陲俶擾其腹心擄掠其士卒攻圍侵斷智詐
百出戰罷效首虜計土地雖勝負不常而太素之勝居
多其用兵之法雖臨事制變不可窺測然循理而動致
人而不致于人者常勝不計利害深入浪戰者常敗有
知兵者從旁觀之曰此無他爭先法耳夫方城闔四境
之内地方不過數百里而二子之戰積月累歲紛拏不
解此與蠻觸國於蝸角時相與爭地而戰伏尸百萬流
血千里者亦何以異然二子方其戰酣時不知天之高
地之厚寒暑之切膚饑渴之為患晝戰不足繼之以夜
蓋有血氣者皆有爭心而二子特甚焉其善用兵出于
天性非積習所能致每戰軍士皆啣枚但聞擊搏之聲
進退緩急惟所指使雖戰死不離部伍戰勝亦無敢讙
譁以爭功者其操術然也方城侯為人方整嚴重外雖
有廉隅邊幅而其中坦然二子圓猾黑白太分勇而好
鬭殊不類其父風然要自方城侯教𨗳指縱之使然與
斟灌斟尋氏兄弟相攻而宋人教其子為儒墨者異世
而同科二子既日以攻戰為事隂謀竒計傳於後世搢
紳之士多好之者然弗專心致志則弗得也有業其術
得待詔金馬門者往往善其事而閭巷厮役輩亦喜稱
道之然習之弗精不善攻戰而資守勢至有以緩頰遊
說而勝者方城侯之學衰焉
太史氏曰世多咎方城侯教二子不以詩書禮樂而以
兵家法攻伐不休廢時亂日欲執其父子投諸江與共
鯀驩兜流竄放殛同其罪殊不知方城侯之學法象所
寓有聖人之遺意而軍旅征伐先王所不廢也永日多暇
游目方城命二子小試勒兵掉鞅摩壘折馘執俘鬭智
角力相與周旋亦有足觀者殆孔子所謂為之猶賢于
己者乎
文城侯傳
文城侯符君平者其先黃帝時人也以謨畫佐帝造書
契代結繩之政為之符璽以信之帝嘉其功賜姓符氏
號文城侯後世子孫因襲封不絶君平之為人刻志礪
已表表自見能文章習古文奇字史籀之學蟲書繆篆
精甚外雖有邊幅廉隅而其中坦然明白可見腹心與
人交雖方圓廣狹不常然終始如一重信義不輕為然
諾有求其文者雖閱千萬不少變以故天下信之雖官
府必待君平然後決疑當秦始皇帝時甚見尊寵得藍
田美玉以為君平飾置諸左右登封泰山降禪梁甫泥
金檢玉之事君平之力為多卿相二千石往往以金遺
之士大夫亦以嘉木肖其像貎私相問勞其貴重一時
如此秦亡劉項戰爭君平無適莫遊楚漢間高祖資狎
侮善罵内喜君平而外輕慢不為禮酈生畫策則趣鑄
之留侯借筯則趣銷之趙堯一言合則命君平拜以為
御史大夫以故羣策畢進遂得天下項羽愛人待士遇
君平甚厚至為之撫摩然未嘗任使之憝羣策而自屈
其力此其所以失天下也世不多君平之功而多高祖
者以此君平亡子孫咸至大官或奉使絶域以明漢之
威德王莽末改賜姓章氏匈奴單于念舊德為侵犯北
邊以求復其故姓其得夷狄之心如此然子孫遂以章
氏為姓至唐有仕于司農者朱泚之亂以鐵騎五千逼
奉天司農卿叚秀實以謂宗社危在頃刻命往追之倒
屣顛沛及于半途德宗遂免于難世以此稱其忠然其
族人多誇誕詭異居喪者雖于金革之事類皆墨縗世
亦以此少之章氏之風衰焉
太史氏曰文城侯立志節以信著天下而姦詭往往竊
借其名以行故莊周氏推原罪始欲焚破其家使民樸
鄙然議者弗之貶而周之論為過何哉信反而為偽者
誠非其罪故也觀文城侯信一立而後世子孫咸顯白
於當世積善之報有以夫
梁谿集卷一百五十五
