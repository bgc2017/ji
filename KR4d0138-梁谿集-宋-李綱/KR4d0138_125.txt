梁谿集卷一百二十五宋李綱撰
書十八
與張相公第十書與張相公第十一書
與張相公第十二書與張相公第十三書
與張相公第十四書與張相公第十五書
與張相公第十六書與張相公第十七書
與張相公第十八書與張相公第十九書
與張相公第二十書
與張相公第十書(九月九日)
某累以本路軍馬上千鈞聽被受劄命書賜每蒙許以
遣發豈勝感激然傒望之切歲云暮矣尚未有至者辱
近教乃承諭以俟有警急乃遣第深惘然相公總重兵
以臨大敵方事之棘固難於分人然某亦荷甄陶付以
一路重寄無兵無將何以為防捍之計緩急有警而望
遣援其能及乎更望垂念所以處已處人者兩盡其宜
不勝幸甚謹具禀目并遣屬官羅薦可詣行府諮禀伏
幸鈞察
某前乞軍馬萬人今豈敢望此但得朝廷量行差撥本
司隨宜措置足矣喋喋干冒亦非謂得此兵便可倚仗
以捍強敵但欲王靈所及人心自安盗賊自弭風聲所
暨或銷患於冥冥非荷相公知照何敢及此昨被行府
劄命欲先次遣兵討蕩虔寇今州郡預備錢糧尋即行
下聞作過者頗戢歛今既閱時殊無事實又復紛紛動
以千百為羣至敢窺伺州縣如吉州近日告獲虔賊數
十人皆散在民間欲為内應幸而彰露使稍有虞豈不
貽朝廷憂哉荷相公期待之厚豈忍使愁坐於此朝夕
惴惴若無所措事迫情切不覺叨叨死罪死罪
某衰病無堪仰荷上恩委寄之重黽勉自效不敢少暇
邇來措置錢糧製造器甲修建營房嘗治城壁漸嚮就
緒所乏者軍馬耳如蒙相公少分麾下數千人使某得
以為朝廷保守一方討捕虔吉間寇盗一變舊習復有
承平氣象亦不虚度歲月然後幅巾柴車返于故棲區
區之願足矣幸望鈞察所遣羅薦可佳士頃在高郵立
節甚著學問行義皆有過人者願與之進不勝幸甚幸
甚
别幅蒙誨諭非荷相公愛念何以及此今大將重兵列
屯淮泗敵人必亦嘯聚有以待我王師欲亟進則恐勝
負之勢或未可知欲相與持久則又有師老財費錢糧
匱乏之憂此宜相公夙夜之所軫慮也
岳飛捷音係路此可喜亦可懼頗聞驕偽之謀欲捐州
縣以深入誘我今所遇之敵皆中土之民非勁騎也王
師既到宜其望風奔潰若為利誘恐或墮其計中不可
不察大抵今日進兵當以招撫為先得地當以保據為
上則中原漸有恢復之理僣偽漸有逼逐之勢若如平
時入生界得地不守惟以掃蕩為事重失故民之心恐
非策之得者幸望垂念惶恐惶恐
與張相公第十一書
某悚息再拜某已作書方欲遣發適得蘄州報賊馬渡
淮而南以孔彦舟為前鋒步騎相繼莫知其數朝廷必
已聞其詳淮西諸州既得指揮移治則江北全無捍蔽
江南要害去處又無兵將控扼危急之甚束手無可措
畫萬一使遂渡江豫章城壁方欲下手脩治殊未有次
第欲去不可不知相公將何以教之竊料賊兵止是簽
軍朝廷如遣精銳軍馬自淮南合岳侯之兵角舟夾擊
必可取勝而防江之兵又自是一叚不可闕也兩劄謹
錄呈出竒之說似或可取願相公深思之醫家療病常
患實實而虚虚今日之事亦有此失某嘗以防患故當
在不必防處拜禀正欲救此如於實處設疑虚處設實
以待之則其勝必矣蒙眷照僣易惶恐之至某悚息再
拜
與張相公第十二書(十月二十四日)
近者人還特蒙教賜仰荷慰藉之厚累布問記室當盡
逹鈞覽竊審入覲朝廷從容啓沃復為視師之行霜露
戒寒計亦勞止瞻望黃閣無由少承誨言嚮風悁跂之
至
伏領行府捷報竊承王師大勝賊騎於淮淝之上指蹤
諸將盡出宏規此與謝安遣偏師以破苻堅之衆亦何
以異既與中外共慶尤切歎仰然重兵為後黠敵常態
驟勝而驕兵家所忌願相公深思預防持勝之道有以
待之則前日之捷足以摧其鋒後日之勝足以落其膽
中興之勢成矣更冀於不必防處曲加提備以江西一
路空虚為念深所望於左右也仰恃愛念冒昩及此惶
恐無地
某近者再上章丐閑實以難任重責之故蒙恩不允益
深震懼素荷眷憐必亮此心不以喋喋欲去為罪也或
者謂某蒙相公知炤之厚推挽使處上流重地許兵屢
矣而卒莫之遣似非真相知者是大不然相公以恢復
天下為心某以保守一路為意所職不同各行其志是
乃所以為相知也然我師既勝之後突騎再來必變動
其術醫家欲虚所實而實所虚實處可以設疑虚處必
為隄備江西虚矣願相公深所實之此非謀自為也切
幸無忽
一路將兵聽帥司節制此祖宗法也全將兵許本司勾
抽使喚此近日朝廷行下聖旨指揮也本路將兵盡在
虔吉以有賊盗殘黨之故不欲盡起止令團結一半以
應警急之須虔守孫佑輒占恡不遣如此則何以帥為
可謂失職矣謹具申禀敢望特賜行下不勝幸甚得虞
憲劄目贑上盗賊衰息謹錄拜呈縱有些小所存一半
將兵自足彈壓措置併望鈞照
近承朝廷指揮岳飛分兵屯駐九江至今尚猶未到昨
日得報止遣水軍屯蘄陽要領九江有兵與之相照應
乃為得策更望劄下促其調發甚幸某所乞韓京李貴
兵將之半切望垂念得此則粗可以為聲勢昨已得指
揮聽本路都統節制使喚以討虔寇則藉其力為數月
防冬之備於理似順伏幸留念摉尋至此亦可謂窮急
矣想蒙憫笑也惶恐惶恐
與張相公第十三書
某近者輒以已見利害仰凟聽覽伏蒙鈞慈既容其拙
直又許以忠嘉感懼之情無以為喻苟有所見敢不自
竭竊覩邸報韓侯淮陽之捷為之喜而不寐已而聞之
北來士大夫頗有異論雖得言多浮其實未必信然要
之王師之舉奠而後發當如破竹建瓴使人心響應則
大勲易集今羣師未動初無牽制策應之師而孤軍獨
住則其進似太銳援兵既至未嘗設伏以謀勝之反為
所困僅能潰圍而出遽還故壘則退似太速而所得郡
縣既不界守必有遭誅屠而失望者此某之所以初喜
中疑而卒以為憂也深慮韓侯忠勇忿於小失率師復
進墮賊計中則安危存亾所繫豈淺淺也伏望相公特
留鈞念使如辛毗者杖節軍門制其輕戰自秋徂冬且
務静重為自防之計以觀敵人之動静徐為後圖乃策
之上者秋高馬肥萬一北人南牧而吾之疆埸有備以
逸待勞固已得策借使釁端既開而彼不能來則敵人
之情可以坐料然後總統羣帥合謀併力迭相應援鼓
行而前必有合於天人之願者矣傳曰師能左右之曰
以如人之有左右手足運行作止莫不在我乃能如意
使平居不能運掉則緩急何所倚仗哉更望相公加意
於此勇者抑之使母銳進惰者作之使毋媮逸賞罰兼
用恩威並行則成此武功何遠之有相公蒙上委任之
重以一身佩天下之安危而某久荷國恩實與朝廷同
其休戚素荷相公知照之厚直以古人相期則臨大利
害敢不展盡底藴以效區區之愚忠至於出位之罪則
非所敢逃也冒昩僣易惶恐無地伏冀裁察
與張相公第十四書(十二月七日)
比見朝廷行下諸將捷音前此所未嘗有也指蹤之力
實自廟謨中外共慶行岳帥報寇偽相兼侵犯襄鄧信
陽兵勢重厚意欲窺圖上流所謀不淺緣荆湖接連江
西一帶地里闊遠别無軍馬屯駐深慮岳帥孤軍難以
獨力支梧欲望朝廷遣發策應之師庶幾可以捍禦决
收竒功已具申禀伏望鈞慈特賜詳察不勝幸甚
某略以本路乏防冬之兵仰千鈞聽重蒙下諭良深愧
戢今日淮西既捷得以少安實頼鈞芘苐襄漢之寇復
爾侵擾本路終以空虚之故不能自保岳侯屯駐九江
蘄陽軍馬悉已將帶前去㳂江千里略無控扼夙夜不
遑更望鈞慈特賜垂念非獨某之幸也
竊聞淮西之捷實緣鈞旆親屆當塗號令督戰所致古
人用兵投機之會間不容髮良切欽歎今者敵兵侵擾
上流雖岳帥勇銳深慮孤軍難以獨抗不測之虜所係
不細相公以身任天下安危如不憚數千里之遠一臨
九江武昌大其聲援將士用命決有成功之理四海之
望實在此舉幸望深留鈞念
自昔窺覷東南未有不從上流者今敵人以重兵侵犯
襄漢其勢恐非淮西之比包藏禍心必有所在願相公
深慮之如劉光世之兵非得相公統大兵以督帥又得
楊沂中為之策應豈能既退而復進變敗而為成岳飛
孤軍獨當荆湖又與江淮接境並無軍馬捍賊實皆上
流重地勢須摘那諸將應援相為掎角乃可倚仗如蒙
鈞旆親臨一號令尤善之善者也為宗社計諒惟不憚
跋涉之勞區區愚慮出此幸望鈞察惶恐無地
某昨被受親筆手詔二道謹募勒上石輒以装軸碑本
拜納左右幸賜鈞覽
與張相公第十五書(十二月十八日)
伏審介圭入覲已遠行朝雖吉甫之歸周邦咸喜無以
過也佇聽策勲膺受多祉續馳慶次諸將屢捷賊馬退
遁邊境寧謐誠宗社之休生靈之福非相公以身任天
下之重冒不測之險以報上恩疇克如此不知且固吾
圉為復遂行進討之策此二者正當審處區區愚見謂偽
齊既屈必且祈哀於金人驕強之衆雖未必來然自此
正恐有勞鈞慮耳
近得岳帥報以偏師屢敗敵人然置蔡不取已遂歛兵
豈有深意耶本謂虜偽相兼窺伺上流勢須煩鈞旆一
到督諸將掎角應援可成大功今既如此願且當軸處
中以觀機會徐為後圖今日之事惟當自治待時而奮
根本壯而枝葉不足慮也切望留念惶恐惶恐
某承乏於此忽見歲暮初以防冬軍馬缺乏為憂今頼
王師之捷遂免疎虞一方寧謐實自鈞芘所致豈不知
幸第衰病相仍憂慮過當髭髮盡白非復昔年侍坐之
時深願退處閑散漸為歸老之計止候春初解嚴即力
申前請敢望鈞念深所望於門下也
少意仰凟鈞聽本路雖得一稔然去歲旱暵之甚民力
未蘇起催戶貼錢萬數浩瀚頗以為苦又月樁錢運赴
湖北遂覺錢荒如蒙朝廷令作兩限催理及許折納斛
㪷庶幾少寬民力用關子和糴若支請無阻誠為利便
本司近就洪州兊二萬緡回易正合所降法意乃為建
康𣙜貨務阻難恐非所以取信於遠方皆具状申禀敢
望鈞慈早賜指揮行下不勝幸甚
與張相公第十六書(十二月十八日)
自淮上王師屢捷之後邊境寧謐惟襄漢間尚有出没
岳帥累挫其鋒防冬遂可無虞實自相公以身任天下
之重略不世出之所致顧如某者濫當一路之寄亦頼
芘輝得免曠敗其為感服豈易具陳輒有已見二事具
劄子奏聞副本謹錄上呈或可施用幸望采覽不勝惶
恐
本司當邊報警急之際依准行府指揮勾抽虔州一半
將兵欲就㳂江控扼使喚守臣孫佑妄以盗賊為名占
恡不遣雖蒙朝廷再降指揮並不依應今來諸路大兵
捍退賊馬㳂江平寕本司目前不須前件將兵已劄下
虔州權免起發深慮本路諸州自此解體不復遵禀本
司節制緩急難以調發已具奏聞及送袁州取勘外敢
望鈞慈特賜詳察兼契勘本路將兵舊有指揮分上下
半年更戍洪州緣中間罷帥司及虔州撥隸湖北路遂
盡數遣還近年雖復舊制緣有朝廷差到大使司兵三
萬人不復申請今具状申禀伏乞早賜指揮施行不勝
幸甚
伏蒙委置建康木植已累行下虔袁等州計置應副得
逐州報悉皆推托緣本路出産木植止此數州雖已再
行催促更望朝廷行下庶幾不敢弛慢如虔守孫佑凡
係本司依例合責辦諸州事件並不應副非獨占吝將
兵而已如某方欲引退豈敢復與之校但帥司事體恐
自此廢更望鈞慈曲賜詳察
某夏初抵豫章忽見歲杪緣一念之故措置諸事稍稍
就緒今兹防冬仰頼庇庥又得無虞寧不知幸第衰病
日加頓覺心力不逮前時止候開春即伸前請干告朝
廷求就閑散已嘗布露腹心敢望鈞慈豫擇代者使得
便脫此莫大之幸李光端明如未召還亦當處之方面
以之代某必有可觀仰恃眷憐輒敢及此惶恐無地
與張相公第十七書(正月十三日)
竊以自昔創業中興之主必有不二心之臣為之輔翼
相與以誠乃克大有為於天下仰觀聖主待遇元勲禮
無與二而相公精忠許國身任安危可謂無愧於古矣
修政攘戎削平僣偽坐收恢復之功秪在朝夕區區不
勝傾望依歸之至
自去冬王師大捷之後邊境寧謐中外晏然禦侮折衝
之功可謂盛矣竊聞車駕决策駐蹕建康兹惟其時然
淮南藩籬謂宜料理審擇要害之地建築城壘以為控
扼預備不虞區區愚見僣易凂聞不勝惶恐
某竊謂朝廷欲致中興用兵秪是一事要當以進人材
修政事固根本明是非分别君子小人為先惟相公留
意天下幸甚幸甚
某屢致書拜懇以衰病相仍心力不逮難當繁劇欲丐
閑散今幸防冬無虞仰託鈞芘得免曠敗可遂前請已
具奏聞乞罷帥事除一在外宫觀敢望鈞慈察其非敢
備禮特賜陶鑄使得養疾山林漸為歸老菟裘之計仰
荷厚德何有窮已干冒不勝悚息之至
本司有申朝廷數事不敢以欲去之故遂廢陳禀輒具
劄子拜呈敢望鈞慈特賜詳酌行下不勝幸甚
與張相公第十八書(正月十五日)
近與漕司同具奏及申朝廷以虔賊謝小鬼等聚集數
千人侵犯吉州殘破永豐吉水兩縣逼近州城作過潰
散官兵本司已遣發兩頭項軍馬前去討捕深慮兵數
不多難以捍禦乞自朝廷就近摘那兵將應副捉殺及
聞朝廷見勾抽福建統制官王進軍馬赴行在乞降指
揮令就便前來權聽使喚侯討捕了日發回伏望鈞慈
早賜詳酌施行一路不勝幸甚
春首農事方興又當官司受納裝發之際盗賊猖獗為
患不細如殘破永豐吉水兩縣所失錢糓甚多殺戮慘
酷實緣虔守以鄰境為壑本司兵力單弱不能鎮服所
致吉州兩日來未得賊退之報筠袁諸邑已有傚顰者
深慮滋蔓難制伏望鈞慈以一路生靈財賦為念早賜
遣發王進軍馬會合討捕庶幾兇徒速就平殄干冒不
勝悚息之至
與張相公第十九書(正月三十日)
伏蒙鈞慈以今日進守之計下詢顧惟迂䟱豈足與此
竊謂進守一道也能守然後能進正猶弈棋自固然後
能勝敵今車駕將幸建康楚泗皆已修堅城其策得矣
廬夀襄鄧恐亦須如此措置更宜深考古跡如濡須塢
牛渚圻之類築壘屯兵以備不虞使犬羊不能侵突貔
虎有以養威見可而進今日之至計也奏御劄子輒錄
副本拜呈敢望鈞察冒昩惶恐之至
虔賊謝小鬼等結集兇徒數千人侵犯吉州破永豐吉
水兩縣潰散官軍驅執將佐殘害甚衆本司遣兩項軍
馬前去討殺并督將兵會合掩擊幸獲勝捷已催督進
兵追襲窮捕第恐兵力單弱未能盡其根株如蒙朝廷
濟師乘此閒暇之時掃蕩巢穴使舊習稍革良民得以
安業亦是一事更望鈞慈詳酌一路幸甚幸甚
某惶恐適得吉州李守書具道盗賊曲折輒錄拜呈伏
乞鈞照
某承乏豫章踰年仰託大芘幸免曠敗豈勝感激今安
撫司并洪州諸事粗已就緒惟修城一事不欲勞民隨
宜措置以徐圖之樓櫓器具悉皆新創異時成就實為
永利伏幸鈞察
某近具奏以衰病難當繁劇乞罷帥守改除宫祠未蒙
俞允伏見邸報司諫陳公輔援靖康伏闕事求去區區
愚分尤不自安再申前請敢望鈞慈矜憐早賜陶鑄保
全晩節實有望於相公切冀垂念惶恐無地
與張相公第二十書(二月二十五日)
伏奉道君太上皇帝崩訃哀慟號絶五情糜潰君臨天
下二十有六載而陟方於遐域此固臣子所同痛憤矧
在廊廟何以堪處枕戈嘗膽修政攘戎以報不天之讎
以刷中國之耻實有望於朝廷今日不勝哀懇激切之
至
本司近以虔賊侵犯鄰郡丐兵于朝伏蒙差撥李貴一
項軍馬應副仰荷鈞念虔寇已遣本司兵將會合討捕
勦殄數項亦有受招安者餘黨漸歸巢穴目前粗定深
慮官軍既退復出為惡已留兵屯廬陵及檄虔守措置
李貴者尚在汀州未得來信已令助虔州招捉矣伏望
鈞慈
近被朝旨措置創建贍軍酒庫以助月樁養兵之費既
蘇民力又使州郡無窘迫之憂誠得策也然尚有可議
者内一項應州郡有回易酒庫並罷契勘本司自置司
以來即有回易酒庫收息錢以贍給一司官吏將佐軍
兵犒設激賞百色之費盡出其中若罷去即用度頓缺
須至仰煩朝廷况與今來贍軍酒庫自不相妨措置得
宜决可趁辦課利饒衍應副月樁沛然有餘若罷此興
彼使本司頓然缺乏恐未盡善輒具利害申明敢望鈞
慈詳酌特降指揮許令存留不勝幸甚幸冀照察
本司有申禀朝廷數事未奉指揮皆迫切不可已者敢
望鈞旨早賜行下不勝幸甚干冒悚息
邇來淮西襄漢間頗有探報當是偽齊以此示其未衰
不然潰兵之來不難取勝正在朝廷過為隄防蓄銳養
威以待之蔑不濟矣率易及此惶恐惶恐
某以衰疾難堪繁劇再上章丐祠館未奉俞允敢望鈞
慈察其誠懇非為備禮早賜陶鎔使得歸安山林保全
晩節莫大之幸素荷眷照疊有塵凟惶恐無地
梁谿集卷一百二十五
