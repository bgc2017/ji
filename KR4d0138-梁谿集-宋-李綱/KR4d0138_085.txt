梁谿集卷八十五宋李綱撰
表劄奏議四十七
謝到任表親筆賑濟詔書
遵禀賑濟奏狀謝賜親筆賑濟詔書表
乞於戶帖錢内支十萬貫充營田本錢奏狀
乞於江東浙西州軍支米三萬碩應付本路賑
濟奏狀
乞蠲免災傷路分人戸四年積欠劄子
乞差將兵討捕虔吉盗賊及存留李山彈壓奏
狀
乞將丘贇下存留洪州軍兵充親兵奏狀
乞依吕頥浩例於隣路撥米賑濟奏狀
謝到任表
臣某言伏奉告命除臣江南西路安撫制置大使兼營
田大使馬步軍都總管兼知洪州軍州事兼管内勸農
使臣已於今月二十三日到本路交割職事訖者起膺
分閫濫當江表之十連入覲行朝誤蒙晝日之三接祇
奉丁寧之訓勑敢辭疲役之驅馳已見吏民布宣德意
(中謝)伏念臣駑駘陋質樗櫟散材叨考愼於風雲感會
之初迄無善效備使令於盗賊披猖之際頗著微勞甘
心流落者十年徧嘗艱危者萬狀兹蒙起廢來從寂寞
之濱更許造庭賜以清燕之對撫勞優渥寵賜便蕃凡
鑠金銷骨之謗誣皆見晛從風而散釋迨承臨遣深軫
皇慈乃眷大江之西近接長淮之境屢更兵火繼以旱
災流移衆而田萊多荒科斂煩而財力耗屈欲禦寇則
軍馬單弱將養兵則帑藏空虚疆埸弗寧盗賊未殄付
以捍患禦災之政宜得通方適變之才顧臣何人乃預
兹選此蓋伏遇皇帝陛下日績盛德天覆羣生既諒臣
之忠誠故委之以要害之地欲試臣以民事乃任之以
艱窘之時而臣命蹇數竒材疎志廣終始維持於一意
俯仰無愧於此心使足食及兵而可為盡瘁敢忘於夙
夜倘求牧與芻而不得乞骸願返於山林
親筆賑濟詔書
朕以諸路去歲旱災深慮細民艱食而州縣府庫空虚
未知拯救之術慨然在念夙夜不忘惟吾帥守監司委
付一路分朕憂顧者也必不忍坐視不恤其恊力悉心
多方勸誘積米之家俾其食用之餘盡以出糶尚庶幾
濟兹數月流殍之苦務修乃職以副朕意付李綱
遵禀賑濟奏狀
右臣今月二十二日准御前金字牌降到親筆詔書付
臣令勸誘積米之家俾其食用之餘盡數出糶以濟流
殍之苦仰見聖慈矜憫元元欲濟其艱危者如此其至
臣已遵禀睿訓措置勸誘出榜置歷差本司屬官分詣
諸州委知通縣官召上戶有積米之家使其自陳自指
揮到日見有積米之數許其乞留若干食用其餘依市
價量減盡數出糶外臣契勘積米之家減價出糶止是
可濟有錢糴米之人其流移之民無錢糴米官中見行
賑給米數不多前去秋成尚遠難以接濟臣已一面措
置多方勸誘上戸情願納錢米入官以助賑濟者許其
陳乞官告度牒之類折還價直候見數目容臣續具奏
陳乞賜支降給還庶幾飢民不致乏食實為利便
謝賜親筆賑濟詔書表
臣某言伏蒙聖恩以本路旱災之後小民闕食特降親
筆詔書付臣勸誘積米之家出糶接濟食用以恤流殍
之苦臣已遵依睿訓措置施行者倬然雲漢之章光臨
下土霈為雨露之澤惠浹遐方濫分千里之憂幸拜十
行之賜(中謝)竊以抑高舉下者天之道博施濟衆者仁
之方觀易象有裒多益寡之文論政術有知予為取之
寳顧兹江右星分翼軫之躔偶值歲凶民乏餱糧之積
竭倉廪之儲以賑之而不足勸停蓄之家而利之則有
餘深軫皇慈特頒宸翰飢民銜德而已有飽意富室聞
風而去其吝心豈惟流殍之餘得全性命將見精誠之
格復致和平此蓋伏遇皇帝陛下所寳者慈以民為貴
憫赤子之囏阨降玉音之丁寧而臣濫總帥權幸承德
意雨暘時若方厥壌之可游稼穡繁滋欣有秋之在望
乞於戸帖錢内支十萬貫充營田本錢奏狀
右臣伏蒙聖慈特降告命除臣本路營田大使臣近因
進對已嘗具劄子進呈營田事件已蒙朝廷降付都督
行府措置外臣竊惟屯田之策尤便於艱難用兵之際
其用力雖勞而見功博故漢趙充國行於金城魏棗祇
行於許下晉杜預行於㐮陽皆能坐制敵人以收成功
今日欲建恢復之策營田誠不可緩也臣頃者承乏荆
湖廣南宣撫使日於潭州管下剗刷抛荒田土得數萬
畝招降到步諒等人兵除放散外擇強壯者刺手為軍
得萬三千餘人又於羣盗軍中得牛數百頭方欲措置
營田為上流控扼久遠之計而臣以人言罷去其事遂
寢至今以為恨今者朝廷講明利害諸路並置營田使
推行其法誠為得計然臣竊謂良農治田必先有本乃
可圖利今江西一路累經兵火之後抛棄絶戸荒田頃
畝不可勝數皆係膏腴盡為荆棘之地臣除已行下州
縣剗刷應于抛荒田土所有召募人戸剏生墾闢收買
牛具借貸糧種所費不貲自非朝廷寬給錢本何以充
濟伏望聖慈特降睿旨旋賜本錢十萬貫充營田之本
先試行於洪州管内候稍就緒漸令他郡倣傚施行將
來見效紐計本息以本還朝廷以息充本路養兵之費
遇有羨餘亦可補助國用庶幾實利不為虚文仰副陛
下委任之意
小貼子
臣所乞營田錢本如蒙聖慈矜允乞於𣙜貨務或本
路戸帖錢内撥見錢十萬貫如官告度牒之類决難
轉變無補於事其餘合條陳事件候朝廷降到錢本
日許臣畫一條具申請伏乞聖察
乞於江東浙西州軍支米三萬石應付本路賑濟
奏狀
右臣准尚書省劄子新江南西路安撫制置大使兼營
田大使兼知洪州李某劄子云云勘會已降指揮於饒
州上供米内取撥一萬石及於本路上供米内更支撥
一萬石應副賑濟外二月二十九日三省同奉聖旨令
將撫州建昌軍糴到米取撥隨宜賑濟劄送臣照會即
時行下逐處官司遵禀聖旨指揮施行據撫州建昌軍
申安撫司分撥到官告度牒糴賑濟米除節次支撥外
見在數目不多其朝廷元降指揮於饒州上供米内取
撥一萬石應副賑濟據饒州公文稱本州並無見在米
斛即不曾支撥到應副賑濟竊緣本路旱災之餘民戶
乏食累奉詔旨及朝廷指揮督責賑濟今來撫州建昌
軍見在數目不多饒州上供米又不曾撥到委是賑濟
急闕官吏坐視無所措手伏望聖慈特降指揮於江南
東路及兩浙西路州軍朝廷見有米斛樁管去處支撥
米三萬石令本路差官及自差人船前去搬取仍乞嚴
降指揮諸路官司不得占吝候本司差到官吏人船日
即時交量應副庶幾下戸及流移飢民有以接濟仰副
陛下加惠元元之意
乞蠲免災傷路分人戸四年積欠劄子
臣已到江西本路界首交割職事延見父老詢問民間
疾苦皆云去歲旱傷之後榖價翔踊民間乏食第三等
戸止是食粥第四第五等戸多是掘草根而食官中見
催紹興四年積欠無從可出臣契勘下戸積欠有一二
十戸合納一石者雖數目不多然民無從出復有公吏
須索之擾情實可憫伏望聖慈特降睿旨將災傷路分
第三等已下人戸紹興四年積欠特與蠲免或權行倚
閣候秋成日隨苗送納庶幾仰副陛下加惠元元之意
乞差兵將討捕虔吉盗賊及存留李山彈壓奏狀
右臣據徽猷閣直學士左朝散大夫充江南西路安撫
制置使兼馬步軍都總管胡世將申統領官丘贇人馬
本司已依奉聖旨發遣權聽岳招討前去使喚去訖今
據吉州申據永新縣申有兇賊郭少二等嘯聚三百餘
人在安福縣陳會山及有賀小大賀小二等結聚三百
餘人在永新縣斬山往來兩縣殺人虜劫作過并龍泉
縣申有賊人周花八等結集二百餘人在地名舊塘及
永新縣界官北等處殺人放火并永豐縣申有諶花三
等二百餘人在鄉放火虜劫及廬陵縣申被永新縣會
山周花八手下殘黨郭二郭四等計一百餘人入管界
地名梅花燒劫殺人作過乞差軍馬前來討捕防遏臣
契勘近因進對具劄子乞依元降安撫大使畫一指揮
差兵二萬人數内先差一半付本路應副使喚蒙朝廷
關送都督行府至今未奉指揮臣只將帶到朝廷先差
付本路統制官申世景一項軍馬人數不多今據前件
申報吉州永新縣等處盗賊作過六頭項已及一千餘
人委是闕兵分頭前去措置討捕旱歲飢民易為嘯聚
若不乘時撲滅漸致滋蔓决須猖獗後來難以殄滅伏
望聖慈特降睿旨日下於近便處先次摘那差撥兵將
二千人付臣相兼使喚庶幾不致誤事
小貼子
如蒙聖慈矜允乞用金字牌降下聖旨指揮庶使早
得被受
又
契勘虔州管下依舊盗賊出没作過本處只有岳飛
下統制官李山軍兵一千餘人在彼討捕今准都督
行府指揮許令岳飛抽回竊慮官兵起發之後兇徒
愈更嘯聚與吉州群賊相應猝難勦除伏望聖慈特
降睿旨且存留李山在虔州彈壓措置候朝廷别差
到軍馬即令起發前去
乞將丘贇下存留洪州軍兵充親兵奏狀
勘會本司舊管親兵兩軍計八百餘人馬七十餘匹内
一項軍兵三百餘人馬五十餘疋權撥隸統領官丘贇
軍部轄衮同教閱并有一項統領官高道所管五百人
馬二十餘疋於去年二月内係岳飛權將帶前去湖南
捉殺後來事畢更不曾發還本司今來丘贇一軍近奉
聖旨指揮撥付岳飛使喚除見存留軍兵三百人在洪
州外自餘人馬并老小盡數將帶前去雖蒙都督行府
指揮令存留五百人其二百人亦未曾差到即目帥司
並無親兵使喚伏望聖慈詳酌特降睿旨只乞將上項
丘贇下存留軍兵三百人依舊還本司作親兵使喚仍
乞下岳飛發還逐人老小前來洪州安泊
小貼子
契勘本路前任安撫大使除帥司自管親兵外有差
被樞密院軍兵一百五十餘人今來本司並無親兵
伏乞聖察
乞依吕頤浩例於隣路撥米賑濟奏狀
右臣近為本路去歲旱災所養飢流民至廣倉廪無儲
尋具奏聞乞於建康府宣池等州常平義倉米内通融
借撥米斛候將來秋成撥還及乞將撫州建昌軍官告
度牒糴到米一萬四千餘石隨宜撥充諸州賑濟續准
尚書省劄子勘會已降指揮於饒州上供米内撥取一
萬石及於本路上供米内更支撥一萬石應副外二月
二十九日三省同奉聖旨令將撫州建昌軍糴到米取
撥隨宜賑濟臣今取會到饒州狀稱本州上供米斛除
災傷减放及已支使外别無見在數目并撫州建昌軍
所糴米又已科撥付諸州雖有見在數目不多臣已再
具奏聞乞於江東兩浙路豐熟州軍見樁管米内支撥
三萬石應副未奉回降指揮伏見湖南安撫大使吕頥
浩近蒙朝廷於隣路廣西州軍支米三萬石應副竊緣
本路旱傷闕乏與湖南路事體一同今來若不申告朝
廷支降委是無可賑給下戸不得趁時耕種將來秋成
更無指凖伏望聖慈詳酌特降睿旨許依吕頥浩之例
於隣路江東或兩浙州軍支撥米三萬石許本路差雇
人船前去般取付臣科撥賑給庶幾實惠可及下戸將
來歲事有望不致闕誤
梁谿集卷八十五
