梁谿集卷五十八宋李綱撰
表劄奏議二十
十議上(初至行在未受命以十議邀說)
議國是議巡幸
議赦令議僣逆
議偽命
議國是
臣竊以和戰守三者一理也雖有高城深池弗能守也
則何以戰雖有堅甲利兵弗能戰也則何以和以守則
固以戰則勝然後其和可保不務戰守之計惟信講和
之說則國勢益卑制命於敵無以自立矣景德中契丹
入寇罷遠幸之謀决親征之策捐金幣三十萬而和約
成百有餘年兩國生靈皆賴其利則和戰守三者皆得
也靖康之春粗得守策而割三鎮之地許不可勝計之
金幣以議和懲刧寨之衂而不戰於和與戰兩失之其
冬金人再寇畿甸廷臣以春初固守為然而不知時事
之異膠柱鼔瑟初無變通之謀内之不能撫循士卒以
死捍賊外之不能通達號令以督援師金人既登城矣
猶降和議已定之詔以欵四方勤王之師使金得逞其
欲凡都城玉帛子女重寶圖籍儀衞輦輅百工伎藝悉
索取之次第遣行及其終也刧質二聖巡幸沙漠東宫
親王六宫戚屬宗室之家盡驅以行因逼臣僚易姓建
號自古夷狄之禍中國未有若此之甚者是靖康之冬
并守策失之而卒為和議之所誤也天祐有宋必將有
主故使陛下脫身危城之中總師大河之外入繼大統
以有神器然以今日國勢揆之靖康之初其不相若遠
甚則朝廷所以捍患禦侮敉寧萬邦者於和戰守當何
所從而可也臣愚雖不足以知朝廷國論大體然竊恐
猶以和議為然也何哉二聖播遷陛下父兄沈于北廷
議者必以謂非和則將速二聖之患而虧陛下孝友之
德故不得不和臣竊以謂不然夫為天下者不顧其親
顧其親而忘天下之大計者此匹夫之孝友也昔漢高
祖與項羽戰于滎陽成皋間太公為羽軍所得其危屢
矣高祖不顧其戰彌勵羽不敢害而卒歸太公然則不
顧而戰者乃所以歸太公之術也晉惠公為秦所執吕
郤謀立子圉以靖國人其言曰失君有君羣臣輯睦甲
兵益多好我者勸惡我者懼庶有益乎秦不敢害而卒
歸惠公然則不恤敵國而自治者乃所以歸惠公之術
也今有賊盜於此刧質主人以兵威臨之則必不敢加
害以卑辭求之則所索彌多往往有不可測之理何則
彼為利謀陵懦畏彊而初無惻隠之心故也今二聖之
在北廷莫知安否之審固臣子之所不忍言然吾不能
逆折其意又將墮其計中以和議為信然彼必曰割某
地以遺我得金幣若干則可不然二聖之禍且將不測
不予之是陛下之忘父兄也予之則所求無厭雖日割
天下之山河竭取天下之財用山河財用有盡而金人
之欲無窮少有釁端前所予者其功盡廢遂當拱手以
聽命而已昔金人與契丹二十餘戰戰必割地厚賂以
講和既和則又求釁以戰卒滅契丹今又以和議惑中
國至於破都城滅宗社易姓建號其不道如此而朝廷
猶以和議為然是將以天下畀之敵國而後已臣愚竊
以為過矣為今之計莫若一切罷和議專務自守之策
而戰議姑俟於可為之時何哉彼既背盟而劫質地不
可復予惟以二聖在其國中不忍加兵俟其入寇則多
方以禦之所破城邑徐議收復建藩鎮於河北河東之
地置帥府要郡於沿河江淮之南治城壁修器械教水
軍習車戰凡捍禦之術種種具備使進無抄掠之得退
有邀擊之患則雖時有出没必不敢深入而憑陵三數
年間生養休息軍政益修士氣漸振將帥得人車甲備
具然後可議大舉振天聲以討之以報不共戴天之讎
以雪振古所無之恥彼知中國能自強如此豈徒不敢
肆兇而二聖保萬夀之休亦將悔禍率從而鑾輿有可
還之理儻捨此策益割要害之地奉金幣以予之是倒
持太阿以其柄授人藉寇兵而資盜糧也前日既信其
詐謀以破國矣今又欲蹈覆車之轍以破天下豈不重
可痛哉或謂強弱有常勢弱者不可不服於強昔越王
句踐卑身重賂以事吴而後卒報其恥今中國事勢弱
矣盍以句踐為法卑身重賂以事之庶幾可以免一時
之禍而成將來之志乎臣以謂不然夫吴伐越句踐以
甲楯三百棲於會稽遣使以行成而吴許之當是時吳
無滅越之志故句踐得以卑身厚賂以成其謀枕戈嘗
膽以勵其志而卒報吳今金人之於國家如何哉上自
二聖東宫下逮宗室之係於屬籍者悉驅之以行而陛
下之在河北遣使降偽詔以宣召求之如是其急也豈
復有恩於趙氏哉雖卑身至於奉藩稱臣厚賂至於竭
天下之財以予之彼亦未足為德也必至於混一區宇
而後已然則今日之亊法句踐嘗膽枕戈之志則可法
句踐卑身厚賂之謀則不可事固有似之而非者正謂
此也然則今日為朝廷計正當歲時遣使以問二聖之
起居極所以崇奉之者至於金國我不加兵而待其來
寇則嚴守禦以備之練兵選將一新軍律俟吾國勢既
強然後可以興師邀請有此武功以俟將來此最今日
之上策也古語有之曰願與諸君共定國是夫國是定
然後設施注措以次推行上有素定之謀下無趨向之
惑天下之事不難舉也靖康之間惟其國是不定而且
和且戰議論紛然致有今日之禍則今日之所當監者不
在靖康乎臣故敢陳和守戰三說以獻伏願陛下斷自
淵衷以天下為度而定國是則中興之功可期矣取進
止
議巡幸
臣竊以國家都汴處中以臨四方垂二百年靡有變故
豈特仁德足以結萬邦之心亦由以中制外據天下之
利勢使之然也方今多難之際不可定都以權時宜固
有所不得已者然宗社朝廷一遷天下之勢必有偏而
不起之處中原搖動卒難復安此臣所以夙夜思慮欲
為陛下權天下之勢以濟長久之策也古者帝王有巡
幸之禮故虞舜五載一巡狩羣后四朝而成王撫萬邦
巡侯甸見於周官之書今四方多故宜講巡幸之禮以
鎮撫之除四京外以長安為西都襄陽為南都建康為
東都各命守臣營葺城池宫室官府使之具儲峙糗糧
積金帛以備巡幸陛下時乘六龍鑾輿順動以天臨之
覽觀山河之形勝省察牧守之治忽撫士民問風俗收豪
俊之用以攘戎狄復境土然後復據河洛而都之此今
日權宜之上策也用臣此策其利有三藉巡幸之名國
勢不失於太弱一也不置定都使夷狄無所窺伺二也
四方望幸使姦雄無所覬覦三也至於費用則長安當
委之四川襄陽當委之荆湖建康當委之江淮閩浙深
戒守臣因陋就簡勿事壯麗具圖來上惟取便安因緣
搔擾者重寘于法則三都成而天下之勢安矣議者謂
車駕當且駐蹕應天以繫中原之心或謂當遂幸建康
以紓一時之患臣皆以為不然夫汴京宗廟社稷之所
在天下之根本也陛下嗣登寶位之初豈可不一幸舊
都以見宗廟社稷慰安都人之心下哀痛之詔擇重臣
以鎮撫之使四郊畿邑之民入保益治守禦之具為根
本不拔之計哉天下形勢關中為上襄陽次之建康又
次之今捨上中而取其下非得計也宜先期降勅榜曉
諭軍民及以修謁陵寢為名擇日巡幸據要會之地以
駐六師既有以繫中原之心又有以紓一時之患策無
出於此者臣愚伏望聖慈斷自淵衷詳酌而推行之天
下不勝幸甚
議赦令
臣伏讀陛下登寶位赦書竊怪與祖宗登極之赦恩數
不同及得張邦昌僣位偽赦考之乃知登寶位赦書一
切比附以行也臣所致疑者有三祖宗登極惟赦雜犯
死罪以下至於惡逆則不赦蓋惡逆者天地之所不容
使其罪亦得以幸免則人倫廢而天理絶矣邦昌嘗位
宰輔依附夷狄易姓建號身為惡逆之魁故其偽赦不
循典憲而首為亂階今陛下纉承大統以為神民萬物
主豈可不法祖宗而赦惡逆哉此臣之所疑者一也祖
宗登極自京官以上有轉官恩數而選人則否豈非以
其員多而太濫故耶邦昌僣竊欲以私恩收天下之士
心故其偽赦雖選人亦有循資之文今陛下嗣位於艱
難多事之時正宜吝惜名器示天下以大公至正之道
豈可不法祖宗而行濫賞哉此臣之所疑者二也祖宗
登極於有罪犯安置編管羈管等人次第推恩或量移
或自便或叙用或復官以其罪之輕重為差故恩施而
威立邦昌偽赦一切復官而有職名者又皆復職惟以
姑息更無典憲今陛下出政於國勢削弱之際正宜分
别是非行覈實之政豈可不法祖宗而務姑息哉此臣
之所疑者三也是三者豈朝廷以今日事勢為正當如
此耶將以邦昌偽赦寬大而不比附以行則失天下之
心耶抑邦昌與聞國事欲以此蓋其惡耶臣愚竊以為
過矣宜降詔改從祖宗之制惡逆不赦選人不循資安
置編羈管人令刑部檢具元犯以聞等第施行則國政
立而人心服矣春秋大正始今日所當正者莫先於此
伏望聖慈斷而行之以公天下為度而勿以反汗為嫌
天下幸甚
議僣逆
臣聞節義者天下之大閑僣逆者臣子之極惡春秋之
義人臣無將將而必誅况以僣竊位號為天下所共憤
怒者哉謹按張邦昌被遇道君之朝久與機政際會靖
康之日擢冠宰司資其重臣奉使敵帳初無忠義徇國
之意但為諛佞保身之謀去中國者踰年從北騎以偕
至方二聖播遷之日無一言營救之忠憑恃金人盜據
神器國破而資之以為利君辱而攘之以為榮竊有乘
輿安處宫禁降旨以行其僣命南面以朝其偽臣易姓
建邦四十餘日逮金人之既退方降赦以收恩考其四
日之手書猶援周朝之故事而陛下總師于外天人所
歸勤王之兵四面雲集乃始退還舊班遣使迎奉今乃
冒處王爵極其褒崇不聞泥首以自拘方且偃然為得
計人之干紀一至於斯儻或逃誅何以立國或謂陛下
嗣登大寶乃邦昌揖遜之謀以罪為功臣所不喻夫英
宗之曾孫神宗之孫道君之子淵聖之弟惟有陛下一
人而已天祐我宋必將有主主宋祀者非陛下而誰四
海臣民所共欣戴邦昌何力之有哉今其黨與尚布朝
列秋高馬肥突騎猖蹶挾借其勢陛下不得而制之矣
中夜以思不寒而慄伏望陛下斷以英哲而察其罪惡
特正典刑而肆諸市朝以慰四方忠臣義士之心以垂
萬世亂臣賊子之戒天下幸甚
議偽命
臣聞運會之阨何代無之為臣子者不幸而遇其時則
仗節死義有死而已國家涵養士類垂二百年適遭金
人之變劫質二聖擁鑾輿而北遷逼立臣僚易姓建號
而近臣百官忘朝廷之厚恩惜性命於俄頃稽顙屈膝
奉賊穪臣有為金人之股肱驅逼道君太上皇帝皇太
子后妃及搜捕宗室戚屬者有為金人之喉舌傳命令
廢本朝而建偽楚者有因為姦利汙染國戚者有為偽
楚之輔翼總其政事者有受偽楚之官爵與聞議論者
有肆為惡言以辱本朝以諂邦昌者或為之草勸進之
表或為之定册立之儀視之恬然不以為怪夫節義者
正所以責士大夫也至於武夫則當闊略昔李唐有安
禄山之亂大臣如達奚珣陳希烈之流皆相賊用事而
其餘受偽命者肅宗反正以六等定其罪然後唐之威
令申以有中興之功今宜倣此考核其罪之輕重以為
之用事者為一等以受偽官遷職者為一等以北面而
臣事之者為一等其有致仕及曾乞致仕而不許者猶
有羞惡之心並與旌别應以忠義為賊所殺如李若水
等皆追贈而優䘏其家則善者知勸惡者知戒天下之
士風丕變矣夫節義者天下之大閑也近年以來士知
利而不知義故平居無事之時惟以保家謀身為得策
而一經變故坐視君父如行路之人自非一振國威大
變其風天下未易理也伏望陛下斷而行之以扶持節
義之教天下幸甚
梁谿集卷五十八
