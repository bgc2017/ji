梁谿集卷七十九宋李綱撰
表劄奏議四十一
謝復觀文殿大學士表
謝再任宫祠表親筆詔書
謝親筆表謝親筆劄子
辭免江西安撫制置大使兼知洪州奏狀
辭免第二奏狀
謝復觀文殿大學士表
臣某言伏奉告命復臣觀文殿大學士依前左銀青光
祿大夫提舉西京嵩山崇福宫臣已望闕謝恩祗受者
禋祀合宫精意格于上下錫福寰海湛恩浹於臣民致
兹罪戾之餘亦預甄收之列以榮為懼既感且慙中謝
伏念臣造道弗優賦材甚陋值國家之艱棘躐英俊以
驅馳當聖主龍飛之初誤蒙首舉任大臣棟隆之責其
敢雷同惟信古太過而欲為曲突徙薪之謀故與物多
牾而每致䟦胡㚄尾之患奉身以退何補朝廷任運而
行有同醉夢念一違於軒陛忽九換於星霜適魑魅喜
過之鄉自貽伊戚免蛟鰐垂涎之口難報此恩恍然若
脫兔之投林老矣嗟病牛之卧壠竊真祠之厚祿已負
素餐極祕殿之華資更慙非據叨膺寵渥罙積凌兢此
蓋伏遇皇帝陛下體道之公以慈為寶陟降無私於好
惡體貌不替於初終釐事告成欲均敷於有衆皇恩廣
被遂濫及於陳人臣敢不益堅葵藿之心期保桑榆之
節望鴛鷺之清切莫陪北闕之班奉香火之精懃願祝
南山之壽臣無任
謝再任宫祠表
臣某言伏奉勅命令臣候提舉西京嵩山崇福宫今任
滿日特令再任臣已望闕謝恩祗受者先瓜期而有請
方懼譴訶拜天命之來臨曲垂矜允冗食坐靡於公廩
素餐愧益於私心中謝伏念臣壯年妄意於功名叨膺
識擢晚景備嘗於艱險惟欲退藏流寓海邦未遂掛冠
之志仰資祿養久陪奉祀之官更沐隆恩許令繼任自
顧不材之木宜在無何之鄉終日安閒既無憂責闔門
温飽皆荷仁慈此蓋伏遇皇帝陛下以道觀能法天覆
物知樗櫟不勞於斵削蜩鷽亦遂於逍遙致此孱庸獲
霑恩渥臣敢不勉堅素守期保歲寒緝舊學於簡編益
求此道勵精誠於香火少答鴻私
親筆詔書
朕昨總戎車前臨敵壘洎潜師之引遁勞戍役以言旋
惕若眇躬懼兹多難聿求善後之計敢蹈護前之非博
訪舊臣屢形深詔卿首陳三策適投却敵之機繼上六
條大闡興邦之略意拳拳而曲折言凛凛而高明有發
予衷如對卿言此乃卿精忠許國誠節表時雖在燕閒
之中不忘開濟之事肆披夙藴因致良規省閱再三嘉
歎不已至若議和避地之失練兵積粟之方將議改圖
共期底績臨朝願治顧策慮之是資當饋思賢念話言
之可想宜從疾置時告嘉猷終藉經綸之才助成戡定
之烈故兹親筆以示至懷賜李綱
謝親筆表
臣某言今月十七日承御前金字牌降到親筆詔書一
道臣已望闕謝恩祗受訖者蕪辭冐貢方虞蕭斧之誅
宸翰載頒乃膺華衮之寵燦爛奎壁之畫昭回雲漢之
章蔀屋生輝臣鄰改觀中謝竊以人臣之言不激切不
足以動人主之聽而激切則有逆鱗之愆人主之聽不
廣大不足以盡人臣之言而廣大則有盈庭之咎辭順
理直而匪訐者言之善博詢精攷而不惑者聽之公自
古所難於今乃見皇帝陛下悼戎壘之弗靖慨國步之
多艱欲成捍禦強敵之圖故有諮諏舊臣之令而臣夙
叨殊奬嘗忝近司清問下詢雖頗殫於千慮空言上達
曾何補於萬分誤蒙睿慈親灑宸筆褒以精忠之目許
之時告以言鳳翥鸞翔筆勢妙追於古蹟風飛雷厲訓
辭感動於人心顧臣何人當此異數鄧禹披光武之親
詔李靖奉太宗之手書如臣所蒙視古無愧刻之琬琰
著聖君與善之誠傳之雲來見愚臣許國之志此蓋伏
遇皇帝陛下成能天縱盛德日躋招來俊傑之謀恊濟
興王之運禮從微始濫居辛毅之先仁不遐遺曲敦簪
履之舊致兹榮耀驟及凡庸臣敢不仰體眷懷益堅素
守衰慙定遠難致玉關之功老比營平願上金城之略
報恩有路矢死為期
謝親筆劄子
臣某今月十七日承御前金字牌降到親筆詔書一道
臣已望闕謝恩祗受訖跪讀聖訓仰戴天恩涕泗横流
精爽飛越竊念臣賦性樸鄙初無寸長誤被特達之知
首膺考慎之選待遇之禮超軼等倫犬馬微誠敢忘自
效而臣許國之忠雖切防患之術實疎拙於謀身與物
多牾乞骸罷政誣謗並興流言飛文汙浼天聽負憂抱
釁不敢自明陛下察其心於羣口鑠金之際薄其罪於
衆人欲殺之時始終保全使得視聽食息以至今日肉
骨之恩盡出鴻造永惟天地父母之德非臣殞首捐軀
所能報稱昨自去冬狂敵犯順戎輅親征海㝢之情同
深憤激而臣不量淺短輙以己見陳防捍敵馬便宜利
害以聞伏蒙詔書特加奬諭迨至今春敵騎既遁又奉
詔旨令臣條具攻戰守備措置綏懷所以為善後之策
者來上臣感荷大恩殫竭愚慮敢以區區管見冐凟天
聰議論迂疎文辭拙直大懼不足以禆廟筭之萬一今
者乃蒙聖慈親灑宸翰曲賜褒稱既目之以精忠又許
之以時告不遺簪履之意溢于訓辭顧臣何人可以當
此銘鏤肌骨矢死不忘昔唐權德輿嘗讀太宗賜李靖
手詔至流涕曰君臣之際乃爾耶如臣所蒙於靖何愧
顧臣苶然衰病未知圖報之所惟當什襲祕藏刻之金
石傳示雲來使天下後世知聖君不忘舊臣樂取諸人
以為善者如此非獨臣之幸也實天下之幸也臣已奉
表稱謝外謹齋沐親書劄子冐塵聽覧臣不勝感恩惶
懼戰越之至
辭免江西安撫制置大使兼知洪州奏狀
右臣今月二十六日准御前金字牌降到尚書省劄子
十月十六日三省同奉聖旨除臣江南西路安撫制置
大使兼知洪州不許辭免不候受告限三日前去之任
臣上荷聖慈不以罪戾終棄特加抆拭錄用仰戴天恩
但深感涕伏念臣迂陋無取誤被聖知終始保全以今
日更蒙起廢付以方面之重在臣愚分義當黽勉遵依
嚴限即日就道以副睿奬少圖尺寸之報重念臣自經
憂患以來衰病交攻志慮凋落自荆湖得腰足之疾艱
於步履杜門不出三年于兹衆所共知近年復感寒熱
眩瞀併作使當一路兵民之寄必致誤事上累聖主知
人之明雖死不足以塞責敢望聖慈洞照微懇追寢成
命使臣得安閒散尋訪醫藥庶幾疾疢可安異日蒙被
驅策誓極糜捐以圖報效干冐天聰臣無任惶懼戰越
之至
辭免第二奏狀
右臣今月十九日准御前金字牌降到尚書省劄子以
臣具奏辭免江南西路安撫制置大使兼知洪州恩命
十一月初十日三省同奉聖旨不允令學士院降詔不
得再有陳請疾速前去赴任臣感戴天恩涕泗横集伏
念臣自國家多故以來誤蒙驅策未嘗辭難然臣學識
迂疎賦分淺薄觸事齟齬自招悔尤一昨被命宣撫荆
廣時以巨寇擾攘不敢力請扶疾就道既至本路招捕
盜賊循拊流移整緝軍馬經理財用策駑礪鈍庶以少
副委任之意惟知竭力以向前不慮煩言之在後凡造
不根之謗率皆可駭之辭自非上賴睿明洞照誣枉姑
使罷免以歸則臣雖欲自便於江海寂寞之濱不可得
也今者蒙恩起廢付以江西一路兵民之重邊徼寧謐
無警急之虞而宸衷鍳臨有近降親筆褒諭之詔在臣
愚分豈不願行以圖報萬一實以疾病交攻精力頓衰
憂患熏心動多遺忘深恐臨事乖錯復致人言有辜聖
主終始保全之德所以夙夜憂懼而不敢承臣聞行百
里者半於九十此言晩節末路之難也重念臣以蒲柳
早凋之質迫桑榆將暮之年弱植易搖驚魂未定幸安
閒散庶或保全豈可復冒寵榮重為小人者之所指議
哉不避再三之凟敢瀝血誠控告君父伏念聖慈深察
危懇曲賜矜從追寢成命許臣依舊外任宫祠使得養
疴蔵拙待盡山林則臣仰戴大恩死當結草干冒天威
無任惶懼待罪之至
梁谿集卷七十九
