梁谿集卷八宋李綱撰
古律詩四(在沙陽作四十五首)
讀李白集戲用奴字韻
春雨春意
平津閤晩雨春晝書懷
春雪食筍蕨
學草書
次韻志宏見示春雪長句
雪霽
次韻陸敦禮留題皇華驛二首
溪漲牡丹
酴醿再次前韻二首
次韻招志宏見過再賦酴醿贈志宏
題陳氏隐圃佚老堂二十韻
再賦佚老堂寒食五首
清明日上己日
晏起戒酒
巖桂志宏送巖桂并詩次韻
春暮平津晩望寄諸弟
寄内夜坐三絶句
夜坐觀斗
季明之子登第戲成小詩
志宏送千葉鶯粟走筆代簡
再賦
羅疇老同遊栖雲院瞻禮新藏
讀李白集用奴字韻
謫仙英豪盖一世醉使力士如使奴當時左右悉諛佞
驚怪恇怯應逃逋我生端在千載後祭公只用一束芻
遺編凛凛有生氣玩味無斁誰如吾
春雨
春晩雨聲碎天深雲影低蕭蕭度遠岫脉脉漲前溪芳
潤歸花蕾清寒作燕泥池塘夢生草碧色已凄迷
春意
春鳥窺綠窗踏落庭前花美人為之笑鬢脚風中斜不
惜花踏殘只愁鳥驚去姹婭背人飛林深無覓處
平津閤晩雨
暮雨帶風急春雲亂眼低凄凉倚虛閤湍激瞰回溪煙
遠桃花浪山寒錦障泥江鄉何處是天闊望中迷
春晝書懷
春院沈沈晝掩關坐看雲起面前山静中圖史尤多味
身外功名已厚顔匣硯細磨鴝鵒眼茶甌深泛鷓鴣斑
簿書粗了無餘事更有何人似我閒
春雪
怪底春來煖太深忽驚雪片墮層隂廉纖帶雨初猶薄
散漫隨風遽不禁光炫峯巒皆玉色寒侵花木欲灰心
沙陽逐客家何在擁鼻凄凉但越吟
東君也解惜芳容故把冰花密密封索索響寒窗外竹
亭亭戴白嶺頭松只驚滿眼飄風絮不覺瀕谿卧玉龍
身在天涯歸未得澆愁直欲倒千鍾
食筍蕨
太官飽食厭羶腥却喜沙陽有竹萌山蕨邇來尤脆美
一杯聊試煮坡羹
學草書
平生行事見真書草聖空慙點畫疎今日試臨寒食帖
却疑羲獻不難如
次韻志宏見示春雪長句
百花爛漫如冶容頗訝陡然春色濃那知忽作三尺雪
草木洗盡羣芳空六英飄舞片片好誰與刻削嗟神工
谿山恍在玉壺裏樓觀飛出瑶臺中却憐極目皆皓素
不復零落傷殘紅幽人栩栩應夢蝶落絮漠漠方黏蜂
虚堂兀坐清入骨欲期汗漫遊鴻濛剡谿訪戴久寂寞
安得一御泠然風年來端恐詩道窮幸予佳句時争鋒
客愁已劇更賦雪半夜吟苦天地白
雪霽
夢殘鐘鼓報新晴虛幌遥看曉日昇雲外崔嵬猶負雪
石間清淺欲銷冰春歸花草蜂尋侣巢寄簷楹燕語朋
貂敝不禁寒料峭客愁惟藉酒憑陵
次韻陸敦禮留題皇華驛二首
貂裘端恐敝緇塵勇向明時乞得身却擁紫荷來握節
遥知白鹿已隨輪棣華輝映蕃宣地篇什流傳放逐人
只恐晉江難久駐為將直道福生民
宫漏初殘唱曉鷄周廬同守禁城扉龍墀密簉鵷鸞羽
玉殿先瞻日月衣青𤨏笑談情已厚皂囊章奏意何稀
擁旄晝繡方如意也念飄零未得歸
溪漲
中宵驟雨駕驚雷逗曉盤渦轂浪來端恐谿神似河伯
望洋向若始知咍
雨過渾流漲曉溪茫茫煙水拍春堤凄凉柱史憑虛閣
猶憶都城水自西
志宏以牡丹酴醿見遺戲呼牡丹為道州長且許
時餉酴醿作二詩以報之
我昔驅車遊洛陽正值名圃開花王嫣然萬本鬭妍媚
彫檻綽約羅紅粧風枝似響湘浦珮露苞如浴驪山湯
乍驚照眼國色好更覺撲鼻春風香鞓紅檀點玉版白
細葉次第舒幽房玉奴纖指尚餘捻鶴翎坐恐隨風翔
就中品格最奇特共許魏紫并姚黃千金不惜買一醉
少年渾欲花底狂歸來試作牡丹譜未服秉筆惟歐陽
自從遊宦多感傷况此遠謫閩山傍諦觀世味如嚼蠟
惜花未免猶膏肓亦知春色到庭戶不見此花如未嘗
子於何處得一本贈我意厚誠難忘戲言劒浦此為最
聊試呼作道州長化工彫刻無厚薄地氣培植非其鄉
雖云單葉不入品無那富豔踰羣芳願言愛惜勿嘲誚
且醉玉斝酬韶光
右牡丹
殘隂未許春光洩噴作沙陽三尺雪摧傷花卉盡枯槎
惟有酴醿寒更茁幽人早起傍園林獨喜枝頭瓊蘂綴
應憐逐客正凄凉折贈殷勤慰愁絶清香馥郁坐中飄
汲水養之殊未歇和煙帶露愈芬芳更許幽叢時為擷
愁霖連日作輕寒寂寂禪扉方晝閉春風駘蕩好幽尋
安得連拳掛雌霓
右酴醿
志宏見和再次前韻
半夜䟱鐘來景陽美人梳洗隨君王天然意態已傾國
何用苦死催嚴粧朱顔半酡寧著酒玉膚自滑非臨湯
鉛華固美豈真色蘭麝雖馥非天香我觀牡丹正如此
勾欄横檻為雕房乍驚神女峽中見只恐弄玉雲間翔
檀心點點暈深紫金蘂簇簇搖金黃坐令雜花為婢妾
解使蜂蝶成顛狂臨風嫋嫋更妍好渾如舞袖踏春陽
芳根最是洛中盛安得千本栽砌傍惜花惟怕春色老
此癖誰與鍼其肓沙陽春晩始一見如有異味争先嘗
蠟封剪處持送我念子此意何時忘禅關兀坐無與語
遲遲晝景方舒長對花把酒不知醉醒後還復悲殊鄉
佳篇酬和慰落寞清麗欲與花争芳吟哦愈苦詩愈好
去去惜此窗前光
右牡丹
寒過春光還漏洩酴醿架上花如雪輕盈皓色訝梅開
芬馥清香勝蘭茁龍鬚初引翠蔓長玉質全看素英綴
結成幽洞自深沈蔭此芳醪更奇絶銅缾只浸兩三枝
香在根塵都不歇幽人贈我意已勤却愧終朝煩採擷
子美惟愁花欲飛淵明自愛門常閉尋芳湏趁春未殘
更喜晴天垂彩霓
右酴醿
次韻招志宏見過
旰起禪房只杜門忽思嘉客共論文連山霧雨密難解
隐耳雷霆驚乍聞我向圖書端作蠧子今胷抱欲呑雲
春堂談笑能相就為把沈煙細細焚
再賦酴醿贈志宏
春入酴醿如憤洩翻空萬點枝頭雪濃花嫩蘂滿柔柯
應笑蓬葭春亦茁東君端的衒工夫故把瓊酥巧粧綴
含風觸處便氛氲帶月看時更清絶幽香移入小齋中
獨比餘花最難歇子應憐我惜春光刺手鈎衣幾番擷
却嗟草木本無情亦解随時自開閉對花一醉更繙書
醉裏猶能讀為霓
題陳氏隱圃佚老堂二十韻
處世如大夢悟者能有幾鐘鳴漏已盡躭著不知止賢
哉潁川公纔老即謝事懸車築園池歸作隐君子大塊
方逸我順之聊復爾燕居二十年坐進端為此委形雖
物化妙湛本無死我來恨不及猶喜識其嗣鬢眉皓已
霜眸子炯如水頭著白綸巾蕭散真晉士傳家有高風
何必拾青紫衡門久不開荒徑為我洗相攜步方塘春
渌漲清泚修篁間蒼松新槐雜嘉卉斷橋堆露籜危架
引煙蘂蔭庭桂團團疊澗石齒齒蕭森無俗姿曠遠含
古意慰我放逐情翛然百憂弭緬懷前人風安得九原
起相過不厭頻追隨從此始
余賦佚老堂志宏見和復用前韻成一篇呈興宗
人生期百年得老亦無幾超然高世士急流貴勇止掛
冠神武門不與王侯事驅車返田廬出關隨父子寧知
千載後夫子亦云爾虛堂號佚老遊息長在此心閒齊
物我漏盡謝生死遺德藹清芬承家有賢嗣行年踰六
十遇物如止水豈惟詩家流端是林下士閉關園日涉
不種紅與紫滿庭松桂香月露浩如洗風篁自蕭蕭池
溜方泚泚知我却叩門鋤榛出芳卉杞菊初長苖棠梨
半含蘂清談欵襟抱忘此德與齒境幽人復佳發我斐
然意作詩掛楹間拙惡何時弭鄧侯亦可人佳句實予
起抱膝更長吟蕪音慙四始
寒食五首
余謫沙陽地僻家遠遇寒食如不知盖閩人亦不甚
重其節也感而賦詩五首以杜子美無家對寒食五
字為韻
往歲遇寒食親賓相與娛飄零客異土對之渾若無豈
不念佳節寸心愁欲枯花間有好烏勸我提葫蘆一醉
聊自適醉夢歸東吳
異縣遇寒食悵然懷我家千里遙相望各在天一涯佳
節無與同冉冉悲年華鳴禽花底聒舞燕風中斜物情
各自遂羈束誠可嗟
天涯遇寒食嘉節無與對獨酌一杯酒慷慨使心痗來
者復可追既往那復悔翛然畎畆心敢忘犬馬愛之推
自欲隐去去何所懟
嘉節遇寒食春隂猶作寒閩人不知重渾作等閒看餳
粥不復煮青楓誰與鑚開窗延霽景脩竹正團欒翠眉
雙侍女對此一樽殘
逐客已凄凉矧復值寒食花深日遲遲院静春寂寂雨
餘山吐青日落霞掃赤浙江渺何在三月無消息棄置
勿復陳吾心乃如石
清明日
憶昔叨塵寓帝京春光淡蕩值清明賜來新火傳紅蠟
煮就香糜和白餳遊女踏青尋苑草戲童引線送風筝
沙陽寂寞都無此卧看山雲聽水聲
上巳日
暮春祓禊集簮裾錫燕昆明詠樂胥寶馬驍騰隨鼓吹
綵舟曼衍戲龍魚閩山放逐家何在帝里風光樂自如
嘉節只添遷客恨寬恩何日賦歸歟
晏起
清明已過初短宵春氣困人如濁醪院深人静不知曉
虚堂一枕方陶陶覺來紅日高三丈竹影扶疎風葉響
披衣散髮久逍遙髣髴枕㾗猶頰上却思昔簉鵷鷺班
每聽朝雞長慘顔戴星侵月未為苦衝風冐雨長艱難
何如謫墮溪山裏鐘鼓不聞春睡美先生夢覺本來齊
更與睡鄉重作紀
戒酒
吾初不解飲涓滴莫下嚥自從遊宦來稍稍頗稱善譬
猶怯懦士習慣亦能戰作氣欲吞敵賈勇乃求殿迂愚
攖重釁飄泊旅異縣懷家路迢迢惜春花片片澆愁欲
千鍾燕客卑九獻浩如鯨吸川無那壺浮箭歡然偶過
量淺狹誠易見噎嘔九藏翻昏瞀兩目眩宿酲味尤惡
累日不欲膳吾生如浮漚急景若奔電學道貴清虛為
文欲精鍊胡為事杯杓無乃廢筆硯先生一石醉待詔
三升戀枕麴與藉糟自汙何足羨從今梁谿翁無復醉
鄉願
巖桂
閩山氣候真不常浪蘂浮花渾欲狂團團巖桂著春雨
擢秀不待秋風凉微舒嫩葉玉剪碧巧綴碎顆金排黃
木如犀理自堅緻噴作十里旃檀香沙陽滿眼皆此樹
安得白露零清商芳根端可伴真隐他日移植梁谿傍
志宏送巖桂并惠長篇求予賦詩次韻答之
我來閩嶺值春月坐見園林花競茁殷紅枝上破燕脂
嫩白稍頭開玉雪平生苦吟緣愛奇對花豈忍都無詩
愧將拙句寫天巧但把濁酒酬春暉適來巖桂花尤好
亂綴黃英向青昊非時似欲鬭羣芳草木無情亦相惱
栟櫚送花來覓句端恐梁谿得歸去謫官且作九年期
家在天涯那復顧何時萬里吹秋風清香伴此金芙蓉
臨風一醉百憂散看子揮毫如彩虹
春暮平津晚望
風廻雨霽已春殘景色蒼茫杳靄間芳草渡頭看綠樹
白雲飛處見青山鶯啼燕語愁腸斷親老家遥淚點斑
却笑腐儒何所用征商偷得半時閒
寄諸弟
自取飄零不復云索居終日念離羣送書未見來黃耳
陟岵惟知望白雲素髮偏親烏鳥急青春諸季棣華分
天涯只有思家切須使音聲不輟聞
寄内
南遷道遠不相攜錦字還嗟雁到遲玉臂雲鬟同夜月
繡屏金鴨獨香帷諸兒應解勤修習稚女遙憐弄喔咿
何日得歸同隱志孟光舉案定齊眉
夜坐三絶句
春夜沈沈氣倍清殘編讀徹忽三更金釭挑盡空搔首
又聽簷間雨滴聲
平生最喜夜看書人静心閒樂有餘識盡古人興廢事
何如一枕夢華胥
中宵風雨透窗紗獨坐無聊却念家三月浙江無信息
寒燈何事結成花
夜坐觀斗
帝車運轉天沈沈杓攜龍角魁枕参斡旋造化豈終極
斟酌元氣分陽隂物隨南北自生死時繫俯仰成古今
攝提大角順所指其餘萬象徒森森舜觀璣衡齊七政
致治不獨薰風琴後來方士誠幻怪罡步禬禳難究尋
閩山春月多霧雨夜霽天影高而深七星錯落掛北戶
芒寒色正方照臨我來瞻仰但再拜頗見天地照回心
酒漿不挹西柄揭詎敢更作詩人箴
志宏送千葉鶯粟走筆代簡(先是右文羅公示雙林錄予方閱經飲茶)
(而花至故卒章及之)
世傳鶯粟如紙花品目不為人所嘉那知亦解吐繁豔
深紅淺白凌朝霞一窠千葉類芍藥傳種本自何人家
栟櫚乞得不敢惜長須走送聲呀呀杜門宴坐觀内典
方丈寂寂如毗耶散花侍女一笑粲居士默然惟啜茶
季明之子登第戲成小詩并紀巖桂之異
怪底春山桂開早仙籍浮香遠相告固知鍾愛在賢郎
誰謂筆根無顯報親賓來賀如雲奔車馬煌煌于氏門
七杯燕客吾未與應欲特開東閣樽
再賦志宏千葉鶯粟
春深百草争開花天香國色世共嘉誰令鶯粟亦妍好
濯濯似舉風中霞一畦同種偶千葉巧思端屬東君家
年來居士已忘物對花聊復一笑呀色空本是不二法
何用自生分别耶更思崖蜜煑牛乳甘滑滿甌全盛茶
羅疇老同遊栖雲院瞻禮新藏
寶峯古叢林深寂雲所栖中有大寶藏湧海蟠蛟螭莊
嚴極精麗金碧光陸離諸天渺宫殿地軸森鐵圍雷音
出妙響震破羣生疑天人所瞻仰神物應護持吾聞金
仙氏變化難思惟毫端見寶刹芥子藏須彌能於一塵
裏法輪常轉移誰將創物智設此妙圓機佛語菩薩語
收拾靡有遺八萬四千偈轉一彈指時功多用力少權
實相因依偉哉象教力天造非人為無量大居士精進
心不疲夙植衆德本爰得真依歸咄嗟檀施開成此一
段奇相攜結勝緣洗我既往非獲聞第一義刮眼資金
篦超然脫塵垢清净真摩尼
梁谿集卷八
