梁谿集卷四十七宋李綱撰
表劄奏議九
附御筆批荅
辭免河北河東路宣撫使劄子
第二劄子親筆宣諭請行
第三劄子第四劄子
第五劄子第六劄子
第七劄子第八劄子
親筆宣諭節賜裴度傳
謝賜裴度傳劄子第二劄子
乞罷宣撫使待罪劄子
第二劄子第三劄子
第四劄子第五劄子
親筆宣諭三首
辭免河北河東路宣撫使劄子(靖康元年五月种師道以疾乞)
(罷宣撫使有旨以公代師道宣撫使河北河東上劄辭免)
臣伏蒙聖慈特降宸翰河北河東國家根本之地委令
宣撫臣以孤生誤蒙天恩自庶僚中擢任樞筦以死報
國此志已定况當危難之秋主辱臣死乃分之宜但今
日此舉繫國安危种師中以宿將統重兵以援太原不
旋踵而潰散臣獨何人敢任此責又种師道威望素隆
見為宣撫若罷師道而授臣恐外議不以為當區區微
軀誠不足惜懼誤國事儻陛下必欲使之亦何敢辭調
兵選將應副錢糧須旬月始辦太原圍久王師旣衂深
可寒心臣慮此數日間已難守矣適見布衣高世兼奏
狀謹繳進更容來早稟受聖訓謹具奏知
御筆
如師道不罷亦不妨事便可治行
此任無易卿者為朕建功切在審而後行不可輕接
戰
第二劄子
臣伏奉御批以臣辭免宣撫使除命特加訓諭此任無
以易卿者竊念臣自遭遇以來惟知竭忠盡力以圖報
效而横罹謗議皆出意外累嘗乞身未蒙俞允且使待
罪樞筦仰承睿算尚可黽勉若令宣撫兩路將兵於外
豈臣孤危乃敢出此伏望賜照察餘俟面奏
御筆
朕志已定須當卿去不允所乞
親筆宣諭請行
卿素忠義何故不欲去適覽章奏太原府出人五百
斫賊數十級以此見之尚可為卿何不奮然請行以
成功名可體茲意
第三劄子
臣伏奉宸翰令具有名望武臣契勘方今有名望武臣
無如种師道者雖老其智謀猶足用旦夕入覲以優禮
待之必肯為陛下用以李彌大副之朝廷已為得人所
有臣今來除命伏望聖慈特賜寢罷
御筆
不允所乞國方多難不可辭
第四劄子
臣適方具劄子辭免恩命復蒙聖慈特降親筆手詔令
與師道同行勿復有辭者臣之區區已具此奏伏望睿
察追寢成命無任祈懇之至
御筆
不允所奏
第五劄子
臣伏奉聖慈以臣累具劄子乞免宣撫使除命復降御
批朕志已定須當卿去不允所乞國方多難不可辭者
竊念臣爰自變故以來奮不顧身以徇國家未嘗輒敢
辭難蓋荷陛下知遇得以少效孤忠今日師中挫衂内
外惴恐此誠多難之時捐軀報國實臣素志豈復當辭
但陳力就列不能者止臣内揆緜薄實難勉彊而况遭
罹䜛謗動輒得咎積憂成疾心力殫耗豈敢以孤危之
蹤乃輒當統帥之任伏望特加睿察寢罷此除更俟來
日面奏
御筆
成命已行必無改易卿當為國立功不得辭免
第六劄子
臣伏蒙聖慈特降親筆除臣宣撫兩路應大小事一委
便宜施行不從中制但責成功亦不求速者仰荷委寄
之重敢不奉承睿旨然臣適見河間帥臣奏報賊馬侵
犯雄州安肅軍一帶乞差兵三五萬人前來防把又見
姚古奏報陳迪郝懷下把南北關人兵並皆潰散乞添
差兵把截事勢已急與其令臣作宣撫使統兵二萬前
往滑州所費不貲曷若各分萬人犒設訖往河北㳂邊
及河東把截以濟一時之急所有河北制置使只就委
劉韐於事為便其种師道乞加優禮或留京師或歸屯
所乞自聖裁臣非為身謀但欲措置常理以濟國事伏
望聰察謹具奏知
御筆
卿宣撫兩路此等事可一面施行劉韐事令三省降
旨師道已留京師
第七劄子
臣伏蒙聖慈以臣辭免宣撫使新命并乞罷樞密院職
事守本官致仕符降中使封回劄子賜御批不允臣仰
荷天恩第深感涕實以宣撫樞密之職於今尤為重任
而臣材術淺薄中遭䜛謗難以冒居非為身謀蓋恐誤
國伏望察臣忱誠特從所請遴擇信臣付以重任天下
幸甚臣見以眼疾在假俟稍痊安當求對次干冒天威
無任戰汗之至
御筆
卿昨日已受命豈得再辭河北河東實繫宗社卿宥
密信臣朕所委寄便當來日受勅此志决定卿切體
之
第八劄子
臣昨晚對睿思殿竊見陛下緣邊事焦勞至於感慟臣
子之情不遑寧處是以未敢固辭令來除命退伏惟念
任重力薄恐辜委寄誠難勉彊臣本書生素不知兵昨
於艱難之初蒙陛下任使輒當兵事蓋緣圍城之中事
出倉卒無緣號召天下賢才故徒以區區之忠遂應誤
選賊騎旣退又蒙擢置樞筦求去不遂旣已負非才之
責矣然因天下獻言而用其智謀上稟睿訓旁資同列
議論得暫承乏於此今者忽蒙擢為大帥使之出將於
外非所克堪中夜驚惕此必有建議不容臣於朝者况
自頃以來横罹謗議或以為狂率或指為姦佞其甚者
至以為收人心而又上煩宸翰有威福專權之語今咫
尺天威日在左右得謗尚如此而况使將重兵遠去闕
廷乎臣區區一身誠不足惜深恐上誤國事雖陛下復
欲保全勢不可得伏望聖慈更賜詳察特與寢罷成命
仍許臣解樞密院職事守本官致仕退歸田廬無任皇
懼待罪之至
御筆
朕面諭已至誠意切當體國受命必無回命之理
親筆宣諭節賜裴度傳
節出裴度傳一段令直筆錄賜卿忠義徇國何愧前
人竚觀成效以寬朕憂
謝賜裴度傳劄子(上令直筆錄裴度傳降賜具劄子稱謝且錄裴度論元稹)
(魏洪簡章疏上進)
臣伏蒙聖慈除臣河北河東路宣撫使累具劄子辭免
未蒙俞允又被宸翰過有褒語并賜臣裴度傳仰荷委
任之重顧臣何人可以當此竊以祖宗積累垂二百年
河北河東最為根本之地金人乘虚兩路並入自河北
入者旣已侵犯都畿厚載而歸矣而近者雄州奏報不
待凉秋已復犯塞自河東入者破忻代以圍太原行將
半年未有解圍之意宿將重兵數路應援悉皆潰散校
之吳元濟區區以蔡州數城之地為唐室患固不相侔
而環蔡諸節度之兵與今日士馬其強弱又不可同日
而語而臣徒抱孤忠才術疎短曾不足以望裴度萬分
之一陛下以艱難乏才之故誤有使令以度况臣實謂
非倫非特未允公議且恐有誤國事伏望睿明於在廷
之臣精加選擇付之重寄庶幾成功仰副陛下北顧焦
勞之意天下幸甚
御筆
已除卿宣撫便當受命
第二劄子
臣竊見諸葛亮出師表其言明於治體以謂親賢臣遠
小人此先漢所以興隆也親小人遠賢臣此後漢所以
傾頽也夫君子小人於用兵之際似不相及而亮深以
為言者誠以寇攘外患有可以掃除之理而小人在朝
蠧害本根浸長難去其患有不可勝言者是以吉甫贊
周王以北伐必有孝友之張仲裴度相唐宗以東討必去
姦邪之元稹用能成功焜燿圖史君子小人之不兩立
從古已然臣竊觀陛下嗣位之初適遭金人入寇宵旰
憂勤勵精圖治思刷前恥雖古帝王勤儉之極無以遠
過然君子小人尚猶混淆於朝翕訿成風殊未退聽謂
宜留神照察在於攘逐戎狄之先朝廷旣正君子道長
則所以捍禦外患者有不難也今取裴度論元稹魏洪
簡章疏節其要語輒塵天聽不勝戰汗之至
御筆
覽卿所奏銘記於懷但為國了事與卿共太平之樂
乞罷宣撫使待罪劄子(旣受宣撫使命以軍馬未辦量展行日御批遷)
(延不去豈非拒命上劄子待罪及繳納告敕)
臣伏奉宸翰謂臣受命月餘遷延不去豈非拒命者伏
讀震慄不知所措契勘臣於前月二十三日受敕至今
纔二十日當時蒙御批用太史局擇定今月二十二日
啟行臣以庶事未辦嘗具回奏乞展三日此乃恐事有
未備上累國體非敢遷延今蒙聖訓以為拒命臣無任
惶懼待罪之至伏望聖慈特賜竄責
御筆
封還卿奏不須如此依定日二十五日内起發
第二劄子
臣嘗具劄子以奉御批謂臣遷延不行豈非拒命伏讀
殞涕惶懼待罪乞賜竄責未奉指揮伏念臣本以書生
遭遇盛際常願奮身效命以報聖知自受宣撫職任以
來夙夜憂惕懼不克任辟置官吏選用將佐團結隊伍
關請器甲措置錢糧雇買車馬種種軍需率皆創建非
若童貫譚稹諸事熟成上下應副咄嗟可辦而陛下督
責之峻猶未及元選定出師之日便謂臣遷延拒命不
行竊恐聖慮有所未亮也臣前備員守禦使司激賞探
報使臣已蒙宸翰謂其專權今承乏宣撫使司治行量
展日限又蒙御批謂其拒命專權拒命者臣子之大惡
有一於此罪不容誅陛下方臨遣大帥震揚國威捍彊
敵解重圍而以專權拒命之人充其選無乃不可乎臣
聞軍旅之事非任之專信之篤者不可以成功臣日在
陛下左右咫尺陛下猶且聖訓如此况行師於千里之
外謗黷交興上惑睿聽陛下果能諒其區區之忠乎與
其進無所成有誤國事不若知難而退甘受竄誅伏望
聖慈罷臣知樞密院事河北河東路宣撫使重賜黜責
以正典刑選命信臣委以重任臣見居家待罪無任祈
天俟命惶懼戰越之至
御筆
豈須如此止欲卿速行今封還卿奏
第三劄子
臣伏蒙聖慈以臣累具劄子待罪乞罷知樞密院事并
宣撫使職事特降親筆封還所上章感戴恩德彌深震
恐竊念臣智識淺短學術迂疎獨於義命之際素知自
信曩者遷謫七年退伏田里不知貧賤之可羞朅來中
都適遭陛下龍飛特被眷奬致身樞輔不知富貴之可
樂徒以上荷天恩未能報稱故雖屢求去位終亦未果
今孤危之跡䜛毁交興罪狀日聞致煩宸翰屢有訓勅
今復有拒命之語退自循省莫知所以良自傷悼夫欲
效區區之忠者臣之志也至於成功則有非人之所能
為者豈可必哉宣撫兩路人臣重任事有至難自非陛
下不致毫髮之疑於胸中安能有濟臣竊觀聖聽不能
無惑於羣言日侍清光尚難自處而况可使之統重兵
於千里之外哉此臣所以日夜憂懼而不得不辭也伏
望聖慈憐臣於艱難之秋嘗效犬馬之力特賜保全解
其職任使遂退休則圖報大恩當期異日所有臣昨蒙
除尚書右丞知樞密院事宣撫使等告勅謹具繳進乞
此骸骨歸於山林臣無任干冒天威惶懼戰越俟死之
至
御筆
何故如此方朕委付兩邊事俟卿前去措置所有告
敕封還不得更有陳請並無毫髮之疑止要促卿速
行
第四劄子
臣伏蒙聖慈以臣待罪乞罷知樞密院事河北河東路
宣撫使重賜黜責特賜御批封還劄子仰荷天恩尤增
感懼重念臣小才無取罪狀已多與其他日受誤國之
誅不若自歸於司寇伏望睿斷特正典刑所有宣撫使
職事乞早差官交割管構臣無任惶懼戰灼之至
御筆
封還所奏
第五劄子
臣契勘宣撫司已漸就緒錢物之類並未曾支動伏望
聖慈選差宰執代臣使事竊見徐處仁唐恪朝之老成
累任帥臣諳練兵事可以充使如陛下不欲遣之於外
但以使事委之且留京師令統制官等分領將卒前去
劉韐解潜處使喚以宣撫司錢物應副自足辦事更乞
聖裁臣未敢搬出見在府第待罪聽候指揮
親筆宣諭三首
宣諭累百章不允辭免
卿所請雖累百章不允可疾速辦行起發
宣諭疾速辦行
朕無纖芥所懷止欲激卿速行不須如此决不允從
疾速辦行夜來所批督卿速行今推托如此何望焉
宣諭陳奏請行
河東兵民日望宣撫到彼朕批語激卿欲行(所有元批旨封)
實不期卿誤聽累乞退閒朕昨日進退疑惑甚難出
手欲全君臣之義垂之萬世今日見卿陳奏慨然請
行釋去疑念足見忠義之誠久而益堅朕甚嘉之
梁谿集卷四十七
