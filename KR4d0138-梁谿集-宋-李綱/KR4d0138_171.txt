梁谿集卷一百七十一宋李綱撰
靖康傳信錄序
靖康改元金人犯闕實中國之大變典籍所載未之有
也朝廷應變設施大略衆人所共知者往往私竊書之
至於廟堂之上帷幄之中議論取舍事情物態為宗社
安危生民利害之所係者衆人所不得而知書之或失
其實此傳信錄所為作也余自宣和已亥以左史論事
謫官閑廢七年迨乙已之夏蒙恩以太常少卿召其冬
天子内禪召對擢兵部侍郎旣改元正月三日差充行
營司參謀官四日除尚書右丞充留守五日改充親征
行營使二月三日以姚平仲事罷職五日以士庶伏闕
復舊職改充都大提舉京城四壁守禦使金人退師除
知樞密院事六月差充河北河東路宣撫使七月出師
次懷州八月召赴闕議事九月還次封丘除觀文殿學
士知揚州十月以言者改差提舉亳州明道宫尋落職
十一月責授保靜軍節度副使建昌軍安置尋移寧江
以二年春行次長沙聞召命復官除資政殿大學士領
開封府事時金人再犯闕幾半年京師之圍未解四方
盜賊蜂起余荷兩朝厚恩國步艱難不敢自愛方率義
旅以援王室追念自乙已之冬迄今纔歲餘一身之進
退榮辱天下之安危利害紛然如此豈非其夢耶然一
歲之間再致大寇雖曰天數亦人事也去春致寇其病
源於崇觀以來軍政不修而起燕山之役去冬致寇其
病源於去春失其所以和又失其所以戰何也敵以孤
軍深入前阻堅城而後顧邀擊之威當是時不難於和
而朝廷震懼其所邀求一切與之旣割三鎮又質親王
又許不貲之金幣使敵有以窺中國之弱此失其所以
和也諸道之兵旣集數倍於敵將士氣銳而心齊朝廷
畏怯莫肯一用懲姚平仲劫寨之小衂而忘周亞夫困
敵之大計使敵人安然厚有所得而歸此失其所以戰
也失此二者之機會故令敵志益侈再舉南牧無所忌
憚遂有并吞華夏之心譬猶病者證候旣明當用毒藥
而不用雖暫得安疾必再來此必至之理也以今日而
視去歲人心國勢之不相侔何止相什百哉臣子之義
惟當奮不顧死以徇國家之急及其成功則天也然自
是之後朝廷非大有懲創士風非大有變革内外小大
同心協力以扶持宗社保全家室為事掃去偷惰苟且
之習媢嫉譖愬之風雖使寇退亦豈易枝梧哉故余於
此錄記其實而無所隱庶幾後之覽者有感於斯文
靖康傳信錄上
宣和七年冬金人敗盟分兵兩道入寇其一以戎子斡
里雅布為帥寇燕山郭藥師叛燕山諸郡皆陷遂犯河北
其一以國相尼堪為帥寇河東李嗣本叛忻代失守遂
圍太原邊報狎至朝廷震懼不復議戰守惟日謀避狄
之計然其事尚祕外廷未聞也至十二月中旬間賊馬
逼近始遣李鄴借給事中奉使講和降詔罪已召天下
勤王之師且命皇太子為開封牧宰執日聚都堂茫然
無策津遣家屬散之四方易置東南守臣具舟檝運寶
貨為東下計於是避狄之謀外廷始聞余時為太常少
卿素與給事中吳敏厚善夜過其家謂敏曰事急矣建
牧之議豈非欲委以留守之任乎東宫恭儉之德聞於
天下以守宗社是也而建以為牧非也巨盜猖獗如此
宗社不守中原且無人種自非傳以位號使招徠天下
豪傑與之共守何以克濟公從官以獻納論思為職曷
不非時請對為上極言之使言不合意不過一死死有
輕於鴻毛者此其時也敏曰監國可乎余曰不可肅宗
靈武之事當時不建號不足以復邦而建號之議不出
於明皇後世惜之上聰明仁慈儻感公言萬有一能行
此金人且將悔禍退師宗社底寧豈徒都城之人獲安
天下之人皆將受賜非發勇猛廣大慈悲之心忘身徇
國者孰能任此敏翌日求對具道所以且曰陛下果能
用臣言則宗社靈長聖壽無疆上曰何以言之敏曰神
霄萬壽宫所謂長生大帝君者陛下也必有青華帝君
以助之其兆已見於此上感悟歎息因言李綱之論與
臣同有旨召余赴都堂禀議訖隨宰執至文字庫祗候
引對實二十三日也其日余懷所論著劄子待對文字
庫上御玉華閣先召宰執吳敏等對至日晡時内禪之
議已決擢吳敏為門下侍郎草傳位詔召百官班垂拱
殿下宣示詔旨余不復得對是夕命皇太子入居禁中
覆以御袍皇太子俯伏感涕力辭因得疾召東宫官耿
南仲視醫藥至夜半少蘇翌日又固辭不從乃即大位
御垂拱殿見宰執百官時日有五色暈挾珥赤黃色有
重日相摩蕩久之乃隱尊道君皇帝曰道君太上皇帝
尊道君皇后曰道君太上皇后道君太上皇帝居龍德
宫道君太上皇后居擷景園以李邦彦為龍德宫使蔡
攸吳敏副之皆奉道君太上皇帝旨也大赦天下翰林
學士王孝迪實草赦書而不著上自東宫傳位之意致
四方疑士論非之詔有司討論所以崇奉道君太上皇
帝者余時猶在奉常條具以聞詔遣節度使梁方平將
騎七千守濬州步軍都指揮使何灌將兵二萬扼河津
探報敵騎漸逼故也二十八日有旨召對延和殿上迎
謂曰卿頃論水軍疏朕在東宫見之至今猶能誦憶嘗
為賦詩有秋來一鳳向南飛之句余叙謝訖因奏曰陛
下養德東宫十有餘年恭儉日聞海内屬望道君太上
皇帝觀天意順人心為宗社計傳位陛下受禪之際燦
然明白下視有唐為不足道也願致天下之養極所以
崇奉者以昭聖孝今金人先聲雖若可畏然聞有内禪
之事勢必消縮講和厚有所邀求於朝廷臣竊料之大
槩有五欲稱尊號一也欲得歸朝人二也欲增歲幣三
也欲求犒師之物四也欲割疆土五也欲稱尊號如契
丹故事當法以大事小之義不足惜欲得歸朝人當盡
以與之以示大信不足惜欲增歲幣當告以舊約以燕
山雲中歸中國故歲幣增於大遼者兩倍今旣背約自
取之則歲幣當減國家敦示和好不校貨財姑如元數
可也欲求犒師之物當量力以與之至於疆土則祖宗
之地子孫當以死守不可以尺寸與人願陛下留神於
此數者執之堅無為浮議所搖可無後艱并陳所以禦
敵固守之策上皆嘉納翌日有旨除兵部侍郎日下供
職靖康元年正月一日上御明堂受文武百官朝賀退
詣龍德宫朝賀道君太上皇帝百官班于門外宰執進
見三日有旨以吳敏為行營副使以余為參謀官團結
軍馬於殿前司又以蔡攸為恭謝行宫使宇文粹中副
之以治道君太上皇帝東幸之具蓋斡里雅布之兵距河
濬州不守梁方平戰衂燒橋而遁何灌軍馬望風潰散
賊遂渡河是日聞報故也夜漏二鼓道君太上皇帝出
通津門東下道君太上皇后及皇子帝姬等相續以行
侍從百官往往潛遁是時從官以邊事求見者皆非時
賜對四日余待對班於延和殿下聞宰執奏事議欲奉
鑾輿出狩襄鄧間余竊思以為不可適遇知東上閤門
事朱孝莊於殿廷間語之曰有急切事欲與宰執廷辨
公能奏取旨乎孝莊曰宰執未退而從官求對前此無
例余曰此何時而用例耶孝莊許諾即具奏得旨引對
余拜訖升殿立於執政之末因啟奏曰聞諸道路宰執
欲奉陛下出狩以避狄果有之宗社危矣且道君太上
皇帝以宗社之故傳位陛下今捨之而去可乎上默然
太宰白時中曰都城豈可以守余曰天下城池豈復有
如都城者且宗廟社稷百官萬民所在捨此欲將何之
若能率勵將士慰安民心與之固守豈有不可守之理
語未旣有内侍領京城所陳良弼自内殿出奏曰京城
樓櫓創修百未及一二又城東樊家岡一帶壕河淺狹
决難保守願陛下詳議之上顧余曰卿可同蔡懋良弼
往觀朕於此俟卿余旣被旨同懋良弼亟詣新城東壁
遍觀城壕回奏延和殿車駕猶未興也上顧問如何懋
對亦以為不可守余曰城堅且高樓櫓誠未備然不必
樓櫓亦可守壕河惟樊家岡一帶以禁地不許開鑿誠
為淺狹然以精兵強弩占據可以無虞上顧宰執曰策
將安出宰執皆默然余進曰今日之計莫若整齪軍馬
揚聲出戰固結民心相與堅守以待勤王之師上曰誰
可將者余曰朝廷平日以高爵厚禄蓄養大臣蓋將用
之於有事之日今白時中李邦彦等雖書生未必知兵
然藉其位號撫馭將士以抗敵鋒乃其職也時中怒甚
厲聲曰李綱莫能將兵出戰余曰陛下不以臣為庸懦
儻使治兵願以死報第人微官卑恐不足以鎮服士卒
上顧宰執曰執政有何闕趙野對曰尚書右丞闕時宇
文粹中隨道君皇帝東幸故也上曰李綱除右丞面賜
袍帶并笏余致謝且叙時方艱難不敢辭之意車駕興
進膳賜宰執食于崇政殿門外廡再召對于福寧殿去
留之計未決故也宰執猶以去計勸上有旨命余留守
以李梲副之余為上力陳所以不可去者且言唐明皇
聞潼關失守即時幸蜀宗社朝廷碎于賊手累年然後
僅能復之范祖禹以為其失在於不能堅守以待勤王
之師今陛下初即大位中外欣戴四方之兵不日雲集
敵騎必不能久留捨此而去如龍脫於淵車駕朝發而
都城夕亂雖臣等留守何補於事宗社朝廷且將為丘
墟願陛下審思之上意頗回而内侍王孝竭從旁奏曰
中宫國公已行陛下豈可留此上色變降御榻泣曰卿
等毋留朕朕將親往陜西起兵以復都城決不可留此
余泣拜俯伏上前以死邀之會燕越二王至亦以固守
為然上意稍定即取紙御書可回二字用寶俾使追還
中宫國公因顧予曰卿留朕治兵禦寇專以委卿不當
稍有疎虞余惶恐再拜受命與李梲同出治事是夕宿
於尚書省而宰執宿于内東門司中宫國公之行已遠
是夕未還中夜上遣中使令宰執供軍令狀詰旦決行
五日余自尚書省趨朝道路紛紛復傳有南狩之事太
廟神主已出寓太常寺矣至祥曦殿則禁衛皆已擐甲
乘輿服御皆已陳列六宫襆被皆將升車矣余遑遽無
策因厲聲謂禁御曰爾等願以死守宗社乎願扈從以
巡幸乎禁衛皆呼曰願以死守宗社不居此將安之余
因拉殿帥王宗濋等入見曰陛下昨日已許臣留今復
戒行何也且六軍之情已變彼有父母妻子皆在都城
豈肯捨去萬一中道散歸陛下孰與為衛且敵騎已逼
彼知乘輿之去未遠以徤馬疾追何以禦之上感悟始
命輟行余謂宰執曰上意已定敢有異議者斬因出祥
曦殿傳旨宣示禁衛皆拜伏呼萬歲其聲震地復入勸
上御樓以見將士上可之駕登宣德門宰執百官將士
班樓前起居上臨欄干久之復降步輦勞問將士余與
吳敏撰數十語叙金人犯順欲危宗社決策固守各令
勉勵之意俾閤門官宣讀每讀一句將士聲喏須臾六
軍皆感泣流涕於是固守之議始決是日以余為親征
行營使馬軍大尉曹曚副之白時中罷相以李邦彦為
太宰張邦昌為少宰吳敏知樞密院事趙野為門下侍
郎王孝迪為中書侍郎蔡懋為左丞耿南仲同知樞密
院事孝迪邦彦之姻家故薦之南仲出城已累日上遣
使追還之以東宫官故有是命親征行營使置司於大
晟府辟參謀官書寫機宜勾當公事管勾文字准備差
遣統制統領將領准備差使等擇文武官處之吏房戸
房兵房工房選三省人吏處之上賜銀絹錢各一百萬
貫匹兩文臣自朝請大夫以下武臣自武功大夫以下
及將校官告宣帖三千餘道一切許以便宜從事自車
駕御樓之後方治都城四壁守具以百步法分兵備禦
每壁用正兵萬二千餘人而保甲居民廂軍之屬不與
焉修樓櫓掛氊幕安砲坐設弩床運磚石施燎炬垂櫑
木備火油凡防守之具無不畢備四壁各有從官宗室
武臣為提舉官諸門皆有中貴大小使臣分地以守又
團結馬步軍四萬人為前後左右中軍軍八千人有統
制統領將領步隊將等日肄習之以前軍居東水門外
護延豐倉倉有粟豆四十萬碩其後勤王之師集城外
者賴之以濟以後軍居宋門外占樊家岡使敵騎不敢
近而左右中軍居城中以備緩急自五日至八日治戰
守之具粗備而敵馬已抵城下寨于牟駞岡牟駞岡者
京城外西北隅地也岡勢隱轔如沙磧然三面據水前
枕霧澤陂即孳生馬監之所芻豆山積異時郭藥師來
朝道君命打毬於其間故知可以為寨地金人兵至徑
趨其所實藥師導之人謂藥師忠於國家與金人戰偶
不利而從之余弗信也是夕金人攻水西門以火船數
十隻順汴流相繼而下余臨城捍禦募敢死士二千人
列布柺子弩城下火船至即以長鈎摘就岸投石碎之
又於中流安排扠木及運蔡京家假山石疊門道間就
水中斬獲百餘人自初夜防守達旦始保無虞入對垂
拱殿方奏事間傳報敵攻酸棗封丘門一帶甚急上命
余往督將士捍禦余慮城上兵卒不足用即告上乞禁
衛班直善射者千人以從上遣御藥盧端同行傳旨如
所乞自禁中至新城酸棗門幾二十里行夾道委巷中
惟恐敵之已登城也抵門敵方渡濠以雲梯攻城余命
班直乘城射之皆應弦而倒余時坐酸棗門下有自門
上擲人頭下者至六七不已詢之云斬獲姦細俾驗認
即皆漢人首級也蓋擾攘中兵卒妄行殺戮捕獲數人
即斬以徇因使號令如獲姦細捕人親執出頭驗實推
賞輒殺者斬自是乃止余與官屬數人登城督戰激勵
將士人皆賈勇近者以手砲櫑木擊之遠者以神臂弓
強弩射之又遠者以牀子弩座砲及之而金人有乘栰
渡濠而溺者有登梯而墜者有中矢石而踣者甚衆又
募壯士數百人縋城而下燒雲梯數十座斬獲酋首十
餘級皆耳有金環是日敵攻陳橋封丘衛州等門而酸
棗門尤急敵箭集于城上如蝟毛士卒亦有傷中者皆
厚賞之上遣中使勞問降御筆褒諭給内庫酒銀椀綵
絹等以頒將士人皆歡呼自卯至申未間殺敵數千人
敵知城守有備不可以攻乃退師因遣使隨李鄴請和
抵城下已昏黑矣堅欲入城余傳令敢輒開門者斬竟
俟明乃入實初十日也上御崇政殿宰執起居訖升殿
奏事引使入對出斡里雅布書進呈道所以舉師犯中國
之意聞上内禪願復講和乞遣大臣赴軍前議所以和
者上顧宰執未有對者余因請行上不許曰卿方治兵
不可命李梲奉使鄭望之高世則副之宰執退余留身
問所以不遣之旨上曰卿性剛不可以往余對曰今敵
氣方銳吾大兵未集固不可以不和然所以和者得策
即中國之勢遂安不然禍患未已宗社安危在此一舉
臣懼李梲柔懦而誤國事也因為上反覆具道所以不
可割地及過許金幣之說以謂金人之性貪婪無厭又
有燕人狡獪以為之謀必且張大聲勢過有邀求以窺
中國如朝廷不為之動措置合宜彼當戢斂而退如朝
廷震懼所求一切與之彼知中國無人益肆覬覦憂未
巳也先定然後能應安危之機願陛下審之上頗以為
然余退巡歴城守因乞宰執分提舉四壁上命蔡懋分
提舉京城四壁守禦使而李梲是日至金人軍中果辱
命斡里雅布者南嚮坐梲望之等北面再拜膝行而前斡
里雅布遣燕人王汭等傳道語言謂都城破在頃刻所以
斂兵不攻者徒以上故存趙氏宗社恩莫大也今議和
須犒師之物金五百萬兩銀五千萬兩絹綵各一百萬
匹馬駞驢騾之屬各以萬計尊其國主為伯父凡燕雲
之人在漢者悉歸之割太原中山河間三鎮之地又以
親王宰相為質乃退師出事目一紙付梲等達朝廷梲
唯唯不能措一辭金人笑之曰此乃一婦人女子爾自
是有輕朝廷心十一日梲至自大金軍前宰執同對于
崇政殿進呈金人所須事目且道其語宰執震恐欲如
其數悉許之余引前議力爭以謂尊稱及歸朝官如其
所欲固無害犒師金幣所索太多雖竭天下不足以充
其數况都城乎當量與之太原河間中山國家屏蔽號
為三鎮其實十餘郡地塘濼險阻皆在焉割之何以立
國又保塞翼順僖三祖陵寢所在子孫奈何與人至於
遣質即宰相當往親王不當往為今日計莫若擇使與
之往返熟議道所以可不可者金幣之數令有司會計
所有續具報宿留數日大兵四集彼以孤軍入重地勢
不能久留雖所得不滿意必求速歸然後與之盟以重
兵衛出之彼且不敢輕中國其和可久也宰執皆不以
為然方謂都城破在朝夕肝腦且塗地尚何有三鎮而
金幣之數又不足較也上為羣議所惑默然無所主凡
爭踰兩時無一人助余言者余自度力不能勝衆說因
再拜求去曰陛下擢臣自庶僚不數日與大政臣亦受
之而不辭者徒以議論或有補萬分之一今與宰執異
議不能有所補願還庶僚以安愚分上慰諭曰不須如
此卿第出治兵益固城守恐金人欵我此徐議可也余
被旨不得不出復前進曰金人所須宰執欲一切許之
不過欲脫一時之禍不知他日付之何人能為陛下了
此願更審處後悔恐無所及因出至城北壁復廻尚冀
可以力爭而誓書已行矣所求悉皆與之以皇弟康王
少宰張邦昌為質於金人軍中已無可奈何則為之留
三鎮詔書戒中書吏以輒發者斬庶幾俟四方勤王之
師集以為後圖而宰執褎聚金銀自乘輿服御宗廟供
具六宫官府器皿皆竭取復索之於臣庶之家金僅及
三十萬兩銀僅及八百萬兩翌日對于福寧殿宰執以
金銀之數少惶恐再拜謝罪獨余不謝於是孝迪建議
欲盡括在京官吏軍民金銀以收簇犒設大金軍兵所
為名揭長牓於通衢立限俾悉輸之官限滿不輸者斬
之許奴婢親屬及諸色人告以其半賞之都城大擾限
旣滿得金二十餘萬兩銀四百餘萬兩而民間藏蓄為
之一空余因對于福寧殿奏上曰收簇金銀限滿民力
已竭復許告訐恐生内變外有大敵而民心變不可不
慮上曰卿可往收牓毋得告訐余因巡城過牓所令傳
聖旨收牓歸行營司移牒孝迪照會人情乃安自十五
日四方勤王之師漸有至者日數萬人乃於四壁置統
制官招集之給芻糧授器甲踏寨地團隊伍皆行營司
主之晝夜竭力無少休息至十七八間統制官馬忠以
京西募兵至遇金人於鄭州南門外乘勢擊之殺獲甚
衆於是金人始懼遊騎不敢旁出而自京城以南民始
獲奠居矣二十日靜難軍節度使种師道承宣使姚平
仲以涇原秦鳳路兵至余奏上曰勤王之師集者漸衆
兵家忌分節制歸一乃克有濟願令師道平仲等聽臣
節制上降御筆曰師道老而知兵職位已高與卿同官
替曹曚可也蓋上意欲以師道為親征行營副使余竊
歎上裁處之當而宰執間有密建白以為不可者上入
其言於是别置宣撫司以師道簽書樞密院事充河北
河東京畿宣撫使以平仲為宣撫司都統制應西兵及
四方勤王之師並隸宣撫司又撥前後軍之在城外者
屬之而行營司所統者獨左右中軍而已上屢申敕兩
司不得侵紊節制旣分不相統一宣撫司所欲行者託
以機密往往不復關報余私竊憂之自金人議和誓書
旣行之後朝廷日運金銀幣帛之屬輸其軍中名果珍
膳御醖之餉使者絡繹冠蓋相望上又出御府珠玉玩
好寶帶鞍勒以遺之品數甚衆其價不可勝計余每爭
以謂此不足為德適所以啟戎心雖上恭儉視珠玉如
糞土然戎之生心何厭之有衆方稱美上德不以余言
為然金人益肆須索無所忌憚至求妓樂珍禽馴象之
類靡不從之及勤王之師旣集西兵將帥日至上意方
壯又聞金人擄掠城北屠戮如故而城外后妃皇子帝
姬墳墓&KR1148;殯發掘殆盡始赫然有用兵之意余贊上曰
易於謙之上六稱利用行師征邑國師之上六稱開國
承家小人勿用蓋謙之極非利用行師不足以濟功師
之成非戒用小人不足以保治今陛下之於金人屈已
講好其謙極矣而金人貪婪無厭兇悖愈甚其勢非用
師不可然功成之後願陛下以用小人為戒而已使金
人有所懲創不敢有窺中國之心當數十年無夷狄之
禍不然一日縱敵數世之患憂未艾也
梁谿集卷一百七十一
