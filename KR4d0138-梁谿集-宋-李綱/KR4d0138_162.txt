梁谿集卷一百六十二宋李綱撰
題跋中
書陳居士傳後書四家詩選後
秦少游所書詩詞跋尾
玉局論陸公奏議帖跋尾
舉潭詩卷跋尾書鄧南夫祭文後
了翁祭陳奉議文跋尾
蕭氏印施夾頌金剛經跋尾
跋王府君文編跋了翁墨蹟
書杜子美魏將軍歌贈王周士
題定林寺清深堂
書金字華嚴經普賢行願品後
跋了翁楞嚴庵頌
跋了翁書杜子美哀江頭詩
跋了翁自跋敢疑論
跋了翁廣龜鏡錄跋了翁所書華嚴偈
題所書普門品
書陳居士傳後
予嘗愛范曅作黃叔度傳初無言行可見之跡後之讀
者想望其人如不可及今楊中立先生傳陳居士其文
亦然居士生於僻遠雖無卓然顯白于世者既得佳傳
又得鄒陳二公為之書篆且跋其後以垂不朽讀者想
望其人當與叔度齊驅而並駕云宣和二年五月十一
日梁谿居士李綱書
書四家詩選後
子美之詩非無文也而質勝文永叔之詩非無質也而
文勝質退之之詩質而無文太白之詩文而無質介甫
選四家之詩而次第之其序如此又有百家詩選以盡
唐人吟咏之所得然則四家者其詩之六經乎於體無
所不備而測之益深窮之益遠百家者其詩之諸子百
氏乎不該不徧而各有所長時有所用覽者宜致意焉
偶讀四家詩選因書其後宣和庚子仲夏十一日
秦少游所書詩詞跋尾
少游詩字婉美蕭散如晉宋間人自有一種風氣所乏
者骨骼耳然要是一時才者沙陽俞趺出以示予為跋
其後宣和庚子仲夏梁谿居士書
玉局論陸公奏議帖跋尾
凡文之作貴如穀粟布帛適於用而達於理斯足矣予
觀陸宣公居倉卒擾攘之間其奏議所陳動中時病屈
折覼縷皆根柢仁義道理明白真得作文之體宜玉局
之敬慕而不忘也德宗在艱難時恃贄如左右手及信
任裴延齡輩則棄之如弁髦土梗一斥不復真少恩哉
宣和庚子仲夏梁谿居士書
舉潭詩卷跋尾
故奉議郎致仕潁川陳公事其母夫人樂氏以孝聞夫
人既捐館舍卜葬於舉潭公為之築庵曰悟真堂曰追
遠亭曰歸真以為祭祀焚修之所故樞密蔣公右丞陸
公已下百餘人賦詩以詠歌之而夫人淑德懿行益彰
聞于時予來沙陽不及識公而與其子正式遊間造隱
圃觀池亭竹樹之美皆公身構而手植者可以想見其
為人正式一日捧舉潭詩卷裁書屬予曰先子平昔留
意於此既得修撰羅公序其前矣願吾子跋之以垂不
朽予一再辭不可則為之言曰天下之大戒二其一義
也其一命也臣之事君義也道合則從不合則去子之
事親命也不可解於心故其生之所以養死之所以葬
既葬而築室以為祭祀焚修之所又求當世顯人與賢
士大夫書而歌之不如是則孝子必慊然有不足之心
焉若公者其於事親可謂無所慊矣予聞公年七十即
謝事優游燕閑凡二十年雖耄而聰明不衰臨終怡然
而化則其胷中所養宜何如哉惜乎不及識而聞其謦
欬之餘也予既賢公又嘉正式能成先志勤勤而不倦
於是乎書宣和二年七月三十日梁谿居士跋
書鄧南夫祭文後
不知其父視其子不知其人視其所與遊予來沙陽時
南夫巳死不及識識其子肅俊美而力學有以見南夫
之義方及觀了翁祭文右文羅公之跋尾乃知二公平
昔皆與南夫游從厚善其所稱道不妄又有以得其行
巳之大槩然則予雖不識南夫固已深知其為人矣南
夫雖不通於時有令子以傳家又得名卿碩儒之文悼
惜而振發之可以垂於不朽夫又何憾宣和二年二月
九日
了翁祭陳奉議文跋尾
予昔邂逅見了翁於姑蘇觀其容貌渥然而不枯察其
志氣浩然而不挫聽其辨論毅然而不屈竊謂近世以
來善處患難未有如了翁者今於沙陽見了翁祭其兄
奉議公文辭意之高潔筆力之遒健與昔見其容貌志
氣辨論無少異焉信乎養之完守之固而文章字畫似
其為人也宣和庚子秋梁谿居士跋
蕭氏印施夾頌金剛經跋尾
予嘗讀易觀六十四卦爻象彖辭不離文字而孔子繫
之曰神無方而易無體又曰生生之謂易然則六十四
卦爻象彖辭果足以為易而所謂易者果何物哉及讀
釋氏妙法蓮華經觀二十八品譬喻言說亦不離文字
而其言曰佛說是經於八千刧未曾休廢又曰若以七
寶滿三千大千世界供養諸佛不如受持此法華經然
則二十八品譬喻言說果足以為妙法蓮華經而所謂
妙法蓮華經者果何物哉即六十四卦爻象彖辭以學
易易已明則六十四卦爻象彖辭如糟粕如筌蹄即二
十八品譬喻言說以求妙法蓮華經經巳見則二十八
品譬喻言說如夢幻如響像然則易之所以為易妙法
蓮華經之所以為經斷可識矣由是推之則釋氏之書
所謂金剛所謂圓覺所謂般若所謂涅槃所謂諸菩薩
萬行首楞嚴所謂大方廣佛華嚴一切大乘經典名字
方便善巧種種不同無非明此一書者具眼人即其名
以契其旨則讀誦書寫受持演說勝妙功德一念周圓
宜其世間人天小果筭數譬喻所不能及也雖然理不
礙事事不礙理文字諸相無非解脱故有以音聲讀誦
以筆墨書寫以憶念受持以議論演說亦能現獲不可
思議報應寧不信然觀右文羅公序蕭氏印施夾頌金
剛經其文高妙深達經旨又為裒集持經報應十餘事
㑭併刻之助發信心其於理事可謂無礙矣蕭氏求跋
於予故予為言學易之說使知儒佛初無二道學者當
以心契之也宣和庚子九月三日梁谿居士跋
跋王府君文編
王以寧周士出其先府君手澤一編示余詩章雅麗筆
蹟清勁真傳家之寶也靖康二年歲次丁未四月三日
觀于潭府漕衙之翠藹堂武陽李綱伯紀氏跋
跋了翁墨蹟
余政和乙未歲自尚書郎謁告迎親霅溪時了翁自天
台歸通州與之相遇於姑蘇一再見有忘年之契後四
年當宣和之初余以左史論事謫沙陽了翁方居南康
其族人陳淵幾叟往見之余因寓書通慇懃且以序送
淵并致意焉既而了翁荅書辭意懇懇至舉狄梁公及
本朝李文靖王文正二公事業以相勉予竊怪公相期
太過非所敢當也又後七年靖康改元歲次丙午天子
初内禪金人來侵余蒙異恩自奉常不旬日擢参大政
實總軍旅之事踰月敵退宗社以安四方敉寧叨處樞
輔追感知巳恨公云亡不及見也未幾出使宣撫河北
河東兩路月餘而罷旋即竄貶由建昌再謫川峽適盜
據荆南路梗少留長沙前京畿提刑王君以寧不知於
何處得公荅余書藁獨闕其首數句示余俾追思補亡
慨念平生為之流涕教授吳君致堯復出公墨蹟數帖
求余跋開卷讀之凜然如對面而聽其亹亹之言也吳
君嘗從公游篤善好學因錄余書序及公所荅書并以
遺之以荅其意且見公知余之厚云靖康二年四月三
日武陽李綱謹跋
書杜子美魏將軍歌贈王周士
余趣寧江謫所取道湘潭王周士出高麗紙求書時金
人再侵將半年未解余聞召命將糾義旅以援王室萬
一不捷當遂以死報國矣周士未果行而許為之繼因
書杜子美此篇遺之以激其氣云靖康丁未孟夏四日
武陽李綱書于長沙漕司之翠藹堂
題定林寺清深堂
李伯紀被召赴行在適汴流淺涸自臨淮遵陸道虹縣
憩定林寺愛西堂幽䆳竹木蒙密盛夏無暑氣目之曰
清深堂命叔易篆其榜以贈長老昌公時建炎改元五
月二十四日
書金字華嚴經普賢行願品後
大方廣佛華嚴經者諸佛菩薩信解行證大乘之秘典
也所說句偈不可量數而龍樹傳於海經貝葉飜於震
且凡三十九品為八十卷其後又得普賢行願一品蓋
是經深入不思議解脱境界成於普賢則得願品之來
雖無量句偈未悉宣布而華嚴宗旨固巳畢陳矣有大
比丘敏傳以金書是經將建重閣藏于雲巖禪刹余方
謫居鄂渚假道修江因施金俾書行願品附于八十卷
之末庶幾華藏功德周圓法界含生均霑利益時建炎
二年歲次戊申六月二十三日具位李綱書
跋了翁楞嚴庵頌
了翁於世悲願宏深淪沒巳久如以願力故當復再來
觀其所贈東林珪老伽陀所謂休休莫莫不可說此不
可說亦不可三復其言而悲之再來時節因緣必不爾
也戊申初秋望日
跋了翁書杜子美哀江頭詩
了翁得邵康節易數皇極先天之學心解神悟世故多
能前知如丙午歲事嘗為所親者預道之壬寅春公未
沒前數日其孫壻蕭君建功以紙求字公為書老杜哀
江頭一篇乃絶筆也非惟筆力遒勁略無衰病之氣蓋
寓意靖康之變於其間以公之學精微知數之必爾而
平生議論慨然不少屈折雖流離顛沛妻子至於凍餓
而不顧可謂不以天廢人矣蕭君訪余於武昌出公書
以相示為歎息者久之余嘗著論古人處天人之際者
正與公合因并書以遺之使讀者知公於古人無間云
跋了翁自跋敢疑論後
了翁晚年嘗語所親曰吾往年以論事遭憂患他無足
恤所懼者惟死耳今則死生皆置度外未嘗動心觀其
自跋敢疑論後殆懼死時語也其後謝謫官表云海島
萬里不如無子之無憂江湖一身彌覺有生之有患則
了無懼意夫死生亦大矣以了翁之學至晩年然後不
以動其心其難如此學者可不勉哉
跋了翁墨蹟
了翁書法不循古人格轍自有一種風味觀其書可以
見氣節之勁也臨江蕭君從翁遊得其片紙數字皆緝
錄成篇可謂好學也巳使為善積累如此何所不至在
勉之耳
跋了翁廣龜鏡錄
蘇許公中樞龜鏡錄執國柄者可以書紳了翁廣之有
味其言也
跋了翁所書華嚴偈
諫議陳公留心内典尤精於華嚴手寫數過前後抄錄
其要積累篇帙平生踐履惟以澤物為心處憂患如游
戱蓋深解乎此觀其所書世間法界等語真知言之要
哉
題所書法華經普門品
諸佛菩薩不捨慈悲不厭生死以濟群品而觀世音菩
薩悲願洪深與十方法界衆生有大因緣能施無畏之
力為諸衆生之所依怗故普門品言若有無量百千萬
億衆生受諸苦惱一心稱名觀世音菩薩即時觀其音
聲皆得解脱即理而言所以表法謂如一念熱惱即落
火坑一念變異即飄墮羅刹鬼國一念瞋毒即為蚖蛇
惡獸一念貪恨即為惡人怨賊一念殺害即為刀杖一
念繫縛即為杻械枷鎻而觀世音者豈異人哉稱其名
號觀其音聲旋倒聞機反聞自性則諸苦皆空應念解
脱然理不礙事事不礙理故有常念恭敬供養觀世音
菩薩者隨感而應如影逐形如響荅聲真有火坑變成
池者真有脱羅刹惡鬼之難者真有刀杖段段壊者真
有杻械自脱者威神之力不可思議佛如實說非虛言
也某遇先妣衛國夫人吳氏忌辰既書楞嚴經觀音圓
通品以施灃州夾山長老覺海大師善能使置所建觀
音正法樓中以資冥福又書法華經觀音普門品以遺
之使瞻禮者知菩薩威神之力不可思議如此二經相
為表裏不可闕也理事雙修所謂觀世音者庶幾人人
見之建炎巳酉正月七日書
梁谿集卷一百六十二
