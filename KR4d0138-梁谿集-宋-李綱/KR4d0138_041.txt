梁谿集卷四十一宋李綱撰
表劄奏議三
上道君太上皇帝封事
召赴文字庫祗候引對劄子
上道君太上皇帝封事(宣和七年十二月詔求直言時任太常少卿上封事)
十二月二十一日宣教郎試太常少卿臣李綱謹昧死
再拜上封事皇帝陛下臣聞忠臣不避誅以正諫故能
濟患難而圖安明主不以人而廢言故能協智力以自
助臣愚㤀生觸死願效區區之忠惟陛下留神幸察臣
近以太常職事贊導郊禋竊見陛下祼獻太廟十室聖
心感動涕泗横流侍祠之臣仰助惻楚然臣以謂陛下
念祖宗艱難之功必思所以持盈守成慕神考劬勞之
德必思所以繼志述事况於宗社之大本生民之大計
得不深慮而熟察乎臣伏觀陛下自臨御以來追紹先
烈所以持盈守成繼志述事者無所不至遠欲攄祖宗
之宿憤近欲成神考之貽謀因契丹之衰亡復燕山之
故境此誠不世之功甚盛之舉也然而謀事之臣動失
機會統兵之將多違指蹤糧餉有飛輓之勞賂遺有貪
婪之患金國敗盟羽書狎至常勝失守存亡未期自燕
地以南無高山深林險阻以為捍蔽自大河以北有頻
年盜賊郡縣為之蕭然設使虎狼之衆蝟結蟻聚侵邊
徼而摩封疆將何以禦之此誠宗社危急之秋陛下側
席求言而忠臣義士奮不顧身以報國家之日也竊聞
有旨召侍從之臣聚議各具所見以聞有以見陛下焦
勞慨然有納用羣策之意臣以庶僚疎賤不獲與議論
之末竊自傷悼久抱孤忠考古揆今參之天人之際日
夜念此至熟仰荷陛下知遇寧忍緘默不言以圖補萬
分之一敢㤀越職犯分之罪冐進忱辭惟陛下赦其狂
瞽而詳擇其中臣竊謂當今禦戎之急務雖在於選將
勵兵多方捍敵然要須知其本原敵乃可制杜牧所謂
上策莫如自治而以浪戰為下策者誠為知言前者已
不可悔後者猶可圖也臣謂治其本原者其說有五一
曰正已以收人心二曰聽言以收士用三曰蓄財榖以
足軍儲四曰審號令以尊國勢五曰施惠澤以彌民怨
臣所謂正己以收人心者比年以來搬運花石舳艫相
銜營繕宫室斧斤不輟製造器用務極奢巧賜予之費
靡有紀極燕遊之娛倍於曩時此皆上累大德下失羣
心蠧耗邦財斬刈民力積以歲時馴致今日之患非偶
然也孔子曰一日克已復禮天下歸仁焉又曰修已以
安百姓堯舜其猶病諸凡此數事特皆陛下耳目玩好
嬉戲之具於事為甚輕然而實害天下之大計於體為
至重斥而罷之一念之頃斷自聖心夫復何難此令朝
行人心夕改所謂克已復禮而天下歸仁修已安人而
比隆堯舜者陛下豈不優為之臣願陛下降明詔罷花
石之運停營繕之工减製造之局省賜予之費節燕遊
之娛凡應奉之物一切禁絶如已詔停罷前項數事更
願以至誠惻怛之意加之深省前失無以事勢稍緩即
復施行要在使衆必信上以昭聖德下以收人心可乎
臣所謂聽言以收士用者比年以來忌諱衆多人材鮮
少謟䛕之說日進忠骾之言不聞譬猶一人之身衆病
交攻不求瞑眩之藥而望厥疾之瘳不可得也夫中材
之士正須崇奬乃敢展盡况復摧抑誰復納忠是以大
臣以將順為任職而不肯諫小臣以畏縮為得計而不
敢言侍從之列懷榮寵而謀身臺諫之臣舉細故以塞
責習熟見聞致今日之患亦非偶然也書曰后從諫則
聖傳曰武王諤諤以昌以陛下之明而招徠羣言廣諫
益聖天下之事有不足為者况彼區區之國何足深畏
孟子曰聞以七十里而有天下未聞以千里而畏人者
也况以天下之大而畏小醜哉方今賢士大夫或伏於
下僚或遯於山澤以陛下無至誠聽用之意皆閉其言
而弗出平日陛下所取謀而聽用者不過左右近習之
臣陛下以今日之事思之果能有濟乎臣願陛下降明
詔求忠讜之言延草茅之士許侍從同薦或自薦達便
殿賜對不拘以時使之展盡底藴虚心以聽之言而是
舉行其策而隨加擢用言而非加慰勞而勿復譴責仍
於詔中明著悼往年求言加罪之失凡百忌諱一切蠲
除上以廣聖聰下以收士用可乎臣所謂蓄財榖以足
軍儲者臣聞人以財而聚兵以食為天雖有良將銳卒
非財莫能使也雖有金城湯池非榖莫能守也財榖之
蓄平日者猶不可緩况於用兵禦敵為持久之計哉比
年以來用度無節侵耗日多財匱而府庫虚榖散而倉
廪竭物力既耗人心驚疑如居風濤洶洶靡定今日所
以給軍費不知陛下於何所取而足乎取之内帑而内
帑有盡取之封椿而封椿已無取之闔闢歛散之術而
𣙜貨之法已殫取之横賦暴斂之政而吾民之力已困正
當苦節以為足用之計耳近者置司講議失本末先後
之序凡所裁减類皆毛舉僅及百分之一二而真所謂
無名之費不急之務初未嘗裁减也况於權臣貴戚近
幸之臣開端援例以沮壊之有裁减之名無裁减之實
怨謗紛然何補於事今日之勢迫矣屯兵數十萬糧餉
錫賚其費不貲又將取於吾民如前日之免夫錢則四
方盗賊圜視而起豈不趣禍亂哉臣願陛下深思熟計
如臣前之所陳既罷花石營繕製造賜予燕遊應奉等
事明詔有司將常日逐項錢物盡歸版曹别項椿管專
給軍費御前不復取索有司不進關子有不如詔重寘
於法又詔宰執文武百官俸給米麥减半宰執及觀察
使待制以上官在京有物業者仍令各進家財以助國
用事平旋行給還在京上戶願進者聽優與官職又詔
諸路漕臣以上供斛㪷及自御前撥降錢帛日下於淮
浙㳂流州軍高價糴榖多方措置人船星夜起發以實
中都斷而行之勿為浮議所沮財榖充牣軍儲有餘則
外患不難禦也臣所謂審號令以尊國勢者臣聞人主
深居九重之中所以宰制萬邦役使羣心者莫大於號
令號令者國之紀綱也其在天如風雷在人如血脉風
雷不失其序則萬化成血脉不悖其理則四肢運故人
主之於號令必審諦而不妄發則威信立而國勢尊下
之仰上如天惟其所命民之視君如心惟其所使此帝
王御天下之常道也比年以來發號出令初莫之審朝
令夕改初不必行密降旁出而三省密院不與知束以
峻法而給舍不敢駮夫元豐釐正三省密院之制皆所
以奉行天子之號令也二三大臣與夫給舍之官皆陛
下親擇而信任之者也號令之出而二三大臣或不與
議號令之行而給舍之官不得舉職是朝廷為虚設而
政事之出所以多門也首尾衡决先後錯忤有司疑於
趨赴四方無所適從陛下方以揔攬權綱為得計而不
知國勢已卑矣臣願陛下深究神考設官之意每下號
令必與二三大臣謀之無使非其人者得與其或未允
聽給舍得以審駮令出惟行而無反汗之譏信賞必罰
减去私意則州縣將吏兵民如身之使臂臂之使指外
患不難禦也臣所謂施惠澤以彌民怨者臣聞民之恃
財以生猶魚之恃水以活也王者之澤被於民深譬之
江湖散漫悠遠魚於此而相㤀豈有他哉用之有節取
之有道不奪其所以相生養者而已比年以來用度既
廣取於民者常賦之外其目繁多絮帛則有和買預買
有泛買有常平和買有應副燕山和買米糓則有和糴
有均糴有補發上供和糴有應副軍糧和糴有撥發輦
運司和糴名曰預買無錢可敷名曰和糴其價每下又
以官告度牒鈔書准折衆戶共分皆為虚名無用之物
此外又有茶鹽敷配課額贓吏猾胥因緣侵漁一家之
産隨其高下所出如此欲其不飢寒轉徙得乎東南之
民耳目見聞水漕而陸輦者又皆花石應奉不急之物
愚民無知以謂奪其父子兄弟夫婦所以相生養之具
盡於錙銖而用之如泥沙以供浮費欲其不興怨謗何
可得哉是以頃歲江浙巨盗一呼從之者颷舉而雲集
東北嘯聚至今為梗職此之由方今邊鄙震聳人心驚
疑深慮窮民復起為盗則腹背受患何以支吾臣願陛
下明詔州縣凡積歲欠負並與放免近降措置財利指
揮如鈔旁錢免行錢醋息錢之類一切停罷庶使民心
安妥而姦猾不得以搖之此不可緩之策也臣前所陳
五事如蒙陛下詳察而施行之則所謂上策莫如自治
者其大槩已舉矣變危為安莫先於此至於選將勵兵
多方捍敵之策臣請試為陛下陳其梗槩捍敵之策其
說有十遣大臣之有智謀權略素為天下之所信服者
為大帥盡統諸將聽其節度推轂授師不從中制使兵
勢不分一也選諸將之鷙勇有謀素為士卒之所信服
者各將所部分據要害之地使緩急首尾相應可以抗
敵將不足則募大小使臣武舉及第或曾立邊功者召
問方略擢而用之二也遣畿甸禁兵不足則揀擇雜役
諸色廂兵之強壮者又不足則起河北及畿甸保甲又
不足則募民之願為兵者務令數多張大形勢使人莫
測又以羽檄起天下兵盡赴京畿使無外重内輕之患
三也恃河以為固旁近州縣屯宿重兵營壘相望以衛
京師持重養威勿與之戰待其糧竭勢衰然後議之四
也屯戍將兵糧餉錢帛皆自中都應副優加撫恤勿使
闕乏别置將兵防護餉道五也並河州郡選擇守臣素
有風力可委任者易去疲懦許以便宜從事在朝無其
人則召自外方起於閒廢務在協力公心推選六也募
文武小官有膽智辭辨者授以高爵奉使兵間卑辭重
幣復約和好以緩師期使吾事可辦七也河北諸郡令
堅壁清野人民入保使進無所獲糧餉有時而窮敵人
之衆難以持久八也按地圖相形勢命並塞諸道控制
要衝扼其歸路擾其餉道使退有所虞不敢深入九也
夏戎窺伺中國久矣乘我之釁安知無跳踉之心今起
西兵而召其將帥彼或諜知敢肆猖獗又生一患則陜
西河東諸路不可不虞十也凡此十策雖腐儒之常談
然不可不察更願陛下召宿將知兵者與廟堂深計之
昔漢文帝時匃奴大入邊乃命周亞夫等三將軍軍霸
上棘門細柳以備胡文帝親勞之禮成而去臣願陛下
命將帥統六師屯於近郊訓練士卒陛下親臨以講武
振揚天聲以勵士氣鎮之以靜臨之以威兵固有先聲
而後實者亦一策也夫北人敗盟侵犯邊境自古有之
唐太宗時突厥頡利飲馬於渭水去長安不百里太宗
興六騎幸渭上逆折之頡利遂遁本朝景德中契丹犯
澶淵去都城纔數驛真宗渡河親征契丹遂和何則師
直為壮在我者理直而有備士心奮勵氣固足以吞之
臣願陛下先留意於自治者而以捍敵為餘事自治之
策尤以收人心為先不可以為非今日用兵之急務也
昔者太王居邠狄人侵之事之以皮幣珠玉犬馬而不
得免太王曰狄人之所欲者吾土地也去之岐山之下
居焉從之者如歸市非得人心則雖將避狄人誰與居
况欲合衆智恊衆力使將帥㤀生卒伍用命士有死志
民無離心以捍難制之敵為宗社蒼生之計哉願陛下
無忽臣聞良藥苦於口而利於病忠言逆於耳而利於
行前事之騐後事之元龜也臣昨於宣和元年任起居
郎日因都城暴水變故嘗具状奏乞陛下寅畏天戒招
徠讜言仍乞因侍立直前奏事區區之意實有所懷以
謂隂氣大則恐有盜賊猖蹶外患頻仍兵革之事不可
不戒有其兆而事未見難於顯言故欲面奏蒙謫降遠
小監當雖抱愚衷不能自達逮今七年而四方兵革之
患如此乃知天人之際不可誣也惟先格王正厥事上
以動天意下以感人心天意人心去就之際間不容髮
動天以實而不以文感人以行而不以言正在今日臣
願陛下萬幾之暇中夜以興仰思祖宗勤勞積累基構
畀付之重俯為子孫蕃衍衆多萬世無窮之計留意於
賤臣之言夫心之精微非書之所能盡也陛下清燕之
間何惜榻前咫尺之地不使臣進對得盡其心以報盛
德伏望聖慈特降睿旨許臣不隔班先次上殿及與衆
聚議庶幾芻蕘之言或有涓埃之補臣雖死之日猶生
之年非獨臣之幸乃天下之幸也干冐天威無任戰越
惶懼之至
召赴文字庫祇候引對劄子(宣和七年十二月二十三日有旨赴都堂)
(議事訖隨宰執赴文字庫祇候引對具已見劄子)
臣伏覩陛下以金國敗盟陷沒燕山重兵壓境邀求必
不可從之事欲恢中原而取河北淵衷震悼深悔前非
下哀痛之詔罷不急之務蠲繁苛之令除掊克之法招
徠忠黨之言討論捍禦之策命皇太子作牧開封以係
天下之望誠意惻怛感動天地慰安人心雖堯舜修已
以安百姓禹湯罪已以撫萬方無以過也然臣以謂事
勢迫矣結釁已深遣使講和必無可和之理長蛇封豕
蓄銳深謀待時而發其意不淺而自河以北守禦蕭然
無藩蘺之固不知何以禦之今日之策所謀得則宗社
安所謀失則宗社危安危之機間不容髮臣願陛下審
料事勢度以聖心之所能行者深計利害而明白行之
無為苟且僥倖覆藏隠諱以趨禍亂庶幾可以轉危而
為安則天下蒼生無肝腦塗地之患宗廟社稷無淪胥
以亡之虞皆在决於陛下方寸間耳臣愚以謂今日之
策有三上策莫如親征講求真廟幸澶淵故事選將勵
兵躬臨訓練降詔問罪涓日啓行以慴戎心以鼓士氣
驅逐醜類保完舊疆此上策也中策莫如堅守夫京師
天下之根本也宗廟社稷朝廷宫室之所在百官之所
聚密邇陵寝中四海而臨萬邦高城深池有金湯之險
聯營環衛有虎貔之師運漕東南以足財用控制西北
以威四方天下無二舍此安歸定堅守之計勵士民之
心效死為期無毫髮欲去之意既務鎮静又施權謀遣
帥出師分屯傍近要害之地翼衛帝室設使虎狼之衆
敢肆憑陵當如周亞夫禦七國之策堅壁勿戰以挫其
鋒待其糧竭力衰邀其歸路多設方略一鼓破之此中
策也下策為避狄之計如太王去邠而居岐臣有所不
忍言然道塗閭巷之人戶知之臣亦疑聖意或出於此
何哉比者不議河北守臣而先議東南守臣一也遣使
分起諸路兵而不起淮浙兵二也摉攔㳂汴舟船三也
建牧四也為此策者雖足以紓一時之急然知其利而
不知其害也臣竊痛曾不深計而熟念之也委陵寝宗
廟社稷朝廷宫室百官萬民而去之遠邇必潰是以中
原畀之豺狼也事勢一去不可復振臣恐京師朝行而
夕亂其禍故可勝言哉陛下雖命皇太子建牧以監之
何補於事是不若偕行之愈也必不得已臣有愚計顧
恐陛下不能行之臣今日言之儻不契聖意必死於斧
鉞不言之異日禍敗必死於亂兵與其死於亂不若死
於國臣敢冐萬死為陛下試陳其說陛下欲行避狄之
計而命皇太子留守以係人心以捍大敵以保陵寝宗
廟社稷是也而建以為牧非也本朝及唐故事皇帝行
幸郡國則皇太子監國此特國家閒暇之時典禮如此
今大敵入寇天下震動安危存亡呼吸間而用平時典
禮可乎名分不正而當大權禀命則不威專命則不孝
何以號召天下率勵豪傑與之以死抗敵期成功於萬
分之一哉唐明皇避安禄山之難而入蜀父老擁馬乞
留太子以討賊而肅宗有靈武之立勢不得不然當時
之議曾不早定後世惜之陛下度今日人心已搖可以
與之共患難而堅守則守而弗去可也度不能守則胡
不假皇太子以位號使為陛下保守宗社收將士心以
死捍敵臣竊觀皇太子仁孝夙成恭儉好學四海屬心
如臣之計天下可保在此一舉夫父子之間人所難言
今日之事寧復有大於此者乎臣素愚直感戴大恩所
以不避重誅為陛下言此者欲陛下深思而定之於早也
交遜之際燦然明白而使宗廟社稷有所依歸四海蒼
生有所係屬陛下如釋重負享安逸於無窮而以死宗
廟社稷之事責皇太子與天下之士大夫豈不美哉敵
情難測卒然有急然後議之則無及矣易曰知進退存
亡而不失其正者其惟聖人乎伏惟陛下聖德高妙臣
固知黃屋不足以纓紼帝堯之心所以敢言者正恃陛
下體道而輕外物也昔田千秋以一言而悟武帝而巫
蠱之禍息臣頃以論水去國七年今日之事適在朝列
以上封事朝奏暮召以螻蟻之微敢言大計豈非祖宗
神靈啓悟臣心使之如此其敢愛死不自比於田千秋
哉謹刺血親書干冐天威無任戰越俟死之至取進止
梁谿集卷四十一
