梁谿集卷八十宋李綱撰
表劄奏議四十二
親筆詔諭辭免第三奏狀
辭免劄子謝親筆詔諭表
繳進十議劄子
受告命乞赴行在奏事奏狀
乞降旨閤門到日先次引見上殿奏狀
到國門奏狀再乞上殿劄子
謝遣中使賜銀合茶藥表
親筆詔諭
朕以大江之西俗輕而悍弄兵之寇無歲無之師旅荐
興民益凋瘵肆圖舊弼往鎮臨之卿威名德望聳動一
時風采想聞人自慴服起于閒館作我价藩匪惟指顧
之間一變潢池之習先聲所暨諒折遐衝朕之用卿審
矣卿宜以安社稷為已任勿間中外勉為朕行不必數
有請也故兹親筆詔諭卿其悉之
辭免第三奏狀
右臣近准尚書省劄子備奉聖旨以臣辭免新除江南
西路安撫制置大使兼知洪州不允所乞臣已再具奏
辭免未奉回降指揮今月二十二日承御前金字牌降
到親筆詔諭勉臣使行不必數有所請臣不勝感恩荷
德惶懼激切之至伏念臣學術空疎才能迂拙嘗誤蒙
於器使初不閱於歲時建炎承乏宰司者僅七旬紹興
將命荆廣者纔數月迄無善狀仰報明恩豈徒一譽而
一非固巳再奮而再躓自知淺薄姑務退蔵跡異羲之
雖微誓墓志同仲子但欲灌園豈謂皇帝陛下曲軫深
慈眷憐舊物起自閒廢之地付以方面之權親灑宸章
臨賁丘壑隆恩厚德超度等倫𤨏質庸材益難報稱而
臣衆毁所集憂患異於他人多病交攻精力愆於往日
經霜之葉望風而先零傷弓之禽聞弦而亟隕畏首尾
而身之餘者有幾懼萋斐而心之慮者益深惟險阻艱
難之備嘗宜恐惕驚危之獨至使膺委任必致顛隮與
其異時蒙曠職之誅曷若今日被固辭之責力祈矜允
不避再三伏望皇帝陛下洞照忱辭無嫌反汗使安閒
散深芘孤蹤至於在畎畆而愛君伏嵁巗而憂世此則
微臣之素志豈以進退而異心閒寂之中思慮有得自
當獻進於君父庶幾圖報於涓埃干冐天威俯伏俟罪
辭免劄子
臣某伏蒙聖慈付臣以江西一路重寄臣以憂患之餘
早衰多病再具奏辭免乞寢成命未奉俞允今月二十
二日承御前金字牌降到親筆詔諭賜臣德意之隆訓
辭之渥非臣愚陋之所宜蒙臣不勝感激惶懼之至伏
念臣久荷國恩誤被驅策備嘗艱險屢蹈危機仇怨滿
前得謗特甚皆緣國事豈有他哉一昨靖康間金人犯
闕臣竊謂朝廷軍政不修故使彼敢肆陵侮當治兵為
自彊之計然後和約可成而主和議者一切苟且目前
不為宗社生靈長久之策謂臣異議遂成怨仇至建炎
初遭遇陛下龍飛首蒙擢用寘之宰司是時偽楚張邦
昌以太保同安郡王領尚書省臣竊謂邦昌已嘗僭竊
位號豈可參與朝政使四方解體上疏乞正其罪聖意
開納邦昌謫授散官安置偽命臣寮等第行遣而受偽
命者復成怨仇二怨合力致死於臣巧詆厚誣靡所不
至加以危蹤寡與忌嫉者多徒抱孤忠不能自達今者
陛下察臣於積毁顛沛之中起臣於遠屏閒廢之地宸
章奎畫光賁山林聖德厚矣而臣久冐風波之險實懷
憂畏之心啓處不遑進退維谷藉使臣力疾承命黽勉
效官遇事蓄縮無以自見豈不仰負陛下委任之意哉
所以不避斧鉞之誅累奏力辭者非獨以犬馬之齒已
衰負薪之疾方甚之故也伏望聖慈哀憐更加睿察許
臣少安閒散保全晚節使仇怨者無以中傷則臣感戴
天地父母之恩隕首捐軀何足論報臣已三具奏辭免
外謹齋沐親書劄子干冐天聰伏俟嚴譴
謝親筆詔諭表
臣某言伏蒙聖慈以臣具奏辭免江南西路安撫制置
大使兼知洪州恩命特降親筆詔諭臣已望闕謝恩祗
受告命訖者忱辭冐貢仰祈從欲之仁宸筆載頒誤被
非常之寵天語丁寧而温厚雲章燦爛而昭回久抱負
薪之憂有稽嚴命莫遂循墻之請徒切靦顔中謝伏念
臣奮自書生幸遭休運當聖主龍飛之日寔中興草昧
之初博選時髦首冠台輔外拒憑陵之強敵麤定規摹
内排僭偽之邪朋稍伸典憲荷知甚腆圖報未能責重
憂深果自貽於顛覆才疎意廣終何補於涓埃賴皇明
之燭幽脫讒波於濱死美名峻秩盡復青氊三徑一廛
已甘白首敢意睿明之求舊加憐孤陋之投閒起自山
林付以方面親御翰墨發為奎壁之文光賁臣鄰增重
藩屏之勢恩輝若此報稱謂何此蓋伏遇皇帝陛下清
明在躬憂勤圖治念股肱之郡聿求共治之良采葑菲
之材不以下體而棄誕敷大訓式遄其行用人無中外
之殊實繄鴻造自任以社稷之重其可易當臣敢不佩
服深慈激昂晩節謹奉法而循令庶宣化而承流成象
可觀幸仰窺於羲畫上章請覲願親奉於堯言臣無任
繳進十議劄子
臣契勘昨於建炎元年六月初一日到行在所次日再
蒙賜對便殿嘗以十議奏陳其一曰議國是大略謂和
戰守其本一事能守而後可戰能戰而後可和不務戰
守而惟和是務必致誤國聖意開納得旨降付中書省
遵守其後用事者復以和為然卒無顯效而所失則多
今者天啓宸衷悟和議退避之非治兵飭備欲為自治
自彊之計兹誠宗廟之靈社稷之福而天下烝黎之幸
也臣流落九年顛沛於風波之中幸存餘息得見朝廷
開至正大公之道為中興恢復之謀竊自欣慶死且不
朽兹蒙聖恩起於閒廢付以江西帥守之任而臣實以
衰病不敢復當一路委寄之重已三具奏辭免外所有
前件十議雖嘗禀聖旨修錄建炎初時政記己具事目
奏聞緣文多不曾該載全文竊慮朝廷自渡江後文籍散
失元本不存謹繕寫備錄投進繳連在前仰塵睿鍳雖
時運不留事多既往其間議論偶有合於今日朝廷所
施行者庶幾或可以禆補廟筭之萬一干冐天威臣不
勝惶懼戰越之至
受告命乞赴行在奏事奏狀
右臣今月二十日准都進奏院遞到詔書一道以臣三
具奏劄辭免江南西路安撫制置大使恩命詔降不允
不許再有陳請臣無任感天荷聖惶懼激切之至已望
闕謝恩祗受告命訖伏念臣違去闕庭十更寒暑葵藿
傾於日月犬馬戀於軒墀不勝臣子瞻慕君父拳拳之
情兼有本路職事合禀聖訓而臣赴任取道江東去朝
廷不遠伏望聖慈特降睿旨許臣候經由信州日量帶
人從趨赴行在令閤門不隔班先次引對奏事畢免謝
辭取便道星夜之官如蒙矜允使孤遠之跡獲望清光
臣顛仆道路退即溝壑所欣願也臣起發迤邐前路聽
候指揮干冐天威伏深戰越
乞降旨閤門到日先次引見上殿奏狀
右臣近准御前金字牌降到尚書省劄子以臣乞赴行
在奏事正月十九日三省同奉聖旨依所乞又准尚書
省劄子奉聖旨令臣疾速起發前來臣已於今月初十
日到信州見遵依聖旨指揮星夜蹉程趨赴行在伏望
聖慈降旨閤門候臣到日依元降指揮不隔班先次引
見上殿奏事
到國門奏狀
右臣近准尚書省劄子奉聖旨已降指揮李某召赴行
在令臣疾速前來臣已於今月二十日到國門訖伏望
聖慈降旨閤門依元降指揮令臣不隔班先次上殿奏
事
再乞上殿劄子
臣契勘昨具奏乞赴行在奏事今來已蒙聖恩於假日
特坐引對緣寒食節假未開有妨謝辭臣今有已見急
切利害并本路職事合具奏禀伏望聖慈特降睿旨取
進止
謝遣中使賜銀合茶藥表
臣某言伏蒙聖慈以臣被旨赴行在奏事特降中使賜
臣茶藥銀合各一具臣已望闕謝恩祗受訖者十年去
國幸入覲於軒墀千里贏糧敢憚煩於川陸過蒙天寵
特遣王人閔其載驅之勞錫以匪頒之數恩輝甚渥報
稱為難中謝伏念臣懵學無長孤忠自許惴惴淵冰之
上荷聖度之保全營營榛棘之間賴睿明之昭鍳迨兹
起廢曲軫深慈付重寄於上流許來朝於行闕威顔咫
尺方將披雲霧而覩青天温詔丁寧固已禦風霜而挾
純纊更頒妙品副以寶匳北苑靈芽滌煩消渴尚方珍
劑愈病析酲大君異數以禮賢微臣何功而拜賜恩深
德厚感極涕零此蓋伏遇皇帝陛下盛德日躋至仁天
覆察臣斷斷無他技嘗備使令憐臣拳拳知愛君來自
遐遠式昭恩禮庸示龍光臣敢不益勵此心少圖微效
入而告后願陳藥石之言出而撫民試求芻牧之地臣
無任
梁谿集卷八十
