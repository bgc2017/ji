梁谿集卷一百四十宋李綱撰
贊上
洪崖先生畫贊
雙林善慧大士錄贊(有序)
瑞芝贊梁谿真贊
梁谿四友贊(歲寒幽芳)(虚心粲華)
瑞光巖立化雀贊(并序)
繡觀音贊
天王院新塑釋迦像金色珠贊(并序)
綵塔贊(并序)富鄭公畫像贊
如如軒贊
洪崖先生畫贊
洪崖先生張氲隋唐間人隐于南昌之西山所乘驢名
之曰雪僕數人曰拙曰术曰藤曰葛曰橘出則負巨扇
長瓢以從人多繪以為圖盖有道者也為之贊云
洪崖古先生傲睨得天逸結廬西山下踏雪時一出長
瓢與巨扇此外了無物借問侍者誰拙术藤葛橘何年
丹青手寫此神仙質高風邈如在超然入吾室
雙林善慧大士錄贊(有序)
昔長者維摩詰具善巧方便居毗耶離城以布施持戒
忍辱精進禪定智慧攝諸衆生以慈悲喜捨作諸佛事
雖為白衣居家而奉持律儀不著三界雖示有妻子眷
属而修諸梵行常樂遠離其辨才無閡則現身有疾如
應說法令無數千人皆發無上道心諸菩薩大弟子衆
皆不堪任詣彼問疾雖文殊師利亦云彼上人者難為
酬對深達實相有如此者其遊戲神通則能以方丈之
室容受九百萬菩薩三萬二千師子之座而不廹迮示
遣化人以衆香鉢取滿香飯饜飽十方無量衆會不起
于座斷取妙喜國土山河如陶家輪及持華鬘示一切
衆不可思議有如此者故佛書以為金粟如來不其然
歟惟雙林善慧大士應世闡化之跡何其似維摩詰也
豈獨以六度攝衆生以四心作佛事以白衣居家而奉
律儀有妻子眷属而修梵行為似之耶至于辨才無閡
其偈頌言語深達實相遊戲神通其顯示變化不可思
議亦與之舉相似然故嘗自謂彌勒化身而行道山中
常見七佛引前維摩接後者良有以也唐人樓穎集大
士應世闡化之跡以為之傳文字繁纇無以發明甚深
難解之義今右文殿修撰羅公以無盡智參訂其書芟
除潤色又為序以表出之而大士立言行事燦然著明
讀者隨其分量各有所得其于助發第一義諦豈小補
哉暇日以其書示昭武李某歡喜踴躍得未曾有再拜
稽首以偈贊曰
彌勒棲神兜率天下生此土猶久遠化身無數在世間
善慧大士乃其一于中深秘菩薩行而外示現凡夫相
佃獵漁捕悉與同娶妻生子亦復爾忽然照水知宿因
本來神智皆具足雙林淨土坐道場說法度脱無量衆
為欲化導群生故六度四心為依止田園廬舍諸器用
奴婢妻子亦棄捐而以營修大法會盖行布施攝慳貪
強夫暴客與魔民豪奪追逐共誣謗更以軟語安慰之
盖行忍辱攝瞋恚精進攝諸懈怠者晝夜行道不休息
持戒攝諸毁禁者敷草而坐食麤糲智惠禪定無有邊
攝諸癡亂亦如是慈悲喜捨救衆生微妙宏深難測識
雖依如是衆法門亦不於此而常住辨才演說無滯閡
譬如空谷中答響歌頌句偈自成章縱横顛倒皆通達
神通游戲得自在聊以折伏不信心異香殊相放妙光
一叩宮門餘悉啓住是解脱不思議正如長者維摩詰
應世闡化靡不齊故於行道常接後化緣已畢示寂滅
迄今何翅五百年雖有文字傳未來蕪纇不能發實相
我觀龍津大居士己能深入不二門應緣雖現宰官身
於諸世味如嚼蠟燕閑清淨無所為乃以筆墨為法施
芟除潤色出妙語善慧之書乃光焰佛子若觀善慧書
當知三士無異法毗耶離城䨇樹林及此龍津元一處
受持讀誦善思維普願發心無上道
瑞芝贊
宣和二年仲夏之初有芝生于沙陽鄧肅志宏家大小
凡十有二色狀異常俯者仰者叢者特者紫者如椹黃
者如金輪囷煒煌真瑞物也前史記孝行之美多以芝
産其廬為異而柳子厚有言朽枿敗腐使受天澤餘潤
猶足蒸出芝菌以為瑞物今志宏居喪如禮而又能銳
意文辭期于有成以顯其親則是芝之生豈非孝誠所
感而文字之祥耶梁谿李某為名其軒曰瑞芝軒使藏
芝其間後日有所攷焉且為之贊云
太虚磅礴鍾此和氣慶門其昌而産斯瑞厥瑞維何靈
芝煌煌孝誠所致文字之祥有開必先其應以類力學
顯親孰孝于是勉修遠業自奮于時匪我云然芝實告
之
梁谿真贊
是為梁谿了無差别行年之化三十有八返觀其前膚
腴色悦從是以往蒼顔華髮本來面目不生不滅游戲
仕塗天付之拙順天而行一無敢設獨知其天寧有他
訣萬里清風一輪明月有來問者默然無說
梁谿四友贊序
山居有松竹蘭菊目為四友且字之松曰歲寒竹曰虛
心蘭曰幽芳菊曰粲華各為之贊
歲寒贊
霜霰既零草木殄瘁惟兹歲寒獨立不改寸苗初植未
離蓬艾挺然凌雲色參天黛虬枝茂葉舞影垂隂清風
徐來虎嘯龍吟與子為友貴相知心何以樂之寫此素
琴
虛心贊
君子學道其心貴虚此君之心一物本無勁節堅竦清
影扶䟱劔拔環侍十萬丈夫細細其香猗猗其綠滴露
和煙鏘金戞玉與子為友惟日不足何年棲鳳慰此幽
獨
幽芳贊
天地和氣萃于幽芳言茁其芽薰然國香綠葉紫莖素
榮縹房紉以為佩禦彼不祥採自深林置于座側不改
其度其香滿室與子為友心同德一優哉游哉聊以永
日
粲華贊
我有佳友粲粲其華金英煒煌翠葉交加風露灑濯色
香相知宛如美人象服逶迤可以忘憂莫如旨酒泛此
粲華益我眉壽淵明一樽子美三嗅永結清歡相從白
首
瑞光巖立化雀贊
宣和二年正月二十四日有雀立化于瑞光巖之佛殿
香爐上其徒明頥來沙陽出畫圖示余以偈贊曰
菩薩遊戲于神通六道四生咸可入為欲化導諸有情
故於異類而出現諦觀此雀甚微渺每食一粒棲一枝
卑飛不出蓬蒿間遠舉安知鴻鵠志而能坐脱與立亡
依彼金容及香火屹然而化不震動如以木石鐫刻成
非諸菩薩威神力孰能現此希竒事我觀三界諸衆生
惟人實具大智慧妄想顛倒造諸業失身淪入横生中
重為毛羣輕羽族破碎一切諸蠕動雖云妙覺不銷亡
無那沉迷益玄遠菩薩慈悲哀憫故化身與彼為導師
緣終寂滅顯示人使知佛性無有二佛子若有瞻禮者
願言悉發敬信心勇猛精進趣菩薩皆具如是菩薩行
繡觀音贊
觀音妙智力無刹不現身出自鍼縷間神通亦如是光
華五采備成此六銖衣雲髻冰雪衣寶冠瓔珞飾莊嚴
行道相步步妙蓮花慈眼視衆生睟然見于色願言瞻
敬者㢠顧逍遥人繫縛本來無何往非自在
天王院新塑釋迦像金色珠贊
宣和庚子之秋沙陽天王院命工創造釋迦牟尼大覺
金僊之像邑之士女童稚出力施財運致土木不約而
會既勤樸斵塗墍之功而采飾未施相好未具有以工
之所摹畫為未然者將毁其像而改造之始建是議而
像出異物色如黃金顆如真珠徧滿佛身及蓮華座如
水布沙如蠶種子璀璨熠爚光奪人目士女童稚瞻禮
讃歎隨意取之取已復生不可勝計于是曩之建議者
悔罪懴非財施益盛緣事遂集客以其故語予往觀信
然亦得數百粒以歸予雖不能知其果為何物然竊思
諸佛顯示神變化導有情不可測量方其入大湼槃現
舍利子諸天及人建窣堵波種種供養以作佛事與此
像設現金色珠攝伏不信增上慢者其理一也惟舍利
子體極堅固鍛鍊焚燒所不能壊而此珠虛脆不實力
可破碎為不同耳盖舍利子者報身之所成而此珠即
土木假合而化故不得不異也知諸佛法如幻如夢如
像如響如光影如空華如尋香城如變化事則彼報身
與此土木之所假合彼舍利子堅固不壊與此珠之虚
脆不實亦無差别惟達諸法空者可以語此梁谿居士
欲重宣此義以偈贊曰
稽首釋迦文善逝天人師緣終示寂滅無量舍利子悉
建窣堵波天人共瞻禮像法住世間化導諸有情亦示
大神變攝伏不信者璀璨真金色清淨妙寶珠即彼土
木中現此希竒事有來瞻禮者隨取即與之既與出愈
多不可為量數當觀舍利子及此金色珠堅固與虚脆
無異無差别佛子具智慧悉發敬信心勇猛勿復疑歸
依無上道
綵塔贊
沙陽陳氏女以五色絲縷結成綵塔施栖雲璨上人璨
以示梁谿居士居士以偈贊曰
釋迦佛說妙蓮華從地湧出七寶塔欄楯幡幢及龕室
寶玲瓔珞震妙音四面皆出旃檀香散天妙華以供養
佛以右指開塔戶出大音聲却關鑰多寶如來示全身
讃歎說法分半座惟二如來共一塔至今此會尚儼然
何人建立窣堵波種種嚴飾悉具足綵縷縈結尺寸間
高廣五百由旬等當知一念周圓時勝妙功德已成就
若能瞻禮復回觀人人具此如來體至心持誦法華經
彈指真塔當出現
富鄭公畫像贊
契丹自澶淵之役通好守約不復盗邊至慶歴間以我
方用師西鄙且厭兵因聚重兵境上遣使來聘欲求關
南故地中外震懼是時富公奉命報聘既見其主為陳
通好則人主專其利而臣下無所獲用兵則利歸臣下
而人主任其禍彼主感悟因許增歲幣而契丹平北方
至今無事其後河朔大水民流京東公時知青州兼京
東東路安撫使擇所部豐稔者五州勸民出粟益以官
廪以賑濟之得公私廬舍十餘萬區散處其人凡活五
十餘萬衆立法簡便天下至今傳以為法惟公以制科
中第歴諫官侍從至相仁宗皇帝危言直節以道進退
勲業甚茂然功在社稷德在生民此二事為最予嘗讀
公諫垣集奉使錄慨然想見其風采及來沙陽見公繪
像于羅疇老家命工傳寫且為之贊庶幾日瞻儀刑以
慰慕仰之心焉其辭曰
天下達德惟仁智勇合之成體散之致用巖巖富公備
此三德直道不回以相王國其智伊何見于使虜敷陳
利害以悟其主歡盟至今莫敢予侮其仁伊何見于救
災饑民如雲襁負以偕法簡惠周垂訓將來何以行兹
斷以勇克衆人所懼公獨不惑奪虜之氣厲色折之賑
民之饑誠意活之我生後公今覿厥象丹青載傳朝夕
是仰
如如軒贊
華屋千楹貪夫所娱一念休歇袤丈有餘是軒廓然含
容太虚森羅萬象體自如如道人何為於焉宴居動静
語默隨時捲舒盖將即此以善已而又以示其徒者歟
梁谿集卷一百四十
