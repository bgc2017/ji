梁谿集卷六十一宋李綱撰
表劄奏議二十三
乞於河北西路置招撫司河東路置經制司劄
子
乞募兵劄子乞括買馬劄子
乞於沿河沿江沿淮置帥府要郡劄子
乞於河北西路置招撫司河東路置經制司劄子
臣竊以河北河東兩路國家之翰蔽也唐杜牧謂河北
視天下猶珠璣也天下視河北猶四支也珠璣苟無豈
不活身四支旣去吾不知其為人故王者不得不王覇
者不得不霸猾賊得之足以致天下不安其地勢風俗
使然也而河東實為天下之脊介於河北陜西之間其
地險固其民堅忍其俗節儉其兵勁悍祖宗得天下削
平僭亂罔不臣服惟河東最後再駕而後得之其難如
此而靖康之初金人犯闕以孤軍入重地我之守禦固
而援師集其勢不難於和宰相失策欲脱一時之禍而
不為久長之計凡所邀求一切許之遂割三鎮而河北
河東之地幾去其半及賊兵退三鎮兵民為朝廷固守
中山真定及沿邊諸郡旣已保全而賊盡力以圍太原
不肯捨去朝廷遣使以兵民之意及保全陵寢之故願
輸租税以易疆土金人且許且攻幾年而太原陷猶信
譎詐以講和不為備預之策至其渡河再薄都城遂盡
割兩路以與之畫河以為界遣執政侍從郎官數十輩
分詣交割皆為兩路之人所殺夫朝廷割地不足以塞
金人貪婪之欲而適足以失兩路士民之心使地割而
和可成宗社遂安猶之可也今乃假和議以款我旣破
京師挾二聖以北狩脅逼臣寮僭竊神器矣而議者猶
以割地為然此何理哉河北西路三帥府二十餘郡靖
康末所失者眞定懷衛濬一帥府三郡而巳其餘至今
皆堅守一路兵民有城郭者依城郭無城郭者依大河
山西自相結集多者數萬少者不下萬人各立首領以
相統率知名號者巳數十處日以蠟書號籲朝廷乞師
請援願為前驅因而招撫為吾之用數十萬衆不日可
致而金人留兵懷衛濬三郡以扼吾要津每郡不過三
千人其餘皆脅制吾民剪髮易衣以疑我耳大兵臨之
遣間要約必有應者則三郡不旬月間可復也三郡既
復則真定可圖而中山之圍可觧河北復為我有矣然
後第功行封以河外郡縣悉議封建使自為守朝廷量
力以助之則藩籬固而中原寕此今日之要策也河東
之勢亦然但所失州郡視河北為多然所以處之之策
亦無以過於此者臣愚欲乞於河北西路置招撫司河
東路置經制司擇文武臣寮中有材略名望素為兩路
兵民信服者為之使副布宣朝廷德意以結其心信賞
必罰以作其氣訓練習服以教之戰量補名目以旌勸
其首領寬給錢糓以賑貸其乏絶辟置僚屬將佐乘機
應變一切許以便宜從事則兩路可以復全中興之功
指日可成必自此始猶捍水患於決溢之口則下流無
泛濫之虞禦盜賊於門墻之外則堂奥有安靖之勢理
之必至也倘捨此而不為則兩路之人且歸怨於朝廷
強壮狡獪者反為賊用將何以待之故臣以謂今日之
所當先務者無急於此惟睿斷不疑特從所乞天下不
勝幸甚
乞募兵劄子
臣竊以祖宗建國以兵為重熙豐盛時内外禁卒馬步
軍凡九十五萬人承平既久闕額三分之一失於招填
比年西鄙喪師江浙山東寇作繼之以燕山陷没所亡
失者又半重以靖康之變金人再犯都城諸路禁軍往
往潰散流為盜賊天下之兵所存者無幾矣朝廷以蠟
書召天下勤王之師皆募於田畝之間及游手浮浪之
人雖其數甚衆環繞畿甸不得毫髮之力而東南公私
財物為之一空大抵起一兵公私所費非五十緡不可
而沿路供給錢粮之費又倍於此是一兵率費百千而
起萬兵則所費百餘萬緡矣今秋期不遠理當揀擇留
之分屯沿河要害之地則所費不過日給錢糧而巳朝
廷初不校此應勤王之師已行放散披甲荷戟而歸者
項背相望於道路亦有纔至中途不待令而自返者不
知將來防秋於何所取兵而可也禁兵之數既已不多
而民兵又不可復起雖起之必無應者秋高馬肥虜騎
或復深入其何以支吾哉臣愚以謂濟今日一時之急
莫若取財於東南募兵於西北夫東南之財已竭矣而
臣以謂不得已猶有可取者當誘上戶物力有餘之家
出財以助募兵朝廷量多寡以名目酬之民知國家有
兵而後家室可保則亦不以為厲已也國家歲漕東南
財榖以為上供又𣙜茶鹽之利以實中都蓋以飬兵且
給六宫百官之費待祭祀賓客之用供玩好宴遊之奉
今六宫百官之費祭祀賓客之用省矣而陛下節儉無
玩好宴遊之娛故凡上供財糓茶鹽之利除經費外一
切裁損專以飬兵則亦無不足之患臣願下募民出財
之令且降旨委官措置於京東京西陜西河北募兵優
立例物之數創為軍號團結訓練一切以新法施行分
隸將佐逐處屯泊以時教閱比之起東南勤王之兵其
利害不同者有三東南之人柔弱不耐勞苦一也不服
水土類多疾病死亡二也屯駐稍久則有思歸之心往
往逃亡潰散三也而募西北之人以為兵則無三者之
患團結訓練積以歲月皆為精兵與夫起烏合之衆暫
聚復散豈不相遠哉今河北河東京東西為金人所擾
民不能歸業者甚衆而陜西素號産兵之地願及時遣
使於數路募兵於合屯駐路分建置營房更番以衛行
在以鎮四方以備征討此時不可失也伏望聖慈特賜
詳酌施行
擬募新軍號
驍勝軍壮捷軍忠勇軍義成軍
龍武軍虎威軍折衝軍果毅軍
定難軍靜邊軍
欲陜西路委錢蓋河北路委張所各募伍萬人京西路
委謝貺京東路委程弼孺各募二萬五千人每二千五
百人為一軍其招填等仗例物月給錢糧並依上禁軍
法團結訓練並依新軍法每招填及一軍就本路選差
有材武大小使臣充統制官部隊將量給盤纏錢管押
起發赴行在聽候指揮於合屯泊去處駐劄其不及等
仗人聽充本路帥府要郡募兵及廂軍餘依新降募兵
指揮施行
乞括買馬劄子
臣竊以馬之於軍旅其用大矣而馬政之不修未有如
近年者自監牧之法廢而為給地牧馬州縣行文具以
塞責民間飬羸瘠以充數而茶馬司惟以博易珠玉為
事無良馬焉燕山陷没北邊之馬又皆為金人所得夫
金人專以鐡騎取勝而中國之馬耗亡如此何以禦之
臣頃在密院嘗獻言請括買天下之馬及許客人結攬
陜西綱馬赴京師其說謂凡飬馬者必是上戶及吏人
醫官僧道之流立三等價下州縣括買之未為厲民而
旬月之間數萬之馬可具足以濟一時之乏又陜西綱
馬管押至京餽飬不時死損過半令客人結攬則逹者
必多又請復監牧之制而朝廷許令相視監牧結攬綱
馬如所言獨不行括買之令靖康末金人既破京城首
下令取馬違者族誅凡得馬餘萬疋而京師之馬為之
一空是吾所有者不能用之而反以資敵得不為失計
乎今行在之馬不滿五千可以披帶者無幾權時之宜
以奮張軍容非括買不可宜先下令非品官將校不許
乘馬然後詔州縣籍有馬者以三等價取之嚴隐寄之
法重搔擾之禁奉行有緒稍激勸之則數萬之馬尚可
得也又命陜西四川茶馬司益市馬而廣西鄰特磨道
亦有可市者募客人結攬送納以給諸軍及分給沿河
江淮間帥府要郡然後舉行祖宗監牧之制擇官委之
待以歲月則馬不患乎不蕃庶可以足軍旅之用
乞於沿河沿江沿淮置帥府要郡劄子
臣竊以唐有天下貞觀開元間號為治平無事者以外
有方鎮之兵捍禦邊陲内有府衛之兵臨御方鎮表裏
相制國勢以安其後府兵之法壞邊兵之勢強乃有天寶
安史之亂然卒戡定之者方鎮力也代宗避吐蕃之寇
而幸陜德宗避朱泚之變而幸奉天亦資方鎮之兵以
復國然行姑息之政威柄下移強藩悍臣浸成䟦扈此
非方鎮之罪措置失策之過也祖宗監唐末之弊削方
鎮之權惟沿邊帥司屯宿重兵委以軍旅之事腹内會
府雖有帥號其權甚輕自餘列郡守臣悉委文吏不與
軍政以處承平治安無事之時可也今玁狁内侵壊吾
邊防以擾腹心之地盗賊乘時蜂起蟻結而州郡猶以
承平之制臨之安能捍患禦侮鎮撫之哉故唐方鎮之
弊尾大不掉而今日州郡之弊手足不足以捍頭目
理勢然也救其弊而振起之莫若取方鎮之制用其所
長去其所短擇人而任之使大小相比遠近相維以蕃
王室則中國之勢尊矣臣愚欲乞於沿河沿江沿淮置
帥府要郡次要郡帥府帶安撫使節制一路即唐節度
使之兵也要郡帶兵馬鈐轄次要郡帶兵馬都監以佐
帥府即唐觀察防禦團練之兵也朝廷減上供金穀使
之飬兵寬法制而假之權將佐僚屬聽其辟置平居責
以訓練閱習卒然有盗賊之變即帥府量事起兵統率
以行與鄰路約為應援會合有功者增秩進職而不移
其任如此數年上下安習即州郡之兵可用矣如蒙聖
慈俯從所請乞降旨三省樞密院條具合行事件取旨
施行
擬帥府要郡次要郡
河北東路
帥府(大名府)(横海軍)
要郡(開德府)(棣州)
次要郡(濱州)(永静軍)
京東東路
帥府(青州)(徐州)
要郡(襲慶府萊州)(登州密州)
次要郡(沂州維州)(淄州)
京東两路
帥府(東平府)(應天府)
要郡(濟南府濮州)(興仁府)
次要郡(濟州)(單州)
京西北路
帥府(河南府)(順昌府)
要郡(河陽府蔡州)(穎昌府汝州)(陳州)
京西南路
帥府(鄧州)(襄陽府)
要郡(唐州)(隨州)
次要郡(金州商州)(均州)
永興軍路
帥府(永興軍)
要郡(陜府華州)(虢州)
次要郡(同州)(耀州)
淮南東路
帥府(揚州)
要郡(宿州)(楚州)
次要郡(泗州海州)(眞州和州)
淮南西路
帥府(廬州)
要郡(夀春府)(亳州)
次要郡(舒州黃州)(濠州光州)(蘄州)
江南東路
帥府(江寕府)
要郡(宣州)(江州)
次要郡(饒州池州)(信州府太平)
江南西路
帥府(洪州)
要郡(處州)(袁州)
次要郡(吉州)(撫州)
荆湖南路
帥府(潭州)
要郡(衡州)
次要郡(永州)(道州)
荆湖北路
帥府(荆南府)
要郡(鼎州鄂州)(德安府)
次要郡(灃州復州)(缶州)
两浙西路
帥府(杭州)
要郡(鎮江府湖州)(平江府常州)
次要郡(秀州)(衢州)
两浙東路
帥府(越州)
要郡(婺州)(明州)
次要郡(温州台州)(處州)
梁谿集卷六十一
