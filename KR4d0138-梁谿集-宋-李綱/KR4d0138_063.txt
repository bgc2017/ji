梁谿集卷六十三宋李綱撰
表劄奏議二十五
議廵幸第一劄子
議廵幸第二劄子
乞減上供之數留州縣飬兵禁加耗以寬民力
劄子
乞修茶鹽之法以三分之一與州縣劄子
乞剗刷官田倣弓箭刀弩手法給地飬兵劄子
乞籍陜西保甲京東西弓箭社免支移折變團
結教閱劄子
論君子小人劄子
議廵幸第一劄子
臣以愚陋誤蒙聖恩擢任宰相初對之日嘗以廵幸之
議冒凟天聪其意以為京師初經殘破之後理難固守
然車駕不可不一到以慰天下之心然後鑾輿順動法
古廵狩之理以行四方西則關中南則襄陽東則建康
以天下形勝之勢觀之關中為上襄陽次之建康為下
伏蒙睿慈特採其議巳降指揮京師催促修城祗備謁
款宗廟而永興襄陽建康皆令葺治宫室以俟翠華之
幸臣累留身奏事論及天下利害安危所係之大者未
嘗不以此為言嘗蒙宣諭但欲先迎奉元祐太后及遷
六宫如建康并禁衞家屬願遷徙者亦盡遣南去而車
駕獨留中原選將屯兵以衞行在雖關中可往雖金人
可戰臣竊仰陛下英睿果斷如此雖古創業中興之主
如漢之高祖光武唐之太宗不是過也昨日忽被手詔
宣諭京師未可往而欲為大王避狄之計廵幸東南擇
形勝之便利遠水火之焚溺來春還闕聚糧屯兵為守
禦攻討之計令臣條具合措置事務以聞臣伏讀愕然
未喻聖意不知天慮與前不同果以為當如此耶將左
右大臣密獻此說姑從其策耶如天慮果以為當如此
臣竊以為未然而左右大臣密獻此說則臣竊歎其未
嘗深思遠慮姑欲脱一時之患而不知禍難之在後也
夫京師宗廟所在陛下即位之初禮當一到徒以城池
之修未備而防秋之期巳廹勢有未可往者臣固不敢
力争至於廵幸東南以避狄則臣不知車駕果將安之
耶若欲出於下策遂往建康則臣恐天下之勢傾而中
原不復為我有矣請為陛下試詳言之夫陜西者中國
勁兵健馬之區也河北河東者中國之屏蔽也京畿及
東西者中國之腹心也江淮荆湖閩浙川廣者中國之
支𣲖也今與隣國争屏蔽之地不能保腹心以號召勁
兵健馬與之馳逐而欲自竄於支𣲖之鄉臣恐天下之
勢偏而不舉敵騎深入號令不行州郡莫相救援皆將
碎於賊手如以精兵驚擾京東控制淮楚陛下雖欲還
闕不可得矣况欲屯兵聚糧議攻守計以迎二聖哉王
命不通盗賊蠭起殺害官吏屠陷城邑如今之河北兵
民不待金人然後為害自江以南皆當搖動不知獻策
之臣果能保其必守乎夫江之廣不如河江之險不如
河江之湍激不如河金人渡河猶不禦江豈可恃而南
人之輕脆非北人之比賊至則潰南方之城壁非北方
比賊攻則破陛下必以幸建康為安臣愚且以為過矣
夫利在耳目之前患在一世之後中智以上乃能知之
今欲乘舟順流而東其安便比於鞍馬之間何啻相百
遠幸江湖之濱其間適比於兵革之際何啻相萬然偷
取一時安適而忘禍患之在後獻說者如此臣愚竊以
為不思之甚矣為今之計縱未能行上策以趨關中莫
若取其次策以適襄鄧襄陽近為李孝忠所據雖巳潰
散恐或殘毁惟鄧為可以備車駕之時廵夫鄧者古之
南陽光武之所興也西鄰關陜可以召兵北近京畿可
以遣援南通巴蜀可取貨財東逹江淮可運糓粟有高
山峻嶺可以控扼有廣土寬城可屯重兵民風號為淳
固盗賊未嘗侵犯此誠天設以待陛下之臨幸事之機
會不可失也願召守臣增修城池漕臣儲峙糧草朝廷
給降錢帛廣行應副專遣使者以督其事將來秋高六
飛啟行由陳蔡唐以趨南陽不過半月可逹天下之士
知陛下之不忍棄中原也河北河東之民知陛下之不
遠徙也天下郡縣知陛下之處中以臨四方也皆當心
服而無觧體之患是一幸南陽則三者皆得一幸建康
則三者皆失利害安危之幾在此一舉陛下何憚而不
行也臣愚伏望聖慈斷自淵衷從臣之言勿是先入之
說天下不勝幸甚
議廵幸第二劄子
臣已具劄子論車駕廵幸京師城壁未可保守修葺未
備當權時之宜駐蹕南陽據天下之中以號令四方不
宜東幸建康棄置中原以失天下之心伏蒙聖慈令與
執政同議然前䟽未盡區區之意敢昧死再陳之臣聞
自昔人主當草昧艱難之時或與英雄角逐或為強大
所侵皆據地利而莫肯先退盡人力而莫肯先屈夫勝
天下者必以勢而據地利莫肯先退者勢也盖天下者
必以氣而盡人事莫肯先屈者氣也漢高祖與項羽戰
於滎陽成臯間相持累年高祖雖屢敗不肯退尺寸之
地既割鴻溝羽引而東遂有垓下之亡曹操與袁紹戰
於官渡操雖兵弱糧乏不肯觧去旣焚紹輜重紹引而
歸遂喪河北由此觀之與勍敵爭勝負豈可不據天下
之勢而先自退哉唐之初突厥頡利以數萬騎飲馬渭
水去長安纔數十里太宗以七騎臨渭上與語以大義
折之旣而王師大集旌旗戈甲光彩精明頡利震怖遂
以請和本朝景德中契丹以數十萬寇澶淵眞宗渡河
親征射殺所謂統軍撻攬者虜主惶懼遂亦請和而去
兩朝盟好凡百餘年由此觀之為強大所侵豈可不作
天下之氣而先自屈哉今金人雖號為勍敵其實皆中
國失策飬之使然考其兵之強盛豈能過項籍袁紹其
敢深入豈能過頡利契丹而吾方其未至之時已相與
震怖委棄中原而自竄於江湖之間旣失天下之勢又
索天下之氣不知敵騎果復渡河攻圍我城邑屠戮我
人民以精兵控扼淮泗而王命為之不通盗賊蠭起所
在竊發跨州連邑自相建置將何以待之且今之所恃
者兵也陛下每欲聚西北之兵十餘萬日加訓練以待
親征睿謀壮矣旣適建康不知此兵將何所用夫建康
水鄉其土卑濕其食魚稻非西北之兵所利不産粟麥
稗草土氣多熱非西北之馬所便往年方臘起於江浙
朝廷遣西兵討之疾病物故者三之二而馬之存者無
幾由此觀之欲聚西北之兵而適建康猶資章甫而適
越也惟南陽可為令冬駐蹕之計頼天之休陛下聖德
所感河北河東兩路兵民戴宋之心借使賊敢深入邀
截掩擊中國得一勝則天下之勢壮而氣振矣然後降
親征之詔率天下之師問罪以迎二聖之鑾輿决有轉
危為安撥亂反正之理在陛下自強不息力行之而已
臣備位宰相不惟仰荷特逹之知思自竭盡以報萬一
天下之責交歸謀慮一有不當無以塞之伏望聖慈斷
自淵衷察臣孤忠勿為羣議所惑天下不勝幸甚
乞減上供之數留州縣飬兵禁加耗以寬民力劄
子
臣伏以祖宗取於民者有常制供於國者有常數州縣
寬裕民力豐饒而國用足崇寧大觀以來興造既多用
度浸廣於是設法以取之鹽鈔茶引類多抑配和買均
糴無錢可敷至於宣和之間有應奉需索之煩有燕山
免夫之役物力大屈人心驚疑如居風濤洶洶靡定靖
康之初降寬大之詔將與民休息而兵革未巳調發方
興州縣官吏不克奉行徒有虚文初無實惠民之憔悴
幾不聊生今日國勢人心比之靖康之初又不相侔自
非無名之斂一切罷去與民更始則失業不聊生之民
皆將聚而為盜賊天下之勢離矣夫自崇觀以來增上
供之數而一路州縣又有飬兵給官吏祿廪之費用度
百出何自得之於是常賦之外加數以取於民如江東
西湖南北有至於納加耗米四石僅能了常賦米一石
者猾胥黠吏又因緣為姦欲民力之不困何可得也登
寳位赦書已令勘會上供增數蠲減宜於元額以十分
之三留本路飬兵及官吏禄廪之費受納常賦依法加
耗外不得輒取犯者重寘於法則民被實惠而有更生
之望矣國家前此屯兵於畿甸故歲漕東南金糓以實
中都今京畿屯兵無往日之數而帥府要郡飬兵之制
興則随時增減以足國用以寬民力不可緩也自餘不
急之貢及年例抛買無用之物皆宜蠲减茶鹽不得抑
配糴買先給價錢如此然後可以為政夫民猶魚也財
猶水也魚恃水以生民恃財以飬水日汲而至於涸則
魚亡財日取而至於匱則民散故善飬魚者蓄之於陂
池深渺之間善飬民者臨之以寬厚簡易之政審能行
此則足以得民心得民心斯得天心矣如合聖意乞降
旨三省措置條具施行
乞修茶鹽之法以三分之一與州縣劄子
臣聞摘山煑海者天下之利源而國家經費所頼以給
足也祖宗之時茶鹽之利在州縣則州縣豐饒崇觀以
來茶鹽之利在朝廷則朝廷富實其後悉歸於御府以
為玩好宴遊錫予之物則天下利源竭矣今國勢搶攘
如此州縣匱乏尤甚而兵革未息寇難方多有犒師飬
兵修繕戎器之費頼此幹運以濟艱危其勢固未能盡
捐以與州縣然須惇尚儉素因陋就簡内之掖廷用度
甚尠外之官吏廩禄裁减亦微凡前日無名之費不急
之務一切無有則亦不必盡蓄之中都為今日之計莫
若損益其法以通商賈凡茶鹽之利以三分之一與州
縣既足以紓州縣之急又足以給朝廷之用則内外兼
濟輕重惟均天下之政事可舉矣夫王室根本也州縣
枝葉也王室腹心也州縣四支也槁澤肥瘠通為一體
然後可為况艱難之際實頼州縣協濟國事州縣不足
重困吾民此法之所以不可不變通也如合聖意乞降
旨中書省措置施行
乞剗刷官田倣弓箭刀弩手法給地飬兵劄子
臣聞以不教民戰是謂棄之未嘗素教而以之戰是棄
民也古者兵民不分無事則為鄉遂之民有事則為軍
旅之士三時務農一時講武少習長安皆為精兵有所
不出出無不勝矣唐設府衛之兵頗倣古制無飬兵之
費而有用衆之實此良法也後世兵民既分不可復合
惟陜西沿邊弓箭手及近置湖南刀弩手猶有古之遺
意其法給田百畝使家出一人為兵自備器甲之屬官
為收掌有事則給之而飬馬者又别給田五十畝私自
習學武藝而官以時按閱其有力者雖一人係籍置私
名數人以相挾輔故弓箭手雄於西邊捍禦夏人多頼
其力而刀弩手之法頗與之相類亦能鎮服蠻獠不敢
妄動令東南官田最多如所謂戶絶田逃亡田天荒田
屯田之類皆是莫若一切令剗刷用弓箭刀弩手法參
酌中制募民為義勇軍給地與之州郡籍其名數依新
軍團結以時教閱則十數萬衆不勞力而可具假以歲
月皆精兵也又皆土著無逃亡潰散之患最策之得者
如合聖意乞降旨三省措置施行
乞籍陜西保甲京東西弓箭社免支移折變團結
教閱劄子
臣竊以祖宗籍陜西河北河東之民以為保甲河北五
十餘萬河東二十餘萬而陜西之數不下河北命提舉
官摠之以時教閱盖有意寓兵於農也十餘年來降指
揮以免教閱其法遂廢而保甲不知兵徒有其名而已
靖康間臣嘗建議乞專遣使團結訓練加詳於舊與其
召兵他路不若因此用之為得策而朝廷不以為然今
河東河北之地旣為金人之所踐蹂豪傑強壮多依山
寨以相保聚朝廷巳置招撫經制司以撫循經略之矣
獨陜西保甲名數尚存可行措置然陜西之民素困於
支移折變宜一切蠲免而係保甲之籍者依新法團結
以二千五百人為一軍差正副統制官搃之以時訓練
有事藝精者補以名目擢充部隊將之類則數十萬兵
不日可具西可以捍夏戎北可以禦金人非小補也京
東西有弓箭社亦皆可倣此推行如合聖意乞降旨三
省措置
論君子小人劄子
臣昨日奏事論及人主之職在知人雖堯舜猶以為難
誠能别白邪正使君子小人不至於混淆然後天下可
為伏蒙宣諭知人亦非難事但考其素行則知之竊仰
聖訓誠得知人之要然臣竊謂國家艱難之際圖回事
業雖材智兼用然帷幄腹心非君子不可何哉君子愛
君而不謀身憂國而不謀家以公忘私以義忘利而小
人則反此自昔人主信小人而任之其國未嘗不至於
危亡夫小人豈不欲安存而惡危亡哉然使之謀人之
國必至於此者以其無遠見而操術然也彼方以謀家
保身營利趨私為得計於國事恬不加恤非不加恤也
以為必不至於危亡而不知恤也唐天寳末楊國忠旣
激安禄山叛以信其言又促哥舒翰出兵潼關恐其不
利於已動為身謀不顧社禝計及遭陳元禮之變刃加
於頸而後知盖亦晩矣是其所以求全者乃所以自族
也范祖禹有言大避害就利者小人之常也利於己而
不利於人則為之害於國而不害於家則為之自以為
得計矣而既害於國則亦害於家不利於人則亦不利
於已是以自古小人之敗必至於家國俱亡而後已此
聖人所以戒小人之勿用也然而為人主者曷嘗不欲
用君子而退小人哉卒之君子多不能安其身於朝廷
而小人嘗得志者君子行道直自信篤去就輕好惡正
故也行道直則不能阿諛以取容自信篤則不能過防
以遠害去就輕則不為爵禄之所累好惡正則不為奸
邪之所喜自非人主明足以察誠足以任則君子雖欲
有為於當世不可得也齊小白之任管仲信而弗疑此
所以成霸業故曰有人而弗能知害霸也知而弗能用
害霸也用而弗能信害霸也信而以小人參之害霸也
霸猶如此况欲圖天下之事業以起中興之功哉陛下
既得知人之要矣更願致察於君子小人之間天下不
勝幸甚
梁谿集卷六十三
