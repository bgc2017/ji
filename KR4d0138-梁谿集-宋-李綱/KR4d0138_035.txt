梁谿集卷三十五宋李綱撰
擬制詔一
制二十一首
宰相除三少
極處中曰紫微之垣莫親於輔相斗戴六曰文昌之府
實本於政機眷予忠藎之臣茂膺考詢之典誕宣顯册
敷告明庭具官某直諒而粹夷温恭而博達學足以謀
王體而斷國論材足以亮邦采而熙天功頃被眷知擢
陪機務履一德而不爽告辰猷而允臧民具爾瞻宜輔
台德屬兹衮職之闕延登揆路之華進秉鈞衡正位槐
鼎朕方憲天以臨八極體道以照百官仰贊三光之明
俯遂萬物之理資爾燮調之助成予化育之功希冕篆
車陟崇資於亞保金印紫綬膺峻任於元台申衍爰田
倍敦真食式昭物采併示龍光於戲帝舜選於衆而舉
臯陶實惟股肱元首之一體商宗審厥象而得傅說有
若酒醴和羹之相須立非常之事必頼非常之才建無
窮之基則有無窮之聞往佑乃辟永孚於休可特授少
保太宰
宰相除三公
代天理物夙隆揆路之勲論道經邦宜補衮職之闕眷
予碩輔為國藎臣泰山巖巖久副萬邦之望赤舄几几
往登三事之崇播告路朝誕敷顯册具官某裕和而肅
乂敦厚而高明智周萬務之微學洞六經之藴蚤以令
聞揚于禁塗臣作朕股肱擢預經綸之政帝賚予良弼
遂膺考詢之求勱相國家敉寕方夏燮諧四氣之序参
聽百官之成當軸處中材足以運動樞極贊元經體道
足以和同天人禮樂興於百年聲教訖于四海俾予從
欲以治時乃佐王之休疇其勲庸宜有褒寵備三公之
典册爰隆帝傅之聯秉上帝之鈞衡遂正真相之任衍
戶租而倍食錫國邑以䟽封併昭物采之多用侈台符
之峻於戲塩梅正味久調制於鼎司衮繡命章往参華
於槐位式是百辟毗予一人益敦燮理之功期底盈成
之業無替朕命永孚於休可特授太傅
觀文殿大學士中太一宫使除少保太宰
論相宅百揆以亮采而惠疇建官曰三孤俾二公而弘
化眷予舊弼為時宗臣宜還官於台司以大熙於邦政
式涓糓旦播告路朝具官某敦大而直方醇深而簡重
學博而守之以約該經術之淵源智周而用無不宜適
事功之機會蚤膺眷遇緜歷清華擢陪國鈞實輔台德
贊元經體道足以和同天人當軸處中材足以運動樞
極中辭幾務之要退即燕休之安佩玉長裾聯清班於
秘殿珍臺間館領膚使於殊庭遽閱歲時休有譽處盍
來歸於揆路以寅亮於天功參華亞保之聯進任中臺
之長倍敦井賦申衍戶租式昭體貌之隆庸示寵光之
茂於戲丞相之於漢盖將附百姓而撫四夷冢宰之于
周所以統百官而均四海仰穆上天之縡下厚蒸民之
生朕方圖任於舊人爾其永弼於彛憲式是百辟撫此
萬邦往既厥心同底于道可
觀文殿大學士中太一宫使除少保左輔
朕駿惠先猷肇修官制允釐輔弼之任是正公孤之稱
祗若新書以大熙於邦采登延舊德宜還總於台司涓
選剛辰誕楊休命具官某器涵莊重德禀粹和學通今
古之淵源識際天人之精祲蚤持從橐有獻納論思之
忠擢預政機得贊襄勵翼之體遂膺夢卜之舉進秉鈞
衡之權相業維優師論參穆中辭幾務之要退即燕休
之安兼秘殿之隆名領殊庭之膚使年德彌劭聞望益
休盍還揆道之官茂底格天之業篆車希冕秩陞亞保
之崇青𤨏黃扉職峻東臺之長倍敦井賦申衍戶租式
昭體貌之隆庸示寵光之渥於戲用人惟已朕方圖任
於元勲以道事君爾其承弼於厥辟渙號聿資於審覈
非彜允頼於糾繩毗予一人式是百辟無替朕命往其
欽哉
觀文殿大學士中太一宫除節度使
曳裾鳴玉入聯舊弼之班推轂授師出總元戎之政列
職雖異倚任惟均眷予心膂之臣克備爪牙之寄誕揚
渙號播告大廷具官某莊肅而裕和體大而明允學際
天人之藴材兼文武之資自結眷知寖階華近雍容從
橐有獻納論思之忠密勿政機得贊襄勵翼之體中辭
鈞軸之要退即祠宫之安裴度在朝卓爾股肱之舊方
叔克壯凛然將帥之風輟祕殿之華資付齋旄之重柄
蔽自朕志穆于師言淑旂綏章備多儀於大將珍臺間
館仍膚使於殊庭衍食戶租倍敦井賦式昭物采庸示
寵光於戲吉甫之憲萬邦實兼該於文武仲山之式百
辟不吐茹於剛柔朕方宣明道德仁義之威爾其鞏固
藩垣屛翰之勢對揚休命益茂壯猷
彰信軍承宣使除武寧軍節度使
推轂授師總將權於閫外出竒應變制敵命於彀中參
稽勲烈之崇宜懋褒嘉之典我有明命揚于大廷具官
某沈鷙好謀直剛不撓少有四方之志出逢千載之辰
暢漠北之威名厲山西之勁氣敦詩說禮有古將帥之
風懷德畏威得吾士卒之用入宣勞于宿衛出著效於
干城疇咨鎮撫之材爰付邊陲之寄頼爾經略紓予顧
憂而能因勢乘機運籌制勝披堅執銳親居矢石之間
斬將搴旗躬致馘俘之獻日百里以闢國月三捷而奏
功大震天聲一清夷落是用旌其功伐畀以節旄領鎮
雄藩盡護諸將神旗豹尾備大將之威儀祕略龍韜新
元戎之紀律敦陪井賦申衍戶租併示恩榮式昭眷奬
於戲高爵厚祿朕不吝於報功禦侮折衝爾毋忘於敵愾
勉罄爪牙之力益隆屏翰之強祗服訓辭茂對光寵
節度使中太一宫使兼侍講移鎮除檢校三少開
府儀同三司
侍幄帷而處朝廷盖密資於獻納易節旄而兼將相式
寵報於勲勞眷予忠藎之臣茂舉褒嘉之典誕敷渙號
播告明庭具官某温厚而剛明粹夷而莊重擅儒宗之
碩學躬王佐之宏材頃被明揚擢司幾務謀王體而斷
國論備著猷為亮邦采而熙天工展盡底藴中辭政柄
之劇退即燕私之安大纛高牙備多儀於上將真祠間
館領膚使於殊庭日造治朝參陪講席閱時滋久登聞
彌休惟尊道樂義之無窮豈崇德報功之敢後陞華亞
傅易鎮雄藩鼎鉉公槐峻視巖廊之秩路車齋鉞益隆
方面之權衍食戶租敦加井賦併昭物采式示寵光於
戲文武兼資吉甫作周邦之憲將相並任裴度為唐臣
之宗顯膺體貌之崇茂著股肱之美往綏福履毋煩訓
辭
知樞密院除節度使醴泉觀使
右府本兵久策勲於宥密齋壇授鉞宜錫命于蕃宣眷
惟心膂之良克任爪牙之寄誕揚綸綍敷告縉綎具官
某敦厚而直方裕和而肅毅學貫古今之藴才兼文武
之資夙茂聲華踐揚要近擢由政轄進揔樞庭告辰猷
而具臧秉一德而不爽運籌帷幄折衝樽爼之間制勝
邊陲行師枕席之上日百里以闢國月三捷而奏功獨
任指蹤坐收成效方倚壯猷之略遽陳均逸之辭章屢
却而復來誠有加而無已疇其勲烈付以節旄大纛高
牙備多儀於上將真祠間館領膚使於殊庭雖暫即於
燕私初不離於王室敦陪井賦併示寵光於戲勱相我
家朕敢忘于舊德承弼厥辟爾無遂於遐心往綏夀祉
之多式副眷懷之渥
殿帥
漢置期門羽林之軍以夾輔宫省唐開折衝果毅之府
以鎮衛京師惟我本朝若稽前代宿重兵於輦轂列屯
戍于邦畿所以敉寕寰區拱翊宸極俾統貔貅之旅必
資心膂之良爰擇剛辰誕敷顯命具官某直方而不撓
勇鷙而好謀擅玉帳之威名禀金行之勁氣敦詩說禮
有古賢將之遺風懷德畏威得吾士卒之樂用自共武
服屢奏膚功折馘執俘敵愾禦侮執干戈以嚴社稷之衞
爾克著于勤勞聞鼓鼙則思將帥之臣朕敢忘于錄用
召自邊圉付以節旄典司宿衛之兵總領營屯之政入
則侍内朝之文陛出則扈屬車之清塵淑旂綏章壯元
戎之體貌路車齋鉞備上將之威儀申衍戶租敦陪井
賦式昭物采併示寵光於戲予王爪牙詩刺圻父之失
職克用常吉書美虎賁之得人爾其明紀律以訓齊師
徒辨次舍以肅清徼道式遏姦宄作固蕃垣得盡其心
俾士氣之增厲乃安斯寢致王心之載寕則予一人無
疆惟休而爾亦有無窮之聞
觀文殿學士諸路經略安撫使除節度使
學以即戎籌略必資於儒將齋而授鉞節制以寵於元
勲式隆方面之權克重藩垣之體我有渙號敷于大廷
具官某敦大而直方剛明而肅義識洞幾微之表材兼
文武之全蚤踐要途遂參機務謀王體而斷國論肩輔
弼之一心有常德以立武功藴將帥之遠略輟從廊廟
坐鎮邊陲緩帶輕裘蓋折衝於樽爼敦詩說禮豈專意
於韜鈐訓齊貔虎之師建築金湯之險日百里以闢國
月三捷以奏功奮揚天聲震疊夷落疇其勲績宜有褒
陞是用解祕殿之華資付齋旄之重寄高牙大纛備上
將之多儀渠門赤旂壯元戎之異數敦陪井賦衍食戶
租以隆閫外之威以廸師中之吉於戲有奔走禦侮朕
方極於倚毗無智名勇功爾宜務於持勝益勵猷為之
壯以綏福履之崇祗服茂恩無忘明訓
吏部尚書除節度使
入踐中臺之職實首六卿出分外閫之權盡護諸將惟
倚任之不異豈恩禮之或殊眷予心膂之臣克備爪牙
之寄誕敷顯命播告治朝具官某挺高明之資藴渾厚
之量文章典雅久居言語侍從之班問學深醇雅有獻
納論思之益頃由人望擢長天官銓衡有方風績彌劭
維藩垣之重任資文武之全材輟自近臣委以方面顧
邊圉之方棘豈頗牧之可留推轂授師克壯元戎之勢
擁麾乘塞式寬西顧之憂宣國威靈頼爾經略即佇膚
公之奏以嚴武服之共申衍戶租敦陪井賦式昭物采
併示寵光於戲郤縠之將中軍是為說禮敦詩之帥亞
夫之屯細柳詎同棘門覇上之師惟恩信足以得士卒
之心惟威懷足以制羌戎之命往服朕訓永觀厥成
彰化軍節度使熙河路經略安撫使除檢校少保
雄威軍節度使
擁齋旄而乘塞克隆元帥之勲易邊鎮以旌能仍峻貳
公之秩眷時宿將茂舉徽章播告路朝亶孚師聽具官
某剛毅不撓沈鷙有謀擅虎帳之威名禀金行之勁氣
夙備爪牙之任出宣屏翰之風建安定之節旄盡護諸
將當臨洮之方面統御列城頼爾撫綏紓予憂顧而能
料敵制勝禦侮折衝運籌帷幄之中玩寇掌股之上宣
明威信叛則討而服則懷訓齊甲兵戰必勝而攻必取
屢致馘俘之獻日增壘堞之修聲名隠然勲績茂矣宜
換秦川之節俾參亞保之聯豹尾鸞旂備威儀於大將
篆車希冕視服命於三孤申錫爰田敦陪真食併示龍
光之寵益崇帥閫之權於戲聽鼔鼙則思將帥之臣朕
敢忘於丕績執干戈以嚴社稷之衛爾無替于前勞益
勵壯猷以永終譽
節度使殿前都指揮使除檢校少保移鎮充鄜延
路經略安撫使
提七萃之旅入則拱衞於巖除建六纛之威出則撫臨
於邊徼克備爪牙之寄聿資心膂之臣視秩台司增嚴
帥閫我有明命揚于大庭具官某偉量沈雄英資果毅
蚤膺勇爵備歴戎行懷干城禦侮之材著斬將搴旗之
績疇其勲烈付以節旄擢帥殿廬肅軍容於壁壘摠監
虎士嚴禁衛於鈎陳忠義自將謹密不出得吾士卒之
樂用有古將帥之遺風蠢彼夏戎干我王略顧邊圉之
方棘豈頗牧之可留勉為朕行用錫爾祉鎮高奴之重
地坐制黠羌易安定之雄藩盡護諸將篆車希冕視服
命於三孤齋鉞琱戈備威儀於元帥敦陪井賦申衍戶
租併隆體貌之私益壯藩垣之勢於戲中西域而立幕
府定遠振玉關之名整六師以討先零營平上金城之
略顧王者之師有征而無戰惟良將之策不戰而屈人
往益勵於壯猷庶永觀于成績
觀文殿學士除節度使知大名府兼北京留守
擁齋旄於外閫式隆將帥之權分符竹於留都克壯藩
垣之勢眷予舊德為世宗臣方資保釐之功宜茂褒崇
之典誕敷渙號播告治朝具官某敦静而剛方温恭而
博達富淵源之碩學藴經綸之偉材屢陪國鈞實亮邦
采履一德而不爽告辰猷而具臧中辭幾務之繁祈即
燕休之逸冠隆名於祕殿領膚使於殊庭遽閱歲時休
有譽處顧陪京之闕守非元老而奚居勉為朕行用錫
爾祉元戎峻秩建南國之節旄全魏雄藩付北門之筦
鑰宣威稜於六纛摠節制於列城阜成兆民盡護諸將
頼爾鎮撫紓予顧憂敦陪邑戶之多併示寵光之渥於
戲申伯之聞四國實總藩宣吉甫之憲萬邦兼資文武
固封圻以衛王室守典常以承天休往既厥心無替朕
命
戚里承宣使除節度使
爵禄以馭富貴實為八柄之先藩屏以建親賢盖本九
經之重眷惟戚畹之懿茂舉䟽封之章播告大庭亶孚
羣聽具官某秉心淵塞毓德粹和承世胄之華而無貴
驕之習服詩禮之訓而有儒雅之風蚤被眷知寖階華
近屬橐鞬以奉御鳴佩玉以造朝夙夜惟寅靖共自好
宜付節旄之寵益隆肺腑之親鈇鉞車旗備威儀於上
將帶裳幅舄昭命數於元侯申衍戶租敦陪井賦式昭
物采併示寵光於戲建官惟賢私恩豈廢於公議保身
以哲居寵必思于履危惟恭儉足以作德而日休惟忠
孝足以致身而衛主往綏福履無煩訓辭
皇弟除太傅山南東道節度使開府儀同三司進
封越王
朕因心以友于天倫建侯以蕃于王室䟽爵以貴韡如
棠棣之華裂土而封屹若磐石之固誕敷渙號播告明
庭具官某英粹凝姿温恭秉德允出神明之胄居多致
思之文大雅不羣邁河間之偉量為善最樂有東平之
格言曩稽立愛之經茂著維城之義䟽封滋久譽望彌
休疇其德業之崇宜舉彛章之峻是用契龜而協吉按
圖而定名表為真王奄授樂國高牙大纛建一道之節
旄赤舄桓圭備三公之典册胙山川于南土賜徒御於
中軍陪食爰田衍封真賦以固本根之重以隆屛翰之
強於戲篤親愛之恩朕敢私於爵禄長富貴之守爾其
戒于侈驕惟明哲可以保身惟忠孝可以衛上往圖慶
譽益稱龍光
皇伯節度使開府儀同三司除郡王
周家之建同姓以廣親親之恩漢室之王諸侯以隆貴
貴之義若古有訓越予不忘載惟伯父之賢宜舉彛章
之峻式涓榖旦敷告明庭具官某資識純明器量宏遠
允出神明之胄為時宗室之英東平好賢雅著忠孝之
譽河間博古雍容禮樂之文曩稽立愛之經茂舉建侯
之典高牙大纛式彰帥閫之雄華衮命圭兼視台衡之
貴歲時滋久聞望彌休夙夜惟寅以日趍於朝請温恭
有恪克顯相於烝嘗疇其賢勞宜有褒陟是用契龜而
協吉按圖以定名表以王爵之崇胙以茅土之重大啓
爾宇錫之山川時庸展親分厥寶玉以益本支之固以
增屏翰之強於戲篤親愛之恩朕豈私於好爵持高滿
之戒爾宜保於令名茂對龍光往綏夀祉
皇子封節度使國公
朕握符御極仰承列聖之休荷天降康申錫多男之慶
眷嗣賢之挺秀稽彛憲以疏封爰擇剛辰誕敷渙號皇
弟幾子天材毓粹帝武發祥函岐嶷之英姿禀中和之
淑氣温文日就聰智夙成甫臨剪髮之期茂舉建侯之
典胙以樂土錫南國之山川授以全師俾中軍之徒御
封建厥福耆定乃家赤舄桓圭備上公之典册路車齋
鉞兼大將之威儀衍食戶租敦陪井賦以崇廟社之祉
以篤邦家之光於戲周建親賢式固維城之義漢封子
弟益隆磐石之宗惟作德罔不在初肆享國多歴年所
往綏夀嘏茂對龍光
皇子除檢校少保節度使郡王
朝廷尊爵式昭貴貴之儀父子主恩必厚親親之典眷
時賢嗣夙挺天材其疏茅土之封以篤邦家之慶飭宣
典册敷告縉綎皇子具官某雅量淵澄英姿玉粹鍾五
行之秀氣備四序之純和聰智夙成温文自得曩稽立
愛之義茂舉建侯之章擁元戎之節旄備上公之衮舄
尊德樂道克循就傅之規立禮興詩日懋通經之訓載
遵彜制宜有褒崇是用按圖以定名拂龜而協吉奄授
樂國易鎮雄藩言觀其旂錫中軍之徒御大啓爾宇胙
南土之山川越陪邑戶之多兼畀國租之實倂彰異數
式慰慈懷於戲保佑自天並貺本支之茂封建厥福聿
崇廟社之休惟忠孝可以報君親之恩惟恭儉可以長
富貴之守往服朕命益介夀康
皇子除太傅兩鎮節度使封韓王
朕荷天保佑錫慶蕃昌眷時次嗣之賢夙挺天材之秀
異宫築室將行就邸之儀胙土苴茅宜錫疏封之典誕
敷渙號播告明庭皇子具官某德度粹温性姿莊重氣
禀中和之淑體函岐嶷之英流慶宗藩發祥帝室稽立
愛之前訓率建侯之舊章有鸞其旂任總元戎之貴載
黼斯服秩視三公之崇尊德樂義而循就傅之規說禮
敦詩而懋通經之訓連紫宫而開第歴告日以爰居考
于典常宜有褒寵是用契龜而協卜按圖而定名表為
真王奄授樂國車旗齋鉞兼兩鎮之節旄山川附庸撫
十圻之民社敦陪井賦申衍戶租以隆宗廟之休以壯
藩垣之勢於戲朝廷尊爵式昭貴貴之文父子主恩克
篤親親之義惟恭儉可以長富貴之守惟忠孝可以盡
臣子之心茂對龍光益綏夀嘏
皇姪節度使除郡王
爵祿以馭富貴允為八柄之先藩屛之建親賢實本九
經之重眷時猶子之懿錫以苴茅之榮涓選剛辰誕敷
顯册皇姪具官某性姿端亮識度粹夷胄出神明初靡
貴驕之習訓通詩禮雅有致思之文曩稽立愛之經茂
著維城之義建元戎之旄鉞視三公之服章夙夜惟寅
會同見齊莊之色温恭有恪烝嘗備顯相之誠賢儀浸
明師論參穆疇其聞望宜有寵褒是用按圖而定名契
龜而協吉啓其土宇疏以王封敦陪井賦之多衍畀國
租之實增重翰垣之勢益宏宗祐之休於戲擅威福之
權私恩不廢于公義長富貴之守居寵當思於履危茂
對龍光往綏夀祉
梁谿集卷三十五
