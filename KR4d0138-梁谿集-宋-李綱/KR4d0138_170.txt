梁谿集卷一百七十宋李綱撰
墓誌
宋故安人劉氏墓誌銘
宋故袁州士曹掾周君墓誌銘
樂全居士墓誌銘
宋故龍圖張公夫人黃氏墓誌銘
宋故安人劉氏墓誌銘
夫人姓劉氏家世福州懷安曾祖諱仲甫太子洗
馬致仕祖諱若思贈光禄少卿考諱彝朝請大夫
行都水監丞贈銀青光禄大夫銀青以文學行義
為儒林所宗被遇神宗皇帝奉使守邊數更顯任
娶樞密直學士陳公襄之女弟是生夫人柔惠婉
淑尤為父母之所鍾愛女工之外喜讀書能通其
義嘗手書列女傳師慕往烈銀青嘉其志為作詩
以係之擇配難其人以適括蒼周公諱池仕至
朝請郎致仕夫人以恩封德安縣君次封安人初
朝請嘗從銀青學淳厚篤實尚節義重然諾銀青
喜其為人居無何銀青坐交趾事謫徙涪陵而朝請亦
方罷官安陸未有家室則以書屬之曰環視故舊間抱
古人之義可以託吾家無如子者願以息女奉箕帚朝
請不敢辭遂以夫人歸之先是朝請以父命出繼叔氏
逮夫人入門時所生所後父母俱無恙夫人朝夕往來
承事柔聲怡色曲盡禮意兩堂交口稱譽至於接娣姒
遇姻黨皆得其驩心内外無間言朝請從仕安於義命
未嘗妄求人知循守塗轍迨于歸老夫人内助以成其
志同其甘苦休戚者踰四十年相待如一日平居雍肅
喜愠不形於色服勤中饋醪醴膳修之事以奉賓祭至
老不倦其教子嚴甚未嘗以顔色假借撫諸婦以恩雖
婢妾輩怡怡如也事父母尤盡孝方銀青在涪陵朝請
得官鄂渚夫人迎奉母兄以致養迄涪陵内徙其後陳
夫人孀居春秋益高夫人思慕憂勤書問不時至則為
之忘廢寢食兄朝散郎淮夫年兄弟也夫人每進見常
若有所嚴憚移所以事父母者以事兄不以老故少衰
蓋德性根於中而安習名教者如此聞者益服其家法
為難及朝請既捐館舍服未除夫人亦以疾終享年若
干實宣和三年正月五日也五年二月十有八日祔葬
于常州宜興縣永豐鄉銅坑之原朝請之兆域子男三
人楙迪功郎袁州士曹掾後夫人三年卒椐未仕桴早
卒孫男五人叔興伯駿伯泰仲昌仲巖孫女八人既葬
之十年其子椐以狀來請銘且曰先夫人淑德懿範宜
有以傳後而孤露以來遭時多故避地奔走之不暇未
有辭刻石置于幽室敢以為請某以姻婭嘗拜夫人于
堂與其子友善弗敢以固陋辭為之銘曰
為人女則事父母為人婦則事舅姑為人妻則承夫為
人母則教子此女子之職天下之常道然鮮克舉之夫
人事父母以孝聞事舅姑以順聞承夫以禮教子以義
其於為人女為人婦為人妻為人母之道備矣君子偕
老不為不夀疏封顯號不為不榮子孫詵詵其興未艾
女子處世如夫人者亦可以無憾矣追作銘章置于幽
宫質而不文以詔無窮
宋故袁州士曹掾周君墓誌銘
造物者之於人材其有意邪其無意邪以為無意則成
就長養如楩楠杞梓足以充當世之用是不得謂之無
意也以為有意則具是材者往往困滯湮鬱棄置於無
用之地卒不能以自振亦豈得謂之有意乎余嘗疑此
二者今於周君見之君諱楙字復本處之遂昌人幼岐
嶷不羣讀書千餘言輒成誦下筆亹亹不休文理可觀
老師宿儒多稱之及長莊重有守篤於名義孝友於家
信於故舊朋友平居恂恂如不能言至臨事有所見則
毅然不可奪問學淵博多自得旨趣不隨時好尚以應
有司之求嘗以鄉貢一試禮部不中選即歸奉親養不
復從事科舉既用親任登仕版調三衢工曹以親年高
不忍遠去求檄旁近郡以便子職恬然不以仕進為意
親捐館舍執喪惟謹未終制復丁母夫人憂時盜發清
溪遂犯武林聲震淛右君奉神柩避地郊野率禮無廢
人以為難喪除再調宜春士曹掾得疾道上抵家七日
而卒實宣和六年四月三日也享年四十有四如君器
識學行求於士夫間未易多得其取一第與夫顯白當
世為名卿才大夫盖不難也然皆不能如志胷中所存
略未施設而遽沒於盛年此造物者之所以可疑而自
夀自夭自窮自達莊列之流所以得行其說也夫以成
就長養之難者如彼而棄置困抑之易者如此雖高才
碩學名字不傳與草木俱腐者多矣可勝歎哉君之曾
祖扆不仕祖元長贈中奉大夫考池任朝請郎以太府
寺丞致仕其為人敦厚樂易克享上夀天下稱為長者
母安人劉氏贈銀青光禄大夫劉公彝之女樞密直學
士陳公襄之甥治家有法雅善誨子君與弟椐友愛甚
篤其相切瑳如朋友然士林推之前娶葉氏再娶李氏
余之女弟也子男二人伯駿伯秦皆好學能文庶幾君
之餘慶在是女二人長適進士張津次尚幼許妻余之
子昂之皆李出也卒之明年二月晦葬於常州宜興縣
永豐鄉銅坑之原先塋之别壠後十一年歲次丙辰其
弟椐以毗陵鄒柄狀叙君行事來請銘余與君既忝姻
戚雅相義不得辭銘曰
茫茫天運埏陶萬彙已幸為人矧復為士漸摩義理聰
明日開如杞如梓鬱為成材成之既難予之又慳夀夭
窮達了不相關倚嗟復本士林之秀材雖孔多命則不
偶胷中之竒百未一施堙沉下僚奄忽永歸問誰尸之
不可究詰從古以然何獨今日嶷嶷二子粹美而文慶
流有衍宜大其門陽羡之區谿山秀深安于幽宫以利
其後人
樂全居士墓誌銘
居士諱密字季明姓鄧氏其先占籍滑臺遠祖惟恭唐
未總軍于宣武以事謫臨江子孫因家于外邑沙陽國
初沙陽改隸延平故今為延平人曾祖克誠祖若蒙皆
潛德弗仕父兼濟好學能文有聲場屋間晚赴廷試擢
優等授昭武司法參軍而終累贈奉直大夫奉直公生
四子居士其季也居士自幼已有成人風及長博極羣
書作文有理致為流輩推許隸業上庠十餘年所交皆
一時豪俊平居較藝多占上游及試有司則不偶因喟
然曰親老矣安能久違色養以邀禄仕哉拂衣東歸朝
夕膝下執子弟之役惟謹伯兄甯既擢第仕宦寖顯居
士即忘懷進取親養之暇以講習自娛未嘗一日廢卷
丁奉直公及太夫人憂執喪如禮崇寧間以八行取士
衆推居士為舉首辭不就縣官敦請勤甚不得已一詣
黌舍即棄歸時論高之居士孝友出於天性閨門雍睦
事兄如事親然伯兄掛冠而歸其次亦皓首每燕客兄
弟必偕鄉閭美之遇人無貴賤親疎接之必以誠望其
容貌知為厚德君子也縣學久頽弊居士倡而新之且
為文以勸學者後進景從助貧賑急不計家資問疾弔
喪不避寒暑聞人善稱之不容口有不如理者以微辭
諷之語未嘗傷人以故一邑信服每欲有所為必就諮
決其行已大略如此闢所居東偏為圃結庵以居名曰
樂全故士大夫因以樂全號之圃廣纔數畆鑿池沼置
臺榭堂宇畢備植嘉葩美木百餘種能知花木之性手
自培治靡不繁盛四時芳菲不絶賓至具酒肴奕釣觴
詠盡歡乃罷其喜客好事雖老不衰尤曉世務貫通古
今與人談論霏霏使聽者亡倦余宣和初謫官沙陽一
見相契每與居士遊燕圃中從容甚適為名其堂曰棣
華作大字牓楹問酬唱幾成卷軸别去一紀復來則沙
陽為盜所擾居士避地長樂之甘蔗洲舊第已為煨燼
惟棣華獨存余題詩壁間有最愛幽人三徑裏盡收春
色一壺中之句蓋紀實也行次長樂居士相訪雖年齒
已高而氣貌不衰所造益以深遠嘗竊歎其真有德者
余被命宣撫荆廣辟其子文饒為屬官以行别未幾遽
聞居士之喪為之愴然者累日居士平時學佛獨取其
心法自避地所歸鄉邑一日俾家人具湯沐不及待輒
易衣跏趺而坐侍者覺有異遽掖使就枕奄然右脇而
化實紹興二年十月二十有六日也享年七十有三鄉
閭聞者皆為之出涕娶同邑張氏生二男長即文饒宣
和初補太學上舍生釋褐以親老久不調官今猶迪功
郎次文昭應進士舉一女適承議郎廣南東路轉運判
官張致遠孫男女各一人尚幼其孤將以某年月日葬
居士於沙陽官塘奉直公塋之右從治命也以余與居
士遊從之舊先期以狀來請銘義不得辭銘曰
學以為已而不忘於事退以自蔵而不入於迂孝弟著
於宗族信義推於里閭以此終其身殆古之所謂一鄉
之善士者歟修然自得而不累於物澹然知足而不求
有餘方丈之室有琴書圖史之樂數畆之園有池臺花
木之娛以此遂其性殆古之所謂逸民者歟年逾從心
豈曰不夀二子克家是為有後葬從先塋治命之守銘
以昭之既安且久
宋故龍圖張公夫人黃氏墓誌銘
哲廟朝以郊祀成推恩天下詔子孫願以官授其親者
聽朝散大夫直龍圖閣鄱陽張公諱根時罷遂昌縣令
年甫壯欲如詔書休官冀恩逮其祖人皆謂公齒少材
高譽望甚休進未可量曷不少須取顯仕以為親榮而
遽此汲汲也獨其夫人黃氏力贊成之其後龍圖公將
漕淮南初遇大禮法當蔭子又欲請于朝官其叔父以
告夫人夫人喜見顔色曰公方壯年為祖謝仕今始得
子孫之恩復以推叔父皆人所不能而公優為之其助
風化多矣願亟抗章無疑嗟夫仕宦進取鮮不為妻孥
計而龍圖公所為絶人遠甚蓋有夫人為之内助而為
人妻者能勉其夫以義如此尤所難也嗚呼得不謂之
賢哉夫人閩之邵武人曾祖諱某贈司徒祖諱汝濟贈
太師父諱履尚書右丞母段氏京兆郡夫人惟黃氏世
為邵武著姓司徒太師有隠德為鄉里所推至右丞公
以清德直道進位執政為時儒宗而黃氏益顯右丞公
三女夫人其長也方幼穎悟絶人誦書日數萬言輒了
其義凡女工之事不學而能及長懿淑端莊動必依禮
所以事父母者曲盡其意識趣高邁尤深於老莊之書
右丞公每與夫人語未嘗不歎息以為不可及也擇配
久之元豐中龍圖公試業上庠甫冠已三薦于禮部遂
擢乙科右丞公時為禮部尚書一見以國士許之且曰
器度凝遠真吾女之配也遂以夫人歸焉夫人之歸張
氏也王舅姑舅姑咸在堂龍圖公性至孝奉養其親惟
恐不及夫人悉力左右之承順顔色紉餌必親舅姑愛
重每指夫人所為以訓諸媍俾之師法逮事凡三十年
服勤如一日及其亡也執喪禮惟謹張氏大族也内外
姻戚甚衆夫人上承下撫人無間言惟寬裕無忌嫉喜
愠不形於色與人和易怡聲下氣惟恐傷之雖妾侍輩
皆得其驩心右丞公京兆君愛夫人過其子每歲間不
遠千里歸寧京兆君之喪夫人哀毁終喪不茹葷其後
右丞公位廊廟退朝無聲色之奉獨與夫人談道間及
時事夫人輒能斷其利害右丞公喜曰是吾益友也建
中靖國初右丞公謁告還鄉詔趣入覲抵維揚疾作諸
子遠宦獨夫人在旁嘗藥侍膳晝夜不捨既薨號慕成
疾復力疾以治喪事咸有條理右丞公歸葬邵武而京
兆君葬丹陽夫人歲時致享不輟人謂黃氏有女矣長
兄高材曠達不事事其卒也至無以斂夫人贈襚之甚
厚賙䘏諸孤恩意尤篤其天性孝悌如此初龍圖公既
休官以歸閒居踰十年夫人安於岑寂無半語及榮利
事迨近臣論薦落致仕召對夫人不以為戚其後奉使
江淮間又十餘年士大夫莫不以公久淹于外為惜夫
人獨曰部使者一路休戚所係隨事施設亦足以行其
所學矣龍圖公性剛直遇事無所顧避夫人每戒之曰
釋氏六波羅密以般若為宗貴夫以方便善巧濟一切
也今公欲有為於當世而不知此其可乎龍圖公深感
其言為之委蛇曲折以行其道十餘年間兩路之民受
賜多矣其後以言得罪夫人泰然無憂色笑謂龍圖公
曰公雖知所謂般若矣獨於能忍抑猶有未盡乎其議
論過人皆此類也夫人之妹適劉公正夫劉公綿歷侍
從遂登宰輔夫人未嘗干以私中年篤好釋氏世味益
薄獨掃一室燕坐終日以禪悦自娛自龍圖公以罪去
益有厭世意嘗夢金人長丈餘以手授之夫人驚喜而
悟頓若有得召諸子告戒甚悉一日晨興偏詣諸娣姒
若叙别然且曰吾終當夢中逝不復以疾病煩人也夜
分命兒婦具粥食既而就枕詰旦猶顧左右具龍圖公
藥餌如常時少頃諸子候興居已奄然逝矣側卧西鄉
手結印固不可解實宣和二年閏五月七日也享年五
十有九夫人神觀泰定氣韻灑落雖盛族雅以寒素自
將無貴驕之習性樂善聞人有所長稱道弗容口龍圖
公輕財好施常倒囊以賙人之急雖家人飲食衣服有
不備而夫人處之怡然無郄色龍圖公治事以嚴而夫
人濟之以寬涖事以直而夫人濟之以和伉儷垂四十
年日以忠孝相警戒故龍圖公立身行道無愧古人夫
人之助為多初龍圖公致政以母之封封祖母故夫人
以所封遜於姑其後以右丞公恩賜冠帔封南華縣君
至政和間更定命婦號封宜人男四人長曰燾太學博
壬曰熹將仕郎曰煇曰煥未冠初燾以外祖恩補太廟
齋郎夫人戒之曰丈夫當以儒學致身慎無以此自怠
遣詣太學十年遂以第三人登第女七人皆通詩禮夫
人所自訓也長適秘書郎黃伯思次適某次適太常博
士李富國次適太府寺丞薛良顯次適監杭州都稅務
范渭次適楚州寶應縣丞虞澹其一尚幼夫人既棄杯
棬未逾月龍圖公疾亦不起諸孤以宣和五年正月壬
午合葬于德興縣吳園王舅通直公之塋左先期以狀
來請銘綱前年自左史謫官沙陽既得歸迂路抵龍圖
公第拜夫人于堂留十餘日聽其議論亹亹令人忘倦
所見超卓雖老于禪學者弗能及也别未半歲遽聞夫
人之喪竊歎其於生死去來之際了了如此矧平日荷
顧之厚而知夫人之行已為甚詳義不得辭為之銘曰
黃氏之先世載令德憲憲右丞股肱帝室篤生夫人柔
惠温恭曾靡貴驕來嬪張宗孝于父母順于舅姑以義
教子以禮承夫惟龍圖公高義邁古險夷一節夫人之
助嗜學老莊疏封南華魚軒象服以宜其家德曜之
賢道韞之智視于夫人曾何足儷金人入夢寔符淨緣
死生大矣而往翛然葬從其夫先塋之側子孫代昌考
此銘刻
梁谿集卷一百七十
