梁谿集卷一百七宋李綱撰
狀三
申樞密院乞施行劄子差兵將狀
申都督府乞差撥軍馬狀
申督府密院催差軍馬狀
再申督府密院催差軍馬狀
申督府密院相度措置虔州盜賊狀
申督府密院乞防秋軍馬狀
申督府密院具虔吉盗賊再乞防秋軍馬狀
申督府密院開具㳂江州縣合控扼去處乞軍
馬防守狀
申樞密院乞施行劄子差兵將狀
契勘某近赴行在進對具劄子奏乞依元降畫一指揮
先次旋差一半兵一萬人其要用錢粮亦乞依元降指
揮先次支撥一半錢二十萬貫米七萬五千石應副續
准樞密院二月二十九日劄子巳關送都督行府劄某
照會今已多日未奉回降指揮江西係上流重地非屯
重兵緩急何以控扼兼虔吉州盜賊乘此荒旱嘯聚作
過自三月以來已添六頭項約一千餘人若無重兵彈
壓討捕定是猖獗將來難以殄滅右謹具申樞密院伏
乞早賜指揮施行
申都督府乞差撥軍馬狀
勘會本司近為所管統領官丘贇人馬已依奉聖旨發
遣權聽岳飛使喚蒙朝廷撥到申世景軍馬人數不多
近據吉州申永新縣等處有盜賊六頭項計一千餘人
闕兵分頭措置巳具因依奏聞乞於近便處先摘那兵
將二千人付某相兼使喚未奉回降指揮今來虔州界
尚有未獲賊火不少因統制官李山為岳飛勾回又復
出没作過續又據南安建昌軍袁州等處申見有兇徒
結集嘯聚劫掠村鄉火數漸多須至申聞者右契勘本
路虔吉州平日素多盜賊聞大軍到來討捕便即遠遁
潛伏山谷官兵纔退又復出没近蒙都督行府遣副總
管康隨及差岳飛下統制官李山領兵收捕雖節次承
關報殺敗火數未能𠞰除净盡李山軍馬既回又復猖
獗今來本路只有某帶到申世景一項軍馬人數不多
除已分遣一半前去吉州捉殺外自餘官兵見留洪州
帥府彈壓所有其他州軍見作過盜賊委是闕兵分頭
前去措置討捕旱歲饑民易為嘯聚若不乘早措置漸
致滋蔓後來難以殄滅伏望詳酌日下於近便處先次
摘那差撥兵將三二千人付某相兼使喚庶幾不致誤
事
申督府密院催差軍馬狀
准樞密院四月五日劄子節文本司奏吉州管下有兇
賊郭少二等賊徒嘯聚作過乞先次差撥兵將二千人
前來相兼使喚及乞存留岳飛下統制官李山軍兵在
虔州彈壓措置等事奉聖旨令都督行府相度應副劄
送本司照會須至申聞者右勘會本司見據提刑司虔
吉州南安臨江軍等處申報虔州界有曾六冠曾大喉
黃鰍鑚曾九唐四謝鬼七周誠梁玩李洪劉宣吳添廖
一長劉十二譚十二等吉州界曾太保尹使者郭少二
周花八諶花三易十二羅大等南安軍界何少七吳守
傅李收等臨江軍新淦縣管下有已受招安鄒烏八等
賊徒結集頭項人數不一猖獗作過乞兵討捕本司已
委本路副總管康隨將帶存留丘贇下將官王彦官兵
三百人前去就節制東南第六將兵及廵委措置招捕
虔吉南安軍管下盜賊并分遣申世景下官兵二百人
前去臨江軍新淦縣與本縣知縣右奉議郎趙不華商
議同共捕捉鄒烏八等賊徒外見存軍馬彈壓一路數
目尠少其李山一項軍馬又巳抽回赴岳飛軍前緣今
來作過盜賊頭項數目委是闕兵分頭前去捉殺竊慮
諸處盜賊見得官軍單弱結集滋長卒難𠞰除伏望鈞
慈詳酌今來所陳事理速賜指揮於近便處摘那差撥
兵將三二千人付某相兼使喚并攴撥錢粮等庶幾不
致誤事
再申都府密院催差軍馬狀
契勘本司先為吉州管下有兇賊郭少二等賊徒作過
遂具狀申奏朝廷乞先次摘那差撥兵將二千人前來
相兼使喚及乞存留見在虔州駐劄岳飛下統制官李
山軍馬具在本州彈壓措置候朝廷別差到軍馬即令
起發去後續准樞密院四月五日劄子奉聖旨令都督
行府相度應副本司尋契勘近又不住據提刑司申虔
吉州南安臨江軍等處虔州界見有曾六冠曾大喉黃
鰍鑚曾九唐四謝鬼七李洪劉宣吳添廖一長劉十二
譚十二等吉州界曾太保尹使者郭少二周花八諶花
三易十二羅大等南安軍何少七吳守傅李收等臨江
軍新淦縣界有已受招安鄒烏八等賊徒結集頭項人
數不一猖獗作過乞兵討捕本司已委本路副總管康
隨將帶存留丘贇下將官王彦官兵三百人前去就節
制東南第六將兵及廵尉措置招捕虔吉州南安軍管
界盜賊并分遣申世景下官兵二百人前去臨江軍新
淦縣與本縣知縣趙不華商議同共捉殺鄒烏八等賊
徒外見存軍馬彈壓一路數多尠少其李山一項軍馬
又巳抽回赴岳飛軍前緣今來作過盜賊頭項數多委
是闕兵分頭前去捉殺竊慮諸處盜賊見得軍馬單弱
結集滋長卒難𠞰除本司巳於四月十九日具狀申樞
密院及都督行府乞於近便處摘那差撥兵將三二千
人前來相兼使喚并支撥錢粮等庶幾不致誤事去後
未奉回降指揮須至再具申聞者
右申樞密院及都督行府伏乞檢詳本司前申及今狀
事理速賜指揮施行
申督府密院相度措置虔州盜賊狀
七月十八日准樞密院七月一日劄子臣寮上言臣竊
以虔州地險民貧風俗獷悍居無事時羣出持兵私販
為業自軍興以來嘯聚為盜招捕殆將十稔終未殄滅
臣深求其故乃知招安之後田業荒蕪耕種不具州縣
救目前之急不暇存恤又督逋負宿惡乘之相煽愈固
加以巢穴深遠山多瘴癘官兵憚於窮討有司疲於供
億往往以招安為便殊不知官其首領餘衆何歸朝廷
若不嚴行措置異時鄰境悉因相率從賊患益滋矣臣
愚過計欲乞汀州常屯兵千人循梅州各屯千人虔州
屯二千人間歲更番每遇猖獗併力掩殺仍擇守令專
意撫存失業之人如此則良民有以自存頑民知所畏
憚庶幾兵可彊而寇可銷矣俟其平定瑞金乃於諸邑上
流增以軍使之額邑宰兼之留屯千人委帥司撥差本
州將兵四百人他州六百人隂防其微選驍將主之庶
制其命俾不復萌意實永遠之利也取進止奉聖旨令
李某連南夫張致遠相度申樞密院劄送某疾速施行
某契勘虔賊舊年止是冬月農隙之時相率持杖往廣
東販鹽以圖厚利後來漸次於循梅等州村落間劫掠
得牛畜錢帛歸家使用廵尉不敢誰何徒黨漸衆遂犯
州縣至建炎四年宮省移在虔州陳大五長嘯聚作過
當時官司措置無策賞罸失當土豪有物力之家往往
嘯聚結集報復讎怨頭項漸多州縣不能制禦連結滋
蔓以至今日雖遇豐年亦不衰息其說有二一則虔民
賦性獷悍喜於為盜易為結集動以千百為羣互相劫
掠凌逼州縣不畏刑法不顧死亡循習成風不以為怪
異於諸路盜賊二則自近年以來專務招安官司失於
措置有以誘之為盜謂如招安到賊火首領盡補官資
放散徒黨其徒黨中桀黠者又復糾集徒衆自為頭首
以俟招安復得名目遞相倣傚無有窮已其招安出首
領雖巳補授官資或與差遣多是不離巢穴不出公參
依舊安居鄉土稍不如意或資用闕乏則又相率為盜
以此滋蔓雖痛遭屠戮亦不改悔竊恐為患未艾今來
朝廷欲措置虔寇不過招捕兩事臨以重兵有以制其
死命然後可以招撫務令措置合宜乃為得策何謂臨
以重兵有以制其死命今虔寇巢穴多在江西福建廣
東三路界首置立寨栅為三窟之計一處有兵則散往
他處官軍既退則又復團聚中間遣發軍馬卒不能窮
討正以節制不一之故若節制歸一使其不能散逸且
捕且招威令既行則窮寇别無他策必湏自歸然後結
以恩信使之改過自新將為首及徒黨桀黠之人盡赴
軍前使用以除後患此最策之上者某昨曾陳請乞於
江西路置都統制一員節制三路軍馬以招捕虔賊蒙
朝廷許令本司辟置然至今未敢辟者非惟難得其人
亦以本路軍馬單弱不足以副都統制之名故遲留至
今如蒙朝廷遣發防秋軍馬使本路兵勢稍壯方可辟
官充上件差遣使統三路之兵以措置虔寇數月之間
必見就緒既以兵力招降乃可使之遠去巢穴以消永
久之患應招安到賊火除放散脅從羸弱之人外其頭
首及強壯桀黠之人並令觧發赴軍前使喚頭首與補
正官資及其餘強壯人並與刺手背分隸諸軍下使喚
若能用命立功優與旌賞或有作過必殺無赦其不能
悛改逃亡復歸本土之人許諸色人捕斬籍没田産編
配妻子以係累其心使知為盜之無益自然不敢復為
頭首則虔人喜為盜之風漸次可銷昨韓世忠既破范
汝為其頭首及強壯人並將帶隨軍前去所以建州數
年無盜賊之虞者正以措置得策至於盜賊衰息之後
又須縣令得人勞心撫字使作過桀黠之人既去良民
得以復業安於田畝乃可以化盜區復為樂土此尤不可
後也某昨嘗奏請辟置虔州縣令巳得指揮許辟然至
今猶未敢辟奏者實以虔之諸縣多是瘴煙之地盜賊
出没不常朝廷初無賞格士大夫之有材者多不願就
又難強之使行今吏部注授者既不肯赴任見任者又
皆欲省罷欲其䆒心職事撫字遠民消革盜賊之風未
易可致欲望朝廷優立賞格將來辟置知縣到任半年
盜賊稍除良民復業選人特與改官京朝官與轉行一
官候任滿日各再與轉一官其盜賊平定之後量與蠲
免租税已前欠戶並免催科庶幾官吏盡心民庶安業
復有承平之象所有乞將虔州屬邑分置軍壘屯兵一
節見行相度別具供申外謹具申樞密院都督行府伏
候指揮
申都府密院乞防秋軍馬狀
准諸路軍亊都督行府七月二十九日下本司劄子節
文本司申乞截留王彦軍馬就便聽本司節制使喚於
㳂江屯駐防扼及分兵前去虔吉等州捕盜等事勘會
王彦見病昨已准聖旨指揮令統率軍馬前來行府應
副沿江使喚候將來到日量度分撥官兵前去如緩急
本路别有寇偽警報行府即遣發大軍前去措置捍禦
劄本司須至申聞者右勘會本司昨累具狀申都督行
府乞差撥軍馬前來本路防秋及分布捉殺見作過盜
賊使喚先准都督行府劄子見議遣兵及續准指揮已
勾王彦軍馬候到行府日即差撥前去本司又再節次
具闕兵因依申行府乞截留王彦就便聽本司節制分
布使喚今准前項指揮本司契勘今來巳是九月防秋
之際㳂江一帶合行措置控扼去處並未有兵備若候
有寇偽警報方行遣發軍馬前來應設防捍深恐後時
决誤國事欲望詳酌速賜指揮差撥兵將前來本路沿
江一帶擺布防捍使喚庶幾不致臨時誤事
申都府密院具虔吉盜賊再乞防秋軍馬狀
據吉州申據下班祗應徐彦時百姓徐二黃永經州陳
狀八月二十九日早據百姓黃永引到吉水縣五十一
都税戶徐二稱今月十七日夜有虔賊王三將朱十一
將等二十三人各有衣甲鎗刀义刀等投徐二家令本
人探本州有無大兵欲報讎殺本州官員擄掠人民等
事尋差人前去徐二住處地名桐木塘離州城五里以
來收捉到賊人劉大王太名方龍十朱五陳花十一并
殺獲到首級兩級勘據劉大等招通委是同興國縣賊
首王四閑等為探得駕動及本州無人馬節次前來徐
二家要二十日夜往李十二等家打劫了後就便過江
往城下報讎殺本州官員人民放火擄劫財物本州已
將劉大王太名方龍十朱五陳花十一處置訖申本司又據
吉州申近據永豐知縣申虔州興國縣賊徒欲侵犯本
州管下劫掠作過又據吉水知縣申八月二十五日據
孫勝告首虔賊姓晁等人四散會得二百餘人前去吉
州作過本州巳差發官兵捕捉續據吉水縣弓手徐堅
等與本州監梅林渡使臣廖文寬等節次獲到孫勝告
首結謀虔州將兵晁清等九人巳送下右司理院根勘
至二十七日又據太和縣尉張廸功申據土豪蕭安世
申傳聞興國縣招安人張細髻等因緣手下人盜去王
家牛與財主鬭敵各有殺傷再集周十龍謝二十八花
張大閑呂寶等三千餘人在彼團定王家寨興國縣尉
見在彼勸和因依州司巳行下興國縣接界永豐等縣
差發廵尉體探把截限備外緣所管弓兵人數不多竊
慮晁清等走散殘黨或興國縣張細髻等嘯聚羣衆不
測衝突本州管界作過衆寡不敵難以支吾臨時申請
不及乞差兵前來本州駐劄討捕須至申聞者右本司
已累具狀申都督行府乞差撥軍馬前來本路防秋及
分布捉殺見作過盜賊使喚去後未奉指揮差到今據
吉州申體探得虔州管下張細髻等結集作過乞兵討
捕緣本司止管統制申世景一軍人數不多委是闕兵
分撥前去措置欲望朝廷特賜詳酌早降指揮施行謹
具申都督行府及樞密院伏候指揮
申督府密院開具㳂江州縣合控扼去處乞軍馬
防守狀
契勘本路西接湖北東連江東北與淮南對境去偽地
不遠㳂江州縣渡口險隘去處自來防秋皆合行措置
控扼前此數年本司蒙朝廷撥到兵二萬人可以分布
使用如江州興國軍皆屯重兵武寧分寧諸邑亦有軍
馬近日兵將盡皆撥隸都督行府及岳少保軍中所存
無二十分之一今來秋氣已深應合控扼去處並無兵
可以防守雖朝廷遣兵屯戍淮上可以保障然預備不
虞兵家常理亦本路近年舊例不可頓闕若㳂江三州
軍有兵可守緩急別無疎虞則其餘州縣皆可保全所
有防守雖合用兵數至多今來止望朝廷依累降指揮
量行差撥五七千人本司隨宜措置庶幾不致闕事今
將㳂江州縣渡口及險隘合行屯兵控扼去處畫圖貼
說繳申朝廷都督行府乞賜指揮差撥應副施行今開
具下項
一㳂江合控扼州軍
洪州江州興國軍
一㳂江合控扼縣分
洪州武寧縣洪州分寧縣
江州瑞昌彭澤縣江州湖口縣
興國軍通山縣興國軍大冶縣
一合控扼險隘
武寧縣界狗狡口瑞昌縣界泉口
一合控扼渡口
李家渡馬家渡富池口
洪雪洲磁湖
右謹具申樞密院都督行府伏候指揮
梁谿集卷一百七
