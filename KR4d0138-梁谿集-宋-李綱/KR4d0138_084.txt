梁谿集卷八十四宋李綱撰
表劄奏議四十六
進道君所賜玉帶牙簡奏狀
謝賜金帶等表謝賜玉鶻馬表
論進兵劄子
進道君御畫并淵聖所賜玉帶奏狀
進道君御畫并淵聖所賜玉帶劄子
進道君所賜玉帶牙簡奏狀
右臣昨於靖康初奉淵聖皇帝聖旨迎奉道君太上皇
帝於南京蒙恩賜玉帶一條牙簡一面簡袋上有織成
小龍窠臣即時具奏回納蒙遣内侍傳宣再賜迨今十
有一年奉以周旋不敢失墜今者幸蒙聖恩許令入覲
獲望清光已嘗面奏道君所賜玉帶牙簡等不敢藏於
私家謹用匣復緘封齎詣通進司投進繳納御府仰塵
睿覧伏望聖慈特賜矜允謹錄奏聞
小貼子
臣契勘所藏道君御畫兩軸偶忘記帶行容臣到洪
州日并淵聖所賜玉束帶差人齎赴行在投進伏乞
聖察
謝賜金帶等表
星使俯臨天光下逮申請便蕃之異數誤膺優渥之殊
榮撫已無堪拜恩增愧(中謝)伏念臣賦材甚陋造道弗
優蚤蒙特達之知初乏涓埃之補來從疎遠過被眷私
煥寶帶之萬釘藹芳醪之九醖尚方名果御府珍庖併
示寵光式昭體貌此蓋伏遇皇帝陛下念舊不遺於簮
履取材無棄於菲葑致兹湛露之恩濫及蓼蕭之質恩
高漢祖有解衣推食之仁德邁周王同路車乘馬之予
臣敢不激昂晚節圖報隆施強飯據&KR0008;自嘆廉頗之已
老立朝束帶願效子華之能言
謝賜玉鶻馬表
臣某言伏蒙聖恩特降中使賜臣玉鶻馬一匹臣已祇
受訖天庭入覲慙非季子之歸御廐呈材濫受康侯之
錫寵踰其分愧溢于懷(中謝)竊以晉文多修扞之功乃
被周王之賜子儀有戡定之烈是膺唐帝之恩顧臣何
人亦與兹數去軒墀而戀寵畀牧圉而增榮秀骨蘭筋
騰驤磊落殊形逸態倜儻權竒鍾流雲飛電之姿有超
山跨谷之足宜膺駕御節以和鸞以畀瑣材實謂非稱
此蓋伏遇皇帝陛下法天臨下以道觀能起臣於閒廢
之中賜臣以清燕之對禮加三接恩解左驂憫其驅馳
之勞予以安閑之乘而臣衰頽已老結約亡竒修我戈
矛莫豫宣威於沙漠歸于丘壑終期解縱於渭濱
論進兵劄子
臣近者伏蒙聖恩許令入覲特御内殿三賜引對疎遠
之迹得望穆穆清光於咫尺間從容移時仰聆玉音俯
竭愚悃臣子之情不勝欣幸然進對之久恐勞聖躬加
以言詞拙訥敷奏迂疎猶有未能盡其底藴者敢昧死
以聞臣本書生初不知兵自靖康以來竊見朝廷軍政
不修致有夷狄之禍夙夜以思欲振起中興之業為自
治自彊之計非兵不可昔蘇軾當熙寧元豐間著論深
戒用兵使軾生於今日則必以兵為先務何則所遇之
時異也然兵家多故千緒萬端有竒有正變動無方能
讀其父書者未必能施於行事不讀古兵法者未必不
暗合孫吴顧所以用之者如何耳臣嘗推原古人用
兵之意比較今日主兵者之失大略有四夫兵貴精
不貴多多而不精反以為累故昔之善用兵者料簡
至精率能以少擊衆如干將鏌鎁迎刃而斷莫之敢攖
其與頑鐡豈可同年而語哉王邑百萬而破於光武之
三千苻堅百萬而敗於謝玄之偏師用此道也又況將
兵如將將多多益辦唯韓信能之自餘各有分量今之
諸將貪多務得見他人之兵則垂涎以思并吞初不自
量其智力果能節制運動如身之使臂臂之使指乎否
也冗食既多坐耗國用疲劣弗簡遇敵先奔一大將連
十數萬之衆未聞有敢深入而建竒功者此不務精而
務多之故也將貴謀不貴勇勇而無謀適為敗擒故昔
之善將兵者或深謀於已或廣謀於人韓信背水而陣
示以大將旗鼔使敵趨利拔趙幟而奪其城遂以破趙
將士皆莫能知此深謀於已也得李左車西向而師事
之遂傳檄而定燕齊此廣謀於人也周亞夫亦然其謀
於已則堅壁不戰以困七國之師志慮一定雖梁孝王
不能奪者是也其謀於人則聽趙涉遮說走藍田出武
關抵洛陽直入武庫擊鳴鼔而駭諸侯者是也善將者
莫不如此而今之大將號為出羣帥之右者不過勇猛
敢進未聞長慮却顧虚心下士以謀為先者求其據形
勢中機會料敵制勝不戰而屈人之兵者可得哉此不
務謀而務勇之過也陣貴分合合而不能分分而不能
合皆非善置陣者諸葛亮以石布八陣圖於蜀江水中
晉大司馬温見之曰此常山蛇勢也擊首則尾應擊尾
則首應擊其中則首尾皆應非能分能合何以至此自
金人憑陵以來未聞諸將有與之對壘而戰者率皆望
風奔潰間有略布行陣為其突騎所衡一散而不復合
於古人置陣之意豈不相遠哉魚麗偃月平銳曲直陣
形雖殊其欲能分合一也合而不能分則非所以適變
分而不能合則潰而已矣古之陣法皆能制敵於部伍
曲折之間故諸葛亮以之擒縱孟獲李光弼以之大破
史思明而今之陣法徒為文具而不適用此不務分合
之過也戰貴設㐲不設伏而直前使敵無中斷邀擊之
虞皆非善戰者北戎侵鄭鄭公子突謀為三覆以待之
衷戎師前後擊之盡殪昔之善戰者未嘗不以設伏為
先山川林莽薈蘙深密皆可伏兵或誘之以利而使前
或示之以怯而使逐薄於險阻之地擊其首尾而不得
相援斷其腹心而不能相支如猛虎䧟於機穽之中麕
駭狼顧鮮有不甚敗者今之諸將或有與敵相遇惟務
力爭不求謀勝雖小有所獲未聞有能大殱醜類者此
戰不設伏之過也是四者今日諸將之失願陛下明詔
之使知古人用兵之深意則於折衝禦侮致果殺敵之
方非小補也昔高祖駕御韓信英盧如指蹤獵狗而得
獸光武駕御寇鄧耿賈所向無不成功陛下十數年來
委任諸將不愛高爵重禄以得其心分以堅甲利兵以
作其氣駕御之術固非愚臣之所能測識然竊見朝廷
近來措置恢復有未盡善者五有宜預備者三有當善
後者二臣荷恩之深嘗蒙聖慈特降親筆有宜因疾置
時告嘉猷之語苟有所見其敢隱藏請試為陛下詳言
之何謂有未盡善者五夫興師十萬日費千金聚人必
以財理財必以義以朝廷之威擅天下之利勢而欲措
置財用使養兵不乏何施不可善制國用者有生財之
道有節用之法有救弊之說有覈實之政有懋遷之術
有闔闢之權審此六者則雖養兵之多何患乎財用之
不足而朝廷初不留意於此唯取於民之為務降官告
給度牒賣戶帖理積欠折帛博糴預借和買名雖不同
其取於民一也上戸竭産不足以供買官資之敷配下
戸絶食不足以應科斗升之誅求物力耗屈人心驚疑
如居風濤洶洶靡定夫民為邦本本固邦寧基址薄則
棟宇有傾危之憂水泉涸則魚鱉無生養之理為父母
而日削其子飽腹心而自戕其肌欲求久安其可得乎
昔唐德宗急於用兵而有除陌錢税閒架之令遂致奉
天之變今日誠不可不以為鑒此未盡善者一也夫千
里餽糧士有飢色樵蘇後㸑師不宿飽軍旅之興糧餉
為先而去年自江以南緜地數千里適有旱災粒米惟
艱榖價翔踊飢民餓莩相望于路雖浙西號為豐稔然以
一路而供江湖數路之求勢亦安能有餘朝廷糴買數
目雖多亦必未能豐衍王師一動運漕飛輓何以能給
議者謂當因糧於敵臣竊以為不然使敵人聚糧或有
敗北焚蕩而去必不使為我有糧道不繼為患甚大若
欲取於偽地之民則官軍掠抄甚於寇盗有違弔伐之
義失民望而堅從賊之心非計之得此未盡善者二也
金人專以鐡騎勝中國而吾之馬少特以步兵當之飄
暴衝突勢必不支平時不務有可以制鐡騎之術而亟
欲興舉夫工欲善其事必先利其器況於戰陣之際國
家安危所繫豈可忽哉此未盡善者三也夫用兵如奕
棋先能自固乃能殺敵根本之地當以重制輕乃能安
全臂指之勢當以大用小乃能運動今朝廷與諸路之
兵悉付諸外外重内輕指大臂小平居已不能運掉則
緩急將何以使之捍患而却敵哉兵猶博也本多乃勝
善博者徐出以待時今乃罄所有以事一擲其可乎此
未盡善者四也臣於陛辭日竊聞麻制以韓世忠岳飛
為京東京西路宣撫使聖意可謂斷矣然兵家之事行
詭道鷙鳥之搏必戢其翼猛獸之攫必匿其爪蔵殺機
也今者不得已而用兵不知欲敵人之知乎欲敵人之
不知乎欲敵人之為備乎欲敵人之不為備乎事固有
先聲而後實者然既有其實乃可先其聲昔韓信虜魏
王禽夏說不旬朝破趙二十萬衆誅成安君於泜水上
故能發一乘之使奉咫尺之書使燕齊從風而靡有其
實故也今吾軍初未嘗有其實而遽以先聲臨之其可
乎此未盡善者五也何謂宜預備者三中軍既行宿衛
單弱肘腋之變不可不虞此行在不可不預備者一也
江南東西荆湖南北兵將盡行屯戍鮮有敵人或有乘間
擣虚之作則將何以待之此上流不可不預備者二也
海道去京東不遠乘風而來一日千里蘇秀明越全無
水軍則下流不可不預備者三也何謂當善後者二夫
勝負兵家常勢有勝必有負勝之非難持勝為難而況
於負哉藉使王師克捷能復京東西地則當屯以何兵
守以何將金人來援當何以待之兩路之民懷戴宋之
心有來蘇之望久矣既得其地而吾之力足以覆護之
此當善後者一也萬一得其地而不能守得其民而不
能保兩路生靈虚就屠戮而使兩河之民絶望於本朝
則恢復之功難為力矣昔宋武帝長驅以復關中而卒
不能有惟其善後之策不先定故也善奕者其置子之
意乃在於數十著之間豈臨事而後慮哉勝猶於此則
所以圖為善後之計者宜何如哉此當善後者二也陛
下天縱英武念二聖於漠北出自睿斷圖此武功事勢
既然必不得已臣願獻愚計軍政既修莫若小試勒兵
於山東夫山東天下之陸海也賊豫賴之以為根本之
地與吾淮南壤土相接河渠相通士馬易行糧餉易致
宜令韓世忠率師先臨繼遣劉光世為之策應張浚分
兵以防江岳飛重兵且屯㐮陽勿輕動以牽制其師使
不得應援募敢死將士由海道以擣其腹心擇要害之
地控扼以斷金人來援之路京東郡縣必有起而應者
撫綏料理務盡其術京東可保乃可徐事京西此今日
之至計也臣蒙陛下面諭以十數年來訓鍊士卒今方
可用臣退而詢之士大夫咸以為然區區愚慮尚有可
疑者以謂吾之士卒初未嘗與大敵力戰則欲保其臨
敵用命無奔潰之虞猶未易也金百鍊則為精金卒百
戰則為精卒故臣欲試之山東者使戰得一勝則士氣
百倍乘破竹之勢所向無前矣惟陛下財幸昔周宣中
興北伐則夷玁狁南征則平淮夷宜乎意氣勇銳颷舉
電發然常武之序曰有常德以立武事因以為戒然則
知有此武功未嘗不以誠一之德為主也夫其進銳者
其退速物理之自然兵威方強志慮太銳一有挫衂遽
自退屈豈可謂之常德哉高祖與項籍戰其喪師跳身
者屢矣然卒以此勝堅忍而有常故也昔魏相之告宣
帝曰救亂誅暴謂之義兵兵義者王敵加於己不得已
而起者謂之應兵兵應者勝争恨小故不忍憤怒者謂
之忿兵兵忿者敗利人土地貨寶者謂之貪兵兵貪者
破恃國家之大矜民人之衆欲見威於敵者謂之驕兵
兵驕者滅相之論可謂切當夫兵以義起以應動而不
忿不貪不驕是謂常德此帝王之所當盡心也伏惟陛
下留神幸察臣昨在靖康中與聞國論當是時豈不願
和但欲和得其是則兩國生靈皆賴其利今日朝廷之
議臣雖不得而與然聞之士大夫亦頗得其梗槩矣臣
素以治兵為然豈不願戰但亦欲戰得其是則中興之
業自兹以始夫天下士民凡有知識者孰不願陛下以
戰則勝以守則固而早致中興之功獨議和者不然袖
手旁觀惟覬一有差失以售其說臣願陛下以持重用
兵以多筭取勝而無為議和者之所幸天下不勝幸甚
取進止
貼黃
臣竊謂朝廷用兵有横議沮師者罪固不可赦至於
陳獻利害欲彌縫闕失助成大功則宜特留聖意曲
賜嘉納庶幾有智慮者皆願自竭有補國事伏望聖
察
進道君御畫并淵聖所賜玉帶奏狀
具位臣李某
道君太上皇帝御畫二軸
淵聖皇帝所賜玉束帶一條
右謹用匣二隻盛貯黃綾袋複封全隨状差人齎詣通
進司投進繳納御府伏望聖慈特賜矜允謹錄奏聞伏
候勅旨
進道君御畫及淵聖所賜玉帶劄子
臣近蒙聖恩召赴行在奏事特於内殿引對臣竊見陛
下思慕兩宫欲見之於羹墻臣子之情不勝激切嘗以
道君皇帝所賜御筆一軸玉帶一條牙簡一面繳納御
前庶幾真蹟故物仰經睿覽少慰陛下孝思之萬一今
者又以所藏道君皇帝御畫二軸淵聖皇帝所賜排方
玉束帶一條具奏詣通進司投進外竊念臣當靖康間
蒙兩宫知遇異於等倫所得賜物什襲以藏常恐失墜
今得復歸御府不至流落人間莫大之幸取進止
梁谿集卷八十四
