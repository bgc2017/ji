梁谿集卷八十七宋李綱撰
表劄奏議四十九
措置招軍畫一奏狀謝賜銀合茶藥表
謝還賜玉帶牙簡等表
乞兵於舒蘄黃州駐劄奏狀
措置招軍畫一奏狀
准樞密院劄子諸路軍事都督行府關樞密院關内降
付下新江南西路安撫制置大使李某劄子奏臣契勘
朝廷昨降江南西路安撫制置大使畫一指揮差兵二
萬人紹興三年分有兵一萬八千人後來節次撥隸都
督府韓世忠岳飛等軍四年分有兵一萬五百人五年
二月内指揮除存留丘贇一軍外自餘軍馬並撥付岳
飛今來本司所管丘贇軍馬不滿二千人馬一百餘疋
近又撥隨岳飛前去使喚雖蒙朝廷却差申世景軍馬
於本路駐劄纔千餘人馬數十疋竊見江西路分控扼
上游與淮南相接道里不遠昨來金人賊馬渡江首犯
洪撫等州李成馬進等亦破江州侵犯洪筠蓋緣兵力
單弱不能捍禦朝廷灼見利害因建大使付以重兵使
任一路之責累年朘削存留僅及十分之一又皆疲弱
之兵緩急不可倚仗萬一強敵侵陵江上不知何以使
之鎮撫要害之地况今虔吉盗賊累年出没作過為患
數路討蕩未平非有可用軍馬卒難殄滅臣未敢乞依
元降畫一指揮差撥數足若蒙朝廷先次差撥一半使
及萬人庶使稍成軍制可以倚仗伏望聖慈特降睿旨
選差近上統制官將帶所部軍馬赴本路駐劄聽臣節
制與申世景軍馬通計人數其餘乞許臣踏逐申朝廷
抽差庶幾訓練習服軍聲稍振可以鎮壓一路折衝禦
侮少副陛下委任之意右關送諸路軍事都督行府右
勘會大兵見今屯駐江淮應援措置防捍欲將本路見
闕禁軍令帥司措置招填闕額除本路將兵自合全將
專聽帥司差撥外據本路不係將兵見管人存留一半
本處使喚餘一半令大使司選差逐州軍兵官一員别
作一項訓練遇春秋從帥司勾抽本司按閱若遇緩急
合要人兵使喚即行勾抽與已差申世景官兵相兼使
喚如赴帥司按閱及緩急差撥其軍兵並依例分擘衆
糧外每日添支食錢五十文候將來防秋日即相度調
發軍馬前去本路已上所差禁軍並係本路人額其錢
糧自合本路應副合用軍器令帥司一面措置造作支
用如有合行事件條具申取朝廷指揮今關送樞密院
指揮右劄送本司依都督行府關到事理施行本司契
勘昨置安撫制置大使降到畫一指揮差兵二萬人係
在本路係將不係將兵之外今來所乞二萬人一半人
數蒙朝廷降到都督行府指揮候將來防秋日調發前
去却令措置招填本路係禁軍闕額今依應開具闕額
人數并措置招填事件下項
一係將兵一十指揮計五千一百人己有三千九百
三十三人見闕一千一百六十七人
虔州八指揮見管三千三百六人見闕一千四十
四人
吉州兩指揮見管八百九十七人見闕一百二十
三人
己上將兵承今來指揮令帥司措置招填闕
額自合全將專聽帥司差撥使喚欲乞令逐
州並本將限一季據闕額招填如招填不足
即從本司措置量增例物招填訖發付本將
填闕
一不係將兵共二十一指揮計七千五百四十一人
已有三千三百三十五人見闕四千二百六人
洪州七指揮見管六百一十七人見闕二千三十
三人
江州三指揮見管四百六十四人見闕五百三十
三人
撫州兩指揮見管七百四十一人見闕一百七十
九人
筠州一指揮見管二百五人見闕一百五人
袁州一指揮見管三百一人見闕九人
臨江兩指揮見管三百五人見闕三百六十二人
建昌軍兩指揮見管二百六十八人見闕三百九
十九人
興國軍兩指揮見管一百八十四人見闕五百六
人
南安軍一指揮見管二百五十人見闕六十人
已上不係將兵承今來朝廷指揮令帥司措
置招填闕額存留一半本處使喚餘一半令
本司别作一項訓練勾抽使喚欲乞令逐州
限一季據闕額招填如招填不足即從本司
措置量增例物招填訖發赴本軍填闕
一契勘本路自來招填禁軍每名例物錢三貫文絹
一疋今來物價高貴竊慮無人肯就招填今欲
將諸州闕額人數每名增錢一貫文作四貫又
絹一疋今紐計招填係將不係將共闕五千三
百七十三人合用錢絹下項
絹五千三百七十三疋
契勘轉運司見有本路上供絹一萬七千餘疋
於洪州軍資庫樁管欲乞於數内截撥五千二
百七十三疋樁充前項招軍例物支用
錢二萬一千四百九十二貫文
契勘本路諸州各有總制司錢與應副月樁大
軍錢糧窠名不妨礙欲乞通融一路從本司取
撥充前項招軍例物支用
一契勘本路合招填闕額禁軍五千三百七十三人
今約合用錢糧下項
每一月合用
糧米六千八百七十七石六升
料錢一千五百六十八貫文
衣賜
春衣
絹一萬七百四十六疋
紬八百四十疋
布三千一百一疋二丈
隨衣錢七千二百一十一貫六百四十一文
冬衣
絹一萬一千四百六十疋三丈
紬二千六百八十疋二丈
布八百四十一疋
綿六萬五千一百九十一兩
隨衣錢五千九百九十五貫一百九十三文
一歲通計合用
糧米八萬二千五百二十四石七斗二升
料錢一萬八千八百一十六貫文
絹二萬二千二百六疋三丈
紬三千五百二十七疋二丈
布三千九百四十二疋二丈
綿六萬五千一百九十一兩
隨衣錢一萬三千二百六貫八百三十四文
已上合用錢糧等數目浩瀚緣諸州所入財
賦有限並係轉運司括責扣撥令認定月樁
應副岳飛等大軍支遣除外别無贏餘窠名
錢物今承朝廷指揮招填闕額禁軍並係本
路人額其錢糧自合本路應副若非特降指
揮本路漕司通融應副即逐州既無可指擬
贍養必不能遵奉招填額足欲乞候招到人
數目令轉運司據招填到人數應副
一契勘本路帥司以前自造到器甲昨係本司統制
官祁超等軍馬關借披帶使用其逐項官兵節
次抽摘赴都督府岳飛軍前盡數將帶前去見
今闕乏今承朝廷指揮合用軍器令帥司一面
措置造作使用如有合行事件具條申取朝廷
指揮本司見開坐名件行下諸州令依應造作
外所有合用錢物欲乞朝廷特降新法度牒二
百道應副支用候將來支絶日再行申請
謝賜銀合茶藥表
臣某言伏蒙聖慈特降中使傳宣撫問仍賜銀合茶藥
臣已望闕謝恩祇受訖者祇奉明綸起臨江渚遠迂膚
使來自日邊丁寧訓勞之辭稠疊寵綏之禮王靈所逮
士論增榮(中謝)伏念臣頃以衰頽久安閑散誤應方面
之寄適當旱暵之餘倉廪無儲士多飢色潢池有盗民
末奠居自慙報效之遲敢意撫存之厚靈芽貢於北苑
珍劑出於尚方併沐匪頒式昭殊奬此蓋伏遇皇帝陛
下明並日月德合乾坤憫臣下之勤勞極朝廷之禮貌
致兹異數濫及非材臣敢不勉自激昂少圖報稱滌除
煩渴期有慰於人心蠲治沈痾益務求於民瘼
謝還賜玉帶牙簡等表
臣某言伏蒙聖慈以臣進到太上皇帝所賜玉帶玉束
帶牙笏一面御畫二軸特降睿旨還賜臣已望闕謝恩
祇受訖者抗章有請願還御府之珍被旨弗俞復拜匪
頒之寵賜雖云舊命實維新(中謝)伏念臣遭遇休辰嘗
與尚方之珍賜奔馳一紀惟知什襲以祕藏奉以周旋
不敢失墜荷明恩而入覲蒙清問之下詢寶氣騰輝期
復歸於天上物華得地庶不落於人間伏蒙皇帝陛下
體聖與仁寶慈及儉眷憐迂拙嘗調護於兩宫寵賁衰
遲特便蕃於三錫仍頒舊物庸示新恩而臣晚景無堪
難當異數壯心未已願效微勞粹質温純自慙比德之
非稱古製正直誓將擊賊以奚難臣無任
乞兵於舒蘄黃州駐劄奏狀
勘會淮西蘄黃三州昨奉聖旨聽本司節制其逐州係
在江西大江之北各與偽齊地分鄰接正是緊要重地
先蒙朝廷除岳飛兼節制逐州緩急有以捍禦本司近
為岳飛已奉聖旨改授湖北京西路宣撫副使即上項
三州並本路沿江興國軍江州並未有措置隄備竊慮
賊情不測别生窺伺遂具狀申朝廷乞速降睿旨措置
施行續准都督行府樞密院劄子備奉聖旨令岳飛依
舊兼行節制蘄黃三州本司照對除蘄黃州係岳飛兼
行節制外所有舒州元係淮西宣撫使司地分逐州即
目並無軍馬防托緣防秋在近唯江西沿江一帶接連
舒蘄黃等州全然未有兵備今來岳飛大軍將行起發
往㐮陽府劉光世大軍將行起發往廬州即舒蘄黃州
愈更空虚若不預行措置深慮外寇乘間侵軼緩急無
可支梧所繫利害非輕欲望聖慈詳酌特降睿旨下岳
飛分撥軍馬四千人差近上統制官於蘄黃兩州駐劄
劉光世分撥二千人差近上統制官於舒州駐劄將來
防秋有警並許聽臣節制使喚庶幾臨時不致誤事
小貼子
臣契勘黃州對江南岸係鄂州武昌縣接連江西興
國軍界正是本路控扼要害去處其武昌係屬湖北
地分每遇防秋蒙朝廷降指揮專委湖北帥臣固守
欲乞朝廷更賜指揮劄下湖北路帥司預行措置武
昌沿江一帶水陸備禦之計庶幾緩急不失事機
梁谿集卷八十七
