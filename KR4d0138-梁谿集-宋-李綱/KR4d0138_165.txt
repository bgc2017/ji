梁谿集卷一百六十五宋李綱撰
祭文辭疏二
祭文
祭陳瑩中左司文祭姨母吳宜人文
祭余相公文祭黃大資政文
祭高祖妣文祭曾祖妣祖妣文
祭叔祖文祭翁士特郎中文
祭張次東中奉文祭許崧老文
祭黃子鳳通直文祭楊侍郎文
祭九弟司法文祭胡氏妺文
青詞
潭州薦陣亡青詞降聖節青詞
禳火設醮青詞
疏
吳江寧境寺齋僧疏
邵武軍泰寧縣羅漢巖設供疏
福州安國院施錦法座疏
潭州薦陣亡水陸疏
福州聖泉院齋僧疏
福州鼓山齋僧疏
福州東山文殊修菩薩疏
祭文
祭陳瑩中左司文
維年月日具位李綱謹以清酌庶羞之奠致祭于故左
司陳公之靈惟公擢秀甲科實自妙齡浸階膴仕藹然
休聲以節義為防範而行不苟合以公忠為鑒裁而物
無遯情其在言責抗章論辯不可勝紀而言之最著者
有先知獨見之明其在譴逐險阻艱難無不備嘗而心
不少懈者唯愛君憂國之誠一斥不復踰二十年而志
氣不衰容貌不枯者蓋其所養之厚脱去世累恬然委
化而了無芥蔕恬無疾苦者蓋其所造之精嗚呼哀哉
天之生賢千載比肩而在理有不可知者既克生之而
不使之有成人之云亡士夫是悼而在公無可憾者身
雖沒而有不朽之令名惟公胷中素所蘊蓄雖設施之
未曾然推原其心夷考其行合海内之公言古之所謂
自任天下之重特立獨行而不顧者諒非公而誰稱嗚
呼哀哉公與先子平生故人金石之交情均天倫我初
識公浙江之濱忘德與齒襟期自親迨謫沙陽遺問殷
勤許與之厚銘心書紳我歸自南遽遭閔凶孤苦杜門
公亦北徙一水相望慰誨諄諄何翰墨之未乾而死生
之永分悵蒼生之失望痛故老之凋淪睠淮楚而殞涕
嗟往弔之無因寓哀情於一奠冀靈爽之或聞嗚呼哀
哉尚饗
祭姨母吳宜人文
維紹興元年歲次辛亥二月某日具位李綱同弟從事
郎新差充建康府府學教授經從事郎前平江府司士
曹事綸謹以清酌庶羞之奠致祭于亡姨大宜人吳氏
之靈嗟嗟夫人令德惟馨嬪于大儒踐揚有聲象服煌
煌帝命是承教子以義治家以肅内外姻婭罔不輯睦
壽考康寧以受多福我母居長夫人處中德厚相肖匪
惟音容壼範之美士族所宗每見夫人如我母存密勿
恩意從容誨言撫我兄弟猶其子然仕宦契闊合離不
常靡有三年不奉壽觴瞻望顔色退必沾裳言歸樵溪
密邇白水盗賊紛紛屯結蜂蟻願拜牀下咫尺千里云
何不淑奄其歸真死生之際了然不昏所養如此餘復
何云喪亂以來衣冠流徙子孫在前還處鄉里始終哀
榮萬無一二顧此凉薄失所依歸終天永訣復見無期
陳辭致奠孰知我悲嗚呼哀哉尚饗
祭余相公文
維紹興二年歲次壬子五月庚申朔越翼日辛酉具位
李綱謹以清酌庶羞之奠致祭于歿故少傅太宰衛國
余公之靈嗚呼閩粤奥區實為晉安巨浸盤礴繚以重
山風氣洋洋是生傑人偉然器度肖彼雄渾天之降才
不輕畀付運鍾半千旦暮之遇沙礫何知與時散聚備
兹五福應厥期數自古在昔治少亂多先民有言勤苦
詠歌其孰如公丁時休嘉巖廊尊榮冠佩峩峩為政歴
年朝野豐暇山林之思道有用捨辭第之懿古人弗謝
檢身勵行孰逾公者高牙大纛晝繡以歸鎮西之節前
載驅馳稚耋舞歌公慈弗威徒爾蒲鞭忍煩公治壯猶
未愆垂車是則優游一紀茀祿靡忒方時艱虞奔走傾
側孰不公卿誰保鄉國我昔未遇公實薦之遭時奮身
庶荅無私避地于兹門墻是依如何不淑奄聞公歸公
之降神來自峻極去比列星終古不沒壽考康寧矧攸
好德誰者似之尚論往哲我獨何為中心載傷知己之
恩曷云其忘爰升公堂奠兹一觴公音弗聞有淚浪浪
嗚呼哀哉尚饗
祭黃大資政文
維紹興二年歲次壬子五月庚申朔三十日巳丑甥孫
具位李綱謹以清酌庶羞蔬果香茗之奠致祭于舅翁
特進大資政黃公之靈惟公節行直方問學淵懿致位
丞轄鬱為名臣盛德元勲載在信史搢紳之士多能言
之非綱小子所敢稱述惟我先考乃公之甥孩提而孤
鞠於外氏誨誘長育如巳子然舅甥之情世所罕儷顧
兹孱陋慶流有衍幼荷奬知命以名字死生契闊三十
餘年遭時艱難叨任宰輔再奮再躓天實使之誤蒙大
恩起自閑廢俾總師旅往撫南邦假道故鄉恭造墓下
敢修薄奠式薦微誠追懷音容有淚如瀉英爽不泯庶
幾歆之尚饗
祭高祖妣文
維紹興二年歲次壬子六月庚寅朔初二日辛邜玄孫
具位李綱謹以清酌庶羞蔬果香茗之奠昭祭于高祖
司徒高祖妣夫人朱氏之墓綱久去祖塋有疎展省瞻
望松梓每深悲懷今者蒙恩起自閑廢總師之任道過
故鄉謹具牲醪致享墓下英爽不泯庶克歆之尚饗
祭曾祖妣祖妣文
維紹興二年歲次壬子六月庚寅朔初二日辛夘曾孫
男具位李綱謹以清酌庶羞蔬果香茗之奠昭祭于曾
祖贈太保五郎曾祖妣成國太夫人廖氏茂國太夫人
龔氏昭國太夫人盧氏先祖贈太傅十八郎祖妣豐國
太夫人黃氏崇國太夫人饒氏之墓綱夙承祖慶幸遇
明時叨被國恩致身宰輔褒贈之典邦有彛章世路艱
難久疎展省瞻望松梓心焉永悲今蒙聖恩起自閑冷
總師之任道過故鄉焚黃之禮其曷敢廢謹修薄奠式
薦微誠追懷祖風有淚如雨英爽不泯庶克歆之尚饗
祭叔祖文
維紹興二年歲次壬子六月庚寅朔初二日辛夘姪孫
具位李綱謹以清酌庶羞香茗蔬果之奠致祭于叔祖
承事二十五郎之靈唯靈純德懿行鄉閭所推壽幾百
年五福兼備綱以迂拙素荷愛憐自歸甌閩久欲瞻省
願莫之遂盜賊阻之今蒙上恩起自閑廢總師之任取
道故鄉拜公於堂但見遺像敢陳薄奠式薦微誠追懷
平生涕淚如瀉英爽不泯庶克歆之尚饗
祭翁士特郎中文
維紹興三年歲次癸丑三月丙辰朔二十二日丁丑具
位李綱謹具清酌庶羞之奠致祭于故考功郎中士特
翁兄之靈嗚呼士特何遽然也文追古人識超當世而
蹭蹬場屋蹉跎仕塗者豈非天邪大器晩成壽考是宜
為杞為梓如璋如圭云何不淑而止斯耶武夷之山盤
礴坤倪獨鍾秀氣抉摘杳微玉佩瓊琚以昌其詩所以
垂不朽者其在玆邪惟我與兄為外昆弟丱角相從情
均同氣我鈍而魯兄敏而慧每策駑蹇以追騏驥我忝
近司兄止郎位茫茫大鈞孰能問以此意邪喪亂以來
親朋凋墜平生故人半為新鬼衰病憂患之餘亦豈能
久於此世邪罷帥言還邇兄故栖撫棺視窆事與願違
聊陳薄奠侑以此辭英爽如在庶幾能聽之邪尚饗
祭張次東中奉文
維紹興三年歲次癸丑三月丙辰朔二十二日丁丑具
位李綱謹以清酌庶羞之奠致祭于故知府中奉學士
尊親家張公之靈惟靈夙負才氣勇於敢為踐揚之久
蔚為吏師胷中磊落百未一施謂宜壽考而止於斯綱
以姻婭素蒙炤知别多會少形止神馳近者宣城尺素
見貽翰墨如新音容巳非聞問傷感心焉孔悲罷帥言
旋邇公故栖撫棺視窆事與願違聊陳薄奠侑以此辭
英爽如在庶幾聽之尚饗
祭許崧老文
維紹興四年歲次甲寅二月朔辛巳具位李綱謹以清
酌庶羞之奠致祭于故宫使資政通議許公崧老之靈
嗚呼天地磅礴河岳炳靈篤生異人鬱為世英長松老
鶴其儀形也粹玉精金其性情也澄淵藻鑒燭理明也
設準持衡稱物平也經緯書史文章成也貫通古今議
論閎也金石鏗鏘詩句清也鸞鵠翔翥字畫精也勇於
為義去就輕也憂國如家秉忠誠也致位通顯不自榮
也恬澹寂寞得此生也士一于此垂世立名而公兼之
以大其聲嗚呼哀哉易道隂陽消長盛衰春秋名分褒
貶是非彌綸天地立萬世規先聖制作孰大於斯公獨
潛心抉摘杳微解駮三傳粃糠九師發明象數得其指
歸羲畫麟經粲然有輝嗚呼哀哉漢有祿隱時惟子雲
英材拔萃高識邁倫擬古著書法言太玄士有異論或
否或然公獨好之推尊其人訓釋微辭奥義一新所見
絶俗豈其後身嗚呼哀哉我之識公踰二十年史館同
僚飽聞緒言樞府槐堂兩接官聯引身以退歸騎聯翩
我謫湖外公寓江邊邂逅相遇廬山之樊握手深談達
旦不眠我謫嶺海觸冒瘴煙與死為鄰鮫鰐垂涎尺書
屢及夫豈相憐迨其比歸喜見顔間願言相從杖屨林
泉云何奄忽朝露溘先傷心涕零三友之篇嗚呼哀哉
國步艱難賢智驅馳梁棟之壞哲人遽萎藐然一老天
不憗遺人之云亡有識同悲旅櫬漂泊臨川之湄無適
非土公其永歸聊陳薄奠侑以此辭英爽不泯庶其聽
之尚饗
祭黃子鳳通直書
維紹興五年歲次乙夘八月壬寅朔十八日巳未具位
李綱以清酌庶羞之奠致祭于表姪故知縣通直黃君
之靈君天資孝友端恪溫良稟義方之訓而承積慶之
遺芳也刻志好學習為文詞欲自樹立以為先德之光
也試吏江浙通籍于朝雖未顯大庶幾自微而寖昌也
相期仕途一日千里如騏驥綠耳得大道而騰驤也何
意盛年奄隨物化如芝蘭擢秀而遽殞於嚴霜也中扃
静專知所依向臨化不怛何遺音之琅琅也聖泉之岡
雲木蒼蒼山高水長往安其藏蓋體魄歸于土魂氣無
不之何必返于故鄉也喪亂以來艱難相依死生契闊
重予懷之悲傷也殽核在盤酒醪在觴終天永訣不知
涕泗之滂也嗚呼哀哉尚饗
祭楊侍郎文
維紹興五年歲次乙夘十月庚子朔越十日已酉具位
李綱謹以清酌庶羞之奠致祭于致政龍圖侍郎楊公
之靈嗚呼天未喪道斯文獲傳必有先進老成足以師
表於一世而其深造自得實與古人乎比肩是能陶冶
後學收功當年兹儒者之極致在立德與立言惟公挺
質粹溫圭璋曄然早飛聲於入雒極師友之淵源顧兹
道之未墜企聖域而高騫方世路之孔棘安窮約而逥
邅偉名流與鉅德咸願學而推先逮夫逢辰遇合直道
而前抗崇議於諫省持從橐於甘泉跌而復起守則不
遷全高節於歲晩知孤標之特堅雖佚老於燕閑曾不
廢於簡編閔國步之多艱每憂心於元元喪亂以來耆
舊凋零惟公在焉雖年逾八十不為不壽備享五福不
為不全然士夫之所以期公者蓋庶幾衛武之箴儆尚
得憲言行於邱園何忽去此而不顧世豈復有如公之
賢者乎嗚呼我之與公久兹周旋公相知心忘德與年
瞻儀形而詠歎覺疵吝之皆痊信有斐之君子知至善
之弗諼慨三山之前約卜荔子之初丹何尺書之未久
遽永隔於終天日月有期肅焉新阡遥馳誠於一奠悵
此意之奚宣公之死為不朽矣惟其憗遺之悲則有涕
泗之漣漣嗚呼哀哉尚饗
祭九弟司法文
維紹興六年歲次丙辰七月丁夘朔某日從兄具位李
綱謹以清酌庶羞之奠致祭于從弟司法九郎幼成之
靈惟靈天資純茂孝友溫恭雖曰未學内行則充掾于
吳興風績甚著摘發姦伏已有顯譽江浙弗靖徙居閩
溪昆季相從如塤如篪雖攖疾疢不廢言笑藥餌之扶
尚期壽考我來江南再三惜别言則涕零如將永訣閱
時未幾遽聞訃音心焉如割慟哭霑襟言念先叔友于
先公施及後人有來雍雍凡今之人莫如兄弟兄弟之
美吾家為懿汝少先往吾衰幾何閱水成川前後之波
雖夫何傷雖壽何羨幻化茫茫晝夜之變千里致奠聊
寫我哀無滯南方魂兮歸來嗚呼哀哉尚饗
祭胡氏妹文
維紹興六年歲次丙辰七月丁夘朔越三日從兄具位
李綱謹以清酌庶羞之奠致祭于從妹四姐之靈嗟嗟
吾妹令德柔嘉嬪于大族克宜其家良人不弔中道先
逝諸孤藐然皆親訓勵敵騎擾華衣冠南奔挈族相依
徙居于閩甘苦同之七年於此弗安異鄉日念桑梓久
攖癘疾藥石弗痊我來江南臨别悽然訃音之聞相去
半載尚想平生音容如在言念先叔一子一女相繼而
亡何遽如許天道茫茫不可致詰或壽或夭孰得孰失
諸甥滿前責在外家飲食教誨情當有加庶羞在爼旨
酒在巵千里致奠孰知我悲嗚呼哀哉尚饗
青詞
潭州薦陣亡青詞
伏以潭為會府地居上流自經豺虎之爭無復江山之
勝宸心眷顧帥閫疇咨非特慰扶杖之遺民蓋欲追備
邊之前烈涓辰視事問俗興嗟拾瓦礫而横棟梁強名
舊治聽丘墟之號風雨坐感弃骸敢迎羽服之儔共演
琅函之秘殫精誠而上叩冀幽顯以同休天德好生重
開於壽域人情厭亂各保於豐年大振威聲克平強敵
回兩宫之鑾輅奉萬乘於神都未報國恩誰識愚臣之
此意仰憑洪造庶收薄效於當時臣無任
降聖節青詞
維紹興二年歲次壬子十月戊子朔二十四日辛亥具
位臣李綱等伏為降聖節遵詔旨於天慶觀命道士三
七人開啟靈寶道場七晝夜設醮一座供養香花燈燭
酒果藥苗稽首上啟三清無極大道太上開天執符御
歷含真體道昊天玉皇上帝紫微天皇上帝紫微北極
大帝伏以重明繼照純孝奉先祇若舊章欽崇令節命
幅員之守長伸醮祭於淨壇臣等忝布詔條用循科式
伏願太靈昭鑒丕應響臻偃革包戈永綏於群品餘糧
多稼屢獲於豐登凡在飛潛必繄亭育臣等無任
禳火設醮青詞
曲突徙薪人事雖存於警戒熒惑退舍天心易變於嘉
祥爰念此邦實為都會比歲淪於塗炭遺民起於瘡痍
百雉城闉鞠惟榛莽萬家闤闠半是茅茨元冥方迫於
隆冬回祿屢驚於中夜顧有司之失職歎赤子其何辜
輒罄精誠用干洪造望雲霄而設次輸肝膽以投詞伏
願上帝溥臨衆真交會閔三湘之分野菑害荐臻回九
曜之威靈恩光下燭布祥風而一扇俾和氣以同游加
惠群生永成樂土
疏
吳江寧境寺齋僧疏
右伏以來投世網已緣一念之差仰冒天威何翅萬鈞
之重姑從薄謫皆荷寬恩今則千里去家單車上道割
父子兄弟之深愛方險阻艱難之備嘗非仗勝因曷蠲
往咎是用虔依梵刹嚴供名流冀資懴悔之功為洗妄
言之罪伏願能仁覆護大智照臨萬水千山行無雨雪
之阻一門百口居有祿壽之祥誓竭誠心歸依妙覺謹
疏
邵武軍泰寧縣羅漢巖設供疏
右伏以因心授法一燈傳於千燈會法歸心千月攝於
一月所以五百大士咸悟客塵十八尊者為之領袖結
集耆闇窟飛錫天台山凡山林幽䆳之區多仙聖棲隱
之地惟豐巖之勝境乃古德之道場洞壑鼎峙而相連
殿閣翬飛而交映宜應真之是宅垂妙蔭於一方而綱
誤蒙國恩歸自海島病牛卧壠嗟微力之已疲脱兔投
林冀餘生之或保虔修珍供以結勝因祝一人萬壽無
疆之休篤四海群黎咸寧之慶蕞然族屬亦獲康安仰
祈大德之無私克鑒私誠之有在謹疏
福州安國禪院施錦法座疏
右伏以毗耶離城嚴飾八萬師子之座普光明殿宣說
百千三昧之門必假勝緣以作佛事前件錦曩出靖康
之御府今施安國之叢林楛木禪牀巳有輪囷之質拈
花妙悟何妨文彩之彰莊嚴龍象筵開示人天眼願敷
法席大振潮音以普潤於含生皆速登於正覺謹疏
潭州薦陣亡水陸疏
右伏以亡非戰罪周易有輿尸之占死為鬼雄楚歌重
國殤之祭顧比星沙之分重罹兵火之餘上軫主憂大
開帥府念方宣於恩德豈或間於幽明即州治之新成
啟法筵而致潔庶憑佛力俯協人謀伏願勝氣高臨衝
風自息憫冤魂之忠義早見太平轉樂歲於艱難助成遠
略伏惟三寶證明謹疏
福州聖泉院齋僧疏
右伏以聖泉禪老法席初開梁谿病翁寓居密邇雖白
蓮花社陶潛不造詣於遠公而毗耶離城師利每問訊
於摩詰雲山在望鐘鼓相聞結苾芻之勝緣供蒲塞之
淨饌金毛師子踞高廣坐以嚬呻多寶如来現久遠塔
而讚歎普祈大衆早悟真乘謹疏
福州鼓山齋僧疏
右伏以名藍清淨雄踞海山寶閣巍峩肇新棟宇五百
大士於焉而棲息八部龍神亦為之歡欣大頂峯前覺
林巒之秀發靈源洞裏增泉石之幽竒成此勝緣實為
盛事大比丘有神通之妙力病居士以慶贊而特來揚
般若之宗風供伊蒲之香饌浮杯飛錫應真豈憚於遠
臨展鉢開簞請衆聊同於一飽集兹殊刹共結良因四
境奠安永豐登於今歲闔家清吉導福祉於新年三寶
證明萬靈昭鑒
福州東山文殊修菩薩疏
右伏以惟妙吉祥真法王子毗耶城裏宏開不二之門
清凉道邊妙發前三之語摩善財頂則寶臂出於雲表
試解脫心則金毛現於空中以大智接群生以至神應
諸感真風宛在虛響昭然當院古德道場東山勝地有
菩薩之像設乃異人之規模妙相瑰竒獨冠他刹金沙
璀璨呈瑞一方然而歲月既深崇奉殊闕殿宇荒廢供
具蕭疎欲興久廢之良因必杖大心之檀越伏願搢紳
賢士福德高人特推喜捨之心共入莊嚴之會各隨願
力寵示芳銜謹疏
梁谿集卷一百六十五
