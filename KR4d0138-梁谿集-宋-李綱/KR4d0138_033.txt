梁谿集卷三十三宋李綱撰
表本詔書上
擬撰表本
起居道君太上皇帝表本
起居孝慈淵聖皇帝表本
靖康擬詔書
撫諭河北詔奬諭徐處仁詔書
起防秋兵詔募兵出財詔
戒諭姚古詔書賜夏國主詔書
與大金國書與高麗王詔書
擬撰表本(建炎元年七月得旨擬撰)
起居道君太上皇帝表本
臣某言神京不守坐失金湯天旆啓行越在草莽凡為臣
子之列均深痛憤之情臣某誠悲誠感頓首頓首恭惟
道君太上皇帝陛下遊神穆清宅心昭曠法堯舜之遜
禪濟家國之艱難方交兩宫之歡永享四海之養鄰邦
犯順戈戟暗於中原帝座移居鑾輿幸於朔野神人感
憤華夏悲摧而臣濫總帥權莫陪執馭廹羣臣再三之
懇請謂大寶不可以久虚勉徇輿情嗣守神噐瞻行宫
而靡及慕慈訓以增懷輯睦師徒冀宗祊之可保撫寧
方夏佇車駕之言歸謹遣通直郎試太常少卿臣周望
奉表起居以聞臣無任
起居孝慈淵聖皇帝表本
臣某言戎馬薦興環日畿而布列帝都不守致天步之
艱難萬國悼心三靈失色臣某誠悲誠感頓首頓首恭
惟孝慈淵聖皇帝陛下法禹湯之恭儉體堯舜之聰明
十載東宫令德聞於海㝢踰年南面仁政浹于寰區適
當嗣位之初兩致鄰邦之寇割地增幣以生靈屈己而
講和擐甲登埤為廟社忘身而固守金湯失險羽衞啓
行致翠華之蒙塵瞻紫微而移座華夏失庇神人疇依
而臣叨總師徒莫陪羈靮迫羣臣之懇請嗣大寶以撫
臨仰遵勤儉之風庶格中和之治傷心北望緬懷異域
而增悲整駕南還尚冀敵人之悔禍謹遣通直郎試太
常少卿臣傅雱奉表起居以聞臣無任
靖康擬詔書
撫諭河北詔(闕)
奬諭徐處仁詔書(闕有進呈劄子并御批見第五十一卷)
起防秋兵詔(時敵騎出境朝廷恬然以為無事防邊禦寇之策置而不問公竊憂之與)
(同知樞密院事許翰議於上前謂今秋敵必再至宜預詔天下起兵防秋為捍禦之計上命草)
(詔以諭諸路安撫總管鈐轄司)
朕初嗣歷服遭時艱難虎狼之羣敢肆陵侮侵犯邊境
達于都畿頼宗廟社稷之靈賢士大夫勤王將士之力
以克捍禦而倉卒之間輔臣失計割三鎮以賂之天啓
朕心斥去姦回决策堅守今者重兵尾襲賊騎遁逃朔
部無虞與天下同慶然而敵情狡獪未有所懲秋高馬
肥慮復侵軼非以虎符起天下兵控扼邊陲蕩攘羣寇
則何以震慴狂敵奮張國威以定中興之業詔到仰諸
路安撫總管鈐轄司各下所管州軍遴選將佐訓練正
兵招填闕額繕治器甲儲蓄芻粮預偹軍須以聽朕命
夫一歲之間而再勤師旅良非獲已共攄大憤玆惟其
時故兹詔示想宜知悉
募民出財詔(時降詔誡諭諸路起防秋兵或者慮財不足公議於上前乞募民出財朝)
(廷等第推恩以激勸之庶幾可濟上命草詔以諭中外)
朕嗣承丕緒夙夜兢惕思所以綏撫四海惠養元元以
為無窮之計而寇戎弗靖未能偃兵故將起天下之師
以振國威然而興師十萬日費千金方今積弊之後雖
朕痛自刻勵罔敢汰侈罷斥浮冗粗給經費其於師旅
之用誠未有以贍之也昔漢帝募民入粟塞下而師頼
以濟今朕上為宗廟社稷之重將以定中興之業下為
億兆蒼生之衆將以圖休息之期此忠臣義士協濟艱
難之秋也應天下士民上戶有能推其財穀贏餘以佐
軍興者州縣聽其自願不得抑勒不以多寡别項儲蓄
專以為募兵養士之費具數申樞密院各以名聞朕將
等第推恩以為忠義之勸故兹詔示想宜知悉
戒諭姚古詔書(姚古為河東路制置使久駐師威勝軍不進上令草詔戒諭之)
勑姚古太原為河東根本右控關陜左通朔部在三鎮
尤為重地金人攻圍殆百餘日兵疲粮乏勢危力殫羽
書日聞夙夜憂念以卿素著忠勇為時名臣故命統帥
諸將進兵應援近雖已復隆德威勝前扼南北關尚未
聞踰團栢越徐溝以造太原之下致使賊馬猖獗侵掠
汾晉其何以觧朕西顧之憂詔到其率勵士卒戮力用
命破堅却敵觧圍太原以復忻代高爵厚祿朕何愛焉
故兹親筆詔示想宜知悉夏熱卿比平安好遣書指不
多及
賜夏國主詔書(時金人犯闕夏人亦起兵以擾西垂鄜延路繳進夏人檄書上命草)
(詔賜夏國主解其意以撫慰之)
詔夏國主朕居春宫十有餘載弗敢怠逸四方所聞道
君太上皇帝享國日久厭萬機之繁爰議内禪朕辭不
獲命遂登大寶深惟祖宗建構之隆上皇付託之重夙
夜兢惕懼不克任而金人不道乘郭藥師背叛之故䧟
沒燕山俶擾邊境達于都畿肆為貪殘劫質以往永念
卿屛翰之舊信誓皎然義當戮力同濟艱難以敵王愾
而陜西奏報乃言卿國點集重兵五路深入攻䧟城堡
殺傷兵民朕惟卿明允篤誠世濟忠孝主于西陲藩屏
帝室多歴年所英聲流聞今至於兹殆朕德弗類嗣政
之初未能綏撫之所致也西顧悵然良自傷悼及得鄜
延路帥臣章䟽繳到卿國檄書公牒省覽再三乃知搆
兵起于誤聽檄書初言中國失德數事皆曩時大臣誤
國上皇已降詔書深自悔悼今朕克已求治以儉先天
下凡滛巧奢麗之具一切屏去蠧國害民之臣咸已竄
誅前日之事所不復論中言賀正人使之歸所見京城
整齪兵甲修治樓櫓疑有姦臣變亂此乃隄防金人之
故豈有他哉終言與本朝信誓之久義須救援以此知
卿忠義有素誤聽致此初無他心至於過差之辭朕初
不之罪也公牒言國書之寶與舊不同此乃有司用寶
差誤已重竄責凡兹細故朕既釋然卿亦宜亮夫金人
以蕞爾海隅之國背天逆神滅絶契丹遂陵中國滛暴
滋甚使其得志河有於卿哉孤軍深入理當勦殄朕以
皇弟肅王在其軍中第命將士驅逐出境邊城晏然前
遣康隨鄭惟康道意必亮此誠詔到卿宜釋去疑慮撫
諭將士抽廽甲兵修好如故高爵厚賜朕何愛焉今遣
武功大夫王佑武功郎馬持告諭故兹詔示想宜知悉
夏熱卿比平安好否遣書指不多及
與大金國書(幹離不邀割三鎮既退兵三鎮之民為朝廷堅守誓不從敵上命草書與)
(敵主道意)
靖康元年五月姪大宋皇帝致書于伯大金皇帝闕下菲
德之居東宫十有餘年矣邇者道君太上皇帝厭萬幾
之煩遂議内禪肆及眇躬膺受大寶惟懷永圖願修鄰
好而兵革擾攘未遑致問其為懷企何可勝陳言念往
日遣使海上通兩國之歡信誓昭然金帛之輸未嘗有
闕誠謂世守兹盟無有携貳而皇子郎君乃捃拾細故
敗棄舊約因叛將藥師以兵内嚮虔劉邊陲深入畿甸
乘中國之不備遂肆憑陵誠非所望於善鄰也城下之
盟蓋緣輔臣怯懦失計重鎮寶貨一切惟命皆出要盟
神所不臨豈復可用而况還師渡河劫質肅王巳復渝
約勤王之師百萬集于城下將士憤怒咸欲邀擊徒以
肅王在軍之故深戒用兵使得全師以歸而皇子郎君
肆為滛暴屠戮良民係纍婦女焚蕩室廬不可勝計緣
是之故三鎮之民皆出死力為國堅守雖朝廷號令有
所不從此乃軍前失信之所致也重念頃者道君太上
皇帝與大金皇帝歡盟相得之厚既滅大遼分燕山之
故境以歸中國累年于兹中國未嘗得粒粟尺帛之助
而漕運之勞金幣之費不可勝計今燕山䧟沒既渝前
約又欲併取三鎮之地使敝邑無以為屏翰是豈大金
皇帝之旨哉且皇子郎君雖貴人臣也坐受本朝宰臣
親王之拜敗盟爽約妄起兵端黷貨無厭求取不已有
一於此豈人臣之所當為哉敝邑無辜横遭屈辱以大
金皇帝之聰睿仁慈寕不諒此遠恃英明敢以實告前
日皇子郎君割地求賂廣有要索敝邑不校悉皆聽從
彼此非誠人情不遠誰不知之欲尋往日之盟以結兩
國之好使兵革不用生靈休息莫如度其所可行者重
結盟誓以信守之昔我烈祖真宗皇帝與大遼盟于澶
淵百有餘年未嘗少有變故天祚失德不可振起乃至
于兹大金皇帝倘垂英察使燕山歸于大邦三鎮安于
敝邑各得其所保兹舊疆信使交通歲幣修好傳之永
世為子孫無疆之休顧不韙與謹遣使人往布誠悃儻
或見允願示佳音所有黏罕國相軍馬見在河東亦冀
召還以篤和好有少禮物具如别錄中夏炎蒸遠祈保
毓
與高麗王詔書(金人退師朝廷遣使臣侯章等至高麗國上命草詔與之)
詔高麗國王朕居春宫十有餘載雖德不類罔敢怠逸
亦惟四方所聞道君太上皇帝享國日久厭於萬幾之
煩爰議内禪朕辭不獲命遂登大寶深惟祖宗基構之
隆上皇付託之重夙夜警惕懼不克任而金人不道乘
郭藥師背叛之故陷沒燕山俶擾邊境達于都畿方朕
即政之初遭此震驚以故未及與王相聞朕惟王世濟
忠孝膺受顯册奄有三韓之地屛翰之舊久受國恩肆
我烈祖神宗皇帝遣使修聘禮意備至情同骨肉義則
君臣以至于我道君太上皇帝頻年遣使錫賚不貲待
遇加等朕惟中國與王遠隔遼海壤斷土絶而恩禮如
此豈有他哉亦惟藩衛中國庶幾艱難有以敵愾兹者
金人乘我不備與叛人階來深入内地王國與之為鄰
相望無數百里之遠而不能蕩其巢穴以報中國豈累
朝待遇殊絶之意邪彼金人者固嘗臣屬於王以蕞爾
海隅之醜背天逆神絶滅契丹遂陵中國滛暴滋甚使
其得志何有於王哉孤軍深入理當勦殄朕以其劫質
肅王而去第命將士驅逐出境邊城晏然方將起天下
之兵問罪小醜王其率勵師衆相為表裏以行天誅夫
糾逖王慝獻俘本朝以報中國數世之恩大忠也取亂
侮亡誅討滛暴以伸威沙漠之外大義也拓地開境覆
其巢穴以報驟驕不臣之罪大威也一舉而三者皆得
王何憚而不為哉高爵厚賜朕於王無所愛惜王其勉
之今遣侯章等往諭至意夏熱比平安好遣書指不多
及
梁谿集卷三十三
