梁谿集卷一百三宋李綱撰
劄子一
與宰相論捍賊劄子與右相條具事宜劄子
與宰相乞兵劄子
與宰相乞王彦軍馬劄子
與宰相論捍賊劄子
某伏覩進奏院報三省樞密院同奉聖旨探報敵人窺
伺承楚如別有警急當親總六師以臨大江某於十月
二十二日已曾具奏以今日捍禦賊馬事勢陳獻三策
自福州入急遞投進今來又覩進奏院報韓世忠統全
軍於承楚間迎擊賊兵連獲勝捷有旨分遣臺臣督劉
光世張俊統兵渡江應援車駕巳起發進臨江上撫勞
諸軍竊惟朝廷當危急艱難之秋為宗社生靈之計建
大議决大策不貳不疑毅然親征將士用命捷音系路
廟謨克壯敵勢退屈誠可為天下大慶然賊情狡獪戎
亊方棘機會之來間不容髮某輒敢竭其愚慮陳十事
以獻伏望鈞慈特賜詳覧有可以禆廟算之萬一者願
施行之勿以人廢言不勝幸甚謹具下項
一宜防備生兵某竊覩偽齊劉豫招誘叛將驅河北
河東陜西之民挾帶寇騎侵擾淮甸聚糧旣久(傳聞偽齊)
(聚糧於淮陽宿遷縣甚久為入寇之計非一朝一夕)入寇亦早(往年寇騎南牧多以春冬之交)
(今偽齊以冬初已入寇比之往年為早)僴然有窺伺江左之意今旣王
師屡捷挫其銳氣勢必遲留境上乞師金人萬有一
重兵繼來我以疲乏之兵當新羈之馬則將何以取
勝宜命諸將蓄養銳卒更進迭休使有餘力以待之
又於諸路摘那精銳軍馬以為濟師之計庶幾可以
捍禦
一宜防備海道某竊聞偽齊劉豫於登萊等州多造
海舟又於楚海等處虜掠客旅舟船其用意非淺淺
也方冬月風便之時勢須驅使山東之人自海道犯
浙東一帶濱海州縣則吾腹内之民擾矣然自海道
來者必皆步人實不足畏朝廷旣遣兵將分屯明越
以備不虞而沿海州縣廵尉弓兵數不為少合之則
勢強分之則勢弱宜命帥司并提刑司團結成軍於
要害地擺布控扼又募海上土豪自備舟船廵趠捍
禦許以將來事定重與推賞不為無補
一宜防備上流某竊觀自昔侵犯東南未有不由上
流者舳艫相接順流乘風自川江而下日數百里不
旬月間可至江浙故上流之地自吳及東晉以來必
屯重兵乃可保國今歸峽荆南岳鄂九江一帶雖無
他虞然屯兵不多所幸襄漢復為我有上流形勢倚
之為重襟帶荆蜀控引江淮下瞰畿甸真形勝必争
之地也宜命大帥統重兵以鎮襄陽則上流有屏蔽
之勢江浙可以奠枕中原有恢復之兆畿甸可以俯
窺此最今日之上策惟廟謨熟計之
一宜防備四川某竊觀金人累年侵犯四川其意蓋
以蜀中富庶欲必得而後已所幸山川險固將士用
命僅能保守今賊馬南牧擾我淮甸安知不別遣重
兵窺伺川峽道里遼遠號令難通都督旣已不行兩
宣撫不相節制邈然一方深可憂慮宜命信臣早臨
撫之布宣威德不失機會庶幾四川生靈有所依怙
國勢賴之以安非細故也
一宜保據淮南某竊聞金人中間通使屢有畫江之
言蓋為劉豫之計今賊馬南牧雖未必敢窺江左其
意決欲盡得淮南深慮兵交使在其間復有畫江之
請朝廷欲紓目前之急或遂許之則大事去矣夫淮
南者江南之屏蔽也六朝所以能保有江左者以強
兵巨鎮所以為藩籬者盡在淮南故以魏武之雄苻
堅石勒之衆宇文拓跋之盛卒不能窺江表後唐李
氏有淮南則可以都金陵其後淮南為周世宗所取
遂以削弱此必至之理也萬一有畫江之請謹不可
許宜命諸將恊力擊賊使之退遯將來措置淮南當
於兩路置兩大帥以臨之東路揚為帥府屯重兵為
根本之地分遣兵將進守楚海濠泗夀春淮陽沿淮
一帶諸郡小築城壘如開新邊其初朝廷應副錢糧
徐議營田使自贍養遇有賊馬則大帥遣兵應援稍
能自守乃可召人歸業漸次葺理假以歲月而藩籬
成矣前有藩籬之固後有大江之險然後可以立國
而議攻討之策近年以來大將握重兵於江南官吏
守空城於江北雖有天險初無戰艦水軍之備不幾
於倒置而虚設乎願廟堂熟計之
一宜調和諸將某竊聞師克在和不在衆將帥不和
而能成功者未之有也武人之性剛果有眦睚之失
必相怨憤而激以忠義則往往復合者其性然也郭
子儀李光弼同在朔方未嘗同堂共席而坐一聞安
史之變子儀中分麾下與光弼勉之立功何則先國
家之急而不以私害公也賈復寇恂不相能光武解
之曰天下未定兩虎安得私鬭朕為分之於是並坐
極歡共車同出結友而去今朝廷所賴以為爪牙者
三大將也平居無事之時人情豈無纖芥今當朝廷
艱危之秋使之各渡江以相應援則當以調和之為
先宜贊淵衷降宸翰遣近臣推明古之將帥徇國家
之急而忘私忿之意勉以忠義使之歡然犄角立功
則賊雖衆多不難破也願廟堂畱意
一宜增置禁衞某竊觀自古人主必有親兵所以制
障表裏為長慮郤顧之術也祖宗禁衞之兵總之三
衙其制甚備自經變故以來人數浸少止以將兵為
衞非強本弱枝之策今將兵旣遣渡江宿衛單寡何
以鎮服中外倉卒召募固難得人謂當有術以權之
竊見近降指揮復置御營使司宜因此時號召諸路
統制官之有名望者使率其部曲充御營使司五軍
統制平時與禁衛之兵相參宿衛緩急聽御營使司
使喚更不隷屬諸大將下使軍容奮張國勢益隆誠
今日之先務也
一宜廣備糧食某竊謂用兵以糧食為急糧食以飛
輓為難今賊兵擾吾淮甸將士捍禦勢或持久則糧
食不可不廣為之備訪聞湖南米㪷百錢江南東西
歲亦豐稔朝廷近者增置漕臣宜命江湖廣行收糴
措置舟船順流而下儲蓄於建康鎮江轉漕淮甸以
給諸軍庶幾倉卒無乏絶之患若止仰常賦深恐緩
急不免科須米價翔踴民力重困惟廟堂圖之
一宜措置戰艦水軍某竊觀大江限制南北實為天
險然必以人力加之險乃可恃魏武親臨瓜步孫權
以舟師拒之見旌旗戈甲之盛歎曰生子當如孫仲
謀權告以春水方生疾癘將作操乃還其後曹丕南
伐見波浪洶湧吳師有備亦曰彼有人焉未可圖也
遂班師由是觀之據長江之險擇要害之地置戰艦
水軍使形勢相接金鼓之聲相聞敵人雖有百萬之
師豈敢輕犯哉何則彼為濟渡之謀而我有攻擊之
具主客之勢旣不相侔北人所習又非其利真東南
形勝保國之要術也今國家權寓江左而累年以來
不聞措置設險之策使敵人得以窺伺玩歲愒日於
閒暇無事之時遑遽震恐於倉卒擾攘之際有險而
不議所以守之者可以為而不為真可惜也荆湖間
車船乃唐嗣曹王臯遺制其大有至三四十車者挾
以雙輪鼔棹而進駛於陣馬又仁宗朝修武經揔要
該載古今戰艦之制甚備願命荆湖及頒降式樣於
沿江諸州使之製造召募水軍統以將佐逐時閱習
可以為長久之利非一時之急而已天下無不可為
之事勿謂緩不及事而遂置之天下幸甚
一宜措置楊么某昨任荆廣宣撫使日招捕羣盜數
萬人惟湖北賊楊么據重湖之險非有戰艦水軍未
可攻討嘗具楊么本末申奏以謂此賊不可輕是時
朝廷巳罷荆廣宣撫司特降指揮令某節制湖北荆
南同共進討方措置間某蒙恩罷任朝廷委制置使
王&KR0645;同兩路帥臣措置迨今未聞殄平勢頗猖獗盖
此賊非陸地羣盜之比據重湖環千餘里出没不常
其徒皆舟人漁子便於操舟又有潰散兵卒竄其間
以教之戰我師深入欲速成功則往往不利屯聚持
久則錢糧之費不貲今又淮甸警急朝廷不免摘那
兵將則此賊之勢又復鴟張未有掃蕩之期為吾牽
制非細故也宜命兩路帥臣謹重未須深入俟其抄
掠則随宜擊之分兵屯瀕湖諸邑使之不得侵漁種
植以絶其糧明出文牓揭近上首領姓名重賞捕之
許其徒中自相殺併以攜其黨與之心賊必漸困然
後可圖兵以緩為速如趙充國之討先零是也今其
徒旣衆必示以生路乃可使之解散而取酋首必欲
盡滅以堅其從賊之志非策之得也惟廟堂裁處
與右相條具事宜劄子
某竊以主上躬睿智神武之姿有知人之明所以待遇
相公仰成恢復之業者信任之專古所未有相公藴王
佐之才有不世出之略被受眷知願捐軀以徇國者精
忠之誠遠追古人憤強敵之憑陵恥逆臣之僣竊悼二
聖鑾輿之未還憫中原生靈之塗炭深謀遠慮圖此武
功此固十數年來天下士民之所傒望者也然而適當
旱暵之餘財用匱乏民力凋瘵不取於民則調度不足
取之過甚則人心驚疑正在斟酌損益之間使軍不乏
興民不告病乃為得策輙殫淺短之慮庶幾萬一之得
以禆廟筭伏望鈞慈特賜采擇謹具下項
一某昨過衢州竊見都督行府劄子頒降官告勸誘
上戶進納文臣司宣教郎至廸功郎武臣自修武郎
至承信郎價直各有等差計錢六十一萬貫内宣教
郎六萬貫廸功郎一萬貫其餘升降各以萬五十貫
為率契勘自來進納文臣止於判司薄尉遇有功改
官即轉入右列蓋所以清流品重名器也今以京朝
官許之進納恐失本意又上戶之家雖有物力安能
目前具六萬緡以買一官若分科衆戶則未知此官
當使誰受某謂不若以一宣教郎分為六廸功郎倣
此以行則上戸易出財人情樂於入仕州縣勸誘不
至費力又無輕名器之患就不得已之中此為長策
仍於諸郡量减分數庶幾不至竭澤易於趁辦伏望
鈞慈更賜裁處
一某契勘本路人戶合納今年夏稅和買物帛朝廷
元降指揮立定分數從第四等巳下折納價銀依自
來條限起催蓋優饒下戶易於催納今承都轉運司
公文准尚書省劄子勘會本路合發折帛錢元責限
三月樁足欲督責兩漕臣拘催日下並要起發盡絶
奉聖旨依仍展十日若依所展日限合至四月十日
了足今來正是蠶麥未熟新陳不交之時本路洪吉
筠袁江撫州興國臨江軍皆係災傷至重其第四等
巳下人戶多是官中見行抄劄賑濟之人難以預行
催納如州縣逐急於上戸催科將來下戶郤合入納
本色顯是重困除已申奏朝廷乞將本路災傷州縣
合起折帛錢依條限催納其餘州縣自依今來立限
指揮庶幾災傷下戶得被實惠不致逃亡更望鈞慈
特賜照察
一某竊見諸路應副岳飛錢米並津船至郢州交卸
勢須先有重兵屯駐及修蓋倉庫安頓去處又自漢
沔至郢州千有餘里密邇偽境須得軍馬防護糧道
乃可無虞某竊以謂不若且於鄂州椿管候將來大
軍進發沿漢江有備乃可旋次措置津船實為得策
更望鈞慈特賜裁處
一某竊見自軍興以來收於民者非一降官告給度
牒賣戶帖理積欠折帛慱糴預借和買名色甚多當
此旱災之餘民力已困誠願朝廷講求理財之道救
弊覈實開闔貿遷使不斂於民而用度足乃為長久
之計伏望鈞慈特賜垂念
一某近因入劄子論兵家利害妄意朝廷措置有未
盡善者五宜預偹者三當善後者二議論迂䟱誠不
足禆補廟謨之萬一姑盡其拳拳之忠而已輙錄副
本拜呈伏望鈞慈特賜詳覽
與宰相乞兵劄子
某已具狀申都督行府本路虔吉袁州建昌軍等處近
來盜賊頭項漸多蓋緣軍馬單弱不足鎮壓如處州元
有李山一項軍馬賊勢稍息李山近為岳飛勾回賊盜
遂復猖獗接連袁吉一帶饑民嘯聚作過本司雖遣發
軍馬人數不多深慮賊勢滋蔓為數州之患將來難以
殄滅伏望鈞慈早賜指揮於近便處先撥軍馬二三千
人赴本司相兼使喚錢糧之類令轉運司於上供錢内
應副庶幾盜賊可以措置及前期訓練以備將來防秋
之用不勝幸甚
與宰相乞王彦軍馬劄子
某契勘近嘗條陳本路防秋利害乞差元所請本路軍
馬一萬人及於劉光世岳飛軍中摘那軍馬於舒蘄黃
州駐劄巳具奏聞去訖近聞劉光世軍馬已起發往廬
州岳飛軍馬巳起發往襄陽府本路所乞軍馬未蒙都
督行府差到沿江一帶並無控扼切慮賊情狡獪或有
窺伺乘間擣虛無兵應援深為可慮兼契勘岳飛大軍
移屯襄陽所有錢糧並係本路應副經由蘄黃等州自
沔鄂以趣襄漢實以本路為根本以蘄黃等州為咽喉
之地萬一本路為賊所擾蘄黃等州為賊占據無兵捍
禦即根本之地騷動錢糧無自而取咽喉之地阻塞糧
道無自而通襄漢之軍坐見困乏為害不細若待臨時
申請决致誤事前後累申所乞軍馬非獨止為本路之
故近准都督行府劄子已勾王彦軍馬赴行府約七八
月間可到候到日差撥前去勘會王彦軍馬見在荆南
府未曾起發將來到得都督行府須在八九月間郤行
差撥前來已是深冬不惟往返虚費日月兼又軍馬勞
頓後期失事伏望朝廷特賜指揮令王彦軍馬候將來
過本路日就便存畱聽本司節制於沿江分布防扼及
抽那往虔吉等州討捕盜賊庶幾不致闕誤所有乞於
劉光世岳飛軍中差兵前來舒蘄黃州駐劄亦乞早降
指揮施行
小貼子
契勘本司近准都督行府劄子已廵按淮甸所有合
申請事件申取朝廷指揮今來所乞就便存留王彦
軍馬伏望鈞慈詳察早降指揮
梁谿集卷一百三
