梁谿集卷九宋李綱撰
詩五(在沙陽作五十一首)
聞七弟叔易登科
戲成短歌從志宏求芍藥
志宏供芍藥再賦前韻
次韻羅丈留寶峯長老之作
羅疇老所蔵李伯時畫馬圖二首
從志宏求芭蕉松架
再賦芭蕉次韻志宏贈丹霞師
葺西軒畢工
次韻羅脩撰贈丹霞三首
移花菖陽
興宗許借盆荷以詩索之
再賦西軒次符讀書城南韻
志宏供筍以詩報之早起
黃道夫惠紙
吴親寄甆枕香爐二首
鄧成彦供茉莉以詩答之
平津閣望雨
次韻題樂全庵贈鄧季明
次韻題棣華堂陳興宗供茉莉
季明惠含笑花螢火
泛碧齋(并序)次韻志宏見贈拙軒
題吏隠軒寄陸敦禮二首
聞仲輔弟自陳便親得南康軍逍遙觀
重午志宏遺枯梅産芝
讀四家詩選四首(并序)夜坐觀書
讀李長吉詩讀孟郊詩
足成夢中作紙筆墨盡戲成
梅雨初見荷花
志宏以家所生新芝遺予并以詩來次韻報之
聞七弟叔易登科
吾家世儒業教子惟一經邇來四十載父子三成名(親老)
(元豐中登科後三十餘年予塵忝今又舍弟了當)憶昔塵忝初非才厠羣英臚
傳被殊渥姓氏落寰瀛(予塵忝時蒙特旨政官與學官差遣皆優恩也)天子親
識擢屢對雲龍庭玉音每褒諭必及吾親寧同朝大明
宫搢紳以為榮(予蒙擢用每賜對上必詢及親老其後備員憲臺以職事進對時親蒙恩提舉)
(醴泉觀亦以是日朝見上顧予曰卿父子同日造朝搢紳榮事)君恩太山重欲報鴻
毛輕迂愚得放逐不復嘆飄零爾今又登第相去纔九
齡勤勞酬素志烜赫振家聲箕裘端不墜義方益芬馨
季弟亦鄉選來年試春卿雲鴻繼高舉桂苑同飛鳴子
壯可起家予衰欲歸耕勉哉脩遠業正值時休明
戲成短歌從志宏求芍藥
東風不隔沙陽僻嫩蘂濃花自春色栟櫚也是可憐人
每送梁谿慰愁寂邇來芍藥已盛開供花未到吾須覓
賦梅豈害廣平剛乞醯更覺微生直為將爛漫數枝紅
伴我淋漓一丸墨
志宏供芍藥且以詩來再賦前韻
誰道心閑緣地僻夢裡何嘗有空色小窗一枕覺來時
燕語鶯啼春寂寂忽思春盡芍藥開賦詩試與幽人覓
短篇纔去花已來却愧詩詞太狂直嫣然數朵玉樓春
何似江南穪落墨
次韻羅丈留寶峯長老之作
至行孤高金不堅犀顱鶴骨自巉然寶峯即是如如體
何用歸休更覓禪
羅疇老所藏李伯時畫馬圖二首
邊人牧馬如牧羊羣族散置初無傷妙哉龍眠筆有眼
作此冀北才而臧素紈盈尺十二匹骨相毛物皆非常
青驄紫燕五色滿騂騏騮駱駰驪黃旁行側睨復迴顧
矯首奮鬛嘶風霜背馳正立盡變態意氣磊落如騰驤
想當盤礴初運思工與造物爭毫芒此中念慮詎可熟
至言發藥誠難忘從此絶筆不畫馬但寫妙相依圓光
斯人于今又黃土斯畫可寶宜珍藏(伯時留意畫馬每欲畫必觀羣馬以)
(盡變態有僧勸其不如畫佛後遂絶筆)
右蕃馬
房星之精下天駟産此騏驎奉天子龍媒徠自大宛城
汗血生從渥洼水那知妙手居合淝筆端能出神俊姿
顧視清高氣深穏志意俶儻精權竒蘭筋秀骨連錢直
細毛蕭捎豐頰臆金鞿絡首牽奚官自中伏波銅馬式
一疋駐立一疋行坐看千載風雲生鸞旗在前屬車後
雖有絶足何由呈
右御馬
從志宏求芭蕉
小圃初宜夏靈蕉日日新輕風搖鳳尾疎雨濕青巾結
蔭留嘉客移根許散人軒中拙居士默對欲觀身
松架
予葺興國西軒為閱藏教之所搆松架以禦西
照感而賦詩
羇旅隨緣即道場採松結架障斜陽摧殘自帶青青色
森爽猶傳細細香佛氏解將華作界騷人愛把葯為房
我遊法藏酬初志宜得蒼官助蔭凉
再賦芭蕉
帶雨移根潤驚雷展卷新清陰浸白㲲碧色照烏巾戒
酒杯翻葉揮風扇傍人幽姿隨處好休問不堅身
次韻志宏贈丹霞師
傾蓋相逢亦有緣那堪心契更同年六根淨處三生現
一點通時萬法全蓮社子能知舊侣香山我亦學癯仙
丹霞妙悟思良覿千偈瀾飜看湧泉
葺西軒已畢工奉呈志宏成彦
華藏千函得縱觀莊嚴聊使道場安巧遮斜日青松架
旋植新花紅藥欄彈指寶樓開處速遊心法界到時寬
含容萬象猶餘地須作毘盧丈室看
次韻疇老贈丹霞三篇并寄丹霞以代簡書
太虚元湛寂妙用起雲雷若解明如鏡何須冷似灰
不能汲水機圓自笑翻羹手捩願從明眼高人為看三
生寶地
右送次丹霞歸瑞光巖韻
佛法如滄溟深廣初無底欲以蠡測之望洋顙已泚我
生乃虚幻瀛渤一漚起安得具眼人為發無生理丹霞
古禪伯一派曹溪水出岫或雲行遇坎亦淵止諦觀古
文詩相識佳句裏聞風欲見之踴躍不能已豐巖距平
津飛錫片時耳願將雪澡心試聽風生齒
右次自警示丹霞韻
移花
幽人憐我葺幽軒為植名花滿檻前須信人窮天未厭
炎暉變作養花天
志宏送石菖蒲乃菖陽也作此詩以戲之
石上菖蒲何所擬虬然連絡龍蛇尾寸餘九節瘦根莖
能輔五臓堅髮齒清泉白石養案間璀璨芬芳誠可喜
子於何處得此本葉大根麤恐非是乞隣豈誤進菖陽
遺我還將比芹子物雖非是意已勤且置盆中浸寒水
興宗許借盆荷以詩索之
隠圃清和夏景初小盆荷芰已扶疎借公瓦沼開花種
伴我松軒晏坐餘斷取當如妙喜國莊嚴且作化人居
秋風幻出芙蕖後來去須觀本一如
志宏見和西軒詩再賦前韻
休將内外别遊觀(列子務外遊不如務内觀)一處安時在處安畫虎
若成那類狗牧羊已熟不須欄芥瓶歷歷光明現華藏
重重境界寬笑指庭前花樹子為言欲作麽生看
次符讀書城南韻
伏承宫使修撰丈頒示次退之符讀書城南韻
佳篇仰見義方之訓不勝歎服特令屬和尤難
為言牽強吟成以塞嚴命幸望笑覧
騄驥有駿足調御始服輿天資已高邁淬礪資羣書敏
學復好問端由方寸虛超然適正道克慎在厥初百家
見異戶六藝知同閭博觀而妙柬奥義將燦如纖繳下
雲鵠沈鈎出淵魚精思理難遯篤志道匪疎溉根食其
實浚源導成渠反已類學射求心猶放豬精英謝糟粕
光景走蟾蜍寸陰寶尺璧旨味勝浮蛆是中苟得趣何
適不可居問言何以然得之在學歟譬猶大農家豐年
多蓄儲人皆升斗窘已獨倉箱餘自飽以及衆博施誠
樂且文章乃餘事筆墨為耕鋤當為丹山鳳勿作黔中
驢本末固有序未菑那得畬致身霄漢上登降白玉除
朱雲既折檻辛毘亦牽裾愛君當以誠危言豈邀譽
自古富貴者磨滅同丘墟何如任直道用捨隨卷舒不
能乃自棄君子其疾諸願言力學人去去無躊躇
志宏供筍以詩報之
琅玕為竹鐡為鞭長就新萌本類拳味旨不須甜說蜜
膚腴更覺軟勝綿錦䙀與脫重重縛玉版來參的的禪
知子供予端有意欲教蔬食學神仙
早起
平時懶惰只隨緣日照堂東尚栩然華藏欲遊須勇猛
繐帷雖好莫留連收將枕上黃粱夢印取心中大覺仙
從此寓軒須早作魔軍未破可安眠
黃道夫惠紙
文房嘉楮製敲冰遺我千番得未曾敢比蠻牋修五鳳
願將綺語讚三乘金花乍覺毫端滑玉版尤宜墨點凝
只恐多言空費紙更將文弔剡谿藤
吴親寄甆枕香罏頗佳以詩答之
遠投瓦枕比瓊瑜方暑清凉愜慢膚瑩滑色侵蘄竹簟
玲瓏光照博山罏便便何必書為笥栩栩方將蝶夢吾
枕上片時聊適志黃粱未熟到東吳
右甆枕
華藏初遊願力堅寶罏已現佛陀前神通何似維摩詰
熏習聊同白樂天沈水香焚煙縷細卷雲花透月輪圓
愧煩遠示將何用聊伴虚堂晏坐禪
右甆罏
鄧成彦供茉莉以詩答之
芳花遺我比瓊瑰慙愧幽人自㙲培名字曾於佛書見
色香今入寓軒來旋妝彫檻修清供更促繁英使早開
須信莊嚴資衆力道場化作雨華臺
平津閣望雨
平津景物晚依依正是梅黃麥秀時雲氣遮山來驟雨
水痕侵石漲湍谿蒹葭帶渚披離葉松栢連山鼓舞枝
遷客不堪流落恨憑高北望意凄洏
次韻題樂全庵贈鄧季明
寓形天壌間自適乃其至放懷得山林肯逐市朝醉舉
世競紛華誰識靜中意澄清謝泥滓淘汰見精粹遊心
無何鄉養此浩然氣猗歟樂全翁於世寡所嗜築菴以
自居方丈含大地請問菴中人其樂何由全萬物備我
身不以人滅天南畆豐可飽北窗凉可眠尚友古之人
聖賢存簡編有時自種植百卉爭芳妍賓來聊一醉醉
中亦逃禪鷄鶩自擾擾獨鶴方雲騫嗟予幸相見一見
即忘年但愧聞道晩敢懷著鞭先何當歸梁谿耒耜買
一鄽卜居學夫子相望兩蕭然
次韻題棣華堂
沙陽地僻有幽人三樂高懷自壯辰雛鳳已聞棲郄桂
棣華更祝壽莊椿家餘美釀時觴客手植名花日賞春
借問市朝耽戀者何如雲水自由身
陳興宗供茉莉
幽人蕭散省諸緣也解栽花滿檻前羞把天姿爭媚景
故將清格占炎天毗耶遣化來香積隠圃移根入寓軒
多謝莊嚴修妙供願熏芬馥散無邊
季明惠含笑花其香滿室以詩報之
竒葩為我摘芳條一笑嫣然特地嬌花露玉顔誠巧倩
葉堆雲鬢愈妖嬈韜蔵妙質踰三月噴洩清香在一朝
更把綵絲纏綠萼肯教芳馥片時銷
螢火
雨過禪房夜氣清濕螢無數自宵行光穿竹樹來還去
影照池塘滅復明飛學流星疑有意出因腐草本無情
暫時熠燿休憑夜敢傍長空曉日征
泛碧齋詩序
閩谿類多湍瀨小舟詰屈行亂石間稍大則膠獨沙
陽不然谿平緩無灘聲者幾十餘里縣故有舫焚於
雷火因不復置迨今八年清流如席可泛可濯坐視
莫為非闕典耶予謫官來此暇日為邑中同僚道其
故不旬月而舫具華麗宏壯有浙舸之風名之曰泛
碧齋相與置酒以落成移舟中流沿泝輕駛四顧溪
山邑屋之美欣然忘歸而去國流落之感得暫釋焉
因賦詩四韻以紀其實序而刻之使後人知是舟之
設自吾徒始尚勿毁云時宣和二年孟夏武陽李某
序
詩
畫齋初泛碧谿潯十里津平疊翠岑拍岸煙波梅雨細
連天芳草嶺雲深愧煩斷取西湖景暫慰傾思北闕心
好是清霄山吐月水光天影共沈沈
次韻志宏見贈拙軒
梁谿之拙天下絶六年出入黃金闕太官珍膳厭羶肥
謫墮沙陽甘筍蕨胷中空洞何所有羞逐緇塵事奔走
鷦鷯本是棲一枝鮒魚何用求升斗飜羹觸諱拙誰如
悻悻還慙淺丈夫小軒燕處聊自榜方丈迥覺含空虚
簿書麤了多暇日坐看日光搖霽隙百年銷沒向此中
金玉滿堂何所益不如便作逍遙人富貴於我如浮雲
欲知内外孰輕重何翅鴻毛與萬鈞平生習氣未能已
更續春秋修舊史馬遷忍恥託空文欲洗前非徒費水
虞卿歸隠亦著書筆墨自可為歡娱心閑意到時一掃
何用寸寸參釐銖擴然無事還面壁禪悅為牀法為食
月光照破客塵空那有絲毫掛欣戚栟櫚好學今所無
返從拙者來問途拙翁已拙更何說萬里清風一輪月
題吏隠軒
紛紛吏事何時已隨掃隨生畏首尾那知動靜不相關
安用杜門并洗耳曾侯作軒治丞事鴈鶩成行亦衣紫
偷閒掃溉哦其間壁記當須倩韓子榜之吏隠名者誰
梁谿拙翁前柱史蕭然一室自可人况有明窗兼淨几
隠中涵養得佳趣致遠自應從兄起王良伯樂世豈無
騕褭驊騮日千里
寄陸敦禮二首
晉河太守况如何日對溪山醉綺羅肯念舊僚今逐客
強傾濁酒只悲歌
聞說長橋跨海涯碧天影浸白虹垂自嗟羈束無因到
乞取君謨大字碑
聞仲輔弟自陳便親得南康軍逍遙觀
宦遊方壯已抽身始驗從來嬾是真未看昂霄摩遠翮
且將戲綵慰偏親我當放逐離羣日爾作逍遙自在人
恩貸何時聽從便廬山同作遠公賓
重午
誰將佳節號天中陽極陰生五自重角黍但能娱幼稚
綵絲那得制蛟龍千年沉汨英靈在萬里浮菖習俗同
逐客有家歸未得滿懷離恨寄南風
志宏遺枯梅産芝
鄧志宏家枯梅産芝大小凢六予為名軒作贊
志宏因分其三以遺予賦詩以答其意
子家積慶芝自生紫雲為葉金為莖世間美瑞子不有
分以遺我鴻毛輕煌煌秀色照軒檻猶帶雨露凄芳馨
當留几案永為好他日煮食驅三彭
讀四家詩選四首(并序)
介甫選四家之詩第其質文以為先後之序予謂子
美詩閎深典麗集諸家之大成永叔詩溫潤藻豔有
廊廟富貴之氣退之詩雄厚雅徤毅然不可屈太白
詩豪邁清逸飄然有凌雲之志皆詩傑也其先後固
自有次第誦其詩者可以想見其為人乃知心聲之
發言志詠情得於自然不可勉強到也因各賦詩一
篇以見意云
子美
杜陵老布衣飢走半天下作詩千萬篇一一干教化是
時唐室卑四海事戎馬愛君憂國心憤發幾悲咤孤忠
無與施但以佳句寫風騷到屈宋麗則凌鮑謝筆端籠
萬物天地入陶冶豈徒號詩史誠足繼風雅使居孔氏
門寧復稱賜也殘膏與賸馥霑足沽丐者嗚呼詩人師
萬世誰為亞
永叔
廬陵間世才妙手歸大匠文章振古風獨立無與兩詩
篇尤藻麗句法含萬象平夷謝雕鐫醇厚如醖釀温温
廊廟姿不作窮愁相平生蹈難危利口困讒謗終焉自
光明學者共師仰每詩必言歸耕釣箕潁上但欲風波息
豈是事高尚收身及未老六一聊隠放九原如可作非
公復誰嚮
退之
昌黎文章伯乃是聖人耦傳道自孟軻淵源極師友雄
詞障百川偉論掛衆口餘事付詩篇雅健古無有尤工
用險韻妥貼等妍醜毅然倔強姿揮此摩天手立朝著
大節去作潮陽守驅掃雲霧開約束鮫鰐走位雖不稱
德妙譽垂不朽譬獨觀泰山羣嶺皆培塿又如衆星中
錯落仰北斗籍湜何足云齊名豈其柳
太白
謫仙乃天人薄遊人間世詞章號俊逸邁往有英氣明
皇重其名召見如綺季萬乘尚僚友公卿何介蔕脫靴
使將軍故自非因醉乞身歸舊隠來去同一戲沈吟紫
芝歌緬邈青霞志笑著宫錦袍江山聊傲睨肯從永王
璘此事不須洗垂天賦大鵬端為真隠子神遊八極表
捉月初不死
夜坐觀書
銅漏丁丁雜雨聲夜凉兀坐已三更十年奔走成何事
依舊韋編對短檠
讀李長吉詩
長吉工樂府字字皆雕鎪騎驢適野外五藏應為愁得
句乃足成還有理致不嘔心古錦囊絶筆白玉樓遺篇
止如此歎息空搔頭
讀孟郊詩
我讀東野詩因知東野心窮愁不出門戚戚較古今腸
飢復號寒凍折西床琴寒苦吟亦苦天光為沈陰退之
乃詩豪法度嚴已森雄健日千里光鋩長萬尋乃獨喜
東野譬猶冠待簪韓豪如春風百卉開芳林郊窮如秋
露候蟲寒自吟韓如鏘金石中作韶濩音郊如擊土鼔淡
薄意亦深學韓如可樂學郊愁日侵因歌遂成謠聊以
為詩箴
足成夢中
五月十六日夜夢中得兩句云誰信曹谿一滴
水流歸法海作全潮既覺因足成一絶
本來佛法無多子正覺菩提彈指超誰信曹谿一滴水
流歸法海作全潮
紙筆墨盡戲成
沙陽地僻紙筆墨皆不佳予遠來不能多攜至
是皆盡獨一硯如故因戲成此詩
我生飄泊苦西東四子相逐半世中越楮如雲隨散滅
絳玄終日困磨礲禿憐毛穎頻遭斥靜愛陶泓解困窮
一笑寓軒無所有本來文字相皆空
梅雨
小麥青青梅正黃連山霧雨濕溪鄉輕絲嫋嫋搖空界
重滴涓涓響暮廊結集鬱蒸來海嶠驅排愁恨到禪房
寓軒居士心如鐡默坐惟聞茉莉香
初見荷花
雨過芙蕖滿曲塘端疑翠蓋擁新粧風翻圓碧田田葉
露浥深紅苒苒香根出淤泥成妙淨氣侵虛閣愈清凉
開花不待秋風起景物依然類浙鄉
志宏以家所生新芝遺予并以詩來次韻報之
紫芝多産白玉峯服食益壽增明聰人間採茹未易得
悵望古曲來悲風却知遠謫見竒物子家端是慶所鍾
煌煌三秀豈難並玉榦雲葉方成叢嘉祥美瑞不自惜
掇以遺我誠由中甘芳勝菌滑勝乳能殺三尸驅九蟲
童顔瞭視駐可久墮髮落齒生應重嗟予迂疎與世闊
得食此物誰之功商山儻可追四皓淮南安用尋八公
驂鸞控鶴吾未暇千里白雲聊與同(梁肅四皓贊云商山紫芝白雲千里)
梁谿集卷九
