梁谿集卷四宋李綱撰
賦四
乘桴浮于海賦濁醪有妙理賦
三黜賦折檻旌直臣賦
有文事必有武備賦
乘桴浮于海賦(鳳也有時乘桴浮海)
鳳鳥不至島夷是圖顧卒老於環轍遂决意而乘桴悼
道不行已焉哉吾往矣好勇而義從我者其由乎蓋以
道大不容材高難送歷聘而無所鈎說立言而徒焉折
衷長沮問而知津接輿過而歌鳳用於鄒魯猶舟車易
地而行窮於商周踐芻狗已陳之夢曷若脱此世網適
乎海涯進退去就之在我損益盈虛之有時凌重溟之
浩蕩閱萬象之瓌竒廓爾無垠乍心凝而形釋泛然不
繫乃神動而天隨挹不可窮遊無何有晝所適兮憑萬
里之長風夜何方兮瞻七星之維斗井蛙聞風而跱坎
所以震驚河伯順流而望洋宜其知醜豈不以雖險利
涉惟虛可乘樂天命而無適非土仗忠信而其安如陵
六合軒呈知乾坤之高厚八紘開露觀日月之沈升實
由停蓄無私含容善下渺無涯涘雖七旱而何傷來有
淵源沛百川而皆瀉夫子遊焉吾道窮也蓋抱德以行
藏豈留情於用捨去聖既遠餘風未休魯連感時而高
蹈管寧避世而長浮風浪喧豗未若讒波之險魚龍出
没尚寬寇盜之憂爰有羇臣遠投瘴海短髮白而早衰
寸心丹而不改荷三朝之眷知雖萬死而何悔仰聖哲
之風流庶兹誠之有在
濁醪有妙理賦(神聖功用無捷於酒)
次東坡韻
盡棄糟粕獨留精醇導性理以通妙知麯糵之有神融
方寸於混茫處心合道齊天地於毫末遇境皆真厥初
生民時維司命天有星以垂象周建官而設正泉香器
潔既曲盡於人為氣烈味甘乃資陶於天性蓋百禮之
所須寧五漿之可並荒耽失職當戒羲和之湎淫温克
自將宜法文武之齊聖良辰美景明月清風沸新篘之
蟻白滴小槽之珠紅味流霞而細酌掃浮雲之一空醇
德可嘉頌觚瓢於劉子醉鄉不遠記風土於無功恍爾
神遊窈然心縱天光泰定而遺萬物根塵解脫而忘六
用藉之飲藥能資疾疢之痊或使墜車豈覺死生之重
嗟夫此異隨珠寒可當襦此異和璧飢可代餔療飢寒
以飽暖化憂忿為懽娛信麴生之風味豈侍坐之可無
霞散冰肌謝仙人之石髓紅潮玉頰殊北苑之雲腴又
曷貴盜醉甕下見鄙州閭得飲墦間歸驕妻妾三升起
待詔之戀千首矜翰林之捷分田種秫未訝淵明之迂
看劍引杯更覺少陵之俠治則醒而亂則醉其智足稱
飲愈多而貌愈恭其賢可接是知察行觀德莫酒之如
自昔達者必取之歟飲而粹者元魯山之德也飲而拙
者陽道州之政歟袒裼相從笑竹林之七逸供帳出餞
賢都門之二疏故我取足於心得全於酒内以此而怡
弟昆外以此而燕賓友雖一杯與一石同酣適之功又
何必吸百川以長鯨之口
三黜賦(直道事人宜乎三黜)
賢若下惠官為士師以直道而從事乃屢黜之為宜忘
已為人何爵祿之足惜捨生取義豈威武之能移法古
守官屈身徇道位雖卑而道何所辱義或失則位焉敢
保寧尸祿以素餐將啜菽以忘老君違必諫雖犯顔而
何傷天聽孔昭恐獲罪之難禱何則忠以得罪分焉所
甘以所守之惟一故遭黜而至三用則行而舍則藏顧
有進則有退仰不愧而俯不怍夫何懼而何慙枉道事
人奚必去父母之國直心行道焉往無譖愬之談惟君
與臣代天理事各盡其職非相為賜諫行言聽固同享
於安榮道廢身藏亦何心於怨懟惟知則止之節乃盡
事君之義相彼君子異乎小夫以容悅得君為至計以
緘默固位為良圖蓋亦陋矣何足算乎老栢千年凡幾
經於凝沍精金百鍊乃可試於洪爐惟此展禽雅安降
逸雖不辭於小官亦弗免於三黜蓋以和制行者所以
與人為徒以直事人者所以本天之質類夫子文之稱
忠喜怒不形於仕已有若孟軻之不動榮辱豈存乎得
失矧乃作士利用刑人上下其手而楚國以弊輕重其
心而漢法以淪徐有功之任司刑守法而代人以死張
釋之之為廷尉讞獄而舉世推仁蓋聞風而有立雖愈久
而彌新爰有畸人號為拙直荷三朝之眷遇辜負明恩
雖九謫而終歸敢忘大德惟内省不疚於聖言顧用捨
豈繫於人力味前哲之遺風每撫篇而太息
折檻旌直臣賦(修述折檻深旌直臣)
士有敢諫君當體仁爰修飾於折檻以表旌於直臣收
電迴霜已寬斧鉞之戮葺隳因闕更瞻軒陛之新惟漢
朱雲希風汲黯偶賜楓宸之對因致龍鱗之犯指陳姦
佞願借尚方之刀退就誅夷遂折便朝之檻辱師傅之
貴雖曰敢言干雷霆之威自應可斬而天子能恕將軍
敢爭因免冠而致悟乃飾檻以為旌寬以納忠豈獨垂
萬世之訓闕而當宁更以致三墀之榮易令名以愧賢
詎能比跡藏斷罟以志諗庶可同聲原此狂生素稱義
烈雅有意於漢室故屢陳於主闕命駕徑去不為薛宣
而少留趣和藥來更助蕭公之引决惟直情而徑行故
太剛而必折成帝淵默臨朝靚深謂陳善閉邪者小臣
之難事而尊賢從義者大君之用心難甘切直之言雖
加譴怒終懋矜容之德曲示承欽然而所求者名不務
其實文雖足觀質焉可述寵昭儀而絶皇嗣大斁天倫
恩元舅而殺王章遂傾帝室雖存折檻足為後世之規
實廢嘉言詎救當時之失豈不以簒漢室者必王氏佞
王氏者惟張侯以師臣而取信乃保身而自謀隄防禍
機實為國之至要拔去姦本期厥德之允修能充葺檻
之心何施不可深味借刀之旨豈謂無由凡曰司聰皆
有言職欲致國家之治必盡箴規之益魏公獻疏乃切
論而危言賈生上書亦流涕而太息遇文帝太宗之君
必能褒崇於正直
有文事必有武備賦(文事武備全才必兼)
刑作教弼文資武全惟兩器之兼用乃一道之當然欲
柔順之可行必須剛克致德禮之不易允賴威權原夫
夾谷之盟真儒相事謂敵國素稱於多詐而上策莫如
於自治兩君為好雖事多獻酬交錯之文具官以從必
武有豫備不虞之志豈不以文待燮友武懲姦回惟無
忘於經略乃克致於懷來勇不懼而仁不憂固並推於
達德文足昭而武足畏蓋有俟於全才德以服人義存
禦侮有所濟者以威之克愛無能達者以仁而不武雅
歌吉甫宜為憲於萬邦頌美僖公能昭格於烈祖下焉
為臣上焉為君不能全文武之道何以致久大之勲冠
履圓方載施佩玦之斷黼黻辯義式彰火藻之文有國
有家惟仁惟義雖誕敷於文德宜克修於武備所以六
卿率屬出分鄉遂之兵三時務農隙講蒐狩之利蓋以
治安之本在於文武之兼其相濟若火之於水其相待
若梅之與鹽勸賞畏刑以陽舒而隂慘揆教奮衛遂西
被而東漸大哉武之於文雖二而一藏於無用之用蓋
以不必而必方今外患侵而中國微安得文武全才以
股肱於帝室
梁谿集卷四
