梁谿集卷六宋李綱撰
古律詩二(上饒道中已後及遊武夷作六十九首)
上饒道中雜詠三首
過鵝湖留贈昌長老二首
昌老詢予來歷以詩荅之
題石井慈濟泉二首鉛山道中
小溪過紫溪值雪
雪中過分水嶺六首次大安驛雪霽
山家將次武夷
崇安宰見示武夷山圖記
自入閩境值雪默禱武夷君遊山日雪霽有感
趨真亭遊仙溪
武夷山幔亭峯
天柱峯洞天穴
三姑石換骨巖
龍潭獅子峯
觀音巖兜擔石
三女石學堂巖
船場巖雞窠巖
大小藏巖仙跡石
大小二廪石鐘模石
鼓樓石丹竈
仙掌三層峯
畫鶴大隱屛
禪庵巖仙機巖
魏王峯虎嘯巖
釣臺石試劒石
折筍巖仙接石
柴嶺車錢峯
毛竹洞睎眞館
仙橘仙竹
泛舟至睎真館遇雪二首
訪李道士二首紀舊夢
宿棲真館夜雪大作詰旦遂行
題棲真館三十六韻
上饒道中雜詠三首
半世區區何所求南來豈為稻粱謀烟嵐遠近濃還淡
石瀨縈廻咽更流雲外鈎輈聽處好溪頭略彴渡時幽
何須更論他年事且把風光慰旅愁
鬢毛蕭颯寸餘冠蒙犯風霜却歲寒但使孤忠能感激
豈辭遠謫備艱難蒼蒼雲木留深景渺渺深溪瀉暮湍
獨坐苦吟山寺冷照人孤月正團欒
漠漠烟村一笛風溪山都在夕陽中遥看天色暮雲碧
漸見山頭野燒紅閩嶺風煙知已近浙江書問恨難通
暝投山寺憑虛閣隱耳猶聽響暮鐘
過鵝湖留贈昌長老二首
雲山深處到鵝湖萬木森森一徑紆日落風高鐘倍響
煙寒林暝鳥相呼宗風振起人能繼祖道流傳德不孤
須信山林真隐地紛紛朝市更何如
謫宦去為劒浦吏稅駕且作鵝湖遊沈沈梵宇殿閣古
寂寂勝地林泉幽祖師道場誰繼嗣妙峯德雲真比丘
夜寒燈下接軟語却恨行客難淹留
昌老詢予來歷以詩荅之
休問西來意吾行日向南悽悽達磨懴歷歴善財參舊
事巳不憶新交寧易談維摩本無語非是學三緘
題石井慈濟泉二首
誰將石洞當泉池餘溜濺濺落水陂山骨鑿開蒼瑪瑙
雲腴凝貯碧琉璃龜浮水面寒光動竹舞巖端翠影垂
泉石幽竒天下少祕藏休使北人知
巖石嵌空湛碧泉酌甘鑑静意蕭然幽深端有神龍穴
虛迥疑藏古洞天雲影漾波光璀璀石渠飛溜響涓㳙
會須掬取巖中水洒作膏霖徧八埏
鉛山道中
行李踰江嶠風煙接武夷地靈嘉木秀天闊暝雲垂泉
石日相樂雪霜寒自遲寄聲山下士掃壁待題詩
小溪
脉脉寒溪徹底明臨流聊復濯吾纓風微静愛琉璃色
竹密遥聞環珮聲漾月下搖金㶑灧涵虛不動鏡澄泓
自憐逐客難淹泊不為溪山景太清
過紫溪值雪
明時報國敢懷安遠謫方知行路難雲隔江鄉來鴈寂
雪飛閩嶺敝貂寒韓詩解道藍關恨賈賦聊憑鵩鳥寬
誰念紫皇香案吏飄零巳覺鬢毛乾
雪中過分水嶺六首
寒雲漠漠雪霏霏正是行人度嶺時密洒峯巒開玉府
亂粧林木發瓊枝步高漸入烟霄路望遠都迷澗壑姿
回首江鄉何處是斷蓬飄梗不勝悲
閩山高處却無風密雪飛雲墮曉空去路似從銀色界
此身疑到廣寒宫落梅飄絮來瓊樹涌浪崩雲疊玉峯
景色幽奇無似雪平生觀雪此為雄
藹藹層隂送雪來亂山深處白皚皚積巖錯認藍田玉
著樹全疑庾嶺梅光射九霄來夜月冷凝千嶂蟄春雷
武夷路近須晴霽為卷風雲一餉開
一夜同雲凝不開曉寒整轡馬虺尵千巖萬壑縈紆處
密雪廻風散漫來愁裏溪聲琴的歷望中山色玉崔嵬
溪山得雪尤奇絶模寫無工恨不才
瑶妃遊戲水晶房故剪冰花試曉粧坐見初平巖畔石
化為元放隴頭羊培堆積玉寒光瑩頃刻開梅冷豔香
好是碧天雲散後野蟾來助一輪光
玉龍耕種素芝田誤入飛瓊小洞天璧月珠星争璀璨
瑶環瑜珥鬭嬋娟水晶宫闕雲腴滑白玉樓臺霧彩鮮
骨冷魂清難久駐恍然崑閬夢遊仙
次大安驛雪霽
雪霽烟村風滿林暮天垂影碧沉沉一輪明月光相射
千里白雲寒更深寂寞樽盈陶令酒飄零淚滿仲宣襟
燈殘夜永不成寐莊舄悽然自越吟
山家
青山掩映野人家翠竹蒼松一徑斜夜對月鈎沉淺浦
曉看鳥篆印平沙溪頭馴畜多宜鶩園裏靈苖可種茶
占盡溪山幽勝處自將風物向人誇
將次武夷
行行路近武夷山秀氣蜿蜒百里間蒼石插天雲縹緲
碧溪通壑水彎環神仙恍惚誰能識洞府深沉自不關
我向湖中如得路便應脫屣謝塵寰
崇安宰見示武夷山圖記
征軒欲作武夷遊先借圖經次第求須信神仙真窟宅
故令峯岫巧雕鎪四時花木千巖秀一水波瀾九曲流
明日泛舟山下去按圖細細問蹤由
自入閩境值雪默禱武夷君遊山日雪霽有感
鄙陋安能到古人寸心潜格武夷君誓辭叱散蠻溪霧
詩句驅開衡嶽雲忠讜自應慙吏部精誠何敢並將軍
氛霾卷盡留殘雪粧點峯巒意更勤
趨真亭
煙霞深處一亭閒石磴縈紆紫翠間但覺峯巒勞顧揖
不知身到武夷山
遊仙溪
一溪九曲貫羣峯演漾輕舠淺碧中杳如誤入武陵去
落花流水山重重
武夷山
百里雲山碧玉林雕鎪融結見天心幔亭會散笙簫遠
天柱風高煙霧深畫鶴獨留青嶂表林花常發紫巖隂
夢魂清切先曾到故使飄零特特臨
幔亭峯
燕罷虹橋絶世氛曾孫誰見武夷君更無裀幕空中舉
時有笙竽静處聞猿鳥夜啼千嶂月松篁寒鏁一溪雲
洞天杳杳知何處翠石蒼崖日欲曛
天柱峯
巉巉千丈插烟空始見天南一柱峯絶頂霧開擎日月
半巖雲暝噫雷風俯臨萬壑林芿秀高壓羣山氣象雄
誰道共工曾觸折斷鼇端是女媧功
洞天穴
沈沈幽穴閟雲煙玉宇瓊樓鏁洞天自向壺中飛日月
更於物外起山川劉公隱後今誰繼張湛仙來不記年
紫府若容幽客到誅茅欲卜隱屏前
三姑石
風舞芳林鬢脚垂朝雲行雨濕仙衣不知當日緣何事
化石山頭更不歸
換骨巖
玄化升真十六天靈仙蟬脫翠巖前金堅玉潤留餘骨
密鏁烟霞幾百年
龍潭
百丈清潭合兩溪澄波瑩滑碧琉璃神龍端向潭中睡
何事能容網罟垂
獅子峯
奇石騰拏竹樹蒼奮髯矯首據崇岡山深怪底無豺虎
端畏溪頭百獸王
觀音巖
銖衣珠珞寳花冠宴坐翛然山水間應為武夷泉石好
不殊海岸補陁山
兜擔石
仙人戲睹翠蛾眉空有花餘照夕暉雲月娟娟風嫋嫋
尚疑玉質在簾幃
三女石
粲粲三英傍碧溪玉肌雲鬢曉參差想因巫峽行雲日
記得湘江解珮時
學堂巖
仙官讀徹蕊珠篇几案巖中自寂然崑閬圖書藏策府
誰言孤陋解成仙
船場巖
仙艇何年插翠微雲篷烟櫂尚依依凌虛欲鼓天邊柂
喚取雙龍背負飛
雞窠巖
磔磔天雞啼曉烟仙家風景鎮芳妍自從彩翼飛仙後
只有遺棲寄嶺巔
大小藏巖
玉棺插徧兩巖傍石罅開如小洞房鍊就陽魂歸紫府
空餘靈骨此中藏
仙跡石
當年天姥戲溪邊二石遺蹤膝宛然却笑茂陵緱氏跡
只憑方士口中傳
大小二廪石
仙家何事亦贏糧廪石團團峙道傍應駕斑龍耕紫石
深儲芝玉廪中藏
鍾模石
誰鑄三鐘灓乳形不須筍簴自能鳴仙君欲奏賓雲曲
只感清霜便發聲
鼓樓巖
洞天擊鼓集羣仙石作高樓鏁翠烟萬籟不鳴霜月曉
鼕鼕猶聽鼓聲傳
丹竈
金鼎丹成透碧天尚留丹竈在層巔一丸五色光騰夜
乞取從教作散仙
仙掌
玉指纖纖煙靄中揮雲映日掌微紅只疑華岳留蹤後
更向閩山映碧峯
三層峯
三層靈峯氣象豪噴雲洩雨不崇朝懸崖峭壁無人到
只恐峯頭是碧霄
畫鶴
誰畫千年老令威丹青今古照清輝玄裳朱頂蒼崖畔
豈憶冲天萬里飛
大隱屏
高峯崛起翠微屏何事呼為大隱名自是市朝人不到
非關洞戶鏁峥嶸
禪庵巖
虎嘯猿啼月滿天山僧宴坐正安禪不知隻履歸何處
尚有庵巖名字傳
仙機巖
雲去仙機杼軸空報章何日已成功天孫織就烟霞錦
吹落溪山夕照中
魏王峯
危峯孤峭與天通猶有當時羽化蹤仙馭自隨鸞鶴遠
玉樓金鏁白雲封
虎嘯巖
昔年雕虎嘯幽巖千里清風皺碧潭虎去巖空風自遠
一林花雨落毶毶
釣臺石
釣石峩峩枕碧溪仙人於此亦垂絲想當月白風清夜
正是寒魚食餌時
試劒石
鍊氣為金鑄劒成且將頑石試青萍光鋩鬱鬱冲牛斗
斬盡妖魔若發鉶
折筍巖
玉府鏘鏘玉筍林誰將移種翠巖隂斕斑猶帶當時籜
照水籠烟幾百尋
仙接石
天風吹折碧琅玕神化茫茫接豈難鳳髓鸞膠天上有
世人休作等閑看
柴嶺
林花不逐歲寒凋半嶺煙光媚遠霄須信仙家風景好
四時峯岫紫岧嶤
車錢峯
塵緣洗盡便神仙泉石幽竒即洞天我欲雲崖結茅屋
侍從天姥借車錢
毛竹洞
洞生毛竹綠猗猗枝幹扶疎滿洞垂傳是羣仙遊息地
蔽藏不許世人知
睎真館
小溪詰屈巧縈廻行到睎真景更奇路轉山回疑不見
此中凝望却參差
仙橘
巖畔隂森橘樹垂青青亦有歲寒姿我來恨在秋風後
不見霜包結實時
仙竹
隂崖翠竹自檀欒瘦節疎枝特地寒雖未化龍歸洞府
正宜和月掃天壇
泛舟至睎真館遇雪
雲散天開一餉中依前飛雪落層空瓊花巧綴巖端樹
玉屑飄隨洞裏風溪淺且遊仙掌石雲深不見幔亭峯
斯遊清絶平生少圖畫方知未是工
行到清溪六曲頭森然峯岫照人幽雪花拂水輕輕舞
石瀨依巖淺淺流不盡清光常在目未窮幽興且回舟
追尋欲徧神仙窟須向他時卜再遊
訪李道士
青山中有一道士獨卧烟霞晝掩扉踏雪叩關知意重
擁爐相與話真機
誅茅獨占溪一曲時有白雲來伴宿自言身在此山中
暮暮朝朝看不足
紀舊夢
余今夏夢乘舟行亂石間四顧峯巒奇秀有如玉色
者覺頗異之及謫官劒浦道武夷山小舟泝流水落
石出徧覽勝槩至晞真館雪作巖石皆白恍如舊遊
然後信出處之分定而斯遊清絶已先兆於夢寐雖
欲不到不可得也作小詩以紀其事
清夢先曾到武夷玉峯積雪倍幽奇小舟遊罷尋歸路
恰似翛然夢覺時
宿棲真館夜雪大作詰旦遂行
一夜武夷三尺雪巖壑無聲聞竹折雲峯烟岫望都迷
玉樹瑶林寒更發山中道士毛骨奇勸我留宿山前齋
輕裝冐雪非得已仙賞更待他年來
題棲真館三十六韻
武夷古洞天奇峯三十六一溪貫羣山清淺縈九曲溪
邊列巖岫倒影浸寒綠翩如鸞鳳翔矯若虬龍蹙樓觀
聳岧嶤屏幃互重複蛻仙骨遺金遊女肌削玉鷄棲層
巖巔船插斷崖腹學館存儿案仙機餘杼軸藍光瑩澄
潭虹影掛飛瀑翠竹蔭天池蒼苔封石屋繪禽頂長丹
遺跡指如掬峨峨天柱峯幔亭連翠麓傳聞武夷君嘗
此會仙俗飛橋幾千丈絶頂亘山足障以翠雲屏藉以
紫霞褥瑶樽傾沆瀣玉豆脯麟鹿仙妃奏賓雲金鼓間
絲竹酒酣歌夕暉歎息光景促曾孫誰復在往事空遺
躅至今風月夜笙簫響虛谷地靈饒泉石山潤秀草木
坐使七閩人蔭此仙靈福嗟予真散材性愛山水酷仙
經與地志名字久已熟薄宦方區區仙賞宜碌碌神
遊仙夢寐幽覿寄圖錄寧知因謫宦乃得厭所欲沿泝
窮幽深應接勞耳目開襟豁懷抱壯觀慰幽獨却邀白
雲歸伴此巖下宿夜寒夢魂清曉寒輕裝速仙遊須再
來何當謝羇束
梁谿集卷六
