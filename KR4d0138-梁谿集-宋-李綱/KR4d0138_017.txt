梁谿集卷十七宋李綱撰
詩十三(自丁未秋罷相後作及戊申歲四十六首)
序寶劒聯句
山藥煨芋
食蟹對菊小飲簡申伯叔易
小飲即事呈申伯玉華宫用杜子美韻
九月八日渡淮九日與申伯叔易小飲
章華宫用張籍韻次韻季弟阻雪
善權即事十首投金瀨有感
題輞川雪圖次季弟韻賦梅花二首
宿黃柏村館寧國縣圃雜花盛開(二首)
詠草初見楊花
黟歙道中士人獻牡丹有盈尺者為賦此詩
自鄱陽泛江至星子過彭蠡
遊落星寺望廬山
韓德全以小舟相迓於落星寺下
遊廬山過玉澗道人草堂
五老峯羅漢寺
欲遊尋真觀不果栖雲庵
三峽橋萬杉寺散珠亭
諸刹以石渠道水有十餘里者感之賦詩
序
詩以風刺為主故曰上以風化下下以風刺上主文而
譎諫言之者無罪聞之者足以戒三百六篇變風變雅
居其太半皆有箴規戒誨美刺傷憫哀思之言而其言
則多出於當時仁人不遇忠臣不得志賢士大夫欲誘
掖其君與夫傷讒思古吟詠情性止乎禮義有先王之
澤故曰詩可以羣可以怨小弁之怨乃所以篤親親之
恩䲭鴞之貽乃所以明君臣之義谷風之刺乃所以隆
夫婦朋友之情使遭變遇閔而泊然無心於其間則父
子君臣朋友夫婦之道或幾乎熄矣王者迹熄而詩亡
詩亡而後離騷作九歌九章之屬引類比義雖近乎悱
然愛君之誠篤而嫉惡之志深君子許其忠焉漢唐間
以詩鳴者多矣獨杜子美得詩人比興之旨雖困躓流
離而不忘君故其辭章慨然有志士仁人之大節非止
模寫物象風容色澤而已余舊喜賦詩自靖康謫官以
避謗輟不復作及建炎改元之秋丐罷機政其冬謫居
武昌明年移澧浦又明年遷海外自江湖涉嶺海皆騷
人放逐之鄉與魑魅荒絶非人所居之地鬱悒亡聊則
復頼詩句攄憂娛悲以自陶寫每登臨山川嘯詠風月
未嘗不作詩而嫠不恤緯之誠間亦形於篇什遂成卷
軸今蒙恩北歸裒葺所作目為湖海集將以示諸季使
知往反萬里四年間所得蓋如此云庚戌清明日梁谿
病叟序
寶劔聯句
造化鑪錘巧山谿鑛鏷良精金付歐冶妙手鑄干將淬
礪呈鋒鍔(伯紀)飛騰辨耿光青黃司火候(申伯)爪髮助祈禳
桃氏幾時獻(叔正)龍文難久藏鱗皴識松理乙屈認魚腸
黯黯青蛇色(伯紀)炎炎赤帝祥提擕起三尺(申伯)駕馭牧羣
狼彈鋏悲馮子(叔正)誇鐔悟趙王神功歸不試利用運無
旁贈客千金直(伯紀)方人百鍊鋼還須玉具飾何用蒯緱
裝詎使妖腰喜(申伯)當容節士狂純盧非嫵媚巨闕太堅
剛鬱勃衝牛斗蛇蜒接混茫疇能寶於越俱議刻艅艎
抆拭資神土(叔正)珍藏閟寶房斬蛟誠壯勇剸象見銛鋩
韓信歸高祖朱雲賜尚方雄材元倚仗佞膽已飛揚渾
脫公孫舞(伯紀)縵胡庶士傷吳鈎能曲折蜀漢有文章六
賜恩何厚三名怨未償先知吼蛟兕摩鈍凜冰霜犬子
嘗思擊(申伯)猿公莫敢當翁歸備文武季路戒彊梁疾視
真何事(叔正)要盟或可臧鑱天隳彗孛適野走徬徨麾拂
飛雷電(伯紀)軒昂變雨暘刺強同匕首定亂豈長槍叔向
排當御昭王畏拙倡買牛今欲老(申伯)鑄鏄歲方穰(叔正)徐
國留吳札鴻門蔽頂莊拄頥真貴盛擊柱妄披猖曜儧
山妖見秦興水怪彰萬人猶可敵一吷未應敭不動驚
公勝為誇異伯陽斷匜猶未妙穿屋始非常止水涵晶
瑩疎星點角芒聊須為武備何必事戎行要並宗臣履
休同小盗裳衝星憐杜子斫地歎王郎(申伯)不假蒙須便
真成刃手創新硎如可發故物未應忘(叔正)黠虜稱兵急
王師擊鼓鏜氛埃期掃蕩心膽為開張未斬樓蘭級那
銷黔首瘡幾回開匣罷但欲引杯長聊復防身佩毋為
躍水亡報君吾志畢以爾倚扶桑(伯紀)
山藥
山家為我斸青冥養就仙芝指掌明風味自應殊紫芋
功名初不减黃精藤盤欲薦冰霜質石鼎先聞風雨聲
辟糓留侯正歸去淡然悠久見交情
煨芋
今夕何夕夜未央天寒擁爐更漏長縮肩環坐有飢色
呼童取芋灰為塘蹲䲭得火良易熟脫落皮毛如紫玉
迭煨迭進争相先笑語頗喧知實腹錦里先生亦不貧
家園收拾動千斤凶年自可活妻子美好不减岷江濱
鄴侯昔遊衡嶽左懶瓉食餘貽半箇我今歸去隠家山
豈復從人覓殘顆臞儒奉養亦已微一飽便吟煨芋詩
君不見齊公夜半意不嗛易牙煎熬燔炙和調五味而
進之
食蟹
秋風蕭蕭蘆葦蒼野岸郭索紛成行持矛被甲正雄健
意氣正欲行無旁朝魁執穗似有禮擁劔敵虎何其強
野人篝火夜採撥束縛赴鼎如驅羊樽前風味若無敵
芼以橙橘尤芬芳流膏斫雪快一飽咀嚼海錯皆尋常
丹楓夜落吳天霜䆉稏欲熟千畦黃梁谿白蟹正可釣
雛雞濁酒肥且香先生歸去營口腹老饕未許他人當
家山漸近意漸適思歸豈獨鱸魚鄉
九月五日對菊小飲簡申伯叔易
淵明愛此九日名對菊無錢可留客杜陵爛醉作生涯
青蘂空嗟未堪摘我今鼓柂適長淮坐見幽叢爛漫開
自從多病久不飲又爾一洗黃金罍東南節物誠已早
翠葉金花為誰好三徑荒蕪爾尚存未覺出山同小草
世間萬事皆可忘且須泛此酬秋光平生最愛老坡語
菊花開日即重陽
小飲即事呈申伯
夜凉同詠古人詩新月娟娟照酒巵一醉且忻軍寇退
扁舟似與菊花期銜杯樂聖真吾事泛宅浮家漫爾為
歸去雲山最深處隔江千里幸相思
玉華宫用杜子美韻
阿房但遺基銅爵亦飄瓦兹宫製何朝棟宇妙天下溪
山最清絶畫手不可寫于今黍離離客過淚如灑廼知
營宫殿徒以業力假起滅猶浮漚聚散齊一馬如何世
間士天運欲持把此理貫古今宜有知之者
九月八日渡淮
長淮渺渺煙蒼蒼扁舟初脫隋渠黃平生見此為開眼
况復乞身還故鄉嗟余涉世誠已拙徑步不虞機穽設
空餘方寸炳如丹北望此時心欲折楚天清曉作輕寒
黃蘆着霜聲正乾川迴金碧隠窣堵風遠鍾磬聞龜山
艣聲嘔軋歸何處笑指江臯尋舊路松菊荒蕪欲自鉏
盗賊顛飜非所懼(時聞錢塘盗作故云)蟹螯菊蘂風味遒且須為
盡黃金舟世間種種如夢電此物能消萬古愁
九日與申伯叔易小飲
上客相從稱玉觴楚天杳杳湛清光紫茱黃菊有佳色
白蟹頳鱗聊共嘗自哂三朝為逐客常於九日旅殊方
十年往返成何事贏得蕭蕭滿鬢霜
章華宫用張籍韻
楚王初建章華時脩梁巨棟如雲垂諸侯共落相長鬛
示汰往往逃而歸當年左史箴王闕祈招之詩為之發
固宜便嬖意相當肯使俊乂居周行宫中門戶如蓮房
錦茵繡幕春風香娥媌曼睩肌雪霜侍燕承娛夜未央
金石間作侑玉觴兕觥不復稱公堂志窺九鼎輕天王
翠被豹舄垂瓊璫乾谿之辱豈其夀峻宇雕牆湎于酒
次韻季弟善權阻雪古風
歲晏江南三尺雪奕奕瀌瀌遂連月意濃豈是天綱疎
勢重便疑坤軸折溪行小艇碎瓊瑤自勝縞帶隨車轍
暝投蘭若寄僧房更覺千巖鳥飛絶憶昔宣和全盛年
嘉瑞應期來自天千官朝賀未央裏仰視龍尾垂蜿蜒
珠樹瑩煌青𤨏闥玉花浮動蒼龍闕但將歌舞賞清妍
肯信山河會分裂自從國步多艱難寇騎長驅窺漢關
隂風慘淡隨殺氣見雪翻使摧心顔古來治理初無别
上國浸強夷浸滅坐令和氣變陽春肉食于今未宜忽
迂愚放逐恩已寬敢憚道遠貂裘寒空餘炯炯寸心赤
中夜不寐憂千端素髮飄蕭頭巳滿百年光景行將半
未知夢幻此生中幾回看雪光凌亂會當掃動豺狼穴
國恥乘時須一雪酒酣拔劔斫地歌心膽開張五情熱
中興之運我期皇江漢更灑纍臣血
善權即事十首
荆溪移櫂雪漫漫皓色連空眼界寬練帶縈迴迷罨畫
玉屏崷崒失銅官風飄珠蘂來玄圃槎泛銀潢到廣寒
安得丹青似摩詰生綃寫作圖畫看
十日荆溪雪未晴敲冰聊作善權行最憐擊碎瓊瑤片
欲愛長聞環珮聲百仞巖端仙梵過千株松下老僧迎
斯遊自覺平生少頗怪淹留景太清
雪著谿山澹復濃行舟疑在玉壺中雲藏半嶺深難見
冰塞長川邈未通頼有僧房容假榻未應塵跡歎飄蓬
勞生夢幻成何事萬古閑愁一笑空
山崦溪灣三四家竹籬茅舍暮烟斜仙村自種田田玉
梅徑疑開處處花近渚冰銷迷浴鷺遠村煙暝數栖鴉
年年值雪長為客對此悽然感歲華
小童又報雪花飛深注鑪煙欲起時浙瀝乍聞經竹葉
飄蕭初看著松枝南人共訝何曾見北顧深顰有所思
牢落無言自搔首却驚華髮頓成絲
一夜凝寒雪意濃禪房睡美不聞鍾起看銀色三千界
更憶瑤臺十二重戴白蒼官尤覺好折腰青士若為容
暮晴透出寒蟾色為照溪頭羣玉峯
連日風雲匝地隂玉花飛舞滿煙岑竹牎夜色碁方適
書幌朝寒酒倍斟幸有高人同勝賞不妨佳處得幽尋
庭前暗積知多少自策笻枝探淺深
山空鳥雀傍簷楹景邃惟聞鐘鼓聲懶瓉但知煨紫芋
少陵何處斸黃精江南寇盗休無頼塞北煙塵迄未平
太息浮生端值此不如無念契無生
霽色初開雪未融坐來風撼落長松林芿趫捷緣飢鼠
洞壑深沉蟄老龍致遠未須金騕褭憑高且看玉芙蓉
豐年最有田家樂雪屋何妨入夜舂
朝來鳥雀報新晴乍喜牎間日影明糝徑楊花渾寂寞
倚簷冰柱漫峥嶸早梅向暖垂垂發好鳥知時得得鳴
從此陽光漸舒暢放回春色滿江城
投金瀨有感
楚王聽讒誅五卿招呼二子同就烹子胥彎弓見使者
義不戴天非惜生操瓢乞食困江表曷嘗一日忘郢城
溧水之陽遇真識壺漿簞食欣相迎當時追捕尚爾急
殺身滅口意豈輕霸吳何止服句踐破楚遂以鞭荆平
倒行逆施道雖遠復仇攄憤聖所稱却來訪舊欲報德
歎息玉質隨流萍投金淺瀨亦何有聊以寓意通精誠
哀窮進食類漂母解劔掛墓同延陵古人巳矣不可見
空有史筆垂聲名
題成士㲄所藏輞川雪圖
朔風飛雪何漫漫羣山大半埋雲端藍田丘壑不易得
更把雲雪粧林巒茅齋竹屋架巖巘軒楹面勢隨所安
素華淅瀝灑空翠逼耳似聞聲正乾層崖凍沍石欲裂
飛瀑不礙雙流湍長松落落有生意連臂下飲惟玄猿
椒園柳浪眇安在髣髴猶認芙蓉沜乘危跨蹇者誰子
竦肩縮䄂何其寒秪應詩句獨有得不减灞橋風雪間
幽人一去久寂寞寒藤滋蔓誰能刪生綃數幅寫絶景
空有圖畫今人看
次季弟韻賦梅花二首
冷蘂疎枝煙水濱江南此地又逢春年年行路常為客
的的寒花解笑人雪裏暗香來鼻觀風前高格見天真
誰言對爾銷愁得一段清愁特地新
羣芳凍死未招魂誰使梅花獨占春願折繁華憑驛使
為傳幽思惱詩人心馳魏闕慙商鼎路入章江憶子真
莫道廣平心似鐡賦辭得得與清新
宿黃栢村舘
客舘可人意敢懷行路勞軒牎面蒼翠棋酒助嬉遨雨
過竹聲碎風搖雲影高人生隨處適何必賦離騷
寓寧國縣圃中桃李雜花盛開感而賦詩
春光不為干戈薄花縣縱觀桃李開可惜繁華勞剪刻
莫教風雨便殘摧溪山有意相輝映蜂蝶多情自往來
應笑逐臣心似鐡客中扶病亦登臺
乍雨乍晴三月節半開半合百花枝傷心春望不堪遠
感事淚痕長欲垂塞北但知隨水草江南何事插旌麾
上林無限鸎花老應怪來遊鳳輦遲
詠草
夢覺池塘碧草萋風搖煙濕巳菲菲緜聯山色不知遠
惆悵王孫何日歸微質亦知煩雨露寸心終欲報春暉
芳根縱腐猶能化舞蝶流鶯到處飛
休寧縣驛舍初見楊花
山舘風光隨分好方塘碧長萋萋草楊花搖蕩入疎簾
又是一年春色老
黟歙道中士人獻牡丹千葉面有盈尺者為賦此
詩
平生愛花被花惱每見牡丹常絶倒自從喪亂减風情
兩年不識花枝好邇來謫墮烟雨中行色日與春光濃
今夕何夕見粲者頗類夀安千葉紅豈知黟歙深山裏
乃有此花端若此不論玉板與鶴鴒可亞姚黃并魏紫
嫣然見我如感傷似訴處此非其鄉吾衰多病不解飲
對爾歎息空持觴人言老境花如夢獻此慇懃情已重
蠟封瓶貯可多時惆悵洛陽今不貢
自鄱陽泛江至星子
我行黟歙間山隴如黏蠔澗水互縈繞路石何墝嶅深
谷四無景峻嶺干雲霄朝行嵐氣合暮宿怪禽號吾雖
一險夷無乃徒御勞及兹夏潦漲弭節俯江臯試命具
舟檝聊以釋煩囂巨浸與天永東流日滔滔來檣與去
櫂倏忽馳千艘進舟枕席間舟子巧所操江山遞隠見
景物資遊遨頗同謫仙人醉著宫錦袍長嘯倚柂樓軒
然詠離騷心隨八極遠身逐秋鴻高風帆擘巨浪大艣
駕雲濤百里須臾間千里不崇朝快哉可以賀把酒持
蟹螯
彭蠡
神禹治水江為最邐迤逶蛇鍾作滙泓澄不獨陽鳥居
浩蕩端使羣川會羣川巳會江不湍朝宗到海東南安
烟收雲歛望不盡眼界始知天宇寬世傳揚瀾并左蠡
無風白浪如山起我今謫官此中行何事恬然風浪止
陽侯也自可憐生不學世人皆世情好風巳借一帆便
霽色更增雙眼明晩來畫舸鳴六艣超忽千山如脫兔
波心突兀見星宫雲際峥嶸望廬阜世間此景良不多
洞庭三峽真么麽共浮大白期一醉對此不飲當如何
遊落星寺
一氣升沉誰所肇隕星為石古不少羣川會處渺無涯
墜此精堅鎮江表坐令釋子開梵宫棟宇規摹浮玉小
窈窕樓臺四面通洶湧波濤千柱㒟我來端是好幽竒
一葉飄然陵漭渺初疑牛女在銀潢更訝靈槎經畢昴
星房月殿夜沉沉水色天容秋杳杳恍如清夢到天門
欲駕颷輪憩蓬島塵世喧嚻那易得幻境去來何日了
心閒境寂付幽人衲被蒙頭任昏曉
望廬山
多山不省廬山面江上初從望中見秀骨蒼顔五老人
顧我欣然如素善香爐峯頂紫烟浮瀑布遥看銀漢流
雲舒霞卷互明滅倏忽變態無停畱却疑清夢尋丘壑
風物何為宛如昨縱令真是夢中看夢未覺時良不惡
平生所願今乃償寬著日月遊山房青鞋布襪久已辦
百錢掛杖聊徜徉
韓德全以小舟相迓於落星寺下
故人一别兩寒暑鴈斷魚沉杳何所那知迎我落星傍
一葉凌波聽掀舞胷中耿耿初自若身世悠悠乃如許
且須酌酒澆肺肝愼勿開口論今古
晚出南康遊廬山
捨舟星子渚遂作廬山遊空濛杳靄間十里松桂秋草
木吐香潤泉石交横流乃知山中物一一皆其尤嵐逼
空翠濕峯高紫烟浮心閑雲出嶺眼淨龍還湫月壑夜
窈窕風林晚颼飀稍聞鐘磬聲迥覺梵宇幽平昔念清
賞孰云今乃酬似非人間境須向物外求顧揖雖不暇
吟哦浩難收聊將詩紀行一洗他年愁
過玉澗道人草堂
道人妙彈琴能作醉翁操人亡琴亦亡頗為識者悼草
堂玉澗邊蕪沒已秋草繐帳鶴驚空藥杵香餘搗竹光
淨如洗桂子寒不掃松風肅泠泠猶想琴聲好
五老峯
五峯秀出如五老鬚髮蒼然長美好問之不肯道姓字
儼若子房從四皓商山採芝亦已久漢庭辟穀何其早
優游相與定儲皇攜手江湖共幽討化為峯石寄山巔
下視塵寰真電掃衣冠想像猶偉然容貌至今初不槁
祗因明月見當時間有白雲來問道逝將築室近峯前
歲晚相依得相保
羅漢寺(寺有玉澗金池)
梵宫臺殿古松桂碧參天玉澗碎寒石金池開小蓮循
渠窮水脉策杖到巖巔漸入廬山境從參五味禪
自羅漢院欲遊尋真觀雨作不果遂次栖賢聞尋
真景物尤美留為異日不窮之賞賦詩紀之
羽人之宫鄰五老杖屨欣然事幽討那知一夜雨翻盆
山路難行愁滑倒世間違意常八九萬事皆然寧自保
山靈豈是祕幽竒欲結清歡故相惱傳聞景物冠廬山
小殿飛樓更精巧古潭搖蕩明月光綠蘿青松覆煙草
屛風九疊雲錦張古來詩句謫仙好山中道士不出門
玉杵金丹手親搗我方放浪謝冠裳未覺山林跡如掃
真遊儻有不盡緣容我他年來訪道
栖雲庵(羅漢長老為退居之地求子名之有大蛇其後)
禪老幽棲地雲峯尺五天江湖縈縞帶世界廓青蓮說
法三乘外藏身萬象巔潛虬蟠不去應聽祖師禪
三峽橋
我昔曾作雲安行道逢除書還玉京至今遺恨不一到
與聽三峽流泉聲此來又謫武昌去廬山當道欣所經
栖賢寺前小三峽拭目便覺增雙明黃牛明月坐中見
瞿塘艷澦森相迎山寒草木鬱葱蒨逼耳似聞猿狖鳴
懸崖亂石互迴轉震吼正坐不得平珠跳雲沸巧潨射
晴晝雨雹驅雷霆壯哉造化融結此故使水石相喧轟
妙音流出無盡藏乃與衲子門庭争飛橋贔屓跨虚碧
面對五老峯峥嶸我來雲物為開霽當暑萬壑松風生
提攜更得二三子杖履不辜丘壑情垂缾得水不敢潄
老坡舊約今尋盟
萬杉寺散珠亭
一𣲖飛泉落坐隅跳波沸石散成珠道人諦看空濛際
顆顆圓明定有無
諸刹皆以石渠道水有至十餘里者感之賦詩
廬阜秀江南凝結盡雲母泉源乃雲腴甘冽固其所懸
為瀑布垂蹙作龍鸞舞交流澗谷中厥味皆鍾乳僧坊
有能事致遠勞汲取鑿石為通渠計里不計步回環繞
山麓高下映簷廡蜿蜿虹腰轉溜溜螭頭吐沛然飲濯
餘灌溉及園圃誰將創物智作此濟衆祖暫勞逸則永
心一力乃舉豈惟小物然萬事盡如許吾道何其衰寤
寐慨思古
梁谿集卷十七
