梁谿集卷五十一宋李綱撰
表劄奏議十三(守禦使司劄子御筆批答附)
乞黜責梁方平許佃劄子
乞差孟揆幹當舟船劄子
奏知范瓊下軍馬前去懷澤州防托劄子
繳進根刷到遞角劄子
奏知四路出兵控扼河津劄子
乞立定支破諸色人食錢劄子
奏知支錢放散城上保甲劄子
乞於殿前衙置宣撫司劄子
奏知收到梁方平獨脚旗劄子
奏知募到使臣侯章去大金軍中見肅王劄子
進呈撫諭河北及奬諭徐處仁詔劄子
奏請畫一劄子
奏知种師中在太原府南石橋下寨劄子
奏知种師中見在榆次縣下寨劄子(卷尾)
奏知种師中已到真定應援太原劄子
乞嚴止絶諸軍浮言扇惑劄子
乞委三衙揀禁軍劄子
發遣快行親從官待罪劄子
奏知喻意吳敏劄子
乞賜武漢英等器甲袍帶劄子(卷尾)
奏知發夏國詔書劄子
奏知姚古節制不明乞差解潛抵替劄子
乞罷守禦使司劄子第二劄子
第三劄子
乞黜責梁方平許佃劄子
臣見已安撫宣德門外軍民各令歸家照管老幼仍號
令不得打傷内臣出牓告示如違當行處斬已各退散
欲往西北城上照顧守禦比聞梁方平許佃自臣罷後
依舊上城守禦不合軍民之心欲乞將兩人黜責以為
將士之戒不然乞陛下即降指揮各令罷去别擇人管
理取進止
御筆
依奏黜責與保命卿且為朕慰安人心
乞差孟揆幹當舟船劄子
臣契勘將來控扼河津合通南北道勾集舟船事務不
少欲乞差孟揆充軍前搆當舟船事務貴得辦集合具
奏知取進止
御筆
依奏付綱
奏知范瓊下軍馬前去懷澤州防托劄子
臣適得孟揆劄子稱范瓊下軍馬於二十二日晚到滑
州下寨為橋船落水過渡未得臣與吳敏等商量欲劄
下范瓊令過河前去懷州澤州防托良便更合取自聖
裁謹具奏知
御筆
依奏
繳進根刷到遞角劄子
臣契勘昨自金人作過以來道路不通四方奏報委積
郵傳臣尋委差本司屬官張奕同馬忠措置新鄭門以
西遞鋪今根刷到遞角六百餘件除係進奏院收管外
有金字牌子肆箇已開奏狀五十紙幷實封奏狀二十
封用黃帊封全謹具進納
御筆
備見卿勤勞益加歎奬
奏知四路出兵控扼河津劄子
臣伏奉聖訓薛安等不可都統制緣係宣撫司日前差
委今來金人已行三日若候姚古种師中恐緩不及事
臣與三省樞密院參議於今月十三日四路出兵控扼
河津如金人渡河即會合護送至河間中山府界今具
兵將人數下項
一馬忠往濬滑州控扼河津
統西兵四千九百九十一人
統東兵一萬九千五百三十三人
一郝懷往河陽控扼河津
統西兵五千八人
統東兵三千一百五十四人
一韓世忠往大名府控扼河津
統西兵四千一百二十一人
統東兵三千七百一十六人
一林良器往陽武原武控扼河津
統西兵四千七百二十四人
右謹具奏知取進止
御筆
今四路出兵都統制不才恐誤國大事須候姚古今
先令薛安去後差姚古臨陣易將不便切候姚古等
知奏
乞立定支破諸色人食錢劄子
臣准御寳批送婁全等叫道流星馬請不得口食錢米
事伏奉聖訓速與施行臣已劄下四壁應有似此之人
立便支給外契勘京城逐壁日前支破諸色人食錢多
寡有無並不立定則例皆是臨時各自申請所以不均
臣見令取會欲乞候取到數目本司量度中制立為定
例庶幾均一取進止
御筆
依奏
奏知支錢放散城上保甲劄子
臣契勘城上保甲暴露日久元係畿縣差到其家類遭
兵劫理宜先行放散臣已劄下逐壁令人支錢一貫文
放散去訖所有團結到城裏居民臣已指揮並令放散
惟守城正兵須俟大軍控扼河津都城解嚴方合卸甲
放散歸營合具奏知
御筆
甚好所有錢並須均齊切當誡所掌人
乞於殿前衙置宣撫司劄子
臣伏奉御寳批令臣差人押宗室士璣赴大宗正司庭
訓訖除名鎖閉又令臣差統制官日下將兵於京城内
巡邏彈壓臣已恭依聖旨差人管押士璣赴大宗正司
交割及令左右中軍統制官分認地界差將佐人兵巡
邏彈壓去訖又奉御批今將大晟府舊行營使司置宣
撫使司令种師道在彼鎮服衆情仍先出文牓令百姓
通知惟此一事未敢施行蓋行營雖罷已改作守禦使
司臣每遇早朝退依舊在彼治事所有本司人吏官屬
並在彼安泊文籍錢物銀絹器甲等並在彼置庫安頓
若置宣撫使司則百事又皆紊亂勞擾竊慮陛下所降
今來指揮未相照應謹却繳進如欲种師道在近鎮壓
乞降指揮於殿前衙置宣撫司可也更望聖慈詳酌施
行謹錄奏知
御筆
依所奏施行訪聞百姓見今尚有殺内侍官者仰速
差人禁止
奏知收到梁方平獨脚旗劄子
臣今晩途中逢快行家捉到兩人稱傳呼兵士解甲及
將青黃獨脚旗俵與地分尋詢問兩人稱係北壁提舉
守禦官李構下使臣傳指揮廂軍不得帶甲下城如遇
下城並令解甲其獨脚旗不肯承認已劄問李構外已
將兩人解送開封府并據告事人稱梁方平將皂獨脚
旗鍬钁等分散在逐地分臣已差使臣分頭根究收取
未到及據閭勍來見臣稱北壁傳指揮收了守城人鎗
刀器械見李構稱是曾指揮交收了及修内司兵士稱
奉修内司姓吳人指揮令去壕外築牆高六尺如此則
金人可以藏身矢石皆不可及逐項事節皆係緊切伏
乞聖慈詳酌施行謹具奏知
見收到獨脚旗九面除兩面留此照驗外七面今繳進
所有北壁器仗已劄下依舊俵散去訖再具奏知
御筆
一面令改正
奏知募到使臣侯章去大金軍中見肅王劄子
臣近召募到使臣侯章前去大金軍中見肅王并駙馬
曹晟體問消息今據侯章回來稱到磁州滏陽野寨中
見肅王并曹晟並各安樂未有回期取到肅王曹晟親
書付本家文字今繳進謹具奏知
御筆
大金軍馬次第如何只今奏來
進呈撫諭河北及奬諭徐處仁詔劄子
臣恭稟聖訓擬草定撫諭河北州郡及奬諭徐處仁詔
書二道進呈如可施行乞用御寳下以憑發遣北京差
來人事屬緊切合具奏知進止
御筆
詔甚竒若人去時切防虜掠恐金人得知不便卿微
疾想漸平愈更宜加慎
奏請畫一劄子
臣今具合奏事件下項
一勝捷兵昨日得旨差孫渥張師正統領前去訪問
孫渥官雖高不曾經歷行陣武略大夫王從道西
人善用兵飽經戰鬭欲令同張師正統領仍乞來
日引對賜以器甲戰袍令日下發遣
御筆
依奏
一陜西轉運使張灝以其父孝純令赴闕奏事已到
國門乞降旨閤令不隔班先次上殿訖迴任
御筆
兩日前已指揮閤門訖
一京畿地八將已差赴种師道下使喚所有孟彦宏
押到西兵保甲二千餘人卻撥與錢蓋將帶往陜
西使喚
御筆
依奏
右謹具奏知
奏知种師中在太原府南石橋下寨劄子
臣伏奉宸翰种師中在甚處差人探問及起京西一將
赴宣撫司使喚臣契勘適見劉韐奏狀稱據中軍將趙
哲申師中軍馬探望得在太原府南石橋下寨去太原
十八里已差效用兩人前去探問外所有京西將兵見
契勘差撥次其劉韐奏狀繳進謹具奏知
御筆
若是如此可令劉韐急發人救應并應副糧草前去
不移刻行
奏知种師中已到真定應援太原劄子
臣適得劉韐諮目報种師中已於二十二日到真定由
井陘路應援太原并擒到生口處審問得金人輜重十
六七間已離太原粘罕二十一二間亦此去韐欲遣人
前去收復忻代所有諮目同繳進謹具奏知
御筆
覽來奏少解憂心皆祖宗積德所致羣公同心之力
可更措置早令出界今秋甚近大要枝梧糧食人馬
城池塘濼一一急速施行
乞嚴止絶諸軍浮言扇惑劄子
臣伏奉聖訓諸軍亂傳散賞前事如何可以消弭臣契
勘諸軍只緣上皇扈從人兵給賞過優推恩過厚所以
鼓倡浮言今將已緝捕在殿前司開封府人杖配懲戒
静以鎮之自須無事或出一勑榜開諭軍人以上皇暴
露日久扈從之人理宜優異乃以崇奉上皇之故至於
在京諸軍非有功者不賞事體不同今後輙敢撰造語
言逓相扇惑者並從軍法如此處置似為穏便更乞聖
裁謹具奏知
御筆
依奏
乞委三衙揀禁軍劄子
臣伏蒙聖訓欲於輦官教駿清衞廂軍内揀禁軍臣竊
思之於事甚便但專委三衙自可以辦如别置揀兵所
則三衙必又有語更望聖裁
御筆
依奏如已揀充禁軍慮或逃避當嚴立法發遣
快行親從官待罪劄子
臣前月二十八日奉御批守禦使司快行親從官十二
日發遣歸本司臣即時依稟聖旨發遣歸本司訖適聞
前項親從官並已得罪臣契勘累嘗具奏乞罷守禦使
司未蒙俞允故前項人亦因循未曾發遣歸司今來逐
人别無罪犯若以因循有失發遣罪乃在臣伏乞聖慈
特賜黜責臣無任皇懼待罪之至取進止
御筆
無得罪之理已降旨皇城司令依舊祇應卿但安慮
此乃皇城司官誤曉今早批旨深所愛卿始終保全
但審思之罷司更俟略經思慮付出施行
奏知喻意吳敏劄子
臣伏蒙聖慈令臣喻意吳敏不得再有陳請吳敏適間
宣押到都堂不曾相見已即上馬作簡與之亦未曾答
容臣再以簡具道聖意續奏聞次
御筆
如此不知卿曉其意否不知為甚圖作紛紛
奏知發夏國詔書劄子
臣伏奉宸翰付到夏國詔即差使臣齎發前去合行事
容臣來早同宰執面奏次謹具奏知
御筆
來早奏恐遲先具奏
奏知姚古節制不明乞差解潛抵替劄子
臣伏奉宸翰太原未解圍日夕憂念寢食皆忘仰見聖
慈留神邊事焦勞如此臣等措置無效不勝皇懼待罪
之至適得种師中奏統制諸將已至太安驛去太原府
九十里節次斬獲金人首級開通道路得張孝純蠟書
張師正軍馬已到中山行軍有法決須成功欲乞先次
降詔奬諭及撫問將士量加犒設其姚古節制不明致
汾州統制官等軍馬潰散乞差解潛扺替其解潛已到
長安已催令星夜發來赴闕奏事訖前去亦須多降金
帛令軍前激賞訪聞汾州見有官絹十餘萬匹河東民
戶以金人虜掠見無衣著而有窖藏以絹易粟可以足
食所有种師中等奏狀三紙繳進乞賜聖裁
御筆
种師中奏昨日並皆子細看了封出除已降詔奬諭
師中外並令三省密院行下量加犒賞其餘解潛等
事依奏作聖旨施行
乞罷守禦使司劄子
臣累具劄子乞罷守禦使司未蒙俞允竊緣使司今來
别無職事而有官吏食錢之費在今日財用窘乏之際
誠為可惜臣愚以謂不若遂行罷去將所餘銀絹錢物
等並歸元來去處官告送納御前如聖意未欲遂罷即
乞别差官提舉及將臣所辟置官屬見存數員並行減
罷取進止
第二劄子
臣契勘昨具劄子乞罷守禦使司伏被聖旨令候金人
出境結局今來河北敵軍已退太原解圍祇在朝夕所
有守禦使司别無職事欲乞限五日結絶所有見在錢
物銀絹官告等乞並送左藏庫樁管聽候樞密院緩急
支用其簿歷等並送比部驅磨一宗公案付樞密院收
管取進止
第三劄子
臣今早嘗具劄子乞罷守禦使司未蒙降出施行竊緣
敵人遠去京邑底寧守禦之司實為虚設伏望聖慈特
賜俞允臣早來所上劄子欲將本司所餘錢帛官告等
送左藏庫寄納准備樞密院緩急使用今來相度亦不
須如此乞盡撥歸元來去處官告送納御前或行毁抹
見今庫官攢造供具已支見在數目續具進呈取進止
御筆
可倂歸樞密院其錢帛官告等本處收聽候緩急取
旨支用
乞賜武漢英等器甲袍帶劄子
臣伏奉聖訓令武漢英張思正來日日下出門已劄付
逐人知委欲乞早賜器甲袍帶以激勸之謹具奏
御筆
已差陳顧言賜訖
乞催教車戰使臣教頭劄子
臣伏奉宸翰李石處戰車數等可取索定驗堪使者令
造臣近已曾取索到數等内姚古者似可用昨已造五
百兩近再指揮凑造一千兩已於姚古處勾能陣戰使
臣教頭十人前來教習尚未到謹具奏知
御筆
可催督施行
奏知种師中見在榆次縣下寨劄子
臣伏奉聖訓速要見种師中見在甚處臣適見河北運
使張益謙奏體探得師中見在榆次縣下寨臣已召募
效用與借進義校尉前去榆次縣師中處投下文字候
取得回文日取旨推恩補正所有張益謙奏狀繳進謹
具奏知
梁谿集卷五十一
