梁谿集卷四十九宋李綱撰
表劄奏議十一
乞罷宣撫使劄子
第二劄子
乞罷宣撫使表第三劄子
第四劄子第五劄子
第六劄子第七劄子
再乞罷宣撫使表第八劄子
第九劄子
辭免除觀文殿學士知揚州劄子
乞覈實宣撫司見在軍兵財物劄子
乞罷宣撫使劄子(七月二十五日解潛折彦質出兵南北關與賊相遇力戰)
(而退上劄子待罪乞罷職任)
臣近具奏狀劄子以解潛折彦質南北關進兵將士退
卻乞賜黜責未奉指揮伏念臣昨蒙聖恩差充河北河
東路宣撫使自以智術淺短不足以仰副委任之重累
具辭免不蒙俞允迫於天威黽勉就職自受命以來思
自罄竭以圖報效而軍旅之事素非所習節制不明方
略無取致解潛等與賊遇於南北關力戰累日勢力不
加尋即退卻曾無尺寸之效責在大帥咎將誰歸夙夜
憂懼心氣怔忪動輒遺㤀豈可復總軍政伏望聖慈矜
憐檢會臣待罪章疏特降睿旨罷臣知樞密院事及河
北河東路宣撫使遴選重任代臣職任就近令范世雄
管搆許臣交割迤邐前去聽候指揮
第二劄子
臣伏蒙聖慈以臣乞罷職任特降親筆令安心職事及
蒙宣諭和議解圍兩不相妨若金人必欲三鎮不免戰
争今則解圍之事不可少緩臣伏讀聖訓第深感懼竊
以今春賊馬犯闕倉卒無備自當議和但一切如其所
欲許以三鎮及金幣之數太多則為非是臣所以當時
與宰執力争者正恐貽今日之患非為不欲和而主戰
也賊馬旣退河北兩鎮幸自保全而太原之圍至今未
解陛下旣出師以解圍又遣使以約和議雖兩不相妨
然敵情狡獪自春徂秋頓兵堅城之下而不退又以重
兵侵犯河朔我師屢北而議和之使始行臣恐中國之
勢益弱而黠敵之氣益驕矣且自秋以來沿邊探金人
日聚兵為南牧深入之計朝廷日罷兵如太平無事之
時今中山河間真定諸郡乞兵告急羽書狎至宣撫司
無兵可遣申奏朝廷又只行下宣撫司措置是徒以空
文往復初無補於實用敵騎猖獗復有今春之虞將何
以禦之臣屢具劄子乞再行起發後來罷止防秋人兵
團結弓手之類未蒙施行伏望留神為宗社計募兵擇
將以圖自強無謂和議之使便可恃以為安也如臣書
生不習兵法不歴行陣大帥之任誠非所宜况今春危
城之中陛下之所驅策者悉已去位而臣獨以非才尚
叨重寄恐不知者謂臣黷武貪功為國生事招致人言
陛下雖欲保全不可得也仰冀聖慈終始哀憐特降睿
旨許臣守本官致仕糜捐之報期於異日冒干天威不
勝戰越待罪之至
乞罷宣撫使表
臣某言伏蒙聖慈以臣累具劄子乞罷知樞密院事河
北河東路宣撫使守本官致仕或外任宮觀一次特降
詔書不允者王事方棘願徇國而捐軀將略弗優敢籲
天而請罪與其冒寵榮而誤國曷若乞骸骨而避賢優
詔弗俞燦細書之一札孤蹤增厲惕危腸之九回再瀝
愚衷仰干睿聽(中謝)伏念臣斗筲小器章句陋儒粗聞
忠義之風不知軍旅之事分栖遲於巗壑敢希冀於功
名屬國步之多艱躐貴游而並進荐膺聖奬超執事機
俾待罪於西樞復宣威於北部自惟譾薄必至顛隮旣
懇避之莫從卒懷憂而就遣經營庶務黽勉百為鬢髮
為之蒼浪氣血從而凋喪法嚴令具雖明馭衆之方將
惰卒驕尚襲近年之弊并門之圍未解保塞之寇鼎來
致此猖狂職臣庸懦雖屢祈於罷黜終未賜於允俞伏
望皇帝陛下覆以堯仁察之舜智念臣才謀淺短不足
有為憐臣疾病連延誠非避事冀垂寬宥特賜保全盡
解兵權俾歸田畆江湖在望庶自畢於餘生溝壑未填
或收功於晚節
第三劄子
臣所乞罷職任非緣避事及為身謀實以不習軍旅之
事不可為帥自知甚明恐誤國事及今改命尚可設計
以解太原之圍以禦河北之寇仰副聖意更少稽緩决
致疎虞雖賜斧鉞之誅亦復何補伏望睿慈特賜矜察
第四劄子
臣累具劄子乞罷知樞密院事河北河東路宣撫使守
本官致仕伏奉宸翰令安心職事未賜俞允伏念臣猥
以孱庸誤膺委寄力小任重福過災生疾病交攻心慮
憒亂寢食俱廢生氣索然儻或貪冒寵榮尚總軍政必
誤國事自取顛隮伏望聖慈察臣忱誠非有沽激特降
睿旨許依所乞使獲退休則終始保全雖天地父母之
恩何以加此餘齡未冺誓極糜捐干冒天威無任惶懼
激切之至
第五劄子
臣累具劄子仰干天聽以不材而當重寄恐誤國事乞
賜斥罷許令致仕别選能臣跼蹐俟命未蒙俞允第深
惶懼臣聞量材授職不強以所不能者君之道也陳力
就列而不能則止者臣之節也如臣書生不習金革之
事受命之日固嘗力辭迫於天威黽勉就職夙夜自竭
思效鉛刀一割之用而進無尺寸之功乃知素非所習
不可勉強儻或貪冒恩榮而忘不能則止之義豈惟有
誤國事且將得罪於古聖人臣所以不避斧鉞之誅再
三冒凟期於得請仰冀聖聰有以照察之也臣又聞壯
火之氣衰少火之氣壯臣自今春以來更歴憂患志氣
凋落正如傷弓之鳥望曲木而先驚責其勇敢復如曩
時雖自激昂豈可復得方陛下欲張皇六師盪攘羣醜
之秋必得心果氣銳謀猷方壯之人奉命徂征乃克有
濟伏望聖慈察臣惓惓之誠非愛死非謀身正恐更或
敗事上累陛下知人之明誤國大計雖伏鈇鑕亦復何
補特賜矜憐許以骸骨歸於田里則天下之人皆知陛
下以臣嘗效犬馬之力曲賜保全誰不知勸非獨臣區
區之私幸也干冒天威無任戰越待罪之至
第六劄子
臣累具劄表干冒天聰乞罷職任守本官致仕或外任
宮觀一次伏蒙聖慈特降親筆許臣候种師道到交割
職事赴闕議事仰荷天恩終始保全但深感泣近准尚
書省劄子折彦質除宣撫判官及備奉聖旨令臣不得
輕易進兵伏念臣智謀無取疾病交攻比日以來夙夜
震恐心氣不寧動輒憒亂豈敢復為進兵之計但邊事
警急須人措置而臣束手坐視無可為者深恐誤國伏
乞降旨促師道起發或且令折彦質前來交割臣得扶
疾迤邐前去聽候指揮不勝惶懼激切之至
第七劄子
臣累具表劄奏狀仰干天聽乞罷知樞密院事河北河
東路宣撫使守本官致仕或外任宮觀一次伏蒙聖慈
再降詔答未賜俞允重念臣學術荒疎智能譾薄誤被
使令過其分量雖自罄竭曾無尺寸之效夙夜愧懼憂
悸成疾不能支持伏望矜憐特降睿旨許依所乞異時
圖報當極糜捐干冒天威無任惶懼戰越之至
再乞罷宣撫使表
臣某言伏蒙聖慈以臣累具劄子乞罷知樞密院事河
北河東路宣撫使守本官致仕或外任宮觀一次再降
詔書不允者危誠上達方虞斧鉞之誅温詔俯頒未遂
丘園之請敢再陳其懇悃庶仰冀於矜從(中謝)伏念臣
一介書生不習兵事忘身徇國雖堅衞上之心制勝運
籌初乏折衝之略誤蒙天奬俾長樞庭出分閫外之權
未迪師中之吉雖聖恩寬大必將赦三北而用孟明然
公議沸騰豈肯以一戰而恕房琯與其招人言而得罪
曷若控君父而乞身往城于方宜有赫赫之南仲在泮
獻馘必資矯矯之虎臣自度非才請避賢路伏望皇帝
陛下容之以天地之量燭之以日月之明憐臣勞瘁而
無補於事功察臣精誠而有志於忠義進以道而退以
禮不使翺翔保其始而全其終勿令隕越則臣誓堅素
守仰戴鴻恩失東隅而收桑榆捐軀未晚先朝露而填
溝壑結草為期
第八劄子
臣伏蒙聖慈特降宸翰矜憐孤蹤過有存撫初言睿斷
所以用臣總戎之故中言諸將難以倚仗遂致不敢輕
易進兵之由終言臣昨在圍城之中嘗效犬馬之勞欲
力賜保全之意聖恩隆厚雖父母之於子不過如此感
激涕零不能自止伏念臣學非適用材不逮人徒抱愚
忠常欲奮不顧身以徇國家之急誤蒙委任俾之宣撫
兩路而臣自知材力譾薄誠不足以仰副重寄力具辭
免天意莫回黽勉就職亦欲少效涓埃之報而事與願
違略無所補以寬陛下北顧之憂此臣所以夙夜震恐
慙歎憤懣至於寢食俱廢疾病交攻累瀝危誠以乞骸
骨仰冀矜從雖被竄誅所不敢辭也伏蒙陛下聖訓丁
寧旣照察其精誠又憫念其勞瘁許以保全不使隕越
顧臣何人遭遇如此粉骨碎身曷足圖報伏望聖慈檢
會臣累上表劄奏狀特降睿旨從其所乞許令罷知樞
密事河北河東路宣撫使守本官致仕或外任宮觀一
次上以昭陛下保全臣子之大德下以全微臣知止之
節非獨臣之幸也實天下之幸也臣見迤邐前去封丘
縣以來聽候指揮干冒宸嚴無任惶懼俟罪之至
第九劄子
臣伏奉親筆累數百言訓勅丁寧以終始保全之意宸
章奎畫燦如日星臣伏讀感涕不能自止已具劄子稱
謝及乞檢會臣累上劄表奏狀特降睿旨許令罷職任
守本官致仕或外任宮觀一次未奉俞允螻蟻之誠敢
再叙陳仰干天聽伏念臣疎拙愚直初無他長方道君
朝仕不過史官以言事遠謫流落七年誤蒙召還遭遇
陛下龍飛之際不待左右之言首蒙賜對臣未及敷奏
之間聖語褒諭以臣昨論水事章疏曾經御覽記錄姓
名遂被親擢躐處從班未旬日間金人犯闕臣非時請
對與宰執廷争有合天意遂蒙擢與大政方擾攘中日
被委使中遭詆誣罷斥累日聖恩隆厚勞問不輟尋復
舊任自春以來孤危之蹤任用保全獲至今日皆出天
造而臣材力綿薄初無毫髮之補濫膺兩路宣撫之寄
雖受命未久然不能率勵將士驅逐醜類以寬陛下宵
旰北顧之憂中夜以思有靦面目今蒙恩召赴闕議
事咫尺天威雖不勝臣子戀慕之誠然復何顔以望清
光兼臣屢經憂患夙夜震恐疾病交攻心氣不寧難以
勉強任事所以不避斧鉞之誅控告君父乞賜罷黜投
閒養疾不敢貪戀寵榮妨塞賢路誠非獲已伏望聖慈
容以天地之度照以日月之明聽臣危懇哀而憐之特
降睿旨從其所乞則陛下非獨有保全臣子之言乃有
保全臣子之實蒙被驅策者孰不感勵兼臣犬馬之齒
未衰使得就閒養疾心氣稍安復蒙任使捐軀未晚干
冒天威無任祈懇激切戰越待罪之至
辭免除觀文殿學士知揚州劄子(九月初交割宣撫司職事)
(與折彦質還次封丘被受尚書省劄子除觀文殿學士知揚州具劄子辭免)
臣准尚書省劄子備奉聖旨除臣觀文殿學士知揚州
天恩隆厚未賜誅責復加寵榮感戴之極涕泗横流伏
念臣偶以孱庸叨備器使有罪無功不足以當祕殿之
隆名心勦形瘵不足以任淮海之重寄倘或冒處必致
人言已具狀奏聞乞追還成命外伏望聖慈檢會臣累
上章疏特降睿旨依臣所乞守本官致仕或外任宮觀
一次則始終保全悉歸天造臣以備受指揮免見謝辭
不候受告般家接人取便道疾速發赴新任密邇闕廷
不獲瞻望清光豈勝犬馬戀慕之情雖在山林不敢少
㤀陛下天地父母之德惟當旦旦焚修仰祝睿算
乞覈實宣撫司見在軍兵財物劄子(靖康元年八月末被)
(旨赴闕議亊九月初行次封丘蒙恩除觀文殿學士知揚州上劄子具宣撫司見管軍兵)
(財物數目奏聞乞差官前去覈實)
臣伏蒙聖慈以臣累具表劄乞罷知樞密院事河北河
東路宣撫使特除臣觀文殿學士知揚州軍州事兼淮
南東路兵馬鈐轄臣已具奏辭免恩命乞守本官致仕
或外任宮觀訖念臣仰荷聖知特加委任所以力丐罷
者非愛身怯敵之故特以疾病及節制不專議論不一
進退牽制事有不可為者難以虚受其責臣自六月二
十七日總師出國門七月二十日次懷州八月二十一
日被受尚書省劄子召赴闕議事任宣撫司職事并在
道塗首尾五十餘日初宣撫司蒙朝廷差到步兵二萬
分為左右前後中軍軍四千人臨啟行日得旨差左軍
統制官曲竒將本軍往北河招撫勝捷叛兵差右軍統
制官黃璘將本軍往真定府宣撫副使劉韐下使喚臣
所將帶前後中軍凡萬二千人見在懷州屯駐隨時訓
練并陕西路節次發到保甲一萬三千餘人見分威勝
軍隆德府澤州汾州衛州等處防守范世雄帶到荆湖
北路將兵峒丁刀弩手等五千餘人見發往隆德府屯
駐前項兵並未曾使用初宣撫司蒙朝廷應副錢二千
萬貫又御前降到見錢鈔二十萬貫銀絹各十萬匹兩
除支官兵食錢并十日一犒設用過數目不多外餘皆
樁留懷州及在京降賜庫尚有在内藏庫未曾支出者
三分之二具有文歴簿籍掌管官吏可考按也臣旣罷
去恐不知者謂臣喪師費財惟陛下遣使覈實雖臣自
以不才丐罷願朝廷益擇將帥撫馭士卒與之捍敵金
人狡獪謀慮不淺和議未可專恃一失士卒心無與禦
侮則天下之勢去矣臣自此不復與國論敢冒死以聞
梁谿集卷四十九
