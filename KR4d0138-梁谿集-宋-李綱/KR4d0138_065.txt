梁谿集卷六十五宋李綱撰
表劄奏議二十七
辭免荆湖廣南路宣撫使奏狀
辯謗奏狀
謝差中使傳宣撫問降賜茶藥表
已受告命再辭免奏狀
論宣撫兩司職事乞降處分奏狀
乞撥還陳照等人兵奏狀乞差撥諸項人兵奏狀
乞將福建等路宣撫司錢粮通融支用奏狀
乞令福建等路宣撫司差撥兵將會合討捕曹
成奏狀
乞不許諸處抽差韓京等軍馬奏狀
辭免荆湖廣南路宣撫使奏狀
右臣伏奉告命除臣觀文殿學士荆湖廣南路宣撫司
兼知潭州軍州事填見闕仰荷聖恩不勝惶懼感激之
至伏念臣迂愚鄙拙初無材能當建炎初蒙陛下起於
閒廢之中付以機柄之重備位宰司兩月餘日曾無毫
髮之補負罪已深雖嘗乞身以退人言游至謗議沸騰
自取顚隮屢濱於死仰賴睿明察其無他終始保全卒
因宥赦得歸中州繼復職秩竊禄宫祠誠為僥倖伏惟
天地父母之恩何以論報今者又蒙大恩湔洗前愆棄
瑕錄用進職秘殿委以荆湖廣南四路重寄顧臣何者
罪戾之餘乃當此選所宜黽勉就職竭盡疲駑以圖報
稱而臣累年以來遭罹憂患深涉瘴癘之鄉疾病交攻
氣血衰耗心志不寧動輙驚悸加有重膇足弱之疾行
步艱難使當方面之寄深慮處畫顚錯有誤國事伏望
聖慈矜憐特降睿旨追寢成命使臣得安閒散尋訪醫
藥養疴山林異時稍安蒙被驅策不敢辭難誓極糜捐
以酬洪造所有告命未敢祇受見寄納福州軍資庫聽
候指揮謹錄奏聞伏候勅旨
辯謗奏狀
契勘臣蒙恩除前件差遣起於閒廢之中授以方面之
寄仰荷聖德彌深感泣竊緣臣昨於建炎初丐罷宰相
得請以宫祠歸自後累有言章論列臣輔相無狀措置
乖戾等事屢貽譴責罪釁實深不敢自辯今蒙朝廷湔
洗錄用委以重寄内有所言事件與今來差遣相妨者
若不披露肝膽控告君父力賜辯明則臣豈敢安心職
事以圖犬馬之報謹具於左
一臣自建炎元年八月内乞罷左僕射職事蒙恩除
觀文殿大學士提舉杭州洞霄宫任便居住乘船
欲歸常州無錫縣居止十月間至鎮江府聞有辛
道宗下叛兵自秀州作過迤邐由蘇常前來即雇
客舟由大江内以歸初不曾與辛道宗下叛兵相
遇當時臣弟從事即綸在無錫縣與知縣郗漸商
議說諭叛兵不曾焚毁邑屋臣是時方到鎮江府
初不與知言者乃謂臣遣弟迎賊傾家貲犒設製
緋巾數千頂以與之實為不根坐此落職鄂州居
住行譛者至引漢棄京房唐誅元載等語以實其
事臣不勝惶懼殞越之至今來蒙恩宣撫荆湖正
是盗賊區宇馬友曹成李宏楊華劉忠奮進韓京
吳錫等擁衆多者十數萬少者亦數萬人跨據州
縣遞相屠掠自餘盗賊千百為羣不可勝計若不
宣國威靈廣行招誘則何以仰副委使輯綏一方
緣有前件人言未曾辯明於今來職事實有相妨
心不自安伏望聖慈特賜鍳察
一臣自建炎二年責居鄂州又移澧州感恩念咎杜
門循省不見賓客惟修香火之緣讀誦佛書仰祝
睿筭以致臣子拳拳報德之誠至於世故百念灰
冷豈敢復與言者乃謂臣資嚢士人上書詆訐朝
政以圖復用非置之海島使與中原士大夫相絶
則朝廷之禍難未巳坐此責散官安置萬安軍臣
不勝皇懼殞越之至今來蒙恩宣撫荆湖廣南四
路當盗賊猖獗民力彫瘵之時若非與賢士大夫
相接議論商㩁休戚利害而力行之庶幾毫髮之
補則何以仰副憂勤圖治之意緣有前件人言未
曾辯明於今來職事實有相妨心不自安伏望聖
慈特賜鑒察右謹具奏聞干冒天威無任戰越激
切屏營之至伏候勅旨謹奏
謝差中使傳宣撫問降賜茶藥表
臣某言伏蒙聖恩以臣除荆湖廣南路宣撫使兼知
潭州特降中使傳宣撫問敦遣赴任賜臣茶藥銀合
各一具臣已望闕謝恩祇受訖者久去天墀徒深葵藿
之志遠迂星使特頒雨露之恩祇佩寵光彌增感涕臣
某(中謝)伏念臣一介腐儒三朝舊物荷聖神之知遇念
終始之保全辯醜詆於豺狼當路之時脱餘生於蛟鰐
垂涎之口恩輝厚矣報稱蔑然迨至命帥以總戎乃復
棄瑕而用舊式頒異數昭示眷私滌煩以北苑之靈芽
損疾以尚方之妙劑寶奩深貯温詔延敷穆如清風之
慰心恍若沉疴之去體夫何孤陋有此遭逄此蓋伏遇
皇帝陛下聖德日躋神心天運公生明而忠邪自辨道
乃久而是非日明故於起廢之間示之體貌欲使錫命
之際知所勸懷臣敢不仰體皇慈深求民瘼布宣威德
庶收藥石之功慰撫烝黎俾知飢渴之解願圖尺寸之
效以答乾坤之私臣無任感天荷聖激切屏營之至謹
奉表稱謝以聞臣某誠惶誠懼頓首頓首謹言
已受告命再辭免奏狀
右臣昨於三月二十八日准樞密院差使臣齎到告一
道除臣前件職名差遣臣以疾患未敢祇受牒送福州
軍資庫寄納具奏狀辭免恩命交付差來使臣齎赴行
在投遞今月初九日承尚書省劄子四月七日奉聖旨
令入内内侍省差内侍官一員前去敦遣疾速起
發赴任仍宣賜茶藥銀合續於初十日入内内侍省西
頭供奉官于蓋到臣居止降賜傳宣撫問臣仰荷聖恩
不勝惶懼感激之至已力疾祗受告命望闕謝恩訖重
念臣學術空疎智識淺短徒以孤忠誤蒙知遇當陛下
龍飛之初首膺考慎之選迂拙寡與自取顛隮仇怨
造謗必欲寘之死地仰賴聖慈洞照誣妄終始保全使
得視聽食息以至今日天地大恩非臣糜捐所能報稱
今者又蒙眷奬棄瑕錄用加以秘殿隆名委以數路重
寄匪頒温詔禮意便蕃顧臣何人可以當此竊緣臣積
年憂患之餘血氣早衰心志彫耗自去歲以來又感卑
濕得腰脚重膇之疾行步艱難深恐總戎討賊撫循疲
民措置失宜有誤國事雖仰廹天威不敢不黽勉就職
進退維谷夙夜靡遑伏望聖慈察臣懇悃非敢託疾辭
難避事特降睿旨檢臣前奏許令罷免依舊宫祠追還
成命以安愚分干冒天聽無任戰越之至臣見擇日開
司進發上道迤邐前去建昌軍以來聽候指揮謹錄奏
聞伏候勅旨
論宣撫兩司職事乞降處分奏狀
右臣契勘祖宗以來所置使名莫重於宣撫多以見任
宰相執政官充使韓琦范仲淹等皆嘗為之近來知樞
密院張浚宣撫陜西四川參知政事孟庾宣撫福建江
西京湖南北路皆見任執政無可議者如臣蒙恩起於
閒廢之中使守藩方亦帶四路宣撫之名實為叨冒兼
孟庾已充荆湖南北路宣撫使韓世忠副之朝廷付以
重兵委之平殄羣寇今又除臣宣撫荆湖事體重疊實
有相妨借使諸處盗賊一司欲令招納一司欲令討捕
不知何所適從諸州錢糧一司欲令支用一司欲令樁
畱不知如何遵禀以至節制諸將軍馬辟差州縣官吏
行移措置皆有妨礙兩司旣疑於任事朝廷亦難以責
成乞自朝廷將兩司職事明降處分使有遵守庶幾不
致誤事伏望聖慈特降睿旨詳酌施行
乞撥還陳照等人兵奏狀
據統制官任仕安劄子契勘仕安所統軍馬元有統領
官陳照馬凖下人兵共為一軍計二千八百餘人承宣
撫使司劄子備奉聖旨指揮於辛企宗下揀選精銳共
成三千人付仕安存畱福建路彈壓未曾揀選間蒙宣
撫司就差陳照馬凖於南劔州駐劄續於三月初五日
准宣撫司劄子備奉聖旨改差仕安帶所部軍馬隨逐
荆湖廣南路宣撫使前去潭州之任其陳照馬凖亦是
仕安所部之數近承福建路安撫司將陳照馬凖下人
兵一千五百人别作一項申乞存畱福建朝廷不見此
係仕安所部之數已依所乞竊緣陳照馬凖下人馬皆
是仕安使喚慣熟之人如撥畱福建仕安所部人兵見
在止有一千三百餘人顯是軍少不成軍伍今來朝廷
已差申世景下軍馬前來福建近已入境欲乞申明朝
廷將陳照馬凖下人馬依舊撥還仕安軍中部領隨逐
荆湖廣南宣撫使司前去庶得合成一軍討捕盗賊不
致誤事尋牒福建路安撫司會問因依據知福州兼福
建路安撫使程邁公文四月初二日凖樞密院紹興二
年三月二十七日劄子據福建路安撫司申奏契勘本
路事平之初人情未安生計未備兼建州之民素多兇
悍乍得放散歸業未肯甘心隴畆竊慮依前嘯聚乞存
畱馬凖陳照下人兵一千五百人及别無近上統制官
彈壓乞别選精銳一千五百人前來通陳照馬凖下人
兵共作三千人於上四州軍屯泊右奉聖旨令武功大
夫神武前軍統領申世景將帶所部人馬前去福州駐
劄彈壓并已差陳照馬凖軍馬并聽福建路安撫司節
制又准樞密院四月二日劄子樞密院奏勘會已降指
揮令神武前軍統制申世景將帶所部人馬前去福州
駐劄彈壓契勘申世景本部止是一千二百餘人竊慮
數少緩急使喚不足右奉聖旨令單德忠帶領本將官
兵隨申世景人馬前去福州駐劄權隸申世景下使喚
候到本州並聽安撫司節制者
右臣契勘任仕安下元係統領官三員陳照馬凖李建
共計人兵二千八百餘人合成一軍並是任仕安所部
昨降指揮同存畱福建路聽安撫司節制分撥任仕安
李建在建州駐劄陳照馬凖在南劔州駐劄二月八日
准尚書省劄子除臣荆湖北等路宣撫使就韓世忠下
撥高舉一項人馬八百餘人隨逐前來之任續准尚書
省劄子樞密院奏勘會巳降指揮令李某將帶高舉一
行人馬前去潭州之任竊慮韓世忠下闕人使喚奉聖
旨以差任仕安將帶所部軍馬隨逐前去其高舉一行
依舊聽韓世忠使喚省劄旣到之後福建路安撫司却
將統領官陳照馬凖下人兵别作一項陳乞存畱福建
並不聲說元係任仕安所部軍馬致朝廷不見得前項
事因巳依所乞存畱其統制官陳照下計七百八十六
人馬凖下計七百一十四人除兩項存畱外任仕安并
李建共止有一千三百餘人顯是單少分撥部伍不行
令來朝廷巳再差申世景單德忠兩項軍馬約二千餘
人前來福建伏望聖慈特降睿旨將統領官陳照馬凖
下人兵依舊撥還任仕安所部庶幾稍成軍容實係國
體
乞差撥諸項人兵奏狀
右臣准尚書省劄子勘會已降指揮福建江西荆湖南
北路宣撫使副孟庾韓世忠總率大軍自温州起發迤
邐入江西由洪袁州前去湖南措置盗賊今來新除荆
湖廣南路宣撫使李某見在福州前去之任其經由道
路理合照應四月七日三省同奉聖旨令李某將帶軍
馬疾速起發依降指揮相度由汀道州就令撫定廣東
經過州軍前去之任臣勘會自福州至潭州若由建昌
虔吉入衡州前去約三十餘程若由汀道廣南前去湏
由梅循惠廣端康封梧昭賀等州皆烟瘴深處約九
十餘程實為非便今相度欲自江西建昌虔吉前去與
福建江西荆湖宣撫司大兵自不相妨兼速至潭州本
任可以措置本路職事如朝廷欲令臣先到廣東撫定
州縣即由建昌軍虔吉州南安南雄英韶廣等州亦可
前去但道路迂遠卒未有到潭州之期又緣英韶循惠
等州目今見有盜賊頭項不一萬數浩瀚曹成十數萬
人見在連賀等州作過正阻湖南潭州之路臣若取道
廣南撫定諸州非得重兵不可以行今來止有撥到任
仕安一項人兵一千三百餘人顯是單少須候畫一奏
狀内踏逐諸項人兵差到齊足乃可前去伏望聖慈特
賜睿察處分施行
乞將福建等路宣撫司錢糧通融支用奏狀
右臣契勘臣所領荆湖宣撫職事與福建江西荆湖宣
撫使司軍馬事體一同所用錢糧理合通融應副不分
彼此今來福建江西荆湖宣撫使副一行軍馬先到江
西并荆湖路分有所逐路州縣錢米並係先次剗刷拘
收若不通融應副支給竊恐臣所經由州縣及到荆湖
路軍兵官吏批請及安泊老小州縣無可應副緩急闕
絶誤事欲乞朝廷指揮若孟庾韓世忠未班師以前巳
剗刷下江西荆湖路諸州縣錢糧聽兩司軍馬通融應
副支給班師之後錢糧餘剩及以前朝廷支撥并别路
取撥到錢米銀絹祠部官告等餘剰之數並乞樁畱撥
付本司所貴就近應副免致疊有申奏陳乞紊煩朝廷
亦恐往復遲緩不能及事伏望聖慈特降睿旨處分施
行
乞令福建等路宣撫司差撥兵將會合討捕曹成
奏狀
右臣據荆湖南路提刑司桂陽監申曹成一項賊馬約
有可戰兵三萬餘人别有占巢打食人約六萬餘人占
據道州半年有餘於今年三月内巳離道州侵犯廣南
賀州又據親衛大夫建州觀察使權知潭州兼權湖南
路安撫總官岳飛申已將帶所部軍馬統率吳全韓京
吳錫等兵前去道州措置曹成契勘臣蒙恩除荆湖廣
南路宣撫使准尚書省劄子備奉聖旨逐路兵馬並聽
節制所有岳飛吳全韓京吳錫等兵見在本路並合聽
臣節制除已劄下岳飛統率逐項軍馬疾速前去道賀
州以來措置招捕及差使臣齎送朝廷降到勅榜黃旗
金字牌等付岳飛軍中令相度事勢如曹成有改過自
新聽伏招納之意即差曉事文武官各一員齎前件旗
榜等前去說諭禍福開示大信特與招納揀選精銳強
壯人結成隊伍分隸諸將聽候使喚不堪披帶可以執
役之人刺填諸州廂軍老弱病患及不願充軍之人給
與公據放散内有係西北無業可歸之人並分撥諸州
居住將係官荒廢戶絶田土量度給與耕種務必得所
如不伏招納依前作過即會合廣西安撫司措置掩殺
亦巳劄下廣西安撫司照應施行竊緣曹成一項人馬
萬數浩瀚岳飛等兵人數不敵非得福建江西荆湖宣
撫使司差兵將前去恊力招捕竊慮淹延為二廣之患
緣賀州係廣南西路伏望聖慈特降睿旨下福建江西
荆湖宣撫司令不拘路分差兵將前去會合招捕施行
乞不許諸處抽差韓京等軍馬奏狀
右臣蒙恩除荆湖廣南路宣撫使准尚書省劄子節文
二月八日三省樞密院同奉聖旨逐路兵馬並聽節制
契勘岳飛一項軍馬八千餘人元在洪州駐劄聽江西
安撫大使節制朝廷近差權潭州見將帶本部軍馬在
湖南道州措置曹成依近降聖旨指揮合聽臣節制韓
京一項軍馬一千餘人元在衡州駐劄吳錫一項軍馬
一千五百餘人元在郴州駐劄並聽湖南安撫使司節
制見帶所部軍馬隨逐岳飛前去道州吳全一項軍馬
八百餘人亦係自江西隨岳飛前去道州並合聽臣節
制除己劄下逐官知委外竊緣荆湖兩路係東南上流
目今盗賊頭項衆多内曹成一項賊馬已侵犯廣南東
西路連賀等州非壓以重兵勢難招捕將來盗賊平定
之後亦須屯駐軍馬控扼要害之地庶幾強敵不敢窺
覦今來逐項軍馬雖合聽臣節制竊慮它司陳乞得旨
臨時難以占畱有誤大計伏望聖慈特降睿旨不許諸
處抽差令臣得以專一拊循訓練緩急之際可以倚仗
不致闕誤
梁谿集卷六十五
