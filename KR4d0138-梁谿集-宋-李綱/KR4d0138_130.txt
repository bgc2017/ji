梁谿集卷一百三十宋李綱撰
啓上
謝宰執復銀青啓謝范相宫祠啓
賀秦參政啓賀秦相公啓
賀富樞密啓賀李參政啓
賀吕相公啓回泉州葉尚書啓
賀孟宣撫啓賀翟參政啓
賀都督吕相公啓回翁殿撰啓
謝宰執宣撫荆廣啓
回荆廣四路監司郡守啓
謝宰執宫祠啓賀徐樞密啓
賀趙參政啓賀胡樞密啓
回温州范相公啓回臨安梁侍郎啓
謝宰執復銀青啓
歸從海外方一洗於刑書告自日邊遽盡還於禄秩敢
意青氊之舊物復霑白髮之陳人拜命若驚撫躬增愧
此盖伏遇平章僕射相公精忠許國以弼亮於一人(執政)
(云以叶贊於政機)寬裕有容以均調於萬國(執政云以爕諧於民物)欲振
中興之業式崇仁恕之風致兹罪戾之餘亦預甄收之
列攀鱗附冀久絶望於風雲散髮採薇方養痾於邱壑
莫遂趨風之幸苐深仰德之誠
謝范相宫祠啓
竊伏海隅方遂山林之適叨居琳館更陪香火之緣奉
黃紙之除書得青氊之舊物載惟僥倖彌切兢凌伏念
某結約亡竒﨑&KR0706;可笑懷許國之心而才則拙有援世
之志而術已䟱爛額焦頭何補救焚之道跋胡㚄尾自
貽覆餗之愆脫身九死之濱折節萬夫之後六年奔走
亦自厭其餘生百口追隨更復憂於多累與其困躓於
山谷曷若控告於朝廷果荷鴻私曲從微請奉仙聖於
燕閒之館竊廩稍於艱難之秋瘴癘熏心不妨散吏漁
樵争席誰識故侯初無梓匠之功但索太倉之粟静惟
忝冒愧溢心顔兹盖伏遇平章僕射相公盛德包荒宏
材適變任天下之至重素希風於阿衡扶王室以中興
宜比功於吉甫政惟公舉道不遐遺致兹罪戾之餘亦
頼甄陶之力望巖廊之緬邈披雲霧之未期魚鳥何求
但深從於潜泳厦屋既壯願終被於帡幪
賀秦參政啓
伏審祗奉帝俞入參政柄方正人之登用知善類之有
依綸綍既頒中外胥慶恭惟參政太中秉心克一經德
不回金百鍊而彌精草疾風而知勁奉鑾輿以北狩豈
人能為持漢節而南歸殆天所相宜有褒崇之典式彰
卓犖之忠果被眷求進陟廊廟吉甫用而周邦咸喜士
夫亦與於榮觀汲黯在而淮南寢謀寇盗不難於銷弭
佇嘉猷之入告致中興之可期天意將回人心攸屬而
某披風惟舊慕義素深救端卿絶域之行雖云無補識
子儀未遇之日庶或當仁屬久困於讒波幸生還於瘴
海天地之恩厚矣螻蟻之報蔑然丘壑飬痾嗟病牛之
卧壠巖岫散髮遂脫兔之投林然而王室安則天下安
四海定則此身定方國步艱難之際可謂曰憂聞藎臣
彙進於朝云胡不喜願展盡於底藴以扶持於顛危垂
老山林亦受帡幪之賜大書竹帛行觀柱石之勲尚慎
鼎茵益綏福履仰以副於注倚俯以慰於具瞻頌詠
之誠倍萬常品
賀秦相公啓
伏審光奉制書峻登揆路國勢增太山之重人心如流
水之歸中興可期公論攸慶恭惟平章僕射相公直方
以大温恭而文立大節於宗祏傾危之秋膺重任於朝
廷艱難之日若有神相豈繄人為密勿大猷方頼蓍龜
之智燮調元化允資鼎鼐之功惟舟虛可以濟巨川惟
棟隆可以扶大厦恢復中原之故境大慰四海之具瞻
託跡山林亦荷帡幪之賜拭目廊廟永觀柱石之勳頌
詠之私敷宣罔既
賀富樞密啓
伏審光奉贊書進貳樞筦增重本兵之地坐收禦侮之
功綸綍既頒中外胥慶恭惟樞密太中高明而博達
廓大而裕和聲華久著於士林望實雅推於世德惟時
先正有勞王家宗社頼其元勳夷虜服其宏度挺挺風
烈有之是以似之秩秩德音旨矣維其時矣果被眷知
之渥擢升宥密之司帷幄有人搢紳增氣惟國家之大
競得士為先而帝王之中興非兵不可折衝樽爼素高
堂上之竒恢復土疆佇致師中之吉顧兹疲病自屏山
林願觀鍾鼎之勳亦被帲幪之賜其為頌詠罔罄敷宣
賀李參政啓
伏審光奉贊書進參機政顧老成之登用副中外之具
瞻綸綍既頒搢紳交慶恭惟參政太中精忠許國肅括
禔身踐揚徧於華塗聞望推為舊德自陞宥密之地益
著弼諧之聲果膺帝俞參付國柄濟艱難之大業允資
帷幄之謀躋仁夀於斯民行被陶鎔之化顧兹衰病屏
跡山林願觀鍾鼎之勲亦荷帡幪之賜其為頌詠罔既
敷宣
賀吕相公啓
伏審光膺帝制還冠台司勳業高於一時望實孚於四
海誕敷渙號大慰輿情恭惟平章僕射少保相公宅心
坦夷養氣剛大材兼全於文武識洞照於幾深適當國
步多艱之秋克著王臣匪躬之節殆天所相豈人能為
洗日咸池爰正雲龍之御掃氛楚塞親提貔虎之師威
德兼隆眷注彌渥方衮職之有闕被環賜而遄歸大纛
高牙輟長城之重寄繡裳赤舄還巖石之具瞻方叔壯
猷而蠻荆來威吉甫復用而周邦咸喜以儀刑于百辟
以弼亮于一人經體贊元坐致燮調之效折衝禦侮行
觀恢復之功作芘蒸黎勒勳鍾鼎顧兹衰病之跡久荷
眷知之私去國五年屢困讒波之險攜家三徙備嘗寇
盗之憂惟朝廷宗社之再安則畎畝山林之可託此道
所頼非公而誰願精調於鼎茵以茂對於光寵其為頌
詠罔既敷宣
回泉州葉尚書啓
真祠散吏已深愧於素餐秘殿清班復稍還於舊物拜
恩優渥撫已凌兢知府尚書雅量兼容誠心樂與致兹
叨冒之幸實緣奬借之私更荷謙冲特垂慶問江湖阻
闊未諧披霧之期翰墨交馳彌切向風之志其為感愧
罔既敷宣
賀孟宣撫啓
伏審進參機柄出總帥權寵光震耀於一時風采聳聞
於天下誕敷成命大慰輿情恭惟宣撫參政秉心塞淵
毓德純茂以風績久孚於士望以精忠自結於主知果
被簡求遂登廊廟屬此萑蒲之盜久弄潢池之兵允
頼謀猷廓清氛祲建牙開府于宣閫外之威戡亂定功
行廸師中之吉顧兹衰病自屏山林雖音問之久䟱豈
瞻懷之敢替執俘獻馘永觀鍾鼎之勳枕石潄流亦荷
帡幪之賜其為頌詠罔既敷宣
賀翟參政啓
伏審光奉制書進陪政柄綸言所播輿論攸歸恭惟歡
慶參政太中毓德粹和養氣渾厚大册高文足以鼓動
當世英聲茂實足以輝暎士林蚤揚歴於禁嚴久蕃宣
於屏翰掛冠神武雅有高世之心視草金鑾一為斯文
而起果膺簡注峻陟巗廊雲雷尚屯允頼經綸之業天
地交泰佇觀輔相之宜某素荷眷私自取䟱外暌違積
稔曾無魚傳鴈繫之音跬步三山乃有室邇人遠之歎
顧連墻而不請謁乃交臂之真相知方宏大度以包
荒詎念小故而棄舊屬膺中詔往撫南藩衰病日加虛
辱齋壇之拜封章繼上丐還真館之遊願少借於齒牙
使得從於巖壑披風未遂仰德徒勤冀精調於鼎茵以
茂對於光寵其為頌詠罔既敷宣
賀都督吕相公啓
伏審渙號宣恩齋壇授鉞眷上相之宿望加都督以視
師名教增隆士夫交慶恭惟都督特進僕射相公星躔
毓秀世德鍾祥翊國步於多艱不渝素履挺王臣之大
節每見赤誠勤勞結聖主之知特逹慰輿人之論召從
藩屏再冠宰司表正百僚具巖瞻而益峻指麾諸將顧
籌幄以誰先爰告明庭首膺新制惟王室之興復頼君
子之經綸淝水策功謝傅實居於總統淮西破賊晉公
遂朝於京師佇勒鍾鼎之殊勲不失山海之舊物顧兹
䟱拙久荷照知誤膺詔旨之頒往服蕃宣之寄力疾受
命觸暑戒塗仰憑廟筭之多雖容緩帶繼上囊封之請
期踐前言披覿未遑瞻依尤劇願精調於茵鼎以茂對
於寵光頌詠之誠敷宣罔既
回翁殿撰啓
伏審光奉制恩寵還舊物聯清班於書殿示優老於琳
宫凡在薦紳孰不欣忭恭惟提宫殿撰器全金玉識邁
蓍龜蹈道不回挺然仁者之勇學古自任卓爾君子之
儒蚤揚歴於要津益飛騰於休譽久推時望簡在淵衷
抱槧懷鉛洊膺論撰之選持槖簮筆佇躋侍從之嚴仰
公道之宏開庶舊人之圖任某夙契雅好每幸瞻承玆
聞成命之頒獨倍常倫之喜敢期謙牧先損書詞媿荷
之誠敷宣難盡
謝宰執宣撫荆廣啓
右某啓蒙恩授前件職任不許辭免内外官司不許收
接文字已自福建路起發於今月十一日至衡州茶陵
縣入湖南路界交割本路安撫使職事訖者絲綸下逮
不容遜避而牢辭翰墨屢頒更煩敦勉以大義力衰
疲以及境撫凋瘵而增傷任重責深以榮為懼竊以荆
湖之奥壤實為東南之上流控襄漢而引四川帶江淮
而連二廣地多沃衍民號富饒江闊湖深雖多卑濕之
誚風渾俗厚雅有淳古之稱自夷狄之蝟張因寇盗之
蟻聚通都大邑類成蛇豕之區良田美疇鞠為荆棘之
地姦吏乘時而武擊平民逃禍而駭奔綏靖一方盡除
宿弊惠澤千里誕布新恩非得其人曷稱兹選如某者
閩海冷族乾坤腐儒遭時艱難雖有愛君憂國之志觸
事齟齬曾無扶顛持危之功懷疾惡之剛腸天所賦者
致銷骨之積毁人誰憫之脫身九死之中折節萬夫之
後蘧瑗心化固知今是而昔非嵇康巖居但欲頥性而
養夀豈期謀帥乃及陳人仰廹咫尺之天威莫遂再三
之愚懇觸熱上道戴星以行迨兹入疆之初尤驚任責
之重廉頗雖老尚思復用於趙人房琯已衰徒願立功
於唐室此盖都督特進僕射相公以燮理隂陽之職當
經綸屯難之時建不世出之殊勳膺莫敢當之大任王
謝總統初不遠去於晉朝方召經營盖欲復興於周道
(秦相公云以爕理隂陽之職當經綸屯難之時運量羣材緝熙庶政躬張仲孝友之德而主吉甫揉此萬邦有)
(如晦練逹之才而齊房喬表于百辟權樞密云以厚德鎮浮俗以精忠膺簡知恊濟艱難練逹機政)克遴
師帥之選聿求聲氣之同眷此衰遲曲加推挽然以憂
患廢棄之餘而揔軍旅之事以孤冷迂䟱之跡而領方
面之權大懼曠瘝以速罪戾方今兩路防秋之期廹矣
諸郡卒歲之計蕭然仗鉞江湖者大軍亟旋弄兵潢池
者餘孽猶在欲討捕則兵將单弱議招納則錢糧匱空
將何以宣暢國威撫安民瘼職思其外愧溢于中願上
乞骸骨之章以保收桑榆之節敢先陳其悃愊庶必冀
於矜從瞻望無期傾依徒切白露已降清風戒寒冀尚
慎於鼎茵以茂對於光寵其為頌詠罔既敷宣
回荆廣四路監司郡守啓
右某啓此者誤承中制俾鎮上流宣九重之恩威撫四
路之凋瘵委任實重揆綿薄以難勝褒借過優辱書詞
而增愓伏惟某官克明治本深恤民勞雖身寄於江湖
每心存於王室(廣東西云誠心於善雅量過人每有推挽之言因致叨踰之幸)干戈未
定夫豈偷安朝夕之時智略有餘正頼恊濟艱難之運
願加調嗇前對寵光
謝宰執宫祠啓
右某啓昨任知潭州兼湖南路安撫使蒙恩差提舉西
京嵩山崇福宫任使居住者奏牘上陳方願從於閑散
人言洊至乃特荷於保全還真館之舊遊解帥藩之重
任驚慙有靦感涕無從伏念某憂患餘生衰遲多病久
已忘懷於世味但思息跡於海濱一昨誤蒙上恩付之
閫寄既不容於遜避亦願效於驅馳自抵湖湘七更晦
朔招捕叛亡之盗拊循凋瘵之民雖竭迂愚何補萬一
弗堪重任丐歸亟上於皂嚢屢致煩言疏罪已遭於白
簡慕古人之餘義不敢自論方朝廷之清明終期昭雪
仰蒙庇覆使即便安小草出山徒有噬臍之歎大鈞播
物敢懷躍冶之心此盖某官體道為公待人以恕每慮
一夫之失所不使顛躋素知衆口之鑠金重煩解釋致
兹疎拙亦荷甄陶負罪養痾方自藏於丘壑趍風承教
益遠去於門墻願調衛於鼎茵以茂膺於光寵其為瞻
詠罔既敷宣
賀徐樞密啓
伏審光膺帝制進貳樞庭朝廷得人海宇增慶恭惟樞
密端明養氣剛大毓德粹和節操追於古人識度超於
當世飛英騰茂久輝映於士林聳壑昂霄果自致於雲
漢鄧禹之遇光武得於立談馬周之說太宗言若素宦
論思諫省有古遺直之風視草金鑾膺大手筆之任淵
衷簡在右府進陪聞望素出於漢庭風采聳聞於天下
惟王室之大競得士為先而帝者之中興非兵不可冀
展盡於底藴以恊濟於艱難顧兹罪戾之餘加以衰耄
之及棌薇散髮方屛迹於山林承顔接辭阻趍風於齋
館願亟成於勳業亦與被於帡幪尚慎鼎茵益綏福祉
其為瞻詠罔既敷宣
賀趙參政啓
伏審光奉贊書進參機政惟俊傑之登用副中外之具
瞻綸綍既頒搢紳交慶恭惟參政太中精忠許國肅括
禔身踐揚徧於華塗聞望推為舊德自蕃宣於屏翰(一云)
(自召還於藩翰)益茂著於猷為果膺帝俞參付國柄濟艱難之
大業允資帷幄之謀躋仁夀於斯民行被陶鎔之化顧
兹疎拙久仰聲光(一云久荷照知)方屏迹於山林阻趍風於廊
廟拭目傾耳願觀鍾鼎之勳枕石潄流亦被帲幪之賜
其為頌詠罔既敷宣
賀胡樞密啓
伏審光膺帝制進貳樞庭朝廷得人海宇增慶恭惟樞
密端明材高杞梓德粹珪璋節操追於古人識度超於
當世飛英騰茂久耀映於士林聳壑昂霄果自致於雲
漢奉使絶域而無難色臨緫銓衡而靡棄材自結睿明
之知遂登宥密之地惟王室之大競得士為先而帝者
之中興非兵不可冀展盡於底藴以恊濟於艱難某曩
奉披承每懷契闊雖仰德以勤止顧修問之闕然惟兹
罪戾之餘加以衰耄之及採薇散髮方屏跡於山林承
顔接辭阻趍風於齋館願亟成於勳業亦預被於帲幪
尚慎鼎茵益綏福履其為瞻詠罔既敷宣
回温州范相公啓
伏審光膺帝制起鎮侯藩方㳙日下車之初推承流宣
化之本山川改色士民聳觀恭惟知府觀文相公毓德
粹和養氣剛大自躋言語侍從之列夙著獻納論思之
忠光輔聖朝美化行乎南國退居真館雅志在於東山
惟眷注之特隆豈燕閑之能久果承明命來臨大邦樽
爼折衝不妨於坐嘯巖廊爕理行聽於賜環顧抱病山
林之間阻趍風齋閤之下願綏福履茂對寵光瞻詠之
私敷宣罔既
回臨安梁侍郎啓
伏審光奉贊書峻躋法從緫天府浩穰之任斡邦計盈
虛之權妙選得人公議惟允伏惟知府判部侍郎珪璋
粹質杞梓宏材政事優於漢庭風采聳於人望果膺睿
奬進陟禁嚴未遑慶福之修先辱好音之逮採薇散髮
方待盡於山林騰茂飛英佇策勳於廊廟願綏福履益
對寵光
梁谿集卷一百三十
