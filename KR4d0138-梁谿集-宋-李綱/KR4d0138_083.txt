梁谿集卷八十三宋李綱撰
表劄奏議四十五
進奉迎錄劄子奉迎錄
進呈劄子徐處仁等表
道君御製青詞淵聖御製宣諭
進奉迎錄劄子
臣靖康初任知樞密院事被淵聖皇帝命迎奉道君太
上皇帝于南京蒙道君賜對聽納其說罷幸亳社西洛
旋歸京師二聖重歡四海胥慶道君察臣之忠賜以御
筆禮貌優異淵聖察臣之忠賜以親筆褒諭再三而靖
康之末臣既去位羣枉當國與臣為仇顛倒是非變亂
白黑孫覿因召試中書舍人作戒勵詔顯詆臣為指天
畫地睥睨兩宫唐恪因令牓於朝堂士大夫信以為然
罕有知其實者銜冤抱憤順受黯闇不能自明伏遇皇
帝陛下盛德日躋大明旁燭凡臣子之忠於所事而為
回邪之所誣蔽有跡可考者悉蒙昭雪君人之道孰先
於此臣近嘗以二聖所賜御筆刻之琬琰蓋欲侈大其
賜因自辯白以装成碑本託給事中臣祉以示右僕射
臣浚遂獲上聞伏蒙宣諭欲見道君御筆真蹟臣已恭
依聖訓具奏繳納外所有臣靖康間編修到奉迎錄并
臣進呈劄子二首徐處仁等表一首道君御製青詞一
首淵聖御筆宣諭一首繕寫合成一軸謹具劄子繳進
仰塵天聽伏望聖慈特加睿察臣不勝惶懼戰越之至
取進止
奉迎錄
靖康元年二月初十日金人退師道君太上皇帝自鎮
江府回鑾次南都徘徊不進欲詣亳州上清宫燒香及
取便道如西都淵聖以為憂又每有書至必及朝廷改
革政事又批太皇后當居禁中出入正門於是喧傳且
有垂簾之事又批吴敏李某令一人來莫曉聖意皆言
事且不測臣奏淵聖曰所以欲臣及吴敏來無他欲知
朝廷事耳吴敏不可去陛下左右臣願前去奉迎如蒙
道君賜對臣具條陳自圍城以來事宜以釋兩宫之疑
決無他慮淵聖初不許臣力請之乃聽淵聖令齎御前
書達道君且賜行宫官屬茶藥銀合有差十七日離國
門十八日早次陳留縣秋口遇太上皇后船臣具榜子
拜謁道左太上皇后艤舟令内侍楊修傳教旨勞問臣
附奏曰陛辭日有所得聖旨合具奏知乞依趙野例幄
前奏事復傳教旨允臣遂登舟入幄中簾前拜訖具道
淵聖思慕且叙方艱危中蒙擢任感激之意太上皇后
親加奬諭臣再拜謝訖太上皇后曰朝廷欲令於何處
居止臣對曰朝廷見以擷景園為寧德宫奉太上皇后
蓋遵禀道君太上皇帝十二月二十三日聖旨指揮太
上皇后已得旨令居禁中臣對曰以皇帝聖孝殿下聖
慈母子之情豈復有間但稽之三從之義道君太上皇
帝居龍德宫而殿下居禁中於典禮有所未安朝廷討
論但欲合於典禮以慰天下之望兩宫安則天下安矣
太上皇后曰朝廷須是措置令是則得因泛說他事臣
拜辭登岸因召内侍楊修李俅等三人坐幕次與再道
前語三人者皆寧德宫官也以臣言為然因入白之復
傳教旨相公所論甚有理但既居寧德宫後欲到禁中
神御前燒香可否但奏來臣附奏曰太上皇后既居寧
德宫皇帝自當時詣省問萬一欲暫到禁中豈有不可
之理因遣使賜香茶酒食等錢五百貫給散隨行使臣
以前語具劄子奏知淵聖且云太上皇后已有許居寧
德宫意願一切不須示以疑阻以昭聖孝二十日抵南
都得旨二十一日引對是日道君御幄殿臣起居訖升
殿奏事具道淵聖思慕欲以天下養之意道君泣數行
下曰皇帝仁孝四方所知且奬諭曰都城守禦宗社再
安相公之力為多臣再拜謝訖因出劄子二紙進呈其
一乞道君早回鑾輿不須詣亳社西都以慰天下之望
其二自叙素蒙道君教育擢用於國家艱危之中得效
犬馬之力欲乞身歸田廬之意道君慰勞再四因曰相
公頃為史官緣何事去臣對曰臣昨任左史得侍清光
幾一年以狂妄論列都城積水伏蒙聖恩寬斧鉞之誅
迄今感戴道君曰當時宰執中有不喜公者臣愧謝因
奏曰臣昨論水災實偶有所見自古雖無道之國水猶
不冐其城郭天地之變各以類應正為今日兵革攻圍
之兆嘗觀開天傳信記載天寶中長安大水後數年乃
有安史之變其事與今日相類大抵災異變故譬猶一
人之身病在五臓則發於氣色形於脉息善醫者能知
之非有物使之然一氣之先至者爾所以聖人觀變於
天地而修其在我者故能制治保邦而無危亂之憂道
君以為然特加奬諭因詢敵騎攻圍都城守禦次第臣
具以實對語既浹洽道君因宣諭行宫止遞角卸綱運
等事曰止遞角只緣都城已受圍恐為金人知行宫所
在卸綱運亦恐為敵人所得非有他也臣又奏曰方艱
危時兩宫隔絶彼此不相知雖朝廷應副行宫事亦不
容無不至者在聖度照之而已道君因詢問朝廷何故
追贈司馬光臣對曰方金人在外人情恐懼不安司馬
光實得都人之心故追贈之欲慰安都人心又問曰何
故拆夾城公知所以置夾城之意否臣對以不知道君
曰内禪之意久已定但人不知偶緣金人犯闕事成於
倉卒間爾本欲内禪後於夾城中往還抱子弄孫不欲
令皇帝頻出人主頻出則不威此本意也臣對曰臣久
在外方實不知此意如朝廷近日拆去夾城之意則臣
知之夾城中通宫苑皆游燕之地自艮嶽九曲池至龍
德宫後正與金水門相接金人下寨在金水門外平時
夾城中有清衞兵卒巡防灑掃自金人犯闕盡應募守
城夾城中無一卒守宿恐有姦細不測之患故拆去使
與宫禁相絶備不虞也如此之類凡詢十數事皆逐一
解釋道君無語因從容復奏曰臣輙有愚意仰凟聖聰
皇帝仁孝小心惟恐一有不當道君意者每得御批詰
問輙憂懼不進膳臣竊譬之人家尊長出而以家事付
之子弟偶遇強盜劫掠須當隨宜措置及尊長將歸子
弟不得不恐然為尊長者正當以其能保全大計慰勞
之不當問其細故今皇帝傳位之初陛下巡幸適當大
敵内向為宗社計政事不得不小有變革今宗社無虞
四方以寧陛下回鑾臣以謂宜有以大慰安皇帝之心
者其他細故一切勿問可也道君感悟曰公言極是朕
只緣性快問後即便無事因内出玉帶金魚袋古象簡
面賜曰行宫人得公來甚喜以此慰其意便可佩服臣
固辭不允再拜受賜而退二十二日扈從道君詣鴻慶
宫燒香初臣行至拱州見奉迎道君禁衞寶輦儀物等
留不進因以便宜作奉聖旨令趨南都至是道君燒香
禁衞寶輦儀物等適至南都士女民庶夾道聳觀是日
再召對于幄殿道君太上皇帝出示文字一軸乃太宰
徐處仁以下表奏具道太上皇后不當久居禁中及出
入宣德門指揮其語頗激切於臣名銜下注奉使字道
君曰適得徐太宰表乃是問頭當如何答臣對曰徐處
仁等但以嗣聖憂恐故有此奏今既不用前項指揮似
不須答此表容臣攜歸道君曰甚好臣因以表軸置公
服袖中道君又出尚書省劄子云朝廷有指揮行宫内
侍十人皆與在外宫觀不得入京城此輩皆是日在左
右梳頭繫裹不可缺之人臣奏曰如聖意欲留容臣攜
此劄子歸奏知皇帝取旨道君曰甚好數内兩人係童
貫親戚不須留餘人如馮彦等只乞留龍德宫祗應因
宣諭令來日朝辭訖先還闕賜酒食香茶等二十三日朝
辭再對于幄殿道君出小字青詞藁一紙俾宣示宰執
百官乃道君初傳位奏天所作者道君宣諭曰本欲往
亳州太清宫以道路阻水不果又欲居西洛以皇帝懇
請之勤已降指揮更不戒行公先歸達此意慰安皇帝
因袖中出書付臣仍宣諭曰公輔助皇帝捍敵守宗社
有大功若能調和父子間使無疑阻當書青史垂名萬
世臣感泣再拜受命辭訖即先具劄子以所得道君聖
語奏知淵聖御批有覧來奏知卿奏對之語忠義煥然
之語二十五日還抵闕下對于垂拱殿進呈道君皇帝
御書具道所以問答之語淵聖嘉勞久之因奏道君欲
留内侍姓名得旨聽留龍德宫祗應復以道君所賜玉
帶牙簡進納御府有旨再賜二十七日宰執奏事延和
殿進呈車駕出郊詣資福寺迎奉道君儀注耿南仲違
議欲盡屏道君左右内侍出牓行宫有敢入者斬先遣
人搜索然後車駕進見臣奏以車駕行幸自有常法有
視皇城門者有視宫殿門者用各不同不若止依常法
不必如此示之以疑必欲過為之防恐却有不可防者
南仲曰易曰或之者疑之也雖聖人有所不免臣曰古
人雖不免於疑然貴於有所決斷故書曰稽疑易曰以
斷天下之疑儻疑情不解如所謂竊鈇者則為患不細
南仲紛紛不已臣奏曰天下之理誠與疑明與闇而已
誠則明明則愈誠自誠與明推之可以至於堯舜疑則
闇闇則愈疑自疑與闇推之其患至於不可勝言耿南
仲當以堯舜之道輔陛下而其人闇而多疑所言不足
深採淵聖笑之南仲怫然怒甚既退再召對于睿思殿
賜茶訖南仲忽起奏論士民伏闕之事乞付御史臺根
治淵聖及宰執皆愕然臣奏曰臣適與南仲辯論于延
和殿實為國事非有私意而南仲銜臣之言故有此奏
伏闕之事陛下素所鍳察臣不敢復有所辯但臣以非
材冐處樞輔仰荷特達之知未能有所補報區區素志
欲俟敵騎出疆道君鑾輿還闕然後求歸田廬臣之願
也今南仲之言若此臣豈敢復留願以事送有司臣得
乞身待罪淵聖笑曰伏闕士庶以億萬計如何結集朕
所洞知卿不須如此南仲猶不已臣因再拜辭出居啓
聖院不復歸府第入劄子求去章凡十餘上皆批答封
還不允差御藥宣押造朝及押赴樞密院治事復即時
上馬四月朔車駕詣寧德宫復遣御藥宣押扈從道君
太上皇帝以三日入國門臣以守禦使職事迎拜於新
宋門内道君於輦上顧揖翌日扈從朝于龍德宫復上
章懇請求罷知樞密院事淵聖降手詔數百言不允復
令徐處仁吴敏諭旨又召至内殿面加慰諭且曰敵人
方退正賴卿恊濟艱難今遽欲捨朕何之前事不足介
懷宜為朕少留辭意懇惻臣不得已再拜受就職
進呈上道君太上皇帝劄子二首已見卷四十四
太宰徐處仁等上道君太上皇帝表一首
臣處仁等言伏奉道君太上皇帝御筆太上皇后合入
正門之中門皇帝膺受聖訓即命祗承臣等以為不可
輙據法義爭之伏自皇帝嗣位以來動遵去年内襌手
詔今寧德即擷景園以奉皇后所居此内禪詔旨也百
司共守四海咸知一旦變更羣疑紛起今若徙居内禁
復將出入中門既犯皇帝之等威又違道君之本指若
非垂簾聽政於國當無此儀臣等聞天無二日國無二
王治生於一亂生於二三治則宗廟社稷安存亂則宗
廟社稷危亡故定帝王之一尊以臨四海者非私已也
所以尊宗廟而重社稷使天下而不正夫一非帝王所
以為治也大臣之義以道事君苟利宗社死生以之而
况人君而可不謹夫家人之情則有母子之私恩朝廷
之法必有君臣之大義以義制恩則恩紀可全以恩廢
義則恩義更失是以先王為國必以禮也惡可以忽恭
惟道君太上皇帝凝心道素脫跡塵樊禪遜之際比德堯
舜垂名億載高視千古於此幾微豈難洞照殆恐從臣未
知奏啓臣等冐昧萬死因此復願有陳自頃敵人犯闕
乘輿渡江皇帝居圍城中晝夜戮力憂宗社之顛隮念
上皇之播越言則涕下感動天人是以百神顧懷羣心
效順卒安大業再正寰區乘輿之還萬人交慶謂宜慈
孝之恩益敦休極之樂無量薄物細故豈足寘懷而詰
問繁多屢形親翰皇帝伏讀夙夜震悼食不甘味寢不
安席夫大功不錄而小過是求盛德不揚而微失是舉
雖嚴君不行於其臣而况慈父忍施於其子臣等伏望
道君太上皇帝陛下順蒼穹之休命遂黃屋之非心杜
塞讒言敦篤至性一切禮法付之有司但使宗社泰定
則陛下壽祉萬年永享天下之養自極榮樂所有前件
御筆臣等未敢宣示伏望降旨特賜收還謹上表奏禀
以聞臣處仁等誠惶誠恐頓首頓首謹言
道君太上皇帝御製青詞一首
奉行玉清神霄保仙元一六陽三五璇璣七九飛元大
法都天教主臣誠惶誠恐頓首頓首再拜上言高上玉
清神霄九陽總真自然金闕下臣曩者君臨四海子育
萬民緣德菲薄治狀無取干戈並興弗獲康靖以宗廟
社稷生民赤子為念已傳大寶于今嗣聖庶幾上應天
心下銷兵革所冀遐邇歸順宇宙清寧而基業有無疆
之休中外享昇平之樂如是兵戈偃戢溥率安康之後
臣即甘心守道樂處閒寂願天昭鍳臣弗敢妄若將來
事定復有改革窺伺舊職獲罪禍大已上祈懇或未致
當更乞重降災咎止及眇躬庶安社稷之基次保羣生
之福五兵永息萬國咸寧伏望真慈特賜省鍳臣謹因
神霄直日功曹齎臣密表一通上神霄玉府玉清引進
仙曹伏須告報臣誠惶誠恐頓首頓首再拜以聞
淵聖皇帝御筆宣諭一首
覧來奏知卿奏對之語忠義煥然朕甚嘉之途中勞神
不易上皇袖中小字數事可先次封進
梁谿集卷八十三
