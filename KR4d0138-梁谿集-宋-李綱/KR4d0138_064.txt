梁谿集卷六十四宋李綱撰
表劄奏議二十六
乞罷尚書左僕射第一劄子
乞罷第一表乞罷第二劄子
乞罷第二表乞罷第三劄子
乞罷第三表
謝罷相除觀文殿大學士提舉杭州洞霄宫表
謝落職依舊宫祠鄂州居住表
賀天申節表(功德䟽附)
謝移澧州居住表
謝復銀青光禄大夫表
謝除提舉臨安府洞霄宫表
大行隆祐太后崩慰表
乞罷尚書左僕射第一劄子
臣早間留身奏事嘗具誠懇干冒天聪以臣智識淺短
議論迂闊深恐不足以仰副陛下委任責成之意乞賜
罷免過蒙聖慈特加慰勞未從所請第深感泣伏念臣
愚蠢無取獨守孤忠遭遇陛下龍飛之初特加識擢起
於江湖之濱任以宰揆之職人言紛至睿斷不疑特逹
之知曠古無有臣所以仰戴隆恩誓以死報夙夜黽勉
思竭犬馬之力以圖尺寸之功捍禦外艱銷弭内患使
中國之威稍振則二聖之還可期奉事左右復致太平
此臣區區至願也然而事有與願違者臣受材素拙禀
性復疎材拙則不能適時之變通性疎則不能防物之
窺伺加以孤危之跡冒處寵嫟之先趨操既已不同謀
議自然各異誠慮不能上體聖意協濟艱難虚負天下
之責周任有言曰陳力就列不能者止孔子有言曰所
謂大臣者以道事君不可則止臣非不貪戀陛下恩德
欲效涓埃然力有所不能道有所不可則臣豈敢虚負
寵榮久妨賢路伏望聖慈特降睿旨罷臣左僕射兼門
下侍郎職事除一宫觀差遣或守本官致仕臣自今月
十六日更不敢供職俯伏俟命干冒天威無任惶恐激
切之至
乞罷尚書左僕射第一表
臣某言已具劄子乞罷尚書左僕射兼門下侍郎除一
在外宫觀或守本官致仕伏奉詔荅不允者冒貢忱辭
祈歸政柄曲頒温詔未諒愚衷輙輸肝膽之誠敢避再
三之瀆恩深志激言出涕零中謝臣聞明主用人進以
禮而退以義君子事上用則行而舍則藏矧當國家艱
難之秋尤頼股肱協濟之力苟不勝任其敢冒居復念
臣樸鄙之資不足以適時蹇淺之學不足以揆事誤蒙
識擢付以鈞衡黽勉百為冀荅丘山之賜侵尋兩月曾
無毫髮之勞爰莫助之慨其嘆矣經略遠圖則以為迂
闊廷争大議則以為擅專屢嘗借筯而謀實有掣肘之
患譬呼醫而吐藥石敢言瞑眩之期猶敦匠而止斧斤
難任斵削之事與其尸素曷若退休謹援周任陳力就
列之言仰遵仲尼以道事君之訓乞此骸骨歸於山林
伏望皇帝陛下照以離明運之乾健策驥騄之逸足捐
樗櫟之散材則能否各安其情用舍兩得其道愚臣既
不虚任天下之責廟略亦以早致中興之功兹非餙辭
敢以死請謹奉表陳乞以聞
乞罷第二劄子
臣適具劄子乞降睿旨罷臣新除左僕射兼門下侍郎
除一在外宫觀差遣或守本官致仕伏蒙聖慈特降中
使宣押臣赴都堂治事仰荷天恩第深感涕伏念臣來
自疎遠誤沐眷知事功無毫髮之稱罪戾有丘山之積
自揆力小不足以任重且慮位高必至於疾顚仰無以
副陛下委任之恩俯無以行微臣欲為之志竊自慙懼
求即退休方虞斧鉞之誅廼荷寵光之逮載惟冒昧彌
切競惶伏望皇帝陛下憐其孤忠照以睿智察臣非敢
輕為於去就憫臣實有所不得已而然斷自淵衷許從
所請則端揆之地不至於妨賢駑蹇之姿得容於飬拙
異時驅策誓極穈捐臣見不敢供職俯伏俟命干冐天
威無任惶恐激切之至
乞罷第二表
臣某言已具表劄乞罷尚書左僕射兼門下侍郎除一
在外宫觀或守本官致仕伏奉詔書批荅不允者精意
格天能動盖高之聽危辭瀝血願明難奪之心輕去大
恩非緣細故敢再陳其懇悃以必冀於矜從中謝臣聞
天子之君萬邦莫先於論道宰相之宅百揆無大於薦
賢方國家多難之秋尤將帥之材為急所以蕭何之於
漢必主韓彭有若房喬之於唐亦推英衞惟天下危而
注意將則四面立而國勢安顧兩河之土疆乃中原之
屏蔽名城堅壘嶪嶭相望高山大川蟠互交鎻風氣便
用武之習兵民堅戴宋之心因而用之靡不濟者隄防
修則泛濫自息藩籬固則堂奥可寧機會在於一時功
利收於百倍力陳至計幸契淵衷創招撫經制之兩司
擇張所傅亮為二帥所建議於靖康之末得朔部之民
情亮搃戎於建炎之初有大將之規略皆採衆論匪徇
私心齋壇既登戎車甫駕時靡旬日之久變生腹心之
間樞庭降旨以沮所者踰千言宸翰從中以罷亮者方
寸紙事同戲劇人為嗟咨而臣備位宰司誤膺國寄既
不能以先見之明杜讒口又不能以至誠之意回天心
復何面顔尚叨寵禄伏望皇帝陛下虚心體道公聽並
觀憫臣謀所當為盖專於保國察臣去不得已非薄於
愛君特許罷於政機俾得歸於田里誓堅晩節仰荅鴻
私謹再奉表陳乞以聞
乞罷第三劄子
臣再具劄子乞降睿旨罷臣新除尚書左僕射兼門下
侍郎伏蒙聖慈特降中使宣押臣赴後殿起居奏事及
赴都堂治事仰荷隆恩之厚第深感涕之私臣竊以人主
之任人莫大於用舍人臣之事君莫大於進退可則用之
否則舍之無所容心者人主之道也見可而進知難而
退不敢失義者人臣之職也方陛下斷自淵衷力排羣
議而用臣必以臣為可以寄天下之安危圖天下之事
業以濟艱難豈特欲臣雷同取容以充位而已哉今者
以謀事則迂疎而與衆不諧以薦材則乖忤而為衆
不喜譛愬之言既至罪戾之跡日聞求欲協濟盖亦難
矣陛下將焉用之是不若舍之為愈也方臣荷陛下特
逹之知蒙委任之重不自知其淺陋欲盡犬馬之力以
圖報稱豈敢辭難苟免為一身之計哉今者指摘之者
其發既巧沮抑之者其言益彰辯直觧紛之不暇求欲
建非常之功於繩墨之外盖亦難矣與其強顔以妨賢
路是不若退之為愈也伏望皇帝陛下審用舍之權而
使臣得全進退之節俾遂所請罷臣宰相職事除一在
外宫觀或許守本官致仕使得稍逃官謗飬疾丘園保
全晩節則臣仰戴陛下天地父母之德捐軀之報其必
有時臣見居家不敢供職俯伏俟命干冒天威無任惶
懼激切之至
乞罷第三表
臣某言已再具表劄乞罷尚書左僕射兼門下侍郎伏
奉詔書批答不允者感激危辭敷陳已極眷留縟禮當
荷尤難豈進退去就之敢輕盖規矩凖繩之難合軒墀
將遠涕淚交零中謝伏念臣一介孤生兩朝舊物以腐
儒而談軍旅之事以陋質而充柱石之材賦分窮竒殆
將天厭觸事齟齬似非人為適當雲起龍驤之秋自謂
千載一時之遇召從江海畀以機衡被宸章有忠貫金
石之言奉玉音有氣折四裔之訓恃眷知之有素忽窺
伺而不防凡所施為皆成罪釁其進銳者其退速物理
固然以譽親者以毁疎人情應爾顧難得者可乘之機
會而所惜者已定之規模豈惟繫宗社之安危盖亦本
生靈之休戚如臣用舍何足少多雖匹夫無不獲自盡
之功矧大臣有不可則止之戒敢言斯義仰戴必從伏
望皇帝陛下洞照微誠曲矜深懇俾退避於賢路以保
全於素心犬馬之戀無窮徒深跼蹐天地之恩難報終
誓糜捐謹三奉表陳乞以聞
謝罷相除觀文殿大學士提舉杭州洞霄宫表
臣某言伏奉誥命除臣觀文殿大學士依前銀青光禄
大夫提舉杭州洞霄宫任便居住者上還印綬方虞譴
責之嚴退即田廬更冒光華之寵殊庭優禮祕殿清資
拜命若驚拊躬增厲中謝伏念臣人微學陋志廣材疎
妄意功名象龍豈能致雨潛心文墨畫餅不足療飢當
艱難多故之秋被考詢非常之選代大匠斵已血指而
汗顔躐衆俊先宜擢髮以數罪念朝廷愛惜寸隂之日
非臣子貪戀寵利之時與其尸祿而妨賢不若乞骸而
避路力祈罷免曲荷矜從五湖扁舟雖有慙於范蠡三
宿出晝猶竊慕於孟軻孤忠自憐大恩難報此盖伏遇
皇帝陛下堯仁天覆湯聖日躋審大君操用捨之權俾
微臣全進退之節情同犬馬悲跡遠於華軒身在山林
終心馳於魏闕
謝落職依舊宫祠鄂州居住表
臣某言伏奉告命落臣觀文殿大學士依舊銀青光禄
大夫提舉杭州洞霄宫鄂州居住者輔相失職宜即明
刑天地有容祗從薄責恩深罪大感極涕零中謝伏念
臣乾坤腐儒閩海冷族遭朝廷之多故躐英俊以登庸
雖懷憂國愛君之心初無持危扶顛之術荷知特逹思
圖報於涓埃謀已闊疎曾莫虞於機穽雖嘗身退尚致
人言顧瀝血安能明心雖擢髮不足數罪睿智有察覆
照無私寬其斧鉞之嚴誅處以江湖之善地姑鐫秘職
尚領真祠此盖伏遇皇帝陛下道大堯天仁深湯網憐
臣寡與自取顛躋察臣孤危本緣惷直特曲憲章之峻
俾霑餼廪之餘臣敢不循省前非益堅素守軒墀在望
莫施犬馬之勞恩輝所臨但傾葵藿之志
賀天申節表(功德䟽附)
臣某言伏遇今月二十一日天申節者星虹樞電協帝
王震夙之期福海夀山罄臣子歸依之願矧嘗叨於宰
輔特仰被於眷知伸頌堯年彌深封祝中賀恭惟皇帝
陛下聪明天縱齊聖日躋紹隆烈祖之丕基振起中興
之休運誕彌厥月實開長發之祥夀考維祺宜膺天保
之報而臣比緣罪戾拘繫江湖殿陛稱觴莫簉鴛鸞之
列雲天在望徒傾葵藿之誠
天申節功德䟽
右伏以里社鳴而聖人生允協千齡之運應龍翔而霧
雨集咸傾四海之心輒輸向日之誠仰祝後天之筭皇
帝陛下伏願丕圖永固寶歴常新萬夀無疆振中興之
大業一人有慶底庶國以咸寧
謝移澧州居住表
臣某言蒙恩以謫降官不許同居一州移澧州居住者
負罪遠屏去魏闕者再冬抱病連年走江湖者萬里僅
存殘息仰荷隆恩中謝伏念臣學不足以為己而欲推
之以為人謀不足以保身而欲底之以保國進不量其
淺薄退遂致於顛躋爛額焦頭何補救焚之道䟦前疐
後自貽速謗之憂天地涵容日月清照雖遠從於譴斥
乃曲荷於保全迨此例遷猶得善地此盖伏遇皇帝陛
下以智為燭所寶者慈憐其孤危之蹤處之深避之所
尚叨厚祿以養餘生臣敢不銘骨知恩洗心念咎情同
鳥雀願依湯網之寬仁德仰乾坤肯慕湘纍之狷介
謝復銀青光禄大夫表
臣某言伏奉告命特授臣銀青光禄大夫臣已望闕謝
恩祗受訖者負釁投荒已荷聽還之賜棄瑕錄舊更邀
寵秩之頒仰佩恩光益深感涕中謝伏念臣賦材甚陋
造道弗優適當艱難多故之秋誤蒙考詢非常之選進
乏扶危持顚之策以為國退無防患寡過之術以保身
屢致顚躋有辜眷遇謫堕江湖之上茫如醉夢之中嶺
嶠逾年瘴癘為羣於魅魑海島萬里風濤幾葬於鯨鯢
得返中州特緣大霈幸丹書之初削豈舊物之敢期綸
綍既行士夫改觀此盖伏遇皇帝陛下以道建極與物
為春乘六龍以御天奉三無以勞世察積毁之銷骨曲
賜保全念向隅之可悲每加矜惻致此孱庸之質亦霑
甄叙之恩臣敢不澡雪前非激昂晩節山林待盡邈無
就日之期畎畝愛君彌切後天之祝
謝除提舉臨安府洞霄宫表
臣某言伏奉勑命差臣提舉臨安府洞霄宫已望闕謝
恩祗受訖者鯨海聽還方棲遲於故里琳宫得請遽叨
沐於湛恩拜命若驚撫躬增愧中謝伏念臣斗筲小器
章句陋儒當艱難多故之秋有特逹非常之遇力薄任
重宜自取於顛躋罪大釁深每曲蒙於覆護方且涵泳
恩波於大山巉巖之下更獲寅奉仙聖於殊庭真舘之
間坐縻廪稍之優顔之厚矣願修香火之報天實臨之
此盖伏遇皇帝陛下湯聖日躋堯仁天覆奉三無以勞
世舍用何心憫一夫之向隅保全有道致此桑榆之景
獲霑陶冶之公臣敢不洗濯前非激昂晩節抱慙飬拙
未從溝壑之捐就日望雲彌深畎畝之愛
大行隆祐太后崩慰表
臣某言今月初三日伏覩尚書禮部符四月十五日大
行隆祐皇太后崩者棄榮飬於東朝頒遺誥於南國凡
曰臣子孰不哀摧臣某誠悲誠痛頓首頓首伏以大行
隆祐皇太后毓德明柔秉心淵懿正坤儀於元祐之日
復椒房於建中之初荐歴多艱盖將有待當張楚僣偽
之際力主奉迎迨苗劉變逆之秋曲加保佑功在社禝
澤被烝黎雖高前古母后之風未孚萬國驩心之奉有
大德者必得其夀徒聞往哲之言以小疾而遽返其真
莫曉高穹之理恭惟皇帝陛下性敦仁孝念軫艱虞慎
終之典加隆報德之心罔極悵仙遊之浸遠悼慈容之
莫追願少抑於至情以永膺於多福臣限以在遠不獲
躬詣闕庭敬奉表稱慰以聞
梁谿集卷六十四
