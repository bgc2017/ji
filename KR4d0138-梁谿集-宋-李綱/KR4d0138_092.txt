梁谿集卷九十二宋李綱撰
表劄奏議五十四
奬諭防秋利害詔書謝奬諭表
再陳已見劄子
乞降旨岳飛遵依聖旨差兵屯戍江州奏狀
施行招軍奏狀乞遣兵收復光州奏狀
乞遣兵策應岳飛奏狀
乞蠲免淮衣紬絹奏狀
乞將戸帖錢分作二分隨秋稅起催給賣奏狀
乞施行虔州不發將兵奏狀
奬諭防秋利害詔書
勑李某省所奏陳防秋利害事具悉卿勤勞王室作時
股肱控制上流實邦屏翰方朕親乘戎輅撫勞江干乃
遠抗於封章仍備言於謀略洞明利害切中事機寇已
在吾目中何煩聚米肉方陳於几上可以行師嘉爾壯
猷副予廷望故兹奬諭想宜知悉冬寒卿比平安好遣
書指不多及
謝奬諭表
臣某言伏奉詔書以臣奏陳防秋利害切中事機特加
奬諭臣已望闕謝恩祗受訖者瞽言之達方虞出位之
誅温詔誕敷更被自天之寵載惟叨冒深切凌兢(中謝)
伏念臣識慮迂䟱材能譾薄所願學爼豆之事未嘗讀
孫吴之書偶當戎事之艱危輙罄愚情而忖度惟憂國
愛君之心切故苦口逆耳之言多亮之者謂懷匪躬之
誠笑之者謂犯斯疏之戒但知自竭豈暇恤他正如野
老之獻芹敢意聖君之采菲伏蒙皇帝陛下天地容納
日月照臨嘉其千慮一得之愚奬以細書十行之札褒
踰華衮賜重萬金蔀屋為之生輝士民忽焉改觀臣敢
不激昂素志砥礪孤忠益思料敵制勝之謀以助禦侮
折衝之計靈旗所指方勒燕山之銘崖石可磨願撰涪
溪之頌
再陳已見劄子
臣今月十日准御前金字牌降到樞密院劄子奉聖旨
以臣奏陳防秋利害切中事機令學士院降詔奬諭劄
送臣照會仰荷聖恩第深感懼伏念臣罕識寡聞初無
智略徒以誤膺知奬實同安危故敢每以瞽言干冒睿
聽伏蒙皇帝陛下天地容納日月照臨不惟恕其狂愚
又復奬以優詔顧臣何人可以當此惟知自竭以報鴻
私臣竊見國家與寇偽相持累年以來未有如今日之
捷也原其所以致此蓋緣六飛親臨將士用命之故倘
非車駕在近威令可行則淝水之師安能既退而復進
變敗而為成哉前年親臨則寇騎宵遯今年親臨則偽
齊奔比其效昭然可見臣願陛下乘時稍進以臨鎮江
號令王師士氣益振則雖黠寇隂遣援兵未必不聞風
而退屈昔漢祖親臨垓下而西楚以亡真廟親臨澶淵
而北戎以服自古創業中興之主未有不履危而求安
者惟陛下斷以不疑布昭聖武以定大業天下不勝幸
甚臣又竊思國家近年以激勸將士之故每一戰勝則
不計首級全軍推賞習以成例帑藏爲虚今者諸將咸
捷當行慶賜欲廣其施則懼物力之不給欲小其賜則
懼士心之未厭此尤所當慮者也夫人情感激有不待
賞而勸者推賞先後有未下車而封者臣願陛下降哀
痛之詔憫將士罹兵革之苦凡死於戰陣先加封爵厚
賂賻贈收䘏其家死者哀則生者勸矣然後明詔統帥
審定功狀俟防冬解嚴慶賜併行其誰曰不然昔句踐
厚養死事而士卒思奮漢祖先封雍齒而反側者安急
先務也臣愚不達大體惟陛下裁察塵瀆天威無任惶
懼戰越之至
乞降旨岳飛遵依聖旨差兵屯戍江州奏狀
契勘本司累具狀奏聞乞差撥本路防冬軍馬雖奉指
揮許行差撥至今未蒙差到及近降指揮令岳飛分一
項軍馬屯駐江州至今亦未到來止是差到兵將於蘄
陽駐劄人數不多竊緣偽齊賊馬北來侵犯淮西雖為
諸將殺敗遁歸淮北然賊情狡獪防冬日月尚遠沿江
一帶合行控扼去處理宜隄備今來不敢更望朝廷遣
兵只乞降旨岳飛遵依元降聖旨差撥軍馬於江州屯
戍與蘄陽水軍相應庶本路緩急有所倚仗不致誤事
小貼子
契勘今月十二日據蘄州申岳少保自江州復回鄂
州所有元差將官王瑩在蘄日屯泊一項水軍並已
帶回即是沿江一帶並無軍馬屯駐緩急深慮誤事
伏望聖察早降睿旨施行
施行招軍奏狀
近准樞密院劄子樞密院勘會諸路州軍多有西北流
移人民竊慮闕食因而失所理宜存䘏兼諸路州軍見
管禁軍比緣兵火之後例皆闕額雖已降指揮招填並
未見招到人數三省樞密院同奉聖旨令諸路帥臣行
下諸州軍委自守貳將西北流移無歸人民情願充軍
堪披帶少壯人疾速措置招填闕額禁軍並日下放行
請受本司已遵依施行專委洪州鈐轄兵官措置招填
至今多日未見招到人數尋行詢問蓋緣西北流移人
民日望朝廷收復中原得還鄉土不願於東南州軍充
填闕額禁軍實恐將來收復之後既係兵籍難以還鄉
却願投充統制官申世景軍中他時移易屯戍有可歸
之理契勘申世景一軍所管止千餘人數目不多本軍
先具申明朝廷乞添差人或許招收人兵使喚續准朝
旨候到江西别聽指揮本司近再備據本軍陳乞上項
事理於七月十八日供申樞密院至今未奉回降指揮
今來西北流移人民在本路頗多若不依近降指揮招
收竊慮饑寒失所或致流為盜賊委實可憫如蒙許行
招填申世景軍中即乞通舊人以二千五百人或三千
人為額庶幾日加訓練漸成精兵與本路隸將不隸將
兵相兼使喚可以捍禦一方不致臨時更煩朝廷遣發
人馬仍乞所招填人止刺手背將來收復中原可以給
據復歸農畝實為利便伏望聖慈特降睿旨詳酌施行
乞遣兵收復光州奏狀
今月十一日據興國軍申據進武副尉本軍指使何詮
申報到下項
一今月初一日光州探事人翁進等回申供於十月
二十二日蒙本州差與使臣張凖等前去舊光州
探事至二十三日夜昏黃到光州西城廂聽得城
上發擂打更遂令趙青先回前來本州報覆進等
去州綽人問信不曾捉得人只見城上四壁有火
明打更不見城内人馬數目的實首領姓名却揭
到偽齊褒信縣事總領軍馬牓一道赴州取覆
一今月初七日光州探事人張真等回申供十月二
十六日蒙本州差去舊光州探偽齊賊馬動息真
二十八日早日出以來到州南七里岡奔城去時
只聽得光州城上見真等打鑼真等為人少不敢
近城前去只見城上有白旗十餘面不見得城裏
賊馬數目首領姓名
一十月二十九日有光州光山縣徐知縣管押公吏
民戸前來光州移治山寨處稱十月二十七日有
偽齊占據光州賊馬綽廵前來光山縣趕趁殺奪
人戸其時徐知縣下弓手等人見陣其賊兵復回
光山縣放火燒毁屋宇前去
一光州再准淮西宣撫使司劄子指揮稱契勘光州
今來賊已退别無警急當司已於今月十六日三
次劄下本州依舊移回光州安泊治事去訖並不
見申到知禀須至指揮右劄付知光州王敦武依
累次指揮疾速施行具知禀狀申照對今來光州
見被偽齊賊馬占據目今未曾移回前去
右本司契勘光州昨因移治自知州以下並徙居山寨
為使臣闞寔等據城反叛投順偽齊近承淮西宣撫司
公文已殺敗偽齊賊馬退歸淮北皆已淨盡今據前項
興國軍探報其光州依舊係偽齊賊馬占據未曾收復
竊緣光州係在淮河之南與偽境陳蔡相接今來若為
偽齊賊馬所據便可於淮河繋橋般運糧食濟度軍馬
向南作過與蘄黃為隣更無控扼去處深慮為患不細
欲望聖慈特降睿旨下淮西宣撫司遣發近上兵官統
領精銳軍馬前去收復於日近了當庶幾不致為一方
之患
乞遣兵策應岳飛奏狀
臣十一月十九日據岳飛公文今月十二日據統制官
寇成等四狀申稱自虢州獲捷之後再撫存商虢西京
長水福昌永寧伊陽一帶百姓了當於十月二十七日
探報蕃偽賊馬侵犯鐡領關其把隘鄉兵統領申稱賊
馬厚重支吾不往成等所統人馬不多遂移寨前來横
澗設伏隄備於二十九日有馬軍千餘疋前來見陣掩
擊敗走殺死賊兵百餘人奪馬二十餘疋内辨認得有
蕃人三二十人至三十日有馬軍二千餘騎再來衝突
成等鼔率官兵向前迎敵掩殺賊徒退走殺死數十人
活捉八人内七人係蕃人重傷相繼皆死問不得蕃人
頭領姓名一名係劉豫人高收通說得蕃人有一萬五
千餘人馬有三千餘疋劉豫有二萬餘人馬有二千餘
疋依舊係偽王太尉韓觀察傅安撫成大尹等統率當
時追趕間其賊衆埋伏數路分頭一布前來成等為見
賊馬勢重即時拽領軍馬於朱陽五里川擇利下寨伏
乞使司火急星夜差發軍馬前來救援同日又據商州
駐劄准備將賈彦十一月初一日申番偽賊馬一萬餘
人已犯商洛縣又據統制官王貴十一月初四日申何
家寨偽五大王聚集蕃偽賊馬重厚亦有在舊唐州下
寨侵犯㐮陽界分并鎮汝軍賊勢重厚見侵犯鄧州界
作過貴雖已遵依使司差到幹辦于大夫備傳指揮措
置事宜更乞疾速差發軍馬前來同共掩擊并於十一
月十一日據統制官崔邦弼今月初六日申賊馬侵犯
信陽軍作過遣發將官秦祐於長臺鎮殺散賊馬追趕
至望明港大寨為見賊馬衆多却拽領軍馬回信陽軍
下寨伏乞使司疾速添差軍前來同共掩殺飛契勘諸
處申賊馬分路前來侵犯意欲决圖上流飛雖目疾未
安不免將帶在寨軍馬過江措置外申本司照會臣契
勘寇偽并力侵犯㐮鄧信陽軍等處兵勢厚重謀慮非
淺今來岳飛雖已前去措置掩擊緣荆湖接連江西一
帶地里闊遠竊慮孤軍緩急難以捍禦伏望聖慈速降
睿旨令劉光世遣發軍馬前來策應及命重臣統大兵
屯駐九江督戰庶幾上流重地不致疎虞再獲大捷天
聲益振恢復之功在此一舉乞賜留神幸察
乞蠲免淮衣紬絹奏狀
契勘洪州以前年例樁發淮衣紬絹二萬四千餘疋自
經兵火殘破之後不曾收樁自紹興二年已後至今年
各蒙朝廷蠲免起發今來近准指揮令本司預將紹興
七年分淮衣紬絹折納米斛緣上件紬絹本州已累年
不曾收樁起發委是無可拘催折納欲望聖慈特降睿
旨將本州來年分合發淮衣紬絹之數依已前年例蠲
免施行
乞將戶帖錢分作二分隨秋稅起催給賣奏狀
勘會本路見依奉朝廷指揮措置出賣戸帖内去年旱
傷及四分以上州縣依元降指揮候今年起催秋稅日
給賣臣契勘本路去年亢旱比之他路尤甚内洪吉筠
袁江撫州興國臨江軍皆是災傷至重有及七八分去
處鄉民大段貧困其間有逃移之人尚未盡能復業雖
今秋豐熟緣春耕之時正在闕食榖價翔踴人戶無本
作田所種不多私債甚重民力未至蘇醒今來州縣見
行起催會之一路數目浩瀚又緣本路按月起發應副
岳飛大軍錢並係見錢緣此民間難得見錢號為錢荒
兼目今榖價頓减若責令人戶依限併行送納愈見困
弊深可矜憫欲望聖慈特降睿旨下本路都轉運司許
將去年旱傷及四分以上州縣未賣戶帖價錢分作二
年隨秋稅起催給賣如人戶情願以米斛依本處市價
抵頭折納者聽更不收納加耗湊作和糴之數起發庶
幾稍寬民力
乞施行虔州不發將兵奏狀
契勘本司昨准都督行府及樞密院劄子降到指揮本
路將兵遇有緩急許本司全將勾抽使喚及不隸將兵
許勾一半赴本司按閱使喚本司已遵依前項指揮施
行緣東南第六將並無虔吉州駐劄竊慮本州有盜賊
殘黨除存留一半措置彈壓外秪令將一半將兵團結
聽候本司緩急勾抽今年十月内據淮西蘄黃等州探
報寇偽賊馬萬數浩瀚侵犯光州及廬壽等處緣本司
别無軍馬可以控扼沿江要害去處遂劄下虔吉州起
發已圑結下一半將兵前來應副分布使喚除吉州發
到三百人外其虔州見管將兵二千九百餘人合行起
發一半一千四百餘人本州占吝妄以盜賊為名並不
肯起發一人一騎本司已兩具奏聞及申都督行府蒙
朝廷行下虔州限一日分析不起發因依及都督行府
劄子如本司勾抽諸州軍兵守臣輙敢占吝不即發遣
自合按劾申奏本司亦累劄下及遣使臣前去催促並
不依應今來淮西等處賊馬已為諸路大兵討殺各已
退遁沿江一帶平寧本司目下不須前件將兵已劄下
虔州權免起發别聽指揮外照會一路將兵依法合聽
帥司節制又有近降朝廷指揮許本司於防秋警急之
際起發使喚其虔州守臣妄以盜賊為名占吝不遣不
惟有違本司節制亦不遵奉朝廷指揮雖今來沿江幸
保無虞竊慮向後緩急之際難以調度及其餘州軍倣
傚觧體不復遵禀節制緩急有誤國事臣以人微望輕
不足表率一路已具奏聞乞先次罷黜外所有虔州弛
慢官吏已送袁州取勘伏望聖慈詳酌施行
小貼子
契勘洪州北至淮南界二百餘里南至虔州十五餘
程將兵盡在虔州防秋之際若不先期起發必不及
事兼虔州盜賊比之春夏間十無二三雖有些小皆
是殘黨其存留一半將兵及本州諸縣廵尉弓兵又
不下千餘人自足措置彈壓今來虔州官吏全不體
念事有輕重妄以盜賊為名占吝不遣若不蒙朝廷
略賜施行委是帥司虚設緩急之際難以任責伏望
聖察
梁谿集卷九十二
