梁谿集卷三十九宋李綱撰
表劄奏議一
辭免監察御史兼殿中侍御史奏状
比部員外郎輪對劄子五
理財以義劄子
用人材以激士風劄子
論官制財用不能悉視熙豐劄子
乞徽廟解易劄子
乞編寬恤手詔劄子
辭免監察御史兼殿中侍御史奏状
右臣今月十一日準閤門告報已降告命除臣監察御
史兼權殿中侍御史者聞命震驚罔知所措竊殿中侍
御史實為天子耳目之官朝廷政事與夫百官之邪正
皆得風聞而上言厥任重矣自非明習世務而有剛果
不畏強禦之材未易稱此如臣者學述迂疎智能淺薄
昨自學官召對大廷擢寘郎省已為過分今兹又蒙誤
恩使備臺屬同除五人獨臣兼任風憲自視缺然何以
仰副陛下明目達聰之意伏望聖慈察臣區區收還成
命以允公議
比部員外郎輪對劄子五
理財以義劄子
臣伏見朝廷講求理財之術以足邦計議者紛然争獻
其說夫以天下之大承平之久萬物盛多之時經畫財
用豈患不足貴於理之有其義而已易曰何以聚人曰
財理財正辭禁民為非曰義財者民之所以相生養者
也故人非財無以聚之義者利之本也故財非義無以
理之溥天之下莫非王土率土之濱莫非王臣臨之以
法度之威何求不獲而先王必以輕賦薄歛為貴者
蓋知予之為取者政之寶也方今國家用度之廣官
吏廪禄之多倍蓰於前則講求理財之術誠為先務
獻議者亦不容無取然臣願陛下必令廟堂之臣參
議以聞蔽自淵衷揆之以義而行之使義然後取人不
厭其取上以裕國下以裕民實宗社無窮之利也取進
止
用人材以激士風劄子
臣聞人主所以共治天下者莫先於人材所以激勵天
下者莫先於士風人材貴於衆多故濟濟多士文王以
之寧士風貴於淳厚故古者長民從容有常則民德以
之歸厚二者天下之大本不可不察也陛下廣學校以
作成之班爵禄以官使之天下之士雲蒸而霧集人材
可謂衆多矣至於士風猶有可議者在於朝廷有以勸
沮之而已狃於私枉而務虚偽此士風所以未厚也欲
士無虚偽之行莫若奬衷實以先之志於表襮而尚浮
華此士風所以未厚也欲士無浮華之習莫若舉惇朴
以鎮之急於進取而事奔競此士風所以未厚也欲士
無奔競之躁莫若崇靜退而率之夫衷實惇朴靜退之
士非内有所養而見善明用心剛者不能也内有所養
而見善明用心剛者以類而進則立朝必有可觀者臨
利害必有不可奪者又豈循情於流俗之間為哉臣愚
伏望聖慈親灑宸翰詔二三大臣進用人材必以激勵
士風為先務奬衷實而察虚偽舉惇朴而黜浮華崇静
退而抑奔競則士風厚而天下之俗舉歸於忠厚之域
矣此宗社無窮之計也取進止
論官制財用不能悉視熙豐劄子
臣伏覩陛下近降詔旨不係元豐官制事目增置官局
等令大臣取索條畫措置以聞此有以見陛下深惟政
本而有裁省官局之意也又詔内外官司立旁通格目
令各修具元豐紹聖崇寧政和年分財用之所出入見
在侵支實數以聞此有以見陛下深惟邦計而有均節
財用之意也恭惟陛下躬聰明睿智之資撫承平熙洽
之運繼神考之志述神考之事其所施設而已然者遵
制揚功而率由之其所有意而未備者增光潤色而推
廣之建立制作法度禮樂凡百王之所不敢睥睨者悉
舉而行之以大有為於當世然則增置官局不得不多
支費財用不得不廣實理之所當然也今紹述之道罔
不完具政立而法度已彰矣教行而禮樂已著矣陛下
儲神穆清宅心昭曠日隆於清静無為之化則去其華
而實之猶彼春夏歛為秋冬而歲功成省官局之冗員
以嚴政本節財用之浮費以裕邦計亦理之所當然者
是宜深軫淵衷命廟堂之臣議此以為先務也然臣竊
謂一而不易者道也徙而不留者時也有天下者執道
以御衆必有以體其常治天下者應時而造法必有以
通其變陛下紹述神考之道措之德業固將傳之無窮
施之罔極以垂訓於萬世至於以熙豐之時而視今日
則生齒之衆多事為之叢鉅豈特相倍蓰而已哉然則
裁省均節固不能悉視於熙豐盍亦揆之以道度之以
時損益盈虚惟義之適立為中制使無太過不及之患
則實有在於今日之舉臣愚伏望聖慈親詔二三大臣
審圖之熟慮之可否相濟於未熟之前號令必行於已
出之後斟酌調制適於厥中官局之可省者省之必務
合於人心財用之可節者節之使無損於國體以道為
公惟義理之為從成一代之宏規以昭陛下建用皇極
之道天下不勝幸甚取進止
乞徽廟解易劄子
臣伏覩朝廷崇經以造士詩書周官自我神考命儒臣
以訓釋之學士大夫有所取正而不怵於異說非小補
也惟易之為書範圍天地幽贊神明極深研幾廣大悉
備而獨汨於傳注諸家之說訓而釋之曷可少哉然而
易更三聖伏羲畫其卦文王繫其辭孔子為之彖象又
為之大傳說卦序卦雜卦等篇以發明其道故易於羣
經尤備聖人述作之旨非特若詩書周官載先王應世
之跡而已羣經出於秦火之餘類多缺文而易幸託於
卜筮獨得為完書自漢以來奇辭奥旨闇而不彰鬱而
不發則推而明之發揮精義以承三聖之述作以折衆
言之淆亂非聖人之獨智其孰能當之道不虚行理若
有待恭惟陛下天縱睿智輔之以緝熙光明之學體元
用妙該極象數萬幾之暇訓釋老莊之書以開悟天下
之學者辭旨高妙足以發難言之意而道德性命之理
燦如也夫易無思也無為也寂然不動感而遂通天下
之故實與老莊之書相為終始臣愚伏望聖慈斷自淵
衷為之訓釋以通神明之德以發乾坤之藴使聖人之
全經彰明較著學者得法象焉實萬世無疆之休取進
止
乞編寬恤手詔劄子
臣恭惟宋受天命藝祖剏業其得天下也以仁得之列
聖守成其守天下也以仁守之重熙累洽百有五十餘
載承平之久跨漢軼唐雖堯舜三代之隆無以過也陛
下光紹丕圖祗遹先烈宵衣旰食勵精為治立政造事
所以利安元元者無所不至而一以仁慈為之本可謂
深得祖宗剏業守成之道矣爰自臨御以來屢下寬恤
之詔宸翰昭回至誠惻怛之意見於辭者足以鼓天下
之動是以薄海内外蒙被德澤天覆地載海涵春育無
一物不得其所協氣嘉生薰為太平以仁致治其效如
此臣愚竊謂詔令之所布實頼官吏悉意推行不為文
具則實德之及民者彌久而彌廣然詔令之頒降有先
後而官吏之去來為不常雖德意志慮具在方册後來
者往往未嘗深究而周知之朝廷之上所當以時舉而
行之者也陛下邇者幸以紹述熙豐政事頒於朝堂矣
願詔有司檢會裒集前後所降御筆寬恤手詔事件如
勸農桑恤刑獄戒搔擾賑貧乏恤鰥寡孤獨之類通行
於天下而非一時指揮附於紹述熙豐政事之後以時
頒之申命以告四方庶幾内外官吏深惟德意志慮之
所在竭力遵奉罔敢怠廢以副陛下以慈為寶仁民愛
物之意天下幸甚取進止
梁谿集卷三十九
