梁谿集卷七宋李綱撰
古律詩三(自入建陽及抵沙陽庚子歲已後作七十首)
贈舅氏吳子和自建陽泛舟至建安
建溪再得雪鄉人以為宜茶
天寧老齊珏錄慶餘師開堂䟽見示
梅花二首劒浦道中二首
自建安陸行至劒浦劒潭
雙溪閣沙陽
平津晩望抵沙陽之夕民居延火
除夜元日
立春日春詞二十首
用韻賦梅花三首再賦一首
吳鄧同遊陳氏園
鄧純彦家蘭盛開見借一本四首
次韻陳介然幽蘭翠栢之作幽蘭二首翠栢二
首次韻鄧志宏梅花
上元日二首墨戲六首
偃風頂雨絶句再用陳園韻示鄧志宏
惜花
乘興遊鄧季明園池邀志宏同會再賦陳園韻
招陳幾叟小飲
志宏以墨戲見遺并貺古風次韻答之且歸其
畫再用奴字韻呈幾叟
以墨戲歸志宏復有詩來次韻
再次韻
志宏復有詩來再賦兩篇為報
贈舅氏吳子和
契闊從來歎歲隂幸因謫宦欵清襟犯顔逆耳事已往
問舍求田意轉深豈有聲名驚海㝢且忻山水共登臨
渭陽情重知何贈玉佩瓊琚稱我心
自建陽泛舟至建安
一葉輕舠漾碧流却憐舟子觧操舟急灘亂石疑難渡
短檝輕橈反自由去國飄零同泛梗凌波超忽逐飛鷗
建溪百里纔終日過盡千巖萬壑幽
建溪再得雪鄉人以為宜茶
閩嶺今冬雪再華清寒芳潤最宜茶泛甌欲鬭千金價
著樹先開六出花圭璧自須呈瑞質旗槍未肯放靈芽
傳聞龍餅先春貢已到鈞天玉帝家
天寧老齊珏錄慶餘師開堂疏見示
一别閩山三十年重來相見兩依然煩師錄示當時語
猶喜曹溪一𣲖傳
梅花二首
寒梅昨夜洩春光標格依然壓衆芳褭褭露枝團玉白
輕輕烟蕊簇金黃瑶妃謫墮溪村寂雪片飄殘月徑香
却笑漢宫争寵女競將嬌額學新粧
數枝玉雪小溪濱先得陽和一點春冷豔幽姿難與並
暗香䟱影孰為鄰廣平不害心如鐵和靖須知句有神
亦對寒芳動詩興却嫌標格太凊真
劒浦道中二首
宿霧霏霏隐翠嵐傍溪幽石自巉巖樵歌遞響來危徑
漁網連舟集小潭野渡無人閒寂寂林花著雨落毶毶
誰知逐客凄凉意歲宴南遷劒浦南
此去平津路匪遥嶺雲溪雨自蕭蕭山深瀉澗泉長響
地暖凌寒草不凋放逐却教窮水石登臨因得狎漁樵
誰憐澤畔人憔悴更把騷辭賦大招
自建安陸行至劒浦
聞道延平黯淡灘舟行至此慘愁顔千金素佩垂堂戒
九折寧辭去路艱涉險雖知憑信義藏幽須信足神姦
勞生自取那惆恨只羨飛雲自在閒
劒潭
當時神劒埋豐城鬱鬱光氣衝斗星千年古獄斸幽扄
下得至寶雙青萍雌雄不知誰與名拭以異土聊發鉶
龍文星彩愈晶熒正晝無影魑魅驚雄飛霄漢隨雷霆
雌躍淵水歸延平没人下瞰風濤生天矯化作虯龍形
茂先博識非無憑神物終合信有徵沈沈潭影含虛明
寶氣久秘必復呈會當探取搜元精佩服坐能驅百靈
姦諛膏血紛羶腥與爾相攜遊太清
雙溪閣
凌虛高閣枕雙溪四出飛簷鳥翼齊山鏁煙光青合匝
水分丁字碧凄迷蟠虬舊化張公劒翥鳳今留魯國題
放逐因能窮勝賞登臨那惜醉如泥
沙陽
沙陽雖僻左風土冠閩城誰知亂山裏有此膏壤平邑
屋號華麗谿山倍澄明七峯轉月色十里無灘聲民俗
素康阜士夫多俊英食饒魚稻美蔭有松竹清筦庫職
易辦塵勞念尤輕蕭然飄泊迹忘此羇旅情忽忽歲改
律欣欣木向榮何當脫拘縳春畆得躬耕
平津晩望
春入沙陽花滿林七峯倒影碧沈沈飢鳶掠水盤旋久
戲鴨浮溪演漾深風景只添流落恨烟光遥鏁别離心
浙西三月無消息始信家書抵萬金
余扺沙陽之夕民居延火幾爇官局因念以論水得
罪復以火驚殊可笑歎戲成此詩(余生辰已未火甲申水)
囊封論水謫天涯纔到沙陽火復隨本為玄冥遭放逐
却因回禄更驚疑生辰端是窮申未學易何曾悟坎離
爛額焦頭那足惜只愁蓬跡久飄移
除夜
年來三百六十日忽忽過盡唯今宵天涯遠謫罪未解
家問久缺心無聊強傾濁酒慰愁獨坐對寒燈尤寂寥
鐘鳴漏盡不成寐世事又屬明年朝
元日
去年元日朝明堂對立玉皇香案傍今年元日謫沙陽
獨在天涯家一方君恩未報已飄泊親老欲養徒徬徨
東風回首帝鄉遠白雲望斷吳天長
立春日
春風吹到海南邊氣候渾如二月天幡勝戴來聊應節
鼓簫鳴處已祈田花梢柳眼争明媚溪色山光愈翠鮮
生菜春盤誰與送玉人纖手自嬋娟
春詞二十首
余謫沙陽寓居興國佛祠寢西小軒春至梨花盛開
玉雪可憐脩篁嘉木幽禽百囀每晨坐讀書午睡初
醒把酒寓目慨然感懷因成春詞二十篇以紀景物
可以興可以怨庶幾乎詩人之旨覽者無誚焉
一樹梨花傍小軒結根幽寂更芳妍東君有意憐流落
故遣瑶姿堕目前
晩來急雨作輕寒只恐梨花落點殘喚起小童窗外看
玉妃何事淚欄干
花開好鳥曉關關驚覺幽窗小夢殘宿酒未醒人早起
透簾紅日上三竿
蕭蕭檻外翠琅玕瘦節䟱枝特地寒誰謂幽居太寥閴
此君長此結清歡
春光淡蕩一番新花氣氛氲惱殺人只恐花飛春又老
須將酩酊對芳辰
清晨開卷坐幽窗深注爐煙一縷香汲水養花顔色好
向人端似炫新粧
春日遲遲午睡濃夢魂飛過浙江東無端花底間關舌
喚起搔頭兩鬢蓬
寂寂春林杜宇啼勸人只道不如歸我今歸思何須勸
借爾翩翻兩翅飛
春色困人渾似酒花枝照眼恰如人東君若解憐愁客
莫使花飛减却春
漠漠輕煙度短牆春寒料峭怯羅裳惜春只怕多風雨
雲影披離漏日光
幽禽百囀舌如簧院宇深深花木香飄泊傷春惟泥酒
不知林外已斜陽
誰使鳴禽自在啼感春端似惜芳時一枝暫寄休饒舌
静處須防挾彈兒
春來南國藹韶光百卉嫣然競早芳語燕啼鶯將婉孌
遊蜂舞蝶已顛狂
青鳥飛來動檻花翠衿紺趾哢交加向人自解傳消息
疑是來從阿母家
微月籠雲黯淡明忽聞索索雨來聲可憐窗外梨花老
一夜飄殘雪片輕
聒聒鳴鳩喚雨來蕭蕭寒響滴空階不知逐客傷春恨
多少殘英點翠苔
飄風驟雨餉時間墮蕊飛花滿地殷自是羣芳將結實
非關風雨故摧殘
桃花零落逐風飛地上紅多枝上稀春色陡然歸豔杏
梢頭還欲衒芳菲
南方春早花亦早爛漫開盡枝頭紅記得上林當此際
遊人殊未探芳叢
一年春事遽如許千里旅愁何似生濁酒飲餘惟五合
殘書讀盡忽三更
用韻賦梅花三首
寒梅幾樹開前村靚粧綽約歸仙魂横斜影落石溪淺
皓潔色洗煙嵐昏幽香暗動松竹徑清格自羞桃李園
窮冬萬里霜雪積獨得一點陽和温冰姿最宜夜月白
玉彩更炫朝霞暾明妃失意去朔漠阿嬌無寵扃長門
芳容寂寂誰復顧雅意耿耿今何言天涯相對且相樂
為爾吸盡黃金樽
草木凍死山中村惟有梅花能返魂孤根不怕雪霜苦
冷豔似笑風雲昏披芳獨占歲寒地擢秀肯待春風園
溪邊寒影自的的月裏皓色還温温飄零䟱雨夕煙瞑
厭浥清露晨光&KR1680;玉妃遊戲隘崑閬縞衣飛出瑶臺門
幽姿耿介不可狎欲問所以難為言嗅花嚼蕊更奇絶
侑我一醉玻璃罇
雲山縹緲煙水村嫣然顧我驚離魂凝情不語自脉脉
旅愁易感方昏昏我家梁谿富泉石雪裏數株開北園
天涯相見一笑粲玉色不减當時温為君清夜不成寐
月落已見東方暾會栽千樹徧綠野豈羨五柳垂衡門
臨風三嗅長太息欲辯此意還忘言何當歸去老三徑
攜幼入室酒盈樽
再賦一首
十年不踏江南村想像梅花勞夢魂豈惟捧心笑西子
只恐舉步迷東昏繁英恍訝羣玉府墮蕊悄愁金谷園
冰肌自飲晨露白粉質不浴驪湯温我行閩嶺喜入眼
皓彩照耀咸池暾煙凝雲慘更愁絶積雪欲堆袁安門
天香國豔世無匹何用苦死教能言吹殘樓角真可惜
莫厭秉燭臨芳樽
吳慎微鄧志宏同遊陳氏園
我本惜春人常恐春色老沙陽渺天南春到一何早羣
芳忽爛漫自覺被春惱招邀適名園景物得幽討燦燦
桃李妍娟娟松竹好虛室自含風廽塘已生草酌酒對
芳菲論文慰懷抱瓌奇窺李杜寒色笑郊島軟語既温
温高談方浩浩二子若驊騮輕車駕長道而我正飄蓬
摧殘已枯槁家在天一涯情若風中翿幸然得相從豁
我憂心擣青春能幾時落花看又掃寧辭金罍空坐使
玉山倒世事可兩忘悠悠信蒼昊
鄧純彦家蘭盛開見借一本
誰道幽蘭是國香山林僻處更芬芳從今借得佳人佩
伴我春堂晝夢長
特地聞時却不香暗中芬馥度微芳寂然鼻觀圓通處
深院無人春晝長
噴了清香開了花却歸盆檻付公家來春花發香尤好
預借幽根茁露芽
纖纖碧葉淺黃花暗淡香飄物外家培壅莫教摧露下
春風歲歲長靈芽
次韻陳介然幽蘭翠栢之作
幽蘭出深林得上君子堂置之顧盼地藹藹振餘光春
風茁其芽暗淡飄天香刈防豈無用授夢方薦祥紉佩
美屈子披風快襄王秋高白露下摧折增感傷願與菊
同瘁羞隨蕕並長收根歸舊林肯改無人芳
温風茁幽蘭採掇置中堂孤根亦何有借此軒墀光耿
耿不自惜凄微泛餘香蕭然山林姿詎是邦家祥譬猶
美芹子乃以薦君王棄置固其宜零落誰復傷賦詩慰
寂寞念子故意長願言同心人去去揚清芳
右幽蘭
翠栢方歲寒獨立羣木外不為衆所知此理實難會惜
哉結根淺未使極高大天風動虬枝蕭瑟起清籟儻無
斤斧殘會拂千丈黛空餘霄漢志不逐雪霜改委棄老
空山浩蕩付玄宰
崇岡有翠栢擢榦煙靄外託非不得地據此羣山會青
青歲寒姿自許百圍大舞月散清影號風振虚籟誰云
根如石已見色參黛幽人挺高懷顧我顔不改知音自
昔難多財為爾宰
右翠栢
次韻鄧志宏梅花
空山極望皆黃葦欲挽天河聊一洗溪邊的皪見梅花
冷蘂䟱枝澹煙水安得徤步移我堂清夜桂魄來孤光
人寰塵土飛不到鼻觀寂寂聞天香吾衰文思久不起
見子新詩端可喜落英坐使笑天桃結實定知非苦李
年來蹤跡墮空濛與子追隨邈未窮琢磨妙句覷天巧
為我一振詩家風
上元日二首
去年玉輦侍端門燈滿鼇山訝曉暾寂寞沙陽山水裏
也將膏火照黃昏
應為飄零有故侯競將燈火簇谿樓田夫野婦盈衢巷
怪我還能與共遊
墨戲六首
鄧志宏所蓄墨戲凡六曲盡其妙求予題䟦各為賦
小詩以見意
拳蠧
屈折金石瘦偃蹙虬龍怒蕭然少生意端為根中蠧
枯折
歲晩風號寒琅玕半吹折雖殘栖鳳枝終抱凌霄節
宿枝
䟱筠輕帶粉老葉飽經霜試問枝頭實何年集鳳凰
新葉
解籜能幾日成隂不待春天然為誰笑風露一枝新
引根
土潤引新萌虬鞭獨處行此君人不厭何惜滿林生
迸筍
養就籜龍兒斕斑角未齊斧斤休縱手會看拂雲霓
六竹外尚有偃風頂雨二本留故家志宏欲之而未
得戲作絶句附卷末庶幾異日悉歸志宏也
六樣根莖妙入神兩枝風雨更清新此君族類須收拾
莫使飄零歎失身
再用陳園韻示鄧志宏
青松更雪霜始見枝幹老挺然節操士安用致身早吾
衰習禪觀頗覺得無惱每於文字間未免尚窮討遇物
空吟哦愧乏句語好有時肆狂言自哂太草草儒生捨
翰墨無與寄幽抱富貴非所願神仙渺雲島寧知萬卷
中養此一氣浩子若汗血駒振轡千里道我如鎩翮鴻
毛羽半摧槁適然相值遇豈異宛丘翿新詩迭唱酬險
韻類虛擣文章雖末技塵語貴除掃勉哉扛鼎力廽此
狂瀾倒此外復何為窮通付旻昊
惜花
缾水養花花已老零落春風寒不掃從教几案積殘紅
尚有餘香慰衰槁
乘興遊鄧季明園池邀志宏同會再賦陳園韻
幽人築小圃自樂不知老聞名雖已熟相見苦不早忘
懷傾盖間什我羈旅惱春風入芳林乘興聊一討嘉葩
寒未開美木晴更好飄零桃與杏殘紅委煙草急令招
小阮談笑欵清抱披襟步方池散策窮遠島翛然適我
情忘此歸志浩人生暫寄身寵辱何足道䑛痔得車多
未可驕黃槁一杯且相属起舞不須翿文楸響玉子更
試兵家擣羸形乍泉漲猛勢驚電掃應憐客素癡屢勸
罰觥倒掃待月華生清光滿春昊
招陳幾叟小飲
開樽欲約玉川子致鯉先遣長須奴春時海燕光涎涎
風暖城烏尾畢逋幸有異書并古字可無白飯與青芻
虛堂隱儿共談笑應信今吾非故吾
志宏以墨戲見遺并貺古風次韻答之且歸其畫
老坡墨戲吾最許雨葉風枝無點上幽懷寄此管城穎
妙質森然會稽楮要須胷次竹先成故使落筆前無古
披圖但愛凌雲姿作贊愧乏驚人語嗟予迂闊與世䟱
酷嗜栽培如老圃築園會與種千竿開國便勝封萬戶
遺予此畫意已勤奪人之好道所禦封題依舊送書房
得畫何如得竹愈
再用奴字韻呈幾叟
平生志尚在丘壑肯學衛霍追匈奴緜上之田方欲隱
草堂之靈休謝逋富貴於人何翅夢理義悦我真如芻
脫交夫子談道(闕)應笑連叔驚肩吾
以墨戲歸志宏復有詩來次韻答之
玉局老仙人共許秀骨于今已黃土人間無復見文章
空餘戲墨歸囊楮子能藏蓄真好事便可祕惜傳千古
試將短句贊幽姿却對此君難下語年來懶惰百事廢
欲把鋤犂逐農圃會栽脩竹滿園池為引清風到庭戶
子詩往復句益奇發我狂吟那可禦超然對竹更吟詩
此病未知誰得愈
再次韻
落筆蕭森遽如許墨為根莖紙為土眉山作此共言好
譬猶字法稱虞褚世人畫竹不畫意謾捨丹青欲侔古
胷中幹葉本天成心手應時那可語此君於我定有緣
每念移根栽小圃開圖忽見數株新却怪龍孫入吾戶
年來幾欲斷吟哦照眼還成自難禦發緘又復讀佳篇
詩癖遥知猶未愈
志宏復有詩來再賦兩篇為報念其往復之無已
也故寓意卒章以止之
平生愛竹端自許欲種千竿滿吾土豈知好物不須多
只費東坡數番楮酒酣弄筆寫寒姿一洗丹青空萬古
我今觀畫已蕭然矧對吟風如共語淵明荒徑便抛官
仲子辭官歸灌圃終年端坐飽太倉更欲此君長傍戶
亦知兩者固難兼無那幽懷終不禦縱教富貴欲何為
不若歸來栽竹愈
數君妙質來何許生氣森森如得土依然對此未忘情
亦欲懷之恨無楮宿枝新葉自清妍蠧拳枯折尤奇古
已將金玉照雙眸更得珠璣編好語男兒學古貴根源
餘力遊兹文翰圃沈思六藝見同歸縱覽百家知異戶
浩然養氣塞天淵沛若江河知孰禦却憐彫斵愁肺肝
但莫苦吟當自愈
梁谿集卷七
