梁谿集卷九十五宋李綱撰
表劄奏議五十七
乞差趙不華等充招捉盜賊官奏狀
乞就都督府發遣得力統制官部押三二千人
前來使喚奏狀
差官體究周十隆等受招安及令李貴差人入
寨告諭奏狀
辭免轉金紫光禄大夫奏狀
周十隆不從招撫李貴進兵殺散乞差岳飛下
兵就糧討捕奏狀
乞差趙不華等充招捉盜賊官奏狀
契勘本路處吉筠袁撫州南安建昌軍等處常有盜賊
結集作過其初微細正緣廵尉不切用心向前緝捕漸
至滋蔓及至會合諸處廵尉又無節制統一乍前乍却
遂令賊徒得生姦計招誘徒黨恣行刧掠暨遣官兵前
去討殺賊徒即時分散藏伏更無蹤緒官軍既退又復
嘯聚出没作過若不别作措置深慮搔擾州縣殘害民
良不得安業為患未已今相度欲於本司置措置招捉
盜賊官兩員不拘京朝官選人擇有風力材幹曾經捕
盜有功績之人充上項差遣依本司幹辦公事理為資
任除身分請給外遇差出措置應本路州軍有盜賊竊
發去處合行會合廵尉討捕招捉盜賊破劵一道其供
給等並於本司錢内支破應本路州軍有盜賊竊發去
處合行會合廵尉討捕即差措置招捉官前去措置統
率討捕其廵尉怯懦不肯向前之人並許申本司體究
得實按劾奏聞庶幾廵尉有所統一恊力向前不致誤
事盜賊易得衰息今竊見右承議郎前知臨江軍新淦
縣事趙不華右儒林郎筠州軍事判官馮汝嘉逐官委
有材幹風力在任捉獲兇惡強盜人數甚多殺獲賊首
鄒烏八及招到單子珍等績效尤著本司已保明乞優
異推恩外如蒙朝廷許置上項員闕即乞差前件官兩
員充填
小貼子
契勘本路虔吉等州盜賊時復作過即與其他諸路
帥司事體不同兼本司減罷文臣准備差遣五員外
止有幹辦官五員節次蒙朝廷差委前去逐州催促
軍器和糴軍儲等事委是闕官今來所乞措置招捉
盜賊官兩員如止許暫時措置候盜賊寧息日罷亦
乞朝廷特賜詳酌施行
契勘近日虔賊謝小鬼等侵犯吉州及張大閑周十
隆等見在永豐興國縣界首作過本司已遣發兵將
前去措置外其永豐縣又有一項李安淨嘯聚徒黨
刧掠作過人數漸多契勘右承議郎前知臨江軍新
淦縣事趙不華見得替在洪州寄居本司已逐急依
所得便宜指揮差本官權充措置招捉盜賊官前去
統率廵尉討捕李安净等外伏乞睿照
乞就都督府遣發得力統制官部押三二千人前
來使喚奏狀
據統制官李貴申虔賊周十隆節次差人前去說諭朝
廷德意許之自新前來公參其周十隆並不遵禀及故
違江西安撫制置大使司所立日限反復並不從招撫
出參依近降指揮合行討捕兼准樞密院劄子若不聽
從即會合本路應干捕盜官兵等併力勦捕外竊緣周
十隆所居巢穴係在山谷深僻去處徒黨衆多據貴所
管官兵委是分布不着除已申虔州差發將兵外申本
司乞差兵前來會合措置勦捕施行本司契勘所管申
世景一軍止及一千餘人見今差出將官馬仙王勝孟
通統領官王彦等前去討捕吉州賊尹寶臨江軍賊李安
净虔州虔化賊賴漏八袁州石鐡牌潘小叔等已起發
過一千二百餘人委是無兵可以差撥竊緣周十隆等
係虔州劇寇所養槍杖手三千餘人謝小鬼二千餘人
其餘頭首如謝先謝諶張收萬雲田玉盧超張迪等各
係招安已授官資差充諸州措使未曾赴任之人每名
所養槍杖手皆不下三二千人從來並聽伏周十隆使
喚今來周十隆既不遵禀朝廷指揮公參致令官軍進
討决須嘯聚徒黨抗拒官兵若官軍人數單弱不能討
捕即其餘頭項首領定須倣傚作過為患不細本司累
具申呈乞就便差撥岳宣撫下一項軍馬前來同共措
置至今未奉回降指揮今據統制官李貴前項申述事
勢迫急伏乞特降指揮早賜差撥或只就都督府遣發
得力統制官部押三二千人星夜前來應副使喚不過
一兩月間决可擒捕周十隆謝小鬼等其餘首領亦可
以重兵彈壓使之出離巢穴永絶後患
差官體究周十隆等受招安及令李貴差人入寨
告諭奏狀
勘會虔州興國縣管下有周十隆錢響謝小鬼等結集
徒黨作過本司節次依奉朝廷指揮劄下統制官李貴
措置招捕近雖據李貴申稱賊首周十隆等願受招安
秖是發遣到次首領鍾珉錢寶劉集三名赴虔州公參
外其正首領周十隆等各未曾出官公參及李貴所給
公據五千道差人送入賊寨放散徒黨亦秖是據憑賊
人具到人數給與公據並不曾當官逐一揀放本司尋
訪聞得賊徒收領公據在寨實未曾放散徒衆歸業見
今依前恃嶮不肯出參遂差使臣李俊齎榜劄付李貴
差人指引入寨說諭頭首周十隆等再限三日出官公
參及令將徒黨當官逐人揀選存留強壯桀黠之人同
正次首領並行解赴本司如出違所立日限遷延不出
即會合官兵併力措置討殺及具狀申奏朝廷去訖續
准樞密院三月十四日劄子為周十隆累經招安返復
作過奉聖旨除賊首周十隆一名不赦外其餘徒衆許
其自新本司緣為逐人已有願受招安之意及再立限
差人入寨說諭亦於今月十一日再具因依申奏乞依
本司已行事理催促招諭候到司日依元降指揮特與
招撫去後至十二日准樞密院劄子周十隆等願受招
安雖已降指揮不赦緣今來既有自新之意理宜寬貸
劄付本司指揮李貴疾速措置招撫及十三日再據李
貴申備據興國縣狀稱周全錢響謝雲於三月二十三
日赴縣出頭公參了當即時或歸各人本住處訖本司
亦已不住劄李貴催促說諭正次頭首周全等依限赴
軍前公參同揀選到強壯徒伴解發前來本司外今訪
聞得統制官李貴備據興國縣所申周全等赴本縣公
參即不曾入縣其逐人將帶徒黨槍杖手數百人前來
城外下寨係本縣知縣出城接見周十隆等便當公參
并李貴先申周十隆等願受招安已給公據五千道前
去其徒黨亦未放散除已差委本司准備差遣右承直
郎錢受之躬親起發前去密切體究周十隆等的實受
招安事李保明供申仍計會李貴差人入寨分明告諭
周十隆錢響謝小鬼等體念朝廷寬大之恩催促依限
同以次首領及一行徒黨赴李貴軍前公參逐一當官
揀選被驅虜脅從及老弱等人放散外及強壯桀黠人
并一行正次首領令李貴量留人馬在虔州彈壓將帶
自餘人馬管押赴司出頭若違限遷延不出意在欺罔
朝廷不禀本司指揮即行進兵措置討捕須要擒獲賊
首不管走透
小貼子
契勘虔寇自來作過遞相關借槍杖手以助聲勢本
司切慮周十隆既不伏公參官軍進討必於諸頭項
下借槍杖手已出榜曉諭今來官兵止是討捕不遵
禀朝廷指揮周十隆謝小鬼兩人其餘首領謝先等
不得關借槍杖手如有暗行關借之人本司察探得
知將來朝廷遣發大兵並須一例討殺如有却能擒
捕周十隆謝小鬼等赴官並依賞格保奏推賞亦乞
睿旨
辭免轉金紫光禄大夫奏狀
右臣准尚書省劄子四月十六日三省樞密院同奉聖
旨李某典藩踰年民安盜息寬朕憂顧宜有褒嘉可特
轉金紫光禄大夫劄送臣照會仰荷聖恩第深感涕伏
念臣孤陋無取叨冐已多久居患難之中但有退休之
志誤蒙恩奬起帥大藩詔旨屢頒不容遜避黽勉就職
倏忽踰年雖殫夙夜之勤曾滅㳙埃之補素餐之責啓
處不遑廼蒙異恩特加遷秩無功之賞豈所敢當况今
車駕廵幸建康江西一路號為上流重地在吴則周瑜
魯肅之所屯守在晉則温嶠陶侃之所鎮臨宜得精力
克壯之臣付以禦侮折衝之任如臣不材衰病實難冐
居伏望聖慈特降睿旨追寢成命仍檢會臣累奏陳乞
一在外宫觀差遣任便居住庶幾晚節末路猶有可言
天地大恩螻蟻難報所有特轉金紫光禄大夫恩命不
敢祗受
周十隆不從招撫李貴進兵殺散乞差岳飛下兵
就糧討捕奏狀
准樞密院都督府劄子樞密院奏勘會昨降指揮令李
貴將帶全軍前去招捕虔吉盜賊其本軍已入江西界
多日並未見申到招捕火數措置次第今據江西安撫
制置大使司申虔賊周十隆等於今年正月内結集賊
徒在虔化等縣殺人放火作過大叚猖獗顯見本軍遷
延玩寇不為速行措置致賊滋蔓兼周十隆係累經招
安授官後來返復作過理難容貸三月十四日奉聖旨
除賊首周十隆一名不赦外其餘徒衆許其自新仰李
貴統率官兵疾速前去措置招捕須管生擒周十隆其
擒獲人依格推賞外更支錢一千貫招到徒黨並特免
罪將脅從并老弱人放令歸業留強壯人隨軍使喚務
要速得平殄無致遷延走逸滋長劄付本司催促措置
招捕施行
右勘會前項周十隆等賊徒先准指揮令統制官李貴
措置先行招撫如不聽從即會合兵將廵尉併力勦捕
本司遂不住催促李貴措置招捕近據李貴申差人賫
旗榜入寨招安取到周十隆錢響謝小鬼等願受招安
文狀只是發遣到次首領鍾珉等三名赴官外其正頭
首周十隆錢響謝小鬼等未曾赴官公參本軍雖出給
公據五千道差人送入賊寨放散徒黨亦止是據憑賊
人具到人數給與公據即不曾當官逐一揀放本司尋
訪聞賊徒收領公據在寨實未曾放散徒衆歸業見今
依前恃嶮不肯出參本司再於三月二十八日差使臣
李俊等齎榜前去入寨說諭頭首再限三日出參又劄
下李貴如周十隆等依得本司所立日限出官公參即
將徒黨逐一當官選揀將正次頭首并強壯桀黠人存
留並行解赴本司其被虜脅從及不堪披帶人給據放
令歸業如出違今來所立日限遷延不出即會合官兵
併力措置討捕今准前項聖旨指揮除周十隆不赦外
其餘徒衆許其自新等事理本司契勘今來周十隆錢
響謝小鬼等本司已依元降指揮再立日限差人前去
說諭出官公參未到若便遵依今降指揮施行緣一行
徒衆皆係久來附從周十隆作過之人竊慮本人誘惑
驅率别致走透殺害平民卒難殄滅欲乞候見得周十
隆等如依得本司差人說諭赴官公參陳放徒伴了當
即候解發到本司日依朝廷元降指揮特與招撫若依
前不伏出首即依今降聖旨指揮周十隆不赦行下統
制官李貴等措置併力討捕施行更合取自朝廷指揮
小貼子
契勘本司累具奏聞并申樞密院都督府乞就湖北
京西路宣撫使司差撥兵將前來討捕虔賊未奉回
降指揮今來朝廷灼見周十隆過惡已降聖旨指揮
不赦勢必用兵討捕竊緣虔州將兵係是土人多與
賊情相通互相閃避不肯用命兼有其餘賊火分擘
前去捉殺所差到李貴下軍馬人數不多及本司官
兵亦是單弱難以分布把截要害去處使不致走透
深入巢穴必可擒捕今來只乞就岳飛下差撥三干
人前來本路就糧討賊不過三兩月間便可討蕩又
緣周十隆係虔州前後作過群賊所宗若就擒捕其
他群賊皆可措置平殄既己降指揮不赦而兵力不
能勝之却致猖獗則為害必大伏望聖慈特賜詳酌
早降睿旨施行
契勘軍行糧食為先若差他處軍馬前來討捕虔寇
即須又有錢糧之費如蒙朝廷就近差撥岳飛下軍
馬即於本路就支錢糧實爲利便亦乞聖察
梁谿集卷九十五
