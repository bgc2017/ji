梁谿集卷二十四宋李綱撰
詩二十(海南及歸自瓊管七十二首)
伏覩四月五日赦書鑾輿反正二首
端午日次鬱林州
恭聞詔書襃悼陳少陽四首
寓鬱林著易傳有感次雷州
中秋月色佳甚與宗之對酌天寧寺寶華堂
闍提花盛開三絶
得家書報長子儀之房下得孫男
九日懷梁谿諸季二首
贈嶠南琮師冬至
聞官軍破黎賊作兩絶
次地角場俾宗之設祭伏波廟
次東坡韻二首次瓊管二首
檳榔
次瓊管後三日奉德音自便二首
郡城北日語海余易之日雲海二首
北歸晝渡風便波平尤覺竒絶成五絶句
歸次海康登平仙亭次莱公韻
雷廟讀丁晉公所作碑
謁寇忠愍祠堂六首初發雷陽二首
琮師追送至城月驛戲成兩絶句以答其意
立春日龍化道中得家問三首
和東坡醉題四首
假道容惠當遊勾漏等洞天
海上得孔雀六鸚鵡十餘携歸遺童稚輩戲成
立春後一日風雨殊有寒色
容南道中二首再賦孔雀鸚鵡二首
陸川道中偶成
古律兩篇答鬱林王守
過北流縣八里遊勾漏觀留五絶
伏覩四月五日赦書鑾輿反正中外大慶小臣有
感斐然成章二首
天眷吾皇築舊基未應炎德遂中微共欣宸極還天步
賴有羣龍夾日飛霈澤及民寰海慶孤忠許國寸心違
建炎首被鈞衡選孤負明恩淚濕衣
誤國姦邪已竄誅天扶黼座正宸居少康一旅時猶在
高祖三章術未䟱必順人心收俊傑自應天意助耘鋤
纍臣海上空回首願浥滄溟洗謗書
端午日次鬱林州
久謫沅湘習楚風靈均千載此心同豈知角黍縈絲日
却墮蠻煙瘴雨中榕樹間關鸚鵡語藤盤磊珂荔枝紅
殊方令節多悽感家在東吳東復東
恭聞詔書襃悼陳少陽贈官與一子恩澤賜緍錢
五十萬感涕四首
哀痛綸言灑帝章賜金贈秩事非常無心聖主如天地
著意姦臣極虎狼忠血他年應化碧英魂今日已生光
先生憤懣誠昭雪九死南遷豈自傷
祖宗德澤在斯民韋帶精忠不乏人魏闕獻言開帝聽
匭函争事觸龍鱗血霑斧越雖因我心在宗祊豈計身
宿草已深難一慟臨風空有涕霑巾
屢將骾議叩楓宸不為承恩始愛君誰使崔寧論盧杞
恨無慶忌救朱雲死生一吷心應了忠義千年筆有芬
一介草茅言世務從今不復數劉蕡
平昔初無半面交危言幾辨蓋寬饒幽冥我已慙良友
忠憤君應念本朝故國遥看雲杳杳新阡何處草蕭蕭
撫孤未遂山濤志誰繼騷人賦大招
寓鬱林著易傳有感
謫来海嶠遠兵戈精義微言得切瑳地入鬱林懷陸績
桴浮滄海學東坡聖經廣大随人取衆說紛綸柰若何
從此梁谿作詩少用心已向六龍多
羲文作易仲尼傳究極隂陽本自然妙理欲求須得象
至言已契可忘筌絶編何啻須三過知命從今加數年
歎息時無邵康節數該今古與誰研
次雷州
華夷圖上看雷州萬里孤城據海陬萍跡飄流遽如許
騷辭擬賦畔牢愁滄溟浩蕩煙雲曉鼓角凄悲風露秋
莫笑炎荒地遐僻萬安更在海南頭
中秋月色佳甚與宗之對酌天寧寺寶華堂
去年今夕寓通城猶有新詩寄弟兄一自褁囊来海上
更無繫帛付鴻征禪房酌酒夜方閴海月窺人光更清
起舞月中心尚壯乘槎便欲造蓬瀛
所寓天寧方丈後有闍提花數株連月盛開玉雪
可愛悵然有懷成三絶句寄吳元中
未渡鯨波寇盗深中原回首涕成霖清愁萬斛無消處
賴有幽花慰客心
深院無人簾幕垂玉英翠羽燦芳枝世間顔色難相似
晴雪初殘未墮時
冰玉風姿照坐寒炎荒相遇且相寬縞衣紵帶平生志
正念幽人尚素冠
得家書報長子儀之房下得孫男殊慰老懷時在
雷州著易傳適至震卦因名之曰震孫以詩寄
儀之
天涯遠報茁瓊枝共說鵷雛骨相竒鼻祖從来種桃李
耳孫自合産蘭芝洊雷名震因觀易他日趨庭使學詩
無復區區如爾父定須了了勝吾兒書来可想開懷抱
老去何因與弄持素有龐翁攜隠志未應孤負鹿門期
九日與宗之對酌懷梁谿諸季時菊花猶未結蘂
於藥菓中得茱萸泛酒有饋山果海鮮者多素
所不識賦詩見意二首
此身飄泊旅天涯九日悽然客念家且把紅醪嘗紫蟹
何須白髮對黃花藥囊賴有茱萸實茶銚頻煩薄荷芽
山果海鮮多不識却須傳與北人誇
父子相随萬里餘途窮端欲哭楊朱三年客裏逢佳節
九日罇前念友于海上及秋吟蟋蟀鬢邊何日插茱萸
吾生老矣謀身拙歎息乾坤一腐儒
嶠南僧罕遵戒律况向上事獨琮師隠居湖巖絶
不至城市超然拔俗聞余来策杖見過與語可
人知為飽參衲子也詢其所見蓋嘗從長蘆了
遊了居長蘆聚徒至千五百衆道價籍甚江淮
間余雖不之識然聲氣相合心期自親嘗辱貽
問今見琮益知了之門風孤峻眞楷老兒孫也
退處天台琮將浮海訪之因賦詩贈琮且簡了
公異時得歸决須相随於石橋側可以握手一
笑梁谿居士云
萬里謫官来海嶠眼中衲子見絶少方袍圓頂動成羣
與俗不同秪其表琮師乃是雷陽人徧歷叢林參學飽
歸来卜築瘴海濱十里湖光巖洞小深居不復踏城市
宴坐惟知侣猿鳥惠然過我意良勤野鶴孤雲自輕矯
風姿已含蔬筍氣語論更將藤葛繞黃茅深處見松筠
使我囷箱欲傾倒為親聊復戀幽棲訪舊終須乘漭渺
煩師飛錫過天台為問了公何法了
冬至
殊方又復一陽芽荏苒流年歎物華土薄葭灰難測候
氣温桃樹已開花雲鴻不到音書斷鯨海無程道里賖
賴有清心為活計不須爛醉作生涯
海南黎人作過據臨臯縣驚劫傍近因小留海康
十一月望聞官軍破賊二十日戒行戲作兩絶
句
海上羣黎亦弄兵征車數月旅山城稽留謫命兢惶甚
正坐緋巾懲沸羹
沈沈碧海絶津涯一葉凌波亦快哉假使黑風漂蕩去
不妨乘興訪蓬莱
次地角場以瘡瘍不果謁伏波廟俾宗之攝祭期
以二十五日渡海一卜即吉夜半乘潮解桴星
月燦然風便波平詰旦已達瓊管東坡謂斯遊
竒絶冠平生非虚語也作二詩紀之
威信昭然漢兩公舊於青史揖英風戈船下瀨勲猷壯
馬革裹尸心膽雄顧我迂䟱成遠謫賴神正直鑒孤忠
病軀阻造祠庭下幽顯雖殊此意同
夜半乘潮雲海中伏波肯借一帆風滿天星月光鋩碎
匝海波濤氣象雄大舶憑陵真漭渺寸心感格在精忠
老坡去後何人繼竒絶斯遊只我同
次東坡韻二首
地角潮来未五更隂雲解駮作霜晴星河明潤天容睟
風浪喧豗海氣清粗見鯤鵬潛化理豈無犬馬戀軒聲
遠遊不作乘桴計虚號男兒過此生
海上傳呼夜報更舟師歡喜得新晴風帆擘浪去時急
海月籠雲分外清天影合中觀妙色潮波廻處悟圓聲
從来渤海為全體試問一漚何處生
南渡次瓊管江山風物與海北不殊民居皆在檳
榔木間黎人出市交易蠻衣椎髻語音兜離不
可曉也因詢萬安相去猶五百里僻陋尤甚黃
茅中草屋二百餘家資生之具一切無有道由
生黎峒山往往剽劫行者必自文昌縣泛海得
便風三日可達艱難至此不勝慨然賦詩二首
紀土風志懷抱也
巨舶浮于海長飈送短蓬夜潮和月白曉日跳波紅雲
影搖脩浪瀾光接遠空喜過三河流愁遠冠頭峯雷化
迷天際瓊儋入望中地遥横一線山露點羣鴻偶脫鯨
鯢患尤欣氣俗同川原驚老眼稚耋看衰翁蠻市蝦魚
合賓居棟宇雄人煙未寥落竹樹自葱蘢碧暗檳榔葉
香移薄荷叢金花翔孔翠綵幕問黎童南極冬猶暖中
原信不通管寧雖跡遠阮籍已途窮澒洞滄波裏蒼茫
返照東客愁渾不寢鼓角五更風
又
四郡環黎母窮愁最萬安峒氓能憫寇瀧吏豈欺韓草
屋叢篁裏孤城瘴海端民居纔百數道里尚艱難徑陸
憂生蜑乘桴畏怒瀾颶風能破膽癘氣必摧肝去死垂
垂近資生物物殫舶来方得米牢罄或無餐樹芋充嘉
饌蠯蠃薦淺盤蔞藤茶更苦淡水酒仍酸黎戶花縵服
儒生椰子冠檳榔資一醉吉貝不知寒何必從詹尹無
因詠考槃失圖嗟罪大得此荷恩寬顧影同三友談空
不二觀中州杳何在猶共月團圞
檳榔
疎林蒼海上結實已纍纍煙濕頳虬卵風搖翠羽旗飛
翔金鸑鷟掩映籜龍兒濩落咍椰子勻圓訝荔支當茶
鎖瘴速如酒醉人遲蔞葉偏相稱蠃灰亦謾為乍餐顔
愧渥頻嚼齒愁疲飲啄随風土端憂化島夷
次瓊管後三日忽奉德音恩許自便感涕之餘賦
詩見志
此身飄墮到滄溟誰謂君王念賈生黃紙再蒙題姓字
丹書特為削刑名山林老去何其幸萍梗追思却自驚
天地恩寬難報德試從今日數歸程
行年舊說似東坡鯨海于今亦再過儋耳三年時已久
瓊山十日幸尤多卻收老眼来觀國尚冀中原早戢戈
病廢不堪當世用感恩惟有涕霶𩃱
郡城南曰瓊臺北曰語海余易之曰雲海登眺有
感
孤城南面敞瓊臺千里川原指顧開試向綠雲深處望
海山浮動見蓬莱
古来雲海浩茫茫北望悽然欲斷腸不得中州近消息
六龍何處駐東皇
北歸晝渡海風便波平尤覺竒絶成五絶句
澄波不動琉璃滑一望應須萬里餘舟行衝激浪花碎
如馭白雲遊碧虚
去得南風来北風神靈只在指呼中老坡有語舊曾記
信我人阨非天窮
来時風浪夜喧驚歸去潮波枕席平非是波神有分别
故教清晝看寰瀛
纖雲肆卷日方中海色天光上下同身在琉璃光合裏
碧空涵水水涵空
平生奔走畏江湖暮齒来乘海上桴自哂井蛙真見小
望洋向若一盧胡
歸次海康登平仙亭次莱公韵
碧海瞰危亭波光混大清曠懷知樂此夷險本來平
雷廟讀丁晉公所作碑
巨卵曾因霹靂開海邦從此得名雷只知寇老曾遷此
作記何緣丁令来
謁寇忠愍祠堂六首
親征决策幸澶淵南北觀盟有本原丞相莱公功第一
猶將孤注作讒言
一幸江南一蜀中奮然廷議叱羣公攙回天步雖良策
元是真皇聽納功
南陽廟坐致云云賴有嘉言為解紛歎息今人不如古
久無慶忌救朱雲
平生愛看柘枝舞賓燕多餘密炬堆富貴在公真末事
誰云緣此故南来
海邦去海只十里山路過山應萬重詩䜟告人元已久
未應馬援坐梁松
鑿井得泉今尚美掛錢插竹後成林精忠感動無情物
不解潜銷讒妬心
初發雷陽有感二首
夢中曾過鬼門關敢冀君恩聽北還父子相随幸良厚
僕奴半死涕空澘風煙蕭瑟黃茅瘴山路﨑嶇赤脚蠻
歸去梁谿見桑梓定抛冠佩老巖間
餘生幸爾脫垂涎雞肋安能拒老拳萬里得歸辭瘴海
三年奔命厭征軒採薇散髮嵇中散開竈燒丹葛稚川
此去山林如脫兔這回且結好因緣
琮師送至城月驛戲成兩絶句以荅其意
衲子来參去不辭何勞飛錫遠相追贈師銀布牢收取
便是金襴付囑時
好住湖巖攝此心有緣終會有知音梁谿老去孤峯頂
月白風清難更尋
立春日龍化道中得家問諸季已挈家渡浙江如
劍川又聞江西頗有羣盗嘯聚遂决意由五羊
趨循惠潮陽假道閩中以歸偶成三篇時十二
月十九日
東君又換一年春迎我来從瘴海濱已覺山川有佳氣
更詢道路得通津欲尋勾漏丹砂令與訪羅浮紫府人
清夢相符緣契合便須脫屣謝埃塵
遠信来時嶺嶠春浮家已在浙江濱更傳贑水方虞寇
須向閩山與問津萬里歸来尋樂土千巖好去作閒人
干戈未息中原暗悵望關河戎馬塵
川途奔走四回春海上經年與死濱子美自憐常作客
長沮應笑是知津艱危至死無千古憂患如吾豈兩人
往返循環真磨蟻已將大地等微塵
久不飲酒春日得家問喜甚與宗之對酌調馬驛
中速飲數觥徑醉醉中和東坡醉題四首
海嶠無佳釀經時不入唇巨觥今一醉遠問到初春偶
脫長鯨口来尋仲子鄰醉中輕萬里始信濁醪神
畏病不舉杯延客秖烹茗浩然雲海間不醉亦不醒偶
蒙雨露恩漸脫瘴癘境麴生粗可人相對聊酩酊
久客殊念家歸途渺江漢是身如浮雲罹此無窮患今
夕定何夕一酌千憂散從茲日曛酣此意君莫間
飲少輙大醉醉中識其真天地一秋毫况此渺然身歸
休巖穴間坐閱萬態新去去勿復道時清為幸民
寓瓊山遠華館一夕夢遊山間小堂松竹環合有
道士坐堂上誦李太白送人遊桃源序中有良
田名池竹果森然三十六洞别為一天之語覺
而異之今假道容惠當遊勾漏都嶠白石羅浮
皆洞天也豈神者先告將有所遇耶賦詩以紀
之
神清遂仙遊境寂恣遐躅羽人入我夢軒戶靄松竹高
吟謫仙文逸韻響金玉覺来殘燈熒倘怳猶在目歸途
歷容惠問津非素卜將遊四洞天就彼白雲宿豈無葛
稚川妙論資灌沃試求龍虎丹一使鬢毛綠斯言儻可
珍長揖謝浮俗却笑昌黎翁強項寧詰曲
海上得孔雀六鸚鵡十餘攜歸遺童稚輩戲成二
絶句
鳳友鸞朋出海邦金花翠尾爛文章梁谿臺紹今何似
歸伴胎僊取次翔
綠衣紺趾已能飛學語交交末轉時不是蓬莱花鳥使
攜歸聊與調羣兒
立春後一日風雨殊有寒色偶成
竟夕北風號春回雨已膏歸程離海嶠舊服理綈袍宿
瘴須寒壓清愁欲醉逃何當入江浙雪片灑鵝毛
容南道中二首
路入容南境風煙自一方山空雲苒苒春動水茫茫紫
府丹砂秘幽村碧樹芳肅然有佳致作箇是炎荒
聞說容南久安知客路經沉沉洞天近湛湛古湫渟日
落峯巒翠春回草木青丹砂如可問當卜老巖扃
再賦孔雀鸚鵡二首
孔雀来從海上村參差脩尾燦金文素知肅穆鸞凰侣
不是喧卑雞鶩羣玄圃赤霄雖有志碧梧翠竹正須君
攜持萬里歸吳越悵望海山深處雲
學語鸚鶵羽漸成掌中取食絶猜驚籠寬得遂朋從志
春曉初聞客到聲賦就襧衡文不點杓随李白飲如鯨
遠攜休歎殊方去我亦随緣得此生
陸川道中偶成
嶠南江北本来同往返紛紛一夢中舊事銷磨那復有
新愁繚繞亦成空天邊山色浮濃翠溪上雲光拂淡紅
我把浮生如夢看雲山元是小屛風
南遷道鬱林郡守王君示古律詩一篇北歸輙成
兩篇以荅其意
山圍古郡碧周遭陸績衣冠雅自襃海上来歸懷麈尾
鬢間空歎長霜毛易書顧我耽成癖詩筆憐君老更豪
此去龍城幸非遠不須巨石壓雲濤
垂老相逢海嶠間盈編珠玉破愁顔清名豈籍鬱林石
雅志常存仙奕山丘壑採薇嗟我病絃歌為政羡君閒
中原杳杳旌旗暗廻首春風涕一澘
過北流縣八里遊勾漏觀留五絶句
百里仙山氣象雄參差峯岫翠成叢雲駢鶴馭今何處
丹竈依然洞穴中
葛翁求令為丹砂今我来從海上槎秪恐山靈嫌俗駕
未容歸客卧煙霞
羽人相導把霓旌窈窕松林露氣清不用逢迎同貴客
暫来花院聽棋聲
避謗多時不到山忽驚身在洞天間北歸更覺君恩重
得遂清遊一解顔
洞戶沉沉别有天玉樓珠殿鏁霏煙如何祠館人間世
破屋荒凉紫府前
梁谿集卷二十四
