梁谿集卷一百三十八宋李綱撰
序五
五峯居士文集序重校正杜子美集序
道鄉鄒公文集序論語詳說序
古靈陳述古文集序
五峯居士文集序
歐陽文忠公有言非詩能窮人殆窮而後工信哉士達
則寓意于功名窮則潜心于文翰故詩必待窮而後工
者其用志專其造理深其歴世故險阻艱難無不備嘗
故也自唐以來卓然以詩鳴于時如李杜韓柳孟郊浩
然李商隐司空圖之流類多窮于世者或放浪于林壑
之間或漂沒于干戈之際或遷謫而得江山之助或閑
適而盡天地事物之變冥搜精鍊抉摘杳微一章一句
至謂能泣鬼神而奪造化者其為功亦勤矣以此終其
身而名後世非偶然也故尚書考功員外郎翁君諱挺
字士特建之崇安人天才秀發器業夙成年未成童已
知聲律能賦詩有驚人語及長該極羣書貫穿今古落
筆即數千言既而遊行四方渡浙江寓淮楚窺衡湘觀
光上都宦遊趙魏之邦盡友其豪俊以故為文雄深雅
健淵源浩博能備衆體而尤長于詩其五言七言屬對
律切風清調深其古風歌行渾厚簡淡凌厲奮發絶去
筆墨畦徑間追古作者信乎天下之竒才也方是時朝
廷以經術造士士皆趨時好以取世資而君緩步闊視
於其間獨有能詩聲如内翰毛公友一時名人多稱道
之然君早遊國庠屢冠多士聲華籍甚而名不題於鴈
塔晚登仕版對揚文陛受知人主而位不過于星郎觸
時相怒竄逐流離得病以死而年僅踰於知命身之窮
近世鮮有與君比者平生所作數千百篇悲歡感慨一
寓于詩以發之竒辭秀句膾炙人口詩之昌近世亦鮮
與君比者身不窮則詩不昌物莫兩大豈不信然自經
兵火盗賊之後散失者十之六七嗣子穎之收拾編類
於煨燼亡逸之餘得古賦若干古律詩若干雜文若干
釐為若干卷號五峯居士集以余與君為外兄弟丱角
同硯席情相好也遣人致書求為之序余嘗觀唐李賀
號為俊人高軒過之作在其稚年韓愈皇甫湜皆爱重
之歌詩之妙獨步一時以父諱之故不得舉進士坎軻
以終年未壮室平時負古錦囊以出得句輙投其中暮
歸足成不知凡幾何篇仇嫉之者盡委糞壤今行于世
纔數十首則賀不特其身之窮而詩亦窮也君雖不幸
其年其位其詩文之所存過賀遠矣然賀詩得杜牧序
而名益彰余雖欲序君集憂患衰疾文思凋落不能如
牧之揄揚稱述曲盡其情態以取重于世誠有愧焉耳
方命朋舊之愛慕君者求君之殘編斷簡於四方繼成
卷帙使珠玉之珍不零落蘭菊之芳垂無窮庶幾以此
答君相與之意云紹興四年四月七日具位李某序
重校正杜子美集序
杜子美詩古今絶唱也舊集古律異卷編次失序不足
以考公出處及少壯老成之作余嘗有意參訂之特病
多事未能也故秘書郎黃長睿父博雅好古工于文辭
尤篤喜公之詩乃用東坡之說隨年編纂以古律相參
先後始末皆有次第然後子美之出處及少壮老成之
作燦然可觀盖自天寶太平全盛之時迄于至德大歴
干戈亂離之際子美之詩凡千四百三十餘篇其忠義
氣節羇旅艱難悲憤無聊一見于詩句法理致老而益
精時平讀之未見其工迨親更兵火喪亂之後誦其辭
如生乎其時犁然有當於人心然後知其語之妙也退之
詩云僊官勑六丁雷電下取將流落人間者泰山一毫
芒乃知公之述作行于世者未為多遭亂亡逸又不為
少加以傳寫謬誤寖失舊文烏三轉而為馬者不可勝
數長睿父官洛下與名士大夫游裒集諸家所藏是正
訛舛又得逸詩數十篇參于卷中及在秘閣得御府定
本校讐益號精密非世所行者之比長睿父沒後十七
年余始見其親校定集卷二十有二于其家朱黃塗改
手跡如新為之愴然竊歎其博學淵識而有功于子美
之多也昔東坡有言子美自許稷契人未必許也然其
詩曰舜舉十六相身尊道何高秦時用商鞅法令如牛
毛自是稷契輩口中語可謂知子美者矣方肅宗之怒
房琯人無敢言獨子美抗䟽救之由是廢斥終身而不
悔是必有言之不可已者與陽城之救陸贄何以異然
世罕稱之者殆為詩所掩故邪嘗一臠之肉知九鼎之
味有一于此可以卜知其他故因序其集而及之使觀
者知公遇事不苟非特言語文章妙天下而已紹興四
年甲寅六月朔序
道鄉鄒公文集序
文章以氣為主如山川之有煙雲草木之有英華非淵
源根柢所蓄深厚豈易致邪士之養氣剛大塞乎天壤
忘利害而外生死胷中超然則發為文章自其胷襟流
出雖與日月争光可也孟軻以是著書屈原以是作離
騷經與夫小辨曲說絺章繪句以祈悦耳目者固不可
同年而語矣唐韓愈文章號為第一雖務去陳言不蹈
襲以為工要之操履堅正以養氣為之本在德宗朝奏
䟽論宮市貶山陽令在憲宗朝上表論佛骨貶潮陽守
進諫陳謀屢挫不屈皇皇仁義至老不衰宜乎高文大
筆佐佑六經粹然一出于正使學者仰之如泰山北斗
也道鄉鄒公自其少時處閭里遊庠序登仕途其節操
風流已為有識者之所推許至元符間職在諫省適有
椒房之事抗章陳列危言骾論聳動四方遠謫萬里及
建中靖國間召還侍從又以直道不容于朝再謫嶺表
而氣不為之少挫遇赦得歸作知恩堂以居奉其母友
其諸弟教訓其子姪欣然不知老之將至所養如此故
其文章高明閎遠溫厚深醇追古作者有黼黻之文有
金石之聲有菽粟布帛之用信乎有德之必有言也其
子柄桂集公平生所為文得賦若干古律詩若干雜文
若干合為若干卷而諫省章䟽又别為一集將鏤板以
傳于世求序于某義不得辭且為之言曰國之治亂安
危存乎言而已矣方嘉祐治平間上之所以求言聽納
者既盡其道下之所以獻言開陳者又中于理上下交
而志通宜乎協氣嘉生薰為太平而不可跂及也其後
朝廷議變新法言不便者接武竄逐朋黨之論寖興而
士始以言為諱自紹聖元符以來遂無言者當時臺諫
具員然類皆毛舉細故以塞責甚者至于變亂白黑顛
倒是非投時好以取世資雖謂之無可也獨公奮不顧
身犯顔逆鱗論國亊之大者于言路閉塞之時號鳳鳴
朝陽然遷謫流離屢濱于死而任言責者益自懲艾不
復激昂習熟見聞以緘默為當然至崇觀政宣間則又
甚矣燕山之役國之大故莫重于此臺諫熟視未嘗有
一言及之馴致禍亂四海横流使公是時猶存居可言
之地其肯保位爱身不一開口為社稷生靈之計雖三
尺之童有以知其必不然也由是觀之公之文章垂于
後世誦而讀之者想望風采其慕仰為何如哉紹興五
年歲次乙卯三月二十一日序
論語詳說序
孔子之言傳于後世者序詩書論禮樂易有彖象繫辭
春秋有褒貶筆削與曾子論孝者為孝經其家之所傳
者為家語而對國君卿大夫教羣弟子及相與問答之
言則有魯論語二十篇盛哉聖人言之著也自詩書禮
樂易春秋孝經之外家語擇焉而不精獨論語精微衍
奥皆道德仁義性命之旨當時記言者有法溫潤博雅粹然
然成一家言盖聖人以其治心脩身正家理國之要設
教以為人其于問答之間隨機接物以誘其心應病施
藥以救其失故問仁者同而告之者有淺深問政者同
而對之者有先後或抑或揚以發明其道或進或退以
矯揉其材言近而指遠守約而施博真可以為天下後
世之折衷而能言之類莫之能加也其諸弟子有及門
者有升堂者有入室者而問答之間或言出而理解或
告往而知來或至于無言然後喻盖根器有利鈍而造
道有精粗不然至于顔閔游夏曾參有若之徒其言亦
皆足以垂法于天下可傳于後世則師友淵源聖人之
澤深矣故相王文正公旦每以錦囊貯其書觀畢則親
緘題之同列疑其為秘方異書也竊視之則論語怪而
問其故公曰此皆聖人之言治心脩身之要吾輩行已
有愧于此多矣先進之尊道畏聖人之言如此而今之
士大夫特以為科舉進取之資過則不顧又以為童稚
初學之書不復精考得不又有愧于文正公之言乎近
世學者皆宗王氏之說時有得失而自先儒以來亦有
訓釋失聖人之旨者如井有仁焉其從之也為赤子匍
匐將入井之井子在川上曰逝者如斯夫不舍晝夜為
歎逝之逝傳習謬誤其類寔繁余謫官多暇與次子宗
之講說頗是正之因筆其言而成書目之曰論語詳說
夫博學而詳說之將以反說約也推明聖人之旨說之
不患乎詳而反說約者在乎自得之而已顧學識蕪淺
不足以窺聖言難知之奥豈敢傳諸學者姑以訓道子
姪開其童蒙可也舊以兩字命篇如學而述而之類體
制不雅輙取篇之首句易之效老子名章之義釐為二
十卷書始于武昌郡以建炎戊申之仲冬成于鬱林郡
以建炎已酉之仲夏改定于長樂郡以紹興甲寅之初
秋云具位李某序
古靈陳述古文集序
唐史論文章謂天之付與於君子小人無常分惟能者
得之信哉斯言也雖然天之付與固無常分而君子小
人之文則有辨矣君子之文務本淵源根柢于道德仁
義粹然一出于正其高者禆補造化黼黻大猷如星辰
麗天而光彩下燭山川出雲而風雨時至英莖韶濩之
諧神人菽粟布帛之能濟人之饑寒此所謂有德者必
有言也小人之文務末雕蟲篆刻絺章繪句以祈悦人
之耳目其甚者朋姦飾偽中害善良如以丹青而被糞
土以錦繡而覆陷穽羊質而虎皮鳳鳴而鷙翰此所謂
有言者不必有德也君子既自以功業行實光明于時
而其餘事發為文章後世讀書想望而不可及此豈特
其文之高哉人足仰也小人乃專以利口巧言鼔簧當
世既不足以取信于人而恃才傲物以致禍敗者多矣
由是言之文以德為主德以文為輔德文兼備與夫無
德而有文者此君子小人之辨也竊觀古靈陳公所著
文章殆所謂有德之言而君子之文歟初公未仕刻意
於學得鄉士陳烈周希孟鄭穆相與為友以古道鳴于
海隅人初驚笑其後相率信而從之四先生名動天下
既登第累官劇邑推其所學以治民利必興害必除聽
訟决獄庭無留事所至修學校率邑之子弟身為横經
講說士風翕然民俗丕變已而守列郡典大藩益推此
而廣之治績尤著雖古循吏不能過也嘉祐中富鄭公
入相首以文學政事薦公寖被知遇歷事三朝鬱為名
臣判郎曹則執法而不撓使北庭則守節而不屈任諫
省則以忠讜補主闕處臺端則以公正糾官邪位侍從
則竭論思之忠侍經筵則盡勸講之益上為人主之所
欽嚮下為士大夫之所宗師其功業行實光明如此而
所為文章溫厚深純根于義理精金美玉不假雕琢自
可貴重太羹元酒不假滋味自有典則質幹立而枝葉
不繁音韻古而節奏必簡非有德君子孰能與此故嘗
評之其詩篇平淡如韋應物其文辭高古如韓退之其
論事明白激切如陸贄其性理之學庶幾子思孟軻非
近世區區綴緝章句務為應用之文者所能髣髴也嗣子
紹夫裒集公文章得古律詩賦雜文凡若干篇冠以紹
興手詔經筵薦士章䟽而行状誌銘附于其後合為二
十有六卷集成來謁求為之序某告之曰太上有立德
其次有立功其次有立言如古靈先生三者兼備又得
詔書褒稱推賢揚善之美如此可謂盛矣若其平生行
事則有行状誌銘可考誦其詩讀其書者可以想見其
人又何以序為紹夫曰先公雖進不極任而蒙累朝之
眷特深諫行言聽不為無補于時今即世踰五十年遭
遇聖主因覽薦士䟽藁所以旌寵之者甚厚輙敢刊行
遺文用圖不朽願丐一言以發明之某義不得辭勉副
其意因論君子小人之文所以不同者昔孔子告子夏
曰女為君子儒毋為小人儒夫儒之道通天地人使小
人為之則將有訐儒以為姦者而况于文乎經緯天地
曰文雖周公之才之美諡不過文而小人假文以為利
則與夫儒以詩禮發蒙者同科自古文士多陷浮薄而
為弄筆生無足怪也如公功業行實推賢揚善之美如
此而其文章渾全博雅又如此宜乎被累朝之眷遇膺
聖主之褒崇士林尊仰推為天下君子長者而不敢有
異議也然則有餘力以學文者可不景慕而知所趨嚮
哉公諱襄字述古官至左司郎中樞密直學士贈給事
中國史有傳云紹興五年閏月朔謹序
梁谿集卷一百三十八
