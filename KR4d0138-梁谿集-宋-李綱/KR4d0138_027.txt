梁谿集卷二十七宋李綱撰
詩二十三(道中作四十六首及抵家已後作三十二首)
循梅道中遣人如江南走筆寄諸季十首
古意四首宿興寧縣驛二首
午暑憩夜明館二首
宿金沙寺放鮮鯽
自金沙至梅口宿農家
南安巖謁定光圓應禪師二首
錢申伯自海陵避地臨汀聞余北歸相迓於武
平賦詩見意二首
次韻申伯見贈
次韻申伯上杭道中見示二首
宿道傍僧舍次蔣穎叔壁間韻
寄沙陽鄧季明二首
錢申伯追送至寧化栖隠寺賦詩識别
申伯見和佛跡巖詩再次前韻
次韻翁士特相招居武夷
靈峯寺
入江西境寄諸季弟二首
遊麻姑山二首
北歸次盱江一覽亭二首
次貴溪僊巖見兵火跡二首
龜峯長老見訪成三絶句
歸自海外與諸季會飲成長句兼簡鄒德久昆
仲
中秋與諸季及德久昆仲望月同飲
送季弟還錫山省先壠四首
同諸季及鄒德久昆仲遊龍潭
九日登山亭會飲
九日示諸季
冬至後四日修供羅漢巖四首
葉夢授同遊丹霞再次前韻
葉夢授送家園梅花且以絶句十五章見示次
其韻
循梅道中遣人如江南走筆寄諸季十首
弟有青雲志兄今白髮翁斷鴻飛嶠北歸鶴自遼東鯨
海扁舟過煙嵐一笑空衰顔雖已老尚有渥丹紅
海外歸来客天涯老病身卷開愁細字冠側倩傍人久
矣鴛鸞絶優哉麋鹿親尤堪澆美酒醉裏發天真
人傳吳會破寇向福山歸松梓定安隠池臺今是非傷
心懷故老流淚落征衣目斷滄波上龍舟翠蓋飛
契闊三年久驚憂一夢新江鄊漂寓客海嶠得歸人風
雨對床夜詩書開帳晨速宜尋舊約一醉萬家春
寂默維摩病誰參不二門應緣聊遣化問疾欲忘言斷
取妙喜國同遊祗樹園甚深須獨悟勿為衆人論
寇騎滋南牧于今大將誰樓船泛溟渤哀詔問瘡痍沙
漠深鑾輅江湖震鼔鼙遠方惟嶺嶠耕鑿自熙熙
常笑晉南渡區區營一隅近傳邊騎擾未覺古人迂談
笑北支勒指麾西破苻凄凉王謝後繼踵豈真無
每訝杜陵老賦詩多旅愁只今萍梗跡自乏稻梁謀火
氣巳徂暑金風將動秋相從攻苦淡一解萬端憂
觸熱冒氛癘懷家思弟昆早行青嶂月夜泊綠林村且
喜江南近休將塞北論憑高望吳越黯黯更銷魂
江表難久客沙陽可暫安舊諳魚稻美頗得士民歡騏
驥已衰病鶺鴒方急難為携雛稚輩早下建溪灘
古意四首
鸞鳳招不来鴟鳶麾不去君看酒肉敗坐使醯雞聚小
人為身謀無復及遠慮國敝身亦危何如木中蠧
薰蕕不同器梟鸞不接翼君看冰炭姿燥濕更相息消
長本天行否泰非人力須知坦蕩蕩自勝長戚戚
嘉木難封植惡木費剪除君看種榆柳横直皆扶䟱裊
裊不自畏更欲陵天衢不知歲寒後松栢誰彫枯
松栢寒更青蕙蘭幽自芳君看繞指柔何似百鍊剛逐
物成俯仰随時變炎凉悲哉小人態所得真毫鋩
宿興寧縣驛二首
清夜風露冷月華牎半侵懷家千里夢許國一生心倦
鳥投林急潜魚泳澤深無人知此意抱膝自長吟
六月欲徂暑又催流火輝竹間螢巳亂簷側鷰將歸豈
念棄紈扇永懷勞鐵衣兵戈猶未息老盡故山薇
午暑憩夜明館道傍清流激湍可愛所乏者茂林
修竹耳二首
火雲千丈映溪山正是人間行路難賴有道傍飛瀑在
噴霜翻雪作清寒
寶氣何年夜發明至今郵舍得佳名我来不暇尋光景
但愛鏘金漱玉聲
自梅趣汀行小路墝埇危甚六月十一日宿金沙
寺
觸熱過梅川墝嶅鳥道邊林深晴有霧土曠晝稀煙略
彴横溪小籃輿礙石偏亂蟬鳴翳薈疊澗瀉潺湲閩嶺
雖近止江鄊猶渺然何曾愁瘴癘秪是怯危顛借問勞
行役何如穏晏眠遭時正艱棘賦分自廻邅已幸生還
里寧辭險著鞭夜凉棲野寺相對月嬋娟
客有饋鮮鯽月夜於宗之溪上放之
步月溪頭放小鮮銀梭擲水勢飛翻清波真是悠然去
不似洋洋秪聽言
自金沙至梅口宿農家
夏夜宿山莊風吹禾稼香兒童窺戶牖雞犬訝冠裳戞
戞竹搖翠輝輝螢弄光濁醪澆渴肺夢覺月侵牀
南安巖恭謁定光圓應禪師二首
白衣隠去碧巖空塔廟巋然海嶠東分化何殊遽如許
贈詩多寫以之中青山綠水年年好明月清風處處同
好住一方為庇蔭不須追逐泗濱翁
嶺嶠經行萬屈盤北歸今始到南安滿山泉石有古意
十里松筠生晝寒頗厭病身遊夢境欲將餘日付巖端
定光古佛今猶在請問此光何處觀
錢申伯自海陵避地臨汀聞余北歸相迓於武平
賦詩見意二首
海嶠經行徧還為閩嶺遊清泉滌餘瘴小雨報新秋(嶠南)
(多飲溪流至武平始得井泉甘冽故云)多謝故人意来銷羇客愁慇懃問
淮楚兵革已寧不
我脫鯨波險君罹寇盗驚暌離四寒暑會遇兩蓬萍訪
舊半為鬼問津多阻兵衣冠漂蕩極風雨自雞鳴
次韻申伯見贈
連年奔走厭艱難痛憤邊騎入漢關萬里自㤀鯨海遠
一身今伴嶺雲閒孤忠耿耿空餘志華髮蕭蕭已映顔
慙愧故人相勞苦去時明月却同還
次韻申伯上杭道中見示二首
川途荏苒度年華命與時謀敢自嗟但使直方能養浩
豈知權勢解悲夸淮舟昔共茱萸酒閩館今同薄荷茶
往復紛紛成底事龐公只合訪丹霞
相逢閩嶺得同行秋早凄然風露清蟬曳殘聲吟翳薈
泉飛小瀑落峥嶸濃雲林表千峯立細路山腰一線横
坎止川流任天運未應萍梗歎勞生
宿道傍僧舍次蔣穎叔壁間韻
竟日碧山中清宵憩寶宫客愁無那處一葉已秋風
寄沙陽鄧季明二首
海上歸来近七峯故人猶冀一樽同心憂世故存當日
身履時危到此中玉帶金魚非素志碧齋翠閣自清風
十年擾擾成何事依舊梁谿一拙翁
當年曾到碧雲峯惟有溪山與昔同最愛幽人三徑裏
盡收春色一壺中千年阨運非人力四海横流本士風
爛額燋頭何所補却輸花圃樂全翁
錢申伯追送至寧化栖隠寺賦詩識别
連年淮海悵離居十日相從樂有餘心向功名已灰冷
老於詩酒未情䟱頗矜有客乃如許共話無生正是渠
惜别不須追路遠定期林下論羲書
申伯見和佛跡巖詩再次前韻
平生嗜讀書每傚錐刺股晚窺羲文心射石遂飲羽子
雲方草玄白鳳夢中吐區區不自量造化欲筆補當其
得意時如渴味湩乳誰為摩天手願借修月斧故人適
我願邂逅遇南土試將一隅授笑喜屢作舞嗟予值時
危孱懦愧不武援世多掣肘放足已折拇片雲空往来
豈解作霖雨逝將歸碧山不復打這鼓一氣中夜存天
光發靈府參同有真契神鼎轉龍虎丹成赫朝霞魔事
敢余侮世間成壞法張弛猶弓弩乾坤如許大方以一
枰賭肉食謀自深莧腹何足取既非公家用且作猿鶴
主相期巖穴中蓻此方寸圃
次韻翁士特相招居武夷
武夷山色翠崔嵬應笑梁谿又到来脫網弱鱗初縱逸
傷弓倦翮尚驚猜閒中陶寫資詩句愁裏銷除賴酒杯
誰道川途廢光景無根樹子不妨栽
靈峯寺
古寺宿靈峯層巒倚碧空巖花開宿雨桂子落秋風地
僻溪山險時危戰伐同秪應輸衲子蒙被白雲中
八江西境先寄諸季二首
閩山行盡碧巉巖稍見川原雲木參萬里瘴嵐来海外
一溪煙水致江南故人邂逅端如夢世事紛紜未易談
鑄印墩頭家漸近秋風歸騎亦驂驔
征途詰屈避兵戈歎息勞生可若何却把蘧廬作安宅
每聞鐃鼔輙悲歌(連年奔走廵尉將迎鐃鼔之音不絶於前故云)候門稚子鶴
立久浮海先生霜鬢多可惜光隂四寒暑只於来往與
銷磨
遊麻姑山二首
魯公辭翰勒山巔骾峭風姿亦喜僊假道来遊非偶爾
追尋遺跡更茫然野花幽草堪成夢老鶴喬松不記年
誰謂瑶臺無路到月明風露正涓涓
寶髻雲鬟衣彩霞飈輪曾過蔡君家河濱織女不停織
海上花姑長似花幾見桑田變滄海猶將菽粟化丹砂
此身漂泊干戈際妙指煩於痒處爬
北歸次盰江䟱山宗瑞長老来迓且言山巔有亭
俯視羣山猶培塿也求佳名大書以榜之取少
陵句為目之曰一覽亭成兩絶句
居士新從海上廻勞煩竹杖與芒鞋故人何用將迎遠
明月清風常往来
千里林巒紫翠環孤亭縹緲白雲端登臨一覽衆峯小
始見䟱山境界寬
往返踰萬里首尾涉五年幸無驚憂歸次貴溪仙
巖新罹寇盜焚蕩孑然始見兵火之跡感愴有
作二首
夢裏幽人獨往来僊巖依舊碧崔嵬傷心二百載涵養
極望皆成瓦礫堆
遼海歸来丁令威山川雖是事多非衣冠南渡奔崩極
始信六朝猶足依
靖康丙午冬道江南宿龜峯寺建炎庚戌秋北歸
再過行遽不果到長老智光見訪成三絶句以
遺之
散策曾遊瑞相峯煙霞深處翠成叢清江使者今安否
五換星霜一夢中
去國翻成汗漫遊迢迢雲海六鼇愁歸来又踏江南土
都在當年拄杖頭
蘭若松林物外居羡師一柱十年餘奔馳萬里心灰冷
借我峯前使結廬
自海外歸間關萬里經涉五載初抵家與諸季會
飲成長句兼簡鄒德久昆仲
楚氛未静狼烽起翠華搖搖無定止謀臣猛將如雲屯
坐視金人渡江水我歸自南時正艱繚絡間關萬餘里
問津處處皆戰場訪舊往往成新鬼傷心不忍顧浙河
故園已在荆棘底幸然家寓大江東窈窕精廬山谷裏
當時百口還滿前况復添丁長童稚衣冠南渡多流離
骨肉無虞能有幾生還已荷皇天慈見汝更使清愁洗
夜闌秉燭疑夢中破悲為笑且歡喜在原真赴鶺鴒難
玉樹還許蒹葭倚眷言兄弟同友生風雨雞鳴未云已
閩山深處是吾鄊攜幼扶衰又將徙安得廟社固根基
一使寰區盡蒙祉
中秋與諸季及德久昆仲望月同飲
五年客裏過中秋今夕安知無此愁共喜銀雲開碧落
坐看蟾魄過西樓清光著物殊他夜好景於人散百憂
人月皆圓那易得莫辭大白十分浮
送季言弟還錫山省先壠四首
四年謫去遠桑梓萬里歸来紛甲兵却恨此身方抱病
掃墳不與汝同行
北騎南牧浙河空多幸依然馬鬛封勞汝遥傳一掬淚
霜前為灑萬株松
每憂吳會太繁雄寇騎憑陵掌股中若到新經兵火地
莫將有限悼無窮
連年瘴海鬢成絲多荷君恩特放歸邂逅故人相問訊
為言蘧瑗久知非
同諸季及鄒德久昆仲遊龍潭
避地寓江左精廬極深幽駕言窮勝賞遂作龍潭遊暑
氣歛以退輕雲藹而浮䟱林未搖落山色宜清秋蘿磴
穿窈窕松風散颼飀鐵花秀石壁玉韻鏘溪流誰將三
峽橋斷取来巖陬會心得佳趣濁酒相獻酬嫩菊青可
摘寒䔫鬱堪羞樂哉山林間乃爾遠世憂豈知江淮濆
殺氣横戈矛幽討未云已散策層岡頭天紳施脩瀑落
此萬丈湫空濛杳靄中時有飛魚游神物不可見下隠
長黃虬百榖正焦枯胡為此淹留會乘風雷便一起澤
九州我與二三子於世初無求蕭然巖壑姿正可擅一
丘願言假吾居聊作潜珍謀玉函畀思邈貝闕歸靈脩
何須挾白羽共逐青綃牛
九日登山亭會飲
淵明避世士酷愛九日名獨酌東籬下悠然得此生我
輩正羇旅佳節安可醒相携陟翠巘置酒松間亭菊蘂
弄新黃橘苞破微聲鬢邊插茱萸未覺巾幘傾雲山藹
佳色風林動䟱聲慷慨念平昔醉舞屬羣英國步方綴
旒衣冠正漂萍山河舉目異望遠若為情方期汗漫遊
天池濯吾纓何必楚囚泣牛山良可輕
九日示諸季時會飲者八人
海外頻年懷棣萼江南九日共茱萸莫愁羣盗驚鄰壤
且作新詩慰老夫坐上豈無吹帽客飲中况是謫僊徒
不將酩酊酬佳節肯信黃花解笑無
冬至後四日脩供羅漢巖因訪丹霞木老成四絶
句
道人眼静絶空花巖壑蕭然物外家十載聞名今始到
龐公真是訪丹霞
籃輿清曉叩禪扉山路雲深翠濕衣誰家峯頭雙練瀑
空濛散作玉花飛
碧山深處敞層巖中有幽人默自參休指天雲與缾水
煩師試說後三三
巖巒鼎足繚回廊泉石幽竒草木香幸有峯前方丈地
可能為築讀書堂
葉夢授龍圖同遊丹霞見和四絶句再次前韻
巖竇嵌空南寶花玲瓏樓閣衲僧家興来結客窮幽討
衝破晴山幾叚霞
渡水捫蘿欵石扉杖藜同著舊緇衣猶嫌林下諠僮僕
欲學孤雲野鶴飛
煙霞絢彩染幽巖紫翠䓗蘢雲木參幸有幽人共清賞
豈惟風月友成三
夜寒月影照虚廊境寂心清發妙香藜藿山林有餘樂
未應肉食念華堂
葉夢授送家園梅花且以絶句十五章見示次其
韻
天欲春光一點回素英先識化工裁惱人不作鉛華態
願下當年玉鏡臺
道人宴坐得圓通妙觀年来等色空結習已銷花不染
何妨瓖麗伴衰翁
枝頭數點雪初殘折置冰壺分外寒煙蘂輕盈未全拆
國香暗淡已欺蘭
慇懃剰作送梅詩撚斷霜髭不為棋只恐苦吟令太瘦
箇中風味有誰知
傍雨移梅趁小寒探春幾度獨憑欄不知冷淡緣何事
偏得幽人帶笑看
坐来寒谷變陽春雪裏開花若有神多作新詩詠尤物
知君最是愛花人
超然標格冠羣芳妙質天教徹骨香爛漫開時何足道
最憐新蘂半塗黃
䟱籬煙雨數枝斜行路于今五見花又向閩山和月摘
坐令流寓歎年華
山路相逢若有情折来書幌愈輕明何須更道能調鼎
小啄微酸已解醒
天生麗質絶塵埃肯把胭脂漫汙腮幸有清香過於雪
對人何止白皚皚
蕭䟱竹外裊煙梢清淺溪流映小橋不似僧房静中看
月明風細夜寥寥
小軒幽檻最相宜對酒難禁綽約姿莫訝落英飄萬點
待看青子綴䟱枝
雲裳縞帶步搖冠誰遣瑶姬下廣寒默侍先生渾不語
風枝時聽珮珊珊
廣平援筆賦梅花冨豔清便底死誇况有西湖隠君子
句中能道影横斜
草木凍死山中村惟有梅花解返魂弱植孤根傲霜霰
玉奴終不負東昏
梁谿集卷二十七
