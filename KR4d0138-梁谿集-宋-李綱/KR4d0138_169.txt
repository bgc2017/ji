梁谿集卷一百六十九宋李綱撰
墓誌
宋故朝請郎主管南京鴻慶宫張公墓誌
銘
故南昌縣丞吳公墓誌銘
宋故朝請郎主管南京鴻慶宫張公墓誌銘
君諱端禮字南仲姓張氏處州龍泉人也張氏世為龍
泉著姓自君之高祖處士君諱珣以德義為鄉閭所尊
積厚流遠子孫蕃昌多由科名登仕版而君之祖考獨
以隠德稱至君乃能以文學取科第位朝列歷官有聲
以為親榮人謂張氏有子矣曾祖諱賓于曾祖妣葉氏
祖諱繼昌祖妣潘氏考諱居辰以君通籍于朝累封朝
奉郎致仕贈朝請郎妣葉氏以贈繼妣林氏以封皆為
安人君少警敏自強學問為文尚理致下筆辭意輒過
人遊太學一舉中崇寧五年進士第調陜州司戶參
軍未赴差除管幹尚書兵部架閣文字歲再周以省罷
授開封府陳留縣主簿陞幕職官調秀州軍事判官改
行潁昌府長社縣丞以舉者改京秩調襄州司刑曹事
改廣濟軍司錄事又改泰州司戶錄事逾年移知常州
武進縣辟杭州司儀曹事秩滿調無為軍司錄事賜五
品服居二歲丁朝請君憂去官服除以母老乞宫祠除
主管南京鴻慶宫得請再任以疾卒于里第實紹興二
年七月二十有二日也積階至朝請郎享年五十有一
孝友愷悌容貌睟然恂恂若不出諸口平居視之循謹
謙退人也及莅官從事剸繁治劇應刃輒解臨事執法
據理而爭毅然有不可奪之色蓋其守於中者剛方而
無私故其達於外者果斷而不撓殆天資超邁非積學
所能致也初佐邑邑令老儒以君年少易之君孜孜所
職以繩墨自檢而間以邑令之所未至者規之令駭服
遂相與為忘年友及任郡僚事無巨細惟是之從一有
不當於心必據正論辯達官大吏初雖不喜已而察君
用心往往屈已從之以故聲稱籍甚其治武進為當時
諸縣之最武進劇邑多世家巨室又當舟車之衝號為
難理君下車未幾以治聞大抵君之為政能酌物情斷
以胷臆又皆不越法度人多便之其治官府如治家雖
薄物細故必躬臨惟謹其御吏如御奴僕教戒不從乃
置於法其視民如視子弟撫字之意出於至誠有獄訟
移案臨戺和聲康色詢究曲折必得其情而後已至豪
強驕横憑藉氣燄有所干撓必痛繩之未嘗少縱以故
吏畏民愛一邑斬然里正之法以貲簿差任責繁重為
者多破家君為設方略免其科調民以兢勸先是有當
為里正者舉家逃去聞君之政乃始歸業君政事既簡
出令必信有所號召榜之邑間輒應如響未嘗遣吏持
符至村疃間二浙當麗使所往來舊例前旬日集民以
備牽挽至有不得餉係纍而死者君召民與之期屬使
者前一日入境郡守以不素備責君荅曰是暮將至無
慮也已而數千衆畢集為民所信如此是時花石舟舫
絡繹於道縣出挽夫尤亟既奪農時且去城市遠民告
病君恨位卑不得自達歎曰以末害本至此乎乃籍坊
民遞當其役先後惟均民欣從之逮君之去坊民猶未
徧役也又嘗以花石故郡俾造舟君不獲已令取吏民
有罪而情輕者募出贖金以給其費斂不及民每有横
斂君固拒不受至再四不見從爭之益力郡守怒曰若
爾吾將按君答曰某治行久矣守慙易心服之提舉常
平官欲以甲所應得坊場與乙君不從提舉官怒入邑
欲求細故中傷之君避不見問何故答曰既有公事不
敢見也提舉者無如之何而止君守官抗當路者數矣
然卒不能罪者以君廉直謹于法無得而疵也時學校
鼎新富民子多假手於人隸籍黌舍以逭丁役君悉召
使試藝業于庭以判真贗相率引去有假儒衣冠笞虐
佃夫至自經以死者逮捕赴獄郡學生千餘人造庭下
祈免之且以詞動君君弗許同僚謂君朝廷方崇儒君
不少寬假且獲譴答曰有罪不治何以為邑卒杖遣之
其徒相與走闕下訴君事聞天子洞見情狀親批其奏
曰張某無罪由是士民益畏服孤幼錢寄官帑法許保
任以貸民俾出息有士人者負貴人勢貸而不肯償君
捕治甚急或諷之君不為止士人迫遽逃去竟以憂畏
死他郡君見義敢為不畏強禦如是既去民至于今思
之後政亦自以為莫能及也在杭幕兼掌市司政令既
公食飲外未嘗以纖介擾民民服其清已而巨盜起歙
睦間乘勢破餘杭多殘害官吏君避地郊野為賊所得
有市賈遇之出死力以贖迎舍其家事小定又具舟送
之遂免於難非君素履廉白何以得此真可無愧於古
人矣官無為地僻政窳君隨事糾正多所禆益郡將職
租舊薄其後增之田不加多而賦幾倍皆責之保伍歷
數太守弗能正君力陳其非是罷之朝廷降錢和糴部
送吏悉以鬻鹽鈔既至會鈔法改諸郡恐失期則令民
戶均賠太守亦欲放之君執不可曰規利失錢吏也奈
何以諉民且朝廷以百姓困乏故降糴本今反取於民
殆非布宣德之意乃具奏而以吏繫獄會赦吏得釋而
而民不擾君之力也故事以通判資序為司錄者俸給
視通判君曰為司錄而越職得俸可乎不受其清介不
以一毫自汙類如此惟君果斷之材剛正之守謹廉之
操使當刺舉耳目之司藩方牧守之任其施設必有大
過人者惜其徒居僚佐宰百里而不得盡其材也仕宦
始終幾三十年循守矩範未嘗汲汲求知於人晚節所
操益固僥倖進取之意不萌於心既得請祠宫自放溪
山以讀書教子為樂人尤高之古所謂靖共爾位好是
正直者微君其孰當之諸孤以其年九月某日葬君於
縣之劒池鄉秦溪祖塋之側君娶故中大夫右文殿修
撰贈太師李公之次女某之女弟也柔順有婦德前君
七年卒至是祔葬子男三人長曰洙登進士第調婺州
東陽縣主簿次曰泳次曰津應進士舉女二人長適某
之子右承奉郎監潭州南嶽廟宗之次適某之猶子琳
之某於君有姻婭之契相處久而情好篤知君行義為
尤詳諸甥以狀來請銘義不得辭銘曰
貌温兮氣剛言有物兮行有常中守固兮視外物其猶
粃糠施於有政兮無往不臧位不稱德兮發聞則芳胡
畀之才兮嗇其夀康主張閤闢兮信天道之茫茫身雖
不淑兮子孫其昌葬從先塋兮山高水長我銘幽宫兮
百世之下其有耿光
故南昌縣丞吳君墓誌銘
君姓吳氏諱彦申字聖時處州龍泉人也曾祖諱某贈
大理評事曾祖妣吳氏贈河東縣太君祖諱某贈承事
郎祖妣朱氏贈蓬萊縣太君考諱某故任奉議郎知湖
州長興縣事妣鮑氏封金華縣君吳氏之先家于會稽
之山隂唐末有為諫議大夫者避董昌亂徙籍永嘉諫
議之季自永嘉轉擇幽勝愛龍泉之松源鄉谿山深秀
因卜居焉兄弟每一相思則束劍呼僕千里命駕其友
愛如此於君蓋始祖也歷五代暨國初吳氏世有隠德
弗顯天聖中君之從祖伯仲始相繼登科丞于秘書殿
中由是君之曾大父廷評公蒙追榮之恩及長興府君
擢第升朝而君之大父承事公復被褒贈於是吳氏為
名家著姓而宗族之登仕版者踵相接於朝矣長興府
君生三子君其長也幼力學有大志纔弱冠美秀而文
一舉與計偕識者皆以早達遠到期之居無何丁長興
府君憂哀毁逾禮廬於墓側終喪思所以為偏親之榮
者五舉于禮部不見收而行義日益著於宗族信於朋
友推於鄉閭大觀中詔以八行取士君為鄉人稱薦時
長樂鄭修提舉兩浙學事檄邑官敦請君就黌舍君辭
不獲命則以書力薦其友人吳逵而歸一時士夫高之
政和二年中進士第丙科君行年四十有九矣喜見眉
睫謂所親曰此何足云所可喜者世先人之科以拜吾
親耳調秀州司理參軍歸未及家而金華君捐館舍以
不得拜親為恨哀動路人服除授宣州宣城縣主簿以
舉者改從政郎授洪州南昌縣丞在官逾二年以疾終
於官舍享年五十有九實宣和四年十二月十有七日
也君孝友惇睦出于天性終身之慕至老不衰吳氏素
以富厚稱長興府君沒既久從父議析居君當得善利
田宅悉以畀從父而自取其次且以家事付諸弟一不
問故昆弟義聚人無間言所友皆一時善士與故尚書
郎鮑輝樂平令吳逵相好尤篤舉動造次必以禮自持
樂道人之善所稱皆天下長者其學問淵源不務華藻
著述文章根於理致久困場屋於得喪澹如也晚始仕
雖折腰州縣小官然遇事不苟隨所至皆有可稱其在
宣城嘗攝水陽鎮土豪有與鎮官交結者因持一事請
託無不滿意君至之日首發其姦土豪一夕自恨死既
而朝廷(闕)
梁谿集卷一百六十九
