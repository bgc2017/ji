梁谿集卷九十六宋李綱撰
表劄奏議五十八
同諸司乞兵應副本路急闕使喚奏狀
再辭免轉官奏狀
凖省劄催諸州軍起發大軍米奏狀
謝賜夏藥兼銀合茶藥表
謝轉金紫光祿大夫表
同諸司乞兵應副本路急闕使喚奏狀
契勘本路自今年正月以來致已受招安人周十隆謝
小鬼錢響等作過蒙朝廷差到統制官李貴部押軍馬
前來措置招捕至今未見了當其鄰近州縣素來兇悍
不逞之徒遞相倣傚嘯聚猖獗頭項不一帥司雖隨宜
遣發兵將前去討捕緣軍馬單弱分俵不着以此賊徒
窺見官軍次第無所忌憚結集火數漸多滋長難制雖
累具申奏朝廷就便遣發軍馬前來應副使喚至今多
日未奉回降指揮逐司照對目即本路虔吉撫州南安
臨江建昌軍管下皆有盜賊作過日逐不住據逐州軍
申乞差兵收捕逐項盜賊帥司見管統制官申世景下
人兵除節次差出外别無兵將遣發今再具日近據州
縣申到盜賊已及差發兵將措置討捕下項
一虔州興國縣賊首周十隆謝小鬼依奉朝廷指揮
令催促統制官李貴措置招捕近據李貴申逐人願
受招撫除已發到錢響一名見在軍前外其周十隆
謝小鬼等並不體認朝廷寬恩許令自新之意一向
推托不肯前來公參及給去公據亦不曾放散徒黨
故違帥司再立日限見依朝廷指揮會合虔州將兵
討殺未見了當
一據撫州等處申有虔州虔化縣賊賴花十九賴漏
八賴二十四賴十七及客賊李八盧四程念八鄧
軍四羅賴九等糾合一千餘人先侵建昌軍南豐縣
界已次侵入撫州宜黃臨川崇仁縣衝散官兵殺人
放火劫掠作過帥司已差申世景下將官王勝管押
軍兵二百餘人前去會合廵尉討捕及就差見在永
豐縣捕賊統領官王彦軍兵四百餘人取徑路前去
措置掩捕未見申到次第
一近據袁州申萍鄉縣界見有湖南賊石鐡牌及王
權蘇勝陳老虎殘黨并吉州安福縣潘小叔賀和尚
等賊數頭項合成一火劫掠作過本州差官兵廵尉
收捕兩次衝散殺死弓兵不少見今猖獗人數已及
七八百人别無官兵捍禦委是危急帥司已逐急差
元在吉州捕賊將官馬仙三百餘人前去討殺至今
未見申到次第
一據臨江軍申賊人李安净等雖被統領官王彦殺
獲一百餘人生擒次首范少七等一十餘人外見有
賊首李安净并殘黨未獲出没作過已差將官孟通
軍馬討捕未得了當
一據吉州申賊徒尹寶等雖被將官馬仙殺散及擒
獲尹寶全家父母妻子等有賊首尹寶等殘黨依舊
嘯聚作過未得了當
一又據吉州申有永新縣賊王該等嘯聚四百餘人
劫掠作過及虜去虔州節推劉彦登家屬見差廵尉
前去招捕未獲
一據南安軍申近有侵犯城下作過賊人丘明殘黨
古政芳正劉思同方全朱明譚誠鄧宣等一千餘人
見在管下沙村等處作過帥司已劄差虔州將兵三
百人前去本軍同廵尉措置討捕未見申到了當
一據虔州申瑞金縣賊蔡居道等糾集徒黨二千餘
人拘執催税官權縣裴汝能殺死人吏弓兵等劫奪
去係官錢物見委官前去體究及劄下虔州差將兵
前去措置未見申到次第
一契勘虔州管下已招安有名目差遣不曾起離巢
穴之人除周全錢響外見有張收謝先謝諶萬雲田
玉謝響盧超張廸等十數人各立山寨收養槍手各
係三二千人平時聽伏周全使喚今來李貴進兵其
周全已與張收同共作過竊慮餘人反側不安别致
生事帥司除已劄下李貴止係捕周全謝小鬼外不
得以捕捉周全為名搔擾其餘已受招安人引惹生
事帥司雖已出榜曉諭亦須壓以重兵使懷反側之
人不敢作過
右逐司契勘本路見有前件賊火頭項不一帥司雖已
分遣官軍前去收捕緣止有申世景一項軍馬除火頭
輜重外可以出戰不及千人差出討捕每頭項不過三
百人伺候一處賊勢稍衰又移往一處討捕其差出兵
將例皆暴露日久疲乏别無人兵可以策應抵替其李
貴所部軍馬人數亦是不多深慮賊徒結集愈衆輕視
官兵轉見滋蔓侵擾州縣難以制禦欲望聖慈體念一
路事理非輕特賜睿旨檢會帥司累奏就都督府差撥
一頭項軍馬三五千人前來本路應副急闕使喚候盜
賊寧息即時發遣歸元來去處所貴有所倚仗臨時不
致誤事
再辭免轉官奏狀
右臣近准尚書省劄子備奉聖旨以臣典藩踰年盜息
民安宜有褒嘉特轉金紫光禄大夫尋具奏辭免伏蒙
聖恩降詔不允臣不勝惶懼感激之至臣竊以帥守之
職當任一路之責非若列城膺一郡之寄而已本路自
今春以來虔寇作過驚擾旁郡雖遣兵討捕尋即敗獲
然以軍馬單弱之故未能掃蕩巢穴窮其根株以寬朝
廷憂顧罪戾是虞何功之有儻以盜息民安為名叨冒
賞典公議謂何非獨臣所未安實亦有累國體兼臣屢
以衰病請閑見患瘡瘍久在假故深慮妨廢職事復敢
煩言伏望聖慈特降睿旨追寢成命以安愚分仍乞檢
會臣累奏除一在外宫觀差遣任便居住異時蒙被驅
策誓極糜捐千冒天威無任戰越
准省劄催諸州軍起發大軍米奏狀
今月二十二日准行在入内内侍省降到金字牌御封
六月十七日尚書省劄子節文降到指揮令江西轉運
司於去年上供等米内起發五十萬碩前去江州樁管
除近除豁二萬二千二百餘碩充一路數内多科之數
一萬碩應副洪州一萬碩虔州减免外有四十五萬七
千七百餘碩雖近據逄運判具到已發四萬七千碩亦
未見申到的實起發綱解契勘朝廷見行措置軍事其
上件米斛旦暮便要支遣不可少有稽緩有誤軍食右
巳劄下轉運司據未發米斛限七月十五日終須管一
切數足外劄付本司更切嚴緊催促施行本司巳即時
牒轉運司遵依聖旨指揮火急催發施行去後今據轉
運副使逄汝霖徐林公文契勘本路上供額米係以秋
苖樁辦自經兵火之後多有逃閣及間有災傷年分所
催税賦例皆不及舊額其上供之數逐年並蒙朝廷除
豁秪以實催米數起發照對上供米舊額一百二十六
萬九千碩會計紹興六年一路實催秋苖止有九十八
萬三千三百五十九碩一斗六升雖蒙减免上供一十
六萬九千碩外猶一十一萬六千石係是實催苗米外
虚數無所從出并和糴米减免三萬外收糴三十七萬
石緣虔筠州見有盜賊收糴未足截日通巳糴三十四
萬三千五百九石六斗五升及紬絹折納米五萬六千
八百一十三石六斗九升三合巳上三色共實合發米
一百三十八萬三千六百八十二石五斗三合依准逐
次所降指揮科撥内二十萬石應副行營左護軍四十
萬石岳太尉三十萬石張少保十一萬七千一百四十
三石七斗六升三合就支外只有三十六萬四千八百
七十二石一斗係元撥付江州及改撥行營左護軍米
應付老小江州樁管之數近准五月四日都督府劄子
指揮於上件改撥米内轉發八萬石往廬州截日通巳
支發過江州樁管米共一十萬一百石外自餘未發江
州米二十六萬餘石見曉夕極力催督起發伏緣本路
遞年所催秋苗盡充上供外諸州不無逐急侵用數目
見據洪州申科折糯米一萬三千餘石折科馬料七百
三十七石并據虔州申秋苗止納到四萬餘石遣兵招
捕盜賊調發將兵支過口食别無從出不免侵支上供
米九千一百餘石巳係知州孫佑自劾申奏及吉州申
廬陵吉水永豐太和縣共八千三百七十八戶委被虔
賊燒劫逃移去年二税無從催理已委官覆實及申尚
書省乞行閣放兼虔州南安軍盜賊未息見蒙朝廷遣
兵收捕有合除豁數目並在上項實催苗米之内其合
起赴江州米即無四十五萬七千七百餘石之數本司
巳節次開具前項秋税不及舊額等因依供申朝廷乞
以實催糴到米數起發去訖今准前項指揮本司除巳
遵依緊行催督逐州軍據合發米數火急依限起發外
申本司并小貼子契勘本路逐年實催苗米每歲侵支
殘欠常不下十餘萬石且如紹興三年計一十八萬九
千二百餘石四年計三萬三千五百餘石五年係旱傷
實催數少亦計十萬一千餘石所有紹興六年實催計
九十八萬餘石比之遞年數多又緣盜賊未息且約侵
支殘欠一十五萬石其未發江州米二十六萬餘石若
除上項侵支殘欠一十五萬石約止有未起米一十一
萬餘石通巳發過一十萬餘石共計二十一萬餘石係
江州樁管之數又小貼子契勘所催秋苗從來每年有
人戶殘零拖欠比年以軍事緊切督責州縣嚴行拘催
如吉州有官人蕭嗣宗郭振民臨江軍鄒廸功等皆是
抵頑不納税賦並具申朝廷巳皆行遣以此可見本司
與州縣非不用心督責嚴切止緣民戶凋殘盜賊尚多
不無拖欠之數伏乞照會
右勘會江西一路自兵火殘破之後又經旱災人戶凋
耗雖去年稍得豐稔人戶未盡歸業田土荒廢尚多謂
如洪州分寧奉新等縣人戶所存纔有十之三四其餘
縣分號為多處不過十之六七通一路計之多寡相補
纔及承平之半稅賦自然難以及額又加虔州累年為
盜賊猖獗税賦往往催科不行吉撫筠袁等州亦有盜
賊殘擾去處遂致苖税亦多拖欠若不以實入之數起
發上供一切督廹州縣必欲及承平額數不惟無所從
出兼恐州縣不免數外科敷重困人戶非獨不足以仰
副朝廷寬恤之意亦使官吏虚負罪責所有轉運司具
到前項因依伏望聖慈詳酌特降睿旨施行
謝賜夏藥并銀合茶藥表
臣某言伏蒙聖恩特降中使傳宣撫問賜臣暑藥兼銀
合茶藥臣巳望闕謝恩祗受訖者憫藩方之修扞深軫
天慈賜御府之匪頒遠迂星使拜恩優渥拊巳凌兢中
謝皇帝陛下道格天淵仁漸動植緫英豪而駕御復土
宇之昄章知臣下之勤勞載隆體貎當炎蒸之欝勃特
示眷存北苑靈芽滌煩銷渴上方珍劑愈病析酲顧臣
何人亦膺此賜竭犬馬之力願盡瘁於衰年進藥石之
言誓少酬於鴻造
謝轉金紫光禄大夫表
臣某言伏奉告命特轉金紫光禄大夫累具奏辭免蒙
降詔不允不得再有陳請臣巳望闕謝恩祗受訖者假
守踰年未塞剖符之責誤恩增秩更叨出綍之榮雖具
列於危悰曾莫回於淵聽仰承明命彌切厚顔中謝伏
念臣猥以𤨏才幸陪休運荷分閫一方之寄折長江千
里之衝撫字雖勞曾未蘇於凋瘵芟夷無術初莫變於
剽輕乏龔遂渤海之能愧汲黯淮南之治佩牛帶犢舊
習猶存裹甲櫜弓兹風未見宜在黜幽之典乃蒙褒進
之恩抗章莫遂於循墻拜賜實同於臨谷寵光若此報
稱謂何此蓋伏遇皇帝陛下盛德包荒至仁善貸執賞
罰之大柄示磨勵之宏規每於臣鄰曲加體貎致此懋
賞濫及孤蹤臣敢不深體眷懷益思勉勵竭犬馬之力
雖莫報於乾坤遂麋鹿之心尚有祈於君父
梁谿集卷九十六
