梁谿集卷一百五十宋李綱撰
迂論六
論節義論忠孝
論荀彧論立國在於足兵
論治天下如治病論保天下之志
論將相先國事忘私怨
論盜
論節義
節義者天下之大閑而仗節死義者人之所甚難也人
君有以崇奬而激勵之使知義重于生而不難于處死
然後可與濟患難而同安樂此所以能立國也不然則
棄義徇利偷生惜死之徒羣萃于前一有變故則渙然
離矣其肯仗節而以死衛上哉賈誼有言上設廉耻禮
義以遇其臣而臣以節行報其上化成俗定則為人臣
者主爾忘身國爾忘家公爾忘私利不苟就害不苟去
惟義所在故父兄之臣誠死宗廟法度之臣誠死社稷
輔翼之臣誠死君上守圉捍敵之臣誠死城郭封疆故
曰聖人有金城者此也彼且為我死故吾得與之俱生
彼且為我亡故吾得與之俱存彼且為我危故吾得與
之俱安夫蹈危亡以圖安存捨生取義者類非小人之
所能為故孔子以謂可以託六尺之孤可以寄百里之
命臨大節而不可奪者惟君子能之彼小人則不然見
利忘義而利之所在則從之故利在君父則從君父利
在權臣則從權臣利在閹宦則從閹宦利在盜賊則從
盜賊自古及今若是者不可勝數方其平時進䜛說納
小忠諂諛柔佞悦可人意及其臨難轉而之他掉臂不
顧而視其君如路人者也况肯履刀鋸蹈鼎鑊死其君
上而執干戈以衛社稷哉節義之士平居事君苦言逆
耳至計拂心人主類多不能堪而一旦臨變故必卓然
有可觀者故汲黯守義好面折廷争而武帝以為近古
社稷之臣蕭瑀耿介不可以利怵死懼而太宗亦以社
稷臣許之安禄山及河朔皆陷明皇嘆曰河北二十四
郡無一忠臣邪及聞顔真卿獨以平原守喜謂左右曰
朕不識真卿何如人所為乃若此其後歸朝峭論鯁議
為姦臣所擠殞于賊手毅然之氣折而不沮嗚呼疾風
知勁草歲寒然後知松栢之後凋為人君者詎可不深
察此哉
論忠孝
忠孝者臣子之大節而莊周以謂外物不可必故為人
親者莫不欲其子之孝而孝未必愛故孝已憂而曾參
悲為人君者莫不欲其臣之忠而忠未必信故比干剖
而子胥靡老聃亦謂六親不和有孝子國家昏亂有忠
臣此非薄忠孝之言也乃所以厚忠孝之言也夫忠與
孝在我而信與愛在人在人者何可必哉惟其不可必
此所為外物也然而孝子之於親豈必待其愛而後孝
忠臣之於君豈必待其信而後忠哉親雖不我愛而盡
其事親之孝者孝之至也君雖不我信而盡其事君之
忠者忠之盛也使親能愛其子之孝則家和矣君能信
其臣之忠則國治矣家和國治忠孝之名不立惟其孝
而親未必愛故家有不和而孝子之行彰忠而君未必
信故國有昏亂而忠臣之節著然則為君親者可不監
哉
論荀彧
荀彧去袁紹越河冀間關以從曹氏遂與帷幄之謀勸
其定兖州比之高祖保關中光武據河内深根固本以
制天下勸其保官渡比之楚漢相持滎陽成臯間不可
先退以自屈皆以帝王之略許之操既得志欲分功于
彧而彧力辭不受封其後阻董昭九錫之議操心不能
平表彧勞軍饋之空器而彧自殺范曄取其歸正謂能
殺身以成仁而杜牧以謂教盜穴墻發櫃而不分其財
得不謂之盜乎二者之論不同請以裴樞之事明之昔
者裴樞相唐而附朱全忠知全忠之必簒唐也為之謀
策無所不至其後全忠欲以梁客將張廷範為太常卿
而樞執以為不可全忠怒遂殺樞若樞者豈真背全忠
而忠於唐哉意謂此細故全忠未必怒而足以示天下
公不知全忠乃以謂小者尚不從我况其大者乎故卒
怒而殺之彧之於操正類於此若彧之智略豈不知操
之姦雄必至于簒漢而取之九錫之議終不可止乎其
意以謂阻而少緩之操未必怒足以取為漢之名而不
知操之以是為慊史謂彧忠于漢而殺身成仁者論其
跡而不論其心之過也故嘗謂孔融志廣才疎其死也以
憃荀彧計謀深遠其死也以巧憃巧不同其於殺身一
也然融之英風義氣足以感激後人而彧之用心如杜
牧者能知之則孰得孰失必有能辨之者
論立國在於足兵
天子曰萬乘諸侯曰千乘大夫曰百乘有天下國家者
所以保民未嘗不以兵之衆寡為差孔子曰足食足兵
民信之矣又曰以不教民戰是謂棄之傳曰自非聖人
内寧必有外患又曰出則無敵國外患者國恒亡夫立
國在於足兵棄民在於忘戰有外患者憂懼而知戒無
外患者安肆而日偷此四者國之存亡所繫也故夫天
下方當強盛之時卒然有不庭不虞之變莫之能禦而
遂至于不振者多由於恃安而忘戰馴致使然唐有安
史之亂晉有劉聰石勒之禍皆出於極治全盛之日以
王師抗賊無異驅赤子以搏虎狼豈非蹈此患哉國家
自澶淵之役與契丹盟好承平無事民不識金革百有
餘載至崇寧大觀以來極熾而豐文恬武嬉偷取安逸
兵之闕者不補卒之惰者不練將帥之選不精誅賞之
柄不明干戈朽鈇鉞鈍而金人一旦乘間竊發將士愛
死而望風奔北生民無辜而肝腦塗地士大夫聞語戰
則魂禠魄喪色若死灰惟以遁逃偷生為得計恃安忘
戰馴致之弊一至于此真可為長太息流涕而痛哭也
豈特中國為然契丹自昔以兵力雄于朔方耐饑寒習
攻戰便騎射制属諸部其享國尤為久遠自與中國盟
好之後慕華風革舊俗棄氈裘襲紈綺捐潼酪嗜茗飲
去穹廬處宫殿奢淫無度國人化之無復英鷙強忍之
氣故金人得以奮其詐力且和且戰不數年而卒滅其
國由是觀之國雖安忘戰必危而孔子謂以不教民戰
為棄之孟子以無外患為必至於亡國者豈虚言哉
論治天下如治病
膏粱以養氣體藥石以攻疾病此有生之所同也今有
人焉不幸而有疾外為邪淫之所傷内致血氣之羸耗
則善醫者必為之聚毒藥治鍼砭惟邪淫之務去雖血
氣之羸不得已焉邪氣去而正氣生然後疾病可愈氣
體可充今不治藥石而欲以膏粱攻疾病豈理也哉治
天下者何以異此故仁恩教化者膏粱也干戈斧鉞者
藥石也牧善良拊彫瘵必有文治則膏粱用焉鋤強梗
戡禍亂必有武功則藥石施焉二者各有所宜時有所
用而不可以偏廢者也今天下之病亟矣蠻夷猾夏盜
賊干紀曠古所無此正修武備協民力捍患侮濟危亡
以圖安存之時雖不免於勞擾豈得已哉而議者不深
維其故舉一事出一令則以勞擾為言而沮格之至于
蠻夷之所蹂踐盜賊之所焚掠出沒數路幾半天下未
及之地常岌岌然則恬不加恤而不復議論敢問此何
理也夫天下幾路一路幾州一州幾縣日復一日偷取
目前之安當其可為之時不為而今日殘一縣明日破
一州後日亡一路不加料理而曰姑隠忍之以待蠻夷
之自悔禍而盜賊之自銷弭正猶得危篤之疾不治藥
石而欲望其自愈寧有是理哉夫病在皮膚此鍼砭之
所及也病在腑臟此湯劑之所及也至于骨髓則扁鵲
望之而走矣及是而悔不亦晩乎
論保天下之志
有天下者必有保天下之志然後王業可興有一國者
必有保一國之志然後霸道可立盖志者氣之帥而事
功之由基也有志以主於中然後見于外者必求所以
保之之人而賢材於此乎進用必圖所以保之之具而
政事於此乎脩舉人民在所保拊循之而害民者必除
土地在所保固守之而侵地者必却隨其所保之大小
而大以王小以霸則其志之不同也至于懦而無力志
竊竊然惟以保身為計賢材政事土地人民皆莫之恤
則豈獨不能保天下及一國哉雖欲保身亦不可得矣
昔者武王助上帝以寵綏四方有罪無罪不敢有越厥
志一人衡行于天下武王恥之故能一怒而安天下之
民豈非有保天下之志哉由武王推之則後之創業中
興凡能興帝王之業于天下者皆其志足以保天下者
也昔者齊小白曰先公優笑在前賢材在後國家不日
引不月長吾恐宗廟之不掃除而社稷之不血食故相
管仲而授之以政豈非有保一國之志哉由齊小白推
之則後之裂土分民凡能立霸道於其國者皆其志足
以保一國者也至隋陳之主則不然煬帝繼體守成荒
淫失度媮取目前之逸盜賊滿天下而不知也嘗引鏡
自照曰此好頭項誰將斬之其後卒有江都之禍而陳
叔寶據有江左不䘏政事隋師伐之國危矣乃曰吾自
有計遂與妃嬪同入于井其志如此身且不保而况能
保天下及其國哉由是推之則古之亡天下與失國者
概可見矣夫志小者不可與語大志近者不可與謀遠
志錐刀之利者不足與論萬金之儲志藜藿之食者不
足與論太牢之味而况於天下國家安危存亡之至計
哉書曰予告汝于難若射之有志又曰功崇惟志射無
志則不能以中的士無志則不能以崇功有天下國家
者無志則不足以保民嗚呼君人者尚志勗其所先務
也
論將相先國事忘私怨
蕭何曹參方議功定位有隙其後何疾亟惠帝問誰可
代者所推賢惟參而參亦自知當相漢告舍人趣治装
既代何為相國舉事無所變更一遵何之約束而百姓
安之作畫一之歌郭子儀李光弼初同居朔方氣不相
下若仇怨然其後有安禄山之亂子儀泣涕分麾下兵
與光弼薦之於朝與同破賊既而代子儀節度朔方營
壘士卒麾幟皆無所更而光弼一號令之氣色乃益精
明昔之為將相者以國事忘私怨至于如此非獨推薦
之為難而更其職不更變之為尤難也與夫藺相如引
車以避廉頗寇恂託疾以避賈復先國事而後私怨視
數子未知其孰賢至于修怨逞憾不恤國事如張延
賞之沮李晟罷其兵柄力主會盟而致平凉之辱劉仁
軌之憤李敬玄表請為帥以代已而致覆師之禍其賢
不肖之相去豈不遠哉
論盜
世之危亂民之失業與夫兵之潰散者多聚而為盜賊
誅之則不可勝誅而力有所不給惟因而招納之以為
我用其力有五以弭内亂一也以禦外敵二也善良脅
從者可散而歸田畝三也強猾勇敢者可藉以備行陳
四也以盜賊攻寇讐勝則享其功敗則不足惜五也昔
者光武用綠林下江銅馬諸軍而致中興曹操用黃巾
而破紹術太宗起於晉陽取關中以定海内亦多招徠
羣盜而用之然自非推赤心以置其腹中恩足以結其
心威足以讋其氣使遵我之紀律而聽我之驅策則用
盜有五難已嘗放肆而欲收其憤戾之心一難也已嘗
虜掠而欲窒其貪婪之志二難也易置將帥則懷疑三
難也畀之部曲則易叛四難也恩過則驕威勝則怨而
反以為患五難也惟善駕馭者恩威得所寬猛得中内
得其心外得其力使之視殺敵如殺人取敵資如虜掠
雖易將帥而不疑雖畀部曲而不叛與正軍相為表裏
而無驕怨之患則其難也將轉而為易昔者光武太宗
曹操嘗從事于斯術矣
梁谿集卷一百五十
