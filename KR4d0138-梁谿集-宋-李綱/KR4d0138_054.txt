梁谿集卷五十四宋李綱撰
表劄奏議十六(河北河東路宣撫使司劄子三御筆批答附)
乞按河東地圖劄子
乞保明拒守立功等事劄子
乞待罪劄子
乞差范世雄充判官劄子
奏知令折彦質控扼守備事劄子
乞於懷州置司劄子
奏知發去生兵等事劄子
奏知掩襲南北關賊馬劄子
再乞差范世雄充判官劄子
奏知令劉韐等度事勢進兵劄子
乞優贈陣亡孫逢等劄子
繳進折彦質等諮目劄子
待罪第二劄子
乞留熙河蕃僧軍前使喚劄子
奏知進兵次第劄子
乞賞血戰戮累潰人劄子
奏知劉韐欲由夀陽進兵劄子
乞降衲襖劄子
乞按河東地圖劄子
臣據劉韐申王&KR0645;王淵等二十九日於竹寧下寨探報
有金人二千餘騎過平城縣南已整陣前去掩殺契勘
平城縣在遼州之北正繫去太原之路敵知宣撫制置
兩司在威勝軍一路故以重兵前來捍禦而以輕騎遏
遼州之師今解潜旣能禦敵重兵則輕兵必為王&KR0667;所
破乘勝逐北别無阻抑決須解圍及牽制南北關敵勢
數日間決見次第臣愚竊謂金人若潜伏山谷時我師
之出據扼險阻以斷糧道且絶援兵則深為可憂今先
來迎敵乃我之利又得湖南北兵前去應援據險以南
方強弩大箭射之定須退走平定汾遼之師並進決有
成功之理臣蒙委寄之重慮有疎虞日夕皇恐仰憑天
威冀克有濟更望聖慈下有司取河東地圖一本置御
座之側臣每奏報諸路進兵接戰下寨去處庶可稽考
謹具奏知
御筆
見有圖一面日逐稽考
乞保明拒守立功等事劄子
臣據解潜申自初一日至初四日與賊相拒依舊於扈
甲射占地利下寨相度敵勢進兵及本司參議官郭執
中勾當公事董元凱劄子稱北關守把使臣除彭彦一
寨為賊攻破外其餘王孝忠鄒處節陳思恭等寨依舊
據險固守敵馬見在南北關内盤泊為北關殺千餘人
解潜諸部殺二千餘人皆精兵所以不敢前來衝突臣
契勘金人包藏禍心非特堅圍太原又欲乘此秋涼決
策深入自非前期整齪軍馬已有隄備則敵馬猖獗勢
未可知前此兵將望風輙潰今解潛种師弓等與賊血
戰拒捍賊馬不使侵軼已第四日深為可嘉臣除已約
束解潜驅逐敵馬不管别致疎虞相度進兵外仍令開
具保明立功及傷中陣亡人先次推賞庶幾有所激勸
其退避人已斬百餘人訖謹具奏知
御筆
立功及傷中人自當先次推恩疾速保明來不次遷
擢
乞待罪劄子
臣以非材誤被陛下知遇常願奮不顧身以圖報效近
蒙聖恩差充河北河東路宣撫使任大責重懼不克堪
累具辭免不蒙俞允黽勉就職自出師以來夙夜震恐
不遑寧處究心竭力期解太原之圍以副陛下眷奬之
意而制置副使解潛與敵相遇於南北關力戰累日兵
卒潰散致誤國事皆緣臣節制不明方略無取有此疎
失罪何所逃伏望聖慈特賜誅竄以允公議臣以軍政
不敢擅行交割見供職待罪無任皇懼戰越之至取進
止
御筆
所乞不允仍止再請
乞差范世雄充判官劄子
臣得劉韐諮目并申狀具道進兵次第并招納到耿守
忠手下人謹同繳進今解潛軍潰所望立功解圍者惟
韐所遣兩項人馬汾州兵所有威勝軍一路人馬及臣
節次遣去兵未有統屬權係折彦質節制竊慮難以責
辦所乞與范世雄進職差充宣撫判官令節制威勝軍
一路人馬破敵解圍伏望聖慈體念今來河東事體危
急出自睿意不愛官爵使人奮不顧死上以寬陛下北
顧之憂下以應援諸路之師一時之急如世雄材略兩
作帥臣熟於兵事付以節制必能成功伏乞速賜降旨
施行取進止
御筆
范世雄甚當已降旨訖續次封賜告去卿一面作奉
聖旨與令先供職不可緩衲襖已發一萬領續見
催發去次湖南人已指揮訖朕數日煩惱不可言
太原事思之苦痛苦痛
奏知令折彦質控扼守備事劄子
臣據折彦質劄子解潛一行人馬連日血戰至初四日
辰時敵併力攻犯營栅遂致奔潰潛并將佐未知去處
彦質見於威勝收集散亡竭力控扼又據隆德董有林
申探到初四日辰時以來金人衝撞透中軍解制置隨
時上馬引帶使臣東北上去臣契勘解潜於南北關拒
捍賊馬委是竭力但兵卒尚襲舊態遇敵輙潰致將佐
等不能自立雖嚴加約束未能改革今來解潜失律致
誤國事皆臣節制不明所致除已别具劄子待罪外見
令折彦質等根尋解潜見在去處招集將佐及潰散人
兵控扼敵馬及令威勝澤潞嚴為守備於瑯車天井關
諸處差兵防守把截去訖謹具奏知
御筆
解潛等用命事卒不能枝梧可與放罪出來收集人
兵控扼敵馬
乞於懷州置司劄子
臣伏奉宸翰令臣相度進至澤州臣契勘自懷至澤一
百餘里不甚相遠其於軍前皆繫遙制然懷州阻山帶
河控制河北河東兩路糧道易通可以禦敵保輔帝都
正宣撫司可以置司去處若進至澤州則無險可扼難
得糧食只可照應河東一路臣欲乞只置司於懷州令
范世雄節制軍馬前去候得南北關可以進兵續行相
度更乞聖裁取進止
御筆
依奏
奏知發去生兵等事劄子
臣契勘勝負者兵家常勢解潛力戰累日以寨栅不如
法為金人衝潰令折彦質招集已見次第若措置得宜
郤可取勝兼發去生兵及湖南北路軍馬又二萬餘人
極力措置更乞聖慈少寬天慮取進止
御筆
衲襖已有造了者除此發去外見差内臣一兩日起
發次卿堅誠徇國實副朕望然敵屢勝銳不可當功
在高壘深溝所謂避其銳氣擊其惰歸勿與争鋒待
其懈而擊之便勝千萬慎重庶寬朕慮也范世雄並
依卿奏降旨訖王元事已批付三省施行
奏知掩襲南北關敵馬劄子
臣契勘敵馬衝潰解潜軍只據南北關不敢猖獗深入
必為王淵等處牽制竊慮敵分重兵捍禦諸路軍馬只
以疑兵據南北關可以乘機襲奪已逐急劄下折彦質
令陳迪權充統制郭浩充副統制令募人前去探得如
可以乘機掩襲即一面統領本司發去生兵措置施行
去訖謹具奏知
御筆
甚好乘其不備然須十分防其衝突范世雄速令前
去與解潜措置南北關掩襲牽制遼汾界敵馬
再乞差范世雄充判官劄子
臣累具劄子乞降睿旨差范世雄充宣撫判官伏望聖
慈早賜詳酌施行庶令節制湖南軍馬策應解潜決保
成功如世雄老練兵事累任帥臣數千里勤王令此統
兵前去與一近上職名以激勵之誠不為過更乞聖裁
取進止
御筆
已依卿所奏行告令快行人賜卿訖但切持重捍其
衝突若再舉解圍須汾州南北關平定等並進庶分
敵勢千萬不可輕進朕日夕驚憂心神不寧卿再三
誡諸將切不可輕進圖萬全可也
奏知令劉韐等度事勢進兵劄子
臣得劉韐申狀諮目稱王淵等兵已到榆次縣界探得
解潜前軍有走散之人方據山下寨亦乞駐軍候解潜
整齪並進韐已指揮令疾速前去榆次側近下定硬寨
分遣竒兵𢷬敵巢穴及間道遣人報太原出兵腹背夾
擊措置解圍若探得解潛軍出南北關即王淵軍馬便
合拔寨趨太原臣契勘今解潜軍潰竊慮王淵折可求
等探知不敢進兵及敵馬潰解潜之師分兵前去捍拒
諸路軍馬不得前進臣已劄下劉韐等令更切審度事
勢如諸路聲援相及可進即進及十分過作隄防照護
糧道不管别無疎失去訖所有劉韐申狀諮目同繳進
謹具奏知
御筆
切不可督戰根本事大兵法見可而進知難而退在
此切留意
乞優贈陣亡孫逢等劄子
勘會解潜統領人馬於南北關遇敵見陣相拒所有獲
級并傷中陣殁之人臣已指揮解潜具姓名保明申宣
撫司切待具奏推恩施行及訪聞得使臣孫逢張逵首
先入賊陣歿委是忠勇可嘉臣亦已指揮解潜具事狀
供申及差人遍於陣地根尋逐官屍首如法殯埋并具
家屬去處申本司切待優加存䘏支與賻贈及保奏朝
廷乞優與逐人本家恩澤以為死士之勸去訖謹具奏
知
御筆
當與贈節度使其餘優與恩澤疾速保明
繳進折彦質等諮目劄子
臣得折彦質諮目解潜已到龍德种師弓等將佐及招
集人兵漸見次第見行整齪以圖再舉今得范世雄湖
南北路兵馬前去軍當復振兼得張灝諮目折可求進
兵已至文水縣亦有敵馬前來捍禦見占穏措置今同
繳謹具奏知
御筆
可劄下諸將捉到活人子細問敵情以謀勝之日俟
嘉音
待罪第二劄子
臣近具劄子以解潜師潰待罪乞賜竄責伏蒙聖慈特
降親筆不允仍止再請仰荷天恩以感以慚伏念臣自
膺委使義不顧身雖殫夙夜之勤曾靡涓埃之補將士
失律責在帥司節制不明誰執其咎伏望出自睿斷特
正典刑别委能臣不誤國事臣無任皇懼戰越待罪之
至取進止
御筆
卿忠勇任事實副朕望禆將少退乃軍中常事所乞
不允仍止來章已令王(闕)齎詔前去今再批付卿
乞留熙河蕃僧軍前使喚劄子
臣伏奉宸翰問初一日力戰熙河路蕃僧臣體訪得上
件蕃僧委是率先用命親手殺百餘人見今重傷在軍
前將理臣已劄下令具供狀保明外先次支與銀絹一
百匹兩訖欲乞且留軍前使喚候事平日發遣赴闕謹
具奏知
御筆
除王忠孝已轉官外其餘軍兵全軍各轉四資各支
銀絹十匹兩卿督令速保明奏并支者銀絹令當彦
質面前支訖奏
奏知進兵次第劄子
臣伏蒙聖慈特降親筆處分進兵次第誠如聖訓臣已
遵稟行下外契勘自約日進兵已踰十日緣解潜遇敵
力戰師潰汾遼平定之兵亦不敢進今王淵之軍在平
城縣界折可求之兵在文水縣界劉竧賈瓊之兵在夀
陽縣界皆下硬寨等候南北關出兵齊進今陳迪郭浩
等已前去占據南北關解潜范世雄之軍迤邐前進臣
已劄下劉韐折可求等令各督責諸將攅那進兵遇敵
重者深溝堅壁以相持遇敵輕者整陣設伏以邀擊前
無阻礙者徑趨太原如互相顧望首鼠不進當坐逗撓
之罪已行下去訖謹具奏知
御筆
亦不可令孤軍深入可先督范世雄解潜疾速前去
與諸路同進解圍
乞賞血戰戮累潰人劄子
臣契勘解潜南北關之戰雖致師潰然將士極為力戰
其陣亡傷中立功血戰之人自合推賞臣已行下諸寨
保明去訖前此師潰陣亡傷中立功之人不復推賞今
宜革去此弊使將士知勸漸肯用命其累次潰散之人
亦密諭折彦質解潜范世雄令根究痛行斬決庶幾軍
兵知所畏憚漸就軍律惟軍政不脩之久一旦號令欲
其赴敵視死如歸誠為難事惟當以漸革之久當自改
合具奏知
御筆
如此正合朕心卿更勉力分朕憂俟成功當有厚報
衲襖已差吏部使臣起發訖所有差下内臣俟别有
物即令押出次湖南兵已依奏付守禦司
奏知劉韐欲由夀陽進兵劄子
臣據劉韐申欲令王淵與劉竧劉士元等合軍由夀陽
進及遣楊志賈瓊等出竒𢷬虚與土豪秦中寶等乘夜
會合直趨太原臣已行下韐令占穏措置去訖謹具奏
知
御筆
不可令孤軍深入決致敗事不可幸一勝切須再令
汾州南北關出兵三路並進方可先次令兩項整齪
人馬王淵若孤軍又敗愈難下手
乞降衲襖劄子
臣已具奏聞乞先次降下衲襖二萬領支散湖南北路
人兵伏望聖慈令速賜支降餘者亦令接續前來般赴
河東應副軍前支用取進止
御筆
見行催督已有發去者
梁谿集卷五十四
