梁谿集卷五十七宋李綱撰
表劄奏議十九
辭免領開封府事奏狀
辭免領開封府事表
節制湖南人兵赴行在奏狀
乞將江寧府作過周德下脅從軍兵分隸京東
州軍奏狀
辭免尚書右僕射第一表
辭免尚書右僕射第一劄子
謝賜茶藥表
辭免御筵奏狀
辭免領開封府事奏狀
右臣蒙恩復元官除前件職名差遣臣竊以國家艱難
之時特加湔洗有所任使不敢辭免然京邑浩穰之地
當金人殘破之餘必其惠政足以牧養細民風力足以
鎮服姦猾乃稱兹選實難其人而臣憂患相仍志氣凋
落使當繁劇之任必貽瘝曠之愆伏望聖慈許臣祗赴
行在朝見上殿訖特除臣一在外宫觀差遣任便居住
則仰荷天地保全之恩尚冀異時得盡犬馬萬一以圖
報稱臣無任祈懇之至
辭免領開封府事表
臣某言伏奉閏十一月三日聖旨蒙恩復元官除資政
殿大學士領開封府事者負罪黜幽方懼濱於死所宥
過用舊乃幸許於生還叨祕殿之華資膺天府之重寄
恩光併集圖稱為難敢冒貢於忱辭以仰干於鴻造(中)
(謝)伏念臣迂愚有素結約亡竒顧造道之弗優乃逢辰
之過幸秉史筆於政和天臨之日與國政於靖康龍飛
之初直道以行孤忠自許但知愛君而憂國豈復計家
而謀身初被中傷若沙蟲之射影終遭巧詆類貝錦以
成文致慈母投杼而下機緣蒼蠅變白而為黑必欲擠
之死地豈徒竄之蠻方賴仁明之燭幽俾孤危而假息
飄零去國寧悲骨肉之生離寤寐懷君恐墮寇讎之姦
計果聞鐵騎再犯金城號令阻隔者半年煙火斷絶者
千里雖心馳魏闕之下常夢清都而身滯江湖之濱莫
陪義旅痛心疾首泣血忘生忽承召命之頒倏若沈疴
之去雖韓安國起徒步以為内史而張子高由亡命以
刺冀州方之所蒙詎足為比顧以材力綿薄無能之質
而當賢智馳騖不足之秋已試罔功力辭乃可然念宗
社危急國家艱難二聖拘甚危之城四方駭不存之地
乃君父憂辱之日豈臣子辭難之時率勵軍聲誓清國
步舳艫銜尾破巨浪於長江旌旗改容觸畏景於隆暑
碎身何有隕首以之伏遇皇帝陛下應天順人纂圖繼
統英武震於夷狄孝悌通於神明攬用賢材駕馭豪傑勵
枕戈嘗膽之志有濟世安民之心而臣憂患侵尋志氣
凋落抑強扶弱詎堪牧養於細民修政攘戎庶可圖上
於方略伏望收還成命以穆師言則臣失東隅而收桑
榆捐驅未晚先朝露而填溝壑結草為期臣無任
節制湖南勤王人兵赴行在奏狀
右臣昨自觀文殿學士知楊州責授保靜軍節度副使
建昌軍安置尋移夔州安置未到間蒙恩復元官除前
件職名差遣係閏十一月三日聖旨道路艱阻近方承
命臣自在遠方聞金人攻圍都城之久凡以忠義自奮
者皆募兵入援况臣荷國重恩嘗被柄用願效犬馬之
力夙夜不遑徒以身在罪籍不敢妄發及承召旨即日
率湖南提舉等司勤王人兵赴元帥府稟受節制會合
前進行次池州伏覩元帥府檄書方審都城失守二聖
播遷臣子之心不勝痛憤至太平州伏覩赦書陛下嗣
登寶位赦書内一項應宗室及官員并忠義之士在外
非曾奉朝廷及大元帥府指揮激於忠憤自募勤王人
兵未有統屬仰交付所至州縣兵官量帶人從前來行
在契勘臣所率係湖南提舉等司人兵係朝廷指揮所
起之人即非私募今來防秋不遠竊慮難以放散臣見
節制取真揚便路前去泗州宿州屯泊聽候朝廷指揮
臣量帶防護當直人趨赴行在伏望聖慈特降旨俟臣
到日許令先次朝見上殿謹錄奏聞
乞將江寧府作過周德下脅從軍兵分隸京東州
軍奏狀
右臣節制湖南勤王人兵行次江寧府有作過軍人首
領周德等昨於四月一日反叛脅逼徒衆拘囚安撫使
宇文粹中殺傷鈐轄兵將官通判已下官員數十人士
民死者甚衆劫掠官私財物為之一空據城守拒東南
震動雖受發運司招安借補官職一向遷延推托緣故
不肯起離怙衆阻兵作過如故人情洶懼臣以便宜檄
令聽受節制前去勤王其周德等以重兵四集方肯聽
命揀到勤王人兵一千餘人皆係周德脅從之衆欲起
發間據江東路安撫使司申(云云)其首領補官人周德
等四十六名已行軍令處斬訖即與其餘軍兵自不相干
差本路提舉常平官王枋統領隨逐臣起離江寧府前
來東南人情方始安貼臣已牒王枋統領上件人兵於
泗州屯泊聽候朝廷指揮伏望聖慈特降睿旨將上件
人兵分隸京東路州軍離散其衆候到令具軍分姓名
報江寧府津遣逐人家屬赴分隸去處勿令更歸庶幾
别無他虞
辭免尚書右僕射第一表
臣某言伏奉制命除臣正議大夫尚書右僕射兼中書
侍郎進封隴西郡開國侯加食邑實封者尹釐京邑之
劇冒貢忱辭延登揆路之華遽頒渙號方修政攘戎之
多故須經體贊元之實才自揣非宜誠難叨據敢籲天
而有請良蹐地而靡容(中謝)臣聞自昔中興之君必得
非常之士相與同德以克有功傅說之相武丁濟巨川
作舟檝之用周宣之任吉甫憲萬邦有文武之&KR1086;光武
起於南陽鄧禹為之羽翼元帝興於江表王導為之腹
心因時施宜亦克用乂况於撥亂反正大有為之主豈
無高識遠略不世出之臣洪惟國家混一區宇七聖之
創業垂統威靈在天兩朝之繼體守文德澤漸世屬強
鄰之逆道困中原以詐謀神都失金湯之虞翠華有沙
漠之幸天命未改真人以興開府建牙虎步大河之外
膺圖履籍龍翔興王之都固將嘗膽思親枕戈待旦革
積年之蠱壞新函夏之觀瞻張皇六師緝熙庶績以雪
二帝之辱以伸中國之威宜有傑材來佐休運方兹天
步艱難之際實非瑣質僥倖之秋如臣者器不逮人學
未聞道識迂用拙世知斷斷之無他志廣材疎自笑落
落而難合偶緣遭遇獲與政機已試罔功坐致衆毁之
銷骨既衰多病重以積憂之熏心去魑魅之域而已幸
於賜環簉雲龍之廷而方期於披霧丐歸故里以養餘
齡豈謂皇帝陛下默而識之於衆言殽亂之時舉而用
之於羣隂閉塞之日考慎其相濫及非才顧蚉力豈
足以負山而螳臂安能以當轍一身何有雖知取義而
捨生斯民所依大懼妨賢而誤國伏望皇帝陛下收還
成命改授其人持危扶顛允迪棟隆之吉力小任重免
貽鼎折之凶豈獨微臣自幸於保全蓋於萬方同資於
慶賴敢輸悃愊仰冀哀矜臣無任
辭免尚書右僕射第一劄子
臣伏奉制命除臣某官已奉表辭免以聞者伏念臣信
古太過涉道弗優徒抱愛君憂國之孤忠初無防患保
身之遠慮被兩朝之眷遇躐衆俊以驅馳忌嫉者多讒
謗易積自去天闕迨今踰年豈期夷狄之憑陵遂致宗
社之危急聞問驚怛泣血痛心恭承睿主飛龍於宋都
適當微臣賜環於湖外所願俯伏文陛瞻望清光敷陳
苦心獻納至計然後丐此骸骨歸于山林拭目中興没
齒無恨伏蒙皇帝陛下眷知有素圖任獨先俾其效力
於艱難之時欲使收功於桑榆之日上荷恩德固當捐
驅而臣憂患以來志氣凋落加有負薪之疾初無濟川
之才儻不量力而度能必致瘝官而誤國故敢披陳肝
膽仰冀矜憐改授俊臣收還成命勿嫌反汗之累以免
覆餗之憂特降睿旨俟臣朝見上殿訖除臣一宫觀差
遣任便居住以安愚分干冒天威無任戰越之至
謝賜茶藥表
臣綱言伏蒙聖慈以臣赴召將次闕廷特降中使傳宣
撫問賜臣茶藥各一銀合者祗覲清光方幸日畿之密
邇亟頒温詔爰瞻星使之來臨憫其微勤鍚以異數仰
荷眷恩之厚不知感涕之零(中謝)伏念臣被遇兩朝粗
守一節當陛下龍飛之際適微臣環召之初顧兹川塗
之阻修恨無羽翼以奮勵以日為歲戴星以行伏蒙皇
帝陛下曲軫睿慈特加撫問念其暑行勞勩之故賜以
滌煩蠲癘之珍顧臣何人乃復得此退惟鄙陋誠難副
寤寐之求仰奉諮詢或能致藥石之報臣無任
辭免御筵奏狀
右臣今月二十九日準尚書省劄子奉聖旨以臣將到
國門特賜御筵三省樞密院官並赴内黃潜善押筵仰
戴天恩不勝感激然臣趨赴行在未獲瞻望清光遽頒
異數豈所宜蒙方朝廷多事之時此禮宜省伏望聖慈
特賜寢罷以安愚分臣無任懇祈之至
梁谿集卷五十七
