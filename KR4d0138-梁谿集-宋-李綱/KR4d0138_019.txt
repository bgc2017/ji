梁谿集卷十九宋李綱撰
詩十五(在湖外作三十六首)
五哀(并序)黃陵廟
望九疑望洞庭十首
促織秋風二首次子美韻
次韻艾宣畫四首西風竹
畫草蟲八物讀二疏傳
著迂論有感建炎行(并序)
五哀詩(并序)
湖湘間多古騷人逐客才士之所居故其景物淒涼氣
俗感慨有古之遺風余來武昌慨然懷古作五詩以哀
之
楚三閭大夫屈原
楚懷聽秦誑身作咸陽鬼當時屈原争坐困椒蘭毁襄
王復不悟遠作江南徙行吟沅湘間形槁顔色悴著書
稱離騷風雅齊厥理鴟鴞况小人鸞鳳喻君子眷眷不
忘君一篇三致意紉蘭採杜若冠佩空自偉舉世混濁
中誰與同樂此忠臣會遇難千古共一軌人情疎骾亮
物能使軟美存亡反覆間悔及良晚矣嗟嗟屈子心芳
潔疇與比日月可争光塵垢安能滓聊從太史卜肯逐
漁父醉甘葬魚腹中懷沙汨羅水千秋身後名芬馥同
茝芷夫豈椒蘭徒據勢長不死
漢梁王太傅賈誼
賈生公輔器弱冠遊漢廷高論帝王略妙極理亂情出
意對詔令驚倒諸老生從容畫籌策籍籍飛英聲是時
漢初定頗雜秦覇稱力還治古制物物與正名改朔易
服色庶幾禮樂興儀章悉草具輿議當公卿豈知絳灌
徒譖毁如建瓴天子疎不用謫去長沙城翩然渡湘水
投書弔屈平棄鼎寶康瓠鉛刀鈍青萍微言豈悼屈聊
復以自評長沙地卑濕安得夀且寧及觀鵩鳥賦頗覺
生死輕晚奉宣室對夜半前席聽文帝豈易遇所言略
施行雖不位卿相儒者良已榮梁王墜馬死泣涕亦傷
生受任乃如此孤忠本精誠柰何君臣義澆薄返不明
緬懷古人心使我氣拂膺
漢處士禰衡
禰生抱逸韻乃是古之狂負才頗傲物齒少氣方剛懷
刺遊許下漫滅竟摧藏肯從屠沽兒借面與弔喪偉哉
孔文舉國寶借路傍上書薦一鶚欲使觀翺翔振翼雲
漢間永垂虹蜺光飛兔與腰褭滅沒不可望觀其慰辭
薦器識豈易量平生輕魏祖縱口成否臧召令為鼓吏
閱試當改装蹀𨄌初散步摻撾作漁陽聲節既悲壯容
態隨低昂岑牟與單絞裸袒易故裳卻來坐軍門畫地
聲琅琅曹瞞點如飛嗜殺猶虎狼縮手不敢動送與劉
及黃娛賓賦鸚鵡節奏陵笙簧援筆不加點粲然已成
章高才竟為累蘭麝空餘香至今鸚鵡洲葭葦秋蒼蒼
醜哉殺士名千古不可忘
唐中書令禇遂良
貞觀萃羣英實為太平基禇公初侍書遂以骾亮知諫
疏屢獻納對揚竭論思翩如丹山鳳來為簫韶儀飛鳥
自依人此言巳堪嗤更云譖劉洎厥理尤足疑賢者雖
巳矣可以此心推薰蕕難共器梟鸞不同棲故令敬宗
輩汙染成瑕疵我觀永徽間武氏盗政機禍端始牀第
幾使國祚移當時河南公力諍伏丹墀頓首願還笏正
身田里歸義氣動人主回天初庶幾鄙哉英公勣一言
遂成非坐令牝鷄晨啄喪靡有遺元勲顧命老遠竄湘
江湄茫然不復召詎憶抱頸時卑濕所不堪須髮盡成
絲至今潭府帖志士生長悲
唐工部員外郎杜甫
子美以詩鳴今古無對手當時謫仙人長句頗先後精
深律切處故自非其偶而况郊島徒何敢窺戶牖有如
登岱宗衆山皆培塿又如觀武庫劔戟靡不有高辭嫓
丘墳古意篆蝌蚪蒼蒼雪中松濯濯風前柳雲煙紛卷
舒雷電劃奔走澹然衆態俱沾丐隨所取平生忠義心
多向詩中剖憂國與愛君誦說不離口飢寒窘衣食容
貌村野叟自以稷契期此理人勝不中興作諫臣戎馬
方踐蹂上疏救房琯亦足知素守一跌不復振造物意
豈苟欲使窮吟哦專志如矇瞍辛苦盗賊中妻子或顛
仆布衾冷似鐡晨爨乏升斗冐雪斸黃精呼兒理魚笱
蕭條秦隴間不廢詩千首依嚴遂入蜀幕府備賓友草
堂浣花溪頗復事南畝亂離又飄泊纍若喪家狗雲安
麴米春巫峽風土陋扁舟下瞿唐留滯湖湘久家事竟
何成丹訣空繫肘淒涼耒陽縣醉死竟坐酒雖煩微之
銘不返鄠杜柩誰將樽中渌一酹泉下朽詩篇垂琳琅
長作蛟龍吼
黃陵廟
湘妃廟貌枕江湄不見當年鼓瑟時玉佩風搖雲冉冉
翠帷煙濕草離離淒涼清淚留班竹寂寞深林叫子規
斷簡遺編杳難考無人為立退之碑
望九疑
洞庭渺漭蘆葦秋九疑聯綿煙靄浮重瞳一去不復返
蒼梧雲物空疑愁兩階干羽久寂寞千古夷夏相仇讎
安得垂衣轉琴軫薰風為解吾民憂
去歲道巴陵登岳陽樓以望洞庭真天下之壯觀
也因誦孟浩然氣蒸雲夢澤波撼岳陽城之句
追古今絶唱用以為韻賦詩十篇
登樓窺洞庭滄波渺無際波間起飛龍慘澹帶雲氣雲
雷倏變滅天水共澄霽矯首望君山鏡面青螺髻
地枕江湖闊秋來多鬱蒸山城少見日霧雨長冥冥今
夕定何夕月華風露清於此興不淺欄干聊復憑
秋色到極浦層空靄行雲長劔撫玉珥欲降雲中君桂
旗澹偃蹇風馭何繽紛淹留豈予願沐浴空蘭薰
此身墮江湖恍若在清夢夢中亦何為思古亦長慟心
馳關塞遠目與飛鴻送賈客不知愁淒然笛三弄
江湖渺無涯悵然懷震澤地分吳楚遠天共雲水白鱸
魚正堪膾蟹螯亦可擘何日歸去來秋風思遷客
西風木葉脫洞庭水層波蘋芷滿洲渚有懷憂思多眇
眇帝子愁欲降山之阿蘭蒸奠桂酒浩唱聞九歌
湖光如鏡平風雨一搖蕩蜿蜒舞翠蛟洶湧疊銀浪帆
檣走陣馬勢出霄漢上吾生幸可惜何事魚腹葬
濯足洞庭波秋高翠增岳美人渺何在使我懷抱惡悠
悠江湖深坐阻關山邈採蘭亦寄之終朝不盈握
重湖望不極秋色藹殘陽洲渚雲沙白菰蒲霜葉黃飛
帆適沅澧廽鴈過瀟湘楚客經行處依然蘭芷香
江湖秋日暮遠客若為情宿舸沙邊䌫征鴻雲外聲星
河搖倒景鼓角起江城去國同王粲登臨百感生
促織
促織哀吟不自勞草根牀下夜蕭騷我為逐客宜無寐
何事齁齁至日高
秋風二首次子美韻
秋風淅淅吹南山胡騎憑陵窺漢關金輿玉輦幸沙漠
兩載于今猶未還中原道路盡豺虎擇肉漸覺來荆蠻
運籌帷幄策安在毋事推注移文間
秋風淅淅吹客衣日光奄奄寖已微自我行吟楚澤畔
三月不通家問稀清霜冷落歲將暮僕御借問何時歸
我今萍梗任飄泊懷土却悟從來非
次韻艾宣畫四首
竹鶴
磊落胎仙誰最宜此君節操凛霜威琴心試與彈三疊
從看婆娑舞羽衣
黃精鹿
黃精苗盛雪初融疊疊峯巒紫翠重巖前雙鹿卧底事
秪應眷日長新茸
杏花白鷼
春入羣芳此最妍露枝煙蘂褭成團不知閑客來何處
獨傍花枝仔細看
蓮龜
紅粧翠蓋曉參差水面浮游有戲龜誰道千年解巢葉
也知曳尾巳多時
西風行
西風隕高梧秋暑退殘熱豈不欣微凉寤歎驚急節歲
華聿云暮露氣繁霜結干戈随凝隂敵騎壯勝鐡邊防
久凋殘河洛據戎羯中原無長城何以限逸越傳聞今
年春關輔巳蹀血強兵健馬區乘間肆陵蔑况兹柔脆
鄉豈復勞齕齧江漢非不深天險為人設要害無重兵
一葦自可絶恬然不為備廟筭豈有說翠華果何從大
計宜早决緬懷沙漠寒矯首望漢月杳無鴻鴈來寧不
野鼠掘何時金鳳輦復返蒼龍闕羣生有安堵國恥稍
一雪努力肉食謀傍觀心已折
畫草蟲八物
蚊
所志惟一飽聚聲如雷車秋來腹長飢撲撲喙作花
蠅
情態真可憎畫成因誤墨薨薨亂雞鳴慘慘變白黑
蜂
杪忽腰如壺聯綿窠若屋毋輕懷袖間防此蠆尾毒
蝶
粉翅搖春暉翩翾自來往勿貪花草香觸此飢蛛網
螳螂
飄飄綠衣郎怒臂欲當轍君王求勇士嘉爾能仗節
蜻蜓
雙睛碧珠瑩四翅青羅薄但知逐飛蚊不復顧黃雀
蟪蛅
戚戚鳴歲暮不知有春秋肯信鯤與鵬同作逍遥遊
絡緯
露下草根冷戞然長悲鳴誰知兩股間能作無窮聲
讀二疏傳
都門供張設祖道冠蓋如雲聲浩浩送車百兩知為誰
太傅少傅同歸老道傍觀者為泣下賢哉大夫能自保
酒酣禮畢辭决去脫若林泉放魚鳥當時宣帝重法律
視遇公卿同隸皂楊惲所坐秪語言趙韓之誅亦草草
故令二傅動歸心未必筋骸果衰稿父子相隨出漢關
歸來自覺故鄉好黃金散盡宴親賓日治酒殽供灑掃
肯將田宅遺子孫清白傳家最堪寶寂寥千載想風流
知止不辱何其早
著迂論有感
長笑梁谿翁平生有餘拙於今欲行古無乃亦癡絶施
之廊廟間放步足巳跌下帷更潛思又復廣陳說從來
坐言語得謗今未歇曾不少創懲譊譊秪強聒惟堪覆
醬瓿詎足議往轍掉頭謂不然此理君未察立言與行
事垂世初不别身窮言乃彰貽範有前哲周文拘羑里
易象乃成列仲尼道不行褒貶代賞罰屈原困椒蘭澤
畔採薇蕨離騷體風雅光可争日月虞卿罷趙相梁魏
頗屑屑世亦傳春秋端為窮愁設聖賢垂簡編往往因
憤發避謗不著書陸子良巳黠區區禍福間何足議宏
逹泛覽古人心一一可坐閱大略觀規模微情析毫髮
幽光發干將潛慝戮饕餮會有知我人玩味為擊節安
知千載後觀樂無季札豈能繼潛夫粗可倣荀悅子雲
方草玄解嘲何可缺
建炎行(并序)
余去歲夏初自長沙聞尹京之命率義旅入援王室次
繁昌得元帥府檄審寇破都城二聖北遷號慟幾絕至
當塗見赦書上登寶位且喜且悲意欲一到行在覲新
天子道胷中所欲言者即丐歸田里此其志也行次淮
楚間忽聞已告廷除拜荷特逹之知感極而泣以六月
朔抵南都有旨執政出迓賜燕於金果園具奏丐免即
入城是晚召對内殿叙陳國家禍故上嗣位慰天人之
望泣謝首被選用顧材力不堪弗敢當乞遴擇足以副
公議者上慰勞久之即遣御樂押赴都堂治事翌日再
對復力辭三上章表皆優答不允是時偽楚張邦昌以
太保同安郡王領三省事五日一會都堂即建言邦昌
僭竊不宜與政臣不可與同列凡受偽命者皆宜正其
罪以為臣子之戒具奏十事皆當時急務度能從乃敢
受命有旨付三省施行又與執政廷辨至泣拜以辭上
感動始罷謫邦昌與受偽命者翌日乃受告因為上規
畫所以捍禦金寇奉迎鑾輿之策且謂河北河東國家
之屏蔽雖頗為寇所䧟沒然其兵民戴宋之心堅甚朝
廷不議救援使人力屈而附賊為患非細於是薦張所
招撫河北傅亮經制河東二人者皆有將帥材具甲兵
錢粮而遣之又請車駕一至京師見宗廟慰都人之心
度未可居則廵幸南陽駐蹕示不棄中原而西通關陜
可起兵馬東通江淮可運糧餉南通嶺蜀可取貨財北
援三郡兩河與賊争利天下形勢莫便於此有旨遣使
經畫又勸上益募兵買馬繕器仗修軍政擇將帥置帥
府要郡以經略天下是時劇賊李昱擾山東杜用起淮
南李孝忠亂襄皆遣將討平之其餘降者十餘萬皆分
隸諸將使渡河討賊纔兩月間威令稍振竊以奉令承
教可幸無罪中興之功庶幾可成不意同列者害之隂
以廵幸東南為安動上意八月五日告廷遷左僕射既
命二相矣於是顯沮張所而罷傅亮連數日争之不可
得則丐罷政奏上以謂方朝廷艱難不敢充位備員以
虚負天下之責章三上再押入一對後殿力求去上度
不可留乃除觀文殿大學士提舉杭州洞霄宫泛舟東
歸已而言者交章詆在相位施設不當且誣以傾家貲
犒叛卒聞者駭愕賴天子睿明有以察其不然姑禠職
俾以宫祠居武昌聞命即上道適瀕江盗賊擾攘間關
道路踰半年始逹湖外追思前事恍如夢寐而連年奔
走繚絡萬里初不知其所以然夫出處去就大臣常事
不足道也然金人今春果擾關輔蹂踐京東西河北兵
民叛為盗賊皆如所料鑾輿遠幸未有可還之期翠華
飄泊未有定居之所生民未休息中國未乂安此臣子
之所夙夜痛悼而寒心者也噫天實為之謂之何哉掇
取出處去就大概賦詩百二十韻目之曰建炎行覽者
庶有感云
金人初犯闕太歲在丙午殊恩擢樞廷愧乏涓埃補兩
河未奠枕杖鉞出宣撫乞身緣謗讒竄謫旅湘溆明年
丁未夏被命尹天府頗聞環京畿四面盡豺虎金湯雖
可恃憂在人不禦見危思致命入援裒義旅旌麾亘江
湄畏景觸隆暑忽傳元帥檄果有城破語鑾輿幸沙漠
妃后辭禁籞皇孫與帝子取索及稚乳禮文包旂裳樂
器載筍簴金繒罄公私技巧到機杼空餘宗廟存無復
薦簋簠凄凉蒼龍闕寂寞玉華廡疇能供銜粟誰與獻
肥羜無從執羈靮安得生翅羽號慟絶復蘇灑淚作翻
雨繼聞宣赦書寶位居九五神明有依歸率土盡呼舞
皆言湯武姿勇智天所與向來使賊營英氣讋驕虜建
牙出危城帝命纉鴻緒不然艱難中何以脫䝟貐兹讎
不戴天兄弟及父母嘗膽思報吳枕戈懲在莒齊侯何
足稱句踐不湏數周漢獲再興宣光定神武願言覲行
在玉色親黻黼丹誠遂披陳秘策得宣吐謀身雖拙計
許國心獨苦片言儻有合丐骨歸壠畝飛帆過金陵鼓
柂適淮浦遥傳告大廷命相比申甫顧兹斗筲器何以
動堯禹深惟特逹知感慨激肺腑如何日月光可以螢
爝助舍舟行汴堤驅車赴延佇傷心兵火餘民物亦凋
瘦中使乘馹來茶藥寵賜予拜恩丘山重坐使瘵癘愈
行行近南都戈甲震金鼓將佐迎路傍往往多舊部冠
蓋如雲屯賜燕金果圃謝免徑造朝淚落濕殿礎初稱
宗社危天地同憤怒次陳國多難實啓中興主末言樗
散材初不堪梁柱鼎顛將覆餗棟橈必傾宇況兹扶顛
危正賴肱與股大舜舉臯陶小白相仲父耕莘與釣渭
端不乏伊吕惟當博詢訪考慎作心膂封章屢懇辭帝
曰莫如女往作礪與舟不復容傴僂叩額宸扆前臣敢
論偽楚易姓建大號厥罪在砧斧柰何坐廟堂乃與臣
等伍更效老獵師十事聽裁處天子亮精誠一一皆可
許因陳禦戎策用此敢予侮河外湏救援屏蔽資捍拒
問誰可驅策因薦亮與所京師當一到九廟陳鼎爼却
為廵幸計不可去中㝢南陽光武興形勢亦險阻西通
關陜區東與江淮距三巴及嶺海寶貨可運取據要争
權衡黠敵謀必沮募兵益貔貅買馬增牧圉號令新幟
旗仗械飭干櫓軍容久不振整頓就規矩潢池盜弄兵
羣惡相嘯聚偏師命剪除快若貓捕鼠餘寇悉欵降分
隸歸籍簿蒐裒將帥材賞罰頗有序經營年歲間庶可
事大舉滅敵還兩宮雪恥示千古却隆太平基不愧宗
與祖豈知肘腋間乃有椒蘭妬含沙初射影聚毒隂中
蠱規模欲破碎謀議漸齟齬固知骾峭姿自不敵媚嫵
恨無回天力剔此木中蠧安能破銅山但志燃郿塢時
危敢尸禄抗疏願引去涕泗對冕旒非不戀軒宁君臣
以義合無使赭舂杵帝度不可留乃聽上印組扁舟返
東吳却理梁谿艣多言更萋菲貝錦成罪罟尚荷皇天
慈薄譴居鄂渚我來雪霏霏及此歲將暮﨑嶇山谷間
避寇如避弩行盡江南山始踏湖北土風煙愁浩蕩鴻
鴈拆儔侣沉吟白雲飛悵望黃鶴翥晴川俯漢陽葭菼
滿鸚鵡家山渺安在幽夢到别墅三年再謫官繚絡萬
里路浮遊幻境中塵跡歎仰俯翠華尚蒙塵吾敢念門
戶但嗟機會失事勢契先誤今年寇益横春夏蹂京輔
萬騎略秦關餘毒被陳汝五陵氣葱葱中原鬱膴膴棄
置不復論彌望皆莽鹵旌旃滿江淮寇鈔連齊魯六飛
竟何從秋晚尚江滸何時包干戈禮瑞奠璜琥斯民安
田疇餘穀棲廩庾四方道路通舟車走商賈吁嗟乎蒼
天乃爾艱國步譬猶大厦傾著力事撐柱居然聽頽覆
此身何所措又如抱羸瘵邪氣久巳痼不能親藥石乃
復甘粔籹膏肓骨髓間性命若絲縷安得和緩徒舉手
為摩拊馴致海㝢康蒼生有環堵
梁谿集卷十九
