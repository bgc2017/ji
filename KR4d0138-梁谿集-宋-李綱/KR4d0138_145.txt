梁谿集卷一百四十五宋李綱撰
迂論一
論創業撥亂之主用人
論骨鯁敢言之士論君臣相知
論君子小人之勢論君子小人之分
論天人之理
論創業撥亂之主用人
古之創業撥亂之主必有一世之英材起而輔翼之卒
然相遇于草昧之中非知之難用之為難而能盡其用
為尤難也知而不能用與不知同用而不能盡與不用
同知其材而能盡用之惟高祖為然高祖因蕭何而知
韓信設壇場拜以為大將中分麾下之兵使之定三秦
虜魏豹擒夏說破趙二十萬衆脅燕平齊卒滅項羽豈
特信之功哉高祖能盡其用也因魏無知而知陳平以
為護軍盡護諸將捐黃金四萬斤使間楚之君臣不問
出入而楚之君臣果以疑疏遂至于亡出六竒計而天
下遂定豈特平之智哉高祖能盡其用也至于子房蕭
曹則高祖素所自知也何守筦籥餽調兵參從征伐攻
城略池而子房運籌帷幄之中决勝千里之外謀合志
從無不盡其用者彼韓信陳平皆嘗從楚以策干羽弗
能用也而羽之骨鯁之臣如亞父鍾離昧之徒一為漢
所間遂疑遠之用而弗能盡也楚漢之所以興亡雖其
故多端而大要在此故高祖置酒雒陽南宮使通侯諸
將言已之所以得天下而項氏所以失之者高起王陵
言其故而高祖推明子房蕭何韓信之功以謂彼皆人
傑吾能用之此吾所以取天下也項羽有一范增而不
能用此所以為我禽也嗚呼若高祖者其可謂知所以
取天下之要歟
論骨鯁敢言之士
自古敵國及將為姦亂之臣惟畏骨鯁敢言之士何哉
夫所謂骨鯁敢言之士當大變必有非常之謀臨大難
必有不可奪之節能格其君之非能副其民之望而國
之所恃以安此固敵國及將為姦亂之臣之所深畏也
楚欲羸師以誘隨而憚季梁晉欲假道於虞以伐虢而
憚宮之竒陳平為漢謀楚則曰彼項王骨鯁之臣亞父鍾
離昧之属不過數人耳能捐數萬斤金反間其君臣破
楚必矣淮南王安欲謀反獨憚汲黯則曰黯好直諫守
節死義至說公孫弘大將軍如發蒙耳而曹操遺孫權
書亦詭辭令取張昭以效赤心張昭者權之重臣好直
諫而不屈者也惟明主為能不為間言之所惑聽用而
崇奬之故隨侯聞季梁之言懼而脩政楚不敢伐漢武
推汲黯為近古社稷之臣不冠不見而淮南寝謀孫權
待張昭益厚而魏不敢加兵至虞公項羽則不然此宮
之竒去而虞所以為晉禽亞父乞骸而楚所以為漢滅
也悲夫
論君臣相知
昔之君臣所以能有為于世必其相知之深而相與之
誠如腹心手足之于一身父子兄弟之于一家不事形
迹無所疑間忌媢䜛慝者不能容其姦然後可以建非
常之功而定大業自漢以來高祖視蕭何如左右手處
子房于帷幄之中光武之于耿鄧元帝之于王導太宗
之于房杜皆出入卧内委以腹心故能創業中興光有
天下而憲宗得一裴度武宗得一李德裕皆付任不疑
以責成功而唐之紀綱號令遂以復振君臣會遇之際
顧不重哉齊公之于管仲一則仲父二則仲父而管仲
之言亦曰知而不能用害霸也用而以小人間之害霸
也先主之于孔明自以謂猶魚之有水舉蜀國以聽之
而自二十罰以上孔明皆親不以為專不如是不足以
霸諸侯而據一方况其大者乎若夫且用而且疑之來
䜛賊之口行譖愬之言有所施為則疑曰不然有所薦
進則疑曰不可而欲須功業之成譬猶掣肘而求善書
縶足而求遠至召醫師不使之投藥石而責以起死之
功用梓人不使之掄棟楹而責以無覆壓之患盖亦難
矣古人有辭三公之位而灌園棄萬鍾之禄而不顧者
彼豈獨輕富貴哉誠難于受任故也
論君子小人之勢
君子小人如冰炭然勢不兩立常相為勝負而君子之
勢常不足以勝小人有國者用君子則治安用小人則
危亂人主非甚無道未嘗不欲進君子而退小人卒之
君子常退小人常進治安之世少而危亂之世多其故
何哉則操術使之然也君子之操術其自待者重而去
就輕于廢興曰有命於得之不得曰有義自非人主卓
然有高世之姿其明足以知人其誠足以任人則君子
亦將不與世競退而自樂其道非特如此而已用之治
國不委已而從人必使由于吾之規矩凖繩之中逆人
之所順而強人之所劣類非中材之主所能堪此所以
尤易舍而難合也至于小人則不然其自待者薄不顧
禮義廉耻而惟利之為從富貴爵禄决性命以争之故
不得于其君則已一得于君則膠固而不可拔盖其操
術必有小忠以結其主之知必有秘計以中其主之欲
必阿諛順旨以聲色燕安為之餌屈已厚賂以買其主
之左右親暱以知其動静而迎合其意故自中材之主
鮮不惑之及其得志則傲然無所忌憚排擯忠良援引
黨與豐已殖私而視國家之安危存亡如秦人視越人之
肥瘠恬不加恤故古之用小人者必至于家國俱敗而
後已雖至于敗而其君猶有念之而弗釋者此小人之
進所以為有國者之所深戒也姑取漢唐以來用小人之
效數事明之元帝信任石顯委以政事而顯為人巧慧
習事能探人主微旨内深賊持詭辯以中傷人忤恨睚
眦輙被以危法自知擅權事柄在掌握乃時歸誠取一
信以為驗嘗使出外先自白恐後漏盡閉宮門請以詔
開門上許之顯故投夜還如所言後果有告顯專命矯
詔開宮門者天子聞而笑之益憐顯賞勞尤厚顯以故
能譖蕭望之令自殺而周堪劉更生坐廢錮不復進用
張猛京房陳咸賈捐之之屬皆抵刑戮而與牢梁五鹿充
宗結為黨友諸附倚者皆得寵位此豈非以小忠結其
主之知耶高宗欲立武后許敬宗李義府揣知其旨朝
獻策而暮進用乃與王德儉袁公瑜侯善業之徒相推
轂濟其姦誅棄骨鯁大臣如長孫無忌褚遂良郝處俊
來濟之屬皆不免故武后得肆志攘取威柄天子歛衽
而國祚移此豈非以秘計中其主之欲邪明皇罷張九齡
而相李林甫也林甫善刺上意而養君欲每奏請必先
賂遺左右審視微旨以固恩信至饔夫御婢皆所欵厚
故天子動静必具得之明皇任之不疑深居燕適沉蠱
袵席而致天寶之亂林甫死楊國忠繼之恃内援與禄
山争寵謂其跋扈不足圖故激怒之使必反以取信禄
山既叛獨哥舒翰將兵二十萬守潼關可以控險拒之
而國忠疑其反已且誅君側之惡從中督戰翰遂以敗
及陳元禮之變身死家破雖悔亦無及矣此豈非必至
于家國俱敗而後已耶德宗奉天之變起于盧杞故涇
軍之亂呼于市曰不奪而商人僦質矣不税而間架除
陌矣其召怨挻亂皆杞為之既狩奉天姜公輔請挾朱
泚以行杞以百口保其不反而泚果為涇軍所立渾瑊
請道乾陵掎角以破賊杞以謂驚動陵寝請道漢谷而
賊果拒隘不得進六師幾殆李懷光自河北赴難數破
賊杞懼其見帝斥已即譎奏曰懷光勲在社稷賊憚之
破膽若許來朝則犒賜留連失事機不如席勝使平京
師破竹勢也德宗然之詔無朝懷光怏怏無所發遂謀
反其後雖斥而德宗念之不衰嘗語李泌曰世謂盧杞
姦邪朕獨不知何也泌對曰天下皆知其姦邪而陛下
獨不知乃所以為姦邪也此豈非雖至于敗而其君猶
有念之而弗釋者邪嗚呼小人之情狀多矣惟人主澹
然無欲而明足以察之使小人無所施其巧庶幾乎君
子可進而治安可期也詩曰譬彼飛蟲時亦弋獲易曰
大君有命開國承家小人勿用有國家者可不深戒之
哉
論君子小人之分
君子小人之分義與利公與私而已夫謀身之智周則
愛君之仁薄慮國之計至則保身之術䟱是二者不可
得而兼也韓非曰自營為私背私為公惟君子為能勝
已之私而公生明故所見皆遠者大者惟其所在與天
下國家同其休戚雖無心于謀身而身常安所謂非以
其無私邪故能成其私者也有至于蹈禍則其不幸然
也小人之智不過于自營而私生暗故所見皆小者近
者惟利于己之為從雖區區欲保其身而常至于不可
保所謂泛乎其知利而不知其害者也有得以苟免則
其幸然也故有國家者君子常欲其在内而小人常欲
其在外君子可以處腹心而小人可以備役使苟倒置
之則必至于敗亡者非其材智之不足心術使之然也
趙高之于秦也不可謂無材智其為已之謀至矣不知
二世亡而族亦誅虞世基之于隋也亦不可謂無材智
其為已之謀至矣不知煬帝亡而族亦不免于禍楊國
忠之智非不足知禄山之叛而哥舒翰之兵出關必敗
盧杞之智非不足以知朱泚之變而李懷光之不許朝
必反然且故激之使然者其意以謂哥舒之敗懷光之
反禍雖在國而未及于已使哥舒反旆以誅君側之惡
懷光見君而斥朝政之失則已且受其害故安為之而
不知其終不能以自免也推此則小人之用心亦可見
矣善乎范祖禹之論曰所謂小人者利于已而不利于
人則為之害于國而不害于家則為之曾不知不利于
人亦將不利于已害于國亦將害于家故古之用小人
者必至于家國俱亡而後已其真知言歟
論天人之理
天人之理一也人事盡至于不可奈何然後可以歸之
于天譬猶農夫之治田耕耘之功既至而遇水旱乃可
曰天實饑之也醫師之治病藥石之功既至而猶不起
乃可曰天實死之也今未嘗力耕耘而望歲于天未嘗
投藥石而責命于天其可乎古之君子以在天者不可
知而盡其在人者故立人之朝卒然遇非常之變故及
察事理之將然必力争而救止之雖得罪至於蹈死而不
悔其意以謂吾知盡夫人事而已幸而時君聽之可以
轉危亡而為安存庸詎知人之非天也不幸而不聽至
于得罪而死然後可以歸之于無可奈何曰天也非人
之所能為也君子亦無憾焉方西漢之末天將以王氏
間漢故使以外戚輔政而假之權其梓柱生枝葉扶䟱
之祥與夫漢二百年當再受命知數者類能言之豈非
天哉然而王氏在位劉向上䟽反覆指明其言痛切發
于至誠雖結怨而不恤其後京兆尹王章因日食之變
奏封事極論王鳳遂死獄中更哀平之世而王莽因以
簒漢方李唐之初天將以武氏間唐故使之蓄于宮中
而為之兆其祕䜟之所載李淳風嘗言于太宗而濫李
君羡之誅豈非天哉然而武后之立褚遂良叩頭流涕
力争長孫無忌郝處俊之属和之皆坐竄徙其後上官
儀因高宗之怒復深論之將使之草廢詔而不果竟以
斥死中宗既廢而武后因以革唐向使成帝感悟劉向
王章之言抑退外戚而進用宗室必無王莽簒弑之禍
高宗感悟褚遂良上官儀之言不立后雖已立而廢之
必無武氏革命之事言雖切至于得罪以死而卒不能
止者天也數子者其言如此雖死而不悔者不以天廢
人也君子以謂知所守焉今不盡人事而一切歸于天
曰時數當爾天實使然聞數子之言則笑之曰是將以
一簣而障江河之潰以一木而支大厦之傾多見其不
知量也是果足以知天人之理哉悲夫此後世之所以
人事每每不脩而悉委之于天也欲無危亂得乎
梁谿集卷一百四十五
