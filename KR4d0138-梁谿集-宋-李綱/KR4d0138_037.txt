梁谿集卷三十七宋李綱撰
擬制詔三
制二十首
門下侍郎除特進知樞密院
東臺出命久隆獻替之風右府本兵實總樞機之任眷
我近弼為時藎臣宜錫命書往膺盛選具官某醇深而
莊重寬厚而剛方問學高明潜天人之極致材器宏遠
備文武而咸宜自結眷知薦歴華要擢參陪於幾務益
茂著於忠勤告辰猷而具臧秉一德而不爽言可底績
知無不為以儒術之淵源達兵家之形勢智謀深博可
以運籌帷幄之中聲名隱隆可以折衝廟堂之上朕心
所屬輿論攸歸疇咨弼亮之材延登宥密之地峻陞文
秩申衍戶封庸示龍光式昭體貌方今邊陲聳動西有
跳踉之戎中夏抗衡北有強黠之敵頼爾經制紓予顧
憂往惟既於厥心以對揚於休命
中書侍郎除門下侍郎
朕誕膺景命祇紹先猷慎簡左右執政之臣同底寅亮
格天之業乃眷左省實本萬幾延登偉材協贊丕績肆
頒命綍敷告朝紳具官某函量粹夷禀氣剛大學貫古
今而懿文足以華國智周事物而厚德足以鎮浮蚤被
眷知徧歴清近擢陪幾務之要益殫夙夜之勤贊治内
書茂著股肱之美出納朕命備宣喉舌之勞疇其勲庸
宜有褒陟進貳東臺之峻式昭眷禮之優朕方體道以
就功量材以授職出命尤資於審慎用人務極於公忠
顧惟論駮省讀之司宜有獻替將明之益往服朕訓永
孚于休
尚書左丞除中書侍郎
朕嗣承丕緒祗遹先猷永惟幾務之繁實頼股肱之助
若時政本莫重西臺非得同此一德之臣曷致協恭和
衷之效肆頒明命登進宏材具官某敦厚而裕和高明
而博達淵奥之學足以謀王體典麗之文足以為國華
蚤以明揚踐更膴仕擢總綱轄參陪政機屢陳辰告之
猷益勵匪躬之節率六官而合治致庶績之咸凝輿情
具瞻朕心簡在疇其勲業宜有褒崇是用擢自蘭臺進
貳鳳閣惟命令出納之地廼政事弛張之原率由憲章
爾其念敷奏之審旁招俊乂爾其思進擬之公往盡乃
心務稱厥職惟予以懌汝亦有辭
尚書右丞除尚書左丞
文昌政事之原丞轄紀綱之任協贊庶務總齊百工必
得同心一德之臣共濟持盈守成之業肆頒明命登進
宏材具官某器度粹夷性資莊重富淵源之碩學有經
綸之遠猷自結眷知參陪幾務謀王體而斷國論亮邦
采而熙天工厥職允修外則率六卿以倡九牧其德不
爽内則貳三事以毗一人疇其勲績之多宜有寵褒之
數位以叙進擢陞左轄之司功以志崇更勵匪躬之節
往服朕命永觀厥成
吏部尚書除尚書右丞
朕光紹丕基祗遹先烈惟執政大臣所以圖回萬幾於
廟堂之上者非瑰偉博達之材不以輕付膺此選者顧
不重哉具官某噐量凝遠識慮敏明文章之懿足以為
國華議論之純足以謀王體蚤膺眷遇寖歴禁嚴居言
語侍從之班有獻納論思之益頃自翰苑擢任天官銓
衡有方風績彌劭休有譽處恬然靖共其由八座之聯
進登二府之列蔽自朕志穆于師言夫文昌政事之原
丞轄紀綱之任康濟庶務總齊百工惟同寅協恭足以
盡贊襄之美惟獻可替否足以起治功之隆往既乃心
同底于道
翰林學士除吏部尚書
周建六卿天官掌羣吏之治漢分八座選部考百官之
成必資清恪之材克稱高華之選往踐厥服我得其人
具官某識度粹夷風猷敏劭藴淵源之碩學富典麗之
雄文蚤以明揚荐膺器使居言語侍從之列有獻納論
思之忠自處禁林益攄素藴議論該洽入告於燕閒號
令温醇有古之風烈疇其聞望宜有褒陞是用擢由翰
墨之司付以權衡之任綜三銓之政令為六曹之表儀
朕方體道以就功循名而責實一官闕則一事廢爾其
為官而擇人庶事舉則庶績熙爾其量材而授職振肅
綱紀俾猾吏有畏縮之心甄别賢能致寒士無滯淹之
歎時為稱職則予汝嘉
戶部尚書
洪範八政實先食貨之功周官六卿尤重版圖之任惟
國家經費之廣與戶口生齒之多典在民曹號為劇部
欲稱高華之選必資精敏之材爰錫贊書以光茂舉具
官某器量宏遠識慮強明學足以通今古之原智足以
周事物之變踐揚膴仕寖歴從班藹然俊偉之聲卓爾
靖共之操論思忠讜有尊君享上之誠籌畫䟽通有足
國愛民之術擢由橐從進長版曹式資心計之優以總
邦財之裕朕方理財以義爾無掊克以動民心制用適
宜爾無削弱以傷國體惟察懋遷有無之理以行闔闢
斂散之權取予有方公私與足克修厥職時乃之休
禮部尚書
昔舜命伯夷以典禮命夔以典樂教胄子而周官宗伯
之職皆兼掌之朕纂紹丕圖祗遹先烈樂在大晟禮在
奉常教養之法在學校而尚書禮部實總其政令職任
清重為六曹最分職率屬尤難其人以爾具官某直諒
多聞温恭有恪淵源之學足以謀王體典麗之文足以
為國華居言語侍從之班有獻納論思之益秩宗之任
莫如汝宜其自貳卿之聯擢陞八座之列朕方制禮作
樂起太平之彌文尊道崇儒善天下之風俗爾其往踐
厥服慎率乃僚使情文著明足以格神人之治而教法
推廣足以得譽髦之材夙夜惟寅無替朕命則予一人
以懌爾亦永世有辭
兵部尚書
周建六卿司馬掌九伐之法魏分八座尚書有五兵之
曹惟是夏官實總軍政克稱高華之選必資俊偉之臣
具官某器量恢宏性資莊重學博而守之以約材全而
用無不宜蚤被眷知浸階華近獻納勵匪躬之節靖共
懷難進之風其由從橐之聯往陟本兵之地蔽自朕志
穆于師言朕方除戎器以戒不虞纉武功以討有罪以
號令之嚴統制諸將以符璽之信更戍重兵資爾推行
副予注倚修車馬備器械以奮張於軍容平邦國統六
師以折衝於外侮時汝之職其往欽哉
刑部尚書
舜命臯陶明五刑以作士周建司寇掌三典以佐王必
資膚敏之臣以稱教中之任歴選在位我得其人具官
某莊重而裕和簡嚴而博達學貫古今之要智周事物
之幾蚤被柬求踐揚膴仕出受藩宣師帥之寄政事惟
醇入居言語侍從之班聲華彌劭有剛明之材足以詰
姦慝有仁厚之德足以矜無辜惟其威恕之並行宜副
欽恤之美意是用擢由槖從進長憲曹以承靈制之祥
刑以讞攸司之疑獄朕方推好生之德致囹圄之屢空
明約法之章若江河之難犯辟以止辟刑期無刑爾其
慎率乃僚祗若予訓不出輕而入重以公滅私不吐剛
而茹柔惟明克允俾四方之風動使天下無冤民則予
汝嘉時為稱職
工部尚書
朕惟周建六卿冬官實掌邦事飭材辨器度土居民凡
百工之職悉總之今工部其任也能稱厥職實難其人
具官某資識開明器量宏遠淵源之學足以知治體膚
敏之材足以起事功蚤被眷知寖階華近居言語侍從
之列有獻納論思之忠恬然靖共休有譽處其自貳卿
之秩進登八座之聯分職事官率屬起部若保定辟無
廢舊章稽功勒名厥有成憲昔帝舜疇若予工而垂之
竹矢為後世所寶漢宣總核名實而百工技巧咸精其
能往盡厥心無俾專美則朕以懌汝亦有辭
御史中丞除吏部尚書
憲臺執法久推彈糾之風選部掄材擢領銓衡之任陞
華要劇允屬老成宜錫贊書以光茂舉具官某温恭而
骾亮敦厚而直方學有淵源博極古今之要行無表襮
率循防範之中自結眷知踐揚華近頃由槖從之列付
以風憲之司糾正官邪推明國是知朝廷之大體竭耳
目之攸司嘉乃忠純宜有褒顯是用擢從烏府進長天
官為六曹之表儀綜三銓之政令朕方循名而責實體
道以就功爾其為官而擇人量材而授職振肅綱紀俾
猾吏有畏縮之心甄别賢能致寒俊無滯淹之歎時為
稱職則予汝嘉
翰林學士除兵部尚書
周建六卿司馬掌九牧之法魏分八座尚書有五兵之
曹惟大事之在戎肆設官之尤重欲稱兹選必得其人
具官某博洽而敏明温恭而直諒蚤以儒術揚于禁林
西掖代言藹著論思之美北門視草雅資潤色之功嘉
謀閎議足以啟沃朕心大冊高文足以鼓動當世材無
施而不可學有本而皆通其由翰墨之司往膺政事之
任擢長武部率屬秋官朕方除戒器以戒不虞纉武功
以討有罪以號令之嚴統制諸將以符璽之信更戍重
兵資爾推行副予注倚修車馬備器械以奮張於軍容
平邦國統六師以折衝於外侮時汝之職往其欽哉
開封尹除刑部尚書
舜命臯陶明五刑以作士周建司寇掌三典以佐王必
資秉哲之材以稱教中之任往踐厥服我得其人具官
某莊重而裕和簡嚴而博達學貫古今之要智周事物
之幾蚤被眷知踐揚膴仕擢總浩穰之政久推彈壓之
風有剛明之材以震服於豪右有仁厚之術以牧養於
細民惟其威恕之並行宜副欽恤之美意是用擢從天
邑進長憲曹以承靈制之祥刑以讞攸司之疑獄朕方
推好生之德致囹圄之屢空明約法之章若江河之難
犯辟以止辟刑期無刑爾其慎率乃僚祗若予訓不出
輕而入重以公滅私不吐剛而茹柔惟明克允俾四方
之風動使天下無冤民則予汝嘉時乃稱職
太常少卿除禮部侍郎
棘寺置卿雅重奉常之選蘭臺合治尤高宗伯之司肆
疇俊偉之材以明因任之道往踐厥服必惟其人具官
某器質端莊文辭博敏揚歴中外之久雅著靖共之稱
頃由郎曹擢貳寺政贊相禮儀之事雍容可觀討論郊
廟之文淵源有據肆頒明陟之典往參春官之聯蔽自
朕心穆于師論朕方制禮作樂起太平之彌文尊道崇
儒善天下之習俗具有政令資爾推行惟率乃僚以佐
厥長曲盡情文之致茂宣夙夜之勤勉修厥官無替朕
命
給事中除戶部侍郎
鸞臺寓直久推論駮之風蘭省陞華擢佐版圖之政誕
揚明陟之典登進端良之材爰錫贊書往踐厥服具官
某器資莊重識慮敏明學足以道古今之原智足以周
事物之理蚤膺柬擢寖歴從班藹然俊美之聲卓爾靖
共之操論思忠讜有尊君享上之心籌畫䟽通有足國
厚民之術輟從左省往貳民曹式資心計之優以總邦
財之裕朕方理財以義爾無掊克以動民心制用適宜
爾無削弱以傷國體惟察懋遷有無之理以行闔闢散
斂之權取予有方公私與足時為稱職嗣有寵褒
殿中監除工部侍郎
朕惟周建六卿冬官實掌邦事飭材辨噐度土居民凡
百工之職悉總治之今工部其任也宜得通材往貳厥
政以爾具官某器度凝遠智識敏明席世胄之高華藹
搢紳之譽望擢司盾省厥職允修肆疇爾勞陞華起部
貳卿之列其任匪輕昔舜疇若予工而垂之竹矢為後
世之所寶漢宣總核名實而百工技巧咸精其能朕甚
慕之其率乃僚以佐厥長興事就功無俾前人之專美
是為稱職嗣有寵褒
翰林學士除承旨
視草北門克著論思之益陞華東閤式昭寵遇之優我
有俊臣宜膺妙選具官某噐度凝遠資識敏明有經世
之宏材有博古之奥學蚤蒙識擢寖歴清華由言語侍
從之班司翰墨文章之任入奉清間之燕每輸獻納之
忠嘉言閎議足以啓沃朕心大冊高文足以鼓動當世
休有譽處恬然靖共惟潤色久留于禁林宜顧問獨承
於密旨爰舉褒陞之典以明因任之方穆于師言蔽自
朕志爾其攄發素藴益宏遠圖使號令温醇無愧兩漢
之烈訓辭灝噩有周三代之風則予汝嘉時為稱職
中書舍人除翰林學士
西掖代言藹士林之令望北門視草極儒者之至榮必
資俊偉之材克稱清華之選往踐厥服我得其人具官
某資識敏明噐量渾厚夙富淵源之學發為典麗之文
自策賢科寖階膴仕被柬求之眷禮聯侍從之清班恬
然靖共休有譽處論思獻納秉一節以周旋號令文章
有三代之風烈朕心所屬輿論攸歸是用擢自右臺進
司内制仰惟前代擅金鑾之寵榮稽厥本朝有玉堂之
故事惟周密足以盡贊襄之美惟體要足以昭潤色之
功其究乃心毋煩予訓
吏部侍郎除工部尚書
叙正羣吏久登小宰之聯疇若予工以定司空之辟柬
自貳卿之列擢陞八座之崇必惟其人乃稱兹選具官
某性資純茂智識敏明文足以為國華學足以謀王體
蚤躋膴仕旋陟從班論思可觀獻納惟允自總銓衡之
政益殫夙夜之勤藹然聲華休有譽處其自天官之貳
往率起部之僚蔽自朕心穆于師論朕方總核名實欲
技巧咸精其能爾其訓勵百工使制作悉遵于法無替
朕命往圖厥成
梁谿集卷三十七
