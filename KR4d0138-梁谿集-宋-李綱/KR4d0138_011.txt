梁谿集卷十一宋李綱撰
詩七(在沙陽作四十四首)
羅疇老錄示和丹霞絶句五首次韻
次韻種果絶句寄題丹霞雨花軒
次韻志宏見示山居二首
七夕又
戲次志宏獲小偷韻讀項羽至垓下事
秋日次韻李太白感秋
秋暑戲題七月二十四日泛舟
次韻志宏秋曉古風二首
秋雨
讀韓偓詩并記有感(韓偓詩附)
又
志宏復示秋意五篇次韻
題寓軒江月五首
戲次韻玉局眉子硯次韻虢國夫人夜遊圖
次韻俞祖仁寒翠亭翠字韻
次韻志宏寒翠亭題陳公叙舫齋
鄧成彦以寒字韻長句来次韻荅之
和志宏見示亭字韻秋蟲
中秋望月次玉局翁韻二首
又次韻中秋長句
羅疇老錄示和丹霞絶句五首次韻
丹霞只在笑談中明月清風萬里同欲識德雲真面目
却須行到妙高峯
非佛非心須在我即心即佛亦從渠本來心佛都無有
幻化聊將示四衢
揚眉下喝亦皆空此性初無瞽與聾若信見聞非耳目
瞽聾却解振宗風
晃耀靈光真有體從横妙用本無蹤須彌芥子非虚語
事理從來本自融
片雲出岫當何在獨鶴摩空自識回若會去來無二相
丹霞應肯下巖來
次韻種果絶句
分枝擢幹倏花開長養初從寸許栽欲識菩提能結果
靈根端自箇中來
寄題丹霞雨花軒
小軒幽䆳敞巖巒密雨飛來更可觀瀑布千尋落峯頂
噴珠萬點散簷端休言幻化成空果且喜炎蒸作晝寒
軒内生公常說法天花亂墜響珊珊
次韻志宏見示山居二首
千仞青山一草堂蕭然遠去利名場夜凉愈覺風月好
雨過惟聞松桂香野寺春朝喧鳥雀田家日夕下牛羊
因公錄示山居作使我歸休意轉忙
知章本是四明狂珥筆聊依日月光謫宦未從南畆樂
傲時自愛北窗凉溪山勝處陪詩社文字空中見法王
何必更求難老術得閒身世自舒長
七夕
銀河清淺界煙霄欲渡何須烏鵲橋今我去家千里遠
却憐牛女會今宵
又
雲潢斜界耿秋空靈匹相過此夕中璀璨珠星連璧月
凄凉玉露墜金風三秋景物隨時好萬里瓜花習俗同
乞巧未能從柳子送窮聊欲效韓公
十三夜有小偷迨曉而獲志宏戲以詩來次其韻
夜半偷兒亦可憐乘虛欲負壑中船銀杯羽化方搜篋
繡被風飄遽返氈妄意室中真有道奪從虎口豈徒然
貪夫一笑心為咎舉體空能發愛涎
垓下
讀項羽傳垓下事三復而悲之作歌以附樂府
鴻溝已畫天下分漢王未肯空迴軍諸侯大會壁垓下
戈甲耀日如屯雲夜聞四面楚歌起天命人心知去已
拔山蓋世霸圖空却嘆當時騅不逝帳中美人身姓虞
悲歌起飲聊踟蹰數行淚下竟别去倉皇不得同馳驅
明眸皓齒為黃土草木含愁照今古依然聽曲自低昂
豈憶平生離别苦
秋日
人言一葉已知秋萬葉凋零愈更愁蟬噪風林朝嘒嘒
蟲吟露草夜啾啾溪山信美非吾土詩酒多情解客憂
極目江鄉何處是月華依舊照西樓
次韻和李太白感秋
秋風從西來敲我庭下竹夜凉月窺樽清光如可掬風
月豈故人萬里慰愁獨披衣從之遊更欲邀共宿泠然
洗我心耿耿安用卜三十八年非庶以不遠復俯仰天
地間平生皆可覆一醉夢還家黃粱猶未熟
秋暑戲題
少昊行秋尚熾然祝融何事苦侵權欲呼屏翳來清道
却恨羲和懶著鞭鹽米相仍無日了圖書撥置且閒眠
箇中自有清凉地不在中間及兩邊
七月二十四日泛舟
秋暑殊未已泛舟成勝遊日斜雲影亂風迥水光浮鷺
起暮山碧蟬吟高木幽銷愁圖一醉醉眼更多愁
次韻志宏秋曉見示古風二首
庭戶曉蕭騷寒聲起疎葦凄然驚客夢秋色浩如水南
方苦炎熱羇旅困泥滓及兹風露凉又復悲宋子散策
東籬下佳菊有新蘂美人渺何在明月共千里緇塵敝
紫貂錦字寄黃耳欲賦秋風辭煙雲愁落紙
苦熱喜新凉蕭蕭響黃葦雨餘山吐輝沙沒溪漲水天
高氣澄明太清無穢滓泠然欲御風一訪赤城子笑讀
香霞篇時餐金蛾蘂逝將遊蓬瀛弱水三萬里咄嗟無
羽翰相望徒勞耳不如且賦詩蛇蚓動盈紙
秋雨
颯然風雨作新凉卧聽簷聲氣韻長驅掃炎蒸逐流火
招邀秋月到虚堂日邊夢斷甘飄泊澤國音稀墮渺茫
猶喜北窗燈可近簡編為釋九迴腸
讀韓偓詩并記有感
韓偓唐昭宗時為翰林學士承旨頗與國論為
崔胤朱全忠所不容謫濮州司馬其後復官不
敢入朝挈其族依閩中王審知嘗道沙陽寓居
天王院者歲餘與老僧藴明相善以詩贈之至
後唐時邑令章僚為之記叙偓始末甚詳且述
唐末亂離之事頗與唐史合予來沙陽聞之竊
願一觀而其碑因寺中廢為有力者取去祕不
示人久之始得見其副本感而賦之且錄偓詩
卷中傳諸好事者云
偶訪明公大德贈長句四韻
前翰林學士承旨戶部侍郎知制誥韓偓
寸髮如霜袒右肩倚肩笻竹貌怡然懸燈深屋夜深坐
移榻向陽齋後眠刮膜且揚三毒諭攝心徐指二宗禪
清涼藥分能知味各自胷中有醴泉
詩
唐室昔不競天網遂陵遲閹豎擅朝政姦雄肆覦窺天
子遭迫脅翠蓋蒙塵飛矢石集黃屋四郊皆鼓&KR0911;羣兇
雖殄滅國命亦已移韓子司翰苑實被昭宗知忠言雖
屢貢顛厦誠難支謫官旅南土召復不敢歸當時白馬
驛從横卿相尸投之濁流中至今耆舊悲夫子乃幸免
禍福良難期假道寓沙陽空門知所依雖踰二百載猶
傳贈僧詩邑令真好事作記刊豐碑文辭雖淺陋事實
頗可追讀之三嘆息弔古情悽洏寄聲藏去者擅有將
奚為
又
詞臣謫去墮天南詩墨從來榜寺簷好事不須收拾去
世間遺集有香匳
志宏復示秋意五篇次韻和之
秋風到枕前策策鳴窗葦起看山吐月殘夜樓明水皎
月與我心清淨兩無滓玉露滴煙霄飄然雜桂子姮娥
應笑人仳離放紅蘂乘風遊廣寒三十億萬里宫闕不
勝寒九奏感人耳不如且世間浩歌書著紙
秋色一夜改白露漙蒼葦冠屨變淒清如濯滄浪水慢
膚素多汗執熱結成滓振衣得新凉儼若侍君子起觀
庭中花露葉耿煙蘂景物但可人溪山即吾里浮生駒
過隙百年一瞬耳惟有古聖賢高名在毫紙
秋風振迴溪宿鷺起汀葦孤飛一片雪寒影落煙水羽
毛可為儀皓潔絶埃滓心跡兩翛然邈若佳公子却棲
碧山岑瑤樹發瓊蘂豈知黃鵠心一舉眇千里翔集太
液池彼此皆戲耳丹青雖善畫為我拂水紙
秋風入虛堂凄微帶煙葦堂中拙居士湛然如止水默
坐觀是心自覺無纖滓不知讀何經但說舍利子心清
聞妙香天花散芳蘂含容河沙界方寸知幾里神光常
在目妙響不離耳處處獲圓通誰云鑽故紙
秋興殊未極秋溪可杭葦順流欲東行一觀滄溟水洗
我萬古愁胷中瑩無滓又欲歸梁谿候門有稚子攜幼
酒盈樽泛此東籬蘂躬耕復著書茗飲追甫里聽子場
屋聲入我山林耳文字驚世人一日傳萬紙
題寓軒
秋到寓軒殊不惡滿庭爽氣有餘清架松著雨須髯奮
盆沼因風鱗甲生葵向日光金盞側荷飜露顆玉盤傾
焚香默坐無人會自覺諸緣次第輕
江月五首
玉局稱杜子美四更山吐月殘夜水明樓之句
為古今絶唱乃以為韻賦江月五首詞旨清麗
殆不可及予嘗秋夜登凝翠閣以望七峯乘泛
碧齋順流而東十餘里山秀溪寒風清月白恍
如塵外意欣樂之因次其韻雖不足以繼前作
姑盡一時谿山風物之勝云
一更山吐月金篆繚輕瀾清光滿四海獨向沙陽看桂
魄緣空迥雲峯醮影寒姮娥謾愁思相對漏聲殘
二更山吐月風露靄清夜待月泛蘭舟停橈碧峯下樽
罍興未窮枕簟涼可藉言攜二三子弔古相與話
三更山吐月羇客方獨起起游溪上閣勝景乃如此露
滿七峯松煙籠一川水奔走塵埃間顧未之知耳
四更山吐月夜靜月尤明玉梳掛碧落銀漢自從横寥
泬羣動息溪中有舟行吾家渺何在極目望江城
五更山吐月禪室正清幽星河光破碎鐘鼓起高樓展
轉不成夢冷落還悲秋五詠繼蘇子誰為商聲謳
玉局有眉子石硯歌予來沙陽獨攜一圓硯乃眉
子石也戲次其韻
美人多恨顰雙眉眼波秋水增清竒天然此石巧相似
儒生作硯聲酸嘶横雲慘淡遠山碧猶帶深閨畫時色
金堅玉潤月輪圓笑殺世間銅雀渴十年提挈隨拙翁
相攜謫墮溪山中窗明几淨日相對風露夜永燈光紅
毛穎陳玄用功處髮禿肌銷留不住與君長此結幽歡
我自多言子無語
次韻虢國夫人夜遊圖
金鞍玉勒連錢驄車如流水馬如龍遺簪墮珥碎珠翠
蜜炬夜入蓬萊宫曲江宫殿春蒲柳玉盤犀筯傳纖手
坐中綽約盡天人錦茵雲幕清無塵賜名大國動光彩
馬嵬回首空啼痕我欲題詩弔千古喪國亡家皆此路
嫣然一笑傾人城皓齒明眸真女虎
次韻俞祖仁寒翠亭翠字韻
栖雲道中有屋數椽跨澗水松竹森然景物幽
甚而蕪廢不治予命寺僧闢之目曰寒翠亭為
作大字榜楹間遂為勝地俞祖仁鄧成彦志宏
往遊以亭名探韻賦詩俞得翠字先以詩來因
次其韻
愛竒走山林蠟屐窮幽閟蕭然巖壑趣乃在經行内緬
懷謫仙人名湖自張謂至今郎官湖邈與峴山對我遊
古蘭若殿閣煙霞外眷兹道傍亭勝境久翳昩洗開松
竹林寒色靄蒼翠戲題榜間名筆墨聊自恣時方春雨
餘澗水正横潰泉聲落亭前散作珠點碎景物豈殊昔
因之不遐棄佳哉二三子詩酒作文會留連不忍去吟
哦薄昏晦我詠詩中言端有亭上味
次韻志宏見示寒翠亭之作
虚亭枕山麓萬籟如笙簫佳哉松竹林颯然風露秋我
題亭上名過客為少留所嗟結搆小未稱山光浮緬懷
瑯琊亭醉翁昔曾遊今我聊復爾一洗胷中愁數子真
好事佳句相與搜會當同勝會及此月如鈎
題陳公叙舫齋
一心寓百骸是身已虚舟寄形天壌間大塊日夜浮矧
兹數椽屋結搆谿山幽假以舫為名諦觀有異不行藏
本一體淵止同川流蕭然齋中人悟此復何求但聞泉
石美景物方清秋安得造其上一與龜魚游
鄧成彦以寒字韻長句來次韻答之
蓬萊東隔滄溟寬我欲遊之恨無翰崆峒西峙冰雪積
崛起萬仞良難攀不如隨寓忻所愜放逐愛此沙陽山
蒼松拂雲雨溜溜古澗鑿石泉潺潺遠峯三疊碧瑪瑙
脩竹个个青琅玕煙霞縹緲巧粧綴極目秀色如可餐
就中此亭更幽絶泠然爽氣洗我肝命名題字聊一戲
坐覺景物增清寒子為勝遊真得侣纖月正掛青雲端
詩篇雕琢愁肺腎筆力漸闊生波瀾當觀佳致本來有
拈出便作一倍看百壺何必事狂飲一㪷自足資幽歡
夜乘小艇鼓歸櫂平溪十里初不關更須風露稍凄冷
相約同自亭中還
和志宏見示亭字韻
今日苦不樂駕言適林坰散策尋遠寺披襟坐虚亭雲
木上窈窕澗泉泄清泠千山自岑寂一目皆葱青嗟我
得數子不復嘆飄零掃慮味禪悅茹蔬謝暈腥時為亭
上遊散髮緩我形騄驥行振足倦鳥思歸翎何當返梁
谿教子名添丁林泉益自得華髮從星星
秋蟲
白霜降百草候蟲寒自吟不知抱何恨唧唧無停音歘
爾驚客夢悽然感離心羈臣腸欲斷豈事雍門琴
中秋望月次玉局翁韻二首
明月如玉盤飛上青霄東徘徊斗牛間照我禪室中爽
氣靄亭戶清光透簾櫳我雖不解飲敢辭玉樽空舉酒
對明月起舞聊相從身世兩翛然如遊廣寒宫夜久風
露冷草根吟候蟲咽咽不能已豈自鳴其窮天涯多霧
雨好景誠難逢哦詩不成寢頗類魚噞喁
皎皎月華白寥寥秋氣清念我方遠客步月亭中行風
露感我心凄然入重扄誰家弄横笛巧作斷腸聲獨酌
一壺酒對此千里明人生但自適何必四者并醉眼視
萬物擾擾如浮萍得喪何須道譬猶陰與晴節義太山
重富貴鴻毛輕我心與明月照見萬古情
又次韻中秋長句
凉風吹空明月高清光萬里見秋毫銀雲櫛櫛方解駮
河漢掩映如波濤須臾掃盡無多子天影悠悠碧於水
冰輪正午久停鞭羣動寂然聲不起諦觀此月真跳丸
山河倒影猶蛇蟠桂華耿耿巳澄潔秋氣凛凛增清寒
前年望月都城汴只恐中霄風雨變一杯相屬有情親
側耳歌樓聞鼓板今年望月沙陽山照我心如鐡石堅
美人千里共明月遙想閨中只獨看空庭步月更幽好
白露漙漙濕煙草開編况對古聖賢發憤忘憂不知老
男兒本是甘賤貧富貴名傳能幾人題詩對月到日出
錦嚢何似龐眉客
梁谿集卷十一
