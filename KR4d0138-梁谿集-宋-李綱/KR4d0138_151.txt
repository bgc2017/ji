梁谿集卷一百五十一宋李綱撰
迂論七
論張子房郭子儀之誠智
論變亂生於所忽
論西北東南之勢論女禍
論孔文舉論虞舜高光之有天下
論黨錮之禍論人主之剛明
論張子房郭子儀之誠智
高祖取天下以三傑而黥彭之徒不足道也卒之蕭何
囚縶韓信葅醢而黥彭亦皆不得其死獨子房以三寸
舌為帝者師高祖字之而未嘗名吕后德之而不敢慢
超然遠舉獨能以功名終焉肅宗中興以郭李而僕固
懷恩來瑱之徒不足道也卒之光弼為䜛間所乘遂陷
嫌隙其懷恩來瑱亦皆不得其終獨子儀全名高節爛
然獨著權傾天下而朝不忌功盖一世而主不疑侈窮
人欲而議者不之貶福禄之盛人臣莫及焉盖子房以
其智而子儀以其誠智之至者既明且哲以保其身子
房以之誠之至者忠貫日月神明扶持子儀以之故夫
因固陵之問而議韓彭之地因複道之見而圖雍齒之
封樊噲之諫還軍㶚上則曰噲之言可聽也劉敬之策
建都關中則曰敬之說是也天下已定道引辟榖閉門
不出而願從赤松子遊若是者豈非子房之智歟雖智
也未嘗不本之于誠提孤軍以戡大憝仗大義以造王
室單騎免胄以見回鶻減省騶從以過朝恩大難略平遭
䜛惎奪兵柄而朝聞命夕引道無纖芥自嫌若是者豈
非子儀之誠歟雖誠也未嘗不照之以智盖徒智而已
不本于誠則隂謀秘計人得以疑之此陳平之智有餘
所以為高祖之所疑也何足以語子房哉徒誠而已不
照之以智則直情徑行物得以欺之此馬燧之智不足
所以為吐蕃之所欺也何足以語子儀哉自古立功名
者多矣漢唐以來未有若子房子儀之懿者也有志之
士可不景慕而師仰之哉
論變亂生於所忽
秦以三代封建王室削弱之故置侯罷守隳名城殺豪
俊而陳勝吴廣起于謫戍奮臂一呼天下響應劉項興
而秦遂亡漢矯秦失裂土以封功臣宗室子弟多者至
七十餘城使郡國相錯而韓彭英盧叛于前吴楚七國
變于後至元成間異姓諸侯王既已滅絶宗室之國惟
食租税至乘牛車自以為可以無患矣而朝政歸于外
戚王莽因以簒漢光武中興功臣所封不過大縣數四
奉朝請而不責以吏事宗室之國皆有分限抑遠外戚
不使與政可謂得策矣其後閹宦擅權黨錮之禍興而
董卓曹操相繼以取之至唐因隋之制置府兵嚴鎮守
威加于夏夷功臣無世襲之國宗室無尺土之封而武
韋楊氏乃以女寵扇禍其後安史之亂甫定而藩鎮之
勢浸強分裂土宇擅征伐私貨財天子不得以制而朱
全忠因之遂移唐祚國家鑒藩鎮之弊黜削其權一切
任以文吏尺土一民甲兵貢賦皆歸于朝廷無尾大不
掉之患而宗室外戚又非有過分之寵也北結契丹以
為歡鄰西制夏人東招高麗南撫交趾率皆臣属非有
夷狄之虞也維持制御之術過于前代遠甚而金寇乘
間竊發驅馳中原遂有不可支吾之勢夫自秦漢以來
規模計畫創法立制所以措天下于安固者莫不自謂
足以革前日之弊而曲盡其巧矣卒之所以為變故者
皆出于思慮之表其故何哉豈在天者有默定之數而
不可以人力為歟抑在人者措置有所未盡而變故生
于所忽歟將事之轉徙不常而馴致使之然歟盖雖聖
人創業垂統立法以傳于後世亦不能以無弊故太公
為政于齊舉賢而尚功後世不免有簒弑之臣周公為
政于魯尊尊而親親後世不免有陵遲之漸三代封建
後世郡縣與夫所以維持制御之術初未嘗不善也而
禍患生於不虞者人事有所忽而馴致之勢使然也惟
能因其弊而救之如善醫者之治病太過則瀉之不足
則補之陽盛則濟之以寒凉隂盛則濟之以温熱因病
投藥視其所偏而扶持之使輕重緩急之勢常足以相
權則庶幾乎其可也
論西北東南之勢
自古帝王興于西北者多能兼并東南而宅于東南者
不能制服西北故秦據雍州以蠶食諸侯卒并天下漢
都關中破趙取代服燕定齊而卒亡楚晉承曹魏而平
吴隋承後周而滅陳唐起晉陽取長安遂定海内本朝
都汴先得西北而後下江湖嶺蜀服閩浙如拾地芥然
東晉宅江表卒不能復中原其後劉裕乘勢電掃得洛
得關中而亦不能守也宋齊梁陳因之僅足自保竟不
能以跬步進豈非地勢人事使之然歟盖天下形勢西
北高而東南下故戰國之兵皆仰關而攻秦說者謂自
關中下兵如建瓴水而山東王者不得不王霸者不得
不霸東南皆江湖沮洳非用武之地此地勢然也西北
之人強壯堅忍耐勞苦而習用兵加以土産徤馬便于
馳逐精甲利兵強弓勁弩之所自出東南之人柔脆剽
輕不習戰陳舟檝之所利而非車騎之所便并呑天下
者非西北之兵不可此人事然也地勢人事如此而又有
所謂天時者焉當其可為之時而不為則失機會故謀
畫之臣聽納之君因時定策間不容髮此劉敬所以脱
輓輅以建金城之安留侯贊之高祖即日駕西都關中
而不疑也
論女禍
有天下而多女禍未有若李唐之甚者也武后以牝奪
晨革姓建號幾移唐祚中宗親為所廢處房陵者二十
餘年一旦復位即縱韋氏幾至亂邦韋氏乘夫淫烝於
朝斜封四出既鴆帝欲臨朝稱制明皇親平内難而開
元之末沉酣燕私嬖楊貴妃幾至喪國盖人君齊家以
正天下故詩以后妃風化為首而昔之帝王未有無家
法以貽訓後昆者獨唐不然高祖之起兵于太原盖裴
寂以晉陽宮人私侍之故劫持之遂定秘計太宗既殺
元吉納其妃生子而使為之後武后固常侍太宗矣身
接帷幕賜號武媚而高宗立之不恥也中宗幽廢與韋
后約一朝見天日不相制至復位后與武三思升御牀
博戲帝從旁點籌不以為怍而貴妃楊氏初為夀王妃
明皇召内禁中異之即為出自妃意者丐籍女官號太
真更為夀王聘妃而太真得幸其家法如此欲無女禍
得乎
論孔文舉
孔文舉志廣材疎雖有靖難之志迄無成功而名重海
内後世君子亦以高節許之者豈非以其氣足以盖天
下乎其為北海相為盜賊所圍遣太史慈求救于劉備
備驚曰孔北海乃復知天下有劉備耶其守青州為袁
譚所攻流矢雨集而融隐几讀書談笑自若既還許都
雖曹操之姦雄隂狡權勢方盛融視之蔑如峭論鯁議
屢沮其謀嘲誚躪轢略不為之下故議馬日磾之不宜
加禮則責之以大臣之節議肉刑之不可復則比之斮
朝涉之脛其破袁紹以甄氏賜子丕也則誚之以武王
伐紂以妲已賜周公其討烏丸也則嘲之以大將軍遠
征蕭條海内昔肅慎不貢楛矢丁零盜蘇武牛羊可并
案之其欲誅楊彪也則不俟朝服詣操争之曰孔融魯
國一男子耳今日誅彪來日拂衣去不朝矣其表制酒
禁也則以書抵操争之尤多侮慢之辭操以融名重天
下外雖容忍而潛忌正議慮鯁大業遂枉奏而殺之嗚
呼使融不死操内有所憚其敢圖九錫建魏國而其後
卒移漢祚乎故史臣稱其高志直情足以動義概而忤
雄心使移鼎之跡事格于人存代終之規啓機于身後
比之山有猛獸藜藿為之不採雖與琨玉秋霜比質可
也不其然歟若融者真所謂乃心漢室以身死之而不
與曹氏者也彼荀彧之徒方奴事操之不暇後雖飲藥
自殺乃其用意太巧不得已而然耳豈可與文舉同日
而語哉
論虞舜高光之有天下
舜居深山木石之與居鹿豕之與遊飯糗茹草若將終
身焉堯舉而授之天下被袗衣鼔琴二女果若固有之
聞一善言見一善行若决江河沛然莫之能禦也豈特
舜為然高祖由泗水亭長而創業光武由南陽䟱属而
中興方其在窮約之中一布衣耳及南面而經營天下
駕馭諸將聽納群策如石投水而運諸掌其視海内有
負固僣竊而不服者必削平之而後已勵精圖治天下
若治其家然盖不如是不足以創業中興而成帝王之
業也
論黨錮之禍
東漢黨錮之禍其始起于甘陵有南北部之謠汝南二
郡謠其郡守轉入太學諸生郭林宗賈偉節為之冠與
李膺陳蕃王暢更相襃重而怨膺者上書誣告其養太
學遊士交結諸郡生徒共為部黨誹訕朝廷疑亂風俗
於是天子震怒班下郡國逮捕黨人而膺等皆坐禁錮
自是正直廢放邪枉熾結海内希風之流遂共相標榜指
天下名士而有三君八俊八顧八及八厨之號其後有
承望閹宦意指者上書告張儉與同郡二十四人別相
稱號圖危社稷而儉為之魁靈帝詔捕儉等而閹宦諷
有司奏捕前黨李膺之徒皆死獄中諸為怨隙者因相
陷害睚眦之忿濫入黨中坐廢禁者幾千餘人凡黨亊
始自甘陵汝南成于李膺張儉海内塗炭二十餘年諸
所蔓衍皆天下善士而漢亦自此季矣大抵朝廷清明
賢俊在位有以制服小人則天下治安而為國家之福
朝廷昏微姦邪得志必須誣陷君子則天下危亂而為
國家之禍方靈帝之時閹宦擅權莫之敢攖而李膺張
儉之徒振拔汚險之中藴義生風以鼔動流俗激素行
以耻威權立廉尚以抑貴勢使天下之士皆高尚其道
而汚穢朝廷故閹夫憸人因其危而擠之指為部黨一
網幾盡而士有不幸罹其禍者幽深牢破家族而不顧
至于伏其死而母歎其義雖顛沛假命而聞其風者莫
不欽慕而争為之主豈不賢哉然膺儉等其取名太多
其嫉惡太甚固非自全于亂世之道使遇其時其功蹟
豈易量耶此非膺儉之不幸乃漢室之不幸也
論人主之剛明
人君不患乎太剛而常患乎柔而不斷太剛者不能無
過舉然不失為賢君柔而不斷則遂有昏亂之漸盖剛
者多明柔者常暗明暗者賢君庸主之所以分也漢宣
帝勵精為治信賞必罰綜覈名實不能無過舉然卒為
賢君者剛故也至元帝則優柔不斷孝宣之業衰焉唐
宣宗精于聽斷以察為明無復仁恩之意不能無過舉
然卒為賢君者剛故也若文宗則仁柔少斷以致甘露
之禍觀元帝寬宏善下出于恭儉號令温雅有古風烈
然有一蕭望之卒信䜛使自殺至委用弘恭石顯則膠
固而不移此孝宣之業所以衰而漢之紀綱遂至不振
豈非以其柔而暗故歟觀文宗恭儉儒雅出于天性慨
然慕太宗之治太和政事號為清明然任一宋申錫卒
為閹宦所誣而斥之至委用李訓鄭注則一意而不疑
此甘露之事所以禍及忠良不勝其冤而帝亦飲恨而
沒豈非以其柔而暗故歟夫人君取象于天則以剛為
德也取象于日則以明為德也體剛明之德而剛不至
于暴明不至于察雖古聖帝明王何以加此至于剛明
而不能無過舉猶為中材之君若夫剛撓而為柔明易
而為暗則失其所以為君之德矣雖欲建功立事追縱
古人惡可得哉
梁谿集卷一百五十一
