梁谿集卷一百六十六宋李綱撰
墓誌
宋故(闕)
宋故(闕)
(闕)
切躬自料理以州治為行宫供帳什物種種畢備不擾
而辦設幕次於行宫之傍以宿衛上皇嘉之命公彈壓
行宫一行軍馬及議欲渡江公力言不可願歸安天下
之飬以慰嗣聖孝思副中外之望上皇乃留后妃親王
帝姬委公護衛一幸鎮江而還淵聖知之降詔褒諭除
公龍圖閣直學士再任其冬金人再來公檄一路兵入
援觧亳州之圍漕糧以給東道總管司千里不絶時諸
路勤王之師坌集所過州郡多不聽入城獨公啓城闉
聽其自便且躬加撫勞人人悦服及聞二聖北狩號絶
仆地移時始蘇得大元帥府檄書謂僚屬曰此真主也
即上表勸進上即位於南都表請移蹕維揚優詔不允
覃恩轉通奉大夫進文安郡開國侯加食邑二百戶食
實封一百戶有旨召赴行在公以遭時艱虞積憂成疾
力請宫祠遂提舉亳州明道宫由浙江以歸閩中謂子
弟曰先公平日常使子孫異日無㤀鄉里今得從先志
幸矣率子弟上冡見耆舊父老盡鄉黨之禮日與里中
賢士大夫遊每有慶弔不問遠邇戚䟱必從鄉人之後
於外氏恩意尤篤朝廷所賜東山大乘寺名刹也極林
泉幽勝延致高僧居之與為方外友蕭然安於閒静不
復有仕進意秩滿再請宫祠轉正議大夫加食邑三百
戶疾作上章告老轉正奉大夫致仕未被命而公薨於
城東僧舍享年五十有五實紹興三年十月二十有八
日也訃聞天子嗟悼贈金紫光禄大夫公娶三衢趙氏
少師清獻公抃之孫大僕卿㞦之女淑惠有賢操相待
如賓先公百餘日終公篤於伉儷所以送終者無所不
用其至已而公亦相繼捐館人尤哀之男六人長曰沆
任通直郎主管江州太平觀次曰沛次曰泳任承事郎
監潭州南嶽廟次曰汶曰汴曰注皆承務郎沛汶汴注
皆早卒女六人長天次適廸功郎宣州宣城縣主簿王
子澤亦先公卒次適承事郎江南西路安撫大使司主
管機宜文字葉程次適修職郎黃濛二人在室孫七人
柄棟皆登仕郎棣杆皆承務郎桂早卒椐尚幼孫女五
人初文定公以翰林學士知貢舉有告貢院事非所干
預者文定公以身芘之不復自辨出知蘄州旣而公生
文定公喜見顔間曰吾以芘人而獲譴慶鍾是子其能
世吾家乎公為人愷悌樂易純明端恪遇事待物一以
至誠其在南陽湍河溢水暴至將冐城郭公登城焚香
投文水中俄報河復道在淮西歲抄無雪齋祈備至夢
有告之曰雪降家人之夢亦然及開戶雪已積矣每雨
暘愆期躬禱神祠應響如答未嘗不易盖而歸也典三
大藩所至吏畏民愛去必思之與人交久而益恭雖祁
寒隆暑未嘗見惰容僕使之賤亦皆拊以恩意氣貌温
然出語未嘗傷人至論天下事骾亮不屈亹亹可聽性
倜儻喜賙人之急遇賓客曲盡情禮在維揚舟車絡繹
公帑不給則以家庖私橐繼之不少靳也資産素豐坐
此常窘自兵火以來江北田宅蕩盡而公燕閒山林食
客未嘗不滿坐薨謝之日家無餘資其輕財重義類如
此文定公嘗以任子恩兩奏族人之家皆不及禄公遇
郊禮復奏其子且勉使成人族女有未嫁者必為之經
營使得所歸鄉閭間無貴賤老少待之如一皆得其歡
心迨襄事至空井邑送之人人為流涕可謂篤行君子
矣初崇寧間用事者變祖宗法度文定公力持之使不
得逞因出之於外其後上皇悔悟召還欲復用不果有
意於公又為權臣沮抑卒不克有所施設以盡其才有
識者尤所深惜也有文集四十卷藏於家諸孤卜葬得
地於懷安縣感應鄉欽德里山川氣象深秀雄偉以四
年十一月甲子與淑人合葬葬之日久雨為霽人以為
積德之報子孫之興殆未艾也某大觀中識公於京師
宣和末復相遇於維楊迨靖康秋自樞庭乞郡實與公
為代然猶未欵也紹興初來寓長樂遂得與公遊從陪
杖屨山林間從容燕笑情好甚篤常竊歎其真天下長
者臨其喪哭之為慟諸孤状公行事乞文於碑以告神
道義不得辭且係之以銘曰
白屋起家奮身孤寒困而後達未足為難公世富貴自
強學問力取巍科以躋禁近少長鄉曲謙恭遜悌閭里
推稱未足為美公貴還鄉與俗浮沉無小無大得其歡
心惟文定公被遇五朝公克紹之德音孔昭風度粹夷
襟懷曠達温温君子旣明且哲受知聖主讜言屢對有
嫉之者卒擯於外遇事接物一以誠純雖䙝必貌旣久
彌敦鄧蔡之政寬猛異宜吏畏民愛服其設施帥於維
揚值時艱棘不擾而辦盡瘁事國安分知足退閒林坰
蕭然自得遺此寵榮宜享遐齡尚膺顯報遽反其真搢
紳是悼慶流有衍子孫詵詵嗣有典者復大其門勒銘
豐碑昭告隧道百世之下斯文可考
梁谿集卷一百六十六
