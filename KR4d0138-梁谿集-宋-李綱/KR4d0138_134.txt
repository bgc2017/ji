梁谿集卷一百三十四宋李綱撰
序一
易傳内篇序易傳外篇序
釋象序明變序
訓辭上下序(闕)衍數序
類占上序類占下序
易傳内篇序
六經皆所以載道而易以道隂陽故剛柔相推而生變
化天道備矣聖人繫辭焉而明吉凶以盡人事所以和
同天人之際而使之無間也古文日月為易日陽也月
隂也月遄日邁一晝一夜相推而生明陽竒隂耦一剛
一柔相推而成卦故曰隂陽之義配日月又曰剛柔者
晝夜之象也聖人觀變於隂陽而立卦發揮於剛柔而
生爻卦爻具而謂之易者蓋專以變易為義先儒謂易
含三義有不易簡易之意者非也故自太極兆而為竒
耦自竒耦積而為乾坤自乾坤索而為六子自八卦相
重相錯而為六十四卦無非變者六爻之義易以貢變
動不居周流六虛上下無常剛柔相易不可為典要唯
變所適此所以謂之易歟易也道也神也異名同實其
旨一也生生之謂易一隂一陽之謂道隂陽不測之謂
神三者渾淪而不相離語其大則範圍天地語其小則
充足毫末刻彫衆形槖籥萬化自有形至於無形自有
心至於無心莫不綜攝乎此則易之為書何為者耶載
此而已剛柔有自然之體竒耦有自然之數上下内外
有自然之位進退往來有自然之序消息盈虛有自然
之理皆所以載天道也而人事存焉是以聖人察卦爻
之變因其有是象則繫之以是辭以愛惡情偽之相感
為吉凶悔吝之端以君子小人之消長為治亂安危之
本其所以告人使避凶趨吉雖不離于日用之間而精
義入神有出于思為之表和順於道德而理於義窮理
盡性以至於命此學者所以不可不盡心也周官太卜
掌三易之法一曰連山二曰歸藏三曰周易其經卦皆
八其别卦皆六十有四則自伏羲畫八卦因而重之六
十四卦已陳矣連山夏易也以艮為首故曰連山歸藏
商易也以坤為首故曰歸藏孔子觀商道于宋得坤乾
焉盖歸藏之書然而讀易韋編至於三絶作彖象文言
諸篇以贊明之則三易之書至周易而後大備故韓宣
子適魯見易象及春秋曰吾乃今知周公之德與周之
所以王矣易卦先後之序與彖爻之辭皆文王造始而
周公續終之故有王用亨于西山箕子明夷利貞之語
不然韓宣子何以知周公之德哉孔子於易其說尤詳
而論語記羣弟子問答獨罕及易故曰子所雅言詩書
執禮皆雅言也以詩書執禮為雅言則易罕言矣豈非
易者天道所在而性與天道雖子貢亦有所不得聞故
耶秦焚詩書易以卜筮之書而幸存今餘經類亡闕而
易獨為完經蓋天相之以垂訓于萬世使一卦一爻有
不備者則乾坤或幾乎熄矣漢晉間如九師之流一主
於象數而不稽義理故其取象蔓衍迂闊多悖聖人之
意自王輔嗣以來及近世學者一主於義理而不求象
數故其訓義與象相違因失聖人之意者亦不為少二
者胥失也夫聖人極數以定象立象以盡意象數者易
之所自作而義理寓舍象數以求意是由舍筌蹄而求
魚兔捐麴糵而求酒醴也魚兔得然後筌蹄可忘酒醴
成然後糟粕可棄故必質諸象數而不謬考諸義理而
不惑六通四闢無所滯礙然後聖人之意可見焉孔子
彖象蓋兼之矣然而象少義多者深其阜眇其根幽其
所以然使學者精思而自得故也余以罪謫海上端憂
多暇取易讀之屛去衆說獨以心會即象數之幽眇究
理義之精微于以窺聖人之制作燦然如據璣衡以觀
天日月星辰經緯昭回之文吉凶妖祥之理皆可歷數
而周知喟然歎曰不學易而涉世其蹈禍固宜罪大不
死乃得窮聖經于荒絶之鄉心醉神開恍若有授之者
豈非幸耶昔人作易於憂患者非特智慮不用于時欲
有所表見於後蓋亦險阻艱難備嘗之矣人之情偽盡
知之矣然後思深慮危足以發難言之妙蘊以貽範於
將來余雖固陋困窮流離之甚其敢忘此乃以所妄見
者著易傳内外篇訓釋上下經上下繫說卦序卦雜卦
總論合為十卷外篇釋象七明變一訓辭二類占一衍
數二合為十有三卷凡二十有三卷雖未足以測聖人
之意然發明易學必由象數以極義理之歸庶幾或自
此書始也引義比類反覆參錯文辭繁費所不得已覽
者取其意而勿誚焉可也書始于建炎歲次已酉中夏
時赴謫所南征次鬱林成於庚戌季春時自海上北歸
次寧遠凡朞年云謹序
易傳外篇序
易有聖人之道四焉以言者尚其辭以動者尚其變以
制器者尚其象以卜筮者尚其占易本於數而數不與
焉極其數遂定天下之象數兼于象故也有數而後有
象有象而後有變有變而後有占而鼓天下之動則存
乎辭辭所以該極象數各指其所之而明吉凶以示人
者也古之學者必備是五者然後足以窺聖人作易之
旨故有推步氣候律歷之學所以知數也有正卦互體
俯仰之學所以觀象也有卦變時來消長之學所以察
變也有五行世應遊魂歸魂之學所以考占也有訓詁
其言觧釋其義之學所以修辭也近世學者唯尚言辭
務明其義而象數變占之學皆失其傳則不得聖人之
旨多矣今卦爻之象變具在含蓄妙意發揮至理示人
甚明顧弗深考而占筮術數之法載於經傳者班班可
見苟能精以思慮默契于心則古人之學不難到也聖
人作易之旨雖非即此而可窮亦非舍此而能得不鑿
不拘唯其是之為從而已余年運而往行將知命學易
於憂患之中既以所妄見者為之傳又作釋象七篇明
變一篇訓辭二篇類占衍數各一篇合十有二卷目為
易傳外篇以解剥易體庶幾聖人難盡之意或因是而
可窺至於洞象數之表達變通之幾占筮之巧妙辭義
之精微有不可以筆舌傳者則覽者當自得焉盖易者
學道之筌蹄此書又學易之筌蹄魚兔已得則筌蹄雖
忘焉可也書始于建炎三年已酉之中秋時謫居海上
行次雷陽成於四年之仲春時蒙恩北歸行次容南凡
半年云謹志歲月總其大略為之序冠于目錄之首
釋象序
易者象也猶天之垂象經緯昭回環布森列在野象物
在朝象官在人象事皆有名數分域燦然以示人故天
之高也其故可得而知則以象知之也善占天者必審
其名數辨其分域知象所在而謹察之然後天意可推
而吉凶妖祥可得而占不然則以角為尾以咮為翼以
斗為箕以紫微皇極之居為太微三光之廷其相去遼
絶可勝言哉易象亦然竒耦相交而八卦之象立八卦
相錯而六十四卦之象生六爻相雜而三百八十四爻
之象備正取之為天地水火風雷山澤之八物旁取之
則天地之間百物不廢其在天者日月之盈昃星斗之
斡旋雲雨之升降冰霜之凝結無不取也其在地者丘
山之叢聚川淵之流止井邑田野城墉衢巷之制千盤
陵陸泥沙谷穴之宜無不取也在人則取於君臣父子
夫婦男女長幼朋友之倫在物則取于羽毛鱗介草木
華實牲醴膏血之品取諸身者耳目鼻口心思之于五
官頂頥輔鬚頰舌之於元首脢背夤腹之於體拇趾腓
股之於足莫不具焉取于器者樽簋之屬以為禮弧矢
之属以為威牀几枕柅之屬以為安車輿輪輻之屬以
為行簪紱裳帶以為服饋餗酒食以為養瓶甕繘幕之
於井耳鉉趾足之於鼎莫不有焉以禮為象則有祭祀
賓客㛰媾田狩征伐之類而五禮備矣以政為象則有
刑法慶賞告命官使事功之類而庶政舉矣動静取舍
進退往來内外小大先後初終一話一言象皆存乎其
中大矣哉易之取象之多也夫八卦錯則六十四卦之
才殊其所以為消長盛衰治亂安危聚散通塞者亦殊
也六爻雜則三百八十四爻之情異其所以為愛惡相
攻遠近相取情偽相感者亦異也卦者時也爻者人也
所遇之時所處之人既不同則吉凶悔吝得失憂虞是
非利害其象亦隨而變焉此取象之所以不得不多也
聖人設卦以觀象立象以盡意繫辭焉以斷吉凶而盡
其言因有是象則命之以是辭豈苟然哉辭具難言之
象而象含無盡之意深考而諦觀之聖人之意蓋昭然
矣舍象以求易是猶舍日月星辰而觀天也可乎哉夫
象者像也猶之象設擬形容而象物宜使觀者有所考
耳審象而得之如高宗以夢而得傅說循名而失之如
燕人市璞而得死鼠此求象之不可以不察也制器者
因規以為圓因矩以為方而後可以議方圓于規矩之
外也作樂者因律以召陽因呂以召隂而後可以知聲
于黃鐘大呂之表也相馬者按法式以求之則儀氏䩭
中帛氏口齒謝氏脣鬐闕一不可及其至也牝而黃牡
而驪足以得天下之馬不能察其法式而曰我能得馬
者妄也魚兔得筌蹄捐醇精流糟粕棄此為得象者言
而非求象者之亊也自王弼有得意在忘象得象在忘
言之論深斥象數之學以謂互體不足遂及卦變變又
不足推至五行義無所取而近世學者遂廢象而不談
不能知象因失聖人之義多矣殊不知象明而後意可
得意得而後象可忘求象未得遽欲棄而捐之不亦過
乎互體卦變之屬其所由來古矣考十三卦制器尚象
之理與春秋傳所載占筮之言其說不誣第漢晉諸儒
計之不精索之不切一泥于象而不求義蔓衍迂闊反
害聖人立象之本旨今其書已罕傳而爻象之象具在
可推而得冥搜遠紹惟其是之從而勿泥焉可也夫天
象可觀而不可窮易之象含天下之至賾而測之益深
窮之益遠詎可俄而測哉錯雜以觀其所同比類以求
其所異由顯以知隠由邇以擬遠由支離以會歸於簡
易則聖人精微之意若合符節矣作釋象
明變序
易者變也自乾坤變而為八卦自八卦變而為六十四
卦自六十四卦變而為四千九十六卦無非變者其法
起于七八之數而己九為老陽其策三十有六六為老
隂其策二十有四隂陽之老必變故得九六之數則動
而有所之七為少陽其策二十有八八為少隂其策三
十有二隂陽之少不變故得七八之數則静而無所適
聖人觀變于隂陽而立卦發揮于剛柔而生爻所以明
吉凶以示人者因其動而已故曰道有變動故曰爻爻
有等故曰物物相雜故曰文文不當故曰吉凶生焉又
曰變動不居周流六虚上下無常剛柔相易不可為典
要惟變所適然則重六畫以成爻統六爻以成卦積六
十四卦以成易所以體天地之撰通神明之德類萬物
之情者其有不存於變者乎孔子論易之變有兼變化
而言者有獨指變而言者盖物之生由乎化者也物之
極由乎變者也陽極生隂則在陽為變在隂為化故凡
陽老而之隂者皆剛變而為柔隂極生陽則在隂為變
在陽為化故凡隂老而之陽者皆柔變而為剛剛柔相
推而生變化變化者進退之象此兼變化而言之也一
闔一闢謂之變化而裁之存乎變此獨指變而言之也
夫隂闔陽闢其極皆變使化而無變以裁之則天地萬
物何以相禪于無窮爻以傚此故曰爻也者言乎其變
者也由爻之變故卦以之變由卦之變故易之變備焉
六十四卦三百八十四爻其象不同而聖人繫之以辭
亦異者莫不一寓于變然而又有專取變以為彖象者
若井之改邑不改井之類是也有專取變以為爻象者
若巽九五之先庚三日後庚三日之類是也以至消長
進退之序俯仰盈虛之體應比遠近之勢愛惡取舍之
情即其變而觀之易之理盖昭然矣作明變
衍數序
道生一一生二二生三三生萬物自道降而生物無非
數也易有太極是生兩儀兩儀生四象四象生八卦自
易闡而生卦無非數也造物者本象以出數故曰物生
而後有象象而後有滋滋而後有數則數非象不立作
易者因數以定象故曰極其數遂定天下之象則象非
數不明二者相為表裏而已天下之物不逃於數天下
之數不外於象天下之象不遺於易故易之為書該極
象數以冒天下之道者也數起於蓍蓍以七運而四十
九之用圓而神數成於卦卦以八周而六十四之體方
以智揲蓍以知策推策以定爻因爻以設卦而易之能
事畢矣隂陽有老少此策之數所以殊也剛柔有微彰
此爻之數所以别也自天一至天五生數也自地六至
地十成數也以竒生者成而耦以耦生者成而竒竒耦
相推演而五行之數立矣一三五七九天數皆陽也二
四六八十地數皆隂也合天數二十有五合地數三十
凡五十有五而大衍之數成矣乾履一于西北巽戴九
于東南艮東北而左三坤西南而右七離二震四上峙
而為肩坎八兑六下承而為足河圖九宮天極之數積
矣氣有司間而上下左右之分辨精有專散而風雨寒
熱燥濕之化彰乾兑之金位于西而盛于西北震巽之
木位于東而盛于東南離火有君相坎水有降升坤艮
之土有始終五運六氣坤樞之數行矣乾坤包六子而
納甲之法生五行歴十二辰而納音之法備五聲六律
十二管旋相為宮有高下損益之制律法出焉參天兩
地迭相乘除有章蔀紀元之術歴法肇焉故以卦當日
晝夜各一則為爻十有二者辰也以卦當月六日七分
則為三十者日也以卦當時震兌坎離分主春秋冬夏
則為爻二十有四者氣也以卦當年隂陽二卦相交於
冬夏二至則為爻十有二者月也參伍以變錯綜其數
引而伸之觸類而長之天下之故莫不筦攝于此故明
于易之數者順以數往逆以知來察天人之際於掌握
之間洞古今之變於談笑之頃究觀物理與神為謀其
故何哉天地之覆載隂陽之生殺日月星辰之運行晦
明寒暑之代謝山川之流止動植之死生事之因革器
之成壊人之窮達壽夭世之治亂安危帝王之興衰君
子小人之進退消長莫不有數存乎其間故數也者成
變化行鬼神雖天地之大不能違也而况於人乎况於
萬物乎極數之變執神之機在璇衡以觀大運據會要
以知方來則探賾索隠鈎深致遠推隂陽之荒考神明
之隠若影響之於形聲夫何疑哉漢之揚雄張衡唐之
魏伯陽邢和璞本朝之邵雍皆深於數者故雄作太玄
衡著靈憲伯陽有參同契和璞有穎陽書雍以先天圖
作皇極經世皆宗于易而輔翼推明之至數所在信如
蓍龜不可誣也精微之幾不可以言傳姑取其可陳者
著于篇作衍數
類占上序
人心神明之府天地之鏡也萬物之鑑也虛而靈寂而
通固可以無卜筮而知吉凶所不能然者物蔽之也故
必假于蓍龜神物然後能知之龜曰卜蓍曰筮卜所以
兆象也自隂陽五行之象交感而生爻者為雨霽蒙驛
克故卜之用五筮所以兆數也自隂陽五行之數錯綜
而成卦者内為貞外為悔故筮之用二卜筮之用以其
從違斷天下之疑無有遠近幽深遂知來物故曰探賾
索隠鈎深致遠定天下之吉凶成天下之亹亹者莫大
於蓍龜易之道以卜筮者尚其占而卦爻之變專以筮
為主者幽贊于神明而生蓍參天兩地而倚數觀變于
神明而立卦發揮於剛柔而生爻卦爻本于數而數本
于蓍故也三易之法一曰連山二曰歸藏三曰周易其
經卦皆八其别卦皆六十有四連山歸藏以静為占故
爻稱七八周易以動為占故爻稱九六七八者少隂少
陽之數也隂陽之少虛而未盈故静而不變九六者老
隂老陽之數也隂陽之老盈而已極故動而變生吉凶
悔吝生乎動者也故易以動為占所以卦爻之辭其變
不一者動則觀其變而玩其占所指不同故也一爻變
則其占用所變之爻辭陳侯筮敬仲遇觀䷓之否䷋(六四)
(爻變)曰是謂觀國之光利用賓于王之類是也二爻至六
爻皆變則其占用變卦之彖辭穆姜筮居東宫遇艮䷳
之隨䷐(六二不變外餘爻皆變)曰是在周易隨元亨無咎之類是
也六爻皆不變則其占用本卦之彖辭晉公子重耳筮
得晉國遇貞屯䷂悔豫䷏皆八曰是在周易皆利建侯
之類是也古之占筮以辭為主而又論卦爻之體若畢
偃筮仕于晉遇屯䷂之比䷇辛廖占之曰吉震為土車
從馬足居之兄長之母覆之衆歸之為公侯卦之類論
卦體也若晉成公筮歸國遇乾䷀之否䷋曰配而不終
君三出焉之類論爻體也率之以卦爻之辭揆之以卦
爻之體而凶吉之理明矣後世占筮有世應之說有飛
伏之候有歸魂遊魂之法有納甲納音之術有星躔氣
候之數以五行之生克比和六神之王相囚廢决定吉
凶而京房郭璞焦贛之流又各以其術制易林春秋占
法殆廢至近世則諸家之術亦失其傳所謂以卜筮尚
其占者或幾乎絶可勝慨哉惟依古法主卦爻之辭而
兼論其體參以諸家之術庶幾得之今掇取六經春秋
傳國語所載占筮及諸家之術可用者史氏所傳占筮
術數之精微者著于篇作類占
類占下序
卜筮術數藝成而下與醫祝同科然該極象數探賾索
隠鈎深致遠聖人之道在焉推原天地隂陽五行之理
於卦爻之間逆知吉凶若合符節雖千里之遠千歲之
故可坐而致至矣哉妙于此者又能將之以道義如司
馬季主嚴君平飾之以藝文如管輅郭璞巧發竒中如
隗炤趙達預言期運如鄭相如桑道茂尤可貴重昔太
史作日者列傳盖有意推崇之因取西漢以來至于五
代史策所載卜筮術數之精微者掇其大要著于類占
之末
梁谿集卷一百三十四
