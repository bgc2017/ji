梁谿集卷五十六宋李綱撰
表劄奏議十八
賀皇帝登寶位表上皇帝封事
賀皇帝登寶位表
臣某言伏覩建炎元年五月一日赦書皇帝嗣登寶位
者多難之際眞主以興天地神祗永有顧歆華夏蠻貊
永有奉事照臨所暨呼舞惟均(中賀)臣聞天生烝民必
立聰明睿智之主以為之君故萬邦羣黎有所戴仰國
有大故必建戚藩宗屏之懿以纂其祀故社稷郊廟有
所依歸自有生民以來書契所載古今通義何莫由之
國家受天眷命垂二百年聖聖相傳功隆德洽丕冒海
㝢滲漉羣生而靖康改元之初金人稱兵再犯王室為
長蛇封豕以荐食上國為彗孛欃槍以俶擾中原前皇
帝為生靈屈已以講和以宗社堅壁而固守曾不悔禍
莫肯退師率其兇狂陵虐天邑金湯失險朝廷以危致
二聖鑾輿之北征及百官宗室以咸從寇攘之禍振古
所無含生之倫痛憤徹骨况臣世荷榮寵嘗忝近司聞
問震驚叩心泣血天佑我宋篤興真人脫身危城之中
總師大河之外謳歌獄訟不約而自歸將校臣民叩閽
而有請纂繼大統紹隆前休爰即興王之都以履崇高
之位神器不至於久虛萬機不至於久曠豈人之力實
天所為恭惟皇帝陛下温恭而文英睿以武夙受茅土
為國屏藩世當平康韡棠棣之華萼時適艱棘赴鴒原
之急難威德素結於人心孝友聳聞於羣聽紹千載之
休運膺命世之嘉期以成再造之功以建中興之業而
臣適承召命祗造闕廷率義旅以齊驅糜捐自效聞大
號之已建悲喜兼懷冀得覲於清光以粗陳於愚悃孤
忠儻效矢死為期臣無任
上皇帝封亊(被領開封府事之命總師次江寧府上皇帝封事)
五月日新除資政殿大學士太中大夫領開封府亊隴
西縣開國伯臣李某昧死再拜上封事皇帝陛下自古
夷狄為中國患所以待之者不過三策曰和曰戰曰守
而已長驅深入吾城池堅而人心固則可守凌犯無已
吾士卒勇而形勢利則可戰彼氣既懾吾辭理直而威
力強則可和故能守而後可戰能戰而後可和三者雖
殊其致一也臣不敢遠引前古請借景德靖康之事以
明之真廟景德中契丹百萬入寇廷臣之議有欲幸江
南及蜀以避之者賴寇準一言而决遂幸澶淵渡河而
親征既殺其酋撻攬羌情震怖遣使請和捐金幣三十
萬而約成是景德之事非獨能守而於戰與和兩得之
所以盟好之固踰百年而兩國生靈皆賴其利也至靖
康初金人稱兵以犯中原當時亦有為避狄之計者而
後卒堅守驕騎薄城攻圍連日殺傷甚衆賊氣挫矣而
吾之援師日集和非所難朝廷主謀之臣苟欲脫一時
之禍而不為長久之計其所邀求一切許之既割三鎮
又質親王又取犒師之物金銀幣帛不可勝計千倍於
澶淵之時而歲賂之數又不與也有以死爭之而弗能
得者迨援師之集既衆士氣勇銳可以施周亞夫困七
國之策以與之再盟而朝廷懲姚平仲劫寨小衂遂寢
用兵之謀及其退也又不復邀擊遂使金人志得氣滿
有輕中國之心是靖康之事止於能守而於和與戰兩
失之也其後三鎮之兵民為國堅守朝廷始以保塞陵
寢之故遣使計議願以租賦代割地之約金人唯阿造
為釁端以寇邊而許和猶自若也主議者信之以為其
和必成而凡欲治兵設備者皆以為害於和議而沮罷
之金將渡河猶以為割河北河東之地奉之以衮冕輅
車尊號而師可解及既登城矣猶逼朝廷降詔假和議
遂定之說以欵勤王之師至盡取都城之子女玉帛然
後劫質二聖六宫宗室百官以行然則自今觀之所謂和
議者果如何也夫金人自用兵以來專以和議疑敵人
以取勝其與契丹二十餘戰每戰得地輙和既和復求
釁端以戰而卒滅之今於中國復用此策中國信之而
不悟至於今日禍敗如此豈不重可痛哉或謂吾之兵
力不迨金人遠甚靖康之初雖欲坐困邀擊必無成功
徒結深怨故不得已而信其和此殆不然夫論兵當論
其機會一失機會弗可為也靖康之初金人初無犯闕
之意兵不過六萬太半雜種而河北邊郡帥府既不設
備沿河又無控扼之兵是以乘勢直擣都畿而吾之守
禦既嚴援師既集進不能攻退不能卻以重兵臨之而
以餘軍待其抄掠即行掩擊則糧餉絶而寇可圖矣既
歸渡河驅掠婦女輜重徧野半濟擊之其法必勝而朝
廷皆不以為然失此機會故有今日之患夫夷狄者小
人之類猶之盜賊也小人無以制御之而欲乞憐以望
其有惻隠之心不可得已盜賊白晝入主人之室探匱
發篋得其所欲曾不為之捍敵則何憚而不再來何為
而不盡取哉若夫吾之將士習於軍政久廢之後固難
得人然以忠義激其心以賞罰作其氣豈無可用者將
士猶手足也朝廷猶腹心也今與人鬭腹心怯而望手足
之強必無此理朝廷議論二三而望將士之用命蓋亦
難矣此皆前事不可追悔而臣之所以痛心泣血者二
聖沈於北廷生靈䧟於塗炭自古夷狄之禍中國未有
若此其甚也天佑我宋必有英主為宗廟社稷之所顧
依萬邦羣黎之所戴仰撥亂反正以圖中興故使陛下
聖躬得脫於屢危之際去春奉命使金而去其軍中去
冬出自危城而總師朔部乃有今日入繼大統之事皆
天地神示之所顯相非人力也恭惟皇帝陛下英睿之
&KR1086;久動羣聽孝友之德實形四方然而嗣位之初當宗
社艱危之秋中國衰弱之日上則欲還二聖之鑾輿下
則欲拯生靈之危阽捍禦大敵保綏萬方厥惟艱哉思
其艱以圖其易則今日待夷狄之策所謂和戰守者當
何所從而可也欲和乎則前日之和其效如此而金人
北歸雖宗室亦盡徙以行其意為如何而二聖之辱實
不共戴天之讎和豈可復信欲守乎則朝廷已失河北
河東兩路士民之心或為金人之所得或為豪傑之所
據密邇畿甸易為侵陵守豈復易圖欲戰乎則去冬將
佐卒伍乏人撫御皆散而為盜賊兵力益弱經此禍亂
士氣益衰所謂勤王之師多募之於田畝之間不習兵
革戰豈可必勝是三者今日國論以何為宗顧臣日夜
思慮念之至熟因時施宜有策於此及當今之務數十
條皆急切而不可緩者非得望清光於咫尺之間未易
殫言也夫以今日之國勢而望靖康之初其不相侔豈
止相什哉然而猶有可為者祖宗德澤在人者深陛下
英明天下仰望以謂必能濟大業轉危而為安也且害
菑之臻國家代有或多難以興或將墜復續故無知禍
齊而小白實長五霸驪姬亂晉而重耳實盟諸侯司馬晉
罹聰曜之酷而元帝起於江東李唐有安史之亂而肅
宗起於靈武况我有宋幅員萬里生齒之衆士民猶足用
哉儻能嘗膽勵句踐之心枕戈懷子胥之志駕馭豪傑
攬用賢材法創業之雄謀革天下之弊事則中興之功
亦不難建昔少康以一旅之衆滅澆羿而祀夏配天不
失舊物光武以數千之卒破尋邑而克掃大憝漢以再
興况陛下之明而臨御九有之師哉然大患之後百孔
千瘡夏已及半去秋不遠非早圖之則秋膏馬肥寇騎
又將奔突不能支梧四海且有横流之勢可不為之寒
心以夜繼日而為其所當為者耶臣素愚直平日惟知
讀書深考古今治道欲推之當世以尊主而芘民又嘗
願以忠義自奮以徇國家一日之急當宣和之初蒙道
君皇帝採其虚聲擢置左史得侍清光竊見天下有危
亂之兆因奏疏論水事其意以謂變異不虛發必有感
召之因災害未易弭必有銷復之策乞因侍立面奏其
故譬猶失火之家欲為曲突徙薪之謀而權臣忌之沮
抑使不得對因而遷謫流落七年其後有盜賊兵革之
事道君皇帝感悟以奉常召還然巳晚矣靖康改元金
人犯闕前皇帝於倉卒擾攘之中聽用其言擢與大政
竊見和議不可保信因力陳兵備之策其意以謂夷狄
之性貪婪無厭不可恃其不來當恃我之有備宜益治
兵收將士之心以禦外侮欲以身任其事譬猶救火之
家實為燋頭爛額之客而忌嫉者衆讒譛百端使其身
不得一日安於朝廷其策百不得行於一二卒誣以罪
竄之遠方其後敵騎再犯都畿而前日以和議為然者
舉皆誤國前皇帝感悟復有今日之召然又已晚矣臣
荷二聖之知遇悼孤忠之失圖雖心馳魏闕九重之中
而身在江湖萬里之外不獲執干戈衛社稷以伸臣子
犬馬之誠疾首痛心泣盡而繼之以血恭承召命即日
戒途率湖南義兵倍道前進欲趨元帥行府以造闕庭
而行次江淮恭聞二聖羽衞北遷遠狩沙漠痛憤徹骨
絶而復蘇繼覩陛下俯徇羣情嗣登寶位悲喜交集不
能自勝夫人君大正始故於即位之初立政用人必有
以大慰天下之望者况於國勢削弱天步艱難之時其
可忽哉恭儉者人主之常德也英哲者人主之雄材也
繼體守文之君則恭儉足以優於天下至於興衰撥亂
之主則非英哲不足以當之惟其哲故見善明足以任
君子而不為小人之所間惟其英故用心剛足以斷大
事而不為小故之所搖在昔人君體此道者惟漢之高
祖光武唐之太宗本朝之藝祖太宗為然臣願陛下深
考漢唐三帝與藝祖太宗之所以創業中興大過人者
了然於胷次物至而應之則天下之事雖未底績固已
定於心術之中矣臣以疎遠未覲清光輙敢以芻蕘之
言求籲天地誠以愛君憂國心迫而情切故不自知其
不可伏惟聖慈留神幸察使愚者千慮或有一得之可
採則臣所以盡忠於陛下者乃所以報二聖之知遇也
干冒天威無任惶懼戰越之至
梁谿集卷五十六
