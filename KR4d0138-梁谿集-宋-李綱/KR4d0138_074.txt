梁谿集卷七十四宋李綱撰
表劄奏議三十六
招降到王進等人兵奏狀
按發張掞等在任取受不法奏狀
推勘到張掞等不法奏狀
乞宫祠奏狀
獲到王俊下兵并奪到馬奏狀
吳錫申捉到李贇等奏狀
湖南無潰兵作過奏狀
招降到王進等人兵奏狀
據左武大夫泰州刺史荆湖廣南路宣撫使司前軍統
制軍馬吳錫申准宣撫使司劄子使司契勘馬友下潰
散統領王進等五千餘人在湘鄉安化縣界首占據七
星寨四散打擄放火殺人作過先係韓少師并提刑司
差人前去招安一向遷延不即前來公參近有一頭項
三百餘人以受招安為名前來潭州江西岸道林寺屯
泊緣使司在衡山縣措置步諒人馬未到州間却隂與
潭州城内巳前招到人兵通謀表裏相應誘引城内人
兵數百人出城前去歸隊一夜乘船直抵城下意在背
叛作過劫取錢糧當被使司先差往潭州彈壓統領官
李建覺探得知領兵射回賊船其賊連夜走歸七星寨
合大隊依前沿路殺人放火據州縣申到賊勢大叚猖
獗合行招捕劄錫仰將帶統領官李建馬凖焦元等各
統所部軍馬齎使司牓文前去招捕至十月初十日過
大潙山潙壠莊逢賊五百餘人於兩山埋伏被本軍將
官畦貴差白旗子綽探得知領兵從四山並進掩擊賊
兵奔走入七星寨錫遂帶領一行軍馬前去追襲當日
晚離七星寨十里下寨先差效用李青齎使司旗牓前
去招撫錫即便擁軍於十一日絶早到七星寨口内有
一項王俊等帶領一千餘人先次開走遠去外其王進
等走往蔡塘恃守山險占據地利劄立硬寨錫遂領衆
兵直抵賊寨分布高山四面圍掩其賊無所逃遁勢力
逼迫方據李青於賊寨内將引到提轄徐彦出來報覆
稱王進等三千餘人願就招降錫為先准使司指揮如
賊意願就招降即不得恣行勦殺當時遂遣統領官李
建焦元馬凖與將官畦貴許權直入賊寨諭以禍福其
間尚有引衆執夯槍刀不受招降之人遂指令軍馬圍
定寨門收捉對衆處斬號令彈壓賊衆盡納器械錫即
時管押所招降到王進等并老小赴使司公參訖所有
一行將士等委是用命向前圍下賊衆賊徒知不獲免
哀鳴乞降不欲殺戮實有勞效伏望詳酌特賜保明申
奏乞朝廷推賞施行須至奏聞者右所據統制官吳錫
前項申述臣除已一面勘會立功人等第詣實别具保
明申奏外所有招降到王進等一行人兵臣已措置揀
選將老弱不堪披帶執役及被驅虜人給據放令逐便
外其強壯堪披帶人並撥隸諸統制官下使喚訖所有
王俊等領一千餘人節次探報見往邵州界作過臣已
差統制官吳錫等再領軍馬前去追襲措置招捕施行
按發張掞等在任取受不法奏狀
據右承務郎權通判潭州軍州事張掞申自靖康元年
節次於本州置到宅子兩所房錢五貫并於湘潭縣置
到田土及於孤遺買到莊子通共四處委是妨嫌申乞
詳酌依條對換一别州通判理到任月日或令掞折資
罷任施行臣契勘權潭州通判張掞於本州既有物産
委有妨嫌合行罷任已劄本官依所乞罷任外體問得
張掞元係修職郎權知湘潭縣因孔彦舟占據潭州與
掞鄉里令傅雱差掞權通判掞與彦舟通家往還至以
妻妾奉之倚其勢力與成忠郎權知長沙縣林之問縣
尉張傑等同作姦弊恣為不法以科敷為名百端騷擾
類多入巳及彦舟叛去又與林之問因馬友在潭州依
舊因緣為姦任内於湘潭等縣置買田宅假託唐暉孟
擴等名目置買并將諸縣官田低價估賣贏落取受及
與林之問收到諸處空名官告度牒自擅書填出賣得
錢入已贓數鉅萬自知所為不法隂養亡命以為羽翼
姦贓狼籍罪惡貫盈臣已勾追張掞林之問張傑等枷
項送所司差潭州長沙縣丞李綬置司推治及委轉運
判官王淮監勘追干連證佐人等根勘情節續具案申
奏外須至奏聞者
乞宫祠奏狀
右臣昨准告命除臣荆湖廣南路宣撫使兼知潭州内
外官司不得收接文字臣以閑廢之久早衰多病不敢
輒當委寄之重具奏辭免伏蒙聖慈特遣中使傳宣降
賜敦遣疾速赴任臣仰廹天威力疾就道衝冒暑熱得
痢瘧之疾久不痊愈既到本路夙夜黽勉䆒心職事以
圖尺寸之效少報大恩而臣憂患之餘疾病交攻志慮
凋落動輒遺忘深恐無以仰副委任之意有誤國事伏
望聖慈察臣數千里冒暑遠來到本路巳及三月餘日
仰體朝廷德意罷去科須拊循凋瘵民漸歸業遣兵將
降到馬友下潰兵除放散外得強壯近萬餘人分隸諸
將措置防秋亦漸就緒目今湖南路别無大叚盗賊境
外亦無警急探報即非有所規避特降睿旨依舊除臣
一在外宫觀差遣别選能臣付以四路重寄使臣得就
閑散尋訪醫藥庶幾未先犬馬以填溝壑異時蒙被驅
策誓極糜捐干冒天威臣無任惶懼戰越之至
推勘張掞等不法奏狀
本司先體訪得右承務郎權通判潭州軍州事張掞元
係修職郎權知湘潭縣因孔彦舟占據潭州與掞鄉里
令傅雱差掞權通判掞與彦舟通家往還至以妻妾奉
之倚其勢力與成忠郎權知長沙縣林之問縣尉張傑
等同作姦弊恣為不法以科敷為名百端騷擾類多入
已及彦舟叛去又與林之問因馬友在潭州依舊因緣
為姦任内於湘潭等縣買置田宅假託唐暉孟擴等名
目買置并將諸縣官田低價估賣贏落取受及與林之
問收到諸處空名官告度牒自擅書填出賣得錢入已
贓數鉅萬自知所為不法隂養亡命以為羽翼姦贓狼
籍罪惡貫盈本司已將逐人枷項送所司差左宣教郎
長沙縣丞李綬置司推治及委右朝散郎充湖南轉運
判官公事王淮監勘本司已具錄因依奏聞及申尚書
省照會去後不住催促十月三十日據推勘官李綬及
監勘官王淮申勘到張掞入已贓二萬七千八百餘貫
紐絹一萬三千九百餘疋林之問入巳贓一萬三千四
百餘貫紐絹六千七百餘疋所招情犯因依除已係推
勘院具案奏聞外臣契勘張掞林之問等倚賊為姦作
過累年前後侵盗官錢刻剥百姓脂膏贓私入已不可
數計緣經營姦利日久交結小人蹤跡詭祕今來按發
勘鞫其張掞等類以簿書不存證佐亡歿官司難以稽
考臣以潭州盗賊方定人始復業深慮干連枝蔓不欲
一一研窮根究其推勘院止令據目前見在證佐有文
字可以追會者根究勘鞫已見逐人贓數不少死有餘
罪外據林之問李珏通說曾見孔彦舟言掞有勸彦舟
據二廣洞庭不可分付别人之語雖林之問李珏兩人
通說一同緣為彦舟不在掞不招伏獄無從勘掞實跡
切謂當時彦舟改過已受朝廷恩命忽復反覆背叛未
必非掞有以啓之掞迎彦舟於湘潭縣迤邐同來潭州
彦舟反叛官員如孟擴等例皆被害而掞與之問獨全
掞雖以妻妾奉賊名為驅虜前去其後猶遣人與彦舟
通書不絶馬友之來掞復與友欵密假友討擊彦舟之
功僥倖改官以除通判仍權州事洎李宏殺馬友其徒
黨盡掠在城公私之物帑庫一空百姓官吏剥脱衣服
悉皆裸露又甚於彦舟初叛之時友下潰兵四出焚劫
作過至今為患未已而掞與之問坐觀變亂其身與家
安然無事生計獨存考其始終變詐百出陽為任職自
立官府其實交結盗賊幸亂樂禍用意不測若非朝廷
遣帥提兵徑到潭州折其姦謀則掞與之問倚賊為湖
南之害未有巳時罪惡實為重大今推勘到張掞林之
問等情節各係死罪伏望聖慈察張掞林之問等情理
巨蠹特降睿旨處斷施行庶為姦贓之吏不忠於國家
者之戒
吳錫申捉到李贇等奏狀
本司契勘先有馬友下潰散統領王進王俊等五千餘
人在潭州湘鄉安化縣界首占據七星寨四散打虜放
火殺人作過臣尋遣前軍統制軍馬左武大夫泰州刺
史吳錫將帶人兵前去措置招捕續據吳錫申部領人
兵至七星寨口數内有一項王俊等帶領一千餘人先
次開走遠去外有王進等三千餘人被官兵圍掩無所
逃遁並各情願招降其王進等一行人兵及老小等已
押赴本司公參逐一揀選並分隸諸軍使喚臣已具上
項因依奏聞并申樞密院照會訖續節次據探報王俊
等帶領一千餘人見在邵州界内出沒作過臣再遣吳
錫將所部軍馬前去措置掩捕今據吳錫申到邵州賊
在地名峯嶺高平等處劄寨去邵州城二十餘里錫遂
將帶軍馬於十一月初四日五鼓以來乘賊不備直至
峯嶺其賊恃嶮把定關隘錫鼓勇一行將士不避矢石
取奪到峯嶺關殺退賊徒追趕到高平大寨前有賊一
千餘人分兩頭項與官兵接戰相拒至未時以來賊衆
大敗殺死賊徒四百三十餘人并活捉到將官李贇收
救到老小及被虜人共六百餘人外有其餘殘黨四散
逃遁見不住追捕施行臣除巳催促吳錫火急措置黏
蹤追襲掩殺取令淨盡外須至奏聞者
獲到王俊下兵并奪到馬奏狀
契勘昨有馬友下潰兵統領王進王俊等五千餘人占
據湘鄉縣七星寨放火殺人出沒作過臣本司差發兵
將前去招捕除已招降到王進下人兵外有王俊下一
頭項人兵約一千餘人自安化縣走往邵州前去續據
邵州申王俊賊馬攻破邵州新化縣發出賊徒四向打
虜逼近邵州委是危急臣本司差撥統制官吳錫帶領
所部軍馬前去措置招捕據吳錫申已於峯嶺關高平
寨等處殺死賊徒四百三十餘人并活捉到將官李贇
并老小六百餘人外有其餘殘黨四散逃遁見不住追
捕施行臣本司已具奏聞并申樞密院照會訖再據吳
錫申今月初七日追趕賊徒至地名朱溪竹園其賊於
山嶺上布陣與官兵交戰移時賊兵大敗殺死賊徒五
百餘人當陣殺到強壯賊兵三百二十人奪到馬二十
五疋老小六百餘人除沿路據被虜家口節次識認外
有見在老小三百一十九人及於衆死屍中收到王俊
前後付身告劄八紙印紙歴子一道請受劵歴一本外
有賊徒三百餘人四散奔走申本司照會除已行下吳
錫再發兵將子細根逐王俊的實下落及追捕散走賊
兵外須至奏聞者
湖南無潰兵作過奏狀
契勘臣恭奉聖旨將帶一行軍馬前來荆湖路措置盗
賊於八月十一日入湖南界探報曹成下約七萬餘人
受福建等路宣撫司招安自辰沅州起發前來沿路殺
人放火依舊作過衡永全邵等州人心震恐臣本司差
使臣齎文牓等前去約束及於衡州駐劄彈壓曹成人
馬令取徑路入江西界至九月十六日曹成人馬節次
出境了當有馬友下潰兵統領步諒等二萬餘人自江
西袁州入湖南界攻破醴陵衡山攸縣等處臣即時親
統一行軍馬前來衡山縣駐劄與賊對壘夜遣兵將渡
江直擣巢穴招降到步諒等人兵老小共二萬餘人除
給據放散外得強壯六千餘人分隸諸統制官下其步
諒下有安鎮等三千餘人先次出寨前去衡永州諸處
打虜作過臣即時遣統領官陳照馬凖等前去招捕除
殺死賊徒外招降到二千餘人亦已措置分撥了當自
衡山縣起發前來潭州已於十月初四日交割職事體
問得馬友下潰兵王進王俊等見在湘鄉縣占據七星
寨虜掠作過臣即時遣發統制官吳錫等前去招捕除
降到王進一頭項三千餘人外有王俊一頭項一千餘
人開走遠去續據邵州申王俊犯邵州界内攻破新化
縣四散打虜逼近邵州委是危急臣即時再遣吳錫將
帶一項軍馬前去討捕據吳錫申兩次殺死賊徒近一
千人生擒三百餘人獲到賊將李贇等其餘殘黨並各
走散臣即時行下吳錫須管追襲招捕淨盡又續據吳
錫申追襲前件賊徒至全州界殺獲賊徒及統領官榮
貴外生擒到統領賊首王俊其餘賊徒七百餘人並已
解甲投降委實淨盡及在江西湖南兩界首屯泊作過
潰兵亦已遣發兵將逼逐遠去目今荆湖南路别無潰
兵作過民漸歸業須至奏聞者
梁谿集卷七十四
