梁谿集卷二十二宋李綱撰
詩十八(在湖外作五十七首)
和淵明答龐參軍
叔易得水晶筆格賦詩見意(叔易詩附)
次韻叔易四絶山居四詠四首
山居遣興四首
御畫二軸一馬一兔各一首
仲輔和寄送季弟詩復次韻寄之
王周士以幅素圖萬石巖見示
煨芋蒸栗
摘鬢間白髮有感初食金橘
燈花銅鑪
客有饋玉面狸者冬日閒居遣興十首
食蟹食橘
秀容菊
許崧老見和月林堂夜坐詩復次前韻
周元中賦御晝驄馬次其韻
送周元中遊黃龍山
題峽江蕭氏遊思賢堂
黃雀默堂四絶
自鄂渚移居澧陽
翁士特見和山字韻詩兩篇復次前韻寄之
次韻翁士特試谷廉泉見懷之作
戊申冬至日有懷諸弟時赴澧陽
張氏二甥賦詩可喜
得梁谿家書報黃氏女生外孫
得梁谿家問足慰遠懷因和淵明答龐參軍之作
剥啄叩門梁谿有書發函讀之遠懷以娛長少童稚咸
安其居森然滿前如返我廬一書可寶萬金非珍契闊
寤歎乃兹相親鵲不吾欺鳴以告人載詢僕夫以及其
鄰嗟我諸季鷄鳴孜孜左圖右書中心好之山川修阻
貽我以詩三復佳句實慰所思翩翩鴻鴈暫聚亟分豈
無他人非我所欣清宵步月白日看雲無遐邇心好音
數聞昔我之來鶗鴂將鳴今也歲晏霜露載零言念沙
漠有懷玉京終夕不寐羣生未寧悵望東吳慨臨西風
願化獨鶴烟霄可冲敬慎威儀惟以令終黃髮為期其
愛爾躬
叔易得水晶筆格賦詩見寄因次其韻頃與叔易
奕而勝得其銅獸鑪製度甚古攜行常置几案
間今此格宜以贈遠與爐為伴故卒章及之
武夫惡文士每見輒不喜排紛湏大劒安用毛錐子豈
知管城翁功閥著青史羲之筆陣圖善戰固其理賢哉
小謫仙好古良有以獨憐中書君飄泊無定止誰將素
琅玕實此錦綉篚瑶山列羣峯玉筍連厥趾置君丘壑
間未覺形神滓光聯玉蟾蜍含凍共棐几玲瓏小九華
一一名可指作詩寄遠人為洗塵埃耳秀句與珍玩清
絶那可擬燦然珠玉間尚許蒹葭倚我生墮江湖放浪
謝簮縰塵泓久寂寞秃穎亦頽委當為千里贈勿念一
枰恥配此古獸爐縹緲孤煙起(一作香雲起)
叔易詩
我居豈無朋席上多可喜頎然秀而莊尚友管城子若
人東廓裔策勲在圖史勤勞則云多未省相料理提攜
間遊息弃置或未以坐令大雅士反側靡所止公乎獨
何為璆琳璨箱篚贈我羣玉峯聯緜蓋同趾清冰出遠
壑炯不受纖滓佳哉中書君隠此冰玉几銅山豈不好
嚴道或遭指枕石今枕流便可當洗耳我微思公癖玩
物詎應擬所欣賢友生相與時徙倚煌煌明光宫簮珥
逮冠縰何如山中人高卧看雲委勿嗟秦少恩當念默
泄恥盡心竟奚為置此一笑起
次韻叔易四絶句
落日西風粳稻香畦間散策月荒凉誰知萬頃黃雲熟
行客初看插綠秧
笑續離騷賦遠遊霜寒雲夢杳然秋何時把釣梁谿上
醉嚼蟹螯餘罷休
身閒且作地行仙謫墮江湖豈偶然幸有惠連詩句好
不妨青紙寄新篇
初寒一醉萬家春尚有陶翁漉酒巾五牧潘葑新釀熟
開樽應憶未歸人
山居四詠
紙帳
潔如白疊軟於氊縠浪龜紋細結聯雅稱獨欹班竹枕
最宜深炷紫沉煙斜風細雨吳綾暖萬草千花蜀錦鮮
何似禪房褚夫子日高覆幬擁衾眠
竹枕
此君勁節傲風霜高卧尤宜逐客牀雅製頗同琴可薦
瑩膚端與玉爭涼欲憑幻境成佳夢故使通中貯祕方
富貴功名本何有覺來猶未熟黃粱
地爐
小寒聊試地為爐端為先生病更癯炙背願馳金騕褭
藉床初展錦氍毹聳肩傍壁詩千字爆栗燒氈酒一壺
便擬慇懃事丹竈朝晡稱火較錙銖(一作錙銖稱火候朝晡)
石銚
誰刳蒼玉事煎烹形製深寬潔且輕觱沸未看浮蟹眼
颼飀先聽起松聲龍頭豕腹徒謿誚鐡澁銅腥費挈擎
多病文園苦消渴煮泉瀹茗正須卿
山居遣興四首
偶向忙時乞得身山居岑寂絶比鄰雀羅可設門無客
酒盞頻傾句有神隠背時煩木童子伴眠猶有竹夫人
蒼生未定郊多壘敢向長沮與問津
三黜先生髮半華但將筆墨作生涯已知晏食能勝肉
更覺安行可當車月好只愁無竹葉風來自與掃巖花
江邊盜賊休窺伺不是宣和宰相家(宣和以前宰執恩賜厚甚兩年來鮮)
(有不罹盜賊者平日所蓄皆為巨盜積余靖康初在樞庭半年建炎初在相府兩月既無泛恩俸禄亦减又多)
(不請而再經遠謫行槖窶甚然亦未嘗遇盜而家獨全故云)
秋杪幽居分外清傍簷鳥雀自和鳴過時黃菊渾無賴
入眼青山獨有情酒後暈紅潮玉頰吟餘儿杖殷金聲
前村野老能棋戰時與呼來對一枰
沉隂天色半含情小院重門晝掩扄一枕睡餘香未散
三甌茶後酒初醒山雲舒卷閒中看竹雨蕭䟱静處聽
愁寂最憐霜後菊案頭亁死有微馨
趙叔&KR3168;運判見示宣和御畫二軸其一馬舉足奮
迅將起其一兔正面踞地齧草皆絶去筆墨畦
徑間意態如生精妙入神伏觀歎息感慨因賦
詩二篇以贊揚宸翰且叙小臣悽憤之情云
宣和天廐多清新肉鬃汗血皆翔麟圉人牽來赤墀下
宸筆落紙親傳神非行非立非馳逐獨寫騰身前舉足
展沙奮迅欲嘶風驤首驂驔初噴玉流雲飛電五花驄
庭前榻上䨇真龍始知韓幹畫多肉坐使冀北羣皆空
鑾輿遠狩龍荒外八駿瑤池杳何詣空留此馬落人間
感憤暗灑纍臣涕
右馬
草枯霜落秋風高中山之兔初長毫天姿狡健雅善走
韓盧宋鵲紛騰逃帝居深沉九重裏何自得此山林意
枯荄咀嚼如有聲缺口長須聳䨇耳宣和天子儲聦明
天縱將聖尤多能萬機閒暇戲染翰作此東郭髦鬅鬙
黃塵漠漠暗沙磧屬車一去無消息安得壮士東擒胡
雞鳴問寢還龍德
右兔
仲輔和寄送季弟詩復次韻寄之
塊處江城無與遊蘆花楓葉楚天秋蕭然霜鬢傷遲暮
久矣灰心任去留道阻每懷千里念時危豈為一身憂
何年棣萼還相映醉卧元龍百尺樓
新詩寄遠慰南冠墜露遥知飲木蘭素愛少游乘下澤
尚憐子美縳微官遭罹貝錦如吾少漂泊兵戈見汝難
華髮比年老兄弟相思對案不能餐
王周士以幅素圖萬石巖見示
不須避世向桃源自有巖中小洞天漱石枕流塵境外
巢雲卧月玉峯前高懷肯顧三千石福地真同十九泉
小隠羨君誠得計我方憂惴老江邊
煨芋
禪房夜坐腹半飢寒爐撥火煨蹲鴟凍膚傍煖漸舒暢
展轉更覺鳴聲悲毳衣脫落豐肌滑玉軟酥香不勞齧
芳甘著頰自生津多病文園正消渴吾生老矣來荆蠻
得汝聊助癯儒餐不學當年鬼谷子糞土堆頭拜懶殘
蒸栗
風霜開栗皺孕此頳虬卵嘉哉古所贄飣餖入籩匴纍
纍紫腰菱爛爛火蠶繭甘腴能療病炎帝所編纂幽人
夜讀書坐對銅檠短颼颼石鼎沸焰焰地爐暖式將瓦
甑炊剖殼黃玉軟乘飢進五六腹巳果然滿吾嘗位將
相日食萬錢饌荒山啖芋栗自勝太官臠乃知一飽餘
萬品徒過眼聊持薦杯酒不假玻瓈盌憂慨不成眠夜
寒空展轉
摘鬢間白髮有感
吾生足憂患未老頭巳白鬢間垂素絲攬鏡聊一&KR0933;星
星去雖欣種種鮮還慼頗愁日增多盡拔復何益追思
少年時綠髮光且澤森然茂雲松豈謂少堪惜自從多
病後脱落露廣額蒲柳姿易衰日與風霜迫蕭蕭不勝
梳擾擾僅盈搦安能上指冠常恐吹墮幘年來涉艱虞
更復非夙昔奔馳動萬里漂泊繼三謫從横蹈危機侈
哆困煩嘖交遊莫援手仇怨惟下石素標宜滿頭斑鬢
未為逼何年運河車泝補泥丸宅華顛復變鬒去作煙
霞客憔悴楚江濱歲晩將何獲
初食金橘
江湖種橘侔洞庭於中小者如龍睛珊瑚枝幹碧玉葉
結實璀璨羅繁星客持贈我意已重貯以翠籠尤晶熒
氣含風露更高潔色著霜日微紅青勻圓入手訝磊砢
甘酸流頰淒芳馨金丸玉齒乍破碎中有沆瀣凝清冰
厥包憶昔貢宫闕瀟湘遠物來天扃爭新效美不論直
萬顆坐覺千金輕美人轉賜入懷袖歸來分餉同瑤瓊
只今八駿杳安在此物亦爾無光精天涯相見兩寂寞
敢以陋質傷飄零舉觴為爾成一醉醉中不省居蠻荆
燈花
獨坐對黃卷夜寒燈自花紅深誰種蒔枝嫋忽萌芽酒
渌正盈爵客愁方念家慇懃報遠信頼爾慰年華
光鋩長吐焰頃刻遽開花玉粒乍排粟金英初擢芽謫
官那有喜旅食未還家對爾翻惆悵飄蕭雙鬢華
余來湖外臨行與叔易奕而勝得銅爐製作精古
愛之常置几案間感物懷人為賦此詩
古製精巧後莫擬何年著此形模偉狀為神獸踐脩虺
蜿蜒脊脅奠厥趾犀兕一角昂其鼻胷腹空洞口哆侈
關機開闔如投匭葭灰養火焚沈水霏微牙吻煙雲起
提攜愛玩置燕几慱山篆鼎詎可比一枰何日刷前恥
滿軒風月人千里清香一炷愁如洗
客有饋玉面狸者戲賦此詩
山林冬煖草未衰深巖穴處狸正肥丰茸斑毳面粧玉
搖曳脩尾髦如犛夜行晝伏彼何罪失身終堕網與機
庖厨須爾充口腹幾欲斷尾同犧雞蒸炊包裹付糟滓
酥香玉軟豐膚肌霜刀縷切膩且滑犀筯厭飫良珍竒
猩脣熊白不足數披絮黃雀空多脂樽前風味乃如許
為爾倒盡黃金巵
冬日閒居遣興十首
歲暮碧山中清霜日自濃隠牀吟蟋蟀拂檻老芙蓉風
月成三友家山夢九龍道人知睡美將曉小鳴鐘
飄泊向江城山居境過清霜深猶竹色風勁更松聲且
盡杯中物何須身後名擁爐孤笑處寒夜又三更
蘭若富雲松吾生寄此中無心復彈劒有恨但書空白
菊因霜紫青楓向日紅晚來幽獨甚卧聽竹間風
蕭颯鬢絲垂此懷誰與知驚心傷網繳老眼厭旌旗未
遂龐公隠空餘宋玉悲故園何處是搔首望天涯
宿雨乍晴天初寒氣暫暄梳頭風滿櫛曝背日臨軒小
酌無所釀閒眠只□氈忘心亦忘法作箇是安禪
深炷一爐香孤吟夜正長山虚風落木雲破月窺房老
驥志千里越禽思故鄕羈栖兩寂寞坐歎鬢毛霜
投老見多難干戈日正深飲河胡馬健破壘漢疆侵大
將未燕首小臣空越吟龍荒兩宫遠感憤淚盈襟
澤國杳何許鴈書初報安枝間鳥鵲喜原上鶺鴒難松
菊荒三徑軒裳厭一官黃粱何日熟客夢正邯鄲
衰病寓僧房閒中氣味長盤深饒芋栗地僻懶冠裳坐
隠烏皮几行攜古錦囊接籬顛倒著不是醉高陽
僻處掩松門知非更念恩庭空從雀啅山暖覺蜂喧木
葉静如掃茶花開正繁蕭條歲云暮倚杖自忘言
食蟹
平生最愛梁谿居溪頭紫蟹幾尺餘持矛被甲意頗横
霜後直欲陵於菟端然秉炬可攻取束縳健者歸庖厨
雙螯如臂自可飽滿腹膏液凝紅酥每傾新釀為一醉
風味竊疑他所無那知謪墮荒山裏乃有此物供臞儒
客云來自九江郡分以餉我良勤渠輪囷初喜入盤饌
郭索想見行泥塗西風江岸蘆葦枯下田粳稻香且腴
朝魁把穟屢蛻殼宜爾怪偉胷中都内黃疏封何足道
左手相持真可娛流膏斫雪快一嚼不復悵望思東吳
食橘
洞庭一夜天雨霜橘林綠苞朝巳黃遠題書後三百顆
入手便覺秋風香黃金為膚白玉瓤沆瀣深貯甘且芳
雕盤初擘噀清霧冰齒乍嚼流瓊漿色香氣味紛可喜
下視衆果皆茫茫余平生愛種此木闕梁谿傍只今蒿
艾巳埋没豈敢向日爭熒煌蓬萊雲氣久寂寞漢殿無
復羅瀟湘厥包縱有盡酸澁剖之蠧朽安足嘗乃知汝
病是天意坐使玉食無輝光荒山乃爾飫佳品安得騕
褭置錦堂君不見杜陵野老歌病橘蕭蕭半死誠可傷
秀容菊
黃菊巳槁餘微馥白菊初開疊羅縠秀容丰淡却嫣然
故伴幽人慰愁獨吾聞此種南陽多千花萬蘂爭駢羅
鬱葱佳氣久蕭瑟悵望菊潭今若何
許崧老見和月林堂夜坐詩復次前韻寄之
宇宙一逆旅安用歸我廬解裝寓僧房袤丈即有餘三
年走萬里華髮照川途頗思少壯樂談笑輕簮裾醉揮
鐡如意擊碎紅珊瑚垂老見兵革濟時愧才䟱及兹再
飄零歛若霜中梧幸從山林遊時與釋子俱超然意有
會不必窺其書臞仙静退者久要不渝初和我月林篇
此作久所無徵言思會面歲晚苦離居
周中元賦御畫騘馬次其韻
蓬萊宫殿日月長廣廷汎灑如無帚臨軒親貌玉花騘
天驥自出天人手驚鴻欲起無羈皂如聞朔風動秋草
奮身驤首舉雙蹄意態天然始知巧時危反掌同永嘉
邊騎颯沓陵中華當時宸筆散煙霧往往流落羣臣家
䧺姿倜儻精權竒此畫惟應識者知悵望崆峒轉仙仗
忍傳耆舊把天衣
送周元中遊黃龍山
此身飄泊墮荆蠻幸有幽人訪我閒得句多從丘壑裏
知音端在笑談間青鞋布韈平生事野鶴孤雲到處山
好去黃龍露消息直湏一箭透三關
題峽江蕭氏思賢堂(堂為李先之設)
玉笥峯邊蕭史居拂雲松竹散扶䟱妙年氣節慕前軰
故老風流空結廬幸有江山供一覧自應圖史足三餘
何時海内干戈息借我茅齋與著書
黃雀
秋杪江天小雨餘畢飛端為網羅湏秪應俛啄一粒粟
故使常行萬里途愛酒情懷多骨醉披綿風度更膚腴
苞苴宜入金張室分餉何為及老夫
陳幾叟以了翁所作默堂箴見示且求余言拾其
遺意作四絶句
維摩不二門中法周廟三緘膺上銘莫道寂然無所說
湏知淵默有雷霆
言默當時俱是智可言而默亦非真君看王導雖賢者
不語猶能殺伯仁
言以多窮默取容不如體道守其中道非言默所能載
畢竟兩端皆是空
鍾鳴谷響孰為然因擊緣聲故有言若會雖言本無說
從教千偈口瀾翻
得報以謫降官不許同處一州自鄂渚移居澧陽
有感
萍漂梗泛又遷居歎息謀身術巳䟱願訪湘妃遺珮浦
試追漢傳弔纍書干戈滿眼傷羣盜松梓連雲念故廬
澤畔行吟覺憔悴前身疑是楚三閭
翁士特見示山字韻詩兩篇復次前韻寄之
未展垂天翼聊尋避地山寶坊資小隠綵服奉慈顔鄉
邑兵戈滿軒牎紫翠環遥知排遣處祗在倡酬間離索
嗟時久詩篇喜使還故情尤覺重佳句不容攀灑落吳
牋濕韜藏古錦斑開緘驚璀璨逼耳聽緜蠻陋質塵黃
閤高材困綠綸青衿同婉孌華髮悵斒斕顧我方遐棄
如公豈久閒何須歎飄泊吾道屬多艱
踏徧江南土來遊湖外山地卑驚鵩鳥天遠憶龍顔淮
海屯貔虎戈矛雜珮環馳心萬里外回首五雲間颯沓
方多故飄零且未還桃源期可問鐡鏁悵難攀霜重丹
楓落江清錦石斑夢餘驚蟻垤爭極歎蝸蠻且隠重重
几深藏若若綸江籬紛掩苒湘竹暈斒斕水國黿鼉横
琳宫日月閒親朋未相棄莫使鴈書艱
次韻士特試谷簾泉見懷之作
桑苧嘗來第二泉翠松偃蓋色相鮮谷簾竇乳争多少
西子南威各自妍
片雲搖曳不勝閒行盡江南處處山豈解為霖澤枯槁
只思歸隠碧巖間
戊申冬至日有懷諸弟時赴澧陽
緹室初迴律管陽貂裘還是旅殊鄕可堪身向三湘遠
更覺愁隨一線長棣萼相思勞夢寐郊禋成禮想旂裳
羇臣與國同休戚老眼猶期見治康
張氏二甥寄詩可喜賦此篇以贈之
每見吾甥學不休信知積善有源流驊騮汗血為駒日
松柏凌霜出地秋努力年華成宅相著鞭高躍破煙樓
渭陽正續離騷賦頻寄詩來慰客愁
得梁谿家書報黃氏女生外孫
怪底朝來鵲噪門家書遠報女生孫須知鍾慶由先德
故使遺芳衍後昆肌骨遥憐凝玉雪風光自與茁蘭蓀
何時歸去親懷抱華髮襃衣更覺尊
梁谿集卷二十二
