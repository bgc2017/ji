梁谿集卷一百三十五宋李綱撰
序二
棲雲院新修印心堂名序
鄧公新墳菴堂名序
送陳淵幾叟遊廬山序
鄧氏新墳菴堂名序
送浮圖慧深序
棲雲院新修印心堂名序
右文殿修撰羅公既以家所藏佛菩薩書五千四十八
卷於寳峯棲雲禪院建大寳藏莊嚴安貯轉大法輪使
見聞者無不蒙益以作佛事又于藏殿之西相地爽塏
搆大經堂集諸淨侶同閱祕典規模宏深廣博嚴麗雲
山妙色泉石清音長在耳目助發實相誠勝事也堂成
以告梁谿李某曰子其為我名之某後進晚學不足以
知佛法深意辭不獲命則為之言曰昔菩提達摩得正
法眼藏於西天祖師而來震旦為第一祖其法不假文
字直指心源無諸修證見性成佛宜于經教在所擯弃
乃以楞伽阿跋多羅寳經四卷付之二祖曰此經可以
印心祖祖傳授以為心法是知禪教相融初無二門心
語相印亦無二法豈特楞伽四卷為然哉諸佛菩薩為
一大事因緣出現于世欲令衆生開示悟入佛之知見
大千經卷億萬句偈自然演出無量妙義以我所得正
法眼藏返觀佛語及菩薩語譬如以印印泥圈模點畫
脗然契合然後乃知心外無佛周徧法界同一真體第
一義諦何以故文字言說皆解脱相無差别法故以是
看經是則名為具看經眼今右文公深植善本信根堅
固了達諸法深妙之義超出世間得法眼正而能慇懃
教典建藏搆堂與具眼人結看經社精進勇猛無復疲
厭豈非以經印心如菩提達摩之所謂乎伏請名堂曰
印心堂某既已名之又序其所以名之之意獻于公且
告後之學者時宣和二年三月二十四日謹序
鄧公新墳菴堂名序
予仰聞南陽公之賢推為前輩舊矣罪謫沙陽公已捐
舘舍不及識而識公之子覿觀相從甚厚一同同遊寳
峯棲雲禪院去公新阡不遠因縱步往觀峯巒環抱而
竒秀松梓行列而葱青土木之功方興而未畢也有堂
直墓下以奉薦享有菴居墓傍以修佛事宏壯嚴潔足
以昭孝思而垂久遠予竊嘉之於是覿觀同辭而前曰
先公蓄德好學老而彌篤仕不過部使者而宗族推其
仁鄉黨服其義士大夫重其節退居閒處凡十餘年而
不幸即世諸孤藐然縗絰之中念慈顔之永隔而追報
之無所也竭力以奉襄事幸已就緒葬有日矣惟是搆
堂築菴未有以命之以慰無窮之思也願吾子為之名
且以文序之將存沒是幸予辭不獲已則取孟子所謂
大孝終身慕者名其堂曰永慕堂取諸詩人所謂欲報
之德昊天㒺極者名其菴曰報德菴夫養生不足以當
大事惟送死足以當大亊親喪而能自致其力者如此
則所以慕而報之者必有在矣以公之積慶而多賢子
異時顯白當世為前人光必不乏人予雖罪廢方將屏
跡於山林尚庶幾見之因其序所以名之之意俾刻諸
堂知為是名者實自梁谿云宣和二年四月望日梁谿
居士李某序
送陳淵幾叟遊廬山序
江南諸山廬阜為最北枕九江南據星子竒峰秀嶺綿
亘連絡不可名狀號為山林瓌偉絶特之觀士夫有高
世之趣者多願遊焉政和癸已之夏予自豫章泛江之
京口道廬山下便風順流日數百里雖竊有願遊之志
而不果往晝卧舟中仰望五老香爐諸峯巉然倚天雲
煙出沒頃刻萬態意欣然樂之自謂他日裹糧來遊以
償夙願不難也迨今八年薄宦羈束願莫之遂臨風撫
心每有遺恨今幾叟束装呼僕不遠千里而往遊之觸
隆暑涉長道不以為勞其志豈特欲盡山林瓌偉絶特
之觀而已哉兹山之南有人焉脩行如幻三摩鉢提歴
諸世故備嘗艱難如夢如響如光影如空華其心安然
不為毁譽之所動搖其容渥然不為窮困之所枯槁其
視瞭然久而益明其氣完然老而益壯幾叟將往見之
為我致問無量居士少病少惱不起居輕利不世事可
忍不云何脩菩薩道云何行菩薩行願得居士謦欬筆
墨之餘以作佛事使初發心者多所饒益幾叟歸其有
以語我來若夫山林瓌偉絶特之觀幅巾杖履逍遥徜
徉騁懷寓目必有佳句從而寫之當裒集次第併以示
我使玩味諷繹如親遊其間以慰願到未遂之心焉因
為之序以識别宣和庚子仲夏十有一日昭武李某序
鄧氏新墳菴堂名序
栟櫚鄧肅一日造予請曰先子力學砥行有聲場屋間
不幸捐館舍卜兆于沙溪之南將葬矣而肅終鮮兄弟
惸然哀疚之中竭力營辦幸克有成今即新阡建堂以
奉祭祝之事結菴以修香火之緣願夫子名而書之以
光存沒予來沙陽雅聞南夫之賢恨不及識而與栟櫚
遊甚厚義不得辭為名其堂曰思遠堂名其菴曰顯親
菴且告之曰人子之於親也生事之以禮死葬之以禮
祭之以禮而子道備矣故君子居喪則讀喪禮既葬則
讀祭禮而祭之日思其居處思其言語思其所嗜肅然
如見其容色慨然如聞其音聲雖親之逝日以遠而未
嘗不若在其左右焉今子建堂奉祭祀之事以追遠盍
亦致其所謂思者乎此名堂以思遠之義也人子之致
其孝也始于不敢毁傷其體膚終于立身揚名以顯之
而孝道畢矣後世金僊氏之教興其說以謂凡欲追報
其親者必修吾法以資冥福于是人子無以致其㒺極
之思則必築室墓次使其徙居之梵唄鐘磬之音朝夕
不絶庶幾獲其報焉雖然金僊氏之教報之于幽者也
立身揚名以顯之報之于顯者也今子結菴修香火之
緣以報親盍亦圖其所謂顯者乎此名菴以顯親之義
也夫沙陽之俗類多緩葬其親予嘗詰其所以大抵拘
忌隂陽時日及惑于風水禍福之說否則力不足以厚
葬耻不若人而不知所謂以其所以葬葬之至也因循
習熟遂有積數十年而未葬者可勝慨哉今孑孑然旁
無兄弟之助而能力奉大事使不失時則所以致其思
于祭祀之間者盖無待於予言也若夫立身揚名以顯
之則亦在夫勉之而已予既名而書之又序其所以名
之之義以遺焉俾刻諸石時宣和二年七月十有九日
昭武李某序并書
送浮圖慧深序
佛教既入中國學者滯于名相不見宗旨多失大乘墮
于聲聞獨覺境界于是達摩西來教外别傳正法眼藏
不假修證直指心源見性成佛得其法者契悟超脱去
來自在不可勝數及其弊也𣲖别流分拈枝摘葉違棄
本源去道益遠口誦禪談心迷實相滉漾渺茫莫能究
窮頽墮委靡不可收拾與夫滯名相者弊又甚焉予嘗
於通邑大都叢林之中求所謂行解相應不以語言戲
論為禪者千百無一則意山林間必有遯伏而不出者
來沙陽聞龍興深老行孤見卓竊意其人而龍興去邑
幾百里久不克見始以書頌往還固已得之矣秋高氣
凉惠然相過留十餘日欵叩其鍵則信乎不以語言戲
論為禪者一日相與坐寓軒之上予謂深曰子知夫佛
法未入中國所謂經律論者已具達摩未西來所謂正
法眼藏者已傳乎深曰何謂也予曰所以禁制諸行者
為律所以辨說諸法者為經論曲禮三百威儀三千即
律也六經之所載諸子之所言即經論也至于教外别
傳正法眼藏則孔子與諸弟子見于問答言屯而理解
者是已深曰曲禮威儀之為律六經諸子之為經論則
吾既聞命敢問正法眼藏之見于問答者何也予曰顔
淵問仁孔子曰克已復禮為仁一日克已復禮天下歸
仁焉此非禪宗所謂心外無法者耶子曰參乎吾道一
以貫之曾子曰唯此非禪宗所謂默契頓悟者耶二三
子以我為隠乎吾無隠乎爾此即禪宗之揚眉瞬目也
朝聞道夕死可矣此即禪宗之坐脱立亡也毋固毋必
毋意毋我其無諸滯礙執着有如此者性與天道不可
得而聞也其不假文字言說有如此者凡論語所載孔
子與諸弟子問答之辭無非明此一事但學者不心會
之既其文而不既其實故以吾儒為世間法而以佛之
所傳為出世間法殊不知其初未嘗異也夫儒者問答
之言如此而至於曲禮威儀之所履踐六經諸子之所
講習亦未嘗廢然則今之禪者欲悉棄經律論而以滉
漾渺茫莫能究窮頽墮委靡不可收拾為禪果真是哉
深曰吾今而後知儒佛之無二道心跡之無二法吾將
歸于山林益求吾心坐斷白雲不復出矣請與子辭予
曰雖然如是妙圓光中亦未嘗不相見也因序其語以
識别時宣和庚子仲秋二十有六日梁谿居士序
梁谿集卷一百三十五
