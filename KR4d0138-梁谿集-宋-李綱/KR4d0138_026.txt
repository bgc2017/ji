梁谿集卷二十六宋李綱撰
詩二十二(道中作三十九首)
謁南海神廟
羅浮山寶積延祥寺古風
冲虚觀乘月泛小舟歸泊頭
家問自閩中轉来走筆寄諸弟
次韻士特見懷古風
再賦一章寄諸季約同隠羅浮
惠州訪東坡舊隠
白水山佛跡巖行速不果到次東坡韻
次東坡月夜理髮
望白水山次合江樓韻
六如亭
遵海歸五絶
泛舟循惠間山水清絶謾成口號
東坡謫英州以書語所善衲子曰戒和尚又䟱
脫矣讀之有感
自鵝城乘舟至河源風雨日作江流湍激以寸
步進感歎有作
五月晦寓河源館舍雨凉新沐偶成一絶
夜霽天象明潤成百韻
自河源陸行如循梅
循州道中作絶句二首
剪剔懸瀑翳薈二絶
聞蟬
新月二首
早行二首
通衢夜坐有感二首
謁南海神廟
黃木灣頭潮欲平叢林深處欵祠庭豈知休咎能傳戒
但愛昌黎解勒銘海上波濤呈秘怪壁間圖畫雜紅青
應憐歸客稽留久風破寒江集百靈(唐休咎禪師為神受戒)
艤舟泊頭鎮風雨中乘小舟行十餘里遵陸遊羅
浮山寶積延祥寺
神山失憑依漂泊西南州連峯蟠秀氣作鎮蒼溟陬世
傳朱明洞深秘未易求夜半見赤日光若金鼇浮我来
夏正中川漲通行舟弭櫂泊頭渚遂作羅浮遊山靈憫
病暑風雨為變秋雲開遠岫出黛色散不收籃輿陟翠
微頗得精廬幽雅志惬丘壑斯行豈人謀愧煩五色雀
顧我鳴啁啾寓目天水永微茫見瀛洲中原正雲擾盗
賊屯蠭蟊而我卧雲海歸途亦淹留逝將憩真境祕訣
追前修稚川不可見得見野人不
自延祥寺行五里至冲虚觀月出林巒之表景物
幽勝坐遺履軒望麻姑峯秉燭觀稚川丹竈
葛翁令勾漏晚入羅浮山丹成尸解去遺跡猶班班當
年薪水人亦得刀圭殘至今有遇者綠髮長童顔嗟我
慕遐躅冒暑窮躋攀叩門日已落月出青雲間深院人
寂寂飛泉澗潺潺松風入琴軫桂露零星壇坐觀麻姑
峯聳翠凝煙鬟更呼老道士月夜談玄關清景難久駐
忽忽恨言還却迷桃源路歎息空塵寰兵革未休息世
故方艱難脫身事幽討此志不可刪未能騎長鯨聊復
乘兩班来尋巖間竈更鍊飛霞丹
乘月泛小舟歸泊頭二首
来時風雨作新凉歸去還乘皎月光多謝山靈巧留意
未窮仙賞意茫茫
纖雲四卷列星稀重露如珠濕客衣竟日羅浮何所得
滿船空載月明歸
家問自閩中轉来走筆寄諸弟
江海相望萬里餘干戈阻絶久離居沉魚斷鴈杳何所
一紙千金初得書身脫鯨波真偶爾家鄰兵火幸恬如
弟兄老矣何為者相約羅浮同結廬
次韻士特見懷古風
遭遇登黃閤平生志寢丘燋頭無寸效失脚落遐陬一
去蒼龍闕三驚白露秋賈生時欲慟平子不勝愁鄂渚
何曾到蘭江未許留孤城踰地角絶島在鼇頭父子同
雙影簞瓢付一舟飄零巳知幸竒絶敢言遊望斷歸来
鶴情孚不下鷗波濤從洶湧鼓角助清幽忽奉日邊令
容還嶠北州天恩方肉骨厲鬼漫持矛力拯中興業深
防不戴讐當車雖怒臂見險莫扶輈往事追何及来功
勉或收舍垣宜葺補風雨正颼飀離索何其久吟哦誰
與詶管寧終著帽王粲且登樓阻絶江南信淹留海上
洲歸心良耿耿去路尚悠悠見說鯨奔網仍傳盗聚蟊
不知供羽衛今有幾貔貅甌越亦遠矣江淮巳定不視
天真懵懵知命罷休休水有朝東性嫠非恤緯憂吾徒
強餐飯肉食自深謀
再賦一章寄諸季約同隠羅浮
枕海仙山舞翠蛟葛洪丹竈尚餘凹兵戈滿眼歸何地
雲木連天思結巢豈有聲名同八士當令蹤跡繼三茅
携家早作来遊計玉戶金關幸可敲
惠州訪東坡舊隠
海上歸来訪老坡依然遺跡未銷磨松風亭下梅花老
鶴觀峯頭喬木多垂世文章燦星斗平生憂患足風波
華堂滿龕題詩筆人事其如天定何
白水山佛跡巖行速不果到次東坡韻
羅山與浮山對峙蹲兩股有如垂天鵬决起初振羽茲
山乃東麓秀若芙蓉吐谽谺巖洞開地裂媧不補何人
履石上修趾映玄乳當時巨靈氏擘華不用斧蹈躟意
未巳遺拇到南土連山乃浮来海若助掀舞強稱金僊
人誰見来接武坳窪踰鐫鎞縷脉分踵拇何嘗藉青蓮
長此濯白雨頗疑秦漢間方士恣飄鼓鑿成巨人跡聊
示神仙府祖龍茂林翁雄毅猶猛虎一為異端惑種種
受欺侮我為江海行風雨齊萬弩餘生屢涉險何異孤
注賭已從羅浮遊勝境敢多取天公本無私尤物随意
主闊視天壤中滄洲乃吾圃
次東坡月夜理髮
月明星稀烏鵲翻先生夜起臨幽軒呼童具櫛不停手
一氣泝流天地根自經憂患髮如葆欲論此心無與言
不如緘默度餘日悵望吳越空銷魂
望白水山次合江樓韻
羅浮之麓何壯哉山靈為我煙雲開怱怱行役不一到
翠光百里随人来嶠南鍾此山川美中有幽人呼不起
月圓月缺豈人為潮落潮生自江水非人流水水流人
世故人情日月新撥置千憂幷百慮且醉一斛松醪春
六如亭
松林葬玉近禪扃便把伽陀當勒銘居士已亡三昧手
侍人空有六如亭玉環約指無消息巫峽行雲更杳冥
萬法本来皆夢幻春風又見草青青
北歸將自英韶趨江表因遊清遠峽碧落洞謁六
祖于曹溪望韶石渡庾嶺皆嶠南絶景也適江
西道梗遵海而歸此志不遂賦五絶見意
清遠峽
凝碧灣頭碧玉山林松古寺寄孱顔佳人得侣已長嘯
空使山僧藏白環
碧落洞
碧落嵌空羣玉峯烟霞深鎖翠微重乳羊不作黃羊色
放筯能廻冰雪容
南華寺
久矣曹溪法雨流秪傳一滴滿中州南来不見祖師面
長與祖師同此遊
韶石
重華南狩到炎荒高會羣神廣樂張豈獨有情能率舞
至今峯石亦低昂
庾嶺
誰言庾嶺極荒遐夾道青松釋梵家暍暑北歸遵海上
無因一為折梅花
泛舟循惠間山水清絶口號四首
雨過溪流沒舊灘舟行竟日畫圖間重重翠綠相環揖
卧看王維著色山
煙雨霏霏溪上村白沙翠竹對柴門江湖戰鬭波成血
耕鑿樵漁如不聞
青山碧水白鷗飛野岸臨流有釣磯便欲誅茅老滄海
于今江浙可忘歸
山下清江匹練横山頭紅日半輪明漁人晚集知多少
静聽鳴榔撒網聲
東坡謫英州以書語所善衲子曰戒和尚又䟱脫
矣讀之有感
東坡夙世乃戒老次律前身為永師一念參差成此錯
百憂鍾萃使知非我生已約渡南海今日豈知還北歸
從今莫打這鼓笛必竟是事終由誰
先公太師尉秀州華亭日與僧靈照師相善嘗下
村視澇夢照師曰本欲渡南海與君有緣故来
託化是夕衛國太夫人亦夢有僧開帳而寤歸
既相與語異之遣人候靈照則以見夢之夕入
滅矣已而余生人皆以為靈照後身也故云
自鵝城乘舟至河源風雨日作江流湍激以寸步
進感歎有作
榜舟泝廻溪夏潦適川漲驚湍激怒瀾怪石立異狀嵩
師巧為計巨細施石上譟呼集衆力進寸退尋丈峥嶸
三數峯竟日不離望乃知勢不便智力未足仗我行極
江海幸免魚腹葬書生妙言辭過謂神所相及茲困溝
瀆更覺水石壯翻思泛滄溟千里纔一餉豈惟小中州
端欲簉崑閬斯遊不可忘臨風默惆悵
五月晦寓河源館舍雨凉新沐偶成一絶
風雨蕭蕭作晚凉山城松桂發天香蘭湯沐罷尤清快
一枕江南歸夢長
夜霽天象明潤仰觀有感成一百韻時歲在斗熒
惑在氐微甚辰鎮陵犯於翼軫間夜半斗杓轉
占帝座未明台星尚拆云
昊穹運宸極示人文燦然萬象森布列七曜紛廻還體
物具六擾面朝别三垣德隆乃循軌政錯因失躔日月
有薄蝕星辰或相挻暈適與佩玦精祲光屬聮災祥本
人致銷弭術在焉譬猶五藏病察色推其原詎有使之
者一氣兆所先應病投藥石厥疾尚可痊恬不加料理
瞑眩知何緣愈病當以藥弭災當以言苦言逆人耳龜
筴窮根源甘言悅人意無乃有後艱虚心行正說天道
咫尺間太戊正厥事桑榖反為妍宋景知愛民法星退
亦遄精誠所感格應效猶衡權堯舜曰欽若七政齊璣
璿周公戒成王敬德享歷年奈何後世士𨗳使不畏天
為子傲厥考獲罪安禱旃論議肈熙豐猷為終政宣皇
天豈無意儆戒良拳拳長星踰萬丈赤氣夜繽紛是為
兵革祥厥異古未聞臺諫既鉗舌太史亦諱論事始初
破睦釁成繼開燕至今為厲階禍難相連延迨于靖康
初儲皇御乾坤金兵遽犯順鐡騎凌天閽雖含恭儉姿
顧乏英偉臣邪正相雜揉盈庭事紛紜機會一朝失安
危自茲分愚儒不遠慮賊退已安眠豈無繞朝策誰著
祖生鞭彗孛掃紫微急怒如戈鋋諛臣秘其事猶欲飾
以文踰月始避殿何以應乎乾金人再稱兵東都滿旌
旜金湯失險固豺虎肆噬吞八駿狩沙漠神州遂崩奔
坐令鴟梟徒盗據黃屋尊上帝眷明德中興屬吾君建
炎繼大統威令赫以新四海望膏澤攘戎拯斯民光明
日初出照燭窮天淵隂雲忽蔽塞寰宇陡蒙昏迄今四
寒暑天變何其繁日中有黑子翩若鷰雀翻赤氛環斗
樞黑祲如突煙三台日離拆帝座亦屢遷連年盛夏寒
雨霖日聮緜昨宵偶晴霽仰視青霄端五緯失躔次熒
惑僅如錢太白揚其輝入鎮光相聯災變不虚發天心尚
周旋岌然國勢蹙人謀益廻邅飄騰寇驕横搏逐踰鷹
鸇前年蹂關陜殺氣摩東川去年破山東輕騎犯淮壖
今年擾江湖深寇台與温東南幾藩府接境遭劉虔將
帥望風遁巨賊摩其肩屠戮到稚乳焚燒無尺椽翠華
亦飄蕩泛海御樓船士卒頗携貮誰與守四邊内變不
能弭何以禦外患哀哉烝黎心戴宋何其堅肝腦塗草
野不忍負國恩乃知祖宗德滲漉深淵泉如何廊廟謀
略不加矜憐堂堂藝祖業揮斥極八埏誰陳退避策一
一欲棄捐兒戲失兩河甘心喪中原雖為東南行初不
治籬藩東晉有江左保守百餘年問誰居腹心王𨗳與
謝安強藩揔重兵控扼摧兇姦坐待天下定此理恐太
漫胡不法光武奮起由空拳勞身馬上治介冑被霑汗
履危救民死國祚乃復傳正如大厦傾扶持極艱難一
日葺一日舊業儻可全略不事撐拄摧壓何由完厥今
誰股肱前轍或未悛尚容狐鼠輩寢廟恣宂穿但為一
身謀真若蟻慕羶風雨正凌暴不顧棟宇顛宵人用必
危范子何其賢嗟我素愚拙三朝荷陶甄愧無徙薪策
徒有燋頭愆罪大幸不死歸途極洄㳂廢食念宗社傷
心痛元元不知狂言發感憤成此篇何當採詩人為致
冕旒前雖膺斧鉞誅暝目無所冤史鰌以尸諫一語不
敢煩君臣同修德庶可廻蒼圓
自河源陸行如循梅雨齊天氣頗佳偶成古風
宿雨乍開霽新暘倏飛升嶠南瘴毒地乃爾氣候清束
裝遵陸途夾道松林青我家大江南及此歸有程山禽
亦為喜林間囀新聲况復抵衡宇童稚歡相迎入室酒
盈樽聊以慰平生已矣勿復道晚節師淵明
循州道中作
嶺海經行涉兩年籃輿觸熱道龍川只愁青草黃茅瘴
敢意好風佳月天山頂濛濛遮薄霧江心跕跕墮飛鳶
勞生往返何為者歸去躬耕負郭田
絶句二首
深入循梅瘴癘鄉煙雲浮動日蒼凉踰年踏徧嶠南土
賴有仙翁肘後方
邪氣豈能干正氣妄心自不勝真心治心養氣無多術
一點能銷瘴毒深
過黃石驛十許里嚴石間懸瀑潨射聲隠然真小
三峽也命僕夫剪剔翳薈為行者清心駭目之
觀戲成兩絶
玉濺珠跳雷雹聲巖端飛瀑蔽林芿呼童取斧開蒙密
一使行人心目清
終日﨑嶇山谷間雨餘林下水潺潺炎方六月不知暑
端為先生從此還
聞蟬
喬林蔽日沸蟬聲美蔭超然風露清嘒嘒不休聊自樂
豈因人故乃長鳴
新月二首
碧落銀蟾吐知從何處来雕弓絃未上寶鏡匣初開照
水鈎沉影窺人光滿懷微升已西沒露坐興悠哉
初月明生小衆星寒吐鋩穿林未驚鵲傍戶已窺床漸
喜山川曉自令風露凉僊人貼片玉為我賜清光
早行二首
夙起戒徒御小村扉未開霧分山遠近溪繞路縈回排
遣憑詩句銷除賴酒杯大恩何以報海上得歸来
宿雨破袢暑趣裝期早還斷塍泥滑滑幽谷水潺潺半
世走長道暮年歸故山蒙頭有衲被送老白頭間
通衢驛夜坐有感二首
永夜發孤笑起看河漢流羣山湧翠浪纖月掛瓊鈎豈
謂艱難日翻成汗漫遊虚舟全不繫暮景付滄洲
酷暑事行役瘴雲天一方曉登丞相嶺夜宿翰林堂月
落星河耿軒開風露香微凉生枕簟歸夢到江鄉
地有丞相嶺因常衮謫潮州刺史道此得名翰林
堂見圖經羅姓失其名亦唐人也
梁谿集卷二十六
