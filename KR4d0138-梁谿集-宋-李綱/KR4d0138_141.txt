梁谿集卷一百四十一宋李綱撰
贊下
御書草聖千文贊
龍眠居士畫十六大阿羅漢贊
保寧禪師真贊
王摩詰畫渡水羅漢贊
雪峰了禪師真贊顔魯公畫像贊
故贈諫議大夫了齋陳公真贊
佛日杲禪師真贊
御書草聖千文贊
紹興五年冬皇帝以御書草聖千文賜臣子淔明年夏
臣子淔刻之琬琰以示臣某又明年春臣某摹勒于石
置諸豫章學舍宣聖殿宇之隂正臨講席使學者得以
瞻仰謹拜稽首而作贊曰
伏羲畫卦人文以成書契之作以代結繩篆籕而降秦
隸乃興規摹楷法有真有行衆妙且美萃于兹草疇克
工之心悟筆到芝靖羲獻主盟此道自昔英主鮮不自
好惟漢光武投戈講藝有唐太宗筆蹟竒秘底綏大業
實資勇智游戲翰墨乃其餘亊於穆天子允武允文武
定禍亂文該典墳萬機之餘縱筆怡神作此草聖前無
古人人亦有言心正筆正妙哉心畫本乎湖静銀鈎鐵
紐蟠屈剛勁雲漢昭回奎璧輝映如鳥行沙如蟲蝕木
鸞鵠停峙龍蛇起陸飛電繞樞垂虹飲谷千變萬態盪
耀心目一人之貴猶或勤斯咨爾多士胡可怠而學問
積躬功名濟時其則不遠瞻之仰之載摹宸翰勒之嘉
石龕于殿隂如魯屋壁天威在望得所矜式微臣作贊
垂示無極
龍眠居士畫十六大阿羅漢贊
第一尊者正坐垂足手隐横板交十指爪前有居士
作禮鬼使致書若請召状後有侍者乂手而立
佛所印可大阿闍黎隐几合爪泊然無為懇請何人投
地作禮不起于坐應供千里
第二尊者正坐肩倚拄杖左手握拳近口右手垂膝
把經卷微露梵書前設鑪香後有侍者回顧一婆羅
門手抱稚獅子
倚杖于肩屈指近喙廢經不讀思第一義大獅子吼真
獅子兒轉祕密藏其誰能知
第三尊者正坐跏趺以兩手义指置足上昂首仰視
錫杖倚牀前有夷人佩劒曲拳後有蠻女捧香山而
立
义指膝間目視霄漢意象軒舉邈無畔岸剛大之氣
塞于天淵俯仰無怍縱心浩然
第四尊者據巨石植右膝而坐手持數珠下視一大
蛇蟠繞石前右童子震怖擲淨瓶巾祴于地侍者抱
撫猶竊回顧
華林擾虎手舉數珠馴彼鬱屈亦用兹乎巨顙脩鱗
能怖童子慈眼視之毒心自弭
第五尊者偏坐蹺一足手執拂回顧侍者于蓮花缾
折蓮房以獻瓶中有戲龜童子跪而觀之後有夷人
佩刀植戈而立
藕花滿缻蓮房自拆神通妙用在于舉拂童子何知跪
觀戲龜六用不藏使之者誰
第六尊者靠禪板植左膝垂右足而坐兩手展經
卷開口如讀前有獅子銜花胡人背手回顧後有
蠻奴執拄杖侍立
老矣衰疲背依禪板讀經可為聊用遮眼植膝垂足獅
子銜花杜其德機豈有斯耶
第七尊者反掌义指跣足而立仰視空中一珠侍者
捧香爐蠻奴佩刀捧盤盛鐸杵隨之
寳珠騰空光焰璀璨諦玩無斁有見皆幻堂堂風儀龍
象之姿靈杵寳鐸往將加持
第八尊者跏趺正坐手執方鑪若說戒状傍有侍者
合掌蠻奴執羽扇前有后妃盛服前跪若受戒状二
女童侍立
本無戒持何嘗有破方便為說三世因果服飾煒然王
者之妃前跪諦聽善思念之
第九尊者扶杖臨石岸而立一蠻奴掖之下瞰巨浸
觀蠻奴以竹器寫經卷花卉置水中有群魚銜經蜃
氣成樓閣一龍出波浪間
龍魚祕怪各有佛性散花投經出沒游泳具大悲心平
等施之往因妙力人天之資
第十尊者倚老松以左手支頥並足而立仰觀松杪
有猿摘松花以獻後有蠻奴抱經持拄杖侍立松竹間
有虚禪牀及方案上有古盆貯水養花卉之属
長松森然虬枝拂天支頥據木仰睇玄猿竹樹之間方
虛禪座我欲攝衣往補其處
第十一尊者偏坐左手按膝右手植牀柺上拳指支
頥回視一童子置飯掌中以引鶴
宴坐便安支頥握拳一念不波靈臺湛然婉彼胎禽就
掌取食了無驚猜馴承恩力
第十二尊者垂足正坐回顧第十三尊者笑語以右
手據牀柺左手舒掌侍者以缾水滴掌中
敷座親密便于笑語懷抱之適怡然相顧瀝彼缾液注
于掌中普潤四大一滴之功
第十三尊者正坐曲身就第十二尊者語以手按板
作屈指状拄杖倚禪牀側後有侍者及二童子碾茶
治具于竹林間
俯身說法未能忘言無量妙義見于指端童子茗供竹
間治具滌煩消渴惟此之故
第十四尊者長髭郁然不剃植杖林間倚巨松而立
觀二鹿出巖石傍銜花以獻
麌麌群鹿出于巖端植杖倚松寓目縱觀風度凝然萬
法皆了去髮留髭豈無所表
第十五尊者攜杖以虎負經自隨有老人道帽相並
尊者舉手作笑語勢後有鬼神被甲執旌旗從行鎻
一熊負一沐猴
適從何來遊歴于此大空斕斑負經以侍有偉衣冠山
川之神旌麾戈甲其從如雲
第十六尊者于山林水石極幽絶處以袈裟蒙頭入
定有懸瀑淙瀉三蛇出其前一將澗飲一方行一蟠
結
巖谷窈窕林芿扶䟱瀑布淙射蛇蟲之居衲帔蒙頭安
然入定孰能出之其獨也正
紹興甲寅三月六日梁谿病叟書于長樂城東報國
寺後二十日東林珪禪師見訪因以遺之
保寧禪師真贊
此是保寧風度具眼衲僧試覷面孔雖然醜拙肚裏非
常峭措佛祖一口呑盡問着當下休去却說梁谿覓贊
大小一場露布
王摩詰畫渡水羅漢贊
阿羅漢具大神通飛錫凌空如履實渺然巨浸與天永
戲躡一杯能徑渡云何溪澗咫尺間乃有種種難涉相
前者己濟氣怡然後者將涉有難色老病扶攜壯者負
足探策引褰衣裾祕其神力不示人如畏黃蘖所訶責
我觀一切諸有情咸具神通并妙用空中示現十八變
正眼觀時非吉祥善哉摩詰老畫師能以毫墨作佛亊
稽首十六大聲聞皆悉回心等正覺
雪峯了禪師真贊
粹然而深如玉在山而珠在淵頎然而長如野鶴之處
雞群謂是為了四大假合何者是真謂是非了五峯秀
出望之儼然道與之貌丹青所傳其有不得而傳者耶
皓月普分千水影清光常滿一輪中
顔魯公畫像贊
會稽李光守永嘉郡得魯郡顔公遺像繪于郡宇之忠
義堂昭武李某為之贊曰
英英魯公人中之龍為唐宗臣見危納忠巨盗起燕朔
部風從獨嬰孤城以抗其鋒功雖不終志實可則間關
造朝號為耆德糾繆繩愆毅然正色姦邪媚之擯使去
國蹇蹇匪躬險夷一節迨其耄年奉使希烈氣沮兇逆
誠貫金鐵身雖可隕名不可滅巖巖高堂榜曰忠義非
公遺像其孰當置登斯堂者宜仰而畏師友其人無公
是媿
故贈諫議大夫了齋陳公真贊
如玉之溫有睟其容如山之峙有主其中論事有蓍龜
之審知人如衡鑑之公金百鍊而不耗水萬折而必東
置死生于一拾會理事而皆融吾不知其誰氏之學混
儒釋而為宗玆其所以為了翁者歟
佛日杲禪師真贊
聞佛日之名而未識其面見佛日之相而不聞其言心
契神交未識面可也目擊道存不聞言可也如水中月
雖非實見已有清凉之意如獅子吼雖未發聲已有畏
仰之心自非真是恁麽人辦得恁麽事衆所推許疇克
爾耶雖然孤峯頂上訶佛罵祖彼佛日也一幅丹青默
然無說此佛日也孰是孰非必有明眼人能辨之者咄
梁谿集卷一百四十一
