梁谿集卷八十六宋李綱撰
表劄奏議四十八
畫一措置賑濟歷并繳奏狀
乞將贍給丘贇軍錢糧充申世景支遣奏狀
乞將本路災傷州縣合起折帛錢依條限催納
奏狀
乞催起岳飛軍馬劄子
畫一措置賑濟歷并繳奏狀
契勘本路去歲旱災尤甚今正當新陳不接之時米價
翔踊細民闕食下戸流移無本耕種上軫聖慮屢降德
音督責監司守令廣行賑濟今月二十二日被受御筆
詔書節文令帥守監司多方勸誘積米之家以其食用
之餘盡數出糶庶幾濟此流殍數月之苦當日又准尚
書省劄子備奉聖旨指揮節文停蓄之家尚敢不從勸
誘依前閉糶量度輕重一面斷遣除已備錄全文印榜
曉示外今具遵依聖訓措置勸誘下項
一本路逐州軍使司各置印歷一道差官分詣委自
知通行下諸縣每縣州給印歷一道備錄使司指
揮差官分詣監督令佐分定鄉分躬親就鄉詢究
的實有米人戶使其自陳截自指揮到日見有積
米之數許乞存留若干食用外其餘盡數依市價
量減施行出糶責令隣保對定着實有米人戸於
歷上親書着字所委官限五日周遍赴縣攢數令
佐就歷同書結罪次日繳納本州本州總諸縣之
數抄上使司給到文歷内除認數不多或認數多
見得已是情願出糶之人更不須召赴本州外將
自餘有米數多責認未定之人仰縣令將帶同赴
本州知通限當日審實更加勸誘合存合糶數目
如有認糶米數三千石以上依得二月八日檢會
到紹興元年五月十四日該補官資之人即取縣
官保狀當官先次給與空頭付身候糶足日赴州
書填其以次數多之人糶及二千五百石與補進
勇副尉二千石與補守闕進勇副尉一千五百石
與免將來差科三次一千石與免將來差科二次
五百石與免將來差科一次如敢吝惜不肯出糶
拒抗官司之人審究見在着實盛頓米穀去處盤
量見數具情節申取使司指揮當議酌情斷遣枷
項號令
一州縣已勸誘到上戸及有米之家出糶米數每升
依逐處市價減十五文出糶遇市價減落再令量
減將城郭鄉村之家給歷每口不過一升分定出
糶人戸乏食之家齎歷或五日或十日一次前去
糴米其有米之家收錢糶米並書歷着字為據不
即時出糶許糴米人赴官申陳候糶絶日計數申
官司取歷照騐結算都數如有糶糴不實諸般欺
弊搔擾並委知通縣令檢察施行
一今來勸誘上戸及積米之家減價出糶止是可濟
有錢糴米之人其流移飢民與下戸無錢糴米之
人官中見行賑濟支過米數已多前去秋成尚遠
難以接濟今措置委自知通縣令多方勸誘上戶
及有積米之家如有情願納錢米入官以助賑濟
者許以其入納之數陳乞官告度牒之類依價折
還一戸所納價直不足即許衆戸結甲同共細計
陳情其入納數目浩澣之人當議特行奏請優與
推恩亦仰願入納人戶於歷上親書着字為據其
入納米即於出糶米内除豁施行仍依紹興五年
十二月十日本路轉運司已得勸誘入納指揮許
候受付身訖作官戸免身丁等事
一今來勸誘止係上戸有物力及停蓄積米之家其
中下戸有些小食用米穀即不得一例前去廵門
抄劄以至搔擾
一縣官親詣諸鄉詢究有米之家責令隣保對定合
存留食用并合出糶之數務要不擾取見的確若
有失實或因緣為姦稍涉違戾作弊並從諸司按
察移文本司備申朝廷先次差替取勘施行
一縣官親詣鄉村檢察所帶人從不得過十人每人
日支米二升錢五十文省不得容縱作過并差公
人弓手下鄉因緣搔擾使司除已差人密行體探
外委自知通覺察申舉公吏並行决配
一勸誘歷到限十日勸諭了當其地遠戶多縣分許
量展日限摺角實封專差人齎詣使司聽候指揮
其給歷糶糴即仰一面措置施行
錄白畫一繳奏狀
右臣今月二十二日准御前金字牌降到親筆手詔及
同日又准金字牌降到尚書省劄子指揮勸誘積米之
家出糶米斛接濟飢貧下戸等事臣除已遵禀聖旨同
轉運司官商議措置備錄印造文牓及措置到勸誘畫
一事件各置印歷一道專差人齎付洪虔等一十一州
軍收管差委強幹官分下諸縣逐一依應多方勸誘務
要實惠及民接濟下戸仍令多印文牓散給鄉村曉示
去訖臣竊慮逐州當職官不切遵禀奉行滅裂亦已分
差官前去諸州逐一檢察如有違戾去處别具因依奏
劾施行外今錄白措置勸誘畫一事件一本在前
小貼子
臣契勘今來勸誘減價出糶米斛止是可濟有錢糴
米之人其流移飢民無錢糴米官中見行收養見在
米數不多前去秋成尚遠難以接濟及下戸無本可
以種田之人官中亦無錢米可以借貸臣已行措置
勸誘上戸有物力之家如有情願納錢米入官以助
賑濟借貸者許以其入納之數陳乞官告度牒之類
依價折還若入納數目浩澣之人别行奏乞優與推
恩外伏望聖慈許臣候見得有入納之數逐旋具合
折還官告度牒等申奏朝廷乞行給降仍乞依紹興
五年十二月十日本路轉運司已得勸誘入納指揮
許候受付身訖作官戸免身丁等事庶幾易於激勸
飢民不至乏食下戸可以趁時耕作將來秋成可望
不誤歲計
臣契勘勸誘糶米依先降指揮及三千石已上各有
補授名目外其不及三千石之數即未有明文竊慮
無以激勸臣已相度一面行下諸州勸誘如糶及二
千五百石與補進勇副尉一千五百石與免將來差
科三次一千石與免差科兩次五百石與免差科一
次外欲乞候見得有出糶及上項數目之人除免差
科從本司給據行下州縣施行外其補進勇副尉及
守闕進勇副尉許臣一面出給公據具姓名奏朝廷
乞給降付身伏望聖慈特降睿旨施行
乞將贍給丘贇軍錢糧充申世景支遣奏狀
契勘近蒙朝廷差申世景一軍前來洪州駐劄權聽本
司節制使喚所有合用錢糧臣已一面牒漕司契勘將
元養丘贇軍錢糧窠名應副及具因依奏聞乞下轉運
司樁撥去訖近又承漕司回文行下洪州樁辦支給今
月初六日續准尚書省劄子節文為承都督行府關欲
將丘贇一軍合用錢糧内米依數樁留充申世景支遣
外其合用錢數令江西帥司依舊應副津發前去岳飛
軍前三月二十二日奉聖旨依其申世景合用錢令戸
部科撥申尚書省契勘申世景人馬已到洪州見用贍
給丘贇錢糧窠名日旋收樁支給尚自不足所有本路
諸州應諸色上供經制折帛係省不係省等錢一切盡
係漕司拘樁掯定科撥充岳飛大軍等支用除外别無
支使不盡窠名寬剰錢物兼本司所賣鈔引内除廣鹽
鈔已住罷及礬引出賣不行外雖茶引稍有客人入納
節次准朝廷支降應副轉運提點等司即目猶有積壓
下八萬餘貫未支竊慮戶部不見得本路别無空閒名
色錢物科撥虚數行下無可取撥有誤軍食伏望聖慈
詳酌臣前奏及今狀事理特降睿旨只乞將元贍丘贇
軍錢充申世景支遣其丘贇合用錢數却乞將元應副
申世景錢從朝廷支降徑發輕齎往岳飛軍前庶幾不
致防闕
乞將本路災傷州縣合起折帛錢依條限催納奏
狀
右臣今月初四日到本任交割職事初六日承都轉運
司公文准尚書省劄子節文勘會本路合發折帛錢元
責限三月樁足係指擬應副大軍欲督責兩漕臣拘催
日下並要起發盡絶奉聖旨依仍展十日檢准紹興勑
諸稅租日限江南東西路夏料五月十五日起催八月
十五日納畢又勑諸人戶輸納有期限而官司輙促其
常限者徒一年因至逃亡加一等洪州於去年十二月
九日准尚書省劄子勘會江西合納夏稅及和買物帛
每歲例係量度分數折納價錢其紹興六年分人戸折
納之數未曾立定折納之數理合預行措置以便人戸
輸納十二月八日奉聖旨除准衣并絲更不折錢外其
餘紬絹綿並以十分為率絹二分紬四分綿三分仰趙
子淔預先依此分明開坐行下所部州縣候來年合入
輸納物帛條限即依今來立定名色分數折納見錢仍
仰從第四等已下人戸折納如不足即通第三等人戸
納錢其合納本色物帛亦仰依限催理送納起發前去
郢州今年二月初三日本州承轉運司公文准諸路軍
事都督行府劄子節文今歲合起折帛錢限三月己前
收樁數足計置發往郢州下卸今來又承前件三月二
十九日指揮合至四月初十日限足竊緣被受指揮已
四月初八日其折帛錢雖已行下催促並未納到必致
有違朝限臣契勘本路人戸合納今年夏稅和買物帛
朝廷元降指揮立定分數從第四等已下折納價錢依
條限催理係是優恤下戸以便輸納今來摧納限至四
月十日了畢正是蠶麥未熟新陳不交之時下戸何由
了納況本路所管諸州去年亢旱尤甚洪吉筠袁江撫
州興國臨江軍皆是災傷至重去處所有第四等已下
人戸多是貧困官中見行抄劄給米賑濟之人何緣更
有積蓄非時預行輸納若復州縣逐急措置先從上戸
有力之家預催折納見錢即將來合輸本色之數却當
於第四等已下人戸催科顯見重困必至流移所害非
細臣竊讀近降親筆詔書令勸誘積米之家出糶以濟
流殍之苦加惠元元誠意惻怛今來所降指揮如此何
以取信於民伏望聖慈特降睿旨將本路災傷州縣合
起折帛錢依條限催納其不係災傷去處自依今來立
限指揮庶幾下戸得被實惠不致逃亡臣已行下災傷
州縣更切聽候朝廷指揮外見不妨本職待罪
乞催起岳飛軍馬劄子
臣訪聞岳飛已丁母憂飛孝於其親將來朝廷起復辭
免往來必費日月伏乞早降處分兼諸路錢糧多起發
往郢州交卸勢須先屯重兵及措置倉庫安頓去處又
自漢沔至郢州千有餘里與偽境相隣須有軍馬防護
糧道方可無虞臣仰荷眷知苟有所聞不敢不奏伏望
聖慈特降睿旨速賜施行
梁谿集卷八十六
