梁谿集卷四十八宋李綱撰
表劄奏議十
親筆宣諭不須與三省議
論宣撫職事劄子
第二劄子
第三劄子第四劄子
親筆宣諭三省謝賜御筵表
謝降賜玉束帶等表謝賜鞍馬表
謝瓊林苑賜御筵表親筆宣諭途中將護
親筆手詔
謝宣撫河北河東降親筆手詔表
乞深考祖宗之法劄子
親筆宣諭覽所上章陳祖宗之法
論不可遣罷防秋人兵劄子
第二劄子
親筆宣諭不須與三省議
路允迪等卹其家甚善益見徇國勤勞之意卿行不
須與三省議此事已决何必如此凡事斷而可成再
三反復愈亂人意卿可一心措置備辦成功之後與
卿共享太平之樂
論宣撫職事劄子(累具辭免不獲將以六月二十五日出師上劄)
臣伏蒙睿訓卿行不須與三省議此事已决再三反復
愈亂人意者仰荷委寄之重第深感涕臣旣巳拜命受
兵促裝整駕豈復有可回之理見危致命臣子常分亦
無足道但國家之事中外一體同心一德乃克有濟今
陛下遣臣獨出聖斷臣不量才而受任二三大臣不以
為然使他日果能支梧則已稍有疎虞仰累陛下知人
之明此臣所以夙夜震懼而不自安也更望聖慈博盡
大臣之謀使臣旣行之後無沮難無謗䜛無錢糧不足
之患則進而死敵以報天恩實臣區區素願死且不朽
冒昧自列無任戰汗之至
第二劄子
臣伏蒙宸翰卿出師今論已定者仰荷委任之重第深
感懼然茲事體大繫國安危非臣一人所可獨任其責
宰執間議論尚有不同者徒迫天威罷師道而遣臣觀
昨日之所評議與今日之所施行其意可見伏望聖慈
更盡大臣之謀使人無異辭同任成敗他日或少有差
跌不獨臣受誤國之誅豈勝幸甚至於以身徇國進而
死敵則臣之素志也夫復何說以辭
第三劄子
臣契勘童貫以樞臣為宣撫使踰二十年所握者皆關
陜之精兵西討夏賊南殄方寇北攻燕雲喪失師徒無
慮數十萬遂使國家兵勢削弱以至今日有敵國憑陵
之禍然貫一將蒙上皇信任之專武臣將帥皆出其門
内帑供給不可勝計置平貨場等以斡萬貨之低昂豐
財足以養士厚賂足以弭敵故雖行師用軍無有紀律
久而後敗今臣受任於國家艱危之秋姚种二帥軍馬
潰散之後裒疲劣久不訓練之兵以抗強敵率烏合素
不拊循之將士以邀成功甚矣其責重而且難也惟有
一策不愛金幣以養士而作其氣庶幾可為而今之宣
撫使司悉仰給於朝廷府庫空虚無以給予前日乞一
百萬纔實得二十萬已有難辦之論不知何以使臣率
勵將士支梧兩路而寬陛下北顧之憂也陛下謂臣忠
義感激奮不顧身則可謂臣諳練兵事果能成功則不
可夫以兵弱財匱之時而欲徇國家之急以捍屢勝驕
暴之敵雖三尺之童亦知其難更望陛下與二三大臣
深計而熟慮之異時無謂臣輕率敢往而不顧國家之
大計也議者又謂臣建守三鎮之策今日之事臣當任
其責是大不然三鎮者祖宗陛下之三鎮果能守則當
與天下共守之如必使建議者任其責則後誰敢為陛
下納忠者更望聖慈與宰執商議審處令各為奏明言
遣臣之利害是非如何激勵士卒如何應副錢糧屯泊
當於何處戰守當用何策斷自睿意使臣得遵稟而行
不致誤事非獨臣之幸也實天下之幸也
第四劄子
臣昨自陛下龍飛臨御海㝢臣以非材特蒙奬擢自庶
僚不旬日而參大政遂獲待罪樞府深惟遭遇之異竊
自感勵思欲罄竭以圖報效而材疎智短終未能少收
尺寸之功内負慙惕夙夜靡遑兹者伏蒙陛下委以河
北河東兩路重寄臣自視闕然恐不足以仰承委付之
意至於不避煩黷力祈罷免而眷屬之厚不容退避見
危致命豈敢固辭深惟國事之大非小已私智所能獨
辦今其將行願受睿算與廟堂之成謀使臣得以遵稟
奉行庶幾有濟夫用兵之道雖臨機制變不可預計然
規摹大略當須先定今日之事莫大於防秋莫急於解
太原之圍士大夫之獻說者不過和與戰二策而已金
人留吾親王宰相以為質屯重兵於太原已半年矣使
者旁午冠蓋相望而欲得三鎮之意愈堅和果可恃乎
种師中姚古以十萬之師相繼潰散戰果可必勝乎和
不可恃則秋高馬肥賊騎侵軟議者必以臣今日出師
為致寇之端戰不可必勝則萬一將士或復有小衂必
又以臣為輕舉誤國不知陛下睿算與夫廟堂之謀所
以授臣使防秋而解太原之圍者當决以何策而可也
前日和議割三鎮之失至今為梗今日之謀倘或更有
差誤則天下之勢有不可勝慮者矣願陛下及臣之在
廷與五六大臣熟議决策特降親筆俾臣遵行臣非敢
愛死誠恐有誤國家大計故敢冒昧言之仰黷天威伏
深戰慄
親筆宣諭三首
宣諭不責速進
應河北河東並便宜施行不可深進或少衂亦不罪
捷到亦不為喜但堅固期於全三鎮是朕之意卿宜
體此不責速進但欵曲圖之庶保萬全
宣諭一切便宜行事
朕信任卿堅如金石應一行事朝廷豈能預先定得
卿可一切便宜施行
宣諭所到如親行
李綱所到如朕親行
謝賜御筵表
臣某言伏蒙聖慈以臣差充河北河東路宣撫使啟行
有日特賜臣御筵者授鉞將壇謬總六師之寄肆筵宸
禁猥煩八簋之陳詔語春温威顔天邇(中謝)伏念臣奮
身寒苦逢世亨嘉禄仰斗升粗識素餐之恥腹諳藜藿
初無肉食之謀自筦樞機空糜廩庾適犬戎之犯順騎
遶并門驅虎士以遄征軍連代北憫其行役錫以宴娛
仍詔佩槖之臣以示加籩之寵釘繁列宿粲鏐帶之内
朌光奪流霞灩玉舟而親勸驩騰剖曲榮絶典彛此蓋
伏遇皇帝陛下俎豆豪英帡幪輔弼大亨以養躬節儉
以旁招小雅之詩政修攘而不廢已侈百朋之錫詎言
三爵之過臣敢不仰懷推食之仁力刷飲河之恥取羊
豕執俘而獻䤋期熊羆飲至以策勲守祖宗之故疆誓
不輕於赤壤上君王之萬夀行入賀於紫宸
謝降賜玉束帶等表
臣某言伏蒙聖慈以臣差充河北河東路宣撫使啟行
有日特降中使賜臣玉束帶一條撚金線小花紫戰袍
一領金笏頭帶一條魚袋全牙簡一面綠袋金銀五百
兩絹五百匹細物一百匹揀芽小龍茶三千銙椽燭五
十條刀劒六口人馬甲一副金鍍銀□&KR0008;槍一條花角
弓一張箭三十隻烏銀犀皮鞘劒一口者總戎兩部曾
未鬯於國威申錫百朋已繆承於天寵轅門改觀帥幄
生輝荷優睠之有加揣虚庸而失措(中謝)竊以先王盟
府之法賞必示功大臣服輿之宜德惟稱物凡此焜煌
之數當酬瑰偉之勲慨念臣愚早逢主聖蔑著銖分之
效敢懷錫予之貪屬小醜之未平曾大邦之敢拒猥膺
推轂獲與登壇才乏西平幣仍豐於異錦德非裴度帶
有過於通犀衣以珍袍副之古簡琱戈寶劒俾執銳以
輸忠鳳荈蘭槀期通宵而盡瘁丁寧示眷傴僂銜恩此
蓋伏遇皇帝陛下躬上聖之資濟中興之業力排羣議
獨奮睿謀脫三鎮於虎狼拯兆民於塗炭天聲震疊國
勢敉寧察臣早與於邊機故此俾宣於廟算憫其行役
被以寵靈臣敢不肅整勝兵大摧驕寇期無南下之牧
仰寬北顧之憂
謝賜鞍馬表
臣某言伏蒙聖恩特降中使賜臣馬二疋金鍍銀閙装
紫繡鞍轡一副烏銀裝蕃鞍一副者使命來臨天威在
望申遣左璫之重載頒内廐之良佩服恩榮祗深慚懼
(中謝)恭惟皇帝陛下端一心而觀萬化操八柄以馭羣
臣念其驅馳之勞錫以便蕃之寵壯元戎之十乘解左
服之兩驂偉然神駿之姿被以連錢之飾臣敢不仰承
睿眷俯罄愚忠誓不與賊以偕存顧雖捐軀而何惜餘
齡尚壯雖無據鞍矍鑠之姿將命不愆或遂攬轡澄清
之志
謝瓊林苑賜御筵表
臣某言伏蒙聖恩以臣今月二十五日總師出門特差
翰林學士吳幵就瓊林苑押賜御筵者寵靈下逮已霑
零露之恩宴衎俯臨再被需雲之渥載惟僥冒第劇戰
兢(中謝)伏念臣社櫟散材康瓠小器力學粗知於忠義
逢時竊意於功名適丁艱難猥叨任使超居丞轄曾㒺
著於休功繼掌樞衡迄蔑聞於善狀自惟迂拙每丐退
藏未容乞身而歸更與登壇之選雖忠誠之備寫終天
意之莫回禮遇彌加褒榮浸侈初賜宴於中禁復申犒
於上林天厨具絡繹之珍樂府備鏗鏘之奏雍容和氣
感激懦衷下及羣僚亦與榮觀顧寵嘉之莫擬撫羇賤
以何堪此蓋伏遇皇帝陛下以道觀能使臣以禮推食
慕漢高之烈脫袍有藝祖之風致此鯫生亦膺異數臣
敢不力修軍政大振國威獻北闕之俘願希蹤於前世
卻南牧之騎期無媿於古人
親筆宣諭途中將護
數日不見卿良深引望途中勞神不易太原重事委
任於卿更宜將慎用副朕懷
親筆手詔
敕李綱卿以鴻樞之柄總元帥之權方庚伏之届時
眷匽薄之勤止載惟忠藎深所歎嘉顧邊警之未寧
繄壮猷之是賴以卿舉措為國安危欲見威而銷萌
宜持重以制勝往思毖慎務决萬全卿其勉圖朕所
傾竚夏熱卿比平安好遣書指不多及
謝宣撫河北河東降親筆手詔表
臣某言今月二十八日伏蒙親筆手詔一道以臣宣撫
河北河東兩路特賜撫諭者跪辭丹陛方違咫尺之威
捧誦紫泥遽奉丁寧之訓洪惟德意仰見天心(中謝)伏
念臣學淺而術迂德輕而援寡驟蒙睿奬超執事機方
強敵蕃銳於晉疆而宴寇拏兵於朔部長蛇封豕肆毒
吾民鋒蝟斧螗扞我天討屬聖神之在念宜俊彦之旁
求猥及非才俾專大計實安危之所繫顧舉措之敢輕
負責良深撫躬知畏伏惟皇帝陛下廓至明而在位攬
長轡以馭臣任用者必責其有成訓迪者必規其所弊
慮臣輕於料敵故申持重之言以臣勇於赴功故有毖
慎之誡乃形一札以取萬全臣敢不上體淵衷仰循聖詔
遵仁聖之秘略參以並行體魏武之新書動以從事
乞深考祖宗之法劄子(靖康元年七月初總師道出鞏洛望拜陵寢上)
(劄子乞深考祖宗之法進君子退小人)
臣總師道出鞏洛望拜陵寢澘然涕流恭惟祖宗創業
守成垂二百年聖聖傳受以至陛下適丁艱難之秋戎
狄内侵中國勢弱此誠陛下嘗膽思報勵精求治之日
伏望聖慈深考祖宗之法一一推行之進君子退小人
無以利口善諞言為足使益固邦本以圖中興上以慰
安九廟之靈下以為億兆蒼生之所依賴天下不勝幸
甚臣忘生觸死冒進狂言不勝戰越待罪之至
親筆宣諭覽所上章陳祖宗之法
覽所上章陳深考祖宗之等事足見忠義愛君之心
當一一銘記於懷
論不可遣罷防秋人兵劄子(靖康元年四月公在密院乃與許翰)
(條具調發防秋之兵至七月公已出宣撫朝廷降旨詔書所起之兵罷去大半公上疏力)
(争)
臣昨待罪樞府伏蒙陛下委令措置防秋人兵臣意以
謂中國軍政不修幾三十年矣闕額不補者過半其見
存者皆潰散之餘不習戰陳故令金人得以窺伺旣䧟
燕山長驅中原遂犯畿甸來無藩籬之固去無邀擊之
威廟堂失策使之割三鎮質親王劫取金帛以億萬計
驅掠士女屠戮良民不可勝數誓書之言所不忍聞此
誠宗社之羞而陛下嘗膽而思報者也今河北之寇雖
退而中山河間之地不割賊馬出没並邊諸郡寨柵相
連及不少休太原之圍未解而河東之勢危甚旁近縣
鎮皆為賊之所占據秋高馬肥敵騎憑陵决須深入以
責三鎮之約及金帛之餘數儻非起天下之兵聚天下
之力解圍太原防托河北則必復有今春之警宗社安
危殆未可知故臣輒不自揆為陛下措畫降詔書以團
結諸路防秋之兵大約不過十餘萬人而欲分布河北
沿邊雄霸等二十餘郡中山河間真定大名横海五帥
府腹裏十餘州軍沿河一帶控扼地方翊衞王室隄防
海道其甚急者解圍太原收復忻代以捍金人夏人連
兵入寇不知此十數萬之衆一一皆到果能足用而無
賊馬渡河之警乎今臣被命出使去清光之日未幾朝
廷已盡改前日詔書調兵防秋之計旣罷峒丁又罷刀
弩手又罷土兵又罷四川福建廣南東路將兵又罷荆
湖南北路係將不係將兵而京西州郡又皆特免起發
是前日詔書所團結之兵罷去大半不知金人聚兵兩
路入寇將何以支梧而朝廷何恃不留意於此也臣竊
思之以兵為不須起者大槪有五川廣福建荆湖之地
遠一也錢糧犒賞之費多二也河北寇退天下已無事
三也太原之圍賊馬不多不攻自解四也探報有林牙
高麗之師金人牽制未必深入五也若以川廣福建荆
湖之地遠則詔書之下以四月期天下兵以七月當時
關報三省何不即止今已七月遠方之兵皆已在道始
復約回是復蹈今春勤王之師約回之弊也一歲兩起
天下之兵中道而兩止之天下謂何臣恐朝廷自此不
復能取信四海而將士解體矣國之大事在戎宗社安
危所繫而且行且止有同兒戲臣竊痛之若以謂錢糧
犒賞多則今春無兵捍寇致令誤國土地寶貨人民皆
為所取今惜小費又不為之備臣恐後來所取又不止
於前日也况元降指揮防秋人兵各令賫糧以行則錢
糧犒賞之乏自非所患廟堂不深思宗社大計而惜小
費臣竊所不取也若以河北寇退天下無事則邊郡日
報金人聚兵聲言某月入寇當取某地強敵臨境非和
非戰朝夕恐慄懼其復來天下果無事乎賈誼謂厝火
積薪之下而坐其上火未及然因謂之安以今日觀之
何止於火未及然殆處於烈熖之旁而言笑自若也若
以謂太原之圍賊馬不多不攻自解則自春徂秋攻守
半年曾不能得其實數姚种二帥以十萬之師一日皆
潰彼未嘗有所傷衂不知何以必其兵之不多以為可
以不攻而自解者臣以為非愚則誣至於林牙高麗牽
制之報理或有之然不可恃彼之不來當恃我之有備
則屯兵聚糧正今日之先務不可忽也今河北河東州
郡日告危急乞兵皆以三五萬為言而半年以來未有
一人一騎可以副其求者防秋之兵甫集又皆遣罷不
知此何理也若必以謂不須動天下之兵而自可無事
則臣誠不足以任此責陛下胡不遣建議之人代臣坐
致康平而重為此擾擾也除范世雄所統湖北兵聞已
至襄唐間臣已作奉聖旨令疾速發赴宣撫司外所有
餘路乞依元降詔書起發庶幾不誤國事
第二劄子
近降指揮減罷防秋之兵臣所以深惜此事者一則河
北防秋闕人恐有疎虞二則一歲之間再令起兵又再
止之恐無以示四方大信防秋之計臣前奏論之已詳
請為陛下更論不可失信之意者周為犬戎所侵嘗以
烽火召諸侯兵恐諸侯之未必至也舉烽以試之諸侯
之兵大集知其試已皆怒而歸其後真舉烽無復至者
去冬金人將犯闕詔起勤王之師遠方之兵踴躍赴難
至中途而寇已和有詔止之皆憤惋而反今以防秋之
故又起天下之兵良非獲已遠方之兵率皆就道又復
約回將士卒伍寧不解體夫以軍法勒諸路起兵而以
寸紙罷之臣恐後時有所號召無復應者矣
梁谿集卷四十八
