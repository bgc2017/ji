梁谿集卷一百五十三宋李綱撰
迂論九
論君臣之分論霍光李德裕
論除天下之患如治病
論天下強弱之勢論用兵
論料敵論順民情
論君臣之分
古者君臣雖有尊卑上下之分而不若後世之邈然遼
絶也上焉者必有所不召之臣故湯之于伊尹高宗之
于傅說武王之于太公皆待之以師友學然後臣之次
焉者亦相與以誠而相遇以禮故觀書之所以命君陳
畢公而詩之所以歌申伯方叔召虎仲山甫尹吉甫之
流情文備至則君臣之際槩可見矣故能舉賢才而任
之如元首股肱之同一身父子兄弟之同一家事無不
慮慮無不周知無不言言無不盡患難則同其憂安平
則同其樂建帝王非常之功而不以為難者君臣之義
交相得也至秦則不然尊君而抑臣阻法度之威以臨
之無復有尊德樂道情文相接之意其君抗然于上而
視其臣如胥吏僕隸然初無愛敬之心其臣眇然于下
而視其君如天之不可親雖為之輔相者亦有所畏避
而不得以自盡故李斯去疾之徒朝為丞相至暮一言
不合則具五刑而誅之其餘孰不畏罪持禄欺謾而取
容哉漢興以高祖之賢而蕭何不免縲縶以文帝之仁
而周勃不免對吏景帝誅周亞夫武帝誅翟青劉屈氂等
數人而東漢三公動輙下獄盖循秦之弊使之然也太
宗之待房杜明皇之待姚宋憲宗之待裴度武宗之待
李德裕可謂善矣惟其君臣相遇之難而法度相去遼
絶猶襲秦之遺風此德業之盛所以不能及于隆古而
至於庸君則賢者䟱而易去諛佞之徒取容而易合良
以此歟
論霍光李德裕
霍光膺武帝之託擁幼主摧姦臣處廢立之際臨大節
而不可奪為漢社稷之臣至宣帝謁見高廟光從驂乘
内嚴憚之若有芒刺在背後張安世代之天子從容肆
體甚安近焉及光死而宗族夷滅故霍氏之禍萌于驂
乘李德裕相武宗當國凡六年方時用兵决策制勝他
相無與威名獨重于時至宣宗即位德裕奉册太極殿
帝退謂左右曰向行事近我者非太尉邪每顧我毛髮
為森豎翌日罷相其後以吴湘事遂貶朱崖故德裕之
貶始於奉册傳曰威震主者身危其光德裕之謂歟然
二君者亦可謂忍而少恩矣故為宣帝謀則念光之功
而不使霍光絶祀為宣宗謀則念德裕之功而不使之
死于海外可也
論除天下之患如治病
善除天下之患者如良醫之治病視其輕重緩急而為
之方以其病之小者易其病之大者而徐圖之病在虚
寒則必以熱藥補焉熱不免于有過則徐思所以凉之
病在實熱則必以寒瀉焉寒不免于有過則徐思所以
溫之故治洞泄者必至于痢而治強陽者必至于羸皆
以小易大徐圖之而後安欲一投藥而遂無患者無有
也方楚漢之争為高祖之患者項羽而已漢兵追楚至
固陵而韓彭之兵不至高祖謀于張良良曰未有分地
其不至固宜君王能與共天下可立致也齊王信之立
非君王意信亦不自堅彭越本定梁地亦望王而君王
不早定今能取睢陽以北至榖城皆以王越從陳以東
傅海與齊王信使各自為戰則楚易敗也高祖從之而
韓彭果引兵來破羽垓下而楚遂亡夫張良非不知與
韓彭之地廣其後必至于叛而謀如此者其意以為楚
之患大韓彭之患小不捐此地以許兩人則韓彭之兵
不會而楚不亡俟楚既亡已除其患之大者而後徐圖
其患之小者可也故卒許之其後楚亡而韓彭果叛漢
誅之而天下遂定若良者可謂能知以小易大除患之
術矣今天下之大患在金人與蠭起之盜賊其勢非復
方鎮之制而假之權不足以捍禦而議者乃憂方鎮之
制行將有尾大不掉之患若唐室然亦可謂不知輕重
緩急之理欲除患而弭亂其可得乎嗚呼安得以子房
固陵之策告之
論天下強弱之勢
天下之勢在強弱有能強者有不能強者有能弱者有
不能弱者有強而示之以弱者有弱而示之以強者能
強能弱者王不能強不能弱者亡強而示之以弱者其
兵多勝弱而示之強者亦能以全其國故秦以虎狼之
威據關中金城之固蠶食諸侯卒滅六國而并天下此
能強者也太王居豳狄人攻之事之以皮幣珠玉犬馬
而不能免去居岐山之下而從之者如歸市此能弱者
也突厥頡利寇長安飲馬渭水太宗傾府庫以與之和
而使李靖邀擊大破之卒犁其庭而擒頡利此強而示
之以弱者也諸葛孔明相先主以取蜀﨑嶇山谷之間
而無歲不出師以擾關中此弱而示之以強者也晉平
吴而失中原隋平陳而終江都此不能強者也燕以匕
首而激秦息以違言而拒楚此不能弱者也夫天下無
常勢能用之則弱可以強不能用之則強反以為弱在
俛仰之間耳齊有無知之亂而小白以興晉有驪姬之
難而重耳以霸此所以弱為強也吴争衡上國而卒滅
於句踐智伯欲分趙地而卒亡于韓魏此以強為弱也
審強弱之勢而善用之天下庶幾乎可定
論用兵
昔之用兵者有以少擊衆若昆陽之破尋邑淝水之敗
苻堅是也有以多勝敵若王翦之伐荆韓信之定燕趙
是也有以速為策若岑彭之攻公孫述李靖之擒蕭銑
是也有以遲為策若周亞夫之破七國趙充國之討先
零是也夫以少擊衆者必將因便乘勢而躪蹙之其機
在少譬猶蹙巨石于千仞之山而不假于多力故昆陽
之戰尋邑擁百萬之衆驅虎豹犀象以助其威獨傲然
有輕漢之志而光武得以投其間與敢死之士三千人
衝其中堅城中亦鼓譟而出聲震天地莽兵遂以大潰
淝水之戰苻堅將百萬之師以臨江漢慨然有呑東晉
之心而謝玄帥偏師八千以禦之乘其軍却衆亂追奔
逐北而堅之師遂以敗散聞風聲鶴唳皆以為王師將
至然則以少擊衆而能成功者豈非其機在少因便乘
勢而躪蹙之不假于多力乎以多勝敵者必將以殄滅
為期而不再舉其機在多譬猶拔大木之本根而後不
再舉非衆其力則不可故秦欲伐荆而王翦以謂非六
十萬不可卒如其數以與之遂破荆軍而平其地以為
郡縣韓信既將兵虜魏王豹而定魏地請益兵三萬人
願以北舉燕趙東擊濟南絶楚之糧道漢王與之而皆
如其言然則以多勝敵而成功者豈非其機在多以殄
滅為期而不再舉非衆其力則不可乎兵之以速為策
者其機在速譬猶獵者之逐獸兔起鶻落少縱則失之
岑彭之攻公孫述也襲破侯丹因晨夜倍道兼行二十
餘里徑拔武陽使精騎馳廣都去成都數十里勢若風
雨所至奔散述大驚以杖擊地曰是何神也而述遂亡
李靖之攻蕭銑也大閱兵雲安秋潦濤瀨漲惡諸將請
江平乃進靖曰兵機事以速為神今士始集銑不及知
若乘水傅壘是震霆不及塞耳安能倉卒集兵無以禦
我此必擒也諸將從之而銑果擒然則以速為策者豈
非其機在速而少縱則失之乎兵之以遲為策者其機
在遲譬猶獵者之檻虎俟其困而搏之則不為其所傷
周亞夫之擊七國也以謂楚人剽輕利于速戰難于争
鋒故以梁委之而堅壁不與之戰而絶其餉道待其饑
而一舉破之趙充國之討先零也以謂羌急之則合緩
之則散大兵久留其費不貲故上屯田之策般師罷兵
以萬人留田待其弊而一舉滅之然則以遲為策者豈
非其機在遲俟其困而搏之則不為其所傷乎夫兵之
多少遲速皆機也善用其機皆足以成功而不善用之
則以少而殱若陳黶之嘗秦軍以多為累若趙括之敗
長平以速而趨利如龐㳙之死馬陵以遲而養寇如劉
繇之失江東者多矣可不察哉
論料敵
善用兵者以料敵為巧非謂料其強弱虚實而已能料
敵之情而勢必至于此之為巧也孫臏為齊救趙而引
兵以趨大梁知魏之素輕齊也故減竈以誘之魏將龐
㳙果棄其大軍與輕銳倍日并行以逐臏此未為巧而
能度其行暮當至馬陵伏萬弩夾道期見火舉俱發而
破魏軍遂殺龐㳙此為至巧韓信擊趙引兵東下井陘
知趙軍未見大將旗鼓未肯戰也故使萬人先行背水陣而
棄旗鼓趨水上軍以誘之趙軍果争漢旗鼓而逐信此未為
巧而能度其空壁逐利先出竒兵二千騎狙伺馳入趙壁拔
趙旗幟立漢赤幟而破趙軍遂斬成安君泜水上此為至巧
寇恂之降高峻遣軍師皇甫文出謁辭禮不屈恂怒將誅文
諸將諫以為不可恂不聽遂斬之而遣其副歸報曰軍師無
禮已戮之矣欲降急降不欲固守峻惶恐即日開城降諸將
皆賀因曰敢問殺其使而降其城何也恂曰皇甫文峻
之腹心其所取計者也今來辭意不屈必無降心全之
則文得其計殺之則峻亡其膽是以降若恂者其料敵
可謂巧矣李光弼之降高暉李日越也逐史思明壁野水
渡至夕還師留牙將雍希顥守曰賊將高暉李日越萬
人敵也賊必使劫我爾留此賊至勿與戰若降與偕來
左右竊怪語無倫是日思明果召日越使以鐵騎劫取
光弼不然無歸日越至而光弼已去遂請降希顥與俱
至厚待之高暉聞亦降或問公降二將何易也光弼曰
思明再敗聞我野次命將來襲必許之以死希顥無名
不足以為功日越懼死不降何待降者見遇貳者得不
思奮乎若光弼者其料敵可謂巧矣惟其料敵之巧如此
故足以立竒功兩軍相持不能料其強弱虚實者未有
能制勝者也戰功曰多以多算勝而少算不勝然則不
計強弱虚實而浪戰者欲無敗難矣况能立竒功哉
論順民情
古之有天下國家者未嘗不因其民之情而用之記曰
人情者聖王之田也易曰說以先民民忘其勞說以犯
難民忘其死孟子曰以逸道使民雖勞不怨以生道殺
民雖死不怨殺者管子曰下令如流水之源令順民心
也夫惟令順于民之心故可以使之犯難忘其勞且死
而不以為怨則咈民之情欲以立事而長且久者未之
有也以德行之者王以力假之者霸王霸之所以興未
有不因于民者若盤庚之遷都民不適攸居而胥怨則
必為之丁寧訓告使之知所以遷之為利而後已然則
聖王之所以重其民者如此其可忽乎至秦則不然以
貴為在已而不可亡以賤為在民而不足聽以切阻法
度之威以臨之焚詩書殺豪俊以愚黔首制為峻刑酷
法使民皆愁苦而亡聊思為亂者十室而九故山東盜
賊羣起而秦遂亡至高祖約法三章除秦苛政而百姓
歸心因思歸之士還定三秦遂破項籍其後蕭何曹參
為相知民之疾苦順流而與之更始遂安海内然則咈
民之與因民其效槩可見矣後世姦諛之徒上欲投君
之所好而争富貴下欲去己之所患而排忠良乃始建
為咈百姓以從先王之道之說以欺人主而取世資凡
能奉君之欲者則謂之享上凡欲順民之情者則謂之
下比于流俗遂使其君抗然于上而輕天下之民其民
疾視于下而不敢言而敢怒其源起于熙寧元豐之間
其流盛于崇寧大觀之際其末甚于今日盖有不勝其
弊者矣儻能因民之情而用之悦以使民犯難而忘死
則外寇雖強不難禦也
梁谿集卷一百五十三
