梁谿集卷九十三宋李綱撰
表劄奏議五十五
乞輪差將兵赴帥司駐劄奏狀
奏陳生擒偽齊賊衆劄子
奬諭賑濟詔書謝奬諭表
乞宫觀奏狀再乞宫觀奏狀
不允宫觀詔書
同運司乞兵捕虔賊奏狀
乞沿淮漢修築城壘劄子
乞納級計功推賞劄子
乞用瓦木盖置營房劄子
乞輪差將兵赴帥司駐劄奏狀
契勘洪州未經兵火以前係本路馬步軍都總管司畫
奉聖旨虔州所屯東南第六將兵每上下半年分輪一
半赴洪州駐劄後來洪州經兵火殘破建炎四年内罷
帥隸屬江州路安撫司并撥虔州隸屬鄂州係湖北路
虔州緣此申請續降指揮令洪州將東南第六將起到
人兵盡數掃歸元來去處至紹興元年内洪州復置帥
司係安撫制置大使蒙朝廷差兵二萬人其虔州却撥
隸本路緣已有上件軍馬帥司不曾陳乞依舊勾抽一
半將兵前來更戍今來虔州不知有前項因依習成年
例稱有盜賊占吝將兵不肯發遣洪州雖係帥司其元
差兵二萬人節次撥隸他將秪有統制官申世景計千
餘人委是緩急使喚不足難以分布防秋及彈壓一路
伏望聖慈詳酌特降睿旨許依元降指揮將本路所管
將兵上下半年輪差一半洪州駐劄仍令虔州依舊例
逐旋樁辦錢糧前來支給庶幾緩急不致依前占吝有
誤國事
奏陳生擒偽齊賊衆劄子
臣竊見近日諸將獲捷其捷報内並稱生擒偽齊賊衆
多者以萬數少者亦不下數千人除願充軍外餘皆給
據放散所獲糧斛多者十餘萬石少者亦不下數萬除
給散外盡皆焚毁契勘諸路招捕盜賊即有給據放散
歸業之理今來偽齊賊黨雖元係朝廷赤子緣州縣未
盡收復其給據之人寔無所歸若令依舊歸偽齊州縣
將來不免又被驅脅從軍死於鋒刃誠可矜憫今江淮
間曠土甚多見措置營田全少人夫可以耕作臣愚伏
望特降睿旨行下諸將今後生擒到偽齊賊衆除揀選
願充軍外餘人並管押赴江淮荆湖逐路帥司令措置
分俵充營田使喚寔為利便其所獲糧斛亦乞指揮務
令愛惜或可保守或可般運或可給散隨宜措置勿令
焚毁以為將來大兵就糧之資寔為得策伏望聖慈特
賜詳察
奬諭賑濟詔書
勑李某省所奏賑濟飢民招還流亡事具悉朕臨朝願
治當宁興嗟念百姓之多艱恐一夫之失所而去歲亢
旱遍及江湖誦雲漢之詩而不敢康致桑林之禱而不
敢怠申飭使者分拯黎元移粟他州備修荒政究兹惠
術責在帥臣惟予廊廟舊弼之賢能體國家勤恤之意
撫綏罷病安輯流亡方略敷施功效顯著推霖雨之餘
潤活一路之生靈眷言忠勤寔副倚賴為之嘉歎至于
再三故兹奬諭想宜知悉
謝奬諭表
臣某言伏奉詔書以臣賑濟飢民招還流亡特加奬諭
臣已望闕謝恩祗受訖者宣化承流本藩方之職守念
功揚善乃國家之憲章拜賜非宜以榮為愧(中謝)竊以
天地之盈虚有常數堯湯之水旱無飢民惟人事之允
修宜天災之靡害爰自兵火擾攘之後初無倉廪積粟
之儲歲一不登野有飢殍賴宸衷之軫慮底黎庶之咸
寧惟上聖博施之仁衆宜恊力活一路生靈之命臣獨
何功濫膺華衮之褒益重素餐之責此蓋伏遇皇帝陛
下法天覆幬如日照臨周知臣下之勤勞寸長必錄曲
示朝廷之禮貌細札屢頒致兹孱陋之資亦冐便蕃之
寵病牛臥壠嗟筋力之易疲倦鳥思林期樊籠之可脫
已上投閒之請願施從欲之恩誓畢此生仰酬洪造
乞宫觀奏狀
右某伏奉詔書以臣近具狀奏聞乞罷帥臣之任除一
在外宫觀不允所乞仰荷聖恩第深感涕伏念臣孤陋
無取叨冒已多久居患難之中但有退休之志誤承恩
奬起帥大藩詔旨屡頒不容遜避黽勉就職倏忽踰年
雖殫夙夜之勤曾蔑涓埃之補素餐之責啓處不遑兼
臣多病早衰心力凋耗憂思健忘拜跪艱難近日以來
頻在假故深恐妨廢職事有辜朝廷委寄之意屢丐閒
散實以愚誠控告君父非敢備禮况今車駕廵幸建康
江西一路號為上流重鎮在吴則周瑜魯肅之所屯守
在晉則温嶠陶侃之所鎮臨宜得精力克壯之臣付以
禦侮折衝之任如臣不材衰病豈可冒居伏望聖慈矜
憐舊物曲賜保全特降睿旨依臣所乞除在外宫觀差
遣任便居住庶幾晩節末路猶有可言天地大恩螻蟻
難報干冐宸聰伏俟斧鉞之戮臣無任祈懇激切之至
再乞宫觀奏狀
右臣近具奏聞以臣衰病日加心力不逮深慮有誤朝
廷委任乞罷帥守除一在外宫觀未奉回降指揮竊見
都進奏院報左司諫陳公輔乞去以靖康間士庶伏闕
為人誣其鼓倡至今猶未辨白為言伏念臣當時遭謗
尤甚雖嘗蒙淵聖皇帝特降詔書宣示四方而仇怨至
今以之籍口以積年往事不敢復自辨明至使諫臣援
以求去在臣愚分其何敢安伏望聖慈特降睿旨檢會
臣前奏速賜指揮除臣宫觀差遣置之閒散庶幾保全
晚節不致上累國體臣無任惶懼戰越祈懇之至
不允宫觀詔書
勑李某所奏乞除宫觀差遣事具悉惟豫章之故郡實
吴會之扞關控制上流鞏固南服以卿輔弼寬吾顧憂
撫潢池弄兵之民當饑饉相望之後易彼儉歲化為豐
年治最彰聞璽書屢下方倚蕃宣之重共圖社稷之安
乃抗封章懇祈避謗且伏闕之往事皆不根之浮辭排
邪議以用卿斷由朕志守夙心而自信無恤人言勿復
有云往安厥位所請宜不允故兹詔示想宜知悉春暖
卿比平安好遣書指不多及
同運司乞兵捕虔賊奏狀
據吉州申契勘虔賊謝小鬼尹寳謝凱等結集二千餘
人皆是強悍累次作過徒黨自虔州興國縣前來侵犯
本州廬陵太和永豐吉水縣管下虜劫作過於十二月
二十八日衝入永豐縣正月初五日衝入吉水縣殺人
放火已遣發封武節統押諸頭項官兵會合掩殺因官
兵稀少頭回潰散已再差封武節整齪軍馬向前討捕
今月初六日在吉水縣七里逢賊接戰勢力不加潰散
内黃從義被虜袁吉州都廵傷中封武節未見下落乞
差官兵前來應援安撫制置司除己差申世景下將官
馬仙帶領所部兵三百人及統領官王彦選揀精銳人
兵四百人前去應援捉殺外契勘今來春首正係州縣
催納苗米裝發綱運及人戶耕種之時其虔賊謝小鬼
等結集兇徒作過侵犯吉州諸縣旁近州縣類皆警擾
有妨官司受納裝綱及百姓耕作安撫制置司雖己遣
發人兵前去應援緣秪有申世景一項軍馬一千餘人
除遣發外人數不多竊慮賊勢猖獗難以捍禦雖已劄
下虔州及東南第六將分差將官人兵前來策應又恐
虔州守臣孫佑依前占吝不肯遣發致令賊衆滋蔓筠
袁吉州素來兇惡之人遞相倣傚作過為患不細伏望
朝廷特降指揮於近便處疾速摘那遣發一項軍馬三
二千人前來權聽安撫制置司節制會合捉殺所有錢
糧乞於本路近便州軍上供錢米内支撥不以遠近前
去討捕仍乞朝廷劄下虔州守臣不得依前占吝將兵
公共恊力措置庶幾兇賊早得平殄一方寧息須至奏
聞者
乞沿淮漢修築城壘劄子
臣伏覩手詔車駕將乘兹春律駐蹕建康此誠至當甚
盛之舉也臣昨奉詔書條具邊防利害嘗論駐蹕建康
為措置之宜所當先者然其說謂淮南有藩籬之固則
建康可都宜命諸將移重兵於江北料理營田葺治城
壘則藩籬可成今大將既已移屯矣營田既已施行矣
楚泗既己修築城壘矣惟是沿淮如廬壽沿漢江如㐮
鄧等處尚未措畫臣願陛下降詔劉光世岳飛乘士卒
之暇以漸修築如韓世忠之於楚張俊之於盱眙楊沂
中之於泗使名城堅壘緜亘相望以張國勢以讋敵心
又命朝廷選通知古今臣僚按行淮漢深考古跡要害
控扼之地如濡湏塢牛渚圻之類築壘屯兵益務自固
使犬羊無侵突之虞貔虎有蓄銳之利以守則固以戰
則勝此今日之上策也夫守戰一道也能固守而後能
進戰是守者進之基也譬如奕棋之家凡欲勝人先須
自固此言雖小可以喻大今陛下既已斷自淵衷不貳
不疑駐蹕建康以承天意矣伏望聖慈益修戰守之備
以建中興之功天下不勝幸甚臣以衰病見丐閒散不
勝臣子愛君憂國之誠輙復自竭冐昧以聞或有可□
亦臣仰報聖恩之萬一也干瀆天聰臣無任惶懼戰越
之至
乞納級計功推賞劄子
臣伏見祖宗舊制軍功賞格以首級為法每獲一級或
轉官資或支銀絹是以當時賞功覈實無偽濫之弊自
近年以來納級計功之法廢全軍推賞之制行諸將告
捷皆以棄頭不斫横屍滿野推墮崖谷沈溺江湖不可
計數為言遂使有司不得覈實朝廷無所考據一軍千
人則千人推賞一軍萬人則萬人計功殫官爵不足以
褒寵竭府庫不足以錫賚歲用之廣百倍往時罄百姓
之脂膏耗朝廷之根本日益月增殊無藝極臣未見其
可也今者車駕廵幸建康將定恢復中原之策則所以
懋賞報功使將士知勸節以制度使國用不匱不可不
深為之慮也臣愚伏望聖慈特降睿旨今後諸將告捷
並計級數不得以棄頭不斫横屍滿野推墮崖谷沈溺
江湖為言除保明騐實計級推賞外其有摧鋒䧟陣彊
弩破敵立到竒功之人雖不獲級别許保奏優異推恩
庶幾實立功效之人有所激勸而朝廷無濫賞之費戡
亂定功不難致也取進止
乞用瓦木蓋置營房劄子
臣伏見朝廷以沿江州郡近多火災慮有姦細作過累
降指揮嚴行禁戢事理固當如此然臣竊謂軍馬屯聚
去處往往取辦一時秪以茆竹蓆䕠之屬蓋撘房舍以
省功力一有遺漏不可救止火力所及官司屋宇亦遭
焚爇至及萬家或靡有孑遺者如前日臨安鎮江太平
州之類是也今車駕廵幸建康千乘萬騎理當建置營
房屯駐將士謂宜寬商賈以招徠材植置官窯以燒變
塼瓦下傍近州縣以摘那工匠選有材者專董其事不
數月久即見就緒仍禁止民間自今不得以茆竹蓋屋
已蓋造者漸行修換嚴保伍廵邏之法謹防虞器具之
備以絶回禄之患其餘州郡有軍馬屯聚去處亦可依
此施行庶幾火不能作人得案堵區區愚慮干冒天聰
取進止
梁谿集卷九十三
