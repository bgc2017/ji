梁谿集卷六十七宋李綱撰
表劄奏議二十九
賀天申節表(功德䟽附)
乞以江西錢糧應副荆湖贍軍奏狀
乞降旨林遹刷下錢米存留本路支用奏狀
乞差内侍一員承受發來文字奏狀
將帶軍馬之任奏狀
再乞差使臣齎旗牓招撫曹成及論招捕盗賊
奏狀
乞依近降指揮乞兵二萬人措置招捕曹成奏
狀
乞撥顔孝恭軍馬付本司使喚奏狀
乞差撥兵將前去廣東招捕曹成奏狀
賀天申節表(功德疏付)
臣某言伏遇天申節者帝出乎震與物為春天作之君
惟民其乂適屆誕彌之月咸傾善禱之心矧蒙睿主之
知嘗叨近輔仰祝聖人之壽敢後華封臣某誠歡誠抃
頓首頓首恭惟皇帝陛下德合乾坤明並日月昭受維
新之命圖回復古之功以堯舜之用心法高光而建業
照臨四海載當震育之辰壽考萬年永篤家邦之慶而
臣誤蒙中詔往守南藩莫陪鴛鷺以稱觴徒效葵藿之
傾日
天申節功德䟽
右伏以星虹流渚式昭誕聖之期鸑鷟鳴岐允恊興王
之運四海罄華封之祝一人膺景命之祥必藉勝因仰
資睿筭皇帝陛下伏願後天難老長居覆燾之功與物
為春永寶好生之德復文武之境土享堯舜之歴年萬
壽無疆四方來賀
乞以江西錢糧應副荆湖贍軍奏狀
右臣伏蒙聖恩除荆湖廣南路宣撫使兼知潭州於潭
州置司竊原朝廷令臣宣撫四路之意盖緣荆湖南北
兩路累年為盗賊蹂踐州縣殘破錢榖闕絶欲令將廣
南東西兩路財賦經理荆湖使之養兵賑民葺理州縣
早得就緒規略甚遠今則不然荆湖盗賊如曹成一項
十數萬人旣壞荆湖諸州又侵廣南界分破擾連賀侵
逼廣州其勢未艾非得大兵會合未易招捉罄廣南兩
路財賦應副支遣尚恐闕乏豈復有餘可助他路是今
日逐路事勢與朝廷前日措置經理之意全然不同臣
已具奏聞乞以江西錢米應副荆湖伏望聖慈特降睿
旨檢會臣前奏特賜指揮施行
乞降旨林遹刷下錢米存畱本路支用奏狀
右臣准尚書省劄子節文廣南東路轉運判官章傑劄
子為張忠彦兵二千餘人見在英韶州駐劄錢糧闕乏
應副不行乞行措置劄送臣本司措置施行除已依禀
措置外契勘廣東雖號薄瘠財用不足然張忠彦兵纔
二千餘人豈有遂至應辦不行之理將來大兵前去招
捕曹成何以應副支遣訪聞廣東路安撫使林遹被受
指揮總領諸司錢物應副買牛糴米之類將諸州錢物
盡行剗刷拘占遂致贍給軍民錢榖不足今來曹成賊馬
侵犯廣東勢須用兵討捕若非通融移挪諸州錢米應
副支遣必致闕乏有誤國事伏乞朝廷勘會如林遹委
曾得前項指揮即乞特降睿旨令未得施行已樁管錢
米等並未得起發且存畱本路應副大兵支用候將來
盗賊平定財用有餘别行相度措置庶幾不致闕誤
乞差内使一員承受發來文字奏狀
右臣伏蒙聖恩除臣荆湖廣南路宣撫使見起發前去
之任竊緣荆湖廣南見今軍興招捕盗賊朝廷劄降指
揮與本司奏請文字皆係軍期急速荆湖南北廣南東
西四路去行在道里最遠雖入急遞例多稽遲實封奏
狀赴都進奏院通進司投進經隔官司伺候時刻亦有
畱滯竊慮申奏事宜等待報應坐費時月有失機會伏
望聖慈特降睿旨許臣申奏如係事干軍期急速聽徑
赴内侍省投進差入内内侍省一員專一承受所有朝
廷劄降聖旨指揮並用金字牌入急脚遞不得入鋪星
夜傳送前來庶幾報應疾速不致誤事
將帶軍馬之任奏狀
准紹興二年二月八日尚書省劄子二月八日三省樞
密院同奉聖旨李某除觀文殿學士荆湖廣南路宣撫
使兼知潭州仍於本州置司不候受告般家接人前去
之任逐路兵馬並聽節制仍具已起發及到界首文狀
申尚書省臣恭依前項聖旨指揮已具奏聞擇定五月
初六日起發今來已於五月初六日申時起離福州將
帶統制官任仕安軍馬由南劔州邵武軍迤邐前去之
任外須至奏聞者
再乞差使臣齎旗牓招撫曹成及論招捕盗賊奏
狀
據廣南東路經略安撫使林遹申契勘曹成人馬昨占
據湖南東州後來移軍往廣西賀州駐劄日近常遣遊
騎散行劫掠廣西數郡及迤邐侵入本路封連州界兩
路居民並各逃散耕種失業今來遹除已恭依聖旨指
揮一面躬親統率將士等起發前去緣本路將兵不滿
千人近蒙朝廷令宣撫司分撥高舉兵馬應援累遣催
促至今未見到來其曹成賊馬動是萬衆竊慮支梧不
前蹂踐州縣卒未休息為本路生靈之患近承廣西經
略許中牒據曹成狀供申吳宣撫已被受朝廷詔旨令
赴行在乞行發遣後來宣撫司已出給發遣曹成前去
行在一宗文字付曹成於三月二十日起發到寧遠縣
因知道州向子忞將近降捕促賞格大書揭牓路旁致曹
成復回賀州為無糧食不免散行抄掠近聞曹成軍中
頗有自新之意遹除已逐急具狀奏聞乞速降指揮差
官由廣東路前來招撫曹成一軍除放散擄掠外所有
堪用之人選擇少壯亦得添助朝廷勾管使用不惟保
護兩路財賦全活數州百姓而戢兵安民為利實大申
本司乞速賜差官前來招撫以紓两路之急須至奏聞
者
右臣契勘昨來荆湖羣盗惟曹成人數最多曹成侵逼
嶺外唯廣州事體甚重故今日招捕盗賊後先緩急之
序臣謂當以經營曹成救援廣州為急曹成十萬之衆
除老弱婦女外能戰之兵不下三萬今據廣南東路經
略安撫使林遹前項申述已侵入本路封連州界若便
行進兵掩擊賊必聞風奔衝南向不唯先犯廣州而廣
南東西兩路州縣必皆受害臣以謂經營曹成軍馬先
須招撫為策之善緣招安巨寇必得重兵先張形勢示
以國威使之畏伏若止欲懷以姑息之恩賊衆必不肯
投戈解甲分散徒黨如此是目前名為招安必貽後日
之大患臣請以近事驗之昨趙延壽未到德安府願從
陳規與撫諭官馮轓招安旣近州城覘知德安兵數不
多遂乘規出城餞轓輙謀驅擄規僅以身免官吏多為
延壽所得延壽自繁昌歴建康湖杭千有餘里必要赴
吕頥浩軍前招安劉光世韓世忠等招之皆不聽命假
道徽州不敢入城秋毫無犯其意可謂確矣及至祈門
浮梁見种師古等兵衆不多遂劫盟以執師古直犯饒
州頼閻皋力戰方退復領餘黨猖狂於宣徽之間久之
方定以此可見盗賊狼子野心叛服無常要當壓以重
兵始免反復臣蒙恩命除荆湖廣南路宣撫使兼知潭
州見今止有撥到任仕安一頭項軍馬計一千三百餘
人雖已具奏遵依近降聖旨指揮許依吕頥浩昨任江
東安撫大使畫一踏逐軍馬至今未奉回降指揮其元
降聖旨許就用吳敏措置下兵糧體問除廣西見在兵
將外亦别無措置下軍馬道路窵遠見今阻隔卒難辦集
竊恐遷延日月賊勢益張而臣誤蒙委寄之重深慮事
失機會若一處帥府失守益難料理乞降睿旨從臣所
乞踏逐軍馬外更自朝廷差撥一軍整齊兵將付臣使
喚臣又嘗奏論韓世忠忠勇有謀治軍嚴肅可以倚仗
今若委世忠進發廣東以援廣州使臣同共措置招撫
則曹成之衆可以放散老弱㨂擇強壯充兵分隸軍中
指日可定緣世忠係宣撫福建江西荆湖路非得朝廷
指揮恐不敢出本路界以援二廣不惟二廣州縣未甚
殘破速當保全而荆湖劇賊皆視曹成以為叛服若招
撫曹成已定全得二廣則荆湖兩路盗賊或招或捕皆
易為力顧曹成桀黠擁衆數萬非世忠全軍聲勢之壯
未易使之聽從臣前所謂當以經營曹成救援廣州為
急者此也臣前已遣人齎金字牌黃旗黃牓前去荆湖
委岳飛差人入曹成軍中招諭計程不久當到又慮道
路或有阻塞今據林遹前項申述臣已逐急再遣人齎
金字牌黃旗黃牓由廣東路前去招撫曹成伏望聖慈
詳酌前後奏請早降睿旨施行臣見起發建昌軍等處
聽候指揮
小貼子
契勘荆湖州縣殘破略遍二廣帥府各係全盛處若
蒙朝廷許令韓世忠前去救援即乞降指揮指定從
虔韶州路赴廣州屯泊免致賊馬奔衝保全廣州即
廣東州郡皆恃以安伏望睿慈詳酌早降指揮
乞依近降指揮乞兵二萬人措置招捕曹成奏狀
准樞密院閏四月二十六日劄子福建江西荆湖南北
路宣撫使司申契勘曹成占據湖湘之久已奉聖旨發
赴行在近因岳飛倚本司大軍之勢提兵壓境遂致疑
貳遽令羣黨南去今收李回書報已犯連州億度其計
决窺二廣且軍興已來郡邑多經殘破二廣幸無兵火
深慮民物將被其害伏望聖慈速賜睿旨措置施行勘
會宣撫司大兵未到湖南之時曹成已是不伏招安不
肯前來赴行在侵犯二廣勢已猖獗遂降指揮令岳飛
統率諸頭項人馬前去掩擊又據探報曹成賊馬已占
據賀州侵犯昭連州界作過續降指揮令岳飛依已降
指揮取徑路前去廣南併力追襲務要早得殄滅不致
侵擾州縣其合用錢糧委逐路漕臣多方那融恊力應
副仍劄與宣撫司去訖今來宣撫司人馬約程已到湖
南閏四月二十四日奉聖旨令宣撫司勘量賊勢如岳
飛孤軍難以破賊即疾速分撥人馬前去策應務要𠞰
除净盡保全二廣仍劄與李某疾速由廣東前去保護
本路及令宣撫司期約廣西許中起發本路軍兵及洞
丁等併力會合掩殺去訖劄送臣依已降指揮疾速施
行須至奏聞者
右臣契勘昨奉聖旨令相度取道廣東之任就令撫定
廣東州縣臣已遵依相度奏聞未奉回降指揮間據廣
東經略安撫使林遹申曹成侵犯賀州及懷集縣已具
陳述措置曹成招捕利害聞奏外今准前項指揮臣已
恭依聖訓起發前去廣東州軍措置撫定緣臣見帶軍
馬止有任仕安一項計一千三百餘人除火頭輜重外
結成隊伍不滿千人雖依朝廷近降畫一指揮踏逐人
兵並未蒙差到亦無近上可使將官委是兵力單弱使
喚不行其曹成賊馬萬數浩瀚設若不就招撫為岳飛
等逼逐奔突二廣廣西猶有洞丁土兵弓弩手等可以
防遏廣東將兵孱弱除廣州外其餘州郡並無城壁可
守非得重兵豈能挫遏賊鋒保護兩路况臣誤蒙聖恩
宣撫荆湖廣南委寄之重深慮無以遠將明命宣暢國
威使巨寇望風震服萬一與賊相遇勢當掩擊亦須軍
馬俵布得著方免疎虞兵法十則圍之倍則戰今以千
兵而當十萬之衆是以一當百雖古名將能以少擊衆
亦難成功况臣書生不諸行陣徒以嘗備位宰相特蒙
棄瑕錄用使之撫定一方今日職事動繫國體與戰將
偏師僥倖一時之利者自不同科其所乞之兵未敢全
望依朝廷近降畫一指揮滿二萬人數時下且得萬餘
人分為五軍粗成軍容張大聲勢鼓行而南庶幾亦可
指授將佐乘機制變施設方略保全二廣仰寬陛下南
顧之憂若只令臣以任仕安千餘衆苟且將帶前去竊
恐虛受重責伏望聖慈矜察特降睿旨檢會臣依近降
畫一累奏踏逐將兵早賜指揮更自朝廷差撥一軍整
齊兵將付臣使喚臣見迤邐前去聽候回降指揮
小貼子
臣契勘樞密院劄子内備奉聖旨令福建江西荆湖
宣撫司斟酌賊勢分撥人馬策應岳飛上項所差兵
合自南雄英韶前去廣州稍可捍禦賊馬保全廣東
乞降睿旨令差撥隨逐臣前去聽受節制庶幾藉其
兵力諸事易為措置如蒙聖旨允臣所請乞用金字
牌降下施行
乞撥顔孝恭軍馬付本司使喚奏狀
右臣契勘昨奉聖旨許用江東安撫大使吕頥浩畫一
指揮内一項踏逐差兵二萬人臣本司已具奏踏逐辛
企宗閻皋等軍至今未奉回降指揮近聞辛企宗閻皋
等軍馬皆巳為福建江西荆湖宣撫使司抽撥分隸諸
將無可指凖其餘所乞朱師閔郝晸李山等兵人數不
多亦未蒙差到今准樞密院劄子緣曹成侵犯封連等
州閏四月二十四日奉聖旨令臣徑自廣東前去保護
本路緣臣所帶任仕安軍馬止一千餘人兵力單弱事
勢急廹别無可以踏逐竊見新除湖北路安撫使劉洪
道見將帶崔邦弼顔孝恭兩項軍馬在建昌軍駐泊以
鄂州糧食闕乏未曾之任乞降指揮就近撥顔孝恭一
項軍馬付臣使喚却就江西别撥將兵與劉洪道庶幾
臣可以即行勾喚早得齊集發付廣東兼湖北路軍馬
自合聽臣節制伏望聖慈特降睿旨施行
乞差撥兵將前去廣東招捕曹成奏狀
今月二十五日准樞密院五月二日劄子節文廣西路
經略使司申節次據統制官楊友等申探報曹成賊馬
約十萬餘衆起離道州攻破道州逼近昭州界分本司
除見整齪人馬極力捍禦况曹成數衆賊馬嘯聚日久
勢力兇盛本路人馬素來單弱委實不敵難以支梧已
累申牒宣撫使李某廣東路安撫使岳飛去外伏望朝
廷體念二廣生靈之衆速賜指揮催督諸頭項人馬兼
程前來與本路兵將併力會合早獲撲滅免致賊徒殘
破以南州縣除已具奏聞外候指揮小貼子稱照會曹
成作過累年旣就招安旋復變辭者前後凡七八次昨
自攸縣驅擄帥臣向子諲占據道州挾使移文稱奉帥
司指揮移軍就糧及自牒廣東州郡餙說移軍因依詐
出文牓焚戢侵陵其實摉源剔藪無有遺類備錄召赴
行在詔書申三路宣撫吳觀文而修立寨柵濬治壕塹
為遷延之計今賀州稍有常平米斛賊旣得食姑且偷
生旣變之後或傳又有奏陳必肆詭說萬一朝廷愛惜
生靈許以自新非有重兵彈壓驅逐必亦未肯解散伏
望特降指揮催督諸處大兵速至會合若果就招安即
令解甲分散黨類不然則痛行掩殺期於净盡庶幾兇
徒知有畏憚勘會已累降指揮令岳飛統率諸頭項人
馬前去廣南併力追襲其合用錢糧委逐路漕臣多方
那融應副閏四月二十四日又奉聖旨今宣撫司勘量賊
勢如岳飛孤軍難以破賊即疾速分撥人馬前去策應
務要𠞰除净盡保全二廣仍劄與李某疾速由廣東前
去保護本路及令宣撫司期約廣西許中起發本路軍
兵及洞丁等併力會合掩殺去訖令劄送荆湖廣南路
宣撫使李觀文依已降指揮疾速由廣東前去保護本
路仍具已起發去處日時申樞密院須至奏聞者
右臣契勘昨准尚書省劄子勘會巳降指揮福建江西
荆湖南北路宣撫使副孟庾韓世忠統率大軍自溫州
起發迤邐入江西由洪袁州前去湖南措置盗賊今來
新除荆湖廣南路宣撫使李某見在福州前去之任其
經由路分理合照應四月七日三省同奉聖旨令李某
將帶任仕安軍馬疾速起發依已降指揮相度由汀道
州就令撫定廣東經過州縣前去之任臣竊詳是時曹
成占據湖南道州未曾侵犯廣東界分朝廷之意止是
欲臣與孟庾取道相避事體不至相妨近來累承樞密
院劄子備奉聖旨以曹成賊馬侵犯二廣攻破賀州逼
近封連等州令臣疾速前去廣東保護本路是今日發
遣臣取道廣東之意與近降指揮全然不同所將帶軍
馬亦須量度事勢添差應副竊緣曹成賊馬據湖南二
廣諸處申報皆稱有十萬餘人朝廷近降指揮亦言能
戰之兵約及三萬人以三萬必死之寇而使臣以元降
指揮將帶任仕安下千餘人兵往遏其鋒保護廣南兩
路事豈能濟除已具奏依朝廷降到許依吕頥浩昨任
江東安撫大使畫一踏逐兵二萬人旋行踏逐辛企宗
閻皋朱師閔郝晸李山等軍馬約八九千人至今未奉
回降指揮不見得朝廷差撥應副數目竊慮别有拘礙
占畱不足元踏逐之數今來廣東事勢危急臣被奉聖
旨指揮前去難以等待别行踏逐欲乞朝廷勘會應副
不足之數速降指揮就江西安撫大使下逐急摘那
數頭項得力兵馬凑足元數聽臣總領前去廣東措置
曹成使喚免致往回待報坐失機會其上件辛企宗閻
皋等軍馬巳係福建江西荆湖宣撫司抽摘分撥前去
如已蒙朝廷差撥應副亦乞明降指揮依舊盡數撥還
庶幾不誤指凖伏望聖慈特降睿旨施行
小貼子
契勘辛企宗下軍馬類皆精銳但企宗怯懦不能駕
御用之士卒以抑而不用之故多懷怨憤如蒙朝廷
撥付臣使喚即乞别擇近上統制官將領伏望聖察
梁谿集卷六十七
