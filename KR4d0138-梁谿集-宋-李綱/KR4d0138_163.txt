梁谿集卷一百六十三宋李綱撰
題跋下
跋道鄉墨蹟跋李先之墨蹟
跋襄陵春秋集傳後書寄崧老易傳後
跋東坡書跋山谷書
跋山谷草書跋米元章書
跋曹馬摹本跋歐陽公書
跋石曼卿書跋東坡小草
題唐朝賢將傳後
題修西方念佛三昧集要
跋司馬溫公帖跋顔魯公與柳冕帖
跋司馬溫公趙清獻公帖
跋鄒公詩
跋慶餘長老開堂疏(疏附)
唐子方林夫送行詩章表跋尾
跋張嵇仲樞密遺藁二
跋趙正之所藏東坡春宴教坊詞
醉筆草聖
行書跋溫公帖
書陳瑩中書簡集卷
跋道鄉墨蹟
侍郎鄒公碩學勁節為天下之所宗仰詩銘精深有古
作者之風字畫似其人自可寶也
跋李先之墨蹟
余平生不識李先之獨聞其為人經術修明議論勁正
節操高邁趣與時異久困州縣間靖康初首薦之累遷
國子祭酒而先之初未嘗到都城其後余謫雲安道南
昌遊西山玉隆觀乃聞先之赴召至京畿道阻不得進
而還相差數日不及見建炎初復除秘書監促其來未
幾余丐罷相東歸亦不知先之曾供職否也臨江蕭君
訪余於武昌首詢先之則云病不能赴行在所已亡矣
朝廷以寶文閣待制贈之因出其來往書帖一卷相示
又云先之亦以不一見余為恨余於先之不為不相知
而卒不一識面士相見之難如此可勝歎哉先之與陳
瑩中游定夫一流人凋落殆盡良可為天下痛惜也
書襄陵春秋集傳後
孔子道大天下莫能用因魯史作春秋以俟後世君子
雖其義難知然大旨不過尊王黜霸褒善貶惡内諸夏
外四裔志天道謹人事而已春秋經世其言簡而法三
傳緯經其說博而詳簡而法者必待夫博而詳者載事
實釋義例然後聖人之志因以不泯而後世得以知之
猶天之垂象昭回森布推步占驗非得甘石之書則何
以仰觀此三傳之於聖人所以不為無功也然三家者
所聞見異辭所傳異辭各有所長而時有異同不合之
說則學春秋者宜精思深考揆之以道索之以理取其
是而去其非則聖人經世之志得矣或者舍經而信傳
則是得枝葉而忘本也棄傳而觀經則是去甘石之書
而窺天也二者胥失余患此久矣襄陵許崧老作春秋
集傳取三家之說不悖於聖人者著之篇而刪去其所
不然又斷以自得之意有發於三傳之所不能言者余
得而讀之廓然如披雲霧而覩天日之清明燦然如汰
沙石而見金玉之精粹然後知三傳果有功於春秋而
集傳又有功於三傳至於斷以自得之意則與夫三家
者齊驅而並駕也其於學者豈小補哉噫孔子作春秋
而亂臣賊子懼蓋筆削之際游夏不能措一辭使得其
時而道可行於天下則誅賞廢置宜如何哉雖不見行
事而垂之空言猶足以使後世知君臣父子之道故太
史公曰有國者不知春秋前有䜛而不見後有賊而不
知為人臣不知春秋守經事而不知其宜遭變事而不
知其權為人君父者而不通春秋之義必蒙首惡之名
為人臣子者而不通春秋之義必蹈於誅死之罪其實
皆以善為之而不知其義被之空言不敢辭然則學者
其可不盡心乎欲盡心焉當自此書始建炎已酉歲正
月五日武陽李綱書
書寄崧老易傳後
曳其輪之象妙處在曳曳者自後牽車以緩其行也坎
為輪輿既濟未濟互體皆有坎而初九九二處其後故
象為曳其輪睽體亦然故六三之見上九為見輿曳自
六三觀之則上九處坎體之後疑其無適已之意故也
曳之象皆在陽爻則非才之剛而孔武有力者安能曳
車以止之哉至賁之初九亦處坎體之下則以舍車而
徒為象此之謂唯變所適由是觀之豈非字字有象而
互體之類曷可少哉此秘殆亦昔人所未覩也前所錄
數十條皆考於象而為之說既與世之說易者不同於
襄陵易傳亦有合不合者願参考之取其是而削其非
因周詳以誨諭為望聖人立象以盡意雖如觀天下之
不可窮然意之所在要有至當去處吾儕即象以求之
正如法家斷案鋪陳法律求所以當其罪而止耳不當
其罪則以笞杖為徒流相去遠矣此所以必資於講貫
之益在兊君子以朋友講習理義之說孰有大於此惜
乎江海之遼絶而音問之難通也此編切勿以示人非
唯尚口乃窮之時不足以取信於世亦其間有未安者
隨得隨改也所著易傳九卷總論一卷外篇釋象七
卷訓辭三卷明變類占衍數各一卷合二十二卷俟定
居當悉錄致左右以求證明唯痛加斤斧乃所望也
跋東坡書
東坡書初類李邕中類徐浩晩乃自成一家其用筆側
以取勢與柳公權之論殊不同必有能辨之者
跋山谷書
山谷行書多匾側此卷獨不然殊可愛也梁谿病叟觀
于都嶠山隂
跋山谷草書
山谷晩年草書之妙追步古人張顛懷素正應此爾
跋米元章書
米老書深得古人運筆意但不可求於規矩法度間耳
書體出於瘞鶴銘多行草少見其真書護所短故耶
跋曹馬摹本
龍眠摹寫曹將軍馬山谷草書少陵丹青引筆蹟妙甚
可為十軸之冠
跋歐公書
歐陽文忠公書清勁自成一家公嘗言學書如逆風行
舟用盡氣力不離本處蓋不以書自許士夫寶藏其蹟
非以名節可貴故邪意外得謗無如公者賴韓富諸公
辨明之乃得自白于世故陳瑩中嘗跋其書云使嘉祐
前見此書者皆如今日則朋黨之論何由而興東坡亦
以夢奠之後履傳千祀證之艱危多在於生前而是非
常定於身後可勝慨哉
跋石曼卿書
石曼卿與范文正歐陽文忠蔡君謨蘇子美遊皆以豪
傑許之好事者至稱其仙去觀詩篇筆蹟真一代偉人
也
跋東坡小草
東坡居儋耳三年與士子遊墨蹟甚多余至海南尋訪
已皆為好事者取去靡有存者甚哉好惡之移人也方
紹聖元符間擯斥元祐學術以坡為魁惡之者必欲置
死地而後巳及崇觀以來雖陽斥而隂予之殘章遺墨
流落人間好事者至龕屋壁徹板屏力致而寶藏之惟
恐居後故雖鯨海萬里&KR0679;裒殆盡此與跡削於生前而
履傳於身後者亦何以異北歸次端溪郡守陳侯出示
小草一幅云得於錢塘僧舍蓋坡倅杭時所書也士夫
所藏真行多而草少此幅尤可寶愛云
題唐朝賢將傳後
梁谿病叟曰為將三世道家所忌豈非隂謀多而以殺
戮為事故也惟懷仁輔義公正無私宅心慈恕以殺止
殺常出於不得巳者可以無咎而慶流後人唐朝賢將
多矣獨郭子儀李晟號為後嗣能世其家子儀忠厚長
者未嘗妄殺而晟克復長安市不易肆遠方信宿而後
知王師之入前史謂三王之兵不過如此身享安榮子
孫蕃昌且多賢者天之報施詎不信夫善為將者宜鑒
于兹
題修西方念佛三昧集要
慶國夫人鄱陽張氏謹發虔心募工縷板印造修西方
念佛三昧集要一部普勸發無上菩提心者至心歸依
西方淨土殷勤恭敬念誦阿彌陁佛尊號如法修行盡
此報身隨願往生同成佛道一切有情均霑利益紹興
三年歲次壬子三月中澣日題
跋司馬溫公帖
朝廷之上事貴當而不貴苟寬言貴盡而不貴苟合苟
寬則姑息苟合則雷同而其弊有不可勝言者熙寧間
犯謀殺者聽自首減等非不為寬而廷臣毅然爭之反
覆論難不巳至有以罪去者懼姑息之為害而展盡底
藴不敢為雷同之說也當是時去嘉祐治平未遠其遺
風餘澤能使士大夫如此豈不為天下福哉數十年間
士風一變以馴致禍亂其源非無所自也觀司馬溫公
與雜端劉公帖推許之重乃至是前輩之意遠矣夫紹
興四年三月日昭武李綱跋
跋顔魯公與柳冕帖
魯公草書摹傳於世者多矣此帖尤竒雖筆勢屈折如
盤鋼刻玉勁峭之氣不少變蓋類其為人柳冕唐名士
也魯公名呼之而自稱老夫亦可以見當時士契之梗
概云
跋司馬溫公趙清獻公帖
永嘉鮑君仕不過州縣而卓然自立不阿世以取容刻
意羣經為之訓釋觀其所上論新法書識度有大過人者
非苟然也司馬溫公趙清獻公皆貽簡尺以奬與之歿
雖久而名益傳嗟夫士負所學生不逢時老死山林又
無一世鉅公為之稱道與草木同腐者多矣可勝慨哉
跋鄒公詩
積德鍾慶貽範將來必有賢子孫繼其後身享重名膺
受福祿必有賢祖考啟於先此古今之通理也歴考載
籍士大夫家世濟其美浸以光大靡不由此觀舍人公
丁寧訓誨之時郎中都曹勤懇奉承之意為人父為子
孫之道盡矣名譽福祿之報在其曾孫侍郎卓然為世
偉人子孫又多賢者鄒氏之門興未艾也願廣其傳以
為士夫之勸紹興甲寅季秋十有八日昭武李綱謹題
慶餘長老開堂疏
法門差别善財勤南歴之誠祖道流通達磨露西來之
旨萬泒殊流而宗於一海千年暗室而破在一燈雖桃
發前村自含真諦而琴逢妙指方暢清音喻之者良馬
見鞭迷之者癡猿捉月蓋飯色之殊寶器所感不齊則
藕絲之掛須彌終難信解不有宗匠誰為津梁餘師上
人物外逍遥法中竒特為巳則心境俱泯應機則殺活
臨時襌律通融昔契樂天之間雲山靜遠今離思大之
居而况維摩示疾而莫匪為人阿難辭世而重來說法
既俯從於輿願宜遂演於潮音肯令雞嶺曇花不開閩
嶺必使曹溪法雨重灑建溪至道不煩當仁不讓謹疏
跋尾
右建州大中寺長老慶餘師再開堂疏先公太師所作
也元祐中先公任松溪尉師住邑之中峯寺語道相契
數以手帖往還時参政吕公謫居建安嘗詢衲僧中可
與語者先公以師對吕公諭州郡請住大中寺學者雲
集凡半年餘吕公一日約先公同游武夷山及歸則師
巳遷化一復時矣方其示寂升堂集衆告辭跏趺而逝
經一晝夜顔色不變吕公泣涕痛悔恨未嘗款叩師之
關鍵先公謂師平日所得竒特盍歸誠祈懇儻能復來
吕公焚香再拜親以小磬就師耳根擊之至數十聲師
忽開眼笑曰已相别何必爾為公當再留七日遂下坐
復居方丈吕公咨問道要且請師再開堂以疏文屬先
公撰述其間有維摩示疾而莫匪為人阿難辭世而重
來說法之語蓋紀實也既七日再升堂而化吕公為作
碑具載本末置寺中宣和元年自左史謫沙陽道建安
遊大中寺猶及見碑讀之一再過私竊歎仰後十四年
紹興壬子歲被命宣撫荆廣經由建上屢經兵火寺宇
僅有存者問碑所在則已亡矣為之歎息又三年有住
持龍山僧元植者師之法眷也間嘗訪師遺跡惠然見
過出先公所與師手帖以相示翰墨如新讀之泫然因
留藏于家傳示子孫而為親書四帖及開堂疏以遺之
用慰其心且使世之學佛者知道力之固死生一如去
來自在有如此者紹興五年八月五日男具位綱謹書
唐子方林夫送行詩章表跋尾
竊觀唐質肅公論潞公燈毬錦事有以見當時士風何
其忠厚之至也夫大臣邀寵進不以正臺諫論列乃其
職也人主未察震怒竄貶亦理之常而在廷之臣中執
法如王舉正史官如蔡襄皆抗疏直前以營救之能文
如梅堯臣李師中之流又作為歌詩叙述歎賞以激義
夫之氣天子悔悟卒行其言不旋踵徙内地召還復用
嗚呼兹非士風忠厚而盛德之事耶其後諫院公亦論
荆公於熙寧間觸權臣怒謫官嶺海當時名士以詩送
行者雖不乏人而營救之風則亡矣一斥不復卒使抱
義納忠之臣流落以死其視嘉祐得無愧乎至元符中
道鄉鄒公以論椒房事遠竄則餞送者悉置典憲中丞
安敦彈奏猶以為輕望其據義以争難矣誰復敢以詩
章指時事而揄揚其美哉兹風一扇士氣頹靡習熟見
聞以鉗口結舌為當然任言責者不過抉摘細故以塞
責隨時俯仰以為進身之資其視朝廷闕失不啻如越
人視秦人之肥瘠甚者至顛倒是非變亂白黑以惑人
主之聰明其肯長慮却顧為防微杜漸之計邪燕山之
役廷臣至無一人言者職此之故馴致禍變至今為梗
非無自而然也由是言之祖宗謹擇臺諫使之敢言以
舉繩愆糾繆之職涵養士風使之忠厚以盡激濁揚清
之義豈非制治保邦之要道歟唐氏父子繼論時宰於
權寵方隆之日面折廷争無所顧避使名節之美萃於
一門可謂賢矣復用與不復用固不論也然二公之歿
碑誌不立其族子邵陽太守遵懼歲月之緜遠而前德
之堙墜裒集表章及送行詩等合為一卷將刻諸石以
垂不朽其意豈獨貽訓後裔為家世之光哉使士大夫
知前輩風節凜然若此有補天下多矣是可嘉也紹興
五年歲次乙夘八月十八日武陽李綱伯紀書
跋張嵇仲樞密遺藁一
人材因事而奮節義臨難乃顯蕩陰之役血濺御衣獨
有一嵇紹安史之亂首唱義兵獨有一顔真卿朱泚之
變叱三館之士使不從賊獨有一何蕃豈易得哉靖康
之季分四道總管以衛王室及金人再侵或擁兵坐視
而不進或棄軍遠遯以自全獨樞密張公摠師西道轉
戰以達都城所謀不從城陷被執猶惓惓抗章欲立趙
氏其忠于國家大節如此雖古人何以加諸某頃執筆螭
坳寓直東省公時夕拜瑣闥周旋甚歡迨靖康間宣撫
兩河辟公之子叔獻以從嘗見所與家問勉以忠義固
已歎服其後聞公遂死國事為之流涕自靖康至今十
有一年叔獻持節江東某帥守豫章相遇於貴溪道中
出示遺藁數軸讀之不覺淚之承睫也嗟乎士固有一
死非死之難處死之為難也如公之死得其所矣彼忘
義而偷生者得不少有愧哉
跋二
士之立名節死國事雖志氣有所感激其平時胷次所
養必有大過人者遇事而發非偶然也叚太尉以笏擊
朱泚或謂武人一時奮不顧身柳子厚獨為裒集遺事
作傳以明其非真知言哉樞密張公忠義之節著矣臨
去國日自期必死以書屬其家叙平生所操守真所謂
中有所養臨大節而不可奪者耶書尾猶欲托不朽於
墓表若區區於為名者是不然名固士君子之所貴也
聖人以名節砥礪天下故士有舍生取義不求生以害
仁者唐顔魯公知必死李希烈自為祭文墓誌常寘坐
隅與公用心何異近世名節不立而惟自全之為務宜
乎遭國家之大變而伏節死難之臣不能無愧於古人
也如公卓然所自立如此吁可畏而仰哉
跋趙正之所藏東坡春宴教坊詞
東坡樂語信筆而成初不停綴改不過數處屬對精切
皆經史全語不假雕琢自然成章吁可畏而仰哉卷尾
章草書淵明詩紙背乃經筵當讀寶訓藝祖遣潘美曹
彬下江南方略此軸所謂三絶真可寶也
醉筆
東坡醉中作醒時文章今人醒時作醉中語殆不可曉
也
草聖
東坡晩年草聖之妙如此蓋積學所致非特天資軼羣
絶倫也
行書
東坡行書萃于此軸真無愧於古人
跋溫公帖
紹興七年歲次丁已初夏中澣彭城鄭顧道經從豫章
出示溫公帖觀于精忠堂凛然如對盛德君子瞻其儀
形面其語論也使人欽慕不能自巳武陽李伯紀書
書陳瑩中書簡集卷
故贈諫議大夫陳公與先公太師同年登科相好之情
如兄弟然某為兒童時固已熟知公名政和乙未歲綱
自尚書考功郎謁告迎侍先公於霅上時諫議公自通
州徙居天台邂逅相遇於吳門得一再見遽沐稱賞宣
和已亥歲綱自左史以言事謫官沙陽沙陽諫議公鄉
里也時公在星子因其姪孫淵往省公寓書以通殷勤
蒙誨荅良渥直以狄梁公李文靖王文正公事業相期
愧不敢當然竊不自意公見知之深也靖康初蒙恩識
擢於變故擾攘之際公巳捐館不及見每感知已未嘗
不泫然流涕迨紹興丙辰歲被命帥守豫章以淵攝機
幕暇日出示公平生往來書簡凡若干卷翰墨如新慶
弔問勞外多論易象佛書及行已立朝之大節信筆輙
千餘言理致條暢文不加點信乎道學淵源自其胷襟
流出特立獨行之操非衆人之所能跂及也是可寶藏
傳之雲來以俟後世君子紹興七年八月望具位李綱
書
梁谿集卷一百六十三
