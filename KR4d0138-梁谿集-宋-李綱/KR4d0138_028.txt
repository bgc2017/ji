梁谿集卷二十八宋李綱撰
詩二十四(辛亥歲以後作六十四首)
上元日同王豐甫葉夢授會飲
聞建寇逼境擕家將由樂沙縣以如劔浦
次沙陽留題寓軒留題凝翠閣二絶
過羅疇老故居有感二首
興國璨老浴室新成以伽佗見示戲成三絶句
宿開平寺二首
道延平適風雨大作土人謂之劒歸
題王氏志嘉堂二首
追次東坡和鬱林王守韻
遊包道士山居自劒浦乘舟至水口
温水二絶次韻周元仲見寄二首
許崧老三友篇贈珪老
周元仲來自湖外傳示崧老贈東林珪三友篇
讀之慨然因次其韻
遊賢沙鳳池二首次韻奉酬鄧成材二首
次韻陳中玉大卿二首
遊鼓山靈源洞次周元仲韻
六言頌六首贈安國覺老
寄吕相元直留題天寧明極堂
松風堂長篇次韻劉倅寄荔支
初秋訪許子大於東山大乘寺
王豐甫待制會宴湖亭
秋日奉陪王豐甫許子大康平仲遊賢沙宿鳳
池登昇山偶成二首
次王豐甫韻
次韻王豐甫同遊西禪斗車堂
九日諸季散處長樂外邑悵然有懷二首
次韻陳中玉大卿見贈二首
送周元仲訪親桐廬
鄭夢錫教授送黃精以詩答其意
初見梅花三絶奉寄吕丞相元直二首
以舊賜戰袍等贈韓少師二首(并序)
奉贈宣撫孟參政二首
題止戈堂二首
上元日同王豐甫葉夢授會飲
當年玉輦侍端門豈意風塵四海奔正恐溪山太寥落
也將燈火照黃昏月華清切人千里曲調凄涼酒一樽
多謝故人相煖熱感時撫事祗銷魂
聞建寇逼境擕家將由樂沙縣以如劒浦
我來寓杉江客館未煖席紛然羣盜起環境暗鋒鏑束
装呼僕夫又復事遠適峩峩章源嶺峻峭初未識攀援
僅能進十步九傾側風吹霧雨冰草木盡矛戟朝登暮
始降落日半天赤兒童飢屢啼徒御疲已極薄遊玉華
洞庶可稍休息東郊遽不開蜂蟻迭呑食避寇如避弩
吾敢憚行役驅車適沙陽頗喜田野闢雖經兵火餘邑
屋幸如昔舊遊疑夢中一一有遺跡寓軒存佛宫脩竹
自春色峥嶸凝翠閣尚對七峯碧故人皆避地誰與道
胸臆理舟劍浦行稍就寬曠域溪流正湍暴惡子亦充
斥脫身險阻中恊濟藉衆力吟哦杜陵詩妙語皆中的
喪亂古今同臨風意如織
次沙陽留題寓軒
一紀重來一夢中寓軒脩竹自春風故人散去因羣盜
舊意相親惟七峯溪上偶存凝翠閣圃中安往樂全翁
感時不用頻惆悵萬法從來本是空
留題凝翠閣二絶
重到沙陽十二春新罹兵火為傷神欲論舊事無知者
只有青山是故人
山秀波平望不窮此身渾堕翠光中兵戈滿眼棲何地
注目溪頭羣玉峯
過羅疇老故居有感二首
鳳去梁摧忽十年空餘文翰世間傳池臺春色仍依舊
几杖遺音猶隠然把酒屢陪高閣醉揮毫幾和白雲篇
追尋舊事如疇昔淚濕幽花曲檻前
一别那知生死分亂離重到德公門雷張蓮社舊同約
詢惠滄洲徒有言江海凄涼人巳遠園林蕭瑟劍空存
我來痛恨怱怱去宿草無因奠一樽
興國璨老浴堂新成以伽佗見示戲成三絶句
湛然定水滿新池試浴金毛獅子兒普願衆生盡無垢
此身何惜汗成泥
湯泉海湧氣雲蒸垢去心安身倍輕誰道圓通非外護
却因妙觸得宣明
池中巳具八功德浴處還敷七淨華妙體本來塵不染
何妨癢處與抓爬
宿開平寺去劍浦二十里有泉石之勝曩與郡守
謝德夫同遊今一紀矣溪山草木依然住持猶
舊人也感嘆有作二首
舊遊渾似夢佳處每難忘地僻溪山秀春深草木香世
途方梗棘老景自凄涼衲子那知此閑中氣味長
往年同謝老勝賞到開平步屧山雲細回舟溪月清光
隂雙轉轂身世兩浮萍願卜幽棲地翛然得此生
道延平適風雨雷電大作土人謂之劒歸有感
干將未發埋酆城光氣上騰干列星張雷博識各有得
神物終合歸延平没人下視不可取天矯巳作虬龍形
至今千載有肸蠁往往出入驅雷霆我來弭櫂雙溪上
正晝雲霧忽晦暝金蛇掣電起潭底霹靂洊作聲轟轟
土人謂是劍歸候連日風雨資芽萌嗟嗟爾劍誠有靈
胡不奮飛輔助討不庭羣兇塞路盜賊横夷狄外侮方
驕獰佩之其人得所託蠧國害民姦腰佞領邐迤皆削
平何為終日但長嘯時出光怪驚動無知氓
題王氏志嘉堂二首
秀嶺雲屏擁湍流玉佩鏘竹光深鎻翠蘭氣暗騰芳豈
謂兵戈日來登君子堂美才方世用嘉遯自難忘
茗飲過溪閣蕭然泉石幽雨餘空翠濕春老碧鮮浮行
止隨時運笑談銷客愁遯亨真我事暮景付滄洲
追次東坡和鬱林王守韻
蓋世文章妙語言誰令骨相似虞翻玉堂大手空遺跡
海島幽棲有斷垣仙去公寧懷此土生還我亦荷寬恩
龍虬滿紙疑飛動尚想揮毫氣象軒
遊包道士山居
何日養鉛丹幽居紫翠間架巖開戶牖隠几俯溪山昔
到渾如夢今遊更覺閒兵戈知滿地佳處且躋攀
自劍浦乘舟至水口溪流方漲備見湍激奔猛之
状賦詩以紀其事
避地適南土捨車登葉舟春溪渾帶雨霽石出如牛詰
曲知操妙飄騰覺去遒烟籠嵐翠滴灘激浪花浮廉利
森排戟盤回巧轉輈輕生真可戒快意且銷憂灩澦過
三峽蓬壺訪十洲平生志江海暮景侣巢由易象觀嘉
遯騷經賦遠遊扁舟入吾手此外更何求
温泉二絶
温冷泉源各自流天教施浴雪峯陬衆生塵垢何時盡
汨汨人間幾度秋
玉池金屋浴蘭芳千古華清第一湯何似此泉澆疾病
不妨更入荔枝鄕
次韻周元仲見寄二首
凌雲健筆有神鋒抵掌高談久不同江上過從猶宿昔
嶠南遊歴徧西東山川多助新詩裏花鳥愁添老眼中
萬里歸來好同隠竹林今祗欠王戎
五年奔走敝征衣海上相親半是黎望斷故園無旅鴈
心驚中夜聽荒鷄豈知南渡能還北更笑東來又向西
多謝故人尋訪意千山萬水不曾迷
許崧老三友篇贈珪老
平生我三友四海吳李孫抱能不時施戎馬生中原孫
既北隨難落日黃塵昏吳亦南投荒蠻瘴愁朝暾李今
又去我浮槎雜鼉黿飛濤渺何極海天相吐呑蘧蘧遺
此老死生信乾坤顛沛吳江渚投依楚山樊脩水抱蒼
巔劒氣埋雲根翛然竹林下乃有幽人存神交跡兩忘
高風嫋孤旙慰我念友心方外得所敦空寂湛禪悅中
有詩清温我亦忘世者早窺治亂源忠臣泣廟社志士
傷丘園欲持一寸膠往澄九河渾晚知未得力繙經委
空言迨此從君遊始脫百憂繁五君與六逸歲久名方
尊他日竹菴東更開支許軒
周元仲來自湖外傳示崧老贈東林珪三友篇讀
之慨然因次其韻
粲粲襄陵翁大嶽九世孫文章老益竒於道見本原我
生植艱虞慘澹風霾昏挽翁共出力一廓扶桑暾芬馥
蓺蘭芷神姦伐蛟黿此志竟蕭條相顧聲為呑遠遊負
深釁行偏西南坤憶昨遇江上擕手廬山樊林間接軟
語窮盡興衰根三年隔瘴海豈謂我尚存何嘗知棗梨
頗亦聞風旛讀翁三友篇雅契久彌敦江南盜雲擾崛
起巢與温翁今渺安在猶滯脩水源我病寄閩嶺栖息
僧家園百念悉灰冷窺見易象渾區區不自量信筆箋
微言逝將從翁遊淬礪刪其繁三聖邈巳遠萬古同所
尊何當進此道對坐虚明軒
三月二十五日邀吳民瞻鄭夢錫李似之陳巽逹
周元仲遊賢沙鳳池二首
招提環擁碧崔嵬攜客登臨始此回寺比道林多掩抱
峯如靈隠解飛來烟霞深處鐘磬響杉桂香中殿閣開
莫道釣魚人巳寂至今說法尚如雷
右賢沙
鳳去空餘舊浴池竹梧交蔭翠參差雲隨屐齒生松磴
泉合琴心瀉石陂幽討平生如此少清閑今日許誰知
道人為築紬書室杖履來遊更卜期
右鳳池
次韻奉酬鄧成材判官二首
漂泊兵戈到越山不妨還整切雲冠乾坤策裏空真象
龍虎爐中養舊丹静愛白雲歸遠岫時邀明月下層巒
此生巳作長閑計秪願朝廷四海安
文場妙譽久推豪筮仕猶從州縣勞野鶴未應羣鴈鶩
幽蘭初不掩蓬蒿千尋挺節無霜霰萬里摶風有羽毛
好去江南吐竒策從來勲業屬吾曹
次韻陳中玉大卿二首
初官託芘記當時晩誤明恩入紫微天邑禦戎同象弭
海邦避地各緇衣能詩解飲陶元亮去國還家丁令威
漂泊不須傷客寓無何為室更安歸
叨塵黃閣值明時推挽英髦愧力微海上相逢顔愈渥
篋中誰謂出無衣救焚拯溺非天數脩政攘夷頼主威
舊國故鄉休悵望中興恢復佇旋歸
遊鼓山靈源洞次周元仲韻
碧海吸長江清波逾練淨我為鼓山遊潮落初放艇連
峯翠崔嵬倒影涵玉鏡捨舟訪招提木末繚危磴凌雲
開寳閣震谷韻幽磬乃知大叢林托棲必深夐靈源更
瓌竒巖壑相隠映森羅盡尤物無乃太兼并偉哉造化
力至巧於此罄烟雲互卷舒變態初不定豈惟冠一方
實最東南勝周行洞浹中泉石若奔競飄蕭毛髮清滌
濯肺腑瑩當年喝水人端恐溷觀聽是心如虚空動寂
豈妨並兵戈正聯綿幽討亦云幸相擕得佳侣散策謝
軒乘媮安朝夕間未可笑趙孟淹留遂忘歸悵望雲海
暝不負惠詢期更起滄洲興
六言頌六首贈安國覺老
大虚一點真氣都盧半掬水中堪笑鍾離散漢付與安
國秃翁
心似蓮花疏通身如靈龜藏蟄三十年來住持不曾嚼
破一粒
本來滴水滴凍豈礙徹風徹顛欲問東西祖意莫嫌喫
飯參禪
不用讀書讀史自能說西說東若人欲了此法一源通
處皆通
信口長吟短詠落筆春蚓秋蛇萬法無心契合絲毫擬
議即差
莫問是魔是佛休言學道學禪若能不作聖解便是人
間散仙
寄吕相元直
許國精忠不計身據鞭矍鑠邁前聞親提貔虎三千士
力破豺狼十萬軍江表已欣迎騎氣淮壖行慶掃妖氛
勞公力贊中興業衰病安然卧白雲
留題天寧明極堂
久客若飛蓬年年氣味同猶欣容榻地更得化人宫鬱
勃炎蒸極巍峩棟宇雄疎林碎搖月虚舘迥含風萬戶
軒楹外三山指顧中靈潮自朝夕大舶各西東悵望關
河遠蒼茫雲海空餘生寄閑曠任運學龐翁
季夏之初自安國遷南臺天寧寺依南山而面北
暑氣尤盛暇日望山頂松林鬱然意必有異因
宂垣鑿磴以造其上形勢坦平風日清美四顧
山巒環合江潮往來景物不可模状月出林表
清光更多夜久閴寂殆非塵世作古詩二十韻
以紀其事奉呈巽逹元仲
旅泊不求安小憩南臺宫軒楹盡北鄉盛暑墮甑中開
垣追微凉山頂羅千松煩襟忽破散濯此萬里風羣山
遞環遶雲物增竒峯江潮信有期來去初不窮嘯詠得
所托幽禽亦玲瓏青霞蔽落日皎月生於東清光入疎
林照我鬢髮鬆壮年幾何時倏忽成衰翁願餐日月華
為駐冰雪容二子皆静者翛然此相從靈丹論祕訣妙
理談真空兵戈滿寰瀛此樂豈易逢猶恨邇城市時來
車馬蹤逝將選幽僻誅茅寄蒙籠灌溉荔支園可敵萬
戶封屋前修竹合屋後流溪通風月應更好清歡永相
同稚川晩聞道尚冀刀圭功
次韻劉倅寄荔支
色味芬芳壓衆包誰將橘頌入離騷非緣人力栽培至
自是天資品格高璀璨萬星真偉觀崩騰百馬亦良勞
南來坐享吾何幸更把蘇禪與醉逃
次初訪許子大龍圖於東山大乘寺留飲觀荔支
物外仙家長自春隠淪何必為逃秦祗應榴洞贈花者
(東山榴花有誤入者洞中人以榴花一枝與之)便是桃源種樹人丹荔枝頭星
燦爛白雲峯頂玉嶙峋主公留客非無意端為出山多
世塵
王豐甫待制會宴湖亭
畫棟翬飛暇曲塘主人情重啓華觴月搖波影鱗鱗碧
風入荷花苒苒香散策幸陪終日適開襟還喜十分涼
天涯隨分同清賞何必南園作醉鄕
秋日奉陪王豐甫許子大康平仲遊賢沙宿鳳池
登昇山偶成二首
飛來聳翠一峯孤鳳沼幽深若畫圖釣艇謝亡難復契
彈琴穎在且相娛心閑自與親泉石車穏何妨載酒壺
萬壑千巖爭競處不須惆悵憶東吳
追陪杖屨極幽尋共宿精廬上翠岑鳳鳥不來空碧沼
仙人已去得黃金月林散影瓊瑶碎烟水澄光組練深
欲把詩篇與收拾登臨誰會此時心
奉同王豐甫韻
年來華髮忽盈頭欲駕雲帆訪十洲且向林泉窮勝賞
更欣樽俎接英遊江山醉眼渾如夢風月疎簾與上鈎
舊國舊都何處是不堪回首仲宣樓
次韻王豐甫同遊西禪斗車堂
傑閣雄樓杳靄間佳辰良夜共躋攀斗回高柄臨華棟
月湧清光出遠山急景行將悲晼晩此身難得到寬閑
世間百慮何時了且對金樽一解顔
九日諸季散處長樂外邑悵然有懷二首
去歲初從海上回重陽相與醉高臺那因寇盜遷南土
阻插茱萸共一杯老矣但思情話切跫然更望足音來
黃花也解知人意故向籬邊未肯開
終朝兀坐但焚香身世翛然已兩忘收拾江山歸古錦
招邀風月入虚堂鶺鴒散去波翻海鴻鴈歸來天雨霜
命駕莫辭佳節後菊花開日即重陽
次韻陳中玉大卿見贈
奔走連年厭庾塵每觀前史愧良臣退藏願學靈龜蟄
進取寧希尺蠖伸黃帽青鞋從素志蒼顔華髮愧陳人
功名老去渾無味麴蘖愁來覺有神且把江山聊寓目
須將夢幻與觀身羲書得象誰知者更抱遺經究獲麟
漂泊干戈行路塵端知奔命為巫臣德同蘧瑗知舒卷
時在莊周有屈伸皂蓋朱旛多舊愛石渠東觀正當人
未將老手司文翰且賦新詩泣鬼神淮浦追尋三改甲
天涯相遇兩閑身中興作頌須元結瑞國當為一角麟
送周元仲訪親桐廬
西風嫋嫋水增波送遠其如旅况何身寓甌閩饒寇盗
心馳關塞阻兵戈羨君有志尋華萼顧我無因到浙河
若見交遊問消息為言衰病鬢絲多
鄭夢錫教授送黃精以詩答其意
太陽之草名黃精養性獨冠神農經掃除白髮有竒效
採食既久通仙靈年來衰病乃如許瘴癘憂患頻相仍
稍從方士學服餌桑榆庶以延頽齡鼎中九轉未遽就
聊假草木搴其英閩山無雪苗可識勞君為我鋤青冥
封題寄遠意良厚不道山寒少茯苓蜜蒸日暴試新法
入口便覺身倍輕只今兵革未衰息羣盜蜂蟻猶縱横
何須運甓習筋力會當一舉騰上煙雲之翠屏
初見梅花三絶句奉呈王豐甫待制
江梅何處不先春海嶠初逢若故人誰謂冰姿太清淡
一回相見一回新
開花不許衆芳知冷豔幽芳特地竒霜霰不飛閩候暖
更留綠葉伴青枝
每將香劑學江梅及嗅梅花始覺非月夜故園浮動處
攀條嚼蘂幾時歸
奉寄吕丞相元直
出擁彫戈入衮衣江城重詠我公歸手扶日月還黃道
足履星辰上紫微已集羣英熙帝載好施長策復邦畿
海濱病叟無他望側耳天聲暢國威
年來衰病不堪論華髮蕭蕭滿鬢根藥杵聲中銷晦朔
羲書畫裏見天真山僧結社成初定野老扶笻過遠村
休運定知興復近剰篩麴蘖入瓶盆
以舊賜戰袍等贈韓少師二首(并序)
(某)靖康丙午春以尚書右丞充親征行營使時少
師韓公實隸麾下每嘉其有忠勇邁往之氣建
炎丁未夏蒙恩召除右僕射赴行在所少師迓
于睢陽遠郊戈甲旌旗輝映道左迨今六年(某)
以罪戾憂患之餘卧疾江海少師被命宣撫閩
部相見有故人戀戀之意既而躬率將士克復
建城討蕩羣寇一方寧謐奏功凱旋將復言别
随行有舊賜緊絲戰袍鏤装松文劒鍍金銀纏
笴鎗金花團牌山林病夫無所用之輙以為贈
願持此為聖主折衝禦侮討叛敵愾建中興之
功使衰病者增氣不其韙歟賦詩二章以識别
且見意云紹興壬子仲春晦具官(某)序
寇騎當年犯帝閽腐儒謬使護諸軍尚方寳劍頻膺賜
御府戎衣幸見分丈八蛇矛金纏笴團欒獸盾繪成文
山林衰病渾無用持贈君侯立大勲
舊欽忠勇貫三軍每一相逢更絶倫鐡馬金戈睢水上
碧油紅旆海山濱氣呑勍敵唐英衛力破羣兇漢禹恂
聖主中興頼良將好陪休運上麒麟
奉贈宣撫孟參政二首
赤子潢池學弄兵柄臣仗節到閩城布宣威德雷霆奮
(克建城日雷初發聲)慰撫烝黎雨澤傾(自去冬久旱王師來乃雨)鏖戰指蹤煩
妙略凱旋鐃鼓震驩聲靈旗徑向江湖去早定艱難底
太平
睢陽一别五經春邂逅相逢瘴海濱華髮知公因國事
蒼顔顧我久埃塵綈袍念舊故人意藥裹關心多病身
入覲從容見知舊為言秪欲老垂綸
題止戈堂二首奉呈安撫程待制
會府繁雄冠列城恩頒符節付名卿貔貅戰罷烽烟息
豺虎銷除氛祲清齊閣已聞鈴索静提封更絶羽書驚
止戈當自甌閩始願挽天河洗甲兵
武備森嚴燕寝東華堂高敞靚相通坐令戈甲韜藏地
盡在樽罍談笑中案上屈盤香篆裊庭前磊砢荔支紅
偃藩樂事今多有更詠周詩祝屢豐
梁谿集卷二十八
