梁谿集卷八十二宋李綱撰
表劄奏議四十四
論賑濟劄子論江西軍馬劄子
論江西錢糧劄子論虔州盜賊劄子
論福建海寇劄子乞宫祠劄子
論常平劄子議迎還兩宫劄子
辨余堵事劄子
論賑濟劄子
臣伏蒙聖慈付臣以江西一路兵民之寄適當本路去
歲旱災之後倉廪無儲榖價翔踊民戶流移軍兵闕食
人情焦然如臣疎拙誠未知所以賑濟之策竊觀近降
親筆詔書督責監司守令存撫賑恤悉力推行毋使詔
旨徒為文具仰見陛下加惠元元德至渥也然飢流之
民祗是乏米若蒙朝廷憫念肯於鄰路及本路那移斛
㪷應副則官吏豈敢坐視乏食之民不加賑濟自貽罪戾
如使米斛無所從出則雖督責之深人人願以罪去終
無實惠可以及民此不可不察也契勘江西一路所養
飢流民人數至廣今去秋成之期尚遠雖近蒙朝廷於
饒州撥米一萬石應付賑濟及贍養軍兵然米數不多
將來必致缺食臣竊見江東路建康府宣池等州並係
去年豐熟地分必有常平義倉等米可以那移應付又
撫州建昌軍在本路粗為豐熟有朝廷昨給降官告度
牒作糴賑濟共計一萬四千餘石本州别無支用欲望
聖慈特降睿旨於建康府宣池等州常平義倉米内通
融那撥一萬石許本路自差人船前去搬取將來秋成
却行撥還及將撫州建昌用官告度牒糴到米許臣隨
宜撥充諸州賑濟支用庶飢流之民不致乏食得全性
命於荒歲以副陛下加惠元元之意
論江西軍馬劄子
臣契勘朝廷昨降江南西路安撫制置大使畫一指揮
差兵二萬人紹興三年分有兵一萬八千人後來節次
撥隸都督府韓世忠岳飛等軍四年分有兵一萬五百
人五年二月内指揮除存留丘贇一軍外自餘軍馬並
撥付岳飛今來本司所管丘贇軍馬不滿二千人馬百
餘疋竊見江西路分控扼上游與淮南相接道里不遠
昨見金人兵馬渡江首犯洪撫等州李成馬進等亦破
江州侵犯筠洪蓋緣兵力單弱不能捍禦朝廷灼見利
害因建大使付以重兵使任一路之責累年朘削存留
僅及十分之一又皆瘦弱之兵緩急不可倚仗萬一強
敵侵陵江上不知何以使之鎮撫要害之地况今虔吉
盜賊累年出沒作過為患數路討蕩未平非有可用軍
馬卒難殄滅臣未敢乞依元降畫一指揮差撥數足若
蒙朝廷先次差撥一半使及萬人庶使稍成軍制可以
倚仗伏望聖慈特降睿旨選差近上統制官將帶所部
軍馬赴本路駐劄聽臣節制與丘贇軍馬通計人數其
餘乞許臣踏逐申朝廷指差庶幾訓練習服軍聲稍
振可以鎮壓一路折衝禦侮少副陛下委任之意
論江西錢糧劄子
臣契勘本路安撫制置司元降畫一指揮每歲支降錢
四十萬貫許取撥諸色上供經制等錢并於苗米内取
撥十五萬石應副養兵近年以來緣兵馬多撥隸都督
府韓世忠岳飛軍中本路轉運司將上件支降錢米除
掯留應副丘贇一軍外其餘並行拘收不復支撥今來
丘贇一軍每月用錢八千餘貫米一千四百餘石雖係
轉運司抛下洪州認定應副緣本州缺乏自去年五月
以後至今年正月以前已拖下五萬餘貫委是贍兵不
足今來臣乞依朝廷元降畫一指揮差兵二萬人數内
先差撥一半應副使喚其錢米等亦乞於元降畫一指
揮内先須支撥一半應副支遣伏望聖慈特降睿旨如臣
所請庶幾本路軍馬不至削弱錢糧不至缺乏可以控
制上流圖尺寸之功以副委任之意
論虔州盜賊劄子
臣契勘本路虔吉二州民素強悍狃於為盜結集兇黨
動以數千百為羣頭項不一出沒江西廣東福建數路
作過雖朝廷節次遣兵或招或捕至今徒黨依舊猖獗
全未平殄多於虔州管下諸縣擇要害地建置寨柵蜂
蟻屯聚窺伺間隙攻陷州縣殺戮生靈虜掠財物為害
不細一路官兵進討則散入他路諸路官兵進討則深
入巢穴依負險阻卒難討蕩官軍既退則復出為惡習
以為常而又諸路軍馬無所統一乍前乍却心力不
齊非設方略使諸路之兵節制歸一難以成功伏望聖
慈特降睿旨令江西廣東福建三路軍馬一處節制諸
路各應副錢糧江西兵屯虔吉州廣東兵屯循梅州福
建兵屯汀州禁其出沒抄掠因利乘便會合掩擊討蕩
巢穴勦殄積年逋誅之寇或因兵力招撫出降以酋首
并強壯人充軍前使唤使數路良民早得奠居不勝幸
甚
論福建海寇劄子
臣契勘廣南福建路近年多有海寇作過劫掠㳂海縣
鎮鄉村及外國海船市舶司上供寳貨所得動以巨萬
計官司不能討捕多是招安重得官爵小民歆豔皆有
倣傚之意臣恐自此為患未艾蓋緣兩路帥司並無戰
艦水軍遇有海寇坐視猖獗不能進討止是於㳂海擺
布些小兵卒為保守之計賊船來去近遠不常並海之
民罹其毒虜掠船舶既多愚民嗜利喜亂從之者衆將
浸成大患如晉之孫恩不可不過為之備伏望聖慈特
降睿旨常存兵於兩路鎮壓仍下逐路帥司委以措置
戰艦招集水軍水夫常加教閱令士卒習於風濤之險
以水夫駕舟以官軍施放雖賊櫂飄忽可以追逐掩擊
殄滅一兩頭項則餘人有所忌憚不敢覬覦妄作庶幾
海邦之民得被朝廷大賜不勝幸甚
乞宫祠劄子
臣伏蒙聖恩付臣以江西帥守之任又被詔旨許令入
覲十年去國仍舊望清光於咫尺之間親聞玉音臣子
之情不勝忭蹈感激之至伏念臣自遠黼坐之側仇怨
交攻讒謗蜂起仰賴睿慈照察保全乃幸今日復覩天
顔顧雖糜捐何以論報然臣衆毁所集積憂熏心比年
以來得志慮不寧之病平居閑寂麤可支梧稍親事務
動輙煩憒多思健忘發歇不常使當一路兵民之寄深
恐仰孤陛下委任之意所以請對丹墀者正欲面奏懇
悃冀蒙矜允伏望聖慈察臣忱誠特降睿旨罷臣新任
依舊宫觀差遣使安山林得以養痾藏拙以盡餘年不
勝幸甚干冐天威無任戰越
論常平劄子
臣聞火旱金穣天有常數雖堯湯不能無水旱而能不
為水旱所困者人事修而蓄積備也傳曰國無九年之
蓄曰不足無三年之蓄曰國非其國况年歲之儲尚有
缺乎祖宗常平之政寔用古制豐年則增價以糴不使
傷農凶年則損價以糶不使艱食倉廪有蓄而民無飢
困之患勅令具禁制嚴密誠良法也建炎以來罷提舉
官而以茶鹽司兼之奉法不謹浸以隳壞常平諸色錢
物州縣那移朝廷剗刷所餘無幾豐年粒米狼戾則無
錢以糴凶年民有飢色則無米以糶法存而人不舉可
勝歎哉去歲之旱緜亘數路江湖為甚而福建廣南次
之官吏坐視民之流移而無以賑貸則常平之政不修
之過也臣愚伏望聖慈特降睿旨改提舉茶鹽官為提
舉常平茶鹽等事勿使視之為兼職恬不加恤責其遵
奉法令不得少有違戾自今州縣不得那移朝廷不復
剗刷依舊推行糶糴之政敢有違戾重寘典憲庶幾良
法復舉民受其賜天下幸甚
議迎還兩宫劄子
臣伏覩陛下近降親筆詔書念道君太上皇帝孝慈淵
聖皇帝鑾輿未還久困沙漠陛下欲盡為人子為人弟
之道而未可得辭旨懇惻讀之者為流涕臣竊仰陛下
孝弟之至通于神明思慕之極見於羹墻誠意格天天
必從之兩宫雖遠安知無可還之理然議者或謂二聖
還則難於所處臣竊以為不然昔漢高祖既定天下太
公猶存高祖曰定天下者我也故太公稱太上皇韓安
國援此以說梁孝王使知帝王無私天下至公之道萬
世之訓也方宣和末金人犯闕道君不能禦而遜位淵
聖及靖康末金人再來淵聖不能保而遠狩絶域僭偽
之臣易姓建號宗社顛危天下反覆賴陛下總師於外
億兆推戴受天眷命入繼大統守宗廟社稷為神明萬
物之主迨今十年國勢麤定此陛下之功也况將恢復
區宇翦屠鯨鯢使中國再安二聖旋軫為宗社無疆之
休哉正當盡為人子為人弟之道問安視膳先意承志
極四海之奉致天下之養使薄海内外歌詠歎仰而垂
裕無窮豈不韙歟臣聞至諴感神惟德動天無遠弗届
舜往于田號泣于旻天于父母自古帝王稱為達孝
無如帝舜者臣願陛下夙興夜寐齋明盛服禱于上下
神示惟以二聖早還為祈朝以聽政晝以訪問夕以修
令總覧萬機惟以何施何為而可以還二聖為念則神
明之所恊相必有合天人之願者矣昔申包胥聞伍員
有亡楚之言則曰我必存之其後哭於秦廷以乞師果
復楚國狄仁傑語武后之事於荆南江中其後卒復唐
嗣垂祚三百匹夫之念其烈如此况於陛下履帝王之
位躬孝悌之德欲救父兄於漠北苦寒之鄉天地神人
其所佑助宜如何哉昔太公為楚軍所獲高祖兵振太
公乃歸陛下誠能為自治自彊之計國勢日隆臣將見
如侯生之流緩頰往說迎還兩宫仰副陛下之盛德必
不乏人矣臣以愚憃干冐天威不勝戰越取進止
辯余堵事劄子
臣伏見靖康間結約余堵事近年朝廷士大夫不深知
其故往往追咎以為失策又以其事為專出於臣此所
謂見影而吠聲者也臣請論之余堵者耶律氏之尊屬
也實掌契丹兵柄天祚失德人心離叛余堵欲立其子
所謂晉王者以靖國人未果而女真之變作余堵將兵
于外以禦之其謀頗泄天祚誅晉王及其母余堵聞之
不敢歸國遂從女真方粘罕之圍太原也余堵在其軍
中因使者蕭倫等來使達意於中國欲援立耶律氏且
為内應是時邢倞張撝館伴得其言奏聞淵聖宣諭宰執
僉謂國家自澶淵以來與契丹盟好百有餘年兩國生
靈皆受其賜古所未有一旦見利敗盟遂有金人之禍
非援立耶律氏以合天心禍難未已且謂使謀雖泄亦
無甚害正欲間之使燕人德我而金人疑燕如高祖使
陳平間楚之義淵聖以為然得旨令宰執召使人會議
翌日宰相徐處仁吴敏知樞密院事臣某門下侍郎耿
南仲中書侍郎唐恪尚書右丞何㮚同知樞密院事許
翰皆聚於都堂召使人蕭倫等并館伴官邢倞張撝河
東轉運司張灝皆使與議詢其說與邢倞張撝所奏之
說合宰執因以朝廷之旨諭之以答其意是時雖屏堂
吏而與議者衆其言頗泄於外士大夫多知之其後臣
被命宣撫兩河得淵聖親筆令援立契丹招納李嗣本
等軍前以蠟書結燕人者甚多屬官詹大和主之皆得
其要約何獨余堵哉未幾徐處仁吴敏罷而相唐恪朝
廷之論中變臣亦以疾丐歸其事遂寢今詹大和猶存
可召問也靖康之末言者乃以余堵之事歸罪於臣士
大夫不知本末從而和之因敵制謀結約離間此兵家
之常事昔高祖與項籍爭天下則遣隨何說其諸將使
背楚而歸漢仁宗欲制西夏則遣种諤間其族用事酋
首後皆得志竒謀祕計顧所以用之者如何耳今朝廷
方合衆智屈羣策制敵國以圖大功計謀未可廢也臣
恐議者猶援余堵以為言使智慮之士懲創畏縮不敢
盡其謀畫非計之得伏望聖慈與大臣熟議凡獻策者
察其事宜如可採用一切推行後有顯效優加旌賞庶
幾恊謀併力可為中興之助取進止
梁谿集卷八十二
