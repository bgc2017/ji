梁谿集卷一百四十八宋李綱撰
迂論四
論兵論帥才
論非常之功論宰相
論三國之勢
論諸葛孔明六事與今日同
論兵
古之有國者戡亂定功未嘗不以兵湯武之所以王齊
晉之所以霸皆以德為主而以兵輔之自戰國秦漢以
來兵尤重其國之興衰視其兵之強弱與其措置之術
如何耳然古者兵農不分無養兵之費而有用兵之實
至唐兵制凡三變其初府衛之制最為近古府衛之法
壞變而為彍騎彍騎之法壞變而為方鎮之兵至五季
始盡黥以為卒伍而兵農之分不可復合乃有養兵之
患國家建都于汴無高山大河之阻其勢不得不以兵
為強故天下重兵悉屯于京畿更戍邊郡以虎符出納
其分布諸路有隸將兵有不隸將兵當熙豐盛時合中
外禁卒凡九十五萬人而土兵廂兵不在數焉自熙豐
至宣和間禁軍闕而不補者大半而崇觀以来有事於西
夏南平方賊北取燕山其所逃亡陷沒者又半之而靖
康間金人再犯闕其潰敗損折者又不可勝數也建炎
初勤王之師萃于京畿者三十餘萬其大半皆民兵而
朝廷不復掄擇留屯要害之地悉罷遣之其後建言乞
募兵于河北關中京東西合十餘萬更番以衛行在既
遣使矣言者謂不患無兵不當募遂罷今西北既復為
金人之所蹂踐而東南之人類多孱弱未知于何所取
兵而可也既稍復方鎮之制莫若使之募兵以備出戰
將校偏禆皆預選任以時訓練之又團結民兵以備守
禦鄉村坊郭各隨其宜剗刷官田如戸絶天荒屯田之
類以養民兵之可以出戰者如弓箭刀弩手之法明其
勸沮假以歲月庶幾足兵然其要在于擇帥臣以總之
帥臣得人則法不患乎不明兵不患乎不足唐馬燧之
鎮太原也承鮑防之敗兵力衰單燧募厮役得數千人
悉補騎士教之戰數月成精卒造鎧必長短三制稱士
所衣以便進趨為戰車冒以狻猊象列戟于後行以載
兵止以為陣遇險則制衝冒器用完銳居一年闢廣場
羅兵三萬以肄威震北方李抱真之鎮澤潞也乘戰伐
役賦重人困軍伍凋刓乃籍戶三丁擇一蠲其徭租給
弓矢令閑月得曹偶習射歲終大校親按籍第能否賞
責比三年皆為精兵舉所部得成卒二萬不廪于官而
府庫實繕甲淬兵遂䧺山東天下稱昭義步兵為諸軍
冠而李德裕之帥蜀也當南詔入寇之後蹂踐千里蕩
無孑遺瘢痍尚新非痛矯革不能刷一方耻乃料擇州
兵之任戰者廢遣獰耄什三四又請甲人于安定弓人
河中弩人浙西繇是蜀之器械犀利率戶二十取一人
使習戰貸勿事緩則農急則戰謂之雄邊子弟其精兵
曰南燕保義保惠兩河慕義左右連弩騎士曰飛星鷙
擊竒鋒流電霆聲突騎總十一軍而威聲隐然震于西
南由是觀之擇帥得人兵不難足但當假以權柄寬其
御勒使得盡心而已或謂方鎮增募兵之數則養兵之
費何以給之殊不知國家屯重兵于畿甸故歲漕東南
六百萬斛及四方錢帛于京師州郡租賦僅足以辦上
供猶有不足者今畿甸之兵寡矣而方鎮之兵稍增正
當量養兵之費損上供之數以給之胡為而不可事固
有當因時而變通者正謂此也若夫團結民兵人見廵
社之法不可行遂以謂民兵之不可用此大不然廵社
之法可行于西北不可行于東南正當斟酌其宜使民
樂于從命耳
論帥材
人材之難而帥材為尤難也夫天下非無材因事而後
顯故有天寶之變而後郭李之功昭有奉天之難而後
晟燧之節著今朝廷可謂多故矣而未聞卓然稱良帥
者豈循資格而不足以得其人歟將拘法制而不足以
盡其用歟昔之將帥或奮于奴隸或出于行伍皆能因
時以成名而今之士大夫間乃未見何也李牧之為趙
將居邊軍市之租皆自用饗士賞賜决于外不從中覆
也委任而責成功故牧乃得盡其智能選車千三百乘
騎萬三千疋百金之士十萬以北逐單于西抑強秦南
支韓魏當是時趙幾伯然則付之以重任而以法制拘
之使不得騁欲其有非常之功不可得也誠能略資格
而取實效寬法制而責成功將帥之材出矣
論非常之功
有非常之人則有非常之功非常者固常之人所不能
與也昔者鮑叔牙薦管仲于桓公曰必欲治國家而伯
諸侯非管仲不可于是束縛而取之魯至則三沐而三
薰之饗于廟而問之政管仲乃為陳所以治國而寓兵
者行之數年九合諸侯而桓公以伯蕭何薦韓信于高
祖曰信國士無雙如欲長王漢中無所事信必欲争天
下非信無可與計事者于是設壇場擇日而拜之以為
大將信乃為陳所以還定三秦以弱項羽之強者用其
策卒破楚而高祖遂有天下太宗之為秦王也府属多
外遷王患之房玄齡曰去者雖多不足吝杜如晦王佐
材也若終守藩無所事如晦必欲經營四方舍如晦無
與共功者因表留幕府從征伐常參帷幄之謀每議事
帝所玄齡善謀而如晦長于斷二人同心協濟太宗多
用其策卒定禍亂而身致太平蜀先主之寓襄陽也訪
世事于司馬德操德操曰儒生俗士豈識時務識時務
者在乎俊傑此間自有伏龍鳳雛而徐庶亦曰諸葛孔
明卧龍也將軍宜枉駕見之先主三顧之于草廬之中
亮乃勸先主取荆益結吴為援以禦曹公先主用其策
卒定巴蜀而成鼎峙之勢由是觀之方艱難時非有卓
犖不群之材烏足與論非常之功哉
論宰相
宰相以道事君者也故以固寵謀身為深戒以薦進人
材為職者也故以妬賢嫉能為最忌孔子曰所謂大臣
者以道事君不可則止又曰苟患失之無所不至夫宰
相佐天子以治天下一物不得其所亂之階也操規矩
繩墨陳于前而君不能用則當去苟有患失之心則阿
諛取容妄作生事亦無所不至矣傳曰人主之職論一
相一相之職論百官又曰使卿大夫各任其職夫宰相
佐天子理隂陽順四時下遂萬物之宜外鎮撫四夷内
親附百姓一夫不獲自盡則㒺與成厥功進賢使能持
衆美而效之君乃為善苟有嫉妬之心則高材美器悉
擯棄之失職者多矣李林甫之相明皇也善刺上意而
養君欲每奏請必先餉遺左右密伺微旨以固恩信以
故當國幾二十年開元中大臣多由節度使相天子林
甫請用蕃將主邊則夷狄可滅利其虜也無入相之資
以久已權故安禄山則專三道勁兵卒蕩覆天下而王
室遂微盧杞之相德宗也率衆裒歛以中帝欲恨悱之
聲滿天下及涇帥亂呼于市曰不奪而商人僦質矣不
税而間架除陌矣其倡和造作召怨挻亂皆杞為之朱
泚圍奉天李懷光赴難泚解去杞懼其見帝斥已短即
譎奏曰懷光勲在宗社賊憚之破膽若許來朝則犒賜
留連失機會不如席勝使平京師破竹之勢也帝然之
詔無朝懷光怏怏遂叛帝跳幸梁由是觀之宰相固寵
謀身其禍至于如此豈非深戒哉林甫性隂密面柔令
若可親近崖穽深阻卒不可得公卿不由其門而進必
被罪時相若張九齡李適之皆遭逐帝嘗御勤政樓見
兵部侍郎盧絢按轡絶道去愛其藴籍稱美之林甫即
譎令請老遂坐廢于時有以材譽聞者皆能得於天子
抑遠之以故在位恩寵莫比杞險賊隂狡賢者媢能者
忌小忤已不致死地不止顔真卿挺正敢言杞惡之即
令宣慰李希烈竟為賊害故宰相李揆有雅望畏復用
遣為吐蕃會盟使卒于行帝出奉天崔寧自賊中來以
播遷事指杞即誣殺之矯譎害物雖國屯主辱猶謷言
自肆由是觀之宰相妬賢嫉能其害至于如此豈非最
忌哉明皇在蜀與裴士淹評宰相至林甫曰是子妬賢
嫉能舉無比者士淹因曰陛下誠知之何任之久邪帝
默不應德宗嘗從容語李泌曰盧杞敢言人皆指為姦
邪而朕不覺何也泌曰陛下能覺杞之惡安致建中禍
邪李揆和蕃真卿使希烈其害舊德多矣天下皆以為
姦邪而陛下獨不知此乃所以為姦邪也嗚呼其真知
言歟
論三國之勢
曹操之材智勝權備而其臣不及吴蜀力適相當故三
國之勢鼎峙而足以相抗觀操竒譎多數善用兵因敵
制勝變化如神每戰必克挾天子而令諸侯形順勢便
故能亡袁術于淮南誅呂布于下邳破袁紹于官渡進
討烏桓擒馘譚尚北方悉定無後顧之憂乃取荆州以
臨江漢降張魯走超遂而關隴平其規略亦宏矣而權
藉父兄之資僅足以守江表屢攻合淝師卒無成况能
長馭遠駕窺中原哉備因敗亡奔北之餘假荆州之地
資劉璋暗弱以取巴蜀﨑嶇山谷間雖慨然有興復漢
室之志師徒屢動曾無尺寸之功故曰操之材智優于
權備然而吴有張昭以為骨鯁有周瑜魯肅呂蒙以為
翼羽有丼寧凌統程普黃蓋之徒以為爪牙蜀有孔明
以為謀主羽飛雲忠以為將帥皆萬人敵也而操有一
荀文若後竟殺之張遼程昱徐晃之流不過數人餘皆
碌碌無聞故每征伐操必親履行陣間此其臣所以不
及吴蜀而力適相當也不然以操之雄武其定江表巴
蜀奚難哉操走赤壁嘗曰備亦吾儔但見亊少晩又嘗
臨廣陵以望吴軍歎其整肅曰生子當如孫仲謀劉景
升兒子乃豚犬耳英雄所以相服者固自有道邪
論諸葛孔明六事與今日同
諸葛孔明既定蜀將有事于中原乃先南征既禽孟獲
南中悉平上䟽出師屯沔陽攻祁山三郡相應關中響震
于是有街亭之戰馬謖敗而戮之將復出師又上䟽條
陳利害其略曰先帝慮漢賊不兩立王業不偏安故託
臣以討賊也以先帝之明量臣之才故知臣伐賊才弱
敵強然不伐賊王業亦亡惟坐待亡孰與伐之是故託
臣而弗疑也臣惟北征宜先入南故五月渡瀘深入不
毛臣非不自惜也顧王業不可得偏全于蜀都故冒危
難以奉先帝之遺意也而議者謂為非計謹陳其事如
左高帝明並日月謀臣淵深然涉險被創危然後安今
陛下未及高帝謀臣不如良平而欲以長計取勝坐定
天下此臣之未解一也劉繇王朗各據州郡論安言計
動引聖人群疑衆難今歲不戰明年不征使孫策坐大
遂并江東此臣之未解二也曹操智計殊絶于人其用兵
也髣髴孫吴然困于南陽險于烏巢危于祁連偪于黎
陽幾敗北山殆死潼關然後偽定一時耳况臣才弱而
欲以不危定之此臣之未觧三也曹操五攻昌霸不下
四越巢湖不成任用李服而李服圖之委夏侯而夏侯
敗亡先帝每稱操為能猶有此失况臣駑下何能必勝
此臣之未解四也自臣到漢中中間朞年耳然喪趙雲
楊羣馬玉閻芝丁立劉郃等及曲長屯將七十餘人散
騎武騎一千餘人此皆數十年之内所糾合四方之精
銳非一州之所有若復數年則損三分之二當何以圖
敵此臣之未解五也今民窮兵疲而事不可息則住與
行勞費正等而不及虚圖之欲以一州之地與賊持久
此臣之未解六也夫難平者事也昔先帝敗軍于楚曹
操拊手謂天下已定然後先帝東連吴越西取巴蜀舉
兵北征夏侯授首此操之失計而漢事將成也其後吴
更違盟關羽毁敗秭歸蹉跌曹丕稱帝凡事如是難可
逆見臣鞠躬盡力死而後巳至于成敗利鈍非臣之明
所能逆覩也于是有散關之役九年復出祁山與張郃
戰射殺郃十二年悉大衆由斜谷出以據武功與司馬
宣王對壘而孔明病死於軍中夫用區區之蜀以抗強
魏而孔明連年動衆未曾少休夫豈不懷安勢不得已
也以謂不然則坐待亡耳觀其所陳六亊與今日之勢
頗同故備載之以俟識者
梁谿集卷一百四十八
