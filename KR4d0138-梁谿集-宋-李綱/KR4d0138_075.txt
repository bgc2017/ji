梁谿集卷七十五宋李綱撰
表劄奏議三十七
乞取益陽縣財賦還潭州奏狀
討殺本路作過潰兵了當見措置楊么等賊奏
狀
楊么占據洞庭係湖北路本司已遣軍馬把截
奏狀
已據益陽縣財賦應副鼎州來年財賦取自指
揮奏狀
乞取益陽財賦還潭州奏狀
據右朝散郎降充直祕閣權發遣鼎州軍州事程昌禹
申十一月初三日准紹興二年九月十日尚書省劄子
九月九日奉聖旨令潭州權撥益陽縣財賦應副鼎州
如本州縣占恡及不供實收支錢糧報應聽鼎州按劾
令佐下人吏許勾决除已差官前去益陽縣外申本司
乞指揮施行須至奏聞者右契勘臣本司即未曾被受
前項指揮自到本路累據鼎州申錢糧急闕臣本司昨
兼宣撫荆湖北路理合通融已於十月内逐急輟那銀
一萬兩就益陽縣撥米一萬石應副支遣去訖今來又
據程昌禹備到指揮令權撥益陽縣財賦應副鼎州竊
緣本司元被受聖旨畫一指揮差兵二萬人節次蒙朝
廷差撥軍馬及入湖南路招降揀選到步諒安鎮王進
等堪出戰人兵目今約已通及二萬人數逐月支請錢
米浩瀚依元降指揮係通撥二廣合用財賦養贍今來
既罷宣撫使荆廣四路各歸帥司即本司見屯軍馬二
萬人只合用湖南一路財賦支遣顯是養贍不給若依
前項指揮權撥益陽財賦即本路大叚窘急目前便見
闕誤又緣湖南一路累經殘破民力困匱在潭州諸縣
尤甚自經孔彦舟馬友等屯泊日久劫掠淨盡至如湘
隂一縣稅賦幾無人戶可催輸納通計諸縣見存凋零
人戶稅賦不多各係兵火後來不住應副岳飛韓世忠
大軍委是重困緩急難更科須所有本路軍馬見别具
利害申取朝廷指揮外伏望聖慈詳酌前項事理特降
睿旨將益陽縣財賦依舊充潭州支用其鼎州錢粮乞
令廣西路那融應副施行庶免誤事
討殺本路作過潰兵了當見措置楊么等賊奏狀
准紹興二年十月二十四日樞密院劄子樞密院奏訪
聞廣東西湖南路尚有盜賊餘黨若不乘時措置收捕
了當竊慮日久滋長作過奉聖旨令廣西湖南路帥臣
提刑疾速措置遣發兵將督責應干捕盜官會合討捕
須管日近淨盡不得容縱滋長作過仍逐旋具收捕次
第申樞密院劄送臣疾速施行臣今契勘先蒙聖恩除
荆湖廣南路宣撫使兼知潭州臣依奉聖旨統率大兵
前來措置經理招捕盜賊自八月十一日入本路界有
馬友下潰兵首領步諒等二萬餘人劫掠醴陵衡山攸
縣等處臣遂遣發統制官武顯大夫任仕安左武大夫
泰州刺史吳錫等統率軍馬直擣步諒等巢穴已招降
到步諒一行人兵赴臣本司公參又有馬友下潰兵首
領安鎮翟忠王進王俊等數頭項於潭衡永邵郴等州
管下作過及劉忠下潰兵首領譚深王順兩頭項從江
西路界侵犯本路瀏陽攸縣地分臣節次措置遣發統
制官吳錫部領軍馬討捕招收内安鎮等四項巳討捕
招收了當節次奏聞并申樞密院去訖今來臣本路管
内即無作過潰兵外止是郴州管下土賊鄧裝彭攴接
連江西廣南界分出沒及武岡軍管下傜賊接連湖北
出沒未平先已遣發統制官武翼大夫文州團練使韓
京各率領軍馬見措置掩捕外隣路江西界有馬友李
宏劉忠潰兵湖北界有土賊楊么等時復侵犯本路益
陽湘隂醴陵瀏陽茶陵攸縣管下亦已遣發兵將及督
責應干捕盜官把截捍禦不管透漏外謹具已措置討
殺招收了當及見措置招捕盜賊如後須至奏聞者
一巳措置遣發軍馬掩殺及招降過盜賊
一本路管内作過潰兵並已掩殺招降了當
一馬友下潰兵首領步諒等二萬餘人劫掠醴
陵衡山攸縣殺人放火本司遣發統制官任
仕安吳錫率領軍馬措置招捕於九月十九
日在衡山縣管下吳集市殺降到步諒等二
萬餘人並押赴本司公參除被驅虜情願歸
業人各給公據放令逐便外揀選到強壯人
兵六千餘人見分隸諸軍使喚
一馬友下潰兵首領安鎮翟忠等三千餘人在
衡永郴州管下打劫殺人放火本司遣發統
領官陳照湯尚之招捕見陣殺死外於十月
初一日招降到安鎮等二千六百九十五人
押赴本司公參除被虜情願歸業人各給與
公據放令逐便外揀選到強壯人兵一千六
十七人見分隸諸軍使喚
一馬友下潰兵首領王進王俊等五千餘人在
湘鄉縣管下占據七星寨打劫殺人放火本
司遣發統制官吳錫率領軍馬措置招捕除
王俊不肯受降帶領賊兵開走外於十月十
一日追襲到地名蔡塘招到王進等三千餘
人押赴本司公參除被驅虜情願歸業人各
給與公據放令逐便外揀選到一千五百一
十八人見分隸諸軍使喚
一馬友下潰兵首領王俊等一千餘人不肯受
降開走劫掠安化新化縣逼近邵州殺人放
火本司再遣發統制官吳錫率領軍馬前去
措置討捉續據吳錫申於十一月初四日在
地名峯嶺關高平寨逢賊迎敵殺死四百餘
人活捉到將官李贇一名并老小六百餘人
外其餘殘黨四散逃遁再行追趕至地名朱
溪竹園交戰殺死五百餘人當陣殺降到強
壯人兵三百餘人奪到馬二十五疋老小六
百餘人并收到王俊前後付身告劄印紙歴
子請受劵歴外有王俊等三百餘人四散奔
走再行追趕先次招撫到提轄桑文等五十
餘人外王俊等復聚欲取山口并石限路奔
衝永州全州界分至十四日到地名太白村
下寨三鼔以來賊兵偷劫本軍所下寨栅本
寨知覺掩殺至五鼔以來其賊大敗追趕至
武岡軍與邵州接界地名横江殺獲副統領
榮貴并賊徒等生擒到王俊其賊勢窮力屈
乞就招降今招降到一行人兵七百餘人馬
一百餘疋老小五十餘人外别無走散人兵
委是盡淨所有招降到人兵除被虜情願歸
業人各給與公據放令逐便外揀選到強壯
人兵六百三十四人分隸諸軍使喚
一隣路江西界作過潰兵並已掩殺出本路界
訖
一劉忠下潰兵首領譚深在江西路界未知的
實人數近侵犯潭州瀏陽縣管下作過本司
遣發統領官陳照焦元部兵前去措置掩捕
於十二月初二日到瀏陽縣地名樓下沙堆
逢賊譚深等一千餘人迎敵殺敗追襲至地
名楓林殺死賊徒五百餘人生擒偽提轄仇
青將官王瓊都教頭甯秀徒伴三百餘人并
收救被虜老小等及奪到岳飛差人齎去御
前招安金字牌一面岳飛公牒一道統制官
姓毛人牓一道黃旗一面其賊並各追襲掩
殺出離本界訖本司已將捉到賊首仇青等
處斬訖
一李宏下潰兵首領王開山名順約三千餘人
在江西界近侵犯潭州攸縣管下作過本司
遣發統領官郝晸馬凖部兵前去掩捕於十
二月初八日襲逐賊人所向到袁州萍鄉縣
并地名雙塘掩擊殺死不計其數生擒到次
首領五部統領孟進并賊徒七十餘人奪到
旗三十餘面槍四百餘條鞍馬等及收救到
被虜老小四百餘人外殘黨並各走散復入
江西路界本司已將捉到賊首孟進等處斬
訖
一見措置遣發軍馬招捕盜賊下項
一本路
一賊首彭鐡大名友係在郴州桂陽縣宜城鄉
三單團作過
一賊首鄧裝在郴州宜章縣管下見占據莽山
劄寨
一傜人首領楊再興等在武岡軍管下聚集萬
衆出沒不常燒劫作過
一隣路見有盜賊與本路接界見差兵將把截
防托
一湖北路賊首楊么占據鼎州龍陽沅江縣管
下地分恃水乘船出沒時復侵犯潭州益陽
湘隂縣地分作過
一江西路界州縣見有劉忠李宏馬友下潰兵
首領張成及姓高姓劉人數頭項未見的實
人數時復侵犯潭州劉陽等縣作過
右件如前謹錄奏聞
楊么占據洞庭係湖北路本司已遣軍馬把截奏
狀
契勘土賊楊么黃誠等占據洞庭青草三江之險聚衆
數萬出沒鼎澧潭岳荆南峽州數千里之地為荆湖腹
心之大患臣已嘗奏聞去訖近來賊寨數出牓文訛言
指斥自稱爺法不奉正朔殺戮招安使臣誘脅近地民
戶兇悖不遜大叚猖獗若不趁此春冬水涸之時速行
討蕩竊慮將來江湖水勢泛漲賊益得計侵犯州縣難
以支吾緣楊么黃誠等寨柵巢穴並在鼎州龍陽沅江
兩縣界去鼎州止三二十里遠者不過五六十里於湖
南潭州正與益陽湘隂兩縣接界近准尚書省劄子備
坐今年九月二十四日聖旨指揮節文諸路帥臣帶宣
撫者並罷荆湖南北路各隸本路帥司劄付本司臣已
遵依施行其鼎州係湖北路即不隸屬臣本司照對鼎
州有兵萬人屢與楊么賊徒見陣慣習水戰見有戰船
可用而臣本司元撥到兵將及新收招降之衆皆係北
人自來不諳水戰又臣初到湖南計置打造戰船倉卒
未辦今來趁時討捕楊么黃誠平蕩巢穴全藉鼎州進
兵臣本司軍兵可防托把截本路界分使喚欲望聖慈
特降睿旨催促鼎州及早進兵庶幾賊衆有殄滅之期
不至滋蔓
已撥益陽財賦應副鼎州來年財賦取自指揮奏狀
勘會臣先蒙恩除荆湖廣南路宣撫使於今年八月内
到本路據知鼎州程昌禹申錢糧急闕乞行支撥臣已
輟那錢三萬貫及續於益陽縣今來秋苖米内支撥一
萬碩應副鼎州外又據程昌禹申錄到尚書省劄子奉
聖旨令潭州權撥益陽縣財賦應副鼎州緣臣本司及
潭州即未曾被受前項聖旨已具因依申奏朝廷未蒙
回降處分間又累據程昌禹申委是急闕乞支撥應副
臣遂更不待朝廷報下逐急將本縣苖米除已撥一萬
碩應副鼎州及二千碩般赴鼎州應副張宗元等人兵
之用外掯留本縣合用之數有其餘正米六千餘碩并
耗米四千餘碩並撥付鼎州去訖今又據程昌禹申本
司錢糧闕乏乞將益陽縣財賦盡數支撥應副尋行下
本縣契勘據知益陽縣事魏舜臣申本縣自今年正月
一日至今每日所收酒稅牙契并夏稅折納等錢蒙福
建等路宣撫使司本路轉運司及本州累行差官下縣
盡數剗刷應副大軍支遣了當今來將欲年終日逐續
收錢數不多分樁諸司窠名餘剰些小係省錢只可應
副得本縣批支土軍舖兵及過往官兵外只有一色秋
稅苖米豁去被賊殘破逃田等數實催二萬五千四百
六十餘碩除已支撥及掯留外應副鼎州正米一萬六
千二百六十餘碩耗米四千二百四十餘碩通共應副
過二萬五百餘碩節次般赴鼎州訖今來本縣委實更
無錢貫可以撥付鼎州臣已再行下本縣將紹興二年
歲終見在酒稅牙契等錢除掯留支用外盡數撥與鼎
州訖臣今照對近承朝廷指揮諸路帥臣帶宣撫使並
罷荆湖南北廣南東西各隸本路帥司本司一行軍馬
支用錢糧浩瀚既無二廣財賦通融應副又撥益陽縣
財賦應副鼎州委實難以支吾兼據程昌禹申本州屯
兵萬人月支米一萬四千餘碩歲計支米一十六萬八
千餘碩月支錢一萬五千餘貫歲計支錢一十八萬餘
貫雖今來撥益陽一縣財賦其闕少數目尚多若非朝
廷措置應副或於廣南西路支撥不唯鼎州决至闕誤
兼湖南財賦窘廹亦難以供贍衆軍所有益陽縣今年
冬財賦已盡撥付鼎州外其紹興三年分夏秋稅并酒
稅牙契等錢更合取自朝廷指揮伏望聖慈特降睿旨
詳酌施行
梁谿集卷七十五
