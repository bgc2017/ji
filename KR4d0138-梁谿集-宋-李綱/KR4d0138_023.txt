梁谿集卷二十三宋李綱撰
詩十九(赴澧陽二十三首赴南海道中及已酉歲作五十七首)
自蒲圻臨湘趨岳陽道中作十首
再次韻崧老見和之作(許詩附)
岳陽樓三首鼠須筆二首
渡江章華臺二首
次韻唐李華序雲母泉
至澧陽寓天寧僧舍二首
深省軒謫居海南五首
别夾山能老藥山三詠三首
梁山觀音寺自武陵舟行至德山
益陽白鹿寺清修寺二絶
自湘鄉趨邵陽以避謗不敢取道衡嶽有感五
絶邵陽道中雲巖寺
清湘西山寺無量壽塔
桂林道中二首山月驛聞子規次韻
道陽朔山水尤竒絶獻花鋪次壁間韻
象州道中二首飲修仁茶
自去冬不雨至今道傍井泉竭
次貴州伏讀三月六日内禪詔
暮春雨中有感含笑花五首
荔支五首茉莉二首
得梁谿書寄諸弟即事三首
移居南山寺寺有巖洞甚幽並葛稚川丹竈
自蒲圻臨湘趨岳陽道中作十首
鄂渚何嘗一日安澧陽猶喜遠江干帝妃降矣空遺珮
公子思兮欲採蘭水帶瀟湘疑有鴈地連嶺蜀苦無寒
迂疎自笑謀身拙却荷朝廷德意寬
屈伸任道復何求去國翻成汗漫遊處世久師齊物論
攄懷聊賦畔牢愁霜清日薄寒光急雲慘天高隂氣浮
嫋嫋西風洞庭闊可堪更上岳陽樓
歲寒又復事南征旌檝蘭舟過洞庭水入重湖千里白
山連平楚數峯青雲鴻杳杳飛何遠汀芷微微氣自馨
千古靈均英爽在固應笑我學餘醒
三年奔走未容歸敝盡東周季子衣斷壠連岡平野闊
扁舟短櫂寸心違凌晨白霧霑裳濕薄暮彤雲夾日飛
回首梁谿杳何處翠烟空鎻釣魚磯
還驅征騎向三湘行盡騷人放逐鄉綠葉素榮歌橘頌
采衣姣服浴蘭湯雲中帝子旍旗降物外桃源日月長
便欲翛然與高蹈故應脫屣謝軒裳
不解揚波與餔醨又還來放楚江湄椒蘭氣味何其烈
蘅葯芬芳空爾為寧赴湘流非我事託懷鵬鳥乃吾師
醉醒清濁初難共漁父從來自不知
遠謫三湘欲卜居試從詹尹拂占書昂昂願作雲間鶴
泛泛寧為波底魚咿喔突梯真得計潔廉正直却成疎
益堅節操行吾志龜策從來自不如
更欲投書弔汨羅西風嫋嫋水增波江分夢澤於菟遠
地近芳洲杜若多野鳥終年從萃止木奴千樹正婆娑
卜居更作終焉計華髮蕭蕭奈老何
爼豆其如軍旅何誰令瀚海起干戈休將直道論三黜
且把微辭續九歌山鬼含顰乘赤豹湘靈解珮鼓雲和
蠻邦雖陋吾何恨厭見旌蕤相盪摩
龍駕翩翩帝子遊我因謫宦亦淹留瀟湘且傍黿鼉窟
葭菼空懷鸚鵡洲專氣願師周柱史著書更笑陸忠州
變心從俗吾何敢千古騷人共此愁
翰奉和大觀文相公見寄古風
旃裘亂衣裳風雨飄屋廬南奔萬里空脫死鋒鏑餘翠
華狩絶域黃塵翳修涂朝無嵇侍中濺血霑誰裾夷兒
金束袍漉蔌懸珊瑚驕氣吞九州投餌術已疎公捐繞
朝策觀化聊據梧鳳凰渺鴻乙紫氛誰與俱丘壑歲已
晩鍾鼎功未書棄置委時運超搖遊物初此憂自古有
此樂絶世無邂逅拯横流功成吾不居
再次韻崧老見和之作時傳春秋集傳又欲借易
說故篇中及之
黃塵暗中原河洛皆穹廬衣冠競南渡故國靡復餘襄
陵大嶽裔亦爾困征涂顛沛不忘道呻吟曳長裾如公
巨川舟豈止清廟瑚愧我正羈束未能踵漢疎幸然聲
氣同鳴鳳棲必梧褰裳思琢磨道阻不得俱已從借麟
經更欲窺羲書庶或晩聞道洗心復其初湘沅騷人鄉
蘭芷今豈無回風搖蕙草歎息空幽居
岳陽樓三首
縹緲層樓俯洞庭湖光霽色兩澄明氣蒸雲夢浮天白
水合瀟湘到底清去櫂來檣雲共影斷鴻孤鶩笛連聲
望中更覺君山小一點青螺鏡面平
翛然多難偶存身又到蒼茫楚澤濱鼓舞魚龍張樂地
佩紉蘭茝獨醒人涉江哀郢空回首極目傷心欲向春
鼓枻寅緣傍枯葦故應漁父尚垂綸
常誦飛龍邅洞庭登樓況復把騷經瑠璃萬頃天同碧
翠黛一螺山更青白鳥風高方倦翮蒼鷹冬暖正舒翎
客愁欲作長鯨吸却笑三閭只獨醒
鼠須筆
鼠能為虎亦何功用舍之間繫所逢誰謂有皮為有禮
翦須猶得管城封
中山毛穎久中書鼠輩胡為亦可俱寢廟宂居真得計
畏人端恐擢其須
渡江
桂枻蘭旌楚澤東碧空如水水如空江湖落日浮秋橘
島嶼殘霞拂斷虹世事茫然煙靄裏客愁都在艣聲中
沙頭鳬鴈相儔侣笑我年年逐轉蓬
章華臺(華容縣西三里)
斷壠連岡雲夢西楚王宫殿尚遺基桂花半落垂黃橘
想見章華九月時
華容西二十許里有墨山即離騷所謂玄石也山
有大雲寺寺有雲母泉甘芳潔清大旱不竭唐
李華有詩序之甚詳其末云華貶杭州司公恩
復左補闕次于岳陽江山延望思與高賢共飲
雲母之泉躬耕墨山之下敢違朝命以詢私欲
秋風露寒洞庭微波一聞猿聲不覺涕下況支
離多病年甫始衰願餌藥扶壽以䆒無生之學
事乖志負火爇余心三復其言而悲之因次其
韻
霜風振古林肅肅有異聲我登玄石山適此氛祲清散
策步山巔僧廬窈而精石磴盡雲母晶熒璨瑶英㳙㳙
幽谷泉玉色凄芳馨飲者得難老沈疴體皆平乃知泉
源美本自山川靈沈吟遐叔詩此其浪得名肺腑久塵
埃於焉吸清泠玉池豔生肥潄濯歸黃庭却思陸子泉
厥味可弟兄白首困飄泊丹心竟何成鼓枻渡瀟湘曳
裾拂荆衡回頭故山遠愴怳若為情區區金石堅正頼
日月明卷舒隨用舍未覺殊虧盈風高洞庭波雲瞑蘭
芷城餌藥扶始衰䆒心學無生庶幾甫知命寸田不廢
耕
至澧陽寓天寧僧舍有感
常誦離騷澧有蘭那知謫宦憩其間片雲隻鶴風方急
只恐飄零過别山
此身又復寓精廬丈室蕭然一物無每見招提心即喜
前生真是老浮屠
深省軒在丈室之西余為名之
軒檻虛明丈室西叢筠佳木翠隂垂遊觀物物皆深省
豈在聞鐘欲覺時
見報以言者論六事其五皆靖康往故其一謂資
囊士人上書以冀復用謫居海南震懼之餘斐
然有作
力小安能勝萬鈞退藏深渺欲全身大恩不報有餘責
何必煩言浪指陳
非才自丏罷鈞衡百念灰寒豈復萌剛道資嚢上書者
不知誰繼潁川生
尼父乘桴居九夷管寧浮海亦多時古來聖賢猶如此
我泛鯨波豈足悲
功似贊皇猶遠涉智如鶴相亦來遊世間萬事非人力
只有安心百不憂
蘇子曾為海上仙羣龍三復絶韋編我今日對羲文語
却恨公書取次傳
别夾山能老
相逢千偈口瀾翻已是親曾到夾山猿鳥可能知祖意
飛騰青嶂碧巖間
藥山三詠
問道室
骨相嶄巖心已安松林談道不勝寒習之不會高人意
便作天雲缾水看
伏牛菴
侍者何湏召二空一元調伏自知風軒然棟宇翬飛處
何似當年茅竹中
雷滿地
英雄割據老漁師習氣難忘鑿此池尚想興酣高會處
投身下取酒杯時
梁山觀音寺(東漢梁松駐軍之地有廟)
大士當年白鹿馴寶坊千古閟松筠風流帝壻膏粱客
也解來為護法神
自武陵舟行至德山
捨車泛蘭舟搖蕩武陵水憩裝古叢林幽勝冠南紀當
時霹靂手掣電機在捶鈐鎚今得人宗旨振頽委何須
大雄殿突兀踞巍址龍蛇相混雜衲子聚千指齊竽一
一吹真贗見鑪錘青葱松竹隂積翠紛可喜春風一動
搖蕭瑟鳴不已却遊德峴亭枉渚抱中沚襄陽今何如
風物略如此空懷墮淚碑愧嘆羊叔子坐令鄒湛輩名
字隨驥尾夷人窺漢疆戰哭多新鬼王室如綴旒寇盜
結蜂蟻而我荷寬恩抱釁適萬里回頭望中原灑涕濕
巾几海山渺安在澒洞鯨波裏飛仙時往來當學長不
死
益陽白鹿寺
寺枕清江蔭碧梧蕭然景物類東吳登臨忽動思歸興
不待秋風可鱠鱸
清修寺在益陽數十里間惠遠之弟居之世謂之
小廬山二首
盤紆石磴白雲間風落巖花滿路斑峯嶺横斜自重掩
箇中真是小廬山
傍山修竹翠檀欒竦節疎枝碧玉寒安得誅茅此君側
世間渾作夢中看
自湘鄉趨邵陽以避謗不敢取道衡嶽有感五首
平生性僻愛溪山偶得經行秪為閒歎息迂程避煩嘖
坐令南嶽阻躋攀
石廪巉天堆祝融遥看山色有無中寬恩異日容歸老
先到衡陽回鴈峯
恭聞南嶽魏夫人絳節霓旌擁玉輪我欲他年受真訣
先從碧海滌埃塵
鄴侯竒譎世難知放浪衡湘亦避時懶瓉不知今在否
無心更與覓蹲䲭
退之昔謫惡溪濱精意能開衡嶽雲我匪天窮坐人阨
試從山外望氛氲
邵陽道中雲巖寺
山空小寺依嵌竇日暖幽禽轉好聲萬箇琅玕一茅屋
何當此處寄浮生
清湘西山寺無量壽塔
黃花翠竹真如性大地山河清淨身欲識今時無量壽
不知瞻禮是何人
桂林道中二首
桂林山水久聞風身世茫然墮此中日暮碧雲濃作朵
春深稚筍翠成叢仙家多住朱明洞客夢來遊羣玉峯
鴈蕩武夷何足道千巖元是小玲瓏
時危遠謫墮南巒猶在乾坤覆載間瘴雨嵐煙殊氣候
玉簪羅帶巧溪山桄榔葉暗傷心碧躑躅花開滿目斑
惟有月華依舊好清輝應與照雲鬟
山月驛聞子規次韻
春枕夢回孤館悄世故縈心愁不了山深夜閴子規啼
殘月滿窗天未曉
道陽朔山水尤竒絶舊傳為天下第一非虛語也
賦二絶句
溪山此地藹佳名雨洗煙嵐分外青却恨征鞍太匆遽
無因一上萬雲亭
賦詩曾送謫仙人垂老翻遊到海濱夢幻去來何日了
且將病眼看嶙峋(李泰發謫陽朔令嘗以詩送其行)
獻花鋪唐相李德裕謫海南道此有山女獻花因
以名之次壁間韻
我亦乘桴向海涯無人復獻雨中花却愁春夢歸吳越
茗飲濃斟薄荷芽
象州道中二首
路入春山春日長穿林渡水意徜徉溪環石笋横舟小
風落林花撲面香山鳥不知興廢恨嶺雲自覺去來忙
炎荒景物隨時好何必深悲瘴癘鄉
竹屋茅簷三四家土風漸覺異中華碧榕枝弱還生柱
紅荔春深已著花社鷰不巢南候别塞鴻無信北音賒
海山此去猶千里會見安期棗似瓜
飲修仁茶
北苑龍團久不嘗修仁茗飲亦甘芳誇研鬭白工夫拙
辟瘴消煩氣味長江表露芽空絶品蜀中仙掌可同行
從容飯罷何為者一椀還兼一炷香
自去冬不雨至今道傍井竭田多不耕有感
匝地風雷空震蕩終宵雲雨竟虛無媮閒農具田皆廢
暍死行人井半枯東海愆陽緣孝婦桑林謁禱本讒夫
忠魂昭雪姦邪逐坐見為霖萬物蘇
次貴州二首
青楓夾道鷓鴣啼古郡荒涼接島夷陸績故城依石巘
葛洪遺竈俯江湄光風苒苒吹香草煙雨濛濛濕荔枝
欲作終焉卜居計自應痀僂不吾欺
懷澤為邦古鬱林江邊邑屋樹森森山連八桂峯巒秀
地近重溟霧雨淫歲久承平消瘴癘時危爭戰覺幽深
試謀十畝膏腴地丹荔青蕉獲我心
伏讀三月六日内禪詔書及傳將士牓檄慨王室
之艱危憫生靈之塗炭悼前策之不從恨姦回
之誤國感憤有作聊以述懷四首
憶昔廷諍駐蹕時孤忠欲挽六龍飛萊公謾有親征策
亞父空求骸骨歸靈武中興形勢便江都廵幸士心違
纍臣獨荷三朝眷瘴海徒將血涕揮
鐵騎長驅擾漢疆廟堂高枕失提防關河自昔稱天府
淮海于今作戰場退避固知非得計威靈何以鎮殊方
中原夷狄相衰盛聖哲從來只自彊
歎息姦臣術已疎謀身誤國竟何如馬嵬不進楊釗死
關陜初臨元振除王室威靈嗟索寞蒼生環堵未安居
荒陬不見中原事望斷東吳一紙書
建炎虛席待經綸恩賜宸章寶墨新學際天人何敢爾
忠開金石庶當仁孔明得主規模壯陸贄離朝謗讟頻
今日追思慙至意御書重執淚盈巾(學窮天人忠貫金石所賜御書語)
暮春雨中有感二首
雨細梅黃荔子丹殊方風物異江山客愁望極傷心處
更聽鉤輈雲木間
萬物焦枯誰作霖片雲成雨慰民心姦邪逐去精忠雪
天意方知感格深
含笑花五首
一去閩山遠玉顔故人相遇有餘歡臨風莞爾緣何事
應笑先生又失官
玉質猶披翡翠裳温泉浴罷藹天香回眸百媚嫣然處
羞死三千紅粉粧
竄逐流離老病身天涯相見意相親粲然不用干金買
應記當年作賦人(予在沙陽曾作含笑花賦)
素淡丰容不自持飬成妙質亦多時不知巧倩東風裏
含蓄清香欲待誰
謂之曾詰笑何因只笑明時竄海濱晉以志窮萊以直
定兼我拙作三人
茘枝五首
海山僊子絳羅襦霧縠中單白玉膚知我遠來相勞苦
故馳先使迓中途
絳紗囊裏水晶丸偏得楊妃帶笑看休道馬嵬當日事
只今何處是長安
玉人纖指擘輕紅猶憶恩頒自漢宫翠籠藤盤異當日
蠻烟瘴雨正濛濛
荔子蠻方也自丹不如閩嶺為微酸玉盤磊珂三千顆
猶憶甘芳繞齒寒
百馬崩騰耆舊悲只今戈戟暗江湄自知疎拙蒙恩重
猶得南來食荔枝
茉莉花二首
泠豔幽芳雪不如佳名初見貝多書南人渾作尋常看
曾侍君王白玉除
風露扶疎蔓翠藤玉花剪刻見層層清香夜久偏聞處
寂寞書生對一燈
得梁谿書寄諸弟二首
一紙書來抵萬金天涯慰我念家心只今王室猶如此
回首東吳涕作霖
荔子初丹色半青玉膚未滿已芳馨欲題書後三千顆
湏待煙林燦若星
即事三首
賓江兩岸水綿飛負郭家家熟荔枝瘴雨蠻煙已蕭瑟
可堪梅子欲黃時
荔枝紅紫已交加龍眼新來又著花便欲謀君不須去
咀冰嚼雪過年華
森森榕木碧参天夏日初聞第一蟬美蔭羡君誠得計
何須悽怨嘒風前
移居南山寺寺有巖洞甚幽并葛稚川丹竈
倚山高閣仰觚稜洞穴嵌空屐可登丹竈舊傳留袐藥
仙巖今已屬閒僧數峯削玉青如髻羣木參天翠作層
小駐未妨幽興發野禽嘲弄醉瞢騰
梁谿集卷二十三
