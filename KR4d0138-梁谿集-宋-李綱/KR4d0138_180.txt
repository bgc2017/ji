梁谿集卷一百八十宋李綱撰
建炎時政記下
(起建炎元年七月五日止八月十八日終)
七月一日臣與執政奏事進呈劄子大略謂國家所以
備禦敵人者皆在邊郡城池器械一切備具故敵未易
攻今金人盜賊乃擾吾腹心而中原郡縣積習承平之
久城池堙頽並無器械何以禦敵官吏軍民多不能守
而郡縣遂以陷没者非特士氣怯懦蓋亦以禦敵之具
不備使然宜命諸路州郡以漸修葺城池繕治器械朝
廷量行應副有能葺治備具者旌賞以勸得旨依奏應
州郡欲修城池者申朝廷給降祠部應副
七月(闕)日三省樞密院同奉聖旨張慤除同知樞密
院事兼提舉措置戶部財用王綯除給事中
七月(闕)日三省樞密院同奉聖旨差周望傅雱借太
常少卿奉使往金人軍前通問二聖起居上命臣擬撰
表本其起居道君太上皇帝表本曰臣某言神京不守
坐失金湯天旆啓行越在草莾凢居臣子之列均深痛
憤之情臣某誠悲誠感頓首頓首恭惟道君太上皇帝
陛下遊神穆清宅心昭曠法堯舜之遜禪濟國家之艱
難方交兩宫之歡永享四海之養隣邦犯順戈戟暗於
中原帝座移居鑾輿幸於朔野神人感憤華夏悲摧而
臣濫總帥權莫陪&KR0591;御廹羣臣再三之懇請謂大寶不
可以久虚勉徇羣情嗣守神器瞻行宫而靡及慕慈訓
以增懷輯睦師徒冀宗社之可保撫寧方夏佇車駕之
言歸謹遣通直郎試太常少卿臣周望奉表起居以聞
臣無任瞻天望聖激切屏營之至臣某頓首頓首謹言
其起居孝慈淵聖皇帝表本曰臣某言戎馬薦興環日
畿而布列帝都不守致天步之艱難萬國悼心三靈失
色臣某誠悲誠感頓首頓首恭惟孝慈淵聖皇帝陛下
法禹湯之恭儉體堯舜之聰明十載東宫令德聞於海
㝢踰年南面仁政浹於寰區適當嗣位之初兩致隣邦
之寇割地增幣以生靈屈巳而講和擐甲登埤為廟社
忘身而固守金湯失險羽衛啟行致翠華之蒙塵瞻紫
微而移座華夏失庇神人疇依而臣叨總師徒莫陪羈
靮廹羣臣之懇請嗣大寶以撫臨仰遵勤儉之風庶格
中和之治傷心北望緬懷異域而增悲整駕南還尚冀
敵人之悔禍謹遣通直郎試太常少卿臣傅雱奉表起
居以聞臣無任瞻天望聖激切屏營之至臣某頓首頓
首謹言
七月(闕)日三省同奉聖旨諸路發到米綱以三分之
一留行在支遣二分撥入京師樁管先是汴河口决壊
汴水不通綱運不至有旨差提舉京城所陳良弼同都
水使者榮薿陳求道修治决水至是水通綱運漸至故
有是命且令已卸空綱自京師船載六曹案沓及器甲
等至行在
七月(闕)日臣同執政官奏事進呈劄子大略謂承平
之時雖無事當備官以張朝廷之容艱難之際雖多故
當省官以責事功之實至於禄廪亦當隨宜裁節以濟
一時之急蓋世方多難賦入狹而用度廣非加裁節則
何以為經久之制内自朝廷外至州縣監司宜省冗員
以節浮費有旨省臺寺監以繁簡相兼學官館職之類
比舊制减半開封府曹掾依舊改為推判官提舉常平
司併歸提刑司兩浙福建市舶司併歸轉運司以司錄
依舊為簽書節度判官廳公事曹掾官依舊為節度觀
察軍事推判官支使掌書記錄事司戶司理司法參軍
縣萬戶以上置丞不滿萬戶不置罷吏員三分之一堂
吏依祖宗法轉官止朝請大夫初陳乞出官止為通判
應前宰執子弟以恩數帶貼職及待制以上並罷宰執
及見任宫觀待闕未有差遣京朝官以上俸錢並權减
三分之一候事定日取旨
七月(闕)日三省同奉聖旨王圭除河北西路招撫司
參謀官黃敦彦除河北西路轉運判官
七月(闕)日臣同執政官奏事上出絹背心宣示泣諭
臣等曰道君太上皇帝自燕山府密遣使臣曹勛齎來
背心領中有親書八字曰便可即真來救父母羣臣皆
泣奏曰此乃陛下受命於道君太上皇帝者宜藏之宗
廟以示萬世有旨從之
七月(闕)日借通直郎直龍圖閣河北西路招撫使張
所上殿面賜章服遣行所具畫一乞以京畿兵三千為
衛於大名府置司一面遣官於河北西路告諭招撫山
寨首領民兵候就緒日渡河先復濬衛懷州真定府次
解中山府等處圍乃以兵民給地養之如陜西五路弓
箭手法仍乞緡錢百萬以為半年之費得旨從之
七月(闕)日京師龍德等宫津送到諸色寶器等上命
碎之於殿庭間衛士有持去者聽之中外莫不悦服
七月(闕)日臣與執政官同進呈御史臺鞫勘宋齊愈
事初齊愈為右司員外郎自圍城中出詣行在自陳以
病在告不與偽楚事除諫議大夫既而臣寮論其首建
議請立張邦昌以合金人之意按據甚明有旨送御史
臺鞫治證驗明白齊愈欵服至是案上三省樞密院同
奉聖旨依法定斷仍榜其罪於通衢
七月(闕)日王&KR0645;傅亮上殿面賜&KR0645;器甲戰袍束帶賜
亮章服遣行河東路經制司畫一陳乞降指揮陜西路
轉運司應副財用就五路舊西兵舊弓箭手將家子弟
中募兵二萬人并朝廷所付兵萬人通成三萬就陜府
置司與金人河中府解州對壘一面遣人結約河東山
寨豪傑民兵收復州縣候兵集日乘機會過河得旨從
之
七月(闕)日臣同執政官進呈東京留守司鞫治華國
靖恭夫人李氏公事初張邦昌既僭竊居福寧殿李氏
奉之時以果實為獻邦昌亦厚答之遂以養女陳氏侍
邦昌寢其後邦昌欲退歸府第因其姊入禁中乃留親
隨人易陳氏以出邦昌出禁中李氏送至内東門有語
指斥乘輿上聞之命留守司同御藥院於内東門推治
李氏欵服且言邦昌用乘輿服御及陳氏事上宣諭曰
邦昌敢居宫禁寢殿姦私宫人可以見其情狀有旨李
氏决脊降配禁營務下名為妻
七月(闕)日三省樞密院同奉聖旨近降指揮諸路州
郡修葺城池繕治器械招募軍兵積聚糧草增添弓手
團結民社措置郵傳緝捕盜賊建置帥府要郡推行軍
政皆係急切事務訪聞州郡玩習因循殊不留意仰自
今旬具施行次第申尚書省樞密院弛慢不職官吏許
監司劾奏以聞常切准備朝廷遣使按察誅賞
七月十四日臣同執政官奏事訖留身奏上曰朝廷近
日外則經營措置河北河東兩路以為籓籬葺治軍馬
討平盜賊内則修政事明賞刑皆漸就緒獨車駕廵幸
所詣未有定所中外人心未安上宣諭曰但欲迎奉元
祐太后及津遣六宫往東南朕當與卿等獨留中原訓
練將士益聚兵馬雖都城可守雖金人可戰臣再拜曰
陛下英斷如此雖漢之高祖光武唐之太宗不是過也
中外未知聖意乞降詔以告諭之上從所請
七月十五日内降手詔朕惟祖宗都汴垂二百年天下
乂安重熙累洽未嘗少有變故承平之久超軼漢唐比
年以來圖慮弗臧禍生所忽金人一歲之間再至都城
信其詐謀終墮其計盡取子女玉帛遂邀二聖鑾輿六
宫戚屬悉擁以行敵人之禍振古未有四海臣子孰不
痛心肆朕纂承永念先烈眷懷舊京&KR1008;然出涕思欲整
駕還京謁欵宗廟以慰士大夫軍民之心而兵火之餘
民物如故朕之父母兄弟宗族靡有留者顧瞻宫室何
以為懷是用權時之宜法古廵狩駐蹕近甸號召軍馬
以防金人秋高氣寒再來内地朕將親督六師以援京
城及河北河東諸路與之决戰已詔奉迎元祐太后津
遣六宫及衛士家屬置之東南朕與羣臣將士獨留中
原以為爾京城及萬方百姓請命於皇天庶幾天意昭
答中國之勢浸強歸宅故都迎還二聖以稱朕夙夜憂
勤之意應在京屯兵聚糧修治樓櫓器具並令留守司
京城所戶部疾速措置施行咨爾士大夫軍民體朕至
懷無有疑慮故兹詔示想宜知悉
七月十六日三省樞密院同奉聖旨元祐太后以避家
諱改稱隆祐太后以徽猷閣待制孟忠厚為迎奉隆祐
太后提舉一行事務步軍指揮使郭仲荀統兵扈衛司
封員外郎楊邁沿路州縣預行計置糧草濟渡舟船
七月十七日臣同執政官奏事進呈劄子大略謂廵幸
之策關中為上㐮鄧次之建康為下今縱未能行上策
猶當適㐮鄧以係天下之心夫㐮鄧西隣關陜可以召
兵北近京畿可以遣援南通巴蜀可取貨財東逹江淮
可運糓粟山川險固民物淳厚此誠天設以待臨幸願
為今冬駐蹕之計得旨定議廵幸南陽以觀文殿學士
范致虚知鄧州委以修治城池繕葺宫室官府朝廷降
鹽鈔錢帛委轉運使范之才等儲峙糧草命發運司撥
江湖綱運由㐮江通漕命四川變轉運輕貨陸路自陜
西江路自歸峽以入南陽
七月十八日三省樞密院同奉聖旨差戶部侍郎黃潛
厚為廵幸提舉一行事務膳郎員外郎陳充幹辦頓逓
行宫一行官吏將佐軍兵安治去處虞部員外郎李儔
幹辦相視橋道渡船并樁辦糧草發運使李祐為隨軍
轉運使
七月十九日三省同奉聖旨委兵部郎官并太常寺官
各一員候廵幸有日限三日計置合用舟船車乘等迎
奉神主赴行在及據合用人數就太廟親事官擡舁令
殿前司差撥禁軍三百人防護仍專委内侍官員充同
共都大主管其合行事件並仰條具申尚書省
七月(闕)日臣同執政官奏事進呈内降御札募兵改
刺新軍有害軍政臣奏曰元降募兵指揮許改刺者秪
謂潰散西北兵卒無營房可歸者並非以見在營房兵
卒許之改刺因以中書省元批旨進呈得旨依元降指
揮施行
七月(闕)日三省同奉聖旨近降指揮諸路買馬每州
可秪令買百匹東南州軍不産馬處並免所有勸民出
財助國推賞指揮更不施行上意恐致騷擾故也
七月(闕)日三省樞密院同奉聖旨李擢為係淵聖皇
帝已曾責降特免散官安置責授軍器少監分司南京
筠州居住
七月(闕)日三省同奉聖旨錢伯言除吏部侍郎黃次
山除吏部郎官尹東珣除金部郎官周格改差兩浙路
提刑黃敦書除兩浙路轉運副使劉蒙除江東路轉運
使
七月(闕)日臣同執政官奏事訖留身奏事論及君子
小人不可不辨上宣諭曰君子小人不難知但考其素
行則知之臣奏曰陛下得知人之要中興之業不難致
天下幸甚
七月(闕)日三省同奉聖旨董耘除兵部尚書晁說之
除待制兼侍讀
七月二十七日内降手詔朕觀古之為士者何其分義
之明而忠厚之至也承平之時靡好爵享豐禄相與同
安樂多事之際不擇地不苟免相與同患難故人之好
我至於示我周行王事靡盬至於不遑啓處而鹿鳴四
牡之詩作先王之澤可謂盛矣祖宗涵養士類垂二百
年教以禮樂風以詩書班爵以貴之制禄以富之於士
無負而士之所以圖報國家者不能無愧於古人日者
二聖播遷宗社幾至於顛覆而仗節死難者罕有所聞
其故何哉肆朕纂承慨然思任羣材相與協濟修政事
攘戎狄以奉迎鑾輿而士大夫奉公者少營私者多徇
國者希謀身者衆乞去則必以東南為請召用則必以
疾病為辭沿檄以自便者相望於道途避寇而去官者
日形於奏牘甚者至假託親疾不俟告下挈家而遠遯
夫禮義廉恥正所以責士大夫也所守如此朕何望焉
豈朕初嗣大位所以訓告者未至歟將士大夫狃於故
習而未能遽革歟巳詔甚失節者寘之極典其次投之
遠方為多士萬世之戒其自今以往各恭乃職一乃心
助予一人克復大業底綏四方以匹休於隆古敢有弗
率弗廸尚蹈前態在内委御史臺在外委監司彈劾以
聞邦有常刑朕亦不敢赦故兹詔示想宜知悉
八月一日臣同執政官進呈御史臺鞫治陳冲余大均
洪芻王及之等公事皆在圍城中誘置内人為妾及因
抄劄金銀自盜入已上宣諭曰此何等時乃敢如此得
旨余大均陳冲洪芻情犯深重各特貸命除名勒停長
流沙門島永不放還張卿材責授文州别駕雷州安置
李彝責授茂州别駕新州安置王及之責授隨州别駕
南恩州安置周懿文責授隴州别駕英州安置胡思責
授沂州别駕連州安置
八月二日臣同執政官奏事訖進呈劄子大略謂生於
陵者安於陵生於水者安於水南方之人習水而善没
其操舟若神而北人有懼舟檝而不敢登者水戰之利
正南人所宜應沿河沿淮沿江帥府要郡宜令造戰船
募水軍凡習水而能操舟者皆籍記姓名平時許其自
便有故則糾集而用之逐時教閱量行激賞必得其力
有旨令諸路招置水軍以樓船凌波為號差御營司幹
辦官楊觀復齎空名告往江浙募人造船餘路委提刑
司措置總領
八月三日内降白麻楊惟忠劉光世王淵並除節度使
八月(闕)日三省同奉聖旨右司諫潘良貴除工部員外
郎觀察使龍神衛四廂都指揮使李庠除東京副留守
八月五日内降白麻除臣尚書左僕射兼門下侍郎除
黃潛善尚書右僕射兼中書侍郎
八月六日得旨御營使副按閱軍馬
八月七日臣同執政官奏事進呈河北西路轉運副使
權知大名府張益謙奏狀言招撫司騷擾不當置司北
京及欲起北京屯戍兵給用器甲為非是緣置招撫司
河北盜賊白晝殺人不若罷之專以其事委帥司臣奏
曰張所畫一乞置司北京候措置就緒日渡河今尚留
京師以招集將佐故未行不知益謙何以知其騷擾而
言不當置司至於守兵器甲不可輟那當令招撫司具
合用數申陳自朝廷給降可也朝廷以金人攻圍河北
民無所歸集為盜賊故置司招撫因其力而用之以解
河北之急豈緣置司乃有盜賊今京東京西羣盜嘯聚
攻掠州縣豈亦招撫司所致耶方時艱危朝廷欲有所
經略益謙小臣乃敢非理公然沮抑必有使之者不懲
之無以戒妄議而沮姦臣上乃令降旨招撫司依畫一
置司北京就緒日疾速渡河不得抽摘守兵具合用器
甲數申朝廷應副如招撫到河北兵民嚴行鈐束無令
作過張益謙令分析以聞
八月(闕)日三省同奉聖旨許翰除尚書右丞差内侍
押赴都堂治事
八月(闕)日三省同奉聖旨范訥罷檢校官節度使與
承宣使淄州居住以言者論其為宣撫使及留守東京
不職故也
八月十二日臣同執政官奏事進呈河東路經制使司
奏狀元降畫一聖旨指揮許令於陜府置司候措置招
集軍馬齊集曰渡河續奉聖旨令聽宗澤節制於陽武
渡河伏乞明降指揮以憑遵守臣奏曰河東經制司所
得兵不多自陽武渡河濬衛懷三州盡係金人所守便
為生界難得糧餉萬一潰散即朝廷别未有一項軍馬
可以措置河東不若令依元降畫一指揮且於陜府置
司招集軍馬事體為便黃潛善謂逗遛不進致失機會
臣奏曰河東經制司受命啟行纔方數日猶尚在京師
恐難謂之逗遛今日事勢亦未見機會可乘不若盡將
帥之慮乃可責以成效用其言而績用弗成朝廷自有
典憲議久不决
八月十四日内降御批傅亮兵少不可渡河可罷經制
副使發赴行在
八月十五日臣以疾不任事上表劄乞罷尚書左僕射
除在外宫觀差遣
八月十六日蒙恩差内侍宣押赴都堂治事上第二表
劄
八月十七日蒙恩差内侍宣押赴内殿奏亊上第三表
劄
八月十八日内降麻制除臣觀文殿大學士提舉杭州
洞霄宫當日罷任
梁谿集卷一百八十
