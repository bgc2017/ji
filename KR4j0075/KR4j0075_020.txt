詞綜卷二十
翰林院檢討朱彝尊編
宋詞七十六首
陳允平(二十二首)周密(五十四首)
陳允平(字君衡號西麓明州人有日湖漁唱二卷)
(張叔夏云詞欲雅而正志之所之一為物所役則失其雅正之音近代陳西麓所作平正)
(亦有佳者)
摸魚兒(西湖送春)
倚東風畫欄十二芳隂簾幕低護玉屏翠冷梨花瘦寂
寞小樓烟雨腸斷處悵折柳柔情舊别長亭路年華似
羽任錦瑟聲寒瓊簫夢遠羞對綵鸞舞文園賦重憶
河橋眉嫵啼痕猶濺紈素丁香共結相思恨空記繡羅
金縷春已暮縱燕約鶯盟無計留春住傷春倦旅趁暗
綠稀紅扁舟短棹載酒送春去
絳都春
鞦韆倦倚正海棠半坼不耐春寒殢雨弄晴飛梭庭院
繡簾閑梅妝欲試芳情懶翠顰愁入眉彎霧蟬香冷霞
綃淚揾恨襲湘蘭悄悄池臺步晩任紅曛杏靨碧沁
苔痕燕子未來東風無語又黃昏琴心不度春雲遠斷
腸難託啼鵑夜深猶倚垂楊二十四欄
酹江月(賦水仙)
漢江露冷是誰將瑶瑟彈向雲中一曲清冷聲漸杳月
高人在珠宫暈額黃輕塗腮粉艷羅帶織青葱天香吹
散珮環猶自丁東回首杜若汀洲金鈿玉鏡何日得
相逢獨立飄飄烟浪遠羅襪羞濺春紅渺渺予懷迢迢
良夜三十六陂風九疑何處斷魂飛度千峯
又
霽空虹雨傍啼螿莎草宿鷺汀洲隔岸人家砧杵急微
寒先到簾鈎步幄塵高征衫酒潤誰煖玉香篝風燈微
暗夜長頻換更籌應是鴈柱調箏鴛梭織錦付與兩
眉愁不似樽前今夜月幾度同上南樓紅葉無情黃花
有恨辜負十分秋歸心如醉夢魂飛趁東流
清平樂
鳳城春淺寒壓花梢顫有約不來梁上燕十二繡簾空
捲去年共倚秋千今年獨倚闌干誤了海棠時候不
成直待花殘
永遇樂
玉腕籠寒翠欄凭曉鶯調新簧暗水穿苔遊絲度柳人
靜芳晝長雲南歸鴈樓西飛燕去來慣認炎凉王孫遠
青青草色幾回望斷柔腸薔薇舊約樽前一笑等閑
辜負年光鬭草庭空抛梭架冷簾外風絮香傷春情緒
惜花時候日斜尚未成妝聞嬉笑誰家女伴又還採桑
八寶妝
望遠秋平初過雨微茫水滿烟汀亂葓疎柳猶帶數點
殘螢待月重樓誰共倚信鴻斷續兩三聲夜如何頓凉
驟覺紈扇無情還思驂鸞素約念鳳簫鴈瑟取次塵
生舊日潘郎雙鬢半巳星星琴心錦意暗懶又爭奈西
風吹恨醒屏山冷怕夢魂飛度藍橋不成
綺羅香(秋雨)
鴈宇蒼寒蛩疏翠冷又是凄凉時候小揭珠簾衣潤唾
花羅縐洗曉鷺獨立衰荷遡歸燕尚棲殘柳想黃華羞
澁東籬斷無新句到重九孤檠清夢易覺腸斷唐宫
舊曲聲迷官漏滴入愁心秋似玉樓人瘦烟檻外催落
梧桐帶西風亂捎鴛甃記畫簾燈影沉沉共裁春夜韭
探春(蘇堤春曉)
上苑鳥啼中洲鷺起疎鐘纔度雲窈篆冷香篝燈微塵
幌殘夢猶吟芳草搔首捲簾看認何處六橋烟柳翠橈
纔艤西泠趁取過湖人少掠水風花繚繞還暗憶年
時旗亭歌酒隱約春聲鈿車寶勒次第鳳城開了惟有
踏青心縱早起不嫌寒峭畫欄閑立東風舊紅誰掃
秋霽(平湖秋月)
千頃玻璃送遠目斜陽漸下林閴題葉人歸採菱舟散
望中水天一色碾空桂魄玉繩低轉雲無迹有素鷗閑
伴夜深呼棹過環碧相思萬里頓隔嬋媛幾回瑶臺
同駐鸞翼對西風憑誰問取人間那得有今夕應笑廣
寒宫殿窄露冷烟澹還看數點殘星兩行新鴈倚樓横
笛
百字令(斷橋殘雪)
凝雲沍曉正䕷花纔積荻絮初殘華表翩躚何處鶴愛
吟人在孤山凍解苔鋪水融莎甃誰凭玉勾闌茸衫氊
帽冷香吹上吟鞭將次柳際瓊消梅邊粉瘦添做十
分寒閒踏輕澌來薦菊半潭新漲微瀾水北峰巒城隂
樓觀留向月中看巘雲深處好風飛下晴湍
掃花遊(雷峰落照)
數峯蘸碧記載酒紺園柳塘花塢最堪避暑愛蓮香送
晩翠嬌紅嫵款乃菱歌乍起蘭橈競舉日斜處望孤鶩
斷霞初下芳杜遙想山寺古看倒影金輪遡光朱戶
暝烟帶樹有投林鷺宿凭樓僧語可惜流年付與朝鐘
暮鼓謾凝竚步長橋月明歸去
驀山溪(花港觀魚)
春波浮淥小隱桃溪路烟雨正林塘翠不礙錦鱗來去
芹香藻膩偏愛鯉花肥簷影下柳隂中逐浪吹萍絮
宫溝泉滑怕有題紅句釣餌巳㤀機都付與人間兒女
濠梁興在鷗鷺笑人癡三湘夢五湖心雲水蒼茫處
齊天樂(南屏晩鐘)
赤欄橋畔斜陽外臨江暮山凝紫戲鼓纔停漁榔乍歇
一片芙蓉秋水餘霞散綺正銀鑰停關畫橈催艤魚板
敲殘數聲初入萬松裏坡翁詩夢未老翠微樓上月
曾共誰倚御苑烟花宫斜露草幾度西風彈指黃昏盡
也有眠月閒僧醉香遊子鷲嶺猿啼喚人吟思起
明月引(和白雲趙宗簿)
雨餘芳草碧蕭蕭暗春潮蕩雙橈紫鳳青鸞舊夢帶文
簫綽約珮環風不定雲欲墮六銖香天外飄相思為
誰蘭恨銷渺湘魂無處招素紈猶在真真意還倩誰描
無鏡空懸羞對月明宵鏡裏心心裏月君去矣舊東風
新畫橋
唐多令(吳江道上寄鄭可大)
何處是秋風月明霜露中算凄凉未到梧桐曾向垂虹
橋上看有幾樹水邊楓客路怕相逢酒濃愁更濃數
歸期猶是初冬欲寄相思無好句聊折贈鴈來紅
又
休去採芙蓉秋江烟水空帶斜陽一片征鴻欲頓閒愁
無頓處都著在兩眉峰心事寄題紅畫橋流水東斷
腸人無奈秋濃回首層樓歸去孄早新月挂梧桐
戀繡衾
緗桃紅淺柳褪黃燕初來宫漏漸長任日轉花梢也倚
蘭屏猶未試妝秦鸞舊曲無心理憶年時相傍採桑
聽綠樹嬌鶯囀一聲聲都是斷腸
又
銀鴛金鳳畫暗銷曉簾櫳新翠漸交算多少相思恨被
東風吹上柳梢羅忩夜夜梨花瘦奈月明香夢易遥
便擬倩題紅句趁落花流過謝橋
小重山
岸柳黃深綠漸饒林塘初雨過漲蒲萄秋千亭榭彩旗
交鶯聲裏春在杏花梢慵整翠雲翹眉尖愁兩點倩
誰描斜陽芳草暗魂銷東風遠猶凭赤欄橋
慶春宫
斜日明霞殘虹分雨軟風淺掠蘋波聲冷瑶笙情疎寶
扇酒醒無奈秋何彩雲輕散漫敲缺銅壺浩歌眉痕留
怨依約遥峯學斂雙蛾銀牀露洗凉柯屏掩香銷忍
埽裀羅楚驛梅邊吳江楓畔庾郎從此愁多草蛩喧砌
料催織回文鳳梭相思遼遠簾卷翠樓月冷星河
垂楊(懷古)
銀屏夢覺漸淺黃嫰綠一聲鶯小細雨輕塵建章初閉
東風悄依然千樹長安道翠雲鎖玉忩深窈斷橋人空
倚斜陽帶舊愁多少還是清明過了任烟縷露條碧
纖青嫋恨隔天涯幾回惆悵蘇堤曉飛花滿地誰為掃
甚薄倖隨波縹緲啼鵑不喚春歸人自老
周密(字公謹濟南人僑居吳興自號弁陽嘯翁又號蕭齋有草忩詞二卷一名薲洲漁笛譜)
大聖樂(東園餞春)
嬌綠迷雲倦紅顰曉嫰晴芳樹漸午隂簾影移香燕語
夢回千點碧桃吹雨冷落錦衾歸後記前度蘭橈停翠
浦凭欄久謾凝竚鳳翹慵聽金縷留春問誰最苦奈
花自無言鶯自語對畫樓殘照東風吹遠天涯何許怕
折露條愁輕别更烟暝長亭啼杜宇垂楊晩但羅袖晴
沾飛絮
花犯(水仙花)
楚江湄湘娥乍見無言灑清淚淡然春意空獨倚東風
芳思誰記凌波路冷秋無際香雲隨步起謾記漢宫仙
掌亭亭明月底冰絃寫怨更多情騷人恨枉賦芳蘭
幽芷春思遠誰賞國香風味相將共歲寒伴侣小忩淨
沉烟熏翠被幽夢覺涓涓清露一枝燈影裏
探春(脩門度歲)
綵勝宜春翠盤消夜客裏暗驚時候剪燕心情呼盧音
語景物總成懷舊愁鬢妒垂楊早穉眼漸濃如豆儘教
寬盡春衫畢竟為誰消瘦梅浪半空如繡便管領芳
菲忍辜詩酒映竹占花臨忩卜鏡還念歲寒宫袖簫鼓
動春城競點綴玉梅金柳厮勾元宵燈前共誰擕手
瑶花(瓊花)
朱鈿寶玦天上飛瓊比人間春别江南江北曾未見謾
擬梨雲梅雪淮山春晩問誰識芳心高潔消幾番花落
花開老了玉關豪傑金壺剪送瓊枝看一騎紅塵香
度瑶闕韶華正好應自喜初識長安蜂蝶杜郎老矣想
舊事花須能說記少年一夢揚州二十四橋明月
玉京秋
烟水闊高林弄殘照晚蜩淒切碧砧度韻銀牀飄葉衣
濕桐隂露冷採凉花時賦秋雪難輕别一襟幽事砌蛩
能說客思吟商還怯怨歌長瓊壺暗缺翠扇疎紅衣
香褪翻成銷歇玉骨西風恨最恨閒却新凉時節楚簫
咽誰倚西樓淡月
解語花
晴絲罥蝶煖蜜酣蜂重簾捲春寂寂雨萼烟梢壓闌干
花雨染衣紅濕金鞍誤約空極目天涯草色䦘苑玉簫
人去後惟有鶯知得餘寒猶掩翠戶梁燕乍歸芳信
未端的淺薄東風莫因循輕把杏鈿狼籍塵侵錦瑟殘
日紅忩春夢窄睡起折枝無意緒斜倚秋千立
曲遊春(遊西湖)
禁苑東風外颺煖絲晴絮春思如織燕約鶯期惱芳情
偏在翠深紅隙漠漠香塵隔沸十里亂絲叢笛看畫船
盡入西泠閒却半湖春色柳陌新烟凝碧映簾底宫
眉堤上遊勒輕暝籠烟怕梨雲夢冷杏香愁羃歌管酬
寒食奈蝶怨良宵岑寂正恁醉月搖花怎生去得
秋霽(秋日遊西湖)
重到西泠記芳園載酒畫舸横笛水曲芙蓉渚邊鷗鷺
依依似舊相識年華易失段橋幾換垂楊色謾自惜愁
損庾郎雙鬢點華白殘蛩露草怨蝶飛花轉眼西風
又陳迹歎如今才消量減樽前辜負醉吟筆欲寄遠情
秋水隔舊遊空在凭高望極斜陽亂山浮紫暮雲凝碧
臺城路(梅)
宫簷融暖晨妝懶輕霞未勻酥臉倚竹嬌顰臨溪瘦影
依約樽前重見盈盈笑靨映珠絡玲瓏翠綃葱蒨夢入
羅浮滿衣清露暗香染東風千樹易老怕紅顔旋減
芳意偷變贈遠天寒吟香夜永多少江南新怨瓊梳静
掩任剪雪裁雲競誇輕艷畫角黃昏夢隨春去遠
又
東風又入江南岸年年漢宫春早寶屑無痕生香有韻
消得何郎花惱孤山夢繞記路隔金沙那回曾到夜月
相思翠樽誰共飲香醥天寒宫怨贈遠水邊憑為問
春到多少竹外凝情牆隂照影誰見嫣然一笑冷香未
了怕玉管西樓一聲霜曉花自多情看花人自老
又(赤壁重遊)
清溪數點芙蓉雨蘋飈凉泛吟鷁洗玉空明浮珠沆瀣
人靜籟沉波息仙潢咫尺想翠羽瓊樓有人相憶天上
人間未知今夕是何夕此生此夜此景自仙翁去後
清致誰識散髮吟商簪花弄水誰伴空江横笛流年暗
惜怕一度西風井梧吹碧底事聞愁醉歌浮大白
又
曲屏遮斷行雲路西樓怕聽疎雨硯凍凝華香寒散霧
呵筆慵題詩句長安倦旅歎衣染塵痕鏡添秋縷過盡
飛鴻錦箋誰與寄愁去簫臺應是怨别曉寒梳洗懶
依舊眉嫵酒滴爐香花圍坐暖閒却珠韝鈿柱芳心謾
語恨柳外遊韀繫情何許暗卜歸期細將梅蘂數
又(蟬)
槐隂忽送清商怨依稀正聞還歇寫怨聲長危絃調苦
前夢蜕痕枯葉傷情惜别是幾度斜陽幾回殘月轉眼
西風一襟幽恨向誰說輕鬟猶記動影翠蛾應妒我
雙鬢如雪枝冷頻移葉疎猶抱肯負好秋時節凄凄切
切漸迤邐黃昏砌蛩相接露洗餘悲暮烟聲更咽
一枝春(酒邊聞歌和韻)
淡碧春姿柳眠醒似怯朝來疎雨芳程乍數喚起探花
情緒東風尚淺甚先有翠嬌紅嫵應自把羅綺圍春占
得畫屏春聚留連繡叢深處愛歌雲裊裊低隨香縷
瓊忩夜暖試與細評新譜妝眉媚粉料無奈弄顰佯妒
還只怕簾外籠鶯笑人醉語
又(春晩和韻)
簾影移隂杏薌寒乍濕西園絲雨芳期暗數又是去年
心緒金花謾剪倩誰畫舊時眉嫵空自傷楊柳風流淚
滴軟綃紅聚羅忩那回歌處歎庭花倦舞香銷冰縷
樓空燕冷碎錦懶尋底譜么絃謾賦曾記是倚嬌成妒
深院悄門掩梨花倩鶯寄語
綠蓋舞風輕(白蓮)
玉立照新妝翠蓋亭亭凌波步秋漪真色生香明璫搖
淡月舞袖斜倚耿耿芳心奈千縷晴絲縈繫恨開遲不
嫁東風顰怨嬌蕊花底謾卜幽期素手採珠房粉艷
初洗雨濕鉛腮碧雲深暗聚軟綃清淚訪藕尋蓮楚江
遠相思誰寄棹歌回衣露滿身花氣
玲瓏四犯(戲調夢忩)
波暖塵香正嫰日輕隂搖蕩清晝幾日新晴初展綺忩
紋繡年少忍負才華儘占斷艷歌芳酒奈翠簾蝶舞蜂
喧催趁禁烟時候杏腮紅透梅鈿皺燕歸時海棠厮
勾尋芳較晩東風約還約劉郎歸後憑問柳陌情人比
似垂楊誰瘦倚畫欄無語春恨遠頻回首
拜星月(春暮寄夢忩)
膩葉隂清孤花香冷迤邐芳洲春換薄酒孤吟悵相如
遊倦想人在絮幕香簾凝望誤認幾許烟檣風幔芳草
天涯負華堂雙燕記簫聲淡月梨花院砑箋紅謾寫
東風怨一夜花落鵑啼喚四橋吟伴蕩歸心巳過江南
岸清宵夢遠逐飛花亂幾千萬絲縷垂楊繫春愁不斷
長亭怨慢
記千竹萬荷深處綠淨池臺翠凉亭宇醉墨題香閒簫
横玉晝吟趣勝流星聚知幾誦燕臺句零落碧雲空歎
轉眼歲華如許凝佇望涓涓一水夢到隔花忩戶十
年舊事儘消得庾郎愁賦燕樓鶴表半飄零算惟有盟
鷗堪語慢倚遍河橋一片凉雲吹雨
宴清都(霅川圖)
老去閒情懶東風外霏霏花絮零亂輕鷗漲綠啼鵑暗
碧一春過半尋芳已是來遲怕迤邐年華暗換還應恨
白雪歌空秋霜鬢冷難管凭欄自笑清狂事隨花謝
愁與春緩持杯顧曲登樓賦筆杜郎才減前歡巳隔前
溪但耿耿臨高望眼遡輕紅一棹歸時半蟾弄晩
霓裳中序第一
湘屏展翠叠恨入宫溝流怨葉缸冷金花暗結又鴈影
帶霜蛩音凄月珠寬腕雪歎錦箋芳字盈篋人何在玉
簫舊約忍對素娥說愁絶衣砧幽咽任帳底沉烟漸
滅紅蘭誰採贈别悵洛浦分綃漢臯遺玦舞鸞光半缺
最怕聽離絃乍闋憑欄久一庭香露桂影弄凄蝶
惜餘春慢(避暑和韻)
紺玉波寬碧雲亭小冉冉水花香細魚牽翠帶燕掠紅
衣雨忩萬荷喧睡臨檻自採瑶房鉛粉沾襟雪絲縈指
喜嘶蟬樹遠盟鷗鄉近鏡奩光裏簾戶悄竹色侵棋
槐隂移漏書永簟花鋪水清眠乍足晩浴初慵瘦約楚
裙尺二曲砌虚庭夜深月透龜紗凉生蟬翅看銀潢瀉
露金井鴉啼漸起
祝英臺近(攬秀園)
倚玲瓏尋窈窕瑶草四時碧小小蓬萊花氣透簾隙幾
回翠水荷初蒼崖梅小綺寮掩玉壺春色柳屏窄芳
檻日日東風幾陣吹吟筆曲折花房鶯燕似曾識最憐
燈影纔收歌塵初靜畫樓外一聲秋笛
又(后溪次韻日熙堂主人)
殢餘酲尋舊雨愁與病相半綠意隂隂絲竹靜深院絶
憐事逐春移淚隨花落似剪斷蛟房珠串喜重見為
誰倦酒慵持筩屏掩雙扇白髮潘郎羞見看花伴可堪
好夢殘時新愁生處烟月冷子規聲斷
徵招(九日有懷楊守齋)
江蘺搖落江楓冷霜空鴈程初到萬景正悲秋奈曲終
人杳登臨嗟老矣問古今清愁多少一夢東園十年心
事恍然驚覺腸斷紫霞深知音遠寂寂怨琴淒調短
髮已無多怕西風吹帽黃花空自好問誰識對花懷抱
楚山遠九辨難招更晚烟殘照
聲聲慢(柳花)
燕泥沾粉魚浪吹香芳堤十里新晴靜惹遊絲花邊裊
裊扶春多憐漂泊記章臺曾挽青青堪愛處是撲簾嬌
嫰隨馬輕盈長是河橋三月做一番晴雪惱亂詩魂
帶雨沾衣羅襟點點離痕休綴潘郎鬢影怕綠忩年少
人驚卷春去剪東風千縷碎雲
又(送王聖與次韻)
瓊壺敲月白髮簮花十年一夢揚州恨入琵琶小憐重
見灣頭樽前漫題金縷奈芳情巳逐東流還送遠甚長
安亂葉都是閒愁次第重陽近也看黃花綠酒只合
遲留脆柳無情不堪重繫行舟百年正消幾别對西風
休賦登樓怎去得怕凄凉時節團扇悲秋
醉落魄(洪魯仲之江西書以為別)
寒侵徑葉鴈風擊碎珊瑚屑硯凉閒試霜晴帖頌菊騷
蘭秋事正奇絶故人又作江西别書樓虚度中秋節
碧欄倚遍誰人說愁是新愁月是舊時月
水龍吟
燕翎誰寄愁箋天涯極望王孫草新烟換柳光風浮蕙
餘寒尚峭倚杖看雲剪燈聽雨幾番詩酒歎長安倦客
江南舊恨飛花亂清明後堤上斜陽風驟散香綿輕
沾吟袖麯塵兩岸紋波十里暖蒸香透海闊雲深水流
春遠夢魂難勾問鶯邊按譜花前覓句解相思否
又
舞紅輕帶愁飛寶韀暗憶章臺路吟香醉雨吹簫門巷
飄梭院宇立盡殘陽眼迷晴樹夢隨風絮歎江潭冷落
依依舊恨人空老柳如許錦瑟年華暗度賦行雲空
題短句晴絲繫燕么絃彈鳳文君更苦烟水流紅暮雲
凝紫是春歸處悵江南望遠蘋花自採寄將愁與
又(白蓮)
素鸞飛下青冥舞衣半惹凉雲碎藍田種玉綠房迎曉
一奩秋意擎露盤深憶君凉夜暗傾鉛水想鴛鴦正結
梨雲好夢西風冷還驚起應是飛瓊仙會倚凉飈碧
簮斜墜輕妝鬭白明璫照影紅衣羞避霽月三更粉香
千點靜聞十里聽湘絃奏徹冰綃偷剪聚相思淚
天香(龍涎香)
碧腦浮冰紅薇染露驪宫玉唾誰搗麝月雙心鳳雲百
和寶釧佩環爭巧濃熏殘炷疑醉度千花春曉金餅著
衣餘潤銀葉透簾微裊素被瓊篝夜悄酒初醒翠屏
深窅一縷舊情空趁斷烟飛繞羅袖餘馨漸少悵東閣
凄凉夢難到誰念韓郎清愁漸老
珍珠簾(琉璃簾)
寶階斜轉春宵翳雲屏敞霞卷東風新霽光照萬里寒
曳冷雲垂地暗憶連昌遊冶事照炫轉熒煌珠翠難比
是鮫人織就冰綃清淚猶記夢入瑶臺正玲瓏透月
瓊扉十二細縷逗濃香接翠蓬雲氣縞夜梨花生煖白
浸瀲灔一池春水乘醉怳歸時人在明河影裏
疎影(梅影)
冰條凍葉又横斜照水一花初發素璧秋屏招得芳魂
彷彿玉容明滅疎疎滿地珊瑚冷全誤却撲花幽蝶甚
美人忽到忩前鏡裏好春難折閒想孤山舊事浸清
漪倒映千樹殘雪暗裏東風可慣無情攪碎一簾香月
輕妝誰寫崔徽面認隱約烟綃重叠記夢回紙帳殘燈
瘦倚數枝清絶
玉漏遲(題吳夢忩霜花腴詞集)
老來歡意少錦鱗去紫簫聲杳怕展金奩依舊故人懷
抱猶想烏絲醉墨驚醉語香紅圍繞閑自笑與君共是
承平年少雨忩短夢難憑是幾調宫商幾番吟嘯淚
眼東風回首四橋烟草載酒倦遊處巳換却花間啼鳥
春恨悄天涯暮雲殘照
南樓令
開了木芙蓉一年秋已空送新愁千里孤鴻搖落江蘺
多少恨吟不盡楚雲峯往事夕陽紅故人江水東翠
衾寒幾夜霜濃夢隔屏山飛不去隨夜鵲繞疎桐
西江月
波影暖浮玉甃柳陰深鎖金鋪湘桃花褪燕調雛又是
一番春暮碧柱情深鳳怨雲屏夢淺鶯呼繡忩人倦
冷熏爐簾影搖搖亭午
又(荼䕷閣)
花氣半侵雲閣柳陰近隔春城畫欄明月按瑶箏醉倚
滿身花影翠格素虬晴雪錦籠紫鳳香雲東風吹玉
滿閒亭二十四簾春靜
鷓鴣天(清明)
燕子時時度翠簾柳寒猶未透香綿落花門巷家家雨
新火樓臺處處烟情默默恨懨懨東風吹動畫秋千
刺桐開盡聲聲鳥無奈春風祗醉眠
又
相傍清明晴更慳閉門空自惜花殘海棠半拆難禁雨
燕子初歸不奈寒金鴨冷錦鴛閒銀缸空照小屏山
翠羅袖薄東風悄獨倚西樓第幾欄
夜行舡
寒菊凄風棲小蝶簾櫳靜半規凉月夢不分明恨無憑
據腸斷錦箋盈篋哀角初霜寒正怯倚瑶箏暗愁難
說寶獸頻添玉蟲暗剪長記舊家時節
杏花天
瑞雲盤翠侵宫額眉柳嫰不禁愁積返魂誰染東風筆
寫出郢中春色人去後垂楊自碧歌舞夢欲尋無迹
愁隨兩槳江南北日暮石城風急
又(昭君)
漢宫乍出慵梳掠關月冷玉沙飛幕龍香撥指春風弱
一曲哀絃謾託君恩薄空憐命薄青塜遠幾番花落
丹青自是難描摸不是當時畫錯
又
金池瓊苑曾經醉是多少紅情綠意東風一枕遊仙睡
換却鶯花人世漸暮色鵑聲四起正愁滿香溝御水
一色柳烟三十里為問春歸那裏
浪淘沙
芳草碧茸茸染恨無窮一春心事雨聲中窄素宫羅寒
尚峭閒倚熏籠猶記粉牆東同醉香叢金鞍何處驟
花驄裊裊綠忩殘夢斷紅杏東風
點絳脣(南漪釣隱牟存叟)
午夢初回卷簾盡放春愁去晝長無侣自對黃鸝語
絮影蘋香春在無人處移舟去未成新句一硯梨花雨
謁金門
花不定燕尾剪開紅影幾點落英蜂翅趁日遲簾幕靜
試把翠蛾輕暈愁薄寶臺鸞鏡屈指一春將次盡歸
期猶未穏
又(吳山觀濤)
天水碧染就一江秋色鼇戴雪山龍起蟄快風吹海立
數點烟鬟青滴一杼霞綃紅濕白鳥明邊帆影直隔
江聞夜笛
又
芳事晚數點杏鈿香淺惻惻輕寒風剪剪錦屏春夢遠
穉柳拖烟嬌軟花影暗藏深院初試輕衫并畫扇牡
丹紅未展
清平樂
曉鶯嬌咽庭戶溶溶月一樹湘桃飛茜雪紅豆相思漸
結看看芳草平沙遊韀猶未歸家自是蕭郎漂泊錯
教人恨楊花
鳳棲梧(生香亭)
竹杳花深連别墅曲曲回廊小小閒庭宇忽地香來無
覓處杖藜閒趁遊蜂去老桂凝秋森玉樹澗底孤芳
苒苒吹詩句一掬幽情知幾許鈎簾半畝藤花雨
少年遊(宫詞擬小山)
簾銷寶篆捲宫羅蜂蝶撲飛梭一樣春風燕梁鶯戶那
處得春多曉妝日日隨春輦多在牡丹坡花深深處
柳隂隂處一片笙歌
甘州(燈夕寄二隱)
漸凄凄芳草綠江南輕暉弄春容記少年遊處簫聲巷
陌燈影簾櫳月暖烘鑪戲鼓十里步香紅欹枕聽新雨
往事䑃朧還是春江夢曉怕等閒愁見鴈影西東喜
故人好在水驛寄詩筒數芳程漸催花信送歸帆知第
幾番風空吟想梅花千樹人在其中
一萼紅(登蓬萊閣有感)
步深幽正雲黃天淡雪意未全休鑑曲寒沙茂林烟草
俛仰今古悠悠歲華晩飄零漸遠誰念我同載五湖舟
磴古松斜厓隂苔老一片清愁回首天涯歸夢幾魂
飛西浦淚灑東州故國山川故園心眼還似王粲登樓
最負他秦鬟妝鏡好江山何事此時遊為喚狂吟老監
共賦銷憂
詞綜卷二十
