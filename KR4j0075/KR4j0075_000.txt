詞綜詞曲類二(詞選之屬)
提要
(臣)等謹案詞綜三十卷
國朝秀水朱彝尊編其同時增定者則桐鄉汪
森也所採唐宋金元詞通五百餘家於專集
諸選本之外凡稗官野紀中有片詞足錄者
輒為採掇故多他選未見之作其調名句讀
為他選所淆舛及姓氏爵里之誤皆詳考而
訂正之其去取亦具有鑒别蓋彝尊本工於
填詞平日嘗以姜䕫為詞家正宗而張輯盧
祖臯史達祖吳文英蒋捷王沂孫張炎周密
為之羽翼謂自此以後得其門者或寡又謂
小令當法汴京以前慢詞則取諸南渡又謂
論詞必出于雅正故曾慥錄雅詞鮦陽居士
輯復雅又盛稱絶妙好詞甄錄之當其立說
大抵精確故其所選能簡擇不苟如此以視
花間草堂諸編勝之遠矣乾隆四十五年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詞綜發凡朱彝尊篹
唐宋以來作者長短句每别為一編不入集中以是散
佚最易常熟吳氏訥彙有宋元百家詞抄傳絶少未
見全書近日毛氏晉刻有汲古閣六十家宋詞頗有
裨于學者是編所錄半屬抄本白門則借之周上舍
雪客黃徵士俞邰京師則借之宋員外牧仲成進士
容若吳下則借之徐太史健菴里門則借之曹侍郎
秋岳餘則汪子晉賢購諸吳興藏書家互為參定其
已經選輯者南唐二主詞集一卷馮延巳陽春錄一
卷潘閬逍遥詞一卷林逋和靖先生集詞晏殊珠玉
詞一卷歐陽修六一居士詞三卷王安石半山老人
詞一卷晏幾道小山詞二卷張先子野詞一卷柳永
樂章集九卷蘇軾東坡居士詞二卷黃庭堅琴趣外
篇二卷秦觀淮海詞三卷晁補之詞一卷陳師道後
山長短句二卷李之儀姑溪集詞二卷賀鑄東山寓
聲樂府三卷毛滂東堂詞二卷杜安世詞一卷黃裳
演山集詞二卷葛勝仲丹陽詞一卷周紫芝竹坡居
士樂府三卷謝逸溪堂詞一卷謝薖竹友詞一卷葛
郯信齋詞一卷廖行之省齋詩餘周邦彦清真集三
卷晁端禮閑齋琴趣外篇一卷徐伸青山樂府一卷
吕渭老詞一卷徐積節孝集附詞陳瓘了齋詞一卷
王安中初寮集詞一卷向子諲酒邊集四卷蔡伸友
古詞一卷王庭珪盧溪詞二卷葉夢得石林詞一卷
王之道相山居士詞二卷向鎬樂齋詞二卷沈瀛竹
齋詞一卷劉弇雲龍集詞一卷汪藻浮溪文粹附詞
趙師俠坦菴長短句一卷陳與義無住詞一卷劉一
止苕溪詞一卷趙長卿惜香樂府十卷王灼頥堂詞
一卷張綱華陽老人長短句岳珂金陀粹編家集附
詞張元幹蘆川詞一卷鄧肅栟櫚集詞一卷劉子翬
屏山集附詞張掄蓮社詞一卷朱敦儒樵歌三卷曾
覿海野詞一卷楊無咎逃禪詞三卷侯寘孏窟詞一
卷曾惇詞一卷朱雍梅詞一卷辛棄疾稼軒樂府十
二卷范成大石湖詞一卷黃公度知稼翁詞一卷葛
立方歸愚詞一卷張孝祥于湖詞一卷程垓書舟雅
詞二卷韓元吉焦尾集詞一卷周必大近體樂府一
卷倪偁綺川詞一卷姚述堯簫臺公餘詞一卷京鏜
松坡居士樂府一卷朱熹晦庵詞一卷洪适盤洲集
詞二卷吳儆竹洲詞一卷楊萬里誠齋樂府一卷李
處全晦庵詞一卷丘崈文定公詞一卷羅願鄂州小
集附詞劉克莊後村别調一卷趙彦端介庵詞四卷
管鑑養拙堂詞一卷張鎡玉照堂詞一卷劉擬招山
集樂章程泌銘水集詞一卷王千秋審齋詞一卷姜
䕫白石詞一卷陸游渭南集詞二卷陳亮龍川集詞
二卷劉過龍洲詞一卷楊炎西樵語業一卷張輯東
澤綺語債一卷謝懋静寄居士樂章二卷黃機竹齋
詩餘一卷劉鎮隨如百詠吳禮之順受老人詞五卷
許棐梅屋詩餘一卷戴復古石屏詞一卷毛幵樵隠
詞一卷洪咨䕫平齋詞一卷郭應祥笑笑詞一卷盧
祖臯蒲江詞一卷高觀國竹屋癡語一卷史達祖梅
溪詞二卷汪莘方壺存稿詞二卷吳潜履齋詩餘三
卷李昴英文溪詞一卷趙以夫虚齋樂府二卷陳經
國龜峰詞一卷方岳秋厓先生小稿詞四卷張榘芸
窗詞一卷洪瑹空同詞一卷方千里和清真詞一卷
楊澤民續和清真詞一卷盧炳哄堂詞一卷沈端節
克齋詞一卷黃昇散花庵詞一卷嚴羽滄浪集附詞
王以寧詞一卷吳文英夢窗甲乙丙丁稿四卷蔣捷
竹山詞一卷陳允平日湖漁唱二卷周密草窗詞二
卷王沂孫碧山樂府二卷張炎玉田詞二卷石孝友
金谷遺音一卷林正大風雅遺音四卷張矩梅淵詞
陳德武白雪遺音一卷文天祥文山集詞一卷王鼎
翁遺集附詞何夢桂潜齋詞一卷惠洪石門文字禪
附詞葛長庚海璚詞二卷李清照漱玉集一卷朱淑
真斷腸集一卷韓玉東浦詞一卷段克巳遯齋樂府
一卷段成已菊軒樂府一卷元好問遺山樂府二卷
許衡魯齋集附詞程鉅夫雪樓集詞一卷王惲秋澗
集詞四卷趙孟頫松雪詞一卷劉因樵庵詞一卷汪
宗臣紫岩集附詞吳澄草廬詞一卷虞集道園學古
錄詞一卷宋褧燕石集詞一卷劉詵桂隠集附詞曹
伯啟漢泉漫稿詞一卷許有壬圭塘小藁詞一卷薩
都拉雁門集詞一卷張翥蜕岩詞二卷袁易静春詞
一卷沈禧竹窗詞一卷洪希文續軒渠集詞一卷張
可久小山樂府二卷喬吉惺惺老人樂府一卷張埜
古山樂府一卷倪瓉清閟閣詞一卷顧瑛玉山璞附
詞陶宗儀南村集附詞邵亨貞蛾術詞選四卷凌雲
翰柘溪集詞一卷王行半軒集詞一卷張雨貞居詞
一卷凡百六十餘家雖已覽觀未入選者楊杰無為
集徐經孫文惠集徐鹿卿清正集魏了翁鶴山詞王
義山稼軒類稿又順齋樂府虚靖真君詞洞玄珠玉
集凡八家
藏書家編目錄詞集多不見收惟莆田陳氏書錄解題
論其大略鄱陽馬氏采入通考志中所載晁冲之具
茨集王觀冠柳集趙令畤聊復集蘇庠後湖集万俟
雅言大聲集陳克赤城詞康與之順菴樂府趙鼎得
全居士集劉光祖鶴林詞左譽筠菴長短句姚寬西
溪居士樂府蘇泂泠然閣集嚴仁清江款乃詞孫惟
信花翁詞魏子敬詞王武子詞李洪兄弟花萼集吳
激東山集蔡松年蕭閑公集舊本散失未經寓目或
詩集雖在而詞則闕如僅於選本中錄其一二至于
汪元量水雲詞蔡柟浩歌集黃人傑可軒曲林黃定
鳳城詞曺冠燕喜集馬寧祖退圃詞吳鎰敬齋詞袁
去華詞侯延慶退齋詞黃談澗壑詞林淳定齋詩餘
鄧元漫堂集王大受近情集張孝忠野適堂詞劉德
秀默軒詞鍾將之岫雲詞徐得之西園鼓吹李叔猷
東老詞方信儒好菴游戲陳從古洮湖詞韓子耕蕭
閒詞隻字未見此外軼者尚多海内收藏之家或有
存本倘許借觀願仿曾氏雅詞之例别為拾遺附于
卷末
世人言詞必稱北宋然詞至南宋始極其工至宋季而
始極其變姜堯章氏最為傑出惜乎白石樂府五卷
今僅存二十餘闋也東澤綺語傳亦寥寥至施乘之
孫季蕃盛以詞鳴沈伯時樂府指迷亦為矜譽今求
其集不可復覩周公謹陳君衡王聖與集雖抄傳公
謹賦西湖十景當日屬和者甚衆而今集無之花草
粹編載有君衡二詞陸輔之詞旨載有聖與霜天曉
角等調中語均今集所無至張叔夏詞集晉賢所購
合之牧仲員外雪客上舍所抄暨常熟吳氏百家詞
本較對無異以為完書頃吳門錢進士宮聲相遇都
亭謂家有藏本乃陶南村手書多至三百闋則予所
見猶未及半漏萬之譏殆不免矣
古詞選本若家宴集謫仙集蘭畹集復雅歌辭類分樂
章羣公詩餘後編五十大曲萬曲類編及草窗周氏
選皆軼不傳獨草堂詩餘所收最下最傳三百年來
學者守為兔園冊無惑乎詞之不振也是集兼采趙
弘基花間集黃昇花庵絶妙詞中興以來絶妙詞陳
景沂全芳備祖樂府元好問中州樂府彭致中鳴鶴
餘音鳳林書院元詞樂府補題許有孚圭塘款乃集
顧梧芳尊前集楊慎詞林萬選陳耀文花草粹編沈
際飛草堂詩餘廣集茅映詞的卓人月詞統諸書務
去陳言歸于正始至如曾慥樂府雅詞天機餘錦采
入花草粹編趙粹夫陽春白雪集見李開先小山樂
府後序則諸書嘉隆間猶未散軼而天機碎錦片玉
珠璣二集聞江都藏書家有之又如百一選曲太平
樂府詩酒餘音仙音妙選樂府新聲樂府羣珠樂府
羣玉曲海之内定有詞章可采惜俱未之見也
向客太原見晉祠石刻多北宋人唱和詞而平遥縣治
西古寺廡下有金人所作小令勒石嵌壁令工人搨
回經十餘年簡之故簏則已為鼠嚙盡是集成未克
採入深以為恨計海内名山苔龕石壁宋元人留題
長短句尚多好事君子惠我片楮無異雙金也
詞有當時盛傳久而翻逸者遺珠片玉往往見于稗官
載紀是編自百川學海古今小說唐宋叢書曾氏類
說吳氏能改齋漫錄阮氏詩話總龜胡氏苕溪漁隠
叢話陶氏說郛商氏裨海陸氏說海陳氏秘笈外繙
閱小說又不下數十家片詞足采輒事筆疏故多他
選未見之作庶幾一開生面佐予討論編纂者汪子
而外則安丘曹舍人升六無錫嚴徵士蓀友江都汪
舍人季甪宜興陳徵士其年華亭錢舍人葆馚吳江
俞處士無殊休寧汪上舍周士季青錢塘龔主事天
石同郡俞處士右吉沈上舍融谷繆處士天自沈布
衣覃九葉舍人元禮李徵士武曾布衣分虎沈秀才
山子柯孝廉翰周浦布衣傅功暨門人周灊岳也鏤
版未竟而錢葉二君相繼奄逝可為泫然
詞人姓氏爵里選家書法不一先系爵後書名者花間
集中州樂府體也書字於官爵下者絶妙詞選體也
書名者全芳備祖體也書字者草堂體也冠别字於
姓名之前者鳳林書院體也至楊氏詞林萬選陳氏
花草粹編或書名或書字或書别字或書官或書集
覽者茫然莫究其世次甚有别本以朱三十五樵歌
為秋娘作者良可大噱是集考之正史參以地志傳
紀小說以集歸人以字歸名得十之八九論世之功
柯子寓匏有焉
周布衣青士隠於㕓市於書無所不闚辨證古今字句
音韻之譌輒極精當是集藉其校讎如史梅溪綺羅
香後闋還被春潮晩急原係六字為句草堂坊本脱
去晩字諸本因之周晴川十六字令眠月影穿窗白
玉錢原係眠字為句選本譌作明字遂以明月影為
句歐陽永叔越溪春結語沈麝不燒金鴨玲瓏月照
梨花並係六字句坊本譌玲為冷瓏為籠遂以七字
五字為句德祐太學生祝英臺近那人何處怎知道
愁來不去譌不為又一字之乖全旨皆失今悉為改
正他如蘇子瞻念奴嬌則從容齋隨筆汪彦章點絳
唇則從能改齋漫錄王晉卿燭影搖紅則從漫錄去
其前闋李后主臨江仙則從耆舊續聞補其結語其
餘糾定難更僕數坊間雖有圖譜倚聲者宜攷質焉
四聲二十八調各有其倫柳屯田樂章集有同一曲名
字數長短不齊分入各調者姜石帚湘月詞注云此
念奴嬌之鬲指聲也則曲同字數同而湘月念奴嬌
調實不同合之為一非矣詞固有一曲而各異其名
者是選悉依集本不敢更易審音者度無勿知似不
必比而同之也
張子野弔林君復詩烟雨詞亾草更青蔡君謨寄李良
定詩多麗新詞到海邊一篇之工見之吟咏山抹微
雲秦學士露華倒影柳屯田曉風殘月柳三變滴粉
搓酥左與言一句之工形諸口號當日風尚所存甄
藻自爾不爽故是集多綴宋元人評語有明用修元
美諸家品騭容有未當或置不錄焉
宣政而後士大夫争為獻壽之詞聯篇累牘殊無意味
至魏華父則非此不作矣是集于千百之中止存一
二雖華甫亦置不錄也
元人小曲如乾荷葉天淨沙凭欄人平湖樂(一名小桃紅)等
調平上去三聲並用往往編入詞集然按之宋詞如
戚氏西江月換巢鸞鳳少年心惜分釵漁家傲(杜安世集)
(中體)諸闋巳為曲韻濫觴矣是集間有采錄蓋倣楊氏
詞林萬選之例覽者幸勿以詞曲混一為訕
言情之作易流於穢此宋人選詞多以雅為目法秀道
人語涪翁曰作豔詞當墮犂舌地獄正指涪翁一等
體製而言耳填詞最雅無過石帚草堂詩餘不登其
隻字見胡浩立春吉席之作蜜殊咏桂之章亟收卷
中可謂無目者也甚而易静兵要寓聲于望江南張
用成悟真篇按調為西江月詞至此亦不幸極矣是
集於黃九之作去取特嚴不敢曲徇後山之說
宋人編集歌詞長者曰慢短者曰令初無中調長調之
目自顧從敬編草堂詞以臆見分之後遂相沿殊屬
牽率歲在癸丑舍舘京師宣武門右與葆馚舍人戶
庭相望予輯是書葆馚輯詞[田耎]辨晰體製以字數多
寡為先後最為精密計一千調編為三十卷比年聞
更增益予所見鳴鴆餘音洞玄金玉集及他抄本曲
調異同詞[田耎]未經采入者約又百餘惜未遑郵寄今
葆馚逝矣遺書在笥雕刻無期誠倚聲家之闕事也
花間體製調即是題如女冠子則詠女道士河瀆神則
為送迎神曲虞美人則詠虞姬是也宋人詞集大約
無題自花庵草堂增入閨情閨思四時景等題深為
可憎今俱準集本刪去
明初作手若楊孟載高季廸劉伯温輩皆温雅芊麗咀
宮含商李昌祺王達善瞿宗吉之流亦能接武至錢
唐馬浩瀾以詞名東南陳言穢語俗氣薰入骨髓殆
不可醫周白川夏公謹諸老間有硬語楊用修王元
美則強作解事均與樂章未諧然三百年中豈無合
作當遍搜文集發其幽光編為二集繼是編之後
古今詞話一書博訪未得詞人瑣事散見各家詩話及
傳記小說中捃拾需時是集未能附綴將仿孟棨本
事詩計敏夫唐詩紀事别為一集以資談柄近吳江
徐徵士電發著詞苑叢譚一書可云先獲我心當讓
其單行矣
詞綜發凡
