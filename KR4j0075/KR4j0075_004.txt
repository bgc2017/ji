詞綜卷四
翰林院檢討朱彝尊編
宋詞六十七首
徽宗皇帝(二首)高宗皇帝(一首)
徐昌圖(一首)潘閬(三首)
夏竦(一首)寇準(三首)
王禹偁(一首)錢惟演(一首)
晏殊(八首)賈昌朝(一首)
王琪(二首)林逋(二首)
李遵勖(一首)葉清臣(一首)
聶冠卿(一首)李師中(一首)
韓琦(一首)范仲淹(三首)
宋祁(二首)鄭獬(一首)
韓縝(一首)張昇
謝絳(一首)歐陽脩(二十一首)
梅堯臣(一首)石延年(一首)
司馬光(一首)王安石(二首)
范純仁(一首)
徽宗皇帝
探春令
簾旌微動悄寒天氣龍池冰泮杏花笑吐香猶淺又還
是春將半清歌妙舞從頭按等芳時開宴記去年對
著東風曾許不負鶯花願
燕山亭(見杏花作)
裁剪冰綃輕疊數重泠淡臙脂勻注新樣靚妝豔溢香
融羞殺蘂珠宫女易得凋零更多少無情風雨愁苦問
院落凄凉幾番春暮憑寄離恨重重這雙燕何曾曾
人言語天遙地遠萬水千山知他故宫何處怎不思量
除夢裏有時曾去無據和夢也有時(一作新來)不做
高宗皇帝
漁父詞
水涵微雨湛虛明小笠輕蓑未要晴明鏡裏縠紋生白
鷺飛來空外聲(廖瑩中江行雜錄云漁父詞清新簡遠雖古之騷人詞客老於江湖擅名一時)
(者不能企及)
徐昌圖(莆陽人太祖時守國子博士累遷殿中丞)
臨江仙
飲散離亭西去浮生長恨飄蓬回頭烟柳漸重重淡雲
孤鴈遠寒日暮天紅今夜畫船何處潮平淮月朦朧
酒醒人静奈愁濃殘燈孤枕夢輕浪五更風
潘閬(字逍遙大名人太宗朝賜進士第坐事遁中條山後收繋得釋以為滁州參軍有詞一卷)
酒泉子
長憶孤山山在湖心如黛簇僧房四面向湖開輕棹去
還來芰荷香細連雲閣閣上清聲簷下鐸别來塵土
汚人衣空役夢魂飛(山陰陸子遹云句法清古語帶烟霞近時罕及)
又
長憶西湖靈隱寺前天竺後冷泉亭上幾曾遊三伏似
清秋白猿時見攀高樹長嘯一聲何處去别來幾向
畫圖看終是欠峯巒
又
長憶西湖湖水上盡日憑欄樓上望三三兩兩釣魚舟
島嶼正清秋笛聲依約蘆花裏白鳥成行忽驚起别
來閑想整綸竿思入水雲寒(古今詞話云石曼卿見此詞使畫工繪之作圖又湘)
(山云錢希白愛之自書玉堂屏風)
夏竦(字子喬德安人舉賢良方正慶歴中同中書門下平章事判大名府召入為宰相改樞密)
(使封英國公進鄭國公卒贈大師中書令諡文正劉敞言竦姦邪諡為正不可改諡文莊)
(有集)
喜遷鶯令(宫詞)
霞散綺月垂鈎簾卷未央樓夜凉銀漢截天流宫闕鎖
清秋瑤臺樹金莖露鳳髓香盤烟霧三千珠翠擁宸
遊水殿按涼州
寇準(字平仲下邽人太平興國中進士累官尚書右僕射集賢殿大學士景德中同中書門下)
(平章事封萊國公為丁謂所搆乾興初貶雷州司戸參軍卒贈中書令諡忠愍有巴東集)
點絳脣
小陌輕寒社公雨足東風慢定巢新燕溼雨穿花轉
象尺薰爐拂曉停針線愁蛾淺飛紅零亂側臥珠簾捲
江南春
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
陽關引
塞草烟光闊渭水波聲咽春朝雨霽輕塵斂征鞍發指
青青楊柳又是輕攀折動黯然知有後會甚時節更
盡一杯酒歌一闋歎人生裏難歡聚易離别且莫辭沉
醉聽取陽關徹念故人千里自此共明月
王禹偁(字元之鉅野人太平興國八年進士第累知制誥入翰林為學士咸平初出守黃州徙蘄)
(州卒有小畜集)
點絳脣
雨恨雲愁江南依舊稱佳麗水村漁市一縷孤烟細
天際征鴻遙認行如綴平生事此時凝睇誰會憑欄意
錢惟演(字希聖吳越王俶之子少補牙門將歸宋為右屯衛將軍累遷樞密使罷為鎮國軍)
(節度觀察留後改保大軍節度使知河陽入朝加同中書門下平章事坐擅議宗廟且與)
(后家通婚落平章事為崇信軍節度使歸鎮卒諡曰思改諡文僖有擁旄集)
玉樓春
城上風光鶯語亂城下烟波春拍岸綠楊芳草幾時休
淚眼愁腸先已斷情懷漸變成衰晩鸞鏡朱顔驚暗
換昔年多病厭芳樽今日芳樽惟恐淺(黃叔暘云此暮年作詞極悽惋)
晏殊(字同叔臨川人景祐二年同進士出身康定間拜集賢殿學士同中書門下平章事兼樞)
(密使卒贈司空兼侍中諡元獻有珠玉詞一卷)
(晁旡咎云元獻不蹈襲人語而風調閑雅如舞低楊柳樓心月歌盡桃花扇底風知此人)
(不住三家村也所劉貢父云元獻尤喜馮延巳歌詞其自作亦不減延已)
破陣子
燕子來時新社梨花落後清明池上碧苔三四點葉底
黃鸝一兩聲日長飛絮輕巧笑東鄰女伴采桑徑裏
逢迎疑怪昨宵春夢好元是今朝鬭草贏笑從雙臉生
清平樂
金風細細葉葉梧桐墜綠酒初嘗人易醉一枕小窗濃
睡紫薇朱槿初殘斜陽却照闌干雙燕欲歸時節銀
屏昨夜微寒
又
紅牋小字說盡平生意鴻鴈在雲魚在水惆悵此情難
寄斜陽獨倚西樓遙山恰對簾鈎人面不知何處綠
波依舊東流
踏莎行
碧海無波瑤臺有路思量便合雙飛去當時輕别意中
人山長水遠知何處綺席凝塵香閨掩霧紅箋小字
憑誰附高樓目盡欲黃昏梧桐葉上蕭蕭雨
又
小徑紅稀芳郊綠遍高臺樹色陰陰見春風不解禁楊
花濛濛亂撲行人面翠葉藏鶯珠簾隔燕爐香静逐
遊絲轉一場愁夢酒醒時斜陽却照深深院
蝶戀花
檻菊愁烟蘭泣露羅幕輕寒燕子雙飛去明月不諳離
别苦斜光到曉穿朱戸昨夜西風凋碧樹獨上高樓
望盡天涯路欲寄彩鸞無尺素山長水闊知何處
清商怨
關河愁思望處滿漸素秋向晚鴈過南雲行人回淚眼
雙鸞衾裯悔展夜又永枕孤人遠夢未成歸梅花聞
塞管
相思兒令
昨日探春消息湖上綠波平無奈遶堤芳草還向舊痕
生有酒且醉瑤觥更何妨檀板新聲誰教楊柳千絲
就中牽繫人情
賈昌朝(字子明獲鹿人天禧中進士累拜同中書門下平章事兼侍中封許國公進魏國公卒諡)
(文元有集)
木蘭花令
都城水淥嬉遊處仙棹往來人笑語紅隨遠浪泛桃花
雪散平堤飛柳絮東君欲其春歸去一陣狂風和驟
雨碧油紅旆錦障泥斜日畫橋芳草路(黃叔暘云文元公平生惟賦此)
(一詞極有風味)
王琪(字君玉華陽人舉進士歴官知制誥加樞密直學士以禮部侍郎致仕)
(陳輔之云君玉有望江南十首自謂謫仙荆公酷愛其紅綃香潤入梅天之句)
望江南
江南雨風送滿長川碧瓦烟昏沉柳岸紅綃香潤入梅
天飄灑正瀟然朝與暮長在楚峯前寒夜愁欹金帶
枕春江深閉木蘭船烟渚遠相連
又
江南岸雲樹半晴陰帆去帆來天亦老潮生潮落日空
沉南北别離心興廢事千古一沾襟山下孤烟漁市
遠柳邊疎雨酒家深行客莫登臨
林逋(字君復錢塘人結廬孤山二十年足不及城市真宗賜以粟帛詔長吏歲時勞問既卒仁)
(宗賜諡和靖先生有集)
霜天曉角(梅)
冰清霜潔昨夜梅花發甚處玉龍三弄聲搖動枝頭月
夢絶金獸熱曉寒蘭燼滅要捲簾珠清賞且莫掃階
前雪
點絳脣(草)
金谷年年亂生春色誰為主餘花落處滿地和烟雨
又是離歌一闋長亭暮王孫去萋萋無數南北東西路
李遵勗(字公武崇矩孫第進士尚荆國大長公主授左龍武軍駙馬都尉累遷寧國軍節度使徙)
(鎮國軍知許州卒贈中書令諡和文有閑宴集)
滴滴金
帝城五夜宴遊歇殘燈外看殘月都來猶在醉鄉中聽
更漏初徹行樂已成閑話說如春夢覺時節大家同
約探春行問甚花先發
葉清臣(字道卿長洲人天聖初進士歴官翰林學士權三司使罷知河陽卒贈左諫議大夫有集)
賀聖朝
滿斟綠醑留君住莫匆匆歸去三分春色二分愁更一
分風雨花開花謝都來幾許且高歌休訴不知來歲
牡丹時再相逢何處
聶冠卿(字長孺新安人舉進士慶歴中入翰林為學士判昭文館兼侍讀學士有蘄春集)
多麗(李良定席上賦)
想人生美景良辰堪惜向其間賞心樂事古來難是并
得況東城鳳臺沁苑泛晴波淺照金碧露洗華桐烟霏
絲柳綠陰搖曳蕩春一色畫堂廻玉簮瓊佩高會盡詞
客清歡久重燃絳蠟别就瑤席有飄若驚鴻體態暮
為行雨標格逞朱脣緩歌妖麗似聽流鶯亂花隔慢舞
縈回嬌鬟低軃腰肢纖細困無力忍分散彩雲歸後何
處更尋覓休辭醉明月好花莫謾輕擲(黃叔暘云冠卿詞不多見如此)
(篇亦可謂才情富麗矣其露洗華桐四句又所謂玉中之珙璧珠中之夜光每一觀之撫玩無斁胡元任云)
(露洗華桐二語此是仲春天氣下乃云綠陰搖曳蕩春一色其時未有綠陰亦語病也)
李師中(字誠之楚丘人中進士科仁宗朝權主管經略司文字提點廣西刑獄歴天章閣待制河)
(東都轉運使貶和州團練副使安置遷右司郎中)
菩薩蠻
子規啼破城樓月畫船曉載笙歌發兩岸荔支紅萬家
烟雨中佳人相對泣淚下羅衣溼從此信音稀嶺南
無鴈飛
韓琦(字稚圭安陽人天聖中進士嘉祐初同中書門下平章事集賢殿大學士遷昭文館大學)
(士封儀國公進封衛國公再進魏國公拜右僕射卒贈尚書令諡忠獻徽宗追論定策勳)
(贈魏郡王有安陽集)
(吳虎臣云魏公皇祐初鎮揚州撰維揚好四章所謂二十四橋千步柳春風十里上珠簾)
(者是也其後罷相出鎮安陽復作安陽好詞十章)
點絳脣
病起懨懨庭前花影添憔悴亂紅飄砌滴盡真珠淚
惆悵前春誰向花前醉愁無際武陵凝睇人遠波空翠
范仲淹(字希文吳縣人大中祥符八年進士仕至樞密副使參知政事卒贈兵部尚書楚國公諡)
(文正有集)
蘇幕遮
碧雲天紅葉地秋色連波波上寒烟翠山映斜陽天接
水芳草無情更在斜陽外黯鄉魂追旅意夜夜徐非
好夢留人睡明月樓高休獨倚酒入愁腸化作相思淚
御街行
紛紛墜葉飄香砌夜寂靜寒聲碎真珠簾捲玉樓空天
澹銀河垂地年年今夜月華如練長是人千里愁腸
已斷無由醉酒未到先成淚殘燈明滅枕頭欹諳盡孤
眠滋味都來此事眉間心上無計相迴避
漁家傲
塞下秋來風景異衡陽鴈去無留意四面邊聲連角起
千嶂裏長烟落日孤城閉濁酒一杯家萬里燕然未
勒歸無計羌管悠悠霜滿地人不寐將軍白髮征夫淚
宋祁(字子京安州安陸人徙開封之雍丘天聖中進士累官翰林學士承旨卒贈尚書諡景文)
(有出麾小集西洲猥稿)
(李端叔云宋景文歐陽永叔以餘力游戲而風流閑雅超出意表)
好事近
睡起玉屏風吹去亂紅猶落天氣驟生輕暖襯沉香帷
箔珠簾約住海棠風愁拖兩眉角昨夜一庭明月冷
秋千紅索
浪淘沙(别劉原父)
少年不管流光如箭因循不覺韶華換到如今始惜月
滿花滿酒滿扁舟欲解垂楊岸尚同歡宴日斜歌闋
將分散倚蘭橈望水遠天遠人遠
鄭獬(字毅夫安陸人皇祐五年舉進士第累官翰林學士坐不肯用按問新法王安石惡之出)
(為侍讀學士知杭州徙青州有鄖溪集)
好事近
江上探春回正值早梅時節兩行小槽雙鳳按凉州初
徹謝娘扶下繡鞍來紅靴踏殘雪歸去不須銀燭有
山頭明月
韓縝(字玉汝雍丘人第進士累官太中大夫知樞密院事拜尚書右僕射兼中書侍郎以太子)
(太保致仕贈司空崇國公諡莊敏)
芳草(即鳳簫吟)
鎖離愁連綿無際來時陌上初熏繡幃人念遠暗垂珠
露泣送征輪長行長在眼更重重遠水孤雲但望極樓
高盡日目斷王孫消魂池塘别後曾行處綠妒輕裙
恁時携素手亂花飛絮裏緩步香茵朱顔空自改向年
年芳意長新遍綠野嬉遊醉眼莫負青春
張昇(字杲卿韓城人第進士累官參知政事以彰信軍節度使同中書門下平章事判許州改)
(鎮河陽以太子太師致仕贈司徒兼侍中諡康節)
離亭燕
一帶江山如畫風物向秋瀟灑水浸碧天何處斷霽色
冷光相射蓼嶼荻花洲掩映竹籬茅舍雲際客帆高
挂烟外酒旗低亞多少六朝興廢事盡入漁樵閑話悵
望倚層樓寒日無言西下
謝絳(字希深冨陽人舉進士歴官兵部員外郎擢知制誥判吏部流内銓太常禮院出知鄧州)
(有集)
夜行船
昨夜佳期初其鬢雲低翠翹金鳳尊前和笑不成歌意
偷傳眼波微送草草不容成楚夢漸寒深翠簾霜重
相看送到斷腸時月西斜畫樓鐘動
歐陽修(字永叔廬陵人第進士歴官禮部侍郎兼翰林侍讀學士拜樞密副使參知政事以太子)
(少師致仕卒贈太子太師諡文忠有六一居士詞三卷)
(陳質齋云歐陽公詞多有與花間陽春相混亦有鄙䙝之語厠其中當是仇人無名子所)
(為也寬羅長源云公嘗致意於詩為之本義温柔厚所得深矣今詞之淺近者前輩多)
(謂是劉煇偽作又云元豐中崔公度䟦馮延巳陽春綠謂其間有誤入六一詞者今柳三)
(變詞亦有雜之平山集中則其浮豔者殆亦非皆公少作也)
摸魚兒
卷繡簾梧桐院落一霎雨添新綠小池閑立殘妝淺向
晚水紋如瀫凝遠目恨人去寂寥鳳枕孤難宿倚欄不
足看燕拂風簷蝶翻露草兩兩鎮相逐雙眉蹙可惜
年華婉娩西風初弄庭菊況伊家年少多情未已難拘
束那堪更趁凉景追尋甚處垂楊曲佳期過盡但不說
歸來多應忘了雲屏去時祝(按後半闋較他集未協疑有誤)
采桑子
輕舟短棹西湖好淥水逶迤芳草長堤隱隱笙歌處處
隨無風水面琉璃滑不覺船移微動漣漪驚起沙禽
掠岸飛
又
羣芳過後西湖好狼籍殘紅飛絮濛濛垂柳闌干盡日
風笙歌散盡遊人去始覺春空垂下簾櫳雙燕歸來
細雨中
踏莎行
候館梅殘溪橋柳細草熏風暖搖征轡離愁漸遠漸無
窮迢迢不斷如春水寸寸柔腸盈盈粉淚樓高莫近
危欄倚平蕪盡處是春山行人更在春山外
蝶戀花
越女採蓮秋水畔窄袖輕羅暗露雙金釧照影摘花花
似面芳心只共絲爭亂鸂鶒灘頭風浪晚霧重烟輕
不見來時伴隱隱歌聲歸棹遠離愁引著江南岸
又
小院深深門掩乍(一作亞)寂寞珠簾畫閣重重下欲近禁
烟微雨罷綠楊深處秋千挂傅粉狂遊猶未捨不念
芳時眉黛無人畫薄倖未歸春去也杏花零落紅香謝
玉樓春
春山斂黛低歌扇暫解吳鈎登祖宴畫樓鐘動已魂銷
何況馬嘶芳草岸青門柳色隨人遠望未斷時腸已
斷洛陽春色待君來莫到落花飛似霰
又
湖邊柳外樓高處望斷雲山多少路闌干倚遍使人愁
又是天涯初日暮輕無管繫狂無數水畔飛花風裏
絮算伊渾似薄情郎去便不來來便去
又
西湖南北烟波闊風裏絲簧聲韻咽舞餘(一作徐)裙帶綠
雙垂酒入香腮紅一抹杯深不覺琉璃滑貪看六么
花十八明朝車馬各東西惆悵畫橋風與月
虞美人影
鶯愁燕苦春歸去寂寂花飄紅雨碧草綠楊岐路況是
長亭暮少年作客情難訴泣對東風無語目斷兩三
烟樹翠隔江淹浦
浪淘沙
把酒祝東風且共從容垂楊紫陌洛城東總是當時携
手處遊遍芳叢聚散苦匆匆此恨無窮今年花勝去
年紅可惜(一作料得)明年花更好知與誰同
又
今日北池遊漾漾輕舟波光瀲灔柳條柔如此春來春
又去白了人頭好妓好歌喉不醉難休勸君滿滿酌
金甌總使花時常病酒也是風流
浣溪沙
堤上遊人逐畫船拍堤春水四垂天綠楊樓(一作梢)外出
秋千白髮戴花君莫笑六么催拍盞頻傳人生何處
似尊前(晁無咎云只一出字自是後人道不到)
又
紅粉佳人白玉杯木蘭船穏棹歌催綠荷風裏笑聲來
細雨輕烟籠草樹斜橋曲水遶樓臺夕陽高處畫屏
開
越溪春
三月十三寒食日春色遍天涯越溪閬苑繁華地傍禁
垣珠翠烟霞紅粉牆頭秋千影裏臨水人家歸來晩
駐香車銀箭透窗紗有時三點兩點雨霽朱門柳細風
斜沉麝不燒金鴨玲瓏月照梨花
夜行船
滿眼東風飛絮催行色短亭春暮落花流水草連雲看
看是斷腸南浦檀板未終人去(一作又)去扁舟在綠楊
深處手把金樽難為别更那聽亂鶯疎雨
少年遊(草)
闌干十二獨凭春晴碧遠連雲千里萬里二月三月行
色苦愁人謝家池上江淹浦畔吟魄與離魂那堪疎
雨滴黃昏更特地憶王孫(吳虎臣云不惟君復聖俞二詞不及雖求諸唐人温李集)
(中殆與之為一矣)
南歌子
鳳髻金泥帶龍紋玉掌梳去來窗下笑相扶愛道畫眉
深淺入時無弄筆偎人久描花試手初等閑妨了繡
工夫笑問雙鴛鴦字怎生書
臨江仙
柳外輕雷池上雨雨聲滴碎荷聲小樓西角斷虹明闌
千倚處待得月華生燕子飛來窺畫棟玉鈎垂下簾
旌凉波不動簟紋平水精雙枕傍有墮釵橫
又
記得金鑾同唱第春風上國繁華如今薄宦老天涯十
年岐路空負曲江花聞說閬山通閬苑樓高不見君
家孤城寒日等閑斜離愁難盡紅樹遠連霞
青玉案
一年春事都來幾早過了三之二綠暗紅嫣渾可事垂
楊庭院暖風簾幕有箇人憔悴買花載酒長安市又
爭似家山見桃李不住東風吹客淚相思難表夢魂無
據惟有歸來是
梅堯臣(字聖俞宣城人初以蔭為河南主簿歴鎮安判官仁宗召試賜進士出身為國子監直講)
(遷都官員外郎有宛陵集)
蘇幕遮(草)
露隄平烟墅杳亂碧萋萋雨後江天曉獨有庾郎年最
少窣地春袍嫰色宜相照接長亭迷遠道堪怨王孫
不記歸期早落盡梨花春又了滿地殘陽翠色和烟老
石延年(字曼卿宋州人補三班奉職累遷太理寺丞通判海州終校理)
燕歸梁
芳草年年惹恨幽想前事悠悠傷春傷别幾時休算從
古為風流春山總把深勻翠黛千疊在眉頭不知供
得幾多愁更斜日凭危樓
司馬光(字君實夏縣人寶元初中進士甲科累官資政殿學士尚書左僕射兼門下侍郎贈太師)
(温國公諡文正)
阮郎歸
漁舟容易入深山仙家日日閑綺窗紗幌映朱顔相逢
醉夢間松露冷海霞殷匆匆整棹還落花寂寂水潺
潺重尋此路難
王安石(字介甫臨川人舉進士熙寧初同中書門下平章事封舒國公加司空卒贈太傅諡曰文)
(崇寧中追封舒王有臨川集詞一卷)
桂枝香(金陵懷古)
登臨送目正故國晚秋天氣初肅千里澄江似練翠峰
如簇征帆去棹殘陽裏背西風酒旗斜矗綵舟雲淡星
河鷺起圖畫難足念自昔豪華競逐歎門外樓頭悲
恨相續千古憑高對此謾嗟榮辱六朝舊事隨流水但
寒烟衰草凝綠至今商女時時猶唱後庭遺曲
傷春怨(夢中作)
雨打江南樹一夜花開無數綠葉漸成陰下有遊人歸
路與君相逢處不道春將暮把酒祝東風且莫恁匆
匆去
范純仁(字堯夫仲淹子第進士累官尚書右僕射兼中書侍郎贈開府儀同三司諡忠宣)
鷓鴣天(和韓持國)
臘後春前暖律催日和風暖欲開梅公方結客尋佳景
我亦忘形趁酒杯添管籥續尊罍更闌秉燭未能回
清歡莫待相期約乘興來時便可來
詞綜卷四
