詞綜卷十四
翰林院檢討朱彛尊編
宋詞六十八首
韓元吉(五首)周必大(一首)
京鏜(一首)尤袤(一首)
仲并(二首)朱熹(一首)
真德秀(一首)趙汝愚(一首)
洪适(四首)吳儆(四首)
楊萬里(一首)李處全(二首)
張震(二首)羅願(一首)
崔與之(一首)劉克莊(八首)
樓鍔(一首)吳琚(一首)
趙彦端(八首)管鑑(一首)
魏子敬(一首)甄龍友(一首)
俞國寶(一首)衛元卿(一首)
李石(二首)張鎡(三首)
杜旟(三首)劉儗(四首)
岳珂(一首)程珌(一首)
王千秋(一首)程先(一首)
蘇泂(一首)劉圻父(一首)
韓元吉(字无咎號南澗許昌人官吏部尚書有焦尾集一卷)
六州歌頭
東風著意先上小桃枝紅粉膩嬌如醉倚朱扉記年時
隱映新妝面臨水岸春將半雲日煖斜陽轉夾城西草
軟沙平驟馬垂楊渡玉勒争嘶認蛾眉凝笑臉薄拂胭
脂繡戸曾窺恨依依昔携手處香如霧紅隨步怨春
遲消瘦損憑誰問只花知淚空垂舊日堂前燕和烟雨
又雙飛人自老春長好夢佳期前度劉郎幾許風流地
也自應悲但茫茫暮靄目斷武陵溪往事難追
薄倖
送君南浦對烟柳青青萬縷更滿眼殘紅吹盡葉底黃
鸝自語甚動人多少離情樓頭水闊山無數記竹裏題
詩花邊載酒魂斷江干春暮都莫問功名事白髮星
星如許任雞鳴起舞鄉關何在憑高目盡孤鴻去漫留
君住趁酴醿香煖持杯且醉瑶臺路相思記取愁絶西
忩夜雨
謁金門(春雪)
春尚淺誰把玉英裁剪儘道梅梢開未遍卷簾花滿院
樓上酒融歌煖樓下水平烟遠却似湧金門外見絮
飛波影亂
霜天曉角(題采石蛾眉亭)
倚天絶壁直下江千尺天際兩蛾横黛愁與恨幾時極
暮潮風正急酒闌聞塞笛試問謫仙何處青山外遠
烟碧
水龍吟(題三峯閣詠英華女子)
雨餘叠巘浮空望中秀色仙都是洞天未鎻人間春好
玉妃曾墜錦瑟繁絃鳳笙清響九霄歌吹問分香舊事
劉郎去後知誰伴風前醉回首暝烟千里但紛紛落
紅如淚多情易老青鸞何許詩成誰寄斗轉参横半簾
花影一溪寒水悵飛鳧路杳行雲夢斷有三峰翠
周必大(字子充一字弘道廬陵人紹興二十一年進士歴官左丞相封益國公贈太師諡文忠有)
(省齋集近體樂府一卷)
點絳脣(贈歌者小瓊)
秋夜乘槎客星容到天孫渚眼波微注將謂牽牛渡
見了還非重理霓裳舞雖無誤幾年一遇莫訝周郎顧
京鏜(字仲遠豫章人登紹興二十七年進士第由縣令擢御史遷右司郎官出為四川安撫使)
(進刑部尚書慶元初官左丞相卒贈太保初諡文穆以家諱從其子請諡文忠改諡莊定)
(有松坡居士樂府一卷)
雨中花(重陽)
玉局祠前銅壺閣畔錦城藥市争竒正紫萸綴席黃菊
浮巵巷陌連鑣並轡樓臺吹竹彈絲登高遠望一年好
景九日佳期自憐行客猶對佳賓留連豈是貪癡誰
會得心馳北闕興寄東籬惜别未催鷁首追歡且醉蛾
眉明年此會他鄉今日總是相思
尤袤(字延之無錫人紹興中進士累官禮部尚書正奉大夫贈光禄大夫諡文簡有梁溪集)
瑞鷓鴣(詠落梅)
清溪西畔小橋東落月紛紛水映空五夜客愁花片裏
一年春事角聲中歌殘玉樹人何在舞破山香曲未
終却憶孤山醉歸路馬蹄香雪襯東風
仲并(字彌性江都人紹興中進士授平江教授改左丞奉郎歴光禄寺丞終朝請大夫淮東安)
(撫司参議有浮山集)
水調歌頭(浮遠堂)
静練平千頃華棟俯中流凌晨畫戟來看宿雨斷虹收
八九胸中雲夢三千筆端風月無處快凝眸笑詠一堂
上揮麈氣横秋俯危欄紅日下暮雲收無窮偉觀祇
應天意為君謀容我時醒時醉獨泛微烟微雨浩蕩逐
輕鷗不羡岳陽勝丹碧聳層樓
念奴嬌(同前)
練江風静卧冰奩百尺朱欄飛入江遠浮天天在水水
滿半天雲濕白鳥明邊青山斷處眼冷江頭立月明潮
上葦間漁唱聲急幾度吹老蘋花野香無數欲寄應
難及天借詩人供醉眼尊爼一時收拾竹裏行厨花間
步障風雨生呼吸酒闌歌罷釣船先具蓑笠
朱熹(字元晦一字仲晦婺源人第進士仕至轉運副使崇政殿說書煥章閣待制致仕贈太師)
(封信國公改徽國諡文有文公集詞一卷)
水調歌頭(櫽括杜牧之九日齊州詩)
江水浸雲影鴻鴈欲南飛携壺結客何處空翠渺烟霏
塵世難逢一笑况有紫萸黃菊堪插滿頭歸風景今朝
是身世昔人非酬佳節須酩酊莫相違人生如寄何
事辛苦怨斜暉無盡今來古往多少春花秋月那更有
危機與問牛山客何必淚沾衣
真德秀(字景元更景希浦城人第慶元進士歴官翰林學士知制誥贈銀青光禄大夫諡文忠學)
(者稱西山先生)
蝶戀花(紅梅)
兩岸月橋花半吐紅透肌香暗把遊人誤盡道武陵溪
上路不知迷入江南去先自冰霜真態度何事枝頭
點點胭脂汚莫是東君嫌淡素問花花又嬌無語
趙汝愚(字子直漢王元佐七世孫家餘干舉進士第一累官光禄大夫右丞相贈太師追封沂國)
(公諡定忠)
柳梢青(題豐樂樓)
水月光中烟霞影裏湧出樓臺空外笙簫人間笑語身
在蓬萊天香暗逐風回正十里荷花盡開買箇輕舟
山南遊遍山北歸來
洪适(字景伯皓子中博學宏詞科累官尚書右僕射同中書門下平章事兼樞密使諡文惠有)
(盤洲集詞二卷)
好事近(别傳文)
柳岸碧漪深底事催人行色無計相留情話只别愁如
織小蠻樊素兩傾城幾度醉狂客明日扁舟西去聽
歌聲不得
生查子
桃疎蝶惜香柳困鶯銜絮日影過簾旌多少閑愁緒
紅綻武陵溪綠暗章臺路春色似行人無意花間住
浣溪沙(餞范子芬行)
整頓春衫欲跨鞍一杯相屬少開顔愁蛾不似舊時彎
未見兩星添柳宿忍教三叠唱陽關相思空望會稽
山
虞美人
芭蕉滴滴忩前雨望斷江南路亂雲重叠幾多山不似
倦飛鷗鳥便知還角聲更聽譙門弄夜夜思歸夢鄱
江樓下水含漪姑負鈎灘烟艇綠蓑衣
吳儆(字益恭休寧人紹興二十七年進士淳熙初通判邕州已除知州兼廣南西路安撫都監)
(以親老丐祠主管台州崇道館轉朝散郎致仕寶祐中追諡文肅有竹洲集詞一卷)
滿庭芳(寄葉蔚宗)
草滿池塘鶯啼楊柳燕忙知為泥融飄花流水竹外小
橋通又是一春憔悴摘殘英遍遶芳叢長安遠平蕪盡
處叠叠但雲峰西湖行樂處牙牆漾鷁錦帳翻虹想
年時桃李應已成空欲寫相思寄與雲天闊難覓征鴻
空凝想時時殘夢依約上陽鐘
浣溪沙(題星州寺)
十里青山泝碧流夕陽沙晚片帆收重重烟樹出層樓
人去人歸芳草渡鷗飛鷗没白蘋洲碧桐翠竹記曾
遊
又(題餘干傳舍)
畫楯朱欄繞碧山平湖徙倚水雲寬人家楊柳帶汀灣
目力已隨飛鳥盡機心還逐白鷗閑蕭蕭微雨晚來
寒
減字木蘭花(中秋獨與靜之飲)
碧梧秋老滿地琅玕紛不掃門掩黃昏惟有年時月照
人淒凉滿眼肯作六年燈火伴莫說淒凉來歲如今
又一方
楊萬里(字廷秀吉水人紹興中進士歴祕書監以寶文閣待制致仕進寶謨閣學士贈光禄大夫)
(諡文節有誠齋集樂府一卷)
好事近
月未到誠齋先到萬花川谷不是誠齋無月隔一庭脩
竹如今纔是十三夜月色巳如玉未是秋光竒絶看
十五十六
李處全(字粹伯淳熙中侍御史有晦庵詞一卷)
水調歌頭(送王景文)
上馬趣携酒送客古朱方秋風斜日山際低草見牛羊
酩酊不知更漏但見横江白露清映月如霜平睨廣寒
殿誰說路岐長醉還醒時起舞念吾鄉江山爾爾回
首千載幾興亡一笑書生事業誰笑管城居士不換碧
油幢好在中冷水擊節奏伊凉
菩薩鬘
杜鵑只管催歸去知渠教我歸何處故國淚生痕那堪
枕上聞嚴装吾已具泛宅吳中路弭楫喚東鄰江東
日暮雲
張震(字東父號無隱居士益寧人孝宗朝為諫官)
(黃叔暘云無隱居士詞甚婉媚盖富貴人語也)
驀山溪
青梅如豆斷送春歸去小綠間長紅看幾處雲歌柳舞
偎花識面對月共論心携素手采香遊踏遍西池路
水邊朱戸曾記銷魂處小立背秋千空悵望娉婷韻度
楊花撲面香糁一簾風情脉脉酒厭厭回首斜陽暮
蝶戀花
梅子初青春已暮芳草連雲綠遍西池路小院繡簾纔
半舉銜泥紫燕雙飛去人在赤欄橋畔住不解傷心
還解相思否清夢欲尋猶間阻紗忩一夜蕭蕭雨
羅願(字瑞良號存齋歙縣人紹興中以蔭補承務郎監臨安新城税歴鄂州守有鄂州小集)
水調歌頭(中秋和施司諫)
秋宇淨如水月鏡不安臺欝孤高處張樂語笑脱塵埃
簷外白毫千丈坐上銀河萬斛心境兩佳哉俯仰共清
絶底處著風雷問天公邀月姉媿凡才婆娑人世羞
見蓬鬢漾金罍來歲公歸何處照耀彩衣簮槖禁直且
休催一曲庾江上千古繼韶陔
崔與之(字正子廣州人紹興四年進士累官廣東經略安撫使兼知廣州拜参知政事右丞相皆)
(力辭以觀文殿大學士致仕封南海郡公卒諡清獻有集)
水調歌頭
萬里雲間戍立馬劒門關亂山極目無際直北是長安
人苦百年塗炭鬼哭三邊鋒鏑天道久應還手寫留屯
奏炯炯寸心丹對青燈搔白髮漏聲殘老來勲業未
就妨却一身閑梅嶺綠隂青子蒲澗清泉白石怪我舊
盟寒烽火平安夜歸夢到家山
劉克莊(字潜夫莆田人以蔭仕淳熙中賜同進士出身官龍圖閣直學士有後村别調一卷)
憶秦娥
遊人絶綠隂滿野芳菲歇芳菲歇養蠺天氣采茶時節
枝頭杜宇啼成血陌頭楊柳吹成雪吹成雪淡烟疎
雨江南三月
玉樓春(呈林節推)
年年躍馬長安市客裏似家家似寄青錢喚酒日無何
紅燭呼盧宵不寐易桃錦婦機中字難得玉人心下
事男兒西北有神州莫灑水西橋畔淚
賀新郎(端午)
思遠樓前路望平隄十里湖光畫船無數綠蓋盈盈紅
粉面葉底荷花解語鬭巧結同心雙縷尚有經年離别
恨一絲絲總是相思處相見也又重午清江舊事傳
荆楚歎人情千載如新尚沉菰黍且盡樽前今日醉誰
肯獨醒弔古汎幾盞菖蒲綠醑兩兩龍舟争競渡奈珠
簾暮捲西山雨看未足怎歸去
又(遊周氏花園)
溪上收殘雨倚危欄薄綿乍脱日隂亭午閙市不知春
色處散在荒園廢墅漸小白長紅無數客子雖非河陽
令也隨緣暫作鶯花主那可負甕中醑碧雲四合千
巖暮恨匆匆余方有事子姑歸去趁取羣芳未搖落暇
日提魚就煑歎激電光隂如許回首明年何處在問桃
花尚記劉郎否公莫笑醉中語
滿江紅
落日登樓誰管領倦遊在客待喚起滄浪漁父隔江吹
笛看水看山身尚健憂晴憂雨頭先白對暮雲不見美
人來遥天碧山中鶴應相憶沙上鷺渾相識想石田
茒屋草深三尺空有鬢如潘騎省斷無面見陶彭澤便
倒傾海水浣衣塵難湔滌
清平樂(贈維揚陳師文參議家舞姬)
宫腰束素只怕能輕舉好築避風臺護取莫遣驚鴻飛
去一團香玉温柔笑顰俱有風流貪與蕭郎眉語不
知舞錯伊州
摸魚兒
怪新來倚樓看鏡清狂渾不如舊暮雲千里傷心處(一作)
(色)那更亂蟬疎柳凝望久愴故國百年陵闕誰回首功
名大謬歎采藥名山讀書精舍此計幾時就封侯事
久矣輸人妙手滄洲(一作扁舟)聊作漁叟高冠長劒都閑物
世上切身惟酒千載後君試看拔山扛鼎俱烏有英雄
骨朽問顧曲周郎而今還解來聽小詞否
長相思
朝有時暮有時潮水猶知日兩回人生長别離來有
時去有時燕子猶知社後歸君行無定期
樓鍔(字巨山淳熙中知江隂軍)
浣溪沙(雙檜堂)
夏半陽烏景最長小池不斷藕花香電影雷聲催急雨
十分凉芡剥明珠隨意嚼瓜分瓊玉趁時嘗雙檜堂
深新釀好且傳觴
吳琚(字居夫汴人憲聖皇后姪太寧郡王益之子歴尚書郎部使者直學士慶元中以鎮安節)
(度使守建康遷少保卒諡忠惠有雲壑集)
酹江月(觀湖應制)
玉虹遥挂望青山隱隱有如一抹忽覺天風吹海立好
似春霆初發白馬凌空瓊鰲駕水日夜朝天闕飛龍舞
鳳欝葱環拱吳越此景天下應無東南形勝偉觀真
竒絶好是吳兒飛彩幟蹴起一江秋雪黃屋天臨水犀
雲擁看擊中流楫晚來波静海門飛上明月
趙彦端(字德莊乾道淳熙間以直寶文閣知建寧府有介庵詞四卷)
千秋歲
杏花風下獨立春寒夜微雨度疎星挂輝輝濃豔出嫋
嫋繁枝亞朱檻倚輕羅醉裏添還卸寂寞情猶乍悵
望驂鸞駕衣褪玉香欺麝一花拚一醉杯重憑誰把春
去也重簾翠幕人如畫
謁金門
休相憶明日遠如今日樓外綠烟村羃羃花飛如許急
柳外晚來船集波底夕陽紅濕送盡去雲成獨立酒
醒愁又入(張正夫云德莊宗室之秀賦西湖謁金門云波底夕陽紅溼阜陵問誰詞答云彦端所作)
(上云我家裏人也會作此等語喜甚)
青玉案(贈勉道琵琶人)
當年萬里龍沙路載多少離愁去冷壓層簾雲不度芙
蓉雙帶垂楊嬌髻絃索初調處花凝玉立東風暮曾
記江邊麗人句異縣相逢能幾許多情誰料琵琶洲畔
同醉清明雨
沙塞子
春水綠波南浦漸理棹行人欲去黯銷魂柳際輕烟花
梢微雨長亭放&KR0678;無計住但芳草迷人去路忍回頭
斷雲殘日長安何處
清平樂(席上贈人)
桃根桃葉一樹芳相接春到江南三二月迷損東家蝴
蝶殷勤踏取青陽風前花正低昂與我同心支子報
君百結丁香
點絳脣(送中逢管倅)
顦顇天涯故人相遇情如故别離何遽忍唱陽關句
我是行人更送行人去愁無據寒蟬鳴處回首斜陽暮
虞美人
斷蟬高柳斜陽處池閣絲絲雨綠檀珍簟卷新紅屈曲
杏花蝴蝶小屏風春山叠叠秋波漫收拾殘鍼線又
成嬌困倚檀郎無事更抛蓮子打鴛鴦
豆葉黃
粉牆丹檻柳絲中簾箔輕明花影重午醉醒來一面風
綠蔥蔥幾顆櫻桃葉底紅
管鑑(字明仲有養拙堂詞一卷)
生查子
天教百媚生賦得多情怨背整玉搔頭寬了黃金釧
情隨歌意深故故回嬌盼不是不相知只為難相見
魏子敬
生查子
愁盈鏡裏山心叠琴中恨露濕玉蘭秋香伴金屏冷
雲歸月正圓鴈到人無信孤損鳳凰釵立盡梧桐影(劉興)
(伯云此詞題道塗壁甚工)
甄龍友(字雲卿永嘉人紹興中進士官國子監簿)
霜天曉角(題赤壁)
峨眉仙客四海文章伯來向東坡遊戲人間世著不得
去國誰愛惜在天何處覓但見樽前人唱前赤壁後
赤壁
俞國寶(俞一作于臨川人淳熙間太學生有醒庵遺珠集)
風入松(題酒肆)
一春長費買花錢日日醉湖邊玉驄慣識西湖路驕嘶
過沽酒樓前紅杏香中歌舞綠楊影裏秋千暖風十
里麗人天花壓雲鬢偏畫船載得春歸去餘情付湖水
湖烟明日重扶殘醉來尋陌上花鈿
衛元卿(洋州人領薦不得志游山谷間)
謁金門
花過雨又是一番紅素燕子歸來愁不語故巢無覓處
誰在玉樓歌舞誰在玉關辛苦若使邊塵吹得去東
風侯萬戶
李石(字知幾資陽人乾道中以薦任太學博士出為成都倅有方舟集)
臨江仙
烟柳疎疎人悄悄畫樓風外吹笙倚欄聞喚小紅聲薰
香臨欲睡玉漏已三更坐待不來來又去一方明月
中庭粉牆東畔小橋横起來花影下扇子撲流螢
漁家傲(贈鼎湖官伎)
西去征鴻東去水幾重别恨千山裏夢繞綠忩書半紙
何處是桃花溪畔人千里瘦玉倚香愁黛翠勸人須
要人先醉問道明朝行也未猶自記燈前背立偷垂淚
張鎡(字功甫號約齋西秦人官奉議郎有玉照堂詞一卷)
鵲橋仙(菱)
連汀接溆縈蒲帶藻萬鏡香浮光滿濕烟吹霽木蘭輕
照波底紅嬌翠婉玉纖採來銀籠攜去一曲山長水
遠綵鴛雙慣貼人飛恨南浦離多夢短
蘭陵王(荷花)
蓼汀側朝靄依依弄色知何許湘女淡妝羽節飛來帶
秋碧輕裙素綃織誰與明璫競飾無言處相倚遡洄應
有柔情正堆積當年駐香鷁記草媚羅裙波映文席
(闕)斜陽返照暮
雨濕愛天際凉入愁寂念疇昔謾太華峰頭幽夢尋
覓而今兩鬢如花白但一線才思半星心力新詞竒句
便做有怎道得
滿庭芳(促織)
月洗高梧露漙幽草寶釵樓外秋深上花沿翠螢火墜
牆隂静聽寒聲斷續微韻轉凄咽悲沉争求侣殷勤勸
織促破曉機心兒時曾記得呼燈灌穴歛步隨音任
滿身花影猶自追尋携向畫堂試鬭亭臺小籠巧装金
今休說從渠牀下凉夜聽孤吟
杜旟(字伯高號橋齋金華人吕成公門下士與弟四人並有名譽)
(陳同甫云伯高奔風逸足而鳴以和鸞仲高麗句晏叔原不得擅美叔高戈矛森立有呑)
(虎食牛之氣左右輝映匪獨一門之盛可謂一時之豪葉正則贈幼高云杜子五兄弟)
(詞林俱上頭)
酹江月(石頭城)
江山如此是天開萬古東南王氣一自髯孫横短策坐
使英雄鵲起玉樹聲銷金蓮影散多少傷心事千年遼
鶴併疑城郭非是當日萬駟雲屯潮生潮落處石頭
孤峙人笑褚淵今齒冷只有袁公不死斜日荒烟神州
何在欲墮新亭淚元龍老矣世間何限餘子
摸魚兒(湖丄)
放扁舟萬山環處平鋪碧浪千頃仙人憐我征塵久借
與夢遊清枕風乍静望兩岸羣峰倒浸玻璃影樓臺相
映更日薄烟輕荷花似醉飛鳥墮寒鏡中都内羅綺
千街萬井天教此地幽勝仇池仙伯今何在隄柳幾眠
還醒君試問問此意只今更有何人領功名未竟待學
取鴟夷仍携西子來動五湖興
驀山溪
春風如客可似繁華主紅紫未全開早綠遍江南千樹
一番新火多少倦遊人纖腰柳不知愁猶作風前舞
小闌干外兩兩幽禽語問我不歸家有佳人天寒日暮
老來心事惟只有春知江頭路帶春來更帶春歸去
劉儗(一云名仙掄字叔儗廬陵人有招山集)
(黃叔暘云叔儗有招山詩集樂章尤為人所膾炙)
菩薩蠻(海棠)
東風去了秦樓畔一川烟草無人管芳樹雨初晴黃鸝
三兩聲海裳花已謝春事無多也只有牡丹時知他
歸不歸
念奴嬌(送張明之赴京西幕)
艅艎東下望西江千里蒼茫烟水試問襄州何處是雉
堞連雲天際叔子殘碑卧龍陳迹遺恨斜陽裏後來人
物如君瓌偉能幾其肯為我來耶河陽下士正是強
人意勿謂時平無事也便以言兵為諱眼底山河樓頭
鼓角都是英雄淚功名機會要許閑暇先備
又(長沙趙帥席上作)
西風何事為行人掃蕩煩襟如洗熏漲蒸瀾都捲盡一
片瀟湘清泚酒病驚秋詩愁入鬢對影人千里楚宫故
事一時分付流水江上買取扁舟排雲湧浪直過金
沙尾歸去江南丘壑處不用重尋月姉風露杯深芙蓉
裳冷笑傲烟霞裏草廬如舊卧龍知為誰起
訴衷情
征衣薄薄不禁風長日雨絲中又是一年春事花信到
梧桐雲漠漠水溶溶去匆匆客懷今夜家在江西身
在江東
岳珂(字肅之號倦翁飛孫管内勸農使知嘉興府歴戸部侍郎淮東總領兼制置使有玉楮集)
祝英臺近(北固亭)
淡烟横層霧歛勝槩分雄占月下鳴榔風急怒濤颭關
河無限清愁不堪臨鑑正雙鬢秋風塵染謾登覽極
目萬里沙場事業頻看劒古往今來南北限天塹倚樓
休弄新聲重城門掩歴歴數西州更點
程珌(字懷古休寧人紹熙四年進士累官寶文閣學士知福州兼福建安撫使封新安郡侯以)
(端明殿學士致仕卒贈特進少師有洛水集詞一卷)
念奴嬌(憶先廬春山之勝)
歸來一笑尚看看趁得人間寒食阿壽牽衣仍問我雙
鬢新來添白忍見庭前去年芳草依舊青青色西湖雨
後綠波兩岸平拍天教斷送流年三之一矣又是成
疎隔燕子春寒渾未到誰說江南消息玉樹熏香冰桃
翻浪好箇真消息這回歸去松風深處横笛
王千秋(字錫老東平人有審齋詞一卷)
賀新郎(石城弔古)
弔古城頭去正高秋霜晴木落路通洲渚欲問紫髯分
鼎事只有荒祠烟樹巫覡去久無簫鼓霸業荒凉遺堞
墜但蒼崖日閱征帆渡興與廢幾今古夕陽細草空
凝竚試追思當時子敬用心良誤要約劉郎銅雀醉底
事遽争荆楚遂但見蜀吳烽舉致使五官伸脚睡喚諸
兒畫取長陵土遺此恨欲誰語
程先(字傳之休寧人父官團練以偏師禦金人於池州殉節死當錄其嗣固譲不受隐居東山)
(遣其子永竒師事晦庵即語錄所稱程次卿是也)
鎻忩寒(有感)
雨洗紅塵雲迷翠麓小車難去凄凉感慨未有今年春
暮想曲江水邊麗人影沉香歇誰為主但兔葵燕麥風
前搖蕩徑花成土空被多情苦歎嘉會難逢少年幾
許紛紛沸鼎負了青陽百五待何時重覩太平典衣貰
酒相爾汝算蘭亭有此歡娛又却悲今古
蘇泂(字召叟山隂人有泠然閣集)
雨中花(懷劉改之)
十載尊前放歌起舞人間酒戸詩流盡期君凌厲羽翮
高秋世事幾如人意儒冠還負身謀歎天生李廣才氣
無雙不得封侯榆關萬里一去飄然片雲甚處神州
應悵望家人父子重見無由隴水寂寥傳恨淮山宛轉
供愁這回休也燕鴻南北長隔英游
劉圻父(字子寰號篁㟳游朱文公之門有麻沙集)
花發沁園春(呈史滄洲)
換譜伊凉選歌燕趙一番樂事重起花新笑靨柳軟纖
腰濟楚衆芳圍裏年年佳會長是傍清明天氣正魏紫
衣染天香蜀紅妝破春睡一簇猩羅鳳翠遍東園西
城檢點芳事銓齋吏散晝館人稀幾闋管絃清脆人生
適意流轉共風光遊戲到遇景取次成歡怎教良夜休
醉
詞綜卷十四
