詞綜卷三十
翰林院檢討朱彛尊編
元詞五十八首
張埜(五首)吳鎮(一首)
倪瓚(五首)顧德輝(三首)
陶宗儀(二首)汪斌(一首)
邵亨貞(十二首)沈景高(一首)
羅慶(一首)唐桂芳(一首)
凌雲翰(一首)王行(三首)
楊樵雲(三首)周晴川(一首)
張半湖(一首)蕭東父(一首)
黃水村(一首)傅安扎爾(一首)
無名氏(三首)張雨(七首)
滕賓(二首)劉燕哥(一首)
陳鳳儀(一首)
張埜(字埜夫邯鄲人有古山樂府二卷)
水龍吟(游絲)
落花天氣初晴隨風幾縷來何處飄飄冉冉悠悠颺颺
欲畱還去雪繭新抽青蟲暗墜簷蛛輕度看垂虹百尺
縈迴不下似欲繫春光住憑仗何人收取付天孫雲
綃機杼浮蹤浪跡忍教長伴章臺飛絮惹起閑愁織成
離恨萬端千緒望天涯盡日柔情不斷又閑庭暮
又(皇慶癸丑重九登南高峯寄柳湯佐同知)
重陽何處登臨玉驄慣識南山路秋空絶頂西風兩鬢
白雲雙屨浙浦寒潮蘇堤畫舸吳宫烟樹不一尊瓊露
數聲金縷將此景成虚負試覓舊題詩句早斕斑雨
苔無數瓊泉寶瑟不堪重記泛觴流羽笑撚黃花閑尋
紅葉故人何處倚危欄北望燕雲晻靄又征鴻暮
石州慢
紅雨西園香雪東風還又春暮當時雙槳悠悠送客綠
波南浦陽關一闋至今隱隱餘音眼前渾是分攜處此
恨有誰知倚欄無語凝竚天涯幾許離情化作暮雲
千縷過盡征鴻依舊歸期無據京塵染袂故人應念飄
零豈知翻被功名誤無處著羇愁滿春城烟雨
念奴嬌(賦白蓮用仲殊韻)
水風清暑記平湖十里寒生紈素羅襪塵輕雲冉冉髣
髴凌波仙女雪豔明秋瓊肌沁露香滿西陵浦蘭舟一
葉月明曾到深處誰念玉珮飄零翠房淒澹幾度相
思苦異地相看渾是夢忍把荷觴深注碧藕多絲霜莖
有刺脉脉愁烟雨江雲撩亂倚欄終日凝竚
奪錦標(七夕)
凉月横舟銀潢浸練萬里秋容如拭冉冉鸞驂鶴馭橋
倚高寒鵲飛空碧問歡情幾許早收拾新愁重織恨人
間會少離多萬古千秋今夕誰念文園病客夜色沉
沉獨抱一天岑寂忍記穿鍼亭榭金鴨香寒玉徽塵積
凭新凉半枕又依稀行雲消息聽窗前淚雨浪浪夢裏
簷聲猶滴
吳鎮(字仲圭嘉興人)
漁父詞(題麐溪沈彦實處士畫册)
紅葉村西日影餘黃蘆灘畔月痕初輕撥棹且歸與挂
起漁竿不釣魚
倪瓚(字元鎮無錫人有清閟閣遺稿詞一卷)
人月圓
傷心莫問前朝事重上越王臺鷓鴣啼處東風草綠殘
照花開悵然孤嘯青山故國喬木蒼苔當時明月依
依素影何處飛來
又
驚迴一枕當年夢漁唱起南津畫屏雲嶂池塘春草無
限消魂舊家應在梧桐覆井楊柳藏門閑身空老孤
篷聽雨燈火江村
柳梢青(贈伎小璚英)
樓上玉笙吹徹白露冷飛璚珮玦黛淺含顰香殘栖夢
子規啼月揚州往事荒凉有多少愁縈思結燕語空
津鷗盟寒渚畫欄飄雪
江城子(感舊)
窗前翠影濕芭蕉雨瀟瀟思無聊夢入鄉園山水碧迢
迢依舊當年行樂地香徑杳綠苔饒沉香火底坐吹
簫憶嬌嬈想風標同步芙蓉花畔赤欄橋漁唱一聲驚
夢斷無處覓不堪招
小桃紅
一江秋水淡寒烟水影明如練眼底離愁數行鴈雪晴
天綠蘋紅蓼參差見吳歌蕩槳一聲哀怨驚起白鷗
眠
顧德輝(一名阿瑛字仲瑛崑山人舉茂才署會稽教諭力辭不就後以子思封武略將軍錢塘縣)
(男晩稱金粟道人有玉山草堂集)
蝶戀花(陳浩然招游觀音山宴張氏樓徐姬楚蘭佐酒以琵琶度曲郯雲臺為之心醉口占)
春江暖漲桃花水畫舫珠簾載酒東風裏四面青山青
似洗白雲不斷山中起過眼韶華渾有幾玉手佳人
笑把琵琶理枉殺雲臺標外史斷腸只合江州死
青玉案
春寒惻惻春隂薄整半月春蕭索晴日朝來升屋角樹
頭幽烏對調新語語罷雙飛却紅入花腮青入萼盡
不爽花期約可恨狂風空自惡曉來一陣晩來一陣難
道都吹落
清平樂(和石民瞻題桐花道人卷)
鳳簫聲度十二瑤臺暮開遍瓊花千萬樹纔入謝家詩
句仙人酌我流霞夢中知在誰家酒醒休扶上馬為
君一洗琵琶
陶宗儀(字九成台州人流寓松江有南村集)
念奴嬌(九日有感次韻)
黃花白髮又匆匆佳節感今懷昔雨覆雲翻無限態故
國寒烟榛棘杜老漂零沈郎瘦損此意天應識劃然長
嘯不知身是孤客呼酒謾撥清愁玉奴頻勸兩臉添
春色眼底生平空四海倦拂紅塵風幘戲馬臺荒登龍
人老往事休追惜山林無恙也須容我高屐
南浦
如此好溪山羡雲屏九疊波影涵素暖翠隔紅塵空明
裏著我扁舟容與高歌鼓枻鷗邊長是尋盟去頭白江
南看不了何况幾番風雨畫圖依約天開蕩清暉别
有越中眞趣孤嘯拓篷窗幽情遠都在酒瓢茶具水葓
搖晩月明一笛潮生浦欲問漁郎無恙否回首武陵何
許
汪斌(字以質績溪人有雲坡集)
蝶戀花(送春)
芳草天涯猶未歇暗綠稀紅柳絮纔飄雪有意送春還
惜别杜鵑爭奈催歸切繡閣無人簾半揭苦憶邊城
十載音書絶惟有東風無異說年年來趁梅花月
邵亨貞(字復孺號清溪華亭人有蛾術詞選四卷)
浣溪沙
西子湖頭三月天半篙新漲柳如烟十年不上斷橋船
百媚燕姬紅錦瑟五花宛馬紫絲鞭年年春色暗相
牽
後庭花
銅壺更漏殘紅妝春夢闌江上花無語天涯人未還倚
樓閑月明千里隔江何處山
又
刺船鸚鵡洲題詩黃鶴樓金谷銅駝夢湘雲楚水愁少
年遊好懷依舊故人還在不
凭欄人(題曹雲西贈伎小畫)
誰寫江南一叚秋妝點錢塘蘇小樓樓中多少愁楚山
無盡頭
掃花遊(春晩次南金韻)
柳花巷陌悄不見銅駝采香芳侣畫樓在否幾東風怨
笛凭欄日暮一片閑情尚繞斜陽錦樹黯無語記花外
馬嘶曾送人去風景長暗度奈好夢微茫豔懷清苦
後期巳誤剪燭花未卜故人來處水驛相逢待說當年
恨賦寄愁與鳳城東舊時行旅
祝英臺近(和雲西老人秋懷韻)
普天雲深夜雨幽興到何許風拍疎簾燈影逗窗戸自
從暝宿河橋露聽江笛久不記舊遊湘楚正無緒可
奈滿目清商蕭蕭五陵樹斜掩屏山腸斷庾郎賦幾回
思遶蘋花夢尋蘭棹怕驚起故溪鷗鷺
沁園春(美人眉)
巧鬭彎環纖凝嫵媚明妝未收似江亭曉望遙山拂翠
宫簾暮捲新月横鈎掃黛嫌濃塗鉛訝淺能畫張郎不
自由傷春倦為皺多無力翻做嬌羞填來不滿横秋
料著得人間多少愁記魚箋緘啓背人偷斂鴈鈿交併
運指輕柔有喜先占長顰難效柳葉輕黃今在不雙尖
鎖試臨鸞一展依舊風流
又(目)
漆點填眶鳳梢侵鬢天然俊生記隔花瞥見疎星烱烱
倚欄凝注止水盈盈端正窺簾瞢騰並枕睥睨檀郎長
是青端相久待嫣然一笑密意將成困酣曾被鶯驚
強臨鏡挼挱猶未醒憶帳中親見似嫌羅密尊前相顧
翻怕燈明醉後看承歌闌鬭弄幾度孜孜頻送情難忘
處是鮫綃揾透别淚雙零
蘭陵王(歲晩憶王彥強作)
暮天碧長是登臨望極松江上雲冷鴈稀立盡斜陽耿
相憶凭欄起歎息人隔吳王故國年華晩烟水正深難
折梅花寄寒驛東風舊遊歴記草暗書簾苔滿吟屐
無情征旆催離席嗟月墮寒影夜移清漏依稀曾向夢
裏識恍疑見顔色空惜鬢毛白恨莫趁金鞍猶誤塵
跡何時弭棹蘇臺側共漉酒紗帽故歌瑤瑟春來雙燕
定到否舊巷陌
摸魚子(吳門九日次魏彥文韻)
鴈來時晩寒初勁青燈搖動窗戸商聲暗起鄰牆樹觸
景亂愁還聚秋又暮奈合造淒凉無處無笳鼓狂吟醉
舞記滿帽簪花分籌藉草騎馬忘歸路懷人遠有恨
憑誰寄語虛名長是相誤天涯節序渾非舊畱得滿城
風雨心萬縷謾自喜孤高不惹沾泥絮羇懷倦訴好分
付兒曹耘鉏三徑早晩賦歸去
又(乙已九日)
記年時滿城風雨姑蘇臺下重九客樓已辦登臨屐曾
為好山回首延竚久望翠壁嶙峋閑却題詩手相逢野
叟強笑折黃花亂簪烏帽來與共尊酒流光去肯為
閑人宿畱驚心節序依舊西風只管吹蓬鬢病骨尚堪
馳驟官渡口便擬喚扁舟往問江潭柳明年健否縱世
故無情未應遲暮姑負此時候
齊天樂(甲戌清明雨中)
離歌一曲江南暮依稀㶚橋回首立馬東風送人南浦
認得當年楊柳梨花過後悄不見鄰牆弄梅纖手綺陌
東頭箇人還似舊時否相如近來病久縱腰圍暗減
猶未全瘦宿酒昏燈重門夜雨寒食清明依舊新愁謾
有第一是傷心粉銷紅溜待約明朝問舟官渡口
沈景高(烏程人)
沁園春(和劉龍洲指甲)
新脱魚鱗平分鵝管愛勒眉彎記搯恨香蕉愁悰細說
劃情嫰竹怨曲新翻纔貼梅鈿旋挑鉛粉繡領重交猶
道寒嬌無奈笑輕拈杏帶淺揭湘斑宫棋也學偷彈
時綰就同心羞自看解傳杯頻賭藏&KR0848;羅袖歸鞭重數
刻印闌干暗解綃囊倦調瑤瑟餵蕊鶯兒繡閣間凝情
處把瓜犀謾剝消遣春閑(俞焯云景高舊家子也余見此詞纖麗可愛因定交焉)
羅慶
水調歌頭(遊武夷)
雨晴山潑翠溪淨水拖藍閑來共陪杖屨邂逅已成三
齒齒清泉白石步步碧桃翠竹是處輙幽探行到釣臺
下怪樹蔭空潭踏芳洲尋别館履巉巖壺天日月長
在雲氣滿東南沽得一尊濁酒喚取山花谿鳥聽我醉
中談異日再過此端為解征驂
唐桂芳(字仲寔新安人以薦授建寧路崇安縣教諭遷南雄路儒學正學者稱白雲先生所著有)
(武夷稿)
水調歌頭(前題次和)
武夷最佳處晴氣碧於藍遠瞻崖壑溪曲六六與三三
莫問塵生滄海休歎鶴歸華表好景且容探鐵笛破龍
睡黑雨滿深潭笑神仙畱蜕骨閱空巖幾人蹭蹬不
遇太史滯周南最好擅場老子筆底文章如許何必事
清談暫憩桃花下白馬税飛驂
凌雲翰(字彦翀錢唐人至正巳亥登鄉試榜授紹興路蘭亭書院山長不赴退居吳興梅林村號)
(避俗翁有柘軒集詞一卷)
蝶戀花
過雨春波浮鴨綠草閣三間人在清溪曲舊種小桃多
映竹亂紅遮斷松邊屋有客抱琴穿翠麓隔水呼舟
應是憐幽獨歴歴武陵如在目幾時同借仙源宿
王行(字止仲長洲人有半軒集詞一卷)
如夢令(題雪景便面)
滿眼落花飛絮回首瓊林玉樹驢背是何人得了㶚橋
詩句歸去歸去春到故園深處
虞美人(顧氏隱居)
黃花翠竹臨溪處正是幽人住不嫌拄杖破蒼苔便道
有時隂雨也須來隔簾塵土紛紛起久厭襄陽市若
能招我作西鄰從此一溪春水兩家分
又(鄒氏隱居)
白雲紅樹秋山下一片江南畫門前流水帶晴沙更是
繞籬寒菊正開花如何眼底逢佳處偏許幽人住也
須來此結茅茨莫待有人相寄草堂資
楊樵雲(涂川人)
滿庭芳(影)
只道空烟又疑流水依依却是行雲了然相對又是夢
紛紜半面春風圖畫黃金在難鑄昭君溪橋斷梅花晴
雪端的白三分眞眞難喚醒三年抽藕織得橊裠甚
徘徊窺鏡交翼鸞文一片飛花來去并刀快剪取晴紋
無情處分明著眼強半滯春醺
水龍吟(夢)
多情不在分明繡窗日日花隂午依依雲絮溶溶香雪
覻他尋路一滴東風怎生消得翠苞紅栩被疎鐘敲斷
流鶯喚起但長記弓彎舞定是相思入骨到如今月
痕同醉教人枉了若還眞箇匆匆如此全未惺鬆纈紋
生眼胡牀猶據算從前總是無憑待說與如何寄
小樓連苑(梅)
一枝斜墮牆腰向人顫裊如相媚是誰剪取斷雲零玉
輕輕妝綴不是幽人如何能到水邊沙際又匆匆過了
春風半面儘長把重門閉只管相思成夢道無情又
關鄉意蒼苔半畝如今已是鹿胎田地甚欲追陪却嫌
花下翠環解語待何時月轉幽房醉了不教歸去
周晴川
(程雪樓云予於近世諸家樂府惟清眞犂然當于心晴川殊有宗風雨坐空山試閱一解)
(便如輕衫駿騎上下五陵花發鶯啼垂楊拂面時也)
十六字令
眠月影穿窗白玉錢無人弄移過枕函邊(按十六字令即蒼梧謠也)
(張安國集中三首蔡伸道集中一首其首俱以一字句斷今本訛眠字為明遂作三字句斷非也是詞見天機)
(餘錦係周晴川作今相沿刻周美成然片玉集無此其不係美成明矣)
張半湖
掃花游
柳絲曳綠正荳雨初晴水天清夏石榴綻也看猩紅萬
點倚亭欹榭𤨏闥深中料想酒闌歌罷日將下是那處
藕花香勝沉麝窗外風竹打似戛玉敲金送聲瀟灑
共觀古畫喚石鼎烹茶細商幽話寶鴨烟消天外新蟾
低掛凉無價又丁東數聲簷馬
蕭東父
齊天樂
扇鸞收影驚秋晩梧桐又鳴疎雨翠箔凉多繡囊香減
陡覺簟冰如許温存誰與更禁得荒苔露蛩相訴恨結
愁縈風刀難剪幾千縷閑思前事易遠悵舊歡無據
月墮湘浦軟玉分裯膩雲侵枕猶憶吹蘭低語如今最
苦甚怕見燈昏夢游間阻怨殺嬌癡綠窗還嚏否
黃水村
解連環(春夢)
鳳樓倚倦正海棠睡足錦香衾軟似不似霧閣雲窗擁
絶妙輕盈霎時曾見屏裏吳山又依約獸環半掩乍教
人覻了疑假疑眞一種凄怨游絲落花滿院料當時
錯怪杏梁歸燕謾記得栩栩多情似蝴蝶飛來撲翻輕
扇偷眼簾帷早不見畫眉人面但凝思紅生半臉枕痕一線
博安扎爾
鴨頭綠(錢塘懷古)
靜中看記昔日淮山隱隱宛若虎踞龍盤下樊襄指揮
湘漢鞭雲騎圍繞江干勢不成三時當混一過唐之數
不為難陳橋驛孤兒寡婦久假當還挂征帆龍舟催
發紫宸初卷朝班禁庭空土花暈碧輦路悄呵喝聲乾
縱餘得西湖風景花柳亦凋殘去國三千游仙一夢依
然天淡夕陽間昨宵也一輪明月還照臨安
馬致遠(號東籬)
天淨沙(見老學叢談)
枯藤老樹昏鴉小橋流水平沙古道淒風瘦馬夕陽西
下斷腸人在天涯
又
平沙細草斑斑曲溪流水潺潺塞上清秋早寒一聲新
鴈黃雲紅葉青山
又
西風塞上胡笳月明馬上琵琶那抵昭君怨多李陵臺
下淡烟衰草黃沙
張雨(字伯雨號貞居杭州人宋崇國公九成之裔蚤游方外居茅山自號句曲外史)
燕山亭(楊梅)
鶴頂珠圓蝟肌粟聚寶葉揉藍初洗親剪翠柯遠贈筠
籠脉脉紅泉流齒骨換丹砂笑尚帶儒酸風味誰記曾
問譜西泠綠隂青子君家幾度樽前摘天上繁星伴
人同醉纖手素盤歴亂殷紅浮沉半壺脂水珍果同時
惟醉寫來禽青李爭似為越女吳姬染指
滿江紅(玉簮次班彦功韻)
玉導纖長頓化作雲英香莢風弄影綠鬟撩亂搔頭斜
插璞小還思釵燕並叢幽略比蕉心狹看柔鬚點綴半
開時微烘蠟冰筯瘦瓊林滑芳徑底誰偷掐怕夜凉
消得錦圍紅匝鵝管不禁仙露重蜜脾勝借清香發待
使君絶妙好詞成須彈壓
雪獅兒(賦梅次仇山村韻)
含香弄粉便勾引游騎尋芳城南城北别有西村斷港
冰澌微綠孤山路熟伴老鶴晩先尋宿怕凍損三花兩
蕊寒泉幽谷幾番花影濯足記歸來醉臥雪深平屋
春夢無憑鬢底閙蛾爭撲不如圖畫相對展官奴風竹
燒黃燭(一作獨)自聽瓶笙調曲
蝶戀花(新柳)
誰道鵝兒黃似酒對酒新鵝得似垂絲柳鉛粉泥金初
染就年年春雪消時候一縷柔情能斷否雨重烟輕
無力縈窗牖試看溪南隂十畝落花都聚紅雲帚
早春怨(擬白石)
眄得春來春寒春困陡頓無聊半剔殘缸片時春夢過
了元宵空山暮暮朝朝到此際無魂可消却倚東風
水如衣帶草似裙腰
朝中措(早春書易玄九曲新居壁)
草堂移住古城隈堂後水平階要結柴桑鄰里不須鷗
鷺驚猜行廚竹裏園官菜把野老山杯說與定巢新
燕杏花開了重來
太常引(題李仁仲畫舫)
莫將西子比西湖千古一陶朱生怕在樓居也用著風
帆短蒲銀瓶索酒并刀斫鱠船背錦糢糊堤上早傳
呼是那箇烟波釣徒
滕賓(字玉霄睢陽人官江西儒學提舉後棄家入天台為道士)
鵲橋仙
斜陽一抹青山數點萬里澄江如練蕭風吹落櫓聲遙
又喚起寒雲片片殘鴉古渡瘦驢村店漸覺樓頭人
遠桃花流水小橋東是那箇柴門半掩
齊天樂(華光閣誌别分韻得與字)
片帆呼度西山曲匆匆載將春去路入翠寒浪翻紅暖
一枕欹眠烟雨酒朋詩侣儘醉舞狂歌氣吞吳楚一樣
風流依然猶是晉風度人生如此良遇問碧翁何意
萍蓬教聚句落瑤臺香霏珠唾驚倒世間兒女渭川雲
樹悵後夜相思玉蟾明處怕有新詩鴈來頻寄與
劉燕哥(伎女)
太常引(餞劉參議歸山東)
故人别我出陽關無計鎖雕鞍今古别離難兀誰畫蛾
眉遠山一樽别酒一聲杜宇寂寞又春殘明月小樓
間第一夜相思淚彈
陳鳳儀(成都樂伎)
一絡索(送别)
蜀江春色濃如霧擁雙旌歸去海棠也似别君難一點
點啼紅雨此去馬蹄何處向沙堤新路禁林賜宴賞
花時還憶著西樓否
詞綜卷三十
