詞綜卷一
翰林院檢討朱彜尊編
唐詞六十八首
昭宗皇帝(二首)李白(五首)
張志和(二首)韋應物(一首)
戴叔倫(一首)王建(二首)
韓翃(一首)白居易(五首)
劉禹錫(二首)温庭筠(三十三首)
皇甫松(五首)鄭符(一首)
段成式(一首)司空圖(一首)
韓偓(一首)張曙(一首)
吕嵓(一首)柳氏(一首)
王麗真(一首)無名氏(一首)
昭宗皇帝
巫山一段雲(題寶雞驛壁)
蝶舞梨園雪鶯啼柳帶烟小池殘日豔陽天苧蘿山又
山青鳥不來愁絶忍看鴛鴦雙結春風一等少年心
閑情恨不禁
菩薩蠻(登華州城樓)
登樓遙望秦宮殿茫茫只見雙飛燕渭水一條流千山
與萬丘遠烟籠碧樹陌上行人去安得有英雄迎歸
大内中(唐詩紀事作何處是英雄迎儂歸故宫闕按尉遲偓中朝故事云乾寧三年李茂貞犯帝次)
(華州韓建迎歸郡中帝鬱鬱不樂每登城西齊雲樓遠望明年秋製此詞云)
李白(字太白蜀人一云山東人供奉翰林)
菩薩蠻
平林漠漠烟如織寒山一帶傷心碧暝色入高樓有人
樓上愁玉階(一作闌干)空竚立宿鳥歸飛急何處是歸程
長亭更(一作連)短亭(湘山野錄云此詞不知何人寫在鼎州滄水驛樓復不知何人所撰魏道)
(輔泰見而愛之後至長沙得古風集於曾子宣内翰家乃知李白所撰)
憶秦娥
簫聲咽秦娥夢斷秦樓月秦樓月年年柳色灞陵傷别
樂游原上清秋節咸陽古道音塵絶音塵絶西風殘
照漢家陵闕
清平樂令
禁闈秋夜月探金忩罅玉帳鴛鴦噴蘭麝時落銀燈香
灺女伴莫話孤眠六宮羅綺三千一笑皆生百媚宸
遊教在誰邊
桂殿秋
仙女下董雙成漢殿夜凉吹玉笙曲終却從仙官去萬
戸千門惟月明
又
河漢女玉鍊顔雲軿往往在人間九霄有路去無跡裊
裊香風生珮環(吳虎臣云此太白詞也有得于石刻而無其腔劉無言倚其聲歌之音極清雅)
張志和(字子同金華人擢明經肅宗命待詔翰林坐貶不復仕自稱烟波釣徒)
漁歌子
西塞山前白鷺飛桃花流水鱖魚肥青蒻笠綠蓑衣斜
風細雨不須歸(黃魯直云有遠韻)
又
松江蟹舍主人歡菰飯尊羹亦共餐楓葉落荻花乾醉
宿漁舟不覺寒
韋應物(京兆人官左司郎中歴蘇州刺史)
調笑
河漢河漢曉挂秋城漫漫愁人起望相思塞北江南别
離離别離别河漢雖同路絶
戴叔倫(字幼公金壇人官撫州刺史封譙縣男遷容管經略使)
轉應詞
邊草邊草邊草盡來兵老山南山北雪晴千里萬里月
明明月明月胡笳一聲愁絶
王建(字仲初潁州人大歷十年進士太和中為陜州司馬)
調笑
團扇團扇美人竝來遮面玉顔憔悴三年誰復商量管
絃絃管絃管春草昭陽路斷
又
蝴蝶蝴蝶飛上金枝玉葉君前對舞春風百葉桃花樹
紅紅樹紅樹燕語鶯啼日暮
韓翃(字君平南陽人天寳十三載進士以駕部郎中知制誥終中書舍人)
章臺柳(寄柳氏)
章臺柳章臺柳往日依依(一作青青)今在否縱使長條似舊
垂也應攀折他人手
白居易(字樂天其先太原人徙下邽貞元十四年進士歷官中書舍人出知杭州以刑部尚書致)
(仕卒贈僕射諡文有長慶集)
花非花
花非花霧非霧夜半來天明去來如春夢不多時去似
朝雲無覓處
憶江南
江南好風景舊曾諳日出江花紅勝火春來江水綠如
藍能不憶江南
又
江南憶最憶是杭州山寺月中尋桂子郡亭枕上看潮
頭何日更重遊
又
江南憶其次憶吳宮吳酒一杯春竹葉吳娃雙舞醉芙
蓉早晩得相逢
長相思
深畫眉淺畫眉蟬鬢鬅鬙雲滿衣陽臺行雨迴巫山
高巫山低暮雨瀟瀟郎不歸空房獨守時
劉禹錫(字夢得中山人貞元中進士仕為太子賓客會昌中檢校禮部尚書)
春去也
春去也多謝洛城人弱柳從風疑舉袂叢蘭裛露似沾
巾獨坐亦含嚬
瀟湘神
斑竹枝斑竹枝淚痕點點寄相思楚客欲聽瑤瑟怨瀟
湘深夜月明時
温庭筠(本名岐字飛卿太原人官方山尉有握蘭金荃等集)
(黃叔暘云飛卿詞極流麗宜為花間集之冠)
菩薩蠻
小山重疊金明滅鬢雲欲度香顋雪嬾起畫娥眉弄妝
梳洗遲照花前後鏡花面交相映新帖繡羅襦雙雙
金鷓鴣
又
水精簾裏頗黎枕暖香惹夢鴛鴦錦江上柳如烟鴈飛
殘月天藕絲秋色淺人勝參差剪雙鬢隔香紅玉釵
頭上風
又
玉樓明月長相憶柳絲裊娜春無力門外草萋萋送君
聞馬嘶畫羅金翡翠香燭銷成淚花落子規啼綠窗
殘夢迷
又
牡丹花謝鶯聲歇綠楊滿院中庭月相憶夢難成背窗
燈半明翠鈿金壓臉寂寞香閨掩人遠淚闌干燕飛
春又殘
又
滿宮明月梨花白故人萬里關山隔金鴈一雙飛淚痕
沾繡衣小園芳草綠家住越溪曲楊柳色依依燕歸
君不歸
又
寳函鈿雀金鸂鶒沈香閣上吳山碧楊柳又如絲驛橋
春雨時畫樓音信斷芳草江南岸鸞鏡與花枝此情
誰得知
又
竹風輕動庭除冷珠簾月上玲瓏影山枕隠濃妝綠檀
金鳳凰兩蛾愁黛淺故國吳宮遠春恨正關情畫樓
殘點聲
更漏子
柳絲長春雨細花外漏聲迢逓驚塞鴈起城烏畫屏金
鷓鴣香霧薄透簾幕惆悵謝家池閣紅燭背繡簾垂
夢長君不知
又
星斗稀鐘鼓歇簾外曉鶯殘月蘭露重柳風斜滿庭堆
落花虚閣上倚闌望還似去年惆悵春欲暮思無窮
舊歡如夢中
又
玉爐香紅蠟淚偏照畫堂秋思眉翠薄鬢雲殘夜長衾
枕寒梧桐樹三更雨不道離情正苦一葉葉一聲聲
空階滴到明(胡元任云庭筠工於造語極為奇麗此詞尤佳)
歸國遙
香玉翠鳳寳釵垂&KR0034;&KR2014;鈿筐交勝金粟越羅春水綠
畫堂照簾殘燭夢餘更漏促謝娘無限心曲曉屏山斷
續
又
雙臉小鳳戰篦金颭豔舞衣無力風斂藕絲秋色染
錦帳繡幃斜掩露珠清曉簟粉心黃蘂花靨黛眉山兩
點
酒泉子
楚女不歸樓枕小河春水月孤明風又起杏花稀玉
釵斜篸雲鬟重裙上鏤金雙鳳八行書千里夢鴈南飛
南歌子
手裏金鸚鵡胸前繡鳳凰偷眼暗形相不如從嫁與作
鴛鴦
又
似帶如絲柳團酥握雪花簾卷玉鈎斜九衢塵欲暮逐
香車
又
倭墮低梳髻連娟細掃眉終日兩相思為君憔悴盡百
花時
又
轉盼如波眼娉婷似柳腰花裏暗相招憶君腸欲斷恨
春宵
又
懶拂鴛鴦枕休縫翡翠裙羅帳罷爐薰近來心更切為
思君
河瀆神
河上望叢祠廟前春雨來時楚山無限鳥飛遲蘭棹空
傷别離何處杜鵑啼不歇豔紅開盡如血蟬鬢美人
愁絶百花芳草佳節
又
孤廟對寒潮西陵風雨瀟瀟謝娘惆悵倚蘭橈淚流玉
筯千條暮天愁聽思歸樂早梅香滿山郭回首兩情
蕭索離魂何處飄泊
女冠子
含嬌含笑宿翠殘紅窈窕鬢如蟬寒玉簪秋水輕紗卷
碧烟雪胸鸞鏡裏琪樹鳳樓前寄語青娥伴早求仙
玉蝴蝶
秋風凄切傷離行客未歸時塞外草先衰江南鴈到遲
芙蓉凋嫩臉楊柳墮新眉搖落使人悲斷腸誰得知
清平樂
洛陽愁絶楊柳花飄雪終日行人争攀折橋下水流嗚
咽上馬争勸離觴南浦鶯聲斷腸愁殺平原年少回
首揮淚千行
遐方怨
憑繡檻解羅幃未得君書腸斷瀟湘春雁飛不知征馬
幾時歸海棠花謝也雨霏霏
訴衷情
鶯語花舞春晝午雨霏微金帶枕宮錦鳳凰帷柳弱燕
交飛依依遼陽音信稀夢中歸
思帝鄉
花花滿枝紅似霞羅袖畫簾腸斷卓香車迴面共人閒
語戰篦金鳳斜惟有阮郎春盡不歸家
夢江南
梳洗罷獨倚望江樓過盡千帆皆不是斜暉脈脈水悠
悠腸斷白蘋洲
河傳
江畔相喚曉妝鮮仙景箇女采蓮請君莫向那岸邊少
年好花新滿船紅袖搖曳逐風軟垂玉腕腸向柳絲
斷浦南歸浦北歸莫知晩來人巳稀
又
湖上閒望雨瀟瀟烟浦花橋路遙謝娘翠蛾愁不銷終
朝夢魂迷晩潮蕩子天涯歸棹遠春已晩鶯語空腸
斷若耶溪溪水西柳堤不聞郎馬嘶
蕃女怨
萬枝香雪開已遍細雨雙燕鈿蟬筝金雀扇畫梁相見
雁門消息不歸來又飛廻
又
磧南沙上驚雁起飛雪千里玉連環金鏃箭年年征戰
畫樓離恨錦屏空杏花紅
荷葉杯
鏡水夜來秋月如雪采蓮時小娘紅粉對寒浪惆悵正
思惟(一作相思)
又
楚女欲歸南浦朝雨濕愁紅小船搖漾入花裏波起隔
西風
皇甫松(字子奇湜之子)
天仙子
晴野鷺鶿飛一隻水葓花發秋江碧劉郎此日别天仙
登綺席淚珠滴十二晩峯青(一作高)歴歴
又
躑躅花開紅照水鷓鴣飛遶青山觜行人經歲始歸來
千萬里錯相倚懊惱天仙應有以
摘得新
酌一巵須教玉笛吹錦筵紅蠟燭莫來遲繁紅一夜經
風雨是空枝
夢江南
蘭燼落屏上暗紅蕉閑夢江南梅熟日夜船吹笛雨瀟
瀟人語驛邊橋
又
樓上寢殘月下簾旌夢見秣陵惆悵事桃花柳絮滿江
城雙髻坐吹笙
鄭符(字夢復官秘書監)
閒中好(題永壽寺)
閒中好盡日松為侶此趣人不知輕風度僧語
段成式(字柯古文昌子會昌中官太常少卿)
閒中好
閒中好塵務不縈心坐對當窗木看移三面隂
司空圖(字表聖泗州人咸通中進士官禮部員外郎黃巢之亂避地中條山昭宗反正以戸部侍)
(郎召至京復歸再以兵部侍郎召不赴有一鳴集)
酒泉子
買得杏花十載歸來方始坼假山西畔藥欄東滿枝紅
旋開旋落旋成空白髮多情人更惜黃昏把酒祝東
風且從容
韓偓(字致堯一作光萬年人龍紀中進士累官兵部侍郎朱全忠惡之貶濮州司馬有香奩集)
生查子
侍女動妝奩故故驚人睡那知本未眠背面偷垂淚
嬾卸鳳凰釵羞入鴛鴦被時復見殘燈和烟墜金穗
張曙(小字阿灰侍郎褘子)
浣溪沙
枕障薰爐隔繡帷二年終日兩相思杏花明月始應知
天上人間何處去舊歡新夢覺來時黃昏微雨畫簾
垂
呂嵓(字洞賓關右人咸通中舉進士不第攜家隠終南)
梧桐影(景德寺僧房)
落日斜秋風冷今夜故人來不來教人立盡梧桐影(按别)
(本首句皆作落月斜非是今從竹坡詩話更正又景德寺蛾眉院壁所題今夜故人作幽人今夜)
柳氏(韓翃寵姬)
楊柳枝(答韓員外)
楊柳枝芳菲節可恨年年贈離别一葉隨風忽報秋縱
使君來豈堪折
王麗真女郎(見才鬼錄)
字字雙
牀頭錦衾斑復斑架上朱衣殷復殷空庭明月閒復閒
夜長路遠山復山
無名氏
後庭宴
千里故鄉十年華屋亂魂飛過屏山簇眼重眉褪不勝
春菱花知我銷香玉雙雙燕子歸來應解笑人幽獨
斷歌零舞遺恨清江曲萬樹綠低迷一庭紅撲䔩
詞綜卷一
