詞綜卷二
翰林院檢討朱彜尊編
五代十國詞七十二首
後唐莊宗(二首)蜀主王衍(一首)
蜀主孟㫤(一首)南唐中宗李景(二首)
南唐後主李煜(十一首)和凝(四首)
韋莊(十九首)薛昭藴(四首)
牛嶠(七首)毛文鍚(八首)
牛希濟(二首)歐陽烱(十一首)
後唐莊宗皇帝
一葉落
一葉落褰朱箔此時景物正蕭索畫樓月影寒西風吹
羅幕吹羅幕往事思量著
憶仙姿
曾宴桃源深洞一曲舞鸞(一作清歌)歌鳳長記别伊時和淚
出門相送如夢如夢殘月落花烟重
蜀主王衍
醉妝詞
者邊走那邊走只是尋花柳那邊走者邊走莫厭金杯
酒(北夢瑣言云蜀主衍嘗裹小巾其尖如錐宫女多衣道服簪蓮花冠施臙脂夾臉號醉妝作此詞)
蜀主孟昶
玉樓春(夜起避暑摩訶池上作)
冰肌玉骨清無汗水殿風來暗香滿繡簾一點月窺人
欹枕釵横雲鬢亂起來瓊戸啟無聲時見疎星渡河
漢屈指西風幾時來只恐流年暗中換(按蘇子瞻洞仙歌本櫽括此詞)
(然未免反有點金之憾)
南唐中宗李景
山花子
菡萏香銷翠葉殘西風愁起綠波間還與韶光共憔悴
不堪看細雨夢回雞塞遠小樓吹徹玉笙寒多少淚
珠何限恨倚闌干
又
手卷真珠上玉鈎依前春恨鎖重樓風裏落花誰是主
思悠悠青鳥不傳雲外信丁香空結雨中愁回首淥
波三峡暮接天流
後主李煜
相見歡
林花謝了春紅太匆匆無奈朝來寒雨晩來風胭脂
淚相留醉幾時重自是人生長恨水長東
又
無言獨上西樓月如鈎寂寞梧桐深院鎖清秋剪不
斷理還亂是離愁别是一般滋味在心頭(黃叔暘云此詞最悽惋所)
(謂亡國之音哀以思)
清平樂
别來春半觸目愁腸斷砌下落梅如雪亂拂了一身還
滿雁來音信無憑路遙歸夢難成離恨恰如春草更
行更遠還生
浪淘沙
簾外雨潺潺春意闌珊羅衾不暖五更寒夢裏不知身
是客一晌貪歡獨自暮凭欄無限江山别時容易見
時難流水落花歸去也天上人間(蔡絛云含思悽惋)
又
往事只堪哀對景難排秋風庭院蘚侵階一行珠簾閒
不卷終日誰來金劒已沈埋壯氣蒿萊晩凉天静月
華開想得玉樓瑤殿影空照秦淮
玉樓春
晩妝初了明肌雪春殿嬪娥魚貫列鳳簫聲斷水雲閒
重按霓裳歌遍徹臨風誰更飄香屑醉拍闌干情未
切歸時休放燭花紅待踏馬蹄清夜月
子夜
花明月暗籠(一作飛)輕霧今宵好向郎邊去剗(一作&KR1651;)襪步
香階(一作苔)手提金縷鞋畫堂南畔見一晌偎人顫好
(一作奴)為出(一作去)來難教君恣意憐
又
人生愁恨何能免消魂獨我情何限故國夢重歸覺來
雙淚垂高樓誰與上長記秋晴望往事已成空還如
一夢中
虞美人
風廻小院庭蕪綠柳眼春相續凭欄半日獨無言依舊
竹聲新月似當年笙歌未散樽罍在池面冰初解燭
眀香暗畫樓深滿鬢清霜殘雪思難禁
又
春花秋月何時了往事知多少小樓昨夜又東風故國
不堪回首月明中雕欄玉砌應猶在只是朱顔改問
君能有幾多愁恰似一江春水向東流
臨江仙
櫻桃落盡春歸去蝶翻輕粉雙飛子規啼月小樓西玉
鈎羅幕惆悵暮烟垂别巷寂寥人散後望殘烟草低
迷爐香閒裊鳳凰兒空持羅帶回首恨依依(蘇子由云凄凉怨慕)
(真亡國之聲也句按是詞相傳後主在圍城中賦未就而城破闕後三劉延仲補之云何時重聽玉驄嘶撲)
(簾柳絮依約夢回時而耆舊續聞所載故是全作當從之)
和凝(字成績鄆州人舉進士仕後唐知制誥翰林學士晉天福中拜中書侍郎同中書門下平)
(章事歸後漢拜太子太傅封魯國公有紅葉稿)
春光好
蘋葉軟杏花明畫船輕雙浴鴛鴦出綠汀棹歌聲春
水無風無浪春天半雨半晴紅粉相隨南浦晩幾含情
采桑子
蝤蠐領上訶梨子繡帶雙垂椒戸閒時競學樗蒲賭荔
枝叢頭鞋子紅編細裙窣金絲無事嚬眉春思翻教
阿母疑
河滿子
寫得魚牋無限其如花鎖春輝目斷巫山雲雨空教殘
夢依依却愛薰香小鴨羡他長在屏幃
漁父
白芷汀寒立鷺鶿蘋風輕剪浪花時烟羃羃日遲遲香
引芙蓉惹釣絲
韋莊(字端巳杜陵人乾寧元年進士入蜀王建辟掌書記尋召為起居舍人建表留之後為蜀)
(散騎常侍判中書門下事有浣花集)
菩薩蠻
紅樓别夜堪惆悵香燈半捲流蘇帳殘月出門時美人
和淚辭琵琶金翠羽絃上黃鶯語勸我早歸家綠窗
人似花
又
人人盡說江南好遊人只合江南老春水碧於天畫船
聽雨眠罏邊人似月皓腕凝霜雪未老莫還鄉還鄉
須斷腸
又
如今却憶江南樂當時年少春衫薄騎馬倚斜橋滿樓
紅袖招翠屏金屈曲醉入花叢宿此度見花枝白頭
誓不歸
又
洛陽城裏春光好洛陽才子他鄉老柳暗魏王堤此時
心轉迷桃花春水淥水上鴛鴦浴凝恨對斜暉憶君
君不知
歸國遙
金翡翠為我南飛傳我意罨畫橋邊春水幾年花下醉
别後只知相愧淚珠難遠寄羅幕繡幃鴛被舊歡如
夢裏
應天長
綠槐隂裏黃鸝語深院無人春晝午畫簾垂金鳳舞寂
寞繡屏香一炷碧天雲無定處空有夢魂來去夜夜
綠窗風雨斷腸君信否
又
别來半歲音書絶一寸離腸千萬結難相見易相别又
是玉樓花似雪暗相思無處說惆悵夜來烟月想得
此時情切淚沾紅袖黦
荷葉杯
絶代佳人難得傾國花下見無期一雙愁黛遠山眉不
忍更思惟閒掩翠屏金鳳殘夢羅幕畫堂空碧天無
路信難通惆悵舊房櫳(古今詞話云韋莊以才名寓蜀王建割據遂羈留之莊有寵人)
(姿質豔麗兼善詞翰建聞之托以教内人為詞強莊奪去莊追念悒怏作小重山及此詞情意悽怨人相傳播)
(盛行於時姬後傳聞之遂不食而卒)
又
記得那年花下深夜初識謝娘時水堂西面畫簾垂攜
手暗相期惆悵曉鶯殘月相别從此隔音塵如今俱
是異鄉人相見更無因
清平樂
野花芳草寂寞關山道柳吐金絲鶯語早惆悵香閨暗
老羅帶悔結同心獨凭朱欄思深夢覺半牀斜月小
窗風觸鳴琴
又
鶯啼殘月繡閣香燈滅門外馬嘶郎欲别正是落花時
節妝成不畫蛾眉含愁獨倚金扉去路香塵莫掃掃
即郎去歸遲
河傳
何處烟雨隋堤春暮柳色葱蘢畫橈金縷翠旗高颭香
風水光融青娥殿脚春妝媚輕雲裏綽約司花妓江
都宮闕清淮月映迷樓古今愁
又
春晩風暖錦城花滿狂殺游人玉鞭金勒尋勝馳驟輕
塵惜良晨翠蛾争勸臨卭酒纖纖手拂面垂絲柳歸
時烟裏鍾鼓正是黃昏暗銷魂
又
錦浦春女繡衣金縷霧薄雲輕花深柳暗時節正是清
明雨初晴玉鞭魂斷烟霞路鶯鶯語一望巫山雨香
塵隱映遙望翠檻紅樓黛眉愁
訴衷情
燭燼香殘簾半卷夢初驚花欲謝深夜月籠明何處按
歌聲輕輕舞衣塵暗生負春情
又
碧沼紅芳烟雨淨倚蘭橈垂玉珮交帶裊纖腰鴛夢隔
星橋迢迢越羅香暗銷墜花翹
上行杯
芳草灞陵春岸柳烟深滿樓絃管一曲離聲腸寸斷
今日送君千萬紅鏤玉盤金鏤盞須勸珍重意莫辭滿
女冠子
四月十七正是去年今日别君時忍淚佯低面含羞半
斂眉不知魂巳斷空有夢相隨除却天邊月沒人知
更漏子
鐘鼓寒樓閣暝月照古桐金井深院閉小庭空落花香
露紅烟柳重春霧薄燈背水窗高閣閒倚戶暗沾衣
待郎郎不歸
薛昭藴(仕至侍郎)
浣溪沙
粉上依稀有淚痕郡庭花落欲黃昏遠情深恨與誰論
記得去年寒食日延秋門外卓金輪日斜人散暗銷
魂
相見歡
羅襦繡袂香紅畫堂中細草平沙蕃馬小屏風卷羅
幕凭妝閣思無窮暮雨輕烟魂斷隔簾櫳
女冠子
求仙去也翠鈿金篦盡捨入巖巒霧卷黃羅帔雲彫白
玉冠野烟溪洞冷林月石橋寒静夜松風下禮天壇
謁金門
春滿院疊損羅衣金線睡覺水精簾未卷簾前雙語燕
斜掩金鋪一扇滿地落花千片早是相思腸欲斷忍
教頻夢見
牛嶠(字松卿一字延峰隴西人乾符五年進士歴官拾遺補尚書郎王建鎮蜀辟判官後仕蜀)
(為給事中)
女冠子
錦江烟水卓女燒春濃美小檀霞繡帶芙蓉帳金釵芍
藥花額黃侵膩髮臂釧透紅紗柳暗鶯啼處認郎家
感恩多
兩條紅粉淚多少香閨意強攀桃李枝斂愁眉陌上
鶯啼蝶舞柳花飛柳花飛願得郎心憶家還早歸
望江怨
東風急惜别花時手頻執羅幃愁復入馬嘶殘雨春
蕪濕倚馬立寄語薄情郎粉香和淚泣
菩薩蠻
舞裙香暖金泥鳳畫梁語燕驚殘夢門外柳花飛玉郎
猶未歸愁勻紅粉淚眉剪春山翠何處是遼陽錦屏
春晝長
又
綠雲鬢上飛金雀愁眉斂翠春烟薄香閣掩芙蓉畫屏
山幾重窗寒天欲曙猶結同心苣啼粉涴羅衣問郎
何日歸
西溪子
捍撥雙盤金鳳蟬鬢玉釵搖動畫堂前人不語絃解語
彈到昭君怨處翠蛾愁不擡頭
江城子
鵁鶄飛起郡城東碧江空半灘風越王宮殿蘋葉藕花
中簾捲水樓魚浪起千片雪雨濛濛
毛文錫(字平珪唐進士事蜀為翰林學士遷内樞密使歴文思殿大學士司徒)
虞美人
鴛鴦對浴銀塘暖水面蒲梢短垂楊低拂麴塵波蛛絲
結網露珠多滴圓荷遙思桃葉吳江碧便是天涯隔
錦鱗紅鬛影沈沈相思空有夢相尋意難任
又
寳檀金縷鴛鴦枕綬帶盤宮錦夕陽低映小窗明南園
綠樹語鶯鶯夢難成玉爐香暖頻添炷滿地飄輕絮
珠簾不捲度沈烟庭前閒立畫鞦韆豔陽天
更漏子
春夜闌春恨切花外子規啼月人不見夢難憑紅紗一
點燈偏怨别是芳節庭下丁香千結宵霧散曉霞輝
梁間雙燕飛
紗窗恨
新春燕子還來至一雙飛壘巢泥濕時時墜涴人衣
後園裏看百花發香風拂繡戶金扉月照紗窗恨依依
又
雙雙蝶翅塗鉛粉咂花心綺窗繡戶飛來穩畫堂隂
二三月愛隨飄絮伴落花來拂衣襟更剪輕羅片傅黃
金
醉花間
休相問怕相問相問還添恨春水滿塘生鸂鶒還相趁
昨夜雨霏霏臨明寒一陣偏憶戍樓人久絶邊庭信
又
深相憶莫相憶相憶情難極銀漢是紅牆一帶遙相隔
金盤珠露滴兩岸榆花白風搖玉珮清今夕為何夕
巫山一段雲
雨霽巫山上雲輕映碧天遠風吹散又相連十二晩峯
前暗濕啼猿樹高籠過客船朝朝暮暮楚江邊幾度
降神仙
牛希濟(嶠兄子仕蜀為御史中丞降於後唐)
生查子
春山烟欲收天澹稀星少殘月臉邊眀别淚臨清曉
語巳(一本無巳字)多情未了回首猶重道記得綠羅裙處處
憐芳草
又
新月曲如眉未有團圞意紅豆不堪看滿眼相思淚
終日劈桃穰人在心兒裏兩朵隔牆花早晩成連理
歐陽烱(事後蜀為中書舍人宣和畫譜貫休傳云大學士)
三字令
春欲盡日遲遲牡丹時羅幌卷翠簾垂彩箋書紅粉淚
兩心知人不在燕空歸負佳期香燼落枕函敧月分
明花淡薄惹相思
南鄉子
嫰草如烟石榴花發海南天日暮江亭春影綠鴛鴦浴
水遠山長看不足
又
畫舸停橈槿花籬外竹横橋水上遊人沙上女廻顧笑
指芭蕉林裏住
又
岸遠沙平日斜歸路晩霞明孔雀自憐金翠尾臨水認
得行人驚不起
又
洞口誰家木蘭船繫木蘭花紅袖女郎相引去南浦笑
倚春風相對語
又
路入南中桄榔葉暗蓼花紅兩岸人家微雨後收紅豆
樹底纖纖擡素手
又
袖斂鮫綃采香深洞笑相邀藤杖枝頭蘆酒滴鋪葵席
豆蔲花間趖晩日
賀聖朝
憶昔花間初識面紅袖半遮妝臉輕轉石榴裙帶故將
纖纖玉指偷撚雙鳳金線碧梧桐鎖深深院誰料得
兩情何日教繾綣羨春來雙燕飛到玉樓朝暮相見
江城子
曉日金陵岸草平落霞明水無情六代繁華暗逐逝波
聲空有姑蘇臺上月如西子鏡照江城
鳳樓春
鳳髻綠雲叢深掩房櫳錦書通夢中相見覺來慵勻面
淚臉珠融因想玉郎何處去對淑景誰同小樓中春
思無窮倚闌凝望闇牽愁緒柳花飛趁東風斜日照簾
櫳羅幌香冷粉屏空海棠零落鶯語殘紅
清平樂
春來街砌春雨如絲細春徑滿飄紅杏蔕春燕舞隨風
勢春幡細縷春繒春閨一點春燈自是春心撩亂非
關春夢無憑
詞綜卷二
