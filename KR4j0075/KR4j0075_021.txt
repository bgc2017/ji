詞綜卷二十一
翰林院檢討朱彝尊編
宋詞七十首
王沂孫(三十一首)張炎(三十九首)
王沂孫(字聖與號碧山又號中仙會稽人有碧山樂府二卷一名花外集)
天香(龍涎香)
孤嶠蟠烟層濤蜕月驪宫夜採鉛水訊遠槎風夢深薇
露化作斷魂心字紅甆候火還乍識冰環玉指一縷縈
簾翠影依稀海天雲氣幾回殢嬌半醉剪春燈夜寒
花碎更好故溪飛雪小忩深閉荀令如今頓老總㤀却
樽前舊風味謾惜餘熏空篝素被
南浦(春水)
柳下碧粼粼認麴塵乍生色嫰如染清溜滿銀塘東風
細參差縠紋初遍别君南浦翠眉曾照波痕淺再來漲
綠迷舊處添却殘紅幾片蒲萄過雨新痕正拍拍輕
鷗翩翩小燕簾影蘸樓陰芳流去應有淚珠千點滄浪
一舸斷魂重唱蘋花怨采香幽徑鴛鴦睡誰道湔裙人
遠
又(前題)
柳外碧連天漾翠紋漸平低蘸雲影應是雪初消巴山
路蛾眉乍窺清鏡綠痕無際幾番飄蕩江南恨弄波素
韈知甚處空把落紅流盡何時橘里蓴薌泛一舸翩
然東風歸興孤夢遶滄浪蘋花漠漠雨昏烟暝連筒接
縷故溪深掩柴門靜只愁雙燕銜春去拂破藍光千頃
花犯(苔梅)
古嬋娟蒼鬟素靨盈盈瞰流水斷魂十里歎紺縷飄零
難繫離思故山歲晚誰堪寄琅玕聊自倚謾記我綠蓑
衝雪孤舟寒浪裏三花兩蕊破蒙茸依依似有恨明
珠輕委雲卧穩藍衣正護春顦顇羅浮夢半蟾挂曉么
鳳冷山中人乍起又喚起玉奴歸去餘香空翠被
露華(碧桃)
紺葩乍坼笑爛漫嬌紅不是春色換了素妝重把青螺
輕拂舊歌共渡烟江却占玉奴標格風霜峭瑶臺種時
付與仙骨閒門晝掩凄惻似淡月梨花重化清魄尚
帶唾痕香凝怎忍攀摘嫰綠漸暖溪隂簌簌粉雲飛出
芳艷冷劉郎未應認得
無悶(雪意)
隂積龍荒寒度鴈門西北高樓獨倚悵短景無多亂山
如此欲喚飛瓊起舞怕攪碎紛紛銀河水凍雲一片藏
花護玉未教輕墜清致悄無似有照水南枝已攙春
意誤幾度憑欄莫愁凝睇應是梨花夢好未肯放東風
來人世待翠管吹破蒼茫看取玉壺天地
眉嫵(新月)
漸新痕懸柳澹彩穿花依約破初暝便有團圓意深深
拜相逢誰在香逕畫眉未穩料素蛾猶帶離恨最堪愛
一曲銀鈎小寶簾挂秋冷千古盈虧休問歎謾磨玉
斧難補金鏡太液池猶在凄凉處何人重賦清景故山
夜永試待他窺戶端正看雲外山河還老桂花舊影
水龍吟(牡丹)
曉寒慵揭珠簾牡丹院落花開未玉闌干畔柳絲一把
和風半倚國色微酣天香乍染扶春不起自真妃舞罷
謫仙賦後繁華夢如流水池館家家芳事記當時買
栽無地爭如一朵幽人獨對水邊竹際把酒花前剰拚
醉了醒來還醉怕洛中春色匆匆又入杜鵑聲裏
又(海棠)
世間無此俜停玉環未破東風睡將開半斂似紅還白
餘花怎比偏占年華禁烟纔過夾衣初試歎黃州一夢
燕宫絶筆無人解看花意猶記花隂同醉小闌干月
高人起千枝媚色一庭芳景清寒似水銀燭延嬌綠房
留艷夜深花底怕明朝小雨濛濛便化作燕支淚
又(落葉)
曉霜初著青林望中故國凄凉早蕭蕭漸積紛紛猶墜
門荒逕悄渭水風生洞庭波起幾番秋杪想重崖半没
千峯盡出山中路無人到前度題紅杳杳遡宫溝暗
流空遶啼螿未歇飛鴻欲過此時懷抱亂影翻忩碎聲
敲砌愁人多少望吾廬甚處只應今夜滿庭誰掃
綺羅香
屋角疎星庭隂暗水猶記藏鴉新樹試折梨花行入小
欄深處聽粉片簌簌飄階有人在夜忩無語料如今門
掩孤燈畫屏塵滿斷腸句佳期渾似流水還見梧桐
幾葉輕敲朱戶一片秋聲應做兩邊愁緒江路遠歸鴈
無憑寫繡箋倩誰將去謾無聊猶掩芳樽醉聽深夜雨
齊天樂(螢)
碧痕初化池塘草熒熒野光相趁扇薄星流盤明露滴
零落秋原飛燐練裳暗近記穿柳生凉度荷分暝誤我
殘編翠囊空歎夢無準樓隂時過數點倚欄人未睡
曾賦幽恨漢苑飄苔秦陵墜葉千古凄凉不盡何人為
省但隔水餘輝傍林殘影已覺蕭疎更堪秋夜永
又(蟬)
綠槐千樹西忩悄懨懨晝眠驚睡飲露身輕吟風翅薄
半剪冰箋誰寄凄凉倦耳謾重拂琴絲怕尋冠珥短夢
深宫向人猶自訴憔悴殘紅收盡過雨晚來頻斷續
都是秋意病葉難留纖柯易老空憶斜陽身世忩明月
碎甚巳絶餘音尚遺枯蜕鬢影參差斷魂清鏡裏
又(前題)
一襟餘恨宫魂斷年年翠隂庭樹乍咽凉柯還移暗葉
重把離愁深訴西忩過雨怪瑶珮流空玉筝調柱鏡暗
妝殘為誰嬌鬢尚如許銅仙鉛淚似洗歎移盤去遠
難貯零露病翼驚秋枯形閱世消得斜陽幾度餘音更
苦甚獨抱清商頓成淒楚謾想薰風柳絲千萬縷
又(贈秋厓道人西歸)
冷烟殘水山隂道家家擁門黃葉故里魚肥初寒鴈落
孤艇將歸時節江南恨切問還與何人共歌新闋換盡
秋芳想渠西子更愁絶當年無限舊事歎繁華似夢
如今休說短褐臨流幽懷倚石山色重逢都别江雲凍
結算只有梅花尚堪攀折寄取相思一枝和夜雪
三姝媚(次周公謹故京送別韻)
蘭缸花半綻正西忩凄凄斷螢新鴈别久逢稀謾相看
華髮共成銷黯總是飄零更休賦梨花秋苑何况如今
離思難禁俊才都減今夜山高江淺又月落帆空酒
醒人遠彩袖烏絲解愁人惟有斷歌幽婉一信東風再
約看紅腮青眼只恐扁舟西去蘋花弄晚
又(櫻桃)
紅櫻懸翠葆漸金鈴枝深瑤階花少萬顆燕支贈舊情
爭奈弄珠人老扇底清歌還記得樊姬嬌小幾度相思
紅豆都銷碧絲空裊芳意荼蘼開早正夜色瑛盤素
蟾低照薦筍同時歎故園春事巳無多了貯滿筠籠偏
暗觸天涯懷抱謾想青衣初見花隂夢好
慶清朝(榴花)
玉局歌殘金陵句絶年年負却薰風西鄰窈窕獨憐入
戶飛紅前度綠隂載酒枝頭色比似裙同何須擬蠟珠
作蔕湘彩成叢誰在舊家殿閣自太真仙去掃地春
空朱旛護取如今應誤花工顛倒絳英滿逕想無車馬
到山中西風後尚餘數點還勝春濃
高陽臺
淺萼梅酸新溝水綠初晴節序暄妍獨立雕欄誰憐枉
度華年朝朝準擬清明近料燕翎須寄銀箋又爭知一
字相思不到吟邊雙蛾不拂青鸞冷任花隂寂寂掩
戶閒眠屢卜佳期無憑却恨金錢何人寄與天涯信趁
東風急整歸鞭縱飄零滿院楊花猶是春前
又(西麓陳君衡遠遊未還周公謹有懷人之賦倚其歌而和之)
駝褐輕裝狨韉小隊冰河夜渡流澌朔雪平沙飛花亂
拂蛾眉琵琶巳是凄凉調更賦情不比當時想如今人
在龍庭初勸金巵一枝芳信應難寄向山邊水際獨
抱相思江鴈孤回天涯人自歸遲歸來依舊秦淮碧問
此愁還有誰知對東風空似垂楊零亂千絲
又
殘雪庭隂輕寒簾影霏霏玉管春葭小帖金泥不知春
是誰家相思一夜忩前夢奈個人水隔天遮但凄然滿
樹幽香滿地橫斜江南自是離愁苦况游驄古道歸
鴈平沙怎得銀箋殷勤與說年華如今處處生芳草縱
凭高不見天涯更消他幾度東風幾度飛花
掃花游(秋聲)
商飈乍發漸淅淅初聞蕭蕭還住頓驚倦旅背青燈弔
影起吟愁賦斷續無憑試立荒庭聽取在何許但落葉
滿階惟有高樹迢逓歸夢阻正老耳難禁病懷凄楚
故山院宇想邊鴻孤唳砌蛩私語數點相和更著芭蕉
細雨避無處這閒愁夜深尤苦
又(綠隂)
小庭蔭碧遇驟雨疎風剩紅如掃翠交徑小問攀條弄
蘂有誰重到謾說青青比似花時更好怎知道一别漢
南遺恨多少清晝人悄悄任密護簾寒暗迷忩曉舊
盟誤了又新枝嫰子總隨春老漸隔相思極目長亭路
杳攪懷抱聽蒙茸數聲啼鳥
又
捲簾翠濕過幾陣殘寒幾番風雨問春住否但匆匆暗
裏換將花去亂碧迷人總是江南舊樹謾凝竚念昔日
采香人更何許芳徑攜酒處又蔭得青青嫰苔無數
故林晩步想參差漸滿野塘山路倦枕間牀正好微曛
院宇送凄楚怕凉聲又催秋暮
又
滿庭嫰碧漸密葉迷忩亂枝交路斷紅任處但匆匆換
得翠痕無數暗影沉沉靜鎖清和院宇試凝佇怕一點
舊香猶在幽樹濃隂知幾許且拂簟清眠引笻閒步
杜郎老去算尋芳較晩倦懷難賦縱勝花時到了愁風
怨雨短亭暮謾青青怎遮春去
瑣忩寒
趁酒梨花催詩柳絮一忩春怨疎疎過雨洗盡滿階芳
片數東風二十四番幾番誤了西園宴認小簾朱戶不
如飛去舊巢雙燕曾見雙蛾淺自别後多應黛痕不
展撲蝶花隂怕看題詩團扇試憑他流水寄情遡紅不
到春更遠但無聊病酒厭厭夜月荼蘼院
又(春寒)
料峭東風廉纖細雨落梅飛盡单衣惻惻再整金猊香
燼誤千紅試妝較遲故園不似清明近但滿庭柳色柔
絲羞舞淡黃猶凝芳景還重省向薄晩窺簾嫰隂欹
枕桐花漸老巳做一番風信又看看綠遍西湖早催塞
北歸鴈影等歸時為帶春歸併帶江南恨
應天長
疎簾蝶粉幽徑燕泥花間小雨初足又是禁城寒食輕
舟泛晴淥尋芳地來去熟尚彷彿大堤南北望楊柳一
片隂隂搖曳新綠重訪艷歌人聽取春聲猶是杜郎
曲蕩漾去年春色深深杏花屋東風曾共宿記小刻近
忩新竹舊游遠沉醉歸來滿院銀燭
摸魚兒
洗芳林夜來風雨匆匆還送春去方纔送得春歸了那
又送君南浦君聽取怕此際春歸也過吳中路君行到
處便快折河邊千條翠柳為我繫春住春還住休索
吟春伴侣殘花今已塵土姑蘇臺下烟波遠西子近來
何許能喚否又只恐殘春到了無憑據煩君妙語更為
我且將春連花帶柳寫入翠箋句
聲聲慢
啼螿門靜落葉階深秋聲又入吾廬一枕新凉西忩晩
雨疎疎舊香舊色換却但滿川殘柳荒蒲茂陵遠任歲
華苒苒老盡相如昨夜西風初起想蓴邊呼櫂橘後
思書短景凄然殘歌空扣銅壺當時送行共約鴈歸時
人賦歸歟鴈歸也問人歸如鴈也無
望梅
畫欄人寂喜輕盈照水犯寒先坼裊數枝雲縷鮫綃露
淺淺塗黃漢宫嬌額剪玉裁冰巳占斷江南春色恨風
前素艷雪裏暗香偶成抛擲如今眼穿故國待拈花
弄蘂時話思憶想隴頭依約飄零甚千里芳心杳無消
息粉怯珠愁又只恐吹殘羌笛正斜飛半忩曉月夢回
隴驛
張炎(字叔夏循王俊裔居臨安自號樂笑翁有玉田詞三卷鄭思肖為之序)
(仇仁近云叔夏詞意度超玄律吕協洽當與白石老仙相鼓吹)
南浦(春水)
波暖綠粼粼燕飛來好是蘇堤纔曉魚没浪痕圓流紅
去翻喚東風難掃荒橋斷浦柳隂撑出扁舟小回首池
塘青欲遍絶似夢中芳草和雲流出空山甚年年淨
洗花香不了新綠乍生時孤村路猶憶那回曾到餘情
渺渺茂林觴詠如今悄前度劉郎從去後溪上碧桃多
少
水龍吟(白蓮)
仙人掌上芙蓉涓涓猶滴金盤露輕妝照水纖裳玉立
飄颻似舞幾度消凝滿湖烟月一汀鷗鷺記小舟夜悄
波明香遠渾不見花開處應是浣紗人妒褪紅衣被
誰輕誤閒情雅澹冶姿清潤憑嬌待語隔浦相逢偶然
傾蓋似傳心素怕湘臯珮解綠雲十里卷西風去
解連環(孤鴈)
楚江空晚悵離羣萬里恍然驚散自顧影欲下寒塘正
沙淨草枯水平天遠寫不成書只寄得相思一點歎因
循誤了殘氊擁雪故人心眼誰憐旅愁荏苒謾長門
夜悄錦筝彈怨想伴侣猶宿蘆花也曾念春前去程應
轉暮雨相呼怕驀地玉關重見未羞他雙燕歸來畫簾
半捲
探春(雪霽)
銀浦流雲綠房迎曉一抺牆腰月淡暖玉生香懸冰解
凍碎滴瑶階如霰纔放些晴意早瘦了梅花一半也知
不作花香東風何事吹散搖落似成秋苑甚釀得春
來怕教春見野渡舟迴前村門掩應是不勝清怨次第
尋芳去灞橋外蕙香波暖猶聽簷聲看燈人在深院
又(歲晚吳中作)
列屋烘爐深門響竹催殘客裏時序投老情懷薄游滋
味消得幾回凄楚聽鴈聽風雨更聽過數聲柔櫓暗將
一點歸心試託鄉書分付試問西樓在否休忘了盈
盈端正窺戶簾卸蟾冰柳縈蛾雪次第滿城簫鼓閒見
誰家月渾不記舊游何處伴我微吟恰有梅花一樹
高陽臺(西湖春感)
接葉巢鶯平波卷絮斷橋斜日歸船能幾番游看花又
是明年東風且伴薔薇住到薔薇春巳堪憐更凄然萬
綠西泠一抹荒烟當年燕子知何處但苔深韋曲草
暗斜川見說新愁如今也到鷗邊無心再續笙歌夢掩
重門淺醉閒眠莫開簾怕見飛花怕聽啼鵑
掃花遊(春飲殊鄉醉餘偶賦)
嫰寒禁暖正草色侵衣野光如洗去城數里遶長堤是
柳鈞船初艤小立斜陽試數花風第幾問春意待留取
斷紅心事難寄芳信成然指甚遠客他鄉老懷如此
醉餘夢裏尚分明認得舊時羅綺可惜空簾誤却歸來
燕子勝遊地想依然斷橋流水
又(高疏寮東野園)
烟霞萬壑記曲徑尋幽霽痕初曉綠忩窈窕看隨花甃
石就泉通沼幾日不來一片蒼雲未掃自長嘯恨喬木
荒凉都是殘照碧天秋浩渺聽虛籟泠泠飛下孤峭
山空翠老步仙風怕有采芝人到野色閒門芳草不除
更好境深悄比斜川又清多少
渡江雲(久客山隂王菊存問予近作書以寄之)
山空天入海倚樓望極風急暮潮初一簾鳩外雨幾處
閒田隔水動春鉏新烟禁柳想如今綠到西湖猶記得
當年深隱門掩兩三株愁余荒洲古漵斷梗疎萍更
漂流何處空自覺圍羞帶減影怯燈孤長疑即見桃花
面甚近來翻致無書書縱遠如何夢也都無
又(次趙元甫韻)
錦香繚繞地深燈挂壁簾影浪花斜酒船歸去後轉首
河橋那處認紋紗重盟鏡約還記得前度秦嘉惟只有
葉題堪寄流不到天涯驚嗟十年心事幾曲闌干想
蕭娘聲價閒過了黃昏時候疎柳啼鴉浦潮夜湧平沙
淨問斷鴻知落誰家書又遠空江片月蘆花
綺羅香(紅葉)
萬里飛霜千山落木寒艷不招春妒楓冷吳江獨客又
吟愁句正船艤流水孤村似花繞斜陽芳樹甚荒溝一
片淒凉載情不去載愁去長安誰問倦旅羞見衰顔
借酒飄零如許謾倚新妝不入洛陽花譜為回風起舞
樽前盡化作斷霞千縷記隂隂綠遍江南夜忩聽暗雨
清平樂
候蛩淒斷人語西風岸月落沙平江似練望盡蘆花無
鴈暗教愁損蘭成可憐夜夜閒情只有一枝梧葉不
知多少秋聲
疎影(梅影)
黃昏片月似滿地碎隂還更清絶枝北枝南疑有疑無
幾度背燈難折依稀倩女離魂處緩步出前村時節看
夜深竹外橫斜應妒過雲明滅窺鏡娥眉淡掃為容
不在貌獨抱孤潔莫是花光描取春痕不怕麗譙吹徹
還驚海上燃犀去照水底珊瑚疑活做弄得酒醒天寒
空對一庭香雪
邁陂塘
愛吾廬傍湖千頃蒼茫一片清潤晴嵐暖翠融融處花
影倒窺天鏡沙浦迥看野水涵波隔柳橫孤艇眠鷗未
醒甚占得蓴鄉都無人見斜照起春暝休重省莫問
山中秦晉桃源今度難認林間却是長生路一笑元非
捷徑深更靜待散髮吹簫鶴背天風冷憑高露飲正碧
落塵空光搖半壁月在萬松頂
甘州(餞沈秋江)
記玉關踏雪事清遊寒氣敝貂裘傍枯林古道長河飲
馬此意悠悠短夢依然江表老淚灑西州一字無題處
落葉都愁載取白雲歸去問誰留楚珮弄影中洲折
蘆花贈遠零落一身秋向尋常野橋流水待招來不是
舊沙鷗空懷感有斜陽處最怕登樓
月下笛(甬東積翠山舍)
萬里孤雲清遊漸遠故人何處寒忩裏曾記經行舊時
路連昌約略無多柳第一是難聽夜雨謾驚回悽悄相
看燭影擁衾誰語張緒歸何暮伴冷落依依短橋鷗
鷺天涯倦旅此時心事良苦只愁重灑西州淚問杜曲
人家在否恐翠袖正天寒猶倚梅花那樹
臺城路(送周方山之吳)
朗吟未了西湖酒驚心又歌南浦折柳官橋呼船野渡
還聽垂虹風雨漂流最苦况如此江山恁時情緒怕有
鴟夷笑人何事載詩去荒臺祇今在否再休登望遠
都是愁處暗草埋沙明波洗月誰念天涯羇旅荷隂未
暑快料理歸程再盟鷗鷺只有空山近來無杜宇
又(寄太白山人陳又新)
薛濤箋上相思字重開又還重摺太白秋聲東瀛柳色
一縷輕痕輕折虚沙動月歎千里悲歌唾壺敲缺記得
巴山此時懷抱那時說寒香深處話别病來渾瘦損
懶賦清切笑裏移春吟邊慨古多少英游消歇迴潮似
咽送一點愁心故人天末江影沉沉夜凉鷗夢闊
又(杭友抵越適鑑曲漁舍會飲)
春雲不暖垂楊柳吹却絮雲多少燕子人家夕陽巷陌
行入野畦深窈籌花鬭草記小艇尋芳斷橋初曉那日
心情幾人同向近來老消憂何處最好夜遊頻秉燭
猶是遲了南浦歌闌東林社冷贏得如今懷抱吟悰暗
惱待醉也慵聽勸歸啼鳥怕攪離愁亂紅休去掃
又(庚辰會江蘭坡於薊北恍然如夢回憶舊遊已十八年矣)
十年舊事翻疑夢重逢可憐俱老水國春空山城歲晩
無語相看一笑荷衣換了任京洛塵沙冷凝風帽見說
吟情近來不到謝池草歡遊曾步翠窈亂紅迷紫曲
芳意今少舞扇招香歌橈喚玉猶憶錢塘蘇小無端暗
惱又幾度流連燕昏鶯曉回首妝樓甚時重去好
又(為湖天賦)
扁舟忽過蘆花浦閒情便隨鷗去水國吹簫虹橋問月
西子如今何許危欄慢拊正獨立蒼茫半空飛露倒影
虚明洞庭波映廣寒府魚龍吹浪自舞渺然凌萬頃
如聽風雨夜氣浮山晴暉蕩目無尋秋處驚鳧自語尚
記得當時散人來否勝景平分此心遊太古
真珠簾(近雅軒即事)
雲深别有深庭宇小簾櫳占取芳菲多處花暗曲房春
潤幾番酥雨見說蘇堤晴未穩便好趁踏青人去休去
且料理琴書夷猶今古誰見靜裏閒心縱荷衣未葺
雪巢堪賦醒醉一乾坤任此情如許茂樹石牀同坐久
又却被春風留住欲住奈簾影妝樓剪燈人語
三姝媚(送舒亦山)
蒼潭枯海樹正雪竇高寒水聲東去古意蕭閒問結廬
人遠白雲誰侣賀監猶存還散跡千岩風露抱瑟空游
都是淒凉此愁誰語莫趁江湖鷗鷺怕太乙爐烟暗
銷鉛虎投老心情判歸來何事共成羈旅布襪青鞋休
悞入桃源深處待得重逢却說巴山夜雨
憶舊遊(新朋故侣醉酒遲留吳山縱横渺渺兮予懷也)
記開簾送酒隔水懸燈款語梅邊未了清游興又飄然
獨去何處山川淡風暗收榆筴吹下沈郎錢歎客裏光
隂消磨艷冶都在尊前留連住人處是鑑曲窺鶯蘭
沼圍泉醉拂珊瑚樹寫百年幽恨分付吟箋故舊幾回
飛夢江雨夜凉船縱忘却歸期千山未必無杜鵑
探芳信(次周草忩韻)
坐清晝正冶思縈花餘酲倦酒甚探芳人老芳心尚如
舊消魂忍說銅駝事不是因春瘦向西園竹掃頹垣蔓
羅荒甃風雨夜來驟歎歌冷鶯簾恨凝蛾岫愁到今
年都似去年否賦情懶聽山陽笛目極空搔首我何堪
老却江潭漢柳
梅子黃時雨(病中懷歸)
流水孤村愛塵事頓消來訪深隱向醉裏誰扶滿身花
影鷗鷺相看如(一作驚相比)瘦近來不是傷春病嗟流景竹
外野橋猶繫烟艇誰引斜川歸興便啼鵑縱少無奈
時聽待棹擊空明魚波千頃彈斷琵琶留不住最愁人
是黃昏近江風緊一行柳絲吹暝
瑣忩寒
亂雨敲春深烟帶晩水忩慵凭空簾謾卷數日更無花
影怕依然舊時歸燕定知未識江南冷最憐他樹底蔫
紅不語背人吹盡清澗通幽徑謾移燈剪韭試溫香
鼎分吟醉裏過了幾番風信想竹間高閣半開小車未
來猶自等傍新晴隔柳呼船待教潮信穩
又(王碧山又號中仙越人也其詩清峭其詞閑雅有姜白石意趣今絶響矣人悼之)
斷碧分山空簾剩月故人天外香留酒滯蝴蝶一生花
裏想如今愁魂正遠夜臺夢語秋聲碎自中仙去後詞
箋賦筆便無清致都是淒凉意悵玉笥埋雲錦衣歸
去形容憔悴料應也孤吟山鬼那知人是彈折素琴黃
金鑄出相思淚但柳枝門掩清隂候蛩愁暗葦
法曲獻仙音(聽琵琶有懷者游)
雲隱山暉樹分溪影未放妝臺簾卷篝密籠香鏡圓窺
粉花深自然寒淺正人在銀屏底琵琶半遮面語聲
軟且休彈玉關愁怨怕喚起西湖那時春感楊柳古灣
頭記小憐隔水曾見聽到無聲謾贏得情緒難剪把一
襟心事散入落梅千點
西河(史元叟依綠莊賞荷)
花最盛西湖曾泛烟艇閙紅深處小秦箏斷橋夜飲鴛
鴦水宿不知寒如今翻被驚醒那時事都倦省闌干
來此閒凭是誰分得半機雲恍疑晝錦想當年飛燕皺
裙時舞盤微墮珠粉軟波不剪素練靜碧盈盈移下
秋影醉裏玉書難認且脱巾露髮飄然乘興一葉浮香
天風冷
長亭怨(辛卯歲會菊泉於薊北踰八年會于甬東未幾別去將復之北作此以餞)
記横篴玉關高處萬叠沙寒雪深無路敝却貂裘遠遊
歸後共誰語故人何許渾㤀了江南舊雨不擬重逢應
笑我飄零如羽同去釣珊瑚海樹底事便成行旅烟
迷斷浦更幾點戀人飛絮如今又京國尋春定應被薇
花留住且莫把孤愁說與當時歌舞
又(有懷故居)
望花外小橋流水門巷愔愔玉簫聲絶鶴去臺空珮環
何處弄明月十年前事愁千折心情頓别露粉風香誰
為主都成消歇淒咽曉忩分袂處同把帶鵷親結江
空歲晩肯忘了尊前曾說恨西風不庇寒蟬便掃盡一
林殘葉謝楊柳多情還有綠隂時節
西子妝(吳夢忩自製此曲余喜其聲調嫻雅久欲效而未能甲午春寓羅江陳文卿間行江)
(上景况離離因填此詞惜舊譜零落不能倚聲歌也)
白浪搖天清隂漲地一片野情幽意楊花點點是春心
替風前萬花吹淚遙琴寸碧有誰看朝來清氣自沉吟
甚流光輕把繁華如此斜陽外隱約孤村隔塢閒門
閉漁舟何似莫歸來想桃源路通人世危欄靜倚千年
事都消一醉謾依依愁落鵑聲萬里
風入松
小忩晴綠占閒波晝影舞飛梭惜春猶問花多少柳隂
中春巳無多乍試泥金巧扇初裁水碧輕羅園林未
肯愛清和人醉牡丹坡笑歌且醉平生事問東風畢竟
如何燕子尋常巷陌酒邊莫唱西河
瑶臺聚八仙
秋月娟娟人正遠魚鴈待拂吟箋也知遊事多在第二
橋邊花底鴛鴦深處睡柳隂淡隔裏湖船路綿綿夢吹
舊曲如此山川平生幾兩謝屐便放歌自得直上風
烟峭壁誰家長嘯竟落松前十年孤劔萬里又何似畦
分抱瓮泉中山酒且醉飡石髓白眼青天
南樓令
風雨客殊鄉梧桐傍小忩甚秋聲今夜偏長暗憶舊時
歌舞地誰得似牧之狂茉莉擁釵梁窩雲一枕香醉
瞢騰多少思量明月半牀人睡覺聽說道夜深凉
南歌子
葉密春聲聚花多瘦影重只留一路過東風圍得生香
不斷錦薰籠月地連金屋雲樓瞰翠蓬惺鬆語笑隔
簾櫳知是誰調鸚鵡柳隂中
浪淘沙
香霧濕雲鬟蕊珮珊珊酒醒微步晩波寒金鼎尚存丹
巳化雪冷虚壇遊冶未知還鶴怨空山瀟湘無夢繞
叢蘭碧海茫茫歸不去却在人間
詞綜卷二十一
