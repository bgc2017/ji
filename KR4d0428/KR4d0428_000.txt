桐江續集别集類四(元)
提要
(臣)等謹案桐江續集三十六卷元方回撰回
字萬里號虛谷歙縣人宋景定壬戌别省登
第提領池陽茶鹽累遷知嚴州宋亡降元即
以為建德路總管尋亦廢棄回所撰有虚谷
集今未見此桐江續集皆其元時罷官後作
集中有自序稱二十卷而千頃堂書目作五
十卷今觀集中四卷末題從事郎寧國路儒
學教授同舍生曹祐編次五卷末題云方存
心正心刊行六卷末題勅授徽州路儒學教
授馮夢龜林一桂等刊九卷末題表姪劉秉
懿謹編刊行十卷末題甥姪汪庭芝謹編二
十五卷末題古杭徐芝石宅滄浪山房刊行
二十七卷末題學生徐編次而佚其名則後
人所增益非其舊也此本猶元時舊刻有玉
蘭堂印又有季滄葦藏書印盖文徵明所藏
復歸泰興季振宜者詩集闕一卷二卷三卷
二十一卷二十三卷二十四卷二十六卷三
十二卷三十四卷三十六卷三十九卷四十
卷四十一卷僅存二十九卷文集惟第一卷
目次可辨餘皆初刊稿本卷字但有墨臺不
知首尾以數計之尚存八卷盖佚其十三卷
矣中間尚頗有缺頁無别本可校今亦仍之
觀吳之振重刻瀛奎律髓疑書首一序非回
所作今集中載此文在送王俊甫序後知其
未見此集則亦希覯之本不以殘缺廢矣回
人品卑汚見于周密癸辛雜識者殆無人理
其初以梅花百詠媚賈似道後似道勢敗即
迎合時局上似道十可斬之疏得知嚴州元
兵將至倡為死封疆之說甚壯既而不知所
在則巳迎降于三十里外矣其居心尤巧詐
可鄙(按明都穆南濠詩話嘗為回辨白然穆别無所據但云夢中見回自辨然則欲)
(顛倒前史是非者皆可託之于夢矣故今不用其說謹附識于此)然觀其集
中諸文學問議論一尊朱子崇正闢邪不遺
餘力置其行而論其言則可采者多未可竟
以人廢其詩耑主江西平生宗旨悉見所編
瀛奎律髓中雖不免以粗率生硬為老境而
當其合作實出宋末諸人上就文論文亦編
唐人集者不廢沈宋之意也乾隆四十四年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
