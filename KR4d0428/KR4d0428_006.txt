桐江續集卷六元方回撰
十二月十五日晩宿餘杭步
孰令牽率到錢塘朝暮隨人作酒狂蛻殼喜離城市路
發蒙驚見水雲鄉四方上下乾坤闊萬里東西日月望
向來樓居不得句此夕葉舟吟興長
青山道中
插天天目隠雲中但見苕溪綠向東半折竹初經臘雪
爭妍麥巳眩春風飜飛水鳥偏饒白窄小村船亦畫紅
聞說南塘趙書宅近來毁賣與琳宫
訪唐師善山居(侯舉)
苕溪南問舊長橋渡水穿雲不作遥迂道征鞍何自苦
隔林吟屋屢相邀晚晴濃淡烟俱好春近高低雪盡消
尚覺麄材欠詩料政須餘馥乞唐瓢
夜飲唐子雲宅别後簡師善(師善父名從龍)
幽居尋未得下馬揖比鄰指我道傍叟即君堂上親儀
刑全古雅談笑極清真匕箸山殽美樽罍臘釀醇扁門
稱道院闢館養詩人得句揮毫疾論文剪燭頻乾坤百
戰定父子一家春地僻過從少誰歟此問津
昌化道中
縣街長五里當路卧耕牛民戶時常閉官征瑣屑收永
無燈火市况有管絃樓崖石偏欺馬湍溪不受舟葷羶
何可致蔬茹尚難求客糴珠同價村沽水雜篘採樵多
遇虎護菓最防猴烟火銷荒店茅茨潰廢郵兵戈雖幸
免賦役更深憂不是山堪賞行人步步愁
春前一日還家(十二月廿一日)
最險王干三嶺路加之雨滑馬行遲忽驚山客俱來迓
誰報家人已預知飣菓待斟分歲酒剪蔬先賦立春詩
舊聞六十猶癡諺尚少一年焉不癡
虚谷志歸後賦十首
夏五月初一自湓城還家賦虛谷志歸十首冬
十二月二十一日錢塘還家趙達夫見和前韻
予續為志歸後賦云
卦揲家人吉門迎稚子歡始知鄉國好全勝道途難砌
草陳根綠庭花凍蕾丹春園容日涉更敢上長安(和者易歎)
(為歡今因之)
萬事何時足不如歸故鄉真能主東道未愛博西涼雪
後春臺暖梅邊夜枕香孰堪思曠友共隠剡溪傍
涉世癡何甚休官老自應閒蹤今野鶴榮念已春冰頻
報宣麻相新交辟穀僧微吟時得句此外别無能(僧宗一近)
(贈予休糧藥)
買宅嚴灘上幽栖十載餘共憐翁失馬獨喜我知魚賓
客千鍾酒兒郎萬卷書須移歙州住緣此是鄉居
年將盈六袠禮尚記三加北闕昔分竹東陵今種瓜閒
吟聊復爾爛醉豈知他海内能詩者時來問我家(他韻從俗)
(用)
四十載錢塘詩狂復酒狂湖山空御苑市井尚宫粧冶
肆淆禪刹勲門賣節堂歸來念前事朽骨果誰香
豔冶千金笑喧呼六博投不因槐枕窹未暇草堂謀啖
菜貧猶徤簪花老自羞五更山酒醒何樂亦何憂
薄俗多端忤殘生底事成千年驚鶴化萬里厭鵬程能
保中心定懸知外物輕秖嫌覓句苦四海有詩名
倚樓趙公子可與共詩評道故無終極文須有主盟轟
雷春蟄動貫月夜珠明高作令吾愧銷光更屏聲
樂天在知命行止豈人能元亮歸廬阜延之牧始興時
才宜政柄老我只詩朋何日攜君手西湖共訪僧
春後喜晴
挈身歸卧萬山中多謝燈花夜夜紅老病面顔開喜色
雪霜天地轉春風菜鮮菓脆深杯酌衾汗鞋泥慢火烘
寬著心腸任時運一頑能禦百憂攻
除夕前大雨雪立春已八日
行園似覺褐袍單㨂好梅枝子細看節近年年多雨雪
客來草草治杯盤故知更事無如老豈謂交春便不寒
氣數已迴終是好明朝紅日上雲端
除夕前一日記事
殘臘先班隔歲春忽忽五十九年人一朝一暮即除夜
萬是萬非餘病身老子附爐無奈癢小兒索紙卒難嗔
僕衫婢粉猶閒事欠餽時官欠飲鄰
錢塘人來
宿收家信醉傭開早報潮船泊岸隈釣瀨兒將詩篋至
錢塘人索酒錢來道途奔走動千里時節挨排聊一杯
新歲雪晴看吾圃歙城亦有馬城梅
歲除
親情鄰里喜歸來依舊柴門僻處開縱是桃符無可筆
未妨菜餅亦堪杯著寬毛褐觀殘雪洗古銅壺浸老梅
賀客明朝有詩客踏青同與眺春臺
郡送桃符戲書
狂頗如豪拙似癡人難忍者我能之六旬老境三椽屋
四海虚名萬首詩不惜黃金償酒債猶將白髮綴花枝
兒孫十輩誰家有心事唯應造物知
乙酉元日
摩挲老面受春風肯為吹將鬢雪融自合居鄉充父老
尚堪開學教兒童官身歷險元如夢詩律從寬漸不工
有菜可羹花可賞未妨日日酒頻中
次韻劉元煇元日
九十日春已十日清晨閒步小園中池痕欲漲去年水
柳色漸迴東畔風砥道歌游全似夢專槃生化本無窮
隂晴寒暖頻占相世事唯宜歲事豐
正月十日始晴
穗歷桃符漫告新漆肌蓬鬢轉成陳暮年多病全無頼
積雨初晴略似春香火荒山猶古廟兵戈故國僅遺民
承平舊俗吾能憶差勝如今一輩人
元夕晴
漸暖風烟添軟媚新晴草木眩光晶天迴地轉春猶在
物是人非意自驚晩輩未宜欺老病早年猶及見昇平
山城舊與錢塘似燈火笙歌徹五更
約客未至偶書
一半溪梅點綠苔妖紅移向小桃開稍晴欲暖春猶嫩
解賞能吟客肯來少頃焉知千萬古吾曹難少兩三杯
嘶驄未到柴門靜蛺蝶雙飛去又迴
葺圃
山水清音屢見招經丘尋壑尚逍遥宅門南北雙桐木
籬徑高低萬菊苗特創小亭觀蘚石待穿枯沼架茒橋
忽思萬事皆虚幻何苦空將百慮焦
春晴
饕風虐雪到家林才喜春晴春已深花片紛紛飛蝶亂
樹隂漸漸早蟬吟貧寧不仕元知命老尚能詩懶用心
忽喜客來對碁局旋沽村酒與同斟
一笑
棘為籬落板為扉堂上春山碧四圍前後相承花百種
往來自在燕雙飛賣田不恥因償債耽酒無厭更典衣
人道家貧詩却富先生一笑久忘機
頻醉
紅塵謫墮侍晨仙屈指明年六十年身後不營埋骨地
春來頻醉賞花天屢聞漢相誅東市深羨周農服下田
烜赫豈如常寂靜山中幸有酒如泉
春日俳體
氣至時來物不違小園閒步見天機荷錢欲出鳴蛙出
柳絮才飛乳燕飛屋少地寬何不可家貧春好未全非
莫欺白髮渾如雪杯到猶能疾手揮
二月十五晚吳江二親攜酒
今日山城好事新客來誇說齒生津喜晴郊外多遊女
歸暮溪邊盡醉人鮮笋紫泥開玉版嘉魚碧柳貫金鱗
一壺就請衰翁飲亦與花朝報答春
春日小園即事十首
閒園草草欠樓臺一紀干戈夢裏迴盡失牡丹三百本
新移初見一枝開
小亭新築賞天香恍惚春風舊洛陽人道此翁畦菜手
元來亦解種姚黃
長憶江湖看雨時插天掛尾玉龍垂歸來老手今無用
養小魚蝦掘小池
摘花不恤種花難幾日工夫一日殘最是好花留不得
不如只種菜花看
城中誰道有花村吟出園門醉入門共笑老人騎老馬
病身俱瘦壯心存
傍宅荒山幾許長蕘夫芸子縱牛羊何當盡與栽桃李
疊石周遭築短牆
頽然無用一憨癡雖老元來未可欺鼻涕垂頥病擁塞
幽花香處最先知
蒔藥移花撰石名稍加心匠可經營天真不假人為力
綠樹啼鶯一兩聲
四十九時初作郡帆風笠雨十餘年野花山鳥應相笑
依舊歸來無一錢
身隠山中聊復爾詩傳海外豈其然(字闕)間日有人攜酒
(字闕)惱如天亦醉眠
問政山拜墓
五十年前幼學時登山諸父許追隨兩人兄弟身俱老
萬古乾坤事可知守墓鄰翁姑與酒傳家後嗣孰能詩
獻花餽笋爭歡醉風樹茫茫意自悲
飲興道觀有感五首
十萬長松五百年今其餘幾亦堪憐霓旌恍惚剛風外
蘂殿崔嵬劫火前題墨八分吾獨識藏丹九轉後誰傳
山中是事皆非昔惟見新墳掛紙錢(觀未火前有八分書絶句二首佳)
仙洞春深長薜蘿杜鵑花發蕙風和善門有後澆松早
貧戶無憂賣笋多萬古銷沈終塚墓二儀開闢幾干戈
情知來去皆非實醉後猶能作此歌
戍壘兒郎意氣雄羣腰刀斧薄榛叢尋真亭仆長松少
禮斗壇荒苦竹空菜色可憐窮道士樵歌不見舊鄰翁
存亡得喪知何極天地悠悠感慨中
山門蘚獸石嶙峋三耳翁今去幾春螻蟻與誰頻作夢
茯苓應更長如人土饅頭裏無仙骨金僕姑邊尚戰塵
焉得亦如酒家叟一茅庵住自由身
爾時儒者定應無問政胡為不問儒五代亂離千血陣
萬山深杳一丹爐能容隠遯猶難必遽謂飛昇豈不誣
我欲卜鄰聊避俗未須跳入長房壺
送譯學靳教授(大中)
魯國多逢掖周官設象胥精言通九譯博學本三餘職
冷冰相似心清水不如負才宜大用别有腹中書
酴醿盛開二絶
羅雀閒門未寂寥小園花事自春饒日葵霜菊踰千本
更有酴醿十萬條
雪色聯飛蝶過廊烏衣交語燕歸梁酴醿花下午酲解
春靜人閒白日長
孚舟亭新成賦十絶
岸人膽落傍船看鼉吐鯨吞一葉寒鬼伯神官莫狂蕩
靈臺無愧自平安
南北東西四面看舸軒雖窄自心寬永無金馬門邊夢
豈有黃牛峽裏灘
春濃面面透花香秋皎團團轉月光窗戶總空天是壁
如吾肺腑没遮藏
六爻虚實相為用二位高卑各有宜順撫說隨心不爽
風漂羅刹有還時
傍石横陳八柱亭一篷撱矮似船形松聲浪作風濤吼
何處風濤不慣經
心許天知不媿天酣風醉月仰天眠自疑略似知章馬
人道還如太乙蓮
不須有客問張憑且要無人覓庾冰好是夜寒風浪靜
月明空載一孤僧
人間踏地有風波歸老山林莫問他身是我船心是柁
早尋岸泊奈儂何
向來人喚老梢工解使帆檣八面風今日釣魚亦無力
劣能聽雨卧船篷
不待圓(原闕十一字)栖梁燕乳春聲豫細玩天機坐此亭
謝張慵庵文煥見訪
兩年夢寐記冰姿再挹丰標勝舊時形穢自憐吾更老
味同乃幸獨相知幽花野竹頻移座薄酒清茶共說詩
晩色柴門掛新月玉驄欲上步猶遲
贈數學吳桂子
先天有數妙蓍龜詫鬼誇神滿卷詩獨一許翁可吾意
預占晴色賞酴醿(許堯舉詩如此)
春晩雜興十二首
七年守郡罷三年賣盡山中五頃田書籍可捐衣可典
猶能醉面仰看天
林下蕭然一秃翁吟髭全白醉顔紅米鹽薪炭時時絶
自古詩人例合窮
賣茶猶說有征譏蕨菜何為入市稀往往提籃採山者
怕逢猛虎竟空歸
午亭春醉聳吟肩終是風流不愧天屑麥調酥慢熬火
牡丹花共菊芽煎
漫浪桐江一把麾往來今積十年詩次山自序舂陵集
豈望䕫州杜二知
豈有耶溪父老錢無朝無暮在樽前櫻桃豌豆分兒女
草草春風又一年
隨分栽蔬復種花逐時温酒又煎茶兩兒能售嚴州屋
便可歸來共一家
尫羸老馬尚堪騎象笏金章已屬誰政使死時無一物
清心壯膽有天知
溪魚山筍佐新篘大勝長安上酒樓春老猶寒宿酲困
酴醿花下擁綿裘
桐花落盡熟朱櫻無數珍禽繞樹鳴繡羽翠衿政堪玩
伊誰輕著彈丸驚
城市塵埃不見詩西村東塢可尋誰夏前十日嘗新麥
政是江南最好時
芳草茸茸没屨深清和天氣潤園林霏微小雨初晴處
暗數青梅立樹隂
漫興九首
索文僧送紙賭酒客爭棋定要全無事何由更有詩
老豈堪從仕窮應不為詩死生元有命病亦莫求醫
我欲培修竹新添笋幾根徘徊看不已愛惜似兒孫
半落酴醿雪微舒芍藥丹薰風交割近特地更春寒
靜院幽花馥空庭皓月明春寒夜更好未有一蟲鳴
索菓嬌兒怒胹羹老僕頑欲嗔仍復笑掩卷看南山
袍絮無堪換柴錢久未還有人來問字賖酒醉花間
淡虀淘大麥甘酪薦含桃風調誰優劣田家似頗高
欲跨羸驂去江村訪酒家杖頭無阿堵肯聽錦囊賖
殘春感事十首
寒暑元如故乾坤豈不寬時情工刻薄生理轉艱難遑
恤諸兒笑終憑後代看淵明詠貧士感慨異悲酸
守郡艱危日還家老病時僮奴驚逝謝賓客聽分離耨
草泥霑手煎茶火燎髭固窮終不怨百鍊出新詩
青簡興亡驟蒼規代謝頻懸知千古恨政似一年春甫
換鍾馗舊俄聞杜宇新梨花自寒食誰酹石麒麟
登高高處望萬嶂一溪横不滿千家市今休十載兵訓
狐號永夜猛虎迫荒城此亦關人事憂端未易平
學易何須博乾坤第一爻兩儀能細察萬象巳并包枯
秸供羸馬纖鱗餵乳猫吾衰有三韭端勝易牙庖
菓熟攜竿撲禽鳴挾彈窺自憐多病叟無奈近鄰兒排
闥寧容鎖踰垣更問籬牡丹才半折摘去最紅枝
底用春風急詩肩暖亦寒兒曹如笋長吾事只梅酸後
死猶容健餘生愈覺難一瓢自窮巷何止此堪歎
春雨溪橋斷才晴又淺流端能操古節何至墮窮愁馮
衍嘗為郡田豐不願侯吾兒猶未解餘子復奚尤
格磔禽穿戶延緣蟻上衣雨來山氣潤花過樹隂肥去
去春如夢行行暮獨歸偶無賓友至自取一杯揮
身起真寒士名成老腐儒暫時金馬署終世石魚湖舊
種花猶有新畬粟已無傍人憂餓死吾自典衣酤
次韻送張文煥
廊廟端非岩壑姿慵庵未是可慵時浮榮故自無心向
素抱其如有已知天上要途終一武江南絶景已千詩
欲從遠祖赤松子小待功成亦未遲
深愧衰殘蒲柳姿忽思同眺萬山時各將谷雨崖烟寫
獨許溪鷗野鷺知兩載再逢憐我老五更不寐和公詩
願聞事業如房杜一曲清商自尉遲
芍藥十叢近千蘂客飲散一夕而空
雖微風物似揚州蠒栗初紅已遽休插戴端宜誰粉面
奪攘無奈衆蒼頭未知相謔真何謂不許當階略少留
玉爵彩雲諳往事可因尤物作閒愁
惜芍藥再賦
元方除却牡丹兄俗紫凡紅敢競名天女散花雖不染
道人養馬豈無情一芽才動看承久千蘂俱空斷送輕
三萬卷書總零落匹如風雨未須驚
計桐江續藁九卷卷百首書其末
詩律中年悟嫌工更恐肥獨行無與語每出又空歸薑
棗頻煎藥袍衫屢換衣病身自無賴猶忍泄天機
桐江續集卷六
