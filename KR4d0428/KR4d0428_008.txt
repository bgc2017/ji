桐江續集卷八元方回撰
醉翁亭圖引為趙達夫作
識本色人須本色臭味論心不論迹青蓮居士浣花老
畫像有人能畫得非陳無已黃魯直看畫題詩難落筆
醉翁萬代文章伯中年偶墮滁陽謫琅琊山亭釀泉酒
翁心不醉醉賓客慶歴朝廷天清明誰張黨論搖昇平
禽鳴不知人之樂黨論無乃猶禽鳴一時人樂從太守
交錯觥籌送杯酒樂其所樂翁來思賓客讙譁終不知
既是賓客尚不知畫工焉得而畫之彼弈者弈射者射
搖毫臆度丹青解醉翁醉態尚難摹翁心樂處如何畫
皆山一曲吾能歌童而習之今鬢皤翰墨世無蘇老坡
奈此圖中風景何(陳後山字無已山谷集有字說謂無我而師道也)
讀張功父南湖集(并序)
詩至於老杜而集大成陳子昂沈佺期宋之問
律體㳂而下之麗之極莫如玉溪以至西崑工
之極莫如唐季以至九僧三百五篇有麗者有
工者初非有意於麗與工也風賦比興情緣事
起云耳而麗之極工之極非所以言詩也謂如
老杜七言律詩魚吹細浪搖歌扇燕蹴飛花落
舞筵自去自來堂上燕相親相近水中鷗林花
着雨臙脂落水荇牽風翠帶長風含翠篠娟娟
静雨裛紅蕖冉冉香學者能學此句未足為雄
撲棗詩云不為困窮寧有此祗緣恐懼轉須親
憶梅詩云幸不折來傷歲暮若為看去亂鄉愁
春菜詩云巫峽寒江那對眼杜陵野老不勝悲
送僧詩云念我能書數字至將詩不必萬人傳
此等詩不麗不工瘦硬枯勁一斡萬鈞惟山谷
後山簡齋得此活法又各以其數萬卷之心胷
氣力鼓舞跳盪初學晚生不深於詩而驟讀之
則不見奧妙不知雋永乃獨喜許丁卯體作偶
儷嫵媚態予平生不然之而江湖友朋未易以
口舌争也乾淳以來稱尤揚范陸而蕭千巖東
夫姜梅山邦傑張南湖功父亦相伯仲梁溪之
槁淡細潤誠齋之飛動馳擲石湖之典雅標致
放翁之豪蕩豐腴各擅一長千巖格高而意苦
梅山律熟而語新南湖生於紹興癸酉循忠烈
王之曾孫近得其前集二十五卷三千餘首嘉
定庚午自序盖所謂得活法於誠齋者生長於
富貴之門輦轂之下而詩不尚麗亦不務工洪
景盧謂功父深目而癯予謂其詩亦猶其為人
也溪清花鴨聚岸綠草虫多燕子初歸曾識面
牡丹未放已知名不知何人以朱筆加點專取
此等句予亦謂不然且如人生守定梅花死此
句殊佳何人輒用朱筆圈改予竊謂朱筆之人
未得所謂正法眼藏也功父預謀誅韓而史忌
之韓既誅即有桐川之謫後得歸坐前憾謫死
象臺天下冤之言官程松嘗論功父謂將家子
強吟小詩此乃刻薄無忌憚之言不足與校其
詩活法妙處予未能盡舉當續書之今且題八
句以寄予心
生長勲門富貴中粃糠將相以詩雄端能活法參誠叟
更覺豪才類放翁舉似今人誰肯信元來妙處不全工
鏤金組繡同時客合向南湖立下風
功父盡交一世名彦詩集可攷然南渡以來精
於四六而顯者詩輒凝滯不足觀駢語横於胷
中無活法故也然則紹聖詞科誤天下士多矣
夜吟
昔遇孫真人授我服氣訣幼讀先子書亦嘗窺秘說受
持苦不堅兩鬢忽已雪謂當屏孥累兼復斷葷血千息
嚥子夜顔色日腴悅奈何墮醉夢百病暗蟠結幽抱誰
實知俗流每見䙝城市不可居去去之巖穴
劉元煇來三首
君宅蒲荷岸吾廬槿菊籬相望能幾步不見動踰時老
更甘清苦閒應笑拙癡門迎到花底銜袖有新詩
浪出慙何益深居悔已遲積憂(原缺五字)定非癡暗事人能
料幽懷世不知叩門有斯客急以酒澆之
聞築船亭就能來共看花鮝枯庖海物豆乳買鄰家稍
可從容飲猶當委曲賖歸途有底急不肯後昏鴉
萬山堂飲歸
追懷往者數賢侯得得經營續續脩依舊夜欄低北斗
幾番春絮委東流同遊盡道山能好半醉誰知我獨愁
乃後吾徒身亦死題詩更有昔人不(為太守饒公虎臣魏公克愚宇文公)
(十朋)
立夏明日行園無客五首
衲朝裌暮午衫单始覺春歸不再寒些子幽花三兩畝
霎時啼鳥百千般世情落落全相背詩律平平略放寬
連日飲徒偶焉往自炊香薤五盤餐
春來何啻酒千瓶百日醺醺一日醒朱筆點詩垂欲困
黃鸝啼樹急須聽霑沙不濕收微雨倚柱無言立小亭
芒屨犒僮人一緉為耘惡草莫教青
尚欠佳篇與送春祇緣醉卧動經旬偶無載酒相過客
始是吟詩自在人喜見笋芽穿瓦石都忘雨點漬衣巾
園林全頼東風力莫道南風便有神
愛栽竹樹愛栽花新築舡軒傍石斜古廟炷香知某客
半山搖扇望吾家間看紅袖穿林去可着冰紈作畫誇
說似渠儂應未信詩翁煩惱政如麻
葺圃䟽畦日荷鋤六旬老叟尚何圖卧床迫夏猶氊褥
宴几經春只藥爐羣竊花枝相侮易合擕竹杖與驅除
千金萬卷皆捐弃更有心情計較渠
初夏
忽復荒山喚子規來歸已是臘殘時人窮怕老吾何愧
夏淺勝春古有詩草靸紵衫并竹扇石榴罌粟又戎葵
猫生三子將踰月卧看跳嬉亦一竒
雨餘早起五首
燈暗窗明暖又寒破鞋不待蘚痕乾惜花愛笋人誰解
冒雨行來百匝看
枝枝紅藥蕊頭偏應是難禁宿雨湔好物不扶扶惡物
已耘死草更昂然
密樹隂隂小石臺雨餘更綠幾痕苔蝸牛上到葵花頂
日出如何下得來
濃綠園林曉雨新鶯啼近樹不疑人千枝罌粟紅如錦
誰謂儂家已送春
懶照青銅雨墊巾試將欹正問傍人含羞小婢無言去
應笑髭鬚緫似銀
園感
栽培踰一紀補苴又三年樹倚根株在花憑種子傳斡
移隨變幻顛倒恣頗偏縱不經兵革誰能保十全
早起
窗曙書燈暗閒居免報衙争鳴百舌鳥各占一枝花寢
内兒猶睡厨中物未賖露寒衫袖濕倚遍石欄斜
感昔
古郡峯巒擁吾家望最竒水疑無去處樹少不隂時峴
首名猶在西州意自悲典刑與風景寧復後人知(此為舊知)
(已)
回愚
人云回也樂愚亦定何如瘠産今無幾荒園尚有餘離
騷香草木爾雅古蟲魚名數誰能記年來嬾著書
感歎三首
浪說千軍戰空登二紀名乾坤恩甚大毫髮事無成長
日柴門掩閒人俗眼輕竊花無力護笑道近專城
長歌歸去來無乃已遲哉遇事佯如聵從人喚作獃胡
僧需酒肉戍卒借亭臺豈不二千石閑居自可咍
孰識維摩病猶疑子夏肥少曾逢順境動輒履危機奕
局雨斜濕吟牋風急飛夜寒逢惡客酒盡未云歸
觀圃
行行觀我圃物理析秋毫日夜新花發春秋老樹高力
耕何所獲甕灌未為勞天地一樽酒螟蛉視爾曹
首夏二首
曬繭未繰絲晴天麥最宜樹隂常獨立禽語不吾疑苦
笋烹勝肉新茶嗅醒脾薰風吹此句突過一春詩
寒燠分時序生成續化工竊遲登麥日肯怨落花風春
氣何曾絶天機豈易窮誰云老圃淡早著石榴紅
次韻齊君(淵)見過(近棄將印)
從容談笑獵文場焉用椎鋒更挽強政使成功能裂土
未如聞道許登堂勇捐將印機心息深隱書帷古味長
我亦暮年懶干祿肯來同醉簡編香
次韻唐師善見寄
聞風足使鄙夫寬家世言詩自杏壇萬卷古書侔藏室
十年深谷隱王官大材益厚楩楠植至寳終垂琬琰刊
媿我老衰已無力青雲中道鎩飛翰
歸來數畝小園寬風有軒櫺月有壇總為才疎能忤俗
兼緣興盡合休官空山老死知無補往代興亡稍欲刊
洛下寄書藉黃犬蓴鱸終恐愧張翰
次韻陳正之團扇畫一魚二首
莫想銀絲膾冰盤一醉吞好為玉帶佩朝謁九重門
妙得濠梁趣任公犗肯吞(字缺)泉如有待頭角上天門
送前歙黟(原缺三字)五首(思義)
歙山瘦露骨歙水(原缺三字)歙尹清瘦人意與山水淡居官
儉以廉飯茹或不糁解官卒難去抱疾偃破毯凍僮僅
縫補羸馬缺灌啖客至碁一局無客書自覽俗盲鬼神
聾跖徒肆豪敢害盈殊不驗君子例坎壈九關今可排
勿待雪生頷去去翺天衢離别何足慘
歙三萬戶多黟戶減半少君才宜大用何乃易而小易
邑不易心千江一月皎歙民時有謠奪堇茹我蓼黟産
足筒布麄綌自纏繞黟之酒良佳樽中無清醥歸來卧
城東賃閣臨木杪唯有一卷梅古色暗錦褾高官躍大
馬鼓吹日擾擾廉吏無人知酸吟夜連曉
吏方居官時美譽無不有及乎惡聲出乃在解官後有
勢易為好無勢易為醜萬事要諸終公論飜覆手請看
楚大夫得代數年久兩邑父老言至今不改口予决未
始私餽獻無所受不為病留此熱官已唾取鼎貴何足
云人當論賢否黟歙君桐鄉此亦足不朽
天王理萬國勢必委諸吏製字從一史執法不可二奈
何雍也面胷臆伏私意兩訟一求捷兩役一求避含糊
卒未决徐徐較餽遺酒菓若羔鴈書畫及弊器到官一
物無去官百需偹此縣與彼縣大率不相異獨有楚縣
尹不肯作此事無錢買歸舟僕馬亦顦顇
儒者書隱公昔持浙西節按一青溪令聞者膽為裂先
聲到江東庶亦有旌别似聞復留中駸駸管喉舌君可
持我詩叩門細自列貪吏劇百巧廉吏抱一拙拙廉名
弗彰巧貪位罙竊何啻萬蚊䖟日咂生民血我老死已
近分甘糧欲絶此公能薦君長鬛幸未雪
戲書
萬有非真偶有之倏無合悟本無時伯夷季扎輕千乘
肯着春風護柳枝
詩思
野眺荒山外詩愁細雨中肯令一字俗已拚百年窮病
體皮膚皺寒庖糗餌空戎葵獨何事故作向人紅
百憂
病骨真如削耕疇己盡捐終隨萬形弊何用百憂煎常
肯事如意恐無詩可傳屈伸判成敗吾亦聽之天
解悶
苦吟成癖習多難迫衰年生理終無賴詩名似許專剛
腸百鍊勁老筆萬鈞懸得失元相半乾坤本不偏
夢作
幾年于此矣愁鬢雪垂垂已悟身為幻猶能夢作詩百
骸誰不朽一念未全衰用盡平生力唯吾影自知
灰心
志大終癡拙年衰合老成口無談世事身不要時名偶
後諸人死猶餘幾日程灰心良已是拊髀未須驚(髀四紙五)
(旨十一薺皆上聲)
謝康使君見訪示詩觀奕(天錫)慶之
妙年曾到鳳凰池五馬能臨六枳籬量淺最難勝滿酒
着低何敢抗高碁森嚴法度蠶頭字瘦硬丰標鶴膝詩
自笑書癡了無得文章太守是吾師
謝汪以南借書惠米
政是黃梅欲近時山城雲滃雨垂垂斷橋没碓驚新漲
濕藁泥蔬續晚炊乞米已慙顔氏帖賣書還笑杜陵詩
廣文絶少充枵甑更肯芸籖借一鴟(一作瓻與鴟夷皆酒器以盛書)
三吊吟四首(并序)
近有陳印書一夕醉死有姚梢工以小舟下汝
灘鄰家僮浴馬犯漲潦皆溺死予聞之為三吊
吟其四則嘆夫兵死者之衆而世人莫之憫云
市有印書叟日印可千紙間得工墨錢苟足贍妻子近
欲役其人告者謂己死醉歌夜徹曉熟卧呼不起人鬼
頃刻分火葬骨骸燬豈不謂達生誰獨能免此
險有不可測能有不可恃善泅狎波濤篙工死於水歙
南百里許有灘一何駛昨日索我書辭我庭下跪明日
淪小舟膚髮飫鱣鮪寄言得志者徼倖未必是
湍溪漲梅潦一夕十丈強愚哉浴馬僮視之如尋常高
岸一失足馬尚能騰驤僮屍不可得漂流落何鄉握轡
徒自謹墮穽已足傷人間平坦途中亦有海洋
偶聞一人死惻怛吁以驚千人萬人死能不愴厥情長
平幾性命銳頭付一坑亡者抱永痛勝喜功名成功名
豈不成機心何時平人心苟若此誰謂天好生
夏日
多病情懷懶新晴草木光倦骸扶老瘦幽逕息隂凉家
瘠盤餐儉村荒糴價昂豈無可憂者得句暫能忘
說詩
齒髮侵尋落風霜取次秋口須湔乳臭川合向東流沈
宋中嘗悔江湖晚更羞此聲專老杜猶俟到䕫州
晨起二首
近市招醫士空庖督㸑奴羶葷猶可絶藥餌豈容無既
欲營猫飯仍當續馬芻晨興百需缺獨喜見吾雛
蚊蚤宵為梗葵榴曉可觀偶無酲待解自覺寢難安深
癖穿蒙密幽隂度屈盤忽驚一點露滴人髮間寒
日長三十韻寄趙賓
栗里淵明徑榿林子美堂亂離容不死窮乏果何傷紅
粒炊秈飯青薹煮菜湯甲兵才偃息城市轉荒凉最苦
樵蘇貴曾微藥餌良頻仍賖酒飲卒急賣書償敗絮熏
還曝麄絺洗更漿炎蒸雖漸迫寒冷尚宜防瀹茗徵甆
盞包梨集紙嚢頭昏修菊枕膚汗拭藤床困倦成衰懦
疎慵欠激昂廐空需馬藁碓淨缺雞糠思慮徒迃闊營
求竟渺茫憶兒觀燕乳懷友聽鶯吭守分甘邱壑逢時
付廟廊骨骸同朽腐名字孰芬香但握鋤犁柄終逃鈇
鉞鋩交遊多豎褐談話止農桑應俗循中道頥生寳袐
方鄰僧營藏字俠士戲毬場角武焉能往摛文或可當
病稀摩詰問歌類接輿狂舉世嘲癡叔何人識漫郎北
轅迴朔漠南棹輟沅湘誼氣知猶壯頽齡懼不遑六旬
過眼電萬事滿頥霜靜樂非無動閒遨却似忙連苔移
巨石帶露數新篁天地詩人少山林夏日長此心無别
路一武到羲黃(近隣寺僧求為撰藏殿䟽予家近山其上日有武士擊毬)
次韻謝胡子游學正二首(泳)
瞻紫陽山日仰高此翁暮景亦云勞一爻變卦逢初遯
萬古哀心寄續騷倬彼大賢猶蠖屈矧予小技僅蝉號
竹林書在吾能讀不厭千週更百遭
泮宫分席佐邦侯免使詩人諷不求九轉定應能點鐵
一泓何可着吞舟稍知今是山林晚獨奈吾衰歲月流
徑欲為君賦招隱朝簮竊恐未容抽
讀子游近詩復次前韻二首
江湖流輩互相高刻楮摶沙漫自勞孰肯剖腸湔垢滓
始能落筆近風騷通䟽障礙河東注剔抉幽微鬼夜號
漢魏以來數人耳曲湏和寡始為遭
射至於侯又中侯盍求諸已勿人求欲升海底珊瑚樹
不籍沙邊舴艋舟急要瑳磨刪俚語可容藻鑑徇常流
端能過我論兹事一聽盆繅軋軋抽
次韻汪以南閒居漫吟十首(併序)
以南廣文見教十詠其一閒居觀元工閱往古
而厭世故也其二太白真天才望黃山而懷謫
仙也其三采采芙蓉花借芳卉以諭養心也其
四大雅久不聞思古文而美昌黎也其五為詩
必知道泝騷雅而嘆近作也其六團團木蘭樹
想甘露而嚥華池也其七三才具方寸求諸内
而養黃庭也其八聖門大於海言聖門之無棄
人也其九仙都著兩翁謂康使君為文章伯一
翁可也以予並稱兩翁未也其十百川必歸海
悟夫運世變之代謝而從心以自適也
呈而意或有不能必同者焉
恭惟天地心物物息相禪詩人卜豐年生意寓雪霰彼
但言其消譬夢幻泡電癡憫狙公賦忿斥蝸國戰焉知
往聖作視世豈郵傳嚮明贊化育司牧必南面寸丹對
上穹退以學自練至其出為物遇暍忍不扇吾目故未
瞽此道若有見自養非所養焉敢事荒燕
渴心望古人無井可不鑿但勤駑馬駕定勝屠門嚼長
懷謫仙翁英爽謝冥漠兹山肯神遊曷日旌&KR1242;落惚恍
琴高魚飄搖子晉鶴空餘泣鬼詩光燄耿如昨昇天人
有分換骨豈無藥䑛鼎化雞犬此語君勿噱讀書三萬
卷太白亦可學
采芑采于田采芹采于水豈弟君子心作人豈異此神
農昔嘗藥志在起人死百聖一樂育亦如嘗藥然醫國
得一士億萬性命懸詭誕王母桃幻虚太華蓮孰為返
魂草足扶天地顛嗟嗟燕昭王海上求神仙不務長爾
國徒欲長爾年
何人不骸骨龍蟻共一朽聖賢獨不死天若顧之厚太
昊初畫卦迄周興井柳經制斯大偹中墜頼魯叟立言
棟綱常萬古絶夷醜荀揚猶微疵晚出揭韓斗力禦異
端侮聖門儼先後末學能臻兹身泯譽常有
晉季有詩人忽如古伯夷其人果為誰請讀淵明詩同
時顔謝流望風悉披靡東阡西陌間黍稷何薿薿烹葵
酌濁醪世味無復美百萬呼盧公枉為寄奴死漫仕心
未安託辭避郵史自挽何謂亡宇宙與終始眷言塵纓
客試問滄浪水
夏葵時丹卉秋菊培金蕤曷不蓻菽粟猶足療調飢曰
予心不然求飽何黨之傾日與傲霜志定節不移懷古
睇此物聊足慰我思不見恩澤侯崇侈事臺池失勢一
蹉跌書堂荆棘滋豈復有緋紫走趨列賓墀小圃異金
谷應無墜樓悲
占易用九六初爻變乾坤時當退且慎復命歸厥根渾
天日夜轉中星異旦昏北辰儼不動帝居華蓋尊於人
是為心君子嚴操存肯受外物汨澡擾搖精魂皇澤甦
旱暵時雨飜天盆敢不俲微力先後風雷奔九關守虎
豹崇墉方言言餒也自其分秉耒耕荒原江左瑜蓋輩
豈必賢虞翻湯網無厄羽文治無困麟一物有疾痛聖
王視猶身如何杏壇上鳴鼔攻門人材有善不善大匠
嚴選掄所以獲麟筆有秋斯有春
魚龍古仙翁諸人頼私淑五教紹虞敷六藝極周郁邦
侯絶相知異君大雅姿胡欲撤臯比不願為人師老我
羽已鎩棲此鷦鷯枝君當上青雲阿閣巢長離
億劫日月曜萬古河江流惟有人壽短况不皆白頭石
火僅微吐草露已遽收下士惑齊物祖述逍遥遊說夢
悔蟻國悟空驚蜃樓實踐我異是鑚仰師尼丘志學至
從心絶筆於春秋相魯故匪泰厄陳初何憂比彭十不
一聘轍半九州中道嘆不行嘗欲乘桴浮顔子夭窮巷
季路戕兇矛是亦各有命豈伊聖門羞人生苟聞道寒
肌勝王侯脩身以俟死言行無悔尤寄語夜讀子繼晷
崇膏油
力學
力學衰猶進治生晚不讎操心元自定忤俗果何由塗
抹餘千紙浮沉等一漚忍窮兼耐辱失笑未包羞
贈孫元京(嵩)近以詩見示二首
道豈與身窮相逢兩秃翁高懷真悃悃薄藝媿空空同
谷吟山雪愚溪感候蟲斯人何可作尚獲見餘風
舉世無高見斯文有正音稍工仍要拙寧古不為今末
俗難容喙空言苦用心未妨全瘦勁却恐太幽深
送陸君重(垕)五首
胥謂真英妙元來極老成詩書裁簿領忠厚勝聰明熟
料乾坤事難窮九萬程吾衰今已矣公等付蒼生
謂世無廉吏吾猶見此人政聲口碑在隂德(原缺二字)新薄
俗難開眼亨途易致身一清當百濁端肯混光塵
豈不亦分符圭田廨宅無一樓棲僦寓百費仰家租琴
韻消長日詩盟許老夫用心自塵外未覺與同途
四寳堂空後歸舟有底珍唯將好山色可語故鄉人他
日公能憶吾邦俗尚淳信難臧否遽早覺是非真
起伏難前定行藏喜自由足堪娱壽母幸不乏先疇酒
具饒魚蟹郊居少應酬兩無慙事育何用到壺頭
病因飲致
痰鎖封喉管瘡釘突齒齦猥勤無算爵肯顧不貲身未
即容殂謝徒令受楚辛果能深避地何敢妄尤人
悔少作
崛強輪囷謂絶竒刮摩剔抉更多疑彭門峻步勤除道
栗里高風晚得師乃後容賖十年死定應全廢一生詩
根柯直待如銅石始是參天溜雨時
入五月病二七日
病已捐蒲酒寒猶擁絮衣形骸元自劣氣候每相違人
死朝朝有吾衰事事非尫羸存喘息聊復信天機
生日病中
偶復逢生旦何知迫死期老真難嚲病貧實怕迎醫自
擬修埋誌誰猶(字缺)壽詩不應六旬叟未減一分癡
病稍愈戱書三十韻
藥滓棄盛鉢藥貽堆滿案藥價殊不廉藥效一何緩身
昔未病時飲啖百無憚一病半月餘食味等土炭晝睡
反多夜夕呻每徹旦席硬骨加痛衾垢膚轉汗三更渴
吻急強起揭書幔燈暈大如盆故作紅碧爛年今五十
九溘死詎足歎先君抱幽憤較兹減三算杜梅兩詩老
聲價百代冠享壽僅及此官職亦云漫又如同學生何
止夭閼半中道或無成萬事春凌泮老我幸己多苟脫
兵火難剥膚極朘削餬口就退愞造物屢見赦得失互
驚惋未容遽朽腐更遣足憂患假如即不起游魂去常
榦殮具無可陳襄事孰與贊二兒寓鄰州兩月消息斷
何時捐别業理舟抵歸岸人生良艱哉受此世緣絆搶
榆及摶風各各憑羽翰至靈可不如外攻乏中捍自非
有仙骨寧免寒暑鍜彭殤終同途顔跖匪殊貫形凝靡
不銷氣聚會有散達者悟斯理盧胡一笑粲排悶寫心
謠治命實非亂
次韻趙達夫問疾
煩君遣信問何如霖雨無人叩陋居孰信着綿當夏半
自驚伏枕己旬餘百年未辦書傳後一壑猶欣服返初
處約得衰更多病從今誓與酒杯疎
次韻趙達夫過訪
無限溪山畫不如特尋花竹到貧居相迎具茗凉堂上
獨肯衝泥苦雨餘伐病政思翻素問論詩徒覺過黃初
脫然百脉俱甦醒藥餌登時已可疎
次前韻賦隱居二首
崐岡玉火脫焚如萬事灰心此定居今古真成一夢耳
行藏略算十年餘曾微實譽歌來暮豈可虚言賦遂初
邂逅乘車還戴笠未妨多病故人疎
舉世紛如自泊如荒園僻巷閉門居總干和鼎非吾事
啖茹燃萁不願餘林下一聲蟬噪處山間十日雨晴初
空階剰放苔痕長始信先生屐齒疎
斷酒半月餘
毒手遭風伯危機伏醉鄉不成摩詰病未悔次公狂飲
器質錢盡酤壚添價昂酒徒容改事瓦椀茗芽香
送陳正之三首
老筆文無害升堂指顧間才高心每恕事遽色常閒碁
局消長晝詩嚢括好山去時似來日添得令名還
婉畫循中道廉名集美譽直知能解事元為飽看書用
法何庸盡頒條本自疎鄼侯端許繼不問吐茵車
昔在東原北高唐一再行金書儒廟壯畫壁驛亭清仕
宦中年達親知遠道迎江南何處好細話紫陽城
夜雨
樹與山同黑聲喧瓦欲飛雷行無蚓喙電起更螢輝小
市收燈早荒城擊柝稀平生聽雨意終恐壯心違
驟雨
道妙無生有神凝氣孕形為誰膏草木何物起雷霆本
質端能受元功豈獨靈老夫已枯槁衰白肯新青
連雨
下潦多成疾荒墟或告飢夏寒幾閱月晝晦動踰時墜
果全無味新禾間欲萎可能留少許庚伏灑炎曦
復雨
鬱蒸終不解白晝忽昏迷樹暗全如暮禽驚誤欲棲銀
絲斜翠壁雪練墮青梯壯觀何須數茫茫后土泥
怒雨
今歲黃梅雨龍公剰作威雷抨山欲碎風掣樹如飛患
濕憎泥屨聞腥嘔垢衣飢猫避誰屋竟夜不能歸
淫雨
城撼濤聲上山埋霧氣中郊原成澤國舟楫羨魚翁浙
右田應没巴西雪更融斯民恐魚鼈孰為訴蒼穹
苦雨
苦雨何其久山鄉化水鄉月餘沈碓磑天半起帆檣孰
不思神禹疇能餉子桑溺飢非已責愁絶望朝陽
久雨
肺病兼脾病葵花復槿花閒猶常不樂老欲更何加客
訝添新犬童喧斷小蛇窮居非得句持底謝年華
桐江續集卷八
