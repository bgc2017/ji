桐江續集卷二十二元方回撰
送楊復之歸吾里(復州學錄)
四十青春七十翁客樓時得一樽同子將仕矣雲霄上
我合歸歟澗谷中凉夜歲星守南斗豐年江國喜西風
許追父老鷄豚社為說猶能醉頰紅
題獨鹿圖
誰嘗失之羣起競逐不見泰山一得百覆文王之囿草
羡泉足生逢兹辰呦呦攸伏
題九歌圖
惟此楚騷能歌盖寡我醉友能老嚴灘者駕風驂雲此
誰其寫是常夢中與之遊也
七十翁五言十首
豈謂真成老元來總墮虚它鄉身似鴈永夜眼如魚未
覺知幾早惟嫌料事疎縱無三閣饌猶有五車書
愁與憂全異歡於樂尚遙百年元易度一日却難消玉
叵圭中必桐猶㸑下焦襟懷殊鬱鬱縱目却飄飄
五月炎歊早冰盤未薦瓜客中如許熱林下豈無家體
炙巾繒火膚斑點鐵砂一㮎慶七十汗滴暮樓霞
瘴癘金蠶毒干戈鐵馬羣一生逃萬死百歲僅三分遑
恤恒饑子姑留自祭文醺醺人笑我方寸不醺醺
七堠長亭路前程已不多最欺吾老者絶柰後生何去
晩陶弘景迷凶馬伏波幸逢黃菌耦且賦紫芝歌
隻影兼孤喙攅眉更結喉一生無大喜萬種有閒愁冠
豸羞言路憑熊齒郡侯休官十六載不報破家讎
故人書見問近况復如何酒病沉綿劇詩愁感慨多脛
枯全似鶴䯻小僅如螺更許十年活漁磯破幾蓑
父母嗟難報乾坤荷曲成居然生壽相頗亦竊詩名箕
子九疇範太公三略兵老身寧坎止時彦或流行
詩家自有律高處在平中能使生為熟何愁拙不工嚴
祠七里瀨漢鼎一絲風敢謂方虚叟還如陸放翁(陸務觀六)
(十二歲知嚴州後八十五卒平生詩萬首予四十九領此郡七年今七十)
紫陽山下住問字足儒生鮮果枝頭熟新醅甕面清學
師朱仲晦詩友許宣平焉得孟能靜滄浪共濯纓
寄題吕常山平章錦繡香中
富貴歸故鄉猶衣錦繡晝行此古語也漢書項
羽傳曰衣錦朱買臣傳曰衣繡二人所為不足
多道五季錢王歸臨安以錦繡褁林木眩其父
老偏覇無足取惟韓魏公相州堂歐陽公為之
記謂非誇一時榮一鄕者今平章政事常山吕
公以將相歸老金陵有之似之扁舊百花亭曰
錦繡香中夫百花似錦繡無日不春所謂衣錦
繡而晝行者也錦繡而又加之以香雖取義於
花其實亦以譬夫香名之垂百世也斯樂也惟
知止者能之故又有亭曰知止有賦長句十二
韻者方回依次和曰
修善過如修亭舘種德高於種花木四時芳菲人不知
蜂猶有鼻蝶有目公心一寸春萬宇好事如麻不計斛
將相富貴世不少鐘鳴夜行鼎折足我公之遊追張良
我公之隠勝梅福猶憶妙年伐鬼國二師擊宛騎斬郁
獨樂先生五畝園大庇寒士萬間屋圖形已上功臣閣
投老未數王官谷千葩萬卉春晝長范蠡西施着膏沐
錦天繡地香中醉漢相政窘千金牘一品閒身釋衮衣
萬古芳名垂汗竹紅霞蒸處幾東風會見瑤池三度熟
七十翁吟七言十首
莫笑衰頽七十翁老來柔外尚剛中評詩青眼時雖白
借酒蒼顔也自紅輕薄交遊翻手雨艱難仕宧打頭風
休官至此六逢閠能忍窮人不送窮
自笑衰頽七十翁全將拙鈍易豪雄猶賢乎巳思詩苦
不失其馳飲酒恭女嫁男婚俱失望廷臚殿對總書空
倚樓夜夜看星斗未了昏鐘又曉鐘
一鳴場屋老書生晩節蹉跎百不成舊試卷忘塗注乙
新吟藳漫草真行柄臣全似逢崔胤座主徒勞識李程
第五阿房關許事樊川終自有詩名(予別省僥倖第一廷對考官常挺趙)
(曰起文天祥擢予第一宰臣賈似道降為二科之首升甲科)
飽觀代謝四時成勿訝隂晴小變更何許三牲聊淡食
向來五馬亦徒行長哦王粲登樓作浪得朱雲請劒名
我死故應非短命彼饕誰果是長生
千古斯文未陸沉夏因周繼太駸駸瓜分繆主貛郎學
灰燼隂傳檜賊心江總不慙同北狩鍾儀何限尚南音
一龕花院傷前事猶勝棺穿蔓草深
幼孤何敢事兒嬉聞道惟慙性鈍遲早尚虚文迷釋老
晩參實學泝濂伊五更燈火芸千卷兩世冠裳桂一枝
夢幻無成吾不怨庾愁江恨鬢絲絲
神竒臭腐變窮通宇宙紛紜醉眼中鄧禹第堪文學掾
劉歆早作國師公干戈世故千岐異禮樂民彛萬古同
造化豈應全聵聵秋來依舊有西風
幾夜樓東曉望時長庚缺月傍參旗江湖已滿焉能久
天地將秋更不疑暑漸變凉差可喜老難重少自堪悲
年來輩行凋零盡詩卷中多賦挽詩
三十科名續父燈豈知七十老無能兒童半長餘猶幼
門戶中衰久未興南畝盡捐猶有宅白頭垂秃巳如僧
平生詩力秋尤健萬里霜天擊怒鷹
頽齡僥倖古來稀休致多年但欠歸决不再思龜左顧
幸猶免賦雉朝飛江山如舊幾寒暑天地無情多是非
能辦東籬一杯酒可須疏傅有金揮
送李際可婺源州學正(良遇)
星源初建郡芹泮視諸侯前序聮官長公堂紏士流彦
章陸贄作元晦孟軻儔遺帙三年飽畬租少莫憂
送張古心明道山長(復)
恭惟程伯子遠紹孔門真間氣千年聚遺書萬禩新金
陵明道長草澤古人心坐席諸生侍春風迹未陳
送陳子振池州學正(鐸平江人)
聞說池陽郡初能曲突虞學官如舊否文選尚存無魚
蟹江淮聚桑麻雨露腴物平仍酒賤時佩翠微壺
六月二十八日立秋
平生為客太怱怱已上西江又復東只信一朝飛舴艋
何知五度落梧桐絶憐牛女常遭謗粗足蓴鱸不嘆窮
世外世間異天壤政湏深谷卧秋風
七十翁吟五言古體十首
無妻牧犢子帶索榮啓期予亦年七十幸猶未至兹頗
亦似陶翁粗有五男兒乃父休官早致汝恒苦饑掛冠
六七閠方當掛冠時治生了無策惟耽酒與詩室人愧
交讁雖壽夫奚為後死信無益固窮諒何悲
昔聞老萊子希年奉慈親佯作小兒啼斕斑綵衣身事
有異天壤予生何不辰三歲喪吾父萬里南海濱先君
四難弟今皆為古人五房伯仲十獨予登七旬道路謾
奔走燈火徒苦辛此詩比蓼莪一吟一傷神
先祖八十四卒予生之年(先祖紹興十四年甲子生寶慶三年丁亥卒)先父
五十六予甫三歲焉(先君淳熙四年甲午生紹定二年已丑卒)厥今七十叟
萬死偶獲全過父豈不愧逮祖恐未然初學晩頗進粗
亦窺聖賢常感知巳恩不報負我冤夢寐此心明暗室
如青天無田與兒孫未為無所傳
五男三女兒僥倖肖吾祖賢愚掛懷抱笑陶敢效杜長
男近寄書長女化為土嗟予七十翁哭此四十女此女
抱恨久嫁不得其所厥夫實鴟鴞厥舅乃狼虎讕訟欲
殺予破家謝官府不禁毁璧痛何啻茹荼苦
詩人而壽者近有數老仙後有陸放翁前有曾茶山亦
復有二趙南塘與章泉年皆八九十至今詩集傳南嶽
五藁出豈無劉後村老妓風水僧兩詩太不然三生感
容堂晩節尤可憐虚叟年七十努力當勉旃(後村老妓詩却羡鄰)
(姬門戶熱隔樓燈燭到天明得罪名教贈風水僧誦得山經如念咒頂將禪笠去尋龍陋句甚拙容堂賈似道)
(暮年自稱後村七十以上造朝八座有詩云三生不可忘容堂)
後山與簡齋僅年四十九詩少句句佳天地同不朽予
幼初學詩一日賦一首頽齡忽七十詩果傳後否僥倖
擢儒科邂逅至郡守幾死坐此耳詩於我何負壽長詩
故多才短詩故醜苟活許作詩餘生付詩酒
晦庵感興詩本非得意作近人輒效尤以詩言理學志
南寫柳吹曼卿詠禽樂我翁盛稱之豈不物象托小巷
旗誇酒大賈褐懷璧喝咄野狐禪未必實有得歐公不
論文孟子不言易平生守所見弱冠至七十
幼嘗習古詩生平不滿百人生如蝸牛欲升一丈璧我
幸七尺身燥土餘三尺目此寸進難涎盡喙不濕平生
修省心不啻震&KR0658;&KR0658;晩若蹈虎尾更甚履愬愬庶幾其
可免寧受凍饑厄徒步勝安車亦勿乘下澤(愬愬色責切)
今所以知古頼世有書史後所以信今豈不亦藉此昔
在韓魏公治平四載耳仁皇實錄就賊賈獨不爾竊位
十六年不奏理廟紀咸淳至德祐抑又可知矣國亡邪
正混衮撻筆孰泚衰翁抱丹心但恐將溘死
世短心徒長日暮道更遠偶榮匪運泰驟落非命蹇王
侯死無葬將相謫不返賤窮齒秃缺尚許噉糲飯配享
宣尼廟文學可商偃云何從祀廡傳註王鄭混平生三
萬卷晩節葉糞本外華巳焉哉襏襫謝公衮
七十翁吟七言十絶
自知酒量防踰矩敢詫詩才妙斵輪古聖賢心得絲許
雖非尼扁異愚民
頓爾繆為象山學雕吾痛絶水心文潛夫詩格温夫字
掩耳平生不願聞(後村詩非不工但格卑)
詩備衆體更湏熟文成一家仍不陳晩悔昨非思改紀
規隨養氣省心人
鄭玄三禮王弼易亦繪冕旒配孔庭虚耗中原實衛霍
麒麟閣上也圖形
一河綠水小樓前八十老翁猶駕船七十老翁幸靜坐
有書不讀真可憐
恨子生不及晦翁撰杖鵝湖觀異同豈减游揚侍程子
未甘籍湜事韓公
膾炙鯨鵬吾不佞撮捫蚤蝨爾徒勞泰山夜半見紅日
政要人生着脚高
後山卒僅四十九諱日崇寧一日前當時假使餘七袠
忍見中原丙午年(陳無已卒建中靖國元年歲除明日改元崇寧世事去矣)
周家八百年天下文武焉知有赧王老壽彭公亦餘骨
始知生死是興亡
少陵詩詫古來希老病餘生曷不歸不信神仙不信佛
死時惟褁破深衣
送劉都事五十韻(晦叔密齋)
近人於仕宦如以韓盧獵泰山有不見得獸誇足捷學
問夫何如有書鑰諸箧府史以為師僅能署吏牒雕鞍
驟肥馬畫閣貯美妾萬一至公相豈堪任調燮老友劉
密翁早隸周孔業大輅鸞和鳴大樂律吕恊南省據都
曹不以貴自挾朋來多下交賓至必謙接解官寓城東
座寒乏氊㲲高卧懶問選兩落秋蓂莢積薪後居上彼
勇哂吾怯為言恥孟晉如病夏畦脅有時酤我飲荒墅
縱步屧果核飣爼豆羹糝供匕筴居然道懷孚宜爾情
話接公才豈不知大川宜作楫顧於名利波未肯卜利
涉人生惑外物種種意欲惬高睨官爵梯等級恨不躐
愚竊窺此翁嗜欲穽巳敜寧為三省魯不慕一諾俠經
史入胷中邱陵堆重疊文詞落筆下布泉極熨帖莊重
異新銳詳緩蔑虚讋誰歟心怏怏或者言喋喋氣帥直
其内義理為管攝歸歟掃松楸試負都門笈中書多缺
員聞早下堂帖不然肅政臺冠豸羣小懾分司江之南
亦足煦疲劣去當柳嘶&KR1578;還及杏飛蝶鯫生嶺海夢尚
憶鳶跕跕短隨李廣衣長彈馮驩鋏萬死脫一生粗免
翳桑輙今年七十老鬢禿無可鑷與人素寡合况又畏
訟諜往往交游間平地生嶻嶪萬里風枝殊一旦合鶼
鰈揮麈許諳聽曳履容追躡公將北闕覲我終南畝饁
甚欲餞遠郊扶杖尾蹀躞愧無一杯酒陽關唱紅頬他
人侈別筵椎牛宰剛鬛而此何枵然窮極棋無劫顧視
童子佩帨礪若觹韘持干富人肆詎肯出質貼吟兹送
行篇終夜不交睫浩浩號西風索索雨木葉
張老山御史寄七夕詩今近中秋奉問
籠鶴囊琴駕短篷夏初言別又秋中一天遙共團圓月
兩地相忘矍鑠翁朝廷還公黃閣相江湖乞我白蘋風
金臺乍到朋簮盍肯繫吟牋寄早鴻
方去言府判挽詩二首
諸老非前日吾宗有若人大圭全粹質勁栢挺長身倉
卒完鄕縣艱難寢戰塵深慙銘筆短未足永堅珉
壬戍同登日秋崖尚見之王家子敬字謝氏惠連詩鄕
校六龍渡宗盟七桂枝殘碑麟筆絶後死嘆吾衰
呈吕使君二首(師召一山)
中川孤嶼稱詩才鴈蕩龍湫遍賞來千騎君侯鳴競病
五年朋友共敲推舊題謝守池邊草新寓逋僊屋角梅
欲叩吟窗看竒句不應相遇只銜杯
紛紛衮衮笑儒酸獨愛虀鹽遠綺紈國手文章無敵手
將壇家世上詩壇海艘蕩寇鯨波靜江寺除兇鬼膽寒
才調極高心轉小近時人物此尤難(江心寺僧滛良人婦厥缺移家避去)
(屠殺其家缺缺口力争乃事主僧處死)
題畫馬
芻秣豐肥十二閒筆追韓幹此圖間誰描驢瘦更詩瘦
首與雙肩共一山
題宣和黃頭畫
石綠藤黃間麝煤半枯瘦篠羽毰毸一時艮嶽天顔笑
乞與宣和印押來
題陶介夫見山軒
湖上山如畫何人解見山此心無一事盡日捲簾間
湖上山如故湖邊客總非容堂今不見凉夜草螢飛
寄平江王元俞治中并呈孟君復總管
兩玉人俱出相家一時頓有冨才華登樓賦詠追王粲
落帽風流致孟嘉未肯一莖生白髮相逢九日醉黃花
蘇臺欲往何由得獨立吳山眺晩霞
送繆鳴陽六言
陸象山文集二十八卷袁燮為序外集四卷楊
慈湖所為行狀孔熔所為謚議附與人書凡十
七卷可議極多第十九卷記八篇王荆公祠堂
記疵病為甚葉靖逸四朝聞見錄記象山三事
一為僧光拙庵所喝二謂危逢吉氣粗三學子
焚香欲下拜持其手曰未可此皆朱文公所謂
陸子靜分明是禪學者也鳴陽重刊象山集流
布北方所至作詩盛稱其學紫陽晩學方回未
敢以為然賦六言八句送之
象山之學超詣水心之學刻畫後村之詩卑陋樗寮之
字怪癖舉世隨聲雷同衆啞啞我愬愬此四者皆不可
尤不可第一癖
讀陶集愛其致意於菊者八因作八首
一曰秋菊盈園而持醪靡由
陶公愛菊滿園秋甚欲持醪竟靡由世事重華那復爾
無錢更覺少陵愁
二曰空服九華
金英足可換君骨綠醑寧當腐我腸空服九華無九醖
帝鄕何似醉為鄕(世短意恒多斯人樂久生佳句也九月而九日久之又久之義人生所樂)
(故舉俗愛重九之名)
三曰菊為制頽齡
自性不隨黃落去始能為爾制頹齡涪翁具眼曾拈出
我為重吟換鬼聽
四曰塵爵耻虚罍寒華徒自榮
杯空無酒非瓶恥恥在虚罍敢怨嗟想見此翁不憔悴
天寒猶自有榮花
五曰芳菊開林耀青松冠岩列懷此貞秀姿卓
為霜下傑
人間紅葉去無蹤膏沐誰為百草容霜傑同時謚貞秀
抗衡惟許老蟠龍
六曰採菊東籬下悠然見南山
採採東籬迹易尋悠然見處孰知心也曾目送飛鴻否
誰不能揮叔夜琴
七曰秋菊有佳色裛露掇其英
飲酒成詩二十篇詩成多在菊花邊秋英掇取枝頭露
想見朝朝起卯前
八曰松菊猶存
種松今世見松老種菊常年見菊開十一月霜花欲槁
巾車豈可更遲迴(淵明官彭澤八十餘日仲秋出十一月歸歲在乙巳)
丙申重九前後得今日都無病一句成十首
今日都無病清晨獨倚樓端能常自遣孰謂不堪憂老
謝人間事寒添雨後秋江天詩滿眼可似賈胡留
今日都無病康強百不憂近霜黃菊月過雨紫蘭秋可
醉豈容避欲歸遄復休寒衣漿補辦此外更何求
今日都無病沉吟筭此生誓將全晩節懶復問脩程畏
事防憂患收心入老成近時學康節更敢競時名
今日都無病今年粗慰心西風田畯喜南斗歲星臨人
老顔如雪家貧菊似金典衣作重九猶可一杯斟
今日都無病移盆看菊花極知詩易臠唯苦酒難賒政
用怱怱過何妨小小差重陽七十度大半在天涯
今日都無病重陽酒滿樽淺斟聊慰意高枕恐消魂杜
老萸難得陶家菊尚存鄰人送糕果遙憶小兒孫
今日都無病黃花酒一觴登臨憐老者風雨過重陽稔
歲真希有南天始欲凉餘生容苟活不敢昩蒼蒼
今日都無病重陽倏又過濁醪常醉好佳菊未開多豈
必皆時節焉容不嘯歌一樽二三友風雨柰予何
今日都無病持杯得自如空行萬里路枉讀一生書可
柰多魔障真當棄腐餘休官十六載此計未全疎
今日都無病閒將往事思不為一已計寧受百人欺老
鈍文章拙温恭禮數卑臨風一杯酒此意未全衰
趙氏鄮山書院詩并序(必)
嘗攷古學校庠序塾之制以國學教胄子自唐
虞始三代以來天子諸侯皆有之而天子曰大
學萬二千五百家為鄕鄕置校自夏始故夏曰
校二千五百家為州萬二千五百家為遂遂置
序州亦有序自殷始故殷曰序五百家為鄕之
黨二千五百家為遂之縣黨置庠縣亦有庠自
周始故周曰庠天子六鄉六遂諸侯三鄉三遂
學之可攷者如此惟都鄙之學無可攷國學者
天子諸侯國中教士之所公卿大夫之子弟元
士之嫡子在焉校庠序之學在卿遂六德六行
六藝教其士以興賢而士之子恒為士者在焉
至於家有塾則二十五家門之左右致仕而歸
者為之師以教其子弟者是也是故周之教士
為最詳且密今天下所至皆有學而東南書院
尤多然風俗猶不及古何也有學之名而無教
之實故也四明趙公伯崖父法從名門年六十
餘自稱最樂翁不以世故縈懷而獨有志斯文
割大厦腴田創鄮山書院聞于有司設師弟子
員以學以教以厚風俗之本紫陽晩學方回為
賦四言詩二十韻紀之曰
國學在國鄕校在鄕在遂曰序在黨曰庠虞夏殷周厥
制彌詳家亦有塾以脩以藏蒙而巳養長罔不臧下而
為士上而侯王莫不有師扶綱植常生人之類頼此以
生四海九州以治以平家德戶行靡刑靡兵豈若後世
喪實存名業豈無齋論亦有堂所習伊何止於詞章剽
竊掇拾青紫為榮高虚卑淺燭理弗明亦儒其冠亦公
亦卿鄮山之塾誰實成之匪有所覬而斯營之一聖百
賢厥廡煌煌晞之則是景行是行
呈李讓臣就寄翰林閻學士
鞭霆來自紫皇宫天上綸言播德風為報玉堂真學士
猶憐雪鬢老詩翁星明斗極璇霄北水注蓬萊碧海東
身不能飛心獨往承顔常在夢魂中
久過重陽菊英粲然即事十首
早伴茱萸插帽紗尚堪薦酒更堪茶花邊行立花邊坐
不是閒花是菊花
種就株株攅萬蘂摘多榦榦茁三椏此詩兩句煩君聽
不是閒花是菊花
倏過重陽幾一月菊花更覺有精神必重陽日始賞菊
此是人間最俗人
紫陽山下園五畝一半教兒種菊花霜漸濃時花更好
六年何事未還家
平生我解量人品元亮真成晉伯夷我欲招魂無別物
剰將酒灑菊花枝
菊芳蘭秀幸同時汾水劉郎語最悲誰果肖蘭誰肖菊
未知黃落又為誰
風霜無畏最耐久糞壤不資真自然正則夕餐骨巳换
凌江端作跨鰲仙
把之手香嚼齒香飫之燕之香肺腸金英滿泛日百盞
何必帝鄕姑醉鄕
有酒泛菊嚼美酒無酒嗅菊倚闌干時人誰會先生意
常把霜枝子細看
江南菊花差晩開把酒前蘭復後梅天公何嘗負此老
天下腐儒臣方回
喜宗兄端叟再會武林還曁陽二首
我亦七旬老公為兩歲兄共知吾輩拙各頼此心平江
海逃簮紱乾坤寢甲兵喜逢又惜別久幸蔭宗盟
兵間曾脫死不意各年高未覺才全盡猶能氣頗豪有
詩嘗互看無酒可同遨吳越相思夢誰云隔夜濤
漫興九首
吐納誰能較故新更湏大藥鍛金銀有詩傳世書傳子
自是人間不死人
洶洶戰場元不懼恓恓貧巷亦無憂千金浪費如泥土
今日何人識故侯
才到黃花有酒傾今人動欲作淵明缾無儲粟夜無被
此事知君學未成
餓信黥英遇漢皇攀龍附鳳化侯王河豚魚毒亡身耳
何至身亡族亦亡
隂隂白晝似昏黃平地愁城萬里長稻卧三秋常是雨
菊殘十月尚無霜
枕上半醒中酒病樓前時過賣花聲千門萬戶俱更換
惟此依稀舊太平
向人開口便言閒每一題詩便說山請俸坐曹食梁肉
又聞滿考轉官班
興賦雍容誦麥陂徐徐別頰用金椎通身都是藏汚罪
揖讓如儀解說詩
新莽窮姦卓極凶姦人更有阿瞞雄紛紛竪子成何事
野火山林一燒空
記火
吾州斗大城辛丒爇於火予時年十五天地一蜾臝竄
身城北門尚憶雙髻鬌秋暑七月半洶湧沸炎堁日午
饑無食枝頭得梨果不謂心尚孩析薪未克荷先君儒
起家負冤踣奔播赭垣獲苟免小宅亦云頗先祖之舊
居竟弗脫此禍二三叔父家貲産素不夥焚如旣巳酷
生理各坎軻老者漸喪亡頼嘗教勑我田屋悉破散江
湖走一舸掇科敭歴久身幸青紫裹中年營一區稍於
巳意可紫陽正面南烏聊在其左前榮藝花木後圃蒔
菜蓏軍興盗賊起萬卷破甑墮乙未九月灾天特赦么
麽巋然七十翁吾其理歸柁
桐江續集卷二十二
