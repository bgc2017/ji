桐江續集卷十六元方回撰
送胡子游學正(泳)
俗徒紛云云章甫殊不競不競何以故無奈二氏横予
曰實不然請各言其行開闢古至今儒道獨也正柱史
玄牡門專氣保清淨末流詭長生妄欲奪天命靈山見
作用誤認氣為性輪迴豈有之怪繆莫究竟兩俱可鄙
者巫覡事禳禜愚氓惑幻說往往墮坑穽旣曰身出家
粉黛侈婚娉豈不交鬼神酒肉厭羶醟此曹浪夸毗内
衰外徒盛吾儕讀何書堯舜至孔孟搶攘干戈後學校
幸未屏窮者伏閭閻甘忍饑寒併仕或為冷官官冷亦
何病寗戚半夜歌曾點暮春詠求巳勝求人自重豈容
輕東家子朱子述作貫百聖遺言一一在足可雪几映
省察中為和存養義由敬上泝周程張例不顓宰柄乃
有功斯文如揭日月鏡韶音一以還二氏噪衛鄭榛蔓
彼自迷我此松栢勁歴觀史傳間不學行國政喪亡竊
威福依附涉巧令異端伺罅隙磨牙騁譏評前哲貴内
脩韞匵寧待聘信有飯不足未羡庖欲清勉哉子此行
始終抱淵靚萬一際竒逢定作蒼生慶不然歸去来預
戒菊徑迎
次韻徐贊府蜚英八首(併序)
蔡季良從許公度使君行縣倡和詩各四首婺
源丞徐君辰起入郡城和以見示其出入阡陌
陟降川嶺可想見也予此和亦以紀吾鄉州縣
官多賢者云耳
長官行縣課農書耕叟治田賈趁虚上到嶺頭望應喜
人煙今密舊時疎
高低田水入溪流溪岸閒横野渡舟麥飯家家甑中有
永無犢佩起山頭
樹形萬怪石千竒我亦曾行亦有詩焉得一官如長吏
出郊長是看山時
懸崖複嶺間岡坡如此天邊遠碧何誰道此中曾得句
道傍老樹閱人多
騎入州城出縣城不湏人送不湏迎連峯峻嶺﨑嶇極
政自胷中掌樣平
摩拊惸嫠達下情領州作縣緫書生清詩要自清心出
比自新安水更清
屏除呵殿少人知隨馬囊詩更有誰五百不来村落靜
自然生齒似螽斯
老農持底報君公十日甘霖五日風夜靜山中看天象
福星偏許照江東
次韻金漢臣喜雨
山高田易旱巳過一旬晴豈止商饑飽真成决死生甘
霖三尺透病體十分輕想見琴堂老催詩意倍清
夏日小園
山中豈不樂奈無田可耕傍宅蒔荒圃長夏日閒行行
倦即獨坐時聞幽鳥鳴剪花汰葵冗護筍觀竹成詩就
意偶到事罕心無營忽復佳客至取酒相與傾熟醉徑
高卧頽然忘送迎餘齡能幾何聊用遨此生
戊子生日
去年苦雨客西湖湯餅經營至午無窮老復能逢順境
歸林聊得保殘軀親情飲食煩相問朋友歌詩似稍腴
永感情懷更衰病可憐兒輩事庖廚
生日病腹疾書事
今年六十二棄官八年矣生世業巳休来日凛無幾孰
謂嘗作郡旦暮窘薪米少時頗豪宕晚乃窮如此此事
非所憂所憂學業圯孤卧僅一榻疾讀動千紙積迷如
望洋頓悟不違咫深井朱夏寒自汲洗手水心更潔於
手時以理趣洗平生大繆誤豈不習經史搜覧浪該博
著述墮浮靡詩雖稍得名往往語多綺夙愆奚庸追舊
嗜差可止迴車遵大路千聖同一軌兹晨記吾降益復
感髮齒忽虚苦下泄乍實結中痞道在果何懼朝聞夕
可死朋友挟壺酒卒爵強告旨敦篤謝親姻輯睦賴鄰
里人情不容拒羔鴈間豆篚酢賓有故常勿藥姑少俟
清庖作湯餅霑丐兒女子菲饌徹餕餘稍亦及僕使老
夫且伏枕萬事莫掛耳處約猶處樂可不省諸巳俗競
徒朵頥退脩寧賁趾幼者日以長衰邁斯可揣要令百
禩後知有老居士
五月十四日梅雨始通走筆二十韻
邇日豈無雨東有西或無有亦僅鳴瓦不肯鳴庭除簷
聲尚難滴况望浮溝渠滂沱靡後繼霹靂空先驅山田
半未蒔蒔早青苖枯切慮旱勢迫莫辦暑氣甦去歲當
此際浙鄉渺為湖窮冬六十日所至雪塞途無乃天力
竭有如酒家壚甕盎夙傾倒遂絶来者沽或謂帝有赫
豈忍氓畢屠久蓄必大泄勿遽宜少湏鄰寺鐘鼓晦頓
與常時殊果即驟傾注屋漏衣巾濡平明視荒園破鞋
涉泥途詎惜葵卉仆但喜豆葉腴西溪報橋斷渡舫若
小紆遥想農出野蓑笠爭奔趨吾雖乏良疇窘饑意巳
紓天下免溝瘠敢嘆瓶無儲
五月二十八日塘頭小集呈同遊劉元煇楊復之
山中五日寒霖雨久不止稍稍雲意開駸駸日色美駕
言出東城道傍翫流水胷次積滯悶一見似可洗問訊
元方兄太息雍端子養性在知命制事當達理病乃老
人常貧非志士恥時運縦衰謝見趣肯卑鄙荒野叩槿
楥幽軒俯蓮沚吾友跫然来君子有酒旨青甘剖嘉瓜
碧脆摘新李加籩何必多真率故佳爾學道氣臭合成
文笑談綺鳴禽窺林間跳魚出波底驚見我輩人未有
客如此良晤匪易得淺醉彌可喜會當時盍簪斯樂未
云巳
六月初一日次韻酬元煇
吾不及淵明愛酒未能止不仕亦有禄賴此天之美年
年攪飢腸憂旱復憂水邇来甘雨調惡况巳一洗(原缺二字)
佳人葠古綿真附子服藥焉用多寡欲即將理固窮豈
無說屢空詎足恥彼以盗賊富乃兹所深鄙懷人渴儀
刑秉芳在中沚心賞於焉臻酌水味亦旨况有杯中物
侑以来禽李清談有餘韻草木亦側耳雲霄自旦奭丘
壑且園綺向来榮進念腐泥沉井底相與賡醉吟所樂
不過此寄語亨衢人可弔不可喜猗嗟楚子文庸肯愠
三巳
送嚴陵汪學正巽元併寄趙賓暘
子去桐江路諸生迓水濱為言前郡守獨憶老詩人揖
拜衣冠古歌游棟宇新故吾誰見念辛苦戰場塵
次韻元煇昨游
藕花茭葉忽明眼此地聊乘解愠風無酒尚堪翻作有
蒼顔終不變為紅虛聲浪漫盈天下急景奔騰過日中
萬事可容着心力邇来詩句亦怱怱
贈程山人(永昌)
青囊遺論究幾深屋宅為陽墓宅隂元出易中後天卦
更憑心上指南針故知形勝從来有難必榮華此處尋
周洛秦函倏興廢豈虞山水喚之今(風水家之字水今字山)
五月六月雨寒二十餘日
五月今年更索裘窮山積雨冷於秋斯湏變化真難料
宿昔沉綿幸少瘳老強讀書猶有益貧因知道故無憂
葵花零落渾閒事且望田家早稲收
慵起
慵起披衣出戸遲今年最喜免招醫粗容破竈炊雲子
可用芳筵佐雪兒醉後作詩多不記夢中讀易了無疑
雨晴風爽園林密獨立清隂過午時
次韻金漢臣雨後病起見寄(故鄉萬里思親遠客館孤身度日長佳句)
(也)
一自蒲杯弔楚湘倏成炎溽乍隂涼恨無櫪上如飛馬
往問齋中獨宿牀病起精神如雨止懷歸愁思與天長
何時共(原缺二字)詩說直上高峯看夕陽
暑天
暑天無暑荷天公似覺吾家亦未窮蔭傍漢朝名將樹
涼分楚澤大王風洛遺書訂三焦誤河負圖觀一點中
忽藉流螢足詩句黃昏燁熠起林叢(五格物六養心)
次韻金漢臣喜晴
雨足秧疇始放晴鄉鄰所至有歡聲宰公明察無冤獄
太守辛勤自勸耕我昔黃童成白首誰今赤子視蒼生
定知米價秋来減遍買村醪處處行
夜望
夕陽巳下月初生小暑纔交雨漸晴南北斗杓雙向直
乾坤卦位八方明古人巳往言猶在末俗何為路未平
似覺草蟲亦多事為予凄楚和吟聲
早起
萬事峥嶸入夜思稍欣無病且無飢山田望稔秋收近
暑月乘涼早起宜暗撚鬚髯驚露濕倦爬疥癬喜風吹
買薪汲水營蔬茹草草盤飡了一炊
次韻送胡教諭炳文如金陵二首
子有山中田何不力自耕曰予抱竒志犯軷為此行於
兹匏瓜繫曷若鳳凰鳴徒步未可料一日秉國成老夫
察時義不待易四營大物苦難運高位防易傾苟且忝
一命奔走疲送迎鄉里政自佳歸来訓諸生
治郡愧坐嘯歸田服躬耕始覺少年誤浪作萬里行書
傳極古汲詞藝争先鳴豈知老欲死一事終無成之子
初遊遠物務思經營北望中原闊東視長江傾金陵冠
蓋地豈無倒屣迎心賞少不至謹無負平生
送金漢臣明府徐蜚英贊府還婺源
星源長貳兩賢者丰采精神玉不如詩外更工長短句
腹中何限古今書平生事可心無愧我輩人常氣有餘
記取孚舟亭上語定應時復寄魚書
哭從兄良遇
先叔父九貢元琛字元獻子也名(缺)年明毛鄭
詩兩請漕舉甲申生近六月十五日卒年六十
五歲長回三歲
先祖五男子其下八男孫白首涉患難僅餘二老存兄
昔健如虎行步疾飛奔長眉具夀相脩髯當風掀千丈
聳巨棟一朝成枯根強者尚若此弱又其奚論惟兄負
剛勁臨事簡不煩可否率正色臧否多直言談笑無城
府其實春和温憸壬有弗察平地生讎冤惟揚赴逮對
乃用怨報恩十年歸来乎下帷董生園此死幸無愧彼
生非游䰟春官一再上科名合高騫世事旣鼎革何如
偃丘樊百里許起家性終不耐喧軍馬塵未巳朝夕常
閉門劣弟解彫郡生理古井眢時復造兄室釃酒崇盤
飱二月近生日爛漫傾芳樽豈謂三四月醫藥昧病源
平生無妾侍寡欲培真元焉用艾與附内外加炮燔五
月二十八了了語不昏為後取猶子愚哉真犬豚此事
未稱意似難它選掄委曲進寬譬且望進粥飦乃後密
探問不敢踰闥閽諸幼日傳報精神稍昂軒奄忽季夏
半長往遊厚坤走赴氣巳絶號慟書靈幡(回書其靈几之幡曰全而)
(歸之歿吾寧也)憶兄舊論議亹亹䨇袖揎口齒未即閉飯含莫
嚥吞蓋棺一何速迫此炎暑袢衰薾抱怛痛哀聲嘶霜
猿人生孰不爾屈伸手覆翻考終亦一福拱璧無瑕痕
丘嫂撫孤穉匪伊將冠婚或者氣質變培壅成蘭蓀寒
宗弱一箇繆居昭穆尊上當相宅兆安厝居高原下當
教貽厥敬恭奉蘋蘩秋風幾黃落我亦超崑崙焉得天
地間長掛扶桑暾
坐看南山雲二首
晨起無一事坐看南山雲為雨殆可必盎然心自欣耕
疇巳久捐稔歲猶願聞匪惟救阨餒兼足蘇惔焚升降
地天泰兊艮通氤氲高能以虚受能下斯為君宇宙儻
非爾函靈焉不僨吾生與草木幸兹同芳芬
幽林響欲滴夜色始欲分扶桑定巳紅星象收其文尚
復有飛鼠撲擊空中蚊湏臾兩滅迹寂然藏紛紜鄰煙
氣稍上谷禽聲漸聞七月入伏末未減炎暑熏皇后漏
雨意似閔黎庶勤此心誰予知坐看南山雲
早起
調和風雨順星辰幸是人間自有人老賴獨眠無疾病
閒能早起更精神胷中羲后先天易物外無懷太古民
頗怪吾廬舊山色不隨時世與俱新
野趣居士楊公遠令其子依竹似孫為予寫真贈
以長句
爾来畫工工畫花俗眼所識惟紛華牡丹百卉閧蜂蝶
芙蓉鴛鴦相交加大為屏帳小卷軸堆紅積綠供(缺)奢
高人瞥見付一笑婦女小兒争驚誇我愛楊君畫山水
要自胸中有妙理巴東巫峽猿夜鳴洞庭瀟湘鴈秋起
皓月明河萬里天淡墨掃成頃刻耳舊與結交三十年
今老而歸識其子是父是子皆詩人每一相逢佳句新
西風蕭寺父謂子寫此前朝朝士真自言畫是作詩法
状貌之外觀精神忽似老夫對明鏡翛然雪鬢烏紗巾
野態愁容本難畫問言何得此竒怪得諸苦心熟在手
郢人斤斧由基射腰圍不用黃金帶象笏紫袍貧巳賣
只消結束作樵翁看山獨立長松下大楊居士醉曰然
小楊居士呼来前眉間更着(缺)毫一縹緲詩仙仍酒仙
汝不逢我作郡年此直當酬百萬錢今旣無此無可言
聊復贈之歌一篇
守孫滿歲(長子存心之子八月八日)
升沉榮瘁可湏論古鏡當空了不昏莫笑今踰六旬叟
頗欣巳有兩男孫特牲與子羞家廟聯騎何人叩圃門
急掃秋亭具殽果涼邊爛漫倒清樽
贈刊印朱才俊
科斗何年變篆字至秦程邈翻為隸今人但習真草行
誰會六書三耦意篆所最難柱與圈學打一圈費三年
豈容臆决蔑師授汨沒形象迷傍偏九江法帖鐘鼎刻
兵火以来猶可得人間亦有說文本臣翺反切臣鍇釋
朱生贈我古印章奎躔璧度森開張自言少小嗜此藝
意欲徑上陽冰堂細觀刀筆最佳處頗識傳箋通訓故
苟焉餬口棲此身元来亦是知書人
不寐
孤燈獨榻夜難晨秋氣初寒展轉頻每怪未嘗成夢寐
自怜何苦費精神非關世事兼身事欲學賢人與聖人
更著冰霜當七十向来虚費幾青春
中秋前一日雨送罌粟戎葵子與劉元煇
小雨翻鋤土帶沙戎葵罌粟送詩家敢爭天上中秋月
且種人間隔歲花小稔米今猶未賤固窮酒可不湏賖
乘閒儻肯来相過有水吾能自煮茶
次韻元煇中秋雨
良辰合與一樽酬有酒無朋也自愁萬事只堪花老眼
一年又過雨中秋鳴砧處處凄鄰巷擊柝相望起戍樓
更着亂蛩環獨榻平生天地付神遊
題汪氏孝節堂(汪逢辰母張氏嫁五十三日寡時年二十二守志今三十一年矣有)
(司表其門曰孝節張氏)
三從分定付之天捧案曾無月再圓莱子方同綵衣舞
鄘風忽賦柏舟篇頻年兵革經多難奕世門閭喜獨全
孝節從来足隂相兒孫衮衮夀眉前
喜馮伯田至(坦)
扁舟相送浙河濱又向苕溪住幾春雨路遠来應跋涉
雪眉聞說尚精神山城風物非他日詩社交朋不數人
略遣後生識前輩揮犀為洗庾郎塵
夜思
夜氣侵寒薄寢衣迴頭六十二年非直能欹枕思時透
始覺挑燈得處微百蛬漸侵床畔語一螢忽入帳前飛
研朱點墨皆陳迹見道元来自有機
㳄韻伯田見酬四首
久缺牋筒到霅濱相逢依舊氣如春深藏尺璧元無價
時擊圓蓍尚有神桑梓兵戈三峡路衣冠文物五朝人
片時略得陪清話一掃胷中萬斛塵
世故吾其問水濱向来不合典班春一從去作滄浪客
幾度重題欝壘神垂死豈堪思往事忍窮方欲作閒人
喜公強健猶如故未有清樽可祓塵
半年洄泝越江濱每愧羊裘老富春歸隱尚能聫比長
出遊復肯祭行神枯腸近飽三爻夢宿齒宜肩四豆人
能顧寒齋共芳茗蠧編時為拂蛛塵
六橋久客舊湖濱春日花開不似春游學頓無福建子
科名更說梓潼神暗驚淵實丘夷事枉作書癡傳癖人
辛苦湘纍辨蘭艾莊生齊物等埃塵
次韻仇仁近有懷見寄十首
我能納禄君辭聘大覺蓑衣勝衮衣有徑弗行緣畏險
無形可見要研幾就令枵腹常亡賴儘勝枯骸永不歸
何限戟門委荒草高堂猶記舊巍巍
誰識虚翁此一虚歸来不歎食無魚早聞曾撰異三子
近喜陶詩賦二疏但苦老身多疾痛時呼醫士問方書
君知湖海元龍否豪氣年来巳盡除
老玩韋編尚可為復能吃口對期期離明偶剔書燈見
坎止因斟硯水知豈厭微塵裨泰嶽只愁殘照近咸池
兒曹未悟侯王夢不了邯鄲黍一炊
身歴干戈百戰塵休官仍似布衣貧每看事有難行處
未見心無不愧人秋稔粥饘猶可繼夜涼燈火巳堪親
閉門讀易吾謀决莫用蓍龜問鬼神
寄来詩卷了無塵想見家貧道不貧真復遠追前輩味
頗驚頓異去来人驅車蕩蕩行湏至破的遥遥見巳親
換骨得仙内丹熟可湏浮海望三神
少年忽作白頭人慷慨悲歌豈為身屈子獨醒天可問
重華久去士常貧缾無儲粟陶元亮馬似乘船賀季真
此味孰能相識察隕霜碩果有餘春
漢廷簪紱簉金張初服逡廵返士鄉勇退能為疏傅去
過剛似勝次公狂庭梧隕葉元非死秋燕辭巢不待涼
玩物察時遠災咎不湏空熱九迴腸
守雌甘似不鳴將静看無庸手脚忙沮溺故難同孔子
(孔子可沮溺則不可)綺園何獨避高皇(做不得不敢出)星移斗轉光隂疾
林密山深氣味長萬事灰心如嚼蠟唯餘杯酒未相忘
猶喜看書懶作詩暮年自合省云為預知隂雨骨骸痛
怯上好山筋力罷不寐有時忘數息無疑焉用扣歸竒
寄聲為報仇香道近日交朋獨爾思
相從汨沒走泥塗忽又還家半載餘把盞何由嘗我酒
典錢猶憶借君書兒孫十輩娱詩老梅竹千株護野廬
東望懷人屢搔首能来相訪定何如
訪臨川楊仲權于天慶
隠居何所為性懶絶造請駕言東城東恍兮異人境脩
廊寂無聲未忍踐竹影獨立味玄澹徐步入深冷秋光
照虚庭拱揖冠服整中有專氣翁學道早脫穎誠極語
謝飾幾動意潛領煑茶雜椒榝案酒粲梨梬悅神良會
稀遺物閒晷永休官陶元亮遯世陸脩靜異代復同調
霞外兹可騁研幽挹高致探妙發遐省何言壺中天心
遠塵自辟(音丙)
九日約馮伯田王俊甫劉元煇
山雨初開一望之似無筋力可登危每重九日例凄苦
垂七十年更亂離今歲江南猶有酒吾曹天下謂能詩
肯来弔古酣歌否恰放黃花一兩枝(兩日前私忌)
次韻王俊甫山長九日登烏聊二首
山色初明小雨開可容無地拓襟懷荒寒試與登臨去
竒崛能隨感慨来何限詩愁關世故終憑爛醉了生涯
風流二謝猶堪恨俛首劉郎戲馬臺
江邊危阜俯江臯去馬来牛細若毛古道向来元寂寂
俗流何處不㴞㴞漫拈老筆雕空闊徑命芳樽洗欝陶
天地年年有搖落悲秋端謝楚人騷
次韻孫元京見過言詩
騷壇争長各稱兵未卜誰歟覇業成欲療左盲治榖廢
合除白俗掃元輕屢更落落心猶壯常恐空空氣驟盈
據險作難終未是賴公指示軌圖平
眼底驚嗟見此流祗嫌接對未云稠蘇門逸響追長嘯
湘浦餘情續遠遊新息今湏乘果下襄陽誰漫釣槎頭
吾衰久矣公猶健好控飛車跨九州
九日詩馮伯田王俊甫劉元煇楊泰之見和復次
韻二首
空經虚緯費来之弦急常由瑟柱危壯似隂山歌敕勒
悲於易水和漸離﨑嶇萬古無窮事酩酊重陽幾句詩
剰喜故人會吾意東籬何日酹殘枝
歸来誓墓學羲之政坐機張觸處危久巳光芒韜巨闕
更能文采眩長離奏書方朔三千牘飲酒淵明二十詩
索米長安饑欲死何如終保傲霜枝
寄還程道益(直諒)道大(直方)昆季詩卷
朱文公謂吾州山峭厲水清激故其人物亦然
而文章亦然婺源之山尤其峭厲者也其高為
江東之脊而水之清激者分而為二東為揚之
水由富春瀨錢塘江入于海西歴彭蠡大小孤
揚子江入于海予讀程君直諒道益直方道大
賢昆季詩殆猶水之出於是山也其𣲖二其歸
一其清激本於峭厲而其渾浩汪洋極於海則
不見其迹矣因賦吴體寄之曰
山水吾州稱絶竒間生傑出當如之不行天上五嶺路
焉識人間二程詩無逸幼槃金華似才翁子美歐陽知
怒流洶湧各分派萬折到海夫奚疑
為黃仲宣賦山中四章章四句
山中之朝有溪可瓢飲我之水亦逍以遥山中之暮豈
不風雨心與一燈耿耿千古山中之人耘夫耕民鯖厥
五侯其如子真于䟽于蹻朋来其學彼惡知兹山中之
樂
承金漢臣寄詩將及一月次韻奉酬併呈徐蜚英
千里秋光一倚欄危樓四望碧雲寬遥知對壘分詩將
未覺同舟怯縣灘九日與誰同把酒八年如我倦彈冠
會難别易駒隂迅時展来篇細細看
張滁州(庭簡)挽詞二首(迪之號古崖年七十五令祖與先君同榜入上庠)
世變古来有人才時豈無已移甄井璽猶握釀泉符夀
及周三老名成漢八厨彼哉武斷者盗起欲全軀
上庠同補處祖父昔通家書在燈俱續舟移劒共差故
都箕子麥晚憶邵平瓜五福公無恨吾生自可嗟
漢臣明府與公度使君話吾州山水之勝有詩次
韻二首
繡作羣峯玉作川筆端秋思浩無邊賜金增秩從民借
會費將軍九萬牋
秋容洗雨鴈浮空牛斗之南江以東是處皆為群玉府
誰家不似水晶宫君侯總是文章伯文物差宜錦繡胷
緩馬倚樓隨所適高情長在醉吟中
次韻金漢臣五城道中
郊行胷次爽於秋歲稔天寬百姓憂但有樵人歌隴上
永無廷尉望山頭最宜曠野開詩思未覺他鄉動客愁
想見霜林疎更好綠隂時節憶曾遊
次韻漢臣閔口渡
歲月匆匆鴈往迴馬頭西去又東来不知自有乾坤後
幾度蘆花謝復開
九月三十日漢臣置酒次日有詩次韻
槁梧策策晚風秋始覺天邊雨意休掃盡隂霾供一醉
豁開空闊慰雙眸青銅未至無王老紅袖何嫌有莫愁
我亦放顛插殘菊不羞衰老雪盈頭
贈夀昌墨客葉實甫
古人削竹以為筆木板為方竹為策其字科斗或鳥迹
或篆或籕煤傳漆未有今人所謂墨晉發汲冢尚可識
地中間獲鐘鼎刻文為之具未為極何其妙哉善摹畫
束縛毫管備肸飾鶴眼鳳咮鑿湍石黟楮剡藤擣成足
松煙魚胞和堅密誇精鬭巧不遺力隸真行草最後出
萬乃不能及古一有良弓矢無良射器利工拙繆繩尺
風頽俗降嘆近日四寳往往俱難得尤艱得者墨一物
燃爇膏脂磔桐實非膠太燥則太溢高價玄圭詭蒼璧
其實不直瓦與礫羲獻不起歐禇畢亦無李杜大詩伯
顛倒吏牘冐儒籍乳臭小兒僅甲乙苟且研磨暗竄易
奚李縦生懼稱屈夀昌葉老獨竒劀陟阪涉澗負囊笈
直笏圓丸動盈百病風手試銅蟾滴㶑灔龍光浮五色
便覺硯中轟霹靂金錢亦不過求索但欲流名寄篇什
噫嘻此一怪墨客作書轉送三歎息物有當黑不肯黑
事有當白不肯白
題吴山長文英野舟五首夢炎(併序)
江東祥刑使者盧處道取韋蘇州七字寇巴東
十字為紫陽書院山長吴文英作野舟扁將為
亭於其所居之溪上郡人方回萬里咀二老詩
下一轉語仍以巳意續之成詩五首
春潮滯雨横舟晚成就蘇州一叚竒向使有人争此渡
韋郎眼底定無詩
下邽老子扶黃屋直上澶州城北樓遼陽鐵騎驚相問
舊日巴東野水舟(此詩謂宼公晚節大用成此大功其初乃巴東小邑耳)
我有孤舟自天地沙頭問渡苦無人誰家賈舶浮溟渤
脫命蛟龍亦損神
大才定復不求售至寳政湏能自珍一篙用着方知貴
只恐悠悠懶問津
世多漢水昭王事誰辨烏江亭長心君知此處真堪託
天卞無波可得深
喜程道大至(直方)約諸友二首
東籬殘菊未成塵所見悠然意尚真玉瓉常聞歌旱麓
白顛何得賦車鄰欲遵飯顆山頭路合問深明閤裏人
賴是吾徒不全弱能来爾汝話酸辛
攅眉抱膝一衰翁豈為區區口腹窮早向前朝閱諸老
曾微晚輩紹遺風草堂詩到䕫州後竹馬年思大歷中
略共清談商此事未妨傾倒一樽同
次韻金漢臣見雪聞鴈二首
山城酒薄客愁濃卧厭秋霖萬事慵九月十月忽飛雪
北人南人俱笑容
月暗雲迷度杳冥飛鳴未肯落寒汀得無田里聲相似
獨此長官能細聽
寄題汪君(若楫)秀山高處
秀山高處我未到想見斯人獨嘯歌静賞竒雲臨翠巘
醉吞朗月上銀河異香染筆花間寫清影搖衣竹裏過
愧無健句凌空闊奈此天邊絶景何
十月中澣酒熟客至分韻得菊字(采菊東籬下悠然見南山)
亂離脫此生真復類殘菊嚴霜百草死愧我一影獨鄉
鄰豪奪兒豈不金滿屋或乃盗賊起全家被屠戮賈禍
由稔惡寡悔勝干禄聊保兩鬢白時倒一樽綠客有可
人至酒適今朝熟隔墻馬蹄響呵殿盛騶僕天邊夲無
物眼若送鴻鵠
以采菊東籬下悠然見南山為韻賦十首
九日巳過一嘉菊無人采晴軒醉餘芳賴有我輩在胷
着酒斗許意闊浩如海誰能起九原共與推千載兒女
較唇舌我豈爾能凂
生者不聊生死者巳鬼錄死視生或優冥默謝恥辱側
聞田野間十人九飢腹奈何值狼貪尚欲肆荼毒客去
醉眼冷獨坐數殘菊
我詩無所師意略與古同豪士見之笑寒苦啼秋蟲采
菊忽見山不辨南與東竒句忽天来目斷孤征鴻豈有
學聖賢而不忍飢窮
移石甃缺路折竹樊疎籬簷間見一蛛懸身墮長絲隨
風有所罥羅絡縦横施胷中密經緯似不過一飢用意
爾許惡何待網成時
平生天外心異乎諸子者著鞭無前途焉用取竹馬乍
争祖逖先肯出桓温下黃鐘晚遭毁轟雷釜鳴瓦細玩
郊沙爻可不舉需疋(音雅韻略三十五馬)
不謂予坦率即謂予繆悠冷官尚難為熱官何可求寂
寂雀羅門無復車前騶但恐嚴光足終勝張禹頭客来
且一觴十觴未遽休
士衡怒鬼子仲氏不謂然雲間對日下此語亦淺旃丈
夫貴有立聲名動萬年青蠅能肆汚白璧詎改妍君但
滿酌我一笑吞青天
不見淵明面淵明心可見問何以見之老菊耐霜霰尚
欲招祖謝豈不鄙湛羡市朝紛屠剥禄位甘苟賤高舉
能免此學陶亦云善
正始有遺音衣冠落東南典午賴群賢歴年百有三吾
聞運甓人功與王謝參晦儉佐宋齊賣國爾乃甘陶氏
獨有孫飢死終無慙
今日見此山明日見此山有時或不見乃在雲霧間世
事亦如此反覆多阻艱隂晦待其晴山色終當還俗誚
勿與競誓死保此間
贈相士李山屋
四十五萬坑長平五十六萬敗彭城頭小而銳重瞳子
可謂善戰能用兵殺人何得慘如此不知天亦還殺爾
世間産一虎頭相幾陣生靈為渠死韓擒彭醢不足悲
無辜性命供娱嬉漢家宗社計未定商山老人歌紫芝
相人相窮不相達天道好生不好殺豈無袖手閒書生
一着滿盤死碁活
贈朱師裕(并序)
咸淳宰相大觀文馬先生(廷鸞)予春官座主也
庚午去國未獲再面戊子冬外孫霅川朱師裕
乃父前池州教煥文實甫擕以過予感慨不巳
因賦此詩
相府違離二十年弁兮突見外孫賢故因高韻如袁粲
豈但雄文似史遷兵甲喧豗征馬地音書斷阻去鴻天
因君略得平安信諸老無多重愴然
十一月二十日南至二首
風吹六十二年春又見陽和一夜新興廢親更三國事
死生暗易萬城人種花縦好誰同賞置酒良難自慣貧
今獨身為本宗長思兄臨節倍悲辛
至節今年始得歸祀先牲酒亦無幾兒孫長大衣裝少
婢僕頑慵廪餼微交阯虞翻猶不死荆州王粲竟何依
玉筩巳想黃鐘動只有心灰自懶飛
桐江續集卷十六
