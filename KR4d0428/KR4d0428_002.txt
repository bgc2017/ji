桐江續集卷二元方回撰
重陽吟五首(併序)
興有不同而皆極天下之感君子以之冥心焉
陶淵明曰閒居愛重九之名此閒寂之極感也
蘇長翁曰菊花開時即重陽此曠達之極感也
潘邠老曰滿城風雨近重陽此衰謝之極感也
吕居仁曰亂山深處過重陽此羈旅之極感也
予不肖何足以跂前人嘗有詩曰干戈叢裏見
重陽此亦亂離之極感也世人徒賞邠老之句
竊意其未必得斯句之意姑隨聲附和耳予癸
未之歲適遇閒居重九私念平生五感俱集遂
吟為五解而弔影以歌之重九前五日方回序
射蛇戱馬老劉郎不為乾坤減戰場三徑寒華空悵望
閒居無酒對重陽
心炎何處不南荒瘴海煙深有玉堂隨地着身無得喪
菊花開日即重陽
此身生死國興亡搖落年年本是常無奈潘郎解悽怨
滿城風雨近重陽
衣冠南渡紫微郎流落天涯事可傷不是詩人終不會
亂山深處過重陽
戰塵漠漠草荒荒兵過村空菊自黃死盡親知身偶在
干戈叢裏見重陽
哭肯堂趙公擬老杜八哀體(與䆅)
飛鴻離魚網玉石有俱焚冥冥豈無志鬼物妬璵璠今
代趙廣漢誰歟哀王孫粹然東南禀頑薄推廉敦悠悠
桐江水父老至今言聽訟古楠下審克恭且温郡將不
解事禍變生軍屯婺米給濕腐營壘朝無飱出甲火府
庫僚吏争潰僨黃堂坐者誰微服踰缺垣公急叩府寺
衆涅忽自蹲大呼好知縣肩輿坐和轅卒輩匪怙亂猾
刻專饕惛各欲贍老幼等死有本原公急斥私槖致米
諸鄉村稍撫以金帛汝飽可無喧頃刻事底定闔城免
屠燔聲名由此起褒語来天閽就擢半刺史遄又典大
藩東西淛河節祥刑謹平反芟亂保鄉郡𠞰馘殱盜根
我時守馬目鄰疆約相援天地既翻覆氣數難預論箕
子歌麥秀邵平灌瓜園展轉落閩嶠勁翮終弗騫燕趙
朔風路飲馬滹沱渾據鞍始識面鷄羣見丹鵷乍聚忽
驟散歲月流沄沄不謂桑梓地辱公弭朱幡草堂屈大
尹驚農壓籬樊屢接月下塵稍醉花前樽近之若冰雪
三伏無歊袢一朝怪事作傳聞聲為吞奴告主者斬貞
觀法令存况乃肆誣衊姦人執仇冤衆知無是事避嫌
口若鞬衢州之駔胥移文恣瀾飜至欲加鉗紲責以徒
步奔意公即自裁足快私排拫扁舟載公去戈戟圍其
門面對事即白大明揭覆盆受辱固已甚何待加囚圈
析爵地千里如古諸侯尊飛語一點染視若砧上飩二
子縻譏禁遠睨驚弟昆竟爾病疽背不得旋車軒彼
兇甚梟獍俗薄徒實繁非人類則已心愧當自捫嗚呼
古明哲豈不憂元元沮溺隠季叔唐虞有由拳與其青
蠅矢狼藉汙瑶琨孰與逃閴寂忍飢擷蘭蓀我賤無力
氣淖曾不能掀貧亦靡賻賵奠酹無鷄豚激烈擬八哀
些歌招公魂萬古萬萬古遺恨凄乾坤
癸未九日
芙蓉一雨爛枝繁籬落紛披菊滿園歲月少恩寒事廹
乾坤多難老身存酒逢我輩何拘節山在吾家不出門
高可常登亦常醉獨能此日與銷魂
九日有感再書
荒山過雨薄寒新洗盡西風扇底塵萍梗江湖今故國
干戈天地幾遺民向来佳節都如夢不謂衰年剰此身
草草兒曺一杯酒誰歟可與話酸辛
秋晚雜書三十首
煌煌鷄冠花飛昂麗前軒異物尚貴少焉用此卉繁翰
音賦首飾鳴將雄其羣植物復肖之天巧詎可原細視
足詭怪惡多謂宜芟嗟哉近霜草十九已不蕃獨兹峙
榮豔豈不勝枯樊留以伴嘉菊亦足華我園
屈子悼芙蓉胡於木末采誰歟變秋樹水花儼高塏本
非蓮藕類稍稍具姿彩厥植亦匪貞朝澤暮巳痗叔世
尚浮卉貌取實故萎吾廬百昌戕一二此根在無奈兒
女曹愛之若芳茝曾不如蕎穄足用拯疲餒
酒為萬有神菊實百卉仙敢問神謂何我腸苦愁煎此
味一濡唇倏忽千憂捐仙說又何謂南陽有其泉昔人
飲芳潤槁項足引年閒居愛重九二物心懷旃秋熱寒
華遲家貧時醪慳屯乖勿深嘆古亦有斯賢
疇昔夏之夜百蟲無不鳴侵尋廹秋杪惟有蟋蟀聲微
物乏巨喙寒翅厲酸清露將化為霜欲鳴聲不成瓦石
有深縫緘默逃汝生不然且立死焉問嬾婦驚天地布
肅令詎别物重輕豈惟螻蟻蟄神龍亦潛形
我觀滿囷粟一粟之所充海魚千百億孕卵與粟同春
菊寸許芽霜華秋叢叢誤耘或失溉槁死厥壤童萬物
生必成塞天曾不容殀閼盡屯厄宇宙將無空忍哉銳
頭輩不恤地上蟲漢網非少寬六合無人蹤
思詩夜無寐佳句招不来不思忽有得清晨視空階昨
日所未有紅葉初可枚小雨過庭菊一夕粲然開飢雀
噪簷隙紡車響林隈百動各有為此復掛我懷秋意美
初寒經營一銜杯炊僕告薪盡空庖風捲埃
去年歸我廬移菊於鄰家今年灌我畦百本餘秋華閱
時十二朔暄凉更韭瓜逋債之所叢詆詬紛交加燃頭
復割腸笑口仍呀呀低價棄薄産未辦充饞拏憂端如
箭来惟有醉可遮買酒賣書籍匹如死天涯
今年初發春主人飲我酒借問主人誰是邦之太守座
中有上客儼然八十叟優伎何紛喧觀者拄肱肘于時
梅始華菊榮倏秋九此主憤僕誣逮對以疽踣此客抱
老病亦復正丘首人生會皆爾曷不覆大斗(正月初二日府尹趙)
(肯堂與䆅會客前知台州胡平心崇年八十居上座八月二十五日趙以公事對衢州卒九月十二日胡亦卒)
何以知秋深衾薄無濃夢夢斷復不眠寒氣夜巳縱幻
虛成諸有誰實神其用積慘以消之化工似好弄東家
生育喜西舍哭泣痛鴻荒考妣初萬代幾賓送釋氏寂
滅樂此理未必中浩然思無涯雨鳴鼓鐘動
有金當報恩有劒勿報讎忘讎不過辱忘恩禽獸儔雛
烏哺其母豺獺知獻羞豈伊具人面曾不畜産侔魯叟
造化心筆底天春秋如彼貨與魋何足私怨尤千里忽
命駕(缺)予將焉求為言篤故誼一飯敢不酬
周誥惡沈湎禮設萍氏禁愚夫或敗德賢者故克敬上
有朝廷燕下有鄉黨飲倍食與無筭豈聞起酗競但此
忘憂物過嗜足致病湯劑所不攻朝窗卧若暝雖然極
困羸亦未害性命百病皆不可病酒差獨勝
世運日巳季帝王降而霸人品亦復然窮極事狙詐孟
堅列九等三三以相亞聖有生而知愚至不可化吾謂
上上人老死守田舍遠迹牛豕間腁胝事耕稼彼昏慕
鼎食厥價下之下何待臨伏鑕然後發悲咤
昔聞有烈士哀歌缺唾壺衰暮心不巳徇名殆忘軀我
老詎復爾一壑不願餘外物百無嗜惟喜讀我書空樽
已絶瀝寒庖僅微蔬兒啼得非餒塵編聊自娱弊廬匪
無山猶兹寄城隅車馬不至處願言遷林居
吾年志學初故已嗜為詩三霜當六十無復一黑髭生
事置墮甑世故愕敗棋獨喜五柳作時時一哦之(原缺二字)
其猶龍隠見不可羈道人結淨社刺史遺酒貲親狎(原缺)
(三字)亦不作岸涯永言想遐䠱終老茅簷栖
賦詩學淵明詩固未易及飲酒慕淵明酒復罕所得荒
凉數畆園卜築未成宅此或類陶家秋菊亦可摘古稱
士希賢將無肖厥德如我於柴桑往往似其迹儲粟既
以缾子尤不勝責有時醉欲吟坌集索逋客
三歲出瘴嶺弱冠歷吴楚晚涉大漠寒遠弔長城古失
(缺)得謗讟少樂多辛苦侵尋四十年復此守環堵松楸
僅有存骨肉化為土豈不登一名貧甚於父祖行行荒
籬間寒華粲可數惟酒足解愁錢盡不得酤
堂堂陳去非中興以詩鳴吕曾兩從槖殘月配長庚尤
蕭范陸楊復振乾淳聲爾後頓寂寥草蟲何薨薨永
嘉有四靈詞工格乃平上饒有二泉旨淡骨獨清學子
孰取舍吾非私重輕極玄雖有集豈得如淵明
吾家一何竒竒峰照南窗是為紫陽山萬木青摐摐上
有出岫雲下有見底江江清雲無心伴此眉宇厖詩思
忽飛来時有白鳥雙落日澹秋色寒溝度枯杠歸歟書
屋夜昏燈剔幽釭懷人良未遠遯翁生是邦
竊嘗評少陵使生太宗時豈獨魏鄭公論諫垂至兹天
寳得一官主昏事已危脱命走行在窮老拜拾遺卒坐
鯁直去漂落西南陲處處苦戰鬭言言悲亂離其間至
痛者莫若八哀詩我無此筆力懷抱頗似之
人言太白豪其詩麗以富樂府信皆爾一掃梁隋腐餘
編細讀之要自有樸處最於贈荅篇肺腑露情愫何至
昌谷生一一雕麗句亦焉用玉溪纂組失天趣沈宋非
不工子建獨高步畫肉不畫骨乃以帝閑故
六經天日月諸子如四時史自班以上語竒文亦竒踵
武蔚宗輩語有文無之小宋刊新唐不悟宵寐規以藝
傳李杜待之無乃卑他人有遺集一覽不再窺惟此與
韓柳咀嚼無厭期儕彼楓落生吾欲鐫此疵
道自漢魏降裂為文與詩工詩或拙文文高詩或卑香
甌假山序不妨自一竒鰣橘多骨核乃至肆詆訾恭惟
陳無已此事獨兼之五七掩杜集千百臻秦碑四海紫
陽翁歸美豈其私所以此虚叟取為晚節師
天地亘長有山川無盡時人為萬物靈曾靡百年期堯
舜復安在桀紂亦如兹魂消骨已朽是非焉得知阿瞞
營八極羣雄略芟夷分香何戀戀終有西陵悲俗眼乏
遠矚世議多偏私蠅蚊不待霜有酒聊自持
子雲性滑稽寓意頌酒德䲭夷雖勝瓶豈終無腐日子
反以此斃孟公卒自賊萬物有中道盍少循軌則唐用
交州督畏瘴避遠役抵死坐不飲如此固為失北齊有
孫生執筆老敕勒一夕醉不起彼亦豈為得
君子食已德小人食已力萬卷空自讀一錢終不直使
此腹無書詎可登仕籍艱難一飯故展轉百憂集前臑
不復夢歸灌畦數席芋首已足掘豆莢亦可摘所烹無
不美自我鋤上出寄謝朵頥人抱飢幸無戚
我不識淵明但以菊觀之白露化為霜百草忽已萎始
見南山松青青虬龍枝睠此粲然英凛有千尺姿擷菊
酹我酒倚松哦我詩二物足相配髣髴齊與夷遥遥襲
世冑豈無王謝兒故是芙蓉花亦得與同時
世稱陶謝詩陶豈謝可比池草固未彫階藥已頗綺如
唐號元白白豈元可擬中有不同處要與分朴詭鄭圃
趙昌父潁川韓仲止二泉豈不高顧必四靈美鹹潮生
薑門蝦蜞以為旨未若玉山雪空鐺煮荒薺
獨吟不愧聲獨立不愧影獨行不愧屐獨卧不愧枕昏
昏十日醉炯炯一夕醒古瓶插殘菊老椀貯凍茗三嗅
復三漱浩然萬慮屏節食甘獨飢薄衣耐獨冷狸膏肥
粟栗出穴落匕鼎此事世接踵夜坐試獨省
三月三十日唐有窮詩人惜春不肯捨共坐夜達晨此
得守歲意事愚意已神寸隂以分計一分直千囷竊慮
假寐頃倏忽失我春今此九月晦虚叟尤酸辛搖落始
云悲廻首忽復陳詎忍棄菊舊遽喜迎梅新
游山不必衆邂逅三五人酌酒不在多淺深十許廵高
可登即登不復拘日辰可飲即與飲無問芻牧民九月
向十月丹楓日以新城東有竒阜霜寒出嶙峋一眺鴻
背上嘯歌岸風巾吾雖愧孟嘉不作桓温賓
艮思臺秋眺
風亭月榭欲為之十許年前已築基秋着碧山環作畫
天將白鳥點成詩撫松已幸追陶徑夢草無煩憶謝池
典午紀中搖落語白頭洄泝不勝悲
甕圃新霽
小園秋霽勝春暉雨過林端葉未稀紅錦芙蓉應萬萼
雪衣蝴蝶忽雙飛刀耕舊業聊從俗甕汲餘生永息機
天與華腴慰蕭寂可無佳句荅煙霏
用康慶之韻約同陸仁重游問政山
落葉卷秋原斜日照荒草我所思兮山中人餐松辟榖
修仙道將旄相印本無心一蓑尚喜收身早袖有長生
度世方玉杵玄霜倩誰搗白雲三耳真人家磵霜不死
菖蒲華笑挹諸公葛陂杖同駕老龍穿碧霞顛歌狂舞
酒酣時一洗萬古興亡悲九萬里風排闔歸茫茫六合
黃塵飛
游問政山次韻郡侯康慶之
住山應是勝游山矧此仙區異俗寰幾度出城行十里
何時築屋就三間化猿君子高難問射虎將軍老合閒
秖慮家人猶粒食水泉深冷石田慳
贈山翁
箐菓崖芝日足餐賣薪時亦下雲端鄰家有酒常同醉
晚歲無衣不嘆寒黑白石充碁子用青黃樹當歷頭看
鬚眉不愧商山皓可待為人作羽翰
過汪翔甫宅
南紀干戈後相逢皓首稀草間翁仲在華表令威歸骨
夀由心泰身癯獨道肥公松對吾菊同閱幾芳菲
過吴式賢宅
君家梅最古舉世少人知天地無吾黨風霜自北枝一
痕新月外數點小春時肯為援琴否浮香更有詩
别汪翔甫吴式賢
天寒歲云暮策馬欲何之叩戶元無事開襟莫更疑可
輕千里别不話一番詩今代能吟者吾曹外有誰
同曹清父西郊紀事五首
晴耕新種麥破塊滿田間詰曲隨牛路周遭傍馬山幾
人鍾間氣往歲聳朝班黃卷今猶在青雲未易攀(歙西産人)
(物丞相執政侍從卿監郎官麾節省狀元比歲不一)
掛粟枯桑杪籬門晝掩關晴霜開曠野寒日曬荒山指
點村煙外經行塚樹間羣豪故貪愎竊發亦愚姦(丙子竊發)
(山前塘模划塘稠樹豐口豐源潛口向果而五處殺人為甚)
木脱秋聲盡田空野鳥飢時危羣盜慘身老故人稀所
至猶堪醉無求自合歸寥寥天地内古意一何微(是日十月)
(初九立冬)
風俗嗟頹落文章委下陳出郊聊快目謀野豈關身本
為搜詩去徒成泥酒頻胸中知此事眼底似無人
朴略童蒙學堆豗句讀師有能致卿相或不贍妻兒士
故無他業人誰此味知公庭彼為吏日日醉歌姬
題沈克已無名庵
姓字人能說無名意謂何厭稱窮學究佯作老頭陀宗
炳疑相似韓康定見訶有来問誰某秪是笑呵呵
霜晴
霜晴暖意融閒步日隂中摘菊驚黃蝶移葵墮碧蟲不
因機偶動但見色俱同天地詩人少誰憐有此翁
每旦聞鐘鼓諸聲
鳥雀次第起鼓鐘更迭鳴祗應廹人老豈是報天明隘
巷喧喪事遥風過市聲有為無不盡何苦更刀兵
小雪日觀殘菊有感(十月二十四日)
欲雪尋梅樹餘霜殢菊枝每嫌開較晚不道謝還遲早
慣飢寒困頻禁盜賊危少陵情味在時諷浣花詩
聞軍過
老膽堪多恐焦脾更積憂軍聲時洶洶債事日悠悠西
路危單騎東灘乏便舟情懷無一可風雨五更頭(將西如武)
(昌而缺一馬欲寄長兒書物軍過拘舟未可行)
久晴十月二十四日五日連雨程以忠来同飲
侵尋小雪初不雨五旬餘深井腥泥水荒畦槁蛀蔬牛
灾傳聚落蛇出駭階除巫詫瘟神王官虞火政疎淺流
停碓磑磽隴抗犁鋤閩粤挻兵䘲江淮斷漕渠訛言興
委巷穢氣集窮閭市藥邀珍價僮衣類臭帤衰年今爾
許惡况又何歟脚汗眠慵洗頭風坐畏梳捫多王猛虱
食謝孟嘗魚半世空為吏平生誤信書得閒真已幸多
懼復焉如田不能倉廪家纔有室廬稍令逢小稔亦足
慰貧居驟濕生朝礎斜飄過晚墟簷茅聲乍滴檻藥色
微舒牟麥還堪望蝗蝻想漸祛良朋胥此會憂抱與俱
紓斗酒適酟至烹鷄漉韭菹
喜劉元煇至二首(光)
荒園槁葉飄薺菜已堪挑頗訝煎茶緩元知汲水遥日
暄花迸蕾霜過土生硝小待謀新醖詩朋一一招
詩翁今雨來同步上荒臺草死元藏藥花窮始到梅南
方酣戰急北陸苦寒催窮老情懷惡因君得暫開(是日劉君)
(折一草曰此治腫毒藥也又問梅今開未)
聞南盜
試與呼蒼昊云何鬨綠林誰歟能受諫吾欲告司箴稍
有偷生路應無守死心古書今不信衰腐獨沈吟
艮思臺冬日
晚臺閒一望城盡古溪頭冬暖人多病山深市早收打
門驚客至乏酒遣兒謀數蟹才堪擘酣眠失百憂
喜劉元煇再至用前韻二首
吟袖與風飄囊無錦可挑頻来閒話好勿惜步行遥煮
淡蔬勝肉燃枯草帶硝我心知此客未易以旌招
詩忙去復来側睨笑輿臺未厭庖三韭終難和八梅親
朋驚逝謝租債廹徵催不酌開懷酒愁眉詎許開
再用前韻呈元煇二首
談拂風前豎吟藤月下挑是非姑且置来往不為遥蟻
甕營新漉貂裘補舊硝聊同小隠隠未用大招招
天寒鸜鵒来望雪上山臺髮少不重漆眼昏猶識梅醡
槽呼旋製窰盎買連催新許民間釀樽應日日開
聞汪昌宗訃(為人司邸報公謹而是非了了)
四海舊知識亂来俱白頭時聞一人死身復幾年留相
遇長安市頻驚(缺)尉侯胸中皂白事夢逐杞天休
十一月初八日觀雨(久欲西游為警報所阻)
重陽晴過小春天忽復蕭騷雨可憐響入竹林全似雪
濕蒸茅舍最宜煙戰塵洗淨無傳箭客路泥深亦着鞭
三月聚糧豈容易臨風殊覺意茫然
用前韻改一二語自釋
南寒稍近拆綿天葵薺争承小雨憐凍合遠峰應有雪
炊殘荒市更無煙未妨夜畫爐中筯何苦晨呵袖裏鞭
人事好乖行路惡政應委順付怡然
雨不成雪
一雨疑當冷旋為暖所勝南方難得雪冬半尚無冰餘
菊香罙釅羣蔬意似矜林疎石路細遥見隔溪僧
贈送鶴田李元暉(珏)
鶴田一别九載自青原如淛右過我紫陽山之
下不勝感慨賦詩為别
一别九寒暑乾坤事事新老身餘長物故友盡窮人汨
汨猶羣盜時時有戰塵少陵詩眼在試覓曲江春
别後讀鶴田李元暉新詩用其體
菊悴蘭摧憶别離雪邊重映十年詩淚凝紫篠湘靈怨
血迸紅英蜀魄悲曠野虎狼喧寇暴長途魚鴈隔親知
莊生浪說能齊物堯桀彭殤詎可欺
異僧
荒崖傳有虎飛錫徑登危衣槲紉枮葉餐松嚼嫩枝病
人求咒水野老施庵基一夕緣何事飄然失所之
次韻劉元煇初寒夜坐(併序)
元煇示新詩其初寒夜坐有云四壁兒糊如暖
障一燈妻占補寒衣清灑有味因獨和此一篇
為謝
山肩寒聳月隨歸榾柮爐紅閉板扉跨竈郎来温課冊
齊眉人為摺深衣花傳喜信燈如語草就佳篇字欲飛
舊日聲名劉夜坐能傳家鉢似君稀
偶亦夜坐用前韻
林禽畏冷暮争歸水上荒城早闔扉敲月會棋迎皂衲
斧冰供茗喚青衣齕萁老馬廏中響瞰燭癡蛾窗外飛
忽報樓頭禁鐘動平生樂事歎今稀
又用前韻賦夜坐
酒醒招得醉魂歸深護爐熏鍵夕扉渴舌惡甜勤潄茗
癯肩耐凍嬾添衣頗聞空暗無星出小待更深定雪飛
一字不圓終不寐癖詩如我自應稀
次韻劉元煇飛雪數片之作
六幕垂同凍不埃舞霙呼我燕窗開已從衣上霏微見
未肯簷前汗漫來就砌拾看呵指笋隔簾迎數鬭籹梅
衰髯却怪全相似且置閒愁撥蟻醅
再次韻賦飛雪數片
雨收霰止絶纖埃壓瘴迎豐兆已開欲積忍將靴踏去
初飄喜着袖盛来微微糝體尋生粟稍稍粘枝輙亂梅
不解高樓辦歌舞典衣亦合買新醅
至前寫懷
送分迎至苦匆匆壁立蕭騷肯嘆窮四海交游存想外
十年奔走亂離中生平不作今人調爾輩焉知國士風
自覺近詩如死樹傍無枝葉更心空
小至日書
誰知緹室動葭灰總道陽從九地廻年近六旬愁裏過
身行萬里死邊来詩存瘦骨全如我花倚春風不是梅
偶有友朋仍有酒看雲聊與釂深杯
所感
生涯今爾許心悔舊為邦老合營埋穴貧猶買釀缸山
行憐瘦馬晝誦喜晴窗忽欲翩然去風帆泝九江(此詩有為)
(而作某人營夀宫長予二歲酒司售器予獨弗諧兼欲西游阻寇未果故云)
癸未至節以病晚起走筆戲書紀事排悶十首
遇節何其窘治家乃爾難榖生舂苦碎薪貴竈嫌寬病
體危狼狽時情畏觸蠻擁衾聞客至強整舊衣冠(内借一韻)
屋少未成宅地寬聊作園吾能甘菜食或頗送花根蒔
喜陽坡暖澆憐凍井温丁寧三徑客緩步惜苔痕
忍事寧生癭今誰似我能缺錢分竈婢賖米乞庵僧惡
語聞皆恕凡詩見亦稱平生樓百尺非復舊陳登
此老誰能畫蒙頭一破巾有杯常設客無局不饒人僕
醉鄰翁怒兒啼乳媪嗔佯聾付一笑莫漫耗精神
老子家風舊從来節是常糟薑三盞酒桕燭一爐香今
歲適多病吾兒猶異鄉十分無意緒簷雨曉淋浪
貧家無節物何况此荒城村妓聞来賀山翁嬾出迎頭
瘍連耳腫夜雨雜風鳴政爾堪高卧牀香菊枕成
重報鶯花信誰司鐵炭權更經三度節即滿六旬年豪
動書千紙窮難致一錢不憂無穴葬惟喜有詩傳
家人簪珥舊草草亦梳粧雪几茶花雅風爐柿葉香乃
翁時自笑此輩詎吾量免賀俱休拜新正一併償
古道古君子今於何處求每聞梔馬箠不慮蘗驢鞦賈
藥全多偽醫錢卒易酬頭岑姑止酒或恐自然瘳
雲無可書者泥屨隔牆聲小市扃虛肆荒庖絶美烹流
涎淮蟹紫入夢海柑赬莫殢閉關卦兵戈商不行
至後承元煇見和復次韻書病中近况十首
千金營可致一句得應難積債真無奈成詩且自寬冰
皸窮朔漠火瘴度甌蠻不似山中好歸歟遂掛冠
曾被卑辭誤吾嘗笑綺園共欺蛇帝醉不保橘奴根病
起晴冰破禪悠凍石温向来腐餘夢拂拭了無痕
昔可今惡可人能我不能已無換馬妾惟有打門僧幼
婦慚前作愚公定別稱少狂老方悔焉用一科登
往事付杯酒殘生餘幅巾更須占大衍久巳玩同人犒
少傭奴嬾迎遲過客嗔悔曾迷宦海素不媚錢神
病無醫自愈餐飯漸如常嬾剔書燈暗閒挼藥紙香就
令窮有鬼終愛醉為鄉輸與諸年少從軍過樂浪
閒居巳三載不憶舊專城未暇憂飢凍唯便免送迎飛
花棋上落幽鳥枕前鳴寒極如春月新篘綠酒成
騷壇君肯將吾敢與争權風月三千首江湖四十年老
思騎竹馬窮笑惜苔錢此味諸人會遺燈或許傳(白樂天詩)
(大歷年中騎竹馬何人得見會昌春陳司封亞詩排聮花品曾非僣愛惜苔錢不是慳)
鄰人窺小圃籬落倚村莊雪屋晴窗淨山爐燄火香異
花看又數隙土步頻量擬築新亭小如山債未償
病来諸事嬾於世百無求古帙蟫吞字閒鞍鼠斷鞦佳
招差可謝新詠决須酬耳聵頭昏極君詩到即瘳
剰欲延諸彦嚶嚶聚友聲尚堪紬古翫秪愧乏珍烹君
健松髯碧吾衰瓠頂赬何當即勿藥環席百杯行
桐江續集卷二
