桐江續集卷三十三元方回撰
序
送倪耕道之官歷陽序
變西崑體詩為盛唐詩自梅都官聖俞始當是時變五
代文體者歐陽公也故世稱歐梅嘉祐二年丁酉禮闈
進士得眉山蘇公實聖俞佐歐陽公之力可謂有功於
斯文甚大吾友倪耕道應淵與聖俞皆宣城人其詩亦
有聖俞之遺風聖俞仕不達號為詩窮而吾耕道窮又
甚焉年六十八始得為歷陽教授宣城維揚京口武林
池陽皆有十詠詩行世今又將有歷陽十詠或百詠無
疑矣然教授者師儒之官培飬人才轉移風俗於此乎
頼昔聖俞雖固窮一世王荆公之兄弟詩二蘇兄弟詩
蘇門六君子如黃陳詩視聖俞皆後出至其校文乃得
東坡為門生攷其詩之規矩而觀其文之衡鑑豈非百
世之師乎窮與達不足論也耕道之詩本於聖俞今人
固未必識吾聞歷陽有張于湖魁天下士其所立甚偉
焉知郡泮無斯人者有以作成振拔之儲以為當世用
不於吾耕道望而誰望然則於行己也不忒則於取人
也必不爽吾耕道己雖未達能達人可也鄧元侯雲臺
功臣之首也不遇漢光武可平世文學掾耳耕道行矣
同庚生紫陽山方回餞以詩為之序
雲泉題詠序
有天地然後生萬物故易有乾坤之卦而繼之以六坎
之卦以天一生水而潤萬物者莫潤乎水天地雖生萬
物非水則莫生也然則六坎之卦以屯蒙需次乾坤何
也凡有坎之卦皆取象於水而屯需之坎取象為雲蒙
之坎取象為泉又何也天之始生物也猶上雲下雷而
為雨物於是芽茁於冥昧故曰屯以次乾而坎為雲天
地之既生物也猶泉之初泄於山物於是幼穉而未壯
長則不可無所養故曰蒙以次屯而坎為泉物屯而亨
蒙而飬待其成而巳故曰需以次蒙而坎又為雲此天
地之屯也天地之蒙也天地之需也聖賢者出亨物之
屯飬物之蒙始也無所不用其力以需夫各正性命之
定則終也無所容其力今之學者亦嘗讀易而知之否
乎虎林城東徐如心文雋偕鄰友童汝舟濟來謁謂其
讀書之室扁曰雲泉老於風騷者争賦之予以為斯友
也年始二十有七自芽茁幼穉而壯長者也其亦嘗次
序屯蒙需三卦之坎而玩之否乎聖人所以不曰水而
曰雲曰泉何也水之始初為雲為泉學者不慎其始初
聽其流注散漫為渺茫無畔岸之水可乎何謂經何謂
綸何謂果行何謂育德亨己亨人飬已飬人此感彼應
姑少需之飲食宴樂亦非流連荒亡之謂也是為雲泉
題詠序又為之詩曰
天一生水坎卦象旃二隂一陽坤之中淵
天而非此必為旱年澤自空降其雲油然
地而非此民何以田曰有畎澮泉出于山
六坎之卦次坤次乾在屯為雲在蒙為泉
至於需卦復以雲言既亨既飬需厥成焉
萬物始生孰為之元水為物母乳之而蕃
雲為水胎泉為水源雲初一縷霶霈八埏
泉初一滴洶湧滔天君子心學攸體攸研
觀象於坎奚水之專中剛内實處險常安
於雲於泉復究厥觀水之始初未波未瀾
心之始初萬善具完如雲欲雨如泉欲川
發而中節飬蒙亨屯無為而成地平天全
心之動也化育攸關我心未動厥亦有傳
雲之動矣不可復還盍亦求諸未雲之前
泉之動矣不可復返盍亦求諸未泉之先
心之既發收之孔艱心之未發泉本雲根
不覩不聞無倪無端戒慎恐懼以操以存
洎其發也電激河奔一言蔽之敬為入門
鐵瓶吳處士善畫序
伏羲之卦倉頡之字其初皆一畫也韻書訓畫為界而
音胡卦切者通用為繪畫之畫亦訓為界俗作畫今從
俗用之畫與畫字不同而均訓為界然則畫也者界而
已乎其亦起於伏羲倉頡之所為乎秦蒙恬始以毛為
筆漢蔡倫始以絲為紙古筆用竹必亦始於羲頡而卦
之與字則畫之簡牘乎尚書序謂伏羲始作書契以代
結䋲之政易謂伏羲始作結繩為罔罟繩旁從糸音亡
狄切謂細絲也伏羲之前巳有絲已結繩繩訓為索索
亦從糸則古之有蠶桑久矣有蠶桑則有絲有絲則有
絹繒其來亦古矣舜典始言作繪則五采五色之畫亦
古矣第其時未有後世之筆紙則其筆必用竹筆而繪
五色於絹繒之上也耶姑舍是而論畫一藝也至於後
世精矣妙矣神矣何謂也畫之工者其名與聖賢將相
立德立功立言之人書於傳記同宇宙而不朽也文士
有數千百言不能盡者一畫手能以數筆盡之詩人於
物象極力模寫或不能近丹青者流邂逅塗抹輙出其
上此豈非精妙入神而後至是耶予近至廉使容齋徐
公書室恍然見六和塔岸望海間萬餘里潮頭洶湧而
來一抹數千丈細視之屋壁不盈尋尺曰此吳生畫也
枚乘七發之所謂潮鋪張甚盛殆不如此畫之簡捷又
偶於祕書性存家公會手所執扇松風茅屋一晉衣冠
者偃仰一榻是謂羲皇上人圖曰此吳生畫也陶淵明
傳及歸去來辭盡在此一扇間矣豈不謂之神乎予家
紫陽山下之谷中先從兄良遇欲予以虚受人以虚加
谷而諡其吟所吳生未之見也為想像作水墨一幅輒
復得予之心事予是以益神之吴生吳門人名山舊號
古梅今改稱鐵瓶處士其所居姑蘇城之鐵瓶巷也予
别為賦鐵瓶處士詩矣又為發揚其所以善畫而入神
者為諸公贈言之序云
贈初陽陳相士序
會稽陳益家傳許負之術自稱曰初陽相士予嘗聞相
人之說矣相骨相形相聲音相舉動而知貴賤易相氣
色而知憂喜休咎難夫差肉食而色墨外勝而有内憂
者也馬周火色早貴而未必壽者也盧杞藍色大姦邪
禍人之國者也尚易知也何晏色如傅粉王衍執玉柄
麈尾與手一色而皆不善終臯陶色如削瓜孫叔敖面
有饑色而皆為賢相婦人之色美而豔者鮮不失節孟
光黑色而醜為梁鴻賢妻士大夫有驕色必敗名窮儒
或菜色而知道是則難知也昔人於日長至之旦觀雲物其雲
氣黃則預知豐年之祥前史占星欲黃色黃為五穀大
稔赤為火旱白為刀兵黑為水潦青為疾疫素問察病
人色黃者必愈黃為脾之穀氣有穀氣則藥無不效故
相人者祖是數說以氣色黃為喜又黃欲如帛褁栝樓
不欲如土不欲赤白黑青而或明瑩不暗赤如丹砂黑
如烏雞之羽則亦有吉無咎今相士自稱初陽也者其
亦有取於長至初陽雲氣之義歟雖然太極動而生陽
厥初惟有一畫一為竒為陽有一畫而後有兩畫兩為
偶為隂取其一竒畫而拗圓之則為天圓之象取其兩
偶畫而縱横以交之則從者為上下中又為南北中横
者為左右中又為東西中是為地方之象以其縱横之
兩為十以置於圓圈之内則為天包地外地在天内之
象細玩其故則地者天為之一物耳地不能敵天之大
則又隂柔不能加於陽剛之象也君子觀於一畫之初
陽而知天下萬理萬事萬物皆出於一以養其氣存其
心氣如陽之剛以制柔心如天之大以囿小此則吾之
謂學而豈區區之術所能識哉
吳埜仙詩卷序
道具於未有天地萬物之前名生於已有天地萬物之
後天名為天地名為地人名為人莫知其所始然則有
天地萬物之初名一而已道一而巳而後世名不一道
亦不一名可二也道可二乎今夫人之生而命之名乃
復有小名有長名有單名有複名有氏有姓有字有諡
有官稱又有號楚之君皆名不通中土鬭穀於莵之類
乃其方言猶之天又名乾地又名坤人又名為民可也
道訓理訓路以其可行之耳而道家者流之道以老子
為宗非韓退之原道之道前史又於道家之外為神仙
家之說雖然人與物二三其名何傷古聖賢相傳一道
諸子百家分裂殊異而神仙之說興由其說伏羲神農
黃帝皆仙也莊子寓言列子偽書皆言仙以為變形登
天燕齊方士謂征伯僑以至最後僅數五人而劉向列
仙傳至不可勝數佛法入中國又謂之金仙謂龜藏氣
不粒食謂龍蛻骨乃尸解噫延年益壽古有之生而不
死决無是也杭人吴君杓名珍世宦前朝西班乃祖德
輔廉幹慈易俗以宦吴稱之六合混一蒙古譯師以五
字名之上二字曰也先謂安樂也下三字避世人因也
先二字遂號之曰埜仙予謂名號不一前賢若此者多
矣天下無二道堯舜禹執中之傳是也真以為世有神
仙而學之則不可君為大參張公門人董海舶漕運貿
易鯨島龍沙靡所不至銀符茜裳寓居吳門自以為初
不學仙抱有若似夫子之愧埜仙之號衆所歸美姑受
其虚名而不責實效亦達者也於是集諸人題詠為卷
序厥顛末以告來者
劉高士伯淵道雲詩序
道一而已矣孔老並世而言道不同易繫曰一隂一陽
之謂道道不離隂陽也曰形而上者謂之道形而下者
謂之器道不離器也中庸曰率性之謂道以哀樂喜怒
言道不離性性不離情也韓子曰由是而之焉之謂道
指仁與義言道不離乎慱愛行宜之謂也程子曰天運
而不已水流而不息物生而不窮皆與道為體道不離
物物之外無道也老氏之言異乎是曰有物混成先天
地生吾不知其名字之曰道蓋謂未有天地之先已有
此道其曰道生一則道者一之母乎故一生二二生三
三生萬物古今注解俱不通道之後始有一吾疑之其
曰道法自然則自然者道之師乎故曰人法地地法天
天法道古今註解皆不通道之上又有自然吾疑之大
抵以無言道以有言物謂有生於無無所以生有此身
之生本出於無故以天地萬物為土苴而視此身如太
空之雲今老氏釋氏之徒皆言雲遊者此也而釋氏又
與老氏不同釋氏見夫此身之死悉歸於空立為無生
之說故亦以天地萬物為土苴而視此身如夢幻泡影
露電老氏有見於人物之生前以無言道故曰恍兮惚
兮其中有物釋氏有見於人物之死後以空言道故曰
生滅滅已寂滅為樂老氏之說戰國而後莊列以來儒
者多從之而不察揚子亦然太玄先曰罔而後生直蒙
酋冥又曰罔者有之舍必謂有形生於無形於有之前
(缺)崇讚美乎無之為寂為寥為高為深為不測自為一
家之說孔門源流不如是也或謂孔子曰易有太極是
生兩儀周子曰無極而太極太極本無極豈非先無後
有歟老子之旨何以異曰不然也孔子言畫卦之法固
有次第周子所謂無極謂太極本無方所形狀如太極
生隂生陽生乾坤六子五行有則俱有生則俱生與老
氏謂先有道後有天地後有人物迥乎不同渾淪剖判
天開地闢猶人之生胚胎於腹四肢百骸五臟九竅為
形心為神仁義禮智之道在其中初不相離眉眼口鼻
孰為先生孰為後生氣情心性孰為先無孰為後有朱
子曰一物各具一太極形而上形而下誰得析而二之
老氏生而本無之見釋氏死而皆空之見吾儒原始反
終知死生精氣遊魂知鬼神之見三說鼎立體用一原
顯微無間道非精氣非粗一本而萬殊萬殊而一本理
必有事事必有理無須臾而可相離此則吾儒之見之
學也平灤劉君伯淵棄孔子而從老氏之所謂道而以
乍起倏滅之雲視天下之萬物與其身龍虎山天師書
道雲二大字嫓之今之世三教並行各師其師各學其
學希聖賢求神仙分律論禪不同久矣愚亦姑誦其所
聞以求教於當世之君子云爾伯淵吾未識也吾友張
君仲實以諸公所題詩見示書此以相琢磨云
贈清隱程居士詩序
名山得名人而重名祖得名孫而重名師得名弟子則
師道愈重矣括之松陽九芝山産芝九本號名山迴環
數十里竒石林立千百鳳翥鶴翔龍騰蛟舞或如虎士
怒戟或如牛鬼跳擲如仙官駕羽車如真人鏘琅佩譎
態怪狀目眩毛聳故亦名小鴈蕩曰阪曰隴曰小溪曰
石關曰香爐峯曰試劍石﨑嶔蔽虧之夤緣平衍豁達
之歘忽松栢篁竹之茂美稼穡果蔬之給足異花非春
而亦芳靈草無名而皆藥人世蠅蚋所不到似别是一
天地也而唐初葉有道先生居之名國重自稱天隱子
三聘不起錫以漢郭林宗之號茅山以三茅重谷口以
子真重廬阜以修静重四明以知章重名山得名人而
重以穹宇廣宙如此者不一有道先生之孫曰葉道元
名法善際遇唐高中睿玄四帝贈越州都督見唐書方
技薛頥傳李北海銘其先墓并書歐陽公金石錄具載
有道先生碑蔡公謨服其筆法自開元至今寢隧蕪没
六百餘年遠孫今住持宗陽宫提點寬居名道亨至元
中於其地創建南陽有道觀宗主老君列待庚桑關尹
以下十真有道先生則專祠觀下俯飛鳥之背陟椒而
造頂愈益殊異依崖架广庵之院之斗壇雲房丹室藥
鼎愈益殊異藏書之樓至踰萬卷方士其居而有黨庠
家塾之遺意二祖一孫道心相續夙衰以趙武重完到
以屈原重祭公以謀父重嚴周以君平重名祖得名孫
而重古史今傳如此者不一雖然曾未若名師得名弟
子針芥一時而可以無負於名山名人名祖名孫也近
世之出家者皆畜飬妻子惟寬居不然執事左右師寬
居者亦衆矣能盡古道者莫若清隱居士程乘字德載
少寬居二十歲年四十七力田躬耕樸質顓蒙均是人
也讀書識字篤勤精進乃若天然物外一癯山中百役
灑掃庭宇樹藝圉林卒急奔趍雨驟風饕而不厭宴閒
立侍雪深霆震而莫知下氣承顔怡聲順色不啻若子
之事父寬居謂師弟子禮廢缺久矣乃於窮鄉僻里身
親見之語紫陽山方回以其故市喧井豗工藝賈技裸
授袒習顛序䟦倫林静谷杳風完俗淳世既不古野有
其人乃永言以贈之古無師道君兼師五教禮樂帝曰
咨乃命契夷命后䕫二十五家閭上推二鄉一公尊統
卑黨庠遂序分厥治師哉師哉誰敢私若以臣而君師
之臣無北面異等威春秋既降周道衰君師之柄乃下
移倚杏壇兮泗之湄三千七十朝孔帷君道師道兼所
為事師如君實始兹宣尼老君生同時别演玄教分一
支羽衣星冠如意持端坐南面頥指麾學者北面若事
尸又若父前跪者兒寬居先生據臯比清隱處士閑少
儀傳師之道信不疑敬師之禮忠不欺走奔風雨不告
疲山叱虎豹水斬螭宴侍朝夜忘渴饑略微跛倚與傾
欹程門立雪殆庶幾彼罵厥祖争鉢衣師弟子禮噫吁
嘻
靖明處士題詠序
天有處士之星地有處士之郡人有處士之稱而後世
有處士之賜號史記天官書少微士大夫索隱引春秋
合誠圖云少微處士位又天官占云一名處士星景祐
新書少微四星在太微垣西蕃虎賁之西北斜列其東
南星入張十七度赤道内二十五度士大夫之位一名
處士又謂第一星處士第二星議士第三星博士第四
星大夫明大而黃則賢士舉此所謂天有處士之星也
今浙東處州古縉雲之墟天文吳地斗分野嘗屬越隋
改永嘉郡為處州尋改括州唐為松州縉雲郡大歷間
以處士星見更為處州以至于今此所謂地有處士之
郡也孟子立處士横議之譏賈生得處士大言之誚東
漢書孔融上䟽薦處士正平禰衡唐書卓行逸民文藝
等傳無一處士惟韓退之集有送石處士洪序及詩又有
送温處士造序柳子厚集有裴處士誌此所謂人有處
士之稱者也宋三朝國史陳摶傳賜號希夷先生書其
所遇麞皮處士不知何人魏野傳真宗天僖中累贈著
作郎稱故陜州處士魏野然未見賜處士號之所始歐
陽修歸田錄林逋字君復居杭州西湖之孤山真宗聞
其名賜號和靖處士其處士賜號之所始歟抑當有先
於此者歟晁公武讀書志張弼易十卷興化軍人賜號
葆光處士以此言之處士賜號當出於朝廷而私相署
置世多有之近者三教鼎盛緇黃之權甚重禪師法師
大師之號二字四字六字至十餘字習為故常然處士
實儒者隱逸之謂真定王君居實靖明處士之號乃出
於龍虎山之命何也居實壯歲丞新昌棄官似陶淵明
之去彭澤書曰處士可也肇賜嘉名曰靖曰明取淵明
之靖節可也而必取君復之和靖何也和靖不仕無棄
官之事龍虎山之命予不敢改龍虎山之意予當改之
靖節之靖淵明之明各用一字能為陶令亦足矣林和
靖乃宋人取近時宋人事實加於先晉人事實之上亦
似未順且一身欲兼兩人之美耦菊匹梅不若專取周
子所謂花之隱逸者以表其棄官之迹與陶同符予斷
斷然謂靖明處士之靖當用靖節之靖不當用和靖之
靖菊也梅也取熊舍魚有何不可
皇甫巨川父年八十八母年八十四詩序
洪範五福一曰壽古彭祖八百餘歲老子二百歲耄與
期頥者甚多禮巡守問百年者就見之九十者其家不
從政是也太公望九十封於齊武公九十入相于周孟
軻年百餘歲漢興張蒼年百餘歲四皓皆八十有餘伏
生申公皆九十餘趙充國八九十猶為將文帝詔八十
以上賜米肉酒九十以上又賜帛絮武帝八十復二筭
九十復甲卒又詔民年九十以上為復子若孫遂其供
養當是時壽者何其衆也後世乃有七十者希之歎而
杜子美至形之詩然則八十者不尤希乎九十者不又
希乎夫夫婦婦將踰百歲豈不益寂寥罕見乎大德二
年戊戌夏四月汴梁黃侯汝楫字巨川詣紫陽山人方
回言世家鄭州本姓皇甫宦簿書曰黃氏隨江浙等處
行省為元寳廣濟庫提舉官迎養二親十有餘年父寧
齋居士椿辛未生今年八十有八母張氏夫人女直人
乙亥生今年八十有四寧齋慈祥孰實鉅人長者修幹
美髯年至此無一莖雪提舉貎肖之夫人相夫教子閫
範嚴整提舉營杭城二宅一故韓府一故楊府塏爽深
靚温凊適宜三年前官滿寧齋謂提舉曰汝華此二宅
將不知老人土思而桑梓之不恤歟提舉曰謹不敢即
售二宅迎侍還汴梁久之不復求仕今夫上壽之道有
三一曰禀氣土厚水深時寒時燠者壽二曰積善祖父
若己隂德及物者壽三曰養性無私喜過怒而精神完
者壽此三者長生之說也寧齋與夫人享此上壽提舉
年五十有三悅親有道愚無以進其說矣提舉有子真
童讀書學詩鼔琴作字日益新愚為之名曰老彭字述
祖孔子曰述而不作竊比於我老彭蓋將期其祖以此
壽而善述也士大夫為詩頌者無數此為序又歌以侑
之曰屈二指兮郎罷九帙(原注一作袠)雖則九袠兮髯猶如漆
梁之郊兮黍稷櫛櫛父曰兒歸兮吾督汝銍加六筭兮
聖善九旬雖則九旬兮髮猶未銀汴之水兮魴鯉鱗鱗
母曰兒歸兮吾甘汝珍夫婦偕老兮古無此比父母俱
存兮今誰其擬禄養于南兮云胡不喜汴梁言還兮晝
錦樂只二老有子兮又有孫壽且康兮施及後昆逮老
及彭兮永貞厥根澤詩薰書兮益大寧齋翁之門
隱樂堂詩序
王康琚反招隱詩吾嘗評之矣曰大隱隱朝市如此則
金張許史皆大隱乎曰非是之謂也曰小隱隱山林如
此則巢許園綺皆小隱乎曰非是之謂也其所謂小隱
者謂身在山林而未能無意於斯世索水北之高價指
終南之捷徑其隱小矣其所謂大隱者謂身在朝市而
不敢萌穹爵厚禄之心柳下惠不卑小官老子為柱下
史莊生為漆園吏邴曼容不肯過六百石其為隱也不
亦大乎如東方朔之金馬門揚子雲之天禄閣位稍高
而猶曰隱君子病之要之出處之道有時義乾之初九
遯世无悶蠱之上九不事王侯時義如此仕惡乎可震
下兊上曰隨其繇曰元亨隨時而大通也然其義必利
在貞固始得无咎下動上說雖可以隨時而仕終不可
不守之以正進而不退係小子失丈夫矣蔡君榮之之
堂名曰隱樂筮仕屢為幕僚蓋其志以隱於仕為樂而
辭尊居卑不然則身雖以仕為事而志實以隱為樂必
不以進取不己為志者故詩之而以序先之
葉君愛琴詩序
伏羲初作琴或云神農或曰舜使晏龍作舜琴五絃或
曰伏羲琴一絃或曰九絃或曰二十七絃或曰十三絃
至於七絃則楊雄桓譚釋為近其說不一今琴七絃謂
文王武王所加為是琴制古今不同可勿攷也古之士
無不能琴今之士或百人千人萬人而無一能者古之
琴必與瑟偶今獨有琴而不知有瑟古之琴有暢有操
有引有吟有弄有調指彈口歌有音則有辭而今之琴
有音者不必有辭詩三百五篇皆可絃歌韓退之補亡
十操今之能琴者亦嘗誦毛詩韓文而為之鈎剔揉摘
者乎古之琴各有美名古之能琴者子史各有其人之
名然則亦不必深論也琴者古聖賢養心修身化民育
物之具而後世以為一藝予嘗謂琴得其人鍾子期死
伯牙破而絶其絃嵇康與廣陵散俱絶不恨也琴非其
人司馬相如以挑文君董庭蘭以誤賢相房琯是故琴
不在琴而在人予生七十三年聞杭故楊農卿纘好琴
著紫霞譜士大夫以其為外戚也疎之其客徐宇曰雪
江居士年八十餘先朝徵之以壯子負琴代行外議不
然三山葉君愛福孫寓杭以寒士同時徵至元己夘二
年而還不求知不求仕一燈一榻老於芹泮蓋往時貢
浙漕入上庠者也癯而肩訥而口規矩而周折六十有
五老儒胷中有數百卷詩書而寓諸琴者也能畫龍首
寫蘭乃其餘事予敬其躬行嘉其臭味故述其出處序
之就為辨古蘭今蘭之異為古蘭操贈之君愛自號蘭
坡居士
唐長孺藝圃小集序
詩以格高為第一三百五篇聖人所定不敢以格目之
然風雅頌體三比興賦體三一體自有一格觀者當自
得之於心自騷人以來至漢蘇李魏曹劉亦無格卑者
而予乃創為格高卑之論者何也曰此為近世之詩人
言之也予於晉獨推陶彭澤一人格高足方嵇阮唐惟
陳子昂杜子美元次山韓退之柳子厚劉夢得韋應物
宋惟歐梅黃陳蘇長翁張文潛而又於其中以四人為
格之尤高者魯直無已上配淵明子美為四也吾州在
萬山間詩人不少朱文公早為胡邦衡以詩人薦公配
饗孔庭人品近孟子不止於詩唐長孺元自里中來訪
出詩五十四篇始年三十六歲其所以可人意者格高
也何以謂之格高近人之學許渾姚合者長孺掃之如
粃糠而以陶杜黃陳為師者也藝圃有作所謂小園僅
有百步者凡十六句似乎擬陶後二首亦然予為題曰
藝圃小集而序之以歸之博讀精思而(缺)吟進可量
哉
柳州教授王北山詩序
陳後山年四十九其文集謝克家為序陳簡齋年四十
九其詩集葛勝中為序二公年不壽而文壽不待序而
後傳也柳子厚卒於柳年四十七不壽而文壽雖無韓
退之為墓誌銘其集亦足自不朽也然不容不寄諸毫
素以表其美者朋友之義也予友王雋父國傑比為柳
州教授卒年四十八乃子以其詩兩鉅軸俾回為序此
亦年不壽而文壽者不待於回之序亦豈能為不朽之
助哉顧朋友之義不敢恝然耳先大父珏贈訓武郎父
應辰武舉及第仕至武功大夫知沅州淮西安豐六安
縣人後升州徙寓建康年十五法當承父蔭不屑就歸
附歷建康路學正溧水縣學教諭行省差充徽州路紫
陽書院山長至元二十五年也由是寄居吾州與回結
姻既受代士大夫咸勸之入都必有知遇而不果往尋
勅授廣西道柳州路教授咸以為涉瘴鄉而不可往而
勇於往大德三年八月視事明年閏八月提舉司檄往
宜州問教授金震不公事柳無瘴宜有瘴既還任十月
初五日卒三日而用茶毗法五年官給水驛東下十一
月二十一日殯於建康南門祖塋娶薛氏女一人嫁回
從兄子方高孫也男四人野默點黟嗚呼回尚忍讀其
詩哉其詩自稱釡盎陳言一始壬辰元日一始丙申立
春共八百一十九首前詩未見近詩人兩𣲖浙土詩纖
弱江鄉詩突兀雋父藏修之所曰北山衆謂北山詩典
雅莊重如被端冕入宗廟回亦不敢評柳州詩一百四
十三首詠土俗數篇痛快緊切子厚亦未之及云
恢大山西山小藁序
臯歌詩之始孔刪詩之終屈騷詩之變論今之詩五七
言古律與絶句凡五體五言古漢蘇李魏曹劉晉陶謝
七言古漢栢梁臨汾張平子四愁五言律七言律及絶
句自唐始盛唐人杜子美李太白兼五體造其極王維
岑參賈至高適李泌孟浩然韋應物以至韓柳郊島杜
牧之張文昌皆老杜之𣲖也宋蘇梅歐蘇王介甫黃陳
晁張僧道潛覺範以至南渡吕居仁陳去非而乾淳諸
人朱文公詩第一尤蕭楊陸范亦老杜之𣲖也是𣲖至
韓南澗父子趙章泉而止别有一𣲖曰崑體始於李義
山至楊劉及陸佃絶矣炎祚將訖天喪斯文嘉定中忽
有祖許渾姚合為𣲖者五七言古體並不能為不讀書
亦作詩曰學四靈江湖晩生皆是也嗚呼痛哉住持上
竺興福寺恢公大山越之諸暨人與予同姓方者西山
小藁詩三百八十八首予刪去題目不古及重複十五
首皆可刊行予以朱筆圈點一百一十四首一句佳一
聯佳兩聯佳數語佳全篇佳者皆拔其尤五言古擬古
六首擬寒山子四首雅字次韻九首此十九首可入文
選生蛇活龍飛舞流動七言懷故山煎茶石銚山中行
崑山高無愧古樂府五七言律絶句則予所批出者字
字珠圓句句律恊近世僧詩無此人也他人之詩新則
不熟熟則不新熟而不新則腐爛新而不熟則生澁惟
公詩熟而新新而熟可百世不朽予年七十六公年六
十二而公之所以養浩然之氣無老態然則真間氣哉
江天澤古修文集序
徽州今陞路婺源縣今陞州州間氣人物凡五大𣲖汪
氏七世登科龍溪先生中興詞臣如唐之陸宣公朱氏
父子兄弟皆有聲稱徽國太師文公先生續周二程張
之脈以追孔孟近世文學科名之士有吳公遇龍許公月
卿江氏亦有人焉所居入州門右巖石穹峻巨竹如雲
下俯深溪積德不一世矣德之積於先者愈積而愈不
已故名之垂於久者愈垂而愈無窮吾友古修老人靁
字天澤咸淳七年張鎮孫牓進士第四甲第二十四人
授某州司戶參軍再調某小官尋不仕今三十餘載矣
世崇令德故身享令名不患無八乂手之筆而患無萬
石君之風名紹汪朱而過吳許祖松壑先生嚞字明遠
遭遇理廟布衣出入禁庭十年不受官嘗賜第故太廟
前有山林前輩古君子之風父葵圃先生世良字漢弼
浙西安撫司幹官陳乞生前納禄致仕轉通直郎特命
祠給告以寵之其雍容&KR0570;雅世為卿大夫者不若也天
澤從師不一自奮科第平生所為文至多脫藁學者輒
取去故回今之所見僅二百餘篇知州平陽訥懷嘗刊
置家塾詩句妥字穩文言雋味永中有詞不為豔體婺
源陞州記簡古平易堂記義精理暢其家積德不一世
而後古修集垂名百世千世矣噫千金之資可致一詩
人未易見萬倉之粟可盈一文士卒難得或謂徽國文
公豈可以後學工詩文者儕之天澤華齡有餘前途未
艾顔何人哉睎之則是
清渭濱上人詩集序
中國有僧始東漢歷魏晉唐宋以至今日衣冠禮樂之
士隱其身於僧者無數而僧之以詩鳴於世者尤不可
勝數回嘗為名僧詩話五十四卷七佛偈西天二十八
祖偈皆預編摩然偈不在工取其頓悟而已詩則一字
不可不工悟而工以漸不以頓寒山拾得詩工不可言
殆亦書生之不得志而隱於物外者其用力非一日之
積也古杭靈鷲長老惟清晝卿號渭濱而清渭濱名震
天下味杜少陵終南回首之句則晝卿之心深知道理
宗主之所在如戀闕思君不忘其詩四集一百六十七
首名曰深雪一枝則又如夜村自開之不必為世俗之
所察識者噫僧之以詩鳴於世者不可勝數若工而悟
以漸如清渭濱之詩則有數矣許詢之於支遁江淹之
於湯休杜少陵亟稱之與贊公屢唱和因曰應忝許詢
輩難酬支遁詞湯休起我病微笑索題詩支遁湯休贊
公三人表表於世後乃李白之於懷素韓文公之於無
本歐陽公之於惠勤蘇長公之於參寥子黃山谷之於
惠洪並峙角立永古不朽惜回有愧於前輩諸公私獲
序其詩而不足以望其詩也大德癸夘二月望日序
送張仲文教諭還宣城序
書曰作善降之百祥此以其人之身言之也作也者為
也有一為善之人則百祥即自天而降也易曰積善之
家必有餘慶此以其人之子言之也積也者非一朝一
夕也自始祖至于今積之非一世也作善之近效速驗
且如此况於積善之久遠悠長者乎予先叔父八府君
諱瑑字元圭郡直學回之師也家於歙東里許曰上路
孟鄰有蓍儒焉萬口一辭稱曰張先生諱雄飛字宏甫
家與八府君一前一後俱面南而有山林泉石之勝衣
冠燈火自唐僖宗廣明庚子傳一十一世府君以回為
可教聚先君經幹遺書獨教之張先生聚徒三四十人
竹籬為門門之内皆花竹花竹之後為講舍處士服華
陽巾未嘗見其出門循規蹈矩里中長者第一人也年
八十三卒門人私諡曰明善先生有子三人回除國子
正論歸之年咸淳三年丁夘先生次子名鐄字以洪與
回同生寳慶三年丁亥是年以禮記擢鄉書今與回偕
年七十八先生長子之子曰炳字仲文純實莊雅好學
尚友為宣城教諭近與回胥會于錢塘於其還也述作
善積善之美為詩以送之公之賢令祖隱德冠吾里尊
嚴鄉先生豈樂古君子師授六十年眼不到朝市何必
陳元龍豪詫湖海士紙田以筆耕有秋過耘耔書堂蔭
高林籬門花竹美我嘗遥望之今忽四五紀長男稱善
人有後真是似次男領鄉書雌甲愧初揆人生有中道
坦蕩平地履貴毋一品穹富勿萬金侈微官霑薄禄蹣
跚政可喜宣城昔二謝名公疊嶂峙吟筆與之三高才
乃餘事都官聖俞集誰家藏未燬木瓜吾不須但愛此
詩耳
送桐江吴教授南窗序
孔子謂夏殷周禮損益可知而又謂其或繼周者百世
可知何謂也典章制度有可因者有可革者聖人從而
而因之革之其萬古不可革者雖聖人不能革也天萬
古無二理也人萬古無二心也封建可革而郡縣然有
君則有臣以上治下以下事上之意不可革也井田可
革而阡陌然有土則有民以上取下以下奉上之意不
可革也忠質文異尚子丑寅異建可革也三綱五常不
可革也今夫先王長育人才之法設為學校而後世乃
有科舉之法漢唐宋號得人而今也天厭科舉之弊一
旦革之然科舉可革也學校不可革也學校不可革則
取人才於學校而不取於科舉師之所以訓其諸生諸
生之所以尊其師者果何事邪豈非萬萬古之人心天
理所係邪予里中吳君夢炎自括蒼郡遷教授新定郡
予於艱難之際治此郡七年又僑居五年然後去知其
民淳俗古士習敦厚蓋其江水至清淺深見底與吾新
安郡一也君是行予無以寓愛助升座講經而諸生聽
焉諸生績文而師攷焉文具也可因教授與學正錄直
瓜分歲廩公堂諸生日不飯大蠧也可革若夫萬萬世
之人心天理不可革也孔孟而後有濓洛横渠之學不
幸中為熙豐新學之所掩周程而後有朱文公張宣公
吕成公之學幸而不為江西浙左之所勝君其明以此
意示學者而以身率之仰觀俯化則夫由學校為教諭
長錄學正教授以出為當世人才而大用者在乎知道
而已知道在乎知所學而已諸餞行者咸為詩而予以
斯言冠其首
桐江續集卷三十三
