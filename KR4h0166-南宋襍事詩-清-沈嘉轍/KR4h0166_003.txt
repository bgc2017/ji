南宋襍事詩卷三仁和陳芝光撰
元朔朝正海國来聽雞探蠒曉光催千官鵠立瞻天表
萬歲聲長繞殿雷
(夢粱錄元旦禁中景陽鐘罷百官皆冠冕朝服諸州進奏吏各執方物之貢諸外國正副賀正使隨班入)
(賀上御正衙禁衛人高聲嵩呼聲甚震名為繞殿雷百僚俱鞠躬聽宣制曰履兹新慶與卿等同斗野)
(藁除夕詩京國逢除夕栖遲髩欲霜春聲生爆竹歲色動椒香戒睡聽雞蚤占詩探蠒忙燭花頻送喜兒)
(女笑鬨堂)
金釘彎橋白玉裝幽奇全勝偉觀堂假山勅賦壺天景
又見香蘭設御牀
(癸辛襍識德壽宫有橋乃中秋賞月之所橋用吳璘所進階石甃之瑩徹如玉以金釘鉸橋下皆千葉白)
(蓮花水南岸宫女童奏清樂水北岸教坊樂工吹笛者二百人方輿勝覽中和堂太上光堯皇帝御書)
(謂斯堂偉特之觀無媿上都薰風南來我意雖暢願與衆人共之後改為偉觀堂海野詞侍宴德壽宫)
(應制賦假山調寄醉蓬萊云向逍遙物外造化工夫做成幽致杳靄壺天映滿空蒼翠聳秀峯巒媚春花)
(木對玉階金砌方丈瀛洲非烟非霧恍移平地况值良辰宴遊時候日永風和暮春天氣金母龜臺傍碧)
(桃隂裏地久天長父堯子舜燦綺羅佳會一部仙韶九重鸞仗年年同醉宋史新編理宗在位久董宋)
(臣盧允升作芙蓉閣香蘭亭宫中進倡優傀儡以奉帝遊宴)
翠寒堂上賞春風壯麗由來絶代工小憩肩輿高柳下
酴醿飛雪夀杯中
(二老堂襍志淳熙七年三月十八日車駕詣德壽宫恭請太上皇帝壽聖皇后於是乘輿至大内於凌虚)
(閣下三面設酴釄牡丹花皆層級高數尺一面垂簾設樂酒三行太上皇帝壽聖皇后聯步輦以行今上)
(亦步輦從至翠寒堂棟宇顯敞不加丹雘太上指示曾覿云營造何如覿奏曰宏壯精巧二者兼之今上)
(即曰凡此鉅材一椽巳上皆出太上皇帝所賜酒復數行至水堂中路石橋上肩輿少憩面對酴釄花架)
(高柳參天酴釄引蔓垂梢而下其長袤文芳菲照坐馥郁襲人上亦滿引勸酬者三)
柳隂橋影步忘歸樓傍雙清碧四圍消得騷人奇絶想
荷花欲翦嫁時衣
(庸齋小集西湖獨步詩小立背橋影緩行隨柳隂可方壺存藁秋日飲錢唐門外雙清樓詩西湖日日)
(尋芳樓上憑闌意未忘斫取荷花三萬朵作他貧女嫁衣裳)
老木雲煙望裏平小春橋外水風聲猶餘圖畫雙杉古
誰把青龍指下生
(蜕菴集鳳山詩衰草寒烟老木風南朝佳氣落秋空余忠宣集九里松詩言從天竺寺自度小春橋)
(傅與礪集有題李遵道畫靈隱道中二杉圖拈犂眉公集題松雪松圖注云松在白墖詩云趙公筆作)
(古松平地躍出三青龍又云前朝美人鬭艸處猶有當時數株樹案小春橋即行春橋)
酴醿如雪酒初醒修竹風搖著作庭曾說牙籖紛萬軸
不如丹筆寫盤銘
(梅溪集有祕書省道山堂看酴醿詩牆又題祕書省後圃修竹詩不俗更嫌俗風枝時拂青青映藜燭)
(細細襍芸香勁節老方見清隂寒影藏蕭疎似吾輩味向靜中長藤隂劄記光宗讀朱子編次盤銘丹)
(書語朱子曰宫中嘗讀之其要在求放心朱子頓首謝)
沙河燈火接星關洞裏神龍去不還部伍亭前空綠草
戴高祠畔賸青山
(默堂集初到臨安詩風際筦弦朝病酒雲中樓閣夜焚香十年一夢沙河路獨步春泥覺燕忙抱拙小)
(藁臨平洞兩洞深如許神龍此奠居聊默堂集詩部伍亭前歸路鳳皇山下蕭齋我自無不住君如有)
(興重來江晞髮集吳山謁祠詩吳山坊項戴高祠禁地凄凉水悲却是北人題記壁迤南耆舊獨無詩)
思陵筆格入鍾王搜得麻牋僅九行試看當年題識在
磁藍籖色逼靈光
(續書譜高宗書法出入鍾王更輔以六朝風骨自成一家松雪齋集王獻之洛神賦十三行二百五十)
(字人間只有一本是晉時麻牋紹興間思陵力購僅得九行一百七十六字至賈似道復得七十四字)
(裝潢志宋徽宗金章宗多用磁藍紙泥金字貼籖殊臻壯偉之觀高宗亦用之)
梅竹勻將扇面攤江南情思落齊紈可知青紙為承萼
儉德猶留後世看
(夢粱錄夜市有崔官人將字攤梅竹扇面兒在五間樓前大街坐舖玉山璞藁題宋高宗意思便面詩)
(當朝山色尚烟嵐近侍承恩罷早參邊奏不來春殿寂自將情思寫江南嬾真子紹興三年六月明州)
(阿育王山住持淨曇以宸奎閣所藏仁宗御書詣行在所獻凡五十三軸又有團扇三柄皆以青牋紙為)
(承萼制度極草草大哉仁宗之盛德也)
和王世澤有文孫猶記當時雲洞園搜輯九經竒字在
更饒六帖與評論
(六帖補吕午序云楊伯嵓號泳齋和王曾孫輯六帖補最精核往與予同仕於朝出示此編命為之序泳)
(齋又作九經補韻行於世)
天竺山西巖谷深松蘿交翠自成隂老禪慣與猨公戲
攫果時来樹下唫
(帝都賦傍西深入巖谷益秀林竹所吟藁下竺看猨詩渴泉飲罷過别枝株守山得便宜伸手攫拏野)
(僧果貴游玩弄如兒嬉)
一山桃李占繁華武庫旗翻寂不譁回首蓬莱雲氣近
殿司營是太師家
(龍洲集同郭殿帥遊鳳山詩廉纖小雨久於梅喜得新晴亦快哉五色波光麗鳷鵲十分雲氣近蓬萊旌)
(旗側畔宫牆轉戈戟叢中武庫回走馬看花生怕晩果然桃李一山開揮麈後錄蔡元長少年鼎貴建)
(第錢唐極為雄麗全占江湖山林之勝今行在殿前司是也案殿前司在鳳皇山大内側今呼御校場)
纔過燒燈小雨收玉梅飛上玉搔頭湟槃勝會花生日
看畫長明寺裏遊
(斷腸集元夜詩壓塵小雨潤生寒雲影澄鮮月正圓十里綺羅春富貴千門燈火夜嬋娟香街寶馬嘶金)
(轡輦路輕輿響翠軿高掛危簾凝望處分明星斗下晴天夢粱錄杭城大街春冬撲賣玉柵小毬燈竒)
(巧玉柵屏風捧燈沙戲走馬燈鬧蛾兒玉梅花金橘數珠糖水魚龍船兒梭毬香鼓兒等物又云仲春)
(十五日為花朝節崇新門外長明寺建佛涅盤勝會羅列&KR1814;幢種種香花異果供養掛名賢書畫設珍異)
(玩具觀者紛集竟日不絶)
六日七分添線處五更三點賀冬時地瓶移插梅花吐
繡疊簾旌喚舞兒
(詩林韶濩周必大云冬至與胡邦衡小語端誠殿下邦衡舉易緯六日七分之說輒用子美五更三點為)
(對盡霞外集至節即事詩天街曉色瑞烟濃名紙相傳賀冬繡幕家家渾不捲呼盧笑語自從容昨夜)
(梅花巳報春地瓶移插更精神酒酣纖手爭來折鸚鵡回頭不敢嗔已有紗籠照舞兒喧喧鼓笛自相隨)
(誰家院落來呼喚門外天明也不知簾旌疊疊繡鮫綃遮護㕿風不放消却恐酒闌先睡去預教小玉問)
(明朝平案馬霞外自序云年少承之樂誠不易逢也)
宋家南渡擬東遷為有遺經大道傳不比五山兼十刹
崇儒但賦北山篇
(勿軒集周東遷而夫子出宋南渡而文公生世運升降之會三綱五常之道所寄也又南渡初文定胡)
(公造行都有以程氏之學盛行為言公愀然曰吾以程氏之學不行為懼何言盛耶梅村集宋元以來)
(浙東西分立五山十刹而靈隱居其最宗仁山集北山之高一篇美咸淳天子謂其能繼理師賢而聘)
(何夫子也何即北山先生名基)
章公太學原竒士周子兵樞亦勝流天下何曾有鵬卵
人間可惜重魚頭
(齊東野語外大父文莊章公少入太學為集正嘗置酒揭饌單於爐亭品目多異其間有鵬卵者最竒大)
(如瓜片切餖飣大盤中衆駭愕不知何物其法乃以鳬彈數十黃白各聚一器先以黃入羊胞蒸熟次復)
(入大猪胞以白入之再蒸而成按章名良能寧宗時登政府二老堂襍志紹興辛巳予為秘書省正字)
(同館王十朋望見周麟之樞密目為魚頭公問其故云前歲為大金哀謝使金主喜之享以所釣牛魚非)
(舊例也樞公糟其首歸獻於朝故有此號金人甚貴此魚直與牛同海陵集予憩燕山會同館有梁大)
(使者先朝内官也入館傳旨賜金瀾酒二尊銀魚牛魚二盤演繁露牛魚觜長鱗硬頭有脆骨重百斤)
(即南方鱏魚也)
夢兒亭下蘚紋青更著佳名謝屐亭誰賦池塘春草句
只唫五字對山屏
(靖逸小藁登謝屐亭贈行之詩君家靈運有山癖平生費却幾緉屐從人喚渠作山賊内史風流定誰識)
(西窗小憩足力疲夢賦池塘春艸詩只今屐朽詩不朽五字句法誰能追自注云亭在天竺案西湖志)
(有夢謝亭無謝屐亭)
龍眠古器寫形新骨董流傳入要津六十卷中彝鼎字
不知曾否辱狂秦
(揮麈錄李伯時自畫其所蓄古器為一圖舊在畢少董處少董死迺歸秦伯陽熺學古編云博古圖六)
(十卷紹興間本今無矣)
黃羅封麵賜頻叨德大王侯始食牢夢裏紅衣有歌句
普門何必更相遭
(全芳備祖蘇公詩註大内當麥熟時以黃羅帕封賜百官外題曰新麵或云以蜜漬尤佳今内廷猶仍此)
(制客墨憨齋笑纂翟公巽紹興初為參政自奉過薄謂曰德大於天子可以食牛德大於諸侯可以食)
(羊所進皆草具丸夷堅别志杭人有中麥毒夢紅衣孃子悲歌有一蘆菔火吾宫之句咸淳臨安志)
(上天竺觀音祈夢極靈兩浙進士類試者恒往焉多以食物著騐)
緝熙小殿研山排御墨流香記損齊天語微聞先八法
正書派别出垂釵
(輟耕錄葉世英造德壽宫墨葉邦憲造復古殿墨劉士先造緝熙殿墨志雅堂襍鈔高宗御書損齋二)
(大字幷損齋記後有左僕射沈該以下聯名法法書通釋宋高宗云士於書法必先學正書以八皆備)
(不相附麗蓋篆隸之餘風)
五柳園前柳線低新開門外草痕齊若從新路看花去
一片紅隨碧玉蹄
(都城紀勝新門外五柳御園巷咸淳臨安志五柳園在金剛寺北按即今之板兒内也又云走馬塘在)
(艮山菜市門外地平坦可馳馬故名舊有花柳號城東新路)
鄂字書成壯氣存臨安何處望中原蘆川亦有英雄語
禾黍西風鼓角喧
(揮麈新譚有請仙者箕書一詩云百戰間關鐵馬雄尚餘壯氣凜秋風有時醉倚箕山望腸斷中原一夢)
(申後大書一鄂字始知為武穆也州蘆川詞賀新郎送胡邦衡待制赴新州云夢繞神路悵秋風連營)
(鼓角故宫禾黍檜案張仲宗以此詞忤秦除名)
活水穿田一徑微麥潮化蝶作團飛蟠龍舞鳳盆花樣
多向都城賣却歸
(西麓藁馬畻道土詩閑拖瘦竹笻獨步馬畻東鳥影青山外春愁碧樹中麥潮風化蝶櫻熟雨生蟲莫向)
(溪頭去溪頭多落紅田斷腸集馬畻詩一畻芳草碧芊芊活水穿花暗護蠶事正忙農事急不知春色)
(為誰妍竒夢粱錄錢唐門外東西馬塍諸圃皆植怪松異檜花巧果多為龍蟠鳳舞之状每日市於都)
(城)
石八郎祠社鼓鳴龜兒井畔聽溪聲千林吹落梅花雪
一段清愁畫不成
(成淳臨安志安樂山在錢唐下有石八郎祠龜兒井在西溪覆以石龜穴其背以汲雪窗小集過西溪)
(詩罨畫層波蕙艸荒冷雲客雁兩回皇梅花到得吹成雪盡是清愁不是香)
侍讀清才進美譽一筒散卓拜中書叢奎自愛屠希手
入貢澄心紙不如
(渭南文集紹興之間有筆工名屠希者嘗從駕四方皆貴希筆一筒至千錢晁侍讀以道作詩稱譽之)
(六研齋筆記謝塈知徽州於理廟有椒房之親貢新安四寶澄心堂紙汪伯立筆李廷珪墨羊鬭嶺舊坑)
(硯)
鍜銀枉為問工儔帶格曾傳號笏頭不信還來玉包肚
可能勝得紫雲樓
(瑯琊漫鈔孝宗乾道中有以銀礦獻於朝上命守臣詢究且將召冶工即禁中鍜之帶格凡三十二種)
(其首為笏頭一字執政佩之至鍜銀塗銅各有名號宋稗類抄王荆公受賜玉帶號玉抱肚紹興中王)
(之曾孫璹復進入禁中視格古要論王佐紫雲樓金帶考太宗得巧匠親督於紫雲樓下造金帶得三)
(十條以一賜曹彬一以自御餘皆貯庫號鎮庫帶封鐍甚嚴至徽宗以賜童貫諸人欽宗復追還庫高宗)
(紹興十三年有客來自海外忽出紫雲樓帶蓋欽宗取追不及者上出四銙示岳珂其金紫磨地光豔溢)
(目其文作醉拂&KR0034;人皆突起長不及寸眉目生動其華紋則又六七級鏤篆之精若入鬼神)
懷蘇何處覓芳叢採璧擎珠繡戸中休向酒邊尋搭子
京塵空度杏花風
(嘉禾百咏註懷蘇亭在禾城東宋時建與蘇小墓相望故名江行襍錄京都不重生男凡生女則愛護)
(如捧璧擎珠甫長則隨其姿質教以藝業因備士大夫採擇袖中錦京師婦人美者謂之搭子陋者謂)
(之七蓋搭子者女傍著子為好字七字不成女字謂其不成婦女也存餘堂詩話嘗見宋刻一詩云客)
(懷耿耿自難寬老傍京塵更鮮歡遠夢巳回窗未曉杏花風度五更寒因讀渭南集乃知其在都下作也)
都亭館伴禮殷勤向冷泉亭坐夕曛無柰西湖銷滴水
筆端驕語記煙雲
(方輿勝覽都亭驛在候潮門裏國信所北使至闕先遣館伴使賜御筵於班荆館明日始至都亭驛又明)
(日入見見之二日與伴使皆往天竺寺燒香上賜沈香乳糖齋筵酒果次日至冷泉亭呼猿泂而歸中)
(州集王兢奉使江左讀同官蕭顯之西湖行記詩雲烟濃淡費臨摹行記看來即畫圖雲夢不妨呑八九)
(筆端滴水了西湖)
平章廟記筆穠纖却費青珉片片劖秋&KR0676;一生珍玩在
右軍小影閉瑤圅
(志雅堂襍鈔廖羣玉刻王橚所作賈氏家廟記題王忠文公集玉枕蘭亭跋云此本後有右軍小像曰)
(秋壑珍玩)
白石方泉擅賦才西湖寺古共裴回綺牀熏陸多生願
得見金銅佛墖来
(方泉集姜堯章金銅佛墖歌白石招我入書齋使我速禮金塗墖我疑此墖非世有白石云是錢王禁中)
(物上作如來捨身相飢鷹餓虎紛相向拈起靈山受記時龍天帝釋應惆悵形模遠自流沙至鑄出今回)
(更精緻錢王納土歸京師流落多在西湖寺錢王本是英雄人白蓮花現國主身蛇鄉虎落狗脚朕何如)
(紅袍玉帶稱功臣天封坼開即退聽兩浙不聞笳鼓競歸來佛子作護持太師尚父尚書令一枚傳到白)
(石生生今但有能詩聲同袍秦外銛師兄哦詩禮墖作佛事同喫地爐山芋羹何曾薰陸綺牀供但見相)
(輪銅綠明哦詩禮墖猶未畢蘆葉低飛山雨溼)
喜生拍板宣孃笛唱賺勾闌盡有名薄媚六么官本外
新添三笑月中行
(武林舊事丁未年撥入勾闌弟子嘌唱賺色施二孃時春春時住住徐勝勝朱安安陳伴伴等又陳宣)
(孃笛陳喜生拍么又官本襍劇段數爭曲六么鞭帽六么王子高六崔護六么鶯鶯六么女生外向六)
(么請客薄媚錯取薄媚傳神薄媚鄭生遇龍女薄媚柳毅大勝樂霸王中和樂夢巫山彩雲歸風花雪月)
(爨宴瑤池爨夜半樂爨王崇道休妻李勉負心鍾馗爨王魁三鄉題襤哮店休妲秀才下醋擂風流藥三)
(笑月中行即案其名甚多聊摘二三於此此元人院本所自起也)
蟹黃水不産西湖和樂樓前妓喚酤借問風流趙夫子
郎官還似酒監無
(清波襍志泰州雪酤著名惟舊用州治井蟹黃水紹興間呼匠至都下用西湖水釀成頗不逮吹劍錄)
(趙鞏監昇陽宫酒庫北使至問趙夫子今何官館伴問何人曰趙鞏其皇帝清問下民賦吾州後生以為)
(矜式呼趙夫子館伴曰今為郎官即日除司封郎中夢粱錄南庫元名昇陽宫煮界庫在社壇南新界)
(庫在清和坊南酒樓扁曰和樂諸庫皆有官名角妓設法賣酒此郡風流才子欲買一笑則徑往庫内點)
(花牌惟意所擇)
南人養馬不知名馬券傳来為習兵嘆息銷沉熊虎氣
八哥空策蹇驢行
(香溪集南人習水而便舟不熟銜轡雖蓄馬無能名其駑若駿也金石林時地考杭州有宋刻馬券碑)
(帶赤城集陳孚鳳皇山詩故國盡銷熊虎氣荒山空鳳皇形勿軒集賈相葛嶺行有云望塵拜者頌)
(元老伊尹周公所不如豈知一旦事瓦裂鋃鐺鐵鏁載以驢)
莫問仙巢何處亭雲濤尺五鮮人經鳳城歸去鍾聲急
紫水如霞冷翠屏
(詞海遺珠宋理宗書仙巢吹香亭五字有詩云放鶴去尋三島客任人來看四時花亭為仙巢鍾尚書閑)
(居之地今碑在嶽麓山下蒼筤谷山江湖長翁集題趙景安尺五雲濤一亭尺五亭云亭縹緲五雲連)
(雲濤云坐看銀山捲壊雲嶺韋齋集西湖詩有云喚人歸去城鍾急觸處相親月彎太平寰宇記錢)
(唐古泉亭有紫水如霞)
海門樓櫓散煙塵空憶神州舊日春一自杜鵑啼不歇
高峰呌月有孤臣
(治世正音甘瑾讀文丞相傳詩有云樓櫓海門西日暗劍歌江介朔風寒又甘瑾錢唐懷古詩神州未)
(復英雄老王業偏安歴數迍萬騎星屯潮捲夕六宫雲散草生春天地間集家鉉翁詩曾向錢唐住聞)
(鵑憶蜀鄉不知今夕夢到蜀到錢唐輕咸淳集湖上詩一望湖光鏡面平暮鴉過盡斷霞狂來飛上高)
(峰頂趺坐松柯呌月生)
駕頭不出簾垂晝魚鑰初開肅綺寮閒却蘇堤芳草外
游人題字上芭蕉
(愛日堂藂鈔駕頭舊以一老宦者抱繡裏杌子於馬上高廟時亦然今乃代以閣門官不知自何年研)
(北襍志云故宋宫中用魚鑰降魚取匙降匙取魚古制也順適堂唫藁蘇堤詩參差臺榭無餘地襍沓)
(輪蹄了四時半梅屋詩藁正珠園詩芭蕉葉上題詩字雨後看來不全餘濕未勝濃墨補且攜巵酒到)
(花前)
福嚴水曲漾金沙靈苑清鐘客憶家香骨藏埋問逋客
詩魂容與伴梅花
(西湖淨社錄劉基福嚴寺硯記仁和縣北三十里有溪曰義溪乃故宋嘉定中有陳氏名迥者廬於溪上)
(後捨身為浮屠名其廬曰福嚴皇慶二年賜額為福嚴寺亞愚江浙紀行集句題靈隱云幾因留我宿)
(唫到五更鍾孤淛音高九萬拜林和靖詩玉圅香骨老雲根占斷山水月村元詩體要徐秋雲詩憶)
(别錢唐第幾春舜江春水落如雲小樓吟倚孤山月只有梅花可寄君漁溪集延祥觀詩御園自有逋)
(梅在約束遊人莫肯開)
難教騎項便為虀意氣沖霄吐白霓誰道閣中頻賜酒
那知膝底著留犂
(瑯琊代醉編朱子云舉世無忠義氣忽自施全身上發出來此論足慰忠魂於地下矣續綱目書施刺秦)
(檜不克而死亦本文公遺意近有人曰今之岳廟鑄檜像縛於門外亦當鑄施像坐於檜上持刀斫之庶)
(為得也奴野客叢書秦檜自遭施全見刺之後常獨處一閤僕非召不得入會疾三衙楊存中成閔趙)
(密往問召入款語久之言及近日表勲酒頗佳表勲賜酒名也各贈兩器自攜出室亦見駕馭之術朱)
(子語錄秦太師死高宗告楊郡王云朕免得膝褲中帶匕首何孟春曰縛膝下褲脚今日婦女下體之飾)
(豈當時男子亦或著膝褲耶騎項見漢書)
蟲篆初来出野田樂章親製貫奎躔還勞十八章親賜
筆意何如玉潤妍
(鞠堂野史紹興五年春永興軍田夫段義耕得玉璽上於尚書禮部以為秦之傳國璽其文曰受命於天)
(既壽永昌詔與禮部翰林祕書御史太常官驗定集議方員二寸半印文深琢如碑字觜白而地紅也字)
(畫乃蟲篆也於奎章錄光堯當内修外攘之際尤以文德服遠至宸章睿藻日星昭垂者非一紹興二)
(十八年將郊祀有司以太常樂章篇序失次文義弗協請遵祖宗故事親製祭享樂章自郊社家廟原廟)
(等共十有四章肆筆而成睿思雅正宸文典贍所謂大哉王言也中興紀事本末高宗以御書正艸孝)
(經賜秦檜檜請刻石以傳於後上曰世人以十八章童蒙書不知聖人精微之學因學艸聖遂以賜卿豈)
(足傳後耶出書畫眼思陵筆法其源於玉潤帖)
猶是飛来小朵峰細泉穿石響琤淙上人昔自稱湖隠
拂拭殘碑看舊容
(清江集天竺簷蔔堂記昔僧慧理自西域至杭以其小朵峰為自身毒飛來者即其地置繙僧院後改院)
(為天竺寺横攻媿集觀冷泉亭放水詩冷泉淺濁使人愁開板波去不休岸側細泉穿亂石始知别是)
(一清流打玄牘記石刻有湖隱上人贊非俗非僧非凡非仙破荆棘林透過金剛圈眉毛厮結鼻孔撩)
(天燒了護身符落紙如雲烟有時結茒晏坐荒山嶺有時長安市上酒家眠氣呑九州囊無一錢時節到)
(來奄如脱蟬湧出舍利八萬四千贊嘆不盡而說偈言烏乎此其所以為濟顛者耶)
碑版無如羣玉工後来世綵亦稱雄仙花發萼名書在
猶記重翻入禁中
(墨池編宋羣玉堂帖所載前代遺跡最多韓侂胄刊石蹟記世綵堂帖廖瑩中刻金壺記顔書如神)
(劍摧鋒仙花發萼和書畫題跋記顔魯公劉中使帖載於宣譜紹興中重進御)
春草江南賸一邱空堂餒鬼故園愁十洲春色重門裏
餘得春風舊酒樓
(雙溪集南園詩花騘油壁隱輕雷消却冰山不復來墳土未乾為餒鬼園花雖好為誰開北轅錄淳熙)
(丙申詔待制敷文閣張子政充賀金國生辰使至相州闤闠繁盛觀者如堵二樓曰康樂曰月白風清又)
(二樓曰翠樓曰秦樓時方賣酒其上牌書十洲春色酒名也或云韓魏公晝錦堂今為一貴人宅石記猶)
(在好事者叩門打碑不禁也飾攬轡錄晝錦堂尚存北人嘗更修之)
假子清華第一班一飛何事不知還名孫死節留餘羨
難洗當初老鳳姦
(雲莊四六餘話秦相子熺状元登第李文肅賀啟曰一經教子素欽丞相之賢累月笞兒敢起隣翁之羨)
(秦甚喜之孕齊東野語秦熺本王氏子檜素不悦檜畏内妾嘗其妻逐之生子為仙游林氏子曰一飛)
(以檜故杜至侍郎兼給事中其兄一鳴弟一鶚皆位朝列曹詠嘗勸檜還一飛未果而檜死金壘子宋)
(史秦檜曾孫鉅通判蘄州金人犯境與郡守李誠之竭力捍戰城破鉅率兵巷戰復歸署自焚死子浚瀈)
(皆死奸臣之後一門死忠孝豈復繫其世類乎然檜無子以妻兄王㬇子為後則秦氏世絶於檜久矣)
(詞林海錯宋時紫薇舍人謂之小鳳翰林學士謂之大鳳丞相謂之老鳳竹窗隨筆雁宕僧後身為秦)
(檜居權要造諸惡業)
海門蒼翠聳雙山忽起清風一線間為有潬沙三百里
牛車須避迅濤還
(見潮論龕赭二山峙為海門故激而為濤今觀其洶湧却去海門之外非二山所為也潮賾潮之將來)
(先以清風渺一線於天末旋隱隱而隆隆之浙江潮候圖說浙江之口南為龕山北為赭山謂海門下)
(有沙潬跨江東西三百餘里若伏檻然堰猗覺寮襍鈔浙江風濤汛險人力不捷故近立諸以牛車舟)
(而過)
坊間墨本幾差訛更怪麻沙滅裂多自古文風關世運
異瀾誰識是同波
(聽雨紀談古人書籍皆手錄唐世始刻板至宋末而益盛麻沙至陋臨安坊間動輒刻板然而滅裂者衆)
(矣至佩玉齋類藁五七言始於漢歴六朝而盛於唐羸宋而音調卑矣同波異瀾用陸機語)
三絃隔應琴書在八卦奇形古硏留可與山家作清事
何須更覓鬼功毬
(書齋夜話張炳炎咸淳辛未及第其父肖說為大理評事嘗與徐南溪論琴謂諸弦隔一之應皆在十徽)
(獨第三弦在十一徽此中吕之宫也南溪琴統玉譜其說本朱子研譜周益公硯作八卦形自為銘)
(家山清事林龍發著林為和靖七世從孫當理宗時高抗不仕人謂其有祖風格古要論嘗有象牙圓)
(毬一箇中直通一竅内車二重皆可轉動名鬼功毬宋内院中作者)
雲氣鴻濛樹罛籬判教凡輩不容窺誰知天上春生曲
流入金源緫淚垂
(畫繼米友仁被遇光堯官至工部侍郎敷文閣直學士日奉清閑之燕方其未遇時士大夫往往可得其)
(筆既貴更自秘重雖新舊亦無緣得之衆嘲曰解作無根樹能描濛鴻雲如今供御也不肯與閑人享年)
(八十無疾而逝高王氏畫苑米友仁畫樹作罛籬筆中州集吳彦米友仁之壻會寧府遇老姬善鼓)
(瑟自言棃園舊籍因賦春從天上來詞後三山鄭域從張貴謨使金聞歌此詞)
當壚鬼女貌如花細雨輕風漾碧紗聞道雷壇覆蛇怪
隂池誰遣誤金蟇
(楮記室宋吳宰撫州人於臨安聽調嘗飲酒肆一賣酒娼故人妾也吳呼問妾引至闇處語曰吾死雖為)
(隂司所錄令賣酒於市今市上十之二三皆鬼也言訖不見小窗自紀宋時法師鉢貯白蛇覆於雷峰)
(墖下山文園澷語西湖十景有雷壇夕照忽楮記室魏鶴為參政一日留史教授宿館中夜有兩鬟)
(秉燭出迎云參政有請史隨入有頃鶴山出不見史令徧尋見在池塘中半身沒水問其故則曰丫鬟引)
(至一大屋綠衣人指以小女為妻今夕成禮不知在水中次日令乾塘有一蝦蟇大如斗小者四五而已)
故人相對泣紅妝一曲清歌欲斷腸雖少霓裳陪鳳輦
不教下色等廚孃
(行營襍錄豐有俊字宅之登青樓偶見小倡疑故人女累目之酒罷女入曰豐官人識妾否詰之果故人)
(女豐曰汝且退豐與臨安尹有契明日以白尹且云某僅有錢百千從公更貸二百千嫁之尹嘉其誼即)
(取入府厚匳具擇良士嫁焉尹即王宣子佐也見又朱熠本武臣常為内夫人妹内官弟㛰啟理廟之)
(大加賞異特旨授官至參知政事具啟有令弟從長奕世近龍光月殿斯沾於湛露舍妹夫人十年陪鳳)
(輦霓裳猶粲於朝霞云云朱乃武舉状元溫州人理廟微時識之江行襍錄京都中下之戶不重生男)
(生女長成則隨其姿質教以藝業名目不一有所謂身邊人本事人供過人針線人堂前人劇襍人拆洗)
(人琴童棋童廚孃等級截乎不紊就中廚孃最為下色然非極富貴家不可用余以寶祐丁巳參閫嘗聞)
(時官中有舉其族人置廚孃事首末甚悉漫書以發一笑)
楊柳新塘裊碧絲便娟歌舞泥人時東風過了花飛盡
不及銷魂有粉兒
(湖海新聞德祐太學作百字令云真箇恨殺東風幾番過了不似今番苦東風謂賈似道也新塘楊柳小)
(腰猶自歌舞謂賈妾人宋季三朝政要似道蠱聲色寵妾葉氏本淑妃宫也潘氏倪氏妓也詩詞餘)
(話詹天游名正字可大風流才思不減昔人故宋駙馬楊鎮有十姬皆絶色有粉兒者尤勝一日天游宴)
(盡出諸姬佐觴天游屬意於粉兒口占一詞有不曾正個也消魂之句楊遂以粉兒贈之曰天游今日正)
(個消魂也後為翰林學士)
玉瓢小印宛如初散佚重窺旅館虚一帖硬黃留徤筆
人間猶識瘦金書
(洞天清錄徽宗御府所儲書其前必有御筆金書小楷標題後有宣和玉瓢御寶淳祐壬寅於臨安客舍)
(見永嘉一士人藏一法帖乃唐人硬黃倣右軍書前有金字御筆云王右軍書長者帖後有宣和玉瓢樣)
(御寶初書史會要徽宗行草正書筆勢勁逸學薛稷變其法度自號瘦金書)
寒食平章上塜回集賢堂下獨興哀騃兒不解蔵書畫
可見吳興向氏来
(詩話雋永賈秋壑於德祐元年寒食上母墳回至集賢堂作詩云寒食家家插柳枝戀春春亦不多時兒)
(孫只解花前醉青塚能消幾箇悲豈非亡國之䜟按西湖志引此詩不載上墳事且後二句作人生有酒)
(須當醉青塚兒孫幾箇悲亦與此異名癸辛襍識吳興向氏后族也三世好古多收法書畫有名公明)
(者騃而誕長城人劉暄多能狡獪登賈師憲之門言之賈公賈大喜因遣劉誘以利祿遂按圖索駿皆六)
(朝神品)
明兩為離是普安玉觀音進北朝官蕭森佛火松雲裏
度廟龍姿繪像寒
(聖德事迹孝宗為建國公初育於吳婉儀丁丑制建國公封普安郡王年十六時日者尤若納私謂秘書)
(省正字張闌曰普乃並日字合乎易所謂明兩作離之象殆天授也楮記室宋孝宗擊毬馬偶傷一目)
(金人遣使來慶壽以千手千眼玉觀音為壽蓋寓相謔之意上命迎入徑山暖姝由筆杭州集慶寺有)
(紙軸度宗小像)
泥金帖子報新名書上綸扉有品評春日桃符非麗句
十年而巳悮公卿
(說略報新進士謂之泥金帖子始於唐至文宗時革之宋則復用稗史洪平齋新第後上史衛王書自)
(宰相至州縣無不指摭其短大槩云昔之宰相端委廟堂進退百官今之宰相招權納賄倚勢作威而巳)
(凡及一職必如上式末俱用而巳二字時相怒十年不調洪有桃符云未得之乎一字力只因而已十年)
(閒)
玉樓簾捲見梅魂催賦清詞月一痕照水圖開天水碧
露桃脉脉總無言
(海野詞坤寧殿得旨次韻賦照水梅花調驀山溪云催花小雨輕把香塵洒簾捲水亭風梅影轉夕陽初)
(下靚妝窺鑑鴛甃湛清漪浮暗麝翦芳瓊消得連城價玉樓十二寒怯銖衣掛曾是綠華仙眷餘情新詞)
(如畫花隨人聖須信世無雙騰鳳吹駐鸞輿堪與瑤池亞江村消夏錄宋馬和之有照水圖林下清)
(錄宋顔方叔製諸色牋有杏紅露桃紅天水碧俱砑花竹鱗羽精妙如畫)
中興為有求賢詔不取金桴發玉圅雪下天門空洒淚
有人側岸看千帆
(新定續志有紹興求賢碑策鹿皮子集樂雷發宋理宗朝特科状元舂陵人對有曰求天下之士以文)
(不若淑天下之士以道樂著雪磯叢藁吳雷溪詩選題宋度宗熙明殿古墨詩蚤晩扁舟適越為君揮)
(淚天門雪入能改齋澷錄任惇夫紹興間有聲太學後坐上書籍留落者久之有投時相啟云籠中翦)
(羽仰看百鳥之翔岸側沈舟俯閱千帆之過)
愛他十里清凉國吴越江分指顧間白骨難為補天石
太行久已不能山
(解頥詩話宋行都西山多寺觀鐘鼔相接故楊廉夫詩云入山十里清涼國三百樓臺迤邐開南溪詩)
(話程泰之攷古編云到江吳地盡隔岸越山多此吳僧白墖院詩也后山在錢唐亦有句云語音隨地改)
(吳越到江分即用其意不岳忠武遺事元韓中村拜墓詩末云我恐精忠埋得白日英魂土中泣朽骨)
(斲出荒苔痕獻作君王補天石有栟櫚集靖康迎駕詩有云南渡黃河如履地東太行不能山)
番犬狺狺給賜多金鈴不動卧晴莎心知不愛春林牧
休寫歸牛緩下坡
(南宋相眼德壽宫發下番狗五十隻禁中留其三餘賜内侍缶鳴集題李迪畫大詩護兒偏吠客花下)
(卧晴莎莫出東原獵春來乳兔多牧大江艸堂集閻次平風林放牧圖跋樹木離披老掩面支策牛獨)
(舉首掀鼻向風圖嚴氏書畫記李唐放牧圖之澹圃畫品李唐三生作牛背牧童李源欠身揖東)
(圖元覽李唐春牧圖牛欲前行童子力挽之案以上皆南宋畫院人)
梅花細嚼傍山居佛粥酴醿出定初愛筍顚師能濟物
碧螺無尾半焦魚
(柳塘集西湖除夕詩又來上國看新元細嚼梅花嚥冷泉按道璨字無文宋南渡饒州詩僧山家清供)
(一日過靈鷲訪僧蘋洲留午粥甚香詢之乃酴醿花也又濟顛筍疏云拖油盤内煿黃金和米鐺中煮)
(白玉者永興寺志錢唐西溪永興寺唐正觀三年悟明尊開山南宋時濟顛壘石為安樂橋當水嚙處)
(巋然獨存村民食螺巳斷尾顛乞放池中遂活至今螺皆無尾西湖竹枝續集徐楚詞云資嚴古院半)
(邱墟滿壑梅花泛雪渠賸有顛師功德水至今留得半焦魚)
難尋雲壑巖中跡空見雲龕水面移誰憶東都金世界
空傳祝聖到靈芝
(翰林珠玉有題玉隆宫所藏宋乾道宸翰雲壑二字詩南湖集西湖詩有云美人具清讌畫舫如雲龕)
(浮游六橋間水天遙共涵射宣政襍錄徽宗遜位前一年中秋後苑賦詩云日晩霞金世界月臨天宇)
(玉乾坤次年金人入汴亦先兆金世界也因芸隱横舟藁祝聖所拈香詩幾度來游幾賦詩又將命到)
(靈芝三呼祝了君王壽偷眼湖光立片時)
一泓寒碧雨連山乳竇峰前聽講閒最是觸鏊修苦行
誦經松下鶴初還
(&KR0751;翁詩集紹興壬子夏游龍井詩江湖釃兩股一泓乃孤危我愛秦郎記字壓頭陀碑鄭氏聯璧集宋)
(高宗自題畫扇云萬木雲深隱連山雨未開篷採芝集上天竺詩老樹烟蘿雨殘燈石墖雲雪稿送)
(沖晦歸天竺詩西湖山下多竒石師去今遊乳竇峰遙想石臺登講罷野猨歸洞鶴歸松暌車志臨安)
(下竺式道者苦行修懴置火鏊於像前日夜持誦環遶遇倦即以指觸鏊而醒之)
逋臣前是老門生游戲清都一笑迎故國三皇廟猶在
靈胥江上涕縱横
(疉山先生集上丞相留忠齋書友朋自大都來乃謂先生以賤姓名薦皇帝過聽遂煩旌招某乃丙辰禮)
(闈一老門生也先生誤以忠實二字褒之斷不敢枉道隨人以辱大君子知人之明又與魏參政書稱)
(前宋逋播臣皇帝游民謝某為兵解脱屣濁世翀遊清都)(夢蕉詩話文山之死覆瓿集杭州重修三)
(皇廟碑杭為宋故都以故大醫院地為之立三皇廟須溪集建興廟記東錢唐如雷如霆子胥之所旦)
(而奮也方盛時冠冕大者帝號小者王侯丹雘鉅麗擬於鈞天廣内今其故地黯然使人流涕)
玉津鐘廢暗香凝祕省銅缸碧水澄喝道飯僧何所益
香廚翠釡照秋鐙
(翠雲集有玉津園廢鐘詩按自娛齋集徐青壁使君置酒邀看南關署中宋梅地即德壽宫後圃旁也)
(九蘂雲集宋秘書省有銅缸焉積水生魚梁皇華曲里松詩松是山靈一手栽堯天長就棟材龍髯)
(怒起春風急似怪遊人喝道來鍋靈隱寺志秦檜因風僧激礪發心齋僧其大現在雲廚)
曲從自製盡堪師雲影孤飛白石詞羨殺王孫才思敏
蓮塘惟有落花知
(白石詞揚州慢暗香疎影並是自製曲蘄樂府指迷姜白石如野雲孤飛去留無迹詞旨王孫韓鑄)
(字亦顔雅有才思學詞於樂笑翁一日與周公謹泛舟西湖酒半公謹舉似亦顔學詞之意翁指花云蓮)
(子結成花自落)
鐵綆沉来箭鏃埋巾籠放鳥失安排空饒紅朽豐儲積
澤國圖安只自乖
(寰宇分合志烏珠之陷臨安巳隱然如巴延之臯亭山而宋得以不喪者由其懸軍深入視元無分道之)
(兵席捲北歸視元有江中之衂使舟再沈於鐵綆而策不獻於閩人則烏珠為籠中之鳥矣自怡集錢)
(唐詩箭鏃不隨錢氏沒黍苗還向宋陵生之清正集嘗會訃豐儲之積約五百萬石多為備荒用而大)
(農每歲廩給止合用米一百萬石通計可支五年中李忠定奏議備攻戰之策必擇形勝然後能制服)
(外以圖事業臨安平江皆澤國褊迫偏霸所據非用武之地也)
宴開澄碧捧瑤尊再拜彤墀笑語溫日暮玉堂深處宿
金蓮燭影獨承恩
(玉堂襍記淳熙丁酉九月丙辰宣召侍讀進少保浩錫宴澄碧殿抵暮送以金蓮燭宿玉堂直廬上命作)
(詩叙此會史進古詩三十韻)
臨平山下藕風輕軟軟鴻頭似雪螢聞道尚方新薦果
安榴猶自號金櫻
(林泉結契雞頭亦號鴻頭肅天中記杭州號石榴為金櫻避錢武諱而起也)
苔繞梅身半吐鬚洗鉛何必較施朱鬢絲禪榻藏春塢
猶有凌霄絡樹無
(竹齋集西湖梅有素梅紅梅墨梅數十首其全芳備祖西湖藏春塢門前有一古松凌霄花絡上蘇公)
(嘗為僧清順賦詩今百餘年其花猶茂)
冠上金貂氣象尊瘦髯誰與貌師垣夜光最訝雙眸少
賀啓中間欠片言
(樂郊私語常氏有像一幅瘦惡而髯帶貂蟬冠上有贊曰佑時生甫同德暨湯云云後題紹興壬申門下)
(士魯璁拜書檢宋苑茂明集有代賀秦太師畫像啟乃知是摘啟中數語為贊耳偃曝談餘檜眼有夜)
(光)
朝中和議盡姦回錯說官家也好獃不使雙鬟同炭婦
春愁脉脉為誰来
(啽囈集沈持正名樞紹興中參政和議成語同列云官家好獃上聞之摘筠州攜一鬟去數年歸嫁皆處)
(子安吉尉潘方壽以詩寄曰昔年單騎赴筠州覓得歌姬共遠遊去日正宜供夜直歸來渾未識春愁禪)
(人尚有香囊愧道士猶懷炭婦羞鐵石心腸延壽藥不風流處却風流)
華陽巾子道人如樞院行行近大渠操履甚恭雖隱語
陽妃腳也駭程俱
(揮塵餘話向宗厚履方建炎末為樞密院計議官美髯而若滑稽之状裹華陽巾纏足極彎長於鈎鉅王)
(佾公為戲之曰君唐明皇時四人合而為一何邪向曰願聞之公為曰君状類黃幡綽頭巾類葉法善脚)
(類楊貴妃心腸似安祿山後程致道行其祠部員外郎告詞云汝佩服高古操履甚恭又以戲之夢粱)
(錄樞密院在南倉前大渠口)
節樓兩建靜干戈証果曾經過補陀羨煞明良慶會閣
一門六老共婆娑
(雨航襍錄史衛王浩為尉時至補陀見大士云文潞公後身他時宰相官家要用兵須力諫浩後兩授節)
(鉞遍歴三公壽八十九嘗曰吾口不言兵後必有為宰相者彌遠乃其次子山堂肆考孝宗書明良慶)
(會之閣六字賜史浩宋史浩淳熙乙巳掛冠年登八十女兄年八十二四弟又皆高年同氣至親舉觴相)
(屬朱顔華髮咸壽而康繪為六老圖樓參政為之序)
雨山霜鞠掩荆扉寓馬畻西客到稀好事河陽張彦發
芸居樓畔借書歸
(馬畻藁嘉熙丁酉五月寓京遭爇僑房西馬畻有寓西馬畻詩十畆荒林屋數間門通小艇水灣環人行)
(遠路多嫌僻我得安居却稱閒樽酒相忘霜後鞠一時難盡雨中山何年脱下浮名事只與田翁賸往還)
(出秋江烟艸有從陳宗之借書詩自從春去後少省柴扉樹暗鴉巢隱簷空燕迹稀憶山憐有夢當暑)
(咏無衣案上書堆滿多應借得歸書案吳文英有題陳宗之芸居樓詞即睦親坊開肆陳道人也)
仁王寺裏熟黃梅誰識方泉杖履来更向九溪十(平)八
澗臨流洗足帝青苔
(方泉集有歸憩仁王寺詩重到招提未覺遲鉢單初副袂衣時僧房齋院門門閉梅子枇杷樹樹垂蟻蔭)
(經牀求脱化龍纏佛座學慈悲長年無事閑來此坐對空山諷小詩又有句云九溪十八澗冷見帝青苔)
(洗足僧書石臨流客放杯閣案仁王寺在吳山南渡時建田志引薩天錫横山詩乃在閩中烏石山之)
(仁王寺謬矣方泉常居行都者此詩確是吳山之仁王寺也西湖北山亦有護國仁王寺)
侍郎三覺困瞢騰歇息牌懸客慣憎比較相公三照處
裹頭日日近圓冰
(雞肋集趙叔問為天官侍郎肥而喜睡又厭賓客常掛歇息牌於門首呼為三覺侍郎謂朝回飯後歸第)
(也又云范覺民作相方三十二歲肥白如冠玉旦起與裹頭帶巾必皆攬鏡時謂三照相公按趙范皆)
(高宗紹興間人)
鞠苖瀹盞扶春倦花片浮苔怯曉寒御墨搜奇吟逸蝶
嬌姿偏柰雨中看
(花史洪景嚴遵和弟景盧邁登月臺詩云築臺結閣兩爭華便覺流涎過麯車戶小難禁竹葉酒睡多須)
(藉鞠苗茶牡山家清供憲聖太后喜清儉令後苑進生菜必采丹花片和之人收楊花為鞵韈氊褥之)
(屬偏海棠譜光宗御製海棠詩東風用意施顔色豔麗宜著雨時朝咏暮吟看不足羨他逸蝶宿深枝)
門館遙臨南北峰平章堂印日相從他年十萬軍聲亂
洲上遺亡何處蹤
(黃氏日鈔賈似道始生之日錢唐宰郭應酉以詞賀之云日長門館坐對南北峰之高時遊廟堂盡付東)
(西廳之問東西廳見韓魏公傳若南北峰殆俗語耳豈一時阿其所好耶兩浙名賢錄陳均字子公咸)
(淳初除檢正會賈似道以平章奉母居湖濱欲以堂印自隨均爭曰堂印無出城之理由是免官三朝)
(政要賈似道集諸路軍十三萬屯丁家洲我師之敵十三萬軍一時潰散督府之印巳失奔入揚州)
德夀宫姬取次娱大劉宣過小劉呼夫人更得十(平)餘
輩不數宫中有玉奴
(朝野襍記德壽妃嬪劉妃臨安人入宫為紅霞帔後拜貴妃時有小劉氏者入宫轉宜春郡夫人進婕妤)
(皆有寵宫中號妃為大劉孃子婕妤為小劉孃子德壽宫又有信安趙夫人咸寧藺夫人平樂王夫人咸)
(寧郭夫人新興陳夫人富平孫夫人縉雲蔡夫人南平張夫人齊安張夫人安定李夫人此十餘人並無)
(品秩紹興中又有馮美人韓吳二才人皆寵幸吳氏名玉奴中宫近屬也南宋相眼内東門司淳熙十)
(四年準德壽宫提點傳太上皇帝聖旨才人李氏王氏並放令遂便其告命四軸并才人李氏從人紅霞)
(帔宣一十道紫霞帔宣聽宣各二十道並降付内東門司才人李氏王氏告紅絲網鍍金銀鐸鈴紅羅銷)
(金袋全齊安郡夫人順政郡夫人告紫絲網銀鐸鈴錦袋全紅霞帔宣九道李惜奴陳來兒等紫霞帔宣)
(二十道藍合兒藍福福陸小美趙九孃譚強兒譚小郁等聽宣二十道陸閏兒元沖淨等)
舊碑遺字得雙行聽說西霞浣古香自奉宸居標褉帖
神光難掩在宫牆
(蘭亭考一修城所得本前有薛稷書兩行十八字後高宗取石入德壽宫王仲信跋云此本西霞老道士)
(云長安政和中修故宫掘地得此其精神鋒鋩出正定本上又蘭亭序高宗所御宸翰題曰褉帖)
鬻薪醜語竟能堪異日華班抱隱慙鳳閣裁同妃子笑
西風已駕逐臣驂
(三朝政要吕文德安豐人魁梧勇悍常鬻薪城中趙葵於道傍見其遺履長尺有咫訝之或云安豐鬻薪)
(人也遣使訪其家值文德出獵負虎鹿各一而歸偕見趙留之帳前在邊立功遂至顯宦黃氏日鈔吕)
(文德起土豪似道始結之為大將官至保傅然文德愚鄙小民不識字每佯痴好無禮士大夫似道既入)
(相文德寫醜語罵似道不敢怒至郡不肯禮先聖祭先聖每云不曾教我識字宋史紀事本末賈似道)
(以去要君帝拜留之江萬里曰自古無此君臣禮賈忌之帝常問古人姓名似道不能對江從旁代對王)
(夫人稍知書帝語夫人以為笑賈益慚怒遂逐萬里)
南荒一逐使人愁林氏油杉蚤見收遷客墨痕蕭寺壁
相逢生怕唱杭州
(癸辛襍識林僉樞存儒久為賈相所擯謫之南州道死於漳有富民蓄油杉甚嘉林氏子弟求為棺而價)
(穹不可得因換其木曰收取收取留與賈丞相自用至賈殂於木綿菴郡守經營竟得此木以歛可謂異)
(矣人正藏書似道貶循州鄭虎臣請行時侍妾尚數十鄭悉屏去奪其寶玉暴行秋日中令舁轎夫唱)
(杭州歌以謔之辱之備至至古寺中壁有吳潛南行所題字呼似道曰賈團練吳丞相何以至此賈慚不)
(能對)
雁足書傳紫塞長只收鄴瓦貯歸裝忠宣不愧蘇卿節
未賜洮瓊御筆光
(容齋續筆先公自燕歸獲二硯予為銘建安者曰鄴瓦所範嘻其是耶幾九百年來隨漢槎淬爾筆鋒肆)
(其滂葩僴實寶此以昌我家銘興和者曰元魏之東狗脚於鄴吁其瓦存亦禪千劫上林得雁獲貯歸笈)
(玩而認之哀淚棲睫有談薈宋孝宗賜周必大洮河綠石硯御筆洮瓊二字)
鞦韆庭館賞花王三殿清遊樂未央唱得舞楊花曲罷
天香飛滿萬年觴
(貴耳錄慈寧殿賞牡丹時椒房受冊三殿極歡上洞達音律自製曲名舞楊花命小臣賦詞俾貴人歌以)
(侑玉巵為壽詞有云正鞦韆庭館風絮池塘占東君誰比花王)
玉輅鐫成玉篆牌猫兒捕鼠對原乖執綏官亦何為者
孤負梯緣向御街
(玉海乾道六年復用五輅玉輅有執綏官備顧問有牌篆玉輅二字以玉為之三朝野史理宗祀明堂)
(徐清叟為執綏官玉音問曰貓兒捕鼠如何答曰愛之欲其生惡之欲其死理宗本命屬鼠一時不覺觸)
(突上亦不之咎小玉堂襍記玉輅執綏官從旁用梯攀緣而上)
聖節趨班禮數殊紫宸殿下效嵩呼南廊細認髹牌字
若個無因入御廚
(桯史瑞慶節上壽紫宸殿百官皆賜食余待班南廊老兵持二髹牌至金書其上曰輒入御廚流三千里)
吳鹽如雪繞場堆亭戶攤錢晝不開昨夜東風駕濤上
石塘堅罫莫崩摧
(天下鹽法志浙鹽鬆白宋時濱江設立亭戶計日課斛支給其法統於轉運使地理指掌圖宋時沿江)
(置捍江軍東風濤上尤加警備塌海塘記序海塘自錢唐以抵鹽官每為風濤所崩故沿江設備守兹)
(土者時寄慮焉)
場屋誰居第一流柱間小紙亦堪羞不如買却巾箱本
喙喙爭鳴語蚤休
(四朝聞見錄慶元二年考官葉翥發策首篇士愕莫知對莫子純以小紙帖所出於柱間士皆感之是時)
(舉子不事記誦專習於空虚之談射策中至有心心有主喙喙爭嗚之語識者固巳患之鼠璞今巾箱)
(刊本無所不備嘉定間從學官楊璘之奏禁毁小板近又盛行第挾書非備巾箱之藏也)
酒龍詩虎葛長庚跣足時時自在行太乙宫中因詔館
一朝飛去入蓬瀛
(武夷山志白玉蟾本姓葛名長庚嘉定末詔徵赴闕對御稱旨命館太乙宫一日不知所往海璚集賀)
(新郎詞昔在神霄府是上皇嬌惜便自酣歌醉舞來此人間不知歲仍是酒龍詩虎)
老卒曾經百戰場韓家弓樣獻高皇為銘克敵成功處
邊鄙人多號鳳凰
(揮麈後錄洪景伯兄弟應博學宏詞以克敵弓銘為題洪惘然有巡舖卒曰我本韓世忠部卒目見有人)
(以神臂弓舊樣獻於韓韓令如其式制度以進賜名克敵又邊人又謂鳳皇弓宏簡錄和說以蔭為)
(右武大夫威州刺史上制勝強遠弓式能破堅三百步外號為鳳皇弓三朝北盟會編金人犯瓜州都)
(統制李横用克敵弓射却之)
江湖自古有攸分綿纜牙檣何地乘水勢錢唐居第二
韜光東去望西興
(入越記淳熙元年八月步楓江上俗諺云第一楊子江第二錢唐江第三楓江蓋言其水波之惡也青)
(山集和楊公濟秦皇纜船石詩泰皇兩觀海此石繫樓船錦纜巳無跡蒼苔昏暮煙南歸日記初至靈)
(隱求所謂樓觀蒼海日門對浙江潮竟無所有至韜光了了在吾目中矣名山記内載袁宏道西湖襍)
(記余始入靈隱疑宋之問詩不似及登韜光始知滄海浙江捫蘿刳木數語字字入畫古人正不可及矣)
(問端平詩雋韜光菴詩谷鳥與我言怒殺白太傅借何以然攜却山僧去世間萬事誰始終寂寞寒江)
(起煙霧憑西湖竹枝詞儂住西湖日日愁郎船只在東江頭誰移得吳山去湖水江波一處流毛先)
(舒西湖不通江辯云案舊志云西湖故與江通誤也田學使汝成嘗辯之然未能了了按水經註浙江至)
(錢唐縣又東經靈隱山山下有錢唐故縣靈隱去江巳遠然山川之名古今屢變或當時靈隱山直抵江)
(干俱名靈隱猶言吳中亦稱會稽浙江亦稱廣陵耳若以駱賓王楊巨源之詩為徵靈隱山至絶頂何嘗)
(不可觀日對潮楊詩義亦然又西湖南面稍近江而尚有慈雲萬松二嶺大山隔之他處去江更遠古必)
(無湖通江之理也)
臨安客子動春愁細雨無人深巷幽官吏打門驚午夢
清風終憶十三樓
(橘潭詩藁臨安僦樓詩過了燒燈望燕歸春寒剗地勒芳期杏花深巷無人賣細雨空簾盡日垂文獻)
(通考店宅務掌管官房邸舍軒默堂集昔年曾到十三樓一月西湖十頃秋寒碧中最宜暑只緣修竹)
(近清流院一統志大佛寺有相嚴為樓者十三間)
九經墨義盡敷陳鏁院深沉聽鬼神試帖不因公薦外
邸中先報易官人
(宋史凡九經帖書一百二十道對墨義六十條負又命士應舉謂之鏁廳又臺閣近臣得薦所知之藝)
(者號曰公薦店夷堅志士人赴試臨安邸主人夢報榜人至云此有易官人及第明日以告長沙郡故)
(多易姓是時獨無舂陵義太初歴數諸人用易經應詔者惟已一人私自喜果登科)
酒器新翻日日忙王家孽子習文章水晶宫裏榴皮老
虚說東林送渭陽
(齊東野語熺性蠢騃日治酒器書畫所揮塵餘話秦熺本王㬇孽子嫡母鄭妒熺既誕逐生以熺為檜)
(之乞子騷宏簡錄朱敦儒素工詩及樂府時檜當國喜奬用人墨客文飾太平熺亦好詩除敦儒鴻臚)
(少卿談者謂畏避竄逐故其節不終曰萬歴杭州府志李鞉遷將作監檜屢遣子就學鞉吾為天子卿)
(監豈為宰相教子遂乞外甘雲麓漫鈔秦伯陽送其舅王亨道知湖州詩暫別泉豹尾中隼旟仍駐水)
(晶宫文昌地禁論詩少燕寢凝香簿領空可但龔黃宜共理便應顔謝與同風飽聞回老榴皮事試問溪)
(頭鶴髮翁說者謂吕仙常到湖之東林訪沈東老留詩既而登東林寺於壁間以榴皮自畫其像人初不)
(知及秦詩出觀者不絶)
遺都莫謾溯繁華椒壁觚稜半土沙節用愛人題石在
城頭夜月照飛鴉
(鳧藻集序錢唐為前代之遺都風氣清美有山川臺榭之勝魚稻茶筍之饒民習侈巧㕓屋繁麗歌管之)
(聲不絶於西湖之上故仕者尤樂居焉啄元詩類選杜瑛弔故宫詩月上觚稜椒壁濕饑烏碎琅玕石)
(劫灰飛盡海揚塵廢殿荒臺土花碧誰西湖竹枝續集黃周星詞節用愛人猶勒石風流是老平章按)
(節用愛人視民如傷八字石刻在寶石山足相傳為似道書也大明風雅廣選劉基題白墖寺物换星)
(移事巳迷從來此地惑東西可憐如鏡中天月獨照城烏夜夜啼)
産閤先期報設排胎衣装畫寶瓶埋洗兒錢果多珍巧
聞道中宫日隋懷
(容齋四筆車駕都錢唐以來皇子在邸生男女則戚里三衙皆有餉獻隨即放答自金帛以外洗兒錢果)
(動以十數合極其珍巧直武林舊事宫中誕育内司奏排辦産閤令太醫宿供畫産圖方位合用藥材)
(催生物件醽醁沈香酒催生海馬皮裝畫胎衣缾檀香匣盛唾銅剃刀)
六龍巡幸護天神畫到通靈果絶倫鱗甲之而飛動處
不知誰是點睛人
(夷堅志西北士大夫多挈家南寓相率建黃籙醮就天慶觀設位父老鄭圓持水龍布帳展挂於堂中隂)
(風振動燈火俱滅坐立者毛髮寒聳舉體森顫亟命捲還之帳不知何人所畫其神如此宋元通鑑淳)
(熙十四年以久早頒畫龍祈雨法案天慶觀在杭之吳山天慶坊)
徒步宫人盡出降滑臺昨夢語猶&KR0719;丙丁已是留龜鑑
頭白金姬夢此邦
(靖康朝野僉言靖康二年丁未二月初七日上皇與諸王后妃以下乘金銅車子詣北營内人宦官多相)
(攜步從曰昨夢錄紹興辛巳省元劉德廣語及余所生之地滑臺戒菴澷筆理宗淳祐中中書省奏)
(名臣柴望衢州人撰丙丁龜鑑言丙午丁未自古多變厄凡三十有一為十卷金姬别傳李嘉謨以部)
(發歲運至元都夜對月歌曰萬里倦行役秋來瘦幾分因看河北月忽憶海東雲夜聞鄰婦倚樓泣者明)
(日訪其家此婦泣曰客非昨夜悲歌人乎此亡宋昭儀黃清惠寄汪水雲詩我亦宫人金德淑也昭儀舊)
(同供奉極相親愛今各流落異鄉彼且為泉下人矣潛齋集杭州詩相逢柳色還青眼說著梅花總白)
(頭)
表章正學有津涯何事禪房葬豔娃至竟遺民瞻太保
龍顔曾寫郭蕭齋
(史纂左編宋自理宗繼統首黜王安石孔廟崇祀升濓洛九儒表章朱熹四書丕變士習廟號曰理其庶)
(幾乎觀七修類藁宋理宗像在集慶寺雅南歸日錄集慶理宗舊像意製寒儉然行筆樸絶不類傅)
(粉大家平宋季三朝政要理宗資貌龐厚號為烏太保太清話宋理宗御像郭蕭齋所寫蘂雲集)
(理宗閻妃塚在集慶寺後)
弓手兒童貌不羣狀元甘雨埽妖氛鰲頭果見舒龍爪
觸石拏開白白雲
(夷堅志汪應辰本玉山縣弓手兒喻子材為尉授諸子學有兵云汪兵子可學喻呼視之状貌竒偉出對)
(試之曰馬蹄踏破青青草汪對曰龍爪挐開白白雲宋史趙鼎為相延汪應辰於館塾紹興舉進士第)
(一歲旱鼎命禱雨即應人謂相公雨鼎曰不然状元雨也)
為有奇才待至公炎荒草木藴隆風早知名以青雲累
羞煞冬青哭野中
(宋詔令寶祐四年陳顯伯為考官詔曰爰柬儒官董司文柄議論端確者必忠於體國智略雄偉者必善)
(於籌邊爾其決擇以成盛觀是年文天祥第一及第元音徐世隆挽文丞相詩有云乾坤日月君臣在)
(海嶺風霜草木知相承旨趙公行状公見遇世祖上問留夢炎状元宰當似道誤國時曾無一言卿為)
(朕賦詩以刺之詩成上深賞焉日松鄉集贈唐玉潛詩世上冬青高誼少山中錄好詩多)
南宋襍事詩卷三
