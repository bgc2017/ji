吾汶藁序
余舊聞宋太學生廬陵王鼎翁作生
祭文丞相文每嘆曰士生扵世不幸
當國家破亡之時欲為一死而無可
死之地又作為文章以望其友為萬
死立綱常其志亦可悲矣然當是時
文丞相興師勤王非不知天命巳去
天下巳不可為廢數十萬生靈為無
益誠不忍坐視君父之滅亡而不救
其死國之志固巳素定必不待王鼎
翁之文而後死使文丞相不死雖百
王鼎翁末如之何况一生鼎翁耶且
其文見不見不可知而大丈夫從容
就義之意亦有衆人所不能識者近
從其門人劉省吾得王鼎翁集始見
所謂生祭文丞相文既歴陳其可死
之義又反覆古今所以死節之道激
昂奮發累千五百餘言大意在速文
丞相死國使文丞相志不素定一讀
其文稍無苟活之心不即仗鈎必自
經扵溝瀆豈能間關顛沛至扵見執
又坐燕獄數年百計屈之而不可然
後就刑都市使天下之人共覩扵青
天白日之下曰殺宋忠臣文丞相何
其從容就義若此哉故文丞相之死
國必不係王鼎翁之文其文見不見
又不可知而鼎翁之志則甚可悲矣
即王鼎翁居文丞相之地亦豈肯低
首下心含垢忍恥立他人之朝廷乎
鼎翁德之粹學之正才之雄詩文之
奇古則劉會孟先生言之備矣兹不
復論獨論文丞相之心與鼎翁之志
云
元統二年春中奉大夫翰林侍講讀
直學士同知經筵事揭傒斯撰
吾汶藁序
論人行事權舉而穪之者其善為可
數論人文章舉一以蔽之者其善為
不可勝數也廬陵王梅邊先生與先
君渤海侯為太學存心齋同舍咸淳
甲戌隨路混補入學又同生淳祐之
壬子先君常穪其才噐卓犖有往哲
風運改世遷篤志稽古蘄為文章以
見志余恨未及一識他日從其門人
劉君省吾得吾汶藁讀之至生祭文
丞相文作而嘆曰嗚呼王鼎翁宇宙
奇士也士之趣人以自裁者惟朱雲
扵其師蕭望之然望之特一身計耳
鼎翁之為言為天下萬世之為人臣
者計也嗚呼雄哉盖嘗論之斯文者
宇宙之元氣也幸而治平措諸事業
則為典謨為雅頌不幸而反是則為
春秋為變風雅為離騷然其正人心
扶世教之功難見于治平無事之時
而屹然可仗扵流離顛沛之日然後
知斯文之所繫如是其重歟詩曰德
輶如毛民鮮克舉之我儀圖之維仲
山甫舉之愛莫助之夫大人維持之
際惟是心耳何其深厚悠長之味溢
出言表耶文武之澤在人其未冺歟
鼎翁是篇與是詩詞氣雖若不同實
相表裏吾故表而出之他詩文竒氣
壯節類是也
元統二年春中順大夫僉太常禮儀
事歐陽玄撰
忠義錄序
元嘗讀文山集見載今太史胡文穆
公所撰文丞相傳偹叙其忘身殉國
履歴艱險至于千挫百折而後就義
以死恒窃傷之然猶意其義夫烈士
周旋往來其間亦有史不盡書冺没
而無以自見者正德甲戌蒙恩送母
家居會安成王公由南禮曹左遷守
予峽出吾汶藁讀之乃其族祖梅邊
先生所著也梅邊宋太學生未有民
社之寄文山起兵勤王即應召畫策
尋辭歸其心必存不安者及
文山再執恐遲回也
為生祭文以速之既而得死復為文
北望以祭今具載藁中其志亦偉矣
夫顯而易見者事隱而難知者心文
山力圖恢復人莫不知忠義天植要
不必助于人生祭之作其見與否不
可知而梅邊孤忠勁節悲壮激烈之
氣惜獨于文焉見之故人容或有未
知者然君子取人亦于忠義而已矣
不計其隠與顯也王公履德行義好
修慕古合傳文以成錄捐俸鍥梓名
之曰忠義其所以正天常立人極以
扶持世教者切矣此錄在天地間烏
可少哉承公命不可辭作忠義錄序
公名偉字資邁别號坦菴云
正德十年乙亥孟夏既望
賜進士出身承德郎禮部儀制司主
事後學夷陵鄭元拜識
跋吾汶藁後
右吾汶藁若干卷宋季梅邊王先生
之所著也先生諱應梅字鼎翁别號
梅邊最後更名炎午安成南汶源里
人也世敦詩書崇孝弟至先生博學
雄才尤爲當時所推重咸淳甲戌補
太學生丁父憂家居又明年而臨安
䧟矣迺持牘謁文丞相勸其盡毁家
産供給軍餉以倡士民助義之心募
淮卒參錯戎行以訓江廣烏合之衆
丞相嘉納留置幕府已而以母病請
歸未幾而丞相被執先生作生祭文
以速其死自是杜門却掃益肆力於
詩文乃更其名并名其所著曰吾汶
藁皆示不仕異代之意也其藁在元
初諸名公多有序跋後遭兵焚遂致
散逸間有傳錄其一二者皆殘編斷
簡豕魚殊甚先生之裔孫華嘗游郡
庠恐其愈久而愈訛也迺繕寫鋟梓
以垂久遠又取楚國歐陽公揭文安
公所著序跋冠於首復屬宣識其後
嗚呼先生之文歐揭諸公論之詳矣
小子安敢置喙於其間哉惟是更名
與所以名藁之意則未有及之者故
特著之禮曰先祖有善而弗知不明
也知而不傳不仁也華能表章先生
之文其亦王氏之佳子弟歟宣先生
鄉後進也私家相去僅二十里先祖
母先生之族子也而先姑又歸先生
之六世孫若瑜嘗拜墓下及觀先生
廬母墓之遺址高山仰止非一日矣
今得託名於文藁之末豈非幸哉
弘治辛亥正月人日
賜進士出身資善大夫南京工部尚
書前翰林學士修撰太子諭德南京
太常寺卿掌國子祭酒事吏部左侍
郎經筵講官同修
國史里晩生劉宣頓首謹識
題跋吾汶藁後
鄉先達汶源王鼎翁先生名應梅鼎
翁其字也宋季時以明經補太學生
尋以父憂母病家居且時不可爲矣
遂更名炎午號梅邊學者稱梅邊先
生文學德行兼備者也其䆳於文學
則有吾汶藁文安揭公圭齋歐公序
之其優於德行則有忠孝傳古廉李
公時勉譔之其宋賢之名又載
大明一統志書嗚呼先生雖死猶不
死也先生去今二百餘年而文行之
名彰彰在人耳目世豈多得者耶其
裔孫華字懋確讀書學古慮祖善晦
既采集先生散逸之文彙為一帙謁
大司空劉公紹和序之將鋟梓以傳
尤汲汲以先生未得與從祀之列爲
慊而古廉李公於忠孝傳末亦深致
此嘆噫先生文章有藁忠孝有傳殆
將與日月而爭光貫金石而不朽祀
不祀何憾焉然盛德不祀實爲闕典
以此華等力請不懈弘治辛亥冬蒙
臺省諸公可其請而提學僉憲黃公
仲昭尤力贊之乃舉先生從祀於本
縣鄉賢之祠自是先生得與吾邑諸
先達聚首於一堂論心於千古又得
與信國文公肝膽相照於百里之内
亦可謂盛矣吁隠於昔而顯於今豈
亦有所蔽而然歟天下公論有在亦
有終不可得而蔽歟抑潜德之幽光
待其人而後發歟華等是舉也上有
以昭
國家之盛典下有以伸先生之屈志
又表吾邑之多賢一舉而數善并晩
生末學不足以知先生者特(缺)
跋重刊吾汶藁後
族祖梅邊先生平生詩文無慮數百
篇自元季兵火族之譜牒遺墨散棄
幾盡至宣德間里人撤複壁僅得是
錄豈特全牛一毛而虫鼠嚙蝕之餘
加以謄寫之謬宨觚錯簡郭公夏五
殆不成誦而初刻者以未讀霍光傳
竟踵訛以入讀者病之予繼博采善
本及凡錄有畸篇單牘皆集相參訂
多歷年所乃始可誦而慊者或寡竊
謂公之學之博才之贍文行之卓異
歐揭二公及諸前哲發之詳矣但論
文不計其有益於風教與否而惟奇
是尚則譬之寳空青赤箭而賤布帛
菽粟矣果何補於民生耶公之文味
其古道盛心其五典可叙夫豈世之
嘲俳滑稽如泥車瓦狗同一戲劇而
何關於世教也哉儀曹姪偉閱之欲
以壽棗故敬題以畀之
正德二年三月朔日裔孫懋再拜謹
書
書重刊吾汶藁後
右宋廬陵王先生集九卷弘治辛亥
先生八世孫華嘗刻之於木後華之
族弟懋復加參攷正其譌舛始為完
書南京禮部主事偉於先生爲九世
從孫近得懋所遺本其中表弟知六
安州劉君天澤見之爲重刻以行劉
君以予進士同年而禮部亦同年也
俾有以識之予少嘗閱文丞相集得
先生生祭丞相文讀之毛髮竦動以
爲先生忠義當不在丞相下今而得
覩其文之全豈非幸哉第惜夫先生
丁宋季之衰所抱負者鬱而不施而
止於一太學生也雖然言者心之聲
士之識也昔蘇文忠公謂諸葛武侯
出師二表與伊訓說命相表裏蓋不
必博求武侯之文而二表固足以盡
之矣先生文之祭文公者傳於天下
後世人誦習其言仰之若景星靈鳳
則先生之文不在其多而况有集如
是者哉王氏叔姪之章顯其先劉君
之好賢以成其志皆所以爲忠義勸
也抑聞之文公鄉有特祠當時督府
之士多俎豆其間而先生乃獨不與
顧非一闕典耶因識先生一集故併
及之
正德丁夘十月十有七日承德郎南
京兵部武庫清吏司主事蘇臺都穆
敬書
吾汶稿目錄
卷一書
上貫學士
上參政姚牧菴
擬再上参政姚牧菴
回耘廬劉堯咨
慰趙如山喪父青山
慰蕭穎濱喪内
賀王雲祥訟直
唁吟吾彭丙翁喪子
慰楊如逸喪弟
卷二
謝蕭恕齋縣尹惠東界浮梁鑠
慰湯履存喪母
慰張東濱喪父浦澗
左拙逸喪内而身在金臺以書
慰其子
寬譬康氏姊哭長子
回姪孫婿朱公弼
回劉養吾送喪長子碑誌
謝吳午川
回什香劉景芳
卷三序記字說
送右衞教授劉一清北上
贈晏裱背
修吉安府廳記
重修安福縣學記
處静堂記
張縣尉舊祠記
彭母湯氏復明事記
戴石玉字說
戴正傳齋號說
卷四祭文
生祭文丞相
望祭文丞相
祭御史蕭方厓
葬祭蕭方厓
哭廬陵
祭楊同知母高氏
祭架閣楊秋山
祭克齋劉校勘方伯
代劉民憲祭内
卷五
祭劉司法夫人羅氏
祭彭梅軒
代兒夀孫祭外姑劉孺人歐陽
氏
代兒敏孫祭外舅高逢齋
代侄真孫祭從舅彭竹岩
祭姻家新齋劉又新
祭外舅側室(係劉所存生母)
祭姻家梅軒彭寅則
祭姊夫菊存劉所祥附三奠
祭妻弟劉所性
祭姻家高逢齋
卷六
祭姪女慧一娘
祭侄成已
祭三從兄定翁
啓葬先兄祭奠
祭先伯父訥齋歸葬(缺)
將朞祭先母
葬祭先母
禫除祭先母
卷七&KR1275;文
贄謝叠山啓
延祐乙邜八月爲族姪孫智則
修居梁文
本宅瀘邊起居梁文
賀醮子
賀兒敏孫妻兄以孝廉薦得教
授
回青山趙儀可慰書
附錄青山趙儀可原書于中
代陽昭陽回李晉翁賀書
回劉如春賀起屋
卷八
回立齋賀出繼子之長子娶
賀劉菊存壬子生日
回劉潭東賀生日
回劉菊存賀獲寇
賀高逢齋訟殺牛者搶奪帽并
珠
賀謝兑軒遷居義歴
賀劉菊存癸丑生日
賀夫婦同年月日生
代劉立齋謝曾東軒乃似巽堂
代長侄賀親家劉如心二月一
日生旦
回姻家劉敏求餽歲書
回劉如心惠姪冠禮
代劉親斯行賀廬陵宣差自燕
馳驛持酒至洪省且聞將得
仕選
荅櫪塘劉公荣招飲
皇慶癸丑三月三日癸已邀宗
族親朋於吾汶亭西塘臺山
杜壇下泉上修禊
代劉學村索隣館鷄酒
代學村再往叚止水
代叚止水回復學村螟蛉之識
代學村往報叚止水月攘之誚
卷九題䟽青詞行實
爲王宗約千作屋
爲前朝貢士朱則陽干買棺
爲族長順軒干族人整屋買夀
木
安成南玉荆山通濟橋化修
東界渡化修菴屋
北真觀渡化修橋菴
東界渡化修江楼
東界渡化修浮橋
化修安平鄊浮橋
安福縣靈祐廟壬子火後題修
先母慶修(一闕此下補沁園春詞)
先父槐坡居士先母劉氏孺人
事状
卷十附錄
大明一統志
劉詵先生保舉梅邊先生狀
劉詵先生祭梅邊文
王炎午忠孝傳
讀吾汶藁
附未思菴記
附先祖宜山公遠居士墓誌
巳卯七月卄五日借書肆抄本再校
𥙷錄儷文二萹并後序四首
