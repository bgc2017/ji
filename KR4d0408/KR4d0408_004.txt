吾汶藁卷之四
祭文
生祭文丞相
丞相再執就義未聞豪傑之
見固難測識因與劉堯舉對
床感愴共賦嗟惜之堯舉先
賦天留中子繼孤竹誰向西
山飯伯夷予聞其下句義則
謂伯夷久而不死必有飯之
者矣予謂向字尚有憂其饑
而願人餉之之意請改在字
如何堯舉然之予以寂寥短
章不足以用吾情遂不復賦
蓋丞相初起兵僕嘗赴公召
進狂言有曰願名公復毁家
産供給軍餉以倡士民助義
之心請購淮卒参錯戎行以
訓江廣烏合之衆他所議論
狂斐尤多慷慨戅愚丞相嘉
納委師機何見山進之幕府
授職從戎僕以身在太學父
没未葬母病危殆屬以時艱
恐進難盡忠退復虧孝倥伆
感泣控辭丞相憐而從之奬
拔之公許養之私丞相兩盡
矣僕於國恩為巳負於丞相
之德則未報遂作生祭丞相
文以作丞相之死堯舉讀之
流涕相與謄錄數十本自贑
至洪於驛途水舖山墻店壁
貼之冀丞相經從一見雖不
自滿量亦求不負此心耳堯
舉名應鳳黃甲科第授䢖康
軍判簽與其兄堯咨文章超
卓為安成名士
維年月日里學生舊太學觀
化齋生王鼎翁謹採西山之薇酌汨
羅之水哭祭于丞相文山先生未死
之靈而言曰嗚呼大丞相可死矣文
章鄒魯科甲郊祁斯文不朽可死喪
父受公卿爼奠之榮奉母極東南迎
養之樂為子孝可死二十而巍科四
十而將相功名事業可死仗義勤王
使命不辱不負所學可死華元踉蹡
子胥脫走丞相自叙幾死者數矣誠
有不幸則國事未定臣節未明今鞠
躬盡瘁則諸葛矣保捍閩廣則田單
即墨矣倡義勇出則顔平原申包胥
矣雖舉事卒無所成而大節巳無愧
所欠一死耳奈何再執涉月踰時就
義寂寥論者驚惜豈丞相尚欲脫去
耶尚欲有爲耶或以不屈爲心而以
不死爲事耶抑舊主尚在未忍棄捐
耶果欲脫去耶夫伏橋於厠舍之後
投筑之目矐之餘於是希再縱求再
生則二子爲不知矣尚欲有所爲耶
識時務者在俊傑昔以東南全勢不
能觧㐮樊之圍今以亡國一夫而欲
抗天下况趙孤蹈海楚懷入關商非
前日之頑周無未獻之地南北之勢
既合天人之際可知彼齊廢齊興楚
亡楚復皆兩國相當之勢而國君大
臣固無恙且今事勢無可為而國君
大臣皆為執矣臣子之於君父臨大
節决大難事可為則屈意忍死以就
義必不幸則仗義以明分故身執則
勇於就義當以杲卿張廵諸子為正
李陵降矣而曰欲有為且思刎頸以
見志其言誠偽既不可知况形拘勢
禁不及為者十常八九惟不刎刎豈
足以見志向使李陵降後死他故則
頸且不及刎志何能自明哉丞相之
不為陵不待知者而信柰何慷慨遲
回日久月積志消氣餒不陵亦陵豈
不惜哉欲不屈而不死耶惟蘇子卿
可漢室方隆子卿使耳非有興復事
也非有抗師讐也丞相何俟降與死
當有分矣李光弼討史思明方戰納
刅於靴曰夫戰危事也吾位三公不
可辱於賊萬一不利當自刎李存勖
伐梁梁帝朱友貞謂近臣皇甫麟曰
晉吾世讐也不可俟彼刀鋸卿可盡
我命麟於是哀泣進刃於帝而亦自
刎今丞相以三公之位兼睚眦之讐
投機明辨豈堪在李光弼朱友貞之
下乎屈且不保况不屈乎丞相不死
當有死丞相者矣自死者義也死於
勢死於人以怒罵爲烈死於怒罵則
肝腦腎腸有不忍言者矣雖鑊湯刀
鋸烈士不辭苟可就義以歸全豈不
因忠而成孝事在目睫丞相何所俟
乎以舊主尚在未忍棄捐耶李昪簒
楊行密之業迁其子孫於海陵嚴兵
守之至男女自為匹耦然猶得不死
周世宗征淮南下詔撫安楊氏子孫
李昪驚疑盡殺其族夫撫安本以為
德而反速禍幾微一失可不懼哉王
衍既歸唐莊宗發三辰之誓全其宗
族未幾信伶人景進之計衍族盡誅
幾微之倚伏可不畏哉夫以趙祖之
遇降主天固巧於報德然建共暫處
皓坐苟安舊主正坐於危疑羈臣尤
事於骯髒而聲氣所逼猜嫌必生豈
無李昪之疑或有景進之計則丞相
於舊主不足為情而反為害矣鼎翁
丞相鄉之脫進士也前成均之弟子
員也進而父没退而國亡生雖晚陳
東報汴之忠死不效陸機入洛之耻
丞相起兵次鄕國時有少年狂子持
斐牘呌軍門丞相察其憂憤而進之
憐其親老而退之非僕也耶痛惟千
載之事既負於前一得之愚敢默於
後啓手啓足非曾参乎得正而斃焉
取童子之一言無指慷慨非南八乎
抗義遲回終待張廵之一呼進薄昭
之素服先元亮之挽歌願與丞相商
之廬陵非丞相父母邦乎趙太祖語
孟㫤母曰勿戚戚行遣汝歸蜀㫤母
曰妾太原人願歸太原不願歸蜀契
丹遷晉出帝及李太后安太妃于建
州太后疾亟謂帝曰我死焚骨送范
陽佛寺母使我為虜地鬼也安太妃
臨卒亦謂帝曰當焚我爲灰向南颺
之庶幾遺魂得反中國也彼婦人彼
國后一死一生尚眷眷故鄕不忍飄
棄仇讐外國况忠臣義士乎人七日
不糓則斃自梅嶺以出縱不得留漢
厩而從田横亦當吐周粟而友孤竹
至父母邦而首陽焉廬陵盛矣科目
尊矣丞相忠烈合為一傳舊主得老
死於降邸宋亡而趙不絶矣不然或
拘囚不死或秋暑冬寒五日不汗瓜
蔕噴鼻死溺死畏死排墻死盗賊死
毒蛇死猛虎死輕一死於鴻毛虧一
簣於太山而或貽舊主憂縱不斷趙
盾之弑君亦將愧伯仁之由我則鑄
錯巳無鐵噬臍寕有口乎嗚呼一節
四忠待公而六為位其間聞訃則哭
望祭文丞相
相國文公再被執時予嘗爲文生祭
之己而吉水張千載弘毅自燕山持
丞相髮與齒歸嗚呼丞相既得死矣
謹痛哭望奠再致一言
嗚呼扶顛持危文山諸葛相國雖同
而公死節倡義舉勇文山張廵殺身
不異而公秉鈞名相烈士合爲一傳
三千年間人不两見事謬身執義當
勇决祭公速公童子易簀何知天意
佑忠憐才畱公一死易水金臺乘氣
輕命壯士其或久而不易雪松霜栢
嗟哉文山山高水深難回者天不負
者心常山之舌侍中之血日月韜光
山河攺色生為名臣没為列星不然
勁氣為風為霆干將莫耶或寄良冶
出世則神入土不化今夕何夕斗轉
河斜中有光芒非公也耶
予嘗讀王梅邊先生所為生祭
死祭信國公文二篇其忠烈之
氣直可與天地間風霆日月星
辰相永久偉者言也使當時非
母老去幕下則發謀出慮為信
國左右手者豈在杜架閣諸君
子之後哉今諸君子皆以信國
牽連掛名于宋史則先生之志
知名鮮矣豈不良可慨耶雖然
先生見義明信道篤固不在以
史書為輕重二祭文足以不朽
也恨生晚無由親炙故再拜而
識以斯語庶百代之下有能覩
先生風神者亦足以感發而興
起云
缺名氏
祭御史蕭方厓
年月日奉使御史方厓先生蕭
公之柩返於故里姻契生王炎午感
鮑叔之前知傷嚴武之歸櫬謹叙哀
悃哭奠清觴嗚呼公喪來歸余政哭
母亟令兒曹迎酧江滸蒼生之慟鄕
國之悲倉皇而言未及吾私余昔與
公知心違面豈其綉衣乃始攀援何
見何聞抵掌平生公謂剛腸堪與事
君余言豺狼横此道路噐利兵精強
可使仆余摶而怒余謾喑嗚公之此
意萬夫一夫小山之招文舉之薦得
於不求敢復偃蹇柰何疇昔何蕃不
歸父死未訣生兒何為幸有母存年
將九㐮勢難久長恐蹈前失千鍾美
禄一日盡歡以彼易此非心所安丨
談虎色變公亦流涕公二親没
于家而公亦畱外亟止余言曰
聽子志一語感激不纊而温豈必提
擕而後為恩海運南回人避驄馬取
次澄清霖雨天下何以報公聞喜則
舞何以相公閭里疾苦過家上塚當
道堂堂亦擬來歸效其短長驚聞抱
疾九折不挫狐兔驚疑鷹隼折堕挈
榼隨後表墓生前丈夫之事兒女之
憐誰將不死公死傷早曹蜍而壽公
瑾而夭世憎抗直事喜反覆得全而
歸亦或其福昔人有言不將則使皇
華折衝臺閣生氣男兒成名余顙有
泚余生不生公死不死庭有嘉兒隣
有姻㜕扶持之寄天巧纏綿哭公之
次余更&KR1187;欷政身前是毛檄今非滄
海可竭黃金可土知巳云亡千載誰
主骨則可朽志則難平豈不泣想排
雲上征不風而霆則霜而冰禆𥙷元
化廓然太清蒼蒼者天明明者月何
世何年復見此傑
葬祭蕭方厓
嗚呼余昔有感於弔公之喪者矣况
遠日乎公之綉衣梅嶺也所過郡邑
非所隷其縉紳大夫非素所識無不
候道路詣門墻持杯酒爲情周旋迎
送惟恐或後亦猶行臺也大江以南
無不然一不幸以喪來歸交遊親戚
門生故吏以至遠而深山長谷志士
仁人聞公之風裁者無論識與不識
皆悲嗟號泣而至執紼以窆如巨卿
者恨若不可為情而前之候道路詣
門墻持杯酒送迎惟恐後者亦既有
識之舊乃裏足無有至焉夫用情於
所隷所識則於非所隷非所識宜如
之何而用吾情今而反是豈生死交
情衆人皆古道而縉紳大夫皆翟公
之客耶將死諸葛生仲逹其勢自不
得不遠耶抑子玉死莫予毒之為喜
矧肯弔耶人心好惡之私於是必有
分矣王祥之死弔皆朝廷之賢雜賓
無進者文伯之喪朋友諸臣無出涕
者而内人為失聲吾以二子之事觀
之蓋以信公之平生且以知送車之
不必千两矣雖然趙武子之風千載
猶將興起彼素車白馬者誰謂竟無
人耶事不可移天不可期此心未没
尚冀有知
哭廬陵(為蕭御史作)
嗚呼廬陵俯仰百年丞相文山精忠
貫日月而志無成大博須溪文章昭
河漢而時不用今御史方厓勁氣摧
山嶽而不得年以死吾未暇哭吾私
而為吾蒼生痛未暇為吾蒼生慟而
為吾廬陵長太息嗚呼廬陵
祭楊同知母高氏
嗚呼高楊世家為蜀甲戴夫人三從
朱幡皂蓋去之千載婦範姆儀眷言
有子洒血成碑柳翣芻靈古道振起
千乘送車四方觀禮蓼莪之感葭玉
之依我亦人子其能不悲夫人旐前
長孫旐後令日空江行道回首焚黃
植表行慰新阡不封而贈巳矣何言
祭架閣楊秋山
嗚呼秋山我亦人子何用我存而使
公死眞元遺士漸無可悲紛紛年少
悲亦無誰道衰俗降士或䧟溺佞舌
如飴罵吻生棘公持風裁視之若仇
介而能通和而不流急義如貪範已
如傲擇交如矜責善如躁清修縝密
衮筆堂堂(清修縝密文山為書)斯人斯筆千載
有光綉衣家聲綵棒初筮奸儔膽落
當道羅致南州大隠涉歷清班載家
而往擕影獨還庾梅誓隠蜀四遺老
(皆蜀人亂前俱仕嶺南既臣附後出山常言吾與陳清溪楊鱣堂某四人)
(不復仕到梅嶺誓)公不負梅三子則否退修
初服竒字雄文子厚之屈子厚之伸
師道陵遲以術廢義欺其父兄交其
子弟公嚴已分憂其無成及門高第
雜遝縉紳余初識公聚散草草三年
城西爾汝傾倒高談今古細覈經術
聽雨良宵看花晴日重來問病亟往
問安證危食少忍淚盤桓奸凶庸瑣
朝病夕愈乃如之人一疾千古家有
遺書庭有佳兒桐鄕之葬桐鄕之思
力疾哭公亦自哭止噭公不應視天
如水
祭克齋劉校勘方伯
侯蕃分裔(磐溪之孫出繼安成叢桂方伯為劉省元永州太守)
(氏劉)秘屬起家公豈不仕青門種瓜黃
鵠九秋老驥千里公豈無為遇坎乃
止蓉城地迥桂院叢深公豈小隠城
市囂塵微言解紛大語重鼎公豈避
喧瓦缶方逞家之福澤鄕之儀刑葛
巾野服東晉遺民中年得子坐見成
立色養正長天奪何亟小草長松初
意謂何報公則少愧公則多所貴姻
親歸往篤密託姻念年會僅六七况
所以會不訟則喪悔不良時為壽稱
觴所貴姻親緩急相佐自慙庸窭多
所遺墮頻年顛頓我則愧公非公不
顧控愬無從崇子薄祜中道傷往累
公哭女老淚慘愴尚期晚歲二老風
代劉民憲祭内(附後儒學提前宋察院歸)
(之女舉曾東軒)
嗚呼偕老百年大妻是冀我實不德
累汝中棄文獻之裔貴冨之家出我
望外勤力桑麻事上齊家必敬必戒
盥匜必供節序必拜吾親念汝質弱
病多投閒遺佚冀汝安和撫汝念汝
吾母更苦名為婦姑實則女母亦期
孫嗣少慰暮懷我負神明屡喜隨乖
庶幾今者誕彌不遠子未出腹身巳
不免風漲疾吼如吹如焚藥不及試
訣不得言六年伉儷一旦今古两家
長上更屡悲楚棺衾既謹蓋歛斯停
令兄賢姪會哭禮成餘香在帷唾聲
在戶卿我不聞呼君或悟外姑外兄
我事敢廢顧我棄我則不敢計埋葬
歲晚予祭身前始勤終怠猶有黃泉
恐重親憂不哭而泣魂如有知夜枕
皆濕
吾汶藁卷之四(終)
