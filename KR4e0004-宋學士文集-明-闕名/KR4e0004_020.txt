宋學士文集卷第二十鑾坡集卷第十即翰苑後集
皇明寳訓序
皇帝繼天出治御大歴服七緯順度九圍敉寕爰自龍飛
之初以迄今茲金匱之蔵歲益月增乃徇翰林詞臣之請纂
脩日曆以成昭代之大典粤洪武癸丑之秋八月甲午帝
御東黃閣召臣詹同臣樂韶鳳臣宋濂俾選海内文學之士
開局西華門内相與編摩成書而命臣同臣濂為之揔裁九
月壬寅臣等旣蒞事發所蔵而繙閱之仰窺神機&KR0790;斷遠猶
告辰足以明徵定保嘉惠邦家者充牣乎其間臣等因相與
言曰日曆之成蔵諸天府人有欲見之有不可得者盍如太
宗貞觀政要之書編集以傳詢謀既同扵是輯成四十類自
敬天至制蠻夷釐為五卷揔四萬五千五百餘言皆從記注
之真不敢以巳意輕為損益云臣等竊聞之自古開基創業
之君其設心也弘其慮事也周一言一動皆可為天下後世
法治忽所繫甚為不輕所以大舜有敕天之誡武王有衣鑑
之銘垂示于後炳若丹青歴代寳之用為大訓盖慎之至也
肆惟
皇上恭膺天命經營四方康濟兆民惟日不足故凡戒飾臣
工訓誓將士出經入史亹亹弗勌必欲使其心領神會而後
巳嗚呼日月之無私也容光其必照焉雨露之無私也百物
無不潤焉
皇上法天而行覆燾無際恒恐一夫不被其澤故精神之所
會訏謨之所定誠與虞夏商周之文相為表裏非太宗所能
企及此無他聖學緝熙内外一本扵誠而太宗則飾之以
詐術故也貞觀政要尚傳之扵今則夫寳訓一書垂法扵
千萬世盖無疑者非惟繼體守文之主所當朝夕誦詠以
知創業之艱難而三事暨大夫誠能佩而行之亦可以盡安
上治民之責矣翰林學士承旨嘉議大夫知制誥兼脩
國史兼吏部尚書臣詹同翰林侍講學士嘉議大夫知制
誥同脩國史臣樂韶鳳翰林侍講學士中順大夫知制
誥同脩國史兼太子贊善大夫臣宋濂等上
進
大明律表
特進榮禄大夫中書右丞相臣等誠惶誠懼稽首頓首謹言
臣聞天生蒸民不能無欲欲動情勝詭偽日滋彊暴縦其侵
陵柔懦無以自立故聖人者出因時制治設刑憲以為之防
欲使惡者知懼而善者獲寕傳所謂獄者萬民之命所以禁
暴止邪飬育羣生者也譬諸禾黍必刈其稂莠而後苗始茂
方扵白粲必去其沙礫而後食可飡苟梗化敗俗之徒不有
以誅之雖堯舜不能以為治矣夫自軒轅以来代有刑官而
五刑之法漸著其詳弗可復知逮魏文侯師扵李悝始采諸
國刑典造法經六篇漢蕭何加以三篇通號九章曹魏劉劭
又衍漢律為十八篇晉賈充又參漢魏律為二十篇唐長孫
無忌等又取漢魏晉三家擇可行者定為十二篇大㮣皆以
九章為宗歴代之律至于唐亦可謂集厥大成矣洪惟
皇帝陛下受上天億兆君師之命登大寳位保乂臣民孳孳
弗怠其訓迪羣臣諄複數千言唯恐其有犯慈愛仁厚之意
每見扵言外是大舜惟刑之恤之義也矜憫愚民無知䧟于
罪戾法司奏讞輙惻然弗自寕多所寬宥是神禹見辠而泣
之心也唯貪墨之吏承踵元弊不異白粲中之沙礫禾黍中
之狼莠乃不得巳假峻法以繩之是以臨御以来屢詔大
臣更定新律至五六而弗倦者凢欲生斯民也今又特敕刑
部尚書臣劉惟謙重會衆律以恊厥中而近代比例之繁姦
吏可資為出入者咸痛革之每一篇成輙繕書上奏揭扵
西廡之壁親御翰墨為之裁定由是仰見陛
下仁民愛物之心與虞夏帝王同一哀矜也昜曰山上有火
旅君子以明慎用刑而不留獄言獄不可不謹也書曰刑期
于無刑言辟以止辟而民自不敢犯也陛下聖慮淵
深上稽天理下揆人情成此百代之凖繩實有合易書之旨
行見好生之德洽干民心凡日月所照霜露所隊有血氣者
莫不上承神化改過遷善而悉臻雍熙之治矣何其盛哉
臣惟謙以洪武六年冬十一月受詔明年春二月書成篇
目一凖之扵唐曰名例曰衛禁曰職制曰戶婚曰廐庫曰擅
興曰賊盗曰闘訟曰詐偽曰雜律曰捕亡曰斷獄采用巳頒
舊律二百八十八條續律一百二十八條舊今改律三十六
條因事制律三十一條掇唐律以𥙷遺百二十三條合六
百有六分爲三十卷其間或損或益或仍其舊務合重輕之
宜云謹俯伏闕廷投進奉表以
聞臣等誠煌誠懼稽首頓首謹言洪武七年月日
具官臣等上表
元故文林郎同知重慶路瀘州事羅君墓誌銘(有序)
嗚呼士君子立志孰不欲建功名垂竹帛哉或不能逢其時
時逢矣或剛正忤物坎壈至死卒無以逹其志志弗逹矣使
其名復宋寂無聞其鬼不靈則巳脫稍有知未必不欝悒扵
九泉之下操觚任紀載之責者寕不為一動心邪此予扵廬
陵羅君殊惻然也嗚呼君諱文節字仲正姓羅氏羅為江西
右族唐肅宗時自洪都遷廬陵之秀川入宋以来家談仁義
而人悅書詩以通經上南宮對大廷者幾無虛歲朱紫相承
照耀州里起綰郡章者四人而邑之令佐尤夥焉曾祖時誠
祖宗權鄕貢進士父履泰字以通為元之鉅儒著書滿家春
秋禮記周禮三經皆為之集觧復衍河洛圖書之義列圖三
十多前脩所未發出其餘力𥙷正戰國策舛誤數百條且為
年表以次其先後行丞相府聞其名署東湖書院山長盖世
號通齋先生者也君始能言其父抱就書室抽一卷授之祝
其疾讀君指插架牙籖曰吾齒稍長雖盡通之未慊也其父
驚喜暨肄小學輒以氣䧺諸生莫敢與其齒後從宦東湖賢
士大夫咸折軰行為忘年交問學日進水湧而山出撫州判
官燕君某辟為郡吏郡有獄疑不决守二争以為問君歴階
而升摘其案語曰如此則為直如此則為枉儕類大慙出竒
計沮君會朝廷有詔造鹵簿器仗遣君至属縣督其成君至
樂安憩縣𪠘中羣吏更謁互諫以為鬼物所馮不宜居君笑
曰惡有是乃酣飲而寝夜漏下十刻月色微明見丈夫長而
青立與檐齊君奮起執之曰爾来矣爾来矣應時而滅黎明
視之並𪠘有豫章穹隆而敷腴縣人祀以為神君曰其怪在
爾矣歴數其罪用竹揳釘之未幾豫章枯死怪遂息郡有織
錦工嘗籍于官竟遁入武昌出入辨章温公門温勢𦦨熏灼
莫敢誰何復嗾君捕之縣知之不敢受君牒君直訴辦章辦
章曰爾胡不求之府公乎君如言而往府公摇手相戒亦不
復出一語君怒洊走辦章門辦章厲色斥之曰業已属爾矣
復来何邪君曰工合應官繇府若縣謂其為社鼠城狐不能
詰區區小人固不知何所指明公乃方嶽大臣不助半指之
力如廢王法何辨章語塞即下令捕與之衆益譁曰是尚不
畏温辦章其有我軰乎謀出之益急君懼禍及褁粮馳燕都
燕都貴人亦忌君峭直高門縣薄無可投足者遂入成均為
弟子員一日方挾冊諷詠有相者謂君曰君兩顴入鬢當邊
徼建功無以久淹為也君遂用國子助教姚公登孫之薦上
扵集賢集賢移文雲南行中書署君昆明州學正秩滿陞授
孟傑府君列蠻夷子弟曉之以君臣父子之懿辭氣激烈聽
者聳然轉普定府知事廉行彌厲大理金齒宣慰司辟為令
史豪酋侵人疆畎持黃金數鎰為君夀乞君勿右愬者君麾
之去酋怒曰君賽天赤邪乃不納吾金也賽天赤鎮雲南之
名相云君卒奪田歸愬者乾崖湎里當賦金使者至蠻人納
賂往往過所賦之數而金又不可免君至憫其愚反覆開導
之蠻人鼓舞于庭曰微使者之廉孰能恤我至是亟輸金而
還俄入掾雲南行中書雲南驛騎皆官中給直官吏乾沒之
以市馬責土酋君曰為天子牧元元者顧若是邪痛懲其弊朝
廷以雲南在萬里外下吏部凖循舊比行銓選之法使者至
選君承其事君知積弊未去且曰王者無外敢不靈承上命
以正其法乎獻五策扵使者吏受民賕者官不稱職者廩蔵
不會者月日不登者居制未終者皆不調使者大悅悉從之
倖門遂塞滇池有神蛇能興雲雨會大旱民屢走池上若無
聞者君為檄責之片雲歘然興雨因霑足南詔海中積葑成
&KR0782;而浮游水上夷獠耕稼之號曰葑田田如不繫舟西東無
定人交相為盗君命紀字為號䟽其步畮及四畔所届上于
官官為給劵使者所馮復植木&KR0891;海岸嚴其畛域不相淆亂
或海潮漂蕩有藉以為奸者俾出劵環證之竟歸其田夷獠
指示子姓曰此羅掾所賜也否則人盗之久矣監察御史至
每召君于庭事難定者必待君言而後决雲南王亦熟君行
命陞為提控掾史提控掌六房之政人多畏縮不前君益淬
濿弗少怠適中朝大臣喜意以失宰相意出參省事銳意更
張庶事悉心任君君知無不言言無不聽名聲翕然動蠻夷
中先是蠻夷有鐡甲郎者負固不服至是讙曰天子遣賢輔
臣至矣柰何不降帥未附者皆来歸君之功為多鎮戍萬夫
長伯胡行事多不法憲府繩之急伯胡擁兵以叛累歲不能
討曲靖宣慰使鬼宗亦蠻酋也助兵一萬夾攻之伯胡就縛
莫府上功擢鬼宗參知政事將上省臣上下莫不與之君力
爭曰雲南親王臨蒞之地辨章而下多八座大臣何得有蠻
酋位邪苟錄其功使以參政之名自鎮其土足矣不然國體
其謂何空一府咸曰微羅掾幾失之矣鬼宗懼托君鄕人囊
金以獻君怒曰腕可斷案不可署鬼宗恚而止君疾惡如仇
讎聞部使者德住貪暴賦虎神詩以為風德住銜之賂西行
臺御史以專權自恣劾君君走愬中臺遂擊德住去之夷人
大快君以常調除承事郎同知彌勒州事政成謁選吏部遇
鄕友羅玉扵逆旅乃勸君曰君以剛毅取嫉于人致齟齬一
世秋髮巳&KR0813;紛被肩何不謝事以佚老乎君慨然曰子言誠
是也乃上乞骸骨之請以文林郎同知重慶府瀘州事致仕
年僅六十三耳居數年中原道澁乃犯鯨波之險由海道至
閩中而江西兵𦦨方亟遂不可還以至正二十六年十二月
壬戍終于福州之民舍君未終謂其友曰此正吾死所也夫
何憾時閩猶奉元正朔云其壽八十洪武五年冬君之丧始
還明年某月日始祔葬先兆龜山之原君長身而瘠胷襟磊
落如青人白日喜面折人過雖王公貴人無所避故有過者
常畏君知亦有幸其知以自改者民事有屈而不伸君廉得
其實忿忿見乎色必以告司法吏因得白者甚衆知識尤絶
人每言某地當有兵變時承平人竸指笑之其後果然始服
其先見生平急患難重倫義族叔繼賢久居燕頗饒扵貲與
妻柳皆老而無㣧嗣乃迎羣從子觀遠為後觀遠至甫七日
而繼賢夫婦死其服役者羅參出而呼曰我嘗為子矣觀遠
何人乃欲與吾事邪觀遠弱噤不能對君亟告公府逐叄盡
囊括其貲授觀遠且具舟車使扶二喪還江南不特此也凡
遘疾疢貧窶及死喪無依流離不能歸者君必捐金倡義士
周之初不知其為何如人也君娶劉氏子男二人長大紀有
文學而剛介酷肖君次次炳贈番禺縣主簿初次炳為奏差
廣東宣慰府宣慰使釋迦班嘗招峒丁三千即遣征連州峒
丁怒至清遠將為變衆憚弗敢往次炳請前峒丁彎弓相向
次炳紿之曰宣慰命我来賞汝彎弓何為也峒丁退與清遠
令歛繒帛散之乃率以往至連為寇所敗次炳被擒備極慘
酷竟不屈而死致有今贈女二人長適郭滋蘭先卒次復為
其繼室孫男一人儆曾孫男一人某君葬後二年大紀汲汲
圖君扵不朽以國史編脩趙君壎所為状請譔墓門之銘鳴
呼予昔揔脩元史每求剛正之士在下位而不伸者載焉盖
以謂雖不能拔之扵當時聊使其暴白扵後世庶幾死者無
憾而生者不媿惜乎有司不上君之事也扵是徇大紀之請
執筆而具書之百世之下必有因予文而知君者雖然予何
人哉文之傳不傳固不可必也所可恃者世人豔君之行頗
多多必則傚之則傚之必相與謹視之文其有不傳者乎信
有人如君終至湮没無聞則夫天理人心皦如出日者果為
何說也嗚呼銘曰堪輿之間正氣烈烈在人為剛在物為鐡
鐡尚可鎔剛則弗屈挺然常伸欲不可湼(其一)惟君之生能以
志䧺遵飬以時日擴以充百壬所忌吾惟正從譬彼川流萬
折必東(其二)古惟正人妖不敢干芃芃豫章變為枯菅誰鎮大
藩乃復蔽奸我往折之聞者膽寒(其三)夷人何知椎結卉服宣
厥彛經丕變其俗爾金我辭我直爾曲凡施惠利惟日不足
(其四)威靈既震叛民来歸鐡甲侁侁棄戈而嬉有聲洸洸有澤
輝輝有知即爲不識位卑(其五)繡衣孔揚其貪若狼我斧我斨
莫不加其亢形之聲歌庶懲而蘉覆謂我狂訾我以凉(其六)持
此而行何適不艱坎壈其躬恬夷其顔胡不爾庸以豕爲冠
鷹隼一出狐鼠盡跧(其七)賢否昜位曷以爲政君亦何傷人爲
嗟咏禾黍離矣凉颸棘矣吉士亡矣何嗟及矣(其八)
故文明海慧法師塔銘
能仁氏之教流入中夏愈傳愈熾扵是諸師各有所建立譬
如一燈分爲十燈燈之用雖殊而光明則一也天台四教法
性觀行之宗自南嶽以来開空假中三觀丕闡三千性相百
界千如之妙一念之間具足無减其說尊勝宏特縦歴百千
萬劫洸洸乎皦皦乎不可尚巳某竊怪方袍之士幸得與聞
其教多視爲空言卒局扵小智之域良可悲也其真見實踐
有若文明海慧法師者某安得不喜談而樂道之哉法師諱
善繼字絶宗族婁氏越之諸暨人考某妣王氏當有姙夢神
人授白美蕖法師乃生始能言見毋舉佛號合爪隨聲和之
年稍長季父客授山隂靈秘寺從治春秋經稍竊窺三蔵諸
書喟然嘆曰春秋固佳乃世間法欲求出世間非釋氏將疇
依此身不實有如芭蕉穹官峻爵縦因書而致寕得幾何時
邪大德乙巳投其寺僧思恭祝髮明年受具戒從西天竺大
山恢公習天台教觀大山甚器重之每言數百人中唯繼上
人爾暨大山遷雲間延慶法師復往南天竺從湛堂澄公湛
堂器之如大山間問之曰入不二門属何觀法法師曰三種
觀法属對三部此文既與止觀同成觀體的是從行湛堂又
問諸經之體為迷為悟法師曰體非迷悟迷悟由人顧所詮
經之旨何如耳湛堂喜溢顔色曰法輪之轉他日將有望扵
斯子乎宗周文公時住集慶寺豔法師之學延主賓朋尋領
其懴事湛堂復速法師還俾居苐一座南天竺素稱教海法
師提唱宗乘有聲絶出扵四方會湛堂迁上竺而玉岡潤公
来𥙷其處仍留法師居其職學徒四集無不涵腴飲醇充足
而後去天曆已已法師出世主良陼大雄教寺日講金光明
經感法智見夢謂之曰爾所談經與吾若合符節&KR0794;乎所踐
猶未逮其言耳法師遂益篤精進之行至正壬午浙省乎章
高公納璘兼領行宣政院移住天竺薦福教寺某甲子左丞
相朵兒只公繼領院事陞主天台能仁教寺法師凡三主伽
藍執經輪下者多豪俊之士宏闡法華妙玄文句朝講暮觧
五章四釋奥義昭晣且策勵之曰吾祖有云止觀一部即法
華三昧之筌蹄一乘十觀即法華三昧之正体須觧行並馳
正助兼運則圓位可登而不負吾祖命宗之意矣盖法師抉
剔經髓敷繹祖訓如山川出雲頃刻變化而雨澤滂然四施
若諸草木纖洪短長無不霑丐識者咸謂慈雲神照之再世
云辛卯之春俄謝事超然獨往時薙落師與湛堂歸寂巳久
法師旣扵靈祕葺舊廬以奉祠事又往居南山明静院洒掃
湛堂之塔其報本之念尤惓惓也魯未幾何兵難荐作其高
弟是乘請法師東還華徑池深木寒法師驩然就之且以無
常迅速嚴脩净業繫念佛名晝夜不輟一夕集衆而言曰佛
祖弘化貴乎時節因緣緣與時違化焉托乎吾將歸矣遂
索筆書偈端坐而逝時丁酉歲七月二十二日也世壽七十
有二僧臘六十又三火化牙齒及舌根弗壊舍利纍纍然滿
地其徒以某月日歛骨塔于靈祕之西坡所度弟子三十二
人嗣其法者則靈夀懷古延慶自朋崇壽是乘廣福大彰雷
峯淨昱演福如玘報忠嗣璡車溪仁譲香積曇胄也法師氣
局衍𥙿行履淳固山家諸書無不精徹而大江東南恒推爲
教中之宗&KR0688;演妙法華金光明諸部經凡若干會主脩法華
淨土懴凡若干期所感靈異不一而足是乘嘗請著書以淑
後人法師曰吾宗本離言說不得巳而有言為彰授受也是
故意以至章安結集之後不過代相緘授而巳其間或有斥
邪衛正者亦豈好辨哉今大經大法粲如日星之懸汝軰宜
脩習不暇奚俟予言聞者咸服其一時士大夫若趙文敏公
孟頫黃文獻公溍周内翰仁榮李著作孝光張鍊師天雨皆
結法師為方外交時相唱和扵風月&KR1254;寥之鄕晚與黃張二
公欲結樓煩淨社未果而法師殁當没之日叢林中皆相哀
慕曰吾宗法幢仆矣後十七年演福件繫法師梵行徵濂為
塔上之銘濂嘗游文獻公之門聞公談法師之德之盛以為
無譲古人恨不得映白月而濯泠風今法師不可見矣幸其
嘉猷茂行猶得聞其梗㮣此無他遺光之所照者尚有人言
之後三十年則言之者鮮矣又後三十年則誰復知之者此
金石之勒不可不致謹也因從衍福之請歴叙而鋪張之千
載之下有来讀斯文者儼然如見法師於定慧光中其有不
蹶然興起而惕然自厲者乎銘曰
姓具之正宗兮一念具三千三十即一念兮不後亦不先正
依及假名兮各含空假中攝歸扵一妙兮互具而互融七祖
旣善闡兮諸佛復靈承洞照六合内兮日月行大清慧命之
攸寄兮文明得其宗揔攝大化機兮正受究始終法輪左右
旋兮晝夜如環循隨其利鈍根兮導入不二門開權以顯實
兮懇懇為敷辭一多曁小大兮非即亦非離明暗色空相兮
事法皆&KR1254;然真勝在妙圖兮非可以言詮談辯析玄微兮人
天皆共聽幽通扵至神兮現夢顯祥徵三坐大道場兮手執
青楊枝灑物了無迹兮物得鬯其私結期脩靈懴兮瑞異駢
然臻吾法本無作兮有作即為塵商飊一朝興兮吹仆正法
幢清淨大海衆兮䀌然為增傷繼述幸有子兮龍象方駿奔
建塔為西坡兮庶以表化源
贈雲林道士鄧君序
臨川有山曰雲林列三十六峯延亘五十餘里其降勢旁魄
壓閩嶠而凌麻姑拱華相而望龍虎靈氣叄會非樂道者莫
能居之在唐之初有鄧師䢿自鄱陽来采藥山中築瑞雲觀
以爲鍊大丹之所既没且瘞忽從羅浮寄書還啓棺而視之
唯劍履存其後裔多出羽人若仲脩君亦其諸孫也仲脩生
有出塵之趣遂入上清宫爲道士探規中天根之冗及抽添
沐浴之候遵而行之用志不分忽遇異人仙巖之上出青臺
靈書增益其所未能太乙真人知其然又授以清净無爲之
說使合諸至道仲脩欣然言曰吾本粗云立矣當思有以利
扵物乎乃習召雷役鬼神之術晝夜存心若與明靈居歲丙
申錢浦大旱土毛盡焦縣大夫徧走郡望日愈赤如火仲脩
杖劍登八卦壇叩齒集神飛符空濛中雲膚寸而起頃刻霮
䨴幾不辯色迅霆一聲起壇東大雨如瀉自時厥後六七年
間東浙則蘭溪西浙則嚴陵江東則貴溪或值亢陽越部風
紀之賢揔戎鎮戍之將州邑長貳之官無不致辭仲脩仲脩
出而應之其致雨咸如錢浦時人竒仲脩謂有弭災之功云
洪武四年秋八月
上召嗣天師冲虚真人至京仲脩實輔行九月晦入覲
賜食禁中旣而辭還山五年三月復詔中書徵有道之士
六人而仲脩與焉未幾遂選仲脩專祝祠之事留居朝天宫
會天不雨京尹請仲脩禱之仲脩入室凝神而坐雷雨又隨
至上悅出尚方白金以賜焉嗚呼天地之間不過隂
陽二氣而巳有能知其化機而轉移之則雨暘可得而求矣
昔者董仲舒以春秋災異之變推隂陽所以錯行故求雨閉
諸陽縦諸隂其止雨反是行之當時未嘗不得其所欲此盖
吾儒之事也奈何古學失傳章甫逢掖之徒棄而不&KR0688;而道
家者流得以倣而行之亦可以一慨矣夫然而天地一太極
也吾心亦一太極也風霆雷雨皆心中所以具苟有人焉不
叄私僞用符天道則其應感之速揵扵桴鼓矣由是可見一
心之至靈上下無間而人特自昧之爾仲脩游方之外得諸
師秘文行之之久翛翛然不為物役其能感鬼神禦災難也
宜哉所以昭被寵渥道光前人而令聞長世也且不忘其
本以雲林自號不芒尊師繪三十六峯圖遺之予因為叙文
繫扵圖後盖圖以昭其先而序以著其行云
處州福林院白雲禪師度公塔銘
師諱智度號白雲因以為字處之麗水人族吳氏年十五慨
然有出塵之趣欲就浮屠學其父德大與毋葉民咸鐘愛師
峻辭拒斥之師不火食者累日若將滅性者父母知志不可
奪使歸禪智寺空中假公薙髮受具戒即寺側楞伽庵深習
禪定每跌坐逹旦不寐如是者四三春秋巳而歎曰六合之
大如此頽然滯一室可乎遂出游七閩徧歴諸山無有契其
意者復還郡之白雲山因澄禪師道場遺址築福林院以為
牙數珠等法弟大賢上足仁喆奉骨以某年月日瘞于院西
若干步善女人唐净德為建塔其上禪師静謐寡言機用莫
測臨衆無切督之威嚴厲之色唯以實相示人所至之處人
皆傾慕如見古德或持香華供養或繪師像事之不可以數
計空中無見殁師皆為建塔求名公卿撰銘表之師度弟子
凡二十人平日隨機開導所作偈頌不容人錄故今無傳者
予聞信心為一切功德之母苟能信焉奚道之不造奚法之
不明自圓悟八傳至于無見究其所得所證何莫不由扵此
也師自幼齡即能信吾佛之道决可脫離死生一息不少怠
所以卒能徹究心源而縦横自在也世之知師者孰不曰無
見有子而方山有孫者乎誠可尚也予嘗接師護龍河上無
懈容無蔓辭有問則言無則終日澄坐而巳因語二三子曰
其所謂信人也哉今弟子某奉道巖之狀求予為銘予頗知
師銘盖不可不作也銘曰
華頂之峯有道所居隨時演法大音鏗如入其門者無非獅
子我福林師聞風而起當機一喝兩耳為聾法體如如情識
頓空歷觸諸師見者驚愕言出霆奔無蟄不作振錫而歸我
亦何心舉首睇之白雲在岑形雖遁蔵文采日露學徒烝烝
雲輸川赴解爾纏縳祛爾翳昏其心濯濯其容誾誾乘運而
游或出或處葉落歸根古今一軌塵緣既盡翛然而化叶擲
筆坐脫如人赴家世相有滅其性常在若謂師亡靑山可改
東雒山房序(有詩)
東雒山房者上清羽客周君雒之隱居也雒字彦博嗜學而
能文其先居伊雒之上故彦博以雒為名而又以東雒扁其
居不忘乎本也盖彦博之先南遷廣信者多歷年所矣雖然
彦博學神仙之道者也他日披丹霞乘青鸞北升嵩高之巔
而俯瞰舊鄕寧不重丁令威之所感乎金華宋濂為賦游仙
之歌使書山房之素壁云歌曰
飛騰太微共持瑶華玉管凌雲吹
贈清源上人歸泉州覲省序
大雄氏躬操法印度彼迷情翊天彜之正理與儒道而並用
是故四十二章有最神之訓大報恩中有孝親之戒盖形非
親不生性非形莫寄凡見性明心之士篤報本反始之誠外
此而求離道逾遠清源上人曩自蚤歲即豔空門鬀落扵鳳
皇之峯典蔵扵雙檮之刹無微不探有顯皆窮繼出世扵龍
華俄分座扵天界宜了苦空之相庶盡有漏之因蓼莪忽咏
陟屺成思贍巖雲之易孤歎春暉之莫報癡鈍翁之寄像終
亦何心陳尊宿之編蒲願終其志扵是儒門席上之珍法苑
同袍之彦察其誠慤各繫聲歌且徵題扵首簡用攄發其中
情昔者柳州刺史投分濬師及覲省扵淮南法鄭商之先犒
屬為文采烜著叢林顧予末學焉敢效顰然而見善不揚非
君子之操澆俗弗勵豈逹賢之為有若上人歴抵大方期扵
深詣其𣣔明心見性者歟雖嘗絶學不廢明倫其知反始報
本者歟契經最神之訓如来孝親之戒其能服行而弗悖者
歟魯典竺墳本一塗轍或者𡵨而二之失則甚矣自慚蹇&KR4063;
馳逐章逢知本迹之不殊思内外之兩盡嘉斯篤行脗合道
謨聿增名教之重不昧原本之義表而出之以為世觀焉爾
閱江樓記
金陵為帝王之州自六朝迄于南唐類皆偏據一方無以應
山川之王氣逮我皇帝定鼎于兹始足以當之由是聲教所
暨罔間朔南存神穆清與道同體雖一豫一游亦思為天下
後世法京城之西北有獅子山自盧龍蜿蜒而来長江如虹
實蟠繞其下上以其地雄勝詔建樓扵巔與民同游觀之
樂遂錫嘉名為閱江云登覽之頃萬象森列千載之祕一旦
軒露豈非天造地設以俟大一統之君而開千萬世之偉觀
者歟當風日清美法駕幸臨升其崇椒凭欄遥矚必悠然
而動遐思見江漢之朝宗諸侯之述職城池之高深關阨之
嚴固必曰此朕沐風&KR0808;雨戰勝攻取之所致也中夏之廣益
思有以保之見波濤之浩蕩風帆之下上蕃舶接跡而来庭
蠻琛聮肩而入貢必曰此朕德綏威服覃及外內之所及也
四夷之遠益思所以柔之見兩岸之間四郊之上耕人有炙
膚皸足之煩農女有將桑行饁之勤必曰此朕拔諸水火而
登于袵席者也萬方之民益思有以安之觸類而推不一而
足臣知斯樓之建皇上所以發舒精神因物興感無不寓
其致治之思奚止閱夫長江而巳哉彼臨春結綺非弗華矣
齊雲落星非不高矣不過樂管絃之淫響蔵燕趙之豔姬一
旋踵間而感慨係之臣不知其爲何說也雖然長江發源岷山委
蛇七千餘里而始入海白湧碧翻六朝之時往往倚之爲天塹今
則南北一家視爲安流無所事乎戰争矣然則果誰之力歟逢掖
之士有登斯樓而閱斯江者當思帝德如天蕩蕩難名與
神禹䟽鑿之功同一罔極忠君報上之心其有不油然而興
者耶臣不敏奉旨撰記故上推宵旰圖治之切者勒諸
貞岷他若留連光景之辭皆略而不陳懼䙝也
劉真人傳
劉真人思敬吉之青原人少落魄不羈嗜酒好長年術及長
游蜀中從靈寳陳君受丹砂訣行混元之法徧歴海内諸名
山年垂五十始入龍虎山爲道士自號爲真空子尋出主毓
和道院遂依訣鍊鉛乘爲丹砂得服之者疾良愈至元十八
年世祖遣御史中丞崔彧至江南搜訪異人遂以真人應詔
召對延閣語頗稱旨上恒苦足疾真人進六甲飛雄丹上吞
之瘳復召問曰卿夀幾何對曰踰七十矣曰卿顔何童邪對
曰亡思亡慮勿撓其氣唯一唯純以守吾真油油與大化俱
有不知春秋之高矣上悅賜葡萄酒飲之後每賜飲輙醉醉
輙仆地而臥上亦不之責由是出入殿廷無禁上與群臣言
以真神仙稱之時有賜予辤不受居八年乞還山中上憐其
老許之賜以銅簡銕笛及百衲袍之屬且曰此旌卿之素志
也陛辭上方以金甌飲馬湩亟輟以賜之暨還結八卦庵扵
琵琶峯后神情超朗當月白夜夝時出坐磐石上持銕笛吹
之依稀作鸞鳳鳴間鑿浴丹池䟽水一派入池冷然也二十
八年八月日正中呼陳鍊師與之劇飲飲已曰我明日將死
故今與子醉别爾明日叩門無應者力排而入真人巳側臥
而逝矣夀盖八十又一所傳丹經十二方授弟子章希平等
迄今行之至正間玄教宗師董公上其事制贈凝妙靈應真
人云
史官曰周禮訓方氏誦四方之傳道所謂傳道世世傳說往
古之事也史傳之得名殆法于此豈細故之云哉夫事不可
傳而傳之者非也可傳而不傳者亦非也要在精察之而巳
矣真人之殁李君存爲序其書方君從義又屬予作傳二君
精察皆勝扵余必確然有徵因為著諸簡牘以俟他日修元
史者
同虛山房記
臨川傅鍊師若霖謁予扵鑾坡揖而言曰玄黃之間所貴者
虚廓落無象空洞無偶火不能爇水不能濡玄精攸宅仙靈
所都參之扵身脗合無殊南乾北坤西坎東離其中軒然如
懸黍珠一氣闔闢萬化發舒非跡所繫無形可拘真人游行
精光燁如而虚之為義亦大矣哉走自得斯祕凝神扵静室
間三田流鬯而百靈為之翕集既而受洞玄之文傳太乙之
書驅雲役雷以蘇旱暵布氣分神以禜除人災靈響頗著是
皆虚之功用使然其或窒塞弗通則麄濁蕪穢亂之何以接
溟涬而極高明乎近者乙已之秋建山房東山故居遂以同
虚扁之昭其義也先生以爲何如玄真子辴然咲曰幾則幾
矣然猶不至也二而未能一也離而未能合也有迹而未能
無間也夫同者異之對也同虚者謂其虚相似而不異也而
非純虚者也純霊則合合則一一則無間無間則凝扵道矣
若霖曰夫所謂凝扵道者何居曰至道無形契真于天後觀
無後前觀無前不欲泊之聽其自全不欲張之懼其或愆貫
乎窈冥凝乎太玄出其遺餘亦可延年瑶池之曲具茨之顛
餘奬茹芝飄如蛻蟬其視驅役禜除之法其尚何言哉然而
事有大小道無精粗皆吾一神之所管攝欲升則升欲況則
沈皆随其力之所加與其時之所届及其成功則亦一而已
矣若霖恬淡而好讀書皦皦霞外誠韵勝之士也屡随嗣天
師朝京師天師還龍虎山中若霖獨留侍祠扵竹宫則其
超詣者可知矣予故創爲新說以記其山房至若莊周之論
玄德有謂同乃虚虚乃大者不敢蹈襲而陳之也或曰同虚
之義非是之謂也盖大同而玄虚云
宋學士文集卷第二十鑾坡集卷十
