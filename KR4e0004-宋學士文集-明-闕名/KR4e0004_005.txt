宋學士文集卷第五鑾坡集卷第五(即翰苑前集)
贑州聖濟廟靈跡碑
聖濟廟者初興于贑漸流布于四方所在郡縣多有之神蓋
姓石氏名固贑人也生于秦代既殁能發祥為神漢高六年
遣潁隂灌懿侯嬰略定江南至贑贑時屬豫章郡與南粤接
壌尉陀寇邊嬰將兵擊之神降于絶頂峯告以克捷之期已
而有功舘神于崇福里人稱為石固王廟唐大中元年里民
周諒被酒為魅所惑墜于崖下符爽行賈長汀舟幾覆咸有
所禳諒卽返其廬爽見神来謢之扵是卜貢江東之雷岡相
率造新廟塐石為像奉焉相傳廟初建時天地為之晦冥錄
事吳君暨司戶蕭君令康黃二衙官先後往視皆立化二君
亦繼亡逮今祀為配神云自時厥後神屡顯嘉應州之東北
有二洲曰藍澱曰乾渡每當長夏水易涸隱起若岡阜舟楫
不通宋嘉祐八年趙抃報政而歸適遘焉亟徼靈扵廟水清
漲者八尺清漲俗謂無雨而水自盈也元祐元年夏五月不
雨徧禜山川弗應郡守孔平仲迎神至欝孤臺燭未見䟦甘
霖如瀉四年東城災風烈火熾將延扵庫庾林顔正佩郡章
急呼神曰盍憫我蒸民俄反風滅火六年復災耄倪遥望雷
岡而拜月明如晝忽隂雲四合大雨驟至虐𦦨頓息建炎三
年隆祐大后孟氏駐蹕于贑金人深入至造水髣髴覩神擁
隂兵甚衆乃旋紹興十九年鄱陽許中為郡欲新神之宫召
大姓二十人立庭下諭之衆推張銳郭文振心計開敏宜為
紏率二人謝不能許乃分一番紙如其人之數書二為正副
字雜封之令自得墨者職如書各取其一開之則得書者二
人也衆以神與心通不日而宫成二十七年禁兵合山寇據
城逆命子女玉帛驅輦殆盡高宗命都統制李耕殱之隂霾
挾逆風為患士卒弗能前耕私祈焉頃之風順天朗一鼓而
滅平自是王師南征無不祠以牲牢乞隂兵為助者淳熙十
六年歲當大比州人士劉文粲以夢徵于神夢三十人執高
竹而立因更名筌遂入鄊選嘉定十年夏大霖雨江水暴溢
城不浸者一版民懼為魚泣禱甚哀水尋退亡害紹定三年
黥卒朱先率其徒陳達周進蔡發以叛有旨除荆襄監軍陳
塏提刑江西仍護諸將致討夜駐廬陵夢神告曰先將竄番
禺爾宜速圖塏密命胡巖起李強疾趨至贑合三寨兵戮之
淳祐七年湖南夷僚曾甲嘯衆倡亂聲搖江右部使者鄭逢
辰檄王舜進攻如有神立青霄上兇徒沮駭卒就殄滅九年
安遠崔文廣為變倚石壁作窟穴潼川姚希得来持憲節駐
兵守之久且弗拔寇見雲中若旗幟飛翻其瞻遂落渠魁乃
擒景定三年郡有黎氏獄胥吏受賕搒掠良民使之承左司
吳革疑焉神告以生兆卒白其冤元至元十七年閩卒張彦
真入廟舌吐數寸足懸半空自述其隂私頗悉類有人鞫讞
之盖神之顯靈其事不翅數百而扵雨暘疫癘之禱驗者尤
夥備見扵唐宋碑碣及嘉濟實錄濂唯各舉其著者書之所
不書者可以例知也宋寶慶間莆田傅燁為贑縣東尉豔神
之為撰為繇辭百章俾人占之其響荅吉凶往往如神面語
之者此亦隂翊治化之一端也吴楊溥時以神能禦菑捍患
有合祭法署為昭靈王宋五封至崇惠顯慶昭烈忠佑王賜
廟額曰嘉濟元三易封為護國普仁崇惠靈應聖烈忠佑王
復更之以今額其褒揚光署可謂備矣至若高宗所賜赭黃
袍纏絲馬腦帶及南唐李煜五龍硯至今猶藏廟中云濂稽
諸經國有凶荒則索鬼神而祭之士有疾病則行禱扵五祀
先王必以神為可依故建是祠祝之制也世之號為儒者多
指鬼神扵茫昧稍與語及之弗以為誣則斥以為惑不幾扵
悖經矣乎有若神者功在國家德被生民自漢及今孰不依
之雖近代名臣若劉安世若蘇軾兄弟若洪邁若&KR0605;棄疾若
文天祥亦勤勤致敬而弗少怠是數君子者將非儒也邪何
其與世人異也濂初被召而起神示以文物之祥後果
入翰林為學士心久竒之今故特徇祝史韋法凱之請為撰
靈跡碑一通使刻焉或謂高帝未嘗伐粤第遣陸賈賫璽綬
立佗為南粤王濂按傳記所載嬰之略定豫章在六年庚子
佗之稱臣在十一年乙已其未臣之前惡知不来侵境而嬰
擊退之邪恐史家以其事微故略之爾敢并及之系之以詩
曰
神雷之岡翠㠁嵯五螭夭矯含精徽崇祠四阿儼翬飛像變
翕赩五采施隂爽襲人動曾颸發祥傳自炎劉初粤氛侵徼
告捷期豈或天星隕魄為降靈于人贊化機以石為氏理則
宜大中卜遷墨食龜有聲渢渢達四垂風霆號令疑所司斥
逐厲鬼暘雨時禾穟穟歲不饑民萌鼓腹酣以嬉建炎火
德值中衰宫車駐蹕贑水糜完顔黥卒大步追神兵暗樹雲
中旗卷甲疾走如竄貍莫猺嘯呼引䝤夷柰軍荷祋㩀城陴
屠劉壮徤到嬰兒威神有赫助王師一殱兇豎無孑遺貢江
水落洲如坻巨舟皆膠牢弗移鞠躬再拜叩靈墀赤日火烈
雲不衣洪濤清漲沒石磯隂翊王度功何疑紫泥鸞誥自天
題爵為真王手執圭風馬雲與時往来赭袍籠黃帶纏絲五
龍寶現角鬛竒襲藏山中夜吐輝陽隂斡運無端倪焄蒿悽
愴如見之休咎有徵神所持委以惚恍邈難知奚不来索庭
中碑
胡越公新廟碑
丈夫之遇于時也生使人懷之殁使人思之且建廟食扵其
土必其德澤入人之深堅如金石而弗渝信如四時而弗爽
昭如日星而弗忒然後足以厭乎人心而合乎輿論也嗚呼
豈易致哉若今之胡越公者其庶幾無愧扵此乎自&KR0605;卯兵
興天下人亂民遭溺焚倀倀無所棲止皇帝手秉黃鉞
起而救之屯兵滁陽公杖策謁轅門一見語合遂居前鋒以
佐掦天威乙未春二月王師取和州夏六月下太
平丙申春三月平金陵攻京口丁酉春三月又拔毗陵公皆
列戎行或搴旗斬將或操蝥&KR1249;以先登前後屢建竒功乃授
右翼統軍元帥使宿衛悵下夏四月又從破宣城上命
行樞密院判官鄧愈戍宣公副之秋七月遂同諸將攻徽州
拔之元將楊完者聚兵十萬欲復其城公自婺源兼程以進
横槊而前大呼殺入衆皆披靡而遁戊戍春三月諸將克嚴
州公又偕往降溪洞兵三萬以功遷行樞密院判官公謂蘭
溪去嚴為甚邇蘭溪下則斷婺之右臂矣冬十月乃下蘭溪
十有二月王師取婺州陞公僉書行樞密院事公益思有以
自效已亥春正月攻陷諸暨州十有一月又平處州庚子夏
五月又拔信州信方絶糧人皆勸公還師公曰此閩楚喉衿
地也可棄之乎乃築城浚隍為堅守計&KR0605;丑夏五月上憫
公之勞且以婺為海右大藩通甌引越非宿將重臣有以控
制之不可乃授公江南等處行中書省參知政事屯戍于婺
壬寅春二月溪洞兵叛而西歸公遂遇害知公之死者莫不
哀慟流涕如喪厥父母上聞之亦震悼弗置親御翰墨
作文以祭且命有司塐公像配享卞忠貞公廟庭甲辰冬復
降旨贈光祿大夫浙東等處行中書省平章政事柱國追
封越國公先是公殁之明年公之部曲與境內之民悵然遐
思若不能勝其情乃相率即城中作新廟一區十越月而廟
成堂門庭廡咸具及是寵褒之命下復羣謁扵金華宋濂部
曲進曰公之號令素嚴人無違禁賞非無功罰非無罪使我
等攻必克戰必勝而丕胃扵寵靈之内者公之賜歟我之病
也孰知而起之我之凍且餒也孰察而周之其能親自衆創
注藥及安扵食且衣者非公之賜歟公之德我何以將之境
內之民又進曰吾婺之民凋瘵殊甚公專心撫摩之昔也奔
走西東歲無寧居今也長幼一堂愉愉雍雍非公之賜歟昔
也商賈不通布穀不登今也市區充溢百貨具集非公之賜
歟昔也厄扵暴強莫敢何問今也攘一莖茅公亦使償之如
承平時非公之賜歎公之德我亦何以將之兹者龍光
下被爵登上公入神洽熙雲日潤明卉木動搖如有喜色適
新廟告成碩為我詳紀公之功德以垂示扵無窮是用合辭
以請濂竊觀古之名將出戍邊域者矣苟得甲士之驩心則
耕田鑿井之氓必至扵弗寧使斯民稍得以遂其生則持戟
荷戈者必不免扵愁嘆孰有能兩全者哉若公者可謂尤賢
乎已公嘗自誦曰我不知書然吾行軍唯有三事而巳不殺
人不虜人女婦不焚人廬舍故其軍一出遠近之人皆爭趨
附之盖公處心以仁涖事以威惟其仁也故不言而民化惟
其威也故不待戒而兵自不敢犯昔者祭征虜制御士心不
越法度所在吏民不知有軍及其死也人為立祠享之較之
扵公其事固無大相遠也廟而祠之其誰曰不宜初公之未
薨嘗夜出人見其兩目煜煜有光若燈及其既薨敵人數擾
我邊陲公降祥異或見夢扵人或覩靈火滿野洶洶聞人馬
聲洎出師輒大撻似實有隂兵来助者是則公之英魂烈爽
下上扵星辰之間固未嘗亡也因併及之使知天之生公有
非偶然者公姓胡氏諱大海字通甫泗之虹縣人詩曰
聖皇啓運四方攸同升龍在天飆行雲從中有一人萬夫之
雄其人謂誰時維越公(其一)凛凜越公勁氣横騖手荷銕殳其
粲若璐彼趫以馬我捷以步陷陣如飛逢者必仆(其二)天兵四
出靡弗在行瞠目疾視前無堅城有聲恍恍敵人震驚土疆
既拓大勛以凝(其三)皇帝曰都爾予羽翼婺維雄藩爾鎮其域
爾參政府解爾宥密𡭗勞尔徠以盡乃職(其四)公既受命分閫
建牙威讋化孚莫敢或譁汝顛汝掖汝疢汝摩化汝呻吟而
爲謳歌(其五)視彼郊原其耕釋釋視彼闤闠其通繹繹視彼室
廬其居奭奭何以致斯伊公之力(其六)我民無禄俾公棄捐精
牛首乃師之全塔反有石而無詞不幾扵甚闕典歟居士深
䆒內典為吾徒之所信向海内尊宿多濬發其幽光豈宜扵
先師獨漠然忘情乎庸敢捲例以請濂来江表聞稱師之德
者人人不能殊則師誠有道之士也文辭因無益扵道後之
人𣣔求其行業則將何所徵之哉因不𣣔讓而謹書之師名
懷信字孚中俗姓姜氏明之奉化人父某嘗為某縣校官母
劉氏夜夢大星墮室中有光如火亟取而吞之覺即有孕及
誕狀貌異凡子性凝莊不妄舉動唯見沙門至其家必躍而
親之稍長受三經扵宋進士戴公表元經旨悉暢達然非其
好也年十五離家從法華院僧子思執童子之役巳而祝髮
為大僧受具戒扵五臺寺聞延慶半巖全公弘三觀十乘之
旨復與之游久之且歎曰教相緐多浩如烟海苟𣣔窮之是
誠筭沙徒自困耳即棄去渡浙河而西凡遇名叢林輒往參
扣下語多枘鑿弗合不勝憤悱華藏笁西坦公遷主明之天
童景德禪寺師隨質所疑笁西一見知為法噐厲色待之不
與交一語師羣疑愈熾一日上堂舉興化打克賓公案問師
師擬曰俊哉師子兒也師自是依止不忍去就維那之職笁
西入滅天寧雲外岫公来繼其席命師司經藏管鑰文采漸
致彰露不可掩遏泰定丙寅行宣政院請師出世明之觀音
師策勵從衆視分隂若尺璧唯恐其失之天曆巳已遷住補
怛洛迦山師不以位望之崇效它浮屠飭車輿盛徒御以誇
衒扵人自持一鉢丐食吳椘間鎮南王具香華迎至府中虚
心問道語中肯綮且出菩提逹摩求贊師運筆無停思辭
旨淵邃王甚嘆服宣讓王亦遣使者奉&KR0999;檀香𬗋伽黎衣請
示法要師隨其性資而導之二賢王雄藩之望首加崇禮諸
候庶民無不望風瞻敬施資填委姑蘇産竒石師遂購善工
造多寶佛塔十三成載歸海東俾信心者禮焉駙馬都尉高
麗王繹而吉尼丞相撒敦以師行上聞詔賜廣慧妙悟智寶
弘教禪師之號及金襴法衣一襲至正壬午升住中天竺山
天曆永祚寺乙酉遷天童不半載間百廢具舉佛殿之役最
鉅亦撤弊而更新之丹輝碧明照耀海濱師建塔中峯之祖
庭慨然有終焉之志巳丑冬十月江表大龍翔集慶寺虛席
行御史臺奉䟽迎師主之龍翔文宗潜邸及至踐祚建佛刹
扵其地棟宇之麗甲天下其秉住持事者若咲隱訢公曇芳
忠公皆名德之士舉行百丈清規為東南之楷則居亡何毀
于火忠公新之唯海會堂未就而化僉謂繼忠公之躅非師
無以厭衆心往反者三師始赴之暨升座提唱宗乘萬耳聳
聽委蛇不迫而玄機自融無小無大皆驩然親戴之或謂龍
翔初政稍示威嚴以懲驕慢之習師笑而不荅師度衆誠感
孚乃出衣孟之私𥙷前未建之堂不日而集會元政大亂戎
馬紛紜寺事日見艱窘師處之𥙿如一不以屑意一旦晨興
索蘭湯沐浴更衣跌坐謂左右曰吾將歸矣汝等當以荷法
自期勵精進行可也言畢而瞑侍者撼且呼曰和上去則去
矣寕不留片言以示人乎師復瞋目叱之侍者呼不巳師握
筆書曰平生爲人戾契七十八年漏洩今朝撒手便行萬里
晴空片雪書畢復暝時丁酉秋八月二十四日也壽七十八
臘六十九停龕七日顔面如生作禮者旁午而名薌蠟炬積
如丘陵九月一日茶毘扵聚寶山前舍利如菽如麻五色粲
爛雖烟所及處亦纍纍然生貯以寶瓶光發瓶外其上足弟
子某以某月日坎牛首山東麓爲宫蔵之復建塔扵其上師
賦性恬冲喜氣溢顔問生平未嘗以聲色忤人人有犯之者
領首而巳然進脩極勤自壯至耄默誦法華經一部雖暑爍
金寒折膠無一日闕者屢感蓮花香滿院芬郁異常非世間
者可比當大明兵下金陵僧徒俱風雨散去師獨結跏
宴坐目不四顧執兵者滿前無不擲仗而拜上嘗親幸
寺中聽師說法嘉師言行純慤持爲改龍翔爲大天界寺寺
之逋粮在民間者遣官為徵之師之將告終前一日上
統兵駐江隂沙州上當晝而寝夢師服褐色禪袍来見上
問曰師胡為乎来也對曰將西歸故告别耳上還聞師
遷化衣與夢中正同大悅詔出內府泉幣助其喪事且命
堪輿家賀齊叔為卜金藏舉龕之夕上親致奠送出都
門之外其寵榮之加近代無與同者帥有五會語錄行于世
其傳法上首則雙林致凱江心慧恩大慈寶定某刹寶璋瑞
岩文淵保福宗秩翠山志理淨土永顯妙智淨琚定光文摭
某刹明晟天華士謙豐安至慶聖泉普彛福林道巽五峯普
錫石門永泰霞嶼元良廣祜永瓌皆其人也惟昔天童坦公
以一真之學士承松源四葉之傳黑白趨慕儼如毛之有麟
甲之有龜也師亦以真承之故能樹精進幡持金剛劍入般
若闕巋然為一代人天之師此無他真則不妄不妄則近佛
之道矣宜乎遭逢維新之朝上簡帝心昭被殊渥至親
枉乘輿而臨幸之龍光赫奕絢耀吐吞至今山川尚有餘輝
是當揭之崇碑明示方来使學佛者有所歆豔而𧺫信焉系
之以銘曰
乾笁之道貴乎一真真則非妄日趨精明煌煌松源其道孔
熾正暢旁達非真曷致惟廣慧師起扵海東歴抵諸師罕契
其逢太白諸峯上摩穹碧舉頭觸之堅如銕壁一喝轟霆豈
直耳聾毫髮之端妙義俱融天高日晶森羅萬象不即不离
了明諸相五坐道場大振其宗一音演法聞者心空此妙法
華權賓雙舉我受我持忘其寒暑天香何来鼻觀先聞豈伊
天女吐兹竒芬誰謂靈通與道乖牾我尚不有亦何心故世
緣巳竭幡然西歸夢寐潜通皇情為怡烈火如輪煆兹玄
魄設利粲然逐烟而結在昔諸師何人不然誕勝真漓多随
物遷師我藩維師我干櫓舍我而逝有生孰度寵恩聮翩
来自九天師則何憾名與道傳太史造銘建于牛首此山若
移斯文方朽
浙東行省右丞李公武功記
惟我皇帝既定浙東西地以其疆場與虜人犬牙相入
仍置浙東行省以轄五府一州之衆建牙扵嚴于時右丞李
公實以上之懿親總受䉒宣之寄而兼命參知政事胡公
德濟分治諸暨所以聮絡氣勢綏輯東土而折衝外侮者也
乃乙已之春二月巳丑虜挾我叛人謝再興分兩道入寇其
舟師自釣臺烏石窺我建德公遣兵禦之其馬步卒踰濤江
而東圍諸暨之新城聲言二十萬壁壘旁午旌旗充塞虜堅
忍持重務以為必拔之計搆飾寢宇創建倉庫預定州長貳
官屬復分精卒數萬屯城北十里以遏我援師胡公堅壁力
守戒將士勿輕與戰有来攻城者發矢石退之遂遣使乞師
于公公即𣣔馳援初釣臺之役稍不利亡一千夫長至是羣
情疑泪或献謀扵公曰嚴實吾藩垣所寄虜若闞公往即起
乘之柰何諸暨雖受圍得一銳將帥師解焉可也公曰浙水
東門戸在諸暨諸暨苟不守郡縣必致繹騷故虜盛兵東向
而使游兵泝釣臺以綴我師我不往脫有弗靖嚴其能獨利
乎乃屬大帥三人為居守明日癸丑遂行有自虜中来者又
以衆寡不敵為辤公弗顧甲寅至浦江丁已抵烏傷之龍潭
去虜營不二十里因據其險忽有白氣自東北經天三軍見
之勇氣百倍日且晡軍中驚言虜將襲我公亦不為動夜四
鼓城中知有援至潜縋士卒来約明旦將空壁逆戰戊午蓐
食已公分諸將為左右翼公自將其中軍旣成列會參軍胡
君深復承公檄率所部將士亦自括而至軍氣益振公乃申
號令曰師之勝負在曲直不在寡多我國何負扵叛人
虜乃挾之日夜以生變癸卯之秋九月壬午直犯我東陽吾
不敢愛其生晝夜兼行殄之扵烏傷爾三軍之所親覩皇天
助順不可誣也今虜又不改行盡驅其衆以擾我邊疆占書
云軍中見白氣者剋敵之像此殆天𣣔滅此虜也爾等尚效
死斬刺以報國家之寵靈母怯毋貪獲母避險阻毋左
右顧視有不如約者即戮以徇語始畢虜兵整圓陣而至兵
既接公乘匹馬挺身先入陷其中軍中軍虜之精銳所萃見
公至競来追之槍屢及公膝公馬上運戟捷如雨風當其鋒
者應手皆仆虜氣皆讋左右翼及諸軍一齊奮擊聲振天地
軍遂大亂時溪洞兵居後列猶觀望欲集兩山之民呼曰虜
敗矣虜敗矣遂皆棄甲而奔我軍乘勝逐北斬首如刹麻前
後躪踐死者以萬餘計溪水爲之不流胡公亦率精甲出圍
城中從公合擊之殺獲甚重其主帥僅以身免燔其營寨若
干俘其將帥六百軍士三千馬八百輜重鎧仗積如丘山三
月已未凱歌而旋所至父老爭進牛酒爲公壽公勞而却之
&KR0605;酉還嚴既飲至即命莫府上其功簿于朝上嘉公敵
愾之功錫以御衣名馬其餘將士第功行賞有差濂聞之軍
䜟之論良將有曰以身先人故其兵爲天下雄說者引薛仁
貴爲將持戟腰刀奮呼入敵衆輙爲之奔潰此所以爲天下
之雄也濂以公之事觀之殆似有過焉者盖仁貴挻身陷陣
其驍悍若與公同然必兩軍相當方可制勝未聞其以寡却
衆如公之爲也今虜兵大集塞野蔽川人孰不爲公危公以
不滿萬之衆談咲而殱之斯不亦昔人之所尤難哉由公精
忠貫扵內勁氣注扵外但知有國而不知有其身瞋目
張膽視虜若無故其功業焜耀至扵如此也公之賢爲不可
及矣濂昔待罪右史嘗書公之勞烈藏之金匱今又因邦人
士之請爲文若詩以昭公之光庶使世之讀者上母忘扵帝
德下無負扵公之功云公名文忠字世英敬賢下士如弗及
平居恂恂禮遜及臨大敵雖賁育之勇不是過君子服焉糸
之以詩曰
扵赫皇王大明東升爍彼羣隂六合載清建藩分鎮以
奠以寧倬彼李公實涖東浙虎符煌煌侑以龍節導宣
皇靈德柔威刷吳虜逞虐登我叛臣屢啓兵釁来毒烝民亦
既搗之化為埃塵龍集鶉首在如之月怙惡弗悛竟犬之突
合圍諸暨不通一髮公聞之怒氣衝斗間咄哉狂虜天紀之干
翹其若鷇闘此勁翰迺飭將佐整厥堅胄糓厥琱戈礪厥金鏃
我𣣔即發尔罔或沒禡纛干門載之以行叶卒旅言言旄幟
翻翻蛟螭騰淵熊羆出山直簿龍潭伺敵而戰有氣經天其
白如練吉徵開先何兵不剪左右列屯兩翼飛騫公將虎旅
宅其中堅氣通脉聮勢如率然復戒多士虜衆我寡大刀長
揮母獲士馬要使青原盡變為赭虜馳而至公躍而前單戟
奮先星流飊旋閃閃莫定觸之必顛虜實驚疑斯何為者莫
匪神兵自天而下震懾相駭弓不能弝三軍縦擊其亂如雲
混混沌沌紛紛紜耘或斷其膂或斮其齦蠢彼有苗猶尔偵
視山氓齊呼倒戈而避我師疾逐其勢尤熾如雷斯掀如風
斯奔如火斯燉融乾爥坤一鼓而殱凛焉雄吞譬猶鴐鵝衆
若雲翳孤隼横擊無有不斃將唯在勍豈多爲貴人亦有言
天監匪私我直彼曲孰不周知以順討逆云胡不夷昔兵始
交毒霧蒙絡今敵既平上下清廓神道助順理甚昭灼奏凱
而旋既歌且謠歌聲委蛇間以短簫祥颸献娛嘉卉動搖耆
耋驩迎列拜馬首非公之臨幾陷虎口敢以牛酒以爲公夀
三軍戾止燕響有容公拜稽首䟽于章封非臣之力諸將之
功皇情悅豫徵公入覲珠衣龍馬錫之不吝第賞其餘
匪琛伊賮自古在昔六龍御天必有良弼參佐化權遂開丕
基萬世其延惟皇神聖控御區宇百僚師師選有文武
親賢如公綏我東土綏我東土我民用熙無敵不靡無徕不
懷成此武功實耀簡書簡書所紀以勸在位贊咏鋪張遵古
之義史臣作歌蹈揚奮厲
明覺寺碑
四明有伽藍曰明覺者其地在太白山隂唐天復初沙門居
納始縛庵廬脩習禪觀至宋某年比丘某斥而大之殿堂門
廡一如它浮屠之制郡守張某爲請于朝而卑以今額元泰
定間寺僧厄扵科繇之煩悉以土田質扵民間寺事日廢至
戊戍僧子琦籍其步畆圍落之數往告阿育王山象先輿
公曰琦不敏不足敬承先訓使塔廟一一委諸草莾人其謂
我何然而非神力不可以擲象非定見不能以移山古莫不
然今豈弗類惟公儉以持巳誠以格人格人易以集事持巳
率以動物合是二者何廢之不興何壤之不補今敢以圖籍
進公其受之言畢胡跪作禮而退當是時敗屋數楹頽然荒
菅叢棘中饑鼪窮鼯後先嘯呼白草凉烟舉目凄斷象先初
頗難之已而曰人患志弗堅耳苟堅矣事豈有不可爲者邪
扵是悉發其儲畜市材僦工剔彼薉荒土復燥剛位仍面陽
自戊戍至于丙午不十年間咸如舊貫土田質扵民者既贖
歸之而新置之數又倍扵昔仍令寺僧甲乙世主之噫何其
能也世之營建塔廟者未必無其人苟不售竒衒巧以病夫
民則藉豪氓大賈出力而任之所以事不難成而功緒易見
也今象先不資衆因不動聲氣成此勝域偉特莊嚴四軰之
上如登耆闍崛山親覩如来五色相光非其力之弘見之凝
不足以與扵斯也此無他由能信其所有故能成其所無是
則信者入佛之門建善之本也勒諸貞石以告後之人尚知
以信為勖相與嗣葺之俾勿壊象先台之臨海人俗姓王氏
得度扵雪窗光禪師深通內學其来請文者則用晦熙上人
也系之以偈曰
如来設教亦多種建立塔廟乃其一塔廟皆屬扵有為扵真
實際無相涉不知何以濟羣迷耆闍崛山及諸處重閣講堂
無不具儼然如来在會時衆生貪著扵五欲紛紜膠葛不暫
停有如飛鳥投網中其心在在難比喻我佛重以慈憫故建兹
粧嚴妙勝域所以奪妄𣣔趍真大白山隂降支隴山川欝蟠
護靈氣有一尊者飛錫至結茅敷坐縳禪寂後来繼者翕然
聚化為寶坊矗天起金碧晃輝暎林谷鍾魚互荅朝夕間何
期鞠為狐兔區遠近睨者增太息阿育王山善知識殷勤赴
我桑門請彈指頓開樓閣門無有一物不現前我聞成壊世
間相畢竟中有不壊者曠大劫来至扵今無生無滅無增减
此為毗盧法性門佛與衆生同此入光明照徹大千界不分
內外及中邊我因造記說伽陀以言語觀即非是
無盡燈禪師行業碑銘
天臺有上雲峯在州城西南十餘里重厓疊巘如雲旓翠蕤
盪摩扵空濛而靈巖龍湫吐納光景尤號勝絶是宜有道者
之所棲息五季時東甌大士永安来居之䟽釋經論多至百
餘卷皈依者日衆遂闢地為鉅刹錢忠懿王賜額曰證道三
百年間洊罹焚毁唯存斷礎扵斜照荒烟中無盡禪師傷之
病者古德云阿爺阿爺禪師既舉此語良久又曰如此喚做
病得否衆皆無言禪師祝曰色身無常早求證悟時至吾將
去矣侍者執紙乞偈禪師曰終不無偈便未可死邪侍者請
之益堅乃書曰生滅與去来本是如来藏桚例五湏彌廓然
無背向投筆端坐而逝時是月九日也壽七十八臘五十七
火化異香襲人所獲舍利不可勝計其弟子智宗善守道成
及今住持普饒以某月日建塔于峯之左原大河衛鎮撫林
君性宗嘗從禪師游師勉以忠孝迄能為國宣勞為時
顯人恐禪師之行不白于叢林以隆恩大師道原所為狀来
徵文謹按狀禪師諱祖鐙無盡其字也族王氏四明人父好
讌嘗寫華嚴經五色設利見于筆端禪師年方幼嘆曰般若
之驗一至扵斯邪年十四即求出家依郡之天寧僧良偉尋
事其寺住持東白明公既得度復受具戒扵開元奎律師已
而日溪泳公来代明公說法命掌綱維司藏鑰日溪升堂禪
師出問曰生死事大無常迅速乞賜指示日溪曰十二時中
密密參䆒忽然觸着却来再問禪師抗聲曰無常迅速生死
事大語未終日溪便喝禪師遽禮拜日溪曰見何道理便𡭗
作禮禪師曰開口即錯日溪頷之禪師服勤數載復出參名
德以驗其所證時中峯本公在天目方山珤公居淨慈無見
覩公住華頂斗岩芳公主景星禪師皆與之辨詰其所印盖
不異見日溪云禪師得道已思韜晦而護持之及遇上雲峯
勝地卓錫其中遂至終身焉嗚呼若禪師者可詞能守道而
弗遷者矣古之僧伽多寄迹岩穴友烟霞而侶泉石至有蹞
步不與塵俗接者治内之功純務外之意絶也風教日偷學
者始不知自立榮名利飬之念日交蝕扵心胷奔競干請無
所不至足以来有識者之訕侮可勝嘆哉禪師一鉢自將策
厲學徒扵寂寞之濱雖施者填委振起頽廢重樓傑閣彈指
現前亦未嘗見其有為震黃鍾扵瓦釡雷鳴之際翔靈鳳扵
衆禽紛飛之時謂為禪師矯弊之功非邪評隲成章繫之以
銘庶幾能箴末法之膏育也歟銘曰
台有聞僧糿輙弗群能感雜華思樂正因棄白趨緇鞠明䆒
曛務治心垢甚救首焚頓忘色聲夐絶見聞歷抵諸師如提
孤軍背水設陣瀕亡獲存有矗者山是曰上雲高摩翠旻低
壓𬗋氛昔之開士来䟽笁墳我追軌轍志符隱淪起廢為功
策怠以勤寶殿高騫華官糊紋丹雘絢麗觚稜紛紜此本無
作彼應自臻一榻危坐八窗凝塵影不出庭錫常挂軒迹處
恬曠俗慙競奔逢時而逝若臂之伸凡濟覺海實探心源外
動苟息內静方敦非有獨行曷炤羣昏左原演迤白塔嶙峋
凡入道者来視刻文
佛日普照慧辨禪師塔銘
皇帝端居穆清念四海兵爭將卒民庶多殁扵非命精爽無
依非佛世尊不足以度之惟漢武元年秋九月詔江南大
浮屠十餘人扵蔣山禪寺作大法會時椘石禪師實與其列
師升座說法以聳人天龍鬼之聽竣事近臣入奏上大
悅二年春三月復用元年故事召師說法如初錫燕文
樓下親承顧問暨還出內府白金以賜三年之秋
上以鬼神情狀幽微難測意遺經當有明文妙柬僧中通三
藏之說者問焉師以夢堂噩公行中仁公等應召而至
舘于大天界寺上命儀曹勞之既而援㩀經論成書將
入朝敷奏師忽示微疾越四日趣左右具浴更衣索筆書偈
曰真性圓明本無生滅木馬夜鳴西方日出書畢謂夢堂曰
師兄我將去矣夢堂曰子去何之師曰西方爾夢堂曰西方
有佛東方無佛耶師厲聲一喝泊然而化時七月二十六日
也天界住持西白金公法門猶子也為治後事無不盡禮時
制火葬有禁禮部以聞上特命從其教茶毘之餘齒牙
舌根數珠咸不壊設利羅粘綴遺骨纍纍然如珠其弟子文
晟奉骨及諸不壊者歸于海鹽卜以八月二十八日建塔扵
天寧永祚禪寺葬焉嗣法上首景瓛復偕文晟以仁公所造
行狀来徵銘仁公博通內外典文辭簡奥有西漢風其言當
可信弗誣謹按狀師諱𣑽琦椘石其字也小字曇耀明州象
山人姓朱氏父杲毋張氏張夢日堕懷而生師方在襁褓中
有神僧摩其頂曰此佛曰也他時能照燭昏衢乎人因名之
為曇曜云年七歲靈性潁發讀書即了大義或問所嗜何言
即應聲曰君子喻扵義至扵属句倣書皆度越餘子遠近號
為竒童九歲棄俗入永祚受經扵訥翁謨師尋依晉翁詢師
扵湖之崇恩詢師師之從族祖也趙魏公見師噐之為鬻僧
牒得薙染為沙門繼往杭之昭慶受具足戒年已十有六矣
詢師遷住道埸師為侍者居亡何命司藏室閱首楞嚴經至
緣見因明暗成無見處恍然有省歴覽羣書不假師授文句
自通然膠扵名相未能釋去纏縛聞元叟端公倡道䨇徑師
往問云言發非聲色前不物其意何如元叟就以師語詰之
師方擬議欲荅師叱之使出自是群疑塞胷如填鉅石會元
英宗詔粉黃金為泥書大藏經有司以師喜書選上燕都一
夕聞西城樓鼓動汗如雨下拊几笑曰徑山鼻孔今日入吾
手矣因成一偈有拾得紅爐一點雪却是黃河六月冰之句
翩然南旋再入雙徑元叟見師氣貌充然謂曰西来密意喜
子得之矣遽處以第一第二座且言妙喜大法盡在扵師有
来參叩者多今師辨决之元泰定中行宣政院稔師之名命
出世海鹽之福臻遂升主永祚永師受經之地為創大寶閣
範銅鑄賢劫千佛而毗盧遮那及文殊師利普賢千手眼觀
音諸像並寘其中復造塔婆七級崇二百四十餘尺功垂就
勢偏將壓師禱之夜乃大雨風居氓聞鬼神相語曰天寧塔
偏亟往救之遲明塔正如初遷杭之報國轉嘉興之本覺更
搆萬佛閣九楹間宏偉壯麗儼如天宫下移人世帝師嘉其
行業賜以佛日普照慧辨禪師之號佛日頗符昔日神僧之
言識者異焉會報恩光孝虛席僉謂報恩一郡巨刹非師莫
能居之師勉徇衆請而往尋退隱永祚築西齋爲終焉之計
至正癸卯州大夫強師主其寺事時塔燬于兵師重成之景
瓛爲鑄寶壷冠于顛感天花異香之祥師舉景瓛爲代復歸
老干西齋云師爲人形軀短小而神觀精朗舉明正法滂沛
演迤有不知其所窮凡所涖之處黑白嚮慕如水歸壑一彈
指間湧殿飛樓上插雲際未嘗見師有非君子謂師縦横自
如應物無迹山川出雲雷蟠電掣神功收歛寂莫無聲由是
內而燕齊秦椘外而日本高句麗咨决心要奔走座下得師
片言裝潢襲藏不翅拱璧師可謂無愧妙喜諸孫者矣師世
夀七十五僧臘六十三得法者曰祖光曰景瓛受度者曰明
誠曰正定等其說法機用則見扵六會語其遊戲翰墨則見
扵和天台三聖及永明夀陶潜林逋諸作别有淨土詩慈氏
上生偈北游鳳山西齋三集通合若干卷並傳干世予慕師
之道甚久近獲執手護龍河上相與談玄因出賸語一編求
正師覽巳歎曰不意儒者所造直至扵此善自護持師之善
誘推此一端亦可槩見及聞師殁與國史危公哀悼不自勝
危公亦深知師者也銘曰
大鑒密旨餘十傳妙喜起蹴龍象筵有如大將據中堅銕卒
十萬佩&KR1060;鞬或觸之者命髮懸誰歟五世稱象賢佛日暁出
瀛海[田耎]紅𦦨閃閃行中邊流光所至無幽玄憶初飛錫来北
燕&KR0686;樓畫鼓金星纏一擊三際皆廓然火中新敷清淨蓮紺
色涵空絶蔓牽自兹口噴百丈泉洗滌五濁离腥羶內而諸
夏外朝鮮紛紛来者人駕肩示以實相非空言塔廟赫赩名
山川一佛能變萬與千會萬歸一道則全不識誣為有漏緣
帝敕中使来傳宣鍾山說法超沉緜萬人瞻依曲刃拳一朝
入滅同蛻蟬西方彈指即現前白玉樓閣琉璃田金鈴寶樹
演真詮師之往矣神弗遷寂光常定無偏圓我作銘詩翠琰
鐫昭朗盛烈垂年年
天笁靈山教寺慈光圓照法師若公塔銘
天台一宗自法智尊者之後分為廣智神照南屏三家三家
之中而南屏為最盛再傳至扵車溪其聲問益顯震雷霆音
為有情說執經問難者動數百人遂為吳越所宗又六傳至
扵湛堂貫遮性雙單制聽止作之學而以止觀為歸宿之域
學子翕然嚮之其入室弟子為世法憧星分棋布扵江南若
吾慈光圓照法師則尤號金舂而玉應者也法師諱允若字
季蘅族相里氏越人也代為簮纓家在唐有名造者嘗為禮
部郎中時內侍監魚朝恩怙貴誕肆宰相元載亦歛容避去
造與殿中侍御史李衎抗言折之世稱直臣委祉垂休至諱
慶君以柔行稱慶實生法師年九歲能通春秋其父方以亢
宗為期忽翛然有絶塵之趣嘗遊雲門傳忠廣孝寺寺之元
上人留之俾給侍左右十五受具戒為大僧渡濤江而西至
虎林謁大山恢師扵興福恢師授以天台四教儀金篦十不
二門指要鈔諸書法師即能知其大意巳而聞佛海大師澄
公主南天笁崇恩演福教寺四方名僧多来棲止而方岩則
師愛山靜師尤龍象中之稱雄者法師復往依焉凡法智結
顯立隂觀妄别理隨緣䆒竟蛣蜣理毒性惡等文益推斥其
義而沉涵之至扵恩清之兼業昭圓之異說齊潤之黨邪仁
岳之背正亦皆察其非是及所以害道之故心既有得乃質
之二師而復取正扵澄公聲入心通知觧日至澄公甚噐之
俾司賓客之職澄公即所謂湛堂者也至治初澄公奉詔入
燕都校正經律論三藏遂白其行業扵帝師大寶法王帝師
嘉之錫以今號命出世昌源淨聖院丁歲大侵法師力為經
度田之莱蕪者闢之室之敝漏者葺之踰三年澄公念法師
不置招之徕歸請居第一座攝衆千餘人法師持規峻整升
堂入室具有儀範經其指示多所悟入泰定中行宣政院請
主彌陀興化教寺當是時倡道杭之南北兩山者若天岸濟
若我庵無若玉庭罕與法師皆有重望人稱為佛海會中四
天王居亡何退居雲門視榮名利飬如白衣蒼狗變遷一不
以經意翶翔千岩萬壑中時同斷江恩師休耕逸師臨風笑
咏不知夕陽之在樹也君子又目之為雲門三高云然法師
身載明德聲光外流終不可掩至正間起主越之圓通寺丞
相康里公復具䟽延主天笁靈山教寺靈山錢唐巨刹有瓔
珞泉其源絶巳久法師持錫叩岩祝曰吾緣苟在是泉當為
吾一来不然則廢涸猶故也言始脫口泉果涌出淵淵然漸
盈戸部尚書貢君師泰比之慈雲重榮檜命名曰再来泉法
師四坐道場教雨灌溉如甘露醍醐飲者心泰尋以年高復
退居雲門築深居精舍以法華觀慧三昧為暮年净行會天
下大亂干戈紛擾法師與之遇脅以白刃毅然不為屈辭色
俱厲因遇害白乳溢出扵地實十九年二月二十九日也世
壽八十僧臘六十有五兵既退其諸孫子蘭息幼始具衣棺
為歛闍維之夕獲舍利如菽者無筭遂以某年月日奉遺骨
瘞扵雲門山之麓法師風度簡遠不妄言笑趙魏公孟頫呼
之為僧中御史善詩若文雄徤有法黃文獻公溍為序其首
謂其遊戲如幻變化不測理事混融不相留礙一時名公卿
如鄧文肅公文原袁文清公桷虞文靖公集韓莊節公性皆
慕法師與為方外交而忠介公泰不花歆豔為尤切凾書問
道殆無虛日得法弟子出住名伽藍者則集慶之衣奎演福
之良謹延慶之如瑩隆德之去讓淨聖之圓證也其進脩弗
輟而未出世者則善来普慈曇曙維翰玄微無作及前子蘭
息幻也法師初號浮休老人雲門之傍有溪曰若耶歴代詞
人屢形賦咏世以法師名高宜配地望故復稱之為若耶溪
法師示滅之後巳經十齡友奎持天衣禪師元静所為狀請
濂為之銘濂事文獻公時每聞揚法師之善固巳竊識之矣
及與友奎接行業純而問學弘又知其為有道之士銘其可
辤或者以師素履之美而不獲考終命頗致疑焉殊不知定
業所感千劫弗遷雖以西域聖師深入神通三昧或為鴆毒
所加或罹刀劍之厄卒未能免初無傷乎道德之崇高也何
獨扵師而惑之乎嗚呼台衡之宗不絶如綫嘘四明之遺𦦨
爇外教之邪城世當有其人惜乎吾未得而見之有如法師
者亦九京不可作矣感今思古寧不衋然傷情乎故備序之
揭扵玄塔之左以厲其學者必有兢兢自省者矣銘曰
止觀學廢將焉徵兮法船載寶歸東瀛兮淨光傳之寶雲承
兮誰其中興曰四明兮車溪深涵萬丈清兮下注佛海流無
聲兮若耶中藏毒尾鯨兮鼓鬛奮迅樹赤旌兮發為音聲震
百霆兮龍鬼怖愕人天聽兮靈鷲巖巖摩帝青兮紺泉旋珠
若纓兮膏脉久絶茂荒荆兮飛錫一指来盈盈兮莫峻匪
山五雲凝兮絳霧為室霞作扄兮𣣔入觀慧權實并兮業何
所因生何憑兮翛然而化假以兵兮如劍斫風本無形兮白
液流漿昭厥靈兮舍利叢布光晶熒兮盛以五色玻瓈瓶兮
道無所損名益貞兮游風鼓扇塵冥冥兮我思哲人涕泗零
兮請勒琬琰示吾銘兮
佛光普照大師塔銘
佛光普照大師示寂扵天童景德禪寺時元明良公方主寺
事為師四衆持服如喪住持禮越七日用旛幢香華導引靈
龕扵太白山之陽除地為墠行西方茶毗之法火方舉忽有
物飄洒晴空中似雪非雪如雨非雨視之非無摶之非有霏
微&KR0813;紛离地即隱盤旋烈熖之上至火滅乃巳盖天華云師
自幼齡常中夜跏跌習為禪觀毋惡之推其使仆輙達旦不
瞑年十六依傳法寺僧希顔于杭既鬀落受大戒扵昭慶惠
律師巳而希顔使司米鹽細務師嘆曰离家為求道耳苟羈
絏扵此何異狗苟蠅營者邪乃潜行大江之西見南澗泉公
扵雲居泉公命入堂師繼遷掌藏鑰師晝夜繫念無湏臾間
斷一夕松月下照𧺫步簷隙間巖泉冷冷然微有覺觸遽往
白之泉公泉公謂曰此間尋常設施不足發子大機大用古
林茂禪師乃横川嫡嗣見道最真今住饒之永福子當往依
之師即擔簦啓行既至古林問曰𡭗来欲何為師曰正為死
生事大特来求出离𡭗古林曰予明知四大五藴是死生本
根何緣入此革囊耶師擬議欲荅古林以錫杖擊之師豁然
有所悟入自是機辨峻絶縱横自如古林噐其為人命居苐
一座未幾古林遷建康之保寧挾師與俱仍命居前職踰一
年回浙中會月江印公蒞湖之道場法席之盛震于東南請
師分座說法大衆莫不悅懌至正壬午行宣政院命長明之
瑞雲山清凉寺學徒奔湊機鋒相加如兔走鶻落瞬目輙失
有沙門至問對未竟以手拍地而笑師曰滯貨何煩拈出邪
沙門嘘一聲師厲聲喝之沙門有省而去其應機接物皆刊
落支流直造根源故所證者如目覩所藏物而手探取之識
者謂得古林正印師住清涼一十五年始退隱東堂影不出
山凝塵滿席晏如也良公法中之猶子迎歸天童之此軒俾
首衆舉揚法要未幾謝事一旦示微疾左右具觚翰請書偈
師舉手指心曰我此中廓然也何偈之為明日請兩序諸比
丘與之言别即端坐憑几握右手為拳以額枕之而逝實甲
辰八月二十七日也經七昏旦容貌明潤捫其頂猶温夀八
十五臘七十初師就火葬獲舍利如珠璣者頗衆以某年月
日建塔扵瑞雲山之西岡藏焉師諱茂字實菴别號松隠族
鄭氏世為奉化儒家父季母胡氏所度弟子曰某曰某師為
人篤實無偽扵道有聞一時諸大老若平石砥公古鼎銘公
了菴欲公皆推師為甚重銘公至謂師抱負扵古先一軌導
諸未悟咸廓本真達摩之道頼以不墜則師之道從可識矣
今其可見者有語錄一編行于世良公恐師懿行日就泯泯
乃具為事狀其法嗣清守遂持来京師請濂為之銘濂聞方
策所載靈僧示滅多有天花之祥或者遂謂大乘境界去来
無跡奚以神異為事殊不知末習澆漓人懷厭怠苟無以聳
動瞻視何以表真悟而啓正信哉示現微權固與諸法實相
同一揆也有如師者其事盖吾讓扵古銘以昭之庶幾無愧
辭矣銘曰
我聞如来演說般若天雨寶花&KR0813;紛而下巖巖普照諸佛之
子依佛倣佛乃亦有此豈非天龍及護法者𣣔警有情使之
四洒應感之機非由外鑠風動籟嗚實自中作曷以明之法
因心悟表彼空華以無著故何有四大何有五藴一空之餘
諸法銷霣如大寶鏡罔不含攝隨物賦形了無餘跡宴坐雲
峯學徒川赴孰不清涼如飲甘露末法瀾奔師其底柱胡為
西歸空存遺履有窣堵波中藏設利佛光煒然羣昏咸頼
宋學士文集卷第五鑾坡集卷第五
