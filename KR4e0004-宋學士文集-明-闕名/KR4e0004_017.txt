宋學士文集卷第十七鑾坡集卷第七
恭題
御製方竹記後
皇帝視朝之暇燕處武楼中每召一二臣隣諮詢治道時吏
部尚書臣詹同在
帝左右歴談古帝王事旁稽物理而偶及扵竹
帝曰竹之類其亦多乎臣同對曰其類實繁晉戴凱之所譜
至五十餘種或根如盤輪或節若束針或細則勝箭或鉅可
爲舟有未能歴舉者大槩其色皆青其體皆圓也唯吳越山
中有名方竹者最爲佹異四稜直上弗偏弗頗若有廉隅不
可犯之色以故士大夫愛之往往采而爲笻帝曰信
有諸乎臣同復對曰老臣焉敢謬言既退獲一枝以獻帝摩
挲觀之悦曰臣同其亦信人哉扵是親御翰墨草方竹記一
通始言品物之夥中序格致之難及其未也謂臣同爲人俊
聖製雖多未嘗輕以予人臣同以文學侍從之臣簡在
帝心者久故特被是賜焉夫臣以誠而事上君以恩而逮
下唐虞盛治一且復見三十餘年之後何其懿哉臣同宜勒
諸金石與典謨訓誥之文並藏子孫之多永永傳之無極臣
同受賜以洪武癸丑歲五月之戊辰越二十七日實六月
乙未臣濂謹熏沐而題其後云臣濂拜手謹記
大明故中順大夫禮部侍卽曾公神道碑銘(有序)
治古之時非惟道德純一而政教脩明至扵文學之彦亦精
贍宏博足以爲經濟之用盖自童丱之始十四經之文畫以
歲月期扵默記又推之扵遷固范曄諸書豈直覧之其默記
亦如經基本既正而後徧觀歷代之史察其得失稽其異同
會其綱紀知識益且至矣而又參扵秦漢以来之子書古今
譔定之集錄探幽索微使無遁情扵是道德性命之奥以至
天文地理禮樂兵刑封建郊祀職官選舉學校財用貢賦戶
口征役之屬無所不詣其極或廟堂之上有所建議必旁引
曲證以白其疑不翅指諸掌之易也自貢舉法行學者知以
&KR0933;經擬題爲志其所最切者唯四子一經之箋是鑚是窺餘
則澷不加省與之交談两目瞪然視舌本強不能對嗚呼一
物不知儒者所恥孰謂如是之學其能有以濟世哉此濂銘
亡友曾公之墓憤激于中而復繼之永嘅也公諱魯字得之
曾其氏也孔門弟子郕公五十七代孫其居新淦吉陽里者
巳久世裔之傳與夫轉徙之詳昔以著扵公之先墓兹不重
載曾大父兼善宋贈大理評寺祖天麒宋宣教卽軍噐監主
簿父順元韶州路儒學教授妣劉氏公年七歲能暗誦九經
一字弗遺奉禮卽蕳君正理欲以神童舉于朝其父力止之
及齒稍長取三史日記之尋及其餘數千年間國體治亂人
材忠佞制度㳂革咸能言之有叩之者如山川出雲層見疊
敷杳莫察其端倪公殊不以爲足所藏子集動至數百家各
攬其精而掇其華聞有僻書隱牒不憚道里之遠必購得之
既得必篝燈讀之逹旦不寐發爲辭章龐蔚炳朗毅然有不
可奪之氣廬陵劉提舉岳申與之語連日夜弗休嘆曰不意
後生中能至扵斯也其將以文鳴乎杜内翰鄕之丈人行也
公負笈從之游益充拓其所未寤至疑辨惑惟日不足遂以
博極群書稱于時公猶謂未要扵至道述長書一通謁虞文
靖公集扵臨川虞公大悅曰昔程子與張敬夫年十六七脫
然有志聖賢之道于能如是復何譲古人公年盖十九矣由
是益潜心濂洛關閩之學分别義理密如蠶絲牛毛而尤愛
吳文正公澂之書吳公亦居臨川其著書滿家無大無小公
一一訪獲之玩繹未嘗釋手久之充然有得盤桓林泉以道
自娱若將終身焉至正壬辰天下大亂州縣所在繹騷公召
里諸豪集徤兒持兵以保障乎一方仍椎牛釃酒𨳩陳&KR0647;順
禍福言甚剴切衆皆聳耳而聽卒無敢犯非義者人號曰君
子鄕及入國朝有詔纂脩元史勒成一代之典遣使
者起公于家公贊决部居𥙷苴罅漏者不一而足其功爲最
多史成上坐端門召諸史臣有白金束帛之賜公居
其首焉公將乞身還山會朝廷𨳩局編類禮書輿論以
老成之士無踰扵公者共堅留之議禮之家有如聚訟自古
難定扵一公當群言沸騰之中掦言曰某禮宜據某書則是
從某說則非有不服者争相辨詰公歷舉傳記荅之各心醉
而去俄選入儀曹爲祠部主事階承事卽時洪武二年十二
月也常忠武王薨高麗王遣使来祭公索其文觀之使者靳
不與公不可使者不得巳出之外則襲以金龍黃帕内則不
書洪武之號公責之曰龍帕固疑誤用若納貢稱藩而不奉
正朔君臣之義果安在耶使者頓首謝過皆命易去之乃巳
安南来貢主客曹已受其表將入見公取其副覧之其王乃
陳叔明公曰前王陳日熞爾今驟更名必有以也亟白尚書
詰之使者不敢諱盖日熞爲叔明所逼而死遂篡其位中心
懷&KR1576;故託脩貢以覘朝廷之意上聞之曰島夷何狡
徻如此却其貢不受五年二月上問丞相曰曾魯在
禮部今何職耶對曰不過主事爾即日超六階拜中順大夫
禮部侍卽公以順字犯父諱辭就朝請下階吏部以國法有
定不之許倭夷入寇戌將每捕獲之上憫其無知命
儒臣草詔歸其俘公之所譔有中國一視同仁之語
上悅曰頃觀陶凱文巳起人意今魯復如此文運庶其昌乎
凱禮部尚書也八月奉旨考亰畿鄕試入院之後忽吐血
一升公猶力疾閱卷不息自是遂奄奄不振九月膏露降鍾
山群臣咸見諸咏歌公獨譔賦以進十月上將郊祀
出宿齋宮命取諸作使侍臣更番誦之至公獨曰此曾魯
作耶援據既精鋪叙有法豈新進之可驟至哉十又一月疾
逾篤上章乞骸骨甚至中書以聞上惻然許之十又
二月辛夘歸舟至南昌公謂次子圭曰吾命止明日不能至
家矣然吾以一介韋布之士受國寵恩位躋法從又得守正
而斃死復何憾所憾者不見二孫之成立也即趣具觚翰爲
書戒之壬辰次石岐潭果歛栣而逝距家纔两驛爾丙申致
故居丁酉始具棺歛擇地扵縣南屏山之陽以六年某月某
甲子祔葬九世祖高安府君之塋從治命也公蓄德熙和人
近之者温如春風不見忿戾之色然其人則山澤之癯身退
然若不勝衣未嘗有所矯飾其處家也事親克孝父喪哀毁
致疾踰年而後能起巳而二兄諸姪相継捐舘公抆淚經紀
凶事三年間葬十餘喪且撫存其孤惸惟恐或失其所平生
輕財伏義喜周人之急四方賓客日登其門公倒屣迎之了
無倦容嘗一試江西鄕闈有司寘諸乙榜人爲不平而公亦
澹如也其出仕也精白一心有知無不爲凡典禮涉扵制度
者必經公損益而後定雖古者吏牘之繁簡署字之上下人
所不能知公獨稽諸書以爲决公誠所謂濟世之學者非邪
公屬文不喜留槀其徒雖有所輯錄猶未成書其自著書有
六一居士集正訛南豊類槀辨誤藏于家他咸未脫槀當公
脩元史時濂實爲揔裁及入南宮又有僚友之好故相知號
爲最深共坐官齋更析互辨每至夜分嘆末學之空虚傷古
道之寥落又復相視辴然一笑嚴陵徐尊生嘗有言曰南京
有博學之士二人一以舌爲筆一以筆爲舌其意盖指公與
濂嗚呼尊生過矣濂也何人而敢上儷扵公哉雖然公未嘗
欲棄濂也相期他日幸歸休必胥會焉共成一書庶可籍手
以見前賢公今不可作矣故因銘墓之文而屡興懷扵治古
之時也世之讀者必將深感焉公讀書之室曰守約齋學者
遂稱爲守約先生享年五十四歲娶聶氏先二十年卒公再
不納配一榻簫然如山林枯槁之士人難之子男二人長塾
今来請銘者次即圭出爲仲兄後女一人應真適劉奉孫二
人正龍夢龍銘曰
氣化紏纏人文昭宣萬類斯甄兮天沒地施一偶一竒形聲
相資兮載籍&KR0813;紛六藝攸尊各闢其門兮枝分葉敷散爲千
塗混其精觕兮彌綸大邦文物采章有變有常兮不生碩儒
孰軋其樞孰苞其腴兮玉笥之陽神珠吐芒莫自翳蔵兮
大明麗天束帛戔戔蒐羅俊賢弓衮褒鉞誅寓扵策書輿論
所乎兮儀曹之升議禮稽經日維烝烝兮黼黻帝猷
上窺殷周功在刪脩兮所積之訦所發之深𨳩陽闔隂兮正
笏垂紳其色誾誾邦之老臣兮媚學蹮蹮其中枵然何翅霄
淵兮天胡降喪一鑑之亡四國之傷兮其神上征化爲列星
寒光晶熒兮下射屏山馬鬛桓桓名在不刊兮
故民匠提舉司知事許府君墓志銘
濂在詞林時聞有衣冠之胄許其氏而進其名者䆠游于外
不勝其思親之情春華之朝秋月之夕恒至扵瞻望隕涕鄕
友王内翰徵濂爲辭以少慰其深衷後四年與進會南京進
乃言曰昔者思吾父而不獲見吾父固無恙也而中心猶怦
怦然今父則逝矣屢欲相從扵泉臺恐乖以死傷生之訓輙
苟存視息以迄干今然則何以自靖其心哉惟墓門有石可
以鐫遺行而敡休聲夫子嘗厚我矣敢緣此故稽䫙再拜以
請願夫子終惠之謹按歐陽時中所爲状府君諱嗣宗字原
仲姓許氏其先洛陽人有諱叔向者仕唐爲某州刺史生安
福令嶽胤值黃巢亂棄官歸袁之萍鄕萍鄕之有許氏自此
始安福生二子曰宗曰載皆多孫子宋時以文學自奮爲郡
僚属及縣令長者前後相望家牒燬干兵咸無所徵曾祖某
祖季謙某年進士某官父斗祐府君生有異質嗜學弗倦取
六經百氏晝夜探其精微已而嘆曰爲學貴行不行而能言
雖如簇錦將何施邪益竱心家政旁及樹藝之事久之貲若
産超扵前人遂以事親訓子姓爲務家西百餘步斸土爲臺
引清流遶之竒葩叢篁環列扵左右檂英凉翠盖欝然云府
君建聚景樓其間翼以衆芳俯清天心水面諸亭幽静軒敞
一塵弗侵府君奉板輿游其中俾童冠者隨薦紳家嚅嚌群
書孳孳弗之觧稍有餘暇輙集賓朋雅歌投壼以自樂府君
曰可則可矣苟不以禮自治何以示悠久乃稽諸子冠婚喪
祭之禮肄習而行復擇並舍常稔之田五十畮焚其質劑永
收其入以供四時祀事州里之間有凶喪單窶弗自支者且
振而給之大司徒楚國歐陽文公當世大儒也義府君之爲
人結爲交友嘗寄詩以寓其意至正初當路薦爲唐州等處
民匠提舉司知事命書旣下州人士具壷觴以爲夀府君笑
曰吾秋髮種種矣尚何情落䆠轍哉辞弗赴壬辰之亂吳楚
之兵日格闘弗休唯萍鄕受禍最酷父子相枕籍而死鄕無
完家府君能先事而避轉徙餘三十所一門能獨安存不異
承平時及天下大定府君退隱雙清精舍林壑秀美目斷無
來人府君拄頰看雲縹緲輪囷卷舒自如悠然有會心處則
與高人勝士酣歌互荅有不知夕陽之在樹也巳而遘微痾
却藥不之御氣息奄奄猶力疾命諸子曰而等當以忠厚継
其家言訖而逝時洪武四年七月二十四日也壽年七十有
七娶彭夫人生四男子庭蘭庭秀庭桂庭春庭蘭蚤世庭桂
今更名進即濂所爲賦思親辞者入國朝用上官薦擢
廣信府知事階將仕卽請寬賦以恤民脩學以化俗人懷之
孫男五人觀恂惠憧惺越三年一月十九日蔵府君扵縣之
名教里三峯山下惟府君之讀書不眩其文而食其實故以
之治家則大穣以之奉親則悅而愉以之勵子姓則飭以脩
以之辟地則能去危而就安何莫非推其所學也視彼膠固
章句資爲絺繪之辭以譁世者有間矣銘曰
我經我舒我已食其腴我心之匪怍我將還其樸智以全其
生禮以惇其薄有家之穰穣有聞之章章有子之鏘鏘維士
也良而其行也又方采掇其英(叶)銘以昭其蔵
黃瑄字辭
宣之爲文上從■而下從二從回乃取風回轉以宣通隂陽
之義尋復借爲布爲緩爲明爲徧不一而之若加之以玉則
又爲瑄盖玉則象形宣則諧聲也爾雅云璧入六寸謂之瑄
漢代郊祀則有司奉瑄玉而瑄又通作宣然則瑄玉者亦玉
中之最貴者歟先師黃文獻公之嫡孫名瑄濂因字之曰伯
宣且勖之曰天地之間貴者爲玉賤者爲石石譬則小人玉
譬則君子也爾瑄出自瓊瑶之林人固曰此玉也非石也玉
則玉矣曷益之以礱琢之功乎不然則玉徒玉爾噐云乎哉
雖然噐幸成矣復局滯扵一而未能無施而不當也瑄乎瑄
乎其用是而自勖乎嗚呼文獻公蔵噐于身出而薦諸郊廟
非特噐而已也有如辟羡起度凡諸玉之用規矩皆自其中
出爾瑄慎勿愧之瑄乎瑄乎其用是而自勖乎濂老門人也
故扵瑄不敢襃而敢箴系之以誦曰璧大爲瑄孕諸石孚尹
夜氣吐秋魄薦郊奠廟神鬼格其儀夐出犧與帛嫓義配名
到幽賾爾性爾繕靡朝夕予言服&KR0574;宜無斁
天台顧氏先德碑
顧氏之系出江左其後遷金華尋復由金華徙天台相傳以
爲顧歡之後歡梁之隱君子也故其地有顧儒嶺有歡溪然
世遠宗堙莫能知其詳矣至宋南渡後有諱知言者字孚先
通黃帝内經之學人有疾注藥起之無靳色會疫癘大興孚
先裹良劑日巡戶而與之鄕人感其賜有搏土肖像以爲壽
者以子貴累贈宣教卽生商卿周卿商卿字方子用薦者爲
鄕郡學官遂以明經講授從之者皆爲純䔍君子出言制行
能使人慕豔不置閥閱家綦氏伯仲争以門資叙爵幾至破
家方子片言喻之輙頓首謝過以官譲其兄周卿字成子擢
嘉定癸未進士苐官至朝奉卽奉國軍簽判初娶貴族施氏
石樓縣令碩乃件繫之請予爲之記嗚呼世之求文者奚翅
數百罔不欲譽已之善而扵其先德則未嘗少留意焉碩乃
能一反其所爲得非知識度越扵人哉因不欲辭而書以遺
之使碩之後人庶幾有所徵焉奉議大夫國子司業金華宋
濂譔
臧士幾字辞
臧君哲字曰丈濬密人也以儀曹屬時詔爲司隷然其爲
人秀穎而嗜學賢士大夫愛之頗謂其名若字皆盛德事殊
非所以自稱盍更之君来請扵予予&KR0933;程子哲人之幾之義
字曰士幾幾者善悪之發榮辱之主也可不慎歟慎之如何
曰誠而已矣作字辞辞曰
心神變化乘氣機弩牙既幹鈞石随或黑或白迺異岐君子
防之樹城陴嚴以金鼓列旌旗百體從令志則熙尚慎旃哉
無殆而
西域浦氏定姓碑文
起居注浦君與予爲同朝友自序其世系及定姓之因請予
文以勒諸碑予讀已嘆曰是不亦君子之道歟浦君西城阿
魯温人高祖以上忘其名曾祖哲立理元太祖時遷幽之宛
平生中順大夫同知温州路捴管府事道吾道吾字善初因
䆠于抗復居錢塘拱衛鄕生六子曰沙的曰黑黑曰福州錄
事司逹魯花赤泰住丁曰六十曰刺哲曰馬思護黑黑生二
子曰江浙行省宣使羅里曰賽魯丁六十生一子曰木八刺
贅扵女氏復遷扵永嘉能務廢舉之術家饒扵貲刺哲生三
子曰道刺沙曰溥博即浦君其字爲仲淵曰忻都馬思護生
三子曰哈山唯是再世多已物故唯木八刺父子及浦君存
浦君性穎悟父與其毋聶夫人訓之尤䔍去從名師傳通詩
毛氏箋而折衷以朱吕之傳發爲文辞其光燁然也中至正
壬寅江浙鄕闈一榜辟教諭德清轉嘉興遂占籍嘉興卜魏
車爲氏者雖更僕有所不能盡此無他扵里無所悖扵事有
所據先王制禮亦未嘗不與之也今浦君之爲上符古義下
合時宜非卓見絶識不得與扵此彼拘拘守常之士則曰我
先祖未之能行也是悪足以論變通之故嗚呼若浦君者不
亦君子之道歟予既詳論定姓之因而并述其世系相傳次
第使刻焉初中順公南征有功授武略將軍大都都鎮撫前
至元末論事忤丞相出爲衢州判官已而換文資任杭州治
中階奉訓大夫民皆安其政後以前官致其事卒葬杭城靈
芝寺左聚景園中而刺哲君祔焉刺哲君後遷方家谷陳寺
山之陽浦君以圖譜久喪唯恐其事泯泯請附書于末使後
裔有所考云
生生堂記
生生堂者東陽陳澤氏之所居也縣南八十里有鄕名瑞山
陳氏世家其中至諱宗譽字彦聲者有德扵鄕又能與六務
觀父子游而其諸孫黼東莱吕成公第子擢淳熙&KR0605;丑進士
第累官駕部卽中林正惠公實以女妻之澤民盖其十世從
孫也澤民思繼承家學出從名師巨儒游精扵科目之業有
司貢上選曹試經義合格署通判于漳州將上以堂記屬予
予頗聞縣之仁壽鄕在東北四十里而近有簮纓家亦與澤
民同姓而譜諜不通非其族也嘗搆宅一區方建前楹有鳩
鳴其上占之者云此宅當属之張氏後六十年復歸于陳未
幾西鄰張氏果来居之張既不振人士皆謂復還于始搆之
家不知乃澤民竟以重貲獲之也僂指計之誠甲子一周矣
噫亦異哉澤民遂筮日自瑞山而遷當春氣煦明卉木含榮
有嚶其鳴澤民刲羊刺豕具尊爼合賓&KR0666;而燕樂之酒微酣
坐客擊案爲節而歌之曰有巋者堂高明之居蔚蔚紆紆曲
撩而交䟽惟德之符冥數懸應不爽乎錙銖繼有賡之者曰
新居其遷茀禄其延族姓其聮演迤而芊緜扵是州邑之間
咸稱事有前定澤民之遷居有不偶然者澤民囙取書中生
生自庸之義用以名其堂嗚呼生生之義雖見扵書而莫備
扵易易云生生之謂易夫隂之生陽陽之生隂生生相續變
易而不窮澤民之居扵此他日子孫衆多甚欲有類扵易之
言有類扵易之言則生生不息矣雖然非積善之家未足以
致之然所謂善者何盡孝以事親竭忠以事君德義以提身
信愛以睦鄰仁惠以及民五者備矣方不愧名堂之義爵禄
之来當未艾也駕部翁孫豈得專美扵前哉占者之云盖出
扵機样小數而非君子之大道此勿論焉可也予老矣文辞
卑陋不足應人之求人翻疑爲矯集其門者日益&KR0813;紛也卷
軸之積動如束筍近亦力排而深絶之矣以澤民鄕人也義
不得辞聊相與一言之
送刑部尚書李公新除浙江行省參知政事序
大丈夫生扵世也先貴乎立志志既立不加之以問學猶玉
巵無當其質雖美弗適扵用也問學既充不遘其時猶操瑟
立齊王之門雖有其藝而三年不得入也時既逄矣苟處之
閑曹冷局淹回下僚猶瞻仰岱嶽之巍峩亦未易呌閶闔而
呈琅玕也古之人固曰不可企及亦其全是數者然後能立
事功而垂竹帛也歟晉康李公文彬噐度宏偉昂然負高志
博習經史必期明體以逹諸用當是時無有尉薦之者浮沉
府掾中日以澤物爲巳任會海内不静群盗磨牙吮血殺人
如麻公集兵二萬人保障封川肇慶新昌德慶四郡凡十五
年強兵如九江劇盗如三山龍潭卒不能犯境莫府上其功
雖累加以重爵公惟知恤民爲急而無所外慕由是薦紳之
勝流岩穴之處士與夫枝藝百工商賈之屬咸驩然稱之曰
活我子女全我室廬存我金繒者其惟我李公乎公猶欿然
每以爲未足及天兵下廣東德慶侯實緫戎事聞公之
名遣使者聘起之既入見上署為中書斷事官遷大
都督府持法平允聲譽翕然有聞尋改小司寇未幾陞秋官
又未幾上御外朝親擢爲浙江行中書參知政事中
外莫不慕豔之夫以公之賢能遭四海雍熙之世上簡
萬乘之知入司喉舌翔翶法從出鎮行垣儀刑州牧銀章艾
綬蔚乎其光華画省長棘儼乎其雄邃足以行所志而不負
其學矣大丈夫之際遇有如此者可不謂之榮乎抑予聞嶺
南郡縣以百餘計而東廣爲最盛其出而仕者未嘗無其人
唯張文獻公暨余㐮公卓然清風振起百世公固廣産也中
朝士大夫寕不以望二公者爲公望乎公之往也推體用之
學以施于民凶姦之未屏也我則鋤剗之仁化之未孚也我
則宣布之人風之未淳也我則移易之民瘼之未瘳也我則
蘇息之水利之未脩也我則平治之庶幾無負聖天
子寵眷之深意它日良史氏必錄公之勲業焜燿簡書較之
二公未知其孰優孰劣此盖邦家之榮非一身之榮也公其
勖哉
處州教授吳君妻丘氏孟貞墓銘
孟貞出陽榖丘氏世爲名胄有諱某者能挽強命中夜樹火
二百步矢一發應弦火滅元至元中從㐮愍公唆都帥師平
宋辟爲征南元帥府奏差積勞行陣間例可得一官辭遂留
居括蒼娶錢塘逯氏生一女即孟貞復以貞爲名始成童輒
哭父佐諸兄奉毋盡孝以劉向列女傳自随指貞行者曰期
無媿此可矣性恬静不樂侈靡粉黛綺紈之屬悉斥去唯節
序稍一御焉同縣吴君世昌字伯京年始加布以明經領江
浙行中書文觧閭右族争以女歸之不聽聞孟貞爲人乃委
禽焉旣歸奉尊章和先後一周旋矩彠中無踰節者六親交
譽之伯京女兄行有期冠服什噐或闕孟貞挈已所有者爲
助尊章春秋高内政悉孟貞所治同㸑三百指洪纖之費皆
入念慮間不侈不陋咸安之伯京爲寕海校官孟貞侍姑往
而舅留于家寕海多鮭蛙之屬味頗甘脆孟貞先寄而後奉
姑及殁哀傷骨立幾至滅性孟貞視巳子與群從中親之子
同日聚家塾中執經諷咏羞服如一人不能辨其親疎至正
丙申歲大儉斗米或至錢千道殣相望孟貞缩食以振族&KR0666;
人尤以爲難壬寅兵洊起孟貞避地青田徙少微山中語及
兵革每驚怖巳而深入周阬林樾蓊茂目断無来人孟貞恒
欝欝不樂矯首思西歸得疾不起至正甲辰七月十又五日
也其年十一月二十四日奉柩旋葬南明山年五十七生二
子長公願字從善今以字行次公顯孫男二維綸女四綠緣
繒綉綉先卒孟貞質直無僞不妄言咲人有過嘗怒詰之一
旋踵間煦如陽春故傔媵亦無怨者晚唯喜讀易䔍扵教子
懸燈而坐不至夜分不休伯京宋太常少卿安國之五世孫
太常使金被向七年而不變節還知袁州而終伯京以文學
紹前人入我國朝擢處州府儒學教授孟貞葬後之八年
當洪武辛亥從善應州郡辟舉以尚書試藝銓曹擢編脩翰
林轉工部水部主事階承事卽從善久與予游乃以從弟朝
列大夫知廣平府事公逹所爲状徵予銘嗚呼孟貞雖讀書
予知不敵扵薦紳之家矣孟貞之制行反章章若此者其果
何如哉其果何如哉銘曰
繄夫人有令姿斥綺紈攻書詩匪空文行必随一周旋悉中
規恊宗婣如春熙施則均忘其私才有爲内政治兵祲興西
東馳心欝摇久弗舒竟觀化入扵機南明山靈氣滋體魄寕
悶于斯
魏賢毋宋夫人墓銘(有序)
魏夫人宋氏諱秀英世爲蒲圻簪纓家父諱某别號俊齋毋
某氏年及䈂歸同縣魏君雲瑞奉尊章盡道中外多之君姑
卒擗踊哭泣幾欲無生絶酒肉弗御者三載其毋没亦如之
此夫人能孝也魏君旅死齊安夫人瞻望弗及含泣遣冢子
載柩還或曰屍涉江蛟龍必覆舟曷若焚骨而遵陸乎夫人
曰焚屍之俗起羌胡亟夏無是也棄夫體烈熖中逆天孰甚
焉弗聽尋扶櫬歸或又曰櫬幸歸矣然不宜入内隂陽家謂
犯大殺違之不祥夫人曰吾夫也使居于外魂無知則巳設
有知能自安乎遽出擁入中堂朝夕哭奠毀瘠弗支此夫人
知禮也里有龔甲客豪族周一家勢鴟張甚龔語周曰魏君
死子絶幼且懦家多良田園吾善效魏君書僞爲質劑示之
無不得者周行其言夫人怒令冡子辨扵縣官久不直夫人
檢魏君手書數通爲左驗周雖效魏君書終不近事因暴白
此夫人有識也夫人寡居久家益向落恬然能自安嘗立諸
子扵庭誨之曰汝父巳逝獨老身之存内難未已而外侮又
至一婦人撑支寕得幾何汝兄弟苦學宜嘗熊膽丸分隂是
競庶幾有成若逐牧猪奴嬉戲則予望孤矣諸子因惴惴自
脩此夫人善教也夫人既老諸子卓然有立搆新廬以奉之
含飴弄孫熙熙然自寕君子謂爲苦節之亨至正庚寅十又
二月忽暈眩仆地巳而起曰吾將不久扵人世命舁棺至以
水實之恐其有滲漏也又命懸衣衾扵楎椸有余悉分之親
愛者除夕連飲椒觴談笑自如明日乃辛卯歲元旦夫人出
坐堂上子姓親戚各爲夀畢欣然曰我明日將逝不復與爾
軰獻酬矣爲我謝某嫗等各強食自愛至期沐浴更衣端坐
如平時呼仲子謂曰吾年七十有六夀亦足矣雖死何憾語
畢而逝其年十一月十五日權曆魏君墓左洊卜黃盖湖東
之某山以洪武某年月日遷葬焉夫人之子三人孟季皆夭
唯仲子觀顯任近自蘇州守擢參知四川行省政事尋以蘇
爲劇郡詔還舊職孫男曾孫男皆濟濟滿庭其名皆見濂所
撰魏君墓銘兹不書濂聞死生之際最人之所難雖平日號
知道者未免顛倒而錯繆如夫人者乃能炯炯不亂扵垂絶
之時非其所飬之醉確所見之高明得臻爾邪宜其著扵群
行有大異扵人也嗚呼賢哉濂也不敏與夫人之子觀游視
夫人猶毋而又同出扵子姓墓文之属不扵濂是托將安之
乎濓因采状中所列序而銘之銘曰
伊夫人世簮纓秉純慤絶䮦矜奉尊章竭敬誠恊人紀則天
經夫君亡涕泗零犯長江揭舟旌蛟龍避波濤平寘柩車奠
两楹遏羣訛聳衆聽孰鴟張作梟鳴侵吾疆蝕我坰辨質劑
白狂醒外難弭内教興丸熊膽稽开青成令㣧佐明廷享脩
祐至高齡齊物我一死生怱坐亡遽遺形伊夫人衆德并勒
貞石敡休聲
題王羲之真跡後
昔年危内翰大樸出示羲之野鳬帖且云别有喜色帖在江
右出自丞相周益公家傳授次第一一有據須溪劉會孟平
之謂如蘭亭裝鮓尤爲佳絶濂恨未見之近豫章人士来求
墓文忽持此帖爲贄湏溪題識宛然居後因驚喜曰此殆大
撲所言者徧示中朝善書者咸定為真跡無疑或取唐臨者
比之神氣&KR1509;然不侔鄱陽劉彦炳最號精鍳法書曰閱此而
不厭狂欲起舞真偽之辨固自有異哉湏溪所書名中蔵三
代人物字偽署者輙易别謾并及之
千巖禪師語錄序
往予家居時嘗謁千巖禪師扵烏傷伏龍山當是時遐邇學
子望風犇凑曾未幾何化荒墟為楼觀易空寥為金碧鍾鼓
之聲上徹霄漢嗚呼何其能也盖禪師以無能為能不用為
用芳蘭生扵幽谷而馨香遠聞蒼璧韞扵玄璞而光輝外發
禪師處扵遐壌而人競從之有道之士其果有異扵庸常者
歟且禪師在時其弟子嗣詔嘗錄其語鍥梓以傳予當獲觀
之其敷宣大法如雲雷迭興而九龍噴雨也如大醫王制藥
随證而愈疾也如摩醯三眼光明洞照而無不至也由是知
禪師之道不實不虚不有不無不中不邊在普應之門盖亦
鏗然有聲者也以能以用窺禪師者抑亦末矣禪師旣入寂
兵燹方張所謂語錄者皆為煨燼經今十有餘年矣一庵鄰
上人自幼侍禪師與聞其道乃以舊本重刻不遠一千餘里
来徵予序予謂禪師之道見扵言讀其言自可知其道又何
以序文為然稽之古德其語存于今者多名縉紳為題辭不
若是固不是以表正宗之所寄第予也非人惡足為禪師之
重輕以禪師與予交也因不辤而為之書雖然禪師之道不
落有無中邊虚實者固不可以語言文字求也欲求禪師之
道其亦得魚兔而忘筌蹄者乎禪師行業予嘗為撰塔上之
銘兹不書上人方閱三藏諸經連年不自休今又孜孜而為
是圖亦可謂不悖其師者也
題慈受禪師遣墨後
右慧林慈受禪師懷深遺墨三紙其一言布施其二言小智
之樂小法其三言書不必聖人合道者從鑿鑿皆真實語有
益後學盖禪師乃雲門之八世孫蔣山之第九祖真證實悟
為人大師故其德聲洋溢乎遠邇雖其身巳殁而靈驗尤為
著顕字畫本非其留意者筆意圓熟動中規矩世之臨池苦
心者或未能遽及誠可寶也金壇一萬中師嘗分座說法扵
蔣山因購獲之不翅見摩尼珠諷詠之久如聞禪師謦欬之
音雖然中師尚勉行其言毋徒玩其遺墨而已也
十八大阿羅漢贊
東山禪師以所畫應真像求予贊予謂應真何待贊有贊則
贅矣東山迫之甚因為說偈其詞曰
惟諸應真度嶺涉海各騁神通作此戲劇騎魚駕黿乘蘆履
鉢遊行自在眼不見水毒龍猛獸帖耳馴擾最可怖愕嘘氣
成塔諸狡獪事不一而足我問應真大乘境界無物不攝物
無留礙何故執著樂此小法應真漠然似不聞者我乃思惟
諸應真像一一現前何不我答諦而視之乃畫師假悟吾一
心如良畫師妍媸短長縦横圓方一濡毫間無所不有雖駭
人目終非真實由是而觀萬物無實随聲逐色輾轉成妄觀
此卷者碩空諸心心空法空必定見佛
宋學士文集卷第十七銮坡集卷第七
