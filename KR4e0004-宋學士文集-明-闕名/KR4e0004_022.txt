宋學士文集卷第二十二翰苑續集卷之二
送戴原禮還浦陽序
醫之爲道至矣故周官有疾醫視萬民四時之病春之痟首
夏之痒疥秋之&KR1211;寒冬之嗽欬上氣皆分而治之驗其状而
制其禄甚爲不輕也後世官寖失職故扵其術每擇之不精
有人扵此能合扵古者之道豈不猶空谷足音之可喜者乎
如吾同縣戴原禮氏是巳原禮生儒家習聞詩禮之訓惓惓
有志扵澤物乃徒步至烏傷從朱先生彦脩學先生見其穎
悟倍常傾心授之原禮自是識日廣學日篤出而治疾往往
多竒驗予請得而詳道之原禮從叔仲章六月患大熱面赤
口譫語身發紅斑他醫投以大承氣湯而熱愈極原禮脉之
曰左右手皆浮虚無力非真熱也張子和云當觧表而勿攻
裏此證似之法當汗遂用附子乾薑人參白术爲劑烹液冷
飲之大汗而愈櫧槩方氏子婦瘧後多汗呼媵人易衣不至
怒形于色遂昏厥若死状灌以蘇合香圓而蘇自後聞人步
之重鷄犬之聲輒厥&KR0647;如初原禮曰脉虚甚重取則散是謂
汗多亡陽正合經意以黃茋人參日𥙷之其驚漸减至浹旬
而安松江諸仲文長夏畏寒身常挾重纊食飲必熱加火方
下咽微温則嘔他醫授以胡椒煮伏雌之法日啖雞者三病
逾亟原禮曰脉數而大且不弱劉守真云火極似水此之謂
矣椒發隂經之火雞能助痰祗以益其病爾以大承氣湯下
之晝夜行二十餘頓减纊之半復以黃連導痰湯益竹瀝飲
之竟瘳姑蘇朱子明之婦病長號數十聲暫止復如前人以
為厲所憑莫能療原禮曰此鬱病也痰閉扵上火欝扵下故
長號則氣少舒經云火欝則發之是已遂用重劑涌之吐痰
如膠者無筭乃復初樂原忠妻亦蘇人因免乳後病驚身翩
翩然如升浮雲之上舉(目則)室廬旋運持身弗定他醫飲以𥙷
虚治驚皆不驗原禮曰左脉雖芤且澁神色不動是因驚致
心包絡積汚血尔法宜下之下積血如漆者一十即愈留守
衞吏陸仲容之内子病熱妄見神鬼手足&KR3915;動他醫用黃連
清心湯不中原禮視之曰形瘦而色不澤乃虚熱耳法當以
李杲甘温除大熱之法為治即經所謂損者温之者也服人
參黃茋而安他若此者甚衆予備聞賢士大夫恒言之今不
能悉數也嗚呼有人如此可不謂之合扵古道者乎夫醫之
為道本扵素問内經其學一壊扵𨳩元再壊扵大觀習俗相
仍絶不知䆒其微指唯執一定之方類刻舟而求劒者人訾
之則曰我之用此不翅足矣又惡事内經為宋之錢仲陽獨
得其秘扵遺經而擴充之金之張劉李諸家又從而衍繹之
扵是内經之學大明劉之學朱先生得之最深大江以南醫
之道本扵内經實自先生發之原禮乃其高弟弟子其用心
也篤故造理為特精其傳授有要故察證無不中亦可謂賢
也巳矣近来京師薦紳之家無不敬愛之服其劑者沉痾
豁然如洗或欲薦為醫官辭不就遂賦詩以餞其東還且請
予為序昔者司馬遷作倉公傳載其應詔所對自齊御史成
至公乘項處凡二十有三書治病之状甚具予倣此義稍陳
原禮療疾竒中者繫之首簡并告周官疾醫四時治證之㮣
世之知言君子必有所擇焉原禮之從父能軒翁予之同志
友也幸以予言質之
送甘肅衞經歴張敏行之官序
長安張敏行至正癸卯進士也入
國朝以来部使者薦起之擢為翰林典籍時四庫之書多蔵
文華堂堂在禁中舊為諸俊秀肄業之所抵奉天門不百武
事駕嘗幸臨之敏行蚤趨朝已即危坐堂中中使或傳
宣索書即啓鑰以上如是者二年雖得時近日月之
光然未暇謁其氏名一旦上御東房遥見敏行委蛇
入堂召而前問勞備至且曰爾能詩乎對曰臣雖不能碩學
焉乃命之題敏行研墨濡毫跪寫以進上覧畢悅曰
詩甚佳北産如爾者誠鐡中之錚錚也由是日承顧問見
其性秉忠慤可任以事特命為甘肅衞經歴賜内府白金五
十两錢一萬二千文以寵其行凡所與游皆為賦詩予時侍
講禁林送至都門外執爵立而言曰甘肅在漢為酒泉為張
掖等郡初因張騫言建置城府稍彂徙民充實之隔絶西域
而斷匈奴右臂當時匈奴悍彊西域未盡服故其策不得不
爾也今皇明在御天威所至如雷如霆西域諸戎稽首稱臣
者接踵道路而元君遺㣧奔竄沙漠粗存喘息惴惴自保孰
敢持一矢東向非漢時比也聖天子特念生靈久罹
兵燹不得以自寧設衞寘屯一以備不虞一以招懷創殘之
民其責亦甚重也敏行亦知其所以重乎扵斯行也當導宣
上德曰吾皇一視同仁罔間南朔夙夜唯爾民之憂
恐爾寒也使来授爾裘慮爾餒也俾来給爾食或無以耕予
爾牛或無以獵賚爾馬若弓爾其寧哉氓縦曰愚離水火而
升袵席云胡不樂將見荷旃被毳者于于而至矣經歴幕府
之長無所不當問敏行宜以此報上毋若翰林時危坐咏詩
而自逸也他日贊畫成功乘赭白馬周流吊古曰此霍去病
擊匈奴處也此公孫賀敗虜兵遺迹也挏馬湩滿壺白眼望
天而飲醉後耳熱彂為聲詩以洩生平磊磈之氣斯亦竒男
子之事敏行以為如何敏行喜曰先生之言至矣是為序
題朱彦脩遺墨後
右丹溪先生書五紙與門人戴仲積及其子原禮者也夫醫
之為道本扵内經其失傳盖已久矣金之諸儒劉守真軰獨
能遠紹絶學至先生始三傳則授受之正不言可知矣先生
之弟子雖衆得其真切者唯仲積父子為優仲積不幸蚤世
原禮以其學行扵浙河之西從之者日益多由是先生之道
沽被滋廣而三尺之童亦知先生之賢此非原禮之所致邪
韓子有云莫為之後雖盛而不傳其此之謂歟原禮尤拳拳
不忘而以遺墨求題謂見手澤有如見先生焉予嘗從先生
游而交原禮諸父間甚久故不辭為之而書嗚呼師道立而
善人多今於原禮見之
西天僧撒哈咱失理授善世禪師誥
大雄氏之道以慈悲願力導人為善所以其教肇興于西方
東流扵震旦歴代以来上自王公下逮士庶無不歸依而信
禮之其来非一日矣欲使其闡揚正法隂翊王綱非擇其人
曷稱兹任爾撒哈咱失理生扵西域樂嗜佛乘纏結頓空冥
心契道迩者不憚山川險阻直抵中華衝大磧之埃氛度流
沙之莽蒼其志可謂堅且確矣朕嘉其遠誠特加以善世禪
師之號爾尚靈承佛敕救濟群生冥頑而怙惡者爾推報應
之說以導之貪嗔而敗事者爾舉恬寂之行以啓之庶幾符
能仁之本願恊大道之至中則予一人爾嘉爾其懋哉
和林國師孕兒只怯列失思巴蔵卜授都綱禪師誥
浮圖之教入中國者千三百年其徒衆之繁刹寺之廣不設
長以統制之則其道不肅其法不嚴非所以示尊崇之意爰
選良材用符善道爾孕兒只怯列失思巴蔵卜生隣佛土尊
禮碩師其扵三乘教法想已聞之熟矣以西土之人長西方
之教孰謂非宜今特命爾為都綱副禪師統制天下諸山爾
尚精勤弗怠蚤夜孜孜體如来之願力化導有情頑者繩之
為良惡者禦之為善其與俱生吉祥相為表裏共闡正宗庶
幾隂翊王度之功扵是乎在爾其懋哉
䟦新刻圓覺多羅了義經後
大界禪林有比丘曰惟肇具精進力樂善弗倦普願一切有
情共升清净毗盧覺地扵是募刊圓覺大經以廣流布且是
經者唐長夀二年天竺僧覺救所譯盖大雄氏為十二大士
說本起因地䆒其所脩不越扵三觀之義此所謂自誠而明
去惑離愛其故為最盛宜乎比丘拳拳樂此而不忘也金華
宋濂互跪合掌為之&KR1036;曰
如如圓覺心凡聖本同具何處有善提更無煩惱者真體遍
太虛太虛本無相苟一執着間清净即穢濁雖不容纖塵未
嘗離去之有如水中影影像本現前眼耳與鼻口無一不具
足若使善泅者捕影扵水中汪洋茫渺間見水不見影我身
元是佛不待登圓覺苟欲求證時即無能證者此為上根人
談此無礙法肇師大方便勸人真正脩脩之果何為孜孜在
三觀庶得祛愛縳超出生死海前言本非實只此可依㩀竟
登湼槃門非真亦非妄此以何因緣萬法本空故
贈何生本道省親還鄊序
世有恒言閥閱之家能守其田賦為難曰非難也一愿欵之
人足以易之矣又以能保其闔廬不失先人遺澤為難曰非
難也稍知承家之義亦不致扵覆墜矣又以能傳龜襲紫為
難曰非難也爵禄之来雖曰有命或可以倖致初不可以定
論也然則孰為難其在紹書詩之業而有光前人乎前人之
擩嚌道真吾則兀然如嚼蠟丸前人之立言契道吾則瞠然
如立土偶縦使入有田廬出膺膴仕惡在其為賢子孫也哉
吾扵何生之事不能無感焉生字本道北山先生文定公諸
孫也先生當宋之季侍宦臨川獲從考亭高第弟子黃文肅
公傳伊洛正宗之學首喻真實刻苦之訓繼聞浹洽四書之
旨積力旣久道凝德立威嚴莫犯有如泰山之干霄和氣充
牣儼若陽春之煦物故其學一傳為王文憲公再傳為金文
安公三傳為許文懿公聮蟬散彩焜燿後先使吾婺為鄒魯
之俗五尺之童皆知講明道德性命之學者先生之功也在
他人夙夜孜孜欲儀形其萬一况其子若孫者乎生嘗從事
科舉之業受鄊薦矣會年始踰冠上命肄業成均此
天之玉汝于成也向使合試南宮幸擢一苐即随牒浮沉州
縣間而學不暇講矣學未成而仕寧不犯古之明戒哉生今
幡然改轍唯乃祖之學是繼斯善矣繼之之道云何心欲其
大也萬象無不涵也理欲其精也無一髮之不窮也氣欲其
平也勿使粗暴之干也形欲其踐也毋徒為空言以瞽世也
文辭足以溺志也非關名教絶之而勿為也異端小道或可
觀也屏之斥之唯恐蹈之也如此則庶幾乎近道矣生其勖
之哉生在成均援舊比歸省二親前御史中丞誠意伯劉公
參知政事陶公嘉生有學而有文首為詩以華其行而詞林
胄監之英記注給事之臣郎官藩僚之賢方外名德之士又
各分題聮什而請予為之序嗚呼閥閱之家賢子孫能紹書
詩之業者予不扵生望之而孰望之哉生執經從予學者頗
久予故肆口極言之若夫予告省親考子常事爾兹可略云
朱悅道文槀後題
右烏傷宋君悅道所為文一卷予讀已愛其理明文順顧謂
二三子曰辭章之弊久矣梔蠟為葩以逞妖豔非不眩人目
睛比之元氣流行千紅萬紫徧彂洛陽名園固自弗佯何也
生意之動盪與死色之不澤者其可以亚論也哉盖古人之
扵文以躬行心得者著為言言有醇疪但繫乎學之淺深爾
後世則不然以文學文皆億度想像而為之知道君子未嘗
不一笑擲之也今悅道之文論議必本諸經而翼以濂洛關
閩之說既履康衢矣長安雖遠惡有不至者哉其視顛連榛
莽之蹊而虎豹蛇虺縱横交扵前者奚翅萬萬悅道非惟見
諸空言又思踐履以驗之此尤度越扵人人予雖留意扵文
造道不深而出言多疵深有媿扵悅道雖欲痛自懲刷而秋
髮&KR0813;紒被肩矣惜哉予期悅道甚遠悅道噐宇清粹誠足以
副予所期他日道明德立而文益昌予當在知言之列無疑
故錄與二三子言者題其卷後云
送鄧貫道還雲陽序
周官之制以鄊三物教萬民而賓興之所謂三物若六德六
行六藝是也六行之中而婣居其一焉釋者曰婣者親扵外
親也夫人之生也内則諸族外則諸親驩然有恩以相愛粲
然有文以相接盖一山乎彛倫之正故賓興之際特扵此察
其行焉嗟夫世遠俗紛古之道不明久矣今扵雲陽鄧貫道
氏見之貫道本儒家富而好禮御史大夫陳公之女兄實歸
焉當家居時公與貫道無日不相親或講論道德性命之奥
或品量古今人物之盛以至雲亭月榭酣觴賦詩以寫冲和
之情其樂殆驩如也及元季兵興所在皆繹騷貫道避地巖
谷間深蟄而不出公間關走江表擇真主以為依歸
自赴扵風雲之會名譽日起而勛業日盛貫道之與公不相
見者二十有二年矣洪武七年冬貫道思公之切歴湖湘泛
大江直抵南京欲與公胥會公聞貫道之至亦喜不自勝
出迎扵龍江關相與序兵火離合問故舊存殁悲喜交集舉
酒酹地各私相欣慶自是共周旋者且一月貫道以離家之
久翩然動歸興有不可遏者予因謂之曰夫自辛卯以来龍
虎雄争塵霾翳昏父子乎西東戚姻乎北南其别離之思盖
有不忍言者今也六合清明車同軌而書同文水陸數萬里
山行水宿無一髮蜂蠆之虞有親婣在遐方者不行則已行
則刻日可至貫道亦知所以然之故乎誠由帝德廣
被如天之覆如地之載蕩蕩乎難名乃克致有是也頗聞貫
道富問學能辭章何以不稍攄所藴以禆治化乎貫道則曰
吾老矣不能用也雖然雲陽有紫微山七十一峰森列如畫
秀氣甚磅礴也自漢以来為侯封之邦唐雖有肥遯之士而
無大顯融者至陳公始以正大廉平之學出佐明時而足
以當山川之勝貫道之歸也宜以公之事歴言扵嵓穴抱道
之士且告之曰
聖天子在上可以出而仕矣予敬愛貫道篤親婣之義故舉
周官六行之一序以贈之詩自侍講學士樂公而下凡十
八人分題為九詠古今詩各賦其一云
洪武正韻序
人之生也則有聲聲出而七音具焉所謂七音者牙舌唇齒
喉及舌齒各半是也智者察知之分其清濁之倫定為角徵
宮商羽以至扵半商半徵而天下之音盡在是矣然則音者
其韻書之權輿乎夫單出為聲成文為音音則自然恊和不
假勉彊而後成虞廷之賡歌康衢之民謠姑未暇論至如國
風雅頌四詩以位言之則上自王公下逮小夫賤隷莫不有
作以人言之其所居有南北東西之殊故所發有剽疾重遅
之異四方之音萬有不同孔子刪詩皆堪被之絃歌者取其
音之恊也音之恊其自然之謂乎不特此也楚漢以来離騷
之辭郊祀安世之歌以及扵魏晉諸作曷嘗拘扵一律亦不
過恊比其音而巳自梁之沈約拘以四聲八病始分為平上
去入號曰類譜大抵多吴音也及唐以詩賦設科益嚴聲律
之禁因禮部之所掌貢舉易名曰禮部韻略遂至毫髮弗敢
違背雖中經二三大儒且謂承襲之久不欲變更縦有患其
不通者以不出扵朝廷學者亦未能盡信唯武夷吴棫患之
尤深乃稽易詩書而下逮于近世凡五十家以為𥙷韻新安
朱熹㩀其說以恊三百篇之音識者雖或信之而韻之行世
者猶自若也嗚呼音韻之俻莫踰扵四詩詩乃孔子所刪舍
孔子而弗之從而唯區區沈約之是信不幾扵大惑歟恭惟
皇上稽古右文萬幾之暇親閱韻書見其比類失倫聲音乖
舛召詞臣諭之曰韻學起扵江左殊失正音有獨用當併
為通用者如東冬清青之類亦有一韻當析為二韻如虞模
麻遮之属如斯之類不可枚舉卿等當廣詢通音韻者重刊
定之扵是翰林侍講學士臣樂韶鳳臣宋濂待制臣王僎
脩譔臣李叔允編脩臣朱右臣趙壎臣宋廉典簿臣瞿莊臣
鄒孟逹典籍臣荅禄與權臣孫蕡欽遵明詔研精覃思壹
以中原雅音為定復恐拘扵方言無以逹扵上下質正扵左
御史大夫臣汪廣洋右御史大夫臣陳寧御史中丞臣劉基
湖廣行省參知政事臣陶凱凡六謄槀始克成編其音諧韻
恊者併入之否則析之義同字同而兩見者合之舊避宋諱
不收者𥙷之註釋則一依毛晃父子之舊勒成一十六卷計
七十六韻共七十萬言書奏賜名曰洪武正韻敕臣為
之序臣濂竊惟司馬光有云俻萬物之體用者莫過扵字包
衆字之形聲者莫過扵韻所謂三才之道性命道德之奥禮
樂刑政之原皆有繫扵此誠不可不慎也古者之音唯取諧
恊故無不相通江左制韻之初但知縦有四聲而不知衡有
七音故經緯不交而失立韻之原往往拘礙不相為用宋之
有司雖嘗通併僅稍異扵類譜君子患之當今
聖人在上車同軌而書同文凡禮樂文物咸遵往聖赫然上
繼唐虞之治至扵韻書亦入宸慮下詔詞臣随音刊正以洗
千古之陋習猗歟盛哉雖然旋宫以七音為均均言韻也有
能推十二律以合八十四調旋轉相交而大樂之和亦在是
矣所可愧者臣濂等才識闇劣無以上承德意受命震
惕罔知攸措謹拜手稽首序于篇端于以見
聖朝文治大興而音韻之學悉復扵古云洪武八年三月十
八日翰林侍講學士中順大夫知制誥同脩國史
兼太子&KR1036;善大夫臣宋濂謹序
鄭氏聮璧集序
磨勘司令鄭君思先間謁濂禁林從容言曰伯父杲齋先生
天分絶人嘗矻矻窮經再踐場屋不合主司程度遂棄去遊
淛河之左右大肆其力扵古文辭久之思如泉源衮衮出不
休日試萬言倚馬可待大司徒楚國歐陽文公竒其材欲薦
之會疾作而卒先子曲全先生幼喪二親而賦性狷介州里
不能容伯父時客授崑山乃走就之求四庫書疾讀雖暑鑠
金寒折膠不越戸限未幾下筆為文皆循矩度而不輕扵毁
譽然剛毅忤物人有不善必折之雖其面頸發赤弗少貸晚
寓蘇之海虞竟以坎壈終惟二父負不世出之才文名相埓
遭元季兵亂不沾一命竟捐舘舍而其遺文將遂零落不傳
此思先日夜痛心而不敢自寕者也伯父為文多不存槀思
先自童丱見輒錄之積二十春秋得文百篇古今詩四百八
十首先子之著作雖存嘗自刪焚僅留三十篇文百篇詩而
已扵是合寫成書釐為一十四卷題之曰鄭氏聮璧集將鍥
文&KR0922;以行四方敢以首簡序文為請濂受而讀之杲齋之文
則氣韻沉雄如老將帥師旌旗火鼓&KR0813;紛交錯咸歸節度曲
全之文則規製峻整如齊魯大儒衣冠偉然出言不煩曲盡
情意然皆有臺閣弘麗之觀而無山林枯槁之氣嗚呼是亦
可謂能言之士乎昔夏侯湛與潘岳並姿容其行止之處恒
同輿而接茵人謂之連璧然不過取人物之明㓗耳初不論
其能文也縦曰能文如温邢之敏贍亦生扵異鄊初非出扵
一姓也縦出扵一姓若二謝之藻麗初非出扵一門也縦出
扵一門若二盧之雅逸則一從焉若二弘之典嚴則再從焉
而同胞同氣者盖亦鮮矣嗚呼有若二先生伯仲並以文鳴
其亦可謂希世之士乎濂也不敏幸見杲齋扵虎林而扵曲
全則未之識也及官成均乃與曲全之子司令君為同僚司
令君善承家學文光赫然為御史為部使者百壬歛迹又以
政事聞何鄭氏之多賢哉雖然不開之扵先後將何繼不繼
之扵後前何以昭司令君汲汲為不朽之圖可謂知所本矣
濂因備書其事冠諸篇首知言君子必有取焉杲齋諱東字
李明曲全諱采字季亮温之平陽人洪武八年夏四月望日
温州横山仁濟廟碑
記禮者曰能禦大菑則祀之能捍大患則祀之先王之制非
神初封于唐為平水顯應公尋陞王爵賜衮冕赤舄宋累加
通天護國仁濟之號從祀郊壇兼賜仁濟以為廟額元復加
威惠進封大和冲聖帝遂易廟為宫逮入
國朝壹以誠事神以為數加溢美之辭非所以敬恭明神
詔禮官定議為横山周公之神至於廟宇之建脩皆郡守任
其責可考見者自陳毛喜逮元左荅納失里凡一十三人云
昔者大禹當洪水横流之時随山刊木奠高山大川民始得
平土而居千載之下覩河洛者必思禹功而弗忘天衷民彛
其不可泯也如此若神之為憫生民之昏墊奮身而興捍患
禦菑蚩蚩之氓得遂桑土既蠶而不混為魚鱉者果誰之力
歟夫禹之功在天下神之澤則被乎一州雖有小大之殊其
惠利萬民之心則一而已廟而祝之誠合先王制禮之義孰
謂非宜州人士永嘉教諭許士宏訓導張升恐無以示来者
介鄕友秦王府紀善林君温徵濂文勒諸樂石濂既為序其
事復作歌一篇使邦人歌以祀神其佐神張鉉字子元郡人
由右科進士仕至閤門宣贊舍人剛烈正直嘗上䟽言事忤
史嵩之被斥而殁既殁而顯靈太守吴泳因并祠之法當附
書文中歌曰
東甌之地大海濱止斥鹵噴蝕成荒堙止有時魚龍或怒嗔
止蹴翻鉅浪高嶙峋止懷㐮勢殷莽無垠止惟神我憫眉屡
顰止帥衆䟽鑿不憚勤止夜役隂兵直逹晨止三江順流若
柂紳止盡化魚鱉爲衣巾止一旦颶母號秋旻止江流&KR0647;上
波插雲止城廬沉溺在逡巡止神知事急如救焚止灣弓注
矢肯顧身止眼不見水唯見民止衝濤直入勇絶倫止海水
璧立左右分止赤電飛射光相燉止神乘白龍赴海門&KR0658;&KR0658;
似聽驚雷奔止水禍頓弭神具欣止有室堪居田可耘止僉
言曷以酬大勛止有廟肇祀西洋濆止漸周吴越洎七閩止
神功弥盛海㝢聞止天兵建隊向空敶止旌旗上著鳥篆文
止虜氣讋盡去觧屯止况兹狗鼠視欲吞止河道遄復流沄
沄止投杖化龍靈跡存止䟽封直至帝王尊止冕旒衮衣佩
㻞璘止神之正氣塞乾坤止下上日月摩星辰止玄化沕穆
合神人止甌民戴神忱且恂止遐邇奔凑川之臻止如見靈
旂降&KR0813;紛止牲牷肥腯酒苾芬止驅斥厲鬼黍稌蕃止太史
造文勒堅珉止後千百載期無諼止
抱甕子傳
予嘗游括之少微山俯瞰四周如列屏障山之趾有随地形
高下爲䟽圃約二十畮凡可茹者咸藝焉傍列桃杏梨李諸
樹時春氣方殷䟽苗怒長滿望皆翡翠色樹亦作紅白花&KR0813;
紛間錯如張錦綉叚心頗訝之曰是必有異因曳杖而降冉
冉至其處氣象幽夐絶不聞雞犬聲遥望草廬一區隱約出
竹隂間疑中有隱者亟前候之良久見一士戴㯶葉冠身被
紫褐裘抱甕出汲水灌畦予進問曰夫子何名曰山澤之民
無所名也強之曰人以其抱甕也遂呼為抱甕子爾曰丈夫
處世亦多術矣出則華軒結駟入則鍾鳴䁀食有志者輒能
致之夫子恒營營逐逐扵一甕間無乃自苦乎抱甕子忽辴
然一笑指苔磴揖予坐寘甕于地嘆曰吾受血肉軀與人同
豈不樂榮貴與人異哉顧念之頗熟百歲之間寧復幾何與
其彊情而徇世寧若任真以自放也吾圃之西則九盤山山
之顛宋州𪠘建焉側有烟雨樓當山雲初興景象萬態極可
玩李鄴侯馬莊敏公嘗登之而感慨矣其東清溪觀秦賢良
謫官而来亦游憩其上時坐鸎花亭賦詩而今竟安在㦲非
惟人随流水而逝異日凌霄之崇搆皆蕩為氛埃一凝竚間
野草荒烟若愁思之不可禁世事往往類此是何足深道吾
所以抱甕出入而弗辭也且當抱甕之時嗒然忘形志慮外
絶精神内營目不見色耳不聞聲招之弗前麾之不驚委蛇
容裔而萬物莫吾敢攖自以無愧扵赫胥尊盧之民子以吾
為逐逐營營不亦過歟曰然則灌畦亦有道乎曰有䟽性不
欲燥燥則生意厄而不伸䟽性宜濕濕或過焉則氣傷而寖
屈吾日夜調之爕之俾適夫厥中則芃然而秀嫣然而榮矣
言訖抱甕而去予深味其言盖有道而隱者也所謂強情而
徇世曷若任真而自放不幾扵樂其天者殿所謂人物代謝
而樓觀不能以存一俯仰間而感慨係之不幾扵逹人大觀
者歟所謂抱甕有術心與耳目之官内而弗外木幾扵守一
不二者歟所謂藝䟽得中不使倚扵一偏不幾扵治民有政
者歟疾起而追之抱甕子入竹隂間閉戶高卧扣之不見答
若無聞者予撫然而退
史官曰予既歸金華山日思抱甕子不少置及官南京見朝
紳中貌有相肖者問其同列曰是豈括之灌畦者邪曰然曰
柰何仕為曰去年應聘而起典儀晉王府轉官起曹剪剔浩
穣声望盖龐欎云曰其氏名謂何曰此烏傷校官劉浩卿子
也名彬其字為宗文予不覺嘆曰浩卿吾故人也其有賢子
若此予不能知之可愧矣夫雖然宗文當元季政亂肥遯山
林若將終身焉及逢
有道之朝輒蹶然興起以力政著聞其得出處之正者矣向
予意其為有道之士者果非過歟果非過歟使宗文非有道
之士則長往山林而不返矣謂之賢也得乎因記問荅之語
為抱甕子傳
故龍泉湯師尹甫墓碣銘(有序)
湯府君諱京字師尹一字景山處之龍泉人其先與宰相岐
國公思退同宗盖自岐公曾大父太師婺國公載之長子太
中大夫稻傳十世至武翼大夫大節武翼生望以父蔭譲其
弟始不有世禄有子曰鏞生未冠而宋社巳屋遂隱居行義
置田二百畮以贍同族黃文獻公溍為記其事實府君之父
也府君性聰利群書過目輒成誦逮入州學習進士科試之
業下筆光𦦨逼人同舍畏憚之州里有貢之者府君辭曰仕
固足以澤物然有命焉不可必致也所可必者其惟醫道乎
乃發皇帝内經而精研之久且有所契察脉辯證多著竒驗
遂闢仁濟堂居四方善藥扵中疾癘者疕瘍者来謁悉與之
胗療不責其報復慮義田之入可給於一時他日宗㣧蕃滋
當有不可繼者乃與兄濱各捐常稔之田一百畮入之義莊
湫隘别建數百楹中爲堂曰睦順東西爲二齋曰立本曰養
原合群族俊彦聘碩帥誘迪之旁列廩庾以貯田粟俟時而
分給府君猶以爲未足其遇鄊黨耄疾不能存者月予粟終
其身殁而無歸者給槥櫝使之葬歲或儉閭右發粟多增直
邀利府君獨持價弗二恒如粟初熟時香爐峯下道苦悪不
利行者府君率群隷平其坑坎取溪中自然石甓之凡二十
里所既而抵掌于几嘆曰澤物固吾之素志僅能施之一鄕
將若之何浙水東苦口賦食塩者久之有司苟免督過上官
不知病民民病又不能自言必坐致淪胥而後已吾當往陳
其弊言行與否則天也即日為書數千言走江浙行省對丞
相白之辭氣激烈丞相與其反覆論辨府君以指畫地曰如
此則為利如此則為害唯相君所擇耳丞相韙之下轉運使
者定議將如府君言會浙東諸郡守亦各上言事聞中書中
書移行省召郡守詣憲府聚論奏上减官煮塩十萬引罷口
賦法從商賈轉鬻民間民力大紓實府君倡之及還執綵旗
迎于道者肩摩而㭈属府君自是為善益力郡縣之政不便
扵民者必詣守令懇懇言之多所更免府君既退絶口不自
言或問之則曰我不與聞也晩年嗜種鞠購得嘉種踰百當
秋高氣清黃白紅紫盛開爛爛然如張錦繡府君日抱杖嘯
咏其間情神恬康有下知老之將至四時燕集内而昆弟外
而賓友皆笑歌相酬雖素不觧飲必為之霑醉乃已賢士大
夫慕豔其高致盛為詩若文稱述之春秋僅五十至正戊子
五月二十六日以疾終于家娶項氏男子一仁鞏女子四王
默鮑良知頃房鄭靖其壻也孫男三宗昭宗敬宗瑾孫女一
尚幼府君殁後四年其兄濱病革謂子楷曰吾與汝季父平
生友愛篤甚今死猶未葬吾病脱有不諱當與之同兆域汝
慎勿違吾言兄既卒楷與仁鞏奉二柩窆于麗水縣雲和鄊
德廣里吾思嶺之原時某年月日也府君孝弟而寬慤不為
浮靡慘覈之行雖無意扵利逹其濟利人物之志夢寐不能
忘嗚呼若府君者不亦有道之士乎哉治古之時鄕田同井
出入相友守望相助疾病相扶持故情意之感孚恩義之維
繫信有足樂者矣降及後世兼并之俗興往往富埓刲君奴
視同類編氓擢筋盬髓以飫其谿壑之欲設有阽危况望其
一引手救之乎府君義敦扵宗族而推及扵鄊黨州閭上䟽
弭患且觧諸郡倒懸之急功益溥矣徵之一族而信徵之一
邑而信徵之一郡而信其言人人同無少異者是豈可以聲
音笑貌為哉頗聞元季兵亂廬舍無小大皆成煨燼獨府君
所建義莊巋然獨存虐𦦨屡及之不待撲而自滅為善者天
亦鑒之如此豈特人言哉嗚呼是宜著之為聳善黜悪之戒
者已仁鞏奉状介鄕友刑部主事劉彬来徵銘銘曰
維括望宗積慶攸鍾篤生岐公勲業顕融族大以盛分支析
㣧孰以義競龍泉為勝有甫者田被乎東阡高廩屹然拯夫
顛連嗣人之繼有引勿替秉仁遷義遹昌厥裔合胡行之自
家而推人餒我糜人疢我治物苟可利敢嗇吾施戴天履地
庶幾無愧鹹鹺病民民氣不伸䄂書侁侁走白相臣辭氣激
烈上衝毛髮有智則竭如病斯脫我旋我廬迎者塞塗綵旍
夾扶式歌且呼晚尤寡欲知已維鞠爛然盈目壼觴相逐誰
非同袍忍鑠其膏不有人豪惠利孰操銘以著德千古弗忒
金石消泐此宜罔極
宋學士文集卷第二十二翰苑續集卷之二
