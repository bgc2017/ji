宋學士文集卷第七十芝園續集卷第十
賦詩
崆峒雪樵賦
見翰苑集
飛泉操
浦陽玄麓山有飛泉濂與鄭源先生數觀之造飛泉操鼓之
琹書諸崖石其辭曰
飛泉兮瀏瀏洗耳固非兮誰歛我牛覆謂我汙兮移彼上流
具人之形兮奈何忘人之憂
靑山辭
靑山崔崔白雲溶溶我凝其中仙人所宫風馬雲輿霓旌羽
幢游行太空翩然相從望而不見使我心忡我本金華牧羊
之童口誦蘂笈有聲如鍾震憾岩壑無礙不通謫居下土黃
塵濛濛五色之文布滿西東秋高露淸陟彼危峯呼吸元氣
精神内融嘨傲萬物後天而終
題方方壼畫鍾山隱居圖
予十年不作詩見方壼子此圖不覺逸興頓生會仲脩請題
欣然命筆第塵土襲人者久殊不能佳耳詩曰
飘飘方壼子本是仙者倫固多幻化術筆下生白雲白雲縹
緲間拔起靑嶙峋似是朱湖洞笙鶴遥空聞豈無許飛瓊烹
芝噏華芬鍊師從何來面帶山水文相期守規中結庵在雲
村心游象帝先神棲太乙根我㖟上淸訣衛以龍虎君内涵
玄命秘一氣中夜存行當去菜藥共入無竆門
題李白觀瀑布圖
長庚燁燁天之章精英下化為酒狂匡廬五老森開張銀河
萬丈掛石梁下馬傲睨立欲僵聳肩䄂手神揚揚憶昔開元
朝上皇宫中賜食七寶床淋漓醉墨交龍㐮人疑錦綉為肝
腸麾斥力士如犬羊營營靑蠅集于房金鑾不復承龍光并
州可識郭汾陽不可丹陽逢永王大風吹沙日爲黃酸狖哀
啼聞夜郞蒼天欲使詩道昌頓挫萬物歸奚囊何處更覓延
年方北海天師八尺長芙蓉作冠雲爲裳授以蘂笈青琳琅
蓬萊屹起&KR0801;海洋羣仙遅汝相徊翔誰將粉墨啚縑緗頋我
一見心倀倀詩成仰視天蒼茫夜半太白生寒芒
哀王御史詩(并序)
鄕先逹監察御史王公餘慶字叔善仕元至正間赫赫有聲
持節廣州卒且葬之矣後爲亂兵所發適三衢徐煥自韶移
守是州而東陽趙侃方知印廣東行中書於是合謀改&KR0830;城
東悟勝寺之原實洪武庚戌三月三日也予既從侃請大篆
其爵位姓字刻之墓門復爲詩哀之哀之所以歎鄕學之凋
謝而斯文之無係也煥字炳文侃字希貢皆義士云詩曰剪
紙難招御史魂蠻烟瘴雨但空墳縱然有石題新篆誰守楊
雄死後文
送黃伴讀東還故里
濂黃文獻公老門人也嘗恨無以報深恩一旦諸孫昶從子
學經為之喜而不寐會其還家覲省賦詩十四章為贈然絶
吟事者巳十餘年矣詩曰
我昔弱齡時輒侍而翁游經畬日耕穊藝圃兼旁搜泰山一
以頽欲仰將安從豈意麒麟兒復出楜水東爾年踰貳拾文
采照青秋燦燦五色錦孰肻窴道周一朝捧貢函羣彦譲先
登氊墨新題處祥雲為之升南宫雖免試成均復漸摩庭中
猼且葉幾厭寒雨多
天子坐法宫詔繙金匱書爾獨當青年執筆與之俱九
天游降勑持經贊藩王出入禁闥中衣分沉水香有
時獻新文跽誦黼扆前
帝曰爾小臣才思何蟬聮聲名落人間一如潮水生蛟龍助
氣勢坐使汀洲平雙親在烏傷不見今三年
靑宫為奏請即日乘舟旋頋我髮種種與爾會神京懸燈
青照夜不翅父子情别言不忍出况𣸪為新吟吟成意莫盡
一字一寸心别去期早來立業繼而翁翁名亘天地不見初
與終持此贈爾行櫂發龍江麋官書有嚴程勿恋故出薇
蛟龍春曉圖歌(并序)
句章王君景行嗜學好脩之君子也其所居曰蛟門正臨大
海巨濤舂撞頃刻萬變平旦東望霞光燭天紅日大如簁冉
冉上升誠海東苐一偉觀也王高士叔明為作蛟門春䁱圖
景行出以示予使人飄飄然有凌三山跨十洲之意故為賦
長歌一篇而於神仙之事獨多雲其辭曰
&KR0801;海無浪波濤吐吞涵浴日月三契鬼神怪山如雲自天墜
萬丈璧立蛟為門南有金鷄之俯啄北有猛乕之雄蹲値獰
飈兮奮揚束怒潮兮騰奔擲玉毬兮干霄麗輕霧兮飛塵雪
山冰厓之可悕可愕兮帆檣簸蕩不可遏恍疑下上於星辰
農鷄一鳴海色白層霞絢彩光如璊縱横閃鑠縛不定每神
推上黃金盆靈境飄搖在世外髣髴直至榑桑村何人結屋
於其間雲是甬東才子開瓊關云間吹簫雙鶴下坐聆環佩
聲珊珊有時共談三十六洞之秘笈綠文赤字可以鐫蒼頑
猿拾花兮春片魚泳書兮晴灣日媚嫣紅桃點點風入凉翠
松翻翻中襟濯盡万斛之黃埃子不知聲利是何物便思𬗋
府躋眞班黃鶴山人列仙儒九霞為冠靑綃裾手提五色珊
湖株出一幅真形圖令人毛骨動颯爽思乘灝氣超淸都清
都中有十二楼住來盡入瓊姬儔金符玉節錦臂韝白台度
曲彈坎佚雙成按柏歌莫愁我愁正孤絶我興欲飛越矯首
東望神光發蓬壼春淺蓞草殷麟洲芝生翠環結我愛仙人
萼綠華面如蓮花双鬢雅幾年相期飯胡麻至今不徠雲路
遐何須龍乕䁀中求丹砂何須天河穏泛牛斗槎但令坎離
交媾翻三車氣母不動生黃芽我賦蛟門歌細看銅狄時摩
抄長繩孰為羈羲娥白石應酒金還磨不學長生將奈何不
學長生將奈何
和蘇編脩游東明山詩并簡同游諸友
東明勝槩實佳哉圖畫天然八面開雲影入簾紛似絮巒光
染𬒮碧於苔學書猶憶臨池寫采藥曾經帶雨栽秪為魚龍
期變化致令猿鶴互驚猜數莖白髮雖侵鏡百鍊丹心不作
灰中使傳宣承顧問東朝進講每低佪月移禁掖藏書
署花壓&KR0801;洲視草臺豈意衰齡霑異渥因兹勝賞得重陪丁
寧杉桂無竒句約束溪山屬駿才倚杖指林尋故跡賜衣濕
雨借新焙(叶)名編逓玩叢如笋嘉卉當筵粲若杯松鼠㳂窗
行且偃山禽窺客去仍來但知笑齒時頻啓何事愁腸日九
回寄語山靈休厭我有花莫待作詩催
游仙篇贈鄧尊師
往歲鄧尊師以高行道士被召至京寵遇優渥遂留主祈
禜之事蓋尊師通混亢大道而尤加意九還寶丹之法數著
竒驗役使鬼物特其餘技耳於是不還龍乕山中者頗人儀
曹以其事上聞詔許之尊師來別且徵予片言夫道貴於
無名奚假言宣哉予方温繹眞誥輒擬羣真倡咏之體造一
章以遺之方壼真人必辴然笑云是夫也何其狡獪之若此
邪詩曰
真人契玄冲翻翻泠風俱游行一炁中流燿周人區丹雀銜
白環來授寶秘圖内藏炎靈方欲采三素腴鋉成赤明液欝
華凝黍珠蒼龍為濯氣上玄来辟非將期學真侣度之升𬗋
虛自知滯塵凢何能應玄符頗聞琵琶峯肉芝發瓊荂玉掌
如嬰兒列日暴不枯定當分刀圭成此列山儒
題宗忠簡公誥(王黼特為少宰書名誥上)
靑城妖祲連雲赭犬羊在都龍遁野百年藝祖舊河山萬騎
長驅若冰觧京城留守一世豪仰天雪涕風蕭騷起扶白日
照河北赤手欲障三秋濤義旂戞天天為泣四方猛士聞風
集自期徇國與天通豈謂忠言反難入披肝上䟽留至尊乘
輿不顧東南巡拊床三呌大星落非天棄宋良由人功業無
成志可紀古来英傑多如此君侯心事漢武侯偉氣英聲冠
千祀我來己恨生世遅不得親觀忠勇姿每過鄉邑髮猶竪
綸誥况是當時為却憶前朝司馬死章蔡群姦乘間起國雖
未亂政先亡萬里蒙塵從此始吁嗟黼軰眞奴臣賊君致宼
肥其身姓名汙眼尚欲嘔君侯在位能無嗔侯乎侯乎慎勿
嗔誰使彼奴操國鈞君不見汴京礼樂正金盛江南杜宇啼
天津
和王内翰見懷韻并序
余與王君子充舊同師逮入
國朝復同官詞林同緫裁元史史成子充出使甘肅又使
西南夷久而未還余尋以年高納綠歸金華獨游山水間
追數平生故人未嘗不深念吾子充也去年其子紳以子
充往甘肅時道上寄余詩二章求和久未能成今者
聖天子敷大惠於四海與斯民更始蠻夷之酋庶幾感化請
罪闕下而子充亦殆將來㷌耶此余之至願也次其韻以致
斯意以示知子充者洪武十三年七月十一日同郡宋某
帝德如天覆萬邦定期歸棹到龍江竒才不換金城百寵
命當簮白華雙喜極欲持如意舞醉來應使軟輿扛此情縱
切何由遂吟對西南月满牎
才名老去惬休官
聖澤高深只自歎侍燕每容親繡衮從游偏許近和鑾
久知琛贄來殊俗漸喜寰區洽治安惟有張騫猶未返玉關
秋早節旄寒(王内翰詩附誤抄在後再錄宜移于此)
題李易安所書琵琶行後
樂天謫居江州聞商婦琵琶抆淚悲歎可謂不善處患難矣
然其辭之傳讀者猶愴然况聞其事者乎李易安圖而書之
其意盖有所寓而永嘉陳傅良題識其言則有可異者余戲
作一詩止之於礼義亦古詩人之遺音歟其辭曰
佳人薄命紛無數豈獨潯陽老商婦青衫司馬太多情一曲
琵琶淚如雨此身已失將怨誰世間衰樂常相随易安寫此
別有意字字似訴中心悲永嘉陳候好竒士夢裏謬為兒女
語花顔國色草上塵朽骨何堪汙唇齒生男當如魯男子生
女當如夏侯女千年穢跡吾欲洗安得潯陽半江水
題李西山古木圖
薊丘雲昏翔風急老蛟堕地作人立震雷怒電破杳寘山鬼
野狐皆夜泣李侯城南射虎歸手裂生絹吞墨汁狂呼袒臂
寫此圖雲霧晦冥元氣濕回看荒原萬枯樹顔色慘澹神盡
戢乃知妙奪玄化功庸史如林豈能及當時二李如二龍(謂)
(西山父子)俊氣英聲動都邑百年災變不復有驥去圖存安
可縶君不見風流人物今巳徂豈特丹青絶代無
東雒山房詩
東雒山房者上淸羽客周君雒之隱居也雒字彦博嗜學而
能文其先居伊雒之上故彦博以雒為名而又以東雒扁其
居不忘乎本也盖彦博之先南遷廣信者多歴年所矣雖然
彦博學神仙之道者也他日披丹霞乘青鸞北升嵩高之顛
而俯瞰舊鄉寧不重丁令威之所感乎金華宋濂為賦游仙
之歌使書山房之素壁云歌曰
東雒山人羽為衣腰懸寶劔光陸離超然乘天游曠蕩八極
随颷馳俯視嵩高三十六一一秀出紫金翠羽之華芝中有
少室八百六十丈頷倒元氣&KR0636;晨霏毿毿綠毛仙濯足淸泠
淵見人不肯折腰拜手擲綠黍化作天花旋天花旋舞連娟
玉女從東來頭戴雲翹足跰&KR1271;試持秋帛擣寒石中夜靈嚮
凄緊如霜弦不知龍穴有石髄大乙月鼎將同煎勞生任飄
怱誰復相流連天鷄一鳴天下白齊州九點凝靑煙朝㪺瀍
澗之靈泉夕漱伊洛之寒川雖知城郭尚依舊華表鶴唳應
千年大江東流浴龍虎丹光掩月夜吞吐故鄕何處人不歸
人間一咲成今古三素雲高弗可攀仰見群仙出沒於其間
勿使明鏡彫朱顔顧我魁礧徒無由扣瓊關我不能鼻息吹
虹霓頓挫萬物歸新題我不能白間兀坐惜居諸時翻枯竹
除白魚但得三才舌赤如蓮花淨於雪高談蘂珠經旦夕聲
不絶聲不絶造玄徽美蓉峯前金虎要人騎山人當相求飛
飛騰太微共持瑶華玉管凌雲吹
送方生還寧海(并序)
洪武丙辰予官禁林寧海以文為贄一覧輒竒之舘寘左右
與其談經歴三時乃去明年丁巳予蒙恩謝事還浦陽生
復執經来侍喜動于中凡理學淵源之統人文絶續之寄盛
衰幾微之載名物度數之變無不肆言之離析於一絲而會
歸於大通生精敏絶倫每粗發其端即能&KR0647;推而匠于極本
末兼舉細大弗遺見於論著文義森蔚千變萬態不主故常
而辭意濯然常新滚滚滔滔未始有竭也細占其進脩之功
日有異而月不同僅越四春秋而已英發光著如斯使後四
春秋則其所至又不知為何如以近代言之歐陽少師蘇長
公軰姑置未論自餘諸子與之角逐於文藝之埸不識孰為
後而孰為先也予今為此說人必疑子之過情後二十餘年
當信其為知言而稱許生者非過也雖然予之所許於生者
寧獨文哉庚申之秋生以不見太母者久將歸省焉予深惜
其去為賦是詩既揚其素有之善而復勖以遠大之業雲詩
曰
昔在詞垣時英材常駿奔水碧與金膏價重駭兒聞終然無
根蒂歛散空中雲方生海上来玉立而春温䄂携絺繡書面
帶黼黻紋揖遜入礼域陳義凌秋旻同餐太倉米共勘典與
墳潜將索幽邃穹欲攀嶙峋踏雪忽言别&KR0881;險濤江津梅花
似相憐沿途慰孤顰湛息来九天憫吾髮如銀特勑還故
山許與烟霞親生聞抱經来處此寂寞濱莾蒼叩太始𬈑涬
竆無垠宇宙所管攝載籍所敷陳鉅細鈎鉗之若天樂建均
律吕按高下宫商肅若臣鬯和免帖懘疊奏歸繹純桑濮俟
麾斥淫哇竟何存黃鐘壓瓦釡庭燎滅荒憐似兹稽古力可
敵龕定勲濡毫寫雄顥勢足移峨岷漏洩混沌竅出入造化
神變幻波起伏淸温玉璘珣盡抽神竒祕不堕臭腐塵所以
日出之愈見光景新山鬼當灑泣湘靈且逡廵振古著作家
後先胡繽紛豈知萬牛毛難嫓一角麟古今二千載有如星
在辰豈意荒䃯中獲此席上珍予生髮未燥立言鄙河汾結
交一世士墓齒越七旬妍蚩與苦良入目無留痕自非病狂
易傎倒甲爲&KR1689;寧因一學徒䛕辭浪云云大言心不怍秪爲
所見真生今有行其序飲松竹根笑摘黃金花起泛青瑶尊
酒酣双耳熱劇論如抽緍豈無贈别言有意須當遵真儒在
用世寧能滯彌文文繁必喪質適中廼彬彬有虞號多士九
官展經綸惟時亮天功外夷悉来繽不聞有著書鼓盪摩乾
坤生乃周容刀生乃魯璵璠道貴器乃貴奚須事空言孳孳
務踐形勿負七尺身敬義以爲衣忠信以爲冠慈仁以爲佩
廉知以爲鞶特立睨千古萬象昭無昏此意竟誰知爲爾言
諄諄無徒謂強聒一一宜書紳
題送别圖
便星一點照閩堧驛舍春濃酒易乾官桺似知離别意故將
翠縷拂雕鞍
題隱居圖
樓臺倒影浸虚泓嘉樹擎寒不盡青何日過橋分半景傍雲
同築草玄亭
和鄭博士見贈韵
秋霜染得鬢成絲秪為煙霞勞夢思誰料杜陵垂白後得同
鄭老合襟期荷衣荇帶煩新製澗草巖花逞故知便欲随君
同點檢歸裁水繭寫成詩
題常牧溪五燕圖
誰描乳燕落晴空筆匠能回造化功髣髴謝家池上見柳絲
煙暖水溶溶
題長白山居圖
滿地雲林稱隱居燕泥汚我讀殘書五更風急鳥聲散時有
隔花來賣魚
題張子璿畫林泉幽趣圖
翩翩公子實仙才(尺師之子)筆下雲泉潑翠開若是人間逢
此景定應呼作小蓬萊
宜興強如心避地而歸扁其居曰復初齋来徵予詩
昔日欃槍照五兵今時喜見泰階平春風綠酒扶踐醉斜立
官橋聽早鶯
辟地歸来景物遷白煙凉草思凄然摩挲為問庭前樹不見
蒼髯巳十年
送葉明府之官郫縣
文華才子之官去見說郫筒酒正醲飲罷細觀循吏傳莫緣
山色憶美蓉
王内翰詩附
芙蓉峯下是鄕邦未許歸帆泝浙江天下文章寧有巳斗南
人物恐無雙心期久與三乘契筆力真能九䁀扛投老著書
渾不倦頗聞中夜坐燈窗
同門同里復同官心事相同每共歎衮斧並操裁玉牒絲綸
分演直金鑾名齊伯仲吾何敢義重師資分所安重會定知
頭更白肯令歲晏舊盟寒
題李息齋竹(方存雅題詩其上)
别駕聲名遠先生節行尊百年耆舊盡二老典刑存巳返遼
城鶴難招楚客魂人間留翰墨不獨重璵璠
送錢允一還天台台送黃尊師還九宫山(貳首皆見翰苑集)
灘哥石硯歌
朱舍人芾雅士也近見灘哥石硯禁中遂摹搨一本裝裭成
軸懸之書齋命予作歌填其空處歌曰
朱君嗜古米黼同三代彛噐藏心胸灘哥古硯近獲見驚喜
奚翅逢黃琮研煤敷紙巧摹搨訪我一一陳始終有唐四葉
崇象教𣑽僧航海来番禺手持貝葉寫健相翻譯華笁談玄
空辭義幽深衆莫識當時筆受唯房融硯中淋漓墨花濕助
演眞乘誠有功愛其厚重為題識七月七日元神龍鬼工雷
斧琢削古天光電影生新容袤將四尺廣踰半作鎮弗遷猶
華嵩涉唐入宋歲五百但見寶氣浮晴虹南渡群公兢賞識
氏名環刻縈秋蟲朔元雖巳實内府棄寘但使煙埃封方今
聖人重文獻氊蒙舟載来江東風磨雨濯露精彩奉勑舁入
文華宫宫中日昃萬幾睱侍臣左右咸雲從𬗋端玄歙盡斥
去欣然為此回重瞳重瞳一顧光照日天章奎畫分纖穠有
才沉薶恨巳久石如能語誇竒逢維昔成周全盛日兊戈㣧
衣幷大弓藏諸天府遺孫子用以鎮國昭無窮願將斯硯傳
萬世十襲不下古䁀鐘上明文德化八極下書寬詔蘇疲
君方執筆掌綸誥願以此言聞
帝聰老臣作歌在何日洪武戊午當嚴冬
宋學士文集卷第七十芝園續集卷第十
