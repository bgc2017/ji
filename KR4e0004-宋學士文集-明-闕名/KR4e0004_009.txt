宋學士文集卷第九鑾坡集卷第九(即翰苑前集)
劉彬卿傳
劉彬卿名文質彬卿其字也姓劉氏其遠祖仁贍仕南唐以
忠節著子孫居袁者遷于豫章今為豫章人彬卿讀書不泥
章句務在躬行年踰三十擔簦走燕都燕都貴人一見争相
引重薦爲太師國王府儒學正陞教授皆不赴除承懿寺照
磨曾未幾何改繕工司照磨貢新&KR1287;上亰彬卿旦夕視惟謹
諸司同行者以入雨紅腐絓扵吏議惟彬卿獨否帝與后妃
太子皆賜之衣衣凡五襲人為彬卿榮彬卿曰吾敬君之道
當爾也轉詹事院管勾府正司典簿夀福都總管府經歷中
書左丞史克新戌遼陽時江南餉道絶各屯田以食軍士食
且不給廷議欲徵其米五萬石人難之不敢往彬卿毅然請
行初至軍有欲害之者彬卿色不變亹亹為陳利害衆咸感
動卒致三千四百斛以歸孛羅帖木兒以中書平章統兵鎮
西京人畏其威不敢仰視彬卿持官書至左右索視之弗與
遂辭不爲通彬卿呼曰朝廷之命將委之草莾耶孛羅聞之
竟出見彬卿以官書進孛羅視已謂彬卿曰可與幕府議之
彬卿曰官書既達行與否在平章使臣何與焉趨而退孛羅
不敢強將宴留之彬卿曰使事巳畢尚何留即日上馬去從
事官皆餞之出郊嘆曰此真使者世盖不多見也府公俱徼
僧賕僧愬御史臺臺臣問曰何獨無劉經歷邪僧曰經歷乃
儒者理苟直不俟人言不然徒言之無益也且扵我無所私
焉敢誣之特授大司農司照磨宣政院聞之欲辟爲屬弗能
奪而止時官牛多掠扵亂兵貧窶人無所訴富有力者反指
以實口没去牛羊失其租彬卿舍乘傳偽衣醫者服徒行民
間廉其實以聞徵富人租而優貧窶之家京南諸倉母慮數
十不以時入糧民告病彬卿馳驛察之既至紿驛吏曰吾將
使江南𡭗因託故遲留徧詢倉之前後民盡得其情乃往楫
倉使崔甲曰吾使臣尔碩預坐隅以觀美政可乎崔不荅彬
卿遂坐與談倉中事崔忽拂衣起曰君知有使者事𡭗乃暇
及此耶彬卿罵曰吾農官也吾不叩汝等誰復叩之汝即具
文書来上倉中人皆吐舌相顧卒治崔如法遠近不待督而
事集巳而陞本司都事擢樞密院都事俄復入都水監爲丞
陞少監階中順大夫彬卿性耿介不阿行事絶與流俗異初
至燕客塔海平章家平章勸其納少室以奉巾櫛彬卿曰家
有糟糠之妻相期至髮白肯中道棄之乎不聽其子時敏方
幼一少年誘其馳馬竟跌死或語彬卿宜訟彬卿曰吾兒死
生有定命可尤人耶經一晝夜忽自蘇後十二年𥙷太宗正
府譯曹掾一旦以疾卒彬卿召或者詰之曰此亦墮馬死耶
國史掾萬生客死于燕妻子貧不能歸葬彬卿予錢二千緡
俾奉柩還南昌御史大夫朵𡭗直班有忤相臣出爲湖廣行
省平章政事省署治武昌道梗未易達必經石頂關歷連雲
棧過瞿唐灔澦出萬險而始至從事官皆散去獨彬卿留大
夫曰吾國家老臣一死固當彬卿𡭗家貧𡭗當從此逝也彬
卿曰士窮見節義正在今日大夫何為出此言邪及大夫没
又護其喪還檀州彬卿為人不避事苟使銜命而往雖萬里
不辭凡出使即呼官錄其行槖且曰去時苟增其一即贓也
尤善以形色言人吉凶巧發竒中無毫髮差忒人有意問之
輙固閉不荅彬卿貌竒古眉毫長寸許雙目深其瞳閃閃照
人黟南先生程文以道人劒客目之彬卿年七十餘今猶聞
其騎青驢出入扵豫章山中云
史官曰嗚呼世道既降平日素號士大夫者恒脂韋自保祕
孰有如彬卿之剛介者乎與人交也勢盛則趨勢衰則狐鼠
竄望其門而畏之孰有如彬卿之不變其初者乎封殖自私
汲汲恐或後視人顛連傾覆縦有耳若罔聞知孰有如彬卿
惠及死喪者乎自它人言之如彬卿者可謂難矣而彬卿則
曰此儒者恒事耳非難也嗚呼若彬卿者不亦君子之人也
哉不亦君子之人也哉
張中傳
張中字景華臨川人也少習儒以春秋應進士舉不中遂放
情山水歷遊江右諸郡遇異人授以太極數學談禍福多驗
時天下大亂歸隱莫府山與人言避兵之方從之者吉違則
凶歲壬寅春正月上帥師下豫章御史大夫鄧愈侍上
左右因薦中遣使者召至賜之坐問曰予定豫章兵不血刃
市不易肆生民自此蘇息否中對曰未也旦夕此地當流血
廬舍焚燬殆盡銕柱觀亦化為灰燼惟一殿巋然存耳夏四
月指揮使康泰反一如中言中自是寵遇有加且言國中大
臣將有變上宜預防秋七月平章邵榮參政趙繼祖㐲甲
北門欲為亂事覺伏誅歲癸夘夏五月癸未上祭山川百
神扵覆舟山下問中曰此行何如中對曰吉天馬兩重似拜
似舞祀畢上欲還馬忽人立作舞狀巳而俯若拜是日中
原贄名馬果符兩重之語中又言省署內當有震驚城中亦
擾擾但扵上無傷耳六月丁未忠勤樓災藥砲蔵樓中遇
火怒激如雷省署與樓連內外咸恐偽漢陳友諒圍我豫章
三月不觧秋七月癸酉上舉兵伐之召問中中對曰五十
日當大勝亥子之日獲其首領其戰必在南康上因命中
從行舟次孤山無風弗能進中曰臣頗習洞玄法當為祭之
祭巳風大作遂達彭蠡湖巳丑戰湖中之康郎山常忠武王
遇春深入虜舟數四圍之其勢甚危僉以為不可救中曰勿
憂也亥時當自出如期果出連戰輙大勝偽吴王陳友仁及
將士溺死者無筭八月壬戌復大戰流屍蔽江陳友諒中飛
矢卒癸亥降其衆五萬自癸酉至癸亥僅五旬唯南康與康
郎山小異尔初豫章受圍上問何日圍解中對曰當在七
月丙戍暨報至乃乙酉盖日官筭曆是月常差一日實在丙
戍觧去其他竒中往往類此中爲人狷介寡與人言嘗戴鐵
冠人因號曰銕冠子云
贊曰濂數與中游見其人類陽狂玩世者與之語稍涉倫理
輙亂以他言竟莫測其故甲辰夏五月同列二博士有咈
上意方杜門待罪中叩二人所生年捉筆作點點狀如計數
者良久笑曰不遠復期在七月五日濂書而識之至六月之
晦有旨令二人復官頗疑其術之未盡驗及獲見上謝
則中所期也中之術亦異哉上嘗親䟽十事命濂作傳蔵
金匱中後六年覩遺槀扵故篋因繕錄之而并紀所識之事
云
竹溪逸民傳
竹溪逸民者幼治經長誦百家言造文蔚茂喜馳騁聲聞燁
燁起薦紳間意功名可以赤手致忽抵掌于几曰人生百歲
能幾旦暮所難遂者適意爾他尚何恤哉乃戴青霞冠披白
鹿裘不復與塵事接所居近大溪篁竹翛翛然生當明月高
照水光㶑灔共月争清輝逸民輙腰短簫乘小舫蕩漾空明
中簫聲挾秋氣為豪直入無際宛轉若龍鳴深泓絶可聽簫
巳逸民叩舷歌曰吹玉簫兮弄明月明月照兮頭成雪頭成
雪兮將奈何白漚起兮衝素波人見之嘆曰是誠世外人也
欲常見且不可得况狎而近之乎性嗜鞠種之滿園顧視若
孩嬰黃花一開獨引觴對酌日入不倦人讓其留物怒曰舉
世無知我知我惟此花尔一息自怡尚可謂滯扵物耶復愛
梅梅孕綠萼微吐赤脚踏雪中若温見輙凝視移時目不瞬
且大言曰知我者惟鞠鞠巳謝我去幸汝梅繼之汝梅脫又
謝去我當上白鶴山采五芝耳白鶴山盖溪上諸峰云逸民
年五十益恬泊無所繫間私謂其灰曰吾扵世味愈孤矣將
漁扵山樵扵水矣其友疑其誕逸民曰樵扵水志豈在薪漁
扵山志豈在魚是無所利也無所利樂矣子以予果滯於梅
與鞠耶君子以其語近道有類扵古隱者相與傳其事逸民
所未嘗言則無從知之矣逸民陳姓洄其名烏傷人
史官曰昔者李白與孔巢父等六人隱居徂徕山世仰之以
為不可狎近因號為竹溪六逸寥寥七百年後而逸民亦以
竹溪自名若出一轍豈聞風而興起歟縦曰其地或殊人之
衆獨有異高風絶塵照映後先其安有不同者歟士之沉酣
聲利而弗返者盍亦知所自警歟夫自范蔚宗箸後漢書以
隱逸登諸史傳歷代取法而莫之廢者其意又豈無所激歟
雖然逸民之自為則善矣
閩二婦傳
頼道慈閩古田縣人歸同縣張文孫生一清十五歲而文孫
殁扵疫道慈甫年二十九黃華亂家又毁扵兵羞服且弗完
能確然守志弗渝人力撼之泣曰張氏自浮光遷閩其不絶
如綫者唯此一子耳余柰何去之及一清成人為取婦廖氏
生三子頥興埜而廖亡繼以陳道真道真亦古田右族既歸
一清粥簮珥治財與道慈再植張門一清事道慈孝極旨甘
道真相之唯恐有不足而遇廖之子不翅巳出道慈晚嬰末
疾手足不能用道真與媵人余乙恒挾持以就虎子道慈體
肥重疲力從事逾十春秋弗厭人難之道真生以寧年十餘
日授書十三帙帙三紙道真夜宿火至四鼓自起爇燈呼兒
誦書坐其傍以俟頃刻皆能暗記黎明命之出送至齋門乃
還以寧愛書或忘食道真執七餧之任其恣觀不輟二十七
以春秋擢泰定丁卯進士第繇國子助教八遷而為翰林侍
講學士秩二品累贈道慈道真皆清河郡夫人一清贈福建
江西等處行中書省參知政事文孫贈禮部尚書閩人榮焉
謂道慈之節道真之孝皆卓絶不可及殆天報之也道慈卒
時年八十而道真則七十云傳有之婦道盡而天倫正有若
二婦其所謂盡扵婦道者耶
王貞婦傳
貞婦名順榮字靜安姓王氏台之黃岩金沙里人性莊毅日
處深閨人不見其面其父廣東元帥嗣竒之慎擇所配年十
七歸同邑楊伯瑞伯瑞以才用世累官行樞密院斷事官階
從四品得封貞婦河南郡君至正間貓䝤兵侵天台伯瑞帥
師往扼之弗勝遂遇害貞婦時寓四明年二十又七生子慶
夀始兩月聞夫亡躑躅欲求死親屬交相慰觧遂護喪還&KR0830;
于鄕屏鉛華弗御戴道家冠被鶴氅衣翛然如塵外人未嘗
輕扵笑語人誚之則曰我未亡人𡭗尚何心追逐世好耶鄕
里小兒欲媚上官以貞婦美姿容喉使聘之不從將以威劫
其去貞婦遽引刀斷髮痛詈不少休事遂寢越三年有權貴
人聞其賢強委禽焉貞婦度不免拊膺長號呼曰楊樞密何
在楊樞密何在妾將相從于泉下因悶絶仆地媵人抉齒以
藥灌之移時乃蘇俟間執慶夀手曰吾命婦也不敢虧節以
辱汝父汝父亡我非不能死以汝年幼將誰育之即不育歲
時何人持巵酒以酹汝父墳乃忍死至今今汝已十䶖吾復
何憂我將死扵汝父之墓言訖泣而行慶夀號訴從母林氏
林亟往救貞婦以刀自剄不殊林奪刀挽之歸環守至旦稍
觧貞婦復斷髮如初權貴人曰此烈婦不可強之強之不祥
嗚呼女婦之質甚弱耳扣盎足以駭走之今貞婦乃不爲威
武所屈若是非其秉志剛見義明有不能也世以丈夫自居
者冠帶儼如步趨锵如議論藹如人倘以女婦目之則頩然
怒去及究其所爲一遇小利害則甘心喪其所守似婦人女
子之不若抑又何說哉然自兵亂以来婦人徇節而不屈者
或自剄死或墜崖下死或赴水火而死固人之所難此特出
一時義烈所激𡭗有如貞婦處孤燈敗帷間凄風蕭蕭然中
人歲積月深必有甚不能堪者恒人之情寕不爲之少衰貞
婦之操則愈堅如銕石百折不撓豈不尤人所難者乎使一
卿之得若人必有率德而勵行者由是達之一邑一州無不
皆然其扵移風俗美教化之道有國家者盖有頼焉是宜爲
之傳以俟觀民風者
贊曰昔夏侯令女夫死不嫁遂致斷髮爲信或蹙迫之急乃
割耳與鼻誓不欲類扵人至今想其遺風猶凛凛然可畏也
今貞婦截髮絶人其厲操盖與令女同若其持刃自刎比之
割耳鼻者且欲幷身而捐之其志爲益苦矣嗚呼令女不可
見有若貞婦其所謂異世而同符者非耶
韓節婦傳
節婦韓氏名惟秀開封人元四川行省左丞渙之女也年二
十一歸耶律文正王四代孫飬正養正時爲劉莊場塩司令
甫六閱月没于官節婦行三年喪乃還父母家適其弟敏以
疾卒貳子肅寬俱幼節婦與敏妻賈氏約曰吾聞古之烈女
不更二夫吾與汝皆簮纓家子宜則效之苟或失恩慮再醮
扵人縦死為鬼亦當有餘羞耳賈氏悅曰此妾之志也朝夕
乎父母舅姑之側旨若甘恐或不備也衣與衾恐或不完也
教肅與寬又恐不知其方也左之右之同心弗少懈歲壬辰
賈氏亡節婦哭之慟曰𡭗何遽去予而死乎予寧與𡭗俱亡
乎不火食者三日巳而又曰吾苟死其奈父母何遂割情忍
泣奉尊撫卑如賈氏存時見寬以才學被選列官國朝再
轉為侍儀使節婦今年五十九其母則八十五云史官曰易
有之不節若則嗟若無咎又曰安節亨盖不改其節則必能
亨違節之道則哀嗟自已所致無所怨咎矣聖人作易當無
物不該推此以喻節婦庶幾亦有合者乎節婦自耶律君沒
制行如白壁者三十有八年使令名昭晣扵無窮視佊夫骨
未寒輒棄之他適為人唾去而弗齒者果孰為亨而孰為不
亨乎况節父無子可依毅然堅其苦志扵母家此尤卓異可
書者故備列之然賈氏能與節婦同志卒以節終亦賢婦也
哉
鮑氏慈孝堂銘(有序)
歙之鮑氏故衣冠家也其諱宗岩者身載明德弗售于時人
號爲棠樾處士當至元丙子郡將李世達軍叛群宼相挺而
起肆其屠劉歙民相驚皆風雨散去處士君與其子寶慶教
授夀孫共伏大壑中未幾宼嘯呼而至執處士君反接于樹
抽刀將剚之教授出泣曰吾父耄矣不足以汚兵鋒願憐而
勿殺即殺我請代之言畢引頸就刃處士君曰吾秪生此一
兒死我猶可吾兒死則宗祀絶矣慎勿聽之相爲讓者良久
寇欲捨之或掌制扵衆欲兵之又弗忍計未知所定忽有風
渢渢起林木間類銕騎蹴踏聲寇相顧怖愕疑官兵將捕已
亟相率東趋父子因得釋歙人士咸嘆曰孰謂無天道哉使
無天道處士君父子何爲乎而弗死也其慈孝之報乎當處
士君之受縛子但見其親而不識有身父但見其子而不知
有已死生旤福尚不暇慮初不知何名爲孝何名爲慈乎脫
使處士君曰我必如是乃爲慈其子又曰我必如是方爲孝
不幾參扵人而不純其天乎嗚呼有若處士君父子足可爲
世勸矣然子爲父死古之人多行之者固可爲勸也若父欲
存其子而自殞其生其可爲勸乎曰非是之謂也處士君爲
存宗祀也爲存宗祀孝之大者也不然則其宗爲若敖氏之
餒鬼矣用以爲勸何不可之有哉予與鄭內翰子美游子美
歙人也其談處士君事甚悉予每爲之太息慨然遐思其爲
人今處士君曾孫任詣予請曰任之祖父嘗以慈孝名堂鄉
先達程公已爲造記先生能復銘之乎予因歷序其事而繋
之以辭使任勒諸堂上子孫世守之以爲式鮑氏之世其益
昌矣乎任端恪有學行盖懿然君子人也銘曰
父子之道一體而分天性昭然萬古無昏氣血感通罔間毫
髮伊誰梏之戶庭胡越惟歙鮑氏世敦詩書子勉扵孝父勉
扵慈宋鼎將移群寇方熾不幸遭之反接于樹有子含淚長
跽致辭刀劍在前目不見之無死我親我死則可親死子存
千齡亦夭父謂其子我耄及之日月所照寧復幾時冀子之
生得存宗祀生生無窮孰謂吾死白刃可蹈難違者天若父
若子何人弗賢寇雖匪人天嘏是錫疾飈西来裭盗之魄玄
聖樹教重惟五倫五倫有愆曷名為人慶延于家繩繩孫子
孝慈之報庶其在此有巋者堂揭以嘉名仰而瞻之如交神
明為上或頑為下或悖来游来觀翻然自悔
雙椿堂銘
三槐名堂預知顯融之兆五柳有傳式啓肥遯之趣盖緣辭
以達志而其文特繁托物以明類而其義最切粤自前古以
逮方今指意固殊塗轍則一有若右司都事某君噐局凝遠
識度迴卓篤愛日之誠隆悅親之道奉其仲父並扵嚴君建
一室之靚深揭雙椿以為號氣同扵祖奚須類我之祝孝推
乎親必盡搆堂之志稽之五倫十起之私阿新思繼之晚昭
然軌跡莫擬光塵由是美聞流扵縉紳永歌傳扵緗簡不鄙
狂瞽漫紹徽音其辭曰有雙者春離植于庭脩莖並擢峻葉
均青&KR0765;雰夕羃灝露晨零材非齊散壽比莊齡美兹華搆托
以嘉名雲聮遥戸月澹鮮櫺中有二皓古之夀朋鸐髮齊素
台背交升商宣宫奏柏茂松貞厥子能令省署蜚聲絳衣執
板賢冠垂纓調陳五鼎飬或三牲簮裳生豔州里流榮雅辭
振玉麗句雕瓊文犀作軸翠琰鎸銘禮敦民典孝篤天經名
教所繫善俗攸興凡百君子宜鍳宜徵
朽室偈(并序)
材仲禪師嘗名其室為朽而徵辭扵韓莊節公黃文憲公二
公既為之發揮無餘藴矣而材仲又以濂為黃公弟子復令
說偈繼之濂也何人而敢犯是不韙哉雖然不敢辭也為之
偈曰
鄞有開士屢主名刹其所住處邃舘曲房堅緻華好開士顧
之獨名為朽我問開士彼所謂朽雨風所侵蝼蟻所蠧棟撓
檐拔今則靚飭如上所云以朽為名不亦厚誣開士荅言屬
世間相無有弗壞譬如春花朝上穠冶夕則零墜何有真實
今之所居雖號堅好我目視之無不朽者楹桷壮麗視如敝
漏丹雘絢耀視如䵝昧超然此身如託虛空畢竟虛空無有
壊相豈惟是室觀人亦然地水火風假合而成迷者自恃等
於金石四大各離身在何處身即是幻世即為夢而况是室
終歸扵空若能扵此入正思惟觀室無室觀身無身庶幾可
入真空觀想我問開士善學佛者無欣無厭如開士言是有
厭心所謂朽者因堅而名有堅有朽理之必然木縦已朽堅
性終在我本無堅朽從何生堅朽未忘心何能一况樂觀空
是為空病空病不除反實所有我說是室非有非無其室永
存何緣能如觀空者空而非空空何有礙開士聞已破顔
微笑揚眉而語子言固佳但我門中一義不立立即成妄請
返塵轅母戲論法
章判官像贊
唐福州軍事判官章公脩實檢校太傅仔鈞之父也其遺像
至今盖四百餘年矣二十世孫御史中丞溢偶扵閩中購得
之如獲至寶持以示其友宋濂因為作贊贊曰
噐局深沉容儀嚴肅吁嗟哲人如金如玉餘慶所被孫子若
雲重珪疊組至今揚芬
四十二代天師張公像贊
含冲葆虛執真之樞翊度宣靈契道之符龍虎衛乎左右風
霆属扵指呼此古之博大真人而今之列仙之儒者耶
含山操二解有序
含山操者為和陽王綱妻吳貞媛作貞媛遭兵亂乃能完節
蹈水死其不有繋民經之大者乎辭曰
含山有雲莫蔽我衣彼荷戟者迫我以馳我馳我驅泣涕如
雨仰視白日光不照下叶地不可穴天不可緣舍旃舍旃我
尚何年
含山有石其光差差石或可轉我節可虧我夫何之欲從無
所舍彼黃泉無相見者(叶)誰謂淵深我視若陵我死得死中
心之寧
張孟兼字辭(并序)
國子錄張君生扵歲戊寅正月六日以曆推之是月九日始
入春則中氣猶居丁丑年之冬其王父府君因以丁命名張
君既長聞人先生字曰孟兼兼者何謂臨二歲之中也夫丁
在十毋為火戊則土也火為文明之候非不燁然有光必變
而為土然後生物之功遂張君以辭章名世今將刊其華而
食其實乎雖然丁離象也戊坤象也離上而坤下扵卦為晉
彖有之明出地上順而麗乎大明柔進而上行張君又將自
此而升乎方今大明御世治具畢舉張君益昭其明德發
為人文以黼黻王度物有不資其成者乎是則兼之之義已
或謂殷人尚質多以十幹名其與府君之意則夐然殊也張
君浦陽人有學得與濂為同門朋詞曰
戊為子丁為父火得為土百物之所祖能兼之道為伍
碧崖亭辭
濓與太常卿魏觀先生游甚久知其為孝敬之人也先生間
嘗来謂濂曰予家鄂之蒲圻蒲圻有山曰蒲首焉巉然而起
如雲旓翠𬎼蕩摩空濛間對峙䨇石楹直上如笋中敞碧崖
千尋嘉卉靈草雜被之紛紅駭綠儼如圖畫中我先人愛玩
而不忘日支笻步其下或濯纓澗底或咏詩坐盤石上或望
雲出沒崖谷悠然而忘返遂因以碧崖自號時移事遷層崖
絶壁雖蒼然不改扵舊而先人則追逐羣仙扵風馬雲與中
弗能一見之予每過其下不覺&KR1008;然出涕故扵䆠游所至揭
碧崖之名扵楣間所以志之志之所以思夫親也雖然名之
固寓也而言之則尤寓也曷若親履其地而求先人之遺跡
乎當今聖人在上方以孝治天下他日幸遂歸田之請築
亭山麓仍以碧崖名之當風日清美與二三子游其間指而
言曰彼清泉瀏瀏而斜出者此先人濯纓之處也磐石纍纍
而可坐者此先人咏詩之地也崖谷沉沉靈氣之宣通者此
先人望雲出没之所也一俯一仰無非精神之參會非惟慰
其遐思抑將藉是以勵夫所學期克肖乎先人予雖耄矣此
心不敢忘子幸為辭刻諸亭上何如濂曰傳有之舜食則見
尭扵羹坐則見尭扵牆古之上聖猶若斯况下扵此者乎人
子之扵親遇事觸物無有不可感勵者况親之昔日所游歴
者乎斯亭之建當與甄氏思亭並稱其視崇臺芳榭以騁游
觀之娛者果何如也若先生者豈不為孝敬之人哉先生字
𣏌山觀其名也學問富而德行脩踐揚中外其善政盖章章
云辭曰
崖之雲兮英英其升崖之木兮欣欣其榮悵仙人兮何之飊
風薄而上征豈降精而委祉兮發為休徵三秀之茁兮膏露
之凝渺長思扵無窮兮視一息扵千齡金可銷而石可泐兮
又焉能爽吾之精誠
南堂禪師像贊
南堂和上既入滅其得法弟子太禪安公思慕之弗置乃繪
其像来求予贊贊曰
樹般若幡有舌如霆當空一震百蟄咸醒松源之宗獨造其
妙手折蓮花臨風自咲
宋學士文集卷第九鑾坡集卷第九
