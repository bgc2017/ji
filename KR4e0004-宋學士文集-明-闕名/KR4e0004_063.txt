宋學士文集卷第六十三芝園續集卷第三
深&KR1153;先生吴公私謚貞文議
斯文天地之元氣得其正者其文醇得偏者其文駁世之治
也正文行乎上則治道脩而政教行世之亂也正文欎乎下
則學術顯而經義章斯文之正非謂其富麗也非謂其竒佹
也非謂其簡澁渙漫也本乎道輔乎倫理㩀乎事有益乎治
推之於千載之上而合參之於四海之外而凖傳之乎百世
之下而無弊若是者其惟文之正者乎文苟得其正則窮泰
何足以累之浦陽深&KR1153;先生吴公天賦絶人精識邁古咀嚌
六經以求其道饜飫百家以盡其用貫穿該博洞視當世瑰
瑋弘大不愧前古其陳理也明而嚴其叙事也精而當其道
情也周而婉其賦物也深而遒年未弱冠志意廓然憤東夷
之不恭則欲蹈虜庭而陳說覽時政之多僻則欲告時君以
仁義以聖人之志莫顯於春秋也則排異說而務得褒貶之
中以三代之政莫著於書詩也則略傳注而務得理事之寔
以亞聖莫盛於孟子也則斥史遷之妄而傳之以詞賦之祖
莫忠於離騷也則法而式之以古樂府之作隨三代而升降
也則撰而次之搜抉隱伏擿紏訛謬神行電逝川流石止傑
乎雄㦲先生之於文可謂貞而有則矣先生既不喜仕後用
薦者為長薌書院山長而終史臣嘗附于元之列傳門人私
以淵潁易名或竊病其未稱於是更謚曰貞文先生庶使来
者知浦陽之文自先生始大盛而正文之不遇可為當時惜
也
吴先生碑
元國子博士吴先生既卒三十有七年其子今翰林待制沉
告于太史宋濂曰先君學行海内靡不聞之然知而尤詳者
莫如鄉人鄉人知者衆矣好道而諒直者宜莫如子圖其傳
俾久弗忘非子之屬而誰屬濂於先生固弟子行幸執筆從
士列咸餘教所暨且與沉友老矣寧敢卒辭先生吴氏諱師
道字正傳婺之蘭溪人少勇於學不督而勤始為文辭輙驚
駭長老未冠讀真文忠公書大悔初所為非是即以聖賢自
師時許文懿公以朱子之學淑學者先生持所悟識造門質
難許公甚禮敬之授以所受心領意繹日開歲化歛戢充擴
刻削就規矩燁然有聞於時至治元年舉進士登科授高郵
縣丞階將仕郞漕渠决泛原陸漕不通先生集工隄之三年
以外艱歸復除改寧國錄事轉從仕郎天曆元年徵江淮兵
過郡將弗撿下兵白晝揮刀戟走市怖人&KR1025;貲貨不與紫楊
道上縱火焚廬舍横甚自郡守以下皆畏噤不敢治視民慼
若不知先生曰兵無状賊天子民不治且不可制索馬從數
卒行市捕得縛市門榜掠令衆衆譁操仗呼曰何錄事乃敢
爾吾曹死耳不忍為人辱必殺錄事先生聞之獨出喻其衆
曰錄事儒者易殺敢殺者来錄事不汝禦也衆&KR0787;眙不敢有
言退相戒曰它人易凌慎勿犯吴錄事明年饑先生平價勸
分得粟萬餘石食城中民既而宣城民仰縣官食者三十三
萬口廉訪使者以先生能吏檄攝縣振饑悉召大姓第其家
為九等出粟有差得三萬七千陸百石饑者以不殣死又明
年春未麥先生白廉訪使者請諸朝發官廪十萬計使者亦
遣椽吏出貨旁縣復獲鈔數萬定選廉察吏賦民先生任三
之二藉民為曹伍以次呼名受錢粟襁負充庭中若無一人
然有既受而易服重至者先生目吏取其人於衆中詰之具
伏左右相顧疑為神明居五載條教脩完事治姦息廉訪使
者薦于朝以疾引歸重紀至元之初遷文林郎池州建德縣
尹新孔子廟堂廣學舍豪氓侵郡學田七百畆郡下先生問
状按圖䋲豪民歸諸學建德非茶區民苦茶稅先生言不便
報减稅民頼之中書左丞吕公思誠侍御使孔公思立薦先
生經行高宜為人師召入為國子助教階承務郎踰年陛博
士進儒林郎先生聲著中朝者久士子聞先生至喜曰是㜈
吴先生耶相率持所疑揖問開以機鑰皆歎服去先生因推
所聞陳說誨誘端簡嚴肅經義一本朱子排斥異論有詆朱
子者惡絶弗與言初許文正公衡在成均時宗朱子以為教
其法具在先生守不變學者信嚮如文正時禁林近臣復薦
先生才任脩史未報至正三年先生以内艱南還明年江浙
行省中書當大比聘先生去取士疾作不能行上書請致其
事八月十七日卒家壽六十二既卒命書下以奉議大夫禮
部郎中致仕五年九月十七日葬銅山鄉中徐之原先生之
先居信安四世祖𣏌徙蘭溪曾祖輝祖儒宗宋國子進士考
&KR1643;世父幸無子以考命後之&KR0605;贈應奉翰林文字從仕郎妣
龔氏贈宜人先生娶徐氏封如龔氏二男子長深先卒次沉
也一女適徐虎臣孫男若干人先生於書無時不觀故無所
不熟涵畜淵邃不可涯涘為文務自理出暢而不繁崇而不
矯有蘭溪山房類槀二十卷易書詩皆有雜說通十卷戰國
策校注十卷絳守居園池記校注一卷敬鄉錄二十三卷自
聖賢之學不傳䔍信者失之拘而不適於用喜功者失之詭
而不合乎義二千年間非無豪傑之士而功烈不少見於世
者不以斯耶宋之君子後先繼出推明闡抉䟽闢扶樹理無
不章事無不備雖聖賢復生為後世計無以加矣然而卒未
有繇其說而大有為於天下者豈非有志者鮮哉先生蚤有
所聞尊而行之守道而不遺乎事致用而必本於道施其緒
餘於郡邑巳足以震耀當世使假之以高位而獲大行被其
潤澤者夫豈細哉卒止於斯謂之天也非耶雖然觀其所自
立不既偉矣夫銘曰
聖學之傳猶日麗天光華赫如照被八埏有足者行有目者
覩致用成功咸以日故使日自明明不照物雖曰行天何取
於日其或善燭而不能遐如膏與薪厥功幾何道積于躬用
見乎世微之一毫大之無外在聖有作佐商造周天苞地含
嶽立川流區區覇功實悖於道卑曲偏岐膏薪之耀歴世二
千濂洛擴之有支而南考亭拓之夷其榛荒亦有車馬有駕
而行可盡天下彼惛不由狹徑是趍殫其智能䧟於泥塗惟
㜈有傳考亭之適先生是承孔武且力涵而俾深植而俾成
濯其光晶有燁其明始奮而仕不辭下位道無觕精崇&KR0763;一
致䋲豪鋤疆煦其弱羸父嚴母慈亦作之師廷臣咸言其道
可斆帝曰汝来掌我邦教有肅威儀有秩詩書大帶玄端開
陳聖謨使陟而升可澤四海世方仰之曷為不待不顯者身
道則不亡遺書滿家百世彌章世觀其書將考於為勿謂易
知斯道在斯
元故秘書少監揭君墓碑
有元盛時荆楚之士以文章名天下者曰虞文靖公集歐陽
文公玄范文白公梈揭文安公徯斯海内咸以姓稱之而不
敢名其後三公皆死無繼者獨文安冢子諱汯君以文學仕
順帝時至國亡而後終人謂揭氏有後君字伯防少敦檏苦
學同舍諸生巳成誦出嬉遨君獨坐諷不休夜爇薪以繼必
至精熟乃巳年十八盡通六經大義肄舉子業試不合有司
既棄去取諸子百氏書窮研之攻古文辭侍父入燕都𥙷太
學生端方有威儀六舘士敬憚之或譁咲方殷聞君履聲輙
止是時虞公及歐陽公皆在朝廷交稱君美以為文安慶至
正年文安薨天子錫金錢百僚皆致賻檖人勸君輸貨縣
官而給塩淮安可獲利數倍且無遺路虞君哭不從曰汯敢
家先君之喪乎至家援禮制儀戚易兩至服闕以蔭𥙷秘書
郎階承務郎遷翰林國史院編脩官轉太常博士再入翰林
為脩撰仍兼國史編脩階三轉至奉議大夫代祀北嶽北鎮
還拜江南行臺監察御史未上留為禮部員外郎階朝列大
夫十八年奉詔諭江西至七閩會為漢陳友諒䧟江西不得
往改僉江西湖東道肅政廉訪司事加朝散大夫治建寧既
而友諒兵寇杉關下邵武據延平建寧受圍大軍退保福州
城中吏民相繼出奔惟經略使普顔不花尚在君請與之謀
經略聞君至迎曰僉事猶未行耶君憤曰經略何為發此言
今盗賊圍孤城正吾與經略致死時也吾死將與此城俱顧
獨走欲安之乎經略起問計君為之畫策經略驩曰吾志决
矣即當如君言部𣪚卒得千人命建寧總管阮德柔將之出
戰不利民大讋君集衆告以福旤謂并力禦賊則妻子可生
緩將為俘虜語甚切民感泣請各自效無老少悉乘城固守
君往来撫勞之分壮者千人助德柔戰屡捷勢稍張城外有
山曰黃華高出城上君恐賊窺見虛實作層楼蔽之命守者
鍛鐡為長鉤廣儲水楼下以俟衆不知所為及賊㩀山以火
攻楼即以長鉤曳之随■以水火尋息復預積濕薪枯䕸城
下賊穿隧以入燎煙於隧熏之死者甚衆賊揚言攻城西君
察其旗亂而氣怠命備城東巳而果攻城東知有備驚駭而
退是時内外相持逾十旬樵蘇道絶徹民居以炊經略憂以
問君君曰士氣在乎作之爾且直壮曲老吾以王師討賊何
憂不勝乃槌牛釃酒勞將士以義激之皆踊躍請戰空一城
鼓譟助之聲如雷霆賊衆數萬逆戰君戎服出陣後督諸將
盡力俄矢石亂下或請少避其鋒君叱曰破賊在今日敢言
退者斬於是士卒殊死闘自寅至午焚其三柵乘勝奔之是
日福州援兵繼至賊敗走復延平等三州獲勝兵千餘人咸
欲繫獄論其叛逆罪君曰大盗未殄脅從者可勝誅耶誅桀
黠者數人悉縱之耕及諸將上功于朝被褒擢君未嘗出口
或爲君冤君曰吾職耳可徼功乎改江西行省郎中未赴以
工部郎中召時淮浙亂道不通留家四明之慈溪挾子樞浮
海而北過黑水抵鐵山卒遇倭寇同行多被害君脫走趨遼
東轉之山東制下陞祕書少監階中順大夫而齊國忠襄察
罕帖水兒在洛遣使迓君君赴洛留歲餘承制授刑部侍郎
不就二十八年踰太行至燕都未久
大明兵圍城七月十八日順帝宵遁明日君覺之遑遑北走
樞夫君所在號哭而追及于海子槁君罵曰吾死職義也爾
来欲何爲奮然行弗顧樞泣抱持賓客故人亦稍至遂強振
君歸環立守之君擁衾臥不食樞叩頭流血請所親厚者交
進慰觧乃起食一餐八月二日兵入燕凡仕者例從南亰君
至稱疾弗仕踰年反慈溪洪武六年二月八曰卒于寓舍年
七十四月一日權厝舍西香蘇山之原以某年月日葬某地
君事繼母以孝聞撫庶弟有恩六主文衡所得多竒士交友
皆當世名人爲文敦深簡質有父風務關倫教不爲浮豔語
集毀于兵存者若干卷蔵於家君自視欿然接人和而有禮
寡言峻行来嘗有矜大之色雖家人不見其疾言厲氣平居
非疾病必冠帶爲私書皆端謹可觀初君之曾祖贈嘉議大
夫禮部尚耆上輕車都尉追封豫章郡侯惟聦祖贈中奉大
夫江西等處行中省參知政事護軍追封豫章郡公謚貞文
来成世居豊城皆以厚德稱至文安遂以布衣致位翰林侍
講學士中順大夫知制誥同脩國史同知經筵事追封豫章
郡公而推恩及於二代郡侯之配黃氏何氏郡公之嬪黃氏
文安之室李氏程氏皆封預章郡夫人君起其後又能世其
家有聞于時而君之子樞樂復好學問不失儒行當可繼於
君嗚呼爵禄之繼可幸致也而繼其文學為難文學可免而
脩也而繼其道德為難若君者可謂兼之矣君娶曾吴易三
氏曾早卒吴易二氏皆封靖安郡君子男四人棐丑夭其二
郎樞樂二女適盛伯剛某君之居慈溪與今晉王傅桂君彦
良交君卒彦良持樞状来速銘銘曰
自古有國貴惟世臣匪爵之仍有德有文朔元百年中有揭
氏位雖弗崇其德可持揭氏之先豈無侯王盛莫與紀靡久
卒亡維文安公敦厚凝確際時休明典帝制作德尊望隆震
撼四方執造化機闔隂闢陽人止其身公又有子緝其休聲
克闡克似豈惟文辭亦有事功建略南藩剪屠姦兇仗義爲
城奮作士氣章甫申申復地千里褒寵之加非我敢知勞烈
雖多乃職之宜邦國殄喪吾能獨存奉身以歸敢汚先君生
既有開殁則有承凢時之人其誰與京天匪私君以彰世德
德著穹碑来者咸式
鄧鍊師神谷碑
皇上既撫有方夏脩天地百神之祀為生民祈福祥弭災癘
以為非有道之士不足以交神明洪武四年乃詔龍虎山嗣
漢天師張公正常擇其徒之可者以名聞詔至闕下問以雷
霆鬼神之事於是鄧君仲脩等述感化之由以對上說
賜坐錫燕詔舘之於朝天宫祠禱之事多屬焉五年春三
月不雨上以農病播種憂之仲脩奉詔設壇場行驅
召風雷之法天大雨賜白金若干兩後三年秋七月復不雨
御史大夫率儀曹承詔臨視禱三日不效仲脩退坐齋
室默運玄化出杖劍一叱雲合雨如注是歲冬無雪詔李
韓公及丞相致上命以禱期以三日雪至期果然
上甚寵異之每召見與語嘗賜以詩及御注道德經命
與住持朝天宫宋宗真脩祠祝科儀行于世十年奉命之會
稽祭帝禹及宋阜二穆陵還明年張公卒於是仲脩請歸視
張公葬而仲脩亦老矣乃請於公之子嗣師曰吾身雖處輦
轂下然茲山師友之所居吾心未嘗違去也嗣師知其意卑
以琵琶之峯郭塢之原仲脩更名曰神谷顧其門人曰吾&KR0726;
遊時蔵吾遺蛻于此既而復来京師與余言其故且曰吾幸
從先生遊吾冡必得先生銘然孰若及吾存而見之余曰仲
脩學長生久視之術固蘄不死余將托仲脩而長存而仲脩
乃欲屬余以不杇乎然余厚仲脩不敢辭仲脩名今以字
行臨川人曾大父某宋某官大父小父韶仲脩生時有雙鶴
飛翔之異年十二入山之紫微院師留君敬斌十八服道士
服嘗出游見道人於僊岩石上授以縦閉隂陽麾斥鬼物之
法又從隱者野庵金志陽傳性命之說龍乕大丹之秘世之
碩師皆禮重之累贊其教於山中嘗提點温州玄妙觀主杭
之龍翔宮四方人願傳其道者甚衆其所得者盖深矣余固
不能盡知也然仲脩弟子爲余言仲脩喪父盡禮嘉禾生其
隴上哭母哀泉爲之涸其行又有出於所見之外者而余與
仲脩交甚久觀其卑讓不伐言語若不出言嗚呼學道者固
如是哉銘曰
老子之道充以夷顯可用世微守雌厥文五千意易知今之
宗者皆其支漢留侯孫號天師玉章寶劍大綘衣指麾呵叱
運化機驅役鬼物如群兒東南名山雄且竒左龍右虎相委
蛇涵靈蓄怪欝靡施天使道術嗚於斯傳世四十嗣不衰前
者既倡後輙随百千弟子傑者誰鄧君挺然熊豹&KR1086;弱齡恍
遇生安期㖟以寶訣行如飛野庵之叟髮垂頥窮崖屹坐闢
兩扉稽首長跽叩幽微語以一氣凝丹基心得其意忘其辭
虚極静䔍中赫熹赤光射牗如渴蜺小試餘技為世推呼吸
雷電囚蛟螭璽書下徵祝國釐禜祈旱澇捷斯湏龍
顔每為興嘆咨歲時竹宫常侍祠霞裳瑶冠光陸離功利默
默彼烝黎容色不老難端倪夀命豈與恒人齊胡為此丘穴
深巇欲蔵冠劒誑後来神仙不死誰謂非所示者幻同人為
遊行八極當来歸千載弗朽徵斯碑
杜環小傳
杜環字叔循其先廬陵人侍父一元游宦江東遂家金陵一
元固善士所與交皆四方名士環尤好學工書謹餙重然諾
好周人急父友兵部主事常允恭死於九江家破其母張氏
年六十餘哭九江城下無所歸有識允恭者憐其老告之曰
今安慶守譚敬先非允恭友乎盍往依之彼見母念允恭故
必不遺棄母母如其言附舟詣譚譚謝不納母大困念允恭
嘗仕金陵親戚交友或有存者庶萬一可冀復哀泣從人至
金陵問一二人無存者因訪一元家所在問一元今無恙否
道上人對以一元死巳久惟子環存其家直鷺州坊中門内
有雙橘可辯識母服破衣雨行至環家環方對客坐見母大
驚頗若嘗見其面者因問曰母非常夫人乎何為而至於此
母泣告以故環亦泣扶就坐拜之復呼妻子出拜妻馬氏觧
衣更母濕衣奉糜食母抱衾寝母母問其平生所親厚故人
及幼子伯章環知故無在者不足付又不知伯章存亡姑慰
之曰天方雨雨止為母訪之苟無人事母環雖貧獨不能奉
母乎且環父與允恭交好如兄弟今母貧困不歸他人而歸
環家此二父導之也碩母無他思時兵後歲饑民骨不相保
母見環家貧雨止堅欲出問他故人環令媵女從其行至暮
果無所遇而返坐乃定環購布帛令妻為製衣衾自環以下
皆以母事之母性𥚹急少不惬意輙詬怒環私戒家人順其
所為勿以困故輕慢與較母有痰疾環親為烹藥進匕筯以
母故不敢大聲語越十年環為太常贊禮郎奉詔祠會稽
還道嘉興逢其子伯章泣謂之曰太夫人在環家日夜念少
子成疾不可不早往見伯章若無所聞第曰吾亦知之但道
遠不能至耳環歸半歲伯章来是日環初度母見少子相持
大哭環家人以為不祥止之環曰此人情也何不祥之有既
而伯章見母老恐不能行竟給以他事辭去不復頋環奉母
彌謹然母愈念伯章疾頓加後三年遂卒將死舉手向環曰
吾累杜君吾累杜君願杜君生子孫咸如杜君言終而氣絶
環具棺槨殮殯之禮買地城南鍾家山葬之歲時常祭其墓
云環後為晉王府錄事有名與余交
史官曰交友之道難矣翟公之言曰一死一生乃知交情彼
非過論也實有見於人情而云也人當意氣相得時以身相
許若無難事至事變勢窮不能蹈其所言而背去者多矣况
既死而能飬其親乎吾觀杜環事雖古所稱義烈之士何以
過而世俗恒謂今人不逮古人不亦誣天下人哉
東丘郡侯花公墓碑
皇上渡江之六年庚子夏閏五月癸酉偽漢主陳友諒以舟
師入寇圍太平行樞密院判花公率麾下三千餘人結陣迎
戰三日賊不得入乙亥城中乏食公士馬憊城䧟賊縛公急
公怒奮身大呼縛盡觧起奪守者刀殺五六人罵曰虜非吾
主敵也曷不趣降賊怒碎公首縛於舟檣衆射之公至死罵
賊不少變巳而賊犯龍江
上命諸將力戰賊敗遁去後五年甲辰上即吴王位
追封公東丘郡侯又十六年其子僉水軍左衛指揮司事煒
泣曰先公殁今二十年無文銘于神道竊恐忠烈不白於後
世敢請惟公勲業始卒宜載國史余嘗待罪太史氏不敢以
耄辭公諱雲姓花氏世爲懷遠人自考以上姓名皆亡莫知
遷徙世次然皆不顯公少孤随母嫁張氏貌偉而黑驍勇絶
人儕軰畏服之歲癸巳杖劍謁上于臨濠上
竒其材力俾將兵略地所至輙克破懷遠城口虜其帥以歸
進攻全椒拔之群寇據繆家寨公俟夜襲之寇散走上將取
滁州單騎前行遇賊數千人於道拔劔躍馬衝其陣而過賊
驚曰此黑將軍勇甚不可與争鋒兵既至遂克除甲午從
上取和州得卒三百以功授管勾明年乙未率所部先渡江
上克太平以公忠勇可信任命宿衛左右丙申上破
集慶公得兵千人陞總管徇鎮江丹陽丹徒金壇諸縣皆下
之過馬䭾沙劇盗數百遮道索戰公且行且闘三日夜皆禽
殺之授前部先鋒攻常州拔其城駐守牛唐營夏六月立行
樞密院於太平遂拜公院判階安遠大將軍丁酉春正月克
常熟州獲卒萬餘命公將之秋七月以兵三千之寍國䧟山
澤中者八日群盗蟠結梗道公操矛鼓譟出入營壘間斬首
千百計而身中一矢還命守太平後四年遂卒卒時年三十
有九夫人郜氏公與偽漢戰時一子方三歲夫人以牲酒祭
家廟會家人泣曰今城且破吾夫忠義人必以身死之吾夫
死吾必不獨生然不可使花氏無後嬰兒在若等善撫育之
聞公就禽夫人赴水死年甫三十有五侍兒孫氏瘞夫人屍
遂抱兒以行偽漢軍虜之至九江軍中惡飬小兒孫氏以而
授渙家屬之曰此兒良宜善視之是年冬王師伐偽漢漢
敗孫氏至渙家視兒在瞷渙人出竊負以走夜宿陶穴中天
曙脫簮僦舟渡江遇漢濆軍奪舟棄江中孫氏抱兒遇斷木
浮至附之入葦洲採蓮實哺兒七日不死夜半聞人語聲呼
之逢老父號雷老告之故與其俱行明年&KR0605;丑春二月逹
上所孫氏泣抱兒拜上上亦泣寘兒于膝曰此將種
也賜雷老衣遣之復其徭巳而令人追之忽不見兒八歲侍
皇太子就學年十三授乕賁右衛副千戶後七年拜今官即
煒也煒於洪武丁巳偕孫氏至太平奉夫人骸骨歸乃束草
像公以二月巳未合&KR0830;上元縣南五十里之水橋嗚呼觀公
之死賊與妻妾之報公可以知公之為人矣天不殄其後豈
不宜哉銘曰
雲雷遘屯區宇分䔍生
真人鎮乹坤騎龍鞭霆下天門前翼後衛蓊若雲誰其最雄
花將軍力驅智駕敵萬人蹂躒群盗猶䴥麏大刀長戟屬櫜
鞬左麾右刺流電奔緋衣緇弁貔虎屯駐馬飲江江水渾吴
楚之城殺氣昏手挽天河洗妖氛軍聲隆然若雷震遭者膽
落兩足蹲元戎開府大江濆腰佩兵符威令尊控制上游為
國藩偽漢恃力不圖存建旗揚帆事鉦鼖艨艟蔽江躡鉤援
槌牛享士士氣伸馳馬督戰寧頋身賊熖熾若烈火焚大戰
三曰勢愈殷單騎赴之齒囓齦怒髮上指目吐烟叶汝賊兇
頑犬與豚願醢汝肉一口吞賊慙耳塞不忍聞至死不屈酬
國恩飄然乘雲叩帝閽請爲厲鬼扼賊元賊當殛死洗厥冤
天子下詔褒忠勲東丘立矦賁九原孤兒保育寵便蕃不墜
宗祀天所敦生爲烈士死明神神靈在天光焞焞嗟爾来觀
萬子孫繼忠思孝慎勿諼弗信請考太史文
