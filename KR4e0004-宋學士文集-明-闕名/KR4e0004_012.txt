宋學士文集卷第十二鑾坡集卷第二
題郝伯常帛書後
霜落風高恣所如歸期回首是春初上林天子援弓繳窮海
纍臣有帛書中綂十五年九月一日放鴈獲者勿殺國信大
使郝經書于真州忠勇軍營新舘
右郝文忠公帛書五十九字博二寸高五寸背有陵川郝
氏印方一寸文透扵面可辨識盖中綂元年三月辛夘元
世祖登極欲告即位定和議于宋妙柬廷臣唯公最宜四
月丁未授公翰林侍講學士佩金虎符充國信使以行宋
相賈似道拘留儀真不遣至元十一年六月庚申下詔伐
宋問執行人之罪時公在儀眞已十五載以音問久不通
乃扵九月甲戍用蠟丸帛書親繫鴈足祝之北飛十二月
丙辰伯顔南征之師竟渡大江十二年二月庚午似道懼
命総管叚祐送公歸國三月虞人始獲鴈扵汴梁金明池
四月公至燕都而七月辛未遂卒年僅五十三爾其書中
綂十五年即至元十一年南北隔絶但知建元爲中綂也
十三年正月甲申宋亡帛書爲安豊教授王時中所得延
祐五年春集賢學士郭貫出持淮西使節頗見焉遂奏于
朝敕中使取之十一月太保曲出集賢大學士李邦寕以
其書上仁宗詔装潢匠成卷翰林集賢文臣各題識之藏
諸東觀而王約吳澄袁桶蔡文淵李源道鄧文原虞集皆
有所作矣昔蘇武使匈奴匈奴詭稱武死漢昭帝使&KR0901;者
諭云天子射上林得鴈足有帛書言武牧羝澤中武因獲
還此特出一時假托之辭非有事實也今當一介行使不
通之際鴈乃能遠離矰繳而將公書至汴其殆天欲顯公
之忠節邪會公巳北歸故獲者不以聞不然則是書之所
繋豈細故也哉或謂世祖見書有四十騎留江南曾無
人如鴈之嘆遂興師伐宋皆好事者傳會之談而不知有
信史者也濂修元史既錄詩入公傳今復書歲月先後扵
卷末以見鴈誠能傳書云
王弼傳
王弼字良輔秦州人游學延安北遂爲龍沙宣慰司奏差龍
沙即世謂察罕腦兒者也弼以剛正忤上官去隱扵醫至正
二年吉巫王萬里與從子尚賢賣卜龍沙市冬十一月弼往
謁焉忿其語侵坐折辱之萬里恚甚驅鬼物懼弼弼夜坐讀
金縢萹忽聞窗外悲嘯聲啓戶視之空庭月明無有也翼日
晝哭于門且稱冤弼召視鬼者厭之弗能勝弼乃祝曰豈予
藥殺爾邪苟非予當白爾冤鬼曰兒閱人多唯翁可託故来
訴翁非有他也翁若果白兒冤宜集夀俊十人爲之徵弼曰
可人既集鬼曰兒周氏女也居大同豊州之黑河父和卿毋
張氏生時月在庚故小字爲月西年十六毋疾父召王萬里
占之因識其人毋死百有五日當重紀至元三年秋九月丙
辰父醉卧兄樵未還兒偶步墻隂萬里以兒所生時日禁呪
之兒昏迷瞪視不能語萬里負至柳林反接于樹先髴其髮
纏以綵絲次穴胸割心若肝暨眼舌耳鼻瓜指之属粉而爲
丸納諸匏中復束紙作人形以呪劫制使爲奴稍怠舉針刺
之蹙額而長號昨以翁見辱乃遣報翁兒心弗忍也翁尚憐
之勿使銜冤九泉兒誓與翁結爲父子在坐諸父慎毋洩洩
則禍將及言訖哭愈悲弼共十人者皆灑涕備書月西辭聮
署其名潜白于縣縣審之如初急逮萬里叔姪鞫之始猶撑
拒月西與之相反覆甚苦且請錄其行橐遂獲符章印尺長
針短釘諸物萬里乃引伏云萬里廬陵人售術至興元逢劉
鍊師授以採生法大槩如月西言萬里弗之信劉扵嚢間觧
五色帛中貯髮如彈丸指曰此咸寕李延奴天曆二年春二
月爲吾所錄爾能歸錢七十五緡當令給侍左右萬里欣然
諾劉禹步焚符祝之延奴空中言曰師命我何之劉曰爾當
從王先生游先生仁人也殊無苦萬里如約酬錢并盡受其
術復經房州遇鄺生者與語意合又獲奉元耿頑童奴之其
歸錢數如劉今與月西爲三人矣劉戒萬里終身勿近牛犬
肉近忘之因啖牛心炙事遂敗尚復何言縣移文豊州追和
卿爲左驗和卿頗疑之雜處稠人内弼陽問誰爲爾父月西
從壁隙呼曰黑衣而蒲冠者是也和卿慟月西亦慟慟巳歴
叩家事慰劳如平生官爲具成案上大府萬里瘦死于獄部
使者慮囚召月西置對弗荅吏罵曰獄由爾興今反不語邪
月西曰殺我者既伏辜矣喋喋將何爲尚賢竟以賂免初弼
訴縣歸親賓持壼觴樂之忽聞對泣聲弼詢之鬼曰我耿頑
童李延奴也月西冤已伸翁寕不憫我二人邪弼難之頑童
曰月西與翁約爲父子而吾獨非翁兒女邪何相遇厚薄之
不齊也弼不得已再往縣入牒官逮頑童父德宝延奴父福
保至其所驗皆如和卿而鄺與劉不知其里居竟莫致云自
是三鬼留弼家晝相随行夜同弼卧起雖不見形其聲琅然
也弼因從容問曰衛門當有神爾曷從入月西曰無之但見
繪像懸戸上耳曰吾欲爇象泉賜爾何如曰無所用也曰爾
之精氣能久存扵世乎曰數至則散矣二僧見弼一華衣一
衣弊服華衣者居右月西曰爾為某悪行萌某邪心尚敢據
人上乎彼服雖弊終為端人耳命易其位僧失色起去頑童
善歌遇弼飲則唱漢東山及他樂府爲夀弼連以酒酹地頑
童輒醉應對皆失倫客戲以醯代之頑童怒曰幾蜇吾喉吻
矣何物小子悪劇至此嘵嘵然數其隂事不止客慙而遁月
西尤號黠慧時與弼諸子相謔言辭多滑稽諸子或理屈向
有聲處擊之月西大笑曰鬼無形兄何必然徒見其不知也
凡八閱月始寂寂無聞翰林學士承旨李好文節官中獄案
造記而燕南梁載又爲序其事二文互有得失子乃合為一
傳而其辭不雅馴者痛刪去之弼尚存年六十八矣有司誤
以其能異術貢之南亰上賜衣一&KR0670;遣還時洪武四
年冬十二月庚辰也
史官日司馬遷云漢武帝置壽宫以奉神君神君非可得見
其音與人言等時去時来来則風肅然也予竊疑焉音麗乎
形者也無形矣音何從出哉今周女無形而能人言何其與
神君類欤且自重黎絶地天通人鬼始分禹鑄鼎象物其政
益備矣後世姦巫鬼師乃使之瀆亂常經其咎尚誰執哉雖
然吉巫之術狡矣而卒被鬼所殺人禍天刑終不可逭爲惡
者盍少知懼乎抑剛正若王生鬼不敢害之反敬畏之是知
君子挺立天地間仰不愧也俯不怍也妖得而侮諸奈之何
棄君子而弗學者衆也悲夫
元故廬陵周府君墓碣銘(有序)
濂校文南宫獲讀江右周子諒所對策燁燁有竒策因拔寘
前列未幾子諒擢進士苐主事起曹日與之周旋乃出古文
辭相示予復愛其峻潔而雋永竊意淵源之来必有所自巳
而子諒奉廬陵教授李處敬状請銘其先府君之墓扵是又
信其家學相承之懿雖不能文憫其美之弗章也庸因状之
所述而列之府君諱鼎字仲恒姓周氏其先自安成徙廬陵
奕葉爲儒至府君益刻厲自奮思趾美扵前人每試藝鄕校
立論必超群彦右見之者矍然自失府君復以埸屋之業不
足爲乃去從湜溪郭氏游湜溪名正表得静春劉氏三傳端
緒静春實考亭之學也府君因與聞伊洛關閩之微旨六經
中有所疑滯從横扣擊唯恐其弗明積功既久多超特之見
且謂詩分正變之說固肇扵漢儒然而正中有變變中有正
不可執一而求况其體製音節夐然不侔若虛心玩之策書
紊亂瞭然可見必各從其類然後可辨世道升降之由其詩
雖非盛時之作其人既賢其音猶近扵古必附小大雅之正
者勸懲之義庶有托焉先王以禮樂化成天下而扵詩之用
見之其效至扵恊和人神之應非空言比也府君之名自是
絶出四方執經問難者戸外之屦恒滿府君坐臯比爲敷繹
性名之說析其顯微約其異同往往神怡心醉而去年逾四
十出遊江漢間同里范君匯方提舉江西儒學延致府君爲
豫章學者師其劍舄奔湊如家居時東南良二千石多名公
卿出受承宣之寄欲猗府君以爲重玄纁束帛交致扵門府
君皆不受間一往應九江之聘既至處以賓師之位亡何復
棄去方嶽大臣馳書與幣請考試鄕闈府君辭又舉府君晦
迹丘園府君庋其文高閣漫若不復省當是時天下承平士
大夫耻及邊事府君獨憂之力言四海大勢日趍扵亂一夫
操戈而起則江南無駐足之地此正可慟哭之時奈何肉食
者不知慮邪遂著濟時十二策及戰守之書數千言將走闕
下獻之或指府君爲狂府君笑曰吾非狂吾言後當驗耳瀕
行思毋夫人春秋高遂止後五年辛夘汝穎兵動江南受禍
最酷一一如府君言南昌學徒因乞府君策上之中書亦授
九品官以歸初府君嘗出應鄕書不肯少貶以就繩墨故不
得志扵有司及赴部使者私試輙在首選評文者虞文靖公
也甚加噐重且有安得起成周樂工共論斯文之嘆府君言
禮樂之化有契虞公意故不覺慕咏之深也不幸年甫五十
又八竟以一疾不起實至正乙未十月十六日也天乎命邪
府君之先曰世德生甫三歲其父汝正求兄漢中不知所終
其毋彭氏年未三十以節自守至九十一而亡世德生天和
天成皆以通經爲人師有不遠千里而就學者天成生浩能
讀父書尚書禹貢洪範嘗重正其訛舛其扵春秋則盡黜三
傳而獨遡求孔子之旨人尊之稱爲鐡石先生天和生冕蚤
以推擇爲郡曹掾遷海北憲史着廉直聲則府君之父也妣
郭氏湜溪從女弟婦道毋儀两無所媿配室李氏継室李氏
王氏于男子三長恂蚤世次愷即子諒今以字行承事郎工
部主事次孜子女子二歸郭遅郭經皆先卒孫男一圓女二
以某年月葬府君扵里之楊梅原堪輿家謂非吉兆又改葬
于屏山之麓實洪武四年正月之甲申也府君天資純孝憲
史君殁扵廣東府君奉柩舟東還水陸數千里冐巖壑之險
絶濤瀨之危每涕泣呼天卒頼以濟類有物隂相之者為人
俊爽負氣節長身美髯昂然玉立盖偉丈夫也賓朋滿座尤
喜論史或觸其辭鋒上下古今蝉聮不能休復曰如此則治
否則亂如有用我者舉而措之耳性嗜古文一洗宋季刻削
纖弱之弊委蛇曲折各極其事情六經皆有論著未及完獨
詩經辨正若干卷藏于家詩文曰貞一藁者又若干卷傳學
者其孟子管子商鞅諸論為最偉云濂聞王文憲公每疑秦
火之餘詩多錯簡今世所傳决非孔子所刪之舊欲釐正之
有志未就而亡府君之生未嘗與王公同時又未嘗習聞其
論說而其所見若合符節雖曰卓識逾常人遠甚而至理之
在人心者終不可誣也昔者歐陽氏頗疑扵河圖洛書始亦
自信其獨見既而得衡山廖偁朱陵編觀之其說絶與之類
故為序其書扵心之同者屡致意焉夫圖書者本無可議尚
以涉扵神怪而非之况詩之音節體製不可強同辨而正焉
方謂有功扵經學者溺扵久習之傳反譁然而疑之抑亦過
矣王公已不可作謹列府君之行銘諸墓門用以慰夫九泉
之下使知死雖未久猶有識其心者則夫千百世之遠未必
無其人餘盖不足恨也銘曰
秦火之烈六經中絶我心䀌傷兮汗簡散落後先參錯乃理
之常兮廬陵有儒世守經畬有燁其芒兮疊矩重規擿幽發
微無䀲不明兮伊君斯継益衍弗墜其出愈卭兮閩南之學
日星昭灼我知其方兮察體審音載咏載吟别類分章兮勢
或犬牙正變紛拏大潴失防兮詩用斯著禮明樂備王道孔
昌兮其學之暐有聲四起衿佩瑲瑲兮濡嚌聖謨敷繹道樞
孰敢弗蘉兮譬如衢尊飲者欲奔何用不臧兮卓爾先見即
知治亂覆謂爲狂兮材不時用道則彌重孰短孰長兮學有
子傳吐辭淵然五色焜煌兮八尺之塋有山列屏千載其蔵
兮
故龍南一峰先生鍾府君墓碣銘(有序)
府君諱柔字元剛姓鍾氏其系出扵魏侍中繇繇之十代孫
紹京字可大事親孝自爲童時凡得瓜果必先進最工書人
號爲小鍾盖以繇爲大鍾也嘗直鳳閣後從唐元宗平内難
拜中書侍郎始居贑其諸孫曰某游䆠龍南復爲龍南人傳
至諱伷字少游者擢元豐五年進士第歷二廣轉運使以功
烈聞性尤至孝父殁哀慟擗踊聲不絶于口群烏助之哀嗚
人爲建感烏堂府君則其裔孫也曾祖淳祖德賢皆抱道潜
耀以自樂父克俊在宋之季𥙷國學上舍生聞三宫北遷紏
集義旅爲勤王之舉勢既不可爲乃登贑之馬祖岩遥望中
原白雲渺瀰而翠華不可復見悲歌激烈聞者涕下巳而痛
憤益深誓不食元之粟賦詩壹章有自許有身埋漢土終憐
無淚哭秦庭之句遂赴龍頭江而死其忠義之志盖皦然云
府君生甫一歲宋初改物兵燹猶未息祖母吳氏與其母劉
夫人挾之走南雄艱難險阻莫不備歴府君幸既長俾歸從
鄕先逹雷州推官劉公震游夫人月自程督之府君性既穎
拔復知以紹述爲事昧爽即興抉冊映簷光而讀至夜漏下
二十刻亦弗休由是融貫扵經子史集諸家握筆為决科之
文頃刻千餘言長風驅濤而雷電與之相後先也夫人喜曰
吾有子如是吾夫子爲不亡矣夫人或與府君語及龍頭江
事府君輙長號弗輟幾欲無生及祖母與夫人相継而逝府
君竭誠扵葬祭之禮觀者咸曰鍾氏世有孝子感烏堂之作
不得專美扵前矣府君初娶田州判官凌君昌任之女生一
子而卒興寕尹馬君良竒府君之爲人復以女妻之遂同之
官凡馬君之善政所以鋤姦扶懦滌冤䟽滯者皆府君有以
發之廣東帥閫及海北廉訪使者聞府君學行之懿交薦之
署爲雷州路學正府君以海濱非久處之地力辤而歸下簾
講授從者數百人咸共推尊之號曰一峯先生云府君儀觀
偉然終日正襟危坐人莫能窺其際晚益刊落英華窮極根
抵所居僅蔽風雨所入僅足饘粥而處之怡然至扵赴人之
急雖蹈水火有不暇顧者君子尤稱之府君生于至元丁亥
正月某甲子殁于重紀至元辛巳十月某甲子得夀僅五十
又五瀕卒無佗言唯属子力學厲行毋墜家聲而已所著書
有諸經纂說易書詩衍義弊帚集若干卷蔵于家府君凡三
娶初凌氏生一子即恕字以行至正癸巳鄕貢進士署濂溪
書院山長不赴次馮氏無子次&KR1272;氏生二女一早世一適凌
德祥孫男三人曰肅曰緝曰熙女一人適某曾孫女二人尚
幼府君之卒也葬干龍山之南洪武庚戌秋八月某甲子再
遷于仙女湖之西與凌氏合葬焉實縣南之五里也惟府君
生于忠孝之門耳濡目染巳能立乎其大者及求諸六經驗
諸躬行所見益真切所獲益粹凝雖不見用于時而弟子從
之者皆知所謂孝悌忠信其有功名教甚多是亦爲政也中
州君子恒言虔南爲遐荒之地賢才鮮少有若府君者其裔
胄之悠久家學之盛著文行之隆蔚初亦何减扵中州人之
好論議往往如是是重可嘆也因按鄱陽董先生之状大書
以銘府君之墓庶幾白府君潜德扵遠邇虔南之士讀余文
者亦當有所奮勵而興起焉銘曰
媺人之班班乎而忠信以爲冠乎而佩純知而鞶華文乎而
光彩之如璊乎而長才詘而弗信乎而&KR1981;政而屏奸乎而柔
之立而強之刓乎而皐比設而師道尊乎而反澆凉而為龐
惇乎而一鄕之善士質其玉温乎而岐有鳴鳳魯有祥麟禹
而天之生賢無方何暢復何屯乎而勒銘墓門乎而庶昭昭
其永聞乎而
承事卽彰州府彰浦縣知縣張府君新墓碣銘(有序)
張之爲著姓尚矣自軒轅第五子青陽生揮爲弓正觀弧星
始制弓矢因姓張氏歴代以来勲賢軒冕未嘗乏人其居饒
之德興吳闡里者諱鵬仕唐爲節度使至五季時子孫猶授
節鉞宋天聖中龍圖閣直學士燾嘗同文潞公諸賢爲洛社
耆英之會暨還饒見旁縣安人有山名若嶺林樾蒼潤靈氣
迴合因移居其下五世孫一清中特科進士第一與同邑湯
文清公最相友善推究經傳反覆詰難必得肯綮乃已自時
厥後族日以蕃讀書之聲琅匕乎西東擢上第者凡十預薦
送者二十又七薦紳以爲榮一清若干傳至宣義郎某宣義
生某舉進士上南宫歴斥時政之弊有忤執政遂下第某生
英肥遯終身飲水著書以自樂有春秋属辭若干卷蔵于家
英之兄國學上舍某當宋籙將訖帥安仁義師從謝枋得勤
王及戰敗家遂爲墟英子禹受方在幼最號孤貧後能遵廢
舉之術大振其宗田貨悉逾扵前人初無嗣育仲兄某之子
璵爲後年四十七始生府君府君諱理字玉文十歲通經史
十五能属文父悅曰吾宗書種弗絶矣爲築義湖精舍扵室
之南偏聘明經老生爲師遐邇之士鼓篋而来咸食飲之由
是游從者日衆而府君聞見益廣縣令長嘉之旌其里曰儒
賢云府君以累世科名欲起而踵其後復往從廬陵王君充
耘習爲程試之學較藝江浙鄕闈不中遂學詩扵翰林學士
承旨張公翥張公見府君襟度冲曠深噐之悉授以詩家之
法府君窹寐不忘虞文靖公集覽其所賦擊節嘆賞不少置
至正壬辰蘄黃妖寇相挻爲亂破饒州已而安仁継䧟殺戮
到雞犬府君携家避去臨川時江浙行省左丞老老公江西
行省丞相亦憐直班公屯兵信之弋陽營壘相望府君遣張
世英請檄起兵遂同弟瑑間道歸安仁聞外孫陳政養甲士
三百以自衛府君召政與計事命伏兵于戸内椎牛釃酒誘
僞帥二十四人醉飲干庭縳送于官斬之復諭其部曲曰爾
帥已成擒即宜改圖稍緩成𦵔醢矣衆翕然歸乃研墨汁署
其衣曰興安義兵二日之間得徤兒四千金溪白砂盗周謙
入境鈔掠府君命瑑將徤兒往逐斬首數百尋殱之白砂盗
平丞相出兵平饒號一十萬至貴溪瑑以兵迎一鼓而安仁
復瑑受命攝縣事僞將軍彭浩擁七萬衆逼丞相扵團湖丞
相兵欲退瑑部騎卒執麾前驅丞相遽下令出戰浩大改斬
首三萬級積屍如山瑑導丞相前進復饒州軍士乏食且重
以疫癘府君率縣大姓輸粮一萬二千斛散之時寇盗充斥
南通閩北適燕唯安仁爲便使者乘傳而来絡繹不絶皆仰
給府君家爲之貧江西劇盗黃濂舉猖獗不可制左丞大你
赤公檄瑑共平之府君授瑑計焚其窟穴賊遁去别據岩險
爲拒守設伏于道瑑乘勝深入賊突起而蹴之瑑力闘而殁
府君失聲哭曰折吾右臂矣吾當上告方伯以復爾仇下命
介子以奉爾祀庶幾盡吾心爾遂急攻廉舉廉舉懼别降江
西行中書未幾復叛府君與王伯美夾攻大敗之殺其兄廉
靖廉舉夜走菘溪吳友文械送府君献諸幕府屍于市且求
殺瑑者五人烹之而以中子爲瑑後里歲儉人多相食府君
移粟以振仍禁山谷氓勿出鈔道商賈懋遷如承平時四方
辟地者三百餘家皆依府君以爲安五年之間號爲小康辛
丑歲八月天兵取九江九江與旴江連府君知天命有所属
往贊其守臣王公漙以全城内附皇上召府君至南京
擢知徽州黟縣事黟在萬山中自近代来高陵鉅壑皆有賦
民不堪命會部使者至府君力陳之言與淚俱使者以其事
聞下营田司核實惟田輸粮餘皆置不問黟民得以少舒秩
滿改知漳州漳浦縣及行民争擁馬垂泣而送之漳浦接連
溪洞民善亂舊扵其地置汀漳屯田萬戶府及入職方詔
徵屯田軍赴京萬戸吳世榮遂叛府君集民兵攻世榮戮之
具上奏中朝免其徵海寇林仲明鄭惟明鄭君長恃能出
入海濤先後爲背叛漳州衛兵雖嘗剪除而渠魁逸不可捕
府君悉用謀致之磔裂以徇民畏威不復敢爲亂俗尚妖術
呪物食人久則成形扵腹中物動人輙死云役其魂爲奴府
君廉知之毀其滛祠數十區其害遂熄邑多良田其隄防爲
潮水所齧鞠爲草莱之區府君脩築之百里之間皆化爲沃
壌土豪羅季二族黨與甚衆恒持官府短長府君徒其家遠
方事始帖帖府君且謂蠻夷不知禮義無善教以牖其良心
爾乃爲脩學聘師集子弟而誨飾之三年之間政教大洽府
知事孫希顔嘗有求而弗獲及以贓墨敗誣府君以白金百
二十銖爲贄刑曹逮府君坐以不宜與事巳釋將趣装南還
忽遘心疾恒怦怦若絃目不暇暝遂卒實主扵江寕欒氏其
時則洪武五年三月五日壬子也年五十九同門友夏君通
爲稱貸&KR0670;歛以某月日權厝干聚寶山府君娶臨州王氏出
荆國文公之後吉水州判官某之孫女也先七年卒子男尚
德次九德即爲瑑後者次報德女常德適臨川許觀孫男三
人桐木東府君天性孝友父病亟夙夜籲天祈以身代仍刲
股和藥以進疾乃瘳後二年卒事兄璵唯恐弗獲其驩心然
操履剛介不諧扵流俗而非義之財絲髮不取故居官之日
命其子負販以自給及其殁也槖無一錢識者頗哀焉濂為
左史時見府君清溪上府君方以意氣自豪醉墨淋漓有鸞
蹌鳳翥之勢頗異其爲人自是數與之游暨别去爲縣聲跡
不相聞者六七年遇與府君交者輙詢之皆不能道其詳今
年夏忽有衰絰踵門者則府君之子尚德也驚而問焉府君
死且殯巳逾月矣嗟夫十數年来朋舊凋落殆盡如府君康
強者亦復棄去人間世則夫沉酣聲利自恃以爲久長者果
何如也因爲泣下數行既而尚德將奉柩歸故鄕以某月日
葬于某山之原持夏君所狀群行請爲文勒墓上濓府君之
友也不爲之銘孰宜爲之銘銘曰
維其文五色絪緼揚葩而吐芬維其武扼彼妖旅退縮莫予
侮維才孔臧曷施弗良維邑之試變劇如易維澤之滂然維
民之龐然維聲之锵然維神之難言胡不永其延吁嗟乎賢
吁嗟乎賢
曾學士文集序
翰林直學士臨川曾先生既殁其子中衛經歴仰發其平日
所著望周山金石齋青華閩海昭回從政丙午居賢前後編
凡九藁及逾海逾遼二志通類爲若干卷介其同年進士雷
燧徵濓序其首濓時竊禄詞林脩史事嚴雖諾之而未暇爲
後三年仰之弟儕復走南京申前請爲尤切濂將焉辭惟曾
氏出扵郕國公自都鄕侯據南徙代有顯人至扵文定公鞏
文肅公布文昭公肇起扵南豐遂以文章名天下文定之製
熛鷙奔放雄渾瑰偉文昭之作簡嚴平實温潤雅馴最爲學
者之所同慕不翅景星之與卿雲而文肅之子司農少卿紆
固守家法亦以辭章稱君子謂如魯殿秦碑見者珍惜自可
孤行扵二公之後司農從孫季貍蚤從吕居仁徐師川游又
能大肆扵文其文言質而義正乹道淳熙間群公多畏敬之
自時厥後作者繼軌要不可以一二數嗚呼何南豊曾氏之
多賢哉先生之裔分自南豐父祖皆宋進士書詩之業遠有
端緒先生既承家庭之訓又出從元夫鉅儒游鑚研六經孳
孳唯恐弗力聞吳文正公講道華盖山褁粮往叩之胷中疑
難一旦冰釋自是逹之扵文奮迅馳騁皆足以如其志至正
辛已嘗舉扵鄕明年試禮部報罷當路惜之連薦爲校官皆
不赴後十四年甲午始擢進士第助教國子修撰翰林出任
江西行省郎官入成均為丞遂升司業進詳定副使拜監察
御史已而復爲副使改今官而殁先生名位既顯海内求文
者接踵而至凡得片言隻簡不翅拱壁之貴盖先生之文刻
意以文定公爲師故其駿發淵奥黼藻休烈起伏歛縦風神
自遠王良執御節以和鑾而驅馳蟻封也朱絃䟽越大音希
聲而一唱三嘆也濤起阜湧飊行雲流力有餘而氣不竭也
擅一代之英名作四方之楷則先生其有之矣濂也不敏幸
識先生扵建鄴欲以古文辭就正焉而先生亡矣故因仰之
求文歴序南豐曾氏世學相仍之盛書于首簡使讀之者知
先生無沗前人則爲先生之子若孫必將感激奮勵期無媿
扵先生者矣先生名堅子白其字也剛明正直政事多可書
已見其婣家危公素所撰墓銘兹不書
皇明雅頌序
皇明雅頌者鄱陽劉仔肩之所集也其曰雅頌者何雅者燕
饗朝會之樂歌頌則美盛德告成功扵神明者也今詩之體
與雅頌不同矣猶&KR0670;其名者何體不同也而曰賦曰比曰興
者其有不同乎同矣而謂體不同者何時有古今也時有古
今也柰何今不得爲古猶古不能爲今也今古雖不同人情
之發也人聲之宣也人文之成也則同而已矣然則曷爲謂
之同江河沼沚有不同也水則同陵巒岡阜有不同也土則
同人動乎物有不同也感則同趍其同而舍其異是之謂大
同曷爲知其爲大同期歸于道焉爾歸扵道焉爾者何世之
治聲之和也聲之和也柰何天聲和于上地聲和于下人聲
和于中則體信逹順至矣體信逹順其亦有應乎曰有三秀
榮朱雀見龜龍出騶虞至嘉禾生何往而非應也應則烏可
巳也烏可巳則有作爲雅頌被之弦歌薦之郊廟者矣是集
之作其殆權輿者歟
觀世音菩薩畫像贊
梵稱阿縛盧枳伐羅唐言觀世音也其觀世音菩薩與南閻
浮提衆生有大因緣凡衆生有急難者一稱菩薩名號皆得
觧脫凡諸所求亦復如是是故奉其像者十室而九各出巧
思莊嚴妙相永嘉林一清爲上原尹治政之餘稽首參禮用
清净毫畫東大瀛海水勢噴湧傍有磐石菩薩見天人相翹
其一足坐彼石上護法大神身被寶鎧駢立扵左善財童子
乘蓮葉舟合瓜遥禮自右而至其上日輪正照雲氣杳澷其
下龍女持珠仰首而献品物咸秩觀者動容如親見菩薩扵
𥙷怛洛迦山也比丘似桂乃孚中信公之上足也耽嗜般若
如飲醍醐以濂信嚮佛乘持像請贊濂觀一清運筆皆有所
表見非徒為虚飾而已中繪菩薩現大悲相表慈憫衆生故
在大瀛海中表香水法界故日輪正照表本性圓明故雲影
交重表塵沙無盡故大神威嚴表降伏魔軍故善財瞻禮表
正信不回故龍女獻寶表地無所愛故惟觀此像者目擊道
存不以像視像而以法視像瞻禮之頃三十七道品一時證
入八萬四千塵勞門悉皆降伏則是像者其扵進道亦不為
無所助也胡跪作禮而說贊曰
稽首大士天人師神通變現扵一切尋聲救我衆生苦是則
名爲觀世音大東瀛海洛迦山岩洞時時發光彩示以澎湃
海潮音或因音聲而入者即得見佛了無二有一宰官施善
巧能以繪畫作佛事大士寶相毫端現翹足而坐衣𥚹褼慈
容顒顒屹不動紅光下照日正中雲影交加無盡蔵善財南
詢遽作禮脚踏蓮花以爲舟龍女持珠向空獻種種皆爲法
歡喜上有威神金剛王護持佛法極嚴猛我知大士無形相
有相當與虛空等虛空廓落徧十方胎卵濕化皆含攝以至
河沙諸品類一一皆扵相中現中求一髮不可得願執湏彌
以爲毫舒卷六合以爲紙畫此無邊相好身大地衆生眼皆
見見者人人皆作佛百千劫罪悉消除不許役役從外求一
彈指頃皆究竟
陳氏譜圖記
越之陳氏其先出自穎州一遷扵光之固始再遷扵泉之南
安傳若干世有諱如瓌者生宋光禄卿舜華光禄生太常少
卿知信州侁三遷扵越州府山新河之濱大常生朝散大夫
彦弼朝散生七子知同安監詗定遠知縣訢國子司業諲餘
則讜訓柔中季亡其名同安生文林卽仲錫定遠生四子仲
彜仲粹仲寬仲賓仲賓魏王府記室讜生宗正寺簿大顯司
業生四子大中大成大中大理寺簿長與季亡其名訓生二
子名亡柔中及季其後無所聞文林生恪自恪而下子孫富
多今不可復知大理生宗正寺博士頌頌亦生七子太學上
舍嗣慶文林卽一新龍圖閣直學士知衢州又新次則艮柔
蟾晉多亡嗣一新生二子麒麟麟爲艮之後麒左宣教郎生
德星德元德元爲麟之後德星生二子元市舶都目克和及
勝之勝之復爲德元後都目生五子源敬復升瑞敬仕于
國朝福建行省員外卽升金華縣學教諭勝之生四子仁遜
貞禮自時厥後源生烈敬生煦吳府伴讀煦復生默升生熊
烝仁生燠燁焴遜生爟其繁且行盖未可量也予竊聞之自
受姓命氏以来孰非神明之胄稽諸載籍煥然可覩傳世稍
遠往往䆮非其舊而降爲皂隷者有之世德之傳固不可謂
無人其衰微不振者抑亦多矣有如陳氏自宋以来擢進士
第者先後相望功業顯融名著當世逮至于今而其流風遺
澤尚有衍而無替不亦盛哉光禄十一世孫曰敬與升咸與
予交而敬之子煦復来受經遂以譜圖記爲屬子因效史傳
世表序著之而不敢上遡其本源者盖氏族之學難言久矣
析支分裔唯唐爲最盛而國姓無定論林寶作元和姓纂而
自姓不知所由来今人類能非之予記譜如瓌之上不欲妄
加攀附誠懼後来者相非亦猶今人之非前人也継今而往
陳氏子孫當代加纂脩而弗墜庶幾其事核其言真而不昧
扵春秋傳信之義云
浦江戴府君墓誌銘
濂弱齡時師事淵穎先生吳公扵浦陽江上先生素有林泉
之思以五洩七十二峰之勝特往游焉時某實侍杖屦之側
未至五洩二十里日將莫乃抵戴府君之居宿焉府君大布
冠衣風神峻潔超然有前代遺風設筵以饗先生直至夜分
四座皆摧竭不能支府君危坐肩背竦直曾無動摇意濂竊
異之因質扵先生先生曰府君之行可稱譽者甚衆姑與爾
一二言之當德祐丙子之變悪少年相梴而起執白挺暮夜
擊傷民咸不能自保府君用計安之卒能飬厥父母無他虞
府君往游浙水西或妄言府君道卒毋夫人朱氏哭之喪明
府君還念毋不置夜露禱扵天摘木葉曰冬青者浸水䑛之
期年目復明人以爲孝感所致朱氏既殁其継毋傳氏生子
惠方秉爲政府君漫若不及知凡貲産一聽惠所取弗與之
較惠與鄕井不相能人欲求隙加害府君資其遠仕閩嶠避
之貧民有貸錢不能償者府君出質劑悉焚去婣族之無以
自存者生使其能養殁使其自蔵汲汲如不足從祖毋盛氏
張氏各生子而寡居府君養事之盡禮以全其節其子先長
悉稽前人土田均予之此事尢卓異扵人人者濂聞已竊謹
識之後三年應書鄕闈識府君之子性中遂與性中定交又
十年性中之子灝從濂學經扵郡庠濂一一叩之其事皆如
先生言則府君殁已久矣今年春濂有千里之役性中要濂
扵道且泣且言曰知先人之詳者莫過扵吾子吾子倘不銘
之孰宜銘之濂不敢辞府君姓戴氏諱珵字君玉世爲㜈之
浦江人曾祖某祖某父子道府君享年八十有四咸淳丁卯
某月日生至正庚寅某月日卒以某月日葬于止戴宅之原
先配許氏生長明再配薛氏無嗣三配李氏生從善思誠性
中用和孫男灝某某嗚呼若府君者可謂一鄕之善士哉爲
之銘曰
其生也全其殁也安君子知其然而不知其所以然請視斯
阡
宋學士文集卷第十二鑾坡集卷第二
