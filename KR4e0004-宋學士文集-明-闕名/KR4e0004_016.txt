宋學士文集卷第十六鑾坡集卷第六
禄命辨
三命之說古有之乎曰無有也曰世之相傳有黃帝風后三
命一家而河上公實能言之信乎曰吾聞黃帝探五行之精
占斗剛所建命大撓作甲子矣所以定歲月推時候以示民
用也他未之前聞也曰然則假以占命果起扵何時乎曰詩
云我辰安在鄭氏謂六物之吉凶王充論衡云見骨體而知
命禄覩命錄而知骨體皆是物也况小運之法本許慎說文
已字之訓空亡之說原司馬遷史記孤虚之術蓋以五行甲
子推人休咎其術之行已久矣非如吕才所稱起扵司馬季
主也㳂及後世臨孝恭有禄命書陶弘景有三命抄略唐人
習者頗衆而張一行桑道茂李虛中咸精其書虛中之後唯
徐子平尤造其閫奥也曰十一曜之說古有之乎曰無有也
書云在璇璣玉衡以齊七政所謂七政日月水火金木土也
而無紫氣星孛羅睺計都也星孛數見扵春秋或見大辰或
入北斗紫氣則載之史冊與氛祲同占羅睺計都者蝕神首
尾也又謂之交初交中之神初中者交食之會也借此以測
日月之蝕也唐貞元初李弼乾始推十一星行曆鮑該曹士
蒍皆業之士蒍又作羅計二隱矅立成曆起元和元年及至
五代王朴著欽天曆且謂蝕神首尾頗行之民間小曆而巳
若吴伯善若甄鸞若劉孝孫若張胄玄之所造但云七矅而
不聞有十一星也曰然則假之以占命又起扵何時乎曰洪
範云月之從星則以風雨冷州鳩云武王伐殷歲在鶉火月
在天駟則以星占國亦巳久矣而未必用之占命也曰以星
占命柰何曰予嘗聞之扵師其說多本扵都利聿思經都利
盖都頼也西域康居城當都頼水上則今所傳聿斯經者婆
羅門術也李弼乾實婆羅門伎士而羅睺計都亦胡𣑽之語
其術盖出扵西域無疑晁公武謂爲天竺𣑽學者扵此徵之
尤信也曰術之緣起則吾旣得聞命矣然亦巧發而竒中乎
曰有固有之而不可泥也何也且以甲子幹技推人所生歲
月展轉相配其數極于七百二十以七百二十之年月加之
七百二十之日時其數終扵五十一万八千四百夫以天下
之廣兆民之衆林林而生者不可以數計日有十二時未必
一時唯生一人也以此觀之同時而生者不少何其吉凶之
不相同哉吕才有云長平坑卒未應共犯三刑南陽貴士何
必俱當六合誠足以破其舛戾矣三命之說予不能以盡信
者此也天以二十八宿爲體體則爲經有定所而不可易以
五星爲用用則爲緯恒絡繹乎其間或遅或留或伏或逆固
有常度而可以理測苟謂躔某宿則吉歴某宫則凶猶或可
言也設其星有變其行不依常經而犯乎河漢内外諸星又
將何以占之哉或如前所謂生同一時者其躔次無不同吉
與凶又何懸絶哉夫萬物皆出扵五行安有五行之外又有
四餘土木行度最遅而爲吉凶者久故有餘氣而氣爲木之
餘計爲土之餘猶或可言也水之餘則孛火之餘則羅果何
所取義哉水火土木然矣柰何金獨無餘氣乎或謂相生故
有而相剋故無亦非通論也况孛乃妖星或有或無而氣羅
計三者本非星也不知何以有躔度之詳哉十一曜之說予
不能盡信者此也曰秦漢以来諸儒推十二國分野十二次
度數及所入州郡躔次毫釐若無差忒者旣可占國豈不能
占人乎曰天運地維動静不同故先正云有分星而無分野
占國者不可盡泥也占國者不可盡泥况占命乎曰五星之
精發乎地而昭乎天其分配十日十二子名雖殊而理則同
也人資天地以生山林之民毛而方謂得木氣之多也川澤
之民黑而津謂得水氣之多也得火氣之多則丘陵之民
專而長也得金氣之多則墳衍之民晢而瘠也至扵豐肉而
庫則得土氣之多而所謂原隰之民也然則彼皆非歟曰五
土有異而民生以之此固然也人之賦氣有薄厚長短而貴
冨賤貧壽夭六者随之吾不能必也亦非日者之所能測也
蹈道而脩德服仁而惇義此吾之所當爲也不待占者之言
而後知之也予身脩矣倘貧賤如原憲短命如顔淵雖晉椘
之冨趙孟之貴彭鏗之夀有不能及者矣命則付之扵天道
則責成扵巳吾之所知者如斯而巳矣不然委命而廢人白
晝攫人之金而䧟扵桎梏則曰我之命當爾也怠窳偷生而
不嗜學至老死而無聞則曰我之命當爾也剛愎自任操刃
而殺人柔暗無識投繯而絶命則又曰我之命當爾也其可
手哉其可乎哉所以先王之山川異制民生異俗剛柔緩急
遅速異齊五味異和噐械異制衣服異宜扵是脩其教不易
其俗齊其政不易其宜所以卒歸扵雍熙之治也昔者鄭大
夫禆竈言鄭當火請以瓘&KR1356;玉瓉禳之子産不之與已而果
然竈復云不用吾言鄭又將火子産曰天道遠人道邇非所
及也鄭卒不復火嗚呼此不亦禄命之似乎吾知盡夫人道
而巳爾曰近世大儒扵禄命家無不嗜談而樂道之者而子
一切屏絶之其亦有所本乎曰有子罕言命
題織圖卷後
宋高宗既即位江南乃下勸農之詔郡國翕然思有以靈承
上意四明楼璹字壽玉時爲杭之扵潜令乃繪作畊織圖農
事自浸種至登廩凡二十又一蚕事自浴種至剪帛凡二十
有四且各繫五言八句詩于左未幾璹召見遂以圖上進
云今觀此卷盖所謂織圖也逐叚之下有憲聖慈烈皇后題
字皇后姓吳配高宗其書絶相類豈璹進圖之後或命翰林
待詔重摹而后遂題之耶卷嘗蔵小谷余先生家其後有雙
岩鄭子有困學鮮于伯幾所䟦二公當時名流翰墨皆可寶
玩雙岩謂題字爲顯仁韋后所書則恐未然也嗚呼古昔盛
王未嘗不以農事爲急豳風之圖不見久矣有若此卷者其
尚可獲之耶
碧落碑䟦尾
絳州碧落碑唐高宗咸亨元年庚午歲韓王元嘉之子訓等
爲其妣房氏造碧落天尊像扵龍興宫而刻其文扵背故以
名碑然不知何人書據李旋之玉京宫記以爲陳惟正李漢
黃公記以爲李訓之弟譔殆莫能定而翠岩龔聖予則又以
爲宗室瓘豈或别有所考耶吳叡張天雨讀爲喧爲曜者
非當以釋文鄰字爲是俞希魯辨叨作叩亦大佳而釋文則
又訛矣盖此碑雜出扵鍾鼎篆籕諸文其亦戞戞乎難知哉
從水從人說文中音乃歴翻溺則音奴弔翻釋文今借㲻爲
弱亦恐非本字之義而其他可疑者甚衆考禮之冗未暇及
之姑識其後俟博雅君子正焉
智永真草千文䟦尾
梁武帝欲學書命殷鉄石扵二王帖選取千文復召周興嗣
次韻一夕而成湏髮爲白此事最無可疑王著扵淳化中摹
勒諸帖上石見帖中所書海醎河淡等字人謂爲章草之宗
遂誤指爲漢章帝所作著固不足責後村劉克莊乃宏博之
士何爲承著之謬而謂千文實始扵漢邪克莊姑置之歐陽
文忠公名世大儒其撰金石錄䟦尾亦謂法帖有漢章帝所
書百餘字其言有海鹹河淡之類盖前世學書者多爲此語
不獨始扵羲之抑又何邪非米南宮黃長睿力詆之新學小
生未必不爲其所惑余久憤扵中因題智永所書千文故特
表而出之智永名法極羲之七世孫字畫之佳則有不待贊
也
玉兔泉聮句引
洪武五年秋九月十又五日日入酉予與仲子璲過張錄事
孟兼扵成均秉燭對坐孟兼方命侍史汲玉兔泉瀹茗俄熊
參軍鼎劉職方崧周虞部子諒皆集相與談詩至愜心處輙
抵掌咲譁吕太常仲善聞之亦驩然来會既啜茗已孟兼出
新造玉兔泉銘諷之且曰今夕何夕勝友如雲不可無以爲
娱請舉泉聮詩何如衆皆曰然予年有一日之長俾題其首
句餘則以次而續闘險據勝閧閧弗能休至二鼓詩成各擁
衾就榻逮雞再號風雨凄迷載塗官事有程皆不告而散予
亦騎驢去朝天矣明日孟兼將屬璲作小楷繫詩扵銘左
徵予爲之引扵戲人事聚散如風中飛花其回旋飄泊曷嘗
有一定之跡今幸得與二三君子岸幘咏詩辴然而一咲豈
非天哉然此七人之中楚産者太半獨予父子與孟兼居越
西相距僅半舍他時或後先投簮而歸支九節笻訪孟兼白
石山房遡咏諸賢立霄漢上欲一見不可得取此卷之閱恍
如聚首成均時寕不有慰扵寂寥之鄕也邪孟兼子諒皆以
字名熊君字伯穎劉君字子高予則南宮散吏金華宋濂也
詩曰
成均地何靈聖澤資灌沃(濂)兔奔兆竒徵井渫發新斸(鼎)自
非三窟深孰湛一川綠(孟兼)儲精本從金生色絶勝玉(子諒)
霜毛蘸寒飲雪毳翻夜浴(崧)釀洌𥙷酒經沐丹驗仙籙(仲善)
杵㫪蟾宮棄珠噴鱣堂觸(璲)孕月生隂精觀天漏晴旭(濂)冰
澄毛骨竪鑑澈須眉燭(鼎)㕙名徒自竒檜行穢難贖(孟兼)雖
&KR0636;東郭狡難洗上蔡辱(子諒)引滿瓶未羸探幽綆頻續(崧)流
罌渗銀床出竇濺瓊粟(仲善)醉沃目暈花凍汲指連瘃(璲)濡
毫乃自潤照影從人欲(濂)光沉天上魄祥啓地中躅(鼎)摛辭
挹餘清盥薦侑嘉告(子諒)劍刺非二師池移豈身毒(孟兼)燕
支愧瑶陳塩鹵鄙富蜀(崧)不動疑窪雪頻摇咲風纛(仲善)天
光一眼𨳩雲影片鱗束(璲)劇嚥覺瘳&KR3189;蹶足想彳亍濂觱沸
虎瓜跑㪺吸猿臂臼(鼎)㓗士濯冠纓渴卒卸刀韣(子諒)精當
卬君降液或井宿督(孟兼)誰知鍾宿分脉與伊洛屬(崧)錫名
爾固嘉戰句吾何局(仲善)聮將指鼎比疾勝擊鉢促(璲)驚風
落燈燼斜月墜擔曲靈源詎能窮短咏聊可錄濂
元故奉訓大夫江西等處儒學提舉楊君墓誌銘有序
元之中世有文章鉅公起扵浙河之間曰鐡崖君聲光殷殷
摩戞霄漢吳越諸生多歸之殆猶山之宗岱河之走海如是
者四十餘年乃終瀕終召門弟子曰知我文最深者唯金華
宋景濂氏我即死非景濂不足銘我爾其識之卒後三月吏
部主事張學暨朱芾等七人奉其師之治命來請濂既爲位
哭復繫其爵里行系而造文曰君姓楊氏諱維禎廉夫其字
也裔出漢太尉震震十八傳至唐分爲四院第二院大師虞
卿生堪堪生承休承休生嵓五季時錢氏有國嵓仕至丞相
自譜爲浙院嵓之孫都兵馬使佯徙浙水東又分爲浙左院
佯之子成隱居會稽諸暨之陽復爲諸暨人君之十世祖也
高祖文振曾祖文脩以善嗜義聞人呼爲楊佛子祖敬父宏
贈奉訓大夫知温州路瑞安州事飛騎尉追封會稽縣男妣
李氏追封會稽縣君宋丞相宗勉四世孫也當縣君有姙夢
月中金錢墜懷翼日而君生大夫公摩其頂曰夢之祥徵其
應扵爾乎稍長從師授春秋說講析辨刺幾踰百十家大夫
公期以重器至弱齡不爲授室俾游學甬東粥廐馬以益裝
錢君節縮不妄費購黃氏日鈔諸書以歸大夫公驩曰此顧
不多扵良馬邪躬爲装裭使之周覧泰定丁卯用春秋擢進
士第署台之天台尹階承事卽天台多黠吏憑陵氣勢執官
中短長先以餌鉤其欲然後扼吭使不得吐一語世號爲八
鵰君廉其姦中以法民方稱快其黨頗蚓結蛇蟠不可觧君
卒用是免官久之改錢清場塩司令時塩賦病民君爲食不
下咽屡白其事江浙行中書弗聽君乃頓首涕泣于庭復不
聽至欲投印去訖獲减引額三十俄相繼丁外內艱結廬扵
桐原墓族屬有酹墓者植竹笻扵前笻發孽芽枝葉欝如也
自是不調銓曹者十年會有詔脩遼金宋三史君作正統辯
千言大司徒歐陽文公玄讀之歎曰百年後公論定扵此矣
將薦之又有沮之者尋用常額提舉杭之四務四務爲江南
劇曹素號難治君曰夜爬梳不暇騎驢謁大府塵土滿衣襟
間有識者多憐之而君自如也轉建德総管府推官陞承務
卽君悉心獄情必使两造具備鉤擿隱伏務使無冤民居無
何陞奉訓大夫江西等處儒學提舉未上會四海兵亂君遂
浪蹟浙西山水間及入國朝天下大定詔遺逸之士脩纂禮
樂書頒示郡國君被命至京師僅百日而肺疾作乃
還雲間九山行&KR0810;疾且革移拄頰楼中呼左右謂曰吾欲觀
化一巡如何乃自起投筆撰歸全堂記頃刻而就擲筆曰九
華伯潘君招我我當往車馬俟吾且久遂泊然而逝似聞數
十人從凾道登楼其步履之聲相接時大明洪武庚
戍夏五月癸丑也年七十五及門之士上書扵郡守林君公
慶以封塋爲属林君欣然從之擇地華亭縣脩竹鄕干山之
原以六月癸亥舉柩藏焉君初聘錢氏忽遘惡疾錢父母請
罷昏君卒娶之疾尋愈繼鄭氏陳氏子男一人杭鄭出也孫
男一某女一未行所著書有四書一貫錄五經鈐鍵春秋透
天關禮經約君子議歴代史鉞𥙷正三史綱目冨春人物志
麗則遺音古樂府上皇帝書勸忠辭及平鳴瓊臺洞庭雲間
祈上諸集通數百卷藏于家初君爲童子時属文輙有精魄
諸老生咸謂咄咄逼人暨出仕與時齟齬君遂大肆其力扵
文辭非先秦两漢弗之學久與俱化見諸諭撰如覩商敦周
彛雲靁成文而寒芒横逸奪人目睛其扵詩尤號名家震盪
凌厲駸駸將逼盛唐驟閱之神出鬼没不可察其端倪其亦
文中之䧺乎名執政與憲司紀者豔君之文無不投贄願交
而薦紳大夫與岩穴之士踵門求文者座無虚席以致崖鐫
野刻布列東南間然其風神夷冲無一物縈懷遇天爽氣清
時躡屐登名山肆情遐眺感古懷今直欲起豪傑與游而不
可得或戴華陽巾被羽衣泛畫舫扵龍潭鳳洲中横鐡笛吹
之笛聲穿雲而上望之者疑其爲謪仙人晚年益矌逹築玄
圃蓬臺扵松江之上無日無賓無賓不沉醉當酒酣耳熱呼
侍兒出歌白雪之辭君自倚鳳琶和之座客或蹁躚起舞顧
盻生姿儼然有晉人高風或頗加誚譲亟罵曰昔張籍見韓
退之退之命二姬合彈筝琶以爲樂爾謂退之非端人耶蓋
君數竒諧寡故特託此以依隱玩世耳豈其本情哉性䟽豁
與人交無疑二賤而賢禮之如師傅貴而不肖雖王公亦篾
視之平生不藏人善新進小子或一文之美一詩之工必爲
批點黏于屋壁指以歴示客尤不錄人以小過黠奴負君金
度無以償逼君書收劵君咲與之家藏古名畫爲西隣所竊
其傔人追執之君曰吾業與之矣無頼之徒僞爲君文以冐
受金繒或疑以爲問將發其姦君曰此誠予所作也不論遠
近皆知君爲寬厚長者云激者之論恒謂名者天所最忌矧
以能文名則又忌之尤者也所以文人多畸孤坎壈以終其
身視冨與貴猶風馬牛不相及也嗚呼豈其然哉彼貨殖者
不越朝歌暮絃之樂爾顯融者不過紆朱拖紫之華爾未百
年間聲銷景沉不翅飛鳥遺音之過耳叩其名若字鄕里小
兒已不能知之矣至若文人者挫之而氣彌雄激之而業愈
精其嶷立若嵩華其昭回如雲漢衣被四海而無慊流布百
世而可徵是殆天之所相以彌綸文運豈曰忌之云乎嗚呼
君真是已然君不可謂不幸也使君志遂情安稍起就勲績
未必專攻扵文縦攻矣未必磨礪之能精籍曰既精矣亦未
必歲積月累發越如斯之夥也斯文如元氣司化權者每左
右馮翼俾其延綿而弗絶則其燾育以成君者豈不甚侈也
邪一世之短百世之長如君亦足以不朽矣或者乃指此為
君病豈知天哉濂投分扵君者頗久相與論文屡極玄奥聞
君之死反袂拭涕久之念君之不可再得不敢有孤所属故
爲具記其事而又爲些辭一章以代勒銘庶幾招君歸来矣
乎其辝曰
魄淵流金降空青些結英揚靈潰于成些獨騎麒麟傷遺經
些衮鉞是非嚴天刑些孰軋以摧勢相傾些濬發厥辭益崇
谹些芳潤内洽光精外刑些離方遯圓班部自寕些流霆下
㫪百里震驚些鸞騫鳥瀾天機呈些鐡甲琱戈百萬宵征些
茗翹穎竪媚韶榮些籠絡萬象槖籥三靈些彈壓物怪晝夜
哀鳴些九華丈人召還紫清些白鹿夾轂五霞軿些逥風翛
翛雲繩繩些天人殊軌誰強攖些絳府雖樂毋淪洞冥些盍
乎歸來返故庭些
元故一鄕善士張府君墓版文
浦陽江之上有大姓曰張府君天錫字君與懿然䔍厚人也
自成童時輙知孝敬日趨大父毋父母側問衣燠寒而進退
之年旣長益推錫類之仁九族有弗振者時䘏其匱乏復懼
族遠情疎築堂南山麓爲序拜旅飲之所長幼之節粲然不
紊其扵惇愛廣順之道有所頼焉然不是以爲足寒食十月
朔汛掃先世諸塋必歴告嗣人曰此爲某府君其名行若何
支系若何本末如連珠巳而泣曰吾髮種種矣苟不言爾等
當不知土中爲何人慎識之勿使牛羊踐履其上平居正襟
危坐終日不妄動即動足跡亦有恒度撫世酬物一以誠有
犯之者任其轇轕两耳如無聞尢不喜以疾言厲色加人人
愈愛慕之雖傔媵亦從化俯首趨功驩欣如也及殁不問賢
不肖皆歎惋悼惜有至淚下者至今語及府君猶舉手加額
稱之曰長者長者云府君之裔初自清河遷巳歴十有三世
曾大父維大父夢龍湖之儒學正父一寕妣方氏府君生扵
某年月日殁扵某年月日夀若干以某年月日葬于縣西通
化鄕施禮山原配室朱氏婦道克脩前卒竟合葬焉子三坦
泰祐女三石某朱某楼鉄其婿也孫五珤福驥某某曾孫五
某某昔漢之萬石君家以孝謹聞于郡國雖齊魯諸儒質行
咸自以為不及若府君為人實有石氏之風柰何士習不古
文有餘而行不逮尚有愧扵齊魯諸儒又何敢望君之藩垣
哉是可嘆已坦等遣從孫太常丞丁徵濂勒銘墓門濂聞至
正初宗藩賢王有竒府君才者辟為營田總管府治中府君
辭不赴今故不以為稱而題之曰一鄕善士張府君墓并感
其事而銘之銘曰
生之温守之仁發之淳行之新以飾其身以伉其門以壽其
子孫
故泰和劉府君墳前石表辭
大江之西邑曰泰和世以藝文自著則歸之珠林劉氏劉氏
傳裔至名鍔字宗榮者實號快軒府君淬德砥行張甚及其
殁也其子崧旣請李祁先生勒銘玄堂復慮遺善弗暴顯于
世徵濂文表諸隧府君噐局方凝幼與黃兒游泳挺挺如野
鶴在鷄群譲弗敢與齒長隷進士業一再不勝輙罷去攻六
藝學必欲驗諸躬行故自治益嚴獨居屋漏&KR0770;若上交神明
正襟危坐從明迄曛不少愆厥度撫世酬物幾若言不出吻
及見義事輙奮迅抃躍雖鼎鑊刀鋸在左右亦弗暇䘏厥父
病痺五年晝夜不離床下調火煉良劑以進久不就衾枕至
蟣蝨在中禪間族属塋域為勢家所攘俗狃堪輿家書謂地
氣能賤貴人多發故塜以瘞新魄府君彈指曰殁者或有知
肯瞑目九泉下乎即鉤索訟復之歲甲午厲鬼為人痾宗姓
有一門垂絶尚遺三孽孤家遂陵夷閭師利之輙誘以為奴
府君抱之長慟亟走白縣大夫曰鍔之族嘗列爵王朝矣今
嗣人多故無闔廬以蔽雨風無羞服以適口體棲棲焉遑遑
焉服為人奴鍔久病焉夫威以戢暴政以&KR1688;俗惠以懷惸惟
我二三大夫是頼矧嘗聞之戢暴義也範浴禮也懷惸仁也
三者具舉為邦之道也為民上者其忍廢諸吾儕甿隷苟不
徼靈扵二三大夫如無羽翮欲飛青寘無乃不可乎言畢涕
與淚俱縣大夫惻然動扵中逮閭師問状勒歸府君府君食
飲之而爲結其昏姻宗譜將墜軼疎親無辨府君重輯之先
代誥命遺文之属單牘片削皆謄附其中命之曰先德錄襲
藏不翅拱壁出入恒挾以自随文獻粲然有可徵者府君客
授章貢鍾氏夜漏下二十刻鍾之廬舍災烈風驅火趨之若
驚蛇鍾猶弗之寤府君弗念私槖之焚擊門大呼而出之甫
出煙熖漲天鍾泣曰活我家百口者劉先生也府君馭家有
政内外肅若喪祭二者悉據禮經不用浮屠法人多化之一
旦嬰疾人請斬牲以享鬼神府君咲曰吾幸無愧德鬼能加
害我乎力麾使去疾尋愈其爲人知本有識類如此状所不
列者或可例知也然推府君世系本出自長沙遷金陵唐天
成間復徙廬陵之泰和以儒與仕籍者踰三十人曾祖震精
扵詞賦宋季待𥙷國子未及官而卒袒鍈能繼侍𥙷君業較
藝州庠名占前列父文度在元初以文鳴受之元文敏公薦
爲興國縣學師江西提舉司爲給付身當時以爲異數毋郭
氏府君娶蕭氏繼郭氏蕭生丈夫子三麓楚埜皆明一經楚
至正丙申鄕貢進士今改名崧仕爲職方卽中孫男四鼎觧
舉平原鼎與觧已卒女五某某其婿也餘在室府君得壽五
十八以至正壬辰閠三月十九日卒初權曆故盧園中次改
楓樹林次藏仙槎鄕姆之雙山仚某年月日也所著書有
中鴶汲清二集合若干卷云濂聞之先王盛世宗法建而本
支著氏族嚴而孝敬興大分宣昭上覆下承迨及後世人僞
沸騰而圖譜有局卽令史有職救弊微權猶扵是乎可徵今
不復見之矣秦越肥瘠之歎徒有形君子之哀矜有美府君
行粹學精念一氣之攸分實同出扵天經讋彊圉以歸墓兆
急赴愬以拔孤惸凡家牒之蒐輯遺編之分纂奚翅寶結綠
而愛青萍盖文獻之宗簮&KR0807;相仍故濟德流祉不待教而遄
成是宜壤樹内列辭章外旌庶幾垂後賢之憲則昭千古之
休聲也哉
故將仕佐郎雜造局副使王仲和甫墓碣
余司業成均時王允中爲日新齋生執經侍左右允中神凝
而志恬頗使人愛之閱二年允中服厭冠躡苞屨手執太常
丞張君所爲状泣拜于庭曰允中不天先子夀僅五十又七
以洪武三年六月三日卒于家卜以是年九月某日窆于江
寕縣鳳臺西鄕石子岡之原而懸棺之石猶未勒辭允中夙
夜祗&KR1576;若將殞于深淵竊見士大夫卿公莫不得先生文以
爲榮今緣洒掃師門之故竊有所請倘蒙卑矜之先子雖殁
猶不殁也予忴其志退而閱状允中之父諱友直字仲和其
先嘗仕于宋南度初自開封徙溧水之崇賢鄕以貲雄于里
中自時厥後族屬日益衆殆且百家有諱某者復遷建康城
中仲和之父也仲和善治生不動聲色能使其家浸豐且莫
窺有爲之跡聞名薦紳至必具籩豆𦵔醢長跪獻酒漿執禮
恭甚人疑之則曰飬子弗訓是禽犢之也吾所以敬士者其
將使儀刑則傚之乎扵是允中亦知父意鑚研經義唯恐流
扵窳怠仲和且朝夕程督觀其業稍進則喜見面顔仲和善
煉汞爲朱太師李韓公聞之奏除雜造局副使階將仕佐卽
在官二載乃終嗟夫世之人曷嘗不念孫子哉務廢舉以殖
貨利走權勢以媒禄秩徒以斵喪其醇熙顛隮乎險阻有至
扵老死而無悔者仲和則使涵濡仁義爲善人君子之事苟
謂之賢乎非邪記有之遺子黃金滿籝不如教子一經仲和
盖近之矣仲和娶邵氏生四子長執中次則允中次用中次
時中一女其婿曰某銘曰
人爲聲倀倀我獨守其常人爲利穣穣我且嗇而勿傷有子
而良當教之義方佩申椒兮充囊集夫容兮爲裳彼崔者岡
松桂蒨蒼百世之下人知其爲仲和甫之藏
王君子與文集序
經曰有德者必有言此其故何哉盖和順積扵中英華發扵
外譬若水懷珠而川媚石韞玉而山輝其理固應爾也不然
則其本不立其本不立潢汗行潦朝滿而夕除風枝露蘤西
折而東萎欲以示悠遠扵人抑亦難哉濂扵西昌王君子與
之文不能無所慨焉子與爲人秉剛而守毅葆醇而蹈道其
律已也不以夷險而易其操其接物也不以貴賤而二其節
一履乎塗轍之正不違乎䋲尺之素融融乎森森乎不可企
巳故其發之扵文根柢扵諸經涵濡乎百氏體製嚴而幅尺
弘音節諧而理趣遠有益乎倫理之重不爽乎物則之訓世
之論者咸謂類其爲人不亦信哉士之有志扵文者夥矣抽
青嫓白組織文繡柔筋脆骨點綴形似徒夸豔乎凡目已違
拂乎恒性所謂蠟其言梔其貌者其視子與有德而有言殆
猶魚目之扵夜光嫫毋之扵西施也歟然而駑駘恨劣逸驥
難攀雖幸同扵遺軌竟莫繼扵後塵盖山林之日長道德之
功深子與則有之矣鹵莽而畊滅裂而報若濓之進寸退尺
者豈不爲甚媿者焉子與不我鄙夷俾序其首嗚呼三代無
文人六經無文法非無人也人盡能文非無法也何文非法
秦漢以来班馬之雄深韓柳之古健歐蘇之峻雅何莫不得
乎此也子與功深力久必抽其關鍵而入乎閫奥矣他日投
簪東還尚迁轅載酒從子與問之洪武六年春正月既望
太子贊善大夫金華宋濂序
故秦毋夫人金氏墓志銘(有序)
監察御史秦君文綱再拜而請曰惟墓之有銘尚矣莫原其
所始所可見者殷比干之銅槃篆文漢光武時梓潼扈君之
墓甎大槩以久託體魄爲祝毋夫人之殁于今三十又五年
矣玄室之刻既愆于前懸繂之碑幸具又不勒其淑範扵後
揆諸古義有或爽焉輙自造群行一通件繫而鱗次之願吾
子爲之銘濂不敢固辭謹按状夫人姓金氏諱某字妙清蘇
之嘉定人父某妣某氏夫人幼而孤朝虀莫塩時有不給即
能惕厲安扵紡績織絍之事雖寒之折膠暑之鑠金不敢自
暇自逸日處閫内人未嘗識其面久之族婣媪御無不合辭
稱其賢同里秦府君某游學燕都還擇配未就聞夫人之爲
請具六禮焉府君遂贅女氏夫人主饋非精鑿弗御烝嘗賓
燕悉中條序一言一行皆思麗于矩度無違越者生丈夫子
四長即文網次某某某女子二適某某孫某女某合若干人
重紀至元已卯四月庚戍以疾卒家壽年僅四十三夫人存
時諸子絶幼唯文網稍長力使從名薦紳游且曰是子也良
吾將期其名遂而身立爾及文網以文學奮揚于時致位清
顯而夫人之墓木已拱矣嗚呼婦人之行不出閨門往往因
其子賢而名彰聞有若夫人素行固嘉人何由知之今因文
綱有立大夫士咸相謂曰是良御史者何人之子也其父母
之賢有以訓成之乎扵是夫人之譽洋洋乎盈耳矣文網以
道事君益竭其忠告之誠爵禄當益崇高他時鸞誥
載頒賁及泉壌夫人之名愈足以不朽矣夫人之墓在縣之
某鄕某山之原葬以某年月日盖與府君同兆域云銘曰
承天矩兮循純熙和惠其衷兮有偘其儀積衍柔嘉兮女中
之師熊膽和丸兮勵其令兒豸冠朱衣兮符我素期宜福其
榮兮闔胡悴之墓木櫹森兮凉颷凄其名在弗磨兮墓門有
碑
銅雀瓦研銘
臨汾徐昭家藏銅雀瓦研獲扵彰河中相傳逾百齡兵部員
外卽許珪以使事過之遂購焉質貞而文黝盖真物云太史
金華宋濂爲造銘曰
埏埴成胎資氣毋炎火一爍貞且壽禁雨逥風著勲久何哉
舞榭塵爾蹂天假漳河滌其醜出贊觚翰列左右虹光夜半
上衝斗龍圖龜文首交紐要使遺文傳弗朽
送張編脩赴南陽教授序
河南張生翀奉旨自國史教授南陽行有日再拜請曰
翀也區區一布衣遭逢有道之朝獲肄業禁庭
鑾輿時幸而勑戒之恩榮所加喬嶽不足爲高瀛海不足爲
深今者出典教一邦思所以弘敷帝訓甚懼弗稱願聞
一言以自勖者予曰古者設五經博士以教授所謂教授者
非官名也以之名官自宋慶曆中始然有漕司所辟舉或以
兼官或以士人而猶未肄朝廷也其命扵朝廷又自熙寕中
始夫教授之職以經術行義訓導諸生掌其課試之事而紏
正不如規者其責實至重也生然予言否乎生曰然予曰末
也冶師雖知精鐡必加陶鎔而後成湛盧梓人雖知良才必
施斤鋸而後成宫室知之何難當思允蹈之爾生之往也取
群聖人之經列弟子扵堂下啓之迪之優之柔之饜之飫之
使心與理相涵事與心弗悖庶幾材成而噐良矣生然予言
否乎生曰然予又曰未也教道所施貴在變通譬之木也視
小大而加斤鋸焉鐡也察銛鈍而施陶鎔焉一槩而視之過
矣生之往也各因材之清濁學之淺深過者損之不及者益
之毋驟語以高遠恐其凌躐而不遜也毋使安扵卑近慮其
苟且而自畫也毋過扵嚴厲上下之情不能相通也毋失扵
寬縦長幼之節或致玩䙝也毋示之以非聖之書防其遁而
離也毋習之以無用之文禁其乖而有僻也此六者皆變通
之事也君子之立志不獲高位以行其政令幸而得掌教一
州焉亦不翅足矣何也政令能禁民爲非而施教者乃使民
自不忍爲非人倫籍之以厚風俗因之可移顧有出扵政令
之上者豈細故也哉生能從事吾言庶幾生不負
天子下不負所學矣生其往哉思盡心焉可也扵是生再拜
謝曰翀雖不敏敢不夙夜祗奉予以生可進扵道也次弟其
語而贈之生字鳳舉沉重有識量研窮遺經而造其閫奥出
應書鄕闈嘗占前列云
恭題
賜和托鉢歌後
臣聞自昔賢聖之君多菩薩果位中人慈憫衆生故乘願輪
降生人間執符御曆如華嚴經云歡喜地菩薩出世爲閻浮
提王其言盖可證也欽惟皇上撥亂反正出斯民扵
塗炭而袵席之既臨宸御洊建無遮大會于鍾山度諸幽
滯將行事上致齋便閤臣侍坐于側因問近者高行
僧爲誰臣以前住持開元文康對文康頗著托鉢歌行世見
寓古𨳩善道場明日大駕幸鍾山召見文康索其歌
觀之天顔怡懌遂勑奉御持歸又明日臣復入侍至
夜二鼓上命两黃門跪張于前且讀且和運筆如飛
終食之間而章巳成矣臣得而伏讀焉援據經論滔匕弗竭
至扵西域心宗中多及之嗚呼自非菩薩應身辨才無礙而
能遽至是邪越三日文康受賜而歸装潢成卷將留鎮山
門臣謂之曰前代帝王以王道真乘並用每下壐晝護其教
盖以隂翊王度而有功扵烝民也上今俯和文康之
歌所以推奬禪宗而勉勵其徒者其意亦猶是也文康尚宜
勒諸堅珉導宣上德以垂之無窮哉建會在洪武壬
子冬十二月文康因被是賜又明年甲寅春二月始拜手稽
首而題其後云
劉彦昺詩集序
余昔與劉君彦昺游見其賦詩多俊逸心獨竒之彦昺既别
去間扵士友餞行卷軸覧其歌吟往匕皆堪傳誦復益竒之
後十年重會秦淮上亟問近什何如彦昺觧槖中得十餘篇
余讀已大驚氣韵沈鬱言出意表何其近謝康樂歟緼藉脫
落不霑塵土何其類岑嘉州歟渢&KR0901;乎仙洊英&KR0901;乎霞㪯又
何其善學李供奉歟盖彦昺天分旣高而人功又深凢有摹
擬輙髣髴似之予今猶舉其槩而言之也嗚呼予昔學詩扵
長薌公謂必歷諳諸體究其制作聲辭之真然後能自成一
家彦昺之學正與予同自媿跛鱉之行不足以追逸驥尚何
言哉然又竊怪彦昺何以能致扵斯也頗聞其先人友梧翁
乃月湾吳公之高第善爲詩與文靖虞公文安揭公禮部吳
公極相友善遂由縣文學薦入禁林未上而夭其家庭相傳
必有卓絶扵人者不然彦昺之詩何爲膾炙人口而弗厭哉
其能垂世傳後當不疑予耄矣文采衰矣不能有所發越矣
姑摭昔竒彦昺者爲之序以自附知言之士云彦昺名炳鄱
陽人金華山人宋濂
宋學士文集卷第十六鑾坡集卷第六
