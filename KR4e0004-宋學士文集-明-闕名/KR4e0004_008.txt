宋學士文集卷第八鑾坡集卷第八(即翰苑前集)
白雲槀序
劉勰論文有云論說辭序則易統其首詔策章奏則書彂其
源賦頌歌讃則詩立其本銘誄箴祝則禮総其端紀傳文&KR0702;
則春秋為之根嗚呼為此說者固知文夲乎經而濂猶謂其
有未盡焉何也易之彖象有韻者即詩之屬周頌敷陳而不
恊音者非近扵書歟書之禹貢顧命即序紀之宗禮之檀弓
樂記非論說之極精者歟况春秋謹嚴諸經之體又無所不
兼之歟錯綜而推則五經各備文之衆法非可以一事而指
名也盖蒼然在上者天也天不能言而聖人代之經乃聖人
所定實猶天然日月星辰之昭布山川草木之森列莫不繫
焉覆焉皆一氣周流而融通之苟欲強索而分配非愚則惑
矣夫經之所包廣大如斯世之學文者其可不尊之以為法
乎吾友朱先生伯賢以純篤之資而留意扵辭章先秦兩漢
以至近代諸文無不周覽用功之久灼見其是非之真復取
近正無疪者聚而為書蠅頭細字動至數十大册時出而諷
詠之巳而嘆曰學文不本諸經其猶玩培塿之卑而忽嵩華
之高乎乃復致力扵經功益倍扵前時越數蔵胸中浩然若
有所得操觚書之凡隂陽盈虛之運民物倫品之理萬彙屈
伸之變皆隨事而著源源乎&KR2366;知其所窮且其為體多而不
冗蕳而有度神氣流動而精魄蒼勁誠可謂粲然藻火之章
矣濂之有志為文不下扵伯賢古今諸文章大家亦多究心
及游黃文獻公門公誨之曰學文以六經為根本遷固二史
為波瀾二史姑遲遲盍先從事扵經乎濂取而温繹之不知
有寒署晝夜今巳四十春秋矣用心之苦雖與伯賢同而伯
賢之所造詣濂固不能窺見其髣髴也然而太上立德其次
即立言立言甚非易也自孟子以来致力扵是者非不多求
其可與經並傳者舂陵周元公一人而巳元公之言曰文所
以載道也輪轅飾而人弗庸徒飾也况虛車乎是則文者非
道不立非道不充非道不行由其心與道一道與天一故出
言無非經也元公豈嘗拘拘學為文哉濂與伯賢又當共勗
之可也伯賢以白雲槀若干卷請余序濂故具論之使知伯
賢之文壹以經為夲而蹈襲近代以為美者其尚有所彂也
哉伯賢名右天台人著書甚多所謂春秋類編三史鉤玄秦
漢文衡深衣考邾子世家傳皆別行
贈醫師周漢卿序
余聞松陽周君漢卿以醫名者久矣一日余婿鄭叔韡復来
青蘿山中述其詳曰周君之醫精甚他固不能知姑即士君
子所常道者言之括蒼蔣仲良左目為馬所蹄其睛突出懸
如桃羣工相顧曰是系絡既損法當眢周君咲不荅以神膏
封之越三日目如初華川陳明遠患瞽者十齡百藥屡嘗而
不見效自分為殘人周君視之曰是翳雖在內尚可治用鍼
從㫮入睛背掩其翳下之目歘然辯五色陳以為神武成男
子病胃痛當痛不可忍嚼齒刺刺作聲或奮擲乞死弗之得
他毉用大攻湯汙皆不損周君以藥納鼻竅中俄大吐吐出
赤蟲尺餘口眼咸具痛即止東白馬氏婦有姙歷十四月不
産形瘠尫且黑周君脉之曰非孕也乃為妖氣之所乘耳以
藥下之一物如金魚疾旋巳永康應童嬰腹疾恒痀僂行久
不伸周君觧裳視之氣衝起腹間者二其大如臂周君刺其
一魄然鳴又刺其一亦如之稍按摩之氣盡解手趋無留行
長山徐嫗遘驚疾初發手足顫掉禠去裳衣羸而奔或歌或
哭或牽曳如舞木偶粗工見之吐舌走以為鬼鬽所惑周君
獨刺其十指端出血巳而安虎林黃氏女生瘰&KR0659;環頚及腋
凡十九竅竅破白瀋出右手拘攣不可動體火熱家人咸憂
趣匠製棺衾周君為剔竅毋長二寸其餘以火次第烙數日
成痂痂脫如恒人扵越楊翁項有疣其鉅類瓜因醉仆階下
疣潰血源源流凡疣破血出弗休必殺人他醫辭不進周君
用劑糝其穴血即止烏傷陳氏子腹有由隱起捫之如&KR0902;或
以為奔豚或以為癥瘕周君曰脉洪且芤癰彂扵腸也即用
燔針如筴者刺入三寸餘膿隨針射出其流有聲愈櫧槩黃
生背善曲杖而行人以風治之周君曰非風也血澁不通也
為刺兩足崑崙穴頃之投杖而去其醫之甚精如此薦紳先
生宜有以褒之揚之敢以序文為請余惟古之神毉一橃見
病之應因五臓之輸乃割皮解肌决脉結筋搦髄揲荒爪幕
以為治所謂鍊精易形者也今則人誰知之其次則湯液體
釃鑱石橋引案抏毒熨之法耳是法亦絶不傳其僅存扵世
者往往不能用用或乖戾以致夭閼而傷生者多矣夫醫者
民命所繫一投丸之間一授箴之際則安危由此而分何可
不致謹扵斯邪昔司馬遷立倉公列傳其所治自齊侍御史
而下凡十有餘人皆歴䟽其病状辭雖繁而不殺者其意盖
有見扵此也余敢竊取斯義備以叔韡所述序次成文以遺
周君又安知他日脩史傳者無采扵余之言哉余耄矣且有
脾&KR0852;吐涎日二三升蔓延將四稔叔韡尚邀周君以起余之
疾者乎
田氏哀慕詩集引
孔子刪詩南陔白華皆存之而弗削者以其能孝也南陔之
詩序言孝子相戒以飬意者孝子之所自作交相勸勉而盡
其事親之誠至白華之詩乃謂詩子之潔白潔白則其行之
純可知豈非人美之而賦是詩者邪雖有在人在巳之殊所
以咏歌其志而鼓舞以為文勸者其益不既大哉惜乎有其
義而亡其辭也同郡田君奐篤美有馴行其母徐氏卒哀號
慟哭將欲無生既葬遑遑焉如有求而弗獲人勸其還舍奐
號曰吾母在此吾奈何離母而去也因結廬墓側而依焉人
復勸之曰廬墓非古也奐號曰吾恨不死從吾母扵地下古
與非古吾弗暇計也扵是復作為詩歌以自勉寢苫枕塊䟽
食水飲終三年而後歸鄕之士大夫與鉅公碩士聞之咸為
太息亦作為篇翰以美之歲積月增遂成卷帙其婦公陳君
本心曰是不可以無傳也將刻諸文梓不遠三百里来青蘿
山中而以首簡授余序作者之意余疾病纏綿之餘凡以文
為屬者必固閉而力拒之而其請至扵三五而不倦因嘆曰
夫孝如奐者是亦足稱也卷中諸詩豐縟而紆徐粹雅而冲
和固皆一時之傑作苟謂其有合扵南陔白華之旨我則不
敢知設當孔子之時其刪去與否我亦不敢知此無他二詩
之辭既亡縦欲徵之而不可得也雖然孝者天之經地之義
無古無今無長無幼無貴無賤有不可得而變易者人能咏
歌之而鼓舞之雖孔子復生吾知其或將存之矣是時之傳
他日被之管絃諧諸金石使聞之者津津以喜會之者欣欣
以勸則為移風易俗之益又豈小哉其視絺辭繪句道滛而
宣驕者何如也
古鼎和上四會語錄序贊
古鼎禪宗銘公以臨濟十七世孫四坐道場為黑白之所宗
仰一旦祝釐江淛省垣現白光三道丞相康里公見之極加
敬禮未幾將示寂語其徒曰觀世音蓮臺至矣安坐而逝及
火化舌根齒牙數珠俱不壞五色舍利燦爛無數國史危先
生巳摭其行業為文勒■碑而四會語未有序之者師之得
法上首今天界禪師西白金公屬濂作之濂覽巳合爪言曰
是真正語是不著有無語是電轟電掃語學者隨所悟入如
慈雲徧覆法雨普沾小大根莖皆獲生成非入正知免具大
力量者孰能與扵此嗚呼世安復有斯人乎哉非謂果無之
也求其真淳無偽若師者鮮也濂既為叙其事復歆豔之歆
豔之不足復作伽陀一章贊之其辭曰
我觀我師四會語一言一句皆真實河沙妙義總含藏其中
無餘亦無欠及至能所齊泯時欲覓片言不可得有如十萬
虚空界種種色相皆現前或飛或潜或動植以至洪纖高下
等枯榮生死及崩竭了然不染虚空相而亦不出扵虛空真
相如如不動故師昔嘗登寂照場耳邊一喝三日聾惟聾故
使功用絶絶後通身皆是耳自兹出世入翁洲翁洲海水亦
生耳但聞魚龍哮吼聲即使波濤增洶湧繼升補陀洛迦山
合掌問訊觀世音目能觀色耳聞聲音聲何獨以目觀不知
本来無耳目見所不見聞不聞盡大千界無礙者中天笁國
凌霄峯所談妙法皆如是只因妙法法難思結集巳落第二
義眉間放出白毫光七寳蓮臺向空至此皆遊戲神通事扵
師之道不相攝師之道大不思議千古贊嘆莫能盡姑以第
二門中觀可以洗空扵結習可以觸動扵悟機可以速證扵
菩提是宜流通扵世間視如照耀光明幢我言或誣有如水
用明禪師文集序
昔者蘇文忠公與道潜師游日稱譽之故一時及門之士若
秦太虛晁𥙷之黃魯直張文潜軰亦皆碩交扵潜師相與唱
酬扵風月寂寥之鄕宛如同聲之相應同氣之相求者有識
之士疑之則以謂潜師游方之外者也其措心積慮皆與吾
道殊初不可以強而同文忠公百世士及其門者亦英偉非
常之流其扵方內之學者尚不輕與之進何獨扵潜師皆推
許之而不置邪殊不知潜師能文辭彂扵秀句如芙蓉出水
亭亭倚風不霑塵土而其為人脫略世機不為浮累所縛有
如其詩此其所以見稱扵君子而其遺芳直至扵今而不銷
歇也歟四明永樂用明詗公蚤從月江印公究達摩氏單傳
之旨踰十餘年不懈自覺有所悟入一旦忽慨然曰世諦文
字無非第一義吾可以不求之手扵是形之扵詩皆古雅俊
逸可玩巳而著為文辭章句整而不亂言辭暢而不澁論議
正而不阿聲名藉藉起羣公間會先師黃文獻公游浙水西
用明槖其所作来見復成詩八十韻以為䞇黃公讀巳大加
稱賞遂日與黃公游及其東還烏傷用明又賦詩餞之黃公
因造序文一篇以遺用明其聲氣之同盖翕如也今年春余
奉詔来京師總脩元史適與用明會扵龍河佛舍用明出
詩文各一鉅册示余曰子黃公之高苐弟子也盍為我序其
首嗟夫黃公以道德文辭高出一世固當代之文忠公而吾
用明之作亦何愧扵潜師頋余視黃秦眺張諸君曾不足以
供洒掃之役何敢為用明序乎獨念及黃公之門三十餘年
知用明受知為深幸與用明交亦似無間諸君之扵潜師者
序盖不得不作也雖然大圓鏡中無一物不攝初無一物可
攝實有非世諦文字之所能解此盖用明與月江講之熟矣
奚俟余言哉如攄其鄙見以為叙使後之讀者知古今人未
嘗不同不特文忠公之與潜師而巳也
水雲亭小槀序
余在金華山中觀蛻岩張先生集有䟦夢堂噩公用堂楩公
吳中唱和卷後其言曰詩家寥寥叢林有人殆與唐皎宋潜
方駕余竊以謂夢堂之詩幸巳見其一二矣而不知用堂所
賦為何如意其必高爽而絶塺者乎不然先生何為以如晦
寥擬之也及来南京獲與用堂會扵護龍河上間出詩文
一帙所謂水雲亭小槀者俾余序之非惟其詩可稱道如先
生所云其文亦深穩平實而多言外之趣因竊自嘆方外之
人其用志不分乃能如斯之工也或謂余曰達摩氏西来其
所傳者心法而巳矣何以詩文為哉子所取扵用堂者淺矣
嗚呼是何言歟是何言歟昔我三界大師金口所宣諸經所
謂長行即序事之類所謂偈頌即比賦之属汪洋盛大反覆
開演天地日月山川草木城邑人物飛仙鬼趣羽毛鱗甲莫
不攝入故後世尊之號曰文佛如此而能文吾惟恐其不能
文也大師姑置之不敢妄論次而毗尼諸聖賢暨天親無著
奉化之清泰凡禪林若古鼎銘公咲隱訢公斷江恩公儒林
若袁文清公揭文安公黃文獻公皆嘗參叩及交游云
送天淵禪師濬公還四明序
文辭之美者見之扵世何其鮮哉非文辭之鮮也作之者雖
精而知之者未必真知之者固審而揚之者未必至此其每
相值而不相成唐有柳儀曹而浩初之文始著宋無歐陽少
師而祕演之名未必能傳至于今盖理勢之必然初不待燭
照龜卜而後知之也嗟夫浩初祕演何代無之其不白扵當
時卒隨煙霞變滅而無餘者豈有它哉由其不遇夫二公故
然爾此余讀天淵師之所作其布感扵中矣乎天淵名清濬
台之黃岩人古鼎銘公之入室弟子嘗司内記雙徑說法扵
四明之萬夀近歸隱扵清雷峯中盖法筵之龍象也余初未
能識天淵見其所裁輿地圖縦横僅尺有咫而山川州郡彪
然在列余固已竒其為人而未知其能詩也巳而有傳之者
味冲澹而氣豐腴得昔人句外之趣余固巳知其能詩而猶
未知其能文也今年春偶與天淵會于建業因相與論文其
辯博而明捷寳蔵啓而琛貝焜煌也雲漢成章而日星昭煥
也長江萬里風利水駛龍驤之舟藉之以馳也因徵其近製
數篇讀之皆珠圓玉潔而法度謹嚴余愈竒其為人傳之禁
林禁林諸公多嘆賞之余竊以謂天淵之才未必下扵祕演
浩初其隱伏東海之濱而未能大顯者以世無儀曹與少師
也人恒言文辭之美者盖鮮嗚呼其果鮮乎哉方今四海會
同文治聿興將有如二公者出荷斯文之任倘見天淵所作
必亟稱之浩初祕演當不專美扵前矣或者則曰天淵浮屠
氏也浮屠之法以天地萬物為幻化况所謂詩若文乎是固
然矣一性之中無一物不該無一事不統其大無外其小無
內誠不可離而為二苟如所言則性外有餘物矣人以天淵
為象為龍此非所以言之也天淵將東還賢士大夫多留之
留之不得咏歌以别之以余與天淵相知尤深也請序而送
之
送覺初禪師還江心序
往時有大比丘孚中信公以松源五傳之學提唱護龍河上
覺初恩公實與之分坐說法鞴宏施烹凡煆聖機鋒所觸
抉飊奔霆四衆歸依如水赴海曾未幾何孚中示寂覺初乃
出世扵建業之聖泉遷永嘉之雅山法道亦既大行扵時巳
而江心虛席若牧守若戌將若賢士大夫僉以謂江心古叢
林思陵昔日駐蹕之地其名列在江南十刹非有名德如覺
初不足以厭服人心各具書䟽以延致覺初覺初以慈憫故
亦起而赴之及我皇上正位宸極隆興佛乘開善世院扵
大天界寺置統領副統贊教紀化等員海內諸名山悉隷
之掄選有禪行涉資級者俾為之主其非才而冒充者斥之
扵是循例為江心擇賢然終無踰扵覺初者統領遂合群議
仍請覺初居其職會余奉詔總脩元史来南京覺初亦振
錫自江心而至握手共語情盖懽如也覺初一旦忽来别曰
吾將還江心子可無一言以贈乎嗚呼大雄氏之道頓與漸
之謂也以漸言之初臨十信伏三界見思煩惱外凡之位也
次至十住位斷見思惑兼斷界內塵沙及伏界外塵沙用從
假入空觀次至十行位斷界外塵沙用從空入假觀次至十
回向位則伏無明而習中觀已上之種三十通為三賢內凡
之位也次至十地位各斷一品無明證一分中道入等覺位
又破一品無明入妙覺位至扵妙覺始名為佛以類言之則
不階等第直造心源圓妙如如超出三界無煩惱可斷無真
乘可證無法門可學無衆生可度此心即佛彼佛即心不去
不来忘內忘外不可以形相求不可以方所拘也大抵教中
所攝頓漸兼收教外單傳頓為禪旨如来五時所說及拈花
微咲無非共一妙用第以根有利鈍之殊故其機有遲速之
異耳奈何末流之弊二家角立互相詆訶夫豈佛意也哉頗
聞孚中雖參向上一乘日誦法華七卷致感異香滿室不散
覺初扵禪寂之餘亦留心扵教相為人演說弗置是皆不徇
一偏而將歸扵大同者也敢以此為說以贈覺初覺初其以
為然乎否乎雖然大雄氏之道不絶如綫扶持而振起之非
吾覺初是屬將誰屬邪覺初之還也布大法雲震大法雷澍
大法雨使小大根莖無不霑潤豈不弘且偉歟覺初宜憂法
道之衰而思日勉焉可也他日余幸杖策束歸訪覺初扵海
濱升孤之亭步海月之堂見月色與海光同一清净余與覺
初又當相視一咲嗒然而相忘也是為序
雪窗禪師語錄序
或問扵余曰菩提達摩西来以不立文字為宗盖欲掃空諸
相直究本心而趋真實覺地者也名山宿德何莫非建摩之
子孫為之徒者因其說法往往編以成書號曰語錄無乃與
不立文字之旨相戾乎曰非是之謂也扶衰救弊各隨其時
節因緣有不可執一而論者矣昔我三界大師演說大小乘
諸經其弟子結集為脩多羅蔵至繁且多也復慮後之人溺
扵見解而反為心累故以正法眼蔵付扵摩訶迦葉拈華微
咲之間無上甚深妙法含攝無餘此亦化導之一法門耳非
真謂鹿野苑至䟦提河所言皆當棄之也不然如来自兜率
下生何不即以单傳直指示人顧乃諄複勸誘而弗置之邪
去佛既遠學者纏繞名義不能出離誠有如如来之所慮者
達摩出而救之故取迦葉微咲之旨專以示人盖亦有所甚
不得巳焉𡭗育王禪師以三昧力入智慧海初說法扵白馬
寺繼遷開元巳而住阿育王山兼領大童寺事四會之間緇
素翕集所以啓人天龍鬼之聽屹立不遷如真正幢涉險度
危類大法&KR0657;若見若聞皆獲利濟至若垂三語以驗来學又
如臨萬仞懸崖撒手而立非上根大噐豈易入其閫奥者哉
虞文靖公贊師之語謂為佛果一枝鳳毛麟角者其言良可
信不誣也師入滅之十四年其上首弟子象先輿公月徑滿
公以所錄語徵余為之序余故舉扶衰救弊各隨其時節因
緣者言之扵以見達摩之宗非有違扵先佛諸師之錄非有
違扵達摩其事雖殊理則同也有若禪師此錄之行後有因
語言而入者雖不得見師而師之惠利所及益遠矣雖然靈
妙一真直超三界其大無外其小無內雖無物之不攝欲求
一物了不可得于斯時也無煩惱可除無法門可學無衆生
可度無佛道可成尚何有言語文字之足論哉觀斯錄者又
當扵是而求之人能扵是求之始扵禪師之道與有聞矣禪
師名悟光字公實姓楊氏別號曰雪窗成都之新都人
南堂禪師語錄序
予壮齡時與千巖長公為方外交千巖以南堂禪師偈贊示
余余讀之驚曰是有所證悟者之言也絶枝蔓去町畦而不
墮扵情識之境不意大法凋零而能見斯人哉千岩以余言
為然當時之所見僅一二章耳自時厥後或吳或椘或梁宋
或魯衛名僧開示多有謁余浦陽江之上者余既見輙問見
南堂否曰見之曰有何言遂各解囊相示見漸多則其心慕
之為愈至及来京師其弟子祖灊海夀復持三會語卑余而
求為之序讀之連日因獲盡其大觀馬嗚呼㩀獅子坐演如
来法其任甚不輕也在他人為之東剽西剠拈綴成篇而椎
鑿之㾗故在師則混融無迹不異雲流而天空者矣在他人
為之拘滯一隅動輒有礙或得乎此竟遺扵彼師扵殺活之
機縦横皆自如矣在他人為之氣索神沮不自振拔而無以
應来學之求師乃圓滿充足覃及扵諸方矣有若師者其所
造詣誠非凡情之可度量哉夫以少林西来惟究心源言辭
直截初無隱晦傳至大鑒恐為世諦流布不得不祕護而密
持之歷代碩師隨時升降慈憫峻厲各立戸庭其接引雖若
有不同所以祛逐妄緣而挽入正塗者則一而巳矣迨及宋
季尚竒騁異背其師授而流扵頗僻者漸多有之君子言之
未嘗不為之太息師能循蹈矩彠惟祖武是繩提唱真乘使
人復見大鍳遺意其扶樹正宗之功大豈小哉余之慕師非
一日鉅細之辭皆獲觀焉故知師為獨深而謂非他人之所
能及然可惜者師之名位不滿扵德使其說法五山布靉靆
之慈雲澍滂沱之教雨則其功遠被又不止今之所見而巳
雖然名外也非內也德內也非外也師內重而外輕者也苟
以在外者之崇庳以為在内者之低昂是不知師者也師之
行業余既詳書成記勒之堅珉復為讀斯錄者著其說如此
千岩在定光中乂未必不以余言為然也師諱清欲字了庵
南堂其號也族姓朱氏台之臨海人嘗住開福本覺靈岩三
禪刹云
送季芳聮上人東還四明序
吾佛之學明心而巳矣然心未易明也結習之所膠滯根塵
之所盖纏沉冥扵欲塗顛倒扵暗室而不能自知必處乎重
山密林之中木茹澗飲絶去外緣而直趨一真之境水漂麦
而不顧雷破柱而弗驚久之馴熟忽然頓悟大地山河咸作
碧流離色能如是不可謂無所證入矣然恐墮扵空寂未敢
自倍又必擔䔲褁糧不遠數百千里求明師而證之機鋒交
觸如短兵相接失眼之頃輙至喪身失命及其印可巳定退
蔵扵密如護明珠湏臾不敢忘去然而脩多羅蔵其多至於
五千四十八卷大無不包細無不統其可委之為賸語耶又
必出司蔵鑰晝夜研窮之而畢知其說證之扵言驗之於心
既無分毫之不同矣於是不得巳出世度人續佛慧命其階
級之不紊功用之甚嚴乃如此奈之何今之執法柄者或不
能皆然也余方為之浩歎不止有若季芳上人其盖有以起
余者哉季芳名道聮鄞人也幼讀傳書窮理命之學長依薦
嚴羲公脩沙門行尋掌內記於大天界寺遂嗣法扵淨覺禪
師矩度雍容進退咸有恒則盖温然如玉者也叢林之中成
噐重之或挽其為住持事則謙然不敢當且曰我心學未能
盡明也三乘十二分之說亦未能盡通也我歸四明山中求
諸巳而巳矣嗚呼若吾季芳之才之美如此苟使之主一刹
而領四衆焉何不可者而乃還然不居則夫不及季芳而奔
競欲得者為難言矣季芳行哉臨濟之子孫多有隱于鄮山
鄞水之間季芳尚即而求之探古佛之真如繙諸經之妙義
證入無量薩婆若海江南十刹諸名山當有遲吾季芳来說
法者季芳雖欲自謙退不可得矣季芳行哉
送用明上人還四明序
佛之書其蔵有三曰脩多羅蔵曰毗尼蔵曰阿毗曇蔵此則
華言所謂經律論者也經則諸佛及菩薩天仙皆可演說論
則諸賢聖僧皆可著撰惟律非如来金口所宣則有所不可
者故自文殊以降不敢贊一辭逮扵雙林入滅結集成蔵而
優波離尊者復口誦聖言十過衆證無差然後宣布其慎重
而不輕也盖如此然而中夏初未之聞也自曇柯羅持僧柢
戒本来洛陽始知有律文又至唐之澄照師作戒䟽羯磨䟽
諸書而律學大傳扵天下謂之行事防非止惡之宗真悟師
起於宋慶曆間復著會正記十二本以弘澄照之旨嗣真悟
而興起者則有大智師焉復以法華開顯圓意造資持記雖
與會正稍殊亦無非推明澄照之說而求合乎先佛之制嗚
呼律學之難明也久矣自非三師者出而恢弘之其有不失
靈山之遺教乎有其人則有其政又豈無望後来之法嗣乎
用明上人本諸暨楊氏子素稱儒䆠之族自幼從叔父白石
琪公遊四明遂令捨家扵慈溪崇福寺别江舟公毓以為法
孫别江能窮法華三觀十乘之旨歲為長期率同袍三十人
而暗誦之得上人以為能繼其志極愛之而弗忘復命出湖
心廣福寺從師而受律文大義所謂四波羅夷十三僧伽婆
尸沙二不定三十尼薩耆九十波逸提四波羅提提舍尼一
百衆學七滅諍大乘𣑽䋄經十重四十八輕等文皆欲習而
通之及典事之久遷靈芝懴司之職今年之春與予胥會南
京其威儀之雅問學之佳既足以動人視聽而遊戲篇翰亦
皆清逸有可玩者淨覺大師以碩望宿德為釋子所宗亦以
上人為法噐俾出世扵菩提律寺上人將還四明徵予言以
為贈予謂律文大義有三師之𫐠作在焉母事乎多言顧力
行何如耳然而律主扵戒能戒然後能定能定然後能慧是
則戒者作佛之階梯濟人之舟航也可不務乎律之義雖明
而所謂持犯開遮之說誰復講而行之為其徒者亦可以永
嘆矣上人年甚茂志甚大其進未易量也幸勿安扵卑近惑
扵旁岐恪然以三師之道自期則異日律學之再興者又安
知不在扵上人乎亦在上人自勉之而巳予老且多病率尔
成文殊無所彂越頗聞白石師內外之學兼備蔚為時之名
僧上人幸即而問焉其不斥予言為誕為繆則幸矣
贈定巖上人入東序
大雄氏之道洪纖悉備上覆下載如彼霄壤無含生之弗攝
也東升西降如彼日月無昏衢之不照也弘敷固假扵教儀
妙悟湏資扵禪定所以銷融其麤濁振拔其精明降伏其塵
勞躋登其實際非知力之所強必頓覺而後成盖亦戞戞乎
其難矣為其學者當究厥誠一法不立而日用熾然六入本
空而真機獨露雖有所證未能自信扵是遠訪師資以求印
可利鋒相觸雨雹為之交馳疑網既袪星月為之朗耀非具
大慧充大量要不足以與扵斯也定巖戒師吳興士族積菩
提之因勵精進之學美譽流扵四方純行信扵四衆且以見
聞未溥踐履或礙泛東大洋海而覩古佛顯化之跡登天台
靈岩而詢應真示現之方波濤㫪撞皆談苦空林木葱蒨各
彰實相此其立志甚不小也嗟夫世道既降正法不傳辭章
之錦繡足以移易其性情勢位之微甘足以斵喪其智慧雖
方袍而圓頂或塵容而俗状滔滔不返可勝嘆哉有如定岩
竱心為道如孤雲野鶴弗為世氛之所染如崇蘭幽芷弗為
無人而不芳寧不為君子之所取乎所謂充大量具大慧者
異日當扵之岩徵之也定岩之還也且過南潯省親身居桑
門心存孝道大雄氏所說大報恩七篇皆言由孝而極其業
定岩又能行之矣則其所可取豈直前所云云哉會余詞林
請書首簡頋文逋之叢沓兼羈思之&KR0813;紛筆無停思語多未
醇同志之士刪而正之可也
椘石禪師六會語序
大慧提唱圓悟之道扵徑山神機妙用廣大無礙入其門者
凡情盡喪得法弟子不翅千餘人各闡化原而佛照扵其中
稱為善繼佛照之後而妙峯紹之妙峯之後而蔵叟承之如
持左劵相授噐度脗合無差爽者寂照在四傳之餘復能克
肖前人誠所謂世濟其美者然而諸師證入雖有不同其上
接西来宗旨使人離垢氛而發精明者則一而也矣寂照之
弟子椘石禪師蚤以潁悟之姿銳意扵道一時名德若晦機
若虚谷若雲外争欲令出坐下師皆謝之惟詣寂照之室反
覆叄叩一聞鼓鳴羣疑冰消世間萬物總總林林皆能助發
真常之機自是六座道場說法度人嬉笑怒罵無非佛事至
扵現寳樓間及種種莊嚴導彼未法因相生悟其與一實境
界未嘗違背聲聞之起水涌山出迨世緣將盡顔色不異常
時翛然坐脫如返故廬則其俊偉光明較扵恃口給而昧心
學者其果何如也哉嗚呼大慧之道至矣自它宗言之執持
正法作獅王哮吼者固往往有其人苐近年以来傳者失真
瀾倒波隨所趣日下司法柄之上復輕加印可致使魚目渾
珍揚眉瞬目之頃輙曰彼巳悟矣何其易悟哉人遂請之為
瓠子之印非特此也五家宗要歴抄而熟記之曰此為臨濟
此為曹洞法眼此為潙仰雲門不問傳之絶績設為活機如
此問者即如此荅多至十餘轉語以取辦於口名之曰傳公
案若是者皆見棄扵師者也今觀師之六會語小入無內大
入無外機用真切無愧先德唯具金剛眼者有以知余言之
有在也余耄矣厄扵索文者繁多力固拒之此獨樂序之而
弗寘者憫魔說之害教表正傳以勵世也師諱𣑽琦其字椘
石行業之詳則備見塔銘中其来徵序者得法上首瑩中瓛
公也
宋學士文集卷第八鑾坡集卷第八
