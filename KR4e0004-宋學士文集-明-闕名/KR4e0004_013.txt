宋學士文集卷第十三鑾坡集卷第三
故茶陵貞母陳夫人譚氏墓誌銘
共姜守義賦詩以自誓孟母訓子斷機而示警貞節昭乎閫
範誨言翼乎隂教傳芳往古垂則方今况乎百世之下聞風
而起勵志扵蚤齡收榮扵暮景其操若金石而弗渝其訓類
冰蘖而加飾勖厥令子爲時名臣有若貞母陳夫人者其亦
卓乎不可及巳惟夫人諱某字某姓譚氏譚爲茶陵鉅族真
隐遺曹雲陽之山如翠旗之開張紫微之峰若銕馬之馳突
勢緜延而蟠結氣絪緼而鬯逹清淑所鍾嘉徵攸頼故夫人
之生也髫稚之年婉慧絶品剪綴之工不學自能絲枲之習
共事惟謹特鍾愛於親閭蚤擇配扵君子時則有如陳府君
諱某世載徽美生同里開雅稱詩書之府允爲簮纓之裔盟
言既訂童幼来歸祥禎之應日臻温煦之福自至逮及笄齡
益增遐識祗事舅姑備敬養之道敦睦夫黨致雍肅之義主
中饋知修潔之方佐烝嘗盡怵惕之敬見稱耉長表厲宗門
不幸年甫三十遽隕所天澧水秋竭嘆蘭蕙其可馨嶺松冬
槁悵女蘿其焉托未亡之稱弗絶于口一醮之義不改其節
有子曰某賦資穎拔禀識剛明寤寐群經欲明體以適用三
錯諸務思致君以澤民元之季世四海興戎乃﨑嶇扵兵間
尋盤旋扵江表適值聖主龍飛群雄川赴慶風雲之
嘉會喜魚水之相逢試以檄文辭意雄偉聽其談辨籌策深
弘遂署爲東曹掾當大將四征之日正羽書交馳之時酬荅
整睱事無凝滯會淮安納𣢾奉命徵兵甫高郵之斯屇俄
僞吳之見縶杭論弗屈陳義益高因讋服其強悍獲遣還扵
朝署由是入贊省垣出掌邦憲恊恭而庶政惟和震盪而百
壬自避其典守劇府也剗累政之極弊登難集之積賦政令
所及精采一新其參預機務也立經陳紀期底隆平之治獻
可替否益盡匡弼之忠泊乎執法中臺澄清諸道白簡紏刻
而物無遁情赤墀敷奏而廷無留議盖持巳清白潔如冰雪
遇事果决捷如風雨所以姓名逹于寰宇政事書于竹帛信
無愧古之名臣者矣先是兵燹方張毋子睽隔皇上
錄賢念功俾從間道迎養賜之以金繒居之以室廬恩寵
便蕃焜煌無比動薦紳之慕豔形騷人之歌咏僉謂夫人德
積于躬禄被嗣續身具&KR0574;扵五福養不减扵三牲安受尊榮
以及考終衣食賻禭之厚棺槨宅兆之隹亦云備矣夫人曾
祖某祖某父某妣某氏所生三子長即某中奉大夫御史中
丞次曰克寬壮年而夭次曰復克荷家政一女曰慕貞未嫁
而亡夫人以洪武辛亥十有一月戊午殁扵京師之寓舍壽
六十九中書省臣以其事聞特降勑旨俾歸葬扵故鄕發引
就道祭以牲牢哀榮之禮允謂兼至明年壬子某月日柩還
用堪輿家言卜地扵某山以某月日窆焉禮也予竊聞之人
材固因山川而生山川必籍人材而顯睠此茶陵舊稱良郡
得名肇自扵漢侯高隠但聞扵唐哲年祀雖遐簡冊靡載終
無宏偉之才符比高深之氣惟中丞公生逢景運展謀猷才
略以佐興王之業用忠貞鯁亮上結萬秉之
知勲伐炳朗聲華赫奕理應有待名始不誣庸因造銘并紀
嘉績使知枝葉敷腴必有資扵本支流暢逹必遠藉乎源云
爾銘曰
雲陽之山聚靈孕釐䔍生賢毋蔚爲女師(其一)侃侃德容温
温令則尊章是共先後惟式(其二)中道遘屯良人棄捐哭聲
摩雲血淚迸泉(其三)爰從青年以迄白首抱蓈自誓終天獨
守(其四)寒燈夜織秋稗晨炊棲志益勵茹苦若飴(其五)欲亢
其宗唯迪厥子熊膽成丸鷄聲趣起(其六)積學既冨受材復
雄竟乘青雲去從真龍(其七)臬司騰英藩府效績如鳳斯鳴
如鷹斯擊(其八)三預政路司憲臺端正氣一暢姦膽自寒(其)
(九)綵衣趍庭牲鼎就養天寵日加人榮莫讓(其十)慶綏福履
年覬期頥風木不停薤露增悲(其十一)非有毋儀曷成令㣧勒
銘岩阿以表貞正(其十二)
劉兵部詩集序
詩緣情而托物者也其亦易易乎然非易也非天賦超逸之
才不能有以稱其噐才稱矣非加稽古之功審諸家之音節
體製不能有以究其施功加矣非良師友示之以軌度約之
以範圍不能有以擇其精師友良矣非雕肝琢膂宵咏朝吟
不能有以驗其所至之淺深吟咏侈矣非得夫江山之助則
塵土之思膠擾蔽固不能有以發揮其性靈五美云備然後
可以言詩矣盖不得助扵清睴者其情沉而欝業之不專者
其辭蕪以厖無所授受者其制澁而乖師心自高者其識卑
以陋受質蹇鈍者其發滯而拘古之人所以擅一世之名雖
其格律有不同聲調有弗齊未嘗有出扵五者之外也濂扵
職方郎中劉君之詩其殆無所愧矣夫劉君名崧字子高故
爲西昌大族前代以科第發身者三十七人劉君亦以明經
舉進士而其志之所嗜尤在扵詩况劉君天分甚高自爲童
子時輒有驚人之句比長益淬礪弗懈上自詩騷下從魏晉
以來迄于唐宋凡數十百家皆鑚研考覈窮其所以言用功
既深精神參會絶無古今之間巳而曰此固可矣然猶未也
乃束書走豫章與辛敬萬石周湞楊士弘鄭大同游而此五
人者負能詩名見劉君皆驚異之相與楊確風雅夙夜孜孜
或忘寢食反徵之扵古瞭然白黑分矣已而又曰此固善矣
然猶未也復痛自策督日賦一篇雖沍寒之折膠熾暑之流
金劉君擁鼻鼓膝時作嗚嗚聲不成章不止也數年之間卷
軸盈几巳而又曰此固若有得矣然猶未也復具布襪行纏
臨釣臺上三顧山陟虎鼻峰眺龍門或竟日冥搜或終月忘
返然以州里之近未足以窮耳目之遐觀環江右之境有竒
山川不論道途之遠必一至焉襟宇向廣終若未能舒暢厥
志復度廋嶺勺曲江翫韶石過清遠峽登越王之臺㪺蒲間
泉游石室歴觀海北名山再涉鯨波覽瓊臺雙泉之勝而還
劉君之詩扵是乎大昌矣濂幸獲讀之凌厲頓迅鼓行無前
所謂緩急豐約隐顯出没皆中乎繩尺至其所自得則能隨
物賦形高下洪纖變化有不可測寘之古人篇章中幾無可
辨者嗚呼前千年而往者吾已知其人矣後千年而興者孰
敢謂無其人乎苟謂有其人非劉君之作將能行之扵遠乎
世無劉君五美之具而徒諉詩爲易易者其果可信乎濂也
以繆悠之資玩時揭日不能成一章性雅好登臨又無濟勝
之具雖扵諸家詩無所不讀終不及窺其藩籬有負師友多
矣其視劉君不亦重可愧乎雖然濂雖不善詩其知詩决不
在諸賢後故因作序而相與一言之使郊愈復生當不易吾
言矣劉君之詩十九歲以前皆焚去二十至四十九之所存
亦十之七八耳今其門人簫翀所編者凡若干卷翀字鵬舉
亦嗜扵詩盖得劉君之傳者也
弔忠文
弔忠文者爲豫章新吳黃君翊作也夫人臣盡忠事君之常
經也忠其可弔乎使忠可弔則世之不忠者有可憾焉矣黃
君字孟翔翊其名也通春秋工扵属文每以奕葉爲儒錚錚
思自見會進士科罷去作江西部使者屬亡何又棄去司計
廬陵學宫滿一考冀可循例補校官廷議改法以錢粟吏不
可爲人師更辟大府椽君不得已受事廬陵郡君性剛勁不
可回撓事礙扵法輙抱案歴階而升摘其語與上官議反覆
相鈎連上官怒斥之䇄立不少動已而卒如君言安成土豪
暴甚州縣畏之如鬼一旦殺人上下相目莫敢逮同列嫌君
木強嗾君行豪樹柵自固君命拔去抵其門悪少年數十執
刃譁而出君叱曰爾欲反耶少年曰反則不反汝足稍前即
刳汝腸矣君曰爾主自殺人何與爾事顧乃同族滅耶少年
色動君挺身呼而入曰爾即殺我爾即殺我少生皆投刃走
君趍坐堂上索豪豪知事急出見君求觧且誘以重賂君陽
諾之與其俱来寘諸法人見君咸戟手指曰此健吏不可犯
也至正壬辰大盗起蘄黃將及郡郡二千石與官属皆雲烏
逝君獨止孔子廟堂盗獲之知其爲府掾強之仕使行官書
君罵曰死狗奴我死即死其能官扵賊邪盗怒反接于樹歴
一日意其自悔抽刀礪頸曰從則禄汝不從則血涴吾刀矣
君大罵愈扵初賊斫首而去嗚呼事君竭忠固以死継之然
亦視其位之何如耳當是時綂制閫外者宜死之專城而居
者宜死之荷戈禦侮者宜死之然皆未嘗死君以一府掾之
微可以不死也即不死物議當不及乃能瞋目詈賊視死如
歸使其當前三者之任其激揚奮厲足以有爲可知矣此不
爲而彼爲之悲夫君之子載以文學擢第奉常間拜予泣道
君事請爲文然君之死孰不以爲忠至其從容就義則鮮有
察其詳者予因造文一首托之椘聲纏綿悲愴以白君之情
君雖在九泉必當以予爲知巳使世之不忠者讀焉其亦有
所愧夫君之友廬陵蕭彜翁鄕貢進士也參謀軍事扵省府
僞漢䧟廬陵赴井死婦弟同縣鄧摏爲臨江府吏臨江䧟椿
集廬陵義軍千百濟以舟偕萬夫長楊瓛等與賊大戰城下
三日兵潰投江死其志與君同俱人傑也法宜牽聮得書文
曰
緊委質以事君兮秉忠貞而不墮斯天經與地義兮位無間
扵尊卑當海嶽之塵昏兮鼓腥風扵干戈譬巨瀦之失防兮
泛摇摇之大波悲何山之不懷兮復何陵之不㐮舞魚龍而
跳罔象兮孰舉手以閼其狂倚長劍扵天外兮豈予力有不
任瞻九關之莫通兮誰属予以三軍矧祕計之屡出兮復掩
耳而不予聽婦人難與圖謀兮徒有淚以沾膺慟哭而叩蒼
旻兮予倀倀而安之或危蹙而無所聘兮將誓死以爲期胡
妖氛之日熾兮綘帕首而狂呼冠切雲而佩葱珩兮棄堅城
而長逋予雖賤為府史兮頗嘗與扵禄食縦一粟其亦君恩
兮敢曰職卑而莫恤毁車殺馬而遐逝兮人孰得而非予君
有急而臣背去兮其自揆為焉如彼王蠋本齊民兮雖君禄
有不享尚一死以報君兮植後世之大防况予結髮而好脩
兮聞聖謨扵父師臨難而求苟免兮非禽獸而鬚眉予豈異
夫人人兮甘惡生而樂死唯殺身以成仁兮免君子之所鄙
望巍煌之宫墻兮實宣尼之祕祠亟攝衣以從之兮依嘉樹
之㠁嵯中心皎如白日兮即萬死其奚惜與淵騫游扵地下
兮亦予情之深懌瞋目而詈賊兮經百折而弗變卒從容以
就義兮誠遺言之堪踐爾死固若傷夭兮凛萬世而猶生較
喪節而久存兮歴百齡其何榮吾知爾精魄之攸化兮下醴
泉而上卿雲之一物固為休禎兮豈爾心之所訴必震盪為
風霆兮叱列缺以施鞭殛不忠而為虀粉兮使天威之昭宣
嗟鄧蕭之二生兮眼見義而不見水宜與爾為三忠兮享百
世之明祀悼余生之蹇&KR4063;兮力不足以振之悲風瀟瀟而四
来兮謾含哀而&KR1981;辭
周尊師小傳
周尊師名玄真字玄初世居嘉禾後遷扵姑蘇其父月心通
隂陽家言用逹官薦為其學教授毋林氏玄初生八歲教授
君殁獨隨毋以居踰四年忽有龐眉翁類道人劍客者過之
愛玄初精神謚目不類塵中人製道家冠服被之玄初果喜
又二年會上真道院施如意囊嚢貯諸物集四方人使採鈎
取之玄初欣然仰天祝曰我誠探得第一即離俗無疑已而
果然乃走嘉禾紫虛觀從李拱瑞為道士拱瑞南谷杜真人
高第以道行聞既得玄初授劾召鬼神之術開元寺沙彌為
狐所媚羸瘁垂死玄初嘘氣禁呪之狐即躍出衆殺狐其疾
輙愈范庭芳之子曰孟奎庭方鍾愛如重璧蛇鬼侵之沈痼
不能脫玄初飛符往劾蛇鬼遂絶玄初不以爲巳足尋受靈
寳大法扵曹桂孫會吳越被兵游魂出爲厲玄初建壇陳醮
祠白鸐五十回翔壇上久而後去及浮河爇燈二燈飛起高
懸柳枝人驚以爲神功萬夫長沈實母殁痛念之弗置聘玄
初脩祠事實因問曰聞君能召鸐有諸玄初曰然遂趣神要
之素羽翩翤自空而来凡四十又二若果属其指呼者實喜
復問曰君能致吾毋魂魄乎曰可即剪紙爲旌令童子執之
玄初左右顧眎作叱嘯聲旌重將壓地毋降于童音聲威儀
如平生實與家人環之以泣初霅川有神師曰莫洞乙呼雲
役雷狎䙝如兒戲晚授其徒王継華継華授張善淵善淵授
步宗浩宗浩欲授人無契意者見玄初因以其祕示之自時
厥後雨暘有弗若郡二千石縣大夫俱致書稱弟子請玄初
禜之屡有竒應其尤異者洪武戊申京師旱夏五月至于秋
七月不雨太師李韓公方秉鈞軸亟命左司郎中劉允中迎
玄初致雨是月庚寅設雷壇扵冶城山研朱書鐡符投揚子
江中波濤遽興玄初夜坐斗下存神窈冥電光燁燁遶身逹
旦&KR0605;卯玄初握劍上壇召風師霆伯誓之俄隂雲蔽空大風
拔木雨降如翻盆韓公曰此法師雨也四民觀者僉曰此法
師雨也玄初曰未也明日辰時再降雨乃足爾至期復果然
有黑龍蜿蜒見西方迨午始霽韓公以幣贈玄初玄初不受
竟拂䄂東歸朝紳嘉之以文辭道其功者不可悉數明年庚
戍上欲問鬼神情状扵道家者流嗣天師張眞人與玄初皆
被召錫燕扵光禄寺禮遣其還又明年&KR0605;亥秋九月巳卯
上召玄初至亰見扵武楼從容賜坐訪雷霆所以神之故玄
初對曰天地之間無踰隂陽者因其運轉故有神神與人合
者也雷非人無以知雷之天人非雷無以知人之天天人相
孚本同一理爾上悅今年壬子春三月不雨中書右
丞相汪公命玄初致禱仍扵冶城山建壇其應如初玄初爲
人多内功兼好澤物葑門石橋廢費將巨萬計玄初談笑成
之初主丹霞道院嘗一新其祠廟継住持常熟致道觀觀有
丹井蕪没且久玄初求得之重甃以甓作亭覆其上玄初嘗
搆来鶴軒扵丹霞密林間披鶴&KR0769;衣執黃庭經一卷焚香默
坐人競稱之爲鶴林高士云
太史公曰予游江南見玄初鳳皇臺上方瞳燁然長眉聳然
傲聣扵萬物之表竊意緱山仙人乘鶴吹笙而徕下也亟往
叩長生久視之要玄初乃言曰混沌之時一氣孔神無形與
聲入之無門子盍索扵呼吸之根乎其體中虚玄象之初不
依物以居枝扶而葉疎能黜其知守其愚則群隂盡銷而純
陽獨舒矣子盍慎諸予敬受之以還而未之能行也然而玄
初之役使鬼神者其能斡天道之樞歟抑玄初孝扵親一日
不見輙懸懸如飢欿欿然若有所疑經曰孝悌之至通扵神
明玄初所以能變化者其或有繋扵是歟非歟
人多内功兼好澤物葑門石橋廢費將巨萬計玄初談笑成
之初主丹霞道院嘗一新其祠廟継住持常熟致道觀觀有
丹井蕪没且久玄初求得之重甃以甓作亭覆其上玄初嘗
搆来鶴軒扵丹霞密林間披鶴&KR0769;衣執黃庭經一卷焚香默
坐人競稱之爲鶴林高士云
太史公曰予游江南見玄初鳳皇臺上方瞳燁然長眉聳然
傲聣扵萬物之表竊意緱山仙人乘鶴吹笙而徕下也亟往
叩長生久視之要玄初乃言曰混沌之時一氣孔神無形與
聲入之無門子盍索扵呼吸之根乎其體中虚玄象之初不
依物以居枝扶而葉疎能黜其知守其愚則群隂盡銷而純
陽獨舒矣子盍慎諸予敬受之以還而未之能行也然而玄
初之役使鬼神者其能斡天道之樞歟抑玄初孝扵親一日
不見輙懸懸如飢欿欿然若有所疑經曰孝悌之至通扵神
明玄初所以能變化者其或有繋扵是歟非歟
冲默齋記
保寕禪師以冲默號其齋居来徵予記予按字書冲者虚也
默者静也即佛氏空寂之義也惟其冲也故默則冲爲體而
默爲用惟其默也故冲則默爲本而冲爲末二者之理恒若
相因未有默而不冲冲而不原扵默者也夫太虚寥廓從横
自如陽運隂行真宰不動此两間之冲默也自無生有從有
入無外雖紛紜中實有定此萬象之冲默也靈光洞然出入
無礙諸緣自忘大用常寂此一心之冲默也我念不生法從
何起生滅本空而况扵法此諸法之冲默也冲默之義大矣
哉嗚呼有情之類亦云夥矣柰何營營逐妄擾擾迷真竭晝
夜而實其所無反覆膠滯不求脫離是不知有冲者也風性
所激運轉不停歘焉凝冰倏焉焦火十二時中無一息少寕是
不知有默者也非大覺真人出而救之將何所底止乎然而
妙明真性不涉三際元自冲虚本由默静無所不容無所不
具因無所不容故萬有歴然而未嘗有窒扵虚因無所不具
故群動森然而未嘗有離扵静静固非動動亦静也虚固非
實實亦虚也冲乎默乎其造道之樞要乎彼李伯陽所謂致
虚極守静篤者若近乎冲默而涉乎有爲也韋應物所謂隱
拙在冲默者欲藉是處世以保和爲冲寡言爲默者也而非
其至者也然則何以爲至乎必也入不二之門而後真知默
也真知默者則無所事乎冲也禪師汲汲求法者也嘗揭冲
默以自勵故爲略䟽體用本末而言之然亦未嘗有所言也
禪師名覺慧字敏機吳興人出世嘉興之祥符近從四軰之
請分座說法扵大天界寺尋主寳寕禪刹盖有志之士也
送張禮部兼晉相府錄事序
皇明御天區宇敉寧文化洽熙罔間内外聖天子猶
旰食宵衣欲圖治安如黃虞時在野之賢無不遣使羅致于
庭當是時錫山張籌惟中用監察御史薦上名銓曹四方来
者雲擁而林布銓曹各因其才命題試之而惟中前進士乃
以經學對初覆考僉謂良才遂列爲首選又明日丞相引見
扵奉天門上親御翰墨䟽其名下曰翰林應奉其次
而下悉用奉天選授官則惟中特被簡注可知矣已而惟中
視草北門文辤雅馴而能弗悖上意扵是日侍左
右或講說經史或應制賦古今詩未嘗不再三稱善甫一
載特授禮部主事未數日會晉相府錄曹闕官復命蕪之命
既下六曹之士咸曰學者當明體而適用苟學矣而不施之
扵政是玉巵之無當也奚𥙷焉上之摩厲惟中者厚
矣詩人頌文王作人之盛有曰肆成人有德小子有造其今
日之謂乎三舘之士又曰詞林之設官自學士而下曰侍講
曰侍讀曰直學士凡若干人而待制脩撰編脩之属不論焉
夫以賢才如此之多其事始集惟中以一人獨當其任亦未
嘗見其有缺敗非其才之果良乎苟使議禮扵儀曹贊畫扵
宗藩其有不稱職者乎傳有之君子學之在躬當無施而不
宜惟中其有焉金華宋濂則曰二者之論固當矣濂則以爲
天下才良者衆矣能致萬乘之知者幾何人哉縦知矣論說
或不合沈没扵下僚十年不調者有矣縦調矣或處閑曹冷
局首尾拘畏不能展其志者有矣今惟中以一布衣之微上
&KR0574;宸選未久而三遷官官皆清要之重寄不知惟中
何以報上之賜乎奔走承順以爲恭非報也出入謹
飾而自防非報也唯精白一心以承休德常如天日之照臨
有知無不爲爲之無不竭盡其智慮庶幾稍無愧耳他日名
存竹帛功在國家不扵惟中之望而誰望乎會上
錫晉王土田扵吳惟中將履畒而實之過家上冡以爲鄕邦
榮濂惟中老友也故扵其行不敢倿而以規
杭州靈隠寺故輔良大師石塔碑銘(有序)
洪武四年正月十六日靈隱釋氏大師滅度報年五十又五
僧夏四十龕留五日頂有䁔氣體貌如生又二日用闍維法
從事齒牙堅潔舌根紅潤皆無壊者及火既滅諸設利羅珠
圓玉皦將至盈升四衆争取灰燼爲盡其弟子某等涕淚悲
泣攀號無從扵是俯從世禮以是年某月日瘞骨扵歸雲塔
中實在寺東偏若干步初大師未告寂之先以書属後事扵
其同門今天界善世禪師泐公曰吾大期已至子宜速還若
稍遅遅不復相見矣時公留姑蘇謂大師精神尚彊豈遽如
其所言及治任来歸大師火化已數日矣公扵塔前自誓必
期有以白大師之行傳芳不朽垂範將来乃加評隲輯成簡
編持示其友金華宋濂曰是大師也始終俊偉不愧龍象子
通吾宗其言當見信扵世盍爲文揭之塔上然公以叢林碩
德位冠五山護持正法不翅堅城乃不属之他人而惟區區
是托非相知之至深邪其又何辤大師諱輔良字用貞其號
曰介庵蘇州吳縣人姓范氏文正公之十葉孫也父諱伯和
母鄭氏大師誕鍾粹氣聦悟夙發見浮圖氏書輒躍然朗誦
若所素習有挾相形術者謂其父毋曰是兒骨骼清聳緊峭
恐非世間法可縳若使之學佛必能弘大宗乘矣父毋方鍾
愛不信其言大師之里多阿蘭若大師日與群童遨遊其間
徘徊愛慕終日不忍去父察其志與相者言合乃謂之曰在
昔范蜀公好與名僧交嘗勉圓悟勤公參叩道要卒爲天下
禪宗吾能惜爾而不使遂其志乎年十五俾從同里迎福院
僧夀彌薙落及受其戒即慨然曰學佛將以明心心非師無
以示肯綮終日墻面可乎去從北禪澤法師習天台教觀所
謂三乘十二分研其精華攝其密微充然若有所契士瞻杓
公時住天平山白雲寺寺盖范氏所建以奉先者大師數至
其間士瞻誨之曰教乘固當學若沈溺不返如入海筭沙徒
自困耳何不更衣以事禪寂乎大師曰吾將焉從曰笑隐訢
公見主龍翔集慶寺其道大被東南緇白信從如子歸毋朝
廷嘉之賜以廣智全悟大禪師之號汝曷不往依焉扵是大
師往見廣智即以全噐法寳期之問荅之際棒喝兼施弦發
而箭馳雷㫪而電掃刹那之頃凡情頓喪雖未至清淨覺地
而所入正塗超然出扵物表他日廣智再有所問大師發言
愈厲廣智咲曰得則得矣終居弟二義也大師弗懈益虔久
之遂契其心法雲空川流了無留礙尋掌蔵鑰扵四明阿育
王山與住持石室瑛公縦横相叩擊石室極推譽之至正壬
午行宣政院檄大師出世嘉興資聖寺陞座說法終歸恩扵
廣智云時大師年始二十又六衆頗易之大師殺衣黜食為
脩建之計崇基廣構文甓雕甍金碧燁然前後相照往来觀
者始皆信服居十三年遷越之天章僅閱四春秋移杭之中
天竺其傾嚮者益多有踰資聖天章時會海内大亂兵燹相
仍南北两山諸刹皆化扵烈熖靈隐古稱絶勝覺埸凉烟白
草凄迷扵夕照之間過者為之慨嘆康里公爲江浙行省丞
相妙東名僧能任起廢者莫大師為宜遣使者命居之既至
剪剔荆叢葺茅為廬以棲四方學者雖當凋零之秋開示徒
衆語尤激切其言有曰逹摩一宗陵夷殆盡汝等用力如救
頭然可也然百千法門無量妙義扵一毫端可以周知如知
之變大地為黃金受之當無所譲否則貽素餐之愧矣歲月
流電向上之事汝等急自進脩參學之士多有因其語而入
者化緣既周手䟽衣貲入公帑散交游及治喪歛之事顧謂
左右曰翼日已時吾將逝矣及期澡浴端坐書偈而殁大師
四坐道埸觧結發覆如利刃之破罥索甘露之灑稠林無不
断絶無不霑潤故所度弟子心杲等若干人說法住山明宗
等若干人頗號継跡重輝者也大師性簡直雖面拆人過而
胸中無留物與人交無少長一以誠相遇所造偈辭初不經
意而語出渾成有若宿搆舉揚大法不務緣飾而西来之旨
自明復以净土觀門苦海舟航時兼脩之未嘗少怠其所見
盖卓然云嗚呼道行無跡妙極無象求而即之脗契本真未
定之先則萬緣鼎沸發慧之後則一性洞虛所謂不用其力
而無所不力則神噐化扵玄冥而忠信發乎天光矣有如大
師和粹外形淵懿内朗造請之間因言懸觧證不染不遷之
域泯差别次弟之門非上智宿植悪乎至此哉濂也不敏蚤
從諸老游欲假般若爲宅心之地夙障巳深竟爲世諦文字
之所纏縳鷄鳴而起唯倀倀逐物而已操觚而銘大師之塔
豈不惕然以自憐悵然而遐思者乎銘曰
真體如如絶待離紛妄識所膠攪爲法塵譬猶飈風鼓埃揚
氛化畫作夜觸目重昏佛啓覺塗高懸慧曰白光爛然下銷
群慝破相玄門最爲勝特能定諸緣即超秘密昭昭大師上
承禪宗一真歸源萬幻咸空染淨两寞本跡俱融廣智之傳
其學遂東昭昭大師爲法出世嬉笑怒罵皆真實諦湧殿崇
峩飛楼弘麗假相以昭非與道戾昭昭大師變通弗拘緣盡
即滅視世爲虛死生者誰出没在吾化爲舍利如摩尼珠来
也非留去焉非逝白雲在天周流無滯法象既亡勒石爲偈
式播徽音用垂南裔
題天台三節婦傳後
余脩元史時天台以三節婦之状来上命他史官具藁親加
刪定入類列女傳中奉詔刻梓行世先是會稽楊廉夫
爲之作傳其事頗多扵史官盖國史當略私傳宜詳其法則
然也近與台士游嘗詢之則廉夫所載猶有闕遺者因摭其
言𥙷之杜思絅娶沈沈生三女及子勤而死継室宗媛祕書
丞陶誼女兄也生一女思絅亦亡宗媛棄膏沭而御上奉七
十之姑獲其驩心下視沈之子不翅親育十八年間悉畢其
婚姻歲丁未九月壬寅台城䧟火𦦨燭天宗媛護姑柩不忍
他適爲兵所𣙗驅之行宗媛不從兵怒剚刃于頸深入二寸
餘不見血而没瀕死無他言唯念勤不置曰勤苟不存吾尚
何望哉宗媛妹宗婉歸周本亦同日死扵水誼婦王淑見事
急抱其子名長巳者属傳姆曰持以歸其父長已存吾不死
矣乃被髮亂走明日事定求之不得淑見夢媵人曰吾義不
辱身赴南隣杜氏井死矣所懷簮珥亦投其中可聞漢生知
之漢生其夫字也媵人以告黎明覓之皆在焉實十月乙巳
也然人之受刃無無血者宗媛則以之淑雖死其精靈猶能
動物不亂是知貞節之人其超絶誠與常人殊薦紳家相訾
嗸者輙斥曰女子婦人女子婦人猶有是嗚呼
孝經集善序
孝經一也而有古今文之異者盖遭秦火之後出扵漢初顔
芝之子貞者爲今文凡十八章而鄭玄爲之註至武帝時得
扵魯恭王所壊孔子屋壁者爲古文凡二十二章而孔安國
爲之註後世諸儒各騁意見尊古文者則謂孔傳既出孔壁
語其詳正無俟商確揆扵鄭注雲泥致隔必行孔廢鄭扵義
爲允况鄭玄未嘗有註而依倣托之者乎尊今文者則謂劉
向以顔芝本參校古文省除繁惑而定爲今文無有不善爲
之傳者縦曰非玄所作而義旨實敷暢若夫古文幷安國之
註其亡已久世儒欲崇古學妄撰孔傳又僞爲閨門一章文
句凡鄙不合經典將何所取徵哉二者之論雖莫之有定然
皆並存扵時各相傳授自唐玄宗注用今文扵是今文盛行
而古文幾至廢絶宋司馬温公始專主古文撰爲指觧上之
且憫流俗信僞疑真諄諄見扵言辭之間以予觀之古今文
之所異者特辭語微有不同稽其文義初無絶相遠者其所
甚異唯閨門一章耳諸儒扵經之大旨未見有所發揮而獨
断断然致其紛紜若此抑亦末矣自伊洛之學興子朱子實
起而継之扵是因衡山胡氏玉山汪氏之疑而就古文考定
分爲經傳去其衍文及不合經旨者千載是非遂定于一元
室之初吳文正公出于臨川又以今文爲正頗遵刊誤章目
重加訂定而爲之訓觧其旨益明而無遺憾矣東廣孫君蕡
讀而悅之因增以諸家所注名曰孝經集善而其大義則以
朱子及吳公爲之宗蕡通經而能文辤采擇既精而又發以
巳意其書當可傳誦故余爲䟽歴代所尚之異同序扵篇端
蕡字仲衍洪武壬寅鄉貢進士今爲織染局使云
丹井銘
海虞有虞山梁天監初漢天師十二代孫張道𥙿来隠其下
建招真之治鑿丹井焉宋淳熙中道士李正則浚井得蔵丹
石䃭啓之化爲雙紅鴿飛入上湖至今湖中丹光煜煜然邇
年井且廢莫知其所周尊師玄真窮日力尋獲之重加以甓
構亭覆其上時皇明洪武元年也然僊家煉丹必以
井故名山多有之其在今海虞者舊廢而新治豈玄學復興
之徵與銘曰
太隂委精自天一融而爲液養萬物神丹浴之赤如日有夫
玄巾發我室雙禽衝霞飛翐翐靈泉重噴甘逾蜜飲焉夀與
天地畢
故義士胡府君壙銘
府君諱嘉祐字玄祚姓胡氏其先出扵文定公安國之裔有
諱志寕者宋宣和初来知㜈之永康縣遂家焉今為永康人
曾祖某宋通直郎祖時孫父文字質甫皆隱德弗耀妣張氏
府君幼失怙恃嶷然思自樹立蚤夜孜孜無毫髮自懈意卒
使貲産逾扵前人然積而能散遇貧窭不能自存者多與之
泉布無靳色人有急難百計救之至勢不可為乃已以信接
物如金石弗變里黨有期約咸属府君一聞府君言則曰胡
玄祚斷不可欺矣歲丁酉括蒼盗起殺官吏焚府庫蔓延至
永康浙水之東騷動縣逹魯花赤曰也速逹而聞府君有竒
才即薦上海右憲府廉訪使劉公禎亟召府君與語大悅命
府君集鄕里徤兒給以鎧甲俾領之以殄寇府君勒成部隊
教以攻戰之法頗可用一旦寇大至府君列陣于占田衆寡
不敵遂死之是歲二月二十三日也江南行御史臺聞其事
遣使致奠材士大夫亦嘉府君之義而悼其不幸多為詩文
以傳府君得壽四十有八元配章氏無嗣継室趙氏宋格庵
先生順孫五世孫女也子男四人𥙿禊祐禔女二人長初適
鄭某次禎未行孫男二人榮祖正祖孫女三人忠昭清皆幼
𥙿等既以丙午之歲九月壬午&KR0830;府君扵鯉溪山之原復具
府君羣行徵予銘而納諸玄堂之南初予受經扵凝熙先生
聞人夢吉始識府君盖府君之女兄實歸先生而先生之女
又適府君之子𥙿府君之事行故先生數道之以厲人人予
頗得與聞之惜乎府君百不一試而竟賫志以殁然而君子
有取之者其捍衛鄕井之心皦皦然不可誣也人孰不死君
死扵義可以無恨矣銘曰
人孰不死得死則難此惟義士胡君之基千載之下過者式
焉
重建龍興奥源寺記
龍興奥源寺在撫之金溪縣北一里後枕鷓鴣之岡前有一
峯銳如卓筆上插霄漢而幕阜雲關两山對峙乎西東若駐
若馳若起若伏其秀拔逮難名状灵宫秘宇之所托也固宜
唐元和中有大比丘某飛錫而来徘徊顧瞻縛茅栖止扵其
中厥後漸成巨刹楼閣峥嶸鍾魚互荅扵山光水色間一時
龍象固嘗盛矣宋崇寕初蕪壊弗治已而復興元至正中江
右兵起官署民廬盡罹焚毀寺亦不能以獨存金碧之區倏
幻爲瓦礫之場荒烟野燐更互明滅使人有悽然之思束暁
大師自幼受經斯地喟然嘆曰在我法中有為無為皆第一
義諦起廢之任吾可不究心乎其徒十有一人驩然相之閭
右之族亦間有施貲者扵是伐木扵林攻石扵山徵瓦扵陶
衆工雲興罔敢後時大師躬程督幾忘食寝遂卜厥日以成
功告寳殿中峙邃堂後居旁挾二廡前敞三門以至庫庾庖
逼之属罔不就緒復搏土肖佛菩薩暨護法金剛神諸像𣑽
相嚴穆見者生敬經始扵某年月日訖功扵某年月日初刑
部司門員外郎王君經二世與大師游凡大師有所營為皆
捐財倡之大師知刑部君與予友善因請具其事状求予為
之記予聞大雄氏說法耆闍崛山有重閣講堂之壯麗所以
奠安其形軀庇覆其徒衆初未聞其露坐扵日星風雨之中
也世之昧者弗之察悉諉諸興造為人天有漏之因倀倀然
曰吾志諸内不騖諸外彼役志扵事功者果何為也哉殊不
知般若場中理事無碍内外混融徧覆一切不即世間不離
世間苟徒拘泥而堕斷滅之見則違道遠矣今大師耽悅禅
味有所證入熾然建立無非佛事其智識過人殊甚備著其
事勒諸堅珉庶可為馳騁空言者之深戒歟大師名嗣暹字
某族王氏東暁其號也有長材所涖之處廢無不起既創安
樂院扵盖竹原復重造金禪師塔庵恢其土田已而庵爇于
火又搆成之及今奥源之役其功爲尤偉所謂十有一人則
行真希儆希晏希住希誠法旭法吾法昶法摏法睿慧澄其
學行皆有可稱云
宋學士文集卷第十三鑾坡集卷第三
