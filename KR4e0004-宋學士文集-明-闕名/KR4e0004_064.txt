宋學士文集卷第六十四芝園續集卷第四
汪先生墓銘
新安之㜈源有隱君子曰汪先生諱炎昶字茂遠學聖賢之
道不求聞於世年七十八以元重紀至元戊寅四月二十四
日終於家初元既滅宋宋太學生孫公嵩悲哀不自勝歸隱
海寧山中誓不與接發為賦詠以寄其無窮之思孫公同時
進士許公月卿亦入婺源山中製齊衰服服之以識其終身
哀宋之意此二公者皆新安之節義士先生受學於孫公而
與許公門人交友故自少慨然無仕進志先生壮時元有天
下巳久宋之遺俗變且盡矣而先生衣冠動作語言禮度猶
宋人也後生小子去宋遠無從徵之見先生咸以為前代之
遺賢而先生亦曰吾古逸民也學者因稱之為古逸云先生
少凝重記憶不能過人然刻苦專䔍雖執七㩀枕不廢誦習
力久思深該貫宏博遂無所不覽要其歸宿精索於六經而
請輯群行為状趙君以未葬辭既而淮琛亦卒後十九年至
正丙申某月日壡始買地葬先生於黃京山高路原又以為
請趙君乃為状屬余銘余諾之未獲為去葬之歲又二十四
年余欲銘先生墓而趙君之死亦巳久矣於是撫几歎曰先
生之卒今始四十餘年而先生之子及門人知其事者皆巳
亡矣使復越四十年其能有知者乎為善者固冀人知巳然
有善而不聞於来世後死者之責也乃本先生之志為銘以
告世之知先生者銘曰
朔風荒荒海水赤矣宗社為墟將安即矣冠履倒植命之忒
矣高蹈避世舍道焉適矣彼夸者子群趨弱矣人之攸樂我
心戚矣為陵為淵孰失得矣嗚呼先生千載是式矣
靈槐詩有序
四明史氏貴富光榮與南宋相終始非特人事也盖有天道
焉元有國百年史氏以忠信文學稱於時者甚衆而禄位弗
稱人事不宜然也是亦有天道焉元季兵辭槐生於史氏之
庭史氏里人曰是必有異既而槐死於馬里人又曰是必有
異未幾槐果復生南園中里人曰前之異者徵巳往後之異
者將来徵之史氏殆有顯者乎入
國朝史氏諸孫靖可以才見推為中書舍人出為泰州守遷
肇慶通判前之言者曰是其徵矣然而未也遂相與字槐曰
靈槐而歌咏之靖可嘗與余兒璲同官謂余宜賦詩嗚呼天
人之際遠矣觀於史氏又何其著明哉詩曰
難諶惟帝厥命孔赫鑒于九有顯相有德先宋九君既南而
微微不遂傾世臣毗之世臣之家鄮山之下歲時来歸旗節
車馬馮軾而趨衮衣珮璜其綬伊何將相之章雄城渠渠黎
庶如雨相臣戾止耄倪咸喜豈無公侯孰能後昆三相二王
國存與存誰其尸之其德有始既受多祜又有孫子鉅海湯
湯朔風荒荒不淪于危不顯其光孰云菑播而不有穫天將
昌之嘉徵允灼崇堂有庭其左有槐匪植而生惟德是培天
實培之或戕于人人力雖勞其能勝天南園膴膴有萌斯糵
其本如達靡有摧害始軋而卑忽拔而穹其兆斯何宜卿宜
公明明
天子俊乂是使矧茲世家王公之嗣嗟爾君子天休汝&KR0574;何
以占之靈槐在庭
元故樗巢處士儲君墓銘
宜興有處士儲君諱能謙字有大系出唐監察御史光羲曾
祖進之祖時昇宋承信郎監鎮江税父文辟咸淳庚午鄉貢
進士處士在元不仕名其室為樗巢語其子曰余生無用于
世死必樹吾墓以樗所以志也至正四年六月某日年七十
有四而終處士生宋季少有能詩名尤愛黃文節公詩天未
明擁衾暗誦百餘篇聲抑揚可聽其父進士君喜謂必以文
鳴至長能力學閎衍深博靡所不窺然其於詩最工也事父
孝謹父沒居喪哀四方士送&KR0830;者數千人直路之地百餘步
草菜盡赭斥浮屠法不用閭里化之御子孫嚴而能教庭序
之間不聞譁咲聲諸生從之游越月踰旬輙異於人氣和色
莊望之者畏親之者悅人與處者脫然皆化交友有過正容
引大義折之不頋其喜怒故所友多善人力排異端作私論
二篇楮錢辯一篇文曰雜著者一十卷詩曰學步邯鄲集者
十五卷樗巢集者一卷處士娶蔣氏宋潯州守仰祖支孫先
七月卒以處士卒之歲七月某日合&KR0830;蔵林里淡竹原先塋
之側子男四人皆通春秋學惟賢元綂乙亥取江浙第四名
文觧至正丁亥復選為第一上禮部不利用例任安定書院
山長惟志廉州路&KR1704;學正惟仁常州路豊積庫副使惟德
國朝自常州府教授擢國子助教階將仕佐郎女三人適同
郡蔣立本趙濟潘杲孫男十三人抑掓擈播揖撫拓掾搢授
掞揆振孫女五人長適蒋遵餘未行初處士之&KR0830;諸子乞銘
于翰林學士危君素兵亂亡其序惟銘辭口熟以存於是危
君卒巳十有餘年惟德與余同朝謂余獲友危君請𥙷之乃
序而繫以危君之銘銘曰
義興之區有墳渠渠其植惟樗卷懷弗舒與天為徒後之徵
者在其書
故岐寧衛經歴熊府君墓銘
熊君伯穎卒其友之仕者為之請銘余曰君與余善且才而
文銘余所宜為後數年余致政歸衰老多病未暇具其事而
為之請銘者亦亡余曰噫余可負吾友耶乃按故所書為銘
君諱䁀字伯穎姓熊氏撫之臨川人世以尚書教授于鄉君
少有敏質年十八從父受經義通之每私較試輙冠其鄉人
鄉人推讓不敢與齒後六年為元至正七年領江西第九名
薦書上燕京就禮部試文彩燁然動人偕試者竊視執筆不
敢下衆咸以高第期君有司以君議論竒竟棄不取君絶不
力為之計贑郡帥全普庵撒里尤噐君命君擇險隘為守禦
備君於皇恐大蓼諸灘設坑穽建砦栅搆屋三千餘間結民
兵自守由是贑獨完於他郡戍將三人坐戰敗將加誅君為
救觧出之會當大比他郡多以兵廢君獨請全舉行觀者以
為異事吉安歲凶全與吉安守有隟禁吉民勿入糴民啼號
于道君争曰盗之起者為饑寒所迫也今使君閉糴將開盗
門脫吉民事亟生變贑能獨全乎全悟即罷前令君周旋兵
間委曲為民皆此類十三年郡多君前績便宜擢君贑縣尹
員外置君耻之辭不受未幾以父喪歸服除兵部尚書黃昭
江西廉訪使吴當總兵出閩關辟君參謀君事君為昭畫策
甚詳會昭與當罷兵柄策不行二十一年陳友諒僣號於九
江用黃昭觧觀等薦以君為太常卿俾守令踵門起君堅臥
不赴既而
國朝兵入江西武順寧河王鄧愈聞君賢下令徧索君強起
揖王軍門王與君論事合大喜致帳中日夜咨以事一軍驚
讙以爲主將得師君見王寬𥙿誠大將材遂委身從之不去
贊王取撫州兵不血刃賊酋鄧克明夜遁二十二年
皇上親將兵入豫章州郡望風欵附九江亦下君得詔見
慰勞甚至二十三年丁母夫人憂後三年以大臣薦徵至南
京奉旨偕諸儒摭古昔嘉言善行作公子書以訓貴戚子
弟書成賜襲衣白金會初平浙西授湖州府德清縣丞君招
輯綏懷除剔宿蠧創三皇孔子廟建官吏𪠘署到官數月事
治政平錢鶴臯反嘉興聲摇德清民皆逃散君堅坐鎮之錢
不敢入吴元年
上將正位宸極召儀禮儀除中書考功博士尋遷起居注承
詔搜括故事可懲勸者書新宫廂壁時上精求禮樂
之事嘗召翰林學士朱升等陳樂噐于庭上擊磬命
升辯五音升對忤旨上大怒欲寘諸法君從容論
觧之上曰升每謂審音頋不辯宫徵何耶君對曰石
音難辯自古而然唐虞惟后䕫能和磬聲書曰於予擊石拊
石百獸率舞上曰任此竪儒治樂樂何繇和君具言
樂之和由人所致人君能致中和則萬民和萬物和而樂音
和矣上怒乃觧釋升不問升既出謝曰非熊君吾屬
幾殆舍人耿忠奉使回奏廣信郡縣官多違法前所陳茶稅
失實時新行赦上怒趣中書遣御史往廉状丞相李韓
公善長諫不聽御史巳受詔丞相復諫不從君與給事中尹
正諫曰朝廷新立將布大信於四方今肆赦之後復以細故
而煩御史按問既失信且䙝國威上良久乃曰止
其追御史母往上詔浙西民輸糧京師浙西小不
可浙江率五石致一石民甚苦之君叩頭曰國家都金陵以
浙西為根本而遽困之農作方興而㒒㒒於道路苟一年不
得耕害不淺矣上悅是日即詔罷之明年改元洪武
上即皇帝位凡創制更革之典君多預聞上遇君厚
每字稱而不名立浙江提刑按察司以君為僉事階奉議大
夫君分部台温二郡經方氏竊㩀之後全乖人道争訟以數
百計君悉理其曲直而奏断之凡威取田宅者歸業主得半
直者中分之兩造無驗者籍之官豪胥猾隷六百餘戶悉屏
之别郡偽官悍將二百人其暴如乕狼君出竒計畫刮種類
遷扵江淮間民始安枕方氏居黃巖雖嘗簿錄其家珠玉犀
象金繒蔵於姻家者動以萬計君皆搜索送諸官温有邪師
曰大明教造飾殿堂甚侈民之無業者咸歸之君以其瞽俗
眩世且名犯國號奏毀之官沒其産而驅其衆為農其地
多倡家中朝使者以事至多挾倡飲有司罷於供應君下永
嘉令籍倡戶數千械送之京按使者以法鉤連其他贓罪杖
流之偽萬戶金甲奪三人妻其夫訟則更為娶婦君至三夫
皆訴君論金棄市各以其婦歸之平陽軍校掠農妻五年君
攝其妻至軍校恐抱二兒泣曰妻去兒孰與飬願公憐我君
命寘兒妻側兒避不肯近君曰此非其子詐也詰之果鄰家
子罪校如律而断其妻還于農於是軍中所掠婦數百皆相
告語夜遣去一營幾空平陽州吏目杜乙嗜財甚考滿人亰
謁御史中丞劉基基詰謁故杜惶駭不能對遽命執訊之杜
自陳在州時歛民白金三十兩又受楊某金置殺人罪不問
守與佐皆相搆為姦有旨下君鞫之同知以下吏皆服罪
獨知州梅鎰廷辯不巳民數百遮司門外争知州信無辜君
將聽之吏白曰今奉詔按獄而釋知州不治情則得矣如
身受故出何君再進民詢之辭不變歎曰法以誅罪吾敢身
畏譴而誅無罪人乎釋鎰以情聞上可其奏台臨海王參理
妹有姿色許適&KR0792;縣竺氏其内兄方敏覘其將嫁夜率衆劫
至家逼為妻王詣永嘉矦朱亮祖訟事下邑方賄吏欲傳輕
典君知有賄急逮吏治之吏具状竟致方死罪而歸女竺氏
兵克黃巖時州民乘亂報仇殺一家十餘人永嘉矦受辭令
州捕鞫州初附假守捕殺人者十二人獄既成吏受賕釋之
詭以死聞縦其餘黨不問君錄囚廉得十二人尚頌繫東郭
民家即收掠問状抵官吏以贓罪捕餘黨誅之黃巖官署毀
于兵官寓尼寺中并儲糧其間君視糧過寺尼數人来謁皆
美少年也問孰為主者則方氏女弟也君大驚跽州守通判
以下切責之令逐尼歸俗而以寺入官州有宋杜清獻公墓
杜氏有田若干畆入僧寺儲其租以奉祀僧挾與方氏連奪
田以為巳有復墾田侵墓下墓且蝕其孫回以書聞君執僧
寘諸獄瘦殺之追田與回且令州立祠刻石以旌之寧海強
民陳德仲以憾支觧黎異異妻屡訴無為白之者君受之一
夕省黎事有青蛙立案上君曰蛙非黎異乎果異則止勿動
吾復爾冤蛙果如君言明日逮陳誅之縣民馮輔卿至正中
為亂與方氏連兵既而方氏追殺之且殁其貲産而餘田百
餘畒其豪奴吴自取之輔卿妻杜囚服迎拜馬前訴奴君為
治奴罪奏以田還之台地産塩塩賤而米貴時官賣塩一斤
責米二十五合反貴扵米數倍復輸於杭路險不可舟車民
病欲死君上封事乞民得償錢民獲免轉輸之勞凡事之未
便者君皆為奏之兩郡民灑然如更生始兩郡旱公所至輙
雨民曰此熊使君雨也是年秋始立按察司於山東擇其人
行新政上曰無如熊䁀矣遂仍前階改山東開治濟
南濟南元有廉訪司廳事壮麗甲諸道臺檄君居之時汪丞
相廣洋以參政建行省其中僚吏請君以臺檄曰省而復之
君曰官在政事何如耳豈以公署之麗耶城北有&KR0763;陋室君
就其中治事丞相聞君言戒其屬曰此真憲官也吾等慎母
犯之山東為齊魯之域其民敦檏少訟君鎮之以静而以保
民為先時河北甫定濟南宿重兵兵肆暴侵民莫敢與較君
移牒指揮司禁之黠軍數縱火劫人一家火則一市財皆殫
君既申火禁督邑令庀火具為保伍相赴援復懸書通衢戢
士卒士不戢坐所轄將火患頓息偏將有受部兵一繒者君
收問連其黨獄之諸將大駭挾日出于庭數以黷貨罪准律
贖金而縱之諸將又大喜由是莫敢横恣東平矦韓政鎮濟
寧奉旨按籍選壮強為兵東平東昌濟寧三郡民皆驚散
將為變君急飛書行部僉事段明德說韓矦止之分遣官屬
招輯俾復業越三月民始定州縣官多失廉平君隂風跡數
十軰悉如法論罷之六郡肅清齊河有強盗劫商人布千疋
縣求盗逸去吏索之村中遇王氏婦不得於姑出走吏見其
色動執訊之婦曰我王六家人也吏因考箠使其誣服為盗
訛為王六家兒且指平人三十餘人榜掠無完膚問王氏夫
安在衆不勝苦詐云巳殺之沈於河矣追所劫布及屍無一
是者獄巳具君盡得其情而王氏之夫故在君坐官吏以法
而悉遣之君患官好致訟乃令郡若縣各置二曆日著所治
獄訟錢粟之績一留郡縣一上之憲府逓更迭易月按曆而
鈎考之凡所為事莫敢隱者後遵以為式大明律初頒吏莫
能通君日坐堂上立六曹吏堂下條授之與之辯析俾各通
其法名聲赫然著聞凡疑獄皆質焉
上嘗廷稱曰聞熊䁀為政得體朕甚嘉之二年十月臺臣奏
山東憲司缺副使上曰朕得之矣詔陞君為之三年
四月封建親王擇王府臣僚上御奉天殿丞相以
下咸侍上首問曰山東副使熊䁀稱是選乎衆皆曰
賢上大書君姓字于几復問禮部尚書崔亮曰䁀何
如對曰䁀誠賢上曰朕固以為足任也遂驛召君五
月拜晉王相府右傅階中奉大夫會有事于方丘君受告導
駕既齋宿習射苑中百官鴈行入上勑近臣以弓矢
授君射君文臣素不諳習一發中鵠上喜勺湩飲以
賜明日又射上詔君至榻前俯身御弓矢為射容以
教君君跪受弓左執之右手指一矢鞬二矢向鵠三發連三
中上嘉勞久之將遣之國上御端門君及秦
王相鄭久成等以次&KR0556;坐上敷揚治國之道逾數千
言反覆奬諭甚至君等皆叩首謝賜食而退乘傳至晉陽議
建王都城命工入山度材木治瓦甓四年大興衆築城作王
宫君夙夜不懈十月奉相府賀生辰表詣闕至則車駕將
幸臨濠勑從行數被召問恩寵有加九月辭於臨濠
上倚馬詔以處將帥間協和之道且曰汝不善騎勿庸自来
君還會徙沿邊諸襍羌萬餘入内地護卒弗嚴道辭奔散太
傅徐魏公逹發兵擒殱之事聞詔使詰責參政曹興等併
免君官左遷大同衛知事五年召還六月除晉王相府參軍
以尚書授玉復奉詔兼授秦王經翰林學士承
旨宋濂時兼太子贊善大夫復薦君說書皇太子前
君於書最深每以帝王心法之要陳之太子二王雅加
愛重明年上御文華堂召君問曰秦漢以来諸侯王
不肖者幾何君謝未攷遂命之蘇州覈糧長罪状君至擇其
尤虐民者杖徙之鳳陽事畢復入王府七年三月
上御西苑復以諸侯王事為問君復謝未遑改刑部主事奪
參軍所受俸八年正月授岐寧衛經歴賜白金五十兩錢萬
二千文上復念君在邊良苦遣使持手詔諭君詔
上所親製辭意甚厚有狐裘纊袍毳㒝之賜時朵兒只把雖
降而持兩端君上書萬餘言言状其略謂西涼岐寧漢唐内
地不可棄朵兒只把非有歸向之誠特假我聲援脅服鄰邦
為自安計朝廷宜思制之之道急之則必席卷而遁雖得其
地而無民緩之則恐羽冀既成而䟦扈宜稍給種糧撫其遺
民以安衆心而以良將參守之則朵兒只把特匹夫耳又將
安往上覽書曰人謂熊䁀迂闊今不迂也九年四月
乃徵君還次西涼府打班驛遇朵兒只把叛兵擁君北行君
力争不從遂與中使趙某等皆遇害時六月二十三日也壽
五十有五後數日亂兵就擒獲君所佩囊中公牘始知君卒
跡其骸骨&KR0830;于某地西凉衛以聞
上感悼遣使吊祭命臨川恤其家其子某以某年月日至某
地以其骨歸以某年月日葬于某山君學有應世材内行尤
脩飾仲弟渙為開封府延津縣上簿受誣以贓罷官死妻子
漂流無依貧不能償其贓之半君以巳俸代償之致其妻子
于家諸姑適俞氏夫與子俱喪無所於食君延飬之終其身
喪葬之禮無闕者與人交誠檏不欺臨事善断故居官必有
名曾祖某祖某父某俱通經術母某氏有賢行娶某氏男若
干人女若干人初君將之𡵨寧子某来見京師君口授所行
事俾書之且曰我死生未可必或死我無累汝者當今惟翰
林宋先生文可傳我嘗獲先生知汝以此拜乞銘先生必憐
汝幸為我銘我無憾矣嗚呼余言豈足恃耶而君惓惓若斯
尤可哀也銘曰
天祐
皇明以民授之必生其人俾左右之啓國之初俊才如雲
其心之貞允惟熊君執筆載言侍
帝黼扆從容論奏爛然可紀豈徒能言亦見于行繡衣直指
以蘇南氓獮強剗穢洗濯積垢南氓稽首君我父母君車自
南民望于東
帝曰汝来唯民之從齊魯千里厥土薉荒君居二年化為畊
桑
帝謂相臣䁀也可恃不負吾民寧負吾子維晉巨國維傅大
臣將終任之命則孔屯既入授經復出治戎狐裘毳衣唯
帝念功封論邊事其策甚偉欲召用君君則道死
天子聖神用無遺才天困其逢賢者所哀生有事功殁多子
孫銘圖其傳以示千祀
元故資政大夫江南諸道行御史臺侍御史周府君慕
銘
公諱伯琦字伯温姓周氏饒之鄱陽人其先居汝南宋靖康
未有諱泰者與宗人益國文忠公必大之父從高宗南徙實
公之始遷祖曾大父諱灼鄉貢進士大父諱垕咸淳十年進
士某官元累贈正議大夫禮部尚書護軍追封鄱陽郡矦父
諱應極有文學仕元歴翰林集賢兩院待制出同知也州路
總管府事累贈翰林侍讀學士中奉大夫上護軍追封鄱陽
郡公曾祖母某氏追封鄱陽郡夫人母上官氏追封鄱陽郡
太夫人公生十一年而侍郡公游燕京十五𥙷國子生事吴
文正公&KR0697;鄧文肅公文原虞文靖公集于司業博士座下作
野菊賦禮部尚書元文敏公明善稱之輙有名後五年積分
如格陞上舍生又五年丁郡公憂泰定二年用江浙行中書
省都事劉君致薦之京師禁林名卿咸欲辟公自佐公以大
母春秋高不就十二月授將仕郞廣州路南海縣主簿天曆
元年赴南海南海民歲轉輸秋稅于韶縣官督視之黠民賂
憲府掾竄名佐吏籍来監稅大斛入小斛出竊具贏以自利
及至韶往往不能登數督視官被箠繫移檄重徵於民民負
荷𥙷輸往來道路者半載官與民交病之忌掾烕莫敢問者
久公至捕竄名者寘諸法不欲其跡入縣門令民多寡相資
自輸于韶不遣一吏而稅先期以辦民樂稱便麥全等十一
人以私鬻舶貨繫獄舊官求其賄不得誣為強盗論死公讞
囚察其冤遇赦出之二年以祖母喪觧官歸大府不許趣還
會夷獠反檄公捕至百餘人至順元年移攝番禺縣無籍吏
五百人㩀縣㗖民惡少年七十人並緣為姦利公断遣之一
縣肅然不敢出聲語縣獄遂空巳而江西行中書省漕糧八
萬石于慶遠命公護其行公由肇慶臨封道廣西越梧潯象
柳諸州水陸四千餘里譏防周慎升斗不耗二年返南海治
妖僧獄出所誣平民二十二人是年秋受代去三年七月除
太府監照磨兼管勾承發架閣階從仕郎元綂二年入太府
公慎簿書歛散之法稽覈詳密貪吏相吊太府之長以聞于
上洊賜衣幣明年重紀至元復有狐裘鞍轡之賜其冬以翰
林學士張文穆公起巖歐陽文公玄薦遷徵事郎翰林國史
院編脩官預脩泰定帝寧宗實錄后妃功臣列傳六年上進
四月陞翰林脩撰承務郎同知制誥兼國史編脩如故扈從
滦陽屡草詔命賜文綺者四六月奉詔代祀孔于於曲阜九
月還都十月追加明宗尊號進寳冊公奉敕篆寳文未幾親
祠太廟公與執事賜衣三襲至正元年正月詔書宣文閣榜
擢授經郎兼經筵譯文官階儒林郎十月奉勑開宫學於玉
德殿西室授宿衛官及翰林學士承旨和尚等二十五人經
中貴人傳旨命受經生北面行弟子禮太官設饌光禄進酒
朝廷公卿皆陪坐時人榮之十一月講大雅文王詩於明仁
殿有貂裘之賜明年四月詔引和尚等講書賜中綂楮幣一
百定自是特命乘驛從駕盖異數也三年正月陞宣文閣鑒
書博士兼經筵官明年九月復兼授經郎五年正月進說虞
書政在飬民之言時河南山東大饑即詔發倉廪賑之後十
日復講旅&KR0729;方作亭臺於上林亦詔輙工七月除崇文監丞
兼經筵官御史臺以嶺南有警奏除僉廣東道肅政廉訪司
事進階朝散大夫賜四品服六年至官乘傳行海豐揭陽又
南至海陽程鄉興定長樂河源復東歴博羅增城東莞又西
至肇慶德慶踰年而還周歴所部二千五百餘里罷斥官吏
汚穢不職者一百十人誅四十有八人釋獄之無辜者一百
十二人疑事不决者决之州縣之獄為之一空薦處士陳明
等六人于朝建豐湖白鶴二書院以祀蘇文忠公軾羅文質
公從彦明法度申教化嶺海稱治復上封事請於南海設科
場以取兩廣之士置尉捕賊無以主簿兼而廢民政及他不
便者二十事八年三月仍前官遷福建閩海道未行使者以
翰林待制兼國史院編脩官召明年五月進所脩國史擢崇
文少監階亞中大夫同檢校書籍事兼經筵官賜三品服十
二月賜紫織金對衣一襲十年正月奉香幣及金織文神旙
代祀醫巫閭濟瀆北海南至會稽而還十一年考試天下士
拜翰林直學士太中大夫知制誥同脩國史兼經筵官賜金
織文對衣者二十二年四月改兵部侍郞尋拜中臺監察御
史御史用南士自公始公言弭盗用人等十事賜黃馬一八
月還燕都勾校百司刑政錢粟之籍紏劾者甚衆薦中外官
一百二十七人舉士二十五人謇謇不阿大臣皆嚴惮之十
三年四月中書奏改崇文太監兼經筵官階嘉議大夫詔奉
祀江海神循江淮道閩越抵南海南北幾及萬里明年竣事
遂丁母夫人之憂寓居姑蘇十五年中臺以東南方亂起公
爲江東肅政廉訪使公三以憂辭乃起移治於徽明年徙建
德又徙紹興又徙衢先是朝廷嘗虛兵部尚書位俟公道不
通乃改浙西肅政廉訪使與江浙行省丞相逹識帖穆爾俱
守杭十七年丞相得承制行事假公參知政事時張士誠㩀
姑蘇未即順命廷議以重爵懷之公往授太尉誥諭以大義
士誠稽首稱臣是年冬璽書至拜公為真仍賜金織文對衣
十八年丞相以漕粟事屬公公分僚屬治姑蘇十九年江浙
試進士公實臨考北士避兵江南者亦權宜取之或貧不能
上禮部白丞相以學官禄之七月丞相復承制授公行省左
丞分治于蘇二十年公運米十五萬石至燕都明年亦如之
九月使者航海以同知太常禮儀院事徵公謝病不能赴二
十三年真拜江浙行省左丞階資善大夫丞相自臨門趣公
公強起視事數日即引年致政閉門而臥二十四年九月特
際資政大夫江南諸道行御史臺侍御史而時事巳不可為
公憂憤絶食幾死者數矣後三年
國朝禽士誠浙西平公稱病彌甚引歸鄱陽洪武二年六月
某日卒于家享年七十又二某年月日葬於某山之原公自
諸生起家禄食四十餘年居朝最膺眷注順帝常字稱之博
學能文辭大小篆尤名于世宮額寳文多公手書所著有堅
白居士集三十卷詩三十卷說文字原六書正偽共八卷翰
林志十卷蔵于家始娶江氏宋丞相文忠公萬里之曾孫後
娶錢氏興國路經歴天祐之女並封鄱陽郡夫人子男四人
宗仁台州路總管府判官宗義國子生宗禮江浙行中書省
檢校官宗智兩浙轉運塩使司照磨宗禮宗智皆先卒孫男
四人某某某某初公臥病姑蘇濂以總裁元史被召見公于
逆旅公老思歸守臣留不遣濂為道
聖天子優禮舊臣之意俾致公于家公歸遂卒元史雖為之
立傳恨不能知其詳今宗仁以門人謝徽状請銘故不復辭
而備著之使讀者可互見焉銘曰
維天上才咸降之衷豈以南北而有不同泰山徂徠有櫟有
楓江潭之間亦産栢松世之𥚹量偏曲不通互毀交戕戾乎
大中宋遷三吴多士景從或夷大難或奏駿功偉碩光明與
汴俱崇荆楚之西越蜀之東將相王矦皆人中雄曷不觀之
益國文忠起大江西輔相孝宗有文既宏厥德亦豐厥聲渢
渢銘于䁀鍾惟侍御史才贍而充古今雖殊後先比隆自為
小官摧屠姦凶持斧南巡嶺海為空歸服豸冠上逹帝聰風
節巍然與國齊終匪不能言時則弗容就其所為則巳顯融
我銘其封以焯其庸以悼其逢惟昧之攻以昭于無窮
