宋學士文集卷第三十六翰苑别集卷苐六
吕府君墓誌銘
府君姓吕氏諱文福字夀卿其先光州人宋季光為極邊戎
馬蹂踐無寧歲遂避去金剛臺上尋遷黃之黃岡為黃岡人
曾大父某大父某父某妣某氏府君幼喪父鞠扵大母谷氏
大毋性嚴厲夙夜飭導必期底扵有成府君年十四從事法
家之學稍長唐律義䟽皆精原其意比類相從支分脉貫必
允契乎人情遂以抑剛茹柔洗冤澤物爲已任時承平日久
未易得禄食乃俯首試吏巡檢之司會部使者申公蕳夫持
節淮西聞府君名召與計事衆咸愕曰夀卿之名何以逹上
官之聽乎府君笑不荅黃州守脫因不花及萬夫長脱脱皆
怙勢受賕貪墨之聲載道府君白曰不去此稂莠禾稼安得
而茂乎申公然之皆捕寘于獄正之以罪申公名震淮西者
府君之力也陞麻城縣吏邑民被強盗所掠訴之久未克獲
元律獲強盗至五者𥙷一官里豪陳冀徼其利縛駱和尚等
賂麻城尉煆煉成獄文上縣縣懼尉與守有連不敢問府君
知其冤竟平反之縣令長搖手相戒曰毋生事腕可斷此牘
也不敢署也府君從容抱案歴階而升請曰明公即宜署人
命至重豈玩戲具耶令長相頋遲回不决府君曰不署則已
當申郡司獄直逹憲府矣扵是不得已從之活者五人已而
厭煩囂杜門不出忽野峻台出綰郡章野峻台名臣趙魯公
子也尤愛敬之力辟爲其府吏伶優趙良卿以利誘民家女
子教之歌舞用媒衒上官執權行賕無所不至府君又曰不
去禍本其能清政源乎白府公悉傳扵法從良者數十人董
曩歌以争田誤傷人至死議者欲當之重辟董辭輒不伏訴
于慮囚使者使者漫不經意疑不决者幾十載府君知其冤
竟爲白之俄遷蘄州未幾即辭歸謝絶人事築存初堂圃中
延明師&KR1704;教子爲舉子業一飲一食必與師俱時大母猶在
程勸尤䔍嘗刻日晷扵磗戒家奴授食惟恐後師亦感其禮
遇有知無不告之四方號士大夫以術業遊者久舘之弗厭
頻行必有贈遺人稱爲黃之名塾云至正壬辰黃䧟于盗府
君携家走南昌尋為僞漢所㩀僞漢之謀士多府君之弟子
欲邀致之府君戟手嫚罵衆知其不可而止入我
國朝其子熙出仕爲縣淅水西府君防閉訓迪尤䔍蚤出則
使扄鐍其戸莫歸必歴叩其所行事且曰某事當如斯不當
如斯諄諄千百言弗止熙受教爲清白吏府君事毋孝遇人
也以惠婣友不能婚嫁者助之死無葬者爲給槥櫝雖屢求
弗厭性剛直或有過眚必面折不少恕然遠近皆惟爲吏師
從學者森森立左右獄辭鈎連有不可决君片言之間如庖
丁刺牛皆迎刃而觧與之遊者皆敬而憚焉不幸以洪武庚
戌三月二日卒扵鎮江丹徒縣寓舍壽七十二以是年五月
九日葬縣東大慈鄉馬鞍山之原禮也元配葉氏先十三年
卒繼配姚氏子男一人即熙嘉義大夫吏部尚書孫男三人
謙讓安山女一人李希顔其婿也予聞之魏文矦時有李悝
者撰次諸國之法爲法經六篇漢蕭何增之爲九自時厥後
世益代增直至三百有餘爲之章句者十有餘家家數十萬
言凡斷罪所當由用者合二萬六千二百七十二條七百七
十三萬二千二百餘言嗚呼律豈易言哉自非府君才識之
明斷决之審孰能中其肻綮者哉是宜銘銘曰
法乃司命懸扵重輕脫不獲扵簡孚將枉物而傷生故慘覈
者類貽扵隂旤而哀矜者必兆扵尊榮嗚呼如府君者其殆
善用而得其平者歟
漢天師世家叙
嗣漢四十二代天師張真人以世家一卷命上清道士傳同
虚徵濂序其首蕳濂聞古者名世諸臣史官必爲序其世系
表以傳所以敦本始昭功伐也况扵神明之胄理有不可得
而闕者今所輯世家但始扵留文成侯而其上則無聞焉濂
因㩀氏族羣書𥙷之復用史法略載其相承之緒使一閱輒
知大都而其詳别見扵左方云序曰
張出自姬姓軒轅子青陽氏苐五子揮爲弓正始造弓矢張
羅以取禽獸主祀弧星世掌其職賜姓張氏周宣王時有卿
士張仲其後裔事晉爲大夫張矦生老老生君巫君巫生趯
趯生骼其孫曰抑朔至三卿分晉張氏事韓韓相開地相韓
昭侯宣惠王㐮哀王開地生平相釐王悼惠王平生良字子
房漢太傳留文成矦居沛之豊邑生二子侍中辟彊及不疑
不疑嗣侯生二子典高典生默默生大司馬金金生陽陵公
乘千秋千秋字萬年生嵩嵩生五子壮讃彭睦述其後多以
功烈著傳至於唐列爲安定范陽太原南陽燉煌脩武上谷
沛國梁國榮陽平原京兆等四十三望族中出宰相凡十七
人高生通通生無妄無妄生里仁里仁生覺覺生起起生桐
柏真人大順大順生漢天師道陵是爲玄教之宗其傳緒悠
長倍前望族之盛論者弗察見留矦再世國除即意其絶嗣
殊不知流裔南北如斯之繁也道陵字輔漢建武十年生扵
吳之天目山暨長博習群書從學者千餘人尋中直言極諫
科拜巴郡江州令棄官隱洛陽北邙山脩煉形之術章帝以
博士徵不赴和帝即位召爲太傳封冀矦亦不就乃杖策遊
淮入鄱陽上龍虎山合九天神丹訪西仙源獲制命五嶽攝
召萬靈及神虎秘文扵璧魯洞俄往嵩山石室得黃帝九䁀
丹書及道既成聞巴蜀沴氣爲人菑銳意入蜀初居陽平山
遷鶴鳴山感玄元老君屢授以經籙之法扵是分形示化復
立二十四治增以四治以應二十八宿妖厲爲之衰熄如發
醎泉破鬼城之事甚多不能備載永夀二年復遷渠亭山出
三五斬邪雌雄劒二陽平治都功印一授嗣天師衡使世世
相傳乃乘雲上升夀盖一百二十又三云衡字靈真有長材
詔徵黃門侍郎辟隱居陽平山誓以忠孝導民君子謂其有
繼宗開緒納俗安善之功衡生京師魯字公祺益纉前人之
烈以鬼道教人自號師君其来學道者初皆名鬼卒受本道
已信虎祭酒各領部衆多者爲治頭大祭酒皆教以誠信不
欺詐有病者自首其過復設義倉置義米肉其中任人量腹
取飽過取則有禍人歸者日益衆遂雄㩀漢中詔授鎮民中
郎將領漢寧太守其後歸魏太祖拜鎮南將軍封閬中侯五
子皆爲烈侯女歸太祖子彭祖魯死謚原侯生盛字元宗魏
大祖封都亭侯弗受始自漢中還龍虎山創三元日升壇授
籙盛生昭成字道融端坐石室虎豹逢之皆伏暨化去或見
騎鶴遊空中&KR2227;冡驗之唯冠履留耳昭成生椒晉安帝召之
不至椒生回回生迥迥生苻苻生祥祥字麟伯隨洛陽尉能
吐丹寘掌中光芒穿屋復吞之祥生通玄歲大疫以標植水
中汲飲者咸愈通玄生恒唐高宗問治國恒對曰能無爲則
天下治矣上嘉之恒生光光生慈正慈正生士龍士龍忘玉
印長安酒家一少年盡力舉之不動明日士龍笑而携去士
龍生應韶應韶生頥頥生士元字仲良瘠而多髯居應天山
四十年山多虎人莫敢謁焉每大風雨遥見乘黑龍往来諸
峰間士元生翛翛生諶諶生秉一字温甫目光如電夜能視
物嘗負劒行山澤間叱一老樹雷即震裂之擊死二巨蟒及
小蛇餘百秉一生善善生季文五代之季受其籙文者頗衆
乃鑄鐡環劵數萬繼之季文生正隨宋大中祥苻八年召至
闕賜號曰真静先生後凡稱先生者皆賜號也吏部尚書王
欽若爲奏立授籙院正隨生澄素先生乾曜乾曜生虚白先
生嗣宗嗣宗生象中字拱辰生三月能行五月能言七歲朝
京師錫以𬗋衣象中生葆光先生敦復無子從子葆真先生
景端嗣景端亦無子從弟虚靖先生繼先嗣繼先字嘉聞五
歲不觧言聞鷄鳴忽失笑賦詩人異之崇寕初觧池塩水溢
遣使者召見書鐡苻投之怒霆磔蛟死扵水裔一日隨上入
寝殿宫嬪競以扇求書繼光以經語書之皆密契其意中舉
一握稽手書曰保鎮國祚與天長存乃上所御者也上竒之
命禱雨三日乃止授大虛大夫不拜詔江東漕臣即山中度
地遷建上清觀改爲上清正一宫從其學道者恒數十百人
靖康初上復召時金人犯汴行至泗州天慶觀索筆寫詩隱
几而化葬于龜山之麓後十六年西河薩守堅遊青城山相
遇扵峡口繼先以書一封赤舄一隻令逹嗣天師家嗣天師
大驚使人&KR2227;龜山之窆唯一舄存繼先無嗣以象中之孫時
脩嗣時脩曰繼先從子也吾烏得後之衆曰法統所在孰得
而奸乃從時脩生正應先生守真守真在母胎歴十九月始
産毗陵有妖憑樹詔劾之一夜風雷拔去後定濤江衝决高
宗賜以象蕳寳劒清静隂苻二經守真生景淵景淵生慶仙
張公洞有井甚深慶仙戲折木葉擲之俄波濤騰湧有一老
翁從中出慶仙呵戒之而去慶仙無子從子觀妙先生可大
嗣可大守真之曾孫其祖伯瑀父天麟皆常攝教事鄱陽水
漲壊民廬無數袁提刑甫請可大治之殛死大白蛇水遂平
尋又遇旱蝗可大禜之雨作而蝗殪敕受提舉三山苻籙兼
御前諸宫觀教門公事主領龍翔宫時當宋季元世祖聞其
神異密遣間使訊之可大授以靈詮且謂使者曰善事爾主
後二十年當混一天下逮至元十三年果驗可大生宗演字
世傳世祖平宋憶其父言有徵應遣兵部郎中王世英刑部
郎中蕭郁賫詔召之賜玉冠玉圭冠以靈應冲和真人之號
仍給三品銀印令主江南道教事得自出牒度人爲道士宗
演生與棣字國華世祖時宣授體玄弘道廣教真人賞賚優
渥竟卒于京師與棣子弟與材嗣與材字國梁元貞初入
見大明殿制授大素凝神廣道大真人大德二年海塩塩官
两州潮水大作沙岸百里蝕齧殆盡延及州城下與材投鉄
苻扵水苻踊躍出者三雷電晦冥殱怪物魚首龜身其長丈
餘隄復故常五年冬無雪上曰冬無雪民間得毋有灾害乎
與材爲建壇禱之是夜雪下盈尺上大喜命近臣賜酒曰卿
能感神明一至此耶八年錄平潮功加授正一教主兼主領
三山苻籙給以銀印視二品九年崇明州海隄崩俾弟子持
苻往劾之民夢有神填海者遂安至大初加賜寳冠金服制
授金紫光禄大夫封留國公給以銀印視一品與材生太玄
子嗣成嗣成卒弟嗣德嗣嗣德卒其子正言嗣正言卒太玄
之子正常嗣正常字仲紀即今天師國朝六覲京師洪武
初制授正一護國闡祖通誠崇道弘德大真人領道教事給
以銀印視二品上復賜以褒文稱其瞳樞電轉法貌昂然
人以爲榮盖歴代相傳以眼圓而鉅者爲玄應故
上因及之云濂聞文成侯年少時學禮淮陽東謁蒼海君蒼
海君先儒學士以爲海神是也後又見異人黃石公下邳圯
上則其未逹之際固已能交通扵神明至其晚年名遂功成
乃欲辟榖從赤松子游實其初志非曰托之以自逃也故其
九傳至漢天師感慕興起學輕舉延年之術祓除隂慝一以
善道化民而嗣師系師繼之脩其業而弗墜唯恐有人横遭
夭閼者當漢之季天下雲櫌唯巴漢之間民生晏然行者不
褁粮居者不捍關官府頼以成治如此者垂二十年其功之
及物可謂侈矣宜其世有令人出俾至化奚翅古諸矦之國
天之報施不亦彰明者哉或者&KR0825;歸扵名山神氣之結故能
演迤盛大如斯其論亦淺矣嗚呼文成侯子孫南北在在有
之其以功烈顯著者小則充法從大則至宰輔非不光明俊
偉也曾未幾何降爲皂隷者有不免焉其視玄裔相仍歴千
二百有餘歲而未巳者爲何如盖必有其道矣嗣是而興者
尚知勖哉尚知勖哉
䟦樗散生傳後
樗似椿人呼爲山椿或呼爲虎目桐以其葉脫處有㾗如之
故名材極易大而不中器用故又以散材稱之同郡許君存
禮有長材而不輕扵世用托樗散生自號雖其執德之謙要
亦有激云爾然而白玉在璞而中夜吐光若虹雖欲自閟終
不可得存禮今用薦者教授于燕將自此而升爲徂徕之松
新甫之柏建明堂搆清廟爲棟爲梁無所不宜樗𣪚云乎哉
樗散云乎哉
題永新縣令烏繼善文集後
世之學者必有師雖百工伎藝之微亦必有以相授然後能
造其閫粤况爲文者發造化之秘貫今古之統苟無以管攝
而闔闢之則何以盡其變化不惻之妙其不傳之扵師奚可
哉吾鄉修道先生胡公以光明正大之學發扵精深嚴蕳之
文訓迪學子篇章句字皆有法往往從之者多得文之旨趣
其所造固有淺深高下之殊而體裁終不失扵古四明夢堂
噩師雖居浮屠中能久與先生游先生爲文之法實與聞之
烏君繼善自幼學文扵夢堂凡先生所指授者悉以語烏君
故烏君之爲文峻潔如明月珠起伏如春江濤■因語二三
子曰必如烏君然後可以言文也若無師授其可易致是哉
予常譬之有美錦焉使朝市縫人製之則能中度而適體委
扵巖穴之粗工則左低而右昂上侈而下歛錦固錦矣其如
不合何文之無師授者亦若斯而巳予老且多病文字一切
謝去不作縦有一二多仰手扵人獨喜烏君之文親題後而
歸之嗚呼子生也雖居先生之鄉而不能傳先生之學其扵
烏君又豈能無慊扵中哉烏君名斯道繼善字也明之慈溪
人嘗知化之石龍縣令調吉之新水其爲人温然如玉盖與
相稱云
瑯琊山游記
洪武八年十有一月壬子
皇上以皇太子暨諸王久處宫掖無以發舒精神命西幸
中都㳂道校獵以講武事濂實奉詔扈㴀十有二月戊午次
滁州驛濂進&KR2227;曰臣聞瑯瑘山在州西南十里晉元帝潜龍
之地帝常封瑯琊王山因以名頗聞秀䴡偉拔爲淮東竒觀
願一遊焉而未能也敢請皇太子驩然可之即約四長史同
行秦王府則林伯恭晉王府則朱伯賢楚王府則朱伯清靖
江王府則趙伯友遂自驛西南出過平臯約三里所望豊山
盤亘雄偉出瑯琊諸峰上唐梁載言十道志又云豊亭山山
上有漢高皇祠又有飲馬池世俗妄傳高祖曾飲馬于此
國朝以山麓爲畜牧之場别鑿池飲馬仍揭以舊名居人指
云山下有幽谷地形低窪四面皆山其中有𬗋微泉宋歐陽
公脩所發泉上十餘步即豊樂亭直豊樂之東數百步至山
椒即醒心亭由亭曲轉而西入天寧寺今皆廢唯凉烟白草
而巳濂聞其語爲悵然者久之山東南有柏子潭潭在深谷
底延袤畆餘色正深黑即歐陽公賽龍處上有五龍君祠
皇上初龍飛屯兵于滁會旱暵親挾雕弓注矢扵潭者三約
三日雨如期果大雨及御寳曆爲作欄楯護潭且新其廟廟
側有時若亭濂坐亭上問潭側雙燕洞及其南白鴿洞以肆窮
覽人無知者乃止復西行約三里所有泉瀉出扵兩山之間
分流而下曰釀泉潺湲清激可鍳毛髮傍岸有亭曰漸入佳
境今亦廢唯四大字勒崖石間淳熙中郡守張商卿等題名
尚存㳂溪而上過薛老槗入醉翁亭亭久廢名人石刻頗夥
兵後焚煉爲堊殆盡亭後四賢堂亦廢亭側有玻瓈泉又名
六一泉石闌覆之闌下壓以巨石中䟽一竅通泉徑可五六
寸手掬飲之温是日天隂雪花翩翩飄伯清亟倡曰雪作矣
不還將何爲濂遊興方濃掉頭去弗顧其步若飛歴石徑一
里所至回馬嶺伯友追而至伯清繼之伯友曰二客足力弱
不能從矣二客伯賢伯恭也其謂回馬者建炎寇盗充斥郡
守向子及因山爲寨植東西二門西曰太平東乃回馬也嶺
之東有醴泉又其東南有栲栳山山之南有桃花洞又南有
丫頭山山之下有熙陽洞皆未暇往蛇行罄折黃茅白葦間
莽不知所之宋熙寧初僧崇定獲佛舍利六百壘石爲四十
九塔扵道隅纍纍如貫珠塔雖廢幸有遺址可憑徑行無疑
其路若窮又復軒豁盖峯回路轉九鎻而至開化禪院院在
瑯琊山最深處惜乎山皆童而無蔚然深秀之趣唐大曆中
刺史李幼卿與僧法深同建此院即張文定公方平寫二生
經處三門外有觀音泉入院皆瓦礫之區唯新構屋三楹間
中施佛像僧紹寧出速坐方定龍興院僧德學同太子贊
善孟益秦王伴讀趙鐄吳王伴讀王驥椘王伴讀陳子晟聞
濂入山咸来會晟云太子正字桂彦良憩六一泉上亦足弱
不能進恐隨二客歸矣寧具飯飯客飯巳學引觀庶子泉泉
出山罅中乃幼卿所發李陽冰所篆銘巳亡張億書三字碑
亦斷裂卧泉下石崖上多諸儒題名䧟石爲一方鎸勒其中
自皇祐淳熙乾道以来皆有之字或篆或隷或楷或可辨或
不可辨山之東西在在皆然不特此泉也泉之南有白龍泉
禱雨多驗童行堂下有明月溪稍南有吳道子畫觀音及湏
菩提像刻石壁上傍鎸淮東部使者八八舜臣瑯琊山記頗
不合文體爲之破顔一笑又稍南有華嚴池由明月而上入
歸雲洞訪千佛塔遺址過石屏路俯窺大曆井井亦幼卿所
鑿㳂山腰陟磨拖嶺遠望大江如練鍾阜若小青螺在游氣
冥茫中聞嶺下有瑯瑘洞洞廣两室中有一穴深不可測名
人題識無異庶子泉懼日夕復不暇往然自幼卿博求勝迹
鑿石引泉以爲溪左右建上下坊作禪室琴臺後人頗繼其
風山中之亭幾二十所而日觀望月爲尤勝今荊榛彌望雖
遺迹亦無從求之可嘆哉夫亭臺癈興乃物理之常奚足深
嘅所可嘅者世間竒山川如瑯瑘者何限苐處扵偏州下邑
無名勝士若幼卿者黼黻之故潜伏而無聞焉爾且幼卿固
能使瑯琊聞于一方自非歐陽公之文安足以逹扵天下或
謂文辭無關扵世果定論邪然公以道德師表一世故人樂
誦其文不然文雖工未必能久傳也傳不傳亦不足深論獨
念當元季繹騷竄伏荒土朝不能謀夕今得以厠迹朝班出
陪帝子巡幸而瑯琊之勝遂獲窮探豈非
聖德廣被廓清海宇之所致邪非惟濂等獲沾化育生成之
恩而山中一泉一石亦免震驚之患是宜播之聲歌以侈
上賜游觀云乎哉因取醉翁亭記中語風霜高㓗水落石出
字爲韵各賦一詩授主僧紹廣刻諸山石云
故龍泉縣學教諭湯府君墓志銘(有序)
處之龍泉有簮纓族曰湯氏自宋婺國公載八傳至望望生
鏞鏞生濱濱生龍泉縣學教諭府君諱楷字文則三世皆以
尚義著稱元至正間嘗下令旌爲義門至府君益厲志惇行
石末忠愍公宜孫御史中丞誠意伯劉公基御史中丞章公
溢王府參軍胡公深皆愛敬之而忠愍公相知尤深力薦起
爲教官免強就職未幾輒辭年五十三以至正乙巳四月十
一日卒家其年八月二十日葬于䴡水縣雲和鄊德廣里梓
坊原有詩文若干卷思誠錄一卷蔵于家府君配吳氏無子
季弟梅次子燧来爲後燧生二于綰績女一適王德厚孫女
一未行燧嘗以濂銘其諸祖之墓復奉同郡季宗起状不遠
千里来徵銘嗚呼府君位卑不得上其行史官苟墓門之文
抑而不與尚何以爲扶世導民計哉銘曰
惟湯受姓其出自商以謚爲姓源鴻流長譜逸宗堙莫䆒厥
詳徙于括者至宋寝昌簮纓蟬聮義聞赤奕府君承之祖武
是式粤自弱齡嗜學尤棘褁糧從師不憚遠役下而百子上
而群經心涵口詠必啄其精寒燈在壁夜分猶青無末不詠
無本不凝發爲詞章奔放莫禦五色交絢不可正視亦持貢
凾應書而起議苟不合退脩扵己吾有天爵不假外求秉心
制行期履大猷自我先人唯義之逑闢塾建莊群族之繇養
或有愆益田以百居或䵝昧加以塗飾明揭教條皦如星日
以䆒以繹以衍其澤往聘碩師用緝教功曰優曰柔式昭式
融春秋舍菜執禮愈恭疇意漓俗獲還淳風豈䘏吾宗不逹
州里仍歲大侵我心如燬我糶我粟爾哺爾匕繼以釐牟惠
及終始元季兵興海内繹騷青田群兇是讙是呶彼&KR2322;悍者
虎擲鼠跳欲起應之屠劉恣驕君登于庭暁以順逆不見禍
首身膏矛戟妻孥蒙戮鬼不血食爾盍自固以禦寇賊衆皆
羅拜願如君言我刀我淬我柵我完我謀既叶孰敢來干威
聲大振寇膽遂寒唯忠愍公統馭三郡麗陽遺孽負逆奸命
公欲刈之以揚大政怒如雷霆疇敢與競君跽轅門慷慨陳
辭䝱從罔治渠魁當誅蚩蚩小氓惡得盡夷公因聞納降者
釋之里之三農越河種藝載耜與牛資舟以渡官有海禁吏
因羈&KR0919;步如千望絶莫赴君聞衋然是何忍爲即日戒行
囊有長書徑詣大官歴斥其非卒復其舊民憂以攄君性至
純兼以沈毅惡欲如讐嗜義如利服不及華食無重味履冰
臨淵惟恐失墜事親從兄允爲世模柔容愉顔張拱而趍行
孚于家德則有餘大衣長裾見者翼如歲時烝嘗尤極慎慤
出就齋室心存冲漠洋洋如臨式是昭格鄉鄰化之孝思油
若撫事接物盎然春熙楊淑隱慝欲道之歸里有&KR1025;争爰質
爰稽苟聞話言如聽父師其形之端由表之正况能周急以
蘇羸病友有寄金沒于兵穽家惟一牛償之弗靳君德之施
漸漬益真人爲弗滋智熄紏紛及聞其死孰不沾巾僉謂斯
世不復斯人嗚呼哀哉成周之世畫區而畊量夫授地孰富
孰貧孰有餘利盎然太和何有窮匱阡陌既開单公爲私大
將連圻微無卓雖民散無繫民宜是綏仁鄙壽夭乃政之基
奈何棄諸藐若蛙龜不有君子誰復斯憫聳善扶義其利維
永成慤之心實重耿耿菉葹縱横申椒之馨鴟鴞晝呼長離
曶鳴誰不改容誰不鬯情殁而不旌爲善者懲彼有穹爵吾
棄弗頋此惟布韋發吾豔慕大書塋間表厥中素此吾直茟
初非䛕墓
思遠樓記
盱江有湕湖周圍凡若干步涵日星而盪風烟四時之景無
不宜者大姓胡氏世居湖濱以詩禮爲學至吾永年人益稱
其賢以薦者起家爲吉水幕軄遷海北塩課司白石倉副使
未及大用而終其弟永實其子原鳳原鵬原駒皆號善繼大
夫士恒集其門永年欲建樓以蔵先世遺書不幸責志以殁
原鳳兄弟請于永實因竭力成之名之曰思遠示不忘乎親
也介前進士曾君仰来徵予記予問之曰思遠之義何居原
鳳對曰不幸先人即世一念及茲精神遐漂無所戾止有時
樞衣升高極目四顧見雲烟之卷舒星河之出沒泫然流涕
曰吾先人果何所之精爽或有靈庶幾乘雲龍而一下焉斯
思遠之所以名樓也予曰是固然矣而其義未盡也原鳳又
曰今人邇矣而遠者莫若古之人古之人隕魄黃壚泯然不
可見其跡其精神心術之近存者頼遺言見扵書爾大則聖
次則哲次則忠與孝往往形諸載籍一展卷間神交冥漠有
不知千載之爲長一日之爲短者孳孳焉悃悃焉日致力扵
斯庶幾契先人之所志爾是或思遠之義乎予曰遠固遠矣
而未切扵身也盍更言之原鳳扵是研精覃思大周六合小
入一髮默然良久忽楊眉吐氣而頋予曰我知之矣先生所
謂遠者不在今人亦不在古人在吾之一身爾吾身非突然
而中有也前之千萬年自地闢天開䋲䋲相承以迄扵吾身
後之千萬年又自吾身亹亹相續以至扵無終不可以數計
不可以智推庸非至遠者乎吾身一有失焉則前焉而弗能
繼後焉而弗能延其責果安歸乎是以君予懼其學之有爽
也惕惕然如履淵冰恐其行之弗軌也惴惴焉如馭六轡此
無它遠之不可不慎也若是何如予乃喟然歎曰子言今得
之矣頗苻先子之所望矣嗚呼遠固遠矣而甚邇也古之人
有三太上立德其次立功其次立言若而人遠者數千年邇
者亦一二百年其人固不得而覩矣玩其遺文想其德業儼
然若與之周旋堂序之上未嘗知其死也所謂人雖死而有
不死者存此之謂歟原鳳誠知此則又能以遠爲邇無難矣
永嘉之勝亦有樓名思遠者彼盖慕浮屠之學此則䔍扵彛
倫而有關扵名教世必有能辨之者予與原鳳言不過如此
而止若夫湕湖之風物與斯樓之雄䴡賢士大夫當有爲原
鳳賦咏者予則可略也
金溪縣義渡記
撫州金溪縣南若干里旴水與清江合流入于汝名曰東溪
其地為四逹之衢人之所負物之所載咸出焉溪廣不可梁
必籍舟亂流以濟當氣升水起篙師艤櫂以徼金錢踰時不
能遽&KR0881;或水落氣縮冰霜寒沍類揭跣以進若履刀戟然人
病之溪濱質行士曰何有華惻然以為已憂伐堅木造舟寘
諸衝往者聚數十人輙渡之来者亦然割田食舟子自朝抵
夕不敢斯湏遠去舟敗更新之周語曰辰角見而雨畢天根
見而水涸雨畢而除道水涸而成梁此有司濟人常事爾初
不責民也有華以編泯能佐官政之不及可不謂賢哉有華
字祥瑞周窮扶難甓塗架橋其事盖不一而足云
建寧黃母夫人陳氏墓版文
子門弟子黃仁詣前泣曰仁也生九歲而失毋晝夜&KR0561;&KR0561;以
啼惟我大母夫人是頼鞠我迪我式克至扵今日忝被官使
竊禄于朝未知所以圖報而大母棄捐舘舍叩地號天無所
逮及幸稱道淑德勒石墓門猶或可為之已請晉府左相陶
公凱評隲群行列為事状一通願先生賜之銘死且不朽矣
按状夫人諱善足姓陳氏建寧西甌人幼喪母馮氏嶷然能
自植立不與同類游敖父某心竒之有問名者多弗荅同縣
黃氏世衡知其賢聘爲其子義夫妻未及笄輙来歸上承尊
章下恤媪御靡不逹其情曲三族咸驩稱曰黃氏有婦矣生
四男子二女子義夫以疾終夫人哀慟欲從死不可得諸孤
恒煢煢無依盖蔵漸盡朝虀暮塩至不能時給夫人深憂之
雞初鳴秉燭起御紡磚伊軋之聲逹旦不絶如是者餘五齡
誓以冰雪自守至扵終身外伯父馮翁恐其中僨無策生群
雛力諭之曰爾勞勩逾節尚不濟旦暮急苟緣是致疾辟猶
鵲巢霣地母子無完理奈何使黃公爲餒鬼乎夫人泣不對
翁重言之聲色俱厲夫人不獲巳再適義夫同姓寒潭君君
無子頗饒扵貲乃聘經師以教夫人之子夫人亦時警斥之
曰汝衣冠胄也汝父望振其門惟寐忘之今不力異日何面
目相見九泉乎凡一動静一云爲皆痛約之以禮稍有違忤
面發赤如赭諸子惴惴不敢前或遇節序相率詣先祠奠謁
畢出坐中堂子孫以次奉觴爲夀雖不觧飲亦必使沾醉盡
歡而止夫人長身而羸面恒作頳玉色春秋雖高康疆無疾
見子普保以易經試藝銓曹中選擢合州石照丞石照以民
稀并入州改忠之鄷都丞階將仕郎孫仁亦通周易領福建
行省第四名文觧上南宫未試除太常贊禮郎階將仕佐郎
今陞靖江王府奉祠正夫人時移書戒厲曰爾等既食君禄
當夙夜靡懈以效精忠慎勿以貪墨敗非惟喪身實貽先人
羞夫人年八十四不幸以洪武九年正月六日卒其年某月
日葬于金籠山之原禮也所謂四男子曰同壽曰衆嘉皆夭
曰如滿曰普保二女子一適范員一夭四孫男曰仁曰義曰
貴曰炯二孫女未行予聞女婦爲隂類往往多柔順少剛明
事或因循姑息苟有人焉能嚴以馭衆如竒丈夫則其家蕃
盛無疑如夫人者是已予祖母金夫人最號有家法先侍郎
朝夕侍左右不敢失聲嚏咳唯恐弗其意且督子兄弟之學
尤急每夜懸燈呼次第来前取倣書以驗惰勤事頗與夫人
類宰木巳拱而懸繂之碑未有刻文而仁扵新喪之際乃能
汲汲以圖不朽得非賢耶仁為賢則予有愧多矣銘曰
家之盛衰繫扵婦柔暗剛明隨所取彼美夫人資獨阜巳以
委禽奉箕箒竭力秉誠事姑舅中外稱賢出一口威高鳳翔
日將久獨遺孤凰在林藪衆雖嗷嗷弱如柳鞠之育之比瓊
玖遺胤不絶吾敢負凛若嚴師加善誘業就材成獻明后
繡襮朱衣佩懸綬龍光貤贈恩當厚丘隧尊榮名弗朽予言
若誣有如酒
