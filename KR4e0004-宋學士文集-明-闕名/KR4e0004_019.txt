宋學士文集卷第十九鑾坡集卷第九
恊晨中寥辭一首
鬼谷仙人畫列禦寇御風圖以獻其師四十二代天師真人
真人號冲虚子而唐封禦寇之號實曰冲虚此其圖之所以
作歟濓竊觀之髯松奮張有風泠泠然起扵其中霞光發舒
閃鑠無定禦寇方乘飈回旋龍裳鵉帶凌亂不可止遥見神
山隱起大瀛海上旭日一點如火海濤噴薄迎之濺沬而舞
珠景物遼夐令人情塵銷霣直超鴻濛間嗚呼仙人之畫竒
絶矣蓋以嫓真人非果在扵禦寇也真人或飛神上謁太清
排空馭氣靡所不之將真人之似禦寇乎抑禦寇之同真人
乎是未可知也濓因造恊晨中寥辭一篇真人或咏扵淵精
之區九都衆真當有彈八瓊太璈耒和之者庶幾後天而終
可以凋三光者乎至若禦寇寓言旬有五日而後反者微旨
巳備見其書兹可略云辭曰
帝青洞真陽太飈恒鬱敷凝神歘上征行與灝氣俱飛輪入
溟涬九光開翠荂腰佩白琥囊吻薦紫琳腴曲龍有丈人持
節下明都㖟以八辰秘攝御萬象初陟彼方文臺大招許瓊
暉廓落黃演炁陽堂明梵樞開明戊已功玄契曲晨機羲娥
俯倒景流光駐熙夷靈集動千載視之若斯須稽首方諸君
同餐燕胎芝請授長生籙浩劫以為期
予老矣諸書皆忘去此卷雖久留齋中不克題就今日退
朝稍早逍遥禁林凉颸飄飄然吹衣神情爽朗有若憑虚
而行歌天上遂濡毫賦此他日煉丹仙華山中九轉功成
當與冲虚神游八極握手一咲何翅三千年也
冲虚室銘
冲虚二言廼玄門之關鍵道學之符徵也嗣天師張公取以
自號復名其齋居金華宋濂為掇其義而為之銘銘曰
惟其冲足以全玄黃之功惟其虚可以幹造化之樞盖和以
盎扵四體而空以涵夫中腴壹脗契乎自然曾弗爽扵無為
迎扵先而不見其合推扵後而不見其離雖恍惚其有物竟
孰探其幾微彼專氣如伏雌抱一若嬰兒以大道之難言姑
假象而示斯神明之胄為世玄師約萬言之喉衿貫一理之
妙機瓊臺小史執筆受書掇三洞之隱文請揭之扵座隅
題金書法華經後
右金書法華經七卷廼一軍校破燕都時所獲欲焚經取金
以資日用其苐七卷巳燬軍校之父愀然弗寕遽持前六卷
售于銕塔禪師禪師傾衣盂酬之未幾高麗蔡洪司丞匍匐
求觀觀已&KR1008;然泣曰此洪所書以報父母之恩者也戎馬紛
紜逃難觧散豈意扵此重見之禪師益神異其事乃粉黃金
為泥介舊友穆庵康公請𥙷書其亡予既書巳合爪言曰是
經在處天龍護持將燬而弗之燬垂亡而弗之亡此何以故
盖將放如来之慧光破衆生之重昏也雖然經之功德不繫
有無洞照十方初無一字火不能&KR0778;金不能書一涉有為即
苐二義學佛之士又當扵此而參之也禪師名善慶號雲房
古林茂公之法嗣年己八十純實無偽行舊主正覺禪師院
今退栖蔣山之西菴云洪武癸丑冬十一月二十九日冬至
翰林侍講學士金華宋濓記
瑶芳樓記
瑶芳樓者常孰虞君子賢燕居之所也瑶芳者何古桐琴之
名子賢以重購得之間一撫弄其聲翏翏然如出金石如聞
鸞鳳鳴如與仙人劒客共語扵千載之上子賢樂焉則以謂
世之名樓者衆矣高駢之迎仙謂其泝遐情也其失也誕張
建封之燕子謂其興新懷也其失也靡韓建之齊雲謂其凌
高清也其失也侈吾皆弗敢蹈其非欲專斯樓之美者舍斯
琴也其孰能當之遂以瑶芳名其樓而列圖書扵中當風物
清朗白月獨照神情遐冲夐出世外子賢㯶冠鶴氅自凾道
而升復取琴鼓一再行久之演而爲紫琳之操其辭曰有堅
者石中含精矣其白如肪爗有瑛矣五音繁會鏘然而鳴矣
客有與子賢同志者從而賡之曰豔質兮非華陽卉兮非奢
折秋馨兮遺所思望美人兮天涯歌巳相視而笑金華宋濂
聞其事唶曰古之人好樓居者豈欲夸靡麗而為榮觀哉盖
臨隂幽之室則其情歛以揫處陽明之居則其情暢以舒隨
境而遷因物而著其亦人理之常者乎况夫宫角之相參羽
徵之互奏禁其忿慾之邪宣以中龢之正其扵學問之功又
未必為無所助所以先生長者無故不去之盖有以也雖然
君子盖不物扵物不物扵物則凡紛然而来前者皆吾性情
之發舒或懸崖邃壑或平墅曠林雖非層構可以闔闢陽隂
而清風徐来萬籟皆動曲澗流泉復助之為聲勢五音泠然
愜心而溢耳太龢融浹内外無間有不翅聽子賢之琴扵兹
樓之上矣此無他逹人大觀無地不為樓無聲不為琴也苟
局滯於一室之間適其意則有之而蹈道則未也有若子賢
盖學道而有所得者故濂敢以是說告之子賢博雅好古絶
出流俗之上吾友楊君廉夫極稱其爲人謂䔍扵士行而尤
孝其親云
佛性圓辯禪師净慈順公&KR0647;川瘞塔碑銘(有序)
濂自幼至壮飽閱三蔵諸文粗識世䧺氏所以見性明心之
旨及游仕中外頗以文辭爲佛事由是南北大浮屠其順世
而去者多以塔上之銘爲属衰遅之餘諸習皆空凡他有所
請輙峻拒而不爲獨扵鋪叙悟緣評騭梵行每若不敢後者
盖欲表般若之勝因啓衆生之正信也有如佛性圓辨禪師
者濂安得而不銘諸按其嗣法苐子行圓所造年譜師諱智
順字逆川温之瑞安陳氏子也有翁媪精脩白業旣没蓮華
現門屏間師之大父母也翁生道羡娶婁氏屢至哭子其情
不勝哀乃塑智者大師像事之一夕夢僧頂有圓光逆江流
而上招婁氏謂曰吾當為汝之子及窹而有娠師旣生美質
夙成年五歲即從季父學季父引生徒渡溪抵萃墅師力欲
相隨季父怒麾之還已而溪暴漲季父生徒皆溺死然自少
不喜畜髮翛然有塵外趣婁氏弗能留七歲俾依仲父慧光
扵崇興精舍稍長受具戒扵天寕禪院其父亦樂脩淨觀俄
離俗同居精舍中精舍將圯師即恊衆力葺之時年甫十八
君子固知其為適用之材暨習法華經歴三月通誦其文慧
光尤噐之使出游永嘉無相院覺源法師愛師俊朗挽其
為嗣會橫雲岳法師大弘三觀十乘之旨扵水心法明寺師
往而受其說衆推為上首居亡何走鴈山雙峯不契所言復
走千佛寺毒海清法師方開演長出御講請師為綱維之職
軌範為之肅然毒海入寂師感世相無常嘆曰義學雖益多
聞難禦生死即禦生死舍自性將奚明哉遂更衣入禪復走
閩之天寶山叄鐡關樞公公圓悟八世孫也授師以心要遵
而行之似有階漸欲依公而住公叱曰丈夫不扵大叢林與
人相頡頏局此蠡殼中邪拂䄂而入師下旦過寮&KR1008;然而泣
或憫之慰曰善知識門庭高峻拒之即進之也公聞其事咲
曰吾知其為法噐姑相試爾乃廷入僧堂中師壁立萬仞無
所回撓雖晝夜明暗亦不能辨踰月因如厠便旋覩中園匏
瓜觸發妙機四體輕清如新浴出室一一毛孔皆出光明目
前大地倏爾平沈喜幸之極亟上方丈求證適公入府城師
不往見水濱林下放曠自如巳而歴抵諸師皆不合又聞千
巖長禪師鳴道烏傷伏龍山師往叩之其所酬應者皆涉理
路飄然東歸燃指作發願文細書扵紳必欲見道乃巳復自
念非公不足依洊走閩中見焉公偶出遊遥見師喜曰我子
今来也越翼日師舉所悟求證公曰此第入門耳最上一乘
則邈在萬里之外也乃嘱之曰汝可悉棄前觧專扵參提上
致力則將自入閫奥矣師從公言踰五閱月一日將晚參擬
離禪榻忽豁然有省如虛空玲瓏不可湊泊厲聲告公曰南
泉敗闕今巳見矣公曰不是心不是佛不是物是何物師曰
地上磚鋪屋上瓦覆公曰即今南泉在何處師曰鷂子過新
羅公曰錯師亦曰錯公曰錯錯師觸禮一拜而退公曰未然
也公披大衣鳴鍾集四衆再行勘驗師咲曰未吐辭之前已
不相涉和上眼目何在又爲此一場戲劇邪公曰要使衆皆
知之遂將宗門諸語一一訊師師一一具荅公然之復嘱曰
善自護持勿輕泄也久之令掌蔵室尋請分坐說法公旣捐
舘師嗣住院事非惟舉唱宗乘寺制有未備悉𥙷足焉甓驛
道逹扵山門踰六七里擇地搆亭以增勝㮣衆方頼之忽爾
棄去過杉關抵百丈上迦葉峯渡江入淮禮諸祖之塔經建
業回浙中超然如野鶴孤雲無所留礙尋返永嘉會王槐卿
造報恩院扵瑞安大龍山首延師爲之主參徒寖盛至八百
指師建僧堂棟居之石室巖禪師主江心豔師之爲復以苐
一座處師師翩然而往未幾又以何山精舍棟宇湫隘不足
以容衆拓之為大伽藍為建大雄寶殿及法堂三門兩廡方
丈庫院之属而塐像繒壁諸莊嚴事亦次第告完平陽吳德
大創歸源寺原援報恩之例請師開山師慈憫心切亦不欲
拒旣至為造小大鼓鐘魚板法噐而叩擊之授職分班升堂
入室皆按清規而行時東海有警元帥逹忠介公帥師鎮台
遣使聘師入行府師以逹公方有事干戈絶之弗見逹公慕
咏弗置篆&KR0647;川二字遺之師因飯囚戒其勿萌遁逃心即重
見日月不久而赦書至周吳二囚以師為神其後山寇竊發
二囚實為渠魁所絰之處焚毀欲盡歸原報恩以師故獨存
師終不遑寕處避入無礙菴又還歸原朝廷為絳院額賜師
今號及金襴法衣師曾不以為悅悉散其衣盂所畜退居一
室掘地以為爐折竹以為箸意澹如也温城淨光塔䧺鎮一
方年久將壞方叄政初嘗戍其城欲賦民錢葺之命師蒞其
事師曰民力凋敝久火𦦨炎炎而復加薪吾安忍為之必欲
見用官中勿擾吾事若無所聞知可也方諾之師乃定計城
中之戶餘二萬戶捐米月一升月獲米二百石陶甓掄材若
神運鬼輸紛然四集鎮心之木以尺計者其長一百五十最
難致之師談咲趣辦七成既粗完其下仍築塔殿宏敞壮麗
九斗之勢益䧺一旦颶風作其上一成挾之以入海濤衆咸
傷之師曰塔終不可以就乎持心益固遣其徒如閩鑄露盤
輪相及𦦨珠之類日就月將闌楯硐戶一一就緒金鮮碧明
猶天降而地湧也縻錢過十萬而工役弗與焉辦章燕只不
花出鎮閩省道過東甌夜觀塔燈熒煌知師所造乃謁師問
道并談般若經師用漢言而直觧之辨章甚悅顧謂左右曰
西天諸師授我以蜜義尚不能相恊今聞逆川師言則心地
開明矣亟呼舟同載入閩宣政分院請師住東禪癈刹不一
載間殿堂矗如門廡森如蔵庫燁如摶土以設諸像梵容穆
冲各隨相變現靈山一會儼然未散畢功之日省院臺府諸
官與大毗丘衆共落其成師則曰未也復甃東南二門通逵
若干丈營福城東際花蔵海南叄初地三牌門營普庵堂以
施茗飲浚湯泉二所以利浴者限以垣墉縈紆其徑路而馬
牛無自而入𥙷刊𨳩元蔵經板仍印施之其可以弘濟人者
無不為也先是净業慶成東報國舶塔寶月松峯諸寺兵燹
之餘莾為荒榛福建行中書將籍其産于官師言於辨章獲
仍其舊辨章欲閱大蔵尊經于家或以几席什器難具為辭
師令浮屠一百七十人為什分辦扵各刹表以題號一時畢
聚仍畫為圖使按圖序次列之給役扵飲饌間者亦更番而
進每以鐘鼓為節後先不紊辨章悅曰使吾師揔戎則無敗
北之患矣師俄散財如歸原時恬然而退辨章留之不從會
雪峯虛席辨章強師𥙷其處師不得巳啓行未行先鳩工師
二十人往拯室廬之欹側者旣至絲毫之費咸自巳出緇素
莫不從化有徐子剛者㩀寺之安仁莊收粟萬斛聞師至亟
輸還之部使者橐驩自負通楞嚴寶積二經輕視諸人師以
關鍵詰之歛袵而去已而思還温方叄政具船迎之千佛院
災無有起其廢者師彈指頃千佛閣成未幾前門左右廡又
成俄東甌内附師潜居林泉若將終身江心蘭隱逸禪師市
材扵山欲建萬佛閣而年耄力不勝遂以属師師起而應之亦
不日而成且為砌釋迦寶殿創觧脫門以至蒙堂經室無不
不具足初師采材扵山道經普安院院燬已久唯山門巋然
煙雨中師見之笑曰吾為爾移山門為佛殿何如衆皆合瓜
指謝之師為撤瓦輦致故基一毫無所損徐取寺山之木重
完僧堂而後返
皇上尊尚佛乘召江南高行僧十人扵鐘山建無遮法會師
與其列升座演說聽者數千大駕幸臨慰問備至號為一時
寵遇竣事還錢唐清遠渭公方主净慈舉師以為代師初不
從繼而嘆曰所貴沙門行者隨緣應世何所容心哉乃振錫
而往淨慈當兵後凋落殊甚師亟還鄕召匠計傭竭其筐篋
而来欲大有設施而諸僧負官逋者係累滿庭師為之出涕
悉代償之會中朝徵有道浮屠以備顧問衆咸推師師至
南京僅四閱月沐浴書偈而逝實洪武六年八月二十日也
世壽若干僧臘若干二十一日闍維扵聚寶山獲設利無筭
得其法者曰文顯曰興富曰某其一即行圓扵是持靈骨而
歸建塔扵某處以明年月日蔵焉師有五會語若干
卷善財五十三參偈一卷皆傳于世大雄氏之道不即世間
不離世間烏可岐而二之我心空邪則凡世間諸相高下洪
纖動静浮沈無非自妙性光中發現苟為不然雖法王所說
經教與夫諸祖印心密旨皆為障礙矣嗚呼道喪人亡埃風
渺瀰焉得逄理事不二有無雙泯者相與論斯事哉師自得
道之後坐紫檀座既巳設法度人出其餘力往往莊嚴塔廟
使人為遠罪遷善之歸斯盖近之矣或者不知專委為人天
有漏之因夫豈可哉夫豈可哉銘曰
大法雖無外兮收攝在一門玄漠不可象兮視之儼若存了
不分精粗兮無對乃為尊若涉有情見兮雜糅成贏虧理事
本不二兮縦横隨所之渾涵造大同兮徧照光陸離東甌見
休徵兮蓮華出屏間異僧佩圓光兮逆流踏波瀾玄符既夐
拔兮何能滯塵寰峩峩天寶山兮鑄鐡為關扉奮迅一朝入
兮窺破生死機盡洗結習垢兮真体露巍巍方知有為相兮
不離無為宗彈指幻塔廟兮毗盧樓閣同因敬乃生悟兮自
外而廓中歴坐古道場兮手執青楊枝丼露恒四灑兮餐之
丼若飴木石被霑潤兮談玄分五時
大明麗中天兮佛日同輝昭所資生育功兮欲使隂泠消爰
集清淨衆兮梵音撼海潮唯師所說法兮無耳亦當聞一言
歴耳根兮千劫不作塵天光下照爥兮恩寵何便蕃卷舒每
隨時兮孤雲本何心生滅巳兩空兮遺蹤邈難尋勒辭在中
林兮振德無古今
鄭仲涵墓志銘
鳴呼自道廢民散之後世之爲師弟子者朝離書帷夕若秦
肥之視越瘠比比而是有如仲涵之扵予義則師友情如父
子也仲涵之死予寕得不哀乎仲涵初年學舉子業把筆爲
文春葩滿林色澤明鮮而生意津津敷暢予意仲涵必先登
再踐場屋皆不合有司繩尺仲涵歎曰吾惡用是爲哉乃棄
去益潜心秦漢以来諸文章大家無所不窺亦無所不辨畜
之既深發之亦盛商敦周彛籍以五采五就陳列天禄石渠
間人見之者雙目輙運眩仲涵復歎曰吾惡用是爲哉又棄
去取羣聖人之經而燖温之窮其道德性命之秘質扵濂洛
關閩之說久之充然如有所得仲涵復嘆曰車成矣輪轅美
矣不行何以涉扵遠道乎益思明體而適諸用母夫人病逾
年仲涵保抱扶持終日不離側夜則泣禱于天請以身代忽
臋患惡疽不能坐跪鍊藥劑以進膝為生胝夫人病革思食
西域瓜既食而卒仲涵見瓜終身弗忍食因懸懸念毋不置
氣鬱結弗舒遂得瞶疾迨居父喪拊膺悲號絶而再蘇者數
四杖而後起服雖闕凡遇諱辰却酒肉弗御者七日至期哭
奠如初喪癸夘之夏諸暨戌將謝再興以城叛浦陽與諸暨
鄰壌訛言寇且至群從兄弟皆避地東陽或移金華是年冬
寇壓東陽囊橐皆無遺仲涵時在金華聞之泣盡持所服衣
衾往分之雖身罹寒沍不䘏也從弟澧與妻蚤夭三女傫傫
然無依仲涵鞠育盡道各選名胄而配供張之豊逾扵巳女
仲涵家義居十世族属頗衆或有疾不擇䟽戚夜必四三起
視遇有死喪急難不顧利害身任之至扵周旋事為之間條
理粲然必期扵集且不與人較曲直或以非理相譲但俯首
默受而已其在内之行如此逹之扵其外者尤夥也蘄春王
烈家燬扵紅巾帥其族五十乞食浙河之右仲涵舘之數月
而後去同縣騷人貧不能飬母来愬扵仲涵仲涵曰吾何無
母可養邪厚周之仲涵負笈從師道遇十餘人襁負其子且
行且泣試叩焉則山水暴溢室廬漂沒欲求給縣大夫不食
者日再周矣仲涵亟傾篋中錢與之村氓王氏患多男子仲
涵至其家聞兒啼聲甚悲盖氓將溺之扵水仲涵為陳父子
至情且惠以粟氓大感悟生之並舍三里所溪流湍悍遇雨
則人蹤絶仲涵造舟渡之金華洞溪其悍為尤甚舊有石梁
久壊而弗葺仲涵捐白金八百一十八銖為倡衆翕然而和
未幾而梁成當夏五六月赤日流金道多病暍者仲涵設湯
若濟之冬大雪仲涵晨出見寒士衣不掩脛齒相擊下上仲
涵呼酒飲之爇火温之仍觧自衣纊裘為贈又嘗禱扵廟寡
嫗困卧廟門無衣愈扵寒士仲涵與妻周寯謀製衣一襲與
之凡納交仲涵者無不曰此古仁人也或又曰其内外行如
一者哉仲涵自試藝不中遂不復有仕進意有薦爲月泉書
院山長者仲涵辭不就及入國朝會求賢之詔下郡
府絡繹致請仲涵輒以耳瞶爲辭巳而部使者趙君壽奉
旨蒐材浙水東以薦紳交譽力迫仲涵就道仲涵冠帶謁君
辭意悃欵君察其誠也不敢強仲涵禀賦孱弱雖癯然若不
勝衣而其精神緊峭矩度峻整人莫不親而愛之其扵倫品
之間驩然相聚睦然相惇有如春氣流浹不知泰和之襲人
也性雖好施與絲毫事必咨禀扵長者不敢私奔走兵燹中
人見其䄂二書以行頃刻弗少離及事平還家取而視之乃
宗譜家範也仲涵所著書有遂初齋槀十卷續文類五十卷
蔵于家嗚呼仲涵之死予安得不哀乎初予讀書浦陽山中
仲涵即從余游先後十有餘年予初無益扵仲涵而仲涵之
相助余者恒多時予執經山長吳公待制柳公侍講黃公之
門仲涵每侍予往拜三公見其文亦以遠大期之自時厥後
人事不齊不聚首者數載及予赴名揔脩元史與仲涵約曰
子非青年矣予春秋亦漸高行當侯汰而歸與子婆娑一丘
一壑間聖賢心學之祕尚相與窮之史事雖畢復待罪禁林
留南京者四年仲涵忽不遠千里来見且申前言予諾之而
未及踐豈意仲涵先予而逝乎仲涵之子楷自為状来求冡
上之銘其詞纏綿悲愴尤足以動予之哀思每一讀之淚潸
然下所以久而不能成文雖然子扵仲涵忍不抆淚而言乎
昔者徐仲車以孝行著稱惜以聾廢而仕不大顯君子以節
孝謚之今仲涵之事無媿仲車者也宜私謚以貞孝處士勒
石墓門而埋予文墓中庶幾少慰仲涵扵九泉之下乎仲涵
姓鄭氏淵其名也其先世遷徙之詳見譜圖記曾祖德璋宋
青田尉祖文轟父鉅毋周氏配室即周寯生一子楷也以文
學稱女二一適吕堂一未行孫一燿生扵元泰定丙寅九月
十三日卒扵今洪武癸丑正月十一日壽四十八以其年某
月日葬某山之原禮也銘曰
質珪璋兮絺繡文旣姱麗兮又栗温宜叄雅樂兮献明庭胡
淪巖穴兮鏟其英匪進則退兮道之常保家肥兮譽彌章民
同胞兮勢弗殊使我心側兮軫寒與饑少微煌煌兮雲掩之
隂雲英英兮又不能霖何前古兮後何今思美人兮涕泗沾
襟
恭題
御和詩後
洪武六年八月十六日
皇上特詔臣及翰林學士承旨詹同編脩日曆既而中書亦
奏旨徵浙東西及江右之士七人分年纂輯而臣與曰爲
之揔裁九月四日開史舘禁中日輪寺人守閽太官進饍羞
其事甚嚴且祕臣等昧爽而入至日曛始出復會宿扵詞林
虞有宣洩盖不敢不慎也即成槀思得俊秀有文者通攷義
例而繕書之扵是遴選二生具名氏以聞上可其奏
其一則義烏黃昶昶時以春秋中浙江行省第十七名文觧
肄業成均因移文博士徵之十月二十六日昶至臣引見
上扵西苑慰問良久且曰爾何人之裔邪臣對曰文獻公溍
昶之從曾祖也上悅復見皇太子扵大本堂勉勞
有加焉未幾
上遣侍臣出尚方綺裘革履以賜十一月十五日前御史中
丞誠意伯劉基偕臣與同侍上燕乾清宫之便閣同
被酒而還愛昶有俊才揮毫賦一詩贈之字大如斝少選奉
御傳宣召臣等赴右順門會上適乘步輦而至同餘
醒猶未觧上謂同曰卿醉未醒邪同對曰臣雖醉猶
能賦詩贈黃秀才秀才謂昶也上曰詩何在同對曰
在史舘中上曰濂宜亟取之臣旣上奏且笑謂臣曰
朕即和同詩卿當為朕書之臣書訖歸與昶言昶自草莱賤
士一旦遭逄盛際奎璧之光下照幽隱扵是粉黃金為泥
寫上賜和之章飾以黃綾玉軸而以同詩附其後昶
嘗從臣學臣又親見其事請記之左方傳諸悠久臣伏見
皇上聖神天縦形諸篇翰不待凝思而成自然度越今古非
積學者所可及然亦未嘗輕發其俯和侍臣之詩豈非樂育
菁莪以開萬世太平之基者歟詩不云乎肆成人有德小子
有造古之人無斁譽髦斯士此之謂也昶尚勖之哉昶尚勖
之哉昶字叔暘能古文辭善繼其家學者也是歲十有二月
八日具官宋濂稽首頓首謹記
水北山居記
古之君子其居朝市也雖繁華之膠葛恬然視之而却有山
林之遐思焉今之君子其在山林雖清曠有餘往往嗤鄙為
不足而數興朝市之外慕唯恐失之豈人之彛性或固然歟
抑習俗相仍之久而弗克變歟有能特立而不為所移者殆
所謂盆盎中之古罍洗也湖府經歴葉君伯&KR0776;世居永嘉城
中永嘉為海右名郡南引七閩東連二浙䆠車士轍之所憩
止蕃舶夷琛之所填委氣勢薰酣聲光淪浹人生其間孰不
聞雞而興奔走扵塵土冥茫中以求遂其尺寸之欲伯敀則
不然結廬蜃江之北茅檐竹扉僅蔽風日名之曰水北山居
間與二三友携酒壷出由白鹿城登華盖名山持杯浩歌聲
振林木或擢短具笭箵垂綸於江水中或呼小奚奴相隨
行吟夢艸堂上詩句不逼古人不欲休當其適意時乾坤空
闊竟不知榮辱之代遷而寒暑之往来也人皆曰賢哉吾伯
旼高情逸韵皦皦霞外迹雖朝市而心實山林其近扵古之
君子哉然予竊有疑焉使伯旼為布衣時假此以洗心滌慮
庶幾可也今佐大府為元僚任七品之職聳四民之望亦云
重矣而猶不忘乎山居無乃不可乎試以伯&KR0776;之意&KR0647;之官
書叢脞不暇爬梳戴星出入猶以為不足其能索句扵&KR1254;寞
之濱乎上承乎府公下轄乎掾曹不敢抗之以爲高不欲抑
之以爲卑慮宜詳矣其能釣滄波而出白魚乎民情真偽而
莫之辨官事鞅掌而莫之集凝思入乎芒杪精析極乎毫厘
其又能漱醪看山而流連光景乎是三者伯旼今咸無之而
猶道之不置者將馮夢以見之邪或志之以示不能忘也我
知之矣士君子不以出處二其心故賤貧不能攝貴富不能
驕始終一節卓爲名臣伯旼之賢所可稱道者盖如是而巳
其視朝得簮笏暮厭雲泉者賢不肖果何如㦲雖然予猶有
一說爲伯旼告焉當
大明麗天萬物畢照名一藝者必收占一才者必庸有如伯
旼之學之美誰不羡之其有不登扵樞要者乎泊敀宜悉屏
江湖之念而益存魏闕之思俟它日功成名遂歸老扵水北
山居岸巾而坐與三二友追叙平生舊游烹鮮酣觴從容而
賦詩尚未晚也贊禮郎張生子翊嘗從予游力與伯旼求記
其事故相與一言之
送徐大年還淳安序
觀人之法當察諸心不可泥其跡仕不仕有弗暇論苟其心
在朝廷雖居韋布操觚染翰足以鋪張鴻偉上禆至化脫或
志不在斯雖綰銅章佩墨綬朝受牒訴暮閱獄案政績藐然
無稱古昔君子盖獨竊慎之予扵徐君大年之歸不能無所
感大年生淳安萬山中載籍兼該而辭藻豊縟有聲扵浙河
東西當
皇上龍興招延儒雅大年驩然被山人服趨輦轂之下同
脩前代史史成會有詔集諸儒議禮大年復與其事廷議
將命官大年以宿疾辭去年秋中書奉旨纂脩日曆朝紳
各薦所知予以大年知本末義例可以觀會通而無首尾衡
决之患䟽其名以聞使使者持書下郡國大年即驩然應
命詣闕入舘之後俛首探刺唯恐一事有遺記注者關略
悉𥙷足為完文日曆成廷議又將錫之官大年固辭如初嗚
呼使大年初受命為一縣令長不過簿書期會爾招徕撫綏
爾又其大者教化行百里爾一旦白身召入史舘大書特書
使
聖天子宏模駿烈烜赫萬古與天無極此其功與試宰者孰
重孰輕雖不仕猶仕也藉令自兹終老山林可謂無負扵國
亦可謂無負扵學世之好議論者見其辭禄而歸摇脣鼓喙
詡匕相夸奬不曰潔身而自高則曰獨善以固窮夫士遭不
願治之世披腹呈琅玕無有㪯目晲之者故不得已引退今
當堯舜在上䕫龍滿朝之時以此疑大年者謂之誣士不斈
則巳學則必期世用有如大賈行廢舉術寶貨填溢市區乃
振鐸號諸人曰我不售我不售萬&KR0901;無有此理以此窺大年
者謂之矯匕與誣要皆非知其心者雖然在昔宋室盛時布
衣入史舘者僅六七人皆两制八座所薦引其任甚不輕大
年雖不受禄寵靈所被溥博汪洋有加往昔大年將有何以
自效且春秋猶未高沈痾容有郤薬之時行當杖策造朝門
盡展所藴以驚動世俗使向之疑有窺者瞠目不敢吐氣一
辭則出處兩無憾不然長往山林而弗思返日與猿鶴為友
餐霞雲而潄泉石高固高矣如不仕無義何洪武七年春正
月一日金華宋濓引
劉府君碣
烏傷劉君大音字韶父凝貌寡辭撫世一以誠人至扵不忍
欺當四筵合座囂聲撼屋居處其間默如也或出一言輙中
肯綮而萬理皆觧且才識夐絶人多嗜腴田設巧穽期必獲
焉君曾不舉目睨之世咸以病君君曰吾將利吾㣧耳子柰
何欲䧟之邪未幾多田夫苦賦歛繁荷械走冰雪中咤曰劉
君其智人也哉歲侵盗夜半入君舍攫金以去君揣知其人
帥子姓蹤跡于野遥見一家燈熠匕紅君曰此是巴隔虎落
偵之盗方轟飲昧爽縛送于官盗爲衰止即欲盗齚舌相戒
曰劉家翁在何地容吾属乎族人瀕死子方乳以業劵泣授
君曰非君仁厚不足以保此有子與無子同願爲盡心焉君
蔵劵篋衍候子長召而觴之枚數以還祖揆弗逮事父訓復
蚤世君每思之必潸然飲泣奉毋李夫人唯懼有咈其志君
之弟晉継扵别宗夫人愛之甚泉若布君縦其欲弗敢靳其
焚劵周急拯難嫁婺又不一而足嗚呼非古之所謂吉士者
邪君之傳裔有家牒中奉大夫公亮五世祖也家嘗顯矣君
雖不登仕版其行無慊者娶余生誠剛魯道四男子及女二
賈叔文宋慎其壻也卒以洪武辛亥十二月三日葬以癸丑
十二月某日夀七十三墓在潚溪黃垣之原從先兆也剛既
從予學經有文聲而君女又歸于冡孫義當銘銘曰
玉孕于山其木華滋淵産靈珠水則有輝鄕有吉士俗醇而
熙一旦死矣吁其悲
題韓幹馬臨本
余頗獲覩東觀所蔵圖畫中有長安韓幹花騘圖真跡其糜
砕已甚四足自腕以下皆缺猶行水中然神采煥發如生似
欲振鬛而長鳴者子意陳閎方能與之比肩而孔榮軰要不
足窺其髣髴也今觀此卷之筆法與之絶類而紈素幸完豈
不尤爲珍玩也邪
題郭熙隂崖密雪圖
河陽郭熙以善畫山水寒林名盖得營丘李咸熙筆法其所
作隂崖蜜雪圖大隂霮䨴而皓素淋漓使人玩之肌膚纍纍
然起粟矣或者強指爲楊士賢相類者殆未見其衝氣機也
題趙大年鶴鹿圖
趙令穣與其弟令松以宋宗室子精扵文史而旁通藝事所
以皆無塵俗之韵今觀令穰所畫鶴鹿圖叢竹幽汀長林豊
草其思致宛如生成余隱居仙華山中時與麋鹿爲友每坐
白雲磴上教鶴起舞故得其情性爲真開卷視之使人恍然
自失
書闘魚
予客建業見有畜波斯魚者俗訛爲師婆魚其大如指鬐鬛
具五采两顋有小點如黛性矯悍善鬪人以二缶畜之折藕
葉覆水面飼以蚓若蠅魚吐泡菜畔知其勇可用乃貯水大
缶合之各揚鬐鬛相鼓視怒氣所乘體拳曲如弓鱗甲變黑
久之忽作秋隼擊水泙然鳴濺珠上人衣連數合復分當合
如矢激絃絶不可遏巳而相紏纏盤旋弗觧其一或負勝者
奮威逐之負者懼自擲缶外視其身純白云予聞有血氣者
必有争心然則斯魚者其亦有争心否歟抑冥頑不靈而至
扵是歟哀哉然予所哀者豈獨魚也歟
題趙魏公書大洞真經
此卷乃趙魏公六十三歲所書至精至妙非言辭贊美可盡
盖公之字法凡屡變初臨思陵後取則鍾繇及羲獻末復留
意李北海此正所謂學羲獻者也舊嘗獲見周侍御家侍御
旣坐貶竄竊意必歸天上不知復流落人間今得披玩累日
抑何幸哉殷卣周彜可得而此卷不可得博雅君子尚思謹
祕而傳焉
題龍眠居士畫馬
李公麟畫如雲行水流固當爲宋代第一其所畫馬君子謂
踰扵韓幹者亦至論也丁晞韓趙景升雖極力學之僅僅得
其形似而其天機流動者則無有也觀此卷足以見之矣
題周文矩畫狄梁公諫武后圖
右狄文惠公諫天后圖相傳爲長安周景元作以筆法重輕
較之盖建業周文矩爾非景元也予扵祕府多見二子真跡
故敢鍳定若此未知賞識之家以爲何如也若夫狄公拳拳
有唐之忠史書之天下士大夫皆能道之予尚何言哉
題徐浩書
徐季海之書本扵其父嵪之所謂四十一幅屏者諸體皆備
而草書尤工余頗獲見之至扵騰躍奮迅誠怒猊之抉石渴
驥之奔泉也世徒見其變化不測如此非可以力致珠不知
其一出扵真今觀此帖盖可見矣近代趙魏公筆法多效之
誠可寶玩也
題張旭真跡
唐人之書蔵扵祕閣者頗多唯顛張真蹟甚鮮今觀所書酒
德頌出幽入明殆類鬼神雷電不可測度其真所謂草聖者
邪
題松雪翁觀音經後
右趙魏公中年所書雖若散緩而神趣油然充足必索扵驪
黃牝牡之外者方能知之凡夫肉眼要不足以識此也
䟦德禪師舡居詩後
右舡居詩十章唯菴然禪師所賦盖禪師嗣法千巖長公千
巖則普應國師之弟子也普應證道之後因欲避世多好舡
中居至大已酉泊儀真&KR0605;亥泊吳江延祐丙辰泊南潯故咏
舡居者頗多而廣錄中所載者僅一二耳今唯菴亦有斯咏
其殆有所本歟然舡非水則不可行水非舡則不可居必二
者相資而後成也無相居士則不謂然我非舡何處不可行
豈特水哉我非水何處不可居豈特舡哉是將有不假迹而
見不依形而存者矣唯庵以為何如唯庵之詩托物為喻無
非發明宗門心要有益學者予故惟其祖孫相承之故喜而
為之書翰林學士金華宋濂題
宋學士文集卷弟十九鑾坡集卷第九
