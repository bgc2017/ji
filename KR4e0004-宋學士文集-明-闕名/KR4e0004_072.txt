宋學士文集卷七十二朝京槀卷苐一
故處州翼同知元帥季君墓銘
元季之亂江南諸郡多䧟于盜獨處州以士大夫倡義兵堅
守而完及今上渡江始降其城邑故處稱善郡是時
起兵之士麗水有葉君琛青田有劉君基龍泉有章君溢與
三君並稱者曰季君汶亦龍泉人其舉謀興事不甚相遠其
後三君在國朝為顯官故天下皆知其名季君早致其事
以歸是以其功不顯然其鄕人至今以之儗三君則不以其
位也君諱汶字彦父氏為季元至正中率壯士從石抺忠愍
公宜孫討賊數戰數有斬獲功授義兵萬戸經略使李國鳳
承制改龍泉縣尹不就國兵破處州擢安南翼總𬋩會賀李
二將叛殺總制孫炎處大擾君勒部駐白岩出其不意攻之
已而中書平章政事邵某亦引兵至左右夾擊遂誅賀李復
其城事聞陞處州翼同知元帥賜白金盂文綺青田盗葉賢
三燒涌城政和兩縣掠婦女畜産而南君告胡總制深伏兵
平山嶺邀擊斬之出私財贖軍中所掠耄倪遣還其家民德
君肖像而祝者甚衆洪武元年上卽位君入見于便
殿辭疾乞骸骨上亦老君遂錫宴儀曹賜&KR0670;衣冠帶
金帛遣歸居九歲以十年正月廿六日卒壽六十君少讀書
多智略事親孝服喪如古禮族人貧者買田以贍之不能學
者延師以教之外王父無嗣為立其宗人之賢者且割田卑
之祀鄕民老無以飬者月予粟病則施藥死則給以槥櫝民
苦嫁女育女多溺死君說以父子至理有育女者以粟六斛
養之嘗出見群嫗灌苗色饑甚遺以襄中金十两而去其為
人望之凛然與之語温然久而知其為豁然長者也君曾大
父諱泰來大父諱僅父諱鏡其先在宋時多顯者娶張氏先
卒晚娶葉氏二男子榘㮣㮣為母弟漳後一女適張守成孫
男四炳允順允齊允忠余與劉君基遊固聞君事及君卒矩
復奉工部員外郞劉君状趋京師請銘且言將以某年月日
葬于劍池鄊大運里某山之原不可無銘乃為之銘銘曰
元運將傾四方震驚海怪山妖执殳逞兵括有季君實竒壮
士手麾義旌從者如水左捕右攘朱衣銅章郤而弗居以待
眞王眞王之興雷轟風行孰戕守臣敢觸天刑長劍如林萬
夫一心扼其咽㗋執斧碪平帝念峻功賜金賜爵掃
除東南罔敢不恪飛龍御天乕拜陛前&KR0852;亂旣息乞身林泉
帝曰歸乎齒則旣多大帶巍冠輝于鄕閭鄕閭有言君績孔
偉死而弗朽不在太史揆行考勲以焯以宣遺德在焉彌久
而傳
莆田陳府君墓銘
君諱中立字誠中姓陳氏莆田之忠門人其先有名畟者宋
紹聖間舉進士官奉議郎曾祖諱子文祖諱君保父諱高有
學行學從私謚曰靖逸翰林侍講學士晉安張公以寧銘其
墓毋林氏君季父諱齊早死無子君以祖命後之少受經于
温陵盧公琦公以文學著稱君聞其指授色承心辭日騫月
邁莆士皆歎服之元至正間部使者行縣集經生試君輒魁
諸生會張潞公翥以脩撰使莆見君文誦而竒之由是君名
益著然就有司試即不利君語人曰我命薄故𡭗非吾文之
罪也遂隱居不復有仕進意晚乃結廬壼山年五十有三以
國朝洪武十一年正月十二日終于家君事先有禮每諱日
必素服悲哀至終身不怠初君之祖暨父𣣔營義塾以教里
中子弟規制未備而殁君繼先志創廟建學學後為祠祀艾
軒晦庵夾漈三先生復為祠廟右奉其師盧公之主講說有
堂燕居有室凡學之制無所不完割祭田十餘畒以食為師
者儲山園之利以資春秋之祭凡為淑人善俗之計者又咸
極其慮君日陳經傳為學者剖析聖賢大旨鄊人頼之嗚呼
也之為士者其未遇也常以無位不足施其所學為憂及旣
得位則又頋畏怯縮為其身謀終無所益扵人者衆矣夫豈
知君子之為善固不在乎位之大小哉若君者一介之士未
嘗受釡廋之禄而汲汲焉以化其鄕人為心其亦異扵懷禄
尸位者多矣君配國清林氏子男曰堂曰基女二長適郡人
頋初幼在室皆林氏出堂將以是年某月日葬君于某山之
原請銘于太史氏濂濂嘗銘君母墓聞君行宜銘乃銘曰維
古之士不以位世降俗媮位斯貴貴而無能冠狗彘豈若夫
君賤為庶居家孝友推以義闢廬建學躬訓涖鄕髦如雲聆
且肆少長齗齗類洙泗化嚚為良暴更懿醇儒為功斯小試
嗟哉後人繼其志廟祀勿忘欽永世
戴府君墓志銘
府君諱胄字養和戴氏台之黃嚴人其先在米季以詩書家
著稱嘗有顯者自府君曾祖敬老祖天鑑父開孫皆不仕府
君生十年父稱古賢子事為訓府君指問其父曰此何如人
耶父以賢者應之府君曰某以為神人耳固亦人耶其父異
其有志旣長闓䝘通達學周易尤精推驗測䆒之法他若醫
藥兵刑律曆皆習知之壮歲嘗自竒其才走燕京謁元左丞
帖木兒一見語相投留教其子府君時時以計于之左丞每
稱善號之曰鵬飛先生言其才當遠致故云將薦于朝府君
私歎曰吾以數推之中原將亂矣遂以毋老辭歸益攻其舊
學曰吾非不𣣔聞達吾才非不如人然而不淂者有命也已
而亂果起坦然不憂若素知之者年七十有三將卒速諸子
具酒為樂引杯劇飲焚其所為文謂家人言死乃常事何以
憂為凝㘴而逝至正二十三年十一月廿七日也嗚呼可謂
達生者矣府君娶李氏宋將仕郞應彂之孫女子男二建心
建則建心為某官女一適某孫男宜詵宜民葬在卒之明年
二月廿有六日墓在靈山鄕霓奥大嶺之東銘曰
孰揭其衷俾周以通孰閼其逢俾寠且窮始若有為而竟靡
庸維其靡庸乃潔其躬乃洞其終惟㣧嗣之隆
吳郡廣記序
吴在周末為江南小國秦屬會稽郡及漢中世人物財賦為
南東最盛歴唐越宋以至于今遂稱天下大郡然其囙革盛
衰之際紀載扵簡冊者自吳越春秋越絶書以下若晉張勃
頋夷隋虞世基唐陸廣微等所述及元和郡縣志寰宇記各
有所眀迨宋之時羅處約有圖經朱長文有續記范成大趙
與&KR0696;皆撰類成書厥後有章悊者病其未完作吳事類𥙷宋
亡書頗散軼元趙儀鳳為揔管嘗集諸儒論次遺闕會改官
不果成入國朝吳縣教諭盧熊閔前志之紛乖以為苟不合
而壹之恐不足示来者乃覧衆說撫遺事芟煩取要族别類
分為序例一以舉其凡為古今記一以記其事為總序一以
覈其名為表二以著軄官氏族之詳為志八以述地理都邑
文學祠祀食貨禮樂兵防天官之屬為列傳若干以見古昔
人物之美其目曰名䆠名臣儒林文藝良吏忠義孝友高行
隱逸而列女之節方伎之良及其事有不可弃者為雜傳附
焉揔之為卷五十其後有集文十卷以備文藝之實為外記
五卷以存神仙浮屠之可考者題之曰吳郡廣記扵是數百
里之內二千載之間其事可按書而得矣知府某郡李矦某
嘉是書有繫扵政也將命工刻板以傳丁內艱去巳而高郵
湯矦德來繼其職遂督成之熊用薦者出由工部照磨為中
書舍人以余有同朝之好請叙其首古者列國皆有史官下
至州閭莫不有之然不過記言書事而已及漢司馬遷班固
創為序紀傳志年表之法由是四海之內無復遺事信史氏
之善者也後世之郡淂專社禝山川之祭有政今教化之施
嚴如古諸矦之國固不宜無所紀述而况於吳嘗為封國非
他郡之比者哉歷漢至今雖間有所作而無完攵以考其事
物之全誠政之闕者也熊獨能毅然以筆削為巳任倣史漢
之法損益舊典為一郡成書豈非好古之士乎李湯二矦能
知所重而圖其傳亦可謂達扵政軆者矣後之人覧是書治
身居官取前之人成憲以為法將見道德興而習俗美勾吳
之區與鄒魯無異矣則是書之為教不亦大哉余善熊獨能
急世俗之所緩而篤扵好古也為序其槩俾刻焉
送李參政之官廣西序
丈夫生而遇聖神之主承信任之隆而居方伯之位得施賞
罸號今扵千里之内亦榮矣哉信榮矣然君子不敢以為樂
也君聖則望其臣者深君之信任者隆則後世責吾者重所
居者高而所治者廣則斯民議吾者衆議吾者曰承君之任
如是之大也而敷君之德以澤吾民者猶有未至也後世責
吾者曰彼之得君如此之隆也而其事業若斯之隘也吾之
君如尭舜矣吾猶未及古之賢臣吾可不自省歟合三者而
思之上恐負吾君中恐負吾民下恐不免後世之求備將日
夜憂之之不暇奚敢樂乎雖然吾才苟不足居乎位固不敢
樂也誠有才焉斯民有未安也吾告扵君而圖安之斯民未
入乎善也奉吾君之道而教之大而國家之法有未著也吾
以所得者告于君為後世慮者或未至也吾將為之贊㫑焉
則可以不愧吾之職矣吾職之不愧則吾心可樂矣豈若無
能者而戚戚為哉天台李君守恒以美才為上所拔
擢任内庭承頋遇者三年今由左通政為廣西布政司右參
政余知李君才甚充者也有方伯之樂而無其憂者也扵其
往道其榮且樂之故以告使致思焉
味梅齋槀序
洪武初余奉詔緫裁元史于時預执筆者凡數十人皆四
方豪俊余日與之周旋會聚間一休沐輒相過從飲酒為歡
酒闌氣盛撫掌大&KR1744;論古人文章政事不深夜弗止信一時
之樂哉然當是時諸君者皆壮強無恙余雖稍長亦未耄老
方以為此樂可以常有未知其為樂也及後未數年人事稍
稍乖殊或得州縣官散之南北或以老癃疾疢引歸田里或
抵法遇患轉徙遠方求如舊時之歡須臾而不得然後知此
樂之難遇每一思之不知俛首愴心而繼之以歎息也又况
余年愈耄觸事愈多而英才凋謝愈盡雖𣣔不思何可得哉
幸而獲見一人扵十餘年之後而又得觀其文辭其慰喜又
為何如也若吳郡傅君則明是巳則明在數十人中以能文
稱當乖殊之時歸為邑人師得益勉其所學最後獨存而文
益進天之扵則明可謂加厚矣今年自吳中寄其文曰味梅
齋槀者示余皆馳驟可喜嗚呼四方之英俊至是無幾矣然
則則明之文其何可少乎
題吳節婦詩後
余自壮年則聞臨川吳節婦黃氏貞而甚文及頃歲承乏史
舘緫裁有元一代之史四方以節婦状來上者甚衆余心存
黃氏事𣣔為立傳而有司獨逸之殊竊恨焉今年黃氏之從
孫吳君伯宗以其所為教子詩示余稱黃氏年二十七而夫
泰彂賈死江湖間二子一女幼黃氏苦心瘁形慈鞠嚴教詩
其教之一端也余誦其辭愈歎異焉婦人之不弍其志者古
多有之矣而未必能文也間有能文者矣其行未必皆善也
在孔子删詩之時三千餘篇之中求其備是二者惟共姜之
柏舟為然其時去文武周公之化未遠猶且若是况今又二
千載之後而黃氏獨有之豈不尤為難能矣乎其難能如此
而史遺之誠可恨也然共姜之事初未嘗有傳特以其詩見
取扵聖人而傳黃氏之詩自誓之堅與之死靡他之語無異
至扵教子則深計遠慮以聖賢之道望之有如非柏舟之所
能過誠使後世有鉅人君子者出采而錄之其傳世無凝矣
惜乎余不足以張之也雖然安和來者無其人乎伯宗慎守
以俟之可也
惜隂軒記
人之異扵物者豈特形貌而已哉亦必有道焉𡭗苟徒飲食
以生死生無𥙷而死無聞則物皆然也奚擇扵人乎古君子
所以汲汲而不懈者非徒求過扵物且求異扵庸常之人非
特求過扵人且求所以治安之而後已盖天之生君子所以
為民物計也凡民之生豈皆怠而嬉哉其所趋者小耳彼幽
探而遠取多致而急售相時乘隙以&KR1522;十一之息者汲汲扵
財者也朝造而暮謁曲譽而巧頌眴俟顔色以覬人之喜悅
信任者汲汲扵勢者也衒長而飾智本能而逞功上以欺乎
人下以欺其心者汲汲扵名者也是皆有所利而為之莫不
窮心力竭思慮目不暇暝而身不暇安亦勞且勤矣而君子
何取乎君子之所務者徇乎道不徇乎人利乎民不頋乎身
若禹益之治洚水焚山澤周公之制禮樂孔子之作春秋孟
子韓愈之闢邪說皆焦心苦思東西奔走食不待飽而衣不
務華至扵終身而後已曷嘗為其身哉上以憂斯民下以明
斯道𡭗君子之所為固如是也會稽翁昌齡由國子生再擢
為監察御史名其燕居曰惜隂其有志扵民者乎夫人常患
無志有志矣患不學而妄行學矣患無位而不得見扵世得
位矣患非其職而不獲為今昌齡沈䔍而專慤非無志也讀
書而能文非不學也國家內外之官各不可越其職而御史
扵天下事無所不宜言則又居乎可為之位矣以利民之心
行利民之政夫何難哉昌齡旦興而夕息㘴斯室而思之民
或有未安者乎所以休養之者或有未至者乎思而得焉則
以告乎上日程而歲較吾之所為果不負斯職與斯民則惜
隂之名為不徒矣苟曰簿書而已矣獄訟而已矣是則衆人
之事𡭗雖勤且勞余何取扵昌齡哉
贈李子貞序
昔天下盛時文學行義之士多出扵江淮以北今豈異扵昔
哉何其寥邈而未之見也元興乎朔方其化自北始故士之
北産者尤盛扵元今皇帝起南方士之盛誠由南方始
自南而北理勢之必然也况朝廷思用北方士甚至有一材
者卽尊顯之所以運化機𣣔其速變也士生其間者安可不
勉乎安豊李子貞善讀書有文士之秀者也其婦之弟鄭子
端為通事司丞子貞涉遠道而訪之其扵行義得矣及其歸
也子端湏余文贈之亦𣣔化其鄕人以文學乎子貞歸告而
父兄語而朋友上方以文治思得竒才而用之有志功名
者愼無自弃哉
怡養堂記
禮之不行常自近而易能者始惟其近也故人忽之惟其易
能也故人不加之意焉事親人人之所能也其事朝夕之所
習也聖人恐人忽而不加之意自夫起居食息寒暑疾病之
微問告拜跪定省應對之節皆著之禮經可謂詳且備矣然
而能盡之者雖君子猶難之豈事親之禮誠難行哉難乎其
當也甘膬之養人所能致也而敬難敬人所能也而愛難敬
𣣔其如事大賓則何難之有而非敬親之道也愛𣣔其如愛
妻子則何難之有而非愛親之道也故敬而不愛非所以事
親也愛而不敬非所以事親也愛而肅恭之禮存焉敬而婉
悅之意僃焉斯可以為善養矣凌江劉復初父及繼母具存
思盡事親之道名其堂曰怡養而請余記夫記以紀事功著
其可見者堂之作吾不得而知其可見者人皆能言之非事
之所急也然則舍事親之道何以為復初言乎復初好學愼
行不待余言以余事親先扵復初則知事親之難莫余若也
故推其道以告之俾書之璧使後人有所興起焉
錢唐沈君墓志銘
司馬遷謂儒者之道博而寡要遷盖自謂也非所以論儒者
也夫自唐虞以來載籍世有𣣔盡而窮之信若博矣苟得其
道焉一言可用之終身而行扵天下奚謂寡要哉然近世師
喪經晦為士者以強記多識為高而昧扵力行問之則無不
知惜之扵政則患不能扵是遷之言若可信矣吾嘗私病之
以為儒者之道豈以多識強記為哉亦論其行與事而已其
行誠非也雖多識強記烏足謂之儒其行誠君子也為身則
端為家則和何暇計其餘哉吾以是求士扵今之世生者樂
與之交不幸而殁者亦樂為之銘若錢唐沈君者固余之所
願有述焉者也君諱禮字仲和沈其姓錢唐其所居少喪父
毋劉貧不能自存挾其弟妹歸金華康氏君獨泣曰我沈氏
嫡也我去沈氏鬼安所求食乎頋謂弟妹汝善事母我將求
盂飯歲時洒先人墓上勿餒我先人為也母子相抱持慟哭
而訣君家居素善書以應四方之求至君益刻苦節縮廣致
竒異罕有之書列庋左右身處其中晝夜研索遇格言偉論
可見扵行事者則執筆書之㘴右歲久至無虚處每日省觀
期不愧於古人行一善則喜否則若不能自容其家人事之
終身而不見其悖言戾行其同里之人服之有所争訟必就
而取正凡求書扵君君覩其色聞其言未嘗不歎以為君子
人而君常以不得養母為戚元至正中𣣔徒步往求而浙水
東西兵亂不果及道頗通而母死矣故君尤過哀焉平居多
䟽食不啖葷肉祭享之日悲慕如初喪者君尤善教子次子
新民年十七入國朝由鄕貢進士為太學生君遺書多至數十
通皆勉之以忠國事上之道瀕終告其長子貴誠猶以孝友
為言嗚呼是非儒者之行耶君之卒以洪武九年七月十二
日葬以是月二十日墓在錢唐城西之金固山年五十有一
曾祖其祖某父某娶王氏能輔君為善二子貴誠新民一女
適姚某新民嘗從余學經來請銘余嘉君故不辭銘曰
儒道廣博而周通小無不在大靡窮擴布天下叙一躬淂之
成德推建功彼胡不知許以攻非儒之蔽乃其庸沈君好學
守厥中六經諸子為垣墉聞義則喜善則從敦愿不伐持敬
恭家化里閭服且宗使躋于位續愈崇抱德孔多夀不豊天
實嗇之匪其凶刻辤昭潜鎮幽宫
謝節婦傳
節義人性之所有也豈以所居而變哉南雄在嶺之南山毒
海悍風氣與中州殊論者或從而訾其習俗其言陋矣若謝
節婦者安可輕耶節婦謝氏女南雄人年二十八適郡士鄒
永泰居四年生子忠甫十月永泰得疾危懼或死有父母存
且子幼莫為計以語覘婦曰吾旦夕死然吾家貧安敢以老
親幼子累爾哉婦流涕曰君豈病而狂易耶君萬一不幸養
老撫孤妾職也妾一移足忍見鄒氏兒為人奴隷乎已而永
泰卒窶愈甚甔益無朝夕儲節婦躬力蠶織為布帛易粟以
奉舅姑忠八歲使就鄕師學節縮服食以資束脩禮其舅姑
不知其貧及舅姑卒鬻所居廬以易槥櫝行喪治葬務合儀
則或閔其艱勸其再事富人節婦曰我豈不知富人勝扵鄒
氏乎然鄒氏我所安也使我食它人八珍九鼎不若飲鄒氏
杯水耳益自操守不少變教其子爲儒節婦少嘗讀孝經小
學書通達義理故能盡婦道云
史官曰嗜慾之性人孰能免哉能以禮義制之則不入扵邪
僻矣婦之事夫當無恙時指天地神明誓生死不相違弃及
遇變故能如其言者盖鮮矣豈非不達禮義使然耶若謝婦
者夫死困厄幾不能爲生而處之欣欣然行其自誓之語如
合符契非禮義淪扵心能致是耶嗚呼禮義足以治人也久
矣
經畬堂記
聖人之言曰經其言雖不皆出扵聖賢而爲聖入所取者亦
曰經經者天下之常道也大之統天地之理通隂陽之故辨
性命之原序君臣上下內外之等微之鬼神之情狀氣運之
始終顯之政教之先後民物之盛衰飲食衣服噐用之節冠
昏朝享奉先送死之儀外之鳥獸草木夷狄之名無不畢載
而其指歸皆不違戾扵道而可行扵後世是以謂之經易書
春秋用其全詩與禮擇其純而去其僞未有不合乎道而不
可行扵世者也故易書詩春秋禮皆曰經五經之外論語爲
聖人之言孟子以大賢明聖人之道謂之經亦宜其它諸子
所著正不勝譎醇不迨疵烏足以爲經哉自漢以降聖賢不
作異說滋横凡外夷小道以及星曆地理占卜醫藥種樹養
馬詭誕淺近之言皆僣以經名千餘年間時益歲加書之以
經名者布乎四海之內學者眩扵其名趋而陷溺焉者甚衆
而五經孔孟之道晦矣然非彼之過也學五經孔孟者不能
明其道見諸事功故也夫五經孔孟之言唐虞三代治天下
之成效存焉其君尭舜禹湯文武其臣臯䕫益契伊傳周公
其具道德仁義禮樂封建井田小用之則小治大施之則大
治豈止浮辭而已乎世儒不之察頋切切然剽攘摹儗其辭
為文章以取名譽扵世雖韓退之之賢誨勉其子亦有經訓
菑畬之說其意以為經訓足為文章之本而巳不亦陋扵學
經矣乎學經而止為文章之美亦何用扵經乎以文章視諸
經宜乎䧟溺扵彼者之衆也吾所謂學經者上可以為聖次
可以為賢以臨大政則&KR0856;以處富貴則固以行貧賤則樂以
居患難則安窮足以為來世法逹足以為生民凖豈特學其
文章而巳乎錢唐錢鈞質甚敏好學甚篤取退之經畬之言
名其齋會余過其郡造&KR0647;旅徵文甚力余美其志恐其泥扵
退之之言也推其道以告之使求夫大者焉
元武略將軍荆王位下鷹房總管府副總管王府君墓
誌銘
初上卽文華堂教育英俊之士余奉詔據席為師
太原王璉繇流寓試山東行中書以進士貢上禮部
上竒其才擢翰林國史院編脩官俾就學堂中則以其先祖
墓銘為請巳而除監察御史超山西承宣布政司右參政復
以為言未果為後璉再入為御史除福建按察副使書来請
曰璉嘗獲受經有師弟子義先祖之銘不扵執事是徵而誰
徵願弗辭焉余重違其誠乃序而銘之君諱天錫字良卿姓
王氏其先居平陽霍邑至大父徙太原崞州武延之建國鄕
曾大父諱仲彰大父諱寧父諱輔直俱善士母崔氏君少膂
力絶人善騎射讀詩史暁其大義恢廓有氣度家有田千餘
畝季父𣣔以磽瘠易其善者君諾諾從其意久之易殆盡卒
無一言人以問君君曰季父猶父也子可與父争耶鄕里少
年從君學射君不肻曰射不易學苟非其人祗足助乕翼耳
豎子不足教也君居家不問有無日招善巳者飲飲醉無虚
日旣而歎曰丈夫不取封矦佩銀印死蓬蒿下何益跨一馬
携長劍入秦遊延安謁元荆王以藝自薦王語合署鷹房總
管府副總管階武略將軍某年月日卒于官年若干夫人范
氏生一子中元天長縣尉一女適汴梁翟鵬孫男二長卽璉
次琮中以今某年月日葬君于某縣某山太史氏曰君子之
觀人扵其器不扵其位以位觀人斯下矣若君之器豈非豁
然偉丈夫哉而所得僅若此則璉之顯庸于今者非君之餘
德也耶来者能勉於德斯善為君後矣銘曰
黃虬髯兮力扼兕佩利劍方抉長矢騎騏驥兮如龍射封貙
兮殪豕材旣具兮善又多位則卑兮吁嗟奈何身不享兮報
則在後繼自今兮寵光其加
贈夏安禮序
樂昌丞廬陵夏君安禮見余扵京師請曰安禮嘗讀古人之
文見其聲烈垂扵後世若日月之在天心甚慕之然年已不
逮矣而每觀其同時之人多托名扵文辭之中至今亦頼以
不朽一何幸哉自意此由托得其人而然庶或可以自致而
先生信今之傳世者碩有以贈我使得置名扵其間俾來世
有聞焉余告之曰文辭固足傳世也然非君子之所得巳也
古之人道德備扵身遭時居位而推之扵天下若臯陶伊傅
初未嘗自有所著而被其澤聞其風者相與紀載其言語行
事以傳其次若管仲晏嬰爲一國之政亦未嘗著書以傳而
後之能言者反假其名以取信扵世又其次若秦漢以下將
相之獲書扵史氏者或出扵編葦販繒之流或起刀茟介冑
漁鹽之間計其人或目不知書而口不能談豈暇爲後世計
哉而卒之顯名者其德行功業有足稱也又如班氏所傳循
吏以及近代以循良稱者未必皆自能言亦未必托人爲紀
述而其事愈傳不廢是豈偶致之哉亦能盡其職而已故仕
無崇卑能盡其職則榮扵當時而傳扵後世今安禮思自致
扵烜赫奚以它人爲哉極乎材之所能爲充其位之所得爲
則可矣然世之治民者強者酷虐以立威懦者㢮緩以怠事
而汲汲惟其身之謀是皆不頋來世者也使稍却慮深思而
惟恐其名之泯沒則豈不慙且懼哉安禮處乎下位能不自
卑而思善其名亦可謂有志之士矣夫士恒患無志有志未
有不至者安禮昔嘗佐澄城知武強赫赫以政事聞民交口
稱之繼自于今苟能愈自奮厲他日史氏紀循吏之績以僃
國初之政其在安禮也夫其在安禮也夫
朱葵山文集序
文不貴乎能言而貴扵不能不言日月之昭然星辰之煒然
非故為是明也不能不明也江河之流草木之茂非𣣔其流
且茂也不能不流且茂也此天地之至文所以不可及也惟
聖賢亦然三代之書詩四聖人之易孔子之春秋曷嘗求其
文哉道充扵中事觸扵外而形乎言不能不成文𡭗故四經
之文垂百世而無謬天下則而凖之自夫斯道不明學者覩
聖賢之文而悅其不朽扵是始摹傚其語言以為工而文愈
削矣夫天之生此人也則有是道也有是道也則有此文也
苟能明道而彂乎文則將孰禦乎而能者寡矣斯後世之文
所以不逮古也後世之文加之以百言而不知其有餘損其
一言而不見其不足以本扵道故𡭗此非彂扵不能不言
而強言之弊也聖賢之經其所不言也益以片辭則多矣其
所言也刪其一言則略矣以其不志扵文此文所以卒莫能
過也故志於文者非能文者也惟志扵道者能之元之未莆
田有朱先生文霆以治經取顯官有政事人皆知之而其所
為文世則鮮知之其孫進士潚近以示余其言醇而理彰扵
理不合雖強之言不言其所言者未嘗不本諸道惟其志扵
道而不以文名故言文者失之嗚呼人能囙余言以求先生
之文庶幾得其所存先生字原道以泉州路總管致仕其歴
官政事見余所撰墓銘故不著
姑蘇林君母墓銘
姑蘇林君以義請銘其母張夫人之墓其容戚然若有所遺
余問曰夫人始卒耶則曰吾母年五十有四以元至正丙戌
二月十三日終今三十餘歲矣然則夫人鮮子孫耶則曰吾
母生四男曰以仁以義以信以誠二女適某某孫男十有二
人孫女十人曾孫男女又十人矣非鮮也然則懼其無聞扵
後世耶奚為爾戚戚也曰吾母事吾大父母如子事父敬吾
父猶大賓撫子與孫也愛而能節以禮其御媪媵也未嘗厲
言暴色其可稱者甚衆得其人而書之則傳矣吾非懼是也
吾之所甚戚者吾不忍言也余固問之久之則泣而曰蘇之
俗嗜浮屠法喪親以燼骨水瘞為貴吾昔無聞知而徇扵俗
卒後六日奉柩化扵吳江之東門外遂之垂虹亭觀音閣下
歸骨焉時未知其不可也于今而後知其不可也噫已莫逮
矣每念及于兹心腑摧裂而不知天地之廣吾身遑遑乎若
無所容也噫誠莫之奈何矣昔有葬衣冠之禮吾嘗聞焉吾
母遺衣存吾巳卜地扵長洲白馬澗南之高景山將以今洪
武某年月日歸葬所以慰吾心焉耳不合扵禮吾不暇計也
惟先生刻文扵墓左以塞吾悲且俾後人毋蹈吾之過焉嗚
呼先王之禮亘萬世而無弊者揆諸道而合驗乎心而安也
世遠教微外夷他說得以亂之扵是先王之意亡矣然行其
說者未嘗不安之也而林君獨能惕然不慊于心天性之存
其何可泯哉孝子仁人𣣔盡事親之道者視乎林君亦可以
知愼矣夫人諱妙清林君父名某林君通醫有儒行選為某
官銘曰
夫人衣冠葬于是孝子刻辭昭厥美嗟哉後人愼由禮
送吳仲實還金谿序
金溪吳君仲實省其兄國子助教伯宗于成均伯宗以余交
也偕其來謁仲實氣厚而色温與之語秩然而有倫恭愼而
甚文固巳知其才矣旣而復䄂其詩十餘萹以見彂而觀之
辭繁而不浮理至而不俚其馳騁歛縦多態而有度問之以
文學則鮮不能通勸之仕則曰未能也余扵是盈信焉士之
患常在乎內虚而外衒學未聞道而慕乎爵禄之華內巳足
焉而外未能以動人猶以綗蒙錦也久則著而不可掩矣飾
乎外而不務充其中譬之土木之質而文綉加焉其始非不
眩目凝而視之則可醜矣古之君子是以勤乎其所當修者
而不敢計乎其外也今之士則不然未有善焉惟恐人之不
知未有才焉惟恐世之不用其未得則呫呫以自衒旣得之
則又簿卑而思尊此崇替起伏所以數數然也其視仲實之
旣至而以爲不足年及可仕而以爲未能者何如哉仲實不
見夫善賈乎當衆人競取之時則弃之競鬻之時則窴之其
不取則已取必窮海內之珍不鬻則巳鬻必獲鉅萬之富矣
安知仲實之弃之非取不售之非厚售乎仲實歸其兄之僚
咸詩以送之余與伯宗善且知仲實之材也故叙以贈之
文右相像贊
才優德純山時玉温重厚可以鎮俗仁恕足以澤民或陳經
術而侍青坊或秉霜簡而立紫宸終受知扵聖主宅右揆
而相秦深沉有謀真路國之裔剛毅忠信誠絳矦之倫觀其
屹立不動正笏垂紳猶可作懦夫之氣而禠邪侫之䰟嗚呼
此所謂邦家之重寳廊廟之大臣也歟
題張泐和陶詩
陶靖節詩如展禽仕魯三仕三止處之冲然出言制行不求
甚異扵俗而動合扵道盖和而節質而文風雅之亜也他人
𣣔效之者雖衆然樂澹泊則蕩而㢮慕平易則野而穢惟蘇
子瞻兄弟以雄邁之材氣勢可與之相敵然其辭旨則亦遠
矣豈不誠難乎哉今之和陶者余嘗見數家最後見句容張
泐文伯自九日間居以下皆和之至詠荆軻而止諸四言及
形神釋桃源等什則不和恐難繼也文伯産江淮間喪亂之
餘獨能致力學問以追古之作者其亦有志者哉
王宗普像贊
以子為貴介公子耶何其神清氣和無綺紈之態也以子為
仙翁釋氏耶何其與時俯仰遊乎方之內也以子為詩人韵
士耶何其清竒勁直訥然而謙退也然則果何為者耶盖跡
混乎三者之中而心游乎埃&KR1881;之外此吾嘗謂空同子以古
之人而處乎今之世也
宋學士文集卷七十二朝京槀卷苐二
