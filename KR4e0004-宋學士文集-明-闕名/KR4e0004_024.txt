宋學士文集卷第二十四翰苑續集卷之四
恭題御製文集後
臣聞有德者必有言盖有德者和順積中英華發外無非天
然之文不待勉強而後成譬猶大化流行融液通暢而萬物
發舒各得生生之妙精神充衍無往不在故大舜作五絃之
歌湯為&KR1083;銘武王造起居之誡皆粲然成文此揚子雲所謂
聖人之言炳若丹青也恭惟
皇帝陛下統御以来用人文化成天下睿訓諄複惟恐一
夫不獲其所天縦聖能形諸萹翰翰奎璧照耀層霄絢采
光被上下萬象動色然而建中于民寤寐弗忘則有虞阜財
觧愠之歌也夙夜脩省常如神明森列左右則湯武&KR1083;杅几
杖之銘也仁民愛物之心随感而見布于方策温潤淵深統
貫乎斯道光芒氣𦦨盖覆乎六合前聖後聖實異代而同符
也臣供奉詞林幸日侍几硯仰瞻揮灑之際思若淵泉
頃刻之間煙雲盈紙有長江大河一瀉萬里之勢跪捧而觀
殷彛周鼎未足喻其古也太山喬嶽未足喻其高也風霆流
行未足喻其變化也盖由天德粹純無聲色之好無遊畋
耽樂之從聚精會神凝思至道形扵心聲同功造化非語言
形容之可盡也且當萬幾之暇時御翰墨多不留槀見
扵侍臣之所錄者得若干萹臣竊以為日星昭回于天下飾
萬物蒼生無不仰照
聖皇之文猶日星也是宜刻于文梓流布四海使見之者咸
獲咏嘆文明之化熙熙皥皥相與率德勵行以為忠孝之
歸豈不盛哉扵是敬錄如上文與詩凡五卷續有制作復編
類為後集云翰林侍講學士中順大夫知制誥同脩國
史兼太子&KR1036;善大夫臣宋濂拜手稽首謹書
靈隱和尚復公禪師三會語序
無相居士坐清净室想清净觀忽有沙門號曰曇鍠合掌頂
禮而作言曰我師靈隱三坐道埸法音之震有如轟雷蟄蟲
皆興飛行自在各適恒性又如晨鍾人正昏酣一聞音聲颯
然驚覺同袍宗演及諸上首假觚翰力成文句身唯願居士
開光明蔵洞照篇端使信心者同入如来大華嚴海居士微
笑告沙門言爾師所演大乘正法當時聞者注耳熏心一切
纏結悉皆觧脫既觧脫已萬法皆空何况扵言爾等結集翰
墨假合畢竟大法果何所寄若謂出扵翰墨之間湘竹兔毫
魚膠松煤不能說法譬如石工手持錐鑿鑿彼崖石為菩薩
相首戴華冠面如滿月塗以黃金間以五彩珍珠瓔珞種種
具足爾意云何是真佛不沙門白言如是如是復告沙門當
觀實相惟是像佛四體竒偉被服絢麗固無異者若比真佛
神通變化無量無邊二者孰勝以此思惟佛身充滿徧周沙
界豈同崖石拘礙方所况此文句纔脫口吻即弟二義書之
簡編去道逾遠又如畫師和丹抺黛經營想像貌師子王拳
毛旋螺利距削鐵威稜氣𦦨可怖可愕迫而視之■若飛動
爾意云何是師子不沙門白言如是如是復告沙門有像皆
假是師子相形模生獰踞視左右亦無異者若此扵真奮迅
跳擲百獸盡伏二者孰劣以此思惟物唯真者方能動物寓
形縑素與木石等况此文句不見形聲徒存其迹用之求道
如捕風影沙門當知法尚善權難齊一軌如求兔者必假扵
蹄欲致魚者定資扵筌魚兔既獲筌蹄則棄法因言入言入
法空亦復如是是知汝師顯說密說權說實說縦說横說無
非闡揚我佛如来弟一了義有能扵此一句之中或四三句
或五六句乃至無句勿着色求勿着聲求忽然悟入譬一切
衆眇者能視跛者能履瘖者能言疾者能起其為霑丐胡可
喻云若執文句反為留礙沙門當知有物混然萬有之宗不
依形色不堕斷常入離出微内外體净衆生迷惑無繩自纏
大覺世尊大含攝故大慈憫故别有正傳曰思惟脩一念不
以為遭逢盛際實千載一時乃錄平日所賦并他著餞贈
之什共若干卷俾予題其首簡予聞昔人論文有山林臺閣
之異山林之文其氣瑟縮而枯槁臺閣之文其體絢麗而豊
膄此無他所處之地不同而所托之興有異也有立以粹然
之學位居柱史日趋殿陛濡毫螭拗回視山林不翅有
仙凡之隔故其見扵辭者雲錦張而春葩明鍾&KR1607;奏而音律
諧體製正而局度嚴誠可以傳諸當今而垂扵久遠者也如
予不敏年日以加文日以退視吾有立之進如水湧山出者
寧不愧哉然而有立善古文宏富充贍得作者之體不唯能
詩而已迩者執法刑曹處煩劇之務整暇而有餘不唯能文
辭而已其政事亦灼然有可稱者異日振厥家聲使金紫公
不專美扵前予盖深有望扵有立者也輒序以識之史官金
華宋某序
書陳思禮
陳思禮字用和四明人世為士族思禮生七歲父德祥殁母
石氏誓以節自守夙夜勵思禮以學遇之極嚴雖大雪没脛
必使挾冊以往思禮或少懈輒對之泣曰爾父為名儒唯生
一子吾所以忍死鞠育者欲爾取法也今柰何背之思禮惶
懼却立若無從匿身俟毋怒稍觧輒去篝燈誦書自是不至
夜分弗休毋年五十五病卒思禮被髮狂號曰吾母何在吾
母何在母所以辛勤萬状而弗釋者為思禮也思禮加冠而
母不待飬尚何以生為不如相從扵九泉之下魂魄苟有知
猶可盡承事之禮不然縦夀百齡何益也乃操刃欲自剄家
人奪之環守至旦共譬觧之曰爾死則母之祀絶矣母雖死
欲使母不死者移孝為忠以顯揚之也思禮收涕謝之服闕
入郡庠從名師學明經期以科第起家見諸事功踰四三年
思禮二十四矣初母未死時為擇配石氏至是欲成昏思禮
掩耳不荅其婣其友執其𬒮而群譟之思禮泣曰吾娶則詩
書之業蕪矣即不蕪何以自給不與市魁賈竪相逐弗可得
也他日何面目見吾母請緩之其師鍾士懋持之益急曰爾
柰何失昏期也思禮不得巳泣從之合巹之夕思禮屡誦蓼
莪詩泣曰娶婦為飬姑也吾母今不在寧不肝腸寸裂乎連
泣七日夜不輟見者哀矜焉思禮既娶後學功愈自策不敢
廢洪武六年春詔下郡國徵諸生思禮亦上名吏部已
而奉旨入成均為弟子員試藝中選升上舍生先是思
禮既喪親夙夜不忘乃以如在扁其堂襲封衍聖公孔君希
學為作隷古書之御史中丞誠意伯劉公基參知政事陶公
凱暨中朝士大夫皆有詩若文贈之云
史官曰予在詞林思禮時同諸生入謁每言及父母其淚滂
然流予為惻然久之昔者李沆之父獨生沆待之甚嚴或勸
之荅曰正以一子不可不尔也後沆卒為名臣石氏以一女
婦乃能忍哀茹苦而以嚴教子以節自誓以㓗白終其身可
謂貞婦者矣思禮日夕兢愓惟恐有孤先志思欲以沆自勉
不亦孝子之情也哉是皆有係扵名教人紀之重不可不書
也具列其事于篇
上虞縣重脩柯韓二牐碑
上虞有湖名夏盖延袤一百餘里縣東北衆水經上妃白馬
二陂匯于湖釃為三十六渠支分絡聮以逹于田凡漑一十
三萬畮有畸渠之下流建二石牐視時溢乾而畜洩之歲恒
無凶者近代農官失政畚土成塍取給一朝不旋踵而圯傍
縣亡頼男子當旱暵時又夜半决防以去然湖並于海鹵水
或乘湖入善禍稼舊嘗造隄捍其衝潮汐齧蝕至是亦暴潰
民憧憧告病矣乃洪武四年冬臨淮唐侯鐸自殿中侍御史
出守會稽上虞會稽属縣人士群走白侯侯愀然弗寧行海
上視决堤與民共約度田以會粟因口以賦庸鑿石為隄自
蓮花池至纂風合萬有三千尺始與故石隄属侯斬牲饗海
神已登民謂曰隄幸成二牐無難者會侯
召入為卿奉常遂命僚属集事其柯家牐廣二十有四尺深
如廣之數而羸其一先築土樹橜櫛比星攅度久且不壞方
敷以石兩翼四隅咸歛甃如法中峙石楹左右皆有副鍥坎
䧟版以為縦閉復隨土形崇卑䟽級為五以瀉水上架石梁
以便行者橜以章計者九百八十有五灰以斛量者三百六
十又四石以丈數者七百三十有八匠以日考者一千三百
其韓家牐廣减前牐之半深比廣倍之石楹唯二級道則减
其一仍冠以石梁餘皆同其工物視前匠損四百石損五百
灰損六十八橜損二百八十五始事洪武甲寅秋七月訖工
扵冬十有二月此其大凡也有道浮屠雷峯淨昱乃具事状
介太史氏朱君右徵濂文記其成予聞成周之時稻人掌稼
下地以瀦畜水以防止水以溝蕩水以遂均水以列舍水以
澮瀉水其為法甚備其為利至久也然而溝澮之属所可考
者其深廣自四尺至八尺或至扵尋仞各二先王豈不知害
地而廢稼以為不若是則水性失其常溢則有溺患乾則禾
將菑矣古制不可復見有能設瀦防以惠民者得不謂之賢
哉昔者曾文定公之為齊州州城西北有湖䟽為水門遇流
潦&KR2322;集則取荆葦為蔽納土扵門以防外水之入公為易之
以石其深八十尺廣三十尺視水高下而閉縦之而禁障宣
通皆得其節人無後虞今唐侯之為牐也其事與之頗相類
世言古今人不能相及果足信之歟是可書已相其成者通
判府事吳敬知縣張翼營度督視不憚勞勩者主簿史文郁
也司其出内則邑大姓徐某余某法宜牽聮得書海堤别自
有記茲可略云絲之以詩曰
維夏盖湖百川所瀦在彼海邦其一釃為通渠行水委蛇溉
稻與秔其二制水有牐因時闢闔其法孔臧其三農政斯缺
惡壌為堨水失厥防其四侃侃唐侯爰&KR1460;爰諏中心䀌傷其
五曰是弗脩民焉有秋敢視為常其六乃登乃属乃謀乃告
乃輯其長其七畮會其粟工来以族筮日奏功其八琢石于
山樹橜于湾以楗以梁其九决塞有關既堅且完若首有肮
其十昔何怒突今乃順則弗墮我彊其十一行彼赤日清流
潏潏黃茂芁芁其十二食為民天非稼無年民用卒爽其十
三伊誰我憐五馬翩翩朱衣葱珩其十四成周之制有溝有
遂經畫維良其十五古法浸廢河渠興利其效則章其十六
漢吏曰循惠孚烝民唯此之蘉其十七矧乎鉅津北枕海濱
澤被五鄕其十八侯治之棘行龐心惻不翅父兄其十九越
石可泐越川可竭侯功勿忘其二十
元故方府君墓碣銘有序
府君諱應元字長卿姓方氏其先居河南自東漢司馬府長
史河南尹紘始遷歙隋開皇間紘之後泉州長史叔逹又遷
莆田之方山唐天寳中叔逹之後華又遷游洋之大房宋某
年末華之後皇祐進士中奉大夫知梅州次彭又遷長壽峰
之下某年初次彭曾孫淳熙進士朝請大夫直寳謨閣大理
少卿銓又遷郡東卿月坊即今方壺巷也銓生嘉泰進士朝
奉大夫直煥章閣廣東經略安撫使淙淙生脩職郎龍溪縣
主簿栻栻生主管機宜文字寓孫府君之祖也父塾翁母朱
氏迪功郎端溪縣主簿洸之孫女府君未逾弱齡考妣先後
淪謝獨侍大父與二弟俱破屋傾欹風雨中朝虀暮塩或不
能以自給不得已出從吏及大父殁凡四喪未舉府君黜衣
殺食以襄大事服除中書左丞烏古孫良楨時為泉州推官
器府君之材命為刑曹史盡心獄事唯恐情弗麗法有乖中
典每蹙頞弗寧豫章二賈豎銜人與之仇欲以偽造鈔誣之
府君斥曰訊獄當两造具備人柰何受爾誣禍將不測矣一
聽一不聽聽者免不聽者果抵罪死尋為南安縣蘆谿巡徼
吏徼民毒溪以漁人飲溪流多誤死巡檢劉萬松雅敬府君
命撰文以諭之府君操觚立就言毒溪不仁者三讀者韙之
積以年勞當陞吏于縣一旦竟棄去弗顧拊髀嘆曰吾為吏
巳失身髮將種種尚奔走不止邪乃使其冡子從前進士方
遂初鄭獻可游畫夜程督不少懈見為奕戲怒而投諸江曰
此牧猪奴事爾柰何效之遂能堅苦自立不知有寒暑會部
使者行縣試士于學其名輙先登府君喜曰此殆發軔耳他
時幸爾擢一苐而歸吾死當暝目吾先世以進士起家者六
十一人登仕籍者百又四人獨吾遭家多難不能繼前志一
念及茲毛髮皆上立爾宜勗之府君性純慤孝友天至言及
父母未嘗不嗚咽流涕事仲父如父撫二弟應珠應隆如子
應隆無嗣以介子後之而均析其田廬外舅黃若琳外姑朱
氏僅生一女歸府君無為主後者府君迎飬于家并奉其四
世神主且遺命世祀之冬月蚤作有一夫號而前訊之則曰
我畸窮夫也行凍死道塗矣府君觧衣衣之立春鞭土牛聚
觀者如堵墻隷人執扑疾驅衆皆辟易一兒仆于地人争踐
之府君力以身捍蔽抱兒歸其父時冡子尚幼是夕出遇奔
馬急趨蹶道中馬躍而過無毫毛損傷或以為救兒之報府
君不嗜酒唯好啜苦茗愛藝蘭蕙花當其含葩弄馨終日玩
之至忘寝食視世之升沉事泊如也夀六十有九以至正癸
夘正月卒于家其年六月&KR0830;于城西篠塘山之原
配黃氏先年卒合祔焉冡子曰槐生明經善属文今為
郡府學者師介子曰桐生即出後應隆者先六年卒孫男三
文焴文炯文烜女三濂聞方氏皆出扵方仙君儲之後儲盖
紘之胤也其廟今猶在歙故歙睦㜈越之間多方氏方氏多
有顯人而居閩者為尤著閩自梅州之父贈朝議大夫泳叔
父諸王宫教授洞俱以詩賦有名天禧間同建義塾扵虎蹲
岡以教四方學者如陳秀公曾宣靖公夏文莊公皆自遠而
来塾中相繼登第者十又七人方氏孫子亦七世聮科積笏
滿床而光禄卿偕其勛名尤著登載史冊天之報施者可謂
侈矣府君有志而無命雖不能享有禄爵以紹其先烈然其
秉心仁恕無虧士行又能訓子使勿墜其家學是亦爲政豈
必紆青拖紫而後爲榮哉法當銘銘曰
睠彼閩邦族大而龐厥氏維方以經爲田薅治既堅歲乃有
年大衣䄡如有印纍纍尭行舜趨功烈之凝彤管是登有鍧
厥声君起繼之將躡其爲柰數之竒孰恤我艱俛首汗顔刀
筆之間位雖孔卑仁或可推亦遂我私獄有重輕稽法緣情
唯中則貞有書傳家可趨而汙喟然興嗟白髮被肩所冀後
賢是琢是鐫我爵之榮非紫非青榮在六經或窮或通繄命
之鍾孰強其逢㣧子之竒能契父期其文陸離豈惟文哉生
事死哀執德不回古稱望宗書詩是崇匪專勛庸繼繼繩繩
衍之益弘將自此升篠唐之原淑氣盤盤松栢丸丸太史著
文碣扵墓門以播清芬
故陳母林夫人墓誌銘(有序)
人子於親孰忍死之哉所以不死之者論著善行使為法扵
後嗣也斯墓石勒銘之所由始歟莆田林夫人既殁其子熙
因比部主事林士衡持状来徵文濂雖不敏寧不一操觚以
慰孝子之情也歟夫人諱道外林氏其姓也唐邵州刺史藴
之後其先居莆田之朱倉至五世祖彦高始别遷郡城之南
曾大父少偉宋迪功郎仙游縣主簿父節元仙游縣典史母
陳氏夫人性柔惠一動一言皆不違繩尺年十四而孤而三
弟傫然也夫人蚤作為&KR0808;總之又從而飲食之母氏為之悅
十九歸同郡忠門靖逸處士陳君高奉尊章以禮處先後以
和族婣媪御莫不贊喜凡主饋非精糳弗敢進烝嘗賓燕悉
中條序必㓗必豊尤不能自暇逸箕帚烹飪之事咸親涖之
時挾媵人蒔園葵畜雞豚唯恐有不及所獲殽羞上諸耉長
已則食淡雖不至飫弗䘏也舅姑殁執喪如禮卜葬壼山中
崖路陟絶歲一展省春秋已高不憚往林氏六世大墓在縣
之文賦里宰木相望每值暮春躬持象錢寓馬焚祭之祭畢
涕泗交流曰予弟及諸姊妹皆亡矣林氏且無後今㢙存者
唯老身爾自度筋枯力殫何能久在人世即百歲後子孫有
能祭吾家之先者乎復泣告其族子某書院山長履曰我父
粗有不腆之田賦其入猶可供粢盛爾幸為主之毋使林氏
為若敖氏之餒鬼也其忠厚惻怛之意油然見扵言外聞者
哀傷焉夫人生四男子長熖漳州路儒學錄前卒次即煇煒
熙皆能文煇煒出後諸父熙連江縣學教諭女二一為比丘
尼一適蘇隆祖孫男四奎習科舉學没于兵璧以詩經試銓
曹擢為景州吳橋縣主簿階將仕郎歸居尚幼孫女三曾孫
男一欽夫人晚遭世難忠門居弟既于兵燹而食貧特甚夫
人能自安且曰貧乃士之常何愠也夀七十七以洪武六年
閏十一月辛夘卒于壺山寓舍欽實承重熙扶携為位哭弔
者無不盡哀七年十一月某甲子合&KR0830;夫兆其地在南力里
亦崙之原禮也自襲歛逮于窀穸其經費實煒終其事云濂
聞閥閱之家其風氣之所漸漬雖子女子亦有度越扵人者
此無他書詩之澤浹髓淪肌愈遠而愈不忘也有若夫人其
奉上也孝其遇下也惠其律已也儉其涖事也勤且惕然扵
春雨秋霜之慘終身而不衰可不為女中之師乎銘以昭之
庶以惇彛倫也銘曰
有&KR0839;夫人葆醇熙只芙蓉為冠佩蘭蕤只閫内之政飾且治
只上嚴孝敬下則慈只出門聘望冡纍纍只宰木成林動凉
颸只霜露之感我其悽只孰知衰暮窮以羈只樂夫天命恒
自持只觀化而歸亦奚悲只赤崙之原南力墟只駿發幽潜
勒貞辭只後千百載以為期只
莆田林氏重建先祠記
莆田縣東二十里有山曰榖城岡巒秀拔林樾蒼潤其下匯
爲巨浸號國清湖在昔盛時一望杳渺無際而波濤吞吐扵
風日雲月之間真勝絶之境也唐忠臣邵州刺史林藴之裔
大理評事某始自長城徙居湖上五傳爲睦庵府君格以積
慶力本造家又再傳爲承奉郎國鈞其族寖大承奉府君扵
艾軒文節公光朝爲諸父行廼建義齋扵東井命艾軒爲之
師倡明道德性命之旨遐邇生徒雲赴川臻唯恐或後東井
之學遂聞于天下林氏子若孫亦世擢進士第克守詩禮之
訓彌久而彌光其先祠舊在浣錦社者盖以睦庵爲之宗睦
庵三子長曰諱某府君名鼻頭房次曰諱旃府君名追遠房
次曰諱遷府君名白沙房至今垂十五世二百人之多皆三
房之後也扵是列爲神版者五高四尺博一尺有八寸下設
趺座用粉塗而玄書之其版中起扵大理祖父逮睦庵三子
而止左右則追遠西則白沙東則鼻頭凡三房之後其物故
者輒升名其間當日南至群族相帥合祭其小宗有事扵四
世别各行之扵家歲旦則展謁舉序拜之禮若冠若昏若宦
學出入悉扵此而告焉諱遷府君九世孫比部主事衡患祠
之規制&KR0763;狹不足以交神明乃與從子厚謀共白扵宗長伯
濟而改圖之即大理故宅之基建屋三楹間敞以外門俾族
之賢者司其啓閉經始扵元至正戊戌冬十二月壬寅訖功
扵皇洪武庚戌冬十一月某甲子群族皆出泉布来助
而曰曾恐曰寳曰天禧者為多相地計功終始其役則維卿
之力也初睦庵在宋初時已置祭田自後累增至扵二千畆
有竒故烝嘗之禮視他族為特豊元季亂離始不能以自守
衡大懼族散宗堙無所繫属既汲汲先祠之建復徵濂文以
昭示扵後嗚呼先王之時立宗法以統其属定廟制以嚴其
分制有降殺毫髮之莫踰宗有大小條序之不紊所以維持
人心匡扶治道者其事至詳且密也逮乎後世經殘教弛澷
焉而弗之講曾未四三傳已藐若秦越之相視當是時也有
能以義起禮因祀事而崇考敬雖扵古者未能盡合寧不為
君子之所取乎此濂扵衡之請不敢固辭而亟稱之也濂聞
莆陽多名族冠衣濟濟讀書之聲相聞貴名檢而賤浮侈以
此見艾軒之教浹人之深而承奉府君建學之功及今猶未
泯泯孰謂賢者之澤不悠且長哉詩曰高山仰止景行行止
三房之嗣人尚思勖焉可也衡字士衡通經而有文為名進
士云
元故延平路總管項君墓誌銘(有序)
處之麗水有文學政事之儒曰項君諱棣孫字子華幼歸業
郡庠終曰掩扉習讀不復踰戶限時沉然若有思縦出亦暗
誦中塗口作噞喁勢殊不能自覺也及冠用薦者為本州青
田縣學教諭天曆庚午遂擢進士第授同知奉化州事階承
事郎調福州路總管府推官改興化路莆田縣尹轉知福清
州事丁内艱不赴尋提舉泉州市舶司事秩滿而歸攝鄕郡
貳守累階奉直大夫同知延平路總管府事會朝廷遣重臣
李國鳳經略江南承制陞君為本路總管兼防禦事歲餘即
致其政隱青田之萬蔵山以至正丙午八月十九日卒于家
享年七十又一矣君在奉化時州之女婦歲以四月八日群
聚大伽藍飯僧誦佛書以求利益動以數千計君以其男女
無别有傷治體揭其事康衢禁制之在福州時有海賈林氏
嘗駕大舶行諸番間舶上列旗幟設金鼓以備不虞仇家誣
其為亂事上廉訪使者竟簿錄其家君為白之活者數百人
周生用左道惑衆日以烹煉金石為事愚氓無識指為周神
仙生藉是出入官署莫敢何問君叱縛之坐以罪且焚其書
譙樓火役鉅事殷連年不克就君至召豪右謂曰臺門旅樹
古之制也爾等有闔廬以居坐視師帥於上而弗遑恤豈人
情也哉皆来赴功不日而告成在莆田時俗悍而少恩或有
忿争輙搤兒童吭而斃之持牒訴縣多䧟人扵辟君登耆艾
于庭諭以父子天性緜延數百言扵是更相戒曰是為推官
而用法不阿者慎毋輕犯其風頓苹在泉州時適丁歲儉道
殣相望防禦卒出掠鄕落或至殺人君知事且急往白郡守
偰玉立共捐俸倡大商入金易粟振之一郡獲寧至正癸巳
福安羅源古田諸縣姦民林君样等嘯衆為變招江西妖人
數萬圍福州閩海廉訪使郭興祖檄君集温陵興化二郡義
兵為援君部署有法分數不紊帥之渡江與延平建寧兵會
城中聞之士氣百倍盗恐腹背受敵中夜遁去其攝二守時
青田寇吳德祥鼓三魁五社民蟠㩀險阻官兵往往失利君
與大帥謀高城深濠極力備禦仍命其壻祝彦方直抵窟穴
歴諭之以福旤德祥感悅歸所執縣尹葉伯顔縣尉薛徹徹
秃詣大府以䧏君為政簡易一以愛民為本未嘗求赫赫之
名至扵忠義大節持之益力唯恐或失之君子稱焉君之曾
祖某祖某皆不仕父祥奉化州吏目以君貴封某郎麗水縣
尹母陶氏封宜人配吳氏子男子五人存誠秉禮遵道率性
逢原存誠秉禮率性皆先後君卒子女子四人長壻即彦方
次歸吳濟二未行孫男六人浩漢潜牧敏孜女一人君卒之
明年實吳元年丁未十又一月某日葬君青田嗚鶴鄊文龍
原從先兆也&KR0830;後八年其甥祝金生懼君行事日就冺冺不
勝凱風寒泉之思乃奉叔舅遵道命来徵墓上之銘予聞福
乃百順之名宰化權者其施之扵人甚吝也有如項君以進
士起家歴仕縣若州雖其末年數經兵亂卒能動與吉會優
𥙿康樂以考終其身天之錫君盖厚矣况有仁政以澤民詞
章以垂後實應銘法予雖不及接君遂按繁昌令趙叔懷之
状而件繫之且為銘曰智之營營才之轟轟孰能與福争矧
文足以致榮政足以發聲宜鬯而亨文龍之垌有松列旌馬
鬛其形過者必式知為項君之塋
周賢母傳
周母王氏名妙貞括人祖德潤父思齊辟爲州縣吏生十齡
見父有戚容問曰家業幸粗給大人當𨳩口笑樂何乃自欎
欎邪父曰此事非爾女子所知吾所掌獄案死者欲生之不
可得故弗悅爾王氏曰名教自有樂地何不棄之復温繹書
詩邪父曰不意女子能發斯言吾之意正如此耳即日揖上
官去人賢之瀕嫁父欲厚其装環珥鞶&KR0868;之属無所不飾王
氏視之澹如出示二女弟恣其所取既歸事君舅君姑盡禮
處娣姒之間恒欣欣然或主中饋身先之不專役媵人鄰有
寒餓及喪禍輙周其急歲壬寅山寇作避地魯峰顛惡少年
欲来侵掠王氏偵得實遣人擿其姦盗驚而潰其母項因世
亂来依極力奉之以悅豫其心王氏嘗嬰疾衆醫束手謂不
療忽夢老父與易氣及覺氣騰騰從頂升挾日絶粒不食已
而復夢氣来復疾頓瘳識者謂爲神助云其夫則周世英生
男女各二女皆有所歸男曰荃曰茂茂有文學政事出仕矣
王氏年今七十云
金華宋濂曰予嘗從史官之後遇人有善者必謹書之將以
誘民衷而樹世防也有如周母能成父志推孝扵尊章出其
餘智亦足破雀鼠軰之姦其中必有大過人者矣扵戲賢哉
賢而得書亦春秋之法也
宋學士文集卷第二十四翰苑續集卷之四
