宋學士文集卷第十五鑾坡集卷第五
郊禋慶成詩序
皇帝自登大寳主百神即有事于
昊天上帝以
仁祖淳皇帝配神作主于今五載弗懈益恭粤洪武壬子冬
十一月辛酉長日至復遘其時前期丙辰上御奉天
殿集臣工于庭告以誓命戊午出宿齋宫有司汜掃反土鄕
爲田燭各戒具脩罔敢弗肅及期行事百辟卿士後先駿奔
牲牷肥腯圭幣温緻噐用質雅酒齊苾芬樂舞具舉升煙上
聞皇心内外質文两盡
上帝居歆福禄攸降旣竣事禮部尚書陶凱工部尚書黃肅
工部待卽牛諒晉府參軍熊鼎磨勘司令吳雲兵部郎中劉
崧工部主事周子諒秘書監丞陶誼晉府錄事張孟兼吳府
錄事吳從善咸謂皇帝升中于天國之大典幸際熙
明與扵執豆籩之列不可無篇什以紀慶成昭示萬世遂以
唐詩星臨萬戶動月傍九霄多爲韻各賦詩一章而屬濂序
之濂聞郊祀之禮始扵有虞氏至周大備秦漢以来寖涉不
經且惑扵六天六帝之說莫之適從君國子民者亦罕能躬
嚴祀事往往遣大臣攝之肆惟
皇上一據禮經而洗千古之陋每歲親升泰壇昭事上帝恪
恭寅畏有赫其臨隂歛陽舒降甘風雨覃及寰宇物無疵癘
行見鳳皇降而龜龍假矣聲歌之發兹非其時乎昔者周人
之頌所謂昊天有成命者郊祀天地也思文者后稷配天也
二詩辭氣奥密卒未易暁然非卜商之序揭其宏綱後世何
自而明之羣公之什優柔而雅馴整肅而泰豫足以美盛德
形容而告扵神明善言詩者謂其有得周人之微旨所可愧
者濂非卜商之識僣序作者之意君子其謂斯何雖然一代
之成憲後王之所取法者其大㮣亦頗著見扵間云是歲十
有二月甲戌朔金華宋濂謹序
昭鍳錄序
洪武六年三月癸卯朔上詔秦相府右傳臣文原吉
翰林脩撰臣王撰國子博士臣李叔尤助教臣朱復秦相府
錄事臣蔣子杰晉府紀善臣吕宗盛錄事臣杜環燕府錄事
臣張雲翀吳府錄事臣吳從善椘府錄事臣王鏞靖江府錄
事臣宋善類集歴代諸王事實既受命乃取東觀諸史相
與研摩善與惡可爲勸懲者咸采焉其文蕪事泛則剛取其
大槩或有奢淫不軌無復人理者輙棄而不收越二十又二
日甲子書成繕寫爲二卷臣原吉等詣闕投進仍請以太
子贊善大夫臣宋濂爲之序上可其奏先是有詔禮
部亦脩是書前尚書臣陶凱今尚書臣牛諒主事臣張籌遂
錄爲一卷上塵乙夜之覧然二書義例夲同無大相遠
臣籌因會粹衆論合而爲一承詔刻梓以傳名之曰昭鍳
臣濂因得而序之臣濂欽惟皇上旣正天位即定
青宫衆建諸子爲王作鎮䧺藩扵是蔽自淵衷錫以寳訓
凡箴戒之諄切禮儀之等第兵衛之出入與夫職制營膳法
律洪用之屬具錄成書共一百一十有餘條然慮其文太繁
前史之事可據以爲鍳戒者多扵各條之下微注其綱而其
目則悉載此書庶幾得以互見其爲聖子神孫建萬
世之丕基者可謂深且長矣扵戲盛哉然代天而理物者天
子也佐天子謹藩制以壮磐石之宗者諸王也天子則元首
諸王則手足是謂一體者也其可不同心而同德者乎昔之
賢王有見扵此敬以脩身禮以齊家政以馭衆夙夜戰兢唯
恐不能盡屏翰之寄故禄位傳諸無窮聲光顯于来世其或
不賢而弗之察欲縦情逸且失其秉彜之性而欲久享爵秩
抑亦難哉觀錄中所紀歴歴蓋可數也傳曰義勝欲者從欲
勝義者凶又曰惟命不于常道善則得之不善則失之矣嗚
呼寳訓具在赫若日星之臨覧是錄者其懋戒之哉其懋
戒之哉是歲五月三日臣濂拜手稽首謹序
楞伽阿䟦多羅寳經集註題辭
大䧺氏所說阿䟦多羅寳經凡經三譯其四卷者宋元嘉中
中印度求那䟦陀羅也其十卷者後魏延昌中北印度菩提
流支也迢至扵唐寳义難陀来自于闐復以䟦陀之譯未弘
流支之義多舛與僧復禮重翻爲七卷則久視初也扵是判
教諸師提綱挈領李通玄則以五法三自性八識二無我爲
言智覺延夀則以實相佛語心自覺聖智爲言一則因理以
顯事一則從事以推理理事兼究則經之奥義無餘藴矣然
自菩提逹摩東来震且謂此經四卷可以印心遂授其徒慧
可故宗禪定者世受其說而其文辭簡嚴卒未易通所以傳
之者寖微至宋張文定公方平見扵南譙悟其爲前身所書
乃以錢三十萬屬蘇文忠公軾印施江淮間蘇公親爲書之
且記其事自是流布漸廣雷庵禪師正受病句讀之難通也
與同袍智燈據䟦陀之本而参以魏唐二譯原其異同歴䟽
扵經文之下復稽唐註古本暨宋僧寳臣閩士楊彦國之說
而折衷之凡經綸䟽錄有涉扵經者亦撫其精華附焉名之
曰楞伽寳經集註自慶元乙夘之三月至丙辰之四月始克
就緒其用心可謂勤矣且如来說經不即語言不離語言矧
此楞伽實詮圓頓八識洞然號如来蔵大包無外小入無内
本性全真即成智用觀身實相與净名同若彼二乘滅識趣
寂譬如迷人忘已之頭狂走呼號別求首領此乃諸佛心地
法門不假脩證現前成佛禪宗之要盖莫切扵此矣或者則
曰西来之宗一文不設若謂初祖持此印心非愚則惑子不
聞逹觀穎公之言乎曰不然也佛法随世以爲教當逹摩時
衆生滯相離心故入義學者悉斥去之逹觀之言猶逹摩之
意也苟不察其救弊微權而據以爲實則禪那乃六度之一
先佛所指持戒爲禪定智慧之本者還可癈乎雷庵之註其
有功扵禪宗甚大非上根宿智不知予言之爲當也此經舊
嘗刻板姑蘇幼住庵近毀扵火天界禪師白庵金公意欲流
通乃購文梓重刻于旃檀林来徵余爲之序予幼時頗見正
平張戒集三譯之長采諸家之註成書八卷以傳大意略同
惜雷庵不及見之白庵妙悟真乘旁通儒典爲業林之所宗
師苟求其說而𥙷入之則其功又豈不大扵雷庵哉
劉參軍黃牒䟦尾
西昌劉氏素號簮纓家由宋治平元年至咸淳十年擢苐奉
常者八人與鄕闈之貢者又二十九人其諱在中字伯正者
凡四被薦送方登建炎二年進士苐授文林卽永州錄事參
軍此盖其九月所受黃敕也宋舊制告與敕多兼給思陵以
建炎元年五月一日即位扵應天府戎馬紛紜庶事草創其
月十七日始詔文武官自太中大夫正任觀察使以上並命
辭給告餘則令吏部具鈔降敕則當時給敕者頗衆不特初
入官令錄而巳後因臣僚奏請洊詔巳給敕官俟法物成時
逐等依舊給告則三年三月九日也牒後所書中太夫守右
丞朱中大夫守左丞顔而不着其名朱名勝非謚忠靖顔則
名岐盖元年十一月思陵註蹕惟揚越十日擢岐與許景衡
爲尚書左右丞二年五月十三日景衡罷而勝非代其位以
月日較之必知其爲二人矣又書正議大夫守右㒒射而不
着其名氏當是黃潜善無疑或謂爲李綱殆非也綱自元年
七月五日自右僕射升左僕射潜善從門下侍郎爲右僕射
是月綱即出提舉洞霄宫二年十二月十九日潜善始拜左
相此牒給扵是歲之九月其以右僕射繫銜非潜善而何職
事銜之上三人者並加守字凡階高而官卑者稱行階卑而
官高者稱守官階同則無之此猶循唐制也嗚呼潜善主和
誤國真姦臣之雄不足汚君子齒頰岐亦小人力黨張邦昌
詆綱爲金人所惡不可使秉鈞軸章至五上而不愧唯勝非
差強人意律以春秋責備之義亦有不得免焉區區貴冨能
幾何乃無所忌憚至扵如此墓骨巳杇覧其官氏人猶指議
之有憤惋不平之氣果何爲者哉參軍八世從孫職方郎中
崧出此扵破壞之餘潢飾以成卷軸然自宋迄今已歴二百
四十又五年矣宋之取士用辰戍丑未年建炎二年屬戊申
其秋親試進士賜李易以下四百五十人及第出身有差盖
元年丁未翠華出幸江南故無暇及之爾因并書之以解讀
者之疑云洪武五年冬十月一日
太上清正一萬夀宫住持提點張公碑銘(有序)
龍虎名山蟠踞上饒之區重岡複巒自中閩来若翠𬎼戎旃
環衛其背而雲林二十六峯森列内向如拱如趨如冠劒而
迎至琵琶之峰止焉大川西瀉仙岩拔起天半而絶其衝靈
氣翕合欝爲仙人所都歴代以来其侍祠竹宫而峻陟崇班
者相繼乎後先或葆熙餐醇扵巖谷之下聲光燁然多與名
薦紳相埒及其終也飛騰觧化游神丹臺下上矣氛曾不得
以凂之如吾張公脩文盖亦其中之有聞者歟公諱友霖脩
文其字也信之貴溪人父漢良有馴行人稱文穆先生毋汪
氏公之生也有霞光香氣之異居亡何老父秋髮&KR0813;紛怱曳
杖而至顧文穆言曰爾兒方外之噐也宜謹視之言訖失老
父所在年十二志恬慮冲皦皦如孤鶴獨立文穆以其生有
玄徵俾入龍虎山從周尊師復禮游尊師學行融洽貫老易
爲一塗公晝夜窮研而受其說以九經爲淵源百氏爲支派
縷析毫分而極其根柢之所會閱六年始著道士服事周君
貴德爲弟子時桂心淵隐匡廬金志陽居武夷二人者世號
爲真仙翁脩丹之士依之者成市公皆躡屩擔簦往拜其坐
下傳其三皇内文九鼎丹法所謂延齡度世者頗領其幽玄
歸參天道運化三洞四輔海嶽洞府日月星斗諸書或合或
離類有以取舍之復自嘆曰吾春秋方盛撫世微權要不可
無見也乃出力扵詩章古文辭課之扵虚無扣之扵寂寞盖
混混乎其不可竭矣虞文靖公集以文䧺海内公爲書千數
百言暨所爲雜著一編遣其徒張自賓往質之文靖深加敬
嘆與之相辨難者甚至自是及門受業者日衆其從之求文
戶外亦屨滿矣公則又曰此當寘之二毛巳在顛其尚不求
歸宿之地乎扵是刊落葩藻與道夷猶至和薰蒸四體盎睟
泉渟谷虚冥契玄極有不知歲月之易遷者嗣天師太乙明
教廣玄體道大真人張公嗣德嘉公玄學淵邃辟爲教門講
師脩文輔教簡正法師兼元壇脩撰太乙之緒再傳實爲四
十二代而張公正常起承之入我國朝錫以護國闡祖通
誠崇道弘德大真人之號累詔至南京公皆爲輔行翊
贊相導靡不備至洪武辛亥秋八月更辟教門高士尋提點
大上清正一萬夀宮而諸宫觀之事咸蒞焉未幾興高行道
士黃棠吉鄧仲脩同被召公奏對稱旨賜食禁中而退
冬十月大駕幸鍾山崇禧寺復燕勞有加明年壬子春公
屢乞還山上欲屬以禜祈之事命中書留之且有白
金之賜秋七月公示微疾扵朝天宫謂仲脩及丹霞鋉師周
玄真曰盍趣宫主宋玄真相見乎既至正襟危坐從容言曰
自非我有性本虚空生浮死休處世一夢吾將觀化扵冥冥
之中矣遂操觚賦詩一章翛然而逝是月十又七日也顔貌
鮮澤肌體柔弱仙經所載尸觧者可信弗誣仲脩力營其後
事往白儀曹因以其事聞上爲之惻然後三日奉遺
蛻焚扵石子岡執紼從者至數千人火旣熾有五色祥煙盤
旋扵其上云公自呼鐡鑛子有文集若干卷亦以鐡鑛名世
夀六十又七所度弟子即自賓自賓純飾好脩與翰林羣公
游交譽其賢今﨑嶇道塗凾靈骨以歸將與其子若孫吳保
和張敬安謀以某年月日葬于龍虎山之天峯件繫羣行来
徵濂爲之銘濂聞老子之旨可以治國可以脩身可以鍊真
其大者與孔氏或不異也公以超穎之資屢求賢師思兼孔
李之學而通之其視死生若旦暮泊然無所繫累者固宜也
豈古所聞有道之士非邪濂也不敏何足以銘冠劒之蔵勉
㣘自賓之請而述之山中有方壼真人高風莫攀君子擬其
爲陶隠君之倫當能爲濂刪而正之銘曰
大道之文洞玄玄兮八角垂芒太極先兮天真皇人授而傳
兮龍虎之君環以千兮探其靈秘道乃全兮上清道士古列
仙兮洞逹懸觧恊玄筌兮内天外人藴坤乾兮出入孔墨孰
後孰前兮玉室金簡列戔戔兮彩霞丹景交相鮮兮溢爲篇
翰五色宣兮有聲鍧然聞九天兮龍光下逮勢廽旋
兮一旦觧化同蛻蟬兮騰淩滅没行翩翩兮白蜺青鳳扶羽
軿兮無象有物形神遷兮逹人何累止若淵兮冲漠無爲合
自然兮其迹雖泯名則緜兮冠劒之墟勒蒼堅兮山靈撝訶
久逾虔兮
句容奉聖禪寺興造碑銘(有序)
句容縣之東四十五里有地曰白土埭邍陸衍迤林樾蒼潤
欝岡虎耳良常諸山屹立乎東西聮輝分彩神秀之所融會
而奉聖禪寺宅焉按金陵塔寺記初名永定梁武帝時有大
桑門寳亮主之帝方尊崇釋乘聞亮精通義學命撰涅槃經
䟽參訂辨博允契先佛甚深微妙之旨寺因籍之增重與諸
大刹争雄唐李兵燹縦横寺日墮廢僞吳楊氏據有金陵其
檢校僕射許褒遵厥父司空雍之命新作之割腴田在句容
丹徒者若于畒以飯浮屠夫人景氏猶以爲未足復施句容
田若干埤益之宣城二比丘曰義爽曰廷規行業峻潔僕射
具䟽延居寺中蓋大和年間也至宋大中祥符初始賜今額
公于宋季又復摧敝弗支羣僧皆風雨散去丹徒之田亦爲
閭右民施茂等所奪元至元中住持平山坦公不憚四千里
之遠北訴于中書移文江南捴攝且命下其符扵鎮江凡歷
七載之久殫三往返之勤侵疆乃歸平山既遷化滅庵受公
繼之後雖數易其主而未遑設施至正三年癸未咲岩禪師
往𥙷其處當屢廢之餘室如懸罄積逋之未庚者踰五千緡
咲岩晝夜不自寕議鬻不毛之山以償殺衣縮食孜孜以興
建爲務不四三春秋粟盈于倉泉溢于嚢乃剪歲荒乃闢靈
場乃樹棟梁九年巳丑釋迦寳殿成明年庚寅搏土塐佛菩
薩暨大弟子護法神王諸像環以大阿羅漢慈容穆如九座
香華嚴奉如式曾未幾何三觧脫門又成右設涅槃之居以
處有疾僧伽左建僕射父子祠而他施者附之又明年辛夘
演法之堂又成名之曰正法眼閱三月棲禪之室又成名之
曰清淨覺海且拓其術徑别築小山門以爲喉衿通名曰定
林山西廡及衆寮次第而就又四年乙未像四天王神扵三
門繚以周垣延袤三百餘堵委蛇縵廽如雲横阜截防限遂
嚴又明年丙申禪師遷住保寕而懷楚津公南宗定公先後
而至皆刻厲有爲益其土田當是時大明建都江左
而浙右猶未盡平寺當毗陵京口之衝騎步之兵㸑息者旁
午覩其宏敞嚴飭戟手相戒不敢犯洪武三年庚戌仲綸彌
公來司寺事病東廡之未稱也撤其故腐易以新堅而規制
扵是乎大備殿以間計者凡三室與門如殿之數堂如門之
數而溢其二两廡如堂之數而加以七倍其懸鍾之樓則仍
其舊焉仲綸潜心内行爲四衆之所趨仰且念咲岩錙銖之
積以克潰于成視衒竒鈎貨以病民者相去萬萬苟不圖之
顯刻金石則後来者何自而知之力請濂爲之記夫自辛卯
兵變以来江淮南北所謂名藍望刹多化爲煨燼之區而狐
兔之迹交道過其下者無不爲之太息奉聖禪居有如魯靈
光巋然獨存非惟金浮碧明照映扵山色水光之際而鐘魚
之互荅初不異扵承平時豈亦有數存扵其間乎雖然人事
之盡誠之以勝天自非主之者疊矩重規求其持久而不墜
若此或未之見也讀予文者尚念昔人搆締之艱而繼承扵
無窮哉咲岩名善愈族某氏明之昌國人說法嗣仲芳倫公
耆舊僧宗鉉咲岩同邑人是寺之役其功爲最多繫之以銘
曰
皇矣象教自西徂東丕建塔廟牖于民衷青天震雷以聳群
聾蹶然以興豁爾而聡句容之墟白土之里川媚山輝靈龢
萃止彼阿練若䧺焉中峙由梁洎元成壞凡幾有偉一師飛
錫而嘆不創寳所妄邪孰閑白業所感在彈指間靡仆不起
何闕弗完湧殿峩峩飛樓㵝㵝像變嚴嚴𣑽夾晣晣觚稄騰
翔丹艧絢麗兜率天宫下移人世粤自興戎劫火颺埃莊嚴
勝域鞠爲草萊此獨巋然鸞鶱鳳廽都人聚觀一何壮哉賦
形两間固囿乎數人定勝天如鳥建羽千里奮飛能令顛墜
式纉式承胡寕弗顧寳華楼閣不涉有無光明發舒號爲毗
盧徧覆大千了無欠餘凡爾方袍攝心澹泊来居来游無證
無作大史勒文因病注藥尚祛昏迷同歸妙覺
寂照圓明大禪師壁峯金公設利塔碑
禪師諱寳金族姓石氏其號爲壁峯生扵乾州永夀縣之名
胄父通甫宅心從厚人號爲長者母張氏亦嗜善弗倦有桑
門持鉢乞食以觀音像授張且屬曰汝謹事之當生智慧之
男未幾果生禪師白光煜煜然照室幼恒多疾纏綿衾枕間
父母疑之曰此兒感祥徵而生其宜歸之釋氏乎年六歲依
雲寂温法師爲弟子既薙落受具戒徧詣講肆窮性相之學
對衆演說纍纍如貫珠聞者觧頥巳而撫髀嘆曰三蔵之文
皆標月之指爾昔者祖師說法天華&KR0813;紛金蓮湧現尚未能
出離死生况區區者邪即更衣入禪林時如海真公樹正法
幢扵西蜀晉雲山中亟往見之公示以道要禪師天起疑情
三二年間寝食爲廢偶携筐随公擷𬞞扵園忽疑坐不動歷
三時方窹公曰爾入定耶禪師曰然曰汝何所見禪師曰有
所悟爾曰汝苐言之禪師舉筐示公公非之禪師寘筐于地
拱手而立公又非之禪師厲聲一喝公奮前揕其&KR0909;使速言
禪師築公&KR0909;仆之公猶未之許咲曰塵勞暫息定力未能深
也必使心路絶祖闕透然後大法可明耳禪師聞之愈精進
不懈遂出參諸方憩峨眉山誓不復粒食日採松柏啖之脇
不沾席者又三年一念不生前後際斷照體獨立物我皆如
自是入定或累日不起嘗趺坐大樹下溪水横逸人意禪師
已溺死越七日水退競往視之禪師燕坐如平時唯衣濕耳
一日聽伐木聲通身汗下如雨嘆曰妙喜大悟十有八小悟
無筭豈欺我哉未生前之事吾今日方知其真耳急往求證
扵公反覆相辨詰甚力至扵曳傾禪榻而出公曰是則是矣
翼日重勘之至期公扵地上畫一圓相禪師以䄂拂去之公
復畫一圓相禪師扵中增一畫又拂去之公再畫如前禪師
又增一畫成十字又拂去之公視之不語復畫如前禪師扵
十字加四隅成卍文又拂去之公乃總畫三十圓相禪師一
一具答公曰汝今方知佛法宏勝如此也百餘年間參學有
悟者世豈無之能明大機用者寕復幾人無用和上有云坐
下當出三虎一彪一彪者豈非爾邪爾宜往朔方其道當大
行也無用蓋公之師云先是禪師在定中見一山甚秀麗重
楼傑閣金碧絢爛諸佛五十二菩薩行道其中有招禪師謂
曰此五臺山秘魔岩也爾前身脩道其中靈骨猶在何乃忘
之旣寤遂遊五臺山道逢蓬首女子身被五綵弊衣赤足徐
行一黑獒随其後禪師問曰子何之曰入山中爾曰將何爲
曰一切不爲良久乃没叩之同行者皆弗之見或謂爲文殊
化身云禪師乃就山建靈鷲庵四方聞之不遠千里負餱糧
来獻者日&KR0813;紛也禪師悉儲之以食游學之僧多至千餘人
雖丁歲大儉亦不拒也至正戊子冬順帝遣使者石至燕都
慰勞甚至天竺僧指空久留燕相傳能前知號為三百歲人
敬之如神禪師往與叩擊空瞪眎不答及出空嘆曰此真有
道者也冬夕大雪有紅光自禪師室中起上接霄漢帝驚嘆
賜以金紋伽黎衣遣歸明年已丑復召見延春閣命建壇禱
雨輒應賜以金繒若干禪師受之即以振飢乏民又明年庚
寅特賜寂照圓明大禪師之號詔主海印禪寺禪師力辤名
香法衣之賜殆無虚日自丞相而下以至武夫悍將無不以
為依皈已而懇求還山洪武戊申
大明皇帝即位于建鄴明年巳酉燕都平又明年庚戍詔禪
師至南京夏五月見上扵奉天殿且曰朕聞師名久
以中州苦寒特延師居南方爾遂留扵大天界寺時
召入問佛法及鬼神情状奏對稱旨又二年辛亥冬十月
朔上將設普濟佛會于鍾山命高行僧十人涖其
事而禪師與焉賜伊蒲譔扵崇禧寺大駕幸臨移時方還
明年壬子春正月既望諸沙門方畢集上服皮弁服
親行獻佛之禮夜將半敕禪師扵圜悟關施摩陀伽斛法
食竣事寵賚優渥夏五月悉粥衣盂之資作佛事七日乃
示微疾上知之親御翰墨賜詩十二韻有玄關書倍
已成正覺之言天光昭回人皆以為榮時疾已革不能詣
闕謝至六月四日沐浴更衣與四衆言別正襟危坐日將瞑
弟子祖全智信請曰和上逝則逝矣不留一言何以暴白扵
後世邪禪師曰三藏法寳尚為故紙吾言欲何為夷然而逝
世夀六十五僧臘五十又九後三日奉龕茶毗扵聚寳山傾
城出送香幣積如丘陵或恐不得與執紼之列露宿以俟之
及至火滅獲五色舍利齒舌數珠皆不壊紛然争取灰土為
盡禪師體貌豐偉端重寡言咲福慧双足所至化之故其在
山也捧足頂禮者項背相望其應供而出也持香華擊𣑽樂
而迎者在在而是不啻生佛出現其行事多可書弟子散之
顱水赴雲趨無間儉豐香積之充且妥其躬其名上聞便蕃
宸恩来自帝閽扵赫皇明遣使奉迎舘于神京龍文
成章日晶月光欝其寵榮(叶)四衆所依胡不寕兹而亟其歸
泰山崔崔一旦其頽靡人不哀有崇者岡白虹吐芒設刹之
蔵
故同安沈府君墓碣(有序)
考功主事沈彰服衰經踵門拜且泣曰彰幸生盛際忝被官
使私竊自念先府君之年僅五十又二爾忠孝之道不可以
兼致驅馳王事二三春秋方敢納禄而歸以竭烏烏之私情
孰意上天不佑而府君以洪武五年十二月二十日棄我諸
孤閱三月訃至擗踊攀號無所逮及即上其事中書授法比
持服將不遠四千里南還卜某月日奉柩車窆于同安西山
之阡在蓮花鞠花两峯之間又復自念府君死矣而先德不
可死者亘百世猶一日也苟不圖文顯刻以昭示後人不孝
愈大焉敢持奉常贊禮黃仁狀前事以請唯先生卑矜之濂
不敢辤謹按状府君諱祥字遂初姓沈氏其先光之固始人
唐末之亂有諱某者始遷扵莆陽圖譜厄扵兵燹莫紀其世
次曾大父某祖澤民父善夫娶張氏旣生府君而来主泉之
永春簿遂再徙于泉城及府君之長又三遷扵同安上官才
之薦爲縣之際留倉使非其所好也府君事父母盡孝視扵
無形聽扵無聲唯恐有毫髮咈其意至正甲午大盗起安溪
鄉民皆風雨散去府君負毋夫人避海中嘉禾島盗躡其後
府君爲盗所掠幸以計脫而夫人不知所適府君蒼黃冐賊
鋒求之晝夜呼號不飲食者三日始獲見巖冗中母子相抱
持悲喜交集時夫人春秋高且有疾府君欲渡海回翔風鄉
以居装槖既于盗手其計無從出乃質其子彰扵鄭氏獲錢
千緍爲買舟之資暨還一月餘始往贖彰以歸府君伯仲者
亡季夭府君事兄起宗如其父泉布羞服之屬凡有所需輙
上之風檐月牖時相與歗歌杯觴淋漓几杖暱比數日不聚
首中心欿然不怡先是主簿君殁葬泉之南門外後九年夫
人亦卒𤇺火連綿權厝主簿君墓側及是兄復殁府君匍匐
往泉城畢棺歛之禮乃歸同安檡地扵海山之陽欲迎夫人
之柩藏焉巳而&KR1008;然出涕曰吾父母生則同室死則異冗乎
吾兄父母之所遺魂魄或有知其能獨處異鄕乎扵是甓三
竁而共薶之當主簿君居莆陽貲産頗豐府君悉譲與群從
兄弟錙銖無所覬而别樹家扵同安其遇甥福全尤盡恩意
南安腴田以畮計者七十有五悉以卑之無靳色莆陽宗黨
有来謁者必倒屣迎舘翕翕煦煦唯恐弗之留暨别去復餽
焉閭井知府君之行交口稱之曰良士良士云府君當元之
季知世將亂具隱者之服深蟄不出自號之曰㕓隱高人韻
士或来即之相與賦詩以爲樂視世之聲𦦨熏灼者若將凂
焉娶傳氏生三男子長即彰通詩訓故學較藝福建鄕闈取
第十一名文解有司貢至京師會朝廷需賢之急不俟會
試南宫選入吏部爲考功主事階承事郎次曰寬次曰英嗚
呼傳有之孝悌者天下之大順也人之行義有重扵斯二者
乎推而爲忠爲信爲有别其有不自兹者乎君子之學能植
乎其大者豈不爲厚倫重本之勸乎然則府君之行其可銘
以銘曰
猗若人行之臧撫上下恊圓方丁時艱寇搶攘念我毋情盡
傷日號呼走遑遑盻白雲涕霑裳旣覯止色斯康奉厥兄䔍
天常儐籩豆釃酒漿和孺樂日洋洋惟孝弟善之綱勖後昆
矢不忘
故松陽周府君阡表
括之松陽有行義之士曰周君休休而有容循循而雅飭自
其髫稚嚴父棄捐君輙能自勵于學擩嚌乎經畬優柔乎藝
苑伯仲之間交相摩切積功既久繕性禔身之間以莊以敬
弗敢自釋上下化之春風盈扵戶庭棠棣歌扵州里薦紳之
家罔不歆豔焉君不以爲功而澤物自見當歲儉甿隷無以
食尫瘠將踣君曰是不可不振也度力而給其粟旱勞頻仍
及厲鬼爲菑害沴氣紏蟠十室而九君曰是不可不禜也亟
斬牲以禱于神俗尚氣而善闘錐刀之末奮襼而疾詬流連
縣庭每爲吏所魚肉君曰是不可不正也有赴愬者方爲辨
曲直訟爲衰止屬元季兵亂郡國繹騷石抺將軍帥師来鎮
栝凡武勇文學之士悉以禮聘而詢其謀猷聞君賢延而與
語悅之辟爲千夫長將軍廓清群憝君與有功焉未幾乃引
退都布寬衣放情丘&KR0676;間當風䟽日鮮與一二逄掖從容觴
咏日莫忘返年甫五十又八不幸以洪武庚戍九月某日卒
家明年辛亥二月某日葬麗水縣㦤德鄕徐北里之原禮也
君諱紹祖字光遠其先家㫪陵高祖允文始来遷曾祖梓宋
鄕貢進士祖留道從元兵討臨漳叛寇有功擢管軍千戸父
鑑毋某氏君配室則王氏也前五年終翰林侍講學士危公
銘其墓生丈夫子二曰華曰蓮孫男五曰文韋曰文煥曰文
炫曰文煇君殁後四年二子奉縣文學洪文震狀来請墓上
之文以期不死扵親余聞墓之以有文古也殷比干之銅槃
漢梓潼之甎誌皆是也後世易之以石且植表扵隧矣人子
不死其親者將如是乎在余惡能辤有若君之行義脩扵身
儀扵家庭惠澤被扵州里所以聳善導民者誠有禆扵王化
君子不謂其進可乎嗚呼麟之振振既淑且仁卒以美夫身
綏綏者罷日肆其威監人之髓而剥人之頥其相去亦不遠
而嗚呼有崔者岡林樾欝蒼惟君之所蔵千載之下幸毋壞
傷是爲表
題趙模千文後
左右内率府錄事參軍趙模集右軍行書爲千文模在唐有
能書名嘗與韓政諸葛貞馮承素等奉敕臨摹蘭亭逮今猶
有存者予扵秘府頗見之最喜其善用筆而正鋒恒在畫中
所以度越諸人也歟此本係鮮于奉常家蔵者神采尤沈著
不露可寳也
故黃府君墓碣銘
予從烏傷黃文獻公游識公從子仲華甫進承公話言退與
仲華磐桓華川上温潤如瓊瑶使人不忍厭去公薨世大變
甲兵滿天地東西各不相聞及真人起臨濠廓清六合
予入侍講禁林會浙江行中書新貢士至有黃昶者来叙世
契問之實仲華諸孫復叩仲華何如則作土中人五年矣爲
太息者久之昶彜從予入史局幾一載間自撰仲華行状涕
泣請銘仲華名橒仲華字也自幼嶷然有立出與群童敖步
武有度不失尺寸鄕先逹韙之暨長撫世酬物悉中權度州
里譁然稱之曰能父兄素儒懦疆畎爲豪右兼并仲華奮厲
致家之肥悉納金贖還自是益敦仁厚行貧而貸泉者不責
其息稍弗能庚焚劵示之或有忿闘者赴愬于門仲華聽已
指曰爾言曲爾言直皆心服去且曰得黃公片言賢扵縣令
長十人避兵石門山一婦疲卧荒榛時游騎已迫仲華命媵
女扶以奔與諸婦同寝食寇退詢其家歸之然終不識其面
性至孝親疾進藥劑無時夜不遑甘寝及没衣禭棺竁之費
咸出扵私不忍煩諸兄文獻公剛介子弟鮮得懽心仲華曲
承其意酣觴笑談煦煦如陽春親屬有使酒難近者且復誎
仲華從容白其利害卒至改行仲華行事多類此他不能悉
書仲華卒扵吳元年三月十一日其月某日葬扵崇德鄕平
洋原先墓之次夀六十七世系遷移之詳文獻公已見諸圖
記曾大父堮宋承節郎元贈嘉議大夫禮部尚書上輕車都
尉追封江夏郡矦妣徐氏追封江夏郡夫人大父鑄贈中奉
大夫江浙等處行中書省參知政事輕車都尉追封江夏郡
尉追封公妣童氏追封江夏郡夫人父溥妣喻氏仲華配室
傳氏生子三璨琥瓉女一適劉如珪孫男四永昶庚敏予帷
閥閱之家鮮克由禮有若仲華閑雅整飾抱齊魯諸儒至行
孰謂非賢邪予故特銘之以爲聳善之助使人人取則仲華
其不爲三代之民矣乎銘曰
中恬而熙外廉而隅惟義之是随大振厥家尚質去華肫肫
乎無涯有巋者山有冽斯泉靈氣之欝芊體魄斯安継以永
年
崆峒雪樵賦(有序)
劉君宗弼家于贑之空同山陽學贈而文雄嘗擢進士第入
教成均出任浙江部使者之寄聲光已赫然矣君乃退然弗
居方以空同雪樵自號其殆顯幽一致者歟非賢而有德者
盖弗能也君間請濂賦其事雕䖝篆刻之學老且亡去黽俛
操觚雖用賦體而比物成義爲多君之西還或歌扵清泉白
石問山靈聞之未必不辴然一笑也其辞曰
伊空同之拔起兮鎮嶠南之靈區翠旓&KR0813;其蕩空兮播顥氣
之𬎼綏章貢挾以北流兮盎土脉之滋腴穴遥通扵龍翕兮
勢蟠亘扵欝孤信地維之奥宅兮爲靈真之所都則有白鵝
羽人黃唐丹士闢玉爲房鑄金成黍仰帝青以布帷撥赤霞
而啓笥悼下土之坌獨凌剛風以逕度惟彭城之仙子兮式
爛柯之遺軌謂靈奕之可觀兮意翩翩而遐舉裘剪鹿肥之
花屨約芝田之蘂巾割湘雲之枝鞶點彩鷮之尾傷胡麻之
未飯愛白石之堪煑踰洞真之石扉借脩月之寳斧期緱笙
之下臨兮庶綠文之可㖟于時玄冬届朔氣交水腹堅金莖
高二鶴夜語獨鳥晝韜莽六花之聚白合溟涬扵空寥幻九
清之秘景闢太素之神苞奪人目睛兮若流汞翻空而不定
一白無地兮如爛銀炫燿扵霜皐瓊林玉樹疊穎聮柯條頓
亡扵春綠蘤巧綴扵晴梢乃陟瑶磴乃依冰樾膚中寒而生
鱗指屡僵而弗屈丁丁許許不遺餘力巳枯成采方長不折
玉屑随聲而輕堕霜莖倚雲而初積束以九真之赤藤附以
千年之苓魄既消搖而咏歸忘蕉鹿扵今昔歌曰我采我樵
兮太濛之野萬樹瓏&KR0785;兮玉光照夜孰能相從兮與霓旌而
俱下扵是築石竈繙金經飬神火煉黃寕汞生水虎之窟鉛
出火龍之扃液承太乙之珠機運元華之精憑添抽之卦劵
植鄞鄂之丹城逮伐毛而洗髓致隂爍而陽凝種芝扵瓊玉
之山折桂扵廣寒之庭領衿佩扵橋門集鵷鷺扵王庭白簡
霜飛繡衣春明近一出而持斧使九夏之生冰定棄風而来
歸兮將瀛洲之先登隔人間之風雨兮遽真凡之異程至若
西隣之子沈酣羶葷屏亀香曙笙火花春葆階舞楚銀舘歌
秦黃塵迷南華之夢弊屣嗤東郭之貧樂鍾鼎之遺豔厭烟
霞之近醇尚父釣渭阿衡耕莘或封齊扵東海或致君扵華
勛齊出處扵一塗肯變志扵屈伸世&KR0813;紛兮麗以新蠟代薪
兮傷芳辰翻海水以爲霖兮曾莫濯夫游塵孰不化爲胡燕
兮依華榱之飛文丹禽鳴夫空谷兮亦寥寥之一聞彈樵歌
之逸響兮寄綠綺扵秋旻歌曰若有人兮在蘭厓止白虎爲
使陟崇巇止皓毳逥飊敷天葩止虚白内朗絶纖瑕止仁斧
義戕龍锵鳴止鵜膏匪施痂弗形止剪彼薪樗扶松栢止飬
賢大鼎熟以烹止天下爲公大道行止遡風屹立思盈盈止
宋學士文集卷第十五宋文集卷五
