宋學士文集卷第二十七翰苑續集卷之七
送無逸勤公出使還鄕省親序
皇帝廓清四海遂登大寳遣使者播告諸蠻夷俾知元運巳
革而中夏歸于正統其稱臣者高句驪最先交趾次之流求
瑣里又次之于時日本良懷亦令僧祖来奉表而至
上嘉其遠誠詔以天寧禪僧祖闡瓦官教僧克勤為使
護其還國克勤字無逸通儒釋書湛堂法師諸孫也
上召見端門與闡同受法衣軍持錫杖諸物之賜筮日啓行
先是日本王統州六十有六良懷以其近属竊㩀其九都于
太宰府至是被其王所逐大㒷兵爭及無逸等至良懷巳出
奔新設守土臣疑祖来乞師中國欲拘辱之無逸力爭得免
然終疑勿釋守臣白其事于王王居洛陽欲延闡住持天龍
寺無逸獨先還無逸奉揚天子威德諭以禍福必期與闡俱
王聞其志不可奪命輿馬來迎經涉北海時近六月大山高
插霄漢積雪如爛銀行一月始至舘于洛陽西山向陽精舍
執國政者猶申天龍之請無逸曰我使臣爾非奉帝
命不敢從王如欲闡敷宣大法宜同往請于朝否則
有死而巳君臣聞之皆大慙服議遣揔州太守圓宣及净業
喜春二僧從南海下太宰府備方物來貢所虜中國及高句
驪民無慮百五十人無逸化以善道悉令具大舶遣歸無逸
等自太宰府登舟五晝夜即逹昌國州巳而赴南京仍見
上端門無逸備陳其故闡亦附奏曰島夷不知禮義微勤臣
不能再瞻龍顔矣上悅召對者非一或賜食
禁中自時厥後各賚白金百兩文綺二皆有副上忽顧侍
臣曰勤一沙門爾乃能不辱君命如此學孔子者未能或之
先也親賜手詔諭其父華毅使其加冠巾出仕無逸亦念去
國三年將還鄕行省覲之禮中朝大夫士幸無逸遭逢盛際
競賦詩餞之而以首簡授予序予聞大雄氏設教門雖廣其
推仁及物要與二帝三王不大異是故昔之名僧或籌策藩
閫或輔弼廟堂事業稱於當時勲名垂於後世其載於史冊
者蓋班班可考逹人大觀初無形迹之拘儒釋之異也方今
堯舜在上治具畢張無逸出將使命言論慷慨已足落倭奴
之膽若使施之有政大綱小紀粲然有序他日將與皐䕫稷
卨比肩是亦法如来行證菩薩道而巳大雄氏或親生斯時
亦未必不韙無逸之所為也無逸之東還也雲漢昭回
之章照臨東越東越人士無不舉手加額以為天光下燭為
禎為祥而無逸尊公祗奉璽書當誨之以父子君臣之
懿予尚何言哉姑摭其出使之績序以為贈春向和無逸將
戴笠而来予則具壼觴俟于龍江之上矣
元故婺州路儒學教授季公墓銘
濂待罪國史兼職青坊日趨大本堂與晉府典儀劉彬數相
游衍彬處人也其先公諱演實濂之故人彬以契家子之故
間來言曰外舅季教授之死已十三年墓石且無文其子遠
居於浙河東垂姓名無由自通敢持福建行省員外郎王錡
状介彬以請惟當今名公卿大夫無不得先生文以發幽潜
者願卑矜之按状公諱仁夀字山甫其先處州龍泉人後徙
居州城中宋殿中侍御史棠以骨骾著聞公之十四世祖也
曾祖泰享祖文明父德巽母某氏公之父以學行知名越郡
凡兩辟不就公幼漸家學長益自奮厲文辭如水湧而山出
重紀至元初用薦者起教諭慈溪公爲徵逋租新禮殿建教
諭廳事部使者暢公某行縣他校官獲罪者相望唯深噐公
命往黃岩鑄祭噐之未完者慈溪先正寳章閣學士黃公震
著書滿家公以状上府祠之學官設課試法以待後進鼓舞
激勵唯恐有懈怠竟有二士獲江淛文觧人多之秩滿遷處
之松陽其訓迪學者一如慈溪郡守徐君思譲請公定鄕飲
酒禮公爲斟酌古今筆爲儀注徐悅銳意欲行之會徐卒乃
罷陞饒之雙溪書院山長以親年高辭時丁元季州郡多繹
騷藩方大臣多有辟公起者公力辭龍泉湯京好義之士也
捐田為義莊以惠其族復開義塾以教鄕子弟以公為一郡
之望延為師公悉心開道孳孳如不及會近臣李國鳳經略
江南承制得專除拜憫公位不滿德特轉教授婺州公嘆曰
仕所以行志也志不行曷若肥遯終身乎遂放情肆志於雲
林煙壑間翛然如在物外遂自號為春谷處士云初公承家
學治易暨春秋通其奥義及上饒鄭先生原善来為郡錄事
公獲從之游受書詩二家先生名進士故公之所造益精由
是四方從之者衆號為四經師後多有知名者其為文詞不
事剽竊而自成一家豳國忠宣公余闕過栝索而觀之其稱
道不置公為學至勤群書無不歴覧覧輙手節鈔之為春谷
讀書記二百卷其所著者易書詩春秋皆有衍義共若干卷
四書質疑若干卷策樞通覧若干卷詩林鉤玄若干卷弓冶
錄三十卷文集若干卷兵燹之餘皆鮮有存者不幸夀六十
有一以至正壬寅八月某甲子卒其年九月辛酉葬于龍泉
縣安仁里麻丘湾先配吳氏生子二宗起宗憲皆善繼其學
宗憲一名觀將仕佐郎漢中府褒城縣主簿女二長適彬今
迁承事郎工部主事即速銘者次適湯訢繼室潘氏廣東道
肅政廉訪司照磨弼孫女也生男一宗義女一適湯柱孫男
三同紹褒予惟人處霄壌間有異蚩蚩之徒以其自立也所
以自立者非假功名以自見乎或命與時違齟齬而不能進
則托辭章以寫其所志庶幾古者立言之義二者之外則無
所容力矣以公之德之才於功名乎何有浮沉庠序中迨沾
一命亦且巋然老矣期表著者唯在乎有言六丁雷電又從
而取去之其果何為邪如公者盖可悲也雖然治國有道政
與教爾而教為尤重公雖不及為政而位為人師横經講道
霑丐後學為多其視懷銀黃垂三組而無益於人者賢不肖
果何如也尚爽悲銘曰隂陽雜糅兮莫測端倪人生值之兮
萬有不齊有美君子兮厥德孔嘉禄位之卑兮蔑以振其華
摛文自耀兮出史入經鬼神靈異兮雷霆震驚忽斥豪英兮
囿于醇熙敷繹六藝兮蔚為人師日坐臯比兮唯先民是程
誨言淪浹兮學維烝烝師道既立兮善人斯多剗刮染汙兮
丕冐至和視彼㴞㴞兮三組銀黃徒曠厥官兮是謂自戕道
隠世澆兮懷古而悼今哲人不可作兮䀌然而傷心麻丘之
湾兮水環而岫張太史勒銘兮用播遺芳
題蔣山廣薦佛會記後
右蔣山廣薦佛會記予嚮為儀曹諸君所請而作一則鋪張
帝德之廣一則宣揚象教之懿意雖有餘而文不足以發之
叢林之間往往盛傳徒增愧赧而已葦舟上人留意宗門樂
善如不及近来南京亦繕書一通持歸吳中求予題識左方
嗚呼佛法之流通靈山付属恒在國王大臣讀予記者當知
王化與真乘同為悠久猶如天地日月萬古而常新猗歟休
哉
䟦七佛偈後
右七佛世尊慈憫群迷弘開頓門各說妙偈一首黃庭堅稱
為禅源者也偈盖中天竺沙門支彊梁樓所譯前魏陳留王
時始至洛陽遂傳中國其辭雖七不翅華嚴偈十萬之多三
世諸佛傳心要指盡在是矣初因吳僧道袼誦出不具翻譯
人名義學者往往指為謗議沈酣名相之深宜無怪者四明
祖杲禪師嘗閱齊祐律師所著出三蔵記其薩婆多部紀載
甚明謂此乃禪門之宗勒石大天界寺流布四方嗚呼禪師
其能體佛之慈行者哉
蒲庵禪師畫像贊
蒲庵禪師豫章豊城人名来復字見心以日南至生故取易卦
語識之有志行清净行欲絶塵獨立遂歸釋氏與同袍恭肅
翁誓屏諸緣直明涅槃妙旨久之窺見全體無礙然未以為
至走雙徑謁法喜大師楚公自陳厥故當機鋒交觸如鶻落
兔走不間一髮法喜深然之留司内記越三載復約標士瞻
脩西方净土於吳天平山刻期破障比禪觀尤力浙省左丞
相逹公九成慕師精進起住蘇之虎丘辭不赴會兵起避地
會稽山中慈溪與會稽鄰壌中有定水院直東海之濱幽聞
遼夐可以縳禪復延師出主之師為起其廢禪門典禮依次
舉行瓶錫翩翩來萃乞食養之共激揚苐一義諦尋以干戈
載塗不能見母作室寺東澗取陳尊宿故事名為蒲菴示思
親也自時厥後鄞人士請師居天寧寺時寺為戍軍營子女
&KR1725;雜其䙝穢尤甚師言於帥閫移其屯斥群奴汛掃建治其
弊壊一還舊貫師望日以重大夫士交䟽勸主杭之靈隠適
有詔徵高行僧師兩至南京賜食内廷慰勞優渥洎建大
會鍾山師奉敕升座說法辭意剴切聞者咸有警云師
敏朗淵毅非惟克脩内學形於詩文氣魄䧺而辭調古有識
之儒多自以為不及其推師者李諭德好文則曰任道德為
住持假文辭為游戲陳狀元祖仁則曰禪源妙悟教部精探
内充外肆僧中指南至於楚國歐陽文公玄潞國張公翥見
諸觚翰間者奬予為尤至言多不載師之徒鍠嘗畫師像求
予贊予知師頗詳故倣近代儒宗之例歴舉其行而繫之以
辭者將以厲夫人人也辭曰
大法如如流于旃丹不有君子荷之實難慧照正宗世濟其
美一十九傳至于法喜㩀蓮花座大振玄風師承一喝三日
耳聾聾極而聦至聞蟻戰祗為圓虛物無不見既入悟關可
廢學功妄滅方真慧極則通乃即天平棲神淨域禪觀混融
不二不一方嶽致聘耳若不聞優鉢曇花却見海濱有典必
行無墜弗舉鐘魚互荅笠鞵川委移錫州城歸者紛紜轉穢
為淨載揚清芬有峯飛来千載不起師復主斯法筵重啓聲
華遠揚逹于帝宸有詔起之說法如雲錫饌禁中恩遇
優渥四衆傾仰秋空孤鶚形請辭章太隂四垂雷舂飈揚鬼
神晝馳人争傳寳如襲芳茞師笑受之吾游戲爾内外兩克
如師幾人闇室非燈曷𣅿羣昏學徒歆豔丹青肖像我作&KR1036;
詞毋住于相
空同外史傳
空同外史者翛然物外人也故以空同自號或者疑之曰空
同山名在禹跡内有三曰臨汝曰臨洮曰安定雖其名相符
而其實則異外史為人善飬生昔軒轅氏問廣成子養生之
道於汝之空同外史之所志豈謂是耶外史笑曰子求空同
山於目者邪吾則以其心爾吾目雖不見山而吾心未嘗無
山一凝之間平巖䆳林森森而列吾前顒顒而俟予後矣彼
以目而求山者有山而始有山未嘗能無山而有山盖有山
則為山所礙無山則何往而非山邪吾心之所存不翅千空
同之多奚止禹迹之内有三而巳或者愈疑之曰外史言若
此盖近道巳盍語予以抱一不二之道乎外史曰天地之真
其體貴虛一氣孔神闔闢以機毋抗而崇勿按而痺若水之
流晝夜一如若雲之行時而卷舒混然黃寧乃契道符我尚
無我矧空同者歟予之粗言巳洩天地之機矣子幸毋溷我
或者再有問外史暝目不答人遂指外史為幽人逸士外史
弗是也時戴㯶葉冠服大布寬衣日與仙翁釋子游當得意
時抵掌嘯咏間出古萹章示人類皆超軼塵壒若不餐煙火
食者家無儋石之儲不顧也外史嘗從華相山人危雲林學
雲林歿恤其孤甚至近又出入秦淮河上發劉河間祕術注
藥起人疾求者輙與絶不問氏名益莫測其為何如人余侍
講禁林外史亦時時相過若樂予者欲叩其玄旨外史輙謝
曰子自知之子自知之豈樂山林而不返者邪抑托此自秘
而不欲人洩其機邪皆不可知也外史姓王名溥其字為宗
溥元居安次今遷吳祖若父皆爲顯仕云
史官曰莊周有云其耆欲深者其天機淺若外史者其深於
天機者歟予悲世人往往爲欲所因何異桎梏其脫然無累
者幾何人歟所以喜與外史談飄飄然有雲卧八極之意不
獨見諸空文而巳讀外史傳者其亦知予欲守規中者歟
葬書新註序
堪輿家之術古有之乎周禮墓大夫之軄其法制甚詳也而
無所謂堪輿家禍福之說然則果起於何時乎盖秦漢之間
也漢藝文志有宫宅地形書二十卷既有其書斯有其術矣
術果人人能之乎官有其書而不行之民間及至晉時方始
盛傳而葬書遂號爲郭景純所作予嘗讀之真確簡嚴意非
景純不至此實宜爲相地之宗也後世葬巫競起而蕪穢之
至於二十篇之多西山蔡季通氏深覺其妄增刪去十二而
存其八草廬吳伯清氏又病蔡氏未盡藴奥擇至精至純者
為内篇精粗純駁相半者為外篇粗駁當去而姑存者為雜
篇誠可謂無遺憾矣新喻劉則章親受之吳氏為之註釋頗有
所發明金華鄭君彦淵其尊吳氏不下於則章晝夜研精單
思正其句投觀其會通探其旨趣粲然若燭照而龜卜其視
則章盖過之矣彦淵旣鍥&KR0922;以傳復介學子劉剛請余序予
謂葬書尚矣别有葬經八卷蕭吉所撰者又二卷號為地脉
經者又二卷大抵與郭氏不異唯八卦五行經托於黃帝所
作或者遂謂為地理之源豈黃帝之時巳有其術歟信如此
說諸經之中或云辯方正位或云卜澗東瀍西或云相其隂
陽觀其流泉固有之矣不過趨人事之利何故無禍福之說
歟是未可知也在唐之時楊翁筠松與僕都監俱以能隂陽
隷司天監黃巢之亂翁竊祕書中禁術與僕自長安来奔至
贑州寧都懷德鄕遂定居焉後以其術傳里人廖三傳三傳
以通春秋故名廖傳其子禹禹傳其婿贈武功郎謝世南世
南復傳其子武功大夫海惠州巡檢使永錫遂祕而不授世
之言地形者其盛無踰此數人然其遺書或存今世多行之
往往其說皆與郭氏合而無悖去之者豈相地者實宜宗之
歟縦青囊有傳其妙亦不越扵是歟嗚呼世不信地理之術
則已設信之舍此將何從求之歟宜彦淵留意於兹而不暇
自釋也然是書雖經蔡氏刊定至吳氏方為精密其註之者
雖有則章發揮于前又至於彦淵而後大備註書之士後出
者益勝其言誠可信歟予春秋且高文采益衰落四方求者
每踵武相接類峻却而不顧而獨為彦淵序此者非以其大
有益於世歟彦淵名謐北山先生忠愍公之九世孫自號玄
默居士博通儒書而能文其於内丹之訣尤有所得云
元故秘書著作郎芳洲先生蕭府君阡表
先生諱雷龍字作霖姓蕭氏蕭為江右著姓絲出唐宰相復
復長子儉家長沙六傳至居生遭馬氏亂與三兄弟始来廬
陵娶吉水文昌鄕虎溪劉氏復遷焉其季子琛生勝勝四傳
至大理評事文叔以貲雄于鄕娶宋宗室女趙氏祐陵賜以
一官大理生應通應通生逹逹生登仕郎餘慶餘慶生滋滋
生大德先生之父也先生童丱時輙嗜學弗厭夜漏下二十
刻其毋王夫人往傎之見危坐曲房方張燭觀書未寝也比
長而業成宋社已屋無所試竒氣兀硉遇事輙奮發凌厲不
可挫折及元平江南束書遊燕都諸公貴人見其魁梧穎異
執禮雍容不迫固已竒之及觀其辯析古今陳義甚高操觚
為詞章頃刻千言有長江萬里之勢無不聳敬近臣聞之有
言於世祖者即遣使者召見奏對稱旨翼日復條崇學校進
賢才薄賦歛均徭役禁驅奴革和買六事以聞有旨賜白金
盂下其事中書議行之仍敕就邸舍以俟後命大臣有弗便
已者沮之不報先生翩然西游關陜時國子祭酒蕭真敏公
㪺負一時才望於人物極慎推與先生謁之於京兆即倒屣
出迎留連不少置且曰如君氣岸文采自當為南士之冠由
是四方名士大夫逢其至皆為之傾動先生與之登高弔古
悲歌慷慨呼大白望天而飲浩然有尚友千載豪傑之意宗
藩安西王聞而竒之欲辟為府属辭不就杖策南還至大初
有薦為衛喂院大使者不拜或曰君命也復至燕都至則改
秘書監著作郎矣未幾馬忽蹶于門意以為不祥即日投牒
謝去趙魏公孟頫苦留不得廼序而送之其後同列皆坐廢
人服其先識久之親友有勸其游出者先生嘆曰吾周游南
北數千萬里裘馬傔從豪宗戚里迎勞如東西家視功名探
囊中物爾柰何事會之来輙齟齬如是其命也夫其命也夫
遂絶意於仕進初先生家多貲至宋季而貧乃折節治貨區
不數年間竟倍加於昔然積而能散人有緩急不問識不識
苟請焉千金可立捐天雨雪族里有弗炊者載薪粲巡戸周
之遠邇賓客聞其豪邁善施填咽弗之絶皆足取欲而去先
生事親能盡孝調御丼旨必躬為之俟親嘗而後去朝夕問
衣燠寒而進退之諸弟有凉落不振者三皆分財析産以為
飬致有雙竹並根之祥族子性敏厄於貧弗克進學招與諸
孫為師友後為名儒積世藏書頗多鄕之先逹若忠簡胡公
文節楊公文忠周公之属凡十餘人其所著書共數百卷恐
其廢棄不傳搆竹林精舍發舊蔵共庋之所居溪山秀蔚高
閣崇榭連岡跨陌叢錯如畫先生被古冠服徜徉其中觀者
謂為有道仙翁晚年搆堂西偏扁為芳洲魏國李文忠公孟
嘗為之記因自號為芳洲云先生生於宋寳祐戊午十一月
某日歿於元泰定丁卯十月某日享壽七十有文集若干卷蔵
于家娶宋氏子男子二長来復由伴讀成均授順州儒學正
次来有用薦者授某州路儒學錄皆先卒孫男四人孟權孟
武孟福洵洵鄕先生劉公嶽申高苐弟子博通羣經以善古
文辭名世入我皇朝應詔而起擢為虞部主事階從
事郎孟權等以某月日葬先生于州之蘆村之原葬後四十
年洵痛念先生歿時六歲今五十餘矣深懼群行泯泯無以
暴白于天下後世每一思之淚落不自禁乃請同郡奉議大
夫兵部職方郎中劉崧状乞予為之銘予惟成周封建之時
統尊於天王化宣於五等之國上下相維欲以兼安元士抱
致用之噐咸思有以行其道之魯不遇則之齊之齊又弗遇
則之秦之晉之楚必期有所合焉自古制廢而為郡縣萃天
下群才悉掌於銓曹縦有邁往之資俯首抑志出於其間雖
獲乎上而下或沮之亦不能以自逹槁項黃馘歿于蒿藜之
下比比有之如先生者盖誠可悲也雖然是有命焉不足為
先生憾予竊觀貴胄名閎其勢𦦨薰灼炙手可爇身死肉未
寒已無有道其名者今先生物故將踰四紀其哲孫方摭行
焯能圖傳於不朽由是觀之士君子自立不繫於窮逹尚矣
苟不有繫於窮逹則聞先生之風者蹶然興起確然期蹈夫
道是進亦榮退亦榮無所入而不自得也是宜表見於世而
繫之以銘銘曰
天挺俊英拔類超倫一吐一吞有氣絪緼發為文辭萬馬四
馳揚塵&KR0813;紛道絶走飛束書游燕見者改顔風雷翻翻忽生
舌間流聲遠聞逹于帝聦召至法宫瀝血攄忠臣雖布衣頗
知政幾再拜稽首&KR1981;于龍墀帝曰俞哉爾誠爾輸爰勑中書
亟行弗徐蠢彼狂惽惡帝有聞白日雖白障之浮雲公即翩
然廼西其轅廼涉大河廼入秦關竒氣莫磨陟彼巍峩白眼
望天呼酒放歌陳跡漫漫風高木寒昔人何在嘅其增歎誰
其起之東觀委蛇公謂止期我數之竒我家之豊令胡淪荒
折節事之其貲日穰有積必施(叶)孰顛孰隮我或遘之視金
如泥有芳者洲中孕杜蘅寄情適物欲搴其榮歛蔵豪華敷
為天葩飲水著書樂無津涯觀化既融以就窆封以紀始終
以鎮幽宫
故榮禄大夫中書平章政事李公權厝誌
公諱思齊字世賢姓李氏世為汝寧人當元之季汝穎兵起
公招集義旅數平郡縣由是進保關陜歴官自中順大夫知
汝寧府至銀青光禄大夫太尉中書平章政事兼知樞密院
事全境安民衛元社稷其功為多當是時元政愈亂公度不
可為會洪武二年我大將軍魏國公統兵定中原公駐軍臨
洮遂帥士馬數萬來歸召赴京師授資善大夫江西行省左
丞三年從大將軍征定西復漢中除榮禄大夫中書平章政
事六年公復從大將軍征大同至代縣得疾而還
寵勞備至遣醫官絡繹治療且幸其弟視之尋賜新苐
一區官其子世昌懷遠將軍同知金吾右衛指揮使司事甥
鄭玉武略將軍羽林衛鎮撫以慰其心豈期公荏苒沈痾竟
弗能瘳以七年九月四日卒於正寢夀五十二卒之日側室
臨汝陳氏年始三十三義不獨生亦自經而死事聞皆
親製文遣使者祭之且贈陳氏淑人謚以貞烈恩禮至渥是
月二十日與公合殯京城上元縣之向村以俟它日歸葬先
塋之次禮也公曾祖茂贈中奉大夫中書參知政事妣王氏
贈夫人祖章資善大夫中書右丞妣姜氏贈夫人父成贈榮
禄大夫中書平章政事妣盧氏贈夫人公娶王氏封夫人子
二人一即世昌一安夀女二人定童華童皆在室惟公守土
保民以歸
有德克享禄位施及子孫至于令終眷賚尤厚可謂生榮死
衰者矣謹為䟽其秩里世行友權厝歲月用納諸壙云
宋學士文集卷第二十七翰苑續集卷之七
