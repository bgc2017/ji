宋學士文集卷第五十九芝園後集卷第九
靈隱住持樸隱禪師瀞公塔銘
嗚呼人之生也出沒氣化之中因成果随夙有一定之業世
雄氏所謂假使百千劫所作業不亡者一旦遇合雖大覺法
王亦或有所不免故濂扵樸隱禪師之事恒若有傷焉師住
杭之靈隱入院甫浹日寺之左右序言曰寺政實繁乏都寺
僧司之師曰若等盍選其人乎衆咸曰有德現者稱多才昔
掌崇德莊田能闢其萊蕪以食四衆儻以功舉其誰曰不然
師諾之先是勤舊有聞歆現之獲田利率無頼比丘請扵前
主僧代之及現之被選也大懼發其奸私走崇德縣列現過
失縣令丞寘不問未幾有健令至上其事刑部刑部訊鞫既
得實以師為寺長失扵檢察法當緣坐移符逮師或謂師曰
此三年前事爾况師實不知且不識聞宜自辨數可也師笑
曰定業其可逃乎至部部主吏問曰現之犯禁𡭗知之乎曰
留九十日乃還他若黃文獻公溍蒙古忠介公泰不華翰林
學士危公素其同辭稱師無異扵虞公名聞行宣政院元至
正十六年請師出世會稽長慶寺陞天衣萬夀禪寺四方問
道者聞風来歸師以氣衰倦扵將迎營精舍一區而歸老焉
即前所謂和塔處也元云皇明龍興詔天下名桑門建
會鍾阜升濟幽靈輪番說戒師與上竺東𬈑日公五臺壁峰
金公特被召入内庭從容問道賜食而退巳而辭歸和塔
若將終身焉洪武九年冬十二月靈隱虚席諸山交致䟽幣
延師主之師不得已而赴未及期年而崇德之禍作矣嗚呼
世之學浮屠者不為不多習教者不必修禪脩禪者未嘗聞
教師則兼而有之且通儒家言文又足以逹其意敷闡大論
發揮先哲釋門每扵師是頼千百人中不能一二見焉竟以
無罪謫死苟不歸之扵定業將誰尤哉師殁後一年譯請虎
丘大師仁公䟽為事状以濂與師友也来徵銘嗚呼師扵死
生空矣譬如雲影谷音曾無繫着何假扵銘㦲然不見諸紀
載恐無以白師扵天下後世濂因詳著其事而勒諸碑盖誠
有傷扵中也師生扵越會稽縣父倪機母嚴氏皆號士族其
諱元瀞其字天鏡别號為樸隱一時聞人多紀詠之容貌魁
偉襟懷煦然如春世間機穽捭闔之術不識為何物性尚風
義断江恩公與師締忘年交断江卒師為刊布詩集復請虞
公銘其塔三主名山起廢𥙷壊具有成績夀六十七臘五十
三三會語有錄二卷詩文曰檏園集葺若干卷所度徒弟曰
自宗曰𣑽詠曰𣑽諤等若干人嗣法而住院者曰禪慧智湛
曰龍山普明曰昭福楚黁等又若干人云銘曰
我觀群生所作惟業黑白雖殊影響無别囚緣合并如磁引
鐡神應自然牢不可脱扵越之墟降生良緇氣量軒然欲吞
虹霓義理蠶絲自何而推闢其通塗非東曾書乃經乃史載
攻載讀擿其幽微罔不昭燭形諸篇翰龍錦盈束擲地鏗然
溪白馬鄉高撟之原其子扵深懼公之功行世系不昭白于
天下晝夜兢惕自為状二萬言来謁新墓之銘濂守官少暇
久未克論譔十年春正月蒙恩致政東歸私念公相知特
深在前朝時欲尉薦入史舘及令待罪禁林實與公為同僚
相得甚驩扵是評隲群行而勒文于碑其文曰公諱素字太
樸姓危氏危本姬姓周武王庶子某生而手中有文曰因
賜姓危氏封扵新其後居光州晉永嘉中建州刺史京遷建
昌之南城唐黃巢之亂全諷與其弟仔倡赤手起兵擒勦黨
柳彦章于象牙潭擢撫州刺史累官金紫光禄大夫檢校太
傅封南庭郡王南庭之後復遷撫之金溪白馬鄕譜圖亡竟
逸其名南庭十五世孫宋景定三年進士通直郎知臨安府
仁和縣事元累贈中奉大夫浙江等處行中書省參知政事
護軍追封汝南郡公炎震公之曾大父也累贈資善大夫河
南等處行中書省左丞上護軍追封臨川郡公龍友公之大
父也累贈榮禄大夫江西等處行中書省平章政事柱國追
封豫國公永吉公之父也曾祖妣王氏彭氏祖妣劉氏皆封
郡夫人郡之名如其夫母鄧氏黃氏並封豫國夫人公自至
正二年用大臣交薦入經筵為檢討公年巳四十矣五年改
承事郎國子助教七年除應奉翰林文字同知制誥兼國史
院編脩官轉宣文閣授經郎兼經筵譯文官階文林郎明年
復入翰林為應奉十一年遷儒林郎太常博士十三年轉奉
訓大夫國子監丞擢兵部員外郎十五年陞奉議大夫禮部
郎中拜朝散大夫監察御史遷工部侍郎明年轉朝請大夫
大司農丞又明年陞中奉大夫大司農少卿復入禮部為尚
書十八年參議中書省事兼經筵官次年進通奉大夫御史
臺治書侍御史二十年拜通奉大夫中書參知政事同知經
筵事提調四方獻言詳定使司後四年階陞資政大夫俄除
翰林學士承旨榮禄大夫知制誥兼脩國史孛羅帖木兒入
相出為嶺北等處行中書省左丞明年棄官居房山二十八
年閠七月元順帝北奔淮王帖木兒不花監國承制復起為
翰林學士承旨上章控辭已而元亡迨入國朝召至南京
洪武二年授以今官三年兼弘文舘學士是年冬監察御史
王著等劾公亡國之臣不宜用公坐免詔出居和州閱再歲
而卒公生四歲其大父即使公讀書大父本黃氏子来繼扵
危知公能亢危氏宗督厲之尤切年十五即通五經大旨據
座為人師與同郡葛君將曾君堅黃君哻葛君元哲更相策
警窮日夜不休復徒步走臨川吴文正公澄清江范文白公
悙之門質而正之二公皆折行莗與之為禮吳公至恨相見
之晚凡所著書多與公參訂之虞文靖公集孫先生轍名德
俱尊其遇之一如吳公由是公之名震動江右間出游金陵
或以其文示南臺中丞張文穆公起巖張公以状元為顯官
少所稱許獨推服公曰危君為状元庶幾相當老夫有愧色
矣張公入朝遂挾公以行逹官貴人慕公聲華爭欲出其門
下更相論薦唯恐失之公之檢討經筵也經筵一月進講者
三講文皆属公手公嘗敷繹民惟邦本之言以進典領臣惡
其峭直難之公曰經筵之職所以格君心反不以民之疾苦
告邪縦加罪罪在操觚者素請當之卒以進講順帝大悅詔
賜經筵官酒公不飲復賜馬湩一革嚢金織文幣人一端皆
有副已而有詔下中書發錢粟千萬賑河南永平民萬口咸
曰活我者經筵官也公復移書執政請脩宋遼金三史乘傳
行宋兩都訪摭闕遺書成公之力居多順帝知公問學淵深
特命註爾雅較君臣政要公悉心而為之不數月而成及進
賜金若干公辭曰臣職也何勞而受賜不敢奉詔尋有宫人
之賜公復辭曰臣有糟糠之妻在大江之南無所用之亦不
受其助教成均也六舘生擇所疑群揖難公公片言折之悅
而去分監上京輟餐錢建監門葺齋舍勒開國以来分教師
之名于石尚書王某致政居蔚州搆暖泉書院請額扵朝他
監官以地無先賢故事不從公聽其立師以訓士子順帝以
公善筆劄詔書釋氏書公辭曰臣官胄監以教化民彛為職
外教之典不宜書無已遷他官乃可耳遂止其授經宫學也
受業生皆貴戚大臣子横肆不率度公創教條置帳曆日書
其勤惰月會而賞罰之皆畏服不敢犯其復應奉翰林也會
脩后妃功臣傳事多亡逸無據公買餳餅饋宦寺戚里歷歷
叩之復參覆得實乃始筆之卒為全史其在太常也請親祀
南郊築北郊以斥合祭之非謹謐法嚴祀典以祛謬妄時翰
林承旨張公翥為博士禮文有闕者同𥙷正之人稱為雙璧
其為國子監丞也捐束脩鋟小學書及夏小正經傳考于梓
以惠學者其居兵部也奉詔墾田扵雄覇二州相地受略薙
除荆棘闢田幾千萬畆使民有道民德之其陞禮部也與許
文正公衡之孫克學俱贊皇太子受玉冊故事皇太子謁廟
用牲體百官以朝服賀扵東宫公謂克學曰儻有違禮人惟
責吾二人盍正之遂徹牲體而以便服賀其擢御史也知無
不言御史觀音保等四人以諫死英宗朝公請錄其後官之
四川行省平章政事嚢加歹天曆初舉兵欲翊戴明宗燕帖
木兒伯顔等搆殺之公力為雪其冤容城民魏敬益買田千
畆後見鬻田者二十家不能自生以田劵還之公請旌其門
以敦廉譲其在工部也順帝欲以蒙古書譯釋氏三蔵經下
部刊行公以無益諫罷之執政居第與燒飯橋近有司希其
意欲鑿石易橋公諍止之&KR1113;香祀嶽瀆故用金十两為香凾
吏利金以銅半雜之或造銅凾易金公廉其状皆執論誅之
淮南兵亂公奉旨廉問其故會維揚京口歲饑民欲相食公
便宜諭守臣發楮幣數萬定賑之所全活者甚衆上淮西宣
慰使余闕捍賊功状請陞其官秩復請立宋徐節孝書院扵
淮安其官大司農也分治京南保定之境幾無曠土時海輸
不至軍國多仰焉新城民田氏聽後妻䜛殺其子公憤之職
既不可治乃為文祭其子民悔愧後妻逃去人搖手相戒不
用婦言其長禮部也時亂將亟公憂之每陳得失無隱丞相
賀惟一曰君向寡言今又何多也公曰時危恩重情豈能默
默吾不敢畏丞相但畏後世史官耳其參議中書也論天下
事以擇將帥舉賢才為本請專任甘肅行省平章定住總西
方兵勿遺其迎帝師悮軍事用樞密副使普顔不花為中書
參政經略江南以也先帖木兒黃常為禮部尚書頒曆安南
立兵農宣撫使司以安畿内任賢守令以撫流竄之民順帝
欲以公兼兵農宣撫使公以疎遠辭且諫曰今日之事宜臥
薪嘗膽以圖中興可也公言雖愈加切時不能盡用舊制銓
曹有行止科吏主之日具内外官十名上中書中書籍以遷
擢其後吏怠不為意仕者淹滯有待選十餘年者公責吏日
具五名五日一上中書吏樂易集各思奉職而久滯者獲伸
高原富民劉強通其子婦婦訴官逹刑部吏受賕欲變其獄
以俟赦公以事關倫理趣如法論之其轉侍御史也亂兵殺
易州逹魯花赤公請假守令以制兵之權會中書左丞成遵
而下以贓得罪獨賀丞相幹栾平章與公不與皇太子書澄
清忠義清白傳家八字以褒賜之其參知政事也刑部尚書
朵列圖兼興和路總管與守將有隙守將誣其欲私發官囷粮
廷議杖踰百免其官公驗無發封状釋不問都事倪晦與劉
哈刺不花同官丞相太不花莫府數以公事忿爭劉怒欲中
晦隂結監察御史劉君楚俾擠之會晦至燕都嚢故人所寄
買馬白金君楚攟其嚢得金下晦獄令自伏為贓状上中書
公疑亟為白出之馬德守德州俘所獲南軍千戶楊甲至都
將斬之公召問状乃淮安世襲千戶戰敗䧟濟南群盗中陳
柔俾詣德軍饋物德械送之非賊也公白宰相釋之揚感泣
曰參政生我枯骨中惠大無以報然參政長者為公法釋我
我不敢私謝期以忠義報可也卒與逆臣孛羅帖木兒戰死
之太醫院經歷徐某蔵盗贓盗敗徐就鞫案已具要官庇徐
屬公從末减使三返公竟不許嶺北行省參政董復初素有
廉名同省臣飛書言其在稱海宣慰司時取官中米千石公
疑其事遣使覈覆之果得其誣孛羅帖木兒廓擴帖木爾俱
以平章總兵河南漸主釁端公謂御史大夫普化曰養虎者
欲其不相搏噬則别其牢今欲二人無闘莫若加其職而分
地處之用孛羅帖木兒為丞相治四川以廓擴帖木爾為丞
相治河南各責其成功可也大夫曷不為上言之普化如公
言順帝及皇太子咸以為然會丞相搠思監喪妻不出事中
寝初江南經略使普顔不花李國鳳請封徽國朱文公為齊
國公以龜山楊公豫章羅公延平李公西山真公九峯蔡公
從祀扵孔子廟廷公為御史時亦請封謚劉蕡事上中書皆
寝不報至是公皆舉行復為文以少牢躬祭賁墓禮部員外
郎姜碩使偽漢陳友諒不屈而死公為奏官其子京畿歉國
用不足公奉旨以錢幣誥勑募民入粟公以義諭民聞者感
動荷負来輸者填道至有不願給直者上都宫殿火順帝勅
重建大安&KR0790;思二閣公上書諫曰苟以二閣為祖宗所建四
海九州獨非祖宗故物乎會皇太子大臣亦以為言遂罷其
役其承旨翰林也翰林修史有司日奉餐錢方為之否則歛
手而坐公謂同列曰吾等以史為職且禄巳厚矣奚俟餐錢
而後為邪因次第修之其以左丞居嶺北也和寧為太祖肇
基之地而無圖志可徵公請扵朝作和寧志先是夏侯尚玄
嘗伏闕上䟽言郯王某之冤公高其義𥙷其子為宣使時埜
速達兒為㣧平章挾私憾殺右丞荅里麻巴公曰是尚可以
仕邪不去禍且及即上章辨荅里麻巴無罪辭官去居房山
臥不起將相重臣皆以書請不聽丞相史列門来問計公曰撫
軍院誤國至斯不可救矣亟請河南王廓擴帖木爾總兵以
衛畿甸而固守之當時事勢巳不可為及再任翰林僅一日
而木兵入燕公曰國家遇我至矣國亡吾敢不死趨所居報
恩寺脫帽井傍兩手㩀井口俯身將就沉寺僧大梓與番陽
徐彦禮大呼曰公母死公母死公不禄食四年矣非居位比
且國史非公莫知公死是死國之史也力挽起之已而兵入
府蔵垂及史庫公言于鎮撫吴勉輦而出之由是累朝實錄
無遺闕者公之力也其入國朝也皇上嘗訪以元興亡
之故甚見禮重俾之侍講禁林宋穆陵顱骨為楊輦真珈所
發後入宣政院西番僧相傳授為祭噐公言于上索取瘞之
聚寶山時公春秋巳高雅志亦不復仕矣公厚重深中有容
寡言笑聞人詆毀如不知與人交有禮雖貴顯恒若貧賤時
平生好薦賢先後所引若翰林學士劉君献待制黃君哻等
七十餘人至通顯者甚衆累持文衡考試多士人服其公樂
善好義若有督之者凡事有關扵名教可以勵風俗者必為
之乃巳居官清慎節儉遇凶歲輒䟽食不御酒食倉吏進禄
米贏七斗時斗可易白金五两公命歸之官奉敕書徽政院
使秃滿逹兒神道碑其從子以白金五十两為夀公却之曰
國體當爾居中書凡請文来謝者皆不受故人妻子不能衣
食者厚賙而生之於嘗請仕公曰賢才未進吾敢私𡭗乎能
以德報怨參政燕人杜翺以公南士欲搆公罪翺死金陵公
為文祭之公博學善文辭至正中獨以文鳴天下凡朝廷制
作皆自公出四方欲顯白先德者皆造公門尤精扵書得片
楮隻字者寶秘以為榮有文集五十篇奏議二卷宋史稿五
十卷元史稿若干篇蔵于家公娶舒氏先三十年卒再娶趙
氏先十一日卒俱封楚國夫人于男子二人扵中至正二十
年進士第累官承直郎大都路同知薊州事今為安慶府儒
學教授游登仕郎大都路儒學提舉亦前年卒女六人一適
同邑曾侁堅之子也餘皆夭孫二人長太平夭次德童公未
仕時舘授貴谿張氏張思伐杏樹以闢家塾有鬼夜叩寢門
告公曰吾杏之精也主人將伐願參政生之公即造張力觧
而止鬼致白金壷爲謝公辭及公爲參政嘗以滿盈爲懼後
陞左丞遂怏怏不樂云嗚呼天之扵人不能以俱全也久矣
或授之才而不假以位或卑以位而不卑以時此竒才偉德
之士常困而不施而生民所以鮮蒙其休澤也惟公以淵深
之學精純之文嘗都顯要之地位海内仰之如祥雲景星亦
可謂有得扵天矣而逢時亂亡不獲大展以死豈不可哀乎
雖然觀其所自著者固足以不朽矣銘曰二氣孕精至
文廼生凝爲川嶽煥爲日星天地之文因象以示象默無言
非人莫著往古百代作者孔多迄今有聞其能幾何元興朔
方氣淳而龐俊烈宏謨震盪萬邦積盛而彰寔在君子維八
十年其績甚偉卓兹危公起大江西奥學醇辭孰能與齊在
至正初交薦而陞敷繹聖經以牗帝明中原荐饑黎首告病
公跽而言民為國命同列畏聞吐舌改容當宁褒嗟曰維汝
功往師成均矇瞽有相化其荒嚚趨厥禮譲貝葉之文有詔
俾書非職所宜正色控辭或服豸冠或為宗伯或居中臺或
參廟畫孰冤弗雪孰善弗褒孰蠧孰莠弗除弗薅白之擢之
予之錫之剔之殛之扶而植之彼何不思多言是訾曰匪其
然吾畏後世南風泱泱耆老論亡屹如丘山以鎮四方疆土
日蹙孰不震動謂尚有公恃以無恐權奸肆威盗秉國鈞畏
公有言出為籓臣政亂無章倚勢相戮公駭而吁吾胡可禄
微服宵趨房山是居庶士遑遑如涉失桴天兵北征驅雷
走霆有耳莫掩燕社巳傾公曰國亡吾曷不死公忍不死以
存國史大明方隆多士景從有詔任公侍講禁中昔豈
不仕弗獲竹道時之可為公則既老維古賢士立德樹勳苟
有弗施著之斯文公文之純大音玄酒道則在兹爵禄何有
孰高為山孰深為淵文之有傳終古昭宣
海東石硯銘二
形圓如日出海東五色寒芒貫當中發為人文亮天功毓至
陽産榑桑玉之英人之章
硯銘三
玄之胄靜重故夀以墨為守勿輕售弘經演道𡭗則茹之掞
葩揚藻尔則吐之如鐡之堅尚欲磨而穿况斯石也乎夜窮
晝研翕坤闢乾期遠躋扵聖域乎
宋學士文集卷第五十九芝園後集卷第九
