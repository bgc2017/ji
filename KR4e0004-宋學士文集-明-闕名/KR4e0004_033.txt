宋學士文集卷第三十三翰苑别集卷第三
故永豊劉府君墓誌銘
府君諱庚金字竒相姓劉氏世家廬陵之永豊劉為江右簮
纓之胄自唐迄宋擢進士第者後先相望入則豋㙜省出則
蒞郡邑人稱為名門曾大父某大父某雖不與仕版而皆能
繼書詩之業父某宋季嘗舉于鄊試南宫輒不利用持恩授
新淦丞母周氏府君八歲善屬文未加冠巾五經誦之甚習
年既長執經来從者戶外之屨常滿多有去為名進士唯府
君累踐埸屋卒就擯斥時學校多私試府君漫起應之即在
前列元至治癸亥又臨試期府君試以上古之書既而獲在
選升名春官陳論過高知貢舉者疑不敢取繼以龍飛恩例
中書署為吉州路儒學正丁内艱而歸泣血三年未嘗見齒
雖祥琴斯御諱日之至必反𬒮拭淚不已府君性忠厚遇異
母兄竒可尤盡和孺之樂每聞將授衣問周夫人曰兄之衣
何如夫人曰已先授之矣及夫人歿葬祭之禮獨盡瘁為之
不忍毫髮煩其兄銓曹稽其年勞轉臨江路儒學教授命既
下而府君病且革矣遼陽等處儒學提舉劉君岳申名重當
世與府君交二十年如一日其稱府君有曰温柔而慎密明
辨而近恕優優乎有士君子之風識者未為實錄府君為文
無宿搆下筆㴞㴞頃刻龍蛇滿紙間似欲飛動郡縣大夫士
慕其聲光踵門求見者無虚日平生嗜酒飲至數斗不亂拱
手端坐而為禮益恭此皆人所難者生扵乙酉二月十
三日歿扵元統甲戌九月十五日享年五十以至正丙戌十
二月二十二日葬于折桂鄊烏江金牛㙜之左禮也府君配
某氏子男子四宜立宜明俱早世宜謹元江西行中書省左
右司都事宜正入仕
國朝為起居注轉僉淛江提刑按察司事子女子二柔嘉適
傳若曾柔恭歸彭宗徐孫男五服孫思紹見珠海珠繹珠孫
女三徐元袁同其婿也一幼未行宜正字貴遒今以字行其
爲左史也余方司業成均相與論文甚驩迨出使淛部詣余
拜且泣曰昔者先大父嘗自念言自十三世祖司空府君以
来多决策發身而獨愧以特恩入官所以戒飭先君子者尤
力先君子丕承前訓唯寐少忘之卒以儒而成名及其終也
而呼宜正兄弟戒之曰吾才非不如今人而至扵此命也爾
曹當自勗以文學亢&KR0847;宗即亢&KR0847;宗吾死目亦瞑貧賤不足
論也宜正時始十齡巳深知其言之悲幸夙夜戰兢不致顛
隮獲從士君子之後忝被官使至今二十九年而墓木且拱
懸繂之碑未有所刻豈非至闕歟願先生文之予憐其志而
不敢辭銘曰
家有世科子才又多胡負志而媕娿命也柰何命也柰何
耘庵銘
良鄊丞陳謙益仲東甌人也嗜學弗倦慨然有志扵事功陳
翰林元逹以飛白書其憩止之室曰耘菴夫耘之為義媷治
蕪穢之謂也種而能耘黍苗芄芄然興矣益仲其知自治者
哉作耘庵銘銘曰
伊人之情譬彼良田嘉種誕布黍苗芊綿耘耔不加載蕪載
穢既茁而軋長莫之遂我田我耘我苗日豊有實其同迄于
穫功記禮之家人以為奥得奥斯理失則罔效和其柔剛脩
禮以耕陳義而種善道乃亨耨在講學去非存是合其所盛
本仁以聚感之使堅播樂以安五者既至學功始完惟益仲
氏孜孜好禮以耘名室義或取此古訓洋洋觸類而通母拘
一曲滯而不融太史作銘勒扵坐側上慎&KR0999;哉服之無&KR1135;
古愚齋銘
延陵韋侯彦芳吴中書僕射侍中弘嗣之四十七世孫夙以
文學著聞亦既受薦扵臨江别乘會二千石闕侯實行守事
情孚化洽民宜之然猶不忘進脩以古愚銘其齋居侯殆有
志古者乎志扵古美矣古學之可決者頗衆柰何獨有取扵
愚乎有取扵愚斯其所以為不愚也歟是宜銘銘曰
惟古之愚如彀斯弩直矢一發奮往弗顧惟今之愚如履多
岐詭秘變化曾不測其所之古故為疾今復非古致宣尼之
所傷柰人偽兮旁午我情欝紆曷日而攄豈惟賢不逮昔愚
亦不如遡埃風而屹立懷&KR0839;人扵千載不有君子善則誰采
彼焉多詐睢睢盱盱心自以為智人觀則愚我愚我守直情
徑行孰不愚我我智斯亨以愚而名豈無柳氏為激而過中
同扵自謚我將何從聖謨孔邇終日不違晞顔則是
王生致遠冠字祝辭
虎林王生其幼也父命之名曰驥及年寖長加元服于首大
賓字之曰致遠盖取梁徐勉所謂人中騏驥必致千里之言
也按說文驥千里馬也孫陽所相者其字從馬冀則諧聲夫
千里馬不常有以謂世之竒才亦未嘗數見也以生名若字
觀之則父師所期望者不亦深且長哉予雖不及與聞三加
酌醴敢抽蕪思而弘敷其義生宜聽之母忽其辭曰
古者體物取義孔殷麟紀其瑞鳳揚其文表&KR0847;茂實載敷清
芬(其一)惟馬之族本非一類八尺為龍千里曰驥因生有别
挺材見異(其二)伊驥斯何堕地不毛虎文彪炳龍骨陂陀天
機趫騰絶山飲河(其三)當其奮飛神行電逝若滅若沒一日
千里晨燕晡越視同游戲(其四)誰其似之渥洼之姿肉角飛
黃逸氣纖離天閑翶翔玉㙜裴回(其五)奚官善馴是澡是拂
秣以美薦飫以香粒筐惡蜃溲慮無弗及(其六)物尚有兹人
胡不如天賦權竒孰不自攄口噴紅光長鳴九衢(其七)豈無
王良俾其振迅未必塩車能厄神駿三羸五駑過者誰問(其)
(八)生游藝府逸思超群剪水為神製霞作文亦既應書名逹
帝宸(其九)侍經藩王出入禁籞宫袍時頒太官致餼
寵賚之隆揆古無愧(其十)以利天下易經有辭取譬奔踶漢
詔以之任重道遠生寧勿思(其十一)曷以思之朝夕兢惕匪
力足矜所稱惟德予言非誣勗之無斁(其十二)
寄和右丞温迪罕詩卷序
有志之士豈無鄊土之思哉昔者楚人鍾儀為晉所留晉侯
與之琴遂操楚音越人莊舄仕扵楚雖富貴矣乃嘗為越吟
此無它不忘本也夫晉椘與越皆同中國也語言相通也嗜
好弗殊也尚為之抑欝發扵音聲如此况在絶域去中國數
千里者哉宜其見諸咏歌而不能自已也右轄温迪罕公居
于汴梁資禀素美嘗從恕齋班先生學為詞章久游淮海元
季亦躋膴仕随冡宰遠行遂留西域今見
天朝使者至不勝鄊土之思舊嘗賦絶句以寄治書瑣納兒
加繼作唐律一章獻丞相胡公其憂深思遠若不能勝情者
想其親属睽離莾無一人四顧蕭條與影為侣極目之頃但
見獵獵胡沙茫茫塞草而巳右轄必慨然曰吾昔居江淮錦
親朋胥會以叙離合之情庶幾重覩天日以享承平之
福當此時發扵性情無非雅頌正音以欹咏朝廷之盛
德其視向日憂深思遠之作霄壤不侔矣右轄勉乎哉右轄
勉乎哉洪武八年十月壬辰具官宋濂序
題李節婦傳後
婦人以節稱乃其至不幸也與其執之死靡他之誓曷若咏
君子偕老之辭哉然而一與之醮終弗改其操身雖不幸而
其苦節則有可尚者已若朱氏婦璹豈非其人哉嗚呼婦以
節旌者固多而其事則殊有慕夫家貴富而不忍去者有年
壮多子而不易割恩者有不能冰雪其行姑盗名以欺世者
璹之父母納季實爲贅壻合卺甫十日實賈遼東遂溺死扵
海璹誓不更適飬父母終身且依弟珍以居信誓堅確其皦
如出日者歟揆前三者其無一之可疑者歟斯所謂真節婦
矣張侍講以寧傳以顯之孰謂非宜或者猶以未得旌褒爲
恨然旌表朝廷事也
題新脩李鄴侯傳後
余讀歐陽子等所脩新唐書事多舛繆如紀中載膠東郡公
降封縣公而傳中乃稱郡公傳中叙天平節度四人而紀中
則云七人此猶可也宰相載扵世系表而于惟謙相中宗鄭
綮相昭宗武什万相武后乃皆棄而不錄此猶可也觀其述
作繁者失扵支蔓略者過扵簡率以致渙而無統欝而弗章
則其所繁者重矣劉昫舊史義例無法固不足責豈意新史
亦復爾邪吴縝紏繆盖不得不作也有若李泌在唐建謀猷
輕爵禄髣髴漢之留侯新舊史皆略其事且譏其好縦横大
言以鬼道媚人主取宰相何其悖耶晉王府長史朱君讀而
病焉因㩀泌之子繁所錄家傳十卷参考群書倣前賢刪正
陶潜諸葛亮二傳芟繁摭華重為泌傳一通泌之事始大白
扵天下後世嗚呼微朱君泌不銜冤扵九泉之下乎然而唐
史之繆不止扵此而已縝之所未紏者尚多朱君宜推類以
盡其餘哉余總脩元史及皇明日曆朱君皆與其事余
見朱君有良史之才故爲題識傳後而屬望之如此若余之
耄則無能爲矣朱君名右字伯賢天台人
佛真文懿禪師無夢和上碑銘
洪武六年二月甲申佛真文懿禪師年已八十有九一旦無
疾忽戒浴易衣出器物分遺叢林諸友命弟子曰三界空華
如風捲煙六塵幻影如湯澆雪亘古亘今唯一性獨存吾將
入滅聽吾偈曰吾有一物無頭無面要得分明涅槃後看言
訖歛目危坐而逝當是時師寓象山瑞龍之别室其嗣法住
持能仁寺智巖與所度弟子全體等共闍維之以是年某月
日窆于天台國清某山體懼無以昭示来裔請恕中愠公評
隲羣行成書介方外友用堂楩公虚白杲公詣余求塔上之
文師諱曇噩字無夢自號爲酉庵慈溪王氏子也祖申宋某
年進士真州六合縣主簿父禄元慶元路稅課大使母周氏
夫人師生六年而稅課君歿夫人命從鄊校師游氣岸高騫
有一日千里之意洎長窮覧儒籍徹其義髄人有叩者竭其
始終而語之蝉聮不能休自以爲無書不探知觧且至遂學
文扵脩道先生胡公胡公諱長孺其文爲時所宗見師大加
賞識久之藻思濬發縦横順&KR0647;随意之所欲言聲名頓出諸
老生上已而心有所感彈指歎曰攻書脩辭此世間相爾曷
若求出世間法乎乃白夫人走奉化廣法院禮子文良公爲
師聞雪庭傅公主真之長蘆乃往依焉遂薙除湏髮爲大僧
師之春秋二十有三矣繼受具足戒扵杭之昭慶凡釋氏契
經與台衡賢首慈恩諸文晝夜摩研不知有飢渴寒暑已而
復歎曰教相如海苟執着不回是覓繩自纏爾曷若求明本
心乎扵是篤意禪觀又久之雪庭遷住靈隱師往侍左右雪
庭示寂元叟端公由中天竺来𥙷其處元叟風規嚴峻非宿
學之士莫敢闖其門師直前咨叩了無畏懼機鋒交觸情想
路絶迅電一掣怒庭随擊内外如一靡間豪忽自一轉至扵
六七語愈朗烈元叟欣然頷之命掌内記延祐初詔建水陸
大會扵金山二浙名浮圖及賢士大夫皆集師佐元叟敷陳
法要及與羣公辨論義趣英發莫不推敬鎮南王聞之延師
至廣陵尊禮偹至彌年方遣徑山虚谷陵公道價傾東南慎
選書記之職絶難其人既得師緇白交慶重紀至元五年浙
東帥閫合府公邑令請師出世慶元之保聖再遷慈溪之開
夀三轉扵國清帝師大寶法王嘉師之高行錫以令號師之
所至皆以擔荷大法為已任煆煉學徒孳孳如不及多有開
悟之者瑞龍院欲易甲乙住持為禪刹師為開山院因頼以
增重直與名伽藍相齊海上颶風發驟雨如注層楼脩廊俱仆
師所居亦就壓人意作韲粉矣亟撤其覆索之一鉅木横搘
榻上師危坐其下若神物為之者師凡四坐道場去留信緣
皆略無凝滯不久引退叢林中慕其名德之高每闢室以居
之師數戒諸徒曰吾與爾等研䆒空宗當外形骸忘寝食以
消累劫宿習然後心地光明耳自是日惟一食終夜凝坐以
逹于旦
國朝洪武二年詔徵江南有道僧而師與焉舘于天界
寺既奏對上憫其年耄放令還山越四年而終師
脩身廣䫙昂然如野鶴之在鷄群文思泉湧有持卷軸求詩
文者積如東筍當風日清美師從容就席縦筆疾揮湏臾皆
盡長短精觕無不合作鄊先生袁文清公桷指師謂人曰此
阿羅漢中人也觀其所作驃騎山疊秀軒列清軒三賦駸駸
逼古作者渡江以来諸賢蹈襲蘇李學以雄快直致為誇相
師成風積弊幾二百年不意山林枯槁之士乃能自奮而能
至扵斯也翰林學士承旨河東張公翥曰噩師儀觀偉而重
戒行嚴而潔文章簡而古禪海尊宿今一人耳其為縉紳所
推許類若此日本國王雖僻在東夷亦慕師道行屡發䟽迎
致之師堅不往王與左右謀欲劫以歸浙東宣慰使完者都
蔵之獲免自時&KR0847;後凡遇師手蹟必重購之而去且詫其能
放異光云師平生製作甚富悉不存槀晚年重脩歴代高僧
傳鍥&KR0922;行世筆力遒勁識者謂有得扵太史遷嗚呼真如性
海無不含攝妙用流行見諸文句其與實相不相違背苟欲
岐而二之失之遠矣唯師逹理事之無礙本性既明所寓皆
法辭章散落扵四方者俊偉光明無非佛事特用表而著之
以見不二門中本来一體無分别異同者猶未能冺本迹而
忘物我也其視師為何如哉銘曰
惟釋迦文說法如雲雨彼大千百物咸仁弟子結集為一蔵
教言之不文曷資化導末流相承纏蔽語言所以逹摩直探
心源救弊扶衰吾道爾翼豈以饐故并忘其食師生名閥研
䆒儒書洊攻竺典無幽不攄終入空宗縛習禪定出抵諸方
以正性命如獅子兒哮吼一聲凡情盡喪何有死生刹那之
頃法身呈露以何因緣為無著故曰吾有作依佛為師敷宣
大法非文孰宜咳唾之間無非妙義或縦或横理事不二有
文之文人所易知無文而文識者其誰四坐道場機用由此
無舌而談震驚百里颶風揚威裂屋駕濤梁木其壊不損絲
毛古云有道靈物呵護豈惟人欽神亦歆慕世相有盡起滅
空華白月在天一塵不遮我施文辭以作佛事書窣堵波庶
幾無媿
跋西臺御史蕭翼賺蘭亭圖後
予幼時聞文皇遣蕭翼賺蘭亭叙扵辨才事頗疑之以為文
皇天縦人豪未必為是瑣屑也及覧劉餗傳記云蘭亭叙因
梁亂流落人間陳天嘉中為僧智永所得至太建中獻之宣
帝隋平陳又獻之晉王廣即煬帝也帝不之寶僧智果從帝
借榻及登極竟不從果索果死弟子辨才獲焉文皇為秦王
日見榻本驚喜乃貴價市羲之書蘭亭叙終不至及知在辨
才處使歐陽詢求得之以武德二年入秦王府由此而觀辨
才之師乃智果非智永求蘭亭叙者乃歐陽詢非蕭翼也汝
隂王銍性之采餗所載謂餗父子世為史官是正文字尤精
其言當不妄遂詆蕭翼之事鄙妄狹陋僅同兒戲且云秦邸
不能遣㙜臣文皇始定天下威震萬國尫殘老僧亦何敢靳
一紙書其意正相合予疑扵是頓釋或者猶云辨才所居雲
門寺有翼留題二詩秦晁黃三公皆信而不疑此固不足取
以為㩀至若閻立本會辨才蕭翼圖則出扵何延之等傳會
謂為立本當時之所親見尤非也今閱此卷遂執筆詳識如
此年耄神昏未必能中乎理又俟博雅君子定之
居易齋銘
衢之常山有簮纓世族曰魯氏盖出扵宋参知政事肅簡公
貫之之後自亳而来遷舊蔵玉刻傳宗印可驗其遠孫濬文
念祖德深長思繼承之甚力種學績文惟恐有弗逮州縣察
舉其才貢之中書中書奏濬文才行稚飭擢為侍儀舍人遷
秦王府典儀將行詣詞林請曰濬文讀書之齋名曰居易鄱
陽周先生伯温為書三大篆揭之願以銘文為属子謂居易
乃素位而行外物之来一歸之扵天君子進德之方有出扵
此者乎是宜銘銘曰
君子守分如守百職出位以思乃德之賊銀黃三組庾粟萬
鍾我合受之不以為豊衡門棲遲藜糗是食我則安之不見
其嗇此非在我皆天所為天則孔邇我敢悖之或逆或順視
之若一心以道寧不累扵物徇而弗察非怨則驕惟外之願
而中則搖觸類而推何往非正其正伊何安扵義命侃侃魯
生文獻之家夙夜以思揭德振華齋居深沉蛟螭作篆前陳
回谿右撑翠巘爾居爾易勿險與難上慎&KR0999;哉德將不刊
林伯恭詩集序
詩心之聲也聲因扵氣皆随其人而著形焉是故凝重之人
其詩典以則俊逸之人其詩藻而麗躁易之人其詩浮以靡
苛刻之人其詩峭厲而不平嚴莊温雅之人其詩自然從容
而超乎事物之表如斯者盖不能盡數之也嗚呼風霆流形
而神化運行扵上河嶽融峙而物變滋殖扵下千態萬状沉
冥發舒皆一氣貫通使然必有穎悟絶特之資而濟以該博
宋偉之學察乎古今天人之變而通其洪纖動植之情然後
足以憑籍是氣之靈彼局乎一才滯乎一藝雖欲捷騁横騖
以追于古人前之而愈却培之而愈低幾何不墯扵鄙陋之
歸此濂扵伯恭之詩不能無感焉伯恭博極羣經而尤長扵
春秋嘗應書鄊闈實冠多士伯恭年始二十餘一旦名動海
内自時&KR0847;後學益加修遂擢至正甲午進士第歴佐省憲二
府正色直言百壬畏懾時出竒計剪三&KR0647;竪如烹狐兔則其
所養之充是氣浩然弗撓弗屈故其發扵詩也沉欝頓挫渾
厚超越大雅奏而黃鍾獨鳴也武庫𨳩而五兵森列也洪濤
怒張而魚龍出沒也一展卷間呈珍獻異可欣可愕精神為
之震眩濂前所謂聲因扵氣皆随其人而著形者豈非然邪
豈非然邪世之學詩者衆矣不知氣充言雄之旨往往局扵
蟲魚草木之微求工扵一聮隻字間真若蒼蠅之聲出扵蚯
蚓之竅而已詩云乎哉永嘉舊傳四靈詩識趣凡近而音調
卑促近代或以為清新者競摹倣之濂每謂人曰誤江南學
子者此詩也聞者且疑而且信焉今吾伯恭之詩出一洗習
俗之陋信知豪傑之士自有其人也故敢執筆直題扵首簡
世有知言者必深有取焉伯恭名温姓林氏温之永嘉人
䟦一雨大師塔銘後
予觀朱長史所撰一雨大師塔銘不覺為之嘆曰嗟乎精誠
之至何所不應哉鄒衍慟哭六月降霜魯陽揮戈白日退舍
夫以匹夫之微尚能感天象之變况學浮屠者志念專一而
外物不足以汨其真乎大師焚身而甘露降亦其理之恒爾
長史乃疑大師之制行庸庸爾碌碌爾何以致是也豈亦有
宿因乎予則曰是固不可知然亦有說當大師從容就火之
時一心唯知有雨爾而無絲毛私意之干是則純乎天矣純
乎天天惡有不應哉在唐之時浦陽江上有僧曰祖豋榮雨
三日不應豋康侯山墜崖而死大雨即随至其事亦猶是爾
租豋之歿鄊人至今尸祝之有如大師者長史寵以雄文且
勒石焉是皆嘉其有功扵民也嗚呼浮屠木茹澗飲者爾亦
何與世事其憂民之憂尚如此則夫有民社之寄而尸位素
飡者可愧哉可愧哉
題甘節卷後
地天為泰純剛純柔之卦也節自泰来則柔来節剛剛上節
柔恐其剛柔過盛而無節也故當節之然節至扵苦則不能
常决非貞之道又必至扵丼節從容悅䂊而無窘束之意乃
爲人情之所尚也易之所謂丼節者其大意蓋如此塩城孫
君子章僑居吴郡丼節里因以丼節老人自號然孫君篤厚
長者居鄊多善行而每事有當節者輒節之自苦以至扵丼
婆娑嬉游以至終身然亦未嘗過也揆扵易卦所謂節者施
之一身不幾亦有合歟孫君之子化以能古文辭名世
朝廷聞其賢徵爲侍儀使名聞之升正騰騰未巳是則丼節
之亨又當復見扵此矣
題栢庵圖後
上黨馬君庭堅其幼也父名之以栢長遂築室而居曰栢庵
及主事勲曹轉閩省檢校官不至庵中者頗久乃命盰江藍
瑜畫爲圖時展玩之而其僚友員外郎王彦和實爲之記庭
堅来京復請濂題其後傳有之鬯&KR0875;以掬說者謂掬栢也掬
栢性堅緻有脂而香故古人破爲&KR0875;用以搗鬱嗚呼栢之德
與申椒胡繩同又不特歲寒後凋而巳庭堅之父托此而訓
名其知之深而望之至哉庭堅不惟奉以自名且以名其室
是跬步不忘乎親矣不忘乎親者庸非孝乎昔者蘇文公命
其二子曰軾轍且知軾之不外飾而車仆馬弊患不及轍其
後咸如文公之言今庭堅所守貞勁而芳譽遠聞有無愧扵
栢者知子莫若父信哉或謂庭堅樹栢築庵乃為肥遁之計
非至論也
日本夢窗正宗普濟國師碑銘
洪惟
大明皇帝執金輪以御寶曆聲教所授與如来化境相為遠
邇乃洪武八年秋七月日本國遣使者来貢方物考功監丞
華克勤奏曰日本有高行僧夢窗禪師其入滅已若干年而
白塔未有勒銘其弟子中津法孫中巽有慕中華文物之懿
特因使者而求之然人臣無外交非奉
敕旨不敢遽從所請敢拜手稽首以聞
皇上欣然可其奏特詔詞臣宋濂為之文濂按其弟子
住持善福寺周信状云禪師諱智曤姓源氏勢州人宇多天
王九世孫父某其母某氏無嗣默禱觀音大士夢吞金色光
而孕歴十又三月始生有祥光盈室之異九歲出家依平塩
教院以居授之羣書一覧輒能記暨長繪死屍九變之相獨
坐觀想知色身不異空華慨然有求道之志十八為大僧禮
慈觀律師受具足戒尋學顯密二教垂三年未久然恐執滯
名相建修期道場以求玄應滿百日夢遊中國疎山石頭二
刹一龐眉僧持逹摩像授之曰爾善事之既窹拊髀嘆曰洞
明吾本心者其唯禪觀乎遂更名疎石字夢窗謁無隱範公
扵建仁寺繼至相州巨福山山之名院曰建長錙錫之所萃
止時一山寧公主之一山見師甚相器重令為侍者朝夕便
扵咨决俄出游奥州聞有講天台止觀者師往聽之且曰斯
亦河礙實相乎自是融攝諸郡昭揭一乘之旨辨才無礙然
終以心地未明悵倀然若無所歸洊修懴摩法期至七日感
神人見空中益加振拔時一山自建長遷主圓覺寺師復蓬
累而往備陳求法之故至扵涕泣一山曰我宗無語言亦無
一法與人師曰願和上慈悲方便開示一山曰本来廓然清
净雖慈悲方便亦無如是者三返師疑悶不自聊結跏澄坐
視夜如晝目絶不交睫久之往萬夀禪師寺見佛國高峯日
公扣請如前高峯曰一山云何師述其問荅語甚悉高峯厲
喝曰汝何不云和上漏逗不少師扵言下有省辭歸舊隱常
牧山唯分隂是競誓不見道不止嘉元年夏五月一夕
坐久偶作倚壁勢身忽仆去師豁然大悟平生礙&KR0574;之物冰
觧雪融心眼爛然如月佛祖玄機一時爍破乃作偈自慶有
等閑擊碎虚空骨之句亟見高峯求印可高峯喜溢顔面嘱
曰西来密意汝今已得之善自護持出其師師光無學元公
手書一通俾之以寓相傳付嘱之意師回棲甲州龍山庵高
峯招住上野州之長樂寺師力辭卓庵濃州古溪都元帥平
公某之母覺海夫人某氏慕師有道欲一見之師竟入五㙜
山縛吸江庵既而遯入海嶼夫人遣使索得之俾出世雲岩
寺師復辭搆泊船庵扵卧龍山退耕庵扵捴州有終身立&KR0676;
之志正中二年師春秋五十一國主後醍醐天王命宫使起
師領南禪禪寺入見王賜坐師自言志在烟霞出世非所願
王曰吾心非有他欲朝夕問道耳師不巳應命王時幸臨之
相與談玄竟日乃去將及朞王遜位師又引退道經勢州會
新建善應寺成延師𨳩山未幾棄去抵相州樞府郡公逼主
淨智寺尋歸錦屏山營瑞泉蘭若元德元年圓覺四衆必欲
致師師為勉強一出又復棄去二年羽州守藤道藴初創慧
林寺迫師涖其事元弘元年逹官貴人又有以建長請師者
師復辭二年瑞光寺援善應故事求師為第一代三年王既
復辟召師入見以介子都督親王之邸更為靈龜山臨川禪
院命師為其長賜以國師之號建武元年秋王妃薨王留師
宫中二七日罷政而講法因請師宣說大戒執弟子之禮彌
謹及還強師再入南禪王親率羣臣至山見羣臣入禪定秩
然有序次第行食静而不譁王悅師升坐提唱音聲鴻朗辭
意警策王愈喜給腴田若干畒以飯僧先是近臣有毀斥禪
宗者王舉問師師以自性三寶何必強生分别為對王巳信
之至是益知禪學為貴謗言無自而入忽退處兜率内院而
建仁樿寺又欲逼起之師笑不荅曆應二年攝州守某革西
芳教寺為禪僉言非師無以厭衆望師振錫而往舉揚逹摩
氏之道聽者改容為建無縫閣以水晶寶塔安置舍利萬夥
其中他若竒勝之地多冠以亭榭以憩四方游士規制燦然
可觀師夢王作沙門相乘寶車往靈龜山已而即世征夷大
將軍源公某造天龍資聖禪寺以助冥福聘師住持遂與前
夢恊阿州守源公某新立𥙷陀院師亦俯徇其意為之說法
即還天龍康永元年春太倉天王親往受戒願為弟子三年
建八幡菩薩靈廟扵寺側貞和元年王復帥羣臣来聽法敷
宣之際有二星降扵庭光如白日賜以金襴𬗋衣二年春令
弟子志玄𥙷其處退歸雲居庵冬召師入宫加以正覺之號
觀應元年春两宫國母請師扵仙洞受五戒二年春師謂左
右曰天龍宫室幸皆就緒唯僧堂猶闕當力為之堂成可容
七百人廷議重師名德復強師入天龍師行百丈清規聲振
朝野王遣使復加心宗普濟之號且遺以手書其略有曰道
振三朝名飛四海主天龍席再轉法輪秉佛祖權數摧魔壘
國中以為榮師以年高又復引退兜率内院九月朔召門弟
子曰吾世夀七十又七僧臘亦六十矣旦夕將西歸凡有所
疑可頻叩焉扵是集坐下者如雲師随機𨳩示皆充然有得
而去越七日示以微疾两宫洊臨問起居師為陳攝心正因
精神不少衰至二十九日遺誡授門人作偈别大將軍源公
嘱今外護復書辭世頌一首三十日鳴鼓集衆告别翛然而
逝顔色不變時有白氣一道横貫師之寝室黑白二萬餘人
皆哀慟不能勝以某年月日奉全身塔于内院之後分存日
所剪瓜髮瘞于雲居髮中纍纍生舍利云其嗣法上首天龍
曰志玄曰妙葩建長曰慈永南禪曰通徹曰周澤所度弟子
載名于籍者一萬五千有餘師儀觀高朗慧學淵深舉揚正
殺如密雲廣布甘雨頻㴻凡具生性者随其根器小大皆獲
成就上自國王宰臣下逮士庶無不頂禮敬信凡所涖止如
見七佛出世香華供養唯恐或後故管領源公頼之嘗與人
言曰我從先人聽國師劇談佛法頗逹真乘遂能死生如一
臨事不懾而先人竟死扵忠吾亦知委身以事君者皆國師
化導之力由是而觀師之道非特䆒明心學實足增夫世教
之重况其内外之功两得祛縛釋粘起廢𥙷壊以安輯清净
海衆人患不能有其一師獨兼之然其抗志高明視榮名利
養澹若無物唯欲棲身林泉屡典大利皆迫扵王命而起世
稱大善知識者非師孰能當之嗚呼宋南渡後傳遠摩氏之
宗扵日本者自千光禪師榮西始厥後無學元公以佛鑑範
公之子附海舶東游大振厥宗高峯纂而承之師為高峯之
遺㣧益有顯扵前烈重徽疊照光于海東止惡防非有禆朝
政功用丕闡人思弗忘濂因奉敕撰文卑中津等歸鑱
樂石以見佛性無内外皇化無遠邇昭示千載俾勿壊
銘曰
逹摩之學傳至真丹一花五葉其支寝繁臨濟名宗昭扵佛
鑑有子如龍乘桴東泛海東有國接扵榑桑民惇俗龐環水
為疆膜拜奉迎若佛之至四衆聞之其從如雨伊誰繼之心
境两螎日出高峯海水皆紅金光見夢長虹不滅篤生異人
丕照先烈何文不搜何義不求孰授厥像截斷衆流其心倀
倀有淚如霰感彼神人白晝而見本来清净一法實無疾馳
索首非迷即愚一喝之中真靈獨露朗月中天其色純素我
歸我山與雲往還豈意聲華落彼世間文彩彰疇不歆慕
鉅刹名藍非住而住說法于座緇素共聆天見祥徵二星墜
庭百廢具興我敢用逸寶華樓閣重重兜率上自君公下逮
黔黎稽首作禮如天人師屡出屡退泊然無礙終與實相不
相違背吾緣垂盡預告化期爾母懈怠来質所疑遺戒諄諄
續佛慧命言巳即化若入禪定覺照至圓體性本空生滅不
二唯道之從若見若聞同喪考妣法幢既摧大衆何倚孰為
佛乘孰為衆生縦有言說皆是強名勒此塔銘龜趺螭首焯
德序功以示不朽
日本瑞龍山重建轉法輪蔵禪寺記
我佛如来其正法之流通者有三蔵焉一曰修多羅蔵二曰
阿毗曇蔵三曰毗尼蔵惟此三蔵諄諄化導使一切有情滅
妄趍真誠昏衢之日月苦海之舟航也琅凾玉軸多至五千
四百四十八卷衆生根純莫能融貫善慧大士以方便力造
為毗盧寶蔵凾經其中一運轉間則與受持讀誦等無有異
攝大千扵機輪所聚功德不可思議由是薄海内外凡有伽
藍者必設置蔵室焉日本沙門文珪介鄕友令儀来告予曰
本國平安城北若干里有禪寺曰轉法輪蔵舊名寶福廢壊
巳久無碑碣可徵莫知其何時建立正應元年肻庵全公從
周防法眼藤道圓之請嘗就遺址而一新之而僧本覺及梅
林竹春巖玪相繼来&KR0681;法席自時&KR0847;後風雨震凌又復摧塌
弗支白草荒烟芻蕘之跡交道矣貞治三年衆以文珪或可
以起廢力舉主之初寺無正殿唯有蔵室一區蔵之八楹皆
刻蟠龍作升降之勢數著靈異因祀之為護伽藍神至應安
三年文珪欲建殿扵其前忽神降扵一比丘曰我神泉苑善
如龍王也伽藍神来云大蔵將傾乃視之漠如而欲有事扵
殿功是棄所急而不知務也宜亟易為之否則我足一搖此
地當為湖苟遵吾言改奉王家神御則國祚佛法皆悠長矣
言訖仆地覺而詢之絶無所識知事聞于王王大悅曰余憶
幼時乳母時禱八龍之神事正相符即遣中納言藤元賜今
額元之行有雙白鷺飛翔前導至寺而止人異之未幾王遜
位號太上天皇給地若干畆以廣寺基文珪殚&KR0847;智慮出衣
盂之資簡材陶甓使其堅良崇室上覆機輪下承鉅木中貫
方格層列經匭櫛比繪像精嚴神君鬼伯翼衞後先所謂楹
上八龍者塗以金泥鱗介焜燿角鬛森張隂飈肅然似欲飛
動國人聚觀無不慶愜文珪復奉今王之命請贖一大蔵經
安置中規制整飾視舊有加焉經始扵某年月日訖功扵
某年月日縻錢若干貫米若干斛役人若干功太上既棄群
臣文珪别扵寺東若干步建盤龍院以奉神御如神之所言
云文珪近受王命出持使節貢方物于上國
大明皇帝嘉其遠誠寵賚優渥文珪敢藉是有請扵執事願
為文持歸勒諸堅珉以示無極予聞七佛尊經實貯龍宫海
蔵在昔龍樹尊者嘗入其中覩華嚴經上中下三本因記下
本以歸西土是則天龍雖以戒緩在龍種中而其向乘之急
得扵華嚴會上圍繞廬舍那弗與聞大乘圓頓之教終非他
族可及經蔵所在其能擁護而顯靈異也宜哉日本初無輪
蔵有之其從茲寺始文珪承國君之命孜孜弗懈以起廢為
巳任亦可謂流通大法者巳予既為記其事且演說蔵中真
實了義為偈以繫之文珪字廷用篤志禪觀善繼大林育公
之學者也偈曰
世尊大慈父憐憫諸有情自從鹿野苑直至䟦提河說無量
妙法普度扵人天根雖有利鈍随機獲饒益弟子所結集汗
牛復充棟善慧施善巧收攝在轉輪圓樞運動間地軸相回
旋法王所說法一一皆現前譬如日月燈能放大光明無非
真般若不見有一法似兹功德聚盡在轉移内一轉結習空
净如青琉璃二轉加精進直入智慧海三轉到彼岸安住湼
槃城以至千百轉轉轉俱一同循環若弗停我輪未嘗動此
以何因緣動静無相故瑞龍有精藍重建毗盧蔵中凾貝葉
多字如恒河沙沙沙各具佛不翅那由他還以一佛攝攝盡
無復餘大包扵無外小則入無内是謂神通蔵萬劫終不磨
非比有漏因成壊每相仍所以天龍衆在在悉護持有時著
靈異雷電儵變幻守此清净域外道不敢干我持如意輪讃
此大乘法告爾諸佛子晝夜湏勤行有悟片言間全體即呈
露不著前後際廓然無聖凡豈惟佛子等龍神亦當聽乘戒
二俱急共成無上道
