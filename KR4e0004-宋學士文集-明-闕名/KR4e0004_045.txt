宋學士文集卷第四十五芝園集卷第五
新刻楞伽經序
洪武十年秋九月丙子朔濂朝京師冬十有月丙申入
辭將還山時皇上御武樓下顧濂言曰卿言楞伽為逹
摩氏印心之經朕取而閱之信然人至難持者心也觸物而
動淵淪天飛随念而遷凝冰焦火經言操存制伏之道實與
儒家言不異使諸侯卿大夫人咸知此縦未能上齊佛智其
禁邪思絶貪欲豈不胥為賢人君子之歸濂謹對曰誠如
聖諭第其文學簡古義趣淵微宋臣蘇軾頗嘗患其難讀耳
上曰此書生纏蔽文義之過也朕扵宮中略覧數過已悉領
其大旨即勑奉御取經示濂且默誦曰如佛語心品第一
卷所言諸識有二種生謂流注生及相生有二種往謂流注
及相住有二種滅謂流注滅及相滅此三相者最為微隱唯
佛能䆒言之第四卷所言自心妄想非性智慧觀察不墮二
邊先身轉勝而不可壊得自覺聖趣是般若波羅蜜此言六
度萬行互相融攝成菩提分皆由般若成立尤爲深切若般
若心經若金剛般若經皆心學所繫不可不講習也言己
上復口觧心經數章睿識神見皆超出乎常倫於是賜
食禁中而退又明日戊戌考功監臣某奉旨扵大天界
寺俾天下諸浮屠咸讀三經命旣下育王禪師崇𥙿靈
承德意孳孳如弗及且以二經世已盛行獨楞伽見者
殊寡乃購求雷庵受公集註鏤版而行之徵濂爲其題辭惟
我釋迦如来五時說法而此楞伽寶與維摩思益楞嚴三昧
金光明勝鬘等經皆在第三方等時所說䟽經之家謂以楞
伽爲名實相爲體佛語心爲宗自覺聖智爲用經凡一百五
十一品兹所存者特其一爾其言幽眇精深誠爲攝心樞要
之書也欽惟皇上以生知之聖一観輒悟詔天下諸
浮屠是習是講將使真乘之教與王化並行治心繕性遠
惡而趨善斯心也即如来拯度羣生之心也何其盛哉禪師
敬恭明詔罔敢迨遑日以流通爲務亦可謂之賢矣為沙門
之學者宜受而持之庶幾上報寵恩而不負靈山之付
囑濂故備著天語之祥扵篇首使讀者各有所警發焉
十一年春三月
約之禪師畫像贊
龐蔚之姿宏辨之才一衲三十年脅不沾席談玄八萬偈舌
若驚雷崖樹重榮兆法門之復振塔光呈瑞疑古佛之再来
炯炯乎眼光閃鑠沉沉乎氣宇弘恢渢渢乎九江風動澄澄
乎玉几天開盖真超扵實際斯不染扵纖埃彼自安扵部婁
曾莫陟其崔嵬倘扵斯而観感庶立懦而興頽
故新昌楊府君墓銘
越之新昌有大山曰彩烟與沃洲天姥鄰而彩烟尤為峻絶
遠望之如雲霞繽紛天際故名山之絶頂其平如掌沃野數
千里桑麻蔚若犬鷄之聲相聞或者嫓之武陵源云大姓楊
氏自隋末来居之閱數百年而書詩之澤有引弗替在宋之
時父子兄弟至連舉扵有司而嘉泰壬戌進士轟其仕為尤
顯官終朝奉大夫知廣德軍州事贈奉直大夫廣德之從子
佑祖亦由太學舉進士為婺之浦江丞浦江生旵旵生禔禔
生府君諱居字温如生三月而其母梁氏亡父命乳母鞠之
性穎悟八歲能賦詩及長聞天台扵先生子惠傳伊洛性理
之學執經而受其說久之融通諸家言而貫以一致神暢心
怡實欲起古人千載之上與之晤語旣又以為言之不文不
能以行遠復從同郡韓莊節公游取文章大家曰研摩之其
扵分章遣辭之法辨其類不類尤嚴其界域時先師黃文獻
公以文名當代府君撰長書贄見之公讀已噴噴賞愛更揭
諸座右賓至則指以示之曰是豈非文耶公為人極慎許可
其噐重之若此府君嘗以春秋學應書鄕闈不利遂掩關不
出下惟而講授四方學子趨之者如雲府君曰據高座随其
性資而開導之如蒙大霧而行不自知其沾濡之至學成而
去多著名于時人問之則曰我楊先生弟子也恩義隆洽不
敢更名他師府君性至孝父有疾晝侍左右夜不敢觧衣寢
臨穴之日號絶于地良久而蘇歲時祭祀必預齋戒眠滌灌
盛服拜跽儼如祖考之在乎上瞻塋有田為豪民所據府君
帥宗人白于官復之仍創庵廬以居守者府君介而通莊而
能温未嘗妄言咲一動一靜皆可為式程善古文辭尤長扵
詩騷亦有愛齋稿若干卷藏于家府君出處之際唯道之從
視不義富貴真若浮雲臨財尤廉路拾遺金俟其主還之里
有喪及飢餓者恒周之學者方自以為得師年六十六不幸
以洪武九年丙辰冬十一月二十九日卒家明年丁已春三
月十九日窆于金山之原在家西四里而近娶同邑趙氏生
男子四長宗學先卒次湏學去為浮屠更為𣑽噩有聲叢林
間次願學繼父之業次學女子一歸士族盛必勝孫男一
自牧女一尚幼予聞之文者將以載道道與文非二致也自
夫世教衰民失其正高談性命者每鄙辭章為陋習拘泥辭
章者輙斥性命為空言互相譏詘莫克有定殊不知道與文
猶形影然有形斯有影其可岐而二之乎是可嘆也已府君
以超卓之姿窮理攻文孜孜弗之倦務欲合而一之亦可謂
知道者矣銘曰
大道流行日用昭宣非文載之道孰與傳安可岐之徇扵一
徧迂夫曲士牢執弗遷擿埴索涂何住不顛有倬夫子式窺
其全以彼校此孰為愚賢鐫石幽墟過者察焉
望雲圖詩序
思親望雲圖者為福建承宣布政司右参政唐公作也公名
俊字士明念親之不見日遑遑焉而求昧昧焉而思終無以
宣其情圖之所以志之也間以書致辭扵濂曰俊之先為睢
陽人金季兵亂大父避地南陽遂家焉大父生三男子而先
君居其二先君諱德謙蔚為才行之士元至止中汝穎大盗
起先君棄損諸孤窀穸之事甫畢而南陽䧟矣俊時在童孺
凾随母夫人陳氏出避晝伏霄行至魯山匿焉未幾魯山又
𤇺火連天竟失母夫人所在家属亦東西作風雨散去俊煢
煢無依朝夕嗚嗚泣曰哀哉吾母其存乎亡乎苟亡矣遺骸
將何人瘞之乎然河南逹鄊里為近吾當忍死往而訪之乎
扵是間關是走河南竄身兵籍中逄故時父老問之自南陽
来者又問之有出入軍中者又問之如是者六年心勦形瘵
竟莫可蹤跡復鳴鳴泣曰哀哉吾毋豈果遂亡矣乎毋旣不
可見何如勿生之為愈乎巳而私自念宗系之不絶者一綫
爾苟先朝露而自棄祀事將墜幾不為若敖氏之餒鬼乎宜
擇真主而事之一且獲見天日雖不得奉母歲時持一杯酒
走酹墳上土比之徒死不翅霄淵之殊此志或可自遂乎當
是時大明皇帝定鼎金陵德綏威讋萬方嚮化俊乃閒
道内附期厠名行伍中以苟全性命而己宸衷見憐視之如
舊臣賜以厚禄寵以名爵使再造其家室自兵馬副指揮入
轉而至今官階躋二品此平昔夢寐之所不到俊每念聖
德如天無際而父母不得同與恩榮益至感泣不能自已
頗憶先君言堪輿家謂大父墓最佳中支當有躋膴仕者母
撫俊頂言曰他日將在吾兒邪今其言固驗非惟父母不之
見而族属無一人存者不亦悲夫願吾子為文之將示諸子
孫以志吾無窮之思也濂讀之不覺潸然出涕嗚呼有是哉
人之壮年有大父母父母俱存而號重慶者矣下此則父與
母無故而號具慶者矣又下此則二親或有一存而稱偏侍
者矣公自幼齡輙喪先府君當干戈搶攘之際而毋夫人隔
絶又死生不可知宜公雙淚旣盡而繼之以血也雖然公無
用爾也古之人所謂孝也非止得養親而巳身者親之枝親雖
忘而身存猶親之存也能敬其身是謂不死其親言也弗爽
扵貞行也允契扵軌内外一致而無所違越非孝乎撫世酬
物而一本扵誠匑匑然謹畏唯恐失之行之扵家推之扵國
逹之扵天下皆弗悖扵道也庸非孝乎出鎮名藩承宣敷化
使萬姓咸蒙正治之澤家給而人足皥皥熙熙如唐虞時庸
非孝乎三者雖皆敬身之事此又移孝爲忠之大者公能行
之他日良史氏必大書曰唐某之子俊其治行如古名臣可
爲法扵後世則公之親亘萬世而不死矣公之爲孝也不亦
大哉濂知公爲人誠慤而廉介其拜御史持部使者節三預
北平省事皆以美政著稱故濡毫而縷言之一以釋公之憂
一以進公於道云
義烏方府君墓志銘
府君諱天瑞字景雲姓方氏宋元豊間有諱沉者自嚴陵白
雲原徙居義烏之稠嚴今九世矣當五世時又有諱應龍者
登嘉定癸未進士第官終大冶丞其族望嘗顯矣府君曾祖
諱淵祖諱菘之父諱汝霖母喻氏紹興丁丑進士工部郎中
喻公良能五世孫也府君六歲時與羣兒戲于池濱一兒俯
身攀藕花忽堕水中羣兒皆驚奔府君急執其足揚聲大呼
人聞而耒抱兒還其父逮長讀書窮旨趣孳孳弗少懈其父
以食指之繁故廬迫隘不足以容别買宅一區扵三里外命
府君居之府君昏定辰省雖大暑寒不廢父母憐其勤力止
之府君跪對曰子職當如是不爲勞也府君之配曰朱氏承
直郎廣德路總𬋩府經歷諱約之女也府君相敬如賓終其
身無片言乖戾或者嫓之梁伯鸞朱殁府君一念之輒垂涕
與人交重然諾一旦暴風疾雨府君擔簦躡屫倉皇欲就塗
家人謂曰非有至急之故何遽往也府君咲曰吾與人期不
欲爽信耳其遇宗族内外&KR0666;多煦煦有恩意有稱貸者或不
能償寘不問府君長身鶴立美鬚髯樂賓友過從當酒酣耳
熱高談雄辨驚動四筵徐而察之皆根據經史出人思慮之
所不到時論多之府君有兄二人孟曰天與字景賢仲曰天
錫字景範景賢博通書傳善滑稽士無賢不肖皆樂與游尤
精黃帝内經之學有疾者恒依之景範淵深而簡默遇勝友
論詩輒抵掌劇辨衮衮如泉源發不見其窮府君固難為弟
矣亦復翹然與之抗衡非聰明絶倫不能也府君年七十九
疾病頗侵凌知其不可治乃絶醫賦詩一章示子孫大意以
為吾讀孔氏書死生終始之說粗若知之萬事悠悠當同一
夢彼浮屠氏所謂天堂地獄不過托是化為善而已吾家素
絶之不必用也今死矣與明月清風浮游於天地間耳尚何
道哉書畢而終實洪武九年十一月二十一日也府君生平
嗜呤有詩集二卷蔵于家妻即朱氏無子而先卒鞠景賢次
子樵為嗣旣而少房馬氏生子男子二人曰士龍曰士信子
女子一人曰丑姬徵事郎中書舍人宋璲其婿也孫男二人
某某以某年月日葬某山之原初予與府君二兄交甚洽繼
識府君扵白麟溪上府君方為女擇配予兒璲始九歲操觚
作蠅頭細字謄于所造文辭府君心悅遂成婚&KR0666;家府君當
有疾時璲將来南京省余往謁府君道别府君執璲辟言曰
汝尊公當代文士第一流吾旦暮死不復與子相見願為求
墓上之銘足矣璲泣而别未幾果以訃聞予亦為泣下霑襟
今予致政還家府君從孫衡備書其事行士龍持以来請予
惡得不為之銘銘曰
稠巖陽三鳳翔一鳳後逝雲為鄕梧桐菶菶空高岡緬懷德
輝人可忘
朱氏家慶圖記
浦陽江上有朱仲賢氏年垂七十而其夀母尤夫人則歷九
十二春秋矣猶康寕飲㗖如恒人當候序和適夀母出坐鞠
隱堂中仲賢率家属分立左右稱觴為驩州里觀者奠不徘
徊歎慕縣校官張君正卿獨曰是亦希有事也不可以不識
命畫史作家慶圖装裭成卷持示金華宋濂指曰鶴髮垂領
神色恬康危坐榻上者夀母也其右方帶襞積冠張拱前趨
而角巾三人從子男子也五冠者與一童子列其後者孫也
二兒挾册徐行自語顧語者曾孫也其左方盛服而參差立
者四子婦也三兒二大一小大者携小者行手中執鞠花者
曾孫女也重立扵右上二抱嬰孩一獻桃一捧茗甌者四孫
之配也一俯倚榻上一牽夀母衣一熙然侍立其側者三孫
女也指畢合而計之凡二十又八人且曰先生史官也其言
信扵海内願為序而傳之嗟夫夀之為言久也最人之所不
可得也然亦有得焉而煢然索居者非夀也又有得焉而謀
不及朝夕者非夀也又有得焉而左右不能孝且養者非夀
也又有得焉而體尫氣羸十日九疾者非夀也又有得焉而
禍患迭嬰中心靡寕者非夀也今夀母享此高年尊安無疾
孫子秩秩皆能盡養家道豊𥙿心志怡愉是無五者之失而
有其足之樂矣得不為希有之事乎正卿之為是舉宜也非
過也且昔人之所至願一則曰夀二則曰夀非惟欲乎已又
且祝扵人豈不以夀出乎天而非人之所能乎設或有之誠
可歌也已吾婺素號文獻之邦振黃鍾之鏗鍧剪毛羽之紛
蕤者比比有之其能為仲賢撰為賦頌矣乎
金華永寕禪庵記
金華縣東五十五里有一土阜延袤數里餘曰羅漢山先是
宋元豊間里之善士鄭君克允與其弟克明扵其地冶鐡鑄
阿羅漢像五百一十有八山因是而得名像今猶在西巖石
佛寺克允則資政殿學士鄭忠愍公剛中之大曾父也二百
餘年之後有楊民子名允真者居扵山側與其室人王氏本
净尊禮大雄氏之道同往烏傷伏龍山謁千岩禪師入室弟
子蘭室馨公受大乘三聚戒疑神入空以縛禪為事一夕
夢異僧若来自西域者告曰汝宜扵羅漢山建永寕庵以修
學禪定覺而異之即其地經行見其坡陁演迤氣象夷曠遂
欣然入念慮銖積寸累搆佛廬三楹間中塐觀音大士華冠
瓔珞寶相殊勝時則至正戊戌之春也樂善之徒捐山若園
五十畒奉之允真手植青松蔚乎成林而庫樓西廡俱先後
就緒什噐百需之物亦莫不備給持瓶錫而来過者日暮塗
遠一時一憩神靈之區應真之所示現夫豈偶然必有龍鬼
晝夜護持使般若之種孽芽其間亦其勢之焉允真欲爲久
圖請予文勒石俾世世擇異姓有善行者主之而楊氏之族
人不與也予聞神所必至也羅漢之山昔嘗産鐡鄭君兄弟
命金工鑄諸像像成而鐡已竭恊氣充牣祥光未散禪庵
之建實符嘉應宜乎允真之城此不難也然而造者不難而
繼者爲難嗣主其席者尚思允真之勞勩一椽片瓦視之不
翅寶璐庶幾繩䋲相傳至永久而弗墜苟或不然則夫冥報
之撡具諸載籍予何忍言之讀斯文者尚知所自警哉允真字
無識敦實而無為最為近道父曰天祐毋姓金氏云
題定武蘭亭帖後
世之論定武蘭亭其說頗不同有謂唐太宗詔歐陽詢搨本
刻石禁中至晉時契丹輦至殺胡林棄而北歸宋慶曆中韓
忠獻公婿李氏者獲之至宋景文公帥定武始從李氏之子
購蔵庫中相傳得扵孟水清者盖非也熙寕中薛師正出守
甚珍惜之别刻以惠求者師正之子紹彭又勒扵他石潜易
元刻以歸長安是定武有三刻矣有謂太宗旣葬繭紙蘭亭
而刻石亦見殉昭陵既發畊氓負石為搗帛用定武一士人
見四周龍鳳文隱起知為禁中本以百金市之以歸謂之古
定本王君貺知長安移文索入公庫又謂之古長安本旣而
公庫火石焚馮當世再入石是定武則有二刻矣傳聞異辭
是二說者巳不能歸扵一致况欲索扵肥瘦完損之間邪自
後轉相摹刻者凡九十餘本而吾婺梅花本而下亦且十家
則其去真益遠矣此帖出扵蘇才翁東齋所蔵元祐戊辰米
南宫又獲之才翁之子洎洎字及之亦佳士也上有范文正
公題識韓魏公家記及錢氏忠孝家趙彝齋字印精神氣韻
實與他本懸絶當為定武初本無疑同郡周君致肅冐熱来
求題謾一䟽之不覺其辭之繁也
題悅生堂稧貼
右蘭亭悅生堂本係宋相賈師憲命其客廖塋中參較定武
諸本采字之精善者輯成一帖始命金華良工王用和勒石
經一年乃成賈諸悅生堂中尋𥙷用和武階以報之濂按師
憲遭竄逐時朝廷命王孟孫簿錄其家石刻蘭亭多至八千
匣當時方回奏劄亦頗及之度其所蔵者善本必多故廖所
采輯薦紳家號為至精先師内翰公嘗摹搨為卷而以趙文
敏公所臨者繼其後誠可謂雙絶矣公之孫柳穆能寶此卷
扵戎馬刧灰之餘穆亦賢乎哉
䟦柳先生上京紀行詩後
濂以元綂甲戌伏謁先生扵浦江私第出示上京紀行詩卷
乃永嘉薛君宗海所書時先生自江西儒㙜觧印家居上距
分教灤陽賦詩之年實延祐之庚申己歷十五春秋洪武丁
已之正月濂方謝事歸田幸獲重觀于蘿山書舍相去元綂
甲戌復四十有四年扵是先生墓上之草亦三十六新矣嗚
呼六十年間人事變遷乃弗齊若是不亦悲夫先生之孫叔
雍以濂嘗受業先生之門請題識其末三復之餘慨然為之
興懷先生之詩與薛君之字人咸知貴之有不待區區之贊
也
䟦王獻之保毋帖
右王獻之保母帖說者謂勝扵定武蘭亭初刻盖此帖乃獻
之親書于甎而又晉工刻之若蘭亭則馮承素等鉤摹而又
唐工鐫之所以精神氣韻夐然不侔也或者不知猶妄有所
疑姜堯章乃作辨評一篇設為問荅援據甚詳博雅君子宜
取而覧之正不必求題識之多也
題錢舜舉應真圖
錢舜舉所貌應真渡水圖備極情態此畫史恒事爾或者妄
謂應真實然則過矣觀者當具金剛眼而弗為紙墨所惑可
也
䟦叚氏墓誌銘後
右大司徒歐陽文公所造廬陵叚君雲亨墓碑君之子德輔
德文旣鐫石龍坑冢上元季之亂碑與亭俱燬公之遺墨幸
得僅存因重装為卷請予識之嗚呼公之文在天地間流傳
當無窮固不繫碑之有無然而事變不可料公自擢第以来
文稿百有餘冊蔵扵瀏陽里弟者亦燬于兵其孫估唯收在
燕所錄二十四卷奔走四方凢見公文必躬寫而附入之予
嘗為其作序以傳惜乎德輔不及錄此文以遺之也至於叚
君之賢行公巳備書予不敢勦說而瀆告焉德輔兄弟能惓
惓寶此而不忘亦可謂不死其親者矣
孫伯融詩集序
詩道之倡其有師友淵源乎非師不足盡傳授之秘非友不
足成相觀之善無是二者不可以言詩也當元之季有丁仲
容先生者自天台来客建業以能詩鳴方其岸幘談笑有持
卷来求者輙索酒飲數觥操觚如飛風雨疾而龍蛇蟠語意
渾涵絶無斵削之跡讀之者皆驚以為仙才當是時夏煜允
中為先生入室弟子其氣韻酷類而横逸滂沛過之伯融進
受指盡扵先生退交允中日取唐諸家詩而紬繹之稽其聲
律求其指趣察其端倪已而學大進士大夫稱曰之是肖乎
允中者也或曰非也脫凡近而遊高明鼓俠氣而超氛壒其
髣髴乎先生者邪予来南京而先生墓木巳拱獨允中共吟
嘯扵風月寂寥之鄊舂容乎大篇鏗鏘乎短韻無日無之允
中間持伯融之詩相與諷詠予謂允中曰自科舉之習勝學
者絶不知詩縦能成章往往如嚼枯蠟較之金頭大鵝芳膄
滿口者有間矣如伯融者何處可得邪允中深以予言為然
時伯融總戎于括予不及見未幾伯融死扵難後三年允中
亦殁予今耄矣私竊以謂先生之詩已&KR0866;板傳世每念允中
之名泯泯訪其遺藁三十餘首錄蔵青蘿山房頗恨伯融之
什未有所托金陵蔣行簡伯融之弟子也乃蒐輯遺失釐為
若干卷介翰林典籍蔡宗默求予序其首烏乎道隱民散久
矣朝執經扵講惟暮反眼相視若塗人者有之有如行簡之
不忘其師非紛紜百鳥中見此孤鳳凰歟因不辭為稽其師
友淵源次第而為之序聞之者可以勧矣伯融諱炎姓孫氏
句容人元季落魄不仕及皇上定鼎建業出為江南行
省掾同知池陽府已而陞知府事遷本省都事總制處州軍
馬苗寇賀甲李乙叛遂遇害朝廷以其不屈志辱國贈徵事
郎封丹陽縣男為人磊落有俊氣藐然白面書生而其胸中
蔵百萬兵使其賦命之厚勲業可立致今但以詩名于世惜
哉雖然伯融藉此亦足為不杇矣
䟦高宗所書神女賦
右宋思陵所書神女賦法度全類孫過庭旦善用筆沉䝘之
中兼有飄逸之態然思陵極留心書學九經皆嘗親寫故其
用功為最深此卷乃禪位後所書時春秋已高而猶弗之廢
誠可謂勤也已使其注意扵虞夏商周之治父讎不至不報
王業未必偏安抑又可歎哉卷首有奎章閣鍳書博士印盖
天台柯敬仲為是官時所鍳定云
題伊尹古像卷後
余嘗観孫季昭示兒編其言書所載伊尹放太甲于桐放當
作教以其篆文相近故譌爾其論甚偉句曲外史張天雨能
取其說書扵伊尹古像之後誠知言者哉雖然汲冡竹書所
載又何其與此異也
題子昂書高上大洞玉經後
右玉晨上文三十九章趙魏公六十四歲時所書多取法扵
黃庭内景經故韻度極可観或者謂公晚年專倣李北海其
言過矣予見公書此經凡四數而此卷尤為精絶誠可寶也
題鮮于伯機所書蘭亭記後
鮮于奉常公嘗見葉秋㙜書反覆諦視至欲下拜秋㙜之書
人頗譏其陋公獨知其用筆之妙字學雖淺藝非功力精到
亦不足以相知况其他者乎予蔵公所書濟石硯賦自謂可
入妙品今観此卷實可與之抗衡非真知書中意者未必以
予言為至當也
題剡源清茂軒記後
剡源先生戴公以文辭名天下曾未百年學者鮮有見其全
集者予總脩元史欲為先生立傳扵是白丞相下有司即先
生之家謄其文藁二十卷以上至今蔵之秘府中書舍人毛
君集出示先生所造清茂軒記正在槀中其為真筆無疑蓋
毛君從祖震卿與先生為忘年交故先生不靳而為之記發
明山水之勝分明如晝今之能文者雖多如蝟毛求如先生
絶不可得毛君乃能重書以傳亦可謂賢子孫矣哉
䟦米南宫夷矌帖
予嘗評海嶽翁書如李白醉中賦詩雖其姿態傾側不拘禮
法而口中所吐皆成五色文今観與李邍手帖因書其語而
歸之邍字夷矌公擇子也大觀間嘗為顯䆠云
䟦樂貞婦傳後
樂貞婦陳氏蚤喪夫而養姑終身撫二子至扵成立予揆陳
氏之意則曰是婦道當然爾何有他覬哉使陳氏所見扵此
毫髮有未盡瓦鐙敗帷之苦未必能甘也議者不察以不得
旌表門閭為陳氏恨旌表朝廷事也扵陳氏何與焉
逹摩大師贊
括蒼吳福平川以善畫名叢林間龍門海公請寫初祖圓覺
大師真像威德如生觀者聳然起敬翰林學士承旨宋濂為
之造贊而國子博士鄭君仲舒書之贊曰
系傳香至法證圓真闢六宗之異戶歸甘露之一門操智慧
刀斬纏蔽之枝葉裂煩惱綱見清淨之本根重冥穏泛己歷
三年之久少林璧觀竟忘九載之勤流支屡毒而甘之如蜜
葱嶺游行而殁兮若存精明焜煌乎日月氣宇凾盖乎乾坤
此所以一花五葉之記徧周沙界而大法彌尊也邪
活水軒銘
吳府紀善張德麟氏會稽山隂人築居鑑湖之側讀書鼓琴
樂周公孔子之道見原泉之流不息因取子朱子詩以活水
名其軒請予造記予謝曰軒名包義甚博索文者又接踵而
至俟還山中却為之德麟曰麟從藩王出入行無定蹤
願遺之一言不敢以多求為也予因曲徇其意為製銘曰
泉出地上昭厥源東流弗息日奫沄譬猶嘉木下有根脩榦
上撑枝葉藩君子玩之道則存錙銖有間體遂昏潢汙行潦
勢吐吞朝雖盈盕不及曛我銘我軒辭則勤行之不己德乃
純
題馬氏譜圖後
同郡馬生銓其先出扵唐太師北平莊武王燧北平五世孫
大同来為婺之東陽縣令咸通五年遂卜居松山之下縣令
十世孫承節郎喬嶽宋崇寕五年又自松山遷仁夀之兜鍪
山承節七世孫克復嘗以武顯節制婺州屯戍軍馬兼中書
省計議官兼浙東降斷斬斫使討宼事計議四世孫則銓也
銓以縣學弟子員貢入成均惓惓扵譜事唯恐廢墜間請予
題其後予覧隋唐藝文志載郡國所上氏扵書凢數千卷蔵
于官所以然者辨貴賤别昏姻謹本支也自氏族之學弗講
士大夫家亦鮮有習之者往往未歷數世巳藐然不識為何
人可嘆也今生能有志扵此晝夜弗忘不亦忠厚之士哉予
特表而出之以勵世之人使不忘其所自
元故徵士周君墓誌銘
君姓周氏諱自立字本中裔出汝南初遷黃之永安唐季有
為袁州刺史者因家宜春繼徙廬陵子孫衆多又自廬陵分
居新喻天柱山之陽曾大父䁀臣宋太學某齋生大父宗缶
以文學名江文忠公極禮下之後用薦者授迪功郎監廣西
經略安撫司庫辭不赴門人私謚文範先生父雲龍元瑞州
路儒學錄有文集若干卷博學者君自以奕葉為儒繼承不
易孳孳問學雖寒之折膠暑之鑠金亦不敢輙廢下筆為文
翩翩然成五采矣父旣蚤殁獨奉母某氏居家苦貧傭書以
奉甘旨從兄自強為廣西宣慰司都事以書来徵會欲白上
状拜而請銘且繼之以泣于家食時自来為義烏尹頗與自
強交視孟東契家子姓也義不得辭銘曰
孝友行于家旣質且葩又何必金章盭綬而始為華我銘斯
墳言則非夸
故蔣府君墓銘
余官詞垣時編脩蔡玄與蔣敬偕来玄代敬致辭曰敬舊從
游扵句曲伯融孫先生伯融總兵扵栝而殁扵王事敬痛其
師之亡而其詩不傳今来輯成編將刻諸梓願為序以冠萹
端于私自念近時為師弟子者一轉盻間如不相識然若敬
者亦可謂之知義者矣意其必有所自頗竊識之及余致政
還山敬持元進士東原牛繼志之状請銘其先府君墓状中
𫐠其冢三世以孝聞則其所涵濡者深矣宜乎敬之制行不
忘其師也府君諱成字翁輔蔣其姓也其先為汴人宋建炎
初扈蹕南渡遂家建業之錦繡里曾大父某大父某父某字
秀之母郭氏閨閫肅穆可為女中師府君生而夐異不與恒
兒同少長亊親曲盡其孝敬一蹞步之間常恐親之飢且寒
盻盻焉懸懸焉若無所寘身見親破顔一咲輒喜劇不知手
足之舞蹈士君子咸曰公輔之祖若父䔍扵倫品人競稱之
為純孝而公輔又能繼之吾聞孝子之家其後必昌庶有望
扵斯人歟府君非惟能孝也其友二弟甚至庭無間言仲弟
彬為泰州吏目先三年卒季弟順先一年卒府君竭力經營
其後事甚悉府君非惟能友也與人交務崇信讓雍雍雅雅
絶不與物競唯恐傷之不幸以洪武七年五月十日卒享年
五十又九其年六月八日葬于城南撥雲山之原禮也娶劉
氏子男子一人敬其字為行簡為人謙慎重然諾一時名士
多與之遊子女子二人長蚤世次適徐信孫男一人真童孫
女一人在室予聞孝者群行之冠冕人有行之者則百善至
而百邪去府君能繼先人遺躅而益有光焉以增夫名教之
重此而不銘惡乎銘銘曰
才豔而荂裁雲剪霞未能振德之華恪遵天經篤行于庭斯
可通扵神明昧昧思之孰為重輕讀銘者■當蹶然而興
全有堂箴
全有堂者何監察御史黃君鄰讀書之室也缺者全之反其
謂之全者何無毫毛之不備也無者有之對其謂之有者何
心中本具不假外求也其謂全有者何天德也天德之著也
如鑑之明也萬里森然随物而應之也旣曰全有或乃斵之
喪之以至弗完者何人偽之滋也人偽之滋非學不足克之
也克之者何整爾甲礪爾戈力戰而勝之也是故生而能全
之謂聖人脩而復全之謂賢人棄而不知求全之謂愚人三
者之不同奈何敬與怠之謂也黃君欲全其所有非敬將何
以全之黃君以政學聞于時復遑遑自治不知其殆之求全
者歟為之曰
繄天扃顯性靈萬象森森烱以貞愚不縮智不贏毫末咸具
天人并君子乾乾守以誠其有乃全百體寕
宋學士文集卷第四十五芝園集卷第五
