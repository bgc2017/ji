宋學士文集卷第三十八翰苑别集卷苐八
恭題
御書賜蘄春侯卷後
洪武六年夏六月十又三日
皇上幸大本堂堂乃儲君講道之所而諸親王肄
業扵左右當是時勛舊之子亦聽執經入侍
上既至召開平忠武王之子鄭國公常茂蘄國武義公之子
蘄春侯康鐸列于階下慰勉再三復敕奉御具觚翰親書二
帖一賜茂一賜鐸帖皆八字其賜鐸者云謹承祖業愛爾勤
功鐸稽首再拜而受乃命良工用黃綾玉軸装潢成卷玪襲
以示子孫鐸嘗受經扵臣濂来請識之臣伏覩
國家之遇勲舊義雖君臣情踰父子上下相孚脗合無間蘄
國公値四海雄争之初多樹竒功不幸蚤世不得見今混
之盛
宸衷憫悼朝夕弗忘既敕近臣經紀家事復令其子習學
禁中且以承祖業爲勖其恩數至優渥也夫祖業未易承必
勤功之人乃克能之
聖謨所及正合書中業廣惟勤之義鐸宜拳拳服膺而弗失
庶幾上不負
君師之訓下可以保前人之功業矣鐸尚勖之哉鐸尚勖之
哉帖傍書康二子者以别與茂也二子鐸與其兄鑑鑑今僉
廣西護衛指揮使司事云九年秋七月二十二日翰林學士
承旨嘉議大夫知制誥兼修國史兼太子贊善大
夫臣金華宋謹識
題梁楷羲之觀鵝圖
梁楷東平相義之後善畫人物鬼神學扵賈師古宋寕宗時
爲畫院待詔賜以金帶不受掛扵院中而去君子許有高人
之風或者但知筆勢遒勁爲良畫師且又謂其師法李公麟
皆誤矣
贈朱啓文還鄊省親序
工部奏差朱旼啓文既書滿將省親虎林山中薦紳家多發
爲聲詩吳府伴讀王驥與啓文有連遂以首簡請予序浙
河名區虎林甲郡文彩朗耀光衝扵牛斗才猷振拔軫接扵
荆楊故三沈有翹雋之聲二徐爲俊髦之冠多歴年所匪惟
今斯粤自唐季以来海田屢化獨繁華之如故慶光景之常
新富庶亞扵咸陽侈麗比扵京索停鸞峙鵠山川之靈氣欝蟠
綺陌香衢笙管之春聲宛潬嗟士習之易染憫風俗之頻移
儻有拔萃其間實稱良彦行必傳扵緗素譽徧播扵卿公惟
朱氏之名家愜輿清之所屬塤箎交奏四經之義髓昭明黼
黻相宣一姓之文鋒犀利棣萼既形扵周雅芝蘭遽産扵謝
庭華穎高鶱允符二妙之選藻思遄發何慙八斗之才珠彩
雖沉玉光難掩遂因文藝上貢銓曹雖王勃之少年豈朱雲
之可吏厠行人扵起部期試事扵薇垣三載積勞行將授政
一朝予告得遂榮親服綵上堂每賦高年之引奉觴爲夀尚
瞻游子之衣春暉澹蕩以娛人秋月連娟而在戸争誇具慶
奚翅前蹤平浦西風催秦淮之急槳遥天去鴈起名勝之長
吟不鄙衰孱来徵序引無山東之雅製續洛下之群賢愧陳
瓦罍式聮寳卣云爾係之以詩曰
松帷落秋隂月魄淡凉夕朝鼓官河棹暮宿青山驛憶昔爲
行人風雨尚征役王事有程期吾敢思燕息今焉返吾廬搖
曳武林陌上堂獻夀觴踉蹡喜增劇衣帶来時香酒仍去年
白門前青桂枝寒花破寥閴不見近三年爲我動顔色子歸
趣誠佳子樂復何極可憐城頭烏肯倦西風翼
新刻廣韻後題
右廣韻一部雕刻己完可模印然自梁沈約制爲聲韻以来
隋仁夀初陸法言等繤次成編唐儀鳳末郭知玄復帥其屬
而附益之時號切韵天寳中陳州司法孫愐以切韻爲繆略
復增字四萬二千三百八十三雅俗兼收務矜該博且取周
禮之義又更名曰唐韻宋祥符初陳彭年丘雍復重脩之又
易名曰廣韻至扵宋祁景祐集韻之出復增二萬七千三百
三十一字而廣韻微矣近代書肆喜簡而惡繁集韻罕傳而
廣韻獨盛行濂等奉勑校定一遵洪武正韻分合之例布
列如左註則並仍其舊舊韻凡二百又六今省爲七十六云
洪武九年九月壬子朔翰林學士承旨金華宋記
韻府群玉後題
右韻府群玉一書元延祐間新吳二隂兄弟之所集也二隂
一名時夫字勁弦一名中夫字復春博學而多聞乃因宋儒
王百禄所增書林事類韻會錢諷史韻等書會稡而附益之
誠有便扵檢閱板行于世盖已久矣入我
聖朝近臣奉敕編洪武正韻舊韻音聲有失者改之分
合不當者更之定爲七十六韻今重刻是書一依新定次序
而字下所繫諸事並從隂氏之舊因書其故以告来學者洪
武八年夏五月既望翰林侍講學士金華宋記
贈今儀蔵主序
予聞佛書一湏彌山攝一四天下一四天下共一日月湏彌
有百億則日月有百億焉如是乃至恒河沙不可筭數之天
下佛法未嘗不流布其間况震旦一國邪日本在東海同爲
震旦之國又可分疆界之内外邪此所以同慕貞乘而至人
攝化者亦未嘗遺之也逹摩氏自身毒西来既至中夏復示
幻化持隻履西歸後八十六年當推古女主之世逹摩復示
化至其國世子豊聦過和之片岡逹摩身爲餒者困卧道左
世子察其異觧衣衣之已而入寂遂蔵焉及啓棺無所有唯
賜衣存事與隻履西歸絶類所異者當時無人嗣其禪宗爾
自時厥後橘妃遣慧萼致金繒泛海来請齊安國師卒今義
空比丘入東其首傳禪宗之碑信不誣矣至覺何之嗣佛海
遠道元之承天童净逹摩之宗駸駸向盛原大法之蘖芽實
肇見扵世子之時歟嗚呼亦可謂遠也巳矣範堂儀公日本
之人也俗姓藤氏脩習禪觀夙夜匪懈至正壬寅秋航海自
閩抵淛叄叩尊宿咨决法要洪武癸丑冬復来蔣山爲侍者
尋遷掌蔵史叢林中以法筵龍象期之範堂以予頗䆒内典
圓頂方袍之士無不獲文句而去謁予以徵贈言予謂三蔵
靈文琅亟玉軸世所嚴奉者凡五千四十八卷六百億三萬
一千八百八十八言其刊定因果窮䆒性相則謂之經垂範
四儀嚴制三業則謂之律研真顯正覈僞摧邪則謂之論三
者莫不具焉範堂既司之矣司之寧有不受持讀誦之乎脫
若以言演說之多無踰扵此也如曰直指人心片言己爲餘
䞉何在扵博求耶雖然萬錢陳扵前非緡無以貫之萬法𣪚
扵事非心無以攝之假言以明心挈其綱而舉甚要亦古人
之甚拳拳者也大氐人有内外佛性無内外人有東西佛性
無東西一真無妄充滿太虛大周沙界細入藐微光輝洞逹
皆含攝而無所遺範堂扵此而證入焉一念萬年何今何古
寂然不動誰佛誰生當此之時殆非世諦文字之可形容也
逹摩氏之所傳其大旨不過如是而已範堂徧叄諸方諸方
尊宿以範堂精進多所印可不知曾有不自寳秘而昌言若
斯者乎予見範堂向道之切故舉百億湏彌皆有佛法佛法
肇興扵日本者稍著見焉而末復申之以此者衞法之事嚴
而利物之心急也
䟦黃文獻公送鄭檢討序後
自古師弟子間不翅親父子然傳所謂父生之師教之其義
誠一也故孔子之稱顔子則曰視吾猶父是顔子以父事孔
子矣父子之道天性也父沒而手澤存焉子或見之則泣下
霑襟父師一也孰謂爲弟子者有不然者乎予友太常博士
鄭君仲舒黃文獻公之高苐也公懸車家食之時仲舒以外
艱服除復入經筵爲檢討官瀕行公造序槀一通親加竄改
持至浦陽江上與仲舒言别且致餼焉仲舒既屬繕書者入
卷乃收序槀秘蔵惟謹及公薨装裭成軸每出展玩曰公吾
父師也公不可見矣見公之手澤如見公焉言訖輙悵然遐
思嗚呼仲舒之不忘公其盡師弟子之義者哉仲舒義門八
世孫家教薰洽在家爲佳子弟出仕爲名師儒與仲舒游者
見其温恭可近輙自詫春風和氣之襲人臨川太樸危公稱
南冠而北仕者以德行言之當推仲舒爲苐一流觀仲舒不
忘其師如是餘則從可知矣太樸之言其真足徵哉予亦灑
掃公門與仲舒爲同志因相與一言之
混成道院記
道家者流秉要執本清虛以自守卑弱以自持實有合扵書
之克讓易之謙謙可以脩已可以治人是故老子伊尹太公
辛甲鬻子管子蜎子與夫兵謀之書咸屬焉自其學一變而
神仙方技之說興欲保性命之真而游求扵外盪意平心同
死生之域而無怵惕扵胸中則其玄指復大異扵前矣所以
劉歆之著七略既書道家入扵九流而復别出方技其意豈
無見哉嗚呼其傳襲盖亦久矣婺之浦陽有山拔起曰仙華
相傳昔有仙嬪扵此乘龍上昇山形如翠蓮花猗儺妍麗當
晴霞朝絢儼如蓬莱樓閣突兀五雲中疑有古仙人往来其
間山南六七里則縣治在焉縣治之東曰東嶺地勢廽旋而
靈冲之氣不洩當元之時于鍊師某常建道院一區以棲肥
遯之士鍊師之弟子葛道慶今扵東嶺之源復建混成道院
凡殿堂門廡暨庖湢之屬具完經始扵洪武三年之庚戌落
成扵六年之癸丑脩真之士来鉛汞而鍊黃庭者于于而来
矣道慶請予記之予聞神仙家之說葆精嗇神冥合太虛翛
然玄覽却立垢氛之外下上星辰呼吸隂陽超無有而獨存
心頗豔之邇年以来刊落世嬰外物之爲羈馽者皆釋然謝
去思欲排空御氣神游八極之表俯瞰仙華而時一下之道
慶儻相見焉當趨前長揖曰子嘗記我道院矣豈真所謂列
仙之儒非邪幸授我以長生秘訣必相與辴然一咲也道慶
字處善爲人恂恂有禮入道之志盖堅如鐡石云
天台廣濟橋記
天台縣西二十里有山曰鷓鴣二水發源其間合流至長洋
復折而西與大溪匯然後滔滔東逝當夏潦秋霖水驟進氣
勢奔突只尺如隔胡越里人壘石爲小橋不能殺水怒竟蝕
而去邑大姓洪紹生憂之乃集子姓與謀累址于淵鑿石于
山犬牙相凾魚鱗密比架爲高梁崇以尺計者二十有五修
倍之翼以石欄與橋相齊甓東西兩隄各二百尺有畸傍築
庵廬三楹間招浮屠惠澄者守之始事至正己亥之三月訖
功扵庚子之十一月費錢一萬緡夫工一萬一百橋成隱然
如虹霓跨空而收截險利涉之效下視飛濤如履袵席遂名
之曰廣濟云予聞穚之名始扵殷至秦漢多異稱以其有小
大之殊而濟人之功則一也世道陵夷使拔一毛以利物則
頩然怒其視紹生一門見人病猶己病者幾何人哉嗚呼若
紹生者亦可謂惠人也巳昔蔡襄記萬安渡石橋不過一百
二十二字又葉正則作利涉橋記乃六倍之予斟酌其繁簡
而爲斯記俾刻焉紹生字傳可其先有諱漢者唐末自浦江
海唐来遷世多儒至紹生益力本尚義其子曰居安居易居
息姪曰夢熊濟浩福翁禄翁居易即来請記者今爲國子生
云
贈吳府伴讀陳生孟暘序
君子爲學能知内而不外斯善矣内則自任之重而不失天
分之正苟區區務外則奔趍竭蹷何所不至哉于自官京師
南北之學徒頗有来受經者既而多攝御史巡行郡國而陳
孟暘亦在其列孟暘所涖光穎徐邳宿五州官書浩穣至萬
餘卷孟暘逐一爬梳使枉者直暴者馴且察夫民病請免夏
賦之絲頻役之軍與夫輓運芻茭之艱分給滯塩之便如是
者數條右御史大夫陳公即以上聞多有舉行者已而同
列之士或擢左右參政或典大郡或僉各郡案察司事人皆
曰孟暘之材若是其將自此升哉孟暘適以疾在告人爲孟
暘惜之孟暘則曰爵禄之来天也吾敢有徼覬之心哉且方
岳之任至重&KR1472;絲泉粟之殷甲胄獄訟之繁徵科營繕之勞
無所不當與倘毛髮不至是負國也吾自度其才可與同列
班乎不可也幸仕優而學拾級而升庶幾無曠官僨事之失
也况吾母氏年近五十餘日薄西山素髮蕭蕭然垂領僑寓
扵婺城之間吾心懸懸如飢近已得請于上躡履而迎
之以来庶幾吾心安焉不然鍾嗚鼎食以爲榮結駟連茵以
爲侈適足以增夫愧耳子聞孟晹言知有志君子者也内而
不外者也拾級而升而無躐進之望者也思孝乎親者也此
贈别之言所以不可不作也
書史會要序
天台陶九成新著書史會要成翰墨之家競欲觀之以謄鈔
之不易也共鍥諸梓而以首簡授予序序曰史以從又持中
爲義盖記事者也黃帝時始立史官而蒼頡沮誦實居其職
蒼頡制字之人也自時厥後史氏遂掌官書以贊治至周宣
王太史籀復造字五十五萹以教童幼所謂史者豈非字學
之本源乎然則紀歴代之善書者名曰書史非僣也宜也九
成本衣冠子自青年即精䆒六書之法備知字文相生之意
乃辨析古文篆籀分隷行草諸家異同并載其人而附見焉
先之以帝王次之以名臣又次之以材士大夫起自三皇迄
于國朝凡名一善者悉具錄之其事核其論確而有徵皆
遍采史傳及前脩所著書不復以異議叄乎其間書成釐爲
七卷予嘗取而觀之不覺喟然嘆曰夏殷而上左史記言右
史記事周則大史小史内史外史御史分掌其事其任至重
也大則國家禮樂刑政治忽善惡固無所不當紀小則一事
一物該古今而資問學者亦不可不明辨如此而名之曰史
庶幾可也穠葩豔卉随春開落何𥙷扵事功陸佃集之號爲
花史硯雖適用不過一石何關扵治教米芾編之目爲硯史
是則奚可哉必也如吾九成精䆒六書直探皇頡史籕之本
源歴代字體變化如浮雲者皆可攷見致知格物之學似不
爲無助苟稱書史孰謂非宜哉抑予聞六書居六藝之一周
官保氏掌飬國子則教之盖自聖人以書契代結䋲之治實
取諸夬夬揚于王庭其用最大宜其天下無不學學之當無
不至也予又獨嘅近世以来徇末而忘本濡毫行墨春蛇秋
蚓之連翩輙揚眉以驕人曰此斯冰也此右軍大令也有識
者觀之曾不滿夫一哂讀九成之書者不知能一自警否乎
九成名宗儀積學能文辭嘗覽雜傳記一千餘家多士林所
未見者因倣曾慥類說作說郛若干卷曾所編者則略去之
君子謂其尤精博云
括蒼吳氏世系碑銘(有序)
惟吳氏出自姬姓自泰伯仲雍避其弟季歴去之勾吳周武
王封其裔孫吳周章爲吳子至夫差爲越所滅子孫以國爲
氏分處北南厥後有居延陵者莫知幾世又自延陵遷湖之
德清至宋大理評事景生子曰庠庠官處州始從德清来占
籍焉庠生三子曰感曰乙曰榮感生二子曰安常曰安國安
常絶無傳安國字鎮鄕宣和初以大學上舍釋褐進士累官
太常少卿使金不辱命還知袁州夀五十六而終娶周氏生
一子曰邦老歴官知吳縣復居德清乙生一子曰安上安上
生七子而名聞者三曰企曰顯曰邦而生俱由舍選出身企
累知定海縣顯再轉國學正曰邦煥省試第一人邦煥之子
曰友龍漕試亦苐一人其後皆爲賢師儒亦絶不傳榮生二
子曰安禮曰端朝絶不傳安禮生三子曰邦明曰邦本曰邦
彦邦明邦彦皆絶不傳邦本一名挺字挺才因父有疾遂精
扵醫以淮南東路安撫使司凖備將領同司農少卿湯碩使
金亦不屈節夀六十二而終娶潘氏毛氏生一子曰嗣英字
華叔𥙷迪功郎能繼父學不要利如唐宋清之爲内外婣寠
者傾貲給之殁不能葬亦仰其襄事距城二里所有山曰三
巖樂其幽邃預爲蔵穴扵中岡之麓時醉卧其中且扵穴前
百步築歸愚庵謂其友何宗姚曰君宜爲我作墓碣幸生得
見之後七年八月癸酉吾當歸窆扵此耳至期果然實寳祐
三年秋也夀八十五而終娶閭丘氏清簡公昕之孫生三子
曰有𨳩曰有光曰有益有𨳩絶不傳有光字行謙能文辭任
逹如其父亦精通扵醫馬莊敏公来爲郡極禮異之尺牘往
来幾無虚日壽七十三而終其葬在華叔府君墓東一百步
娶薛氏生四子曰嵩之曰泰之曰良之曰衡之嵩之泰之衡
之皆絶不傳艮之字止軒性善柔言呐不出口遭宋改物而
吏勢益横競魚肉之甘受而不怨晚以子克家逸豫康寕至
七十九而終其葬在華叔府君墓南五步娶趙氏生五子曰
祖臯曰祖繼曰祖䁀曰祖謙曰祖成祖臯祖䁀祖成皆絶不
傳祖繼一諱元亨字嘉甫通經史百氏書星曆法律亦無不
研究詩若文一以理勝事親孝及殁負土成墳結室墳左寝
苫枕塊其中服闕始還居室屢燬締搆者凡三必先完諸弟
者諸弟有孤女二人未行竭貲嫁之性耿介奬善疾惡之行
皦皦自信不肻詭隨人来赴愬者得片言各悅服去君子謂
其嘉惠里俗靖綏邦人有漢陳寔之風私謚曰嘉靖處士云
壽七十四而終其葬在止軒府君墓東五步娶趙氏生二子
曰世昌曰世德世昌字伯京鄉貢進士今授處州府儒學教
授世德字仲懷鄉貢進士衢之美化書院山長世昌娶丘氏
生二子曰公願曰公顯公願字從善博學善屬文承事郎工
部主事兼吳相府錄事娶潘氏生一子曰維公顯娶趙氏生
一子曰綸世德娶劉氏生四子曰公進曰公逹曰公述曰公
遜公逹賜進士及苐朝列大夫知廣平府事以事免祖謙字
某殁葬止軒府君之西三十步娶氏生二子曰德明曰德
茂曰德盛德明德勝皆絶不傳德茂娶翁氏生一子曰道臻
有益字十朋以儒術稱娶華氏生二子曰夀翁曰岳老岳老
殁葬毛山去華叔府君之墓五里而近娶氏生二子曰祖
稷曰祖華皆絶不傳壽翁字如山宋秘書省檢閱文字元署
遂昌尹其葬在華叔府君墓東一百有餘步與行謙府君墓
連娶王氏生一子曰祖堅殁葬歸愚庵傍娶陳氏别窆東岡
生二子曰世慶曰世善世慶娶王氏生三子曰廣生曰廉生
曰庭生廣生更名浩今授承事郎通判饒州府娶王氏生一
子曰璿世善娶某氏生三子曰庸生曰唐生曰應生濂在禁
林時公願爲編修官相從授經者頗久一旦奉其父進士君
之命拜而請曰吳氏自吳興徙括今十有一世矣詩書之澤
相仍弗墜子孫亦與有禄食大墓在三岩者十亦皆松楸蔚
然而樵采有禁豈一朝夕之故哉然宗系漸繁易致扵淆亂
失今弗圖無以貽示永久爰建祠堂三楹間扵中岡之南以
奉祀事復掇世系之可徵者件繫成書願先生詳書之使鑱
諸石以列於祠中濂聞吳氏之所自出往往指爲延陵季子
之裔季子之遠孫分爲延陵州来二氏矣非吳氏也吳氏自
扵越滅國之後始建氏扵吳其後有出渤海者有出濮陽者
有出陳留者各随其顯望爲宗雖紛紜不齊要皆夫差之後
非季子也今括之吳徙扵延陵恐或者謂出季子之裔故爲
一辨之而其系次治行夀年卒葬書中可徵者靡不備載不
可徵者不敢強也嗚呼氏族之學古人甚重所以昭本支别
親疎謹異同世䧏俗微能存心扵此者幾何人哉有如公願
父子誠可謂賢矣乎系之以詩曰
句吳之裔實出扵姬碩大且衍自本逹支浙河東疆有州維
括孰其来遷爰震爰發習我爼豆悅我書詩藉寵流榮類體
受衣揚名王廷聲讋敵國爾雖渝盟我持我節自時厥後世
澤敷滋履義蹈仁唯德是歸癢痾疾痛使我心惻慨彼越秦
罔視肥瘠邦侯牧伯識之争先分庭抗禮如賓大賢有濟厥
美孝思罔極負土懷親倀倀如失眼有青白是非攸分不尚
詭隨剛腸獨存至今遺胤蒙其休祉文光燁然紆朱拖紫維
彼三巖拔起㠝岏岡廽澗縈風氣欝蟠靈和所鍾生祥下瑞
蟄蟄子孫今聞長世譜系昭朗自流徂源惇孝廣敬澆俗其
敦我撰碑銘樹于祠下善纉善承勖爾来者
䟦子昂真蹟後
右蘇子瞻寄吳德仁兼簡陳季常詩一首趙魏公子昂所書
公時年六十又四其從集賢學士進拜翰林學士承旨亦僅
十有四月耳公自是更不遷官又五年而公薨矣公書之傳
世者真贗相半非有識未易辨盖真者猝難入目筆意流動
而神蔵不露愈玩愈覺其研贗則其氣索然不待終覽而厭
之矣此帖實公晚年妙筆老氣翩翩逼人黃口小兒日百臨
摹雖近終不近也公自題爲月江學士書月江乃昭文舘大
學士張克明云
菊軒銘
金華韓先生進之以耆年碩德爲州里後進所矜式文章問
學既不獲用扵世乃寄情扵鞠華東籬之下環植之亡慮數
十本盖以鞠有正色與先生所禀正性相符故當風露高㓗
之時獨致其研而非凡花豔卉之可同也濂四十餘年之老
友也雖不能文爲著鞠軒銘一首先生當與我刪之銘曰
鞠有正色具中之德君子法之以無頗爲僻鞠有落英斯鞠
其馨君子餐之期不爽厥真菊兮君子兮合爲一兮終無&KR1135;
兮永爲民則兮
宋學士文集卷第三十八翰苑别集卷第八
