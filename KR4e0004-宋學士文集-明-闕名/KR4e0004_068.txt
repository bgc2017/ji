宋學士文集卷第六十八芝園續集卷第八
元故國子祭酒孔公神道碑
尭舜禹湯文武及孔子德皆聖人惟孔子不得位而功最盛
天於恒人有一善且昌其後昆况德充天地功施萬世而身
不食其報者乎堯舜禹湯文武皆王天下故子孫受其祉有
限孔子無位故餘慶遺澤被其子孫者無竆自斯民之生未
有若孔子之德而無位者也亦未有孔子之傳世久遠而襲
爲封君者也嗚呼天之報聖人其在兹乎公諱克堅字璟夫
世家魯之曲阜孔子五十五代孫也曾祖曰之厚贈大夫濟
寧路總管輕車都尉祖曰浣累贈通議大夫禮部尚書上輕
車都尉皆追封魯郡矦父曰思晦嘉議大夫襲封衍聖公累
贈通奉大夫河南江北等處行中書省參知政事護軍追封
魯郡公謚文肅曾祖妣女真氏祖妣李氏妣張氏皆追封魯
郡夫人公少廓逹通敏日誦千餘言始冠遊學成均通春秋
左氏傳文肅公薨襲封衍聖公階嘉議大夫元重紀至元五年
上䟽請脩飾廟像順帝可其奏賜山東曆日錢之半給其費
命監察御史族人思立持楮幣二萬五千緍勒碑以紀成績
至正六年中書謂公爵與階不稱奏陞之制授中奉大夫易
銅章以銀十五年&KR0685;章政事逹世帖木爾薦公明習禮學徵
爲同知太常禮儀院事以子希學襲公爵是年冬帝親郊公
攝太常使盛服䄡然登降有容觀者稱爲達禮御史大夫雪
雪言公才宜近侍左右拜中臺治書侍御史公辭歸明年拜
山東道肅政廉訪使既受詔復辭會山東兵亂公率家人北
行次藁城丞相賀太平奏召公爲集賢直學士希學爲祕書
卿遣使者即藁城𧺫之公至燕都處盗毛貴犯畿甸且逼廷
議棄燕遷關中公曰天子當社稷宗廟俱爲存亡烏可棄而
它之今勤王之兵頗衆與之决戰盗可平也如公言盗果敗
去十九年遷禮部尚書知貢舉時四方士避亂多集都邑公
請設流寓科以取之是年冬權陜西行臺侍御史李思齊及
察罕帖木兒二軍争秦隴相攻朝廷不能制陜西行省丞相
帖里帖木爾納思齊降將命張良弼禦之公及中丞袁渙諍
曰不可二軍不敢舉兵犯奉元豈其力不足哉特以無名耳
今納其叛將而出兵禦之是引乕使噬也丞相不從渙亦被
劾去公怒曰謀之不善亂且至矣遂自劾而歸月餘二軍及
良弼戰干鹿臺奉元果陷二十二年除國子祭酒帝賜上尊
太子書大成殿額以賜公以世亂不樂居位竟謝病歸闕里
營别業城南以居後起公為集賢學士資善大夫不就復以
公為山東廉訪使卒不起二十八年
皇上手䛇趣公入覲待以賓禮而不名賜以廪禄不煩以職
郊祀必致膰肉撫勞甚至洪武三年春以疾告遣中使存問
疾篤詔還公于家給驛以行賜白金百兩文綺八端它錢
物稱是三月二十八日次下邳新安驛薨于舟中壽五十有
五希學奉喪歸以六月十三日葬于孔林去孔子墓若干步
公寬厚樂易事親有礼遇族黨有恩與人交不為掩覆計度
一以誠信豊下美髯容止甚都順帝以福人稱之公娶張氏
濟寧路總管子仁女封魯郡太夫人丈夫子九人長即希學
次希說希範希進希麟希鳳希順希尹皆元國子生希贇其
季也女一人適某某孫男九人曰訥曰証曰某某女五人希
學今資善大夫襲封衍聖公每歲朝正于京師上寵錫
之甚厚以袁渙狀來請曰先公沒今十年而墓道之石無文
以刻恐休德不聞于來世人其謂何濂嘗獲識公且與希學
善雖老矣其忍不銘銘曰
天命大聖為萬世師廓幽昭潛雨施日輝功加尭舜位則不
有歛其遺澤以昌厥後歴年二千有興有亡五千餘世封君
相望自矦而公愈遠彌貴桓圭衮衣肅將祀事惟公紹家敦
大且文人曰休哉聖師之孫入為秩宗左禮右樂格于幽明
上下允若亂兵趋燕宗社震騫君臣合謀棄而西遷公曰不
然君死社稷以正伐亂勝不以力王師焞焞如乕如貔盗遁
難夷公實啓之關陜之間將驕胥噬彼謀不臧以水止潰公
謂元戎世方興亂無失厥防以速其叛言臧不從不臧是爲
禍將迨身云何弗歸璽書迎拜俾掌邦教大訓宏謨敷聖之
道土宇曰隳位其可居退脩于家琴瑟詩書
皇明御極取聖爲則陟降帝庭禮儀有翼生享其榮死篤其
承云誰致然聖澤休明惟聖之澤如山如川有址有源以求
厥傳繼聖惟賢守位惟德昭績垂聲後嗣是式
觀音石贊
乕林翁君祥卿得圓石一大可五六寸上現圓通大士妙嚴
寳相坐寳蓮華善財童子合瓜侍側盖大士住不可思議觧
脫門能以神變作諸佛事攝受衆生大則示化真身於陀怛
洛迦山小則寄影像於一木一石不假人為自然天造無非
自慈愍中發現祥卿因請濂作贊以顯神功以示闡提生我
慢者贊曰
玄黃既肇分白石即受質斯時未有佛云何能應現千劫皆
佛化難以時節拘劫初與劫終常居寂光上石本無情物其
頑無與等初無感通者云何佛示像微塵刹土中塵塵皆是
佛有情與無情本來同一體諸佛亦無數動曰那由他云何
圓通佛獨此示神變圓通於支那夙有大因緣所以不會捨
如母之憶子如來談諸相皆是虚妄集云何自着相曷以釋
迷網由相以悟性正如指指月見月指則忘寧有繫執故以
此四者觀唯知佛願弘聖凡盡融攝調御菩提心假石顯云
異超出思慮表既非圖繪力又匪鐫勒功幻成妙嚴相七寳
作瓔珞瞑目結跏坐正以慈愍故用警闡提者徒爾增我慢
當知神通力乃復有斯事始悔未見時口出不净語如仰首
唾天唾還着面故愚癡誠可念寧忍加斥逐我願大地人無
不知三依見石非見石見佛亦非佛但見無量光各自心中
發編照十方界明如日月燈十方諸品類盡得諸佛智
夕佳楼頌
夕佳樓在乕林西山中去城僅五里所文明海慧法師始作
之法師修習西方觀想當日如懸鼓時必面西作禮舉唱佛
號滅妄歸真不使毫髮散亂其命名夕佳雖取陶潜氏語意
盖他有所屬也法師之子具庵玘公復能丕弘父業法華一
宗恒籍之為大法船獲濟度者甚衆具庵以樓徵文為述頌
曰
大雄妙嚴清净海攝受無邊有情衆生念念在散亂猶如火
生積薪間儵忽起滅不暫停乃以神通方便智教之繫念專
於一惟彼西方安飬土無量夀佛之所住琉璃宫殿黃金地
九品蓮臺池中生衆鳥寳林能演法極樂永斷一切苦其土
正值日沒處衆生知用日為觀舉頭見日如見佛開目閉目
盡明了佛光觧破諸暗故心定如山不可移性中如如顯日
相四教修行随觧進能想所想各異證三藏有見皆生滅通
則無寳如幻化二教皆以事定故别知本性元是佛次苐觀
中可馴致圓門妙觧&KR3275;然殊心具一切依正法以具緣即心
日現法界心起法界日此則名為空假中非三非一即三一
用智破惑顯自性猶大醫王出良藥入口熱惱變清涼種種
觀法斯苐一奥從大法來真丹修者習者無量衆冥覩如來
親接引身乘七寳金剛臺一弹指頃生彼國海慧尊者發弘
誓嚴潔斯樓建道場每當山氣夕佳時遥注西方作禅觀尊
者行成生上品有子夙具大乘器本性之日常在目妙朦光
明時發見我生本是菩提種誤嬰世網未觧脱暮年遘比殊
特事如飲醍醐生慶快願結樓煩净社緣西向落日志心礼
唯心唯色妙難思當處顯現無非佛
了圜銘
嗣漢天師張真人宇初築室龍乕山中修鍊瓊丹動静兩忘
巳而神聚氣凝混含為一至和坱圠返乎太初真人既獲覩
内景之秘因題其室曰了圜所以識也玄貞道士為原玄牝
之旨而勒銘曰
高上洞玄陽隂之根凝和攝真是謂崐侖中有三關七蕤守
閽上絶霞表下淪洞冥遡而索之黃房絳庭靈明潜通空澄
淨泓真人之居規中為城龍帔鳳舄靈裙飛翻左挾元英右
衞白元仰睨太朦嘘氣成雲化生萬神合妙為眞昇眞玉虚
朗契洞淸哀厥下士麄穢莫澄神随形化降于北隂迺勑雷
電指麾六丁授以赤書制魄攝魂還乎混沌閉絶九門南陽
熙真爽朗秀英三靈發曜八素唘瓊出入泥丸翺翔紫淸羽
葆先導&KR3631;臺後登與天為徒振古長存
濂既作是銘或謂假象取喻而多廋辭曷若著明言之嗚
呼斯豈言之可明哉然而人身之内有至虚焉絲絡之所
群凑命蒂之所由生不倚八偶巍然中居此謂神之庭氣
之母真息之根也人能存神於兹則性自復飬氣於兹則
命自正神與氣未始相離分之為二合之為一其殆化源
也歟然欲了之則未易為功也鳥之伏鷇不足以言温陶
之烹瓦不足以言凝鑑之照形不足以言明勝是三者庶
幾氣神混合自然成真而猶未忘乎迹也盖有非神之神
而行乎九天非氣之氣而超乎九地方所不能拘小大不
能計而了之名且不立矣了之名苟未泯如隔紗縠而觀
明月耳著明之言固無越於此然亦精粕而巳爾土苴而
巳爾何是以言了哉或者一咲而去因不欲棄而書諸銘後
趙子昂像贊
文運中微頽波日靡公起東南作天一柱天人之表帝王之
孫麟游鳳翔珠明璧温歴試中外遂居禁密其名之升與日
同出彼檢邪者腐鼠敗豚何能病公臭穢自聞三百年間西
東萬里雄嗚一代如公者幾公貌如玉公文如金變化莫測
照耀古今
吴道玄觀音贊
觀音妙智力頓超塵沙界吴生縱善晝徒能具凡体我假六
神通欲寫光明蔵須彌以為筆太虚以為紙經歴無量劫但
成一隻眼此眼若開時十方俱照了一塵一沙中有眥觀自
在
雲谷偈
雲出谷中境也氣之所寓也道陵師沙門也其以雲谷自號
是寓乎寓者也若以一眞法界言之凡所寓者皆妄也况妄
之人妄者乎一旦心空法空則諸妄皆真矣何雲谷之有哉
為說偈以明之偈曰
白雲出空谷此是山中境上士以自號是心随境轉我日本
無雲雲出亦非谷終日徧太虚不着於一處我心能轉之一
一皆自在此為空谷義上士當聽聞聞聞了不聞頭頭皆是
道苟着於邊但見谷中雲初如一縷絲漸成兜羅綿敷布
於四方遂成澤物功此是苐二門初非真實義勿謂老書生
妄意談般若
宋學士文集卷第六十八芝園續集卷第八
