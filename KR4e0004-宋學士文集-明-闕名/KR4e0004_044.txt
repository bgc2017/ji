宋學士文集卷第四十四芝園集卷第四
鳳陽府新鑄大鍾頌
皇帝既正大綂建都江表德綏威讋萬邦咸臣用羣臣奏臨
濠為龍飛之地賜名曰鳳陽南北民大和會百族錯居動十
萬數然而物大而盛不假噐齊一之無以嚴昏旦之禁乃詔
江隂侯吳良監鑄大鍾以定衆志以禆治化侯旣受詔遣
使者至富春山中徵金工何成諭以天子明命成即日
帥其屬十六人以從相地鳳陽城東三里搏泥成範畫其欒
銑角衡之度侈弇惟良篆帶以方候其燥剛始穿冶一十又
三鍊青赤銅六萬五千斤筮以洪武乙卯冬十一月己已涖
事厥明侯具法服以牛一羊一豕一祝告先冶之神禮旣成
槖籥咸興鼓動風氣炎光赫㬢上貫霄漢絳液旣澄氣憤雲
洩循竇而入肅肅有聲陽施隂凝勁質斯具越二日辛未乃
發復取牲血塗其釁隙以厭除不祥鍾高十六尺有五寸厚
洗濯八荒神物攸起是為帝里從者如雨扵焉萃止物
大而豊往来憧憧節之以鏞罔敢弗恭乃飾鳬氏乃具鑪錘
乃烹乃鬻化金為水赤氣夜明如日之升流凾而頳入竇有
聲彬彬斐斐功同神鬼不鉏不鋙輪圓順軌旣啓其型敢愛
斯性塗釁禮成榮光如星千夫齊力㙜搆懸植交杠孔奭載
考載擊宅兮囷囷觸兮賁賁摩乹盪坤以警昕昏發攄靈氣
昭融品彙物無疵厲年糓攸遂博碩而龐聲與政通拓羡集
祥熏于家邦惟皇建極福之敷錫制噐有赫式和民則
稽樂之原鍾實為先律呂以宣功垂不刊小臣作頌有美無
諷爰咨于衆是傳是誦
題宋高宗賜荅羅尚書手詔
右思陵所荅新安羅公彦濟手詔一通其諸孫宣明装潢成
卷不遠數百里特至浦陽江上請濂識之濂聞公自政和二
年擢進士第初監登聞鼓院五遷至起居郎兼侍講兼權中
書舍人公常上章控辭曾未幾何再遷御史中丞故事中丞
侍御史不並置乃更除侍御史公復求去甚力及改吏部尚
書公復引疾奏乞宮觀及𥙷外郡思陵不忍公去故優詔荅
如此由是觀之公之難進易退之風亦人臣所鮮能哉况其
經營淮南之策表章春秋法天生敘之言闢南雄守欲罪和
議之䟽焯焯著于當時無志事功者恐不足以致斯或者以
遂胡編脩岳太師爲公病是知其一而不知其二者也濂因
徇宣明之請題諸左方而稍及公之行事使来者有所考焉
詔中所謂擢冠常伯者唐龍朔二年改六部尚書皆爲太常
伯然吏部爲諸部之首故行詞者據其事而謂之冠云
玄英處士方公遺像贊
予學子方孝孺玄英處士之諸孫也持處士像来請贊贊曰
振騷雅扵江南混漁樵扵玉笥諫垣天近雖屢形州牧之童
牛衣夜寒終不奪煙霞之志凛然亢直之風可折謟䛕之氣
遵真曜之遺則造玄英之私謚唯其畜厚而發弘所以繼隆
而傳熾紳笏蟬聮勲庸赫著蔓延閩浙之間莫匪雲原之裔
敢申贊辤式昭瞻企
觀心亭記
昊天純佑九有民全以所覆卑我大明皇帝執符御曆
撥亂世而反之正化行人流臻于秦寧然猶孜孜夙夜敬厥
德奉若天道赫如上帝鍳臨乃洪武十年冬十月丙午朔復
勑工曹造觀心之亭于宮城上設甓為墉塗以赭泥中寘黼
坐前闢彤戶越七日壬子落成上親幸焉召臣濂語之
曰人心虚靈乘氣機出入操而存之為難朕罔敢自遐自逸
譬魚之在井雖未免乎跳擲終不能度越範圍况有事扵天
地廟社尤用祗惕致齋之日必端居亭中返視却聽上契冲
漢體道凝神純一弗貳庶幾將事之際對越在天洋洋乎臨
其上卿為朕記之傳示來裔咸知朕忘俾弗懈愈虔臣拜手
稽首而揚言曰書有之惟天無親克敬為親民罔常懷懷于
有仁鬼神無常享享于克誠曰敬曰仁曰誠皆忠心所具非
由外鑠我也此心若存則動靜合道建中保極之原清而弗
擾庶績咸熙否則天飛淵淪凛乎若朽索之馭六馬唯欲之
從而罔克攸濟治忽之幾其始甚微不可不慎也欽惟
皇帝陛下法天啓運乹乹終日不遑暇食十有五年大綂斯
集政平人和休祥屢應斯皆觀心之明驗古先哲王相傳心
法所謂精一執中之訓亦不過此聖子神孫必来取法
當有不言而諭者矣雖然靡不有初鮮克有終臣願
陛下存神内居常如亭中時則心與天為一祥形敷正壹出
自天衍億萬年無疆之休亦永無疆之聞不亦顯哉臣不倿
旣承詔旨輙稽古書而為之記别有觀神亭與斯亭東西
對峙其制同其義亦無異云
扶宗宏辨禪師育王𥙿公生塔之碑(有序)
我如来設教騁威神妙智之力示超絶極致之理視萬劫爲
旦暮刹那之頃三際現前是故以生滅爲一雖出入靡常而
真如之性烔然長存旣無染淨亦無寡多習其學者往往深
入禪定後天地而不凋不知孰謂之死孰謂之生也扶宗宏
辨禪師現坐玉几道場說法度人而絶去来之相預建塔扵
盧山石耳峯下期他日爲設利之藏其上首弟子師秀持岳
林佳山良珵所聚事行徵濂爲銘勒諸塔上嗚呼有若師者
其殆能齊死生晝夜之理者乎師名崇𥙿字約之毗陵陳民
子其母氏夢龐眉異僧乘肩輿直叩寢門呼曰吾將假舘
扵斯母覺時有娠十月而生四歲始學步七歲入小學資識
趋羣童上十六觧通儒家言然體素尫弱十日而九疾每覩
佛菩薩像輙互跪瞻禮依戀不忍舍父母以其應夢冀徼靈
釋氏愈之命從夀昌院東林暁公爲沙彌院有大梨木三十
年不發花及師之来花開滿枝結實大如斝東林知爲祥徵
度為大僧俾受具足戒俄蓬累而出登雙徑山謁寂照端公
鞠明究矄唯以觀心為急務閱二年未有所證入偶遊東坡
池因操觚成一偈寂照見之喜云此龍象噐也命為侍者使
其便扵咨叩師弗從復走天目山見佛慧義公佛慧受以萬
法歸一語師淬礪益力雖金墻鐡璧必欲拓𨳩乃巳佛慧亦
期師有立所以警發者甚至又二年師急扵求證復步中天
笁山參廣智訢公一造戶庭如膠&KR0238;相入即決以超脫死生
大事廣智為舉臨濟無位真人之言且詰之云爾還知否師
不斍下拜廣智云爾何所見而作禮耶師荅云拜者非是佗
人廣智云從門入者豈家珍耶師云和上慎母欺人也廣智
首肯者久之越五年元文宗詔建大龍翔集慶寺于金陵起
廣智為開山第一世師復往依焉選充維那之職未幾陞主
藏室留廣智左右者十餘年盡得其所為道御史中丞張公
起巖問廣智云選佛場中僧伽如此衆多其有弗悖般若者
乎廣智云戒律精嚴言行不相背馳唯崇𥙿一人自受度以
来脅不沾席者三十載矣張公深加奬嘆師之聲光自是日
起叢林中朵兒只國王時以江浙行省右丞相領行宣政院
事遴選諸方住持名旣上猶恐其未公也投鉤而定之師始
出世太平南禪報恩光孝禪寺辨香之祝盖嗣廣智云師以
誠遇物黑白翕然宗之一日令圬人塓璧璧中隆然如有物
凾抆之已而復然扶之獲悉逹多太子像乃佛牙所刻成
師召工傳以黃金金迸製設利從中涌出寺僧覺阜雕小香
殿奉之遐邇施者日新月盛數載之内百廢具舉名聞于朝
帝師大寶法王錫以金號尋遷九江圓通崇勝禪寺宋之初
有神僧道濟德公將示寂累青石為塔語其徒曰此塔若紅
即吾再来曁圓機旻公来鎮法席塔果紅色人異之旻公人
號于古佛及其臨終復爾懸記有三百年後大興佛事之䜟
師入院之夕衆僧夢旻公至而其塔燁然有光者彌月人尤
異之先是寺之獅子巖大樹皆枯澗泉亦竭至是樹則重榮
泉則再湧識者謂自旻公至師正踰三百之數其能動物蓋
不徒然也寺當菑毁之後唯佛殿法堂粗立餘皆瓦礫之區
師會歲之入庀匠傭工創僧堂旃檀林以居學子新梵音閣
七間中塐觀音大士傍列二十五圓通像若三門鯨音樓經
藏寶閣及上下塔院屬勤舊恊心而成之時榮國公火你赤
以朝之重臣總戎江西慕豔師之慈行洊請敷宣大法申弟
子之禮受持五戒而退洪武元年上即皇帝位發號施
令雷動雲合開善世院以統攝釋教命大浮屠主之諸方以
師名聞移主四明阿育王山廣利禪寺寺居五山之一領其
事者若大閣璉公大慧果公無凖範公横川珙公俱一時名
德風動四方繼之者頗難其人聞師之臨少長咸悅香華遠
迎者接踵于道時當仲冬見恬日妍天樂四聞萬口稱頌争
言見未曾有及其接引未悟專指單提句上之功棒喝縦横
逄者膽落兩序之衆自慶獲所憑依相與勠力凢宮室之傾
仆者起之缺者補之䵝昧而剥蝕者完飾之五彩彰施赫奕
亦既美矣而元輿智起二師復營田七千餘畒以資食輪議
者謂猶慈明之有楊岐宏智之有石窗也五年秋上勅
儀曹建廣薦法會扵鍾山遣使者徵高行僧十人而師居其
首師至召至便殿問以佛法大意師以偈獻上覧之大
悅因命師畫天界寺額賜食上前師或假寐鼻息微有聲
隣坐引裾覺之上嘆曰此老人無機心誠善知識也師容
貌魁梧日用之間服麄食糲一出扵天性無所勉強生扵大德
甲辰今年七十有五而康寧如六十餘人屢欲撾鼓而退為
衆所擁留而止三會語各有錄行之于學者所度弟子曰某
曰某云惟我昭覺大師上紹臨濟正傳得法者固多而虎丘
大慧為最盛虎丘四傳而為破庵為松源二宗角立子孫繁
庶大慧五傳至佛智晦機師大辨明慧洞徹心源實與二宗
抗衡而太中大夫廣智全悟大禪師出承其後師表人天上
膺帝眷而聲名愈彰矣師以敦篤之資凝定之學當皇明建
國之初作鎮名山續佛慧命歷十春秋輝光益衍非有大福
德者不能與扵斯也古佛乘願輪而再至意者或其然乎是
宜有以昭示方来不當拘泥常情而弗預圖之也濂耄矣以
辭章為口業有来謁者力拒閉之今特徇師秀所請而爲之
者嚮真乘之善果締般若之正因也銘曰
廣智人天師普度有情衆天華散毫端無非作佛事明光覆
一切盛大莫與等若非古佛生定無能繼者懸記若燭照皦
皦不可誣不然龐眉者何以叩吾寝庭棃久絶華何以發祥
徵歷抵扵諸家氣如獅子王一聲哮吼間頓使百獸伏出世
方為人佛牙薦靈異脫彼泥塗内設利自然露俄入圓通頂
種種示方便俯視九江水欲以一口吞塔放百寶光彌月光
益熾起行庭宇間故物若宛然巖樹與澗泉本是無知物誰
知枯竭餘重榮亦重涌譬諸籥中灰時至氣斯應不假扵外
求實由因中起言言有徵驗建立大道埸所以彈指湏宮殿
而一成移住玉几峯非惟緇素某鬼神若相迎天樂半空聞
咸謂未曾有以法作布施有如大雲興徧周河沙界震雷&KR0658;&KR0658;
鳴甘雨沛然下大根與小莖無不頼霑潤大乘境界中諱言
神異事我今備說之欲警闡提者植此窣堵波不異青蓮花
上品上生者佗時来示現洪武十一年云
亡友陳宅之墓銘
嗚呼吾宅之死矣銘非濂孰能為之初濂讀書浦陽江上宅
之侍其舅氏吳徵君長卿来遊濂始識之徵君淵澄山聳發
言不繫而咸中肯綮宅之氣象雍容楫譲合節鳳和嗚而玉
鏘如也濂心異之進謁徵君退必與宅之言問其所從師則
韓莊節公性黃文獻公溍也問其所學則治經為進士之業
也濂時頗有志應舉相與詰難經義連日夕弗休迨别去猶
依依南望至日落乃止自時厥後宅之聲譽日起大夫士唯
恐内交之晚廉訪使者行部舉爲稽山書院山長宅之辭宅
之意氣方豪謂朱子可以引手致及試藝有司數上數不利
乃撫几嘆曰慈親年高矣予髮亦種種安能逐三五少年竸
一日短長耶即退隱大山中朝夕親側不敢少離去濂聞而
悲之至正戊戌濂避兵徵君家已而遷宅之之西軒濂携室
人賈專及仲子璲長孫慎三世爲四人爾心膽戰掉若喪家
之犬宅之煦嫗而軫存之視濂猶弟兄遇遂與慎有若子孫
宅之内子蔣夫人亦視專如妯娌然濂安之百里之外忘其
流離顛沛之苦者宅之夫婦力也浦陽旣入職方濂挈妻孥
西還庚子之夏朝廷遣使者来召濂趣装上南京擢爲
王官與宅之别者閱十春秋其依依之懷猶浦陽南望時曁
以病予告東歸思宅之之心逾切病間竟騎驢往見宅之大
喜屐齒殆將折留連浹旬椎羊豕以爲嚮當夜半酒酣叙兵
也仍娶于吳遂依女氏以居為流子里人宅之夀七十有七
卒之日乃癸亥十一月六日閏月二十三日葬于戈溪之源
娶黃氏夀■十前十■年卒繼配即蔣夫人有婦德鄊人稱
之壽七十四後五年卒子男四銕鋘鏞鎰鋘亦前■年卒女
二適吴義吳鐩鐩徵君長孫孫男六濟温浦潤浩潽女二尚
幼曾孫男四樟權梓橡宅之性雅飭行乎患難能以理自遣
室廬蕩扵兵燹凾遷别墅曾無幾微見扵顔色每速故人飲
酒賦詩以自適其詩䪨度深婉一篇出人競持去閭井之間
恒樂親之久而不厭徵君家將合族為義居宅之左右徵君
為定科條以齊子姓至今守之嗚呼宅之已矣而徵君亦作
土中人矣上距避兵之歲僅二十年人事變遷何所不有未
知後二十年又為何如也唯有善名著予時述作傳扵人雖
殁猶不殁也如宅之者是已銘曰
五彩弗施不如赭泥我哀乎宅之受才則丕其數則竒我哀
乎宅之歛其奮飛發扵聲詩我哀乎宅之墓門有碑太史勒
辭尚足慰多士之思
故筠西吳府君墓碑
洪武二年冬十月二十有五曰筠西府君以一疾不起聞夀
年雖八十有八其州里之人更相弔哭以爲義士亡矣吾屬
將何所依頼十數里中聲嗚鳴不絶四年春正月六日葬于
孝義里戈溪之源其孫鐩以濂知府君最深請張君辰件右
功世取文刻碑文曰府君字長卿諱宗元號筠西其氏曰吳
吳出泰伯苗裔初遷會稽之山隂唐大中間有諱翥者以學
行聞門人私謚文簡先生先生遠孫少邽咸通初復遷諸暨
開化鄊之峽上少邽九世孫泗宋崇寕中復由峽上遷孝義
里世有顯人其祥具見譜圖記曾祖蘭祖元祐父護母斯氏
府君馮出也孕二十四月而生幼發智如成人蚤喪父事母
夫人甚恭黎明至寝所候起居躬進饍羞必待竟食乃退母
常戒之曰我有媵侍自足備給使勿勞苦我兒也府君頓首
謝及母有疾府君遑遑不自寕夜参半泣禱上下神祗籲以
身代久弗驗府君心益苦一夕母夢白衣人謂曰汝夀止扵
斯今以汝子之孝特延一紀疾果瘳忽都魯忽公宣慰浙東
聞君之孝辟爲奏差受事僅數月嘆曰我母年已耄苟力田
以為養不翅足矣何以仕為竟拂衣而歸日在親側視其顔
色為進退歷十二年母以高夀終府君號慟幾致隕絶服闋
雖已久但語及之輙哽咽流涕如新喪見者憫之府君自念
父母殁唯教子孫母析居乃可以繼先志聞浦陽鄭順卿家
十世同㸑特往謁焉順卿示以家範數千言府君如獲寶璐
而歸力遵行之十有餘年家政蔚然可觀戸庭之間穆如春
風人無間言者和氣所感有犬病足其子銜食哺之犬得不
死文人競為歌詩美之府君益堅為善之志製家教一篇誨
飭剴切洪纖無不及而惠利鄰族之事居多召子孫示之曰
天之卑矜吾者厚矣脫有餘財可坐視顛連而弗之䘏乎吾
就地之日近故惓惓爲爾軰言之府君晚年耳益聰目益明
健步如強年人及見玄孫之生士君子减集府君危坐中堂
一子康髮盡白帥諸孫曾雁鶩行以進次弟舉觴爲夀府君
抱玄孫寘膝上銜杯盡歡蒼顔酡暈望之者謂爲神仙中人
繪史遂爲高玄聚慶圖以傳後三年府君遘竒疾陽道閉澁
不復能小遺醫者云病在隂氣絶藥不能及法當噏而通之
其孫曰鉅者遽如醫言僅得汚血一勺終不治府君度疾不
可爲呼家人與訣以義居不分爲屬其耿耿猶前志云府君
娶陳錢二氏皆先卒繼楊氏後府君亦卒子男子二長庸先
卒次即康子女子一適同里斯文孫男四鐩銓鉞鉅孫女一
花亭黃鏞其婿也曾孫男十源滉濤海汝治瀚渡淇曾孫
女二在室玄孫男橚梓桷植府君性恬冲與物亡忤貌熙熙
常如春未嘗少見憂戚之容頗嗜音樂自造短簫長可六七
寸遇風日清美輙箕踞而吹之聲振林木而胷中之自信者
一假是以洩之故當時之賢者多樂與之遊且惜其不沾一
命之禄以展所藴終無以暴白扵世然而生受備物之養殁
則朞功緦麻千指就位而祭雖古之封君亦不過此尚奚憾
哉濂也不敏頗嘗獲拜床下與聞緒論及東出逃難及蒙授
舘致餼如忘年交府君今不可覩矣俯仰今古悪得無情乎
扵是掇其大者而製銘曰
有夫之嬴如發行之真如家聞之馨如條教惟程孰得而京
如影端于形孰得而傾如蟄如繩如彙如烝如將歴世而弘
如
故諸暨陳府君墓碣
惟陳氏遠有世序其先居襄陽之宜城有諱璿者生磐磐生
斌斌生甸甸生宋國子助教旦始自宜城徙杭之萬松嶺旦
生慤字公寔有文學一時名人如范元卿陸務觀辛棄疾咸
與之游論者謂其氣節度量有郭元振之風官至承事郎知
餘姚縣復自杭徙諸暨陶朱里慤生樵樵生載又自陶朱里
徙開元横山之西載生國子監主簿瑞生嶨嶨生清清生德
興字克明從子洙嗜學如不及克明資之使受經名師食或
告絶躬事杵臼市米以遺之卒成鉅儒克明娶曹氏生府君
諱大倫字彦理自幼岐嶷學易扵洙旣而更春秋年甫喻冠敷
繹義例揮毫輒雲烟滿紙自度功名易如拾芥屢試藝埸屋
不能中繩尺恚曰吾文視舉進士者何遠今不與之並驅造
物困予矣將何言扵是棄絶益攻古文辭浦陽淵穎先生吴
公莱以奥學雄文知名當代府君從之講學下及秦漢以来
諸文章大家章有其法句有其旨青燈夜懸或至逹旦不寐
府君之學大進遠近歆豔之交聘為家塾師留富春山中者
最久富春右族多負氣善闘府君周旋其間每以訟終凶為
戒言辭悃愊無華聞者皆心醉俗為丕變馮士頥將合族為
義食不問耄倪一聽府君言府君量其可行者樹規約如干
則防範甚密其家頼之狂士吳子中文而好訐歛怨于鄊羅
山人集亡頼男子縛致幽室將樸殺之府君徑趨山人家揚
言白爾曹欲殺吳子中邪子中無大罪豈可以嫌隙之細遽
害之具耳目者恐不為也吾當白之扵官山人聞之懼觧縳
與其俱来伏地謝罪府君諭遣之子中因得不死元季兵亂
江浙行中書徵兵儲于饒饒之判官方沂實部其凡及押運
吏入江爲敵人所襲上官將致辟扵沂逮捕甚急沂潜往見
府君泣訴其故抽刃欲自刎府君奪其刃藏沂山澤間且觧
之曰兵儲之失罪在押運吏判官何與焉尋獲免沂見府君
跪而語曰生死肉骨之恩隕身不足以為報府君張目大言
曰方判官乃以市道交我乎沂不敢復言府君知時事不可
為遂絶意仕進時江南行御史㙜移治會稽中丞吳鐸監察
御史督烈圖王偲競欲挽府君扵州縣文學椽府君力以疾
辭且策西師旦夕必大至决不暇安居乃遁鄰縣之東陽已
而果然諸暨下高郵欒鳳来爲州與李參軍希白謀迎還府
君以事師之禮事之州兵爲變鳳與希白皆被害府君又避
入流子里流子里在州東長谷中府君當两山夾澗作脕香
亭三楹間日與賓客暢飲爲樂酒酣府君捉筆咏詩脱帽高
歌擊几案爲節座人每爲絶倒或氣候和適戴華陽巾服寬
博布衣支&KR1999;行古石細路間遇泉石佳處游目思視意若與
之相忘人問其故府君嘆曰吾生平無他嗜唯攻文成癖孳
孳矻矻垂四十年昔之人如此者何限今皆安在哉每搔首
自傷但得適意時竟與萬物齊冥當不計有明日也識者服
其曠達後三年以疾卒于家實吴元年十一月二十一日享
年七十十二月十八日葬于某鄕吕塘之原府君娶樂氏生二女
適傳某胡驥繼配張氏生一子曄善古文辭能紹家學者孫
男五可牧可蕘可漁可農可仕府君長身美髯性垣夷吐言
露肝膽雖髮巳班白手不釋卷天文地里老釋氏之書莫不
攬其英華尤善寫竹樹蕭蕭有蒼勁之意寫巳競取爲清玩
所著書有春秋手鏡尚雅集各若干卷尚雅盖府君之自號
也府君殁其友張辰既状其行復慟然謂人曰府君之才之
美設用于時當無適不宜奈何歛財操勢者銖黍不合度輙
斥而不取遂俾甘心丘壑老死而不悔甚可謂當世有司弔
若府君者無榮無辱全其所有而歸扵造化奚翅足矣尚復
何說哉曄持状来徵銘濂雖素知府君未必有加扵辰之言
也謹備識之而爲之銘銘曰
天之夢夢孰得而論賦才孔多乃卒堙瀹偘偘夫君纓蕤之
門風措孤鶱所凝者神五彩成章随氣吐吞其光爛然可燭
翳昏欝而弗施結爲氤氲彼狂者生取尤扵人將扼殺之不
翅孤豚奮襼一呼兇徒裭魂有友阽危逮者星奔將蹈白刃
誰欲命存匿之山樊慰言複諄平脫其生矢不以恩少見事
為已復有聞假使大用何物不春惜丁亂離戎馬紛紜鶚書
雖上荷衣莫焚咲咏烟霞傲晲乹坤時命所拘有志弗伸七
尺之墳吕塘之原昭懿廓潜太史有文
金華清隱禪林記
清隱禪林在婺城西三里所禪林而謂之清隱者何昔者郡
人士劉主簿嶠嘗隱居扵此嶠字子淵事親極孝家雖貧力
學聚徒以養非道義錙銖不取蓽門上鉶怡愉如也老扵埸
屋一試吏而止風節行義翕然為邦人所稱說齋先生唐公
仲友父子王莊敏公師心尤敬慕之宋淳熙初文閣侍制南
澗韓公元吉来守婺訪主簿君扵隱所愛其林壑幽清而汲
甚遠為鑿井竹間名之曰君子泉泉至今猶存後一百七十
餘年為元之至正壬辰有大比丘蘭室馨公既得法扵千巖
長禪師乃與同袍古道猷公飛錫而来欲建禪林說法度生
扵是月溪壽公聞二師之賢詣前作禮亟損兹地以為之基
而里中樂善者曰章夀之倡衆聚貲為建殿宇及雕飭諸佛
尊象已而棲僧之堂會食之所與夫門廡庖庫諸室次第告
完皆二師同心化導之所致而名之曰清隱者盖不忘其故
云當是時五山十刹鍾魚絶響游方之士至無憩足之所君
子為之慨焉永嘆猶此禪林僻處斗隅往来者憧憧弗絶靡
所不容多或一二千指皆使其忘行役之勞飽香積之味是
誠何理哉盖二師以誠感人以勤率物故施者川至而日用
不匱也予聞佛說毗奈耶律云父母扵子有大勞苦護持長
養資以乳哺假使一肩持父一肩持母亦未足報父母恩由
是観之大雄氏言孝盖與吾傳不異夫名區勝地世豈無之
二師不彼即而来卓錫扵兹誠欲表主簿君之高風而以孝
道化度衆生庶幾弗悖如来說律之本旨也嗚呼賢哉圓頂
方袍之士入斯林者談空說有之餘尚思感發奮勵有以念
其親可也蘭室既巳示寂古道今主持其事堅苦清峻為四
衆所傾慕云
故王母何夫人墓銘
門人王綬喪其母夫人何氏衰衣稽顙求造墓隧之文予與
綬之父翰林待制君學為同師官為同朝揆義不可辭夫人
諱妙音婺之義烏人大父仁父智母傳氏父早世傳厄于窮
重醮金華俞氏俞故名閥夫人随母鞠其家逮長大父噐之
撫其頂曰是女柔嘉其凡子儷耶時同里初齋王府君良玉
家居講授受業者百人大父為夫人擇配環視諸弟子心自
計曰無有出王禕右者禕即待制君府君之仲子也府君揣
其意乃命行媒相知名片言成姻夫人旣歸事君舅君姑甚
恭待娣姒壹以和勝三族競誦其賢待制君方從黃文獻公
學絶不為家謀夫人挺身任之不以一髮貽其憂待制君能
以文辭嗚海内者夫人之助為多待制君出佐方州入官禁
林恒挾少房與俱夫人安之謂世之當然自後待制君持節
諭西南夷六載不返夫人攻苦食淡煢煢然與二子綬紳居
歲時具牢醴祭王氏祖若禰奉巵酒前酹命二子拜後曰我
王氏老主婦也禮則宜然聞者爲悲之夫人訓二子成人且
爲授室抱二女孫宜定宜亦許適予孫恂夫人猶日治絲枲
不廢經畫内政斬斬中度雖偉丈夫有所不能由是家寖𥙿
然以待制君久未還積憂成疾羣醫不可藥紳衋焉心傷凾
刲股作麋以進竟不逾洪武十年二月十一日遂殁夀五十
六其年十一月二十八日葬于縣南崇德鄊青巖里之象鼻
岡禮也嗚呼若夫人者其盡爲人婦爲人母之道者乎銘曰
夫學方弘婦德維貞同聲而相應也鷄號而興絲枲作朋克
勤扵内政也青燈霄明顧影&KR1103;&KR1103;能安扵義命也國史著銘
焯行幽扃欲其辭之稱也
春日賞海棠花詩序
春氣和煦海棠名花競放浦陽鄭太常仲舒開宴觴客扵衆
芳園時日巳西没乃列燭花枝上花旣娟好而燭光映之愈
致其妍扵是衆賓咸悅銜杯咏詩亹亹不自休酒半酣金華
宋濂乃揚言曰李格非書洛陽名園記後謂園圃之興廢為
天下盛衰之候其故何繇憶昔𤇺火之際冐雨風竄匿巖穴
聞人步履聲心怔忡若舂花草紅青何處無之有目不顧睱
欲求濁醪一巵以澆渴吻尚可得邪今者衣冠雍容倡酬扵
爼豆間花雖不觧言亦𣪚影婆娑若相與為娱樂者不知何
自而致之亦曰聖天子在上廓清四海化呻吟為謳歌
所以有斯樂爾帝力所被如天開日明萬物熙熙皆有
春意其視昔日之事為何如世道之盛其兆巳見苟不能詩
則止能則烏可巳也雖然經有之無巳太康職思其居吾儕
今夕無乃過扵大康矣乎宜知好樂之無荒而為良士之瞿
瞿可也所賦詩自太常君而下凡三十人其三則賓客餘皆
其君昆弟子姓云
徽州羅府君墓誌銘
府君諱旦字希明姓羅氏其先出扵祝融之裔受封于羅子
孫遂以羅為氏始扵房陵繼遷䂊章長沙間歙之有羅則又
自䂊章而分其居西鄊在宋為著姓有諱汝楫者政和二年
進士官至龍圖閣學士知巖州以終生六子曰顥曰籲曰頡
曰頌曰願曰頮皆曄然有文願字端良尤號雄深雅健為當
時所稱有爾雅翼新安志鄂州小集等書傳于世府君盖龍
圖之裔孫累傳至諱綺者官承節郎娶某氏有子四人而府
君最幼季兄迪禄乃馬氏所出娶汪氏年十九而亡無子馬
氏傷之請扵承節君命府君為之後遂禰其兄而祖其父府
君事馬氏如大母奉汪氏若生巳者歲時坐二母堂上帥婦
子奉觴為壽邕邕如也其處同氣間尤盡禮訥然似不能言
諸兄有酒而或使氣凌轢之府君咲曰兄真大醉耶兄慙而
去䟽遠人困厄不能生府君飯之二十年及其終也復為歛
薶之推而逹扵州閭貧不能蔽手足形造槥櫝以給之闘争
弗觧將赴愬扵有司具籩豆酒漿呼而平之社祠壞民禜禳
無地倀倀號諸野為屋而像之環秀橋敗往来者危顧視不
敢度倡衆市巨木構之春和木氣萌農父入山刈新條以奮
田刈者家單往往不食而作困頓道上役傔人舁淖麋食之
府君之好施不特此也四方䆠游有過歙者皆假舘于府君
久而彌恭行復有所贐士大夫言及府君必同辭稱之曰
惠人惠人云至正辛卯蘄盗起蔓延至歙府君謂諸子曰國
家養肓汝曺久矣今大盗攻城邑正赤心報上時也汝曺母
以老身為念當思為破盗計扵是諸子募健兒數百人整其
隊五部領詣轅門請自效旣而盗日熾家竟以此蕩毁至正
丙申春府君避兵山谷盗兵卒至執府君禠其所服衣府君
罵曰天子何負扵汝而反邪行將作𦵔醢矣罵不絶口盗怒
以戈舂之府君堕澗中時諸子在軍無知者惟一女奴侍側
扶至家而卒正月二十六日也享壽六十三府君娶吴氏諱
月字德明休寕人閑禮法甚得婦道亦以其年十二月十八日
卒年視府君而加二齡子男三人守正宣明祖安宣明仕扵
國朝累官將仕佐郎知淮安府山陽縣事以治化稱然孝行
醇至嘗刲股肉以起府君之疾女子五人適汪道原吴履仁
程欽文汪士傳吴宗善孫男十人斗應潤祖韺童儀童山陽
童喜童貴童貞童州童添童曾孫男七人茂保萬保忠保恕
保犅保維漢保賀保府君卒之明年某月日與吴氏合窆里
之官倍山禮也人之號丈夫者身都重禄而無毫芒之可紀
徒見其湏鬛森張而已冠服委蛇而已是果何為者哉府君
以一韋布之士其行乃彰彰如是孰得孰失當必有辨之者
矣宣明久與于游素知府君之事遂為之銘曰
惠利之施無間親疎是為仁之推赤心徇國白眼詈賊斯乃
義之激吁嗟乎羅君非行之絶倫曷以致吾文吁嗟乎羅君
宋學士文集卷第四十四芝園集卷第四
