宋學士文集卷第三十一翰苑别集卷苐一
楊氏家傳
楊端其先太原人仕越之會稽遂為其郡望族後寓家亰兆
唐末南詔叛䧟播州久弗能平僖宗乾符三年下詔募驍勇
士將兵討之端夢神人告曰爾亟往此功名機也端與舅氏
謝將軍詣長安上䟽請行上慰而遣之行次蜀蠻諜知之歛
退者半乃詣瀘州合江逕入白錦軍高遥山㩀險立砦結土
豪臾蔣黃三氏為久駐計蠻出寇端出竒兵擊之大敗尋納
欵結盟而退唐祚移扵後梁端感憤發疾而卒子孫遂家于
播宋贈太師太師生牧南既嗣世痛父業未成九溪十洞猶
未服日夜憂憤其子部射&KR0647;其志選練將卒伐羅閩時閩附
南詔部射深入閩匿將士絶其後部射力戰死其子三公抱
父尸不去閩執之以歸牧南卒三公幽于閩半載會阿永蠻
酋長黑長與閩有連語之曰殺其父而囚其子人弗為也盍
歸諸閩不荅黑定怒夜以一牝馬竊載與俱歸且發兵納三
公界上三公遣衛兵檄召謝廵撿謝帥夷獠&KR0647;之會濟江夷
獠怱懷異志引舟岸北呼謝曰為我語若主當免我科賦否
則吾不以舟濟三公怒瞋目視舟噓者三舟奔而前三公遂
涉夷獠爭持牛釃酒為謝三公剪帛繫獠頸吸水噀之帛㦯
蛇形獠伏地哀祈誓輸賦不敢反三公復噀之帛如初三公
生二子寳實寶當立自以才不逮譲與實實字真卿聞宋太祖
受命即欲遣使者入貢會小火楊及新添族二部作亂實同
謝廵檢討之夜薄賊營盡殱其衆實傷流矢病創而卒實生
昭字子眀既嗣世二弟先蟻各擁強兵先㩀白錦東遵義軍
號下州蟻㩀白錦南近邑號揚州昭不能制曾未幾何蟻稱
南衙將軍舉兵攻先且外結閩兵為助謝廵檢子都統謂昭
之子貴遷曰蟻召仇讎而賊同氣罪不容于死盍討之遂大
發兵設三覆扵高遥山要其歸而擊之閩大潰赴水死者數
明而終官至武經郎生十有三子唯軫軾最良軫字德輿美
髯長身状貌瓌偉剛果勇决人服其能嘗病舊堡隘陋樂堡
北二十里穆家川山水之佳徙治之是爲湘江軫初無嗣鞠
軾子粲為後晚生三子勲䁀以粲賢遂不易初議尤愛軾
尋授軾堡政獨築室萬泉以終軫畜一乕馴服左右常駕以
出游人異之官至秉義郎軾字德載沉静寬厚孝友無間言
遇軫諸子不趐若巳出初先㩀下州世治兵相攻凡七傳至
煥軫之幕官猶泳從容白曰骨肉相殘夷狄之俗也上下楊
其初由一人而分干戈日夜相尋孰若講信修睦復兄弟之
親乎軾欣然曰吾有志久矣子為我往說之泳至下州煥頓
䫙受命遂盟而還軾留意藝文蜀士来依者愈衆結廬割田
使安食之由是蠻荒子弟多讀書攻文土俗為之大變軾官
至成忠郎累贈武節郎粲字文卿小字伯強幼授大學即掩
卷嘆曰此非一部行程曆乎必涉歴之至乃可爾長好鼓琴
投壺粲母弟煇有寵扵父幾奪其位粲亦欲以位讓之因猶
泳言得不廢𨳩禧三年蜀帥吳曦叛粲帥師赴援會曦誅不
果貢職馬三百黃白金鉅萬且請因曦誅大舉北伐以雪光
耻上優詔荅焉嘉定十二年復輸馬三百扵蜀帥蜀帥以聞
上益嘉之南&KR0685;夷穆永忠盗㩀公家田粲曰穆不道犯王略
吾為藩臣可緩其死耶帥衆討平之斬永忠歸其田南平閩
酋偉桂弑父自立粲聲罪致討敗其衆扵滇池斬首數千級
闢地七百里獲羊牛鎧仗各以千計煥違盟鈔掠界上粲遣
兵誅之歸煥所掠地賦扵珍州下楊平邊患遂熄粲性孝友
安儉素治政寬簡民便之復大修先廟建學飬士作家訓十
條曰盡臣節隆孝道守箕裘保疆土從儉約辨賢佞務平恕
公好惡去奢華謹刑罸論者多之楊氏居播十三傳至粲始
大官終武翼大夫累贈右武大夫吉州刺史左衛大將軍忠
州防禦使賜廟忠烈封威毅侯生三子价佐佑价字善父英
偉沈毅自少不群父沒以郡政卑其子文專志飬母端平中
北兵犯蜀圍青野原价曰此主憂臣辱時也其可後乎乃移
檄蜀閫請自效制置使趙彦訥以聞詔許之馳馬渡劒帥家
世自贍之兵五千戍蜀口圍觧价功居多詔授雄威軍都統
制未幾復白錦堡為播州文領郡价統兵如故蜀警又急詔
价以雄威軍戌䕫峽价分署所部屯瀘渝間遣竒兵擊東遂
以捷多遷武功大夫閣門宣贊舍人嘉熙初制置使彭大雅
鎮渝&KR0702;价赴援价督萬兵屯江南通蜀聲勢北兵不敢犯孟
珙宣撫荆湘余玠制置西蜀皆倚价為重上屢下詔褒美之
价指天誓曰所不盡忠節以報上者有如皦日一日大飯羣
僧价趺坐誦佛書數語而終价好學善属文先是設科取士
未及播价請于朝而歲貢士三人云贈𨳩府儀同三司威武
寧武忠正軍節度使賜廟忠顯封威靈英烈侯文字全斌紹
定中北兵始入劍文日閱士卒為備蜀中避地者多歸之嘉
熙中北兵窺江彭大雅復来徵師价命裨將趙暹師萬兵赴
戰石洞峽擊破之以功轉武德郎閣門祗候父卒詔起文視
事進武功大夫閣門宣贊舍人文移書余玠曰比年非師如
蹈無人之境者由不能禦敵扵門戸故也曷移鎮利閬間經
理三關爲久駐謀此上計也今縦未能大舉擇諸路要險建
城濠以爲根柢此中計也下則保江自守縦敵去来耳况西
番部落巳爲北所誘勢必撓雪外以圖雲南由雲南以并吞
蠻部闞邕廣窺沅靖則後門斡腹深可憂也玠偉其論竟徇
中計後果如文言淳祐八年西帥俞興西征發兵五千人與
俱大戰者三皆捷遷左衛大將軍余玠北伐漢中文命將趙
寅會兵渝上三次戰又捷十二年北兵圍漠嘉文使總𬋩田
萬率兵五千間道赴之夜濟嘉江屯萬山必勝二堡萬以勁
弩射之敵不能支遂却加右武大夫寶祐二年北兵由烏蒙
渡馬湖入宣化宣撫使李曾伯来徵師文遣弟大聲統兵行
大小九戰又捷轉左武大夫五年北兵循雲南將入播文馳
奏詔節度使吕文德偕文入閩諭羣酋内屬大酋勃先領衆
降六年拜親衛大夫以觧漁城圍剪烏江寇功加忠州團練
使景定間劉雄飛夏貴守蜀復江安州餉禮義山戰懸壺平
而播兵為多進中亮大夫和州防禦使播州沿邊安撫使爵
播川伯食邑七百戸詔雄威軍加御前二字以寵異之歲賜
鹽帛給邊用著為令文留心文治建孔子廟以勵國民民從
其化卒扵咸淳元年贈金州觀察使元贈榮祿大夫同知樞
密院事柱國追封播國公謚崇德生一子邦憲字仲武倜儻
有大節好書史善騎射始冠授成忠郎雄威軍副都統通管
州事二年閩大舉入寇破立邊諸戍邦憲出師拒之閩敗却
尋潜渡烏江步騎猝至民大駭邦憲部署諸將令曰必剪此
寇而後朝食蠻聞急引退甫涉江邦憲追擊大敗閩衆扵中
流斬首千級擒其酋羅汝歸進武節大夫沿邊安撫使閩又
悉兵寇下邑邦憲復敗之獲酋長阿鮓歴舉其罪状而釋之
閩自是懼不復出拜利州觀察使遷左金吾衛上將軍安遠
軍承宣使牙牌節度使至元十二年宋平元世祖遣使者詔
邦憲内附邦憲捧詔三日哭奉表以播州珍州南平軍三州
之地降十五年入朝詔&KR0670;守如故拜龍乕衛上將軍侍衞親
軍都指揮使紹慶珍州南&KR0685;䓁處沿邊宣撫使播州管内安
撫使播下邑黃平壤近扵荆地荆之戍將欲奪而南邦憲發
其姦請復歸黃平十八年陞宣慰使十九年閩叛詔發諸道
兵進討師道播而入邦憲給饋餉命將卒與之俱乃夷之累
贈推忠效順功臣銀青榮禄大夫平章政事柱國追封播國
公謚惠敏生一子漢英字熙載五齡而孤二十三年其母貞
順夫人田氏挈之朝京師世祖摩其頂熟視良久諭宰臣曰
是兒真國器也宜以父爵錫之賜名賽因不花授金乕符龍
乕衞上將軍紹慶珍州南平䓁處沿邊宣慰使播州軍民安
撫使賜金繒弓矢鞍勒遣歸二十四年族黨搆亂殺貞順夫
人漢英衰經入奏上詔捕賊至益州戮以徇二十七年詔郡
縣上計播之鄰境拒命漢英即括戸口租稅籍進世祖大悅
加播州等處管軍萬戸二十八年漢英入朝奏罷順元宣慰
司升播州安撫司爲宣撫司授漢英軍民宣撫使會羅甸宣
慰使斡羅思誘播下邑黃平諸寨酋詐爲新闢境土以獻漢
英奏復之斡羅思恚不勝誣言舊有雄威忠勝二軍思播匿
弗奏請籍征交州漢英抗言納土時巳&KR0674;别籍矣御史臺審
覈上之詔寢其事俄拜漢英侍衞親軍都指揮使成宗即位
漢英入朝者三大德三年詔錫漢英世守其土漢英奏改南
詔驛道分定雲以東地&KR0674;播西&KR0674;新部减郡縣冗員去屯丁
粮三之一民大便之二年部蠻桑柘亂湖廣行省議用兵漢
英言賊勢方盛宜招諭之不聽兵出久無功竟以漢英議始
相繼降五年右丞劉深討南詔道出播漢英輦運軍食無乏
六年閩婦蛇節宋隆濟叛詔合湖廣四川二省兵征之命漢
英以民兵從甫出師卒遇賊漢英力戰大軍繼之降阿苴拔
乍籠賊復合拒竟大敗縛蛇節斬隆濟阿女而乎之以功進
資德大夫賜玉帶金鞍弧矢仁宗立頋禮益厚進勲上護軍
增賜金帛延祐四年黃平南蠻蘆犇叛新部黎魯亦嘯劫聚
亂詔漢英宣撫之二賊降置戍而還漢英為政急教化大治
泮宫南北士来歸者衆皆量才用之喜讀濂洛書為詩文尚
體要著明哲要覧九十卷桃溪内外集六十四卷賜推誠秉
義功臣銀青榮祿大夫平章政事上柱國追封播國公謚忠
宣其妻田氏亦善讀書人以為難能無子以弟播州招討安
撫使如祖之子嘉貞嗣嘉貞至治二年来朝英宗賜名延禮
不花累官資德大夫湖廣行省左丞沿邊宣慰宣撫使嘉貞
卒子資德大夫播州軍民宣撫宣慰都指揮使忠彦嗣忠彦
卒子資德大夫紹慶珍州南平等處沿邊宣慰使播州軍民
安撫使侍衞親軍都指揮使元䁀嗣元鼎卒無子田氏以如
祖季子嘉議大夫湖廣行省參知政事播州沿邊溪洞招討
使城之子鏗嗣入我
國朝鏗遣使内附授以播州宣慰使實洪武初年云
史官曰播州本秦夜郎且蘭西南隅故地夷獠錯居時出爲
中國患楊端藉唐之威靈帥師深入遂㩀其土五傳至昭㣧
子中絶而貴遷以同姓来為之後又三傳至文廣威讋德懷
而群蠻稽首聽命益有光扵前人又三傳至選留意禮文尊
賢下士荒服子弟皆知向學民風為之一變又二傳至粲封
疆始大建學造士立家訓十條以遺子孫其子孫亦繩繩善
繼尊尚伊洛之學言行相頋一如鄒魯之俗昔之爭闘&KR1987;攘
之&KR0852;亦幾乎熄矣何其盛歟嗚呼楊氏以一姓相傳㩀有土
地人民侈然如古之邦君由唐歴五季更宋涉元幾六百年
穹官峻爵珪組照映亦豈偶然之故哉盖蒙詩書之澤涵濡
惟深頗知忠藎報君之道或天有以相之欤楊文公大年所
行貴遷之先人誥辭其中書令業則曰向事偽主當朕親征
爰属危機能傾丹欵其莫州刺史延朗則曰奮身軒陛效命
疆陲均甘苦而得士心袵金革而從王事以此觀之其功在
國家澤被生民可謂厚矣奕世光榮而弗絶者雖本扵天其
亦有以也哉其亦有以也哉
題李霽峰先生墓銘後
濂兒時㐲讀霽峰先生所撰大都賦即慕豔其人逮長受經
扵黃文獻公為言先生博學而能文議論英發如寳庫宏開
蒼璧白琥黃琮玄圭雜然而前陳光彩照耀不可正視盖豪
傑之士也未及往見而先生竟觀化冥冥之中後三十年而
公復薨逝又二十年濂亦髮種種而視茫茫矣慨念疇昔有
志弗強賢者不能往親幸獲親者又不能盡傳其所學可勝
歎哉先生之曾孫象賢與濂胥會南亰出公所撰墓銘及文
集序相示三復之餘益重耿耿象賢名垚嗜學而有文今試
藝銓曹擢官鄜州别乘先生為有後矣
衍齡堂記
太常贊禮郎陳君德民屢謁余為衍齡堂記予曰所記謂何
德民曰夀昌有大族曰徐氏其先自太末来遷烏岡至是族
益大有一翁名海字季涵年七十八其齒其德群族師尊之
嘗建新堂扵東山之麓久未有以字之洪武辛亥秋忽夢神
人戴瑶冠而被霞衣笑謂翁曰尔堂當名衍齡翁曰其義何
居神人曰明發陳德民来可詳叩之既窹翁疑不自釋坐而
待旦徐步扵庭皐巳而德民果至翁相與執手大笑且言其
故德民曰此殆翁之夀徵乎扵是命善書者揭之楣間以符
神之貺先生之文行扵國中流及海外翁旦旦慕之碩求記
其事余曰聲聞過情君子之所耻予夲不能文汰哉子之見
許也敢辭德民請之益力乃與之言曰周官有占夢所掌凡
六一曰正謂無所感動平安自夢也二曰噩謂驚愕而夢也
三曰思謂覺時所思念之而夢也四曰窹謂覺而道之而夢
也五曰喜謂喜悅而夢也六曰懼謂恐懼而夢也今翁雖近
耄齡内養外充精神恬熙物莫敢攖所謂噩思窹喜懼五者
咸無有焉其或出扵正夢者歟若正夢者則事幾之所形休
禎之先兆也古之人有夢與九齡者矣有加以三齡者矣其
後皆驗王者之與士庶人其位雖有尊卑之殊夢之感通理
實一也翁之夢將有得夫耆年者歟雖然夀居洪範五福之
首而詩人之相頌禱一則曰夀二則曰夀其故何耶苟非夀
焉則夫多子孫也膏粱錦綉之為食與衣也谷量馬牛而斛
量珠也將焉用之哉將焉用之哉所以人人莫不貴夫夀者
盖以此夫矧衍之為義從水從行水之行能長流而不窮齡
即年也翁之年自耄以流至期頥宜未有艾也至理斯寓有
開必先神人之見夢其誠不可誣哉予所居與翁鄰郡它日
獲歸休當乘欵叚馬與德民謁翁扵東山之上歌三夀作朋
之詩奉觴為翁夀尚未晚也德民以為何如德民曰先生之
言至矣
送翁好古教授廣州序
郡府之設教授自宋之中世始然不輕以卑人嚴立試法即
舍人院受題呈大義五道文入等者方白省臣用焉復慮無
以統臨之也别設官提其綱要司其舉刺驗其隋勤而惟恐
有不及至扵閭里有出為句讀師者亦必從所隷屬陳試經
義弗悖于理者始聽其法至詳且密矣或者猶病其不法三
代大小學為教而徒泥扵訓故文詞之間嗚呼可謂難矣近
代以来急扵簿書期會而視教民為悠緩司學計者以歲月
序遷豪右海商行賕覓薦往往来倚講席雖有一二君子獲
厠其中孤薰而群蕕一鼓吻一投足輒與之枘鑿唯彼飲食
是務號稱子游氏之賤儒者日夕與居是故稍勵廉隅者不
願入學而學行章章有聞者未必盡出扵弟子員論至扵此
寧不為之長嘅今我
皇明一遵三代為治初入小學習以禮樂射數及升大學則
明修巳治人之道且為之擇師尤慎府設教授一員必試經
義扵銓曹文既中格然後白宰相署牘俾權教職三年有成
始令為真其視宋益加密矣四方風動無不淬礪濯磨以思
顯所學當是時越有翁君好古舊以名經舉進士兼工古文
辭有司薦之于朝將官干州縣好古以目眚辭衆惜其才不
忍聽其去乃試教官用為廣州教授瀕行陶參政中立朱太
史伯賢既各有序贈之好古復来徵予言予聞之師曰牧伯
以政為治校官以教輔治其職盖鈞重矣夫以一韋布之儒
獲際昌辰與牧伯分庭抗禮得以施化民成俗之道誠非細
故哉好古之行也靈承
皇上法古興學之意而盡革近代循習苟簡之弊閭里之句
讀師必月會之授以彛倫大義使漸摩誘掖之庶幾相率而
為進德之歸時雖不設提舉官而府尹之統涖部使者之所
覈實其法尢嚴也豈無以好古學政之善聞于
上者好古勗哉母徒泥訓故之繁文為也毋徒溺藻麗之詞
章為也好古勗哉
題趙博士訓子帖後
昔者趙簡子書訓戒之辭以授二子三年而問之伯魯不能
舉其詞無恤則誦其辭甚習求其簡出諸䄂中君子由是知
其賢不肖之分也會稽趙君圭玉官法從時其父博士君作
訓忠之書寄之圭玉佩服而弗忘復装禠為㡧軸懸之齋閤
不翅盤盂几杖之銘嗚呼圭玉固簡子之遠裔其亦聞無恤
之風而興起者歟
樓母婁氏墓版文
義烏樓璉詣余禁林且哭且拜曰璉也不才幸獲厠名銓曹
擢主大同宣寧縣簿歸與母夫人别夫人惨然若不能勝情
整璉衣出門涕淚闌干被頰璉恐重傷夫人之意忍泣而往
之官僅五月而訃音至矣蒲伏歸伏草土今服既闋吏部用
常例别調行有日痛念先母遺德未白舊幸灑掃門庭執弟
子之禮敢以墓版文為累按璉自為状諱慶字静嘉婁氏考
某妣某氏夫人年二十歸同里樓君光亨婦道修飭甚其姑
童氏御家屬以嚴纖芥有失輒欝欝不樂冡介間鮮有獲其
驩心者唯夫人能之處先後唯以柔勝有恃強壓之者夫人
俛首避去久之咸愧報夫人亦自如樓君隱居教授州里多
宗之每懸燈覧書直至鷄號夫人侍左右不敢先寝困睫或
不可擘必奮迅自力習以為常嘉朋至備物以饗雖截髮弗
暇計其遇族婣不為翕翕而趋不為淹淹而舍始終有恒學
者多不及也一旦病痰&KR0847;喉吻上下隆隆作聲已而蘇明日
復卒夀七十八其時則洪武辛亥九月十七日又明年癸丑
某月日蔵于竹山里先塋之次子另子四玓瓅珍璉璉以明
經試吏部入官今爲成都府仁夀縣主簿階將仕佐郎子女
子三環瑜珥俞盛方錫吴祐其壻也孫男三致中致和致剛
孫女四貞娟婉媛皆幼世恒謂隂教不行天下無良婦有若
婁氏豈非婦之良者耶柰何輕言之讀予銘者尚有所厲也
銘曰
無非無儀維婦之常不有以昭之孰知其良余銘婁氏之蔵
百世之下遹有耿光
貞節堂記
天地之間有大經决不可廢者猶如闔廬以爲居稲粱以爲
食繒布以爲服一日無之則人事盡失難以爲治此其故何
哉苟無闔廬則風雨震凌矣苟無稲粱則道殣相望矣苟無
繒布則手足皸瘃矣三者猶難闕一而况扵大經乎大經者
何三綱之謂也是故臣有貳心者爲不忠子悖其父者爲不
孝婦事二夫者為失節彛倫攸斁職此之由其所係扵人道
之重者何如哉泉南莊氏婦其夫為海鹽陳思恭思恭海賈
也育子寳生四月去入海五年而不返或以為死誘莊改適
莊心如鐡不為動巳而思恭歸相見之頃悲喜交集居久之
思恭復去航海卒溺焉向者誘者譁曰今真死矣柰何莊指
寳生曰夫雖死而子存猶不死也吾敢死其夫而去之乎誘
者又曰子賢也猶云可也脫有不肖餘生將托之東流乎莊
曰此天也吾無所逃也順受之而不失也此其一念之正可
以貫金石可以通神明可以耀古今嗚呼孰謂天道無知天
道儻無知而寳生何其能賢耶此人定勝天之義著矣嗚呼
使以莊此心推之子必善事其親而稱孝矣臣必能報其上
而稱忠矣四海其有不治乎柰何世降俗漓號為士大夫湏
鬛如戟議論凌雲霄一則曰我丈夫也二則曰我男子也或
遇君父有難作狐鼠竄去往往而是似婦人女子之不若抑
又何說哉嗚呼柏舟之詩不作久矣余扵婦莊寧不若聞空
谷跫音乎然而君子之立志寧暴露而無庇也寧凍餓而殞
其生也天地之大經不可失也予故扵莊之事亟稱道而弗
置者為其有合扵此也寳生介吾友黃彛先生請記所謂貞
節堂者寳生其誠賢矣哉因書此授之思恭死時莊年三十
七今踰五十矣初思恭嘗娶妻生一子貧寓外家莊遺錢使
營生産且償思恭之宿逋此固人之所難以非大節所繫不
詳書之
送葉别乘之官通州詩序
括蒼葉君景龍新拜通州别乘之命將之官前御史尚書
劉公伯温為率朝著簮紱之賢及山林華藻之士以杜甫詩
勲業頻看鏡行蔵獨倚樓為韻賦詩餞之請予為之序余謂
景龍生名䆠之家自幼習聞詩書禮樂之懿誰不知之弗俟
余言也其飭巳廉介操心仁恕每有及物之功弗俟予言也
至扵踐剔中外涉歴礲切物態民情無不能周知亦弗俟余
言也無已則有一焉
聖天子在上所以宵衣旰食不敢自睱逸者豈非為斯民乎
一州之民欲藉以安者得非托之景龍乎景龍務勖焉可也
予與景龍之兄景淵使君遊姓雖異情則兄弟也扵是為序
其事復捴用前韻作詩十觧繫之首簡云詩曰
大明麗曾霄青芝吐葐蒀物微且瑞世入當建竒勲(一觧)而兄
我所敬華皓見湏鬛謝却山中雲遑遑贊王業(二觧)矧君才患
多錦綉照青春摛文追馬卿哦詩學李頻(三觧)鶴汀接清煦蕙
幌怯新寒引尊連月吸倚劍帶花看(四觧)一從離巖扄十年服
官政炙燈竹素間無一非龜鏡(五觧)朱衣佩銀魚光彩耀一城
自顧室罄懸無以贈君行(六觧)幸有綠綺琴寳之如珩璜願君
日弹之勿遣匣中蔵(七觧)一弹澆風淳再弹民生足衆生靃蘼
中行見翹松獨(八觧)栩栩亦有徒如君世寧幾不見庭前竹迎
風自相倚(九觧)官道年年别别君重離憂相思定何處鄰笛起
江樓(十觧)
宋學士文集卷第三十一翰苑别集卷第一
