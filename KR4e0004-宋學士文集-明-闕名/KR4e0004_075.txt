宋學士文集卷七十五朝京槀卷第五
長洲練氏義塾記
皇上建大號之八年以為天下旣巳安輯而化民善俗之道
猶有未備乃下詔郡縣凡閭里皆啓塾立師守令以時程督
之扵是雖窮鄕陋壊莫不有學吳郡長洲縣之尹山民居繁
庶習俗嗜利久不知教有司偶遺不舉大姓練壎自謂其父
文逹由睦耒居嘗有志而未果今明詔如此而塾不時
立恐非朝廷淑斯民意乃與弟箎謀夷土治材作堂三㨕閫
以為講習之所㫄為四室以供寢處庖湢延儒士高平范煥
為師俾里中子弟就學焉割田三十畝以食之始扵洪武十
一年正月越七月而後成具以其状白于縣若郡郡許以為
宜壎乃遣書来請文紀成績古之為治者其法雖詳然不越
乎養與教而巳養失其道則民貧教失其道則民暴貧則流
而為盜暴則去而為邪二者皆亂之始也是以先王重之二
十五家之閭必有左右塾塾必有師師必以仕而老于家者
為之故是時無不學之民無無塾之地無邪僻淫靡之俗刑
罰置而不用亂亡無所自而起其後強大諸矦欲圖得志相
與毀詩書六藝之籍使其教壊而不行然尚踰數百年而後
絶一民不忍叛其上教之足以感人若是自秦以降無教者
亡有教者存得其道者盛以延失其道者衰以促千載一軌
也皇上奮然閔前代之失大設學舍以教之𣣔使海
內之民皆沾沭禮義此與先王之心何異壎非有化民之貴
乃能以淑其閭里是圖豈非君子哉君子之所為貴乎可法
扵世他日三吳巨族人人能竭奉上設教之意以化其閭巷
之民閭巷之民皆知尚禮義耻犯法如成周之時盖將始扵
兹乎姑刻其事以俟
林氏詩序
君子之言貴乎有本非特詩之謂也本乎仁義者期足貴也
周之盛時凡遠國遐壤窮閭陋巷之民皆能為詩其詩皆由
祖仁義可以為世法豈若後世學者資扵口授指畫之淺哉
先王道德之澤礼樂之教漸扵心志而見扵四體彂扵言語
而形扵文章不自知其臻扵盛美耳王澤旣衰天下覩古昔
作者之盛始意其文皆由學而後成扵是窮日夜之力而竊
儗之言愈工而理愈失力愈勞而意愈違體調雜出而古詩
亡矣非才之不若古人也化之者不若而無其本也惟夫篤
志之士不係扵世之汙隆俗之衰盛獨能學古之道使仁義
禮樂備扵躬形諸文辭能近扵古則君子多之然亦鮮矣至
于今又鮮也求之嶺海之陬又鮮也而有林君汝文焉豈不
尤可尚乎林君居潮之揭陽學詩三百篇以求先王政教之
善治功之隆賢人君子性情之正道德之美以治其身其身
醇如也以淑諸徒其徒蔚如也以形乎詩其詞粹如也林君
居乎潮非有人諄諄然告之而能致力扵此其所得不旣深
乎潮去京師六千里林君身不出州里而余知其名其所為
不旣至乎夫不資扵口耳之淺而成文者文之善者也不資
扵爵位之顯而成名者名之高者也余是以序而論之君名
仕猷
恭題
御裂論語觧二章後
右觧論語二章乃皇上所親製以賜翰林脩撰臣孔克
表者也初上留心經籍以為經之不明傳註害之傳註
之害在乎辭繁而旨深洪武六年乃詔克表及御史中
丞臣劉基秦府紀善臣林温取諸經要言析為若干類以恒
言之使人皆得通其說而盡聖賢之旨意又慮一二儒臣
末達注釋之凡乃手釋二章以賜克表俾取則而為之克表
等承詔釋四書五經以上詔賜名曰羣經類要復
装裭所賜為卷以臣漁嘗與聞斯事請識其左方臣聞聖人
之治天下養之以政而教之以道民非養不生非教不明三
代以降未有兼之者也欽惟皇上以聖智之資治民之
政壹法乎古復慮經旨晦而人不知道乃釋諸經以教之其
為後世慮者可謂詳且備矣克表適際盛時而預執筆承
明詔豈非幸哉昔唐之盛時太宗有志扵教化而孔氏曰潁
達者實率諸儒為五經䟽天下至今傳而誦之不廢今
上開物牗民之心過扵太宗而克表復為諸儒首孔氏可謂
世不乏人矣他日是書之傳將與潁達之䟽無異則夫聖謨
之詳烏可不知所自哉臣故表而出之使後世知類要之書
實本諸此也
恭題
御製勑符後
皇上以上智之聖延攬英傑置之庶位知人善任誠近世所
未有洪武十一年詔以大子正字臣桂彦良為晉王右
傳且親御翰墨為文勑之識以謹身殿寶其子中書舍人愼
裝潢成卷請臣題其後臣惟古明王之待重臣寵之以爵告
之以言者有之矣然其時之文多述扵代言之人求其出扵
親製者不可得也親製者如漢武之扵吾丘壽王莊助者有
之求其褒許隆至教告深切如此者不可得也臣與彦良同
朝且同官東宫甚久彦良之為人淳篤和易有長者風當
今廷臣鮮見其比上嘗以儗臣濂雖臣亦自以為不及
也今勑文以善學孔孟稱之望以王佐之業傳所謂知臣莫
若君其此之謂歟雖然今之軄為相傅者凡數十人
上未嘗以言為賜或賜以言未嘗以稱彦良者許之也彦良
獨蒙聖知若是之至安可不思報乎具簿書綜獄訟他人能
之者上不以責彦良亦非彦良之所以報上也必
也輔王以德義迪王以忠孝使晉國有泰山之安賢王
有明哲之譽而彦良之名亦相與流扵千萬載此豈非
上之望扵彦良者歟彦良其可不勉矣
正心堂銘有序
元臨川監郡芒矦嘗名其燕息之堂曰正心矦旣以此自
治其身而化其民又推以教其子入國朝長子文縝司教成
均思嗣矦德不墜復以堂銘為請三代盛時凡有國有家者
皆不敢不學其學未嘗不本扵心譬之操權衡以制輕重持
規矩以裁方圓凡有形者皆不能違是以事功成而習俗美
先王之道旣息居乎位者不知學學者不知所本竊竊焉欲
以私智小數勝之而民卒不可得而治前代之事如此者多
矣而元為甚芒矦生乎其時獨能取聖賢為學之道治其身
其天性之過人遠矣文縝又能推之以淑諸人非善繼志者
哉銘曰
昭哉聖則厥要甚寡正其一心以對天下一心之量天容地
深炯若日月孰不照臨其不正時日月方晦昏亂迷惑靡有
攸留誠其始萌乃正之功知不周物思誠曷從維知克誠維
誠克正正以持身冈敢違令內以爲家外以臨民明盡禮樂
幽通鬼神世降道離人鮮由學徇其私心狙伺狼攫偉兹芒
矦監于大邦揭聖明訓寘諸崇堂崇堂嚴嚴筵几具有邦人
君子陳說古道孰詭孰端曷從曷違折以片言灼如蓍龜豈
徒其名又能允蹈旣政以施亦身以教侃侃嗣子先人是程
緝其休聲亶爲難能勿謂巳遠千載一心聖炳然奚古奚
今
周節婦傳
節婦姓趙氏名淑宋燕㦤王之裔安定郡王令詪九世孫也
令詪從高宗渡江南居越諸暨遂爲諸暨人父孟德有文學
生二女節婦長且賢尤愛之授論語孝經列女傳皆能通其
義年十八求宜壻者得祠邑周本恭歸焉始歸而姑卒旣而
舅及兄公姒氏亦相繼死兄公子顯宗尚幼節婦相夫筋喪
治葬咸盡禮育顯宗如子歸十一年生三男宗善宗祚宗政
宗政始生時天下亂夫嬰疾甚恐不起顧節婦曰今兵革四
興嗣子單弱如此我死𡭗能自保乎節婦嚙指流血泣曰天
在斯吾有不能保孤兒者天實誅之夫卒節婦年二十九髽
跣號泣泣間含食哺諸兒不暫出戶限明年國朝克諸暨與
偽吴分邑拒戰两兵交焚掠家貲無纖毫存節婦抱兒及&KR2179;
宗從一媵出走匿惟持田籍以行深山窮谷間飢餓顛踣削
木膚采藜藿以食或問其艱勩勸之曰呱&KR0561;者何足恃奚為
自苦耶節婦怒不與言剪髩髮示之益自裁戢厲色峻辭使
人莫敢近兵定而歸冨民侵至其田殆盡節婦持田籍與辦
卒頼以完知州田若賦高其行欲上其事于朝節婦曰宜然
耳何足上聞力辭不願乃復其家節婦感泣日治麻縷為布
帛以繼乏絶市詩書教諸子夜焚松脂于室坐諸子两㫄而
口援之或怠睡首俯輒笞咄不少恕諸子皆凛然畏憚如嚴
君覩其色變卽惴恐莫敢舉目視及長遣從名師遊所友善
士相過則喜為之置酒否則憤歎竟日節婦以兄公早没惟
顯宗存為之昏娶先扵巳子羞服與諸子同人不知辨諸子
遜弟皆有士行宗祚入為太學生以文行稱人咸謂節婦
教所致云
史官曰世之傳節婦者多貴殺身為難能至扵守義不二者
則略而遺之余甚惑焉鋒刃之威迫于後湯火在前有所不
顧此人情所能勉至扵困窮災變切身凍餒顛踣而不渝其
志存人之孤非篤扵禮義者其孰能之若周節婦是矣嗚呼
此豈特賢扵女婦而巳哉
竹塢幽居詩序
天台裴君日英其先故䆠族好學多材能嘗挾其所長游浙
水東西士大夫爭慕與交性好竹所居種竹數百至它所必
擇有竹家以舍扁其室曰竹䲧幽居留杭者甚久杭守聞其
名薦于京師京師爲天下大都會&KR1185;居櫛比求尺寸曠圡不
可得&KR0647;旅家僅可俯仰無從得竹然裴君揭其故名不廢且
求能言者咏歌之或疑裴君以爲實與名常不相違今在京
師非有園林之勝安在其有竹乎裴君曰不然有竹之竹不
若無竹之竹之美也有竹之竹適在耳目無竹之竹適在乎
心心之所得非若耳目之淺而易忘也吾方有竹時笙乎竹
簫乎竹竽乎竹簟乎竹所見所聞日陳吾前者皆竹也然吾
未嘗知行之爲美也今棄之而居乎此雖不接乎耳目而心
恒存焉思竹之聲以爲有虞韶之遺音思竹之挺拔特立以
爲有壮夫偉士之節思竹之歴寒暑而不變以爲類乎有道
者其虚中不窒似仁其直遂似義其周扵用似才其高自鶱
舉不屈儕類下似智取而比德焉無不美者然後知竹之不
可得也吾心日存乎竹雖謂之有竹何過乎且古之聖賢後
世慕之如神龍威鳳者以其不可見耳聖賢道德雖高使人
得接而狎之其不見慢扵恒人者鮮矣其與吾好竹之說何
異乎余謂裴君盖善扵用物者非世俗玩物者比也記其言
于詠歌之首使覧者知其人焉
静學齋記
三代以下人物之傑然者諸葛孔明數人而已孔明事功著
後世或儕之扵伊呂固為少褒或又以孔明與管仲並稱則
卑孔明矣以其事言之管仲輔桓公僅以齊覇孔明奉昭烈
扵艱難之中尺地一民皆奪之扵群盜之手徒以大義震撼
天下裂天下而三分之使孔明後死後主足輔復漢之奮疆
致刑措之治扵孔明何有哉在管仲未必能𡭗也以其本心
論之管仲所陳扵桓公而見扵行事者皆微權小智雖假尊
周為名其意則冨強其國而巳固君子所羞道也孔明當于
戈鞍馬間所與其主論者必以德義爲先其忠漢之心至扵
瞑目而後巳至今誦其言想其人真伊呂之亞乎史氏不知
其本心謂孔明慕管仲樂毅之為人嗟乎孔明豈二子比哉
孔明扵聖賢之學盖有聞矣其所謂學湏静也之言信古今
之名言也止水之明風撓之則山嶽莫辨渾天之察人撓之
則晝夜乖錯況方寸之心乎古聖賢之成勲業著道德扵不
朽者未有不由扵静者也盖静則敬敬則誠誠則明明則可
以周庶物而窮萬事矣苟雜然汨其中偶然應乎事卒然措
之扵謀為其不至扵謬亂者鮮哉孔明之學惟本乎此故其
所為當世無及焉至今無有非焉者而又從效慕之區區覇
術之徒固不能然也然世之慕古人者吾惑焉古人所以為
聖賢者其道德著乎其言其才智形乎功業而存乎冊書非
徒以其名稱之美而已也苟欲效乎孔明扵孔明之所學必
無不學也扵孔明之所能必無不能也而後可孔明之所學
而有未至也孔明之所能而有未能也而曰學孔明何可哉
扵孔明且尔況乎學孔孟之學者而可徒誦其言乎哉近代
之所學者浮扵言而劣扵行孔孟之言非特言而巳也雖措
之行事亦然也學者不之察率視之爲空言扵是孔孟之道
不如覇術之盛者久矣欲如孔明者安可得乎錢唐羅宗禮
名其弦誦之室曰静學庶幾慕孔明者余𣣔勉其成也辯孔
明之爲學與學孔明之道以告之
送允師省母序
人之生天賦之以性父母遺之以軆德莫大焉故雖尊有天
下不敢不事天德爲聖賢不敢不事親以是身非我有實天
與親卑之也夫吾之身旣有所本則凡吾所爲者豈我之能
爲哉實天與親之所命而我行之耳安可忘所自而不察乎
古之少恩者雖如申韓商鄧著書排擊尭舜孔子之道且不
敢遺其親况扵佛氏以慈仁爲教者乎故弃其親者非佛氏
之意愚者失之耳是以佛氏有報恩之經稱父母恩甚至而
昔之賢者若陳尊宿之流多能盡扵子道近世之稱名浮屠
者亦未有不孝其親者也今上初立極猶恐愚者未察
詔浮屠各拜其親定著爲律扵是習俗爲之復美天台迪中
允師浮屠之秀者違親而從師于外十餘年矣今歲至京師
戚然念親不置將别其徒而歸省謁余求序以道其所𣣔行
之意迪中通內典攻書而能詩其扵事親固無庸告之然四
方之學佛氏亦有久違其親者乎聞迪中之風而慕效者必
名浮屠也
徐夫人墓銘
婦德以柔順爲美然以之處常可也苟無堅凝之質事變臨
之其能自立者鮮矣故持之以堅貞行之以柔順斯足以爲
賢婦偏一則有虐忘縦佚之失焉若徐夫人者其備婦德者
乎夫人姓余氏衢之開化人年二十適邑士徐君安越十三
年生四子徐君死舅姑皆老家莫爲主貲産頗傾蝕夫人日
奉羞膳升堂問軆安否退則率媵妾治絲縷麻枲歲時機杼
之聲聞于鄰里衣服諸子務臻華好青褏綵衿少長嶷嶷然
人不知其為孤年七八歲委之扵學慈嚴两至責其成績由是
諸子咸為善士而家迄以成舅姑相繼壽終治喪葬以禮鄕
人暴強者皆畏其能莫敢凌犯教女語婦必以夫人為則年
七十有八以洪武九年九月七日卒于家二十三日葬于淸
源里西村之原三男曰禄可詵一女適某孫男五人玄生林
璣桂生以國子生擢給事中來請銘銘曰
柔順為德斯婦常濟之堅貞家乃昌執偏或堕弱與強二者
維全保無爽猗徐夫人婦之良喪夫秉志事尊章內外屹然
禮義防躬親織紝靡怠荒家政浸脩貲大穰男治書詩女衣
裳壽弥德備名譽彰孝孫刻銘闡幽光卓哉婦則垂無疆
莆田黃府君墓銘
莆田黃處士有良婿曰陳熙哀處士之早亡自狀其行千餘
言走三千里來京師請銘且曰處士事繼母孝庶弟出後從
父從父愛其女盡以腴田嫁之處士患弟貧割以私田之半
族人以田來鬻處士不忍取乞以直而歸之不能為生者加
衣食焉以貲多為閭里之正里中民買塩于官及科繇不能
庚者出私財代輸有受誣者諍之扵縣庭得觧乃已每歲首
縣次民貲力多寡定征歛之籍衆不能决處士彂一言皆稱
平争訟者來質是非告以理法舉酒飲之各謝而退藝田家
歸粟入以小量遇凶歲則减賈以大量糶之初郡南有僻壌
盜常狙伺以剽行旅處士構廬棲僧夜則然燈逹曙盗散去
復施貧死者棺三年至二百餘野無暴骨元末兵亂縣命處
士帥兵扼險畫捕賊策陳于上民藉以安處士讀書有識待
物恕以和其生也鄕人教其子俾取為法及其沒識之者無
不弔弔者哭必哀至今言善人者稱焉熙又日處士之善盖
多其粗如此其使人感且化者不得而知亦不得而言也然
其大者旣不可言倘可言者又不得托文以傳焉則何以使
為善者慕敢請余曰處士之行誠可傳矣余言之不文烏足
以傳耶雖然不可辭也處士諱巳字景陽自唐屯田員外郞
潜之子勖不仕王審知始自光徙莆在宋稱書詩之族高祖
審再以進士舉于鄕與從兄某州通判君亮皆有名曾祖文
子以五經為州學諭祖來鄕貢進士父元壮母陳氏繼母鄭
氏俱名族處士娶林氏無子先二十年卒再娶李氏生子男
四人興祖振祖光祖麒祖女三人長壻卽熙其二適吳某王
某孫男五人隆庸洪某某處士初為長女求壻富人争𣣔問
名不聽聞熙儒士許妻之或謂熙貧非偶處士曰我志决矣
卒妻熙熙今為連江儒學教諭有文名君子又多處士善處
其女也處士年四十二卒元至正十八年八月廿九日後五
年殯鳩山下廿七年十月十二日權窆山之西今洪武十一
年十二月廿八日始克葬于白砂之原銘曰
人不患財之弗贏而患善無可稱善集于身雖賤為恒垊歴
千載而有聲身為鄙夫雖位居九卿溘旣死而誰名維處士
君足不出州里而化者衆身服乎韋布而德可程斯之謂死
而如生
上海夏君新壙銘
國朝有天下忠吏之病細民公卿廷議以為吏它郡人與民
情不孚又多蔽扵黠胥宿豪民受其病固無怪莫若立巨室
之見信扵民者為長使主細民土田之税而轉輸于官扵是
以巨室為糧長大者督糧萬石小者數千石制定而弊復生
以法繩之卒莫能禁是時惟蘇之沈氏以奉法稱
天子親召與語賜之酒食時减免其田賦名聞四方而上海
有夏君者尤畏謹好禮繇賦皆先時而集不煩徵索愛恤細
民銖两無所妄取民咸悅而德之聮事者皆以為則其所為
盖無愧沈氏而名未若沈氏之顯者聞于上則勢隆而易彰
欎扵下則雖善而莫著此余囙夏氏之請而欲揚之者也君
諱宗顯字叔明自其曾祖參祖駟父祥皆居華亭君年十五
六喪母以達禮聞服終請于父出從傳朱學數年學有名遊
上海樂其土俗遂之長人鄕置田宅徙家以居旣而家日殷
富益敦行義兄及孀姊老而窭歲時奉粟帛養之葬其喪而
䘏其子撫異母弟有恩事外舅姑盡子壻禮聘名士為師故
人子就學者飲食之旦則冠帶坐堂上子孫盛服入揖立两
序俯首聽教命君各授以事會食遣去至夕取古今事可為
法戒者辨析講說勉以為善子孫恭謹愿慤不敢嬉遨縦
凶歲鄰里皆從君乞粟帛藥餌嫁娶喪災者取資焉故巨室
之以長厚稱者必曰夏氏見君者慕其善與君遊者服其才
聞君卒者莫不痛惜之也初君年未四十卽穿壙為冢於舍
西北若干步及年六十有六而卒遂葬焉君之卒以洪武十
二年正月二十一日葬以二月九日娶王氏二男曰應炎應
霖三女長適趙志學次適趙以仁一在室孫男三人翟彪麟
女三人曾孫男一曰緜緜銘曰
周法旣壊經界隳群氓相啖鼠與狸吏庸俗澆邈不知赤子
顚踣吁可悲聖神造謨立治規俾大育小勢相維孰嚚戾法
肆攘欺利猶在吻身巳離惟吳夏君懲衆非畏愼奉上仁以
綏凶歲彂廩賙困飢帛寒藥疾棺載尸居家孝友此其推子
姓愿謹習禮儀鄕閭愛戴莫敢違爲冨好仁曷能追天錫𡭗
㣧當蕃滋嗟哉巨室宜相師𣣔考令德徵銘詩
東陽貞節處士蔣府君墓銘
府君諱玄字子晦别字若晦姓蔣氏初周公庶子伯齡受封
于蔣子孫氏其國在漢居杜陵者最著兖州刺史詡尤有名
詡四世孫山亭鄕矦澄徙居義興之陽羡澄七世孫樞仕晉
爲吳郡太守復南徙台之仙居唐末五季之亂樞裔孫勛避
地婺之東陽仕吳越錢氏爲金紫光禄大夫檢校司空兼御
史大夫遂家焉府君盖其後也曾祖諱天廙宋紹定中入粟
佐邊授迪功郎祖諱沐元南康路建昌縣主簿父諱吉相少
俶儻負氣嘗事仁宗于東宫擢典用監知事出為㐮陽路榖
城縣尉以卒府君生于燕都兒時嶷嶷嶄聳不妄狎咲八齡
就師讀書終日據案端坐未嘗㫄顧其師竒之使察諸生怠
肆者諸生畏憚歛戢莫敢譁年十六侍榖城之官杜門絶賓
客不交晝夜攻學母夫人閔其勞節膏油不多與俟母寢以
衣衾蔽牅而誦夜參半乃巳穀城涖官剛嚴府君囙事進諫
多所匡𥙷出遇其吏民恂恂退抑人不知其為尉子也旣冠
而歸時許文懿公謙以道德為學者師府君從而受其說識
悟過人辨析精確內涵外飾日超月異先軰皆自謂不及然
府君務見躬行以禮齊其家奉先祠謁拜祀奠取朱子所脩
儀文行之歲時率族人祭始遷祖墓祭畢序長幼列坐告之
親睦之道属之近者朔望必會貧者歲周以两月之粟脩建
昌所創義塾延師儒教其子姓至於鄕人每歲冬至殺牲置
酒會長老俊人行鄕飲禮府君為之講說嘉謨偉行使聽之
曰為父兄子弟當如是鄕民莫不化服細民寠者貸以粟不
取其贏待以炊者常數十家東陽多宋貴臣挨民藝其田者
旣入粟半復畝徵其絲民頗苦之府君倡其鄕人曰君子以
養野人奈何厲之遂罷不徽人用是德府君稱其善不虚口
遇事無大小皆立决不形扵謀議所為輙出人意表初延祐
中惡少結邏卒誣平民為偽鈔破其家意府君儒生可侮以
語撼之冀得賂乃止府君怒走白大府逮惡少窴于法害遂
絶由是宿豪文吏搖手相戒不敢過其門府君益刻苦為條
法使後嗣可守室廬械噐皆預為數世計各極其精善人服
其才而惜其不獲施于世也府君饒扵貲産脫去華靡習聚
書萬卷致力其中著四書箋惑大學章句纂要田書述義通
若干卷治平首策二卷學則二十卷韻原六十卷府君懲士
習淪於夷俗獨製古冠衣服之揖譲步趋必以禮法人望之
神情夷朗如逸民高士及即之則雍然和與之語出仁入義
愈久而愈無窮年四十有七以至正四年六月辛酉終于家
學者私謚貞節先生十二月壬申葬縣南乘騘鄕御史里焉
䲧之原娶葛氏宋參知政事端獻公洪之玄孫子男四人大
同興宗嘉亨允升女四人適葛實李觀及東陽儒學教諭李
思文其一蚤卒孫男十人昭暉旭曄昇昱昺昂景旲孫女二
人適許益亨鄭格曾孫男五人鈞鑾鎕鎮某女三人允升嘗
從黃文獻公溍遊有文用薦者授慶元路儒學正早死而二
次子亦繼卒獨大同存善承其家學以故國子祭酒許元狀
來請銘余未壯時嘗拜府君于家多其言語儀貌儼然成德
人也盖今四十年而余亦老矣銘烏敢辭銘曰
柏之丸丸或朽于山堂之巖巖或病于顛天産其良不需其
完人愠以咨我恬以安探聖之源禓道之瀾不諧一時千載
之傳
叢桂樓記
叢桂樓在杭天龍寺之左偏主僧大道禪師作之大道諱善
平越漁浦人初受業寺之慶菴吉公尋升天目山問道扵普
應國師巳而来歸閔天龍之廢且久也慨然有興復之志時
瓦礫荊棘散漫左右幾無所容足而大道槖無錙銖獨操一
鉢日走市中得食舁歸以食衆上得錢以易材木金石百用
之具不四三年而佛殿三門兩廡皆成四方學徒之来者皆
仰以食扵是復以其餘作斯樓左丞周君伯琦以叢桂扁之
旣而大道以至正辛邜七月十一日示寂其徒奉全身瘞諸
樓右而建塔其上且請同菴禪師述其故屬余以記斯樓樓
乃大道憩息之所將以致其思焉而余獨感大道之立志堅
而成功速也今夫有威力以使人者莫過乎有司有貨財以
使人者莫過乎富室然其有所興作皆集衆謀役羣力而為
之猶且磨以歲月多者數十年少者十餘年而後成今大■
纍然一僧非有貨財威力之可使人獨用口舌化導市井之
民取其財與力以為巳用成宏偉勝大之功若易易焉者雖
曰佛氏之教足以動人之信聽然非大道之有志不能也盖
人惟患無志有志矣患守之不堅有志而能堅事無不可為
者況一寺乎余嘗病有志者之寡而扵大道深有感焉嗚呼
後之居斯樓者孰非大道之倫哉讀余言而思大道之為人
則斯樓與斯寺不廢矣請記者曰圓淨圓如皆彬彬雅飭有
志扵禪觀者今居斯樓云
王指揮像贊
眞人龍興山川降精杖劔來從莫非豪英維時王公實將家
子乕吼鷹揚萬夫披靡成功錫爵遂鎮一方㢮其武威佩玉
冠裳何以觀之有燁其像益懋厥勛配古良將
蘇都事伯䕫像贊(子由後平仲父)
才足以行志智足以成事也苟盡施扵時必有大過扵人而
得位以行者僅出其一二也年齒之高林泉之趣皆公之所
宜有固天報善人之所致也惟有子之甚賢以文鳴于治世
足以繼絶學于前人楊休聞于不墜也此吾嘗私為之善誦
長公之言擬公扵晁氏之君成而知其無愧也
景定諫䟽序
吾婺奮稱禮義之郡士生其間皆存氣節仗忠義而東陽為
尤盛自宋中世以來以直道著稱朝列于國史者甚衆雖布
衣下位之士不在諫諍之軄而上封事者亦往往有之豈其
人皆善為言論哉德澤之所漸濡師友之所講說風俗成扵
下而至扵斯盛也余自少時好觀宋史凡吾郡聞人事有可
稱者輙識之旣而復歎士之幸獲見扵史者如此不幸而遺
軼不傳者盖多有矣往年在翰林始得見東陽賈廷佐上高
宗䟽廷佐為桐廬主簿憤秦檜主和議紹興戊年上䟽論之
其辭甚切直而史不載至七世孫權出以示人世之士大夫
爲文以稱其忠廷佐之名始顯于天下廷佐之鄕人杜士賢
在理宗時爲武學生景定甲子秋囙星變求言士賢上䟽力
攻賈似道誤國今年秋其曾孫實亦以示余其事與廷佐相
類然士賢初無一命之爵其言請黜退似道歴數其罪切直
頗同扵廷佐而實又能趋京師遍求賢薦紳文辭以白之且
將刻梓以傳或非廷佐後人所能及余扵是又歎忠義之士
天雖抑之扵當時天每扶植其子孫使昭其聲光于不朽是
豈智力所及哉當似道擅權時威𦦨足以生死人士賢彂憤
言之不至於殺身者毫髮間耳今似道之後不聞有爲士者
而人亦羞稱之士賢之子孫方守其遺業不墜而聞士賢之
風者雖野人稚子皆嗟慕以爲賢善惡之公昭明也如是則
夫有志扵忠義者尚何所憚而不爲哉然則是䟽之傳非特
可𥙷史氏之闕爲人臣者皆可以鑒矣士賢字希聖後中武
科授武岡軍新寧縣簿尉遂攝其令轉綏寧旰𣅿两縣令以終
贈浩然子叙引
交神明有道乎曰有无妄而巳矣然則所謂无妄者何也曰
其中有物非思慮膠葛之可摇奪也非聲利沉酣之可變易
也至虚而神與道合眞放之無垠收之則存歷代以來恒有
其人也今之近扵此者其唯吾浩然子乎浩然子與余同姓其
名爲宗眞遂以其稱浩然者爲之字學道扵京城報恩光孝
觀得靈寶法而能知鬼神之情状嗣天師知其賢號為軆玄
妙道純素法師提點觀事會朝天宫虚席中書以為言上
召見奉天殿命太官賜饌俾之住持時洪武五年秋七月也又明
年正月七日儀曹奉常同傳旨諭之曰凡有事郊社及山川
百神當令宗眞帥其徒十人前期&KR0778;芳香潔豆籩以俟臨事
之日仍令宗眞被法服與祭浩然子拜命惟謹盖以其精潔
而扵敬恭明神為宜浩然子由是簡在上心屢蒙召對
且賜白玉眞仙像二十餘軀以鎮山中龍光赫奕光動林
谷采眞之士無不歆豔之余嘗見浩然子扵冶城山風度凝
簡執謙而有容澹然無所累其心所謂其中有物不為思慮
聲利之所惑者誠近之此所以遭逢盛際而眷遇有加焉
然而忠君尊上臣子之職也浩然子益宜振祓精明傾竭誠
慤以頌禱國祚扵無疆非特敬恭明神而巳誠如是雖身
居方外而乃心王室被法服以與朝紳之列非僥偉也實
宜也浩然子其尚勖之洪武六年冬十有一月金華宋某序
桑仁卿傳
桑惠字仁卿婺之武義人其先居麗水桑溪南渡後有景昭
者始遷婺歴四世皆不墜書詩仁卿幼喪父獨奉母居不能
與人浮沉介然自守遇人則翼然恭未嘗往叩富兒門唯日
夕訓諸子弟雞初號輒呼起懸燈誦書食時使從師或值雨
淖親持盖候之還人咲其愚勸曰子貧若是甑將生塵矣何
不學他技藝朝出門暮可即得錢讀書固佳其效乃如𥙷風
耳仁卿咲曰信如子言吾家學將絶於吾乎矣寧餓而死不
能從也乃召其子以時謂曰此妄人耳其愼母聽吾之貧由
天扵讀書何預哉策勵比前為尤急及見以時明經能文辭
鄕校迎為學者師仁卿撫几自慶曰吾將有以見祖宗地下
矣仁卿無所扵食質田扵里翁已而失其劵乃以計紿仁卿
至家使重書之或履其跗曰愼勿言翁劵失矣仁卿歎曰吾
實得錢言猶在耳而因失劵負之為計固得如内媿何一里
譁然稱曰桑仁卿其誠慤人哉未幾卒貧不能歛手足鄕人
惜其賢裒錢以葬仁卿娶同縣人項寄瑗其賢絶仁卿固安
貧終日樵蘇不㸑項無纖介見扵容色澹然能相歡凍餒日
不自免聞有佳書必掇所織布帛貿之使讀自時厥後以時
以賢良徵主袁分宜之簿州里槜酒將來賀曰仁卿夫婦不
負教子今得官歸矣項曰得官不足榮能不負官斯為榮耳
以時在分宜數督運萬里外兢兢自持無所遺失再轉為温
州判官遣候人迎養將及門而卒今以三轉為䕫州府通判
陛至某郎益用政事聞于時論者謂父母之善教云贊曰子
弟不患無俊良非父母竭力教之終不能有成也有如仁卿
忍貧教子至樵蘇不㸑一不變其志澹如也卒能奮彂有耀
于前人則吾所謂父母不力教子子未必有成誰不謂然因
作小傳以為世勸焉
送王明府之官序
我國家重扵民社之寄雖遐州僻壌必慎選守令以撫摩
其人民蘇息其彫瘵而擢用人才之道必以常從事扵朝廷
省部者為先以其歷練之精而深達扵民情政體也會稽王
君元凱受命出宰䕫之開縣告行扵余徵言為贈两川入哉
版圖未久其民新脫扵鋒鏑之餘自非善扵承流宣化者未
易以&KR0636;煦生息之也廟堂之議以為元凱久以文墨議論贊
佐春官儀文禮法諳集有素其為人持身砥行又端謹清脩
克稱兹選故有是命余聞昔子游氏之為武城也以禮樂為
教而聖人喜之此千載牧民之良法而近世以來為縣者率
以法度束縛而操切之故禮教之澤不下流扵民而醇風美
俗罕或見之今元凱之往不惟使其百里之內政平訟理而
安於田里其所以化導全安之者要必有其道矣他日觀風
之使有言扵朝者曰西蜀之地有萬家之邑其令之治先政
教而後刑罰其民之俗好辞讓而恥闘争以故絃歌比屋而
囹圄空虚雖在數千里之外而藹然不異乎邦畿之中是宜
旌褒其縣大夫之能以為在職者勸若然必元凱之所治也
余在禮部常知元凱之為人今守職詞林秉筆史舘晨入夜
歸無敢暇逸故扵元凱之請不及綴緝文辭為贈而姑道其
所期望者如此勖之元凱其勿以余言為簡也是為序洪武
六年九月旣望金華宋某序
