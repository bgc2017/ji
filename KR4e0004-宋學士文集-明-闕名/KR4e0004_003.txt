宋學士文集卷第三鑾坡集卷第三(即翰苑前集)
大明故王府參軍追封縉雲郡伯胡公神道碑銘
上天既革元命
皇帝定鼎金陵遣大將下浙河東諸郡而婺衢處三州相繼
平時當草昧之初上思得智勇之才用之扵是處之胡
公仲淵躍然而起以自赴功名之會入陪廟筭出鎮鄕邦
言聽計從寵遇無比浙東之俊彦攀龍鱗而附鳳翼者皆自
公始若公者可謂犖卓不羣之士矣公諱深仲淵其字也系
出漢安定宋初有諱棟者自潤之丹陽遷處之龍泉因家焉
棟生璠璠生文虎文虎生竦竦生晟晟生滂滂生衢州錄事
參軍松年松年生鄕貢進士應辰應辰生温州樂清令㻑㻑
生江南西路兵馬都監見大則公之曾大父也大父諱堂父
諱鈺仕元為征東行中書省左右司員外郎母趙氏生三子
公其長也次曰潭曰海継母季氏生一子曰溥員外府君蚤
歲䆠遊京師公始十齡而大毋季夫人與母夫人相繼亡公
侍大父奉繼母撫幼弟艱難刻厲以自植立未弱冠走京師
侍府君適府君使高麗復往候焉居久之府君棄捐舘舍公
﨑嶇萬里奉柩南還舟行一日泊大崖下夜夢人語之曰此
崖且崩宜急避驚覺趣移舟俄傾大風雨至崖果崩聲如萬
雷既歸葬扵縣北之圍源遂廬扵墓左悉取諸子百氏天官
地志兵謀術數醫藥卜筮老釋之書而研究之發為文辭操
筆可立就當元之季江淮俶擾蔓延閩浙間盗由建之浦城
松溪入龍泉公嘆曰淛水東地氣白矣&KR0852;將及乃集鄕兵結
寨于湖山巳而處州之民相挻為盗江浙行中書省調萬戶
石抹公宜孫戍處州辟公參謀軍事檄所隷諸縣募壮士為
軍浹日間得數千公引之屯竹口下令賊中曰爾皆良民也
因驅迫故為亂棄仗即仍良民矣賊以公長者其言不欺盡
毁旗械肉袒請降温州戍卒韓虎陳安國殺主帥㩀城叛行
省命宣慰使恩寧普公討之道由處州與公語意合帥府軍
事復辟公參謀之公曰温城叛者唯一二人耳若破其城玉
石必俱焚如平民何遣辨士入城說其黨曰韓虎悖&KR0647;亂常
今王師四集旦夕且攻城雖金湯無不破者若軰胡為與賊
守自取作虀粉耶將軍未忍即加兵苟能去逆效順悉從原
宥或稔惡不悛城一破悔無及巳其黨相向泣曰吾属自度
旦暮鬼耳儻獲復生敢不唯命乃殺韓虎等以城降温城頻
海民以漁為業時城閉者三月民病甚公請發粟賑之驩呼
之聲載于道路宣慰欲列公功聞于朝公辭既而宣慰以行
省參政總兵征鄱陽復邀公俱行戎務無鉅細悉屬之青田
潘惟賢聚衆為叛龍泉長吏聞風遁去賊遂焚縣治公之師
曰王毅先生與門弟子集義兵搗退之里中惡少年疾其功
因害先生公在鄱陽馳而歸執害先生者盡殱之縉雲之黃
邨松陽之白巖遂昌之大社麗水之浮雲泉溪無頼之氓咸
爲盗根勢蟠結不可禦行省丞相康里公承制以石抹公為
行樞密院判官分院鎮處州既至假公分院行軍都事統兵
討麗水攻泉溪賊寨拔之未幾又平浮雲白巖賊懼遂来降
縉雲盗亦就平乃移師攻遂昌賊酋周天覺方友元傾其精
銳出迎敵公望見咲曰賊若堅守不出未易即殄滅今兹之
来豈非天授我乎分部諸校以正陣接戰以竒兵夾擊之别
遣游軍入山搜其伏匿比戰賊三面受擊輒大敗斬首數千
級生擒八百人獲方友元梟之乘勝直攻大社周天覺降復
移兵討青田賊黨金德安殺潘惟賢兄弟以降先是國兵
取浙東婺衢既下獨處州為石抹公所守不降歲巳亥
今上皇帝遣僉樞密院事胡公大海由間道取處州石抹公
出戰敗北大軍入城而分兵取屬邑未附者公時以假元帥
統龍泉慶元松陽遂昌四縣兵欲閉關為拒守計四縣士民
咸請于公碩內附以全民命且曰君治兵殆十年勤勞亦至
矣而朝廷無一命之錫國家負君君何負扵國哉公知時事
巳去乃觧甲出見胡公四縣因不受兵上素聞公名召
至南京待以殊禮居亡何擢中書左司員外郎上日與
公論天下事公有言未嘗不稱善也遂詔公還處州招集舊
所部將校兵卒以從征西上既平江西命公以親軍指
揮守吉安會浙東苗軍為變婺守將既被害而處城亦為所
據上遣公復處州比至城已復除公浙東行省左右司
郎中總制處州軍民事郛郭甫被兵民物凋瘵而山寇乘間
竊發人情未固公随方招捕凡首惡即誅之然猶慮戍兵之
寡日募之獲勝卒萬餘人諗于衆曰兵少不足禦敵師衆又
無以食之柰何衆皆曰飬兵所以衞民苟不為禦備計子女
玉帛且不保况扵食乎公乃因民之産以權宜增帛賦之㳂
海軍素驕横及是以復城有功横益甚公擇其尤無良者斬
之衆乃讋服江西食東浙塩而有司十分稅一販者鮮至公
請以二十分收一商賈遂通城南枕大溪浮橋之癈巳久橋
隄當水之衝亦爲所齧蝕幾盡公即上流比舟爲梁以濟行
者州學敝壊講舍僅存用以貯官䅇公撤而新之薦新進士
吳世昌爲郡文學以司教事城中民廬多爲戎士所據混淆
而處公度閑曠之地建營屋數十區使别居之縉雲官田其
稅額甚重執里役者恒以私粟代償公以新沒入之田實其
數其害乃除諸暨守將謝再興兵犯東陽平章李公文忠擊
走之公引兵爲援建議以謂諸暨浙東藩障若諸暨不守則
衢處不支矣乃度地去諸暨六十里並五指岩新築一城不
旬日而成樓櫓濠柵靡不畢備上聞諸暨叛遣使来議
别爲城守計暨至城巳完上嘆賞不已其後浙西將李
伯貞大舉入寇兵號二十萬頓城下城堅不可攻敗績而去
上念公立城功以名馬賜之青田之蘆茨地接閩徼人素獷
得葉仲賢恃其險屢服屢叛乘我師在外復来寇公怒還軍
深入禽其渠魁少壮者皆籍為兵二十年逋誅之盗一旦就
平温州方明善攻我平陽公出偏師復之并復瑞安所侵地
而親統正軍攻温州明善勢蹙與其仲父國珍議納歲幣
詔公還師明善継以塩若干来貢上命處州易銀以入
内蕆上怒銀色惡責守令使償公曰此吾過也守令禄
薄何能償乃售龍泉田以銀九百兩代輸公尋入覲
上欲留公且柄用之以邊事未輯碩還守外上時巳即
王位乃擢王府參軍仍總制處州等翼陛辭上喻之曰
俟閩浙盡平當還汝中書矣福建陳有定擾邊公奉命征之
遂取建之浦城而崇安建陽二縣亦下上賜以所乘駿
馬建之守將阮德柔兵四萬屯錦江實出我師後公還兵擊
之破其二柵有定大愳帥銳卒亟圍我營公突陣與决戰馬
蹶因被執有定既得公頗禮遇之公具道天子仁聖四
海歸心羣雄樂為之用且援竇融歸漢故事撼之有定初無
殺公意會元使至督迫之遂遇害于福州實歲乙巳之春也
享年五十有二上痛悼不巳命使者即其家祭之復詔
中書議加䘏典追封縉雲郡伯有爵而無階官職勲者有司
之制未備也公天資穎拔智識絶倫藝術弗學則巳學之無
不精性倜儻好施予賢士有貧乏傾槖以周之弗吝也其守
鄕郡凡五載馭衆一以寬厚用兵十餘年未嘗妄戮一人恩
惠在人甚多故其殁也聞者莫不流涕鄕人為立祠宇祀之
公元配同里項氏先五年卒生二子長曰楨宣武將軍僉處
州衛指揮使司事次曰樞女一人適章存原継室滁陽楊氏
前中書左司郎中元杲女弟也公既沒之二年楨等乃刻木
為象具衣冠以葬實附于圍源之左&KR0830;巳来徵濂為之文昔
濂侍上扵白虎殿忽顧問曰胡深何如人濂對曰文武
才也上曰誠如卿言浙東一障朕方頼之則上所
以倚公者至矣然公亦知宸眷之深而無以圖報嘗謂人
曰區區承詔鎮處城皇靈覆冒幸巳寧謐誓將挈全
閩之地以入版圖庶展犬馬之微衷也柰何功業未就而死
及之其非命也夫濂辱公交者五六春秋見公酒酣耳熱指
揮三軍而䧺姿奮揚不可遏及與薦紳之流論文評詩則欿
然布衣書生也濂未嘗不服其勇而愛其謙今公不可作矣
敢用備著公之事揭諸墓門以告世之知公者銘曰
洸洸胡公萬人之英一劍横空莫之敢攖浙河之東地氣盡
白此為兵徵見扵龜筴𡭗衆荷戈来入我堡寘而枕席拔而
水火公師如風鼠寇如雲一鼓之餘散為埃塵節鉞出鎮&KR0881;
歷五年桴鼓不驚鷄犬晏然誰登叛人䧟我諸暨公遷其城
寇至輒敗皇用嘉錫使車絡繹天閩龍馬扵公弗惜公
感主知酣歌慨慷誓提八閩以歸職方旄纛所屇勢如
破竹天未厭亂三軍夜哭公材孔多公志弗阿月出如赭公
命柰何丈夫之澤流于異方孰能行之父母之邦匪公之臨
千里枯骴公雖止斯庶亦無愧廟堂有嚴肖象其中精靈翕
然上與天通栝蒼之山其翠𣣔滴公名配之有永無斁
大明敕賜開國輔運推誠宣力武臣榮禄大夫柱國廣
德侯加贈特進榮禄大夫右柱國進封巢國公謚武莊
華公神道碑銘
自古興王之際天既生真人拯民塗炭之中必有如虎之將
弘展其丕猷弼成其大業此如燭照而龜卜盖無疑者以漢
唐言之則雲臺二十八將凌烟閣二十四人是巳洪惟
皇帝當四海逐鹿之秋龍飛淮甸嘘陽吸隂反掌之間廓清
八極夷荒蠻徼罔不臣妾當是時謀臣猛士效忠宣力其衆
如雲若和陽華公亦其一人也歟公諱高姓華氏字則未聞
所謂和陽則其所居之郡也曾大父汝德贈中奉大夫湖廣
等處行中書省參知政事護軍追封武陵郡公曾祖妣張氏
追封武陵郡夫人大父某贈資善大夫湖廣等處行中書省
夫湖廣等處行中書省平章政事迨夫大統既集帝念
將帥百戰之勞定功行賞上則公爵次則侯封各錫以鐡劵
金書傳示子孫俾世其禄扵是授公開國輸運推誠宣力武
臣榮禄大夫柱國封廣德侯食禄六百石公未及受劵請
命往廣海廵視城陴整飾軍隊行次崖州以疾薨于官舍年
五十又九實洪武四年三月二十七日也訃聞帝懷悼
不巳詔有司迎公之柩以是歲六月某日還葬扵黃墩先
墓之次蔵劵墓中以慰公扵九泉且進封巢國公謚曰武莊
階加特進勲加右柱國褒崇之意無不備至公一子景春蚤
世竟無嗣續其配澧國夫人蔣氏先薨至是與公合&KR0830;焉既
葬禮部以聞帝若曰其令國子司業宋濂製為碑銘樹
諸神道尚書臣陶凱即日傳命授臣臣不敢辤臣聞傳記所
稱用世之士非才勇為難而炳扵幾先者為難公當羣䧺疊
奮之時亦欲以一障自效見帝之頃即知天位之有在
人情之所属統其部曲驩然来歸非有先幾之識者能之乎
其建樹功烈安享尊榮爵封上公位躋極品亦宜也雲臺凌
烟之衆又豈得專美于前乎臣既歷序公之戰功次苐扵右
復繫之銘辭曰
士之所貴炳干幾先誠獲所依身名兩全當元之季王綱觧
紐羣雄虎争鹿知誰手維武莊公家于和陽依水建砦以遏
寇攘皇帝龍興知為真主仗劒相從率先多士帝
曰俞哉爾兵我從即麾義旗同渡大江牛渚既殱于湖亦捷
溧水洋洋視如一髮天兵載楊翔颷震霆秣陵南徐次苐而
平况此江隂勢如破竹兵鋒所向無彊不衂鄰有勍豎據浙
連淮来撼大樹何哉蚍蜉(叶)皇赫斯怒命將行伐鏟破連
營洊除窟穴復敕雄師定淮之東載綏載寧載約其同凡
斯諸役公無不與展力攄誠亦云備至天清地寧六合一家
大統既定論賞有差黃金鏤書鑄鐡為劵作誓剖符千齡弗
變皇恩下被將&KR0574;寵榮訃来海南聞者涕零宸衷憫
惻為詔郡縣旋其柩車就鄕而窆崇階峻爵極于上公龍光
有赫賁及幽宫儒臣作銘播揚嘉績百世之下視此貞刻
元故嘉義大夫禮部尚書致仕贈資善大夫江淛等處
行中書左丞上護軍追封譙國郡公謚文節汪先生
神道碑銘
濂奉敕總脩元史凡忠義循吏之事天下郡縣悉上送官
而宛陵汪先生獨闕既而先生族子克寬来與纂脩始以其
門人汪文炳所摭事状相示濂既命史官删削立傳克寬以
為史乃一代成書其法當略墓文乃私家所譔其紀宜詳復
致其孫德垕之言請濂揭銘于隧上嗚呼先生之德之盛海
内孰不知而所讞錢珍之獄泰定實錄中嘗書之其可不備
載以昭示方来乎先生澤民字叔志姓汪氏其先新安歙縣
人自唐以来為官族五季之初兵馬使都虞候道安始自歙
遷婺源之還珠里又歴八世至宋天禧巳未進士祕書丞贈
光禄少卿震生慶曆癸未進士都官員外郎贈中大夫宗顔
都官生皇祐壬辰進士左奉議郞知漢陽縣贈少傅榖又自
婺源遷饒州德興之龍溪少傳生贈通奉大夫槃崇寧癸未
進士正議大夫端明殿學士藻藻以文學政事為時名臣通
奉生紹聖丁丑進士朝散大夫江西轉運使愷知合肥縣贈
中散大夫慥又自德興遷宣州之宣城子孫遂為宣城人中
散生紹興庚辰進士通判隆興府鴻舉鴻舉之弟脩舉則先
生高祖也曾祖諱宰臣贈朝奉郎祖諱夢雷淳祐&KR0605;丑進士
累官知靖州元贈翰林直學士亞中大夫輕車都尉追封新
安郡侯父諱鼎新用父廕𥙷將仕郞元贈嘉議大夫工部尚
書上輕車都尉追封新安郡侯工部之兄鼎亨景定壬戍進
士官池州大軍酒庫然自少卿至先生奕世科名蟬聮不絶
先生自幼融通經史亦銳然思継承之會科目之法行遂領
延祐甲寅江浙鄕薦上南宫不利有司用恩例署寧國路儒
學正暨再舉遂擢戊午進士苐授岳州路同知平江州事階
承事郎時先生之母譙國郡夫人王氏春秋巳高先生以平
江道遠不可迎飬上書丞相府乞降一二階就銓鄰州不報
竟奉太夫人之官州有徤民曰張以利餌長吏持其隂私使
不敢問遂視閭井民若蟣虱頥指氣使輒奔走不暇稍迕其
意即繫送于官人懼呼爲張雷公先生曰弗治我民將無生
即發其姦屏諸蠻夷不使與良民齒李氏有兄弟者三素豐
扵貲季弟未有子而没其婦傷季之夭也誓終身不再適孟
仲利其財數設計撼之婦堅不動乃嗾亡頼男子誣以姦私
婦不禁搒掠自引伏先生見其色有冤間行廉察之悉得其
情白而出焉轉承務郞南安路總管府推官戍將朵兒赤䟦
扈自用搤有司之掔俾不得詘信其婣家王某爲郡府史藉
其威尤鴟張無忌擅箠大庾縣令縣令訴諸府同官懼戍將
之威相視以目無人發一辤先生毅然捕王下獄會監察御
史行郡戍將結以厚賂御史召先生扵庭詰其獄状聲色俱
厲先生徐曰王之姦賂人所知也御史𣣔屈法邪御史慙夜
半馳馬去王卒伏罪居亡何戍將以贓敗部使者知其故檄
先生推讞杖罪之廣州歲侵民大饑疫癘洊臻死亡相枕藉
其毒氣所薰蒸鮮有能生者江西行中書屬先生行振荒之
政先生絶無所畏懾命大姓發廩以哺尫羸其病癘方熾者
召醫注善藥親走其廬給之活者數萬先生暨從者亦無他
虞將還送者讙曰我父母也柰何去之馬擁不能前潮州府
判官錢珍挑推官梁楫妻劉氏不從誣楫冒糴官中米殺之
獄中事連海北廉訪副使劉安仁逮繫者二百人中書移問
者凡六各懷顧忌事終不白先生讞之獄立具時珍巳飲藥
死詔戮其屍安仁坐受珍賂除名時朝廷遣奉使宣撫江西
聞先生名命巡南安章貢二郡事得專决聲績尤著擢承直
郎信州路総管府推官丁內艱不赴服除遷平江路総管府
推官階承德郞初浮屠甲與隣僧乙有隙久不相周旋衆約
其輸平乙因邀甲飲酒至醉遂寝其室甲弟子沈安素苦甲
鞭笞且期速紹其業幸甲宿于讎夜持刀往殺之明日訴諸
縣乙虐扵考訊輒誣服獄上先生閱其刀有鐡工氏名召公
驗焉曰此沈安刀也逮安一訊即承脫乙械械之嘉定地瀕
海朱管二姓為姦利扵海中致貲鉅萬及以他事敗上下受
其賂莫敢捕獄久不决先生與總管道童公適至徑縛以来
竟籍其家及徵其倀曆備列省憲郡邑受賂之數唯先生及
総管名下䟽曰不受陞奉議大夫知濟寕路之兖州兼管本
州諸軍奥魯勸農事磁陽負郭之縣也孔子廟學久不建先
生以為風教所繫買地作之殿堂門廡及齋序之属無不具
飭襲封兖聖公職止三品先生以宣尼之胄不可以弗崇上
跣請增其秩廷議韙之奏陞品為苐二錫以銀章居一年政
化大行絃誦之聲周達乎西東圜扉之間可設爵羅嘉禾生
扵縣郊瑞麥孕扵洸水君子謂有漢循吏之風焉廉訪使者
行部將壓境還曰汪兖州在吾可無往矣至正癸未詔脩遼
金宋三史拜先生朝列大夫國子司業俾分修兵志及宋理
宗本紀史成有上尊束帛之賜巳而除集賢直學士太中大
夫未數月亟上納禄之請以嘉議大夫禮部尚書致其事先
生既歸僦屋以居門生弟子援洛中諸賢故事爲築室宛水
之濱先生日督諸孫讀書以自娛不知其貧歲壬辰蘄黃紅
巾彭黨祖搆亂其餘孽自徽寇宣州江東部使者道童問策
扵先生先生語以收人心振士氣築城浚濠儲粮簡卒凡數
十事寇再至再擊退之乙未夏六月長鎗叛帥瑣南班程述
等挾兵渡江欲犯宣城城中兵不滿數百或勸先生去之民
曰先生忠孝人也天必相之當相與守城若果去之吾属亦
随之尔部使者不八沙周伯琦二公復申民言以爲請先生
曰昔江萬里寓鄱陽大軍逼城衆皆走散猶坐守以為民望
况宣民離合視吾去留吾何忍弃父母之邦乎時軍費不給
加以嚴刑弗之集先生從容一言獲鈔一萬錠米三千斛民
心翕然𣣔為固守計屢戰輒屢勝八月丁丑江浙行省參政
吉尼哥兒遣兵來援城內恃援至戍守頗懈是夜三鼓長鎗
軍攀堞而上城遂陷戊寅偽萬戶丁堅使前鋒葛義執先生
逼降不屈遂遇害將死罵猶不絶口瑣南班雅敬先生名為
具冠衾&KR0830;于某山之原得夀八十又三事上于朝贈資善大
夫江浙等處行中書省左丞上護軍追封譙國郡公下太常
定謚曰文節云先生娶戴氏累封譙國郡夫人先八年卒子
男二人用敬以子貴封敦武校尉常州路宜興州判官用和
國子生辟充侍儀司舍人不赴兄弟痛憤不食相繼卒女一
人適劉士禮孫男五人德宣以門資𥙷官敦武校尉善盈庠
副使德垕國子生曲阜宣聖林廟司樂德崇癸已鄕貢進士
湖州路德清縣學教諭德正德進孫女一人適吳愈曾孫男
五人禧源傳源鳳源書源清源先生軀幹脩聳高凖疎髯風
裁峻如也其為學本諸六經真知實踐無一不本扵道義其
奉親也丁工部公之憂則三年獨處扵外弗御酒肉每遇諱
日悲慟不自勝至老不變事母夫人則板與方舟迎侍之官
熙熙承顔唯恐少違其意婺源三大墓為強家所侵辨理于
有司經四十年必復之乃巳其事君也一飯不敢忘懷保小
民甚如赤子革弊除姦有知殆無不為然扵律巳則玉㓗冰
清毫髮之私又無自而入故其至也民戀愛之其去也民慕
思之至有為生立祠者嘗重構美章亭扵兖賊至不忍焚之
且曰此汪公遺澤也嗚呼不知先生何以能致扵斯哉由其
立心之正不為勢利所誘擇術之精不為不義所屈忠孝大
節所以暴白扵天下揆古無譲扵今無媿可謂不負扵科目
者矣先生為文不事絺章繪句而義理自足詩亦清婉有魏
晉風尤以善書名家單削片牘人咸蔵為榮所著書有巢
深燕山宛陵三藁傳之扵學者當賓興之歲江南三行省屢
聘先生司其文衡士論尤服其精允至今人道之不忘也夫
自壬辰之亂四方瓦觧其能執節不回者往往扵學士大夫
見之如余闕之死扵舒李黼之死扵江泰不花之死扵台尤
號傑然者也有如先生無城郭封疆之守或保身扵山澤君
子亦未必深議之先生不以仕止為間孜孜汲汲思衛斯民
扵危亡之際遂及扵難非事君無二心者能之乎使人人皆
先生若國家其有敗亡之&KR0852;乎悲夫系之以銘曰
仁皇建科璽書四布濟濟多士雲集川赴猗歟汪公游舉于
鄊對揚大庭乃苐奉常筮仕遐邦不遑將毋上䟽廟堂碩從
近授孝聲載昭如水東馳公聞曰噫吾分之宜鋤強擊貪鷹
隼横騖去之弗亟我民之蠹疊為理官為獄立平起彼朽骨
化而為生魯有名邦待公為政瑞麦嘉禾發為祥應策書載
登金匱啓封衮斧之寄有詔倚公尋教成均六舘咸悅復直
集賢進班迩列公曰止哉吾懸我車秩宗之加以華其歸拄
笏看山宛水之涘遘時艱屯四郊多壘氓之蚩蚩非公疇依
公苟我留執戟以随一鼓作氣争相奮躍刈寇如麻血汚秋
鍔孰援我兵夜柝不鳴彼乘吾懈遂無堅城毒霧四塞殺戮
以逞執公使降白刃磨頸嚼齒大罵我實王官咄哉賊奴敢
正之干公雖遇害之死弗屈孤忠凛然皦如出日事聞中朝
當宁嘆嗟節惠易名恩寵有加所貴君子行為民望薄俗瀾
奔障之東向非孝無親非忠無君凡百在位視公為人
故懷遠大將軍同知鷹揚衛親軍指揮使司事于君墓
誌銘
惟于氏遠有世序多以文學為業族居南康之都昌至君益
顯融扵時大父德仲贈明威將軍某衛親軍指揮使司副使
上騎都尉追封河南郡伯大母王氏追封河南郡君父祥英
贈懷遠大將軍同知鷹揚衛親軍指揮使司事輕車都尉追
封河南郡侯母余妙真封河南郡太夫人君幼知讀書通大
義縉紳先生稱之既長磊落有大志不屑為變情徇勢之行
會元政大亂天下兵動江東西化為盗區分寧徐夀輝建偽
號曰宋都九江使其將張福夏彰據湖口元將三旦八駐師
鄱陽都昌適當其衝要交互殺掠民倀倀不知所從君召父
老子弟謂曰吾等皆良民順寇兵官軍以為叛從官軍則寇
兵又將屠我行見無噍類矣其計安出父老子弟咸叩頭曰
微君不能生我君乃集諸少年趫徤者列為隊伍朝暮教以
擊刺之法旬月間整整可用乃握劒坐庭中下令曰賊兵有
入吾境共擊之不用命者斬衆皆股栗賊聞不敢犯同列有
忌君能者數潜通搆害君皆先機而梟其首人以為神歲乙
未徐兵破鄱陽君之勢遂孤都昌継陷徐聞君名急搜訪獲
之命為江東宣尉元帥鎮鄱陽歲庚子徐之柄臣陳友諒殺
徐而自立更偽號曰漢君乃泣曰我與陳皆徐君之臣陳不
道乃𡭗我可北面而事之邪當是時皇上龍飛臨濠定
鼎建業豪傑之士爭相奔走君遣使者奉幣以浮梁降
上悅而受之君輕騎謁上扵龍江詔宰臣燕饗之禮意
優渥賜以金鵰頂帽暨錦袍一襲授通議大夫行樞密院判
官戍徽州永平翼遣之鎮行十里所復趣還觧金連環幷絛
授之且曰予賜卿冠衣不可少此故又召卿来爾君感知遇
之深誓殫報效上䟽曰于光之心鞠躬盡力報國一忠死而
後巳上命左右蔵曰此于光誓書也君察偽漢國政
不一兵出扵外潜獻搗虚之策上親征九江君與郡將
皆從飈行電疾友諒以為自天而下棄城宵遁君將兵下黃
梅瑞昌諸居亡何助攻建昌拔之出戍鄱陽友諒攻洪都
上親往救大戰彭蠡湖友諒斃扵流矢其子理假息武昌
詔常忠武王追攻之理遂輿櫬衝璧出降君皆在行中與有
功焉轉同知振武衛親軍指揮使司事遷鷹揚衛進階懷遠
大將軍時偽吴張士誠㩀浙西淮東數州之地君從大將軍
徐魏公往討泰興高郵淮安安豐皆下張之勁卒皆聚湖之
舊舘魏公督諸將及君破之遂平湖州下姑蘇士誠就擒及
魏公征中原君統銳兵以從益都沂棣登莱諸州次苐平乃
入汴梁克洛陜攻下潼關君與郭將軍守之元將王左丞自
河中帥衆來奪關兩兵方挾戰君舞戟横貫其中大呼殺入
元兵奔潰追斬之積屍盈野越六月進擊河中拔其城魏公
命戍鞏昌元將擴廓帖木兒屢引兵来戰君輒搗走之敵兵
不敢東向遂合諸部兵圍安定州君急分兵往救兵少不能
戰退屯三十里復與元别軍會君腹背皆受攻遂被執百計
誘其降不屈韓將軍戍蘭州元兵来圍城擁君行城下使誘
將君降君呼曰我不幸被縛誓死不辱國爾軰受大明
皇帝厚恩當堅守以伺大軍之至勿信其甘言所誘也元兵
大怒批其頰擁之使去尋聞被害上悼之錫以布帛令
其家成服行喪遣祠部官祭以少牢奉其神主配享鷄籠山
功臣廟中君諱光字大用于其姓也自二十五歲起兵至四
十三而殁氣貌脩整善鼓琴能吟古今體詩多古雅不凡兼
通醫學針灸科人望之翩然貴介公子也及持戟上馬輒鷹
揚虎視所向不敢當逢者莫不改容太夫人性剛嚴君事之
孜孜盡禮唯恐稍違其意遇氣有未平君長跽扵前移時不
敢起君子尤稱焉娶鄱陽劉淑姬通書史封河南郡夫人子
男二人蕃與宣也君生扵天曆戊辰九月十四日殁扵洪武
庚戍其月日則不可復知矣&KR0605;亥某月日蕃用招魂禮葬君
衣冠扵某山之原前葬一月其外舅建德令劉君爆状君之
行引蕃来拜于庭請為銘揭諸墓門嗟夫君以一書生嬰亂
世乃能倡義旅以捍鄉邦繼而率衆歸有道之朝四方征伐
為前鋒幕府上其功殆無虚歲惜乎安定之役孤軍深入不
能制勝遂致陷扵虎口天乎命耶有識者盖悲之也然君能
執節不回視死猶生卒不負誓書死而後巳之言亦可謂夷
險一節者矣銘曰
麟之師師鳳之儀儀治世之竒有力如虎長戟勁弩才堪用
武惟君之生丁時搶攘六合虎爭投筆而起集厥師旅以障
州里真龍天飛大明赫喜杖劒来依帝曰嗟汝爾
鎮歙土以安黎庶大軍長驅何戰不随翦漢縛吴借籌决勝
山東受令洛汴亦定潼關置屯鑄鐡為閽敵不敢捫靈旗西
伐如火烈烈所向皆捷多寡勢殊視敵如無卒捐厥軀赤心
如日以身徇國死又何恤皇寵有煇少牢祭之餟食崇
祠寰字一統不為麟鳳使人增慟冠衣具存大招爾魂蔵之
山樊山氣欝欝護此玄室魂兮来宅
故江南等處行中書省左司郎中贈奉直大夫浙東等
處行中書省左右司郎中飛騎尉追封當塗縣子王公
墓誌銘
洪武戊申春正月皇帝正位宸極布告中外念及舊勲
例頒恤典扵是故江南等處行中書省左司郎中王公之殁
巳七年矣初公之既殁上詔有司議贈公奉直大夫浙
東等處行中書省左右司郎中飛騎尉追封當塗縣男且俾
與享鷄籠山功臣廟中上猶未慊其情至是復仍其舊
縣進爵爲子以寵之公之子文感皇靈之洊被也虔奉
命書副墨焚告扵墓下明年巳酉冬十一月持翰林待制王
君褘所具事行求濂爲銘以侈上之賜濂辱與公游不
敢譲知遂按状而序列之公諱愷字用和姓王氏太平當塗
人幼有大志沉酣六經諸史間必欲見之扵用起應府公之
辟爲府史䟽讞獄訟人服其平歲乙未上取江南兵臨
當塗即召公至幕府上方爲元帥命爲掾以參决戎事
丙申春從王師下建業又下京口京口民新附杌隉不安公
慰撫之始定上為中書平章政事建江南行中書省扵
建業陞公左右司都事公遇事善扵彌綸日以薦賢為先元
戎宿將咸噐倚之唯公言是信戊戍秋猫獠兵數萬自杭来
降待命嚴陵境上上遣公馳入其軍喻以禍福偕其渠
帥来朝是年冬上將征浙東時婺之蘭溪巳下僉樞密
院事胡公大海戍之上命公與胡公定議取婺親帥師
圍其城守將出降公審察民情而奠綏之歷言上前無
有不聽者已亥春王師攻越久不下夏六月師還上留胡公
鎮婺而民賦軍噐之務咸以属公冬王師克三衢擢公左司
郎中緫制衢州軍民事公增城浚濠置游擊軍募保甲翼餘
丁及舊民兵得六百人以益戍守兵食不足則斥並城廢田
五萬七千畒使之耕以自給民有田力弗能藝者聽軍士貸
耕而為輸糧縣官籍江山常山龍游西安四縣丁壮凡六丁
之中簡一以為兵置甲首部長統之丁壮八萬有竒得兵一
萬一千八百無事則爲農脫有警則兵者出攻戰而五丁者
資其食開平忠武王屯兵金華其部將或来侵民公偵知之
械而撻諸市王使人譲公公對曰民者國之本將軍天子股
肱肯令傷其本乎撻一部將而萬民安計將軍所樂聞也王
嘆美之開化馬宣差挾舊邑印章誘編氓爲變江山楊明恃
砦柵之險叛服靡常公皆定計擒之梟首以徇衆部内帖帖
無譁民饑疫相仍死者枕籍道路公出倉粟使作糜哺餓夫
脩惠濟局居藥以注病者所活不可勝數學校廢扵兵公爲
浚泮池築杏壇建極高明亭設博士弟子員孔子家廟之在
衢者公亦爲新之退食之暇輙集薦紳之徒摩切道藝人士
翕然悅服諸暨戍將謝再興與部帥王甲有違言幾致亂
上今公調觧之公善扵說辭二人之驩如初邊鄙以寧同僉
樞密院事李公文忠以國之懿親握重兵鎮嚴陵上命
公往来佐其軍庚子夏六月偽漢寇龍江上召嚴陵帥
葛俊擣廣信以牽其師道過衢公謂俊曰廣信偽漢門戸彼
既傾國入寇寧不以重兵為守非大將統全軍以往不可若
出偏師撓之未見其利設有挫衂吾衢先繹騷矣乃止俊而
請胡公行胡公至而廣信潰一如公言辛丑夏拜胡公江南
行中書省參知政事分省于婺以控制東浙公仍以左司郎
中分治省事金華婺劇邑役民無藝公令民自實田請都以
粮多者為正里長寡者為副正則以一家或二家充副則合
四三至七八而止通驗其粮而均賦之有一斗者役一日賤
與貴皆無苟免者金華周泰義烏柳昌恃俠以蠧民公逮至
扵獄皆痛懲之自是畏避不敢吐氣猾胥潘立道操金華一
邑田賦之柄飛寄詭遁並緣為奸利公廉其罪状以聞寘扵
法胡公日治軍旅以略&KR0792;縣禦諸暨為巳任分省之政皆公
統之公挈綱布紀風采凛然偽吳將吕珍侵諸暨𣣔堰水以
灌我城胡公奪其堰反决水灌珍珍勢蹙乃馬上折矢與胡
公誓請各觧兵公聞之移書謂胡公曰彼狡謀𡭗慎毋聽今
珍在重圍是天授首之日也胡公不忍食言竟從之珍果敗
盟而去先是猫獠軍来降胡公分其衆萬餘戍婺其帥劉震
等相挻為亂胡公被害公亦及扵難當難作時猫帥多公恩
欲擁之而西公正色叱曰吾天子大吏設不幸義當死寧能
從賊反耶賊初縮首不敢犯拘縶一日而罵賊聲愈厲命左
右取酒引滿竟日達夜旁若無人賊知不可屈遂刃之壬寅
春二月七日也享年四十有六上駐蹕江西聞公之死
為之嗟悼良久親為文祭之及返柩金陵上復率羣臣
往城南致奠乃以其年四月十一日葬江寧縣鳳臺西鄕聚
寶山之原公状貌龐偉氣局堅凝善謀而能斷嘗以事入諫
上弗聽公却立戸外既暮猶不去上出怪問其故公從
容諫如初上慨然從之公扵吏事尤長據律按比而飾
之以儒術案牘經其裁削辭簡而意周喜為詩歌與賓朋談
咲樽爼間更倡迭和情意豁如也故扵其殁也人莫不傷之
公父諱榮母孫氏配張氏子男子三人長即文有學行今為
侍儀使階承直郞次行賊害公之際行方侍側或勸其去行
曰棄親而求生吾不為也卒隨公以卒次升童孫女一人濂
為左史時侍上左右嘗與濂論佐運之臣以字稱公曰
王用和經濟之材也吾將大任之惜平早殁于難則上所以
簡注公者為何如使公之存至扵今必躋政府歴憲臺澤及
扵民者將益廣不特前所書而巳人之患也有才而無其時
今公雖有其時未能大顯而命止于斯不亦悲夫雖然公之
贊治外垣為賢賓佐及臨患難詈賊而死為忠臣天恩
所加便蕃優渥名亦足以不杇矣在公可無憾銘曰
真人之興肇自濠梁白旄黃鉞指■四方桓桓豪英雲合響
應維時王公杖策出迎龍旗所屇靡役弗前借箸以謀燭扵
幾先莫徭嚮風帥徒内附公往撫之謂公来莫淛河之東婺
爲名邦六師一臨完城以降奏凱而旋留將戍守公持文墨
參其臧否姑蔑遺墟既入版圖兵民二柄孰斡其樞帝
詢在廷非公疇可公拜稽首即日上道城增而高復浚其濠
游擊置戌金柝夜囂孰爲頑民嘯呼搆亂誘而縶之邊烽晏
晏出粟哺荒注藥起尫民豫且康弗教則狂乃新泮宫乃置
博士乃設爼豆乃經乃史金華建蕃控于海東還公来治若
疚在躬科繇匪度均之平之閭右奪政辟之刑之民樂其生
親若父兄敵畏其威望如長城豈期妖豎相挻爲變大詈不
屈遂罹扵難人孰無死公死則忠正氣不沒凌厲秋虹皇情
衋傷親御翰墨摛文祭之龍光赫赩受才孔多竟不盡施清
風宰木凄其餘悲不杇維文大書深刻後百千齡過者必式
元故翰林待制朝散大夫致仕雷府君墓誌銘
府君諱機字子樞姓雷氏其先出萬春之後傳至五代時有
諱鸞者由光州固始遷建寧之建安曾大父時宋太學內舍
生大父龍濟鄕貢進士當宋之亡帥義師抗元兵遂殁于難
父德潤入元爲福州路儒學教授積學庾之餘買田三百餘
畮以給貧士昏喪老疾者號義士莊人爲建祠學宫改將仕
郞福州路長樂縣主簿未上卒後以子貴贈朝散大夫祕書
少監母游夫人贈建安郡君夫人善書而有文無子默禱于
神夢黑熊行天遂有娠及生府君穎悟異恒兒九歲能詩賦
十歲九經皆成誦十二著明經觧題十七試論郡庠選爲第
一二十受大官薦爲邵武縣學教諭二十五登延祐戊午進
士苐授福州路古田縣丞自詔行科目閩人擢第者從府君
始未幾丁朝散公憂服除遷延平路總管府知事沙縣陳氏
豐扵財身沒而子幼族有強暴者欲㩀其業賄于上下訟久
弗能定府君下他廉吏鞠之竟白其事時經歷司獄二司暨
照磨所皆闕官府君攝其印印置西樓几上夜有靈龜尾如
鼠潜伏几下不動若護之者浹旬始不見或以爲瑞應改邵
武路總管府經歴郡長官乃西域人恃與憲部有連其猛若
虎與守議稍不合遽引杖擊之守俯首遁去府君獨不為屈
每曰苟如此天子法將何在獄有不平抱案與之庭辯辭順
理直雖怒形于色不敢沮調興化路興化縣尹有豪大姓數
家隂持公府短長挾勢以戕民府君曰此猶苗之有螣不去
苗將槁矣悉置扵法燭見毫髮無遁情皆以雷神稱之闤闠
之衢甃以如夘小石犖确不可行府君令諸浮屠鑿石為版
易之人呼為雷公路先是賦役屡不均府君察知之率吏民
焚香祝天曰為民定賦當以公有徇私撓法者神降酷罰無
恕言巳令民自實田随其高下為定日選一吏主其官書每
一鄊畢具其姓氏揭之民大悅仙游莆田二縣民訴扵郡曰
民苦賦不平者久碩乞我雷侯錄事司之民又訴扵郡曰非
雷侯不足以平吾民之役盍假之郡檄府君行凡三辭乃往
民皆大悅舉手加額曰雷侯其豈苐君子矣乎游夫人嬰微
疾府君聞之愀然不寧曰先君殁不得在左右致抱終天之
恨毋年耄矣忍縻好爵而不歸飬乎即日抗章辭職民涕泣
留之不從羅拜馬前而去歸僅五月丁游夫人憂服闋轉湖
廣等處儒學副提舉府君招徕弟子員羅知名之士相與迪
導之月書季考具有成法文風為之一振擢延平路總管府
推官順昌舟師因利覆舟取人財獄成父子皆坐死府君以
子從父令白部使者杖遣之尤溪有死獄株連者二十五人
累歲不得釋府君推罪之輕重亦杖遣之囚至感泣相聚僧
坊誦佛書以為報沙縣織工子與張甲闘闘散子失足墮壍
死吏入甲故殺罪府君出之南平浮屠殺其主寺僧浮屠之
徒方九齡官以知情論死會朝廷遣使者宣撫八閩府君力
言其非辜竟得釋府君患民不知教建義學鐔津延鄕貢進
士陳竑碩開之以五倫之學久之士有與鄊薦者羅天凌反
汀州汀境與属邑尤溪接府君立堡柵數區以扼其險要招
集強丁為禦守刁斗之聲達旦不絶盗聞不敢犯陞泉州路
惠安縣尹惠安之民嗜勢利而少禮譲府君究心學校𣣔以
變其俗兼立社學十所俾分教之縣西登科岩先賢盧瞻故
宅也舊因宅為祠巳廢府君為新之使民知所勸先是公田
之入每斛收錢百緡民大病府君既至减其直之半居三歲
政通人和遂為諸邑之最部使者及良二千石争賓禮之或
剡薦于朝及代還民倀倀若有所失走大府遮留者日以千
數不可乃為生立祠樹碑以紀遺愛碑幾徧鄊井焉除汀州
路總管府推官汀民強悍易為變府君與上官議築城開濠
以為堡障且請躬董其役上官韙之府君為量功授期使民
争趍民不擾而事成申屠公駉時為閩部僉事行郡至汀稔
知府君之賢凡郡縣有赴愬者悉下之府君即為决治如律
無不慊乎人心者巳而不俟引年遽上休致之請朝廷以其
廉退陞翰林待制階自將仕郎九轉至朝散大夫未幾卒于
官實至正辛卯冬十月二十三日也享年五十有八府君軀
榦魁梧方面美髯見者聳然起敬事親生能盡孝既死其葬
祭之凡悉依朱子家禮從事居官尤盡心扵獄事夜參半孤
燈熒熒猶繙閱成案不休且曰人命至重吾可不盡心乎江
西鄊闈試多士省府致書幣請持文衡府君之所甄拔皆通
經藝者爲人嚴而不苛和而不流稍暇集良朋嘯傲林泉間
命壼觴以徑醉其視生産作業之事蔑如也所著文辭森嚴
而演迤有龍津龍山鄞川環中黃鶴磯梅易齋碧玉環七藁
共若干卷藏扵家娶樵溪危氏諱淑馨字蘭玉宋禮侍郞春
山先生某之曾孫女元江西儒學提舉徹之孫女也贈建安
郡君通書記作字有楷法善治家事不以煩府君人謂婦
道母儀皆可無媿先十年卒男二人燧至正癸卯進士從仕
郎大都路香河縣尹燦鄕貢進士會閩中亂起兵以助王師
死之贈汀州路上杭縣主簿孫男五人燧之子伯埏至正丙
午進士從仕郎福州都轉運塩使司知事次仲垙仲階燦之
子仲墉仲堪府君之墓在縣之元祐鄊黃孫里龍山之原以
至正壬辰四月某日葬危夫人祔禮也既葬十餘年燧自状
其行實謁濂為之銘濂在弱齡頗有事科目之學輒聞閩中
雷氏兄弟以易經相傳授所為經之大義流布四方多取之
以為法盖府君與仲弟杭皆苐奉常而聲譽燁然久矣雖歆
豔之有志弗強不及摳衣從府君游以折衷諸傳之是非迨
今四十春秋顛毛種種尚忍執筆以銘府君之墓乎雖然聲
光之盛僅著扵當時文辭之載可勸扵来裔有如府君道德
積扵厥躬政教被扵民人所至是愛所去見思揆之扵前古
儒宗吏師似無所讓理宜大書深刻表諸墓門使為士者知
所勸涖官者知所法不可以濂之蕪陋而遂廢也謹序而銘
之曰
閩有碩士雷作氏自幼學易探聖髓亦既决科拾青紫政行
州邑平如砥鋤擊暴民仁懦起姦吏聞風潜若鬼獄命至重
心盡爾一夫銜冤䫙有泚漢之循吏當可擬玄龜護印曳其
尾穹石序功文燁煒魂升魄降吁死矣四民會哭動成市遺
文&KR0813;紛滿千紙虹光夜發玄笥裏孫子繩繩襲休美不信予
言有如水
故宋迪功郎慶元府學教授魏府君墓誌銘
洪武三年秋八月亰畿多士較藝扵鄊闈予時被旨與魏
君潜與聞考試事既入院復同舘舍每閱卷相與共論定所
見頗脗合將還潜跽而請曰曾大父之殁七十又八年矣下
棺之石有竅而無辭今幸得陪末議者踰旬敢藉寵靈以發
其幽光死且不朽矣予不能辭府君諱新之字德夫姓魏氏
世居睦之桐廬曾大父子才大父演父國賢皆隱約田里以
善人稱至府君始以力學自奮與兄升龍從子雲潭受書易
扵鄕先生王公某巳而三人皆薦于鄊而府君繼擢宋咸淳
&KR0605;未進士苐初授慶元府學教授階迪功郎未上轉運司檄
府君考試永嘉竣事同列即治裝行府君問故皆曰士之被
黜者將生譁不如避之府君咲曰有是哉毅然獨留果有一
士頎然而長鬛揭簾問去取之意辭色甚厲府君曰爾文固
佳如犯不考何士猶撐拄弗服府君曰某行某字正係廟諱
吾以墨圈之今猶在命左右取示之士慙沮衆皆引退及至
官以濂洛關閩正學為已任推明中庸性道教奥旨反覆殆
無餘藴初鄞士多宗金溪二陸氏之學聞府君之學翕然信
服之學錄劉光尤所畏敬光嘗集觧孝經自謂無所憾府君
為刊正十有一條皆有關物則民彛之大者光不覺下拜曰
先生之言其扵聖經深有合哉鄞人有粥新書者府君閱之
不忍釋手粥者曰君欲默記乎府君曰然曰所閱幾何曰將
盡卷矣曰能記憶乎曰然遂琅然成誦不遺一字人驚以為
神以書遺焉浙東提舉黃公震一見府君噐之遂以文學孝
廉薦于朝會國事日非不果召德祐丙子元兵入臨安游軍
至鄞鄞學時設兩學教授號東西廳西廳教授王櫸懼甚奔
告府君曰吾儕死生决扵今日矣府君從容荅曰非止今日
有生之初巳定不若聽之顔色不少變及事平間關歸故鄊
家素單乏虀塩或不繼府君負薪而炊扣角而歌驩如也所
居有垂雲洞因倡嗜義之士建垂雲書院開迪新學孜孜如
不及講經之暇與蛟峯方公逢辰潜齋何公夢桂盤峯孫公
潼發為泉石之游間賦詩以見其志學者尊之號為石川先
生元至元間詔王御史某求賢大江之南縣大夫楊得藻舉
府君應命力辭而不就其風節凛然人至今仰之年五十有
二殁扵元貞癸巳某月日以某年月日葬于柯阜之原其徒
誄之謂府君精思而陋詭隨之習知至而黜偏駁之非自窮
而達不改其操運去物改弗涅以緇盖實錄云府君娶王氏
子男子三人良恭儉子女子三人姚秦俞某張某其壻也孫
聖作訓五典行開蒙蔀著光晶盍稽之為法程性由繕𣣔莫
攖睦有士尊遺經宋物改遯巖扄霞作幌雲為屏皦弗緇節
逾貞非窮研行何成世&KR0813;紛競華聲文滅質實慚名苟視此
面發頳柯阜山八尺塋序令德鎸新銘
故承直郎刑部司門員外王君墓志銘
予聞王君孟遠名者頗久恨弗之識洪武庚戌秋待罪詞林
聞有命徵孟遠至京師召對謹身殿授刑部司門員外郎予
悅甚將修刺通謁適修史事嚴未遑也孟遠尋被上旨
與監察御史慮囚淮浙之間及其既還始胥會成均孟遠曰
未見君子悠悠我思今既見矣喜將何如予曰僕之心即孟
遠之心也孟遠大笑巳而别去暨再見又属予曰先人殁四
年墓上之銘未樹已歴繫善行成状矣旦夕重有請碩吾子
卑之也自是厥後旅進旅退扵班行中每遥見孟遠各注目
相視彼此雖無言而情好躍躍然也當是時孟遠貌羸甚身
弱如不能勝衣予頗疑其不久樂人世者復自觧曰昔張谷
官河南與尹師魯謝希深二公游二公方康強谷獨唾血垂
斃孰知二公既殁而谷猶未死邪此殆難以常情測也幸亥
夏孟遠出為鞏昌隴西縣令復来與予别惓惓以銘文為請
予熟視孟遠心益疑雖自觧如前終不能釋去因勉之曰孟
遠宜自愛此別未知何時重見也余方戴星出入不能執一
觴餞至都門外每一念孟遠為之戚然弗寧越三月忽孟遠
之子興来告曰先君得腸澼疾至泗州加劇以五月二十六
日死矣予病瘍在告聞興言淚落枕上嗚呼孟遠固羸弱豈
應遽止扵是乎相聞餘十齡而晤言不數四豈意真無重見
之期乎賢者夭而不賢者或夀天之夢夢抑自古而然乎嗚
呼孟遠諱經孟遠其字也姓王氏其先家鐘陵宋初有諱忠
者来撫州為金溪場官遂為金溪人曾祖榮彰祖寔父善毋
曾氏孟遠習科目之業甚勤夜坐恒至四鼓目睫未及交而
鷄巳再號矣亟曰天其昧爽乎復披衣而起挾冊暎&KR0585;光而
讀之尋患家居叢紛遷扵梧山又遷扵雲林皆有别墅在焉
崖光澗影飛落戸庭間孟遠得以清其神思益自放扵文沛
然有不可遏之勢松滋陳氏建議塾曰墨濤聘余太史貞為
五經師松滋去金溪將二千里孟遠徒步往從之悉傳其二
戴禮之學他諸生所造經之大義太史命孟遠竄定且曰是
不異吾所為者人讀之亦以太史言為誠然非溢美也至正
癸已丙申科孟遠兩以是經取江右鄊貢文解值天下亂不
得上南宫退隱&KR0238;溪芟禮記䟽為纂要若干卷其扵名物制
度多有折衷入國朝以来侯君元善以重臣出膺重寄
屢𣣔辟孟遠弗之就巳而歎曰聖天子在上我可終老
山林邪適徵命至即憣然而起擢為今官詳刑鞫獄人自不
以為冤朝廷鋤剗吏弊悉用儒術士更張之乃選孟遠為
令方期孟遠有澤物功柰何死之柰何死之同知泗州事樂
宋學士文集卷第三鑾坡集卷第三
