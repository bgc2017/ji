宋學士文集卷第二十九翰苑續集卷之九
贈惠民局提領仁齋張君序
嗚呼醫其難言矣乎人之生也與天地之氣相為流通飬之
得其道則百順集百邪去苟失其飬内感於七情外感於六
氣而疾疢即生焉醫者診而治之必察其根本枝末其實也
從而損之其虚也從而益之隂平陽秘自適厥中粗工或昧
乎此實實虚虚損不足而益有餘其病之能起者鮮矣此其
難一也氣血之運必有以䟽載之左右手足各備隂陽者三
陽旣有太少矣而又有陽明者何取兩陽合明之義也隂旣
有太少矣而又有厥隂者何取兩隂交盡之義也何經受病
宜用何劑治之治之固不難又當知有引經之藥能循此法
則無疾弗瘳矣粗工不辯十二經而一槩施之譬猶羅雀于
江罾魚于林萬一或幸而得之豈理也哉此其難二也歲氣
有不同攻治亦異其宜曰升降曰浮沉吾則順而承之曰寒
熱曰温凉吾則逆而反之庶幾能全其天和而不致偵倒錯
繆粗工則倀倀然當順則反逆當逆則反順如盲人適野不
辯乎西東此其難三也病有寒熱熱者當投之凉寒者宜濟
之以温此恒理也然寒熱之勢方劇而遽欲反之必扞格而
難入熱因熱用寒因寒用其始則同其終則異庶幾能成其
功粗工則不察而混治之此其難四也藥性有隂陽而於氣
味見焉然不專扵隂陽也又有所謂陽中之隂焉隂中之陽
焉差之毫釐繆以千里不可不察也粗工則不覈重輕而妄
投之過矣此其難五也然此多内經之所明言自裴宗元局
為大觀二百餘方經旨晦蝕無有探而究之者至金劉守真
張從正李明之等出始一以内經為宗向之晦者昭如也昔
之蝕者完如也嗚呼醫其難言矣乎吳士張君仁齋世為名
醫從陳鼎庵受内經之學而於劉張李三家之書無不通貫
故用藥多竒驗將軍那木哥病危甚張君脉之曰寒凉太過
所致宜温之果瘳中書平章政事李思齊遘疾上遣
使者召張君療之張君脉已曰色天不澤尺脉已絶然能食
飲主踰月而死後亦然先是全室禪師泐公無病偶張君
視脉色張君曰師雖康強其中多滯痰後有中風之患當時
咸不以為然至是疾果作手足痿痺不仁張君用辛凉劑汗
之下而愈師欲以金繒遺之張君笑曰師何必爾也得宋翰
林文一篇不翅足矣師来為予言予雖不知醫而醫之諸書
頗嘗讀之故為䟽五難之說使觀者知其道為不易如此嗚
呼醫誠難言矣乎若學如張君察證如張君制藥如張君則
不謂之難也已
重刊寂照和尚四會語題辭
寂照和尚元叟端公旣示寂金華黃文献公為銘其塔蜀郡
虞文靖公為序其四會語二公以文辭名天下亦云備矣其
入室弟子清泰子楩金山惠明天寧祖闡復合辭請曰舊刊
所錄先師語不幸燬于兵然非此無以見道之所存竊懼不
傳子楩三人者已恊力命印生重雕之矣敢重以首簡請為
序雖然序猶可略也先師事蹟多涉神異状行者輙諱而不
書神異之事大乘者固所不樂聞苟錄以示入道之士亦足
以起其正信初何傷乎願併識之序中予不敢辭稽子楩等
言公平頂古貌眼光鑠人頷下數髯磔立凛然如雪後孤松
坐則挺峙行不旋顧英風逼人凛如也所過之處衆方讙譁
如雷聞履聲輙曰端書記来矣噤默如無人賓友相從未嘗
與談人間細故舍大法不發一言秉性堅凝確乎不可拔自
為大僧至化滅無一夕脫衣而寢其從南屏歸化城受經夏
夕啓窗而卧忽一梵僧飛錫而来與談般若樞要亹亹不絶
未幾騰空而去虎岩師主雙徑時嘗言道家者流有上謁
帝者其還甚逹因叩之荅云為選徑山四十八代住持故天
閽久不開爾公正符其數公朝京師夢徑山潭龍君持金匙
舉食食公數凡十又八公主法席實十八春秋也公將示滅
所剪爪髮留瘞化城幻有庵逮啓視之設利纍纍然生矣公
之遺事有若此者皆宜𥙷書以見於世不可略也盖公道契
佛祖名震華夏誠堪輿間氣之所鍾其祥應之至亦出自然
非苟涉扵神怪者比也文献所謂門庭之盛規重矩疊法雷
普震裂地轟天文靖所謂譬諸名藩鎮以宿將隠然持重風
霆不驚握機行令舒卷自由足以使方城連戍有所仰放不
敢踰越其言誠不誣哉濂何敢復贊一辭頗念文靖之學粗
聞而知之又執弟子之役於文獻之門者最久於是勦其緒
論重申之如此嗚呼公之四會語其尚假濂文以傳之哉子
楩字用堂惠明字性源祖闡字仲猷皆設化一方黑白咸皈
仰云
滁陽蔡氏道山阡表
祠部主事蔡秉彛詣濂請曰彛之曾大父諱某姓蔡氏初居
趙州因官于滁遂家焉娶胡氏無子唯育一女懼蔡氏之不
血食也乃命季氏子冬後冬負氣自豪殺人亡命竟不知所
終遂以女歸来安之許氏許氏諱清字士廉讀書有賢行平
居寡言以儉德自將曾大父愛之曰是類我者也命以爲子
不聽久之乃相從實彛之大父也不幸爲高氏子誣搆以死
罪留圜扉者二年貲産咸廢而大父無愠容大父復無子亦
生一女先是句容龍潭人孔氏有諱善者字國宝幼失怙恃
唯二兄存頗虐之依仲父以生一旦告仲父曰兄若弟一氣
所鍾也苟戀區區貲業使兄被不義之名人其謂我何請避
之仲父爲之汍瀾出涕且曰吾在子勿憂於是竟决去無留
意行至滁大父見之嘉其知彛倫之理與其語又輕財仗義
有特逹丈夫志亦以女妙静妻之刲羊豕大饗婣朋焚香祝
天曰吾再世無嗣蔡氏之傳將遂微矣是子其克荷負吾家
乎乃後之實彛之父也不數年盡復大父所喪土田人有曲
行面直之鄕黨稱其賢生四子長即彛次玄童次壽童次慶
直及一女至正甲午三月二十九日滁䧟于兵先母與女素
英抱節赴水死玄童慶真皆不知所往獨先人與彛間關渡
大江而居金陵先人因憂憤成疾死時八月十八日也彛娶
王氏生一子名繼宗嘗念三世皆以異姓為後雖扵先王之
禮有所未合原其情之所至豈得巳哉彛家素積善天必福
之異子孫或衆多各俾一人承蔡許之祀而彛復姓孔氏則
於禮為得矣然大父之年僅五十七大母復少四歲而終父
視大母之年又少十歲母之年則如其父焉四喪皆於黃道
山以昭穆序葬山在州東北十五里曾大父兆域之所在也
墓石皆無文願子為通書諸碑以示後人天地開闢厥初生
民何嘗知有所謂姓氏聖人者出悪其無貴賤親疎少長之
别也於是因生賜姓胙土命氏以至於以字以謚以官以邑
而族系漸繁矣蔡本姬姓許本姜姓皆以國氏者也孔本子
姓以王父字為氏者也而三者何可同乎雖然凡有姓氏莫
非神明之胄而出於炎黃之世所謂二十五宗一十四姓者
尤多流雖殊而源則一遽謂之不同亦未見其為可也然彛
之為孔氏固為不刊之論彼二氏者豈可忘其所付訖而為
若敖氏之鬼哉誠令子若孫継之一如彛所言亦出於禮之
變耳嗚呼氏族之不傳其淆亂無别亦難明矣使彛不自言
數世之後悪知有所謂孔氏者哉昔人有云人有姓氏猶衣
服之有冠冕裂冠毁冕雖有帶裳幅舄不足以被飾其身其
任不為不重矣其任為甚重人反視以為輕有如彛者豈非
有識之君子乎某與彛交既久若異姓昆弟然故因其請為
表著先塋之碑使後世有考焉彛字秉彛為人慷慨䟽通其
從政也難集之事談笑而成之人號為長才幼鞠同里王時
中家遂婿焉巳而襲其姓時中既有後今請于朝仍氏於蔡
云
大天界寺住持白庵禪師行業碑銘(有序)
大天界寺住持白庵禪師諱力金字西白吳郡姚氏子其母
周氏夢一龐眉僧類應真者直趍房闥麾斥弗退因驚呼而
覺遂懷姙時至而育竒芬馥郁滿庭年臨五六方顙圓額白
哲如玉琢見者無不憐愛縣大夫時抱載車上歸與妻妾環
玩之欲索為子父母靳弗與逮七歲穎悟異常凡書一覧即
能記憶或見佛像輙五体投地作禮而退一日請于母曰兒
患世相起滅不常將求出世間法可乎母曰出家甚苦爾年
幼豈能堪乎曰兒心自樂之想無苦也自後請之不已父母
知志不可奪俾依吴縣宝積院道原衍法師為弟子十一歲
祝髮受具戒精研三觀十乘之旨領其樞要衍公主秀之德
蔵師為綱維之職軌範肅然忽喟然嘆曰名相之學略諳之
矣盍棄諸緣而往躋覺路乎遂更衣入虎林謁古鼎銘公子
雙徑古鼎一見輙以法噐相期示以德山見龍潭語師奮迅
踊躍直觸其機從而有契銘公俾掌記室曾未幾何分座後
堂敷宣大法如山川出雲靈雨霑潤四衆信服復陞居前室
聲光燁燁起叢林間至正丁酉出世住蘇之瑞光寺會嘉興
天寕寺災郡守貳咸曰非師不足起其廢具禮幣遣使者力
邀致之師至未久&KR0770;如兜率天宫下現人世道路過者莫不
瞻礼贊嘆帝師太宝法王聞師之賢授以圓通普濟禪師之
號師自幼喪父唯有母存乃去城東一舍築孤雲庵以奉飬
焉同袍或議之師呵之曰爾不見編蒲陳尊宿乎何言之易
易也洪武改元
皇帝御大寶曆弘闡佛乘首開善世院俾擢有道浮屠莅天
下名山杭之净慈主席尚虚僉欲起師居之䟽與幣交至浙
江省臣復遣使趣之師皆力辭乃退居同歸庵迎母以飬僕
夫忽夢庵前有瑞花如芙容然光彩絶異或謂夢者曰此花
天子當取之而去旦而述其事人以為誕巳而有旨起
師住持大天界寺命將下之日乃僕夫所夢之宵也師應
詔至闕見上於外朝慰勞優渥即令内官送其入院賜
以天厨法饌萬機之睱時召入禁庭奏對多稱旨盖師精通
西竺典及東魯諸書其與薦紳談論霏霏如吐玉屑故咸樂
與之游至扵勘辯學子務以直指心源宗說兼行機用迭發
尤使者敬仰不置四年春詔集三宗名僧十人及其徒
二千建廣薦法會于鍾山命師捴持齋事師能靈承
上旨凡儀制規式皆堪傳永久尋以母年耄舉徑山泐公自
代復還庵居五年冬詔復建會如四年大駕臨幸詔師
闡揚苐一義諦自公侯以至庶僚環而聽之靡不悅服一日
忽示門弟子曰吾有夙因未了必當酬之汝等勿以世相遇
我未幾示微疾謝去醫藥飲食手書一偈委順而化實六年
十二月二十四日也停龕六旬始行茶毗之法視其皃如生
數珠齒牙不壊於火設利羅無等觀者競取之而去世壽四
十有七僧臘三十又六所度弟子某等二十餘人嗣法上首
出住名山者保寕覺慧等又二十餘人三會語有錄謀建塔
扵嘉興城西環翠蘭岩以某年月日舉靈骨及不壊者蔵焉
師神觀秀偉智辯縦横以宗教為巳任不畜私財每得財施
輙舉以給貧者嘗以楞伽經及法宝壇經乃釋門心要當毒
暑時揮汗謄鈔鍥梓以傳師既歿覺慧惟恐其遺行泯泯書
夜弗自寕件繫群行為書乞予為塔上之銘予惟臨濟之傳
至扵寂照大師其道益光明盛大故其子若孫亡慮數十人
各主名山務識本源至今接武而奮者尚未已也如師者亦
其一人焉此無它傳授之真穎悟之正而無它岐之惑也夫
塔之有銘始於梁而尤盛於唐以為不若是無以繫學者之
思而景先哲之行也予不敢廢此義遂因慧覺之請為造銘
曰一真妙心兮圓同太虚迷者自蝕兮唯塵之拘曷治
曷攻兮在静其慮禪斯有學兮流于中土臨濟正宗兮奕葉
其光傳至&KR1254;照兮愈亢厥宗叶子孫蟄蟄兮各闡化機要使
青蓮兮出扵汗渠唯師之生兮孰乘願輪豈伊應真兮憫世
度人學兼内外兮卓然名家轉彼名相兮為德之華紺目一
瞬兮大法畢具見者悟之兮無句之句宝華樓閣兮彈指即
成示現世兮何經何營三莅精藍兮其法益崇曷以徵之兮
設利青紅生死去来兮不礙真圓飛鴻印雪兮爪趾宛然塔
婆新建兮下瘞靈骨銘以揭之兮来者是則
夾註輔教編序
天生東魯西竺二聖人化導烝民雖設教不同其使人趍於
善道則一而巳為東魯之學者則曰我存心飬性也為西竺
之學者則曰我明心見性也究其實雖若稍殊世間之理其
有出一心之外者哉傳有之東海有聖人出焉其心同其理
同也西海有聖人出焉其心同其理同也南海北海有聖人
出焉其心同其理同也是則心者萬理之原大無不包小無
不攝能充之則為賢知反之則愚不肖矣覺之則為四聖反
之則六凡矣世之人但見修明禮樂刑政為制治之具持守
戒定慧為入道之要一處世間一出世間有若冰炭晝夜之
相反殊不知春夏之伸而萬彙為之欣榮秋冬之屈而庶物
為之蔵息皆出乎一元之氣運行氣之外初不見有他物也
逹人大觀洞然八荒無藩籬之限無戶閾之封故其吐言持
論不事形迹而一趍於大同小夫淺知肝膽自相胡越者悪
足以與於此哉宋有大士曰鐔津嵩禪師實洞山聦公之法
嗣以二氏末流之弊或不相能也取諸書會而同之曰原教
曰廣原教曰勸書曰孝論而壇經贊附焉復恐人不悉其意
自注釋之名之為輔教編若禪師者可謂攝萬理於一心者
矣予本章逢之流四庫書頗嘗習讀逮至壮齡又極潜心於
内典往往見其說廣博殊勝方信桺宗元所謂與易論語合
者為不妄故多著見扵文辭間不知我者或戟手来詆訾予
噤不荅但一笑而巳今因虚白果公重刻是編其有功學者
甚大故執筆言之嗚呼孰能為我招禪師扵常寂光中相與
論儒釋之一貫也哉獨視霄漢悠然遐思者久之
題滑壽傅後
昔者太史遷作史記創為記表書傳秉&KR0686;筆者咸宗之然而
傳之為体雖不一不過立論序事二者而已獨為淳于意傳
載其應詔所對自齊侍御史成至公乘項處凡二十有三人
書治病死生驗者具悉此其故何哉盖毉乃人命所係不敢
不慎故特變例以成文耳㐮城滑壽伯仁以毉道高一時而
吾老友朱君伯賢倣史迁法為之傳事核詞古而光𦦨燁然
與伯仁游者鋟&KR0922;以行伯賢方載筆詞林其言當見信扵世
它日必有采之入史牒者淳于意之事尚得專美扵前哉
