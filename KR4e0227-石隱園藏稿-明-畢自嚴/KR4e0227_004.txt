石隠園蔵稿卷四
明畢自嚴撰
文三
戸部河南司主事銘紳張公墓誌銘
嗚呼余安忍銘吾年友張公也往壬辰歲郡中登第者
十四人獨余與公葭莩莫逆既而以吏事差池南北已
俱被召為郎燕市邸舍昕夕把臂未幾公以疾請告余
亦以使事還里遭家難公一再過唁余謂公二豎且退
舍而詎意竟不起耶惟余知公稔令嗣來請烏敢以不
文辭公諱篤敬字汝淳別號銘紳其先淮陰人自洪武
初徙家新城高祖宗譲宗譲生福福生利多施予有善
行利生磁州吏目贈文林郎芝娶封太孺人忽氏生丈
夫子四長即公公幼聰慧嗜學補博士弟子試輒冠曺
耦歲己夘以詩魁東省壬辰成進士需次推擇為令得
元氏元氏故并州甌脱地視列邑繁埒而俗悍習詭鼠
牙雀角相軋格禁難治公自念令為天子牧元元要以
泂酌餴饎㒺違㒺咈唯是三尺斤如巖如焉知其他於
是下車不踚旬門内霜肅門外雨恬四境喁喁咸歌來
暮已而值礦使驛騷如王虎者尤鷙横不可制公上書
兩臺以為劍山蒼巖間迤邐無幾鑿之無金徒使奸人
洶洶書上邑礦卒報罷元氏父老尸祝神君而璫亦莫
可誰何自此臺使者嘖嘖咤異薦章相望已三載奏最
贈公父如公官母太孺人再歲乃擢戸曺主政始視倉
場繼典銀庫釐奸塞竇一切勞怨無避事竣欽諭紀錄
維時真保礦務以故事當差司屬大司農應城陳公謂
公素敏練計可從中調劑欲令往公謝曰職在臣子劇
易誠非所辭顧此何等役也方愧不能折檻伏蒲以回
上意顧可當先為逢貽點青史也引鏡自照何以施眉
目而立宇宙因乞身終養與部疏交章並進事卒寢其
伉直不可枉以非義多類此居頃𣙜關命下便道還里
公念母老不以三旌易一日奈何以絶裾忘迴馭顧太
孺人勖以靡盬遂辭行次淮上謝疾遽歸得以賦閒居
侍板輿卒如公志不二載而疾没享年僅四十八嗚呼
惜哉公生平落落寡諧遇物鮮脂韋而孝友性成當文
林公以磁州尉疾作公奔視籲以身代不起哀毁骨立
迨手一經課諸弟無間寒燠卒俾後先青衿不愧弓冶
則公友于良足多為令務寬和不事鸇擊顧民有不法
狀則寘之理無骫居恒冲素於世味泊如尤嗜吟咏厭
剝啄通籍以來篋有數卷門無雜賓非必移牀遠客戛
玉代清而蕭然自遠以余觀公之概所稱朱霞白鶴豐
玉儉稷庶幾不愧且遇事凜凜獨持有故名臣風令天
假之年克究厥施必有以樹非常垂不朽而今已矣嗟
嗟跖修顔短天道茫茫寧論哉公生於嘉靖甲寅卒於
萬歷辛丑配胡氏封孺人則公與余同忝門楣云男三
胤振郡庠生胤拓胤揚孫一桂翹卜於癸夘冬十一月
初三日葬公於寳山之陽銘曰繄孰不仕繄孰仕而循
良矧勁節浩志不可奪屹然岱宗巋然靈光斯亦足不
朽何必耄耋大年為陽陽在昔達人曠觀所以齊彭殤
順天府尹霞城吳公墓誌銘
大京兆吳霞城先生余生平受知第一恩師也余自髫
齡遭家不造外侮繁興先封公亟望成立自辛巳冬即
出應童子試而屢齟齬於郡邑愈下惟發憤至丙戌春
年十八歲矣再值里選惴惴懼不得當維時濟南太守
為約齊李公雲間名家也先生以名進士為郡司理雅
相契重推為文壇牛耳府試品題多出先生手已取余
第三尚未發案外無從知恐不獲雋復赴告考又屬先
生為政時濟下三十屬赴告考者可數千人獨拔余為
首大加擊節而以先兄歲貢諱自慎者次之不俟放㮄
輒召謁見稱賞不置又立試數題皆許可余自分落魄
已久一朝得此知遇真生平殊遘繼入督學屠公道試
余與先兄同列府庠得時領先生明誨又辱守道薛公
物色招余兄弟衙齋誦讀每謁先生輒命題課藝耳提
面命所為勖其勤而警其惰者不啻慈父之於愛子也
越二載戊子余叨薦鄉試出惺宇張公房而感恩懷知
在三之誼視房師有加焉己丑余應春闈下第先生入
為銓部郎余走濟下送別郊外先生在銓衡甚有令譽
而以抗直不阿遂從外轉比余壬辰成進士謁選得雲
間司理則先生旬宣兩浙久矣吳越密邇遣使通贄大
相慰藉戊戌秋余以司理歷俸六年轉刑曺郎入浙四
明辭鹽直指袁公道經武林則先生方為廉憲政範清
肅芳聞籍甚衙齋小坐握手道故并與諸世兄晤對亟
以道義名節相期許藹然骨肉也甲辰先生以江左右
方伯入覲余時待辠冬官得再睹丰采佩服教指五内
灑然事竣抗章乞骸部覆勉留而先生高卧家園竟不
復抵任矣無何即家起大京兆懇辭不赴此其難進易
退出處大節豈不超然遠出塵寰之上哉嗣余薄遊中
外強半家食馳驅南北多居塞上益與先生音問杳然
乙丑春余待罪津門忽從邸報見八閩舉薦地方人才
疏知杖履無恙亟顓力往訊力旋得手書數紙顔筋柳
骨依然濟下品題鉛槧墨妙也益令人勃勃神往矣未
幾叨轉留憲歲杪歷任丙寅再轉留計值璫熖益熾即
掛冠亟歸丁夘夏維揚周君覲光儼然莅草堂焉實先
生肺腑親也方先生寄書時謂余在留都耳不知己歸
也盤桓數日報牘南還自是鱗鴻絶矣戊辰夏余叨起
計部碌碌戎馬錢穀之間迄無寧晷方擬覓便往候興
居而副郎林君一柱者為先生同里内戚以庚午春持
世兄太學君祖學文學君祖越祖擢訃書見貽始知先
生於戊辰孟冬已作古人痛哉先生生平和而能介風
軌遒整翛然不滓轍迹所至咸切庚桑畏壘之戴而菁
莪作人棫樸造士恬退止足枕石潄流雅有古先賢之
風焉乃先生所自狀者一切韜晦不言惟取林下隠居
數事以明無憾而卒皈依於西方之教則其素位而行
恥為誇詡與世之大言不慚好自標㮄者異也諸世兄
以墓石見托先之束帛余即不文而不忍負先生大德
則縷述其當年知遇之竒與所目擊出處之大者漫為
削藁以自附於門牆思慕之義按狀先生諱獻台字啟
衮別號霞城晚而更署素心居士表厥志也裔出唐屯
田員外郎祭公之後十數傳而諱富者為先生八代祖
富子洪洪子熊并有隠德至熊子希賢官翰林侍讀學
士封熊如其官希賢子彰善彰善子正誼累贈江西左
方伯配林氏累贈夫人為先生大父母正誼子三畏廣
信郡丞累贈江西參政江西左方伯配程氏累贈夫人
為先生二尊人兩代貤恩悉以先生貴而郡丞公先起
家台州寧海學博程夫人生先生署中括蒼山川竒勝
赤城石壁如霞故贈公取以命先生名號蓋當日期望
之意業甚遠且大而先生果以萬歷丙子領鄉薦庚辰
捷南宫初授紹興司李復除濟南陞吏部歷四司主事
考功員外郎例遷台州憲副即先生發祥地也旋晉大
參仍分守寧紹台尋轉按察使右方伯先後仕浙最久
亦異矣嗣改江右左轄值入覲乞休不遂徑解組回籍
及陞順天府尹始得請致仕從此山静日長或讀釋道
諸書或吟長慶法蔵二集或臨衞生帖或散步蘭渚大
堤徜徉於雲烟水月之下凡二十五年然後騎箕從九
仙遊距生嘉靖戊申之歲得夀八十有一先生自以為
備造物清福洵不虚矣子五孫三曾孫四此先生自狀
世系行蔵子孫崖略而余覆按之若此至所樹德若功
既不自表異即余前所論次亦何能悉底裏顧余迴環
状中語更有一言欲質先生於九京者計先生懸車之
日政禮可以為卿之年而視京兆若敝蹝急流勇退得
失之心澹矣捐館舍在大耋而手營玄丘於念載之前
臨革自為行狀若彭澤豫作誄詞全無恐怖生死之心
亦澹矣在世了了來世亦應了了乃遺語送終無薦牲
食惟延高僧誦内典以愜素心將為來世法緣是果於
西來意何居余得而窺之矣曺溪有言常自見已過即
與道相當古人聖賢仙佛只在日用人倫上修持故先
生居官到處有聲而状乃自歉悠悠祿食無功朝常無
禆氓庶林下比逍遙遊而状稱不愧此心者獨在建修
先人祠墓冀釋怨恫此即是真懴悔真行業心迷法華
轉心悟轉法華戒牲延誦之囑猶羊鹿牛權設云爾余
本不知禪苐恐人疑先生落二乘故僣拈此一段與先
生相質先生以為然否先生蔵骨之山厥名泰林負兑
趾震中穴先生左林夫人右側室周氏輞川堪繪盤谷
可歌先生所自卜也先生傳神之照厥質純素欲晦彌
揚上不負國下不負親遠不負祖宗非愚非智簡簡惺
惺所自寫也先生之作備矣無容贅矣無已則繹焉而
系以銘銘曰大道無岐至德時遷既壮乃行未老歸田
繇孔印釋得魚忘筌惟忠惟孝亦儒亦禪彼紛奴主曷
窺行圓壺公之側先生幽阡幕天席地襟巘帶泉三立
不朽霞光長縣有報斯獲餘慶用駢謂余阿好盍視遺
編
貴州道監察御史忠門甯公墓誌銘
歲在己巳侍御忠門甯公捐賓客於平原時長君顧韓
甫九齡諸子皆呱呱泣於褓是未克葬越六年元配張
孺人亦逝又三年長君既已著聲黌序諸季亦各知敬
業乃謀卜吉窀穸且輯生平徽烈介余猶子際竩問誌
銘焉初公與余六弟自寅同薦賢書旋又與八弟自肅
同捷南宫及為蠡縣令適余以督餉之役待辠津門倚
辦召買借光薦剡又八弟亦分符定興同寅莫逆因訂
姻好逮丙寅丁夘間余自南司徒謝病歸里公亦讀禮
家居過從甚數臭味淪浹戊辰秋余起家度支公亦遂
已持斧畿南適丁八弟遼左之變公亟馳書吊唁藹然
骨肉兹余回首疇曩昆弟之好與夫出處周旋之雅宛
焉如昨誠不覺其愴然有動於中也誌何忍辭因據長
君行實次其崖略公諱光先字廷瑞別號忠門甯之先
有行一者元末徙自棗強卜陽丘之西錦川大埠里居
焉生子信甫信甫生克忠克忠生友德友德生貴貴好
陰行善生二子長曰祥領宣德年鄉薦除滎陽廣文歷
松江二車所在有去後思次曰鐸鐸生綱綱生守寬守
寬生希孟是為公父娶於韓生四子公第居三公生而
神骨秀拔聰穎絶倫舅氏澄江韓公有子而殤泣謂太
孺人曰弟以乏似萬念俱灰姊幸多男曷以幼者續吾
後俾弟没世無為若敖之鬼惠孰與姊多乃以公嗣韓
韓父若母鞠如掌珠不知其非已出也七歲入小學九
歲能文輒時時造鄉先達傴僂請益癸夘補子衿第一
時歲大祲鮮可以飽韓父販官鹺權子母佐燈火費公
下帷漯水之滸韓父渡河餉公值夕潦水暴下幾殉彭
咸公感泣曰人皆一天耳吾獨戴二天大丈夫不能揚
名顯親何強顔天壤為也益發憤吚唔摩厲以須閩中
晦生王公來牧陽丘季試諸生得公卷詫曰駃騠騕褭
四蹄雷電一日千里不足云也延入署中為其子傅自
是每試輒冠軍人無不以大捷目公公亦獨喜自負乙
夘舉於鄉即出王公房明年成進士人皆竒王公知人
能得士惟公亦能不負所舉也時有以復姓縱臾者公
正色曰吾少失怙微韓父若母不及此且韓父若母髮
種種矣方慮報韓日短何忍以是舉傷厥心乎客毋復
言除直隸新城令迎韓父若母就邸養太孺人魚軒預
焉新當長安孔道冠蓋相望不遑寧處操刀者類血指
去公遊刃常有餘地鄰邑來質成者日造於庭當事者
才公任劇調蠡縣蠡曠僻最號難治公至清衙蠧均徭
役裁冗費旌節義興學校治化翔洽家戸尸祝當是時
諸臺使薦牘纍纍無虚日辛酉光宗登極覃恩中外封
韓父如公官韓母封孺人居無何韓母遘疾棄桮棬公
哀毁骨立扶櫬歸里殫力營葬遠近稱孝焉既禫值蠡
令缺銓衡為地擇人復以公往蠡人士偵其來紆青垂
白載道驩迎且悲且喜如嬰兒之復覯慈母也公駕輕
就熟孰大廉平大慰民望甲子驛取入都未及考選而
韓父訃間公嘔血茹痛抵家㐮事一如前喪丁夘服闋
選授貴州道監察御史公既簪筆蘭臺居恒明發不寐
曰吾以寗嗣韓猶僑居也嚮吾不即歸宗者以韓父若
母拊鬻劬勞思圖報萬一耳今韓父若母偕即黃壚封
章具矣而生我者曾未沾一命之榮天下寧有無父母
之子哉乃具疏復姓且請以直指新銜貤厥二人情詞
懇切上為感動於是贈公父如其官母封孺人公既兩
邀綸綍光寵四親其矢報朝廷益切遂疏保聖躬温聖
學核起廢處降丁數事又首劾建祠媚璫者二十六人
又謂帝王之執中在虚平虚平之寄脈在用人疏薦喬
公允升等林下諸賢皆蒙嘉納處分而虚平一議尤荷
旨褒奬尋巡視皇城權貴斂手輦轂肅清出按畿南諸
如弛關禁節土木表幽貞白冤滯措注烜赫照人耳目
先是巡方使者有所舉劾類摭駢麗而晦事實公復命
以散辭易儷語上大喜其獨得體要且著為定式勅永
遵焉役竣便道謁太孺人奉巵酒前為夀曰兒以王事
鞅掌定省久疎古人不以三公易一日養今母老矣兒
亦積勞善病姑移疾歸子舍得晨昏萊彩相依不亦快
乎太孺人不許趣之行公重違膝下又簡書在念雖勉
為促装而五内徬徨精神銷削日漸羸弱行至平原病
加篤遂圽於逆旅嗟夫驊騮方騁而霜蹄頓蹶干鏌甫
試而鋒鋩忽挫惜哉公性禀孝友恂恂退譲服朴茹淡
既貴不改搆園繡江橋畔竹樹陰森仰山頫水大有輞
川之致時偕二三貧賤交遊息其中嘯傲題咏怡然自
得初公之歸宗也仍留次子嗣韓奉舅氏祀既而囂然
謂鬼神不歆非類以甯嗣韓何如以韓嗣韓迺疏擇諸
韓中當後者立為嗣付以舅氏遺産更捐所續置田産
留贍焉公生平苦心舉子業同門方孟旋孝廉張賓王
狎主文壇旗鼔每閱公藝輒贊歎不容口有評訂就正
稿行世方公食貧而張孺人實來張孺人者同邑張應
臯女也有内則壬寅歸公以紡績佐誦讀用顯其名於
朝宁間及封孺人稱貴倨矣而纖嗇自奉練裳布被泊
如也歲時蘋蘩奉先惟謹視小星輩一意慈和暱如同
氣不但衾裯逮下也且鞠愛諸孤一如已出有鳲鳩之
風焉即姑太孺人後公二年殁而喪葬悉軌於禮不辨
其非公也存者是又能為國勸孝情者哉公生於萬歷
乙酉圽於崇禎己巳享年四十有五孺人生於萬歷丙
戌圽於崇禎乙亥享年五十子四顧韓邑庠生嗣韓持
韓衞韓獨持韓出孺人餘皆副室王氏出也女三張出
者二一適廩生王濂一適余弟自肅男庠生際竩王出
者一未字長君等卜於三月上已之辰葬公大塢之新
阡張孺人祔焉余觀公以白屋崛起而冠惠文為學而
英敏為令而循良乃其大節尤在居鄉復姓立朝直諫
二事夫公以甯繼韓卒以成名其受卵翼恩不薄而水
木本源之思又必不可已公初以花封封韓終以豸史
封甯先後四親養生送死胥無餘憾洵宦途異數也且
復叩閽陳情為韓立後幡然歸宗敝屣遺産絶無一毫
依阿淟涊之態即其命名諸子未嘗一日忘韓而卒發
乎情歸乎禮義合乎天理人情之正是為難耳古稱死
者有知生者不愧亶其然乎至其立朝適當聖明龍飛
之初公以讜論昌言伏蒲諤諤嫉璫祠則臚列重劾一
時如夢初醒人皆股慄憫遺賢則闡幽推轂俾山陬海
澨之彦莫不彈冠而起諸所納約自牖因事效忠瀝膽
披肝不遺餘力儻所云夙夜匪懈靖共爾位者非耶兹
可以垂不朽矣是宜銘銘曰立身揚名兮顯親内既有
以酬我二人抗疏正言兮匡君仰復有以荅夫紫宸生
我者與養我者雙慰蠧國者與幹國者並陳孝耶忠耶
世孰與倫故古之人有言求忠臣於孝子之門嗚呼移
孝作忠兮即忠成孝是則忠門之素履兮允符於彛倫
之大道夫何位不配德兮夀未展其所抱徒留餘慶於
無窮兮俾子孫世食其報
崑山畢公墓誌銘
崑山叔父以客歲戊辰仲冬無祿即世將以兹歲己巳
仲冬葬鄭村之北原維是壙底一片貞珉藉垂不朽不
肖姪自嚴竊願櫽述其槩弟自寅復從吳橋公署約略
叔疇昔以状來纔展讀不覺涕泣之何從也讀竟因為
誌誌曰叔諱本號崑山子務字也累贈資德大夫太子
少保戸部尚書王父廷佐翁穉季王父憐其蚤慧常置
膝下越數齡見背累贈資德大夫太子少保戸部尚書
先府君舜石翁以小弱弟篤暱之先府君課嚴輩句讀
亦課叔授嚴輩制舉義亦授叔以暱故不甚苦叔叔亦
不甚嗜也每嗜涉獵稗官野史過目輒不忘時為繪嗜
解衣盤礴盈尺而山水人物具焉酷嗜琴撫徽動操輒
多遠韻寄嗜澹故其興會竒興會竒故其世嗜愈澹其
句讀制義之不甚嗜也其夷然有不屑嗜者也先府君
愈篤暱之叔亦敬事先府君無少怠一舉一動惟先府
君是程是命先府君嗜客叔亦嗜客先府君嗜奕叔亦
嗜奕風花之朝雪月之夕客奕未嘗不從叔亦未嘗不
在時嚴已馳驅王家矣兄慎弟裕暨寅若肅俱懷璞待
售先府君謂非二三子輩何以拓我家聲非小弱弟何
以娱吾暇日則篤暱之情見乎辭矣先府君即世叔徬
徨無依悲悼欲絶會先府君塋域卜於玉清之陽直鄭
村之坎方當治壙時叔常徒步省視又手植二檜於墓
依稀當年端木氏行徑志思也叔天性超邁興致瀟灑
産不越中人而不為戚戚家纔足温飽而不為營營最
喜遊觀川嶽嘯傲泉林躋攀不厭贔屭崔嵬不憚媻姍
於是登眺岱宗瞻萬仞之㠨嵂踞陟碧霞觀羲馭之沈
浮縦目杏林尋孔顧之真樂不覺手舞足蹈徜徉自得
間復問勝滄溟瞰珠璣蓬萊三神山在洋洋萬頃中留
連不任去住嗣是靡日不遊靡遊不竒窮竒於武林羡
飛來之絶巘窮竒於普陀艷落伽之芳躅窮竒於燕趙
秦晉之墟顧瞻帝都萬年王氣以至龍門汾陰王屋太
華諸名勝拾級踵頂足跡幾遍迨遊倦而返故廬歲時
伏臘攜嘉賓邀契友盡鄉井之一岫一泓靡不探及暢
飲酣歌幕天席地有浴沂風雩之趣焉居常不喜營建
而好種植花卉竒芳異葩繽紛間出蚤蔬碩果甘鮮殊
常論者比之郭槖駞云室而拳圃而盎具有溟岱蓬萊
之勝克追考槃薖軸之風晩歲更嗜歌律喜讀元白長
慶諸集操觚染翰牖牖與一駢聫彷彿几盤座右之遺
偶得口占取焉編置擊壌集中誰辨烏之雌雄哉蓋收
寥懬之乾坤歸諸内性取耦俱之天地散為人間矣嚴
兄弟既忝列縉紳叔行輩最尊於族為長嚴覓得告身
衣冠獻之叔前以備婚祭大禮之用叔笑而置之曾不
數數御也門第雖高不作貴倨色相其所與遊率皆山
翁溪友村叟邑耆油油與偕我伯叔兄弟若而人皆執
猶子禮甚恭叔一意慈和不失常度公私讌集必叔在
座乃大歡暢鄉黨人人謂叔忘形暱已即姪輩亦人人
謂叔忘長下交而叔若不知也亦聊藉以自為棲泊自
為位置已爾得之遊應之心上可與冠蓋公卿伍而下
亦可與田夫野老儔好義樂施遠邇誦德假令先府君
而在其篤暱又不知當何如矣叔生平襟懷宣朗素無
膏肓之疾夀甫踰耆雖不健飯而能雄飲二子一遊膠
庠一就散秩俱能克家力農無内顧憂嚴嘗以為吾宗
第一福人消受政未艾也客歲初夏我仲兄震陽公捐
館叔哭之哀甚迨仲春而有季弟遼撫中丞之變凶問
至日鬱鬱不樂比季秋旅櫬抵里憑棺長號至再至三
既惜季弟不究其用而又慮門祚之中落怒焉如𢷬神
情大傷未幾而染疾馴至不起矣天下有鍾情如叔者
耶嗚呼慟矣先府君伯仲七人僅有叔在嚴思侍先府
君弗獲侍叔如侍先府君焉兹復羽化去嚴何從寄侍
耶追憶客秋嚴奉司徒之命應召北征叔同六弟祖餞
拱玉園中期許眷戀百倍恒情豈意銜杯瞬息遂為千
古永訣之期即嚴異日伺聖明乞骸骨歸卧故園誰與
嬉遊冥鴻漸遠甡甡子姓將何倣德而寄傲焉嗚呼慟
矣居不獲奉叔溪毛遊不獲負叔杖屨殁不獲屬叔纊
息葬不獲臨叔穴兆僅借斯誌用識拳拳因誌叔併誌
其欿然於叔者如此叔生於隆慶二年四月十七日卒
於崇禎元年十一月二十四日享年六十一歲配劉氏
善秉家政男二時甄邑諸生時行遙授鴻臚寺序班女
一適邑諸生王僴孫男六甄出三長昱次鼎次炅行出
三長昇次晸次昪孫女五甄出四行出一曾孫見明昱
出子姓之蚤且盛亦吾宗所僅見者矣因為之銘銘曰
瑩然而映者珠耶栗然而潤者玉耶且清且和惟珠維
玉者其我崑山叔父之德耶生於斯居於斯息於斯玉
韞珠蔵億萬斯年其永襲休而衍慶耶
儒官震陽畢仲公墓誌銘
嗟呼天之降割於我兄弟一何慘也先是歲在庚申連
喪我三兄五弟己悲玉折矣兹匝歲間仲夏既奪我二
兄仲秋而八弟凶問復至自遼左迍難頻仍肝腑寸鑿
此余所為欲濡毫而哽咽屢廢者也顧八弟致命邊陲
盡瘁王室自有公論為之闡揚青史為之記載且無俟
余贅若二兄醇樸之素玄古之行匪獨階序儀型抑亦
鄉閭惇史假非家庭自為表章竊恐湮没弗傳爰收淚
盥手而為之誌兄諱自耘震陽其別號也以所居震方
多山又伯兄蚤殁而兄於雁行為長故以震號云余先
世自始祖諱敬賢者從益都來遷於淄五世而及曾祖
諱恪畢氏始大曾祖生王父贈尚書廷佐公諱忠臣王
父生府君贈尚書舜石公諱木府君生余兄弟八人長
為處士自耕次即兄三為歲貢生自慎四即自嚴五為
邑廩生自裕六為乙夘舉人今吳橋令自寅七為儒官
自強八為丙辰進士故遼東巡撫自肅蓋兄與三兄暨
余異母而同齒自兒戲時以屆弱冠庠黨佔畢靡不跗
踵肩隨兄者友于之誼特殷兄賦質謹愿而稍遲鈍念
歲始補博士弟子員視三兄暨余差後二載迺兄獨慨
然曰余稟不及諸弟奚啻三舍令弟輩電焕亨途聫翩
鵲起余即青青子衿以老寧不大愉快乎所棲志於焉
在矣益惇慶建之行為諸兄弟帥間承府君命代家秉
佐賓筵拮据瑣屑繁纖之務俾讀者得一意攻苦皆兄
力也兄孝友篤摯事府君嫡母及諸母併以孝聞生母
王氏病兄親為製藥餌每廢寢食危疾頓起今母年踰
八袠而依依菽水未嘗一日衰府君嘗紀兄孝行於責
善簿置先祠中以示法誡先祠居廳事右兄朔望候謁
惟毖歲首必先率諸子弟姪廟見還返廳事少長以次
成禮儼若朝典先考妣大事悉藉兄領袖終喪無違禮
遇先忌必庀牲醴召諸弟詣塋域共致悽愴或稱述先
人德業至涕交雙頰真終身孺子慕矣憐愛諸弟文行
兼勖且剛柔介婉各隨性為調劑故和氣翕如府君嘗
以伏枕垂命析爨兄泫然長跪曰吾兄弟三十年入則
共器而食出則並轡而騎同胞一本毫無間然豈分荆
遂居田氏下哉比割産一聽鬮分或謂兄於室為長宜
擅其腴者兄哂而謝之五弟拙於生計家産中落余謀
諸兄弟剖廩以佐菑畬牉囊以助徵税使弟力學進取
庶成第五之名兄謂先得我心亟為堅決而首倡焉又
推己宅畔田以易五弟遠業不使有鞭長不及之累迨
三兄與五弟繼逝三兄遺孤有七弟撫視而兄撫五弟
孤尤力張君士超者佳士也兄嘗延為塾師至是譲以
課姪曰以是藐諸孤非明師不可日夕程諸姪學業長
弗嗜讀則切誡其嬉仲季蚤慧風氣遒上則喜動眉宇
謂五弟當需顯揚含笑地下耳且兄弟兩孤并有遺産
與兄共賦冊及分任而餘虚糧幾二頃兄寧自輸曰弗
忍累兹惸惸者也有同母姊丈庠生殷師膠清貧而跅
&KR1375;歲時餽遺趾相接也嘗以産鬻兄為傾囊受劵姊丈
後益窘促乃置酒相勞苦手出前劵一一簡還更為具
牛種母艱東作而産内徵徭則始終強半代輸無德色
有同堂兄富而無子或巧諷兄仲子當出嗣者仲子聞
而涕泣不食兄諭之曰吾非忍斬人祀也然豈以千金
易一子哉兒無恐竟叱不許至舅氏王汝生之喪與葬
並其子女之婚與嫁悉兄營辦不少恡諸敦倫慕義未
易更僕數而此其流注一本漸被九族者真至性有大
過人者矣嘗治荒圃暇則具壺觴邀諸弟酣適其間有
白業堂一區故府君發祥地余推以譲兄兄為新且廓
焉情亟肯構㮄仍舊題每列坐堂中必追談祖考肇基
事娓娓不倦風恬日暖則時過諸弟宅商確家務每至
夜分興到或移履石隠拱玉二與諸園討論泉石洗盞
治蔬流連忘返壎箎迭奏不減穉齡時也兄粥粥善下
與物無競凡與遊者如坐春風里中祈年禱賽之役無
不躬往鶯花淑景結綺郊原朋好追隨行歌互答長白
豹儒東陵諸山杖履幾遍又嘗修社為雅會族戚咸集
彷彿香山雒下之風鄉人有疑就質有紛就解有讌賀
必推為祭酒若忘兄為貴介而兄亦油油然處之俾人
人滿志而去大要兄生平以培本滋善為心以濟世澤
物為用情靡攖於寵利畍盡撤夫町畦雖行不越閭閻
乃一種真率渾龐之氣蒸於一堂漸於一鄉并流自肺
腑見諸實事詎徒以蔗言夸行獵取美談者哉兄訓子
義方動稱先德砥淬伯子際泰喜擊劍習武事則亦聽
之以自顯榮其身仲子際復有文譽食餼黌序浸露頭
角季子際觀敏而績學甫遊泮而遽殁兄實深西河之
慟遂致不起嗚呼傷哉余因是而益增感悼於兄也屬
毛離裏親莫親於父子頽年榆景至霣命相傷其情深
何如乃先是兄有叔子胤豐者先慈以余艱嗣命襁褓
育之兄毫無難色及九齡一疾而殤余悲慟哀號跼蹐
無地而兄怡然不少芥蒂自非天顯大義有以默奪於
中安能割愛至此此余所為吊鴒原而腸裂睠棣萼而
魂驚也兄疾起丁夘夏疾覺脾胃失調入戊辰春漸劇
然亦無大患苦時赴讌會步履笑語如常時余適在告
里居時常趨視庶幾旦暮痊安也者乃卧牀甫數日溘
然逝矣念兄他無遺恨惟是白髮在堂萱榮正茂遄違
色養目應未瞑於泉下耳嗚呼傷哉兄生於隆慶己巳
四月二十六日卒於崇禎戊辰五月十一日享年六十
歲配趙氏繼配王氏子四長際泰加銜海運都司次際
復邑廩生次即胤豐為余嗣者次際觀邑庠生蚤世女
四孫男五盛岦盛岫泰出盛謨盛訓盛讃復出孫女五
泰出者二復出者三昔馬文淵慷慨賈壯及經略嶺外
下潦上露悲視飛鳶跕跕墮水中輒憶從弟少遊乘下
澤車馭欵段馬尚羊鄉里之樂邈不可得方余待辠巖
塞承乏海隅拮据戎馬之場鞅掌錢穀之間風波萬状
艱苦備嘗回憶兄豐容偉榦朱顔碧瞳蔚為耋耋期頤
徵且有衡泌之息機而絀其枯槁有紱冕之輝映而避
其勞瘁受天全福為世完人未嘗不羡之慕之滿望異
日吾兄弟輩各返初服兄且巋然為魯靈光相與狎漁
樵而侣鷗鷺也而詎意其以下夀終耶兹泰復二姪將
卜以仲冬二十七日葬兄玉清之先塋介於贈尚書先
府君之側余以匏繫地官執紼無從遙溯悲風長憾奚
已會六弟吳橋令列状状兄而不肖自嚴特摭捃誌之
以少展其孔懷之情併為銘銘曰瀰瀰淄水東郊絲傳
秉厥懿媺孝弟力田惠利斯溥廉譲為先韜光弗燿儒
術終㫋嗟吁鶺鴒分飛背捐萱景方綺棣華失妍所可
慰者芝蘭滿前薈蔚佳城兄其歸仙遙瞻素旐不禁涕
漣臨文寫淑尚永斯年
中憲大夫通政使司左通政筠蒼王公墓誌銘
&KR0616;贈通政方嶼王公與先君贈司徒公偕二三耆舊為
五老會遨遊山水之間觴詠甚適暨先君圽方嶼公哭
最慟故余與通政公為世好屢議姻㜕余主政比部時
公為大行每偕兵部主政懷南胡公數相過從情好無
間癸丑公分守冀寧余實以糠粃先之把臂入室相得
益歡甲寅余自河東守道請告歸田則公又轉河東巡
道先後畫一亟藉曲成循卓芳聲每徹覩聽及公既蹶
復起冬曺維時余在津門相距咫尺音問不絶是悉公
生平者莫余若也公既圽之明年葬且有期公子兆生
等縗跣以状來請誌墓余雖衰病誼何忍辭公諱孟震
字啟胤別號筠蒼其先冀州人有諱瑾者從婦翁吳宦
淄樂其風土因卜居於孝水之滸龐㳙墓側號將軍頭
者家焉是為淄之始祖瑾生傑傑生鳳鳳生經經生宗
道宗道生長垣縣丞度即贈通政公方嶼其號也娶於
蘇生三子長即公贈公一夕夢商山老人自言願托君
家既而取香㗖之遂生公甫四歲而性嗜香此其符也
初贈公卜地葬父相塚者錄徵詞以示曰丑山未向用
癸分金當出水命者紆青施紫居官有冰蘖聲公果生
於癸亥比一官歸賦家徙四壁相塚者固竒驗乎而公
之生洵非偶矣公生而竒穎絶倫日誦萬言纔兆角即
遊鄉校益發憤曰士當舉大名耳寧苐以子衿終耶遂
負笈遊滎澤令心泉劉公之門滎澤公師道甚尊從遊
士傳習少惰輒用刑人收威公亦嚴事滎澤公出入以
度外内知懼即夢寐及之如楚在背也章既成士望者
盡返走辛夘入棘滎澤公名列賢書而公以命題遺字
被放鬱挹悲憤如不欲生益下帷攻苦咿唔不輟甲午
試竣夢一道士從後擁公寤謂同舍諸生曰是何祥也
時憲副中白高公豪放不羈語多竒中解之曰士而倒
之其一十乎維公亦竊獨喜自負已而放㮄果然乙未
成進士觀政都察院而太恭人訃音至公歸哭踊㐮務
服既禫猶徬徨哀戀若不知慕君者贈公趣之始謁選
授行人庚子典貴州試所入彀多譽髦甲辰贈公圽公
哀毁骨立既葬公泫然出涕曰為臣盡忠為子盡孝顧
盡忠有日盡孝無時異日者即列鼎而祭孰與菽水之
逮親存也丁未起補原職奉命取福清相公入朝役竣
擢浙江道監察御史公自以起家草茅十餘年遂冠柱
後惠文稱天子觸邪之臣簪筆荷槖言天下事於是侃
侃正辭無所避忌當福藩未之國而母貴妃擅寵於内
一時朝臣思集菀冀非望者實繁有徒光廟孤立危若
贅疣公凡三上疏調護之疏雖留中不下而國本卒不
至動搖者本商山老人羽翼之力也巨璫南宗順外倚
強援為宗内負恃恩寵所為多不法公特疏參論言甚
切直時神宗静攝久諸臺諫彈劾多規瑱寘之不復區
別是非至是特用公言廷杖閹發充淨軍留都權貴胥
為斂手都人士行行且止争相戒勿犯髯王也蓋公美
且鬈云光廟在東宫嘉公忠直不阿疏公名緘周易中
每一簡閱輒歎為真御史然公受知方深而妬者或側
目矣庚戌奉勅按遼未行而例轉癸丑始以少參分守
冀寧乙夘提調晉闈先是祁縣有頡生鵬者竒士孤寒
未知名公嘗於省方賞其藝薦諸衡文遂取冠多士領
牒入闈比放㮄公語人曰必頡生者實首麟經已而果
然遂聫飛去其知人如此尋轉憲副分守河東丁已察
處猶以為侍御時抗疏論事不避權貴故也公優游林
下越數年癸亥補河南理問旋陞營繕司主事甲子陞
都水司員外郎歷郎中尋改光禄寺寺丞乙丑陞尚寳
司卿八月陞通政使司左通政時魏璫方擅權用事勢
甚張羣不逞争走其門務為媚說冀速化有登第不數
歲而驟躋孤卿者璫顧獨欲得公為重公謂吾嫠婦也
貞白自守鬢刁騷禿欲盡矣乃復失身狹邪乎拒弗通
阿璫者遂誣奏公黨附異類竟削奪歸丁夘今上御極
首剪元憝詔覈逆璫所驅逐者補給誥命公乃復官如
故仍授中憲大夫贈方嶼公如公階母蘇為恭人臺臣
累疏薦公諸撫按每舉地方人才公輒與焉屢奉遇缺
起用之旨然公絶意仕進卒未嘗走長安一字書也鐫
一石章自號霞鄰主人搆一別墅約二三故舊效香山
九老之社刻觴政曰勿談席外事勿牽席外人勿以禮
相繩勿以言相上犯者罰以金谷酒數尤善為小品歌
曲興至輒命家僮歌以侑酒奮袖低昂蹋足為節不自
知其拓落不偶也公為人爽豁伉厲性不能容人之過
即暱子弟輒面質責其不合者常曰吐之則逆人茹之
則逆已與其逆已也寧逆人以故多為細人所嫌公既
不巧於宦家無餘積日用多不給性顧喜施予諸以急
歸公者必周之不以無為解故所善風雅名儒成君靖
宇遭家不造自母及身下逮諸子六喪相繼棺纍纍暴
堂中也公悉為卜佳城傾資營葬義不費成氏一緡也
滎澤公弟肖鳴公與交契自同研席及白首無間言即
蕭朱譲信矣又青藜生者滎澤公仲子也屢蹶名場公
以異書秘錄資其博雅文房佳玩供其清賞生好作詩
賦為古文辭公慮其以雕蟲妨大業即杯酒間又未嘗
不微辭隠諷也可謂篤於故舊者矣公生於嘉靖癸亥
十一月十九日圽於崇禎丙子十月初七日圽之日顧
見庭中皂衣環列肩輿甲馬無不畢具若迎候官府状
語諸子曰吾將逝矣既而奮身作起状曰取我袍笏拜
迎恩詔遂瞑享年七十有四元配賈氏邑長者克道女
也先公二十五年卒累贈恭人男六人兆生蕃生福生
寅生東生俱邑庠生又晚年育幼男曾生女六人孫男
四人久禎久視久祥久禧孫女二人崇禎丁丑十月初
六日卜葬公於麓村之新阡賈恭人祔焉余惟士大夫
立朝苟松桂為心介石自守即忤權貴絶屬籍而正氣
英風猶堪與璞玉争光秋霜比潔況忠言亮節見知於
時白日既升光復故物人貌榮名曷有既乎公在西臺
席未暇暖輒以伉直不偕儔伍例推候命株守在籍者
數載且公出京實在辛亥京察之前是後未嘗一日居
長安也迺辛亥既脱然無累而忌者復於丁巳京察中
之馬鳴仗而被斥蘭當門以見鋤嗟乎冤哉及其再起
謫籍拾級而上一歲數遷朝野拭目方擬出膺節鉞入
秉銓樞功著旂常銘勒鐘鼎而又以忤璫削奪懷瓊握
蘭者終其身數亦竒矣顧公三疏羽翼元良神宗不督
之罪且獨用公言為擯權璫光宗在潛邸至疏公名蔵
之歎息不置今上龍飛洗雪沈誣補給誥命數欲徵用
未果公即愠於羣小乎又何嘗不受知列聖也是足以
不朽公矣銘曰維公之生厥有異徵商山入夢癸水儲
精皇皇者華騑騑者牡載驅載馳周諮窮蔀既列西臺
厥猶益遠抗疏翼儲埋輪擊閹參藩山右分臬河東清
操愈勵嘉譽彌隆誰秉察者高下在手璧完於前雉罹
於後甫離涸鮒旋挫逆璫輝煌綸綍忠藎聿彰鬱鬱新
阡般水之滸垂裕後昆雕龍繡虎
奉政大夫吏部文選司郎中秋澄王公行状
國家得百才諝之士不如得一正直之士顧正直之可
見者在執法而執法之所難者在銓衡近代典銓推正
直不阿者必以吾邑王公為首嗣是後起之儁影附響
和猶百川之歸巨海鱗介之宗龜龍也公諱教字子修
別號秋澄雅志凌空一世不染纖塵因自期云先世籍
棗強後徙淄忠信里曾王父綱生文文生贈考功郎珏
珏生丈夫子三長政以孝子稱次敬太醫院吏目季即
公也王氏世以淳德聞贈公復興仁好施歲祲常傾槖
活飢民為鄉里所重暮齡苦踐更家稍中落晚舉公而
竒之曰是亢吾閥公少穎敏絶倫年十四從儀部松石
張先生學與先封公同侍函丈語必驚人又與王雲石
僉憲孟對軒別駕張介石司教共結文社諸君子固皆
推轂公而儀部亦以衣鉢相屬矣年十九值贈公喪號
踊柴毁聞者酸鼻自是家益窘徭徒四壁立公食貧攻
苦試輒居首聲隆隆起許宜人出名閱其尊人頗難其
壻擇公乃字與張儀部夫人實兄弟也宜人歸則肅婦
道勤拮据曉窗夜火相對操作以資伊吾者無倦内外
之間雍雍如也甲子公舉於鄉家政一任兩兄不私一
錢即鹿鳴觴爵亦歸贈某氏上春官不第築室一區下
帷發憤董課諸姪不啻嚴師益治古文辭越辛未成進
士賜二甲觀禮部政癸酉授民部主事𣙜崇文門𣙜故
利藪權顯中貴每以私輕重掣肘商因緣為姦公則凜
冰操裁以三尺諸請托者俱咋舌而姦商洗手奉法矣
已司明智厰司太倉剔弊剪蠧在在有聲以三載考績
得贈封父母冬奉命𣙜滸墅關關當三吳要衝賈舳鱗
次貪墨者喜為臠鼎往往濡指糜骨公至則痛革之而
寬其文網關外設便民橋橋下為小關計其尺寸適符
小舟之不中𣙜者令出其下曩有四出偵邏絶勿出於
是商之望關者如雲薄征而賦自倍舊額經歲三萬公
止十月積四萬餘滸墅人感之若畏壘之於庚桑焉會
遭許宜人變遂告歸宜人素仁厚從公入邸夢寐太夫
人每相對以泣便道歸舍不勝依依抵滸墅益感念竟
以幽憂致疾而圽再室李宜人亦賢淑能繼許志撫茂
才君所明忘其非已出者人稱公前後有兩内助焉己
夘仍補計曺庚辰監江西兑兑司職專督餉體貌雖隆
重乎有司率易視之公下牒所屬肅憲貞度裁去一切
浮費所屬令有用己事多贖鍰以嘗公者公按律明剖
而免其罰令乃心折而諸屬竊廩廩人人有神明公清
之號秉銓者方側席待公而公奉太夫人諱歸矣讀禮
三年哀同始殯足跡不履公門即親友小集亦堅不一
詣也服闋逾期猶戀戀不肻赴闕廷以兩兄力趣装乃
起未至即補考功主事尋轉文選公慨然曰夫官不負
人也而人可負官哉矢心清毖門庭如水而又虚衷廣
詢精覈不爽雖至親暱弗為曲說部中稱真冰鑑乙酉
以考功副郎主山西試時京考官久廢是科始復典故
漫無可攷而公所剏動稱得體至今率為故事得士王
濬初等六十五人王實山陰相公子拆卷而衆以為嫌
請置第二公曰諸君閱卷時有知為相公子者乎衆曰
無之公曰夫知為相公子而錄之與知為相公子而抑
之等私耳有言我任其咎竟置首錄而時論更服其公
初有司飭主考供億頗繁費公力為汰節入京而縣令
積所羡走送公公艴然移書曰是重吾不德也果爾是
不受於公而受於私也是陽省之而陰實利之也竟峻
卻復部值丙戌大計激濁揚清公實多所贊助焉二月
擢正郎得告返里而李宜人亦捐中饋公以兩室俱共
公清苦未獲食報而相繼謝世意頗忽忽頓慕考槃不
欲出而當路之勸駕㫄午僉謂公不宜無意國家乃以
庚寅夏起補考功郎覆議諸劾疏二百貪墨不職者雖
原奏輕必正之而負冤者隨亦洗雪不柔茹不剛吐也
有都掾為銀水注於後署祕處進稱援故事可循以動
公公大怒立笞革姦胥悚息旋轉文選郎公業夙負重
望而時太宰為五臺陸公與公相倚為左右手公益秉
公持正登進真才杜請託抑奔競不憚強禦選人有託
巨璫居間者前此率得志以去公正色曰丈夫鬚眉如
許而俛仰刑餘以為奥竈此其人賢不肖何如也不可
當吾世而使士風掃地匪惟不從更加劣處用是巨璫
銜之甚欲甘心焉未有間也自六月訖歲杪凡四選屏
絶關節推陞内外大臣李對泉等若干員取選科道韓
淳寰等若干員天下翕然以為得人無何而胡黃門事
起矣胡居言路建白頗不塞人望摭拾猥瑣至及市蛙
都下有蝦蟆之號公欲年例處之會有漏言於胡胡知
不免先疏誣公一時人心大為不平臺省遂交章劾胡
謂文選二百年無如公清正者不宜被此蜚語即胡辯
疏亦曰言官得風聞言事未見反為人劾者事大可覩
矣越數日適部推饒公伸萬公國欽兩公皆論去相奉
特旨謫者巨璫庇胡憾公乘主上思去相時捧疏進故
觸上怒致一司盡黜時公以胡疏尚註籍推疏實未署
名人以為可辯公曰我素司選事以我累列公更忍辯
哉辭朝詩云丈夫去就尋常事小帽青衫亦主恩怡然
就道行李蕭條傾都祖贈略無所受時壬辰正月也公
歸築山房偃息盤桓謝絶公府長吏造廬始獲一見望
藩臬旌旄輒削牘力止之曰不敢以廢棄故煩小民厨
傳也獨與故舊相從留連昕夕道肺腑甚歡故眉之中
堂云典劇才疎放逐敢忘明主賜論交勢盡笑談翻喜
故人來丁酉宫殿灾主上奮然更始復諸公冠帶下詔
舉逸銓部疏列起用則公為首陞用則鄒公南臯為首
輿論以為相當疏寢不報暨中丞直指累疏交薦銓部
亦極力推引咸冀一究公用而終格不下公處之漠如
也庚子春大飢脯糗草樹皮殍瘠填壑公捐粟作糜救
之給散有法飢民不受郡邑賑而受公賑以活者殆萬
計有司異其事欲以上聞公辭曰我非為名者我僅以
繼先志耳邑乘久廢不修朱邑侯登堂固請公乃受簡
刪葺新故凡地方利病風俗異同無不洞本原中肯綮
而人品優劣據事直書幾於魯春秋矣天性純孝自入
仕積俸餘營祠廟三楹精确十倍居室朔望率子姓入
拜風雨弗間歲時祭兩尊人輒伏地愊抑失聲傷祿養
之不逮也事兩兄友愛篤摯可可否否要於相成而止
經紀喪葬不憚勞瘁而損費無論已以姪孝廉君所須
為仲兄遺孤憐之劇旋果蔚然鵲起則公訓誨之力可
知也公伉直自好不能與世委蛇而同其波左規右矩
處儔旅中常如懷冰暑月亦有霜氣人多以莊見憚馭
諸族屬禁非分之為毫不假借親友以私干者搖手不
顧比至情迫切則又委曲覆翼之事後即一莖之及亦
面赭不受蓋公之清稜孤介禀自性生歷仕宦里居數
十年如一日也世以奢溢相高公無所芬華室廬纔蔽
風雨日飯脱粟非讌會不兼味浣衣躡屩無異儒素後
學以文藝求正始謝不敏既援筆雌黃不輕許一字後
學多所琢成居恒掩關手一編若諸生墳典漢魏而下
無不掇菁咀華於詩宗少陵於文宗于鱗皆能得其神
髓寸紙單行居然鼎彛然苐以寄意興寫性靈不競雕
蟲之譽至捉麈而譚名理商風雅籌政治得失其發若
機括其擘畫若聚米為山谷玉屑霏滿四座令聽者爽
然自失灑然忘疲矣澄心封情孌童季女之好澹然不
萌於念門除之内嚴若朝典晚歲念茂才君壯年寡息
因為之計久遠擇繼嗣區畫甚具嘗吟曰關心日有熊
羆夢去國時懷犬馬慚又曰滿頰衰毛白勝雪一生苦
味多於甘殆實錄也癸夘冬卧病至仲春不愈時值孝
廉君試禮闈歸抱頭一慟刺刺俱勖子姪語更三日逝
矣嗚呼公居鄉鄉重在朝朝重䕫路駸駸竟以中蹶識
者咸為扼腕雖高棲丘壑中外候車音以望公之復出
者無異謝傅之在東山也而詎意中夀而止哉不肖嚴
生同里閈世締姻好先人既附牛耳嚴髫鬌承指南啟
益不淺叨第後一再歸省輒辱枉顧招集促膝夜分嚴
固仰公若泰山而公亦謬許為可誨動以道義人品相
期居廬三載提命尤夥客秋北上猶祖道握手叮嚀迺
未幾寢疾又未幾訃及不勝哲人之感焉頃嚴承乏冬
曺會茂才孝廉兩君具實徵公状而肅弟與孝廉同鄉
舉亦代以請嚴雖樸遫無能為役然清標勁節耳而目
之者素矣以公品格卓然間代殊絶之人物雖千載上
猶將師友之顧親炙有年而敢默默已乎矧先人窀穸
之事實賴公雄藻以光隧道之石夫公不輕假人片言
而獨殫思以誌先人又安忍忘報也公生嘉靖庚子九
月卒萬歷甲辰三月享年六十有五子一所明邑廩生
嗣孫二襲吉鼎吉公之子姪謀以今冬仲月八日奉公
暨兩宜人合葬於祖塋嚴不揣為次第其狀如右伏惟
名公先達賜之琬琰之章俾得比於太丘有道之碑以
垂諸永永則王氏豈特夜泉之光而已哉
祭王伯峯廉憲年伯文
嗚呼我公天挺異質初度揆吉帝賚良弼瑶枝
世承玉貌端凝旭日方升萬里扶櫬時方髫齔
孝聲以振冥搜精研萬斛㳙㳙莫之或先况有
婉孌内政惟蕆助公丕顯筆磨崆峒氣吐電虹
裒然南宫司李簡注洗冤斥賂清問以度證膺
春曺條議心勞藩輔肅囂置郵霜清湯沐干城
萑荷不驚滙瀉疏瀹川瀆咸若嫓功河洛平糴
賑荒規制孔良雖菑不傷甘霖應禱蘇焦潤槁
至仁灝灝天子曰善晉參浙甸億兆攀援醫門
多疾再起補秩河北是䘏河伯羊腸詰戎峙粻
惟公劻勷𣙜採紛呶閭左荼痡公覆而濡挺挺
獨立誰訾誰[言翕]巨璫斂戢抗章親藩侃侃忠言
祖訓恪遵兵農水旱咸底成算國是攸贊輿誦
謳歌尸祝婆娑百歲無他何遽不永彼蒼耿耿
有問誰省父子勤王靡躬遐方奕世同芳閨壼
合德如琴如瑟存沒罔忒績茂中外忽失蓍蔡
分猷奚賴蒼黎一哭斯世不淑誰為滲漉某締
交令子塤箎可比滿擬納履公厭塵居倏還太
虚有泣雪如嗚呼胡多而年胡植而蘭簪紱蟬
聯何秋非春何子非身百代如新公目可瞑公
德可詠修短前定椒漿苾芬瓣香氲氲公其來
賁
祭高柳溪封公文
伊大塊之播氛斯哲人之挺瑞豹蔵霧以匿耀
鵬搏風以鼓翅每挹彼而注兹如的張而矢至
先生龍門標峻鳳穴振儀脱人世之徽纏達老
氏之雄雌吾無非以無譽豈如韋以如脂嗟鉛
槧之弗售遂徙業于耒耜倘逢年之可期雖拮
据乎奚鄙既亢宗以毖勤幸趨庭之有鯉爾乃
陋籯金于拾紫明毁壁于談玄元規之麈永謝
徐孺之榻高懸羨玉樹之繞砌喜豸繡之鮮研
值再被乎國綸隠君賜而心怵奉正供于官帑
問疾苦于親暱周禄入之公典殚忠孝之素質
若夫陶心大隠擬迹小山叶仲長之怡性偶潘
岳之棲閒看岫雲之來往聽好鳥之間關于時
望重比閭壽登大耄類廷尉之歸覲羣子姓而詔
告挈根本以披示並詒謀之大道進霞觴以促
膝娛彩戲以流連賞洽袁公之地情披樂令之
天謂建木較其長短而大椿齊其壽年夫何翠
靄雲迷祥烟電滅神劍沒于延津驪珠毁于貝
闕固曰萬物之大歸而實世界之陷缺某夙依
玉樹欵締金蘭方松茂而栢悦忽芝焚而蕙歎
黃鶴飛飛不復返青山去去遥相看嘻嘻曲散
薰風兮事已灰歌成薤露兮聲何哀康強迪吉
兮福履該馬鬛將歸兮隙駒催乘彼白雲兮遊
蓬萊式薦簞醪兮魂歸來
祭劉少溪兵馬文
嗚呼人生如夢人死如歸盈虚消息古今所悲獨有令
德遐邇共聞非夢非歸謂之常存於惟我公庶幾其人
丰姿嶻&KR1110;襟度汪洋桂林馥郁片玉輝煌撝謙自牧慷
慨中腸辟雍拔萃上國翺翔胸蔵淵博汗牛充梁筮仕
司城秉心平恕煦育輦轂徽音騰著移佐中州戴沛甘
㴻永堅一節苞苴攸除世莫我知曳裾歸去笑傲姻霞
脱迹塵趣年甫知命天乎何妒九原脱屣夜長不寤公
有佳圃蘭芍芬芳交陰列植誰其徜徉公有華屋清湛
靚虚高甍曲榭誰其容與輕財好施㒺食其報欲叩蒼
穹杳焉莫告電光石火安問彭殤仁聲義問芳烈永颺
某里閈相聫幸托肺腑晉寧一別寒暄未布談笑如昨
倏爾聞訃半世金蘭永隔泉務椒漿遠奠庸抒寸愫銜
哀寫詞吁欷東顧
祭楊冲所座師文
惟國家人文蔚茂詎乏才之虞而惟不獲兼才是倚若
夫賦質夙慧績學崇侈才埒東箭之利器踰南金之美
藻繪天葩詞傾峽水運籌帷幄制勝千里斯不亦嵬嵬
柱石蕩蕩金湯而匪先生其疇與擬以先生崛起神童
藉名黃紙濮陽之治龔黃共齒異等之筵大官首指爰
有徵命分曺版使優移本兵古職方氏奉國竭忠從容
管劇文昌七兵之政贊宣惟已朔方之變憂厪天子而
先生坐伐其謀㒺遺半矢叵奈宵小嫉能嘵嘵環視萋
菲高張而先生則義弗援止雲渚烟巒蘿巖竹氾屋八
九椽垣三四雉酒熟眠茵詩成濡筆著書太玄潛心經
史剝啄問字者魚貫而來戸嘗滿履棲遲薖軸而廟朝
典章靡不關其裁似惟余不肖畫脂未技壬辰之役濫
厠桃李矯首知恩報虚國士昔陳臬於淮上與滁陽而
錯趾簡版詩筒往復纍纍嗣是以來鱗鴻杳矣道路有
言先生己巳是耶非耶有泪如泚蓋不徒悲先生之失
世而尤深惟乎國是熙洽久習而忘危武備廢弛而莫
理悠悠歲時誠何異乎槐安之螘如先生允文允武今
古罕比一中含沙蹶而不起一峕緩急孰為可恃如波
斯頽莫究其委吁嗟乎道行有集士紳仰頍平昔之勲
爛焉青史百千萬世而後生色未阤曾是位不滿才遇
不酧德而足為先生之累某匏繫河東未緣躬誄遙酹
齊樽臨風長跽尊靈有知庶其不昧
祭王念吾文
嗚呼造化陰陽之氣注結為人氣有修短人有夀夭固
不能盡登於耄耋之倫第德非淳固才非踔出則人亦
視為代謝之尋常而不必號籲於蒼旻若念吾公懷瑾
握瑜合百美以具臻生貴介而不驕抑抑乎折節撝謙
之是循席富厚而不移兢兢乎惡衣菲食之是親蚤承
庭訓從明師資益友沈酣詩書翺翔藝圃一時共羡文
彩之嶙峋晉遊太學觀光上國行且受簡銓衡以盡展
胸中之珍頃以歲之不易百口為累羹藜飯糗日夜拮
据而非義非道一介不取識者信其樂道以甘貧某也
里閈密邇臭味比鄰締之金蘭聫之婚姻歡然莫逆握
手論心一切令節聚會勝地登臨非與公相隨於杖履
則無以滌鄙吝而鬯幽襟方將訂盟白首結社烟霞以
自附於歲寒之松筠胡天不弔年僅知命卧未浹旬曾
膏肓之莫救一旦籋浮景而上賓匪直葭莩之輩盍簪
之侣願贖以百身即鄉邦父老村落愚民莫不惜仁賢
之寥落而歎淄西氣數之屯嗚呼此固士民之公慟而
猶未及乎一家之酸辛公兄弟四人仲以文學蚤逝伯
方借途弁胄殫力疆圉獨公與季平野持門戶而奉明
禋今平野既以夏仲捐館而公復以秋仲不祿未及百
日而雙珠合璧相繼而沈淪或謂公友于之篤愛弟之
深蓋自雁行凋謝而公固已脈脈而傷心是徵公之高
誼貫於金石雖歴百世以如新嗚呼北堂榆景誰供甘
醇藐孤穉齡誰實撫馴遙望仙里徒見夫二難之長夜
諸嫠之夕晨不覺抱恨於西州興歌於薤露令人回車
而霑巾
祭王立宇中丞文
瑯琊發源桓臺濬流家傳相印簪橐箕裘是生我公廟
璉天球含英茹藻疇足與儔紅雲升甲銅章綰綬如刃
新硎髖髀立剖彊禦不避號霹靂手巖邑三更碑頌萬
口入晉中臺白簡清霜公有不言言則朝陽埋輪都亭
靖彼豺狼兩監棘試文武門牆佐政冏牧夙夜匪懈靡
以清曺而輕一介世之仰公如瞻泰岱帝心克簡虚席
大拜乃睠南顧曰是留畿唯我根本我儀圖之畀汝填
撫以作邦基惠我元元奬我虎貔公拜稽首曰唯盡瘁
凜凛三尺風彼有位貪墨脱冕以錫善類桑土綢繆不
遑假寐南服謐如虎踞龍蟠以耕以嬉少懷老安人為
公慮曰公事煩公心獨否致力中原民歌王父國倚藎
臣行將衮歸曳履星辰胡天不弔遽萎哲人鶴歸華表
星隕江濱嗚呼哀哉公之威重如司馬公公之清操有
伯起風公之經濟實大聲宏公之譽望高朗令終其在
繼世子姓昌熾其在後事帝眷不匱宗伯治祭司空治
竁國有鐘鼎家有乘志世法臣則公已備只唯帝用公
公用未竟寰宇屬目企公為政喪我方舟云何游泳豈
獨公迍斯民無慶嗚呼哀哉公昔歌鹿某附修翎問聞
過從有嚶其鳴南宫之捷某忝先登公雖繼起作我典
刑肅試定邑隸在按部公玉玉之長其毛羽汲引非私
感結肺腑庶幾公在率循步武而今已矣公游幽閽上
悲天下下悲人倫無身可贖有淚沾巾緘詞申痛託之
藻蘋
祭高東溟中丞文
嗚呼溟渤浸天表雄東域靈派遙分范陽接脈是篤我
公作式四國洪濛胸羅元精手劈一飛摩霄錫第明廷
董策晁畫聿駿有聲鳴琴花縣鳳下南荆績最銓宰名
疏御屏公車首召入佐冕旒遂長霜臺不競不絿持斧
中外飭厲貔貅豺無當道鼠無宵游視學三輔衡平鑑
空桃李成蹊頑懦向風乃貳棘寺惟慎惟公法無徇貴
情以理衷帝睠南顧師干之試公虔秉鉞範身為幟墨
吏掛冠黔首徯志公輔望殷鼎鉉虚位公曰已而吾慕
二疏汶陽可耕何必鏡湖紉蘭製芰謝彼珮魚倏然鴻
冥風清熱途優游林泉垂盡一紀世眎貝丘東山是擬
明王嗣服求舊伊始胡公不待大化遷只嗚呼哀哉公
昔執法幾二十年風紀獨持朝宁凜然公昔建白誠可
格天國本一疏庶乎轉環公之嗜學定力不搖吳山講
席人言囂囂公之遺榮如葉辭條脱冕而行曾不崇朝
其在事親志事兼致寧以祿養而忘萊戲其在昆季友
于篤至田氏荆花姜家襆被其於禔躬嚴若處子宦況
蕭然心如止水其於鄉黨居若畏壘飲人以和接物以
禮七十餘年朝野半之出則甘霖九有望滋處則慶雲
五色陸離為邦典型為國羽儀所宜永世後人是則以
挽頽風還之悃愊而今已矣天道叵測夀雖望耋於公
為嗇某生同閭幸締姻連率履眎公則傚㒺愆寅肅晚
進亦辱周旋屬目公起共弼仔肩即不然者桑間十畆
待我旋車追蹤六友乃公之出奪於忌口泉石之盟又
不我有妄肩重任進無所師異日歸與誰與相依聞訃
疾首遙天淚揮百感攅心不能奮飛所可慰公箕裘襲
芳乃文乃武率德之行亦有聞孫鵠峙鸞翔庶幾代起
維休無疆獨是匏繫莫伸慟私弟肅捧節扣公繐幃采
藻明信酌酒摛詞千古一夕鑒此襟期
祭劉青岳相公文
元精苞彩方祗毓靈家傳衣鉢王國作禎玉署高揭金
甌首榮泰巖遽傾白日忽匿伉儷後先玄壚比翼啟紼
晉酹能無愴臆公昔奮帷圖南起家名魁東土甲第金
華鸞班簉羽藝苑僊葩槎泛箕封遠銜帝命漂薄島洋
金鳳掩映熠耀集桅風瀾有慶維時權閹竊柄於朝一
羶萬嘬附者如潮公獨砥柱視民不佻舍百齡之簪笏
築十畮以逍遙權閹既殛玄黃載戰手捫金闕特膺聖
眷爰察輿情力勷睿斷日月滌而重朗陰翳積而盡散
忽直箕貝亘地彌天鼎鼐失調鹽梅頓捐雲不作霖擯
為寒烟丹心空懸帝閽難呌忠心扼腕志士有慓心知
感懷能無黯然而憑弔相業雄文芳名藉藉鑣聫姚宋
軫接游夏道沛長江光分不夜穀貽令子丹桂三株伯
既潤玉仲季瑩珠國寳家珍亦步亦趨公圽未幾寳婺
旋宓橇宫肆啟黃壌卜吉輤車丹旐薤歌棲鳦某等誼
忝莩葭情深膠漆目擊埋玉能無首疾山頹梁隕涕泗
難悉嗚呼悲夫艷而登者彤庭馨而傳者金缾千齡萬
䙫勲德與天壌俱無窮者庶有以仰對夫冥漠騎箕尾
而耀列星
祭甯忠門御史文
五倫惟君親為大百行以忠孝為先儻其敦篤乎斯道
固宜食報而享乎大年迺造物者忽奪其算徒令人淚
涔淫而不禁欲搔首而問諸青天也惟公夙鍾靈異蚤
負竒特既穎脱乎漯水之湄遂羣空乎冀野之北始綰
綬於花縣爰柔嘉以維則廉驕懷賄之泉清辨掩雲之
石催科有撫字之仁聽訟無鷹鸇之擊此何暮之謠方
來而已殷去後之思没世而無斁也繼簪筆於蘭臺乃
嚴毅而孔武峩觸邪之豸冠持擊貪之繡斧捧簡而宵
小魂搖埋輪而豺狼首頫此建祠之疏媚璫者凜慄虚
平之義懷玉者鼔舞也若乃以甥而嗣舅事實處其兩
難公委蛇以盡禮誼不負乎二天拜表陳情既以甯而
歸甯捐貲立後復以韓而繼韓綍綸兩光乎泉壌水木
各循其本源公之於斯際也可謂艱難以矢報委曲而
圖全者矣嗚呼揚名顯親兮既即忠以成孝正色立朝
兮仍移孝而作忠賢佞殊途兮悉披赤以入告生成異
地兮總貤恩而顯榮是當俾爾熾爾昌食純嘏於無窮
夫何驊騮方騁而忽蹶其追風之足干鏌甫試而頓挫
其切玉之鋒也於惟孺人載篤之祜媚厥姑而㐮其葬
既以婦而為子撫諸孤而督之勤又以母而兼父方謂
公雖殁矣仍有如公者存乃復奄兮忽焉繼公而不祿
也嚴等夙緣不薄識荆自蚤追昆季之周旋念葭莩之
世好悼哲人之云亡痛不憗於蒼昊能無奠清酤於素
幃零涕淚於丹旐乎
先妣五七祝文
德福相因從來不爽以今觀於吾母何其視天夢夢也
嗚呼痛哉吾母出自名門蚤閑姆訓歸我先君内助惟
賢事我祖妣得其歡心以小星之德逮下而螽斯振振
也以周急之仁惠貧而鄉黨沾沾也身御冠帔而織袵
紡績之必勤也味謝珍羞而粗糲澹泊之是甘也地居
貴倨而輿臺臧獲之如有傷也教子居家而勖以恭儉
訓子服官而飭以清慎也此其德誠不可以枚舉而數
計者然而年不逮於古稀夀不登於耄耋竟若不可解
者何也嗚呼痛哉兒嚴叨列仕籍兒肅幸薦賢書諸兒
俱備員青衿鞠育惠迪非吾母之賜而誰賜也兒輩未
能報㳙滴而遽棄兒長逝矣嗚呼痛哉吾母居常奉佛
齋居不樂遠遊嚴之宦也曾一奉至雲間嗣是絶不他
出不能時奉潘輿之歡而使母有倚門倚閭之望尚冀
失於前償於後而孰知遂有今日也嗚呼痛哉憶嚴春
日南征吾母縫衣而遣之尚健飯無恙也未數月而疾
作嚴復羈於世網不能脱身早歸病不獲奉饘粥圽不
及請遺誡詎於春日纔八閱月而遂成死別也嗚呼痛
哉嚴在彭城朝夕籲天願減已算以益母夀奈微誠不
格於冥漠而吾母雖病亟彌留時猶望嚴仕進無已思
嚴雖切而口不忍言念嚴雖深而猶不許歸致使家報
失真而竟成永訣也嗚呼痛哉嚴以丁年乏嗣母為立
繼尚冀生孫以娱膝下乃卒不副所望嚴實涼德上干
天罰而竟使母抱抑鬱無聊之思以暨没齒也嗚呼痛
哉匍匍南歸北堂長眠恨結終天悲纏丹臆計今惟有
一死可以謝吾母於地下而母喪未㐮孫枝未衍嚴又
不敢重自摧殘以傷吾母冥冥之意蓋雖勉自支持固
已形存而心死矣嗚呼痛哉而今而後姊妹之貧窶者
嚴當極力周之外親之急難者嚴當加意拯之務使與
吾母在日無異而後即安吾母其瞑目於夜臺否也嗚
呼痛哉光陰迅速五七屇辰謹遵遺命弗薦牲腯清茶
一盞素饌一筵茹哀上獻冀母居歆
遣祭大姪女文
萬歷丁巳十一月初旬吾大姪女之訃音至於洮岷汝
四叔與闔家眷屬哭踊悲悼乃遣蒼頭東歸薦以牲醴
而申之以辭曰嗚呼余何罪於天天何不弔之甚也余
兄弟行中惟爾父長兄與余為同母汝父蚤逝無嗣所
遺惟汝吾每見汝猶見吾長兄之面龐也今竟棄余而
羽化耶痛矣汝父孝友著聞年僅三十而殁彼天佑善
將必大錫於汝汝幸淑慎自歸王門敬共之譽日有聞
也所育甥男女各三人福禄如川方至乃今年甫三十
有三竟爾棄世將汝父之積德與汝之幽貞俱付夢夢
之天耶痛矣前七月間蒼頭自家中來得明吾書稱汝
患時疾旋已康勝曾未數月竟用前病荏苒怯弱而逝
汝叔奔走微名羈棲邊陲病不及視藥餌亡不及憑棺
衾骨肉至戚如汝者幾人而甘坐此疎莽耶痛矣余自
幼撫汝不啻已出汝亦事余如父余壮歲艱嗣汝時以
為憂乙夘幸舉一子汝提攜愛惜藹然姊妹情親也比
在洮岷又舉一子政擬寄信於汝以慰遐思而倏以訃
聞矣念及於此腸將無寸寸斷耶痛矣王故鼎族明吾
亦聰穎非常無奈家業之中落也汝三女三男纔嫁一
女其餘半在襁褓食指甚多家徒四壁伶仃萬狀吾遠
宦邊城又不能代為扶掖五内如割惟是區區此心決
不忍以存亡易念終當極力翼覆耳汝將無繫念否耶
痛矣明吾少年銳氣羞言纖嗇不善作家望汝於冥冥
之中默相啟佑俾無嗜華奢無喜角逐無比匪人無鑿
煤井一以力農節用為主此又余向來所惓惓於中而
今尤不容終緘其口者也汝以為然否耶道里修阻四
千為遙炙絮遠將涕零如雨夜臺有靈其鑒余之衷曲
否耶痛矣
庚申焚黃考妣墓文
嗚呼吾父聰明才具十倍兒曺顧迺厭薄簪纓而貽福
澤於後裔躬傳衣鉢而付詩禮於庭訓積德匪懈即白
屋可以步青雲寸陰必惜則駑駘可以馳千里天道乘
除之數理有固然即兒嚴之幸博一第非無因也惟是
一登仕途遂罣塵網宦遊每曠温凊祿薄有虧色養曾
未幾何而吾父母相繼見背矣況吾父在日僅受司李
之封吾母在日僅受主政之封昊天㒺極顯揚未至嚴
誠惴惴以遏佚先人之休光為懼比歲以來憂虞接踵
疾疢頻仍仕而隠隠而復仕豈區區升斗之粟是縻抑
亦綸綍之新恩是冀也兹幸以參政洮岷三載考績亦
既贈吾父母以三品之秩矣龍章在御命服在笥而嚴
羈身邊鄙不獲親薦墓左謹托諸兄弟具牲醴而代致
焉想吾父母有靈九泉之下其果稱一觴解一頤而惠
然居歆否也頃先德綿邈家聲愈振肅弟以甲㮄試花
封寅弟以乙科修鱗角氣概峥嶸鄉曲艷羡門戸日駸
駸大矣語云日中則昃無平不陂常人之情不患不富
患其富而侈也不患不貴患其貴而驕也吾父母以千
辛萬苦而不獲享鼎養之奉吾兄弟以承庥席蔭而得
坐致通顯之塗而今而後功名遇合不可知嚴願永堅
一心矢志冰蘖為國為民以求不忝於先德斯夙夜所
自砥也至為吾兄弟者亦當朝夕惕厲顧諟誨言得無
有倚勢而武斷鄉曲者乎得無有恃權而囑託官府者
乎得無有逋公家之賦而斂私室之財者乎有一於此
皆吾父母當年之所禁忌而嚴之所為疾首痛心者也
吾父母於冥漠中尚其是啟是佑以葆吾家之慶澤也
哉不然修之韋布而壊之縉紳培之百年而傾之一日
此智愚所共惜亦諸兄弟所不忍也故嚴以持盈保泰
為今日第一義不識吾父母以為然否
壬戌焚黃祖考妣墓文
憶昔乙未嚴以洮岷參政三品秩滿貤贈吾祖父母於
時猶然藩臬外吏也無何皇祖升遐皇考涣號嚴復儌
祖父母貽厥之靈召為太僕因叨沐覃恩贈吾祖父如
孫官贈吾祖母為淑人嗚呼三朝榮命焜燿非常九重
異數錫類不匱嚴方傴僂循牆敢謂是容駟高門足酬
先世厚德本本源源於萬一也迨嗣是而濫膺節鉞於
津門又彌歲而承之地官於督餉幺䯢一經踰躐八座
祖功宗德憑藉良深祗以受命疆場王事靡盬想靈爽
之如在嗟展謁以無從苐有齋戒薰沐東望如斧如鬛
之封致詞於吾祖父母庶幾監之歆之慰我禴祀蒸嘗
之極思耳所可懼者位愈高則責愈重祿彌厚則任彌
艱當兹綆短汲深之時曷勝臨淵履冰之慮而今而後
惟有夙夜靖共始終砥礪以求無玷於名教無忝於祖
德而已至嚴疎拙成性未能飾脂韋以媚人國步多艱
將一任悔吝于造物嚴竊用自矢以對越在天計祖父
母亦必陰為啟佑以垂裕無窮矣
遣祭先室文
崇禎癸酉十二月初旬誥封一品夫人胡氏之訃音至
於燕邸鰥夫白陽居士方待罪蕭寺乃率次男際有東
嚮為位而哭不勝悲愴亟遣力歸治喪事又題旌削竹
於是月望日馳使再歸令長男際壯以五七之期陳設
牲醴用祭奠於我夫人之靈柩前曰嗚呼夫人是余結
髮之配糟糠之妻也中間貧富貴賤安樂憂患自少至
老同甘共苦夫豈一日也哉憶昔余茹苦寒窗惟夫人
篝燈執爨以佐之讀余食貧薄宦亦惟夫人夙興夜寐
以㐮之仕是則為學為政夫人皆大有助於余也比歲
儌天之幸陟位通顯濫竽卿月余以素性恬澹既恥為
紛華靡麗之奉夫人亦一意耕織相安於縞衣綦巾之
常是則夫人之富而能儉貴而不驕也余涼德薄福中
年乏嗣愁緒可掬雞肋欲捐夫人每脱簪珥以為余廣
姬媵至於秦晉津門宦轍所歷率自引避不與偕行俾
余四旬而後獲育三子以延一脈是則夫人之德比南
樛功存宗祧也余五載度支心力殫竭而以戅直賈戾
疎節叢諐沈淪請室之中羈遲蕭寺之内夫人每一念
及輒澘焉出涕即屬纊時猶惓惓以不獲晤對為憾千
里遣使貽書永訣是則夫人明於唱隨之義篤於伉儷
之情也撫摩衆子不異屬離逮於諸姪卵翼備至瀕危
急出囊資次第分賚而衣飾之見存者仍命謹蔵封識
以待余歸是則夫人之困而不亂公而忘私也嗚呼夫
人之德之賢若此乃病也余不及為調藥餌殁也余不
及為視含殮迄今五七届期尚不能憑棺一慟余獨何
心能不悲哉能不悲哉屈指夫人生平一十九歲于歸
余家二十歲而為孝廉婦二十四歲而為薦紳婦三膺
勅命九膺誥命享年計六十五歲累封至一品夫人龍
章舄奕翟茀耀煌於年不可謂不永於福不可謂不備
但私心所悵歉者禮重偕老詩詠同心余中外馳驅仳
離日久滿擬乞骸歸里尚與夫人團圞暮景逍遙家園
以酬一世之辛勤以觀三子之成立而詎知夫朝露之
易晞流光之不待也天實為之人且奈何嗚呼悲哉聖
明在上覆盆必燭余雖不才終望蒙恩昭雪返於敝廬
會當經營玄室於先父母之側一則蚤完嘉耦之窀穸
一則預儲餘生之舟壑所謂生同室而死同穴要地久
天長弗渝者也牲醴具陳子姓在列兩心相照幽明不
隔夫人有靈庶其鑒諸
石隠園蔵稿卷四
