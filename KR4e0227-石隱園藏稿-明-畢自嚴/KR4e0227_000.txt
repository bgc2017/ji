石隠園藏稿目錄别集類五(明)
卷一
詩
卷三
文一
卷三
文二
卷四
文三
卷五
疏一
卷六
疏二
卷七
疏三
卷八
書
臣等謹案石隱園藏稿八卷明畢自嚴撰自
嚴字景曾淄川人萬歷壬辰進士官至戶部
尚書事蹟具明史本傳方自嚴總國計時外
則封疆已蹙而軍餉日增内則東林奄黨水
火紛拏閧然置社稷而争門戶自嚴支拄其
間前後六年綜覈敏練為天下所推孫廷銓
為作墓誌稱其有石隠藏稿八卷奏議一百
三十六卷其奏議今未見獨此集存凡詩一
卷文七卷前有高珩序稱其官戶部時於天
下大計朗朗於胸屈指兵食欵目如觀掌果
軍興旁午中旨日數十下即刻奏成手中不
似後來者止署紙尾令司屬具藁每入署輿
後置書二寸餘日晡事竣盡讀所携書乃歸
又稱其七言近體分滄溟華泉之座雖鄉曲
之言未免稍溢而以經濟兼文章則自嚴要
不愧也珩所稱雲間條議十則冀寧大閱十
則災祲窽議十三則今皆不見集中意其在
奏議一百三十六卷中歟乾隆四十二年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
石隱園藏稿原序
余邑自明嘉隆以來士大夫彬彬起多致身公若卿間
而以厚德名于時者余所睹記則大司農畢公白陽先
生蓋其冠冕云然余弱冠時則先生已致政里居余方
伏首博士弟子業天下大計茫然如墮雲霧中不能知
先生之功在彛常者何等也比余佐部嘗奏事入
朝與諸君子語廊廡閒偶及計部之難其才大司馬坤
安張公曰君同邑白陽畢公眞大司農也向余以子
部事公公精敏嫺熟天下大計朗朗于胷屈指兵食欵
目如觀掌果時軍興旁午中旨日數十下公即刻奏成
手中一一當上旨不似後來者止署字紙尾令司屬具
藁耑以子部為左右手也公每入署輿後置書二寸餘
日晡事竣僚友倦劇皆呵殿出怡然大小三昧矣公方
危坐火房一燈熒熒必讀盡所挾書漏下數刻餘乃歸
以為常今安得再見其人乎余因歎服先生宦業如此
是誠向者草茅所不能晰也然私念先生志在經邦鉛
槧之事或當不復與文士争鳴矣久之余以定省歸偶
于友人家見先生七言近體數首金石之聲鏗然揖華
泉滄溟而分其座乃大驚異自念管中窺豹殆無能測
先生之高深而徧詢鄉中士大夫亦未有知先生素嫺
詩歌古文詞者因益歎服前輩之善晦其長如陽元縱
送為更不可及也迨稷山君發篋見貺巨麗之編煌然
富有乃得卒業焉作而三歎曰古人不朽之事有三先
生其庶幾乎夫樹德以立其本經方以達其用大人之
事備矣而摛詞虎僕復洋洋而登作者之壇澤于古者
如此其宏也匠于心者如此其慧也時方以鉤章棘句
樊徐澀體為宗工公夷然不屑為而暢經術明德誼籌
時務曲折如意條達醇懿復多風則此即令刺藝績文
之士抱槧而寐挾策以呻矻矻窮年分其一臠尚詫照
乘而詡世人以所未有乃先生終童之年已分大府策
勲内外迄于頒白中間子墨客卿之交似無多日矣而
謀篇之富乃埒猗頓何邪豈非林下息機服膺一編蕭
然宛如素士而公餘退食仍與古人晤對如司馬所云
仕優不廢學者盖隨地而皆然乎夫前代傳人如何李
諸君允樹藝林赤幟矣而經國大業未勒王朝即鼂賈
多石畫亦托不律垂之名山爾未見坐而言之起而行
之之有成勞則昔人所言此輩束之高閣算子不知顚
倒者其詬辱文士固有淺深而欲以間執其口則又戛
戛乎其難之也讀先生此集固為古人一洒之酇矦劉
晏遂抽鼂賈之簟照曜文苑此實古來僅事矣而先生
闇然自晦留有餘以裕後人者復事事類此宜哉稷山
君之嫺于詞而良于政發皇未艾知有以紹前烈而光
大之無疑也獨惜余方少年時懵焉不知天下之大計
亦不知名公巨卿雖海内之大亦不可以數遘遂至以
桑梓密邇無能孜孜請益聞所未聞而逝者如斯年齒
遽及方慨然有志詢往代之經猷攷先民之文獻而已
不可復得故老日稀前蹟愈沒百年之間遂邈然如三
代漢唐同矣此余讀遺文而追賞旁皇亦黯然慨息不
能自釋于中者也然先生篋衍中尚有編輯書種種皆
世人未見者俟稷山君政成報最晝錦歸里時當勤求
壁中藏書而盡讀之先生音徽依稀如睹當亦不減耳
提爾同邑後學高珩撰
