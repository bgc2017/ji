周元公集卷二
吳縣周沈珂編
雜著
文類
養心亭說
孟子曰養心莫善於寡欲其為人也寡欲雖有不存焉
者寡矣其為人也多欲雖有存焉者寡矣予謂養心不
止於寡焉而存耳蓋寡焉以至於無無則誠立明通誠
立賢也明通聖也是聖賢非性生必養心而致之養心
之善有大焉如此存乎其人而巳張子宗範有行有文
其居背山而面水山之麓搆亭甚清淨予偶至而愛之
因題曰養心既謝且求說故書以勉
愛蓮說
水陸草木之花可愛者甚蕃晉陶淵明獨愛菊自李唐
來世人甚愛牡丹予獨愛蓮之出淤泥而不染濯清漣
而不妖中通外直不蔓不枝香遠益清亭亭淨植可遠
觀而不可䙝翫焉予謂菊花之隱逸者也牡丹花之富
貴者也蓮花之君子者也噫菊之愛陶之後鮮有聞蓮
之愛同予者何人牡丹之愛宜乎衆矣
吉州彭推官詩序
惇實慶歷初為洪州分寧縣主簿被外臺檄承乏袁州
盧溪鎮市征之局局鮮事袁之進士多來講學於公齋
因談及今朝江左律詩之工坐間誦吉州彭推官篇者
六七其句字信乎能覷天巧而膾炙人口矣我聞分寧
新邑宰尚未踰月而才明之譽巳飛數百里有謂惇實
曰邑宰太博思永即嚮所誦之詩推官之子也吉與袁
鄰郡父兄輩皆識推官第為善内樂殊忘官之高卑齒
之壯老以至於没其慶將發於是乎惇實故又知推官
之德暨還邑局聞推官之詩益多亦能記誦不忘十五
年而太博為刑部郎中直史館益州路轉運使惇實自
南昌知縣就移僉署巴州郡判官廳公事益梓鄰路也
泝流赴局過渝州越三舍接巴州境間有溫泉佛寺&KR0712;
舟遊覽忽覩榜詩乃推官之作喜豁讀訖錄本納于轉
運公公復書重謝且曰願刻一石若蒙繼以短序尤荷
厚意故序於詩後而命工刻石置寺之堂焉實嘉祐二
年正月十五日云承奉郎守太子中舍僉署合州軍士
判官廳公事周惇實撰
邵州遷學釋菜文
惟夫子道高德厚教化無窮實與天地參而四時同上
自國都下及州縣通立廟貌州守縣令春秋釋奠雖天
子之尊入廟肅恭行禮其重誠與天地參焉儒衣冠學
道業者列室於廟朝夕目瞻晬容心慕至德幾與顔氏
之子者有之得其位施其澤及生民者代有之然夫子
之宫可忽歟而邵置於惡地掩於衙門左獄右庾穢喧
歷年惇頥攝守州符嘗拜堂下惕汗流背起而議遷得
地東南高明恊卜用舊增新不日成就彩章冕服儼坐
有序諸生既集率僚告成謹以禮幣藻蘋式陳明薦以
兗國公顔子配
維治平五年歲次戊申正月甲戌朔三日丙子朝奉郎
尚書駕部員外郎通判永州軍州兼管内勸農事權發
遣邵州軍州事上騎都尉賜緋魚袋周惇頥敢昭告于
先師兗國公顔子爰以遷修廟學成恭修釋菜於先聖
至聖文宣王惟子睿性通微實幾於聖明誠道確夫子
稱賢謹以禮幣藻蘋式陳明獻從祀配神
拙賦
或謂予曰人謂予拙予曰巧竊所恥也且患世多巧者
予喜而賦之曰巧者言拙者默巧者勞拙者逸巧者賊
拙者德巧者凶拙者吉嗚呼天下拙刑政徹上安下順
風清弊絶
詩類
題門扉
有風還自掩無事晝常關開闔從方便乾坤在此間
題瀼溪書堂
元子溪曰瀼詩傳到于今此俗良易化不欺顧相欽廬
山我久愛買田山之陰田間有清水清泚出山心山心
無塵土白石磷磷沈潺湲來數里到此始澄深有龍不
可測岸木寒森森書堂搆其上隱几看雲岑倚梧或欹
枕風月盈中襟或吟或冥默或酒或鳴琴數十黃卷軸
賢聖談無音窗前即疇囿囿外桑麻林芋蔬可卒歲絹
布足衣衾飽煖大富貴康寧無價金吾樂蓋易足名濂
朝暮箴元子與周子相邀風月尋
書窗夜雨
秋風拂盡熱半夜雨淋灕遶屋是芭蕉一枕高響圍恰
似釣魚船蓬底睡覺時
石塘橋晩釣
濂溪溪上釣思歸復思歸釣魚船好睡寵辱不相隨肯
為爵禄重白髮猶羈縻
靜思篇
靜思歸舊隱日出半山晴醉榻雲籠潤吟忩瀑瀉清閒
方為達士忙只是勞生朝市誰頭白車輪未曉鳴
贈譚虞部致仕
清時望郎貴白首故鄉歸有子紆藍綬將孫着綵衣松
喬新道院鶴老舊漁磯知止自高德寧為遁者肥
天池
斯湏暮雲合白日無餘暉金波從地湧寶燄穿林飛僧
言自雄誇俗駭無因依安知本地靈發見隨天機
遊大林
三月山房暖林花互照明路盤層頂上人在半空行水
色雲含白禽聲谷應清天風拂襟袂縹緲覺身輕
宿崇聖
公程無暇日暫得宿清幽始覺空門客不生浮世愁溫
泉喧古洞晚磬度危樓徹曉都忘寐心疑在沃州
題浩然閣
劉侯戴武弁政則心吾儒士茂先興學子賢勤讀書猷
為莫不善才力蓋有餘西北方求帥浩然寧久居
題寇順之道院壁
一日復一日一杯復一杯青山無限好俗客不曾來往
事一如此朱顔安在哉寄與地上客歴亂竟誰催
憶江西提刑何仲容
蘭似香為友松何枯向春榮來天澤重殁去繡衣新晝
作百年夢終歸一窖塵痛心雙淚下無復見賢人
劍門
劍立溪峰信險深吾皇大道正天心百年外戶都無閉
空有關名點貢琛
題春晚
花落柴門掩夕暉昏鵶數點傍林飛吟餘小立闌干外
遥見樵漁一路歸
題太顛壁
退之自謂如夫子原道深排佛老非不識太顛何似者
數書珍重更留衣
牧童
東風放牧出長坡誰識阿童樂趣多歸路轉鞭牛背上
笛聲吹老太平歌
經古寺
琳宫金刹接林巒一逕潛通竹逕寒是處塵埃皆可息
時清終未忍辭官
同友人遊羅巖
聞有山巖即去尋亦躋雲外入松陰雖然未是洞中境
且異人間名利心
題惠州羅浮山
紅塵白日無閒人況有魚緋繫此身關上羅浮閒送目
浩然生意復吾真
題酆州仙都觀
山盤江上虬龍活殿倚雲中洞府深欽想真風杳何在
偃松喬柏共蕭森
宿山房
久厭塵氛樂靜元俸微獨乏買山錢徘徊真境不能去
且寄雲房一榻眠
遊赤水縣龍多山書仙臺觀壁
到官處處湏尋勝惟此合陽無勝尋赤水有山仙甚古
攀躋聊足到官心
喜同費長官遊
尋山尋水侣尤難愛利愛名心少閒此亦有君吾甚樂
不辭高遠共躋攀
和費君樂遊山之什
雲樹巖泉景盡竒登臨深恨訪尋遲長樓未得於何記
猶有君能雅和詩
江上别石郎中
落葉蟬聲古渡頭渡頭人擁欲行舟别離情似長江水
遠亦隨公日夜流
香林别趙清獻
公暇頻陪塵外遊朝天仍得送行舟軒車更共入山脚
旌旆且從留渡頭精舍泉聲清㶁㶁高林雲色淡悠悠
談終道奥愁言去明日瞻思上郡樓
同石守遊
朝事誰知世外遊杉松影裏入吟幽爭名逐利千䋲縛
度水登山萬事休野鳥不驚如得伴白雲無語似相留
傍人莫笑凭欄久為戀林居作退謀
任所寄鄉關故舊
老子生來骨性寒宦情不改舊儒酸停杯厭飲香醪味
舉箸常餐淡菜盤事冗不知筋力倦官清嬴得夢䰟安
故人欲問吾何況為道舂陵只一般
書類
付二十六叔
姪男惇頥啓孟秋猶熱伏惟二十六叔三十一叔諸叔
母諸兄長尊體起居萬福周興來知安樂喜無盡惇頥
守官外與新婦幸如常不勞憂念來春歸鄉即遂拜侍
來閒伏望順時備加保愛不備
又書與三十一叔
姪男惇頥狀拜上七月六日夜二十六叔三十一叔諸
叔母諸兄長座前諸弟諸姪安樂好將息好將息
與仲章手帖
首夏猶熱計新婦男女安健我此中與叔母季老通老
韓姐善二以下並安近逓中得先公加贈官階贈諫議
大夫家門幸事家門幸事汝備酒果香茶詣墳前告聞
先公諫議大夫也未相見千萬好將息不具
與仲章六月四日書
叔付仲章六月四日諸處書立使周一父子送去叔母
韓姐傳與汝新婦姪兒姪女各計安好將息好將息百
一百二附兄嫂起居之間善二與新婦安安汝切不得
來周三翁夫妻安否周三父子安否周一父子看守墳
塋小心否周幼二安否如何也
與傅秀才書
惇實頓首傅君茂才足下昨日飯會上草草致書不識
巳達否日惟履用休適惇實自春來郡事併多又新守
將至諸要備辦稍有一日空暇則或過客或節辰或不
時聚會每會即作詩雅則雅矣形勞亦瘁故尚未有意
思為足下作策問勿訝勿訝遂州平紋紗輕細者染得
好皂者告買一疋自要作夏衫併買摴蒱綾褲段二個
碎事煩聒愧悚愧悚急遣人探新守次走筆不謹暄燠
加愛不宣惇實頓首傅君茂才足下
周元公集卷二
