崇古文訣卷七宋樓昉編
兩漢文
讓太常博士書劉歆
辨難攻擊之體峻㓗有力
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道之不行歷國應聘自衞反魯然後樂正雅頌乃得
其所修易序書制作春秋以紀帝王之道及孔子沒而
微言絶七十子終而大義乖重遭戰國棄籩豆之禮理
軍旅之陳孔氏之道抑而孫吳之術興陵夷至于暴秦
燔經書殺儒士設挾書之法行是古之罪道術由是遂
滅漢興去聖帝明王遐遠仲尼之道又絶法度無所因
襲時獨有一叔孫通略定禮儀天下唯有易卜未有它
書至孝惠之世乃除挾書之律公卿大臣絳灌之屬咸
介冑武夫莫以為意至孝文皇帝始使掌故晁錯從伏
生受尚書尚書初出于屋壁朽折散絶今其書見在時
師傳讀而已詩始萌牙天下衆書往往頗出皆諸子傳
說猶廣立於學官為置博士在漢朝之儒唯賈生而已
至孝武皇帝然後鄒魯梁趙頗有詩禮春秋先師皆起
於建元之間當此之時一人不能獨盡其經或為雅或
為頌相合而成泰誓後得博士集而讀之故詔書稱曰
禮壞樂崩書缺簡脱朕甚憫焉時漢興已七八十年離
於全經固已遠矣及魯恭王壞孔子宅欲以為宫而得
古文於壞壁之中逸禮有三十九書十六篇天漢之後
孔安國獻之遭巫蠱倉卒之難未及施行及春秋左氏
丘明所修皆古文舊書多者二十餘通藏於祕府伏而
未發孝成皇帝憫學殘文缺稍離其真乃陳發祕藏校
理舊文得此三事以考學官所傳經或脱簡傳或間編
傳問民間則有魯國桓公趙國貫公膠東庸生之遺學
與此同抑而未施此乃有識者之所惜憫士君子之所
嗟痛也往者綴學之士不思廢絶之闕苟因陋就寡分
文析字煩言碎辭學者罷老且不能究其一藝信口說
而背傳記是末師而非往古至於國家將有大事若立
辟雍封禪巡狩之儀則幽冥而莫知其原猶欲保殘守
缺挾恐見破之私意而無從善服義之公心或懷妬嫉
不考情實雷同相從隨聲是非抑此三學以尚書為不備
謂左氏為不傳春秋豈不哀哉今聖上德通神明繼統
揚業亦憫文學錯亂學士若兹雖昭其情猶依違謙讓
樂與士君子同之故下明詔試左氏可立不遣近臣奉
指銜命將以輔弱扶微與二三君子比意同力冀得廢
遺今則不然深閉固距而不肯試猥以不誦絶之欲以
杜塞餘道絶滅微學夫可與樂成難與慮始此乃衆庶
之所為耳非所望士君子也且此數家之事皆先帝所
親論今上所考視其古文舊書皆有徵驗外内相應豈
苟而已哉夫禮失求之於野古文不猶愈於野乎往者
博士書有歐陽春秋公羊易則施孟然孝宣皇帝猶廣
立穀梁春秋梁丘易大小夏侯尚書義雖相反猶並置
之何則與其過而廢之也寧過而立之傳曰文武之道
未墜於地在人賢者識其大者不賢者識其小者今此
數家之言所以兼包大小之義豈可偏絕哉若必專己
守殘黨同門妒道真違明詔失聖意以䧟於文吏之議
甚為二三君子不取也
三國文
出師表諸葛亮
規模正大志念深遠詳味乃見吳魏二國未
識有此人物有此文章否
先帝創業未半而中道崩殂今天下三分益州疲敝此
誠危急存亡之秋也然侍衞之臣不懈於内忠志之士
忘身於外者盖追先帝之殊遇欲報之於陛下也誠宜
開張聖聽以光先帝遺德恢弘志士之氣不宜妄自菲
薄引喻失義以塞忠諫之路也宫中府中俱為一體陟
罰臧否不宜異同若有作姦犯科及為忠善者宜付有
司論其刑賞以昭陛下平明之治不宜偏私使内外異
法也侍中侍郎郭攸之費禕董允等此皆良實志慮忠
純是以先帝簡拔以遺陛下愚以為宫中之事事無大
小悉以咨之然後施行必能禆補闕漏有所廣益將軍
向寵性行淑均曉暢軍事試用於昔日先帝稱之曰能
是以衆議舉寵為督愚以為營中之事悉以諮之必能
使行陣和穆優劣得所親賢臣遠小人此先漢所以興
隆也親小人遠賢臣此後漢所以傾頽也先帝在時每
與臣論此事未嘗不嘆息痛恨於桓靈也侍中尚書長
史參軍此悉貞亮死節之臣也願陛下親之信之則漢
室之隆可計日而待也臣本布衣躬耕於南陽苟全性
命於亂世不求聞達於諸侯先帝不以臣卑鄙猥自枉
屈三顧臣於草廬之中諮臣以當世之事由是感激遂
許先帝以驅馳後值傾覆受任於敗軍之際奉命於危
難之間爾來二十有一年矣先帝知臣謹慎故臨崩寄
臣以大事也受命以來夙夜憂嘆恐付託不效以傷先
帝之明故五月渡瀘深入不毛今南方已定甲兵已足
當奬帥三軍北定中原庶竭駑鈍攘除姦凶興復漢室
還于舊都此臣之所以報先帝而忠陛下之職分也至
於斟酌損益進盡忠言則攸之禕允之任也願陛下託
臣以討賊興復之效不效則治臣之罪以告先帝之靈
君無興德之言責攸之禕允等之咎以彰其慢陛下亦
宜自謀以咨諏善道察納雅言深追先帝遺詔臣不勝
受恩感激今當遠離臨表涕泣不知所云
後出師表諸葛亮
一篇首尾多是說事不可己之意所以不可
已者以漢賊不兩立王業不偏安故也血脉
聯屬條貫統紀森然不亂宜與前表兼看
先帝慮漢賊不兩立王業不偏安故託臣以討賊也以
先帝之明量臣之才故知臣伐賊才弱敵彊也然不伐
賊王業亦亡惟坐而待亡孰與伐之是故託臣而弗疑
也臣受命之日寢不安席食不甘味思惟北征宜先入
南故五月渡瀘深入不毛并日而食臣非不自惜也顧
王業不可得偏安於蜀都故冐危難以奉先帝之遺意
也而議者謂為非計今賊適疲於西又務於東兵法乘
勞此進趨之時也謹陳其事如左高帝明並日月謀臣
淵深然陟險被創危然後安今陛下未及高帝謀臣不
如良平而欲以長計取勝坐定天下此臣之未解一也
劉繇王朗各據州郡論安言計動引聖人羣疑滿腹衆
難塞胷今歲不戰明年不征使孫策坐大遂并江東此
臣之未解二也曹操智計殊絶於人其用兵也髣髴孫
吳然困於南陽險於烏巢危於祁連偪於黎陽幾敗北
山殆死潼關然後偽定一時耳况臣才弱而欲以不危
而定之此臣之未解三也曹操五攻昌霸不下四越巢
湖不成任用李服而李服圖之委任夏侯而夏侯敗亡
先帝每稱操為能猶有此失况臣駑下何能必勝此臣
之未解四也自臣到漢中中間期年耳然喪趙雲陽羣
馬玉閻芝丁立白壽劉郃鄧銅等及曲長屯將七十餘
人突將無前賨叟青羌散騎武騎一千餘人此皆數十
年之内所紏合四方之精銳非一州之所有若復數年
則損三分之二也當何以圖敵此臣之未解五也今民
窮兵疲而事不可息事不可息則住與行勞費正等而
不及蚤圖之欲以一州之地與賊持久此臣之未解六
也夫難平者事也昔先帝敗軍於楚當此時曹操拊手
謂天下已定然後先帝東連吳越西取巴蜀舉兵北征
夏侯授首此操之失計而漢事將成也然後吳更違盟
臨沮毁敗秭歸蹉跌曹丕稱帝凡事如是難可逆見臣
鞠躬盡瘁死而後已至於成敗利鈍非臣之明所能逆覩也
六朝文
詣建平王上書江淹
此書當兼任安會宗孟容三書看規模布置
雖同然心曲間事自有各别子長未免豪放
楊惲未免忿怨子厚未免文飾此書自始至
末似無不平處須是子細詳味方見得文通
託此自雪若悲惋悽愴之態當於恨賦見之
昔者賤臣叩心飛霜擊於燕地庶女告天振風襲於齊
臺下官每讀其書未嘗不廢卷流涕何者士有一定之
論女有不易之行信而見疑貞而為戮是以壯夫義士
伏死而不顧者此也下官聞仁不可恃善不可依謂徒
虚語乃今知之伏願大王暫停左右少加憐察下官本
蓬戸桑樞之人布衣韋帶之士退不飾詩書以驚愚進
不買聲名於天下日者謬得升降承明之闕出入金華
之殿何嘗不局影凝嚴側身扄禁者乎竊慕大王之義
復為門下之賓備鳴盜淺術之餘預三五賤伎之末大
王惠以恩光顧以顔色實佩荆卿黃金之賜竊感豫讓
國士之分矣常欲結纓伏劒少謝萬一剖心摩踵以報
所天不圖小人固陋坐貽謗缺迹墜昭憲身限幽圄履
影弔心酸鼻痛骨下官聞虧名為辱虧形次之是以每
一念來忽若有遺加以涉旬月迫季秋天光沉隂左右
無色身非木石與獄吏為伍此少卿所以仰天搥心泣
盡而繼之以血者也下官雖乏鄉曲之譽然嘗聞君子
之行矣其上則隠於簾肆之間卧於巖石之下次則結
綬金馬之庭高議雲臺之上退則虜南越之君係單于
之頸俱啓丹册並圖青史寧當爭分寸之末競錐刀之
利哉下官聞積毁銷金積䜛磨骨遠則直生取疑於盜
金近則伯魚被名於不義彼之二子猶或如是况在下
官焉能自免若上將之恥絳侯幽獄名臣之羞史遷下
室至如下官當何言哉夫以魯連之智辭禄而不返接
輿之賢行歌而忘歸子陵閉關於東越仲蔚杜門於西
秦亦良可知也若使下官事非其虚罪得其實亦當鉗
口吞舌伏匕首以殞身何以見齊魯竒節之人燕趙悲
歌之士乎方今聖歷欽明天下樂業青雲浮洛榮光塞
河西洎臨洮狄道北距飛狐陽原莫不浸仁沐義昭景
飲醴而下官抱痛圜門含憤獄戶一物之微有足悲者
仰惟大王少垂明白則梧丘之䰟不愧於沈首鵠亭之
鬼無恨於灰骨不任肝膽之切敬因執事以聞
北山移文孔稚圭
建康蔣山是也周顒所隠之地此篇當看節
奏紆徐虚字轉摺處然造語駢儷下字新竒
所當詳味
鍾山之英草堂之靈馳煙驛路勒移山庭夫以耿介拔
俗之標瀟灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盼
屣萬乘其如脱聞鳳吹於洛浦值薪歌於延瀨固亦有
焉豈期終始參差蒼黃飜覆淚翟子之悲慟朱公之哭
乍廻迹以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子雋俗之士
既文既博亦玄亦史然而學遁東魯習隠南郭竊吹草
堂濫巾北嶽誘我松桂欺我雲壑雖假容於江臯廼纓
情於好爵其始至也將欲排巢父拉許由傲百氏蔑王
侯風情張日霜氣横秋或歎幽人長往或怨王孫不游
談空空於釋部覈玄玄於道流務光何足比涓子不能
儔及其鳴騶入谷鶴書赴隴形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤石泉咽而下愴望林巒而有失顧草
木而如喪至其紐金章綰墨綬跨屬城之雄冠百里之
首張英風於海甸馳妙譽於浙右道帙長擯法筵久埋
敲扑喧囂犯其慮牒訴倥偬裝其懷琴歌既斷酒賦無
續常綢繆於結課每紛綸於折獄籠張趙於往圖架卓
魯於前籙希蹤三輔豪馳聲九州牧使我高霞孤映明
月獨舉青松落隂白雲誰侶澗戸摧絶無與歸石徑荒
凉徒延佇至於還飈入幕寫霧出楹蕙帳空兮夜鶴怨
山人去兮曉猿驚昔聞投簮逸海岸今見解蘭縳塵纓
於是南嶽獻嘲北隴騰笑列壑爭譏攢峯竦誚慨遊子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投於魏闕或假步於山扄豈可
使芳杜厚顔薜荔無恥碧嶺再辱丹崖重滓塵遊躅於
蕙路汙渌池以洗耳宜扄岫幌掩雲關歛輕霧藏鳴湍
截來轅於谷口杜妄轡於郊端於是叢條瞋膽疊穎怒
魄或飛柯以折輪乍低枝而掃跡請廻俗士駕為君謝
逋客
崇古文訣卷七
