崇古文訣卷十六宋樓昉編
宋文
待漏院記王禹偁
句句見待漏意是時五代氣習未除未免稍
俳然詞嚴氣正可以想見其人亦自得體
天道不言而品物亨歲功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者自咎䕫至房魏可數也
是不獨有其德亦皆務于勤爾况夙興夜寐以事一人
卿大夫猶然况宰相乎朝廷自國初因舊制設宰臣待
漏院于丹鳳門之右示勤政也至若北闕向曙東方未
明相君啓行煌煌火城相君至止噦噦鑾聲金門未闢
玉漏猶滴徹盖下車于焉以息待漏之際相君其有思
乎其或兆民未安思所泰之四夷未附思所来之兵革
未息何以弭之田疇多蕪何以闢之賢人在野我將進
之佞臣立朝我將斥之六氣不和災𤯝荐至願避位以
禳之五刑未措欺詐日生請修德以釐之憂心忡忡待
旦而入九門既啓四聰甚邇相君言焉時君納焉皇風
于是乎清夷蒼生以之而富庶若然則總百官食萬錢
非幸也宜也其或私讐未復思所逐之舊恩未報思所
榮之子女玉帛何以致之車馬器玩何以取之姦人附
勢我將陟之直士抗言我將黜之三時告災上有憂色
搆巧詞以悦之羣吏弄法君聞怨言進謟容以媚之私
心慆慆假寐而坐九門既開重瞳屢回相君言焉時君
惑焉政柄于是乎隳哉帝位以之而危矣若然則死下
獄投遠方非不幸也亦宜也是知一國之政萬人之命
懸于宰相可不慎歟復有無毁無譽旅進旅退竊位而
苟祿備員而全身者亦無所取焉棘寺小吏王禹偁為
文請誌院壁用規于執政者(似箴體)
壽域碑王禹偁
此篇造語新竒
古聖人之營壽域也非土木非板築不金乎城不湯乎
池晝無鍵而關夜無柝而擊東西不吾戎夷南北不吾
蠻狄五嶽其雉堞四冥其溝隍天地離合我其扄鐍春
秋啓閉我其門戶入是域也幼者蚩蚩壯者怡怡老者
熙熙悉無中絶咸躋上壽故謂之壽域焉得非道為土
木德為板築仁乎城義乎池慈乎雉堞愛乎溝隍恭乎
扄鐍儉乎門戶使風雨不能毁矢石不能攻高低侔老
氏之臺廣狭法華胥之國崇崇焉屹屹焉信善建而不
拔者也洎覇道其昌皇風不竸則必灑法令為風雨以
毁之興賦役為矢石以攻之壽域之基忽焉委地嗚呼
域之壊也若民命何于是賤榖帛貴金玉盗賊蜂起鞁
&KR0008;角張刑巢蔽空憲綱結野壽域之民有以法而死者
開拓疆埸肆放侵伐鋒鏑霜瑩卒乘鱗集鯨吞鼔頥蠶
食張吻壽域之民有以兵而死者隂陽舛錯氣候勃亂
冬燠夏凄煙蒸霧瘴興瘥作疹發厲成妖壽域之民有
以天而死者毒螫孔熾猛鷙勃興山貙搏人水蟲射影
海躍蛟螭陸走虺蝮壽域之民有以横而死者由是王
者患民之無壽也舉引年之典行養老之風乞言於東
序展禮於南庠又謂老者非帛不煖于是乎錫之以繒
綵非肉不飽于是乎錫之以殽胾非車不安于是乎錫
之以几杖斯亦得其末而失其本矣殊不知民之壽夭
繫君之政教其猶影響耳其或捐金于山沈珠于泉禁
不急之務棄難得之貨君德尚儉人心返淳則無法死
者矣干羽舞階戈矛倒載謹不祥之器崇止敵之基我
國無外斯民不争則無兵死者矣爕調律歷端正節候
舉授時之典興除害之利六氣斯順兆人克寧則無夭
死者矣貢金于遠方鑄鼎于中夏示不若之物免逢旃
之患彼怪斯露厥人用康則無横死者矣夫如是則域
不築而自成人不憂而自夀矣今我后道德慈愛行之
于上法兵夭横絶之于下游游乎蕩蕩乎見壽域復成
于今世矣某亦壽域中之一民耳知我帝力得無述焉
碑者悲也悲域之中廢也頌域之再興也其辭曰古之
域築道樹德民欲夭兮安得後之域基姦址賊民欲壽
兮不獲我聖人兮復于古昔
岳陽樓記范仲淹
首尾布置與中間狀物之妙不可及矣然最
妙處在臨了斷遣一轉語乃知此老胸襟宇
量直與岳陽洞庭同其廣大
慶歷四年春滕子京謫守巴陵郡越明年政通人和百
廢具興乃重修岳陽樓增其舊制刻唐賢今人詩賦于
其上屬予作文以記之予觀夫巴陵勝狀在洞庭一湖
銜遠山吞長江浩浩湯湯横無際涯朝暉夕隂氣象萬
千此則岳陽樓之大觀也前人之述備矣然則北通巫
峡南極瀟湘遷客騷人多會于此覽物之情得無異乎
若夫霪雨霏霏連月不開隂風怒號濁浪排空日星隱耀
山岳潛形商旅不行檣傾檝摧薄暮冥冥虎嘯猿啼登
斯樓也則有去國懷鄉憂讒畏譏滿目蕭然感極而悲
者矣至若春和景明波瀾不驚上下天光一碧萬頃沙
鷗翔集錦鱗游泳岸芷汀蘭郁郁青青而或長煙一空
皓月千里浮光躍金靜影沉璧漁歌互答此樂何極登
斯樓也則有心曠神怡寵辱皆忘把酒臨風其喜洋洋
者矣嗟夫予嘗求古仁人之心或異二者之為何哉不
以物喜不以已悲居廟堂之高則憂其民處江湖之遠
則憂其君是進亦憂退亦憂然則何時而樂耶其必曰
先天下之憂而憂後天下之樂而樂歟噫微斯人吾誰
與歸
答趙元昊書范仲淹
反覆攻擊既不失中國之體亦不失夷狄之
心最宜詳味
伏以先大王歸向朝廷心如金石我真宗皇帝命為同
姓待以骨肉之親封為夏王履此山河之大旌旗車服
降天子一等恩意隆厚始終如一齊桓晉文之盛無以
過此朝聘之使往来如家牛馬駞羊之産金銀繒帛之
貨交受其利不可勝紀塞垣之下踰三十年有耕無戰
禾黍雲合甲胄塵委養生葬死各終天年使蕃漢之民
為堯舜之俗此真宗皇帝之至化亦先大王之大功也
自先大王薨背今皇震悼累日嘻吁遣使行弔賻之禮
以大王嗣守其國爵命崇重一如先大王昨者大王以
本國衆多之情推立大位誠不獲讓理有未安而遣行
人告于天子又遣行人歸其旌節朝廷中外莫不驚憤
請收行人戮於都市皇帝詔曰非不能以四海之力支
其一方念先帝歲寒之本意故夏王忠順之大功豈一
朝之失而驟絶之乃不殺而還假有本國諸蕃之長抗
禮於大王而能含容之若此乎省初念終天子何負於
大王哉二年以来疆事紛起耕者廢耒織者廢杼邊界
蕭然豈獨漢民之勞耶使戰守之人日夜豺虎竸為吞
噬死傷相枕哭泣相聞仁人為之流涕智士為之扼腕
天子遣仲淹經略西事而命之曰有征無戰不殺非辜
王者之兵也汝往欽哉仲淹拜手稽首敢不夙夜于懷
至邊之日見諸將帥多務小功不為大略甚未副天子
之意仲淹與大王雖未嘗高會嚮者同事於朝廷於天
子則父母也於大王則兄弟也豈有孝於父母而欲害
于兄弟哉可不為大王一二而陳之傳曰名不正則言
不順言不順則事不成大王世居西土衣冠語言皆從
本國之俗何獨名稱與中朝天子侔擬名豈正而言豈
順乎如衆情莫奪亦有漢唐故事單于可汗皆本國極
尊之稱具在方册仲淹料大王必以契丹為比故自謂
可行且契丹自石晉朝有援立之功時已稱帝今大王
世受天子建國封王之恩如諸蕃中有叛朝廷者大王
當為覇主率諸侯而伐之則世世有功王王不絶乃欲
擬契丹之稱究其體勢昭然不同徒使瘡痍萬民拒朝
廷之禮傷天地之仁易曰天地之大德曰生聖人之大
寳曰位何以守位曰仁是以天地養萬物故其道不窮
聖人養萬民故其位不傾又傳曰國家以仁獲之以仁
守之者百世之朝昔在唐末天下洶洶羣雄咆哮日尋
干戈血我生靈腥我天地滅我禮樂絶我稼穡皇天震
怒罰其不仁五代王侯覆亡相續老氏曰樂殺人者不
可如志於天下誠不誣矣後唐顯宗祈于上天曰願早
生聖人以救天下是年我太祖皇帝應期而生及歴試
諸難中外忻戴不血一刃受禪于周廣南江南荆湖西
川有九江萬里之限一舉而下豈非應天順人之至乎
由是罷諸侯之兵革五代之暴垂八十年天下無禍亂
之憂太宗皇帝聖文神武表正萬邦吳越納疆并晉就
縛真宗皇帝奉天體道清淨無為與契丹通好受先大
王貢禮自兹四海熙然同春今皇帝坐朝至晏從諫如
流有忤雷霆雖死必赦故四海之心望如父母此謂以
仁獲之以仁守之百世之朝也仲淹料建議之初人有
離間妄言邊城無備士心不齊長驅而来所向必下今
以強人猛馬奔衝漢地二年于兹漢之兵民盖有血戰
而死者無一城一將願歸大王者此可見聖宋仁及天
下邦本不搖之驗也與夫間者之說毋乃異乎今天下
久平人人泰然不習戰鬭不熟紀律劉平之徒忠敢而
進不頋衆寡自取其困餘則或勝或負殺傷俱多大王
國人必以獲劉平為賀昔鄭人侵蔡獲司馬公子爕鄭
人皆喜惟子産曰小國無文德而有武功禍莫大焉而
後鄭國之禍皆如子産之言今邊士訓練漸精恩威已
立有功必賞敗事必誅將帥而下大知紀律莫不各思
奮力效命争議進兵如其不然何時可了今招討司統
兵四十萬約五路入界著其律曰生降者賞殺降者斬
獲精強者賞害老弱婦女者斬遇堅必戰遇險必奪可
取則取可城則城縱未能入賀蘭之居彼之兵民降者
死者所失多矣是大王自禍其民官軍之勢不獲而已
也仲淹又念皇帝有征無戰不殺非辜之訓夙夜于懷
雖師帥之行君命有所不受柰何鋒刅之交相傷必衆
且蕃兵戰死者非有罪也忠於大王耳漢兵戰死者非
有罪也忠於天子耳使忠孝之人肝腦塗地積累怨魄
為妖為災大王其可忽諸朝廷以王者無外有生之民
皆為赤子何蕃漢之限哉何勝負之言哉仲淹與招討
太尉夏公經略密學韓公嘗議其事大王如能以愛民
為意禮下朝廷復其王爵承先大王之志天下孰不稱
其賢哉一也如衆多之情三讓不獲前所謂漢唐故事
如單于可汗之稱尚有可稽於本國語言為便復不失
其尊大二也但臣貢上國存中外之體不召天下之怨
不速天下之兵使蕃漢邊人復見康樂無死傷相枕哭
泣相聞之醜三也又大王之國府用或缺朝廷每歲必
有物帛之厚賜為大王助四也又從来入貢使人口稱
蕃吏之職以避中朝之尊按漢諸侯王相皆出真拜又
吳越王錢氏有承制補官故事功高者受朝廷之命亦
足隆大王之體五也昨有邊臣上書乞招致蕃部首領
仲淹亦已請罷大王告諭諸蕃首領不須去父母之邦
但回意中朝則太平之樂遐邇同之六也國家以四海
之廣豈無遺才有在大王國者朝廷不戮其家安全如
故宜善事主以報國士之知惟同心嚮順自不失其富
貴而宗族之人必更優䘏七也又馬牛駞羊之産金銀
繒帛之貨有無交易各得其所八也大王從之則上下
同其美利生民之患幾乎息矣不從之上下失其美利
生民之患何時而息哉仲淹今日之言非獨利於大王
盖以奉君親之訓救生民之患合天地之仁而已惟大
王擇焉
嚴先生祠堂記范仲淹
字少詞嚴筆力老健
先生光武之故人也相尚以道及帝握赤符乘六龍得
聖人之時臣妾億兆天下孰加焉惟先生以節高之既
而動星象歸江湖得聖人之清泥塗軒冕天下孰加焉
惟光武以禮下之在蠱之上九衆方有為而獨不事王
侯高尚其事先生以之在屯之初九陽德方亨而能以
貴下賤大得民也光武以之盖先生之心出乎日月之
上光武之器包乎天地之外微先生不能成光武之大
微光武豈能遂先生之高哉而使貪夫廉懦夫立是有
大功於名教也仲淹来守是邦始構堂而奠焉乃復為
其後者四家以奉祠事又從而歌曰雲山蒼蒼江水泱
泱先生之風山高水長
崇古文訣卷十六
