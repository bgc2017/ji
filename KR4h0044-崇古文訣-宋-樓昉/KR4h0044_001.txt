崇古文訣卷一宋樓昉編
先秦文
答燕惠王書樂毅
可以見燕昭王樂毅君臣相與之際略似蜀
昭烈諸葛武侯書詞明白洞見肺腑
臣不佞不能奉承王命以順左右之心恐傷先王之明
有害足下之義故遁逃走趙今足下使人數之以罪臣
恐侍御者不察先王之所以畜幸臣之理又不白臣之
所以事先王之心故敢以書對臣聞賢聖之君不以祿
私親其功多者賞之其能當者處之故察能而授官者
成功之君也論行而結交者立名之士也臣竊觀先王
之舉也見有高世主之心故假節於魏以身得察於燕
先王過舉厠之賓客之中立之羣臣之上不謀父兄以
為亞卿臣竊不自知自以為奉令承教可幸無罪故受
令而不辭先王命之曰我有積怨深怒於齊不量輕弱
而欲以齊為事臣曰夫齊霸國之餘業而最勝之遺事
也練於兵甲習於戰攻王若欲伐之必與天下圖之與
天下圖之莫若結於趙且又淮北宋地楚魏之所欲也
趙若許而約四國攻之齊可大破也先王以為然具符
節南使臣於趙顧反命起兵擊齊以天之道先王之靈
河北之地隨先王而舉之濟上濟上之軍受命擊齊大
敗齊人輕卒銳兵長驅至國齊王遁而走莒僅以身免
珠玉財寶車甲珍器盡收入於燕齊器設於寧臺大吕
陳於元英故鼎反乎磨室薊丘之植植於汶篁自五霸
以來功未有及先王者也先王以為慊於志故裂地而
封之使得比小國諸侯臣竊不自知自以為奉命承教
可幸無罪是以受命不辭臣聞賢聖之君功立而不廢
故著於春秋蚤知之士名成而不毁故稱於後世若先
王之報怨雪恥夷萬乘之強國收八百歲之蓄積及至
棄羣臣之日餘教未衰執政任事之臣修法令謹庶孽
施及乎氓隸皆可以教後世臣聞之善作者不必善成
善始者不必善終昔伍子胥說聽於闔閭而吳王遠迹
至郢夫差弗是也賜之鴟夷而浮之江吳王不悟先論
之可以立功故沈子胥而不悔子胥不蚤見主之不同
量是以至於入江而不化夫免身立功以明先王之迹
臣之上計也離毁辱之誹謗墮先王之名臣之所以大
恐也臨不測之罪以幸為利義之所不敢出也臣聞古
之君子交絶不出惡聲忠臣去國不潔其名臣雖不佞
數奉教於君子矣恐侍御者之親左右之說不察疏遠
之行故敢獻書以聞唯君王之留意焉
上秦皇逐客書李斯
此先秦古書也中間兩三節一反一覆一起
一伏略加轉換數个字而精神愈出意思愈
明無限曲折變態誰謂文章之妙不在虚字
助詞乎
臣聞吏議逐客竊以為過矣昔者繆公求士西取由余
於戎東得百里奚於宛迎蹇叔於宋來邳豹公孫支於
晉此五子者不産於秦而繆公用之并國二十遂霸西
戎孝公用商鞅之法移風易俗民以殷盛國以富強百
姓樂用諸侯親服獲楚魏之師舉地千里至今治彊惠
王用張儀之計拔三川之地西并巴蜀北收上郡南取
漢中包九夷制鄢郢東據成臯之險割膏腴之壤遂散
六國之從使之西面事秦功施到今昭王得范睢廢穰
侯逐華陽彊公室杜私門蠶食諸侯使秦成帝業此四
君者皆以客之功由此觀之客何負於秦哉向使四君
卻客而不内疏士而不用是使國無富利之實而秦無
彊大之名也今陛下致昆山之玉有隋和之寶垂明月
之珠服太阿之劔乘纖離之馬建翠鳳之旗樹靈鼉之
鼓此數寶者秦不生一焉而陛下說之何也必秦國之
所生然後可則是夜光之璧不飾朝廷犀象之器不為
玩好鄭衞之女不充後宫而駿馬駃騠不實外廐江南
金錫不為用西蜀丹青不為采所以飾後宫充下陳娛
心意說耳目者必出於秦然後可則是宛珠之簪傅璣
之珥阿縞之衣錦繡之飾不進於前而隨俗雅化佳冶
窈窕趙女不立於側也夫擊甕叩缶彈箏搏髀而歌呼
嗚嗚快耳目者真秦之聲也鄭衞桑間韶虞象武者異
國之樂也今棄擊甕叩缶而就鄭衞退彈箏而取韶虞
若是者何也快意當前適觀而已矣今取人則不然不
問可否不論曲直非秦者去為客者逐然則是所重者
在乎色樂珠玉而所輕者在乎人民也此非所以跨海
内制諸侯之術也臣聞地廣者粟多國大者人衆兵彊
者士勇是以太山不讓土壤故能成其大河海不擇細
流故能就其深王者不卻衆庶故能明其德是以地無
四方民無異國四時充美鬼神降福此五帝三王之所
以無敵也今乃棄黔首以資敵國卻賓客以業諸侯使
天下之士退而不敢西向裹足不入秦此所謂藉寇兵
而齎盜糧者也夫物不産於秦可寶者多士不産於秦
願忠者衆今逐客以資敵國損民以益讐内自虚而外
樹怨於諸侯求國無危不可得也
卜居屈平
此屈原陽為不知善惡之所在假託蓍龜以
决之非果未能審於所向而求之神也居
謂立身所安之地非宫室之居也
屈原既放三年不得復見竭智盡忠而蔽障於讒心煩
意亂不知所從往見太卜鄭詹尹曰余有所疑願因先
生决之詹尹乃端策拂龜曰君將何以教之屈原曰吾
寧悃悃欵欵朴以忠乎將送往勞來斯無窮乎寧誅鉏
草茅以力耕乎將游大人以成名乎寧正言不諱以危
身乎將從俗富貴以偷生乎寧超然高舉以保真乎將
哫訾慄斯喔咿嚅唲以事婦人乎寧廉潔正直以自清
乎將突梯滑稽如脂如韋以絜楹乎寧昂昂若千里之
駒乎將泛泛若水中之鳧乎與波上下偷以全吾軀乎
寧與騏驥抗軛乎將隨駑馬之迹乎寧與黃鵠比翼乎
將與雞鶩爭食乎此孰吉孰凶何去何從世溷濁而不
清蟬翼為重千鈞為輕黃鍾毁棄瓦缶雷鳴讒人高張
賢士無名吁嗟嘿嘿乎誰知吾之廉貞詹尹乃釋策而
謝曰夫尺有所短寸有所長物有所不足智有所不明
數有所不逮神有所不通用君之心行君之意龜策誠
不能知此事
漁父屈平
漁父蓋古巢由之流荷蕢丈人之屬或曰亦
原託之也
屈原既放游於江潭行吟澤畔顔色憔悴形容枯槁漁
父見而問之曰子非三閭大夫歟何故至於斯屈原曰
舉世皆濁我獨清衆人皆醉我獨醒是以見放漁父曰聖
人不凝滯於物而能與世推移世皆濁何不淈其泥而
揚其波衆人皆醉何不餔其糟而歠其醨何故深思高
舉自令放為屈原曰吾聞之新沐者必彈冠新浴者必
振衣安能以身之察察受物之汶汶者乎寧赴湘流葬
於江魚腹中安能以皓皓之白蒙世俗之塵埃乎漁父
莞爾而笑鼓栧而去乃歌曰滄浪之水清兮可以濯我
纓滄浪之水濁兮可以濯我足遂去不復與言
九歌屈平
東皇太一
太一天之貴神祠在楚東故曰東皇此篇蓋
言已至誠盡禮以事神願神之欣悅安寧以
寄人臣竭力盡忠愛君不已之意
吉日兮辰良穆將愉兮上皇撫長劒兮玉珥璆鏘鳴兮
琳琅瑶席兮玉瑱(音鎮)盍將把兮瓊芳蕙肴烝兮蘭藉(慈夜)
(切)奠桂酒兮椒漿揚枹(音俘)兮拊鼔疏緩節兮安歌陳竽
瑟兮浩倡靈偃蹇兮姣服芳菲菲兮滿堂五音紛兮繁
會君欣欣兮樂康
雲中君
雲中君謂靈神也前漢郊祀志言漢武帝置
夀宫神君亦此類言神降而與神接故既去
而人思之不忘因以寄臣子慕君之意
浴蘭湯兮沐芳華采衣兮若英(於姜切)靈連蜷(巨員切)兮既
留爛昭昭兮未央蹇將憺(徒濫切)兮夀宫(古荒切)與日月兮
齊光龍駕兮帝服聊翺遊兮周章靈皇皇兮既降(乎攻切)
焱遠舉兮雲中覽冀州兮有餘横四海兮焉窮思夫君
兮太息極勞心兮&KR0885;&KR0885;
湘君
湘君謂堯長女娥皇為舜正妃舜巡狩崩於
蒼梧二妃遂死於江湘之間此篇情意曲折
尤多皆以隂寓忠愛慕君之意也
君不行兮夷猶蹇誰留兮中洲美要眇(音妙)兮宜修沛(普賴)
(切)吾乘兮桂舟令沅湘兮無波使江水兮安流望夫君
兮未來吹參差兮誰思駕飛龍兮北征邅吾道兮洞庭
薜(薄閉切)荔拍兮蕙綢承荃(七全切)橈兮蘭旌望涔(音岑)陽兮
極浦横大江兮揚靈揚靈兮未極女嬋娟(音爰)兮為余太
息横流涕兮潺(仕連切)湲(為元切)隱思君兮陫側桂棹兮蘭
栧(翊係切)斵冰兮積雪采薜荔兮水中搴芙蓉兮木末心
不同兮媒勞恩不甚兮輕絶石瀨兮淺淺飛龍兮翩翩
交不忠兮怨長期不信兮告余以不閒朝騁騖兮江臯
夕弭節兮北渚鳥次兮屋上水周兮堂下(音戶)捐余玦兮
江中遺余佩兮澧浦采芳洲兮杜若將以遺兮下女時
不可兮再得聊逍遥兮容與
湘夫人
此篇情意與湘君篇同正妃為君則次妃降
稱夫人所謂沅有芷兮澧有蘭思公子兮未
敢言其詞甚平乃所以為相思之至也
帝子降兮北渚目眇眇兮愁余(協韻上聲)嫋嫋兮秋風洞庭
波兮木葉下(音戶)登白蘋兮騁望與佳期兮夕張鳥何萃
兮蘋中罾何為兮木上沅有芷兮澧有蘭思公子兮未
敢言慌惚兮遠望觀流水兮潺湲麋何食兮庭中蛟何
為兮水裔朝馳余馬兮江臯夕濟兮西澨聞佳人兮召
余將騰駕兮偕逝築室兮水中葺之兮荷蓋蓀壁兮紫
壇(音善)匊(古播字)芳椒兮成堂桂棟兮蘭橑(音老)辛夷楣兮葯
房罔薜荔兮為帷擗(普覓切)蕙櫋兮既張白玉兮為鎮疏
石蘭兮為芳芷葺兮荷屋繚之兮杜衡合百草兮實庭
建芳馨兮廡門九疑繽兮並迎靈之來兮如雲捐余袂
兮江中遺余褋(音牒)兮澧浦搴汀洲兮杜若將以遺兮遠
者時不可兮驟得聊逍遥兮容與
大司命
周禮大宗伯祀司命疏云三台上台曰司命
又文昌第四宫亦曰司命故有兩司命原非
徼福於司命也所謂順受其正者
廣開兮天門紛吾乘兮玄雲令飄風兮先驅使涷雨兮
(涷音東暴雨也)灑塵君回翔兮以下踰空桑兮從汝紛緫緫兮
九州何夭夀兮在予高飛兮安翔乘清氣兮御隂陽吾
與君兮齊速道(道去聲)帝之兮九阬靈衣兮披披玉佩兮
陸離壹隂兮壹陽衆莫知兮余所為折疏麻兮瑶華(芳无)
(切)將以遺兮離居老冉冉兮既極不寖近兮愈疏乘龍
兮轔轔高駝兮冲天結桂枝兮延竚羌愈思兮愁人愁
人兮奈何(音奚)願若今兮無虧固人命兮有當孰離合兮
可為
少司命
末章蓋言神能驅除邪惡擁護良善宜為下
民之所取正則與前篇意合
䆋蘭兮麋蕪羅生兮堂下(音戶)綠葉兮素枝芳菲菲兮襲
予(上聲)夫人兮自有美子蓀何以兮愁苦䆋蘭兮青青(音菁)
綠葉兮紫莖滿堂兮美人忽獨與余兮目成入不言兮
出不辭乘回風兮載雲旗悲莫悲兮生別離樂莫樂兮
新相知荷衣兮蕙帶(音帝)儵而來兮忽而逝夕宿兮帝郊
君誰須兮雲之際與女遊兮九河衝風至兮水揚波與
女沐兮咸池(音沱)晞女髮兮陽之阿望美人兮未來臨風
怳兮浩歌孔蓋兮翠旌(音菸)登九天兮撫彗星竦長劒兮
擁幼艾荃獨宜兮為民正
東君
此即迎日之祭也
暾將出兮東方照吾檻兮扶桑撫余馬兮安驅夜皎皎
兮既明駕龍輈兮乘雷載雲旗兮委蛇長太息兮將上
心低佪兮顧懷羌聲色兮娛人觀者憺兮忘歸縆瑟兮
交鼓簫鍾兮瑶簴鳴䶵兮吹竽思靈保兮賢姱翾飛兮
翠曾展詩兮會舞應律兮合節靈之來兮蔽日青雲衣
兮白霓裳舉長矢兮射天狼操余弧兮反淪降援北斗
兮酌桂漿撰余轡兮高駝翔杳冥冥兮以東行
河伯
晦翁云巫與河伯既相別矣而波猶來迎魚
猶來送眷眷之無已也屈原豈至是而始歎
君恩之薄乎
與女遊兮九河衝風起兮水横波乘水車兮荷蓋駕兩
龍兮驂螭登崑崙兮四望心飛揚兮浩蕩日將暮兮悵
忘歸惟極浦兮寤懷魚鱗屋兮龍堂紫貝闕兮珠宫靈
何為兮水中乘白黿兮逐文魚與女遊兮河之渚流澌
紛兮將來下(音戶)子交手兮東行送美人兮南浦波滔滔
兮來迎魚鱗鱗兮媵予
山鬼
此篇反覆曲折言已始以志行之潔才能之
高見珍愛於懷王已亦愛慕懷王納忠效善
而終困於讒不能使之開寤君雖未忍遽忘
卒為所蔽而已之拳拳終不忘君也
若有人兮山之阿被薜荔兮帶女蘿既含睇兮又宜笑
子慕予兮善窈窕乘赤豹兮從文狸辛夷車兮結桂旗
被石蘭兮帶杜蘅折芳馨兮遺所思余處幽篁兮終不
見天路險難兮獨後來表獨立兮山之上雲容容兮而
在下杳冥冥兮羌晝晦東風飄兮神靈雨留靈修兮憺
忘歸歲既晏兮孰華予采三秀兮於山間石磊磊兮葛
蔓蔓怨公子兮悵忘歸君思我兮不得閒山中人兮芳
杜若飲石泉兮蔭松柏君思我兮然疑作靁填填兮雨
冥冥猿啾啾兮狖夜鳴風颯颯兮木蕭蕭思公子兮徒
離憂
崇古文訣卷一
