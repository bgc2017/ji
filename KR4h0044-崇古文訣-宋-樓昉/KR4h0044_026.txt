崇古文訣卷二十六宋樓昉編
宋文
齊州閔子祠堂記蘇轍
文字有關鎖首尾相綰發明理致
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熙寧七年
天章閣待制右諫議大夫濮陽李公來守濟南越明年
政修事治邦之耋老相與來告曰此邦之舊有如閔子
而不廟食豈不大闕公唯不知苟知之其有不飭公曰
噫信其不可以緩於是庀工為祠堂且使春秋修其常
事堂成具三獻焉籩豆有列儐相有位百年之廢一日
而舉學士大夫觀禮祠下咨嗟涕洟有言者曰惟夫子
生於亂世周流齊魯宋衛之間無所不仕其弟子之高
第亦咸仕於諸國宰我仕齊子貢冉有子游仕魯季路
仕衛子夏仕魏弟子之仕者亦衆矣然其稱德行者四
人獨仲弓嘗為季氏宰其上三人皆未嘗仕季氏嘗欲
以閔子為費宰閔子辭曰如有復我者則吾必在汶上
矣且以夫子之賢猶不以仕為汚也而三子之不仕獨
何歟言未卒有應者曰子獨不見夫適東海者乎望之
茫洋不知其邊即之汗漫不測其深其舟如蔽天之山
其帆如浮空之雲然後履風濤而不僨觸蛟龍而不讋
若夫以江河之舟楫而跨東海之灘則亦十里而返百
里而溺不足以經萬里之害矣方周之衰禮樂崩弛天
下大壊而有欲救之譬如涉海有甚焉者今夫夫子之
不顧而仕則其舟楫之足恃也諸子之汲汲而忘返蓋
亦有陋舟而將試焉則亦隨其力之所及而已矣若夫
三子願為夫子而未能下顧諸子而以為不足道也是
以止而有待夫子嘗曰世之學柳下惠者未有若魯獨
居之男子吾於三子亦云衆曰然退而書之遂刻於石
臣事三蘇轍
精華果銳神氣之說前此直是未有人說及
此推明模寫之工與邦直相似邦直文差刻
畫太過
天下有無窮之才不叩則不鳴不觸則不發是以古之
聖人迎其好善之端而作其勉強之氣洗濯磨淬日夜
不息凡此將以求盡天下之無窮也夫天下譬如大器
焉有器不用而寘諸牗下久則蟲生其中故善用器者
提擕不去時濯而溉之使之日親於人而獲盡其力以
無速敗有小丈夫徒知愛其器而不知所以為愛也知
措諸地之安而不知不釋吾手之為不壊也是以事不
得成而其器速朽且夫天下之物人則皆用其形而不
求其神也神者何也物之精華果銳之氣也精華果銳
之氣在物也曄然而有光確然而能堅是氣也亡則皆
枵然無所用之夫是氣也時叩而存之則日長而不衰
置而不知求則脱去而不居是氣也物莫不有也而人
為甚孟子有言曰人之日夜之所息與平旦之氣旦晝
之所為有以梏亡之矣梏之反覆則其夜氣不足以存
夫夜氣者所謂精華果銳之氣也天下亂則君子有以
自養而全之而天下治則天子養之以求其用今夫朝
廷之精明戰陣之勇力獄訟之所以能盡其情而錢榖
之所以能治其要處天下之紛紜而物莫能亂者皆是
氣之所為也蓋古者英雄之君唯能叩天下之才而存
之是以所求而必從所欲而必得漢武帝唐太宗國富
而兵彊所欲如意而天下之才用之不見其盡當其季
年元臣宿將死者太半而新進之士亦自足以辦天下
由此觀之則天下固有無窮之才而獨患乎上之不叩
不觸而使其神弛放而不張也臣竊觀當今之人治文
章習議論明會計聽獄訟所以為治者其類莫不備具
而天下所少者獨將帥武力之臣往者天下既安先世
老將已死而西寇作難當此之時天子茫然反顧思得
竒才良將以屬之兵而終莫可得其後數年邊鄙日蹙
兵勢日急士大夫始漸習兵而西夏臣服以至于今又
將十有餘年而曩之所謂西邊之良將者亦已略盡矣
而天下之人未知誰可任以為將此甚可慮也夫天下
之事莫難於用兵而今世之所畏莫甚於為將責之以
難事強之以所甚畏而不作其氣是以將帥之士若此
不可得也蓋嘗聞之善用兵者雖匹夫之賤亦莫不養
其氣而後求其用方其未戰也使之投石超距以致其
勇故其後遇敵而不懼見難而效死何者氣盛故也今
天下有大弊二以天下之治安而薄天下之武臣以天
下之冗官而廢天下之武舉彼其見天下之安然則摧
沮退縮而無自喜之意今之武臣其子孫之家往往轉
而從進士矣故臣欲復武舉重武臣而天子時亦親試
之以騎射以觀其能否而為之賞罰如唐貞觀之故事
雖未足以盡天下之竒才要以使之知上意之所悦有
以自重而爭盡其力則夫將帥之士可以漸見矣
上樞密韓太尉書蘇轍
胷臆之談筆勢規摹從司馬子長自敘中來
從歐陽公轉韓太尉身上可謂竒險子由時
方十九歲或云老泉代作
太尉執事轍生好為文思之至深以為文者氣之所形
然文不可以學而能氣可以養而致孟子曰我善養吾
浩然之氣今觀其文章寬厚宏博充乎天地之間稱其
氣之小大大史公行天下周覽四海名山大川與㷼趙
間豪俊交遊故其文疎蕩頗有竒氣此二子者豈嘗執
筆學為如此之文哉其氣充乎其中而溢乎其貌動乎
其言而見乎其文而不自知也轍生十有九年矣其居
家所與遊者不過其鄰里鄉黨之人所見不過數百里
之間無高山大野可登覽以自廣百氏之書雖無所不
讀然皆古人之陳迹不足以激發其志氣恐遂汨没故
決然舍去求天下竒聞壯觀以知天地之廣大過秦漢
之故都恣觀終南嵩華之高北顧黃河之奔流慨然想
古之豪傑至京師仰觀天子宫闕之壯與倉廪府庫城
池苑囿之富且大也而後知天下之巨麗見翰林歐陽
公聽其議論之宏辯觀其容貌之秀偉與其門人賢士
大夫遊而後知天下之文章聚乎此也太尉以才略冠
天下天下之所恃以無憂四夷之所憚以不敢發入則
周公召公出則方叔召虎而轍也未之見焉且夫人之
學也不志其大雖多而何為轍之來也於山見終南嵩
華之高於水見黃河之大且深於人見歐陽公而猶以
為未見太尉也故願得觀賢人之光輝聞一言以自壯
然後可以盡天下之大觀而無憾者矣轍年少未能通
習吏事鄉之來非有取於升斗之祿偶然得之非其所
樂然幸得賜歸待選使得優游數年之間將以益治其
文且學為政太尉苟以為可教而辱教之又幸矣
臣事一蘇轍
權臣重臣最難分别觀此論則瞭然矣此等
議論有益於人主
臣聞天下有權臣有重臣二者其迹相近而難明天下
之人知惡夫權臣之專而世之重臣亦遂不容於其間
夫權臣者天下不可一日而有而重臣者天下不可一
日而無也天下徒見其外而不察其中見其皆侵天子
之權而不察其所為之不類是以舉皆嫉之而無所喜
此亦已太過也今夫權臣之所為者重臣之所切齒而
重臣之所取者權臣之所不顧也將為權臣邪必將内
悦其君之心委曲聽順而無所違戾外竊其生殺予奪
之柄黜陟天下以見已之權而没其君之威惠内能使
其君歡愛悦懌無所不順而安為之上外能使其公卿
大夫百官庶吏無所不歸命而爭為之腹心上愛下順
合而為一然後權臣之勢遂成而不可拔至於重臣則
不然君有所為不可則必爭爭之不能而其事有所必
不可聽則專行而不顧待其成敗之迹著則上之心將
釋然而自解其在朝廷之中天子為之踧然而有所畏
士大夫不敢安肆怠惰於其側爵禄慶賞已得以議其
可否而不求以為己之私惠刀鋸斧鉞已得以參其輕
重而不求以為己之私勢要以使天子有所不可必為
而羣下有震懼而已不與其利何者為重臣者不待天
下之歸已而為權臣者亦無所事天下之畏已也故各
因其行事而觀其意之所在則天下誰可欺者臣故曰
為天下安可一日無重臣也且今使天下而無重臣則
朝廷之事惟天子之所為而無所可否雖天子有納諫
之明而百官畏懼戰慄無平昔尊重之勢誰肯觸忌諱
冐罪戾而為天下言者惟其小小得失之際乃敢上章
讙譁而無所憚至於國之大事安危存亡之所係則將
卷舌而去誰敢發而受其禍此人主之所大患也悲夫
後世之君徒見天下之權臣出入唯唯以為有禮而不
知此乃所以潛潰其國徒見天下之重臣剛毅果敢喜
逆其意則以為不遜而不知其有社稷之慮二者淆亂
於心而不能辨其邪正是以喪亂相仍而不悟何足傷
也昔者衛太子聚兵以誅江充武帝震怒發兵而攻之
京師至使丞相太子相與交戰不勝而走又使天下極
其所往而剪滅其迹當此之時苟有重臣出身而當之
擁護太子以待上意之少解徐發其所蔽而開其所怒
則其父子之際尚可得而全也惟無重臣故天下皆知
之而不敢言臣愚以為凡為天下宜有以養其重臣之
威使天下百官有所畏忌而緩急之間能有所堅忍持
重而不可奪者竊觀方今四海無變非常之事宜其息
而不作然及今日而慮之則可以無異日之患不然者
誰能知其果無有也而不為之計哉抑臣聞之今世之
弊在於法禁太密一舉足不如律令法吏且以為言而
不問其意之所屬是以雖天子之大臣亦安敢有所為
於法律之外以安天下之大事故為天子之計莫若少
寬其法使大臣得有所守而不為法之所奪昔申屠嘉
為丞相至召天子之倖臣鄧通立之堂下而詰責其過
是時通幾至於死而不救天子知之亦不以為怪而申
屠嘉亦卒非漢之權臣由此觀之重臣何損於天下哉
論經筵第一劄子程頥
此等議論關涉大自伊訓說命無逸立政之
後方見此等文字
自古人君守成而致盛治者莫如周成王成王之所以
成德由周公之輔養昔者周公傅成王幼而習之所見
必正事所聞必正言左右前後皆正人故習與智長化
與心成今士大夫家善教子弟者亦必延名德端方之
士與之居處使之薰染成性故曰少成若天性習慣如
自然伏以皇帝陛下春秋之富雖睿聖之資得於天禀
而輔養之道不可不至所謂輔養之道非謂告詔以言
過而後誎也在涵養薰陶而已大率一日之中接賢士
大夫之時多親寺人宫女之時少則自然氣質變化德
器成就臣欲乞朝廷慎選賢德之士以侍勸講講讀既
罷常留二人直日夜則一人直宿以備訪問皇帝讀習
之暇游息之間時於内殿召見從容宴語不獨漸磨道
義至於人情物態稼穡艱難積久自然通逹比之常在
深宫之中為益豈不甚大切聞間日一開經筵講讀數
行羣官列侍儼然而退情意略不相接如此而責輔養
之功不亦難乎今主上冲幼太皇太后慈愛亦未敢便
乞頻出但時見講官久則自然接熟大抵與近習處久
熟則生䙝慢與賢士大夫處久熟則生愛敬此所以養
成聖德為宗社生靈之福天下之事無急於此
論經筵第二劄子程頤
探本之論後世以為迂緩古人以為急切
三代之時人君必有師傅保之官師道之教訓傅傅其
德義保保其身體後世作事無本知求治而不知正君
知規過而不知養德傅德義之道固已疎矣保身體之
法無復聞焉伏惟太皇太后陛下聦明睿哲超越前古
皇帝陛下春秋之富輔養之道當法先王臣以為輔德
義者在乎防見聞之非節嗜好之過保身體者在乎適
起居之宜存畏慎之心臣欲乞皇帝左右扶持祗應宫
人内臣並選年四十五已上厚重小心之人服用器玩
皆湏質朴一應華巧奢麗之物不得至於上前要在侈
麗之物不接於目淺俗之言不入於耳及乞擇内臣十
人充經筵祗應以伺候皇帝起居凡動息必使經筵官
知之有剪桐之戲則隨事箴規違持養之方則應時諫
止調護聖躬莫過於此
春秋傳序程頤
自有春秋以來惟孟子說得最好後來太史
公聞之董生數語好自伊川之學行而後春
秋之用顯
天之生民必有出類之才起而君長之治之而爭奪息
導之而生養遂教之而倫理明然後人道立天道成地
道平二帝而上聖賢世出隨時有作順乎風氣之宜不
先天以治人各因時而立政暨乎三王迭興三重既備
子丑寅之建正忠質文之更尚人道備矣天運周矣聖
人既不復作有天下者雖欲倣古之跡亦私意妄為而
已事之謬秦至以建亥為正道之悖漢專以智力持世
豈復知先王之道哉夫子當周之末以聖人不復作也
順天應時之治不復有也於是作春秋為百王不易之
大法所謂考諸三王而不謬建諸天地而不悖質諸鬼
神而無疑百世以俟聖人而不惑者也先儒之傳曰游
夏不能贊一辭辭不待贊也言不能與於斯耳斯道也
惟顔子嘗聞之矣行夏之時乘殷之輅服周之冕樂則
韶舞此其準的也後世以史視春秋謂褒善貶惡而已
至於經世之大法則不知也春秋大義數十其義雖大
炳如日星乃易見也惟其微辭隠義時措從宜者為難
知也或抑或縱或與或奪或進或退或微或顯而得乎
義理之安文質之中寬猛之宜是非之公乃制事之權
衡揆道之模範也夫觀百物而後識化工之神聚衆材
而後知作室之用於一事一義而欲窺聖人之用非上
智不能也故學春秋者必優游涵泳默識心通然後能
造其微也後王知春秋之義則雖德非禹湯尚可以法
三代之治自秦而下其學不傳予悼夫聖人之志不眀
於後世也故作傳以明之俾後人通其文而求其義得
其意而法其用則三代可復也是傳也雖未能極聖人
之藴奥庶幾學者得其門而入矣
崇古文訣卷二十六
