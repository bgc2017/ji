崇古文訣卷十一宋樓昉編
唐文
與孟簡尚書書韓愈
出脫孟子是自出脫推尊孟子亦是自推尊
文字抑揚格此一篇須看大開闔
來示云有人傳愈近少信(一無信字)奉釋氏者此傳之者(一無)
(上四字)妄也潮州時有一老僧號大顚頗聰明識道理遠
地無所可與語者故自山召至州郭留十數(一作數十)日實
能外形骸以理自勝不為事物侵亂與之語雖不盡觧
要且(一無且字)自胸中無滯礙(一無自胸中無滯礙六字一有自字)以為難得
因與來往及祭神至海上遂造其廬及來袁州留衣服
爲別乃人之情非崇信其法求福田利益也孔子云丘
之禱久矣凡君子行己立身自有法度聖賢事業具在
方册可效可師仰不愧天俯不愧人内不愧心積善積
惡殃慶自各以其類至何有去聖人之道捨先王之法
而從夷狄之教以求福利也詩不云乎愷弟君子求福
不回傳又曰不為威惕不爲利疚假如釋氏能與人為
禍福(一作祟)非守道君子之所懼也况萬萬無此理且彼
佛者果何人哉其行事類君子邪小人邪若君子也必
不妄加禍於守道之人如小人也其身已死其鬼不靈
天地神祗昭布森列非可誣也又肯令其鬼行胸臆作
威福於其間哉進退無所據而信奉之亦且惑矣且愈
不助釋氏而排之者其亦有說孟子云今天下不之楊
則之墨楊墨交亂而聖賢之道不明聖賢之道不明則
三綱淪而九法斁(音妬敗也書彛倫攸斁)禮樂崩而夷狄横(下孟切)
幾何不爲禽獸也故曰能言距楊墨者聖人之徒也揚
子雲曰古者楊墨塞路孟子辭而闢之廓如也夫楊墨
行正道廢將數百年以至於秦卒滅先王之法燒除經
書坑殺學士天下遂大亂及秦滅漢興且百年尚未知
修明先王之道其後始除挾書之律稍求亡書招學士
經雖少得尚皆殘缺十亡二三故學士多老死新者不
見全經不能盡知先王之事各以所見爲守分離乖隔
不合不公二帝三王羣聖人之道於是大壊後之學者
無所尋逐以至于今泯泯也其禍出於楊墨肆行而莫
之禁故也孟子雖聖賢不得位空言無施雖切何補然
賴其言而今學者尚知宗孔氏崇仁義貴王賤覇而巳
其大經大法皆亡滅而不救壊爛而不收所謂存十一
於千百安在其能廓如也然向(一作苟)無孟氏則皆服左
袵而言侏離(上音朱南蠻語也後漢語言朱離註蠻夷語聲也)矣故愈嘗推尊
孟氏以爲功不在禹下者為此也漢氏以來羣儒區區
修補百孔千瘡隨亂隨失其危如一髮引千鈞緜緜延
延寖以微滅於是時也而倡釋老於其間鼔天下之衆
而從之嗚呼其亦不仁甚矣釋老之害過於楊墨韓愈
之賢不及孟子孟子不能救之於未亡之前而韓愈乃
欲全之於巳壊之後嗚呼其亦不量其力且見其身之
危莫之救以死也雖然使其道由愈而麤傳雖滅死萬
萬無恨天地鬼神臨之在上質之在傍又安得因一摧
折自毁其道以從於邪也籍湜(音植)軰雖屢指教不知果
能不叛去否辱吾兄眷厚而不獲承命惟增慚懼死罪死
罪
燕喜亭記韓愈
看他規模布置前後節級相承處可與戴氏
堂比並看
太原王弘中在連州與學佛之人景常元慧者游異日
從二人者行於其居之後丘荒之間上高而望得異處
焉斬茅而嘉樹列發石而清泉激輦糞壤焚椔翳却立
而視之出者突然成丘陷者呀然成谷窪者為池而缺
者為洞若有鬼神異物隂來相之自是弘中與二人者
晨往而夕忘歸焉乃立屋以避風雨寒暑旣成愈請名
之其丘曰竢德之丘蔽於古而顯於今有竢德之道也
其石谷曰謙受之谷瀑曰振鷺之瀑谷言德瀑言容也
其土谷曰黃金之谷瀑曰秩秩之瀑谷言容瀑言德也
洞曰寒居之洞志其入時也池曰君子之池虛以鍾其
美盈以出其惡也泉之源曰天澤之泉出高而施下也
合而言之以屋曰燕喜之亭取詩所謂魯侯燕喜者頌
也於是州民之老聞而相與觀焉曰吾州之山水名於
天下然而無與燕喜者比經營於其側者相接也而莫
直其地凡天作而地藏之以遺其人乎弘中自吏部侍
郎貶秩而來次其道途所經自藍田山入商洛涉淅湍
臨漢水升峴首以望方城出荆門下岷江過洞庭上湘
水行衡山之下繇郴踰嶺猿狖所家魚龍所宫極幽遐
瑰詭之觀宜其於山水飫聞而厭見也今其意乃若不
足傳曰智者樂水仁者樂山弘中之德與其所好可謂
恊矣智以謀之仁以居之吾知其去是而羽儀於天朝
也不遠矣遂刻石以記
送石洪處士序韓愈
看前面大夫從事四轉反覆又看後面四轉
祝辭有無限曲折變態愈轉愈佳中間一聯
用三句譬喻意聯屬而語不重疊後山作參
廖序用此格
河陽軍節度御史大夫烏公為節度之三月求士於從
事之賢者有薦石先生者公曰先生何如曰先生居嵩
邙瀍榖之間冬一裘夏一葛朝夕飯一盂蔬一盤人與
之錢則辭請與出遊未嘗以事免勸之仕則不應坐一
室左右圖書與之語道理辨古今事當否論人高下事
後當成敗若河決下流而東注若駟馬駕輕車就熟路
而王良造父為之先後也若燭照數計而龜卜也大夫
曰先生有以自老無求於人其肯為某來耶從事曰大
夫文武忠孝求士為國不私於家方今寇聚於垣師環
其疆農不耕收財粟殫亡吾所處地歸輸之塗治法征
謀宜有所出先生仁且勇若以義請而彊委重焉其何
說之辭於是譔書詞具馬幣十日以授使者求先生之
廬而請焉先生不告於妻子不謀於朋友冠帶出見客
拜受書禮於門内宵則沐浴戒行李載書冊問道所由
告行於常所往來晨則畢至張筵於上東門外酒三行
且起有執爵而言者曰大夫真能以義取人先生眞能
以道自任决去就為先生別又酌而祝曰凡去就出處
何嘗惟義之歸遂以為先生夀又酌而祝曰使大夫恒
無變其初無務富其家而饑其師無甘受佞人而外敬
正士無味於謟言惟先生是聽以能有成功保天子之
寵命又祝曰使先生無圖利於大夫而私便其身先生
起拜祝辭曰敢不敬蚤夜以求從祝規於是東都之人
士咸知大夫與先生果能相與以有成也遂各為歌詩
六韻退愈為之序云
答李翊書韓愈
呂居仁說退之答李翊書最見為文養氣妙
處
李生足下生之書辭甚高而其問何下而恭也能如是
誰不欲告生以其道道德之歸也有日矣况其外之文
乎抑愈所謂望孔子之門墻而不入于其宮者也烏足
以知是且非邪雖然不可不爲生言之生所謂立言者
是也生所爲者與所期者甚似而幾矣抑不知生之志
蘄勝於人而取於人邪將蘄至於古之立言者邪蘄勝
於人而取於人則固勝於人而可取於人矣將蘄至於
古之立言者則無望其速成無誘於勢利養其根而俟
其實加其膏而希其光根之茂者其實遂膏之沃者其
光曄仁義之人其言藹如也抑又有難者愈之所為不
自知其至猶未也雖然學之二十餘年矣始者非三代
兩漢之書不敢觀非聖人之志不敢存處若忘行若遺
儼乎其若思茫乎其若迷當其取於心而注於手也惟
陳言之務去戞戞乎其難哉其觀於人也不知其非笑
之為非笑也如是者亦有年猶不改然後識古書之正
偽與雖正而不至焉者昭昭然白黑分矣而務去之乃
徐有得也當其取於心而注於手也汨汨然來矣其觀
於人也笑之則心以為喜譽之則心以為憂以其猶有
人之說者存也如是者亦有年然後浩乎其沛然矣吾
又懼其雜也迎而距之平心而察之其皆醇也然後肆
焉雖然不可以不養也行之乎仁義之途游之乎詩書
之源無迷其途無絶其源終吾身而巳矣氣水也言浮
物也水大而物之浮者小大畢浮氣之與言猶是也氣
盛則言之短長與聲之高下者皆宜雖如是其敢自謂
幾於成乎雖幾於成其用於人也奚取焉雖然待用於
人者其肖於器耶用與舍屬諸人君子則不然處心有
道行巳有方用則施諸人舍則傳諸其徒垂諸文而為
後世法如是者其亦足樂乎其無足樂也有志乎古者
希矣志乎古必遺乎今吾誠樂而悲之亟稱其人所以
勸之非敢褒其可褒而貶其可貶也問於愈者多矣念
生之言不志乎利聊相爲言之
崇古文訣卷十一
