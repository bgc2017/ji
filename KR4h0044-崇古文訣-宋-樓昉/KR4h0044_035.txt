崇古文訣卷三十五宋樓昉編
宋文
上高宗封事胡銓
論正詞嚴誼形於色晦翁謂可與日月争光
信哉
謹按王倫本一狎邪小人市井無賴頃緣宰相無識遂
舉以使敵專務詐誕欺罔天聽驟得美官天下之人切
齒唾罵今者無故誘致敵使以詔諭江南為名是欲臣
妾我也是欲劉豫我也劉豫臣事敵國南面稱王自以
為子孫帝王萬世不拔之業一旦敵人改慮捽而縛之
父子為執商鑒不遠而倫又欲陛下效之夫天下者祖
宗之天下也陛下所居之位祖宗之位也奈何以祖宗
天下為敵人之天下以祖宗之位為敵人藩臣之位陛
下一屈膝則祖宗廟社之靈盡汙敵國朝廷宰執盡為
陪臣異時無厭之求安知不加我以無禮如劉豫者哉
倫之議乃曰我一屈膝則梓宫可還太后可復淵聖可
歸中原可得嗚呼自變故以來主和議者誰不以此說
啗陛下哉而卒無一驗是彼之情偽已可知矣陛下尚
不覺悟竭民膏血而不恤忘國大讐而不報含垢忍耻
舉天下而臣之甘心焉就令敵决可和盡如倫議天下
後世謂陛下何如主况敵人變詐百出而倫又以姦邪
濟之梓宫决不可還太后决不可復淵聖决不可歸中
原决不可得而此膝一屈不可復伸國勢陵夷不可復
振可為痛哭流涕長太息者矣向者陛下間關海道危
如累卵當時尚不肯北面臣敵况今國勢稍張諸將盡
銳士卒思奮只如頃者固嘗敗之於襄陽敗之於淮上
敗之於渦口敗之於淮陽較之前日蹈海之危已萬萬
矣儻不得已而遂至於用兵則我豈遽出敵人下哉今
無故而反臣之欲屈萬乘之尊下穹廬之拜三軍之士
不戰而氣已索此魯仲連所以義不帝秦非惜夫帝秦
之虛名惜夫天下大勢有所不可也今内而百官外而
軍民萬口一談皆欲食倫之肉謗議洶洶陛下不聞正
恐一旦變作禍且不測臣竊謂不斬王倫國之存亡未
可知也雖然倫不足道也秦檜以腹心大臣而亦為之
陛下有堯舜之資檜不能致陛下如唐虞而欲導陛下
如石晉近者禮部侍郎曾開等引古誼以折之檜乃厲
聲責曰侍郎知故事我獨不知則檜之遂非狠愎已自
可見而乃建白令臺諫從臣僉議可否是乃畏天下議
已而令臺諫從臣共分謗耳有識之士皆以為朝廷無
人吁可惜哉孔子曰微管仲吾其被髮左袵矣夫管仲
覇者之佐耳尚能變左袵之區為衣冠之會秦檜大國
之相也反驅衣冠之俗歸左袵之鄉則檜也不唯陛下
之罪人實管仲之罪人矣孫近附會檜議遂得參知政
事天下望治有如饑渴而近伴食中書漫不可否事檜
曰敵可講和近亦曰可和檜曰天子當拜近亦曰當拜
臣嘗至政事堂三發問而近不答但曰已令臺諫侍從
議矣嗚呼參贊大政徒取充位如此有如敵騎長驅尚
能折衝禦侮邪臣竊謂秦檜孫近亦可斬也臣備員樞
屬義不與檜等共戴天區區之心願斷三人頭竿之藁
街然後羈留敵使責以無禮徐興問罪之師則三軍之
士不戰而氣自倍不然臣有赴東海而死耳寧能處小
朝廷求活邪
假陸賈對胡宏
議論正大規摹開闊不可獨以文字觀而抑
揚起伏假設高帝陸賈問對之辭尤可玩味
陸賈為漢高帝太中大夫時前說稱引詩書帝罵之曰
乃公居馬上得之安事詩書賈再拜對曰臣竊以為陛
下馬上之功不如項王也上曰何謂不如對曰天下初
發難時秦軍常乘勝逐北項王獨破秦軍虜王離懾服
諸侯將降章邯及欣翳西攻破函谷東係死田榮蹙漢
軍於榖泗困陛下於滎陽成臯七十餘戰未嘗敗北陛
下失太公於彭城亡衆於滎陽跳身於玉門中伏弩於
廣武勇不振於鴻溝既及羽於固陵必待信越而後敢
戰此臣所謂不如也上曰是則然矣而我得天下項王
失天下者何也賈對曰項王失信弑君意忌聽䜛行姑
息樂殺人殖貨利犯聖王之法此其所以失天下也陛
下本以寬大長者受懷王入關之命為天下除殘賊所
過亡鹵掠赦秦降王子嬰財物無所取婦女無所幸約
法三章父老唯恐陛下不為秦王此三代得天下之仁
也項王負約王陛下於蜀漢陛下忍而就國用蕭何為
丞相養其民以致贒人收用巴蜀還定三秦項羽賊殺
義帝陛下舉軍縞素告諸侯而伐之此三代取天下之
義也不齷齪自用多大略得英雄心師張良任陳平將
韓信此堯舜禹湯文武知人之明也以野戰略地之功
譬狗以文墨議論之功為人此堯舜禹湯文武尚德不
尚戰之心也鎮撫百姓下令軍士不幸死者吏為衣衾
棺歛轉送其家此堯舜禹湯文武哀鰥寡恤孤獨之政
也此五者陛下所以得天下成大漢盤石之基非歟馬
上一時之功乃河漢之波瀾起伏耳上忻然而笑曰生
言起吾意殊非腐儒之論吾欲治天下法先聖何若而
可賈再拜對曰陛下及此言天下之福也天下法制自
周幽厲掃蕩幾盡平莊之後浸微浸滅五覇假托仁義
以自封其志不在於斯民至於七雄益以戰争強大為
務秦據形勝以利誘民鬪取一時之勝而不知其勝為
僥倖也遂安而行之居十有三歲天下争起而亡之矣
願陛下退叔孫通聘魯二生使與張良四皓及如臣者
共論所以承三代之宜定一代大典以幸天下以詔子
孫以傳萬世上曰善然吾老矣不能用也明年丙午夏
四月甲辰帝崩於長樂宫寥寥千餘歲未有能明漢家
承三代之宜者也又可論承漢家之宜乎大宋癸酉歲
有士嘆曰鳴呼天乎使陸生有是對而漢祖用其言則
必六宫有制適庶有辨教養子弟有法后夫人嬪婦各
得其所矣又安有戚夫人為人彘張美人以恨死趙王
如意以酖死淮陽王友以餓死梁王恢以殺死燕王建
絶嗣山朝武彊不疑幾於亂姓之事哉又安有審食其
入於死誅不赦之罪而吕氏至於族滅後世世有外戚
之禍哉則必制國有法荆王賈楚王交代王喜齊王肥
不封數十縣而伏羲神農黃帝堯舜禹湯文武及臯陶
伊傅周吕之裔得血食矣則必體貌大臣韓信彭越之
夷三族可悔齊相國不繫獄黥布陳豨盧綰韓王信不
背叛矣則必不襲秦故尊君抑臣而朝廷之上制禮以
道謙尊而光乾剛不亢臣道上行致天地於交泰而大
臣可以託天下委六尺之孤矣則必封建諸侯藩垣屏
翰根深蔕固難於崩陷可以正中國四夷之分不至畏
匃奴與之和親而首足倒置矣則必復井田之制不致
後世三十税一近於貊道富者田連阡陌僣擬公侯而
貧民冤苦失職矣則必用虞制五刑使好生之德洽於
黎民不下三大赦以啓後世惠姦宄賊良民之原矣則
必侍御僕從罔匪正人有疾病不枕宦者臥臨棄天下
公卿大夫受顧命婦寺不得與而大正其終矣則必兼
用仲尼立嫡與贒之法嗣天子繼離之明行乾之健不
受制於母后遂飲為滛樂不聽政矣嗚呼天道往而必
返三代之盛其有不復者乎
治安劄子趙霈
愛君憂國詞氣凛凜真有古諍臣之風
臣嘗聞安不忘危治不忘亂治亂之機相為倚伏安者
危之對居安而不戒則危有時而至治者亂之反恃治
而不修則亂有時而生惟安而思危乃能常安治而思
亂乃能常治兹自然之理聖人之所不忽也仰惟陛下
出承列聖之丕基適丁陽九之厄運中原俶擾黎民塗
炭九年於兹矣秣馬勵兵而士氣始振興衰撥亂而武
志方申天時既至人事已極比者皇威奮張寇戎遠遁
已肇中興之業坐收不戰之功天其或者殆將悔禍使
之至於治安乎兹者鑾輿言還天人和悦遠邇乂寧所
謂安危治亂之機正不可一日而忘也臣敢以漢唐論
之光武時王室初定因馮異自長安入朝詔曰倉卒蕪
蔞亭豆粥滹沱河麥飯厚意久不報異稽首謝曰臣聞
管仲謂小白曰願君無忘射鉤臣無忘檻車齊國賴之
臣今亦願國家無忘河北之難小臣不敢忘巾車之恩
然則光武所以能保帝業其由馮異之言乎唐太宗時
高昌既平魏徵曰昔齊小白與管仲鮑叔牙甯戚四人
者飲叔牙奉觴而起曰願公無忘在莒時使管仲無忘
束縛於魯時使甯戚無忘飯牛車下時小白曰寡人與
大夫能無忘夫子之言則社稷不危矣帝曰朕不敢忘
布衣時公等無得忘叔牙之為人也然則太宗所以能
保其業其由魏徵之言乎夫以後漢初定天下唐既平
高昌宜若無所憂矣馮異魏徵乃引小白管仲鮑叔牙
之語以為戒此無他欲其思所以危則安思所以亂則
治故也馮異願光武無忘河北之難太宗自謂不敢忘
布衣時臣亦願陛下無忘親征時臣亦無忘扈從時則
治安可期矣伏望益軫聖念載恢遠圖知燕安不可懷
則前日䟦履之勞不可忘也知喜樂不可極則前日宵
旰之憂不可忘也知前日倉猝之警則凡所謂備禦之
策其可忘乎知前日餽餉之艱則凢所謂理財之道其
可忘乎臣今於此當念扈蹕之際務殫報國之誠指陳
得失獻替可否庶幾君臣上下共享治安之美如漢光
武唐太宗時無愧馮異魏徵之所陳矣區區狂瞽不勝
至願
崇古文訣卷三十五
