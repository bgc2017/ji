崇古文訣卷二十一宋樓昉編
宋文
族譜引蘇洵
議論簡嚴字數少而曲折多非特文章之妙
可以見忠厚氣象不可草草看過
蘇氏族譜譜蘇氏之族也蘇氏出於高陽而蔓延於天
下唐神堯初長史味道刺眉州卒於官一子留於眉眉
之有蘇氏自此始而譜不及者親盡也親盡則曷為不
及譜為親作也凡子得書而孫不得書者何也以著代
也自吾之父以至吾之高祖仕不仕娶某氏享年幾某
日卒皆書而他不書者何也詳吾之所自出也自吾之
父以至吾之高祖皆曰諱某而他則遂名之何也尊吾
之所自出也譜為蘇氏作而獨吾之所自出得詳與尊
何也譜吾作也嗚呼觀吾之譜者孝悌之心可以油然
而生矣情見于親親見于服服始于衰而至于緦麻而
至于無服無服則親盡親盡則情盡情盡則喜不慶憂
不弔喜不慶憂不弔則塗人也吾所與相視如塗人者
其初兄弟也兄弟其初一人之身也悲夫一人之身分
而至於塗人吾譜之所以作也其意曰分至于塗人者
勢也勢吾無如之何也幸其未至於塗人也使其無至
於忽忘焉可也嗚呼觀吾之譜者孝弟之心可以油然
而生矣系之以詩曰吾父之子今為吾兄吾疾在身兄
呻不寧數世之後不知何人彼死而生不為戚欣兄弟
之情如足與手其能幾何彼不相能彼獨何心
張益州畫像記蘇洵
詞氣嚴重有法度說不必有像而亦不可以
無像此三四轉竒甚冣好處是善回護蜀人
公蜀人也所以尤難
至和元年秋蜀人傳言有寇至邊邊軍夜呼野無居人
妖言流聞京師震驚方命擇帥天子曰毋養亂毋助變
衆言朋興朕志自定外亂不作變且中起既不可以文
令又不可以武競惟朕一二大吏孰為能處兹文武之
間其命往撫朕師乃惟曰張公方平其人天子曰然公
以親辭不可遂行冬十一月至蜀至之日歸屯軍徹守
備使謂郡縣宼來在吾無爾勞苦明年正月朔旦蜀人
相慶如他日遂以無事又明年正月相告留公像于淨
衆寺公不能禁眉陽蘇洵言於衆曰未亂易治也既亂
易治也有亂之萌無亂之形是謂將亂將亂難治不可以
有亂急亦不可以無亂弛惟是元年之秋如器之欹未墜
於地惟爾張公安坐於其旁顔色不變徐起而正之既
正油然而退無矜容為天子牧小民不倦惟爾張公爾
繄以生惟爾父母且公嘗為我言民無常性惟上所待
人皆曰蜀人多變於是待之以待盗賊之意而繩之以
繩盗賊之法重足屏息之民而以碪斧令於是民始忍
以其父母妻子之所仰賴之身而弃之於盗賊故每每
大亂夫約之以禮驅之以法惟蜀人為易至於急之而
生變雖齊魯亦然吾以齊魯待蜀人而蜀人亦自以齊
魯之人待其身若夫肆意於法律之外以威劫其民吾
不忍為也嗚呼愛蜀人之深待蜀人之厚自公而前吾
未始見也皆再拜稽首曰然蘇洵又曰公之恩在爾心
爾死在爾子孫其功業在史官無以像為也且公意不
欲如何皆曰公則何事於斯雖然於我心有不釋焉今
夫平居聞一善必問其人之姓名與其鄰里之所在以
至於其長短小大美惡之状甚者或詰其平生所嗜好
以想見其為人而史官亦書之於其傳意使天下之人
思之於心則存之於目存之於目故其思之於心也固
由此觀之像亦不為無助蘇洵無以詰遂為之記公南
京人為人慷慨有大節以度量雄天下天下有大事公
可屬系之以詩曰
天子在祚歲在甲午西人傳言有寇在垣庭有武臣
謀夫如雲天子曰嘻命我張公公來自東旗纛舒舒
西人聚觀于巷于塗謂公暨暨公来于于公謂西人
安爾室家無敢或訛訛言不祥往即爾常春爾條桑
秋爾滌場西人稽首公我父兄公在西囿草木駢駢
公宴其僚伐鼓淵淵西人來觀祝公萬年有女娟娟
閨門閑閑有童哇哇亦既能言昔公未来期汝棄捐
禾麻芁芁倉庾崇崇嗟我婦子樂此歲豐公在朝廷
天子股肱天子曰歸公敢不承作堂嚴嚴有廡有庭
公像在中朝服冠纓西人相告無敢逸荒公歸京師
公像在堂
審勢蘇洵
看他筆勢句法回護轉換救首救尾之妙縱
横之習亦見於此
治天下者定所尚所尚一定至於千萬年而不變使民
之耳目純于一而子孫有所守易以為治故三代聖人
其後世遠者至七八百年夫豈惟其民之不忘其功以
至于是盖其子孫得其祖宗之法而為據依可以永久
夏之尚忠商之尚質周之尚文視天下之所宜尚而固
執之以此而始以此而終不朝文而暮質以自潰亂故
聖人者出必先定一代之所尚周之世盖有周公為之
制禮而天下遂尚文後世有賈誼者說漢文帝亦欲先
定制度而其說不果用今者天下方幸治安子孫萬世
帝王之計不可不預定於此時然萬世帝王之計常先
定所尚使其子孫可以安坐而守其舊至於政弊然後
變其小節而其大體卒不可革易故享世長遠而民不
苟簡今考之於朝野之間以觀國家之所尚者而臣猶
有惑也何則天下之勢有強弱聖人審其勢而應之以
權勢強矣強甚而不已則折勢弱矣弱甚而不已則屈
聖人權之而使其甚不至于折與屈者威與惠也夫強
甚者威竭而不振弱甚者惠䙝而下不以為德故處弱
者利用威而處強者利用惠乘強之威以行惠則惠尊
乘弱之惠以養威則威發而天下震慄故威與惠者所
以裁節天下強弱之勢也然而不知強弱之勢者有殺
人之威而下不懼有生人之惠而下不喜何者威竭而
惠䙝故也故有天下者必先審知天下之勢而後可與
言用威惠不先審知其勢而徒曰我能用威我能用惠
者末也故有強而益之以威弱而益之以惠以至于折
與屈者是可悼也譬之人身將欲飲藥餌石以養其生
必先審其性之為隂其性之為陽而投之以藥石藥石
之陽而投之隂藥石之隂而投之陽故隂不至於涸而
陽不至於亢苟不能先審觀已之為隂與已之為陽而
以隂攻隂以陽攻陽則隂者固死於隂而陽者固死於
陽不可救也是以善養身者先審其隂陽而善制天下
者先審其強弱以為之謀昔者周有天下諸侯盛大當
其盛時大者已有地五百里而畿内反不過千里其勢
為弱秦有天下散為郡縣聚為京師守令無大權柄伸
縮進退無不在我其勢為強然方其成康在上諸侯無
小大莫不臣服弱之勢未見于外及其後世失德而諸
侯禽奔獸遁各固其國以相侵攘而其上之人卒不悟
區區守姑息之道望其能以制服強國是謂以弱政濟
弱勢故周之天下卒斃於弱秦自孝公其勢固已駸駸
焉日趨於強大及其子孫已并天下而亦不悟專任法
制以斬撻平民是謂以強政濟強勢故秦之天下卒斃
于強周拘於惠而不知權秦勇於威而不知本二者皆
不審天下之勢也我宋制治有縣令有郡守自轉運使
以大系小絲牽繩聫總合于上雖其地在萬里外方數
千里擁兵百萬而天子一呼于殿陛間三尺豎子馳傳
捧詔召而歸之京師則解印趨走惟恐不及如此之勢
秦之所恃以強之勢也勢強矣然天下之病常病於弱
噫有可強之勢如秦而反䧟於弱者何也習於惠而怯
於威也惠太甚而威不勝也夫其所習於惠而惠太甚
者賞數而加於無功也怯於威而威不勝者刑弛而兵
不振也由賞與刑與兵之不得其道是以有弱之實著
於外焉何謂弱之實曰官吏曠惰職廢不舉而敗官之
罰不加嚴也多贖數赦不問有罪而典刑之禁不能行
也冗兵驕狂負力幸賞而維持姑息之恩不敢節也將
帥覆軍匹馬不返而敗軍之責不加重也外羌強盛陵
壓中國而邀金繒增幣帛之恥不為怒也若此類者太
弱之實也久而不治則又將有大於此而遂浸微浸消
釋然而潰以至於不可救止者乘之矣然愚以為弱在
於政不在於勢是謂以弱政敗強勢今夫一輿薪之火
衆人之所憚而不敢犯者也舉而投之河則何熱之能
為是以負強秦之勢而溺於弱周之弊而天下不知其
強焉者以此也雖然政之弱非若勢之弱難治也借如
弱周之勢必變易其諸侯而後強可能也天下之諸侯
固未易變易此又非一日之故也若夫弱政則用威而
已矣可以朝改而夕定也夫齊古之強國也而威王又
齊之賢王也當其即位委政不治諸侯並侵而人不知
其國之為強國也一旦發怒裂萬家封即墨大夫召烹
阿大夫與常譽阿大夫者而發兵擊趙魏趙魏盡走請
和而齊國人人震懼不敢飾非者彼誠知其政之弱而
能用其威以濟其弱也况今以天子之尊藉郡縣之勢
言脫於口而四方響應其所以用威之資固已完具且
有天下者患不為焉有為而不可者今誠能一留意於
用威一賞罰一號令一舉動無不一切出於威嚴用刑
法而不赦有罪力行果斷而不牽衆人之是非用不測
之刑用不測之賞而使天下之人視之如風雨雷電遽
然而至截然而下不知其所從發而不可逃遁朝廷如
此然後平民益務檢慎而姦民猾吏亦常恐恐然懼刑
法之及其身而歛其手足不敢輒犯法此之謂強政政
強矣為之數年而天下之勢可以復強愚故曰乘弱之惠
以養威則威發而天下震慄然則以當今之勢求所謂
萬世為帝王而大體卒不可革易者其尚威而已矣或
曰當今之勢亊誠無便於尚威者然孰知夫萬世之間
其政之不變而必曰威邪愚應之曰威者君之所恃以
為君也一日而無威是無君也久而政弊變其小節而
參之以惠使不若秦之甚可也舉而棄之過矣或者又
曰王者任德不任刑任刑覇者之事非所宜言此又非
所謂知理者也夫湯武皆王也桓文皆霸也武王乘紂
之暴出民於炮烙斬刈之地苟又遂多殺人多刑人以
為治則民之心去矣故其治一出於禮義彼湯則不然
桀之惡固無以異紂然其刑不若紂暴之甚也而天下
之民化之其風滛惰不事法度書曰有衆率怠弗恊而
又諸侯昆吾氏首為亂於是誅鋤其強梗怠惰不法之
人以定紛亂故記曰商人先罰而後賞至於桓文之事
則又非皆任刑也桓公用管仲管仲之書好言刑故桓
公之治常任刑文公長者其佐狐趙先魏皆不說以刑
法其治亦未嘗以刑為本而號亦為霸而謂湯非王而
文非伯也得乎故用刑不必覇而用德不必王各觀其
勢之何所宜用而已然則今之勢何為不可用刑用刑
何為不曰王道彼不先審天下之勢而欲應天下之務
難矣
仲兄文甫字說蘇洵
狀物最妙所謂大能使之小遠能使之近此
等文字古今自有數
洵讀易至渙之六四曰渙其羣元吉曰嗟夫羣者聖人
之所欲渙以混一天下者也蓋余仲兄名渙而字公羣
則是以聖人之所欲解散滌蕩者以自命也而可乎他
日以告兄曰子可無為我易之洵曰唯既而曰請以文
甫易之如何且兄嘗見夫水之與風乎油然而行淵然
而留渟洄汪洋滿而上浮者是水也而風實起之蓬蓬
然而發乎太空不終日而行乎四方蕩乎其無形飄乎
其遠來既往而不知其迹之所存者是風也而水實形
之今夫風水之相遭乎大澤之陂也紆徐委蛇蜿蜒淪
漣安而相推怒而相凌舒而如雲蹙而如鱗疾而如馳
徐而如緬揖讓旋辟相顧而不前其繁如縠其亂如霧
紛紜鬱擾百里若一汨乎順流至乎滄海之濱磅礴洶
湧號怒相軋交横綢繆放乎虛空掉乎無垠横流逆折
濆旋傾側宛轉膠戾回者如輪縈者如帶直者如燧奔
者如燄跳者如鷺躍者如鯉殊狀異態而風水之極觀
備矣故曰風行水上渙此亦天下之至文也然而此二
物者豈有求乎文哉無意於相求不期而相遭而文生
焉是其為文也非水之文也非風之文也二物者非能
為文而不能不為文也物之相使而文出於其間也故
曰此天下之至文也今夫玉非不温然美矣而不得以
為文刻鏤組綉非不文也而不可以論乎自然故夫天
下之無營而文生之者唯水與風而已昔者君子之處
於世不求有功不得已而功成則天下以為賢不求有
言不得已而言則天下以為口實嗚呼此不可與他人
道之唯吾兄可也
管仲蘇洵
老泉諸論中惟此論最純正開闔抑揚之妙
責得管仲最深切意在言外
管仲相桓公伯諸侯攘戎狄終其身齊國富強諸侯不
叛管仲死豎刁易牙開方用桓公薨於亂五公子爭立
其禍蔓延訖簡公齊無寧歲夫功之成非成於成之日
蓋必有所由起禍之作不作於作之日亦必有所由兆
則齊之治也吾不曰管仲而曰鮑叔及其亂也吾不曰
豎刁易牙開方而曰管仲何則豎刁易牙開方三子彼
固亂人國者顧其用之者桓公也夫有舜而後知放四
凶有仲尼而後知去少正卯彼桓公何人也顧其使桓
公得用三子者管仲也仲之疾也公問之相當是時也
吾以仲且舉天下之賢者以對而其言乃不過曰豎刁易
牙開方三子非人情不可近而已嗚呼仲以為桓公果
能不用三子矣乎仲與桓公處幾年矣亦知桓公之為
人矣乎桓公聲不絶乎耳色不絶於目而非三子者則
無以遂其欲彼其初之所以不用者徒以有仲焉耳一
日無仲則三子者可以彈冠而相慶矣仲以將死之言
可以縶桓公之手足邪夫齊國不患有三子而患無仲
有仲則三子者三匹夫耳不然天下豈少三子之徒哉
雖桓公幸而聽仲誅此三人而其餘者仲能悉數而去
之邪嗚呼仲可謂不知本者矣因桓公之問舉天下之
賢者以自代則仲雖死而齊國未為無仲也夫何患三
子者不言可也五伯莫盛於桓文文公之才不過桓公
其臣又皆不及仲靈公之虐不如孝公之寬厚文公死
諸侯不敢叛晉晉襲文公之餘威得為諸侯之盟主百
餘年何者其君雖不肖而尚有老成人焉桓公之薨也
一亂塗地無惑也彼獨恃一管仲而仲則死矣夫天下
未嘗無賢者盖有有臣而無君者矣桓公在焉而曰天
下不復有管仲者吾不信也仲之書有記其將死論鮑
叔賓胥無之為人且各疏其短是其心以為是數子者
皆不足以托國而又逆知其將死則其書誕謾不足信
也吾觀史鰌以不能進蘧伯玉而退彌子瑕故有身後
之諫蕭何且死舉曹參以自代大臣之用心固宜如此
也夫國以一人興以一人亡賢者不悲其身之死而憂
其國之衰故必復有賢者而後可以死彼管仲者何以
死哉
崇古文訣卷二十一
