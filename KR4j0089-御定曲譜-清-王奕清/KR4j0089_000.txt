







　　欽定四庫全書　　　　　集部十

　　御定曲譜總目　　　　　　詞曲類五(南北曲之屬)

　　巻首

　　諸家論說

　　九宮譜定論説

　　巻一(北曲)

　　黃鍾宮(二十四調)

　　正宮(二十五調)


　　大石調(二十一調)

　　小石調(五調)

　　巻二(北曲)

　　仙呂宮(四十一調)

　　中呂宮(三十二調)

　　南呂宮(二十一調)

　　巻三(北曲)

　　雙調(一百調)


　　巻四(北曲)

　　越調(三十五調)

　　商調(十六調)

　　商角調(六調)

　　般渉調(八調)

　　巻五(南曲)

　　仙呂宫(引子十六　過曲七十八　慢詞六　近詞四)

　　羽調(近詞十　仙呂羽調㞑聲總論)


　　巻六(南曲)

　　正宫(引子十二　過曲五十九　慢詞二　近詞二　尾聲總論)

　　大石調(引子五　過曲九　慢詞三　近詞一尾聲總論)

　　巻七(南曲)

　　中呂宫(引子十二　過曲六十六　慢詞五　近詞七　尾聲總論)

　　般渉調(慢詞一)

　　巻八(南曲)

　　南呂宫(引子二十五　過曲九十四　慢詞三近詞四　尾聲總論)


　　巻九(南曲)

　　黄鍾宮(引子十一　過曲四十五　尾聲總論)

　　巻十(南曲)

　　越調(引子七　過曲五十七　慢詞一　近詞四尾聲總論)

　　巻十一(南曲)

　　商調(引子十　過曲五十二　慢詞五　近詞一尾聲總論)小石調

　　巻十二(南曲)


　　雙調(引子二十四　過曲十二　慢詞二　近詞三)

　　仙呂入雙調(過曲一百二　雙調仙入雙尾聲總論)

　　巻末(南曲附)

　　失宫犯調(引子八　過曲四十二)

　　(臣)等謹案康熙五十四年王奕清等既奉

　　勅編次詞譜爰别為曲譜十四巻相輔以行盖詞曲
並樂府之遺則本原風雅雖體製不同而詠
歌唱歎足以抒性靈而感志意其道同也向

來曲譜從無善本惟嘯餘譜舊所盛行而中
多譌舛其餘若元之太平樂府明之雍熙樂
府又皆選擇詞章無闗製譜均未足為依據
是編詳列宫調首巻載諸家論説及九宫譜
定論一巻至四巻為北曲五巻至十二巻為
南曲而以失宫犯調諸曲附於末巻譜中分
注孰為句孰為韻又每字並注四聲於旁其
入聲字或宜作平作上作去者亦皆詳注一

展巻而可得收聲歸韻之法其所采辭章並
於諸家傳竒中擇其語意雅馴者而於舊譜
訛字間附考訂於後樂貴人聲是編固審音
考律之一端也乾隆四十六年十二月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀




　　欽定四庫全書

　　御定曲譜凡例

　　一詞者詩之餘而曲者又詞之餘也揆歌之所昉日
詩言志歌永言則三百篇實為濫觴一變而為樂
府再變而為詩餘寖假而為歌曲矣當為樂府之
時雖亦名之曰古詩而三百篇之音不傳當為詩
餘之時雖亦號之曰樂府而古樂府之音不傳自
傳竒歌曲盛行於元學士大夫多習之者其後日

就新巧而必属之專家近則操觚之士但填文辭
惟棃園歌師習傳腔板耳即欲考元人遺譜且不
可得况唐宋詩餘之宫調哉故斯譜另編於詞譜
之後無庸妄合

　　一嘯餘舊譜前載玉川子嘯㫖又廣及皇極經世聲
音之數律吕本原樂府原題唐宋詩餘樂府致語
皆别為巻帙於本譜無所發明故槩刪不録至中
原音韻洪武正韻二書久行於世亦不更載


　　一北曲宜準中原音韻南曲宜準洪武正韻舊譜出
入處甚多悉為訂正

　　一每曲字句多寡音聲高下大都不出本宫本調而
填者之縦横見長歌者之疾徐取巧全在偷襯互
犯譜中不過成法大畧耳在善用譜者神而明之
斯無印板之病

　　一自崑腔作後絃索之學講者漸衰所以南九宫譜
雖不擇詞章足為科律北六宫譜絶少師傳不㸃

板眼盖板有三曰頭板迎聲而下者是也曰掣板
節於字腹者是也曰截板煞於字尾者是也然亦
隨宜消息欲曼衍則板可贈欲徑淨則板可減欲
變換新巧則板可移南北曲皆然

　　一譜中右旁四聲就現在本字加註非果字字不可
易也然在句内入拈發調之字斷不可易習者審
之

　　一字有隂聲陽聲齊齒捲舌收鼻開口合口撮口閉

口之别惟閉口極難得法侵尋易混真文覃咸易
混寒刪亷纎易混先天故獨加圏識别焉

　　一北曲六宫十一調内缺道宫高平調歇指調角調
宫調僅十二宫調南曲九宫十三調盖以仙吕為
一宫而羽調附之正宫為一宫而大石調附之中
吕為一宫而般渉調附之南吕為一宫黄鍾為一
宫越調為一宫商調為一宫而小石調附之雙調
為一宫仙吕入雙調為一宫共為九宫十三調也


　　一宫調雖分互有出入嘯餘舊譜於曲名下偶註一
二殊未詳核今據元人宫調全目逐一註明庶令
作者不患拘閡

　　一嘯餘舊譜北曲每首列作者姓名下註所出傳竒
南曲則但列傳竒名目都無作者姓名又多有起
調接調兩首出自兩處者不得不另立一行今既
難徧註作者姓名止将傳竒名目註每曲之尾亦
便於連合幺篇不使若又一體也


　　一叠前曲調昔謂之幺亦曰幺篇即前腔換頭也有
起處増減字句者則曰換頭有一字不異者止曰
前腔但起調首句句盡下一截板接調即通句㸃
板耳只宜連貫一處而以幺字或前腔或換頭二
字隔之不可分行立題使若另為一體

　　一凡書中作者例應書名舊譜都以字行或著别號
今欲槩易以名而不可考者十有二三恐反致錯
雜姑仍其舊


　　一入聲在北曲悉準中原音韻派作平上去三聲不
可互易而在南曲則與上去同為仄聲故應用仄
而遇入聲但註入聲一如上去惟應用平而借入
聲者註云作平其有宜平而仄宜仄而平宜上宜
去而入則註曰宜某聲云

　　一舊譜既於句首右偏小書襯字又於句下雙行小
書韻句相連不㫁使觀者目眩今句韻皆方其外
一覽瞭然至每句字數有目共知不必更註


　　一曲譜従無善本元有太平樂府明有雍熙樂府世
所盛推然皆選擇詞章薈萃名作與製譜無涉嘯
餘舊譜又多舛譌今北曲㕘考元人百種所載諸
家論說南曲稍採近日所行九宫譜定一書擇其
根柢雅馴者附於巻首













