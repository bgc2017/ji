靜春堂詩集卷二元袁易撰
杭州道中言懷
涉世恒多故謀身轉益迂馬周聊逆旅阮藉豈窮途鷺
宿依船尾楓凋落酒壺遠行憀慄意對此不能無
白霧籠舟楫青山失畫圖往來迷咫尺收歛忽斯須野
曠連飛鶻江清映浴鳬還將明媚色且復慰征途
堤柳欹招纜汀花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沉任轉蓬題詩霜葉赤對酒燭花紅嵇
阮情何曠陶韋意未窮前賢負高興不必萬人同
重午客中
往恨湘纍遠他鄉楚俗同流傳存弔祭汨沒見英雄竹
葉於人綠榴花此日紅未須嗟旅泊吾道豈終窮
湖上冥冥雨和愁細似塵翠嵐沾玉麈清潤逼綸巾他
日看濃抹兹晨傚淺顰遂諳山水意有為若留人
令節殊方客虚樓暮雨時何心吟鑄鏡余髮欲成絲昌
歜誰浮玉芳醪且滿巵今朝羈旅思更用獨醒為
寄吳中諸友
錢德鈞
風雨蕭齋裏雞鳴夜向晨簡編心力盡燈火鬢毛新餘
地知遊刃何人解斵輪煩君毋割席轉漂暫埃塵
蕭子中
並馬春風陌高歌夜雨床追游前夢失漂泊此身忙綠
酒西湖色冰肌六月凉難招髯似戟來對玉成行
湯師言
卓行拘常調微官更數移君懷同棄屣吾道嘆如絲濩
落材高世飛騰命與時晚成梁棟器剰破十年遲
唐希賢月心
枉策招尋密高談謔浪俱他鄉懷楚奏何日攬桓鬚白
月垂文練青天落酒壺看君話心事餘子盡﨑嶇
趙明仲
共話巴山雨曾題華嶽秋儒官雖寂寞公子足風流即
擬同吳詠焉知效楚囚江南新作賦寄爾恐添愁
馮景說
之子華簪裔簞瓢祇晏如為郎應駐輦延客愧無車早
托襟期合能容禮法疎一燈何日共料理讀殘書
和送春韻
浩歌擊折玉妃簪獨立東風思一襟桃萼帶雲歸洞口
柳花因雨老墻隂睡鄉化蝶三春夢客路聞鷗萬里心
猶有茂林觴詠處激湍不改晉時音
和月心韻
陋室僅容書滿榻高車遂訝席為門溪山卜地關心近
風雨翻江入夢繁烏雀浪傳佳客喜龍蛇新見醉啼痕
何時重對蕭蕭竹細影參差過酒樽
送趙明仲番江書院長僕時自石洞書院歸
詩酒欣欣同里社宦遊那復共山川一朝奉檄雖云喜
千里擔簦祇自憐羡子飛騰端在此顧余來往獨翛然
番江官暇無餘事還許重來弄釣舡
首夏村居雜興七絶
江花留我澹相娛沙鳥侵人狎易呼乘興觥船時獨往
置身塵網欲何須
穿逕幽篁破嫩苔遶池漲綠潑新醅黧黃梢蝶驚還起
翠碧窺魚去復來
問舍求田計已遲江鄉别業漫委蛇舂鉏屬玉明人眼
祇比輞川無好詩
遲暮耽書愧斵輪抛書聊憩夢中身翛然一榻誰相過
祇有清風似故人
灣碕流水轉微瀾隠見遊鯈荇藻間濠上難窮千古意
柳隂聊得片時閒
汎汎鵁鶄渺渺波烟消日出聽漁歌江天物色無人共
城郭風塵柰我何
綠樹荆扉晚更幽鱸魚菰菜近堪求故人有興能尋我
但覓吳淞欲盡頭
八月一日雨後賦兼寄城中諸友
今我不樂思出遊宿酒昏昏仍嬾惰安得凉飈破煩鬱
竹頭搶地桐隂妥紈扇那能脫腕揮紗巾不覺酣眠墮
誰喚飛雲起天末政用此時持贈我渴龍掉尾下飲江
列缺為右豐隆左蜿蜒初若彌六合變滅忽復成么麽
長江收曀淨千頃落日著山縣半笴白衣蒼狗覺虚無
孤鶩斷霞明細瑣人生萬事風雨散苦欲控摶無一可
嗟予學道良已晚閱世忘憂今亦頗西疇䆉稏碧參差
南埭芙蓉紅婀娜聊尋清景日追逐别復川原秋澹沱
故人城郭尚留連何時共鼓吳淞柁
呈信州孟能靜總管
設官重邦牧宣化馳皇風師師漢百僚獨推黃與龔金
章映紫綬非材焉所蒙君侯上宰裔樹立何穹崇神駒
籋雲霧威鳳下椅桐昔在英妙日已謁明光宫髧髦拜
玉陛秀骨回重瞳帝併持一麾往哉懋汝功屢考上治
最野闢蕃春農及兹三錫命厚恩零露濃上饒古名郡
穰穰庶物豐誅求入豪吏稅歛或缺供朱旛一戾止起
弊如轉蓬坐聞襦袴歌喧呼走兒童侯嘗過吳下五馬
聲龐龐吾友具朗鑒揖侯廣坐中褚裒得孟嘉千載事
略同伊予慕清裁欲見嗟何從自憐七尺軀仰愧高飛
鴻
題錢德鈞水邨圖子昂仲賓二公作竹石于後
無多茅屋滄波遶一半青山竹樹遮宛似吾鄉荒寂地
直疑割我白鷗沙
枝葉翛然長帶雨坡陀幽處欲飄雲故將竹石期貞士
二子風流最絶羣
題渡海羅漢像
錫飛自有天龍護杯渡能令海若趨屑屑往來應自笑
區區變幻欲何須
冬日感興併懷德鈞師言月心
日帶寒隂暝雲含雪意稠飢烏啼欲下鳴雁去安投物
態關身近年光入鬢流低頭頻覽鏡勛業付悠悠
散帙蟫魚走挑燈黠鼠窺温尋經歲讀感激長年悲糟
粕求玄理芝蘭藉故知三冬開萬卷須訪董生帷
短褐黃埃積高堂絳帳開東西成契闊歲月轉低徊青
稍還衰柳紅初注小梅城南有幽事興發可能來
之子數相顧談諧寫我憂每憐高誼激端向古人求玉
斝流泉酒青旗瞰水樓邀君興飛動己解鷫鸘裘
杭州長至日會戴師奭張仲賓
貞元朝士今遺老南渡王孫不乏賢二妙聮翩今拱璧
一官留落尚無氊笑談政用迎陽復汲引懸知到日邊
揮翰玉堂如問我短蓑黃犢亂春烟
長歌彈鋏日為年晝晷何堪一線添歸艇有時終入手
清尊對客漫掀髯雲隂欲落平垂地山色相新稍近簷
人散凭高聊發興半空樓閣雨纖纖
次日雪中再用前韻
歲晚敝裘慚久客雪中僵臥愧高賢強呼竹葉開金琖
細看楊花糝白氊列壑含春人未覺一江趨海勢無邊
若為乘興尋安道十幅蒲帆破暮烟
故人要我久忘年我亦相逢意氣添欲喚娉婷歌白雪
恰驚點綴入蒼髯留連冰柱煩詩筆零亂天花入帽簷
待取明朝殘酒醒越山重看翠眉纖
正月十六日與德鈞子敬翼之洎兒子震遊束季
博山園賦詩五首
我愛山園好芳堂隠薜蘿野雲栖不去風葉掃還多暫
憩忘城郭長謠詠澗阿不嫌頻啓鑰重過意如何
我愛山園好幽篁積翠重會令棲彩鳳勿遣化蒼龍清
影參差久高標邂逅逢未須猜逕造聊復效吾宗
我愛山園好峯嵐絶垢氛石痕常積雨洞穴細飄雲醉
臥移時醒晨遊送夕曛數椽吾擬卜半席可能分
我愛山園好清池漾細漣幽花欹半笑野鶩睡相聮每
醉容山簡因詩憶惠連更期春雨歇來對碧濺濺
我愛山園好兼懷地主賢興同招隠賦文繼補亡篇坐
納千峰秀無如一壑專斯遊偶不見欲去意悠然
病目廢書雨中獨臥偶賦
澹墨秋隂暗滿川高山叢竹亂風烟淋浪稍覺天瓢瀉
飛灑還驚瀑布懸病睫朦朧妨遠眺閒身衰謝竟誰憐
祇應造物諳疎懶乞與蕭齋聽雨眠
遲暮耽書祇嘆嗟更憐阿堵著昏花形容未怕參軍笑
方術徒煩坐客誇緗帙暫抛塵爛漫青燈故照髮蒼華
衰慵目斷今如此知復何年究五車
村徑無人喧鳥雀衡門積雨散逢蒿頻拈藥褁封題懶
獨處藜床偃臥高幻翳本空終掃滅秋容新沐試遊遨
為憑湯慰相料理欲數青冥玉兔毫
湖上即事多懷月心之辭
月轉山横湖水明星河倒影玉壺冰故人天末難持寄
來倚高樓第四層
浙東山色渡江青眼底新詩向此成天盡雲低看鶻落
日斜風細待潮生
顧盼江湖左右分吳山飛雨越山雲兹遊覽結風烟秀
獨自題詩轉憶君
卷地楊花作雪飛來時弄色尚依依不知華髮添青鏡
漫道緇塵染素衣
送罷東風身是客午窗半對紫玫瑰家山枕上分明見
何處濃香喚夢回
拄腹芬芳萬卷餘劇談痛飲亦時須憐君獨抱詩箋注
頗憶城南舊酒徒
題扇
千古錢塘佳麗地名花一朵滿城春樊川已老何堪賦
蘇小雖亡更有人
飛燕驚鴻擬未真飄飄真欲似行雲入舟山色羞眉黛
隔岸榴花避舞裙
倚扇風流已絶羣西湖小却欲飛雲不知身是杭州客
一曲清歌帶酒聞
唾壺
同抱尊罍質蒙將沃盥俱敢論才不器得近唾成珠棄
置枵然大提攜醉後須長歌空擊缺牢落壯心孤
燈檠
雁足形模小猶存漢制微低懸花燼密故照鬢毛稀豈
忍捐墻角何須對燭圍露螢乾死後歲晚澹相依
麈尾
王謝風流物翩然落手中玄談方亹亹舊擲莫怱怱拂
席青蠅避障塵白羽同空言移晉鼎千載累清風
鐵如意
犀玉誇纖巧那堪緩急須晶熒同劍鍔玩弄避珊瑚誰
解麾戎壘徒能擊唾壺持將擬諸葛碌碌笑狂夫
白海青
尚方有賜江浙省臣白海青者杭州人士美以
歌詩徵余同賦
渺渺東溟刷羽翰乍隨天馬萬人觀孤飛雪點青雲破
一擊秋生玉宇寬賜予豈將追雁鶩馳驅直欲辨梟鸞
江南明月雖同色夢想瑶階白露漙
寄孔退之
昔從茂苑觀為政江動雲飛五月秋已識威名彌屬望
相看談笑更風流才華祇解逢人說薄劣真慚與子遊
遥對青山憶丰度幾回獨倚仲宣樓
靜春堂詩集卷二
