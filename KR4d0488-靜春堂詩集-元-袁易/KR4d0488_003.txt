靜春堂詩集卷三元袁易撰
上張大學士
玉節飄飄拂錦韀宫袍猶帶御爐烟承恩始覺詞臣貴
問俗爭迎使者先近侍鳴珂依日月南遊染翰動山川
更須一試調元手爛漫為霖下九天
春日雪中
蕭齋聽寒雨出戶霰已集飛英點砌銷綠苔稍沾濕紛
紛漸填委勢若包原隰冥觀隂陽妙欲張故先歙定知
陳荄下已有春風入
危坐愁苦思急雪鳴窗櫺碧筠助蕭瑟音響有餘清啾
啾寒雀聚肅肅高鴻驚撫物易感興濁醪時一傾獨酌
誰寤歌閒襟徒自盈
窮居散書帙閉門風雪中聖賢有遺意眇邈殆難通千
秋紙上塵欲論誰與同掩卷且須臥時聆響幽叢孤懷
偶便靜敢慕高人蹤
春日自城南歸會二友觀書人散後作
花柳垂垂放風烟澹澹晴路長閒信馬春淺未聞鶯心
與遊絲遠興隨吹笛生欲攜尊酒去對取亂山傾
二仲能相過慚非蔣詡居麈毛頻落飯螙葉亂翻書膠
合精神際珠生咳唾餘驪駒惜輕賦幽興晚蕭疎
春日遊廢園
種花移竹為誰營過眼風烟祇暗驚試數舊題竒石少
尚論他日曲池平垂楊臥水僛僛舞細草侵階故故生
偶與春光共流轉綠尊對此竟須傾
和師言遊南園韻
竹裏亭臺納翠光席邊泉石坐仙鄉驚飛水鳥爭魚出
吹盡林花草自香誰把洞簫吟嶰谷似聽鄰笛在山陽
諷君詩句雲烟動轉覺蒼崖晚更蒼(是日坐上有吹洞簫者)
送孔退之
笑談玉麈清風起手滑冰壺雪片虛信宿暫疎情已惡
數州相望意何如江淹别恨蒼茫外阮籍窮途潦倒餘
目送故人猶作客明朝懷抱向誰舒
送蔡松江之饒州石洞書院
寂歴雙峯絃誦室遺書長共白雲扄絶憐皓首窺章句
不似青山見典型隨牒非才心自愧同僚得子眼還醒
鱣堂會有千人聽細聽傳家舊石經
送樓山長之石洞交代
昔賢遺緒何寥闊欲振高風愧不能深喜君才逾十倍
豈徒吾事得交承錢塘傾盖江湖動南浦揚帆曙色凝
行矣莫辭千里遠百年禮樂待君興
與師言客錢塘凡三月餘師言歸後作詩奉寄
燈花猶記别時紅為報君歸我亦東豈意黃塵迷瘦馬
尚淹青眼送飛鴻羣山積雪清相射千樹寒梅望欲空
何遜揚州才思減試煩妙語喚春風
寒食日南山招飲馬塍醉為馬墜
錢塘西湖天下竒寒日清明風日美山開錦繡身入畫
舟近絲簧春入耳上人發興流俗表攜客看花古塍裏
委蛇微徑出荒蕪繚繞重巒當燕几遠尋桃萼失紅霞
稍覺風光在流水賞心尚及答芳晨傾蓋何期遇知己
晉人禊事得同然介子高風嗟已矣山懸落日為人歡
酒盡青尊遮客起墜馬常吟杜甫詞墜車今悟莊周旨
養生被戮幾自解以酒得全探妙理今我不樂復何為
人生如斯良有幾鷲峰蒼翠尚招邀已分青鞋從此始
與南山伯祥會飲湖中暮歸書所見
絳袖維舟並清湖滿鏡愁目成千里近曲罷數峯留寄
語憑青鳥知機避白鷗東隣窺宋久邂逅亦風流
風塵天際客弦管道邊樓良夜苦無月殊鄉應更愁精
深鍾子聽瀟灑遠公遊頗念羈栖否飛花點敝裘
自錢塘歸寄諸友
蒼崖環抱汀洲口臯亭蜿蜒繞其後勢如奔馬赴平川
轡銜約住驚回首折旋起復固多態跋涉往來看亦久
不煩山色笑相迎今日扁舟落吾手曠野蕭蕭殘雪淨
長堤活活春流走鳴櫓寧嫌亂鵝鶩掛帆似欲窮牛斗
飈風忽怒當夜分天畢定知為月守縱横雨脚散書卷
澎湃波聲撼窗牖未須戲侮出惡劇已厭奔馳謝衰朽
錢塘留住春復秋千首高吟負花柳雕鐫擬效西子顰
刻劃肯墮無鹽醜角端羞與蠻觸伍胷次不妨雲夢九
秋毫得喪良可笑百歲風燈定何有已矣歸乘下澤車
悠然更瀉新豐酒數尺白魚鬐欲奮三寸黃柑香半剖
邇來夢境過眼空愈識天公于我厚垂虹在望渺烟水
倦翼知還認林藪湯君文妙不加點唐子酒酣初撫缶
亦知晤語漸有涯遠來相就還能否若人折簡不可招
寄與篇詩換瓊玖
自杭還吳訪德鈞因留論文過午歸途過竹間道
院
城郭塵埃傍馬飛此中何地頓能竒蕭蕭殘雪鴉翻急
漠漠平田鷺下遲水帶冰凘流窸窣路隨籬落轉逶迤
直疑身在宜城畔野店山橋映酒旗
曉蹋雪泥寒未解暮歸沮洳稍沾裳己驚康樂春生筆
更伴彌明睡倚墻共話祇添眉睫喜相看莫問鬢毛蒼
從今來往城南道藜杖東風百草香
送屠存博去歲客杭一年多與存博遊故詩意及
之
百尺朱樓花照天十分金盞酒如泉共聽風雪當今夕
却話湖山記往年身世薄遊那可料鬢毛相顧各堪憐
慙無賀老風流趣苦欲淹留更繫船
邀師言過城南隠居不肯來已而雪作并寄姚子
敬
歲云暮矣凍雨零南山密雲如環城閉門讀書華髮生
坐與歲月俱崢嶸哀鴻晝啼各相命吾亦求友紓吾情
街衢揚塵紛莫掃一笑相逢幾絶倒丈夫意氣膠在漆
白璧明珠豈為寳城南濁醪賤如土地僻叢梅似繁縞
割鮮那得效膏粱接讌聊將慰枯槁具區美菜葅半綠
大谷雪梨寒更好苦邀鞭轡不可回念子取别何草草
歸來懷抱為誰開竒事咄咄令人猜初驚竹樹聲槭槭
旋覺庭戶光皚皚飛絮散鹽兒女語雪車冰柱猶堪咍
惠連賦筆亦何事徒藉司馬煩鄒枚法當對此但飲酒
慎勿刻劃瓊與瑰明朝東風土膏釋百鳥喧啾破幽寂
杖藜禪榻烟繞鬢問柳灣碕春動色東郭履穿君莫嘆
北海尊深我安惜一時會合猶少靳百年膠轕終何益
思君定卜晏子鄰書聲燈光夜穿壁焉能終日心拳拳
長倚城南望城北
題錢翼之所藏華岳山水圖
窗含遠嶺綿綿樹門對清江箇箇船此景吾廬朝暮有
畫中忽見絶堪憐
次師言月夜見寄韻
暮烟銷盡月東出明鏡團團飛上天欲向青冥窮遠目
不堪光彩照華顛金尊翠勺期何夕紫綺烏紗憶少年
詩句喚醒千古夢南樓風物故依然
春雨漫興
日日春隂祇欲眠強尋南陌復東阡猶殘碧樹花多少
莫惜金尊酒十千象管烏絲題往事玉簫錦瑟負華年
愁來祇對西山坐捲起疎簾翠接天
江上平蕪望欲迷江邊密雨細如絲冥冥白晝飛花急
漠漠青林度鳥遲春事又當三月暮人生那得百年期
誰能苦惜纏頭錦喚起嬌嬈舞柘枝
積雨厭厭愁斷腸暫晴猶得見春陽頻來幽鳥當窗語
半落閒花度水香彩筆彫零詩漫興金杯摇蕩酒生光
悠悠心緒渾抛却付與遊絲共短長
和師言首夏襍興併用書懷
四月家家摶黍鳴東岡南埭半隂晴春兼落絮隨流水
風引遊絲入太清浮世時時塵事接荒郊日日暮山横
能來相就同雞黍壠上何辭暫輟耕
柳花如雪填門巷不到先生絳帳深伏櫪暫淹千里足
耽書閒寄百年心乍抛酒盞愁侵鬢忽枉詩篇興滿襟
祇欲籠將鵝自去看君醉墨寫來禽
百年未放鬢毛斑更復求誰似我頑山鬼吹燈風雨裏
漁人爭席水雲間采蘋聊出經南澗攀桂因留賦小山
薄劣敢同高士趣身如飛鳥倦知還
雨後寄陸小山
飛雨鳴簷似决渠高歌終日意何如但知書盡五車讀
那問家無儋石儲尚憶堂階曾繫馬近傳釡竈欲生魚
解頥祇擬尋匡鼎滿腹窮愁得破除
閉門十日蕭蕭雨裹飯何人問子桑孤坐性便松桂冷
高歌聲出薜蘿長忽貽短札愁仍破更讀新書喜欲狂
安得從君共清嘯祇應容我據胡床
和小山雨中見寄
滑滑泥中啼野禽東阡南陌復霖霪入空漠漠連平楚
竟夕冥冥失故岑仲蔚門前荒草合子真谷口亂雲深
棲遲不作干時計空藴經綸一寸心
江永浮天接混茫無船可買繫籬傍欲窺七澤窮三楚
但見一雲連八荒絳帳高堂深莫到蒼崖遠樹鬱相望
訪君不待帆檣具河廣猶傳葦可杭
和師言窮居即事韻
城郭烟花裹屋廬蕭然誰識范萊蕪借居種竹憐君達
築室移山笑我愚坐久眼看烏几綻醉來頭向墨池濡
壯心縱復都銷盡末害狂歌擊唾壺(來詩有壯心觸事漸消磨之句)
雨聲連夕亂鳴簷野色今朝稍入簾綠樹成圍黃鳥度
青天欲盡白波粘熊經嬾戱愁危坐鵲語無憑喜謾占
若話浮名身外事畫蛇無足不須添
野水侵扉水滿坡蕭蕭鐵硯久慵磨忽傳翡翠鯨魚句
驚見珊瑚碧樹柯深喜交情期管鮑敢將詩律鬭隂何
倩誰寫向高堂壁醉後長歌復短歌
再次前韻
浮生處處可為廬勝境非人地亦蕪笠澤昔因高士重
冉溪曾為放臣愚憐君噪吻哦詩苦笑我枯腸藉酒濡
若問神仙醉鄉近枉尋圓嶠與方壺
醉裏花枝拂帽簷醒來花落鳥窺簾林園秉燭須行樂
日月煎膠可解粘夢鹿生涯身轉誤維魚歲事兆難占
長江安得成春酒痛飲杯乾自可添
北窗無夢到鑾坡寸墨寧堪盾鼻磨任性祇應同社櫟
怡顔聊復眄庭柯琴從得趣無弦久酒可忘憂如醉何
詩句粗疎君莫笑江湖付與竹枝歌
題畫
來禽
離離玉井露光漙移得精神畫裏看更待秋風紅顆爛
墻隂狼藉鳥銜殘
瓜
故侯一日聲名隠翠蔓千年採摘頻為問金盤供錯落
何如秋圃臥輪困
黃葵
憶昔茙葵花下飲金杯春豔綠鬟欹祇今花似金杯側
獨對西風詠折枝
杏花
擬賦春風碎錦枝含毫無句入支頥趙村當日花千樹
白傅風流大好詩
題錢仲昭家菊坡圖
紅紫紛紛總後塵十年陶令可相親不知坡上秋多少
展卷霜風欲拂人(仲昭居風憲故云)
靜春堂詩集卷三
