靜春堂詩集卷一元袁易撰
過泰伯廟
孤城下白日昃景射枌榆與客上河梁河水寒瀰瀰巋
然吳泰伯靈瑣瞰其址升堂閴無人白雲在廉陛淳風
暨南服妾婦知敬止禋祀何寂寥廟食不饛簋至德貴
辭讓千乘猶敝屣豈伊常人情簞食形愠喜吾嘗憫僚
光同室操劍匕神孫且淪薄流俗重已矣伯也諒有靈
願言振頽靡玄蹤企龍德懿化慕麟趾
遊靈岩
緒風散林薄洩露開岩扄兹晨愜清穆曠懷延杳冥九
折度峻壁微行窮絶陘夫差昔戾止鏘鏘駐和鈴華旗
一以建繽紛朝百靈花飄磴道白樹入端闈青吳娃煽
方處越甲蔽長坰千秋魂魄歸過沛涕亦零嗚呼重華
後格鬭何由寧秦宫委蔓草漢闕流寒螢惟應金仙姿
空山屹亭亭摩足耀八極象教垂千齡
酬湯師言崑山冬夜見寄
清昊懸白日靈景煥八荒維時星昴中賓餞由朔方夕
曛落草頭寒谷晦蒼蒼之子在天末江湖阻且長濟盈
恐濡軌欲往悲無梁風吹崑岡裂念子單衣裳短札俄
枉辱高情何慨慷一辭三致意再歌婉成章要我數日
期我懷增惋傷數日詎可玩百年亦易量焉能(缺)耿耿
契闊如參商
寄承天寺書記(號此山)
赤城亘蒼穹實維仙聖宅上人釋門秀靈氣載營魄浮
杯渡三吳爰止雙峨石白雲亦何心皓鶴時歛翮禪扄
清唄餘宴坐羣動寂斷除前後際洞徹天人賾我生遊
彀中憂勤(缺)怵惕北風過環堵落葉平地尺中宵念室
家歲晚凍餒廹鬢髮能幾何顧為兒女白明當絶塵機
從師振金策
水仙花
疾風吹長林急雪集叢竹飛仙從何來翩然賁空谷初
逢恍若驚莊視矧敢黷黃裳韞華藻素服立幽獨昔聞
賢達流滄波振遐躅太白御鯨背靈均葬魚腹永傷骨
為土緬想人如玉貞魂千秋後流落依草木吾將佩幽
芳采采不盈掬
過定慧院尋陳舜咨不見
城東古招提遺構何代作薜蘿施欄楯流塵翳丹雘岌
岌垝垣仆裊裊危柱弱舉頭瞻金像古屋蒼鼠落恭聞
西方教冥念貴恬漠班荆蔭雙樹蔽芾亦可託邇來列
萬刹中天峙飛閣隆規競宏麗至道愈衰薄愛兹遺古
意每過必枉策故人志雲臥斯焉甘旅泊儒墨豈磷緇
寄食共藜藿踟蹰不及見心期悵何邈白雲東北飛縹
緲帶皓鶴緬懷肥遁姿清風在寥廓
諸友約遊虎丘不及往
原疇擁危阜岡巒帶重闉捫蘿稍曲折身已躋嶙峋徑
蟠太古石嵓棲百代雲昔王侈厚葬宏模難具陳玉匣
閉鳬脛珠襦被龍文重險疲卒伍三泉愁鬼神雄圖乍
不滅伯心寧肯冺遺基委勁越餘孽開嬴秦金精既蕩
潏劍氣亦沈湮薄遊羡良友覽物酬芳春龍收靈雨旦
虎嘯清風晨升高望八極酒酣氣亦振俯仰視遺跡飄
忽如埃塵登臨勿重嘆兹歡信可珍
游蘇子美滄浪故園
昊穹積長隂寒日光炯碎虚步少城隅物色入遐睇蘇
侯故臺沼蕪沒今誰記依依故址存慘慘迴飈厲谷傳
魑魅嘯地失神靈衛伊人百夫特文采傾當世立朝罹
網羅抱影投荒裔皂淹天馬逸韝困秋鷹鷙空餘意氣
雄摩盪山嶽銳生存且飄泊身後何嗟異下泉雖冥冥
精爽不可閟孤城千載歸秋風九皋唳
登開元寺閣觀浮海石佛
招提控城闉飛閣峙千尺白日轉棼輴朱霞覆檐隙升
高覽萬象目眩潛動魄天驚泱漭懸地覺虚無闢閣中
兩金像竒姿斵山石當年浮巨海泛泛來中國未聞積
水厚能負萬鈞力瞽俗昧玄津至人示靈蹟區區拯世
心于道詎無益危坐睨隋唐浩劫一朝夕檻前飛鳥逝
戶外流水疾九衢冠蓋埸浮埃浩如積車馬何時閒丹
梯展良覿
金鳳花
灌木振凄風庶草浥零露懍秋兆摇落孤花表貞素蘿
生古徑隂迴立虚垣暮芳蕤五色明幽叢九苞聚弱質
抱殊姿高標秉修譽阿閣誰為容軒除自成趣鳳德諒
未衰春榮亦何慕
寄錢德鈞德鈞時在錢塘
驥騄動長嘶高鴻托孤影丈夫四方志焉能戀鄉井憶
昨行邁初嚴裝在俄頃决眥雪壑明矯睇雲路永子行
不我過數日懷耿耿曩與子成言竊比韓與邴清風塞
寥廓高誼破溟涬明知忽遐遺蒙谷誰予儆嗣宗詩酒
放叔夜交遊屏冲襟憶晤言夙暮發深省載瞻吳洲月
遥矚孤山嶺平生故舊心丹霄共光景
贈竹徑
青士抱竒節名與高人齊高人愛入谷對之忘朝飢千
載嵇阮林往者六逸谿俗人欲徑造白日蒼雲迷今君
在城郭種竹下成蹊比鄰任來往不遣捶藩籬我自用
家法此意人得知
梅隠院觀魚
窈窕轉微徑蕭森見祇園密林已亭午宿霧始高騫地
迥煩想滅景虚遐眺延陞階啟朱牖頫檻視清泉素鱮
散蘋藻文魴媚漪漣水光忽破碎繽紛鬐鬛翻無機藴
至樂物微詎可捐伊余值良友追逐相聮翩觀化聊假
日達生終忘年匪慕惠施辨願承莊叟言
寄湯師言倩德鈞書數詩故章末及之
遠報平安如見君草生官舍不嫌貧山寒猨狖時相命
江闊蛟螭夜有神詩句祇添風土異酒杯莫放鬢毛新
欲知别後嵇康嬾一紙書題亦倩人
寓西隠菴師賢與唐月心相過分韻得然字
浪走黃塵祇自憐惠詢前約竟茫然偶棲蘭若耽幽趣
轉欲滄洲寄暮年草草詩篇書柿葉蕭蕭鬢髮亂茶煙
他時我醉君休去淨掃禪齋共榻眠
贈日者余竹深
吾宗昔日丹陽尹不問主人過竹所奮然長嘯振林樾
滿谷笙簧翠蛟舞我生嗜好頗相似千古清風慙鼻祖
余君談天氣吐虹白眼看人坐箕倨吾嘗匹馬造堂階
隔墻過酒延我語知君旁舍竹如雲借問林園得窺否
君言我居安得此但有蓬萊繞環堵竹林嵇阮太廹窄
避世雖深觸憎怒要當胷中有千畮世人那得知其處
猗猗叢菉比君子維其似之美無度再歌淇澳為君飲
醉倒猶能騎馬去
胡西軒道院竹石
靈石越微雲高篁嘯飛雨解襟散幽寂清心見琳宇道
人方燕坐碧鮮照巾屨客來但對面莊視不得語如觀
温伯雪目擊破千慮清風何方來泠然入窗戶羣籟起
虚谷衆妙會靈府飄颻紫鳳鳴蕭瑟驪虬舞伊余墮塵
網憧憧困馳騖神栖方外久夢繞雲臥屢永願繼壺公
終當效巢父
題陸義齋香遠亭
漢廣不可泳江永不可方遐觀貞女遊矯若驚鴻翔兹
花亦如之曲池抱明妝絳袖冰雪質翠衣雲錦章褰裳
欲往從宛在水中央修姱冶容滅閑都纖態昌倚檻回
眺久頫軒流涕長徘徊初月升厭浥零露瀼漠漠遞幽
馥悠悠播微芳相彼亦何心因風為飄揚
送湯師言赴杭
烜赫忠臣裔飛騰秀士英孝廉敦素履經術繼家聲邑
校為官小儒風藉爾行禮還周六典人見魯諸生省署
交章上天衢闊步亨溟池鯤速化丹穴鳳長鳴夙昔論
襟誼殷勤結弟兄雲泥慚異趣膠漆動深情敢望追王
吉寧希薦禰衡湖山有竒句儻許寄柴荆
送潘鶴臞歸侍母
冉冉虞淵月迴光照我衣蕭蕭大堤馬送客長鳴嘶窮
冬霜雪繁陟岡行旅稀子何意浩蕩歸心如奮飛王粲
故鄉志江淹南浦悲丈夫各有適聚散焉可期子有白
頭親天寒守重闈蠨蛸懸戶牖知子行當歸舉觴慈顔
和升軒福履綏士生食萬鍾高堂色養違何如衡門下
菽水歡逶迤羡子敦懿義家聲良不虧閒居富詞藻札
翰時相貽
題束季博適安齋
蕭蕭虚楹暮冉冉飛雲入紛紛車馬塵悠悠詎能及凭
軒亦何有竹樹相蒙翳雞鳴境逾廓鶴唳林更寂人生
貴是身夫豈不願適胡為悔吝端往往在祍席莊生歎
坐忘陶令嗟形役兹理信無暌非君諒誰識
送王沂父常州學正
豐草被長堤春波轉微綠江淹南浦情悠然在吾目吾
鄉二三友交誼天倫篤爾來數暌阻旦旦歌伐木陸生
既高騫子亦展遐躅連遊陽羡區並泛荆溪曲是邦號
多士文風素云淑矧兹二賢教時雨新沾沐恭聞淑化
原其機系庠塾嗚呼季子風千祀今可復若予遲暮姿
冥棲滯窮谷經素昧玄義漫費百回讀寧希兼善才實
愧聞見獨載瞻雙鳳翔高天引遐矚
贈崑山儒醫張生生攜洛陽耆英圖云圖中名燾
者某之始祖也
園公深谷隠巢父中林居生逢嘉運啟尚拘曲士模豈
若洛中叟抱材自卷舒誠著金鉉職忠禆繡衮謨功成
遂投紱身退斯懸車逍遥天地中優游日月徐相顧髮
皓白胥會情怡愉既應德星聚亦彰南極符一時聚冠
蓋千祀存畫圖老成則已矣典型猶宛如張子有仍孫
韜名倉扁徒種杏白雲表蒔藥青山隅利物貴兼濟秉
心良不渝咸俾迨爾祖永膺眉夀俱
贈禽衍陸生
徵士士龍之子孫天馬為駒氣深厚逸才致遠誰能羈
少年氣已干牛斗爾來狼狽一緼袍豪蕩肯居狐貉後
文豹深藏霧雨濛潛蛟終作風雷吼相徉㕓市昔傾蓋
執雉定交歡握手燕坐談天試相詰繫蛇掉尾還應首
衆人乃欲攘其羭無異醯雞喧甕缶獬冠蟬弁戲推許
鼠目麞頭慚老醜嗟予退處操如蚓分與窮猿擅林藪
蟲飛蝠伏各有時萬物行藏信非偶文章藻繪亦安用
畫虎不成徒類狗寧為牧豬隠蒱博雖非待兔聊株守
豻袖無堪厠朝列鹿門政可安農畆君不見千秋麟閣
笑獼猴烏用丹青傳不朽
過長安堰
霜落天清木葉零我勞王事賦宵征三更燈火魚龍動
千里星河雁鶩鳴大舶低昂銜尾進扁舟來往一身輕
抱關恐有高人隠野客低頭愧送迎
杭州客樓開爐日作
袖長起舞朱樓窄壺缺聽歌綠酒寒故國蓴應歸日老
小春花在客中看江山信美終心折風月横陳惜鬢殘
千古流傳王粲賦令人登覽動愁端
送湯師言番江書院山長
風土迢迢吳苪邑送君還憶舊羈栖芝山擁郭蒼龍臥
番水粘雲白雁低遠道故因勞夢想一官那得限東西
野花芳草江南路千里秋風入馬蹄
久出還家梅花已謝
手攜長鑱斵蒼苔雜樹無多取次栽斟酌何郎才思減
梅花謝了却歸來
梅花謝了却歸來不見繁枝雪作堆桃李向來羞欲死
而今紅白滿園開
梅花謝了却歸來風裏殘英旋面迴我似穰侯遲見事
當時合築避風臺
和師言見寄(僕時喪制中)
千仞崗頭亦振衣塵中祇伴白駒馳功名到手終安用
憂患凌人竟大竒陶令田園松菊廢王裒冡墓栢楊悲
新詩縱寫高情極得似相看減夢思
靜春堂詩集卷一
