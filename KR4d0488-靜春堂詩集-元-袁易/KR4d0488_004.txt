靜春堂詩集卷四元袁易撰
新歲郊居即事
白日無遺照青春入敝廬屠蘇慚後飲桃梗伴閒居荒
僻逢迎少衰慵拜起徐占年聽雞卜吾得把犁鉏
雲葉開清旭霜花散積隂稍欣迴凍澤已覺變鳴禽物
化爭流疾天機靜玩深東風漸相顧來往補疎林
岸幘江臯久移笻野望新草傾將落日樹裏欲迴春暖
曬隨陽羽晴翻在藻鱗自今還往數魚鳥亦相親
村居即事
亭皋獨立看雲移併覺青山入杖藜汀草路窮爭地出
水禽日落向人啼百年小飲身如寄萬象横陳句嬾題
驅使風光詩爛漫令人苦憶浣花溪
村北村南鳴水車直疑樹杪著浮槎因居澤國憂農事
強起江天管物華當戶漫栽彭澤柳何田宜種邵平瓜
悠悠作計全疎懶倒罷清尊又日斜
睡起西山翠作堆蜿蜒渾欲傍人來政愁塵土無詩句
已覺風烟撲酒杯清景彌年供嘯傲浮生何事苦低徊
誰能共此悠然意冉冉斜陽白鳥迴
寄陸冶僊
寄語雲間陸士龍近來談笑與誰同圓機往往論千古
濁酒時時判一鍾聞道新居營水竹頗勝窮巷散蒿蓬
驅馳城郭還知否江水桃花昨夜風
和小山夏夜獨坐
密竹通風細新荷貼水圓林塘涵倒景河漢轉高天有
興棲霞外無愁到酒邊何煩百錢卜已悟小行年
屋角天河白尋源去匪遙祇應廣寒闕共此可憐宵北
斗迴空闊清風起泬寥騫槎何處覓吾欲泛輕舠
膠漆存吾道高情宿昔同神交懷阮藉夜飲憶元忠兩
地牛鳴近何時馬首東酒酣君勿去待我浩歌終
臥石雲粘袖乘舟月入蓬物華歸目睫詩句愈頭風有
喜成三益毋勞嘆五窮昔賢傾意氣安用萬人同
漫浪鷗為侣行藏鷁退飛秋侵蒲柳質月滿薜蘿衣零
露濃如瀉閒雲薄未歸思君共揮麈相對澹忘機
漏水催傳箭繁星拱建杓菰蒲終夜響魴鱮傍人跳篇
什何多興風光頗困嘲胡床談詠處著我醉喧囂
夜久琴書冷樓高枕簟清微風過梧葉故作雨來聲濁
酒悠然酌新詩向此成殘杯猶在手鼻息已雷鳴
高臥北窗裏無因夢益州行吟風滿袖醉舞月窺樓倒
載慚山簡清歌無杜秋遠游須借問何地可埋憂
浪跡供多病牢愁伴獨醒歌長聊自舞詩好欲誰聽老
馬元西極遊鵾且北溟賴君時慰我喜變髮星星
因公事留驛中遂登姑蘇臺晚望
古驛西風起中含水國秋官閒公館靜鳥下吏人休移
簟微凉入登臺晚興留亂蟬當檻急衆木抱城稠天迥
摶蒼鶻山横走翠虬虛無疑地盡突兀併雲浮絶景嗟
才窘微吟怯語遒烟霏生變態鷗鷺傲冥搜初月清如
濕殘霞散不收似乘牛渚舫若在武昌樓娃館今荒草
吳宫祇廢丘按圖非舊跡訪古莫深愁蘋浦漁歌斷楓
根鬼唱幽掠檐聞鶴警照席數螢流止舍慚昭子投亭
愧褚裒疎頑能稍稍漂轉付悠悠兹宇閱人久伊誰似
我儔途窮翻一笑鬢短耐千憂世故從飄瓦浮生等置
郵三更星斗落萬事入搔頭
秋夜懷友
平生故舊誰知我潦倒襟期子略同縱酒祇拚千日醉
讀書少忍十年窮歲華晼晚欺霜髩物色凄凉入井桐
未用相看嘆摇落古來江漢有秋風
屋角闌干北斗垂誰家長笛夜深吹月流河漢天機急
秋到山川木葉知老去潘生聊漫賦向來宋玉不勝悲
四時代謝渾閒事有底窮愁入兩眉
和翼之秋懷
衡門無馬跡露草有蟲鳴樓上誰家女穿針聞笑聲胡
床歌處穏長笛醉來横此際得吾子掀髯紗帽傾
再和
千林羣鳥靜兩地一牛鳴月裏山河影風前鼓角聲川
原秋浩蕩雲物暮縱横此夕(原缺五字)且細傾
贈周生
人生身幸一丘足豫卜佳城也是賢甚欲與君論此事
祇今未辦買山錢
戲調月心
藥囊近說蛛絲繞酒戒兼聞翠袖開絳帳生徒何日了
秋花池閣喚人來
淡月微雲相與清思君詩句臥中庭誰謂西風不解意
牆根吹散讀書螢
南園花竹清如洗每到徘徊不擬還辦取拍浮三百斛
醉鄉堂上破除閒
南蕩東陂爛漫秋問君底事不來遊身如槁木書堆案
相伴螙魚何日休
扣門載酒可容來懷抱相看得好開祇恐彭宣驚女樂
後堂絲竹一時迴
送府判常仲寬
魚鱗邑井古勾吳地控東南擁具區别乘向來猶半刺
連銜况復共分符雄藩專轄勞參佐屬邑安居罷呌呼
去日翛然舊行旅但添霜雪上髭鬚
凝神萬事優游裏文翰如山不憚煩久淹朱紱從千騎
垂上青雲更二藩祖道攀船歌宛轉秋風卷旆看飛翻
胸中歴歴知民瘼臺閣從容好細論
送趙顯之檢校
憲府昔淹從事衫攜書又問淛河帆湖山樓閣秋千仞
省闥文符日幾函稍糾掾曹疏冗劇時要賓客上嶃岩
蘭臺只恐催軺轉崖石今題是舊銜
挽陳徹堂
累世仍簪紱高名被搢紳貳車回步勇真館宿心親凋
落嗟前哲參陪阻後塵襄陽耆舊傳紀述付何人
高賢遂如此忽忽死生分竟失崑岡玉祇殘太華雲人
間空作誄地下定修文不謂貞元老今為馬鬛墳
黃壤千年墓瑤芝一夜霜病初傳稍稍身已去堂堂有
子翁堪瞑知生我亦傷白頭流輩盡誰表鄭公鄉
陳仲淵别室
一桁朱簾護綺疏數拳蒼石蔓寒蒲汝南市上塵如霧
誰見仙人隠玉壺
粉垣密掩竹脩脩時見清風舞翠虬若訝此君嫌俗客
祇開三徑納羊裘
冰壺玉盤粲烱烱清泉墮石寒泠泠羞將白髮三千丈
來對靈苖一寸青
方瞳綠髮照寒碧冉冉雲氣生裳衣不辭乞汝服食法
但恐石上龍蛇飛
琴中流水瀾翻落畫裏秋山雜沓來(原缺四字)傍脩竹
臥看飢鶴啄莓苔
别南山上人
擾擾人間萬事非相從時得扣玄機林堂酒半月到席
竹院棋殘雲滿衣浮世情緣雖已觧丈夫意氣忍輕違
費家池上沾巾處此道今無古亦稀
折松為麈論如流落盡松花語未休豈但近公如白雪
便應著我寄滄洲粗疎頗慕嵇康懶薄劣難追惠遠遊
他日重尋黃葉寺碧雲吟罷不勝愁
獨坐懷黃子久
衡門處窮巷蓬蒿散空垣臥起但書帙往來寡車轅獨
謠誰與和風葉一騷怨茅櫩日可愛南窗明更喧蒼筠
送脩影忽作蛇龍翻人生耳目娛豈在聲色間欣然會
心處欲寫竟忘言
良友多隔闊邈若參與商衆中見快士蔚然江夏黃詞
章發華藻眉目婉清揚如瞻晨星輝燁燁吐寒芒相逢
車馬邊俗塵不可障欲申慷慨懷告别復怱忙具區藪
澤深高天雲露長願為雙鴻鵠與子俱飛翔
郊居寓目隨事輒題得詩九首
雨洗萬象出暄和風日新鷗聲新命侣山色暮迎人
絶江捕寒魚赤鯶巨莫逃鰷鱨翻有神騰出如銀刀
雜英渾末吐弱柳不勝垂獨得春風意黃金撚作絲
罷釣坐盤石水清石粼粼鑑影見毛髮吾今非昔人
春風號樹穴達曙簫笳聲殘梅幾點雪猶復照人明
把酒清江上扁舟送夕暉行雲杯裏度白鳥鏡中飛
决决堰根水跳珠終日鳴班荆坐忘返中有激湍聲
乾鵲構危巢拾薪來往飛拮据有餘閒猶報行人歸
人生百憂集心役鬢毛斑烟雨江南岸舂鉏爾許間
和師言病中止酒見寄韻
憐君止酒嬰何疾猶復題詩枉故交三月青春看又破
數莖白髮若為抛已鉏宿草留微徑肯踏泥途過遠郊
喚取載眉開一醉鼓簧調暖玉笙匏
題趙明仲鄱陽行藁後
新詩别後頓能竒筆勢翩翩直欲飛但怪衣巾清氣襲
盡持山郭白雲歸應劉淪落詞人少徐庾雕鐫雅道微
拂拭朱絃誰共聽似君高趣眼中稀
春日對雪即事寄師言
落梅和雪作團飛鬭舞迴風不自持豈但燕鸎寒歛翼
頓令桃李澹無姿梁園賞罷須重賦水部題殘更有詩
料理物華煩妙筆喚回春色乞花枝
次月心見寄書懷
世故嬰我懷俗念令人老解憂聊用酒人譏有何好君
詩出竒瑰珊瑚間瑶草宛如對長髯清談吾絶倒
藜床膝穿穴臥起繙故書僵立困僮僕傳抄愁小胥兀
兀竟何事新婦閉一車敢慕陳元龍豪氣猶未除
今日風日好嘉辰嗟離羣小桃繁似火江水碧于雲我
獨掩關臥無客為書裙但聞松風號蕭爽如秋旻(小齋有松)
(數株)
三月一日過南園報師言諸友
素李花繁不見天綠楊氣暖欲生烟飛泉潄口清如玉
細草留人輭勝綿
數日春隂一日風海棠只擬向來紅南園昨暮渾成雪
猶賴相看是醉中
柳花吹破百花休及此吾當秉燭遊辛苦虞卿緣底事
滿窗白日照窮愁
再用韻
崇桃積李照青天乳燕鳴鳩隔暖煙漫道遊絲高百尺
祇應春思更綿綿
落花池館鳥呼風狼籍薔薇半丈紅何處飛來雙燕子
與人相對寂寥中
清談難覓許文休欵段聊追馬少遊辦取拍浮三萬斛
莫令酒盡作春愁
和師言殘春漫興韻
登臨特地起長嗟烟樹依依減物華歲去祇添新白髮
春歸猶問續開花嬾為二頃求田計悉送千錢留酒家
端肯忘機同釣席亂鷗如雪滿平沙
城東雲木翠相望城裏飛塵自在忙萬頃江波摇鴨綠
百壺春酒瀉鵝黃野禽忽送尊前曲水荇時飄鏡裏香
只少紅妝同綵舫清溪白石聽鳴榔
靜春堂詩集卷四
