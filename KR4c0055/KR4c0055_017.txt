李文卷第十七嘉靖乙酉𥙷刊
雜著八首
行已箴泗州開元寺鍾銘
舒州新堂銘陸傪檻銘
江州南湖堤銘趙州石橋銘
觧江南數竒篇
行已箴
人之愛我我度于義義則為朋否則為利人之悪
我我思其由過寧不改否又何仇仇實生怨利實
害德我如不思乃䧟于惑内省不足愧形于顔中
心無他曷畏多言唯咎在躬若市于戮慢謔自它
匪汝之辱昔者君子惟礼是持自小及大曷莫從
斯苟遠于此其何不爲事之在人昧者亦知迁焉
及已則莫之思造次不戒禍焉可期書之在側以
爲我師
陸傪檻銘
晝日居于是窮性命于是待賓客交其賢者亦于
是有客曰翺銘于是
舒州新堂銘
先時寝壊有隘其廬乃作斯堂高嚴旟旟六桷四
楹裝重架虚栾拱不設簷蜚祛祛䴡不越度儉而
有餘左立嘉亭繚以環除延延其深肆肆其紓吏
事既退齊心以居思民之病擇弊而鉏弗逸弗墜
謹終猶初大旱之後隣邑成墟獨我州垊樂哉胥
胥鬼神所福事匪在予丞相以言乃下徵書復官
于朝以解前疸刻銘於斯永示羣舒
泗州開元寺鍾銘(并序)
維泗州開元寺遭罹水火漂焚之餘僧澄觀與其
徒僧若干復舊室居作大鍾真元十五年厥功成
於是隴西李翺書辝以紀之
八月梓人功既休戊寅大鍾成先時厥初罹于天
菑波沉火燔既浮為薪既蜚為塵澄觀之功恢復
其居革舊而新環墉如陵臺殿斯嚴乃三其門俾
後勿踰其徒不譁咸服其勤有加于初屋室既同
乃範乃鎔乃作大鍾乃懸于楼以鼓其時以警淮
夷非雷非霆鏗號其声淮夷其驚上天下地弗震
弗墜大音無斁千僧勠力願昭其績乃銘于石
江州南湖堤銘(并序)
長慶二年十二月江州刺史李君濬之截南陂築
堤三千五百尺高若干尺廣若干尺以通四鄉之
路畜水為湖人得其嬴正月既畢事舒州刺史李
翺歌以記之辝曰天地作物功或不周賢人相之
智與神侔&KR1071;&KR1071;南陂冬乹夏滮九江漲潮潜潜逆
流東南百民城市所繇水積既深大波其䬌(功匹尤)亦
有舟航覆溺之憂擔擁疊路車軔其舟童嬰涕堕
老媍號愁歴古建兹孰為氓籌濬之之来養民如
身乃築長堤拒江之瀕厚其錢傭以飽餓人南北
東西百里鬭臻莫不用力千鎚響振(員音)虓讙相勵
不督而勤堤既成止岡聮突起堅若石城墇為瀦
水蒲莞茭芡鴻鶬鱧鯉唯其所取或食或祀長堤
坦坦植之楊槐架豁飛圯以便去来除險作利非
賢不能歌示江人式悅汝懷
趙州石橋銘
九津九星横河中天下有道津梁通石穹隆兮與
天終
解江靈
元和六年八月余自京还東暮宿在江濤水既平
月高極明万物潜休遠無微声坐至夜静目亦瞑將
瞑聞江中有如賈人相與言曰與子商遊十有餘
年不識我愚託我如親相得之歡百賈誰如泰山
役召子欲代予力雖不能志願如初自昔及兹未
嘗汝薄利必以告害斯共度誓當結固永守終樂
汝之責人慘若五刑小不順汝亦何足听汝心好
惡灼若天星動比孔丘其神且明異汝者斥諂汝
者榮苟不汝随絶如詛盟人實難知堯所未易我
雖受責敢喪前志薦汝利汝每憂不暨終何能成
惟力所至豈不汝怨我道無二曰余虚言鬼神来
棄汝實異兹飜然改作瘡疣生心洗刮不落巧避
我長善探我惡短我如墜譽我如縛人或美我汝
閃其目人或毁我汝盈其欲充汝之心飽汝之腹
雖汝子孫亦所不足我實蒙頑為汝之辱動多尤
悔嬴敗不畜汝既冨厚享天百福筋骨堅強婢妾
約綽財貨積委屋室豊渥我從此去非曰道薄願
汝我忘無盛其毒言未訖余叱之曰人生若流其
可久長湏臾臭死瞥若電光用心平虚天靈所臧
得失是非其細如芒奚為交争此實不祥相歡不
足其氣已僵汝行吾言可以息兵於是言者嘆息
吐氣掩鬱無語啟戸視之不見其處
數竒篇
禽滑釐問於子墨子曰魯氏有叔姪同處者叔曰
無恒姪曰數竒數竒強力能施儉以厚人凢魯氏
有太事父叔兄弟所不能集者數竒皆盡身以成
之親戚之喪在野者數竒皆往葬之姑姊妹之無
主失時者數竒皆取而嫁之其或不能自存者數
竒買田宅以生養之凢數竒之禄朋友故舊緦麻
小功之親無不皆周也仕于齊積功當迁辝不受
請以與其叔無恒無恒因得官遠近之親莫不歡
以賴之獨無恒以為不足于己無恒有妾曰善佞
畜私夫以生子曰不類數竒愛不類如其子無恒
久乃告數竒曰不類非吾子他人之子也汝勿以
為弟數竒驚曰叔父得無誤乎無恒曰吾察之詳
矣有驗存焉數竒之從父妹笑曰孰不知之雖然
叔父之為人也無常心其後必悔悔則兄受謗為
不仁而棄弟矣盍請契焉數竒以為然因質於無
恒無恒遂裂帛具書其然之故與數竒以為信既而
數竒仕於蜀無恒果復以不類為子愛之加於初
數竒至固爭之無恒大怒告人曰帛書非吾意數
竒強我以為無恒悪數竒之不順於己也毁而敗
之冀有悪名於時數竒終不怨其自行如初敢問
為數竒者宜奈何而可子墨子曰數竒挈身而去
可也問曰姪捨叔而去義乎子墨子曰有大故雖
子去父可也叔姪何有古公欲立王季歴太伯仲
雍知之遂適吳不反避嫡以成父志晉献公信驪
姬之讒將立奚齊太子申生不去終被悪名雉經
而死且陷其父於悪公子重耳奔翟逃禍卒有晉
國霸天下故重耳為孝而申生為恭無恒之悪數
竒也深矣不去後必相殘陷無恒於大悪孰與去
而皆全以追太伯仲雍重耳之跡而行乎雖子逃
父可也問曰數竒可以不去而盡從無恒之所行
耶曰不可從道不從父從義不從君况叔父乎無
恒之所行無恒也如皆從之是陷無恒於悪數竒
將何以立禽滑釐以子墨子告於數竒數竒遂適
東夷東夷之俗大化
李文卷第十七
