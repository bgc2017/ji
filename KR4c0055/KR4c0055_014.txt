李文卷第十四
墓誌五首
右僕射楊公墓誌獨孤常徒墓誌
任工部墓誌侯處士墓誌
叔氏墓誌
唐故金紫光禄大夫尚書右僕射致仕上國柱
弘農郡開國公食邑二千戸贈司空楊公墓
誌(并序)
由楊喜追殺項羽以功封侯後數世生敞官至丞相
敞曾孫寳不應王莽之命光武特徵老病不到寳生
震諸儒謂之關西孔子位至大司徒太尉卒以忠死
楊氏由是益大載於史傳世不絶人曾祖珪辰州司
戸贈膳部員外郎大父冠俗奉先縣尉贈吏部郎中
父太清宋州單父縣尉累贈至太保公諱於陵字達
夫年十八舉進士苐選𥙷潤州句容主簿鄂岳觀察
使奏為判官轉左驍衛兵曹累改評事監察御史歴
殿中得緋衣銀魚使迁江西公随之加侍御史著作
郎及府除屏居建昌不至京師貞元八年徵拜膳部
員外郎轉考功知别頭舉轉吏部員外郎及判南曹
宰相之親有以文書不足駮去者宰相召吏人詰之
堅执不改遂以公為宣武吊祭使故事南曹即未
嘗有出使者公既出宰相之親由是判成矣故公
卒不得在詔誥之清選遂為右司郎中郎官堕於宿
直臨直多以假免公白右丞右丞建立條例郎官
不悅為作口語宰相有知其事者遽以公為吏部
郎中改京兆少尹出為絳州刺史有言公弗當居
外者德宗召見遂以為中書舍人其年知吏部選
事時京兆尹李實有寵去不附己者故給事中許
孟容為太常少卿而公改秘書少監德宗崩為太
原幽鎮等十道告哀使節將之遺並辭不受復命
除華州刺史賜三品衣魚所取賓僚皆一時名人
後皆得顯官有至宰相者其年冬迁浙江東道團
練觀察使越中大飢人至相食公奏請度支米三
十萬斛又乞糴他道以賑救之民得生全入為戸
部侍郎未到改京兆尹奏請諸軍諸使有犯罪者
皆禁身推罪以狀牒送本軍又請属諸軍諸使人
置挟名敕五丁■者推两丁屬軍遞立節限以便
於治詔皆可其奏京師称之復為戸部侍郎人望
益重僉以公遂為宰相會考制舉人奬直言策為
第一中貴人大怒宰相有欲因而出之者由是為
嶺南節度使是時得考策者凡四人公既得嶺南
吏部員外郎韋貫之再貶巴州刺史而李益鄭敬
皆抵於患其在廣州以韋詞為節度判官任之以
政改易侵人之事凡一十有七嶺外之人至兹傳
道之節度使徐申以己俸薄月加三十万且曰後
来所期共守公引常衮所奏敕皆罷之撤去蒲葵
陶瓦覆屋遂無火災民賴以安監軍許遂振好貨
戾彊而小人有陰附之者故遂振密表讃公直言
韋詞李翺惑亂軍政於是除替罷歸遂振既領後
事捶撻吏人求公之非吏人大聲呼曰楊尚書他
方所遺尚不收去豈有侵用官錢乎遂振遽令取
他方所遺及其至封印不啟遂振慙而止宰相裴
垍素未知公及遂振之譛遂以公為吏部侍郎重
修甲敕用備姦源又於南曹更置别曆以相檢覆
奏令選人納直為出籖告以給之吏息奸欺官收
羡錢公食豐絜𪠘宇以修迄兹守行遂為故事凢
歴四年補内外官三千餘員皆當其分無怨訴者
轉兵部侍郎兼御史大夫判度支當淮西用兵漕
輓供饋塩鉄積欠官錢公與之廷辨高霞寓以唐
鄧之師攻蔡州怯懦不敢直進欲南抵申州出於
空虚不守之地其路險狹粮運難継公面於上前
累言利害并以疏陳霞寓逗留之狀請於北道直
進足以援許汝之師賊勢自蹙上許之霞寓深怨
遂内外結構出為彬州刺史霞寓果敗由是談者
知公之冤其為彬州躬勤於治不以卑遠為薄明
年召拜原王傅數日又為戸部侍郎復知吏部選
事元和十四年淄青平兼御史大夫以本官充東
平宣慰處置使是時初誅李師道得兖州鄆州等
十二州列為三道劉悟既除滑州猶未出鄆及公
至悟出迎公促之悟即日遂發頒行賞賜皆得其
實上甚悅謂宰臣曰楊某不易得及浙西觀察使
李脩死上問宰臣崔羣皇甫鎛曰何不進浙西人
名皇甫鎛知公方有恩惧作相遂言公所至皆有
理跡以臣所見莫如楊某凡數百言上唯以一字
應之曰惜人聞之者且以必為相矣是時裴門下
既出太原崔中書為鎛所讃鎛又改尊號中上旨
故鎛計竟行而公不相矣眀年迁戸部尚書又一
年改太常卿又一年改東都留守兼兵部尚書御
史大夫充畿汝都防禦使既三年方將告休會以
疾而罷乃嘆曰年老致政本吾夙志兹則負吾平
生心矣疾平迁檢校左僕射兼太子少傅或勸求分
司以自便者公曰年至力&KR0629;便當乞骸骨於朝何用
分司為遂西至京師朝謝訖不到中書遂还私家不
判上案三上表乞自退詔迁左僕射致仕全給俸科
數月上表固讓乞就半俸許之庙享之外不復經過
人家每佳辰体安則以子弟孫僮侍游於園沼之中
用以為適大和四年十二月癸亥以疾薨於新昌第
享年七十有八天子為之廢朝凢朝廷之賢設位而
哭者不知幾人册贈司空眀年四月庚午歸葬鄭州
滎澤縣先太保之兆祔于夫人穎川韓氏贈華陰郡
太夫人之塋夫人丞相少師休之孫丞相晉國公滉
之女柔順之德紀於前銘下從舅姑四十有三年矣
子景復衛尉卿曰嗣復戸部侍郎曰紹復舉進士登
寵詞科曰師復未仕用文為業女適右司郎中韋公
素孫承渙試大理評事鄜坊節度廵官承渙之下及
在童稚者十有一人大卿侍郎以翺之受恩也久来
請為誌銘曰
公生六年太保棄捐未及成童虢國又終漂泊江湖
誰食誰衣服習文學不勞於師爰始有名既于永歸
六十一年祗慎德儀由直屡黜進無異詞凢所臨莅
去而可思與之厚者莫匪雋材自我進者多遇良
能恩建葭筟濡洽以財袒免緦麻亦尽其哀止足
告歸偃息丘園子㣧孫童十有五人有列卿曹貴
為侍郎禄秩且多膳飲馨香門吏諸生中外顯光
車馬盈門歲時之良既夀既貴示終以常福薦攸
歸疇可比望為庙太祖百世蒸嘗
唐故福建等州都團練觀察處置等使
兼御史中丞贈右散騎常侍獨孤公墓
誌
公諱朗字用晦當州刺史贈太子少保憲公之長
子憲公有文章名於大曆中每為文輙為後進所
傳寫公生數歲而憲公歿與弟郁皆伯父母所養
稍長好讀書不煩扵師年二十一與弟郁同來舉
進士其二年既得之矣會有司出賦題德宗不悅
宰相喻使减人數故公與十餘人皆黜公以伯父
母無子即日歸養于蘇州使其弟留以卒業由是
孝慈之名称於朋友間以處士起佐江西宣歙浙
東三府得試校書恊律郎元和九年拜右拾遺上
疏請各令觀察便充本道塩鉄使場監之任悉歸
州縣罷去𬋩㩁吏以除百姓之患十年盗殺宰相
御史中丞傷以免公疏請貶京兆尹殺捕盗吏事
皆不行君子壯之累奏時病有不合上意者貶為
興元府倉曹參軍三年復徵入為監察御史改京
兆府司錄參軍迁殿中尋加史舘修撰入省為都
官員外郎修史如前出刺韶州復入虞部左司二
員外得郎中數月迁權知諫議大夫敬宗御丹鳳
門大赦改元宦官敺傷鄂縣令崔發於雞竿下公
疏請取其首為者殺之以正法寳曆元年改御史
中丞殿中王源植貶韶州司馬公面諫其屈不得
請凢五上疏自請罷去敬宗不許上即位迁二部
侍郎大和元年八月以為福建等州都團練觀察
等使兼御史中丞公瘡發於背不克入謝病二旬
九月壬子以瘡卒年五十三天子為之廢朝贈右
散騎常侍有子孟常生九歲矣夫人京兆韋氏給
事中貞伯之女未仕而夫人卒十月壬午其姪庠
以公之喪歸祔河南之夀安丼泉鄉先公墓次以
十月己酉窆銘曰
人之有生莫不皆死曰長曰短相望其幾短不足
傷長不足恃要歸於盡孰有彼此公夀何迫百年
中止喪車東去託骨山趾室無妻哭祭有雅子令
名不忘曷其有已
故檢校工部員外郎任君墓誌銘
君諱佶字叔正樂安人殿中侍御史玄植之孫靈
府功曹日新之子君少遭父喪養母以孝称京兆
尹崔光遠表試左清道率府兵曹參軍敕攝富平
縣尉知縣事及克復京師以功授成都府犀浦縣
丞又以優授涇陽縣尉會吐蕃犯都代宗幸陜州
君召募吏人保守佛寺寇不敢逼擢為本縣令充
渭北十縣團練使及駕还京為同列潜&KR0799;功不得
論僕射裴冕冤而奏之得長安縣尉轉本縣丞歴
太府寺丞未幾迁監察御史京畿舘驛使判官中
書侍郎元載為潭漕使請為判官轉殿中侍御史
又檢校工部員外郎兼侍御史判官如故元載得
罪君左授建州建安尉及楊炎入相君以書戒之
由是楊怒而不用又移虔州司戸再授信州司馬
觀察使鮑魴以為判官權知饒州事&KR0799;疾歸卒于
信州權窆於州西原有詩两卷前娶宗王氏女生
男冀為邠州司法參軍三女各為士妻後娶杜氏
女生子三人曰溆曰羡曰并女五人長女嫁長洲
尉源咸季次女適權穎三女早卒少女二人未許
嫁溆歴佐大府以吏能有聲為度支振武營田使
得試協律郎攝監察御史元和十四年杜氏卒溆
乃自信州奉府君之喪合葬于万年楊村從先人
舊塋溆嘗與翺同事嶺南府翺知溆之才亟薦于
時故溆来請誌銘曰
士生于時兮所貴者才有才無命兮古今所哀噫
故處士侯君墓誌
侯高字玄覽上谷人少為道士學黃老鍊氣保形
之術居廬山號華陽居士每激發則為文達意其
高處駸駸乎有漢魏之風性剛勁懷救物之略自
儕周昌王陵所如固不合視貴善宦者如糞溲與
平昌孟郊東野昌黎韓愈退之隴西李渤濬之河
南獨孤朗用晦隴西李翺習之相往来汴州亂兵
士殺留後陸長源東取劉逸淮乃作吊汴州文投
之大川以訢貞元十五年翺遇玄覽於蘇州出其
詞以示翺翺謂孟東野曰誠之至者必上通上帝
聞之劉逸淮其將不久後數月而劉逸淮竟死其
首章曰穹穹與厚厚兮烏憤予而不攄翺以為與
屈原宋玉景差相上下自東方朔嚴忌皆不及也
達奚撫為楚州起攝盱𣅿祭酒李公遜刺衢州請
治信安其觀察浙東又宰于剡三縣皆有政不幸
得心疾留其子狗兒於翺家而歸廬山不到卒江
西其子婿王適使傭吉勉求君所如值君卒吉勉以
君喪殯於袁州之野而復於適適又死適之妻使
吉勉来告於翺翺以狗兒歸適妻居二年適妻又
死狗兒尚童翺慮吉勉之短長不可期則君之喪
終不墳矣故使吉勉往葬之而識其墓以示狗兒
叔氏墓誌
元和九年歲直甲午正月十九日丁夘浙東道觀
察判官將仕郎試大理評事攝監察御史李翺奉
其叔氏之喪葬于兹叔氏諱術生子曰王老遠在
京師翺實主其事銘曰
翺生始言叔氏棄沒爰殯于野年周四甲豈無諸
親生故或迫亦有息子旅宦京國丘墳孰封松檟
未列殯宇零毁狐狸所宂中夜遠思酸悽心骨是
以乞假公府言来筮宅追念延陵喪子嬴慱葬不
歸吳於礼其合唯叔平生游居是邑夭謝于此靈
幽其託女姪之西仲兄之北冥昭何異可用居息
孰為故鄕乃樹松栢
十四卷
