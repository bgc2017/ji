海陵集卷十二
宋周麟之撰
内制
郊祀册文三首
聖祖
伏以先天之符肇自聖祖配極流曜是興炎圖迎陽稱
禋夙夜熙事右序我宋永孚于休
昊天上帝
伏以明明上天錫宋成命世用饗帝維翼厥心初陽協
辰秩祀昭報永祈孚佑降福無疆
皇地祇
伏以於皇柔祇母育萬物順承天道協佑我民至景迎
長合祛毖化欽事以察申錫蕃釐
永祐陵&KR1238;官修換神帳表文
仙寢安靈將繕修於熉幄吉辰興事暫遷寓於睟容敢
申圭薦之誠尚迪鑒臨之祉
郊祀禮成奏謝諸陵表文
寅保丕圖恪遵舊典候黃宫之協氣秩紫畤之明禋假
廟薦芳就陽升燎帝祖嘉饗神人具依實繄保佑之休
克就齋明之事敢申虔謝益迓洪禧
天申節茅山崇禧觀開建祝聖夀道場青詞
燕禖令序適屆於炎輝鶴嶺真宫載延於景馭爰舉歲
祈之典茂迎天錫之休仰覬鑒臨默垂孚佑
太一宫開啟天申節道場青詞
火行標序電夢告符獲光紹于昌圖兹載臨于誕月預
敞十神之幄欽迎八景之輿伏願帝鑒垂光天休申命
丕鞏延洪之祚永儲錫羨之祥
太一宫介福殿開啟皇帝本命道場青詞
天心垂佑方贊于寶圖日紀運行載臨于元命爰祓珍
臺之邃具陳熏席之嚴庶格真游式閎妙蔭保丕平之
永祚綏萬夀之休祺
郊祀大禮太一宫青詞
祓泰壇而稱祀將舉上儀款熉幄以告期預祈靈鑒仰
貴神之協祐相熙事之涓休敢露潔誠冀垂昭應
郊祀大禮宫觀青詞
嘉壇展事將修三歲之禋靖館告虔庶格九清之鑒仰
祈善應克相休成敢竭齋精預迎貺施
郊祀大禮元天大聖后青詞
伏以宗祈上圜祗見真祖琳宫斯閟蘂御所臨爰飭侍
祠之臣往申報本之義冀垂沖鑒用迪孚休
太一宫開啓皇太后生辰道場青詞
伏以毋闈鍾愛方奉於徽音冬籥戒寒聿臨於誕序載
祓殊庭之幄虔敷祕洞之科用輯真祺仰增慈算躬受
泰玄之筴永承長樂之顔
天慶諸觀恭謝道場青詞
伏以清顥儲休獲欽承於寶命嘉壇展采爰肅奉於嚴
禋迨此涓成實繇助順祗按薰修之式用伸禮答之誠
仰覬赫臨永垂孚佑
郊祀大禮前三日寧夀觀祈晴青詞
伏以靈承帝事謁欵陽丘冀上象之昭垂俾時暘之載
若仰祈監佑汔相休成
太一宫介福殿開啟皇帝本命道場青詞
六子循環紀命元之復旦九清降鑒佑邦統之當天載
祓殊庭恭延列御按中科而演袐導景貺以迎休願顧
精衷默垂善應
郊祀大禮奏告祝文
天地
伏以荷乾坤之施思答洪休合丘澤之祠恪循舊典迺
卜陽來之旦式陳郊見之儀敢列至忱預申虔告
宗廟
伏以祗率燕謀肅稱元祀將蕆郊柴之禮必先廟祼之
恭兹惟故常敢以前告
别廟
伏以穆卜天正將郊上圜假廟薦芳肅若舊典諒兹遺
懿監我涓修
社稷
伏以土榖大神功施萬世今將以天統上正祗事郊廟
亦當飭有司修血祭于社稷以申報本之義吉蠲兹始
敢不告虔
郊祀天大禮前二日奏告太祖皇帝太宗皇帝配
侑祝文
伏以國有大報禮行於郊欽惟祖宗陟配天地肆兹景
至誕舉彌文先事告虔仰祈靈監
朝獻景靈宫侍從官分詣祖宗帝后前行禮祝文
伏以欽修上祀夙款閟庭仰惟列聖之靈並宅棲真之
宇方飭恭而朝獻爰分命以侍祠敢覬昭明默垂監佑
郊祀大禮前一日朝饗太廟七祀祝文
三歲大報靡神不賓矧惟廟庭舊有七祀各迪令薦相
予休成
軷祭祀文
大輅鳴鑾親祠陽畤展軨在御犯軷而驅兹惟舊章光
事命祭六虬按節繄爾神休
天申節内中祝皇太后聖夀道場齋文
伏以節紀誕彌方紹休於聖緒恩深載育宜歸福於慈
闈虔依不二之門仰祝無疆之算上乘孚佑感四表之
歡心長樂燕寧增萬年之夀祉
景靈宫樂章
皇帝還位乾安之曲
帝臨閟庭逆釐上靈神保安坐肅若有承嘉觴既申德
聞惟馨靈光留俞祚我億齡
尚書徹饌吉安之曲
普淖既薦苾芬孔時神嗜而顧有來宴娛饗矣將徹載
欽載祗展詩以侑益輳厥熙
皇帝降殿乾安之曲
我秩元祀上推鴻源展事有侐祲威肅然升墄既降秉
心益虔荷天之休于千萬年
皇帝還大次乾安之曲
帝將于郊昭事上祀爰兹畢觴復即于次飇斿載旋容
旌沓騎維皇嘉承錫祚昌熾
太廟樂章
皇帝盥洗乾安之曲
維皇齋精鬷假于廟觀盥之初惟以潔告衎承祖宗恤
祀昭孝誠心有孚介福斯報
皇帝還位乾安之曲
於穆清廟明禋是躬卿士駿奔助我肅雝灌鬯已事精
誠交通卻立以思僾然其恭
奉俎豐安之曲
有碩其牲登于大房肅展以饗庶幾迪嘗匪腯是告我
民其康保艾爾後垂休無疆
皇帝再盥洗乾安之曲
盥至于再潔誠俞孚帝用祗薦靈咸嘉虞騰歌臚驩會
于軒朱觀厥顒若受福之符
皇后賀皇帝郊祀禮成表
至景臨圭紀迎長之令序圜丘奠璧躬報本之明禋三
神宴娛萬福降輯恭惟皇帝陛下聖圖廣大休德昭清
蕆三歲之上儀迪一純之嘉薦靈承帝事備慶齋明之
衷克享天心永膺昌熾之祚叨陳壼則幸際邦榮聞紫
畤之竣祠望翠華而胥慶
天申節集英殿大宴樂語
教坊致語
臣聞澄河一色乃璿霄誕聖之期喬嶽三呼當寶殿稱
觴之會信使拭圭而來賀羣工委佩以在廷祗仰睟容
具張兹宴恭惟皇帝陛下懋昭大德統輯羣元睿澤無
私雲行而雨施宸文有煥漢倬以星輝乾坤扶再造之
基禮樂洽三登之化適屆生商之序肆均在鎬之歡琬
液浮樽同上萬年之夀琅璈度曲翕宣九奏之和臣等
幸際昌辰叨塵法部願采輿人之誦載颺治世之音上
奉宸嚴敢進口號
口號
曉開閶闔黼帷張五色凝雲捧玉皇風入舜絃聲蕩漾
日浮堯莢景舒長猗蘭殿上霞飛棟華萼樓前露滿囊
共指南山申善頌太平天子萬年觴
(闕)
天臨黼座日轉繒峯觴汎九霞式侑宫桃之醉樂陳三
夏宜參嶰竹之鳴上奉皇歡教坊合曲
勾小兒隊
萬玉充庭五英備奏盍詔垂髫之侣來陳秉翟之儀緩
奏宫商教坊小兒入隊
隊名
帝扆開金鑑垂裳舞玉梢
問小兒隊
禁殿風來光動槐龍之影童觴霧集歡同竹馬之遊必
有敘陳分明敷奏
小兒致語
臣聞祥開甲觀丕昭大電之符宴啟鈞臺誕布需雲之
澤一人示惠萬㝢同歡恭惟皇帝陛下道貫堪輿仁孚
動植聖圖天廣大蓋本無私王度日清夷率歸有極饗
帝受萬年之筴寧親得四表之心當聖旦之叢休仰皇
慈之逮下雲開宫扇同瞻北極之尊露滿帝觴恭上南
山之夀臣等冒趨禁所竊忭童心沛水酣歌與習飛雲
之吹周庭合奏欲陪舞鳳之翔未敢自專伏候進止
勾雜劇
帝樂九成已觀於舜舞天容一笑或取於齊優宜陳平
樂之嬉更效華封之祝緩調雲吕雜劇來歟
放小兒隊
鈞天廣樂畢陳萬舞之容沂水游童久曳兩髦之采其
湛曰樂復詠而歸再拜天階相將好去
勾女童隊
千官會弁初覆於宫花九陛鳴鞘再臨於禁扆宜度結
風之曲更呈回雪之姿徐韻金絲女童入隊
隊名
寶露霑堯醴流風入楚腰
問女童隊
玉琯含風下丹山之采鳳文茵薦地飜洛浦之驚鴻必
有芳詞即宜敷奏
女童致語
妾聞太微五府輯聖瑞以題期南極一星炳天符而介
夀兆啟流虹之旦均霑湛露之恩恭惟皇帝陛下大德
好生重明麗正東朝視膳刑孝愛於四方乙夜觀書洞
憲章於六學庶事列日星之紀羣情同金石之和雖
輿議稱太平猶思慎德以豐年為上瑞靡務多祥當菖
花照灼之期講栢殿亨嘉之會三千年之上果色映仙
觴十六拍之新聲歡騰夀曲妾等幸聯翠袂獲簉彤墀
自顧微蹤比露葵之嚮日敢陳薄技效秋葯之披風未
敢自專伏候進止
勾雜劇
星弁無譁方嘉賓之式燕天顔有喜謂小道之可觀暫
停兆綴之容更獻詼諧之戲再賡妙引雜劇來歟
放女童隊
皇情普浹巳具釂於榴杯晝景舒遲亦屢移於蓮漏宜
縱凌波之步却為行雨之歸再拜天階相將好去
春貼子詞
皇太后閣六首
北極璿杓轉東朝繡戶開吾皇宴長樂親捧萬年杯
遶殿猗蘭紫浮觴夀柏青瑶池演春算倍受八千齡
曉箭催蓮漏君王問寢時光風浮玉琯瑞靄映雲旗
笑看宫額試梅粧樓角千絲御柳黃盡道九重春色早
太平天子是東皇
日照蟠桃萬點丹花前仙佩響珊珊他年採實供金母
會見飛瓊捧玉盤
不用神丹嚥蘂瓊年登八十自身輕試臨玉案繙金籙
更覺春來眼倍明
皇帝閣六首
木鐸揚寬詔雲翹舞化風垂衣金殿裏聖德與天通
紅日升陽谷青輝應嶰筩萬方陶美化渾在泰和中
翠水冰融盡雕櫳日上遲東風報花信先拂萬年枝
巳過人日迎春馭直待階蓂十葉開應是九門燈夕近
東皇欲駕六鼇來
鳳蓋龍車玉作輪北臨紫畤謁三神已將福酒添眉夀
更祝椒觴一萬春
聖主清心仍寡欲惟於筆硯未㤀懷彤廷仗下春朝散
獨擁圖書坐損齋
皇后閣五首
沼荇微生綠宫梅暗度香五雲凝紫禁一氣轉青陽
露沐千門柳風縈九畹蘭會聽鶯出谷行傍采桑壇
勝裏金葩喜占新紅酥細字點宜春内庭也作人間戲
自是時康樂事頻
銀鈎慣學君王帖寶軫頻聽淑女琴更與六宫循節儉
釵頭不綴辟寒金
椒塗日暖燕差池又見瑶箱受福時欲使後宫歌德化
試將彤管作春詞
端午貼子詞
皇太后閣六首
臯月乘天數慈闈奉母儀靈芝三萬歲樂府有新詞
柳映金鋪麗菰黏玉俎香六宫隨鳳輦來獻九霞觴
覆戶雙人艾浮樽九節蒲更聞天子孝瑞箑扇堯廚
凉生浴殿藹蘭芳玉宇深沈晝漏長試誦瓊章開蘂笈
御爐風裊辟邪香
慈歡不為植萱叢聖子晨昏孝養隆況是九重當夏凊
偏于扇枕得清風
方開八袠慶修齡又捧榴杯拜紫庭一歲一添長命縷
擬將萬縷獻慈寧
皇帝閣六首
赤伏題皇運朱明敞帝宸休符知有相此月是天申
祝網湯仁布垂裳舜德敷五兵渾不用安事赤靈符
日永三星正風薰萬宇凉要知垂艾意期與庶民康
槐綠乍迷青羽蓋櫻紅已薦赤瑛盤太平節物年年好
又見浮菖與浴蘭
西湖雨歇鑑奩開江面銀濤一線來自有雲山供四座
聖君元不事池臺
碧琳宫殿晝翻書時見龍鸞落寶跗一念清非能却暑
不須更展北風圖
皇后閣五首
瑞靄浮龍鑑凉颸拂燕釵瑶鍾獻冰醴暑殿雪盈懷
繞臂長生縷無非柘館絲還因袗絺綌深念葛覃詩
甘霔今年應禱祈屏除葷茹與君齊化行自是恩波遠
何止春郊雨一犂
不貪鬭草事詩書漫採香芸辟蠧魚永日揮毫自㤀暑
滴殘宫硯玉蟾蜍
剪就冰綃月影團不須多羨女乘鸞君王瑶札親題處
一樣蟾花點點丹
海陵集卷十二
