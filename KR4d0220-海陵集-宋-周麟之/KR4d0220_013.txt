海陵集卷十三
宋周麟之撰
外制
林大鼐兼侍講
王人求多聞惟師古以建事儒者學古訓貴陳善以告
君朕臨大昕之朝處幾政之暇每延鴻博用廣緝熙具
官某窮經造微論事據正擢陞憲府美公議之有歸入
侍諫垣信直臣之無隠既位諍臣之首宜參講席之華
陪予燕閒賴爾宏益尚究淵源之蘊毋㤀紬繹之勤可
又除吏部尚書
天官六職之尊周總以建邦之典吏部三銓之首唐兼
於議政之臣自非詳練之才曷稱久虚之選具官某蘊
雅亮之職持清恪之心風采素聞乎搢紳羽儀備見於
臺省紀綱是任嘗深嫉乎官邪議論不阿方力陳乎治
要今寘之於喉舌出納之地且觀汝以權衡銓綜之公
諒夙負於遠猷固不嫌乎詳試然流品具乎法而鑒裁
存乎人爾惟明何事劇之難精爾惟正何吏姦之弗戢
往率厥屬尚其懋哉可
陳相除權吏部侍郎
中臺之設六官允釐庶務小宰之敘羣吏實號貳卿必
求才諝之優用付銓衡之重具官某器能精博襟度粹
夷省戶為郎已著清華之望樞廷列屬益高慎密之風
迨釋轡于使騑旋服寮于宰士彌綸左右辨治雍容宜
升禁槖之聯往贊天官之治爾其盡鑒裁之妙使吏畏
而不欺致流品之清使法行而無壅勉助而長益觀汝
能可
宋樸除御史中丞
風憲之司體嚴望峻在漢侍書之任或周歴於三臺有
唐執法之臣至踐更於五院蓋賢者能勝其任故用之
必盡其才具官某寡慾而得剛在約而彌厲詘處于下
位而無滯淹之嘆立登乎要路而無躐進之嫌歲中超
遷尚念相見之何晩仗下執奏灼知所蘊之素深俾以
廌冠徧儀烏府惟昔賢之踐横榻不累月而必升矧今
日之缺中司在長材其何忝往振紀綱之治副予推擇
之公可
史才除右正言
朕闓廣言路延登正人冀聞讜辭裨我治道一士諤諤
庶今見之以爾清才粹文雅有紀行學古從政士林仰
焉年之彌高位則未稱應臺端之辟司柱後之書固巳
小進之矣然在朕意終不欲以法吏之責煩老成也來
居諫省補過拾遺搢紳之有忠邪政事之有得失言之
毋隠朕所樂從可
魏師遜除殿中侍御史
御史耳目官也自六察而上皆吾遴選而入殿内糾非
法肅百寮于交戟之下者職益近望益崇固不可以非
其人也爾局量渾厚風槩嚴慤踐更中外端操有聞服
于臺寮有察必舉是真得吾御史之職矣今横榻既已
敘進而副端不可久虚汝以次升實為因任一賢用而
紀綱舉一言進而朝廷尊是所望焉毋隳爾守可
祕閣修撰致仕劉一止除敷文閣待制
朕閱清風之頌喜周道之復興采鹿鳴之歌思漢儒之
間作念獲成于大業敢自眩于成功有嘉侍從之臣能
繼聲詩之體具官某學而筮仕老不廢文雖久伏於林
丘實舊聯于簪槖脫冠謝朝列方自樂於餘年摛藻掞
天庭猶未㤀于夙習比覽奏篇之善益知歸美之誠此
盛德之事其何足以當之庶一代之文有可傳于來者
爰升次對用賁褒章尚保令名以光晩節可
宋樸除端明殿學士簽書樞密院事
朕以本兵之地實關大政之原秉國元樞既有賴於一
德之輔贊吾密命亦當求不貳心之臣思得其人與之
共治具官某年高而德劭見博而智明樂道固窮嘗寄
懷於丘壑得時則駕遂接武於䕫龍惟平居之所養者
厚而不為苟求故今日之所用者優而猶恐弗及宜釋
紀綱之寄與參帷幄之機壹乃志毋或蹈于二三慎乃
猷毋或隳其終始往祗朕命益懋汝為可
莫濛再任大理評事
今之廷尉平其員省其事劇其秩滿而遷者蓋勞閱之
深者也不則補外者多矣如爾之才敏而無滯不自用
於吏牘之繁宜其願留再踐厥次因能而用何異於遷
尚殫爾能以俟褒陟可
施鉅除監察御史
朝廷綱紀屬在憲臺六察之官皆吾耳目考擇惟慎每
歎才難以爾嘗膺選掄入踐烏府局量方雅朕固器之
兹擁州麾渴見風矩爰畀賜環之命復歸峩廌之班望
實素孚中外自肅尚殫所蘊以稱簡知可
知常州錢周材除集英殿修撰
朕迹漢家之治觀樂府之歌崇禮官考文章時則有從
臣之頌宣上德盡忠孝時則有刺史之詩於今求之見
此作者以爾文兼麗則學造精深四戶聯榮嘗高潤色
之譽一麾出守久著承流之功能於畫諾之餘述是形
容之美謄章來上嘉歎不㤀進升祕殿之班增重專城
之寄往祗予渙益懋爾猷可
太府卿徐宗說除權戶部侍郎
中臺六職分庶務之宏綱民部貳卿參從臣之高選爰
稽巳試蓋得其人具官某以敏識達事經以通才了邦
計長于貨府謹頒受之惟時攝是版曹嘉斡旋之有素
凡嚴三歲之祀實董一司之繁迨此涓成允宜褒陟夫
禹疇用政足食為之先周典建官理財居其半惟得裕
民之要是誠富國之方其悉乃心以稱朕意可
曾慥知廬州
朕惟兵休以來淮西數千里之地脱於戰衝拊摩歲深
民亦用乂今廬江雖號方面然事簡而官最逸俗淳而
教易孚典藩之臣可卧而治以爾學廣器裕優於牧民
自荆易䕫卓見才刃深惟制閫之舊久矣祠庭之閒老
而撥煩尚有餘地矧是肥水豈勞剸裁爾惠下則流移
復而戶口增爾敦本則耕稼興而田野治勉集斯效竚
觀厥成可
朱斐除大理少卿
臯陶以刑教祗德用不犯于有司文王之法立準人㒺
攸兼于庶獄朕深惟民命繫在理官安得直寬之流副
予欽恤之意以爾德優而毅心和而平以古義決獄疑
久踐揚于棘路以儒術飾吏事嘗趨走于丹墀遂由星
省之華升處月卿之次念持平之有素豈閒退之可安
趣下贊書俾還舊服庶革舞文之弊益觀請讞之精務
究乃猷往祗厥敘可
陳夔除太常少卿
朕修禮樂以交三神之歡酌情文而成一代之典奉常
實掌斯事少列必惟其人以爾風規粹清問學淵奥早
揭儒範嘗參憲綱以十翼之辭論辨乎經幄以二省之
要審閱乎宰司言績並優見于詳試進貳卿寺僉曰汝
宜朕將祗卜靈辰展采于層陛爾其講明熙事治儀于
曲臺濟予休成明其褒寵可
湯思退除權禮部侍郎
朕惟周之禮樂庶事備而治神人和上下莫重于春官
維時貳卿司是容臺當郊之歲尤慎擇人爾詞華邃精德
蘊深茂學殖之富見推士林曩由石渠載筆入侍朕閱
圖書之整而知其有典章練達之識嘉記注之嚴而知
其有夙夜直清之資肆朌命書升亞宗伯噫一陽大報
已戒涓休三歲上儀毋㤀肸飾懋乃攸績往哉惟寅可
林機除起居舍人
朕觀古之帝王言而為命令動而為法則布在方册粲
然可觀非夫載筆之臣密侍左右從而紀之則何以垂
勸戒詔萬世哉以爾儒林之英沈靜寡欲寘在東觀有
太史氏之長才升之南宮有尚書郎之清望記注之任
命汝司焉有舉必書入直螭頭之下在法當從出聯豹
尾之中纂修所聞毋替厥守可
孫汝翼除成都府路運副
朕審處羣材遞更劇寄乘軺之吏或剖符而臨帥藩顓
閫之臣或分道而將使指所用雖異均為得人以爾學
富才通志操廉亮頃由奎府三易外臺蒞事剛明累著
風績擁麾南夏報政有成惟石門劒閣之名區距荆非
遠有流馬木牛之舊制於蜀可稽趣駕星車往其護漕
祗予成命毋憚遠勞可
史才除右諫議大夫
朕稽古乂政臨朝聽忠念侍從之臣惟諫大夫實專於
論議而治安之世雖明天子不廢於箴規我得其人登
于近列具官某學篤自信行高弗渝譽素聞乎膠庠身
幾老于州縣比直諫省屢陳讜言宜陞禁路之華俾服
爭臣之首隆寬廣直朕方推延納之誠糾謬繩愆爾尚
罄切劘之義懋迪予訓益殫厥心可
魏師遜除侍御史
朝廷類羣才而升處憲臺者必端方之士御史分三院
而治位横榻者稱雄劇之官既遴簡之匪輕亦褒遷之
有序爾論必据正氣能養剛頃繇六察之聯共持乎邦
法今以副端之望獨糾於官邪踐歴有聞深嘉乃績宜
進司於柱下益增重於朝端國之紀綱繫爾正而中外
肅予之耳目繄爾明而賢佞分往惟勉哉毋替厥守可
王珏除湖北運判
部使者之設或總漕計或按祥刑或經理財貨第其能
者各以次升用人之方朕心庶幾矣爾名臣之胄家學
未淪自勵其才志乎興利及按淛右吏姦慴焉徙之湖
湘能以靜治輸將之寄命汝恪守詔條毋為民擾可
丘礪除福建運判
閩粤之地東南奥區物夥俗蕃號為劇部其有素官于
彼而周知民之利病吏之良否者朕以漕臺之節付之
爾儒雅之才由郎歴郡建安之政迨今誦之朕常屬汝
以刺舉之權就按一路以財則阜以刑則清命之將輸
因其能也官望益重宜思所以裕吾民焉可
湯允恭除都大提舉四川茶馬
衞之騋牝魯之驈皇作詩者美之以其國富而用足也
國家以茶市馬成憲具在刺舉之任亦繫乎得人朕以
爾方叱馭遵塗平反一路長才遠用固宜以全蜀之權
畀之惟鬻于外者無號噭之耗爾之職也其尚勉哉可
張澄知福州
建旄顓閫夙稱可帥之才分虎牧民更懋惟良之績宜
頒譽命易畀名藩具官某識瑩事幾材周世用總地官
而濟劇邦有餘財莅天府以擿姦廷無留牒暨膺龍水
之節旋擁洪都之麾五袴之詠已騰三年之計斯最俾
以六纛鎮于七閩惠愛黎元朕方垂寬大之詔廣宣風
化爾尚播中和之詩益勵乃勤以承予訓可
張宗元知洪州
朕觀漢時號良二千石者必曰所居民富所去見思蓋
居者閱累年以因能而職治去者更數郡以易地而惠
均朕之於帥臣用斯道也具官某厖艾之德久矣簪槖
典藩試之吳門其政清徙之桂林其治靜用之閩粤其
民安今斂此三鎮之惠使致於大江之西俗雖剽輕孰
不從化尚務綏撫體吾愛民之心可
李琳除吏部郎官齊旦除駕部郎官劉澉除都官郎官
李泳除比部郎官
勑具官李琳等文昌總庶務列宿分諸曹事任雖殊均
為華選朕慎寘郎吏考覈羣才欲觀其長預使之攝得
於巳試然後用之以爾琳心醇行夷明允有守以爾旦
風規粹整謹畏自將以爾澉年耆而處己清以爾泳識
邃而慮事審並揚休問假罷中臺久則為真因爾能也
欽哉敘流品以公飭駕乘以備恪司都隸慎總比計職
仍其舊命則惟新毋廢成勞以祗茂奬可
程厚除直徽猷閣
樂史采詩第從臣之嘉頌禁庭隸職嚴列聖之寶儲非
擅美才曷膺優奬以爾心精辭綺學廣聞多頃參鷺羽
之行嘗典螭坳之記言語妙乎天下智略湊于朕前自
違載筆之司益富掞庭之藻奏篇來上雅致可觀爰陞
内閣之華用作名儒之寵勉思端操茂服渙恩可
張子顔子正子仁並除直顯謨閣
朕惟宿將重望以功名自全眷禮不㤀往幸其第諸子
儼列誾誾焉有嚮儒之風朕甚嘉之西清謨訓之藏中
袐圖書之府爾固嘗寓直乎其間矣六閣之設名器有
差顧雖時髦必以序進今兹超授式表異恩勉其操修
服我褒寵可
高百之除浙東提舉
兼督兩司外臺所重分使諸道近旬為優自非開敏之
才曷副柬求之意以爾吏能強濟戚畹之良早以廉稱
總兹賈舶載錄斡旋之效改陞刺舉之權惟食足貨通
則民賴其利惟令行禁止則官修其方恪守彝章往祗
寵寄可
楊愿知建康府
瀕江要地金陵標虎踞之雄作屏陪都帥守握麟符之
重疇咨宿望允屬時英用煥綸章俾分閫寄具官某職
閎而靜粹材劭而疏通賢路蜚聲蚤踐清華之貫樞廷
接武久參宥密之謀自均逸於真祠旋鎮麾於近服承
流千里治行巳孚斂惠一州遠猷未究肆頒書命徙鎮
鄰藩境列屯營式資於綏附任嚴管鑰仍畀於居留尚
懋汝為趣承予訓可
章夏除端明殿學士簽書樞密院事
朕惟常德立武事既恢偃革之功守成責儒臣益賴本
兵之助疇惟邦獻登與政機具官某志端而量夷行潔
而才茂蚤潛心乎大業致策足於要津考之以言責則
議論諤諤有古諍臣之風付之以憲綱則威聲稜稜得
中執法之體朕方收天下之兵柄敷七德以靖邦範斗
中之樞躔斡萬微而齊政輒自南司之峻進陪西府之
崇簡在朕心式孚衆論雖方隅底定靡勞罇俎之折衝
而夙夜惟幾當叶廟堂之成算其懋乃德永孚于休
林大鼐除諫議大夫
朕勵精而求治道虚己以聽讜言諫大夫掌議論之官
能為朕别白忠邪指陳得失毅然以言責自任者蓋未
嘗不親信而樂從之具官某禀資粹清有匪石之操履
位正直有羔羊之風頃由曲臺入踐烏府論事侃侃開
吾聰明立三院之中既善持乎綱憲進七人之首將近
取於箴規其思盡忠輔予不逮
吳秉信除右文殿修撰知常州
朕以公恕之道待臣下思其始則必欲全於終罹於咎
者猶或錫之福自一命以上予奪不敢輕也況吾侍從
之列乎具官某以儒學之舊致身近班載筆演綸皆所
更踐兹又進天官之貳亦云寵矣贊書未下巳投佩而
去之質於人言朕所深惜然人之才知亦各有長苟適
於用其可以請廢哉俾聯書殿之華付以專城之寄往
思自效益勉後圖
凌景夏除直龍圖閣知信州
事君者不擇事而安聯簪槖於中則有論思之責擁轓
蓋於外則為師帥之官出處雖殊其任一也爾以儒業
自奮踐揚清華固嘗繇郎曹紆郡紱矣肆兹召還洊致
法從今又以被劾補外尚思有以勉之峻直龍圖用為
爾寵往祗朕命毋貳乃心可
海陵集卷十三
