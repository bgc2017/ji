海陵集卷一
宋周麟之撰
賦
檻泉賦(并序)
陽羨祖塋之左有泉正出蓋詩所謂觱沸檻泉
者也暇日往觀感而賦之
君山之陽大城之阜松楸城乎其中有泉出焉于蒼龍
之首隠若靈湫豁若眢井吹波若魚目沸潏若湯鼎吁
此何水也若是其異乎山人告予曰維山之顛峩峩巍
巍三峯環峙中窪如巵萬斛之水瀦而為池蛟龍之所
蟠神物之所司水滔天兮不溢旱竭澤兮不虧下灌注
乎山隴之脉上潛通乎天潢之湄淼若陂浸之在望常
未雨而生雲霓泓泓兮淵淵行地中兮冥然值冲秀之
所萃乃奮迅而出焉稽之古詩是名檻泉其正出也萬
竅互發蘊淪洄漩迸澄沙之金碎激浮漚之珠圓吹嘘
乎管灰之飛眩轉乎風蓬之旋其洩流也澗道委蛇如
玄雲之觸石遏流不平而鳴鏗鏘乎佩玉之音悠揚乎
宫徵之聲擁山川之秀潤朝欝欝之佳城若乃隂伏陽
亢害於有秋萬壑源斷千畦壒浮火雲晝燎燭龍夜游
山岳焦金石流則是泉也其澤涓涓其聲濺濺走缾綆
於百里溉稻秫於平田其羨流餘浸猶足以已道渴而
灌蔬園也出山隈踰南阡斯前抵于大澗之濱而下會
乎東瀉之川則其澤物之功豈淺淺哉予乃撫然曰夫
天下之水殊源異族注川曰谿注谿曰谷仄出而泛則
為汍懸出而溜則為沃湧輪口而凌空則為汾隂之瀵
下萬仞而曳練則為匡廬之瀑弱水則鴻毛莫載湯泉
則不火而燠或止或行或見或洑各隨物以賦形紛莫
數乎衆目兹檻泉之觱沸不槩見于編牘豈先德之涵
潤故於此發長源而兆吉卜也因相與植杖而坐挹泉
而飲之且歌曰泉之流兮流祖之德肆其後兮沐靈澤
泉之清兮為文英泉之涌兮騰仁聲世世兮承休與兹
水兮同流
詩
郊祀慶成
紫極三階正黃宫一氣旋迎陽周吉土練日漢甘泉考
典陳商輅占祥察舜璿朝冠紛璀璨齋幄湛蟺蜎荔席
方顒若油雲已廓然瑶源尊始祖絳節從羣仙碧瓦霏
煙外雕梁麗日邊大音諧美樂芳薦列嘉籩默喜雲孫
燕深期鼎祚延六虬紆制蹕九廟闢崇筵欝鬯香稃熟
芝楹瑞葉連醇犧登碩俎肅倡被朱絃孝奏靈咸格誠
存禮不愆清晨登玉[車犬]綵仗揭龍旃虎旅羅三衞蜺旌
亘百㕓展容趨泰畤裒福對蒼圜扆坐張皇邸帷宫駕
采椽鼔鐘傳禁漏星月粲高躔蠖略車迴斗熒煌衮象
天華支金擢秀雅奏玉鳴鋗虚次停垂佩登壇儼奉瑄
蘭生芬獻斝電燎欝升煙氣晏樵蒸焜天澄境落褰涓
成均拜胙抃慶趣摩肩鳳蓋端闈敞蠅書惠澤宣自欣
千載遇叨貳六卿聯簪筆琱輿上扶圭繡黼前獨多親
日表敢後贊雲篇帝德惟天大臣心匪石堅願言陪虎
拜寶歷萬斯年
太廟觀芝草
九廟寧神藹德馨煌煌又見産芝英香凝薦斝椒蘭潤
色映雕梁日月明紹復祖宗全達孝感通天地契精誠
試披瑞牒占休應看取皇家萬葉榮
曉開疏屏望榮光仰見威靈燭下方二本同楹真盛事
三年疊秀是殊祥好圖瑞采增旗幟(二十五年太廟芝草生是歲郊祀臣)
(乞依乾德中太祖親郊作三瑞旗故事特製靈芝旗有旨從之)更誦靈華續樂章(頃歲臣寮)
(嘗請以太廟瑞芝播之樂章)拜舞共陳歸美頌喜浮春殿九霞觴
苦熱行
君不見浣花老翁初作掾觸熱簿書塵滿案坐曹束帶
緫不能但欲赤腳踏層冰又不見青蓮居士金門客懶
搖白羽巾挂壁有時裸袒青林中只知露頂洒松風二
子英規凛千古筆奪造化驅風雨如何避暑如避仇叫
呼競作驚人語是身本與天地同要當捫腹無弗容世
間冷煖翻覆手焉用夷隘惠不恭我方窮居度炎熱火
雲爍山金石裂一讀清詩百念空炯若冰壺浸明月
憂旱
老農病旱如膏肓汲井灌秧秧巳黃湖田半作龜兆坼
河渠斷道不可航救旱不必焚巫尫當去民害烹弘羊
嗟哉銷變此不務龍川佛舍徒祈禳中興天子食不遑
側身感天天與祥霈然坐待三尺雨擬賦雲漢歌宣王
讀戰國策
從人為從六國強横人為横六國亡悲夫不用擯秦計
徒以委肉強虎狼一朝秦甲下函谷指揮韓魏如羣羊
坐令不費一隻矢山東千里無金湯我窺塵編三太息
諸侯自覆非秦力紛紛二百四十年說士遊談空滿籍
我將西上弔興亡南山自有能言石
秋日坐寐覺而有作
南國逢秋色西風擾客心久閒安飲啄多病廢登臨壁
倚青藜杖窗横綠綺琴無魚甘糲食有酒任孤斟地僻
千山瘠人稀萬籟瘖懶同牛卧壠倦劇鳥歸林紙閣居
容膝繩牀坐整襟縮頭須爾伴便腹莫吾箴俛仰三眠
柳徘徊五戲禽忘形初隠几得趣漸欹簪不假仙遊枕
寧須女抱衾乍疑身栩栩已覺息深深白鳳才難繼黃
粱事可尋有人呼晝漏何處起寒砧短夢蘧然覺斜暉
慘欲隂桂開香吐粟菊認蘂攢金磨熟雙旗茗爐殘小
瓣沈感時思别墅開戸見遥岑自别堯庭邃俄驚墨突
黔背無三甲起頭有二毛侵咎往眉難炙言歸足尚肣
静忘波洶洶老諳歲駸駸幸得安心法聊為擁鼻吟黑
甜誇勝味黃落寄餘音猿鶴休相怨萍蓬自不禁却愁
宵寐少卧聽竹蕭森
雙投酒
君不見白玉壺中瓊液白避暑一杯冰雪敵只今名冠
萬錢厨此法妙絶天下無又不見九重春色薔薇露君
王自酌觴金母味涵椒桂光耀泉御方弗許人間傳向
來我作金門客不假釀花并漬核日日公堂給上尊時
時帝所分餘瀝一朝釋珮投江村卻訪田家老瓦盆道
院丹泉灰腳重官爐玉友糟頭渾有酒如此寧不飲但
賦獨醒招楚魂錦谿昨夜秋風入梧葉雨殘溪水急呼
奴為我挽飛流滌瓮燎薪炊玉粒奴言新釀良未宜此
間寒燠來無時雙投舊法酒經載今焉可試君無疑初
觀白醑寒漿溜再加麴米成重酎色如竹葉照人明香
似蘭英和露透妻孥一笑醆斝空所恨無多纔數斗嗟
予性與禮法疏況此掃軌甘窮居肯學鴟夷隨後車不
煩騎驢驥子扶焉用拊缶歌烏烏一觴一詠聊自娛
飛來峯
西域嶄崱羣玉峯懸崖萬丈穿玲瓏世人不識真鬼工
夜半躍起隨雷風天與西湖作竒觀嶷然飛墮羣山中
海風吹雨萬壑暝往往密有雲相通遥望煙鬟出林塢
重巒面面青蓮宇孤雲起石風生泉游人六月不知暑
世傳飛來我亦疑摩挲蒼璧心更悲當年禁囿山水遠
艮岑一石須人挽無人把酒酹山靈飛入君王上林苑
賦張參政四老堂
散策相從倚玉鳩不須更伴赤松遊林塘在眼供舒嘯
花鳥催詩好勸酬一座幾盈三百歲(公四兄弟年皆六十餘)四翁
宜夀八千秋堂前風物如伊洛尚欠香山與石樓
西望斜川烟靄低荆溪東下泛清漪夜來風雨秋懷共
春草池塘晝夢遲江左便傳花萼集曲中休奏紫芝詞
安車不日聯鑣至銀角桃枝上玉墀
呈郫人李簽判
錦江煙水春茫茫錦城遊宴歌舞狂酒酣緩轡踏花去
尚說當年先侍郎(吾家本郫人先侍郎仕蜀日芙蓉堂詩有踏花歸去馬蹄香之句)後
來游宦家因徙子孫不復歸桑梓世居淮海二百年路
隔關山七千里兵戈南下風塵昏衣冠渡江黃屋奔淮
鄉幾作邊戍地叢桂舊第無一存(海陵舊居名叢桂坊)我從避亂
梅花塢釣月眠雲拉巢許爾來又卜南郭居自笑飄萍
無定所見君襟韻真謫仙從來遊戲壺中天眷言我祖
舊同閈邂逅笑語心豁然平生行李遍方外南逾五嶺
入蒼翠脫靴未屈力士手探囊巳壓髯奴背為歎干戈
何日休浮家泛宅江海遊丹砂鍊就葛洪鼎茶竈行隨
魯望舟天涯一見傾蓋舊青城猿鶴知存否會當叱馭
過卭郲相從却飲郫筒酒
呈伯父元仲二首
我伯氣吐虹貫日干文光胷中有和璞發揮見文章筆
追羲獻風句壓曹劉牆平生太古心孰得窺行藏人間
富貴味掩口不一嘗方朔飢卻死次公醒而狂方寸不
受折養此百鍊剛江湖五十年飄飄曳征裳晚歲一區
宅欲並幽林塘浙東山水窟選勝方徜徉蘭溪得佳致
行築鍾山堂自顧世路險機穽寧易防俛首吾不能高
卧庸何傷貧賤苟自得麪糗皆膏粱願言守此志鵬鷃
聊相忘
干戈十年餘荏苒百憂至誰憐齒未壯遽失綵衣戲捫
心天不聞空下千斛淚藐然一星孤未忍隨以逝雨濕
新松楸塵生舊鞶&KR0868;奈此愁絶何況復形夢寐蕭蕭風
樹悲此恨豈有既念昔齠齓中從公識竒字一從江淮
别歲月不復記公尋武夷春我友頤山桂此來忽相見
再拜只流涕忽忽悅情話恍若巳隔世先人有遺經夙
夜焉敢墜餘生倘未殞肯負平日志但恨不及親臨風
一歔欷
寄伯父元舉
我家百笏門族望甲鄉國堂堂六世祖名在碧落籍人
曰吾故侯善政光古昔後裔聯簪纓北原蔭榆柏里居
百餘年世出二千石當時叢桂中鳴珂動城陌變故忽
相仍流蕩兵火厄一經焚劫餘故里半荆棘奔騰豺虎
羣逃避天地窄十年湖山游幸不死鋒鏑朝穿雲麓青
夜釣月溪白間關度陽九闔室僅安適遽嬰風樹悲呼
天淚横臆坡陁東龍岡悵望隔窀穸(先塋在陽羨東龍山)故鄉渺
歸期異縣悲久客北轅吾未能遼絶江海隔思我伯父
賢一别幾更歷寇至獨不去巍坐空四壁高標揖夷齊
九死出焚溺居為一鄉望後學所矜式泮水修復初儒
盟首開席我獨隨風蓬孤陋阻規益明年秋鴻飛槐花
動行色庶遂升堂拜情話輸悃愊詩成喜不寐興逐飛
天翼
答宋子閑
冀北百馬一駃騠沅江之鼈九肋稀海邑千室士半之
異材傑出今其誰有客有客氣吐霓行年五十縫掖衣
青鞋白帽鬢未摧筆下妙絶黃絹碑句中參徹後山詩
邂逅一見秋雲披立談展盡胸中竒如刮眼膜如起痿
便許握手論交期看君有蘊未一施杜門却掃甘幽棲
草樹薿薿含竒姿兩堂對啟白板扉我時剝啄叩扊扅
君出迎笑喜見眉晴窗坐隠花影移茗椀未盡爐香遲
手弄麈尾風颸颸主人得意客忘歸嗟予懵學安所師
矧復少也逢百罹尚賴先德流餘滋遺編爛爛星斗垂
墨猶未乾吾忍窺梅花一詠偶弗遺君能鑒賞了不疑
惜哉不與君同時生前未免俗子嗤身後有此名流知
嗚呼吾意其何悲
上王吏部
人物南州望風流一代英夙傳天上譽早夢月中名車
載三千牘鵬飛九萬程向來辭泮水端合上仙瀛接武
虞廷邃含香漢殿清漸看丹極近首冠列星明準擬陪
三接周旋位六卿鑑分金背重橐並紫荷輕未見恩綸
出那知謗篋盈去朝雲路杳歸侍綵衣榮地借徽之竹
樓吹子晉笙赤心何所負白眼不須驚自顧銜恩厚親
逢較藝精妍媸歸藻鑑高下見文衡夢絶懷蛟異詞非
吐鳳成賦能窺小小經漫說鏗鏗誤玷春官籍終慙月
旦評搶榆幾類鷃出谷僅同鶯志慕青錢士名參玉筍
生别深秋鶴怨歸問海鷗盟未作河西尉聊為江上行
夜沈灘月釣曉壓隴雲耕歲暮人初返天寒雨未晴久
稽從杖履且復卧柴荆後見含深恧微吟寫至情佇聽
宣室召鳳閣繼家聲
見張運使郎中
風度顒顒白首郎清朝趨奏久含香東南德望龍津闊
甲乙科名鴈序長使節不辭驪駕遠卿家重見戟門光
願公早入承明去一試囊中活國方
野鶴摩雲萬里心一枝聊復寄高林愁邊舉目江山異
客裏登樓歲月深長鋏誓為知已用短檠空伴讀書吟
龍門不拒通家子應許來聽正始音
送王時亨舍人帥蜀詩二首
煌煌大筆照坤維忽見文星下紫微萬里江山渾改觀
九重紳笏更争輝占松不假刀形夢換馬端期鵠趁飛
試問郫筒故鄉酒路人應唱踏花歸
一從鴈塔綴英游又見功名得志秋丹闕萬人窺榜眼
碧幢千騎擁遨頭錦城日暖惸鰥舞玉壘煙深鎧仗收
它日中和聞善政一琴寧復久淹留
和陳大監
君不見漢業巳定猶勁兵白登坐困師無名席門先生
計無誤黠虜不得窺平城論功自合班人傑蓋世拔山
威盡折漫誇勲業是韓彭我出六竒秦項滅後來漢道
如衰周德尊一代陳太丘二方相繼厲名節不顧羔鴈
真善謀雪霜貿貿年芳改凛凛松筠見風采豺狼當路
狐狸號獨有孤鴻横四海至今逸韻傳清商雲和之瑟
絃高張耳孫磊落天下士大才有出皆其長胸中萬卷
饒丘壑鮮取遺音叩寂寞一朝解組又彈冠出處無心
付天樂我輩等是風月人昔也同閈今為鄰不妨對語
味如蠟擾擾萬事從横陳
再次韻為謝
公詩律嚴如用兵江淮草木先知名少當千人掃文陣
晚策百勝攻愁城詩壇老將天下傑筆倒三江流萬折
時將妙句吐長虹李杜文章光不滅由來事業師伊周
詎止博識窮九丘星列丹墀藹華望月昇金掌陳嘉謀
脫冠歸來雙鬢改任爾功名争好采揮絃月下奏高山
擊楫波間哦小海方今祝網仁如商聖賢相逢治具張
鶴書旁午詔多士不以椳闑遺寸長如公豈得栖林壑
焉問曉猿驚索寞歲晚方諧魏闕心官閒不減商山樂
湖上春來花惱人我不憂貧依富鄰朋友膠漆古來事
願言握臂追雷陳
趙見獨示所業并詩次韻謝之
沅江九肋稀端問學不學向來屠沽輩過眼褐寬博如
公負竒才尚隔雲津躍昔吾先隠君早識麟一角聫翩
錦囊句紆餘仍卓犖千載埋玉悲孤芳竟誰擢别來二
十年歴歴記前作賤子更百罹素業守彌恪餘輝忽振
耀如獲西山藥清夢到鈞天求音叩寂寞中宵對蓮炬
何以稱光渥辱君瓊瑶篇重愧鼠呼璞大軸闚洪源洶
湧千澗落一洗胸中塵豁若春雲廓
以珠子香建茶寄皖公山馬先生
筠谷珠璣北苑春寸誠千里託靈芬為投白鹿岩前客
何日容分半席雲
送台道人
我祖來從錦江曲尚憶郫筒醉春淥輕衫拂石踏花歸
近傍青城結茅屋(余家本郫人先侍郎仕孟蜀王為翰林學士有拂石坐來衫袖冷踏花歸)
(去馬蹄香之句傳于世嘗隠居青城山)子孫散作淮海居奕葉英風凛相
續不惟叢桂競傳芳時有高人更趨俗(余家登科者二十餘人海陵號)
(所居為叢桂坊)或隨羽化附青蛇(伯父遇吕公年未冠尸解)或避詔徵稱赤
局(伯祖得道宣和間累詔不起封守静處士自稱上天赤局左僕射)我生本是林泉人
失腳塵中困羈束每逢蜀士話維桑便欲攜笻訪前躅
道人家世出巴西萬里江山見眉目笑施砭石起膏肓
坐察形神窮倚伏我席為門君荷旃相見㤀情謝榮辱
幽香小鼎暮烟横濁酒一杯春蟻綠此身多病經百罹
只合紉蘭與餐菊休論燕頷覓封侯莫說鳶肩騰火速
我有風懷就問君何時一飽顔公粥今日君行跨奔鹿
欲下鵝洲穿柳谷他年願結白雲期與君同看金峰鵠
送僧大通還山一首
三年虎卧白雲關誰念窮猿失故山野客巳拚花自落
道人全與鶴俱還龐眉皓首雙松老白㲲青絲一室閒
何日得追塵外趣聽君擊鉢翠微間
戲呈珉禪師
我來何幸識支郎百丈峯頭寶月光質薄自憐非燕頷
途窮誰信是龜腸漸看鬢底千絲白敢說眉間一點黃
坐見錦溪秋水闊不知何日理歸艎
海陵集卷一
