海陵集卷十四
宋周麟之撰
外制
湯鵬舉兼侍讀
朕仰三朝之大訓實萬世之宏規我祖詒厥子孫㒺敢
失墜其政布在方册皆可舉行爰命耆儒以時進讀具
官某以直道扶世以正色立朝多聞極乎高明浩養全
乎剛大既踐烏府振紀綱於頹弊之餘宜登清華抗議
論於顧問之際將從容而諮訪益啟迪於聰明爾固嘗
告乃后之嘉猷更期有補朕因得鑒先王之成憲庶幾
無愆尚罄忠言以裨治道
楊椿兼侍講
朕聽朝之暇玩意羣經尊聖道以表章斯文咨儒臣以
折中其義邇英密侍尤慎選掄具官某早以粹文傑出
乎萬人之上通經博古籍甚英聲今由蓬山進位持櫜
夫以投戈息馬之時而任武部以崇化厲賢之地而兼
師儒勸講經帷無以易汝爾其探索六義之旨發明三
百篇之辭以助成溫柔敦厚之教朕所望也爾惟懋哉
楊偰除袐書少監
朕蒐輯遺文紹聞袐府念圖書既備豈惟號羣玉之山
而英俊所儲又以比蓻林之圃惟能啟發篇章而充其
所未見以是涵養器業而用之無不宜顧方多士之朋
來孰非一時之遴選以爾志學無勌業儒有聞凡所踐
揚莫匪清望昔已寓石渠之直今猶分星省之光宜即
仙蓬遂陞少令爾其廣聞見以藝文之富究淵源於宏
達之羣使仕學之兼優則聲實之彌茂往欽是訓期稱
所蒙
霍蠡除直寶文閣知潭州
潭為南國一都會介長江上游水陸輻凑素號鉅鎮近
時置帥尤慎地望益雄如秉旄鉞參樞機之臣皆嘗相
繼在此選今也久缺甚難其人以爾有閎辨通敏兼人
之才為當世撥煩吏游刃所至目無全牛頃由郎曹踐
歴卿寺將使指於外類能勸功樂進不避劇不容奸今
畿右之政猶爾也凡所條奏切於為民授之虎符才望
咸允夫長沙距所部為近而延閣比曩職益高朕故併
以是命之毋乏兵農毋擾獄市明不在於苛察嚴不在
於峻文介不在於崖行三者爾所長也尚當慎之以抑
其過典聽朕訓往即撫綏之功
熊彦詩除西京運判
朕以畿右諸郡創殘歲深民雖息肩未洽於澤今欲復
戶口闢田野使守令各盡心悉力拊摩之亦必賴部刺
史班宣六條省察治狀然其所隸不過數城時方省員
一漕臺足辦吾事以爾儒學吏治號為兼通才刃恢然
見於江夏洗手奉職規模一新剔其纇紛補弊苴漏郡
事既飭民情亦紓宜改命於臺使觀風於鄰部爾當戒
疆埸之吏毋生事諭師帥之官毋擾民惟招徠逋亡惟
存問疾苦斯乃計最往其懋功
金安節除大理少卿
刑所以弼五教之敷獄所以司萬民之命要其效則如
臯陶之淑問期于無刑得其情則雖子路之片言可以
折獄念此久矣非古之所謂賢大理者孰能副朕意哉
爾鯁亮廉明夙有清操頃嘗執御史之簡立仗下糾非
法朕固已識其人矣久去軒陛安於山林比分左符復
攬轡于畿右廷尉之任汝誠其人夫吏端則刑清法立
則民慤益慎乃辟往哉惟欽可
張綱除資政殿學士知婺州
舊德為元龜時乃格王之丕訓故國非喬木視吾當世之
老臣雖或去而莫留亦所臨而增重宜極股肱之遇
式昭體䫉之隆具官某持身安和立德敦大學皆本乎
六藝疏通知遠而深於書文自成乎一家左右逢原而
造於道早魁俊造之選徧歴清華之塗服兩禁論思之
勞久參聯於簪槖行二疏止足之計當息駕於林丘屬
當更化之初惟務招賢之廣特起夀雋以尊公朝昔投
佩而去甘泉已高風之可仰及鳴騶而出幽谷斯衆望
之咸歸擢自從班入陪機政以妙用彌縫之密知期年
協贊之多俄洊貢於奏章至力辭於著位溫言加勞雅
志莫回既俯徇於懇祈仍曲加於眷禮是用通籍祕殿
剖符近藩尚冀聞君陳之嘉猷入告于内亦徒得汲黯
之重望卧治斯民示予有志於貪賢想爾未㤀於報國
儻能共理何異在廷
陳康伯除參知政事
朕延登弼諧協贊治道謂天下本無事莫如有德之能
安惟國人皆曰賢斯見真材之可用槩其僉論得於在
廷具官某負博達之材蘊深湛之量心平不競每休焉
如有容宇定而光蓋淵乎其似道早陪鵷鷺之武已識
棟梁之姿去國十年以復來而望重效官六列以素宦
而識明洊升喉舌之司益懋經綸之業覽條綱之備舉
嘉品覈之咸精施設有方靡不合中和之度剸裁多事
未嘗見喜溫之容矧惟大官實冠卿位周總以建邦之
典唐兼於議政之臣宜副邦瞻遂躋政路噫朕欲以更
化善治正猶琴瑟之張爾尚其協恭和衷毋替股肱之
喜往祗譽命共即康功
王師心除吏部尚書
中臺總庶務之綱選部据羣材之會尚鑒裁則人為重
故晉人以一字被才論資格而法益繁故唐法以三銓
分注朕襲用前制疇咨列卿必欲任賢而使能庶幾興
滯而補弊具官某恭寬容物敏辨過人美矣器資雖錮
玉蒙金而莫掩恢然才刃當盤根錯節而有餘比以甘
泉之舊人起於荆水之遐服訪論議則樂聞其侃侃考
事功則詳試於多多委以版曹不逐利於理財之末升
于瑣闥不邀名於批勑之間惟宿望之甚高故數遷而
靡吝宜付天官之治遂登常伯之尊夫七司之繁條章
莫不備具四選之會流品欲無混淆惟疏通可以振滯
淹惟詳審可以察姦弊朕不多訓汝其懋功
賀允中除給事中
惟時論駁之司實關政事之本漢開青瑣有夕拜之舊
儀唐隸鸞臺有塗歸之故事屬此虚位艱於用人自非
得直諒剛明之才何以為論思獻納之助具官某好古
博雅奉身清高卓爾多聞蓋先朝館閣之士浩然遠引
為累歲山林之遊知否泰之有時故卷舒而自得遂以
拔茅之卜副予仄席之求既回翔乎侍從之班講摩是
賴能祓飾我禮文之事清直無渝兹有望於老成顧豈
容於久次宜峻甘泉之秩遂升左省之聯朕方樂受藎
言具修廢事凡詔勑之不便能勿憚于封還則朝廷之
所行舉皆協于公議朕所期者爾忱念哉
羅孝芬除袐書丞
學所以為忠孝善事其親者必善事其君人雖難知行
實可考頃爾之居州里也有毋眉夀過於期頤躬營甘
旨左右就養不肯一日屑屑從吏役而違膝下之奉終
始弗懈逾二十年風槩凛然一方畏慕是其素志豈苟
為高者朕固知其為忠孝人也今朝廷蒐聘賢雋乃得
爾于薦士之章義當移忠可以仕矣然則舉者謂爾氣
節剛正學術深醇其皆本諸此乎召見之初丞于中祕
矯薄厲俗予將汝觀可
劉卓除起居郎
古者左右史分記言動若書之與春秋莫得而一也今
其官次雖各隸兩省然入侍禁廷則遞為之直退操汗
簡則迭為之書與古少異矣至于從容造前時得以論
天下之事則其為職親望重又豈止記注而已也以爾
學識淵源士之掄魁言揚于朝累踐華貫比以才望貳
于蓬山一時大雅之羣無不浩然歸重夫以石渠之領
袖視螭陛之班聯其序列固不等也然而秉筆赤墀下
實綴吾侍從之臣朕親拔老成期以自近而仍使資高
者居此選其意顧不厚哉勿替論思將觀所守
王晞亮除左司郎官黃祖舜除右司郎官
文昌天府庶務之淵分之以六宫而總之於宰士凡自
部而上之省者無不關焉蓋所以佐丞轄而理曹事自
昔多以周材之敏識望實俱稱者為之今吾尚書郎如
晞亮之精詳審明祖舜之爽達彊濟皆宿儒也或久與
典選或屈于司儲爰嘉巳試之能並正彌綸之任夫省
闥乃要地都官為劇司惟得其要在於提綱之間則居
其劇無不迎刃而解往承厥敘益究汝心
康執權落致仕知泉州
國莫先於貴老治尤急於綏民念八十者常珍當具高
年之禮而二千石共理必圖舊德之人雖巳投簪尚堪
懷綬具官某材全肅乂學造精微早魁上舍之羣英晩
作西清之故老宣勞兩禁歴更吾道之艱難謝事十年
猶想是翁之矍鑠朕固不㤀於黃髮爾寧無意於蒼生
宜趣駕於安車姑就頤於燕寢昔散金娛老欲終廣受
之高今分虎牧民佇上龔黃之最往攄素蘊益懋來勤
陳正同權刑部侍郎
昔臧哀伯以德諫君聞之者固知其有後孫叔敖盡忠
為上思之者猶幸其復生惟效見於仁人之言故寵加
乎賢者之嗣朕慨然遺直詢求老成得此典刑之英用
為名節之勸具官某器質端亮材猷粹清父教之忠恪
守詩書之遺訓世濟其美多通臺閣之舊章昔爾先人
時惟正士攘袂抗議極治亂之本原著書立言辨君臣
之名分每有犯而無隠今雖死而不㤀幽光既發於九
原公論不移於千載賞里革而藏斷罟方見其心愛召
公而及甘棠矧惟其子兹久勞於省屬宜進貳於卿聯
惟能持公平於三尺之間斯可盡忠孝於一門之内往
祗厥敘勿隕其聲
朱倬除右正言
朕挈天下之賢雋而材諸位未有不由推轂進者曾何
疎遠之間哉公也惟一時諫官御史居耳目之寄必朕
所親擢此無非祖宗之意亦公也觀本朝故事自雍熙
改拾遺舊稱而明道有宸選之諭踐斯職者或自山林
起或以下次升舉出于人主自擇蓋不如是不足以聳
動四方之觀聽而託之以至公焉如爾之鯁亮純誠不
苟求于世人罕知者而朕實知之故昔之分守符而行
則留汝為成均之助今之將使指於外則命汝以言責
之官皆於陛辭聞爾讜論深惜其去不旋踵而改除惟
古諍臣厥蹟可考爾尚無隠禆予聰明
周綰除國子祭酒
朕衅甲敦儒崇建黌舍勸學以為天下先十數年于兹
矣今圜冠峩如大裾襜如誾誾乎其中者日益衆欲使
之業不荒于嬉行不毁于隨則必有諸老先生相與倡
率而作成之此所謂四海淵源者也以爾學贍文蔚今
之耆儒自初效官卓爾有立雖事功之所閱歴不過於
惠一州肅一路而辭華之敏妙行實之方嚴見稱於士
大夫久矣比自外臺入對朕始識之喟然有見晩之歎
肆予命爾掌教成均為師儒之長朕方兼兩科以造士
談經者戒其迂體物者尚其則爾惟正訓誘之無不迪
爾惟明考閱之無不精往其念哉以稱朕意
葉義問除殿中侍御史
憲府紀綱之地自昔居殿内糾非法者必以二御史為
之蓋欲廣視聽尊朝廷也朕自厲精政事延見羣材開
納讜論得其人久矣奈何使其詘于外乎爾以高明挺
拔之資穎出士類持論据正直聲隠然自其奮身固巳
有敢言之氣而頡頏州縣義不苟求召對之初一見嘉
歎朕以其容臺之席未溫而星軺巳駕也今召歸而用
之貳于臺端蔽自朕志夫當正色之地而處盡言之朝
遇其時如鵰鶚之在秋天見無禮如鷹鸇之逐鳥雀古
有明訓爾惟懋哉
曾幾除祕書少監
東壁主天下圖書古之典星者又以是為國家多君子
之應今吾中祕篇籍略備棟宇之麗同於木天真所謂
道家蓬萊山也而比年四方秀文之士接武於其中瀛
州之目幾充焉必得耆儒為之領袖垂象之著明於此
占之以爾齒臷行尊心精辭綺名在館閣垂四十年識
竹簡之舊文習麟臺之故事昔雖久勞於外人皆謂之
行祕書再召而來聲猷愈偉俾以少令儀於英躔朕欲
裒遺編於五厄之餘追勝觀於三閣之富訂魯魚之譌
謬别朱紫之混淆爾其繼安世而誦亡書效世南而寫
逸傳助我文治而惟汝能可
凌哲除權吏部侍郎
能官人之道其要本於知人善論事之臣不如措諸行
事朕循名而責實納言以試功得兹通務之才屬以典
銓之寄具官某直方有守誾侃自將人即而溫渾然不
見圭角躬行所學叩之皆有淵源比由憲府之聯旋歴
爭臣之列去邪指佞坐肅百僚之師師陳善納忠喜聞
一士之諤諤每於議論之際得爾鑒裁之公念言責不
可以久勞況材能當見于實用宜進升于禁路俾分治
於天官夫貳卿之華左選惟劇然姦吏巧舞足以致有
司之疑則繁文多拘或至為仕者之病兹乃前弊爾嘗
具陳其殫汝心以辨邦治可
辛次膺除給事中
朕載整頹綱茂凝庶績念東臺之要地開萬務以尤嚴
如黃闥之從臣殆十年而不置必得直方之彦冀聞封
駁之公具官某業履粹夷器資端亮昔焚諫草論事有
爭臣之風晩卧隠廬持身得君子之守尚想心存乎魏
闕亦知名震于京師為爾特招副予虚佇屈從近郡之
師帥來作清朝之羽儀雖春官見已試之才未攄素蘊
而夕瑣乃久虚之席其遂延登惟故事之有塗歸惟前
人之有批勑往振斯職用殫爾心
陳康伯兼侍讀
朕順考古道率由舊章深惟政化之原具載祖宗之訓
迄今二百載更列聖以遵承凡此三十篇賴純儒而闡
繹具官某才兼數器識洞羣書允矣典銓之公聿為持
槖之舊力行所學豈惟世務之博通德裕乃身蓋亦前
言之多識方與修於寶牒宜入侍於金華念唐宗讀政
要之書朕靡㤀於慨慕而賈誼達國家之體爾實副于
疇咨尚告謀猷庶揚光烈
賀允中兼侍講
朕儲精萬務之餘玩意六經之奥謂春秋乃天子事既
深窮乎約史之辭惟好惡與聖人同又旁考於素臣之
傳孰通大義兹得名儒具官某抱淵英之才躬卓約之
守燁有華望儀于禁涂以春官貳卿方總理文之事於
太史實錄備觀學識之長宜與詳延俾參勸講朕欲識
其大者簡二傳以絀異端爾尚曲而暢之推五體以尋
新意勉兹紬繹助我緝熙
姚仲除龍神衞四廂都指揮使御前諸軍都統制
知興元府
安邊而擇良將蓋惟務於戢戈承德以撫成師兹莫嚴
於謀帥乃睠藩宣之舊夙高牧御之能用趣賁於恩緡
俾進顓于閫制具官某忠謀自奮勇略無前屹然飛將
之才兼有藎臣之節搴旗數矣身更矢石之勞結眊先
之氣壓虎貔之旅自師干之偃息勤疆瑣之填臨賦政
累年已袴𥜗之可詠總戎數郡亦桴鼓之不鳴求念長
才宜膺重寄亟拜華於廂部肆改命於轅門皂蓋朱旙
易鎮漢中之會伍符尺籍分提蜀道之屯萃此寵光寬
吾憂顧噫萬福之威聲久著諒草木之知名臨淮之號
令一新想旌旗之動色惟綏懷可以惠一路惟慎重可
以律三軍若時壯猷奚俟多訓
海陵集卷十四
