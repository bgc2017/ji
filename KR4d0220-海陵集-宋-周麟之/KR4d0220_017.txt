海陵集卷十七
宋周麟之撰
外制
王彦差知金州
朕惟蜀漢諸郡控連山南介於邊衝襟帶深阻二千石
以共理之寄兼禦侮之事非它州比也必其威重可以
彈壓屯戍加之静治有以拊摩瘡痍自非名將之儔兹
未易以輕卑具官某膽略忠壯望雄于邊周旋戎弢夙
有多績武都之治威譽隠然惟兹西城實號方面分虎
剖符莫如汝宜萬旅連營賴壯猷以為之節制四州接
壤須善政以為之撫綏尚勵爾能以承予訓
劉章除權工部侍郎
朕簡任儒臣左司起部雖云技巧器械之事不足以煩
老成至於論思獻納之官兹所以為高選非取充位蓋
期得人具官某慎重自將純明有守精於史學洞歴載
之數千頃以文科居大廷之第一策名三館去國累年
須召對於公朝復徧儀於清路守官載筆退唯謹於必
書銜命抗旌歸更嘉其不辱甄此多績卑之貳卿夫舜
命共工序乃先於降典而周分事典制皆備於考工爾
為多聞必達古意往祗予命尚遠乃猷
路彬除刑部郎官
朕擇吉人以觀于五刑之中惟時秋官實掌邦禁郎吏
之選非才莫居以爾法理詳明輔之文雅擢在棘路逾
三十年自評而丞一再為正又嘗五易憲車于外轍環
於湖廣江漢之郊兹圖老成入踐省戶使汝持議之際
不減平反之時斯為祥刑朕不多告
胡棣除兵部郎官
朕耀德以為威安民以為武任賢以為折衝之具戎部
雖設殆同清曹握蘭者優游乎其間非老成謹厚之士
不卑也以爾業履純茂多所踐更自蜀趨朝贊事外府
久攝承于夏官之屬爰嘉乃績就命為真惟立武之常
規與除戎之大戒載在古訓其儒者不能知之往思悉
心以助而長
周綰除吏部侍郎
諸老並用足為在位之光貳卿分曹無若兼銓之劇疇
膺寵命允屬耆英具官某局度方嚴性資敏達素官于
外踐更帥守之官晚躋于朝躐寘師儒之長多士得所
矜式斯文賴其作成念齒及於彌高豈官遷之可後朕
觀其有考藝之識而知鑒裁之密取其有厲賢之效而
見品覈之精協彼僉言升于選部爾其痛懲姦吏之弊
使吏畏而不欺恪遵成法之嚴使法行而無壅往熙乃
績毋易吾言
陳正同除敷文閣待制樞密院都承旨
右府本兵之地惟長貳總秉諸事為朕腹心若時屬僚
寄委咸重奉承密命必用從臣闕而不除十數年于兹
矣朕今得世濟之彦拔其才而用之具官某直亮多聞
得於家學持論据正亦克似之賜環來歸既陟汝于禁
路兼寓幾直㒺不惟職業之思朕方櫜弓戢戈以常德
立武事如爾明愼允宜在廷内閣陞華鴻樞禀務併以
授汝往其欽哉
楊揆除權刑部侍郎
朕以大中之法輔常教惟四方典獄懼弗簡孚司寇詰
姦實緫斯事故自昔貳卿之選多以練習文法久于廷
尉者為之此所謂因能而任官者也具官某朴茂有守
㒺拘攣于法家之科停疑決平不失古義久在棘路精
明多通憲曹既虚無以易汝朕欲剔決滯訟申理冤民
痛懲鍛鍊之吏爾能深體朕意恪修厥官期于無刑斯
曰稱職
湯允恭除權兵部侍郎
今東南士大夫仕于蜀者或受命而往或述職而歸朕
未嘗不别其才能而盡器使之方旌其勞閱而制序遷
之等凡所寵勵同于勸功具官某廉慤自將不為表襮
約已厚下所臨有聲自抗旌於井絡之郊固巳三易軺
傳七更歲華猛吏興而爾政平貪人敗而爾節見成效
卓著亟賜之環延見昕朝軫其勤瘁授以簪槖列之司
戎夫成周之隆兵寢不用然猶命大司馬以九伐之法
正邦國是則經武之備固不可以無事而廢也其體朕
意益殫乃心
林安宅除廣東運判李植除湖北運判
凡觀風察俗之吏軺車所至通號外臺惟時寄委尤重
況番禺當百粤之會荆楚據重湖之封地遠寄深所當
遴選今爾安宅儒科之舊而優於吏能爾植吏道之良
而本以儒術有此二者付之六條庶幾乎孚惠于列城
用稱朕愛民之意
李琳除敷文閣待制知湖州
天下之勢猶持衡善為治者扶其偏而已惟中外一體
重輕適中故漢選守相之良入備公卿之缺而當時廷
臣亦兼使治郡如汲黯以九卿補外蕭望之繇諫大夫
出守平原用斯道也朕比下明詔固欲踵前轍而行之
具官某豈弟愛人得于天性與物無忤中實敢為至其
遇事激昂每思有以自見典銓歲久士論稱之以身為
民蓋汝本志雖朝廷重於失老成之彦而郡邑急於得
慈惠之師矧是霅川今為近輔寬政之後弊亦良多爾
其深懲吏姦勿使滋蔓首知民害毋令敗羣列職西清
仍班從槖帝城不遠治績易聞宣布之餘尚厪猷告
許尹李莫並除直祕閣
石渠天閣之祕今使司外臺制邊閫者亦得寓直於其
間非功著而職修未易以斯寵卑也朕惟尹之按蜀部
荼課辦而馬式明莫之帥瀘川疆事靖而封守固此兩
人在萬里外而政事之美藹然有聞士大夫自西南來
皆可訪而得也故予並命以職使偷分吾東壁之光雖
然朕深軫遐方亦嘗究其利病蜀中諸郡地陿民貧榷
茗者額屢增而園戶不能支爾尹當圖其裕瀘南劇邊
地控夷落興寨者事煩擾則蠻人何所賴爾莫必謹其
防各勉來勤以綏後渥
胡彦國除直秘閣知潼川府
蜀郡五十四而會府為雄藩考近時師帥之賢朕猶能
志其一二昔爾兄以達材贍智屏蔽西南保全一方卧
護諸將功大名顯其民卒皆有甘棠之思餘烈未泯厥
心慨想今梓潼關守尚當求其類而用之以爾敏辨兼
人世名不隕政事方略似其哲兄三歴專城所居民富
徙帥淮右瘡痍日蘇迹其所臨静治弗擾愛民則甚寬
而不弛奉法則雖嚴而不苛與其跼近地而累事功莫
若付遠民而分憂顧劒東重地命汝往焉内閣高華更
加寓直旄麾所嚮誠可以慰蜀父老之心少須政成嗣
有褒寵
王之望除直祕閣成都府運副
蜀漕重寄也而成都一路地尤遠於本朝事最叢於諸
部以言乎財賦則列城千數利入浩繁大計斡旋所關
者版曹之務以言乎差注則人物之淵調官輻輳名籍
升降又兼乎銓部之權自非器識卓然過人未易以稱
斯選也爾學富才贍號為通儒見于吏能每有可紀攬
轡䕫梓教條具孚今徙劒西朕不它告惟是均節調度
之過痛懲選授之私則軍儲贍而民氣紓官簿正而吏
姦戢爾尚悉力副予丁寧
鄧祚除廣西運判
張官寘吏凡以為民雖内外遠近有不同要皆欲相為
表裏惟朝廷無外輕之弊則士大夫㤀遠官之勞勢蓋然
也爾以才諝茂揚于仕途惟其久在州縣間故能練達
民事今既召見而遽以使指授之豈不思與賢者相近
哉知爾有使者之才適應朕詔耳矧惟廣右僻在海陬
頃嘗貳于桂林固巳稔其風俗將漕一路實惟汝宜勿
徐其驅往諭德意
林栗除太學正
養天下之士而作成其行藝藝非訓導不精行非糾率
不成二者固有别也以爾聞譽之美在頖有聞種學績
文用意近古兹命召對陞之膠庠惟學規之是司乃士
行之所繫往帥以正則予汝嘉
榮薿除權兵部侍郎
貳卿分治蓋同於為禁從之華六職異宜當有以寬老
成之責爰更譽命曲示優恩具官某蚤以才稱周于世
用自先朝擢之列監已席顯融及往歲事朕潛藩益加
親信既久勤於外寄方進隸於中臺念版曹之浩繁必
財豐乃能裕于用雖心計之精敏當病間豈可躬其勞
惟時司戎俾爾易地事斯清簡庶幾剖決之無難身或
便安豈較班行之少屈往祗厥敘用副予衷
湯允恭除權戶部侍郎
朕用人之長蓋將以式序在位分職而治亦幾乎各安
所施惟時詳練之才宜服浩繁之寄具官某抱能膚敏
秉志篤誠嘗于學古之餘達是理財之要緫賦全蜀深
得遠民之心司鈞大農博知當世之利洎賜環而入覲
即持槖以外班念當櫜弓矢而戢干戈豈武部可施于
方略欲使實倉廪而充府庫惟版曹正賴于斡旋雖邦
用之耗登靡常然民財之取予有制若其兼足上下在
爾審調盈虚往懋宿官之勞益攄富國之策
向伯奮除湖北提刑
人異于器惟舊是求吏能其官以久而習先王之任羣
才用斯道也爾之為部使者幾三十年矣六條問事每
形于議論之餘行部精明駐車決遣平日閱歴數路風
采凛然可觀比自臺郎出為郡守謂斂惠千里誠不足
以展其長重湖奧區庶獄重寄兹予命爾攬轡遄驅往
思澄清毋損而譽
余時言除國子監簿
國家闓設賢關作成士類錄其行藝歲有籍焉而簿書
之官與典斯事是亦清選也以爾儒蘊之茂見推士林
召對之初陞于監屬益思自厲往祗厥官
莫伯虚除刑部郎官
朕忱念庶獄敉寧嘉師其斷治既屬之理官侀成又聽
于司寇郎曹所領責任匪輕爾以明允之資通法理之
事周旋棘寺踐歴三官是必能習察獄之麗知播刑之
迪者俾升憲部用展爾長決讞則詳審其重輕理冤則
深求其情偽爾無俟訓尚愼之哉
楊邦弼陳俊卿並除著作郎
史有三長才學識世罕兼之昔人嘗以是為篤論矣才
不勝則僿學不充則殆識不卓則膠三者具而用之無
不宜焉豈唯史哉今東觀司當代之簡策史也纂祖宗
之謨訓亦史也而爾邦弼以閎爽之度見于用爾俊卿
以清約之守形于文參訂編摩皆已逾歲觀其所蘊可
以推其長兹命序升俾專譔著雖所仍者凡例之舊而
所謹者筆削之公益盡乃心以恢遠業
曾幾除權禮部侍郎
人求其舊貴老所以敦士風禮教之中得賢可以正王
度孰贊神人之治咸推德齒之尊具官某早以時髦策
偉名晚以夀俊儀清路弟兄騰翥昔多持槖之聫中外
踐揚今作登瀛之冠圖籍皆其舊見典章無不周知朕
念老者安之固難以筋力為禮而賢才若此亦欲其身
名俱榮乃擢貳卿用陪宗伯顧欽柴之甚邇資掌禮之
惟寅廣所學足以究上儀清其心足以相熙事勉哉無
懈時乃之休
李莊除兩浙運判樓璹除淮南運判
朕惟東南諸路號財賦之淵淮浙近區當轉輸之要矧
若吳會行都在焉調度浩繁欲助邦計必濟之以彊敏
之才自江以北土曠人稀歲租未復欲紓民力必處之
以寬和之政蓋不止薦劾郡吏觀納風謠以六條察州
而已也今莊以才選領二浙之權璹以政稱漕兩淮之
票庶乎其適朕意矣各思舉職以稱奬知
知潼川府沈該差知䕫州
寧江巨鎮地控三巴分閫之臣顓制一道朕觀兩蜀二
千石有治理效者因以虎符畀之從民望也具官某以
西清之舊出典藩維梓潼之民實受其惠三年報政命
徙于䕫地近則教自孚俗同則政不易利之所及者廣
才之所試者周究爾遠圖荷吾劇寄
御史中丞宋樸兼侍講
朕昕朝之暇躬御邇英樂延名儒敷繹古藝預斯選者
名實欲其稱也故職在侍從則當以勸講之官待之具
官某造道自得尤邃于經頃居殿中即以三聖精微之
義為予誦說爻辭彖旨有發予衷今由臺端位中執法
則是吾持橐之臣也宜陞講席用正班聫益殫所聞成
予典學之美
王珏除湖南提舉
國家以倉儲之利斂散邦財以林鹽之饒阜通貨政立
為成憲具在有司外臺緫之非才莫濟爾之使浙右也
銳於集事備著能聲今按湖湘詎勞餘刃地無遠近也
事無劇易也一路之寄其重則均毋過於立威毋慢於
奉法政成民聽朕不汝忘
趙子厚依舊直祕閣知饒州
寓祕府之直秉專城之麾非才具之素優難寵名之兼
畀以爾吏資彊敏儒蘊邃深外擁使軺能恪司於庶獄
入峩朝弁當克壯於宗盟其仍内閣之華往服左符之
寄尚圖勉勵以究蕃宣
賈直清除江西提刑吳傳除江東提刑
朕以大中之法輔常教四方司政懼弗簡孚分道置臺
屬之綱領我有成命非明刺史孰能將之以爾直清雅
吏之才長于折獄以爾傳望郎之俊亦屢按刑爰稽厥
勞更授使指惟爾所部介于大江東西連城攬轡在望
使歡謠美政相聞乎二境之間不其休哉
陳相除左司郎官
中臺本天下之政六職治其繁而都司緫其要典領至
重在乎得人以爾邃雅而文達于世用司我輿駕舊為
望郎贊謀樞廷再踐厥屬識慮精審備見于斯肆以汝
遷升于宰掾惟慎密足以彌綸省闥惟詳整足以糾正
諸曹爾所優為奚俟予訓
齊旦除樞密院檢詳文字
朕以樞機之地實筦萬微簡任屬僚參裨密畫非素以
詳慎自處者烏能稱斯選哉爾沈邃之資操尚端慤周
旋省戶蒞事有數馬之恭俾以才陞列之右府惟審固
足以協運籌之餘議惟精勤足以考經武之舊規兹爾
所長往哉毋懈
江西運判盧奎利州路提刑路彬潼川府路提刑
劉瓌並令再任
漢名臣嘗以數易長吏為戒一許丞猶善助之矧奏詔
條行郡國察二千石之治狀而才效卓著者乎今奎以
心計漕邦儲江右之民其用裕彬以儒術飾吏事漢中
諸郡其刑清瓌以明恕按獄成劒南以東其訟理秩滿
而去人斯難之美以久而成善必累而進再蒞所部毋
墮厥勤
海陵集卷十七
