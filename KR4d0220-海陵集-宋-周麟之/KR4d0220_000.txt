海陵集别集類三(宋)
提要
(臣)等謹按海陵集二十三卷宋周麟之撰麟
之字茂振海陵人紹興十五年進士中宏詞
科任起居舍人歷擢兵部侍郎直學士院給
事中知制誥翰林學士官至同知樞密院事
宋史藝文志載麟之海陵集二十三卷與此
本合前有淳熙癸卯周必大序亦稱其子準裒
遺稿得二十三卷蓋猶舊帙序稱其久官於
朝故其詩文因事而作者少集中内外制詞
殆居其半今觀其集非惟贈答唱和寥寥無
幾即奏議奏劄亦多不關軍國大計盖其珥
筆禁廷坐司綸誥不出國門而躋通顯與王
珪約略相似而文章嫻雅亦猶有北宋館閣
之餘風非南渡諸家日趨新巧者比未可以
專工儷偶輕也别有外集一卷其中中原民
謠十章盛陳符讖誇宋詆金又前後凱歌三
十首虚張虞允文瓜洲采石僥倖之功殊為
過實詞句亦多鄙俚不類麟之他詩考諸宋
志亦無此外集一卷之目殆其子諱而削藁
後人又掇拾附存歟謹削之而附訂其謬如
右乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
海陵集原序
本朝沿唐舊西掖掌外制北門掌内制謂之兩制而非
侍從近臣之通稱也太宗時四方砥平人才輩出專以
是處文學器識之士禮遇非他官比二府有闕率於此
取之惟參知政事蜀人蘇易簡尤被眷奬其自兩制入
中書猶未強仕淳化二年御飛白書玉堂等四字以賜
至今號為北門盛事炎祚中興時則有吾宗樞密公茂
振以雋明之才辯麗之文受知上皇人皆以蘇公遇太
宗為比年踰三十由館閣兼掌書命其後真拜掖垣入
翰林三遷為學士每一制詞出學者争相傳誦天子嘗
襃諭云卿久掌内外制中外士大夫咸稱得代言之體
紹興三十年復大書玉堂二字賜之其視淳化若合符
節公先世亦蜀人也後徙海陵登科者踵相躡所居號
叢桂坊世有顯人至公遂大用可謂盛矣公薨嗣子準
裒遺藁得二十三卷而内外制殆居其半蓋久官於朝
故其他詩文因事而作者少然溫潤精切鼎臠可知向
使天假公年主盟斯文則述作之富雖至于百卷可準
刻意家學數以序為請予與公同宗同朝不得而辭公
諱麟之茂振字也淳熙癸卯正月十日周必大序
