海陵集卷十八
宋周麟之撰
外制
宋棐除太府少卿
漢以二千石高第入備九卿之缺是不惟旌賢勸功而
巳亦所以均壹内外廣用人之路也朕率此道訓迪厥
官以爾孚敏有才裕于心計比由使指往布藩條淮海
之民服習其政今也襃表治效賜環而歸惟外府貨財
之劇司而少列朝廷之顯位頃嘗攝事因任則宜往其
欽承益懋來績可
李庚除兵部郎官
文昌列曹雖受察于御史府然郎官著位實居六察之
右或自臺而升省或由省以入臺二者均謂之遷惟才
無所不可矣爾器範清穎士之譽髦敏於事為果達而
濟頃以公薦序于憲僚既升三院之聫彌聳一時之望
輟自峩豸畀之握蘭時方弭兵戎政簡矣若夫正邦之
大法立武之常經職在司存有不可廢昔之所察今之
所為委任不殊往其懋勉可
禇籍除工部郎官
朕用人之方惟器是適謂賢者不可以職拘也苟才有
餘地必使之踐更于臺省之間以爾質直而文心貌俱
古蓋一鄉之所謂善士在時論亦以為通儒回翔臺僚
既已久矣序于郎吏孰曰不宜夫三院之聫六曹之屬
皆華選也惟前日之察人與今日之察于人為少異耳其
事雖異其理則同毋謂次遷不厪于績可
趙沂除䕫路運判
蜀道有四䕫當其衝雖飛輓粟芻不至輦下然九郡四
軍監皆緫于外臺其任固不輕也爾能以儒術施之于
政事之間劒南以東蓋其鄉國剖符之地適在鄰邦宜
付軺車起臨近部凡六條之所問不三令而自孚爾皆
習知奚俟予訓可
宋之才除知衢州
朕惠綏元元若保赤子每思得忠信慈惠之吏相與悉
力拊摩之庶使斯民安于田里求諸侍從之舊莫如巳
試之良具官某學醇行方聲中其實潔已蒞政風猷可
觀頃嘗為成均之師貳宗伯之事迨分符于閩粤俄引
疾而丐閒今其有瘳可以共理三衢劇郡物夥俗繁政
中和而化乃成治清淨而民自定往勤宣布益懋汝能
可
鄭知剛除太府寺丞歐陽當世除軍器監簿
寺監設官無非公選外府緫領貨貝監飭五材屬僚得
人亦克有濟今知剛以老儒而練世務序之宗正則不
足以展其能當世以名閥而有典刑委之糧儲亦未足
以見諸用揆于列位爰俾次升夫出内邦財頒受之惟
謹繕修武備鉤稽之必精各思悉心往助而長可
黃應南差江西提刑
修潔之士以行誼見信于人果若白璧之不能汚也惟
毁譽得其真則忠邪為之判公論所在較然可知爾以
清恪廉介之資蓋嘗為吾御史矣剖符江右風槩不衰
乃傷於讒坐免而去今焉暴白清望益高復卑軺車按
刑舊部是必能使獄訟衰息鑄頑成仁六條素孚奚俟
予訓可
李若川除江西運判
部刺史按行一路通號外臺惟時轉輸寄委尤重是必
識朝廷之德意知財賦之本源使于四方乃克有濟以
爾材具通敏見于踐更頃固嘗鉤稽大農贊治外府以
司金為版曹之屬今也乘軺江右實緫貲儲爰因其能
就畀漕節兹所謂識德意而知本源者豈不曰得人乎
哉益究乃心以孚大惠可
王揚英除成都府路運判
吾甚愛民而憂其憂德之所施遐邇一也矧如蜀道邈
在西南而益之奥區距朝廷尤為遠甚朕屢下寬令以
紓其民念風謠無以周知恐疾苦不能自達當此重寄
實惟漕司今爾以臺閣之良承流支郡静治弗擾人咸
安之就升軺車蓋無若汝之便者夫繁于科調則民力
屈過為蠲復則官用虧上下之間要能兼足蜀之大計
莫急于斯往圖爾功庶或有濟可
李如岡差知襄陽府
襄州古重鎮也山川帶&KR1210;直接宛洛跨對南夏號鄢郢
北門當承平時為畿右之一都會迨兹近歲疆瑣繫焉
創殘之餘田閭耗矣若時命帥固當以寬厚為之先爾
頃居從班見謂長者賦政于外未嘗求赫赫之名朕以
其習知民情多歴吏事持重可倚今更以峴首之符畀
之夫民安則復歸事簡則易治封守固而邊不聳農桑
勸而利自興往須政成朕不遐棄可
徐康除浙西提刑
部刺史奉詔條于外論其職則不一較其才則不同然
職之不一一於修才之不同同於用夫欲一其所不一
莫若衆職之踐更同其所不同莫若通材之兼濟朕之
所以命康者由此豈無意哉康相家也嗜學而多聞宿
官而可績將輸湖外厥職既修今以憲車徙于近甸蓋
將試之于不一之地而考其職處之于不同之間而觀
其材汝往欽哉惟刑之恤可
羅孝芬除直祕閣湖北運判
今賢人在上引其類而聚于朝豈徒取充位而已哉以
德進者觀其行以事舉者考其能以言揚者究其藴皆
將有所試也爾之孝行著于鄉閭稱于士大夫達于朝
廷之上求之此三者為之冠矣丞于中祕觀其行也命
之察州尊其德也賁之華閣寵其行也夫有德者必惠
惠可以阜俗有德者必威威可以戢姦中外不殊貴乎
行志邦國若否尚其明之可
續觱除潼川府路運判
國家分道置臺俾司邦賦惟時護漕之任雖以給饋餉
為功然而一路之民休戚攸繫布朝廷之德意觀郡邑
之風謠若職之先尤在于此爾頃以才諝薦用于朝為
吾名郎出入省戶則德意之所在無不周知剖符蜀中
舊號能吏則風謠之所聞必嘗熟究有此二者付之軺
車是將以銓曹之鑒裁甄别羣吏以治郡之風采按臨
列城往圖爾功庶寬予顧可
李如岡改差知静江府
聖人之愛民莫大乎同仁一視臣子之事上豈辭乎宣
力四方均曰帥藩何嫌改命以爾持槖之舊剖符之良
於獻納論思之時知德意敷宣之本再歴鉅鎮撫吾嘉
師雖延年不進于治功未能逃責而嚴助願圖于計最
不可廢才分頒峴首之符復易桂林之節邈彼都會介
于海陬惟静慎足以寧爾邦惟綏懷足以固吾圉往懋
厥績式孚于休可
徐度除江東運判
漢制部刺史以六條問事二千石有不奉詔書侵漁百
姓蔽賢寵頑皆得以按治今朕選用則必擇二千石之
良者為之蓋以其自治然後能治人焉耳爾之在滁也
勞農勸穡拊摩創夷里閭晏然民狎于野可謂治矣今
付之以一路之寄使推所以自治者而治人則列城向
風靡然胥效庸有不治者乎往其勸功毋怠而守可
鄭知剛除浙東提舉吳巘除淮東提舉
朕勵精圖治思所以裕民足國未嘗不謹貲儲均力役
修貨政合是三者付之于刺舉之臣責任顧不重哉況
夫浙江以東物産饒富而知剛司府之官也敏達可以
堪其事淮服之左利入浩繁而巘屬城之守也疏通可
以效其能或趣駕於中都或就升於所部惟民情之是
究惟國計之是圖各思悉心往諭朕指可
陳機復直祕閣知衢州
賞勉罰偷而吏治舉記功㤀過而君恩孚既共理之得
人宜疏榮之有典以爾賦資敏劭為政寬明向領藩符
嘗顯褒於善狀近分漕節亦具著於成勞眷三衢之衝
實為二浙之劇以盤錯之難治致蕃宣之久虚兹煩屢
試之才併復已鐫之職雖使車少駐欽大惠于一州然
郡紱增華綴榮名于三館往祗茂渥益奮嘉庸可
孟處義除淮南運判
兩淮之地自休兵以來歲寬田租屢下優詔蓋深欲拊
摩凋郡墾闢曠土招徠失業之民迨今十餘年猶懼實
惠之未孚也故每命部刺史必求諸二千石之良爾以
通儒長于吏治軺傳相繼再臨乎淮壖之東兹分守符
實舊所隸今付漕臺之節俾易部以察州既德意之周
知亦教條之習熟尚懋乃績副予褒遷可
蘇欽除利州路運判
朕惠顧全蜀欲紓其民故每擇帥守漕臣必用東南士
大夫之賢者然四路財賦條目至繁非深知其本末源
流未易以外臺處也以爾詳練精敏久分符于巴漢之
間凡刺部之規條屬城之會計民之利病吏之惰勤稔
于見聞蓋無不迎刃而解就畀軺傳莫如汝宜夫裕民
之方非所以示虚文也往圖實惠用副予衷可
鄭知剛除宗正寺簿
君子求為可知而不求於必知則其知之也孰禦夫已
有可知則鳴臯之鶴雖在隂而子和必人之知則夜光
之璧或投暗而人疑理蓋然也爾以成德之彦白首于
州縣間所行所為無非可知者而未嘗求人之必知也
今薦者以聞于朕特召見而褒進之序于司宗列在寺
屬其品高矣朕將以是為甄耀之階可
湯圻除江西運判
朕愛民必求實惠立法不為虚文謂民財未豐必先圖
裕民之政而法令雖具不若得奉法之臣凡曰計臺每
加遴選以爾持介潔於莅事之地孰若責近效於鑄頑
之區若乃檢柅吏姦耘鋤邦蠧害民者必去撓法者必
繩爾所優為朕不多告可
唐堯封除軍器監簿
君子學所以為已仕所以行義已欲不輕售義欲不苟
求知此二者而能介然守之不移焉信乎其為君子儒
也朕開薦賢之路因欲得斯人者而甄用之今舉者稱
爾志操廉静為郡學官二十餘年未嘗干進也有守如
此無愧乎仕學之道矣肆命召對寘之周行戎監鉤稽
姑為之兆益充所養以副吾考擇之詳可
路彬除直祕閣利路提刑
朕夙興夜寐勤勞天下惟懼民力有困乏而上無由知
也故深詔執事俾部使者若郡守結軌歸報必以民事
為言庶幾有輔不逮今爾彬還自廣部首以二州所病
開吾聦明且遠民何知久困悉索而矯虔吏又或乘勢
以侵之非爾之言吾不得亟下寬令也寓直祕府按刑
山西兹為奬知益勵欽恤可
符行中除太府少卿四川緫領
三十年而制用有國之所先一千里而餽糧昔人以為
病眷惟巴蜀地錯夷民黎元阜而吏絶征求屯戍閒而
人無飛輓欲安靖而不擾宜緫領之得宜爾器識並高
文才兼贍屢拜繡衣之膚使嘗為粉闈之望郎往副司
府之卿聯俾隸外臺之軍賦服我休命益務遠圖可
正任承宣使士洪士嵰諳各轉官
周道中興歌棠棣而憫族親之缺漢圖紹復詔尚書而
加宗室之封朕寅御昌期載披屬籍念近支之在列者
有幾而寵數或曠年而不加爰詔司宗大明陟典其官
某樂于為善慶亦有餘侃然信厚之風實我神明之胄
肆兹敦敘俾以次陞其進位于承流式增隆于磐石益
圖令聞用稱殊恩可
蘇曄奉使回轉官
朕惟民不見兵實係兩朝之好臣能承命有嘉四牡之
歸矧以署行異于歲聘念久稽乎信賞兹何靳於褒遷
具官某以慎密持身以恭勤奉上夙揚令問服在宸闈
鳴佩肅然致九儀之有辨抗旃屢矣㤀六轡之為勞比
專飭於使騑復與修于鄰睦既還舊著宜賁新榮服我
光華之恩益肩志節之守可
楊偰進韻略補特轉一官
士大夫能力學不倦游心乎藝文之間則隨所得之淺
深必有可觀者自國朝以詩賦取士而審音用字有司
之律為尤嚴爾能博覽羣書補綴漏逸參訂習傳之誤
奏篇來上論者美之以其稽考精而援據詳也升秩示
勸賁之身章尚尊所聞勉為致遠之器可
安定郡王令矜轉承宣使
紹封儋爵既承率祖之休稽閱序年具載司宗之法念
陟明之有典矧立愛之自親宜舉遷科用頒寵數具官
某望高族老德協宗英志自篤於清修身不渝其素履
服僚官寺嘗更貳事之勞賦政侯方累上牧民之最晚
膺世襲洊易朝班在高帝之子孫齒獨尊於祭酒為漢
家之藩輔位克繼於苴茅比參考課之公難廢懋官之
渥俾增榮於使範遂陞亞於節旄尚慎乃猷毋㤀予睠
可
權禮部侍郎賀允中磨勘轉官
三載考績古制也夫以舜之命九官臯陶稷契之勵翼
其上猶不廢陟明之典此國家所率前憲優從臣其法
不與庶僚等者豈非以亮天工之意待之歟具官某學
成行尊夙有高致籲俊之始幡然來歸凡所居官皆夷
䕫禮樂之事而能夙夜祗慎惟寅與和比稽歲勞實應
功令夫閥閱自爾積而名器非吾私姑以序升往俟殊
寵可
王俁轉一官(修進貢舉條法推恩)
國家取人以三歲之科定令為一王之法比嚴公選釐
正弊端纂成新書昭示丕則惟時侍從之雋實典編摩
之司具官某年耆學明器博用遠兹迪簡于舊德復延
登于禁涂職在民曹得古人之心計官兼敕省習當代
之憲章屬大比興賢之年奏中興試藝之法昭若甲令
無非合古以便今達予乙觀遂可陳經而立紀爰加茂
實以答成勞往祗寵章益懋熙績可
喬昌時等轉一官(同前推恩)
取才斂賢上聖之先務創法垂世太平之懿綱惟予國
家遵用科目沿襲歲久弊因以滋屬大比以登材髦詔
有司而定憲令爾等皆以充職之舊與兹成書之勞既
頒賞以有程俾進階而用勸益思忠藎用稱優恩可
知泉州宋之才磨勘轉官
三載考績舜申命于亮工八柄馭臣周首嚴于頒爵朕
率是道用訓厥官顧雖侍從之優不廢典彝之舊具官
某器周于用學邃乎經早以藝文之英洊更儒學之選
典朕三禮列在貳卿惠兹一州號為良吏比稽會課之
法實應陟明之科往服序遷毋㤀猷告可
李琳奉使回轉一官
朕弭甲兵之事將永締于鄰歡咨忠信之臣俾再啣于
王命乃渙出綸之寵用增濡轡之光具官某樂易不流
純明自得儒者以義為干櫓操尚弗渝君子之性守宫
庭周旋無懈向簉羽于在位嘗抗旃而出疆侃然專對
之辭輯是既盟之好兹圖舊德復賁皇華洎四牡之遄
歸獲五善而重拜亟升禁路既崇奬于積勞序進文階
又率循于彝制往哉無斁朕則汝嘉可
葛立方奉使回轉一官
朕興五利以冀戢兵之福稽六德以觀出使之能雖聘
事之有常豈褒恩之可後爾以通才周當世之務以廣
業濟前人之休自歴清涂寖颺令聞彌綸省闥每能糾
庶事以參稽明習憲章可以使四方而專對授彼如絲
之轡煥乎于隰之華展幣旋歸既馳驅之靡憚釋驂加
勞宜禮樂之未㤀爰賁陟科用遵彝矩往祗予渙益懋
厥勞可
梁份奉使回轉一官
琬圭結好義早重於睦鄰沃轡揚華禮宜優于遣使恩
光所被使介惟均爾蚤以令儀服于華綴職在上閤辨
朝儀而有倫使于四方承君命而不辱比副行人之出
汔臻聘事之成載念賢勞亟加寵命特升榮於使範俾
進領於兵團其思恪恭以稱褒渥可
高公海於横行上轉行一官
朕惟負羈絏之臣依風雲之士既隨才而錄用復考閱
以襃升或畀異恩蓋超常格具官某幹用之裕忠勤不
渝頃自潛藩隸于武帳赴事功而無缺更歲月以彌深
忽披奏牘之陳願解贊賓之職載嘉勞閱用錫寵章躐
升横列之崇增重武階之舊體吾眷意益懋勤勞
宋鈞奉使回轉官
古之使四方者或取其誦詩三百或貴其行已有恥誦
詩三百通乎經也是以多專對之能行已有恥謂之士
也是以有不辱之節朕選使介以修鄰好亦必參于是
而求之爾博雅有文翺翔乎篇籍之囿蓋所謂士之知
經者均轡而行既以禮遣復命之始可無恩襃一進厥
官是為彝制益殫才諝以俟甄擢之榮可
海陵集卷十八
