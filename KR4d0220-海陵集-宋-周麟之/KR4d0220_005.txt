海陵集卷五
宋周麟之撰
奏劄
除起居舍人辭免劄子
臣今月二十六日准尚書省劄子奉聖旨除臣起居舍
人日下供職者臣聞命震驚㒺知所措臣竊惟左右史
分掌記注密侍殿坳君舉必書當以才選臣器資甚窳
學識非長與纂信書方叨序進擢司載筆實懼超踰仰
丐睿明俯矜誠悃亟追還於成命用改畀於雋能庶協
師言少安愚分
辭免差兼實錄院同修撰劄子
臣仰惟徽宗皇帝以天德地業丕闡鴻化垂衣在御二
十六年聖功巍巍雖非簡策之所能盡而傳信萬世必
有成書纂修之工正在今日然自非一時大雅宏逹之
士兼才學識三長者焉得論次於其間如臣以章句小
儒叨贊書命既無潤色討論之效何有研摩編削之能
重惟不才其敢共二仰祈淵聽亟寢誤恩别選耆儒助
成大典非特使事辭之稱亦惟昭名器之公所有恩命
未敢祗受
辭免同修國史劄子
臣今月十四日准勑差臣兼同修國史臣聞命震驚㒺
知所措臣聞治史有三長惟其才學識兼之故能綜序
事理勒成信書今者皇運系隆時文載郁肇開史院選
置官僚通修三朝正史事大體重豈臣末學所可與聞
陛下網羅羣才片善必錄以臣近編纂先朝實錄猥嘗
以僭踰然臣口耳謏聞已試無狀若又濫吹于其間則
不惟虚縻廪稍抑亦清議弗容伏望天慈察臣愚悃收
還成命改畀耆英則載筆之間事辭俱稱將見三聖人
之盛德大業布在方册炳然與日月争光庶以仰副陛
下揚鴻烈章緝熙之意所有恩命臣未祗受
辭免除兵部侍郎直學士院劄子
臣今月十九日准尚書省劄子三省同奉聖旨除臣兵
部侍郎依舊直學士院日下供職臣聞命震驚罔知所
措臣嘗謂詞臣不當以翰墨言功臣濫竽西垣日贊書
命曾不能敷宣聖意潤色皇猷坐閱歲時絲毫無補恭
遇陛下恢天縱之學以作興斯文如臣瑣才苐慚不稱
早獲以史事進對忽蒙天慈褒諭謂臣久掌内外制宣
力為多中外士大夫咸稱得代言之體今武部清簡當
除貳卿仍兼玉堂之直臣仰聆玉音感懼交至既退跼
蹐不旋踵而成命已頒欽惟聖造恢洪與天同大而於
臣下尺寸之勞委曲存記如此固當體眷知之殊遇思
親擢之異恩亟踐厥官勉圖報效然臣竊自念典戎華
省實峻班聯視草禁林匪同寓攝併叨寵渥益重僥逾
伏望皇帝陛下回旁燭之明寢已行之令俯矜愚悃改
授真賢不惟安小已之私抑亦示大公之舉所有恩命
臣未敢祗受
辭免除給事中劄子
臣竊以鸞臺要地朝政所關瑣闥舊儀夕郎為重必得
老成知治道之要庶幾審駁合人言之公如臣者蕞爾
小才闇於大體鑾坡入直既潤色以非工武部升班亦
素餐而何補更荷中宸之眷復叨左省之除是不獨取
其空言將使之於此詳試顧柬求之意甚美懼緜薄之
質難勝伏望睿慈亟收成渙惟君子見得思義故敢效
于循牆若朝廷為官擇人亦何嫌于反汗所有恩命未
敢祗受
乞宸翰劄子
臣伏覩國朝典故淳化二年十月太宗皇帝以飛白書
玉堂等四字賜翰林學士蘇易簡謂宰臣曰易簡告朕求此數字
卿可召至中書授之它日為翰林中美事字徑二尺餘
以素繒二幅書之龍鵠之勢曲盡神妙曩經變故石本
亦不可復得恭惟皇帝陛下聖筆天縱超冠百王萬幾
燕閒染翰弗輟龍文龜畫刊在翠琰布列中外焜耀羣
目學宫儒館賁飾尤多惟是玉堂密邇清禁而臣愚猥
以末技誤膺簡擢典司内命私心拳拳深有望於奎壁
之光今者輒控丹誠仰干睿聽援淳化故事以為請方
明天子典學崇儒潤色鴻業儻于肆筆之際使得與被
大賜則是中興以來復見禁林盛事儷美淳化垂休無
疆一時詞臣永有榮耀實千載之遇取進止
乞以御書上石劄子
臣近蒙聖恩降到玉堂宸翰臣既拜賜士林歆豔爭先
覩之為快臣伏見淳化中太宗皇帝玉堂御書嘗付宰
臣李昉以下皆得觀瞻學士承旨蘇易簡又會侍從館
閣官觀于本院臣欲以今來御書就都堂宣示宰執依
本院故事摹勒上石所有侍從館閣官緣近來燕設例
罷止乞俟石刻成日於秘書省暴書會宣示并以石本
分賜取進止
辭免除同知樞密院事劄子
臣伏蒙聖慈除臣同知樞密院事特降中使宣押臣赴
院治事者臣竊惟右府本兵為國樞鍵參贊基命通號
籌帷之臣非德望素優不能厭服中外非才識兼裕不
能洞照幾微若時詢求當慎厥與如臣一介器質吝蒙
了無寸長濫竊名器叨塵簪槖貿歴歲時殊未能少效
涓埃上禆海嶽而受禄過量顛覆是憂敢謂聖度并容
宸聦過聽驟加甄拔登贊事樞内循惷冥莫敢遑處伏
望皇帝陛下駑蹇之乘不足以議遠途畀矜悃誠許辭
重任仰惟聖天子垂衣御治四方黎獻雲集在廷一時
名流底績者衆簡能而授殆不乏人倘回渙恩改賁耆
彦使天下享任賢之福而朝廷由進德而尊則反汗雖
若有嫌在盛時不為無補臣無任
初除乞減支賜銀絹劄子
竊以君賜甚豐必施於有德臣勞未著曷稱於隆恩伏
念臣質薄無堪食浮有素以福基之庳淺當機地之䆳
嚴併加爵禄之崇舉為逾分復賜金繒之厚祗益靦顔
方大君抑損以澄化原宜羣下精白以承休德儻乖辭
富之義必蹈傷廉之譏矧如至愚尤戒多取所有臣初
除銀絹欲望聖慈特與依例減半支給庶遵近制允協
公言臣不勝幸願取進止
乞在外宫觀劄子
臣輒瀝危誠仰干睿聽伏念臣才窳質薄曾無寸長蒙
陛下覆育生成之恩擢自小官遍歴華省近登密命亦
已歲周殊未能少效涓埃上禆海嶽而受禄過量災危
乘之夏秋已來數苦脾疾心力隨耗薾然不支雖欲強
勉班行深恐有誤委寄夙夜慙懼實不自安欲望聖慈
許臣解罷機政除一在外宫觀差遣儻或未填溝壑獲
保餘生終當頂踵糜隕上報乾坤之造冒犯天威臣無
任
第二
臣昨日嘗具劄子仰干天聽乞解機政除一在外宫觀
差遣伏蒙宣押未賜俯從夙夕凌兢措躬無所今不免
再伸前懇薦瀆宸聽伏念臣受才甚微叨寵過厚踐更
筆槖登翊樞機惟蔓滋之是憂曾涓塵之無補深虞尸
素自速顛隮伏望聖慈早降處分冐犯宸極臣無任
第三
臣比嘗兩具奏劄僭陳危悃乞解罷機政除臣一在外
宫觀差遣天聽高邈寸誠未孚退而省愆夙夜震懼伏
念某濫陪機政無補事功期年之間積有瘝曠内之不
能彊本折衝以收薄效外之不能承命諭志以展微勞
憂愧相乘病疾交至若不亟求間退深恐上誤眷知伏
望聖慈俯垂矜憫洞照誠懇特畀曲從瀝血叩閽期於
得請疊冒宸衷臣無任
第四
臣近具奏劄累申迫切之懇乞解罷機政除臣在外宫
觀差遣伏蒙聖慈特降詔書不允臣恭讀睿訓感懼交
懷伏念臣稟資冥頑慮事闇淺自塵機地蔑著微勞無
制勝之籌何以助幄中之畫無解紛之略至於輟疆外
之行既衆誚其非才亦自知其獲罪已干清議難冒邇
聯伏望天慈俯從人欲使得就閒于外闔戶省愆庶幾
未死以前捐軀論報屡黷宸聦臣無任
奏狀
輪當轉對奏狀
右臣恭惟皇帝陛下駿惠先猷丕昭孝治近以實錄院
修進徽宗皇帝實錄慶大典之崇成第史官之勞效凡
譔次編摩之士下逮掌故例霑醲賞恩至渥也繼又以
故翰林學士汪藻嘗修元符以來詔旨等書八百餘卷
於實錄最為有力特加褒贈優䘏其子陛下此舉可謂
深合公論明燭幽隠矣然臣伏見紹興初嘗降指揮搜
訪先朝文字投獻之家與斟酌高下推恩今來實錄成
書竊慮二十餘年間臣僚子弟有以其父祖逮事先朝
所得聖語等來獻事繫國體可以為萬世法者不可不
少加甄錄伏望聖慈申詔有司檢會元降指揮令實錄
院開具人數考覈事實擇其顯著者量與推恩以示勸
奬是亦信賞不遺之義也謹錄奏聞俟候勅旨
繳進郊祀慶成詩狀
臣某等伏覩郊祀大禮慶成者恭惟皇帝陛下躬執百
禮逆釐三神曰雨曰暘天地明察以旦復旦日月光華
迄熙事之備成見聖人之能享臣等幸逢享會獲預駿
奔奏技非工莫繼甘泉之頌詠仁以報庶同嵩嶽之呼
謹各齋沐撰成詩隨狀上進臣等無任
辭免翰林學士知制誥奏狀
今月二十一日准尚書省劄子三省同奉聖旨除臣翰
林學士知制誥日下供職臣聞命震驚㒺知所措竊以
翰林逼華蓋言其密直禁廷學士號私人得以與聞大
議此累朝甚盛之選在今日尤難其才恭惟皇帝陛下
煥文在躬典學成德間出命令親形詔書四方流傳萬
口詠歎咸謂觀天地之蘊不足喻其大真若處堯舜之
世而躬聆其言老師宿儒無能及者雅誥奥義實自得
之豈繄小臣可奏薄技儻冒承於天奬必速致於人言
仰祈睿慈洞照忠欵念其掌制之久已試而㒺功察其
代言之疎不能則當止收還成命改授傑材庶在清朝
不至汙玉堂之位若安愚分是為酬黼扆之知所有恩
命臣未敢祗受
辭免修國史奏狀
今月二十五日准敕以臣新除翰林學士知制誥兼修
國史者臣聞命悚然益深戰懼臣竊惟史職有序皇朝
率多以從臣兼之因其官遷亦俾類進兹為故事實待
異能有如微臣器劣材謭寘之鼇禁既未能昭一代之
文章授之麟毫豈足以訂三朝之筆削若叨疊組之命
愈負素餐之譏敢列悃誠薦祈淵聽亟鐫踰分之寵别
選兼人之才不惟於授受協公亦可使器名增重所有
恩命臣未敢祗受
謝宣召入學士院奏狀
今月初四日武功大夫翰林待詔錢奕至臣所居奉宣
聖旨召臣入院充學士者忽奉除書首紆瑶札遄膺召
節趣直玉堂側聆温詔之傳蹴就清班之入光榮過分
感懼交顔臣竊觀歴代聖仁之朝深慕當時翰墨之選
承明之廬敞於漢並萃軼材供奉之日更於唐始專内
命惟其出入侍從得以雍容揄揚故金馬之文炳同於
三代而黃麻之作深似于六經雖云所遇之殊時頗著
能言之實效相如不以俳優畜人懷來于喻蜀之辭陸
贄與有戡定功士感泣於奉天之詔迨本朝之稽古亦
公選之得人況值熙辰尤資碩望如臣末學於道寡聞
誦先人之清芬第拘口耳奏從官之薄技何補涓埃姓
名誤簡于九重職業徧揚于二代省言寖久罕有發明
論事雖疎必蒙開納方懷未報之歉復冐非常之遷此
蓋伏遇皇帝陛下學統聖真道經天地斡獨化于釣陶
之上器羣才于槖籥之間既灼見于愚心遂曲垂于聖
奬禮優詞苑光動禁涂雖知稱職之難敢負酬恩之素
一心自誓九殞為期臣無任
辭免兼侍讀奏狀
今月十五日准尚書省劄子三省同奉聖旨差臣兼侍
讀者臣聞命震悸莫知所從竊以儒學之臣侍言帝幕
咨詢所逮實藉多聞用能揚𣙜古今敷陳治道究觀成
敗上贊宸猷自非惇老名流豈得奉承清燕顧臣何有
輒預選掄詞苑史闈已竭殊寵識迂辭拙不能發明舊
章材朽業荒不能博曉奇字使之進讀懼弗克堪仰惟
皇帝陛下天縱聰明日勤聚辨昕朝之暇經史是親講
劘既多萬卷冰釋而猶不㤀紬繹之助則所謂聖而益
聖新而又新如臣至愚何以效塵露之補敢祈淵鑒追
寢誤恩别簡耆英用符衆論所有恩命臣未敢祗受
謝賜御書奏狀
臣今月二十六日伏蒙聖恩賜臣御書玉堂二大字臣
拜賜兢營感抃交至仰惟皇帝陛下聰明淵懿藝與道
兼肆筆成書八法該備古帝王莫能跂及凡宸翰所賜
赫然如大明委照卿藹騰輝四維廓氛千古流耀臣猥
以翰墨待罪叨直禁林比於經幃因侍閒燕輒㤀昧冐
援淳化故事以為請退省凟尊之咎跼蹐無以自容乃
蒙天慈特賜俞允未踰信宿亟有寵頒盥熏捧觀寶墨
煥爛拭目詠歎莫知所云臣敢不勉勵微才答揚大賜
襲藏寶秘侈億萬年琬琰之傳遂為中興以來玉堂盛
事臣無任
繳進封事奏狀
臣伏見皇帝陛下自踐阼之初首降詔旨開廣言路以
通下情四方聞之丕應如響雖芻牧之賤皆得指陳利
害謄奏無壅聖德寬大兼聽博觀單言暫謀靡不延納
甚盛舉也臣智識淺陋罪廢滋久每自揆度不宜妄議
時事重惟頃歲服在朝列與聞機政憂國之心實不敢
以出處為間竊謂今日之事惟邊患未弭為朝廷深憂
捨此皆非當務之急輒有已見利便不避犯分之誅具
封事上進伏望聖慈俯垂乙覽察其誠款貸其狂瞽儻
有可采乞賜施行庶幾小效涓埃之補所有封事一實
封謹隨狀繳進以聞
海陵集卷五
