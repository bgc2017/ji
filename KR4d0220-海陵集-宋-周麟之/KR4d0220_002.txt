海陵集卷二
宋周麟之撰
詩
終風行
北風駕寒萬竅號聲如八月江上濤又疑大鵬上青霄
南溟水擊摶扶搖昆陽陣敗虎豹嘷撼城飛瓦千兵逃
焚輪夜起狂終朝直憂卷屋掀重茅我居門巷如荒郊
衾無繢罽裘無羔苦寒獵獵吹縕袍笑引藤樽漱濁醪
不妨高卧醉陶陶夢騎天馬騰長飇睥睨玉臺閶闔高
風聲詩興兩鬭豪醉中一掃白雲謠
望秦川歌
明皇幸蜀一日登高山望秦川謂高力士曰吾
聽張九齡言不至此馬上吹笛為曲號謫仙怨
今亡焉因為八章以申其念舊之意
長安回首戰塵中馬背行吹一笛風寄恨翻成謫仙怨
始知深負曲江公
錦囊留得玉環香不見佳人空斷腸北望秦川烟草滿
尚疑飛燕舞昭陽
向來花萼弄春輝曾把寧王玉笛吹樂事巳隨風燭過
如今横笛不勝悲
蜀山春動錦江流水綠山青總是愁愁絶不堪山上望
無人解與月宫遊
雨聲鳴棧不堪聽盡日穿雲上杳冥羯鼓催花渾不記
曲中空唱雨霖鈴
漁陽千幟掃空來滿目妖氛鬭不開為問玉京何日復
傷心黃屋幾時回
煙霞縹緲認驪山遠想樓臺紫翠間尚欲神遊太真院
不知身過鬼門關
阿瞞按舞長生殿妃子洗粧端正樓此去恰如巫峽夢
相望千里事悠悠
愁懷三首
雨沐秋容淨雲横天宇高溪流走城塹木葉下亭臯興
引淵明酒寒侵范叔袍清愁不能巳高枕誦離騷
燕去簾帷静蛩鳴機杼忙淒風萬籟息夜月一奩光自
喜襟懷豁寧為景物傷幽窗有佳致坐挹桂花香
江遠蓴鱸晚逕荒松菊寒近知秋信好更覺旅懷寬遠
杵風催急横琴夜向闌飄零莫惆悵吾道久艱難
觀梅
春來物物未關情只與寒梅有舊盟芳信巳催詩興動
幽香還釀客懷清月摹瘦影横窗淡雨浴疎花照水明
却憶去年花下飲共持杯酒泛飛英
和元革叔無悶齋
家在濤江欲盡頭結茅寧為樂休休達人自得一經趣
游子空懷千歲憂坐對聖賢唯酒適身憑形影以詩酬
公今非遯元無悶要把韋編續聖丘
初除西掖士華兄以詩贊喜次韻為謝
向來歸卧白雲邊忽拜君王詔墨鮮誰借羽翰超弱水
又隨簪橐過甘泉酒同今夕兄酬弟詩比當年聖得賢
潤色正須燕許手小儒那有筆如椽
西園堂榭落成種植畢工偶成口號十首呈參政
張公
遯叟高眠石磴雲鴟夷長泛五湖春争如晝錦延華萼
同作商山四老人(公以四老名堂)
華堂迥出複城高更買鄰園徹古壕要展渭川千畝竹
賸栽錦里百根桃
鈎簾待燕春風裏把酒酬花夜月前更啟西窗納清景
煙光如畫擁斜川
城外青林可當山横雲翠靄欝孱顔虚堂一枕林泉夢
如在煙霞縹緲間
林花倒影落清池池面春波泛綠漪更築小橋亭上去
便成家世授書圯
小谿深樹鹿呦呦野鶴無聲蕙帳幽風月滿亭供笑語
依然不減醉翁游
草木青歸二月天川原明媚發春妍臨流忽見寒梅影
皎若凌波洛浦仙
花梢日上雨痕乾冉冉香風破嫩寒眼底便知紅紫近
山茶先放鶴頭丹
幽叢灌木便成林準擬炎天百步隂應許春禽樂餘蔭
鷦鷯穏寄一枝深
水流映帶清漳宅野望遲迴半月臺只恐宫鶯阻陪賞
日邊便有鶴書來
與蘇州守十詩以兵衞森畫戟燕寢凝清香為韻
吳山濯濯烟鬟青湖水練練光遶城城中主人目如電
爽氣坐納山水清千門鳴絃夜月静四野垂穎秋雲平
試占古語詠侯德一賢可當百萬兵
蘇臺屹立層霄裏環望水雲三百里十年草綠春城荒
麋鹿肆游歌舞地公來一顧風物新華屋下蟠烟靄翠
正須滿意事登臨早晚中臺拜英衞
館娃宫院秋沈沈採香芳逕花委金吳王舊事久寂寞
此地猶懷千古心黃堂高興動罇俎三百畫橋絲管音
吳儂但識宴會樂那知遶屋棠隂森
城西連柂楓橋夜城東接舳閶門下細聽來往棹謳聲
一一歌呼頌仁化爾知德政並龔黃我慕風流到王謝
會當臨景賦新詩寫得吳中有聲畫
洞庭雨斷兼天碧松江月明波動色剪橘霜包照座黃
鱠鱸雪縷堆盤白秋到湖山最佳處此景付公天不惜
英名自是龍驤家更待高閎立幡戟
相門舊列名臣傳挺挺遺風眼中見遠覽初褰賈父帷
仁風巳滿袁宏扇坐看詔璽天邊來袖章入對金鑾殿
好追樂事醉昇平日奉宸游玉津宴
一方静治民安枕天子英明用人審慈厚薰然布帛溫
威明皎若冰霜凛斡旋妙手經畫餘貫朽如山粟填廪
禁闥還容汲直歸淮南定報姦謀寢
六飛南駐開陪京朝廷恃此為金城元侯卧護股肱郡
去天尺五日月明誰憐游子歲一過欲往不得如流萍
今日西風要留客好山横道煙光凝
青衫飄泊江海生十年篷底載我行每逢勝地一長望
江山舉目難為情登樓幾作仲宣賦在野猶帶倪寬經
邇來困甚幾執熱願焉一濯秋風清
蓋公論治齊相堂穆生酌醴元王觴古人好士乃如此
名重千載尊而光我公風度冠今昔龍門冠蓋春雲翔
微才詎敢充旨味藥籠庶容芝桂香
辛酉大雪戲成十詩以千山鳥飛絶萬逕人蹤滅
為韻
北風夜捲地凍雲曉黏天黃竹歌未終飛霰集我前森
羅崑山璧零亂淮夷蠙縛賊懸瓠城安得兵三千
跨驢遊灞橋策馬阻藍關詩人自清苦逐客何當還我
獨擁敝&KR1472;高卧環堵間黃精已無苗斸雪思舊山
松桂亦華顛瓦石背玉表造物不作難夜半月出皎書
窗互照映甕牖驚易曉舉頭忽彌望萬里絶飛鳥
複帳蕤香篝綺席羅妓圍焉知蓽門子清哦袖鶉衣臘
白三日寒遽使晝掩扉愁思已如許共作風絮飛
舊聞沙漠寒磧鹵一丈雪誰憐牧羝人白首持漢節朝
廷北顧憂歲晚不忍說寄言上林鴈何事音信絶
堆盤水精鹽翻匙雲子飯年年六出花不必以瑞獻浪
言平地尺貧亦非所願愁無儋石儲安敢擲百萬
林梢宿鴉翻未覺烟樹暝瀟瀟打窗聲慣向雲屋聽冰
結積已深風收舞初定凌晨出門喜折屐印樵逕
吾無千金裘為博麴米春牀頭臘甕熟漉以淵明巾飲
少輒至醉醉眼迷天垠衝寒望南巷不見披氅人
千騎射獵軍一蓑垂釣翁寒江與曠野得意應無窮顧
我俱未暇緩步聊倚笻惜此連璐白涴以雞犬蹤
佛衣珠唾飛撼樹縞裙裂巡簷索梅笑敧枕聽竹折念
此積雪寒憂世心愈切夜分耿不寐風燈半明滅
自南山歸口占上王閣老
湖上清遊樂有餘玉山未倒不須扶後堂深處無人到
尚許鴟夷託後車
日高風軟不生塵十月湖山暖似春綠綺抱來人不至
幾時容我喚真真
參政大資毗陵張公輓詩十首
淝上英遊遠江南慶系長二卿雙戟貴七葉一門光早
負鵬天闊先分桂籍香中興誰第一勲烈在旌常
德望三朝老才華一代宗偉名高附鳳餘事富雕龍異
刻驚黃玉仙遊問赤松忽騎箕尾去雲路杳無蹤
一馬龍驤後中朝草創初秉樞登政路扈蹕擁宸裾像
入雲臺畫名標玉府書太平資舊德不及駕安車
出入紆宸眷龍光溢帝閽賜書奎畫爛分劑寶奩存尚
擬陪三接俄悲築九原遺忠當厚報豈但輟瓜恩
自領一麾出旋更五鎮雄政追棲鳳迹民戢帶牛風鑑
水恩波外西山爽氣中棠隂隨處是繞屋自蘢葱
晚歲游真館分符蒞别京九關留管鑰千騎按屯營天
上金甌覆江邊玉節明傷心遊宴地悵望北山横
四老延清會連年樂故鄉譽騰花萼集光動德星堂今
獨三荆茂居然一鑑亡慶流知有在蘭玉藹遺芳
綠野裴公趣東山謝傅心林泉幽夢斷花柳舊谿深瀹
茗風生腋飛觴月滿襟向來親几杖猶想聽高吟
久玷平漳館叨陪北海尊軒騰期遠到刻苦記前言穉
榻恩難報韋經業自存孤蹤初筮仕此志與誰論
憶昔春官試唯公季子俱别來成永訣返哭慟諸孤忍
預吹簫列空懷解劒趨新阡閟長夜雪涕墮平蕪
致政大夫胡公輓詩五首
赫奕三公胄高華百笏門義風傾里社名德老丘園不
起東山卧空餘北海尊已隨飛劒逝猶記刻舟痕
西帥乘遲日趨庭正妙年飛書騰白羽曳綵汎紅蓮晚
伏追風驥長嗟墮水鳶卷舒安義命何恨及重泉
燕寢追遺事沈痾歎積年未扶鳩杖起已報鹿車懸顯
服登三品榮名謝九遷英姿寧復見歸伴玉臺仙
碧落承先訓青冥屈壯圖珠懸三樹秀鑑舞一鸞孤逝
水嗟何及佳城讖不誣江山蟠秀氣此地卜青烏
末緒慚非偶孤蹤託契深委禽申舊好奉屨負初心已
矣升堂拜潸焉雪涕吟四郊烟樹惨引紼墮哀音
夫人孫氏輓詩
嬪風合冠女圖中禮法能兼郝與鍾自許夫知黃鵠志
曾看女拜紫鸞封高堂把酒同婣睦燕坐繙經樂始終
千載管彤書盛事只今門有壻如龍
胡夫人輓詩
閫範三從正家聲兩大餘義高黃鵠操恩疊紫鸞書澗
沼登蘋藻園林映板輿忽乘飛鳳去應傍素臺居
晚歲根塵淨端由志節隆斂身遵七誡彈指悟三空此
日傷朝露何人賦凱風我方司汗簡盍載女師中
舊倚韓康伯高堂坐累茵曩先歸厚夜今又失靈椿族
黨千車會階庭五鼎陳季能當大事無負玉堂人
表兄知府郎中張公輓詩三首
自昔三珠樹如兄最早成握蘭霑賸馥搴桂阻高程健
筆三江瀉英標一鶚横崦嵫驚電謝坐失劒峥嶸
淼淼沅江路猶遲皂蓋臨但疑三甲起那識二毛侵北
海樽罍在南園草木深水亭風月夜八詠想遺音
自是吾宗出金蘭臭味同彯纓聯北闕抱槧踵南宫去
國郵書密還鄉巷轍通詎知生死隔回首一彈中
楊國夫人趙氏輓章
猗蘭奕葉神明胄四德宜家綽有餘盛事可稽彤筆史
當年曾夢紫函書子登虎榜朝輝弁夫握龍韜拱殿廬
長樂宫中稱萬夀猶思翟茀擁軿車
海陵集卷二
