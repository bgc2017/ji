海陵集卷二十
宋周麟之撰
外制
資政殿學士楊愿以本官職致仕
典居留之鑰方有徯於政成乘得謝之車乃遽聞於病
去爰頒從欲之命以示愍煩之恩具官某周慎自將沈
明有守早以風槩儀于薦紳陳力於朝嘗贊樞機之事
剖符于外累書屛翰之勞矧是陪都正須卧治兹以疾
諗願從里居仍祕殿之榮名守文階之本秩尚務精神
之嗇往膺福履之將可
龍圖閣學士程瑀轉一官致仕
告猷于内夙陪曳履之聯諗疾于朝俄露挂車之請肆
兹從欲厥有渙恩具官某以博通經術冠儒科以明習
憲章歴朝著久於持橐寖登常伯之尊出則擁麾屢上
藩臣之最望素高乎延閣居方燕於殊庭遽以抱痾力
祈謝事爰錫進階之命式彰歸老之榮勉嗇至和尚綏
遐福可
資政殿學士何鑄致仕
結綬而登王畿嘗致身於樞密脫冠而謝朝列俄引疾
於燕閒肆頒從欲之恩俾遂養痾之志具官某器度閎
雅才猷邃明繇華轍之踐揚藹公朝之聞望本兵西府
恪陪宥密之謀仗節北庭遠稱光華之遣方奉祠而均
佚忽告老以辭勞仍兹祕殿之除名守爾王官之舊秩
勉親醫砭式介夀臧可
敷文閣直學士吳表臣轉一官致仕
稽閱祕遷方渙出綸之寵抱痾寖劇忽騰解組之章念
終保於令名宜趣加於優禮具官某身老才壯學成行
尊居朝素識其履聲出守累煩乎卧治甫就閒於祠宇
俄謝病於里居服我閔勞之恩何恙不已錫兹告老之
秩以榮其歸勉頤精神尚迪寵祿可
資政殿學士程克俊守本官職致仕
惟陳力就列之臣不能則止方招賢聘能之世以病而
歸此當饋之所深嗟況有司之於常典寓此恩意敷于
贊書具官某器閎以周學博而邃居翰墨之任則文施
於典册贊樞機之職則知達於謀謨比自燕閒從吾籲
召服在政路不數月而丐閒攖于痾癏僅逾年而告老
雖事功之莫著豈寵渥之能㤀惟文階為寓祿之榮名
而祕殿乃隆儒之美職以此茂命賁之終身尚其夀康
副我優奬可
中書舍人趙逵轉一官致仕
蜀士以文章名天下代不乏人比年以來材俊輩出朕
嘗親拔尤異首冠儒科深知其人擢在禁近遽以疾去
寧不憮然具官某清純澹夷雅有特操行不為表襮學
不務空言東觀石渠備聞所守蓋其静而不競如野鶴
之在雞羣涅而不緇如清冰之出大壑遂自載筆升之
綸闈方將大放厥辭遠追灝噩之作而迫於危疾終莫
可留進陟文階仍班從槖以此謝事庶其或瘳可
張綱特轉一官致仕
帝王以爵祿厲世尤褒尚於廉隅君子以明哲保身貴
克全其志節眷言夀俊祈謝官榮爰頒上印之恩用賁
出綸之命具官某才高一代望貫三朝學得其宗蓋若
緫龜之聚器全於樸自同彝器之陳早持槖於在廷既
脫冠而居里爾則曰宦成名立將嘯詠於窮年朕以其
齒臷行尊可諮詢於大政復自田野致登廟堂既分共
理之符旋上丐歸之牘亮由衷之懇憫申從欲之褒榮
廣德垂安車宜子孫之永耀君章還舊宇想蘭菊之叢
生往祗寵光尚保眉夀可
孟忠厚加太保致仕
人臣盡瘁咸榮解紱之歸國典崇婣或重面槐之拜眷
惟耆哲舊服邇聫既引疾以乞身宜懋官而進律具官
某持身淑慎迪德忱恂業承世胄之華躬習儒風之美
蚤颺休問預列貴游考其素則中外之備更求於今則
親賢之莫二運籌而登邃幄嘗參宥密之謀露冕以殿
名藩專尚中和之政偃革有載櫜之助憩棠多勿翦之
思比懷綬以過都使弢旌而留闕奉内祠之香火冀相
親於朝謁之間領中祕之圖書使自佚於事為之外不
圖抱疾遂丐辭榮諒懇請之由衷宜眷私之從欲王封
錫胙久兼戟纛之華帝保陞班用賁紘綖之寵兹為異
數蓋示隆恩噫野王之為三公以行能之可尚樊宏之
冠四姓惟禮義之能終往焉垂車尚或勿藥可
蕭振轉一官致仕
朕以全蜀重寄屬之於哲艾敏達之臣宿望所臨民皆
信愛得人如是謂自此無西顧憂矣而病亟驛聞忽奏
乞歸之記朕雖欲不許其去胡可得哉具官某才全器
周為國之幹老於侍從稱有壯猶不數年間再臨益部
朕以其信孚惠徧功著職修方頒璽書褒表治效以為
二千石能共理之勸書贊具矣而諗疾之章遽謄上印
不留何去之果朕固巳失長城之倚爾豈不念甘棠之
思增秩賜金更申茂渥尚扶沈痼祗寵以歸可
康執權除龍圖閣直學士提舉在外宫觀
人臣之義雖盡瘁而不辭王者之恩以閔勞而為重眷
予耆德典是劇藩念當䘏老之朝宜有賜休之寵具官
某奮由兩學仕歴三朝齒宿意新未厭韋編之讀宦成
名立早勞荷槖之歸迨公道之復開惟舊人之圖任雖
云巳老尚可解蘭縛塵纓孰謂無能方將剖竹守滄海
念彼既愆之力分予共理之憂使其鞅掌於簿書之間
孰若優游乎泉石之外兹為得計可以全生内閣崇名
爰就加於峻直真臺寵祿亦足助於常珍往祗渙恩尚
保眉夀可
徽猷閣直學士向子諲贈四官
乞身於朝早遂挂車之適書訃于策亟頒加襚之恩雖
舊章之是循亦眷禮之攸著具官某明彊多識淹博有
文儀于禁涂亞六卿之重位懿彼戚畹邁四姓之顯人
退不待年勇於謝事雖故林之息駕仍延閣之舊班自
樂餘齡焉問桑榆之迫奄歸厚夜徒傷蘭菊之存惟命
秩之躐陞示寵光之追賁爽靈如在異數其歆可
蕭振上遺表特贈四官
蜀帥之雄今為天下冠朕深咎往昔委非其人家用不
寧衆怨且慼既得良二千石之舊民曰蘇矣未再歲而
失之朕心惻焉兹有愍典具官某延閣之老備更險夷
頃在朕前知略輻輳分虎于外告猷益嘉卧護四川卓
然有異等之效甫昇褒命而遽革聞于朝卒不可為遺
表來上慨念風采䀌傷何窮朕惟爾之再入蜀也蜀父
老扶杖來迎歡呼之聲數百里不絶今而反旆乃以喪
行思之者同墮淚於峴首之碑祀之者當侑食於文翁
之廟追寵有命尚其知歆可
敷文閣直學士致仕蘇符贈官
朕望喬木而思世臣覽裳華而念君子偉近代有儒門
之盛三英粲兮訪諸孫於從槖之聫一鑑亡矣爰朌愍
襚用寄追褒具官某擅雕龍之文蘊凌雲之氣善繼厥
祖不隕其聲方延閣升班所冀得朝夕論思之益而便
藩圖任庶幾聞中和宣布之詩忽焉挂神武之冠兹又
奏茂陵之札典刑垂盡不復見於老成議論具存猶可
想其風烈增秩四等用光九原惟英識之未淪尚寵章
之斯服可
洪興祖特贈直敷文閣
朕寅奉先猷襲藏邃閣揭為寵職以待天下之賢有勞
者況士之通經博學沈涵斯文餘力及于當代之典而
太史因之以成書者乎爾閎辯洽聞淹貫今古頃在庠
序業精于勤凡先朝之睿文無不手自纂綴汔以奏篇
之備遂新廣内之儲朕嘗頒賞于朝而爾獨以文致抵
辠齎志以沒時論冤之爾子有陳朕所深惻追加寓直
之命實豈不稱哉尚其有知服此休寵可
万俟卨贈少師
任耆德以贊元遽失秉鈞之助考䘏章而歸襚敢㤀加
紼之封曏者股肱之虧迨兹窀穸之事爰朌異數曲示
終恩具官某學廣而聞多行高而能鉅氣全不撓凛如
松柏之後凋識達未形綽有蓍龜之先見早疇宿望共
挈宏綱踐揚風憲之司入贊機衡之地雖枘鑿方圓之
或異少屈壯圖然棟梁偃植之有時卒歸大用召從遐
服來陟近司予欲建大中以承天心急命相代工之舉
爾能總衆職以稱朕意繼同心輔政之聲闡闢至公調
娛庶務未究經綸之蘊不圖疾疢之餘謂微爽於節宣
乃奄聞於淪謝罷朝興愴深嗟一鑑之亡錫爵追榮進
位三槐之亞既全體貌用極哀榮噫涓館而賜韋賢莫
遂垂車之樂輟瓜而奠如晦可量當饋之思尚冀有知
以光不朽可
孟忠厚贈太傅
求勲戚於故家有惻鑑亡之念究哀榮於舊典無加衮
斂之文爰錫贊書式光遺範既以極始終之眷遇又將
慰中外之懷思具官某德盛而能謙位高而率禮溫純
無玷内全璞玉之資儉約不渝終守素絲之節久以縉
紳之重望席兹將相之多儀朕優寵戚藩載稽后族於
此念昭慈之懿烈豈惟宣永泰之休光扶王室於艱難
功在十人之右飭私門以法度禮行四姓之先矧是近
支有如名傑以乂政則為樞衡之舊以偃藩則稱岳牧
之賢近渴見于儀形甫入趨於表著人所望者將庸建
於上公天實為之不憖遺於一老未賁垂車之寵已聞
易簀之言節旄既授於真王黻冕更升於公傅噫富貴
所以長守由一眚之不聞福祿至於永終諒九原之無
憾詔幽甚寵逝魄其歆可
葉夢得贈官
朕惟先朝之臣居多碩學之士蓋嘗拔尤而用靡慙求
舊之言其或得正以終可後追榮之典具官某蚤飛雋
譽亟踐顯途有詞華以掞王庭有經術以飾吏事曩陪
朕於經綸之始見勤勞之備宣逮致仕於疲曳之餘復
探討之稱篤何頃罹於艱棘乃遂底於淪亡緬想儀形
徒有茂陵之藁顧瞻郡國苐深子産之思兹匪厚於恩
徽曷以昭於愍飾用即建旄之舊俾偕亞保之儀繄爾
有靈尚其克享可
皇太后封贈
故曾祖冀王韋舜臣追封吳王
伸天下之養孝莫大於寧親舉國南之禋禮蓋嚴於饗
帝朕仰祗慈訓丕蕆上儀迎日之長用拜甘泉之貺受
天之祐以承長樂之歡宜崇外氏之恩式賁曾門之寵
皇太后故曾祖某躬有嘉德善無近名立身不愧於前
修筮仕已期乎後大百年茂緒果符沙麓之祥一等真
王屢享衮衣之襚徙封大國庸渙新恩尚繄爽靈服我
追册可
故曾祖母冀國夫人段氏贈魏國夫人
朕肸飾鸞路紛陳羽林舉三歲之上儀秩一純之嘉薦
風馬來下樵蒸配藜神人祗歡中外禔福允頼慈闈之
慶益隆先世之褒皇太后故曾祖母某氏秉心靚柔率
禮恭下循二南之化嘗播美於方江卜三世之昌遂發
祥於在渭爰侈追封之典用昭丕績之休以魏地之新
畬易冀方之舊賦泉塗雖閟尚識寵靈可
故祖
朕執圭幣以事上帝&KR0778;膋蕭以延四方饗洽誠陳既昭
假爾德洋恩普氾布濩之矧若外親之崇率其祖義之
重爰因慶賚趣賁恩書皇太后故祖某潛德韜光抱冲
履素修其天爵雖於時無高密之勲詒厥孫謀顧乃後
有和熹之慶爰霈漏泉之澤申加刻琰之章載瞻周原既
啟爾宇徙宅曲阜用安乃封追命有加承休彌渥可
故祖母
大事在祀莫重於郊至諴感神惟馨匪稷朕款泰壇而
修報坐宣室以受釐嘉與寰區茂迪滂洋之福深惟母
族素陶仁善之風亟下綸書追崇祖配皇太后故祖母
某氏徽柔有裕惠順無違飭身為姻黨之師種德厚子
孫之蔭嗣有娀㜪之女蔚為馬鄧之門自六騩之旋歸
日嚴大養方四圭之毖祀天錫鴻禧爰增象服之華載
侈國田之沃淑靈不昧命數其歆可
故父
昔鄧氏荷臼河之澤活民命者數千漢家飾觀津之藏
置園邑者三百惟積仁而深厚乃蒙福而顯融此天道
之必然宜國章之有煥皇太后故父某敏德為行終身
安仁隂功能大其一門慶系遂高於四姓是鍾文母以
佑我家朕方考思齊之詩用欽承於溫凊采長樂之頌
期永介於夀臧屬元祀慶條之頒念外家禰廟之重金
印盭綬載更王社之封衮衣繡裳有赫台躔之冠尚期
永饗式慰時思可
故母
朕謹東朝之奉崇外族之恩念太任承京室之徽實鍾
摯氏之德而周南著后妃之本必有葛覃之思爰錫龐
鴻之禧以光聖善之懿皇太后故母某氏抱聦達之識
執端和之儀早儲夢月之祥茂毓俔天之質兆晉史之
卜已彰聖女之符飾靈文之園追用小君之禮方朌祭
澤洊舉褒章兩社疏封式循於舊典六珈備服增煥於
雕軒逝魄有知垂休無斁可
少師錢忱封贈
故曾祖
朕執犧牲以事宗廟修祝嘏以降上神樂徧禮周卜三
靈之並貺仁滂施厚嘉四極之爰轃矧予婣戚之門敢
後襃封之律具官某故曾祖某業光世閥譽振儒英衮
鉞之貴萃於身枝葉之蕃繼於後屬備成於熙事宜申
錫于渙恩已賁上公之圭更荒大國之履襚服頒寵尚
其饗承可
故曾祖母
朕絜粢酌之具嚴郊宗之祠黼繡周帷陟紫壇而拜貺
樵焜蒸上贄青昊以升煙誕敷靈畤之釐普洽漏泉之
澤具官某故曾祖母某氏柔風有裕令德是躬能同黽
勉之心助啟燕詒之慶今予懿近實爾裔孫肆兹欽燎
之成與被慶條之錫易荒大國增賁䘏章尚惟淑靈歆
懌徽寵可
故祖
朕歴天元之吉旦舉郊類之上儀百辟駿奔展采而錯
事高靈下墮降嘏而産祥思與茂婣共膺丕祉爰侈慶
條之渥用申祖服之襃具官某故祖某早以英材列於
從槖身既踐乎華轍慶復覃於令門上表疏封已光累
襚用邦錫履更易舊封英爽何之尚歆寵數可
故祖母
禮必本于天所以推尊而配祖惠必及于下所以斂福
而錫民念建戚之丕彝著襃先之令典自義而率厥恩
有加具官某故祖母某氏以柔風宜厥家以善訓貽于
後粵有良嗣為予舊婣嘗參九棘之崇兼擁六旄之重
屬郊釐之誕布宜湯賦之益豐遺靈有知歆我休命可
故父
朕惟聖人有饗帝之能天降之祐君子有篤親之念民
興于仁迺揆靈辰親祠陽畤洎涓成而敷慶因教孝以
廣恩眷惟戚閈之英宜賁禰宫之渥具官某故父某處
躬端亮迪德粹和早以簪纓望高於華胄兼兹鉞黻位
重於副車眷乃嗣賢復參差棘肆予上祀膺是蕃釐爰
申先世之褒載錫大邦之胙沒而不朽寵命其承可
故妻
朕迎日至以踐長即壇陔而蕆事登侑二后腏延八鄉
孝奏天儀事昭福舉迺眷茂親之懿宜加故室之褒具
官某故妻某氏迪四行之芳猷播六婣之惠問善佐君
子聿興慶門雖早閟於韶華宜申榮於襚服迨布陽郊
之慶改疏大國之封尚惟淑靈歆此徽寵可
海陵集卷二十
