海陵集卷十
宋周麟之撰
啟
謝除正字
借明東壁常通問漢之津假翼南溟遂躐登瀛之步冐
恩彌渥揣分奚堪竊以道原自天文炳于世漢收篇籍
條奏者六百家唐聚圖書部分為八萬卷倡斯文之大
備俟有道之昌期或發自壁藏哦酒誥之脫簡或收於
蠧朽得蘭臺之舊書然非歆向論其是非禇虞為之潤
色則七略之富詎存於篇錄而四庫之盛曷著於開元
鴻惟聖朝坐斡文柄公師論道翊神化之兩儀帝保亮
天冠仙宗於三島雲開祕府海聚羣書汲冢補亡紛來
異本羽陵暴蠧復見古文新章舊錄之兼收私楮官幐
之博采雖浩繁而有統亦訛謬以滋多亥豕馬焉因而
愈誤魯魚帝虎久則失真儻未洽於見聞實每難乎是
正幼婦外孫之義豈孟德之能知女郎世子之名信鮑
昭之弗悉知二首六身者僅明乎甲子讀三墳五典者
未觀乎祈招矧後人之弗如誠下筆之多纇自匪識該
竒字義了奧篇誦三篋之亡書寫五行之逸志雲屏疏
列女之傳烟閣補侍臣之圖則胊邑鼎銘孰知周刻嵩
山竹策焉問漢儀興此校讐厥今遴選如某者質惟䃉
賤技等金昏習賦漫勞雖若屯毛而莫辨受才匪夙豈
於之無而不差賴素業之未冺冀遺經之是究兩登科
目幸脱窮涂三入陶鎔遂超選調自糾成均之教即聯
中秘之華竊粟甚優援毫奚補金根義著徒妄易於舊
文石鼓年深豈盡明於缺劃每虞曠敗或玷寵光乃加
重於品題俾就升於刊正雖性資魯鈍未詳雌霓之呼
而歲月漸䃺恐失秦山之篆夫何淺陋獲此僥踰此蓋
伏遇某官經緯人文股肱帝室房謀杜斷持衆美效之
君孔思周情以六經為之倡一德鎮廟堂之上八荒歸
鑪錘之間曾是才凡亦叨器使某敢不讀其未見增所
不能觀道法於後先戴生成於終始青藜資照幸亟拜
於餘光白虎論經喜親承於妙旨永惟恩紀誓以身酬
賀宰相轉官
伏審楓宸發册鉉府旌庸方六龍御天首布風霆之大
號而一相處内獨惟社稷之元勲帝命維新邦瞻益峻
恭惟某官道先民覺言合帝謨堂堂一代之宗臣表表
四朝之舊德眷深當宁嘗目之曰君子人名動殊方亦
知其為真宰相蓋器兼於文武能身任於安危折遐衝
於罇俎之間定大議於笑談之頃自太上之恢帝業用
為霖雨而濟蒼生宜聖皇之握乾符待以元龜而咨庶
政初席纂承之慶亟頒優賚之恩萬七百戶平陽侯豈
止陪敦於異數二十四考中書令自將永保於全名某
久託大鈞欣聞休命屬杜門而擯處阻賀厦於趨承自
憐轅下之駒昔叨陪於後乘尚冀轍中之鮒今獲轉於
清波素籥在辰巖廊多暇願適鼎茵之節式閎宗社之
休
上張魏公
九重入侍舊窺彛鼎之勲一斥來歸行近麾幢之蔭故
修竿牘用布腹心伏念某蕞爾寒生愚無遠慮困躓皆
其自取流離夫復何言尚思以小子之斐辭試凂于大
人之靜聽嘗謂邊方無常盛之理惟知彼可以度宜朝
廷有自彊之資不偷安乃能立事向溺講和之弊久忘
應變之方軍政壞於休兵邦財耗於餽敵靡虞後患從
徇卑詞使事頻煩適足以媒蘖邊釁敵情譎詐遂至於
包藏禍心罷互市固巳渝盟禁私渡從而生事洎覺姦
鋒之露猶膠舊轍之循獨念庚辰之春嘗行朔漠之壤
抗一時之詭辯知其將虎視以鴟張聆故老之謳吟附
我必雲從而風靡銳然歸報初若駭聞旋預幄中之籌
適逢疆外之變既責以整軍經武當效所長若使之奉
幣乞憐雖勞奚補祗荷本兵之寄力陳制敵之謀詆之
者謂弗能犯難以捐軀固知獲罪察之者謂不肯阿時
而誤國或可原情大戾所攖孤忠莫白兹幸真儒之復
用定成算以董六師是宜異域之聞風折遐衝而清萬
里賴此心之未冺際吾道之將興恭惟某官德邁元龜
望高喬木勲名暴燿垂竹帛已三十年知略縱横當貔
貅之百萬衆以身用捨為國安危自承赤舄之還歸實
慰蒼生之徯望況今以輔弼之舊復總洪樞於此以精
神之彊盡護諸將必有長策共圖大功比聞降附之衆
多已見規模之閎遠然而勍敵好鬭故疆未歸正隆用
事之臣各阻兵而相拒逆亮連衡之國或搖毒以自防
負秦雍之山河競欲抗蜀中之甲積青徐之糧械專圖
遏淮上之師卒徒雖創艾於南侵王旅尚稽留於北伐
西師屢捷如陜西諸道猶困於力爭東海既隳若山東
列城未聞於響應當得京兆而後建瓴之勢順取淮陽
而後破竹之計成庶能包舉於中原頗勝浪攻於他路
苟非據要恐易於進而退則難更在謀長使取於初而
終可保若議大舉須勞熟圖倘觀變以非宜姑待時而
自治涵養士力俾各盡其知能審覘敵情務實得其要
領任將帥勿嫌於擢校廣貲儲無忽於憂民通内外以
相須使卷舒而各當三時以講武事豈徒自固於本根
一舉而奏竒勲端俟可乘之機會蓋本根立乃所以為
進攻之漸若機會至又不當惟退守之拘願擇壯猷訖
收洪烈某纍然罪廢偶此生還欣竊庇以安身阻望塵
而趨拜方晉公討賊不能參彰義之行若漢將平戎猶
可效燕然之勒輒伸管見少贊廟謨暖律正中機廷多
暇願嗇天倪之粹永扶帝業之興
賀史參政
伏審光奉宸綸進參國柄方聖人有作乘六龍以御天
宜君子得時見一鶚之直上郵傳沓至士論同歸恭惟
某官道極資深識優致遠心如止水筆頭倒瀉於三江
貌不勝衣胸次綽容於萬斛久結潛藩之眷蔚為舊學
之師曾不累旬洊更兩禁豈獨擅湧泉之思屢入告於
嘉猷固嘗承跋燭之咨已與聞於大議亟躋三事協贊
萬幾絶足追風千里僅同於歴塊亨衢附鳳一飛遂至
於沖天蓋聖賢合符而興故中外歆豔其寵佇日新於
大化廓雲施於函生某頃歲聯科在朝接武佩金蘭之
永好悵霄壤之殊涂自顧傷弓尚糾纏於罪罟今知涸
轍將沐浴於恩波
賀左相除特進
伏審堯庭奉册資上相之總儀漢札褒勲錫中宸之孚
號進陟文階之冠益隆揆路之瞻凡在埏鎔舉深抃詠
恭惟某官功熙帝載道暢人謀嶽立清朝身作明堂之
一柱斗斟元氣坐應泰階之六符外恢闢國之圖中懋
致君之業太上皇脱屣萬乘助成付託之公今天子承
顔兩宫協濟顯揚之美肇稱闊典丕建鴻名獨高秉禮
之勤首賁懋官之渥因之曰使聖人夀有光鏤玉之文
繇是而為帝者師即正面槐之位某銜恩有素望屨彌
賖欣聞大厦之成同於賀燕尚冀餘波之被活此涸鱗
賀右相
伏審賜環趣覲歸衮延登周公東征三年復佐興王之
業召伯日闢百里久懷舊德之臣坯冶一陶頌聲四合
竊以當今之大患莫若有北之彊鄰其并吞兩國則甚
於漢之匈奴其蹂躪中原則過於唐之突厥雖三尺之
屢試訖萬全之罕聞定信好於亶存之時由取予一如
其約懷疑謀於亮斃之後致進退兩失其機追咎前年
之冬反貽今日之害既不能席可乘之勢命偏師以躡
卒徒之奔又不能明弗殺之恩示大體以延使客之至
汩於羣議成此近憂尚敦睦者徒徇乎卑詞厚幣而遑
䘏其它專進取者惟志乎略地攻城而靡圖其後稱藩
或憚於屈已𢷬壘或訾其貪功頃雖通紇石之書兹又
狃符離之役欲議和則權不在我恐方枘之愈難諧欲
言戰則力不能支念覆車之深可戒顧秋防之甚迫知
旰食之靡寧徒重吾九重之憂未聞有一定之計語呫
囁而事不決類同轅下之局駒制搶攘而跡愈多何異
圈中之鬭獸盍恢遠略預遏遐衝惟堅於守險以自持
必急若救焚而乃可奈此賁軍之後纍然棄甲之餘糧
儲煨燼於極邊器械散亡於中野淮上之藩籬多缺江
南之根本益虚民拊摩之不暇而又困於輸財士招徠
之巳窮而恐難於禦敵於此欲内修外攘之並舉真可
謂戛戛乎其難哉每相與夙興夜寐而深思未嘗不規
規然自失也賴有濟時之相來施治國之方恭惟某官
氣粹函三道該絶四國有人而外夷服賢於秦之長城
心無事而羣下安智若禹之行水蓋聖君方乘運而奮
知良佐乃為時而生況頃服於冡司巳備陳於長算人
咸嗟去國之久我獨念得君之深且駕追鋒就膺闕衮
太叔能斷大事夙有契於淵衷丙吉不道前功今益彰
於盛德煥若景星之復見廓焉沴氣之潛消惟揆路之
迭居若高才之少屈豈其兼文武之兩器不害乎左為
虺右為伊自非秉忠嘉之一心盖難乎前相堯後相舜行
究經綸之業茂凝久大之勲某嬰此宿愆昧乎當務念
忠臣之在畝畝不敢忘君矧弟子之於門牆有如知已
輒露管蠡之見少裨帷幄之籌願啟迪於宸心力主張
於國是定規模期於不變審命令戒其多遷謂中興當
用實才我則棄瑕而錄善謂上策莫如自治我則固本
以圖全惟處謀於不和不戰之間必收效于可戰可和
之際能研幾以成務庶轉敗而為功毋忽焉以腐儒之
常談視之誠為此而天下之能事畢矣芻言甚陋燕賀
彌深
賀洪周樞
伏審晉膺寶札升貳鴻樞方宣王興六月之師念飭戎
之是急以吉甫為萬邦之憲資處内之惟賢右府得人
中華增勢恭惟某官業傳忠孝學洞經權摛文如韓信
之用兵多多益辦論事若馬周之切理纚纚可聽蚤參
豹尾之聯再上鼇頭之直高文大册久矣播敷悍卒武
夫聞之感涕力贊修攘之議延登宥密之司造膝一言
折衝萬里謀猷胥契始知頗牧之在禁林方略自明焉
問孫吳之有兵法將坐恢於疆土即正席於鈞衡某夙
荷知音忻聞出綍昔聯簪槖契久佩於斷金今隔壤霄
喜何勝於緩帶
賀周參政
伏審光奉宸綸進參國柄方周宣復古資處内之惟賢
而汲黯在朝豈發蒙之可比正人獲用輿論知歸恭惟
某官六館舊人四科全哲襟懷甚廓有同萬頃之汪汪
議論不阿自勝千人之唯唯雖踐揚于中外不罣礙於
去來屬此六龍之御天俄然一鶚之直上入陪邦政協
贊廟謨定知不期月之間將立在鈞衡之右某内慙破
甑久困飄萍所幸居鄭公之鄉密依鉅庇庶幾入和氏
之肆永託餘輝
任使居住謝宰相
辠斥無堪已甘沒齒恩容自便獲返故棲蠢惟枯枿之
萌實自大鈞之播伏念某才疎少與命蹇數竒鉛槧發
身每愧吹竽之濫軒裳冒寵不知據蒺之危竟以罪行
累兹歲易十年臺閣恍驚昨夢之非千里江山兀抱羇
人之慼百罹所絆九死為鄰忽蒙曠蕩之恩返即便安
之地訪故園之松菊復得鉏荒裹舊服之衣冠尚期刮
垢此蓋伏遇某官天材山嶷公道砥平感會風雲扶黃
屋九天之上調和鼎鼐活蒼生四海之中致使陸沈亦
叨春施某敢不内懲玷缺仰託陶鎔倘使愚使過之弗
遺則成始成終之可待白圭有訓詎忘三復之心黃雀
何知尚報再生之德
賀湯左相
伏審光踐泰階寵還魁柄仲虺嘗為湯左相名高作誥
之初蕭何復以漢宗臣位冠論功之首郵傳所暨爵躍
惟均竊謂負異材者因天佑而生圖大勲者非衆謀所
及觀自古君臣之會遇考當時事業之規模得賢立邦
基至或形於夢卜運籌合上意了不待於蓍龜迨末俗
之横流致淳風之掃地公道安在用一人則毁譽交興
謀夫孔多詢衆口則酸鹹異嗜羽沈舟而可懼道築室
以何尤非聖人躬獨斷之神忠邪曷辨況天下有自然
之理利害甚明由來一德之沖融安取衆言之殽亂若
光武之復炎祚但推赤心若憲宗之成蔡功靡惑羣議
然後識正臣之表表於焉致忠烈之嶤嶤孰能寤萬乘
而轉大謀斯可綏四方而惠中國恭惟某官器涵七澤
材挽萬牛德量汪然人知其澄不清淆不濁才猷卓爾
我歎其鑽彌堅仰彌高自從結綬以登畿直至秉鈞而
當軸凡朝廷之禮樂法度問靡不知在侍從之獻納論
思言皆可復力啟勲華之運身更旦奭之官出處何嫌
徒笑蚍蜉之撼樹飛潛自得不妨鸞鳳之沖霄果大慰
於羣心遂再居於上宰歴考本朝之故事備觀當世之
偉人曾未有七閱歲華四登揆路兩宫眷注如應龍之
結卿雲萬宇傾瞻如大厦之倚文梓宜確持於國是致
坐弭於邊衝金石不渝風波自息願恢萬世之長策更
起一王之新功念人材之衰少則務愛養以成其能究
國用之耗虚則審取予以革其弊惟忠厚可以變士風
之媮薄惟安詳可以正法令之紛更尚當選吏䘏民戒
州縣之掊克自此實邊固圉息兵農之破傷永綏南北
之含生共享邦家之盛福某迹淪老圃心係師門素荷
賞音每慙呼鼠以為璞近蒙報札復愧抵鼃而用金聞
廷册之洊頒仰巖瞻之益峻頡頏自喜莫陪賀燕之趨
觳觫何辜尚冀喘牛之問
賀張右相
伏審白麻申命黃髮奮庸湯非伊尹不能興爰嘉秉鉞
之助魯用仲尼安得削復喜侵疆之歸綸綍誕敷胄紳
交抃竊以辦天下之事必須求天下之才當聖人之興
固自有聖人之耦念作楫為霖之夢斷悵耕野釣渭之
風衰何君臣相遇之甚難蓋文武兼資者實鮮如周吉
甫維以此而憲萬邦若魯僖公允能之而屈羣醜自兵
農之業異致將相之途分山東山西之才固已别其自
出閫内閫外之事從而了不相關孰知七德之原俱繫
萬民之命張子房身在帷幄決勝無前諸葛亮起於草
廬成謀已具或臨敵而有投壺之暇或善兵而無跨馬
之勞謀元帥者僅得之說禮敦詩號丞相者間使之率
師討賊有如盛旦卓見全材恭惟某官學有壯猷忠無
貳慮夙負平戎之志誓不與此賊俱生久操活國之方
顧豈肯因人成事頃位秉鈞之次嘗分督戰之權號令
肅將軍之營威名落邊鄙之膽三十年安於靜退公其
如蒼生何百萬衆自我卷舒今無踰老臣者果副軍民
之望復兼衮鉞之司造膝一言天子為之動色折衝千
里鄰國不敢加兵兹就拜於台階實寵還於舊物廷中
鵷鷺孰為曩日之翹材帳下虎貔尚有當年之壯士願
蒐羅穎異之傑更選練驍雄之兵收一代之賢豪毋使
埋光而鏟采蓄三年之義勇以須保大而定功比聞敵
勢之漸衰深痛民財之已屈設若定通和之議尤宜思
固圉之謀謂江淮之田莱多荒當從趙充國留屯之便
謂宣潤之弩手可募當舉李衞公戍守之宜勿云機會
之不來要是功名之終在觀賢人可大之業卜宗社無
疆之休某邈在巖栖勤於斗仰謂孺子可教也累伸跪
履之恭見長者何後乎每恨登門之晩兹竦聞於渙號
方仰託於洪鈞一舉復土疆佇俟竒勲之立千秋奉明
主益祈純嘏之熙
海陵集卷十
