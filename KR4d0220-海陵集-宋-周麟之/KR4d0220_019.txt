海陵集卷十九
宋周麟之撰
外制
王循友知建康府
控江山之都會望莫重于陪京撫民卒之浩繁治必資
於良牧非聲猷之素楙曷寵寄之兼隆以爾雅亮不羣
威寬並濟夙播儒紳之譽洊更省闥之華司列東銓嘗
羽儀于禁路承流北固方屛翰於名邦嘉善政之流聞
宜雄藩之就陟任兼留鑰爾典其嚴地有宿兵爾為之
重懋乃藩宣之績體予眷倚之優
趙不羣除兩浙運副
朕惟漢制以刺史班六條以司隸察三輔今漕臺置使
實按列城而浙部觀風兼臨近甸任重于古久難其人
以爾儒術該通吏才敏劭累有郡最蔚為宗英擢從牧
守之良入授轉輸之寄爾其斡貲儲以裕邦計導德意
而廣上恩使寬不至於吏嫚而事隳嚴不至於政苛而
民擾時乃稱職則予汝嘉
章夏除御史中丞
朝廷紀綱之地御史府必得其人天子耳目之官中執
法實為之長地嚴則望峻才稱則職修朕考擇于朝幾
同弄印久虚乃位蓋俟登賢具官某氣深以醇善不外
見行毅而正志乎中庸擢自豸冠列之諫省兹日聆其
讜論既序冠于争臣專席南司無以易汝頃朝夕陳善
固巳誠而可觀今中外聞風當不繩而自肅往治厥屬
朕有望焉
宋樸除殿中侍御史
臺綱正則朝廷理今三院御史皆風憲所繫而官望雄
峻均也朕急賢而用故中司不浹旬而遷慎選其人故
横榻亦逾歲未補綱舉臺事屬之副端其任固不重哉
以爾聞譽之廣施于身仁義之睟見于面端静弗競朕
所簡知分察六曹直繩無撓肆予命爾正班序于殿中
簪筆赤墀亦云寵矣爾其思所以糾官邪而肅中外稱
朕意焉
鄭璵章岵並除大理寺丞
獄人之大命王者欲以是棐彝于民不可以威貨為也
朕嫉鍛鍊之吏懲五過之疵惟時理官靡不慎簡以爾
璵名閥之彦素明憲章以爾岵儒科之良深達古義皆
嘗累佐名郡為中都官處煩決疑必有餘裕今予命爾
丞于廷尉之司聽辭欲其簡孚閱罪欲其審克惟察惟
法時乃之休
都絜除將作少監
朕招徠四方之英襃采一介之善列布在位魚魚盈庭
而猶且博問遐觀夙夜以求賢為先者豈有它哉思人
材之衆多以熙治功也爾志行馴雅學術淹貫安于州
縣義不苟求自分左符緜歴數郡亦未嘗為赫赫名也
邈在遐服知之者希邇臣薦聞亟命召見占奏詳審朕
甚嘉之念其資高不可以庶僚詘也用徑躋于列監而
屬之以少匠之事焉肆觀爾能尚有旌擢
喻橒除工部郎官陳祖言除比部郎官
文昌設六屬以待天下之才朕未嘗不原省衆能詳試
而用雖事之繁簡或小異至其為握蘭之選則均也如
橒識度夷粹嘗勇於挂車如祖言器資端清久詘于銓
調是皆二十年館閣之舊而復用為公朝之光夫起曹
董繕營比計主鉤覆攝承既久並命為眞朕之所期亦
豈在于工師繩墨之間財賦出納之會哉各懋遠猷毋
㤀所學
陳山除祕書省正字
蓬山俊躔昔人號為羣玉府豈徒取典籍之富哉凡殫
見洽聞大雅宏達之士曳裾于其間者是皆吾琮璜圭
璧也世固有懷寶未售朕求諸和氏之肆而得之以爾
有溫純密緻之資韜養以學問而發見于文章召對昕
朝嘉爾遠器升之天祿是正袐文尚思琢磨以俟特達
之選
潘莘除樞密院檢詳
凡天下之機務總在右府司于柄臣而檢柅于詳覈之
官兹其為僚實視宰掾非端静敏達之士未易居此選
也以爾器尚沈邃長于撥煩曾不以才刃自高每孜孜
于厥職自歴樞屬克勤編摩雖為臺郎亦參關于基命
之地練習多矣允宜即真時方弭兵國有成算非恪慎
何以與軍政之嚴密非精審何以察吏文之浩繁往其
靖恭毋忽幾事
鄧根除江東運判
朕固不欲數易吏令有不待終更而遷者豈樂為是紛
紛哉才者必用勞者必陟亦視公論何如耳爾之為吾
股肱羣議者謂有健決彊濟之資可付之以一路剸繁
折滯皆所優為今江東奥區帥守與部刺史多儒者爾
乘軺于其間相與究民之利病察吏之惰勤而臨事有
以緣飾之則其設施無非可觀者往護而漕毋或不祗
范如圭除直祕閣江西提舉
士大夫重内而輕外蓋仕宦之常情也惟篤于道義者
不然在朝廷有志乎為民處遐外不㤀乎愛主而朕之
待下亦豈有厚薄于其間哉爾二十年蘭臺之英也議
論挺挺介然不阿久于投閒在約彌勵今以從臣之薦
入對于昕朝而首告朕以惠養斯民之說朕思得一膚
使往按江右汝之來也實契朕心寓直石渠其行寵矣
外得以紓攬轡之志内不失為登瀛之仙輕重惟均汝
心毋貳
趙善繼除直秘閣
二千石能惠養百姓勸課農桑使其民賣刀買犢斯治
之上也若夫繕城壁程土功此雖非循吏之本然能者
為之亦可以觀政爾之于贑也是欲營守土之職耳原
爾心豈計賞而為之朕以其工築之費未嘗一毫取于
民役不告勞事無愆素此非才敏者不能辦可嘉也已
不然芸閣高華朕豈以是為賞功之具哉傳曰衆志成
城又曰保民以德不以城爾其思所以敷德惠固民心
斯無負于專城之寄
盧奎除湖北運判
朕用人考其素分職因其能凡吏之近民皆不敢忽也
況持漕節者乎爾歴官于鼎澧荆湖之間有年矣自為
郡掾為儒官為諸司屬僚以至于刺部典藩往來乎數
州習熟乎一路幾若居鄉國而長子孫者則其于戶口
之耗登財賦之廣狹官府之事里閭之情聞之詳得之
審矣今付汝以舊治屬汝以輸將考閥閱之素則知民
之必安因按澄之能則知吏之必畏朕命惟允往其觀
功
湖南運判楊邦弼除祕書丞
册府有丞號為高選與奉常司屬俱不以寺繫之其品
清也非才望稱是顧可以輕畀哉今天下之英畢集矣
蘭臺校文石室紬書非一時之魁彦則多士之上游宏
科之異舉也爾頃以對策預前列而詳試于外曾不得
窺東壁之光今釋軺車序之中祕尚懋遠業以為超遷
之階
張晟除將作監
朕頃者籲衆俊而躬前席之問得耄髦而興見晚之嗟
當振滯之云初或襃賢之未至今爾以舊德居省戶以
通才掌勲書試之兼官綽有餘裕蒞事精審久而益厪
兹皆劇司豈以優老使其應酢于七司之會孰若雍容
乎九列之聯朕方斥土木之工省繕營之事時此大匠
亦為清曹往紓爾勞以備吾用
吳武陵除司封郎官劉嶸除司勲郎官楊倓除都
官郎官
尚書郎懷香握蘭趨走丹陛事任雖殊莫非華選比年
雖闕員之多而每以他官兼領者慎所與也朕今簡百
僚之俊拔其尤而用之以爾武陵才粹而清士所矜式
以爾嶸行峻而茂學有典刑以爾倓器敏而通志乎文
藝並以績用見于踐揚宜類以升置之省戶朕欲屬銓
曹者無阻格之弊緫都隸者有詳整之稱往惟懋哉各
修厥職
劉嶸除福建提舉
斂散倉儲國之善政法令明備諸路同之而摘山之贏
惟閩粤為盛部刺史之節付之非人其可乎以爾穎悟
之資早以才奮再踐朝著洊登郎闈其于臺閣典章儒
者之事固習矣至若商功利治貨財抑知有所謂本末
源流者乎今因其請外而試之以刺舉之官汝毋忽焉
思所以稱
王珪除太常少卿
御史掌風憲太常司禮文風憲所以正朝廷而糾官邪
禮文所以辨上下而定民志二者未嘗不相為表裏也
爾在栢寺號稱嚴明察祀事之弗虔劾朝儀之弗謹凡
所論疏欲人尊君可不謂之知禮者乎惟時曲臺禮所
自出因使往貳且觀汝于躬行之間不愆于儀爾職斯
舉
都民望除監察御史
風憲之官皆吾遴選是必由正臣之所薦為公論之所
歸然後召見以觀其人親擢以定其位詳試以考其能
授受之間庶乎惟允以爾問學醇正濟之通才義不苟
求介然有守至其聲實俱懋則雖邈在數千里外朕得
而知之入對大庭嘉汝遠器今寘之正色之地必能為
朕明目張膽助振于臺綱此其權輿惟慎以俟
張宗元除將作監
朕奬拔寒素登明選公而又于功臣之後占善能自修
者長育成就惟恐不及焉待用無遺之義也爾世載厥
問閑于藝文握蘭司輿率職匪懈升之大匠益試汝能
朕方斥土木之役而省繕營崇朴厚之風而抑淫末惟
工監事簡官清優游其間足以自養朕命惟允爾毋不
祗
劉度除太學博士
朕崇建膠庠作成士類首善于此必得博雅君子為之
師庶幾卓然可觀有以尊道德而厲風化爾南州望士
嘗有志于晁董之科揆厥所聞欝而彌耀是所謂明古
今通國體者可使充博士位矣召自侯泮列之儒宫予
方汝知毋倦于訓
逄汝霖除太府少卿依舊湖廣緫領
朝廷設緫賦之官貫朝序于中而筦利權于外堪其事
者可無褒陟之恩哉爾賦才敏明練達財計累治劇郡
所臨有聲向起於閒列在星省念握蘭之巳晚旋出領
於軍儲輸輓以時辦集無缺升貳外府庸旌其勞尚殫
乃心以副褒用
李邦獻除直敷文閣江西運副
朝廷美意寓于人才抑揚之間而行乎賞罰勸沮之外
使居之者無怠去之者有光待人以周吾復何媿爾之
漕于浙也歲已再更處煩恢然才未克究朕方圖裕民
之政俾均惠于下不重内而輕外不泄邇而㤀遠兹用
命爾易部而使將輸于大江之西序勞而升寓直于六
閣之次夫易部所以詳試而序勞所以寵行毋薄此除
益觀來效
王正臣該第一賞轉一官特與轉遥郡刺史
國家類能而授之位信賞以勸其勞各有等差用程庶
績凡所為天下公也爾以謹孚之資隸職彤閣夙夜祗
慎踐更有年朕方興周室之典禮以文太平復漢官之
威儀以訓著位繄爾軒墀之舊備諳典故之詳實掌賓
臚克贊朝事揆于優數當得褒遷升之刺符衆論惟允
服此明命往其丕欽
知樞密院王綸前任經修仙源積慶圖特轉一官
朕紹休聖緒膺歷御圖至于議禮考文未嘗不以祖宗
之法為法矧是寶牒職于司宗叙述仙源昭示萬世告
成入奏頒賞第功凡所舉行蓋無非本于舊章者朕固
不得而私也具官某學識純茂優有史才頃儀禁涂與
典兹事今雖位在樞筦為予股肱前功具存實不可廢
顧朕方屬汝以本兵之寄倚汝為立武之經惟能審定
規模務明綱紀如疇昔之精且密則雖一日萬幾亦復
何慮往祗寵命益懋多庸
起居郎王剛中經修神宗寶訓轉一官
仰惟神宗皇帝盛德大業冠冕百王孫謀燕詒萬世是
式朕欽繩祖武弗敢愆㤀爰命輔臣躬率承學之彦相
與正列其義祓飾厥文著為一代之典奏篇來上歡成
無疆凡與編摩必加甄賞以爾發策之始為朕所知蓋
雖起于寒畯之中而能練達國朝典故議論亹亹發明
為多頃游著庭昉纂丕訓今雖陟在螭陛而恩典不可
有遺膺此序遷益昌所學
楊椿磨勘轉左朝奉郎
任官惟賢效每彰於詳試積日曰閱法蓋許其序遷迺
眷銓衡之司來登侍從之最宜遵彝制用錫寵章具官
某早負軼材寖更華貫雍容在位幸若相如之周時静
默為心自期揚子之樂道久儀禁路具著賢勞武部聯
華既資於整暇經帷勸講復賴其論思爰稽會課之書
式賁懋官之渥往祗予渙尚遠乃猷
李琳磨勘轉左朝議大夫
朕操名器以為天下公德盛者位尊功多者賞厚義所
當予雖一歲九遷其官人孰以為過哉況在銓曹具存
考法具官某謙慎淳篤古之吉人服采在廷樂於營職
擢自少列貳于天官曾未數月間以聘問之勞編摩之
績兼上侍從之最增秩者凡三焉綸闈恩書相屬而下
禁路增煥縉紳榮之昔正考父一再受君命至於俯僂
循牆而不敢安行其共也如是故鼎銘而策書之矧惟
汝心素自謹畏亟拜嘉寵尚無㤀乎滋益恭
王仰心磨勘轉左太中大夫
四善諸最皆考法之舊規三歲一遷蓋從臣之優數朕
大計羣吏允釐百工矧惟持槖之英敢廢懋官之渥具
官某才猷邃雅識量淵通早敷言而試功能展體以率
職入居華省朝夕每賴其論思出殿大邦田里不聞於
愁歎比以甘泉之舊登于瑣闥之嚴屬會課以序勞爰
疏恩而進秩夫左省關萬微之會而崇階比千石之優
惟聲望之兼隆則事功之益振勉扶公道祗答寵光
葛立方磨勘轉左朝散大夫
侍從之臣持槖簪筆在朕左右本不以歲月為資尚何
徇考功課吏之法哉然九官亮工舜有陟典四善分最
唐優選司邦彝至公朕不敢廢具官某學藴淵茂自其
家傳雕龍之文益振於後而游刃所至皆能以辨治見
稱入掾宰司出將使事進聯天官之貳底績多矣朕方
使之銓綜人物則較年序進當以汝先夫為官擇人既
因能而授之職積日曰閱又會課而升厥階兼工者以
待天下之才朕固將為士大夫之勸服我褒命益勤以
祗
韓仲通進茶鹽法轉官
熬波摘山半天下而可以衣被幅員經制立則弊不滋
而課益羨顧可後哉具官某明習憲章飾以儒雅理官
司寇之政得法外意民以不冤則恭訂惠文之書蓋莫
如汝宜者比師臣奏章以書來上甲乙鱗次井井有倫
誠可昭示萬世其陞華級用旌爾勤
梁汝嘉磨勘轉官
周官馭貴實為八柄之先虞典陟明必限三年之久朕
若稽往制恪守彝章儻庸歴之無愆豈陞崇而敢後具
官某受材膚敏賦性疏通彈壓推天府之能斷割藹地
官之譽粵從均佚傍彭澤以奉崇祠屢沐疏恩裂縉雲
而賜錫壤會兹歲課已應邦常其升四品之官仍賁八
命之爵往其祗服嗣有寵褒
海陵集卷十九
