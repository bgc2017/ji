海陵集卷十六
宋周麟之撰
外制
孫道夫除權禮部侍郎
虞舜命九官蓋急賢之為務伯夷典三禮惟熙績之是
圖朕為官而擇人本禮以成政思得貳卿之俊率循往
古之規具官某挺拔不羣疏通無滯辭華服衆本兩學
之舊儒議論過人實四川之名士久矣蓬山之引去復
兹省戶之來歸寘在月卿不愧容臺之陟出為星使有
嘉沃轡之還既具著於顯勞宜亟膺于褒擢載念當郊
之歲尤資掌禮之臣維春官修頌祗之書必有以肸飾
舊典維司樂序雲門之舞必有以燕娛靈心勉蒐閱於
上儀助涓成於熙事往祗予訓惟既厥心可
魏良臣知宣州
朝廷待執政之舊猶吾股肱牧守視諸侯之雄為國藩
輔兹圖雋望用畀名城既僉論之咸孚宜贊書之是錫
具官某才資果達志尚方嚴操修不變於險夷出處屢
更於閒劇頃持槖以居外首賜環而造朝擢在政塗整
頹綱而甚力恢然才刃掃宿弊以無留方須善治之興
遽有均勞之請居是邦而聞政事屬此剖符之虚起於
家而見吏民不殊懷綬之寵徒得君重亦便爾私噫汲
黯在朝昔固多獻納之助召公維翰今必有蕃宣之勞
往俟政成毋㤀猷告可
王師心除給事中
臺閣從臣尤重瑣闈之拜朝廷庶務必關書牘之嚴自
非平奏之才曷允至公之論爰咨在位今得其人具官
某雅亮不羣清純有守早以俊林之譽揚于禁路之華
祗若予工曾遠圖之未究久淹于外宜舊德之遄歸斡
旋雖頼於長材封駁正資於重望朕方考昔賢之餘烈
悵斯道之久衰觀元素納忠至擅回天之譽若李藩挺
節尚存批勑之風蓋脂韋者必致於瘝官而矯訐者又
嫌於邀譽往伸汝志用協予衷可
王綸除工部侍郎兼直學士院
朕考擇羣材分遷從列惟久於劇任必使之居清簡之
曹惟長於代言故因以卑嚴凝之直孰膺妙選兹屬名
儒具官某藝了十人身兼數器由待問有殫見洽聞之
業故結知於高文大册之間自歸踐於朝班繼獨兼於
詞禁追歴代坦明之作思若涌泉當大庭播告之修言
皆破的雖應酬之甚裕亦勤瘁之良多朕今省繕營之
工此則職閒而無事圖翰墨之舊此則禮厚而益親進
陞荷槖之華仍視玉堂之草往承優眷益懋遠猷可
趙逵除中書舍人
司内史之贊書綴甘泉之法從觀昔治朝之盛嘗率用
於數員念今詞制之繁亦固難於專掌兹得多聞之士
盍從並建之規具官某禀資粹清植操夷澹早魁多士
得大名而匪虚平視要塗能中立而不倚自紬書於金
匱旋載筆於螭階有嘉記注之嚴不替論思之益豈惟
勵遂良之志職在守官咸謂有仲舒之文雅宜為誥矧
嘗攝事備著能稱俾從瑣闥之聯遂正綸闈之直益思
廣業用副隆知可
徐林除刑部侍郎
刑名本乎禮義法律出于詩書故憲部貳卿之聯雖實
總乎刑辟然累朝圖任之制亦不專於法家安得通儒
之才用為祗德之教具官某器資敏辨識慮精明少陪
三館之游既時親乎求見晚踐九卿之次嘗中廢於非
辜念遠業之素優宜公朝之復用就司府計出領軍儲
暨兹歸覲之初嘉爾奏陳之悉宜延登於禁路遂入佐
於秋官庶幾忠信慈惠之師復陳於臬事將使頗纇放
紛之弊盡變於文風往哉惟欽服我攸訓可
唐文若除起居郎王剛中除起居舍人
左右史雖以記言動為職而論思獻納實視從臣地近
秩清每加遴選故本朝用士多取於蘭臺之英苟非其
人斷不輕授以爾文若學贍而詞蔚足以先人以爾剛
中行峻而才清嘗與前列或於石渠有博覽之譽或於
蓬觀有佐譔之勤肆兹同陞載筆入侍惟守官以据正
惟臨陛以盡恭朕於此除觀汝遠器可
葛立方除吏部侍郎
天官之有大小宰首冠六卿吏部之有文武銓同分兩
選思得清通之彦助予綜覈之公具官某學世其家器
優於用早儲喬松之令望嘗歴握蘭之顯曹昨去周行
久紆雋望迨闢至公之路盡收遺野之賢召以名郎登
于宰士糾違省闥實多詳整之稱結好鄰邦不負光華
之遣肆圖嘉績亟寘從班爾能使法行而無阻格之私
吏畏而絶姦欺之弊斯乃稱職往其懋功可
蘇簡除直祕閣知廣州
嶺海之陬去朝廷遠矣夫欲究王澤於下達民情於上
非吾制閫之臣何望焉然其帥節所臨於南方事無所
不統地大體重必求如昔之人所謂正直方嚴中心樂
易祗慎所職者為之庶幾乎神人之致喜也今朕選用
有得於世臣之家爾祖在朝以忠讜著聞傳家以端靜
為法克濟厥美皆曰汝賢賁之寵名用殿南服爾能内
肅清所部外鎮撫諸蠻使山行海宿不擇所而安公藏
私蓄不勞力而裕既有得於邊陲之效將無愧于前人
之光可
榮薿除權戶部侍郎
樂言利者病於不知義善足國者貴乎能富民若時邦
用之耗登繫爾版曹之濟否具官某老於吏事舊有能
名以三十年附翼之臣久焉留滯凡二千石承流之地
多所踐揚幸存緜上之善人猶是貞元之朝士徙從輔
郡入守行都謂下車之可觀意餘刃之未頓是用擢升
計部參貳列卿朕方歌南風阜民之詩下西漢敦本之
詔念經常之有制宜取予之惟時毋規小利而較錐刀
之微毋事虚文而㤀雀鼠之耗當體朕意益殫汝為可
張偁除知臨安府
漢以千石高第入守長安一時名流類著風績朕於輦
轂之下亦欲參前制而任人故比年或以循吏得遷或
以漕臣就徙能者必用不矜于同爾開敏有材深明乎
吏道之要頃分郡寄治行卓然來班六條率職唯謹凡
屬部有不平之訟及中都有一切之須皆能審決適中
趣辦無缺今置之於浩穰之地而責爾以彈壓之功若
廣漢之發姦如神若翁歸之絜巳自守惟滯囚之亟去
惟宿蠧之深懲政或有成朕不汝弃可
季文會除四川安撫制置使兼知成都府
朕求實德以順民心簡重臣而鎮方面念坤維所繫隸
帥封者五十四城而魏闕相望經郵置者六千餘里遽
聞牧御之缺亟選撫綏之良彼有人焉朕無憂矣具官
某疏通知遠端重鎮浮剛柔有以相須文武惟其所用
早由要路參密畫於斗樞之廷晚以舊勞領藩符於井
絡之野洊從東路再典大州治貴靜而邊瑣寧政報成
而民譽藹雖長沙在近令内徙以誠宜然益部匪輕顧
暫虚而不可眷言瀘水之效素得蜀人之心爰就卑於
重權庶俯從於衆望噫叱馭過卭郲之坂想忠臣無憚
於遄驅好文追齊魯之風念循吏尚存於遺化朕屢下
寬詔深懷遠氓減科調之繁繄爾宣吾德教列屯戍之
衆賴爾審其韜鈐往須善最之成克繼前模之美可
趙子潚除直祕閣兩浙運副
國家分道置使職均地殊如浙之東西實不可以諸路
比護漕於此則久與其它按部者不同蓋以總兩畿之
轉輸臨萬乘之都會兼是劇寄委於一司自非彊敏之
才未見其能濟也以爾警辨嚴恪為時名節豈惟吾宗
之良是亦士大夫之有操守者比由計部出領兵儲有
如長材焉得在外今使爾乘軺近甸宣布詔條於行闕
有共官給御之須於屬城有察吏觀民之責凡是數者
當率其先進聯中祕之華來作外臺之表可
參知政事湯鵬舉除知樞密院事
朕復祖宗之舊章分文武之大柄以宰臣當代王之事
任不兼於本兵惟右府得折衝之臣權實亞乎端揆我
有明命播于多方具官某才堪憲邦仕不枉道以人望
則素有大臣之風采以政績則類非俗吏之能為自振
淹於總攬之初即借重於紀綱之地放淫距詖障百川
而東之激濁揚清見一鶚之直上言皆本十翼之義是
能讀三墳之書爰度師虞用登政路雖可否相濟方觀
鬷假而靡争然弛張異宜必賴研幾以成務非我壯猷
之老孰專基命之司噫斗為天之樞機蓋取乎斟酌元
氣之用武乃世之砭劑當教於膏肓未病之時除戎器
所以戒不虞用真儒所以為無敵往其慎密共此幾康
可
陳誠之除權禮部侍郎
朕當治定之初新一代之制固巳質前聖而無疑交神
人而咸格惟其庶事之備則有司存至於兼總情文非
時通儒孰能與此具官某以淵源之學濟沈粹之資頃
者為郎祠曹掌教學省皆春官事也而俱以稱職聞兹
居貳卿其誰曰不可昔舜以典禮命伯夷戒之以夙夜
惟寅直哉惟清何其簡而大也厥今法此以為訓爾其
法此以守官無俾秩宗專美前古可
韓仲通除權刑部侍郎
朕矜民愚自罹于罪雖不得已而用刑未嘗不為之疚
懷故屢下欽恤之詔慎擇明允之士示以易避開其自
新庶幾民協于中刑措不試具官某持心近厚議法以
情久踐棘司見謂稱職逮為廷尉時無冤民兹擢貳於
秋官蓋得之於已試昔虞舜有好生之德而臯陶有無
刑之心民用不犯朕甚慕焉爾其往盡乃心益體朕意
無以古人為不可及可
余堯弼除端明殿學士簽書樞密院事
朕總七德以經武務隆悠久之規飭右符以本兵實贊
恢宏之治非時俊偉曷副簡求具官某性資端良學力
超詣中德外見粹然真仁義之人遠業深涵久矣播縉
紳之譽屬進專于言責果大著于風猷睠惟樞筦之崇
實亞台衡之重顧今文修武偃雖邊隅無事于折衝然
必德選言揚斯廊廟不歎于莫助用掄才于衆俊俾叶
志于上公兹誠輔弼之聯豈獨兵戎之務惟誠一可以
參萬化惟忠藎可以究遠猷其虔乃心以為予訓可
張杞除祕書少監
圖書府蓋國家儲才之地曩者屹然崇成朕既親為觀
焉而又命近臣以專綱領之任然得隸職其間者多不
踰數人而監不置少亦已累歲此有以知其選矣以爾
文行之美表于縉紳比加識擢益有賢譽兹用輟爾于
風憲之地卑爾以文字之樂爾能祗率厥屬使皆有以
副朕遴選之意則朕豈惟于爾嘉爾屬當亦有以尊顯
之其往欽哉無斁可
巫伋兼侍講
昔𫝊說謂事不師古以克永世匪說攸聞至哉斯言夫
古事遠矣欲究觀治忽之所以然捨經何以哉具官某
識趣高遠議論純正比以掌諫𠫭與勸講蓋嘗以虞夏
商周之書為朕言之爾位諫大夫以經術入侍為久朕
將取爾說之有補于今者舉而措之天下將以逮古治
之盛爾於斯其益勉之可
葛立方除考功員外郎孫仲鼇除司勲員外郎
稽歲閱之淺深覈芳閥之虚實銓曹所以弊吏治明賞
典兹者為尤嚴非練達之才不輕卑也以爾立方智識
明敏業世其家以爾仲鼇器局宏深譽聞于時頃者召
試列于蘭臺積有刊正校讐之勤況兹兼攝既久綽著
能名申命即真僉言惟允宜圖報塞嗣有褒嘉可
湯鵬舉除直顯謨閣差知婺州
九列之重延閣之華委之要邦付之共理凡以重吾民
也今宇内無事根柢是先綏之則安擾之則懼過懦則
無立過剛則不親爾之公直強明吾有取焉歴劇部更
方州典輦轂其勤亦共聞矣寶婺之分地近俗龐卑付
不輕也陟之近職以寵爾行爾其勉究所長益務惠養
以荷吾寄可
段拂除給事中
政事之出本根實自於西臺審覆之詳營轄常資於左
省用才惟一平奏尤難必求端良之人以付論駁之事
具官某早登舍選屢掌泮宫晚貳宗司寖躋法從史筆
秩宗之久直經帷翰苑之兼華凡所踐揚莫非清要效
見已試官宜次遷輟自綸闈陞于瑣闥俾出納以之多
益則教令靡不是孚惟既乃心同歸于治可
敷文閣直學士晁謙之磨勘
考績之法自大夫而上至于朝議員則有定數矣庶官
泥于格而不得進侍從因其最而與之陞兹舊制也具
官某粹文雅量能世其家頃游禁除蓋嘗以儒學入侍
屢典藩郡丐閒自頥有司校年當以序進秩冠六品亦
足以增延閣之重而彰官閱之優焉尚樂燕休毋㤀明
陟
知臨安府榮薿職事修舉轉行一官
今之行闕實視上都繫諸夏之本根劇長安之浩穰治
之急則致烹魚之碎應之緩則失御捍之方二者罔中
鮮能有濟惟爾以幹方之舊詳練而通事幾精明而有
風采自二千石高第入守于兹不數月間鋤弊剔蠧舉
有可觀者廂有官而都市肅夜無警而比閭安浚湖而
水利修除道而徑塗坦凡此實惠吾民願之匪棘匪舒
不勞而辦焉得不舉增秩之科示勸功之意選諸所表
俟以汝遷可
康執權落致仕與郡
朕敷求黎獻用乂我民亦惟有若商之老成人周之耆
夀俊雖或得以自休于厥家若時詢猷則必復即我御
事踐厥服具官某抱道淳篤迪于多聞克遠省于古人
之德在朕初載命之曰汝惟奮于膠庠首兹多士時惟
汝式用陟汝于禁路祗乃比事厥職修顯㒺有内外兹
三十年越其告歸用嘉汝之丕治肆朕今立政惟屏憸
朋惟圖舊人㒺敢播棄我黎老矧有遺于大耋之用汝
心未厭亦尚克堪往綏有邦俾民訓于爾德可
鄭望之落致仕召赴行在
朕蒐賢簡能穆布在位猶懼其有遺才也訪故老于菟
裘之營得所謂守善純固黃髮不怠可以表儀當世者
則又將裹輪以招之具官某一代耆英安于静夀簪槖
之望今三十年散金丘園固無愧乎止足之義矣然昔
之謝事者或以陋巷與政議或以歲時為朝臣蓋年彌
高而德彌劭者世所尊身之老而才之壯者謀必審朕
意所屬卿宜未㤀盍亦膏已垂之車紆既解之紱而來
歸也佇觀遠用入告嘉猷可
蕭振職事修舉轉四官
漢代以承流宣化責成師帥之臣宣皇以贈秩賜金用
奬循良之吏念中興之歲久思外治之時修選建仁賢
輯寧方夏將使邇遐之共貫莫先勸沮之兼明爰錄顯
庸遂申褒典具官某材資卓傑智慮光明憲邦全文武
之能臨下合寬嚴之度楚令尹三已無愠色何歉於心
杜延年再用有治名實堪其事比雪池陽之屈復勤蜀
部之臨策竹歡迎豈止一方之風動茇棠聽訟不煩三
令而化孚護列城以相安綏遠氓而用裕廉平不擾遠
追建校之風審固多謀坐得籌邊之略爰稽最績允謂
殊勞内閣陞華特陟通班之峻崇階錫寵更加寓祿之
優集此寵章用為醲賞噫五十城之重寄予復何憂二
千石之名流爾最為冠往其勵志共此榮懷可
汪勃知湖州職事修舉特轉三官
天下本無事庸人或至於擾民俗吏多虚名顯賞莫先
於貴實朕清心以理庶務褒德以懷萬方有嘉慈惠之
師茂著循良之迹欲彰厥善何愛於恩具官某以静粹
持身以寬和服物浮沈州縣久安平進之塗佐佑樞機
晚契老成之望當急流而去位能掃軌以全名比從岩
壑之居起鎮股肱之郡避堂而咨治道簡易為先酌水
以振清風廉平可法惟無心求赫赫之譽故不伐有謙
謙之光比再露于需章期退全于晚節累詔加勞為民
借留眷言苕霅之邦久闕龔黃之政有如静治宜被褒
揚夫吏數易則下不安美成在久我無為而民自化政
貴有常往膺增秩之榮益懋承流之績可
洪遵除起居舍人
朕惟盛德之後必有達人雖天之報施理固如此亦教
忠有所自也昔爾父㤀身犯難能盡節于我國家而爾
弟昆一門競秀以詞學中選者三人焉爾居伯仲間又
有最良之譽再登館閣未究汝長困于閔囏朕所渴見
今既召對思所以處爾者其可使之遠于朕乎豹尾之
中螭頭之下出入侍從爾宜與焉其勉厥修尚無愧於
前人之績
洪邁除祕書省校書郎
士之有懷材抱藝雖其未遇世固以遠大期之及乎得
時惟上所用人皆不以為過何者公道立則賢能興有
蘊於内不可揜於外也爾以宏博舉十餘年矣久坐困
躓不得列于英躔今也召歸校讎天祿顧爾兄方載筆
螭陛而爾又有登瀛之榮棣萼聯輝薦紳盛事益厚所
養為邦之光
王剛中除起居郎
左右史密侍殿坳六司記注職雖一也然其位序則以
東西二省為之别焉朕得雋才不嫌詳試以爾器閎用
遠有守不阿頃自著廷列之螭陛造前論事纚纚可聽
夫古之史官各有所記言與事莫得而相入也言為尚
書事為春秋今之設員亦本前制命爾更踐豈無素哉
爾其兼舉而茂明之以稱朕褒遷之寵
海陵集卷十六
