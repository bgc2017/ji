海陵集卷七
宋周麟之撰
表
謝賜生餼表
臣某言伏奉詔書以臣生日特降中使賜臣羊酒米麫
者載育生辰愴永懷於風木匪頒䟽寵叨厚施於雲天
祗荷慈榮益深感悸臣(中謝)伏念臣晚生蓬蓽舊業虀
鹽適逢千載之期誤沭九重之眷禁涂入侍徒自愧於
吹竽宥席延登曾蔑聞於借箸敢謂垂&KR0707;之旦更霑出
綍之恩勅使傳音私庭益耀併有廪庖之繼竊無塵露
之裨此蓋伏遇皇帝陛下儀篤股肱寵優帷幄養賢而
厚其禮兼侑大烹接下以通其情每推蕃錫俯旌初度
内賁多儀頂踵甚微曷稱乾坤之造夙宵自厲但堅犬
馬之忠臣無任
到筠州謝表
罪辜山積當伏嚴誅恩量海涵獲從寬憲祗戴乾坤之
造曷勝犬馬之心臣(中謝)伏念臣禀資冥頑慮事闇淺
蚤以書生之末技誤蒙聖主之深知遍歴從班薦登幾
地揣才非稱冒寵實多無制勝之籌何以助幄中之畫
無解紛之略至於輟疆外之行不知國爾以忘家是謂
食焉而怠事坐致煩言之嘖亟宜顯戮之加敢冀睿慈
曲憐孤蹟以嘗預萬機之論久接清光不忍為四裔之
投俾諸善地此蓋伏遇皇帝陛下如天覆幬若日照臨
五教弼刑本躬行於舜德三風具訓終誕布於湯仁憫
此微生與之末減臣敢不仰承善貸内滌非心杜門省
愆儻識自新之路撫臆論報終捐不肖之身臣無任
賀殺獲敵主完顔亮表
天戈所指大敵摧鋒敵帳自隳渠魁授首共快邦讐之
雪仰繄廟略之神捷奏九重歡騰四表臣(中賀)竊以北
敵之難逾三十年南來之師號五百萬其貪殘固中國
之所未有其暴戾有仁心之所不為豈期投箠以臨江
妄意揮戈而卻日一夕瓦解腹敗支披羣敵逃奔魄褫
膽喪雖曰皇天之默鑒實由上聖之成謨方徐動於和
鑾即坐收於疆土歴稽往諜度越前聞漢斬郅支苐乘
其無備唐擒頡利盖得於巳降猶足以揚昆山之威遂
至於澡渭水之恥若今丕績亘古絶倫恭惟皇帝陛下
天德清明聖圖廣大視民如子天下之所共知應敵以
兵聖人之不得已膺信順之多助協修攘之本謀孟子
言不嗜殺人齊焉能一高皇謂吾寧鬭智項豈終強偉
此帝王之極功昭然仁義之明效臣自嬰大戾久闊清
光幸存困躓之餘生得覩殊尤之慶事遥望天顔之喜
阻拜舞以稱觴夙蒙帝力之深但謳歌而擊壤臣無任
車駕巡幸視師起居表
萬旅飈馳率連衡而遠討六飛雷動徐按轡以親行警
蹕所臨輿情胥抃臣(中謝)臣聞天將以啟興邦之主世
不能無多難之時必躬小勞斯辦大事然而文帝勞軍
細柳終莫成功太宗立馬便橋又幾輕敵既動符于機
會宜功冠於古初恭惟皇帝陛下至德順民沈幾先物
世祖身濟大業道本於柔憲皇能用忠謀斷歸於獨夙
整時巡之馭大收恢復之勲百神恭扶萬福降輯臣方
縻罪罟莫奉宸騶望屬車之清塵徒坐馳於禁路釐上
帝之景命佇歸宅於神京臣無任
賀車駕巡幸視師回鑾表
天仗巡師茂鬯止戈之烈帝車復路式弛行闕之居凡
預見聞率同呼舞臣(中賀)恭惟皇帝陛下德配天地功
光祖宗仁覆下以無私雲行雨施武通神而不殺雷厲
風飛比陳應敵之兵亟𠞰渝盟之詐出車命將方進討
於中原按轡勞軍乃肅移於清蹕迨此還衡之始偉兹
獻馘之多亂甚有苗不待七旬之格勇如徂莒真成一
怒之安華夏均歡神人底豫臣戴盆自咎拱極彌勤獨
效堯封祝我聖人之夀共歌周雅喜於王化之行臣無
任
天中節賀表
五月為皋協應薰風之候一人有慶丕昭大電之符諸
福川增衆心鼇忭臣(中賀)恭惟皇帝陛下功高復古道
大兼天舜舞兩階自致遠人之格湯羅一面率惟寬德
之歸好生溥洽於民心得夀永膺於帝祉當誕彌之紀
節宜錫羨之儲休自天申之受命長矣臣坐拘黜典逖
仰清光漢殿稱觴雖阻九賓之會堯雲在望但傾三祝
之私臣無任
賀立皇太子表
臣某言恭覩五月二十八日手詔立皇太子者皇天輔
德衍赤制之昌圖聖子承休履青宫之正位涓辰授册
浹㝢騰歡臣(中賀)竊以聖人無私心至公而神器定天
下有大本豫建則羣心歸必九重躬獨斷之明斯萬國
仰元良之正肇稱茂典凡屬熙朝恭惟皇帝陛下其仁
如天以古為鑑受奉元之神筴以莫不增詒翼子之燕
謀其寧惟永丕闡垂裳之治聿嚴主鬯之求出自淵衷
立兹儲極撫軍監國豈惟分宵旰之憂繼體守文將使
荷宗祧之託仰窺宸慮上合天心臣久在黜科側聆温
詔聖盡倫王盡制莫窮盛德之光海重潤星重輝徒效
輿人之頌臣無任
賀皇帝登極表
臣某言恭覩六月十一日太上皇帝詔書皇帝陛下登
寶位者王假有家決大謀而内禪帝出乎震嗣洪業以
丕承三靈扶不拔之基億載荷無疆之壯臣(中賀)臣聞
藝祖膺圖肇造卜年過於成周上皇撥亂中興受命同
乎光武屬久勤於幾務思退養於夀康乃睠元良肆登
大寶傳歸於子而尊歸於父兩全授受之光順助者天
而信助者人交贊纂承之慶本宸謀之素定占鼎祚之
彌昌恭惟皇帝陛下資稟聖神行全仁孝言底可績邁
虞舜之聰明道得其傳體文王之淵懿自敦臨於國本
知久繫於民心親承帝咨亟踐天位堯言誕布已明黃
屋之非心漢歷重開人見赤符之有記豈止奉燕詒之
本志遂將收恢復之成功臣屛伏遐方欣聞曠舉六龍
在御雖莫效於雲從八表同歡但率先於獸舞臣無任
賀太上皇帝傳位表
臣某言恭覩六月十一日詔書皇太子即皇帝位皇帝
陛下稱太上皇帝退處德夀宮者授位儲闈躬發非常
之斷頤神廣内坐膺難老之符千古有光萬邦無斁臣
(中賀)恭惟太上皇帝陛下功深育物道極昭天攬權綱
者三十六年自濟艱難之業上符瑞者數千百所每懷
損抑之心具聖人之成能斯大德之得夀舉此神器授
之皇儲咨舜帝之四聦詎煩師錫陋唐家之三遜獨出
誠心超然為脫屣之圖了不待持龜之決臣退于荒裔
逢此盛明黃屋非心尚託堯天之庇玉巵上壽莫瞻漢
殿之儀徒逖仰於清光願永膺於介福臣無任
賀今上皇帝上太上皇帝尊號表
臣某言伏覩六月二十九日詔書恭上太上皇帝尊號
曰光堯夀聖太上皇帝者席慶膺圖嚴一人之大養歸
尊報德建萬世之丕稱聲教所加旄倪胥抃臣(中賀)臣
聞聖人何加於孝惟純孝斯能篤於親大德必得其名
非隆名無以稱其實考百王之甚盛具二美之為難赫
若熙朝光于曠古恭惟皇帝陛下道繩祖武化輯人文
受上帝之命而作君師家齊國治推哲王之心以事父
母地察天明眷言踐阼之初宜示承顔之恪舉五日一
朝之故事既肅展于誠心因九州四海之歡聲復丕揚
於顯號蕆儀榖旦奉册殊庭發揮傳聖之休功昭假後
天之睿算臣屬嬰宿負阻覿彌文雖蕩蕩無能名莫贊
譽堯之美然欣欣有喜色但知歌舜之深臣無任
賀太上皇帝冊尊號表
皇綱帝紀聿彰授聖之功天號人稱茂正歸尊之典禮
行中禁歡浹外區臣(中賀)臣聞自古以來惟堯為大位
傳于聖初非徇一人之私仁稟于天獨能高五帝之夀
仰闚上哲卓冠前徽宜闡繹於閎休遂丕膺於顯冊恭
惟光堯夀聖太上皇帝陛下道公無我功大難名雖撫
運中興創業實同乎藝祖而戢兵盛治歴年幾及于仁
宗惟聖盡倫謂天與子灝噩布十行之札雍容辭萬乘
之尊趨澹泊以頤神保康寧而介夀誕受鴻名之赫彌
占鼎筴之長臣以辠戾之餘生當光華之復旦雖弗能
鋪張盛德與二典以争輝但相與請祝聖齡從三光而
不老臣無任
會慶節賀表
負扆當陽方仰龍飛之聖觀璿告瑞適逢電繞之辰慶
叶千齡歡均萬㝢恭惟皇帝陛下重華協帝大德庇民
乘乾膺物覩之期受祖得世修之業統承邦慶大横應
兆以庚庚瑞紀聖生佳氣靄空而欝欝自廓繼明之照
有光初度之祥四海傾心戴聦明之時乂三靈錫祚占
福禄之日來臣頓冒清班常瞻睟表舜庭輯瑞雖阻覲
於重瞳周雅揚休但深祈於萬夀臣無任
天中節賀表
握圖授聖有光揖遜之朝鳴社發祥復屇誕彌之月照
臨所暨呼舞惟均臣(中賀)恭惟光堯夀聖太上皇帝陛
下道以損修福由謙受功成而不自處與世作程德大
而無能名如天在上屬電繞虹流之紀旦宜日升川至
之叢休廣成子授以長生燕頥自得華封人介之眉夀
永保無疆臣屏跡衡門馳神魏闕奉玉巵而稱萬歲未
簉周行上金鑑以祝千秋徒深善頌臣無任
會慶節賀表
十月為陽迓天宗之降嘏一人有慶肇帝武之開祥運
際勲華歡均普率臣(中賀)恭惟皇帝陛下位尊明兩德
峻登三地平天成行見復禹之迹父作子述固巳廣文
之聲當載震之熙辰洽維祺之善頌烽沈柝静坐清北
徼之塵松茂竹苞永保南山之夀既修德錫符之有素
矧宜民受禄之方增臣偃伏巖阿傾瞻象魏仰太微之
座稱觴莫綴於在廷詠天保之詩拜手但期於報上臣
無任
歸常州謝任使居住表
羇臣負辜久逃司敗之誅睿主膺圖首沭蕩瑕之澤恩
光俯被感涕交流臣(中謝)伏念臣奮自諸生猗無他技
偶遭逢於盛旦獲振拔於洿塗臺閣十年濅冒近臣之
顯列雲天一札悉由太上之親除方贊幄中之籌適逢
疆外之變既不能肅將使命排難解紛又不能力奮兵
威誅暴除亂旋嬰大戾斥處彌年忽蒙曠蕩之恩返即
便安之地夫何幸會有此叨逾兹盖伏遇皇帝陛下業
紹垂裳仁深弛罟天穹窿而在上廣覆無私日華曜以
宣明重光有赫方且棄瑕而用善未曾記過以㤀功有
如玷缺之餘亦與龐鴻之渥臣敢不仰承休德益勵壯
圖萬宇歸仁方戴龍飛之九五一心報上但同虎旅之
三千臣無任
太上皇帝賀表
三綱正始燕嗣聖以詒謀四德修明登柔賢而儷極慶
叢中壼歡浹外區臣(中賀)伏以唯聖盡倫道全則大自
天惇典福備為難有如二帝之重輝亶謂千齡之永盛
恭惟光堯夀聖太上皇帝陛下化由身率道與世隆高
德比於九皇超乎萬物廣愛刑于四海驩若一家縟儀
交絢於褘褕大養益嚴於寢膳衍宫闈之介福固廟祏
之洪基臣久矣違顏邈焉在野幸逢舜旦仰日月之光
華但賦周詩祝子孫之千億臣無任
今上皇帝賀表
皇明嗣服由五典之功昭婦順宜家見六宫之位正昕
朝誕告薄海祗歡臣(中賀)臣聞堯以舜承尚觀嬪則任惟
姒嗣益播徽音昔皆曠千載以垂芳今乃萃一時而協
慶恭惟皇帝陛下德優治内孝篤寧親知天子之必有
尊上遵嚴訓察家人之無攸遂旁叶吉占揆穀旦以裁
儀啟椒風而迪化益煥權星之象永緜瓜瓞之休臣屛
處窮閻欣聞渙號天高地厚方荷戴於隆恩國治家齊
願揄揚於美化臣無任
上尊號表
天相丕圖一德撫興王之運君都顯號四方推戴上之
誠兹冠代之鴻休實累朝之鉅典敢效叩閽之請輒㤀
席藁之誅竊惟有道之君必得斯民之譽三代之王先
令問備載於經七制之主有大功首稱其孝厥惟盛際
尤屬熙辰恭惟皇帝陛下受命穆清躋民仁夀出震御
千齡之旦乘離恢九聖之基奠禹鼎以再安戢周戈而
不戰二星抗節歲通北國之驩六騩旋輿日侍東朝之
養煟然文治揭在民謠厚澤浸乎八區太平登于二紀
多儀且舉精意潛交黛耜三推奉盛於清廟景鐘九奏
颺燎于圜壇膺上帝之溥臨卜兆人之允賴仰占乾象
璿璣運而七政齊俯協坤靈玉燭調而百嘉茂凡兹著
效不可殫論豈駿烈之彌崇尚丕稱之未建宜涓穀旦
式舉舊章雖蕩蕩乎無能名莫贊譽堯之美然欣欣然
有喜色但知歌舜之深臣等肄業儒宫觀光帝闕竊懷
大願薦布需章不量草芥之微冀協冕旒之聽整皇輿
而告廟行望翠華之旗受玉册而臨朝即刊白玉之寶
庶符輿論拱俟俞音臣等無任
牋
太上皇后賀牋
發號楓宸式嚴嘉禮騰芳椒極茂鬯重輝道化合乎兩
儀懽聲翔乎八表臣(中賀)恭惟夀聖太上皇后殿下恩
深母育德厚坤承躬岐下之勤勞共成王業廣周南之
教化首穆邦風休功既底於家齊備福更資於婦事光
昭發册喜動鳴環臣身在寒鄉耳兹盛事仰唐虞之華
旦彌切望雲歌任姒之徽音第同擊壤臣無任
今上皇后賀牋
入從龍樓久嚴婦道進登椒掖肇正坤元天作合以同
休下聞風而率舞臣(中賀)恭惟皇后殿下藝該圖史德
稱翬珩孌彼令儀早承恩於魚貫傃兹昌運實附翼於
龍飛果符夢月之殊祥式舉俔天之異禮助承顏於兩
殿資聽治於六宫臣屛跡巖坰係心觀闕青規考制雖
莫預於討論彤管流芳第竊形於歌詠臣無任
海陵集卷七
