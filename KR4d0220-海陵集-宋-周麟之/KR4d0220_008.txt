海陵集卷八
宋周麟之撰
啟
見孫尚書啟
連年避地久鍾慕藺之情昔日譍門巳遂識韓之願與
聞末論大慰夙心有稽奉雉之趨猶覬登龍之列挽車
而見永歎無欺懷刺而投復慚不敏恭惟某官南州望
重北斗名尊流道德之淵源蔚言談之林藪勁氣沮金
石高義薄雲天智能海内無雙風華江左第一蚤歲掇
兩科之選雄文起百代之衰飜汗簡於蘭臺四部之書
畢讀演綸言於鳳閣五王之册分占薦登喉舌之司屢
鎮股肱之郡搢紳聳聞其風采草木知畏其威名不虞
盈篋之書未即覆甌之拜燕居自適清譽益高詠白傅
之詩偃息香山之第舉晉公之酒優游綠野之堂佇膺
宸命以趣歸當為蒼生而復起某斗筲小器樗櫟散材
收殘編於煨燼之餘勵素志於飄零之後質非幼敏誤
稱天上之麟名不速成孰謂人中之驥勉趨庭而學禮
蘄發策以決科時喜帶經而鋤豈效棄觚而歎不克終
養遽興銜恤之哀僅存餘生恐墜傳家之訓永惟先德
實荷深知固無千斛之求敢期作傳不受萬縑之獻尚
冀請銘雖懷荼毒之悲每起巖瞻之念輒繼窺於數仞
或沾丐於餘波牧豕而辱先君願佩澤中之戒取履而
教孺子庶披圯上之書
見張侍郎啟
館鳴珂之里屢瞻軒蓋之光望列戟之門敢簉簪裾之
後失百川於向若輕萬戶於識韓雖無蟠木之先游輒
就景星之快覩恭惟某官文章司命吾道主盟氣儲海
嶽之精學探天人之藴詞鋒警銳字挾風霜志節孤高
忠貫日月德望著東卿之後才華傾北斗之南棣萼聯
輝桂林擢秀一門何盛七業俱興三虎之中人推其最
怒八龍之列獨擅於無雙擴先覺以及人障末流而反
樸青藜下照早膺司典之華白首回翔久奉含香之奏
逮分符于郡寄留執憲于臺綱權豪避御史之驄威譽
落將軍之膽進持禮典擢在禁塗方期入贊於洪鈞遽
乞就閒於真館石樓詩酒暫追居易之遊竹塢林泉毋
傚希聲之隠允惟國器簡在帝衷屬寧親靖難之初必
思耆德顧立政任人之本無越老成竚通帝夢之祥亟
拜璽書之寵片言悟主行展盡於忠謀一字拔人冀奬
成於士類某量幾夷隘性近柴愚和熊膽以助勤幼雖
有訓賣牛衣而自給長亦無聞空存希驥之心妄究獲
麟之旨作賦漫窺於小小說經徒聽其䃘䃘效兒曹刻
鵠之工深虞類鶩授童子雕蟲之技或許升堂恥進足
以趦趄獨倚門而骯髒惟是東南之望士願見下風愧
非淮海之俊人敢陪高論幸借吹嘘之末俾承謦欬之
餘雖栝柏豫章未有棟梁之器而桂芝參术庶充藥物
之資
代回福建提舉杜朝請到任啟
伏審光膺命綍遠服使軺攬轡登車褰帷視事恭惟某
官憲章明習風績藹聞以彊敏之才更繁難之任卧琴
堂而撫字簉蓮幕以優游擢從展驥之勞畀以筦山之
寄立三等之資而定估悉掃弊源遵十二之法以便民
即登課最行拜璽書之寵進陪夜席之前某卧疾里門
坐馳旌節未遑修於慶牘先辱賁於珍題愧荷之深占
言奚盡
代回賀臨安張待制啟
伏審拜命宸章陞華次對顯膺帝簡歡浹師言恭惟某
官譽冠時髦智周物表以儒術飾史事以才業結主知
出分轉漕之權輦車不絶入著尹京之效桴鼔稀鳴擿
姦伏以如神典浩穰而為最兼師臣之重鎮並藹風猷
登内閣之近班茂隆寵數即膺眷倚大展經綸顧惟衰
朽之餘敢謂記存之厚尚稽修慶遽辱飛緘感頌之私
敷陳㒺既
代回舒守張朝奉啟
三年養疢屏伏田廬千里懷賢坐傾旌棨敢謂眷存之
厚過形緘問之光荷遠賁於衰殘實内增於榮佩恭惟
某官天資恬粹吏道循良世傳召父之謠人樂張君之
政化移姦盜訟缿晝虚福被邊氓烽亭夜静大才久試
尚淹一鄣之乘溫詔俯頒行拜十行之寵某久嬰衰疾
正闊風猷竚觀旌召之來即展慶書之禮其為瞻頌㒺
罄敷宣
上徽州胡提舉啟
締好高閎忝在乘龍之列叨恩别乘慙非展驥之材幸
德蔭之可承庶官瘝之知免某官襟懷日月智略蓍龜
才游刃以恢恢志凌霜而凛凛乘軺近服初褰賈父之
帷剖竹藩方屢引買臣之綬宣布暫同於佩犢去思猶
戒於翦棠乃眷近邦復煩舊德凝香森戟固治理之有
餘增秩賜金諒詔音之匪晚某轍鱗乍奮牆面何知將
竊庇以自存仍造官之相踵始佐黃堂之善治以樂溪
山終依皂蓋之餘隂獲安屏軾清和在候嘯諾云初祈
妙葆於天倪益寵綏於帝簡
徽州鄭通判啟同官
大邑鳴琴嘗竊依於餘庇長途展驥乃獲佐於下風静
言締好之深冞切詠仁之素某官望高邦獻識達政經
磊落多才續由求之果藝周旋盛德貫夷惠之清和累
種河陽之花初乘仲舉之座雍容嘯諾巳藹著於懽謠
馳騁事功佇立登於要路某久違德宇幸綴官聯河漢
巳遥望星槎而阻闊蒹葭甚陋倚玉樹以增輝暑籥既
升薰風初屇冀眷調於公餗即茂對於寵光
回祁門知縣
乘仲舉之座深愧非才望河陽之花久聞善政居自慚
於鷁退行喜覿於鳬飛某官藝了十人才兼數器擴高
才於製錦觀小試於鳴絃百里將雛尚屈大賢之用一
鳴展驥佇登要路之津某猥以沉蹤濫分别乘陪嘯諾
之餘暇祗懼素餐稽撫字之良勞敢忘善助未遑修問
先辱墜音
除著作佐郎謝啟
鳴騶問政吏則不閒載筆承明讀吾未見因知小己之
得失亦係大公之廢興竊惟著作之庭邃在圖書之府
舊文所次有嚴石室之藏大雅為羣實貯金閨之彦自
官制肇興於晉魏顧史才孰繼於班張閣筆無成歎條
章之未見上車不落嘲選任之式輕自非兼有三長之
資何以與聞一代之典如某者蓬茅弱植巖穴窮栖兔
園漫守於家傳狗曲苐慙於師授多聞匪約但同愚賈
之操金逆旅無依更類窮猿之失木曩陳末技濫簉周
行糾教成均亦屢更於歲月讐書天禄徒坐費於丹鉛
猥緣四戶之攝承遂以一鳴而斥去拙於謀食釜中徒
怪其生魚素不凟交門外何嫌於羅雀方虞委壑忽冐
題輿曾坐席之未溫辱賜環之遽及大昕入對再瞻玉
座之清光中袐延登復睹蓬山之舊觀此盖伏遇某官
才全國棟道正民彝已闢異端倡諸儒以六經之說方
陳長策舉明主於三代之隆乃昭示於大公用旁招乎
衆俊遂令困躓亦預甄收東人可占已見壁才之聚大
鈞所播敢忘國士之知
代七兄監酒謝湯漕啟
元禮通家風軫門闌之舊趙文舉士誤推筦庫之材念
器使之不遺實恩憐之有素愛忘若此報稱謂何伏念
某樸&KR0554;凡資羇窮末緒詩禮誦過庭之訓箕裘承奕世
之傳早逐宦遊繼參時難安能久事慕投筆之班超要
當立功想棄&KR1152;之介子屯邅戎旅綿歴歲時不能食肉
而飛焉能裹尸而死每效搴旗之力寧㤀緩帶之風壯
節未酬視飛鳶之欲堕初心巳負歎畫虎之不成晚克
志於儒規復冒恩於世賞自兜鍪而出益愧操修以鉛
刀為銛尚圖淬勵妄冀雲津之躍遽纏風木之悲三釜
及親巳乖於素願一行作吏永效于微勞甘從俗以浮
沉笑為官而拓落棲遲旅館殆同涸轍之鱗悵望舊山
巳作焚巢之鳥方大旆甫臨于近鎮顧孤蹤久困於窮
途就拜車塵勉圖更攝思綈袍而戀戀曲荷記存御駟
馬以揚揚樂從驅策為貧而仕雖賤不辭舞醯甕之天
方漸期於奮翼走麯車之道初敢意於流涎謬當𣙜酤
之司實係斡旋之計醉兵廚之百斛難繼高風給門下
之三升濫霑微禄過將奚補恩實有歸此蓋伏遇某官
履道廉平持心愷悌卓犖時材之冠嚴明世吏之師暴
公子之威名素聞江海尹扶風之政譽久著朝廷兹惠
一州甫逾半歲果膺褒璽復就使軺二千石之良能巳
觀往效十五城之重寄均被深仁致令猥瑣之資亦預
使令之列某敢不居勤職課静察吏姦追楚客之獨醒
戒宋人之不售永託帡幪之庇庶獲便安誓捐溝壑之
身少酬知遇
代年節賀州府啟
千載一隆甲子起上元之運羣生咸遂青陽乘太蔟之
和恭惟某官廉德表民英風秀世御兩轓而作屏聽千
室之鳴絃屬三陽肇歲之初迎百福順時之吉即膺宸
命前對寵靈某也久卧病痾阻修慶禮感璿璣之運益
歎衰慵望麾戟之光徒深馳頌
回常州周守啟
伏審光奉細書起臨近郡兩轓入境争飜來暮之歌千
室鳴絃已樂告新之政歡聲所暨譽望稱休恭惟某官
德具將明才高牧御含香奏事嘗參重於民曹足食成
軍亦屢將於使指仕無喜而巳無慍淆不濁而澄不清
惟夙負於實能故卒歸於公選凛然森戟暫分劒井之
寒光行矣賜環即泛畫溪之春色某披雲尚邈借潤非
遥惟公卧治之邦昔我羇栖之地言念松楸之壟獲託
庇庥但同襦袴之民播為謠詠荷詔書之甚寵愧慶牘
之何稽
回蔣龍圖啟
祗奉贊書濫司記注秉直筆於螭頭之下從屬車於豹
尾之中方睿選之加嚴乃庸才之躐進濫吹已甚借潤
為多恭惟某官閎辨洽聞老成重望五千卷撐腸之富
無問不知三十年攬轡之英雖多益辦復屈臨于舊部
將歸踐於華涂李白不願萬戶侯歎未諧于識面郇公
能為五雲體荷先辱於詔書
初除中書舍人回趙提官啟
祗奉睿除濫升詞掖三年假寵每慚潤色之非工一札
疏恩誤謂代言之得體仰聆天奬欽荷主知亦惟載縱
之英與有遊談之助恭惟某官心如冰鑑口有雌黃取
友必端德自全於三益待人以約已蓋具於百能賁兹
黃絹之辭勉以丹霄之價高情邁俗好稱篤於金蘭妙
語嘘枯報實慚于瓊玖
回張通判啟
華轍屈臨幸快景星之覩大編垂賁恍驚明月之投念
晚學之何知蒙高情之過予伏惟某官望傾時輩才配
古人淵生珠而崖不枯殆英靈之天賦鶴在隂而子其
和宜聲譽之日聞況能自以詩鳴所得不為俗絆有如
妙作正足名家試窺筆下之波瀾可見胸中之丘壑陽
春白雪和彌寡高山流水知亦希命奚奴而背錦囊計
篇章之甚富呼驥子而吟玉案喜格律之争新某早識
芝蘭舊鄰桑梓雖承顔之已後實託契之尤深聽遺音
於三嘆之餘自慙俚耳誦佳句於百僚之上徒效游談
回淮西張運使啟
伏審光奉宸綸肅將使指行軒所過殆同衣繡以還鄉
習俗相諳不假褰帷而問事飛郵遠暨屬部歡呼恭惟
某官妙手撥煩英姿拔俗才堪排難素韜武庫之甲兵
志欲惠民方探藥囊之芝术念淮右據川涂之要於江
南為屏蔽之區自當澄汰冗員少寬民力亦必撫寧他
盜預戒邊虞況兹告后之嘉猷莫匪保邦之長策更期
戮力倚俟成功慙慶牘之未遑辱謙光之遽及一書借
寵巳逾十部之賢千里馳情莫效雙瓊之報
海陵集卷八
