歸田稿卷四
明謝遷撰
像讃類
陳都閫像讃
雅志詩書折衝尊爼名重縉紳威加行伍為國爪牙傳
家簮組篤生賢孫克繩祖武轉餉有經粤維政譜萬艘
一麾世澤斯溥嗚呼此其遺休餘烈猶兄起吾敬于瞻
睹
此吾浙都閫朴菴陳公遺像也公雖世承武弁而惇
尚儒雅為縉紳所重予初登第時公方總浙漕来京
每接其言論倏忽餘三十年公捐舘久矣而其孫汝
玉克紹前烈復以都閫之節總漕事兹予謝事南歸
適汝玉漕事竣獲與並舟而南間出公像示予感念
存没不勝愴然敬為題此
楊先生小像讃(名池字一清)
學足以潤身而不飾其外才足以致用而不諧于時袖
手静觀有眼空塵表之意掀髯高詠或時出胸中之竒
固宜鄉邦稱之為碩彦而子弟尊之為嚴師也歟
自題野服行樂圖
才乏經綸器非瑚璉意廣智疎量狹中淺幸際昌期濫
叨盛選跡誤厠于廟廊榮謬膺夫軒冕固知小載不可
以大受而綿力不足以致遠每臨事而兢惕恒捫心而
懷赧徒追先皇之殊遇欲圖報塞而強免結舌之際持
論侃侃匪躬之故遭時蹇蹇觸危機而罔恤當逆鋒而
直犯豈見可而忘難惟以縮而自反向非聖明之護持
盖將大僇之不免既蒙庥而瓦全亟奉頭而鼠竄寂寞
之㘭寬閒之畈農圃是親麋鹿為伴苟藏拙而引恬因
習閒而成散謝世路之紛華遂平生之疎懶肆川泳而
林棲玩霞舒而雲惓振素衣于高岡濯敝纓于清澗藉
嘉蔭以夷猶求素心而往返遵王路之平平履幽貞之
坦坦内深省乎百愆德敢忘乎一飯時歌咏夫太平聊
優游吾衰晩
東谷像讃
充積之學見于文詞和粹之德發于威儀才固足以致
用志亦存乎濟時何聞譽蚤重于鄉邦而選舉竟詘于
有司噫崑岡玉韞滄海珠遺實維輿論寧獨舊知豈天
有意于後學故留此耆宿之師耶
邵憲副先生像讃(文實方伯之祖)
温温恭人謙謙君子是固其德之厚也簉羽臺端蜚英
翰苑抑又其才之茂也敭歷荐久偃蹇而休尤足見其
端確之守也既豐其積乃嗇其施豈天將大昌其後也
堂堂遺像端拜仰止是惟先光禄莫逆之舊而實吾鄉
邦前軰縉紳之領袖也
邵封官像讃(文實方伯之父)
蚤閑庭訓無忝所生晩貽燕翼有美其承暢襟懷之坦
夷谷空川曠偉儀觀之豐碩鵠峙鸞停笑傲優游雖卒
老于泉石褒封赫奕終不失夫簮纓嗚呼斯人也其聖
世之遺逸吾鄉之耆英也耶
王文煥像讃
蚤志存乎用世學亦勤乎明經豈賦命之不辰胡名乖
于垂成既削跡于場屋遂寄傲于棋枰生不事夫産業
惟優遊桑榆之景言不阿其所好抑庶幾月旦之評年
幾大耄動若後生蚤暮善飯几杖靡憑人徒見其矍鑠
或猶訝其寧馨不知胸次之蕭散直任性真之流行是
誠無忝于三槐之華胄固宜時稱為四明之耆英
銘類
古愚齋銘
吾邑張駐泊氏以醫名世守惇恪其聞孫曰淵字德深
尤白眉之良乃以古愚自號其志盖將紹先德而矯頽
俗可嘉也予故為銘其齋以勖之銘曰粤稽古初風氣
未闢民生多愚其愚也直乃賦或偏匪貎斯飾渾然天
真其宄安宅世降日汚淳風漸忒外貎若愚中心孔棘
機巧横生奸偽百出舉世滔滔莫知其極維駐泊孫思
紹潜德業儒用醫居今稽昔抱仁以施活幼是力劑不
妄投方傳思邈藥不二價信慕康伯行類迂疎衷全隱
惻曰愚自將繄古乃則古愚伊何厥初罔易絶慧棄智
惇孚秉塞詘華去浮蹈悃履愊彼巧我拙彼佞我默不
徑不竇不逆不憶志則移山心靡轉石終日不違千慮
一得是謂古愚允維矜式懋哉爾承永延世澤
詞類
戊寅臘月予幸七十初度同年王守谿少傅寄梁
州序為夀依韻奉答
茫茫江海悠悠昏旦歎惜年光易換迷途世故從來百
樣千般眼底翻雲覆雨狂浪頽波天也那能管白雲堆
穩也與公眠吳越相望兩地仙傳雅調正家宴便當筵
高咏愁懷散賡一闋賽強徤
守谿明年亦七十中秋後二日其初度也仍用前
調一闋寄夀
中秋前夕今辰初度萬里清光快覩香生叢桂廣寒真
境清虚但見斗牛相映奎璧聯輝元是文章府洞庭深
處好勝蓬壺青雀西來蚤寄書王母降玉娥舞笑鶴南
飛曲吾來暮遥祝讃夀彭祖
歸田稿卷四
