漁隱叢話前集卷三十七
宋胡仔撰
王逢原
王直方詩話云王逢原見知於王荆公一時附麗之徒
日滿其門進譽獻諛初不及文字間也逢原厭之乃大
署其門曰紛紛閭巷士看我復何為來即令我煩去即
我不思意當有知恥者而請謁不衰
桐江詩話云逢原集中佳句頗多如讀老杜詩鐫劖物
象二千首照耀乾坤四百春瓜洲渡云風力引雲行玉
馬水光連日動金蛇謝滿子權寄詩云九原黃土英靈
活萬古青天霹靂飛
蔡天啟
王直方詩話云夏畸道言蔡天啟初見荆公荆公坐間
偶言及盧仝月蝕詩人難有誦得者天啟誦之終篇遂
為荆公所知
苕溪漁隠曰東坡集中有申王畫馬圖詩即天啟作氣
格有類東坡世因悞收入其後姑蘇屠世英家刊東坡
前後集遂刪去今錄之云天寶諸王愛名馬千金爭致
華軒下當時不獨玉花驄飛電流雲絶蕭洒兩坊岐薛
寧與申憑陵内厩多清新肉驄汗血盡龍種紫袍玉帶
真天人驪山射獵包原隰御前急詔穿圍入揚鞭一蹙
破霜蹄萬騎如風不能入鴈飛兔走驚絃開翠華鞍轡
從天回五家錦繡徧山谷百里舄珥遺塵埃青騾蜀棧
西超忽高準濃娥散荆棘苜蓿連天鳥自飛五陵佳氣
春蕭瑟
雪浪齋日記云天啟詩城響濤頭入江昏雨脚斜柳間
黃鳥路波底白鷗天皆佳句松江詩最竒云斷蓬帆影
天平入夾鏡波光水倒流
石林詩話云王荆公在鍾山有馬甚惡蹄嚙不可近一
日兩校牽至庭下告公請鬻之天啟時在坐曰世安有
不可調之馬苐久不騎驕耳即起捉其騣一躍而上不
用銜勒馳數十里而還荆公大壯之即作集句詩贈之
蔡子勇成癖能騎生馬駒者後有身着青衫騎惡馬日
行三百尚嫌遲心源落落堪為將却是君王未備知士
大夫自是盛傳荆公以將帥之材許之紹聖初章申公
當國首欲進天啟侍從會執政有不悦者乃出為永興
軍路提舉常平因欲稍遷為帥會丁内艱不果猶是用
荆公遺意也
俞清老秀老
潘子真詩話云俞紫芝字秀老善作詩人未知之荆公
愛焉手寫其一聮有時俗事不稱意無限好山都上心
於所持扇衆始異焉弟清老亦修潔可喜俱從山谷游
山谷所書釣魚船上謝三郎一帖石刻在金山寺雞林
每入貢輒市模本數百以歸亦秀老詞也
冷齋夜話云荆公食宫使祿居蔣山時時往來白下門
西庵草堂法雲止以一黥挾蹇驢門人乘間諷筍輿宜
老者公曰古之王公至不道未嘗以人代畜一日與俞
秀老至報寧公方假寐秀老私跨公驢入法雲謁寶覺
禪師有頃秀老至公睡起遣秀老下階曰為士子乃敢
盜跨吾驢秀老叩頭願有以自贖公徐曰罰松聲詩一
首秀老立就其詞極佳山中之人忘之余為補曰萬壑
搖蒼煙百灘渡流水下有跨驢人蕭蕭吹凍耳
詩選云秀老高士非可下階詰責者荆公嘗云暮年要
得君攜手處處相頰作好歌仍況其詩如紅蕖碧水元
柳陶謝之流且與書云當營理報寧庵舍以佇游愒榮
從何時如約一至乎則欽重之意槩可見矣大扺惠洪
多談冷齋夜話中數事皆妄
山谷云清老金華俞子中也三十年前與余同學於淮
南元豐甲子相見於廣陵自云荆公欲使脱縫掖著僧
伽黎奉香火於半山寺所謂報寧禪院者也予之僧名
曰紫琳字清老清老無妻子之累去作半山道人不廢
入俗詼諧優游以卒歲似不為難然生龜脱筒亦難堪
忍後數年見之儒冠自若也因戲和清老詩云索索葉
自雨月寒遙夜闌馬嘶車鐸鳴羣動不遑安有人夢超
俗去髮脱儒冠平明視清鏡政爾良獨難子瞻屢哦此
詩以為妙也
石林詩話云俞紫芝揚州人少有高行不娶得浮屠氏
心法所至翛然而工於詩王荆公居中山秀老數相往
來尤愛重之每見於詩所謂公詩何以解人愁初日芙
渠映碧流未怕元劉爭獨步不妨陶謝與同遊是也秀
老嘗有夜深童子唤不起猛虎一聲山月高之句尤為
荆公所賞和云新詩比舊仍增峭若許追攀莫太高秀
老卒於元祐初惜時無發明者不得與林和靖一流槩
見於隱逸其弟澹字清老亦不娶滑稽善諧謔洞曉音
律能歌荆公亦喜之晚年作漁家傲等樂府數闋每山行
即使澹歌之然澹使酒好罵不若秀老之恬靜一日見
公云吾欲為浮屠但貧無錢買祠部耳公欣然為置祠
部澹約日祝髮既過期寂無耗公問其然澹徐曰吾思
僧亦不易為公所贈祠部已送酒家償舊債矣公為之
大笑黃魯直贈澹詩其一有云有客夢超俗去髮脱儒
冠平明視清鏡正爾良獨難蓋述荆公事也苕溪漁隠
曰魯直與清老同學所謂後數年見之儒冠自若也則
清老實曾為僧可知而此以為祠部送酒家償舊債石
林之言非也
袁世弼
隠居詩話云王斻遊金陵昇元寺僧房見壁有繪一金
紫大夫上題詩一絶云陣前金㻫生無愧鼓下蠻奴死
合羞三尺吳縑暗塵土凜然蒼鶻欲横秋斻不能辨卷
畫歸示其父王安國平甫曰此劉仁瞻像袁世弼詩也
袁汝洲人慶歷初登進士第官止太常博士壽不滿四
十少有文學古詩尤佳惜乎蚤死文章多流落此詩在
袁未為佳句然亦俊拔可喜㻫實音蠙袁誤呼也
王直方詩話云世弼能為詩慕韋應物而遒麗竒壯過
之王介甫嘗手書世弼贈郭功父詩云方山憶共泛金
船屈指于今五六年風送棃花吹醉面月和溪水上歸
韉浮生聚散應難料末路窮通盡偶然欲問故人牢落
事鹿裘深入白雲眠世弼自號遯翁臨死一篇尤佳青
靄千峰瞑悲風萬古呼其誰掛寶劒應有奠生芻皎月
東方隕長松半壑枯山泉吾所愛聲到夜臺無
潘子真詩話云渺渺洞庭野蕭蕭黃鶴樓水通雲夢浦
人渡沔陽舟廣澤侵吳壤孤城接郢丘山分三楚斷溪
入九江流寂寞休兵月紛紜戰國秋吳生來赤壁魏武
失荆州六代憑形勢羣雄死寇讎凄涼帝子宅浩蕩禰
衡洲萬里浮雲暮千年故國愁武昌宫不見麋鹿自羣
游蜀人張俞所賦也客有自荆湘傳此詩時世弼尚未
冠見之笑曰此筆力不難到因過金陵遂作謁吳大帝
廟詩云人苦曹瞞虐天悲漢祿終山河分鼎峙氣象發
江東一旦墟京洛彌年豢幼沖炎精竟灰燼紫蓋出艨
艟長策資公瑾雄才得吕蒙招延師友議繼述父兄忠
舊府峨雙闕驚濤涌半空風雲龍虎勢日月帝王宫地
力因時險神謀與意通屈伸思所濟逆順審於衷駿足
嗤交貨靈牙耀即戎司盟界函谷獨斷保蠶叢定霸葵
丘劣推心建武同長沙兆生識典午頼餘風戰守遺蹤
在登臨四望中陵遷成萬古世異想羣雄歌舞居民祀
干戈逐虜功征帆來浦外久客愴途窮精銳銷孤劒飄
零若斷蓬裴回堂廡下暮葉亂江楓其詞不減於張而
敘事曲折過之荆公居金陵為功甫手寫所賦詩一軸
有從來多病王僧祐自小能文謝惠連各厭塵勞思物
外莫辭攜手訪林泉又曰雪後姑溪水更深冥冥寒雨
作連隂旅懷未可頓消遣思與洛生溪上吟此兩篇世
弼贈功甫詩也世弼年十七題百丈山詩云瓊田收
𥝧稏玉溜注琅玕讀書最苦因爾癯瘠没時纔三十四
歲自作墓銘敘其平生有詩文十卷號遯翁集
郭功甫
王直方詩話云郭祥正字功父自梅聖俞贈詩有採石
月下聞謫仙以為李白後身緣此有名功父有金山行
鳥飛不盡暮天碧漁歌忽斷蘆花風大為荆公所賞東
坡守錢塘功父過之出詩一軸示東坡先自吟誦聲振
左右既罷謂坡曰祥正此詩幾分來坡曰十分來也祥
正驚喜問之坡曰七分來是讀三分來是詩豈不十分
也
苕溪漁隠曰功甫金山行造語豪壯世多不見全篇今
錄于左方金山杳在滄溟中雪崖冰柱浮仙宫乾坤扶
持自今古日月髣髴纏西東我泛靈槎出塵世搜索異
境窺神工一朝登臨重歎息四時想像何其雄捲簾夜
閣挂北斗大鯨駕浪吹長空舟摧岸斷豈足數往往霹
靂搥蛟龍寒蟾八月蕩瑤海秋光上下磨青銅鳥飛不
盡暮天碧漁歌忽斷蘆花風蓬萊久聞未成往壯觀絶
致遙應同潮生潮落夜還曉物與數會誰能窮百年形
影浪自苦便欲此地安微躬白雲南來入我望又起歸
興隨征鴻
遯齋閒覽云功甫曾題人山居一聮云謝家莊上無多
景只有黃鸝三兩聲荆公命工繪為圖自題其上云此
是功甫題山居詩處即遣人以金酒鐘并圖遺之
潘子真詩話云袁世弼南昌人宦遊當塗時功甫尚未
冠也世弼愛其才薦於梅聖俞自爾有聲功甫嘗謂吾
大父清逸云教載汲引袁二丈力也蒿埋三尺不敢忘
其賜功甫既壯頗恃其才力下筆曾不經意論者或惜
其造語無刻勵之功清逸云如功甫豈易得但置作者
中便覺有優劣耳正如晉楚之輕剽不當威文之節制
也清逸嘗有詩戲之云休恨古人不見我尤喜江東獨
有君盡怪我戎從幼異人疑太白是前生雲間鸞鳳人
間現天上麒麟地上行詩律暮年誰可敵筆頭談笑掃
千兵
苕溪漁隠曰聖俞採石月贈功甫云採石月下訪謫仙
夜披錦袍坐釣船醉中愛月江底懸以手弄月身翻然
不應暴落飢蛟涎便當騎魚上青天青山有冡人謾傳
却來人間知幾年在昔孰識汾陽王納官貰死義難忘
今觀郭裔竒俊郎眉目真似攻文章死生往復猶康莊
樹穴探環知姓羊李白從永王璘之辟璘敗當誅郭子
儀請解官以贖有詔長流夜郎聖俞用此事尤為親切
若非姓郭亦難用矣
張子野
遯齋閒覽云張子野郎中以樂章擅名一時宋子京尚
書竒其才先往見之遣將命者謂曰尚書欲見雲破月
來花弄影郎中乎子野屏後呼曰得非紅杏枝頭春意
閙尚書邪遂出置酒盡歡蓋二人所舉皆其警策也
古今詩話云子野嘗作天仙子詞云雲破月來花弄影
士夫夫多稱之張初謁見歐公迎謂曰好雲破月來花
弄影恨相見之晚也二說未知孰是
高齋詩話云子野嘗有詩云浮萍斷處見山影又長短
句云雲破月來花弄影又云隔牆送過秋韆影並膾炙
人口世謂張三影
後山詩話云尚書郎張先善著詞有云雲破月來花弄
影簾壓捲花影墮輕絮無影世稱誦之號張三影介甫
謂雲破月來花弄影不如李冠䑃朧淡月雲来去也冠
齊人為六州歌頭道劉項事慷慨雄偉劉潜大俠也喜
誦之
古今詩話云有客謂子野曰人皆謂公張三中即心中
事眼中淚意中人也公曰何不目之為張三影客不曉
公曰雲破月來花弄影嬌柔懶起簾壓捲花影柳徑無
人墮風絮無影此余平生所得意也苕溪漁隠曰細味
三說當以後山古今二詩話所載三影為勝
東坡云子野詩筆老徤歌詞乃其餘波耳湖州西溪詩
云浮萍斷處見山影野艇歸時聞草聲與予和詩云愁似
鰥魚知夜永懶同蝴蝶為春忙若此之類亦可追配古人
而世俗但稱其歌詞昔周昉畫人物皆入神品而世但
知有周昉士女蓋所謂未見好德如好色者也
石林詩話云子野能為詩及樂府至老不衰居錢塘蘇
子瞻作倅時年已八十餘視聽不衰家猶蓄聲妓子瞻
嘗贈以詩云詩人老去鶯鶯在公子歸來燕燕忙蓋全
用張氏故事戲之
賀方回
王直方詩話云賀鑄字方回嘗作一絶題於定林寺云
破冰泉脈潄籬根壊衲遙疑挂樹猿蠟屐舊痕尋不見
東風先為我開門荆公見之大相稱賞緣此知名方回
嘗作望夫石詩云亭亭思婦石下閱幾人代蕩子長不
歸山椒久相待微雲蔭髮彩初月輝娥黛秋雨叠苔衣
春風舞羅帶宛然姑射人矯首塵冥外陳跡遂無窮佳
期從莫再脱如魯秋氏妄結桑下愛玉質委淵沙悠悠
復安在交游間無不愛之
後山詩話云望夫石在處有之古之詩人共用一律惟
劉夢得云望來已是幾千歲只似當年初望時語雖拙
而意工黃叔達魯直之弟也以顧況為第一云山頭日
日風和雨行人歸來石應語語意皆工江南有望夫石
每過其下不風即雨疑況得句處也
吕氏童蒙訓云徐師川言作詩自立意不可蹈襲前人
因誦其所作慈母溪詩且言慈母溪與望夫山相對望
夫山詩甚多而慈母溪古今無人題詩末兩句云離鸞
只說閨中事䑛犢那知母子情
王直方詩話云方回言學詩於前輩得八句云平澹不
流於淺俗竒古不鄰於怪僻題詠不窘於物象敘事不
病於聲律比興深者通物理用事工者如已出格見於
成篇渾然不可鑴氣出於言外浩然不可屈盡心於詩
守此勿失
漫叟詩話云嘗見陳本明論詩云前輩謂作詩當言用
勿言體則意深矣若言冷則云可嚥不可漱言靜則云
不聞人聲聞履聲之類本明從何得此
潘子真詩話云世推方回所作梅子黃時雨為絶唱蓋
用寇承公語也寇詩云杜鵑啼處血成花梅子黃時雨
如霧
漁隱叢話前集卷三十七
