漁隠叢話前集卷三十
宋胡仔撰
六一居士下
苕溪漁隠曰歐公花品序云牡丹初不載文字自則天
已後始盛如沈宋元白之流皆喜咏花當時有一花之
異彼必形於篇什而寂无傳焉惟劉夢得有詠魚朝恩
宅牡丹但云一叢千朵而巳余謂歐公此言非是觀劉
夢得元微之白樂天三人其以牡丹形於篇什者甚衆
烏得謂之寂無傳焉劉夢得乃是詠渾侍中牡丹非詠
魚朝恩宅者此亦歐公誤記耳其詩云徑尺千餘朵人
間有此花今朝見顔色更不向諸家又賞牡丹詩云庭
前芍藥妖無格池上芙蕖淨少情唯有牡丹真國色花
開時節動京城又云有此傾城好顔色天教晩發賽諸
花其詩若是非獨但云一叢千朵而巳元微之看牡丹
古詩云蝶舞香暫飄蜂牽蘂難正籠處綵雲合露湛紅
珠瑩又西明寺絶句云花向琉璃地上生光風眩轉紫
雲英自從天女盤中見直至今朝眼更明若白樂天凡
有此詩數十首其牡丹芳長篇云千片赤英霞爛爛百
枝綘豔燈煌煌照地初開錦繡段當風不結麝臍囊映
葉多情隠羞面卧叢無力含醉粧又看渾家牡丹戲贈
李二十云香勝燒蘭紅勝霞城中最數令公家人人散
後君須看歸到江南無此花又買花詩云灼灼百朵花
戔戔五束素又云一叢深色花十戶中人賦則當時此
花之貴斷可知矣花品序又云牡丹自則天已後始盛
歐公此言信然余今因以開元時牡丹二事驗之蓋開
元正是則天巳後也其一事即李翰杯集後序云開元
中禁中初重木芍藥即今牡丹也得四本紅紫淺紅通
白者上因移植於興慶池東沈香亭前會花方繁開上
乘照夜車太真妃以步輦從詔選棃園弟子中尤者得
樂十六色李龜年以歌擅一時之名手捧檀板押衆樂
前將歌之上曰賞名花對妃子焉用舊樂詞為遽命李
龜年持金花牋賜翰林供奉李白立進清平調辭三章
白欣然承詔猶若宿酲未解因援筆賦之其一曰雲想
衣裳花想容春風拂檻露華濃若非羣玉山頭見會向
瑤臺月下逢其二曰一枝紅豔露凝香雲雨巫山枉斷
腸借問漢宫誰得似可憐飛燕倚新粧其三曰名花傾
國兩相歡長得君王帶笑看解釋春風無限恨沈香亭
北倚闌干龜年以歌辭進上命梨園弟子略約調撫絲
竹遂促龜年歌之太真妃持玻瓈七寶杯酌西涼州蒲
萄酒笑領歌辭意甚厚上因調玉笛以倚曲每曲徧將
换則遲其聲以媚之太真妃飲罷斂繡巾重拜上自是
顧李翰林尤異於諸學士其一事即松䆫雜錄云明皇
内殿賞牡丹問侍臣曰牡丹詩誰為首奏云李正封詩
曰國色朝酣酒天香夜染衣帝謂妃子曰糚臺前飲一
紫金盞酒則正封之詩可見矣余嘗謂二李之詩詞格
騷雅真可壓倒元白歐公亦遺之而不言獨稱劉夢得
有此詩殊不可曉也花品序又云予居府中時嘗謁思
公見一小屏立坐後細書字滿其上思公指之曰欲作
花品此是牡丹名凡九十餘種然予所細見而今人多
稱者纔三十許不知思公何從而得之多也思公即錢
惟演東坡云惟演為西都留守始置驛貢洛花識者鄙
之此宫妾愛君之意也故於茘支歎亦云洛陽相君忠
孝家可憐亦進姚黃花蓋為思公惜之也
西清詩話云歐公謝人寄牡丹詩邇來不覺三十年歲
月纔如熟羊胛用史載海東有國曰骨利幹地近扶桑
國人初夜煮羊胛方熟而日已出言其疾也苕溪漁隠
曰余讀資治通鑑云唐太宗時骨利幹遣使入貢骨利
幹於鐵勒諸部為最遠晝長夜短日没後天色正曛煮
羊脾適熟日已復出矣所紀與史載小異此作羊脾歐
公作羊胛仄聲押韻未知孰是唐子西語錄云凡為文
上句重下句輕則或為上句壓倒晝錦堂記云仕宦而
至將相富貴而歸故鄉下云此人情之所榮而今昔之
所同也非此兩句莫能承上句居士集序云言有大而
非夸此雖只一句而體勢則甚重下乃云學者信之衆
人疑焉非用兩句亦載上句不起韓退之與人書云泥
水馬弱不敢出不果鞠躬親問而以書若無而以書三
字則上重甚矣此為文之法也
王直方詩話云寄江十學士詩云白髮垂兩鬢黃金腰
七鐶又有當宿直詩萬釘寶帶爛腰鐶劉貢父云永叔
這條腰帶幾次道着也
雪浪齋日記云或疑六一居士詩以為未盡妙以質於
子和子和曰六一詩只欲平易耳西風酒旗市細雨菊
花天豈不佳晩煙寒橘柚秋色老梧桐豈不似少陵
王直方詩話云澄心堂紙乃江南李後主所製國初亦
不甚以為貴自劉貢甫首為題之又邀諸公賦之然後
世以為貴重貢甫詩云當時百金售一幅澄心堂中千
萬軸後人聞名寧復得就令得之當不識文忠公詩云
君不見曼卿子美真竒才久矣零落埋黃埃君家雖有
澄心紙有敢下筆知誰哉梅聖俞云寒溪浸楮舂夜月
敲冰舉簾勻割脂焙乾堅滑若鋪玉一幅百金曾不疑
東坡云詩老囊空一不留一番曾作百金收又從宋肈
求此紙云知君也厭雕肝腎分我江南數解愁
漫叟詩話云歐公有詩與王荆公云翰林風月三千首
吏部文章二百年荆公答詩云他日若能窺孟子終身
何敢望韓公文忠所謂吏部乃謝吏部也後人疑荆公
有韓公之句遂以為韓吏部非也此二聮政不相參涉
苕溪漁隠曰齊吏部侍郎謝眺以清詞麗句動於一時
長五言詩與沈約友善約嘗謂二百年来無此詩也歐
公所用乃此事見南史
西清詩話云丹青吟詠妙處相資昔人謂詩中有畫畫
中有詩者蓋畫手能狀而詩人能言之唐人有盤車圖
畫重岡複嶺一夫馳車山谷間永叔賦詩坡長坂峻牛
力疲天寒日暮人心速又南唐畫俗號四暢圖其一剔
耳者曲肘仰面作挽弓勢一搔首者使小青理髮趺坐
頫首兩手置膝作輪指狀魯直題云剔耳厭塵喧搔頭
數歸日且畫工意初未必然而詩人廣大之乃知作詩
者徒言其景不若盡其情此題品之津梁也
侯鯖錄云永叔閒居汝隂時一妓能盡記公所為歌詞
公戲云他日當來作守後自維揚移汝州其人已不復
見題擷芳亭云柳絮巳將春去遠海棠應恨我來遲後
二十年東坡來作守見之曰此乃杜牧之綠葉成隂之
句也
西清詩話云歐公語人曰修在三峽賦詩云春風疑不
到天涯二月山城未見花若無下句則上句不見佳處
併讀之便覺精神頓出文意難評如此要當着意詳味
之耳
冷齋夜話云人意趣所至多見於嗜好歐公喜士為天
下第一常好誦孔北海坐上客常滿樽中酒不空范文
正清嚴而喜論兵常好誦韋蘇州詩兵衛森畫戟燕寢
凝清香東坡友愛子由而味着清境每誦寧知風雨夜
復此對床眠山谷寄傲士林而意趣不忘江湖其作詩
曰九陌黃塵烏帽底五湖春水白鷗前又曰夢作白鷗
去江湖水粘天又作演雅詩云江湖野水碧於天中有
白鷗閑似我
王直方詩話云歐公盤車圖詩云古畫畫意不畫形梅
詩詠物無隠情忘形得意知者寡不若見詩如見畫東
坡作韓幹馬圖詩云韓生畫馬真是馬蘇子作詩如見
畫世無伯樂亦無韓此詩此畫誰當看又云論畫以形
似見與兒童隣賦詩必此詩定知非詩人詩畫本一律
天工與清新又云少陵翰墨無形畫韓幹丹青不語詩
此畫此詩今已矣人間駑驥謾爭馳余以為若論詩畫
於此盡矣每誦數過殆欲常以為法也
王直方詩話云荆公云凡人作詩不可泥於對屬如歐
陽公作泥滑滑云畫簾隂隂隔宫燭禁漏杳杳深千門
千字不可以對宫字若當時作朱字雖可以對而句力
便弱耳歐陽公歸田樂四首只作二篇餘令聖俞續之
及聖俞續成歐陽公一簡謝之云正如雜劇人上名下
韻不來須副末接續家人見誚好時節將詩去人家厮
攪不知吾輩用以為樂真所謂一時之雅戲也
侯鯖錄云歐公自揚州移汝州作西湖詩云綠芰紅蓮
畫舸浮使君那復憶揚州都將二十四橋月换得西湖
十頃秋後東坡復自汝移揚作詩曰二十四橋亦何有
换此十頃玻璃風用歐公詩也
苕溪漁隠曰儲光羲詩云蒲葉日巳長杏花日已滋老
農要看此貴不違天時永叔詩云田家何所樂籉笠日
相親桑條起蠶事菖葉候耕辰用前詩之意而益工也
唐子西語錄云謝固為綿州推官推官之廨文忠公生
焉謝作六一堂求余賦詩余雅善東坡以約辭紀事冥搜
竟夕僅得旬云即彼生處所館之與周旋然深有愧於
東坡矣
漁隠叢話前集卷三十
