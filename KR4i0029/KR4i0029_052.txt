漁隱叢話前集卷五十二
宋胡仔撰
徐仲車
東坡云徐積字仲車古之獨行也於陵仲子不能過然
其詩文則怪而放如玉川子此一反也耳聵甚畫地為
字乃始通語終日面壁坐不與人接而四方事無不周
知其詳雖新且密無不先知此二反也苕溪漁隱曰余
嘗記仲車二詩有云淮之水淮之水春風吹春風洗青
於藍綠染指魚不來鷗不起瀲瀲灧灧天盡頭秖見孤
帆不見舟殘陽欲落未落處盡是人間今古愁今古愁
可奈何莫使騷人聞棹歌我曹盡是浩歌客笑聲酒面
春風和又詠蒲扇詩云妾有一尺絹以為身上衣自織
青溪蒲團團手中持朝擕麥隴去暮汲井泉歸無人不
看妾不使見蛾眉皆佳作也
謝無逸
漫叟詩話云謝無逸學古高潔文詞煅煉篇篇有古意
尤工於詩予嘗愛其送董元達詩云讀書不作儒生酸
躍馬西入金城關塞垣苦寒風氣惡歸來面皺鬚眉班
先皇召見延和殿議論慷慨天開顔謗書盈篋不復辨
脫身來看江南山長江衮衮蛟龍怒扁舟此去何當還
大梁城裏定相見玉川破屋應數間又寄隱居士詩云
處士骨相不封侯卜居但得林塘幽家藏玉唾幾千卷
手校韋編三十秋相知四海孰青眼高卧一庵今白頭
襄陽耆舊節獨苦只有龐公不入州淮南潘邠老與之
甚熟二公皆老死布衣士議惜之
冷齋夜話云謝逸字無逸臨川縣人勝士也工詩能文
黃魯直讀其詩曰晁張流也恨未識之耳無逸詩曰老
鳳垂頭噤不語枯木槎牙噪春鳥又曰貪夫蟻旋磨冷
官魚上竹又曰山寒石髮瘦水落溪毛彫皆為魯直所
稱賞
潘邠老
王直方詩話云潘大臨字邠老有登漢陽江樓詩曰兩
屐上層樓一目略千里說者以為着屐豈可登樓又嘗
賦潘庭之清逸樓詩有云歸來陶隱居拄頰西山雲或
謂既已休官安得手板而拄之也洪氏勌殼軒邠老作
詩云封胡羯末謝龜駒玉鴻洪千載望四謝四洪天壤
同謂龜父駒父玉父鴻父也時人以為急口令又寄人
詩有思君帶移孔之句惟和張文潛痛字韻詩頗有佳
語其云文章邇來氣燄低聖經頗遭餘子弄公歸除(闕)
荆舒之說懲應痛盖王介甫始封於舒後封於
荆故邠老云耳邠老作詩多犯老杜或若邠老為之不
已老杜亦難為存活使老杜復生則須共潘十厮炒
潘子真詩話云白鳥没飛烟微風逆上舡江從樊口轉
山自武昌連日月懸終古乾坤别逝川羅浮南斗外黔
府古河邊波浪三江口風雲八字山斷崖東北際虛艇
有無間卧柳堆生岸跳魚水𢷬彎悠然小軒冕幽興滿
鄉關西山連虎穴赤壁隠龍宫形勝三分國波流萬世
功沙明拳宿鷺天闊退飛鴻最羡魚竿客歸舡雨打蓬
落日春江上無人倚杖時私蛙鳴鼔吹官柳舞腰支獵
遠頻翻臂漁深數治絲我猶無彼是風豈有雄雌此邠
老江間所賦也邠老唐太僕卿季荀之後衢之曾孫鯁
之子寓居齊安得句法於東坡頃與洪駒父徐師川洎
予友善山谷嘗稱邠老天下竒才也其為詩文他皆稱
是年未五十以沒良可惜也
冷齋夜話云黃州潘大臨工詩有佳句然貧甚東坡山
谷尤喜之臨川謝無逸以書問近新作詩否潘答書曰
秋來景物件件是佳句恨為俗氣所蔽翳昨日清卧聞
攪林風雨聲遂起題壁曰滿城風雨近重陽忽催稅人
至遂敗意止此一句奉寄聞者莫不笑其迂闊
邢敦夫
王直方詩話云雙井黃叔達字知命初自江南來與彭
城陳履常俱謁法雲禪師于城南夜歸過龍眠李伯時
知命衣白衫騎驢緣道搖頭而歌履常負杖挾囊于後
一市大驚以為異人伯時因畫為圖而邢敦夫作長歌
云長安城頭烏欲棲長安道上行人稀浮雲卷盡暮天
碧但有明月流清輝君獨騎驢向何處頭上倒着白接
籬長吟搔首望明月不學山翁醉似泥到得城中燈火
閙小兒拍手攔街笑道旁觀者那得知相逢疑是南山
皓龍眠居士畫無比搖毫弄筆長風起酒酣閉目望窮
途紙上軒昂無乃似君不學長安游俠誇年少臂鷹挾
彈章臺道君不能提擕長劒取靈武指揮猛士驅貔虎
胡為脚踏梁宋塵終日飄飄無定所武陵桃源春欲暮
白水青山起煙霧竹杖芒鞋歸去來頭巾好掛三花樹
惇夫時年未二十也
王直方詩話云邢居實字惇夫年少豪邁所與游皆一
時名士方年十四五時嘗作明妃引末云安得壯士霍
嫖姚縳取呼韓作編戸諸公多稱之既卒余收拾其殘
草編成一集號曰呻吟惇夫自少便多憔悴感慨之意
其作秋懷詩云高歌感人心心悲將奈何其作棗陽道
中詩云有意問山神此生復來否已而果卒於漢東惇
夫之卒也山谷以詩哭之云詩到隨州更老成江山為
助筆縱橫眼看白璧埋黃壤何况人間父子情盖謂惇
夫與其父歆向也蔡天啟亦有詩云人物於今歎眇然
孤墳宿草已生煙日暮行人道傍舍應逢年少共談玄
其餘作者甚衆皆載於呻吟集後
雪浪齋日記云崔子方喜作五言詩如白日行空闊青
燈耿夜闌真佳句也惇夫自少即為壯語如移牀聽秋雨
是也李漢老題敗荷云紫荷虫篆霜葉枯褭啼垂房裂
青膚造語甚新
高子勉
雪浪齋日記云高荷字子勉上谷詩云點檢金閨彥飄
零玉筍班尚令清廟器猶隔鬼門關大為山谷所喜
石林詩話云高荷荆南人學杜子美詩頗得句法黃魯
直自戎州歸荷以五十韻見魯直極愛賞之嘗和其六
言有云張侯海内長句晁子廟中雅歌高郎少加筆力
我知三傑同科張謂文潛晁謂無咎也無咎聞之頗不
平荷晚為童貫客得蘭州通判以死既不為時論所與
其詩亦不復傳云
雪浪齋日記云佳樹冬不彫横塘春更綠此徐師川詩
頗平淡無雕鐫氣辭源江海浩奔忙句法風騷森出入
此趙鼎臣詩極為雄偉沙軟綠頭相並鴨水深紅尾自
跳魚此高子勉詩怪麗之甚苕溪漁隱曰予嘗有一聯
云霞抹晚空魚尾赤水生春渚鴨頭青
胡少汲
山谷云胡少汲與劉邦直詩夢魂南北昩平生解后相
逢意已傾楚國山川千疊遠隋堤煙雨一帆輕我無健
筆翻三峽君有長才肅五兵同是行人更分首不堪風
樹作離聲少汲後生中豪士也讀書作文殊不塵埃使
之不倦雖競爽者未易追也同是行人更分首佳句也
邂逅相逢意已傾已道了劉三十一矣
桐江詩話云少汲宣和間在河朔作漕日同官陳亨伯
輩唱和山字韻詩少汲最後和成人皆歎服詩云章句
飄飄續小山古風蕭瑟筆追還海鵬共擊三千里鐵馬
同歸十二閑功業會看鐘鼎上聲華已在搢紳間他年
記憶憐衰老為報西川引一班苕溪漁隠曰元豐間王
平甫有海鵬未擊三千里天馬須歸十二閑之句甚為
一時諸公所稱道今少汲乃云海鵬共擊三千里鐵馬
同歸十二閑豈非剽平甫之句但易此三字以為已作
邪
張芸叟
東坡云張舜民芸叟邠人也通練西事稍能詩從高遵
裕西征回中作詩二絶一云靈州城下千株柳摠被官
軍斫作薪他日玉關歸去路將何攀折贈行人一云青
銅峽裏韋州路十去從軍九不回白骨似沙沙似雪將
軍莫上望鄉臺為轉運判官李察聞奏得罪貶郴州監
稅
楊公濟
王直方詩話云楊蟠字公濟嘗為蓴菜詩云休說江東
春日寒到來且覓鑑湖舡鶴生嫩頂浮新紫龍脫香髯
帶舊涎玉割鱸魚迎刃滑香炊稻飯落匙圓歸期不待
秋風起漉酒調羹任我年時人以為讀其詩不必食蓴
羹然後知其味也
後山詩話云楊蟠金山詩云天末樓臺橫北固夜深燈
火見楊州王平甫云莊宅牙人語也解量四至吳僧錢
塘白塔院詩曰到江吳地盡隔岸越山多余謂分界堠
子語也
王仲至
西清詩話云王仲至召試舘中試罷作一絶題云古木
森森白玉堂長年來此試文章日斜奏罷長楊賦閒拂
塵埃看畫牆荆公見之甚歎愛為改作奏賦長楊罷且
云詩家語如此乃健
王直方詩話云有以長韻詩上王正仲者其間一聯云
狗監新傳賦雞林購近詩屬對頗工又有人以百韻詩
獻晏公公讀畢曰真所謂佳作但恨却一百一韻耳其
人歸家數其藁果然
崔德符
漫叟詩話云潁昌崔鶠德符博學能詩嘗惠予三詩其
一潛心齋詩雙扉掩餘香一榻下涼幔前人嗟不死萬
古映黃卷時時擷英華一一詣微遠鼎食姑置之此味
良不淺止遽軒詩我如萬斛舡歲久腰已懶誰能逐相
師終日問手板去謀一寸安輒被三尺挽憐公謝蠻觸
鼔卧旗亦偃丈室詩此家英妙姿玉雪照冠冕新詩一
何似鸞鵠見蕭散躡屣往從之寧復念重趼
雪浪齋日記云德符詩所謂食鯨老氣横九州廬山詩
云遥知金刹近林表颺幡尾滕王閣詩云小艇元從天
上來白雲自向杯中落潁昌富文物崔鶠陳恬猶為下
士
趙循道
高齋詩話云趙企循道以長短句得名所為詩亦工恨
不多見嘗記其警句云愁從竹葉杯中去老向菱花鏡
裏來幾夜已生蝴蝶夢三年辜負鷓鴣班青鏡不覽一
兩日白髮又添三四莖苕溪漁隠曰愁從竹葉杯中去
老向菱花鏡裏來乃用雍熙閒楊黎州詩剛腸欺竹葉
衰鬢怯菱花之語也余亦嘗有一聯云愁隨竹葉消春
盞喜入燈花綴夜釭大觀間循道嘗宰績溪績溪乃余
桑梓之邦因此傳錄得趙循道詩多大率體格全學白
樂天故句語皆平易如青燈影冷碁三戰紅火爐温酒
一杯四山來不斷一水去無窮餘不及此者亦多
任子固
潘子真詩話云任大中子固三衢人老于儒學作詩寒
苦趙清獻喜之其集中有莫管流年一擲梭花前對酒
且高歌命中若有終須有到底無時不奈何嘗從清逸
老人游西山夜宿翠巖聯句蒼龍夭矯西北來鑿破明
珠成碧岫(任)何人架空起樓閣地靈不敢藏餘秀(潘)鎖
窗雲重衣巾潤梳木風清肌骨透(任)客來一夜與僧談
氣覺浩然充宇宙(潘)
漁隱叢話前集卷五十二
