漁隱叢話前集卷五十一
宋胡仔撰
後山居士
後山詩話云余登多景樓南望丹徒有大白鳥飛近青
林得句云白鳥過林分外明謝眺亦云黃鳥度青枝語
巧而弱杜詩云白鳥去邊明語少而意廣余每還鄉里
每覺老復得句云坐下漸人多杜詩云坐深鄉黨敬而
語極工乃知杜詩無不有也
冷齋夜話云余問山谷今之詩人誰為冠曰無出陳無
已其佳句可得聞乎曰吾見其作温公挽辭一聯便知
其才不可敵曰政雖隨日化身已要人扶
王直方詩話云樂天有詩云醉貎如霜葉雖紅不是春
東坡有詩云兒童悞喜朱顔在一笑那知是酒紅鄭谷
有詩云衰鬢霜供白愁顔酒借紅老杜有詩云髮少何
勞白顔衰肯更紅無已詩云髮短愁催白顔衰酒借紅
皆相類也然無已初出此一聯大為當時諸公所稱賞
王直方詩話云邢惇夫以詩寄無已無巳和云漢廷用
少公何在不使羣飛接羽翰今代貴人湏白髮掛冠高
處未宜彈盖元祐之初多用老成故也又除官一篇云
扶老趨嚴詔徐行及聖時端能幾字正敢恨十年遲肯
復金根繆寧辭乳媪譏向來憂畏斷不盡鹿門期或云
才得一正字亦未須云趨嚴詔後作謝啓復云名雖文
字之選實為將相之儲又云頭童齒豁敢辭乳媪之譏
聞淺見輕益畏金根之謬
苕溪漁隱曰無已詩云學詩如學仙時至骨自換山谷
亦有學詩如學道之句若語意俱勝當以無已為優王
直方議論不公遂云陳三所得豈其苗裔邪意謂其出
於山谷不足信也
王直方詩話云無已嘗作小放歌行兩篇其一云春風
永巷閉娉婷長使青樓悞得名不惜捲簾通一顧怕君
着眼未分明其一云當年不嫁惜娉婷傅白施朱作後
生說與傍人須早計隨宜梳洗莫傾城山谷云無巳他
日作詩語極高古至於此篇則顧影裴回衒耀太甚
王直方詩話云陳留市中有刀鑷工隨其所得為一日
費醉吟於市負其子以行歌江端禮以為達者為作傳
而要無已作詩有閉門十日雨吟作饑鳶聲之句大為
山谷所愛山谷亦擬作有云養性霜刀在閱人清鏡空
後山詩話云晁無咎言眉山公之詞短於情盖不更此
境也余謂不然宋玉初不識巫山神女而能賦之豈待
更而知也余他文未能及人獨於詞自謂不减秦七黃
九苕溪漁隱曰無已自矜其詞如此今後山集不載其
小詞世亦無傳之者何也
石林詩話云余居吳下一日出閶門至小寺中壁間有
題詩一絶云黃葉西陂水漫流籧篨風急送扁舟夕陽
暝色來千里人語雞聲共一丘意極喜之初不書名氏
問寺僧云吳縣寇主簿所作今官滿去矣歸而問吳下
士大夫云寇名國寶盖與余同年然亦莫知其能詩余
與國寶牓下未嘗往來亦漫不省其人已而數為好事
舉此詩始有言國寶徐州人久從陳無已學乃知文章
淵源有所自來亦不難辨恨不得多見之也
晁無咎
王直方詩話云曹輔字子方嘗為省郎交遊間多以為
有智數者故晁無咎贈詩有兵甲胷中無敵國之語苕
溪漁隱曰余纂集叢話歴覽羣賢詩說並無評議無咎
詩者止有此一句不知當時羣賢偶遺之邪
苕溪漁隱曰摸魚兒一詞晁無咎所作也滿江紅一詞
吕居仁所作也余性樂閒退一丘一壑盖將老焉二詞
能具道阿堵中事每一歌之未嘗不擊節也買陂塘旋
栽楊柳依稀淮岸江浦東臯新雨輕痕漲沙觜鷺來鷗
聚堪愛處最好是一川夜月光流注無人獨舞任翠幕
張天柔茵藉地酒盡未歸去青綾被空憶金閨故步儒
冠曾把身誤弓刀千騎成何事荒了召平瓜圃君試覷
滿青鏡星星鬢影今如許功名浪語便似得班超封侯
萬里歸計恐遲暮此摸魚兒也東里先生家何在山陰
溪曲對一川平野數間茅屋昨夜岡頭新雨過門前流
水清如玉抱小樓回合柳參天搖新綠疎籬下叢叢菊
虚簷外蕭蕭竹嘆古今得失是非榮辱須信人生歸去
好世間萬事何時足問此春春醖酒何如今朝熟此滿
江紅詞也
苕溪漁隱曰余觀雞肋集惟古樂府是其所長辭格俊
逸可喜如行路難云贈君珊瑚夜光之角枕玳瑁明月
之雕牀一&KR0034;秋蟬之麗縠百和更生之寶香穠華紛紛
白日暮紅顔寂寂無留芳人生失意十八九君心美惡
誰能量願君虚懷廣末照聽我一曲關山長不見班姬
與陳后寧聞衰落尚專房
張文潛
王直方詩話云文潛先與周翰公擇輩來飲余家作長
句後數十日再同東坡來讀其詩歎息云此不是喫煙
火食人道底言語盖其間有潄井消午醉掃花坐晚涼
衆綠結夏帷老紅駐春粧之句也故山谷次韻亦云張
侯筆端世三秀麗齋房掃花坐晚吹妙語益難忘苕溪
漁隠曰文潛此詩首句云朝衫衝曉塵歸帽障夕陽日
月馬上過詩書篋中藏造語極工後又有一詩云歸帽
見新月撲衫暮塵紅似不及前兩句也
苕溪漁隱曰東坡云茶筍盡禪味松杉真法音山谷云
魚游悟世網鳥語入禪味文潛云鳥語演實相飯香悟
真空此三聯語意相類然山谷一聯最為優
王直方詩話云文潛人物魁偉故無已有詩云張侯便
然腹如鼓雷為饑聲酒為雨山谷有詩云六月火雲蒸
肉山皆戲語也
潘子真詩話云文潛次張遠韻有襄王坐上徽詞客子
建車前步水妃瞥過低鬟留盼處爭先凝笑獨來時東
邊日下終无雨闕上題詩合有碑腸斷吳王烟水國扁
舟何日逐鴟夷或問無雨有碑何等語也予荅以東邊
日出西邊雨道是無情却有情劉夢得竹枝歌也别後
常相思頓書千丈闕題碑無罷時宋華山畿詞也事見
匠智古今樂錄
王直方詩話云文潛賦虎圖詩末云煩君衛吾寢振此
蓬蓽陋坐令盜肉鼠不敢窺白晝或云此却是猫兒詩
也又大旱詩云天邊趙盾益可畏水底武侯方醉眠時
人以為幾於湯燖右軍也
王直方詩話云元祐中諸公以上巳日會西池王仲至
有二詩文潛和之最工云翠浪有聲黃帽動春風無力
彩旗垂至秦少游即云簾幕千家錦繡垂仲至讀之笑
曰此語又待入小石調也然少游有已煩逸少書陳迹
更屬相如賦上林之句諸人亦以為難及
王直方詩話云舟人占雲若砲車起輒急避之乃大風
候也東坡有云今日江頭天色惡砲車雲起風欲作文
潛有云喜逢山色開眉黛愁對江雲起砲車
石林詩話云頃見晁無咎舉文潛斜日兩竿眠犢晚春
波一眼去鳬寒自以為莫能及苕溪漁隠曰文潛夜直
舘中詩云蒼龍掛斗寒垂地翡翠浮花暖作春亦佳句
也
王直方詩話云白頭青鬢隔存沒落日斷霞無古今此
文潛過宋都詩氣格似不減老杜也千山送客東西路
一樹照人南北枝此王康功詩語意新竒
吕氏童蒙訓云文潛詩自然竒逸非他人可及如秋明
樹外天客燈青映壁城角冷吟霜淺山寒帶水旱日白
吹風川塢半夜雨卧冷五更秋之類迥出時流雖是天
姿亦學可及學者若能常玩味此等語自然有變化處
也
王直方詩話云文潛常因過倉前作輸麥行有云場頭
雨乾場地白老稚相呼打新麥半歸倉廩半輸王免教
縣吏相煎迫輸王北農語也
漁隱叢話前集卷五十一
