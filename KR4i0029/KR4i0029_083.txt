漁隱叢話後集卷二十二
宋胡仔撰
迂叟
張文潜云泠于陂水淡于秋遠陌初窮到渡頭賴是丹
青不能畫畫成應遣一生愁右行色詩故待制司馬公
所作也公諱池以某年中嘗監安豐酒稅實作此詩距
今若干年其孫宏知縣事刻此篇於石屬予記之惟公
以文學風節為時名臣是生丞相温公以盛德名世以直
道立朝名聞華夷功施社稷其完節美行既載在天下
而著書立言皆足以師範來世蓋嘗評古今詩句著詩
話一卷亦載此詩以其甚工不敢以父子之嫌廢也梅
聖俞以詩名一時嘗言詩之工者寫難狀之景如在目
前含不盡之意見於言外此詩有焉
苕溪漁隱曰洛中尚齒會起於唐白樂天至本朝君實
亦居洛中遂繼為之謂之真率會好事者寫成圖傳於
世所謂九老圖者也長慶集云會昌五年三月二十一
日履道弊居同宴胡果年八十九吉昉年八十六鄭據
年八十四劉貞年八十二盧真年八十二張渾年七十
四白居易年七十四已上七人合五百七十歲成尚齒
之會七老相顧既醉甚歡静而思之此會甚稀秘書狄
兼謨河南尹盧真以年未七十雖與會而不及列賦詩
云七人五百七十歲拖紫紆朱垂白鬚手裏無金莫嗟
嘆樽中有酒且歡娱詩吟兩句神還旺酒飲三杯氣尚
粗嵬峩狂歌教婢拍婆娑醉舞遣孫扶天年高過二疏
傳人數多於四皓圖除却三山五天竺人間此會更應
無温公集云三月二十六日作真率會伯康與君從七
十八歲安之七十七歲正叔七十四歲不疑七十三歲
叔達七十歲光六十五歲合五百一十五歲用安之韻
招諸子西園為會云榆錢零亂柳花飛枝上紅英漸漸
稀莫厭啣杯不虚日須知共力惜春暉真率春來頻宴
集不過東里只西家小園容易邀佳客饌具雖無已有
花會約云一序齒不序官一為具務簡素一朝夕食不
過五味一莱果脯醢之類各不過三十器一酒巡無算
深淺自斟主人不勸客亦不辭逐巡無下酒時作莱羹
不禁一召客共作一簡客注可否于字下不别作簡或
因事分簡者聽一會中早赴不待促一違約者每事罰
一巨觥而七人合五百一十五歲再成詩用前韻云七
人五百有餘歲同醉花前今古稀走馬闘雞非我事紵
衣絲髮且相暉經春無事連翩醉彼此往來能幾家切
莫辭斟十分酒儘教人笑滿頭花真率會中止有七人
而九老圖像有九人不知彼二人者果何人集中不載
也
筆談云唐白樂天居洛與高年者八人遊謂之九老洛
中士大夫至今居者多繼而為九老之會者再矣元豐
五年文潞公守洛又為耆年會人為一詩命畫工鄭奐
圖於妙覺寺凡十三人守司徒致仕韓國公富弼年七
十九守太尉判河南府潞國公文彦博年七十七司封
郎中致仕席汝言年七十七朝議大夫致仕王尚恭年
七十六太常少卿致仕趙丙年七十五秘書監劉几年
七十五衛州防禦使馮行已年七十三大中大夫充天
章閣待制楚建中年七十三朝議大夫致仕王慎言年
七十二宣徽南院使檢校太尉判大名府王拱辰年七
十一大中大夫張問年七十龍圖閣直學士通議大夫
張燾年七十端明殿兼翰林侍讀學士大中大夫司馬
光年六十四苕溪漁隠曰温公集有洛陽耆英會序正
紀此事筆談以為耆年會非是
苕溪漁隱曰余讀迂書見温公自于書中或稱迂夫或
稱迂叟蓋通稱之也其釋迂云或謂迂夫曰子之言太
迂於世無益也迂夫曰子知迂之無益而不知其為益
且大也子知迂之有益而不知其為損亦大也子不見
夫樹木者乎樹之一年而伐之則足以給薪蘇而已二
年而伐之則足以為桷五年而伐之則以為楹十年而
伐之則足以為棟夫以為收功愈遠而為利愈大乎古
之人惟其道宏大而不狹也其志䆳奥而不邇也其言
崇高而不卑也是以所適齟齬而或窮為布衣貧賤困
苦以終其身然其遺風餘烈直至數百年而人猶
以為法向使其人狹道以求容邇志以取合卑言以趨
功雖當時貴為卿相利止於其躬榮盡於其生惡得餘
澤以及後世哉如余者患不能迂而已矣迂何病哉故
東坡謝二鮮于君詩云迂叟向我言青齊歲方艱因取
以為稱也
東臯雜記云温公居洛陽有詩云四月清和雨乍晴南
山當戶轉分明更無柳絮隨風起惟有葵花向日傾愛
君忠義之志概見於此
復齋漫錄云江公著初任洛陽尉久旱微雨作詩云雲
葉紛紛雨脚勻亂花柔草長精神雷車却碾前山過不
洒原頭陌上塵温公於士人家見之借紙筆修刺謁江
且為稱薦由此知名
苕溪漁隱曰進資治通鑑表云臣之精力已盡於書
余觀温公與宋次道書然後知其言之不誣也其書云
某自到洛以來耑以修資治通鑑為事於今八年僅了
得晉宋齊梁陳隋六代以來奏議唐文字多托范夢得
將諸書依年月日編次為草卷每四丈截為一卷自課
三日為刪一卷有事故妨廢則追補自前修始刪到今
已二百有餘卷纔至大歷末年耳向后卷數須倍此共
計不減六七百卷更須三年方可粗成編又須細刪所
存不過數十卷而已其費工如此蓋温公閒居於洛凡
五年故能成此書倘不爾亦未必能成也
復齋漫錄云司馬文正嘗銘范蜀公所惠布衾云藜藿
之甘綈布之温名教之樂德義之尊求之孔易享之常
安綺繡之奢膏粱之珍權寵之盛利欲之繁苦難其得
危辱旋臻取易捨難去危就安至愚且智寧不其然顔
樂一簞萬世師模紂居瓊室死為獨夫君子以儉為德
小人以侈喪軀然則斯衾之陋其可忽諸侍讀范公淳
父為之䟦曰温國文正公所服之布衾隸書百有十字
曰景仁惠者端明殿學士范蜀公所贈也曰堯夫銘者
右僕射高平公所作也元豐中公在洛蜀公自許往訪
之贈以是衾先是高平公作布衾銘以戒學者公愛其
文義取而書於衾之首及寢疾東府治命欲以深衣而
覆以是衾公於物澹無所好惟于德義名利欲其清如
水而澄之不已其道直之如矢而端之不止故其居處
必有法動作必有禮其被服如陋巷之士一室蕭然羣
書盈几終日正坐淡如也又以圓木為警枕少睡則枕
轉而覺乃起讀書蓋恭儉勤禮出於天性自以為適不
勉而能與二范為心交以善道相與以忠告相益凡皆
如此其誠心終始如一將歿而猶不忘祖禹觀公大節
與其細行雖不可遽數然本於至誠無欲天下信之故
能奮然有為超絶古今于洛十五年若將終身焉一起
而澤被天下内之兒童外之蠻夷戎狄莫不欽其德服
其名惟至誠無欲故也公兄子宏得公手澤紙本於家
屬祖禹叙其本末俾後世師公之儉云
復齋漫錄云范淳父乃伯禄之子伯禄夫人將生子夢
鄧太傳謂曰我鄧禹也來為爾子故淳父生名曰祖禹
字夢得元豐末司馬文正易之以淳父淳父極為文正
奬識嘗為進論求教於公公每見有不喜之色淳父自
以每見喜於公而於此不喜疑而質於公公久而言曰
子之進論非不美也顧念世人獲甲科者絶少而子既
已在前列而復習進論求應賢良以光觀之但有貪心
耳光所不喜非不喜子之進論也不喜子之有貪心也
淳父於是焚去進論不復應賢良
呂氏童蒙訓云李君行自虔州入京師至泗上其子弟
請先行問其故曰科場近先欲至京師貫開封戶籍取
應君行不許曰汝虔州人而貫開封欲求事君而先欺
君可乎寧遲數年不可行也
文昌雜錄云司門范郎中云叔父蜀郡公鎮居許昌作
高菴以待司馬公累招未至菴極高在一臺基上司馬
公居洛作地室墜而入以避暑故蜀公作高菴以為戲
也北京留守王宣徽洛中園宅尤勝中堂七間起高樓
更為華侈司馬公在陋巷所居才能庇風雨又作地室
嘗讀書於其中洛人戲云王家鑚天司馬入地然而道
德之尊彼亦不知顔氏子之樂也苕溪漁隠曰麈史云
王公拱辰於洛營第甚侈中堂起屋三層最上曰朝元
閣時司馬君實亦在洛於私第穿地深丈餘作壤室邵
雍堯夫見富鄭公公問洛中新事堯夫云近有一巢居
一穴處者富為之大笑
元城先生語錄云先生呼温公則曰老先生呼荆公則
曰金陵老先生居洛先生從之蓋十年先生於國子監
之側得故營地創獨樂園自傷不得與衆同也以當時
君子自比伊周孔孟公乃以種竹澆花等事自比晉唐
間人以救其弊也獨樂園子呂直者性愚鯁故公以直
名之有草屋兩間在園門側然獨樂園在洛中諸園最
為簡素人以公之故春時必遊洛中例看園子所得茶
湯錢閉園日與主人平分之一日園子呂直得錢十千
肩來納公問其故以衆例對曰此自汝錢可持去再三
欲留公怒遂持去回顧曰只端明不愛錢者後十許日
公見園中新創一井亭問之乃前日不受十千所創也
公頗多之
苕溪漁隱曰東坡有詩云士方在田里自比渭與莘出
試乃大謬芻狗難重陳與元城所云當時君子自比伊
周孔孟意皆誚金陵也
司馬文正日錄云翰林書待詔請春詞以立春日剪貼
於禁中門帳皇帝閣六篇其一曰漠然大造與時新根
着浮流一氣均萬物不須彫刻巧正如恭已布深仁皇
后閣五篇其一曰春衣不用蕙蘭薰領緣何煩刺繡紋
曾在蠶宫親織就方知縷縷盡辛勤夫人閣四篇其一
曰聖主終朝親萬機燕居專事養希夷千門永晝春岑
寂不用車前插竹枝
東臯雜錄云世傳温公有西江月一詞今復得錦堂春
云紅日遲遲虚廊轉影槐隂迤邐西斜彩筆工夫難狀
晚景煙霞蝶尚不知春去漫遶幽砌尋花奈猛風過后
縱有殘紅飛向誰家始知青鬢無價難飄零官路荏苒
年華今日笙歌叢裡特地咨嗟席上青衫濕透算感舊
何止琵琶怎不教人易老多少離愁散在天涯
復齋漫錄云紹聖初黜逐元祐之臣時舍人林公希作
敕榜云人材淆混莫難於品流黨與縱横無分於勝負
章申公惇視之不悅
許彦周詩話云宣和癸卯僕游嵩山峻極中院法堂後
簷壁間有詩四句一團茅草亂蓬蓬驀地燒天驀地空
争似滿爐煨榾柮漫騰騰地熱烘烘字畫極草草其旁
隸書四字云勿毁此詩寺僧指示僕曰此四字司馬相
公親書也嗟乎此言豈有感於公耶又於柱間大書隸
字云旦光頤來其上一字公兄也第三字程正叔也又
壁間題云登山有道徐行則不困措足於實地則不危
皆公隸書
邵康節
復齋漫錄云邵堯夫居洛四十年安貧樂道自云未
嘗皺眉故詩云平生不作皺眉事世上應無切齒人所
居寢息處為安樂窩自號為安樂先生其西為甕牖讀
書燕居旦則焚香獨坐晡時飲酒三四甌微醺便止不
使至醉也嘗有詩云斟有淺深存爕理飲無多少繫經
綸莫道山翁拙於用也能康濟自家身喜吟詩作大字
書然遇興則為之不牽強也大寒暑則不出每出則乘
小車為詩以自詠曰花似錦時高閣望草如茵處小車
行温公贈以詩曰林間高閣望已久花外小車猶未來
堯夫每出隨意所之遇主人喜客則留三五宿又之一
家亦如之或經月忘返雖性高潔而對賓客接人無賢
不肖貴賤皆歡然相親自言若至重疾自不能支其有
小疾有客對話不自覺疾之去軆也學者從之問經義
精深浩博應對不窮思致幽遠妙極道數間有相知之
深者開口論天下事雖久存心世務者不能及也朝廷
常用大臣薦以官起之不屈及其死以著作佐郎告賜
其家邦人請易其名於朝太常考行諡之曰康節
呂氏童蒙訓云康節先居衛州共城後居洛陽有商州
太守趙郎中者康節與之有舊常往從之章惇子厚作
令商州趙厚遇之一日趙請康節與章同會章以豪俊
自許論議縱横不知尊康節也語次因及洛中牡丹之
盛趙守因謂章曰先生洛陽人也知花為甚詳康節因
言洛人以見根撥而知花高下者知花之上也見枝葉
而知高下者知花之次也見蓓蕾而知高下者知花之
下也如公所說乃知花之下也章默然慚服趙守因謂
章曰先生學問淵源世之師表公不惜從之學則日有
進益矣章因從先生遊求傳數學先生謂章十年不仕
宦乃可學蓋不許之也苕溪漁隱曰童蒙訓呂居仁作
也復齋漫錄不載姓名不知何人作也二書所記有二
十餘事全篇相同莫辨誰作然童蒙訓已鋟板行世姑
取以為証耳
復齋漫錄云康節自言四不出所謂大寒大熱大風大
雨是也然余觀國初孔拯侍郎朝回遇雨避於坊叟之
廐下延入廳事叟烏帽紗衣逢迎甚恭因備酒饌為待
孔公借油衣叟曰某寒不出熱不出風不出雨不出未
嘗置油衣也孔公不覺頓忘宦情然則自孔拯侍郎時
已有四不出矣不始於康節也
邵氏聞見錄云温公判西京留司御史臺遂居洛濱買
園於尊賢坊以獨樂名之始與先君康節游嘗曰光陜
人先生衛人今同居洛即鄉人也有如道學之尊當以
年德為貴官職不足道也公一日着深衣自崇德寺書
局散步洛水之上因過康節天津之居謁曰程秀才既
見乃温公也問其故公即曰司馬出程伯休父故曰程
因留二絶云拜罷歸來抵寺居解鞍縱馬免傳呼紫衣
金帶盡脫去便是林間一野夫草軟波清沙路微手㩦
笻杖着深衣白鷗不信忘機久見我猶穿岸柳飛康節
和云冠蓋紛華塞九衢聲名相軋在前呼獨君都不將
為事始信人間大丈夫風背河聲近亦微斜陽淡泊隔
雲衣一雙白鷺在烟外將下沙頭却背飛
韓持國
呂氏童蒙訓云持國閒居潁昌程伯淳自洛往訪之時
范中丞純禮亦居潁昌持國作詩示二公云閉門讀易
程夫子清坐焚香范使君顧我未能忘世味綠樽紅妓
對西曛
師友談記云東坡言王實王寧見訪實韓持國之婿也
因問持國安否實寧皆曰自致政尤好飲嘗自謂人曰
吾已癃老且將聲樂酒色以娱年不爾無以度日東坡
曰惟其殘年正不當爾君兄弟至親且舊願為某傳一
語于持國可乎寔寧曰諾東坡曰頃有一老人未嘗參
禪而雅合禪理生死之際極為了然一日置酒大會親
友酒闌語衆曰老人即今且去因攝衣正坐將奄奄焉
諸子乃惶遽呼號曰大人今日乃與世决乎願留一言
為教老人曰本欲無言今為汝懇只且第一五更起諸
子未喻曰何也老人曰惟五更可以幹當自家事日出
之後欲自幹當則不可矣諸子曰家中幸豐何用早起
舉家諸事皆是自家事也豈有分别老人曰不然所謂
自家事者是死時將得去者吾生平治生今日就化可
將何者去諸子頗悟今持國果自以為殘年請二君言
于持國但言某請持國幹當自家事與其勞心聲酒不
若為可以死時將得去者計也坡又曰范景仁平生不
好佛晚年清謹減節嗜慾一物不芥蔕於心真却是學
佛作家然至死常不肯取佛法某謂景仁雖不學佛
而達佛理即毁佛罵祖亦不害也
復齋漫錄云子華兄弟皆為宰相其家呼為三相公呼
持國為五相公又京師人呼為桐木韓家蓋公家門有
梧桐木取為稱以別魏公子華歿陸農師為挽章以紀
之所謂棠棣行中排宰相梧桐名上識韓家是也子華
以辰年辰月辰日辰時死農師又詩云非關庚子曾占
鵩自是辰年併值龍曾子宣以亥年亥月亥日亥時生
故章子厚以四亥公子呼之
東臯雜錄云子華玉汝相繼命相未幾持國拜門下侍
郎甚有爰立之望其家建堂榜曰三相俄持國罷遂請
老東坡聞之曰既不成三相堂可且名為二相公廟苕
溪漁隱曰復齋漫錄稱子華兄弟皆為宰相觀此則知
其言誤矣
苕溪漁隱曰石林詩話云許昌雀象之舊第柱間有持
國海棠詩濯錦江頭千萬枝當年未解惜芳菲韓忠獻
嘗帥蜀持國兄弟皆侍行尚少故前句云爾又復齋漫
錄云持國家門有梧桐木京師人呼為桐木韓家以別
魏公又韓忠獻别錄云得請鄉郡起堂於北池上以效
樂天名曰醉白堂五月堂成賦詩三章其一卒章云霓
裳舊舞非吾事且事醺酣石上眠自爾寢疾六月遂薨
此詩為絶筆此相州韓家也兼別錄止載忠獻歴帥中
山維揚大名及守相臺不言帥蜀石林乃謂韓忠獻嘗
帥蜀持國兄弟皆侍行俱誤矣
復齋漫錄云鄭谷蜀中海棠詩二首前一云穠豔最宜
新着雨妖嬈全在欲開時一云浣花溪上堪惆悵子美
無情為發揚故錢希白海棠詩云子美無情甚郎官着
意頻歐公以鄭詩為格卑近世陳去非常用鄭意賦海
棠云海棠默默要詩催日暮紫綿無數開欲識此花竒
絶處明朝有雨試重來雖本鄭意便覺才力相去不侔
矣山谷亦有紫綿揉色海棠開之句
復齋漫錄云仁宗朝張冕學士賦蜀中海棠詩姚立取
以載之海棠記中云山木瓜開千顆顆水林檎發一攅
攅注云大約木瓜林檎花初發皆與海棠相類若冕言
江西人正謂棠梨花耳惟紫綿色者始謂之海棠按姚
立記云其花五出初極紅如胭脂點點然及開則漸成
纈暈至落則若宿粧淡粉審此則似木瓜林檎二花者
非真海棠明矣晏元獻云已定復搖春水色似紅如白
海棠花然則元獻亦與張冕同意邪
苕溪漁隠曰閩中漕宇修貢堂下海棠極盛三面共二
十四叢長條修幹頃所未見每春着花真錦繡段其間
有如紫綿柔色者亦有不如此者蓋其種類不同不可
一概論也至其花落則皆若宿粧淡粉矣余三春對此
觀之至熟大率富沙多此官舍人家往往皆種之並是
帚子海棠正與蜀中者相似斯可貴耳今江浙間別有
一種柔枝長蔕顔色淺紅垂英向下如日薦者謂之垂
絲海棠全與此不相類蓋強名之耳
復齋漫錄云元祐中丞相韓玉汝帥長安修石橋督責
甚急民急於應期限率皆磨石碑以代之前人之碑用
是盡失議者謂是石刻之一厄會也
苕溪漁隱曰予舊嘗記一小說云王溥嘗薦向拱討鳳
翔有功拱後鎮京兆思有以報溥詢其所欲溥曰長安
故都碑篆高文願悉見之拱至分遣吏督匠摹打深林
邃谷無不詣之凡得石本三千餘以獻溥命善書者分
隸為琬琰集一百卷當拱之訪求石碑或蹊田害稼村
民深以為害鑱鑿其文字或為柱礎帛砧略盡亦金石
刻之屯會也然則長安石刻既經此二事諒所存者亦
少矣好古博雅之君子莫不歎息於斯焉又金石錄云
唐何進滔德政碑進滔事迹固無足取而柳公權書法
為世模楷此碑尤為雄偉致和中大名尹建言磨去舊
文别刊新製好古者為之歎惜今鄱陽有此板本乃再
刊者失真為多但尚有典刑耳
漁隱叢話後集卷二十二
