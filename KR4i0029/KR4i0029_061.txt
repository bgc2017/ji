漁隱叢話後集原序
余丁年罹於憂患投閑二十載杜門却掃于苕溪之上
心無所事因網羅元祐以來羣賢詩話纂為六十卷自
謂已略盡矣比官閩中及歸苕溪又獲數書其間多評
詩句不忍棄之遂再采摭而攟收羣書舊有遺者及就
余聞見有繼得者各附益之離為四十卷噫前後集共
一百卷亦可謂富矣余嘗謂開元之李杜元祐之蘇黃
皆集詩之大成者故羣賢於此四公尤多品藻蓋欲發
揚其旨趣俾後來觀詩者雖未染指固已知其味之美
矣然詩道邇來幾熄時所罕尚余獨拳拳於此者惜其
將墜欲以扶持其萬一也嗟余老矣命益蹇身益閑故
得以編次終日明窗淨几目披手鈔誠心好之遂忘其
勞蓋窮人事業止于如斯雖有覆瓿之譏亦何恤焉丁
亥中秋日苕溪漁隱胡仔元任叙
