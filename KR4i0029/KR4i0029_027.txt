漁隱叢話前集卷二十七
宋胡仔撰
陳文惠
張文潜云陳文惠有題松江詩落句云西風斜日鱸魚
香言惟松江有鱸魚耳當用此鄉字而數處見皆作香
字魚未為羹胾雖嘉魚直腥耳安得香哉
東軒筆錄云李淑在翰林奉詔撰陳文惠公神道碑李
為人高亢少許可其文章尤尚竒澁碑成殊不稱文惠
之功烈文章但云平生能為二韻小詩而已文惠之子
述古等懇乞改去二韻等字荅已經進呈不可刊削述
古極銜之會李出知鄭州奉時祀於恭陵而作恭帝陵
詩曰弄楯牽車挽鼓催不知門外倒戈回荒墳斷壠纔
三尺猶認房陵半仗來述古得其詩遽諷寺僧刻石打
墨百本傳于都下俄有以詩上聞者仁宗以其詩送中
書翰林學士葉清臣等言本朝以揖遜得天下而淑誣
以干戈且臣子非所宜言仁宗亦深惡之遂褫李所居
職自是連蹇於侍從垂二十年竟不用而卒
蔡文忠
類苑云蔡文忠公齊擢進士第一以將作丞倅兖將母
之官年少氣銳日沈酣以酒色廢務賢良賈公餗居郡
中屢謁不得見因書一絶屏間云聖君寵厚龍頭選慈母
恩深鶴髮隨君寵母恩俱未報酒如為患悔何追文忠
見之亟往泣謝自是終身不飲酒苕溪漁隱曰余舊記
一小詩云京師素號酒色海溺者常多濟者稀吾子堂
前有慈母布衣須換錦衣歸不知誰氏作規誨之言惜
其散逸故附于後
韓魏公
迃叟詩話云韓魏公罷相守北京新進多陵慢之魏公
鬱鬱不得志嘗為詩云風定曉枝蝴蝶閙雨勻春圃桔
橰閒時人稱其微婉
類苑云魏公在北門重陽燕諸曹於後園有詩一聮云
不羞老圃秋容淡且看黃花晩節香公居嘗謂保初節
易保晩節難故晩節尤著(闕)所立特完又作喜雪詩一
聮云危石蓋深鹽虎陷老枝擎重玉龍寒人謂公身雖
在此自任以天下之重如此公為詩用意深非詳味之
莫見其指皆此類也
苕溪漁隱曰魯直詩云黃花晩節尤可惜青眼故人殊
不來與魏公且看黃花晩節香皆於黃花用晩節二字
蓋草木正搖落之時惟黃花獨秀故可用此二字
石林詩話云慶歷八年王則叛貝州既誅始析河北大
名真定高陽為四路各置帥更命儒臣以緝邊魏公自
鄆州徙鎮則大興方略事無不自親嘗有題養真亭詩
云所期清策慮不是愛精神吏民還解否吾豈苟安人
其志可見矣郡圃號衆春會歲饑涉春未嘗一遊陳薦
在幕府以詩請公云水底魚龍思鼓吹沙頭鷗鷺望旌
旗公亟答之云細民溝壑方援手别館鶯花任送春在
鎮五年政聲流聞天下遂屬以為相
桐江詩話云陳舍人薦彦升有彭城八韻為人所稱多以燕子樓
為絶唱殊不知子房廟詩最為警絶詩云博浪沙中觸副車潜
遊東夏識真符風雲智略移秦鼎星斗功名啓漢圖商
老已來寧少海赤松還約訪僊都雍容進退全天道凛
凛高風萬古無燕子樓詩併載于後識者自知其優劣
也詩云僕射新阡狐兔遊侍兒猶住水邊樓風清玉簟
慵欹枕月好珠簾懶上鈎寒夢覺來滄海闊新詩吟罷
紫蘭秋樂天才思如春雨斷送殘花一夕休燕子樓即
張建封侍兒所居其事具載麗情集彦升高祖廟詩云
塵静山川狂鹿死雷驚天地老龍飛范增墓詩云忿失
壯圖撞玉斗豈知天命與金刀皆佳句也八詠今不傳
於世惜哉
杜祁公
石林詩話云杜正獻公自少清羸若不勝衣年過四十
鬢髮即盡白雖立朝孤峻凛然不可屈而不為竒節危
行雍容持守不以有所不為為賢而以得其所為為幸
歐公素出其門公謝事居宋歐適來為守相與甚歡公
不甚飲酒惟賦詩唱酬是時年八十然憂國之意猶慷
慨不已每見於色歐公嘗和詩有貎先年老因憂國事
與心違始乞身公得之大喜常自諷誦當時以謂不惟
曲盡公志雖其形貎亦在模寫中也
蔡寬夫詩話云張文孝公觀性端謹一生未嘗作草字
故其詩有保心如止水為行見真書之句世多以謂人
之所為可於書體見之此殆不然亦適然耳今書吏自
少即學楷法往往自不解破體其人豈皆端愿者邪人
物之高下要自其書之氣韻觀之蓋精神所寓有必不
可掩者初不在真與草也杜正獻公以直諒端方名天
下平生踐履未有一事少出禮法年過七十謝事始學
草書遂盡其妙今使人每見之則其英特秀爽无所降
屈之氣猶若可想見者此其所以異乎
林間錄云杜祁公衍張文定方平皆致政居睢陽里巷
相往來有朱承事者以醫藥游二老之間祁公勁正未
嘗雜學每笑安道佞佛對賓客必以此嘲之文定但笑
而已朱承事乘間謂文定曰杜公天下偉人惜未知此
事公有力盍不勸發之文定曰君與此老緣熟勝我我
止能助之耳朱應之而去一日祁公呼朱切脉甚急朱
謂使者曰汝先往白相公但云看首楞嚴未了使者如
所告馳白祁公默然久之乃至隱几揖令坐徐曰老夫
以君疏通解事不意近亦例闒茸如所謂首楞嚴者何
等語乃爾躭着聖人微言无出孔孟捨此而取彼是大
惑也朱曰相公未讀此經何以知不及孔孟以某觀之
似過之也袖中出其首卷曰相公試閱之祁公熟視朱
不得已乃取默看不覺終軸忽起大驚曰世間何從有
此書邪遣使盡持其餘來徧讀之捉朱手曰君真我知
識安道知之久而不以告我何哉即命駕見文定叙其
事文定曰譬如人失物忽已尋得但當喜其得之而已
不可追悔得之早晩也僕非不相告以公與朱君緣熟
故遣之耳雖佛祖化之亦必藉同事也祁公大悦
張文定
冷齋夜話云張文定方平慶歷中嘗為滁州游瑯琊山
藏院俛仰久之呼左右取梯升梁得經函發之即楞伽
經餘半卷未寫忽悟前身蓋知藏僧也寫楞經未畢而
化因續書殘軸筆蹟宛然如昔因號二生經常以經首
四句偈發明心要其偈云世間離生滅猶如虛空華知
不得有无而興大悲心公後以此經授東坡東坡為序
其事代寫此經刻於浮玉山龍游寺苕溪漁隱曰楞伽
經文字簡古讀者或不能句近時有閩人楊彦國深究
宗乘遂箋注此經仍析為七十一分每分以偈贊之
讀之其義曉然可見彦國臨終謂其家曰即以此經徇
葬久之其冡間神光發現村夫疑其所藏珍寶謀劫其
冡其家知之即發出此經神光遂滅因傳此經於世
石林詩話云安道未第時貧甚衣食殆不給然意氣豪
邁未嘗少貶與劉潜李冠石曼卿往來山東諸郡任氣
使酒見者皆傾下之沛縣有漢高祖廟并歌風臺前後
題詩甚多无不推頌功德獨安道高廟詩云縱酒疎狂
不治生中陽有土不歸耕偶因世亂成功業更向翁前
與仲争又歌風臺曰落魄劉郎作帝歸樽前感慨大風
詩淮隂反接英彭族更欲多求猛士為蓋自少已不凡
矣
東坡云因嗟萍梗才名客自歎匏瓜老病身一榻從兹
還倚壁不知重掃是何人元豐三年家弟子由謫官筠
州安道口占此詩為别已而涕下安道平生未嘗出涕
向人也
陳亞
迃叟詩話云陳亞郎中滑稽嘗為藥名詩百首其美者
有風月前湖夜軒窗半夏凉不失詩家之體其鄙者有
贈乞雨日曝僧云不雨若令過半夏定應曬作葫蘆巴
漫叟詩話云嘗見近世作藥名詩或未工要當字則正
用意須假借如日仄栢隂斜是也若側身直上天門東
風月前湖夜湖東二字即非正用孔毅夫有詩云鄙性
嘗山野尤甘草舍中鈎簾隂卷栢障壁坐防風客土依
雲實流泉駕木通行當歸老矣巳逼白頭翁此地龍舒
國池隍獸血餘木香多野橘石乳最宜魚古瓦松杉冷
旱天麻麥疎題詩非杜若牋膩粉難書
西清詩話云藥名詩起自陳亞非也東漢已有離合體
至唐始著藥名之號如張籍荅鄱陽客詩云江臯歲暮
相逢地黃葉霜前半夏枝子夜吟詩向松桂心中萬事
豈君知是也
苕溪漁隱曰禽言詩當如藥名詩用其名字隱入詩句
中造語稳貼无異尋常詩乃為造微入妙如藥名詩云
四海无遠志一溪甘遂心遠志甘遂二藥名也禽言詩
云喚起窗全曙催歸日未西喚起催歸二禽名也梅聖
俞禽言詩如泥滑滑苦竹岡之句皆善造語者也
林和靖
山谷云歐陽文忠公極賞林和靖疎影横斜水清淺暗
香浮動月黃昏之句而不知和靖别有詠梅一聮云雪
後園林纔半樹水邊籬落忽横枝似勝前句不知文忠
何緣弃此而賞彼文章大概亦如女色好惡止繫於人
苕溪漁隱曰王直方又愛和靖池水倒窺疎影動屋簷
斜入一枝低以謂此句於前所稱真可處伯仲之間余
觀此句略无佳處直方何為喜之真所謂一蟹不如一
蟹也
蔡寬夫詩話云林和靖梅花詩疎影横斜水清淺暗香
浮動月黃昏誠為警絶然其下聮乃云霜禽欲下先偷
眼粉蝶如知合斷魂則與上聮氣格全不相類若出兩
人乃知詩全篇佳者誠難得唐人多摘句為圖蓋以此
大抵和靖詩喜於對意如伶倫近日无侯白奴僕當時
有衞青破殿静披韲臼舌齋房閒試酪奴春之類雖假
對亦不草草故氣格不无少貶然五言如夕寒山翠重
秋靜鳥行疎長句如橋横水木巳秋色寺倚雲峯更晚
晴煙含晩樹人家遠雨濕春蒲燕子低等何害為工夫太
過
雪浪齋日記云為詩當飽參然後臭味乃同雖為大宗
匠者亦然月觀横枝之語乃何遜之妙處也自林和靖
一參之後參之者甚多
陳輔之詩話云唐人牡丹詩云紅開西子糚樓曉翠揭
麻姑水殿春若改春作秋全是蓮花詩林和靖梅花詩
云疎影横斜水清淺暗香浮動月黃昏近似野薔薇也
遯齋閑覽云凡詠梅多詠白而荆公詩獨云鬚撚黃金
危欲墮蒂團紅臘巧能糚不惟造語巧麗可謂能道人
不到處矣又東坡詠梅一句云竹外一枝斜更好語雖
平易然頗得梅之幽獨閒静之趣凡詩之詠物雖平淡
巧麗不同要能以隨意造語為工公後復有詩云遥知
不是雪為有暗香來蓋取蘇子卿詩只言花似雪不悟
有香來之意公在金陵又有和徐仲文顰字韻詠梅詩
二首東坡在嶺南有暾字韻梅詩三首皆韻險而語工
非大手筆不能到也
東坡云驛使前時走馬回北人初識越人梅清香莫把
酴醾比只欠溪邊月下杯此梅二丈京師逢賣梅花絶
句吾雖後輩猶及與之周旋覽其親書詩如見其抵掌
談笑也
苕溪漁隱曰林和靖言余頃得宛陵葛生所茹筆每用
之如麾百勝之師横行於紙墨間所向无不如意惜其
日夕且弊作詩以錄其功云神鋒雖缺力終存架琢珊
瑚欠策勲日暮閒窗何所似灞陵憔悴故將軍殊有憫
勞念舊之意
遯齋閒覽云林逋詩草泥行郭索雲木呌鈎輈鈎輈格
磔謂鷓鴣聲也詩話筆談皆美其善對然鷓鴣未嘗栖
木而鳴惟低飛草中孫莘老知福州有荔枝十絶句云
兒童竊食不知禁格磔山禽滿院飛蓋譜言荔支未經
人摘百禽不敢近或已經摘飛鳥蜂蟻競來食之或謂
鷓鴣既不登木又非庭院之禽性又不嗜荔支夏月即
非鷓鴣之時語意雖工亦詩之病也
宋子京筆記云孫炎作反切語本出於俚俗常言尚數
百種故謂就為鯽溜凡人不惠者即曰不鯽溜謂團曰
突欒謂精曰鯽令謂孔曰窟籠不可勝舉而唐盧仝詩
云不鯽溜鈍漢國朝林逋詩云團欒空繞百千回是不
曉俚人反語逋雖變突為團亦其繆也
蔡寬夫詩話云吳中陂湖間茭蒲所積歲久根為水所
衝蕩不復與土相着遂浮水面動輒數十文厚亦數尺
遂可施種植耕鑿人據其上如木筏然可撑以往來所
謂葑田是也林和靖詩云隂沈畫軸林間寺零落棋枰
葑上田正得其實嘗有北人宰蘇州屬邑忽有投牒訴
夜為人竊去田數畝者怒以為侮巳即苛繫之巳而徐
詢左右乃葑田也始釋之然此亦惟浙西最多浙東諸
郡巳少矣
漁隱叢話前集卷二十七
