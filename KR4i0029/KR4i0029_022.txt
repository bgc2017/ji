漁隱叢話前集卷二十二
宋胡仔撰
唐彦謙
洪駒父詩話云山谷言唐彦謙詩最善用事其過長陵
詩云耳聞明主提三尺眼見愚民盜一抔千古腐儒騎
瘦馬灞陵斜日重回頭又題溝津河亭云煙横博望乘
槎水月上文王避雨陵皆佳句
石林詩話云楊大年劉子儀皆喜彦謙詩以其用事精
巧對偶親切黃魯直詩體雖不類然不以楊劉為過如
彦謙題高廟云耳聞明主提三尺眼見愚民盜一抔每
稱賞不巳多示學詩者以為模式三尺一抔雖是着題
然語皆歇後一抔事無兩出或可略土字如三尺則三
尺律三尺喙皆可何獨劍乎耳聞明主眼見愚民尤不
成語余數見交游道魯直語意不可解蘇子瞻有買牛
但自捐三尺射鼠何勞挽六鈞亦同此病六鈞可去弓
字三尺不可去劍字此理甚易知也
西崑體
蔡寬夫詩話云國初㳂襲五代之餘士大夫皆宗白樂
天詩故王黃州主盟一時祥符天禧之間楊文公劉中
山錢思公專喜李義山故崑體之作翕然一變而文公
尤酷嗜唐彦謙詩至親書以自隨景祐慶歷後天下知
尚古文於是李太白韋蘇州諸人始雜見於世杜子美
最為晚出三十年來學詩者非子美不道雖武夫女子
皆知尊異之李太白而下殆莫與抗文章隱顯固自有
時哉今太白諸集猶兼行獨彦謙殆罕有知其姓名者
詩亦不多格力極卑弱僅與羅隱相先後不知文公何
以取之當是時以偶儷為工耳老杜詩既為世所重宿
學舊儒猶不肯深與之嘗有士大夫稱杜詩用事廣傍
有一經生忽憤然曰諸公安得為公論乎且其詩云濁
醪誰造汝一酌散千憂彼尚不知酒是杜康作何得言
用事廣聞者無不絶倒予為進士時嘗舍於汴中逆旅
數同行亦論杜詩旁有一押糧運使臣或顧之曰嘗亦
觀乎曰平生好觀然多不解因舉白也詩無敵飄然思
不羣相問曰既言無敵安得却似鮑照庾信時座中雖
笑之然亦不能遽對則似亦不可忽也苕溪漁隱曰庾
不能俊逸鮑不能清新白能兼之此無敵也武弁何足
以知之
隱居詩話云楊億劉筠作詩務故實而語意輕淺一時
慕之號西崑體識者病之歐公云大年詩有峭帆横度
官橋柳疊鼓驚飛海岸鷗此何害為佳句余見劉子儀
詩句有雨勢宫城闊秋聲禁樹多亦不可誣也
古今詩話云楊大年錢文僖晏元獻劉子儀為詩皆宗
義山號西崑體後進效之多竊取義山詩句嘗内宴優
人有為義山者衣服敗裂告人曰吾為諸舘職撏撦至
此聞者大噱然大年詠漢武詩云力通青海求龍種死
諱文成食馬肝待詔先生齒編貝忍令乞米向長安義
山不能過也
石林詩話云歐公詩始矯崑體專以氣格為主故其詩
多平易疎暢律詩意所到處雖語有不倫亦不復問而
學之者往往遂失於快直傾囷倒廩無復餘地然公詩
好處豈專在此如崇徽公主手㾗詩玉顔自昔為身累
肉食何人與國謀此是兩段大議論而抑揚曲折發見
於七字之中婉麗雄勝字字不失相對雖崑體之工者
亦未易比言所會處如是乃為至到
蔡寬夫詩話云王荆公晩年亦喜稱義山詩以為唐人
知學老杜而得其藩籬惟義山一人而已每誦其雪嶺
未歸天外使松州猶駐殿前軍永憶江湖歸白髮欲回
天地入扁舟與池光不受月暮氣欲沈山江海三年客
乾坤百戰場之類雖老杜亡以過也義山詩合處信有
過人若其用事深僻語工而意不及自是其短世人反
以為竒而效之故崑體之弊適重其失義山本不至是
云
冷齋夜話云詩到義山謂之文章一厄以其用事僻澁
時稱西崑體然荆公晩年亦或喜之而字字有根蒂如
試問火城將策探何如雲屋聽䆫知未愛京師傳谷口
但知鄉里勝壺頭其用事琢句前軰無相犯者
蔡寬夫詩話云義山詩集載有感篇而無題自注云乙
卯年有感丙辰年詩成其中有如何本初軰自取屈氂
誅又蒼黃五色捧掩遏一陽生之語按李訓鄭注作亂
實以冬至日是年歲在乙卯則是詩蓋為訓注作也唐
小說記此事謂之乙卯記大抵不敢顯斥之云
隱居詩話云歐陽文忠公詩話稱謝伯景之句如園林
換葉梅初熟不若庭草無人隨意綠也池館無人燕學
飛不若空梁落燕泥也蓋伯景句意凡近似所謂西崑
體而王胄薛道衡峻潔可喜也
資治通鑑云隋煬帝善屬文不欲人出其右薛道衡死
帝曰更能作空梁落燕泥否王胄死帝誦其佳句曰庭
草無人隨意綠復能作此語邪苕溪漁隱曰人君不當
與臣下争能故煬帝忮心一起二臣皆不得其死哀哉
然為人臣者亦當悟其微旨如宋孝武欲擅書名王僧
虔遂不敢顯迹常以拙筆書宋文帝好文章自謂莫能
及鮑照於所為文章遂多鄙言俚句故二君者亦無得
以嫉之終見容於二世豈非明哲保身之要術乎
西清詩話云義山雜纂品目數十蓋以文滑稽者其一
曰殺風景謂清泉濯足花上曬褌背山起樓燒琴煮鶴
對花啜茶松下喝道晏元獻慶歷中罷相守潁以惠
山泉烹日注從容置酒賦詩曰稽山新茗綠如煙静挈
都藍煮惠泉未向人間殺風景更持醪醑醉花前王荆
公元豐末居金陵蔣大漕之竒夜謁公于蔣山騶唱甚
都公取松下喝道語作詩戲之云扶衰南陌望長楸燈
火如星滿地流但怪傳呼殺風景豈知禪客夜相投自
此殺風景之語頗著于世
三山老人語錄云唐人以對花啜茶謂之殺風景故荆
公寄茶與平甫詩有金谷看花莫謾煎之句
緗素雜記云義山錦瑟詩云錦瑟無端五十絃一絃一
柱思華年莊生曉夢迷蝴蝶望帝春心託杜鵑滄海月
明珠有淚藍田日暖玉生煙此情可待成追憶只是當
時已惘然山谷道人讀此詩殊不曉其意後以問東坡
東坡云此出古今樂志云錦瑟之為器也其絃五十其
柱如之其聲也適怨清和案李詩莊生曉夢迷蝴蝶適
也望帝春心託杜鵑怨也滄海月明珠有淚清也藍田
日暖玉生煙和也一篇之中曲盡其意史稱其瑰邁竒
古信然劉貢父詩話以謂錦瑟乃當時貴人愛姬之名
義山因以寓意非也
詩眼云文章貴衆中傑出如同賦一事工拙尤易見余
行蜀道過籌筆驛如石曼卿詩云意中流水遠愁外舊
山青膾炙天下久矣然有山水處便可用不必籌筆驛
也殷潜之與小杜詩甚健麗亦無高意惟義山詩云魚
鳥猶疑畏簡書風雲長為護儲胥簡書蓋軍中法令約
束言號令嚴明雖千百年之後魚鳥猶畏之也儲胥蓋
軍中藩籬言忠誼貫神明風雲猶為護其壁壘也誦此
兩句使人凛然復見孔明風烈至於管樂有才真不忝
關張無命欲何如屬對親切又自有議論他人亦不及
也馬嵬驛唐詩尤多如劉夢得綠野扶風道一篇人頗
誦之其淺近乃兒童所能義山云海外徒聞更九州他
生未卜此生休語既親切高雅故不用愁怨墮淚等字
而聞者為之深悲空聞虎旅鳴宵柝無復雞人報曉籌
如親扈明皇寫出當時物色意味也此日六軍同駐馬
當時七夕笑牽牛益竒義山詩世人但稱其巧麗至與温
庭筠齊名蓋俗學祇見其皮膚其高情遠意皆不識也
漫叟詩話云嘗見曲中使柳三眠事不知所出後讀玉
溪生江之嫣賦云豈如河畔牛星隔歲止聞一過不比
苑中人柳終朝剩得三眠注云漢苑中有柳狀如人形
號曰人柳一日三起三倒
桐江詩話云近時人士作四六頌德多用辭林枝葉學
海波瀾殊不知出處乃崔珏哭義山詩也詩云辭林枝
葉三春盡學海波瀾一夜乾非佳語耳
雪浪齋日記云玉溪生牡丹詩錦帳佳人乃越絶書中
事退之燈花詩全似老杜所用黃裏事見前漢黃屋注
中荆公詩曰溪邊飲啄白浮鳩浮鳩出晉志
王建
西清詩話云歐陽永叔歸田錄言王建宫詞多言唐宫
中事羣書闕紀者往往見其詩如内中數日無呼喚傳
得滕王蛺蝶圖滕王元嬰高祖子史不著所能獨名畫
記言善畫亦不云工蛺蝶所書止此殊不知名畫記自
紀嗣滕王湛然善花鳥蜂蝶又段成式酉陽雜俎亦云
嘗見滕王蝶圖有名江夏班大海眼小海眼菜花子蓋
湛然非元嬰孰謂張彦遠不載邪又建宫詞云魚藻宫
中鏁翠娥先皇行處不曾過如今池底休鋪錦菱角雞
頭積漸多事見李石開成承詔錄文宗論德宗奢靡云
聞得禁中老宫人每引流泉先於池底鋪錦則知建詩
皆摭實非鑿空語也
陳輔之詩話云王建宫詞荆公獨愛其樹頭樹底覓殘
紅一片西飛一片東自是桃花貪結子錯教人恨五更
風
唐王建宫詞舊跋云王建太和中為陜州司馬與韓愈
張籍同時而籍相友善工為樂府歌行思遠格幽初為
渭南尉與宦者王守澄有宗人之分因過飲以相譏戲
守澄深憾曰吾弟所作宫詞禁掖深䆳何以知之將奏
劾建因以詩解之曰先朝行坐鎮相隨今上春宫見長
時脱下御衣偏得着進來龍馬每教騎嘗承密旨還家
少獨奏邊情出殿遲不是當家頻向說九重争遣外人
知事遂寢宫詞凡百絶天下傳播傚此體者雖有數家
而建為之祖耳
漁隱叢話前集卷二十二
