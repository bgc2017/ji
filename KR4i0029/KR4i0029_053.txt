漁隱叢話前集卷五十三
宋胡仔撰
無盡居士
雪浪齋日記云無盡會稽樓詩云天連遠水三吳闊人
倚危樓萬象低又湖上青山一抹高煙中草木細如毫
語甚竒壯
雪浪齋日記云予先人儀真府君嘗於無盡席上賦詩
云隔浦魚龍驚燭影近人鷗鷺慣歌聲時置席近水無
盡得之大驚激賞不已
唐子西
唐子西語錄云子美詩云天欲今朝雨山歸萬古春盖
絶唱也予惠州詩亦云雨在時時黑春歸處處青又云
片雲明外暗斜日雨邊晴山轉秋光曲川長暝色横皆
閒中所得句也
苕溪漁隠曰子西詩多佳句如兒餒嗔郎罷妻寒怨槀
砧十年駒局促萬事燕差池脫使真能去窮鬼自量無
以致錢神此用事對屬精切者又有造語極工者如水
裁偏岸直雲截亂山平破窗燈熖走凍硯筆鋒遲手香
橙熟後髮脫草枯時皆清竒可愛子西尤工對屬佳句
不可盡舉姑言其大概如此
韓子蒼
苕溪漁隠曰李伯時畫太一真人卧一大蓮葉中手執
書卷仰讀蕭然有物外思韓子蒼有詩題其上云太一
真人蓮葉舟脫巾露髮寒颼颼輕風為帆浪為檝卧看
玉宇浮中流中流蕩漾翠綃舞穏如龍驤萬斛舉不是
峰頭千丈花世間那得葉如許龍眠畫手老入神尺素
幻出真天人恍然坐我水仙府蒼煙萬頃波粼粼玉堂
學士今劉向禁直岧蕘九天上不須對此融心神會植
青藜夜相訪子蒼此詩語意妙絶真能詠盡此畫也
陳去非吕居仁
苕溪漁隠曰陳去非詩平淡有工如疎疎一簾雨淡淡
滿枝花官裏簿書何日了樓頭風雨見秋來客子光陰
詩卷裏杏花消息雨聲中吕居仁詩清駃可愛如樹移
午影重簾静門閉春風十日閒往事高低半枕夢故人
南北數行書殘雨入簾收薄暑破窗留月縷微明去非
墨梅絶句云含章簾下春風面造化功成秋兔毫意足
不求顔色似前身相馬九方臯後徽廟召對稱賞此句
自此知名仕宦亦寖顯陳無已作王平甫文集後序云
則詩能達人矣未見其窮也故葛魯卿於去非簡齋集
叙遂用此語盖為是也居仁有絶句云敵國安知鼎重
輕指蹤元自漢公卿襄陽耆舊惟龐老受禪碑中無姓
名此詩有謂而作可以意逆也
汪彥章
桐江詩話云程進道紹興初帥閩中殄滅諸寇以武庫
為止戈堂一時諸公題詠甚多汪彥章二詩最為絶唱
詩云此老胷中百萬軍暫勞試手犬羊羣山頭不復望
廷尉柱後何須用惠文解帶為城聊戲劇賣刀買犢便
耕耘三山勝處開華屋千載人傳舊史君千里閩山馹
騎飛天書趣解海邊圍異軍方逐蒼頭起元帥徐將白
羽揮翻就鐃歌春舉酒收還烽火夜開扉向來不事關
兵氣都作風光坐上歸
苕溪漁隠曰石敏若橘林文汪彥章龍溪集今並行於
世二集之詩相犯甚衆不可概舉如鳥聲應為故人好
梨雪欲將春事空山色摠兼溪色好松聲長作雨聲寒
負郭生涯千畝作長年心事四愁詩千里江山漁笛晚
十年燈火客氊寒日邊人去鴈行斷江上秋高風葉寒
天闊雙鳥下山寒人獨歸及阻風余干渡詠水晶數珠
次蘇養直韻寄黃元功阻風雨辟邪渡寄王仲誠客至
夏夜示友人等詩皆全篇見於兩集未知果誰作邪設
或此諸詩皆彥章作則橘林文中好詩本來無多子償
去此遂空冀北之羣矣夷堅志云錢塘關景仁子開為
稅官為其下告訐郡守械之獄子開弟子東徑往會稽
告急於兵部侍郎汪彥章汪為馳書屬杭守事遂釋子
開具啟謝汪未達而死子東為致之汪書其後曰解晏
子之驂昔曾伸於賢者挂徐君之劒今有感於斯文
蘇養直
東坡云屬玉雙飛水滿塘菰蒲深處浴鴛鴦白蘋滿棹
歸來晩秋着蘆花一岸霜扁舟繋岸依林樾蕭蕭兩鬢
吹華髮萬事不理醉復醒長占煙波弄明月此篇若置
李太白集中誰疑其非者乃吾家養直所作清江曲也
苕溪漁隱曰養直後湖集又有後清江曲云層波渺渺
山蒼蒼輕霜隕木蓮葉黃呼兒極浦下笭箵社瓮欲熟
浮蛆香輕蓑浙瀝鳴秋雨日暮乘流自相語一笛清風
萬事休白鳥翩翩落煙渚殊不及前篇也
謝薖
雪浪齋日記云謝薖初夏詩云挼挲蕉葉展新綠從便
榴花舒小紅句雖雕刻而事甚新苕溪漁隱曰江西宗
𣲖圖中有謝薖恐須别有佳句若只此一聯固無甚高
論也
雪浪齋日記云謝夷季江左知名士也其詩云平生忠
義寸心赤萬里風波雙鬢斑其弟幼槃詩云覓句每從
山色外發機元是鳥聲中二人以布衣死賈長江云賢
人無官死不親者亦悲信哉苕溪漁隠曰夷季幼槃容
或謝薖之字乎當竢知者問之
楊察
隱居詩話云前輩詩多用故事其引用比擬對偶親切
亦甚有可觀者楊察謫守信州及其去也送行至於境
上者十有二人察於餞筵作詩以謝皆用十二故事其
詩曰十二天人數今宵席客盈位如星占野人若月分
卿極醉巫峯倒聯吟嶰琯清他年為舜牧協力濟蒼生
徐忻
西清詩話云徐忻作詩有唐人風氣遊劍池詩曰劒去
池空一水寒游人到此凭欄干年來是事消磨盡只有
青山好靜看又和雪詩云着衣輕有暈入水淡無痕
詹存中
漫叟詩話云詹默存中會稽人博極羣書文詞高古陸
農師列為上客元符中在臨川作法椽游從甚久嘗愛
其詩曰茅屋不聞雪紙窗宜讀書又曰山人誤採槍旗
信却怪枝頭雪未消又禱雨詩曰下僚竊有隨車喜遙
見枝頭少女風又送高彥應詩曰莫似公家三十五時
來不寄一行書皆竒作
周明老
王直方詩話云周知微字明老為晉州縣尉到官不數
月不告於州而徑來京師人問其故云我欲求教授至
京求之不得大醉一夕而卒然為詩有可喜者如觀臨
雙頭白蓮圖云君不學叔隗季隗南歸晉又不學大喬
小喬東入吳一種桃根與桃葉若為化作雙芙蕖臨淮
政成有餘暇坐令華室生蕭洒鵝溪一幅萬里寬移得
浙川入圖畫天空水闊江茫茫想見女英與娥皇九疑
雲深蒼梧遠冰姿泣露不成糚苦心抱恨何時了香骨
應甘没秋草不如回首謝秋風分作尹邢來漢宫又上
已日寒食有句云疾風暴雨悲遊子峻嶺崇山非故鄉
亦為可賞而其狂未見其比也
的對
歸田錄云寇萊公在中書與同列戲云水底月為天上
月未有對而大年適來白事因請其對大年應聲曰眼
中人是面前人一坐稱為的對
迂叟詩話云李長吉歌天若有情天亦老人以為竒絶
無對石曼卿對月如無恨月長圓人以為勍敵
王直方詩話云東坡云與我周旋寧作我真一好句只
是難對時直言在坐應聲云只消道因郎憔悴却羞郎
漫叟詩話云晁次膺嘗即席贈歌舞妓云尋常自是司
空慣只尺寧憂丞相嗔雅不減張杜骰子裹手之句
後山詩話云唐語曰二十四考中書令謂汾陽王也而
無其對或以問平甫平甫應聲曰萬八千戸冠軍侯不
惟偶對精切其貴亦相當也
苕溪漁隠曰政和間先君赴調京師館於景德寺夜步
月庭中指月為對云圓少缺多天上月同赴調者應聲
戲云員多缺少部中官字雖假借不甚親切亦一時之
實事彼時尚爾而况今乎
水晶宫
苕溪漁隠曰吳興謂之水晶宫不載之於圖經但吳興
集刺史楊漢公九月十五夜絶句云江南地暖少嚴風
九月炎涼正得中溪上玉樓樓上月清光合作水晶宫
因此詩也
漁隱叢話前集卷五十三
