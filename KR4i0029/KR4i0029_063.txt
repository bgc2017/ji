漁隱叢話後集卷二
宋胡仔撰
楚漢魏六朝下
雪浪齋日記云昔人有言文選爛秀才半正為文選中
事多可作本領爾余謂欲知文章之要當熟看文選蓋
選中自三代涉戰國秦漢晉魏六朝以來文字皆有在
古則渾厚在近則華麗也苕溪漁隱曰少陵宗武生
日詩熟精文選理蓋為是也
復齋漫錄云峽州記行者歌曰巴東三峽猿鳴悲猿啼
三聲淚沾衣故古樂府有巫峽長猿鳴三聲淚沾衣陳
蕭詮夜猿啼詩别有三聲淚沾裳竟不窮杜子美詩聽
猿實下三聲淚苕溪漁隱曰古樂府梁簡文巴東三峽
歌云巴東三峽巫峽長猿鳴三聲淚沾裳魯直竹枝詞
注引此兩句為證復齋所記峽州行者歌乃異韻而同
詞必誤也
東觀餘論云隋經籍志唐藝文志何遜集皆八卷晉天
福本但有詩兩卷今世傳本是也獨春明宋氏有舊本
八卷特完因借傳之然少陵嘗引昏鴉接翅歸金粟裹
搔頭等語而此集無有猶當有軼者集中若團團月隱
洲輕燕逐飛花遶岸平沙合連山遠霧浮岸花臨水發
江燕遶檣飛游魚上急瀨薄雲岩際宿等語子美皆采
為已句但小異耳故曰能詩何水曹信非虛賞古人論
詩但愛遜露濕寒塘草月映清淮流及夜雨滴空階曉
燈暗離室為佳殊不知遜秀句若此者殊多如九日侍
宴云疎樹翻高葉寒流聚細紋日斜迢遞宇風起嵯峨
雲答高博士云幽蝶弄晩花清池映疎竹還渡五洲云
蕭散煙霧晚凄清江漢秋答庾郎丹云蛺蝶縈空戲日
暮望江橋云水影漾長橋贈崔錄事云沙流遶岸清川
平看鳥遠送行云江暗雨欲來浪白風初起庾子山輩
有所不逮其警語尚多如早梅云枝横郤月觀花遶凌
風臺銅雀妓云曲中相顧起日暮松柏聲句殊雄古而
顔黃門謂其每病辛苦饒貧寒氣無乃太貶乎
苕溪漁隱曰何遜八歲能詩沈約嘗謂遜曰吾每讀卿
詩一日三復猶不能巳其為名流所稱如此梁天監中
兼水部郎王僧孺集其文為八卷初遜文章與劉孝綽
並見重時謂何劉見南史
復齋漫錄云梁朱超舟中望月詩入風先遶暈排霧急
移輪梁庾肩吾詩圓隨漢東蚌暈逐淮南灰庾信望月
詩灰飛重暈缺蓂落獨輪斜王褒關山月詩灰寒光轉
白風多暈欲生蓋用淮南子所謂月隨灰而暈缺故子
美晩月詩欲得淮南術風吹暈已生
苕溪漁隱曰古今詩人以詩名世者或只一句或只一
聯或只一篇雖其餘别有好詩不專在此然播傳於後
世膾炙於人口者終不出此矣豈在多哉如池塘生春
草則謝康樂也澄江靜如練則謝宣城也壠首秋雲飛
則柳吳興也風定花猶落則謝元貞也鳥鳴山更幽則
王文海也空梁落燕泥則薛道衡也楓落吳江冷則崔
信明也庭草無人隨意綠則王胄也凡此皆以一句名
世者温庭筠有雞聲茅店月人跡板橋霜嚴維有柳塘
春水漫花塢夕陽遲常建有竹徑通幽處禪房花木深
杜荀鶴有風暖鳥聲碎日高花影重韋蘇州有兵衛森
畫戟燕寢凝清香孟浩然有氣蒸雲夢澤波撼岳陽城
賈島有鳥宿池邊樹僧敲月下門張祐有樹影中流見
鐘聲兩岸聞周朴有曉來山鳥閙雨過杏花稀劉筠有
雨勢宫城闊秋聲禁樹多楊黎州有剛腸欺竹葉衰鬢
怯菱花寇萊公有遠水無人渡孤舟盡日横徐鉉有井
泉分地脈砧杵共秋聲趙師民有麥秋晨氣潤槐夏午
隂清魏野有數聲離岸櫓幾點别州山悟清有鳥歸花
影動魚没浪痕圓惠崇有河分岡勢斷春入曉痕清夏
英公有山勢蜂腰斷溪流燕尾分蔡天啟有柳間黃鳥
路波底白鷗天秦少游有雨砌墮危芳風軒納飛絮陳
無已有髮短愁催白顔衰酒借紅徐忻有著衣輕有暈
入水淡無痕省題詩如楊巨源有爐煙添柳重宫漏出
花遲滕元發有寒日邊聲斷春風塞草長以至漠漠水
田飛白鷺隂隂夏木轉黃鸝乃王維也殘星數點鴈横
塞長笛一聲人倚樓乃趙嘏也禪伏詩魔歸靜域酒衝
愁陣出竒兵乃韓偓也蝴蝶夢中家萬里杜鵑枝上月
三更乃崔塗也煙横博望乘槎水月上文王避雨陵乃
唐彦謙也水暖鳬鷖行哺子溪深桃李卧開花乃鄭文
寶也雪意未成雲著地秋聲不斷鴈連天乃錢惟演也
一聲啼鳥禁門靜滿地落花春日長乃王隨也樓臺側
畔楊花過簾幕中間燕子飛乃晏元獻也珠簾繡戶遲
遲日柳絮梨花寂寂春乃周式也峭帆横渡官橋柳叠
鼓驚飛海岸鷗乃楊大年也長楊獵罷寒熊吼太液波
閒瑞鵠飛乃宋莒公也龍帶晩煙離洞府雁拖秋色入
衡陽乃王文穆也草解忘憂憂底事花名含笑笑何人
乃丁晉公也風定曉枝蝴蝶閙雨勻春圃桔橰閒乃韓
魏公也黃蜂衙退海潮上白蟻戰酣山雨來乃錢昭度
也園林換葉梅初熟池館無人燕學飛乃謝景山也海
鵬未擊三千里天馬須歸十二閑乃王平甫也收取桑
榆歸物外種成桃李滿人間乃李絢也千重浪裏平安
過百尺竿頭穩下來乃陳從易也千里暮山横紫翠一
鈎新月破黃昏乃孫莘老也倒著衣裳迎戶外盡呼兒
女拜燈前乃謝師厚也亞夫金鼓從天落韓信旌旗背
水陳乃梅聖俞也雲頭灧灧開金餅水面沈沈卧彩虹
乃蘇子美也斜日半竿眠犢晩春波一望去鳬寒乃張
文潛也千山送客東西路一樹照人南北枝乃王康功
也鄭谷詠海棠云穠艷最宜新著雨妖嬈全在欲開時
林逋詠梅花云疎影横斜水清淺暗香浮動月黃昏王
禹玉上元云雙鳳雲中扶輦下六鼇海上駕山來宋子
京落花云將飛更作回風舞巳落猶成半面粧王君玉
聞角云隴雁半驚天在水征人相顧月如霜盛次仲雪
云看來天地不知夜飛入園林總是春凡此皆以一聯
名世者春城無處不飛花寒食東風御柳斜日暮漢宫
傳蠟燭輕煙散入五侯家此韓翃也銀河漾漾月輝輝
樓礙星邊織女機横玉呌雲清似水滿空霜逐一聲飛
此崔魯也宣室求賢訪逐臣賈生才調更無倫可憐夜
半虛前席不問蒼生問鬼神此李商隱也蠟屐經過滿
徑蹤隔溪遥見夕陽舂當時諸葛成何事只合終身作
卧龍此薛能也月落烏啼霜滿天江村漁火對愁眠姑
蘇城外寒山寺夜半鐘聲到客船此張繼也紫陌紅塵
拂面來無人不道看花回玄都觀裏桃千樹盡是劉郞
去後栽此劉夢得也芳草和煙暖更青閒門要路一時
生年年點檢人間事惟有春風不世情此羅鄴也鳴鶻
直上一千尺天靜無風聲更乾碧眼健兒三百騎盡提
金勒向雲看此柳如京也平沙渺渺煙蒼蒼菰蒲纔熟
楊柳黃扁舟繫岸不忍去秋風斜日鱸魚香此陳文惠
也落魄劉郎作帝歸樽前感慨大風詩淮隂反接英彭
族更欲多求猛士為此張文定也築壇拜日恩雖重躡
足封時慮巳深龍準若知同鳥喙將軍應起五湖心此
錢昆也漢包六合網英豪一個冥鴻惜羽毛世祖功臣
三十六雲臺爭似釣臺高此范文正也古木森森白玉
堂長年來此試文章日斜奏賦長楊罷閒拂塵埃看畫
墻此王仲至也璧門金闕倚天開五見宫花落古槐明
日扁舟滄海去却將雲氣望蓬萊此劉貢父也百尺絲
綸直下垂一波纔動萬波隨夜靜水寒魚不餌滿船空
載月明歸此華亭船子也西塞山邊白鳥飛桃花流水
鱖魚肥青箬笠綠簔衣斜風細雨不須歸此玄真子也
迥臨飛鳥上高謝世人間天勢圍平野河流入斷山此
暢諸也白日依山盡黃河入海流欲窮千里目更上一
層樓此王之涣也琉璃鍾琥珀濃小槽酒滴珍珠紅烹
龍炮鳳玉脂泣羅幃繡幕圍香風吹龍笛擊鼉鼓皓齒
歌細腰舞况是青春日將暮桃花亂落如紅雨勸君終
日酩酊醉酒不到劉伶坟上土此李賀將進酒也並白樂
天琵琶行盧仝月蝕詩杜牧之華清宫詩石曼卿籌筆
驛詩郭功甫金山行皆篇長不錄凡此皆以一篇名世
者余今姑敘其梗概如此若唐之李杜韓柳本朝之歐
王蘇黃清辭麗句不可悉數名與日月爭光不待摘句
言之也其餘詩人佳句尚多猶恐一時記憶有遺忘者
繼當附益之
東觀餘論云邵公亢嘗就焦山下瘞鶴銘缺石考次其
文其不可知者闕之其文首尾似粗可讀雖文全亦止
此百餘字爾而集古錄謂好事者往往只得數字惟余
所得六百餘字獨為多耳蓋印書者傳訛誤以十為百
當時所得蓋六十餘字故云比數字本為多此銘相傳
為王右軍書故蘇子美詩云山隂不見換鵝經京口空
傳瘞鶴銘文忠以為不類王法而類顔魯公又疑是顧
況道號又疑王瓉僕今審定文格字法殊類陶弘景弘
景自稱華陽隱居今曰真逸者豈其别號與又其著真
誥但云已卯歲而不著年名其他書亦爾今此銘壬辰
歲甲午歲亦不書年名此又可證云壬辰者梁天監十
一年也甲午者十三年也案隱居天監七年東游海嶽
權駐會稽永嘉十一年始還茅山十一年乙未歲其弟
子周子良仙去為之作傳即十一年十三年正在華陽
矣此銘後又有題丹陽尉山隂宰數字及唐王瓉詩字
畫亦頗似瘞鶴但筆勢差弱當是效陶書故題於石側
也或以銘即瓉書誤矣苕溪漁隱曰東觀餘論黃伯思
所作也其跋陶華陽書云隱居書故自入流其在華陽
得華陽許三真真跡最多而學之故蕭遠淡雅若其為
人今金陵有許長史舊館壇碑最先一行乃隱居書又
世有畫版帖四十三字與碑字筆勢同今觀其為楊瓊
瑶作奏章槀與前二書雖真行不同要非異手作也袁
昂論書以隱居若吳興小兒形狀未成長而骨體甚峭
快今審其疏比之鍾王為未成就然神韻閑曠那可以
峭快目之獨竇臮謂其高爽自然逸勍奮舉頗近實云
黃伯思此跋稱贊弘景書如此故以瘞鶴銘為類之苐
余初不曾見弘景書未敢遽以為然姑俟識者辨之
金石錄云瘞鶴銘題華陽真逸撰莫詳其為何代人集
古錄云華陽真逸是顧況道號余徧檢唐史及況文集
皆無此號惟況撰湖州刺史廳記自稱華陽山人爾不
知歐陽公何所據也苕溪漁隱曰集古錄云華陽真逸
是顧況道號今不敢遂以為況者碑無年月不知何時
疑前後有人同斯號者也西清詩話云余讀道藏陶隠
居外傳號華陽真人晩號華陽真逸此蓋同斯號矣集
古錄云按潤州圖經以瘞鶴銘為王羲之書字亦竒怪
不類羲之筆法而類顔魯公不知何人書第蘇子美黃
魯直皆以此銘為右軍書得非本潤州圖經而言之故
子美詩曰山隂不見換鵝經京口新傳瘞鶴銘魯直云
頃見京口斷崖中瘞鶴銘大字右軍書其勝處不可名
貌以此觀之遺教經良非右軍筆畫也若瘞鶴銘斷為
右軍書使人不疑如歐陽評顔柳數公書最為端的然
纔得瘞鶴銘彷彿爾惟魯公宋開府碑瘦健清拔在四
王間又嘗有詩云小字莫作癡凍蠅樂毅論勝遺教經
大字無過瘞鶴銘東觀餘論云王逸少以晉惠帝大安
二年癸亥歲生年五十九至穆帝升平五年辛酉歲卒
則成帝咸和九年甲午歲逸少方年三十二至永和七
年辛亥歲年三十八始去會稽而閒居則不應三十二
歲已自稱真逸也又未嘗於朝及閒居時不在華陽以
是考之此銘決非右軍也審矣又與劉無言論書云焦
山瘞鶴銘俗傳王逸少書非也一小書中載云陶隱居
書此或近之然此山有唐王瓉一書刻字畫頗全類此
銘不知即瓚書抑瓚學銘中字而書此詩也劉曰嘗親
至彼觀疑即瓚書也下有云黃山樵人逸少書非王逸
少也蓋唐有此人亦號逸少耳東觀餘論又有此二說
漫附於後姑俟識者併折衷之
苕溪漁隱曰于競唐傳湖州德清縣南前溪村則南朝
習樂之處今尚有數百家習音樂江南聲妓多自此出
所謂舞出前溪者也復齋漫錄言陳劉刪詩山邊歌落
日池上舞前溪唐崔顥詩舞愛前溪妙歌憐子夜長按
智匠古今樂錄晉車騎將軍沈玩作前溪歌而非舞也
蓋復齋不曾見于競唐傳故不知舞出前溪邪
復齋漫錄云吳甘寧住止嘗以繒錦維舟去輒割棄以
示奢侈陳張正見賦朔雪映夜舟詩檣風吹影落纜錦
雜花浮世言錦纜始於煬帝非也吳陳之間巳見矣故
杜子美秋興詩錦纜牙檣起白鷗又錦纜回沙磧蘭橈
避荻洲又送鄭二還江陵詩文旗還錦纜白馬出江城
漁隱叢話後集卷二
