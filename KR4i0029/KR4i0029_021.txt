漁隱叢話前集卷二十一
宋胡仔撰
香山居士
王直方詩話云古今人作昭君詞多矣余獨愛白樂天
一絶云漢使却回憑寄語黃金何日贖蛾眉君王若問
妾顔色莫道不如宫裏時蓋其意優游而不迫切故也
然樂天賦此時年甚少
桐江詩話云樂天與弟敏中行簡三人相繼皆中第樂
天作詩云自憐郡姓為儒少豈料詞場中第頻桂折一
枝先許我楊穿三箭盡驚人其自言兄弟中第曲折盡
矣樂天自作墓誌以白起為祖故曰自憐郡姓為儒少
也
雞肋集云予幼時讀太平廣記見唐太宗遣蕭翼購蘭
亭叙事蓋譎以出之輒歎息曰蘭亭叙若是貴邪至使
萬乘之主捐信於匹夫傳稱子貢詐而全魯弦高誕而
存鄭遺一言之細建二國之業猶不可以為常以太宗
之賢巍巍乎近古所無奈何溺小嗜好而輕喪其所常
之寶異於得原失信不圍而去矣晚多閒居頗屏世好
獨於古人筆墨之遺愛而不能置顧甚於少年喜官爵
遲莫營田宅者與前論異矣因誦白居易七德歌曰功
成理定何神速速在推心致人腹怨女三千放出宫死
囚四百來歸獄復歎曰太宗以一旅取天下惟信爾夫
不吝三千女而放出宫自信也不約四百囚而來歸獄
人信也晉捨原何足道哉
蔡寬夫詩話云唐制百官服色不視職事官而視其階
官九品與今制特異樂天為中書舍人知制誥元宗簡
為京兆少尹官皆六品故猶着綠其詩所謂鳳閣舍人
京兆尹白頭猶未着緋衫南宫啓請無消息朝散何時
復入銜是也後與元微之同制加朝散大夫始登五品
故其詩曰命服難同黃紙上官班不共紫微前青衫脱
早差三日白髮生遲校九年中書舍人雖正五品必待
加朝散而後易緋此知其不繫於職事官也前輩記張
嘉貞為中書令着緋傅游藝為相着綠蓋以此也唐借
服色皆併魚假之樂天自江州司馬除忠州刺史有謝
裴常侍贈袍魚袋詩云魚綴白金隨步躍鶻銜瑞草繞
腰飛其後除尚書郎復有脱刺史緋詩云便留朱紱還
鈴閣却着青袍侍玉除無奈嬌癡三歲女繞腰啼哭覓
銀魚此與今制特異也其特賜者疑亦不相越唐書載
牛叢為陸州刺史賜金紫辭曰臣今衣刺史所假緋即
賜紫為越等乃賜銀緋
東坡云予年十二先君自虔州為予言近城山中天竺
寺有樂天親書詩云一山門作兩山門兩寺元從一寺
分東澗水流西澗水南山雲起北山雲前臺花發後臺
見上界鐘清下界聞遥想吾師行道處天香桂子落紛
紛筆勢竒逸墨迹如新今四十七年矣予來訪之則詩
巳亡有刻石存耳故有詩云空詠連珠吟疊璧巳亡飛鳥
失驚蛇蓋謂是也
蔡寬夫詩話云詩人用事有乘語意到處輙從其方言
為之者亦自一體但不可為常耳吳人以作為佐音淮
楚之間以十為忱音不通四方然退之非閣復非橋可
居兼可過君欲問方橋方橋如此作樂天綠浪東西南
北水紅欄三百九十橋乃皆用二音不知當時所呼通
爾或是姑為戲也呼兒為囝(音蹇)父為郎罷此閩人語
也顧况作補亡訓傳十三章其哀閩之詞曰囝别郎罷
心摧血况善諧謔故特取其方言為戲至今觀者為之
發笑然五方之音各不同自古文字曷嘗不隨用之楚
人發語之辭曰羌曰蹇平語之詞曰些一經屈宋采用
後世遂為佳句但世俗常情不能無貴遠鄙近耳今毗
陵人平語皆曰鍾京口人曰兜淮南人曰塢猶楚人曰
些嘗有士人學為騷詞皆用此三語聞者無不拊掌苕
溪漁隱曰老杜詩有主人送客無所作(音佐)行酒賦詩殊
未央之句則老杜固巳先用此方言矣
苕溪漁隱曰富貴於人造物所靳自古以來多不在於
少年嘗在於晚景若少年富貴者非曰無之蓋亦鮮矣
人至晩景得富貴未免置第宅售妓妾以償其平生所
不足者如樂天詩云多少朱門鎖空宅主人到老不曾
歸司空曙詩云黃金用盡教歌舞留與他人樂少年讀
此二詩使人悽然誠不必為此也
東坡云樂天為王涯所讒謫江州司馬甘露之禍樂天
在洛適游香山寺有詩云當君白首同歸日是我青山
獨往時不知者以樂天為幸之樂天豈幸人之禍也哉
蓋悲之也
蔡寬夫詩話云劉禹錫柳子厚與武元衡素不叶二人
之貶元衡為相時也禹錫為靖共佳人怨以悼元衡之
死其實蓋快之子厚古東門行云赤丸夜語飛電光徼
巡司隸眠如羊當街一叱百吏走馮敬胷中函匕首雖
不著所以當亦與禹錫同意古東門用袁盎事也樂天
江州之謫王涯實為之故甘露之禍樂天亦有當君白
首同歸日是我青山獨往時之句
蔡寬夫詩話云樂天聽歌詩云長愛夫憐第二句請君
重唱夕陽關注謂王右丞辭秦川一半夕陽關此句尤
佳今摩詰集載此詩所謂漢主離宫接露臺者是也然
題乃是和太常韋主簿温陽寓目不知何以指為想夫
怜之辭大抵唐人歌曲本不隨聲為長短句多是五言
或七言詩歌者取其辭與和聲相疊成音耳予家有古
涼州伊州辭與今遍數悉同而皆絶句詩也豈非當時
人之辭為一時所稱者皆為歌人竊取而播之曲調乎
緗素雜記云蘇鶚演義云今人以酒巡匝為啉尾即再
命其爵也云南朝有異國進貢藍牛其尾長三丈一云
藍穎水牛其尾三丈時人倣之以為酒令今兩盞從其
簡也此皆非正行酒巡匝即重其盞蓋慰勞其得酒在
後也又啉云者貪也謂處於座末得酒最晩腹癢於酒
既得酒巡匝更貪婪之故曰啉尾啉字從口是明貪婪
之意此說近之余觀宋景文公守歲詩云迎新送故只
如此且盡燈前婪尾杯又云稍倦持螯手猶殘婪尾觴
又東坡寒食詩云藍尾忽驚新火後遨頭要及浣花前
注引樂天寒食詩云三杯藍尾酒一楪膠牙餳乃用藍
字蓋婪藍一也
東坡云與郭生遊寒溪主簿吳亮置酒郭生善作挽歌
酒酣發聲坐為悽然郭生言恨無佳詞因改樂天寒食
詩歌之坐客有泣者其詞曰烏啼鵲噪昏喬木清明寒
食誰家哭風吹曠野紙錢飛古墓纍纍春草綠棠梨花
映白楊路盡是死生離别處冥寞重泉哭不聞蕭蕭暮
雨人歸去每句雜以散聲
後史補云河中桑落坊有井每至桑落時取其寒暄得
所以井水釀酒甚佳故號桑落酒舊京人呼為桑郎蓋
語訛耳庾信詩云蒲城桑落酒灞岸菊花秋白居易詩
云桑落氣薰珠翠暖柘枝聲引管絃高
隱居詩話云樂天題海圖屏風詩略曰或者不量力謂
兹鼇可求贔屭牽不動綸絶沈其鈎一鼇既頓頷諸鼇
齊掉頭噴風激飛廉鼓波怒陽侯遂使江漢水朝宗意
亦休吾讀此詩感劉隗李訓薛文通等事為之太息
東坡云吴元濟以蔡叛犯許汝以驚東都此豈可不討
者也當時議者欲置之固為非策然不得武裴二傑事
亦未易辦也樂天豈庸人哉然其議論似亦欲置之者
其詩有海圖屏風者可見其意且注云時方討淮蔡吾
以是知仁人君子之於兵蓋不忍輕用如此淮蔡且欲
以德懷況欲弊所恃以勤無用乎悲夫此未易與世士
談也二說未知孰是
緗素雜記云唐故事中書省植紫薇花歴世循用之不
以為非至今舍人院紫薇閣前植紫薇花用唐故事也
樂天詩云獨坐黃昏誰是伴紫薇花對紫薇郎按天文
志紫薇大帝之坐也天子之常居也主命主度也何關
紫薇花事
王直方詩話云東坡平日最愛樂天之為人故有詩云
我甚似樂天但無素與蠻又我似樂天君記取華顛賞
徧洛陽春又他時要指集賢人知是香山老居士又定
似香山老居士世緣終淺道根深而坡在錢塘與樂天
所留歲月略相似其詩云在郡依前六百日者是也
蔡寬夫詩話云官名有因人而重遂為故事者何遜為
水部員外郎以詩稱至張籍自博士復拜此官樂天詩
賀之云老何歿後吟詩絶雖有郎官不愛詩今日聞君
除水部喜於身得省郎時籍答詩亦云幸有紫薇郎見
愛獨稱官與古人同自是遂為詩人故事劉原甫嘗以
鄭谷戲梅聖俞為梅都官然谷詩有云都官雖未是名
郎踐歴曾聞薛許昌復有李公陪雅躅豈宜鄭子忝餘
光其自序以為薛能李頻皆嘗歴拜其曹由之振盛則
都官之重自谷時已云然也
洪駒父詩話云世傳樂天詩云文誇蓋世徒為爾命壓
人頭不奈何予見李侍郎家收得樂天墨迹詩草乃云
病壓人頭
蔡寬夫詩話云唐人飲酒必為令以佐歡其變不一樂
天所謂閑徵雅令窮經史韓退之令徵前事為者今猶
有其遺習也嘗有人舉令云馬援以馬革裹屍死而後
已答者乃云李耳指李樹為姓生而知之又鉏麑觸槐
死作木邊之鬼答者以豫讓吞炭終為山下之灰皆可
謂精的也復有舉經句字相屬而文重者曰火炎崐岡
乃有土圭測影酬之此亦不可多得也
王直方詩話云帝與九齡雖吉夢山呼萬歲是虚聲此
樂天作開成大行挽詞對事親切少有其比也
苕溪漁隱曰江南人家造紅酒色味兩絶李賀將進酒
云小槽酒滴真珠紅蓋謂此也樂天詩亦云燕脂酌蒲
萄蒲萄酒名也出太原得非亦與江南紅酒相類者乎
王直方詩話云韋蘇州云誰知風雨夜復此對牀眠樂
天招張司業云能來同宿否聽雨對牀眠意亦相類然
不為人所稱也老杜云眼前無俗物多病也身輕而樂
天有眼前無俗物身外即僧居之句世亦獨稱老杜
苕溪漁隱曰樂天次楞伽寺詩云照水姿容雖巳老上
山筋力未全衰陳子高病起詩云照水姿容非復我上
樓腰脚不如人時稱為佳句殊不知乃體樂天詩也
漁隱叢話前集卷二十一
