漁隱叢話前集卷三十六
宋胡仔撰
半山老人四
三山老人語錄云荆公詩云細數落花因坐久緩尋芳
草得歸遲六一居士詩云靜愛竹時來野寺獨尋春偶
過溪橋二公皆狀閒適荆公之句為工
石林詩話云荆公晩年詩律尤精嚴造語用字間不容
髮然意與言會言隨意遣渾然天成殆不見有牽率排
比處如含風鴨綠鱗鱗起弄日鵝黃裊裊垂讀之初不
覺有對偶至細數落花因坐久緩尋芳草得歸遲但見
舒閒容與之態耳而字字細考之皆經櫽括權衡者其
用意亦深刻矣嘗與葉致遠諸人和頭字韻詩往返數
四其末篇云名譽子真居谷口事功新息困壺頭以谷
口對壺頭其精切如此後數月取本追改云豈愛京師
傳谷口但知鄉里勝壺頭今集中兩本並存
苕溪漁隱曰六一居士詩云靜愛竹時來野寺獨尋春
偶過溪橋俗謂之折句盧贊元雪詩云想行客過梅橋
滑免老農憂麥隴乾效此格也余亦嘗云鸚鵡杯且酌
清濁麒麟閣懶畫丹青
唐子西語錄云荆公詩得子美句法其詩云地蟠三楚
大天入五湖低
苕溪漁隠曰半山老人題雙廟詩云北風吹樹急西日
照牎涼細詳味之其託意深遠非止詠廟中景物而巳
蓋巡遠守睢陽當時安慶緒遣突厥勁兵攻之日以危
困所謂北風吹樹急也是時肅宗在靈武號令不行於
江淮諸將觀望莫肯救之所謂西日照牎涼也此深得
老杜句法如老杜題蜀相廟詩云映階碧草自春色隔
葉黃鸝空好音亦自别託意在其中矣
遯齋閒覽云荆公百家詩選序云予與宋次道同為三
司判官次道出其家所藏唐百家詩請予擇其善者廢
目力於此良可悔也雖然欲觀唐人詩觀此足矣今世
所傳百家詩選印本已不載此序矣然唐之詩人有如
宋之間白居易元稹劉禹錫李益韋應物韓翃王維杜
牧孟郊之流皆無一篇入選者或謂公但據當時所見
之集詮擇蓋有未盡見者故不得而徧錄其實不然公
選此詩自有微旨但恨觀者不能詳究耳公後復以杜
歐韓李别有四家詩選則其意可見
西清詩話云百家詩選余讀之見其取張祐惠山寺詩
泉聲到池盡山色上樓多而不取孤山寺詩樓臺聳碧
岑一徑入湖心不雨山長潤無雲水自隂斷橋荒蘚澁
空院落花深猶憶西窗月鐘聲在北林又賈島平生得
意句獨行潭底影數息樹邊身復不取而載寫留行道
影焚却坐禪身不知意果如何耳
石林詩話云王荆公從宋次道借本編百家詩選中間
有瞑色赴春愁次道改赴字作起字荆公復定為赴字
以語次道曰若是起字誰不能之次道以為然苕溪漁
隱曰余觀鍾山語錄云暝色赴春愁下得赴字最好若
下起字即小兒言語也所云止此不知石林之說何從
得之
冷齋夜話云用事琢句妙在言其用而不言其名此法
惟荆公東坡山谷三老知之荆公曰含風鴨綠鱗鱗起
弄日鵝黃裊裊垂此言水柳之名也東坡荅子由詩曰
猶勝相逢不相識形容變盡語音存此用事而不言其
名山谷曰管城子無食肉相孔方兄有絶交書又曰語
言少味無阿堵冰雪相看有此君又曰眼看人情如格
五心知外物等朝三格五今之蹙融是也後漢注云常
置人於險惡處耳苕溪漁隠曰荆公詩云繰成白雪桑
重綠割盡黃雲稻正青白雪則絲黃雲則麥亦不言其
名也余嘗效之云為官兩部喧朝夢在野千機促婦功
蛙與促織二蟲也
蔡寬夫詩話云鴈有小而善鳴者謂之鴈奴鴈每羣宿
鴈奴輒往來巡視不瞑微聞人聲則長鳴以驚蓋亦物
之能愛其類者以故江湖間捕鴈必先以計殺鴈奴然
後羣鴈可得宋景文公嘗著其說王荆公亦有詩曰人
將伺其怠奴輒告之亟舉羣寤而飛機巧無所得此與
樂天所賦雉媒者異也
石林詩話云荆公詩有老景春可惜無花可留得莫嫌
柳渾青終恨李太白之句以古人姓名藏句中蓋以文
為戲或者謂前無此體自公始見之余讀權德輿集其
一篇云藩宣秉戎寄衡石崇勢位言紀信不留弛張良
自愧樵蘇則為愜瓜李斯可畏不顧榮官尊每陳農畝利
家林類巖巘負郭躬斂積忌滿寵生嫌養蒙恬勝利疎
鍾皓月曉晚景丹霞異澗谷永不變山梁冀無累論自
王符肇學得展禽志從此直不疑支離疎世事則權德
輿已嘗為此體乃知古今文章之變殆無遺藴德輿在
唐不以詩名然詞亦雅暢此篇雖主意在别立體然不
失為佳製也
禁脔云沙草則衆人所謂水邊林下之物所與之遊處
者牛羊鷗鳥耳而荆公造而為語曰眠分黃犢草坐占
白鷗沙其筆力高妙殆若天成凡貧賤則語言不為人
所敬信歲寒則無如松竹魯直造而為語曰語言少味
無阿堵冰雪相看有此君其語便韻
類苑云荆公題王昂霄水亭云蕭蕭摶黍聲中日漠漠
舂鋤影外天事實人多不知摶黍蓋黃鸝也黍方熟時
鳴于桑間或謂之黃鸝見詩疏舂鋤鷺也爾雅曰鷺舂鋤
亦取其鷺之行步云皮日休詩云數點舂鋤烟雨微蓋
言此耳
苕溪漁隱曰荆公詩客舍黃梁今始熟鳥殘紅柿昔曾
分事見傳燈錄潙山與仰山遊行次鳥銜一紅柿落前
祐將與仰山仰山接得以水洗了却與祐祐曰什麽處
得來寂曰此是和尚道德所感祐曰不得空然即分半
與寂
後山詩話云荆公詩力去陳言夸末俗可憐無補費精
神而公平生文體數變莫年詩益工用意益苦故言不
可不謹也
西清詩話云王師弔伐江左城將破或夢丱角女子行
空中以巨簁簁物散落如豆着地皆成人問其故曰此
當死于難者後見一貴人盛冠服當墮于地云此徐舍
人也既寤聞徐鍇死圍城中王文公兄弟在金陵和王
微之晢登高齋詩押簁字韻平甫云當時徐氏擅筆墨
夜圍夢墮空中簁此事竒譎而盤屈就強韻可謂工矣
倦夜雜錄云平甫熙寧中判官告院忽於秋日作宫詞
點絳唇一解以示魏泰泰曰斷章有流離之思何也明
年果得罪廢歸金陵其詞曰秋氣微涼夢回明月穿簾
幕井梧蕭索正遶南枝鵲寶瑟塵生金鴈空零落情無
託鬢雲慵掠不似君恩薄
隱居詩話云蘇丞相頌嘗云館中見平甫題壁有宫殿
影搖河漢外江湖夢斷鼓鐘邊使人吟想不巳平甫尤
工用事而復對偶親切在京師有病中荅予秋日詩曰
忽吟佳句詩消暑遠勝前人檄愈風又曰北海知天諭
牛馬東方傲俗任龍蛇王繹學士葬以九月平甫為挽
詞云九月清霜送陶令千年白日見滕公時挽詞甚多無
出此句
王直方詩話云平甫直宿館中夢一人與之同至海中
有樓臺榜曰靈芝宫其間笙簫聲妓甚衆其人欲與俱
往俄聞有告之者曰未當來今非其時也平甫驚覺禁
中鳴鐘矣乃自作詩云萬頃波濤木葉飛笙簫宫殿號
靈芝揮毫不似人間世長樂鐘聲夢覺時數年果卒曾
子固為傳其事甚詳
王直方詩話云郭功甫方與荆公坐有一人展刺云詩
人龍太初功甫勃然曰相公前敢稱詩人其不識去就
如此荆公曰但且請來相見既坐功甫曰賢道能作詩
為我賦乎太初曰甚好功甫曰只從相公請箇詩題是
時方有一老兵以沙擦銅器荆公即曰可作沙詩太初
不頃刻間誦曰茫茫黃出塞渺渺白鋪汀鳥過風平篆
潮回日射星功甫遂閣筆太初緣此名聞東南
漁隱叢話卷三十六
