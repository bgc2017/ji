漁隱叢話前集卷五十五
宋胡仔撰
宋朝雜紀下
高齋詩話云章子厚嘗與劉子先定有場屋之舊又頗
相厚善子厚居京口子先守姑蘇以新醖洞庭春寄之
子厚答詩云洞霄宫裏一閒人東府西樞老舊臣多謝
姑蘇賢太守殷勤分送洞庭春其後隔闊十年子厚拜
相亦不通問寄書誚其相忘遠引之意子先以詩謝曰
故人天上有書來責我疎愚喚不回兩處共瞻千里月
十年不寄一枝梅塵泥自與雲霄隔駑馬難追德驥才
莫謂無心向門下也曾終夕望三台公得詩大喜即召
為宰屬遂遷戶部侍郎
苕溪漁隠曰余卜居苕溪日以漁釣自適因自稱苕溪
漁隠臨流有屋數椽亦以此命名僧了宗善墨戲落筆
瀟灑為余作苕溪漁隠圖覽景攄懷時有鄙句皆題之
左方既久益多不能盡錄聊舉其一二云溪邊短短長
長柳波上來來去去船鷗鳥近人渾不畏一雙飛下鏡
中天秋雲漠漠煙蒼蒼蘆花初白蓮葉黃釣船盡日來
往處南村北村秔稻香卷起綸竿撇櫂歸短蓬斜掩宿
漁磯日高春睡無人喚撩亂楊花繞夢飛又滿江紅一
闋云泛宅浮家何處好苕溪清境占雲山萬疊煙波千
頃茶竈筆牀渾不用雪蓑月笛偏相稱争不教二紀賦
歸來甘幽屏紅塵事誰能省青霞志方高引任家風舴
艋生涯笭箵三尺鱸魚真好膾一瓢春酒宜閒飲問此
時懷抱向誰論惟箕潁
王直方詩話云王崇極之與先君同在熙河作詩送先
君入京云渭城楊柳已青青強駐行人聽渭城不問使
車歸路遠且從樽酒滿杯傾相逢洮塞休兵後此去秦
川照眼明若立螭頭借前箸且教充國事春耕先君誦
於吴冲卿丞相緣此知名
隱居詩話云楊文公談苑載本朝武人多能詩若曹翰
句有曾經國難穿金甲不為家貧賣寶刀劉吉甫云一
箭不中鵠五湖歸釣魚大年稱其佳近世有張師正本
進士及第換武為遥郡防禦使亦能詩有昇平詞云舊
將封侯盡降王賜姓歸又蝸角功名時不與澗松才幹
老甘休分鹿是非皆委夢落花貴賤不由人他句皆類
此
苕溪漁隱曰余舊覽倦游雜錄言桂州左右山皆平地
拔起竹木蓊鬱石如黛染陽朔縣尤竒四面峯巒駢立
故沈水部彬嘗題詩曰陶潛彭澤五株柳潘岳河陽一
縣花兩處爭如陽朔好碧蓮峯裏住人家余初未之信
也比歲兩次侍親赴官桂林目覩峯巒竒怪方知倦游
雜錄所言不誣因誦韓柳詩云水作青羅帶山為碧玉
篸又云海上羣峯似劒芒春來處處割愁腸之句真能
紀其實也山谷老人謫宜州道過桂林亦嘗有詩云桂
嶺環城如鴈蕩平地蒼玉忽嶒峨李成不生郭熙死奈
此百嶂千峯何
東軒筆錄云陶榖久在翰林意希大用乃俾其黨因事
薦引言榖在詞禁宣力實多微伺上旨太祖笑曰翰林
草制皆檢前人舊本改換詞語所謂依樣畫葫蘆耳何
宣力之有榖聞之作詩曰官職須由生處有文章不管
用時無堪笑翰林陶學士年年依樣畫葫蘆太祖薄其
怨望遂决意不用矣
西清詩話云國初宋琪沈義倫俱在黃閣時久旱既雨
復不止廣陌泥淖琪厭之謂義倫曰可謂爕成三日雨
義倫遽對云調得一城泥藝祖知而鄙大臣不學楊徽
之聞而抵掌曰不意中書再生沈宋也
東軒筆錄云彭乘為翰林學士文章誥命尤為可笑有
邊帥乞朝覲仁宗許其候秋凉即途乘為批答之詔曰
當俟蕭蕭之候爰興靡靡之行王琪性滑稽多所侮誚
及乘死也琪為挽詞云最是蕭蕭句無人繼後風盖為
是也
西清詩話云高英秀者吳越國人與贊寧為詩友口給
好罵滑稽每見眉目有異者必噂短於其後人號惡喙
薄徒嘗譏名人詩病云李山甫覽漢史云王莽弄來曾
半破曹公將去便平沉定是破船詩李羣玉詠鷓鴣云
方穿詰曲﨑嶇路又聽鈎輈格磔聲定是梵語詩羅隱
云雲中雞犬劉安過月裏笙歌煬帝歸定是見鬼詩杜
荀鶴云今日偶題題似着不知題後更誰題此衛子詩
也不然安有四蹄贊寧笑謝而已
東軒筆錄云程師孟知洪州於府中作静堂自愛之無
日不到作詩題於石曰每日更忙須一到夜深長是點
燈來李元規見而笑曰此乃是登溷之詩
蔡寬夫詩話云唐末五代俗流以詩自名者多好妄立
格法取前人詩句為例議論鋒出甚有師子跳擲毒龍
顧尾之勢覽之每使人拊掌不已大抵皆宗賈島輩謂
之賈島格而於李杜特不少假借李白女媧弄黃土摶
作愚下人散在六合間濛濛若埃塵目曰調笑格以為
談笑之資杜子美冉冉谷中寺娟娟林外峯欄干更上
處結締坐來重目為病格以為言語突兀聲勢蹇澁此
豈韓退之所謂蚍蜉憾大木可笑不自量者邪
苕溪漁隠曰劉義落葉詩云返蟻難尋穴歸禽易見窠
滿廊僧不厭一片俗嫌多鄭谷柳詩云半煙半雨溪橋
畔間杏間桃山路中會得離人無限意千絲萬絮惹春
風或戲謂此二詩乃落葉及柳謎子觀者試一思之方
知其善謔也
王直方詩話云東坡有言世間事忍笑為易惟讀王祈
大夫詩不笑為難祈嘗謂東坡云有竹詩兩句最為得
意因誦曰葉垂千口劒幹聳萬條槍坡曰好則極好只
是十條竹竿一箇葉兒也
東坡云蜀人任介郭震李畋皆博學能詩曉音律相與
為莫逆之交遊蕩不羈禮法之士鄙之然皆才識過人
李順之將亂震遊成都東郊忽賦詩云今日出東郊東
郊無好色青青原上草莫放征馬食遂走京師上書言
蜀將亂不報朞年其言乃效震竟不仕介為陜西一幕
官而死畋稍達仕至尚書郎震將死其友往問之側卧
欹枕而言其友曰子且正身震笑曰此行豈可復替名
哉雖其平生詼諧之餘習然亦足以見其臨死生不亂
也
後山詩話云楊大年傀儡詩云鮑老當筵笑郭郎笑他
舞袖太琅璫若教鮑老當筵舞轉更琅璫舞䄂長語俚
而意切相傳以為笑
遯齋閒覽云李廷彥獻百韻詩于一達官其間有句云
舍弟江南没家兄塞北亡達官惻然傷之曰不意君家
凶禍重併如此廷彥遽起自解曰實無此事但圖對属
親切又許義方之妻以端潔自許義方嘗出經年始歸
妻曰自君之出惟閉門自守義方咨嘆問何以自娛答
曰時作小詩以適情耳義方欣然取詩觀之首篇云月
夜招鄰僧閒話
東軒筆錄云劉攽性滑稽喜謔玩王汾口吃攽嘲曰恐
是昌家又疑非類不見雄名惟聞艾氣以周昌韓非揚
雄鄧艾皆吃也又同趍朝聞呌班聲汾謂攽曰紫宸殿
下頻呼汝攽應聲曰寒食原頭屢見君各以其名為戲
也吕嘉問提舉市易務三司使曾布劾其違法王荆公
惑黨人之說反以罪三司曾既隔下朝請而嘉問治事
如故攽聞而歎曰豈意曾子避席望之儼然望之嘉問
字也王平甫盛夏入舘中下馬流汗浹衣攽見而笑曰
君真所謂汗淋學士也馬默為臺官彈攽輕薄不當置
在文舘攽曰既云馬默豈合驢鳴
石林詩話云劉貢甫天資滑稽不能自禁遇可諧謔雖
公卿不避與王荆公素厚荆公當國亦屢謔之雖每為
絶倒然意終不能平也元豐末為京東轉運使貶衡州
監酒雖坐他累議者或謂嘗以時相姓名為戲惡之也
元祐初起知襄州淳于髠墓在其境内嘗以詩題云微
言動相國大笑絶冠纓流(闕)有餘智滑稽全姓名師儒
坐稷下衡益(闕)南荆贅壻不為辱旅墳知客卿又有續
謝師厚善謔□詩云善謔知君意何傷睿武公盖記前
事以自解云
王直方詩話云璧門金闕倚天開五見宫花落古槐明
日扁舟滄海去却將雲氣望蓬萊此劉貢甫詩也自舘
中出知曹州時作舊云雲裏荆公改作雲氣又云五見
宫花落古槐此詩法也
桐江詩話云元祐間東平王景亮與諸仕族無成子結
為一社純事嘲誚士大夫無間賢愚一經諸人之目即
被不雅之名當時人號曰猪觜關吕惠卿察訪京東吕
天資清瘦語話之際喜以雙手指畫社人目之曰說法
馬留又湊為七字曰說法馬留為察訪社中彌歲不能
對一日邵箎因上殿氛泄出知東平邵高鼻鬈髯社人
目之曰湊氛獅子仍對曰說法馬留為察訪湊氛獅子
作知州惠卿銜之諷部使者法以他事舉社遂為虀粉
冷齋夜話云吾叔淵材曰平生死無所恨所恨者五事
耳人問其故淵材斂目不言久之曰吾論不入時聽恐
汝曹輕易之問者力請說乃答曰第一恨鰣魚多骨二
恨金橘太酸三恨蓴菜性冷四恨海棠無香五恨曾子
固不能作詩聞者大笑而淵材瞠目答曰諸子果輕易
吾論也
隱居詩話云昨夜陰山吼賊風帳中驚起紫髯翁平明
不待全師出連把金鞭打鐵驄不知何人之詩頗為邊
人傳誦有張師雄者居洛中好以甘言悅人晩年尤甚
洛人目為密翁翁會官於塞上一夕傳胡騎犯邊師雄
蒼皇震恐衣皮裘兩重伏於土穴中神如癡矣秦人呼
土窟為土空遽為無名子改前詩以嘲之曰昨夜陰山
賊吼風帳中驚起密翁翁平明不待全師出連著皮裘
入土空
王直方詩話云王禹錫行第十六與東坡有婣連嘗作
賀知縣喜雨詩云打葉雨拳隨手重吹凉風口逐人來
自以為得意東坡見之曰十六郎作詩怎得如此不入
規矩禹錫云盖是醉中所作異日又持一大軸呈坡坡
讀之云爾復醉邪
東軒筆錄云陳繹晚為敦朴之狀時謂之熱熟顔回孔
文仲舉制科廷試對策言時事有可痛哭太息者執政
惡而黜之繹時為翰林學士語於衆曰文仲狂躁直杜
園賈誼也王平甫笑曰杜園賈誼可對熱熟顔回合坐
大噱繹有慙色杜園熱熟皆當時鄙語
遯齋閒覽云西頭供奉官錢昭度嘗作詠方池詩云東
道主人心匠巧鑿開方石貯漣漪夜深却被寒星照恰
似仙翁一局碁有輕薄子見而笑曰此所謂一局黑全
輸也盖唐廖凝有詠白鷗詩云滿汀鷗不散一局黑全
輸之句
漫叟詩話云錢昭度詩二八飛泉繞齒鳴盖用鮑照井
謎也井謎二形二體四支八頭四八一八飛泉仰流五
八是四十數昭遂使作二八識者笑其不能用事
後山詩話云熙寧初外學置官師職簡地親多在幕席
徐有學官喜誶語同府苦之詠蠅以刺之曰衣服有時
遭點染杯盤無日不追隨
苕溪漁隱曰郭忠恕嘗玩聶崇義戲嘲之云近貴全為
瞶攀龍即是聾雖然三箇耳其奈不成聰崇義應聲反
以忠恕二字解嘲云勿笑有三耳全勝畜二心陳亞蔡
襄互相嘲云陳亞有心終是惡蔡襄無口便成衰近時
吕擴謝暉亦以名相嘲云吕擴無才終入廣謝暉不日
便充軍是知戲謔不可不謹至於為虐可以為戒
漁隱叢話前集卷五十五
