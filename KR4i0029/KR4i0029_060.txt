漁隱叢話前集卷六十
宋胡仔撰
憶妓詩
古今詩話云太和初有為御史分務路京者有妓善歌
時太常李逢吉留守求一見既不敢辭盛粧以往李命
與衆姬相見李姬四十餘軰皆出其下既入不復出頃
之李亦辭以疾遂罷坐信宿耗絶但怨歎不能已已為
詩兩篇投獻明日李但含笑曰大好詩遂絶詩曰三山
不見海沉沉豈有仙蹤尚可尋青鳥去時雲路斷嫦娥
歸處月宫深紗窗暗想春相憶書幌誰憐夜獨吟料得
此時天上月只應偏照兩人心一篇亡苕溪漁隱曰余
觀劉賓客外集有憶妓四首内一首即前詩也其餘三
首亦是前詩之意古今詩話中既不誌御史姓名則此
詩豈非夢得為之假手乎
洞仙歌
漫叟詩話云楊元素作本事曲記洞仙歌冰肌玉骨自
清凉無汗水殿風來暗香滿繡簾開一點明月窺人人
未寢欹枕釵横雲鬢亂起來携素手庭戶无聲時見疎
星渡河漢試問夜如何夜已三更金波淡玉䋲低轉細
屈指西風幾時來又不道流年暗中偷换錢塘有一老
尼能誦後主詩首章兩句後人為足其意以填此詞余
嘗見一士人誦全篇云冰肌玉骨清無汗水殿風來暗
香暖簾開明月獨窺人欹枕釵横雲鬢亂起來瓊戶啓
無聲時見疎星渡河漢屈指西風幾時來只恐流年暗
中换
東坡洞仙歌序云僕七歲時見眉州老尼姓朱忘其名
年九十餘自言嘗隨其師入蜀主孟昶宫中一日大熱
蜀主與花蘂夫人夜起避暑摩訶池上作一詞朱具能
記之今四十年朱已死矣人無知此詞者獨記其首兩
句云冰肌玉骨自清凉無汗暇日尋味豈洞仙歌令乎
乃為足之云苕溪漁隱曰漫叟詩話所載本事曲云錢
唐一老尼能誦後主詩首章兩句與東坡洞仙歌序全
然不同當以序為正也
花蘂夫人
後山詩話云費氏蜀之青城人以才色入蜀事後主嬖
之號花蘂夫人效王建作宫詞百首國亡入備後宫太
祖聞之召使陳詩誦其國亡詩云君王城上豎降旗妾
在深宫那得知十四萬人齊解甲寧無一箇是男兒太
祖悅蓋蜀兵十四萬而王師纔數萬爾
虞美人草行
冷齋夜話云曾子宣夫人魏氏作虞美人草行云鴻門
玉斗紛如雪十萬降兵夜流血咸陽宫殿三月紅覇業
已隨煙燼滅剛強必死仁義王隂陵失路非天亡英雄
本學萬人敵何用屑屑悲紅糚三軍散盡旌旗倒玉帳
佳人坐中老香魂夜逐劍光飛青血化為原上草芳心
寂寞寄寒枝舊曲聞來似歛眉哀怨徘徊愁不語恰如
初聽楚歌時滔滔逝水流今古漢楚興亡兩丘土當年
遺事久成空慷慨樽前為誰舞苕溪漁隱曰此詩乃許
彦國表民作表民合肥人余昔隨侍先君守合肥寄借
得渠家集集中有此詩又合肥老儒郭全美乃表民席
下舊諸生云親見渠作此詩今曾端伯編詩選亦列此
詩於表民詩中遂與余所見所聞暗合覽者可以無疑
亦知冷齋之妄也
回文詩
漫叟詩話云回紋兩讀必徧獨此五詩不然其一曰紅
窗小泣低聲怨永日眷寒斗帳空中酒落花飛絮亂曉
鶯啼破夢匆匆其二曰同誰更倚閒窗繡落日紅扉小
院深東復西流分水嶺恨兼愁續斷弦琴其三曰寒信
風飄霜葉黃冷燈殘月照空牀看君寄憶回紋錦字字
縈愁寫斷腸其四曰前堂畫燭殘凝淚半夜清香舊惹
衾煙鎖竹枝寒宿鳥水沉天色霽横參其五曰娥翠斂
時聞燕語泪珠彈處見鴻歸多情妾似風花亂薄倖郎
如露草晞
琵琶
侯鯖錄云蔡持正謫新州侍兒名琵琶嘗養一鸚鵡持
正每呼琵琶即扣一響板鸚鵡傳言呼之琵琶卒後誤
觸響猶傳言呼之持正感傷成疾不起嘗為詩云鸚鵡
言猶在琵琶事已非傷心瘴江水同渡不同歸苕溪漁
隱曰持正守安州夏日登車蓋亭作十絶句為吳處厚
箋注得罪調新州其間一絶云紙屏石枕竹方牀手倦
抛書午夢長睡起莞然成獨笑數聲漁笛在滄浪殊有
閒適自在之意
囀春鶯
西清詩話云王晉卿都尉既喪蜀國貶均州姬侍盡逐
有一歌者號囀春鶯色藝兩絶平居屬念不知流落何
許後二年内徙汝隂道過許昌市傍小樓聞泣聲甚怨
晉卿異之問乃囀春鶯也恨不可復得因賦一聯佳人
巳屬沙叱利義士今無古押衙晉卿每話此事客有足
成章者晉卿覽之尤愴然其詞曰幾年流落向天涯萬
里歸來兩鬢華翠袖香殘空浥淚青樓雲渺定誰家佳
人已屬沙叱利義士今無古押衙回首音塵兩沉絶春
鶯休囀沁園花
媚兒
遯齋閒覽云東坡嘗飲一豪士家出侍姬十餘人皆有
姿伎其間有一善舞者名媚兒容質雖麗而軀幹甚偉
豪士特所寵愛命乞詩於公公戲為四句云舞袖蹁躚
影搖千尺龍蛇動歌喉宛轉聲撼半天風雨寒妓頳然
不悅而去
魯生
侯鯖錄云韓康公上元召從官數人出家妓侍飲其專
寵者曰魯生偶中蜂螫少頃持扇就東坡乞詩詩中有
魚吹細浪歌搖日舞罷花枝蜂入懷之句上句記姓下
句記事
麗人雜紀
隱居詩話云近世婦人多能詩往往有臻古人者王荆
公家能詩者最衆張奎妻長安縣君荆公之妹也佳句
為最草草杯盤供笑語昏昏燈火話平生吳安特妻蓬
萊縣君荆公之女也有句云西風不入小窗紗秋意應
憐我憶家極目江山千萬恨依前和淚看黃花劉天保
妻平甫女也句有不緣燕子穿簾幕春去春來可得知
荆公妻吳國夫人亦能文嘗有小詞約諸親遊西池有
待得明年重把酒携手那知無雨又無風皆脱洒可喜
之句也
西清詩話云朝奉郎中丘舜諸女皆能文詞每兄弟内
集必聯詠為樂其仲嘗作寄夫詩云簾裏孤燈覺曉遲
獨眠留得宿粧眉珊瑚枕上驚殘夢認得蕭郎馬過時
苕溪漁隱曰近時婦人能文詞如李易安頗多佳句小
詞云昨夜雨疎風驟濃睡不消殘酒試問捲簾人却道
海棠依舊知否知否應是綠肥紅瘦綠肥紅瘦此語甚
新又九日詞云簾捲西風人似黃花瘦此語亦婦人所
難到也易安再適張汝舟未幾反目有啓事與綦處厚
云猥以桑榆之晩景配兹駔儈之庸材傳者無不笑之
寄齋錄云朱達可未第時其内以一詩寄之云剔燭親
封錦字書擬憑歸鴈寄天隅經年未報干秦策不識如
今舌在無王直方詩話云白藕作花風已秋不堪殘睡
更回頭晩雲帶雨歸飛急去作西窗一夜愁此趙德麟
細君王氏所作也德麟既鰥居因見此篇遂與之為親
余以為乃二十八字媒也德麟名令畤東坡作秋陽賦
云越王之孫有賢公子宅於不土之里而詠無言之詩
蓋畤字也坡云且教人别處使不得苕溪漁隱曰德麟
小詞有臉薄難藏淚眉長易覺愁之句人多稱之乃全
用香奩集桃花臉薄難藏泪柳葉眉長易覺愁一聯詩
但去其上四字耳
遯齋閒覽云東坡在豐城有老人生子為具召東坡且
求一詩東坡問翁年夀幾何曰七十翁之妻幾何曰三
十東坡即席戲作八句其警聯云聖善方當而立歲乃
翁已及古稀年青瑣集云治平中錢忠道過吳江愛其
風物清佳留戀不能去終日諷詠遊賞遇一女子小舟
獨棹於煙波浩渺間忠悅之作詩贈女子其警句云滿
目生涯千頃浪全家衣食一輪竿女子得詩携歸呈其
父其父蓋隱淪客也喜忠此詩遂以女子奉忠箕帚泛
舟同入煙波不知所往
今是堂手錄云杜太中自行伍為將與物無情西人呼
爲杜大蟲雖妻有過亦公杖杖之有愛妾才色俱美大
中牋表皆此妾所為一日大中方寢妾至見几間有紙
筆頗佳因書一闋寄臨江仙有彩鳳隨鵶之語大中覺
而視之云鵶且打鳳於是掌其面至項折而斃
冷齋夜話云李元膺喪妻作長短句云去年相逢深院
宇海棠下曾歌金縷歌罷花如雨翠羅衫上點點紅無
數今歲重尋携手處空物是人非春暮回首青門路亂
紅飛絮相逐東風去元膺尋亦卒
後山詩話云韓魏公為陜西安撫開府長安李待制師
中過之李有詩名席間使為官妓賈愛卿賦詩云願得
貔貅十萬兵犬戎巢穴一時平歸來不用封侯印只問
君王乞愛卿
渑水燕談錄云蘇子瞻通判錢唐嘗權領郡事新太守
將至營妓陳狀以年老乞出籍從良公即判曰五日京
兆判狀不難九尾野狐從良任便有周生者色藝為一郡
之最聞之亦陳狀乞嫁公惜其去判云慕周南之化此
意誠可嘉空冀北之羣所請宜不允其敏捷善謔如此
後山詩話云杭妓胡楚靚靚皆有詩名胡云不見當時
丁令威年來處處是相思若將此恨同芳草却恐青青
有盡時張子野老于杭多爲官妓作詞而不及靚靚獻
詩云天與碧芳十樣葩獨分顔色不堪誇牡丹芍藥人
題徧自分身如鼓子花子野於是爲作詞也
後山詩話云住時青幕之子婦妓也善爲詩詞同府以
詞挑之妓荅之曰清詞麗句永叔子瞻曾獨步似恁文
章寫得出來當甚強
夷堅志云陳筑字夢和甫田人崇寧初登第為福州古
田尉既至官惑一倡周氏周能詩嘗有詩贈筑曰夢和
殘月過樓西月過樓西夢已迷唤起一聲腸斷處落花
枝上鷓鴣啼首句蓋寓筑字也又有春晴詩曰瞥然飛
過誰家燕驀地香來甚處花深院日長無个事一瓶春
水自煎茶
漁隱叢話前集卷六十
