漁隱叢話後集卷二十三
宋胡仔撰
六一居士
東坡云大川雖有神淫祀亦其俗石馬繫祠門山鴉噪
叢木潭潭村鼓隔溪聞楚巫歌舞送迎神畫舡百丈山
前路上灘下峡長來去江水東流不暫停黃牛千古長
如故峡上侵天起青嶂崕崩路絶無由上黃牛不下江
頭飲行人惟向舟中望朝朝暮暮見黃牛徒使行人過
此愁山高更遠望猶見不見黃牛滯客舟右文忠公為
峡州夷陵令日所作黃牛廟詩也軾嘗聞之於公云昔
以西京留守推官為館閣校勘時同年丁寳臣元珍適
來京師夢與予同舟泝江干入一廟中拜謁堂下予班
元珍下元珍固辭予不可方拜時神像為起鞠躬堂上
且使人邀予上耳語久之元珍私念神亦如世俗待館
閣乃爾異禮邪既出門見一馬隻耳覺而語予固莫識
也不數日元珍除峡州判官已而余亦貶夷陵令日與
元珍處不復記前夢矣一日與元珍泝峡謁黃牛廟入
門惘然皆夢中所見予為縣令固班元珍下而門外鐫
石為馬缺一耳相視大驚乃留詩廟中有石馬繫祠門
之句盖私識其事也元豐五年軾謫居黃州宜都令朱
君嗣先見過因語峡中山水偶及之朱君請書其事與
詩當刻石於廟使人知進退出處皆非人力如石馬一
耳何與公事而亦前定况其大者公既為神所禮而猶
謂之淫祀以見其直氣不可回如此感其言有味故為
錄之
六一居士傳云居士初謫滁州自號醉翁既老而衰且
病將退休於潁水之上則又更號六一居士客有問曰
六一何謂也居士曰吾家藏書一萬卷集錄三代以來
金石遺文一千卷有琴一張有棋一局而常置酒一壺
客曰是為五一爾奈何居士曰以吾一翁老於此五物
之間是豈不為六一乎客曰子欲逃名者乎而屡易其
號此莊生所謂畏影而走乎日中者也余將見子疾走
大喘渴死而名不得逃也居士曰吾固知名之不可逃
然亦知夫不必逃也吾為此名聊以志吾之樂耳
苕溪漁隱曰石林詩話云歐公一日被酒語其子斐云
吾詩廬山高今人莫能為惟李太白能之明妃曲後篇
太白不能為惟杜子美能之至於前篇則子美亦不能
惟吾能之也近觀本朝名臣傳乃云歐陽修為詩謂人
曰廬山高惟韓愈可及琵琶前引韓愈不可及杜甫可
及後引李白可及杜甫不可及其自負如此則與石林
所紀全不同琵琶引即明妃曲也此三詩並錄於此廬
山高贈同年劉凝之歸南康其詩云廬山高哉幾千仞
兮根盤幾百里嶻然屹立乎長江長江西來走其下是
為揚瀾左蠡兮洪濤巨浪日夕相舂撞雲消風止水鏡
净泊舟登岸而遠望兮上摩雲霄之晻靄下壓后土之
鴻龐試往造乎其間兮攀緣石磴窺空硿千岩萬壑響
松檜懸崖巨石飛流淙水聲聒聒亂人耳六月飛雪洒
石矼仙翁釋子亦往往而逄兮吾常惡其學幻而言哤
但見丹霞翠壁遠近映樓閣晨鐘暮鼔杳靄羅旛幢幽
花野草不知其名兮風吹露濕香澗谷時有白鶴飛來
雙幽尋遠去不可極便欲絶世遺紛厖羡君買田築室
老其下插秧盈疇兮釀酒盈缸欲令浮嵐暖翠千萬狀
坐卧常對乎軒忩君懷磊砢有至寳世俗不辨珉與玒
策名為吏二十載青衫白首困一邦寵榮聲利不可以
苟屈兮自非青雲白石有深趣其氣兀硉何由降丈夫
壯節似君少嗟我欲說安得巨筆如長杠明妃曲和王
介甫作其一云胡人以鞍馬為家射獵為俗泉甘草美
無常處鳥驚獸駭争馳逐誰將漢女嫁胡兒風沙無情
貌如玉身行不遇中國人馬上自作思歸曲推手為琵
却手琶胡人共聽亦咨嗟玉顔流落死天涯琵琶却傳
來漢家漢宫争按新聲譜遺恨已深聲更苦纖纖女手
生洞房學得琵琶不下堂不識黃雲出塞路豈知此聲
能斷腸其二云漢宫有佳人天子初未識一朝隨漢使
遠嫁單于國絶色天下無一失難再得雖能殺畫工于
事竟何益耳目所及尚如此萬里安能制夷狄漢計誠
巳拙女色難自誇明妃去時淚洒向枝上花狂風日暮
起飄泊落誰家紅顔勝人多薄命莫怨春風當自嗟余
觀介甫明妃曲二首辭格超逸誠不下永叔不可遺也
因附益之其一云明妃初出漢宫時淚濕春風鬢脚垂
低回顧影無顔色尚得君王不自持歸來却怪丹青手
入眼平生未曾有意態由來画不成當時枉殺毛延壽
一去心知更不歸可憐着盡漢宫衣寄聲欲問塞南事
只有年年鴻雁飛家人萬里傳消息好在氊城莫相憶
君不見咫尺長門閉阿嬌人生失意無南北其二云明
妃出嫁與胡兒氊車百輛皆胡姬含情欲語獨無處傳
與琵琶心自知黃金捍撥春風手彈着飛鴻勸胡酒漢
宫侍女暗垂淚沙上行人却回首漢恩自淺胡自深人
生樂在相知心可憐青塚已蕪沒尚有哀弦留至今
復齋漫錄云文忠詩小雨斑斑作燕泥東坡詩小雨斑
斑亦作泥山谷六言詩潤花小雨斑斑
藝苑雌黃云送劉貢父守維揚作長短句云平山欄檻
倚晴空山色有無中平山堂望江左諸山甚近或以謂
永叔短視故云山色有無中東坡笑之因賦快哉亭道
其事云長記平山堂上欹枕江南烟雨杳杳沒孤鴻認
取醉翁語山色有無中蓋山色有無中非烟雨不能然
也
苕溪漁隱曰歐公云身行南雁不到處山與北人相對
愁汪彦章云路行歸雁不到處家在長江欲盡頭彦章
雖體歐公詩然終不及歐之自在也
蔡寬夫詩話云文忠與趙康靖公概同在政府相得歡
甚康靖先告老歸睢陽文忠相繼謝事歸汝隂康靖一
日单車特往過之時年幾八十矣留劇飲踰月日於汝
隂縱游而後返前軰挂冠後能從容自適未有若此者
文忠嘗賦詩云古來交道愧難終此會今時豈易逄出
處三朝俱白首凋零萬木見青松公能不遠來千里我
病猶堪嚼一鍾巳勝山隂空興盡且留歸駕為從容因
牓其游從之地為會老堂明年文忠欲往睢陽報之未
果行而薨兩公名節固師表天下而風流襟義又如此
誠可以激薄俗也
苕溪漁隱曰歐公作詩盖欲自出胷臆不肯蹈襲前人
亦其才高故不見牽強之迹耳如六月十四夜飛盖橋
玩月云天形積輕清水德本虚静雲收風浪止始見天
水性澄光與粹容上下相涵映乃于其兩間皎皎挂寒
鏡餘輝所照耀萬物皆鮮瑩矧夫人之靈豈不醒視聽
而我于此時翛然發孤詠紛昏忻洗滌俯仰恣涵泳人
心曠而閒月色高愈迥惟恐清夜闌時時瞻斗柄
麈史云文忠早朝詩云月在蒼龍闕角西甚為美句然
予按漢之四闕南曰朱雀北曰玄武東曰青龍西曰白
虎今歐之詩意盖以當前門闕狀蒼龍故云月在西也
不用漢闕也
夷白堂小集云中秋夜待月詩和者數人趙承之一聯
云古來此景歎經歲今夜誰家不倚樓孫平父一聯云
坐待銀盤生海底俄驚金餅上雲頭尤為佳也苕溪漁
隱曰余評前一聯自在語意俱到後一聯用銀盤金餅
止是詠月何獨中秋吾無取焉
苕溪漁隱曰古人賦中秋詩例皆詠月而已少有著題
者惟王元之云莫辭終夕看動是隔年期蘇子瞻云暮
雲收盡溢清寒銀漢無聲轉玉盤此生此夜不長好明
月明年何處看盖庶幾焉如杜子美劉夢得皆有八月
十五夜詩祗是詠月然亦佳句也子美云滿目飛明鏡
歸心折大刀轉蓬行路遠攀桂仰天高水路疑霜雪林
棲見羽毛此時瞻白兔直欲數秋毫夢得云天將今夜
月一遍洗寰瀛暑退九霄淨秋澄萬里清星辰譲光彩
風露發晶英能變人間世翛然是玉京
苕溪漁隱曰永叔喜雪云常聞老農語一臘見三白是
為豐年候占騐勝蓍策三白事古人不曾用自永叔始
遂為故實如鮑欽止雪霽云三白歲可期一飽分已定
吕居仁雪詩云看取一年三白喜歡共入新年皆本此
也
劉貢甫詩話云永叔與江鄰幾論韓雪詩以隨車翻縞
帶逐馬散銀杯為不工而謂㘭中初蓋底凸處遂成堆
為勝未知真得韓意否也永叔云知聖俞詩者莫如修
嘗問聖俞平生所得最好句聖俞所自負者皆修所不
好聖俞所卑下者皆修所稱賞盖知心賞音之難如是
其評古人詩得無似此乎
復齊漫錄云退之喜雪獻裴尚書詩喜深將策試驚密
仰簷窺又云氣嚴當酒暖洒密聽忩知荆公全用以為
一聯云借問火城將策試何如雲屋聽忩知
法藏碎金云韓詩外傳云凡草木花多五出雪花獨六
出予之所居有迎春花桃花因閒觀之二花多五出亦
有六七出者百中之一耳譬如千萬人中或有一人生
六指物理如此不足怪莊子云枝指是也萬一有反常
之事固當無執定之理
藝苑雌黃云南史張融作海賦成示顧凱之凱之曰此
賦實超玄虚但恨不道鹽耳融因命筆益之云漉沙成
白熬波出素積雪中春飛霜暑路東坡雪詩押鹽字一
聯漁蓑句好真堪畫柳絮才高不道鹽學者徙知柳絮
撒鹽用謝安故事殊不知不道鹽三字亦有來處也
苕溪漁隱曰魯直雪詩試尋高處望雙闕佳氣葱葱寒
妥貼洪覺範雪詩一川秀色浩凌亂萬樹無聲寒妥貼
二詩當以覺範為優句意俱工
六一居士云牡丹花之絶而無甘實茘枝果之絶而非
名花昔樂天有感于二物矣是孰尸其賦予邪然斯二
者惟一不兼萬物之美故各得極其精此於造化不可
知而推之至理宜如此也余少遊洛陽花之盛處也因
為牡丹作記君謨閩人也故能識茘枝而譜之因念昔
人嘗有感於二物而二人者適各得其一之詳故聊書
其所以然而附君謨譜之末焉
藝苑雌黃云羅隠牡丹詩云自從韓令功成後辜負穠
華過一春余考之唐元和中韓宏罷宣武節制始至長
安私第有花命斸去曰吾豈效兒女輩耶當時為牡丹
包羞之不暇故隠有辜負穠華之語
復齋漫錄云東坡雨中明慶賞牡丹云霏霏雨霧作清
妍爍爍明燈照欲燃明日春隂花未老故應未忍著酥
煎又云千花與百草共盡無妍鄙未忍汙泥沙牛酥煎
落蕊孟蜀時兵部尚書李昊每將牡丹花數枝分遺朋
友以牛酥同贈且曰俟花彫謝即以酥煎食之無棄穠
豔其風流貴重如此
東坡云揚州芍藥為天下冠蔡繁卿為守始作萬花會
用花十餘萬株既殘諸園又吏因緣為姦民大病之余
始至問民疾苦以此為首遂罷之花本洛陽故事亦必
為民害也會當有罷之者錢惟演為留守始置驛貢洛
陽花識者鄙之此宫妾愛君之意也故次韻林子中春
日見寄詩云為報年來殺風景連江夢雨不知春以此
也
東臯雜錄云韓魏公守維揚王荆公王岐公為幕客公
愛重之方春作芍藥會有四枝正紫重跗累萼中有金
蕊遶之號腰金紫每歲不過一二公召二幕賞之尚少
一客俄報陳太博入境秀公也即召之後皆為宰相故
荆公作魏公挽詩云幕府少年今白髮傷心無路送靈
輀
復齋漫錄云東坡言古今七言偉麗之句永叔一聯云
蒼波萬古流不盡白鳥雙飛意自閒上句取李太白長
波瀉萬古之句東坡一聯云令嚴鐘鼔三更月野宿貔
貅萬竈烟上句取杜子美中天懸明月令嚴夜寂寥之
句也
苕溪漁隱曰永叔有句云黃栗留鳴桑椹美紫櫻桃熟
麥風凉先君有句云含桃紅紫鶯聲老宿麥青黃燕子
飛皆初夏詩也
本朝名臣傳云初仁宗以唐書淺陋命官刊修在職五
年而修至分撰紀表志七年書成宰相韓琦素不悦宋
祁以所上列傳文采雕飾太過又一書出兩手詔修看
詳改歸一體修受命歎曰宋公於我前軰人所見不同
詎能盡如已意遂不易一字又故事修書進御惟書官
崇者是時祁守鄭州修位在上修曰宋公於此日久功
深吾可掩其長哉遂各列其姓名宋庠聞而喜曰自昔
丈人相凌掩斯事古未有也
三山老人語錄云舊唐史蔣伸從容言於上曰近日官
頗易得人思徼倖上驚曰如此則亂矣對曰亂則未亂
但徼倖者多亂亦非難上稱歎再三新史易其語云比
爵賞稍易人心且偷帝愕然曰偷則亂矣伸曰否非遽
亂但人有覬心亂由是生不若舊史詞暢而理順也
桐江詩話云永叔作韓忠獻晝錦堂記開石了以碑本
寄張安道安道嗟嘆久之云惜乎不先寄老夫使此記
遂有小纇以武康之節來治於相兩句中可去一字不
然以武康之節來治相又不然以武康節來治于相
本朝名臣傳云歐陽公知開封府丞包拯政猛之後一
切循理不事風采或以拯之政勵修者荅曰凡人材性
不一各有長短用其所長事無不舉強其所短政必不
逮吾亦任吾所長爾聞者服其言
司馬文正公日錄云歐陽公坐擅止青苗錢特放罪上
表謝曰敢不戒小人之遂非思君子之改過
許彦周詩話云會老堂口號曰金馬玉堂三學士清風
明月兩閒人初謂清風明月古今通用語後讀南史謝
譓傳曰入吾室者但有清風對吾飲者惟當明月文忠
公文章固優辭亦精緻如此
漁隱叢話後集卷二十三
