漁隱叢話前集卷三十八
宋胡仔撰
東坡一
石林詩話云蘇明允至和間來京師既為歐陽文忠公
所知其名翕然韓忠獻諸公皆待以上客嘗遇重陽忠
獻置酒私第惟文忠公與一二執政而明允乃以布衣
參其間都人以為異禮席間賦詩明允有佳節屢從愁
裏過壯心還傍醉中來之句其意氣尤不少衰明允詩
不多見然精深有味語不徒發正類其文如讀易詩云
誰為善相應嫌瘦後有知音可廢彈婉而不迫哀而不
傷所作自不必多也
後山詩話云世語云蘇明允不能詩歐陽永叔不能賦
曾子固短於韻語黃魯直短於散語蘇子瞻詞如詩秦
少游詩如詞苕溪漁隠曰後山談何容易便謂老蘇不
能詩何誣之甚觀前二聮豈愧作者
東坡云余昔為鳳翔幕過長安見劉原父留吾劇飲數
日酒酣謂吾曰昔陳季弼告陳元龍曰聞遠近之論謂
明府驕而自矜元龍曰夫閨門雍穆有德有行吾敬陳
元方兄弟淵清玉潔有禮有法吾敬華子魚清修疾惡
有識有義吾敬趙元達博聞彊記竒逸卓犖吾敬孔文
舉雄姿傑出有王霸之略吾敬劉玄德所敬如此何驕
之有餘子瑣瑣耳安足錄哉因仰天太息此亦原父之
之雅趣也吾後在黃州作詩云平生我亦輕餘子歲晚
誰人念此翁蓋記原父語也原父既殁久矣尚有貢父
在每與語今復死矣何時復見此俊傑人乎悲夫
冷齋夜話云東坡海棠詩曰只恐夜深花睡去高燒銀
燭照新糚事見楊妃外傳云明星登沈香亭詔妃子妃
子時夘酒未醒命力士從侍兒扶掖而至妃子醉欹殘
糚釵横鬢亂不能再拜明皇笑曰是豈妃子醉耶海棠
睡未足耳尼童詩曰應將白練作仙衣不許紅膏汚天
質事見則天長壽二年詔書應天下尼當用白練為衣
橄欖詩云待得微甘回齒頰已輸崖蜜十分甜事見鬼
谷子照夜清螢也百花醴蜜也崖蜜櫻桃也贈鄭秀才
詩云年來萬事足所欠惟一死事見梁僧史云世祖宴
東府詔跋陁羅世祖戲之曰不負遠來惟有一死在跋
陁應聲曰貧道客食陛下三十載恩德厚矣所欠者一
死爾苕溪漁隠曰崖蜜本草云石蜜也老杜逸詩有崖
蜜松花白之句冷齋謂鬼谷子云崖蜜櫻桃也其說非
是所欠惟一死事出北史劉聰時陳休卜崇為人清直
素惡王沈等侍中卜幹謂休崇曰王沈等勢力足以回
天地卿輩親賢孰與竇武陳蕃休崇曰吾輩年踰五十
職位已崇惟欠一死耳死於忠義乃為得所安能俛首
低眉以事閹豎乎此事在前乃梁僧史用其語耳
王直方詩話云東坡喜韋蘇州詩寧知風雨夜復此對
床眠之句故在鄭别子由云寒燈相對記疇昔夜雨何
時聽蕭瑟又初秋子由與坡相從彭城賦詩云誤喜對
牀尋舊約不知飄泊在彭城子由使遼在神水館賦詩
云夜雨從來對榻眠兹行萬里隔湖天坡在御史獄有
云他年夜雨獨傷神在東府有云對牀定悠悠夜雨今
蕭瑟其同轉對有云對牀貪聽連宵雨又曰對牀欲作
連夜雨又云對床老兄弟夜雨鳴竹屋此其兄弟所賦
也相約退休可謂無日忘之然竟不能成其約其意見
於逍遙堂詩敘云
漫叟詩話云東坡最喜用事既顯而易讀又切當若招
持服人游湖不赴云却憶呼盧袁彦道難邀罵坐灌將
軍柳氏求字荅云君家自有元和脚莫厭家雞更問人
天然竒作賀人洗兒詞云犀錢玉果利市平分霑四座
深愧無功此事如何到得儂南唐時宫中嘗賜洗兒果
有近臣謝表云猥蒙寵數深愧無功李主曰此事卿安
得有功尤為親切苕溪漁隠曰世說元帝生子普賜羣
臣殷羨謝曰皇子誕育普天同慶臣無勲焉而猥頒厚賚
中宗笑曰此事豈可使卿有勲邪二事相類聊錄于此
但深愧無功之語東坡乃用南唐事也
冷齋夜話云王文公居鍾山有客自黃州來公曰東坡
近日有何妙對曰東坡宿於臨臯亭醉夢中而起作寶
相藏記千餘言才點定一兩字而已有墨本適留舟中
公遣健步往取而至時月出東方林影在地公展讀於
風簷喜見鬚眉曰子瞻人中龍也然有一字未穏客請
願聞之公曰日勝日負不若日勝日貧耳東坡聞之撫
掌大笑以公為知言
潘子真詩話云東坡作表忠觀碑荆公寘坐隅葉致遠
楊德逢二人在坐有客問曰相公亦喜斯人之作也公
曰斯作絶似西漢坐客歎譽不已公笑曰西漢誰人可
擬德逢對曰王褒蓋易之也公曰不可草草德逢復曰
司馬相如揚雄之流乎公曰相如賦子虚大人洎喻蜀
文封禪書耳揚雄所著太玄法言以准易論語未見其
敘事典贍如此也直須與子長馳騁上下坐客又從而
贊之公曰畢竟似子長何語坐客悚然公徐曰楚漢以
來諸侯王年表也
蔡寬夫詩話云白樂天楊虞卿之姑夫故世言與李文
饒不相能文饒藏其文集不肯看以為看則必好之文
饒鎮京口時樂天正在蘇州元微之在越州劉禹錫在
和州元劉與文饒唱和往來甚多謂之吳越唱和集樂
天惟首載和文饒薛童觱栗歌一篇後遂不復有亦可
見情也苕溪漁隠曰熙寧間介甫當國力行新法子瞻
譏誚其非形於文章者多矣介甫豈能不芥蒂於胷次
想亦未必深喜其文章今冷齋與子真所筆恐非其實
然子瞻文章豈待介甫譽之然後傳於世哉觀李文饒
之與白樂天其事亦可見古今人情不遠余是以辯之
東坡云宋玉對楚王此獨大王之雄風也庶人安得而
共之譏楚王知已而不知人也柳公權小子與文宗聮
句有美而無箴故為足成其篇云人皆苦炎熱我愛夏
日長薰風自南來殿閣生微涼一為居所移苦樂永相
忘願言均此施清隂分四方
陳輔之詩話云舊唐史柳公權應制聮句薰風自南來
殿閣生微涼然當暑居廣殿高閣南風之來不止微涼
而已新史易曰殿桷生餘涼蓋屈桷叢椽受風勁快此
兩字有功於修詞也
東坡云吾有詩云日日出東門步尋東城遊城門抱關
卒怪我此何求我亦無所求駕言寫我憂章子厚謂參
寥曰前步而後駕何其上下紛紛也僕聞之曰吾以尻
為輪以神為馬何曾上下乎參寥曰子瞻文過有理似
孫子荆子荆曰所以枕流欲洗其耳
王直方詩話云謝眺嘗語沈約曰好詩圓美流轉如彈
丸故東坡答王鞏云新詩如彈丸又送歐陽季弼云中
有清圓句銅丸飛柘彈蓋詩貴于圓熟也余以謂圓熟
多失之平易老硬多失之枯乾能不失於二者之間則
可與古之作者並驅耳
石林詩話云古人論詩多矣吾獨愛湯惠休稱謝靈運
為初日芙蕖沈約稱王筠為彈丸脱手兩語最當人意
初日芙蕖非人力所能為而精彩華麗之意自然見於
造化之外然靈運諸詩可以當此者亦無幾彈丸脱手
雖是輸寫便利動無違礙然其精圓快速發之在手筠
亦未能盡也然作詩審到此地豈復有餘事韓退之贈
張籍云君詩多態度靄靄空春雲司空圖記戴叔倫語
云詩人之辭如藍田日暖良玉生煙亦是形似之微妙
者但學者不能味其言耳
東坡云黃州東南三十里為沙湖余將置田其間因往
相田得疾聞麻橋龐安常善醫而聾遂往求療安常雖
聾而穎悟絶人以指畫字不盡數字輒深了人意余戲
之曰余以手為口君以眼為耳皆一時異人也疾愈與
之同游清泉寺寺蘄水郭門外二里許有王逸少洗筆
泉水極甘下臨蘭溪溪水西流余作歌云山下蘭芽短
浸溪松間沙路淨無泥蕭蕭暮雨子規啼誰道人無再
少時君看流水尚能西休將白髮唱黃雞是日極飲而
歸
西清詩話云東坡謫黃岡與陳慥季常游季常自以為
飽禪學而妻柳頗悍忌季常畏之故東坡因詩戲之曰
龍丘居士亦可憐談空說有夜不眠忽聞河東獅子吼
拄杖落手心茫然
潘子真詩話云吳瑛德仁襟情高遠遵路之子淑之孫
也未五十以虞部員外郎致仕歸隠蘄春元祐間朝廷
聞其高聘之不起稽山不是無賀老我自興盡回酒船
恨我不識元魯山恨君不識顔平原銅駞陌上會相見
拍手一笑三千年東坡為德仁作也
苕溪漁隱曰寄吳德仁兼簡陳季常詩全篇云東坡先
生無一錢十年家火燒凡鉛黃金可成河可塞只有霜
鬢無由玄龍丘居士亦可憐談空說有夜不眠忽聞河
東獅子吼拄杖落手心茫然誰似濮陽公子賢飲酒食
肉自得仙平生寓物不留物在家學得忘家禪門前䆉
稏十頃田清溪遶屋花連天溪堂醉卧呼不醒落花如
雪春風顛我游蘭溪訪清泉已辦布韈青行纏稽山不
是無賀老我自興盡回酒船恨君不識顔平原恨我不
識元魯山銅駞陌上會相見握手一笑三千年詩中所
云龍丘居士即陳季常也濮陽公子即吳德仁也又云
我遊蘭溪訪清泉已辦布韈青行纏稽山不是無賀老
我自興盡回酒船蓋欲往訪德仁未成也李白詩云稽
山無賀老却棹酒船回用此事也又云恨君不識顔平
原東坡自謂也恨我不識元魯山謂德仁也銅駞陌上
會相見握手一笑三千年蓋言終當相見如蘇子訓之
徒此一篇詩意本末次序有倫有理可謂精緻矣潘子
真但只言稽山不是無賀老以下六句為德仁作不知
濮陽公子復是何人無乃與詩題相戾乎
侯鯖錄云魯直戲東坡云昔右軍字為换鵝字韓宗儒
性饕餮每得公一帖於殿帥姚麟换羊肉數斤可名二
丈書為换羊書矣公在翰苑一日以生辰製撰紛冗宗
儒繼作簡以圖報書來人督索甚急公笑曰傳語本官
今日斷屠
東坡云僕行年五十始知作活大要是慳耳而文以美
名謂之儉素然吾儕為之則不類俗人真可謂淡而有
味者又詩云不戢不難受福不那口體之欲何窮之有
每加節儉亦是惜福延壽之道此似鄙俗且出於不得
已然自謂長策不敢獨用故獻之左右住京尤宜此策
也苕溪漁隠曰此東坡與李公擇書愛其語有理故錄
入叢話余連歲憂患生理益微此策誠不可不用若更
以雪堂畫义竹筒之法兼行之當益佳耳
東坡云余在黃州與陳慥季常往來每往過之輒作汁
字韻詩一篇季常不禁殺故以此諷之季常既不復殺
而里中皆化之至有不食肉者皆云未死神已泣此語
使人悽然也苕溪漁隱曰余憂患之餘久亦戒殺細味
東坡此詩欣然會意故錄全章益以自警詩曰我哀籃
中蛤閉口護殘汁又哀網中魚開口吐微濕刳腸彼交
病過分我何得相逢未寒温相勸此最急不見盧懷慎
烝壺似烝鴨坐客皆忍笑髠然發其羃不見王武子每
食刀機赤琉璃載烝豚中有人乳白盧公信寒陋衰髮
得滿幘武子雖豪華未死神已泣先生萬金璧護此一
蟻缺一年如一夢百歲真過客君無廢此篇嚴詩編杜
集
緗素雜記云世俗相傳古詩不必拘於用韻余謂不然
如杜少陵早發射洪縣南途中作及字韻詩皆用緝字
一韻未嘗用外韻也及觀東坡與陳季常汁字韻一篇
詩而用六韻殊與老杜異其他側韻詩多如此以其名
重當世無敢訾議至荆公則無是弊矣其得子固書因
寄以及字韻詩其一篇中押數韻亦止用緝字一韻他
皆類此正與老杜合苕溪漁隠曰黃朝英之言非也老
杜側韻詩何嘗不用外韻如戲呈元二十一曹長末字
韻一篇詩而用五韻南池谷字韻一篇詩而用四韻客
堂蜀字韻一篇詩而用三韻此特舉其二三耳其他如
此者甚衆今若以一篇詩偶不用外韻遂為定格則老
杜何以謂之能兼衆體也黃既不細考老杜諸詩又且
輕議東坡尤為可笑六一居士云韓退之工於用韻其
得韻寬則波瀾横溢泛入傍韻乍還乍離出入回合殆
不可拘以常格如此日足可惜之類是也得韻窄則不
復傍出而因難以見巧愈險愈竒如病中贈張十八之
類是也譬夫善馭良馬者通衢廣陌縱横馳逐惟意所
之至於水曲蟻封疾徐中節而不蹉跌乃天下之至工
也且退之於用韻猶能如此孰謂老杜反不能之是又
非黃所能知也
王直方詩話云與王慶源詩云青衫半作霜葉枯遇民
如兒吏如奴吏民莫作官長看我是識字耕田夫妻啼
兒號刺史怒時有野人來挽鬚拂衣自注下下考芋魁
飯豆吾豈無山谷云庭堅最愛此數韻
漁隱叢話前集卷三十八
