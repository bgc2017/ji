漁隠叢話前集卷三十一
宋胡仔撰
梅聖俞
隠居詩話云梅堯臣贈鄰居詩有云壁隙透燈光籬根
分井口徐鉉亦有喜李少保卜鄰云井泉分地脈砧杵
共秋聲此句尤閑遠也
孔毅夫雜記云永叔稱聖俞河豚詩云春洲生荻牙春
岸飛楊花河豚於此時貴不數魚鰕以謂河豚食柳絮
而肥聖俞破題兩句便說盡河豚好處乃永叔褒譽之
詞其實不爾此魚盛於二月至柳絮時魚已過矣
石林詩話云歐公謂河豚出於暮春食柳絮而肥殆不
然今浙人食河豚於上元前江隂最先得方出時一尾
直千錢然不多得非富人大家預以金噉漁人未易致
二月後日益多一尾纔百錢耳柳絮時人已不食謂之
斑子或言其腹中生蟲故惡之而江西人方得食蓋河
豚出於海初與潮俱上至春深其類稍流入于江西公
吉州人故所知者江西事而巳
苕溪漁隠曰東坡詩云竹外桃花三兩枝春江水暖鴨
先知蔞蒿滿地蘆芽短正是河豚欲上時此正是二月
景致是時河豚已盛矣但欲上之語似乎未穏
東坡云先君與梅二丈遊時軾與子由甚少未有知者
梅公獨深知之家有老人泉公作詩曰泉中有老人隠
見不可常蘇子居其間飲水樂未央泉中必有魚與子
日徜徉泉中苟無魚子特玩滄浪歲月不知老家有雛
鳳凰百鳥戢羽翼不敢呈文章去為仲尼歎出為盛時
祥方今天子聖母滯此泉旁聖俞没今四十年矣南遷至
合浦見其門人歐陽晦夫出其詩藁數十幅其遺晦夫
詩云我家無梧桐安得久留鳳晦夫年六十六尚少余
一歲然白髮蒼顔略相似困窮亦不相遠執手大笑曰
聖俞所謂鳳者豈例皆窮如此乎
東軒筆錄云張堯佐以進士擢第累官至屯田員外郎
知開州會其姪女有寵於仁宗冊為脩媛堯佐遂驟遷
擢一日中除宣徽節度景靈羣牧四使是時御史唐介
上疏引天寶楊國忠為戒不報又與諫官包拯吳奎等
七人論列殿上既而御史中丞留百官班欲以廷諍卒
奪堯佐宣徽景靈兩使特加介五品服以旌敢言未幾
堯佐復除宣徽使知河陽唐謂同列曰是欲與宣徽而
假河陽為名耳我曹豈可中已耶同列依違不前唐獨
爭之不能奪仁宗諭曰差除自是中書介遂極言宰相
文彦博以燈籠錦媚貴妃而致位宰相今又以宣徽使
結堯佐請逐彦博而相富弼又言諫官觀望挾奸而言涉
宫掖語甚切直仁宗怒趣召兩府以疏示之介廷諍不
已樞密副使梁適叱介使下殿介諍愈切仁宗大怒玉
音甚厲衆恐禍出不測是時蔡襄修起居注立殿陛即
進曰介誠狂直然納諫容言人主之美德必望全貸遂
貶春州别駕翊日御史中丞王舉正救解之改為英州
别駕始上怒未已兩府竊議曰必重貶介則彦博不安
彦博去則吾屬遞遷矣既而果如其料當是時梅堯臣
作書竄詩曰皇祐辛夘冬十月十九日御史唐子方危
言初造膝曰朝有巨姦臣介所憤疾願條一二事臣職
敢妄率宰相文彦博邪行世莫匹曩時守成都委曲媚
貴䁥銀璫插左貂窮臘使馳馹邦媛將夸侈中金齎十
鎰為我寄使君竒紋織纖密遂傾西蜀巧日夜急鞭抶
紅經緯金縷排科鬭八七比比雙蓮華篝燈戴心出幾
日成一端持行如鬼疾明年觀上元被服穏稱質璨然
驚上目遽爾有薄詰既聞所從來佞對似未失且云奉
至尊於妾豈能必遂回天子顔百事容丐乞臣今得粗
陳狡猾彼非一偷威與賣利次第推甲乙是惟隂猾雄
仁斷宜勇黜必欲致太平在列無如弼弼亦昧平生況
臣不阿屈臣言天下公奚以身自恤君傍有側目喑啞
横詆叱指言為罔上廢汝還蓬蓽是時白此心尚不避
斧鑕雖令禦魑魅甘且同飴蜜既知弗可懼復以強詞
窒帝聲亦大厲論奏不容畢介也容甚閒猛士膽為栗
立貶嶺外春速欲為異物内外官恟恟陛下何未悉即
敢救者誰襄執左右筆謂此儻不容盛美有所咈平明
中執法懷疏又堅述介言或似狂百豈無一實恐傷四
海和幸勿苦倉卒亟許遷英山衢路猶嗟咄翊日宣白
麻稱快口盈溢阿附連諫官去若懷絮虱其間因獲利
竊笑等蛇鷸英州五千里瘦馬行䭿䭿毒蛇噴曉霧晝
與嵐氣没妻孥不同途風浪過蛟窟存亡未可知雨館
愁傷骨飢僕時後先隨猿拾橡栗粤林多蔽天黃甘雜
丹橘萬室通釀酤撫遠無禁律醉去不須錢醒來弄鳴
瑟山水仍竒怪已可消憂鬱莫作楚大夫懷沙自沈汩
西漢梅子真出為吳市卒市卒且不慙況兹别乘秩始
堯臣作此詩不敢示人及歐陽修為編其集時有嫌避
又削去此詩是以少人知者故今全錄焉
緗素雜記云鄭谷與僧齊已黃損等共定今體詩格云
凡詩用韻有數格一曰葫蘆一曰轆轤一曰進退葫蘆
韻者先二後四轆轤韻者雙出雙入進退韻者一進一
退失此則繆矣余按倦游雜錄載唐介為臺官廷疏宰
相之失仁廟怒謫英州别駕朝中士大夫以詩送行者
頗衆獨李師中待制一篇為人傳誦詩曰孤忠自許衆
不與獨立敢言人所難去國一身輕似葉高名千古重
於山並游英俊顔何厚未死姦諛骨已寒天為吾君扶
社稷肯教夫子不生還此正所謂進退韻格也按韻略
難字第二十五山字第二十七寒字又在二十五而還
字又在二十七一進一退誠合體格豈率爾而為之哉
近閱冷齋夜話載當時唐李對答語言乃以此詩為落
韻詩蓋渠伊不見鄭谷所定詩格有進退之說而妄為
云云也
東軒筆錄云唐介始彈張堯佐諫官皆上疏及彈文彦
博則吳奎畏縮不前當時謂拽動陣脚及唐爭論於上
前遂并及奎之背約執政又黜奎而文潞公益不安遂
罷政事時李師中詩送唐有並游英俊顔何厚未死姦
諛骨已寒之句為奎發也
後山詩話云周盤龍以武功為散騎常侍齊武帝戲之
曰貂蟬何如兜鍪對曰貂蟬生於兜鍪外大父穎公罷
相建節出帥太原其詩曰兜鍪却自貂蟬出敢用前言
戲武夫李待制師中以相業自任嘗帥秦以事去其詩
曰兜鍪不勝任猶可冠貂蟬
隠居詩話云楚州有官奴王英英善筆札學顔魯公體
蔡襄頃教以筆法晚年作大字甚佳梅堯臣贈之詩曰
山陽女子大字書不學常流事梳洗親傳筆法中郎孫
妙畫蚕頭魯公體英英貌甚陋故有不事梳洗之句中
郎孫君謨也
王直方詩話云山谷嘗稱聖俞聲喧釜且裂點疾盎蠒
立之句謂追古作者陳無巳喜聖俞詩獨誦其兩句云
胡地馬牛歸隴底漢人煙火起湟中苕溪漁隠曰臨川
集荆公次韻元厚之平戎慶捷詩即是此兩句王直方
稱陳無巳喜聖俞詩獨誦此兩句余徧閱宛陵集無此
兩句乃直方之誤
西清詩話云晏元獻守汝隂梅聖俞往見之將行公置
酒潁河上因言古人章句中全用平聲製字穏帖如枯
桑知天風是也恨未見側字聖俞既引舟遂作五側體
寄公云月出斷岸口影照别舸背且獨與婦飲頗勝俗
客對月漸上我席暝色亦稍退豈必在秉燭此景已可
愛
王直方詩話云聖俞在禮部考校時和歐公春雪詩云
有夢皆蝴蝶逢袍只紵麻諸人不復措手蓋韻惡而能
用事如此可貴也苕溪漁隠曰余閱宛陵集聖俞此雪
詩即非和歐公韻乃是倡首此詩聖俞自注云聞永叔
謂子華曰明日聖俞若無詩修輸一杯酒歐公集中亦
有和聖俞春雪詩皆在禮部時唱和以此可見矣王直
方不切審細遂妄有韻惡而能用事之語蓋其詩話中
似此者甚衆吾故辨證之
隠居詩話云馬遵謫守宣州及其去也郡僚軍民爭欲
駐留至以鐵鎖絶江遵於餞筵倚醉令官妓剝榧實而
食眷眷若留連狀又以所乘騘馬寄聖俞家郡人皆不
疑其去也遵夜使人絶鎖解舟以水沃㯭牙使之不鳴
逮曉舟去遠矣聖俞寄遵詩云三更醉下陵陽峯仙舟
江上去無蹤杈牙鐵鎖漫横絶㯭濕不驚潭底龍斷腸
吳姬指如笋欲剝玉榧將何從短翎水鴨飛不遠那經
細雨山重重却顧舊埓病騘馬塵沙歴盡空龍鍾
隠居詩話云吕士隆知宣州好以事笞官妓妓皆欲逃
去而未得也會杭州有一妓到宣其色藝可取士隆喜
之留之使不去一日郡妓復犯小過士隆又欲笞之妓
泣訴曰某不敢辭罪但恐杭妓不能安也士隆愍而捨
之聖俞因作莫打鴨一篇曰莫打鴨打鴨驚鴛鴦鴛鴦
新向池北落不比孤洲老秃鶬秃鶬尚欲遠飛去何況
鴛鴦羽翼長蓋謂此也
漁隠叢話前集卷三十一
