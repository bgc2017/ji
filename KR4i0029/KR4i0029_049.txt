漁隱叢話前集卷四十九
宋胡仔撰
山谷下
後山詩話云學詩當以子美為師有規矩故可學退之
於詩本無解處以才高而好耳淵明不為詩寫其胷中
之妙耳學杜無成不失為功無韓之才與陶之妙而學
其詩終樂天耳
唐子西語錄云六經之後便有司馬遷三百五篇之後
便有杜子美六經不可學亦不須學故作文當學司馬
遷作詩當學杜子美二書亦須常讀所謂不可一日無
此君也
苕溪漁隠曰近時學詩者率宗江西然殊不知江西本
亦學少陵者也故陳無已曰豫章之學博矣而得法於
少陵故其詩近之今少陵之詩後生少年不復過目抑
亦失江西之意乎江西平日語學者為詩旨趣亦獨宗
少陵一人而已余為是說蓋欲學詩者師少陵而友江
西則兩得之矣
吕居仁與曾吉甫論詩第一帖云寵諭作詩次第此道
不講久矣如本中何足以知之或勵精潛思不便下筆
或遇事因感時時舉揚工夫一也古之作者正如是耳
惟不可鑿空強作出於牽強如小兒就學俯就課程耳
楚詞杜黃固法度所在然不若徧考精取悉為吾用則
姿態横出不窘一律矣如東坡太白詩雖規摹廣大學
者難依然讀之使人敢道澡雪滯思無窮苦艱難之狀
亦一助也要之此事須令有所悟入則自然越度諸子
悟入之理正在工夫勤惰間耳如張長史見公孫大娘
舞劍頓悟筆法如張者專意此事未嘗少忘胷中故能
遇事有得遂造神妙使它人觀舞劍有何干涉非獨作
文學書而然也和章固佳然本中猶竊以為少新意也
近世次韻之妙無出蘇黃雖失古人唱酬之本意然用
韻之工使事之精有不可及者第二帖云詩卷熟讀深
慰寂寞蒙問加勤尤見樂善之切不獨為詩賀也其間
大概皆好然以本中觀之治擇工夫已勝而波瀾尚未
闊欲波瀾之闊必須於規摹令大涵養吾氣而後可規
摹既大波瀾自闊少加治擇功已倍於古矣試取東坡
黃州已後詩如種松醫眼之類及杜子美歌行及長韻
近體詩看便可見若未如此而事治擇恐易就而難遠
也退之云氣水也言浮物也水大則物之浮者大小畢
浮氣之與言猶是也氣盛則言之長短與聲之高下皆
宜如此則知所以為文矣曹子建七哀詩之類宏大深
遠非復作詩者所能及此蓋未始有意於言語之間也
近世江西之學者雖左規右矩不遺餘力而往往不知
出此故百尺竿頭不能更進一步亦失山谷之旨也
宋子京筆記云文章必自名一家然後可以傳不朽若
體規畫圓准方作矩終為人之臣僕古人譏屋下架屋
信然陸機曰謝朝花於已披啟夕秀於未振韓愈曰惟
陳言之務去此乃為文之要苕溪漁隠曰學詩亦然若
循習陳言規摹舊作不能變化自出新意亦何以名家
魯直詩云隨人作計終後人又云文章最忌隨人後誠
至論也
苕溪漁隠曰元祐文章世稱蘇黃然二公當時爭名互
相譏誚東坡嘗云黃魯直詩文如蝤蛑江珧柱格韻高
絶盤飱盡廢然不可多食多食則發風動氣山谷亦云
蓋有文章妙一世而詩句不逮古人者此指東坡而言
也二公文章自今視之世自有公論豈至各如前言蓋
一時爭名之詞耳俗人便以為誠然遂為譏議所謂蚍
蜉撼大樹可笑不自量者邪
東坡云讀魯直詩如見魯仲連李太白不敢復論鄙事
雖若不適用然不為無補於世
王直方詩話云山谷舊所作詩文名以焦尾弊帚少游
云每覽此編輒悵然終日殆忘食事邈然有二漢之風
今交遊中以文墨稱者未見其比所謂珠玉在傍覺我
形穢也有學者問文潛模範曰看退聽藳蓋山谷在館
中時自號所居曰退聽堂
後山詩話云黃詩韓文有意故有工老杜則無工矣然
學者先黃韓不由黃韓而為老杜則失之拙易矣
吕氏童蒙訓云讀莊子令人意寬思大敢作讀左傳便
使人入法度不敢容易二書不可偏廢也近世讀東坡
魯直詩亦類此
漫叟詩話云王侯文采似於莬洪甥人間汗血駒相將
問道城南隅無屋止借船官居或云當作官船居非也
庾子山賦云風吹雲夢凍合船官注船官官船也凡讀
人詩不可以臆見擅改字
王直方詩話云蠟梅山谷初見之作二絶一云金蓓鏁
春寒惱人香未展雖無桃李顔風味極不淺一云體薰
山麝臍色染薔薇露披拂不滿襟時有暗香度緣此蠟
梅盛於京師然交游間亦有不喜之者余嘗為作解嘲
云紛紛紅紫雖無韻映帶園林正要渠誰遺一枝香最
勝故應有客問何如苕溪漁隱曰東坡亦有蠟梅詩云
天工點酥作梅花此有蠟梅禪老家蜜蜂採花作黃蠟
取蠟為花亦其物不獨山谷有詩也余嘗和人詠蠟梅
絶句因紀其事云新詩湔拂自蘇黃想見當年喜色香
草木無情遇真賞豈知千載有餘芳
石林詩話云外祖晁君誠善詩蘇子瞻所謂温厚靜深
如其為人者也黃魯直嘗誦其小雨愔愔人不寐卧聽
羸馬齕殘芻愛賞不已他日得句云馬齕枯萁喧午枕
夢驚風雨浪翻江自以為工以語舅氏無咎曰吾詩實
發於乃翁前聯余始聞舅氏言不解風雨翻江之意一
日憩於逆旅聞旁舍有澎湃鞺鞳之聲如風浪之歴船
者起視之乃馬食於槽水與草齟齬於槽間而為此聲
方悟魯直之好竒然此亦非可以意索殆適相遇而得
之也
山谷云賈天錫作意和香自然有富貴氣覺諸人家和
香極寒氣也天錫屢惠此香惟要作詩因以兵衞森畫
戟晝寢凝清香為韻作十小詩贈之猶恨詩語未工未
稱此香耳然余甚寶此香未嘗妄以與人城西張仲謀
為我作寒計惠送騏驥院馬通薪二百因以香二十餅
報之或笑曰不為公詩為地邪應之曰詩或能為人作
祟豈若馬通薪使冰雪之辰鈐下馬走皆有挾纊之温
邪學詩三十年今乃大覺然見事亦太晩也苕溪漁隠
曰十詩中如險心游萬仞躁欲生五兵隠几香一炷靈
臺湛空明誠佳句也
漫叟詩話云諺云去家千里勿食蘿摩枸杞山谷嘗賦
道院枸杞詩云去家尚勿食出家安用許時同賦者服
其用事精確
高齋詩話云山谷詩云山椒欲雨好雲氣湖面逆風生
水紋
汪彦章詩云野田無雨出龜兆湖水得風生縠紋
山谷云古人有言并敵一嚮千里殺將要須心地收汗
馬之功讀書乃有味棄書冊而游息書味猶在胷中久
之乃見古人用心處如此則盡心於一兩書其餘如破
竹皆迎刃而解耳古人嘗喻植楊楊天下易生之木也
倒植之而生横植之而生然一人植之一人拔之雖千
日之功皆棄此最善喻也
苕溪漁隠曰食筍詩云甘葅和菌耳辛膳胹薑芥菹酢
菜也亦作葅側魚切胹音而煮熟也
潘子直詩話云霜威能折綿之句予問折綿所從來山
谷曰勁氣方凝海清威正折綿庾肩吾詩也
後山詩話云退之以文為詩子瞻以詩為詞如教坊雷
大使之舞雖極天下之工要非本色今代詞手惟秦七
黃九耳唐諸人不迨也
王直方詩話云洪龜父常有詩云琅玕嚴佛界薜茘上
僧垣山谷改云琅璫鳴佛屋龜父前後作詩惟有一朝
厭蝸角萬里騎鵬背一聯最為妙絶山谷亦嘗歎賞此
句
雪浪齋日記云槐夏棗花纂纂麥秋椹子離離不羨十
干美酒難忘三百枯棋兩部池蛙當妓千山飛鳥催沽
引睡直須黃妳曲肱正要青奴此洪駒父少作也又詩
云背秋轉覺山形瘦新雨還添水面肥山形瘦之語
古今少有道者
吕氏童蒙訓云山谷嘗謂諸洪言作詩不必多如三百
篇足矣某平生詩甚多意欲止留三百篇餘者不能認
得諸洪皆以為然徐師川獨笑曰詩豈論多少只要道
盡眼前景致耳山谷回顧曰某所說止謂諸洪作詩太
多不能精致耳
漁隱叢話前集卷四十九
