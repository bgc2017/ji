漁隱叢話前集卷四十七
宋胡仔撰
山谷上
洪駒父詩話云山谷父亞夫詩自有句法山谷書其大
孤山宿趙屯兩詩刻石於落星寺兩詩警拔世多見之
矣余記其怪石一絶句云山鬼水怪著薜荔天禄辟邪
眠莓苔鈎簾坐對心語口曾見漢唐池館來老杜祖審
言與沈宋同時詩極工不在沈宋下故老杜詩云吾祖
詩冠古同年蒙主恩是也山谷句法高妙蓋其源流有
所自云
漫叟詩話云山谷詩云遣悶悶不離眼前避愁愁亦知
人處乃出庾子山愁賦云深藏欲避愁愁已知人處
山谷云竹夫人乃凉寢竹器憩臂休膝非夫人之職而
冬夏青青竹之所長故為名曰青奴嘗作詩曰穠李四
絃風拂席昭華三弄月侵牀我無紅袖堪娛夜正要青
奴一味凉穠李昭華貴人家二女奴也苕溪漁隱曰吕
居仁詠秋後竹夫人詩云與君宿昔尚同牀正坐西風
一夜凉便學短檠墻角棄不如團扇篋中藏人情易變
乃如此世事多虞祗自傷却笑班姬與陳后一生辛苦
望專房晁无咎詩不見班姬與陳后寧聞衰落尚專房
居仁用此語也
禁臠云魯直換字對句法如只今滿坐且尊酒後夜此
堂空月明清談落筆一萬字白眼舉觴三百杯田中誰
問不納履坐上適來何處蠅鞦韆門巷火新改桑柘田
園春向分忽乘舟去值花雨寄得書來應麥秋其法於
當下平字處以仄字易之欲其氣挺然不羣前此未有
人作此體獨魯直變之苕溪漁隠曰此體本出於老杜
如寵光蕙葉與多碧點注桃花舒小紅一雙白魚不受
釣三寸黃柑猶自青外江三峽且相接斗酒新詩終日
疎負鹽出井此溪女打鼓發船何郡郎沙上草閣柳新
暗城邊野池蓮欲紅似此體甚多聊舉此數聯非獨魯
直變之也余嘗效此體作一聯云天連風色共高運秋
與物華俱老成今俗謂之拗句者是也
張文潛云以聲律作詩其末流也而唐至今詩人謹守
之獨魯直一掃古今出胷臆破棄聲律作五七言如金
石未作鐘磬聲和渾然有律吕外意近來作詩者頗有
此體然自吾魯直始也苕溪漁隱曰古詩不拘聲律自
唐至今詩人皆然初不待破棄聲律詩破棄聲律老杜
自有此體如絶句漫興黃河江畔獨步尋花夔州歌春
水生皆不拘聲律渾然成章新竒可愛故魯直效之作
病起荆州江亭即事謁李材叟兄弟謝答聞善絶句之
類是也老杜七言如題省中院壁望岳江雨有懷鄭典
設晝夢愁強戲為吳體十二月一日三首魯直七言如
寄上叔父夷仲次韻李任道晩飲鎖江亭兼簡履中南
玉寥致平送綠茘支贈鄭郊之類是也此聊舉其二三
覽者當自知之文潛不細考老杜詩便謂此體自吾魯
直始非也魯直詩本得法於杜少陵其用老杜此體何
疑老杜自我作古其詩體不一在人所喜取而用之如
東坡在嶺外游博羅香積寺同正輔遊白水山聞正輔
將至以詩迎之皆古詩而終篇對屬精切語意貫穿此
亦是老杜體如岳麓山道林二寺行追酬故高蜀州人
日見寄入衡州奉贈李八丈判官晩登瀼上堂之類槩
可見矣
石林詩話云蜀人石翼黃魯直在黔中時游從最久嘗
言見魯直自矜詩一聯云人得交遊是風月天開圖畫
即江山以為晩年最得意每舉以教人而終不能成篇
蓋不欲以常語雜之然魯直自有山圍燕坐圖畫出水
作夜窗風雨來余以謂氣格當勝前聯也
山谷云詩詞高勝要從學問中來後來學詩者雖時有
妙句譬如合眼摸象隨所觸體得一處非不即似要且
不是若開眼全體見之合古人處不待取證也又云詩
文不可鑿空強作待境而生便自工耳每作一篇先立
大意長篇須曲折三致意乃可成章
後山詩話云乞猫詩秋來鼠輩欺猫死窺瓮翻盤攪夜
眠聞道狸奴將數子買魚穿柳聘銜蟬雖滑稽而可喜
千歲而下讀者如新
西清詩話云魯直少警悟八歲能作詩送人赴舉云送
君歸去明主前若問舊時黃庭堅謫在人間今八年此
已非髫稚語矣
桐江詩話云世傳山谷七歲作牧童詩云騎牛遠遠過
前村短笛風吹隔隴聞多少長安名利客機關用盡不
如君
王直方詩話云山谷謂洪龜父云甥最愛老舅詩中何
語龜父舉蜂房各自開戸牖蟻穴或夢封侯王黃流不
解涴明月碧樹為我生凉秋以為深類工部山谷云得
之矣腸字韻茶詩山谷自和云曲几團蒲聽煮湯煎成
車聲遶羊腸東坡見之云黃九怎得不窮張文潛嘗謂
余曰黃九似桃李春風一杯酒江湖夜雨十年燈真是
竒語苕溪漁隠曰汪彦章有千里江山漁笛晩十年燈
火客氈寒之句效山谷體也余亦嘗效此體作一聯云
釣艇江湖千里夢客氊風雪十年寒
吕氏童蒙訓云或稱魯直桃李春風一杯酒江湖夜雨
十年燈以為極至魯直自以此猶砌合須石吾甚愛之
勿使牛礪角牛礪角尚可牛鬭殘我竹乃可言至耳然
如魯直百里大夫冢詩與快閣詩巳自見成就處也
侯鯖錄云熙寧中黃魯直為宫教五開府者酒餘脱淺
色香羅襖衣之魯直醉中作詩曰叠送香羅淺色衣著
來春氣入書帷到家慈母驚相問為說王孫脱贈時
苕溪漁隱曰山谷詩焉知冶容子掩袂泣前魚事見文
選中山王孺子妾歌注魏王與龍陽君共船而釣得十
餘魚而棄之泣下曰臣始得魚甚喜後得益多而大欲
棄前所得也今臣得拂枕席爵至人君四海之内美人
甚多聞臣得幸畢褰裳而趨臣亦同所得魚將棄矣得
無涕乎王乃令曰敢言美人者族
山谷云江南野中有一種小白花木高數尺春開極香
野人謂之鄭花王荆公嘗欲作詩而陋其名予請名曰
山礬野人採鄭花以染黃不借礬而成色故名山礬海
岸孤絶處補陀山譯者以謂小白花予疑即此花爾不
然何以觀音老人端坐不去邪詩曰北嶺山礬取次開
清風正用此時來平生習氣難料理愛著幽香未擬回
又詠水仙花有山礬是弟梅是兄之句
高齋詩話云唐人題唐昌觀玉蘂花詩云一樹瓏鬆玉
刻成飄廊點地色輕輕女冠夜覓香來處唯見階前碎
月明今瑒花即玉蘂花王介甫以比瑒謂當用此瑒字
蓋瑒玉名取其白耳魯直又更其名為山礬謂可以染
也廬陵段謙叔多聞士也家藏異書古刻至多有楊汝
士與白二十二帖云唐昌玉蘂以少故見貴耳自來江
南山山有之土人取以供染事不甚惜也則知瑒花之
為玉蘂斷無疑矣傅子容見此帖乃作絶句云比瑒更
礬總未佳要須博物似張華因觀異代前賢帖知是唐
昌玉蘂花苕溪漁隠曰余放浪林泉之日久矣屢從樵
夫野叟問所謂鄭花者指其木謂余曰此鄭木也其葉
如凍青高二三丈或有小者亦丈餘暮春開花如凍青
花雖香而甚烈全不旖旎但山谷云江南野中有一種
小白花木高數尺春開極香與余所見全不類今江浙
山野間别有一種其木高二三尺或五六尺初春開小
白花極香而有遠韻土人謂之白丁香花但其葉不能
染黃耳未知孰是
蔡寬夫詩話云李衞公玉蘂花詩云玉蘂天中樹金鑾
昔共窺注以為禁林有此木吳人不識自文饒賞玩始
得名此為潤州招隠山作也碑今裂為四段在通判廳
中而招隠無復此花矣詢之土人皆莫知為何物或云
即今揚州后土祠瓊花乃是自王元之始易其名晏元
獻嘗以李善文選注質之云瓊乃赤玉與花不類也
苕溪漁隠曰余頃歲往來湘中屢遊浯溪徘徊磨崖碑
下讀諸賢留題惟魯直文潛二詩傑句偉論殆為絶唱
後來難復措詞矣魯直詩云春風吹船著浯溪扶藜上
讀中興碑平生半世看墨本摩挲石刻鬢成絲明皇不
作包桑計顛倒四海由禄兒九廟不守乘輿西萬官奔
竄鳥擇栖撫軍監國太子事何乃趣取大物為事有至
難天幸耳上皇跼蹐還京師内間張后色可否外間李
父頥指揮南内凄凉幾苟活高將軍去事尤危臣結舂
陵二三策臣甫杜鵑再拜詩安知忠臣痛至骨後世但
賞瓊琚詞同來野僧六七輩亦有文士相追隨斷崖蒼
蘚對立久凍雨為洗前朝悲文潛詩云玉環妖血無人
掃漁陽馬厭長安草潼關戰骨高於山萬里君王蜀中
老金戈鐵馬從西來郭公凜凜英雄才舉旗為風偃為
雨灑掃九廟無塵埃元功高名誰與紀風雅不繼騷人
死水部胷中星斗文太師筆下蛟龍字天遣二子傳將
來高山十丈磨蒼崖誰持此碑入我室使我一見昏眸
開百年廢興增歎慨當時數子今安在君不見荒凉浯
水棄不收時有游人打碑賣
洪駒父詩話云記夢詩云衆真絶妙擁靈君曉然夢之
非紛紜窗中遠山是眉黛席上榴花皆舞裠借問琵琶
得聞否靈君色莊妓搖手兩客爭棋爛斧柯一兒壊局
君不呵杏梁歸燕空語多奈此雲窗霧閤何余嘗問山
谷云此記一段事也嘗從一貴宗室攜妓遊僧寺酒闌
劇諸妓皆散入僧房中主人不怪也故有曉然夢之非
紛紜之句
冷齋夜話云魯直元祐初晝卧菩提寺時新秋雨過凉
甚夢與一道士牽衣昇雲而去望見雲濤際天夢中問
道士無舟可濟且公安之道士曰與公游蓬萊即襪而
履之魯直意不欲行道士強邀之俄覺大風吹鬢毛骨
為戰慓道士令但斂目惟聞足底聲如松風獵獵忽有
犬吠開目不見道士惟見宫殿千門萬戸魯直徐入有
兩玉人導昇殿主者衣絳摺仙冠執麈尾仙女擁侍之
中有一女方整琵琶魯直愛其風韻顧之忘揖主者主
者色莊故其句云試問琵琶可聞否靈君色莊妓搖手
頃與余同宿九江舟中親為余言之二說不同未知孰
是
漫叟詩話云山谷晩年草字高出古人余嘗收得草書
陶淵明結廬在人境一篇紙尾復作行書小字跋之云
往時作草殊不稱意人甚愛之惟錢穆父蘇子瞻以為
筆俗予心知其然而不能改數年百憂所集不復玩思
於筆墨試以作草乃能蟬蛻於塵埃之外然自此人當
不愛耳又榮衰無定在一篇跋云陶淵明此詩乃知阮
嗣宗當斂袵何况鮑謝諸子邪詩中不見斧斤而磊落
清壯惟陶能之又題大雲倉達觀臺一首瘦藤柱到風
煙上乞與游人眼豁開不知眼界闊多少白鳥飛盡青
天回又甲子春過楊州芍藥未開一首春風十里珠簾
捲髣髴三生杜牧之紅藥梢頭初繭栗揚州風物鬢成
絲
王直方詩話云酴醿本酒名也世以其開花顔色似之
故以取名山谷所以有名字因壺酒風流付枕幃之句
又云風流徹骨成春酒夢寐宜人入枕囊韓持國絶句
云平生為愛此香濃仰面嘗迎落絮風長恐春歸有遺
恨典刑猶在酒杯中
冷齋夜話云前輩作花詩多用美女比其狀如曰若教
解語應傾國任是無情也動人塵俗哉山谷作酴醿詩
曰露濕何郎試湯餅日烘荀令炷爐香乃用美丈夫比
之特出類也而吾叔淵才作海棠詩又不然雨過温泉
浴妃子露濃湯餅試何郎意尤佳也
吕氏童蒙訓云義山雨詩摵摵度瓜園依依傍水軒此
不待說雨自然知是雨也後來魯直無已諸人多用此
體作詠物詩不待分明說盡只髣髴形容便見妙處如
魯直酴醿詩云露濕何郎試湯餅日烘荀令炷爐香
苕溪漁隠曰詩人詠物形容之妙近世為最如梅聖俞
蝟毛蒼蒼磔不死銅盤矗矗釘頭生吳雞鬭敗絳幘碎
海蚌扶出真珠明誦此則知其詠芡也東坡海山仙人
絳羅襦紅紗中單白玉膚不須更待妃子笑風骨自是
傾城姝誦此則知其詠茘支也張文潛平池碧玉秋波
瑩綠雲擁扇青搖柄水宫仙女鬭新粧輕步凌波踏明
鏡誦此則知其詠蓮花也如唐彦謙詠牡丹詩云為雲
為雨徒虛語傾國傾城不在人羅隠詠牡丹詩云若教
解語應傾國任是無情也動人非不形容但不能臻其
妙處耳蘇黃又有詠花詩皆托物以寓意此格尤新竒
前人未之有也東坡謝杜沂遊武昌以酴醿見惠詩云
凄凉吳宫闕紅粉埋故苑至今微月夜笙簫來絶巘餘
妍入此花千載尚清婉山谷詠水仙花詩云凌波仙子
生塵襪水面盈盈步微月是誰招此斷腸魂種作寒花
寄愁絶詠桃花絶句云九疑山中萼綠華黃雲承襪到
羊家真筌蟲蝕詩句斷猶託餘情開此花余嘗因庭下
黃白菊花相間開遂效此格作詩詠之曰何處金錢與
玉錢化為蝴蝶夜翩翩青絲網住芳叢上開作秋花取
意妍金玉錢事見杜陽雜編唐穆宗時禁中花開夜有
蛺蝶數萬飛集花間宫人以羅巾撲之無有獲者上令
張網空中得數百遲明視之皆庫中金玉錢也古人有
詠玉簮花詩云燕罷瑶池阿母家飛瓊扶上紫雲車玉
簮墜地無人拾化作東南第一花稱此格也
漁隱叢話前集卷四十七
