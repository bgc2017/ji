漁隠叢話後集卷三十九
宋胡仔撰
長短句
南唐書云王感化善謳歌聲韻悠揚清振林木繫樂部
為歌板色元宗嘗作浣沙溪二闋手寫賜感化曰菡萏
香銷翠葉殘西風愁起碧波間還與容光共憔悴不堪
看細雨夢回雞塞遠小樓吹徹玉笙寒簌簌淚珠多少
恨倚闌干手捲珠簾上玉鈎依前春恨鎖重樓風裏落
花誰是主思悠悠青鳥不傳雲外信丁香空結雨中愁
迴首綠波三峽暮接天流後主即位感化以其詞札上
之後主感動賞賜感化甚優苕溪漁隠曰元宗即嗣主
李璟嘗作此二詞古今詞話乃以為後主作非也後主
名煜
南唐書云馮延巳著樂章百餘闋其鶴冲天詞云曉月
墜宿雲披銀燭錦屏幃建章鍾動玉繩低宫漏出花遲
又歸國謠詞云江水碧江上何人吹玉笛扁舟遠送瀟
湘客蘆花千里霜月白傷行色明朝便是關山隔見稱
於世元宗樂府辭云小樓吹徹玉笙寒延巳有風乍起
吹皺一池春水之句皆為警策元宗嘗戲延巳曰吹皺
一池春水干卿何事延巳曰未如陛下小樓吹徹玉笙
寒元宗悅
苕溪漁隠曰古今詩話云江南成文幼為大理卿詞曲
妙絶嘗作謁金門云風乍起吹皺一池春水中主聞之
因案獄稽滯召詰之且謂曰卿職在典刑一池春水又
何干于卿文幼頓首又本事曲云南唐李國主嘗責其
臣曰吹皺一池春水干卿何事蓋趙公所撰謁金門辭
有此一句最警策其臣即對曰未如陛下小樓吹徹玉
笙寒若本事曲所記但云趙公初無其名所傳必悮惟
南唐書與古今詩話二說不同未詳孰是
復齋漫錄云顔氏家訓云别易會難古人所重江南餞
送下泣言難北間風俗不屑此事岐路言離懽笑分首
李後主蓋用此語耳故長短句云别時容易見時難
苕溪漁隠曰舊詞高雅非近世所及如撲蝴蝶一詞不
知誰作非惟藻麗可喜其腔調亦自婉美詞云烟條雨
葉綠遍江南岸思歸倦客尋芳來較晚岫邊紅日初斜
陌上飛花正滿凄凉數聲羌管怨春短玉人應在明月
樓中画眉懶蠻牋錦字多時魚雁斷恨隨去水東流事
與行雲共遠羅衾舊香猶暖
苕溪漁隠曰先君頃嘗丐祠居射邨作感皇恩一詞云
乞得夢中身歸棲雲水始覺精神自家底峭帆輕棹時
與白鷗游戲畏途都不管風波起光景如梭人生浮脆
百歲何妨盡沉醉卧龍多事漫說三分竒計筭來争似
我長昏睡又嘗江行阻風作漁家傲一詞云幾日北風
江海立千車萬馬鏖聲息短棹峭寒欺酒力飛雨息瓊
花細細穿窗隙我本綠蓑青箬笠浮家泛宅烟波逸渚
鷺沙鷗多舊識行未得高歌與爾相尋覓
苕溪漁隠曰先君嘗云古詞有絳都春有鰲山綵構蓬
萊島之句當云綵締余於前集誤以古詞為柳詞今正
是之
藝苑雌黃云柳三變字景莊一名永字耆卿喜作小詞
然薄於操行當時有薦其才者上曰得非填詞柳三變
乎曰然上曰且去填詞由是不得志日與獧子縱游娼
館酒樓間無復檢約自稱云奉聖旨填詞柳三變嗚呼
小有才而無德以將之亦士君子之所宜戒也柳之樂
章人多稱之然大概非羈旅窮愁之詞則閨門淫媟之
語若以歐陽永叔晏叔原蘇子瞻黃魯直張子野秦少
游輩較之萬萬相遼彼其所以傳名者直以言多近俗
俗子易悅故也皇祐中老人星現永應制撰詞意望厚
恩無何始用漸字終篇有太液波翻之語其間宸游鳳
輦何處與仁廟挽詞闇合遂致忤旨士大夫惜之余謂
柳作此詞借使不忤旨亦無佳處如嫩菊黃深拒霜紅
淺竹籬茅舍間何處無此景物方之李謫仙夏英公等
應制辭殆不啻天冠地履也世傳永嘗作輪臺子蚤行
詞頗自以為得意其後張子野見之云既言匆匆策馬
登途滿目淡烟衰草則巳辨色矣而後又言楚天闊望
中未曉何也柳何語意顛倒如是
東坡云吾昔自杭移高密與楊元素同舟而陳令舉張
子野皆從余過李公擇於湖遂與劉孝叔俱至松江夜
半月出置酒垂虹亭上子野年八十五以歌詞聞於天
下作定風波令其略云見說賢人聚吴分試問也應傍
有老人星坐客懽甚有醉倒者此樂未嘗忘也今七年
耳子野孝叔令舉皆為異物而松江橋亭今歲七月九
日海風駕潮平地丈餘蕩盡無復孑遺矣追思曩時真
一夢耳
苕溪漁隠曰吴興郡圃今有六客亭即公擇子瞻元素
子野令舉孝叔時公擇守吴興也東坡有云余昔與張
子野劉孝叔李公擇陳令舉楊元素會于吴興時子野
作六客詞其卒章云盡道賢人聚吴分試問也應旁有
老人星凡十五年再過吴而五人者皆巳亡之矣時張
仲謀與曹子方劉景文蘇伯固張秉道為坐客仲謀請
作後六客詞云月滿苕溪照夜堂五星一老鬭光芒十
五年間真夢裏何事長庚對月獨凄凉綠鬢蒼顔同一
醉還是六人吟笑水雲鄉賓主談鋒誰得似看取曹劉
今對兩蘇張
復齋漫錄云翰林學士聶冠卿嘗于李良定公席上賦
多麗詞云想人生美景良辰堪惜問其間賞心樂事就
中難是并得况東城鳳臺沁苑泛晴波淺照金碧露洗
華桐煙霏絲柳綠隂搖曳蕩春一色畫堂迥玉簮瓊珮
高會盡詞客清歡久重燃絳蠟别就瑶席有翩若驚鴻
體態暮為行雨標格逞朱唇緩歌妖麗似聽流鶯亂花
隔慢舞縈回嬌鬟低軃腰肢纖細困無力忍分散彩雲
歸後何處更尋覓休辭醉明月好花莫漫輕擲蔡君謨
時知泉州寄良定公書云新傳多麗辭述宴游之娱使
病夫舉首增歎耳又近者有客至自京師言諸公春日
多會于元伯園池因念昔游輒形篇詠綠渠春水走潺
湲畫閣峰巒映碧鮮酒令巳行金盞側樂聲初認翠裙
圓清游勝事傳都下多麗新詞到海邊曾是尊前沉醉
客天涯回首重依然苕溪漁隠曰冠卿詞有露洗華桐
烟霏絲柳之句此正是仲春天氣下句乃云綠隂搖曳
蕩春一色其時未有綠隂真語病也
古今詞話云東坡在黃州中秋夜對月獨酌作西江月
詞曰世事一場大夢人生幾度新凉夜來風葉巳鳴廊
看取眉頭鬢上酒賤常愁客少月明多被雲妨中秋誰
與共孤光托盞凄凉北望坡以䜛言謫居黃州欝欝不
得志凡賦詩綴詞必寫其所懷然一日不負朝廷其懷
君之心末句可見矣苕溪漁隠曰聚蘭集載此詞注曰
寄子由故後句云中秋誰與共孤光把酒淒凉北望則
兄弟之情見于句意之間矣疑是在錢塘作時子由為
睢陽幕客若詞話所云則非也
苕溪漁隠曰中秋詞自東坡水調歌頭一出餘詞盡廢
然其後亦豈無佳詞如晁次膺綠頭鴨一詞殊清婉但
樽俎間歌喉以其篇長憚唱故湮没無聞焉其詞云晩
雲收淡天一片琉璃爛銀盤來從海底皓色千里澄輝
瑩無塵素娥澹佇淨可數丹桂參差玉露初零金風未
凛一年無似此佳時回坐久疎星時度烏鵲正南飛瑤
臺冷欄干凭暖欲下遲遲念佳人音塵隔後對此應解
相思最關情漏聲正永暗斷腸花影潜移料得來宵清
光未減隂晴天氣又争知共凝戀如今别後還是隔年
期人縱健清樽素月長願相隨
苕溪漁隠曰凡作詩詞要當如常山之蛇救首救尾不
可偏也如晁無咎作中秋洞仙歌辭其首云青烟羃處
碧海飛金鏡永夜閒階卧桂影固巳佳矣其後云待都
將許多明付與金樽投曉共流霞傾盡更擕取胡床上
南樓看玉做人間素秋千頃若此可謂善救首尾者也
至朱希真作中秋念奴嬌則不知出此其首云插天翠
柳被何人推上一輪明月照我藤床凉似水飛入瑤臺
銀闕亦巳佳矣其後云洗盡凡心滿身清露冷浸蕭蕭
髮明朝塵世記取休向人說此兩句全無意味收拾得
不佳遂并全篇氣索然矣
苕溪漁隠曰曹元寵本善作詞特以紅窗迥戲詞盛行
于世遂掩其名如望月婆羅門詞亦豈不佳詞云漲雲
暮捲漏聲不到小簾櫳銀河淡掃澄空皓月當軒高掛
秋入廣寒宫正金波不動桂影朦朧佳人未逢嘆此夕
與誰同望遠傷懷對景霜滿愁紅南樓何處想人在長
笛一聲中凝淚眼泣盡西風此詞病在霜滿愁紅之句
時太早耳曾端伯編雅詞乃以此詞為楊如晦作非也
侍兒小名錄云錢思公謫漢東日撰玉樓春詞曰城上
風光鶯語亂城下烟波春拍岸綠楊芳草幾時休淚眼
愁腸先已斷情懷變成衰晚鸞鏡朱顔驚暗換往年多
病厭芳樽今日芳樽惟恐淺每酒闌歌之則泣下後閣
有白髮姬乃鄧王歌鬟驚鴻也遽言先王將薨預戒挽
鐸中歌木蘭花引紼為送今相公亦將亡乎果斃于隨
州鄧王舊曲亦嘗有帝鄉煙雨鎖春愁故國山川空淚
眼之句
苕溪漁隠曰東坡别參寥長短句云有情風萬里卷潮
來無情送潮歸問錢塘江上西興浦口幾度斜暉不用
思量今古俛仰昔人非誰似東坡老白首忘機記取西
湖西畔正暮山好處空翠烟霏筭詩人相得如我與君
稀約他年東還海道願謝公雅志莫相違西州路不應
回首為我沾衣晉書謝安雖受朝寄然東山之志始末
不渝形于顔色及鎮新城盡室而行造北海之裝欲須
經略粗定自海道還東雅志未就遂遇疾篤還都尋薨
羊曇為安所愛重安薨後輟樂彌年行不由西州路嘗
因大醉不覺至州門左右白曰此西州門曇悲感以馬
策扣扉誦曹子建詩曰生存華屋處零落歸山丘因慟
哭而去東坡用此故事若世俗之論必以為䜟矣然其
詞石刻後東坡自題云元祐六年三月六日余以東坡
先生年譜考之元祐四年知杭州六年召為翰林學士
承旨則長短句蓋此時作也自後復守潁徙揚入長禮
曹出帥定武至紹聖元年方南遷嶺表建中靖國元年
北歸至常乃薨凡十一載則世俗成䜟之論安可信邪
苕溪漁隠曰唐初歌辭多是五言詩或七言詩初無長
短句自中葉以後至五代漸變成長短句及本朝則盡為
此體今所存止瑞鷓鴣小秦王二闋是七言八句詩并
七言絶句詩而巳瑞鷓鴣猶依字易歌若小秦王必須
雜以虛聲乃可歌耳其詞云碧山影裏小紅旗儂是江
南踏浪兒拍手欲嘲山簡醉齊聲争唱浪婆詞西興渡
口帆初落漁捕山頭日未欹儂送潮回歌㡳曲樽前還
唱使君詩此瑞鷓鴣也濟南春好雪初晴行到龍山馬
足輕使君莫忘霅溪女時作陽關腸斷聲此小秦王也
皆東坡所作
苕溪漁隠曰古今詞話以古人好詞世所共知者易甲
為乙稱其所作仍隨其詞牽合為說殊無根蒂皆不足
信也如秦少游千秋歲水邊沙外城郭春寒退末云春
去也飛紅萬點愁如海者山谷嘗歎其句意之善欲和
之而以海字難押陳無巳言此詞用李後主問君那有
幾多愁恰似一江春水向東流但以江為海耳洪覺範
嘗和此詞題崔徽真子云多少事都隨恨遠連雲海晁
無咎亦和此詞弔少游云重感概驚濤自卷珠沉海觀
諸公所云則此詞少游作明甚乃以為任世德所作又
八六子倚危亭恨如芳草萋萋剗盡還生者浣溪沙脚
上鞋兒四寸羅者二詞皆見淮海集乃以八六子為賀
方回作以浣溪沙為涪翁作晁無咎鹽角兒開時似雪
謝時似雪花中竒絶者為晁次膺作汪彦章點絳唇新
月娟娟夜寒江静山啣斗者為蘇叔黨作皆非也
苕溪漁隠曰東坡云龍丘子自洛之蜀載二侍女戎裝
駿馬至溪山佳處輒留數日見者以為異人後十年築
室黃岡之兆號静菴居士作臨江仙贈之云細馬遠䭾
雙侍女青巾玉帶紅靴溪山好處便為家誰知巴峽路
却是洛城花面旋落英飛玉蕊人間春日初斜十年不
見紫雲車龍丘新洞府鉛鼎飬丹砂龍丘子即陳季常
也秦太虛寄之以詩亦云侍童雙瓘玉鬟髮光可照駿
馬錦障泥相隨窮海嶠暮年更折節學佛得心要鬻馬
放阿樊幅巾對沉燎西清詩話云季常自以為飽禪學
妻柳頗悍忌季常畏之故東坡因詩戲之有忽聞河東
獅子吼拄杖落手心茫然之句觀此則知季常載二侍
女以遠游及暮年甘於枯寂蓋有所制而然亦可憫笑
也
復齋漫錄云鄒志全徙昭陳瑩中貶廉間以長短句相
諧樂有個番兒模樣别滿頸頷髮髭生得渾如漆見說
近來頭也白髭鬚那得長黑黑(逸忘一句)籋子鑷來須
有千堆雪莫向細君容易說恐他嫌你將伊摘此瑩中
語謂志全之長髭也有箇頭陀修苦行頭上頭髮毶毶
身披一副□裙衫緊纏雙脚苦苦要游南聞說度牒朝
夕到并除頷下髭髯鉢中無粥住無菴摩登伽處只恐
却重參此志全語謂瑩中之多慾也廣陵馬推官往來
二公間亦嘗以詩詞贈之有才何事老青衫十載低徊
北斗南肯伴雪髯千日醉此心真與古人參不見故人
今幾年年來風物尚依然遙知閒望登臨處極目江山
萬里天志全完語也一樽薄酒滿酌勸君君舉手不是
親朋誰肯相從寂寞濱人生如夢夢裏惺惺何處用盞
到休辭醉後全勝未醉時瑩中語也初自志全元符間
貶新州徽宗即位以為中書舍人乃未幾謫零陵别駕
龍水安置未幾徙昭焉
復齋漫錄云政和中一中貴人使越州回得辭于古碑
隂無名無譜不知何人作也錄以進御命大晟府填腔
因詞中語賜名魚遊春水云秦樓東風裏燕子還來尋
舊壘餘寒初腿紅日薄侵羅綺嫩草初抽碧玉簮細柳
輕窣黃金縷鶯囀上林魚遊春水幾曲闌干遍倚又是
一番新桃李佳人應念歸期梅粧淚洗鳳簫聲絶沉孤
雁目斷清波無雙鯉雲山萬重寸心千里古今詞話云
東都防河卒于汴河上掘地得石刻有詞一闋不題其
目臣僚進上上喜其藻思絢麗欲命其名遂摭詞中四
字名曰魚遊春水令教坊倚聲歌之詞凡九十四字而
風花鶯燕動植之物曲盡之此唐人語也後之狀物寫
情不及之矣二說不同未詳孰是
復齋漫錄云王逐客送鮑浩然之浙東長短句水是眼
波横山是眉峰聚欲問行人去那邊眉眼盈盈處纔始
送春歸又送君歸去若到江南趕上春千萬和春住韓
子蒼在海陵送葛亞卿用其意以為詩斷章云明日一
杯愁送春後日一杯愁送君君應萬里隨春去若到桃
源記歸路苕溪漁隠曰山谷詞云春歸何處寂寞無行
路若有人知春去處喚取歸來同住王逐客云若到江
南趕上春千萬和春住體山谷語也
苕溪漁隠曰東坡言如夢令曲名本唐莊宗製一名憶
仙姿嫌其不雅改云如夢莊宗作此詞卒章云如夢如
夢和淚出門相送取以為之名古今詞話云後唐莊宗
修内苑掘得斷碑中有字三十二曰宴桃源深洞一曲
舞鸞歌鳳長記欲别時殘月落花烟重如夢如夢和淚
出門相送莊宗使樂工入律歌之名曰古記但詞話所
記多是臆說初無所據故不可信當以坡言為正
復齋漫錄云鄧肅謂余言宣和五年初復九州天下共
慶而識者憂之也都門盛唱小詞曰喜則喜得入手愁
則愁不長久忻則忻我兩個厮守怕則怕人來破鬭雖
三尺之童皆歌之不知何謂也七年九州復陷豈非不
長久邪郭藥師契丹之帥也我用以守疆啟敵國禍者
郭耳非破鬭之驗邪
苕溪漁隠曰魯直書荆公集句菩薩蠻詞碑本云數間
茅屋閒臨水窄衫短帽垂楊裏花是去年紅吹開一夜
風娟娟新月偃午醉醒來晩何許最關情黃鸝三兩聲
因閱臨川集乃云今日是何朝看余度石橋余謂不若
花是去年紅吹開一夜風為勝也
夷白堂小集云山谷道人向為余言張志和漁父詞雅
遠韻志和善丹青必有形于圖畫者而世莫之傳也嘗
以其詞增損為浣溪沙誦之有矜色予以告大年云我
不可不成此一段竒事久之乃以烟波圖見歸其致思
深處不減昔人詞云西塞山邊白鷺飛散花洲外片帆
微桃花流水鱖魚肥自庇一身青箬笠相隨到處綠蓑
衣斜風細雨不須歸
苕溪漁隠曰張仲宗有漁家傲一詞云釣笠披雲青嶂
繞綠蓑雨細春江渺白鳥飛來風滿棹收綸了漁童拍
手樵青笑明月太虛同一照浮家泛宅忘昏曉醉眼冷
看城市閙烟波老誰能忍得閒煩惱余往歲在錢塘與
仲宗從游甚久仲宗手寫此詞相示云舊所作也其詞
第二句元是撅頭雨細春江渺余謂仲宗曰撅頭雖是
船名今以雨襯之語晦而病因為改作綠蓑雨細仲宗
笑以為然
古今詞話云蘇子瞻守錢塘有官妓秀蘭天性黠慧善
于應對湖中有宴會羣妓畢至惟秀蘭不來遣人督之
須臾方至子瞻問其故具以髮結沐浴不覺困睡忽有
人叩門聲急起而問之乃樂營將催督之非敢怠忽謹
以實告子瞻亦恕之坐中倅車属意于蘭見其晩來恚
恨未已責之曰必有他事以此晩至秀蘭力辯不能止
倅之怒是時榴花盛開秀蘭以一枝藉手告倅其怒愈
甚秀蘭收淚無言子瞻作賀新凉以解之其怒始息其
詞曰乳燕非華屋悄無人桐隂轉午晩凉新浴手弄生
綃白團扇扇手一時似玉漸困倚孤眠清熟門外誰來
推繡戶枉教人夢斷瑤臺曲又却是風敲竹石榴半吐
紅巾蹙待浮花浪蕊都盡伴君幽獨濃豔一枝細看取
芳心千重似束又恐被西風驚綠若待得君來向此花
前對酒不忍觸共粉淚兩兩簌子瞻之作皆目前事蓋
取其沐浴新凉曲名賀新凉也後人不知之誤為賀新
郎蓋不得子瞻之意也子瞻真所謂風流太守也豈可
與俗吏同日語哉苕溪漁隠曰野哉楊湜之言真可入
笑林東坡此詞冠絶古今托意高遠寧為一娼而發邪
簾外誰來推繡戶枉教人夢斷瑤臺曲又却是風敲竹
用古詩捲簾風動竹疑是故人來之意今乃云忽有人
叩門聲急起而問之乃樂營將催督此可笑者一也石
榴半吐紅巾蹙待浮花浪蕊都盡伴君幽獨濃豔一枝
細看取芳心千重似束蓋初夏之時千花事退榴花獨
芳因以中寫幽閨之情今乃云是時榴花盛開秀蘭以
一枝藉手告倅其怒愈甚此可笑者二也此詞腔調寄
賀新郎乃古曲名也今乃云取其沐浴新凉曲名賀新
凉後人不知之誤為賀新郎此可笑者三也詞話中可
笑者甚衆姑舉其尤者苐東坡此詞深為不幸横遭點
汙吾不可無一言雪其恥宋子京云江左有文拙而好
刻石者謂之詅嗤符今楊湜之言俚甚而鋟板行世殆
類是也
上庠錄云政和元年尚書蔡薿為知貢舉尤嚴挾書是
時有街市詞曰侍香金童方盛行舉人因其詞加改十
五字作懷挾詞云喜葉之地手把懷兒摸甚恰恨出題
厮撞着内臣過得不住脚忙裏只是看得斑駁駭這一
身冷汗都如雲霧薄比似年時頭勢惡待檢又還猛想
度只恐根底有人尋著
漁隠叢話後集卷三十九
