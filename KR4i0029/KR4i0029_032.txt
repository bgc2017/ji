漁隱叢話前集卷三十二
宋胡仔撰
蘇子美
東軒筆錄云蘇子美謫居吳中欲遊丹陽潘師旦深不
欲其來宣言於人欲拒之子美作水調歌頭有擬借寒
潭垂釣又恐沙鷗猜我不肯傍青綸之句為是也
遯齋閒覽云李太白詩清風明月不用一錢買歐陽文
忠題子美滄浪亭詩乃云清風明月本無價可惜只賣
四萬錢二人者致詞雖異然皆善談風月者也
苕溪漁隠曰子美獨步滄浪亭絶句云花枝低欹草生
迷不可騎往步是宜時時㩦酒只獨往醉倒惟有春風
知真能道幽獨閒放之趣也
石林詩話云姑蘇州學之南積水瀰數十頃傍有小山
高下曲折相望蓋錢氏時廣陵王所作既積土為山因
以為池瀦水瑞光寺即其宅而此其别圃也慶歷間子
美謫廢以四十千得之為居旁水作亭曰滄浪歐公詩
所謂清風明月本無價可惜祗賣四萬錢者也子美既
死其孤不能保遂屢易主今為章子厚家所有廣其故
地為大閣又為堂山上亭北跨水復有山名洞山章氏
併得之既除地發其下皆嵌空大石又得千餘樹亦廣
陵時所藏益以增累其隙兩山相對遂為一時雄觀土
地各有所歸也
王直方詩話云子美嘗作春睡詩云身如蟬蜕一榻上
夢似楊花千里飛歐公見之驚曰子美可念未幾果卒
隠居詩話云蘇子美以詩得名學書亦飄逸然其詩以
奔放豪健為志梅堯臣亦能詩雖乏高致而平淡有工
世謂之蘇梅其實正相反也子美嘗自歎曰平生作詩
被人比梅堯臣寫字比周越良可笑也周越為尚書郎
在天聖景祐間以書得名輕俗不近古無足取也
東坡云舊讀子美六和寺詩㳂橋待金鯽竟日獨遲留
初不喻此語及倅錢塘乃知寺後池中有此魚如金色
也昨日復游池上投餅餌久之乃略出不食復入不可
復見自子美作詩至今四十餘年子美已有遲留之語
苟非難進易退而不妄食安能如此壽邪
西清詩話云丹陽焦山斷崖有瘞鶴銘或傳為王逸少
自晉迄唐論書者未嘗及之而碑言華陽真逸撰歐公
集古跋云顧況道號子美詩云山隂不見换鵝經京口
空傳瘞鶴銘真作右軍書矣余讀道藏陶隠居外傳號
華陽真人晩號華陽真逸道書言華陽金壇之地第八
洞天東北門俱潤州境也丹陽與茅山地相犬牙又三
茒陶故居則瘞鶴銘為隠居不疑
西清詩話云薛許昌答書生贈詩云百首如一首卷初
如卷終譏其不能變態也大抵屑屑較量屬句平勻不
免氣骨寒局殊不知詩家要當有情致抑揚高下使氣
宏拔快字凌紙又用事皆破觚為圜剉剛成柔始為有
功者昔人所謂縳虎手也如子美窮居和長安帥葉清
臣見寄玉帳夜嚴兵似水茅齋春靜草如煙東坡嘗作
詩天邊鴻鵠不易得便令作對隨家雞又有坐驅猛虎
如羣羊之句真佳語也
王直方詩話云山谷愛子美絶句云春隂垂野草青青
時有幽花一樹明晩泊孤舟古祠下滿川風雨看潮生山
谷累書此詩或真草與大字
石曼卿
東坡云詩人有寫物之功桑之未落其葉沃若他木不
可以當此林逋梅花詩疎影横斜水清淺暗香浮動月
黃昏決非桃李詩皮日休白蓮詩無情有恨何人見月
冷風清欲墮時決非紅蓮詩此乃寫物之功若石曼卿
紅梅詩認桃無綠葉辨杏有青枝此最陋語蓋村學中
體也
苕溪漁隠曰裴璘詠白牡丹詩云長安豪貴惜春殘爭
賞先開紫牡丹别有玉杯承露冷無人起就月中看時
稱絶唱以余觀之語句凡近不若胡武平詠白牡丹詩
云璧堂月冷難成寐翠幄風多不奈寒其語意清勝過
裴璘遠矣如皮日休詠白蓮詩云無情有恨何人見月
冷風清欲墮時若移作詠白牡丹詩有何不可彌更親
切耳曼卿詠小桃二絶句云生色深紅綬帶長宫簾寒
在井欄香母家昇上瑤池品先得春風一面粧本分桃
花寒食前小桃長是上春天二喬二趙俱傾國女弟嬌
彊意自先其模寫命意豈不佳哉
隠居詩話云石延年長韻律詩善敘事其他無大好處
籌筆驛銅雀臺留侯廟詩為一集之冠五言小詩如海
雲含雨重江樹帶蟬疎平蕪遠更綠斜日寒無暉者幾
矣白居易亦善作長韻敘事詩但格制不高局於淺切
又不能更風操雖衆篇之意只如一篇故使人讀而易
厭也
王直方詩話云曼卿以書名世然大字愈妙嘗讀龜山
寺三佛名榜最為雄偉張文潜有詩云煌煌三佛榜鐵
貫金石鈕開張宫室正渾實山岳厚井水駭龍跧蟻封
觀驥驟真能道盡其妙處
桐江詩話云曼卿一日春初見階砌初生之草其屈如
鉤而顔色未變因得一句云草屈金鉤綠未回遂作早
春詩一篇旬日方足成曰簷垂冰筯晴先滴草屈金鉤
綠未回其不逮先得之句遠甚始知詩人一篇之中率
是先得一聮或一句其最警拔者是也
西清詩話云曼卿官冊府時五鼓趍朝見二舉子繫邏
舍望曼卿號呼請救因駐馬召卒長問之曰昨夕里閈
間有納婦者二子穴隙以窺夜分乃被執曼卿力為揮
解卒長勉從之二子叩頭拜於馬前曼卿按轡口占絶
句詩調之云司空憐汝汝須知月下敲門更有誰叵耐一
雙窮相眼得便宜是落便宜
王直方詩話云或有稱詠松句云影搖千尺龍蛇動聲
撼半天風雨寒者一僧在坐曰未若雲影亂鋪地濤聲
寒在空或以語聖俞聖俞曰言簡而意不遺當以僧語
為優
雞肋集云曼卿以天聖四年來令金山故詩為此邑人
作者多如題張氏園亭詩云樂意相關禽對語生香不
斷樹交花尤為佳句
漁隱叢話前集卷三十二
