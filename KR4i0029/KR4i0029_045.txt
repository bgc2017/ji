漁隱叢話前集卷四十五
宋胡仔撰
東坡八
杭州知錄杜子方司戸陳珪司理戚秉道各為曾承勘
本州姓裴人家女使夏沈香投井及姓裴人家小女孩
在井内身死不明事當時夏沈香只决脊杖放後來本
路提刑陳睦舉駮上件公案差秀州通判張若濟重勘
决殺夏沈香上件三員官因此衝替軾意謂提刑陳睦
及勘官張若濟駮勘不當致此三人非罪失官軾作詩
送之云秋風摵摵鳴枯蓼船閣荒村夜悄悄正當逐客
斷腸時君獨歌呼醉連曉老夫平生齊得喪尚戀微官
失輕矯君今憔悴歸無食五斗未可秋毫小君言失意
能幾時月啖蝦蟇行復皎殺人無驗中不快此恨終身
恐難了徇時所得無幾何隨手已遭憂患繞期君正似
種宿麥忍飢待食明年麨此詩云君言失意能幾時月
啖蝦蟇行復皎意取盧仝月食詩云傳聞古老說月食
蝦蟇精盧仝意以比朝廷為小人所蒙蔽也某亦言杜
子方等本無罪為陳睦張若濟蒙蔽朝廷衝替逐去後
當感悟牽復又云徇時所得無幾何隨手已遭憂患繞
意謂張若濟不久自為公事故也
錢顗在秀州監税舊曾作臺官始於秀州與之相見後
錢顗作詩送茶來某作詩謝之云我官於南今幾時嘗
盡溪茶與山茗胷中似記故人面口不能言心自省為
君細說我未暇試評其略差可聽建溪所産雖不同一
一天與君子性森然可愛不可慢骨清肉膩和且正雪
花雨脚何足道啜過始知真味永縱復苦硬終可錄汲
黯少戇寬饒猛草茶無賴空有名高者妖邪次頑獷體
輕雖復強浮泛性滯偏工嘔酸冷其間絶品豈不佳張
禹縱賢非骨骾葵花玉&KR1639;不易致道路幽險隔雲嶺誰
知使者來自西開緘磊落收百餅嗅香嚼味本非别透
紙自覺光炯炯粃糠團鳳友小龍奴隸日注臣雙井收
藏愛惜待佳客不敢包裹鑚權倖此詩有味君勿傳空
使時人怒生癭此詩云草茶無賴空有名高者夭邪次
頑獷以譏世之小人若不諂媚夭邪須頑獷狠劣也又
云體輕雖復強浮泛性滯偏工嘔酸冷亦以譏世之小
人體輕浮而性滯泥也又云其間絶品豈不佳張禹縱
賢非骨骾亦以譏世之小人如張禹雖有學問細行謹
飭終非骨骾之人也又云收藏愛惜待佳客不敢包裹
鑚權倖此詩有味君勿傳空使時人怒生癭以譏世之
小人有以好茶鑚求富貴權要者見此詩當大怒也
范鎮往西京游山作詩送之云小人真闇事閒退豈公
難道大吾何病言深聽者寒憂時雖早白住世有還丹
得酒相逢樂無心所遇安去年行萬里蜀路走千盤投
老身彌健登山意未闌西遊為櫻筍東道盡鵷鸞杖屨
攜兒去園亭借客看折花脩竹寺弄水石樓灘鬻馬衰
憐白驚雷怯笑韓蘚書標洞府松蓋偃天壇試與劉夫
子重尋靖長官此詩云小人真闇事閒退豈公難意以
譏今時之小人闇於事理以進為榮以退為辱范鎮賢
者難進而易退小人不知也又云言深聽者寒謂范鎮
舊日多論時事其言深切聽者為恐意言范鎮所言為
當時事多不便也
知密州日因祭常山回與同官習射放鷹作詩云青蓋
前頭點皂旗黃茅岡下出長圍弄風驕馬跑空立趁兔
蒼鷹掠地飛回望白雲生翠巘歸來紅葉滿征衣聖朝
若用西涼簿白羽猶能效一揮意取西涼州主簿謝艾
本是書生却善用兵意以自比言聖朝若用軾為將不
減謝艾也
知徐州日作觀百步洪詩云平明坐衙不暖席歸來閉
閤閒終日卧聞客至倒屣迎兩眼蒙籠餘睡色城東泗
水步可到路轉河洪飜雪白安得青絲絡駿馬蹙踏飛
波柳隂下奮身三丈兩蹄間振鬛長鳴身自乾少年狂
興久巳謝但憶嘉陵遶劍關劍關大道車方軌君自不
去歸何難山中故人應大笑築室種柳何時還教授舒
煥和云先生何人堪並席李郭相逢上舟日殘霞明滅
日脚沈水面浮空天一色磷磷石若鐵林兵翻激奔衝
精甲白岸頭旌旗簇五馬一櫓飛艎信東下入夜寒生
波浪間汗衣始逐秋風乾相忘河魚互出没得性沙鳥
鳴間關委蛇二龍乃神物遊樂諸溪誠為難築亭種柳
恐不暇天下雷雨須公還此詩意並無譏諷
寄劉述詩云君王有意開疆土椎破銅山鑄銅虎聯翩
三十七將軍走馬西來各開府南山伐木作車軸東海
取鼉漫戰鼓汗流奔走誰敢後恐乏軍興汙質斧保甲
連村團未遍方田訟牒紛如雨爾來手實降新書抉剔
根株窮脉縷詔書惻怛信深厚吏能淺薄空勞苦平生
學問正流俗衆裏笙竽誰比數忽令獨奏鳳將雛倉卒
欲吹那得譜况復連年苦飢饉剥齧草木啖泥土今年
雨雪頗應時又報蝗蟲生翅股憂來洗盞欲強醉寂寞
虛齋卧空甒公厨十日不生煙更望紅裙踏筵舞注云
近日齋厨索然可笑可笑又云故人屢寄山中信只有
當歸無别語猶將雀鼠偷太倉未肯衣冠掛神武吳興
丈人真得道平日立朝非小補自從四方冠蓋閙歸作
二浙湖山主高蹤已自雜漁釣大隱何曾棄簮組去年
相從殊未足問道已許談其粗逝將棄官往卒業俗緣
未盡那得覩公家只在霅溪上上有白雲如白羽應憐
進退苦皇皇更把安心教初袓此詩云君王有意開疆
土椎破銅山鑄銅虎聯翩三十七將軍走馬西來各開
府某為是時朝廷遣使諸路點檢軍器及置三十七將
官謂今上有意征討北邊以譏朝廷遣使及置將官張
皇不便也又云南山伐木作車軸東海取鼉漫戰鼓汗
流奔走誰敢後恐乏軍興汙質斧保甲連村團未遍方
田訟牒紛如雨爾來手實降新書抉剔根株窮脉縷詔
書惻怛信深厚吏能淺薄空勞苦以譏諷朝廷法令屢
變事目煩多吏不能辦也又云况復連年苦饑饉剥齧
草木啖泥土今年雨雪頗應時又報蝗蟲生翅股憂來
洗盞欲強醉寂寞虚齋卧空甒公厨十日不生煙更望
紅裙踏筵舞注云近日齋厨索然可笑可笑又云近來
屢得山中信只有當歸無别語猶將雀鼠偷太倉未肯
衣冠掛神武意言近日飢饉蝗蟲之甚以譏諷朝廷政
事闕失并新法不便之所致也又言酒食無備齋厨索
然以譏諷朝廷新法滅削公使太甚也公事既多旱蝗
又甚公使窘迫所以言山中故人寄語令歸某貪禄未
能便掛衣冠而去也又云自從西方冠蓋閙歸作二浙
湖山主以譏諷近日提舉官所至苛碎生事故劉述乞
宫觀歸湖州也
在杭州日因往諸縣季點至臨安縣有知縣大理寺丞
蘇舜舉來相接某與本人同年自來相識本人相見便
言我數日前入州却被訓狐押出我來某問其故舜舉
言我擘畫人戶供通家業役錢規例一本甚簡便前日
將去呈本州諸官皆不以為然呈轉運使王廷老等不
喜差急脚子押出城來軾取其規例看詳委是簡便因
問訓狐事舜舉言自來聞人說一小話云燕以日出為
旦日入為夕蝙蝠以日入為旦日出為夕爭之不决訢
於鳳皇鳳皇是百鳥之主至路次相逢一禽鳥謂燕云
不須往訢鳳皇在假或鳳皇渴睡今不記其詳却是訓
狐權攝舜舉意以此話戲誚王廷老等不分明别是非
隔得一日有周邠李行中二人亦來與同游徑山蘇舜
舉亦來山中相見周邠作詩某次韻和答兼贈蘇舜舉
云年來戰紛華漸覺夫子勝欲求五畝宅灑掃樂清淨
學道恨日淺問禪慚聽瑩聊為山水行遂此糜鹿性獨
遊吾未果覓伴誰復聽吾宗古遺直窮達付前定餔糟
醉方熟灑面呼不醒奈何效燕蝠屢欲爭晨瞑不如從
我遊高論發犀柄溪南渡横木山寺稱小徑幽尋自茲
始歸路微月映南望功臣山雲外盤飛磴二更渡錦水
再宿留石鏡緬懷周與李能作洛生詠明朝三子至詩
律嚴號令籃輿置紙筆得句輕千乘玲瓏苦竒秀名實
巧相稱九仙更幽絶笑語千山應空巖側破罋飛溜灑
浮罄山前見虚跡候吏鐃鼓競我生本艱竒塵土滿釡
甑山禽與野獸知我久蹭蹬笑謂候吏還禦虎吾有命
徑山雖云遠行李稍可併頗訝王子猷忽起山隂興但
報菊花開吾當理歸榜此詩云餔糟醉方熟灑面呼不
醒奈何效燕蝠屢欲爭晨瞑軾意以譏諷王廷老等昏
闇如醉不從蘇舜舉擘畫簡便規例如訓狐不分明别
是非也
知湖州日周邠作長韻律詩見寄依韻和答云俯仰東
西閱數州老於岐路豈伶優初聞父老推謝令已見兒
童迎細侯政拙年年祈水旱民勞處處避嘲謳河吞巨
野那容塞盜入蒙山不易搜仕道固應慙孔孟扶顛未
可責求由漸謀田舍猶懷祿未脱風濤且傍洲罔罔可
憐真喪狗時時相觸是虚舟朅來震澤都如夢只有苕
溪可倚樓齋釀酸甜如蜜水樂工零落似風甌遠思顔
柳并諸謝近憶張陳與老劉風定軒窗飛豹脚雨餘欄
檻上蝸牛舊遊到處皆蒼蘚同甲惟君尚黑頭憶昔湖
山共尋勝相逢杯酒兩忘憂醉看梅雪清香過夜掉風
船駭汗流百首共成山上集三人俱作月中遊海南未
起垂天翼澗底仍依徑寸庥已許秋風歸過我預憂詩
筆老難酬此生歲月行飄忽晩節功名亦繆悠犀首正
緣無事飲馮驩應為有魚留從今便踏青州麴薄酒知
君笑督郵此詩云俯仰東西閱數州老來岐路豈伶優
初聞父老推謝令已見兒童迎細侯政拙年年祈水旱
民勞處處避嘲謳河吞巨野那容塞盜入蒙山不易搜
仕道固應慙孔孟扶顛未可責求由意自言遷徙數州
未蒙朝廷擢用老於道路并所至遇水旱盜賊夫役數
起民勞以譏朝廷政事闕失并新法不便之所致也言
已仕而道不行則非仕道也故有慙於孔孟孔子責仲
由冉求云危而不持顛而不扶則將焉用彼相矣顛謂
傾仆也意以譏當今朝政闕失而執政大臣不能扶正
傾仆也
後杞菊賦云天隨生自言常食杞菊及夏五月枝葉老
硬氣味苦澁猶食不已因作賦以自廣始余常疑之以
為士不遇窮約可也至於飢餓嚼齧草木則過矣而余
仕宦十有九年家日益貧衣食之奉殆不如昔時及移
守膠西意且一飽而齋厨索然不堪其憂日與通守劉
君廷式循古城廢圃求杞菊食之捫腹而笑然後知天
隨之言可信不繆作後杞菊賦以自嘲且解之云吁嗟
先生誰使汝坐堂上稱太守前賓客之造請後掾屬之
趍走朝衙達午夕坐過酉曾杯酒之不設攬草木以誑
口對案嚬蹙舉箸噎嘔昔隂將軍設麥飯與葱葉井丹
推去而不齅怪先生之眷眷豈故山之無有先生忻然
而笑曰人生一世如屈伸肘何者為貧何者為富何者
為美何者為陋或糠覈而瓠肥或梁肉而黑瘦何侯方
丈庾郎三九較豐約於夢寐卒同歸於一朽吾方以杞
為糧以菊為糗春食苗夏食葉秋食花實而冬食根庶
幾乎西河南陽之壽此賦云及移守膠西意且一飽而
始至之日齋厨索然不堪其憂以譏新法減刻公使錢
太甚齋醖厨膳皆索然無備也
漁隱叢話前集卷四十五
