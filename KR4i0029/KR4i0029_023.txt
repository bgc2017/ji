漁隱叢話前集卷二十三
宋胡仔撰
杜牧之
石林詩話云杜牧詩清時有味是無能閒愛孤雲静愛
僧擬把一麾江海去樂游原上望昭陵此蓋不滿於當
時故末有昭陵之句江輔之謫官累年後知虔州謝表
有云清時有味白首無能蔡持正為御史引牧詩為證
以為怨望遂復罷
潘子真詩話云顔延年阮始平詩云屢薦不入官一麾
乃出守蓋謂山濤三薦咸為吏部郎武帝不能用荀勖
一麾之即左遷始平太守也杜牧清時有味是無能閒
愛孤雲静愛僧乞得一麾江海去樂遊原上望昭陵山
谷云愛閒愛静求得一麾而去也别本作欲把一麾非
是麾之訓即漢嚴助汲黯招之不來麾之不去
緗素雜記云筆談云今人守郡謂之建麾蓋用顔延年
詩一麾乃出守此誤也延年謂一麾者乃指麾之麾如
武王右秉白旄以麾之麾非旌麾之麾也延年為阮始
平詩云屢薦不入官一麾乃出守者謂山濤薦咸為吏部
郎三上武帝不用後為荀勖一擠遂出始平故有此句
延年被擯以此自託耳自杜牧為登樂游原詩云擬把
一麾江海去樂游原上望昭陵始謬用一麾自此遂為
故事凡此以上皆存中之語以余意測之杜樊川之意則
善矣而謂之擬把則尤謬也蓋自作太守而謂之一麾
於理無礙但不可以此言贈人作太守耳宋景文公詩云
使麾得請印垂腰又云一封通奏領州麾又云乞得一
麾行又云竟獲一麾行是真得延年之意未嘗謬用也
高齋詩話云牧之和裴傑新櫻桃詩云忍用烹騂酪從
將玩玉盤流年如可駐何必九華丹唐人已用櫻桃薦
酪也苕溪漁隱曰摭遺載唐新進士尤重櫻桃宴劉覃
及第大會公卿和以糖酪人享臠盡一小盎則唐人用
櫻桃薦酪此事又可驗矣
詩服云老杜櫻桃詩云西蜀櫻桃也自紅野人相贈滿
筠籠數回細寫愁仍破萬顆勻圓訝許同此詩如禪家
所謂信手拈來頭頭是道者直書目前所見平易委曲
得人心所同然但他人艱難不能發耳至於憶昨賜霑
門下省退朝擎出大明宫金盤玉筯無消息此日嘗新
任轉蓬其感興皆出於自然故終篇遒麗韓退之有賜
櫻桃詩云漢家舊種明光殿炎帝還書本草經豈是滿
朝承雨露共看轉賜出青冥香隨翠籠擎偏重色照銀
盤寫未停食罷自知無補報空然慙汗仰皇扃蓋學老
杜前詩然搜求事跡排比對偶其言出於勉強所以相
去甚遠若非老杜在前人亦安敢輕議
隱居詩話云古樂府中木蘭詩焦仲卿詩皆有高致蓋
世傳木蘭詩為曹子建作似矣然其中云可汗問所欲
漢魏時夷狄未有可汗之名不知果誰之詞也杜牧木
蘭廟詩云彎弓征戰作男兒夢裏曾驚與畫眉幾度思
歸還把酒拂雲堆上祝明妃殊有美思也
洪駒父詩話云古樂府木蘭篇願馳千里明駞足千里
送兒還故鄉明字多誤作鳴駞卧腹不帖地屈足漏明
則行千里苕溪漁隱曰余讀古樂府木蘭篇云願馳千
里足送兒還故鄉止此而已駒父乃云如此疑其誤也
潘子真詩話云庾信宇文盛墓誌銘云受圖黃石不无
師表之心學劍白猿遂得風雲之志牧之題李西平宅
詩云受圖黃石老學劍白猿翁亦即舊為新之一端也
潘子真詩話云南豐先生曾子固言阿房宫賦鼎鐺玉石
珠瑰金礫棄擲邐迤秦人視之亦不甚惜瑰當作塊蓋言
秦人視珠玉如土塊瓦礫也又言牧賦宏壯巨麗馳騁上
下累數百言至楚人一炬可憐焦土其論盛衰之變判於
此矣又言津陽門詩長恨歌連昌宫詞俱載開元間事微
之之詞不獨富艷至長官清平太守好揀選皆言由相公
委任責成治之所興也禄山宫裡養作兒虢國門前鬧如
市險詖私謁無所不至安得不亂稹之敘事遠過二子
隱居詩話云杜牧好用故事仍於事中復使事若虞卿
䨇璧截肪鮮是也亦有趁韻而撰造非事實者若珊瑚
破高齊作婢舂黃糜是也李絢得珊瑚其母令衣青衣
而舂初無糜字
隱居詩話云杜牧晩晴賦忽引舟子深灣覩八九之紅
芰姹然如婦嫣然如女芰菱也牧乃指為荷花阿房宫
賦長橋卧波未雩何龍牧謂龍見而雩故用龍以比橋
殊不知龍者龍星也春秋書龍鬭于鄭之時門退之詩
云庚午憩時門臨泉觀鬭龍韓自河陽還汴但道經時
門豈復覩當日之鬭龍邪
洪駒父詩話云牧之未雩何龍鮑欽止謂予言古本是
未雲何龍當以此為是
遯齋閒覽云杜牧華清宫詩云長安回望繡成堆山頂
千門次第開一騎紅塵妃子笑無人知道茘支來尤鱠
炙人口據唐紀明皇以十月幸驪山至春即還宫是未嘗
六月在驪山也然荔支盛暑方熟詞意雖美而失事實
温庭筠
三山老人語錄云六一居士喜温庭筠詩雞聲茅店月
人迹板橋霜嘗作過張至祕校莊詩云鳥聲梅店雨野
色柳橋春效其體也
雪浪齋日記云温庭筠小詩尤工如墻高蝶過遲又蝶
翎胡粉重鵶背夕陽多又過蘇武廟詩云歸日樓臺非
甲帳去時冠劍是丁年
苕溪漁隱曰温飛卿晩春曲云家臨長信往來道乳燕
雙雙拂煙草油壁車輕金犢肥流蘇帳曉春雞報籠中
嬌鳥暖猶睡簾外落花閒不掃衰桃一樹近前池似惜
容顔鏡中老殊有富貴佳致也
杜荀鶴
六一居士詩話云唐之晚年詩人无復李杜豪放之格
然亦務以精意相高如周朴者杼思尤艱每有所得必
極雕琢故詩人稱朴詩月鍛季煉未及成篇巳播人口
其名重當時如此而今不復傳矣余少時猶見其集其
句有云風暖鳥聲碎日高花影重又云曉來山鳥閙雨
過杏花稀誠佳句也苕溪漁隱曰余讀隱居詩話云此
一聮非朴詩也乃杜荀鶴之句然猶未敢以六一居士
詩話為誤後又看幕府燕閒錄云杜荀鶴詩鄙俚近俗
惟宫詞為唐第一云早被嬋娟誤欲糚臨鏡慵承恩不
在貎教妾若為容風暖鳥聲碎日高花影重年年越溪
女相憶採芙蓉故諺云杜詩三百首惟在一聮中風暖
鳥聲碎日高花影重是也
高齋詩話云山谷嘗云杜荀鶴詩舉世盡從愁裏老正
好對退之詩誰人肯向死前休
韓致元
西清詩話云韓偓詩鵝兒唼啑梔黃觜鳳子輕盈膩粉
腰事見崔豹古今注云蛺蝶大者為鳳子
遯齋閒覽云筆談謂香奩集乃和凝所為後人嫁其名
於韓偓誤矣唐吳融詩集中有和韓致元侍郎無題二
首與香奩集中無題韻正同偓叙中亦具載其事又嘗
見偓親書詩一卷其裊娜多情春盡等詩多在卷中偓
詞致婉麗非凝言余有香奩集不行於世凝好為小詞
洎作相專令人收拾焚毁然凝之香奩集乃浮艷小詞
所謂不行於世欲自掩耳安得便以今香奩集為凝作
也
借對
東坡云沈佺期回波詞云姓名雖蒙齒錄袍笏未換牙
緋杜子美詩飲子頻通汗懷君想報珠以飲子對懷君
亦齒錄牙緋之比也
漫叟詩話云荆公和人詩以庚桑對五柳黃耇日對白
雞年此名借對不特此也如李白詩水衝雲女碓風掃
石楠花皆此類也
禁臠云根非生下土葉不墜秋風五峰高不下萬木幾
經秋以下對秋蓋夏字聲同也因尋樵子徑偶到葛洪
家殘春紅葉在終日子規啼以子對洪以紅對子皆假
其色也閑聽一夜雨更對栢巖僧住山今十載明日又
遷居以一對栢以十對遷假其數也
蔡寬夫詩話云詩家有假對本非用意蓋造語適到因
以用之若杜子美本无丹竈術那免白頭翁韓退之眼
穿長訝雙魚斷耳熱何辭數爵頻借丹對白借爵對魚
皆偶然相值立意下句初不在此而晩唐諸人遂立以
為格賈島卷簾黃葉落開戶子規啼崔峒因尋樵子徑
得到葛洪家為例以為假對勝的對謂之高手所謂癡
人面前不得說夢也
半夜鐘
王直方詩話云歐公言唐人有姑蘇城下寒山寺半夜
鐘聲到客舡之句說者云句則佳也其如三更不是撞
鐘時余觀于鵠送宫人入道詩云定知别往宫中伴遥
聽緱山半夜鐘而白樂天亦云新秋松影下半夜鐘聲
後豈唐人多用此語也儻非遞相㳂襲恐必有說耳温
庭筠詩亦云悠然逆旅頻回首無復松䆫半夜鐘庭筠
詩多纉在白樂天詩後
石林詩話云此唐張繼題姑蘇城西楓橋寺詩也歐公
嘗病其半夜非打鐘時盖未嘗至吳中今吳中寺實夜
半打鐘繼詩三十餘篇余家有之往往多佳句
詩眼云歐公以夜半鐘聲到客船為語病南史載齊武
帝景陽樓有三更五更鐘丘仲孚讀書以中宵鐘為限
阮景仲為吳興守禁半夜鐘至唐詩人如于鵠白樂天
温庭筠尤多言之今佛宫一夜鳴鈴俗謂之定夜鐘不
知唐人所謂半夜鐘者景陽三更鐘邪今之定夜鐘邪
然於義皆無害文忠偶不考耳
學林新編云世疑半夜非打鐘時某案南史文學傳丘
仲孚吳興烏程人少好學讀書常以中宵鐘鳴為限然
則半夜鐘固有之矣丘仲孚吳興人而庭筠言姑蘇城
外寺則半夜鐘乃吳中舊事也
熟食清明
迂叟詩話云周禮四時變國火謂春取榆柳之火夏取
棗杏之火季夏取桑柘之火秋取柞楢之火冬取槐檀
之火而唐時唯清明取榆柳之火以賜近臣戚里本
朝因之唯賜輔臣戚里帥臣節察三司使知開封府樞
密直學士中使皆得厚贈非常賜例也
本事詩云唐德宗時制誥闕人中書兩進名御筆不點
又請之上批曰與韓翃時有與翃同姓名者為江淮刺
史又具二人同進上復批曰春城無處不飛花寒食東
風御柳斜日暮漢宫傳蠟燭青煙散入五侯家與此韓
翃
西清詩話云張籍寒食内宴詩朝光瑞氣滿宫樓綵纛
魚龍四面稠廊下御厨分冷食殿前香騎逐飛毬千官
盡醉猶教坐百戲皆呈未放休共喜拜恩侵夜出金吾
不敢問行由乃知唐清明宴百官亦皆冷食又至夜而
罷
緗素雜記云劉夢得嘉話云為詩用僻字須有來處宋
考功詩云馬上逢寒食春來不見餳嘗疑此字因讀毛
詩鄭箋說吹簫處云即今賣餳人家物六經惟此注中
有餳字後軰業詩即須有據不可學常人率爾而道也
至宋朝宋子京寒食詩云草色引開盤馬路簫聲吹
暖賣餳天亦用鄭箋吹簫賣餳之義然詞致騷雅勝考
功遠矣余比因閱沈雲卿詠驩州不作寒食詩云海外
無寒食春來不見餳洛陽新甲子何日是清明花柳争
朝發軒車滿路迎帝鄉遥可念腸斷報親情是時沈謫
驩州故有是詩但未見宋考功全篇耳考其詞意似是
雲卿之詩蓋沈宋同仕武后朝故所傳容有訛繆所未
詳也寒食清明多用餳粥事如李義山詩云粥香餳白
杏花天宋子京途中清明詩云漠漠輕花着早桐客甌
餳粥對禺中苕溪漁隱曰六一居士詩云杯盤餳粥春
風冷池館榆錢夜雨新又云多病正愁餳粥冷東坡詩
云新火發茶乳温風散粥餳皆清明寒食詩也
漁隱叢話前集卷二十三
