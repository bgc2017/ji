漁隱叢話前集卷五十四
宋胡仔撰
宋朝雜記上
東坡云余官鳳翔見村邸壁上書此數句愛而誦之曰
人間無漏仙兀兀三杯醉世上無眼禪昏昏一枕睡雖
然没交涉其奈略相似相似尚如此何况真箇是
唐子西語錄云蜀道舘舍壁間題一聯云天不生仲尼
萬古長如夜不知何人詩也
東坡云欲掛衣冠神武門先尋水竹渭南村却將舊斬
樓蘭劒買得黃牛教子孫余舊見此詩於關右寺壁上
愛之不知其何人作也蔡寬夫詩話云是王嗣宗詩
苕溪漁隠曰余嘗於驛舍壁間見有人題云悠悠前途
莫問榮枯得之本有失之本無此達者之言也又南史
顧愷之云人稟命有定分非智力所移唯應恭已守道
信天任運而闇者不達妄意僥倖徒虧雅道無關得喪
余嘗愛其言極有理故附益於此可為躁進者之戒
漫叟詩話云吳民載嘗和予詩有一聯云條風着野方
蠶月高樹移陰又麥秋嘗記前輩詩云麥秋晨氣潤槐
夏午陰清此二聯未易優劣
雪浪齋日記云予家翰林公詩云萬壑松聲山雨過一
川花氣水風生極為作者歎伏予祖湘潭公皖城詩云
江涵秋潦鱸魚美岸入春風荻笋斑荆公和此詩今集
中云送某如皖城者是也
詩眼云友人稱一士人詩云西出潼關客路迷一胡蘆
酒一篇詩胡蘆酒盡興未盡坐看春山春盡時余曰唐
人尤用意小詩其命意與所叙述初不減長篇而促為
四句意正理盡高簡頓挫所以難耳故必有可書之事
如王摩詰云西出陽關無故人故行者為可悲而勸酒
不得不飲陽關之詞不可不作若客路迷則潼關之東
亦可矣且潼關之西乃通衢非有山林曲折所謂迷者
果何謂邪沈存中言蕙肴烝兮蘭藉奠桂酒兮椒漿必
相錯成文則語勢矯健太史公淳于髠傳云操一豚蹄
酒一盂夫叙事猶爾所謂一胡蘆酒一篇詩自有七言
無此句法也或曰李白不云乎一杯一杯復一杯余曰
古者豪傑之士高情遠意一寓之酒有所感發雖無意於
飲而飲不能自已則又飲至於三杯五斗醉倒而後已
是不云爾則不能形容酒客妙處夫李白意先立故七
字六相犯而語勢益健讀之不覺其長此句才疊用一
字已覺其萎弱重複若不勝其長矣惟第三句若有意
而語亦不工陶淵明云採菊東籬下悠然見南山矣於
是摹寫景物則曰山氣日夕佳飛鳥相與還吟詠情性
則曰此中有真意欲辨已忘言於是成篇古詩猶下看
春山春盡有何意味而遽成詩乎聞者皆服
隠居詩話云至和中阮逸為王宫記室王能詩多與逸
唱和逸有句曰易立泰山石難枯上林柳有言其事者
朝廷方治之會逸坐他事因廢斥之
王直方詩話云東坡嘗曰吾鄉有一諺云富因校些子
貧為不爭多此極有理
高齋詩話云國初有名人作座右銘云避色如避讎避
風如避箭莫喫空心茶少餐中夜飯有驛舍壁間題詩
云逢橋須下馬遇夜莫行船此語可為道途之戒
苕溪漁隠曰世間俚語往往極有理者如聞事莫說問
事不知聞事莫管無事早歸若能踐此言豈有不省事
乎又少喫不濟事多喫濟甚事有事壞了事無事生出
事若能守此戒豈復為酒困乎
漫叟詩話云謝舉廉字民師余建中靖國中與同寓興
國寺詩律尤古嘗記其有西捷口號云聖明陛下如先
帝闢國謀臣似召公不遣毛嬙嬪漠北只將魏尚守雲
中百年境土逡巡復萬里窠巢指顧空今日版圖非昔
日玉關西有嶺名䓗章端明西捷乞致仕云虎頭壯士
雪髭鬚欲滅西羌啓懋圖先遣檻車傳妺勒却分禆將
定天都莫年投筆真男子得意歸田亦丈夫飽食自慚
還自責一毫曾有報君無
苕溪漁隱曰剽竊他人詩句以為已出終當敗露不可
不戒如近時吳可晚春詩云小醉初醒過别村數家殘
雪擁籬根枝頭有恨梅千點溪上無人月一痕亦灑落
可喜余偶於一達官處見譚知柔所獻詩文一編試取
閱之即吳可之詩在焉但易其題曰晚醉口占仍改詩
中三四字而已晚醉扶笻過竹村數家殘雪擁籬根風
前有恨梅千點沙上無人月一痕然知柔詩文編中小
詩極有可喜者今舉其尤者二絶麥隴風來翠浪浮霏
微小雨似深秋野亭終日捲簾坐清樾對啼黃栗留漫
郎無處覓歸田江北江南水拍天斗擻十年塵土夢秋
風吹上釣魚船又詩文編中有印纍纍古風一篇與余
舊所傳吕居仁詩亦有印纍纍古風一篇略不異一字
未知竟誰作也
後山詩話云曹南院為秦帥唃氏方興舉國入寇公自
出禦之戰于三都谷大敗之唃氏遂衰其幕府獻詩云
賢守新成盖代功臨危方始見英雄三都谷路全師入
十萬羌塵一戰空殺氣尚疑横塞北捷音相繼徧寰中
君王降看如綸命旌節前驅馬首紅
石林詩話云高麗自太祖後久不入貢至元豐初始遣
使來朝神宗以張誠一館伴令問其復朝之意云其國
與契丹為鄰每困契丹誅求陵藉不能堪國主王徽常
誦華嚴經祈生中國一夕夢至京師備見城邑宫闕之
盛覺而慕之為詩以記曰惡業因緣近契丹一年朝貢
幾多般移身忽到中華裏可惜中宵漏滴殘余大觀間
伴麗人嘗見誠一語錄備載此事
迃叟詩話云大名進士耿仙芝以詩著其一聯云淺水
短蕪調馬地淡雲微雨養花天為人所稱
侯鯖錄云張公庠自少能詩一絶云一年春事又成空
擁鼻微吟半醉中夾道桃花新雨過馬蹄無處避殘紅
苕溪漁隱曰雲齋廣錄只載此詩後兩句云是李元膺
遊春詩未知孰是鄭毅夫代探花郎一絶與前詩格調
殊相類今錄于此詩云嫩綠輕紅相向開一番走馬探
春回青衫不管露痕濕直入亂花深處來
桐江詩話云潁昌曹緯彥文弟組彥章俱有俊才彥文
釋褐即物故彥章多依棲中貴人門下一日徽廟苑中
射弓左右薦至對御作射弓詞點絳唇一闋云風勁秋
高頓知斗力生弓面弝分筠簳月到天心滿白羽流星
飛上黃金椀胡沙鴈雲邊驚散壓盡天山箭今人但知
彥章善謔不知其才良可惜也彦章後字元寵兄弟幼
孤母王氏教養成就王氏亦能詩嘗有雪中觀妓詩云
梁王宴罷下瑤臺窄窄紅靴步雪來恰似陽春三月暮
楊花飛處牡丹開苕溪漁隠曰余頃歲過湘中郵亭壁
間有左鄯絶句云疊疊山腰繋冷雲疎疎雨脚弄黃昏
松聲更帶溪聲急不是行人也斷魂又於苕溪道觀中
壁間有鄭子覃絶句云紛紛紅雨入蒼苔密蔭新成鶯
友來擬逐幽人夢蓬島一聲裂竹故驚回皆佳作也壬
午歲過三衢於驛舍壁間見題一聯云不知何處雨便
覺此間凉自在無峭急之態不知何人詩也
候鯖錄云長安北禪寺筍石鄭天休題十字云春至不
擇地路旁花自開苕溪漁隠曰余有句云飛花紅千點
芳草綠萬里
雪浪齋日記云李成季詩清麗然時有不工處日邊鴈
帶臘寒去雪底梅將春信來非不佳而末句云心緒都
成一寸灰殆未工也
王直方詩話云丹陽陳輔每歲清明過金陵上冢事畢
則過蔣山謁湖陰先生歲率為常元豐辛酉癸亥兩歲
訪之不遇因題一絶於門云北山松粉未飄花白下風
輕麥脚斜身似舊時王謝燕一年一度到君家湖陰歸
見其詩吟賞久之稱於荆公荆公笑曰此正戲君為尋
常百姓耳湖陰亦大笑盖古詩云舊時王謝堂前燕飛
入尋常百姓家
雪浪齋日記云晁以道詩云清霜下牛斗凛然北固秋
全似選詩又有謝公樽俎煙霞外庾信文章涕淚前極
為佳句
西清詩話云華州狂子張元天聖間坐累終身每託興
吟詠如雪詩戰退玉龍三百萬敗鱗殘甲滿空飛詠白
鷹云有心待搦月中兔更向白雲頭上飛怪譎類是後
竄夏國教元昊為邊患朝廷方厭兵時韓魏公撫陜右
書生姚嗣宗獻崆峒山詩有云踏碎賀蘭石掃清西海
塵布衣能辦此可惜作窮鱗顧謂僚屬曰此人若不收
拾又一張元矣因表薦官之
西清詩話云家公在玉堂春日貼子云三十六宫人第
一玉樓春困夢熊羆龍燭影中猶是臘鳳簫聲裏已吹
春世傳蔣潁叔作非也
苕溪漁隠曰余宣和間居泗上於王周士處見張仲宗
詩一卷因借錄之後三十年於錢塘與仲宗同館穀初
方識之余因戲謂仲宗曰三十年前已識公於詩卷中
仲宗請余舉其詩渠皆不能記殆如隔世反從余求之
向伯恭仲宗之舅也仲宗有香林九詠其間雍熙堂詩
云鼎彛勲業推元老文采風流及後昆家世從來耐官
職百年猶見典刑存麥秋亭詩云東坡喜雨事如此吾
舅名亭思不羣不問兩岐何許秀且看十頃卷黃雲皆
可喜也
侯鯖錄云崇寧初特奏名狀元徐遹詩曰白髮青衫晚
得官瓊林頓覺酒腸寬平康夜過無人問留得宫花醒
後看
漁隱叢話前集卷五十四
