嘉祐集卷五
宋蘇洵撰
衡論下
養才
夫人之所為有可勉強者有不可勉強者煦煦然而為
仁孑孑然而為義不食片言以為信不見小利以為廉
雖古之所謂仁與義信與廉者不止若是而天下之人
亦不曰是非仁人是非義人是非信人是非廉人此則
無諸己而可勉強以到者也在朝廷而百官肅在邊鄙
而四夷懼坐之於繁劇紛擾之中而不亂投之於羽檄
奔走之地而不惑為吏而為吏為將而為將若是者非
天之所與性之所有不可勉強而能也道與德可勉以
進也才不可強揠以進也今有二人焉一人善揖讓一
人善騎射則人未有不以揖讓賢於騎射矣然而揖讓
者未必善騎射而騎射者捨其弓以揖讓於其間則未
必失容何哉才難強而道易勉也吾觀世之用人好以
可勉強之道與德而加之不可勉強之才之上而曰我
貴賢賤能是以道與德未足以化人而才有遺焉然而
為此者亦有由矣有才者而不能為衆人所勉強者耳
何則竒傑之士常好自負疎雋傲誕不事繩檢往往冒
法律觸刑禁呌號驩呼以發其一時之樂而不顧其禍
嗜利酗酒使氣傲物志氣一發則倜然遠去不可羈束
以禮法然及其一旦翻然而悟折節而不為此以留意
於嚮所謂道與德可勉強者則何病不至奈何以樸樕
小道加諸其上哉夫其不肯規規以事禮法而必自縱
以為此者乃上之人之過也古之養竒傑也任之以權
尊之以爵厚之以禄重之以恩責之以措置天下之務
而易其平居自縱之心而聲色耳目之欲又已極於外
故不待放肆而後為樂今則不然竒傑無尺寸之柄位
一命之爵食斗升之禄者過半彼又安得不越法踰禮
而自快耶我又安可急之以法使不得泰然自縱耶今
我繩之以法亦己急矣急之而不已而隨之以刑則彼
有北走胡南走越耳噫無事之時既不能養及其不幸
一旦有邊境之患繁亂難治之事而後優詔以召之豐
爵重禄以結之則彼已憾矣夫彼固非純忠者也又安
肯默然於窮困無用之地而已耶周公之時天下號為
至治四夷已臣服卿大夫士已稱職當是時雖有竒傑
無所復用而其禮法風俗尤復細密舉朝廷與四海之
人無不遵蹈而其八議之中猶有曰議能者況當今天
下未甚至治四夷未盡臣服卿大夫士未皆稱職禮法
風俗又非細密如周之盛時而竒傑之士復有困於簿
書米鹽間者則反可不議其能而恕之乎所宜哀其才
而貰其過無使為刀筆吏所困則庶乎盡其才矣或曰
竒傑之士有過得以免則天下之人孰不自謂竒傑而
欲免其過者是終亦潰法亂教耳曰是則然矣然而竒
傑之所為必挺然出於衆人之上苟指其己成之功以
曉天下俾得以贖其過而其未有功者則委之以難治
之事而責其成績則天下之人不敢自謂竒傑而真竒
傑者出矣
用法
古之法簡今之法繁簡者不便於今而繁者不便於古
非今之法不若古之法而今之時不若古之時也先王
之作法也莫不欲服民之心服民之心必得其情情然
耶而罪亦然則固入吾法矣而民之情又不皆如其罪
之輕重大小是以先王忿其罪而哀其無辜故法舉其
略而吏制其詳殺人者死傷人者刑則以著於法使民
知天子之不欲我殺人傷人耳若其輕重出入求其情
而服其心者則以屬吏任吏而不任法故其法簡今則
不然吏姦矣不若古之良民媮矣不若古之淳吏姦則
以喜怒制其輕重而出入之或至於誣執民媮則吏雖
以情出入而彼得執其罪之大小以為辭故今之法纖
悉委備不執於一左右前後四顧而不可逃是以輕重
其罪出入其情皆可以求之法吏不奉法輙以舉劾任
法而不任吏故其法繁古之法若方書論其大概而增
損劑量則以屬醫者使之視人之疾而參以已意今之
法若鬻屨既為其大者又為其次者又為其小者以求
合天下之足故其繁簡則殊而求民之情以服其心則
一也然則今之法不劣於古矣而用法者尚不能無弊
何則律令之所禁畫一明備雖婦人孺子皆知畏避而
其間有習於犯禁而遂不改者舉天下皆知之而未嘗
怪也先王欲杜天下之欺也為之度以一天下之長短
為之量以齊天下之多寡為之權衡以信天下之輕重
故度量權衡法必資之官資之官而後天下同今也庶
民之家刻木比竹繩絲縋石以為之富商豪賈内以大
出以小齊人適楚不知其孰為斗孰為斛持東家之尺
而校之西鄰則若十指然此舉天下皆知之而未嘗怪
者一也先王惡竒貨之蕩民且哀夫微物之不能遂其
生也故禁民採珠貝惡夫物之偽而假真且重費也故
禁民糜金以為塗飾今也採珠貝之民溢於海濱糜金
之工肩摩於列肆此又舉天下皆知之而未嘗怪者二
也先王患賤之凌貴而下之僭上也故冠服器皿皆以
爵列為等差長短大小莫不有制今也工商之家曳紈
錦服珠玉一人之身循其首以至足而犯法者十九此
又舉天下皆知之而未嘗怪者三也先王懼天下之吏
負縣官之勢以侵劫齊民也故使市之坐賈視時百物
之貴賤而錄之旬輙以上百以百聞千以千聞以待官
吏之私儥十則損三三則損一以聞以備縣官之公糴
今也吏之私儥而從縣官公糴之法民曰公家之取於
民也固如是是吏與縣官斂怨於下此又舉天下皆知
之而未嘗怪者四也先王不欲人之擅天下之利也故
仕則不商商則有罰不仕而商商則有征是民之商不
免征而吏之商又加以罰今也吏之商既幸而不罰又
從而不征資之以縣官公糴之法負之以縣官之徒載
之以縣官之舟關防不譏津梁不呵然則為吏而商誠
可樂也民將安所措手此又舉天下皆知之而未嘗怪
者五也若此之類不可悉數天下之人耳習目熟以為
當然憲官法吏目擊其事亦恬而不問夫法者天子之
法也法明禁之而人明犯之是不有天子之法也衰世
之事也而議者皆以為今之弊不過吏胥骫法以為姦
而吾以為吏胥之姦由此五者始今有盜白晝持梃入
室而主人不知之禁則踰垣穿穴之徒必且相告而恣
行於其家其必先治此五者而後詰吏胥之姦可也
議法
古者以仁義行法律後世以法律行仁義夫三代之盛
王其教化之本出於學校蔓延於天下而形見於禮樂
下之民被其風化循循翼翼務為仁義以求避法律之
所禁故其法律雖不用而其所禁亦不為不行於其間
下而至於漢唐其教化不足以動民而一於法律故其
民懼法律之及其身亦或相勉為仁義唐之初大臣房
杜軰為刑統毫釐輕重明辯别白附以仁義無所阿曲
不知周公之刑何以易此但不能先使民務為仁義使
法律之所禁不用而自行如三代時然要其終亦能使
民勉為仁義而其所以不若三代者則有由矣政之失
非法之罪也是以宋有天下因而循之變其節目而存
其大體比閭小吏奉之以公則老姦大猾束手請死不
可漏略然而獄訟常病多盜賊常病衆則亦有由矣法
之公而吏之私也夫舉公法而寄之私吏猶且若此而
況法律之間又不能無失其何以為治今夫天子之子
弟卿大夫與其子弟皆天子之所優異者有罪而使與
甿隸並笞而偕戮則大臣無恥而朝廷輕故有贖焉以
全其肌膚而勵其節操故贖金者朝廷之體也所以自
尊也非與其有罪也夫刑者必痛之而後人畏焉罰者
不能痛之必困之而後人懲焉今也大辟之誅輸一石
之金而免貴人近戚之家一石之金不可勝數是雖使
朝殺一人而輸一石之金暮殺一人而輸一石之金金
不可盡身不可困況以其官而除其罪則一石之金又
不皆輸焉是恣其殺人也且不笞不戮彼已幸矣而贖
之又輕是啓姦也夫罪固有疑今有人或誣以殺人而
不能自明者有誠殺人而官不能折以實者是皆不可
以誠殺人之法坐由是有減罪之律當死而流使彼為
不能自明者耶去死而得流刑已酷矣使彼為誠殺人
者耶流而不死刑已寬矣是失實也故有啓姦之釁則
上之人常幸而下之人雖死而常無告有失實之弊則
無辜者多怨而僥倖者易以免今欲刑不加重赦不加
多獨於法律之間變其一端而能使不啓姦不失實其
莫若重贖然則重贖之說何如曰古者五刑之尤輕者
止於墨而墨之罰百鍰逆而數之極於大辟而大辟之
罰千鍰此穆王之罰也周公之時則又重於此然千鍰
之重亦已當今三百七十斤有竒矣方今大辟之贖不
能當其三分之一古者以之赦疑罪而不及公族今也
貴人近戚皆贖而疑罪不與記曰公族有死罪致刑於
甸人雖君命宥不聽今欲貴人近戚之刑舉從於此則
非所以自尊之道故莫若使得與疑罪皆重贖且彼雖
號為富強苟數犯法而數重困於贖金之間則不能不
斂手畏法彼罪疑者雖或非其辜而法亦不至殘潰其
肌體若其有罪則法雖不刑而彼固亦己困於贖金矣
夫使有罪者不免於困而無辜者不至陷於笞戮一舉
而兩利斯智者之為也
兵制
三代之時舉天下之民皆兵也兵民之分自秦漢始三
代之時聞有諸侯抗天子之命矣未聞有卒吏呌呼衡
行者也秦漢以來諸侯之患不減於三代而御卒伍者
乃如蓄虎豹圈檻一缺咆勃四出其故何也三代之兵
耕而食蠶而衣故勞勞則善心生秦漢以來所謂兵者
皆坐而衣食於縣官故驕驕則無所不為三代之兵皆
齊民老幼相養疾病相救出相禮讓入相慈孝有憂相
弔有喜相慶其風俗優柔而和易故其兵畏法而自重
秦漢以來號齊民者比之三代則既已薄矣況其所謂
兵者乃其齊民之中尤為凶悍桀黠者也故常慢法而
自棄夫民耕而食蠶而衣雖不幸而不給猶不我咎也
今謂之曰爾毋耕爾毋蠶為我兵吾衣食爾他日一不
充其欲彼將曰嚮謂我毋耕毋蠶今而不我給也然則
怨從是起矣夫以有善心之民畏法自重而不我咎欲
其為亂不可得也既驕矣又慢法而自棄以怨其上欲
其不為亂亦不可得也且夫天下之地不加於三代天
下之民衣食乎其中者又不減於三代平居無事占軍
籍畜妻子而仰給於斯民者則徧天下不知其數奈何
民之不日剥月割以至於流亡而無告也其患始於廢
井田開阡陌一壊而不可復收故雖有明君賢臣焦思
極慮而求以救其弊卒不過開屯田置府兵使之無事
則耕而食耳嗚呼屯田府兵其利既不足以及天下而
後世之君又不能循而守之以至於廢陵夷及於五代
燕帥劉守光又從而為之黥面涅手之制天下遂以為
常法使之判然不得與齊民齒故其人益復自棄視齊
民如越人矣太祖既受命懲唐季五代之亂聚重兵京
師而邊境亦不曰無備損節度之權而藩鎮亦不曰無
威周與漢唐邦鎮之兵強秦之郡縣之兵弱兵強故末
大不掉兵弱故天子孤睽周與漢唐則過而秦則不及
得其中者惟吾宋也雖然置帥之方則遠過於前代而
制兵之術吾猶有疑焉何者自漢迄唐或開屯田或置
府兵使之無事則耕而食而民猶且不勝其患今屯田
蓋無幾而府兵亦已廢欲民之豐阜勢不可也國家治
平日久民之趨於農者日益衆而天下無萊田矣以此
觀之謂斯民宜如生三代之盛時而乃戚戚嗟嗟無終
歲之蓄者兵食奪之也三代井田雖三尺童子知其不
可復雖然依倣古制漸而圖之則亦庶乎其可也方今
天下之田在官者惟二職分也籍沒也職分之田募民
耕之斂其租之半而歸諸吏籍沒則鬻之否則募民耕
之斂其租之半而歸諸公職分之田徧於天下自四京
以降至於大藩鎮多至四十頃下及一縣亦能千畆籍
沒之田不知其數今可勿復鬻然後量給其所募之民
家三百畆以為率前之斂其半者今可損之三分而取
其一以歸諸吏與公使之家出一夫為兵其不欲者聽
其歸田而他募謂之新軍毋黥其面毋湼其手毋拘之
營三時縱之一時集之授之器械教之戰法而擇其技
之精者以為長在野督其耕在陣督其戰則其人皆良
農也皆精兵也夫籍沒之田既不復鬻則歲益多田益
多則新軍益衆而嚮所謂仰給於斯民者雖有廢疾死
亡可勿復補如此數十年則天下之兵新軍居十九而
皆力田不事他業則其人必純固朴厚無呌呼衡行之
憂而斯民不復知有餽餉供億之勞矣或曰昔者斂其
半今三分而取一其無乃薄於吏與公乎曰古者公卿
大夫之有田也以為禄而其取之亦不過什一今吏既
禄矣給之田則已甚矣况三分而取一則不既優矣乎
民之田不幸而籍沒非官之所待以為冨也三分而取
一不猶愈於無乎且不如是則彼不勝為兵故也或曰
古者什一而税取之薄故民勝為兵今三分而取一可
乎曰古者一家之中一人為正卒其餘為羡卒田與追
胥竭作今家止一夫為兵況諸古則為逸故雖取之差
重而無害此與周制稍甸縣都役少輕而税十二無異
也夫民家出一夫而得安坐以食數百畆之田征繇科
斂不及其門然則彼亦優為之矣
田制
古之税重乎今之税重乎周公之制園廛二十而税一
近郊十一遠郊二十而三稍甸縣都皆無過十二漆林
之征二十而五蓋周之盛時其尤重者至四分而取一
其次者乃五而取一然後以次而輕始至於十一而又
有輕者也今之税雖不啻十一然而使縣官無急征無
横斂則亦未至乎四而取一與五而取一之為多也是
今之税與周之税輕重之相去無幾也雖然當周之時
天下之民歌舞以樂其上之盛德而吾之民反慼慼不
樂常若擢筋剝膚以供億其上周之税如此吾之税亦
如此而其民之哀樂何如此之相遠也其所以然者蓋
有由矣周之時用井田井田廢田非耕者之所有而有
田者不耕也耕者之田資於富民富民之家地大業廣
阡陌連接募召浮客分耕其中鞭笞驅役視以奴僕安
坐四顧指麾於其間而役屬之民夏為之耨秋為之穫
無有一人違其節度以嬉而田之所入已得其半耕者
得其半有田者一人而耕者十人是以田主日累其半
以至於富強耕者日食其半以至於窮餓而無告夫使
耕者至於窮餓而不耕不穫者坐而食富強之利猶且
不可而況富強之民輸租於縣官而不免於怨歎嗟憤
何則彼以其半而供縣官之税不若周之民以其全力
而供其上之税也周之十一以其全力而供十一之税
也使以其半供十一之税猶用十二之税然也况今之
税又非特止於十一而已則宜乎其怨歎嗟憤之不免
也噫貧民耕而不免於饑富民坐而飽以嬉又不免於
怨其弊皆起於廢井田井田復則貧民皆有田以耕糓
食粟米不分於富民可以無饑富民不得多占田以錮
貧民其勢不耕則無所得食以地之全力供縣官之
税又可以無怨是以天下之士爭言復井田既又有
言者曰奪富民之田以與無田之民則富民不服此
必生亂如乘大亂之後土曠而人稀可以一舉而就
高祖之滅秦光武之承漢可為而不為以是為恨吾
又以為不然今雖使富民皆奉其田而歸諸公乞為
井田其勢亦不可得何則井田之制九夫為井井間有
溝四井為邑四邑為丘四丘為甸甸方八里旁加一
里為一成成間有洫其地百井而方十里四甸為縣四
縣為都四都方八十里旁加十里為一同同間有澮其
地萬井而方百里百里之間為澮者一為洫者百為溝
者萬既為井田又必兼修溝洫溝洫之制夫間有遂遂
上有徑十夫有溝溝上有畛百夫有洫洫上有涂千夫
有澮澮上有道萬夫有川川上有路萬夫之地蓋三十
二里有半而其間為川為路者一為澮為道者九為洫
為涂者百為溝為畛者千為遂為徑者萬此二者非塞
谿壑平澗谷夷丘陵破墳墓壊廬舍徙城郭易疆壠不
可為也縱使能盡得平原廣野而遂規畫於其中亦當
驅天下之人竭天下之糧窮數百年專力於此不治他
事而後可以望天下之地盡為井田盡為溝洫已而又
為民作屋廬於其中以安其居而後可吁亦已迂矣井
田成而民之死其骨已朽矣古者井田之興其必始於
唐虞之世乎非唐虞之世則周之世無以成井田唐虞
啓之至於夏商稍稍葺治至周而大備周公承之因遂
申定其制度疏整其疆界非一日而遽能如此也其所
由來者漸矣夫井田雖不可為而其實便於今今誠有
能為近井田者而用之則亦可以蘇民矣乎聞之董生
曰井田雖難卒行宜少近古限民名田以贍不足名田
之說蓋出於此而後世未有行者非以不便民也懼民
不肯損其田以入吾法而遂因之以為變也孔光何武
曰吏民名田無過三十頃期盡三年而犯者沒入官夫
三十頃之田周民三十夫之田也縱不能盡如周制一
人而兼三十夫之田亦已過矣而期之三年是又廹蹙
平民使自壊其業非人情難用吾欲少為之限而不禁
其田嘗已過吾限者但使後之人不敢多占田以過吾
限耳要之數世富者之子孫或不能保其地以復於貧
而彼嘗已過吾限者散而入於他人矣或者子孫出而
分之以為幾矣如此則富民所占者少而餘地多餘地
多則貧民易取以為業不為人所役屬各食其地之全
利利不分於人而樂輸於官夫端坐於朝廷下令於天
下不驚民不動衆不用井田之制而獲井田之利雖周
之井田何以遠過於此哉
嘉祐集卷五
