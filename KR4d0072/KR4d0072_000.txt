嘉祐集别集類二(宋)
提要
(臣)等謹案嘉祐集十六卷宋蘇洵撰洵有諡
法巳著錄考曾鞏作洵墓誌稱有集二十卷
晁公武讀書志陳振孫書錄解題俱作十五
卷蓋宋時已有二本是本為徐乾學家傳是
樓所藏卷末題紹興十七年四月晦日婺州
州學雕紙墨頗為精好又有康熙間蘇州邵
仁泓所刊亦稱從宋本校正然二本並十六
卷均與宋人所記不同徐本名嘉祐新集邵
本則名老泉先生集亦復互異未喻其故或
當時二本之外更有此一本與今世俗所行
又有二本一為明凌濛初刊朱墨本併為十
三卷一為
國朝蔡士英所刊任長慶所校本凡十五卷與
晁氏陳氏所載合然較蔡本闕洪範圖論一
卷史論前少引一篇又以史論中為史論下
而闕其史論下一篇又闕辨姦論一篇題張
仙畫像一篇送吳侯職方赴闕序一篇謝歐
陽樞密啓一篇謝相府啓一篇香詩一篇朱
彝尊經義考載洵洪範圖論一卷註曰未見
疑所見洵集當即此本中間缺漏如是恐亦
未必晁陳著錄之舊也今以徐本為主以邵
本互相參訂正其譌脱亦有此存而彼逸者
並為補入又附錄二卷為奉議郎充婺州學
教授沈斐所輯較邵本少國史本傳一篇而
多挽詞十餘首亦並錄以備攷焉乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
嘉祐集序
宋承五代之後文氣卑靡自廬陵歐陽氏宗昌黎先生
之學以為古文而後天下翕然知通經學古為高然求
其接迹廬陵如鍼芥之相合水乳之交融者尤必推眉
山蘇氏父子間也二蘇具天授之雄才而又得老泉先
生為之先引其能卓然成一家言不足異也老泉先生
中年奮發無所師承而能以其文抗衡韓歐以傳之二
子斯足異已間嘗取先生之文而讀之大約以雄邁之
氣堅老之筆而發為汪洋恣肆之文上之究極天人次
之修明經術而其於國家盛衰之故尤往往淋漓感慨
於翰墨間先生之文蓋能馳騁於孟劉賈董之間而自
成一家者也可不謂純而肆者歟然如此者有本有源
觀先生上歐陽内翰書云始之屢躓而益困也盡焚其
平昔之文以為不足學也而益力於古人之文章始則
惶然以疑既而胷中豁然以明久之渾渾乎覺其來之
之易蓋先生自言其俗學之不足尚而用力於古之難
如此昌黎先生云無誘於勢利無望其速成養其根而
竢其實加其膏而希其光其先生之學之所由成其即
先生之文之不可及歟然則以先生而上繼韓歐下開
長公昆仲殆不足為先生異矣予不敏不能仰窺先生
之文於萬一惟思先生之才尚好學不倦如此則凡才
之遠不及先生者更宜何如也集既刊成爰書數言以
自勉云康熙三十七年相月既望吳郡後學邵仁泓謹
序
