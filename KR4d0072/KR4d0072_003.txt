嘉祐集卷三
宋蘇洵撰
權書下
孫武
求之而不窮者天下竒才也天下之士與之言兵而曰
我不能者幾人求之於言而不窮者幾人言不窮矣求
之於用而不窮者幾人嗚呼至於用而不窮者吾未之
見也孫武十三篇兵家舉以為師然以吾評之其言兵
之雄乎今其書論竒權密機出入神鬼自古以兵著書
者罕所及以是而揣其為人必謂有應敵無窮之才不
知武用兵乃不能必克與書所言遠甚吴王闔廬之入
郢也武為將軍及秦楚交敗其兵越王入踐其國外禍
内患一旦迭發吳王奔走自救不暇武殊無一謀以弭
斯亂若按武之書以責武之失凡有三焉九地曰威加
於敵則交不得合而武使秦得聽包胥之言出兵救楚
無忌吴之心斯不威之甚其失一也作戰曰久暴師以
鈍兵挫銳屈力殫貨則諸侯乘其弊而起且武以九年
冬伐楚至十年秋始還可謂久暴矣越人能無乘間入
國乎其失二也又曰殺敵者怒也今武縱子胥伯嚭鞭
平王屍復一夫之私忿以激怒敵此司馬戍子西子期
所以必死讐吴也勾踐不頽舊塜而吴服田單譎燕掘
墓而齊奮知謀與武遠矣武不逹此其失三也然始吴
能以入郢乃因胥嚭唐蔡之怒及乘楚瓦之不仁武之
功盖亦鮮耳夫以武自為書尚不能自用以取敗北況
區區祖其故智餘論者而能將乎且吴起與武一體之
人也皆著書言兵世稱之曰孫吴然而吴起之言兵也
輕法制草略無所統紀不若武之書詞約而意盡天下
之兵說皆歸其中然吴起始用於魯破齊及入魏又能
制秦兵入楚楚復霸而武之所為反如是書之不足信
也固矣今夫外御一隸内治一妾是賤丈夫亦能夫豈
必有一人而教之及夫御三軍之衆闔營而自固或且
有亂然則是三軍之衆惑之也故善將者視三軍之衆
與視一隸一妾無加焉故其心常若有餘夫以一人之
心當三軍之衆而其中恢恢然猶有餘地此韓信之所
以多多而益辦也故夫用兵豈有異術哉能勿視其衆
而已矣
子貢
君子之道智信難信者所以正其智也而智常至於不
正智者所以通其信也而信常至於不通是故君子慎
之也世之儒者曰徒智可以成也人見乎徒智之可以
成也則舉而棄乎信吾則曰徒智可以成也而不可以
繼也子貢之以亂齊滅吴存魯也吾悲之彼子貢者遊
說之士苟以邀一時之功而不以可繼為事故不見其
禍使夫王公大人而計出於此則吾未見其不旋踵而
敗也吾聞之王者之兵計萬世而動霸者之兵計子孫
而舉強國之兵計終身而發求可繼也子貢之兵是明
日不可用也故子貢之出也吾以為魯可存也而齊可
無亂吴可無滅何也田常之將簒也憚高國鮑晏故使
移兵伐魯為賜計者莫若抵高國鮑晏弔之彼必愕而
問焉則對曰田常遣子之兵伐魯吾竊哀子之將亡也
彼必詰其故則對曰齊之有田氏猶人之養虎也子之
於齊猶肘股之於身也田氏之欲肉齊久矣然未敢逞
志者懼肘股之捍也今子出伐魯肘股去矣田氏孰懼
哉吾見身將磔裂而肘股隨之所以弔也彼必懼而咨
計於我因教之曰子悉甲趨魯壓境而止吾請為子潛
約魯侯以待田氏之變帥其兵從子入討之為齊人計
之彼懼田氏之禍其勢不得不聽歸以約魯侯魯侯懼
齊伐其勢亦不得不聽因使練兵蒐乘以俟齊釁誅亂
臣而定新主齊必德魯數世之利也吾觀仲尼以為齊
人不與田常者半故請哀公討之今誠以魯之衆從高
國鮑晏之師加齊之半可以轘田常於都市其勢甚便
其成功甚大惜乎賜之不出於此也齊哀王舉兵誅吕
氏吕氏以灌嬰為將拒之至滎陽嬰使諭齊及諸侯連
和以待吕氏變共誅之今田氏之勢何以異此有魯以
為齊有高國鮑晏以為灌嬰惜乎賜之不出於此也
六國
六國破滅非兵不利戰不善弊在賂秦而力虧破滅之
道也或曰六國互喪率賂秦耶曰不賂者以賂者喪
盖失強援不能獨完故曰弊在賂秦也秦以攻取之外
小則獲邑大則得城較秦之所得與戰勝而得者其實
百倍諸侯之所亡與戰敗而亡者其實亦百倍則秦之
所大欲諸侯之所大患固不在戰矣思厥先祖父暴霜
露斬荆棘以有尺寸之地子孫視之不甚惜舉以予人
如棄草芥今日割五城明日割十城然後得一夕安寢
起視四境而秦兵又至矣然則諸侯之地有限暴秦之
欲無厭奉之彌繁侵之愈急故不戰而強弱勝負已判
矣至於顛覆理固宜然古人云以地事秦猶抱薪救火
薪不盡火不滅此言得之齊人未嘗賂秦終繼五國遷
滅何哉與嬴而不助五國也五國既喪齊亦不免矣燕
趙之君始有遠略能守其土義不賂秦是故燕雖小國
而後亡斯用兵之效也至丹以荆卿為計始速禍焉趙
嘗五戰於秦二敗而三勝後秦擊趙者再李牧連却之
洎牧以讒誅邯鄲為郡惜其用武而不終也且燕趙處
秦革滅殆盡之際可謂智力孤危戰敗而亡誠不得已
向使三國各愛其地齊人勿附於秦刺客不行良將猶
在則勝負之數存亡之理當與秦相較或未易量嗚呼
以賂秦之地封天下之謀臣以事秦之心禮天下之竒
才并力西嚮則吾恐秦人食之不得下咽也悲夫有如
此之勢而為秦人積威之所劫日削月割以趨於亡為
國者無使為積威之所劫哉夫六國與秦皆諸侯其勢
弱於秦而猶有可以不賂而勝之之勢苟以天下之大
下而從六國破亡之故事是又在六國下矣
項籍
吾嘗論項籍有取天下之才而無取天下之慮曹操有
取天下之慮而無取天下之量玄德有取天下之量而
無取天下之才故三人者終其身無成焉且夫不有所
棄不可以得天下之勢不有所忍不可以盡天下之利
是故地有所不取城有所不攻勝有所不就敗有所不
避其來不喜其去不怒肆天下之所為而徐制其後乃
克有濟嗚呼項籍有百戰百勝之才而死於垓下無惑
也吾觀其戰於鉅鹿也見其慮之不長量之不大未嘗
不怪其死於垓下之晩也方籍之渡河沛公始整兵嚮
關籍於此時若急引軍趨秦及其鋒而用之可以據咸
陽制天下不知出此而區區與秦將争一旦之命既全
鉅鹿而猶徘徊河南新安間至函谷則沛公入咸陽數
月矣夫秦人既已安沛公而讐籍則其勢不得強而臣
故籍雖遷沛公漢中而卒都彭城使沛公得還定三秦
則天下之勢在漢不在楚楚雖百戰百勝尚何益哉故
曰兆垓下之死者鉅鹿之戰也或曰雖然籍必能入秦
乎曰項梁死章邯謂楚不足慮故移兵伐趙有輕楚心
而良將勁兵盡於鉅鹿籍誠能以必死之士擊其輕敵
寡弱之師入之易耳且亡秦之守關與沛公之守善否
可知也沛公之攻關與籍之攻善否又可知也以秦之
守而沛公攻入之沛公之守而籍攻入之然則亡秦之
守籍不能入哉或曰秦可入矣如救趙何曰虎方捕鹿
羆據其穴搏其子虎安得不置鹿而返返則碎於羆明
矣軍志所謂攻其必救也使籍入關王離涉間必釋趙
自救籍據關逆擊其前趙與諸侯救者十餘壁躡其後
覆之必矣是籍一舉解趙之圍而收功於秦也戰國時
魏伐趙齊救之田忌引兵疾走大梁因存趙而破魏彼
宋義號知兵殊不逹此屯安陽不進而曰待秦敝吾恐
秦未敝而沛公先據關矣籍與義俱失焉是故古之取
天下者常先圖所守諸葛孔明棄荆州而就西蜀吾知
其無能為也且彼未嘗見大險也彼以為劒門者可以
不亡也吾嘗觀蜀之險其守不可出其出不可繼兢兢
而自完猶且不給而何足以制中原哉若夫秦漢之故
都沃土千里洪河大山真可以控天下又烏事夫不可
以措足如劒門者而後曰險哉今夫冨人必居四通五
逹之都使其財布出於天下然後可以收天下之利有
小丈夫者得一金櫝而藏諸家拒戸而守之嗚呼是求
不失也非求冨也大盜至劫而取之又焉知其果不失
也
高祖
漢高祖挾數用術以制一時之利害不如陳平揣摩天
下之勢舉指搖目以劫制項羽不如張良微此二人則
天下不歸漢而高帝乃木彊之人而止耳然天下已定
後世子孫之計陳平張良智之所不及則高帝常先為
之規畫處置以中後世之所為曉然如目見其事而為
之者蓋高帝之智明於大而暗於小至於此而後見也
帝嘗語吕后曰周勃厚重少文然安劉氏必勃也可令
為太尉方是時劉氏既安矣勃又將誰安耶故吾之意
曰高帝之以太尉屬勃也知有吕氏之禍也雖然其不
去吕后何也勢不可也昔者武王沒成王幼而三監叛
帝意百歲後將相大臣及諸侯王有武庚禄父者而無
有以制之也獨計以為家有主母而豪奴悍婢不敢與
弱子抗吕后佐帝定天下為大臣素所畏服獨此可以
鎮壓其邪心以待嗣子之壯故不去吕氏者為惠帝計
也吕后既不可去故削其黨以損其權使雖有變而天
下不搖是故以樊噲之功一旦遂欲斬之而無疑嗚呼
彼豈獨於噲不仁耶且噲與帝偕起拔城陷陣功不為
少矣方亞父嗾項莊時微噲誚讓羽則漢之為漢未可
知也一旦人有惡噲欲滅戚氏者時噲出伐燕立命平
勃即斬之夫噲之罪未形也惡之者誠偽未必也且高
帝之不以一女子斬天下之功臣亦明矣彼其娶於吕
氏吕氏之族若産禄輩皆庸才不足䘏獨噲豪健諸將
所不能制後世之患無大於此矣夫高帝之視吕后也
猶醫者之視堇也使其毒可以治病而無至於殺人而
已矣樊噲死則吕氏之毒將不至於殺人高帝以為是
足以死而無憂矣彼平勃者遺其憂者也噲之死於惠
之六年也天也使其尚在則吕禄不可紿太尉不得入
北軍矣或謂噲於帝最親使之尚在未必與産禄叛夫
韓信黔布盧綰皆南面稱孤而綰又最為親幸然及高
祖之未崩也皆相繼以逆誅誰謂百歲之後椎埋屠狗
之人見其親戚乘勢為帝王而不欣然從之邪吾故曰
彼平勃者遺其憂者也
嘉祐集卷三
