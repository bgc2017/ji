武夷新集卷十六宋楊億撰
表狀五(二十首)
進奉承天節禮物表
進奉賀承天節絹一千疋右伏以六龍出震適逢華渚
之祥萬國奉琛競奏塗山之會祝後天而斯切陳任土
以攸同前件絹鮫杼非工繭絲乏麗什一之取蓋出於
地征旅百之餘願充於庭實表封人之善頌同野老之
薦誠干犯宸嚴伏增隕越謹差教練使陳昭簡押領上
進
論郊禋加勲制書錯誤狀
右臣近者蒙恩加勲已奉表稱謝訖臣伏讀制命竊佩
訓詞以臣有奉册從祀之勞於以用舍爵策勲之典退
自循省罔敢遑寧蓋以臣出領使符遠違文陛職當奉
引既阻屬車之塵位列常參莫厠大夫之後籍雖連於
近署禮不覩於嚴禋猥窺明詔之文實越下臣之分然
以恩覃具位慶洽普天或參表著之餘曾微内外之隔
如臣者既官常之未改荷寵澤以無辭至敦奬之所云
實競凌而非據蓋慮司言之任罔遵書命之方或恐詔
旨稽留苟圖簡易或因除目填委不暇甄明致渙汗之
已行類朱紫之無别竊以四禁之設妄誤為尤八柄所
施僭濫非可故王者之出令示人不欺有司之守官失
職乃死雖小事而必慎恐大體之或虧治本是資政典
攸繫臣嘗披載籍幸寘周行括囊不言懼罹出位之罰
扣閽有請實懷犯上之憂然乃朝廷之紀綱固非下臣
之擬議輙兹披露誠屬僭踰伏乞聖慈覆驗臣所受告
身制詞即知臣所陳非謬臣無任云云
大駕還京進奉狀
進奉賀大駕還京絹五百疋右伏以六驘宵遯萬乘天
旋數軍實於明庭獻夷俘於清廟乾坤開泰朝野歡娛
鳥獸率舞於兩階玉帛駿奔於萬國臣任當求瘼慶屬
回鑾歡呼不及於周行職貢合歸於長府前件絹冰紈
非妙繭稅所輸幸因振愷之辰輙效充庭之獻菲薄之
至隕越無從臣無任兢惶激切之極謹差子城使朱繼
隆押領上進
奏舉李翔狀
右臣忝分朝寄獲領郡符總官屬以頗多在吏能而畢
見合伸論薦敢避僣踰臣竊見前知本州青田縣事李
翔元是御前試中進士植性耿介臨事強明不染脂膏
自甘藜藿當州龍泉縣山深地險俗薄民頑歲有逋租
獄多滯訟號為難治非止一朝翔權知一考有餘庶事
辦集刑清訟息吏不敢欺又權本州判官推官兩廳公
事僅及半年甚彰才幹勤恪匪懈㓗白無私求之輩流
不可多得伏望聖慈擢授京官别加任使儻犯贓罪臣
甘當連坐之文
代樞密陳諫議乞停妻封邑狀
右臣伏蒙聖慈特進封臣妻寧陵縣君宋氏京兆郡夫
人者不材之質方玷於樞衡非次之恩更霑於閨壼省
循之際啟處靡遑然臣竊有懇誠須至披露冀九重之
垂聽實萬死之難逃伏念臣堂有慈親年當暮齒擇鄰
斷織徒承訓勖之恩扇枕調甘莫效劬勞之報幸遇升
平之運獲參宥密之班况復私門最為殊事庭闈之上
俱臨鶴髮之年晨夕之間更遂萊衣之樂如臣榮幸夐
絶比倫矧又臣父擢自曹郎便升卿寺臣母召於宫掖
得對天顔軒墀之上既頒命婦之服伉儷之際又疏大
郡之封恩渥便蕃榮懼交積然而絲綸之寵雖荷於涵
濡芒刺之懷未安於反仄蓋以臣妻忽膺於異數臣母
有礙於常文妻忝夫人之稱母仍縣君之號事舅姑於
私室情所不遑奉朝謁於公宫禮或非便於臣之分豈
敢自安在經制以詢求固有司之宜執蓋以五代俯及
皇朝凡預近司少逢具慶遂致敘封之典别無畫一之
規婦姑之分既踰臣子之心彌懼伏望尊號皇帝陛下
曲迴玄造俯察丹誠寢兹加等之封俾遂承顔之懇豈
惟微臣事親盡禮在孝道以獲伸實亦聖朝垂世作程
著典章而兹始
考制策畢學士院賜宴謝狀
右伏蒙聖慈以臣等考制策畢特降中使就學士院賜
酒食管領者臨軒策試方舉於舊章前席咨詢屢承於
睿顧信宿纔終於考校雲天忽被於沾濡特就禁林俾
開盛宴輟大庖而供擬為近署之光華挹中衢之樽徒
知充量享大官之膳彌媿素飡仰荷天慈臣等無任云
云
中書謝社日賜御筵狀
伏以歲及有秋節當命社潔粢盛而報本式舉禮經錫
宴樂以推恩載符易象荷便蕃之睿渥實光寵於近司
此蓋皇帝陛下道契授時仁彰逮下倉箱流詠克逢棲
畝之祥殽核具陳遽有加籩之賜俾為高會以樂佳辰
傳舊俗於南京霈鴻私於北闕挹堯樽而知幸倒載寧
辭調伊鼎以無功素飡是懼
閣下進和聖製社日詩狀
右臣等近蒙聖慈賜臣等御製社日七言四韻詩一首
令依韻和者九秋方半爰逢命社之辰三象式瞻遽捧
横汾之作思極天人之際調均律吕之和仰之彌高固
莫窺於玄遠和者益寡徒強扣於虚無臣等俱以短才
謬塵禁掖紫泥封詔曾無潤色之能栢殿裁詩幸預唱
酬之末雖共呈於濫吹實有黷於皇明其次韻詩謹隨
狀上進干冐宸嚴云云
代門下李相公承天節設齋奏狀
右臣伏以候管飛灰適遇一陽之節祥虹流渚爰逢載
誕之辰凡居率土之濱同祝後天之算況臣本惟庸𤨏
獲遇承平荷天地之深仁竊公台之顯位但負妨賢之
媿曾微補職之勞受恩最深報德無所幸屬繞樞之慶
彌堅傾藿之心奉陶唐之文思誠慙將順獻華封之富
夀徒切勤拳竊惟震旦之區素重竺乾之典能植有為
之福用成無上之緣臣是敢專就精藍式修淨供命苾
芻之開士誦貝葉之真文作鍾梵於六時設香燈之四
事遵金仙之教克崇衆善之因當里社之祥庶祝無疆
之夀雖盡傾虔之懇庶酬覆露之私
議靈州事宜狀
右臣今月十六日中使至奉御劄子朕常覽古書備詳
邊事得其人則舉無遺策失其事則謀之不臧朕三復
斯文終朝在念未嘗不察言觀行捨短從長希戮力於
邦家冀太康於宇縣其如妖氛不息邊塞未寧北狄雖
具於隄防西鄙尚多於艱阻靈武是中原巨屏平夏乃
近域小蕃久興蛇豕之心常作疆場之患阻絶道路侵
犯軍城狂妖轉恣於無厭大郡翻成於孤壘縱之則終
成暴亂討之則慮困生靈兩途宜在於咨詢百中須從
於籌略卿職當綸綍位列清華披經史之遺文大資智
略觀古今之盛事必藴機謀黠虜用何策以翦除靈州
以何方而廢置棄之則有何利害存之則有何便宜專
聽必當之謀無恡酌中之論分明擘畫密具奏聞用符
果决之誠以副蕩滌之望者竊以詢於芻蕘前王之盛
德謀及卿士載籍之格言蓋所以竭盡下情詳求中道
使舉無失策動必有成斯聖皇慎重之至也然而狂夫
之言聖人擇焉謀之欲多斷之在獨伏惟皇帝陛下清
閒之宴親紆睿覽言可用者行之不疑臣某幸甚幸甚
臣嘗讀舊史漢武北築朔方之郡平津侯諫以為罷敝
中國以奉無用之地願罷之上使辯士朱買臣等發十
策以難平津平津不能對臣以為平津侯為漢賢相深
明經術習知利害屬武帝以雄侈自任志在開拓買臣
等以詞辯獲進並侍左右前史又稱平津每朝會議論
但開陳其端使人主自擇不肯面折廷諍由此言之非
不能折買臣之舌蓋所以將順人君之意耳即朔方之
非便有自來矣且其地非禹貢九州之内非周官職方
所領在要荒之外固聲教不及元朔中大將軍衞青攘
却匃奴取其河南地以列置郡縣今靈州是赫連果地
後魏置州蓋朔方之故墟即匃奴之舊壤僻介西鄙懸
絶諸華數百里之間無有水草烽火不相應亭障不相
望當邊境謐寧羌戎即叙道路不壅饟饋無虞猶足以
張大國之威聲為中原之扞蔽自契丹作梗邊邑屢驚
雜虜為其脅從兇黨因而昌熾待之以爵賞頗驕蹇而
不恭討之以甲兵又遁逃而無獲凡有嬴糧之役必興
狙擊之謀每至靈武轉輸大須發卒防援離去内地皆
無鬭心經涉畏途多有菜色自曹光實白守榮馬紹忠
及王榮之敗資糧扉屨所失至多將士丁夫相枕而死
以至募商人入糓輸帛償以數倍之價復於積石之孤
壤别築清遠之一城邊民繹騷國帑匱乏既不能制黠
虜之死命又不能救靈武之急難數年之間兇黨逾盛
靈武危堞巋然僅存河外五城繼聞䧟沒但堅壁清野
坐食糗糧閉壘枕戈苟度朝夕且使賊遷横行沙漠俶
擾壃陲擊列鎮之戍兵侵屬國之蕃部雖有警息無候
望而得知縱或憑凌但繕完而自保未嘗出一兵馳一
騎敢與虜捔此靈武之存無益明矣平津所言罷敝中
國以奉無用之地正為今日也臣以為存之有大害棄
之有大利且如國家募人入粟儻以十倍之直發卒轉
餉涉兹不毛之地此古人所謂率二十鍾而致一石敺
民於死地者也今或棄之即可以歲省戍卒分守内郡
一卒之費可給十夫國家無飛芻輓粟之勞士卒免暴
露流離之苦必謂廢之即虧失土地傷損威重且如堯
舜夏禹聖之盛者也地不過數千里而明德格天四門
穆穆武丁成王商周之明主也然地東不過江黃西不
過氐羌南不過蠻荆北不過太原而頌聲並作號為至
治及秦漢拓土窮兵遠略雖疆理益廣而干戈日尋府
庫之資財屢空生靈之肝腦塗地校功比德豈可同年
而語哉夫蝮蛇螫手壯士斷腕蟻壤不塞將漏山河今
靈武之存為害甚於蝮蛇供饋之費為蠧逾於蟻壤無
鴻毛之益有泰山之損豈可忽遠大之略徇悠悠之談
昔西漢賈捐之嘗建議棄朱崖當時公卿亦有異論元
帝能排衆多之說奮獨見之明下詔廢之人頌其德元
帝之意寧欲自棄其地當其内屬為郡固已置吏而拊
循及其稱兵搆亂豈可勞民而征戍故其詔書曰議者
以棄朱崖羞威不行夫通於時變即憂萬民萬民之飢餓
危孰大焉且宗廟之祭凶年不備况乎避不嫌之辱哉
臣以為正與今日靈武之事相類當羌夷寧謐靡有寇
孽可以存而勿論及勞師費財無益保鄣固宜廢而不
舉何足以傷威重而貽羞辱哉必以失地為言即燕
薊八州河湟五郡所失多矣何必此為議者又以西北
諸蕃戎馬是産資其控制以通貿易環慶諸州内附蕃
落藉其屏翰以免驚騷此又迂闊之甚且戎人為利所
誘故牙市於邊關蕃部之族自強故能庇於種類必來
寇以環慶固無隔於藩籬百雉危城千里懸隔自救不
暇豈及於他議者又以其土地田沃饒有漢陂之利恐
賊遷因而播種益以富強況戎人但以攻剽為能罔知
耕稼之事河隴之外棄地甚多延袤百城提封萬井西
漢屯田之所疆畔猶存儻事力耕可以積榖何必獨耕
靈武乃能足食若靈武於賊有大利即是必争之地當
朝夕攻取豈至於今皆為孟浪之談殊非經久之計況
又歲有調發動致敓&KR1327;借寇兵而齎盗糧竭民力而耗
國用為患之大無出於斯雖庸人豎子亦知其可棄也
然自清遠淪䧟斥候不通孤城之人如釜中之魚躍黠
虜之勢若崑山之火炎朝廷必欲棄之須牙璋徵兵靈
旗直指約齎深入執殳前驅鼓行賊中傳於城下然後
合其將卒遷其人民隳城復隍塞井夷竈乃為棄也臣
伏料國家物力尚屈未暇此行雖曰棄之亦空言耳今
一城生齒正在焚溺之中咸必死以是憂思自脫而無
路若陛下慎選單介間道而行齎持詔書宣布王命令
其盡焚廬舍自拔而歸丁壯悉令持兵老幼以之襁負
古稱歸師不可遏又曰置之死地而後生之當此之時
人百其勇臨難思免其鋒莫當國家又須申命偏師揚
言出塞軍聲既振賊勢自分即靈州東遷之民不虞邀
擊之患雖有剽刦易為枝梧且國家所惜者士民所急
者財用豈可以驍果之旅委於飢虎之蹊府藏之實填
於盧山之壑今若棄去靈武退守環慶卒免戍於絶域
民思保其室家供饋不出於郊圻恩德自淪於骨髓民
力不竭士氣益揚何敵不摧何戎不克恭惟陛下欲康
宇縣慮困生靈求必當之謀思酌中之論臣以靈州之
廢置計無出於此望陛下採之而已陛下又憤兹黠虜
思欲翦除臣以為不可黷武以窮兵止可伐謀而制勝
臣竊料賊遷睢盱邊塞之外倔強沙漠之中脅制諸羌
嘯聚不逞無耕農之業無蠶織之工為鼠竊之謀以資
衣食聚烏合之衆以擾塞垣致蕃夷之服從用兇威而
驅迫非有厚利能誘其人朝廷今廢棄靈州每歲更無
饋運絶其覬望何所窺圖此困賊遷之一也平夏之西
池鹽斯在先是貿易粟麥用資餱糧今條禁甚嚴法網
尤密無敢踰越漸致擕離此困賊遷之二也嚴勅疆吏
謹奉國經辯其非常禁其闌出使竹頭木屑不遂其求
狗盗雞鳴無施其巧游魂空磧坐抵困窮此困賊遷之
三也然須精選銳師分守邊地慎擇名將授之廟謀訓
練驍雄隄防侵軼險其走集明其偵候苟鴟張而豕突
必烽舉以燧燔併力翦除分路驅逐如秦人之鹿犄角
以攻譬常山之蛇首尾相應蕞爾兇醜坐致滅亡臣竊
見太祖朝命姚内斌領慶州董遵誨領環州二人所統
之兵纔五六千而已閫外之事一以付之軍市之租不
從中覆用能亡卒效命羌夷畏威朝廷無旰食之憂疆
場無羽書之警臣欲望陛下於武臣中選有將帥之才
知邊鄙之事者三數人分布諸郡各量其所將兵多少
付之除廪禄之外賜與一大縣租賦恣其犒設令開幕
府辟召髦俊為之僚佐咨以策略勇力之士禀其指蹤
之用軍旅之政許以便宜而行儻賊遷侵邊郡軍城擾
内屬蕃部並脣齒相援腹背夾攻或戰馬正肥戎士思
奮即徵發内屬討虜生羌俘獲之餘盡分麾下且戎人
利於降附蓋迫兇渠儻撓之以勁兵示之以大信懷荒
振遠推亡固存出金帛以購酋豪懸爵秩以寵降附明
立賞格厚答戰功即賊遷之腹心稍稍奔潰親離衆叛
事去運乖煢煢獨夫誰與為伍但塞外一胡人耳安能
與大邦為讎哉陛下若欲謀成廟堂功在漏刻臣以為
此虜方黠其財猶豐腥膻之羣如臂使指未可以歲月
破也直須廢棄靈州退保環慶然後以計困之耳如臣
之策極得三兩驍將付以一二萬精卒以數縣租賦給
其用度令分守邊郡賊遷可以計日成擒朝廷可以高
枕無事矣臣從事儒學豈知軍旅耳剽日久心知其然
輙罄謏聞仰祗清問談不稽古詞非據經進思盡忠蓋
事君之無隠謀或可用豈以人而廢言干冐宸嚴臣無
任云云
代門下李相公謝冬至日就第賜宴狀
右臣今月三十日中使至奉宣進旨就臣私第賜御筵
者太史書雲方及履長之慶大庖推食俄承錫宴之恩
仰兊澤之所霑顧衡門之有耀此蓋皇帝陛下德綏率
土道契先天南畝秋成俯遂有年之望北胡宵遁將臻
下武之期屬四鄙之無虞且一陽之始兆黃鐘中律方
臨亞歲之辰玉斝推恩爰霈自天之澤類當衢之堯酒
同小會於漢儀蝸牛之廬頓增於氣燄鼴鼠之腹徒極
於滿盈
代僕射吕相公寒食日謝賜御筵狀
右臣今月某日中使至奉宣聖旨就臣私第賜御筵者
俯及中春爰逢嘉節司烜禁火聿舉於舊章太原移書
式傳於遺俗以令文而休澣方私室以宴安敢期明主
之推恩特許近臣而樂飲錫衢樽之九醖分玉食之八
珍聳榮觀於里閭浹歡心於簮組羽觴無算徒極於醺
酣天威不違彌增於殞越内省庸虚之質曷酬慈惠之
仁
又謝賜詩狀
右臣等今日中使至伏蒙聖慈賜臣等寒食詩者堯厨
輟膳方推式宴之恩周雅陳詩忽覩變風之作見横汾
之絶唱契在藻之歡心伏惟皇帝陛下感品物之載陽
乘穆清之多暇爰紆睿思是發永歌扣寂寞以求音均
和六律麗昭回而垂象賁彩三辰皆四始之微言俾萬
物而咸覩臣等幸塵台席獲捧宸章莫能側管以窺天
徒覺聞韶而忘味仰荷君親之賜曷酬覆載之仁
考試貢舉人畢謝賜宴狀
右臣等伏蒙聖慈以臣等考試貢舉人畢就學士院賜
酒食者諸侯貢士式副於旁求萬乘臨軒載加於慎選
幸備掄材之數媿無刈楚之能瞻咫尺之天顔徒增殞
越仰躬親於日昃莫奉疇咨漢庭已覩於决科周室允
稱於多士但慶文明之盛誠慙品藻之工敢期特就深
嚴俯頒宴勞分萐莆之盛饌美極八珍霑玉斝之醇醪
醉期千日唯負屬厭之媿曷酬慈惠之仁
代宰相謝賜新印三國志狀
右臣等伏蒙聖慈賜臣等印本三國志各一部者鼎國
三分備存於事跡麟臺四部具列於籖題初成鏤版之
功遽荷賜書之寵此蓋皇帝陛下先天合德乙夜留神
小大必示於躬親今古咸歸於指掌以為方策所紀皆
可以勸懲魚魯相傳漸多於譌謬俾盡校讎之妙載加
刊刻之工雕鎪纔畢於有司頒賚首沾於近列仰認好
文之旨俯循懵學之姿竊位公台已共慙於尸禄服膺
載籍庶或免於面牆曲承覆幬之仁永佩君親之賜臣
等無任云云
代諸同官陳乞狀
右臣等謬塵禁掖獲掌命書莫有補於休明但共慙於
尸素所宜循默豈合祈求顧臣子無隠之誠仰穹昊蓋
高之聽退循僭易靡敢遑寧伏念臣等本自諸生濫干
寸禄偶策名於昭代尋竊吹於清途束帶垂紳獲厠大
夫之後簪筆持槖預修太史之書蓬丘一忝於職名蓂
歷屢更於歲序入芝蘭之室頗襲芬馨掌綸綍之言誤
膺採擢自草紫泥之詔遂違羣玉之峰官局既殊風流
莫接英髦咸集不獲田蘇而與遊緗素實繁皆是黃香
之未見深慕多聞之益敢忘強學之心伏望皇帝陛下
察以懇誠寬其罪戾念臣等兩朝大典獲奉成書五人
同僚獨無兼職許於館殿俾預刊修庶遊翰墨之林更
勵鉛黃之業披文金匱諒或至於絶編加俸水衡實有
資於懸磬干犯旒扆伏俟允俞
次對奏狀
右臣位列朝行次當轉對輙傾鄙見上瀆宸聰退省狂
愚伏增恐慄臣竊以朝廷之所貴者唯班爵是先君人
之所重者唯名器為急是以籩豆之事各有司存樽爼
之間不相踰越思不出位君子稱其守官必也正名先
王以之經國恭惟國家克遵舊制並建羣司公卿大夫
表著咸設臺省監寺曹局畢陳然而徒有其名不舉其
職只如尚書會府上法文昌治本是資政典攸出條目
皆具可舉而行今之存者但吏部銓擬秋曹詳覆自餘
租庸筦㩁由别使以總領尺籍伍符非本司而校定職
守雖在或事有所分綱領雖存或政非自出丞轄之名
空設而無違可糾端揆之任雖重而無務可親周之六
官於是廢矣且如寺監素有於掌執臺閣咸著於規程
昭然軌儀布在方策昔者漢行故事宣帝以之中興魯
為長府閔子譏其改作臣以為國家慮命擬之未允故
置審官之司憂議讞之或濫故設審刑之署恐命令之
或失故建封駁之局臣以為在於紀綱之不舉不在於琴
瑟之更張若辯論官材歸於相府即審官之司可廢矣
詳評刑辟屬於司寇即審刑之署可去矣出納詔命
關於給事中即封駁之局可罷矣至於尚書二十四司
各揚其職寺監臺閣悉復其舊按六典之制度振百司
之遺墜在我而已夫豈為難如此則朝廷益尊堂陛益
峻典故益舉品流益清端拱而天下治者由兹道也臣
又以唐虞之時建官惟百夏商官倍秦漢益繁施及有
唐典策咸在自三公之極貴九品之至微著於令文皆
有員數傳云官不必備唯其人蓋闕之斯可矣若乃員
外加置任非其才故竈下羊頭形於嘲誚斗量車載播
厥風謠國體所先尤須慎重臣竊覩班簿員外郎及二
百餘人郎中亦及百數自餘太常國子博士殿中丞中
舍洗馬俱不下數百人率預常參皆著引籍不知職業
之所守多由恩澤之序遷臣竊以昔館陶公主為子求
郎以為上應列宿以至更直建禮伏奏明光含香握蘭
雍容侍從又嘗讀唐朝故事益知省郎之貴三院御史
歲滿願遷者多拗項以望省署因而名橋或次補綸闈
或便除給諫出刺大郡猶謂左遷今乃百十為羣殆非
為官擇人之旨臣欲乞按唐制應九品已上官並定員
數臣又念昔者秦之開郡置守漢以天下為十三部命
刺史以領之自後因郡為州以太守為刺史降及唐氏
亦嘗變更曾未數年又仍舊貫今國家多命省署之職
出為知州又設通判之官以為副貳此權宜之制耳豈
可為經久之訓哉臣欲乞諸州並置刺史以戶口多少
制其俸禄分下中上緊望雄之等級品秩之際率如舊
章與常參官比視階資出入更踐省去通判之目但置
從事之員建廉察之府以統臨按輿地之圖而區處昔
者興國初詔廢支郡出於一時十國為連周法斯在一
道置使唐制可尋至若號令之行風教之出先及於府
府以及州州以及縣縣以及鄉里自上而下由近及遠
譬如身之使臂臂之使指提綱而衆目張振領而羣毛
理由是言之支郡之不可廢也明矣臣欲乞復置支郡
隸於大府量地里而分割如漕運之統臨名分有倫官
業自舉臣又覩唐制内外官俸錢之外有禄米職田又
給防閤庶僕親事帳内執衣白直門夫各以官品差定
其數歲收其課以資於家本司又有公廨田食本錢以
給公用自唐末離亂國用不充百官俸錢並减其半自
餘别給一切權停今羣官於半俸之中已是除陌又於
半俸三分之内其二分以他物給之鬻於市鄽十纔得
其一二曾糊口之不及豈代耕之足云昔西漢張敞蕭
望之上言以為倉廪實而知禮節衣食足而知榮辱念
吏俸不足者常有憂父母妻子之心雖欲為廉其勢不
能於是宣帝下詔云吏皆勤事而俸禄薄欲其無侵漁
百姓難矣遂加吏俸著於策書臣竊見今之結髮登朝
陳力就列其俸也不能致九人之飽不及周之上農其
禄也未嘗有百石之入不及漢之小吏若乃左右僕射
百僚之師長位莫崇焉月俸所入不及軍中千夫之帥
甚可駭也豈聖朝稽古之意哉臣欲乞今後百官俸禄
雜給並循舊制既豐其稍入可責以廉隅官且限以常
員理當减於舊費冗食悉罷周行自清臣又念唐虞之
制也凡預品官各設資考課其殿最歸於有司或歷階
以升或越次而補國朝多以郊祀覃恩因而稍遷考工
之黜陟不行士流之清濁無辨陛下深鑒其弊姑務惟
新昨有事於禋燔但徧加於階爵雖矯前失未振舊規
臣欲乞依舊内外官各立考限復令考功修舉其職每
歲置使校考以表盡公資秩改遷賞罰懲勸一遵典故
以振滯淹臣又念昔者成周之制也公侯子男皆列土
以建國大夫卿士並受田而無征西漢已來用秦武功
之爵唯列侯啓封或踰萬戶至關内侯或有食邑不過
數百家自是因循以至唐室但食邑者率為虚設言實
封者歲入有差殆及聖朝並無所給至於除拜之際猶
名數未移空有食菜之稱真同畫餅之妄臣欲乞依元
和中所定實封條貫支給削去虚邑但行實食以寵勲
臣臣又念國家每屬嚴禋即覃大慶叙封追贈罔限彛
章乃至太醫之微司歷之賤率荷蓼蕭之澤亦䟽石窌
之封恩雖出於殊常事不循於經制臣又以勲散之設
名品實繁律文以勲散為二官已經刪定故事加散官
至五品必以上聞今朝散銀青猶關命服護軍柱國全
是虚名臣欲乞自今以後常參官勲散俱至五品者許
封贈官階勲俱至三品者許立戟每遇慶澤令有司准
式施行既禮秩之昭彰固名品之分别臣又以五等之
爵施之於今雖有啓封之稱曾無胙土之實苴茅建社
固不可以遽行翼子貽孫亦足徵於舊典臣欲乞内外
官封至伯子男者許蔭子至公侯者許廕孫别封國公
者許嫡子嫡孫一人襲封並令有司考求前制所冀國
朝無虚授之寵臣下知延賞之恩臣又以今之加功臣
之稱始於唐德宗幸奉天扈蹕將士並加奉天定難功
臣之號因一時之賞典為萬世之通規近代已來將相
大臣有加至十餘字者尤非經據不可遵行所宜削除
以明憲度者昔講求典禮晉國以清考覈名實漢朝稱
治當至化誕敷之際是舊章咸秩之時跂見太平正在
今日臣學術素淺文理未明輙述狂言以塞明詔殞越
於下啓處不遑干冐天聰臣無任省循戰汗激切屏營
之至
代宰相賀商州進嘉禾狀
右臣等今日中使至中書伏蒙聖慈宣示商州奏據上
洛等五縣耆夀戶長泉延義等狀稱今年秋夏按稼豐
熟異於常年於田中摘得糓十二莖各長一尺五寸至
一尺二寸及一莖兩穗三穗者本州差人齎赴闕者以
食為天實生民之大本所寳惟榖乃載籍之格言苟非
明德升聞靈心脗合即何以四時大順百物嘉生聿呈
棲畝之祥式慰有年之望恭惟皇帝陛下凝神玄扈躋
俗華胥恤民隠以載周候農祥而靡忒以為春秋所重
最在於麥禾富庶之源莫先於稼穡明發不寐對越惟
寅下寬大之詔書召和平於時令故得五風十雨蔑聞
愆伏之災千倉萬箱允洽豐穰之詠商洛素殊於瘠土
閭閻獲覩於秋成仍示羣符用彰玄錫東臯效祉既昭
報於憂勤南史當官但虔書於盛美臣等叨居近侍幸
覿丕休懽抃之誠倍萬常品
代僕射吕相公冬至謝就第賜宴狀
右臣今日中使某至奉宣進旨就臣私第賜御筵者玉
帛禋燔已告成於吉土飲食宴樂俄垂象於書雲王人
供帳於私門長者逥車於陋巷綺筵載設蓽戶生光此
蓋皇帝陛下屬朝野之歡娛推君親之慈惠奉祠漢畤
嘉百執之惟寅書瑞魯臺慶一陽之資始特頒勞酒爰
在敝廬殽核具陳金絲迭奏享大庖之饌徒媿屬厭仰
當陽之威不踰咫尺感德共期於醉飽報恩益誓於糜
捐
閣下謝賜御製南郊詩狀
右臣等今日中使至伏蒙聖慈賜臣等南郊禮畢五言
六韻詩一首依韻和來者上帝眷懷方陳於燔燎聖人
有作爰載於聲詩俯示顓蒙俾祛聾瞶幸覿昭回之采
得聞正始之音不覺味忘幾乎手舞恭惟皇帝陛下恭
承正統寅奉舊章卜郊兆以就陽神祗昭格奉玉帛而
來祭華夏駿奔爰掃地以貴誠乃備物而報本鑾輿出
次雨足灑途冕服升壇天光燭野動必訢合先而不違
實三靈之交歡諒百福以申錫而陛下允膺玄貺濬發
雅言曲示近臣咸令屬和況六君之發詠豈下士以能
窺雖效冥搜終成濫吹朱絃解愠已覩於變風良玉匿
瑕式希於藏拙免陳鄙陋有黷高明臣等無任云云
武夷新集卷十六
