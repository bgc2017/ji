武夷新集卷七宋楊億撰
序(十七首)
温州聶從事雲堂集序
雲堂集者永嘉從事聶君茂元試吏栝蒼日所賦詩也
君雍熙三年舉進士策名乙科由一命隨牒兹郡屬仍
歲大稔比戶小康賦輿先期獄訟滋少盤牙悉解郡閤
鮮簿領之勤爟火不驚幕府無書檄之事婉畫勿用善
政已成飄飄然其於遊刃固有餘地矣扵是占勝選竒
尋幽覽古名山福地必命駕以遊美景良辰乃登高而
賦精騖八極智周萬象觸類有得少選成章信所謂造
次顛沛必扵是者也其或心將化馳意與境會聞簫韶
者不知肉味逃虚空者蔑聞人聲追鴻濛而與遊摶扶
搖而上擊其探賾也若求玄珠扵赤水索金簡扵丹臺
其得雋也如縱涸鮒於西江騁歸鴻扵碣石故再歲之
内所賦凡二百篇東甌山水之清麗縉雲謠俗之朴古
佛刹玄祠之標槩訟庭官舍之形勝見於題詠之什矣
一郡人物之選一時寮佐之盛林谷高蹈之士吳楚薄
遊之賢備扵贈答之作矣名邦風物之美通人吏隠之
適齊甿富夀之樂居上神明之化形于唱和之篇矣若
乃國風之作騷人之辭風刺之所生憂思之所積猶防
决川泄流蕩而忘返絃急柱促掩抑而不平今觀聶君
之詩恬愉優柔無有怨謗吟詠情性宣導王澤其所謂
越風騷而追二雅若西漢中和樂職之作者乎君素工
扵詩及載筆從軍又得兹壤前後左右陟降俯仰皆青
山白雲茂林修竹嗜欲之物旦暮在前矧又旁睨石門
謝公遊歷之所却瞻東陽隠侯賦詠之地精爽未冺風
流尚存宜乎聶君之扵詩彌所感發豈二子之風期脗
合潛有佽助歟而此都之靈粹閟蓄將有散越歟不然
何其得之多也去年予假守是邦今年通理虞曹外郎
常公將命賦民鹽扵隣郡既飲至且逹聶君之命以集
為貺而序是求雅意甚勤飾讓非禮聊叙梗槩以塞其
請若夫咏歌嗟歎之不足識者開卷而盡見也豈僕倦
談者所能一二乎
送進士陳在中序
昔孔子五十而讀易以至韋編三絶然後知天命之終
始自衛反魯刪詩定書樂正雅頌各得其所六籍既立
百王由是取法焉蓋夫易者世歷三古人更三聖逹性
命之際通神明之德探賾索隠鈎深致遠故曰易不可
見即乾坤之道幾乎息矣若乃春秋詩書禮樂猶五行
之更用事而易為之原古者十有五而志于學既耕且
養三年而通一藝三十而五經立也至於學易必俟夫
四五十豈非心志未定不可以參隂陽之變涉獵未博
不可以覩聖哲之奥至有脣腐齒落塊然面墻其或沿
波討源翦焉先覺黜章句異端之說研彖象極深之旨
不俟知命之歲不求一卷之師天人之占鬼神之變消
息盈虚之理吉凶悔吝之徵自明而誠若指諸掌非夫
禀人倫之上智得天下之至精其孰能與扵此乎潁川
陳君世家甌閩寝處墳索少好易象洞逹其要嘗慷慨
發憤以學者傳授失其宗本去聖逾遠亡羊多岐大懼
夫羲文之微言將墜于地乃鋪衍遺意發揮成文作賦
六十四篇篇演一卦之義前年從賦南安郡薄遊上都
扣門造予以賦為䞇予一見而甚駭之也深者厲之堅
者鑽之高者跂而望之幽者俯而探之汗漫無際者凌
厲以求之窈冥無状者罔象以索之隠几彌旬怳然有
得或談扵臺閣僚友或語扵場屋流軰聞善如響争取
以觀扵是陳君之名一旦籍甚所謂易賦者亦盛行扵
時既觀藝澤宫不利攸往蓋聿来下國勦無先容新羈
之足争據扵要津寒谷之苗不沾扵暖律非戰之罪也
其勢使然乎退歸舊廬高卧環堵今年予典郡甌越命
駕爰来乘桴浮海冒風濤之險杖策徒步越嶺嶠之阻
將以生平素業伸扵巳知若予之孤陋迂闊何足以當
之哉陳君其亟隨鄉書便卜西笑有司方選擢寒雋牢
籠英傑以副萬乘虚左側席之意君博綜文史詳練經
術詞彩奮發學植堅深取片玉扵崑崗之巔彯華纓扵
文石之陛可以俯拾未足為難矧乃行有餘力深窮繫
象天子方復三代之制開庠序聚生徒選經明行修之
士列扵學官以教胄子如君醇儒當中兹選僕謂君明
聖人之道將有以及于生民揚于王庭宜取顯位一博
士之任豈足為君辱哉勉哉西遊努力加飯
送覲道人歸故詩序
浮屠依覲師建安吳興人少落髮為桑門棲雲居山結
草茅為廬與猿鳥雜處日中一食凡數年矣鄕人慕之
争携糗糧茗荈鹽酪以詣其所或稽首膜拜精意懇至
迎至其居作佛事以祈福師亦不能却之然心殊不喜
鄕人以師所居風雨之不庇也營棟宇作像設經始弗
亟輪奐惟新師外形骸黜健羡行不累俗居無求安崇
臺廣厦非其所樂也精舍既成俾其徒糞除之轉詣窮
僻緝木皮為方丈室採草實以食鄕人聞其徙也從之
如初凡三徙居所至成市豈重華之有羶行莊周所謂
全德何不言而化不召而至之如此乎師徧閱金仙之
書深求祖師之旨一念懸解五藴皆空雖寓跡禪林而
棲心道要端居岩石結志區外虚室生白精義入神乃
至授玉篇扵東華得素書於黃石驂青虬而翳華芝神
交扵肹蠁餌金膏而咽瓊液功成扵俄頃步越峻嶺若
履平地年殆知命宛然童顔或天高月明萬籟俱寂必
攝衣杖策深入窮山俯絶壑之傍坐大石之上鷙獸馴
擾毒虺屏去咽氣養和踰月廢寝瞑目隠几彌年不食
忽與俗接未嘗自異固已飛名仙籙高蹈玉晨豈但蟬
腹龜腸吐納以蠲疾熊經鳥伸導引而為夀哉予少遊
風波之塗早别枌榆之里危未脱扵羿彀疾莫造扵醫
門淳化末請告歸寧師惠然訪我以長生度世之旨誨
予予正為利禄所啖旅火内迫且辭以未能去年出守
縉雲師前期未忘冥感潛契盖以收視反聽未嘗夢想
者二十年及予南轅之夕師油然欠伸髣髴假寐夢遊
縉雲栝蒼之間若有靈仙真人授以金簡玉字之訣蘧
蘧形開之後怳然起薄遊之心及予蒞郡十旬師即振
錫而至盤桓數日便為仙都之行採靈首探隠穴旬有
八日拂衣言旋予得再膝席扵郡齋瞻師眸子瞭然若
志已滿必吉夢是踐而至理玄同方内之人何從請益
丹臺綠檢非下士之得窺赤水玄珠豈離婁之能索心
期巳畢歸艎靡留棹舉若飛目眙不及異日世緣既盡
宦遊亦厭終須挹浮丘之袂追赤松之遊大丹若成當
分我半劑得為地仙足矣豈但使雞犬䑛鼎乎嗟嘆之
餘復永歌而為好
詩(附)
跡寄浮屠教心將汗漫遊無眠長逹曙却立動經秋秘
訣神仙授靈苖洞壑求誅茅探虎穴投杖涸龍湫丹熟
爐應冷禪餘室更幽登山不累息入夏亦重裘名已標
真籍身猶隠沃洲逍遥訪巖穴迢遞别林丘徧覽縉雲
境還浮一葉舟三千功欲滿鶴馭恐難留
温州聶從事永嘉集序
河東聶君昔從事縉雲日賦詩二百篇予既序之矣及
隨牒永嘉再見閏月所得彌廣凡七百章會秩滿北歸
假道敝邑又示予以新集且徵辭焉予才非患多學素
不足巳嘗黾勉從命狂簡成文運族庖之刀一割猶可
敺市人而戰再鼓必衰深病未能豈足以辱而君之請
彌篤且予之讓莫諧固不暇揚㩁而言但撮其梗槩而
已謹按君生齊魯禮義之國被陶虞文思之化方在髫
丱服膺儒玄徧討百家之言深窮六義之要以為詩者
妙萬物而為言也賦頌之作皆其緒餘耳扵是收視反
聽研精覃思起居飲食之際不廢詠歌門庭藩溷之間
悉施刀筆鳥獸草木之情状風雲霜露之變態登山臨
水之怨慕游童下里之歌謠事有萬殊悉財成扵心匠
體迨三變遂脗合扵天倪當其奉鄉老之書以詣貢部
也袖詩千篇名動場屋宗伯推國士之遇異扵衆人天
子嘉制策之文遷為第一自是捧檄吳會改轅海嶠東
甌舊壤扵越遺俗民庶謹厚既卧理之有餘林嶺蔽虧
實賞心之斯會其或良辰美景賓朋宴集之盛名園别
墅軒車遊覽之適公堂退食蹈泳無何之鄕王澤及人
賡載中和之什寓物必賦援筆而成與夫陳思豆萁之
詩止扵七步淮南離騷之傳不越食時以敏言之盖其
倫矣然君之扵詩也類解牛焉投刃皆虚譬射鵠焉舍
矢如破彼唇腐齒落者所貴乎少我取其多彼觔駑肉
緩者咸謂之難我以為易獨擅一源之利不見異物而
遷扣寂求音應之如響觸物成詠思若有神蓋孔子云
少成若天性習慣若自然斯之謂也矧乃酌之不竭鑽
之彌堅兩郡之間千里而遠玄祠佛刹罔不標題都人
士女悉巳傳誦南山之竹可盡而雅言無窮東郭之㕙
雖疲而逸材方騁英詞滿於裔壤藻思泄扵尾閭盖猶
夫吳玉金錢往往有之淮隂將兵多多益辦者巳方將
捧持素業奏御天子予固知採其頌聲埤于樂府被之
筦弦薦于郊丘有日矣至如升金門上玉堂履赤墀之
塗登文石之陛亦將在是舉也稽古之力其可誣乎謹
序
羣公贈行集序
予至道三年十一月受詔修先朝國書越明年八月書
成奏御既而以太夫人有桑梓之戀求典近郡因奉甘
旨九月詔領縉雲郡事拜命之翌日復留不遣再䟽懇
激得請而行公卿巨儒臺閣髦士寮宷之際朋從之間
相率贈言以寵行邁者凡三十八人藻繡紛錯珠璧炫
耀觀咸洛之市天下之貨畢陳入宋魯之邦先王之禮
盡在亦以見一時文物之盛豈獨為鄙夫道路之光昔
者楚丘列諸侯之末有蘧瑗史狗史鰌公子荆公叔發
公子朝分執國政故吳札歎曰衛多君子西京承三代
之季有朱買臣吾丘夀王司馬相如主父偃徐樂嚴安
枚臯膠蒼終軍嚴䓤竒並在左右故史班稱曰漢之得
人巍巍聖朝英俊咸集爵里鱗布頌聲奮發覽之者足
以知多士在位周室以寕七子賦詩鄭志斯見何止金
聲流扵下國華衮被於薄軀而巳哉既銓次成編輙敷
述其事盖取夫卜商作頌以冠二雅之首用無媿焉
羣公餞集賢錢侍郎知大名府詩序
昔漢宣帝有言曰國家不虞邊境有事左右之臣皆將
帥也乃知登勇爵者不必專閫外之政服儒術者足以
升大將之壇其所由来舊矣去年冬鑾輿北廵遼馬南
牧乃眷全魏之地實介兩河之間駐蹕以壮其軍聲擒
俘屡獻扵行在既而振旅愷以入求節制之才疇庸舊
臣作鎮兹壤廉頗年高不能用兵趙孟語偷未可為政
扵是命大京兆長城公由冬官貳卿兼書殿史閣之職
出領府事軍中之務一以咨之且謂之曰倚卿為北道
主人使朕得高枕而卧矣寵錫異等禄秩有加十乘啟
行百壺出餞虬髭列侍師律載嚴鶴盖成隂送車無數
於時搢紳大夫相與言曰汲黯卧治郡政自肅劉琨坐
嘯塞垣以清當使朔野無烽燧之驚生民免杼軸之困
偃息談笑立銷兵氛投壺雅歌益治軍簿俾天下之人
知敦詩閱禮真將帥之具坐籌决勝敵百萬之師巍巍
帝皇知人而善任使也昔者季布治郡天子倚之股肱
申伯于藩吉甫形于歌頌盍為詩什以道德美由是學
士承旨宋公而下作者凡三十人竒彩彪炳清詞藻縟
入孔子之宅金石絲竹以盡聞遊和氏之場珪璧琮璜
而皆在與夫七子之賦鄭志羣公之祖二䟽盖不侔矣
某外領使符歸在秋暮辟書始下不及王粲之從軍雅
言畢陳竊比卜商之作序蕪陋簡略何足以云謹述
送致政朱侍郎歸江陵唱和詩序
侍郎朱公以舊德名儒榮居禁署引年致政將及禮經
宴見從容屡以歸田為請封章激切且有乞骸之言皇
上重違桑梓之情式優筋力之禮不欲煩扵耆耋于以
厚其寵章特拜文昌貳卿許歸江陵别墅宰邑以愛子
俾晨夕而承顔下詔扵長吏令歲時而致問延見甚久
益推前席之恩賜予實蕃有助揮金之費給公乘以濟
行李供祖帳而伸飲餞祁奚老矣猶以政事而咨詢宣
父歸與豈憂吾黨之狂簡天子恩禮之敦篤賢者進退
之光華行路之人形於歎息薦紳之士以為美談區區
二䟽非可同年而語也大宗伯太原公嘉逹人之知止
美公朝之尚德嗟嘆不足形扵咏歌為長句二百二十
有四言揄揚其事羣公屬而和者凡十有二人藻繡紛
敷琳琅焜燿登于樂府何愧中和樂職之詩布扵郢中
足掩陽春白雪之唱雅言四逹頌聲載揚俾貞退之有
光致風俗之歸厚太原公之意豈徒然哉某猥以非才
獲聯高韻曾乖量力寧足起予且奉話言俾之序引爝
火不息昔巳接扵餘光糠粃在前今復慙於首冠承命
增惕叙事非工僶俛含毫詞不逮意謹序
廣平公唱和集序
昔者鄭國名卿賦詩者七子郢中高唱屬和者數人善
歌者必能繼其聲不學者何以言其志故雅頌之隆替
本教化之盛衰儻王澤之下流必作者之間出君臣唱
和賡載而成文公卿宴集答賦而為禮廢之久矣行之
實難非多士之盈庭將斯文之墜地皇宋二葉車書混
同端拱穆清詳延俊乂臯䕫稷卨日奉吁俞枚馬嚴徐
竝在左右禮樂追於三代文物邁于兩漢有若翰林主
人大宗伯廣平公以才識兼茂治行第一登金門上玉
堂發揮帝謨潤色大業自太平興國迄于咸平凡歲星
再周扵天矣而望實益峻體貌彌篤入奏武帳天子冠
而後見退食温室家人問而不言挺山甫之將明推安
世之慎密作文章盟主實朝廷宗工天其或者殆以公
為儒林之木鐸也而視草之暇含毫靡倦形于風什傳
扵僚友同聲相應發言成章乃至文昌正卿宥密元老
蓬丘之長蘭臺之英争竒逞妍更賦迭詠鋪錦列繡刻
羽引商爛然成編觀者皆聳廣平公感交游之疇昔慮
竹素之淪胥休沐之餘孜孜綴緝為之七卷以傳於世
頌聲奮發爵里森布著扵簡牘垂厥方来當使仲尼刪
詩取周南而居首班固著論稱西京之得人盖風化之
所繫焉豈徒緣情綺靡而巳猥令紀述蔑容固辭狂簡
孟浪慙扵叙事云耳謹序
送人知宣州詩序
屯田郎某君稽古博逹之士也始以偃商之文學决科
公朝終以龔黃之治行陳力官次凡再歴二千石皆以
課最揚于王庭今年解安岳郡章以博士涖曲臺方講
求典禮討論故實禆補闕漏脩起廢墜而有司舉考績
之典在尤異之目天子延見宣室勞問數四以尚書郎
職司起草羽儀中臺而戶口墾田漢官惟舊故以君領
屯田曹宣城郡號為奥區襟帶江左而雙旌六纛唐制
甚雄故以君行太守事拜命之日縉紳先生咸以某君
詩家者流而宣城乃謝公賦詠之地刻于金石被于筦
絃鏘然遺音猶在人耳而君勢均扵六義之際神交于
千載之下吳中人士復聞正始之音楚客離騷且有江
山之助亦由冥數良為美談於是蓬丘栢署諫垣史閣
金閨之諸彦鴻都之碩儒莫不健羡景慕形於詩什或
嘉其地雄萬井慰壺漿来暮之心或歎其道出故鄕有
弩矢前驅之盛或稱清白之節與關西而等夷或序離
索之情劇河梁之悽愴至於述江南之佳麗談謝客之
風流地勝人賢殊時共貫其歸一揆蔑有異辭矧昔人
云亡為日滋久華輈繼軌名氏實蕃焦桐絶絃賡載殊
寡而君擅當世之譽為羣公所稱嗣續音徽聳動吳會
亦猶京兆善政前有趙張姑蘇能詩後推劉白豈偶然
哉君以治劇之能奉求瘼之寄所宜宣布王澤激揚頌
聲採謠俗扵下民輔明良於治世當俾中和樂職之什
登薦郊丘豈但亭臯隴首之篇留連景物而巳集賢右
史彭君實君之執友且緘諸公之作咨予為序如窺武
庫駭神鋒之照人幸過屠門聊大嚼以快意輒兹冠首
深用厚顔云耳
與内弟李休復序
隴西李生予之内弟也纔十數歲能屬文善楷隸性端
謹介特外直而内温不讀非聖之書不入非類之室孜
孜為學匪懈州里之内名稱藹然咸平二年奉鄕老薦
書就試春官氏實在高第揚于王庭天子以其新進少
年欲抑之俾進其業遂用旅退曾不屑懷去年本郡凡
貢士三十八人實冠其首西望而笑與計吏偕方摩厲
以湏虚憍恃氣將乘長風而破巨浪運溟海而徙天池
適有功緦之喪不克其志懷寳待價豈慮迷邦杜門燕
居亦云知命斯可尚也一日再拜而言曰夫名以定體
有自来矣始肄業鄉校名宗元及舉進士更之曰瓊由
瓊巳来一不利見再不克就試禮部求所以易之者予
應之曰復之六二休復吉象曰休復之吉以下仁也盖
得位處中恊比初九初九有仁德而能附順之所以為
親仁善鄰之象復之休也左氏傳曰親仁善鄰國之寳
也語曰德不孤必有鄰夫七日來復天地之心也照鄰
殆庶顔子之德也處復而休擇鄰以德非君子儒者其
孰能從事扵斯矣宜更名曰休復字德鄰若乃率性循
道自誠而明復之體也邁種務滋聿修無忝德之度也
所宜探中庸性命之理無或怵迫親大雅明哲之士與
之切劘使衆妙玄同虚室生白鳴謙受益心逸日休勤
而行之進吾往也固當立功立事為世偉人豈徒發策
决科智效一官而巳古人恥名浮扵實幸吾弟勉之哉
外兄某序
送四十舅翁東遊詩序
武寧茂才章公實先大夫之叔舅某之事公猶大父行
也始委質江吳為郡文學值金陵版蕩閩隅繹騷貞退
丘園不交世務及文軌混一聲教漸暨乃徒步萬里来
詣公車上書大言初慕方朔之自薦閉關却掃遽同馮
衍之空歸自是屬鄉老之獻能隨計吏而西笑凡累詣
貢部皆敗於垂成蓋燕谷沍寒陽和靡及齊庭濫吹雅
鄭相傾終以不伐之姿困扵新羈之足今年春官氏益
艱其選財三十取一意公必在籍中逮揚于王庭又闕
其名氏噫淹速之度有命在天實由數竒且非戰罪復
何足町畦扵胸臆鬱陶乎心術哉昔平津六十始發策
决科卒登三事之位孟明三戰乃濟河焚舟終雪再北
之恥苟誠志敦篤德義充富雖日月之增逝終冨貴之
来逼亦不必充詘殞穫倒行逆施然後為善宦也關東
有賢侯汝潁多竒士行當曳裾公府峩冠初筵為元戎
之上客亦復升堂拜親傾盖投分與諸生而締交繇是
名動京師聲振場屋拾芥甚易夫何遠哉韞櫝待沽在
此舉也臯壤黃落當拜迎于夷門之下車馬行色輒抒
意扵河梁之篇非足風雅之云聊導離闊之思云耳
詩(附)
首夏清和月異鄉羈旅心丹枝未入手華髮不勝簮又
出夷門去還過汝水隂何人冨高義相贈橐中金
送集賢李學士員外知歙州序
昔漢明帝云郎官上應列宿出宰百里王坦之亦云尚
書郎正用第二人何得以此見擬當時雖含香握蘭
趨走丹墀未甚重也爰暨唐室稍盛其選由諫官御史
次補者為美遷迄于皇朝地望彌峻又有侍講金華之
殿待詔玉堂之署典校天禄閣更直紫微垣外之即建行
臺刺列郡持使節總百城故臺郎之貴過曩時遠甚集
賢學士屯田外郎李君在興國雍熙中以文雄扵場屋
太宗皇帝凡五臨軒試郡國貢士君以英才傑出策名
甲科自爾隨牒扵淮淝間為諸侯所賓禮奏伎記室檄
成而愈風案事隣州獄决而得雨入佐著作改丞太常
掌禮秩宗閱書廣内既而宰邑吳會有絃歌之音校文
成均正魯魚之謬英華外發名聲日聞天子知其藏器
在身勞謙不伐特出中旨召試禁林翰動若飛文不加
點北門諸公抵掌歎伏翌日受詔兼直書殿君蹈泳亨
衢翺翔近署誠衡遇物靡有低昂量陂虚受不聞澄撓
天球擅響雅鄭洞分水鑒忘情毛髮皆見為士林之圭
表亦人倫之蓍蔡每太液波淥汾睢艸黃或御酒百壺
式陳鎬宴或卿雲五色垂示天章君必沾玉斝之醇醪
聯栢梁之高韻賜花奪錦肯讓景龍時人桂水空梁無
取南朝之體此外風規醖藉不雜塵游驅放玄虚善談
名理求之一時未易得也君屏跡勢利游心虚白踐赤
墀而登文石非所宴安拍洪崖而挹浮丘是其雅素且
以新安山水之竒秀江左人物之瑰瑋嚴助饜承明之
廬勞扵侍從阮籍求東平之守樂其風土實奉俞詔歡
然惬心夙興戒徒星言行役噫錦帳綾被有中臺之禮
秩金匱牙籖有延閣之官次懸龜曳組建隼剖符驛吏
駕車而來迎縣令負弩而前引千騎駸駸而挾轂諸曹
冉冉而趨府載棨戟以先道露黻冕以行春四十歲專
城而居雖盡美矣二千石與我共理厥惟勉旃行矣火
雲吐峰汴流激箭仙舟東下何翅一葉之輕旅鴈北徂
勿忘尺題之貺其他即朞月報政朝廷賞勞幸預代
言之末願草陟明之詔云耳
送元道宗秀才序
昔夏侯勝有言曰士患經不明經苟明其取朱紫如俛
拾地芥耳至乃抱荆山之璞猶聞待價操流波之引未
偶知音蓋有淹速扵其間夫子之所以罕言也河南元
生出東南之美族禀山川之靈氣學術淵奥才思深婉
雅善詞賦尤工詩什每扣虚課寂緣情體物必有警策
傳誦人口左氏之筆微為富豔相如之文長扵形似翹
翹然秀出扵場屋間矣有難弟焉有令子焉皆以俊才
著稱素風彌劭天倫敦睦庭訓嚴厲友于推讓士類多
之矧復内行修飭至性純孝閱市以資力學負米以潔
晨羞至扵造請諸公不避寒暑博極羣書罔捨晝夜此
又勤即不匱艱而彌貞者已有若大丞相僕射東平公
鄧帥長城公皆坐鎮雅俗懸衡吾道嘉生之才美咸賦
詩以贈之此亦神物求之不可得也逮夫綸闈書殿三
臺内閣英髦雜集風鑑攸出見必倒屣坐多更僕接夷
甫之談柄知名理之斯在挹紫芝之眉宇覺鄙吝之都
忘當時名儒推奬如此而再試貢部敗扵垂成盖云數
竒實非戰罪寄食輦下有索米之嗟薄遊關東無解榻
之遇歘起北堂之念遽賦南陔之吟與仲氏而言歸拜
慈親而為夀姑欲賣負郭之産扶安輿而來棄入關之
繻作焚舟之計决策素定戒途有期陸士衡之弟兄暫
還吳郡翟方進之母子同入京師行矣為我語姑蘇父
兄無或笑馮衍空歸輕蘇秦未遇以目皮相人作兒女
子見異時懷丈二組駕駟馬車衣繡而過里閭揮金以
報故舊此際如下鄉亭長為德靡終洛陽妻嫂不敢仰
視徒厚顔耳明年春蟄戶震驚河流湍激當糞除敝廬
以俟子之西笑
送張泌之毗陵詩序
義興陽羡山水甲扵江東張子巨源慨然發仁智之心
飄然有登臨之興葉舟東下蘭友與俱梁園雪飛汴流
日淺榜人宿戒祖席晨張扵是京洛貴遊之賢鄉關布
素之執河梁惜别並愴離羣澤國贈行咸抽祕思風雅
之什爛然盈編又何必雜佩兼金然後充乎巾槖也行
矣三吳之地素多賢豪十室之邑必有忠信雖君子在
位岩穴豈無扵隠淪矧善人為邦閭里巳臻扵富庶儻
能為我擇爽塏營别墅當使夫陳力不能奉身而退受
一㕓而為氓與萬物而共盡此所望于子也庶乎勉旃
獻歲發春遲子西笑
佛祖同參集序
昔如來于然燈佛所親蒙記莂實無少法可得是號大
覺能仁既而後智滋興悲心顯發念四生之沉溺輪迴
六趣之中為一事之因緣出現五濁之世奈何根器各
異機感有殊繇是開三乘權實之門設一時頓漸之教
具偏圓半滿之義分悟證伏斷之差演之為十二部經
廣之為百千萬頌隨類各解始雖自扵一音逹本忘言
終乃同扵二月故純陀末供之後鶴林示滅之辰以正
法眼付大迦葉内傳真印外授信衣作世導師為佛嫡
子凡二十七世至逹摩大師哀此土之人昧即心之理
分别名相而不巳類入海以筭沙攀緣生滅而為因但
認賊而作子聿來震旦宴坐少林不事語言不立文字
既得人而傳付乃趣寂以返真是為東方之初祖也自
爾本系相承旁支别出敷華結果五葉之讖可徵續燄
分輝千燈之照彌廣至扵出離生死一門證于湼槃誘
導愚迷萬行以之差别由二祖而下迄至于今以諸夏
之利根叶西土之懸記得道之者實繁有徒其或抵掌
盱衡乃了知扵風力搖唇鼓舌即悟入于言樞或針芥
相投金鍮立辯或經塵將破啐啄同時示現方便以既
殊遭但因緣而亦異咸有軌迹著為筌蹄譬諸三藏之
文結集扵鉢羅之窟七佛所說秘藏于娑蝎之宫苟撰
述之無聞使後来而安仰先是諸方大士各立宗徒互
顯師承迭存語錄圭山患其如是也會合衆說著為禪
詮融通諸家圓成一味盖祖門之能事畢矣歴歲彌久
都序僅存百卷之文不傳扵世東吳道原禪師者乃覺
場之龍象實人天之眼目慨然以為祖師法裔頗論次
之未詳草堂遺編亦嗣續之孔易乃駐錫輦轂依止王
臣購求亡逸載離寒暑自飲光尊者訖法眼之嗣因枝
振葉尋波討源乃至語句之對酬機緣之契合靡不包
舉無所漏脱孜孜纂集成二十卷理有未顯加東里潤
色之言詞或不安用春秋筆削之體或但存名號而蔑
有事迹者亦猶乎史記之闕文或兼採歌頌附出編聫
者頗類夫載籍之廣記大矣哉禪師之用心盖述而不
作者矣嗚呼法界無際衆生無邊凡厥有情莫非同體
終日圓覺觸目真如而迷失妙明增長虚妄分别影事
牽制扵六塵積集苦因流浪扵三有善知識愍其如是
也不歴事相直指本源但一念不生即三際俱斷十方
消殞諸聖現前識珠在衣匪從他得如金出礦豈復重
為圓頓之門妙如此矣稽所證之道然後知原師也生
如来家真法王子䆒所詮之理然後明斯集也了第一
義真最上乘當使末法之年初心之類去聖逾遠開卷
得解一彈指頃齊肩古佛不起于座入般湼槃雖利益
之若斯扵滅度而無取即知施七寳而滿刹土徒為漏
業之資化二乘而等河沙適重敗根之罪師之法施豈
思議之所及哉新集既成咨予為序聊摭梗槩冠于篇
首云耳
諸公寄題建州浦城縣清河張君所居池亭詩
序
茂才清河君扵予蓋鄉先生丈人行也頃者書軌未同
齒血猶壯不掃一室有志四方薄遊九江講學廬阜勵
精文史既素業之大成歸省庭闈值戒車之適駕未幾
青盖西上先正從行喬木懷安族人攸庇亢宗裕蠱且
肥家之是圖委質策名扵觀國而何暇雍熙二年仲氏
舉進士中乙科淳化三年季弟隨計偕列高等推讓致
美君之志也俄而先府君捐館夀陽犢車歸葬先夫人
啓手故里駒隙終喪商於解印而歸叔庭既冠而逝實
有天倫之戚無復西笑之心且欲沒齒田園放懷林壑
與浮丘把袂為羲皇上人其所居也背山臨水占竒據
勝累世增葺極為輪奐曲池皎鑒脩梁横度虚閣崛起
反宇臨空雲山蔽虧魚鳥聱耴賞心肆體斯焉取斯予
淳化四年由書殿得告歸迎版輿時君膝下承顔友于
歡讌置酒危榭酣飲終日予亦斐然成詠題扵梁屋及
咸平三年罷郡縉雲復造仙墅君且永懷罔極痛深終
鮮逝者如此靈光巋然予是用追感疇昔賡載前唱今
年君奉本郡計籍来上中臺蓋因縣次之續食將與故
人而胥遇君之愛子實吾家之宅相而予之外弟也往
年隨我肄業上都刻苦讀書三餘之習無廢孝謹成性
萬石之德不衰君亦既見止彌加教督會稽栝羽何用
不臧于公里門扵兹必大君戾止未久歸與興歎且以
鄙夫昔留池閣二詠及羣公佳章俾之示朝右之賢庶
乎知隠居之志安定大諫趙郡閣老及上邽冨春晁陳
諸紫微暨秘閣潘公咸樂善無厭慕義不足競抉秘思
發為雅篇千里寄題豈人遐而室邇七閩傳誦盖玉振
以金相誠足為吾黨之美談寕獨光幽人之肥遯予與
君先疇接畛雞犬相聞奕世聯姻絲羅有素早親長者
之論偹知高世之行因叙始末用冠篇首云耳
送倚序
我之先由永嘉之難避地江外占數扵上饒及劉展之
寇又遷扵閩粤治産殖貨以財雄於建安世為彊宗高
上武力唐室之季亂離云瘼禮樂征伐不出本朝無種
而起為王侯稱兵而分據州郡故王氏奄有無諸六郡
之地盤牙交錯莫非勍敵候望走集悉嚴兵偹故我内
外家世皆服縵胡而冠武弁總輿師而提尺籍輜軿鼓
吹盛於一方而羣從叔季憑藉世資習尚豪舉競養聲
利争為節俠唯玉山府君勞謙降志刻苦讀書好學之
名聞扵州里以孝廉射策委質江吳以儒雅從政仕至
宰邑無何黃旗運盡琴堂秩滿考槃故里啓手歸全太
常府君博涉藝文尤深左氏終鮮兄弟不遑充賦未及
中夀遘兹大禍家無擔石之蓄門無強近之親藐視諸
孤朝不謀夕我是時以一命為蘭臺正字尚未及志學
之歲遽罹憫凶將就死滅爾曹皆丱角稚齒俱未成人
田園汚莱裘葛不具堂構頽替弓冶漸微既泣血終喪
即割慈遊宦艱難險阻備嘗之矣既而索米都下薄遊
外郡又三歲以文三十篇獻扵公車始得為太常奉禮
且有中旨閱書於秘府日享公膳月受俸緡未能亢宗
財足餬口而太夫人與汝曹仰給薄産終歲食貧我又
智效一官相去萬里晨夕引領不覺涕之無從也我亦
進德礪行修詞聚學又得冊府秘書夙夜研習曾未期
月頗有文章出扵人間為前軰所許又頻詣司馬門獻
賦頌天子益知名凡再歲間一召試内署一應制行在
得光禄丞賜進士第復受詔直集賢書院星律載周寵
光舉集稽古之力豈誣也哉得禄既豐思養彌切削牘
為奏賜告言歸自建安扶迎太夫人并挈汝曹盡室西
上僑寓輦轂殆兹歲星一周扵天矣而我以不肖之質
中人之才黃屋過聽擢司雅誥敢不摩揣鉛鈍勵精夙
夜期有以潤色帝載與三代同風柰何力不逮心位過
其量歲祀逾久官謗囂然不能上封自劾幞被引退乃
猶束帶就列俛首取容碌碌於薦紳間亦顔之厚矣今
年汝舉進士有司薦名我時侍從穆清親逄旦暮天子
又賜汝高第自丙科而升乙科俄頃之間恩奬蕃縟汝
之仲兄及季弟比年来聖人誕生之辰延賞近侍並得
解褐試秩蓬丘每朔旦列拜膝下私門嘉慶歲時伏臘
捧觴上夀懷黃佩玉趨走左右固足以慰太夫人之心
而伯仲森列門無白丁亦足以為鄉曲之美談交遊之
光寵也今汝申天官調補掌簿四明期以来年往代其
任且將歸省松檟盤桓里閭俟春夏之交乃涖厥職汝
當念為士之道以仁義是務而閒宴不可忘為吏之方
以法令是師而資材不可強事上貴乎恭而慎於謟臨
下尚乎簡而懲其違至於淳素之風清白之訓盖我之
家法耳豈復鄭重而言之哉若乃博約文史切磋道術
此又朋友之事也吾何與焉汝之歸吾黨之人有問於
我者為言受恩寖深涖官無状如衛鶴之有禄位若社
鼷之載車馬悲愁憂畏不遑寕處幸天子一旦澄汰流
品考覈名實不能者止奉身而退固願返初服奉版輿
從諸鄉先生優游以卒歲也
武夷新集卷七
