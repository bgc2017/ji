武夷新集卷十八宋楊億撰
表狀(十九首)
再乞外任狀
右臣近者瀝懇拜章祈天俟命願諧典郡庶獲養親逮
今旬月之間未奉允俞之旨内懷危切實不遑寧須再
述于愚衷期必迴於聖聽伏念臣早緣薄技謬玷近班
迎侍安輿聚居帝里既代耕而有禄固盡室以相依棲
輦轂以食貧已六遷于歲律厠掖垣而承乏又五及于
王春桂玉是憂旨甘多闕矧又久叨塵于清列莫演暢
于皇猷以愚直之姿素昧毁方之理在孤平之跡常懷
履薄之危皇帝陛下曲示含容特加保庇且令備位未
忍黜幽臣固非土木之無知豈忘君親之大造雖然覆
載之量姑務于包荒其如方策之言亦旌乎知退苟上
煩于澄汰亦何表于廉隅况今外公議以是慙内私誠
而尤迫臣母久違故土深念於鄉閭臣弟寄食妻家莫
均于饘粥臣亦叨榮累歲無補休明聚族神州久嗟僑
寓朝廷就列上惕于官箴晨夕問安中煎于旅火伏值
陛下道光孝治恩厚曲成望推錫類之仁俯察由衷之
懇于江浙之封部擇僻小之方州假以使符遂其私便
慰臣母懷歸之念免臣弟漂泊之嗟有職田禄粟之資
備夕膳晨羞之費臣敢不盡心為治竭力從公分旰食
之憂勤宣寬大之條詔期于盡瘁少報萬分
承天節奏親弟俅狀
右臣職司視草慙無東里之才節值流虹方罄南山之
祝輒祈恩于宸極冀延賞于私門内省僣踰啟處無措
伏念臣有親弟習進士俅爰從幼稚即歎羈孤訓靡及
于過庭貧不遑于學稼自微臣之食禄奉慈母以供甘
提挈以至于上都鞠飬殆踰于冠歲辛勤弦誦粗知學
古之方似續衣纓竊有起家之望今者慶逢鳴社澤被
周行不勝同氣之情須黷至尊之聽伏望皇帝陛下俯
察在原之懇稍覃作觧之仁推一命之恩俾霑榮于黃
綬齒四民之列免負媿于白衣深慈既被于天倫薄質
惟堅于臣節祈天俟命顒俟允俞
代集賢寇相公謝賜晉書狀
右臣今日中使至奉宣聖旨賜臣印本晉書一部計六
十九冊者兩晉遺編具列祕書之目九重稽古新成鏤
板之功夫何寡聞仰膺蕃錫伏惟皇帝陛下纉戎御極
執契臨人負將聖之多能尚觀文而闡化以史筆之所
記有龜鑒以具存魯魚特命於校讎方牘更加于摹印
俾前言之不墜亦副本之廣傳臣謬預持衡寔慙昧道
輒上干於宸扆果垂錫於策書學古無功固已嗟于扞
格傳家知幸但永誓于緘藏恭承臨照之私益勵傾輸
之節
代中書賀宣示合穗麥狀
右臣今日伏蒙聖慈宣示奉先禪院後面麥地内生出
合穗麥者上玄降祐多稼呈祥克彰純嘏之休式契豐
穰之兆臣等竊以載籍所重實在於民天瑞典攸徵莫
先於年糓矧惟首種之利最為艱食之資歷三時而有
成已彰大順秀兩岐而發詠允叶元符伏惟皇帝陛下
慈儉居尊憂勤御下先天發令運神化于無方旰日視
朝體健行之不息引萬方而在已以百姓而為心故得
洪覆眷懷殊祥薦委和陰陽之玉燭靡愆離畢之占盼
原隰之龍鱗式覩如雲之稼而况景風適至宿麥將登
更彰合穗之竒用薦有年之瑞升歌九室足播于樂章
記事三長永光于史筆臣等叨居輔弼無補聰明幸矚
休禎徒深慶抃
謝宣召赴龍圖閣宴會及觀御製御書狀
右臣今月某日伏蒙聖慈召赴龍圖閣觀太宗之御製
御書及聖製碑贊并四庫圖書仍賜御詩兼預宴會者
上帝藏書肇開冊府聖人有作爰勒金碑許拭目以榮
觀寔捫心而知幸伏惟皇帝陛下順考古道啟迪人文
執左契以御庶邦運太鈞而播羣品車書無外咸歸輿
地之圖弓矢載櫜式開仁壽之域而乃講求前訓潤色
大猷擬石渠天禄之舊規聿新層搆搜汲冢羽陵之墜
簡並集羣言敦奉先思孝之心顯繼志守文之盛恭以
先朝之述作為後世之楷模萃手澤于縑緗窮筆精于
翰墨秘宸編于延閣用垂示于方來奮睿藻於貞珉式
翰揚于盛美金石頌德實曠古之無階雲漢成章亦羣
生之共覩眷惟近列首獲仰瞻側管窺天寧測蓋高之
量聞韶忘味徒萌竊抃之心矧又賜玉斝之醢醪示柏
梁之絶唱飲河之腹既嘆于屬厭下里之音靡容於緘
默並陳巴拙上黷皇明雖蒙善下之仁終抱黷尊之媿
内循孱簿曲荷恩私閱東序之圖書奉文思而知幸陪
西清之宴豫沐慈惠以難勝唯共誓于糜捐庶少酬于
臨照
謝批荅狀
右臣近者恭陪鎬飲仰覿乾文實揣已以知榮輒拜章
而叙感猥蒙批答備極恩私捧讀周旋慶抃交集伏惟
皇帝陛下道高列辟功濟中區體神武以懷柔法天明
而覆幬撫羣生之重畜朽索居懷考歷代之元龜青編
在御肇新宏搆緫萃前言先朝之奮藻摛華並藏麟閣
聖主之披文相質高揭龜趺因萬務之餘間召諸臣而
宴喜金簡玉字既容下士之竊窺白雪陽春更許巴人
而屬和仰奉觀文之德薦承飫賜之仁共慶遭逢徒深
踊躍爰陳奏牘虔述寸誠敢謂陛下濬發睿謨俯頒優
詔曲形敦諭倍極恩慈演絲為綸聞聖言而知感摩頂
至踵勵臣節以彌堅誓畢微生少酬玄造臣無任云云
代中書謝賜聖製乾坤寳典序狀
右臣今日中使至伏蒙聖慈賜臣等御製乾坤寳典序
各一本者星使俯臨宸章下賜莫窺玄遠徒極歡呼竊
以頒歷授時前王之令典觀文察變大易之格言故璇
璣齊政於有虞銅渾設象于東漢珠連璧合定疏密於
諸家夏造商因分指歸於三統是以陰陽之學著於九
流羲和之官列于百執歷代而下何莫由兹然而象緯
之文頗多脫簡星歷之史罕或研精金匱石室之中既
紛綸而無紀宣夜渾天之術亦涉獵以非工允屬欽明
疇咨古訓聿修茂典光集大猷伏惟皇帝陛下道邁帝
先智周物表自天攸縱將聖多能執古御今視八方于
指掌窮神知變韜萬化于襟靈而乃懼司歷之失官慮
疇人之廢業盡搜亡逸大補闕遺分别部居刊正譌謬
典乾坤而脗合肇建嘉名法雲漢以成章更行睿藻誕
揚能事式冠首篇臣等數日前被召穆清獲親冊府幸
覩聖人之述作實為後世之楷模輒祈副本以頒宣庶
遂洗心而披繹敢謂俯從人欲曲允下情卿雲發祥已
竊窺于凡目玉牒不祕更傳寳于私門内惟懵昧之姿
得味淵冲之旨瞻天莫測遊聖無階仰法穹旻見勛華
之稽古奉傳簡策有南董之當官伏望宣付史臣播于
直筆豈獨臣等幸甚實亦天下幸甚
謝賜批荅狀
右臣近者恭承天奬獲覩聖文共拜封章上塵睿覽猥
承批答曲諭宸襟捧讀再三兢榮失措伏惟皇帝陛下
文思撫運勤儉化人錫純嘏于昊穹散皇明于普率撫
柔諸夏煦嫗羣生一戎而不復用兵三變而遂至於道
然而探玄物表索隱天倪衡石自程雅得觀書之趣崆
峒順拜未忘好問之心賾萬象于毫釐括九流于指掌
眷惟律歷垂示吉凶慮南正之失官或疇人之離次博
求墜簡採摭羣言定黃鍾累黍之差正晉豕渡河之謬
聿新制作傳信方來仍枉神毫序其能事兩曜合璧察
時變以無疑五色成文覩天章而在上夫何懵昧並預
頒宣聽廣樂於彤庭彌增惝恍得玄珠于赤水但冀緘
藏輙希付于石渠庶永傳于汗簡恭承明詔深諭至懷
靡徇下情曲形睿旨仰乾坤之謙德無得而名諒河洛
之祕文有時而出在聖神之垂範豈愚瞽之能知唯荷
戴于鴻私永鐫銘于丹腑
謝中使傳宣撫問狀
右臣昨日中使至臣安下處奉傳聖旨以臣所患特加
撫問者王人薦降天語載臨側聞綸綍之言頓愈膏肓
之疹省循備至感懼交并伏念臣本自諸生獲逄休運
非丘園耿介之秀無公卿籍甚之名弄翰為文不過篆
刻濯纓筮仕最處羈孤皇帝陛下過聽庸虛薦加寵擢
俾升禁掖式掌訓詞居清切之司冒榮斯甚草寬大之
詔稱職無聞積日彌多妨賢為愧今者攝生寡要遘疾
自貽度越旬時曠廢官守嘗趨期會幾踣于軒墀再奉
德音特頒于假告式加調理漸冀痊平敢謂濬發宸慈
特矜賤跡九霄之上命星使以俯臨四壁之中迴天光
而下燭荷記憐之殊造感存䘏之深仁寸心但誓于捐
軀危涕不知其濡睫勿藥斯喜幸漳浦之有瘳戴天彌高
覺泰山之非重顧餘生之未泯必盡瘁以為期
代中書乞免和御製南郊詩狀
右臣今日中使至伏蒙聖慈賜臣等御製南郊七言六
韻詩一首令依韻和來者因長日以陳儀方修毖祀體
大風而發唱爰著雅章俄賜及于近司實光生于凡目
伏惟皇帝陛下先天合德下武膺期以明察而事二儀
用慈儉而撫諸夏外薄四海罔不懷柔日覽萬幾未嘗
暇逸致羣生之茂遂果玄德之升聞乾符坤珍薦臻于
純嘏雁山雞塞永息于袄氛遺黎得覩于承平率土方
躋于仁壽百姓莫知于帝力一人思報于天功乃因周
正之辰恭修漢時之祭弁冕端委率禮彌恭珪幣牲牢
無文咸秩故得三日先甲密雪清塵六師纂嚴光風拂
袵肸蠁昭答福禄來同克符永錫之祥用洽無疆之祉
而陛下恭膺景貺濬發睿文窮六義之淵微導三神之
眷祐聖人有作幸獲于仰瞻下里何知更令于屬和共
循荒陋但極憂兢雖效冥搜終成累句陽烏委照爝火
豈敢以呈輝軒鑑高懸嫫母或期於掩惡必希矜免庶
息怔忪
代中書謝寒食賜御筵狀
右臣今日中使至奉傳聖旨就臣私第賜御筵者火禁
肇修方遵于時令宴私云洽曲被于天慈衡門供帳以
生光鼎食素飡而是懼此蓋皇帝陛下嚮明求理逮下
均恩爰當出沐之辰曲霈分甘之惠大官先置曷勝推
食之仁小人屬厭但極飲河之量荷照臨之所及實循
省以增榮
謝駕幸編修所狀
右臣昨日伏蒙聖駕臨幸編修所者竹簡汗青方勤於
官次金輿旋軫俄燭于天光表宸極之眷懷聳士林之
觀聽臣等竊尋往諜載考舊聞稱制石渠甘露遂成於
故事修書仙殿開元肇錫于嘉名為儒墨之殊榮乃帝
皇之巨美恭惟皇帝陛下端居清宴博考前言日昃勞
謙疇咨好問賁帛旁求于髦彦榮河上薦于圖書乙夜
觀文每自程于衡石秋風發詠實光被于筦弦而乃允
迪睿謀聿修祕典發凡變例同宣聖之授經欽明文思
見陶唐之稽古臣等並慙檮昧虔禀指蹤抱槧懷鉛服
勤於夙夜持蠡側管窺測于高深抉小智于胸襟冀成
書于旦暮敢謂陛下特迂羽葆垂顧鴻都親閱縑緗深
形問訊數刻尚迴於玄覽羣臣徒仰於清光慙無善對
之才莫奉好文之德矧又臨軒前席並示於延登厥篚
兼金更均于寵錫荷綸恩之渥縟增藝圃之光輝敢不
内省庸虛共思罄竭拜君之錫彌懷虛授之慙為儒之
榮曷報非常之遇
次對狀
右臣職忝掖垣次當言事合伸鄙見上凂宸聰臣竊以
求材審官方今之急務振淹擢雋稽古之令猷故擇善
而稱選衆而舉者三代之彛章下詔郡國懸科有司者
兩漢之茂典不仁斯遠得士乃昌垂于策書誕彰格訓
恭惟國家承五代之季開萬世之基三葉重光九疇式
叙至于並建衆職無曠庶官搜揚仄微豋進茂異崇澤
宫之選復試可于廣庭設制科之目親延見于便坐時
下尺一俾公卿而論薦申命外計分縣道以察廉乃至
植諫鼓以來直言置公車而遵舊典開自薦之路擢不
羈之才萬幾之繁疇咨聽納一介之善抆拭進用蓋于
天下賢士大夫無所負矣然或前代之經制載籍之舊
聞未之申明有所闕漏此亦可惜焉臣竊見今吏部流
内銓凡幕府州縣之職盡得考其殿最引對軒陛黜陟
之命禀于宸旨資品之格循乎定規兹所謂官修其方
事無矯舉者矣而書判之設亦足辯材而國朝已來未
嘗責實逮太平興國之初始定等第優劣申以陟降之
命強學待問之臣頗獲于褒陞竊禄無狀之人亦加于
懲艾汔今遵守成憲下無間言其于慎重官人澄汰繆
濫畫一之法既盡美矣若乃搜羅羣萃登擢髦俊旁求
之義尚或闕如臣竊見天下吏員幾于數千罷秩去官
出入選調其人固已多矣先儒稱三人有師前王恥一
夫不獲而詵詵濟濟豈無懷材藏用角立穎脫之人但
恨取之之術有所未盡且唐制吏部有博學宏詞書判
拔萃平判入等三科蓋求之于常調中非為草澤設也
伏望皇帝陛下特詔冊府講求舊章申飭天官奉行故
事刈其翹楚被以寵靈下既無于滯才人亦聳于學古
如此即思皇多士近比成周之隆允釐百工遠追有虞
之盛干犯宸扆伏俟採收臣無任云云
封駮銓司主事王太沖狀
門下封駮司右今月三日中書發過劄子流内銓主事
前撫州宜黃縣主簿王太沖特授大理評事依前充流
内銓主事者竊以朝廷稽方策之文修班爵之制所以
辯品流之清濁峻堂陛之等威克敦稽古之風俾絶濫
官之謗蓋有國之令典致治之大猷也謹按六典大理
評事十二人掌出使推案凡本寺斷獄皆連署焉自唐
室已來並預三司之案鞫而近年之制或貼三舘之職
名苟非士流不齒兹選况秩參卿寺官有常員竊尋歷
代之規罕兼流外之任忽頒新命恐紊彛章儻以王太
沖經術登科無嫌于除授在于銓衡祗役固合于觧停
庶官守之有倫實國體之可惜臣等忝司封駮合具上
言伏望宸慈特迂聖斷
代中書請依詔頒行畫龍祈雨法狀
臣等伏以先天合德易象攸稱勤雨憂民策書所紀恭
惟皇帝陛下光膺駿命奄宅中區視百姓以如傷慮三
時之有害博訪弭災之術期臻阜俗之方或稍屬於亢
陽即徧走于羣祀恭修禳禬薦獲感通觸石興雲俄千
里而雨集力田望歲果百谷以秋成信雩禜之有徵由
穹玄之降祐式頒明詔誕告庶邦永消愆伏之虞同躋
仁壽之域臣等叨居輔弼仰奉憂勤爕調之效無聞將
順之誠彌切願奉宣于睿旨庶大庇于羣黎伏請付有
司雕印頒行天下
代中書謝秋社日賜御筵狀
右臣今日中使至奉傳聖旨以社節特就中書賜御筵
者西成届候幸當命社之辰北闕宣恩式霈需雲之象
示宴私於著位布慈惠於當陽此蓋皇帝陛下嘉品物
之豐豋因令文之休澣堯厨推食穆醴分甘有司供帳
以載嚴近侍彯纓而咸集既飽以德但媿於屬厭退省
其私更慚于尸素荷照臨之所及諒報效以何階
進䕫王周王誌文狀
右臣先奉勅撰故䕫王周王誌文者竊以奉大君之明
詔紀賢王之令猷爰刻貞珉以誌幽壤自非鴻筆曷振
清芬如臣者謬典王言久塵官次發揮寡譽尸曠懷慙
豈謂宸慈更令譔述祇膺嚴命伏用兢惶輙巳罄竭謏
聞奉揚遺懿屬詞之妙既異于色絲褒德之稱敢同于
華衮徒躑躅以燥吻實忸怩而厚顔蕪穢頗多悚惕兹
甚其志文二首謹繕寫隨狀上進云云
進邠州靈應公廟記狀
右臣奉勅撰邠州靈應公廟記聞奏者恭膺睿旨虔述
靈休無史遷敘事之才乏士衡患多之思怔忪捧詔僶
俛成文參乙夜之觀空塵聖鑒載職方之志曷示將來
内省空疎不遑啓處其記文謹繕寫隨狀上進云云
代宰相謝賜重陽日瓊林苑宴狀
右臣伏蒙聖慈特就瓊林苑賜宴者無射司辰登高届
候萬斯箱之慶方屬有年三令節之遊備存故事敢冀
需雲之澤曲推湛露之私此蓋皇帝陛下大德庇民至
仁育物當車書之無外因朝野之多娛謹頒令以授時
爰示慈於式宴矧惟仙苑近在商郊靈沼始波動周雅
躍魚之詠高臺在望揜南朝戱馬之名爰偶嘉辰是陳
良會大官先置極萐莆之珍羞飛蓋相追邁龍山之遊
集矧復霑玉斝之餘瀝泛金菊之繁英紳組相輝笙絲
迭奏聽鈞天之廣樂怳疑夢寐之中預玄圃之勝遊迥
在風塵之外徒感恩而盡醉慚報德以無階
書(六首)
荅史館查正言書
某再拜正言學士足下頃者前襄陽張令至辱示手筆
備形慰誨躭翫無斁鄙吝都遣客塵洞分神明來舍凉
若醍醐之灌頂快如曜靈之炙背荷知識之啓迪為昏
愚之歸救幸甚幸甚然障覆重複義趣深遠或所猶豫
固容咨决竊味雅旨有簮組非累身之說蒙有滯焉蓋
念無始輪迴積劫孤露偶薰習于種子獲遭值於仁賢
幸於此生得悟本性而前塵外境如棼絲亂繩本覺妙
心殆秋毫野馬舉為牽制動即淪胥先德亦云道力尫
微必處靜而能昭宗門所謂悟解超頓須漸修而乃成
儻或以初殖之德牙淪無邊之愛網沈浮陰入之界趨
走聲利之場自以了達苦空脫去事理謂生死而無怖
謂富貴而儻來此適足以長無明支成增上慢若夫現
三十二應化千百億身居士王臣隨方設教猿猴鹿馬
與物利生此須功行圓成福智滿足豋地證果乃及于
斯自餘涉川救人未免俱溺哺糟處世何能獨醒載尋
善誘之言蓋有造微之旨豈非慮鄙夫尚迷真諦猶戀
榮名便令捨去恐致迷悶然固陋之志亦小異焉儻夀
量頗延緣累自薄當俟夫四五十須背俗息見反本循
元修天台之止觀專曹溪之無念庶于此報必證菩提
俟兜率下生龍華後會為之主伴請轉法輪對越人天
親受佛記雖二乘而弗學豈三界以能安慺慺之心實
在於此足下衆德普會八部歸依暫現宰官之身常修
菩薩之行濟度羣品引翼有情作十園林具四誓願傳
受心印直指不疑演說色空辯才無礙儻矜其可教望
惠之好音所期奉以周旋不敢失墜或理參邪見旨失
真宗未至膏肓可施鍼石亦希提奬無便棄捐幸甚幸
甚秋氣變衰王事鞅掌強食慎疾副兹瞻顒
荅李寺丞書
某再拜昨晩辱示真蹤備形雅旨屬以專介迨於嚴扃
率爾奉酬缺然未足及再加紬繹賾其會歸如聆玉音
若抽繭緒酌之不竭鑚之彌堅何詞辯之縱橫文采之
巨麗俊發若此其誰敢當然士君子之立身大丈夫之
處世當以道義為勝負豈以位貎為等差故仲尼不過
陪臣子雲僅至執戟賈誼止傅于梁國梅福纔尉于南
昌皆名震方來道冠天壌寧與夫司馬善宦四至九卿
曲逆陰謀啓封萬室條侯倨貴盧杞奸邪享列鼎之榮
據三事之位同日而語耶矧君侯富有春秋老于文學
承閥閱之後若單平之家生綺紈之中挺布素之行凡
所著述必得作者之風至于游從莫非一時之雋心無
城府言成陽秋以孝謹著於閨門以寬厚伏於儕輩臨
事剛决而能斷結交悠久而不忘譬諸椒蘭人所服媚
由夫桃李下自成蹊實為卿材居然國器而未引金門
之籍未踐赤墀之塗藏器甚深括囊靡露困于卑位形
於話言愚以為君侯德美既彰富貴何遠亦猶黃琮蒼
璧必以禮天神地祗明月夜光終須置掌握懷䄂所宜
居易以俟待價而沽乃為乾坤之珍符皇王之寳玩苟
自躍於冶求為鏌鎁來獻於庭願剖荆璞或未見辯反
謂不祥此交遊之情鄭重之至也君侯明達聰悟專柔
直方修餙廉隅佩服名教三揖而進願保格言一擲成
盧何為得雋更味環中之旨勿貽動者之譏况才識並
優英華外發㭊珪緤組誠天理之必然霧隱泥蟠蓋時
命之未會耳幸惟曠度見採狂言式懋永圖克保全德
不勝喋喋之至
荅并州王太保書
并州太保麾下近於集賢石君表臣處得手筆一封躭
翫再三不能暫捨文彩煥發五色以相宣理道貫通有
條而不紊薰風拂衽自然析酲簫韶在懸殊覺忘味何
厚賜之所及見久要之不忘甚善甚善竊伏自念江表
布衣材出人下非山東閥閱之後無負郭膏腴之産徒
荷世業遂參儒流齠齓之年傳召詣闕弱冠之歲通籍
於朝擔簦躡屫既周於四方抱槧懷鉛亦幾乎十載何
嘗不咨諏先覺博求同人直諒多聞必取乎三益談窮
勢賄克慎乎五交懔懔然唯懼當世之賢豪見拒而不
容也數年前石氏西齋邂逅相遇盱衡抵掌坐客盡傾
枕麴藉糟羽觴無算亦既卜夜至於繼燭剖心析肝蕩
無城府講道論義芬若椒蘭傾蓋如此故謂乏矣未幾
邊郡思乂足下既驅十乘而啟行國書成功下走亦一
麾而出守地里遼遠誠馬牛之不及官守縈繫同匏瓜
之見拘無復裁咫尺之書述固陋之懇去年僕祗召西
走來朝帝庭足下方鎮并門式遏戎略引領北望𬗟懷
故人恨不得解籍金閨從軍紫塞依蓮汎水陪幕府之
賓從投壺雅歌奉郡齋之遊宴今年肇自書殿入陞綸
闈以雕蟲篆刻之才當典謨訓誥之任五羖之鞟不能
成虎豹之文一割之刀固無剸犀兕之利方夙夜愧惕
懼忝君命為知巳羞而足下聞之欣然以書為貺松茂
柏悅情雖後凋玉振金相詞多溢美且徵縉雲贈行之
什頗有姑尤善祝之言雖然戲謔若合符契竊以古之
交道嘗聞之矣蓋以聞善相告爵禄相先急病讓夷謀
事補闕以引以翼或推或挽故蕭何舉代曹參趨裝以
請行王陽登用貢禹彈冠而願仕伐木求友頌聲載揚
遠方得朋名教為樂益以見足下之意當僕之領郡也
必欲發揮虛名稔熟輿聽故羣公供帳發而成詩及僕
之竊寵也又欲銷弭浮謗充塞前言故千里附書明徵
其事使鄙夫無暴得之媿聖朝免虛授之譏仁者用心
其利博矣足以明殺雞炊黍范張區區於小信縞帶紵
衣僑札拳拳于微物以今况古夫何隘哉邊塵不驚戎
閫自肅干木高臥足以作藩夷甫清談未妨為政唯節
宣吐納順時加愛副九重推轂之寄成萬里封侯之業
斯慺慺之誠所望于明哲也某頓首
荅錢易書
某白辱示戒殺生文披繹數四不能釋手非宿殖德本
深達實相于十方佛種諸善根處五濁世遠離黑業信
力堅固心華發明其孰能形於文詞垂于勸戒如是之
勤切懇至也某不佞竊從事于空宗為日雖淺聞道素
篤常服首楞之典獲佩法王之訓乃知世間輪迴殺貪
為本胎化濕卵強弱相吞生死循環互相啖食始由一
念之迷惑遂致萬化之紛綸相變體殊識均形異而乃
取其血肉以滋牙齒臠割炮燔刳剔刲斮是使人羊迭
變各自報讎火刀殊塗並淪苦趣我佛所以為一事因
緣而出世設十二分教以化人誘掖羣迷首舉兹事乃
著五戒以殺戒而為先乃摽三毒本貪毒之所攝故玉
毫光明而顯相金口鄭重以形言深念含靈直指正路
以為食肉而証法果實墮邪魔好殺而出塵勞無有是
處借如智慧自足禪定現前不過為大力鬼神夜义羅
刹一報既畢衆苦所叢墮無間阿臭歷僧祇大劫是以
比丘結夏恐踐微蟲菩薩在塗不蹋生草此世尊之清
淨明誨衆生之冤債本源奉之周旋豈可失墜乃至無
麛無卵小正之遺文飲水飯疏宣尼之素志春秋所記
肉食未能遠謀易象之言殺牛不如禴祭飱必方丈史
策罪其奢豪庭有懸貆詩人譏其尸素咸有明訓載於
青編且夫仁人之用心常善以救物就死地而觳觳豈
忍于牛羊禀生氣以肖翹必愛乎螻蟻而乃屠于刀鋸
之際充乎杯爼之間競水陸之珍羞奉口腹之嗜好至
有南朝牧守所居而飛走輙殫西晉宰衡一日而金錢
盈萬蓋厚於味而薄于行夷吾之劇談嗜欲深而天機
淺漆園之高論豈可忽因果報應之說逐醉飽睡眠之
徒何以為大丈夫何以為法王子故足下因几筵號慕
之隙禫祥吉祭之辰念劬勞之恩終天莫報顧追薦之
福惟佛是依對香火以危誠託文字以宣意八部龍天
而侍衞一切聖賢以護持奮筆不停移晷而就金聲玉
振霞駮雲披净名談空蓋助如來而行化摩耶証果爰
詣兜率以往生此又豈與刻木丁蘭瞻形隕泣圍碁阮
籍嘔血自殘但能取於毁傷莫有資於解脫同日而語
寧易得哉且奉示言欲刊方板俾傳布遠邇激勵昏蒙
此所謂分一燈為百千燈發一言而千里應之者也讃
歎踊躍不知所裁聊述所聞用以為謝不宣
答陳在中書
某白辱所著蒙言釋象六篇披繹之際初不能曉既而
考釋卦之由賾取象之自有條不紊乃端若貫珠自難
而易亦漸如攻木頗以見作者之旨也豈不以山泉之
象著於大易以險而止蓋取諸蒙二象並設所以建六
爻之位六爻肇分所以明一卦之意初六混沌未判目
之為混源九二剛中得位于焉而照物六三有求明之
義六四得養正之理六五陰默上九文明推而廣之區
以别矣且自三五以降訖于周政教之汙隆討禦之得
失創守之方略治亂之本原莫不周旋紬繹包括總統
引而伸之如繭之抽緒提而舉之若網之在綱窮理盡
性鈎深索隱磊磊落落自成一家之言矣昔京房作易
占焦贛作易林歷代宗之然不過卜筮之說子雲述太
玄建立方州部家雖云凖易其如參以星歷頗近術數
若今之所作但取一卦之意磅礴數千載之間摭其成
敗是非可為蓍蔡者著于篇傑然名家貽于後覺蓋與
夫先民之用心不同矣方將獻于公車升聞于天充衡
石之餘備乙夜之覽夏侯勝有云士患經不明經苟明
其取朱紫如拾地芥耳君之是舉豈僕所能識哉其本
輙留庶用探究聊述所聞豈足多謝
發願文上舍人沙門願安
弟子某甲謹沐首齋心信曰十方常住一切諸佛真
淨妙法無生聖人惟願以真實眼真實智真實平等不
捨誓願洞賜哀憐切念某與法界衆生從無始曠大劫
來未識佛時未遇法時未會僧時于其中間至于今日
趨塵背覺迷失本心閉解脫門涉輪迴道蝟張見網蜂
喧妄鄽懸嗜慾之帆鼓無明之浪杯我慢酒醉苦惱鄉
不凴歸向之誠是滯果因之迹如斯過咎齊佛所知唯
佛所見若輕若重等與法界衆生有兹罪者同共懴悔
願罪銷滅願罪銷滅以某甲所集(凡有善根隨時迴向)願與法界
衆生迴向真如實際菩提實際衆生及微塵刹海諸佛
土中承諸佛本誓願力大威猛力勝護念力盡未來際
直至無上菩提為一切依正莊嚴具為一切自他解脫
門一切三昧門一切陀羅尼門一切安立衆生門一一
稱虛空等法界皆有我身起勇猛心捨身命財興大佛
事作大利益攝化有情願諸有情見我身聞我名皆發
菩提心與我同共迴向無上菩提心不退轉願某與法
界衆生未契心者開佛知見悟本自心一念發明諸境
純淨去來坐立見覺聞知咸以如實智相應不相違背
從今已去盡未來際憶菩提心令菩提心相續不斷所
作利益常得現前供飬諸佛利樂衆生衆生成佛盡然
後成正覺虛空有盡我願無窮法界有邊願心無極盡
入行願海中一時成佛摩訶般若波羅密
武夷新集卷十八
