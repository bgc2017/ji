武夷新集卷二十宋楊億撰
啟
上河陽太師相公啟
右某啟伏審榮鎮近藩巳赴禮上伏惟慶慰伏以太師
相公靈鍾象緯識茂經綸宣勲力于兩朝决機謀于千
里傅巖良弼聿彰啟沃之勤鄼國宗臣克著規隨之效
爰擁旄而出鎮亦緩帶以臨戎再秉鴻樞薦升黃閤行
臺肇建總北落之雄師斥候載嚴制南侵之黠馬聊運
七擒之妙亟傳三捷之音揄塞塵清既高枕以無事芝
泥詔下遽介圭而來朝前席延登捧觴稱慶一人虛佇
載加體貎之恩六纛啟行式煥股肱之地表海益光于
賜履誓河用示于報功矧裂壤數圻經途四達兹為巨
屏實控上游偃息作藩既增重于九鼎詩書為帥固坐
鎮于百城永隆夾輔之勲聿享期頥之筭某忝承台奬
實切虔祈
答京東轉運史館姚起居啟
竊以螭陛記言任專筆削隼旟按郡職在澄清所以建
使節于外臺彯朝纓于文陛㡳慎財賦致軍國于富強
昭明策書舉春秋之凡例自非藴析豪之精力負掞天
之雄才聿當虛佇之辰豈副至公之選起居學士氣衝
斗極名震京師學通亡篋之書理勝論都之賦一自決
科漢殿通籍周行出頒詔條允洽二天之詠入奉計最
亟延三接之恩爰飛步于亨衢久育材于近署次宸章
於栢殿典秘記于蘭臺諍臣七人夙推謇諤王畿千里
嘗督轉輸京坻載集于見糧綮肯固彰于餘地昨以河
出砥柱如竹箭以奔流郡歷東平致金堤之壞决宣房
未塞夷儀卜遷瓠子興歌正下淇園之竹原田發詠大
懼歷陽之魚暫輟英賢式撫新邑期會簿書之急繕完
版築之勞祗役惟寅成功甚速水反故道免東海之桑
田人服先疇識新豐之雞犬永無虞于昏墊實仰賴于
神明既安堵以阜生將解龜而受代載加命數仍委事
權當九重注意之初在列郡承風之地海岱之壤俗號
富饒齊魯之邦氣多舒緩諒宣寬大之詔用躋仁壽之
期至如奉三尺之行書克勤刺舉調千金之粒食無事
誅求此又揜心計于研桑笑覇圖于管樂良史之任聊
為假道之資富人之封固可翹足而待某幸窺除目方
切欣愉遽辱長牋過承謙損願言銘佩無以喻云
答史館盛屯田啟
竊以四方上計實領于南宫三署為郎遠從于西漢主
文書起草者蓋出于妙選掌戶口墾田者素號于劇曹
自非籍甚聲猷閑練故實述平樂之詞賦飄飄遊天地
之間挺京兆之容儀堂堂出風塵之外即何以更直建
禮趨走赤墀之途典校鴻都筆削素臣之傳欽聞成命
允謂當仁員外學士學殖堅深神鋒耀穎擅東南之美
馳譽無雙登賢能之書對策第一自翰飛于仕路諒冠
映于朝倫職佐地官頗版圖之增羨經中博士亦綿蕝
之居多矧復參汗簡之刊修奉和鑾之遊豫陪外庭之
高議次藏室之遺編氣蓋羣英呑雲夢者八九辯摧異
學服稷下之千人莫之敢當無出其右汝南品格固首
出于月評天祿職司亦久次于官牒爰膺慎柬尤謂美
遷麟臺仍草於國書雉省共評于事典上應列宿蓋懸
象之著明藏之名山乃立言而不朽職業甚重公論攸
歸側聽風聲用清心目顧忻愉之所集辱牋簡之俯臨
荷眷奬之殊深豈引喻之能既
與集賢楊太博啟
竊以待詔承明之庭漢得人而為盛修書麗正之殿唐
置使以甚雄故子雲以詞賦擅名燕文以史筆自任汔
今官司未改禄秩彌優公宴舉觴禮均四輔禁門通籍
地接千廬自非學洞縑緗識參繫象博物幾乎子産屬
文似于相如即何以記三篋之書諸儒歎伏獻四巡之
頌當宁嘉稱允屬宗英式光俊選太博學士仁兄治行
尤異秉心塞淵體大雅以成文蹈中庸而為德朱絃䟽
越宛有正聲玉水方流自懷至寳由計偕而旅進乃籍
甚以馳稱紫庭亟覩于决科黃綬旋聞于隨牒刺姦南
部載宣懸棒之威求瘼番禺益勵酌泉之操適討論于
邦典仍幹掌於關征聚貨殖于五都米鹽斯劇考質文
于三代綿蕝居多俄慷慨以上書果深嚴而召試平津
第一諒博極于天人江夏無雙且恣觀于圖史顧亨途
之伊始實輿議之攸歸矧瀛洲列仙之珠庭羣玉上帝
之册府昔者金泥石䃭嘗草東封之儀縹帙芸籖重定
開元之月今天孫俟翠華之幸屋壁藏科斗之書必將
講故事于乾封聿修盛禮訪遺編於汲冢大備闕文罄
竭誠明彌縫職業苟非鴻碩曷副疇咨某忝預宗盟並
荷堂構二惠敢期于競爽萬石徒喜於不衰側聽寵遷
幾至抃舞幸同栢悅誠臭味之靡殊願比葛纍庶本根
之攸庇豈期撝抑先賜牋函感惠顧之所臨但佩服而
無斁
上河陽太師相公啟
伏覩内降制書伏審太師相公榮膺寵命伏惟慶慰伏
以太師相公道光人傑才耀國楨克彰佐命之勳夙茂
經才之績爰自總萬機之宥密擁十乘以藩宣敦郤縠
之詩書聿開義府仗孔明之節制載肅戎麾鳳池爰副
於具瞻虎落尋清於外侮執圭肆覲奉旒扆於當陽裂
壤增封錫山河於右地今者卜郊定位類帝禋宗降明
詔以褒功推湛恩而進律開府之貴均禮秩于三公賜
履之榮益井田之千室允為異數載答殊庸某夙荷重
知方遥巨屏側聞成命竊抃丹衷望初筵而莫遂鳬趨
瞻大厦而空懷燕賀依戀之至倍萬常情
上陳州太尉相公啟
伏審光奉制書榮加寵命伏惟慶慰伏以太尉相公天
資全德岳降上靈黃石一編早契神傳之妙傅巖三命
式符帝賚之祥爰自蘭錡訓兵齋壇謀帥伏波方略既
闇合于孫吳郤縠詩書遂率先於狐趙而鑿門受律堅
壁防秋斬級雲中克清氛祲散金廡下大振威名旗常
備載於勲庸屏翰益光于倚注式分右地爰踐中台申
伯藩宣諒夾輔于周室叚干偃息蓋臥治于淮陽今者
肆類郊邱推恩方鎮進掌武之秩用冠三公加食菜之
封更踰千戶表聖朝之尚德見明詔以褒功慰四海之
具瞻實九鼎之增重某分庭納顧雖殊荀范之衆人賀
厦翹誠莫預申陵之下客欣戀之至倍萬等夷
又
近者伏蒙台慈特奏建州浦城縣道場觀音禪院僧德
威巳勑下賜紫衣者仰荷恩私伏增榮感竊以某旋惟
單緒門襲素風清白相承本從關輔亂離云瘼尋徙江
吳更因唐季之稱兵遂抵閩禺而占籍堂構巳經于數
世松楸皆在於彼方爰從祖禰巳來雅奉竺乾之教聿
崇像設式表歸依乃建精廬載延開士捨良田而供給
闢淨土以焚修僧德威實主仁祠能邁戒律雖四衆闈
繞彌天之辯未聞三界輪迴出世之緣尚淺然克禀六
和之訓頗通九部之文梵宫式籍于主張相府遂形于
陳乞敢謂太尉相公俯矜懇悃特賜允俞奏章遠達于
宸嚴命服遂沾於慶澤光生鷲嶺喜動鷄園諒衣錦還
鄉豈讓買臣之故事在種蓮結社更修惠遠之良因顧
于鯫生實受大賜雖窮毫幅難叙感銘
與兩浙轉運史館孫起居啟
竊以古者設記言之官立司過之史職當汗簡固君舉
而必書事及翦桐表王者之無戲爰自分曹兩掖通籍
九門陪鹵簿於林光出參法從接公槐于文石入奉内
朝最親咫尺之顔實草起居之注自非通邱索典墳之
學挺忠肅恭懿之姿即何以束帶彯纓預周行於螭陛
懷鉛持槧約魯史於麟毫允屬時英克符師錫起居學
士詞源沃日文律融春潁水生賢占荀爽無雙之譽漢
庭發策得平津第一之科外參竹使之符歸踐石渠之
署閱圖書于冊府方討典經幹鹽鐵于縣官遽商功利
自爾陟諍臣七人之列足太倉九歲之儲靡施次骨之
文而庶邦震肅不假析毫之術而内帑充盈率經義以
治財奉詔條而集事爰膺慎簡聿副疇咨亟推進秩之
恩更賴當官之業昔張蒼以列侯之重主郡國之計書
杜預以常伯之崇領江淮之轉運允資餘地兼總外臺
分南董之官曹運研桑之心術即俟上林朽貫復全盛
於西京大輅鳴鑾展封崇于東岱便入金鼇之署式揮
玉牒之文翹祝之誠實在於此
與史館檢討陳祕丞啟
伏審光奉聖恩榮兼美職伏惟歡慶竊以良史之任歷
代所難自非通倚相邱索之書專羊盻春秋之學博物
稽古多識舊章變例發凡深窮微旨加以書法不隱有
骨鯁之風多聞闕疑無胸臆之論三長之才識兼備六
家之論議所宗即何以繡斧衮章由一言而褒貶芸籖
縹帙垂百世以勸懲適會昌辰聿崇大典筆削之任推
擇攸先綸綍之行僉諧允屬秘丞學士德侔温玉道類
直繩勵清節以澡身聚多文而潤屋祥摽竹箭早擅價
於東南譽冠雲龍實飛聲于京洛爰自懸科命中通籍
允升黼藻斯文羽儀列辟南州高士揜茂躅于置芻漢
庭諸公讓博聞於重席乃至薦雄之章狎至召鄒之命
亟行猶復未登兩馬之車願奉三年之計既解龜而受
代方束帶以立朝果召試于清臺遂榮歸于延閣掌載
言于汗簡佇昭明于策書資待問于撞鐘式講求于典
禮南董將伸于遺直游夏豈敢以措詞自兹素王繫月
之文不從廢墜絳老疑年之對有所咨詢永為吾道之
指南克副大君之虛佇幸覩得人之盛但萌竊抃之心
遽辱牋封備形謙抑感慙忻荷無以喻名
與孫舍人啟
竊以三代誓命著于尚書兩漢訓詞號為爾雅然而經
祖龍絶學之後頗多闕文處金馬切問之司止令視草
故方策之言未備亦潤色之業非專爾後慎選臺郎入
居禁闥殿壁塗粉始更主于文書省樹棲雞亦通掌于
制誥施及唐室實司堯言職業涖于掖垣備存六典判
署聯于台鼎是號五花乃至奉武帳之論思平文昌之
奏議泛樓船于汾水舉觴中流校羽獵于長揚獻賦行
在陟降上帝之右親日月之光華踐履赤墀之塗接䕫
龍之武步蓋從臣之佳選固明主之簡心舍人素履時
中英詞鼔動敏行具聖人之體博聞推君子之儒爰自
委質休辰飛名華貫鴻都汗簡復春秋之舊章螭陛含
毫成起居之新注適屬疇咨俊乂啟迪徽猷俄召試于
宰司遂榮登于禁掖言成綸綍用裁誕告之文腰佩龜
緺更旌稽古之力欽聞成命允叶至公某夙以孱庸濫
塵清切妨賢有素補職無聞媿彌切於濫竽榮遽諧于
倚玉盈川自省謬居盧駱之前文園後來合處鄒枚之
右尚兹始隗安敢望回踧踖唯覺于負芒澄汰誠甘于
幞被忽承牋簡過示謙冲仰荷眷私伏增銘悚
與祕閣劉校理啟
竊以中祕之府實藏王者之書簡策相沿規模咸在是
以麒麟之閣西京典於校讎蓬萊之山東漢徵於比象
乃至薛夏建議内外始分鄭默勵精朱紫斯别既備三
閣之制度且列四部之籖題施及聖朝申明前典直太
微之左掖飛觀雲連購先秦之舊編縹囊山積詳延俊
乂崇樹官司義府攸歸卿材是育修書仙殿遠侔置使
之雄待詔公車用顯得人之盛自非髦彦豈預僉諧某
官德茂温良詞標典麗爰自命鄉觀國筮仕策名縣道
臨民適動徒勞之歎銓衡課吏薦登尤異之科屬慎柬
之方初俾有司而試可及服勤之云畢果明詔以疇庸
遷棘寺之要官掌蘭臺之祕記步武石渠之近署討論
金匱之羣言扈蹕甘泉即獻從臣之嘉頌紬書天禄佇
期太一之下觀乃眷方隆雄飛莫測
與嚴殿丞啟
旬日前特蒙殊念垂示華編曲形過聽之私俾獲榮觀
之願躭味無斁降佩兼深竊以伏羲之受河圖述作由
兹而始仲尼之為木鐸文章可得而聞自兹秉筆之流
固亦駕肩而出立言不朽何代無才殿丞刻志縑緗勵
精翰墨爰自命鄕論秀早中高科學古入官不忘素業
賾化成之深旨體潤色之宏規登高動能賦之心下帷
有著書之志乃至作檄楯上聿成插羽之文詠詩坐中
特擅燃箕之妙及從大夫之後益彰君子之儒方今開
祕閣以集時髦剽甲兵而崇學術巖廊贊德載𢋫元首
之歌玄扈凝神更第從臣之頌眷惟俊乂即副柬求豈
意頑疎許披藻麗文以博我蓋辱于同聲暗而投人恐
成於虛擲但諷誦于唇吻永緘秘於巾箱自兹已還未
知所措
與史館王大著啟
竊以太史之職受郡國之計書中祕之司掌古今之載
籍爰暨方來之服式隆再命之榮自非時髦豈塞僉議
大著學士才名籍甚意行瑰琦挺丘園耿介之姿澤霧
雨文章之美爰自薦能鄉老階尺木以方初命中澤宫
聽先鳴而咸服旋策賢良于祕殿遂登造秀之首科諸
生偃于下風萬乘幾乎前席千里之足果見縶于場苖
連城之珍終混成于國器俯及瓜時之代俄頒芝檢之
文落筆中書之堂英詞煥發束帶大夫之後成命亟行
便高踐于石渠仍寵加于銀印書法不隱既遺直之是
資車服以庸亦稽古之無忝佇演素臣之傳克成靑簡
之功入直深嚴只在伊匪
與王虞部先輩啟
竊以江左取士東堂存策試之名唐室求材南宫設科
第之盛得賢之美垂裕無窮允屬欽明克敦文雅臨軒
考校前席諮詢張彀以攬英雄錯薪而刈翹楚堯心定
于取捨軒鑒照于妍蚩揜曠代之舊規著聖朝之令典
顧惟褒博實契遭逢郎中先輩羽畎竒姿空峒勁氣夙
負佐王之略不閱非聖之書彪炳成文虎豹異犬羊之
鞹扶搖上擊鴻鵠非燕雀所知矧以束帶金閨含香畫
省擁彤襜而刺郡曳朱紱以立朝而猶獻志業于公車
希彙征于貢部鐘鼓在宫之韻固巳聲聞琮璜成器之
珍豈煩試可果頒芝檢高踐桂科題鴈塔之姓名榮聯
玉籍赴杏園之宴集載促星軺極美事于昌辰鼔芳風
于文苑寵章舉集顯遇方初敢謂恩私特貽牋翰
祭文(七首)
宣陽觀祈雨文
咸平二年月日知軍州事楊某謹遣麗水縣尉侯儼以
香黍酒紙之奠致禱于宣陽觀葉天師之神卉物具腓
驕陽為患倬彼雲漢昭回于天畏景載炎膏澤靡降川
源將竭稼穡卒瘏比屋嗷嗷大命近止去歲小歉斯民
薦飢貧者不厭于糟糠富室亦空於擔石羹蔾啜菽力
耕數耘期乎有秋以續其命而朱夏將半溽暑方隆肥
&KR1414;興妖旱魃為虐人亦勞止天其忍諸唯神佐佑化工
惠綏兹土廟貎載肅陰隲孔昭乃眷含生詎可無意人
者神之主食者民之天民失其天遂至於死神乏其主
復將疇依神其鑒兹下誠請于上帝使龍起沮澤蜧躍
曾波電鞭一揮雨足散灑溝塍流溢溪谷沸騰藁然善
苗如揠而長年榖大稔厲鬼不行家獲倉箱之儲人免
塗炭之患當潔祀典以荅神休若分野纏災陰陽作沴
凡有殃咎宜加守土者之身百姓無辜庶可以免
宣陽觀賽雨文
近以愆伏之氣沴于陰陽旱暵之災延于稼穡某忝守
兹土不敢遑寧雖天災流行厥有冥數而神道正直享
于至誠惟天師敷佑一方歷祀浸遠功濟萬彙化馳九
幽慘舒天吏之權陟降上帝之右肇建真宇聿為殊庭
尸祝具陳若亢倉之居㟪&KR1394;祭祀不絶猶朱邑之在桐
鄉靈貺孔昭斯民攸賴是用備菲薄之奠陳危苦之辭
願以一介之軀少贖百姓之命精意懇禱冥感玄通山
川出雲天地交泰祁祁甘澤濡涸轍而有餘莓莓原田
取嘉榖而可冀明神無乏祀之媿農夫慰望歲之心夫
如是神之降祥至矣民之受賜深矣當與周弃播種百
榖勾龍平易水土功德相若社而稷之雖肹蠁無方高
明不宰然豺獺有祭亦出於自然黍稷非馨豈資於備
物爰潔祀典以答神休適因昭報之辰更露虔祈之懇
以畏日流毒多稼向榮水泉枯乾山田磽确民非稻不
食稻非雨不滋秋孟已來浸潤恐竭豈昔也如響之斯
答而今也為惠之不終一簣之功儻或中輟一溉之益
亦必後枯神其鑒兹下誠終乃前烈殞越顛沛罔敢自
安洗心瀝肝仰冀冥助
中書祭周王文
惟靈毓質星潢分輝霄極性資敦敏體茂温文内寢承
顔辯彰對日上庠齒胄兆啟洊雷篤慈愛於兩宫襲慶
靈於百世在三之訓允契於生知並建之文式光於邦
典將佇壽街之對遽促瑶山之期美疹弗瘳英猷永謝
悲纏宸扆痛結宫闈神醫靡逢致倉舒之不幸仙期斯
迫同子晉之上賓今者先遠戒辰塗芻備物掖庭悽咽
行路涕洟某等叨預弼諧實均休戚吹銅叶吉早徒祝
於靈長埋玉興嗟今永懷於徽懿聊陳薄酹用薦丹誠
明哲如存儻垂歆鑒
中書祭安王文
惟靈温文毓德明允存誠自天攸縱乘時挺生始勝衣
而趨拜乃錫壤以連城銅梁井絡朱方廣陵時惟邦翰
迭寄宗英列邸清禁藻梲連甍趨朝文陛佩玉鏘鳴傳
百世之本枝蓍龜襲吉對三雍之雅樂簡策飛聲爰自
蒼震承乾龜蒙胙土分寳玉以展親增脤膰之異數宗
子賴以維城王室繄其夾輔每為善以自娛唯聚書而
是務揜河間之藝文盛兔園之詞賦桐圭之寵方深駟
隙之光靡駐遽歎逝川倏悲先露空碣館之金臺悵淮
山之桂樹爰詢遠日乃卜新阡兆逢龜食地得牛眠啟
佳城於旭旦瘞美檟於重泉顧銘旌之將引實行路以
悽然某等獲事公朝謬塵宰府每接音徽親陪步武痛
仙馭之賓天閉夜臺而終古拜送靈輀躬陳薄醑聊執
紼以申哀慨臨觴而不御
二司使祭安王文代上谷公
惟靈若木分輝渾金毓質性敦&KR2429;友體茂温文爰自賜
策漢庭作藩益部乃眷斗牛之分盡荒淮海之邦克樹
風聲以屏王室洎膺乾出震運啟重熙分器采章禮加
異數茂徽猷於麟趾錫壤地於龜蒙方將傳百世之慶
靈奉兩宫之歡讌俄遘夢楹之禍忽嬰藏壑之悲藥靡
驗於上池神遽歸於太素梁園霰雪悵枚叟之何依緱
嶺烟霞與浮丘而共往今者將臨遠日永即幽扄鹵簿
宵陳銘旌前引哀深行路痛結宸關某幸忝國恩式司
邦計愴磐維之永謝屬窀穸之有期泣送靈車躬陳薄
酹仰期聰直尚克歆嘗
代王氏祭故鄭國長公主文
惟靈寳婺淪輝銀潢毓粹降靈帝胄稟訓公宫居循圖
史之規動叶珩璜之節爰自降嬪啟兆下嫁承榮仁洽
宗姻禮均娣姒天光燭燿式諧鳴鳳之占戚里懽怡仰
賴卿雲之蔭不謂衰門薄祐神道挺災秦樓運迫於登
仙魯館哀纏於復魄九轉之丹靡驗百身之贖奚為六
親悲極於墜淵九族痛深於崩角今者俯臨先遠奄及
攢塗池翣啟行笳簫載路望靈輀而雪涕徒極攀號酌
清醑以薦誠尚希臨鑒
中書祭鄆王文
惟靈分暉霄極毓德英藩謙卑不伐慎重寡言爰自分
封胙土授册臨軒疏邸第於禁闥奉朝謁於天閽碣舘
平臺與正人而遊處燕居退食唯善道以思存睿哲承
乾文思廣被寄重維城禮優分器自閩粤之名區易咸
陽之内地紫微八柄之崇帝傳三槐之貴寵極褒揚恩
隆宴喜郊丘助祭夙夜齋莊方嶽陪鑾風霜跋履擅占
對於璧池暢聲詩於麟趾皇輿展義京邑居留委茂親
之管籥清多壘之戈矛念神州之重任戀重瞳兮涕流
俄在膏兮生疹顧勿藥兮靡瘳啟白日之佳城於兹永
已瞻小山之桂樹不復重遊痛結宸襟兆開真宅卜遠
日於元龜咽哀笳於廣陌遡窀穸以言歸愴音徽之永
隔某等叨榮台席接武晨趨想英風於世表望靈輀於
路隅永懷明德寅奠清酤期降靈兮肹蠁恭執紼以躊
躇
齋醮文(七首)
惠明皇后忌日讃佛文
伏以神遊已遠方尊如在之靈佛事載嚴用植無邊之
福爰及上仙之日聿崇衆善之因伏惟惠明皇后積德流
光敦仁錫羨長秋追號允鍾似續之祥清廟薦誠克茂吉蠲
之禮今皇帝運鍾下武義篤奉先祇荷宗祧永懷祖妣
俯臨諱日誕舉國章特就精藍聿陳净供會威德六和
之衆瞻慈悲三界之尊庶憑金地之良緣克奉玉清之
仙駕惠明皇后早蒙佛記常住天宮受百福之莊嚴証
一乘之解脫配食永隆於廟貎卜年更祐於邦家今皇
帝伏願位固金輪功周沙界五兵不試盡銷楚鐵之英
萬壽無疆益茂莊椿之算然後願列藩荷寵更隆磐石
之基當國輸忠永著和羹之效百辟咸傾於誠節萬民
共樂於升平凡居覆幬之間同被文明之化
代門下相公承天節讚佛文
伏以妙覺能仁出現於大千世界深慈救物宣說於十
二部經形悲智以悟羣生示辯才而持正法龍宫海藏
爰秘於金文東夏南閩式傳於像教所以植衆德之本
結淨土之緣趨三寳以歸依發一念而迴向六時讃唄
克成上善之因四事恭勤用廣有為之福伏願尊號皇
帝陛下金輪益固玉葉彌芳體大德以庇民推至仁而
御宇深信内典入不二之門安住佛乘享無量之壽永
保後天之算長為諸夏之尊然後願㝢縣承平類四禪
之清淨朝野多慶承百福之莊嚴止戈載洽於昌期拂
石莫量於浩劫凡居法界盡証菩提餘請表白
元德皇太后忌日讚佛文
伏以堯門積慶適鍾聖母之祥佛國往生更賴法王之
力屬忌辰之斯屇痛仙馭以難追伏惟元德皇太后沙
麓炳靈塗山毓德紀徽猷於彤管美播聲詩伸嚴祀於
閟宮禮崇孝饗今皇帝表懷顧復深念劬勞感昊天罔
極之恩崇净土有為之果每值上仙之日克修衆善之
因瞻十力之慈尊會五天之梵衆載嚴佛事式奉神遊
元德皇太后伏願聞法靈山棲真内院念超三界高臨
解脫之方智入一乘早証摩耶之果今皇帝伏願金輪
永固寳歷彌昌武庫櫜弓見遠夷之率服仙衣拂石同
聖壽之延洪然後藩屏磐維固本枝於百世樞衡鼎鼐
平懸象於三階羣官盡效於忠貞萬姓咸躋於仁壽
代僕射李相公承天節設齋讚佛文
竊以六通應供從兜率以降生三藏契經假貝多而流
布所以作羣迷之歸救述大事之因緣自夢叶於金人
始俗傳於像教香花四事式陳於焚修鐘梵六時聿嚴
於齋供爰植無邊之福用成衆善之因伏願尊號皇帝
陛下位等金輪功周沙界道齊千佛澤被四生邊陲載
戢於五兵府庫常盈於七寳御世比能仁之福統天同
大梵之尊八部歸依六戎欵附華封祝聖克隆萬壽之
期震旦興王永護一乘之法然後願朝野多慶興禮樂
於三雍㝢縣無虞息烟塵於四鄙載洽淳熙之化同躋
富庶之鄉凡在含靈並登正覺伏請表白
明德皇后中祥讚佛文
伏以丙殿上仙四氣俄周於歲律祗園薦福一人方極
於孝思是崇出世之良因以奉在天之神馭伏惟明德
皇后高丘襲慶沙麓儲祥作合神宗二紀式隆於陰教
居尊長樂萬方同仰於母儀俄運逼於真遊固哀深於
宸極今皇帝至仁守位盡禮事親慶方洽於承顔悲忽
纏於曷恃家邦異制勉遵易月之規霜露永懷彌切因
心之感玄寢已終於遠日忌辰爰及於中祥特就精藍
虔修淨供會南洲之開士崇西竺之妙緣庶憑大覺之
深慈克証上生之聖果明德皇后伏願寳乘悟法花界
棲神受佛記於雙林福星圖於百世今皇帝伏願萬靈
薦祉千聖垂休壽考無疆克叶山呼之數干戈載戢永
扶海晏之祥然後願親賢毓德於懿藩輔弼宣猷於宰
府羣后竭輸忠之效庶邦堅共治之誠凡居普率之間
共洽升平之化
太宗皇帝忌日讚佛文
伏以軒遊已遠百年方仰於威神堯歷惟新萬乘彌深
於孺慕每屬上仙之日益懷罔極之悲是崇衆善之緣
式廣因心之孝伏惟太宗神功聖德文武皇帝握樞御
極恭已臨民耀神武以混車書體至仁而懷動植焦勞
致治早鍾厭代之期錫羨貽謀光啟卜年之祚今皇帝
允膺帝籙誕擁天休紫壇隆升配之儀清廟著不祧之
典晬容載穆聿嚴如在之靈諱日俯臨更極以時之感
爰就布金之地仰瞻被衮之儀四衆翹誠千官就列遵
竺乾之教修香積之齋用憑供佛之良因以奉在天之
神駕太宗皇帝伏願高居智地常御寳乘証大梵之尊
嚴俯祐三千之界福丕圓於悠久彌昌億萬之年今皇
帝伏願八表歸仁百靈薦祉西清聽斷垂裳臻大定之
期東岱告成探策表無疆之算然後願黃扉良弼益光
咨嶽之謀朱邸茂親克保維城之訓四氣咸均於嶰谷
五兵永戢於靈臺凡居普率之間共樂淳熙之化
為中書相公作醮文
竊以天道玄遠每居高而聽卑神理聰明唯至誠而通
感矧處最靈之列仰承洪覆之仁荷戩榖以居多被寵
光而彌厚實懷憂於非據輙謝過於巳然伏念某本以
諸生早塵貴仕再登廊廟驟正台衡徒竭寸誠無禆大
政久辱高位頗鬱具瞻當循名責實之秋處論道經邦
之地萬錢賦禄但愧於素飡百度彌綸更聞於補職有
妨賢路深畏官箴且慮徼福逾涯貪榮過分冒兹人爵
或致身災是用虔瀝至懷上祈玄造伏冀高穹降鑒列
緯儲祥察兹夕惕之心矜以時亨之幸少歆蠲潔俯納
精誠垂祐顓蒙俾銷罪沴懇禱之至殞越無從
武夷新集卷二十
