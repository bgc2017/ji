秋澗先生大全集卷第八十六
烏臺筆𥙷
廉平章廉能合復用狀
盖聞進賢受上賞蔽賢蒙顯戮古今之通論也伏見
中書平章政事廉希憲忠誠衛社孝友名家久侍禁
闈常深委仗而又疾惡如讎進賢若渴爰自中綂初
年奉將天威仗鉞陜右其奮不顧身弭伏禍亂致
寬西顧之憂而謀猷忠壯盖素所蓄積也及歸治
裝琴書之外一無長物可謂廉矣旣而平章中省前
後七年益勵忠貞之節殊深端揆之方其於贊襄不
爲無𥙷邇者罷政就列秪緣新制不聞過愆今也未
及踰年卧病數月生理蕭然恬焉自若雖斛律光之
忠亮無他魏高允之清苦自守無以過此誠清白之
相乃有爲之材也今年方強仕佀未宜置之散地使
後事功方今川蜀未得其人襄陽旅拒不下儻起而
用之使當一面必能收取實效不效則治某以冐妄
之罪誠所甘心焉
乞尚書柴楨北還事狀
切見雲南王府衛行六部尚書柴楨賦性良能爲
人簡重嚮捴西曹殊深雅望久承簡在之恩宜處腹
心之地自居大理將及五年今體訪得王府旣還
無所事事至於彼方上設宣撫下有𬋩民等官仰頼
天威足以填撫其柴楨等一行官吏廿餘人佀不宜
久置遐荒坐老志節使智能之士不得樹功業於明
時誠可惜也(近又)於奉使張庭珍處問知本官身雖無
恙鬚髮盡白乃心■王室無日不在興言未竟涕泗
交零中外聞者莫不慨嘆昔班定遠哀請臣不敢望
到酒泉得生入玉門關足矣古令雖殊其於臣子戀
闕之心一也兼楨母在堂年逾八十使母子形影相
吊於萬里之外又可憫也伏惟
聖朝以孝治天下如楨者儻蒙■矜憫■詔賜北還
如是豈獨不遺材於絶域抑使忠孝之道得兩全於
君親亦激勸臣子之一端也
論高明奔母喪事狀
今體訪得戶部員外郎高明爲母訃至巳經詣告未
蒙明降輙即奔赴致省堂怪責遂差官馳海青馬前
去追鎻佀欲以違錯加罪爲此參詳得若以公廢私
純孝之人難以存處若因孝獲罪使爲人子者聞父
母之喪皆不敢奔赴是有司教人以不孝何以法爲
唯其兩者之間未有定例使澆薄之徒轉無顧忌孝
行之士愈惑所守照得舊例斬(齊衰)三年者並聽觧官
其品官任流外職及吏員司吏諸局分承應人遭喪
卒哭百日令復職願終制者聽聞喪者並聽奔赴今
凢諸職官遭父母之喪其有告詣奔赴及願終制者
如抑不從恐傷孝子之心伏乞省部比及通行定奪
巳來合無量職務繁簡權宜定制或以卒哭爲期或
見新月復職外據自願觧官終制之人一從所請兼
憲臺以肅清風俗爲首務而古者明王以要道治天
下無重於此據此合行具呈
彈周咬兒羅魏子等事狀
伏見近緣災異减斷囚徒所以詳刑用回和氣故選
差朝官宣明至意審理冤帶惟䘏惟欽期于允當今
體察得某人處心殘忍悖法亂行以重爲輕當出復
入如滑州周咬兒打死馬大事詳其造意止緣將妻
枉道慮有非爲曾不詳審
詔條輙以圖財論殺又驅奴孫佛宝并妻羅魏子於
淇州郭家店内同謀親手將本使王二殺死雖佛宝
在迯未獲其追會准服巳是完備自合依奉
詔條准酌舊例不分首從論决却將羅魏子止同雜
犯决訖四十七下分付本家收𬋩切詳二事旣垂寬
大之恩尤先重輕之義足見處心邪枉悖法亂行非
唯返戾天地之和氣使䰟冤魄苦生死兩傷胡可追
悔據逐節事理大属違枉合行弹劾乞依法論罪以
慰死者
論左丞許公退位奏狀
臣聞賢者化之本雲者雨之具得賢而不用猶久隂
而不雨也伏惟中書省禮樂刑政紀綱號令之所出
誠朝廷之大柄中外之繫望也丞轄之位不宜用
匪其人使曠天職伏見左函許公衡師心大學飬氣
至剛獨立危言清苦自守挺然有蹇蹇匪躬之操方
之古人不可多得且自立中省迄今十有二年前後
相臣如衡竭盡者多矣未若許之切直敢言不以榮
貴爲心者本官正以遭不世之遇當有爲之時十餘
年間恩禮隆重爰自布衣擢置相位計其初心有盡
瘁報國而已然自輔政已來雖中間有所建明未聞
以次施行者以謂處任重責深之地無㳙埃𥙷報之
功夙夜思惟自慙焉用是憂惶疾日增劇今者恐久
妨賢路故卧病不出哀懇求退至于再三揆度其情
恐不特血氣爲病耳伏惟
皇帝陛下聖智天臨明燭萬理求治之心亟若飢渴
一旦得臣如此夫復何求且君聖則臣直虎嘯則風
冽氣所感召理之固然若是則國家之福天下之
幸也如左丞許公者伏乞時加體貌置彼論思庶使
展盡底藴以荅恩私其於謀王體斷國論必能進
盡忠言有所廣益以慰中外之望誠未宜聽其去位
以塞忠諫之路也臣職當言責觸冐忌諱惟
陛下留神省察
論司獄官合行條理事狀
伏見比者隨路設置司獄官三十余員其品與禄不
爲微簿足見朝廷重惜人命哀矜庶獄之至意也
又照得省部即目以五事考課親民官政治能否獨
不見降到獄官合行條件切恐中間不爲用心勾當
有名無實緣狴犴之間人命所繫若未經鞠問及抵
法以前或因病失所非理死傷(者其)間縱有冤濫當
宥之人胡可追悔此與殺之何殊檢會故典漢宣帝
地節四年詔曰今繫囚或以答掠及飢寒瘐死獄中
者朕甚痛焉其令郡國歲上繫囚若笞掠及瘐死者
丞相御史課殿最以聞今卑職參詳隨路輕重罪囚
一歲中不下常有五七百人且冬夏二季又爲苦月
其或温凉失所飲食非時藥不當病非理死傷者固
亦不少今獄官雖備恐只以無合行條令罔知所恤
不過囹圄約束卒吏无致疎虞而已如此是與
朝廷矜恤至意大相乖違徒月費俸鈔飬閑人資歴
也此與不設何異以某愚見今後兩省宜酌古准今
講䆒獄官合行條件使知所守定爲格例付下各路
施行如本官任滿日仰緫管有以憑考較優劣復令
按察司體察相同申臺呈省用之陞黜以表能否庶
望獄官任内盡心勾當不致非理囚禁因循損傷人
命上以副
朝廷哀矜至意下以感召隂陽之和以消災盭之氣
亦聖代善政之一端也外據囚粮毉藥燒燃窠簟
等物所在官司湏𬋩按月依例給付却不得因而致
有闕乏據此合行具呈
太廟行禮蚤晏事狀
切惟祭禮以嚴敬爲主兼質明行事清朝而徹古今
之通禮也伏見今歲太宫大祀自十七日夜二更
已來行禮至明日辰時纔方罷徹計其漏刻幾干一日
以致老者不勝其疲壯者委頓于地所謂有司跛倚
臨事雖有強力之容肅敬之心因倦怠而不存于中
矣且祭而忘敬鐘鼓玉帛似爲虚陳彼執事者却因
怠失儀從而得罪是又不可甚矣參詳合無將見行
禮文令尚書禮部與太常寺官重行講議中間節文
輕重升降遲速因仍損益使各得攸宜以新一代之
典永爲定例則禮容精意兩有餘裕顧不盛歟據此
合行具呈
乞權免大名等路今秋帶納中都遠倉脚
錢粮事狀
切見大名彰德衛輝懷孟等路蝗旱連年闕食者衆
嗸嗸告困至今不絶即日又令五路百姓起運官粮
千萬餘石限十一月終赴新城交納每石雖官支脚
價二兩二錢其寔難以繳計據各路所該粮數官司
盡行樁配民間轉令顧脚般載今體訪得每石不下
五兩有餘才方可運一石兼大河以南千里蕭條人
煙断絶人牛車仗冬月寒苦至於糇粮芻料又須負
戴往返三千餘里其間生受姑置不問而近倉税石
及帶納中都遠倉脚錢粮數亦依常例三限𬋩得依
期閉納如此督迫人難何以聊生參詳上項事理除
官支脚錢外每石百姓又費二两有餘今略舉大名
見運四萬五千餘石扣筭據百姓餘上所費二两之
數且該米兩石爲率是使百姓已納十三萬石到官
比附本路遠倉脚錢粮數四萬九千餘石巳出一倍
之上今者更要百姓帶納之數委是重併以某愚見
合無將今歲五路帶納遠倉脚錢税粮權行蠲免外
據近倉税石更爲寬展限次送納且令百姓併力以
供新城陸運庶優於辦集且兵法有云國(之)貧於師
者遠輸遠輸則百姓貧由此而觀當國計者誠宜
深思遠慮念遠輸之勞傷百姓之困使民力有餘不
致展轉靠損貧乏似爲便當
舉崔國華充省掾狀
切見樞密院前官吏人等往往以貪墨敗黜其令史
崔國華者練習吏事通曉譯言旣愼所守又以能聞
自照刷來隨房例有違錯而國華無(一事)經問者其掌
行簿牘精詳舉皆可觀切詳身居吏職能自振㓗夙
夜在公罔累所舉(史丞相保)理宜加異以勸方來合無將崔
國華轉𥙷省掾儻試諸難可收實效非唯於廉汚之
間黜陟並行抑亦明公道而勉事功也
論明經保舉等科目狀
今體訪尚書省批送禮部同翰林院官講議科舉事
省擬將詞賦罷黜止用經義明經等科其舉子湏品
官保舉之人然後許試夫如是恐事出非常中外失
望切惟科舉之法上自隋唐迄于宋金數百年之間
千萬人之衆講究亦云詳矣如餘科或廢獨賦義策
論取士而不去者盖以經史道備格律精當至公無
私而又可常故也故前人目爲將相科如宋之韓范
歐冨金之高石俟胥皆其選也其保舉在宋諸公雖
曾建議令官舉歲貢以三百年尚文之世尚莫能行
况㩲輿於今日乎參詳若依上項所擬將見公道掃
地關節大行上下成風相率䛕僞其弊有不可勝言
者矣且品流之人若果實人材雖出一切科目不害
爲通使特逹之士何獨詞賦無益於學者治道哉至
明經設科正使天下之人舍精就簡去難從易不出
手抄義䟽口誦集觧心熟箋注其規模不出帖經口
試殆童子荅默義之法耳至有兀兀窮年白首一經
餘不暇及者必欲絶去箋䟽断以巳意使微辭奥意
超越於道學諸儒之上亦巳難矣由是而觀返不若
賦義之淹貫經史扣擊諸子辭理文彩兼備之爲愈
也故唐人有進士百一二明經十二三之謠宋人亦
云焚香禮進士徹幕待經生足見經生爲易而進士
爲貴爲難矣此王安石所以創經義而革明經之輕
且泛也外據保舉等事論者不過士不官舉雖盗賊
倡優皆得舉進士則賢不肖渾殽無以别矣曾不念
亡金舉法如十惡倡優好盗充吏犯贓至徒等人明
有結罪條理儻舉而行加其詳密可也不然則草野
遺賢閭閻寒(士桴)終身陸沉不復進用於明時矣且以
故事考之又有甚可慮者昔唐揚國忠子楊暄舉明
經科學術荒陋文不中格禮部侍郎逹奚珣畏國忠
權勢遣其子先白國忠云郎君所試不中程文然亦
不敢落也又楊汝士與錢徽掌貢舉段文昌李紳各
以書属所善進士於徽及牓出文昌紳所属皆不預
焉及第者裴度之子李宗閔之壻楊汝士之弟或曰
今歲取士不公皆子弟無藝以關節得之上命
王起覆試果黜十餘人貶錢徽宗閔汝士由是而
觀其明經保舉亦有未便於時者兹非明驗歟以某
愚見其詞賦宜公然集議不可遽去其保舉之法恐
行不克終徒爲紛紜之變耳當今之務惟以多得人
材以備任用爲急據科目之先後人材之速得巳經
具呈
建國號事狀
伏見自古有天下之君莫不首建國號以明肇基之
始方今元雖紀而號未立盖未有舉行之者是大闕
然欽惟
聖朝綂接三五以堂堂數萬里之區宇垂六十年大
號未建何以威仰万方昭示後世愚以謂國之稱■
宜下公卿大臣及五品以上官集議■闕下則天下
幸甚
弹西夏中興路按察使高智耀不當狀
切惟按察司所行輕則弹劾奸邪重則抑按暴亂爲
使者務要剛明知體臨事有爲故風彩所加百城震
肅今體察得西夏中興路提刑按察兼勸農使高智
耀資性罷輭不聞有爲事佛敬僧廼其所樂迹其心
行一有髮僧耳旣乏風憲之材難處搏擊之任兼河
西土俗太半僧祗初聞智耀來官已爲望風輕易故
理任巳來所行淹阻略不見惮欲望宣明教化問民
疾苦鎮静一道難矣哉如近者習良和尚等事此其
驗也合無别選材能以代厥職不然雖復别有區處
旣非其人恐終不能震疊不惟虧損■朝廷威重使
五郡冤抑之民一經赴訴彼強暴者加怨前時而平
民轉罹殃咎其或使之強爲因而别生事端尤爲未
便參詳至此擇人而代佀不宜緩據此合行紏呈
論立睦親府事狀
書云平章百姓以親九族此帝堯致治之先務也今
國家聖子神孫碩大蕃衍維城維藩固若盤石宜請
立睦親府選懿親中尊王之賢重者一人判大宗
正事使之敦睦宗属奉承王命庶幾於變時雍民德
歸厚矣
論屯田五利事狀
南北之勢我可以取後此必然理也然饋餉轉輸古
無良法正有屯田待以歲月爲古今上策耳
朝廷往年已曾施行不數年積糓幾至百萬若行至
于今其利有不勝計者盖兵足食民無轉輸之勞邊
有備官無和籴之弊兼自古議征不庭莫不留兵在
田而後收必勝之道今者宋人出没不時止恃山林
阻隘雖云深入如涉虚境今者如復令邊民分地雜
耕上自鈞化下至蔡息不數年剪去荒惡蕩爲耕野
一利也民則什什伍伍相望三時種藝甲兵在傍彼
欲内寇野戰實非所長復欲伺便鼠竊又無潜伏出
入之便而復嚴烽燧謹斥候少有警急我則收合餘
力據守要害而似前日之寇盗不可得矣彼縱來寇
如獸處平野獵者蹙而殺之獲之無不利矣二利也
至於我軍征進適當農隙丁力有餘者許隨大軍入討
所獲悉付本人是民因私利勇於公闘三利也又令
向裏一切蒙古奥魯亦編間民屯使之雜耕不惟調
習水土可使久居且免每歲疲於奔命之役四利也
不數年根勢深固使奥魯軍人倒營南下近則雜兩
准之間遠則抵大江之北所謂長江之險我與共之
矣五利也合無將河南舊有屯田戶計及一切沿邊
之民盡折絲銀使之輸糓其屯事於山川出没要害
去處首爲耕墾官給牛畜自辦農具其條法且一依
經略司元行然後選近侍爲大司農官及内設屯田
郎中員外專領其事使通其奏請趣其應副歲時令
披察司或督軍御史按行屯所察其成否而賞罰之
不數年田事可成坐收必勝之道矣
論百官集議事狀
朝廷大事有疑佀未决者當下百官集議(漢故)事置大
夫專掌議論自兩府大臣博士巳下皆得預議以伸
已見不嫌以卑抗尊旣盡其衆之所欲言然後附以
人主之獨断此漢集議有公天下之意也方今品式
未完法制未定事有可行而疑佀者宜遵漢故事五
品以上官集議
闕下各具所見以聞
論宰相兼判兩部事狀
今者吏刑二部官備吏具專一分治是
朝廷委任旣專且重切見比年以來選法不定刑名
無章黜陟遠近多徇私情輕重死生致傷和氣宜考
定新制使宰相兼判兩部以責成效
論立群牧所事狀
伏見古者將帥以大司馬爲官盖兵以馬爲本今冀
土雖馬之所出然國朝馬政未遑修舉輿臺皂&KR0674;
皆得乘騎駕車拽碾無不駈用一歲之中消耗不少
往年雖有禁令旋復寬㢮甚非強兵之道也宜飬之
有素立群牧官略取唐制以定牧産之泫再嚴先禁
用壯兵威
論官買輝竹事狀
切見衛輝路民竹緣三十年前百姓培飬以至今日
俱係軍民站戶倚仰當差兼巳亦數重宣課近年官
定四六抽分其實中半曩者園戶訴難雖蒙上司定
奪經今二年未獲明降其竹因斫伐不時往往枯死
若以竹論通合官拘如曰物力與桑麻無異又與懷
孟事體不同據園畒不過四十餘頃宜買属官竹使
民无永業之思官有通行之利亦便民之一端也
論塞絶沁水事狀
切見今年雨水稍作黃沁北泛决壞武陟縣垻閘北
與御河合流淇門以下槽岸低狹不能吞伏幸不爲
患兼今日隄防未修儻值雨潦大作自衛巳東非惟
漂没田廬塩埸所在有大可慮者以某愚見將元修
閘堰宜塞絶之使無後患嘗聞衛土人云金太定二
十七年黃沁北泛渰没州城水至浮圖第一級此先
事之驗也
論范陽種麥事狀
切見附京地寒不可以麥而歲用不啻(數千)萬斛止仰
御河上下商販以資京畿今范陽去都百里而遠土
風宜麥與稲比之秋田宜令倍種外據荒閑冒占復
許諸人開耕驗頃畒免地租三年及减半力役亦完
實内地之道(也如)關中古無麥今盛於天下者盖自武
帝始也其種稻事昔北齊皇建中平州刺史嵇曄建
議開督元舊陂歲收稲數十萬石北境頼以周贍此
其驗也督元在今新野縣界
論大作水軍事狀
征進舟師固未嘗闕然可大作一軍召募兩淮黃河
上下等人并南人歸順者兼用其力舡艦一依宋法
精選大將使之專習水戰建以龍驤樓船之號歲
師出水陸並進亦多方悞之之法漢武發會稽歐
之策也内則浚太液池造爲輕舟令武衛軍不時
習又武帝伐西域而鑿昆明池魏祖之征荆吳
許西湖是也
論削去科帖俸名
民間科帖摽注俸鈔且賦税從古有之必歛之
以給禄養是恩出於上今者名之科帖曰此官
也是民自以禄食廩給非出國家公飬太恩
令削去所謂民可使由之不可使知之也
論撫治川蜀事狀
宋人以川蜀號爲左臂謂其控制荆吳上流恃
所重者迄今奄有垂五十年殆天之所以資國朝
也比年以來雖行臺院然未聞境土外拓戶口内增
盖經略撫治未得其人故也以某愚見若有能招集
流亡和誘諸羌訓農積穀通商惠工興起伏利撫存
遺黎文武才幹忠義方略者擢以不次許於要害城
邑令一切從便行事自非邊城可併者併其差税課
程權閣三年行有實效使世守其土外據諸蠻君長
如能率衆内徙亦仰依上施行軍前虜獲生口不許
贖賣將(有夫)婦及男女成丁者配合作戶官爲給田每
歲量納本主税石如此待以歲月完實富庶以俟他
日順流東行之舉猶愈守駐寨柵﨑嶇山谷間徒費
錢粮終無所益取困弊而巳
論普加諸王爵號事狀
古者封爵或以土地或以勲賢然往往遥領不有其
土未若我朝天恩曠蕩均同雨露實有其封以供湯
沐其未加王號者合無推恩普議及依制頒降印綬
使名實兩全以篤親親之義
論戰士有功遷加官賞事狀
士湏以氣作氣因利以銳而官爵者國家之厚利
也故以加級奏遷使兼今後軍前一切戰士克敵有
功者合無驗所獲首級用誥勑遷加散官以作士氣
論西川軍役事狀
西川軍人俱係山東河北山後戶計逐年取要氣力
往還五千餘里比至屯所鮮不困乏求其精銳不可
得巳所謂強弩之未不能穿魯縞也近聞平欒軍人
巳蒙替罷至於其餘軍戶合無一體定奪亦同仁一
視之義也
論禁庸毉事狀
國家以民爲本五福以壽爲先今民間庸毉及僧道
筭人妄行鍼藥民愚無知一旦委命於手至有父殺
于前子夭千後終不覺悟是庸毉者猛於苛政也以
某愚見除係官名家者流餘者宜漸行(禁止)記曰毉不
三世不服其藥此之謂也
論監選典故事狀
監選故事吏部將受除員數及擬定州縣名職单目
付之監察本官但憑數臨視而巳若中間或有資歴
先後品從高下及不應等事許本官陳告御史即推
䆒根因與之改正今者監選合無依舊例施行付之
吏部以爲定式
論置官吏空行簿
天下重事無重於州縣得人果得其人臺司何憂不
清州縣何憂不治今按察司旣立請中書吏部具各
州縣見任官吏姓名爲空行簿所至州縣先暗行體
察然後遍見官吏一一詢考政績得其公廉勤幹者
明注實狀於簿其衰老無能顯有不治之迹者以朱
書書之其有中人之才雖别無竒效亦不至敗闕者以
墨書書之又有雖是常才能專長一事亦以朱書書
之還臺具奏以聞然後付之吏部使陞黜𥙷充之際
可以坐見群吏賢愚能否不遺一人則天下之才昭然可得矣
論益都括出新戶事狀
益都路括出新戶不下萬計俱係貧難老疾分房驅
丁攅合作戶今秋又值水災比之他路重致因乏若
向前科差必避匿遠竄不幸更值災傷展轉流死别
生事端非國家之利也以某愚見宜令按察司從
實檢覆果堪戶計猶宜存恤其不成戶者並聽作貧
難收係佀爲安便
論品官得上封事狀
五品以上文資官如遇赴闕授除據所𬋩路分内
有利病當興除者得上封事以聞其條件大不過三
小者五事而已正本上中書省副則呈御史臺庶望
下情得以上通而無壅滯之蔽非唯少見人才優劣
亦且知任内有無盡心勾當
論立國子學事狀
切見朝廷選近臣子孫聦明者付之省部閑習政
務或授之儒生講誦書史有無立國子學使學士院
官及選通逹政務一人專領其事
論嚴禁好細事狀
方今宋人規畫止是内嚴城守外用偵謀遂得事情
預爲備禦故師出不能大有利益以某愚見急當禁
絶人入境將沿邊地面令軍官上下分掌不時巡邏
萬一透漏其當該人員同知情治罪
舉關仲修事狀
詮選刑名最爲重事先爲選法未詳已擬丁某充員
外郎勾當其刑部亦宜選用舊人整理審定切見在
都關某係前朝刑部令史練明法律通逹書史年德
俱高宜蒙錄用不然取宋故事立審刑院使掌理其
事
論交參戶土着事狀
交參漫散戶計本𬋩上司差設㩲府提領招撫緫把
之類另行𬋩領中間不無侵擾使失業貧民轉致困
弊今後佀此戶計合無令見任官司收係上着元藉
路分推送除豁
論立聘財事狀
男女居室人倫之大者也比年以來聘取無法妄增
財幣使貧家失娶嫁之時今後合無酌古凖今定立
常數庶望内無怨女外無曠夫
春旱請(祈雨)事狀
古者龍星見而雩雩者四月禱雨之祭也即目已是
立夏氣序乖和暑炎驟作今體訪得自彰德迤北至
都去冬無雪經春不雨二麥巳枯春種未下至於大
興部内雖雨降數次多者不及二寸切恐蝗旱反成
災沴民事之急無重於此據隨路闕雨去處合無令
有司擇日行雩祭之禮爲民祈糓其於農政實所先
務據此合行舉呈
論倉庫院務官除授事狀
舊例倉庫院務皆係流外官除授今者一出人情賄
賂其以賄得者取倍常爲心其以情得者務賂遺爲
事以致往往失䧟賊濫而敗曾无愧惜今後合無依
舊例據見勾當人員定立資品依格遷叙使人人以
功名爲心其弊不革而自去矣
論監選事狀
欽奉
聖旨條畫内一欵節該應合遷轉官員如任滿不行
遷轉或遷轉不依格者委監察紏察仍令監選欽奉
如此近委某監選伏見中書省奏奉到
聖旨中綂三年無脚色官員盡行委用據告叙承襲
等事省劄亦有定例其一切求仕官員各有自來根
脚及本路緫府保申文解所當問者升降不等資品
不應遠近失當言出事定皆在擬注之際今者監選
止是引驗臨視觧由文字中間銓注窠闕是否何由
得知若巳除人員儻或不應有告言者臨時難以折
辯亦恐臺官怪問又知得第一選係監察梁貞監選
將觧由人員讀視外驗及將擬定窠闕亦令看讀今
某監選除讀視觧由引驗人員外據擬定窠闕不令
看讀若不呈覆緣今日格法日新某等監選亦不當
守常而不知變至如亡金故事亦是監視注定名數
其間公事若有違錯即告監察與之改正又念今日
最害事者以情破格以私害公照得欽奉
聖旨節該仍令監選思忖選者一選之事豈有知其
前而不知其後合無依第一選通知前後事理佀望
中間不致違錯據此合行呈覆
論舉官自代事狀
切見内外大小官吏務保禄位鮮有以廉耻自厲者
正似庸工計日取直縱有強幹亦爲薄俗所移欲求
其公勤忠義竭力以報上者不可得巳其道正須
尚廉耻獎忠勤抑僥倖進恬退如樹私黨取常格叙
故舊等事皆宜杜絶今後合無令内外五品以下至
七品官比及考滿中間須得保舉所知有才行声跡
顯明者一人以自代令按察司覆察才行確實申臺
呈省聞奏如不相應彼此俱罪之其舉官在任内或
有故及任滿闕員即令其人𥙷充兹盖帝舜九官相
讓之法唐朝因之亡金亦嘗行焉今之天下猶古之
天下行之于今何獨不可但二三大臣主之當力耳
論修起居注事狀
宜令學士院脩起居注逐旋進讀復置起居舍人郎
等官使分掌其事
爲收復連海事狀
專委東路綂軍司據元曾攻拔漣海將士人員令陳
說當間方略限以年數專爲收復以窺海道入揚州
之路
論定興&KR0674;属涿州事狀
切見定興新城爰自亡金係京畿属邑况根本所在
勢無大重合無改正復&KR0674;涿州
論服色尚白事狀
國朝服色尚白今後合無令百司品官如遇
天壽節及圓坐廳事公會迎拜宣詔所衣裘服一
色皓白爲正服布告中外使爲定制
論百司吏員並懸書袋事狀
在都百司吏人實繁有徒服色旣無以别察者又不
復知以致往往輕犯禁令今後有無取舊例令吏員
等人並懸書袋
論州縣闕𪠘宇事狀
州縣見闕𪠘宇去處宜官爲起盖使有定所及頒降
戒諭聖訓書之屏風使朝夕仰視知所懲勸
論噐械有常課事狀
噐械貴堅強犀利非限以歲月不能如法西漢至昭
宣帝間兵甲噐仗方得精粹合無隨路置局以常課
造作物勒工名以考其利鈍令逹魯花赤不妨本職
監視成造每月開申功程次苐上下半年輸納京都
論褒獎公能廉幹事狀
隨路府官有廉幹政声自民間逹■聖聽者宜降德
音特加旌擢
論密院置學士事狀
樞密院宜取唐故事置學士一員選六十巳上通逹
古今曉暢軍事及明時務知地理儒者充之以備顧
問參謀議或有可否許以專逹
論今後師出不拘常限事狀
今師出不可以秋冬爲期宜出不意使蹂踐田苗不
得耕稼以成彼邊困弊之漸亦充國伐羌李靖破梁
之策也
論州縣檢括僧道事狀
州縣宜檢括出家僧道不上着等人有以妖術扇惑
人衆及造作僞金銀者痛行洽罪
論均平秤尺斛斗事狀
書云同律度量衡帝舜所以資治也今民間升斗秤
尺有出入之異往年雖有禁令有司滅裂竟莫曾行
今後合無製造法物官爲印烙頒降州縣一體施行
論軍官以功贖罪事狀
軍官之罪重積如北宜許以邊功自贖以攻城略地
伐謀用間爲上以斬將搴旗爲次餘驗所獲首級使
相當其冐名影替之數古人所謂使功不如使過是
也
秋澗先生大全集卷第八十六
