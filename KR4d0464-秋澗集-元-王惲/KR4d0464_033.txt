秋澗先生大全集卷第三十三
七言絶句
野莊圖(并序)
承旨董公繪野莊爲圖求諸賢題詠
中齋草序以同人致亨晦叔撰銘以
儗倫溢美恐未盡公臆之所在若夫
士君子出處固皆有命不可以遅速工
拙爲言然當得行道際静退之心何
嘗食頃而不在懷也以艱於自云必
托物以表其志雖未能掛冠神武歛
裳霄逝較之鍾鳴漏盡不巳行者猶
賢乎巳喜爲賦詩初弗計其不自量
也其辭曰
午橋吟醉平淮後商嶺鴻冥定漢餘正恐野莊歸未
遂九重思治望新書
老筆鍊餘詩律細事機諳久䆠情疎輞川圖上王摩
詰静退爲心是本初
寳珠換却杖頭鳩空見秋瓜憶故丘白首相看官舍
底晩年心事轉優游
輥馬圖
馬蹄立論見天機四輥塵沙更適宜恰似觧袍隨意
處小齋䃲礴退朝時
題錢舜舉畫梨花
香飜玉笛真妃怨雨暗樂語凄不佀錢郎能駐
風庭日醉如泥
水西千樹閙春華莫把芳容帶雨誇看取一枝横絶
處洗粧還是漢宫娃
題廐馬圖
前年扈從獵長楊偶雜髯騶宿野莊一撁玉華三百
疋老人垂淚說
先皇
三笑圖
元聖開天一理融推心不外善爲宗後人剛作無同
論三子相逄笑殺儂
題劉導引卷末
傳家素有延齡錄手澤珍蔵鏡李辝吹就棘心親不
在每觀凄断凱風詩
題朝元宫劉道人秋聲圖
紫極宫深景氣秋翛翛牎竹發詩愁謫仙千古風流
句輸與歐公作巧偷
少年心事讀書臺凉入郊墟巳快哉星漢在空人未
寢一聲猶憶樹頭來
寗戚叩角圖
長夜漫漫志未伸單衣雖弊覇圖新一匡巳在夷吾
佐激烈商歌惜自陳
覺山寺題示
元貞改號夏四月九日爲
勑建司徒鞏公墓碑同朝貴來會需
命間客有談盧師當遊者■山■道
阻遂折而入覺山精舍觀泉景
氣瀟爽不獲留宿爲恨山僧泚筆請
留詩于壁偶書此以記來曾偕遊者
太一李宗師承旨董野莊大學李内
翰東平賈彦載秋澗老人王惲題
爲樹瑶鐫未奠間杖黎尋勝一躋攀世間萬事真難
必來訪盧師入覺山
誰削蒼巔峻作崖碧瀾直上妙高臺静功儘辦瞿曇
鉢石鏬清泉迸玉來
山因寺勝寺依泉雲自無心景自閑懶陟上方窮遠
目黃塵深處是人間
丙吉問牛圖
休驚宣父才難歎兩漢調元見是公後世幾人能辦
此捄時纔得一姚崇
右軍觀鵝圖
照眼䨥鶂引頸來胷中妙思與之偕寥寥尚友千年
後只有涪翁識此懷
又䟦問牛圖
坐理論思一相功只今機務簿書叢後人刺口無輕
議世事看來緫不同
閩海道憲司書吏張禧事母以孝聞本道
具辝上逹得請乃以所居論秀坊爲純孝
健如五六十人諸人賦詩爲慶
吏業傳家說寕馨炎方享夀見徐庭婉容還憶相看
處燭治官書在憲廳
飬親致樂固多歧無重承顔志不違純孝表門纔兩
字四山和氣動春暉
平生快吏元康筆俯就功名力不難邂逅南陔見深
愛爲親初不厭卑官
鄕閭顯異有新書衣錦還家喜不如歸到建園春正
好里人拭目拜潘輿
寸心擬報春暉飬椂食榮同穎叔羹兩地月明思最
切倚門心事正懸旌
建人悍勁尚氣節不𡭗秀狎多文儒鄕間今說張忠
孝還佀中林返哺烏
淵明臨流賦詩圖
秋水門前有令姿先生非是好吟詩因觀逝者如斯
說天運何嘗有息時
題存樂堂詩卷
當年膝下侍慈顔蒲樹悲風入夢寒不及一杯菽水
飬對君慚愴淚闌干
寸心不到南陔飬空羡中林反哺烏最是范公含恨
處百年温飽見妻孥
題成經歷晚翠堂
雙檜堂前晚翠新歲寒相對更情親東家桃李君休
羡爛漫光風幾日春
七十平頭恰數朝望秋蒲柳到松喬何當醉倚
處滿院秋煙濕翠翹
明皇驪山出獵圖(都尉王晉卿筆)
五家錦綉迷川谷萬馬旌旗獵帝師治乱兩途明在
眼丹青渾是黍離詩
玉泉巖(并序)
元貞二年正月中旬兩夢登海山絶
島明日隣人葛巨濟以此山見示巖
巒四面皆自天成色深翠秀麗惜其
淪落泥塗慘淡有未之發者上刻五
題曰夀山曰玉泉巖其傍絶頂有懸
流一脉下注山足甚鮮明也曰崆峒
洞曰子陵灘曰白石瀨皆以金填形
勢與玉泉山不殊疑前金宫中物也
兩夜登臨倚碧岑夢中驚絶此﨑嶔朝來翠射娉婷
底笑煞平生未足心
送韓推官之任廣固(支人韓侍御君美子)
歷試諸難貴遠期休言爲吏莫爲推煩渠細讀瀧岡
表恐是廬陵積慶基
花樹韋郎好弟兄當時同䆠最關情三年不見諸韓
面却爲儀山作送行
元貞丙申立春日作
前歲徵車起陸沉清優特置在詞林明知不是商顔
客當體
先皇飬老心
終日思歸憶故山玉堂金馬有堪怜只知蓮炬君恩
重其柰山公啓事偏
六藝蹴空成底物龍鍾何有玉爲堂眼明愛殺韓忠
献到了蘇坡一議郎
題西湖圖
東南形勢說餘杭誰辦山谿作國防踏雪欲尋龍井
去表忠祠下謁錢王
丙申歲京師元日門帖子
三冬露處無家客七十殘年有限身強項一生今潦
倒更將低首嚮何人
中舍無心喜外遷非緣詞筆厭雕鐫眼中故舊飄零
盡嗤點從渠最可怜
錢舜舉折枝圖
探花走馬醉西城歲與東君佀有情不是今春風色
惡折枝圖上看清明
院中即事(元貞元年為修实錄移在北中書省内)
有時下直出銀臺三昧楞伽亦快哉不似近年官事
急小車還聽吏批來(李肇翰林志說前輩傳楞伽經一本亟在屋壁每下直出門相謔謂之小三昧)
(出銀臺門乘馬謂之大三昧如釋氏云解縛而自在也)
重遊玉泉(并序)
元貞二年龍集丙申三月二十八日
大駕北狩同翰林諸君送次大口回
獨與孫笴西過玉泉因憶至元七年
御史裏行時來遊者一十有五人歲
月如流轉首廿五年今在者李司卿
輔之温漕使次霄與不肖三人耳人
欲久不死而于人世何如也凢得詩
三絶留山間而去
轣轆澤車轉碧崖山煙喜客望中開畸人問我從何
自適送■鑾輿大口來
進水山僧去未廻日長空閣獨徘徊尋詩不到瑶華
洞踏遍松間碧色苔
山頭乱石闘&KR1166;枒水底浮光浸碧霞絶似蘇門山下
路惜無脩竹與梅花
清白圖(爲何掾舜㪯賦)
傳家素有游鯈㓗竊禄生憎碩鼠貪三考臬司如一
日眼中何掾德無慚
題韋偃十馬圖
浮深角壯恣游嬉沙苑春風碧草齊聞說紫宸初立
仗内家正要不鳴嘶
國初鞍馬說江都今見韋侯十駿圖獨愛少陵忠義
氣艱危安得濟時需
和東泉翁山中雜詠一十三首
過眼紛華興未闌人生難得老來安山中致爽饒清
賞不是悲秋強自寬(山居)
爲愛渊明不自賢夕陽飛鳥兩忘言巳邀白日羲皇
上况復青山是故園(清美堂)
啟期三樂素非狂帶索行歌老自量明理巳安循理
轍息心元是飬心方(歸來亭)
生平游刃擬青萍一日歸來與道寧繞樹每憐驚木
鳥思親時上望雲亭
丹砂玉屑燕窠瓷臺閣風流見一時桃李春光能幾
日惜君元有歲寒姿(幽芳軒)
朝三暮四本來齊誰爲兒童較栗梨今歲見花欣實
美山中風物要通知(香雪原)
田家剥棗暮秋初野甑蒸香木蜜酥不冨正緣無滯
貨芋魁墻外又成區(木蜜岡)
山中處士玉堂仙兩地相望思渺然說有詩來多勝
㮣含情多在碧雲牋(杏塢)
静約幽人品羽茶偶隨稚子去鋤瓜問君何佀東陵
日猶是峗山故老家(瓜堰)
門外清泉兩汊流臣心如水更何求濯纓濯足終多
事巳分心身到逸休(東泉)
樹影扶疎聽鳥音可堪時事百年心高情愛殺陶元
亮一醆秋香見獨斟(西泉)
德澤涵濡得二難百年祠館見遺安蒼蒼一片墳臺
石留在行人下馬看(墳舘)
士論推稱謚最公瑶鐫三尺刻文通因君喚起西南
興夢寐洄溪碧㶑(中先君衛士夫私謚爲文通先生■)
曹右丞生祠(手卷)
前年拜掃王墳廬笑逐雙肩到並驅林薄氣清侵邃
宇人家春社樂于胥
農樂無如歲有年更將民瘼細爲蠲應憐右轄祠邊
月花柳深村有二天
李白醉歸圖
雲陣横陳大渡河一書能觧六蠻和仙韶莫詫君王
寵七寳粧嚴未是多
襲美堂詩雲中張釭母姓楊氏性資淑惠
小心敬畏早見知於中宫出入禁掖垂三
十年前後賞賚濃渥楊殁
上思保育之功贈安翼趙國夫人生子六
人長曰鎮出刺荆門沂水二郡其四曰鑑
知東勝州餘皆宿衛
宸庭
襲美看來媺在中當時安翼有深功春風吹下蓬萊
閣二子歸來五馬騘
自題寫真
白髮刁騷一幅巾遺書浩浩百年身縱令不入麒麟
畫巳是三朝舘閣臣
李德𥙿見客(唐韓滉筆徽宗臨并御題在後)
金鑾載筆寵光多三鎮聞風自削磨開運中興元兩
樣相君勲業邁蕭何
恩讎平日太分明胸次看來氣未宏不鎻櫃坊停衞
士諒知堂上有竒兵
動華夷機務論思儘有爲一貶未應生重
崖州山色要新詩
經綸心事在思亭據榻高談佀自矜不見省中温室
樹孔光終了說何曾
有才善處是無權朋比爲心自黨偏邂逅郡樓回首
處杜門應羡晉公賢
意氣揚揚與脅肩較來失德兩同然春風滿眼桐花
鳳不是當年諤諤賢
送同知范君璋之任平滦
昆明授法起&KR0593;嗣民瘼洗蠲宜飽知後日鳴絃千室
邑豈惟活國說良醫
三紀承恩鶴禁深一官滦海任浮沉固應天上張公
子好識當年大范心
張遂初詩
鶴禁辛勤四十秋端功端品可封矦一官纔入尋常
選猶被時胥問觧由
需軒
閉閤陽城醉佀泥諫臣爲論在韓疑一朝力折延齡
相識得三陽出險時
據按事從中道處洗心思與繇辤新小軒不佀朝來
喜倒屣門前不速賓
則天朝回圖
萬有潜隨一氣回武炎如火李如灰上陽宫殿春風
暖花底朝鞭隠若雷
過瓮山記老人語
刑清兵寢歲豊穣五十年來帝道光駝馬欄東逢老
叟向人猶觧說先皇
題劉元禮挽詩卷後
有得歸爲怙恃榮三年索米可憐生一杯不及慈闈
飬空有殘䰟遶斗城
三尺旅墳燕地鬼一篇新序翰林詞友生最是情鍾
處夢断空梁月落時
客死無歸最痛心李生哀慟惜知音只緣識得天倫
重不爲黃金綠綺琴
任氏具慶堂詩卷
善積中來慶自全一堂和氣覺春寬人間兩字風流
處貼在兒兒額上看
夀援諺語應踰七數比名泉更益三婺女老人元瑞
世兩星今見濟之南
劉簽事友竹亭詩
退食歸來對竹吟相看同抱歲寒心只今眼底交情
薄不似環亭翠影深
公子清標有足多紫微垣外侍雕戈料應瞻彼猗猗
興瑟僴功夫見琢磨
題錢選臨曹將軍燕脂騘圖
涪翁醉草丹青引祕省珍藏獵騎圖老眼再觀知有
數喜從唐本玩臨摹(第三句一作書入陵那復得)
龍種中來見異姿春風舞影下瑶池馬中岳湛錢郎
筆寫盡坡仙七字詩
刻烙天全固可悲不應頋影自驚嘶君看慘淡經營
意重爲莊生觧馬蹄
首脱金羈籍帝閑春風沙苑草芊綿承恩幸在休閑
地誰與争鳴八駿先
良驥初非以力聞丹青傳寫畫圖新超超說是千金
駿踶嚙何曾到圉人
相馬圖
駑駘安分老青芻騄駬論才白璧酬相馬只今誰伯
樂觧教駑驥兩垂頭
題趙嵓人馬圖(嵓五代人嘗為朱温駙馬都尉)
天廐真龍自不凡未妨束縛具羈銜當時一筆千金
重今恨無人說趙碞
甲午歲門帖子
旅食京華兩見春哀年來作玉堂臣一家温飽恩光
裏𥙷報無方愧此身
題徐中丞子方愛蘭軒詩卷(吏部尚書昔刺濕索賦)
幽蘭在谷似幽人相近相親有使君獨愛遜綿詩律
細宛從平淡發竒芬
手治蘭臺種竹圍護香籠日淡炎暉絲綸閣下文書
静却似當年對紫薇
山行還喜得夷途路轉蘭皐更可娛十里曉煙香不
断春風吹𬒮過鵝湖(予嘗往來饒信間景物多異惟鵝湖山氣清淑土脉馨潤所産花卉非蘭即其餘)
(有不敢與之並者晦庵先生少時爱其地勝嘗讀書於此特表而出之)
濟南錄事參軍觧君瑞芝圖
曄亭亭紫蓋光氣和無地不芬芳一枝特秀溪堂
似表參軍政異常
從來腐朽化神竒正自餘精發菌芝浩蕩上林春色
裏自怜蒲柳望秋衰
題李巨川衆芳亭
引水溉餘紅藥秀遶欄看得綠隂春帝城擾擾黃塵
底獨惜幽香亦可人
傾囊不惜買花栽釀酒留香待賞來說以西園瀟索
客從今無復眼慵開
主人襟韻有餘馨俯仰乹坤一草亭餐菊佩蘭當此
際江漁休笑屈原醒
淵明歸來圖
獨遊初不爲良晨步入斜川别有春多是歛裳宵遁
日眉間歸色喜津津
徽宗花鳥圖
無逸圖空冷御幈翠香珍羽惜娉娉不思三代池臺
樂感致中和本四靈
疎梅寒雀圖
苦愛梅花結素緣野莊胷次本瀟然枝頭凍雀何爲
者時許分香到夢邊
長記扁舟過武夷仙家梅竹滿清溪山禽盡日怜幽
致争㨂寒枝趁晚栖
題邢君用意齋
禹城方伎響邢君頋我龍鍾老病身賦就瘁梨空自
惜幾時相對意齋人
百疾中來有變常智人察色信能量細看難素縱横
說到了何曾有定方
醫言意也精微而危不誠無物誠斯明斯意誠
心正以至國治治國尚可奚難於醫仲尼無意
人孰能追莊生刻意我非敢知惟神聖工巧意
行不疑然後是齋之所謂意者庶幾得軒𡵨之遺
甲午歲門帖子
新春元日兩争妍氣朔分齊本自然不待書占雲物
喜上旬壬子是豊年
題張太師浩家集後
功名有分事無難談笑貂蟬素履間松菊堂深歸未
老西州扶病嘆丘山
䟦雪峯居士顚草後
筆從簡古發濃纖書到顔樵兩具瞻不憶雪峯揮翰
手怒轟雷火學秦蟾
濡墨池邊說醉顛書家初不數鍾權縱横詰曲千文
帖篆&KR0674;中間有正傳
元貞二年秋偶至新店觀光驛迴思往事
蓋三十五年矣因書壁以記重來
漢署風雲控北坡萬方奔走聽虞羅偶思三十年前
事夜半郵亭索傳過
湘江晩渡
賈傳懷騷動楚悲退之伸禱謫潮時黃陵廟下山如
霜南氣已凝物華從此見衰榮漫山桃李春能
幾煞寒溪四友清
枯木寒鴉
枯樹寒梢凍欲冰野鴉飜影若為情錦鳩呼兩烟林
外紅杏香中過一生
楚水歸舟
漢東歸興楚江帆老我南宫百不堪莫訝西風烟棹
速秋霜香滿洞庭柑
菊軒(姜君美係斗南先生外甥)
姜家籬落似斜川野圃秋容淡淡烟何待白衣人送
酒一軒風物已陶然
生平愛菊菊名軒細撚秋香憶昔賢似續外家無盡
藏壁間渾寫和陶篇
子路問津圖
轍環天下老於行二子相忘不輟耕休為聖賢分二
致本來出處不同情
元貞三年門帖子
平生報國䆠情疎千里思歸意未舒只有暮年心徤
在一燈清影課殘書
大簡之山水横披
雨濕溪烟凍不飛一船燈火暁光遲風蓬冷泛東山
月記我茶洋早發時
知本齋
先生憲府舊乘騘骨鯁人稱鐡面翁此日籌堂見餘
慶一門和氣樂融融
人物原原有自來特將知本榜新齋歸根返壑
皆吾事庭草春來綠滿階
㶚陵風雪圖
詩瘦清於飯顆山蹇驢䭾入畫圖間姓名得掛金
鑾月風雪長途是等閑
䟦左山公書東坡醉墨堂詩
閉戸經年翰墨場鐡心人道漢王常折衝不縮堂
堂手思入顔楊鴻鴈行
夢回仙以丹劑療疾
黃鶴留題世巳驚又遺丹劑化盧生夢回仙馭無從
見何處秋風一劒横
碧桃青鳥圖
上林春滿漢宫煙翠雀飛来態度閑王母西歸
方朔去碧桃華影語關關
&KR0801;洲僊集海微茫翠鳥湘桃更異常似為碧霄
宫宇寂故傳芳信到劉郎
孟母三遷圖卷贈新軒子張
孟母三遷飬聖功芬芬千古振高風披圖欲識
頥齋意人道神交管鮑同
題張昭信濟江調兵記目
堂堂大將伯顔公萬舸浮江節制雄今日河山歸
統却從遺藁見元功
題蕭氏承顔亭
曾門為孝固多聞不佀承顔孝節純人說小亭如斗
大一欄花木四時春
東坡赤壁圖
先生胷次有天遊萬里長江一葉舟欲托悲風瀉遺
響恐驚幽壑舞潜蚪
題錢舜舉牡丹折枝圖
翠帷高捲出傾城並髻凝粧别有情似為洛人矜絶
豔兩枝相倚闘輕盈
李擇善甫貰錢詩卷
營營市井逐錐刀戈戟相尋較一毫焚劵貰錢如棄
屣丘陵宜並泰山高
宫廊校書
断爛朝章報恐差青編搓碎旋添加就中書削無多
意坐到宫廊柱影斜
任伯如慶母夫人八十之夀
婺光簾幕寳煙濃八十慈顔夀樂融徤羡鹿泉新句
好一堂和氣畫圖中
風高雲夢夕
江連雲夢夕多風萬斛龍&KR0750;簸蕩中常記瓜洲乘醉
渡片帆幾落海門東
枯木寒鴉
乱鴉飜影上枯枝點綴荒寒見野祠絶似首陽山下
路滿陂晴雪祭餘時
秋蝉堂詩
霹靂湘琴得正傳新聲曾擅泰和年王音又與人俱
逝時頼秋蝉續断絃
屈原對漁父
國旣無人不我知秋風澤畔一湘纍君臣大義明如
鏡抵用漁翁辯啜醨
題張君利甫秀巖琴譜手卷
故家人物秀岩仙一曲瑶琴有正傳鄭重張君宝遺
譜不殊親授廣陵篇
題紡績圖
三晉遺黎樂士農綌絺爲業略相同細思七月豳風
詠不到春坊錦綉工
千里秋晴圖
出門藜杖思飄飄千里晴霄見羽毛特爲樊川發清
興南山秋色兩相高
江船曉發圖
漠漠溪煙凍不飛一船煙火曉光遲風蓬冷泛東山
月似我茶洋早發時
秋澗先生大全文集卷第三十三
