秋澗先生大全文集卷第六十五
辭
中林有烏唁姨母而思親也
哀哀母氏壼儀光兮我鞠我育其勞昌兮植思静佳
風飄颺兮頋惟蒿蔚擬諼芳兮菽水奉歡其憂忘兮
母恃子豫亦所望兮一朝致楽初未嘗兮夜夢見之
晝微茫兮歲月逾邁拱木蒼兮履此霜露中心傷兮
我行宗城如渭陽兮瞻恋姨闈自不遑兮展我孺慕
聞母香兮贈乏瓊瑰幣帛將兮枝同氣連何殊扵幽
明間兮庶幾母心慰下泉兮中林有烏翩其反兮情
極反哺鳴聲應而&KR1683;兮可以人而不如鳥之志兮别
淚盈睫下霑𬒮兮停雲在空浩無際兮我思母氏曷
有旣兮
哀友生季子辭并序
中綂五年甲子歲夏五月(卄有)九日晝漏尽三十刻府
從事周貞以友生季子之丧耒告聞之驚怛迺為輟
食因憶予弱冠時始識渠于教官張文紀學舍性資
純雅似不能言者扣其禮經皆能成誦于口旣長從
泌陽趙公業詞賦故日夕翶翔相得為甚狎逮壬子
秋顒軒徒單公自寗来㞐曰今而後執經問學吾知
所從矣扵是摳衣席下大玩厥辝含章旣貞士論乃
厭每自嘆古人讀書患其無書今人置書不觀何居
要當手畢群書使之滿家而巳反三史甫畢而病嘻
學之難成也如此可勝嘆㦲子天性孝友為人簡靖
不群喜作詩其較量體格推敲聲律有過人者然識
者以骨清而癯耳小而傴恐非壽相也今年春顧見
憊氣烝出顔間僕謂曰子殆病矣不然何神與氣索
然無光耶子少休學本潤身守身為大吾子其慎之
旣而臥病在怵以迄于死初其父命其子曰而吏而
商断不汝為惟士與農迺所願學吁為父者可謂知
其子而得其教為子者可謂尽其孝而養其志者矣
継其天不假年聲光潜窒不少白扵世是迺可惜也
扵戲天道無親常與善人若季氏者可謂一門善人
矣遘罹凶極一至扵此天之報施善人果何如㦲予
不淂而知也噫武死矣非文曷以攄予之哀而見若
之志如李觀歐陽詹之不幸終復聞於世者以昌黎
之文故也君諱武字子文世為青齊人夀三十有四
遂援毫寓哀以畢其辝誄曰
徛嗟季氏以善傳兮種德及嗣培福田兮父母之心
一何賢兮子奉以行周且旋兮學根於心浩浩天兮
再世而昌其流淵兮有物忌&KR0945;坎壈纏兮云何不淑
遘此邅兮自古有死豈子然兮維卒不施涕所漣兮
哀哀父母白垂顛兮狎于弗順盖子棺兮東城之野
子之原兮悲風瀟瀟淇水寒兮游魂一去不𣸪還兮
永矣無聞閟九泉兮反袂拭面慨其嘆兮禍淫福善
此何愆兮天道悠遠疑其無所聞兮其脩与短不幸
之間兮嗚呼哀哉夫我何言子所安兮
故中奉大夫浙東宣慰使趙郡陳公哀辝
至元十四年歲次丁丑秋中奉大夫浙東道宣慰使
陳公按营田東下歷明逾台九月七日歸屯新昌為
賊姦所乘遇害嗚呼哀哉公未殁前五月予夢公柩
轊而過衛再夢坐越府上望公而不淂接後閱(月復夢把)
臂談詠如在試院中時苐霧氣盪胸終不覩其面明
日卜奉常宋君不吉日後幾日當有惡報至予魄動
而不忍聞既而公故吏張永錫以訃来告乃審公之
所以亡嗚呼哀哉初癸丑歲公侍謀■漢邸聞走名
而喜之及尹洛師一見殆平生歡至元三年以邦伯
釐衛日夕得游從燕處為文章往𣸪時或持論古今
傾底裏無間至於振衰礪懦長予志殊銳四載間猶
一日也後五年予自裏行得調公亦移鎮河湟自是
不相覿者五易歲維十有三年夏四月壬辰朏堂移
考試河南淂貳公行躍躍不能寐遂自梁抵申由宛
葉入洛而竟亊於汴寢飰游㞐不斯湏離者餘七十
日公以平昔出處素所藴而毖者一彂而尽扵予竊
壮夫志弘而毅氣剛以直學切而有用噐遠而足識
皜皜乎有不可尚巳者及祖帳夷門酒酣歔欷悲不
能訣去至揚觶而歌曰孤忠耿耿信不疑兮匪席匪
石可卷移兮與子論交乃所期兮日暮途遠將何之
兮彼蒼悠悠其聞斯兮予上馬歸念且訝其遽如許
也嗚呼噫唏公今死矣予尚忍言㦲或者以玉山賊
門庭寇也終宋亡而不克揃新昌下邑也惡而無所
預盍去諸予曰公之不去者以弭禍乱懷新附分也
亊不辞難患不苟免志也去之民何頼焉賊或有知
使洞貫之誠一言開悟干以窮根窟掃餘孽宣威海
道以靖東南在公為弗難不幸擁馬直前言未及諭
而兇鋒閧加盖公之所能者天也其不能者&KR1179;也嚮
使因鼠軰而丧厥守以偷生而為淂計名節委地坐
眎民殘公之志也哉况蚣平忠誼表表審量素定
晚節操履益堅其遇當行可為淂少伸抱負分一死
久矣昔顔太師知賊状已明將命而徑往李司徒視
逆刃交下握節而不去二公者豈甘心劘躬哉正以
忠烈之氣寕以一不幸遽可慊然於其心哉今以公
事節槩之不少異矣然不使公從朱游王遵&KR0377;丹衷
於折檻之前抗忠諫於伏蒲之地柰何鏦死道路纓
絶於穿窬之手此士論共惜僕尤哀而爲之辝也公
諱祐字慶甫趙之寕晉人固窮力學工爲詩尚氣能
道所欲言節齋其自号也嗣子夔継請(兵討)賊得害公
者七人戮越州市次子皐扶其丧葬北邙之新阡其
辭曰
維天降材深有謂兮清明萃躬經此一世亊兮伊逢
昌辰臣子尤不■易兮鴻毛沛風宜乎奮厥翼兮百
纔幾施有物訶以忌兮固窮善道退而甘所弃兮何
縻以好爵足將進而躓兮擠之禍賊天胡爲而厲兮
俾姦惡者何所懲忠善者將何恃兮豈福善禍淫之
戒時㦯撓而弛兮豈命數一定善惡得而致兮豈一
氣偶然乘之者随所值兮不然何厚其所可薄而賢
者莫錫類兮鳴呼言至於此天道悠悠此心盡而俟
兮自古有死死非以義等草木之敝兮堂堂節齋明
是義兮夫我何尢公所求兮既獲死所公乃休兮有
子而孝復厥讎而歸故丘兮是或蒼蒼者有足頼神
理於焉在兮魂歸来些歆予文之一愾兮固元身不
殁名永肩於崧岱兮噫
故中奉大夫山東東西道宣慰使史公哀辞
事有曠世相感欷&KR1187;不自巳者豈非義激於衷默有
所契而然耶况神交罔間沒而隂相者哉故宣慰史
侯五路萬戶留後之嫡長太尉忠武公之猶子也不
肖自早歲蒙開府盻睐獲識(侯于明面)合并有數欵狎則
未也逮提憲朔南適平宋来歸時接燕談三載之間
猶一日然既而起公慰宣東方走亦持節歐越前次
甬東一夕夢公相戒云君方從事閩徼得喪有命尚
慎眠食不宜中動臨岐握手有恋恋不已者予又嘗
銘公兄墓以名驃見貺及倦游思歸公復見夢曰
遠回在迩但吾乘不淂與同耳後數日聞公訃馬亦
随斃計公卒辰適始夢甬上時也吁亦異哉嗚呼公
於余深矣往有以教歸有以啓迪之非神交而何哭
墓草宿且悪夫涕之無從也癸已冬予在翰林公之
子親衞指撝使煥弟祕監煇来謁出諸君銘章仍有
徵於余感念疇昔迺抒願言公為人深靖有識量善
謀能断主長豪貴不以居養自高周知物情未嘗臧
否出口平居褒衣素裙以琴書自娛賓從宴游若與
世浮沉者及其治兵作牧撫循籌畫二者並用不相
底滯有成筭而無遺慮所謂緫戎作氣帥尹而寓軍
容者公其有焉宜乎爲世父鍾愛名聲昭於人功烈
著于後也至元甲申夏六月余將往歷下見公扵所
㞐南楼置酒酌别既酣談論古今成敗傾徹底裏且
及平時窹寐風雲破碎陣敵䓁舉如濟南珍屿横槊
臨江之役皆是也曰異時倘經故處當知予愾王所
敵志也吾老矣將無復再得去三年公薨謝官下於
戲公今已矣頋視一時鉅室世臣其麗不鮮較其德
業問望哀榮終始略無遺憾鮮有及公者焉然尚何
辝而哀之惟是存殁隂相久要之言耿耿在抱義激
愚衷故特彂其隱而未書者俾告公靈庶慰車過腹
痛繫劒喬木之意云其辞曰
天之降才實為艱兮用應時需又所難兮文武一歧
造物者靳其全兮合而兼濟粤惟世之賢兮堂堂史
公北方強兮知柔知剛萬夫望兮依乘風雲乘鉞戎
軒蕩無前兮有來群后策勛盟府相後先兮收歛豹
韜作牧民編于蕃宣兮國倚以重民懷風愛動海堧
兮神而化之人亡政息伊時邅兮嗚呼哀哉若公者
其英其靈有無間兮豈随化歸盡魂無不之渺逝川
兮其或奮為神明司幽玄兮明復為人續其志之淵
兮若或亶然又不知其幾世幾年兮論至扵此尚何
言兮所以增我永慨者正復哀斯民之不幸抑且感
知巳而涕漣也
祝辭劉孝先子迪作
古者名訓冠前字加冠後改而推稱盖以責其礼之
成全成人之道孝悌忠信莫重而先四者有立吉孰
大焉曰禹曰益九官讓賢及陳儆告也如是况余人
然山木取義併其名而字之予以四行擴充迪傳劉
氏子其服膺拳拳猶日見鄉先生于朝端也
周氏小女祝辞
元貞元年秋過揔尹孟戡家出小女拜
且&KR1179;誦孝經論語等萹殊琅然也仍請
訓辝為祝因書以付之蘭即燕故家留
判趙公外孫也
英英女挐何静嘉兮翁初見之燕故家兮牙牙點粧
玭瓊珈兮學語未正鶯囀花兮今年拜予雙鬟鵶兮
洞簫有賦非所誇兮孝章魯語誦無涯兮謝以藴稱
汝其昭兮詢以小字曰蘭嬌兮葳蕤芳華幨翠翹兮
猗猗揚揚兹容馤兮女惟德馨幽閑在兮佩而服之
儀與誡兮女紅蚕休尤所頼兮守以貞順敬毋怠兮
付之汝誦于以書脱脱
觀溟漲辭
山雲蒸兮老而昏大壑澮兮涇流奔渚崖曲兮千里
一夕平兮光瀰二水之充兮無幽無深遠朝滄溟兮
臣妾之心幽人觀其瀾逝者何嘆兮周而復還萬物
化結水之仁功成而退兮殆君子之逡巡日三往而
■視兮悟夫嘘噏於此身又何必酌樽中之醁問江
山之神也耶
鳴榔曲
壬申春三月予自京師南還十八日夜
半過平棘西洨水上聞漁人鳴榔中流
聲響甚厲駐車起聽令人杳然有江湾
漁樂之思作鳴榔曲以寫其音節云其
詞曰
榔鳴葦間回風遠遞洲空月寒旨節愈厲響應虚谷
波翻水際驚群魚而入糝笑古人之用智予駐車而
三聽欲拏舟而同逝
田横墓歌辝
至元丙子夏六月奉堂移偕節齋陳公
以亊東之偃師過横墓下慨慕耿光悲
歌而去歌曰
秦以帝稱魯連之所恥兮漢以劒起布衣之所極兮
横王東海意不充其覬兮天命攸歸吾將奚所適兮
死或當理庶烈士之則兮
秋澗先生大全文集卷第六十五
