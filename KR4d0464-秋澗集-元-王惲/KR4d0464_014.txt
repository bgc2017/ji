秋澗先生大全文集卷第十四
七言律詩
哭劉房山
紫髯山立蔚揚休書學推君到晉流文塚氣嚴驚卧
虎墨池星黯失蟠虬眼中人物嗟何及身後珠璣散
不收我擬九歌投濁浪重傷吾道轉悠悠
中秋月
夏苦蒸雲歲晏霜月華還覺此宵良天容澄徹銀河
没桂影飛來海氣凉老魄不應秋更苦賞心多爲事
相妨一杯儘吸清光了洗我平生芥蔕腸
送王嘉父
新知雖樂道彌親樽酒燈前便故人時宦儘從閒處
着浩歌還愛醉時真紅蓮幕府名兼隠春草池塘句
有神恨煞百門山下水錦波流不到東秦
一見襟期倍所聞霧嵓玄豹隱竒文清樽浩月應無
幾赤日黃塵遽爾分濁酒可因微恙止天葩寕為舞
裙芬百年湖海論攵地興在天東日暮雲
和靖教授送行詩韻
出處初心度義行蒼天誰識此精誠十年載質孤懷
苦一宦縻人弊屣輕時事失聲驚破釡幕蓮晴泛媿
參卿夢歸夜夜栖巖桂猿鶴無勞久怨驚
秋日言懷(時先考卧病)
雨後秋堂早暮凉竹風飄蕩藥塵香身間正坐詩成
癖親老何堪病在床書卷日隨秋草亂壯心愁入野
雲蒼摩挲老鏡蓬䆫底也效樊川洗鬢霜
清明日錦堤行樂
浪說蘭亭禊事修年季春好錦堤遊花翻舞䄂驚歌
板柳隔高城暗酒樓綠樹恐應春事老金鞭重爲使
君留竹西路晚歸時醉何處珠簾半上鈎
八月十九日雨晚晴
積雨收霖景氣清物華雖老覺容平閒雲知倦争歸
壑飛鳥趨林不計程山&KR2016;翠鰲驚突兀天浮圓蓋失
枝撑化權舒惨吾何預要擬樊川賦晚晴
上史節使晉明夀
尚父忠勤歷五朝承家又見鳳遺毛神鋒灑落青冥
闊秋隼騫騰華岳高治化載清遵定法德容充擴浹
吾曹年年盡戟清香地常對秋香醉露桃
南城納凉晚歸
書院歸休日巳曛南城風細晚相親坐來近市喧初
息歸到衡門夜向分矮榻趁凉欣稚子疎燈留影伴
厨人一杯粥了從高卧須信閒身等策勲
七夕立秋
庭竹風生好雨過碧梧飛下鳳凰柯人間一夕驚秋
早天上雙星恨别多鈿合蛛絲遺暗網綺樓雲影淡
明河柳州羡煞天孫巧其柰微生賦分何
凉夜
祝融怙權不肯退一夕好風吹暑回雨氣淡從雲尾
散秋聲凉自樹頭來渴懷夢濯西江水逸興歡逢北
海杯憑語蘭臺宋公子莫因雲物詠悲哉
八月十一日夜坐
展轉秋懷鬱不平憮然方寸若爲驚學疎久昧天人
理親老尤深喜懼情坐對燈花供笑語静聞庭樹散
秋聲大家但使康強了未害窮愁老此生
雪晴望(壬子歲正月)
滑滑春泥雪意融出門藜杖任西東光風漸好茅簷
喜煙火全疎傳舍空三穴既能容狡兔五噫誰𣸪羡
冥鴻更爲着眼登臺處頗覺江山王氣雄
題何練師巨川虚白菴
西風吹下鏡湖船來作空山避世僊採藥遠辤滄海
上結茅歸老白雲邊鑑光應物元無物素質能玄本
不玄莫遣碧桃溪畔水暗香浮出洞中天
鵬雲蹤跡若垂天收歛都歸一室間塵境夢空祥巳
止松巢枝穏鳥知還潭心印月清無滓谷口横雲意
自閒想得翠蘿幽隱處天風和水瀉空山
太康展江亭
籌筆規模蓋世功新亭高構継遺風乘秋閱武邊聲
静臨水投醪士氣醲騏騎継聞空塞北樓船行復下
江東慇懃淮水東邊月幾照元戎坐折衝
送紫陽歸柳塘
掛冠神武急趣裝歸隠秦中舊草堂海内共知元氣
在井邊巳仰德星光眼明華嶽蓮峯翠路入凾關草
樹黃預爲山靈報歸日綠楊隂合鄠南莊
送蕭四祖北上
丹鳳㗸書下紫庭秋宵光動少微星蒲輪再起秦遺
逸天意將新漢典刑長策正勞黃屋夢故山從使白
雲扄中原有幸經綸了天外高鴻本自冥
上闊闊學士(初來軍儲字子清蒙古人官至中書左丞)
六轡聮翩走使車繡衣風彩漢相如紛紛漕計歸鞭
筭戀戀丹心在
帝居折節不知軒冕貴濟時行奏便宜書從今慰却
蒼生望一點文星照玉除
壬子夏六月陪蕭徵君飲方丈南榮同會
者烏大使正卿董端卿經歴學士徒單雲
甫張提點幾道王秀才子初洎家府小子
惲隅侍席末云
脩竹翛翛風滿廊夜深樽爼得餘涼浩歌聲繞銀河
水畫燭光凝燕寢香雪蟻十分浮大白德星一夕聚
高堂停杯更待東山月要汲清光洗肺腸
送王子初東行
岱岳西南碧海東青齊中據震維雄驚猿别鶴休增
怨詭觀竒蹤得盡窮劒暈寒輝騰寳氣馬摇金蹀健
秋風欲知别後相思夢多在西山紫挂叢
杜君美耕隱堂
厭喧恥向市朝居歸隠南城舊草廬黃葉落時農事
隙青燈明處夜䆫虚寫懷草就淩雲賦貯腹看殘種
樹書翠竹白沙村路晚月明幾駐故人車
春懷和术忽坦夫韻
苐屋春深懶閉藏出門藜杖獨相將春光暖透芝蘭
谷風色妬殘桃李埸論政舉知南國弊賦詩休詠北
風凉浮雲軒冕非吾事擬訪無功覓醉鄕
雨中與諸公會飲市樓
每恨人生會合難興來一醉盡君歡雨沾翠佩簾花
細酒凸金杯飲興寬胡旋舞低翻翠䄂串珠喉穩怯
春寒朝來酒醒蓬䆫下依舊春風首蓿盤
秋漲後晚訪王克書舍
種柳堤邊𧺫暮吟黃金不博百年心垣墉傾圯水初
退門巷瀟條秋向深但遣歌詩酬野逸儘隨鄕社共
浮沉鄰墻酒美中秋近明月柴門約重臨
報子初以書見慰
擁鼻吟成嘆索居眼明驚見故人書邊城秋静沉寒
柝畫戟門深曳翠裾契闊秪應分一水笑談曾不廢
三餘荅君不忍虚來意呵筆裁詩雪滿廬
春望
黯淡春雲雨意微小樓孤影立斜暉書能引睡聊遮
眼酒可攻愁任典衣桃蕾有情含笑發鴈行無力拂
雲歸倚欄不盡登臨意獨對東風詠采薇
冬夜坐
虚堂人静鼠窺燈霜葉瀟瀟散雨聲睡眼看書渾勉
強夜䆫得月喜虚明漫漫長夜何時旦悄悄孤懷百
慮横到底麄官男子事幾回投筆壯班生
砧紙
鵝溪蚕繭太豪華新紙蒙茸隠細紗不惜秋砧聲夜
杵要翻新法自吾家搗勻楮皵光舒練拂散龍煤字
點鴉我錄詩書何所事擬尋源委泛靈楂
夜歸
月波環暈晚風凄賓館歸時獨杖藜曲巷門深驚剥
啄小樓燈影自高低歸心有限先回鴈世亊無心類
木雞淡蕩春風二十八忍將書劒坐羈棲
壽周都運
劒佩龍樓顧遇頻漕臺今復試經綸平生許國丹心
壯此日承家玉樹新德量潤涵淇水遠夀杯光動紫
川春朝天好在明年日金印重看拜伯仁
秋雨有懷吕丈子謙(時奔喪夏津)
賓館光隂一歲中飄蕭吟鬢感秋風久諳世事無多
味静覺書編有細功四壁夜蟲秋思苦一䆫寒兩客
牀空對眠不見蘇州守縱有新詩愧未工
壽王參謀二首
郁郁卿雲靄士林不應正作一方霖無媒致位寧私
巳有子傳家足慰心巾卷在庭公事簡壽毫浮彩蟻
罇深非詩莫頌千春德喜對梅花入細吟
典郡風流漢表儀一方春物自熙熙謝公雅量推平
昔楊震高風到四知畫戟清香凝燕寢東山春酒照
芝眉政成不獨褒金爵賢守恩波在鳳池
贈元仲一書記
名寓緇衣行碩儒蒲輪却走事居萬緣擺去聊乘
化一念深來為讀書黃閣經綸宜自重青山談笑未
全疎相望未入廬山社日暮碧雲思有餘
和仲一詩韻
世事紛挐八九違未容丘壑淡忘機湏知霖雨思賢
佐終擬卿雲挾日飛麟閣勲名驚壯節虎溪公案覺
前非會看杖策軍門去滿眼行山空夕暉
娛志詩書不厭貧蟄龍冬卧不求伸應憐擁篲侯門
下何似行歌澗水濱沙鳥忘機還自樂池蛙睅目欲
誰嗔悠悠物理吾難料會得摳衣問上人
送百德正臣之汴梁
君璋序裏仰高懷賓館相逄一笑開過眼揔非如意
事着詩時遣不羈材人驚駿骨空燕市夢逐秋風上
吹臺去去當途足知巳未應空使劒鋒摧
贈王脩甫
樊川風調錦囊詩邂逅青樓豁所思得酒愛澆吟舌
健放談時露劒鋒差香翻月戶情難極風入庭梧鬢
巳知過眼紛華終寂寞望君冠蓋鳳凰池
挽趙父師提舉
疋馬南來及撫棺磨礱空使憶當年師資有道無虚
飾賦業推公得正傳黃鳥此時空止棘青藜何處伴
譚玄𬗟懷壽德宜無憾可忍羈魂似粤阡
送盧叔賢之鄧州
萬里風雲入壯懷斗南人巳識竒材重看綠水開蓮
幕宛勝黃金築隗臺鈴閣風清談麈静星屯煙暖漢
旗開後期竚聽平安報定逐梅花驛騎來
壽王子初
彩鳳高翔欲覧輝十年書史董生帷持心不為紛華
奪尚友常先遠大期内冨經綸隆事業外涵風雅養
詩脾赤霄玄圃春風細百歲相期拾紫芝
自適
旋收栢實炷爐熏紙帳低垂自有春竹几隠眠無俗
夢蒲圑容膝勝華䄄䆫間白日驚濤迅門外黃塵萬
事新幸與聖賢相晤語未辤藜藿此生貧
登熙春閣
封丘門外故宫傍天閣空餘内苑荒瀛海夢空三島
没帝城煙慘五雲蒼石䲔照水鱗猶動金鳳凌雲勢
欲翔竒貨梁園當日盡為誰留在閱興亡
哀故宫
掖庭依約粉垣丹行入荒宫重黯然華表忽驚人世
換昆明重見劫灰寒石龍委地埋秋草湖王臨池倚
暮煙滿目悲風吹酒醒東華門外淚闌干
送趙相君北上
漢旆當年入汴州布衣曾此識君矦夏盟自列葵丘
會驥馬空騰瀚海秋萬里風雲横寳玦九天名姓動
金甌南遊正值朝
天去望断春風五鳳樓
登凌雲閣
布衣塵滿戴儒冠風袂来登上將壇棟藻雲飛朱栱
濕簷牙霜重玉梯寒風煙遠勝籌邊迥氣勢雄吞汴
水乾經略江淮有成筭不湏重展地圖看
送王子初之鄧州
東風霽雨泛晴光桃李爭妍出短墻春意似留行客
住陌塵都釀燕泥香三杯别酒清明後滿眼春愁錦
瑟傍一曲劒歌心事遠綠波南浦未應傷
送郝伯常歸堡塞
書劒南辤𣏌國天一歡傾倒酒爐邊鳳麟瑞質驚千
古江海詞源浩百川吾道莫傷今日否斯文將付後
来傳驪駒歌断青山暮愧未長遊從馬遷
贈李幹臣
少年心事便拏雲不着清談觧世紛自得士元參别
駕僵摧伯比張具軍一江夜雨供吟筆万里征鞍逐
鴈羣早晚春風笳鼓地更看詩壘策竒勲
登資聖閣
傑閣當年瑞靄氤乱餘金碧半塵昏豈知象教移中
士猶揭雄名護國門法界冷沉梁苑月寳香難返汝
陽魂傷心五嶺騰煙語舉世從風莫與論
跋西蒲老人燕處圖
甫脫孤城百戰危蒼茫何處跨鯨歸百年有感悲風
樹一旦無依足孝忠遺像儼然留故事寸心聊擬荅
春輝遠游剰䄂如瓜棗海岳相逢會有期
上史相君夀
麟閣勲高誓不磨戟門春靜雀堪羅盟高踐土尊王
切恩入河南受賜多好學世推同杜預薦賢人道過
常阿稱觴何限輿人頌細逐春風入凱歌(時自鄧鄙四)
過楚卿子冠軍宋義墓(并序)
乙卯春三月予柬如大名道出内黃鎮有廟
在民居之南曰項王廟廟之址即卿子冠軍
宋義墓也且以往昔墟墓間恍惚事來告子
甚鄙焉獨扵義之死有所感(焉者)噫義竒士也
初武君舉兵渡淮而西城攻野戰勢若破竹
義之力居多及師次定陶再戰而再勝也見
梁志滿氣驕識其奪魄後值崩潰果不踰素
義可謂深知兵矣至羽請師捄趙執以不可
觀其籌畫號令攻取先後之方誠上將之略
惜不使差肩三傑北面以事高祖反區區委
質天久厭之楚與羽並驅爭先西向以舉虎
狼之秦何其不幸者哉雖然方秦之失鹿也
羣雄蝟起以蛇為龍者不可勝計布衣皇皇
之士能明目識帝王之眞而歸之者蓋有之
矣誠未昜一二數也至若淮隂韓信陽武陳
平一旦起而盡爲楚用初且不知天命集漢
而後卒歸于漢功業如此幸也嗚呼俾天假
義年脱身項氏策杖以歸真主其功名當代
縱不能厠三傑之列未至與噲等伍耳嗚呼
義何不幸也哉義何不遇也哉因作詩以吊
并著予之感云
老項捐軍勢巳孤擣秦遺趙見雄圖竒才惜不遭龍
準赤手争教捋虎鬚日月不爲荆楚計干戈空爲漢
家敺因君重起無依嘆羡煞中林得止烏
元齋(爲仲希賦)
生平襟度玉無瑕天馬精神出渥洼北海罇罍無暇
日德公賓主到通家山高仰止人皆慕齋用元名意
匪誇教子以經平日事不應遺實取其華
過朝歌
山勢西来擁廢宫荒烟回首接南鄘緬懷藝祖初經
野忍見狂童到覆宗野水作聲知客恨幽花含露爲
誰容千年快意商郊戰流謗爭教有二兇
銅臺懷古
都邑盤盤據四衝登臨形勢覺天雄歌楼暖響春風
細綺陌香銷寳氣空笑著孱王承宋弊至今姦孽擅
唐終憑高誰識神州恨付與衡漳日夜東
佑德觀早起留别道人陳彦逹
碧桃花露濕衣凉宿酒醒時夜未央浩浩市聲喧曉
枕摇摇星影入虚堂春風醉䄂愁分手秋雨吟燈約
對床後夜月明東北路吕安歸夢半嵇康(望東北方半空書嵇)
(康字兩行)
寄蕭荗先
飄瀟襟韻恥咿嗄醉裏青袗兩鬢秋通介不随㐮俗
受清貧當向古人求城居真似玉川子鄕思空懷馬
少遊蚤晚臨漪亭畔月一樽重為紫髯留
晚菊
竹瘦松枯怨歲寒為誰含露彂幽妍疎花儘秀開何
益晚節能昌固自賢採擷落英悲楚客破除秋色静
斜川不辞潦倒東籬下桃李成蹊世舉然
聞詔
灤水嵩呼萬歲觴綸章飛下紫泥香九天空有風雲
夢萬國爭依日月光草木变衰元氣活乾坤開霽老
隂蔵兩都耆舊欣相告四十年来未省嘗
陽穀道中有懷黃石公事寄呈敬齋姚公
雪齋請益初心在東郡趍庭宿願償黃石有書開帝
業布衣無地着恩光自慚國士思圖報敢暴孤懷不
自強巾卷在庭循誘際佩懷言行愈難忘
趙御史挽章
振藻儒林起趙宗殿前一賦已摩空筆參造化陽冰
篆氣屏權豪御史&KR0865;飬老正期来祝哽招魂何意入
新宫影堂一拜情瀟慘瑞露香殘翠竹風(先生比化甘露降庭竹上)
上王翰林
白衣如鵠禁闈春九萬曾搏北海鵾獨翼龍顔潛代
邸親承雲錦織天孫兩朝耆德尊元老千古雄文說
赦恩寂寞黃金臺下客詠歸心久在龍門
夢受庭訓其中頷景二䏈盖
先君之意云
老月驚風夜色蒼羈魂明隨几筵傍音容恍對如生
在教戒無多止義方芰歜似傷時祭闕松楸應念墓
田荒牽衣未畢城烏𧺫曉枕縱横泪幾行
贈孟文伯
秋月堂深劒履寒相逢一話破春顔心君意豁驚囊
穎豹體文竒見霧孤節共高殷侑壮片言誰拔子
卿還笑抛燭影金釵夢長繞天墀十二間
壽姚宣撫
咸池朝日覩離明羽翼功高見老成相體共推安石
雅襟期全淂伯夷清黃金眼冷燕臺望赤羽心馳魏
闕情鄭重一杯千歲酒調元消息在新正
周仲寅處覓貂帽
炙手權門已強顔蒯緱未免向人弹晨鐘聲裏霜侵
鬢蘭省臺邊雪滿鞍貂恰擬從公子覓客床應念廣
文寒何當花影烏衫側一笑春風拍畫欄
邢夫子拜慶詩軸
對君如讀開元報歷歷聲明見典刑欵曲每憐名父
子顧瞻疑是老人星一言楚獄隂功厚百世名談汗
簡青濱海歸來非我志春江乘興看浮萍
鎮州懷古
趙武雄圖不可尋風烟東接九門深炎凉到此分南
北戰伐無情自古今弹躡流風猶戰國椎埋遺俗帶
燕音劒歌不遇平原客落日滹沱動旅吟
祇謁昭烈皇帝廟
一劒功成百戰埸三年章武事堪傷力扶漢祚圖燃
燼規取劉璋出侮亡若論託孤徒啓篡試評含泣到
分香秋風一掬宗臣血五丈原頭落日蒼
燕城書事二首
都會盤盤控北垂當年宫闕五雲飛崢嶸寳氣沉箕
尾慘淡隂風貯朔威審勢有人觀督亢封章無地論
王畿荒寒照破龍山月依舊中原半落暉
朔風千里捲孤蓬斗酒難澆磈磊&KR0909;清濁滄浪知自
取蒙茸狐服竟誰從燕臺坐老黃金客甲苐爭高白
玉鐘撥土便成千尺幹露恩初不負嵓松
望西陵
漳川北岸望西陵馳道東連講武城將略有餘開戰
伐墓碑無謂自題評一棺何在彌天力九錫徒誇盗
漢名千古遺墟冷煙底定軍山樹拂雲平
牧野道中
野人川浴振裳衣况接恩波沐鳳池莫訝出門何刺
刺湏知去國自遅遲河橋飲餞無千騎文物聲明又
一時有淚不揮離别際西風空送鴈行悲
奉送平章趙公赴
闕庭之召少荅省檄見招之意云
龍旆南還沸捷音漢臺凝望幾登臨洗兵未用挽天
漢入夢應知有傳霖暖日睛消青海雪春風重掃黑
山隂
君王若問來歸策為說■虞皇待象心
贈鄕先生韓義和
草服黃冠玉練顔一臺天地市朝間飄飄野鶴雖無
繫戀戀鄉情尚未慳幽睡不妨紅日晚青山誰似白
雲閒何當一劒飛空去好爲留題過故關
送常道人子明
道士何心作羽流擇音應避物為仇冷風身世三千
界碧落仙居十二樓無地可留雲表舄有懷終結竹
林遊因君喚起西遊興滿眼太行黃落秋
送劉同知還鎮陽(継士觀韻)
幾人襟韻似君矦潘岳間居賦遠遊白雪高歌南郢
重壽山長路太行秋隠居正有千林玉濯足何湏萬
里流一曲驪駒頓丘北碧雲零落使人愁
為王朝顯贈梁邦傑兼簡郝勸農
漳南客子王朝顯日暮塗窮仗友生今夏遠投回沁
水傍冬索米入共城千金諾重河柬守一府蓮香白
璧卿詩藁不湏詢幾束溪聲山色揔關情
和榦臣今晨所見
庚金乘火勢相高午夜秋風散欝陶氣錯不調伊摯
鼎雨淫空續楚臣騷人占樂歲無遺慮我覺天刑未
可逃除治菊荒還寓目青山城郭幾週遭
大風
六合塵沙一混同群龍無力鄣驚風旱乾到此誰歸
咎天道從中見蔽蒙詩枕夢驚茅屋破山林春老緣
隂空雄攵便擬昌黎訟九虎當閽未昜通
雨後草堂即事
駭浪崩騰點額餘歸来縮首伴凢魚門從席後軒車
少鬢自蒼来酒琖疎坐掩殘書懷苦節自鋤明月種
秋𬞞鄰人共指揚雄宅只有兒童未喚烏
挽季子文
一丘宿草縣城東前日花時杖屨同白璧不埋連邑
價青燈空負十年功鵩來近舍傷君去麟出非時見
道窮脩短偶然吾適值不湏作賦問天公
初從拱把見凌雲天意栽培似厚君大厦如傾樑棟
在神交遽尔死生分白駒空谷歸何處夜雨它年不
忍聞吾道已窮來者替兩行清淚為斯文
絳帳絃歌日沸闐去煩從簡屢為言自春卧病無三
月一死埋魂入九原桂實未霜驚早落鳥聲解語惜
空喧東門最是傷心地老父哀號血灑轅
五年六月初八日夜夢
遺山先生指授文格覺而賦之以紀其異
分明昨夜夢遺山指授文衡履絇間道必細論能出
理文徒相剽亦何顔江流不廢驚千古霧管時窺得
一班落月滿梁清境覺紫桐花露濕吟冠
夏日南堂即事
一雨清凉恰四朝霧絲縈戶見蠨蛸病因戒酒成真
止辭免書門絶妄交道拙尚憂兒墜簡家貧且喜稼
盈郊閒庭綠蘚泥融遍燕子飛来𥙷舊巢
同榦臣讀漳濱唱和詩軸
草堂舊兩記相尋細嚼漳濱唱和吟白雪調高雖寡
和朱絃聲眇有遺音犀寒蒼渚竒逾出氣奪元胎理
更深一洗向來筝笛耳坐聽三峽瀉瑶琴
高山仰止爲千尋更對佳人與細吟藝絶六鈞俱破
的調高千古得知音静藏晚兔無窮變法北滄溟不
自深客去灑然心境寂滿軒秋氣入絲琴
謝人惠瓦甒
老雨崩崖爲爾關野人携贈入芸齋埏陶有意存三
代奠獻曾經備兩階上擁圓吭蹲野鸛中横皤復怒
池蛙鈎深免汝居危地時插秋香慰老懷
六月初七日夜二更雷雨大作
落日山雲擁蓋幢二更雷起雨飜江六丁怒瀉銀河
水千杖齊敲羯鼓腔耕壠揠苗秋有望炎官收&KR0987;夜
深降一犂聞說西江上早晚龍移似老龐
和幹臣韻
雲漏疎星不滿天坐來風雨暗西山不憂鯨鬛飜滄
海喜送凉飈入白間蜚不成災休紀異署雖才伏暫
知還雨傷旱損俱咨怨讀罷君詩壹破顔
雨后出門言懷
壯年祗死别猶薰老去收藏省一身禄不妄干時有
待道從深探理彌真充腸有薺固云苦舉扇無塵可
汚人洗我&KR0909;襟閒磈磊門前秋水碧粼粼
萬書叢裏自陶薰浩浩堪輿寄一身未静蟄坯存夜
氣鳥飛魚泳見天眞學從踐履安天■世要經綸有
若人林下幼安應未老且教雙足濯粼粼
和幹臣雨晴出郭之什
飲散公庭樂亦陶西湖乘興喜同遨河神偃蹇誇秋
水山翠空濛上鬢毛乍脱城居驚眼放縱教詩思與
秋高鴻飛燕集隨時處誰羡傭耕壠上豪
秋澗先生大全文集卷苐十四
