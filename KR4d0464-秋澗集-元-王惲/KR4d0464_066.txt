秋澗先生大全文集卷苐六十六卷
箴
憲司箴
粛肅憲司虞夏九牧其在漢唐刺史都督控臨百城
靡不約束既重其權匪輕所責治弘務簡望隆威赫
有臺閣清嚴無州郡急迫繡衣四出輶軒金節命服
有彰非爾徒設奉宣
詔條巡省按决官之邪正政之得失酌汝之言以明
黜陟俗之媺惡民之休慼恃汝注措以安以息
國有重典越惟刑辟圜土幽囚肺石冤抑仰汝審察
哀矜致恤毫髮或差追悔何及剛不可憚憚則氣怫
弱不可欺欺則衆忽事無避難避之愈集法毋情破
破之有窒何以處之必正必式一有私萌力爲之克
如松斯貞如鷙斯擊其嚴秋霜其平砥石是乃
邦之司直我玉無瑕彼疵可錄志行氣伸吏畏民服
一道清寕乃稱所属其或暗夫大體苛細是燭較利
害之孰夛至首尾之畏蹜甘扵慵身計日而禄官謗
逭顔厚有忸爰作斯箴敢告司僕
言箴
語戒過繁■先期■我動■躁輕易
違理取勝過慮思邪■言之不有害扵用
審察安詳時然後應一出扵正其或不然
自䧟於穽念之■之
忍箴
忍之為字以刃加心少或弗隱其傷必深家府維■
挺挺而全謂予平生半在官聮萬变前陳履薄臨淵
少觸與競其心即燃自救弗暇理何有焉量汝之性
以忍為先惟忍則濟欽哉聖言
銘
楷杖銘并引
孔林之木瓌異者為多魯人世不知其名者盖夫子
没弟子各持其方之水耒樹焉在枌檀毚柞中名殊
顕者獨文楷耳前朝斵之板持以備新進之儀豈思
其人重其文敬其手植之意也欤𬗋陽公携二杖過
衛一以贈予因識其楷之所以為楷也如是吁昔而
簡今而杖用雖不同至於重其文敬其手植之意一
也銘曰
體堅而微色正則瑩庚庚其文挺挺其性本根傳万
世之芳枝葉蔭百王之聖斵而杖之以扶吾道之衰
兮庶由乎義路之正且予年之方盛是不可施於其
鄕兮復將弊蛇妖於異日于以叩原壤之脛惟桑與
梓必恭且敬矧吾家之草木敢不同甘棠而加愛兮
故賡之以舞雩之詠
㯽榔杖銘
體堅而柔節促而澤赤藤桃竹非所狎兮青蛇奮蟄
腹紋鱗鱗入手滑兮質挺炎德出入有聲豈特鏗瓜
甲兮堂堂許公國喉舌兮杖而登朝表孤節兮是將
代太尉之笏擊奸慝扵未孽也
芝枕銘并引
予觀神農氏之經芝之種有五焉紅者如珊瑚青者
如翠羽黃者如紫金白者如截肪黑者如澤漆■光
明洞徹如冰之堅五岳之山産焉後之以芝名
若是豈柳柳州所謂天澤餘潤虽枯枿敗腐猶能■
出芝&KR0818;以為瑞物是枕之芝或間産名山或蒸出枯
枿予不淂而知也但不斤不斵底平面傾犀文外繞
疊成枕形誠可以薦牀第而承幽人之憩息也銘曰
體似重而輕性似柔而剛豈顛木之餘枿薦幽人之
野牀質似芝而秀文似犀而光果齋房之瑞氣化竒
形而不忘但髣髴兮一枕之妙至於為芝為&KR0818;吾不
知其物化之常秀比連葉清凝寝香枕或強名用適
則良俾欹之藉之勿邪其所思兮是可以夢周公而
接羲皇也
砥柱銘
水之為力無物不從津門之險壮夫砥之為雄洪濤
西来萬夫前攻而戰而薄我當其衝狂瀾勢倒安流
而東屹嵩華之隆崇也吾儕小人弱值淺中衰俗外
群邪外訌苟内省而不疚有碇心而直吾躬也■
金銀沙二泉銘
山之清潤澤氣以通兮坤之靈秀醴泉以發兮太行
蟠亘元陽所軋兮天門左界二泉並渣兮巨鰲背鑿
宝藏泄兮靈淵奫淪海眼徹兮泓澄一碧金瓊屑兮
全流石爍爽冰雪兮雲煙藉潤為改色兮酌而㵸■
■冷冽兮挹之薦帝明水㓗兮淋漓膏液𥙷天缺兮
女媧鍊石用不竭兮夸娥㢮檐濯困暍兮七賢尋盟
■醉達兮幽響傳谷鏘瓊玦兮山空月落仙人揭兮
生肥悟真訣兮我銘勒石泉不涸兮
端石硯銘
硯之同功甲與鋋試之敵場惟利堅其或不爾安用
焉鳴呼此硯穹而圓神黿足跧舌有泉既利我穎墨
且便青州絳州何所賢題品入格因公權處士或托
斯銘傳
默齋銘
語寂滅者涉扵絶類談自然者入扵虛無嗚呼默乎
其天地閉賢人隱括嚢無咎无譽者與至於明良相
遇治具畢張一言而可以興除者如宣父夾谷之盟
孔明隆中之論茲吾儒之事也豈淂退藏於默乎豈
得退藏扵默乎
閑邪齋銘
意嘻是心旣岌而放内閧外膠靡不馳嚮忘返從流
于焉板蕩維礼與義以戒以懼存之以誠為閑之具
有人于斯言動視聽庸信庸謹造次於是成德雖中
慮萌邪侈一念或非為奸所餌易演文言一閑大焉
一聖■心權輿於乹譬海乘載一碇能安如馬泛駕
則旋險去而夷浪平斯淵彼碇與勒曷能舍■
何■李侯周防未然操心知要惕焉拳拳言信行謹
其■庶幾一誠存中太山可移素聖賢同歸
洮石硯銘
吁爾洮水中沚翠欲流礪扵砥考之譜端歙齒波及
余古月子斵而泓堅澤玭孰爲尸王御史
瑇琩龜洗銘
毉月槃漢洗噐制爾形從相類漢維魚我龜賁取彼
壽綰元氣宜子孫傳後裔銘者誰王子系
訥齋銘
堪輿两間事变靡極成始要終非言莫立玄聖垂教
訥言爲先匪曰終默時然後言喋喋利口返爲事愆
覆邦乱家身溺于淵猗郜君内思靖顓一訥銘齋
浩浩其天人亡道存寔大其傳尚来者而恪守猶丹
書與湯盤也
文貞公笏銘呈竇學士公家物
唐有天下垂三百年扵粲者貞觀之治焉其效盖仁
義之一言世之望公三辰在天是則公之德何俟笏
而賢耶銘存物亡寔大其傳則是樵之文伊笏之曾
玄也猗欤竇公國老之元神物有歸宝之几筵安知
無望壠而求後因甘棠而思邵伯於燕者耶
仙臺(金跡)硯銘爲宋少卿弘道作
盤盤嘯臺一碧千尺湛月露以洗空隱松風之瀟瑟
仙游何之留此真跡斵而硯之是將晦靈蹤於翕歘
藉玄雲而掩扣神物有歸蘭臺之客會登玉淸蕩空
碧斗挹滄溟醉憑鰲格拂海苔之霞牋揮仙火之巨筆也
楮都護銘
漢開西域國三十六中置都護控制約束強凌弱折
廼有攸属我嗜群經視為席珍繙閱不時未免絲紛
亦作護府仰兹楮君統之有要無相奪倫侵損日遠
緝㷩日新插架安書曰史曰墳勒銘于上策燕然勛
太秀華銘
丁生贈余湖峯一株頂足背面蒼鱗隱
隱渾然天成無微竇可隙植立(几案)間殆
與頎頎君子相對殊可翫也昔元㫪陵
(作榱)溪柸樽等銘命名既異垂戒又深予
嘗讀而愛之因銘玆石仍掇其義
片石何状天然自若鱗鱗蒼窩背露蛟鰐一氣渾淪
略無巖壑太湖凝精示我以朴我思古人真風眇邈
變詐百出孰知誠確心深洞府混沌六鑿剛徤篤實
君子之質惟其似之是用比德嗚呼安得誠天下之意
如兹石之挺特也
書厨銘
至元十七年八月三曰夜與子孺灯下
觀丹書銘因擬而作此
置之扵室胡若載之腹也名汝曰厨以其無不蓄也
腹至於餒返為汝所忸(也子)其戒之惟勗
鸚鵡啄金桃研銘(大名劉揔尹求予作忍濟堂銘奉此研見謝)
翠鸚啄桃翩欲飛去棲影片洮以慧之故芸閭風簾
疑若與晤助彩毫端辯夫詞語搥黃鶴而倒芳洲賡
正平之賦邪復明辟而以夢諫草梁公之䟽也
菊井銘
余到官两月移居司西官舍治舊井而
新之方衆菊爛然擇其佳者植諸欄傍
因銘之曰菊井其辞曰
養而不窮者井之德也服而能壽者菊之靈也我㓗
斯井冈羸其鉼彼窈然而深泓然而澄蓋南山之餘
溢迺濟清而未名思欲沉浸醲郁皆菊之馨庶幾西
河南陽之意仁吾民而制頽齡也
冬藏圖右銘
太極中分有静有動氣與理錯未免交閧孰尽聖哲
不思而中思而或邪奚翅荒縱理明伊何精一爲重
閑邪存誠彂而可衷内莊全體外致吾用早也奚思
尹則孰覺一洗妄心尽易前錯學孔之學樂顔之樂
華去實存玉礱石斵道最中害或輟或作不學而衰
即成枯落念至于茲立敢不卓靳惜分隂守之以恪
敬入為門𥙷我不及足豈三餘日新一日動静云為
是爲之則敢告靈臺服之無斁
左箴其目曰定力以固窮為冬藏圖作
天運循環有泰有否人生其間迺一氣類乏財曰困
弗通為塞苟遇不安習坎而阨自昔君子器藏俟時
出門有礙吾將安之仲由愠見阮藉窮哭惟昧困理
于臲于&KR1142;安之有道說不徒泛堅我定力不容少濫
氣養以剛志明由澹少焉堕昏亟爲澄湛衣弊服緼
一温而止飯糗茹𬞞一飽而已茫茫厄臺悠悠羑里
文明爲夷孔玉櫝毀聖賢猶然况弗至此我道未亨
克念終始
敬義齋銘
維天生民卑之者全氣有澄滓因之以偏惟聖立極
俾復其天困而弗學民斯爲下甘彼顓蒙時有不暇
間有知悔或窺厥竅遺緒茫茫又昧其要大哉文言
聖學之宗致力兼𥙷蒙而聖功一敬内主義湏外充
凡百君子有云有爲行而宜之心宰物随秪直而莊
匪方於動事物之来未免变閧惟其夾持務成德尊
既銘吾心復書我紳始終是則日新又新
垂龍圖銘
所翁姓陳氏福州人嗜飲恬扵仕䆠善
圖竜見知於宋理宗嘗以商舶越海與
真竜遇自是尽其情状其作也必乘醉
潑墨為之天機所到非學而能殆邈㮶
之噀墨法云
醉墨翻雲族聚所翁圖竜與真遇黑風吹海作太隂
太火出山雷奮豫是將執雨機而飛天侭滂沱而洗
吳楚
宿雲軒銘并序
吾友中丞王君買宅蘇門得竒石一峯厥状雲如靄
然煇應於庭戶間甚可愛也因名其軒曰宿雲徵文
扵余乃以是文表之其辝曰
睠此来雲態度容與觸石而生與石為伍宛被南山
宿我庭宇主人名軒其義安取是將停藹譪之容為
思友之故邪伴東山之卧抱濟時之雨也雲兮雲兮
出兩者之間固無心兮其從竜也湏以時兮吾豈欲
度之以自㓗徒為怡悅而巳邪
水晶筆格銘
玉瑩冰清太陽之精孰琢肖山之形鎮我几案虚白
夜生息我矛矟摩壘之聲空明洞徹爛冰峰之孤撑
物有形似吁足可驚若倚之而固寵旭日巳升恐潰
釋而摧崩也
頥軒銘(為洪同簽作)
堪輿兩間物所充兮而長而養一氣融兮人惟法天
浩焉同兮頥以象觀四隂内訌惟養之以中正不我
舍而彼從是以得終吉而在躬洪公孕秀海山沉推
其材足以經制其量足以含弘贊翊樞務既貞且忠
故謀謨應事機之會談笑折尊爼之衝不恃全美方
致養以為功果我枵腹以正以冲虎耽其視而始而
終見寒思煦恐邊衣之未備寸膚失養念一士之或
癃扁吾軒而(匪外)飾起居飲食在日用常行之中吾將
養已以及物致事業於無窮是知大易迺萬世之亀
鑑尚何俟授一編扵圯上之翁也
愛菊堂銘
草木之品色中氣清有隱逸之稱唯菊為能含精益
齡晚而芳馨又類夫君子退譲而不争圯橋老仙友
而堂名雖堕履之弗進亦足以卜幽人之永貞華構
傳芳三世相仍其孺慕也孝凝然心深而愛中樂不
勝口欲言而不能自鳴者此郭氏之所以尋盟也若
夫平泉草木固護封植亦克厥承是或一道終未極
愛之之至情親存親沒觀志視行曰如其道終身是
程嗚呼郭君至性愉色豈得於尹氏者拳拳而服膺
吾今取爲銘以告草堂之靈安知不入戶聞愾然之
聲也邪
虹霓硯銘(并序)
趙太傳彦伯出示𬗋石大方硯請銘余
以石有竒雯類虹霓然因以字之銘曰
蒼梧雲䒱九疑&KR0668;碧海風濤翻出日江山通秀欝𬗋
煙産此珍材比玉德金繩繞腹泄精英電激神光掣
蛟室雌霓断影飲丹池暮雨連蜷一千尺號泥鄴瓦
稱善墨石中乃有此竒質子墨客卿尤所惜大竒多
自米家船入手摩挲三嘆息趙君文彩珊瑚鈎禮樂
縱横供夢筆左招恊律揖孫通出入英莖五音飭
楊氏雕玉寳章銘(并序)
故參政楊公之子勗家蔵漢雕玉印章二方者丞相
吉圓者太尉震也其博陽章即乃祖息軒所傳故物大
定十二年崔憲可詩序云長安許惟寕以是博秘監畫
于闐花騘圖得之嗚呼二公以通明正直師表兩漠今
去千餘載其風烈凛然思其人而不得覩物增嘅乃
為作銘士桓博雅好古今為集賢直學士庶幾能紹
其家風者
漢丞相博陽矦丙吉印銘
吁宝章纔寸許紐玄龜綰漢祖隷為刻見邈祖神物
護照千古此何夕得摩汝恍坐我丞相府初望氣郡
邸圄詔夜殱拒戶樞是虽天公可無偃柳興將舊圖
乳褓恩其可辜獄有牘秘不舒是章緘金縢如歸有
數子與俱十襲藏无太踰防有光夜衝閭六丁取嫓
貞符在博陽宜特書
漢太尉司徒楊震印銘
伊弘農漢巨儒道自任聖為徒主鱣堂閱群書表氏
諱兹為符位台鼎綰國樞赫漢炎走羣貙堂堂氣忠
義軀四知金厲貪夫殆是章玉不渝内寵横哲人殂
與雀環瘞幽墟見白日歸子𥙿世失系紛莫區伊莘
楊豈公莩苟不爾胡為乎致大鳥止丘隅淚如雨洗
冤誣佩之行可舍諸我作銘此嘻嘘
張指揮甘白堂銘
我識先帥于清之野緩帶輕裘投壷歌雅伊時張君
侍立親傍虎豹在穴已炳其章及將羽林肯構其堂
榜以甘白于先有光試嘗聽其言論諒天姿之殊常
是將調和衆味羹傳鼎之美邪彰施五彩絺上公之
裳邪噫吾說已竟必一㞐於此恐德業之未易量也
忍濟齋銘(改作為楊子英題)
多變而莫測者事機淺深殊跡而難度者人心善悪
我據事會忤激交作彼以機成客氣外鑠或當懲而
乃忿可理遣而反愕隘不自容事安能若因小端而
致大亂又奚翅九州之鐵而鑄一錯也理貴含弘量
崇濩落功若與即是心先怍言不可出我舌為齚故
堅伺桓門者收康濟之功俛出胯下者辦戡定之略
宜成王之戒君陳見周書之噩噩
海印奎星研銘
宋祕監弘道索賦詩被
東宫旨編節世宗实錄
奎麗空文之宗秀孕石與歙逢礲而研以類從海有
瀾穹浮蓋印天光終古在拱前星問有待霮玄雲集
毫彩酌前言作帝誡
歙石壁研銘并序
至元癸未歲正月二日謁左山先生坐
間出茲硯示客僕以形質異常略狀數
語公喜甚曰汝言殊有契予心者吾子
其為我銘之銘曰
玉德而金聲縠紋而紺理湛兮虚見明生於旁魄恍
兮惚疑璧投扵山鬼玄雲横馭風生燕几顕諸用起
經綸於心上發餘輝綰秋蛇扵筆底是則公亊業之
美也我將静濯碧空洞徹表裏觀春雨之散絲似商
霖之復起也
醉仙石銘為(韓通甫作)
爬髿蟇緣蹣跚鱉跛化而醉仙蓬首不褁傾欹落魄
對客裎祼惟不適用得脱秦火黯桂樹之秋香普故
宮之青鎻推墮人間無可不可頑碧凝蒼肩神垂嚲留
賓筵而盡餘歡每蹲蹲而舞我也
殷乳銘并序
韓生弘以瓦鼎示予制極古而可爱余曰此從何而
淂曰淂之扵帝辛之故墟然不知其為何制也余曰
此殷之乳鼎也即為之銘曰
惟殷墟廢巳久代所㞐止野叟殁而葬此何有其為
物故商埴千年後見白曰乳至四宜蟄蟄萬有生皆
此出取為形穀瑑壁嫓龍觚飲而食秋澗銘渾沌鑿
韓生藏深夜壑後来者見必作
贊
老人星贊
月帔雲衣金支翠旂御星騑而&KR1272;沆瀣騰淵䊮而表
明時爛祥光於萬文湛南海之清輝我見我出為瑞
為禧歷朱方而朝北極祝皇夀之無期何南山之鞏
固䓁旻天而峻齊然後廓夀域兮無際挈斯民而溥
躋倚蓋霏霏蒼茫曷歸貝闕珠宫群仙與嬉歌東皇
而遠引随升降而入氣機但天容海色渺不可以涯
涘兮眩朝日之重暉
先君思淵子畫像贊
德之厚其所受也全學之博其所守也專材刃恢恢
利周物先占氣斗間世之龍泉卒之臨大事以益辦
曾何以惠文而為賢望之儼然即之温然治之隆汚
持衡以權一言吏師世有可痊孰謂神而化之之妙
杔丹青而可傳耶
王内翰寫真贊
捴管蕭君(出示)承旨内翰寫真木庵師題贊其上佀有
所未盡者因為之贊云
充氣之粹兮與材無忤靈襟之廓兮以道為腴延譽
在龍門之上視草冠玉堂之廬及其物則見百里之
寄其托輔則可六尺之孤天步改玉婆娑兩都悵
蒼蒼之秋色欎喬松而未枯尚能賓扶桑之出曰振
人文扵燼餘見之丹青清風穆如人徒知百年之遺
老我以謂中朝之鉅儒彼晬然而容盎然而春見扵
眉睫之間者固非山澤之臞也耶
鮮于純叔寫真贊
遥遥華胄卋靄令聞沇水之集其源奫淪老成雖遠
而典刑今見于(斯人)髥疎而秀心吉而仁藤白而冠紗
烏其巾豈見夫身外之身予但知仁者之必夀其風
姿落落百歲猶畫中之真也
麟匜贊
噏嬴匜脹豕腹背負厥角挺竒骨列太階軄盟滌今
歸于我研與匹薊門市南冬日淂蒼溟之波浩無極
挹彼注兹泚我筆姦枿誅絶旌直德子孫寳傳金玉
式
桑泉老人畫像贊
德與學專行爲卋傳是之謂有年雙瞳烱然蒼髯戟
然人目曰山澤之仙庸鉅知抱長孺之直甘骯髒扵
門邊者耶
范文公畫像贊
堂堂范公三代之佐致君澤民盡夫在我曰義與仁
經綸之具篤信力行曾不易慮受知𥙿陵千載一遇
其施幾何貞我百度狺狺羣言激公而去天下之事
匪材莫為遭時冨材中靳固之治止斯耶由數竒耶
再拜公像涕洟咨嗟
乖崖公真贊
堂堂益州元精之傑用智馭權以氣逹節在德克剛
得吏之訣其捄時也若乖崖而極經綸其擿奸也不
鉤鉅而洞窟穴噫太華之雲清淮之月豈無閑心大
厦火爇較以出處此兼善而彼獨索宜公平生日新
事業皂裘褐衣有將之威我拜公像清風凛而悠悠
九原愛莫起之
吕仙翁真贊合道陵秘府物今為王簽省家藏
元精貫中老不息先生煉形與之一氣機出入我所
乘世間甲子管不淂有時变現稱劒客三江五湖風
䄂碧江雲紅爛岳陽樓醉飛星馭鞭金蚪騎驢歘上
長安道来看西風渭水秋古人事業垂不朽八表神
游欲誰友乾坤况復一洪爐萬古消沉竟何有先生遺
照滿人間已是真筌不死傳只湏䄂裏青蛇氣夜夜
人驚在斗邊
駮華騘圖贊并序
馬之有駮猶人表之異常也昔骨利幹貢馬百匹中
有駮者太宗愛之親為製名曰决波騟又秦胡公有
乘馬號忽雷駮此馬毛質時異豈骨利之遺種欤故
供奉官圖形以獻見方物一峕之盛云
吁神騟骨相殊振蒼雲散華軀供帝閑馭虬鬚歷八
極塊清都非所覬三品芻有物制噤不舒絡青絲伍
髯奴終奮鬛躍天衢君無癡茲畫圖
填星神像贊
坤元之精積而上曜厚載之德至静而妙爛然黃明
有歲之兆僧繇像之其神杳杳冠著牛首類其順也
手綰方玦取乎填也非夫知鬼神之情狀者何以則
其奥隱也
二十四大儒贊并序
堯舜之道淂孔子而後明六經之旨俟諸子而後彂
逮秦火燔蕩先王之迹一向熄滅而天理之在人心
者何嘗有一息之間断哉漢興諸儒挺出如董生刘
向孔安國毛萇楊雄號稱鴻碩斯皆摘奎之光發煇
孔壁探聖之幾耴訂口傳致興學立官文風彬彬可
謂盛矣然六經之旨有師授而無傳著東漢巳来師說
並行馬鄭賈何服虔王肅之流罔羅衆說正誤刊繁
流藻箋註復使聖道粲然如大明當空蔑不耿昭以之
断國論建民極有不可斯湏離者至唐踵七代之衰
理弛文弊道統益微及韓愈氏出以道濟自任隄障
末流廓清義路盖皇皇如也故人儒位置終之以昌
黎伯者良以此歟若夫三才彌綸元化前世比
圖像列配神庭為不刊之
至元癸未冬十月齊府廟宫兩廡繪事告成
明靈儼然如在爰作贊文昭揭扵上庶幾乹端坤
軒豁呈露聳齊人之敬為邦家之光也
左丘明
麟經垂憲百王是懲素臣筆傳日星益明文開史綂
卋咀華英儷景同翻未播休声
穀梁赤(封襲丘伯)
聖道群用見有深淺赤也明經辝清義婉漢儒推轂
大開學舘繼我國政論益光顯
公羊高(封臨淄伯)
麟出魯郊筆終史削公一再傳若聆徇鐸宜其資深
裁辯辤諤折衷群疑匪斯孰托
荀卿封蘭陵伯
金聲絶響詭辯縱横蘭陵著書吐辤為經憤彼譎变
欺卋迷民性惡之說有激而云
伏勝封乘氏伯
秦火驪坑儒厄斯極天不没公俾副孔壁渾灝之義
垂範後王頼公口授帝道復光照耀齊國文奎煌煌
毛萇封樂夀伯
風雅三百一歸無邪絃歌音眇孰為傳耶温温樂壽
漢初名家訓傳首出遂正而葩敦厚之風永煽幽遐
高堂生漢慱士封菜蕪伯
秦尚法制禮喪無幾雝雝堂生當炎之始官儀
國容有頠會弁澤宫赤舄几几
孔安國封曲阜伯
書出漢初壁傳口授古隷未兮詎免訛漏天開聖孫
以傳以定帝制複明翼我國政
戴勝封楚丘伯
曲臺傳經有千其儀戴君發揮其詳可知履之則癸
悖焉来違煌煌天序相我民彛
劉向封彭城伯
彬彬中壘帝胄惟英授經草諫力扶漢傾巳志伊欎
聖學崇明鷩冕玄端山立神庭
楊雄封成都伯
有漢鴻儒述作之賢体易之妙衍夫太玄抉聖之心
継成法言大醇小疵其然豈然惟寂惟寞天禄之閣
出處兩間其何以怍
何休封任城伯
高也傳經心深而文秦漢而下莫闚其門任城觧詁
堅守如墨開戶免脫破碎陳敵駮我漢事會歸其極
鄭衆封(中牟伯)
喧啾梁門師也威鳳志棲阿閣學明三綂皇皇使華
漢鼎取重諒夫通材中藏大用
馬融(封扶風伯)
扶風氣豪慱精群集賢如鄭賈執經在席暢我休風
彬彬文質尚想絃歌漢南之國
盧植封良鄕伯
海山沉雄精貫斗極篤生大儒文武之特以道事君
以經翼國劒佩赫然氣掩群慝
鄭玄封高密伯
秦燔六經天理曾熄漢興諸儒臆說雜出司均網羅
刊繁正誤箋注皇皇流藻終古
服虔封荣陽伯
卓越九江清介不羣雅材文論爲世所珍任城巨敵
左氏忠臣光簉漢彦蔚乎其聞
賈逵封𡵨陽伯
偉哉侍中好問而博通眀四經大肆厥作綱維國論
張皇帝學東觀石渠光寵扵爍
杜子春封緱氏伯
周官大典興王之迹制古辤約我觧我釋入海穿深
薄霄透碧品物詳明千載是式
范寗封新野伯
藻發儒林學淹墳籍嫉世浮虚著論詣實盤盤學臺
膠庠大開至今豫章有來群村
杜預晉大將軍開府儀同三司當陽侯贈司徒
堂堂征南經制晉室袵席金革研精麟筆學方武庫
卋號經癖有開後来理順冰釋繄公存殁戃怳靈氣
我曰猶龍焉取虺異
王肅魏衞大將軍太常蘭陵侯贈司空
猗歟子雍英發妙年書易陽秋傳列學官制刊朝典
秩煥郊壇汪汪東海載觀其瀾
王弼字輔嗣魏尚書即封偃師伯
龍出河圖經成三聖輔嗣窮幽乾旋坤静漢說多門
唯公取正伊洛淵源流光與盛
韓愈字退之唐吏部侍郎封昌黎伯
維天有文公材命世彍義滂仁黜邪異世溺方深
力以道濟百折彌堅死而後巳倒影滅没藐不可企
文中子
顯允文中希聖之徒闡教河汾宛然泗洙斤斤陏文
不足與事挾策歸来心醉經史曰魏曰房曰杜曰李
學傳聖心有楽有禮貞觀至治有三代風論夫源委
先生之功千古而下與唐比隆
鍾氏先世畫像贊為鄕人大明作
顯允鍾公肇䟢自秦金季家衛以財發身闤樓卉圃
照暎河濱優游卒歲壽開八旬維嗣強矯結髮從軍
奮提干將屢收戰勲釣臺雪潰死節酬恩伊恕之父
蛇化其文憤志讀書行比鄕鄰陳力漕府克公克勤
是知善継述者豈無其因不過積德與崇仁故培之
厚者其發茂浚之深者其流&KR1343;嗚呼鍾氏之子孫能
不封植其本根也
趙曹州昼像贊
宓子宰單鳴琴在堂琅琅玉音齊魯之鄕流清芬扵
異代得趙公之循良峩冠惠文貯書撑腸不竊榮而易
素守曾格物而恃巳長貳政兩州治績章章字民折
獄仁恕内將軆春陽而休煥孰知秋荼之繫昌觀兩
漢之卿相自卒史而翶翔以材以術公其可方固沉
底扵下位浩&KR1697;流兮未央維嗣善継乘騘奮&KR0750;慶之
所鍾于焉厚償匪槐棘而就列將礼文之有光又何
啻簪白筆而飛簡華之霜也
九公子畫像贊
史開府子名喜莊列學屢為萬夫長有時
麻衣草屨以散仙自號
銳目豊頥氣䫉魁竒被褐懷寳有儼其儀出紈綺之
間無豪貴之習抱夷惠之志蔚熊豹之姿齊物我於
一致感盛衰之無時其或戴遠游之冠甘元氣之委
騎將軍之馬掃干將之霓歘生皐比玄談四馳提筆
揮洒以遨以嬉歛凌雲之劔氣等尺鷃而蓬飛恥以
藝進與時推移希逹人之大觀每先事於幾微與其
身之外樂何若心之内怡是則散之為僊見於丹青
者如是又何計騰寓說而横氣機也試將湏而為問
恐吾言之庶幾
漢諫議大夫王章博士朱雲贊并序
孝成之朝劔履間健者猶百位然挺身為國直言忠
諫者誰歟盖當時乹綱紐㢮威福柄移赤伏隂疑堅
冰日至獨能痛國綂之將微憤中外之單弱毅然與
天子合謀属具臣矯朝曲以社稷大計為言殺身
犯顔以成其仁者在漢二百餘載之間唯仲卿與朱
游二人而已何忠直剛果之氣寥寥如是哉論者方
以下量輕重䧟扵刑戮為譏吾恐為人臣者不以容
身保禄是耻將何以為訓作諫議大夫王章慱士朱
雲贊其辝曰
天厚之剛百折不撓履霜而冰辨之當早漢至元成
國綂中熄隂晻陽精九廟不食劒履群卿孰非遠識
坐眡淪胥權歸外戚厄會中来詎容人力公豈不知
言出禍入殺身成仁臣子之職彼牛衣言固非所恤
諤諤南昌感公奮激抗書申明路開忠直三復斯言
寫我心慼
慱士朱雲
維皇有師禮自天秩動静安危以物以則矧惟中材
性可善惡俟我儀刑狂聖迺作安昌師漢腹心之疾
竊我崇高容奸隱慝社禝大計莫此為亟雲位下僚
自任稷契犯顔嬰鱗為漢薬石諫虽弗行彼氣則折
欄檻嶙峋我舌不結少師劘軀龍逄挺節以分以職
扵死為說並游無慙終古有烈
嚴子陵贊
漢有天下夲以覇㒷陵遅世季其弊莫勝光禹阿䛕
雄欹狂鄙元成以来從風而靡維炎中熾故人作帝
先生慨傷為漢砥礪㓗我一巳訓彼四方頋惟可加
萬世之光幽幽冨春渺渺桐江釣絲裘褐終焉倘徉
是則柔理之道先生助治者其維皇哉噫
漢議郎田疇贊
炎漢淪精群雄蠭起士昧所擇依強而巳附袁臣曹
風從雲委倖而有成終焉自凂堂堂幽州志在安劉
信我大義掃清國仇先生委質名正言順報以國使
力抶衰運間關歸来大事已去君讎未復吾將孰與
躬耕故山有死無貳白狼之役諒非本志是懲是膺
權以濟事何以明公龍盧之封繫以千駟禄之萬鍾
(曾不少睨肯縻其躬嗚呼智如荀或識似田豐眀不自保竟貽終凶千古而下死魄英風)
牴&KR3240;贊(并序)
郡譙門兩棖下有石獸左曰牴右曰&KR3240;為状特異隱
其齒而吻張崩其角而㒹兀頂髮雲委垂卷兩膊世
傳殷宮中故物自衛縣移置扵此攷之集韻云秉心
甚靈盖忠直獸也彼物爾淂氣之偏者也何以識其
性之云然以屈軼指倿神羊觸邪麟趾厚而不踐虎
螭仁而有威是以忠與直可得而推也其所以表之
以為世儀者古人制物有所取而垂戒焉盖忠者衛
上之謂直者不骫之稱此則臣子之所固有而所當
為者物能如是可以人而不如獸之云乎作牴&KR3240;贊
贊曰
吁竒厖三代制賢其德與獸異體具存神則逝逐比
干而下遊悲獨夫之狂猘牴兮&KR3240;兮無效麟之出非
時兮使吾拭面而反𬒮
西溪真贊
秩秩其德瞱瞱其英天禀之厚固非學之所能用晦
而眀與時偕行愚常与公從事雅量有餘曾不知趙
張之蠭閎豈鷹隼迅擊終不若鵉鳳之和鳴也我贊
公像庶幾典刑道義視文章為重雲㷑同冨貴而輕
至于生也順事没而吾寕疇為丹青可淂而名也邪
雪堂普仁真贊
桺州序浩初讀書楽山水有文章父子咸為其道治
焉而無求賢扵惟印組為務以相軋者遠矣
道行貞純初不絶俗機鋒洒落即之可親苦空任没
膝之雪處心探濟物之仁草坐容身雨花&KR0813;紛雷音
淵默獸伏鳥馴咄此圓神澹如凝雲耿金粟之孤影
笑人間之幾塵爱而贊之蓋浩初一流人也
中書左丞許公真贊
古人以道濟為任者時雖見扵行藏心不間于微著
扵皇先生道深絜矩以希聖為心侓已為度上明
君道之方下易薄夫之慮危言立朝聞者悚懼公于
斯時屹傾波之砥柱非天下至誠其孰能與瞻拜公
像魁然真輔奉璋峩峨其儼而𥙿至扵体用一源先
後有叙試以中元之治較之見論思與機務念公平
生其丹青可得而喻也耶
醫學教授趙公仲康真贊
洹水流潤太行唯峩篤生異人司時之瘥顕允趙公
被服委蛇道高而施慱脉明而智多世以醫名者衆
如公之醫中而不頗護養氣元玉池生波攻以峻劑
我禁我呵欝焉有(餘揮)之以戈俟其半衰済之以和開
壽域者五十年良声番番其所以淂于公者如是被
之贊歌知陽報之有在福子孫而為那也
王子明傳贊
古人稱殺身易成事難雖然事有大小公私之間如
不有已私專以公心除天下之害此其成尤為難能
而可重唐代宗以萬乘之權群公卿之謀至取一家
奴宛轉畏懦不敢明言竟以盗歸之而觀著之節可
謂壮矣
手植夏禹像贊并序
衡岳有怪栢一株世傳夏禹手植長沙温將軍得斯
木一枝堅勁苾芬愛仰不已以為神明之物也刻帝
像以奉之亦(臣子)歷舜九疑呌雲蒼梧之義也求潤色
扵余秋澗王惲拜首稽首而為之贊曰
亹穆神禹玄功格天見之羹墻况手植之所刊帶不
下而道存体雖微而儼然所謂㰸之管窺浩浩淵淵
嗚呼三代吾不得而見之得視斯像固足以揭吾之
虔是將同啓石而不朽耶抑以與九疇而共傳也
田仲德先生昼贊
言論固樞機之先作行在士大夫為重卓越田公二
者錯綜氣無虚談才見實用翶游侯伯之間擬擴香
林之供幅巾横策掉首吟諷予(嘗聞)鄒蒙之辯說有以
卜先生之定動扵戲文献不足以柯為棟載曕遺像
安得不有人物眇然之痛
栢溪主人張仲和真贊
堅以持其心直以養其浩用是二者以全純孝淂其
時而濟斯&KR0839;安其貧而取近效其樂也融融為行也
慥慥氣温而和皃儼以肖豈惟夀考兮康寕永以為
鄉黨後来之教
趙瓠瓜寫真贊
丹頰秀眉疎髯方頥目朗烱欲曙之星氣吐若垂天
之蜺略施為而見底藴據懷卷而藏噐機曩也為平
津之上客今而乃瓜田之布衣注酒滿瓠溉此鴟夷
醯雞笑甕天之舞醉䄂拂西山之低趑趄囁嚅尚肯
效夏畦之病為浮雲冨貴軒冕塗泥况尺鷃享鍾鼓
之樂游談到六印之纍卧元龍之樓下覺許汜未全
痴也
耋杖圖贊
先生姓馬氏名天昭字雲翰汾州介休人自号師
易老人丁丑歲壽八十有一
德維懿其存則不謂之命氣維克其定也能勝乎天
故衝風之火易熄溉旱之禾有年而况有道君子者
焉矯矯先生匪曲而全静以仁樂健為德先應獵無
夢絶韋有編通而得夷惠之介默而契消長之權何
軒冕之可累豈山林而後賢氣精而鶴夀松貞而歲
堅故得甲子幾七七之數乹陽符九九之玄道與貌
粹峙而停淵儼乎若介山之欝茂奫兮如素汾之淪
漣方吾道之如線頼此老之康延豈造物者卑西河
南陽之夀固將為斯文無窮之傳也耶
趙徵士畫贊
君名鉉字仲噐多巧思精藝術今年六
十有一自號鈍軒逸皓所謂隱㞐求志
行義逹道者也祖質字景道家大㒷之
穴里金建春離宫在焉常有詩題學
舍壁間云折脚鐺中烹白薺打頭屋底
看青山道陵春水過見之為賞識左右
以公卿名對召見殊加優礼仲器公之
曾孫也
蒼髯于思雙瞳烱然勁逸欎幽燕之氣端倪賾太易
之玄挫止其銳鈍而名軒曾扵物而不滯浩胸中之
一天是謂建春徵士之後其青山秀句猶隱見扵眉
睫之間也
故金滎陽令傳輔之畫像贊
其父霖明昌刑期進士行部臨潢没扵
王事
玉㓗含光蘭幽藹芳孰為氣機㒵温而良我嘗陪公
杖屨徜徉冲善為植德之本揮遜厚周身之防見
之丹青衣冠堂堂維玉田之傳(其故)家文物尚髣髴明
昌之煌煌若子若孫既衍慶以襲吉又將見再世而昌
也耶
韓御史畫像贊
晦其明而扵物也周以旋介而通其扵事也曲以全
神湛秋水顔如渥丹藹藹蔚和愉之氣怡怡為孝友之
賢施之有政其逹固然同峩冠于豸府愛諤節之孤
騫所可見(而知)者如是其不可企而得者殆丹青之默
然而淵也
渡水十六羅漢贊為聖安容老賦
誰吮澹墨作佛事頋穎含光開太始稽首尊者十六
相金沙灘頭渡淵水魚竜異獸同一家背負鱗浮供
役使碧蓮泛灧百花小兩脚何曾踏泥滓法身化現
烱孤月海風吹堕千江裏𥙷陀巖竇宝香濃滄浪石
上觀生死白毫光滿海西岸航此洪濤悲一卋玉溪
老子出示余意匠經营親說似禪機巳落慘淡中我
今試下第二義九年面壁度竜象一日西歸携隻履
善提樹下喜相逄拍板高歌聊尔耳
香水琴贊并序
南海石隱禪師合沉檀二水為琴絲而撫之其音克
諧有不譲扵槁梧者叚生淂之以珍異丐余文以贊
之其辝曰
繄琴之胎以桐為材製自虞氏其来邈哉斵以香木
南海之僧絲而理之有嶧陽之清物逐所好歸之伯
寕脫燎爐之融液拉玉雷而為朋藹然雜芬菲之韻
琅然泛韶濩之聲嗚呼琴乎學者寡而其將孰聽倘
鍾期之與遇又何啻一再行也
刘巨川簽事真贊
事機之棼非才則務㢮天質之美逢時則道行於維
刘卿志氣蠭閎臺閣肇建鶚書應徵豈惟夜書快吏
見稱及佐府幕游刃發硎人奉承而不睱我持難而
肆能致駕五馬心奚以荣律身束吏明倫恤刑陟而
提憲風動百城褰帷聳具瞻之美控拳無虚搏之名抵
凡或迅盤根莫就天或假年蔚為名鄕宜大用而乃
靳殆收功扵嗣㒷卓彼二子力振家聲彯纓若綬荷
天衢亨將見一日千里騁駿足而躡雲鵬也
黃洛老人畫像贊
猗歟趙公以古為徒燕居磐石定力有餘萬坌前陳
付之一壷身心翛然浮雲太虚自號曰黃落散人世
指為山澤之臞見扵序文者如是吾說試嘉遯之自
如不㞐山林匪樵匪漁安我素分而與道俱醉以酒
而適意晦其明而内娱夀幾九齡健不杖扶有子有
孫簮纓仕途天之報施善人也合若契符甚矣吾衰
愛公起予拊卷慨嘆遂㰸袵而時書
軟背椅贊(并序)
昔李山人詔隱衡岳淂虬松一枝即形作椅名之曰
隱和終莫能曉其何義故左丞史公之子假予是具
其安四體養老妙意有不可勝言者䋲而網之以軟
其背把而執之以駕其肘至包承臀臂曲盡其宜甚
矣工者得老者安之少者懷之之遺意欤名之曰軟
背且贊之曰
咄此為具其製非一坐促背峻佀恭而蹐傍無兩把
予肘安適而最苦者磨隱傴脊未若此君温柔旖旎
譬彼姬姜擁抱而息不高不亢老者所仰爰從何来
藍輿之状
管幼安濯足圖贊
天下有二道出與處而巳然審時處巳有未易言者
先生遭三國雲優蹈海而東高尚其事如度之致禮
以加敬丕之遠聘以拜官皆恬然若無所聞所謂隱
居求志行義逹道者也至於嘯傲物表澡洒溪流特
一時閑適若歆輩俾進履拱杖猶恐自汚抗䟽代位
此何理哉自惟老繆待罪翰林赤日長驅會集寓館背
汗浹流暍而欲踣歘挹清風豈勝愧仰乃再拜稽首
而為之贊曰
吁先生古逸民素所友夷惠倫傲狐瞞東海賓著皂
帽蹋碧𥻘尚恐染三臺塵若歆輩進履徒破壁手乃
敢汚抗䟽請代三孤眛平生何足誅百世下孰知巳
翛然心見終始大𧺫予有蘇子
古燕印贊并引
参政何公世家易州常扵燕丹廢城中耕淂圖書小
印虽百枚制皆殊一曰以所淂者贈予形如方斗其
文曰韋宙宙唐昭宗時宰相豈古今人姓名有偶相
同者耶入手摩挲甚可惜也作斯贊以荅雅厚其
辝曰
燕有國八百餘維易容奭故都按璧壘見雄圖萬組
印雜簮裾人與骨朽巳無耕壠間獨淂渠一粒小丹
砂如其文宙亦盛夫紐岑樓或龜趺纍纍多一皆
殊彼斗大黃金塗懸肘後擊賊奴氣虽豪空淪胥三
摩挲重嗟吁猗參相好古徒知澹癖爲贈予何所誌
遺惠書
四子問孝圖贊
天地之經其維白孝魯人所瞻巨室是效四子致問
庶幾要道因材爲篤聖荅各異發藥其偏從容和氣
思煽皇風永錫厥類怡聲粹色玉佩華裾表之丹青
清風穆如嗚呼安淂一天下之慮宛同是圖
梁太師王彦章畫像贊
堂堂太師勇冠萬夫曾精甲之幾何破南城於一呼
三日奏捷素果不逾大厦將仆一木可扶衆且頋望
我誓捐軀蒼髯糢糊目光炬如戰酣歸来氣欎犀渠
惟孝與忠同歸異途繄錦囊之三矢與長矛而不殊
宜乎文忠之筆大書特書不一書而巳也吁
刘珍母王氏真贊
嗟嗟母氏恩斯勤斯自期寸草庶荅春熙况復身後
有飬何施履霜濡露感懷歲時嗟嗟母氏健幹而慈
奉巳以約保家之肥致家之完乃有今日我食我衣
皆母之力曖曖停雲泉水湯湯我思母氏何日而忘
重華鼓琴圖贊
幽幽深山玄德聞兮二女釐降潙水春兮乹健坤順
其道恒且久兮袗衣鼓琴固若我所有兮手揮五弦
正始此其時兮琅然玉音一氣為之熙兮鏘然和鳴
鵉鳳以之儀兮衣垂手拱其道本於斯兮升道蒼梧
惋莫從兮淚浥湘筠思何窮兮噫
故處士牛了齋真贊
眼高一卋舌本懸泉噴噀珠璣孰為後先樂育自好
以全性天生也順受没吾寕焉彼顔渥而顴野服翛
然尚知為鴈門儒將之裔庶幾青山白雲之仙也
故翰林應奉陶珉溪真贊
貌古而氣清言訥而行純此見扵外者皆曰儒(學之)醇
若夫該貫經史筆斡千鈞玉佩瓊琚大玩斯文足以
泛珉溪之雪浪追顒軒之絶塵然綸恩甫沾而不禄
夀靳固扵七旬天之報施果何有扵善人峩并朱衣
正笏垂紳雖未及直玉堂之署尚知為元貞辭翰之臣
也
房星贊
粉色黯淡䨇絲浮絳冠箕如柱劒&KR1670;陽環夜半海氣
湧火輪欲上鞭金虬赤㕙躍入玄關幽殆佀戰勝褰
雲兜千金漢將非吾儔中令化筆通神謀冷風拂巫
寒颼飀大德四年臘八日作
房四星為眀堂布政之宮亦四輔也下一星
上將次次將次次相上即上相所以理隂陽
正教化南二星君位北二星夫人位又為四
表中間黃道之所從為天衢又為天關南關
曰陽環其南曰太陽北關曰隂環其北曰太
隂亦曰天廐示曰天馬主車駕南星曰左驂
次左服次右驂又主開闔畜蔵之所也
松化石贊燕城趙彦清家藏
伊石與松秉彛堅潤雯華根節鱗皴挺勁儼髯竜之
淵潜蛻康溪之深濬伊艮震之交感化而為他山之
璡逮霧巖之玄豹隱錦斒而如扙水水清華坤靈藉
重氣變無方静含妙用物貴異稱金鏗玉振習焉不
封於秦今也罔言於晉但摩挲而三嘆非張華而孰
綜然室無滯而不冨况殊方之竒貢嚮爲山人隱和
之具今作仇池怪石之供一線爐熏靄若雲蓊栩栩
蝶去夢繞神清之洞
蛻齋劉先生真贊(先生諱思齊燕人)
猗歟蛻齋蚖肆螭蟉擴充家傳資深善誘愛波瀾之
老成宛黼黻之絺繡曾管窺於一斒竟韞匵而莫售
我瞻遺像氣豐而蔀一官廣文禄才升斗挈簞瓢兮
屢空曾臧否之何有嗟共盡而奚言豈獨哀於吾友
蛻齋初與胡國瑞同年登第中統初爲中書省掾
後辤歸爲彰德路學官卒
秋澗先生大全文集卷第六十六
