秋澗先生大全文集卷第六十八
翰林遺藁
擬中書省賀河清表
伏以天開昌運統一車書地應休禎河清陜洛如式
恭惟
皇帝陛下德昭天漢思溥淵泉覆露何止於中華洋
溢遠霑於方表以致潤&KR0636;九折鏡淨两涯自陜至汜
幾千里之遥由乙至丙逮三旬之久鱗介之泳游可
鑑山林之形影皆分躍圖馬於龍宫未容專美舞■
夷於鱗屋時出效靈顧兹上瑞之方增特表
吾君之至聖臣某䓁叨居華省幸覩榮光敢傾葵日
之誠用伐辭人之頌遐荒嚮慕百川宗滄海而王寶
祚洪延萬壽等丹丘之固(又上澄下徹光昭四表之平國晏民安永溢万年之)
壽
擬聞捷賀表
天網雖䟽曾恢恢而有失罪人斯得迓穆穆之来平
外侮旣消頌聲交作臣某䓁誠歡誠抃頓首頓首恭
惟皇帝陛下仁含動植德嫓生成振長策而用三驅
念天顯而惇九族荐雷之震遠驚而邇懼大風之舉
歌動而雲揚側聞喜自於日邊豈止威加於海内臣
某等職叨省署阻奉
鑾輿竚目龍旂遥伸虎拜歸牧武成於周馬歌功美
邁於唐鐃
六轡言還春動两都之和氣千官飲至歡騰萬歲之
霞觴(如式)
中書省賀正慶八十表(甲午歲)
伏以明堂受籍萬方歸一統之尊神策探祥八秩開
大椿之首稽諸前古曾未多聞中賀恭惟
皇帝陛下德本至仁天申顯佑維神聖之廣運致功
業以獨高粲然萃三代之英蔚爾創一家之制與天
立極躋世於平我澤我威洽乎南而暢乎北曰聲曰
教漸于東而被于西方且通逹下情蠲除積負肆
赦恩而哀矜庶獄扇泰和而煦育群生宜福夀之貺
如川方增見寅畏之心維日不足端臨元會光動漢
儀舒化日於中天湛露恩於春酒(臣某)叨承
睿眷久侍瑶階俻位秉鈞何𥙷馨香之治捧觴上
壽永膺億萬之年(如式)
中書省賀尊號
皇帝夀八十表
伏以廣二億而輪二億萬方歸一統之尊
春八千而秋八千
六葉開大椿之首稽之載籍曾未前聞恭惟
憲天述道仁文義武大光孝皇帝陛下
德本至仁天申純佑継
一祖
四宗之業兼三皇五帝之功
燕貽謀動從民志以
太孫撫軍而重安國本以新河轉漕而通惠畿民建
大學而首善京師
清中書而杜絶群枉緩回
鑾輅省秋歛而即田功丕顯
前光纂武圖而修信史惟
聖神之廣運納
福夀於方來神嵩屢聽於三呼籛祖莫多於八百顧
兹鉅典稱慶宜先况盛事之難逄幸微生之親見臣
某䓁職司蘭省喜倍輿情順考百王實光千古輸誠
報上區區歌天保之詩以億祈年永永同洛書之誦
又
伏以王正紀月萬方歸一統之尊神筴儲祥八秩啓
無疆之等况得春於上日恊正氣於四時事盛來并
禮湏交慶恭惟
尊號陛下誕膺景命祗紹炎圖載纉三代之英
創作一王之制継天立極躋世於平化行鯨海之南
威暢龍庭之北廓廓然可謂無事巍巍乎其有成功
方且以冨蔵民與免積年之負方春布德肆頒咸赦
之恩宜壽祉之方隆見嚴恭之克享端臨元會光動
皇儀舒化日於中天湛露恩於春酒臣等率先列辟
拜舞稱觴久侍台階何益體元之政願言洛誦来符
垂億之年
聖壽節表
伏以日符恊夢茂隆探策之祥鳳曆周星方啓同天
之運休徵滋至海宇交懽中謝恭惟
尊號陛下帝學日新聖模天縱恢章先業垂𥙿
後昆所欲從民爲天立極以
太孫撫軍而重属世望以新河通漕而倍溢民儲建
國庠而首善京師清中書而杜絶群枉方
翠鑾之回軫慶玉燭之調元敬展賀儀載臨誕節臣
某䓁承乏鼎鉉同秉國鈞愧無金鑑之書徒切露嚢
之獻
光瞻
比極列衆星環拱之先
壽等南山伸天保不騫之祝
翰林院聖節賀表
伏以翠鑾回軫属千官飲至之秋王燭調元慶萬寶
登平之歲載臨誕節煥舉賀儀中謝恭惟
尊號陛下内極文明外昭桓撥爰從登極之初未嘗
以位爲樂思章先業垂𥙿後昆燕貽謀而以之撫軍
清中書而俾之端本于以息肩中夏謹度侯藩上禱
下祈爲民歛福東征西伐與世除殘文軌一家而不
曰治安者乎煙火萬里而可謂和樂者也尚覬惟新
之政擴推不忍之仁包舉遐荒涵濡
聖澤臣等叨居辭館榮列土林敬奉倪觴俯伸虎拜
敢希金鑑之誠仰罄神嵩之頌感生北帝歌有商長
發之祥夀等南山罄天保不騫之祝
謝授翰林學士表
臣■言今月日蒙
恩除臣翰林學士者伏以求賢圖治遠邁
哲王飬老乞言誠爲重事况
聖代方文明之盛在禁林湏超逸之才如臣者學術
素疎桑榆垂晩俾㩴升於衆上殆選有於無中兹蓋
伏遇
皇帝陛下聖敬日躋文思天縱紹接千年之統光揚
列聖之徽舍所短而就所長小成小而大成大敢不
疑思螭首益礪詞鋒由外臺而登玉堂固巳極當代
縉紳之寵約舊章而修信史何敢企高天
日月之輝如式
登寶位賀表
伏以承祧主器已欣曆數之歸助順與能允恊神人
之望事光前古運洽重熙欽惟
皇帝陛下
皇祖聖武之曾孫
明孝太子之嫡嗣英武同符於
先帝温文早著於春宫扈蹕東征躬勤備至撫軍北
邁我武維楊符命自至而呈祥宗盟樂椎而同戴旣
深丕眷所助宜多覩六寶之昭升將兆民之永頼中
綂至元之治行見增隆漢文夏后之賢莫之獨美光
融化日歡沸民謳臣某等久事
先朝備位政府再逄嘉會喜邁輿情景命維新按軒
曆上元之統太平假樂稱瑶階萬夀之觴
老人星致語
伏以太平有象治洽金穣至德無方文綏武暢惟精
誠之上感致淵曜之輝臨臣遠自狐南光融狼北厖
眉鶴髮月帔霞冠遽踰常度之躔来展流虹之慶(恭惟)
皇帝陛下玉帛萬國庭衢八荒紹
列聖之垂休圖舊人而共政幾先物而聦明齊聖量
包遠而恩澤無遺取憑出丙之微明用禱後天之遐
筭咸躋夀域樂對昌辰南極何深下坤維七十五度
北辰伊邇拱乾位億萬餘年爰捧徽章式伸善頌其
辭曰
天地穹窿一氣氲祥開来表
帝皇真九圍覆露堯天大萬有榮懷湯德新報上疇
非思下下推恩反物自親親通明殿裏長生奏願祝
元貞萬萬春
中書左丞姚公制
朕聞
世祖睿臨之久有文王多士之稱如種楩楠而備梁
棟之材如積璠璵而供瑚璉之器而况先朝故老當
代名臣良用慨然想見風采故中書左丞姚某生禀
淑質世稱大儒爰自
潜藩殆若神授天扶道統力主經筵以聖道而覺斯
民燭天理而息邪說智足以逹其言行辯足以濟其
經綸耕桑開王業之艱征伐佐雲南之舉罷侯置守
轉官之制初行論道經邦建極之功斯在是用圖回
左轄羽翼
春宫永惟佐命之勤式贊
承祧之美籥羽東序從容賢傳之嚴
綸綍北門寂寞玉堂之話百身莫贖一鑑云亡開國
於營用旌直德可贈某官某謚俯惟英爽歆此寵靈
中書左丞許公制
朕究觀世數灼見天心粤惟有不世出之君然後得
大有爲之士運符千載道濟一時中書左丞許某爰
自師儒遂拜左相用之不惟不重學之不惟不深貞
一乃心執持苦節謀謨善断精識造微旣逢堯舜之
明用安社稷爲悅君聖臣直理明道尊庶幾夷夏之
安風以詩書之教衣冠萬國雍容叔孫之儀仁義一
家剴切魏徵之諫在中統至元之治有永淳貞觀之
風此其效焉功可忘耳而復飬英材於國學齊七政
於璿璣白首南歸尚深北顧憂來丘禱歔欷柱石之
㐮人去鑑亡瀟洒風雲之契感時懷德想像其人忍
惜䘏章俾䟽身後可贈某官某謚尚期窀穸不昧欽
承
翰林學士承旨王公制
人臣大節忠義爲先䘏典推恩古今一致故翰林學
士承旨王某道德淵深人品峻潔板蕩見忠貞之操
文章有正大之風飬力息兵貽謀進諫惟軍國正撫
監之體將謳歌見曆數之歸白首匡時赤心爲國庸
示至公之論曾無一已之私而又扶昌運則一代名
臣鎮雅俗則百年遺老去日漸遠有念何窮九原之
氣猶生不忘宗社三事之報斯在庶極哀榮可贈某
官某謚尚冀英靈服我休命
請上尊號奏草
臣■等言伏見
〇陛下昭受
顯號今己十年
聖德神功日新一曰又
聖壽新歲茂登八秩考于典禮合行再上
尊號上以贊揚
功德之萬一下以罄臣子愛戴歸美之誠謹此奏■
聞伏冀
聖慈特賜允許
■表外任進賀
聖夀節賀表(至元三年)
電繞中樞寶曆啓千齡之運祥開彌月瑶墀儲八葉
之蓂凢在覆臨疇非鼔舞欽惟
皇帝陛下聦明時乂聖敬日躋爰從在御之初未嘗
以位為樂大度同符于漢祖宏規遠邁於唐文纉
四聖之丕圖新一家之大典尊崇故老思致隆平委
任勲賢迭居宰輔文之以詩書禮樂律之以軌度儀
刑薄賦輕徭省官定制尚側身而修行每前席以賓
賢察納雅言彌綸元化上所以恢章先業下所以弘
濟生民凢曰云為務從休息分緫司而去積年之弊
更庶尹而削藩鎮之權尊祖配天妥宗祧於九廟敷
文柔遠舞干羽於兩階功德兼隆神人交暢以致服
前代所不能服臣上古所不得臣東夷航海以來庭
西域梯山而欵附可謂振長轡以遠馭敞中國之至
仁仰惟極治之艱各皆出聖模之廣運載臨盛旦敬
舉賀章臣等猥領郡符恩崇天造進乏千秋之金鑑
遥稱萬歲之霞觴同虎拜以揚休下列阻陪於北闕
效嵩呼而獻祝賡歌載詠於南山
聖夀節賀表(至元四年)
甲觀開祥嗣大歷無疆之服華封請祝罄後天難老
之期凢在夀臨率均呼舞中謝欽惟
皇帝陛下文思天縱聖憲日新得漢唐經國之權綱
極堯舜知人之濬哲以岳牧治本也䟽之而冊授中
書化源也清之以弼諧尚兼聽以爲明每得賢而恨
晚溥覃禄秩優復民田有官荷覆露之恩含氣遂生
成之樂家給人足時龢歲豐九歌莫被其神功萬事
馴歸於道揆而又順長道而屈群醜推至悌而御多
邦謂本支一出於祖宗重䟽恩而立愛江漢終歸於
淵海首継好以息民由旣睦而於变時雍以克肖而
全付所覆春際八荒之壽域天開一統之徵祥瑞屢
見於蒼麟箭罷傳於青海西窮月窟率稽顙以來王
東極扶桑復寅賓而朝日繄爾至元之盛烈於昭曠
古之深仁瑞節載臨賀儀煥舉臣某等心馳魏闕職
限矦藩阻振鷺以陪庭儼天威之在上千官飲至傳
聞置酒於南宫萬歲稱觴苐切瞻光於北極
兩宫正位稱賀表
伏以正位建儲舉一代當行之典推仁被化遂萬邦
咸喜之心凡在臣鄰同音鼔舞中謝恭惟
皇帝陛下道彰坤順德益離明治首
宫闈基隆
國本著
母儀於天下融
少海之波光謳歌見四海之歸教治豈二南之廣壯
本支於百世聳官儀於一時某等職忝侯藩心馳■
象闕徒切煙花之想阻陪鵷鷺之行敢罄丹衷載陳
封事德符寶運拜揚稱三殿之觴慶衍蘿圖綿亘接
萬年之統
聖壽節御史臺賀表
鼎定皇圖接千歲上元之統天開甲觀儲九秋盛德
之祥聲教所加讙呼斯溥中謝恭惟
皇帝陛下堯文天縱湯聖日躋爰從在御之初未嘗
以位爲樂躬勤儉德夢想幽賢察納雅言恢弘治道
蕩皇威於北海藉千畒於東郊載崇列聖之鴻基仍
創一家之大典漢官儀之漸復唐治具之畢張尚深
闕政之思屢下䘏民之詔内祓災而修行外發政以
施仁明德緩刑輕徭薄稅而又天臨睿智坐折遐衝
昭曠度以無前振長轡而遠馭爰整干戈之事終歸
雨露之恩雲掃黑山孰謂玉關之久閉春回鴨綠旋
聞滄海之維清旣荒外服之功尤盡内修之理繄爾
至元之盛烈於昭曠古之深仁瑞節賁臨賀儀煥舉
臣某等榮叨臺諫戀功葵傾陪稱漢殿之觴仰效露
嚢之獻光瞻北極罄封人上願之心壽等南山伸天
保不騫之祝
聖壽節賀表
寶曆膺期接千歲上元之綂日符恊夢開九秋盛德
之祥稱慶惟均際天所覆中謝恭惟
皇帝陛下離明継照乾健乘時動順民宜更張治化
未懿德而式序爾位任吉士而勵相我家尚深闕政
之思屢下子民之詔去網更仁於湯祝敷文思格於
苗頑旣荒外服之功尤盡内修之理卜營督亢宅壯
陪涼據山河全勝之區得貢賦適中之地于以隆上
都而觀萬國備時廵而禮高年四聦逹群下之情一
豫爲諸侯之度臣(某等)榮叨郡寄心切葵傾阻稱漢殿
之觴徒效露嚢之獻運鍾北帝祚有商長發之祥壽
䓁南山伸天保不騫之祝
御史臺賀正旦表(至元八年爲御史時作)
伏以鳳曆頒春三正恊夏王之統雞人唱曉萬方稱
漢殿之觴品彙冲融衣冠環拱恭惟
皇帝陛下容德乃大盛蹟無前載新出震之權端履
乘乾之位東漸滄海高麗蒙再造之恩西極渠搜葱
嶺多來庭之使國字創一家之制朝章舉曠代之儀
方漢之險何足恃乎高深蓬萊之波旋復聞其清淺
終格羽干之舞姑奉文誥之辭咫尺天威趍承鳳闕
蕩思光於萬里醉春色於九重臣某等久侍瑶階叨
居憲府獻可替否詎能振臺閤之風拜平揚休仰以
祝河山之夀
正旦賀表
伏以玉燭調元蓂莢啓堯階之曆椒花獻頌錦封陪
漢殿之觴朝野同歡乾坤交泰中謝恭惟
皇帝陛下仁涵動植德備廣淵受籍以朝履端於始
爰體春王之月屢頒寬大之書顧軫慮以洪深躋吾
民於仁夀而復開明堂而坐治奉帝藉以躬耕揔攬
皇綱務滋大本鳳城斗轉春廽萬里之農桑紫禁天
開瑞靄兩都之雲氣臣某等叨承列郡遠被恩光敢
俯傾葵日之誠仰以效華封之祝遥瞻北闕天威殆
咫尺之臨夀等南山神筴授萬千之筭
史都督譲緫管表
臣謹言推賢以位敢希高世之名以讓移風固有爲
邦之教志雖自信政亦當然中謝伏念臣某等鷹犬
微材邊防舊帥起家燕地分土恒陽累朝荷眷遇之
恩報國乏忠貞之效正以先臣之故久膺方面之權
﨑嶇提陽夏之師屯戍控荆門之會仰憑
聖筭十載無虞鎮守長江寸功何有比加寵數方驚
都督於諸軍恭被朝章㑭襲天倫之舊物
君命凛雷霆之重微軀處伯仲之間情有難安禮宜
遜讓臣兄某灼知民事素秉忠心功收製錦之能政
洽承流之體如黃覇巳優於冶穎何景宗遽可以臨
民伏望
聖慈鍳臣愚智非敢圖私已之便實恐貽不友之譏
念念天恭敢後周書之誡堂堂大國務先常棣之風
謹拜表以聞
聖節望闕祝文
龍馬授圖巳肇興王之迹流虹啓聖大開彌月之祥
凢居覆載之間疇匪懽忻之至欽惟
皇帝陛下聖謀能断睿智足臨天祐人歸功崇業廣
西平大理蘇雲霓傒望之心南渡長江得風日淸明
之助爰履神明之祚恭承祖考之休庸示至恩以昭
曠度親王昆弟光輝棣萼之樓異姓勲臣揚歴金華
之省尚求賢而若渴每從諫以如流所期無曠於庶
官急欲廣聞於民瘼禮百神而歛福順三時而務農
載戢干戈㑭安田里施仁發政先困窮無告之人講
好息民停邊鄙喜功之奏而又兵民異政威爱並行
鑑古昔之安危立規模於宏遠移官吏而除累年之
弊崇儒雅而興文治之風尊京師而強榦弱拔削藩
方而如臂使指分宰相於諸道專委任而責成功置
統軍於遐陬蓄精銳而消外侮唐世之時雍丕變漢
家之治具畢張以致祥風扇和時雨霈德炎洗蛮邦
之瘴春回沙漠之寒車書八方不曰治平者也煙火
萬里可謂和樂者乎民歌德化之成心靡帝功之有
當萬寶秋成之節適群龍首出之辰湛珠露於仙盤
蕩金風於玉宇香欎三山之紫霧懽騰大液之蒼波
吉旦光臨溥天同慶臣等叨居民部阻奉壽觴不勝
葵藿之誠仰荅乾坤之造遥瞻北闕天威逮咫尺之
臨拜祝南山神筴授萬千之筭
十六年賀正旦表(任河南河北道提刑時作)
玉燭調元允恊三朝之始春城回斗茂凝一氣之新
正朔所頒邇遐交慶欽惟
皇帝陛下端臨左个誕受輿圖仁擴春寬道開時泰
化日舒而民力足奔鯨沛而海道空清明際區宇之
間鼓舞樂雍熙之治尚惟事統丕顯聖謀孜孜下逹
於民情念念化隆於邦憲保釐荒服减吏冗而益監
司惻憫長征數軍實而免貧役功極見寢兵之漸策
長盡馭遠之方履兹肆覲之辰介以如山之社臣等
欣逢盛旦叨領外臺政罔肅於簡花禱徒伸於椒頌
遥瞻宸極阻奉觥觩夢聽鈞天霑露恩於春酒對揚
休命祝
聖壽於南山
聖壽節賀表(至元十七年八月初二作)
秋滿皇都荷
大駕省方之豫祥歌長發属千齡應運之辰夙旦載
逢儀章煥舉恭惟
皇帝陛下聖惟桓撥智足睿臨卑式九圍大開一統
爰念盈成之戒每深覆燾之仁挈彼生民躋于壽域
兵刑寢措收
帝王之極功基業恢弘光
祖宗之丕緒儲此無量之福有來滋至之休繄爾大
元於斯爲盛臣䓁叨持使節違遠天威雖微金鑑之
輸誠敢後封人之願祝盤銘至再天心享一德之新
嵩呼者三
聖夀永萬年之筭
進瑞芝表
皇帝聖旨裏臣某䓁言於所領汲縣界内今月某曰
陶工朱良舍中産土芝一大本者伏以至和大來嘉
貺昭應爰念開先之兆聿彰承順之祥臣䓁誠惶誠
恐頓首頓首欽惟
皇帝陛下政洽慈仁敬事耆舊
聖惟廣運惠澤春融
德合無疆瑞草英發彤枝曄曄合爲連葉之芳紫蓋
煌煌夐出銅池之秀木檽慚稱於弘景郊歌美並於
班書以兹玉質之竒特著
吾皇之夀適迎
誕節恭覩殊姿臣某等無任忻抃慶頌之至謹具表
進獻以
聞臣某等謹言
甲申歲正旦賀表(山東憲司)
伏以齊七政于璣衡統允恊於夏正受四海之圖籍
喜大溢於周邦香翻白獸之尊光動黃麾之仗恭惟
皇帝陛下叡臨神筭武定文綏體元建極於中天顓
任責成於諸相惟德應上天之眷遂運開一統之祥
宴錫彤弓畫接玉關之使塵清滄海暖回暘谷之春
歷觀往代之規模未見今日之全盛尚軫憂勤之念
屢頒寬大之書便民之政以次舉行煩民之事悉令
革去廓廓然可謂無事巍巍乎其有成功臣某等幸
際鳩辰敢陳椒頌遥下肅雍之拜如臨咫尺之威紫
禁縈花夢想鈞天之奏華封獻壽祝同嵩岳之呼(如式)
聖節表
伏以氣調玉燭開九秋大有之祥露湛霞觴獻
天子萬年之夀賀儀煥舉海㝢同懽中謝恭惟
憲天述道仁文義武大光孝皇帝陛下立賢無方從
諫弗咈畏服得所臨之道威揚極載績之功平内艱
而以義滅親停遐征而敷文柔遠而又政歸一相事
革多門永言夙夜之思大得股肱之助臣某等忝膺
郡寄密邇
天顔歌天保以歸休阻陪鴛列罄華封而願祝竊效
嵩呼
牋
千秋節賀牋(至元十八年六月)
運炎烏火見上天於穆之休(一作皇天眷命大開一統之基甲觀呈祥通際)
(誔弥之月)
帝降玄商適長發其祥之月千秋稱慶四海攸同(欽惟)
皇太子殿下德粹元良道隆純孝允當楚璧歷試堯
難未明問寢於龍樓思治望賢於漢苑曰深子爱時
御經筵擴推不忍之仁隂作無量之賜而又維持臺
憲與振朝綱左右端人圖惟國政雖一事仰資於
聖断致兩宫咸得其懽心以兹中外之情顒切撫監
之望某等内塵法從外領雄藩恩深少海之波瀾躬
侍春坊之劒履玉巵爲夀陪鳳舞於西池鶴禁揚休
䓁嵩呼於北闕(一作玉巵献酒陪鳳舞於西池宝緒分輝俾壽昌於北極)
啓
上經略史公啓
壬子年三月十七日門下王某謹齋沐頓首百拜致
啓于
經略相公閤下右某言乾坤草昧建諸侯所以濟屯
茅土分封惟太人爲能開國仰佐
龍飛之運湏資嶽降之賢擬議以言非公孰可洪惟
經略相公閤下器兼文武運偶經綸衆惟爲上將之
材自任以天下之重攀鱗附鳳早依日月之光捧轂
推輪榮受干戈之命萃一門之忠孝兼五路之侯封
終始四朝險夷一節仁温温乎冬日氣凛凛乎秋霜
内藴一誠外含萬動推而行陣則勇摧大敵歛而康
濟則澤被生民顧所遇之如何必其才之相應鷹揚
虎視收中原百戰之勲蘭婉芝芬靄漢將千金之譽
旣備過人之智故多及物之功綏斯來動斯和存者
神過者化紅蓮綠水盡借籌入幕之賓長劔危冠皆
扛鼎蒙輪之士謂蟻穴尚干於天討詔龍&KR0750;暫駐於
遐陬旌旗未指於淮壖草水先聲於江左虚懷下士
宜平原賓客之三千不戰屈人切充國便宜之十二
雖閑暇不忘於武備一周旋悉本乎儒風詩書鞍馬
之間談笑風塵之外又且脫屣示譲在人所難當諸
郎勝事之初乃一旦奉身而避弃壁而負其于林回
雖近於人情捨巳而與諸人季札蓋存乎教典方慶
懸車之樂復承顧命之榮乘騄駟而超天河以腹心
而參廟筭增輝白日叶贊明時力障群隂春回華夏
試手巳安於漢鼎阜民共拂於薰絃柱石之力初不
譲於霍嫖姚股肱之貞豈復减於蕭相國而又量容
江海利先國家顧所收之邑委以不争蓋先見之明
知其有在果屐斗間之紫氣卒收度外之鴻名知其
褒有成忠荐膺渥眷復衛邑爲之湯沐豈曰偶然錫
康侯至於庶番固所宜也望符興議歡動百城顧兹
繈負以偕來寔出恩威之素著僉曰維昔有虎苛之
政于今無犬吠之虞一新汚穢之風共沐神明之化
出幽谷而遷喬木孰不快哉若大旱之望雲霓徯斯
久矣此共推於公議匪獨出於私心今衛勢據上流
土名沃壌衣冠之所出風化之所生柰何民阽死者
積年政弊極之有日治期清静無如宰牧之良俗久
浮佻宜審急先之務况仁深改革意切矜怜固非賤
子之當陳諒以愚衷之所激伏念某三尺微命一介
書生慚非適用之才素負讀書之念無繩以繫白日
昔年甘落佩之迁披霧而覩青天今日有彈冠之慶
且平昔想聞其風采况終身得爲之主盟爲喜可勝
所憂一寫聞風興起已空北海之濱杖策來歸獨愧
南宫之謁儻預蒙於剪拂庶得免於駑駘所願無他
其心止此借齒牙之餘論煦枯槁於寒鄕燕麥兔葵
尚冀春風之摇蕩鼠肝䖝臂敢逃大冶之鑪爐庶將
螢爝之微仰賀風雲之末過此以往不知所裁某頓
首再拜冒黷
尊嚴不勝戰栗之至
上姚敬齋啓
中綂元年七月六日席生王某謹齋沐頓首再拜致
啓于
尚書宣撫先生閤下伏審
九天頒詔側聞方岳之分臨四海嚮風喜見太平之
有自顧惟孱劣曷稱提撕况
朝廷方弘治之辰而州縣以得賢爲急湏獲玄德升
聞之士可副大人吐握之懷如某者禀性疎愚與人
朴直断无它技徒切休心爰自穉年㭙乖庭訓雖讀
書鄕曲謾攻童子之雕䖝及學道蘇門徒竊孫登之
吟嘯因沾餘溢得列諸生然固窮不輟於絃歌念来
事可爲者忠孝吾將仕矣未見其人蓋女爲悅巳者
容士爲知巳者死俄翰簡光臨於圭竇見先生樂育
之素心爲喜可勝所憂一寫何乃至於此蓋有激而
云身賤貧而處世無聞跡泥塗而遇知爲貴若夫燕
築臺而師郭隗豈天下之無人備奉命而奔孔融所
喜世間之有己將摳衣於不曰終瀝膽以謝誠伏惟
閤下學際天人林兼文武幾年潜邸一变經筵儀表
四方股肱元聖方棋聞捷偉謝安雅量之雍容抗表
出師見葛亮忠規之遠大以致佐命收竒功於六詔
除殘僨封豕於三秦盪平青海之波濤𥙷就蒼天之
日月方聳馬空於冀北首令詔撫於山東杖扶戴白
之疲癃春動百城之草木欲隆承流宣化之權故擴
并採兼收之路慮一夫之不獲念小子以何堪戴德
若天醻恩無地比遂掃門之役庶堅磨鈍之誠利一
割之鉛刀享千金於弊帚翮知短鎩敢圖運海之鵬
程言至再三恐辱知人之藻鑑過此以往未知所裁
上張左丞啓
中綂元年六月日衛人王某謹齋沐頓首再拜啓事
於中書左丞宣撫相公閤下欽聞
明詔来鎮雄藩凢在提封咸增慶抃謂天下大綂也
尚建侯而不寕初無中外之限方岳至重也惟得賢
而俾乂故咨帷幄之臣然念德非盛大不足以填壓
夸毗量非弘深不足以包揔細大才非經綸不足以
酬事變望非崇高不足以饜人心恭惟閤下德冨天
彛材爲世用望出中朝之勲舊量涵萬頃之汪洋兵
濟長江符羊祐抗章之志龍興代邸偉宋昌獨断之
能故得雨闢雲開隂消陽長雷霆軀號令之威朝野
擴綱維之治繡衣南下寔承流宣化之權齊斧西臨
正擿伏破姦之日而今况河朔數路懷衛兩州世官
有晚唐擅據之強風俗近天寶塗炭之苦穢彰隣邑
政出多門其爲害也權在吏胥之手賄甘桀點之心
敗■者能先去之善人者其自存耳以
聖■求直言之者故愚儒及舊政之非伏念某一介
布衣半生文史顧其時之可出念所學之無成北闕
上書媿乏馬周之志南山種豆每懷楊惲之風觀化
明時游心至道不求鳴於時相終混跡於常流少得
見知侯喜顯名於韓狀如蒙所讀曾點終老於孔門
過此以還未知所措
授翰林修撰同知制誥兼充國史院編修
官謝中書省啓
中統二年秋七月廿九日王某謹齋沐頓首百拜奉
啓事于中書門下伏以幼學壯行自吾儒之常事位
尊德薄寔君子之深憂况禁林乃清切之資而自昔
極人文之選如某者性資樸魯學術蘼蕪幼窺篆刻
之文稍服鯉庭之訓而蔵修蔑有其素徒佔畢不去
其心血指汗顔竊弄柳州斤斧属辝比事略窺左氏
門墻頼鶚薦之先容致嚢錐之立見幸遇鴻熙之世
来觀上國之光自嗟坎井之蛙日侍幕蓮之地時乏
駿足用駑馬以代駿筆悞素屏點蒼蠅而成質方退
南飛之鷁重留西掖之垣方筵預使席之榮竹李致
舘人之意念朱雲之恥吏哀王孫而進飱顧影自怜
捫心有託特以見知之厚遇不無立仗之長鳴苟丐
虚名盡光歸路豈意誕膺綸命峻陟文階忝分蓮炬
之光得與玉堂之選固不能奮陽城之觀望無乃自
郭隗而權輿儘不負十載夜牎燈火之勤足以瞑九
原先子之目其榮巳極夫復何求茲蓋伏遇中書相
公閤下柱石中朝風雲潜邸羽翼四人之勲業文章
兩漢之精華秩乃代天門無弃物父子傳温國之學
書史備鄴侯之籖公將權衡彼自爲之高下信如寒
暑卒皆遂於生成豈謂帡幪蔭及蕭艾某敢不勉修
士行恪守官箴仰酬雨露之恩俯荅丘山之德蓬蓬
運海固敢期九萬里之程碌碌因人庶不在十九人
之後過此以往不知所裁謹奉啓事以聞王某頓首
再拜
青詞
齋意
旱氣隆蟲歷三時而巳遠守臣惶懼顧大責之難逃
輙先榖雨之辰敢罄雩求之懇預期以告於禮則宜
祈雨青詞
恐懼自修災有可消之理敬誠斯在天無不饗之心
伏念臣惲素昧臨民叨承㧾寄每荷登穣之惠庶寬
撫字之憂爰自去秋迄于今歲風霾蓬勃生意焦枯
時疫大興秋種未下氣將交而寒薄雲已合而風醨
旣走郡祠載呼洪造恭輸至懇光啓靈壇集道侶於
琳宫宣琅凾之真誥伏望九天降監列聖垂慈分勑
山川之神普下雷霆之詔風災一返膏潤咸霑使春
事無訛喜動四郊之耒秋成有望歌賡高廩之詩臣
無任瞻天望聖激切屏營之至
祈雨青詞
伏以萬物盈於兩間亭毒必資於帝力皇天祐于一
德高明庶格於精誠比者時雨愆常秋種不下重念
無辜之者將罹飢饉之災用是罷將作而㢮土木禁
市酤而重餱糧循省自修冀回哀眷氣將交而寒薄
雲旣密而風醨適當龍見而雩爰致桑林之禱恭延
真馭崇建靈壇伏望列聖垂仁九天降鋻易隂陽之
恒數斡運化之玄機下勑豊霳霈流甘㴻蘇槁麥於
南畒橎嘉榖於東郊一滌昏霾溥含生意豈惟大賫
三農免失業之憂嘉與多方高廪享有年之慶
祈雨青詞
天地乃萬物父母忍飢饉之荐臻風雨爲一歲咎休
顧得失而與應念守臣之不職致春旱以爲灾終風
且霾種不入土近雖霑其濡潤終未至於霶𩃱二麥
就枯群情懷懼念鰥寡無辜之者有溝&KR0676;立至之憂
旣走郡祠載籲玄造瀝愚衷之至懇建雨部之靈埸
伏望真宰鍳臨高穹隂騭溥同一視之仁大霈如膏
之澤興嘉苗於四野際和氣於兩間庶寬轉側之勞
共慰徯蘇之望所有報禮其敢後而
爲春旱䖝災青詞
伏念天聽雖高惟至誠而能感田功未即繄歲事之
可憂敢瀝丹衷仰干玄造兹者自春徂夏時雨愆期
荑桑卷而步屈爲災嘉禾槁而風埃蔽野吏則不德
民將何尤非恐懼以自修將藴隆而曷巳爰差榖旦
乃建靈壇延致羽流恭修法供應蒼精之昏見冀誠
意之孚通伏願列聖垂慈九天降鍳俯回哀眷霈甘
澤於一方丕顯神功享豊年於高廪
齋意
伏以驕陽恒若時雨未沾嘉禾槁而耕壠如焚步屈
災而春蚕闕食齋心預告於禮攸宜
爲張縣尹吉求嗣青詞
伏以不孝有三身無後而爲大輸誠儻至天雖高而
聽卑敢瀝丹衷用干玄造伏念臣某一行作吏壯歲
當官久居簿領之間未免輕重之悞或飬志罔終於
恃怙或臨民多靳於哀矜以致二子併亡半生惸獨
自孽難逃於隂譴隱憂忍及於先人敢資惟惠之仁
爱謹籲天之請敬陳清醮上扣高真伏望大眷垂哀
憫孤影零丁之苦維羆應夢廣一門嗣續之傳
為鄕人禱疾青詞
伏以民固多愚匪易天心之感老惟欲逸何堪竪疾
之嬰敢以聽卑用伸懇至伏念臣某生居市閧長失
義方凡有作為不無過咎或營營以窺利或昧昧以
馮生正以貪癡愈深罪釁又緣移徙多所紛更穿掘
旣發其蓋蔵修治悞衝其禁忌以致災徵未巳病曰
彌留和豫旣乖眠食稍廢捄薬徒爲之瞑眩朝昏遂
苦於呻吟伏望上聖垂慈高真降枯庶憑仁覆得蒙
羸劣之安言念愚衷永謹省修之戒
秋澗先生大全文集卷第六十八
