秋澗先生大全集卷第三十九
記
重建衞輝路緫管府帥正堂記
汲之為郡其來久矣自唐初易而為州歴五季宋金
率以防禦節度使來尹治之故其公𪠘制度廣狭視
厥秩夷而不敢越逮■國朝中綂建元之明年陞州
為府前政因仍不及改作加以歲月深土木㢮狭隘
頽弊朝夕視事有不堪其處者後二十五年嗣侯荅
失帖木兒暨緫尹耶律漢傑判官常德継軫來任既
而與相議曰維大府距河朔衝會部二州四縣一司
治稱匪易堂則乃赫焉具瞻之地其承宣■王澤聽
断民事齊肅禮容號令約束盡在於是今狭陋若爾
殆非所以恪正事而儼官守也又以品秩等威視堂之
隆殺固不可與嚮也相類於是張皇前規&KR0799;而一新
凢爲楹三鉅筵東西六尋有竒南北䆳三十有七尺
高爽靖深公居儼稱復作左右翼廳各三楹及增崇
儀閈俾與新𪠘映帶相奐仍扁其顔曰帥正復舊觀
也凢三月告成詢其費曰安取輟公稍以給之越六
月某日命饗於新堂會僚佐属吏與郡之士夫粛四
方之賓旅大合樂以落之望之儼然與飛雲傑構相
雄跨矣故老嘆息以謂百年来方覩官府若斯之盛
吁治其可忽也哉而忽而治只在公正從違而巳然
則何爲公事不私之謂也故公則生明何爲正正巳
而正不正者也故正則可大天下之事未有不公而
治民未有不正而格官孰有不順而穆者乎于斯之
際當官者固未睱以清心省事為軄而守正從新何
嘗有時不可之聞哉大凢人之心公而有恒德者苟
事有可為必為之不怠詎肯以歲月去留容其心於
間哉今斯役之作惟其若然故能於共億鞅掌外又
復興滯𥙷弊如此可謂賢也巳既卒事來丐文於余
以邦大夫之賢者方事之以相勉况鄕國盛事其敢
以不敏辝於是乎大書于石庸告來哲抑又知公等
必葺之意云至元廿六年歲在巳丑五月日記
郭氏挹翠樓記
共人郭子忠起書樓于所居之西市以地形爽塏高
甫尋丈而有縹緲飛動之勢既落成來丐名與記予
以共為邑距太行東麓連山疊阜映帶回抱矯首而
觀盡得西南林壑風煙之勝囙扁其顔曰挹翠頋惟
澹僻仁智之樂蚤歲有懷嘗從諸賢讀書山房洒洒
然遂有所得如龍門石門白鹿嵬百家岩等山皆左
戒絶觀雖常歷覽而屢至然蠟吾屐而踐其形固未
若支手板而當其氣之爽也若夫積翠横空一碧萬
仞空濛霏微騰滋泛潤眷我樓居壷開碧供而又秋
雨霽殘陽暮夕氣轉佳千鬟濕霧主人於畏詠飛鳥
與還之詩誦煙光凝紫之句攬其秀則詩脾儘清挹
其輝則芳樽溢渌至於野風吹来江月引去曾黎明
而巳集喜虚懷之延停吾想夫共之全盛時愛山而
起構者若湧金之麗譙公廨之危榭太師張公之溪
亭丞相蔡侯之别墅其餘臺亭觀閣層軒曲檻前後
非一雖昔人已非而山川良是嚮之挼藍潑黛争妍
競秀為名家之竒貨供騷客之珍玩者一旦悉爲郭
氏奄去不知一樓之勞之費其將幾何乃為造物所
偏而獨饗者乃尔其冨宜乎釋然而樂興有餘而樂
無窮也因念萬物盈於两間洪纖高下固云不齊要
其氣體物吾與也被山之丕凝篤實發光輝若然由
家之絫積善行致慶流餘𥙿今郭氏在承平時為衛
之大家世以藥石為業廼若爾考尔叔秉彜藴秀稱
鄕里善人其翼其肯者斯美具在子今不失舊物能
擴而充之齊其本而大其末與霏霏微微者日新於
華構之上俾後之來者挹而注之以膏其末光霑而
漬之以衍其餘慶安知方寸之木不高於岑樓也邪
至元廿四年歲次丁亥上元日記
秋澗記
山之有澗壑猶人之有量數也苟夷隘以狭人將無
以自處况能物之容乎太行諸山去郡西五十里而
近予嘗遠遊西自百家岩東盡靈山北崦並山之麓
深溪鉅澗横斜交絡折地而東鷺秋水時至萬壑潨
澮允猶翕合咸就約束滔滔汩汩迤邐而去或清或
濁無遠無邇不擇細大順受而併容者此澗之量也
至於流潤决壅激而為飛湍旋而為盤渦匯而為渊
渾東而爲細流岩屋以伏其怒巨石以殺其勢就泛
長傾順流遠引溉平田而有秋浮大丕而出谷不致
肆濫横潰使一漫流害注大川而後已者此澗之功
也及其忽焉收潦千里一空曾不少遺用以自潤縈
紆盤折沉深闊遠漲㾗在而流沬空沙尾平而崖涘
峻紛兮交貫矌兮長虚水之去来雖有緩急澗之吞
吐初自若也又類夫含章可貞或從王事無成有終
者是又澗之不有其量之與功也嗚呼澗乎其見用
於秋之時乎予嚮在京師客有善推策者嘗有所請
渠曰子非王秋澗乎予曰然客曰既云秋澗致用有
在第未之至耳然觀子之流行異時當有東南遠役
大冨厥覧不特泛長江而觀七澤也願子思存乎見
少不自以為多可也是則澗之量數不其容乃大歟
余唯而退至元廿六年巳丑歲秋八月望日記
堆金塜記
國朝癸酉歲天兵北動奄奠中夏明年分道而南連
亘河朔衛乃被圍粤三日城破以州旅拒不即下悉
驅民出泊近甸無噍類殄殱初星妖下流淇上羣兒
氣吐成謠閧歌里陌間曰團欒冬半破年寒食節絶
人煙之䜟尋罹厄實貞祐二年春正月十有二日也
時太一度師蕭公當危急際以智逸去是年冬十一
月師自河南來歸睨其城郭為墟暴骨如莽師惻然
哀之遂刮衣盂所有募人力歛遺骸至断溝眢井攓
蓬坡塞掇拾罔漏廼卜州西北二里許故陳城内地
鑿三坎瘞而丘之仍設醮祭以妥厥靈游魂褫魄薤
露莙篙同歸一竁其棘林暮夜之號隂壁枯血之火
熒沉啾寂無復光怪盖因冥薦而脫異滯之幽依道
廕而復坤靈之厚幽冥雖殊存殁兩有慰焉而師之
掩覆仁心於鄕梓之義極矣今其封俗呼爲堆金塚
(言人骨久而化金石也)每歲清明後一日邦人聚奠以信些孺
本宫爲尸而祝之六代師全祐懇予文紀其事以昭
先德嗚呼三代而下以智力相角其勢不干戈血肉
而莫之已何天地生物之仁返如是其盭哉豈周天
之運厄會有時中来而不可逭邪豈立極之道仁義
迹熄自取陵遲而然邪豈蒼茫兩間初無關係物盛
而衰自然而然邪皆不可而必也第嘉師生平以道
濟衆力苟可及不忍以一物失所類如此初師既葬
主柘之延祥觀壬辰冬大兵至城下師懲前日河朔
兵兇之慘復以一言活萬家扵鋒鏑之下古稱澤及
枯朽矧生人乎師之謂也向使師遭時得位其仁民
爱物之功豈如是而已耶因併及之師諱道輔字公
弼甫冠嗣主宗教後加謚號中和仁靖真人云至元
十九年龍集壬午竆臘日堇記
霍岳肇祀記
至元九年冬■朝廷以郡邑鎮山大浸載諸典秩者
所司三載一祀霍岳在河東實爲靈鎮故事每歲以
仲夏土極之日用信報禮昭處度也明年癸酉夏六
月廿六日惲行縣北走霍邑前次洪洞雨不克邁越
翼日抵趙城適嚴祀省牲之夕乃率霍州判官連漢
臣監縣事塔的尹裴國用主縣簿刘偉齊宿祠下將
事之夜霧雨交作既祀之朝隂霾四開三獻禮成冷
風肅然神峯鷲嶺軒豁呈露雖韓潮陽之禮衡岳孔
廣州之祀南海不足以喻其快也陪祀者府兵曹解
禎縣佐史高政稅監張承慶邑人薛昌齡獄庙道士
李志真興唐寺僧普光執事者吏王庭玉䓁一十五
人遂相與饜飫神貺而退承直郎平陽路緫管府判
官前監察御史汲郡王惲題記從行者閭山張思誠
子公孺
表忠觀碑始末記
至元庚寅冬予自福唐淂告北歸前次臨安客有以
表忠觀碑為言者字作擘窠大書殊偉麗也詢之馬
御史德昌如所聞云觀在龍井不十里遠能一到其
下豁先覩為快何如予以長淮迫凍為謝適鮮于生
在坐属伯機他日打一本惠及足矣曰諾既而杳然
明年辛卯秋吾友傳君士開赴官兩浙仍託以取逮
壬辰夏六月傳自杭特令人付来其碑作四巨軸装
潢如法盖亡宋故家物也噫坡書在霄壌間忠義之
氣欝欝然秋色爭高雖片言隻字不可遺逸宜其世
寶而力致之也故心存夢想求以三歲之久跨越
江湖至自二千里之遠一且高堂素壁如天珠河圖弘
壁琬琰對越左右誠可貴也左山云古人不可復作
所淂見者筆蹟而已况公斯文關繋世教令人讀之
油然有忠孝之勸烏可秪以翰黑為之論乎然一一
較之盖印印泥折釵股之法也是月廿八日書扵春
露堂之扶疎軒
睢州儀封縣創建廟學記
道之大原出扵天以之脩齊治平格非心而叙彛倫
者孔孟之教之功也其為天下通祀宜矣况存神過
化之地乎儀封縣金正大間割考㐮東明三邑地立治
于黃陵之通安堡以古儀城在焉故名攷之儀即春
秋衛之邊邑其為孔輅頓次封人請見之處諒無疑
矣兵後縣廢歲王子國家經略河南移理扵通安
南平城里桑土衍沃民俗便安然官府初創禮文之
事有未遑暇者吾夫子歲時假公舍而釋菜焉其邑
長盛君即議𧺫廟堂於艮方後為風雨攸壊癸亥秋
裴滿君自陳留令耒尹斯邑既告謁顧清廟如是惴
惴不少安乃與監縣奥兀刺等謀曰承流宣化事神
善俗皆我之責吾夫子政之本教之宗也嚮以濟時
行道轍環中國以木鐸而徇衛者屢矣千古而下時
移事在雖眇邈聆遺音而二仲楹奠車聲轔轔肅焉
来格不侈大宫庭將曷以發越奎光致邑人觀感之
深者焉遂與継任火者赤暨僚属各捐俸易爽塏地
於東南&KR1101;士庶聞風亦翕然響應於是定方中繚崇
垣起禮殿敞神闕下至講堂齋舍庖湢之所莫不完
美元聖素臣黼座有儼宏麗靖深蔚為東南宫廟之
冠教諭張庭珪等寔董其役君既代之明年尹程亮
簿刘楫嘉其謀作之勤烏可使無聞扵後乃令學直
李攀鱗持状来丐文以紀本末小子惲嚮提憲閩海
道出兹邑親覩斯美周行慨嘆何有志成事也如此
是可書也因重爲告之曰風化者致治之原人材者
爲政之具人材盛衰民俗淳湡一係夫學校之興替
故前人以庠序爲國之元氣誠知言哉我國家以
神武戡定區宇至戊戌間生聚甫集首閳猷設科擢
賢雋復戶役其所以開太平之基者固權輿扵兹矣
逮聖天子嗣復張皇潤色越先朝有光如釋奠
具儀禁護著令内而開國學訓胄子庶幾成均遺法
外而勉郡縣鄊社置師儒以揉鄙朴擢用講明條格
甚悉扵明德新民之具崇尚循誘之方可謂備矣而
任師帥者承宣贊理以副上之所尚宜何如哉裴
筮仕初以通國字充胄子教授宜其下車首議教基
敦風俗為本可謂知所務矣尹諱翼世為遼右顕族
資明逹以廟學一節觀之知其為能官者某年月日
堇記
義勇武安王祠記
汲縣縣治即故尉司公𪠘内舊有武安王祠莫䆒其
所始而可見者金泰和初信武將軍完顔師古重加
修飾昭然禱而荅靈貺也兵後廢撤不存有元中統
癸亥簿聶元擒詰強禦未即厥事假靈扵神已而如
所碩遂即治左復庙而貌之癸未之水又從而圯焉
至元丙戌真定錄判劉聚来主縣簿以游擊有功田
里頗安不敢居其能越神明是歸遂以起廢為巳任
星甫周神栖像設一切脩而廣之妥靈揭虔中外交
肅既落成来懇文以紀本末仍表夫神之所以昭昭
者予乃為之說曰忠義者天下之大閑良心者衆人
之素有惟夫超倫逸群之士淂時行道毅然不拔乃
能見二者之用而使後世畏仰愈久而愈不忘者豈
非公歟公遭漢室傾頽群雄血閧玄黃之際識昭烈
而翊戴之紹延漢基而明君臣一定之分報效曹公
不為利訹以决去就當然之機至氣凌三軍威振中
夏而擅國士之風者此無他不過擴秉彛之良心信
濟時之大義耳公既没其隂相餘烈加扵生者殊多
豈豪傑英偉之氣無時而息加以人心素有聚精扵
此默相動盪有不期然而然者邪是則公為不没矣
嗚呼其可不敬也夫故百世而下宫㞐血食衮冕而
王宜矣及夫卋教下衰禍福儆動之說興淫祀妄禱
唯知曰我祭則受福此豈理也哉孰謂神顧而饗之
耶今汝等既新斯宇當念夫神之所以致斯者義而
已吾之所以感神者能極夫義之所至則幽明兩間
豈惟感格之理名實俱淂將見簡簡穣穣之福降而
孔那矣俾刻諸麗石以告来哲至元廿八年五月重
午日堇記
勉齋記
人有不若之耻天下事未有行而弗至者况秉彛昭
融從容扵循勉者乎郎中杜君季眀聞㒒名而喜之
書所著勉齋等篇贈予疾讀數過其脩辭行已一以
經旨為據有味哉斯言也誠信道篤持志堅進進而
不畫者也予乃為之說曰夫聖人之道体微而用費
辝要而理奥雖聖賢有所弗知故學之者不措也克
而至扵極愚必眀柔必強書之懋哉詩之匪懈皆是
也子思子因道述教發越微奥曰勉強而行之信聖
賢之善誘致用自淂之良規也然乏粹美之姿者不
可淂而勉無資深之志者勉焉而(未易)淂二者皆具無
致用之位徒勉一躬俾兼善之功不及扵物斯亦君
子之所耻也故傳曰幼而學壮而欲行之由是而觀
士志扵學不止徒善乃為循勉之極今君懿秉超卓
言慎行敏挺身頽波砥柱屹立遊公卿之門當形势
之途毅然以道義自任不為外物所移日廣忠益思
成具瞻之美推轂多士以伸兼善之心正以負彊矯
之姿明當勉之理自誠而明由已以逹物其大者遠
者還有功而立致效也為不難將見一拳之石聳泰
岱扵目前一勺之水沛霖雨扵天下是則嚮之思而
得勉而中從容中道聖賢與同歸矣㒒壮年竊有志
扵卋巳嘗少試扵用間或勉中思得念天下之事莫
此樂也今行就衰謝及聞伯夷之風振衰激懦耿耿
有不去其懷者因為長歌揄揚吾子之勇且寓夫余
之感焉歌曰安肆日偷衆情之常乎黽勉日強君子
之志乎施之有用斯又古人之難乎矯矯杜君知耻
近勇之倫乎見諸行事而復德曰新乎牙磋玉琢殆
起予者商乎行雖衰矣衷或誘其愚乎雖佩玉長裾
尚足以利乎走趍也扵是乎書
終南山集仙觀記
予自壮歲䆠游四方經涉河山大地昔賢遺跡未嘗
不仿徉臨望冨覧勝槩而去尚自視欿然者獨欠秦
中一游每聞談關輔形勢漢唐間風聲氣習翹翹褰
裳夢寐長往今年夏四月有虚齊道人楊姓者踵門
来謁拈香具禮磬折而前曰側聆先生名德久矣自
惟何幸於焉淂遇継出一圖示余指似云終南縣重
陽祖庭西南甘源水左由石砦入峪道即陡隂磴山
行二十里而遠抵望僊平淂唐巳耒集仙庵故址山
中人傳云昔有古僊人吕翁者嘗學道於此近代有
長生師劉公爱其崦曲幽勝清泉灌木隂湛連壑迺
結茅雲隱略有興築兵餘雲荒石老無復人迹林光空
翠㬌氣長新當時貧道從三洞弘玄師真侍香重陽
丈室既而以法籙事辝師入山結習修静遂步上甘
谷東峯不覺適喜曰此吾巢松稅駕之地也乃與方
外二三友道宣聦真輩定居而建其所當奉壇場神
室等祠歲時清供鐘磬之音隱然山谷間如回嶺丹
樓諸峯漢洞神湫之境雲㷑動色亦欣吾来盟洞眀
真人祁公聞之嘉其志堅可與有立給觀名曰集仙
至元癸未皇姪永昌王易其額有玉清昭應之號
經营未已洞口有光人跡踵至復避喧趣静㰸裳霄
逝東入商嶺廬天柱峯及漫川之青崖往来逋止將
終身焉居無幾何悮為尺一喚去待詔闕下付
以禱尔上下之事自是齋㞐致敬焉感召幽貺呵禁
不祥扈從法駕往還兩京(者凡)二年于兹癸巳春蒙
恩復以傳送還本山將行切自揆遭遇明時莫大之
幸越玄門儘光重念山齋寂寥歸無片辭以勒岩石
使後之尋盟者曷以見住山歲月開先樓觀而雲龕
石室亦曾覩鶴書赴壠鳴騶入谷之賁哉敢再拜以
記文為請且償先生平時所願言余嘗謂道家者流
以淡泊虚無為宗以忘言絶俗為事或者須人為徒
心存濟度如三洞五雷盟威正一等法行符敕水驅
逐疾疫鞭答鬼物使邪氣罔奸兩間其於𥙷助世教
有不淂後焉者方之與卋相遺歸㓗一身稿死山林
長往而不来者為有間矣故樂為書之楊法諱道謙
蜀之銅梁人號保光子上卋有以進士為巴西令者
某年月日記
彭澤縣創修二賢堂記
自昔宰彭澤者其麗不鮮獨二賢者至今屋而祀之
在縣西市里者靖節陶(公也)其在東門(内者)唐相梁公也
歲貌殘圯揭虔斯在盖其高風義烈上薄雲曰千載
而下大有關扵卋教者然也揔尹周侯諒其如是越
到官之明年既治廟學遂遷二賢祠扵神閍之右作
新宇以合饗之仍榜之曰二賢堂至元甲午春侯會
予扵京師廼以祠事相告且曰二公皆宰兹邑行巳
去就有略不同者先生試為錯言之余曰淵明以長
沙卋胄起而弦歌知其不可而去及宋業漸隆不復
仕進義熙而後止書甲子明見耻臣扵宋豈惟隱㞐
求志抑且勵薄俗而明大義也故綱目以晉徵士卒
之梁公有唐忠臣被讒遠謫志在復辟此隐忍就功
可久可速蔵噐俟時之意也若二公者考其跡則異
揆其心則同孟軻氏謂禹稷顔回同道易地則皆然
者是也一堂並祀何嫌何疑周侯曰嘻有是哉不肖
初心固不外此特取正扵公耳今將謁諸公賦詩合
異同而萃全美幸内翰以首倡題諸萹端會歸付之
邦人僤刻石祠下以告二公雖云義起烏可闕其說
焉扵是乎書是歲三月望日記
克巳齋記
御史中丞崔公作新齋扵私苐中門之内為朝夕見
賓客廣忠蓋之所扁其顔曰克巳中外士夫聞而疑
焉盖(以公)忠亮簡在帝心四方想(見其)風彩勲名事業無
愧扵昔賢方且孜孜焉汲汲焉致力扵方學者所務
㒒為之說曰天之降大任扵斯人也俾經綸一世之
事其時政之得失思有以論列之生民之利病思有
以興除之人林沉滯賴之而薦舉奸邪横恣仰之而
紏䋲況辨公私扵事時不同之後論紀綱扵功利競
進之餘是恒處乎憂患之域而踐乎囏險之塗矣軄
臺憲者可謂責之重而任之不易矣自非材德備具
卓爾千人之英志氣剛明信乎萬物之表偏蔽躁妄
力制嗜欲之私視听云為粹彂性情之正厲忠直而
靡他無瑕疵之可擿既正身而格物先律己而治人
者詎能厭公論而服衆心振清風扵臺閣者哉而公
端本澄源之志實有在於此宜其扵聖賢傳授心法
切要之理默識心通景仰取法有不能自已者惟公
歴事兩朝久執臺憲忠君爱物之念若饑渴之扵
飲食當其論列主宰之際犯顔匪躬挺然以直道偉
論獨步一時曾無顧忌退縮之私固巳循天理之至
公思復本心之全德矣雖然顔子入室大賢得聖人
為之依歸夙承善誘鑚仰薦信猶不免違仁扵三月
之後矧餘人哉盖天理人慾只在於公私一念之項
惟致知是期格物知至者動静以察其變朝昏以精
其思久蹈彛則靡息厥修者方造聖賢閫域故衛武
公年登九秩作抑詩以自警司馬文正存守一誠終
身不易今公既循聖賢治心行已之要道復如二公
貞固自持服膺勿失日就月將豈惟緝熙扵光明將
見與昔賢同歸而不殊矣公以齋記見嘱㒒年衰老
懶扵筆研敢直書臆見姑塞雅命云
秋澗先生大全文集苐三十九
