秋澗先生大全文集卷第五十二
碑
大元故鄭州宣課長官盧公神道碑銘并序
至元己丑冬予提憲福唐識前政太中盧君沉厚謙
抑蓋卓卓有爲者及聞諸僚友間君自平江淛以來
治軍撫民俱有成效惜去之遽不暇欵接也後六年
予方紬書石室來謁曰天祥負釁深重嚮任回甫拜
先壠不幸考妣相継奄逝今祥禫已終惟是告神明
傳未久者不内翰是託其疇依幸惠頋無讓旣而持
善狀以墓碑來請廼勉爲論撰之公諱元姓盧氏世
爲許之臨穎縣里仁鄕人曾祖祖世代邈名諱俱逸
樂耕稼以善行茈一方父諱某金季以勞治襄城簿
有聲妣李氏姿明慧知經史公垂髫教之讀書每以
言動不妄爲誡及長存誠尚義挺然有守不爲流俗
所移歲壬辰公避地鄭之管城及汴梁下民環鄭而
來者日以千數公知衆心去留未定即會而喻之曰
鄭土號稱沃壤策荒歲久畒可數鍾今棄而不耕狃
遷避爲安其安果何在哉吾欲捐私廪助種食與汝
曹並耕而食一旦有成不猶愈餬其口於四方君等
其有意乎衆感而准命由是遠近孺慕歸依者衆生
聚煙火漸復平日之舊迄今鄭人戶而祝之庚子辛
丑間
朝廷聞公信義多之乃曰智效一官用未可量也遂
舉充鄭六縣課稅長官數年間事辦而民安不知有
壟断也其寬和如此旣而嘆曰放利而行不容無怨
况非素志遂投牒而去優游田間處身事外有教子
讀書立門戶盡地利厚蓋蔵而已歲時伏臘擊鮮具
釀與親戚父老寕止燕衎樂于胥也先是治苐郡城
中然未嘗久處杖屨所安多在里仁别業辛卯冬一
夕與隣里辝訣曰相親久幸各自重遂命駕入城衆
訝其遽如許也巳而果微恙召諸子若孫告之曰昔
吾翁媪兵燼餘營理生産五十年間勤苦備嘗方致
苟完今壽踰八秩嗣子致位通顯吾何修而然是皆
祖禰積德勤力所致苐官無高庳廉慎能安家無肥
瘠共儉可保吾平生行巳汝曹猶及見之諸孫温飫
不知囏難所自讀書力田愼勿偏廢如是則盧氏其
未央也言終而逝饗年八十有二夫人薛氏抵嚴貞
順母道有光夫婦相處五紀公之意不毫髮少失後
一閏無疾而終四子長天祥大中大夫福建閩海道
提刑按察使次天驎未仕天祐忠翊校尉行軍緫把
戰占城殁皆薛出天瑞晉江縣尹前公卒一女適曹
氏子孫七人從善從禮從順從道從正從德從謙從
禮襲父天祐聀忠顯校尉行軍千戶餘皆幼孫女九
人四適士族餘在室曾孫一人曰允孫曾女孫一人
尚幼某年月日天祥等奉公柩葬大陵先塋某穴夫
人薛氏祔焉公爲人魁梧重然諾寡言笑言則爲衆
信服處身治家不侈不陋理恒業課僮僕各得其宜
故能上下戮力農事修整子孫朝夕問謁肅若官府
雖搶攘際姻親鄕曲頼其依藉與平時無異初江左
平公南遊㐮漢遇俘者疾病顛頓道涂間憫焉遂罄
行槖中物贖而良之者甚衆至於行高恩積在人又
似夫漢樊重之行事也是可銘銘曰
天禀中厚百焉可爲事以誠應其將孰違暨暨盧氏
家穎之涯三世在野篤爲農師頋此大本我控我持
迨乎府君一誠是思積而能散識符事幾大梁既下
流氓四馳環鄭而來莫知所依一語還定衆若歸
畇畇鄭圃澹澹冲陂煙火相望雞犬垣籬繄鄭有存
曰僑曰皮尸而祝之非公其誰豈惟義豪善人幾希
逹而拜官非吾所期解紱南轅幅巾杖藜秩我東作
西成可知崇彼禮節張吾四維嗚歌有子幼之樂營
産盡吾樊之規流惠閭里賑乏宗支人以爲君子冨
於此見智人所推取諸理化政將同施婆娑故里壽
高期頥子孫簮紱何若若兮纍纍臨終朗朗二者勿
遺蓋耕稼乃種德之本教子隆起家之基古人取必
於身後公獨饗福於平時狼陂奫淪大陵崔巍異時
瞻豐碑於木抄其有感於斯者知無媿辝噫
金故朝請大夫泌陽縣令趙公神道碑銘并序
金自南渡後封壤日蹙軍國調度百色所湏悉取辦
民間然迄於亡而不知困其良法善經維持而有力
者多農司辟令是歸若乃策名俊造列官令宰終其
職而不負所舉者趙公其一也公諱鵬字搏霄蒲之
河東人幼君舉業弱冠有聲埸屋間擢貞祐三年詞
賦進士第父元善聲韻算學世以農致冨及公第諸
負債者悉折劵以貰曰吾所得巳多尚何貪爲其知
止如此公釋褐主芮城簿秩滿令闕縣請留公行臺
廉其能俾攝縣務旣而調同州澄城令民安公教政
方著左曹請赴入𥙷尚書省掾未幾用薦者辟授泌
陽縣令泌邊邑也戶繁俗剽薄多不地著號稱難理
公下車設教條督游墮行視田里相民利病而興除
之見其土腴而桑鮮及知玉池沲坡等陂民嘗資以
蒔稻歲穫千萬鍾年深堤堰圯漏貪取恣引彊者有
餘弱者不足田有涸而生埃者致相訟竟歲公審其
若是令口水爲利殊博旱乾有藉焉正患潤餘而用
不均又曰設使菽粟如流寒無袴𥜗將奚以卒歲乃
揵圯苴漏瀦漶散理溝洫復作斗門提閼十數處量
田疇爲可溉約束又置鼓畜犬於田畔以警其姦竊
自是紛争息民無所私及課植桑歲至三十萬株縣
以之致冨焉公曰旣殷而教聖人之大經於是謹庠
序表善惡以敦其禮讓有射生張青者闖踐兩徼頗
横恣不法民嫉之公廉知攝至庭嚴加教戒就給田
牛昜籍農伍許以自新曰今而後姦枿少萌吾將不
汝貸青悔愧自歛迄終更不復爲非其興利昜俗先
教後罰殆召父之治南陽也農司覈實以其績上聞
至有州縣得人之諭尋遷豐衍庫使京城變人饑至
相啖同僚欲私帑物以昜斗食公曰我主吏死則吾
分可切君蔵以偷生耶其人慚而止北渡後流寓淇
南貧無爲資時當路有知公之賢欲以一縣相屈者
公聞之曰余方以儉素自守其可榮以仕乎竟不應
遂教諸生爲業識者多之以甲寅歲夏六月二十九
日觀漲西城歸憩坐礎言笑而逝春秋七十有三積
官至朝請大夫至元戊寅歲改葬公郡城東郭顯應
祠雨百許步郡君邢氏祔焉公凢五娶楊氏生子庭
掌爲郡學官文某適同年何氏子耶氏生女華仙適
齊氏次雷氏令狐氏再娶閿鄕邢氏生四子一女男
曰康曰廣廣傳家學嘗任筦庫以廉能称曰應曰廉
讀書通醫術女舜英適陳嘉謀孫七人良弼遂良濟
民從龍顯祖時敏克謙先生資雅厚長身白晢與人
接未嘗出一妄言衣冠顔貌望之知爲一醇儒也所
交皆一時才傑如石御史子堅李右司欽叔暨其弟
欽用欽若楊都運換然王華隂元禮何學博與之嘗
觀河華風土秀潤雄碩不隨時高下先生挺生其間
清明之所萃鍾英彦之所霑浹宜其角逐文埸而擢
名進士楊歴中外而称材大夫所居民冨所去見思
廪廪然有德譲君子之風詞賦爲平生顓門之學其
經指授者皆有所成就某年方志學受業門下今老
矣凢兩入翰林三貳憲府粗有所聞於時先生之教
有力焉子廣來請銘曰是某之責也其敢以不敏辭
銘曰
於休先生德讓君子力擢巍科
聲馳膴仕二宰劇縣政平訟理
敬謹開田里先罰後
令行禁止異績殊聞驚目駭耳
一非不能未免有巳鄒論爲邦
厥有深旨樹畜耕耘王道伊始
史傳漢循龔黃信臣奮髯扺几
莫之與倫諒公平生有得於此
至今遺黎歌詠餘美天步改玉
士或昜節布衣歸來教授爲業
斗食苟生寕飢不屑銘無愧辝
劖此麟碣是爲亡社大夫之墓
其光有曄
大元故奉訓大夫尚書禮部郎中致仕丁公
墓碑銘并序
金制大定聞限以三品至五品軄事官承廕子孫内
班供奉或省署儤直者同吏員許試六曹令史中其
選驗班秩崇庳而收𥙷焉謂之班祗出身于以抑任
子苟進之風且勵多士特逹者之志在當時號稱入
流美科如吾奉訓丁公卓然以材術拔出倫類表見
一時可謂篤志君子其敢以門資待之乎公諱居實
字仲華高祖孝温仕金朝官金紫光禄大夫臨海軍
節度使遂世家錦州曾祖與宣武將軍終興化簿大
父從吉明威將軍宜陽令考鐘太康稅使累官至宣
武將軍公少孤稍長力學不倦每以藉廕入雜流爲
慊遂去習城旦書用明威資中正大四年部掾甲首
例𥙷尚書吏部令史南播後封瓖蹙員多闕鮮中外
官守代攙滯公詳酌格例若不顓泥而銓調以方至
事行而人服其當因建言曲阜令孔氏世継終其身
有不便者請優以兩考調佗任擢族中賢者嗣秩乃
𡭗則聖人之後材能軰出不致沉欝朝議從之未幾
擢權尚書省令史明惠太后崩暨國信出使皆以材
選從事爼豆縉紳間称其敏逹積前後勞官昭信校
尉勲雲騎尉金亡流寓天德黑水間
國朝方事江淮緫廪餉于衛漕長宗矦亨奏公充軍
儲經歴官收德望也公籌會漕計雖内輸外饋應期
取辦顓以抒民力爲心俾人忘飛輓之勞士有足食
之樂公力爲居多迨中統建元開府史公宣撫河外
方圖任舊人以副閫寄故首薦公諮議幕府事公竭
誠殫慮思盡心所行簿書外典憲獄情亢所明慎初
許民得千戶印章於&KR2145;間以窶甚冒稱偏禆獲戾投
欵而南以徼賞格既而潜來事露有司抵之極刑公
曰不可原其情非逆不過以譎圖賄尔竟從减死論
故制辝有處心純正用事詳明熟識國興之諭其爲
朝壄推重如是四年復應左丞闊公辟署大名宣慰
司幕官適青齊用兵調度星火急公晝夜措畫責分
而事辦有宿盗抵法上官主以劓刑决之公力辯曰
時方關動肉刑久廢行之恐衆情疑駭且復累公遂
處以常法一邊將以&KR1412;叛獲奴從欲殺之公請讞於
朝左轄公曰從逆者坐死尚何疑公曰彼固有罪爲
士師則可以僇之况奴爲主脅寕知得巳乎上之囚
果縱釋後來謝公拒絶不見曰嚮非汝私論國典也
其清眘強幹至爲子清公賞識且以大用許之五年
朝廷大明黜陟調中外官銓法曠久後生晚進有愕
然手不易措者以掌固起公遂授吏部員外郎所謂
吏勲緫格貼簿之類指授大略然後以今酌古裁為
新格粲如也庳秩崇資陞降注擬多適其宜以能陞
奉訓大夫尚書礼部郎中尋以年及請老諸相謂公
齒力健未宐失此老成人請益堅得告沾沾而喜曰
自今方爲一事了人也其含章有終爲可見矣時致
仕例未行俗且以奔競患失爲風聞公勇退若𡭗識
者莫不歎羡翰林諸公至餞以歌詩美之公氣貌魁
偉資穎悟廉直精敏過人挺身正路動以撿押自律
與人交雖小信不忒及談典故論法家令人聽之娓
娓忘倦故至元已來刪定儀制公每預其庭議焉嘗
有以瓜菓爲獻者謝去之曰此固微物第生平未省
一介妄取諸人其自克治多類此疇謂阿私可得而
浼邪中年後勑断家事母復關白以書史自娛喜讀
司馬公通鑑日手書爲課曰一錄則勝數過矣五載
間寒暑不輟遂成全帙故晩節識益明志益篤然於
世猶有末忘者十三年夏余攷試在汴尚憶公危坐
一榻吐論猶健間及世道理有所臲&KR1142;慨然義形于
色因泣下沾襟余訝其遽如許也明年秋八月遘疾
卒于家春秋七十有五夫人趙氏金太中大夫太常
卿文簡公之女孫泗州防判經之女正内主饋壼儀
有煒生四子皆讀書公資之殊力長曰誠克家不仕
曰詢有文學淇州教官曰訓通吏事任江州某軄曰
諒能以孝移理于官而義襟靄如嘗爲河南宣慰司
提領按牘官(又不)負公之所鍾愛云孫男女如于公殁
後八年子詢諒來謁余跽而請曰維憲使與先君世
契厚從游且久知行已爲最詳今墓石未銘敢百拜
属筆庶假寵後人以垂不泯幸先生母譲因弟其善
狀而表之以銘銘曰
士志弘毅奚間隆汚譬彼玉瑩
丹青不渝顯允丁公志弘氣愉
脫落門閥奮飛亨衢貞我憲度
勵夫廉隅擢居省署以才以譽
契囊佩玉氣皃舒徐表見一時
聲光兩都開物成務綽然有餘
其出其處與時盈虚解紱歸來
詩書自娛人曰吏師我曰通儒
淺之爲失昧於卷舒公卿之門
形勢之涂老不知巳伺候奔趍
衆眎爲常曾何異於我獨翩翩
勇退自如以此較彼孰賢孰愚
豈惟知止而近不殆古所謂賢哉二大夫者公其
庶乎我銘表德過者嗟吁
故武節將軍侍衛親軍千戶董侯夫人碑銘(有序)
故武節將軍董矦死事后十有九年當癸巳秋八月
庚戌夫人凌其氏卒於槀苐之正寢用次月九日嗣
子守仁手開玄堂祔安武節匶左禮也重念母氏德
全恩至以守仁蚤備戎行省定歲有時不幸罹兹大
故例同世俗附見於表誌之末何以慰凱風寒泉之
思惟是鑱銘别石嫓峙神隧用昭懿德越厥心是恔
内翰與叔祖契欵尚惠顧使卒微志豈唯守仁等幸
亦母氏之永光也敢百拜爲請譲不容巳謹叙而誶
之夫人號淑媛系艧澤大家父松崗先生諱軸母元
氏先生資剛正有文行嘗提舉真定八州學校夫人
幼聦慧即教之知書既笄容止幽閑組繡剪製巧者
餘思班經女誡皆通曉大義故金紫光禄大夫忠獻
董公聞其賢淑求配長嗣士元維董氏勛閥大族世
稱有家法者夫人出儒素一旦起家若固有之即能
事公姑奉祭祀不爽婦軄小大說懌化行閨壼間穆
如也太夫人早棄養忠憲公洎武節扈從出帥無虚
歲門内事如麻一諉之主治居無幾何内外齊肅始
一官府然審詳而不傷其婉嚴恪而不害其和以致
家道昌宜豐儉中禮若廼終之以温惠浹之以恭順
四十年間奉承内助夫人之力㞐多夫人嘗以賜幣
爲武節作服衣之入侍
上目其製精適宜且滅手迹顧左右曰董某妻必女
紅之善者或歸語其堂多悚而效之者由是夫人賢
淑聞于時及武節之喪哀毀幾絶者再比之奉轊安
窆植碑表烈以終大禮其勤悴至矣加以鞠育諸孤
朝趨學於外夕勖志於内至祝香空際願克孝而忠
若冨與貴非所敢希至於時祀雖幼子童孫抱持起
拜使習見熟其當然於嬰孩示教又如此故歲時拜
慶瑶環瑜珥停鸞峙鵠玉雪照㬇樂融怡也至元三
十年夫人竟以勤劬致疾既革子守仁越千里來省
正容而謂曰宿衛事重何以我爲業來吾且逝矣比
属纊立諸子戒之董氏一門世篤忠貞汝軰當效死
報國母貽𡭗祖禰羞能然吾目瞑無憾矣言畢而終
享年六十有一生子男四人長早世次即守仁守礼
守謙守仁姿清峻射聲有父風勤於問學恪於官守
初以羽林孤兒襲爵尋有功陞宣武將軍簽右衛指
揮司事餘未仕皆謹愿克家子女四人俱適名族武
節有次室曰張氏夫人礼遇殊厚生男女各一教育
嫁娶不異(巳出)女媵四及所生女一遺命劵而良之其
逮下罔嫉有芣苢小星之惠若夫人者在家爲淑嬺
既嫁爲哲婦老而称賢母以行以法宜有銘銘曰
夫婦之道人倫是維内治克雍尤婦之宜毓德由素
承家有基懿懿夫人两全德儀譬彼蘭苢曄曄猗猗
植根得所馨華日滋求佳耦而得英配融篤實而發
光輝主祀孔嘉供養無違以孝以敬心焉與持志閔
天勞而勸義豈特奉几而齊眉庭生玉樹秀擢連枝
惟天姿而與教宜並悌而孝思孰云施而匪報繄美
惡人两遺雖壽齡兮佀靳儘五福兮熙熙煒我彤管
刻銘在碑香生七誡聲聞禁闈羌千秋兮百代與班
氏兮同歸
泰安州長清縣朱氏世系碑銘并序
大元以威德撫有方夏當其摧強暴剪妖孽而收廓
清之功者莫不資心膂瓜牙之士以宣其力三齊諸
軍號稱果銳就偏禆中論之長清朱氏蓋其一也朱
氏世爲黃山里中人遠祖諱寶寶生珍珍生鎮皆力
穡致冨積而能散以孝謹聞鎮之配馬氏生五子曰
在曰楫曰存曰林曰和洎女弟三人皆適里族而楫
與存獨慷慨超昆季間既長並善騎射膽略過人平
居恂恂殆無能爲者至於臨事果遇敵勇自眎無前
貞祐初金棄燕南渡所在豪強乘亂而起一僨一興
迭爲雄長人昧夫依於楫與弟存廼集鄕義年少團
大望山以自保聞東平武惠嚴公倡率義師壁青崖
山伏俟國兵攸歸楫慕義往見之遂假楫兵馬都
緫領歲庚寅武惠挈所部歸太師(國王)王丞制封
拜徼衆力爲用時楫以功從公請授懷遠大將軍同
知濟南府事甲申略地而西次冠氏與宋將彭義斌
遌䧟陣中戰殁母弟存奉欍葬黃山原之先塋禮也
存遂襲兄軄以信武將軍俾領軍務俄鄆州失守翼
武惠復東平就取徐邳乙未嘬鋒棗陽踣之進攻黃
光尅焉積勞遷廣威將軍継升昭勇大將軍辛丑歲
軍府第功以最開賜金符充東平路行軍千戶迨
巳酉春竟以攻戰得勞疾卒夫人李氏系同郡大家
其次室曰吳氏王氏劉氏傳氏生男子五人克正克
紹克脩克恭克順克正即夫人吳氏出既嗣昭勇軍
務仍佩金符改授東平路長清縣行軍千戶方荐歲
南伐所在戰有之如壬子攻虎頭關以先登得功主
將遥見之召使前免胄識面以鏐匜犒之戊午秋
國兵大集釣魚山詔東師掣肘淮海宣武以騎將徇
召伯&KR1932;之復有白金之賜已末冬王師渡江取
鄂分率拔都穴城以入不甲解者四十晝夜中統三
年破歴下城諸校以圍柵功例有銀盌紵袍之賚宣
武預焉至元十一年掀荆山鍋河等戍十二年提漢
甲從元帥孛羅懽掇連海清口淮安寶應水陸相聖
殊力故明年秋復掠高郵西遇賊一戰而纖行樞錄
勞上聞授武節將軍又准辟兼行省都鎮撫十四
年隨右相别里迷失入覲進宣武將軍管軍緫管仍
宿杭以鎮明年處劇賊陳夀浮雲張三八等劫鎮縣
殺守吏勢甚張比摛獮馘渠首二十餘級隨以蒙古
漢步七百人收温之五寨以能升本軍萬戶十七年
庚辰督造下瀨戈船竹頭木梯積羡增四十餘艘用
是得勞憊疾輿歸卒黃山墅之正寢其壯而事者以
宣武自結髮從軍幾三十年小大戰百餘合忠勇奮
發亦可謂無負名之與爵矣夫人張氏系同縣世家
姿貞嚴齊家有法與宣武合德生子故女三人啟以
世叙宣授武略將軍本翼管軍千戶就佩父金
守戍臨安継宣慰忽都虎駕海徑占臘占終
朝廷恤其師復伏類歲良之
寕海部群盗嘯兇者潭
巴山月雙二谿同茶把所也武略獨
首九十餘級扲介胄者艦者五戰遂平明州
冬暴卒於明州之軍舍為人倜儻好施謙撝有祖懷
公勤凛父風天不假壽■止於斯悲夫(明年)夏四月夫
人劉氏自慶元護靈轊而歸以從亦以哀悴致
疾終孤子昭先就安祔公蔵昭先二女長適幾管兀
顔次歸今武衛親軍副都指揮使張瑾■任適■德
起身戲下義激於衷最不忘其故者於是接挈
今授昭信校尉管軍千戶俾嗣其世業葬之載月殘
紹介其舅持翰林修撰傳夢㢸善狀百拜來丐銘榮
嘗讀西漢游俠傳魯人尚儒惟朱家以俠聞長清在
漢濟北地面控泰岱挾右滄海與魯封犬牙相入今
朱氏世為長清黃山里人家故饒財急難憙施世不
乏人豈朱家之遠裔乎且戎閫為國之正臣豪俠廼
鄕土武断其豁逹匿智雖習俗使然彼風聲氣㮣尚
桓而趨事也如是非來之遠積之厚其流胡能若尔
而渊者虖仍系之以銘銘曰
天生五材闕一胡可孰能去兵芟夷繁夥繄朱氏先
其來么麽三世在田睯而罔墮加以孝友勤儉克荷
﨣﨣懷宣拳勇強果尚桓勖義志不屑瑣諸父而下
廼暨仍孫例生炳彪負嵎而賁風塵與會雲&KR2242;解屯
撫定齊魯于桑于耘蕩一江吳席卷䲔吞會歸一原
張本楫存三世為將道家所忌唯殺不嗜能永厥世
偉曺惠武仁而且智臨陣愾敵虔劉鏺刈居當平時
蟻封謹避儻存是心絫將何害萬骼雖脂功成而泰
於戲朱氏我銘韋佩匪惟光昭惟以是誡
絳州重修夫子廟碑
絳為州甚劇其地蓄河山之潤緫六縣以三萬戶為
河東冠俗剛儉尚氣義奄焉有三晉餘習州治民廬
高下覆壓蟠蜛枕跨崗陵是依獨
夫子廟學據城之東北隅爽朗夷衍奠澤宫甚宜而
素汾北來盤折容與帶郡城而西望之一泮水然廢
撤既久莽為榛墟逮州將艧澤郭公來始圖興復遂
起■大成殿泮宫門各三楹甫朽棧而公卒漠然狼
藉者蓋三年于兹噫將有待而然邪至元九年秋奉
議馬公來尹斯郡既謁告頋瞻咨嗟憫夫垂成之功
日就陊剥乃以完故益新為任於是完正殿壯臺門
創兩序凢就屋五十餘楹層棟軒翥墀陛整削松桷
有舄碩碩其庭中設素王像以顔孟十哲配侍左右
東西兩廡繪六十二子及大儒二十有四衮冕哻裳
峨峨奉璋奎壁輝映煥焉有光廟既成適選舉令下
士子來歸洋洋滿庠既而衆議以州之治化及民者
非一其大者著者可無聞於后來謁文於余因勉為
撰述且寓夫予之所感焉嗚呼三代之治道莫先於
教學無重於育材材弗育則用乏其人民失化則不
明乎善善不明則民入於僻民蕩於僻則幾何不為
禽犢也哀哉欲求吏之良政之善胡可得已若夫天
地緼絪山川開闔蟠精粹靈非有今昔醇醨之間人
之秉彛具存天之生材不乏然氣之不充俗之不美
者特以教之無素養之未至耳今
國家崇聖道開化源建辟廱於京師立學師於鄉遂
顓本業者復其身鳴一藝者無不庸是則大易人文
之化菁莪樂育之方靡不備至奈何吏治者鮮推其
本以簿書獄訟是務爲士者不思根極聖道以大學
自任區區從事於章句之末是不副上之所求所望
焉而曰道不明秦無人也宜矣尹蚤以學術侍彤庭
歴臺閣熟其然故下車之初首事學校作新土民耳
目至成就若𡭗可謂能也巳尹諱某世郡人既書其
興建本末而繫之以詩其辝曰
厥初生民秉彛昭融物慾外遷良心蔽蒙於鑠元聖
乃大有覺何效何則而先乎學于嗟叔世降及漢唐
道統湮微絺文繪章士騖空言吏昧厥治朝夕孜孜
匪不摩勵科學異端簿書期會愚者不及淪於自棄
聖不世出發越道源粃糠虚文浩浩其天廟宫之建
序庠是宣穆穆睿思意茲在焉而吏而士尚克勉旃
盤盤閟宫完故益新馬公之功本旣立矣道由生矣
眎爲餼羊乃予之恥
秋澗先生大全文集卷第五十二
