秋澗先生大全文集卷第五十四
碑
大都復虞帝廟碑
幽陵之祠虞帝所從來綿邈廟據金故苑西北維兵
後廢不治獨唐貞元間復廟碑宛在(顔貞卿于頵春)人屢欲
昜去礱焉以它用主者心戃恍若有儆動廼巳厥後
道士陳志玄直廟西百舉武起真陽觀爲長春别院
復購焉約不犯元刻用石背勒營建本始備力來徙
碑與趺坼身挺植重不克舉仆道士愓息磬折向碑
祝曰今神顯思若是願置安處且遠荒穢尚敢他用
以黷聖靈神惟降監庶畢兹志安載而去吁亦異哉
初樞密趙公良弼嘗建學宫於鄕縣永志玄爲工師
既迄功以徙碑事蹟來告公曰嗚呼噫嘻皇乎休哉
惟帝明德萬古是式况冀土茫茫析而爲幽州者帝
之所經畫宜乎燕人祠饗不忘廟屢廢而旋復也又
遺碑巋然自唐歴五代遼金當
大元戊寅凢五百有餘歲神物護持俾勿壞汝歸興
復之責不在師乎志玄曰唯即以道宫丕搆作新廟
而奉黼扆焉既而趙公將志玄之懇以復廟記見属
某拜手稽首而颺言曰日月星辰帝文明也君臣父
子帝彛倫也山川風土帝疆域也是則聲教所暨巍
巍乎與天地同休孰能名而能報哉今志玄黃冠師
因趙公一言而復數百年之舊俾來者瞻天就日知
慕帝德如蟻之赴羶可謂推原道本敬其所當敬乃
知天理之在人心者曾一息而間断邪至於稽古樂
喜因機就功毗贊
皇猷思成比封之美又以見趙公事君治民孳孳焉
以堯舜之道存其心者也誠宜特書以詔來哲仍繫
樂章使都人歲時祀饗登以歌焉其詞曰
帝降諸馮東方人兮幽幽深山鹿豕群兮耕稼陶漁
至爲帝兮風動八區烝一乂兮矧惟析津帝經制兮
物不苦窳化土泥兮聖靈在天濡鴻私兮阜財解愠
南薰時兮鳶飛魚躍日用而不知兮風移俗變天理
存厥彛兮燕人懷思歆明德而祠兮八音庭陳鳳來
儀兮九疑雲深望何依兮我賡九歌言匪空兮皇天
降衷克綏惟帝聦兮恫彼下民中庸其鮮充兮嗚呼
胡能一天下之慮允執其中兮
大元故中奉大夫浙東道宣慰使陳公神道碑
銘(并序)
士有奮身韋布作時藎臣志足以有爲材足以應變
氣足以充守學足以明義毅然以致君澤民爲已任
雖罔獲克畢厥志不幸而罹患難猶能梃樹名節勵
薄俗於當年激清風於來代古難其人今於宣慰陳
公見之矣公諱祐字慶甫世家趙之寕晉爲人固窮
尚志好讀書耻陸(出馬援書)混泥塗間癸丒歲以藝能應
穆王府辟一見而列侍從官公勤勞所事進盡忠言
王嘉其大有禆益遂賜號尚書俾顯異於衆及分土
其監與守承■制封拜以公充本道軍民緫管
■洛邑關河衝會政荒民耗困於兵賦轉輸不大更
張之將無以爲治即啓其利病之要者得卄四事率
如請又奏免征西屯田軍士數百家歲負粮料及椒
竹等課甚衆自是殿夷屎息日就安集之樂八年間
規爲保障率以身爲律度至仐人頼其惠至元二年
調官制行授奉政大夫南京路治中徐宿大蝗移公
督捕役農民數萬度其勢猝不能殱秋稼垂成即散
遣收穫自捄不然秉遺無餘或以不可諫曰救菑獲
罪廼所甘心
朝廷以從權韙之尋授嘉議大夫衛輝路緫管其治
比洛愈精勵有方正官紀革吏習杜私交審聽断務
以至誠感發期於實惠及民每庸調之下必經畫寬
便使民有餘力部内屯戍習豪横視民司蔑如莫敢
誰何公因事致詰落其機牙衆譁噪擁其長以來意
在棖觸公坐廳事上折之以理厲聲色略不相假貸
爲氣裭而退自是闔境肅然奉教條惟謹復比干祀
大起孔子廟暇則集諸生肄經史以敦教本至風化
大行吏民稱美刻石以頌之時憲臺初立首以材擢
授山東東西道提刑按察使公憙其賁與志合踔厲
英發擊豪右擿姦伏逆見隨决所至以神明称貪墨
者往往投劾而去褰帷具瞻有風動百城之目平時
底藴雖略張設而惓惓
朝廷之心不食寢忘嘗以三本陳事忠嘉剴切反覆
論列至累數千言大率
太子國本建立之際宜早中書政本責成之任宜顓
人材治本選舉之方宜審又群小流言干撓庶政恐
習以成風私門萬啓於下公道孤立於上臣知承平
吉祥之言必不出於若軰之口事雖不報士論偉焉
時機務多出尚書權臣意欲獨顓柄用乃以併中書
設三公爲言事下大臣■勑公預其議有說公宜審
所向可致大用公不顧乃直言可否曰中書政本所
係併尚書爲一省便右丞相安童位尊望重宜端揆
如故三公虚位不湏設置衆因以聞事遂寢斯皆■
國家大計人所持難公慨然吐論曾不少頋自是忠
直之名聞於蓋代然不說者衆矣■遣簽書中興行
省事十三年改授南京路緫管兼開封府尹属吏憚
公方嚴有不安者仍諭之曰汝昔爲顔今跖吾以法
䋲之昔爲跖今顔吾以禮遇之善悪自取吾何心其
間衆悅弭耳趍事許蔡郊有劇盗號賊李三黨結甚
衆軒澒囂嘯公然剽劫兇豔動兩河間及公來逸去
以計捕獲即撾殺之萬口称快明年春進拜中奉大
夫浙東道宣慰使時江左初下人情臲甈例賂遺相
尚公表以廉正濟以恩威遠懷邇乂浙人忘亡其不
貪母擾之戒兹有驗矣福建平大軍俘温台新附萬
餘人而西公力爲申援還民伍者什七八越校廪継
米幾萬斛掩爲兵食驗籍復于舊行省下令筭商酤
頗亟公建言兵後瘡痍未復宜停征以示優䘏遂檄
公覆明台營田歸頓新昌值玉山宼出剽報至衆謂
可去曰吾守土臣義不當避去之民曷依俄兇黨突
入衆寡不敵遂遇害實至元丁丑歲九月七日也得
年五十有六靈輀抵越人士素服哭祭皆失聲願留
葬起祠以奉嗚呼非守義不回推忠及物安能感人
心如是子䕫請兵討復得首悪七人僇越州市次子
臯扶其喪歸殯洛陽縣之北邙原公剛明廉介博學
有經濟材信道篤立志堅從政果於應變爲尤長氣
之所充雖百折不撓故處大事臨大節審量合義挺
然力行要欲表表有所見於世而勢利可得奪耶其
愛君憂國之忠出天性固然與人交有終始不可干
以私官二千石三十年自奉猶寒士不知冨貴爲何
物可謂甘貧苦節不媿神明者也以用罔能盡死非
其所訃聞識與不識舉爲愴惜之生平喜作詩辝必
巳出能道所欲言節齋其别號云曾祖懷妣范氏祖
忠妣張氏世在野父諱子安性慈祥美丰儀易農而
醫壬辰際以其術多所全活陳氏之興豈其是邪用
公貴封資德大夫妣張氏順德夫人賜錦衣各一襲
公夫人翟氏以貞静能安公貧子三人長曰夔武略
將軍佩金虎符充某路行軍緫管次曰臯讀書克家
矯矯偕有父風次庶未名女三俱適士族孫八男女
各四人卒事之明年孤子䕫等喪服纍然百拜涕泗
以墓碑爲請因念公與不肖交素厚死生之際三入
子夢皆有明徵豈非精爽交感動於彼而應於此然
耶錐既挽而復誄其慼於予心者固有所未盡今属
筆來圖不朽以義以分其敢以不敏辝謹按母弟知
府天祥善狀勉爲論次之銘曰
維天降材卑我其治其道伊何
曰忠與義安而行之匪功匪利
致君堯虞否乃予愧不曰藎臣
其將孰謂堂堂陳公元精貫中
貞亮之義謇諤之忠以剛而順
以介而通養我浩氣塞乎昊穹
一朝遭際奮從
雲龍即事進諫礪夫深衷
列二千石敏焉赴功以德以讓
凛兩漢風擢登使車攬轡而東
三年齊魯一鶚横空治安陳書
袞軄是縫明我國本如棟之隆
充庭預議孰知雷同屹然有立
砥柱河衝望公廟朝帝載奮庸
持節江海卒與&KR0852;逢命也何言
其來則豐哀哀嗣侯子軄大供
臨江一慟揃夷姦兇憤雪九泉
與没其躬癭陶之墟洨川溶溶
頋瞻佳城祖禰是從魂兮歸來
安此新宫忠傳孝継有泱其渢
是維慶父之表過者敬恭
大元故真定路兵馬都緫管史公神道碑
銘(并序)
雲雷合奮屯難伊始君子以經綸爲囏攙搶廓清恢
我文治世臣以守成爲重維史氏倡大義起營朔爰
自都帥公仗鉞分閫來殿鎮方擴武略以濟屯角群
雄而宣力取威定霸於是乎在継以太尉留後二公
篤忠貞昭嗣服治具粲張民物趨阜至於知垂創之
惟難審守持之匪昜躬念成規洞焉恐墜卒之承先
志而推方岳之賢著治效而冠羣辟之列者緫尹史
公其選哉公諱楫字大濟世爲大興永清縣農里大
家曰成珪者公之曾大父行北京六部尚書曰秉直
者公之大父金紫光禄大夫河北西路兵馬都元帥
曰天倪者公皇考也初乙酉歲父金紫公遭罹仙難
時侯齒雖穉資禀剛毅沉塞巳能從叔父忠武公破
走仙復真定衆謂臧孫逹其有後於魯矣及長不妄
言笑善騎射博戲音樂略無所憙開府公竒其好尚
不凡令給事左右俾習知政務巳亥歲奏授公知中
山府事惟定武衝會務殷使軺營帳中外騷屑公措
畫有方數年間民頼以安尋充征南行軍萬戶翼經
略公徇地蘄黃間當戰攻殊力值阻乏則頓舍樵爨
經營百至甘苦與衆共之及還一卒無飢疫失所者
丞相以公材果從政治兵皆所於可壬寅春引覲■
太宗皇帝奏曰臣先兄天倪死事際緣姪楫孺攝行
其軄今業克負荷請解所佩金虎符卑之臣天澤備
列戎行俾兄不失舊物臣之願也
上大加稱賞即授公真定路兵馬都緫管涖政之初
頋惟鎮府表山帶河連属三十餘城生殺進退咸倚
顓决一旦惴惴継述有夙興夜寐謹身帥先明政化
信賞罰任良能汰貪墨劭厲農工惠鮮鰥寡庶繭絲
輕而保障之功可立辛亥歲■朝廷肇議賦額戶率
徵白金一鍰名曰包垜銀諸路審其重莫敢倡言公
毅然■上請曰兵後生意未蘇民恐不堪如銀與物
折各减二數庶民力少寬且無逋負允其請詔爲定
制迄今天下頼焉各道發楮幣貿遷例不越境所司
較固取息二三歲一更易致虚耗元胎商旅不通公
騰奏
皇太后立銀鈔相權法度低昂而爲重輕變澁滯而
爲通便時又有言食肴之醬請按籍計口樁散者業
以從之公詣行臺論其不可曰塩鐵本貿易物難同
差稅一例配著今民資单弱是愈抵於困不若依舊
便議遂寢嘗有宼行劫保之南鄙捕罔獲時檄所在
如盗數償主公與保將賈會境上議強歸于我公弗
辨徐曰盡付之苐切發地約弊邑耕斸去其囊槖以
絶後患何如賈悟遂詘我免輸儻錢數千緡元氏郭
其姓者愬府僚属於逹官按脫既而質無實逹官怒
欲抵郭死公力請釋之曰此人以重辟謀䧟汝等何
援爲公曰殄之以懲後未若宥之死愧其心也况人
命至重豈以妄言某等卒窮極戮哉竟杖而遣之辛
亥断事官也里干脫火思來按本部性苛察憙事凢
被劾者凌轢羅織莫有脫其彀者公能隱忍將順
使虐熖歛熇不致濫及非辜害吾事而巳其已藉没
者十數家公奏明其冤竟皆復業公之捄時濟物民
得受一分賜其不自顧藉類多此中統建元首授公
真定路緫管同判本道宣撫司事遂舉明州縣文學
属吏三十餘人後皆致通顯云三年齊叛平忠武公
首奏兵民之聀不可併居一門行之請自臣家始公
即日解紱以聀譲其苐江漢大都督權角巾私苐𥙿
如也遂選勝西郊築治亭圃日以植花木玩泉石爲
佚老之計澤車欵叚徜徉游詠人不知爲故侯失將
也以至元九年二月遘疾越廿日薨於正寢春秋五
十有九某月日葬獲鹿縣明丘鄕安社里之西原公
之純正蒞官嚴恪親戚左右罔敢一語私於其間至
若民情欎而未宣時政舛而未便寢餗爲不安思有
更張而後巳終其身無聲色逸靡之娛其奉上接物
刻巳自厲不一毫及民前後積負至四百餘定弃官
日方議昜田宅以償
朝廷憫其廉爲代輸焉故在官三十年間時和歲豐
政平訟理鎮之士民輕裘緩帶鳴絲跕躧嬉遊宴衎
樂史氏之無事内則連甍接棟井肆夥繁河朔兵餘
獨稱萬家之盛外則阡陌從横耕&KR2959;弥望熙熙然爲
樂郊之民及朞而報政崇獎聲實俾爲諸道法宜矣
夫人三完顔氏北京路左副元帥某之女散竹氏金
紫光禄大夫北京七路兵馬都元帥烏野兒長女蒲
散氏子男廿一人曰炫武德將軍常德府管軍緫管
曰蚤世曰煇奉訓大夫孟州知州曰燧朝列大夫
東昌府同知曰熒曰燁卒曰炷煇曰煊潼關提舉曰
燭燃炎曰煬承直郎簽嶺南廣西道按察司事(日焃日燉)
行省宣使曰烘炬炘烜烔女子一十三人俱適華
族孫男廿三人長塔列赤武德將軍鄂州管軍千戶
餘並幼女孫一十七人若子與孫服庭訓迪撿押略
無紈綺驕豪之習彯纓若綬爛焉盈門詩云靖共尔
位好是正直神之聽之介尔景福公誠有焉公薨之
十年嗣子煇熒介公苐征東經略使樞御史中丞彬
以神門之表來禱某惟曩列省郎公以民事上計意
有未安者憂形於色固巳切嘆其有志於民及按部
燕南延見故老歌頌遺愛有不能忘者又知夫流風
善政感人之深也如是輒苐其門士李豹善狀而系
之以銘其辝曰
繄農之務世服勤正以篤實天爲親
史維累葉耕而耘一氣厚積生元臣
惟元再傳彪其文弱冠崛起乘風雲
中天草昧殊未分亦能當閫收元勲
豈其垂𥙿彌後昆大忠遽掩豺豕群
是爲明府皇考君公今嗣封昔孤童
已能馳射精絶倫利噐小試無輪囷
堂堂大府恒山軍一日作牧兩漢循
於鑠叔武經且綸大綱一舉萬目振
如何畫法參能遵保民無踰家冨殷
弊去泰甚輕絲銀權臣按事何斤斤
歛回熇豔燋吾身拔濯良善脫巳焚
載其清静民謐寧丹砂成金頑化仁
潭園水滿花氣薰高牙大纛馳朱輪
崇高有餘足具陳公曾目覩耳弗聞
公堂糲食坐日曛念念民事憂絲棼
絃歌萬家和氣氲農夫不識城四闉
桑麻蔽日原隰畇熙熙鎮土三十春
歲時報政
帝乃訢褒顯班上諸侯䄄
白頭一德酬國恩用昭先功畫麒麟
惟冥報果忠與純慶流又見螽斯孫
功成身退素所云笑解留務遠世紛
郊園花木清而芬拂衣去作封山神
空餘遺爱霑邦氓甘棠懷思墮淚存
零落何必西州門嗣侯追報圖不泯
哀號罔極悲秋旻我銘騰兮舌可捫
擬配大茂增雄尊孝思永言世所敦
淇州創建故江淮都轉運使周府君祠堂
碑銘
郡邑之設因形勝而稱望雄由變遷而有併置至於
廢起千載之餘功垂百世之後俾存殁懷思感人心
而不忘者非豪傑經濟之士未易致也朝歌殷故都
两漢縣焉魏齊來移理衛縣河朔經途東出鉅橋■
陌而朝歌遂墟■天兵南下鉅橋正途亦廢自太行
東接浚郊莽爲林灌行者並山取捷躡跡於兔蹊鹿
町之間又分當相魏汲三會之郊盗賊嚢橐其間日
禦人爲尋常邦君邑長頋目前不遑奚暇遠圖哉故
羣行恣睢莫敢誰何者有秊於兹壬子秋
國家經略江淮擢行臺聽事官周侯充諸道轉運軍
儲使仍置司于胙侯道出朝歌登鹿臺遺址顧瞻河
山愛其沃壤且嘆夫梗阻若爾慨然懷闢昜興除之
舉乙卯歲公以事北覲圖利害上之
朝廷爲開可■詔以彰德大名衛輝漏版戶五千實
焉復其徵三年因易號曰淇州縣曰臨淇特
勑公領辦其事於是推賢擇能申今講治設官府建
倉廪立市㕓外則表疆理布丘聚開阡陌梁津夷嶮
以便行路置淇奥思德南陽薛村等鎮以間迥曠耕
牛田噐及飢貧不自存者一仰給於官下至取材于
山陶甓于野率躬親規畫略無倦色西山鐵官甆竈
公出本資悉發其伏利自是四方流徙願受㕓胥宇
者日接踵而至商通工昜貨委闤闠餘粮畒樓煙火
連甍鳴雞吠犬相聞和樂之氣達乎四境侯復以旣
庶且逸無教可乎遂建孔廟立學師敦化基而厚薄
俗不五載内外修治井井可觀邑居過客相與咨嗟
嘆息曰曩以荒煙廢堞之墟化爲樂郊樂國向也流
逋傭耕之民今爲恒産完美之室雖■天休涵濡非
我公建白興造之力疇克臻此既而公薨于位子鍇
襲聀継述先志有光於前者至元癸亥轉官制行州
隷于衛耆舊馬良等謀于衆曰公去世逾遠吾輩生
理日完嗣俟又歴官它郡其開建本末夘翼深恩匪
立祠樹碑奉祀光揚何以報盛德而圖不朽廼相率
度治城乾方爽塏地廟而貌之十三年秋適嗣矦自
魏府别駕代歸良等邀過妹邦大合樂以落之相與
請予文以紀其實走早辱公知敢以不敏辝念古之
君子興事造功率忠愛持心無一毫功利自私克成
碩大光明之業故民戴之如父母仰之如神明宜矣
如公初以轉致之便興廢棄於荒殘因丘聚之成養
流播於完實又未嘗占據膏腴營治巳私爲務誠可
謂持心忠愛豪傑經濟者矣致感人心存殁罔間耿
耿不忘者如是據礼當祀在法宜銘公諱某字德甫
晉之隰人孝悌忠信慷慨尚氣義蚤以材術振耀一
時仕至江淮都轉運使其豐功碩德具載墓碑兹不
復云今嗣侯自武德將軍陞嘉議大夫佩金虎符淮
東高郵軍緫管銘曰
河山兩戒殷故墟自昔土壤稱膏腴
千年發治灌莽區殆佀渊藪蔵逃逋
政以規畫無良圖堂堂周侯烈丈夫
一朝王門曳華裾利焉思興害思除
南來主漕過此都頋嗟形勝資豺貙
忍
龍庭入奏爲允俞一語能霈天恩濡
郊圻申畫開井廬連甍表植左右閭
日中市集百貨俱荒榛一旦爲亨衢
流民頼之彫瘵蘇僗倈又復三年租
夫耕婦織圃有𬞞桑無附枝麥兩塗
芃芃翠浪西山隅昔焉餬口今贏餘
我衣我食公所予欲報之德父母且
胡不均弘秉事樞天奪之速爲世吁
公去雖遠愛豈殊身後報謝當何如
閟宫盤盤列綺䟽繪肖公像儼以居
歲時豆籩民駿趍曝牲在几酒在壷
坎坎鼓擊吹笙竽睇公風馬乘雲車
神兮歸來意恒愉風時雨若蛇虫菹
甌婁滿篝厲鬼驅我詩劖石誠匪䛕
採之民謠與同符大書特書不一書
太行礪兮河帶紆黃童白叟相携扶
猶有堕淚沽龜趺
資德大夫中書右丞益津郝氏世德碑銘
(有序)
至元十七年中奉大夫參知政事禎進拜資德大夫
中書左丞被二品命服中外具瞻越郝氏惟煒公乃
頋宗屬言曰自惟疎薄烏能致此兹盖我祖考勤勞
紫積篤祜餘澤集于後人乃克有濟今新壠幸建麗
牲有石惟是大書顯刻表飾神道庶幾報明靈昭裔
昧而傳永世然非頼篤古逹辝者其將伊託遂以銘
章見嘱厶以寮雅故義不當辝謹條其族系世德祖
禰之所以劬躬燾後資德之所以起宗顯親者廼綴
之以銘詩維郝氏其先覇州益津縣人資德之曾諱
贇少擢律科第授憲部檢法爲人文無害以讞疑平
允稱正隆末遷司理參軍佐進發部殁兵間曾妣鄕
進士王公之女德柔嘉有母儀祖諱誠長身秀髯丰
儀甚都早以義勇聞大定初獎死事子孫得叙用材
武授衛軍鈐轄盧溝當國都西門水潦時至艱於航
杠承安中大起石梁府君首膺選督役醻辦最功陞
昭信校尉貞祐初燕不能都扈德陵南遷得疾卒官
下享年六十有七祖妣同閈大家亦王氏姿淑貞事
舅姑孝謹生二子曰瑨曰珂夀七十有八終珂早世藁
場府君瑨即資德之顯考也天性孝悌初鈐轄府君
既南從靡所依藉奉母夫人走汴中涂困乏置母便
所與珂索食隖間游兵遇偕駈之去敦武君泣請曰
弟幼不任事又母所鐘愛幸免以視義縱珂還行復
念珂終不能遑將其母因跽而訴曰將軍以母故釋
弟然母老湏瑨可生且爲人子不竭力於其親將安
用爲敢以死請遂伏馬首不動兵怒以佩刀刺之即
仆地作死狀兵委去■護母與父會後用恩例調京
城草埸副使官至敦武校尉至元乙丒某同資德在
東平史矦幕獲升堂謁拜時敦武府君壽期頥氣貌
魁偉其齊家勤儉有法若一官府然資德年向五十
佑封君列鄕士長巳貴朝夕温清門内事必咨而後
行府君晚樂道家言遵其禁忌以静默自處其修嚴
如此明年春二月遘疾考卒齊氏寓舘春秋八十有
四資德扶柩歸葬真定縣西三里安上原之新仟夫
人馬氏祔焉夫人出棗強腴族性貞烈主内務殊健
生平樂扵爲善至絶葷酒不御每晨興炷香禱曰願
聖人夀天下安妾家亦沾餘佑又月具饌食囚繫爲
常初資德爲郡决曹歲壬寅有盗劫臨城石帥家以
疑得兔劉等十餘人繫之皆誣服上官趣論報夫人
訪聞里間有稱其冤者歸語資德曰捶楚下何求而
不得汝當盡心詳審恐及無辜資德亦方以贓驗未
白致詰及承教仍文移緩其事尋果獲真盗自是資
德於獄情愈恤慎後復全活張紇兜等十餘軰由是
而觀昔雋京兆母聞不疑扵囚徒多所平反即言笑
異常不然慘而不食以夫人教戒方之賢於人遠甚
又近舍有賣餅翁媪併亾喪不克舉夫人鬻粧奩中
物掩瘞迄成禮非出天性能然邪中統甲子歲正月
十二日以疾化扵私居之正寢享年七十有四子男
一即資德公女一適尚書許公孫五人曰思仁謹愿
克家次思義資温雅有幹局材官嘉議大夫諸路人
匠府緫管次思忠性果逹少中大夫同知真定路緫
管府事次思禮思敬重孫二女孫二竊嘗論古之人
因隂積而獲顕報由仕䆠而位公卿者多矣然非濟
以材德則卿相之任有不克負荷者今郝氏連世孝
友純善罔侈厥報委積流衍介祉於資德公公廼傳
德襲訓自微而著莫不材稱故能依光藉潤遂貳台
輔是皆祖宗載基載播于前而公以材德肯搆肯穫
充大光揚于後故也今復援賜鼎歌鐘之例載德象
容刻銘樂石垂示無忘可謂遹追先業濟其世美者
矣其詩曰
商啓期封肇迹太原因鄕定氏
郝姓乃蕃晏相夔將寔爲裔孫
逮晉中圯族系枝分散處朔南
異宗同源處俊相唐立朝直聞
義形于主忠烈名存維德繼顯
乃理之偱曁曁司法奮跡益津
平讞庶獄廷無冤民毅然就列
僨彼祗勤於赫鈐轄軄司徼廵
駕梁桑乾萬石鱗鱗神工雲僝
增秩醻勛敦武趍父奉母南奔
中涂阨阻孝義兩伸施於閨壺
德馨&KR0868;&KR1843;三世一致封培善根
宜逹而窒歸成後人篤生賢孝
夐出人群持衡機務叶贊經綸
華軒駟馬乃大于門不有其美
推功本元爰求我銘載苾其芬
我觀資德才全德洵仁以濟物
謙以持身須彼隂積蔚爲名臣
隆隆新丘萬象傍隣表列華柱
石卧蒼麟神維顯思孰知蒿莙
匪義奚立非孝無親移忠于上
垂𥙿後昆恒岳之陽滹池&KR1343;淪
渊峙無極永昭刻文
秋澗先生大全文集卷第五十四
