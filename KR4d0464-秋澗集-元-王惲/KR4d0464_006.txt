秋澗先生大全文集卷第六
七言古詩
舒辟劒歌為太常公弘衜賦
龍泉之精老蛟血躍入洪爐凝夜雪至今元氣老不
死粲粲碧華浮两脅雀環金錯赤絲絛蒼水夜擲天
為高或云徑度海西陲佩非其人有所歸夜飛入燕
人不識天以神兵示中國宋侯磊落書中傑碧眼風
湖物情格窮幽抵祕竟圖經羽窟崑崙騰口說黃金
臺下喜相逢醉眼高歌得玉龍摩挲神物萬金重箕
冠傾倒琉璃鐘蹇予元年燕市客走馬來觀嘆竒絶
雪屋嬁青寳匣開紫氣横衝箕尾滅悲風凛凛入座
寒山鬼吹燈中夜泣當年夭矯龍性在入手無方恣
舒辟金精固列五材首堅質柔資苦差别彼人之性
而與同太柔失威剛則折咄嗟此劒隂陽全雄雯雌
縵俱赫然君不聞淮隂未遇賤且貧愛而服之良有
因無何大遭跨下辱亦如此劒能屈伸一朝攀附赤
龍飛六合風雲入指揮漢家日月四百載亦從此劒
騰光輝宋侯篤我卓所立一日三看曾不惜我今作
詩私自激重爲歌之感疇昔多君振厲義且誠羡君
小試妖氛清三年盗弄潢池兵亞夫持節東南征此
時宋侯佐戎車一揮逆儔生白鬚縵纓短衣非我事
談笑自有聊城書斬䲔歸來茆屋底拂拭海西心自
喜不湏夜半舞荒鷄得君亂絲爲君理况君天冨蓆
上珍胷蟠萬卷餘經綸
天王未八非熊夢此劒應湏檢子身
飛豹行
中統二年冬十有一月
大駕北狩(時在魚兒泊)
詔平章塔察公以虎符發兵于燕既集取
道居庸合圍於湯山之東遂飛豹取獸獲
焉時予以事東走幕府駐馬顧盻亦有一
嚼之快因作此歌以見從獸无厭之樂也
(予時為左司都事)
二年幽陵閱丘甲
詔遣謀臣連夜發春蒐秋獮是尋常况復軍容從獵
法一聲畫鼓粛霜威千騎平崗捲晴雪長圍漸合湯
山東两翼閃閃牙旗紅飛鷹走犬漢人事以豹取獸
何其雄馬蹄蹴麋歘左興赤縧撤鏇騖龍騰錦雲一
縱飛塵起三軍耳後秋凬生豹雖逸才不自惜雨血
凬毛摧大敵凬煙慘淡晚歸來思
君更上單于臺血埋萬甲戰方銳瓜牙正藉方剛才
古人以鹿喻天下得失中間係真假元戎兹獵似開
先我作車攻𥙷周雅大笑南朝曹景宗誇獵空驚弦
霹靂何曾夢見北方強竟堕閉車甘偃息揚鞭回首
漢家營一點槍纓野煙碧
匹紙歌(謝王道人子寕)
楚山脩竹森如玉千杵鳴碪響空谷溪翁鬪巧紙愈
佳渌泛秋江連百幅春歛籠燻素練輕鳳梭停織天
孫顰聲光一日天下白万古作配中書君道人耒自
蒼陵天名品閱盡東吴舡惠然贈我以此紙入手展
放銀河飜脂疑玉瑩絶纖滓凬流綽約藐似姑射之
真僊扶餘綿蠒固堅膩中有雲影霮䨴浮秋瀾金華
五色非不佳不放墨松使者光通玄何如此君貴重
百金比當与澄心王屑並驅争後先媿無少陵詩魯
公筆如椽揮毫壹掃空雲煙文章元氣古无間玉堂
人物今翮翩此而不贈返惠我夜光暗投眞可憐道
人一㗛春生頰琢腎雕肝爾心折千首新詩意未窮
分取煙江愁万疊我今靈臺久荒穢老樹秋蕪餘廢
垤何時除治若此紙一片冰壷貯秋月深蔵且湏珍
惜之准備虚堂夜生白
金馬門行(䝲董參謀彦才之元帥府)
十年金馬門中客万里凬雲横上策貂蟬要自出兜
鍪拏舟渡江江水窄新豊樹色繞千官一片丹心懸
魏闕洞庭白波木葉下千騎臨江思飲馬堂堂大帥
晉龍驤聲振南陲無呂賈止則如山戰則克更着君
侯參幕畫淮隂何止一軍驚滿眼旌麾動秋色万竈
連营椘戍烟一樽回首銅駞陌功名年少貴力取行
与諸兄垂竹帛蹇予久事筆研間天東倦客未能還
夢回破屋見星斗商聲夜半歌南山虚名不到麟閣
上白日能饑首蓿槃何如乘此長凬去濁浪吹破東
南天
相從行(贈宋兄弘道)
宋君茂異誰其儔事業當向前人求羣書磊落載其
腹人道聦明似鄴侯黃陂千頃不足泳入海簸弄龍
&KR0750;舟十年霧豹棲巗幽每恨南海北海風馬牛碧雲
望断西山陬爱而不見心為憂向耒文彩珊瑚鉤寕
胡一曲不自休(公嘗作寕胡閼支歌行於世)壯懷似欲寫孤憤筆
力倒挽西江蚪古今楽府非不優例以哀怨更相酬
蛾眉命薄黃金貴青塚雲凝紫塞秋多君變體不師
古一掃万古琶琵愁我忻得之三過讀如入武庫森
戈矛乃知鳳凰在歧世自瑞春凬百鳥空啁啾乾坤
吾道方悠悠天公卑子鳴中州喚回海嶽三生夢獨
倚元龍百尺樓今年冠劒平津閤積憂一見心為瘳
識君恨晚愧仝志正以羔羊之鞹緣飾青貂裘古今
為諱分清流不用倒飜鸚鵡洲期君有道興東周不
然君為龍我亦同雲浮自兹攀逐不相失四方上下
從之游
南風謠(送董端卿之鄧州軍幕)
南凬不競兵塵鏖两淮春燕趨林巢
吾皇明見万里外欲以德服兵无勞巳聞灌莽極目
地万屯春事開林臯紫髯將軍賢且豪智略往往超
龍韜一軍壁楚號勁利眼中勍敵无劉曹今年分閫
鎮鄧鄙旌旗改色天爲高芙蓉幕府固多士更以厚
禮羅英髦君侯漢庭選經濟䕫与咎婉畫乃餘事白
羽凬蕭騷年雖哀樂境两鬢無霜毛如君名䆠不可
逃繡花未滿千金刀鸞凰忽爾辭蓬蒿此行莫起觸
熱嘆將軍好士心忉忉淂君豈止解欝陶投竿如掣
東溟鼇飛牋走翰鈴閣底駸駸欲逼令家綯秋風鼓
角驚江濤軍中氣和投楚醪兵家耕戰諒有待雲雷
隠伏池中蛟一杯漢水春蒲萄楚人雖猛輕秋毫知
君談㗛辨此事長江聽渡龍&KR0750;艘長江聽渡龍&KR0750;艘
長劒行(爲王子初賦)
老蟾破雲光走庭清風西來散餘醒斗間紫氣望不
見太白睒爍無光晶燈前惚値蒼水使示我寳劒喜
且驚芙蓉匣開吐竒怪分光盡萃此劒之精英蒼虬
翻凬白日動秋水背露龜鱗青昔之所愛今乃遇覺
我烱烱雙瞳明青衫試拂拭磈磊難自平平生疾惡
腸爲爾芒角生我聞乾剛甲五材鍜成玉龍復以首
利庶物稱佩非其人尚不可况乃用之高庳而無經
君不見趙文失所好日夜徒優曼胡纓朱雲妄其請
折檻反取訕訐名劒之於人無適莫用之得術如雷
霆又不見周公管蔡舉謗息四國寕聖師两觀誅正
大貫日星遂令千載下妖腰亂領寒於冰引杯感古
我自惜儒冠突鬚嗟無成之子凬雲士慕藺如長卿
飄飄四方志早以文章鳴君与劒無久蟠决雲會看
昇青天黃金錯環蒼玉佩攬環結佩
天王前慇懃祝子無多言不誅巳然誅未然
雜言喻爲彦政失子作
堂上慈親頭白絲慰心頼有寕馨兒巉巉頭角日方
露誰揮如意擊碎珊瑚枝不知與奪果何主變滅歙
歘無旬時驪龍失頷珠海窟黯慘鬚眉垂老鶴憶别
雛淚眼呌断秋天低彼蒼坱圠於我本無有何事誕
說立象為鑪錘陽春豔豔木自榮非春一一點化青
紅姿秋凬瀟條羣木脱物感秋氣彫悴又匪行隂機
乃知生死天地間花開花落殆似東風吹蜂房魚腹
得至理子夏失眡傷天彛西家因果蠱流俗東家聞
之為朵頥蕃延疎薄無定分慰懷當取昌黎辭父子
自天性東野能不悲君年正鼎盛情鍾感非宜况夫
先子澤渾水清而漪吾友賢且孝舉案加有梁鴻妻
捧檄為親屈晨昏歸來侍庭聞我聞善積有餘慶他
日當有螽斯詩
湧金遊(并序)
予回轡共山有客過而問曰湧金之遊樂
乎曰樂矣不無詩乎曰无有也客曰事樂
會之於心心樂寓之於口且蘭亭之勝至
今尚為美談者其以有託於斯文也客退
於是乎書長短勾以歌時孟夏十四日也
曉雲拂山山氣昏坐耒万壑烘朝暾丹崖翠壁畫莫
出但覺詩境供愁新地靈祠古秘幽怪天授神柄專
其尊年年簘鼓祠下路東凬十里楊花春我耒爱此
山水窟天氣着物清而温湧金亭上一䃲礴主人留
髠醉金罇水邊滉瀁多麗人往耒但看珠翠裙不知
僊家足竒貨明珠脱串一一浮出摩尼真波間可翫
不可掇雲錦飜動玻璃盆書生潤身那羡此席上正
有吾家珍舉杯酌水但默禱山靈垂意哀王孫願分
秀色貯詩腹一洗万斛胷中塵仙官有請固不拒山
鬼竊笑君無因不然結茅傍脩竹雲烟占断西湖曲
月明舒嘯碧山巔喚起公和跨黃鵠
秦川行送(張孝先)
北燕豪俠南州客去歲辭家今八月霜凬偃薄一貂
裘不為无金少顔色平生弓劒只餘事滄海凬雲居
上策今年棄繻復入關春光澹沲迎征鞍周侯磊落
天下士櫜鞬頼子為周旋我知黃鵠志千里此舉横
絶青雲端長安西望白日近解鞍多在清明前新豊
酒斗十千長樂坡頭楊柳煙曲江花滿樹春凬怨啼
鵑對時感槩能不動鄊思丈夫有淚肯洒離别間驊
騮得路足神駿我非繞朝愧乏黃金鞭君不見古人
勲業貴少壯莫待拊髀悲流年
東方碑帖歌謝(子初)
魯公筆法天下雄東方一贊其猶龍嗟予愛之力莫
致夢魂幾到平原東我雖不解書慕此忠義凬有唐
天寳初禍首營州奴羣兇一朝起氛祲連神都廿四
名郡凬靡随盗區堂堂顔使君徇國思捐軀竟以七
千衆不為胡塵汚乃知大節初不以藝自殊胷中義
氣蟠不盡往往翰墨攄其餘况兹游藝君子責古人
以字為心畫先生不知作何狀覩此寳墨事可測書
學到君稱絶筆凛凛英名貫星日晉漢名書凢幾家
奄奄為君皆敗北宜乎眉山公謂此能事畢出於右
軍擴以大比並離堆當第一豢氏龍蟠古井波將軍
虎卧南山石又如大人垂紳正笏廊廟上忠厚之氣
了弗事緣飾嗟此至神物每爲好事得君家父子賢
向歆只今好古喧詞林幾年秘此分賜我拜嘉不翅
千黃金君心若此真尚友我報愧無瓊与玖歌成大
笑不自量擬與君名傳不朽
墨竹歌(爲共嵓處士石盞公作)
吾生愛竹兼嗜石手不能書漫成癖億從林下七賢
游終日摩挲弄寒碧山河一自隔黃壚塵土填浙百
憂集得君此畫忽灑然元氣淋漓障猶濕滿空月露
下寒梢人去山隂鎻幽寂又如湘妃廟前風雨睛翠
柚紛披山鬼泣幾竿迸出太古崖老節雪欺初不惜
表將一片歲寒心不与繁華競朝夕東欄牡丹鶴翎
紅西沼芙蓉紺珠色歌鍾傾國樂芳年以色事人能
幾日何如鴨江居士詩骨清而臞手種此君忘肉食
不湏柱杖敲人門万斛清凬破䆫北月中看竹掃秋
影妙得於心發之筆興耒落紙出意表擬學湖州滅
形迹嗚呼湖州巳矣䔥郎遠今代名家澹游客君不
見李杜文章万丈光一日齊名偉高適
乞鴈歌
呂東平江海客一鶚盤鷙空百老耒機械淡相忘
雙鴈隨行聲格格階除得食藏頸眠惱不及鄰耳乱
聒两堆睛雪春不消暮映書䆫生夜白終朝司警代
黃耳夢破煙泣秋拍拍主人對之心愈閑感念物情
終桎梏家中又厭食蟻蟲一夕籠歸山下澤今春邜
捕衆鶵息百日已能過所出青山滿眼映一群泛浦
眠沙白勝雲稻梁棲畮秋正美約我充庖潔口飱能
鳴見害古所惜我心念之生懚仁勸君深藏饔子刀
解縛歸耒餋雪毛右軍閑適久無伴許贈一隻相与
遨西溪秋水深幾篙江天漠漠秋凬高歸飛不隔暮
雲遠放尔縦觀心亦滔俯歌雙鴈行仰送孤鴻杳洞
庭歸客渺无音万斛羈愁坐中老節旄零落瘴海煙
冠蓋都門閙昏曉我欲因之附尺書西北煙塵静如
掃
夏夜晨起理髮(時目疾新愈)
居閑早眠復旦起遶樹行吟殘月底鄰鷄聲裏候東
方曉色雖分氣清美雙瞳自為苦所纏两鬢鬅鬙思
旦理青絲髮散滿肩雲千梳未暇百梳勤餘邪細逐
老節散風露氣入秋蓬根䟽通百竅勝新沐一洗耳
目清而暾朝有蠅子暮有蚊事随日出更紛紜侵晨
有此至良劑肯羡夘盌松醪春詩成因謝草堂客嵇
康養生非妄論
衡門行(送陳長卿)
衡門棲遲樂吾樂甘着輩流譏束閤長河其奈不療
飢誰暇物情論厚薄前時行臺領漕計處士半為餬
口起長年巨鼠有餘壌比比吾儕廢生理嗟哉陳君
何苦節天東游子天西客監河執去餘蘖在客舍半
椽淇水測書生辛苦學干禄入手青衫得藜藿塵埃
風雨蹇驢瘦日就空倉自羈縛今年幸得解由了超
海挾山初不惡暮春之初日東作陳君叩門聲剥啄
向予長跪話遠行上計又湏趨薊朔携書五車煑不
堪舉室舟行更瀟索前因未必是亨衢着脚如堪戒
前錯若於金粟例言拙誰着裴劉供調度逢時正有
利不利有命豈論賢不屑長歌西北酒一杯浮雲漸
遠天寥廓東曹若見王春官道我行藏事如昨幾年
奔走一堕甑蕙帳歸來慚怨鶴濟時幸有公等在擬
把一竿尋釣壑因君悟我向來非相送出門還一噱
大雹行(至元四年五月十五日也)
雷師掠地西山麓北會豊隆出蒼峪崩雲掩落赤日
烏烈缺光騰燭龍目黑風駕海天外立万騎先聲振
林谷雲濤怒捲惡雨耒中雜冰丸幾千斛殺聲咆哮
屋碎瓦百万神兵自天下奮然横擊合陣來昆陽之
戰何雄哉又如馬陵之道万弩發矢下雨如无魏甲
斧形鷄卵見自昔異狀竒模此其匹野人庭戶變綃
舘霧湧煙霾與龍敵又疑蛟人泉客泣相别淚灑珠
璣恣狼藉葉穿鳥死庭樹慘禾麦擊平驚赭赤神威
收歛俄寂然瀟瀟合浦還珠玭整冠變色立前廡但
見土窩萬杵一一皆深圓五行有占非小變調元失
所誰之愆又聞夏冬愆伏之所致亦以坎治持化元
孔子修春秋二百四十二載間特書雨雹凢两次大
率貶黜臣下侵君權况今朱明壯陽月胡為縱此群
慝之所顓歷關上訴九虎怒蟣虱小臣非所言獨憐
田家被菑者寒耕熱耘手足成胝腁差科大命寄一
麦眄眄見熟療饑涎一新到口不得食哀哉何以卒
歲年
捕魚歌
塢西溪水深及篙漁戶曉集拖輕舠縱横張網截两
涘挺义遠混驚銀魛柳隂潜涔深且密大魚小魚争
遁逃湏臾合網環深碧薄摻提綱從掇拾小魚骨罣
半死生口頰噞喁無足惜就中一魚匪常材黃金作
鱗尾砂赤泳游本在孟津居波蕩江湖事行役中涂
遇厄夢不神騰躍舟中有時立漁郎逥艇催歸急幾
處金盤待鮮食夕陽澹澹洲渚空回凬瀟颯溪神泣
網罟設兮水不深役物而君戒貪得古人數罟不入
池以時漁捕湏盈尺今人古道棄如泥竭澤焚丘意
方畢野人有樂在濠梁澤畔行吟三嘆息
宿仙山朝元觀題示
太行北走開四門川原落落凬煙屯仙山西峙如虎
踞石嶺東抱猶龍奔道林中蟠百餘畒顧揖殿寢何
雄尊仙翁得僊事惝慌碧霞洞主玄元孫百年朝元
去不返寳籙秘泄風雷燉隂靈訶護石壇古老雨留
漬蒼苔痕緬懷矯矯東&KR0801;老變化能大天溟鯤謝公
本是濟時具誰使卧老東山墩豊碑不愧蔡邕筆再
拜遺像儼以温我耒夏交樹隂翳万橘翠瑣芬蘭蓀
平生素有林壑癖苦厭圜圚埃霾昏每耒福地愛瀟
爽跬步乃与仙凡分山川景氣得人勝喜對羽客開
清樽夜深静卧月東出林影布地翻瑶琨天風吹空
万籟息明星當上手可捫恍然人境两竒絶月露一
洗清心魂世間塵土幾千丈有夢不到瑶臺垠人生
幾何胡不樂例自跼束駒服轅惜哉清景不可駐一
聲啼鳺開林煙明朝人事随日出坐看蟻穴蜂衙喧
鴈門公子行(贈李仲明万戸)
鴈門山高幾千仞凬土雄尊號全晉君侯年少出紈
袴喪馬輕肥冠時雋古耒豪傑數幽并柳子不湏誇
晉問蹇予三年東魯客塵滿青衫鬢雙白書生無策
伴侯鯖尺蠖泥蟠甘退縮此時仝君幕中游䄂手旁
觀看超越絛籠脱落不受羈意表出竒人叵測健於
豪鶻快一擊霜翮盤雲鷙空百爱君肝膽向人開遇
事剖析无留材世人荆棘塞靈府米事掛眼生嫌猜
丈夫所貴氣為主行義不虧誠可取區區心計米塩
間束縛真為抱官虜相期心事李西平錦鞬家世蜚
英聲天其藉此作事業未害蹉跎魯客卿眼中人物
真知巳舉世論交多逐勢贈君一片百年心意氣相
傾岱如礪羡君才氣真英耳鬱鬱安能久扵此煙華
紫禁正縈繞臺閣群卿半鄕梓明年熖熖動北方騰
踏風雲乃吾子
贈田生赴監河之召
田生操履凌高節三載奔馳秦隴月長年愈覺世事
艱中道毀車思遠業故人戀戀監河侯願分斗水相
為留古人有志患不立抱關擊柝非所羞君不見黃
河三尺鯉凬濤終化禹門秋
贈孟祝史德卿還燕城
孟侯落落明時佐從祀歸耒喜相過探囊擲下珊瑚
鉤海岳英靈驚甑堕淋漓元氣星斗光照徹龍淵得
竒貨我初把翫三歎息不覺秋凬吹屋破太乙真僊
令綺季入奏竹宫瞻紫氣受釐宣室想所陳不獨碧
鷄金馬異朝家望望董賈賢祝史孟君今偉噐明年
豔豔動北方舘閣凬生驚一世因之啓賀廉行臺為
國得賢真宰惠
題韓幹畫馬圖(韓御史君美所藏索賦)
火輪凝空汗如洗老坐烏臺簿書裏韓君忽出天馬
圖瀟䬃朔凬生駿尾吁嗟此馬耒西極細看一骨千
金直當時開元監牧盛赤岸千群雲錦織奚官袍帶
蒼髯戟碧眼深藏九方識豈其此骨獨當御轉盻君
恩仗前立幾年扈從東封還霜蹄蹴踏長楸間驪山
武事厭不講剪刷日應供帝閑鵉旗百里臨潼道華
清宮殿春凬早黃金羈勒王華[騣-凶+(鬯-匕)]遊幸君為玉環老
幹時供奉属車塵思入星精奪天巧興耒承詔貌真
龍冀北驊騮歸一掃古人畫馬需神品骨相權竒氣
深穩將軍曹霸幹所師万古丹青少陵引韓公得法
固入室千丈光輝誰所凖自經題品雪堂僊韋偃龍
眠徒滚滚嗟予何者牛馬走開卷賦詩還自哂韓卿
朝騎御史騘暮擊凢禽健秋隼更煩牢鎻玉麒麟隄
備雷凬轟秘本
梁秀才惠棖梁時在制中
君家堂前棖两株汝父當年手親植洞庭波子霜滿
林摘惠晴窗慰幽寂夜堂張灯動春酌脫帽驚呼夢
疇昔摩搓两手三日香感舊懷人淚霑臆一雙照耀
黃金苞露香冷落銀觥桃呼兒走問鄰墻酒早晚珍
殊滴小槽
三勒漿歌(有序)
唐代宗大曆間幸太學以三勒漿賜諸生
此後不復聞扵世今光禄許公復以菴摩
訶毗棃三者釀而成漿其光色曄曄如蒲
萄桂醑味則温馨甘滑渾涵妙理及薦御
天顔喜甚謂非餘品可及遂時供内府不
肖以霑瀝之餘發爲歌詩于以見
國朝德被四表方物畢至之盛詩公愛
君之心以湯液醪醴躋
聖壽於無疆之休也
金天一氣何竒特異品珍材表馨僡翠籠萬里入貢
來赤佛堂西漢家邑異哉三勒見圖經秪解有靈能
愈疾豈知用外蔵妙理瓊醴蔗漿非所敵誰傳釀法
自太古滿甕春雲元化濕就中至味眞玄酒豁逹靈
根三益友許公得法神所傳一醖天成漢重酎儀狄
拊掌耆伯驚五百年來未之有芹香背炙固區區推
以愛君忠且厚彤芝蓋影擁紅雲湯網初收在靈囿
月華冷落露盤冰三嚥芳温挹天斗金壺㶑灔久承
案不能餐我輩何功食天禄
秋澗先生大全文集卷第六
