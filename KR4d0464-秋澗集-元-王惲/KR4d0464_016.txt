秋澗先生大全文集卷第十六
七言律詩
壽緫管陳公
當年劒履上星辰諫草曾蒙
帝子恩天上聲華瞻北斗人間詩價逼西崑儘焙桃
李開春苑暫遣風雲擁戟門誰識節齋清白節西山
晴雪照吟樽(一作洛下梅花淇上竹兩都無地着春温)
斗間占氣識龍泉兩歲公堂拜壽筵河潤巳歌千里
遠化行皆自一身先鈴齋晝掩無私謁坐榻朝懸有
敗氊愷悌我知神所相墮山喬嶽未為堅
黃陂曠度吞秋壑卿月光輝烱士林萬目剸裁無錯
節一生匡弼有丹心行春不識甘棠訟濟旱終為傅
說霖萬斛明珠百泉水光風都付壽杯深
清明日拉友生李士觀遊長春宫因謁純
真王練師且陪姚左轄商簽院二公高論
時至元八年二月十九日也
鳴珂振轂滿重城花底春光沸玉笙放眼壷天如隔
世侍談仙馭勝登瀛松風韻瑟金鐺静竹露光寒鶴
夢清且莫臨漪門外去夕陽正在緫眞明(緫真閣名)
送陳按察東還
把臂論交今十年朅来蕭寺重留連巳驚秋漢盤孤
鶚更愛清吟障百川桃李春風寒食月關河行色繞
朝鞭此來論列尤清峻愈見行身不偶然
追挽省郎王仲蔚
毳幕風翻雪滿床快書初不减元康酒餘綺席冰生
頰事解連環穎脱囊青瑣飛翔天巳老白雲迴笑恨
應長杏花春色鄰墻酒前日東城是醉鄕
寒食日韓氏南㽵讌集
重城鞍馬厭紅塵春草池塘發興新自擬嘯歌知道
在不分賓主更情親青山似喜談時事白髮空慚滿
領巾默數向來投轄飲不應驚坐獨陳遵
贈李濟之修撰
久扈紅雲侍
帝輿襟靈瀟洒氣冲愉絲綸有在人非偶寂寞求音
意更殊已爲斯文鏗木鐸共驚滄海得遺珠何當一
片鑾坡月時聽論思爲捋須
簡寄王推官漢臣今從事彰德幕府表弟
韓從益雲卿自相下來伏審雅候佳勝喜
慰之餘謹以此寄奉别后一笑也
燕市分携已半年客來首問喜清妍辦教綠鬢看吟
鏡儘稱清波泛幕蓮五袴有歌清議裏一方無事曉
燈前西溪未減東湖勝滿意河山照酒船
和趙明叔言懷
我初識子禹卿筵秋月金盆上碧天翔集栢臺幾二
載称停文賦每終篇孤忠自信恒多苦萬事安心恐
偶然白髮行年四十五向誰重理伯牙絃
餞陳簽省行臺西夏
鵬摶九万見扶摇五郡河湟付變調版籍輸誠須竇
守孤寒收淚拜文饒天開相府官儀肅弓掛崑山節
制遥荒服甸綏談笑事太平勲業在
中朝(一作如對軒墀問時事便宜先為漢家條)
虎落雲閒四海家河山初不外幽遐龍荒要廓朝天
道别淚休驚出塞笳葛亮貴和書有在君魚砥節老
弥嘉多應青澗城頭月無復驚飈漲暮沙
漢家威德際髦蠻牙蘗其中慮阻艱金節遠開丞相
府春光先渡玉門關正煩煙火通青海未用梯航致
白環銀字■詔還知不遠好來彈壓紫宸班
五郡河西右臂連懷柔有策得人先文昌除目繄誰
在帝座回章得汝賢才氣似公當重寄睽違多感是
中年黃金臺上西山碧莫厭離觴碎筑絃
勑勒川南磧鹵西荒煙回望隔華夷哥書開府固英
特老范籌邊貴靖綏漢月流光清朔部隂風無力動
牙旗遥知别后相思夢秋鴈聲中第一詩
張夢卿惠竒石(一峰名曰秀華蓋故家物也拊玩不巳作詩以寫其真云)
道人解種僝顔玉分供晴䆫思渺然夢去怳為天姥
客潤餘猶帶鬱林煙夏雲翠聳形模怪海日紅蒸腹
背鮮我自愛觀無巨細一拳嵩華墮吾前
考滿日言懷書呈侍講顒軒
三載區區簿領間癡牀老坐待循遷封章不到回
天筆躬稼終歸負郭田嬴得虚名清議裏儘驚白髮
暮愁邊只應一片金鑾月似向衡門照獨偏
題李練師崇聖宫圖姚左丞索賦
滚滚勞生汨世緣練師獨得静中傳一篇秋水忘言
處满眼青山曝皆眠丹井流光傳大藥玉臺積翠倚
中天方蓬别有泠風鶴華表歸來又幾年
夏日讌集田氏林亭御史諸公留别
濕雲壓樹羃方塘雨洒層軒滿意凉四海交遊有今
夕一樽情話惜離觴夢驚紫禁煙花老醉盡佳人錦
瑟香老子興來情未已更催銀管按清商
聞丞相史公受開封之拜(并引)
昔鄧禹列矦特參大事晉公入覲重領名
司故韓愈拜章称舊壓三司之貴雲臺圖
像獨端居諸將之先伏惟開府相公佐翊
勲高封拜寵數以今視昔前後略同養老
乞言典常尤異伏自傳聞之審不勝慶幸
之心敢綴荒蕪式伸頌禱前監察御史王
惲謹頓首啓上
台鼎春回極寵光初聞歡喜倒衣裳百官禮絶汾陽
拜炎運天開漢道昌義激忠精傾列辟坐調風雨會
中央此心久寄華亭鶴夢繞裴家綠野堂
御史秩滿日效樂天詩體書懷
人微每愧居清要禄厚常憂負素餐勁翮巳輸鷹隼
健秋霜空落簡書寒寸心敢謂行身了世運弥深以
理觀三尺素琴中本静又施絃索向誰彈
上太保劉公詩(中綂二年)
閒雲出岫便從龍羽翼高於四皓功黃石有書開兩
漢黑頭無地避三公金輪散影連沙界太一浮光動
竹宫缾鉢不妨聊尔耳人間桃李滿春風
山人
較來鐘鼎與山林得失何勞拊髀吟静對清溪忘俗
慮醉逢漁父是知音滿梳華髮長年雪一片閒雲欲
雨心臨水幾堆黃落葉被風吹去任浮沉
王子行年四十餘幽潜心似糝中魚倦談時事便情
話静盡靈襟信理書遇酒祗堪知味止愛吟誰暇計
才疎今冬處置行窩了種竹溪南有草廬
和郝子貞見贈之什兼餞舟行二首
情話滔滔不易量幾年閒處看人忙時清共樂林居
好理到能消客氣狂脱穎我慚成事遂論詩君乃起
予商布帆無恙秋風裏一棹煙波去渺茫
山人何苦住山城老雪堆門幾度平雅愛雲林無俗
態豈知塵土滿長纓薄田粗足充飢了衰俗無依奈
物輕三十年来老知已此回相送最關情
題韓通甫城南别業
翠竹連村映白沙横崗回抱一川斜橘林多實長年
樂棣萼留香盡日華雲錦池邊看鴈序秋風門外任
蜂衙自憐獨鶴歸来晚夜夜林丘夢水涯
送子初宗兄出鎮閼臺
飛翔方喜簉朝班一表陳情動日邊列郡剖符聊復
爾中年分手倍凄然两鄉憶望三千里一席情親四
十年明日萱堂壽親處杏花紅點綠楊煙
登臨武堂
吏散公庭百慮衡来登臨武敞高情唐風過陋留遺
儉晉譎移民到健爭千障壷山吟際晚一溝汾水眼
中明悠悠自愧沙鷗雪更道忘機意亦驚
唐山道中早發(時至元九年三月初九日由燕達淇上)
沆瀣横空夜向分行穿林影認前村夢殘旋逐車聲
破犬困時牽馬足奔長笑未容耕壠畒一官隨分報
君恩獨憐三載霜臺月空使流光滿薊門
懷舊詩(并序)
至元九年二月十四日濟南劉漢卿出示
亡友王仲蔚詩軸三復之餘嘅焉奭傷因
憶往年在東平時與仲蔚諸人暮春之初
會飲于宿城野務趙媪家凢三次歌酣盡
懽同會者六人明日仲蔚賦詩有楊柳青
旗連坐榻杏花春色過鄰墻之句殊爲上
軒所賞明年仲蔚從事濟南幕府予亦西
歸淇上自是而不復相見秋七月聞仲蔚
病疽死歴下忽覩斯作令人又有短氣者
七年之間六客者止存井任與予三人耳
因為賦此以抒梗㮣云
遺詩一讀已凄然玉樹臨風墮眼前心擬酒寬終致
疾夀隨中止欲誰愆蜀州寄遠猶如昨伯道無兒更
可憐轉首惠連春草夢月明愁滿宿城煙
辛未歲除夕言懷(此月廿八日尚書省復併入中書省)
杯盤草草具餳茶燈燼紅垂夜半華抵掌不憂韓愈
鬼住京空在老坡义素餐御史雖無𥙷畫省除書有
抵差新故送迎長歲例春風明日又誰家
大暑
大地洪爐一氣蒸樓居臺處失高層庭柯葉静風来
絶河漢隂斜氣未澄炎帝戲張千&KR0987;火老懷思抱五
湖冰嗸嗸疲瘵無多力遽爾蒸騰恐未勝
挽王脩甫
時客死于燕君有燕都懷古詞内有恨
滿西山秋色之句至元元年在東平時
屢向余道
大梁東郡衛南鄘尊酒論文幾度逢少日才情驚小
杜中州人物惜元龍長歌老驥壷空缺秋色西山恨
更濃五十五年成底事一丘露草泣吟蛩
奉陪左丞張公尚書李公王學士徒單待
制赴趙禹卿觀稼之會偶得五十八字奉
林下一笑也(至元七年七月三日)
常杜城南尺五天草堂尊酒接歐韓晴雲望遠禾方
秀高樹凉多露未乾臺館不煩題綠野林花時許覆
金鞍因君喚起歸田興夢到西溪舊釣壇
遊玉泉山
山腰一逕轉雲蘿照眼平湖漲碧波形勝左蟠遼海
遠風烟還覺玉泉多自憐俗駕来逋客急遣清樽發
浩歌笑拂岩花醉歸去山林鍾䁀兩蹉跎
書懷無簡陳節齋
羞將&KR0564;業鏡中看不為無魚動劒弹兩鬢揔隨霜簡
白寸心虚傍日華丹間中持論談何易事際操存衆
所難羡煞山東陳按察龍光高射斗牛寒
題趙宣撫樊川山中雜詠
蒼崖如削静烟霏中有高人住翠微夜鶴聽琴依蕙
帳曉泉和月落山扉一龕静體炎涼理兩眼深明倚
伏機畢竟名高難久卧野猿偷禠芰荷衣
歸潜洞
眼冷朱門鶴盖隂自開幽洞事幽尋飄瀟書劍三秦
客盤礴風雲萬里心竹澗度凉便夏永藥囱留暖愛
冬深何時為濯長纓土丹竈茶烟共一林
趙樊川
適安堂上趙樊川擇勝棲心以樂全神武門前抛組
紱終南山下買林泉蘭臯秋遠縈吟思釀瓮春香引
醉眼洞口野雲遮巳断不須重上武陵船
適安堂
草堂卜築近清溪擬散襟顔似紫微幽事相關常起
早老懷能遂任時違無心出岫和雲卧有客過門盡
醉歸聞道黃家花滿樹幾回扶杖到斜暉
趙公泉
故侯植杖得新泉寬鑿方池漲碧瀾恐泛落花歸别
澗要傳清響入幽弹竹根漱泠縈林曲蔬圃澆餘到
藥欄巳與山中留故事一泓難着老螭蟠
未央硯為趙明叔賦
萬瓦垂雲映碧虛未央雙闕想雄圖天荒地老千年
後玉潤金堅片月孤微物偶因題誌重鉛華留借筆
鋒濡一樽難洗興亡恨要發幽光賦兩都
至元七年庚午奉陪憲臺諸公
闕下賀正口號
盤盤
帳殿敞彤庭
天仗宵嚴擁萬靈玉笱東班分列辟
龍墀首拜認
前星煙蟠鰲柱霑吟䄂樂泛仙音近
御幈歲歲大酺
恩例溥自慙虚薄仰
皇扄
贈相者陳士廉
我游都邑已三年無略匡時待罪愆有問試從陳子
决取徵還似客師賢(客師袁天綱子)紜紛半是墦間
客高下能公吏部銓兩眼羡渠明似鏡月評從此索
心先
為遼人劉信甫慶八秩之壽
素髮酡顔八秩春豹韜還是揔戎孫兩都喬木秋光
老滿座春風笑語温膝下盡歡衣有彩人間無似夀
爲尊湏知善積餘嘉慶三世何妨是將門
同馬才卿暇日登昊天寺寶嚴塔有懷■
高標直上跨蒼穹物外方知象教雄九陌市聲開曉
色兩都喬木動秋風遥怜漢馬屯湘渚安得長書附
去鴻寂歷村墟野煙外誰家簾幕夕陽紅
寄贈德長老
先府君無恙時嘗話河内德上人者系出
貴族享年最高行業極精嚴予以懷衞相
望每思以枝覩爲快迄未能也近弟誠甫
至自野王云德僧臘巳丑今年百有一歲
起居飲啖健若五六十人或問何術臻此
荅云無有但休閒心無所用耳性嗜杖所
依歸狀特有瑰異者平生樂從賢士大夫
遊無衲子氣象予聞而喜之豈墨名而儒
行者邪以韓文公有文暢澄觀之作因書
近體律詩簡寄西堂為它年林下一段閒
公案也
一條柱杖老龍鱗扶掖西堂百歲春方寸巳明諸佛
果典刑還是定年人笑拈具葉隨僧供未省緇衣化
洛塵我識阿師中所得溪光山色乃心身
至元己巳八月一日偕馬才卿游聖安寺
滿馬京塵厭市喧捨鞍步入給孤園金鐺響泛松風
冷寶月光凝瑞像尊法觀交纏雙井閈雨花别是一
乾坤布金不是包桑計空抱危言吐復吞(謂讀明昌)
(間郝侯党竹溪蔡無可等碑)
院書懷簡胡員外應奉
束縛長纓領簿曹十年從事獨賢勞癡床坐久疑禪
榻老木風嚴瀉怒濤行路縱誇騘馬貴炬蓮何似玉
堂高一彈未就陽城草虚負秋空白錦毛
奉送
大丞相史公行臺河南時(用兵表陽封衛國公)以平
章政事副忽刺出附馬督視諸軍時至元
六年八月也
無勞繞帳插生犀威德江淮草木知唐室正諮裴出
將楚人休倚漢爲池聘通
上國無非𥙷節駐長洲果爾爲三百年來常例在忍
令矛槊舞嬰兒
寄陳按察慶甫
秋天寥落使星明光動山東百二城三本有書天下
計一樽為地故人情九江虎渡非無術(山東吏人聞)
(公至往往投劾告去故云)漢節輪埋浪有聲老我簿
書三万卷幾時燒尾看雷轟
䟦王内翰與木菴唱酬詩軸
木菴詩筆唐文暢(一作老而妍)心印多從吏部傳豹
管一窺連璧句月牎慵展碧雲篇風流豈落明昌後
真率當隨靖節肩留取人間作遺像鬢絲禪榻話它
年
追挽歸潜劉先生
我自髠髦屢拜公執經親為發顓蒙道從伊洛傳心
學文擅韓歐振古風四海南山青未了一丘洹水■
■窮泫然不為山陽笛老屋吟看落月空
継張相言懷二首
山人蹤跡愧搜羅欲負蚪松學隱和散木分甘遺匠
石薦章誰擬動常何畫义活計青鳬少曉鏡功名白
髮多好笑住亰王御史一官羈滯半年過
獸思深處鳥虞羅人自人徒貴體和物有盛衰宜辯
早氣從舒慘奈時何眼前徑路黃間迅鏡裏功名白
髮多不只一杯澆磈磊茶烟禪榻儘經過(和韻一作笑倚虬松)
(學隱和)
至元辛未冬仲廿四日夜五鼓夢衛南郊
行夢中得頷聮两句既覺為足成之
春煙樓觀照堤沙夢裏郊行日未斜幾片雲隂無俗
態滿川桑柘有人家微茫仙境雙鳬客依約春風二
月華興適正濃還喚覺一聲鷄唱揭簷牙
跋梁斗南先生無盡蔵手軸
昇平豪冨林泉主白髮歸来一幅巾世與士安籌國
計誰云開府是辭臣江頭宫殿千門暗物外雲烟万
古春休向諸郎訪遺事青山依舊是比鄰
叔良西歸秦中感而賦此
倦客京師半載過飜成西去柰秋何贊房燈影裁清
夜渭水春風已白波三虎自疑終致釋五噫從此不
湏歌終南山色昭陵樹剰着新詩醉两坡(一作樂遊原上昭陵)
(恨不暇新詩醉兩坡)
寄李和甫覓未央瓦研
好在終南李練師未央瓦研寄何時卧聞客舍三秋
雨夢繞畫欄雙桂枝孤月正堪遮老眼片言聊復慰
相思研磨縱對蛾眉秀中有漁陽萬馬馳
至元辛未秋八月廿八日同長老金灯義
方暨馮君用聶文超劉敬臣王仲通馬才
卿石夀之座主賈君叔良會飲于開泰之
丈室約各賦詩道盍簮之歡因為賦此
陊殿秋煙老檜蒼春風合座捲吟觴争傾底裏心能
見不恡歌呼興更長風調揔輸韋曲杜新詩驚絶碧
雲湯人生無似新知樂安得車輪一夜方
壽徒單待制(至元八年九月十四日)
静盡紛華道義尊立朝今復見經綸論交最厚先君
契提誨終深賤子身世仰仲淹風雅在見耒元亮性
情真一杯滿意浮秋菊照映靈椿看玉麟
菊嘆
細菊宫傳笑靨金結根失所最關心鶴欺力弱時耒
啄草爲藂荒日益侵寶檻移栽容獨秀秋香吟撚伴
孤斟朝耒頓覺精神好似喜渊明爲賞音
送臺掾趙明叔赴濟南迎侍毋氏耒燕
寤寐庭闈遠事承南陔詩裏二毛生悠悠望眼門廬
月戀戀春暉孝子情千里秋風吹去䭾一天融樂羨
歸程三升紅腐殘年恨老淚縱橫滿仲纓(一作零落)
(悲風泊篇纓)
壽房祖(至元八年九月三日)
山立揚休七尺身接人襟度玉能温慶流淇水宗支
近恩洽諸房德義尊扶健不煩鳩刻杖承顔幸備彩
衣孫一枝留在霜前菊細撚清香入壽樽
送李尚書仲實參知北京行省
遼左要荒節制偏選材眞得濟時賢拊循殊俗尤宜
簡調餉東兵貴有權軫慮可寬天北闕先聲應徹海
東邊頋慙知巳謾馳嚮望入秋空鴈影翩
夀紹開外郎(十月十四日)
襟期出處不多偏秀孕輸君六日先以義取交知已
最開談通俗見才全巳將國計籌邊筭會見嘉謨
沃帝淵相對莫嗟頭共白歲寒心在老彌堅
継商樞相韻贈禪師李玄暉
襟期一見若同袍束縛微官笑獨勞方寸證明皆佛
果大千起滅揔浮泡馳聲絶㙯君能辦汨世天刑我
欲逃坐拂天花閱家數凛然淸興雪山高
送和之簽山東按察司事
四道山東事最繁按巡當猛亦宜寬丘菑併在虛危
分根窟深連魏博間風彩儘承綸命重霜威何待栢
臺寒澄清快理征鞍去望絶峗山與歴山
餞參政楊公出鎮覃懷
十載嘉謨沃
帝聦人間桃李幾春風從今民事優游裏轉見
君恩顧盻中寵節我知如李晏救時人道似姚崇
洛陽三月春如畫剰着新詩醉仰嵩(公廨堂名)
送陳按察赴任山東
簡花霜落控孤應暫覿清揚俗慮澄四道規模開漢
制百城風彩望陳登露盤虚警青冥鶴朔吹驚翻白
錦鷹廽首相思定何處暮雲春樹憲王陵
贈羅徵君
風骨飄瀟到九還一壷天地市朝閑神遊物表冲融
際道在平生出處間笑着割烹要摯鼎擬將忠直動
龍顔濟時好作商霖去未礙經年别故山
孟待制駕之哀辭
我識先生二十年當時過衞亦翩翩遺文載稇聞三
語一賦垂天笑八塼幾日秋風汾水客一丘宿草茂
陵阡屋梁暁月驚無復西望今人一泫然
祭子襄先生
半生隱德自崧丘得號牆東四十秋結駟退慚知道
在詩壇吟苦入冥搜眼中耆宿有今日地下雷元是
舊遊幾卷閑書繐帷底未容拈讀淚先流
寄贈緫管韓君通甫暨弟君美兼簡公弼
良友
都門贈别柳條青分𬒮南来歲屢更三載愧陪騘馬
列久違轉見故人情每怜夜榻聞風雨羡殺韋家好
弟兄蚤晚細傾燕市酒誨堂重醉棣花榮
哭馬孟州才卿(名甫相州人)
栢臺欵晤儘三冬暇日来陪御史騘寺閣納凉怜晝
永野塘轟飲喜君同性情遠出機張外禍福真成倚
伏中(至元乙亥濬州同知未滿中堂見召既至以事阻是年秋夜除孟州倅南還至邢病死壽四十)
久别已增懷抱惡與君終訣恨何窮
哀大都督史公(名權中統初授江淮大都督)
陽夏移軍入鄧封指揮旌壘氣增雄優居將幄元多
算威攝荆蠻儘父風士樂死懷羊傅爱戰酣無大上
均功應憐千載龍驤業一慟臨江萬事空
題張府君墳丘(子傃字行甫曾任官孫二人)
龍公祠下府君墳崗勢西耒虎豹蹲翠琰盛傳千字
誄青衫還有讀書孫喬林氣鬱丘山重一水春涵德
澤温白首故矦長健在緊湏着力大于門
姑射北僊洞予既爲新道立石且會諸君
子明日大雪仲明賢良賦詩光賀因次嚴
韻以荅佳貺
三年判府苦無聲自断行藏付静聽翠琰銀鈎留故
事白波青嶂繞螺亭一官自笑頭空白多士相看眼
倍青每謝新詩深慰藉不愁歸詫草堂靈
王衛州挽章(公諱昌齡字顯之滄州人)
堂堂大厦敞雲居偃植圓权與藉扶六縣耕桑深道
爱百年魚水應時需望歸王儉凮流幕我識鄼侯吏
隱儒河朔諸侯幾參佐愛君終始擅良圖
又
襟韻冲融器識先晚年風節見承宣經綸素抱調元
事綜覈長深作牧篇寒谷暖回衰日愛老天愁絶劒
門煙慇懃尚憶臨𡵨誨惆帳城南是别筵
哭交親州判李叔
洄溪一會乃死别送我西行淚滿襟四海從師有先
子半生急難是初心泉扄不閟無兒慼壠樹空瞻挂
劒林會擬並刊遺爱碣鄘城臺首御河深(古鄘邑在今州治東)
(北一十五里與君别業相對公嘗云本潞之上黨人五代間東徙居衛唐將李抱貞之後既任潞州為脩)
(治其碑墓焉)
别盧漢臣
男兒出處要無慚一意公家性所甘吾子有才無不
可老夫於世本無堪痛連臂骨緣心苦耳變風聾阻
坐談劒佩趨庭君好去建章宫樹綠覃覃
挽杜止軒徵君
泰岱東蟠未了青文章公獨萃精英賦方庾信才華
壯詩到樊川氣格清平日酒杯追散聖一生高節見
陳情風流想在齊梁席未譲鄒枚獨擅名
留别忽治中英甫
四年相待情偏厚千里分携恨若何别駕見淹時共
惜當官能處我尤多軰流自是青雲噐金印行懸瑞
錦窠調古自知終寡和青天白眼望君歌
秋澗先生大全文集卷第十六
