秋澗先生大全文集卷第三十七
平陽府重修道
三晉之地表山帶河風土者侯■
小者卿采圜檄二千餘里自前代來視諸道為上游
平陽寔治理所在故府署之制■崇壮麗勢壓
不爾與山川形勝莫相長雄道愛堂今府治之前■
事其東西廣十有五尋南北■一
辛丑都監郡薛闍公因故基■創焉當至元十一年
甲戍歲盖三十有三載矣歲月既墳土木㢮解
侏儒就弱西騖夏沉氣湮欝不時
脫落殆不能視顛撑危上■
冬官考工悉許公帑於是憑寬如■相前增崇
之腐■撓敗者盖甎之破裂者
之■折者與夫吏舍臺門狼藉
之■然山■大瞻重門洞■盡城之南北■望
衡玄居六曹執事登降
公式治于中從容委之隆
於治以一■之用
宣于斯審于斯
不■勤官
之戒凛
取學
人之意也即
府判官西衛王惲謹記
平陽路景行里新修岱嶽行祠記
岱宗東方之鎮山有國者得以旅焉祭典下哀世以
神司命萬類死生禍福幽明會歸故所在駿奔奉
祀惟恐居後去之遠者其敬篤事之肅者祠愈崇盖
其風俗使然復何怪焉平陽故族張士信等信之篤
事之尤謹者也常以匪廟而貌之不足妥靈揭虔牖
人於善也於是傾貲擇勝得東南陬景行里爽塏之
地甚延奠其神觀焉寔經始于辛邜歲之三月
于至元之戊辰凡締屋幾三十楹前殿後寝两廡
翼中設冥府諸像曰昭惠君蒿里相祈嗣位五重
直(及隂)圄變相擁衛環列㒺不畢偹巍巍煌煌帝居
光俾觀者𧺫敬加畏知所勸戒善油然而生于衷洋
洋焉對越靈威如在其左右也下至作樂有亭省牲
有偪便戶鑿乎西臺門敞其南槩瞻餘祠號稱整肅
吁勤亦至矣一日來丐文於予將紀其興建本末洎
信助者之名氏永昭于後因略為論述之嗚呼古人
以神道設教今也作新祠宇為事理雖殊而勢有固
然者自禮義亡而世教不明於下一鄉之士秉彛心
而私淑人者不爾則弗克悟陋民而儆薄俗是則後
人之意也欤然神也者聦明正直福善禍淫乃其職
耳奉之者歲時儀献能齋莊沐㓗遠惡遷善可薦而
不爲神羞吾知夫朋酒斯饗獲簡穣之祉矣不然慊
負中積象恭于神雖鏘之以鐘鼓之音腆之以牲幣
之禮芳菲滿堂三獻具舉神將厭而不顧尚何福之
有哉幸来者詳特書之意庶乎其遠黷矣十有二年
春二月平陽路緫管府判官汲郡王惲謹記
絳州正平縣新開溥潤渠記
至元改號之六載詔立大司農司其品秩僚属特
與兩府埓盖以農桑大本滋殖元元莫斯為重故崇
職掌開藉田以率先天下外建行司曰使而副歲
時廵視責郡縣長吏條綱甚悉考其成績而明殿最
凡先農之遺功陂澤之伏利崇山翳野前人所未盡
者靡不興舉東雍之地厥土赤殖墳雖潤蓄兩河島
則腴而亢下者鹵而瘠時雨稍愆歲功不稔州尹馬
君患之遂按行川浸思有以濟其艱而敬承
天子之明詔曰澮吾所用也於是度原隰順水勢距
郡治東南三十里曰楊程鄕澮入汾所至横截水衝
楗石為堰者三袤可六十步武穿崖壍阜激之北騖
波神委蛇來就束帶郭門而西注汾其間長溝通洫
蔓引枝分溉田度二千餘畒水性濁滓流悪溢腴於
田甚宜業巳波及穫可畒一鍾凡役工若干計未週
歲而渠事告成盖君以規度有方衆樂其溥博之施
也故自始迄終曾不告勞絳下老人相興材公之為
感公之勤欽明命霈利澤終以實惠及民懇予文
以記之予嘗有事於鼔溪之神登高望遠觀陏令梁
引用鼔水分溉田疇幾絳之西北郊于今蒙被
其水有餘蓄而河為限之
暵思以一杯沃枯槁而不可淂嗚呼何跬步相望而
有苦樂之間哉今馬君銳興兹役出衆慮之所不及
行前世所未行俾汾左之田溥洽膏潤仁民之功其
利博哉百載而下將見府君與梁公並祀而同談者
矣董其役者寔縣尹趙某簿王某能事其事而不負
所責勤亦至矣故併及之且採民謠而為之歌歌曰
新渠成汾之滸溉我田流潟鹵公雖劬民獲所昔也
豊穣穫幾許今縱旱暵决渠雨甌窶滿篝公所與公
惠我兮母速去我報公兮烏所覩刻石河濱照千古
遊王官谷記
山之與水相胥而後勝山非水則石悴而雲枯水非
山則勢夷而氣泊二者雖具淂其人而後名中條山
王官谷其萃美之尤者也山闖首河曲連亘北騖為
雷首為栖巖為萬固運肘而東為五老又東而淂王
官谷谷漢故壘名有唐司空表聖之别業至今遺像
休休亭在焉至元甲戍夏六月予以撿括牧田會蒲
巳而奔命珣瑕取道于虞王官諸峰指顧東邁後八
日因恙小休暑雨向霽遐想風㷑情逸雲上遂幡然
來游始自固氏西南行約四五里抵山門歴磴平進
無顛頓堆挽之勞不百許步已入山堂隩中矣其繚
而曲深而容垂蘿灌木磐石美蔭草香而土肥環峰
疊嶂碧壷瑶甕濃淡覆露内曠而外掩無擁遏怫欝
之氣盖谷田中高状作層陛勢相覆壓耐辱所謂上
下方者是也東西兩山曰壷門夕陽青壁矗立卓絶
如削中峯曰天柱秀拔特起如鼇鼻嘘空高齴雲表
不與衆峰聯絡真竒觀也峰半有石突然曰落鶴臺
又西有石拱立曰雙人左右断崖水作瀑流下瀉如
仙人觧佩天紳未收西則泉&KR0890;出縮以乾溢為度東
則飛灑噴薄隂壑恒雨砰崖激石下注幽磵是謂貽
溪者是也山藉以潤人仰以清物滋以榮也王子於
是歛袵薦茗謁司空祠下退觀休亭諸詩既高公之
名節且詫谷之深秀也青鞋竹杖扶掖上征抵天柱
峯足望東嵓瀑布䃲礴三詔亭上因留宿焉時月出
山豁萬籟沉寂&KR0765;露洗空失暑所在青嶂瑶光非復
塵世其東溪水聲如遠鼓奫&KR1343;隱動林壑顧謂兒子
孺曰此山靈張樂喜其来而作予氣也深夜久聞毛
髮森竪山人李珏出司空一鳴集相與披讀扵露幌
風簷之際顧瞻林影如見須眉乃酌水再酹乞靈扵
公詠休休之歌思考槃之樂安淂黃金買堪乘之鶴
追仙游扵寥廓也邪不然搖江山之筆吸撑霆之氣
貯濯詩脾以增益其未至庶幾列名扵王駕李生之
次亦所願也日既昃徘徊久之出山林霏煙翠漠然
四合回望谷口無復所見庚伏中旬后三日共溪雲
隱記
待旦軒記
至元壬申歲予自御史調官平陽扁私居之軒曰待
旦盖所以礪厥志而儆不逮也矧河東列城五十棋
布相望大府寔根本所在而風俗係焉國制張官五廳幕
例下僚位東西與别駕嚮至扶筆剖断一定于上官
僚芒無所事及占署牘尾無細大通淂可否之是則
位雖下所責亦不輕苐以品位有崇卑材術有優劣
得其人則分安而政舉非其材則身骫而事去自惟
氣質疎散心雖勉強撫字無方故就列已来朝夕惕
勵如恐弗勝當其夜漏將盡晨鷄始興矍𧺫盥激即
夫清明假寐之際得無深思者乎其扵德澤川流何
宣布焉庠序煟興何申重焉綱維末振何主張焉風
俗未醇何肅清焉吏沸務棼何理亂焉訟繁獄滯何
簡䘏焉属邑不共曷先率焉賢才在下曷薦揚焉静
言念兹有公以處心勤以集事耳噫周公聖臣也負
扆履籍以當冡宰之位至扵思兼三王而施四事猶
坐以待旦勤強不息况其下者乎盖勤則為𥙷拙之
資公即具生明之本無私則心宰心宰則理得理得
則言順克勤則匪懈匪懈則力行力行則事随事随
則物化此理之固然無復疑者苟不是念而甘糞土
其身臯皐訿訿藉廩禄為代耕之地與夫工不事事
計日取傭者奚異哉恐食焉而氣怫寝焉而休臲尚
何根本是頼風化得丧之所係焉若此者豈惟媿負
中積而獲罪于時將見嘯干梁者下瞰其室矣於是
乎大書屋壁庶抑詩之自警云明年夏五月二日靖
共堂主人汲郡王惲記
畫記
近世之沒者以平時服玩遺宗属賓友諺云留念緒
然非故舊知爱之至則不爾平陽刀君嘗飲予扵私
苐酒酣出古畫一簏中淂龍嵓山水兩幅其山骨欎
荗林屋黯密盖學中立而逼真者也上題云丙申春
孟留汾水時為康玉閠所作時金大定十六年也歲
月峥嵘迄至元甲戍九十餘載矣余歎賞者久之刀
即前用為夀辝焉明年乙亥春君以疾終既卒哭其
家持畫来貺遵治命也嗚呼君與余非故交深知者
且南麓畫在士大夫間固有品格然不過一物耳其
可重者氣與義也昔曾子易簀而後殁愛其禮也今
君當萬事已矣之際事有不遑及者乃以是為嘱篤
夫義故也吁衰俗波蕩中能耿耿取信如此可謂信
義不失者矣時扵軒楹間展對斯畫愾然想見其人
未嘗不為之嘻歔也君諱國器資敦純早以勲閥為
征西帥臨敵决戰以果毅稱軍中後因疾去職僻居
田間怡然自淂人不知為故侯失將也
西山經行記
至元乙亥秋七月被藩府檄偕來伻盧君採文石扵
音丙申如㐮陵董治厥事舘許氏東堂八月庚子次
西梁質明致祭黃崖山下遂命工即役借榻普照僧
舍凢再宿有以義成石為言者壬寅馬(此首)旁山行入
臨汾界過侯氏四水等峪踰山尾得王莊峪峪口敞
諮夷衍北連白陵砦脚既夕宿龍子祠南晉掌里癸
卯下井峪渡麻柵澗自獅子鼻登山越石門是為姑
峪西山諸峪凡十有八處姑射王莊寔為之要盖南
逹吉鄕北走𬗋川道也前臨渃岸觀隂定關關形峽束
若石門然僅通人過想夫秋潦澮汾群壑来注掀騰勃
怒萬馬東駃遽阨兹口激而爲飛流銀濤雪浪百丈湍
瀉亦壯觀也躡澗西騖歴馬蹄纏山雨奄至且作且止
指望仙臺眺玉女樓望生馬壇頂諸峰烟霏翠濕空濛
無際蹊蹬縈紆盤十有八折抵神居洞下洞腹寬肆窿
穹巉嵓仰視欲墜後有竅逶邃山之噫氣穴也遂解衣
盤礴憩洞閤上尋復開霽山紅澗碧景氣爛漫涼風吹
面自遠而至煩襟翛然如夢仙府雖遇四子於汾水之
陽不足以喻其楽也因晉題壁間且辯其誕少焉游太
一洞觀隂罅玉柱盖石鍾乳也稍西騗馬鞍嶺上弱羊
坂坂長約七八里極峻折艱於登陟馬力不能勝抵暮
宿西陶謝氏林屋甲辰由鄭峪入義成分循澗槽西行
逕嶮狹草木蒙茂步履錯迕過水磑折而東北上砠嶺
視石之所在石陛砌覆壓隱山之半腹玄質白章又有
絳其色若雲然者尤秀潤竒特降横崗石澑間得枯枿
一株矯如龍騰竒崛可愛於是按行澗道眎輦運所經
稍東入深峽乱澗水峽形曲折中蔵堂隍其根足沙水
囓蝕似口似圈似窪呀焉而頥張突焉而角出者不可
殫記两崖峻削嶄嶄壁立高入雲表大石阜如齟齬左
右勢犖确殆不能騎造愈深而峽愈竒又東行十餘里
顛崖横截水潨瀉石甕中鏘然如環佩鳴两山間峻絶
不可越矣遂自南脚嶺攀援北上峯回路轉行可六七
里抵宿東陶山家乙巳復自羊坂東降取姑射北道過
龍堂澗望仙門謁王母洞道人致酒山閣以軟脚例
飲余浮大白者三世傳北山中復有玉蓮古洞下與
此穴暗相通連旁有水泉曰漉錢名者事涉誕怪不
復紀遂由側嶺白石溜下參峪抵西叚里午飯郭氏
田舍日昃還府吁天壌間山水佳處唯幽人朦士得
徜徉其間與顥氣造物俱游而共樂不圖官守急遽
中而獲兹遊雖不能竆幽極勝弄雲烟而狎魚鳥亦
非嘗之舉也埽筆所覩以志且見夫因事機攄煩滯
而不為徒然也
船蓬菴記
船蓬道人姚氏太平相里人自童丱入道甲子幾四
百矣棲心淡泊草衣木食全其生而樂其樂穴居野
處于澗之阿削懸崖為土空廣不踰尋丈迴環洞如
一歲之中而有結夏蟄冬之適塊坐塵凝與時啓閉
温燠清深去圜圚咫尺殆塵壌隔予嘗以事走絳與
故人張噐之遇把臂道舊步入縣西溪遂来游兹庵
道人因丐名扵余題之曰船蓬且請其說船蓬者取
形佀而言然意不無其所寓焉盖水浮天而載地中
土者天地之虚舟也萬類雜處魚頭濈濈其陵蕩傾
覆之虞日復一日何若斯人處斯室而獨為一天肱
眠瓢飲樂其樂而曾無錙銖之患哉余乃為之歌曰
玄冥之曦兮朱夏之清兮木歸其根蛰吾形兮梨花
雪開啓吾扃兮人區鮓瓮全吾生兮蓬底秋江汎然
無所攖兮余復何求心营营兮道士顧笑舉酒相属
後余歌而言曰銘吾廬甚當扵是乎書
平陽府臨汾縣姑射山新道記
晉人善用水而盡地之利山之奥蔵未有以悉發府
冶西山行五十里曰東西陶鏐炭所萃連山亘峪根
苗洞窟軒豁呈露然澗壑嶺嶂號稱天險拗深峻削
摩雲穴地磻錯交礙跬步間登頓駭汗不勝其憊雖
中伏厚利用是限隔川居邑聚十不獲一二並山農
氓志圖開鑿力單罔逮睨之而興愾者盖有年矣
皇子安西王以維城之重分茅開府胥宇雍土爰命
幹使伐石兹山輦出之途仍宣理焉乃西自李琚䟽
度而北諭南山截義成澗盤土塿東上搚嶺脅折而東
北行度鄭封峪上■盖炭之膏盛扵焉而最又嘗置
鐡官出車連連之咽會也循崖崦取易東騖緣西陶
北麓其㒹走延隴四道過東陶里出断崖南分而兩
岐其一履級東降越疳溝旋鞾脚嶺腦懼其蹊良田也
落生馬澗櫓穿南北石峽山形櫃如極險迾處也遂
中貫而上南則駕駞嶺轉弱羊石盤抵夀山平壑下
會馬鞍嶺口以備北道石峽水潦時至之虞躡竜溏
而東經望仙北洞跨南北溝首由前後石門嶺下白
石溜歷參峪注赤植坡陽盡西叚里當峰回路轉復
作避車埸六防其致阻塞也其間踣鉅石擘老峽峻
絶者坦焉阨仄者廓焉&KR3780;确者火焉刊落摧䧟去危
就安變壅鬱爲䟽通夷峻惡爲平易西東一瞬略無
梗澁雖並崖旋阜紆回曲折方之故蹊曾弗加遠凢
為里一萬八千餘步揔役徒五百度工萬五千其始
至扵迄工才十有八日扵是山輸委貨人休永勞逶
迤安舒坦坦東下籠負車牽魚貫而出居者行者笑
歌載路相與言曰伐他山之材而獲兹石之秀因輦
運之役遂致道途通暢之便西山伏利以之盡起不
惟俾一方之民頼厥功而冨所用抑以見我
國家封建之制肇造藩維之方隂賜扵民者將張本
於是不爾山澤無竆之利將終古而奥藏矣守土吏
大小之役寔董其事是不敢不志某年月日記
平陽府臨汾縣新𪠘記
平陽當河汾間爲鉅鎮属邑五十餘城臨汾劇而最
要經界纔百里占藉者幾萬五千戶凢丘賦之重徭
役之煩十常居其二而風聲氣習勤儉果譎宛然雜
唐晉餘俗惟其物浩壌狹且不相能故人嚚於訟必
直曲廼巳聽約束俟審辨者動填里閈縣舊署在府
右廂康寕坊之南城易代來爲工人氏豪據有司假
老屋隙舍寓理曹務一歲間輙三五易豦簿書儀具
坌集委積棼不可曋奔趣執事者當夏熾冬冽赭汗
僵立尤寔艱苦前政狃故常眄瓜代日復一日漫不
加省庶幾赫令尹之威具眎瞻之媺清承宣凬化之
源其惟艱㦲逮今縣監某洎尹某稔其如是適時和
訟理嚮化有漸廼以其故詢諸衆僉曰念兹在兹竊
有年矣苐率先無自訖干今唈唈也既度其人之樂
用遂經辦焉應直得景行里次氏之故第凡成室一
十有五楹略不加易其来如歸廳事適中吏舍兩列
形閎前啓衡逹里逵扵是遠湫隘處高明委蛇安舒
各有攸叙中外竦然大易觀仰既而史亢淵曰其興
滯易弊之勞趍事樂成之懇公倡私應共濟厥美匪
劖書珉石代而縣者烏能䆒根據而見經始贄礼幣
来謁文予以歷官内外因知天下之治在於宰相師
帥得人而已佐天子理百官發號施令以遂物宜者
宰相也推君治宅民生供事取决會歸有極撫字百
里間者師帥也是則宰相與師帥势雖霄壌以本末
體要而言寔相須成化耳故前代選重其人眘柬扵
清流冊授於軒陛䟽名殿屏盖繇是也今國家條
章具舉百度惟貞顓任責成垂寄殊切作縣者苟非
恪勤官守推忠及物何以稱經緯相需之望今一縣
之署置固匪政之大者類能若是尚何患仕之不優
俗之弗易責罔塞而績用不章扵時哉予特喜縣僚
属逹扵從政有志扵民得春秋憫雨之義故(以所)繋重
者告焉幸来者毋忽至元丙子三月日記
懷先賢記
至元甲戍冬予既復首陽山夷齊祠繹之曰亞尹張
侯聿來會祭遐想故家佇瞻墟墓對越靈威泫焉泣
下盖風誼激哀有不能巳焉者顧謂予曰走世為孤
竹人自穉及壮經行游獵往來南山故城間覩夫廟
貌不稱旌記寂寥言念于懷顔寔有靦吾子幸為我
大書特書歸揭海濱以為邦人光且表夫山川之重
鎮二賢出處之大致也按圖經箕尾之分勁氣下蟠
控帶遼碣北平乃一大咽會故其俗雄碩尚氣義敦
諾急難凛焉有戰國餘習乎州經界本殷諸侯孤竹
君世封春秋為肥子國秦漢以来列郡縣不恒寔燕
之肥如盧龍邑地肥如因水淂名耳開皇間始陞為
州直滦江而西二十里有古城宛存枕動山東麓盖
孤竹故都今指曰竹城者是也州治南三十里而近
有山巋然盤亘中野其名曰孤屋二賢其上遂亦首
陽呼焉於戲二子之英(烈言)言竆天地亘萬古皎乎日
月不足以喻其明巍乎嵩華不足以喻其峻俾後之
為人臣者取標凖而知所懼其為世教豈小𥙷哉尚
何俟山稱號而為之顯晦也然侯懷賢思齊之意何
其盛歟莊周有言去國期年見似之者而喜盖敬恭
桑梓曾不燬其爱悪矧國之古賢世之大老特立而
不群者乎若張侯者可謂尚友千載敦鄙薄而有志
者也侯諱昊字明卿資果逹嗜魯論爲顓學故&KR0681;官
行已多據經旨爲言已而沾沾然喜見顔間曰吾中
有所淂矣其篤信好學如是至有以張侠論目之者
十有三年丙子春正元日謹記
遺廟記
金海陵焬王以天德七載乙亥定議南伐明年正隆
改元詔大營汴京擬混一江左遷而都焉故廟社之
制扵是乎興然清廟寔前宋之故物也在景祐間止
屋有七楹而金之記曰正隆四年己夘歲冬十有一
月禮部尚書同修國史王競銀青榮禄大夫參知政
事敬嗣暉開府儀同三司尚書左丞相上柱國魯國
公臣張浩監修寔金為之增廣加飾非創作也何以
明之覩其挻桶旅楹大而徑三尺者比皆腐朽餘丈
若曰金朝創始不及百年安淂如此之朽腐哉廟直
大内之南馳道之東殿法吴制東西列二十五楹袤
四十丈廣七丈其神室内地廣一十步餘四步為室
前之虚明廟兩首各限一楹中以二十三楹分十有
一室從西以三楹作一室餘每室以爾㨕為之龕之
數其西位夾室六南向者俱兩龕自餘
率一龕所向皆東面而已緫十有八龕殿階作二層
列升道三前井亭二東西相向外作重堧四繚面沿
門角有樓門南列五闔餘三而已其東北中垣之外
即冊寶殿也國制凢帝后寶冊暨郊廟金玉禮噐皆
在焉令太常官一員每季檢視用印封緘謂之點寶
禮噐者何爵瓉圭壁是也玉冊者何先代哀謚是也
其冊帝以寶玉作簡后以象齒為之賁以金書貫以
朱絲封縢甚秘卋莫之見南則更衣亭亭前舊有湖
石環竒名曰瑞芝其東南外垣之内即神庖刲取血
膋之所環重垣之内東西為廡各五十㨕旁夾廟門
各廿有五千以分布齋郎駿奔走執之列正北則闕
焉其西南垣外即廟署位前有門以表循外垣西比
復鑿偏戶一意者備執事出入之便也予聞之遺老云
制祀廟率以親王上宰攝太尉以享太祝奉迁宗
拓置地用色羅上羃帝以黃后以絳所謂至敬無壇
也茵以皐比噐設陶血用血肉以獻上下之樂畢備
此金朝典秩之大槩也國亡巳來汴之宫室毀撤掃
地顧惟兹廟以貯儲淂巋然獨存皇朝中統五年
夏四月詔河南前宣撫張子良撤焉以北浮御河
入燕就爲今之大宫從堂議也據正隆己夘至今
甲子以曆考之適百有六年也識者異之且今初建
宫扵燕多撤汴材其木皆以燕用爲誌今是廟亦復
用燕之故址有數存乎其間爾自有能辨之者夫君
子將營宫室宗廟爲先祖宗胡可以無廟然一廟之
用有不可勝之費今也存亡廟(而爲)新宫其尊祖息民
可謂恭儉者㦲是廟宋制也按禮經天子七廟太祖
之廟居中三昭三穆為之左右其七主曰壇曰墠曰
考廟曰王考廟曰皇考廟曰顯考廟曰祖考廟月一
祭之遠廟為祧去桃為壇去壇為墠壇墠者有禱焉
祭之不則乃止此三代不易之制也逮東漢变而為
一廟同宇異室耳李唐自貞觀開元后增置九數后
宋因之亦列九卋為十二室而金朝以九帝有天下
百餘年上自景太至扵宣宗不審天興奉祀之日其
間升祔祧出得列扵太室者凢幾廟何者得祔何者
為祧邪故并及之以俟更考云至元五年夏六月十
一日記
泰安州長清縣樂育堂記
趙君明叔尹長清之明年政夷訟簡眡其民可教迺
廟垣為數泮宫扵是治學舍植松竹聚書史立教
條率儒生属吏日講授其中雖造次多故未嘗少輟
不半載士勤扵業吏循其風禮容文物郁郁可觀十
四年春與予會扵京師因以曏所聞為問曰有是
奚足多為然清今為中縣顧瞻岱宗背負河濟
教習出齊魯間在昔距濟南為近邑生徒率就學
府故禮殿序庠之屋庳隘無足稱扵前爼豆弦歌之
不接見扵閭里青衿之耳目盖有年于兹矣此僕
之所以不敢狃安故常鄙薄其俗勉有此舉也已而
以學記来請嘗試論之古之君子以先知覺後知以
先覺覺後覺是天之所責扵我者甚重我烏淂而避
之况有能致之資居可行之位尤當急先務也令尹
雖出宰百里寔為一方師帥政之得失俗之善悪繫夫志
嚮所在知先後之序耳人之秉彛惟其物則内具故
好是懿德此天理均有人心之本然也苟淂其養無高
卑大小之間故狂而聖愚而明始也致知格物身修
而家齊終則明德新民國治而天下平由是而觀學
校庠序之教豈小𥙷哉叔世道微功利說興督責之
令密士以區區末學苟禄代耕奔走鞅掌扵簿書期
會之間我躬不閱遑䘏乎爼豆禮容之事哉今君以
脩敏之材奮跡諸生間歴事臺省由省臺而宰劇邑
卒扵簿書期會奔趍督責之餘遵詔條確志嚮務
以德義牗民力行不倦為樂俾群材長育如中陵者
莪菁菁然而盛可謂能也已昔韓潮陽牒置鄕校曰
刺史縣令不躬為師使後生無所從學為耻又以飬
育人材為吾君相之事顧天之所責於我者當何如
哉若趙君者庸知夫不異日得時行志以斯道覺斯
民為天下之樂且儀乎吾見有開必先之兆扵是乎
始君諱文昌濟南人至元丁五歲三月丙申記
遠風臺記
豐宜門外西南行四五里有鄕曰宜遷地偏而囂遠
土腴而氣淑郊丘帶乎左横岡亘其前中淂井地三
九之一卜築耕稼植花木鑿池沼覆蕢池傍架屋臺
上隷其榜曰遠風以為歲時賓客宴游之所者韓氏
之昆仲也至元戊寅百有六曰主人邀予來登顧瞻
河山形勢在北則近連圻甸南則遠際河翔東控海門
碣石之雄西眺太行桑乹之勝千里一瞬略無限隔
少湏風翛翛然自太虛中來浸淫乎谿谷蕩漾乎林
野春和明霽微埃不興聲先乎群木之㒹氣欎乎崇
丘之外然後度叢桂入亭圃轉蘭獵蕙泛溢乎層棟
軒楹之間座客欣然動蘭臺之興暢方外之適披襟
當之曰信乎滌煩臆抒滯思而其來之之遠也余仰
而思俯而歎曰子知風之來邈未䆒夫臺之淂斯名
扵士大夫間也韓氏自鄅城府君以来孫謀底法以
燕翼子者義則昭昭矣通甫君美遵誨承志光大先
業&KR0794;然若父菑之敷播曄然如棣華之相輝泝流尋
源其遺風所從來遠矣故賢士大夫莫不重其好賢
楽善登兹臺而願與之游由是而觀慈祥豈弟之風
又賢扵人遠甚况兹墅也出而入仕蹞步扵清朝之
上退而隱處偃薄扵山林之下將行義違道存志俟
時無不安適其清風穆如流芳扵後人者又有遠而
不可極之致不然天壤間林泉佳處苐欲暢幽情而
滌煩慮何所往而不可客曰嘻有旨哉今韓氏卜築
之意信得其趣而吾子可謂發不言之秘勉其所未
然者焉既而嘱予筆記之因掇前言俾刻諸臺上以
貽來者至扵風交平疇良苗懷新行之而喜者兹值
杖野人之事故不復云後三日記
韓氏遵誨堂後記
人子之事親存没兩間觀志由行三年無改為孝之
至况終身而維則者乎燕今為大都會世家鉅族飄
輕裾蔭華欀非不侈而盛也及論夫居室善而内有
則者韓氏爲足稱長即緫管通甫次即君美判府予
御史裏行在燕者凢三年用是交好甚欵知爲人甚
詳修身齊家讀書治生禮賓客應外務一以忠信孝弟
爲主怡愉雍睦如賓友之相敬棣華之相輝也過庭
者佩詩禮之嚴居家者無言笑之雜超然而處熙然
而游方筵多燕衎之娱田野有烹歌之樂以致一門之
内百順坌来昆弟之間言無少間所謂身不求逹而
逹有餘屋不期潤而潤自至予嘗獲拜鄅城府君畫
像望之粹然一淳德君子其嘉言善行無非後嗣可遵
而法者乃知韓氏淵流之深長枝葉之茂盛䟽之溉
之者功加扵前継之承之者復善其後故永年先生
良有旨哉嘻李唐在前代為盛卋至
柳氏為稱首予每讀玭傳求其
修齊之要不出以(忠信為孝弟為)■至曰此乃食之醯醬可
一日無哉未嘗不撫卷嘆息三復格言万衰俗䫋靡
中而韓氏昆仲亦能以孝悌忠信爲飲食之醯醬揚
令名而顯祖考奉潜(德而)彂幽光惟是心不匱至錫類
也如是將見垂芳来葉不獨柳氏專美扵前史也
秋澗先生大全文集卷第三十七
