秋澗先生大全文集卷第八十三
烏臺筆𥙷序
至元改元之五年秋七月憲臺筆建于以
用昭太微執法之象
詔前平章政事塔察公爲御史大夫曰中丞曰殿中
侍御史以帖赤木八刺撥灰貳焉曰侍御史曰治書
曰監察御史純用漢人一切事宜率循舊典其裏行
十有二人令各舉所知以充員數侍御史太原高公
乃以相人梁貞前翰林修譔左司都事惲俾&KR0574;遴選
方朝廷嚮治思有以重之其監察到臺特
詔
庭見以肅其氣優禄稍以厲其嚴朱衣哀板雖以七
品就列秩望清峻天下事無非所當言者其出使四
方佩金符分属掾馳馹傳中外具瞻凛然聳綉衣直
指之望至有恨其崇資不得與之同事者内則號下
臺通論駁設六察畫坊廂縱游察小大事月限以數
於是騰章抗狀紛番迭作霜逐簡花風聲動臺閣矣
僕偎厠裏行頗收薄用比受更凢三十有二月尸素旣
久具藁紛然併以外臺所言一二凡得臺綱書記
事狀時務等篇揔一百五十餘章釐爲五卷題之曰
烏臺筆𥙷客有覧而誚予者曰昔人諫草往往削而
去之子今是舉不幾於自用昭晣以章時事之非乎
子曰客何見之晚也裏行言責也人與言雖卑而微
其見於此者皆本臺巳行底至而不遺者也故書之
策正欲表夫
朝廷寬忌諱重臺諫顧惟蕘言曾不少棄見乎微其
至可知已至於政貴有恒辭尚體要予雖不敏中或
有一得焉是又不可因巳陳而廢之也客唯而退於
是乎書以爲序
烏臺筆補
監察御史王惲
今呈謹集錄到
御史臺典故條例上自秦漢迄於宋金凢七十三事
逐一開列于左有可行於今者伏乞
釣覧采擇湏至呈者
一古今名號更易
御史大夫(秦)大司空(漢)大司憲(唐)
御史府(漢)憲臺(後漢)蘭臺(魏晉中齊)
左右肅政臺(唐)左右御史臺(唐)
一員數品從
唐制
大夫正三品(百官志一員六典二員)中丞二員(百官志正四品六典正五)
侍御史(百官志六員從六六典四員正六)
殿中侍御史(從七百官志九員六典六員)
監察御史正六(百官志十五員六典十員)錄事二員從九
金制
大夫一員從二中丞一員從三
侍御史二員從五治書侍御史(二員從六)
殿中侍御史二員正七監察御史(十二員正七)
典事二員從七檢法四員從八
一三院人數
唐制
臺院
令史七十八人書令史二十五人
亭長六人掌固十二人
殿院
令史八人書令史十八人
察院
計史三十四人令史十人
掌固十二人
金制
獄丞一員架閣庫管勾一員
令史一十人分掌名頭
上臺機密房掌察到應干公事
下臺機密房掌同上臺謂監察紏到
公事申臺
吏戶禮兵刑工房斟酌繁簡(分掌刷案)
一三院例
一曰臺院其僚曰侍御史呼端公知雜事謂
之雜端非知雜者號散端
二曰殿院其僚曰殿中侍御史呼侍御新入
者知右巡以次左巡號兩巡使
三曰察院其僚曰監察御史亦呼侍御每公
堂會食雜端在南榻主簿在北榻皆
絶笑言
一臺門例
舊日御史臺在宫闕西南其門北開取隂殺之義
一置獄例
舊臺中無獄有湏留問寄禁大理若尋常之
獄推訖断於大理唐李乾祐爲大夫請
於臺置獄雖按問爲便而增鞠獄之
弊至開元間御史大夫崔隠甫奏罷
之湏留問者寄禁大理
一班簿例
治平元年閏五月詔御史臺閣門十日一具
細書班簿以進自今大書爲冊月上之
一兩臺發使例
舊例兩臺歲發使八人春曰風俗秋曰廉察
以四十八條察州縣
一受事例
舊例隻日臺院受事雙日殿院受事
一職官如置
御史大夫秦官位上卿銀印青綬掌副貳丞
相其監察御史掌監郡
一弹奏進止例
舊例弹奏
皇帝視事日御史奏之景龍後皆先進狀聽進止許
則奏之不許則止
一同詰冤獄例
凢爲三司同詰三司爲御史大夫中書門下
省大事奏裁小事專達
一衣冠例
秦御史冠柱後惠文蓋用鐵爲柱取其審固
不撓唐大夫中丞遇大事押奏冠法
冠(謂牙冠也)衣朱衣纁裳白紗中單以弹
之小事常服而已
一大禮例
國有大禮則乘賂車爲之前導
一審覆例
若有制使覆案囚徒則刑部參擇之
一三司理事例
則與給事中中書舍人更直於朝堂受表
一中丞與皇太子三公相遇例
元魏朝故事中丞出與皇太子分路三公皆
遥駐車去頓軛於地以待其過其或
遲違則前驅以赤棒棒之
一六職例
一曰奏弹二曰三司三曰西推
四曰東推(東西朝堂)五曰贓贖六曰理匭
一侍御史五曹例
漢皆用公府掾属高第者爲之
一曰令曹掌律令二曰印曹掌刻印
三曰供曹掌齋祠之事
四曰尉曹掌厩馬之事
五曰乘曹掌護駕之事
一新除有罰例
舊例新除者未曉制度有罰至罰有逾萬錢
者若議罰則詢於雜端
一侍御等裏行例
唐龍朔元年置侍御裏行殿中裏行監察裏
行武后文明後顓以裏行名官長安
二年復置内供奉官
一供奉例
舊例掌殿庭供奉之儀式每朝與侍御史隨
仗入位在中丞下給事中中書舍人後
一持書故事
持書侍御史者本漢宣帝元鳳中因路温舒
上書宜尚緩刑帝深采覧之季秋清
讞時帝幸宣室齋居而决事令侍御
史二人持書故曰持書侍御史
一四推莅太倉左藏出納例
舊例以殿中侍御史第一人同知東推莅太
倉出納第二人同知西推莅左藏出
納號四推御史
一大朝會例
凢冬至元正大朝會則具服升殿若
皇帝郊祀廵省則服從旌門往來檢
察視其文物之有虧闕則紏之
一銜署例
凢弹劾之事御史言於大夫若遇大事則方
幅奏弹小事則署名而巳
一監察不得供奉例
舊例監察正門無籍非因奏事不得入至殿
庭開元間勑並令隨仗而入不得(供奉)
一監察例
凢冬至祀圓丘夏至祀方丘孟春祈糓季夏
祀明堂季冬祀神州五郊迎氣及享
太廟則二人共監之朝日夕月及祭
社稷孔宣父齊太公蜡百神則一人
率其官属閱其牲牢省其噐服辨其
輕重有不修不敬則劾之
一會議例
尚書省監司七品巳上官會議先牒報臺亦
一人往監若據狀有違及不委議意
而署名者紏弹凢有勑令一御史往
監即監察受命而行亦監其過謬
一監齋例
凢京都忌齋日則與殿中侍御史分察寺觀
七品已上清官皆顧行香不到則牒
送法司
一監决囚徒例
凢决囚徒則與中書舍人金吾將監之
一在京監察例
分知左右廵各察其所廵之内有不法之事
謂左降流移停匿不去及妖訛宿宵
蒲博盗切獄訟冤濫諸州綱典貿易
隠盗賦歛不如法式諸此之類咸舉
按而奏之若不能紏察及故縱蔽匿
者則量其輕重而坐所由御史
一監察御史雜例
分察百僚廵按郡縣紏視刑獄肅政朝儀朝
廷有不肅欽者御史則紏而劾之每
二人五日分知東西朝堂
一邊功例
凢將帥戰伐大克殺獲數其俘馘審其功賞
辨其真偽
一門直例
凢自監察御史已上每日一人於本司當門
直以檢察臺中出入及令史領詞訟
過大夫之事若緣詞訟事須推勘者
大夫便委門直御史以推之
一風聞例
舊日御史臺不受訴訟有通詞狀者即於臺
門候御史御史徑往門外收采知可
弹者略其姓名皆云風聞訪知
一相遇例
凢御史以下遇長官於路去戴下馬長官歛
轡止之
一監圍例
舊例蒐狩則監圍察斷絶失禽者
一監選例
舊例吏部將除定員數及擬到州縣付之監
察於吏部别置監察一幕御史閱數
臨視而已若中間或有資歴先後品
從高下及不應等事許授除官陳告
御史即推䆒根因與之改正
一進帖例
監察舊例所進帖子止是今呈子樣但内爲
腰封其囊上用黃紙作帖黃上書奏
帖二字下書臣某謹封
一照刷例
舊例照刷所司先具事目到臺其文卷後粘
連刷尾具公事本末赴臺照刷監察
御史於正位坐閱朱銷簿臺令史一
人在傍亦坐執掌具到事目其當該
人員引卷通讀若係筭數文卷更設
帳科司吏一名與臺令史一同刷磨
其中但有違錯稽遲監察將文卷收
訖申臺量情治罪餘無違錯者即令
大程官於刷尾騎縫近下先用刷訖
銅墨印然後蓋以監察御史朱印及
於朱銷簿上結尾後亦用刷訖銅墨
印
一督軍御史
晉職官志光武建武初征伐四方始權置督
軍御史事竟罷東晉孝武太元六年
復置隋煬帝時監軍御史
一符節御史
前漢百官表其治書符璽者印綬比二百石
以上皆銅印黃綬漢官儀尚璽四人
掾史趙堯爲符璽御史尚璽者也晉
職官志符節御史秦符璽令之職也
漢囙之位次御史中丞掌綬節銅虎
符竹使符及泰始中武帝省併蘭臺
置符節御史掌其事焉
一防禁御史
晉職官志按魏晉官品令又有防禁御史第
七品蘭臺之職也
一漢六條
漢官儀云部刺史周行郡國省察治狀黜陟
能否断治冤獄以六條問事非條所
問即不省
其一條曰
強宗豪右田宅踰制以強陵弱以衆
暴寡
其二條曰
二千石不奉詔書遵承典制背公向
私旁詔中利侵漁百姓聚歛爲奸
其三條曰
二千石不䘏疑獄風厲殺人怒則任
刑喜則滛賞煩摇刻暴刺截黎元爲
百姓所病山崩石裂訞詳訛言
其四條曰
二千石選署不平苟阿所愛蔽賢
寵頑
其五條曰
二千石子弟恃怙榮勢請託所監
其六條曰
二千石違公下比阿附豪強通行貨
賂割損政令
一廵案官選判官支使例
舊例十道廵案則選判官二人爲之佐如本
道務繁得量差官人歴清幹者號爲
支使
一廵案出入例
漢監者每三歲一更常十一月奏事三月還
監焉唐廵案使率三月巳後出都十
一月終入奏事宰相李嶠請率州置
御史一人以週年爲限
一廵案州縣例
諸監司每歲分上下半年廵案州縣具平反
冤訟案訪利害及薦舉循吏案劾奸
贓以聞
一案察所部有犯
諸案察官知所部官有犯若事理重者躬親
廉察(部民訴訟縣令同)餘事聽先委不干礙清
強官體䆒有無實跡結罪保明申所
委官司於案章内明坐所差官體䆒
到事因並不得出榜召人首告即犯
贓私罪雖巳離任被告論或因事彰
露者聽案治
一具發摘過贓吏例
諸案察官每歲終具發摘過贓吏姓名置籍
申尚書省
一廵案許見賓客例
諸監司巡案許接見賓客惟不親謁
一直指使
漢直指使持斧衣繡衣
一知班受百官及命婦入宫帖子例
舊例百官入朝知班一人於宮門受百官及
命婦入宫帖子其止書某官某職某
爵上用職印令執事人授知班蓋使
知其百官是日有疾病有故者其所
告狀爲之曹狀
一知班紏弹例
殿中侍御史下設知班十人如百官朝會知
班四人於四方臨視如有失儀堕簡
者知班向其人前問何姓氏然後具
狀紏弹
一主簿例
隋大業三年始置隋二員唐省一員掌印授
事發辰勾檢稽失及𬋩轄臺中雜務
公𪠘厨庫檢督令史奴婢配勲散官
職事每食則執黃卷書其譴罰
右呈
誥晁迥爲工部尚書集賢院學士判
西京留司御史臺他官止云權而
迥云判者以三品故也
理檢使
宋朝淳化三年置院在宣德門外西北廊鼓
院之西令登聞鼓司進狀人有稱冤
濫沉屈者即引送理檢院審問
登聞鼓院
宋朝鼓在宣德門南街之西廊院在外門西
之北廊舊曰鼓司景德四年五月改
今名凢文武臣僚閤門無例通進文
字者諸色人進狀並先經登聞鼓院
除告軍機密事及論訴在京臣僚即
依例實封如進入後審狀有異同虚
妄及夾帶他事並科違制之罪所論
事理重依格勑施行仍令進狀人别
寫劄子節略要切事件連粘於所進
其餘所進文字並先拆開看詳定奪
或有元本文字照證速牒合属司分
取索若事合施行及所進利濟有可
觀採便通進若顯有違礙不可施行
即當日内告示本人知委不識文字
者許陳白紙據所論事件判院官當
面抄劄詣實口詞仍當日據收接到
所進文狀都數逐件開坐行與不行
因依具单狀聞奏若進狀并遇白紙
人稱鼓院看詳不盡情理即許經登
聞檢院進狀披訴仰檢院詳酌事理
若鼓院所定不行爲當即據不行爲
當緣由判押審狀與進狀人收執如
鼓院所定不當即具不當事件并元
進狀繳連進呈其收接所進文狀亦
於當日内具都數開坐行與不行因
依单狀聞奏其披訴人即時判審狀
給付即許於御史臺陳訴其登聞鼓
院檢院委實行遣不當者方得接駕
及繳所判審狀披訴當付所司勘鞠
如披訴得實判鼓檢院官必行朝典
如是虚妄本人科上書詐不實之罪
未經鼓院進狀檢院不得收接未經
檢院不得接駕進狀違者依法料罪
判院官二人舊以内臣勾當至道三年改用
朝臣(監鼓内侍二人令史一人)
登聞檢院
唐置匭宋朝太平興國九年改匭爲撿東延
恩白崇仁南招諫曰思諫西申冤曰
申明北通玄曰招賢改匭院爲登聞
院院在宣德門東廊之北景德四年
五月改爲登聞檢院是月勑如急速
文字畫時進入常程文字一例每五
日一次於檢院内通進天聖七年上
因讀唐史見匭凾逹下民冤枉之事
乃謂左右曰天下九州之大豈無冤
枉之人若至京師檢院鼓院理雪者
必是州縣官吏提點刑獄轉運使不
能理雪又若不爲申理則赤子無告
矣乃置匭凾仍專命御史中丞爲理
檢使應諸色人除竒巧法術邪妄干
正道事不得上言及常程公事自依
久來體式令逐處官司并鼓院收接
外如有指陳軍國大事朝政得失大
改冤枉累經訴理未獲辨明或事干
機密並許詣匭凾投進内委是急速
文字畫時進入其餘並每五日於檢
内進納如無亦具单狀聞奏如檢院
進狀人稱冤濫沉屈者畫時引送理
檢使審問
判院官一人舊止舍人兼掌淳化二年始命
他官判之
都護府
都護一人(掌所統諸䉒慰撫征計斥堠安輯蕃人及諸賞罰叙錄勲功揔判府事)
副都護二人
長史司馬各一人
(兵曹各一人餘並不置)
射聲校尉
漢掌待詔射聲士工射者冥冥中聞聲射則
中之因以名也湏待所命而射故曰
待詔射聲
戊已校尉
漢元帝初元元年置甲乙丙丁庚辛壬癸皆
有正位唯戊巳寄治耳此所置校尉
亦無常居故取戊巳爲名一說戊巳
居中鎮覆四方漢所置校尉亦處城
之中撫諸國也
散騎常侍
騎馬並乘與車騎而散從無職事也
舊日監察所行
一差監察例本臺且以三人爲率本臺備具
本官脚色伴奏自進呈御筆點差假
如首先一人是臺家法意者御筆或
點却次者第三者
一無故入御史臺杖六十撾鼓者先杖八十
一臺諫撿院鼓院臺旣立餘皆合行鼓院在
掖門東檢院在掖門之西
一舊來監察照刷止是徹卷看讀但有稽遲
即有杖罪如違錯等事更不消說監
繫取招訖送法断定然後决罰據勾
當限次如瘡未愈勾當瘡巳愈不出
又是罪及照閱朱銷簿
一金國省院臺爲三省
一舊有六臺六院
一上下臺大夫中丞爲上臺侍御史以下爲
下臺
一治書侍御史乃是臺奏事官爲制一臺(事也)
一報午時省即起然後臺起六部視臺起然
後部起
一按察兼運使其意已爲按察中間一切欺
隠不公事則不敢犯早辰先與書史
判按察司事次乃與同知副使判運
司事
一舊日監察如某吏行止不修及贓濫者監
察於本人門或帖子或粉壁書云某
人行止如此身事便索廢却
一臺有三臺上臺下臺外臺
一舊日監察出使帶牌起驛馬
一監察有急事至撒合門納帖子無問早晚
自宫中傳入奉御傳於門娘門娘轉
於承御承御聞奏上如熟寢承御直
夜者不敢聲言擊所懸之玉爲之襲
聲旣寤進讀某人奏到帖子如此等
事若上即裁决令承御批送省部臺
上用小方玉印印之所司得旨登時
勾當趁明日朝奏對
一舊日監察外路有体䆒公事差部官一員
并部令史事得其實官(人申)臺吏人杖
一百巳下皆决之若有大改公事臺
司覆察得實關所該部分差部官與
監察一同致勘如所察不實監察所
得罪止是罰俸贖銅
一舊日三品巳上官有罪監察体䆒得申臺
呈省聞奏若宣勘本官不問虚實即
便承伏如中間實有冤枉令家属告
