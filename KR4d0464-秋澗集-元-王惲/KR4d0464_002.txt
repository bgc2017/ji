秋澗先生大全文集卷第二
五言古詩
拜奠魯文憲王廟二十八韻
丕承固云烈嗣王幼而冲嬉戲剪桐事安知多難衝
公乎居斯時岌岌遵渚鴻外謗流四國内疑叢一躬
負扆令百辟天心昭懿忠想當假寐際夤亮天地工
陳誥開治源奠遷營洛宫南服静海波東征殄元凶
吐握下白屋憲章沃淵衷罄單一德聖思兼三王功
及夫就臣位畏眘何匔匔制作萬萬古世道仍汙隆
至今豐鎬間凛有三代風饗以宫縣樂報之不為豐
宣父稱大哲窹寐雲從龍垂老無復夢慨焉吾道窮
丹青見遺像皜皜日在空臣子知所止仰之餘敬恭
悠悠蒼姬下輔相業不同論思機務地典調簿書叢
豈其世務棼經權有違從頋惟大臣體一節貴始終
伊公狼狽間不失體與容几几兩赤舄儼立如岱宗
我嘗集衆美一言蔽其中至公絶貪私廓與天人通
作詩庶𥙷衮九章一華蟲精誠有來格寒雲動龜蒙
拜奠宣聖林墓
庭訓堕渺茫師授悖嚴誡羌予不惑年行已得夷隘
今歲客東魯佀爲神所介駕言逐秋風得展闕里拜
遥遥魯甸餘汶水走湍瀨憑軾望雲林欝欝佳氣靉
齊莊趍兩楹奠献成孤酹巋然三聖封仰止高泰岱
恨生千年後今夕備掃洒披雲覩天日太極開一畫
彼蒼詎能言諄諄聖爲代三綱與九法範圍無内外
君臣以之定乾坤以之泰東周不可為述作萬世頼
藐聆徇鐸音元化雷雨觧敬想燕居容金聲鏘玉佩
當時七十子授受儼如待鳳兮鳴幾時諸子沸秋籟
一朱亂紅紫百榖茷稊稗愚者甘下逹誕者樂語怪
韞藏寶康瓠幹棄清廟鼐明倫得不泯而有六經在
天高孰可階一氣包厚載兹遊固難言嘿契心有會
胷中九雲夢吞納失蔕芥循循善誘辝師也書諸帶
𬗟懷伯禽業郁郁文献最三桓張公室覇功熾而忲
一奢去無復荒陵餘石獬煌煌天乙孫膚敏半冠蓋
德博慶自修道大世能邁金尼貫元精泗波來遠派
汪濊一聖海不随梁木壊歸侍金絲堂攝齊聞謦欬
怳如到帝所鈞天廣樂備洗我兩耳聦肉味忘一嘬
詠歸寫遺音風雅變鄘邶一簞老東家吾知其樂大
遅遅不忍去寒日下蒼檜
陪緫管陳公肇祀商少師比干廟
元化形萬彙浩浩無時無云何忠貞氣大卑先生軀
念昔有殷季天步移獨夫滛酗蕩祀典下民為毒痡
所崇盡奸回唘遯箕子奴師保乃云爾餘敢編其鬚
炎炎鹿臺火巳兆明珠𥜗先生豈不知蔓草不可圖
顧親叔父尊以位仍三孤強諫誠我任剖心不為瘉
自靖暨殺身要之宗社扶所以宣父筆三仁同一途
繄公存亡間所係重有殊堂堂柱天手能摯火德烏
當時戡黎兵所侵良及膚周雖彼蒼眷加翼十亂謨
天其諫少行終鄙西人居稱師止觀政安取商郊車
一朝嘆云亡宗國隨之墟丹誠皎白日餘烈光八區
凖爾來代臣大節知所趍嗚呼介士嘆萬萬狂童且
今來二千載殷周兩榛蕪巍然一丘土高與西山俱
清霜九月節肇祀陪干旟肅拜列階下精爽動佩裾
世道有淪喪一忠千萬謏商歌振林樾日下悲風徂
擬韓子秋懷十一首
出郭行時稼秋風正薿薿臨川閱逝波浩浩去不巳
富貴來幾時及此行樂耳把酒對西山坐看秋雲起
夭矯化蛇龍異狀紛莫似世態初不殊儻來安可恃
我懷拔俗標干霄仰逸軌酒酣歌嗚嗚振衣私自喜
秋風拂庭柯物意自含悴松栢抱貞心表表歲寒地
長年豈致飬易衰匪自恣浩浩一氣中所禀蓋殊異
人尤物之靈要以天爵貴
天運徤息君子戒靡曼讀書下硬塞肌腸充藿飯
造道苦不深紛華非所願秋風動黃鵠千里奚足嘆
風濤北溟鯤變化摶九萬大邦易為仁郁都文献半
出處貴有時莫遣夜鶴怨
攬衣起秋早露氣清凌凌偶書秋懷篇悮筆成蒼蠅
吾言固不佞未免人屡憎聖域有坦途學步高山陵
尋源有靈槎臨池弄鮋罾我生恐不偶鄙事從多能
虚室生夜白清露發鶴警空庭海月上愛此良夕永
今年苦煩歊似值苛政猛盻盻秋風來汲深持短綆
庭菊被焚燎脱禍乃差幸朝來有佳色一笑倚軒屏
露叢低寒花促織泣暮景呼兒𦢊群書趁此秋日烱
㢢帚享千金利途競纖梗二者昧所思厥病失坐騁
既悟前日非敢事子淵請
長夜苦漫漫長空星斗暗商歌南山翁遺佚有餘憾
秪知享高明曾何恤鬼瞰而我獨於世滋味嚼蠟淡
畏途足風波汹汹洪水濫濯足尚云可浣纓豈宜暫
此身矧虚舟敢不慎蕳䌫天心幸私我書史日與勘
庶還浩浩天未害家儲甔
殘暑不肯退秋陽麗庭軒静觀消長理警此歲月奔
成功嘿嘿去天道何曾言歛衣坐一室書帙散我前
開卷飫至味忘却盤中飡最爱歸去辝雋嚼了一篇
作者古不少文字浩万千感君固窮節當年亦辛酸
遥持酒一瓢同醉東籬邊九原不可作念之終歲年
青竹不耐暑索寞衆葉乾白露下天宇洗此青琅玕
風枝簌餘潤暗滿佳菊團依依南飛鵲遶枝擇所安
感時賦秋懷古井翻晴瀾我生分已定安用智走丸
出門安所之呼兒觧征鞍
閉門秋月上静院圍䖝聲幽人掩䆫卧一室翻虚明
四序倏以周代謝何其誠物華有盛衰天地從虚盈
君子順所履持身嚴五兵牛羊旦旦伐山木何以榮
所慎獨處際心蕩韓盧令
離離壠上禾望望日攸好不勤耘耔功秀實苦不早
西風卷黃雲收穫走隣保荒田棄足惜揠之速其槁
致役貴厥初無為宋人道
九日和淵明詩韻
九日天氣好淡遊無友生懷哉曠逹士愛此佳節名
野迥秋山高遠目增雙明手把霜菊枝吟泛風葉聲
人生天地間強矯無百齡歲月不我與大川日東傾
且酌一尊酒遺彼五鼎榮滿挹風露香陶我醉後情
遇坎且復止吾器期晚成
今歲節序晚天氣秋夏交衰草伴佳菊藉暖亦後凋
居閑愛節物不辝遠升高川澄涵鴈影空曠曖微霄
舉觴酹時人塵坌乃爾勞中間百憂集龜卜將日焦
何如遺世士空杯樂亦陶得酒且歡喜誰能保来朝
寒雀歎
閑庭有遺粒寒雀往還飛眄睐傍無人翔集下疎籬
一啄復三顧慮為物所闚幽人負暄坐玩之淡忘機
一笑拂衣起群驚向空歸因之感吾生分外非所期
富貴倘僥倖何殊鳥驚疑吾儕以義榮先賢有良規
觀葬者有感走筆為賦
西鄰送喪車前後餘百人少壯亦歔欷老大尤悲辛
殯歸焄蒿里奄忽随沙塵逝者長悠悠魄散還蒼旻
存者但追悼簠簋時空陳人生天地間變化朝&KR0818;新
冥冥夜臺下念之傷心神大限百歲止憂喜還相因
况且不滿百忍使憂纏身青春不再至歲月波注輪
有釀不来飲負此頭上巾
自喻
吾性懶且拙置書未嘗觀興来一披讀暫涉意已闌
因傷中道畫勉力鞭使前柰彼外物誘既往輙復還
年来天與幸&KR1230;當凾文間朝昏迫童課未免親書編
開緘三嘆息知學今十年雖傳失自習所得亦以偏
正如乘跛馬十步九躓顛引領望聖域尺綆汲文泉
有時尋墜緒意會亦愜然務敏修乃来自棄誠可憐
譬彼執銚鎒緩治榛蕪田縱弗曰敞熟猶愈埋荒煙
進進久不輟功豈止百㕓九原雖不復聖道具蹄筌
堯舜等人耳悉自學至焉從兹自發藥浩浩還吾天
改葬冥漠君
買樹植中唐下&KR1257;得髐骨生世何爲者何年此埋没
周身瓦作棺上有劫灰覆黃泥滿髑髏麥枕餘故物
神竒到腐朽貴賤辨無復惻然戒僮僕掇拾百骸足
徹我床上簀包褁葬城隩遣奠酒一杯祭汝一盂餗
同區三十年今始改兆卜死者謂有知夢寐不一嘱
幽沉起有時掩骼適春燠豈復識此為庶慰我心曲
不無攓蓬嘆何必桃茢祓免汝踐辱羞我豈徼冥福
長眠一抔土野祭霑䞉馥莫羡麒麟塚發掘為珠櫝
自買身後禍安用高&KR0691;兀去去冥漠君九原春草綠
青青兩桐樹示兒子阿孺
青青兩桐樹乞自幽人居植我庭階下護飬嬰孩如
汲水時一溉要令地脉濡起架障炎曦插籬周四隅
眄柯日怡顔手把種樹書及夫始華月春芽茁蒼珠
朝来秀色發衆葉卷且舒終朝三摩挲愛此青王株
亭亭一尺影翠蓋遮門廬嗟爾琴瑟材中與霜籟俱
逹哉蔡中郎救爾煨燼餘我望十年後直榦凌碧虚
秋聲泛韶濩雲表来鵷鶵且天生萬物因材而篤諸
栽者厚其生傾者不尔扶譬彼青衿子致飬在厥初
必擴心與志母適尺寸膚然有才不才學焉因爾殊
緬懷孟軻訓書以示阿奴
鹿喻
我本麋鹿性出處安自然金鑣非所慕志在長林煙
得遠機穽地食苹飲清泉&KR0687;鳴錫同類甘以辝華軒
野兕出其側暗蹂山前田農家伺所害乃知獸之愆
彼兕以計去嘉禾歲芉芉野人居山中數畒事墾&KR3555;
慮為町疃埸指鹿乃兕屬雖無擉刃心見之惡且逐
鹿心素無機淡與標枝閑遁跡入幽谷擇音遠人寰
尚為山中人置疑齒頰間
送宋大使漢臣之任延安
四海王翰林高情比雲月一甌密雲籠過門誰復啜
宋君平生交矯矯峻風節况經患難間邂逅叙闊契
每来倒屣迎所請無不說賦詩近盈軸沽酒慰久客
都門冠蓋埸聲華愈昭晣我初識君面論交心莫逆
相看自淇水燕地最多日吟鞍賞春華茶鐺煑晴雪
劇談挾銳槊洞逹失堅壁兹焉一載強相從復相覓
喜聞得新除腰金出省闥烏臺退食歸入戶屐齒折
朝来高軒過打門欣告别情親近中年何啻數日惡
天涯兩淪落歲暮悲風發人生幾河梁底物慰愁結
觴君病不能贈言素所拙君矦天下士抱負經世業
鞭筭致錢流論吐究時瘼吾子兩餘𥙿它人雙落寞
黃鵠志千里秋天擬横絶誰能雜鳬鴈羣飛争飢啄
兹行固非傃歸愈垂空槖儘新僮僕敬大慰妻子色
延安西北秦地與羌渾接王民六十載厥賦尚寡弱
保障慮不遑徵收肯騷削綠樹空野煙山澤入籠絡
秦風與隴月慘悴自兹作邊氓靖為重聚歛聖所怍
臨淵得河潤當念遠井渴得書下下考吾子亦云樂
我詩春秋法責備賢與哲此心能不爽蓬華乃麟閣
不煩雙鯉魚時遣慰離索
溪田暮歸
疎林煙火微草露濕芒屩遲遲歸路長清月掛林杪
依依南飛鵲幾回驚且繞一枝幸得安誰復睇雲表
田家固作苦遺安子孫寶彭澤百日令觧紱徑歸老
我心默有契縻爵豈不好違巳病交攻飢凍止枯槁
躬耕南澗垂浩歌槃樂考
散步清溪湄
散步清溪湄林飱憶鮮食沙頭有漁梁呼童樂閑逸
波清滿遊鯈鬚鬣分纖悉雖微知所避矰之不可得
悠然逐風漪相忘萍藻密逹人濠上樂政自觀其適
人生風埃中與爾何差别區區一巳私奔走抵溟極
萬事恐偶然胡為較得失舉網出深淵高樹掛冥色
長笑歸去来吾道無固必
讀林和靖詩集
枯梢振驚飊茅齋寒日短幽懷久不樂訪友橋南館
探囊得逋集塵臆欣一浣賡歌竟遺編佳處時再欵
先生玄豹姿清風滿朝簡仿像詩骨清雲嶺松雪偃
湖光與山綠几席供竒産呼吸貯肝脾无氣筆下綰
逸情薄雲月幽律發葭管静觀周物靈遠覧豁襟散
清遺郊島寒淡入陶韋坦孤山富梅竹香動春江暖
篇中幾致意似慰平生眼客来佳話餘横琴浮茗椀
是中有真趣風味亦不淺廬洛與寺閤意適欲忘返
長空渺孤鶴容與歸舟晚如斯六十春笑傲一何衎
相去羲皇間不到牛鳴遠暮歸倚䆫眠清興江湖滿
雋来愜初心有味參玉版燈花喜共妍一笑成微莞
人生無百歲胡為日憂懣優優聲塵中任事同蝜蝂
西溪始泛同王子初訪王柔克(自此多經遺山先生)
(點竄)
閑人無所適心向静境趨今日欣有得快如脫籠拘
步出郭西門偶與佳友俱舍杖棹清溪忘授圯上書
舟輕風浪平泛若乘流鳬波光灔舡頭雲隂翳平蕪
畸人驚見之輟耕立河淤白鳥去不遠前飛如導予
故人喜我至就舡與相娛呼童下泝流載入酒滿壷
促膝兩舷間鰕䖝雜肴䟽吟杯斟且停要看傍岸漁
從下恐忘返欲上意轉徐瞪目看銀刀不知寒日晡
纖鱗竟莫獲豈謂吾網疎顧此一溝水安取松江鱸
舟人云不爾近多狡獪徒散毒河伯宫掇取地芥如
卵毀鳳不至禁罟自有餘釣綱詎可並况乃詭計圖
射利一至此世途足﨑嶇歸時還一笑兩岸風生蒲
擬古
北山介公壽也公之德澤及物如山之蓄殖焉
是宜得厥位而享其壽也故作是詩以頌焉
瞻彼北山維石嵳嵳邦民仰止匪丘匪阿既峻而極
復委而佗元氣中宰所蕃實多維公之德如山而峩
瞻彼北泉維彪于垠淵淵其源浩浩其春澄之弗徹
撓之莫渾潤餘一方波彼四隣維公之澤如泉之新
瞻彼北山有松桓桓氣榦千尺盡歲之寒揀樑大厦
是依是安未皇厥用心怡體胖美蔭所庇物為一天
匪惟蔦蘿有蕭有蘭受德匪報茅菅厚顔維公之壽
如松之年
北山三章二章二十句一章十六句
過劉元海陵寢
漢統天久絶漢恩一何深隔遠魏晉代猶足收民心
咄嗟呼韓子崛起蒲離隂自云漢婿甥赫怒開實沈
左顧龍在野右咤虎嘨林吹嘘炎燼餘五部来謳吟
阿聦奮餘烈兩京随掃平竊據二紀強文物有足矜
我來拜陵寢悚然振冠纓風雲渺何許廢蝶餘金城
賢哉劉淑妃成此直諫名在聦未為疵假義渊可稱
孰云仁義師可敵不可征桓桓祁山舉一出三輔驚
天其假公年載洗六合清此志竟莫遂此邦還有成
所以廣武嘆痛惜無豪英山煙知客意斜日生荒陵
遊萬固寺
中條欎蒼蒼首尾固雄大連山一卧虎矯首盡兩戒
東南万峪門犖确入幽阨空青上絶壁嶻嶪兩崖對
南山開畫幈高下蔚萬檜扶藜到山門黃衣六七輩
寺殘薄心賞一水良可爱尋源入雲蘿不惜阮屐敗
掬飲清臆塵坐睨巨石怪山空響佩環林迥騰怒獬
行聽溪聲回周覧詢勝槩當年爽心亭萬竹争映帶
碧鮮照清泚襟𬒮濯沆瀣人境兩渺茫佳句儘誇邁
(舊有石刻坡詩云水自竹根流出風從松頂飄來座上侭為佳士更無一點塵埃)開軒邀客
飯放目欣一快盤餐固疎糲泉冽幾肉嘬少焉林風
振萬壑一氣噫前林疑虎嘨作勇助吾憊筆落還自
驚一掃衆峰(爱寺僧請書殿雲閣名故云)山僧喜醉顛海會得珠
具興來本無心游戲詫佛界夕陽送歸鞍依約虎谿
外風煙作破墨塔廟失所在鍾英厭摹寫閟伏化機
藹盤空乏硬語技癢苦無頼馬首詩遽成一笑豁吾隘
静樂堂
人生霄壤間動静藏妙用一為外物遷舉足非禮動
惟夫操存人而與天理共紛紜萬變来一一皆折衷
問之果何因性定心自統心宰物随化奚俟人指縱
體安氣静徐内熱失急閧兹焉須臾離不啻天地雺
梁君出豪右表表聳儀鳳意氣杯酒間談笑百金重
一旦刮餘習紛華不復夢省躬日有得守約還自諷
霜餘波自澄雨退雲知洞復我浩浩天多言譏屢中
客來掩書坐香動玻璃甕融然一室中萬象入持控
知君樂無涯五絃歌雅頌
舜泉
在河中府南三十里夏陽村東歷山聖
人嶺下舜峪内至元壬申冬十二月十
四日来遊
舍鞍夏陽西褰裳躡雲頂盤折下濬溝失身堕幽阱
孤松突危巔望望雙目烱不圖兩芒屨踐迹聖人嶺
重華不復返欽此孝慕炳降觀臨帝泉冠珮為肅整
泓澄一勺多浩若淵水迥彷徉不忍去杯飲濯蔕梗
慨焉念高風滅没翻倒景野人前致辝此事傳歲永
有鰥昔在微怒為瞽所屏窮歸此来田號泣痛自省
空山無所得扶耒子孤影彼蒼彰聖誠暍餒恐成眚
一夕两崖間二水出俄頃北崖縈帶流南壑湛寒井
至今山中人飲食了二頃我生千載后懷古心耿耿
風俗日淪喪道義奚所秉安得天瓢手挹此霜露等
千林摧姦枿比屋化封穎滌易臣子心骫骳變骨鯁
暮歸田舍眠有志安得騁此心恐末能作詩聊自儆
且當就岩蕨酌水煑殷鼎
䟦席懷遠臨終語錄
人當易簀際發言罔不善昏矇迷本真狂者涉誕幻
徛嗟席懷遠洞徹生死變日氣薄西山皦乎天理見
諄諄忠孝言垂戒漢馬援洒然明月懷身後照鄕縣
賡歌諸賢詩清風一家傳
錄老農語(揚曲道中作)
老翁揭溝水駐馬待樹閒雙脛怯朝涉欹傾激衝湍
既濟問老翁荷鋤何所還䈥力一何弱甲子今幾焉
歛手前致辝星紀凡七旋有妻喪已久有子病且殘
舉家無營業止有田一㕓禾生迷東西老雨荒草芉
耘鋤庶有穫聊以卒歲年饘粥乃余事要輸包垜錢
有身古當復以老聖所安二者不能必聞之鼻為酸
我食爾(所粒)作詩告京官
吳大使子明致樂堂
人生有至樂榮貴了不干人子有至飬三牲非所先
宣父語經訓承顔首為難南陔著深戒不獨馨盤餐
眷戀庭闈心朝夕靡遑安問寢與侍膳樂在融融間
所以極愛敬要罄平生懽吳君出紈綺孝純思力殫
垂領髮已素娱親衣尚斑天意亦有在一官仕鄕關
稱觴歲上壽香火欣團欒此身不願貴有家從苟完
願親日康寧丰容紫庭蘭毫彩神與相慈顔渥而丹
婺光藹萱室嬰香芬珮環壼族化柔懿周南詠幽閑
高堂敞温清題扁存鑑觀致樂無復尚守身老彌堅
庶幾寸草心少報春輝妍堯都三萬家清風渺誰攀
作詩頌匪匱錫類君其端會當蒙顯異寵光爛門闌
三釜我禄餘履霜非謂寒一飽及妻子因君起長嘆
瀟瀟風樹底悲絶仲由冠
遣發僕夫李老櫬歸瘞淇上
至元癸酉後六月十九日死于平陽寓舍
来自東西劒相看二十年因罹兵燼厄重結主奴緣
薪水嗟初服耕耘遂所天挈身辝勠辱得病便沈綿
藥餌功無效棺衾禮罔愆汝魂應有識歸到水西田
感寓
荆岩産竒寶輝山生五色鳳鳥集其上採者終莫識
卞生具神眼抱泣天地&KR0903;稱喻日百至此璠此玞珉
一世竟莫售指卞為瞽人負之献楚子致前湏近臣
豈知事大繆反取按劒嗔獲譴或不賞戮辱終其身
所以苦節士萬古潜悲辛
陳村待渡
河行虚壤間随意東西卧我邊汾水行十日凡兩過
沮濡變深淵野航驚漏破篙師怯吾衰傳呼細扶柂
朝來大陳渡細擺得久坐山川隱佳句軒豁矜寡和
秋風吹馬去行看林葉堕
沁水道中
蒼巔互出縮峪勢曲走蛇回眺驚後擁迎看復横遮
雲林蕩高秋半嶺翻清霞十里九渡水清流帶寒沙
山溪本幽寂激之聲乃譁觧鞍憩美蔭覺我心静嘉
風技滿秋實野菊被水涯幽馨散蘭馥紅鮮綴丹砂
二物固鎻碎託興騷人誇我欣記所見信筆書田家
宿板橋田舍
山村極幽僻坡嶺還四面麋鹿日與伍自餘無所見
朅來事文石供給半山縣倦枕聽呼號相次過夜半
過鹿臺山
在澤州沁水縣南二十里時被安西王
命伐石於此
遠尋文石崗來歷南山纏鹿臺臺為山幽徑蟠古篆
後峪行未盡前嶺已當面秋聲蕩林越風露凄以泫
隂壑氣翁欎疑有虎豹變山田苦無多溝崦耕已遍
柴援結半空羅絡碧岩轉自憐終歲勤獸患防一旦
我本山中人束帶對郵掾頓然還舊觀瀟洒償夙願
行經雙蟾嶺石怪驚變現闖首槲樹間氣自太古練
月中誰推墜囚鎻属山縣乃知北平守認虎飲(一作拍)
羽箭物肖本偶然長歌下層巘
觀穫蕎麥
摇摇珊瑚枝浥浥露光潤霜餘秋實繁壠畒欣一瞬
野人趁時穫柂車施素刃前推約步長偃仆為一順
風来湯餅香玉粒夢炊甑田間還自笑三載㧾山郡
肥甘與菲薄一飯吾有分坎止與流行何思復何悶
臨汾節婦吟
松筠四時青特與凡木别弱草不自持風霜易摧折
坤柔變乾剛彤管古所說臨汾孫氏媪寡操抱貞節
之死誓靡它棲心入霜月事姑極孝飬教子承世業
神明與扶持骨徤丹浮頰我觀中壘傳於粲古英烈
作詩備採官徽名継前哲
過鹿臺西崦
乙亥八月二十九日偕沁水縣尹李君
飛卿眎治道馬上作
鹿臺西南麓石路何扠枒青林轉幽深一水中可嘉
遠從半山来長流石為窪一泓湛寒碧野飲供麕䴥
濕雲擁絶壁灝爽霑巾紗我忻為緩轡睠立溪之涯
恍疑桃花源錦樹蒸紅霞畸人指前途兩點蒼山髽
荅老農語
風梢怒號寒駕言復西邁吟鞭趁羸驂直走壷口阨
俯緣絶澗源仰看孤石大陽崖栢青青隂嶺雪全蓋
詩脾儘餘清灝氣溢襟帶行行遇老農馬首言笑載
前時使君公治此逮困憊事成固國力規畫良匪懈
一朝文石去永利予等賴兹焉詎可忘衆意見遺愛
連章供監司大嚼伸一快既聞父老言慚汗流浹背
道開非吾功物出數有在况予分當然添足恐成怪
夕陽澹前峰凝睇飛鳥外是中有佳趣毀譽吾敢介
秋澗先生大全文集卷第二
