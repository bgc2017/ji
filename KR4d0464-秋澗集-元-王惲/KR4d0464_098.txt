秋澗先生大全文集卷九十八
玉堂嘉話卷之六
野合女子七七四十九隂絶男子八八六十四陽絶
過此為婚為野合時叔梁紇過六十四娶顔氏少女
故曰野合
宋紹興中衍聖公渡江而東者孔玠也
𧖟為龍之精按馬質云禁原蠶注天文辰為馬蚕書
曰蚕為龍精月值大大則浴其種是蚕與馬同氣李
林甫月令釋曰先蚕天駟也先蚕之神或以為苑窳
婦人寓氏公主或以為黃帝或以為西陵氏或以為
天駟歷論不一然蚕其首馬首其性喜温惡濕其浴
火月而再養則傷馬此固與馬同出於天駟矣然天
駟可為蚕祖而非先蚕者也蚕婦人之事史記黃帝
娶西陵氏始蚕漢祝苑窳婦人寓氏公主比或有所
傳然其祭設壇或少牢或太牢或一獻或三獻禮必
皇后親享北齊使公卿祝之非也其曰龍精(見荀子賦蚕)
閑府儀同三司謂置府辟吏儀同三公也唐制
感生帝唐王仲丘傳引鄭玄注云天之五帝逓王王
者必感以興故夏之正月祭所生於郊以其祖配之
因以祈糓感帝之祝貞觀用之矣
廟制古者天子七廟自虞至周不易之制也七廟者
廟前廟後寢漢自明帝詔遵儉約無起陵寢藏
魏立二廟晉宋齊隋及唐皆同一廟而異
所以象生之有朝寢所以象生之有
寢也建之觀門之内不敢遠其親也位之觀門之左
不忍死其親也諸侯五廟謂二昭二穆與太祖之廟
五鄭氏曰太祖始封之君王者之後不爲始封之君
廟蓋諸侯不敢祖天子故王之子弟始爲諸侯不得
立出王之廟後世子孫祖其始封者而其或有大功
德特命祀其祖先則立廟可也魯有姜嫄文王之廟
鄭祖厲王是也若王者之後始封之君非有功德不
可為祖則祖其先代之王也宋祖帝乙是也
大夫三廟王制大夫三廟一昭一穆與太祖之廟三
鄭氏曰太祖是别子始爵者雖非别子始爵者亦然
鄭志荅趙商謂王制商制故雖非諸侯之别子亦得
立太祖之廟周制别子爲太祖若非别子之後雖為
(又祭統曰昭穆者放以别父子遠近長幼親䟽之序而無乱也)
藏主開元禮義鑑曰藏主合在何處按五經異議云
藏主於廟西壁中備水火之災必在西者長老之處
地道尊右鬼神幽隂也祭薦檀弓有薦新如朔奠(謂重新物)
(為之設奠)王制大夫士宗廟之祭有田則祭無田則薦祭二
以首月薦二以仲月士用特豚大夫用羔庶人春薦
韭夏薦麥秋薦黍冬薦稲韭以夘麥以魚黍以豚稻
以鴈高堂隆曰天子諸侯月有祭事其孟月四時之
祭也大夫以上將之以羔或加犬而巳士以豚庶人
則唯其時宜魚鴈可也又薦新雖在廟皆不出神主
五禮精義曰但設神座
陳氏曰人子之於親飲食與藥必先嘗而後進四
時新物必先獻而後食寢廟之薦新亦推其子先
之禮以盡誠敬而巳
宋秦益公檜家廟制紹興中命立家廟於私第中門
之左一堂五室世祖居中東二昭西二穆堂飾以黝
堊神板長一尺博四寸五分厚五寸八分大書某官
某夫人神坐貯以帛嚢藏以&KR0238;凾用神幄歲四享用
孟月柔日具三獻有司言時享用常噐常饌上倣政
和故事命制祭噐賜之
舞雩臺雩祭蓋龍見建巳之月巳乃陽亢之時隂氣
難逹用女巫舞雩女隂也舞所以逹陽中之隂也又
吁&KR2489;而禱雨曰雩
社稷位社五土之神稷五榖之長首種先成故長蔡
邕曰其位在中門之右社主隂其遺故北向天子曰
大社諸侯爲百姓立社曰國社諸侯自爲立社曰侯
社大夫爲民族居百家以上共立一社曰里社各以
所宜本立而表之大社廣五文諸侯半之蓋方廣二
丈五也皆胃以黃土其主以石謂石土類也其位社
東而稷西王之祭也南面其服也絺冕其性黝其祭
血取其隂類其罇大罍其樂應鍾其舞帗舞其鼓靈
鼓凡皆因其物以致其義庶人蒙其社功故亦祭之
春有祈而秋有報也稷非土無以生土非稷無以見
生生之效以其同功均利養人故也地載萬物天垂
象取財於地取法於天是以尊天而親地故教報焉
家主中霤田主社示本也(陳氏禮書)
諸侯城郭之制典命云上公九命子男五命其國家
宫室車旗衣服禮儀皆以命數爲節
國家國之所居謂城方也公之城方九里宫方九
百步侯伯之城方七里宫方七百步子男之城方
三里宫方三百步
五土所宜鴻别子曰土地各以類生故山氣多男澤
氣多女障氣多喑風氣多聾林氣多癃木氣多傴岸
下氣多腫石氣多力險阻氣多癭暑氣多天寒氣多
壽谷氣多痺丘氣多狂衍氣多貪輕土多利重土多
遲清水音小濁水音大湍水人輕遲水人重堅土人
剛弱土人肥壚土人大沙土人細息土人美耗土人
醜
七水所宜汾水濛濁而宜麻濟水通和而宜麥河水
中濁而宜菽維水輕利而宜禾渭水多力而宜黍漢
水重安而宜竹江水肥仁而宜稲平土之人慧而宜
五榖爾雅曰太平之人仁丹穴之人智太蒙之人信
倥侗之人武
釋菜鄭司農云古者士相見於君以雉爲贄見於師
以菜爲贄釋即舍也始入學必舍菜禮先師也菜蘋
藻之属蓋以伴宫有芹藻猶子事父母有堇荁也
姓族氏說
詩曰振振公姓振振公族書曰錫土姓左氏衆仲曰
天子建德因生以賜姓胙之土而命之氏諸侯以字
為氏因以為族官有世功則有官族邑以如之周語
曰伯禹䟽川遵滯鍾水豐物皇天嘉之祚以天下賜
姓曰姒氏曰有夏(堯賜禹姓曰姒封之有夏)謂其能以嘉利冨生物也
祚四岳國命為侯伯賜姓曰姜氏曰有吕謂其能為
禹股肱心膂以養物豐人也
姓非天子不可以賜而氏非諸侯不可以命姓所以
繫百姓之正統氏所以别子孫之旁出族則氏之所
聚而已占者或氏於國則齊魯秦吳是也氏於謚則
文武成宣是也氏於官則司馬司徒是也氏於爵則
王孫公孫氏於字則孟孫叔孫氏於居則東門北郭
氏於志則三烏五鹿氏於事則巫土匠陶是也盖别
姓則為氏即氏則有族族無不同氏氏有不同族故
八元八凱出於高陽氏高辛氏而謂之十六族是氏
有不同族也商氏條氏徐氏之類謂之六族陶氏施
氏之類謂之七族宋氏華氏謂之戴族向氏謂之桓
族是族無不同氏也
贄禮帛有衣被之仁皮有炳蔚之文故孤執之羔有
跪乳之禮有羣而不黨之義故卿執之進必以時行
必以序鴈也故大夫執之交有時别有倫被文以相
質死分而不變者雉也故士執之可畜而不散迁者
鶩也故庶人執之可畜而不違時者鷄也故工商執
之
食邑說秦爵二十級惟徹侯乃得食縣其關内侯本
無食邑其加異者列之關内之邑食其祖税
漢初士大夫以上皆令食邑食者除租每戶一歲更
輸錢二百貨殖傳所謂千戶之君則二十萬是也
漢因鄕評取士謂因人共推之也如公孫弘以充賦
萬石君以孝謹聞
漢初入仕者不限年如劉向陳咸以八十爲郎劉辟
疆以八十爲衞尉公孫弘以八十爲相趙充國以七
十爲將軍貢禹八十迁御史大夫
漢集議漢置大夫專掌議論事苟疑似未央合中朝
之士雜議之自两府大臣以下至博士議郎皆得議
之不嫌於卑抗尊也如呼韓邪單于欵塞卒用郎中
侯應之策朱博得罪議獄者五十八人王嘉得罪議
者六十人故曰漢集議有公天下之心
漢封侯號有宰相封侯者公孫平津是也有婦人封
侯者蕭何夫人同封鄼侯樊噲妻吕湏封臨羌侯是
也以地名封者平陵宜春是也以功封者冠軍驃侯
是也以美名封者傳望博陸是也
太行山水皆洑流地中關中諸水皆行流地上
金銀魚袋唐高宗給五品上隨身銀魚袋以防詔命
之詐出内必合之三品巳上金飾袋垂拱中都督刺
史始賜魚中宗景龍中令特進佩魚散官佩魚自此
始宋張師正倦游錄云魚袋者取事君夙夜匪懈之
義以金爲飾亦身之華也上公桓圭侯信圭伯躬圭
鎮主冐圭
公謂二主之後及王之上公雙植謂之桓桓宫室之
象所以安其上也信當爲身與躬圭蓋皆象以人形
為瑑但文有麁縟耳欲其慎行以保身也鎮圭尺二
寸天子守之鄭氏曰鎮安也所以安四方以四方鎮
山爲飾崇高敦厚而萬物附焉者山也冐圭孔氏曰
冐以齊瑞信方四寸邪刻之然冐之以知諸侯之信
偽猶今之合符也
子榖璧男蒲璧
榖所以養人蒲為席以安人璧皆徑五寸子男不執
圭者未成國也蓋桓強立不撓而安上為任故公圭
瑑之身伸而躬屈伸者尊足以候外而蔽内屈者卑
足以長人故侯伯之圭瑑之子不足於長人而可以
飬人故璧瑑以縠男不足以養人而可以安人故璧
瑑以蒲圭者天之用璧者天之體盡其用者必盡其
體得其體未必盡其用此圭璧所以不仝也
王后駔琮(駔音組)
作方玉五寸上有鼻以組繋之因名焉蓋古者建國
王立朝后立市用以爲權也
牙璋中璋
典瑞曰牙璋起兵旅以治兵守鄭司農曰牙璋瑑以
爲牙牙齒兵象故以牙璋發兵又牙璋中璋皆有鉏
牙之飾賈公彦云軍多用牙璋軍少用中璋白虎通
曰璋位南方南方陽極而隂生兵亦隂也故以兵起
爲義如漢有銅虎符魏有兵符以發郡國兵豈牙中
之類歟
白琥
刻虎爲形者以形成於秋也虎禮西方之玉也以塩
爲虎形者亦示武之謂也
瑗說文曰瑗大孔璧也人君上除陛以相引
環玦
荀子曰絶人以玦反絶以環范寗釋榖梁曰君賜之
環則還賜之玦則往蓋環之爲物或施於佩或施之
於反絶佩環則不佩玦
六幣相合
行人合六幣圭以馬璋以皮璧以帛琮以錦琥以繡
璜以黼何也昔大王事秋人以皮幣継之以犬馬終
之以珠玉是珠玉重於犬馬犬馬重於皮幣則合圭
以馬合璋以皮宜矣繡黼皆隂功也繡則五色之全
黼則白黑而巳是繡備於黼也則合琥以繡合璜以
黼宜矣婚禮納徵以束帛饗贈送者以束錦聘〇
禮享君夫人以束帛覿以束錦上大夫與下大
夫致賓介饔餼皆以束帛賓介儐之以束錦食
礼君侑幣小束帛大夫相食以束錦是帛宜於錦
也則合壁以帛合琮以錦宜矣圭東方也馬動物
也璋南方也皮文物故以文琥西方也萬寶之成莫
備於此故以繡璜北方也隂陽之辨莫斷於此故以
黼此六幣所以合之之意也皮馬不上堂故圭璋
特逹於上然則璧琮琥璜皆非特逹者歟
伏日曆忌釋曰伏者何也金氣伏藏之日也四時代
謝皆以相生立春木代水水生木立夏火代木木生
火立冬水代金金生水至於立秋以金代火金畏於
火故至庚日必伏庚者金故也
臘日風俗通曰禮傳夏曰嘉平殷曰清祀周曰大蜡
漢改曰獵臘者臘也因臘取獸祭先祖也漢火行衰
於戌故曰臘也漢舊儀曰臘者報諸神鬼古聖賢有
功於民者禮記伊耆氏始爲蜡蜡者索也歲十二月
合聚萬物而索享之也周禮祭䄍則龡豳頌擊土鼓
以息老物
節有八節
玉節玉節之制以玉爲之以命數爲大小守邦國者用之
角節用犀角角在鼻上是角中之貴守都鄙者用
之
虎節山多虎者用之謂晉國之類以金爲節鑄象
焉必自以其國所多者於以相别爲信
人節平地多人者用謂衛國之類
龍節澤多龍者用之謂鄭國之類皆以金爲之以
英蕩輔之英蕩畫凾也以竹爲之而有飾焉盛
節噐也輔之節者使不損也
旌節道路用之道路謂鄕遂大夫也
符節都鄙用之都鄙謂公之子弟及卿大夫采地
之吏也
管節以竹爲之析節竹爲符節全竹爲管節如今
之竹使符也其有商者通之以符節門關者與
市聮事節可同也康誥曰越小臣諸節春秋宋
司馬握節以死司城效節於府人而去司馬牛
致其邑與珪而適齊(珪守邑土信符)則守節不特於邦國
都鄙雖官府小臣亦有之矣
漢竹使符銅虎符各分其半右留京師左付郡守■
傳司關凡所逹貨賄者則以節傳出之如今移所過
文書凡通達於天下者必有節以傳輔之漢制門關
用傳作两行書繒帛上各持其一出入合之豈古之
遺制歟
秋磵先生大全文集卷九十八
