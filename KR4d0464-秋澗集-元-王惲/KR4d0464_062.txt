秋澗先生大全文集卷第六十二
文
詛蠹魚文(并序)
王子曝書于庭風動帙開有蠹十數輩倘佯其間耴
書眎之甚有囓壞者遂爲文以詛之亦且攄予懷之
梗㮣云其辭曰
嗟上蒼之生物兮曾巨細之不遺随一物而一名兮
乃各有其所施竜&KR0750;首而霧集兮鷙搏擊而翰飛蝪
緣隙而射蝎兮蚓含凄而應時蟻結陣而雨妥兮蛛
縈絲而喜随至於蛇虺毒而虎豹猛兮網繩㯮刃人
得驅而遠之彼蠹魚之何爲兮當去之而不疑我固
拙而未貧兮尚其書之滿家規姚姒而法周孔兮浩
波瀾之無涯念披讀而有次兮譬草木之品差歲翻
閱而莫周兮蠹乘隙而遺蘖芽感餘浥而化育弓何
族類之紛拏正如深山大澤人迹所不至兮足魍魎
而生龍蛇爾名為魚厥号曰蠹無鱗鬐以自衛不潜
淵而躍渚披景慕之虚名藴𧖟食之邪慮天壌之間
充汝腹者多矣尋茫茫之墜緒幸不為人之害兮唯
簡編之見惡信黃卷之有味汝得幽替而饜飫豔輕
碧之微軀兮曳白鬚而容与曾賢愚之無間兮輒遇
之而必妬誰謂汝無牙兮何以穿予之竹素紛篆籀
之紆屈弓致篇章之脫誤欲散帙而撲滅兮念忌器
之善喻芼春薺之纖葉兮雜芸芳而細注恐物感之
有驗兮庶噍類之一去曾少力之不獲兮愈滋蕃而
無數汝豈學道之人兮咀糟粕而未悟將生死扵文
字之間兮凝精思於朝暮不然秦季斯之徒兮師六
經而依據一旦燔之而叛道兮俾黔首而聾瞽流餘
孽而見化兮終宇宙而惡著聖防謹其萌芽兮堅冰
凝扵霜屨苟不處而不區兮恐齧缺而無餘也布我
床榻汛我庭宇乱牙籖扵風中趁秋陽之烈馭既不
能仝湯鼠之磔裂兮以炎暉而為治具藉流爍之熾
焰弓書難為之一抒&KR1106;醜類而莫逃兮逓糜暍於諸
部失餘浥之所在兮㰸炎光扵書戶齊㓗竹書之簡
森列周宣之鼓固我扄鐍若有神護喜卷舒而無恙
殆遺亡而見𥙷既收書而入室遂慨然而懷古彼微
蟲之蠧書尚為害而斯巨吁姦邪之在朝妬忠直扵
時主其擯斥危亡之禍將何如㦲嗚呼噫嘻我得之
矣嚚嚚管蔡為周公之蠧兮幾謗成於王所睊睊子
西為宣父之蠹兮化不霑扵荆楚臧倉媒孽為子輿
之蠹兮道不行扵東魯上官媢嫉為屈平之蠧兮賦
懷沙扵汨浦匹夫絳灌為賈生之蠹兮老長沙之一
傳孫弘變詐為仲舒之蠧兮策不施扵漢武恭顕讒
慝為蕭傳之蠧兮致炎運之中阻封倫小人為鄭公
之蠧兮太宗幾以刑而為務盧𣏌姦邪為真卿之蠧
兮卒糜軀扵賊乕逢吉隂険為裴度之蠧兮播緋衣
之訕語蠧兮去之而不可疑兮尚拔山之固兮况任
遇寵信返為忠直之輔兮奮筆成文吾為此而懼兮
祭諸葛丞相乞靈文
維大元至元八年歲次辛未九月壬戌朔某日承事
郎前監察御史衛人王某敢昭告于
漢大丞相忠武矦諸葛公之靈嗚呼事有曠百世而
相感者以道義故也維公挺天人之資奮雲雷而起
黜功利之邪說明剛健之正體攘伏群隂嗣㒷漢紀
兩立偏安幽燭厥理兹少康克復之本心何戰國縦
横之可擬由是而觀公之志何意扵鼎足而峙也至
扵開誠心布公道從權制示儀軌牧民訓兵賞善黜
戾以君臣大義而言乃忠武開濟之餘事也宜魏人
畏之而乕如走狐狸而号魍魅偃回旆之威靈嘆竒
材於壁壘故三代而下巍然王者之佐惟公一人而
巳繄一介之凡庸何清光之敢企然掦洪蜀郡之功
曹楊顒莫府之属吏韙一言而表擢感忠規而隕涕
又如李平廖立以過見廢俾之怨艾固匪遐棄及夫
蜀婦旣髽痛吾已矣恨終左祍發憤而斃是又見公
不屑與新之教采葑采菲之意無以下體而為累也
若惲也質朽才疎有志未遂年迫知命動昧操履蹣
&KR1552;仕途幾年于此八月行臺僅免官謗三年御史莫
吐其氣今則俟大治之甄陶聽鼠肝而蟲臂虽耿耿
以自信復何為而何逝恐生無益扵人死罔聞扵世
也用是中夜慨歎不遑窹寐乞靈祠下陳辝而跽我
公在天日星昭緯容光必照奚間彼此思蛻濯其塵
穢扣囊底之餘智覬增益其不能為砭訂其頑鄙付
清明扵眇躬極臣子之所上有来厥脩神所惠祉庶
免夫年與時馳意從歲易悲嘆窮廬遂成枯蒌區區
之懷竟無及扵追悔也尚享
為虎害移澤州山靈文
大元國至元十二年九月日承直郎平陽路緫管府
判官王惲近被藩府檄伐石東鄙有以虎害言者謹
移文以告澤為用當太行心腹間傍虽長林巨壑獸
蹄所交窟宅所在然鳥獸隂類神寔主司隂禦默捍
限隔常處制其暴厲使無犯越以為人害此神之聀
守吏之責也今不逞之獸悍然不安其所安食其所
不當食怖農耕梗行路啖民畜膏肥厥身以孳乳其
遺類乱區制之常經忽太府之命吏是將與吏民雜
處此土方今聖賢在上世道清夷政令簡肅年榖登
盗賊弭守吏者承流宣化牧養斯民為任坐視若此
安能俛首降心偷安朝夕容此物横重念民之扵國
備㩘牲粢盛供天地百神之祀出兵賦芻餉佐軍旅
征伐之用重繁若此幽明兩間敢不敬忌以顧恤邦
本且民又未嘗輒犯於彼(彼胡)為而然哉若曰妖孽之
来蓋有由然秪吏之不德政有不善自有任其責者
奈何禍延平民使居者行者惴惴焉懷旦夕不安之
恐一至扵此哉即欲窮幽致討勦絶而後已逮禽獮
草薙䓁耳然神不扵其告輒從事扵彼是守吏不有
其神此文告所以先也維神聦明正直念守吏克虔
之告思職分當然之理赫靈威迅符牒搜索兇渠斃
諸原野餘則鞭笞驅逐遠放林壑限以常處永絶斯
害使一方安靖遂田里有生之樂虽神之職也寔(神之)
惠也惟明靈其圖之
瘞畜犬文有銘
犬之於人有功矣晝則守禦夜則警盗其徤則能搏
物猛則能取威窮則不遺其主靈則不失其家兹犬
德之大率也子有畜犬曰蒼頭髯狵被體耽耽然有
獅猛之姿誠㺜之上品也其為德則不貪饞不舐
穢不虚吠不狂遊寢有常處履擇其地投之物非嗾
之不敢囓叱之退非招之不敢前至扵親屬賓客一
及扵(門墻)者聆其聲亦能識其人指揮馴狎咸會又意
可謂有人性而無狸德矣嗚呼物之生穉而壮壮而
老老而病病而死順常理也主人何憾焉且計其歸
于我以至扵死蓋十有一年于兹其服勤守禦功亦
多矣主人惻然而興&KR1179;童子具畚鍤褁以寢簀枕用
玄石瘞扵古堞之下亦弊蓋不弃母使首陷之義也
記曰捕田鼠者祀之矧犬(有功)扵人也昭昭矣故係之
銘其辞曰
嗟嗟竒狵㺜之種曰守曰禦或靜或動靡失其常
風鳴意聳卧護我家取威于衆相非狸德𡭗馴且勇
唯有稱德与良馬共生也服勤死當礼送弊盖之義
敢不是奉
諭平陽路官吏文爲判官初任時作時九年五月也
契勘國家張官置吏本以爲民且縣而州州而府吏
而官(官而長虽)上下分殊大小聀異以承宣而言寔爲一
體至若親臨民事周知下情如賦稅課程㛰姻良賤
債負田宅刑名等事推明根源分别曲直兩盡物情
一歸于正爲莫若州縣耳故諺有之旣爲民父母當
作子孫看此言虽微可以喻大恐不當憚其煩勞一
委扵吏致開塞倖門情生詐起附會科條高下其手
冨強恃势者理本曲而返神貧弱冤抑者情久欎而
罔訴事体旣乖勢成稽滯及愬者有辞莫可推延仍
作疑似上之于州州司設有窺避亊情捨難趨易艱
扵劳心者止憑縣觧略不詳審輒上扵府者有之易
而有謂者一委胥吏聽其飾說亂行剖决者有之謂
如按験未完辭情稍備或明具条章不行定擬冐乱
上陳倖其万一者有之又念徇情同列者視違錯而
不言旣滿(望代)者以患失而為慮至扵辭不清明而曰
民嚚扵訟身不力行而曰事擁于下以聀以分何不
思之深也緫府固當持大綱略苛細不宜求痕洗垢
以察為明然念軍國之利害刑罰之枉濫脫或差悮
而緫府亦不敢(止守)大綱䆒其所以自有任其責者矣
至若緫司行有不逮虧一道之紀綱亦何以逃朝廷
共理之責乎又念郎官上應列宿苟非其人百里受
害静言思之可不畏欤稔聞公䓁類皆明直恪勤官
政小則寄百里之&KR1179;大則近連率之聀天官天禄寔
荷恩荣獨有履正奉公竭盡心力以功名圖報上可
以荅國家委寄之恩下可以塞為民父母之望噫社
稷人民莫非王事視如私家無不修理推廣此意又
何俟告辭之丁寕公移之督責也自今以往計能強
其所當行勉其所未盡以一體爲心共理爲務遠懲
積習作新斯民使一道元元霑被王澤而遂有生之
楽寔公䓁之力捴府敢叨其功乎所以集衆思廣忠
益者惟期王亊有成則捴府亦庶乎其寡過矣
敦諭百姓文
汝䓁性秉五常智周品物聞善必遷知過速改此
固有之理恒久保身之道也方今明教化勸農桑彰
善瘅悪爲務庶爾有衆比屋安然遂有生之樂此明
天子之意也平陽陶唐故都詩書遺俗世不乏德比
者自遠思之化陵夷衰晉之風尚氣亢強頗乖正理
致使訟牒嚚繁動經歲月較其所争至甚微眇親舊
變爲仇讎畎畒棄而荒穢事端旣起歲計一空亟當
戒者乘氣窒塞不度輕重果扵自殘禍延後人嗚呼
一忿輕生乃至扵此非愚而何况朝廷委付守臣之
責非特有司常務而已正以承流宣化美厚風俗安
靖一方爲重兄兄弟弟夫夫婦婦恩義至篤也不可
因細故而致争比鄰共里連鄕並黨緩急相恤也不
可以小忿而㒷謗盖好闘者喪身之原健訟者破家
之本㒷言及此我心悲傷汝也何心忍扵爲此常念
礼譲者安順和睦之方孝悌者福澤冨厚(之本一日)自新
終身樂地能爾何止公庭致束杖之清田里獲共安
之樂將見祖先神靈安扵上子孫德澤流扵下比屋
雍熙永爲善俗豈不快㦲豈不楽哉據教諭社長耆
舊人䓁請以此意敦諭中外使咸知勸戒毋重其改
作也其有不待教率自来孝悌勤儉力田而省亊循
理而畏法者申明上司別加顕異若兇頑如前恬不
知省上違捴府之訓辭下悖父兄之忠告是乱常敗
俗之人國有常刑悔將何及至扵有司非横以侵牟
豪強兼并而為事科差不均力役偏重縦而不問以
致失宜使汝下情鬱抑控告無所是捴司撫字無方
得罪扵汝將何以息閭里愁嘆之聲逃朝廷共理之
責乎汝䓁其詳思毋忽
勸農文
切惟民生之本在農農之本在田衣之本在蚕蚕之
本在桑耕犂把種之本在牛耘鋤收穫之本在人人
之本在勤勤之本在扵盡地利人亊之勤地利之尽
一本扵官吏之勸課夫田功旣盡縦罹水旱尚有所
得仰事俯畜廼克匡生穑事不勤虽值豊穰終無所
穫賦稅饑寒將何以濟由是而觀克勤者身之寶自
惰者家之殃此勸課所云急也提刑按察司欽奉
聖旨所至勸課農桑使聀近緣巡歷考照簿書其耕
播栽植之亊勤惰勸率之方大抵虚文多失實效勸
農之官長民之吏安得不任其責况今春首農亊方
作巡行勸勉適在兹時仰所在有司照依已降
條畫徧歷鄕村奉宣
聖天子德意敦諭社長耆老人䓁随亊推行因利而
利察其勤惰而懲勸之所有事条開列如後
一如田多荒蕪者立限墾斸以廣種蒔其有年深塉
薄者教之上糞使土肉肥厚以助生氣自然根本壮
實雖遇水旱終有收成若無閑田此最良法
一糓麥美種苟不成熟不如䄺稗切湏勤鋤功到去
草培根豈不聞鋤頭有兩可耐旱乾結穗既繁米粒
又復精壮此必然理也
一一麥可敵三秋尤當致力以盡地宜如夏翻之田
勝於秋耕概&KR2469;之方數多爲上既是土壌深熟自然
苗實結秀比之功少者收穫自倍
一所在水利常令修葺毋得因循廢弃倘遇旱乾獨
沾豊潤是地利徧惠一方人力可不加謹又兼此係
朝廷最重之事切當用意仰體
至懷
一桑麻之務衣服所資切湏多方栽種趁時科薅(自然)
氣脉全盛葉厚稭長飼蚕績縷皆得其用又栽桑之
法務要坑坎深闊盖桑根柔弱不能入堅又不宜拳
曲難舒根既易行三年之後即可採&KR0933;
一蚕利最博養育寔難如浴連生蟻初飼成眠以至
上簇必湏遵依蚕書一切如法可收倍利嘗聞山東
農家因之致冨者皆自絲蚕旬月之劳可不勉勵
一耕犂之功全籍牛畜湏管多存芻豆牧飼得所不
致羸弱以盡耕作其或引重服勞(使長)有餘力若有羸
老不堪者切湏戒殺心檀行屠宰
一雞豚鵝鴨之属菜果瓠芋之類皆可養人務
畜廣種用之接聞不為無𥙷故古人有言菜不熟曰
饉豈為細事
一時至物成罷亞壠畒更加併力收歛以防風雨損
壊有失歲計不惟盡廢前功一飯到口自行暴弃良
為可惜
一古人蓄積最為急務故國無九年之蓄國非其國
也如平陽太原兩路例有蓄積往往山下饑荒鮮聞
山上失所近日官設義倉正為此也蓄積之事其可
後哉
一織絍紡績責在女工可諭家長戒其慵惰嚴立程
限造成端疋以俻粧着盖非鳥獸必湏温暖可禦冬
寒若無衣褐何以終歲
一或有頑不率教惰農自安背本趨未敗壊淳風朋
游群飲称曰事情釀酒屠牲指為口願田務方集躭
樂城市其或别生事端遭值官司父兄親戚理湏營
救豈止破壊家産田産轉成荒廢此等切當禁治毋
得輕犯
一有孝悌力田為衆表率汝等舉明到官優加寬卹
如有浮泛雜役可除者即為蠲免以勸餘人
㩀巳上事條仰社長耆老人等各於當社時時開陳
隨事推行因利而利察其勤惰而勸懲之不致因循
苟且徒文具而已庶可以仰副
朝廷愛養元元務農重糓之本意也除已暗行体察
不如教者湏議省諭各令通知
勸農詩
緫勸
分司勸課不辝頻汝但聞言日克勤倘使有名無實
效到頭俱是具虚文
糞田
年深蒔種薄田疇糞壌頻加自昔留田果糞餘根本
壮縱遭水旱亦豐收
種桑
年年勸汝盛栽桑相度田園土脉良属汝一根如法
種明年要見百根長
勤鋤
鋤頭有雨潤非常此是田家耐旱方果使鋤跑功續
到結多得米更精良
水利
細思水利最無竆普例灾傷獨歉豊倘有可㒷湏舉
似已成毋得廢前功
女工
田家門内事紛挐最緊蚕繅与績麻主戒婢奴姑勸
婦趁時作活可成家
訟田
近年田産貴扵金明見無憑恃力争縱使一時官借
向就中不直有神明
結親
成㛰作贅結歡情往往年深致怨争省訟有方渠記
耴始湏書契兩分明
讀書
孝慈和順革囂愚說似兒孫自讀書縱不盡爲官窅
去省心解事亦良圖
省訟
典田賣舍属曹司何似無争省状詞唆汝致争元是
賊勸令和忍是良師
畏法
禁網寬疎固不苛慎毋輕犯被拘羅更思有理無錢
語試估家資有幾何
屠宰
上司禁汝莫屠牛間有人來告事由豈止到官刑罪
慘怨讎相結幾時休
闘敺
農家蚕務与耕田除却耕蚕半是閑利害不多休致
闘壊錢當罪片時間
教唆
教唆冤報似循環比及兒孫已被愆若欲人生求利
逹正湏良善養心田
盗賊
一毫非有莫萌心竊物穿窬罪不輕重是杖徒微刺
記枉因纖芥壊平生
飲博
常思群飲與難錢此事尤湏預禁闌酗至輕生輸至
盡恁時雖悔恐應難
安分
貧湏藉冨冨怜貧安分懲貪德自新積取餱粮防儉
歲慎無相率去祈神
天報
四民唯汝最純風天憫辛勤報已豐試看仕途青紫
客大官多半是莊農
終勸
分司勸汝事多忱今歲詩篇意更深切把此詩長記
誦來年比勸預關心
又
文告裁成二十詩篇篇皆出老農辭汝歸相勸行毋
怠便是分司樂不貲
祭文
先祖妣韓氏祭文
中統元年庚辰秋九月丙寅朔十有一日丙子男孫
某等謹以清酌庶羞遣奠于祖妣韓氏之靈繄韓
氏先昌黎之裔枝分派析散處於衞衣冠煌煌文經
武緯越宋有光司空之貴惲觀其譜本支十卋尚嗟
祖妣實出其系薰沐膏腴生大盛卋德婉柔嘉主夫
中饋貞祐初元金兵四潰萬室一存危若旒綴時維
祖妣歸于王氏内助我祖畢力家事遂濟坤柔外扶
貞義我堂複構我祀復継内治雖嚴舒而脫脫我祖
先歸我考時穉勤苦流寓栢舟自誓鞠養提携遂成
偉器名甲京師一日騰沸抱飴諸孫免夫火水至克
負薪其恩非細欲報之德昊天罔既八十之春不(為早)
卋頋不孝榮養殊替有銜不祛涕泗面被庚申之秋
應辟東魯力辟幕官唯曺是主慮其不淑庶獲奔
赴罔遂所求心不遑處后土皇天實聞斯語旬日之
間事易其故天誘愚衷駕言西騖拜省庭闈病為少
愈九月初吉星河尚曙有物告終聲裂軒戶奄奄在
床彌留不去日薄西山矯首云暮風樹之悲有淚如
注盤盤新阡實惟高原安之妥之一遵訓言傳家之
範敬奉周旋左配我祖何千萬年嗚呼尚享
廣平郡夫人完顔氏祭文(從單學)
懿懿夫人金源之裔分派天潢坤柔所萃式承隂教
婉其令容作配德門被之僮僮蘋蘩主饋化成肅雍
血母之訓伯姬之恭是嬪是則以號以封立人之道
莫嗣續大子挺儒宗種德孔邁令伯陳情不仕而恝菽
水盡歡心乎日爱素髮垂領班衣在身問安眎膳眷
然晨昏野服瀟然林下之秀蘭玉盈庭歲時上夀日
薄西山其明則東曾是微恙而不及躬起居燕楽曳
曳融融彼高明家具慶則那若母若子為夀如何親
不知憂孝養終天享此全福幾人則然懿懿夫人足
慰下泉膴膴周原瞻氣葱曨居河之漘有儼新宫𥚹
柎無憾哀以送終懿懿夫人為婦盡道為母有儀彤
管有煒千古是徽尚饗
祭王參議文
維中統元年十月甲寅朔二十一日甲戌王惲謹以
清酌之奠致祭于參議先生之靈藹藹王公維德之
宗教子以義從師于共走也何幸而與點同氣質一
變舞雩之風文士輩出繄先生之功公来典衛粤惟
八年㒷滯𥙷弊政有後先激濁揚清巨細不捐樂育
之心有加于前士感公知所立卓然頋惟不肖獨有
二天每侍几杖接以温言意向所在多文字間一意
作成汝其勉旃家貧親老擇我禄仕床下之拜言猶
在耳蜀山蒼蒼公箠西指董菴之別誠發扵衷臨岐
眷眷告以終始蹭蹬沉鱗有俟乎此孰為歸來便隔
生死痛彼知已世罕所遇我思古人涕零如雨猗欤
先生伊時之麟文彩風流與道日新旣惠我輩亦及
我之後人所謂故國非有喬木之謂而有世臣峩峩
豊碑耒公之墳公雖云亡其德在民太行盤盤淇流
湯湯永懷先生何日而忘
祭王府君夫人陳氏文
大元國至元十二年歲次乙亥二月壬寅朔越日承
直郎平陽路捴管府判官王惲謹以香酌之奠致祭
(于河南路)宣慰副使王君太夫人陳氏之靈伏以詩稱有基
婦道乃隆易讃坤儀徽柔所鍾維夫人之淑兼著一
躬母儀女範婣于六宗内助既𥙿化成肅雍彤管有
煒周南之風嶷嶷賢嗣緫角從容以契以分昆仲猶
同二十年間獲侍左右歲時拜慶稱觴上夀頋畜殊
常如夘斯覆我草惟纖兄蔚蘭樹突而弁兮載同庠
序浹洽薰陶亦叨時譽調官南歸四月惟夏升拜北
堂德容甚暇親哺之食手飲以斝駕(言西)行辞拜床下
中心惻然誨言灑灑日薄西山衆鶵飛翻云別幾何
遽棄荣養聞訃驚怛惄焉如喪英英白雲太行之上
有淚盈睫悵然東望嗚呼適去則順其生也榮較丘
山與華屋終哀樂而殊情懿懿夫人夀踰八旬拊安
玄堂慶流後昆是足以慰下泉而釋悽愴扵蒿焄也
惲以官守有限罔獲駿奔既不及撫棺而與謚繄昔
賢兮儗倫以陶侃之忠順知湛君之聖善以不疑之
平反審母氏之慈仁援例私議寓哀扵文庶幾薦微
誠而告精魂也尚饗
禱雨蒼谷神祠文
去冬今春厥旱斯普比聞三方既禱而雨維此衛邦
和氣艱阻草木焦卷種不入土致此咎殃誠守吏不
德之故也吏不稱聀罰及一躬我民何為罹此旱凶
嗟嗟四民最苦我農止食其力歲期一豐旱苟成灾
散而西東恭惟明靈蒼水之龍哀憫慈惠正直明聦
司我雨部山靈是宗澒彼淵池雲雷之宫民以病告
禱輒感通忍以吏不稱聀卒莫救其隆蟲哉願(廻哀)眷
澤我弼鄘乃以有秋祀事孔終
祭王參議文代史運使作
惟公奮迹渤海應期挺生婉畫長材廓時之清佐我
父相幾三十年子惠兵民以謀以旋長淮百戰松漢
逾邁死生以之而有公在矯矯大節老而弥堅襟融
宇粹秉心塞淵中牟之仁平陽之賢哀哀衛民頼公
以痊膴膴周原熙然樂土公雖云亡其政則舉走自
恒陽來寓南鄘瞻邦遺像齊之盖公歌詩知政泱泱
大風民懷遺愛甘棠是比士而感德曠乎百世矧伊
嗣侯義同昆季嗚呼哀哉吊罔及哀生不獲事遐想
音容河岳流峙野日荒荒群飛搶揚公不少留使我
涕滂跽而陳辤奠此一觴尚饗
春旱禱諸廟文
旱自去秋極扵今春滌滌衛土如惔如焚夏麦已槁
(曷休)我民秋種不入饑饉荐臻旦夕惶懼不知所云恭惟
明德守臣所欽民以病困神心孔仁用是齋沐以祈
以禋庶垂哀眷昭鍳微誠風伯回馭山川出雲一變
盭氣化而甘霖秩我東作庶幾西成載謁祠下■荅
鴻靈尚享
七夕祭竈文至元乙亥平陽府作
三代之制五祀孔修群姓時享或春而秋欽惟竈靈
並奥而幽朝烹久飪一家所由火水相德乃神之休
敢致薄奠于陘之周有肉如玉有酒斯柔味登于祖
香列于卣匪物將致匪媚是求久矣斯禱庶荅神休
尚享
七夕祀竈漢俗也世久不用獨吾家行之多歴年所
且前人致恭或(斯苟)得此非予之心也盖庖湢飲食所
出五祀神為最尊薄䆠巳來餬口四方是神即予主
予乃神之客也匪朝伊夕不無溷殽膠撓之瀆惟神
念客之故庶有以安之用伸告謝以荅神休尚享
謝龍神文
維至正四年歲次下丣夏六月丁巳朔廿日丙
子翰林修撰郡人王惲謹以香酒之奠敬祭于縣西
平成鄕龍公之神矯矯神龍柄雨之機亢陽為灾非
雨則饑土而力農乃分所宜惟百創理一旱則堕霈
澤在天屢及我私疇敢不祗若神之威德也尚饗
秋澗先生大全文集卷第六十二
