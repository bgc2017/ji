秋澗先生大全文集卷第九十三
玉堂嘉話卷第一
大元中統二年秋七月惲自中省詳定官用两府(謂内外兩)
(省)薦授翰林修撰其
宣詞云行巳無忝博學能文顧超絶之逸材足鋪張
於偉蹟宜司
綸命以贊■皇猷可特授翰林修撰同知
制誥兼■國史院編修官當振斯文以宣
朕命其修撰雷&KR0574;詞云昔年詩禮巳聞鯉過於庭前
今日絲綸復見鳳毛於池上二詞參政楊公筆也旣
拜■命謁承旨王公於寓館公曰唐人題名記為三
千佛名經其充詞臣者即為一佛出世
國家文治伊始汝等首膺是選於士林有光矣八月
上都文廟告成公命某官作釋菜諸文頗立論其間
公曰如此文字有稱功頌德而巳又云作文亦有三
軆入作當如虎首中如豕腹終如蠆尾虎首取其猛
重豕腹取其楦穰蠆尾取其螫而毒也此雖常談亦
作文之法也初公旣草諸相宣辝通作一卷實封細
銜書名上用院印付惲呈省問焉曰白麻蓋自中出
今實封防其漏泄亦唐人鎻院之意也其立史院奏
帖有云自古有可亡之國無可亡之史兼前代史纂
必代興者與修蓋是非與奪待後人而可公故也公
又親筆作史大略付惲如帝紀列傳志書卷秩皆有
定體其傳湏三品有顯烈者立又云太史張中順金
一代天變皆有紀錄就此公未老可亟與論定亦是
志書中一件難措手者切念公諱鶚字百一曹
之東明人正大元年甲申獲承牓状元第遂應奉翰
林文字殊為金主眷頋天興二年官通議右司員外
郎後遇
聖上寵光益隆如諮大計以斯道覺民為先論日蝕
以撤樂罷宴為對開禮樂之源則釋菜
先師明慶咸之權則張皇治本又以葬祭故主為讀
允焉後為位哭汝水上哀動左右天日為變色仍私
謚為義宗據法君死社稷曰義其忠不忘君如此
冬十月侍中和者思傳
旨都堂與文字召静應姜真人去者惲時為左司都
事宰相命具詔草其詞曰静以知來智能藏往念
前言之有效方庶事之惟幾遐想仙摽載勤馹傳憣
然而至暫辝嘉遯之鄕罄爾所懷與復細氊之論
至元十四年丁丑歲春二月庚申朔復授翰林待制
是日赴院供職
爲春旱禁酒詔漢賜大酺歲有常數周申文誥飲戒
無彛况糜粟者莫甚於斯崇飲者刑則無赦近緣春
旱朝議上陳宜禁市酤以豐民食
朕詳來奏寔為腆民可自今年某月日民間母得醖
造酒醴俾暴殄天物重傷時和故兹詔示想宜知悉
爲春旱祈雨青詞伏以萬物盈於兩間亭毒必資於
帝力皇天佑于一德精誠可格於高穹比者時雨愆
常秋種不下重念無辜之者將罹荐至之災循省自
修庶回哀眷爰因雩祭崇建靈壇伏望列
聖垂仁九天降鍳易隂陽之恒數幹造化之玄機下
勑豐隆霈流甘澍蘇槁麦於南畒播嘉糓於東郊一
滌昏霾溥洽生意豈惟大賚三農免失業之憂嘉與
多方高廩享有年之慶
同諸公觀唐張九齡等誥於玉堂其詞曰門下春秋
之義尚重卿才王國克楨莫先相位用增其命必正
其名中奉大夫守黃門侍郎同中書門下平章事弘
文館學士賜紫金魚袋上護軍裴耀卿正議大夫中
書侍郎同中書門下平章事集賢院學士副知院事
兼修國史賜紫金魚袋上柱國曲江縣開國男張九
齡經濟之才弍是百辟正議大夫檢校黃門侍郎賜
紫金魚袋上柱國李林甫泉源之智迪惟前人旣樞
密載光而親賢称首審能羣會所莅有孚寕惟是日
疇咨故以多年歷選國鈞繄頼邦禮克清宜命曰鼎
臣置之廊廟耀卿可銀青光禄大夫守侍中學士勲
如故九齡可銀青光禄大夫守中書令學士知院事
修國史勲封如故林甫可銀青光禄大夫守禮部尚
書同中書門下三品勲如故主者施行開元二十二
年五月二十七日上用尚書吏部之印凡五顆制可
下傍作細字書某月日某時都事某左司郎中光奴
後細銜相臣與部官同列去姓而名名作大字署曰
尚書左丞相曰金紫光禄守尚書右丞相集賢院學
士修國史上柱國徐國公嵩曰吏部尚書上柱國武
都縣開國伯暠曰朝請大夫撿校吏部侍郎上柱國
䂊曰吏部侍郎曰朝議大夫守尚書左丞賜紫金魚
袋挺之後書年月日印同前後稍下以細銜書銀青
光禄大夫守中書令集賢院學士知院兼修國史上
柱國曲江縣開國男臣張九齡宣曰中書侍郎曰朝
議大夫中書舍人内供奉集賢院修撰上柱國臣徐
安貞奉行復作高行細銜曰銀青光禄大夫守侍中
弘文舘學士上柱國臣耀卿曰黃門侍郎曰朝請大
夫給侍中内供奉臣昱等言復大字與銜平頭書制
書如右請奉制付外施行謹言復大字與前平書告
銀青光禄大夫守中書令集賢院學士知院事兼修
國史上柱國曲江縣開國男張九齡奉被制書如右
符到奉行自告字巳下作五行用印二十九顆唯制
字上空後上與前平頭書郎中惲下細字書主事懷
琛令史王烈書令史姚元開元二十二年五月二十
一日下印同前用告用杮黃斗底綾作卷凡七幅上
下約一尺或者謂曲江與林甫通作一告除拜以鸞
梟並集駑驥同皂爲嫌子曰帝尭在上咎夔與驩鯀
同列恐自昔有所未免正在明君别其賢否用與不
用耳然唐自開元後九齡竟罷而相林甫治亂之分
於斯巳見矣二月壬戍題唐李紳拜相(後有徽宗御書跋)
門下興化致理必資作礪之功納誨弼違實頼將明
之效苟非材摽人傑道茂時宗藴經濟之宏規積巖
廊之素望則何以光我注意允于具瞻其惟至公
舉成命淮南節度副大使知節度事管内營田觀察
處置等使銀青光禄大夫檢挍尚書右僕射兼楊州
大都督府長史御史大夫上柱國贊皇縣開國男食
邑三百戶李紳氣禀清剛體含冲用抱金石之正性
挺松桂之貞姿識逹古今慮周微隠詞源睿發洞學
海之波瀾智刃高揮森武庫之矛戟中立不倚方嚴
寡徒長慶一朝委遇斯極入參禁密出緫紀綱王猷
多潤飾之能邦憲著肅清之称洎領版圖之任尤彰
均節之宜而又寵辱靡驚得喪齊致河洛留神明之
政浚郊恢將帥之謀威令播於軍戎豪黠屏迹惠祕
洽於封部疲羸息肩俗變阜安人知禮義日者其
高第換彼雄藩當淮海之要衝控舟車之都會風望
並峻僉諧莫踰朕虔恭寳圖夢寐良輔爰&KR0574;審像果
副虚求尔宜踐台席之崇嚴司中樞之密勿外以底
綏華夏内以勤恤黎元視同列猶塤箎期君臣如魚
水無使仲山𥙷衮獨見美於周詩汲黯匡時常推高
於漢史祇率訓典往惟戒哉可守中書侍郎同中書
門下平章事散官勲封如故主者施行會昌二年二
月十二日年月日上下凢用印五顆其文即尚書吏
部之印傍近下細銜書中書令次右僕射兼中書侍
郎平章事臣珙宣奉次中書舍人臣孔温業行復作
高行與告文齊細銜曰侍中次司空兼門下侍郎平
章事臣德𥙿次給事中臣泰章等言作大字與細銜
齊制書如右請奉制付外施行謹言會昌二年二月
日印文同前大字平書制可下細書月日時都事及
左司郎中復作高行與制可齊書細銜曰吏部尚書
次吏部侍郎次尚書左丞巳上皆闕後大書與銜平
頭曰告銀青光禄大夫守中書侍郎同中書門下平
章事上柱國贊皇縣開國男食邑三百戸李紳奉被
制書如右符到奉行自告字至行字用印一十九顆
全空制字後復平書司勲郎中判懿下細銜曰書主
事次張弘亮次令史楊温次書令史會昌二年二月
日下印同前徽宗御跋㐮讀大祖皇帝實錄載
偽蜀李昊自言紳之後仕孟昶至司空趙國公方昶
與江南通好時遣其臣趙季礼使景季礼回得李紳
唐武宗朝自淮南節度使入相告以遺昊昊欲誇詫
其事結綵爲樓置告於中朝服前導盡呼聲妓雜奏
歌樂迎歸私第即召將相大臣宴飲仍以帛二千疋
謝季札詳閱告文正昊所詫之告也然自武宗逮今
三百年苟人以忠諒功業聞於時有不必金石而堅
者可不勉哉因節文以載其實後有復古殿四字上
用御書之寳又有范仲淹冨弼吴中復韓緽玉汝已
未季秋觀於承旨東&KR0550;先儒論漢人大綱正節目不
備唐人大備而純正謂此等制耳秋澗云
洛陽竹齋先生李得之云制誥二體不同宣辝必湏
散誥詞乃用四六今宣詞皆作四六非也蓋宣則王
言親諭誥則牒奉勑行如蔡正甫作道陵諭孟宗獻
詞云朕新即大寳詔有司以取天下士卿自鄕選至
於殿陛四爲舉首非材之高學之博識之優何以臻
此今卑以北門應詔之職朕之待卿不薄然君子志
於遠者大者無以此爲自足爾其勉旃又諭沁州㓨
史李楫云有司以卿資應未當得郡朕以識卿最久
愛卿占對詳明進止審當故有此授卿當悉力爲民
政成以称朕意尔其勉之是也其誥如狄梁公顔少
師李文饒等詞唐人純用四六是也又云知制誥爲
三字辝臣故唐詩有云三字詞臣求識面九重天子
望低顔之句得之先生名國維淄川人浮陽王頔文
叔說■初鹿庵先生奉敕定撰趙秘書先世碑文纔
畢先生拖車過予於崇寕里迎視若有喜色未審何
為坐定出此文至其論說噫古人有言風霜别草木
之性危亂顯貞良之節夫危亂世常有而全節死義
之士不可常得或相去數百年或相望數千里時有
一二焉獨趙氏一門之内父子兄弟乃有四人真可
尚哉昔比干效忠於殷而受封於周尭君素盡節於
陏而唐太宗為文祭之盖天下之善一也聖人一視
同仁寕有彼此之分哉今趙氏父子兄弟盡忠於金
而
聖天子為之立碑淵衷睿監蓋與夫唐太宗周武王
之心不侔而同矣敢對揚休命繫之以銘先生不
覺自讀者再公氣養素厚且復尔耳諒以自得用事
切當為喜乃知文士氣習至其適意不知手舞足蹈
古今通一致也又記吕遜嘗談趙著吕鯤以詩鳴燕
朔間二人皆出耶律相門下虎巖每得一聮一詠即
提擲其帽於几龍山從傍謂曰不知李杜平時費多
少帽子聞者為捧腹
待制楊恕(字誠之)金文獻公楊尚書子嘗談其父正大間
所陳奏議今錄於此臣伏讀聖旨節文六品以下官
有情見詣登聞檢院進奏帖者聖訓廣大蓋將博詢
兼覧以盡羣下之智也臣實愚懵無妙謀長策仰禆
聖聽之万一獨取事之切於今日者列為二事以言
之一曰簡卒二曰理財簡卒之說後有三焉一曰取
人材二曰募願為三曰括驅丁理財之說復有二焉
一曰納官從便二曰和買可罷臣請言簡兵之說臣
去歲在鄉里見其簡卒之時不以人材優劣爲等差
而以物力多寡為次第故所得冨民之子弟彼生長
於衣食豐𥙿之中居則役僕隷行則策堅肥未嘗諳
習天下勞苦之事使之負斗區之重徒步數十里則
憊且顛矣况能被堅執銳以為我軍之前行而逆戰
哉倉卒之際非徒無益適足為我軍之累不若無之
之為愈也為今之計莫若行三說以簡卒則庶乎其
可用矣何謂取人材蓋十人所聚必有為之雄者在
千方人亦然如揔州縣之丁男不以物力多寡為先
後惟軀幹勇壯是求則所得皆能戰之人矣何謂募
願為蓋天下之民虚為游手不業者甚衆平日無丨
則使氣以侮人無頼而犯法其中或有果敢勇徤奮
不顧身良民所不及者如束帛之賞募之
爲兵則所得皆樂戰之人矣何謂括驅丁盖天下之
奴隷自幼及壮偹嘗勤勞艱苦之亊其筋體氣力之
所服習馳走負任之所慣狃豈常人之所能及哉如
簡其人材之勝甲胄者免當房之賤藉之爲兵則所
得皆能戰之人且有樂戰之心矣簡卒如是則與夫
富民之子弟僝弱而不能戰恇怯而不樂戰者相去
豈不遠哉臣請言理財之說臣切見數年前北邊有
事之時天下錢鈔遏塞不通交鈔庫不勝換易之多
乃邏卒持挺力與勝之當是時小民有懋遷之艱商
旅有不行之病比年以來漸無此弊者但以多取故
也令以南鄙軍興支給浩繁戶部乃日增印鈔之數
以救目前之急然所出者方來而無窮雖入者雖增
而有限以有限而待無窮則鈔有時而不通矣為今
之計莫若行二說以理財則庶乎其無滯矣何謂納
官從便國家利鈔之不行不若錢之通也故院務所
輸之課皆使入之其術固善矣能限之以路分拘之
以分數則所入之鈔傷太少耳夫已收太半之鈔而
臣猶謂之少者誠恐後日所出者太多故也如使凡
入官之數銀錢鈔三者一聽民便或全以銀鈔入者
亦聽之如此則三者之價常平而不偏鈔法以通流
矣且以目前行價論之不及錢鈔者每兩該一三百
錢如納從民便則銀入者多而價與錢鈔適平矣此
取之之法也知所以收則所支之法又不可不知臣
切見國家之取於民有曰和買有曰和雇者徒愛其
虚名之美而不捄其利害之實也蓋和雇和買之有
損於國無𥙷於民適足爲吏卒之利耳且科歛之限
方急州縣之官以鞭笞捶楚從事於怱遽之間小民
奔走趍命之不暇故出數倍之直以應上之求恐恐
然惟以不得罪於州縣爲幸國家憫小民趨辨如是
之勞故出直以償之意固善矣柰何州縣官之明幹
者少胥吏鄉里正主首之属因緣爲姦官直之及貧
民者十纔二三則是官有費損之實民無饒益之利
也爲今之計莫若罷和雇和買之虚名凡有科歛一
驗貧冨多寡之數而均之民不必出直以償之國家
方事殷之時雖戶賦口歛亦不爲過何必取公帑不
及支之財欲以益當賦之民而要和雇和買之名哉
且以括馬一事言之前年馬之取於民者旣議與之
直今歲所括之馬如又償之則所費蓋不貲矣况畜
馬者皆有餘力之家待南方平定之後而償之亦未
晚也若夫邊方攻守之策兵家竒正之術固非愚臣
所能識也雖然臣切料宋人爲此無名之舉者上無
竒謀秘策可以搖動中國者特以過聽逋逃之言以
為彼軍朝發則我民夕應矣然兵交巳來所遇敗衂
我民之心安然不動則是狂狡之素計巳屈矣如秋
高馬肥之后鼓行而進則淮南可折捶而定也雖然
臣切有私憂過計者國家之慮不在於未得淮南之
前而在於旣得淮南之後何以言之蓋得淮南則江
之南北盡為戰地進而相與争利於舟楫之間我之
勁弓洞貫之卒不得環寇而發飛騎越蹂之足不得
望風而騁當是時宋人扼江爲屯潜師于淮以断我
軍之粮道或决水以瀦淮南之地則我軍當如何應
接使彼計不知出此則固善矣如使能爲此計聖主
豈可不與二三大臣預爲之謀哉雖臨敵制宜千變
萬化然如臣子所言者上宜先有成筭也臣愚狂瞽
不識國之大計冐昧陳列不勝恐悚待罪之至
時每會集日課讀平宋事跡若干編類者其間機畫
三二顯事多歸賈楊二人安藏意不能平至有言鹿
庵先生徐謂曰無庸異時修輯正書豈容及此從繁
就簡不得不然安公色爲夷予且會體要之有方也
䟦僧花光梅後語蜀僧超然字仲仁居衡陽花光山
避靖康乱居江南之柯山與參政陳簡齋並舍而居
山谷所謂研墨作梅超凢入聖法當冠四海而名被
世嘗有移船來近花光住寫盡南枝與北枝之句其
丰度可想見矣雲夢趙復題云如王謝子弟倒冠落
珮舉止欹傾自有一種風味此蓋前金高丞相家藏
舊四幅暗香疎影溪雪春風今失其溪雪見爲宋子
玉所收
古者婦人無謚雖后妃之貴止從其氏至東漢顯宗
始加隂后以謚自是遵爲定制
宋相李昉春日玉堂即事有云一院有花春晝永四
方無事簡書稀予夏日玉堂即日亦有二絶句隂隂
槐幄幕閑庭静似藍田縣事廳細草近緣春雨過映
階侵戶一時青日長上直玉堂廬思入閑雲待卷舒
重爲明時難再遇等閑羞老蠧書魚
頒高麗曆日詔(云云)倠曆象日月星辰乃能成歲自侯
甸男邦采衛要𣣔同文高公學士詞也
古墓中玉噐血漬者蓋尸以水銀烹其血能漬其尸
沁者蓋尸之膏油所沁也其王噐以手拭光襯生白
暈者即尸沁也
秋澗先生大全文集卷九十三
