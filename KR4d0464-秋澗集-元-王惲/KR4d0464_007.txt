秋澗先生大全文集卷第七
七言古詩
題薛少保稷畫鶴圖
晉公化筆神胎禽超超中有萬里心通泉老壁堕茫
昩此幅寫影逾精深細看粉墨色欲盡元氣突兀開
雲林雙脛森碧玉老頂朱砂丹舞凬警露两無謂理
此脩羽何翛然毰毸不受世塵汙真骨照映蓬壼僊
王恭雪&KR0769;忽散亂幾點冷卧瑶池煙恍疑坐我九臯
下髣髴清唳聞秋天華陽宫深春晝閑晴苔冷啄松
隂寒宣和六客儘模寫夢不到此宫清妍蹇予三年
事擊搏俛仰随人空飲啄長纓塵滿抗凡容比擬孤
清餘愧怍君不見坡仙作嘆真可人退易進難良自
度摩挲老背忽驚心以倖乘軒非所樂仙槃月露濯
金莖綠野風煙連竹閤得陪高步繞池塘老我何心
望寥廓
僧傳古坐龍圖嚴柬平所藏至元二年秋
九月張簽省耀卿處觀七年閏十一月甲
戌公退馬上偶得時秋苦旱冬天無雪
深山大澤物所蟄千丈懸淙掛青壁潭隂水黑不見
底老雨初開元氣濕蒼龍何處行雨歸闖首踞坐紅
雲堆山僧駭絶噤不語萬壑隂霧生緇衣咄哉傳古
隱龍性隔戸寫影窺天機一從元化墮此筆飲海不
復觀晴霓世間畫本萬尺蠖尾鬛一掩無晶輝比年
一旱幾焚如牲幣空事山川雩群龍癡睡洞府黑六
合任使黃霾汚何當鐡匣出雷火衝屋而去騰天衢
六丁奔命僕射御倒捲溟渤天瓢㪺滂沱一洗乹坤
净却㰸神功寂若無
趙邈齪虎圖行(田給事和卿所蔵)
巔崖老樹纏冰雪石觜枒杈横積䥫北平山深林樾
黑下雖有逕人迹滅耽耽老虎底許来抱石踞坐何
雄哉目光夾鏡尾束胯百獸却走潜凬埃趙侯欲盡
神妙功都着威稜阿渚中想當䃲礴噀墨時衆史縮
手甘凢庸至今元氣老不死神物所在纏隂凬前年
驅馬下靖邊崕東突起草底眠腰間恨無䥫絲箭寢
皮食肉空長嘆今朝過喜一嚼快熟視湏頂為摩編
貨馴跖服暴戾息弭耳道義思拳拳主人愛玩中有
謂遇事炳變通經權我聞漢家大獵阹冰天豸冠思
賦長楊篇四方猛士今雲合早晚龍旂到渭畋
楊秘監百馬圖(孫子譽蔵)
冀北之土馬所生息軒英爽房良精定年苑馬凢幾
抹故老一說驚龍騰大青小青帝所御勢與八駿争
馳衡先生此時行秘監扈從幾賦汾隂行翔麟日給
盡龍種春風不省鳴鞘聲楊侯疑神洞化窟筆底抺
電流雲傾當時一紙萬金重曹霸撫掌江都驚生平
寫影幾千疋未若此圖眞傑筆明䆫一日百回看元
氣淋漓悵猶濕隂風獵獵吹旌竿雲黃草白沙漫漫
大奴乘秋閱清峻渥洼&KR0837;湧翻晴瀾浮深角壯遂天
性不數南山之下汧渭間安得武鬃三萬騎濁浪蹴
破東南天蒼茫回首鍾山渡一凱歸來入漢關華陽
春草三千里還似駉駉畫裏閑
和姚左轄梨花詩韻
主人愛花情不薄淚粉闌干愁寂寞東欄一樹要洗
粧走報詩仙揮翠杓醉歌不惜玉山頽明日春凬紛
雪落杜詩韓筆世所驚大敵無前闘清廓王城春事
歲如許三載癡牀如酒惡何時翳鳳驂群僊華時吟
眺青山郭
絳州法帖歌(謝張元礼兼呈按察先生)
君不見晉人九京吾莫與天遣元精留網楮絳州一
帖天下竒要以鍾王爲藝祖内家中秘無雜收餉間
等書爲世取固知瓦注覷天巧虎卧龍跳照今古羌
予嗜書昧所守集古無由似歐九王城陸海幾燃犀
下照光怪駢萬首管窺雖得見一斑随即遺忘非我
有承君惠此石本佳銀字模糊真弊帚奔蛇走虺幾
千丈詭狀竒形驚戶牗手追心慕日有得顔氏服膺
承善誘明䆫一日百回看十襲深蔵重瓊玖就云好
竒家四壁破屋潤餘豊且蔀三杯適喜徑醉眠墨池
濡首追狂顚覺來捉筆便揮灑往往逸興驚蒙顓裴
旻劒舞凌雲煙作詩聞君君豈然料應一笑絶倒乃
父中令前
題趙仲噐治古齋
我官御史二十月秩滿身閑在京闕朋從日約扣人
門閱盡名書古饕餮古人不作古意在鬼刻神劖多
巨測喜逢治古齋中老論說精英探天巧及觀吕氏
博古書照眼形模緫傳寶趙君陶鑄真好手元氣鴻
濛驚再剖典刑髣髴三代英賜噐政宣皆弊帚免憂
躍冶不祥金蟲臂鼠肝争好醜
題都山老人慶九十詩卷次胡員外韻
古風三百聖所刪福履詠歌先夀耉後人作計競朝
昏徇利覓官甘妄繆正緣得喪損天和禀受不只歸
簿厚劉公九秩固天與護餋風神逾稚幼脫遺外物
委路塵保蔽元精若勳舊歲寒霜檜自後凋露影朝
菌不終晝笑看蒲水鴨頭綠細捲春風釀重酎一杯
吟醉頰浮丹不羡周人台背皺古耒純孝錫類多行
見諸孫紛彩綬
悪溝行(在平陽翼城縣北大尖山中)
西烏嶺下唐都鄙歘得平川心適喜馬煩車殆問前
途人說北山路無幾朝來徑走山南坡崗勢稜層登
陛址蜂回路轉十里餘驚度悪溝深井底偃身直下
幾百尺十步徘徊九還止南来山行五百里屐齒磨
平無可跐折升雲頂俯哀壑山似鯨翻掀鬛尾羊腸
絶磴盤不盡眄徹前峰後如指王陽斥馭心固壯老
馬淩兢垂兩耳胷中大物巳隱然又爲此山相角掎
我觀晉問非眼見今日河山真表裏畦田高下畫不
如煙崦人家穴蔵蟻晉人勤儉風土然山頂開耕自
山趾一丘一壑凢幾家而復唐侯風化始河東大抵
九分山民既能勤生自敉蠒絲保障兩雖拙獨有一
安差可擬山間一笑自絶倒汝亦何為論治體忽當
疑逕問畸人欲荅予詢思所以如君面帶麋鹿姿遽
縛塵纓解蘭芷優游文史恐難任涉險乘危胡至此
世人欲速見利心捷徑趨時豈君子終南譏誚責末
了千古坦途人所履㗛揮植杖指東張汝急去予無
我若非隠者荷篠徒行念斯言真到理暮投僧舍
不能眠走賦鄙詩還自箠
題趙城南王開鋪樓壁
老澗盤回幾千曲洪水平來兩崖出邑居遠邇依地
形南北經行看不足羣山掩映肺腹如河水萦紆衣
帶促畦田雖狹水所膄風俗儉勤仍歲熟東西南北
緫除官此心少盡物自安區區簿䆠封丘耳有懷莫
遂空長嘆為問霍河橋下水驚湍能激懦夫肝
清江引為僧永真賦
秋江水清深幾竿渙郎放舟煙渚間中流舉網紫鱗
出不祗博酒供盤飱借問漁翁樂何主泛宅浮家無
定所賣魚生怕近城門肯到紅塵汚人處蘆花兩岸
晚潮平憶着&KR1052;鱸思徑去朝廷物色那可得澤畔行
吟何自苦滄浪水清濯我纓林婆酒熟容賖取人間
萬事一醉休睡煞江南煙與雨覺來滿眼是青山獨
速綠蓑還自舞漁父樂真可與細瀉焦桐入新譜(謂琴)
(操有清江引也)朅來山城官事紛薄書亮吏對斜曛開圖空會
漁家趣我恨不若江頭人
張郎中彦亨督太原袱運道出平啺索鄙
語為餞因賦是詩兼簡子初宣慰
元年天策開明堂千官剱佩争翺翔當時張君正年
少書不减陳元康我初得子知遠到自笑野鶴空
昂蔵河山分陜嚴津吏六道煩君居右地十年坐聽
棹歌聲置散投閑非所憙試難去易凢幾書思遇蟠
根伸利噐南耒督運并門煙鞭籌心計驚孤騫万材
蔽河晉山兀目中巳具龍&KR0750;舡生平故人王衛州東
南開府羊杜儔竹頭木柹方並蓄如君俊才當見收
自憐右屬槖鞬意射圃何時𥙷唱籌
平陽官府行奉送部掾劉文偉北還兼簡
省臺諸公
平陽官府居上游我来視事星未周眼中之人競誰
得東西两曹李与劉一朝歲貢入民部折獄論文欲
誰語老夫雖獨心所喜雙鶻乘秋看掀舉自憐白髮
一衰翁終日區區簿領中米塩細碎固當略要以不
盡心為忡君不見鄭公温國两通判至今德業昭河
東嗟余何為秩与等正有報國公而忠何顒至言豈
易得耿耿孤懷庸自適因凬寄謝臺省公儻有伻耒
慰岑寂
鵜鴂詞甲戍夏六月宿李將軍林舘聞之
有感而作寄友生王宣慰子初
樹頭玄衣郎往往人罕識汝舌幾許長音響乃尔激
穿空裂霜竹借問何所軄農家呼汝為憂雞隴月向
斜鳴不失田間趣起早耕人秀樾深蔵曉無迹隂隂
夏木共山邑二十年前讀書客一聲驚夢入幽䆫露
氣滿空庭樹黑只今早暮無所為两眼眵昏頭雪白
咄嗟禽鳥逐時新我髮何由黑如&KR0238;
遊姑射山神居洞(至元十一年正月二十九日也)
幽巖洞如瞰隂壑洞口飛甍架虚閣眞僊乘龍竟何
在香火千年事如昨蒙莊一言疑萬世槁死荒山凢
幾輩何殊山石老且頑我欲砭訂其能還呼兒㗛折
山花看淡白長紅恐自然
比洞(名王母洞)
南山截然如案齊東西两崖相抱圍洞中僊人去不
返老柏滿巖空翠微我耒天氣二月初山鳥山花皆
友于野情本与撨漁熟莫遣遊人避使車
銅方爵歌(為翟噐之賦)
荒陵盤盤枕山埛石麟埋没秋草平隂燐夜出金作
聲牧兒走避群雉驚佳城一朝見白日神物還從野
人得勒銘壬子歲幾周考䆒古書猶可識篆文䥴刻
非近世周鼎殷盤廼倫儗两柱作(一作撑)貝形四趾垂
象齒雷章繞腹隠觚稜老鳳喙長驚下陊土花繡澁
不敢蝕飜成翠羽丹砂紫我觀三代制飲噐多圓體
咄尔形模方&KR2421;刻殆神鬼秋&KR0818;春蒲非可比物之隠
顯固有數流落君家得所止土雖好尚具眼少博雅
如卿古君子𥙷亡吕氏尤取重元氣淋漓開太始君
不見逹人大觀者今古一昏曉人生極壽百歲止作
計千年意何藐我歌君試聽古人誰盡了九原不復
作此噐君當寶一笑尊前為傾倒
短歌行山中寒食作(是日遊李馬二墳)
花枝入簾晴晝長游絲翻空網春光一聲金縷酒滿
觴聽子短歌踏春陽雲淡風清日將午信馬東城歴
煙隖人家野祭須墓頭白白紅紅滿原圃飢鳶欲下
影婆娑不待播閭徹盤爼陂陵高下麥青青貴賤賢
愚同一土况兹百歲忽如寄過眼浮榮誰比數古人
感此由重論力取功名照千古東崗畸人說隴西攀
附雲龍揔風虎鉅株枝散勢莫依瀟索荒丘穴鼯鼠
豈期健婦持戶門一片豊碑論世譜林宗不作蔡邕
死旌紀紛紜争媚嫵銀罌酒煖藉草坐滿引一杯私
自語吾家先壠在衛南老栢如林百年許起身耒耜
世有澤嗣及先君擬掀舉生平抱負奈數竒賫志下
泉良獨苦悲纏風樹逾一紀業在青箱恨難抒伐柯
有斧睨不遠負荷至予尤莫取一官羈靮晉州城竚
望南雲淚如雨
風秀丹山歌至元壬申耒官平陽得之於
錄事參軍周幹臣處周予弱冠時伺舍郎
也十一年春三月十五日與兒子[孑(焉-正+?)]讀王
黼朱勔傳及僧祖秀華陽宫記因作此詩
以贈周云
宣和寶石眞渊藪萬狀卿雲照靈囿當年幾鑿太湖
空嬴得綱舡枯九有丹山風秀徽所譜嬝嬝金書瘦
於柳周郎携自河陽城夜壑雖深縱豪取一峰突兀
王潺顔曾在紅雲顧眄間先榮後悴物常理我今感
汝為長嘆朅來伴予茒屋底憔悴秋娘歸故里清燈
摇搖光滿几爐煙作雲研涵水老虬蟠倔似求伸隱
隱猶能鱗甲起此時對君心境閑人爲物遷今亶然
掩書瞑坐清思遠夢繞華陽松桂寒我思象江老守
尤酷嗜不惜千金輦致來長安家無婦兒居無廬六
石與伍歡有餘義山賞識豈徒爾愛蟠好尚極類古
人之意欤一杯下咽歌者誰南鄘小子王共谿
醉歌行(燕平湖作時為平陽府判)
蒼陂水漲玻璃滑堤柳含煙翠蒲茁當年亭舘巳陳
迹老樹遺臺猶秀拔我來置酒池上頭使君不負騘
馬遊縣曹供張散平碧呼集妓樂羅珍羞君侯一笑
䦕懷抱十日東風醉芳草自嗟客子何所有春色三
分二分老人生歡樂不易得况値清明時節好終年
塵土簿書裏未礙金尊重傾倒湖光照眼明羅綺碧
㶑瑶翻歌扇底氣酣急遣張水孅取樂不論冠佩委
溪風吹面縠紋生两葉蘭舟鐃鼓起紅衣飛墜彩䋲
高没入蒼煙驚躍鯉郡人亦喜歲華新四面縱觀空
巷里佳人弄水祓不祥公子聮鏕特觀美錦筵香細
酒不空既醉窮歡忘誇靡溪神捧出柘枝娘翠袖娉
婷矜便軆繡靴畫鼓隨節翻羅襪塵生步秋水一春
盛集固云樂此會賓僚尤燕喜山隂修禊晉諸賢暢
叙幽情差可擬客言行春似蜀守醉到浣花而巳矣
樹稍晴日向斜暉使君皂蓋先醉歸就中二公最愛
敬栘次臨流盡餘興一杯未了風翻浦山公倒載尋
歸路自忴白髮非春事多爲湘妃厭歌舞呼兒覓紙
紀歲時不以斯文烏所覩至元乙亥三月春元巳纔
過日在寅浩歌月底還自笑醉裏詩成似有神(上二)
(公謂同知張明卿治中忽英甫)
玉璧城懷古至元甲戌冬十月廿五日由
稷山入萬泉道出故城臨風吊古慨然有
作
我行河東幾欲遍大抵盤回山阜轉南崖高與北山
齊玉璧城根分一綫荒煙廢壘點杯土砲具梯衝經
百戰短碑盛說鄭君靈萬騎隂風想平甸一曲悲歌
敕勒川當時神武巳凄然韋公守禦儘良策更着百
升飛上天乃知誣殺咸陽日即是邕皇入鄴年(鄖君韋孝)
(寬封號有宋元祐間廣碑邕即字文武帝名建德六年平齊入鄴)
聽祥師彈琴(十二年四月初四日野奠崇福院作)
冠帶對鳬吏三年簿書叢王事固鞅掌我禄亦巳豐
有時意不愜耐此磈磊胷濁酒餘妙理中堅若為攻
朝來偶過野僧話禪房花木幽而通坐中靈府覺虚
寂祥師爲我彈秋風古人不復作古意留焦桐秋聲
瀟瀟随指發煙篆裊裊縈簾重悠然拂衣起遠日翻
冥鴻閑愁積思失所在盡随槁葉一掃千林空
㐮陵行
暮春庚辰日維丙駕言出遊亊耕省西郊微雨半晴
隂幾點殘雲霧山頂馬蹄踏破落紅香飛盖追隨垂
柳影晉人熟食一月節店舍無煙竈厨冷春到㐮陵
滿縣花綠隂池舘揔姚家清尊遠酌會心賞不與鶯
燕爭春華畫輪歸輾故堤沙金店西頭酒更嘉舉杯
為憶劉漢事雲龍風虎何紛挐帝渊東開蓄峻址青
衣行酒真驚䴥褰帷一笑兩寂寞野老指點宫臺窪
萋迷悲碧荒城曲依舊溪流帶北斜
贈賈主簿德遠赴春官
唐風思遠非難治竊戒官僚多自棄賈君三載趙城
簿一縣至今稱事事秋風告别赴春官千里辭親不
憚難湏知捧檄毛卿意要盡平生菽水歡
戴松盡牛圖
吳儂四時耕瘴煙吳牛見月心茫然戴郎此本極閑
逸筆意遠出韓公前解縻脫鞅春事畢江臯野草香
芊綿歸鞭影亂散平楚考牧大佀斯干篇因渠喚起
歸耕興夢到西山谷口田
李营丘寒江晚捕圖
古人不地着所向無賦租漁蠻舟為家一葉縱所如
斜陽淡淡明江湖萬魚戢戢依寒蒲幾家罾網晚未
巳博酒欲得松江鱸卧檣傍舫宿波面不爾風浪防
艱虞何當醉帶笭箵去添我煙波作釣徒
七夕曰同府僚觀稼西郊
秋風瀟瀟吹遠林兩山極望秋禾深同來觀稼憩樹
下把酒一笑高槐隂天公成事乃尔易一雨變作豐
年吟田家耘耔心未巳當午相看理荒穢鋤端信有
三寺澤更為禾頭添粒米自憐微䆠西復東且喜所
向無災凶丘民得所能事了我禄雖薄亦已豐老農
堅話使君惠我曰論功歸太空天子(仁聖感召和氣)致時雍
黃崖行
黃崖峪深能幾許殆似赭餘無足數寕知竒石産山
腰一脈砌如縈綬組青章紫質含玉潤錦罽孄斑驚
製縷楚雖有材為晉用山節星馳来歴覩簡書專&KR0933;
正官臨敢惜筋骸嘗險阻褰裳上下谿谷間石角鉤
衣互撑拄是時秋暑八月交背汗浹流氣煙吐班荆
坐憩還自笑汝是愛山王判府守官四載愧無功今
次扵公竭肱股役夫分功日有程荷鍾持鑱編什伍
摧堅抉礙先墓脚不假鞭驅矜智取風埃蔽壑散雲
煙巨石砰崖轟戰鼓不遑蠟屐阮孚遊眞作伐山靈
運舉老翁炷香適何來再拜向山親呪詛溟涬纔分
有此山其在晉邦羣玉圃山靈萃秀不自衒埋没荒
山幾風雨材爲世用出有時一旦承恩藉君武漢家
製度陋嬴秦大起明堂朝海寓堂堂天策干維城建
國分苑開雍土正湏壮麗称王宫不爾何能回萬舞
我今問翁汝何為扶杖叮嚀前致語翁云匠業㞐此
山薄伎傳家自吾祖我雖垂老喜見此側陋明揚遇
時主夕陽欲下山更好疊巘攅峯爭媚嫵人為物蠧
固亶然石兮石兮今玉汝
曲沃道中與老農語
大尖山前好原隰隴畒横縱忘南北人家種麥秋社
前一片蒼煙朝雨濕田家稍豊即升平十年遊䆠初
無成會湏了却人間世白髮歸來伴汝耕
新道成車中即事
蜀山天險古所畏少陵有懷眞宰罪壯哉此舉見成
功一日連峰驚破碎老農傴偻向余言所謂一勞而
永逸相携徑下弱羊巔鳥語山容兩豁然牛箱籠負
連連出坐看輕塵抹白煙
金店馬生者贈余峴山圖走賦是詩以謝
之
平生愛山復愛畫近歲長遊石林下暫還大府宿金
城喜得馬生同夜話共云馬生非畫徒見來情性温
而愉坐間贈余峴首畫江山秀潤與馬俱取之非欲
奪所好開卷即與馬生對坐隅物微意厚將何荅走
賦新詩當乘珠
山中瓏研歌寄商左山副樞
有石有石玳瑁色遠出姑山兩崕側我來伐采偶得
之玉潤金鏗駭清越海霞蒸發爛朝暾蒼雪糊模點
晴碧石中廼有此理存斵就庚庚玄色璧又如神龜
負圖出渊水偃仆沙頭曝秋日山中長夜有餘暇老
眼看書苦無力挑燈礲洗愛竒章憑几坐餘腰膝屈
書生習氣老不除筆研留心朝復夕自憐持此果安
用欲擬三冬文史畢呼兒起視夜何其斗柄參横插
東北
題董少平廟壁
湖陽蒼頭虧政刑湖陽新貴帝女兄漢家三尺有成
約臣宣守法身為輕主前取奴縳車下洛陽一市為
震驚大奴走匿魄巳裭小奴側足回與行含悽入奏
温明殿(後漢殿名)萬乘起謝難為情秪知強項古遺直我
愛世祖英而明一丘荒土青山道下馬陵前拜秋草
應笑摧姦百鍊剛比比柔夷指堪繞
吳娃行(至元十三年丙子歲冬十月廿八日亡宋皇太后謝氏次衛州唐津)
(渡是日即舟行東下故有是作)
元年長星竟天芒(謂至元元年也)十年而後江東亡元城老
嫗忍不死奉璽北走朝
天王内家監領分嬪嬙魚冠高䯻猶宮粧翠衿縞𬒮
不曳地言語無異甌閩傖南來初渡鐘山江羅韈去
踏燕雲霜風塵千里河朔道慘淡粉黛無晶光憶昔
掖庭初選入十五十六先後行深宫花滿春晝長芙
蓉水殿薰風凉朝儀雙引垂紫䄂珠櫳曉侍熏籠香
秪知秦娥一生花裏活眉嫵老學吳山蒼一朝兵合
景陽宫故國繁華佀夢中两宫問寢紫宸仗往事盡
逐江烟空黃帷羃野待水次郡縣護送浮航東万人
山立看且嘆亡國大略今古同太極殿前天子班玉
觴上壽頳龍顔柴家母子何負汝賜與僅免飢與寒
悠悠万事不可必天道好還歸有德就中此理誰會
得蓮華峯下高眠客
鎮州懷古
吏部聲華山斗重身處平時若無用積年王湊失臣
度諉使賊庭撩虎閧舉朝嘆惜試不測天意中間表
竒節血衣滿前盛氣臨一語未畢兇鋒折鎮人萬目
矚使華五紀得瞻唐日月嗚呼蔵噐扵身利有餘不
遇蟠根何所别
周卿二子歌
周曹两家世系長伯仁之德再世昌諸孫詵詵見身
後不數謝家蘭樹芳大兒讀書書滿箱小兒竹馬青衫
郎掌中瑜珥生輝光紅點杏蕾争晨粧外家碧沼東
西堂金粉滿貯芙蓉香今冬書來召歸省要畫百子
春池傍伯仁有靈亦含笑紫川渊流殊未央紫川淵
流真未央
冬十月朔展墓回有感
新壟多故人少野祭瀟瀟滿荒草十年重到故鄕山前
日兒童冠佩好我時引鏡還自憐五十衰翁能不老
正湏萬事聽天公不用時情生熱惱流行坎止即吾
師試看古人誰盡了
簜樽歌(為宋少卿弘道賦)
海居两間勢雄尊地維火荒足怪&KR0903;春雷奮蟄地軸
裂氣擁簜本驚輪囷雲蒸露濯玉幾圍癭異不數蒼
筤孫洞蜑柸飲變古法欝屈斧断蒼龍根一朝六鑿
混沌竅海潤猶帶風濤㾗初疑神螺闖首髻鬟古復
訝凍芋出土鴟鴞蹲坤堣古非禁酒國桂醑碧㶑滇
池春木蘭花發雪鸚囀野飲挹彼供鯨吞江妃竊弄
山鬼看深夜嘨擲吹燈昏炎洲北走落君手孝節閱
世清而敦廣平磊落書載腹時浥妙理開清樽金壘
玉斝非我事正湏一日不可無此君殷彜周卣列左
右碧花繡澁腥龍紋簜之為尊尤可人蹇予蕭散嵇
劉客黃爐久為河山隔來遊都邑徒永久若恋明時
無寸策新豐樹色繞千官滿馬京塵歌偪側何時為
渠醉倒枕渠眠一夢婆娑竹林國
西京王生歌
君不見西京王生一布衣游談公卿奚事為觧紛畫
策作隂助頋盻勢利輕塵泥延中結襪似倨傲一語
能釋當時疑惜哉太史偶失世與諱至今義烈猶光
輝乹坤英氣初不問乃今復得是子趨人之急逾巳
私襟期有在許諾重駿足肯受黃金羈凍雲曉拂銅
駞陌雪花澹與梅争白平明東閤給事回家近沙堤
儘春色新詩吟繞錦窠香笑作平原眼中客人生百歲
駒過隙只有聲光爲可惜丈夫適意杯酒間義氣愛
君多感激岷峨秀色錦江波萬斛醲薰貯胸臆絪緼
都作濟時具辨與朽株為粉飾吹嘘寒律變陽春未
讓王生謀緩急君家義鶻固有歌更為樊川摇醉筆
秋澗先生大全文集卷苐七
