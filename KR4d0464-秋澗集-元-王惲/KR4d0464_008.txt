秋澗先生大全文集卷第八
七言古詩
入侍行贈董符寳
君家大兄吾故識君家三兄乃友執游談仰止有歲
年只有八郎初未覿八郎内時五雲深五雲宮闕何
沉沉此時密邇司獻納夙夕忠謹餘月心人知掌中
金窠篆屈蟠螭重豈識兩䄂中有蒼生霖㥒聽民瘼
懷惻怛細至稼穡艱苦歌謠情
聖皇逹聦豈有既
天語夜久何叮嚀御幈香暖代鳴玉高枕安寢神遊
清輸忠往往捄時弊筆諫不數公權誠君不見西漢
元封神爵間两朝貴幸張與金長楊蓮句滿宫舘正
以世閱遊從列九卿何如董侯剛方見特立大冠脩
劒明月簮日華光動鬱金袍嗚鳳翔集朝陽岑一從
通籍愈忠慤四海知有万石不為冨貴之所淫書生
薄游不足惜凬化正爾基周南炎蒸幽朔今一軌好
承清閑之燕請君一鼓觧愠南風琴
小山行(馬子卿簽事贈予小山子目之曰共嵓故作是詩以謝)
我㫺東登泰山頂直度天門歷參井十年西走華隂
東仰面蓬峰落天影岱宗坐如太華立夢寐至今猶
耿耿朅來塵土客京師長往無時空自省愛山復得
馬簽書相對高談冠佩整馬卿有石寄禪䟽護持擬
與經凾俱中峯魁岸大人坐兩峰傍翼殆若庭立而
議相承趨我因閑遊叩僧戶見之清興為𧺫予摩挲
携去便許諾喜過中流失舟還得千金壺汲泉滌濯
抉泥滓特置棐几為膏濡君不見羅池謾作万石記
娱悅巳棄荒夷嵎一拳泰岱堕吾前寸碧點出遥岑
圖博山香煖黃金爐細烟蒸潤飜飛鳬芳菲來助怪
石供縞帶一縷山腰紆有如岫雲雨歇歸洞府變化
滅没還湏臾羌予本是山澤&KR0751;澹然對之氣安舒年
來便静百念冷今復樂此依俙仁者之徒歟山容忽
開欣我主瞑目便到秦觀吳觀之仙都茶甌去手風
生臆飄飄如駕天門舁月明䆫影印庭栢落落恍倚
秦松株地爐火熾紅艷發又似日觀坐看日出海湧
金輪孤茅齋一夕得此樂冷却案上熊蟠膄微官不
到竒章公甲乙乃有竒章之一太湖它時南歸冨潤
屋不愁室無僕孥居無廬敖懃厚貺何以謝我欲贈
之雙瓊琚瓊琚雖美未足報拜贈新詩永為好
沙堤行
君不見漢家日月四百載比隆三代追唐姚經綸帝
業顧多士規随始自曹與蕭又不見丙與魏孝宣中
興頼宏濟佀慚爕理化權衡重以文儒緣吏事羽毛
千古動雲霄黃閣清風两無愧潭潭政府中書堂朝
廷思治具畢張歷觀至元中統間諸公翺翔佐時昌
相君継踵參幕畫怏决不數陳元康况今炎風朔雪
混一統軍國庶務何穰穰一朝鳴佩見獨步恩波鳳
沼飜晴光小心清慎冨籌策人望翕爾稱賢良房謀
古推帷幄傑匪以杜断疇能將璣旋衡幹日万計夙
夜密勿心靡遑愛君南選儘公允要使四海桃李俱
芬芳我常叩君見餘藴選進久已歸鞶囊柳隂大道
沙堤長迤邐遠並宫圍傍錯金輕軟襯珂馬火城前
導光煌煌行人走避歎禮絶焜耀爀奕何非常相君
報國有能事澤民三代君虞唐火城沙堤誠足當况
兹三陽排凝出九地君子道長群隂亡惜㦲時乎不
易得為君一言陳斐狂蕭曹開濟固云重丙魏論思
詎可忘
羽林萬騎歌(并引)
至元丙子歲立春后三日醉八奉御宅明
日酒悪隱几坐殆不能為懷遂取通鑑閱
唐明皇帝清宫事蹟作古樂府一章號曰
羽林萬騎歌書示表弟韓從益且浮大白
數四覺酒氣拂拂從指間出去矣其辞曰
韋娘雞晨遵慕武牝雛啄李求太女履霜得冰忽深
戒禍始房陵帝私語神龍殿前虹貫日王氣龍池濯
烟縷羽林万騎驍且雄守捉内外生隂風韉裁文豹
虎衣炳扼腕久弗諸韋容潞州别駕眼横電虬髯英
姿真太宗暗中結納許清禁継以幽求玄禮仙鳬忠
玄武門前聽二鼓散乱天星隕如雨平明一掃妖氛
空相王巳是玄真主東城瑞靄朝日鮮五三甲第臨
天淵三即歸來龍在沼晴波翠灔終南烟開元隆平
此張本烟火萬里春熙然誰圖勇断蛾眉劒翻作環
兒並轡鞭(畫家有玉環並轡圖)
瑞雪歌(丁丑歲正月初六日夜作)
去歲一冬無雪雨地不藏陽變恒煦就中氣運北自
南江表嚴凝比燕土今年正月日丙申我游中堂聞
好語聖恩滂濡來九天四海包徭盡蠲取宰臣奔
走播德音雷厲風飛開萬寓油然雲葉合中天一雪
平明幾尺許建章宫闕玉崔嵬華柳蓬萊氣先吐漢
家燕南三百州千里飛章賀恩溥天人上下本一致
和氣致祥乖則異方春甫頒寬大書埃翳四開天地
閉春秋盈尺書有例太史紀言真上瑞都城十日沸
歡聲宿麥連雲見豊歲民願
聖皇千萬春長開明堂布恩惠元和老臣愛君深賀
雨詩成伸戒勵小臣今作瑞雪歌要見天心愛民意
謁蘇墳(在汝州陜縣釣臺鄉娥眉山前)
神嵩崩騰萬馬東汝流西來横玉虹山川秀潤不少
悴知有峨眉老仙宅其中先生立朝有大節南遊天
使完其忠胷中英氣蟠不盡餘藴散作文章宗天章
昭回爛雲漢下探萬古英靈空前年西堂覩先生之
真像今年此山拜先生之堂封嗟予何者有此幸青
藜得照龍淵宫汝陽樓上重回首安得追逐逸駕攀
高風滌濯固陋開顓蒙公雖僵卧其猶龍
雜言送文郎中子周宣慰江西道
君侯交游二十秋胷次磊落誰與儔湖海豪氣(老不)减
百尺高卧元龍樓三年京師騘馬容搏擊快佀鷹脫
鞲郎官民部纔十月持節撫慰江西州堂堂提封幾
千里陽開隂闔無深幽滕王閣上洪都酒孤鶩殘霞
重回首江山滿目&KR2452;我歌一曲陽關渭城柳
聖恩柔遠思悠久化自周南同九有大司綜理固多
端急手先湏橅瘡痏四民樂業兵有制盡徹湖陂變
耕畒時驅大旆擁行軒布德揚威趁春首丈夫此時
不有爲何者功名垂不朽我雖鎩翮思奮飛會把一
麾仍出守
義士姜侯歌(并序)
歲辛亥秋燕留守府參謀刘坐事就死属
其孤扵友人姜君諾焉既籍沒姜爲伸理
其子逹官怒其僣張弓擬之姜不少懼即
棵胷以逆遂義而從其請自是姜君義烈
聞燕趙間後折節從趙雲夢學非其義一
介不取諸人丞相史公賢之以賓客禮焉
至元丙子冬同張彦魯入燕聞姜云亾追
念往事爲欷歔者久之渡易水之悲風荆
卿巳去念朱家之長者今復何人爰作歌
詩庶幾紹擊筑之遺音云姜諱迪禄世燕
人子尚其字也(刘字正卿)
參軍属孤出鬼幽姜侯諾之無蔕留一朝赤手編虎
鬚義氣凛凛横霜秋命輕義重泰山比白羽迎射身
熊侯孤兒挈歸兔孥戮姜子拂衣無所欲朱家素擅
長者風睚眦椎埋真碌碌魚紋三尺澹秋波千丈聲
華光輦轂至今燕市人嘆羡五百年來未之見張卿
說似予作歌庶激清風代君傳
趙穆篆隷歌(丁丑歲四月十六日作)
古人冨席珍璀璨玉無玷兼善不並稱例為長所掩
予觀當塗文雄放雜淒渰一朝玉筯名餘作鋒鍔歛
是知學與才相須成琬琰六經學淵會熙緝光自𦦨
道藝貴自得舍瑟想曾點陽冰嚮匪斯文徒秪解篆
畫方圜橅千言落紙極停穏一雋而後將無餘眀昌
王趙稱文儒問書竹溪真起予微言提撕何理到歸
讀六經兹本欤趙郎翛翛姿態殊十年弄筆好古書
嚮來客燕見其作殆似蟬欲蛻殼蛇遺膚去冬丙歲
復入燕趙郎篆學超於前我為驚戄問所以荅云近
得松岩之秘傳惜哉高君今已矣黃壤不没蛟龍蟠
嶧碑岐鼓得遺法趙郎手追忘寢餐我因為渠槩一
言書至形似真徒然行逢碧落卧其下發塚親得中
郎編胷中塵俗何由蠲正需力讀經與史他時會見
將與松岩並驅相後先
食梅子有感
穉歲食梅矜行輩並撥連揮嘬長喙近年羅列雖滿
前黃熟有餘聊雋味極餐不過三數枚老頰流酸牙
莫對物逐時新歲歲同人到中年凢事退潮陽南還
幸不死齒豁頭童足悲嘅我今五十齒雖牢食不能
多行亦憊只有區區行志心若與公同人不逮
潜齋歌贈中山知府史子華
潜齋有志操不為浮榮汚彛衷剷豪習摡之詩與書
吳鉤佩錦带寳校千金駒溢目不回顧棄如履中苴
嘗出試所學三年事徵輸衛人樂安使歲計公有餘
淵潜不自珍昭然靄芳譽不覿五載強去冬會燕都
與語覺道勝行身老諸儒神王氣骨清兩目秋鷹瞿
扣門來別我朱幡擁高車去作定州尹志意何安舒
余思潜之功於焉見容與中山物繁稱奥區燕南劇
郡此要途大兄持節官衡湖四郎按部参旗墟一門
鼎足列清要正有報國忠而劬凝香燕寝供坐嘯紅
旗鐵馬無邊虞心清事簡自多暇輕裘錦爛光鄉閭
况君才高足爲治聲聞日向天朝趍書来不必諮蕘
議丈八盆邊有二蘇
長慶行酬暢純甫贈元白二集
長慶詞人幾勍敵名動華夷說元白拾遺樂府即諫
章相國絲綸號新格天教韓柳出仝時要使詩壇閗
清逸年来愛白復愛元老厭風花喜情實圖書東壁
黯晶熒五十年来無是集有時擬賦三兩題斷簡殘
編僅佔畢暢君好書似鄴侯荷囊去躍龍&KR0750;舟臨江
釃酒参幕畫佳䴡看盡東南州棄人所取取所棄青
帙萬卷堆行輈蒼江夜静虹貫月不羡克敵琳琅璆
三吳歸來巾一幅蝦蟆池頭兩椽屋足跟不踏貴人
門磊落羣書載其腹自欣滯貨潤有餘贈我兩編償
不足恍遊赤水淂玄珠咲入荆巖抱和玉翛翛庭竹
北窗風准偹殘年霑䞉腹
虎牢關行(至元二年夏六月予與搃管陳慶甫考試洛陽東還汴京道出)
(其下)
鞏原北望河洛郊嵩邙柬走脊尾高憶初洪水勢方
割湯湯北匯深渊壕千年水去两崖出天險東阨開
成臯中原失鹿在所逐河山戰氣秋蕭騷當年刘項
侭勍敵阮生猶為嘆非豪竇王椅角更可笑如蛾赴
燎其能逃秋烟古戍深黃蒿狐狸夜上關頭嘷空餘
千古荒城路輸與行人說爾曹
送齊彦簽事湖南
廣平一生真相業老坐朝堂振孤節理明有守見不
疑萬事坌來能勇决我游洛師比盧龍嗣侯共事多
相從文章翰墨有定價落落真有先相之遺風今年
白麻拜新寵去去按部江西東朝廷妙選正有謂雅
志不負温郎騘江南綠水天四圍秋風吹野百草腓
煩君華岳峯尖舉着眼飛翔覧德輝
商鼎歌(并序)
燕士張君文季讀書不求官治生不務冨稍有嬴餘
即購求古噐書畫為事故其家藏三代巳来䁀彜敦
卣及前賢法書名畫甚富素負藻識遇夫竒妙不惜
資貨期於必得既得之傳觀惜玩初不吝惜暇則明
䆫棐几展師陳列廼沾沾而喜曰古人不作古意尚
在三代之英精諸賢之純粹今吾何修一朝盡得而
有之其稽古尚友之誠静觀適懷之樂於斯時也中
心充實意得所寓回視晉椘之冨趙孟之貴不啻如
雲烟之過目遇佳客踵門焚香煑茗盡彂秘藏為序
說家數評(論其)優劣雍容文雅有都城故家風味於足
稱也仙露寺僧寳藏商鼎有年不惜百金易而得之
愛玩不足復求舘閤諸名勝詩詠喜為序其平生澹
癖仍以古調歌之其辭曰
維商賢君六七作禮重烝嘗制於鑠只緣近古俗忠
厚象形作噐窮精鑿敦彛鍾鼎賜臣工重比謚贈縻
天爵當時文獻不足徵故家餘俗歸寥索蒼銅不逐
太社凶千古流傳誇灝噩供佛牀頭夜壑深物歸所
好得真托張君嵇古負精識入手摩挲三歎息兩耳
高撑足拱三六乳附觚何的歴餮饕繞腹雜雷紋紫
翠英英帳猶湿細觀𣢾識商父丁崑玉南金非所惜
平生澹癖心不足此日大嚼情暢適模形遠紹考古
圖發揮假手詞人筆君不見當年莘叟負謁湯高宗
肜祭雉雊鬲黃金塗耳玉鉉光此事傳聞巳陳迹一
朝怳堕三亳間神明之噐今目擊或裊沉烟讀誥盤
或挹殷谿煑巖(石尚)友直探三代英平生閱古心方畢
歸夢謠丁丑歲九月二十三日夜夢陳緫
管作時為浙東宣慰使十二月二十日密縣
王縣尹至知公於九月七日為越之玉山
賊所&KR0675;
五更歸夢東南長越州城府山蒼蒼我遊不省夢中
客浮雲樓觀争翺翔節齋枉駕來就見上廉遥喜瞻
清光倒衣走欲降階接陳公出避朱門傍斯須往謁
登西堂要話久别傾肝腸我公不之見蕃師滿禅床
卉服魋結古碧眼須眉厖争先問訊展恭恪青松亂
踏天花香就中老沙弥合瓜伸圓吭向子致呪語隂
福來穣穣思公罔覿對佛子坐久心思方彷徨傔來
促起公召汝導我前往穿行廊追奔接踵歘不見如
瞽失相徒倀倀平頭闖首告前路終惑所往心爲狂
惘然推枕若有喪但看落月滿屋梁我思與君别屈
指一載加相思葉黃江水碧神交日夜心曾遐自春
徂秋三入夢似恨海角天之涯吹燈信筆成詩句病
眼溪藤亂紫花(時目病新愈乂暗用楽天元九紫藤花事)
日蝕詩
至元十四載維龍集丁丑孟冬丙辰朔詰旦隂風吼
朝家有移告日蝕百司守伐鼓幣用杜庶嗇閧奔走
都城十萬家竟日喧釡缶壯於田單兵聲勢助衝掊
盎水觀日景占刻入午辰(蝕午正二刻)陽精從西虧若有
物噬吞初看偃珥玦再覩巳半輪終風轉蓬勃天影
慘以昏斯須食之既陽光蔀無垠始似昏暈鏡久乃
挂鐡鉦團團溢隂影環輪玉爲繩晴天朗晝藏厚夜
九衢草草人面青衆宿不多出争光見三星(謂填星角大角)
(三指也)只愁六鑿渾沌死蒼生百萬淪幽冥盻盻向申
正輪圓復其明炷香再拜立前廡心魄動盪久尚驚
隣翁行年八十一如此災變見未曾我問長老說日
月中有烏兔精顧兔固微物性狡隂邪萌人間三窟
厭不處緣雲入月爲家庭太陽養火烏爀爀森神兵
飼肉祝融家渴飲咸池泠二足利鈎戟炬火燃兩睛
婪婪鐡作喙啄雲下開變隂晴曜靈壮汝觜與距外
侮有犯鳥維憑六龍頓轡或少軔知有神物擁護終
是隂為懲不然日圍千里不一蓄棲尔其内將何營
及兹隂精盛所歷乖常經陽烏雖神力寡弱勢重不
敵從侵凌避集扶桑枝噤縮潜威靈想當旣厄時如
何炎官赤熛不率其徒來助勢與聲彤幢絳天鼓雷
霆振烏挾日騰两翮火吻噴薄摧隂凝逐兔入月脇
隠伏跧其形樸朔知所懼彌離黯光晶含章合玄度
安曜周八紘天公此兩目萬古更不盲嗟予旣匪羲
和官區區空抱傾陽誠天高不可階此事難具陳作
詩擬月蝕欲見此志終或伸盧仝撫掌韓愈笑吾等
狂德君其隣
南宮老仙雲山圖(米襄陽筆應奉李受益藏)
南宮玉堂春晝晴瑣䆫霧垂幽思清先生胷次幾丘
壑淡墨落紙詩無聲白雲滅没春山碧萬木淋漓元
氣濕風煙自昔鹿門深似愛龐公不浪出㐮陽雲卧
思怡悅不為濃纖争巧拙虚堂生白定何如玉氣柱
空虹貫月
盧仲傑送所逸東萊集二帙
盧卿贈我東萊編偶逸二帙心茫然朝來覓送■欲
舞有似合浦珠還蠙要書不必三萬軸插架所貴皆
成全風軒讎校忘午寢一讀三嘆鏗朱絃每逄佳處
時再欵不惜两眼遮昏煙就中細味官箴作覺我疎
愚性最便
簽院趙公許惠歐蘇集作詩以問之
平生性癖耽墳籍細字牛毛早年筆只今五十眼昏
花清晝看時滿行黑投身散地百無亊不著書遮如
有失趙公嗜書似鄴侯不為章句非雕搜綰持樞紐
日多暇借箸自有胸中籌更尋往事較所處有夢不
到琳琅璆嗟余何者登瀛洲殘膏未免窺前修大淵然
闊海鮫鰐翥洞視千古蘇韓歐文如不作作取法捨
是三子將誰求窮閻雖具何足玩破碎重黑支吟頭
牙籖插架三萬軸誰省浙本鋪銀鈎或蘇或歐兩俱
可勿使石壁成空投仁存義舉侯門事却恐乘機似
巧偷(仁存義舉用史記侯之門仁義存晉石壁見管子)
涇陽鎮中秋贈馬(御史時予授監德昌司南下)
去年中秋客燕山把酒望月空雲烟今秋此夕涇陽
鎮六合一鏡懸青天乾坤軒豁開真境萬籟無聲露
華冷京居多暇賞心違長路無家此清景湏知世事
皆偶然賸却私憂胷刺梗同行喜淂馬少遊月下一
樽還對影爱君才氣白眉良攬轡澄清知所省豸冠
自古出儒冠老寉何為随露警人生幾度中秋月不
學羣兒𣣔圓缺舉杯酹月月應聞安得玄霜變華髮
追逐諸君昌晚節
小邊行一百五日同揔尹張彦亨赴小邊
口相視河流回馬上偶作此詩
北趍小邊相河害坐看長堤驚裂壞中流忽起劉子
歎䟽濬神功思禹大憶當殘金堯河界两涯峽束如
縈帶靈鼉萬鼓動地來洶洶聲聞千步外堤防不議
四十年河行虚壌任徙遷乃今去京無一舍衝波南
卧翻鯨鱣今年築堤捍渰水明年捲掃防洄淵濤頭
况與酸棗直南北高下尤相懸旣非經瀆久遠計徒
費民力妨農田正有避移策上聞放之曠野從奔衝
不然建議以土湮大堤縷水横西東楗以木石東逾
鐘逓河東去過京角此是永逸無窮功作詩擬逹宣
房宫
夢陳節齋
至元十六年巳卯寒食夜卧開封後堂
夢節齋陳公旣覺呼童吹燈信筆賦此
追憶往事令人短氣書示正甫敬甫二
君子同爲一嘅也
花枝入簾春夢香遊絲翻空清晝晨今年寒食客梁
苑追憶往事心彷徨前年考試登玆堂陳侯館予羅
酒漿拊床高詠逸興發不覺燈前大雨聲淋浪生平
胷臆向予盡使我肝膽争開張重來物是人不復夜
夢見之晝微茫誰期此會乃死别剗血不滅吳雲蒼
攬衣起行步落月梅影滿庭空断腸
信陵公子行(與西溪同遊)
春風獵獵吹輕裘聮鑣來作夷門遊令人遠憶魏公
子徑上吹臺臺上頭却泰存趙震九土誰意抱關老
吏能此帷幄之良籌飢腸自古出竒策功成何害屠
沽流高皇布衣重公賢大梁城邊幾遅留一朝龍驤
開漢業舉功不復詢來由豈非慕藺承餘休嘗讀太
史公今日把酒酹墓周當時朱門滿歌舞此日野草
荒山丘醉歌信陵行碧雲日暮寫我憂英雄割據雖
巳矣高義凛&KR1006;横清秋追攀逸駕那復得落日倚釰
看神州(倚釰一作徙倚)
題子猷廻舟圖
勾吳四時無正天盛寒之月猶春妍朝來一雪天地
白田父適喜争狃顛宜其佳客逸思發乘興逕上山
隂舡煩襟囂慮一洗爲瀟然江東名流說戴逵高談
禮法殷春雷子猷恐是虚華士竟棹空舟夜半回
山陽早發
疎星綴空殘月烱我行早發山陽境太行九月未黃
落一片秋光蕩林影愛山竟作三日留心下快活還
自省江山登覧能幾度素髮飄蕭巳垂領愧無明略
濟清時性蹇才堪卧雲嶺長疑造物若倒顛馬使守
閭車拄鼎十年欲作百嵓游此度徑耒猶事梗勒廻
俗駕似有意未許嵓畊遂幽屏醉臺劒沼两寂寞夢
寐賞心終耿耿馬頭回首望山門白雲抺盡青山頂
雄狐行(按部唐縣為小縣尉作)
黃蒿古城狐晝行窟宅深固通精靈群貍闖首潜助
勢跳煙嘯月妖腰輕社翁不神名則在將假其柄先
憑陵西隣有田奪巳饜東家有羊頤指烹乘機侵刻
恣所欲草棘蔽翳無由鷹老羆惑媚過不睨飢鳥噤
啄寒無聲我雖老鷙瓜距秃一擊欲示終身懲遽然
脫去成漏網固厚其毒羣心驚眼中雉兔盡何益使
我怫欝難爲情歛翮坐覺秋風生
月老招飲
禪師慰我從事勞臨臯置酒來相邀西軒雖小面流
水柳塘風物春飄瀟觥船一棹入法海照眼孤月翻
雲濤既逢方外對佳景不飲亦復心陶陶况師有酒
藏已久快吸儘足供鯨鼇張侯引吭歌未闋嘉甫抗
首賡其騷杜鄕尚子噪扵側冠佩倒落軒湏毛僧云
劉君更開爽惜不同醉持霜螯連揮大白不知數醉
眼四顧天爲高出門乘馬復班如壘酌已罄猶飄操
一聲隣笛𧺫落日追憶往昔懷英髦陵川已矣九帥
死此樂無復争禪逃眼中文武驚墜地悲風爲我徔
空號予雖老驥志有在為國涕下沾綈袍陌頭柳色
春向晚南塘碧水深幾篙簡書有程促又去悠悠離
思懸干旄醒來信筆紀其事雅集難再誇吾曹阿師
深藏莫輕示政恐見哂螟蛉豪
望黃金臺歌(寄贈劉夢驥)
君不見孔子修春秋二百四十有二年燕人歃血纔
一見下逮戰國尤茫然維南聲教耻不與苦羡齊魯
多英賢黃金不惜築此臺當時何限郭隗材政緣市
駿售其骨雲烟轉盻龍媒來古稱得士國無小甘棠
世業如天開悲風瀟瀟易水暮往事不復令人哀昭
王之名傳永世黃金高臺安在哉
越雞行贈柔明憲使
君家素雞何異常來自越裳天一方又聞越溪之女
天下白臨水照影長相將久之氣感與俱化不覺粲
粲争輝光兩足不盈握軟玉紅鱗芳孤唱有餘韻滿
喙鏘風簧丹砂暈頰絳冠小雪氄覆背銀絲長雅宜
宫閤催曉箭欄千五夜凝秋霜主人前年列朝行風
雲劒珮争翺翔歸來故家對此物夜夜夢到雞人傍
呼徸愛飬無遠出飲啄長使居中唐深沉庭院縈回
廊離離花影翻春陽今春哺雛凢幾軰晴雪亂點筠
籠香我從公子偶見索苦要鄙語爲相償初心玩物
物反玩戲吐綵綬信鳴吭他日雛孫求執贄不愁無
物餉鞬郎
春溪小獵行
經略史公子明春溪小獵九公子有詩
以紀其樂索予同作至元庚辰三月三
日五夜燈下走筆賦此
春風兩岸春草碧漫漫溪流野鳬集花邊高塜卧麒
麟拜掃歸來見豪習一聲畫鼓警鳬飛霜鶻翻空看
横擊離披五色墮馬前血灑平蕪驚半濕野橋淡淡
夕陽低回風䬃䬃溪神泣不愁歸具衆賓須紅燭金
盤快鮮食將軍往歲東西征苦竹崖傾江島赤高勲
烈烈在雲臺婉戀龍姿見平昔平生得意在戰酣州
郡徒勞非我職明時政有逐禽樂醉聽清商還自適
鼻端出火耳生風夢裏弦聲聞霹靂君不見姚崇奉
詔趨新豐徑入長圍吐竒策呼鷹縱犬少年事大拜
曾從指蹤得君侯逸興浩無邊老作獵師三萬日帕
車過市奄新婦此事終爲景宗叱自憐白髮兩眼昏
矻矻窮年大玄筆
君王有夢渭濱畋苦恨非熊深自惜
野兕行
東山何高與雲齊松柏薈蔚深巖棲龍潜虎伏變叵
測野兕何者依貔羆暮學豼怒嘷朝循羆所蹊睥睨
弱者肉獵食長林麋内助隂血盛外增兇豔平厖然
非不偉椎魯初何知時時具饜餘啖罷假其威復從
群猱弄舉措甘傾危同類忌投鼠將爲真得二獸之
幾微浸滛犯行路跂扈恣所爲窺切乘物便大笑狸
怯狐多疑孤鶚憚弗擊林烏噪而飛獵師厚其毒使
之自猖披一朝果投穽慘悴兩耳垂掉尾乞衆怜趨
蹌曾不如狐狸吁嗟野兕兮一懲不省爲福基惴惴
且免行人悲
哀老殷辭
至元十七年三月二十日南詔進象過
安肅州軍戶老殷爲象鼻束而死余適
覩其事乃作此辭
哀老殷平時皥皥爲王民荷戈幸不死鋒鏑胡爲此
獸戕其身哀老殷賤且貧有兒十歲纔解語有婦出
戶無完裙髮膚一旦委巨齒身後名在征南軍朝來
棺歛哭過市慘惨悲動梁臺人我聞白傳引馴象爲
君諷諫何忠勤禽珍貴不畜此雖至馴安用云
偉哉樂天古良臣
憫雨行
至元十七年夏四月廿四日自束鹿縣
入深澤午憩西河鄕錄父老語車中足
成此詩時所在祈雨
旱蟲食桑桑葉無榖不出壠麥欲枯人間四月號清
潤物色慘悴幾焚如車前田畯向予說半歲無雨曾
霑濡春蚕滿箔弃欲盡鋤戸趁熟多空廬社翁致禱
略不神盻盻一雨何時蘇嘗聞古人遇災懼性幣徧
走山川雩外修政務内自責念及女謁并包苴昨朝
冠蓋稱勸使田務督責須勤劬農非耕稼何所事勸
至無勸將何趍一和繆盭良有謂蜴蜥滿盎真無辜
我初聞言顔已厚食不下咽心爲瘉憑軾歸時長嘆
息欲對畸人意先屈因思漢相問行牸爕和恐是三
公職近年氣運例險食忍待須臾莫倉猝驅車疾去
指前途落日蒼茫下喬木
秋澗先生大全文集卷第八
