秋澗先生大全文集卷第三十
七言絶句
題蘭氏三桂堂字說手卷
當年山斗仰蘭公此日開封有父風著眼讀書堂下
去又看三桂發春紅(著一作放)
題玉局公所畫竹石秋壑家藏
此老何心作此君一枝中發錦江春無窮露葉烟梢
意散作先生百億身
關河形勢圖
關河百二控秦頭滿目斜陽獨倚樓設險守邦湏尚
德每多吳起說文侯
秦川展掌華山高千古關河緯構牢早晩去施通済
手浮航如畫鎻驚濤
壓關樓上醉憑欄一片黃流入断山彼索此強俱寂
寞山河空鎻夕陽閑
解鞍圖
川流縈帶燒痕青万帳風烟扈漢營長記散軍郊射
罷丹青圖上看升平
瀟瀟牙帳野河春羽獵歸來日未曛展放畫圖還記
得二年鞍馬過牛群
高空雲迥射鵰還細草平沙困解鞍醉裏清寒將夢
去春風吹雪點旗竿
題黃門飛鞚圖
金錯盤陀絡玉鞿春風飛影下瑶池丹青明見臚傳
意花柳深宫燕八姨
年年十月幸温湯詔給辝臣半驌驦最見流雲瀟洒
處津陽春色晚蒼蒼
讀唐武后曌紀
秋日花開未足災有瓜無可摘黃臺瑣間辦著青娥
笑争指朝堂鬼朴來
讀狄梁公傳
魚鱉霑恩徧九垓鳳池春色接鵉臺敝袍不染梁公
血辨作幽囹一聚埃
二馬圖
振鬛長鳴万馬瘖肯教閑損絡頭金多應縱鴐華清
去飛過宫前御柳隂
讀冨鄭公傳
奉詔東來止國門悔將威克動嚴宸繞炉不合終宵
眼六丈方知是聖人
玉堂閑適圖
醉岸烏紗殿影東宫花低映酒波紅興來草罷長楊
賦独占高槐洒晚風
淵明漉酒圖
此圖以氣象筆法較之恐是王雲筆也雲
秦人意匠多偉䴡而少雍容余嘗觀斬蛟
及内殿横吹等圖故敢指此殆雲之筆也
然近代以來如雲之工者亦不可多得云
秋澗老人王惲序
牀頭新釀漉來空清濁君看固不同門外徵車揮巳
去秋香籬落醉西風
紛紛葛屨雜華纓何物衣冠可重輕莫若脫來還漉
酒一杯時復聖之清
秫田一粒不霑唇長恐春醪負此巾儘着輕紗渾溼
却尤勝憔悴染京塵
停雲時鳥日從容長在先生醉眼中刘宋禅來非一
事五株楊柳自春風
蒲輪遠聘亦醲恩處士雖微實晉臣常愛紫陽書法
當不教輕染寄奴塵
莊宗横吹圖
郭相西征奏凱還阿嬌歡寵鏡交鵉却嫌暖殿春
風燠玉管横翻曉吹寒
覇業艱難百戰開侈心何苦溺優俳豈知兩部仙韶
器揔是君王火葬材
継周南樂見寄嚴韻
長慶詞人興寄長當時元白闘軒昂江山正有潮陽
筆千古詩壇自一行(一作細嚼君詩興緒長孤吟空效鶴頭昂觧教老媪能通曉留)
(與香山作鴈行)
莫嗟朝鏡鬢毛霜揔道寒花晩節昌一級散官增正
七三升春酒醉公堂
茆亭秋月
水天上下月微茫冷浸茆亭夜色蒼我欲去尋幽隱
客一天風露静琴張
括諸山水势兩分
冀北諸山水兩分山西流注會龍門春東衆壑歸幽
野號作桑乾入海奔
復作詩以贊之
聀方引據說空繁到底終無一定言愛殺九峰真具
眼高空直下看中原
寄馬左丞子卿
士逹察判行求先容不敢書謹以乱道二
章聊代起居之問且奉一&KR1662;云
治道元來有本根聚精都在鳳池春近因拈出中堂
記滿眼經綸半魯人
一别春坊歲五過向來心事緫蹉跎遥怜紅藥階前
露霑丐茆茨意最多
學圃亭
崔君隱德老譚經俯仰乾坤一草亭莫為処心親細
事正宜烹煑削蕪菁
桔橰上下任畦丁春韭秋𬞞用不勝若向邵生親問
訊瓜田風味勝東陵
明農致事称周宰抱甕澆畦說漢隂兩事若論為拙
計空拳搏虎更何心
庚郎三韭種來靑鄭老秋瓜結巳成食肉飯𬞞元有
分不應空恋五侯鯖(鄭老爲瓜州刺史審也)
東鄰近接香山里南汭今稱處士涯活計看來无不
惡自鋤明月種梅花
題紅葉扇頭
故宫秋色醉來鮮浥露吟風雜暮蝉折得不浮流水
去一枝留伴月中仙
深宫不禁水東流賦就幽情孰與酬紅露滿山秋正
好等閑休上建章楼
今年火盛若爲攻盻盻西風一掃空忽見扇頭紅錦
色上陽秋意滿吳宫
雅歌一十二首(并序)
雅歌者爲丞相武公作也公經略河南之
三年有
詔士計行臺時權臣承制威震中外拭
吻磨牙婪婪横噬凡可以中傷羣辟者靡
不畢至公以大忠至謹乃心
王室歛衆人之責為己責以天下之憂為
巳憂雖困於跋疐一身利害略不爲恤也
盖欲俾朝廷上存公恕下不失民心為
重其大節有如此者竟能感格
帝心恩終簡在自非精忠貫日其孰能與
於此哉所謂臨大事處大變而后見其真
將真相之度焉因追作雅歌一十五章庶
幾流播斯美使後人頌而歌之顧望若神
人然其辝曰
讀來黃卷有深功都見平時日用中朝下引車常慕
藺行間拔士每知蒙
隂闔陽開制揔司諸人何與到傾危微臣有罪
天王聖不患朝廷遠不知
衮冕桓圭極品榮校來得失一毫輕空摶馬援囊珠
謗終見汾陽貫日誠
天蓄靁風未動威栖栖遵渚歎鴻飛見知正頼
龍潜帝笳鼓歸來有衮衣
萬馬瀟瀟入漢巴行臺東下控中華方思霖雨湏賢
相豈特春風動虎牙
萋菲方成具錦哀睿思熒惑若爲開天教中令心
如日几几俄瞻赤舄來
品彙流形共化權歲寒都到老松邊欺残太古隂崖
雪始信貞心老更堅
儀比鵉凰重比山功高心小古爲艱平生幹當江南
事事了身名兩不關
羣飛鎩翮入罝羅棘上青蠅訝許多良玉儘禁三試
火周人坐搆百升歌
亢則憑凌懦則摧秋霜中烈外低徊虎臣剰有回
天力更着閹兒与孽媒
拓境每憂王土窄息肩思与万方休生平戀闕丹心
在風雨何傷一葉秋
身任安危五十年老臣懷抱若爲宣始終正有汾陽
夢不到江湖范蠡舡
長圍破蔡仁聲著積糓吞吳策畫深三十年來分閫
地智名功勇揔無心
長憶中堂掌固初宛陪高步在亨衢百官礼絶真除
日門閤蕭然一事無
釣魚山下護龍旂番塚江边奏凱歸一馬二僮東下
日路人拭目認征衣
丁亥歲門帖子
坐賈謀生計巳癡歸田無力理耕縻一家風雪渾閑
事四海豐穣是素期
汴梁故宫寒食
人家賣酒繞宫池争插青旗曲作圍簘鼓漸多寒食
近一撙先爲典春衣
熙春閣
傑閣當年燕御頻鼎烟未盡慘兵塵土階三尺茆茨
底人自熙熙物自春
倚竹圖
錦字挑香翠易顰一枝脩竹立湘裙定情正在冰霜
操下到琴臺日暮雲
粉香沾䄂怯輕寒都着幽情寄竹間多是楚山湘水
怨不應空待賣珠還
巳丑歲門帖子
大郎赴部應求叙老子傳心要醉經二事儻能如所
碩一家編簡有餘青
韓生寤寐春秋學陳孺薰酣宝訓文磨礪童孫能寸
進一家春色看禅雲
題顕宗墨竹
撫軍睿思到湖文筆底秋筠見本根絶似承華欄檻
看露梢烟葉揔龍孫
尭民圖
日出漁佃日夕歌蠶衣耕食樂天和細思歴象星辰
外帝力於人更有何
巳丑五月十五日過王氏祠堂
兩軒梅竹足興哀親見春山手自栽前日問安人不
見翻翻風葉送愁來
兩世規模有遠圖轉頭庭樹影扶疎頋瞻阿大中郎
軰信斍嵇公德未孤
巢父飲牛圖
濁泥常恐汚吾牛特地駈來飲碧流縱使許由辤位
去汗顔終是對宸旒
耕田鑿井不知勞長恐逃名未得逃最喜帝尭平治
事一犂春雨滿江臯
徵庸禅譲兩無心駈飲時過碧澗潯若見後人牛傳
事入山唯恐不幽深
舜授尭傳兩不聞最怜牛力晚來新一鞭了却東臯
事潁水箕山分外春
苦訝箕山易所操雖辝堯譲匪吾曹桐江江上垂綸
客一樣清風万古高
清明后二日南庄拜掃回偶占
寒食人家節巳過秋千猶在院東坡今年春日光風
好拜掃歸來笑語多
野叟争求醉筆新因書聊歇杯頻勸農說有新冠
盖要識君侯是老親
送葬挽歌
高墳嶣嶤没荒草白楊風悲和鬼歗人生到此是徹
頭一例灰塵無醜好
祖筵纔徹哀號起翣柳多儀殯蒿里向來送者各還
家冥冥独卧黃泉㡳
人世何短白髮多駒隙光隂不奈何才見春風吹草
綠又看庭樹葉辭柯
人命輕微如薤露百年歡樂能幾度森森鬼伯若來
催相將共入黃壚去
哭聲交慘簘笳咽樹架增嚴縞素餘昨夜高堂猶暖
熱今宵荒野恨何如
相將执紼送華輈毋子恩深哭不休报德不銷埋石
痛低空還有断雲愁
方相擊凶魂攪馬閭里親知滿中野只知哀挽送行
人相看誰是長年者
細君推氏哀辭
神情减自女挐捐病後支持又八年最着老懷悲悼
処死猶知惜畫义錢
性姿貞静伯姬恭四十三年好夢空一閟夜臺無復
見悲聲留在白楊風
歛來三夜夢平生明說先姑巳侍行喪称有無能戚
了何須易治太經營
中堂北隩挂殘魂恋恋情思在子孫奉祀更當嚴在
日忍令哭臨限朝昏
水西原上有新塋三世親喪力助成一旦夢随
先妣去有知當慰未忘情
纔過弥誕無旬月遽變辭容只兩朝宝靨暗晉嵓菊
細黛蛾空見遠山遥
營葺貧家鵲有巢百年心事憶同牢空餘深夜回溪
月獨見凌波采澗毛
六十難爲大折悲百年偕老是同期篋衣滿意遺薌
在空結纓䄜九十儀
病倚中庐望大兒娟娟心目巳難支朦朣帳影魂衣
闇腸断燈前擁䯻時(暗用通德悲野田荒草事)
去年扶病上新塋歌管杯盤水曲亭今日重來人不
見杏花零落柳條青
素棺巳蓋鋪丹旐舊物難窺瘞玉臺苒苒縱随仙馭
去姗姗猶憶夢中來
將持仲子庶同嫡主葺貧家儉作豐存殁較來無少
慊正緣余厄致終凶
恩榮頗浹魚軒貴禄食同霑石窌田忍死最怜相叩
問六旬之上有餘年
舒徐委&KR0868;澣餘衣能盡桃夭灼灼宜四十三年中饋
地儼然宗祖饗多儀
團圞香火坐庭闈欲話平生氣已微生死慮來真大
事幾回含笑說先歸
逝水碧縈長寝地畫簾香黯送時車閑䆫不待粧奩
感遺恨空存禱嶽書
百年同穴是同期一病彌留秋草萎垂老境中成死
别九泉相見話真知
緡錢灰冷過黃昏閃閃寒缸閉閤門只有此生來夢
裏幾逥含泣認離魂
徤婦治家勝丈夫維君真与徤同符半生黽勉公家
事一米私門不纇吾
勸余過飲省文思切戒無多酒後辭翁媪老來惟我
尔百年門戶要扶持
蘭枯蕙槁不禁風一夕吹香入殯宫把酒試澆橋下
水不容將恨到湘東
當餐愁對齊眉案升屋空留復魄衣誰遣兩行知巳
淚浪浪併向老來揮
薦蘩人去露堂空内助功多想粛雍說似老莊休鼓
缶固無形氣柰情鍾
壷漿朝奠愴蒿蔒露&KR0668;衰衣半淚痕每嘱兒童莫歸
早水邊恐有未招魂
忘懷無似老莊盆便作何知委路塵詩到悼亡能自
釋情文相稱是安仁
祢殯親遷葬百泉久謀銘誄入瑶䥴君須少候無多
恨行見貞珉表墓前
長筵拜慶諸姬上隨宦名邦二紀間秋入池臺芳徑
歇春歸庭院落花閑
行來古禮不多難含歛堋蔵淚涕澘莫訝初終無佛
事此心求在有無間
衣衾棺槨無遺憾親戚悲哀有至情二十三年庚子
月西河原上葬先塋
李早蕃馬圖
群奔角壮任郊埛巳入竿頭莫力争惜取蹄間三丈
逸望雲秋計鐡山程
跋藍關圖
潮陽英氣凛中天愁絶南荒瘴海烟不道生還隂有
相自陳哀表亦堪憐
晚風吹雪下關頭點綴行人去國愁展盡畫圖還自
惜七閩南下即潮州
題趙克敬遺安亭
襄陽苦節說龐公趙氏貽謀意與同肯羡東隣驟榮
貴轉頭歌舞畫堂空
趙生卓爾見青衿及長行身稱克欽為問遺安安所
止一家鴻鵠住高林
題張氏致楽堂
生前菽水儘餘歡身後追思世所難誰似考城張孝
子至今供具㓗盤餐
刻桷丹楹燕寢新食前方丈處華裀一杯不及慈顔
樂負米終慚季路貧
夀萱亭
葵丘張氏孝無違終歲承顔著彩衣入戶僾然親不
見一簾風月澹春輝
凱風吹棘棘心柔罔極恩深痛莫醻不羡潘興花滿
縣一枝金鳳儘忘憂
潘店早發
一鞭行色甌閩道過処人多說險夷忠義此心能自
信風波前路不湏疑
儀封
三代漸民道義深抱關疇匪大賢心按雲纔遂瞻依
願便解天教振鐸音
睢州道中
馳傳北經梁孝苑垂鞭東過宋襄城征人折盡隋堤
柳風捲枯蓬逐馬行
汴堤
近自汴州開夾道遠連淮甸卧長虹若論往返行人
便道在勞民却有功
寕陵縣早發
殘缸斜照耿孤懷夜久吟餘氣頗諧睡暖不知霜力
重起看梧葉滿庭階
蕭相國廟
海寓清澄入帝圖忍將牛渴飲泥汚不思世教從中
降得約秦苛意儘都
聞畸人話芒碭山事
芒碭山遠欎蒼蒼断口雲連十里長兩叚素蛇今化
石至今神異銳高皇
望碭山縣有感
裴劉起義晉陽宫三百年來立國雄一旦剪夷無噍
類厲階誰想在全忠
宿州道中
辟寒湏酒多難飲數堠前征覺易行前去維揚猶七
百黃雲衰草宿州城
樓子店道中
汴溝巳是荒亡跡湖石重開禍亂基徽煬較來同一
病九泉相見不相嗤
敗盟無策更開邊万石移來起艮山天意故遺亡國
恨兩堤秋草卧孱顔
虹縣道中度長直溝
望入綏寕接楚雲老婆山遠界溝鄰小河河上淮東
地万頃黃蘆不見人
渡江
生平夢寐瓜州渡此日風煙指顧間却恨中流風浪
惡雄觀應欠上金山
潤州(甘露寺近為火焚掃地)
望空北顧無雙寺行入西津第一州江影隔山搖素
練行雲和夢瑣朱楼
桃源圖(刘君卿索賦)
淵明旣號葛天民流水桃花到処春明見筆端閑寓
興武陵休苦殢漁人
東來連舸泛長湖兩鬢冰霜儘瘁癯偶值漁郎心巳
媿更堪三復武陵圖
浙西到処武陵溪稍涉幽深路便迷始信避秦元寓
說渊明遺世厭羈栖
虎丘寺
真娘誰爲惜娉婷李白題詩在竹亭■洗鷓班金縷
盌細烹泉眼較中泠
姑蘇館夜雨
吳亡越覇两蝸争朔吹飜江恨未平一夜不眠思往
事姑蘇臺下雨連明
宿寒山寺
借榻僧䆫夜氣清梅花香細燭花明鐘聲不取唐人
例一覺安眠徹五更
伏生授書圖
遺書灰冷散飛煙老喙重宣即粲然三策竟從名數
說穎川方寸殆虚傳
題醉隱墨竹
清溪映竹竹連雲苒苒晴梢醉墨新却為歲寒心事
苦煖烟濃淡要横陳
露梢風葉喜晴春醉掃吟看卧竹根欲見此君生意
盛滿川煙雨半龍孫
西湖
一湖碧水山三面滿眼楼臺堰一條只為近年荒廢
久花無容色竹無憀
飛來峰
西湖廢撤無多景靈隱莊嚴有勝幽扶杖冷泉亭上
看日斜猶爲此山留
靈隱寺
山緣松竹煙光潤寺倚峰峦地位雄凭檻忽驚靈鷲
上世間真有化人宫
旋開僧牖觀山罷閑逐遊人看寺廽買得兩錢乾菓
子步穿經洞引猿來
錢塘
噫流無壯浙江潮刀削銀塘甃石牢三十里長凢兩
用旣防崖路障驚濤
錢塘西岸
市楼接望無三里嶺嶂回環自一川曉日人家炊㸑
罷竹籬香滿碧松烟
人家邸閤絡江臯十室看來四五逃閑向老人詢所
以近緣軍過苦相搔
富陽縣會江楼
山光簇簇無連嶂江水瀰瀰漲碧瀾何処風烟見真
境冨陽楼上倚闌干
冨陽道中
兩浙風煙入冨春眼中形勝閗一樽不吸江山
渌笑煞桐庐把釣人
江山畫裏看清雄魚稻鄕中樂歲豐不是釣壇壇上
客未能忘此就三公
早過新城黃山鎮二首
水無絶壑山無麓春麥收來秧稲穀行穿松逕看烟
巒一叚碧紗籠水玉
奥溪引作長畦浸宿霧空濛破墨山馬上不知行役
倦村村都在畫圖間
白峯嶺
儀曹苦厭爲山囚霧幛烟幈看未休行過白峰三十
里桐廬江上重回頭
七里灘
桐廬江水綠於藍兩岸山攅碧玉簮前去釣臺猶數
里兩峰竒石見巉巉
共惜殘年得遠迁豈知天意却相憐筆頭少得江山
助便遣空逥亦愜然
嚴州道中
高盤山頂下深渊馬足長驅不易前幽鳥背人飛去
速一聲津鼓突江煙
叢叢吳岫煖烟生峽束奔江徹㡳清斜日篙師催進
棹三灘難上要雄撑
蘭溪縣女步道中
豫樟蔽日無黃落竹笋經霜更碧鮮記取江南光景
異煖烟晴日是冬天
三河道中
龍丘風土類中原兩势山開百里川白鷺水田摩詰
畫桃花溪洞武陵舡
龍游道中
路入龍游不見山緃横阡陌縠江邊穿籬臘笋如槍
槊夾道寒花似火燃
龍游道中聞鴈
避寒來趁稻粱肥水遠山長結伴稀已是江湖遠行
客一雙猶自向南飛
西安道中衢州属縣
西安荒惡路清寕水泛山行夜不停却為近來山宼
發大明猶未撤關扄
紫溪嶺
紫溪梯嶺一層層况復鞭羸帶雨登頗笑此山蔵行
迹世人曾不峻為稱
昔杜止軒告予云楊西庵談諧俠黠之雄者也
世人不知其然不肖何有竟負天下滑稽之名
楊何深而僕何淺也予謂分水與紫溪嶺亦然
分水雖大平而易登紫溪雖小峻而難陟今世
人以大安至險可畏爲言而紫溪略無聞焉其
與楊杜顕晦初不殊也
車盤嶺大雨中上嶺
時沾窮臘天多雨路轉巔崖險可驚辦着壮心時叱
馭兩程併作一程行
武夷山朱文公書院在焉
紫陽集裏已曾遊此日輕舟過山摳衣不獲拜遺
祠武夷一棹空回首
建陽道中二更到縣
山谿流急遠聞聲月暗林深信馬行衆宿歛芒南斗
大半天驚看六星横
謝朱詠道山長來訪(名沂今為亭山)
故縣經兵廢不存考亭依舊泰山尊南來有幸猶親
炙得見先生四世孫
八仙驛
灘峻渦旋陡下危施師招處和聲齊八仙驛畔山如
畫一棹清風下建溪
劒浦
湛湛雙溪劒浦秋張華祠下更深幽神兵不斫奸臣
去真是蛟龍亦可羞
李延平道南書院延平名侗晦庵師也
延平劒躍蛟龍窟湆澹灘危灔滪堆二事聽來皆野
語道南書院重裴徊
高桐道中
梅花如雪小桃紅夾道脩篁翠幄濛折得一枝春在
手蠟香吹滿馬頭風
上水舡
乱石叢堆積鐵然湍流飜雪沸洄渊半崖匍匐人如
蟻百丈驚看上水舡
&KR1166;洋
鐡喻篙師紙喻舡上灘元比下灘難傳呼緩棹蘭撓
去路入&KR1166;洋要細看
蒼峽道中(雨後看雲)
滿嶺閑看雨後雲空濛疎薄畫難真蒼山巧露
■都著銖衣掛法身
蒼峽鎮雨夜
地連吳越已夷蛮蒼峽東南更二千鄕夢不成非野
宿雨聲還向客牎偏
摩天嶺
寒雲直上看高層峻極諸山莫與京不作閩清具瞻
物摩天空擅最高名
秀才嶺
西登盤上卧羊坡東降平穿谷口蘿爲問蒼巔高幾
許微行人指樹頭過
水口
山路捱來僕馬瘏方舟南下頗安舒催摇柔櫓嫌曛
黑行趁漁燈一點孤
小箬
冬陽暖透征衣燠溪曲寬從水口開夜半朔風吹月
堕臘寒還逐早潮來
湯池
湯泉為說盡唐庚一脉温從地氣生滌净世塵初不
汚根源方信本來清
丼蔗洲
山明溪静絶纖埃望際川原四面開忽訝兩涯風浪
湧舟人云是海潮來
雨中江行望丼蔗洲
方舟摇颺櫓聲齊細雨&KR0963;䆫看岸移望入蔗洲何眇
靄霧江平抹白烟癡
懷安縣
縣依溪曲兩岡間翠竹晴沙轉雪灘前去郡城饒候
迓官儀多是夢中看
緫題
無窮山轉青龍峽不盡溪蟠碧玉潨西自鎮江南抵
福三千里路略相同
義門任氏詩(并序)
燕雲風土䧺碩故其俗純厚多以孝友稱御史
藺君寶臣屢談於余吾鄕有任著飛卿者樂讀
書其家義風尤為昭著至三世同㸑鄕鄰化而
慕之碩得一言發越其媺因賦二詩于以見蒸
蒸所自且勉夫錫類不匱之心焉
燕雲任氏世同居和氣薰然樂有餘春在紫荆庭樹
㡳綠隂初不見扶疎
一門高義冠鄕鄰累葉相承棣萼春不學張公書忍
訓友于元自孝心純
秋澗先生大全集卷第三十
