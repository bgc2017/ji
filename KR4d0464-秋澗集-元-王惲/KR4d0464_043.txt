秋澗先生大全文集卷第四十三
序
紫山先生易直解序
紫山胡公年未強仕應奉翰林潔居官舍者幾十載
致力讀書䆒明義理期於遠大取易卦辝徧書屋壁
時不肖忝在言列過而見焉詢其故曰吾朝夕洗心
將範模四聖人庶幾言行適宜而寡尤悔焉非特說
夫言竒而法也識者巳以通材有用許之尔後郎地官
佐省幕緫尹大郡提憲外臺平生藴藉見諸施設其
至公正大之論卓異特逹之舉固不可枚數要之神
吾志行吾道不阿合取容於時不俯仰勉從於衆可
行即行不可即止又其晚節脱屣軒冕笑傲林泉進
退兩間知命随時從容中道蓋棺論定皆曰紫山曠
逹英邁士也稽驗疇昔諗其得於易者爲多初不知
其有所著述公没之三載嗣子伯馳携所著易解懇
題其端公與僕自弱冠定交氣義契合互爲知巳今
雖衰懶撫其遺書忍無一言發越潜輝夫易聖人憂
世書也純粹精深通貫三才理包萬彙其用必湏見
於開物成務之實然通其變必當逹其辝逹其辝欲
見諸用者不於先覺躬行踐履之實跡而取法焉未
見能造其窔奥也昔宋名儒劉斯立作學易堂記但
序日用常行事而曰余學易矣論者以爲得體况紫
山踐履工夫形諸事業復推巳所得纂而成書啓迪
後人可謂得聖賢忠恕之道矣學者復能考公平昔
操履得其端倪以之尋繹隱賾奥妙之旨則思過半
矣大德二年冬十月八日謹序
緫管范君和林遠行圖詩序
燕趙自昔多豪邁慷慨之士雖時移俗易不復於古
而海山沉雄通貫斗極鍾靈孕秀間亦見其人焉和
林迺■國家興王地有峻嶺曰抗海荅班大川曰也
可莫瀾表帶盤礴據上游而建瓴中夏控右臂而扼
西域盤盤欎欎為朔土一都會然去京師數千里地
連廣漠氣粛玄冥中土人聞話彼間風景毛髮森豎
巳不勝其凛然矣况行役於其間哉至元丙戌
詔■皇孫晉王於其地建藩開府鎮護諸部燕人范
君徽卿早以湯液供奉徽卿為人讀書尚義以功名
自憙識逹時務臨機果决非特以方伎進也凢侍行
者三往返焉所謂沙漠寥迥風雪寒沍險阻艱辛備
嘗之矣其志益厲氣益振曾無退縮顧避之私今人
暫適數百里間者輙有離别可怜之容抱被入直省
署彷徨顧妻子語㓨刺不能休較以徽卿之事非豪
邁慷慨者乎宜遂雅志掇美仕而收功於薬籠者不
止邯鄲故步也友生尚薬長叚鼎臣壯夫為人擊節
嘆賞之不足復持所繪遠行圖將求名公歌詠庸彰
其名譽属序其端予謂徽卿志行固可振衰激懦為
臣子忠勤之勸復欲形諸歌詠庶有聞風而興起者
焉大德二年十二月臘日序
易齋詩序
予往歲需■命延芳東淀識供奉姚君於稠人中儀
觀秀偉襟量伉朗及聽其談論灑灑有断决固疑其
非建除流也舜卿河東人少博學越法家為顓門嘗
從事憲司以平反稱用薦耒京師當涂者將處之秋
官司平旣而侍從官有以善占筮聞者一日緹騎到
門以所詢■上對多徵驗中事幾由是待
詔金馬日承■恩睞者盖有年于兹四方稽疑問計
者湏以正理示之曰人事順蓍蔡不吾戾也皆知所
止而去然舜卿姿耿介負才氣思效用於明時者為
切顧是覆逆有不屑為者足跡亦未嘗及權貴門墻
求展其所藴賢士夫歆其志尚如此樂與之遊從嚴
範泉嘗題所居曰易齋率賦詩極口幽贊近持嚴翰
相過属題其端且曰序吾平生闕下十年幸詳之過
此非所知也予告之曰昔劉斯立記學易堂但筆其
宿昔日用常行之事洗心工夫不一言及論者謂得
體盖易之為書聖人之世為書人事作也吾用旣明
道固在其中矣嗚呼舜卿胷中自然之理善學不言
之妙與厮立其亦同然者乎元貞乙未冬十月望日
序
洪洞縣王舜卿敬親堂詩卷序
昔賢論孝子之事親也務為敬愛交至恐其恃愛而怠
慢生故父子異宅而處復慮孝愛簡而弗洽廼有問
搔庠痛之節所以廣其敬愛也然宣尼語孝之大經
以不敬其親謂之悖禮徒能養而禮法不足又深警
於言游蓋明孝之用固有愛敬之别䆒其本體主一
無適與親之重事之大復何以加於敬乎予官晉府
者五年得純孝之士曰王君舜卿舜卿世居洪洞縣
東陽里自曾祖惠祖誠祖母張氏継享遐齡子孫俱
以善事聞舜卿夙承家範復知讀書勵行增益其情
文之不足者奉其父伯玉君恪供子職謹身節用惟
恐甘旨之有闕也氣和色愉所期致志之樂也孺慕
情至洞洞属属如不勝而有所失由是取信於朋類
傳美於鄕閭僉曰舜卿誠孝人也予嘗過其廬扁曰
敬親庸表順德後廿餘載予在翰林其友人中省東
曹掾郭文卿相過而請曰舜卿自經翰學先生題品
後信道愈篤家居教授克終孝養有司辟舉辝皆不
應邑大夫洎士之能文辝者咸歌贊之然未免為一
鄕士也不肖交最欵將求詩什於朝士庶播其清譽
幸念疇昔賜以序文予謂文卿曰河東三聖人所都
平陽寔放勲所理其至德之所感格深澤之&KR0636;濡至
今尚有存者晉卿乃晉産之良孝行旣超乎流輩隱
居復求其志尚自可追遺風而厲衰俗矣昔唐董召
南隱居行義昌黎先生作(詩發其潜)德宋徐仲車力學至
孝紫陽朱公特書卓行二子之名因之昭晣顧予衰
老其言豈能為人重輕哉文卿曰士志獲伸於知巳
後生借重於先進此理之必然况嘗趍下風而接清
光者乎不然幽隱之士烏能名於後世邪予曰有是
哉於是乎書大德二年戊戌歲重陽前二日序
雪堂上人集類諸名公雅製序
雪堂上人禪悅餘暇樂從賢士夫游諸公亦賞其爽
朗不凢略去藩籬與同形迹以道義定交文雅相接
故凢有營建游謁或懇爲紀述或贈之詩引三十年
間累至數百篇非好之篤求之切安能致多如是耶
廼自諗曰綾標玉軸藏之篋笥銀鈎翠琰列諸廊廡
焚香煑茗玩味者有時拂拭塵埃披讀者有數不若
纂爲一編刊之板木用廣其傳遂詣秋澗翁以序引
爲請予詰之曰夫浮屠氏一生死外形骸百年斯世
電露起滅事業功名一歸虚寂而後已今吾輩旣以
不朽計實其空無復欲申衍微義其說何居師曰在
吾教法中凢嚮善積行述贊偈爲之證據今某踵鴈
塔之故例續千佛之名經集群英裒衆美期欲布恒
河沙界等湏彌盧共傳爲無盡藏不求詞林大居士
爲表暴其端倪鼓舞其宿緒是猶以明月之璧夜光
之珠無因而暗投可乎予曰有是哉昔文暢參寥子
愛仰昌黎東坡名德屢造門墻二公以墨名儒行特
與其進至贈之序贊雄深雅健與時俱新膾炙人口
由是後世知有二僧之名雪堂其亦文暢參寥子之
流與至於行業風義讀其文頌其詩自當知之兹不
復云
樂籍曹氏詩引
樂籍曹錦秀緩度清歌一日耒爲余夀因詢之曰汝
以故家人物才色靚麗風韻閑雅知名京華爲豪貴
招致逞妙藝而佐清歡日弗暇及不知何取於予而
得此哉曰妾雖不慧頗觧之無猥以薄技陳述古今
興亡閨門勸戒必探窮所載記傳詩詠掇採端倪曲
盡意趣久之頗有感悟欲為效顰願乞一言為發越
俾妾姓名得見於當代名公才士題品之末庶幾接
大雅之高風一時增價飲靈芝之瑞露七竅生香不
同落花飛絮委跡於塵泥間耳先生寕無意乎曰予
少有志於時中年多故每感事興懷登高作賦以攄
其底藴由是頗以文字知名今老矣百念灰冷有瞑
目澄心燕坐焚香而巳惟集賢翰林諸名勝擅文雅
而足才情念芳温而餘藴藉者肩相摩而踵相接也
琢肝腎而製錦綺因咳唾而成珠璣模寫鶯花之狀
形容月露之情只在揮毫之頃耳彼往求而得之如
杜秋娘之善謳金縷薛校書之秀發娥眉元相國杜
樊川皆贈寄詩什語意清新膾炙人口自可因之以
傳不朽尚何俟粃糠之辝簸揚於前哉曰請即書此
語令妾持之以為先容扣蓬萊瀛洲之境而問津焉
不以可乎
磁州采芹亭後序
采芹亭者前州倅劉藻之所建也予自壯年䆠游河
朔間每過滏陽更遽必趍拜楊公而去一日先生率
予謁州之廟學指其廢而未理者曰此郡庠也此頖
池也此頖之采芹故址也承平時學校之盛視數州
為冠吾雖耄要當修完庶復舊觀據當時所存者雖
一瓦一石俾保之勿壞旣而先生下世壬辰冬予復
過滏陽所謂芹亭者巍然如翬飛翼跂宛浮波面荷
香藻影曉風凉露士子游息徜徉其上沾濡芬霏歌
詠思樂殆有登瀛之快已而翰属曹生因求書其事
楊公疇昔之言不覺蹶然於中雖罔及施勞使來者
是心不匱寔先生有以錫之我其可不念哉先生名
威字震亨承安人姿剛直有文章議論少嘗以蕃兵
為儒將有功西夏建元初年中書嘗召為詳定官巳
而言事以星變勸大臣宜解機務以避賢路不然且
有大咎不聽遂拂衣南歸教授鄕里壽八十終于家
逮至元五年襄陽破吕文煥出降五月北覲過磁先
生贈之詩云連隂六十日平地一尺水今朝與明日
淋瀝尚未止此者天垂戒其中有至理降將吕太尉
飯畢行欲起偶尔得會面舍舘接汝爾自言鎮襄陽
於此今五紀為惜萬人命此來非為巳
聖主錫深恩高爵還故里一飯尚有報盡忠從此始
余謂我國家萬方同一軌得之與不得東南一隅耳
向使君不來宋歴能有幾人生苟冨貴直筆一張紙
見說李陵生不若張廵死吕為之歛祍而去撫卷懷
賢豈勝感嘆若能取孟亭例祀先生於學宮俾死而
不忘儲宫祝香回洒汗而書
雪庭𥙿公和尚語錄序
至元丙子夏予考試河南由汝抵洛崧前勝槩盡在
目中只欠少林一遊耳東行擬取道轘轅庶饜宿願
竟以事奪不果耿耿在抱至神遊洞閤雨花&KR0813;紛怳
與真遇今年甲午冬萬夀主僧圓譲偕少林惠山来
謁因及山中物色與向夢不少異相顧一笑乃有是
邪遂䄂出一編曰先師雪庭語錄也仍合瓜前請曰
公山林清興雖未稱遂幸題辝篇端以爲佗日張本
寕無意乎予以事與心會似非偶然者按所具騰說
以應懇求雪庭初參万松秀公萬松得法雪岩上人
縱横理窟深入佛海至於游戲翰墨與閑閑屏山二
居士互相贊歎爲方外師友其噐業槩可知已帥參
礼閱十寒暑獨能秀拔叢林得根踞爲奥遂出世主
奉福精藍継應少林敦請招提禪刹号中天名勝板
蕩后增崇起廢頓還舊觀緇徒具瞻蓊若海會於是
欵龍庭而振舉宗風敞五林而弘闡家教因緣會合
傾動一時以無碍妙辯現當機應身處綂堂第一位
者盖有年于兹從是而觀自非克荷佛乘大異倫类
機鋒峻整迥出物表者能如是乎今舌本巳淨真如
迹空學其法者能鑚研故紙即心印所在求向上一
着恐不待夜雪横腰而悟面壁西耒之意盖有之矣
吾未之識也是歲仲冬開局前三日書
孝節王氏詩卷序
傳稱夫有再娶之義婦無二適之文盖天道之常經
人倫之大綱也然風霜别草木之性衰俗表幽貞之
節求之于今王氏其人也父振北渡后嘗為州權司
年耄無嗣納州將劉六郎為門倩得一子甫半歲而
婿亡旣而父以女年盛且無母氏議復舘甥於(室女)聞
之跽父前而言曰家貧無嗣世之常事婦人再醮柰
名教何有誓死而巳父壯其志遂寢無幾異母弟用
國俗欲行續嫓王氏出好言置叔於姑前以人倫正
理折之曰寕守節而死不失節而生且夫者天也天
不可逃行違神明天則罰之即欲自戕頼左右救而
免叔亦感義烈而止時劉帥殁已久世業扶疎諸子
分居其姑秦氏亦無子孤影煢煢空闈索處王氏善
組紃以供日需提挈子傑歸養秦氏以極孝恭教其
子至通習儒吏致卓有所立於是風動鄕閭義激行
路耆舊士夫交章舉保蒙旌表門闕曰孝節王氏
之里嗚呼光顕哉及秦亡顧劉氏三代浮殯淺土子
孫游䆠力不暇及遂獨營墓田經理葬具凢溝合者
十餘竁鄕人來觀無不驚歎曰丈夫兒有不能辨者
何賢孝如此王氏處寡四十寒暑言笑未嘗露齒素
髮盈簮氣皃幽閑所謂老而益堅者也鄕里偉其徽
美一日子傑來請文因泚筆而序之庶幾備采管䑣
區明風烈者演柏舟之義云
雪庭𥙿和尚詩集序
禪以奥為說詩以志為言僧之以詩鳴者見於晚唐
盛於前宋前賢評論固匪一致不出才清氣勝發𬞞
笋之餘芳辝簡義深調葛藤之奥語就本法言之以
心傳心推離還源在用之恒寂而已尚何文字之有
然出世演法者儆悟群迷不容忘言假借聲光發雷
音之先雪庭■公和尚蓋亦出世演
志者也集■詩詠及雜體等篇為三卷
首嗣髮惠山來求予叙引以光師
行雪庭平生然嘗聞諸友人陳節齋談師噐
局磊用見諸行事其在方外實為不■今
觀其應物信手拈來吹花作霧■於
憂時判往往出言意之表者可謂混儒
墨為之手段企慕高風追攀有山
堂惠至元甲子冬十月卄七日秋澗老
人序
嘉善錄序
刑者成也一成而不變民之生死俗之慘舒係焉故
君子悉其聦明致其忠愛而盡心焉在唐虞三代之
際風俗淳教化備巳有輕重適宜欽恤哀矜之感况
肺石雪冤棘林夜哭之後哉此疑獄折獄等集所由
作也大都路緫管府推官李君威卿少習城旦書以
儒術飾吏事復取經史子集下逮百家之說凢關於
刑憲者撮其機要纂而從類先之以歴代法令輕重
㳂革著明其體継之以聽断節目之詳彰施其用凢
三十二門名曰嘉善錄一日携示秋澗翁懇題其端
予雖衰耄胸中耿耿尚在士有好學而兼善者廼喜
聞而樂道之自政教陵遅獄辝繁閧事至持難手有
未易措者故軄任推理衆爲抵諱然恊中輔治之具
雖聖人視之為切務者孜孜焉存心而盡意可謂超
出於流俗之表矣况有致知之資居可行之聀當推
鞠審决之際属類比事稽古凖今融會貫通俾時有
稱平不冤之譽為不難矣昔宋祥符間有獄官張慶
者以矜愼自持其囚徒飲食湯藥卧具必加精㓗其
後子孫奕葉登第顕䆠于朝論者謂慶平昔重䘏獄
事隂德致然况延精覃思盡心於五罰五用者哉威
卿尚勉行其所學善推其所得而愛物兼善之澤詎
可量邪
西巖趙君文集序
西巖趙君系出遼勲臣開府公後遭時多故家業中
衰西巖崛起畎畒從龍山吕先生學金自南渡後詩
學為盛其格律精嚴辭語清壯度越前宋直以唐人
為指歸逮壬辰北渡斯文命脉不絶如綫頼元李杜
曹麻劉諸公為之主張學者知所適從惟虎巖龍山
二公挺英邁不凢之材挾邁往凌雲之氣用所學所
得偃然以風雅自居視孝恊律趙渭南伯仲間也雅
為中書令耶律公賓禮至令其子䨇溪從之問學由
是趙吕之學自為燕薊一派西巖受業適丁兹時探
䆒其淵源沉浸乎醲郁加以立志堅篤講肄不倦宜紹
傳遺緒最為知名士捐舘後十五年子天民携所述
西巖集見示求引其端廼為之說曰文章天下之公
噐與造化者争衡為之甚難故得其正傳者亦不多
見豈非天之降才不易而人之噐識亦有限量邪惟
就其材地所至學問能就以自得有用為主儘名家
而傳不朽若必曰湏撑霆裂月碎破陣敵穿穴險固
者方可為之則後生晩學不復敢下筆矣如西巖之
氣淳而學古材清而辝麗自足以攄平生之底藴為
後進之規模異時有大辝伯出如王臨川元新興纂
李唐之英華續中州之元氣序文章之宗派者則於
是集恐亦有所取焉
遺安郭先生文集引
關輔天下形勝地有終南太華洪河涇渭為之襟帶
姬周之所積累漢唐之所經營雖時異事改彼忠厚
雄傑之餘風山川英靈之萃秀而在於人也意其必
有瓌竒文雅之士生乎其間僕嘗思一遊求其人與
之縱竒觀歴遺跡羡河山之良是嘆興亡之無窮豁
逹界蔕以忘吾憂寤寐平生未遂斯願至元乙亥冬
猥判晉幕夤緣迎謁抵華隂東歸殊悵然也爾後每
自秦雍來者必為訪問雖得其髣髴而士之隱見初
不知也大德庚子春方謝事不出有客扣門剥啄自
稱奉先郭良弼嵒甫携示先世遺安先生文集請引
其端細為披讀盖信道篤燭理明攻詩文為顓門之
業者也豈非向所謂瓌竒文雅之士乎雖未西遊其
山川人物已在吾目中矣柰何衰老懶於論載請益
勤乃勉為之說曰文章雖推衍六經宗述諸子特言
語之工而有理者尔然必需道義培植其根本問學
貯蓄其穰茹有淵源精尚其辝體為之不輟務至於
圓熟以自得有用為主浮豔陳爛是去方能造乎中
和醇正之域而無剽切撈攘滅裂荒唐之弊故為之
甚難名家者亦不多見惟周卿先生天資冲粹内守
峻㓗自幼力學為健舉子中年流離不易所業故德
望彌高文學益冨致遠近尊禮又少日以外孫行接
際蘭泉先生所交麻段孟李諸公皆秦晉名士其資
之深學之博與夫淵源講習可謂有素矣故詩文温
醇典雅曲盡已意能道所欲言平淡而有涵蓄雍容
而不迫切類其行巳靄然仁義道德之餘孔子曰有
德者必有言信乎其有言也所可惜者連蹇埸屋不
遂一第侍謀省幕道弗大行然化乎今者不必傳於
後晦其始者其終必顕曰顯與晦必時之待楊雄氏
所謂五百年必得其人然寥寥四海豈無知音者恐
表聖之言乃為通論况有賢子孫為之揚顕者哉今
文治蔚興學者日衆異時板本一出有序關右之宗
派䆒蘭泉之命脉者則於是集知所崇尚矣
翁三山史詠序
自伯魚趍庭■宣父訓以學詩俾興起志意通逹事
理造夫大學閫域由是後之學者有以取法知所適
從伊川先生嘗欲體詩叙童子切務令朝夕諷誦發
其意趨盖遵遺旨也六經之外其次莫如史然載籍
浩博初學者欲遽涉獵譬如筭沙海上成功何年故
前世有帝王鏡略小學史断蒙求箋要等編皆誘之
易以覧誦速收見效今慶元路緫判三山翁侯元臣
復廣克前人規模取通鑑編年事跡顕著者綴聮五
言絶句二千餘篇其歴代之隆替君臣之得失粲然
具列辝直而不晦言簡而意足使初學者讀之易曉
而難忘庸他日融會通貫之漸或曰牽合章句破碎
全史不幾於篆刻雕蟲之弊乎予曰不然聖賢進修
學有大小傳有後先子夏所謂譬諸草木區以别者
為得之矣况翁侯是作特為童蒙所設就其所成就
而論可謂祖聖訓述賢傳攄已志惠後學好古博雅
者矣大德四年月日謹序
燕山王氏慶弄璋詩引
史舘檢閱王生子憲自其先世以篤行至孝培植根
本子孫奉承家致屋潤復能尚義好禮為名公賢士
夫稱道都城人物浩繁由是王氏以孝義知名子憲
幼蒙訓誨卓有所立以良家子選侍閤門擢直玉堂
謹愿文雅出色同輩有光故家所不足者嗣續爲念
大德庚子夏佳氣充閭璋裳呈瑞犀錢玉菓已浴蘭
湯綵筆柘弓載臨晬旦以予在院中最爲耆舊來乞
名乃取先世積善而不近名種德而不求報命之曰
餘慶先儒有云善惡之報至子孫而後定又云賢者
必有後王氏其有子也宜矣謝庭春好羡樹玉之臨
風竇桂枝榮望讀書而有日徐卿二子少陵有歌嗣
深晬日涪翁伸頌凢與往來者皆宜作詩用展光賀
贈李逹之詩序
李逹字逹之汲梁人世將家旣長遊燕遂占藉焉爲
人慷慨樂易好閑便静以相術行於時然不以藝自
矜與僧西雲相善講主和一日以領宗門事為問切
語其徒曰汝師不數日遠行尚欲何為不浹旬而逝
又同術者指一井工有坎阨斃不出來日逹曰否坎
阨則無將縊而死果然南官程緫尹以除目訪之曰
喜只在此夕口未落而除下其應験若尔僧龕禪榻
曾不惜朝鏡之蹉跎醉䄂笻杖嘗歴遍春煙之巷陌
世味䆠情兩皆泊如其兄顯道以偏師戍瓜步殊光
顯也書屢招不赴或疑焉逹曰兄安余無所希覬何
往其安貧守分如是者有屋數間在崇仁東市門田
五頃近潞水澹臺里歲得租粟自餬其口云
義齋先生四書家訓題辭
義齋先生姓石氏諱鵬字雲卿父璧自五臺東徙唐
封家焉世傳儒業中戊戌選終保定路勸農使先生
早以文行師範一方至元丙子用辭科魁多士資純
篤恬於世味惟閉戶讀書務為無所不窺四書小學
尤所致力集其所得遂至成書沉潜玩味者有年反
復更易初不去手易簀際属其子承義等曰吾平昔
精力盡在是書藏之家塾詒訓子孫吾世其庶幾乎
承宗奉遺命以叙引來請僕憶提憲燕南時按行属
縣與先生有一日之雅今雖衰耄忍靳一言庸慰存
没夫四書所載性命道德之懿修齊治平之方道綂
所由傳授學者所以修習推明天理維持世教如水
火菽粟日用而不可闕伊洛名公後宋諸儒集解纂
䟽論之詳矣近年月而公卿大夫下而一邑一鄕之
士例皆講讀僉謂精詣理極不可加尚先生復能沉
浸濃郁含英咀華發先儒之未及附巳意之所見自
為一家之說其學與志可謂勤而知所務矣蓋士生
斯世不可虚拘出則行道濟時隱則立言垂後况性
命之理仁義之端非由外鑠皆性分之所固有職業
之所當為盡其在我者而巳初無先後淺深之間故
子貢曰文武之道未墜於地在人賢者識其大者子
夏亦云君子之道孰先傳焉孰後倦焉是則先生著
述之本意也若秪以篤信好學修辭明志遺訓子孫
啓迪後學折中聖賢則義齋之名亦當傳聞于後於
是乎書大德辛丑歲孟夏吉日題
義齋先生小學家訓序
義齋先生𥙷註小學書藏之家塾未嘗示人治命其
子承宗曰當携謁秋澗翰學庶明吾志先生旣没鄕
邑士人楊飛卿將板行焉承宗致遺命懇求序引僕
向游䆠趙北與先生夤緣私覿欵洽則未也用是追
念疇昔敢攄臆見昔晦庵朱文公旣集注四書俾大
學之道體用本末昭然顯著復慮童蒙之士弗知趍
向次第不能入德義之門造治平之域復述此書俾
為師者知所以教弟子知所以學雖曰小學其文辭
雜出於聖經賢傳百家之書言微行懿顧老師宿儒
䆒竟踐履有終身不能盡者近年科舉不行士趨實
學曰師弟子云者專務講明收功致效舊有標注未
極詳備今先生之注䆒其淵源辭旨之奥與夫品節
度數之詳随其繁簡而具載焉純直明坦俾初學者
觀之易於省解如陟高而得梯階濟深而遇舟楫其
急先務應時求不為無𥙷先生諱鵬字雲卿自號義
齋保之唐縣人隱居求志潜心著書不求裱襮吾聞
積善勤學報施不及其身而發越於後者必大則是
書之出先生之志之學光昭於時也審矣
西溪趙君畫隱小序
予旣冠受館於漕使周侯因與門下士趙君子玉游
久之熟其為人資清雅而有幹局心機巧而善繪事
其初家藏營丘遺墨朝夕愛玩不去其手遂有所得
継遇東丘畫工沈氏指授筆法又嘗西遊太行窮巖
岫之深峻觀雲烟之變化當其情得意會留連忘歸
動經旬月由是於仁智妙趣得其動静之理及操觚
染翰覺心手洒洒無留思嘗為廉右相董承旨及僕
作廉泉野莊秋澗等圖景氣潇爽雲烟清潤筆簡而
意足其寄興雲霞放情林壑有淡墨寫出無聲詩之
譽或譏懷材抱技不沽價以求售曰人物者天地之
幻化圖畫者又人物之幻影彼功名烜赫冨貴薰天
者倏忽之頃巳歸磨滅况韋布之士欲取聲華於虚
幻之餘不幾於惑歟然所以孜孜於此者特遣興適
懷寫吾&KR0909;中之丘壑爾聞者為知言大德辛丑夏邂
逅都城為予臨楊息軒綠野探梅圖髣髴三昧不傳
之妙復懇於予曰僕老矣技進止此幸惠顧序述平
生傳遺子孫乃語之曰昔曹覇樂藝而忘貧窮郭熙
頭白餘筆力少陵山谷為賦丹青引秋山歌攀附驥
尾名垂不朽顧僕何人敢望於二公哉趙君趙君其
奈爾何子玉曰不然前賢後賢其揆一也古往今來
各其時也顧在■中朝問望老於文學者孰出公右
言念夙昔能無情乎旣不獲巳乃援毫而識之趙氏
系出柳城䆠族當天兵南下父通福以義勇附太師
國王帳下從定河朔屢立戰功夀終定武漕使周侯
以葭莩故表其勞績蒙
先朝收錄二子仍復其家仲列名侍從後歴尉完利
等州州尹次曰澄即子玉也受中山三司使晦跡管
庫餘三十年無毫髮點汚蓋其胷次脫洒不為物欲
所累故也五子秉仁秉温緣父好尚亦馳譽丹青云
是歲秋七月上旬二日秋澗翁謹述
崇真萬夀宫都監馮君祈晴詩序
大都辛丑夏仲暑雨大作霖霪不輟至五旬之久泥
塗坎塪車馬不通潢潦㳽漫浸貫川澤小民咨怨農
夫告病崇真萬夀宫都監石泉馮君乃謀於道衆曰
吾輩奉正一法以祈禳為業覩其如是雖不吾以安
可坐視而弗救耶於是致齋㓗肅儀物籲告穹蒼飛
檄諸部懇以七日為開霽之度及期果六丁歛虐曦
馭騰光士庶獲覩天日晴明之快免昏墊䧟溺之苦
於是羽客儒流咸作詩贊揚湖廣儒學提舉戴月澗
以序引見属戴交久情欵有不能已者廼題數語姑
塞其請予嘗讀洪範九疇觀天人相感之際随所召
禎祥災沴應之吁可畏也故三代君臣遇災知懼固
曰修已敬天爲務而禱謝禋榮盡諸人事者自不容
巳逮漢
静應張公以神道設教體含清虚用周慈憫爲國家
祈天永命爲黎庶祓除不祥由是祈禳祭醮自爲一
家之學傳授科式符籙具在也然得其人則法靈而
著效笱非其人道不虚行傳曰至誠感神又曰至誠
動金石道雖殊途其致則一若石泉馮君之祈晴有
驗其亦持守誠敬祭醮精嚴善於弘衍宗風者哉諸
君作詩稱美不亦宜乎其年秋七月卄三日秋澗翁
漫書
窮閻飄泛逝川東千里嘉禾一雨空&KR1143;㩳羽林槍壘
底林林萬木水光中慘舒何待鞭竒石禱籲端能格
上穹千古
盟威神力在崇真壇下振高風
紫山胡公哀挽詩卷小序
挽章者哀傾逝而寓夫所感之辭也予於紫山旣哀
之而復有以惜焉紫山起諸生進擢舘閣揚歴省臺
官至三品夀幾七秩順受委正略無慊媿於何嗟惜
所惜者材超卓而不凢氣正大而有養可以挺公論
而勵衰俗激清風而作土氣旦天柱峰摧少微彩
晦士林憔悴失所景仰不知乾坤純粹之精山川英
秀之藴幾世幾年氤氲感會復生斯人此黃鳥之詩
薤露之歌有不容已者忝與紫山三世交游氣合情
欵故其子典簿特屢徵鄙作旣序夫易解復記其祠
堂今又以斯文為念孝心追遠誠宜嘉尚顧筆力衰
薾奚能發潜德之幽光倡作者之端緒然眷懷疇昔
重以陳太常北山之請敢攄平生所得於公而可深
惜者冠之篇首云大德辛丑歲秋仲載生明秋澗書
朝儀備錄叙
至元辛未歲
大内肇建始議講行
朝會禮儀盖所以尊嚴
宸極辨上下而示等威也然事出草創不過會集故
老參考典故審其可行者而用之其後遇有大典禮
准例為式祗取嚴辦一時執事者各司品節其禮之
全體亦不能䆒其詳而通貫焉逮侍儀舍人周之翰
供職乃纂述物色儀制之品班次度數之則曰
朝賀曰策立曰開讀皆具已行而可驗復圖注以致
其詳
皇儀縟典粲然明白目之曰
朝儀備錄携示秋澗翁求考辨焉乃告之曰汝外祖
文康公羽儀
先朝粉飾
皇猷號禮文稱首汝父松壑侍儀初事綿蕝獲預選
習今汝從事於兹又復有年其見聞之久講習之熟
可謂專門學矣况禮之大經本乎天理之自然節文
儀則出人情而折衷不容強知妄擬措私意於其間
雖聖人不過祖述旣往随時去取故孔子曰周因於
殷禮所損益可知也其所以行之者極乎敬慎而已
故曰其在宗廟朝廷便便言惟謹爾則是書纂述非
惟俻豫考按即事可行若有集
國禮而編會要者亦將有所取焉大德辛丑歲立春
前五日秋澗退叟題
恕齋詩卷序
郎中李侯正卿其先世佐金祖開國子孫衍慶傳嗣
侯爵易代後軒裳蟬嫣猶為燕雲鉅族正卿資明豪
疎財樂善有子二人俱教之讀書勉勵資藉之者惟
恐不及與古人愛其子教以義方之說吻合衣冠修
整僕馬鮮明喜交游遇事慷慨與物無凝滯蓋有志
於冨貴利逹者也人爽約以負之量廓然而能容或
非禮以相干但理遣而不校尚恐其守之不堅行之
不力乃榜其宴息之所曰恕齋又為未盡也質之於
秋澗翁將求諸名勝題詠庸勉其不逮乃告之曰夫
人之生禀精五行有情有性仁義禮智主之於中所
謂性也喜怒哀樂愛悪欲感之於外所謂情也聖賢
存養撙節求合乎中而已其恕云者旣盡夫存養之
功復推而為應物接人之道故曰推巳以及物已所
不欲勿施於人蓋由内以逹乎外自漢以來不能體
認聖賢求諸巳意思遂以恕為寬容之稱雖范忠宣
之賢亦有恕已恕人之說是徇外以遺内也何不揣
其本而齊其末哉今夫己之善推以及人其不善弗
加諸彼則物之應於我者皆善自無出悖來違之戾
尚何寬貸容恕之有今正卿旣識其用復能明其體
由未以逹其本日就月將緝熙光明則違道不遠矣
雖然比之貪冐無厭覿於貨財較班資之崇卑計利
害之得失不至傾䧟攘奪而不止者為之猶賢乎巳
某年月日秋澗翁叙
秋澗先生大全文集卷第四十三
