秋澗先生大全文集卷第六十四
祭文
祭蒲大夫文
大元國至元十八年歲次辛巳三月丁酉朔十有九
日(乙卯)朝列大夫燕南河北道提刑按察副使謹遣從事
賈汝霖以清酌庶羞之奠致祭于河内公之神惟公德
挺群哲獄清片辭列高弟于聖門揚仁風扵蒲邑三
善之美庸能旣耶適星垣有分按之行過神宇致一
柸之奠庶祈靈貺以益不能尚饗
祭孝感聖姑文
惟神肇迹博靈遇仙渦浦■㦤昭靈作蚕聖母千祀
永頼神功斯溥食弗再則飢衣弗製則窶念此歲事
惟神其惠顧之尚享
故江漢大都督河間路緫管兼府尹史公
祭文
幽霫萃氣招搖耀芒合是二者篤生忠良惟公應運
挺出𧺫家朔方奮父兄之餘烈荷天衢而鷹揚武済
文經爲峕棟梁宿一軍於陽夏号東南之精強枳棘
非所移旌鎮穰撫我瘡痏靖我邊彊其惠春雨其威秋
霜掇我殘棄變而金湯復我陂障積而陵岡孰慮鱗
介易我衣裳彼氣日索我師堂堂果上鈞之一戰掃
敗葉扵秋商每出竒而制勝初不知(古人之所)長殆羊傳
之久駐控上流扵荆㐮雖飛渡之無及吴之所以亡
者本由此而用張能回百戰之餘勇效政蹟之章章
鬱公堂之佳樹至今三鎮指為公之甘棠然干將而𥙷
履終所用而失常加憂深而思遠此夙夜之所以遑
遑也竟風悲於大樹奄龍剱扵幽藏嗚呼才有餘而用
不悉位雖高而志靡償曾桃李不言而天下為之傷
也公常幕余二年倘佯促滕言笑執手飲觴略吏事
而不責謂國士之或當兹奉恩綸按部滹陽望龍驤
之茔域能我涕之弗滂瀉平生於此辭庸表公之衷腸
噫慟臨江之哭在公則萬事巳矣有子孝継以後則
其流未央神之聽之庶少慰其所望也尚享
祭郝奉使墓文
大元國至元十七年歲在庚辰二月十有二日甲申
朝列大夫燕南河北道提刑按察使友生王惲堇以
清酌之奠致祭于故翰林學士國信大使陵川郝公
之墓嗚呼甲寅之冬仲月之尾公自𣏌來(道出)鄘弼始
覿清揚重於夙契把酒論交笑談游藝頋睐回翔吾
子可誨臨别之語一何勉慰維中元春雲龍交際我
時游梁與公再會東舘相過四并同醉所學所行尽
發其祕北次龍崗嘔血而癘書来及予愈見友義我
車北轅公已南逝自兹及薨凡十六歲追憶平生潸
焉出涕公之問學閎肆汪&KR1070;公之文章豹炳乕蔚万
斛淵泉出不擇地太史与倫皇墳可嫓浩浩江漢万
古不廢發為忠貞見諸行事著書垂聲諒非本意匪
予得私乃世公議今我想公令人短氣斯文綫如忍
復殄瘁直筆疇歸大冊孰卑偉蹟鴻休光潜揚厲而
最傷公爲國出使初舘儀真主成和計奉持
國書以死自誓万介外侮群狵内猘節落瘴㷑精誠
益勵属國平原同歸一致長星墜芒使軺還轡玉上
青蠅何啻一二惟
皇聖明見萬里外錄劳弃瑕予豈汝罪士無賢否入
朝見忌膚愬再行與病交劇一僨不起萬事瓦弃感
時懷人憂來附髀昔賢有言常論我輩大㮣無差節
目或滯如公之才如公之志雲夢九吞曾弗芥蔕俯
掇勲名高視一世意廣思長反爲物制豈惟公傷因
以自識茫茫太鈞形流萬彙幾世幾年生此偉器贄
用潓宗誼逢漢帝百未一施胡奪之易雞水淪光郎
山歛翠隱然一丘保之西遂車過腹痛我懷曷旣黃
鳥聲悲助我歔欷臨風拜公哭而載酹嗚呼哀哉孤
忠伊欝幽憂樵悴生罔能伸死而永閟寓哀斯文庶
昭枉昧公如有靈恐予言為知己也尚饗
祭武強南龍池神文
維神威洞渊府奮飛天衢致雨興雲執帝之樞頋此
冀野時極焦槁桑半捲而虫作&KR1090;糓出壠而氣未蘇
農官至無可而勸窮民將失所■匪惟吏責恐亦神
之所當虞也况蒼精昏見適時之雩望靈池而致禱
庶少金其區區嗚呼帝而下君也我當
供厥聀耳免吏責而歲有成則其敢後諸
尚享
北嶽
冀之爲分方數千里惟嶽峻極于天神奠安之水旱
疾癘神主宰之今者地不藏陽寒氣失序歲律向終
未霑冬澤俾野土不膏宿麦無望春疫將興巳足深
慮饑饉荐至民何以生祈糓請命憂人之憂是亦部
刺史之責也慺慺微誠敢用昭告尚享
祭侍講學士竇公文
惟公性極純誠道深養浩幼學壮行出人意表於周
吉士在漢有道以術濟人方德則小丁巳春識公於
沙麓之墟辛已夏吊公於肥縣之保憶忝列於&KR0801;洲
閱歲華者再抄世知公漢家之羽翼我以爲中朝之
元老謀方&KR0574;於聖咨憂遽遺於丘禱今也云亡士林
悴槁据愸遺而論斯民有無禄之歎以順受而言得
五福終命之考再拜墳阿奠酹草草頋藥籠之纖微
盖以荅平日之不我少也尚享
丞相史公明忌日祭文(十六年十二月十九日按部中山府)
維公出入將相存殁哀荣公自去世于今幾齡定人
思公雖殁猶生永言不忘曰忠曰貞見之範圍展也
大成勛藏盟府德為世程赫赫堂堂如山不傾定人
那知功被齊民惲向侍燕几謦咳親承今遇明忌来
拜神庭感念在昔依依我情有樂陳列有酮在罌碧
映階酹兹一觥尚享(定人像公於西北隅皆享祀謂忠孝會)
史公祭文
惟公德冠群后望隆漢儀一節四朝知無不為收武
定文綏之略有金声玉振之規發至仁於易簀識大
運之盈虧何巳私之曾及顓戒殺而為嬉雖羊祐知吴
亡而勸進房喬以征遼而未宜固足與之等夷也嗚
呼柱石巍巍歘然中微風雨震凌恲幪者誰俾為善
者嗒然而若喪變怪者百出而不疑此又世之歔欷
而含愴也公殿是邦尤極恩威峩豊碑扵國門宜鎮
人之涕洟切嘗荷公左提右㩗豈孺子之可教在卵
而翼之之恩大有濟扵艱危及聞公薨身縶情馳矌一
奠而如負盖五年于兹也今我何幸改卑燕陲歴河
山之故封悵音容之依稀念公平生其能巳而公雖
云亡為世蓍龜公爽在天尚充念之盖生而矝其愚
旣有以省錄豈殁而知其來復無所維持也追盛德而
曷報庶不辱我公之所知尚饗
岱岳祠禱雨文
嵓嵓岱宗雷雨宅兮艮震對代生物仁兮片雲膚合
天下澤兮兹者春霜例灾桑柘空兮二麦含實勒將
槁兮秋雖下種不出土兮無褐無糗歲何卒兮衣被
饜飫膚合力兮仰惟岳神其念兹兮憂民之憂而亦部
刺史公之責兮慺慺微誠神其鍳兮尚享
黃石公祠乞靈文
惟公鍾秀崇丘降神圯上靈氣驚世倘怳莫詰如子
房以韓亡之餘開炎漢之業為帝師之崇其顯授隂
翼竟済世美者先生之神之功也不肖猥叨時名艾
服官事余廿年每以昧於事機動成乖戾為愧然非
其材而楽之者有賢父兄故也矧先生明靈乎至若
矝其愚昧濯其固陋增益其所不能非先生其誰用
是乞靈祠下區區之懷神其鍳兹尚享
修治新阡告成文
餬口四方幾二十載歲時拜掃禮有不逮水泛雷轟
未免惶駴於其事
亡不孝之大即此良月躬爲修治芟蕪剪棘增高夷
圯𥙷植林空再釐風水郭以周垣隆阿四起樹門神
游題阡表氏揭虔妥靈非直觀美功今有僝以告以
祀神之聽之以克永世尚享
韓君大祥祭文
嗚呼王宗韓氏通家往来三十年間情好孔懷矧惟
亡友吾門上第貞幹風生彂強剛毅其在諸生
先子所喪年近而立揚歷中外臺掾郎曹名聲&KR0938;&KR0938;
前歲之秋告别何遽曾未越境夢随川逝日月云邁
奄復祥祭論其受年校夫禀氣老而益強期頥可致
衆維奭傷去之太蚤古云五十不爲之大宛彼二雛
卓有所樹翶翔仕途侭持門戶依依孝思以永終譽
君如有靈亦足以慰夫懷之素也尚享
爲姓氏告亡妻文
維丁亥歲六月十八日丁丑夫惲謹以茶果之奠告
于夫人之靈推之爲姓世不多有故嘗詢其所從出
爲汝討論者有年一無所見適讀替夫氏姓(論曰)推氏
建氏南氏舒堅氏魯陽氏黑肱氏皆出楚之芈姓者先
君熊繹氏之㣧其来光且遠矣嗚呼夫人殁而有靈
亦將歆慰其光且遠者用是不敢不告尚享
中丞王公祭文
大元國至元二十六年歲在巳丑二月辛亥朔越八
日戊午友生王惲謹以清酌之奠昭告于正議大夫
中丞王兄之靈嗚呼朋友之重義列天倫切切偲偲
疇非弟昆惟君頋我而我宗君以志則一以分則親
如漆斯固如蘭斯馨而敬而愛久而益新爰自垂齠
以及於冠授業蘇門各伸志願智愚雖殊道則一貫
君衷淵塞浩無涯岸脫略辝華好謀能断嘗論士心
酬酢萬變如匪中立鮮不棼乱此予少君餘何足算
我時念君大噐已見敦我鄙薄激我愚懦治仕將歸
而予獨眷繼分使符有最無殿在昔相度有若昌黎
辟佐戎幕大為已知及論國計莫之與規裴非少韓
有崖其間隱忍就事材為實難穆穆忠武曰伊曰吕
桃李盈門夛士如雨同升諸公曰僎是與初疑中舍
謂輕所處長㞐六曺是為之所自後騰揚又知所主
曰史曰張曰姚曰許交口薦揄螭蟠鳳翥望君庿堂
致主堯禹其經綸國業固足以見君之器宇彼或無知
奚我齟齬淮海歸來道在心小角巾私第日事墳討
周防有餘蛇虺結繳讒火燒城甚於原燎伊欎積中
不無熱惱嘗切諗予憂世心悄覯閔何多受侮不少
每見慰寬外物一掃擴量冲融致養強矯死非所憚
此何足優如金在鎔百鍊不撓白首窮塗亦足枯槁
留使咨謀為世儀表此天下之公論非一己之私禱
云何不淑不憗遺此一老吾乃知蒼蒼報施於焉有
未曉者念君問學天人理皦臨終永訣投我腹藁語
何琅琅秋空日杲淚洒行間茂陵遺草哀哀二子越
玉陳寳賢而有文遹追來孝所存者長况不為夭鍾
鼎一事古人誰了嗚呼事至盖棺夫復何尚精爽不
昧而來者是保我奠兩楹腹痛如攪平生相期
遠到苦楽行違知者惟魢悠悠常情異心同貌老夫
知音自深痛悼我過孰寡我履孰蹈有慟無聞徒辟
而摽淚下河傾寄兹一抱嗚呼哀㦲尚享
路祭中丞王兄永訣文
維君丰度凝遠内明而外閟以予交游之久頗髣髴其
一二其所以斯疾而至於斯者(而皆)命之所致耶豈用
有餘而嗇於行耶物或犯而隱不校耶欲求合(而反)得
乖耶剪所愛而牋老懷耶不然何氣運喪謝叢一躬
而菑耶方謗之興予適在燕嘗表裏乎西溪致一言
於諸公之間力雖微而莫辯庶幾友義尽予心之拳
拳用是生有以書慰之殁有以文誄之又罔以不敏
復銘而賁之辝固斐然思罄單無愧而巳今者執紼
徒送永隔泉路然古人神交罔間存殁臨𡵨贈言故
不憚其再瀆伏惟明靈鍳兹微悃尚享
御史中丞王公誄文
大元至元廿五年歲在戊子秋八月十有一日前禮
部尚書御史中丞東魯王公薨於維陽之客舍友生
王惲謹遣子某致奠以不腆之文誄焉其辝曰
顕允王公天姿粹精文辭翰墨外彪中弸年甫弱冠
四擅華聲從元問學舘申作甥二公提㯕大潰于成
継以賓師主善共城始拜公面歡如平生忘年定交
實為畏兄青灯孔序絳帷趙廳尊酒文會桐隂滿慶
旣謁寥休偉其豪英力薦于上與之同升
帝曰汝冕秉心和平乃眷乃頋
詔扈南征潜鱗縱壑
天衢荷亨一命卿貳尋擢歴亭改漕京兆以廉見稱
擢之提憲以㫫以荣褰帷杖節激濁楊清移鎮三晉
八州敉寕載臨恒衞兩河肅澄霜空千里一鶚獨横
走忝貳車峩冠振纓言議甚衎王事每兢其臭斯蘭
其堅斯金兩秩五年愈親愈誠訌賊撾死王度載貞
整我六曹春官首&KR0697;再執行憲㞐中作丞守以大體
與時浮沉西湖㶑碧吳岫空青公餘吟醉若慰羇情
用是北歸伊誰云憎徜徉淮海子潜疾嬰俟其少間
偕之北行豈其奄忽痛乖延陵剛弗愛克遂傷厥生
疇昔之夢飲于兕觥予欲從之扜格莫能今悟死別
神交匪冥今歲夏仲手書是承寄是新作託之稱停
豈意期月遘此凶屯初接傳聞旣疑且詢継来訃告
大為震驚於戲已矣王兄殁而有灵鄙懷我聽以公
夀言六十六秩未嘗疾痛體胖心逸以公䆠業通貴
之極三十年間略無空隙以公文章不事雕飾平易
温雅簡而有式以公聞望揚休山立声價■■一時
荆金趙璧以公㣧嗣怡怡蛰蛰翠竹高梧鵉亭鵠植
所為福全百福無逆是用慰公能事可畢方之吾㑪
又有大弗克及者秉彛豊厚度量寬宏愷悌樂易頋
大光明不以逹貴我崇彼輊不以已長格物自矜心
無城府口絶否臧孰為機張以虞以防坦焉蕩蕩内
敬外方汪汪黃陂撓之不渾嵓嵓高山仰之弥尊天
下之人不間識否聞君之名僉曰良友是喜是愛称
不容口我觀氣運有通有窒或負而乘君子宜息遺
逸阨窮固足摧抑遽忍飄蕩忽還穹碧是用奭傷載
悲載泣維此善人天地之紀幾世幾年生此偉器一
朝云亡歎興殄瘁茫茫九原愛莫之起悠悠此懷曷
維其巳上以愾斯民之無禄下以惜平生之知已嗚
呼哀哉尚享
推氏卒哭祭文
至元卄四年歲次丁亥二月壬辰朔十七日戊申中
議大夫王惲謹以玄酒庶羞之奠敢昭告于亡妻推
氏之靈嗚呼礼嚴卒哭氣渝一時愾然興感悠悠我
思去日漸遠神而明之爰仰道宫有求戚知哀薦成
事用光其儀君子與孫衰衣纍纍心焉寸草恩則春
暉伸哀報德泣涕交頥而於自致其殆庶幾惟靈降
鍳以慰永悲嗚呼哀哉尚享
祭三藏佛圖澄文
惟師薄游襄國寔開帝聦聞音知物變眩幽通非此
無以回猛鷙而■神事功我師真筌不忌在空来拜
祠下辛歲初冬酹觴乞靈裴回呪龍庶一勺之逹水
人之心胸也尚享
祭宋文貞公墓
至元十九年歲次壬午五月巳未朔十一己已謹以
清酌之奠致祭于唐太尉文貞宋公墓下嗚呼惟岳
降神生甫及申為周之楨如公之生於唐迺開元之
治具也昔玄宗能遠而不忘一旦召而相之何其明
邪及惑伶人一謔公終老于家何其昧㦲豈天宝之
乱扵後有不容置大器扵久安故於戲往者何咎國
家方以親賢為急天或寵綏四方若公者復克降靈
作甫與申免夫望壠思賢之歎此臣子所以再贍隧
動曠世相感之意也區區之誠惟神其鍳之尚享
授少中大夫福建閩海道提刑按察使告
祖宗文巳丑秋八月三日
至元卄六年歲次巳丑八月丁未朔越四日庚戌孝
孫惲敢昭告于王氏
三代祖考祖妣之靈惲不肖獲承
祖宗遺訓以至今日又於此月初三日欽奉
宣命進授少中大夫福建閩海道提刑按察使是皆
祖宗奕葉德積之故越小子何敢存殁光显宜知所
自特陳薄奠是用昭告尚享
祭待制徒單衍文
維至元卄六年歲次巳丑冬十月丁未朔十二日巳
未少中大夫福建閩海道提刑按察使王惲致奠于
故待制徒單公之靈嗚呼禍與福善悪以應之變其
常理有不復致詰者惟翰林侍講學士顒軒先生厥
心孔嘉楽善修德及其立朝行道罔不傾悉晚歲得
子又𣸪良碩學由家傳志乃早立先生云亡相■咨
惜念渠零屏継任翰聀淹留京師豈造物者將有俟
而𥙷先生之不及一旦夭奪松摧玉質云何不淑而
臻此極睠若堂之三封悵遼海之不溢何一氣之衰
謝逮子身而迹熄余愈知善惡之叵量蒼蒼之不可
必也不然豈行焉忽諸致皐陶庭堅之不食吾不可
而識也噫
辝墳祝文
伏以甌東南之極徼憲使外臺之正名受
命以來夙夜祇懼有不遑寕處者於是月十七日卯
刻與子公孺軰前赴任所㐲惟
明靈相其不逮以道護之尚享
祭雙庿文
至元卄六年歲次已丑冬十月丁未朔二十六日壬
申瘞以清酌之奠敢昭告于唐臣中丞張公睢陽太
守許公之靈惟神忠抗全節義摧賊鋒旣障江淮載
清河洛精爽在上其生炳如惲䓁適有亊扵維揚特
乞新庿頋惟朽質遠涉畏涂過覬之心断非敢
萌虞之變庶祈默祐尚享
祭淮水文
惟神彂源桐山横界楚甸德參四瀆潤&KR0636;百川惲恭
綸恩遠臨殊域險阻炎蒸有自惜者惟神鍳祐
其安以済是則神上有以欽承明命下有以臣子
之義也尚享
亡妻推氏(祭文)遣奠祭文
維至元廿三年歲次丙戌冬十一月癸亥朔十有二
日甲戌中議大夫前行臺行御史王惲堇以牲醪之
奠致祭于夫人推氏之靈維君爲婦克恭以母則式
助我内治其宜其適四十三年迺猶一日眷我貧家
勤亦之極惟是尽瘁遂臻于疾弥留八年屢值巳棘
孰祓其祥梢復安息孟冬辛酉遽變容度孰禠其魄
溘先朝露惟此喪制我實主之布冠齊衣我具舉之
木美藏嚴恐速腐之美慰汝心汝其頋之我小甲戌
窆焉襲吉奉安汝柩皇姑之側升輴彂引爰用控告
汝宜勿憾我未為恔魂兮歸来些四荒不可以往兮
惟汝子孫是依是保黯黯精䰟悁悁心目旬浹之間
重有所祝曰薄西山一語不復念之奭傷又熟為鬱
於戲零落山丘生存華屋自古皆然非汝之獨惟弗
偕老天為之酷有淚如泉永注河曲嗚呼哀哉尚享
過趙祭忠武史公祠文
夫用物精多者英爽罔昧垂頋異常者死生不殊我
丞相忠武史公以丘山之重頋草芥之微其生也卵
而翼之其殁也寐而訓之兹者奉
詔比上展拜新祠敢乞明靈增益不逮盖愚魯之性
惟其素知於言動之間庶幾默祐尚享
秋澗先生大全文集卷第六十四
