秋澗先生大全集卷第一
頌
中統神武頌(并序)
維三年春王正月逆璮悖負天恩扞我大刑裒
姦(誅頑)嘯兇東土於是命將致討天戈一麾不五
月而克青大憝兹蓋
皇帝陛下夤奉天心布昭神武睿智足臨有正無戰
故也昔肅宗中興唐室而元結獻頌用歌大業
垂示無極臣惲忝属太史親覩盛事頌聲不作
咎將曷歸敢綴緝所聞謹撰中統神武頌一首
凡千有一百二十四字雖辭理未應庶幾神武
仁聖之德鑑鍧炳燿播宣金石振一代之徽烈
也万冀微誠仰蒙天聽臣惲惶懼昧死拜手稽
首而獻頌曰
皇帝踐祚粤維三年萬靈清蹕廼狩于燕曰寒而寒
曰燠而燠百度脩明朝廷清肅東截海表西亘庸濮
悉臣悉貢罔不率服時維逆璮禍心久纏再世鴟張
顓征擅權奄殿全齊厲階泗漣煑鹽涸海剷銅夷山
地險物衆蘖芽其間懵恃姦嚚海波可田背脅疽根
怒而自鞭時徼邊功外示忠惓警我宋急騎通甘泉
帝以德御聽之誠然再命不庭穢彰溥天浪駭鯨奔
擬騰百川按𬒮東来盗我西偏天意有在聚而&KR1106;旃
皇帝神武不震不愆燎我神鼎烹此小鮮命將興師
策出万全方叔召虎瓜牙利宣爰命
宗王相臣是丞顓彼封拜虎符發兵赫赫禁旅犀中
熊旌相臣曰璧維周之禎氣蓋一世徐方震驚
皇帝曰嘻殱厥渠魁脅從罔懲既誓我師銳莫與争
賊謂我怯蠆鋒来乘一戰而退曠懷自矜誑以有待
孤城自嬰
皇帝曰嘻璮不時下我民是恫武略神機運之淵衷
相與謀謨丞相天澤廼拜稽首賊出下籌豨突于笠
不死何求繚以巨堙畢克于秋
帝曰元老壯哉謀猷其往視師代予以休馬首既東
零雨其濛精彩一變氣吐而虹萬杵一動月暈而墉
山斷外援水防内通高壘深溝俟其自斃日壓賊營
雲頽死氣賊勢既窘魄禠心悸鼠拔其牙獸崩厥角
斧偃螳潜鋒㩁蝟縮七月壬戌環陴内訌賊伺我隙
悉甲来攻万死幸脫突我梯衝相史相趙出竒無窮
既敗而壁衆猶嘨凶迨其癸酉有星蓬蓬騞若矢石
妖聲堕空因之出降群兇率同彼狡狂卒不知所圖
䘖窶鼠竄自投于湖宛轉不死可知其愚童子執戈
縛之以趨比梟逆首磔裂其軀併取同惡牽攣就誅
林林部曲面縛俟死
皇帝曰噫皆朕赤子若蠢何知一從先旨觧甲投戈
縱歸田里東際海壖西逾膠濟殺氣一空歡聲四起
既定歷城東趣廣固比傳城下降幡内竪凡厥士女
無或畏懼取彼逆属取其府庫市肆農耕按堵如故
纍纍婦妾婉婉弱齡三木囊頭来献闕庭既令市朝
咸即厥刑盡頒所獲大犒將旅稇載驩呼各歸禁伍
劳我元臣其安爾所視我民政衮闕則𥙷肆赦東方
皇恩斯溥錄我陣殁䘏我孤苦舊染惟新各安爾土
皇帝曰噫額額歷城撗燎兇干戈所歷復其租歛
惠賜榖帛拯其昏墊隂伏陽開乾旋坤奠海岱重清
一出聖筭奄奄北風讋而遠竄威憺蠻陬東夷來献
盖代稱觴万口交慶再拜稽首
皇帝神聖天錫勇智万邦以正億万斯年受天明命
皇帝孝友敦序九族有爵有土煌煌車服終歲燕賜
克諧克睦帶礪山河與天齊福
皇帝睿哲别白忠直天賚厖臣左輔右弼孰敢予侮
為天立極
皇帝聖慈約法好生奚取八辟三章更輕大獄之起
寕失不經如璮之誅万死何容罪止一族餘無所從
漢制黨錮唐興羅織濫及無辜慘莫之惕天地大德
曰生曰植致討已來惟天是則吾皇之心堯仁舜德
海宇熙熙春臺壽域群臣歸美度越前古唐平淮西
漢滅吳楚以今方之其烈斯鉅規規孝景計誅臣錯
岌岌憲宗皇咨于度兵纏四載吳縛于愬惟此齊功
五月而成断以睿筭卑之戎衡
皇帝執謙弗居弗處
宗廟之靈將士之助敢告成功于考于祖祀事載祗
牲牢鍾虡樹羽崇牙應田縣鼓粛雝和鳴
先祖是聽神靈曰都嗣皇之英持盈之德守成之能
保我丕祚万福是&KR0574;夀等南山不騫不崩小臣眷眷
職司述稱属辝比事献芹之誠親覩盛業拭目太平
淵嘿無言咎將孰徵冐昧狂斐觸犯雷霆敢摭輿議
用垂頌聲
賦
蛾眉研賦(并序)
余家所役二硯研磨有年殆與瓦礫不異
書生作計朝夕筆研間所用若是欲善其
事而不能也宜矣乙卯春偶得是硯於販
夫之手質名于譜盖歙石蛾眉之種也噫
豈天誘愚裏將為文字之祥邪抑亦有數
自王氏而發潜德之光耶遂筆而賦焉其
辝曰
嘿齋主人行年廿有九日從事於翰墨將游心于道
囿家畜二硯形模老醜研磨歲深埃塵瓦缶嘆材石
之莫遇偶見授於野叟發此秘藏殆天所誘歸予之
月卯插其斗從吾囊之羞澁喜溪光之照牗其質圓
以古其色綠而黝鬼擲滈璧鏡蝕秦紐太初之面目
巳露元氣之肧胎未剖涵玉德之餘潤鑑金聲於一
扣其閱人多矣幾墨翻於醉䄂也肌理細膩豊而不
蔀顧溪痕之隱然旋摩挲而無有雪浪翻江映日光
走其瑩滑温純之德誠研中之瓊玖也若夫蒼文上
横眉嫌初就濃抺遠山濯如春柳其横雲却月之状
又似開乎成都之畫手質名于譜兹歙石蛾眉之右
也予想夫龍山之英歙溪之瀏醖釀幾年鍾此竒秀
信神物之有歸不圖爲嘿齋座中之友也當其書幌
晝明筆耕而耨一嘘泫然雲蒸霧湊試墨花於春融
覺松風之瀉竇縱未洒薔薇之春露聽此亦足以醒
張㒹之宿酒也相期百年以介爾壽研兮研兮汝名
雖異傥浮於實兮終有愧於屋漏故東坡有云澁不
拒筆滑不褪墨兹乃研之佳焉又何必鸜其目而鳳
其咮也邪
茹野菊賦(并序)
丙寅春三月予以司明告病避忌食物無
可供嚼嚙者家人軰采菊芽爲𬞞考之圖
經味甘平療風熱於頭目極順適也遂茟
而賦之其辝曰
蹇予投劾而来歸兮守先人之故廬日閉關而却掃
兮殆幽潜之不殊視外物其弊屣兮將游心於聖書
何庖厨之遠戒兮幾釜中之生魚嗟肉食其無相兮
喜盤𬞞之有餘潔我晨羞出于不虞擁案未前露香
滿裾童子啞然而告予曰兹野菊之方苗適采擷于
林墟考之圖經食有益於頭顱也若夫春芽翠茁方
莖碧腴湯沃苦盡䁀調氣濡甘湧舌本味欺圃𬞞拉
晚菘以爲友役春蒲而作奴貯空腹而不厭恐落英
之不如彼寒花之可愛寄高情於一壷縱傲睍乎秋
霜踰佳辰而曰疎此方騰藉春陽甲拆而敷收微生
於全體供野人之所需吾乃瀝芳馨而三嚥覺眼華
之掃除其氣平夷其樂舒徐豈一杯之野馥等悅人
之豢芻雖草木之誑口亦因茲而起予世有啖糠覈
而瓠肥厭梁肉而黑瘦豈非適於口而心苦濡以膏
而體劬吾知甘菲薄以自樂能克說其體膚既而隱
几冥坐心明志虚佳境脩然恍與夢俱以神為馬以
尻為舁既發軔於菊潭或弭節乎山隅訪淵明於栗
里尋天台之隱居後鼓東南之歸枻追散人於江
湖覺而賦之猶足以續離騷而吊三閭也
未央瓦研賦(贈終南李鍊師和甫)
斗直寅日維酉栩栩蝶化夢入靈囿覺而扣門有來
玄叟投我天硯形圜色&KR0627;鬼擲滈璧鏡蝕秦紐文章
欝律蛟蟠虺走以長樂無極而言廼漢殿燼餘之瓦
首也當其炎運天開禹卑秦陋未央屹建長樂丕&KR0799;
體紫極之圓方壯神麗於九有俾子孫無復加於後
也若夫萬疊雲浮跨凌天宇鱗影參差鼇背掀舉瓊
綴簷牙香團桂樹倒景激日馭之光流潤浥金莖之
露聳萬國之衣冠蔭千秋之歌舞礪太華而帶河渭
謂斯瓦之貞固天落妖彗一掃而去咄尔微質歸復
其土何千歲而不化偶野人之與遇今歸乎我又係
厥數摩挲漢月碧花燦吐似喜余之主也試玄蛟兮
海運瀉松風於牎戶滑不墨褪澁不筆拒然復其天
則御陽(周宣王宫名)之耳孫較其古廼銅雀之鼻祖彼鸜
其眼而羅其紋味則鳳而形則用或奚足
取是不若兹瓦之而
屋廕生聚帡幪霜雪蔽虧風雨是則用得其所付大
任於汝也豈期棐几呈材辭客與伍處雖失宜其功
尚溥鍜我銛鋒藉汝涵湑乞英靈於班馬鑑興亡於
今古大書特書猶足以旌朱游而削張禹也道士顧
笑吾子其為我賦之
三峰晴雪賦(并序)
乙亥歲冬十一月余(以守)吏將事自蒲抵
華倉惶待命於塵坌間望三峰晴雪煥
爛高㓗皜不可尚已顧而自憐豈勝慚
穢適与左山商公遇於祠南栢行間歸
作是賦以寄其詞曰
華於衆嶽峻極莫之京兮三峯絶觀松雪益其清兮
倒景旁射銀闕爛峥嶸兮仙掌翻空灝爽下青冥兮
豈玉井蓮芳仙遊擁霓旌兮巨靈變現咤崑丘之瓊
兮金天移仗敞瑶華之宫兮泠飈吹而不滅海月照
還空兮軒豁呈露何物外之雄兮又如螭蟠之老子
與希夷之鉅公朗出天表飲太泉而遊封中兮安得
杖仙人之九節登神丘之崇兮問真源於白帝追二
公之蹤兮胡一行而作吏搶塵土之容兮對清都而
不克往世故驅以東兮掉塵鞅而北騖刺梗滿吾胷
兮望岳神而三嘆歸夢挂岩松兮縱靈移之罔誚獨
不愧於躬兮歸而賦之吾言固誇猶足以為執熱者
之清風也
熙春阮賦(并序)
玄暉上人得隆德故閤餘材斵而為阮
因以熙春目之亦文殊之義也至元戊
寅春同寗尹端甫劉御史叔謙趙太博
彦伯坐心遠軒師為鼓綠水悲風二曲
清越悲壯坐客感歎興亡有愴然于懷
者師請予賦之其辭曰
天新兩風日妍心與閑會境趣静便拉曠懷之逸士
過雪庵之老禪歛𬒮危坐添鑪炷箋於是出桂阮調
素絃控朏月而當抱撫筠柱之横駢師曰兹熙春之
断餘偶絲之而清圓者也遂鼓一再行清越悲壯如
泉咽冰㡳風行樾間翛翛兮欲断而復作淙淙兮似
漱而還湲鑑爾擿銅丸之韻凄兮聆高樹之蟬又如
游士騁說劒歌去燕何辝氣之從横激太清而沉羽
渊客乃呀然而驚慘然而悲信乎物之感人有不期
然而然者想老徽之般樂盪侈魄以無前厭華陽之
湫隘敞樓居而致仙海鼇首抃金鵬翼鶱欎鼎蓮之
香霧鎻月殿之嬋娟蔭千秋之歌舞壽良岳而不騫
俄龍移而鼎去継金亡而閣遷殆露槃之聲折悵秋
風而涕澘興廢一瞬兩朝百年委繁華於野草鎻莽
苑之荒煙咄此木之何幸遇幽人之逹觀納弥盧於
芥子寓餘哀於一彈猶足以舞魚龍於海曲洗亡國
之愁顔也嗚呼噫嘻向之使人凛而悲者物詎能動
於人哉人之哀樂(妄為)物之所牽不知太虚(寥寥)既寂而
玄唯此理之嘿識何繁華廢興之足嘆師曰子其為
我賦之吾欲秋月當戸松風滿軒寫仲容之别操合
清商而洞宣使雲隂蔽空玄鶴下蹮走商延於濮上
掩新聲於師㳙也
吊廉將軍墓賦(并序)
三代而下功利之說興人臣擅恃功能
鮮以禮譲為國者觀頗挾勲内忿忸居
人下加諸彼不淺相如引車避嫌有犯
無校蓋出天禀粹然處之為非艱至頗
聞急先一言遽能握髮數罪受責門庭
在將臣為實難若將軍者可謂不遠而
復得無祗悔之義哉遂摛文以吊其辝曰
涉滹沱而北騖兮過常山之故城何高丘之突兀兮
欎劒氣之峥嶸野人指而告予曰此廉將軍之封陵
也人與骨而塵朽兮義於粲乎曰星遂陳辝而吊古
兮命僕夫以停征嗚呼休哉昔伯禹之所以聖兮始
不伐而不矜秦誓之所以經兮善悔過而胥盟觀戰
國之多士兮依俙猶三代之英惟功利之時尚兮天
理有時而蔽明能不遠而復初兮其惟趙之廉鄕方
國都之中立兮資内附而兵精頗分閫而秉鉞兮騰
茂實而蜚英聲梁從随而楚讋兮燕弭伏而齊并時
有以卜將軍之意氣兮殆雷動而滿盈遽相臣之出
右兮何發言之盈庭幾肉餧而食甘兮奮兩虎之必
争及聆急難之一言兮輙弭耳而服膺復頓顙而悔
過兮折節負贖罪之荆在引車而不必多兮將臣及
此所以為古今之難能也逮漢起而帝稱兮禮飲至而
策勲何諸將之失度兮至擊柱而紛紜安得將軍從
容為一言兮觧販繒屠狗之棼彼臣濬之冐耋兮加
充渾之貪蒙咤吳平於帝前兮互滔天而為已功安
得將軍滌易其𥚹薄兮俾無成而有終嗟鄂國之列
公兮挾勲劳而凌帝宗縱私忿而無忌兮一堕夫臣
子之恭安得將軍北面而同列兮以中和之氣銷悍
戾於未然之胷也雖哀之而不能鑒兮文空言其奚
庸繄慨慕其耿光兮日三省乎微躬蕩吾伯夷之隘
兮擴乎穆公之容希前賢而同升兮附驥尾而竭忠
雖断断而無它兮庶幾廪廪德譲君子之風衝山煙
而暮去撫鳴劒兮增雄
登常山故城賦
我登常山心慨歎兮断城連絡蛇陳蜿兮憶當全盛
兩漢間兮萬井歌吹魚龍渊兮推埋劒擊習俗然兮
光沉響絶夫何言兮有懷古人秉心延兮交如餘耳
始足賢兮烈如顔袁抗偽燕兮垂光竹帛星日懸兮
壮哉子龍屋而祀兮膽氣滿軀勇夫志兮賊瞞臣漢
得所事兮天理在人一符契兮千載仰止初無異兮
諒彼有立忠與義兮
鶴媒賦(并序)
中統二年予在上都掌記中堂客有負
青障挾長&KR1166;二鶴馴于後以廪継来請
問其役曰以鶴取鹿者也嗚呼鶴善類
也喙雖長不鉤銛以噬爪雖巨無跅指
以攫而於塵伏容有忮害其如人之不
仁何至元壬午冬與禮部王兄子冕因
話及此慨然有感曰今人以智計相傾
内險外易者何殊於鶴之取鹿也作鶴
媒賦其辝曰
萬物者元氣之盗氣之靈者莫人若也既役物而君
之其忍以盗作智而爲得計乎如絓麂草間圖鷓潔
地胔紙求蜂葉城網雉盗物矜雄此何足異以智獵
愚理固宜然用愚戕愚斯則不仁之亟也鶴本善類與
物無忮飛翔寥廓仙游之驥教之羽舞已違元性詐
以摽鹿遂戕彼命是則鶴之善人則用而險之返有
過於機穽也鶴了不知鹿終弗悟歲供庖厨皆鶴之
故何殊人心内險外易以詐假仁顕比隂忌將取彼
有則必姑與彼昏不知日狎而伍一落其機投足無
所誠何異以鶴而媒取也吾然後知物之顕暴者既
得預而防之愚而深中者尤不可玩而侮也示我同
志筆而爲賦
玄猿賦(并序效庾開府體)
至元十七年二月已卯清明日陪經
明祭丞相忠武公墓適嗣侯平章格自
静江籠致是猿以献西溪王通議命余
賦之以紀竒觀其辝曰
寶符之野滹池奫鎮人初樂歲華新峴山正有堕淚
感走馬遠出西州門映堂階之碧草陪開府之嚴禋
覩方物之来享宛有勝於攸聞繄尔猿之䖝質何其
性之能馴素面掌許玄裳若纁尻不識尾臂長於身
一動一静既恒且仁澗飲岩棲有彛有倫木方華而不
折菓視熟而呼分思全生於物表時隱見於冬春三
峽秋月九嶷暮雲雪嘨煙啼子從母奔動射者傷弓
之慘驚山人應騁之輪哀楓林之逐客助永夜之霑
巾其或冷挂虚壁幽尋窈冥避羣猱之喧躁悟善惡
之難并去王孫而夐絶誠可愛而彼可憎也故或者
謂衰周之士夫從昭王而南征痛膠舡之不返化若
類而成群恐此事之&KR3064;㬻伊誰聞諸水濱淡夕陽於
平野送歸鞍之逡廵偶吐辝而為賦念此物之貞純
或體玄而尚寂要擇善而相親以升木而取喻庶有
感於斯文
蟠木山賦
丁亥之冬夜氣清淑夢遊石林萬玉崷崪明日與客
步入李叟(叟字希賢)之塾燎爐却寒有蟠者木輪囷離竒
大属吾目負之與歸而為秋澗坐中之物其爲状也
左抱右擁或疊或窪蹄股交峙口鼻互呀於是扶洞
穴振泥沙分嶺嶂翦&KR1166;枒拗者壑突者了去朽剔蠧
磨光出華丹丘赤城凌空散霞不知沇洑於地中者
幾年一旦聽吾喙之横誇若乃峰頂改色湧雲倒懸
岩崦層出峽門洞穿刻畫嫫母與施并妍其磊落盤
錯自一成而有足觀也咄此怪供強名曰山然為幸
也盖有大於是焉不腐而為朽壤不化而為飛煙收
槁梧於㸑下遇中郎而獲全蔭居華屋之底植立几
席之前聳太華三峰之秀有象江六石之堅終日與
伍似非偶然徙倚蒼精之蓋摩挲白鹿之巔何澹僻
之苦樂掇衆人之所捐吾愛夫始賤而終貴先汚而
後蠲出神竒於腐杇蛻凡骨而得仙者也噫以静而
致壽者山之性随帝而出震者木之權惟動静之交
見渾體用於一源吾固衰謝拙於變遷以静為樂以
安為便藏吾所别之噐浩吾固有之天守介節而不
易庶兹蟠之可雋安時處順出艮震兩者之間不然
造物者憐其不材辝翦伐而終天年其將亦惟周旋
孰得惡而舍旃客曰汝言雖夸以山木而較之似不
