秋澗先生大全文集卷第四十
記
傳國玉璽記
粤皇王肇興必有靈貺自甄董生所謂天之所大奉
使之有非人力所能致而自至者此則受命之符如
龜圖龍馬火烏之類是也三代而下視符寶爲重以
守以傳体用大著維大元至元三十一年甲午春正
月辛已御史中丞臣崔或聞故太師國王孫通政
院倅拾得家以窶甚出櫝玉託憲臺象胥闊闊出者
沽諸市以物制非常竟不售令取而視之廼黝玉寶
符其方四寸螭紐交蟠四可邊際中洞横竅其篆畫
作䖝鳥魚龍之状即召御史裏行臣楊桓辨其刻文
曰此先秦以藍田璵追琢受命玺也臣彧即持詣
宫府介鎮國上將軍都指揮使詹事丞臣王慶端通
謁投進皇妃御前玉音慰諭賜弊各有差翼日二月
壬午朔金紫光禄大夫中書右丞相臣完澤等率翰
林集賢兩院學士凢十有一人詣宿閤入賀有間
皇太妃命出斯寶賜諸臣傳觀精彩景氣光動宫閤
翰林承旨董文用等相與稱說曰斯璽也自秦迄今
千六百餘載中間顯晦固為不常今者方皇太孫
嗣服之際弗先弗後適當其時而出此最可重者蒙
宣勸而退臣惲復考其近而明見者按金集禮云
玉璽一十五面俱得之扵宋内受天璽者宋紹聖間
淂之咸陽段氏當時命禮部翰林太常寺官考驗實
係漢前傳璽遂以禮祗受金亡莫䆒其所在今之所
進其文章制度玉色校集禮所載即此璽也昔晉見
麟璽扵江左唐淂賜寶扵崔侁事出惝恍傳疑後人
元帝猶藉之以中興代宗尚因之而紀號俱未若斯
璽實前代有天下者之鎮寶應運呈瑞不涉誕妄非
人力所致而一旦自至意者上天申佑奉而大之赫
爲新朝受命貞符昭昭矣抑表夫曆數斯在開邦
家無疆之休者光賁前古矣稽首嘉歎於皇盛哉臣
惲自惟軄叨詞舘獲覩非常老眼增明不為不幸可
無文于後遂綴緝本末用紀大瑞翰林學士嘉議大
夫臣王惲堇記
𬞞軒記(并銘)
安君世有雲中人父善甫亦佳士世有前進士舜臣
李公門(情性)姿善淑言貌謙撝早歲讀書不樂仕進壬
辰後徙家大燕今㞐文明東里有宅一區軒楹外隙
地寬閑分畦種𬞞日以為樂友人過而以𬞞名軒既
次秘監新泉(即楊武子)篆其扁又求秋澗野老明其心因
為之說曰貧家𬞞食當米秉之半此正詩書為業𬞞
淡自娱者也傳有之糓不熟曰饑菜不熟曰饉我有
旨蓄亦以御冬𬞞之為用夫豈小𥙷者哉然夫子(以吾)
不如老圃辭而闢湏者何盖君子為學志其大者遠
者遲遊聖人之門以是(焉為)請(矣其)志之所尚故也大要
士之處卋随其窮逹本末先後為淂昔汪氏以人嘗
咬淂菜根百事可做胡康侯為之擊節歎賞
謂大夫士不可使不知其味斯民不可使有此色此
固大人之事但二公為之一轉語耳又比年耒士夫
例有别號未免封已飬高鮮不以清美自衒如以終
南為捷徑指少室而索高價者往往有之恬不為怪
至扵飰䟽飲水曲肱自樂庶幾顔氏克巳之功將何
不可者哉扵是書以為記乃為之歌曰翻翻庭&KR0609;雨
露濡兮秋高氣嚴碧雲腴兮夕掇朝烹供吾用兮日
費万錢䁀食重兮一𬞞餬口吾儕分兮既不知食肉
之多憂余胡為之遯悶兮咀嚼飢腸出竒策兮不致
蒼生有此色兮歌闋而去
漢大司馬博陸侯霍將軍祠堂記
蠡吾治城西北郊有漢大司馬霍將軍遺祠俗相承
即侯之故封考諸傳注博陸鄕名軄方載博野本蠡
縣地居博水之野故名終以陵迁谷變疆理蒼莾有
不敢摭實者然以地形相度今之博野安知非漢鄕
之博陸乎廟權輿莫䆒何代以信傳信必有所自至
元十七年予按部次州来謁祠下荒壇喬木宛在目
中老屋庳漏不障風日過客惻然心魄動盪疇為神
睨而碩之邪因属守以義𧺫廢具邦人瞻吏諾而退
逮三十一年甲午予承乏翰林省左署郎官劉源郡
人也以東曹掾徐鳳来告曰弊邑霍侯祠耆舊某軰
今易而一新内翰幸不忘久要尚惠一言庶免夫旌
紀寂寥之嘆盖嘗論人臣以道事君身名俱全克始
克終者世難其人三代而下能膺斯任者惟將軍為
然將軍諱光字子孟早以大忠至謨見知武皇及其
受頋命付後事至擁昭立宣罔辜所托班固論贊雖
殷之伊尹周之姬旦初不是過誠哉斯言也所謂伊
周者為天立極為生民永命為萬世開太平是也其
生則若爾其殁也與草木同腐豈理也哉且匹夫匹
婦以一節獨行表見鄕曲尚能感激後賢尸而祝之
扵社况將軍乎然神即人之心也誠敬所在乃神心
之所在今郡人業新斯廟歲時虔享因誠起敬如見
風采其為神昭鍳也審矣若曰修復故事敬共神眀
必獲禮扵下執事此則神當然之理吾不當以是心
徼之扵冥冥也至元甲午歲上巳日翰林學士嘉議
大夫王惲謹記
趙州栢鄕縣新建文廟記
三代治民之具随時更易百世而下惟學校存而不
廢盖所以明天理叙彛倫止民扵至善之地故也况
在今日有尤不可後焉者維趙之栢亭本漢鄗邑地
隋縣焉宋金以劇稱板蕩耒官府生聚日就完美唯
吾夫子廟宫鞠為茂草者有年于兹迨中統建元之
明歲監縣事蔑都令馮仲德佐史路彧教官范天祥
䓁相與𧺫廢方経理間或者謂廟基迫亭傳雑民㞐
囂湫卑隘孰謂神一日㞐此乎扵是輟作徐議至因
循閱三十寒暑當至元壬辰新令劉君因前政経營
緒餘謀扵僚吏暨邑中耆宿治城東南&KR1101;作新廟
而遷之復構講堂扵後俾肄業者有常處越是年秋
仲上丁尹率寮属諸生釋菜而落成之鍾鼓具舉籩
豆有踐威儀升降肅焉煌煌邑人聚觀拭目興嘆僉
謂吾尹起百年之廢一旦頓還舊觀勤亦至矣其可
使無聞扵後廼以某走京師介國子司業王君搆以
學記来請余以司民政者能以學校風化爲先固喜
聞而樂道之嘗讀漢志論十五國之風氣剛柔緩急
類雖不同在聖人設教作新必因材爲篤致諸中和
而巳然精強多感者易爲化底滯不材者難爲功嚮
嘗提憲朔南屢至兹邑觀其土壤瘠沮且當南北衝
要民之奔走供役勞止備極勞則思思則善生此人
情之常也况趙之風聲氣習初不異扵古爲守令者
宜知其俗之易牗乃從而振德之則前日弹絲跕躧
悲歌慷慨之俗將見強仁慕義攸興而不自巳者皆
是也教基既立道由是生異時風俗丕易人材軰出
而曰此權輿扵兹不亦善乎匪然司牧者以應上虚
行爲心士子者不以進修為實務其堵而宫之者作餼
羊告朔之所吾不知其可也至元三十一年歲在甲
午夏六月十有九日謹記
崇玄大師榮君夀堂記
先妣夫人靳氏系出安陽永和里不肖亦嘗提按兩
河相即臬司理所故知鄴中人物風俗為頗詳聞之
姻戚間女冠榮鍊師者志行修㓗祭醮精嚴以道價
重一方逮接際千儀方頥烟目綠髮童顔風度飄
有出塵之想
也大德丁酉予方供軄舘閣師寄示西溪紫山傑作
以夀堂記文見属且曰翰林先生文學名德與二公伯
仲間尔儻遂所請貧道藉之儘不朽矣二公之文載
四披讀其稱揚與向所聞見而知者脗合無異今二公
巳矣其文章氣節尚可振衰懦而傳無窮淂簉名其
列固所願也乃為筆之師諱守玉相之農家女自幼
貞静視紛華泊如聞道家言喜之國朝甲午歲中虚魏
大師以全真學主盟彰德之修真觀時師方齠齓出
家往事焉既笄經明行修披戴為道士復研精正一
科式法籙号稱習熟至元乙亥嗣主觀事師淵默内
修聲光外著一旦責當弘演主張是者甚力貴族豪
宗欲謝愆過而資冥福者藉師修净期於對越感通
故召請者無虚日法契會合風動遠迩學徒踵至信
向者聿来廼光昭先業擴充增飾截然一新御史中
丞西溪王公為述觀記稱師興緣弘教落落自拔有
壮夫不能及者又蒙掌教洞明真人與進授之崇玄
師号年踰六秩特構静室扵焉棲息晨𧺫理玄務課
學者畢焚香垂簾痛自滌除湛慮澄心審物理之自
然悟道體之不息燕處超然而虚室生白矣容齋總
尹夙承摩拊仰挹真風榜曰信齋紫山憲使勒銘扵
石表夫志道力行終始不渝之確其為名賢賞識如
此師之志行愈昭昭矣大德戊戌夀六十有八乃营
是堂為他日復真寕神之所道俗咸謂師山川炳靈
道德藉潤振清風開後學纂懿流光方期福壽未涯
何遽如許也然人生而死猶晝之有夜寓形宇内同
歸扵盡此理之必然也今師不為虚誕荒唐之說所
惑能以生死外形骸追蹤曠逹以理自勝較夫烹煉
呼吸期扵飛升不死昧理乱常僥倖萬一者可謂賢
也巳年月日堇記
大都宛平縣京西鄕剏建太一集仙觀記
金源氏㷩宗朝一悟真人蕭公以仙聖所授秘籙剏
太一教法扵汲郡悼后命之駈逐鬼物愈療疾苦皆
獲應験事蹟惝怳驚動當卋一悟傳之重明大定間
召住天長觀嘗入禁中論道稱旨寵賜甚渥三代虚
寂師以道價凝重一時泰和四年太極宫初建命師
主焉其四代東瀛子即祖房孫諱輔道師人品峻㓗
博學冨才智士論有山中宰相之目大元壬子歲
應世祖皇帝潜邸之聘占對稱旨上以有道
之士特隆禮眷賜號中和仁靖真人寶冠錦帔副焉
及登大位中和已仙去玄談粹宇有不能忘者
詔五代度師㞐夀至京師特建琳宇敕額太一廣
楅萬夀宫命主秘祀其香火衣粮之給一出内府逮
今承化純一真人全祐継奉祀事十載間以受業者
衆國之經費曰廣堅辭廩料至于再三有司上議禱
祀重事供給所需不可闕也全祐謙撝之請亦不可
違也良田菓植隷大司農者量宜頒賜置爲恒産遂
賜順之坎上故营屯地四千餘畒復慮未臻豊贍元
改号歲七月載生明之二日上御神德殿平章
政事領大司農臣怗哥等言宛平縣京西鄕馮家里
隷農司藉栗林叢茂川谷間以株而計者約五千數
若盡卑全祐庶幾資廣道廕永昭祀事制可全祐
榮被恩賚乃自諗曰吾道家者流清心繕性歸㓗一
身何以仰荅恩私有廣開福田朝香夕火祈天永命
介求多祉而巳明年丙申春相栗林隙地重崗環抱
主峯面其北下砦寒泉泓澄碧㶑旁地衍沃可引灌
溉既奠厥㞐中搆正殿三楹像事玄元九師祖師真
官二堂位其左右前翼兩廡下至寮舍厨庫莫不備
具(四周)繚以石垣前啓玄門榜曰太一集仙觀工既訖
功以不肖猥同井閈且承乏太史求文諸石昭示來
者若稽載藉如元魏之寇謙之李唐之司馬子微皆
以道術昭著顯蒙寵賚史臣屢書特書于以見山林
處士禆贊治化延昌䁀祚不以獨善為高時君世主
欽挹真風優加禮遇不以崇高為大千古而下光賁
簡冊今純一師操履貞固精嚴祭醮至蒙兩宮眷
顧而圖報之誠惟恐不及是觀之建特其餘事耳其
感遇之盛與前卋同談而共美者矣是可書大德元
年九月望日記
隆福宫左都威衛府整暇堂記
元貞二載秋八月隆福宮左都威衞府𧺫堂扵肄場
中央度宜面势不侈不陋于以簡閱車徒角較伎能
秉號令而觀威武焉既落成榜之曰整暇佐幕張浹
盧愷奉威衛王公之命以記文來徵嘗聞公之選帥
率府繕修戎政桓桓﨣﨣蔚有成筭若夫營壘雲横
耕屯繡錯儲廩實而豊饋餉建警樓而謹朝昏歲時
都試申明節制旗旆精明鼓角清亮坐作進退又為
餘事至扵醫藥有局更休以時宣暢恩威撫養士氣
以之宿衞■宫闈扈從廵幸肅將斧鉞中外辨嚴其
趍事赴功士卒輯穆優劣得所自非老臣宿將謀畫
素定視若無事者其能如是乎可謂既整而且暇矣
頋老生常談安能彂越其梗槩然有文事者必資扵
武備而武備者所以昭乎文德也㒒雖耄尚能效一
辭扵尊爼間盖天下之事曰輕曰重皆有體用明其
體者必致扵用又古之君子不足其巳至貴乎善推
其所為以極經濟之美今公以重厚英偉之姿膺瓜
牙委寄之任罄殫忠勤夷險一節智慮精深有古良
將之風砥勵廉隅挺士君子之操寓軍政扵國容迪
師中之貞吉宜其特蒙■睠倚有謀猷克壯曉暢軍
事之喻所謂明其體而淂效用之實矣推而廣之兹
惟其時霈洪恩而釐宿敝只在從容一言之頃俾内
外諸軍汰冗濫蘇彫瘵極精銳而伸欝抑咸若兹軍
之整暇輔助文治固太平不拔之基億萬斯年實顒
顒属望是則兹堂之構豈特整暇一軍而巳哉雖晉
楚名卿賢大夫復出優游戎幕相事機而措時宜恐
不易吾言矣使榮禄大夫塔刺海資德大夫中書右
丞王慶端昭莮大將軍阿刺不花其貳武德將軍完
者廣威將軍堇守敬曰武德將軍曲失帖木兒信武
將軍張智榮實簽其事詳書其僚佐之姓名者見稗
賓之勤謹興造而重事功也大德二載龍集戊戌堇
記
青巖山道院記
衛奠太行東麓山形迤邐自南運肘北闖其間峰巒
歘断如巨靈初闢望之儼然而巉秀者蒼峪也循峪
北騖越蒼池山愈深愈雄峻可爱泉溜益清而駃望
東北行約十餘里抵青巖山足嵓壑尤美四顧皆崇
山茂林列峙環拱其東南有洞府軒豁層崕上寬廣
丈許邃四五十步其中泉水泓澄深叵測春仲二日
洞出光怪恍愡泓水湧溢漂浮塵滓潨瀉山谷間者
一晝夕歲以為信俗呼曰水簾洞山藉之以清物資之
以潤清潤之氣不特散而為㷑霏翠靄欎而為良材
靈藥銅鏐玉石之美必有卓異幽隱之士炳山谿之
英靈增景氣之勝㮣如廣施神志存隱䘏隂主蒼嵓
唐甄濟隱㞐兹山至遠迩化服分死完節不汚禄山
近則四僊清修道行留頌委蛻不謂之炳靈增勝可
乎洞側道院即四仙棲遁遺址山空人去石礐雲荒
獨一殿巋存至元三禩為全真學者李志和始跧處
石磕以修復為已任剷崖堙谷展托庵地除梗𥙷罅
夷為坦陸重構玉帝殿洎東西兩廡山靈位聚仙亭
下逮庖湢門屏以楹而計者三十數仍改瘞四仙鎻
府中綂初元大一五代師居壽奉命投龍牒玉簡
之對以昭景貺厥後闔境旱暵郡長吏来禱車
甫旋軫甘澍&KR1480;霈逮志和修復增宏郡民於水觱沸
曰少長畢集願伸瞻禮廼盛為儲偫人具醉飽而歸
扵是蒼峪勝蹟靈奕一方而遊觀嬉樂亦復承平之
舊(府僚)豕韋國井君德常嘉師勤瘁為主張資藉者甚
力及來京師復以興建記文為請予郡人也不敢托
衰老辝切嘗讀金華洞天記中土山林名勝不載扵
仙藉者尚多惟蒼峪為天脊左戒奥區去郡里餘一
牛鳴危峰疊嶂環遶郛郭䃲礴風烟秘藏靈異幽隱
之士代不乏人亦洞天不載之一也由志和擴而大
之(其名)固亦佳矣然以遺跡攷焉尚有未盡者仐廣施
有廟四僊紀行而甄公大節雖傳卓行於唐史彂幽
光扵韓筆在山中故事獨乏旌記子歸能屋而祀之
俾後之游居者灼知景慕審夫出處大義所在以之
勉志節而礪薄俗則子與志和名跡附麗前賢共兹
山而傳無窮矣井君曰唯大德龍集巳亥上巳曰堇記
創建伊洛五賢祠堂記
大德丁酉春洛陽薛君友諒即邵氏安樂窩故址𧺫
祀屋中設康節迁叟明道伊州横渠肖像庸致歲時
香火之奉榜曰伊洛五賢祠神嵩清洛光動戶庭明
年秋來京師属不肖為之記廼告之曰二帝三王脩
已治人之道待孔孟而後明立極垂憲貽則無窮不
幸厄扵秦雜扵漢歴六朝隋唐雖有名公碩士間作
迭出其氣量足以恢弘至道闢除異端奈智識不能
盡窺聖賢要奥擇焉不精語焉不詳又局夫章句文
辝之末乱以功利禍福之說故學者汙漫支離莫知
統紀時則有衛道之士而無傳道之儒陵遟至扵五
季其斵喪可謂極矣伊洛諸公奮𧺫百卋綰持道樞
探窮淵源克紹絶學内有以䆒聖賢規模之大外有
以脩踐履節目之詳故孔孟之教復明斯文得歸扵
正後學知所適從盖二百年扵兹矣然科舉利禄之
習既久遽未丕變以極夫功用之至伏遇我
卋祖文武皇帝資挺上聖運啓休明崇尚儒術尊禮
賢俊扵是許竇王姚諸公宗伊洛學陳說孔孟立極
垂憲之教以致二帝三王所以修已治人要道盖巳
收明德新民殊效扵中綂至元之際今内而贊助經
綸外而佐理政化多前日執簡傳經之士推原本自
則伊洛諸賢發明維持之功不為鮮矣雖配享學宫
天下通祀可也况二程世家河南康節迁叟横渠聿
來胥宇相從至數十年之久聚精會神推明討正莫
匪脩齊治平之方性命道德之理至扵談笑遊衍亦
皆格物致知之餘篤志力行清修苦節專以移易風
俗勉勵學者為主今讀遺書按故迹其英邁純粋氣
象尚可髣髴復廟而貌之俾向之景仰高風者足以
致其誠懇今而後瞻拜清光者可以感其善心尚何
俟贅兼陋扵其間哉敢以不敏辝友諒曰昔潮人修
韓文公廟東坡有碑南雄起三先生祠晦庵作記謹
歲月以示來者不為無例曰若扳援昔賢則不肖年
迫衰老懶扵筆研又瞠乎其後惟友諒先世為治中
名士其讀書慎行名簉仕版可謂不墜箕裘矣前任
常德府推復九賢祠今又剏兹宇庶幾有意扵脩巳
治人者非特徼取美名而已也是不可不書大德戊
戌歲冬十二月臘日記
汴梁路城隍廟記
汴梁之廟事城隍神其来尚矣壬辰兵後廢撤不存
河南路兵馬都緫管劉侯福大懼無以妥靈揭虔曰
事神治人守吏職也可偏廢乎扵是相新昌里爽塏
地西南二方界以通衢劉侯私第隣其東北則抵居
民萬氏廣袤餘七畆繚以崇垣中起正殿像設有儼
前敞臺門扄閟嚴粛左右則環齋搆室敦請女冠孟
景禮向妙順朱妙明軰相與住持夤奉香火景禮四
元宗獻之女童丱入道以䑣𬋩之懿資膺黃冠之妙
選享年八十有五無疾而逝妙順亦出各家深賾玄
理觧属文辭與孟同年仙去景禮臨終貽属妙明曰
汝等祗嚴修㓗善守廟祊母負劉侯付托妙明唯曰
敢不敬承誨音歲甲辰劉侯命侍人周氏韓氏披戴
禮棲雲王真人為師訓周曰妙元韓曰妙温與妙明
為徒侣所需衣粮皆出劉侯資給妙温妙明俱夀臻
期頥相継蝉蛻既而劉侯第四子保定路緫尹某卒
夫人徒單氏痛伉儷之中睽感榮華之易歇聿來栖
跡法號妙真道俗咨嘆祠宇為增重焉妙元洎妙真
罄刮粧奩資藉刻苦撙節遂重修正殿臺門創建獻
廡子孫司及道衆寮舍齋厨輪奐一新蒙洞明真人
人稱賞加妙元以純貞素德散人之號今年登七秩
日誦五千玄言為課朝(夕焚)頌祝聖人夀願天下安
鶴髮童顔精徤不少衰復慮興建本末不能昭晣扵
後走書幣亰師求記扵秋澗翁予䆠遊大梁者屢矣
故國遺跡亦嘗周覧今雖衰老忍無一言載名其間
謹按祀典陽氣升而天神降地道肅而人鬼出自邦
國逹扵臣庶家祭秩切近者社禝五祀而巳城隍神
初未載也世說秦功臣馮尚見夢扵漢高帝曰奉天
帝命與王知領城隍隂事雖儻怳不可致詰然自漢
訖今遂為天下通祀社與五祀雖有常尊當時用事
莫城隍若也况汴梁為六代都會四方湊集城池盤
礴衢陌交通人物號稱繁夥精英之粹集晝夜開闔
死生變化幽明兩間其有神為之主司也審矣夫城
隍地道也古人求神各以其類今俾女冠主其祀事
宜矣傳曰西子蒙不潔則人皆掩鼻而過之雖有悪
人齋戒沭浴可以事上帝言誠㓗可以感通神明也
如景禮妙明妙元妙真等咸出扵詩礼名家薰膏鼎
族清修道行敬恭神祇致廟貌完固闔郡瞻仰雖其
誠篤致然亦由神明有以護持者哉而推源本自不
忘劉侯經始之勤是可書大德三年十二月吉日記
真常觀記
大都南城故宜中里真常觀為全真學者重玄子樊
君所建也惟全真教倡扵重陽王尊師道行扵丘仙
翁逮真常李公體含妙用動應玄機通明中正賈重
一時可謂成全光大矣重玄子自童丱受業焉資爽
朗嶄然巳露頭角由是日獲承侍聽其諄誨仰其高
風神志灑然春融蝉蛻與之俱化玄覧暇詩章篆隷
亦時習之既壮辭逹體要與事物接(無所)凝滯衆以不
凡許之(真常)師嗣主法席委掌資用出納明會計當巳
無私焉師為稱賞曰財賄衆所貪淂今遠疑怨不為
行妨吾將大有以卑之時朝家欽挹真風所在宫
觀相望和林都會地獨闕焚頌之所乃選充道錄俾
張皇教基供奉闕庭雖越在風沙數千里外慨然
命駕曾無難色至則潔已應物通變無方致宗風弘
演王公貴人為之尊禮主張蒙中宫賜金冠錦服
俾降御香扵燕都師真紀堂殊光顕也庚戊間真
常真人洎十八大師光膺寶冠雲帔下至四方名德
亦獲紫衣師號之寵改觀為宫周旋之力為多継奉
旭烈賢藩教旨提點彰德路道教事逮誠明真人嗣
教念其耆識殊顧眜也晚節退休與時消息至元二
十二載易張侯故第為幽棲所榜曰真常觀示不忘
本也崇堂為殿下至齊厨庫廐修治完整復置𬞞圃
一區負郭田二百畒資給道衆乃洒掃㳙㓗廣植花
木使境趣靖深日端儼丈室炷香撫琴客至問何為
曰吾方疑神坐忘與造物者遊凢往来者皆一時名
公如李敬齋趙虎岩翰林王慎獨左轄姚雪齋鹿庵
王承旨少傅竇公冀國王公爱其風度才識締方外
交太史公曰視友知人亶其然乎元貞元祀正月五
日師晨興召門弟子齊道亨劉道安付以後事怡然
而逝閱世四百五十六甲子寕神扵五華山僊瑩道
亨純直有持守祗承遺緒朝夕惴惴增飾固执惟恐
失墜掌教玄逸真人與其進署宗門提點加冲玄師
号一(日介)劉道錄文甫請述觀記予僚契雷若齋與師
昔同鄕校夤緣有一日之雅且重劉請勉為件右切
(有所)感焉乃為之說曰二氣氤氲五行儲精長材秀民
無卋無之弟學以致其道行以效其用功成名遂者
幾何人斯當金季俶優綱常文物蕩無孑遺其時設
教者獨全真家士之慕高遠欲脫卋網者捨是將安
往乎嘗䆒其說不過絶利欲而篤勞苦推有餘而貴
不争要歸清净無為而巳如重玄子扶翊道紀綜覈
玄務公材吏用藹然見扵脫穎游刃之外其妙固翩
翩而獨征托遺響扵高風者矣然推本原自信其良
知良能耿耿有不可掩焉者不謂之長材秀民可乎
向使率性以明當然之理務學以廣通變之方列周
行握事樞以投功名之會樹立巉絶恐不如是而止
也撫卷懷人爲一慨惜師諱志應字順甫出平陽汾
西䆠族自稱重玄子法号淵静通虚大師廣陽之真
常麗澤之靈郁皆别舘也仍爲門人作望思歸来之
篇其辭曰瓊芝峨冠兮青霞襞裳遠引高蹈兮與道
翶翔至人出卋兮化現無方驂駕䳽馭兮力振玄綱
仙遊有恨兮門人涕滂蓬莱東望兮雲海茫茫松桂
輪囷兮欎欝其芳偃息有室兮燕處有堂仙標彷佛
兮誨音琅琅師今不見兮莫知我傷宗風通暢兮羽
流有光神遊故山兮隂儲吉祥倒景遺照兮土苴是
揚庶幾華表兮歸来之章
故翰林學士紫山胡公祠堂記
紫山胡公捐舘之三載彰德監尹脫里不花暨廉訪
使完閭與郡土民詢謀僉同乃像公扵治城西郭别
墅之讀易堂于以揭虔妥靈致歲時香火之奠諗不
肖交𣢾知平生詳請書其事扵石酌量契義不敢以
衰耄辝夫士有生無聞于時潜德幽光發越于後盖
行義立言曠卋而相感也亦有冨貴薰天振耀遠迩
卒然傾謝磨滅無紀豈德薄用鮮無可稱述而然邪
若夫其生也爲人所敬慕其沒也致人所懷思至衡
於志慮見扵羹墻非人品峻絶事業顕著盛德至善
感格人心悦而誠服有不可忘者安能如是哉紫山
固名士才大夫佐理扵朝讜言直論不屈權貴作牧
名藩吏畏民爱治行為諸郡最擢任風憲擊奸發伏
褰衣具瞻有風動百城之目其臺閣之清規幕府之
公論固在也曰并汾曰齊魯遺爱善政亦不忘也而
扵鄕郡未嘗臨涖仐像而事之余初甚疑既而淂其
說焉金季喪乱士失所業先輩諸公絶無僅有後生
晚學既無進望又不知適從或泥古溺偏不善變化
或曲學小材初非適用故舉世皆曰儒者埶一而不
通迂闊而寡要扵是士風大沮惟公𧺫諸生秉雄剛
之後德負超卓之竒才慨然特逹力振頽風志大學
致實用笑談議論揮后流俗文章氣節振蕩一時其
見諸容度事業者皆仁義道德之餘剛明正大終始
一節追配昔賢矯革時弊故天下翕然想聞風彩皆
曰𬗋山學備四科望高一卋真豪傑之士争先覩為
快况二侯與郡士民執經傳道質疑請益獲親炙而
為矜式者哉没而配社尸而祝之援例祀典其誰曰
不然若以匹夫而作百卋師一言而為天下法論之
振衰激懦屹砥柱之孤標回狂瀾扵既倒清風之所
激德澤之所及霑丐後學多矣是則係斯文之盛衰
與士風之輕重非相人所淂顓而私也雖然二侯出
貴族世胄樂道而自忘其势尊賢而能知所宗昔鄒
孟氏譏列國諸侯不能尊賢廼曰貴貴尊賢其義一
也垂訓深矣後卋之監牧實古諸侯今二侯取法聖
賢扵千載之後行古昔所不能行其賢扵人也遠矣
豈止如是而巳後之讀斯文者將有所興感而取法
焉公諱祗遹字紹開自號𬗋山磁之武安人由中書
郎官歷河東山東按察使濟寕揔管仕至翰林學士
太中大夫大德五年歲次辛丑清明前一日記
胙城縣廟學記
國之將興必有世德之臣儷景風雲戡定屯難贊敷
文德共致太平故孔子曰如有王者作必世而後仁
鄒孟氏亦云所謂故國者有世臣之謂也信哉言乎
惟昨邑金末城宜村渡行河平軍事以扞禦兵衝既
而國朝帥臣撒吉思不花監緫五路兵蹙蹂餘燼友
而拔焉駐軍守據迫金主東走睢陽斫營夜閧竟殁
死城下先是公父㮶只秃魯花以萬夫長將選鋒圍
困大名中流矢而卒迨金亡■朝廷追錄載世忠藎
賜夫人楊氏世封戶扵胙孫不闌奚實嗣其後雖州
遷而縣其故家遺風餘俗固在也當金末危急草創
際爼豆之事有不遑及■國朝甲午歲漕使宗亨肇
建禮殿三巨筵壮麗翬飛爲諸路冠後三十五載尹
劉庭撤而新之復起明新堂扵後其臺門賢廡尚闕
學舍生徒初不論也迨元貞改号冬嗣侯普闌奚擢
任本道廉訪使路出于胙首謁廟宫覩其如是曰欽
惟■詔條責實在我乃敦諭尹張孔鑄以興修爲任
尹承&KR1179;經营有方趣辨惟謹首建神閍擇師立學縣
中子弟来受業者日衆侯乃出所藏經史數千卷資
藉講誦尹復闢良田五頃造祭器百餘事供給二丁
釋菜諸生廩料之費兩廡方締搆而及瓜代後尹李
君卒成其役仍繪七十子諸大儒肖像千壁胙之廟
學五十年間狼藉蕭條始克完具人知敬仰俗㒷禮
譲仰副■朝廷崇尚之意皆由賢侯一言勉勵之誠
所謂王者必卋而後仁卋德之臣戡定屯難贊成太
平者扵斯可見矣侯今由内臺侍御史進拜行臺中
執法將南過鄕國請書其事扵石乃為說以告之曰
惟孔子之教推眀至理敦叙彛倫裁成輔相之道脩
齊治平之方本末具備細大不捐垂憲立極萬古不
易孔子明其道而無其位空言無所施後卋帝王必
需崇尚卿相守令所當奉行雖無禍福之怵誘而從
建之間有真禍福存焉固匪利害之牽率淂失之際
有實利害係焉惟其費不可闕乃修而明之審夫切
而不可緩故勉而勵焉惟侯出貴種世胄敦說詩書
好尚禮義内剛眀而外文雅審事宜而逹從政立身
揚名已收功扵踐履今復以淂施之鄕邑可謂善推
其所為矣然君子不安扵小知而期扵大受况天下
之事惟宰相臺諫淂言得行擴而充之正在今日昔
武元衡修治廳壁柳子作記孔道輔以直道進用宋
史有傳侯姑欲我記胙邑廟學而已耶易曰苟非其
人道不虚行又禮云人存政舉誠能繩武贊文光昭
先業克盡卋臣之義由一邑以逹之天下(則道)被均弘
俾秉事樞矣㒒雖耄將执筆以俟焉大德庚子歲仲
冬既望謹記
宜遠樓記
奉聖甄君㞐敬粤自父祖堇身節用保守恒業以篤
實称鄕里㞐敬尚文雅喜交游襟韵洒落義氣所在
略無凝滯始来居燕都城善心計而擁高資者甚夥
門廬服玩例尚脩㓗居敬一旦以僑寓簉迹其間不
肯碌碌出人後扵所棲息起構小楼華而不侈高而
不危雖處市㕓闤闠之間頓出車馬雜喧之境于以
合集朋簮暢適幽懷請名扵予乃取六一居士天寒
山色之句扁之曰宜遠詢義何居復語之曰樓之為
用便爽塏而向高明必占據形勢之雄坐淂溪山之
勝予嘗登斯樓憑欄四顧金城千雉青山三面環遶
拱侍嵐光翠色令人顧揖不暇朝暮隂晴變態百出
或横脩眉扵天宇或出寸碧扵雲間雖呈妍貢竒扵
百里之外不煩躐吾之屐拄彼之笏䨇目以之增明
詩脾為之借潤矣其扵幽遠不亦宜乎此特形扵外
者如是其係扵内者又有大扵是焉者甄氏先世既
以篤實稱其積累之厚藴蓄之深逮㞐敬而後彂之
今既崇基搆而勤丹艧矣復能傳訓子孫俾為學止
善奉承罔替則締搆鞏固傳示永遠亦以宜矣傳稱
衛公子荊善㞐室始有曰苟合矣冨有曰苟美矣又
君子創立基業必垂緒扵後其是之謂欤居敬跽而
謝曰有是哉問一知二皆僕所未聞也請書其詞庸
爲警戒又何俟燕雀之賀成請善禱扵張老也大德
辛丑歲十一月廿一曰秋澗老人記
移忠堂記
王全州之子亢宗敏愿通粹有麟趾雅厚今爲魏府
别駕一日拱而言曰維先祖驃騎府君𧺫壠畒際風
雲奮從戎列收河朔扵百戰之餘以至出建大旆入
貳行臺槖兜棨戟㧾制魏師者四十餘年維是一二
堂廬皆乎昔所晏息諸孫無所肖佀承藉德蔭乃今
有光永言追思扵維則者未也幸憲使惠顧念其貽
孫之謀燕翼之厚爲題扁以示耒者俾子孫銜訓嗣
服蔚爲矜式敢再拜以請余仰而嘆俯而思曰有是
哉何其孝之純也夫人之行莫大扵孝孝莫大扵顕
親顕親莫大扵立身揚名立身揚名莫重忠述事
盖一致二極臣子之忠孝也傳不云乎教之孝所以
求其忠也嗚呼忠之爲用至矣故居家則盡心扵親
進官則竭力扵上與友交而言信爲人謀而盡誠蒞
政則有恪戰陳則有勇其見諸日用間者能是一本
夫爱之深孝之極也舍是將何所取則焉吾已見汝
乃祖府君持心二極屬搶攘之際舊勇略爲先迨分
定之後獵忠義爲本其殊勲茂績紀太常而勒景鍾
者可謂立身揚名之道昭矣汝父嘉議君復能篤継
忠貞勤劳王事其振肅臺憲拊循殊方冠冕扵
天朝也行有日矣豈非由孝而志自忠而有立耶
將有煒前光濟厥(出美)者責不在吾子乎故題之曰移
忠盖取孝扵親則可以移(其忠於君)之義也若夫親安而
氣愉家理而官治友信而謀成吾子行焉綽有餘𥙿
尤當勉其所已行而進其所未至俾親顕而名益楊
身立而道愈彰&KR2037;為百卋無窮之傳可也異時有登
斯堂讀斯文慕樂昌之風而興起者將見為是堂一
致二極之本又何啻王氏之類也哉扵是乎書
遊東山記
至元辛巳歲春三月余按部黎陽膏澍連朝明日夏
孟丙寅朔天宇開霽大伾堆阜景風明澹畫如也拉
友人宋祺洎諸属吏嚢筆載酒耒游兹山遂自西南
騎而陟阻抵岳祠下既祝香步上中層至濛鴻亭址
讀刺史邊元勲亭記文甚竒麗稍北至中頂頂勢夷
衍即李魏公中帳盖伾之絶巔也山形再成崚層石
壇爾東北行不百步隂崖﨑嶇扶腋而下憩龍竇巔
上少焉降觀西陽明洞記開元間山人李真題名筆
勢飄逸有焦山鶴銘風格其西龍崖方廣天然而龕
上竅極大盤旋若螺殼然邃頂而去窈不知其幾何
也意者山澤通氣此正大伾口鼻唅呀吐納之所非
有異也宣龢以侯爵錫之不幾扵妄濫乎盤礴久之
下山適靈昌諸君繼至尋前盟也相與稽首彌勒尊
像其䥴鑿本末以寺石麟考之爲(高齊)所造無疑左右
磨崖題識甚多得魯元翰張浮休賦詠各一周覽既
巳與客聮鑣東行踰大河故瀆入牽城登𬗋金山觀
僊人拖裙石石水蒼色苔昏两溜雯華漬裂誠若
積状者其面有元豊政和題記黥刻幾滿皆竒筆也
遂探白金泉瞰玉女洞口傍勒建安人徐閎中泉眼
銘雨蘚糢糊略辨首尾扵是躋巔會勝主人取軟(脚例)
開樽連酌觴詠纔交幽懷共暢不知山蹊之迂登頓
之劳也既而寒日下悲風来遥北麓穿蒼城按觀隋
唐廩制未刻入自北門讌群賓扵清白堂酒數行張
鄭諸君舉觴嘱予曰今日之遊樂且有融盍簮而耒
似非偶然第遷變已來三山濯濯等爲丘垤其能極
宣城之賞當子長之游乎然山以賢稱境緣人勝如
赤壁断岸也蘇子再賦而秀發江山峴首瘴嶺也羊
公一登而名垂宇宙况兹山也名載夏書功存禹迩
關河大地形勝依然斯行也垂槖偕來稛載而去幸
吾子筆之歸為两郡光且紀蒼烟寂寞之會仍得簉
名其間為他年林下故事非偶然者不爾甘逋客逥
俗駕幾何不為疊嶂攅譏山靈見謝也耶
唐建昌陵石麟記
唐昭慶陵在新隆平縣南十有三里使相鄕正尹里
其石儀一十八事儼然具在内二石麟身首蹄鬣一
與馬同第題顛有觡突出肉葳蕤其端所謂示其武
而不用者也兩膊雲豔光拂&KR4612;鬛尾上揭類牛而短
雖雨蘚模糊雯華剥裂而制度精絶可爱傳曰麟四
靈之瑞麕身牛尾一角五彩色備王者至仁則被應
而出又云視明禮修則至今刻像列諸陵闕豈顕夫
祖宗生有至德殁備盛飾以表其仁厚故耶既而入
東南招提讀開元十三年縣尉楊晉所撰碑頌盖知
為唐(皇祖)宣簡公懿王陵墓也儀鳳元年高宗追謚尊
號宣簡曰宣皇帝陵曰建昌懿王曰光皇帝陵曰延
光仍配守衞者三千人敕象成令專知檢校州刺史
歲别一巡其石儀之制固當追尊崇建歲作也寺即
揔章間立額曰光業由是而觀其夤奉之嚴守衛之
盛累聖明禋之禮郊歌時薦之儀固云極矣今陵圍
夷滅無復所見有荒烟野田而已嗚呼盛極則随衰
藏侈則厚彂此必然理也止卋葬之中野不封不樹
何模金暴骼之有文質中判古不能復然則何為而
可漢之㶚陵其中制乎至元十九年壬午歲夏六月
十九日秋澗王惲記
況海小錄
日本盖倭之别種悪其名不雅乃改今號其國在洋
海之東所属州六十有八居近日出故曰曰本國王
一姓宋雍熙初巳傳六十四卋中多女主今(所立)某氏
云大元至元九年上遣秘監趙良弼通好而國次
對馬島拒而不納十七年巳夘冬十一月我師東伐
明年夏四月次合浦縣西岸入海東行約二百里過
拒濟島又千三百(里至)吐刺忽苫倭俗呼島為苫又二
千七里抵對馬島又六百里踰一岐島(又四百里入容甫口)又
二百七十里至三神山其山峻削群峰環繞海心望
之欎然為碧芙蓉也上無雜木惟梅竹靈藥松檜桫
羅等樹其俗多徐姓者自云皆君房之後(君房徐福字)海
中諸嶼此最秀麗方廣十洲記所謂海東北岸扶桑
蓬丘瀛洲周方千里者也又說洋中之物莫鉅於魚
其背鬛矗然山立弥亘不盡所經海波兩坼不合者
數日又東行二百里艤志賀島下與日本兵遇彼大
勢結陣不動旋出千人逆戰數十合者凢兩月我師
既捷轉戰而前呼聲勇氣海山震盪所殺獲十餘萬
人擒太宰藤原少卿弟宗資盖前宋時朝獻僧奝然
後也兵仗有弓刀甲而無戈矛騎兵結束殊精甲往
往以黃金為之絡珠琲者甚衆刀製長極犀銳洞物
而過但弓以木為之矢雖長不能遠人則勇敢視死
不畏自志賀東岸前去太宰府三百里捷則一舍而
近自此皆陸地無事舟楫若大兵長驅足成破竹之
舉惜哉志賀西岸不百里有島曰毗蘭俗呼為髑髏
即我大軍連泊遇風處也大小船艦多為波浪(揃觸而碎)
唯勾麗船堅得全遂班師西還是年八月(五日)也往返
凢十月省大帥欣都副察灰次李都帥牢山次宋降
將范殿帥文虎揔二十三南一十三隋唐以来出師
之盛未之見也
秋澗先生大全文集卷苐四十
