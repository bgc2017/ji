秋澗先生大全文集卷第六十九
䟽
衛輝路創修文廟䟽
竊以廟而通祀國家極典禮之尊教以多方庠序乃
風化之本子焉而父臣焉而君大凢日用之間無匪
聖人之道旣冨而教㠯時則宜猗嗟君子之邦久曠
素王之位吏之不職孰此重焉學之不講是吾憂也
爰興丕構庸示教基擴前日輪奐之規敞百代神明
之觀經始雖先於一府贊襄寔賴於諸公蓋土木之
資瓦甓之用湏豪傑而共濟庶程度之可完仰止翬
飛永鏘玉振春秋二祀肅豆籩三代之儀衮冕而王
還文物昔年之舊凢我同盟之者即當聞斯行諸謹
䟽
大成殿上樑䟽
伏以起百年之廢不渝乎素心合四境之人用扶其
脩㨂凢曰有生之者孰非吾道之中功將底於落成
衆能無於小助况鄕校半讀書之子而師帥舉稽古
之流重瞻弼衞之天久被絃歌之化推求治本一出
儒宗敢紆長者之車來聽兒郎之偉謹䟽
重修衛州蒼谷山廣施王廟䟽
伏以民所欲而神必從宜深乎報神有享而民乃主
否則疇依顧維明神爰處蒼峪司分雨部權控龍威
時罹暵乾禱輙靈應且王號巳昭於舊典而秩恩又
見於新條比者祠字年深榱楹日圯塵昏畫像慘雷
轟電擊之雄瓦落宫墻動木老雲荒之嘆今將上完
霧棟旁奕蒼池及時瞻山雨之來闔郡享豐年之賜
神報义已豐矣公等宜如何哉謹䟽
隰州蒲縣重建嶽廟臺門䟽
伏以鐵鳳翔雲神棲固極於壯觀銀臺墮墜天廢必
假於人謀眷岱嶽之行宫據蒲城之右麓豐碑具述
歷代增崇雖作鎮於東方寔普臨于率土有禱輙應
顯化殊常蓋幽明祕不測之神而死生爲揔歸之府
兹非尊奉曷致敬恭今將大復神譙俾還舊觀計百
費以寔博顧一巳而難爲衆力經營厥功可僝舉蒙
少助不日告成靈威肅喬木之風雲氣動孤山之色
璇題藻棟儼九天來格之儀僚寀黎民獲三殿護持
之福幸垂藻鑑請署芳題
玉清觀化緣䟽
竊以雲飛鶴舉固所去以爲常火食屋居在有生其
可闕未遂山林之往所期性命之安如某者忝鄭圃
之居久滿戶間之屨慕子真之隱擬耕谷口之雲雖
南鄰北里揔是檀那而凌雨震風可疎寢處爲歸翼
數飛於夢蝶柰拙謀復甚於林鳩王錄事倘助於草
堂庚桑楚庶休於畏壘田園成趣平分乎二頃煙霞
杖屨它時共樂此一庵風月凢曰通方之士能無尚
義之心
鄆城縣普濟寺化緣䟽
伏㠯建外道埸不獨爲天女散花之供祈
聖人壽庶或盡臣子永命之心眷高魚之北鄕廼獲
麟之西鄙古瞻勝槩地發龍光巳霑普濟於明經未
覩華嚴之寶界今將百堵具舉精籃聿修需仗衆緣
能成妙果道昭者雲龕野衲海嶠行騰卓錫得泉了
此這埸諸佛事投竿在水肯教空載月明歸謹䟽■
請黃先生德新主善䟽
三年至榖諸生忍廢於光隂一卷立師學行首明其
模範惟大冶有鑄金之妙良工收琢玉之功况漢庭
發策本之明經而近代程文自有定體欲造科埸之
捷徑湏求事業之專門伏惟殿元先生藻發儒林道
傳絶派継踵于黃氏三山之後探賾乎上古八索之
前而又馳騁乎百家通貫乎六藝春闈陣合筆驚風
雨之聲夢澤胷吞文麗江山之秀久矣倦游之興偉
哉樂育之心倘蒙憫小子之斐狂永以為國人之矜
式高懸絳帳嗣音敢自於吾儕仰属青衿固譲毋勞
於謙德謹䟽
㐮陵縣重建飛橋化緣䟽
伏以平水澮川依約金城之舊彩虹沉影空餘華表
之遺矧當晉秦南北之衝有秋夏泛溢之阻僧淸者
心存肯搆力振前修經營者己數年奔走者幾萬里
每以力微而事大懼夫始作而終衰驅石必東海之
鞭洪波可駕銜木仰西山之鳥尺喙徒勞在他邦果
於義為豈鄕國獨無至意倘垂一諾過重千梁少分
有限之功隂受無量之福公私安濟免勞鄭國之乘
輿遐邇具瞻復覩河東之偉觀謹䟽
追薦孤䰟化緣䟽
切以辝辯游魂雖著長終之變傳明滯魄深詳為厲
之文久失所依誠爲可憫痛彼河南之戰重為天下
之傷血殷溱水之波尸蔽奉寕之野兵自休者巳三
紀祀而存者能幾家野祭不來愁絶喪元之勇士沙
埸半殁盡爲亡社之遺黎蕭條蒿里之悲風黯慘棘
林之老月尚過者動虆梩之嘆况仁人同桑梓之情
義所當為祭而非謟凢我見而知者忍不聞斯行諸
故謁同盟畢茲大事魂兮來些庶幾貴賤之攸歸心
獲所安不謂幽明之有識倘蒙金諾請掛銀鈎
上張宣慰䟽代劉進之作
切以辱甲子於泥塗趙武有由吾之嘆轉江沱之窮
鮒昌黎云投足之勞懷古傷今而復有此進之先生
文摩屈壘心醉麟經學詩得東野之窮好學有征南
之癖以壯歲負并汾之氣幾年爲河朔之遊老雖益
堅空至於屢拭白首窮途之淚夢黃雲畫角之秋思
歸敝廬得甘饘粥撫孤松而吊影望先壠以含悲具
爾是逢翻然可駕麥舡惠顧一帆助順濟之風華表
歸來獨鶴遂長鳴之願伏惟使相學士閤下氣嚴霜
簡名在帝心炳趙衰愛日之輝聳吏部泰山之望爰
從公議两鎮名藩承流巳浹於河汾宣化又漸於海
表去國見似之者喜同聲亟相應之情嗚呼託子而
來嘗切慕古人之義請書而去思游揚足下之名爲
成尺素幸念鄕扮之舊與分鄰燭之光倘
請題芳字謹䟽
爲宋儒揚從龍贖身醵金䟽
切以觀軍府而釋鍾儀傳美晉侯之德解左驂而贖
世稱晏子之仁古則云然今亦能爾唐風雖儉
■義則豐荆璞未逢遇和則售士人楊從龍者晉州
■客吳會諸生念江湖當波蕩之餘得升斗遂身安
在士庶官寮之者當體寬恩以吹嘘惠費之仁
不過一讌倘蒙金諾請署芳題
筭學主善䟽
眷言六藝數之先訓彼群蒙業必專門之者
伏惟宜之先■術窺海鏡心洞神機以勾股而測高
深極乘除而■盈縮挾此九章之妙屢為一卷之師
倘許光臨豈口傳要訣同趣開悟之方手筭
万籌庶無倒顛之■謹䟽
爲刊金䟽
發明■德豈惟鄉國之賢關繫民風庶見
事為■者凡一十五卷計字數近六七萬言
其傳必錄諸梓惟是閑居之久苦無力量之多
費口粮倘蒙少助雖夜光明月不為暗投公等
我正頼有此耳謹䟽
太康縣剏建忠武史公祠堂䟽
伏以臨危脫難無深骨肉之恩報德靡忘莫重春秋
之祀■太尉忠武公曩分帥閫東徇京畿擴仁心而
歛兵鋒招柘城而降陽夏継來臨戍尤盡撫綏雜耕
無相擾之私按堵享維新之樂百年父老廕自餘休
三尺兒童慶延史氏今將起神祠於舊里昭大德於
■邦其等雖經始於一時敢獨專其至美庶憑衆力
易見成功具我時瞻要擬甘棠之木眷言遺愛豈惟
墮淚之碑凢我同盟請題芳字
秋澗先生大全文集卷第六十九
