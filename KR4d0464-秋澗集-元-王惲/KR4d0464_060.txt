秋澗先生大全文集卷第六十
碣
大元國故尚書省左右司員外郎韓公神
道碣銘(并序)
夫朝廷山林之士有往而不返入而不能出者惟其
勇於静退貞不絕俗是則爲丈夫之亊吾於鄕先生
韓公得之矣公諱仁字義和父顯有融德不耀公甫
冠而孤亊母以至孝稱好學強識聞一善事楽爲而
不饜正大間舉孝廉辟爲州孔目以能充元帥府令
史方羽書交馳際公勵精所事爲上官推重番譯史
安天合爲相友善壬辰北渡隠居鄕間澹嘿無所營
庚子歲詔行臺於燕開莫府選參佐得良能爲亟用
安侯薦首聘公充尚書省都亊癸卯春以國計北覲
上詢以金粟川流蘿圖鞏固將何策可濟對者以十
數獨公敷陳詳明簡而得要有鑒古訓用賢材之說
上喜甚仍奏天下困窮者寔繁其徒方發政施仁之
秋宜子惠俾霑大賚允焉迄今貧子月給廪料盖自
公伊始是年秋丁母梁氏憂彛奪哀起授左右司員
外郎公早夜在公以吏務自任郎中李獻卿才望重
兩朝亦許公和光解紛能就吾亊又明年冬以祔母
夫人得告南歸既襄亊偕内子張氏棄俗入道自號
逍遥子遂西遊太華終南諸山黃冠野服偃然閱世
如老松卧雲壑者逾三紀焉公資明淑生平與物無
忤其薦賢周急有大過人者宗族藉之通逹者甚衆
嘗買僮即約之曰汝等以世故不幸及此義則黽勉
相從否則任渠所往晚節專以方書濟人爲事聞一
秘方竒訣求訪百至易千金不恡歲久得益多如煙
霞醫林等集悉鋟梓流布猶虞所傳未暢擇摽治者
遍書里巷壁間京師物繁歲多竒疾頼公起死者不
勝紀例來謝辭不見曰吾庶幾道念濟苛苦而巳餘
何冀當時少傅竇公亦以醫方談客多獵神農經所
載爲用公則博採經驗所謂海上方者錄之無遺二
公雖趣向不同於博施則一也故竇韓之名並傳于
世先是道人謝志賢等歆公進退有道心存濟物殆
非尋常所可及遂請主神寶修眞二觀餘三十年奉
公猶一日公有二姪長曰天祐泰鹽提舉次德旻由
後衛從事充樞密院令史德旻以公耄期迎置家庭
與妻苑氏侍養送終禮無少憾士論賢之公以至元
十九年十月望日考終牖下享年八十有四某月日
將歸窆汲縣耿岡之新壠墓湏銘以鄕耆故來属筆
其敢以蕪斐辝銘曰
頌允韓公生有淑質陳力周行
孝廉應辟移而爲忠載揚厥職
濟物之心一何云亟漢署千官
含香入侍經國之對允合
脊思片言回春仁者之賜
脫屣榮貴神武挂冠退身急流
又人所難全真爲教楽在一簞
青嚢集驗捄夫世&KR1986;旁搜轉施
一壷布間保合大和浩浩其天
我鍊我形我駐我顔較彼獨善
九鵬一鸇栖遲有窠逍遥有篇
青山白雲玄門老仙黃岡北原
腃焉故山惟耿新壠繄公改遷
魂兮來歸諒先生之所安
大元故濛溪先生張君墓碣銘(并序)
余官晉府者四年得進修之士一人曰濛溪張君每
暇與相往來把酒論文最可尚者君無求於人人之
有得於君殊冲然也私自衷念異時禮文興舉吾儻
與當任渠責及承乏翰林君墓草巳宿乙未夏其子
思敬來京師謁余以墓銘爲請慰唁餘爲歔欷者久
之言猶在耳其忍以不敏辭君諱著字仲明姓張氏
世爲襄陵縣張相里人曾祖諱某雅重然諾頋義所
在雖死生以之祖愿父彬皆潜德不仕讀書治田子
孫相傳以爲家法君少穎悟不待勉勵卓然自志於
學國朝戊戌歲設科取士君以詞賦中選既而嘆
曰士當遠大自期雕蟲篆刻將何爲哉適貽溪麻先
生洎前進士兊齋曹丈來主經局君喜且不寐曰今
而後吾學有所正矣遂刮去故習沉潜伊洛諸書雖
飢渴寒暑貧窮得失不易其初心所謂道之體用文
之華實探涉其源流咀嚼其膏味積而爲文詞發而
爲事業不盈不矜介然家居以樂育諸生爲業中統
建元頥齋張公以直道清節宣撫河東廉君才行擢
主潞城簿政廉能以畏愛稱明年公去事齟齬不可
爲以親老西歸有司累辟不就至元乙酉用薦者授
平陽路儒學教授於是衆論大厭士風爲一變先生
年彌高德彌劭學益博文益竒士友知所依嚮吏民
咸有矜式秩竟不聽其去者逾再考厥後子思敬自
南陽教官來省聞彼中風土樂焉曰名山大川平日
所願見遂命駕南遊以至元壬辰夏六月卄六日考
終寓舍享年六十有九初娶陶寺里大家趙氏一子
思敬二女長嫁同邑王黼次適洪洞梁龜齡継室浀
沃靳氏孫男二曰世權世衡思敬以家學今充隆福
宫宫教先生姿明亮色夷而氣清爲人誠厚寡欲不
戚戚於貧賤與人交始若䟽澹久之愈敬而愛人百
負之終不較望而知爲雅德君子其成就後進爲已
任故晉人以文名而逹者多出其門切惟亾金百年
來平陽號稱多士每歲舉子赴選大約數倍諸郡至
有白首埸屋庶幾一第餘有不暇及者唯君年甫冠
即能知所學所從拔出習俗潜心古道踐履外詩文
雜著曰濛溪集者五百餘篇何多矣哉晉絳諸人未
之有也况一辝一藻典雅有法理明辭約以自得爲
主是可銘銘曰
四科稱賢曰德與藝其在聖門用不偏廢文乃道輿
經天緯地苟遺其本剽竊何異利禄科埸疇非誕誇
聮綴𥙷絹是是言邪濛溪爲學其復不遐洗心程張
正藝曹麻閉門窮經其書滿家玉珮瓊琚粲焉辝華
含章時發其助也多士之生世濟時行道時既我乖
立言明教生榮殁傳朝菌夕蓼逹人大觀彼此奚較
大川河宗名山華崧地靈氣異先生所鍾一朝長遊
杳焉飛鴻世皆知仁智之所樂吾獨爲歸根返壑乃
先生之所終凌倒景而不滅其元精耿耿固浩乎其
所不窮適來吾時適去吾從先生之心與造物也從
容尖山西東相里新宫我銘斯石如勒景鐘雖陵遷
兮谷變尚知爲濛溪先生之封
故趙州寧晉縣善士荆君墓碣銘(并序)
元貞元年春廉訪荆侯改道北燕過京師來謁再拜
以先表属筆因念子與侯初定交於癭陶一見如平
生後十年復會于東楚握手道舊勉予南行忠厚之
氣靄然萃顔間令人有不能忘者今以是來託載惟
疇昔其敢以固陋辭謹按典瑞少監焦養直善狀君
諱祐字伯祥趙之寕晉人世陶洨濱逮祖暨禰以改
工是圖曰與其供噐用於一鄕曷若以善及人爲愈
於是板行五經等書不二十寒暑荆氏家籍布滿河
朔君甫冠而孤每以保大家業爲志貞祐兵乃取五
經泰和律義篇廣韻板閟墟埌中亂定來視盗發掘
無幾君悉力𥙷購隨復爲完部或者云初蔵書時善
本固多唯取是三者何哉曰經者道之本法者治之
具韻者字之始文籍所由生其爲善已多聞者爲知
本于時官府生聚雖稍稍有立詩書法律晚生後軰
不知爲何物一旦得是如瞽者復明迷者之知津也
而又印模精取直廉故售者廣屋日爲之潤所可重
者積而能散縣人王壹者坐事累繫獄吏挾私欲死
之君力與營救彼不頋且諷而徼賄竟傾貲出之渠
來謝却不見曰吾區區若然者憐渠罔䧟非辜餘何
有壬子歲州縣通籍冐占者有禁里嫗瞽而來依者
惻然以乳姆收恤轉易書輩往往宿負審其窶既折
元劵復惠之書嘗有以女奴來償者辭不克娉而
焉斯皆風義矯矯人難能者率樂爲之故鄕里無親
䟽以善人稱君以丁已秋遘疾遺命仲子元綱曰伯
叔二喪未克葬汝勉襄大事以卒吾志言終而逝實
是年八月八日也壽五十有九蔵先塋昭穴君資和
易處事明敏終以失學爲愧恨及諸子長皆教之讀
書嘗訓飭曰吾已面墻無及今幸嗣先業庭戶間書
帙紛繙豈有資人進修暋不自力將何以免君子之
譏且先世易冶而裘所期正爾汝曹其勉&KR0999;君初娶
劉氏継室蘇氏生四子長國噐中戊戌詞科次國用
善属文皆前卒次元綱自幼有成人風君嘗語所親
異時保家子也竟如言季幼紀爲人雅重信道篤少
從敬齋李先生學所得爲多由典瑞貳卿擢任風憲
今爲山北遼東道廉訪使女一適進士張景賢孫懷
寶男孫九人曰諶曰詢曰誠曰謙曰謐曰誼曰諒曰
詡曰諏女孫五人一在室餘皆適士族曾孫九女孫
如之於戲盛哉予然後知善惡之報至子孫而後定
者審矣銘曰
繄士居業擇術是先有篤者志善乎變遷捨鈞治書
理幾於妍顯允荆君思深業專誓教子而亢宗旯蔵
書之有權要本孝義奉而周旋萃英敷華煥乎簡編
迪我後人學者頼焉磊落載腹宛從蹄筌積厚能散
憫窮拔冤不有其祉委順百年慶流後裔子孫蟬嫣
人定彼勝其然亶然二子翩翩遺珠在渊仲克世荷
愿而稱賢季由近侍三使輶軒較夫善利孰大斯傳
固惟自稽古之力實資藉之所緣欲報之德有昊者
天刻我銘章于晉之阡遹追來孝以慰下泉異時推
耆德而配鄕社尚有攷於瑶鐫
洪嵒老人石琖公墓碣銘(并序)
公姓石琖氏諱德玉字君寶遼東蓋州人疎髯烱目
氣骨臞清超超然如萬里之鶴貞祐初以良家子■
軍&KR1025;夏折橋功得官積勞至武德將軍北渡後
相衛間母杜氏唐相如晦後公天性能孝愉色
班衣垂白朝夕孺慕雖菽水無■有南陵白華之■
時杜壽登八秩清修絶葷茹■日庭■間■白菌百
余本掇去復茁者數月人以爲孝感所致贈
詩有似憐甘旨闕春風玉芝香之句
篤趍人之急逾於已私至遇不
竹木花石時釀名酒客至輒
而後巳眼花耳熱與之扶策
之某處手植而即蕃者也此
■眄柯怡顔喜津津溢眉睫間曰吾且■有■不■
■壁矣嘗種竹當戶或謂太迫曰待其藂茂秋霽月
之時㑭清樾透簾爲此君寫真耳故終日翛然對之
■灑爲樂其清澹如此晚年游心命書人有問必以
■已安分爲荅能此不待孤虚相旺吾言固有徵矣
■丙子公年八十有五嘗繪共山歸隱圖以自歌其
■樂因號共嵒老人是歲冬灑然而逝若委蛻焉孺
人劉氏能遂公初心主治中饋不知其爲貧家也生
女子二人長適御史康天英次適河東道提刑按察
使姜彧家府與公交欵曲篤世契三十年一別終天
有恨何如尋步入街西故里眄睞竹樹慨然有聞&KR1055;
懷人之愴老淚濡毫而有斯作銘曰
貧而樂有類乎黔婁心而隠似慕夫德翁事親極融
融之樂逢辰出蹇蹇之忠布衣歸來默而自容將裴
徊而孰友侣藂筠而伍嵒松生也順事殁寕吾躬古
之所謂鄕先生死而祭于社者其處士之堂封乎
大元故廣威將單寕晉縣令李公墓碣銘
公諱譲姓李氏其先易水黃山人也父海姿善良世
樹藝爲業公既孤母張氏以健持家就熟南遷至寕
晉唐城鄕愛其風土遂占籍爲縣人公初生顱骨有
異狀及冠美鬚髯聲音如鍾爲人善騎射勇於赴義
爲一方推服貞祐初河朔失守所在寇盗充斥日相
吞噬公慨然輟耕壠上團結鄕豪游獵陸澤荆藺問
以保庇井邑爲事蓋有所需以明歸附之志歲巳卯
天兵南下公與兄直首率里人迎拜女兒那顔於軍
門嘉其效順授直行寕晉縣事公管軍緫校仍聽元
帥蔡國公節制時歲荒民飢道殣相望縣東有水柵
曰瀝城大澤瀰漫周浸百餘里菱芡魚鳬資生之物
甚冨民往依大獲厥所庚辰秋金冀州將柴茂以兵
來取兄與公力戰而前直死焉公憤大兄敗殁衆又
失所庇以圖報復瀝爲誓雖食頃不忘也継從縣長
王帥復奪其柵居無幾茂復合大勢來争前次滿氏
■公聞之盡匿精銳於瀝傍二十里叢葦間以弱誘
茂令之曰伺彼過聽金聲而作親驅數百人前逆鋒
纔交即陽北逗茂逾紀氏塢金鳴伏發茂腹背受兵
大挫其銳公回戈追奔五戰皆捷自是冀人聲熸不
敢復窺滹垠矣瀝城用以全安帥閫酬勞授主本縣
簿乙酉冬武仙以真定叛麾下劇節副鄭進等乘勢
剽掠趙癭陶迤東悉爲丘墟公度力不可支收合餘
與鼓藁二王帥合勢併破劇鄭諸砦馘數百級
而還所失保聚生齒皆得復故丙戌冬仙復令劇鎮
戍趙州明年春從大兵規取克焉時太師木花里以
顓封拜錄公前後功授公行鼓城帥府右監軍
銀符使顯異焉既而陞充本縣令以寕昌爲世
封於是招流亾布恩惠畫井閈起市集廛居有貿易
之利田里無追呼之擾四民樂業外戶爲不扄矣■
田務抑游墮扶寡弱法姦蠧是又公之所必行
慊民有衣食不自給者公發私蔵以瞻之冨
足帥府聞之爲復其三年公雖貴必耕而食蚕而後
衣居嘗以榜揭門扉私嘱干謁請毋相覿其廉守如
此癸丑春以老致仕令男天澤嗣職優游里社日課
子孫耕鑿爲務嘗斧桑田間或勸之公曰官時來■
爲農吾家素業我若尔兒輩尚墮而自安或者謝而
去古人稱貴而能賤丈夫之事公其有焉以至元十
一年十月卄二日考終牖下享年八十有七越四目
葬縣西北下王里之新塋礼也祖送者幾萬人夫人
祕氏趙氏張氏子男六人長曰天澤歴寕晉元氏兩
縣簿次天禄本縣奥魯千戶次天祐監寕晉酒次天
祚不仕次天祥次天祜某鎮廵檢女四人長與次俱
適趙氏次適牛氏次適郝氏男孫一十九人女孫一
十三人重孫男一十八人重孫女一十三人初公畜
家僮數百指悉縱遣爲良曾無鬻身分役之責人又
欽其德厚云天禄性孝義仡仡有父風以北孟舊塋
屢爲滹浸所嚙遂改卜於此既襄事贄禮幣百拜來
請銘予方問俗洨濱見其遺黎故老脫離兵革六十
餘載猶爲懷思王李諸人眷眷不忘有配社尸祝之
報嗚呼貞祐之亂可謂離且瘼矣元元之民莫適所
歸不爲人所魚肉必轉死溝壑如王李諸公雖奮棘
矜起壠畒至於父子昆弟出死力角群豪經營捍蔽
使一方奠安又識夫天運所在挈民去危邦而就興
國誠亦出人意表一時賢豪者也甫定後復能俾官
府生聚日就完好今歴官鄕曲歲時拜墓于于而來
者皆曩時不能自存之嗣續也其德民之厚感民之
深又何止童不雉捕長江之虎渡者哉宜其子孫䋲
繩蟄蟄皆有所立然後知德施於民功被一時者大
之垂報何其豐且阜哉
癭陶北郊里號下王顧瞻佳城
蔚乎蒼蒼是爲晉長李公之蔵
惟是李公千夫之防果毅之勇
木訥之刪奮身隴畒舉圖義匡
貞祐南播雲擾之俶割據侵凌
互相魚肉民匪殱夷轉死溝谷
宛彼瀝城居水之腹菱芡魚鳬
大益不足聞公來依襁負相續
如鹿走音如鳥棲木四境騷然
獨爲樂國耿氏昆仍旌旗部曲
既復兄讎又知所属草昧初分
官府始置戢我武幹明夫吏治
内守以廉外方以義撫循有方
興滯𥙷弊扶弱抑強繩姦束吏
百戰遺黎竟保終惠民之戴公
頌聲噦噦尸而祝之懷思罔替
勒銘豐碑尚克永世
大元國故河中府南北道舡橋緫管謝公
墓碣銘
字仲進其先燕之香河人
吾衛上將軍河東路緫帥■其仲子也爲人性行淑
均沉實有頋慮既冠嘗從父西破川蜀每領牙隊居
前當破竹際掩目懚心未嘗以嗜殺爲快雖執訊獲
醜力爲全活者甚衆用勞充秦鞏路軍儲大使辦集
有方餉道爲不乏丁已夏先帥薨君實主其喪縗杖
瘠立躬起塋壠棺衾儀物既易可觀會者大說復樹
豐碑昭德神道其例新仟有光焉大兄維石襲父軄
役軍中行臺檄君以例継執不可曰兄念天顯極友
愛頋某不啻若手足然家事一聽予處鞠立之責正
在今日竟以其嗣往代其遹追永言之思友于䘏孤
之義盖終身焉其爾過於人遠甚者類多此晚節以
故矦失將駕下澤乘欵段遊居中條田間耕牧卒歲
𥙿如也至元乙亥冬十二月卄有六日以疾終平陽
府崇道里私苐之正寢得年五十有五官至河中府
舡橋緫管越三日厝於府東神泉鄕之南里原從遷
壠也萬口稱惜咸以善人歸焉夫人劉氏晉之平陽
人德柔嘉主内事殊嚴生三子長曰純克家有立志
次曰繹謹愿嚮子道季夭女一適裴氏子孫男一人
未名既卒哭嗣子純來求表其墓道予私念其故昔
孔子遇舊館人喪脫驂馬以賵曰吾悪夫涕之無從
也君於予西道之主人也從游讌語姁姁然盖三年
于兹殆非過客之有頃其可辝不敏君生長秦晉■
間而礼度雍雅不知爲將家子與人交信■
無間言其在諸弟間棣華輝蔭惟恐弗■
又出天禀粹然也嗚呼以君之德之壽較之有不相
稱及者仍哀之以辝銘曰
蒼茫兩間生也倏寓一氣之來命有定數彼修短與
奪理則有之若不繫夫善悪積習之故嗚呼謝君一
僨而去孝友淑善曾終始渝素天之報施如此豈定
者不可奪來者固所與也將子孫延昌以永其終譽
邪吁
故將仕郎汲縣尹韓府君墓表
府君姓韓氏諱澍字巨川其先陳留酸棗人世以儒
業顯遠祖有方官至大司空六代祖璹累階銀青榮
禄大夫五季間北渡河遂占籍為衛人榮禄生朝奉
大夫祗德朝奉生八十一秀才奕山山生渤亦舉進
士渤生柜善居室遂用冨饒於君爲曾祖祖悅有淳
德不耀父仲字仲寬所居以善行稱君自穉齒性沉
潜寡言笑群兒劇里中過不少睨宗黨異焉稍長以
刀筆起家用言者爲安陽吏主掾以能入爲府属吏
丙辰歲朝廷以相之五縣封太弟爲米邑継郡
帥例肆覲君毅然以民計從行及敷對称
戶曹孔目官明年春降璽書起聘君太
原高公鳴爲彰德路緫管遂汰冗員擢群能新舊圖
至設府史不數人君首以才選無幾轉按牘提控官
夙夜在公勵精所事閱六歲克勤猶一日大爲緫尹
■知守錄事參軍至元二年轉官制行積前後勞授
以縣尹下車首以美俗邵農爲務頋謂僚属曰冨足
者禮義之資耕桑者風化之本至於&KR0918;亭傳謹迎候
奉上官徼目前譽非吾所知也於是下教條課戶
丁&KR1263;藂薄植桑菓以敦大本非農隙不許人城市暇
則行縣檢視勤墮而賞罰焉自是邍隰畇㽛榛惡爲
有間鄕隣有以忿䦧訟於庭者君曰孝悌力田親仁
善鄰古之善道初無大故何乃至𡭗諭而遣之至頑
不率教則曰聽兩造明曲直是不難恐一置于罰終
身玷辱爲鄕黨指誚吾惜汝者此也儻不吾念論如
法比秩滿五事備舉所獲來暮之歌厥聲載路矣五
年用新銓法勑授將仕郎主高唐縣簿九九月輿疾
歸明年卒於絃歌里舍得年四十有八實至元庚午
春二月一日也越十有九日從葬安陽縣西陵鄕武
官原之新塋母李氏時年八十拊柩而哭之慟曰天
乎遽奪我純孝至此酷邪聞者憫其賢孝縣君金相
人進士秦公之孫配君德良稱生子男三長曰從益
目憲臺六察史今爲燕南河北道提刑按察司書史
次從愿從革女明童適王氏子男孫四人後九年歲
戊寅冬十一月七日終祔安玄堂之左禮也初縣境
夏大旱比致禱私念事之壅底獄之欝滯亦沴氣是
致乃裁决牢繫爲一空及禱蒼山祠雩舞未收雲幢
幢起中谿翼日雨盈尺継謝祠下車還衆曰尹精誠
若是當有回馬雨表公虔至半途果然尋鄰道以蝗
災告備已而竟不入境縣狀其異以聞是秋爲有年
君温雅有沉量慮事遠善措畫臨政暇裕略不動聲
色亦未嘗矜喜以己長格物其孝愛友悌出天秉粹
然不忍一朝違母氏側嘗行役踰時眷焉陟岵寢餗
爲不安於承顔孺慕若此其至初見第季既多枝葉
蕃衍門戶事繫重故挺身吏業盡心所事匪厥躬是
私期於庇本根寬父母抱者幾三十年若府君者可
謂克孝克恭念顯養志者矣某祖妣韓是爲君女叔
(曰女叔者称父之妹也出六帖)君之嗣從益厠某行爲外弟一日跽
而請曰先人棄養奄踰八年坎不及誌有銜未祛唯
是表於墓左者又闕罪惡之大無可言若銘則尚於
兄焉有託某追惟祖妣平生之言得君抱爲最詳因
繫之以銘銘曰
於鑠韓氏世爲儒之宗兮彯纓若綬揚歴位乎公弓
猗嗟裔孫掾習匪其躬兮黽勉從事養夫親之志兮
庇我本根殆葛藟之義兮聖哲所稱吾今見其人兮
於穆府君諒彼古之倫兮兩漢循吏鑄頑以成仁兮
嗚呼令尹誠亦吏之循兮予銘摭實其敢過爲文兮
魂而有靈尚愾嘆之一伸兮
秋澗先生大全文集卷第六十
