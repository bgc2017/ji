相山集卷四宋王之道撰
七言古詩
信陽和同官喜雨韻
欲識農夫田作苦久雨禱晴晴禱雨禱晴得雨雨得晴
此患到今傳自古苾芬非是蕭蘭馨誠心一發通三靈
文昌俗吏亦何者乃能致雨興雷霆爾來旱氣爞爞熱
夜望天涯電光掣原田嘉穀半焦黃何獨枯魚濡涸轍
忽然一雨洗瘴昏珠玉無邊難價論坐令愁嘆變歡抃
千巖萬壑江流奔從今不厭商羊舞十日一犂均下土
漏邦寒儉酒味醨且磑新茶其分乳庭前花草還青葱
想見黍稌紛芄芄吾君早晚復疆宇屢豐將見追元豐
天人大扺常相即人若必天天可必願修人事格天心
天若不從非所恤泰亨自復先朋來時通端不憂塵埃
新詩要非所宜辱敢以木李酬瓊瑰六年無蓄號不足
菜色定應緣半菽要令汸暴似海岳豈但河沙論秉斛
炎天赫日當流金去國多年思轉深只今淮北望霓切
須煩伊傅資商霖
次韻子厚弟喜雨行贈趙守端質
我生畏暑如畏焚奈此歲旱風塵昏十年廢放卧巖壑
名雖八品身黎元恒暘乞雨雨乞霽雨轉為淫暘轉熾
不知此理果何如每訝天心異人意去年避地還家園
蒿萊滿目高侵天秋陽肆虐冬益甚涉春陂澤皆平川
邇來焦稿遍區宇黃金融液膠流弩趙侯日為疲瘵憂
應怪魯書三不雨天人大抵常相資顧我錄錄傷無竒
鬻漿苦涼屠苦熱敢望屏翳從招麾聖主東巡羣后覲
萬里江淮方水運折衝禦侮賴親賢何獨為霖福斯郡
精誠昭格吾誰欺頃間禱雨人所知忽然簷溜瀉河漢
數聲霹靂轟相隨公堂六月清無暑旋磑龍團試分乳
官曹相賀復何言且戒農夫築場圃小人托庇安村墟
獲同野老歌而呼願公玉帶懸金魚奉報得雨禾生稃
霏霏不厭沾衣裾稍晴欲自躬犂鋤斯民食足吾其俱
何妨把酒仍觀書
酬潘縣尉(縣尉遠遺佳篇奬與過當而其中見及亡友錢子全王堯明二公皆俊人)
(非碌碌者不幸相繼死矣埋玉樹於土中使人情不能巳輒用韻書謝)
堯明文采燦星宿子全道義高金玉傷哉二子不可見
墓上悲風號拱木逢君論友話偶及令我呑聲為渠哭
因渠感君不我鄙遠寄錦囊詩一軸有如貝闕羅珠璣
東攫西拏厭吾欲又如康衢走騏驥朝越暮燕惟爾逐
匹夫獲罪坐懷璧誰使夜光衝蔀屋仲尼知本故稱水
請看懸崖瀉飛瀑我從二子方弱冠俛仰三終同轉轂
壯年登第今巳老碌碌無竒堪齒錄羨君節操似松筠
雪裏高標仍絶俗巳將義命等窮途肯為身名強榮辱
高情慷慨憐衰晚妙句縱横丐膏馥開緘反復讀數過
骨竦毛森頭觳觫施隆報蔑君勿誚明月輕投得魚目
人生遇合會有日行矣鳴騶入空谷燮調元化坐廟堂
長使斯民歌鼓腹
贈淮西運幹徐伯遠
伯遠得印於予里人楊德潤其文曰東海開國楊
自其先侍講與南昌潘延之游印盖延之所遺而
故常侍徐公舊物也從潘入楊凡六十年至是復
歸徐氏亦異事也為作詩以紀之云
嗟予偃伏淮南村十年不踐公侯門誰令金印入魂夢
平章六字承君恩左手人頭右手印此理未可輕易論
丈夫盖棺事始定擒戎會使來稱藩争如徐子擅騷雅
筆力豪縱今文園楊君收印六十載細觀制作同新翻
為言常侍故家物其先得自南昌潘珠還合浦有時節
餘慶未艾鍾仍昆子今得之類摘鵲此貺重可輕璵璠
便當凖擬佩三印併與文安遺子孫
和王覺民梅花詩
覺民寄示梅花詩有強拙者屬和之意予衰也豈
能與諸公争豪取其填塞章句可也
梅花似是東君客漏洩春風犯寒坼冰肌玉骨照雙泉
應為孤根借泉脉先生狂得次公醒詩思藹藹飄晴雲
為憐老拙有舊分俾預勝賞沾清芬我時被酒酒初透
香撲鼻端曾一嗅别來飛雪往未能想見精神愈高瘦
西湖處士真詩仙東坡老人所推先豈知此花自竒絶
神助妙語相争妍浪言投李報瓊玖牛後何如作鷄口
我今無物報投瓊木李雖輕聊藉手先生標致良可人
此詩不減花娉婷相當欹枕初得句夜興冠坐如驚霆
願君追作淮夷雅換取公卿重文價嗟予衰矣不復論
但欲高門容駟馬
沈湯輔隠軒詩
小隠山林大朝市夫子命軒良有意仕途捷徑固無取
泉石膏肓亦猶次不知朝隠誰得之我恐曼倩為近似
公卿百執各有職豈容妄隠但充位古人禄仕所不免
意在全身近於智莊周梅福此其流吏隠之名可無愧
沈君有弟今休文咳唾成章數千字恥從舉子事進取
逸韻高情寓吟醉乃兄宦達方強仕翠竹停鸞想風致
君侯才業伯仲間退以求名名亦遂方今堯舜理四海
巖穴彈冠求自試朝廷既治羣吏肅何處堪為隠者地
不如市隠最得策大勝山林自憔悴花源繚繞轉紅綠
竹洞深沉入幽䆳我聞此風頗健羨圖成未可日月冀
他時儻作江西游兄曰能來訪予季
大梁食李有感呈彦時兄
葵花巳過荷花繁南風入戶清而温擔頭有李初入眼
令人引脰懷家園三年為客在兩處李熟未果登清樽
翻思整冠誠可樂何苦鑚核輒不存急宜買冰致凝凜
全勝汲井供潺湲小床方簟嚼春雪一實自可輕璵璠
扁舟行逐東南犇回首稻粱江上村相歡孰若弟與昆
古來唱和須箎塤
用子藺韻賦九日小酌
春日歸來忽重九潦旱相仍歲無有庭前巖桂獨青青
此意於人亦良厚欲酬佳節拚一醉會有白衣來送酒
須臾殽核第羅列無蟹猶空把螯手坐來靈雨灑珠璣
洗出湖山競高秀三公在望無百里咫尺銀屏擁其後
(三公銀屏盖無為南北山也)長篇落紙箭離筈大白浮醪簷注溜細
看黃菊與紅茱想像年時還話舊登高何必須人扶我
有笻杖頗堅瘦明朝寫出醉中語牽帥不知誰唱首
春晚書懷
十年萍梗三到吳走俗未暇觀西湖是行信步至湖上
水光山色開天壺游人雜遝半羅綺一徑不憚穿雲紆
歸來神思頓清發詩中寫出錢塘圖張侯妙語何所似
青玉為案黃金鋪要當聯轡事幽討邂逅得句相招呼
東坡巳死不可作因君對景還嗟吁水僊配食竟莫舉
但見舊隠環菰蒲山間有寺過三百終期徧走參能儒
還家兒輩若問我庶免不知空囁嚅
和劉春卿夏日閔旱次韻
何人夜作秋蟲號吟詩坐對山月高想當龍門奪錦袍
從臣拱手看揮毫衡茅咫尺臨江臯浮光灔灔翻金濤
滿帆何處乘風艘千山過眼同犇逃不防鱠鯉兼炰羔
酒酣起舞如飛猱醉中往往笑成咷一時輩流籍湜翺
嗟予蹇剥意欎陶七年坐困山林牢邇來天旱地不毛
釡魚薪蟻何嗷嗷誰能讀詩夜焚膏只益心蓬增目蒿
丈人純白羞桔橰終日抱甕忘其勞今春屬國紛旗旄
兩淮供億争鳴鼛干戈載戢弓其弢此行輔弼環蕭曹
藁街佇見懸酋豪買牛賣劍犢賣刀我雖不飲當潄醪
堆盤況有瑶池桃鹿鳴會賦嘉賓敖予衰尚可追風騷
過集湖德濟廟用趙尉廉留題韻示周欽夫程
彦游
秋陽汎汎流清暉帆腹不張旂脚垂靈祠輪奐湖之麋
水天一色成玻瓈西軒爽塏高不危憑欄下瞰羣山卑
鬼神亮我心無欺風濤縱險夫何疑區區犇走勞驅馳
和光未免世俗隨相逢一笑聊伸眉明朝摻袂還東之
蕭曹有節未見竒往往樵牧相鄙夷吾生傾否會有時
窮愁過眼無足悲
次韻張文伯喜雨
新詩句句堪流傳令人讀之神凜然孟君巳死不可見
如公筆力今無前天生百穀養萬姓暄潤稍闕功難全
江城秋旱望一溉斯民窮極伊誰憐滂沱忽澍三尺雨
稿苗厭厭藨緜緜不知何以遽得此有賢太守方承宣
焚香默禱辭未絶精誠已格高高天油雲垂布若可攬
沾濡車盖初言旋西成指日多黍稌頌歌未負賡豐年
豚蹄盂酒謝神貺鼓腹一笑非予偏
和董令升喜雨用前韻
夜聽簷聲翻急雨想見膏潤均率土先生休戚共斯民
憂在惔焚非憚暑人情類被饑所移我爾相忘自甘苦
寧從禱旱身暴日肯對驅蝗歌侑俎用心何獨追老杜
大庇寒儒歡廣宇要令匹夫被惠澤上致吾君堯舜數
嗟予糞朽伏邱壑尺短寸長無足取洊蒙珠玉過稱揚
丈夫殆以氣相許
次韻畢少董游西湖
西湖春晚未全熱湖上山光互明滅往來冠盖競駢闐
斷續笙簫共伊咽我憐湖山山見憐波間湧出佳人鈿
太真一去不復返圓荷萬點臙脂錢船頭美眄珠的皪
不必洞房深處覓忽然相值更相呼嫩藍衫子山争碧
腸斷騷人一軸詩細看煙柳想腰肢明年我亦西湖去
遲日光風二月時
西湖遊次韻趙見燭
山鎮在越澤在吳東南形勢憑江湖不知弱水竟何處
恍若員嶠連方壺海門潮至飛雪湧天竺雨過遥青紆
十年不見看愈好正復妙筆那能圖蒼松搖風翠盖偃
芳草藉地柔茵鋪僧舍朝遊恣登覽酒樓夕醉争歌呼
朅來俛仰春又曉對花無語空長吁作詩既非拙者事
強欲寫書編澤蒲偉哉得志佐明主進退百辟稱鴻儒
應憐伺候犇走輩終日趦趄仍囁嚅
天寶歌和魏定公文次韻
連昌宫中馬為樂一時舞馬黃金絡君王養欲臣養文
忠鯁漫多寧救藥嗷嗷萬國風中船檣傾柂壞夫何言
潼關莫拒范陽賊傷哉天廐空連錢翠華西去遥指蜀
應念霓裳舊家曲六軍敢怒誰敢呵馬足空汚太真肉
始皇布漆徒堅城元海斬木徒輕兵驅魚驅雀強鸇獺
乃使後世蒙佳聲亂離每憶昇平日忽對新詩重嗟泣
望仙花草自春秋怊悵六龍歸未得
和江和仲司理喜雨
天憐轍鮒噓殘濕震奮雷霆起幽蟄清風入夜送雨來
大慰焦枯望霓急新詩如雨雨未休相對自可忘為憂
東臯秋稔想多秫預期劇飲無論籌老蟾宿畢君知否
欲煩更問東家丘我今已具西歸舟會見扶桑升赤虬
鹿泉居士王覺民頗有杜子美不徹之惱和東
坡憶梅韻箴其膏肓
鹿泉居士身若槁不慣看花夢顛倒桐廬有客燕新昏
妄託嬌癡重伊惱凍雲垂地雪欲落斷雁呌羣天尚早
一枝何處寄春來便覺寒窗自華好瓊瑶萬里眼界淨
咫尺前村莫輕掃留將青女伴孤芳長向茅齋照衰老
先生才思老不進寤寐池塘見春草對花酌酒祝東君
煩把窮通問蒼昊
次韻胡德輝松軒時乞兵戍淮
伐蛟生得鬚髯蒼隠然為屋分三梁廣寒恍若東西廂
清風入座衣披猖蕭蕭終日聲奏篁一洗鄭衞無伊涼
嗟予頑鈍鐵石腸時危命蹇甘皇皇江城正苦夏烈日
淮甸巳懼秋飛霜綠尊翠杓且徑醉喜與夫子參翺翔
平生邱壑老增劇夢想朝露珠璣香何時元戎北渡森
旗章料敵制勝一一盡所長鷄羣野鶴看昂昂
大柿行
丙辰夏秋雖足雨百穀與蔬果皆凋耗不豐惟柿特
大異常歲昔所未見夫大柿大事也其為國家之
祥乎其掃清強敵迎還兩宫之兆乎䤋豫梟麟盖
不足道也作大柿行以歌之
君不見鄭虔學書晚彌篤歲收柿葉貯三屋興來寢食
兩俱忘但覺毛公老而秃又不見梓人造車度羣木木
中無火柿所獨舊言盖軫象乾坤須信斡旋歸一軸美
哉此果有常德結實何曾問荒熟霜餘萬顆綴寒林下
視黃柑類奴僕牛心取象庶彷彿熨斗得名何凂瀆火
乾既許暖關膈冰冷當知解煩燠今年夏秋足時雨盡
道和氣鍾百穀西成僅得十之五亦見陰陽有盈縮就
中朱實繁且大照野煌煌駭人目較之常歲遠不侔正
似㪷勝難趁斛國家運厄困強敵一紀於兹事弓韣空
庭喋血在今年我已不疑何更卜禾和鞋諧古云䜟大
柿之祥天下福請賡繼伐獻吾君王者功成四方服
秋日苦雨和子厚弟韻
烟欝濕薪費挑撥可堪餘瀝濺如潑吹霞弄日語縱工
正恐詩人類迂闊屋角蕭蕭霜葉鳴夜静亂我糟床聲
詩成欲寫輒復已鄰雞犯早催天明
贈曾桑中彈琴
春寒沍連冬春雪深數尺千門擁瓊瑰跬步燕越隔朝
來有情意淡日透雲隙殷勤貴公子訪我跨龍脊登堂
笑不休為言督詩責君嘗許我詩俛仰歲三易至今猶
未償無乃言遂食我老苦健志百不記六七公子誠有
意何吝話疇昔昔也君過我我方事琴歷嘗為陽春弄
次第長短側君乎鍾子期此舉不輕擲聞之思茫然彷
彿見擘趯我有朱絲絃塵埃久侵蝕試煩一再鼓助我
毛穎力公子不我拒抱琴枕雙膝須臾扣商絃當春變
秋律凉風着草木離離盡成實我貧人不知陋巷家四
壁何幸空乏中登此黍與稷但恐時令乖瘡痍至生疾
公子其反是叩角夾鍾激不然總四絃命宫以調適坐
令景風與慶雲為福為祥遍方國
