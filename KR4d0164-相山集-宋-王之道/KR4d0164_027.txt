相山集卷二十七宋王之道撰
䟦
䟦戶部陳子強守節事
好生惡死人情所同故天下莫重於生莫難於死士大
夫委質立朝當其廹險臨危誠審所謂事君之義有重
於生而不為好惡之所奪移則其奮不顧身以徇國家
之急是謂死得其所又何難哉兹陳分寧之所以能截
然於潰叛中排羣議抗彊敵保孤城以建功立名而使
一時擁貔貅守金湯望道引遁聞檄請降者羞愧駭汗
而不能自已也公既被褒賞自邑得郡以至奉使為郎
而高節偉蹟書之太史與唐河北二十四郡中顔平原
相為長雄後二十八年歲在壬寅其子乂實尉無為與
予游獲觀其功状如見當時忠憤之氣劘拂穹壤云
䟦梅審禮觀德堂連理詩
審禮予鄉人也宣和末始傾蓋於京師中間更兵火犇
避相從不為不久而未獲聞觀德堂之盛事積善之家
必有餘慶兹固今昔不易之論審禮其勉之
䟦王無邪九華雜詠詩
予家濡須郡城之北五十里有山曰銀缾者神仙之窟
宅也峯巒高秀隠若碧玉自非雲煙蔽虧一舉目則見
之今行年六十有三欲游之心晝夜不舍而因循未能
然後信韓退之所謂洞門無鎻鑰俗客不曾來非虚言
也王君無邪番陽人比寓吾里累年數獲過從好論詩
志尚不羣一日登九華樓遥望其山悵然恨無羽翼不
能飛去建安黃知求罷令廬江無邪附舟以東不踰年
知求被命出宰青陽九華實青陽之勝境而江左之名
山也無邪既偕來遂能窮搜徧覽形于歌詠俾自有此
山以來騷人逋客遺蹤逸跡不得遁而皆存令人竊愧
之雖然予方學道而尚友乎廣成子浮丘伯與夫鍾吕
之流雖方壺員嶠蓬萊遠在海上隔弱水三萬里猶當
乘雲御風翺翔於其間銀缾之遊盖不足道也
䟦程元籲手帖
元籲與予有甲辰同升之好當其為宰屬偶同彦逢弟
赴調獲一再見之甚相親也後十八年歲在乙亥蔡元
德解濡須幕攜示異時往還手帖數紙觀其作字遒勁
造語警拔想見風度云
代無為守王正仲奉直䟦所賜御劄
紹興三年秋臣權將命七閩歲偶旱饑上軫淵衷親灑
雲章以賜臣權令措置勸誘賑濟其言至誠惻怛視一
時之饑者不翅由己饑之與帝堯文王之用心無以異
盖帝堯不虐無告不廢困窮而後世稱其仁如天文王
懷保小民惠鮮鰥寡而當時歌仁如騶虞惟仁足以長
人惟仁足以得天下之心而不庸釋用能中興宋室上
配仁祖而巍巍之功穆穆之德輝映今古於皇休哉臣
權諏度無状幸生聖代恭被丁寧之訓正復殫竭犬馬
何以報塞而臣區區之意莫獲表見謹刊諸石昭示無
窮非獨以為小臣之光欲俾天下後世知吾君之仁及
物如此謹記
䟦休糧方
予初得此方以為食者民之命人自免乳以上一日不
再食則飢非有病七日不食則死而此方之效一食乃
可七日不飢再食乃可四十九日不飢三食乃可三百
日不飢四食乃可二千四百日不飢嘻欺亦甚矣世豈
有此理哉暇日因依方修製將食以騐其方而家人争
以為不可余曰老固多病而比尤甚它不可概舉至於
齒牙動搖每咀嚼飯蔬輙痛不能堪似非久於世者願
試食此幸其效或可延壽命不然死無日家人知不可
奪聽其如法服之一杯徑飽曾不滿三合果得七日不
飢後七日再服果能四十九日不飢而向之病皆去色
力康強如少壮時余覽照不覺擊節稱嘆至於再四曰
有是哉朱君之言不我欺也予自束髮讀書入鄉校游
國學既壮始登第少不更於世故長遂拙於謀生今年
過六十家貧口衆有薄産常計歲入以制用度猶多苦
其不足歲稍歉則甚故無餘以濟人雖有區區自利利
他人之心福尠位下莫獲施設獨念廣此方於無窮則
庶幾焉識者其憐之其詳自有天聖中二公勒石本末
見之前後序可攷而知兹不復贅云
䟦元祐黨籍事跡
君子小人之所以異邪正而已然而邪正未易辨也方
其同朝雜處君子既指小人為邪小人亦指君子為邪
君子小人相鬨於其前而小人常勝君子常不勝非它
惟特立獨行危言覈論上必期於致君下必期於澤民
不然則釋位拂衣而去之兹其所以常不勝也而邪則
反是惟利之從不顧是非利害苟可以中主之欲為身
之謀以售其說而保寵固位無所不用其至兹其所以
常勝也邪正之不並立尚矣小人既得志則思所以盡
逐君子以快私忿凡挺特不羣剛方不屈平時之議論
稍異於己者往往指以為朋黨草薙而禽獮之如是而
舉世俊傑靡有孑遺矣崇寧用事之臣以元祐羣賢為
姦黨殆為是耶雖然天豈可欺也哉後三十年中原多
故黃循聖之先公直閣乃得元豐之日歴元祐之時政
記於蔡氏家蔵故書中焚焫之餘遂獲上之朝廷書之
太史以暴白宣仁聖烈太后之德音與夫先帝晩年追
悔之遺意使天下後世曉然知姦臣賊子之用心雖間
能行險僥倖欺世盗名於一時而其終不可掩覆者盖
如此嗚呼兹豈人力哉天實為之昔石守道負謗死歐
陽文忠公讀徂徠集有詩哭之云讒誣不復辨亦止百
年間百年後來者愛憎不相緣是時公議出自然見媸
妍孔孟固一生毁逐遭百端後世苟不公至今無聖賢
所以忠義士恃此死不難信哉斯言紹興二十八年冬
十月丁亥
䟦李仲覽所蔵東坡滿庭芳法帖
東坡先生元豐間以抗議直言忤宰相竟坐罪謫黃岡
方是時親戚故舊平日至厚善者往往畏咎絶不通問
况有能不遠數百里冐犯風濤之險朝夕謦欬於其側
以相顧恤者耶吾觀李公仲覽之從先生遊初非有求
徒以慕先生之高風乃至於此想其心亦固斷之天地
質之鬼神正復以此獲罪上下無所憾恨者是豈小丈
夫之所為哉先生喜公詩至謂氣節剛邁讀之使人肅
然自失逮其還朝遇公於富川又書異時黃岡所製長
短句以遺公公之於先生亦至矣而先生之所以待公
盖不薄也
䟦籍田詔石刻代淮西賈曹茂德
臣聞農者天下之大本也而籍田者又勸農之本也周
自后稷以農事開國至於文武而有天下籍田之祈播
於聲詩迄用康年殆天之所以報也中更板蕩逮宣王
乃能内修政事外攘夷狄復文武之境土亦云盛矣而
千畆不籍虢公譏之何哉不知所本故也洪惟熙朝若
稽古太宗當端拱之改元首講三推之禮以觀稼穡以
供粢盛以詒子孫萬世無疆之休徽考祖述憲章振百
王之墜典而宣和盛舉輝映今昔肆主上纂承興衰撥
亂用再造我有宋爰念食為民命廼追前烈以今年正
月戊子躬耕籍田示為農先且復親灑宸翰賜詔中外
期與世俗躋于富壽之域而庶幾於漢文臣雖庸愚不
足以窺聖謨之淵懿然歴觀三代盛王敦本務農其蔑
以加於此矣而下比漢文盖謙德也臣寮建議請以前
日之詔立石郡邑之廳事所以儆有位冀使吏知所承
民從其化被旨曰可臣濫將使指敢不祗若以率先所
隸郡邑而為一路農人之勸乎有實其積萬億及秭臣
幸朝夕見之紹興十六年六月甲子具官臣某謹拜手
稽首而書於下
䟦思古上人華嚴經
思古上人飛錫來自湖之何山過圓覺道場寺有大檀
越所開毗盧一大藏教四方以工墨之直來請者如市
古出冬裘以示圓覺之衆得錢二萬六千就易此經以
歸將以遺宿雲大士為崇因無窮之施經云以一手擎
十佛刹能於一劫空中住彼之所作未為難能信此法
是為難古臨冬市裘不遠千里能與此經俱來與櫝而
蔵之過而不問者豈可同年而語哉後之讀是經者當
作是念
又䟦所施先塋德餘菴華嚴經後
德餘菴盖先大夫翠峰居士先宜人施氏之塋奉嚴香
火之所中間住菴比邱廣言嘗作僧伽龕其旁設經函
十二室曰他日當置大方廣佛華嚴經并李長者合論
分十二函以實之為德餘菴不可稱量不可思議之功
德言之所願未及遂而示寂後十三年歲在已卯上人
思古自崇因來繼領菴事欲踵成之予曰此豈可以累
人是夏六月十一日還自臨安乃贖此經以歸授古菴
主每十册護以五色帕納之函經合論計一百二十册
釋音二册謹以蔵之龕中儻見聞讀誦從此悟入譬如
一燈然百千燈眀者自眀眀終不盡其功德豈易言哉
紹興二十九年閏六月二十一日壬申
