相山集卷十四宋王之道撰
七言絶句
追和東坡梅花十絶
春到梅梢日自和動人芳氣不湏多清肌瘦骨如冰玉
瘴霧那能柰子何
盈盈終日對粧臺一樹臨溪欲半開吟賞不須期爛漫
恐隨春雨點蒼苔
一池春水綠縈逥池上梅花暖自開想見温泉初出浴
六宫遥指太真來
問言何處是前村萬木號寒雪障昏安得夢為蝴蝶去
花間栩栩適吟魂
真香暗逐微風遠疎影低隨淡日斜好在黃昏清淺意
一時收拾付詩家
醉眼昏昏午倦開不堪詩債苦相催清香自是蠲煩藥
為折霜蕤一朵來
莫怪風前玉斝飛飲酣初喜傳花枝正當北雪消殘後
恰直東風料峭時
絳跗檀口映冰肌踏雪來看帶雪枝一見遂能消鄙恡
汝南誰敢忽牛醫
步入芳叢脚自輕看來羣卉眼偏明和羹有實休疑晚
况是東君舊着情
山下溪頭賣酒家為誰低入屋簷斜蔬腸不柰村酤澁
笑挽長條沃井花
梅花十絶追和張文潛韻
額黃肌粉鬭新粧春入園林度暗香留滯江南歸未得
一枝聊復沃愁腸
曉來飛雪綴林端冰玉肌膚巧耐寒折得一枝紅半吐
自挼香蘂當朝飱
年年常是犯凝寒換骨曾凴九轉丹結實和羹知不晚
試嘗花蘂味應酸
竹外山前見嫩黃水沉清漬雪肌香應嫌桃李風姿俗
故作尋常淡淡粧
簷花厭浥細如塵渡口舟横不見人獨喜霜蕤清照坐
旅懷雖惡未孤春
凌霜冐雪報花期大小羣芳例是兒屈指春風無十日
東君元是舊相知
素豔忽從江上見清香還向雪中聞誰能送酒來相勞
為爾開嘗對馬軍
冬温開遍向東枝映日含風萬玉姬何必霓裳掩前古
清癯端不羡豐肥
别後開園日就荒對花還憶少年狂東榮幾樹應無恙
待得予歸破嫩黃
花前傾步濺狂瀾花外扶疎竹數竿帶雪精神清更好
冰肌元慣朔風寒
梅花和黃覺民四首
淨几閒窗小小缾一枝春色為誰清吾今老去心如水
銷得詩人與證明
蕭然清映水邊枝似向温泉見玉肌被惱詩人應不徹
怪來言語總成詩
依倚春風雨淨缾暮林搖落避真清暗香似與常娥約
來借黃昏淡淡明
夜來春信到南枝姑射神人逞雪肌多謝長鬚解予意
送將羈客換新詩
和王元渤留題松夀巖白雲庵寄鄭顧道二首
流水泠泠浸稻田巖耕應費買山錢風梢雨盖摩霄漢
箇裏高人即地僊
日影曈曨霽曉雰幾聲幽鳥隔忩聞謝安盍為蒼生起
休戀青山卧白雲
追和賈眀叔侯陟眀二侍郎瑞香二首
睡香始生廬山中世未有識者一日有高人方白
晝睡怳然若聞異香忽神思清發覺而尋之得此
花於蒼崖翠壁之上故因以命名今乃以為瑞香
非也雖然無害香譜中未有以瑞名者而此香獨
得之花譜中未有以香名者而此花獨得之吾知
子弟蕙蘭㒒奴龍麝綽綽有餘裕也因追和無為
先生韻庶幾當世知音者為我擊節
日午高人睡正濃幽香初破碧山紅忽然夢覺尋無處
會有東來一陣風
深院重簾數尺墻對花何必竟燒香九齡風度高難挹
舉世紛紛漫笏囊
和富公權宗丞十首
門外傳來一軸詩爛然蓬蓽頓增輝匹夫不敢貪懷璧
什襲今從故府歸
展讀新詩次第看管中文豹喜窺斑不知筆力能豪放
落紙雲烟欬唾間
閒想當年嘯詠聲一時人物鬭峥嶸江山清壯今猶昔
誰謂丹青畫不成
後來模楷復何人千載風流郭泰巾欲睹詩豪兼草聖
一尊聊發洞庭春
行草應曾閱鬭蛇世情無識笑東家君看横雨隨風勢
紙紙清新字字斜
昂昂野鶴在鷄羣一見人分濁與清吟對紅葵朝雨細
坐臨綠竹午風輕
舍北湖山千疊翠街南溪水一篙深黃鸝也似快晴日
楊柳隂中訴好音
惡客未嘗知酒聖高人何止擅文豪三司自揣非吾事
敢覬徐州解佩刀
嗟予少也戇無竒才力而今老更衰文陣異時逢大敵
猶能斬將復搴旗
我慚思澁同司馬君患才多繼士衡今日相從非偶耳
挂冠淮浙好尋盟
觀梅和陳天予韻
斷橋疎竹帶山幽裝點詩人覓句愁多謝雙魚傳尺素
絶勝斗酒得凉州
春風草木初萌動夜雨池塘正拍浮玉骨檀心清更好
對花何惜醉扶頭
和歷陽守張仲智觀梅五首
一霎輕風過雨稀滿庭春色碎珠璣使君載酒花前醉
更有新詩為發揮
萬事當從酒到休子山那得許多愁綠樽翠杓梅花夕
不醉翻令惡客羞
誰似樊侯哲且明觧將勲業佐中興自憐汨沒毛錐子
空對東風詠使能
夜燒紅燭照梅花刺史風流自一家待得殘英上丹臉
韶華端復到山茶
出車何日勞師還二聖歸來喜見顔乞得此身終芰製
亂山茅屋兩三間
和徐季功舒蘄道中二十首
春隂連日竟何如逐婦應憐拙勃姑習習晚風來更急
欲吹時雨助虚枯
一聲何處呌提壺楊柳隂中駐犢車笑語誰家騃兒女
浣沙溪上數遊魚
溪流灔灔草凄凄春日農郊麥穗齊捲地東風還作惡
片雲隨馬渡溪低
拍溪春水鴨頭青溪上哦詩醉眼醒不見梅花寒蘸影
野桃山杏自娉婷
三日春霖發土毛道傍芳草半人高馬頭問是棠梨市
一片梨花映小桃
野鳥關關督駕犁及時新雨土膏肥知君有意農夫勸
故故穿林傍馬飛
草滿池塘水滿川雨餘溪溜正濺濺黃梅恰在山多處
披霧時看一握天
山下溪邊阿母家春雷初過茗生芽馬頭睡思濃無那
一椀何妨泛乳花
一夜西風作曉晴紛然花草鬭欣榮蒼松巧與夭桃並
漫使詩人意不平
春雲漠漠雨纖纖花柳叢邊見酒帘心為惜春無處著
可堪啼鳥更般添
曉光晴影正曈曨轉眼還驚日過中芳草岸頭人渡水
洛陽影裏鳥呼風
草色青青入燒㾗登臨何處暗銷魂應憐野老無拘縛
種竹栽花教子孫
欲識吾君聖與仁澤流寰海衆熙春兩淮飢饉方移粟
六轡馳驅不憚勤
日遲風細午隂微柳外青驄去若飛過得水村聞笑語
幾家扶得醉人歸
庭閒人静鳥窺簾坐對文書亦倦拈春旱正須三尺雨
江湖寧放老蛟潜
帶雨酴醿不自持短垣高榭倚斜枝野人莫覓丹青手
摹寫春容一絶詩
下馬郵亭忽喟然數間茅屋起孤煙山花狼籍餘無幾
斷送歸心起杜鵑
怪石形模老牯同漫將名字責農功得來正與齊田類
誰敢言耕望歲豐
灊𤾂歸來麥已秋相從時說白雲游八年不踐同安境
夢裏山溪記舊由
光風習習日暉暉堕絮飛紅積漸稀芍藥酴醿看正好
一尊能共送春歸
和陳勉仲大寧院見寄
使驛馳驅賦陟岡等閒詩戱况逢場清和在序芳菲歇
草色連天水滿塘
和徐伯遠無為道中
江南五月稻抽芒想見含花帶露香底事淮鄕太遲晚
一犁新雨正開荒
和徐伯遠見寄三首
我家湖上面九華無錢買山山見賖待栽北牖一坡竹
追配東門千載瓜
新炊香軟桃花紅蘄州竹簟初出筒老翁易飽更甘寢
便便一覺南窗風
三詩自可當尺書得書何必須雙魚黃花強把酬雪白
丐君捧腹聊軒渠
和陳勉仲四首
清風為我曉開關風外浮雲過雨還湛湛可憐清上下
一篙溪水水邊山
何日清游繼大蘇扁舟東去泛西湖欲將景物和詩句
寫作錢塘偉觀圖
拍天湖水注東關水外漁舟破浪還誰似老僧閒有味
清風一榻面佳山
雨過山前草木蘇開窗澄碧渺金湖近來翰墨君為絶
喜見詩中有畫圖
和孔純老按屬邑六首
野雲和雨渡金湖山色微風恍有無不慣扁舟浮浩渺
且驅羸馬上﨑嶇
雲濤雪浪渺無邊一簇溪橋客聚船輿衛欲休紅日下
幾家茅舍起炊烟
行並焦湖試問塗何如震澤占姑蘇提壺聒聒勸誰飲
我不知君渠自呼
客裏宵寒夢易醒起看殘月照忩眀招提正在山多處
過雨流泉碎玉鳴
石竇泠泠注竹谿谿光浮動軟琉璃幽人愛玩不忍去
覓句坐驚紅日西
榛莽無邊没盡頭當年禾稼壓田疇流亡復業知何日
九叙宜先戒用休
和戴禹功幕府歸來三首
抖擻空腸一字無下邳能復異時書中興正欲平驕寇
莫若相如賦子虚
客裏詩成付漫書清風一榻黑甜餘相山舊隠今分定
却是歸來計不疎
臨淮終日鑑修眉水外遥山尺五低我欲騎雲呌閶闔
請將捕寇付平西
和由字韻
當年相望見無由千里荆襄隔數州時得新詩夸好句
服膺何止釣槎頭(僕頃在湖北聞巨源詩名)
和趙積中
日下高城月入扉蒲葵不動晚風微幽人信步如相過
買酒黃公一醉歸
秋日即事二首
潮退菰蒲風自倒秋深菱芡雨應添怪來病眼雙明甚
喜見遥山寸碧纖
枕緣睡熟來魂夢衣為酣頻帶酒㾗多事長紅兼短白
雨餘相倚映江村
秋日野步和王覺民十六首
芡觜静緘秋水碧梨腮深抺夕陽紅近來詩社争相勝
幽討冥搜字字工
桑林閒覺疎黃减菜隴貧憐嫩綠添秋水接潮還㶑灔
晚風吹雨乍廉纖
窮愁長怕詩撩撥幽憤湏凴酒破除對酒更遭詩債窘
可堪毛穎不中書
揉藍拍岸秋濤信列炬緣山夜燒㾗楓葉經霜紅更好
晚來扶杖過前村
荷葉倚風搖敗綠蓼花霑雨卧衰紅物華雖逐窮秋老
詩句翻從壯歲工
迂愚長與懶相兼歲晚空餘白髮添坐送夕陽還黯黯
倚看新月露纖纖
五窮韓愈煩驅逐一室陳蕃倦掃除我有塤箎舊詩集
當令阿買為君書
雨晴庭戶生秋意潮落溪橋見水㾗稻熟人家得相向
兵餘眼底兩三村
酒嫩細斟浮蟻綠芡柔輕剥汗衫紅搜羅物象嗟予拙
揮掃詞章放子工
孤燈閃閃風還暗清漏沉沉夜向添案上數枝漙露菊
可憐疎落嫩纖纖
簞瓢不失生涯在詩酒何當習氣除欲倩雕弧落新鴈
足間尋覓子卿書
雨開繁菊金無價風皺平池鑑有㾗日暮客帆何處落
柿林西畔荻花村
烟裏山光陳水墨雲邊日影亂青紅新詩有畫人難到
高壓澄江五字工
更窮詩債應難欠縱懶書滛亦自添水外修眉横翠巘
試憑張敞畫濃纖
人言會飲辰嫌酉我為求醫日問除老去誰能遵百忌
秋來只欲上三書
病怯酒杯微過量瘦憐衣帶頗寬㾗傷心故國迷煙草
秋日荒凉處處村
和卞養直見示三絶簡聖書
看君落筆走雲烟想見新豐醉少年龍脊舊堆騏驥種
義方今服乃翁賢
楊柳隂中乳燕飛馬頭寒峭怯單衣胡麻知有誰人種
應怪東遊未即歸
遲日輕風過雨天笑聲何處送鞦韆清明已逼長安近
寄語先生快着鞭
朝晴
朝來霽色快行人嫩綠妖紅照眼眀去去諒無留滯歎
不妨寒食半隂晴
晚晴
飛霰飄飄堕晚風亂山無數暮雲同天工却似憐羈旅
又變霜華見碧空
一舍麻城指顧中遠山横翠慰吾悰勞生艱險今嘗遍
休把狂言嚇老翁
北去安豐
問言何處是安豐人指湖光柳影東欲識淮西真使者
一鞭追驥有詩翁
安豐道中
水滿陂塘草滿川望中茅屋起孤烟十年不踏安豐路
遂與清淮作次邊
給散告帖
曾隨驍將遠追犇勇冠諸軍繼虎賁聖主念功知有自
一時高下拜新恩
早發槖臯
春秋遺跡舊山川魯破吳亡久寂然恰到前年征戰處
數間茅屋起炊煙
集英殿賜第出馬上口占
鞭絲曳雪繚官槐綠陣中間一道開高下未勞輕喜愠
相公曾作榜梢來
合寨陪諸公觀月
一樽相對夜厭厭風捲浮雲見玉蟾凌亂請看矛作舞
清光炯炯已窺簷
永豐道上阻水
路窮得水欲何為立馬逢人問所之十里歸來同小愒
一鞭南去不踰時
獨步
雨晴烟渚白鷗亂風過霜林紅葉稀獨步幽吟心正苦
却憐明月照人歸
岳陽樓
雲開層觀切高寒三面江湖一面山眼界不知多少遠
望中幽鳥暮飛還
書子萊丙戌登科題名小錄後
屈指宣和歲在辰於今四十有三春吾家又得萊追繼
叢桂從兹不乏人
寄二兒
老懶誰能教子孫静中猶喜讀書聲有如雙鳳傳家學
令我聞風畏後生
次韻趙積中慈湖即事
江南七月旱不雨捲地風霾翳寰宇夷門先生有底忙
車馬東遊亦良苦
干戈九載予心哀亂離誰復歌南陔喜君父母老相守
調官仍逐金陵來
入室兒童隘函丈想見綵衣還謔浪掛冠如欲賦田園
一水淮鄉足閒曠
嗟予留滯行當歸秋雨夜寒聞搗衣短檠眀滅淚眼暗
誰令不寐心如飛
山色湖光過雨清江邊歸騎净無塵先生有酒快吾取
相逢少見如斯人
平生可慣償詩債追驥疲駑况加怠不妨對客自揮毫
文社於今有淮海
