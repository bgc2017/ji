相山集卷二十八宋王之道撰
雜文
勸學文
古有家塾黨庠以待父兄之教近世書會似之兵火十
年人廢斆學正復有良子弟幸免屠掠願就訓飭者往
往孤陋寡聞觸事墻面深可歎息楊丈八行鄉里耆哲
詩賦宗匠今習殿課闢數楹於胡避山之東欲得天下
英才而教育之諸公為人父兄有子弟而不教教而不
擇其師誰任其咎之道故敢以此聞下執事傳道受業
其為子弟加意焉毋怠
謁王歐二公祠文
故太守翰林學士王公故太子少師歐陽公之祠惟二
公以直道佐眀主為時大儒屈臨是邦閱歲滋久而流
風善政雅歌雄文播在人口莫可彌忘之道以晩生常
恨不獲執鞭以從公遊今者之來庶幾因緣職事訪遐
躅紀遺事而霑丐餘波以起枯槁莅政之始敢以禮見
謁安豐軍遺愛侯孫叔敖文
惟侯以芍陂有功於民載在祀典粤自春秋至於我宋
其遺愛實無窮焉之道奉天子命來為郡丞涖事之初
敢以禮見
信陽軍祭風師文
惟神位亞六子氣撓萬物吹嘘所及枯者以榮甲者以
拆實佐天地不長之化不産之育維孟之春雨潤日烜
草木萌動斯民將即來於田野播厥百榖鼔之舞之俾
咸遂其發生秀實則不能無望焉尚饗
祈晴文
維神聰眀依人而行眷言此方再罹寇兵既毁既掠莫
蠶莫耕人皆有言不如無生芃芃其麥指日望成淫雨
害之豈人之情青天白日庶幾此誠神其聽之無愛厥
晴
祈雪文
雪為五榖之精雪不時降則五榖不實而民無以為生
重惟夏大旱斯民每食不飽惟麥是蓺以冀來歲之成
其勢誠可廹其情誠可矜矣三分其冬今過其二而愆
陽若此麥何望焉民將何所仰焉上天同雲雨雪雰雰
以沃此麥而慰此民非神之難神其格思
祭先農壇文
維太皥乘震執規司春而神實佐之神之有功於發生
眀矣今陽氣方升土膏其動斯民將有事乎播植刺史
於民苟可以身先而勸相者罔敢不勉若曰勾者畢出
萌者盡逹俾萬物之生各得其宜則惟神實制之東作
之始敢不以告
祭家神文
伏以祖父以來三年一祭内外家神謂之還口之道寄
居於此闔門二百指實藉神貺以生活安樂不敢廢兹
禮謹涓日命僧致潔家庭誦經卷作佛事仰祈昭格伏
惟本家内外尊神鑒此誠悃來享來寧
代何希淵到廬江謁諸廟文
某以天子命為是邑宰其所守法奉公為國愛民固當
自盡然聰眀之所不逮思慮之所不及惟境内之神實
隂隲而顯相之視事之始敢不以告
代和州連守端夫罷任謝諸廟文
頃以君命來守此邦時屬艱難事益紛擾畏首畏尾隨
補隨失常恐掇怒於民被罪於朝而不獲休歸今乃微
疴獲丐琳宇將遂婆娑於江漢之上三年於此蒙神之
貺厚矣今日之幸豈敢昧德短棹扁舟請從此辭
奉安竈神文
惟神位列七祀載在禮經職主一家傳聞俗諺比緣革
故兹獲鼎新烹餁之初敢不以告奉安之後其或來寧
祭井神文
惟神功德滂被一方受賜不汲不盈愈汲愈出自我先
君實發斯閟三紀于兹再大水利波濤舂撞穢惡漸漬
冽或用汙甃因以墜視而不問為我之愧蠲吉僝工載
渫載治羃之三日敢慢厥事神其格思食萬斯世
胡避山祭井文
源泉混混行於地中有神司之非感莫通歲在庚戌首
卜南峯石不我穿遂已厥功東北之隅庶幾决洪有石
鑿鑿人不倦終二年于兹我心忡忡念欲改圖誰當誘
衷爰相山形乃得行龍乃問龜筮龜筮是從乃告山祗
山祗是容泉既有在人意僉同日吉時良今當僝工神
其格思報不敢空
祭白虹山神文
惟神以興雲出泉之功嘉惠此方民物受賜舊矣而歲
或大旱雲雖時興而不能作霖雨泉雖日出而不能滋
稼穡則神之功或幾乎虧今度兩山之間截然為埧以
瀦蓄積潦待其歲旱泄而放之用沃山下之田使焦槁
者蘇榮茂者實永永為萬世利是功也豈易量哉興役
之始敢不以告
遷葬告皇考文
歲在甲寅維暮之冬時以不孝獲罪昊穹官軍始擾邊
警繼至遠邇震動不克襄事三日而殯忽焉二週眷言
遺令涕泗滂流軒居之原肇修新阡歸葬有期敬以告
遷
遷葬告皇妣文
往遭閔凶歲在閹茂日月漂流七年以久方當歸葬郡
寇滿路曾不旬浹有伐其墓皇天祐善賊遂中止幸不
及棺慚痛何已哀哀先君後兹五載奄棄諸孤欲養不
逮死則同穴王詩所言先君有命豈敢憚煩軒車之原
卜云其吉祔于先君萬事永畢童孫冡婦夾侍其壙肝
心若裂莫寫悲愴
遷葬告先妻文
汝以盛年棄諸子事厥姑於地下在汝亦云幸矣而諸
子癡且頑男及冠而忽於詩禮之學女已笄而昧於箕
箒之奉啓廸扶持獨能無意耶先妣之死汝實送之先
考之殂汝其知之今將遷先妣於祖塋之東舉先考於
相山之西而合葬於軒車之南檀林之麓以汝侍先妣
而居於右以亡姪童兒侍先考而居於左汝其有知庶
鑒此心
改葬告亡考宣教祝文
自初襄事以迄於今十有六年兩見於夢始侍杖屨立
於冡旁指顧其前俾整治之覺而茫然莫得其處昨也
宵驚恍如改卜百里之内奠賻日至神之告人决非偶
然天誘其衷聿來孫公相其隂陽曠若發矇趨全避缺
得地西南稽之夢寐實契我心將以八月蠲吉謀良原
起乘止萬年其蔵
和州含山縣驅狼文
人君以斯民付之吏譬猶上帝以斯人付之神其責實
相似民有病苦而吏不能救亦猶人有禍患而神不能
去其罪實相等夫人君之愛民與上帝之愛人不異也
其視元元之災害不翅自我招之自我受之也若吏不
汝省神不汝顧以為時數實當然而不聞於君請於帝
使民人之情不能上逹則已若獲上逹為吏與神者其
被譴宜何如哉和抱江負山當賓客軍旅往來之衝而
含山又為通道自強敵入寇迨今八年更戎馬賊兵之
變無慮數十次所至荆棘爨無盛烟幸而未血斧鑕者
又以齕草茹木為命今豺狼成羣白晝入市與飢羸格
鬭力不勝則恣殘噬如驅羣羊而向之齕草茹木者且
復有畏塗之戒往往束手啼飢坐以待盡吏奉天子命
牧養小民使民至此吏亦安所逃罪神以功在國德在
民實受命于天作庇此方正使吏不以聲于帝而帝不
以咎于神為神之職當如何耶昔宋均為九江守初境
多暴虎檻穽所不能制下車自責去檻穽而虎為之渡
江今太守趙公賢且仁不减宋均其不以長刀大劒強
弓勁弩有事於狼而遣屬吏同縣官有請於神盖與宋
均之去檻穽不謀而同官吏誠不德有以致之冀神力
請於帝俾殃及於厥身勿使百姓無辜同此濫罰不然
神為不職某當聞之州俾含山之民毁像撤廟以為神
羞神其聽之毋爽
譴瘧鬼文
予歲在甲寅夏五月病瘧踰十日良已而兒女軰自是
多苦此疾至丙辰夏而不能去其熱焦火其寒凝冰呻
吟無虚日毒之以萬金之葯炙之以三年之艾驅之以
首楞嚴之秘呪譴之以孫思邈之靈符終莫見其毫髮
之效予因以為兹誠星官歴翁所謂厄會者置不復問
姑使之調節其飢飽順適其燥濕以俟其愈逮秋七月
為孽益甚自少以至長由内以及外一日而卧床者八
人家人環視醫者拱手莫知所措如是者凡兩浹八月
丙午予來自軒車越三日己酉夜夢羣盜在予家矛戟
森然結束行李其状若將去者中有一人姿表極偉伺
羣盗之間密謂予曰吾儕奉擾久矣今當去然尚有欲
抵公之隙者詰朝恐一來公其避之是行也丐公九月
九日於軒車山頭祀我數日而病者相繼愈九月初吉
予復苦寒熱危與死隣因念夢中語曰兹殆所謂要之
者耶三發而止夫祠有辭之意彼請辭也我不可以不
送今日重九謹以巵酒彘肩登軒車而送之我非太公
乃苦十盜鬻漿天凉誰為此耗我非韓愈復苦五窮轉
喉觸諱往往造攻莫酷如寇兩䧟其間莫冤如獄證璧
成環三年於兹為病所毒熱兮火燎寒兮冰沃甚至兒
女下逮妾御朝呻暮吟守而不去今汝請辭良慰我心
酬此一杯載驟駸駸
