相山集卷九宋王之道撰
七言律詩
春日書懷
野桃經雨爛争華似促畦丁種早瓜不見少年閒信馬
空憐寒士出無車泥融近水芹抽葉地暖依墻薺放花
偶憶惠連春草句夜來䰟夢到天涯
高文知已動天庭昨日春雷下六丁濟旱會施惟肖雨
舉賢先應少微星行趨北闕形神健坐對東風醉夢醒
連日暖烟隨處好吳山應勝越山青
立春小酌呈諸兄
共喜春隨曉色來東郊歡踴賽牛逥破寒青轉蕪菁葉
抵日紅抽芍藥荄歲換未勞驚我壯酒封聊復為君開
上林不負遷喬約百蟄同驚此夜雷
和伯父仲球立春即事二首
怪得青腰稍霽威却應緹室報飛灰搖風柳帶緣冰重
破凍溪流與岸逥羣盜傳聞湖外去愁雲凖擬歲前開
玉盤絲菜今蕭索頼有詩筒日往來
對雪酬春付酒杯兵餘真似復然灰路通千里傳書去
人喜三軍破賊逥梅萼封檀香未徹湖聲撞玉凍初開
疎籬敗屋休興歎幸事羣兇不再來
春日有感示魏定父
聚散時來不自由相逢相别欲何尤韋臯况有三年約
陶榖端非一日謀殘角為誰驚曉夢遠山多事惹春愁
故園又作驪駒賦尚幸持觴為勸留
清明即事
柳逕桃溪碧草芳故園遥寄水雲鄉老來轉使宦情薄
春思頗增詩興長教子文書容自勉逢人尊酒為誰忙
海棠却似憐衰朽依倚東風試晚粧
追和東坡送春和陳德夫
柳外風檣迅莫追柳間遲日弄晴暉青春已作堂堂去
烏轡何由緩緩飛入戶呢喃輕語燕隔林咿軋静鳴機
誰言四月芳菲盡萱草葵花覺昨非
鹿鳴宴
乾道乙酉無為太守吕公以冬十一月庚戌舉送
進士循舊典開鹿鳴之宴部使者梁公以建臺於
此而與焉吕公不鄙謂之道於是邦年齒最高實
為鄉老俾從觀禮之道自念頃在宣和甲申獲同
弟兄聯中科第迄今未見有繼之者士風不振甚
矣因作是詩記今日之集且以勉諸君是行聯名
春闈為時盛事大慰州閭之望
蒼顔華髮老書生來赴公堂宴食苹曾預宣和聞喜集
重觀乾道計偕行繡衣勸駕追前哲熊軾賓賢繼列城
久矣邦人虚桂籍正湏公等振英聲
秋日書懷
斷虹收盡晚風凉撲鼻誰家社酒香門外山横青玉案
屋頭榴綻紫羅嚢對吟已覺輸新俊遇酒還能發老狂
坐想西園梨棗熟昔年猶記拉君嘗
一别成均十九秋斷腸千里致書郵可憐率土民心固
端為當年聖澤流此去會看還北狩夜來先夢到東州
尊君正是吾儕事可但南冠學楚囚
到齊何日醉青州久矣平原困督郵避地未容行信步
汎江聊得卧安流望窮落鶩千山晚夢斷驚颷萬壑秋
安得尚方三尺劒掃除驕寇獻俘囚
對雪和馬大卿
投分江梅亦太清尋盟風絮却多情勢先澤腹歸冰鑑
氣迫毫尖入管城吏部夢踰秦嶺去將軍來作蔡州行
擁爐令我思前躅策蹇高吟愧孟生
對雪和因老韻
諫陛何人正伏蒲將壇無事且投壺因觀雪曲詞争勝
便覺詩鄰勢不孤警鴈王師方入蔡贈梅邊使欲離吳
可憐鼠軰殊輕敵乃敢堂堂捋虎鬚
和張彦智對雪
雪山何處覓瞿曇壓盡江南瘴與嵐待伴可堪風作黨
交光應喜月成三濯巾漉酒供杯勺涉筆聯詩尚笑談
柳絮自今輕謝句使君才氣擅東南
苦寒
風屑瓊寒透薄帷擁裘端與火相宜煖迴熾熖身成直
撥到殘灰手欲龜贈炭尚誰憐正曜授薪還自愧支離
不甘力請從緇侣苦調寒窗強作詩
題合肥驛
予癸亥春三月嘗至此時兵火初過頹垣斷塹遠
望若荒阡破嶺所餘人亦無幾傍徨不忍舉目後
八年復來遶城秋草離離其青四合而市井舊通
闤帶闠處亦漸可觀為之感歎因用壁間季延仲
韻以識歲月紹興二年秋七月丁酉
重來歲月恍如飛但怪蕪城壁四圍千里漫推新政善
幾人能遂故園歸雲蒸殘暑催登榖風作新凉戒授衣
小驛滯留朋舊絶何妨白晝掩朱扉
題元發弟竹軒
竹林深處敞軒楹分我西園一半清蒼玉幾番披夏籜
老龍長此戰秋聲寒侵虚幌詩增爽綠浸疎醽醉不醒
應許七賢追盛集煩君書入鄙夫名
題時軒
圖書堆裏席凝塵聊與時軒作主人自恐謝安行不免
誰言陶侃困無津東榮曉色高迎日南圃花光得占春
想見戴侯風味勝輕弹珠玉到江濱
題許公塞驛
遐想清游意欲飛巢湖西畔碧山圍高城别後騷人到
小驛春迴燕子歸壁上新詩留醉墨庭前飛絮點征衣
窮愁勿用頻惆悵來歲而今在北扉
題無為秀溪亭
畫橋雕檻接招提新有幽人榜秀溪十頃净明天上下
兩奩光映水東西飛樓湧殿參差見古木修篁咫尺迷
此景此時君信否綠楊隂裏囀黃鸝
憫旱
食貧那識小槽紅回也簞瓢久屢空翹候載芟歌濟濟
忍看雲漢嘆爞爞困窮轉覺蓬心隘憔悴猶憐菜頰豐
坐對驕陽思霈澤日占鳴鸛望穹窿
為興國周少隠題
紫翠森攅面面山箇中佳致為君還憑闌人在風塵表
落紙詩成咳唾間良夜幸陪紅袖醉清時聊伴白鷗閒
籠紗歸去高城晚凝翠堂東月滿灣
為彭積甫題熙春堂
似聞伐石旋誅茅己見高堂蔭樂郊百里湖山供眼界
滿城桃李動春梢寒梅過盡看成實乳燕飛來欲定巢
何日登臨閒信馬路邊人復少年嘲
田間夜歸有作示王覺民二首
風雲蹤跡付扁舟水竹生涯寄一丘世故舉同鷄抱鴨
物情無怪馬生牛百年半向愁中老萬事常從酒到休
莫愛得官輕得句争如飽食對吟搜
江上秋來憶少牢龜腸尤覺病詩饕調和索似三分醬
澒洞看如八斗糟水怪重增風勢惡湘靈難禁鴈聲高
何當一雨洗煙月為放清光歸我曹
寄題峽州楚塞樓
西陵舊有楚塞樓太史黃公魯直命名兵火之餘
掃地盡矣秦德久至而新之頓還舊親羣賢争出
佳製爛然成編德久不鄙示予且索鄙句
江向西陵勢漸平萬山環合翠峥嶸湏知楚國嘗為塞
不為涪翁浪得名人若此賢真俊傑樓還舊觀煥神明
臨風每聽灘聲咽似怨張儀作暮横
和陶尉喜雨呈張文伯
賀客休辭酒盞深使君心是老農心精誠已致當時雨
膏澤將為異歲霖得水槁苖俱競秀乘秋高鳥自能吟
宣風宜有中和作戞玉鏘金播八音
和王冲之喜雨呈張文伯
指點邦人著眼看魯侯雩祭正玄端望來已見千山雨
此去那憂百榖乾高廪有期從穧斂犇霆何處起龍蟠
新詩得得書靈應傳與羣公好縱觀
和應資深九日游康樂園二首
村落瀟瀟晚吹生斜陽天際與林平黃花照眼吟肩聳
紅袖扶頭醉帽輕可慣探題仍擊鉢敢辭償令獨浮觥
相逢又復驚相别樽酒何妨意氣傾
里社安閒得久生金華端不羡初平山林應有清修重
軒冕還將道義輕詩捷口占那復藁酒豪盆酌不論觥
一斑已幸窺秋句囷廪他時冀倒傾
春日郊行和郭希魯二首
縈風楊柳綠絲長過雨桑麻沃以光聯騎不妨多載酒
看花無用更燒香望窮巖電搜詩眼愁轉車輪感别腸
勝集清游定何處它年曲水記流觴
坐對煙江疊嶂圖何如門外翠屏紆尋芳敢擅擕笻去
命友應從折簡呼酒裏光隂閒活計詩餘情思静功夫
浪吟痛飲真難遇休問西山日欲晡
和吳子美香林湯韻
泉沸鷄籠山下林潯陽曾記尺餘深濯鮮㵸卵非予事
清暑攘寒盖我心物態漫勞私曖曖靈源當信匪今今
簿書汨沒塵埃久附驥何時遂滌襟
上巳日阻雨和王冲之韻
袚除聊復對江亭樽酒相從一笑傾那得此時仍此樂
况逢難弟與難兄潺潺暮雨簷間溜滑滑春泥柳外聲
好在海棠紅閤淚向人悽愴益多情
和竇又勇秋日見訪阻雨見贈
風雨蕭蕭暮不休頓添寒色送窮秋已荒深院菊猶在
欲去短亭人強留千里書遲空噪鵲四隣砧亂混鳴鳩
相逢棋戰宜終日卧稻從他爛不收
和石守道喜雨
夏旱逼小暑種入土者十纔四五而原隰龜坼秧
亦就槁太守張仲交為民請禱翼日片雲作環城
獲一溉之潤而大雨繼之遠邇霑足因觀石徂徠
喜雨之什勉用其韻且俾兒曹同賦庚辰夏五月
庚子
坐聽簷雨快高吟酒到從斟不厭深酣戰遂符占蟻信
鬱興良慰望霓心一時與被堯天澤四海同蘇傅野霖
霑足豈惟秋有歲麥田猶及趁犁金(俗諺謂五月犁金六月犁銀七月犁)
(土今尚五月故云)
伏蒙知縣縣尉二寮友以夏旱得雨賡石徂徠
喜雨韻見貺不可虚辱復嗣其韻書謝仍命兒
曹同賦
綠槐隂外聽蟬吟節過分龍夏已深千里亢陽憂歲旱
一時甘雨快人心養禾不害連朝曀沃暑應容數日霖
多謝同寮憐老拙雙南佳句競鏗金
追和東坡張昌言喜雨呈同官
旱魃正須三尺雨飛廉旋布四天雲詩成采筆揮瓊玖
酒到酡顔散纈紋蓮沼灔翻宵溜急槐庭清送午風薰
欣欣千里農夫慶衰病空慚老使君
和董令升舍人
雨餘沙路潤無泥瀲灔溪流與岸齊苒苒年華催我老
酣酣春意得人迷聯珠便覺新詩富浮玉還聽雅唱低
楊柳緩搖隂正午誰家籬落一聲鷄
和董令升舍人夢中得句
早晚天書下紫泥如今人物擅三齊才華好自鑾坡進
詩思休從蝶夢迷深院日遲黃鳥囀長橋風軟綠楊低
春容不用相撩撥老去心情似木鷄
和張安國舍人
判花西掖妙當年曾見聲華振日邊文翰共推唐李嶠
功名將踵漢韋賢江山到處供詩笥風月多情付酒船
琳館正應聊爾耳會看鵬擊水三千
和張文紀詠雪二首
萬境沉沉夜氣嚴廣寒初下水晶簾三杯強沃澆腸酒
一捻聊分暖硯鹽已恨梅梢遭挫折可堪風物為般添
才高柳絮雖難到此語於今亦惡拈
朝來經閣課楞嚴撩亂飛花競擈簾似是青腰誇黑帝
故教姑射混無鹽地爐無奈貂裘薄斗酒難供座客添
詩債惱人眠不得夜寒殘管亦湏拈
再和董令升雪二首
春雪初融作燕泥梅花零落杏花齊遥山掃翠雲初斂
芳草鋪青路欲迷别恨每憂兒軰覺老懷終為世情低
新詩價重連城壁敢比靈犀獨駭鷄
欲下閒庭不蹋泥但驚飛絮與階齊一枝誤失禽棲穏
三窟遥應兔迹迷填塞澗溪還地厚壅培山阜覺天低
寒光照應東忩白咿喔應先報曉雞
追和東坡嚴車二雪詩
公詩有意拂廉纖令似歐陽韻更嚴犬子亦應慚賦縞
癡兒端合愧誇鹽飛綿勃窣争平塹凍笋槎牙欲墮簷
胡避只今何處是玉屏森映一峯尖
雪滿江城酒不賖閉門那患出無車未容踏凍尋梅萼
應喜臨風見柳花炭重烏銀争曉市蔬挑翠羽荷隣家
何人正下紅蓮幕大嚼蒸羊手更义
