相山集卷十三宋王之道撰
七言絶句
送賈教授偉滿罷東歸
赤城賈之竒頃聞馳聲賢關遠追其先洛陽年少
予願見之久矣是行分教武陵予偶將命本路遂
獲相從於此首尾三年而兒軰因得朝夕承教可
謂幸矣今報政還朝予亦早晚當罷去語離江濱
令人悵然因成二十八字奉送行色隆興改元冬
十月戊辰
妙年才氣擅超羣試吏來司泮水芹行矣玉堂應召直
忍將風袂與君分
重陽示二三友
龍山何處暮雲黃坐想前賢落帽狂萸實菊花良不惡
為君沽酒作重陽
秋日憫旱題香山莊舍
千里驕陽稼穡枯人心窮極但天呼湏煩巖壑為霖手
下澤蒼生慰海隅
寄梅花與曾子修
待船聊復駐征驂手撚梅花望翠嵐花似若人清絶俗
故從江北寄江南
送曾式古歸建昌
兩年說歸明日歸江頭草軟花芬菲風調江淨船行駛
好看芳草懷春暉
酬孔純老送海錯三首
海錯東來自四明感君憐我故分珍拜嘉何必湏豪飲
大嚼姑從得句新
螺頭已荷兼三和鳳髓何須貴八珍多謝邦君憐不飲
只將詩句巧争新
惡語豈堪酬妙句麤餐曾不饜常珍得君海錯俱竒絶
從此鄞江發興新
和子厚弟春日見寄三首
睡起晴窗正憶渠老兵聲喏到前除新詩價重連城璧
便覺貧家富不虛
一鞭春色去迢迢溪上紅粧笑語嬌酒醉不知行客避
競眠芳草鬭裙腰
十里西疇馬送曛晚風依約度溪雲懸知今夜桃花雨
一洗焦枯慰使君
謝潘夀卿惠牋并詩
餉厚東陽一萬番從今難放筆頭閒新詩正與花牋似
文彩縱横咳唾間
道上雜花盛開
涓涓流水雨晴初夾道山花簇綵輿千騎不辭迎候遠
物情春意竟何如
風雨損花
雨多南國惜春歸多謝詩人賦采菲堕白殘紅無處着
漫隨風絮作團飛
落梅入硯池
玉佩翻然下帝傍墨池照影妬新粧時人莫作飄零看
收拾毫端無盡香
玉樹花
幾年埋沒亂荆榛軒檻移來特地新何事臨風忍相對
傷心一曲舊亡陳
芭蕉
秋風鳴玉雨疎疎嫩綠臨窗半卷舒似是相知慰牢落
朝來肯寄一緘書
菊
千林搖落見孤芳色映青松破嫩黃玉露凄凉三逕晚
金英芬馥幾叢香
山茶
開花不與衆芳期先得江梅破白時犀甲鶴頭微帶雪
畫屏曾見两三枝
荷花
亭亭青盖倚宫粧新浴温泉體自香暫借青風來一霎
欲披雲錦見蜂房
紅梅
穠華不與衆芳同偏愛施朱立曉風莫道春來無酒病
臉霞猶帶夜來紅
題烏江官舍木芙蓉
桃葉蕭疎柳葉黃清寒應怯夜來霜芙蓉雅與秋相好
獨對層臺試曉粧
青梅
疎白欺人侵短鬢老紅乘酒駐衰顔食梅已判非吾事
把讀清詩憶故山
和魏定父早春十首
早從子美追懶真近向長康得癡絶相逢可笑復可憐
君看稀疎鬢邊雪
安得都護胡青驄與君並轡搖玲瓏南溪今日凍初觧
好看游魚翻鬛紅
依依楊柳繞溪斜黑白溪頭鵠伴鴉雨過蕪菁自春色
一叢茅屋野人家
晚來天意欲晴寒幽鳥争春到舌端詩骨自憐山樣瘦
酒腸君似海能寬
門前溪水綠縈逥風縠無邊費剪裁待與東君寫春色
好教紅紫一時開
春到花梢一點紅吹嘘應謝曉來風南園繚繞城邊路
無限詩情杖履中
㶁㶁溪流碎玉鳴野梅隨處伴行人歸歟路出臨卭市
凖擬沉浮麴米春
怪來庭砌堕寒梅風笛數聲清以哀兩日枯腸饜蔬筍
不堪茗椀發輕雷
辰瓜醉竹定何如試問君家種蒔書坐久幽窗轉斜日
恰憐梅影上衣裾
南禪相望無多地深謝高軒日見過歸去山林遂閒放
却尋農圃問誰何
和秦夀之春晚偶成八絶
相從輙莫太怱怱賭酒分茶自有功誰謂春歸無處覓
柳蹊飛絮亂因風
照眼酴醿正及時鞓紅相映似相知天公應也憐芳意
一霎輕風宿霧披
花外霏微雨弄晴亂紅狼藉過清明傷春正苦無聊甚
接接欣聞噪鵲聲
官閒時醉秀溪春醉裏吟詩字字新欲報自慚無好語
年來胸次亦埃塵
欲下荒庭意已闌一枝紅藥坐中看東風不息成何事
又醖春隂作夜寒
輕隂還傍麥秋天病怯春寒獨衣綿老境不知行樂好
坐來芳樹看鶯遷
春來談笑數追陪多謝傳杯不放杯醉裏狂言應可笑
問春歸去幾時回
帶雨飛來燕一雙問伊何事為春忙野人不觧呢喃意
勉強搜吟對麥光
和王圜中道上初見梅花二首
馬頭驚見一枝新夾道歡呼擁吏民咫尺招提鷄黍約
不妨同醉萬家春
安養瘡痍過所親野人何幸預斯民自憐枯槁無生意
遂與寒梅競得春
和沈次韓春日郊行二首
楊花落地鸊鵜飛百里湖山碧四圍信步不知行幾遠
却憐芳草伴人歸
山色新晴一蘸青隔溪無數野花明杞苖荻筍肥應美
採掇何妨趁晚烹
和張文伯春日勸農
奉詔歡均草莽臣郊原風日自温温欲知太守催耕意
重榖劭農本聖恩
和劉春卿秋夜對月
天宇澄清桂影秋騷人乘興欲登樓樓前白水三千頃
滉滉鎔銀爛不收
和章序臣梅花二首
之道比因諸公以職事多出無復有以詩相牽帥
者筆硯遂埃沒今日偶得早梅數枝不敢獨有漫
送序臣迺辱妙句輙嗣元韻奉謝
三月詩筒絶往來有時談麈許追陪梅花雅欲撩佳句
犯雪凌霜為我開
多謝蒼頭語我來恍如相見笑相陪新詩高妙梅清絶
展讀花前病眼開
和孔純老江上避風題酒肆
對酒應從暮吹號酒行還喜薦溪毛若將物象評詩思
須向江頭看怒濤
和張文伯黃悦之席上賦雪
功成三白到春逥好放雲天萬里開今夜子猷方對客
却煩安道過溪來
和張文伯先梅後雪
六花無怪索詩催正恐清寒勒早梅待得江頭千樹暗
故争明潔逐風來
和子厚弟冬至即事
天容如鑑地無塵陽氣依稀動紫荆日晷漸長端可愛
霜華增重不勝清
和王覺民雙泉道中
白雲深處是吾家山市歸來日影斜獨立前村聊送目
孤村流水鬧寒鴉
和魯如晦七夕
乞巧誰家綺席開夜闌簫鼓趁虚催啟明不為牽牛計
又放朝陽送曙來
和陳天予經過南巢邑人迎舊尹
君來井邑笑烘烘君去蕭條迥不同似說攀轅如昨日
可憐身老長兒童
和孔純老别鄰居錢進之醉寢留題
不敢搘笻問起居慮煩炰膾破兵厨杜門終日無人顧
新竹墻頭出萬夫
和張文伯洞庭柑
金苞照爼出雙柑想見和枝映筍籃欲倩玉纖分玉液
要濡燥吻發清談
和劉春卿曉起讀書
夢斷幽禽恰轉更窺忩殘月淡孤燈孜孜讀誦如吾子
指日菁莪看錫朋
偶書
萬事秋來只信緣為誰清嚏晚風前斷虹收盡廉纖雨
喜見江南八月天
和吕子梅題陳倅窗前新栽竹二首
封殖要當同種玉翺翔端復見停鸞此君不是塵中物
豈減樊川十萬竿
自是清隂能借潤不應積雨尚流寒先生端的磻溪裔
乞與滄溟作釣竿
和陳勉仲贈淮西漕吳介之二首
威嚴霜肅德春陽民感澄清涕泗滂畏壘大穣知不晚
三年端可笑庚桑
九郡瘡痍頼拊存年來和氣浹江村此恩未易論天報
請看于公大里門
和趙積中白蓮三首
翠盖亭亭水滿塘六銖新製帶天香晚來扶洗嬌無力
盡鬭冰肌不鬭粧
清風習習晚香微坐使詩人賦采菲想見温泉初濯玉
侍兒嬌擁太真妃
耻同流軰弄胭脂一樣新裁雪白衣何日與君携酒去
兩般分取載將歸
和張元禮水仙花二首
素頰黃心破曉寒葉如諼草臭如蘭一樽坐對東風軟
敢比江梅取次看
沉水香濃畫不煙賦花誰是飲中仙顧予老拙辭源澁
空想東坡萬斛泉
和秦夀之銅陵江上二首
楓葉霜餘霞燦爛葦花風起雪縱横銅陵江上秋容好
兩絶新詩取次成
烟銷遠水分帆影木落疎林出斧㾗嘯詠不知紅日下
九華何處望中昏
和子厚弟九日登魏文振亭園七首
瀟洒湖東小小亭一時酬唱有三明亭前澄練無邊際
應助詩人寫物情
亂插黃花趁節宜年華休向鏡中悲已知和氣回春谷
横管臨風更一吹
一龕燈火夜凄清壁下秋蟲斷續聲細把新詩等風味
易牙元不亂淄澠
疎懶常嫌束帶勞年來見客強垂條不知此病容醫否
瀝瀝真珠出小槽
雨餘東北望銀屏一帶寒山映骨清誰道西風能換物
染紅楓樹亦多情
宿雨飛花阻擷芳寄題端欲為增光何時登攬快晴日
㵸茗揮毫看瑞香
官道千秋坐小車仙隨阮肇飯胡麻男兒正患無津耳
千古留侯事可嘉
時雨二絶和趙積中韻
稻花時候一犂雨天意從人無間然我亦摧頽窮甚矣
煩君試考小行年
白江州熟人炊玉競說前年斗萬錢何事農夫太庸鄙
欲將豚酒謝蒼天
綠萼梅
天然膩玉細生香斜倚東風竚淡粧可是春寒猶料峭
曉窗猶試綠羅裳
榴花
看花令我憶金明五月尊罍竹葉青窈窕寶津樓下路
斷腸千里四周星
送顧渚茶與孔純老
曉來飛雪似欺春盡把羣芳點綴勻莫訝兩旗分顧渚
要令佳句鬭清新
