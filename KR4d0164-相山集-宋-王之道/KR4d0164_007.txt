相山集卷七宋王之道撰
五言律詩
和荀晉仲題法隆韻
去來何所喜一雨應澄清憔悴有生理嘆嗟成頌聲酒
壚從客醉村畽問農耕深得諏詢意誰能繼此行
和沈進可檢法秋夜飲客待月
欲雨雲容合瀕江水氣浮笑談初入夜燈火適逢秋巧
借三豪便還成一醉謀投瓊酬木李秪使老夫羞
冬夜對月懷彦逢弟
荒庭寒有月窮巷静無聲坐想積年别遥同今夕明蹉
跎前進士憔悴老書生短棹歸來好邊城久偃兵
和沈次韓歴陽歸來見寄
臘近梅争白冬温柳漸黃強吟詩思澁幽步野情長别
去嗟何闊歸來肯遽㤀開緘得佳句和氣溢寒鄊
和魏定父
十里南溪路思君一望間黃花秋色老紅葉露㾗殷似
說親朋集遥知杖屨閒徘徊松徑晚踏破紫苔斑
和子薳官牌夾口韻是日聞官軍破虔賊
滯留嗟是役艱險笑吾生此去和風順朝來虔賊平湖
山争喜氣鴈鶩送歡聲千里前塘路應知客念輕
和劉與可二首
老來無柰懶春至不勝情萬石嗟遺迹雙魚謝寄聲壓
花朝雨重釃酒夜泉鳴細把君詩讀冰壺表裏清
野塘春草遍芳樹老藤纏遠信占黃耳清游任白顛山
光晴抹黛湖氣暖騰烟我有邊韶癖何妨晝日眠
和歷陽李簿見寄
短鬢紛垂白衰顔悴帶黃多寒冬更甚少睡夜能長舊
學長荒廢新知感愛㤀何時一樽酒談詠帶江鄉
和因格非見寄二首
青山如我約終日對柴門學道未㤀念懷君空斷魂時
來當有用事往置無論反覆新詩讀誰知老眼昏
兀坐時看屋閒居晝掩門吳吟聊遣興楚些欲招魂否
泰宜周易行藏付魯論不須傷老大眠食度朝昏
和程德遠二首
寓問發函舊論交傾盖新幾年瞻翰墨今日侍光塵禦
侮煩驍將扶顛倚大臣相逢更可恨對酒漉陶巾
未盡通宵話猶如一日秋壯懷天共遠歸意雨同留燈
燼何明滅蛩聲静應酬十年為客夢應不負瀛洲
追和老杜江上
獨坐日將夕凄凄風雨秋寒燈照孤屋欹榻擁䟱裘身
世槐安國功名蜃化樓歸歟老居士蹤跡繼浮休
和彦時兄贈王廣濟
往矣古循吏賢哉今長民牛羊歸落日桑柘殿餘春共
學知名久相逢見面新瘡痍頼休養猶喜見斯人
和王覺民簡褒山因上人棗嶺魏欣然二首
七行才業在寧久困無津秋到搏風翼春逥縱壑鱗褒
山方競秀棗嶺益争新珍重二三子詩騷追古人
君來踰半月未果一尊同湖水寒應碧山梨雨自紅何
時過北牗今日轉西風相去無他地孤城杖屨中
酬陳勉仲勉仲寄示諸公所和黃字韻詩軸且
責其歸重念匹夫懷璧之罪不敢靳因復和其
韻反之
失梳蓬鬢結欠洗垢衣黃我欲齊榮辱誰能較短長賤
貧猶不去富貴慎無㤀豈敢貪懷璧春秋戒越鄉
和秦夀之題蘄春驛浸月軒
千山初過雨萬籟不鳴風寶鑑沉寒水冰輪上太空竹
梢低蘸碧楓葉冷浮紅終欲金沙去經營一畆宫
吳興舟中有作
大澤知何處扁舟快此行綺羅紛勝賞歌吹溢歡聲茭
葑春還合波濤暮自平臨風一披拂誰識未歸情
遣興(長沙漕治)
步屧隨兒軰臨池得凭欄久隂東虹斷小滿北風寒點
水荷三疊依墻竹數竿乍晴何所喜雲際遠山攅
和龔聖任冬日即事
老怯繁霜勁閒憐愛日温禦寒朝強酒防寇夜撑門採
薺籬根地觀梅郭外春餘生何所託歸命大慈尊
和秦夀之題黃州郡樓
西北張霞綺東南漾月波登臨笻作馬吟詠筆翻河思
與蒼霞遠情同白水多新詩清且麗標致壓隂何
和子薳春江用老杜韻
欲去未成去朔風鳴怒濤片帆洲外舉列岫霧中高竹
屋雨沾被紙窗寒透袍遥應望歸艇向夕走兒曹
送彦逢弟赴西興鹽場
聞道西興去全家共小舟别離江北岸懷抱海東頭閃
閃風帆遠滔滔雪浪浮苕溪在何許應為故人留
送安豐判官江叔夜用菊花韻
冬温行色好江上菊花黃鄊味蓴羹美皇恩誥墨香招延
從北海吟咏繼東陽别後如相憶時應問草堂
秋日喜雨題周材老壁
大旱彌千里羣心廹望霓簷聲聞夜溜山氣見朝隮處
暑餘三日高原滿一犂我来何所喜焦槁免無泥
立春和孫子紹二首
老窮推不去湖海又逢春懶復論三甲空驚薦五辛柳
梢寒已動萱草暖還新我亦寰中物因君試問津
南浦初開凍東郊未去寒芳華歸草木生意入門闌綠
蟻供瑶甕青絲送玉盤新詩妙當世賦答敢辭難
題許公寨驛
畏景還迎日追凉偶遡風泉聲山上下松影路西東遠
覽心猶壯清吟語自工雨多何所喜郡國慶年豐
和魯如晦春日過定遠山口
雨足塍塍水春晴處處花畏塗雙隻堠荒戍兩三家心
折朝鳴鹿魂驚暮集鴉想君行役苦愁蹙不成嗟
丹陽湖阻風二首
水闊風還怒舟輕浪更顛雲容初過雨湖勢欲吞天沙
觜青楓外魚罾白鳥邊夕陽應到岸沉醉酒家眠
老去心猶壮詩成喜欲顛時危思報主窮極待呼天歸
夢先湖外離情到酒邊晚來風更惡舟卧不成眠
和潘澤之沈元吉泛舟湖上
散騎真前軰休文即當家泛舟成麗句散綺見餘霞驚
去沙鷗没招來酒旆斜春歸何處覓籬角見金沙
贈嚴彦醇
一别三年久重來兩鬢蒼瘦笻扶蹇步新茗攪枯腸得
句情還適逢人話頗長湖山元不改喪亂我心傷
中秋
静院三更雨樓臺一點風新詩愁恨裏故國夢魂中節
物它鄕異交情我軰同眼前多怪事咄咄強書空
出戶喜折屐江天來翠岑看雲㤀久立待月動微吟關
塞重回首簡編勞繫心琴中有山水應解遇知音
題北莊用陳勉仲韻
幽亭臨水竹云是使君莊秋霽來觀稼春融賦採桑納
凉供芡實載酒摘蓮房坐得牧民術也應如牧羊
用陳阜卿勸農韻呈宣城太守
何處催耕早宣城刺史先旗麾明曉市耒耜徧晴川道
路歡聲接樽罍麗景鮮似聞携百榼分餉及高年
欲知人意喜萬戶欝爐煙紗帽花垂額金巵酒到蓮歲
豐端可卜農勸競相傳往矣南陽政今追召父賢
燒火用陳西麓韻
燒火驅寒去銜杯待暖回家書萬金值懷抱一時開臘
雪猶棲樹風光已着梅相過隨處好未怪損梅苔
題黃梅驛舍壁間
石潤占梅雨山寒應麥秋清風鳴翠篠疎雨濕紅榴古
驛苔封砌荒城柳映樓高吟一甌茗聊為故人留
太湖呈邵公晉沈元吉
半月江湖上晚來方得風掛帆誰共快到岸偶相逢可
是過從舊都緣臭味同長亭一樽茗親厚意何窮
秋夜對月
青廓經新雨扶疎桂影秋夜凉山色静風細水光浮坐
久因㤀寐詩成得散愁願言乘此興同賦庾公樓
春日無為道中
旱甚山光暗風顛日色微桑芽蝱翅小荻筍彘肩肥野
寺看題壁村壚問典衣春容良不惡楊柳正依依
歸自合肥于四頂山絶湖呈孫仁叔抑之
逹岸三時頃瞻山四頂賖喬林知馬尾亂石見麞牙水
脚浮青靛湖脣滉白沙漁人收輳網歸去日西斜
呈蔡元德二首
别來閒計日一日似三秋顧我無能老逢君始欲愁詩
情今轉勝交契久還稠學問神龜似當年繼踐猷
一葉黃梅雨潺潺過麥秋昏沉渾似醉憔悴不禁愁渠
溢門庭淖園荒草樹稠乍晴酬絶唱何幸對風猷
蒙城早行
殘月千家閉荒城萬竅號舉頭華盖近回睇啟明高野
迥霜迎面風清冷透袍十年河上路從此步金鼇
固陵道中
道路榛菅合装齎咫尺迷陟岡還見塔下阪忽逢溪迥
野鳴朝麂疎茨撼午鷄固陵何處是弛擔日應西
廣濟道中
曉日掛林麓秋風入澗阿野禽飛自語田父笑相過村
畽倉箱富山蹊芋栗多一鞭聊策蹇馳上小羅坡
沙窩道中
十里沙窩路晴雲向暮開褰裳九過水駐馬一觀梅歲
晚松篁茂山寒虎豹哀不因王事迫誰肯此間來
舟過三丫河
搖落蒹葭浦荒凉鴈鶩村吳柑迎齒冷魯酒著顔温水
澁風還逆天寒日自暾不堪歸思亂鳥鵲閙黃昏
過白羊市
小市環農畆長橋接佛宫扁舟帆影日幽鳥柳隂風沙
觜淺深水樹梢紅白茸乍聞秋糴賤吾亦慶年豐
立春示兒二首
雪盡適霑雨臘窮初得春上冰魚意樂出谷鳥聲新便
覺風光好何憂活計貧一樽聊共醉䟱率見吾真
朝來何所喜人唱玉樓春酒著心還壯詩成思轉新士
衡寧久困曲逆豈長貧千載風雲會欣逢聖主真
追和李義山賦菊二首
嫩萼猶封綠繁英已醉黃雨餘三徑晚秋到一枝香滴
滴盈朝露暉暉映夕陽何妨浮玉斝共醉木蘭堂
團團青盖小拂拂御袍黃翠葉凌霜秀繁英浥露香浮
觴追北牖飲水記南陽采采東籬下行歌對草堂
和沈次韓秋日雨後督子厚報
江檻連朝雨山齋昨夜凉不知新稻熟深怪晚炊香得
句君應喜聞風我漫狂繡溪行樂處雲水幾千章
