提要
相山集三十卷别集類三(宋)
臣等謹案相山集三十卷宋王之道撰之道
字彦猷廬州人宣和六年與兄之義弟之深
同登進士第調歴陽丞南渡後累官湖南轉
運判官以朝奉大夫致仕後以其子藺官樞
密使追贈太師宋史為藺立傳而不及之道
故其事蹟不詳惟尢袤所撰神道碑尚在永
樂大典中可以考見大略之道嘗自號相山
居士其集即以為名宋史藝文志作二十五
卷書錄解題作二十六卷寶祐濡須志及濡
須續志俱作四十卷尤袤碑文作三十卷彼
此乖互不合今原集既亡無可復証然袤碑
乃據其子家狀所書似當得其實也初金兵
南伐廬州盜起之道率鄉人據險共保城賴
以全幹略頗有足稱又其登第對策時即極
言燕雲用兵之非以切直抑置下列及紹興
和議初成之道方通判滁州移吏部侍郎魏
矼司諫曾統書力陳辱國非便尋又上疏論
之並以前書繳進大忤秦檜意謫監南雄鹽
稅坐是淪廢者二十年今原疏雖佚不存而
所與矼統二書具在集中其所論九不可和
之說慷慨激烈足與胡銓封事相匹氣節尢
不可及其他論事諸劄子亦多明白曉暢可
以見諸施行韻語雖非所長而抒寫性情具
有真朴之致盖有體有用之言固不徒以文
章工拙論矣謹就永樂大典各韻中蒐輯編
次仍可得三十卷疑明初纂修諸臣重其為
人全部收入故雖偶有脱遺而仍去原數不
遠歟乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
