相山集卷六宋王之道撰
七言古詩
送神童胡元弼元英從其父胡庭俊歸秋浦
西湖清麗春雨餘子今欲去其焉如九華插天遠在望
三月不見愁容舒二兒犇逸汗血駒輩視長離與鵷雛
去年冐雪來其俱一鳴上國驚羣儒書不負人人負書
公卿豈應終犁鋤惠然過我騎甚都蕭蕭晚吹飄襟裾
借問能留旬月無吾亦理棹其歸夫為言與君不同塗
藹峯松竹鳴笙竽竒童小友良不誣異哉老蚌生雙珠
君之是行亦榮歟三胡盛事喧州閭
和王覺民松軒詩
蒼髯綠髮三四椽茅齋高下輕且軒清風入夜可人意
來與夫子調朱絃連日秋陰蕩殘暑抖擻煩襟欲輕舉
簡編燈火置勿論且快蛟龍得雲雨
追和東坡郭熙秋山示王覺民
平生最愛烟水閒不知歲月磨江山干戈七載厭犇走
清霜夜入飛蓬間我家山水擅平遠未向郭熙見秋晚
驚鴻斷處抹微雲野水盡頭横翠巘林塘綠淨明拒霜
似與楓葉驕秋陽東坡山谷妙言語珠玉倍增山水光
亂離記得承平日政出多門事如髮傷心北猗歸何時
園苑荒涼萬年石
次韻袁望回見贈兼簡楊德潤
長堤十里荷花雨隠約塵頭南去路故人戀戀不能忘
又遣長須寄新語錦嚢玉軸纏朱絲開緘怳覺雲烟飛
青山未許松柏老綠野會致牛羊肥嗟予衰滯煩訾相
十年相對江湖上苦吟猛省爆鴨脚劇論旋驚爛熊掌
分攜令我重回首日月漂流易成久因風頻寄數行書
毋蹈從前作詩瘦比鄰先生倦不出德齒俱尊時第一
何妨杖屨日過逢白酒黃鷄醉秋色
按麥行和魏定父韻
號啼莫怪妻兒疎麥秋恰了償官租噓嚅濕沫魚在陸
傷時令我思唐虞平生學易有何說大要豐財貴知節
相扶相吊來流亡問言豆葉何時黃遠哉天道所不曉
人比前年孰多少
清江引用蘇養直韻示王覺民
荷葉亭亭綠滿塘秋炎深得盖鴛鴦晚來江上西風急
收拾蓮紅付拒霜萬山搖落見森樾翠影蕭蕭冷梳髮
請君無作宋玉悲來賦江樓望明月
清江曲追和魯直韻
鬢邊殘雪幾春秋自說生來不解憂晚食得魚吹荻火
秋盤尋筍艤松舟布裙斗酒不須惡明月清風且相樂
紫宸朝去醉眠時初日寒林正搖落
追和蘇養直飯牛歌
時來富貴非所憂公卿何必皆黑頭力田孰若逢有秋
異哉甯戚親飯牛商歌未絶驚齊侯遂從仲父盟葵丘
勲業無聞死不休磻溪有叟垂直鈎
次韻陶監丞茂安見贈
三年重見須川湄捨舟東去何驅馳王事靡盬莫遑息
人生所貴心相知經從往返兩過我一言意厚何多為
向來江夏傾盖日翕然譽望推麟儀才猷伏火丹九轉
用之功效堪扶衰重陽初過雨新霽乾坤六合方平夷
邊城殘寇何足滅廟堂勝算那容窺相逢問我出世法
嗟我茅塞同荒陂因君扣擊發深省沉迷可笑羣昏隨
我聞摩詰老居士後身樓至今王維忽然惠顧有緣契
怳若宿霧青天披願君為我取妙善此界示現無邊慈
和成都張通叔韻簡范偉明
高樓半天夸奕奕一室蕭然再經昔君今盤礴知幾時
邂逅相逢俱是客襟懷磊落我輩人傾盖便覺情相親
欲知富貴未乾沒岷山錦水鍾精神范侯國學同舍友
聞與吾人最親厚别來不寄一行書有便何妨為予取
贈蓑衣道人
蓑衣道人七年凡兩見於西湖之上是行謂予會
當晚達且遇異人則予心之所庶幾而不敢必者
道人丐予數語故兹及之咄哉彼以妄言之我以
妄聽之識者能無誚乎已夘三月二十五日
七年兩見西湖濱似向賤貧求貴人安民扶世在豪傑
貴人何必皆巖莘嗟予坎壈今老矣餬口相煎未能已
願君莫作貴人看歲晚庶幾長不死
寄白香巖縣丞
香山譽望不可攀香山之後傳香巖香巖硉矹聳人目
香巖秀氣超塵凡香巖之風清可掬終日哦松適幽獨
媿我無能老杜門何時一笑披青雲
題魏吉老若水軒
世情孔甘似醇酒沾沾未必應心口覆手為雨翻手雲
餘耳安能保長久魏侯風味真可人汪汪萬頃江湖春
相從丱歲今白髮坐對小軒聊欠伸
和沈次韓王覺民韻
二公才致同清壯顧我無能但蘄向只今連璧復有誰
伯仲未可輕第行小人老矣病且衰目光近在牛背上
何當策蹇擬高談歲晚寒雲連雪障
教授顔端行出示所和老杜曲江章因次韻
浮雲捲盡秋天高月光照水翻金濤臨溪酌月羞溪毛
舉杯未飲欲誰酬兹非沈謝須劉曹
清夜無眠想千古一字茫然墮沙莽賢否紛紛固難數
樓頭漏聲寂不聞策策寒窗葉鳴雨
富貴從今信在天君看黍稌多秋田金風玉宇秋無邊
白屋青雲朝暮耳正如農父須逢年
定慧院海棠追和東坡呈虞季然陳德夫
春來何處無花木偶向招提見君獨一枝着雨濕紅粧
便覺羣芳自塵俗嚶嚶幽鳥競遷喬皎皎縶駒聊在谷
人生富貴會有日莫以青雲輕白屋固應遺策暫駐馬
況復過屠宜得肉無心杜老吟不到半醉楊妃睡難足
態濃意遠誰得似空想當年麗人淑嗟予坎壈世所鄙
正坐甲壬無背腹少甘糠籺老葵藿自笑清癯類霜竹
看花把酒發浩歎反復新詩三過目仇池老人已仙去
千載東坡與西蜀思之展轉不可見夜夢乘風跨黃鵠
朱唇翠袖妙今古我欲宫商歌作曲翻愁刻鵠難復工
唐突西施却成觸
次韻寄荀晉仲簡陳夫子
二老亭亭雙屬玉交映霜餘半溪綠才高一世妙言語
落筆珠璣爛盈掬時來釣叟為三公傅巖莘野誰雌雄
紛紛俗態任冷煖風雲早晚騰蛟龍中興復見宣和盛
須信人心協天命真從僵仆正邦基更向膏肓起民病
尺書寄我三長篇管中窺豹非其全墨渝紙敝未釋手
晴窗飛盡沉香煙嗟予留滯濡須塢夢寐斯文屬燕許
何當單騎造齋榻遂使高軒出城府春風回首歸萌芽
又促畦丁種早瓜我心傾寫會有日為言已辦浮江槎
再用奴字韻寄李廷吉
廷吉行縣過敝廬出其里人項君佳句屬予俾和
將以寄項君予雖不識君面觀其詞意字畫必修
謹樂善之君子也勉賦一章卒簡項君為異時相
見撫掌一笑云
霜餘菊暗荷葉枯千頭喜見君家奴離離丹實照綠葉
不減五松官大夫邇來萬木凍欲死東君信到梅花鬚
一枝亞竹斜照水便覺清香無處無李君江南我江北
正如員嶠鄰方壺操修迥與世俗異政事賴有神明扶
文書甚簡民甚喜老吏往往寒無襦項侯秀發西楚後
作詩語帶山仙癯願因徐辟見孟子折簡未敢先招呼
異時鼎社遂酣暢會使王衍悲黃壚
酬秦壽之見贈三首
人言韓孟才相高欲將詩骨追詩濤可憐寒谷瘦不毛
青蒿倚松亦浪語遂令後世稱同曹
誰能胷次澆今古老去蓬茅雜榛莽樸遫已甘無足數
品題忽及乃君餘頓覺焦枯得時雨
静中真樂全吾天勿輕捨已芸人田甜均食蜜無中邊
濁醪麤飯自不惡那能問命推行年
江天暮雪
凍雲垂地風栗冽萬里江天暮飛雪九華何處正嶙峋
瓊樹瑶林鬭明潔扁舟突兀依寒蘆朝來殘酒猶半壺
夜寒獨酌不成醉卧聽宿鴈鳴相呼
瀟湘夜雨
短篷暮艤湘江宿坐見江豚起還伏忽然氣作浪山來
一夜雨聲如決瀆淒淒寒氣欲相侵燈火青熒更向深
床頭有酒且徑醉免使萬慮縈吾心
洞庭秋月
扁舟夜泊蒹葭側湖外雲間見明月月光搖水掣金蛇
坐想騷人賦秋色舉杯向天屬姮娥君當照坐吾當歌
全勝送客九江上荻花楓葉如渠何
漁村落照
寒蘆萬頃迷西東夕陽上下江天紅炊烟幾處裊輕碧
知是漁家收釣筒老翁長鬚更廣顙路逢百錢掛藜杖
三杯酒罷月已高短棹扁舟還獨往
平沙鴈落
雨餘湖水吞遥空前山宿霧開溟濛坐看鴈陣落沙觜
欲下復起摩蒼穹寒蘆飛花秋色老亂撲客衣紛不掃
肅肅驚風忽破行却似張芝作顛草
和笑庵送麵
深堂傑閣松風鳴黃梅已過雙溪晴不知城市乃有此
六月表裏冰壺清我來蒙師炷香鼎旋汲溪泉為煎茗
明朝又送不托材大慰枯腸怯龍餅
贈堅上人
堅上人以竹齋居士所贈岷峩圖詩來求鄙句為
賦之繼其韻也
岷峩何處在目前怳惚萬里惟心田道人遐想對縑素
毫端亹亹生雲烟不煩捫參更歷井坐見紫翠摩蒼天
崔嵬絶頂明積雪﨑嶇幽澗縈流泉當時神禹導江處
隨山刊木知何年竹齋言語妙天下山情水思何緜緜
想當落筆快揮掃精神如到岷峨巔師誠乞詩我丐畫
不然無用徒相煎
寄古上人若之用東坡徑山韻
寄語山中好看客待與諸郎醉秋色諸郎作詩學東坡
筆力駸駸清到骨由來習氣相薰蒸千古勾吳張季鷹
鱸魚斫鱠飲入夜哦詩坐對風窗燈好向少陵賡客至
樽酒盤飡正相似請師淨掃壁上塵凖擬臨時醉題字
送道覺遊天童山
小雨新晴接重九獵獵西風振衰柳二禪過我欲東遊
為說偕行得良友天童老人笑垂手應問師來欲何取
相逢莫作一日留袖取鄞江過淮右
四祖山
黃梅西去一舍許犇走龍天瞻四祖師今何往昔何來
占斷金沙長作主須知至道本不滅豈獨高名固非取
偶傳衣鉢繼三世遂配雲中詔千古寺藏巖腹蟠地軸
塔據峯巔立天柱稜層石棧斜甕玉繚繞溪流緩縈組
月明飛瀑百虹掛風撼長松萬蛟舞路通澗谷横略彴
樹靄烟霞團縷數清陰掃徑初入夏蒼蘚封庭新過雨
留連歸客獲聯轡邂逅主僧還接武請觀異事花五葉
願結勝緣香一縷何人為作錦鷄夢此意他年銘肺腑
