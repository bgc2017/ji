相山集卷十六宋王之道撰
詩餘
宴桃源(烏江道中二首)
黃落聲遲風歇龕火夜寒明滅殘月却多情來照先生
歸轍清絶清絶透隙風霜如雪
遥指湯泉西路隱約碧雲天暮宿鳥擇深枝兩兩相呼
如語凝佇凝佇今夜夢魂何處
宴桃源(和張文伯雪詞)
飛雪乍稀還驟高閣下臨羣岫獨立遂移時歸去黃昏
前後知否知否落筆騷人賦就
風急柳花飛驟白盡千林萬岫樵擔晩來歸正在栖鴉
啼後知否知否語到謝娘詩就
宴桃源(和張文伯海棠)
水外浸山桃李那得箇中風味一種最憐渠酒着佳人
半醉還似還似驚起午窗春睡
如夢令(和張文伯芍藥)
綽約一枝紅怨疎雨淡煙池館梅子欲黃時日倚朱闌
幾遍爭看爭看人在沉香亭畔
如夢令(江上對雨)
一晌凝情無語手撚梅花何處倚竹不勝愁暗想江頭
歸路東去東去短艇淡煙疎雨
如夢令(和張文伯木犀)
葉底芳蕤如綴坐對廣庭忘味嬌騃最憐伊亂糝舞餘
風袂貪喜貪喜不覺寳釵斜墜
長相思(美人)
桃花春杏花春桃杏妖嬈如箇人歌聲清遏雲酒醺
醺燭熒熒眼尾微紅無限情相逢堪斷魂
長相思(恨别)
雨濛濛日曨曨洗出遠山三四重分明眉黛濃野橋
西官路東小驛夜凉風入松夢魂誰與同
花一枝酒一巵舉酒對花君莫辭人生多别離行相
隨坐相隨更有何人得似伊春融蝴蝶飛
天四垂山四圍山色天容入坐帷清風吹我衣湖水
東江水西東去西來無盡期不如君共伊
吳江楓吳江風索索秋聲飛亂紅曉來歸意濃淮山
西淮山東明月今宵何處同相尋魂夢中
風淒淒雨霏霏風雨夜寒人别離夢回還自疑蛩聲
悲漏聲遲一點青燈明更微照人雙淚垂
點絳唇(和朱希真)
短棹西來追隨不及桃花宴薰風庭院明月裁紈扇
睡起嬌慵相見雲鬟亂雙魚遠欲憑春喚一見韋娘面
點絳唇(和張文伯)
竹外梅花檀心玉頰春初透一池風皺妙語天生就
有箇人人嫋娜靈和柳君知否目成心授何日同携手
點絳唇(和張文伯除夜雪詞)
透幕穿簾廻風舞態真輕妙不煩相惱江上春來了
一闋清歌唱徹瓊樓曉春工巧柳顰梅笑點綴芳菲早
點絳唇(冬日江上)
古屋垂楊淡煙疎雨江南岸幾家村疃酒旆還相喚
短棹扁舟風横河頻轉柔腸斷亂鴉晩噪天共蒹葭遠
點絳唇(社日雨)
春意催花片雲又作朝來雨淡勻深注紅紫知無數
社日人家凖擬行春去癡兒女倚門凝竚借問東郊路
浣溪沙(和張文伯長至)
寒透珠簾怯曉霜灰飛緹室騐回陽坐看紅日上脩廊
泉瀉龍頭深泛酒煙凝象口暖吹香及時歌舞意何
長
浣溪沙(春日)
水外山光淡欲無堤邊草色翠如鋪綠楊風軟鳥相呼
牛蒡葉齊羅翠扇鹿梨花小隘真珠一聲何處呌提
壺
浣溪沙(贈妓)
玉骨冰肌軟更香一枝丹棘映青裳相逢歸去未湏忙
曲裏春山情不淺樽前秋水意何長醺醺顔色粉生
光
浣溪沙(和張文伯海棠)
過雨花容雜笑啼淡粧深注半開時嬌嬈情態自天姿
新浴太真增艷麗微風飛燕鬭清竒綠窗朱戶雅相
宜
浣溪沙(和張文伯木犀)
曉日暉暉玉露光枝頭一樣鬭宫粧可憐嬌額半塗黃
衣與酴醿新借色肌同薝蔔更薰香風流荀令雅相
當
浣溪沙(賦春雪詞追和東坡韻)
陽氣初升土脉蘇東郊人散欲廽車一時春雪十年無
魚枕蕉深浮酒蟻鹿胎冠小粲歌珠題詩不覺燭燃
鬚
體粟湏頻酒力蘇流涎正值麴盈車坐來獸炭撥還無
一闋可能酬一絶雙銀端不换雙珠松毛粉白老翁
鬚
春到衡門病滯蘇力強猶可駕柴車少年狂妄一時無
清坐不堪膚起粟高談還喜唾成珠紅裾癡笑雪如
鬚
凍卧袁安已復蘇閉門那患出無車似渠人物到今無
可笑崑山誇片玉須憐滄海歎遺珠時來應許捋君
鬚
浣溪沙(阻風銅陵追和東坡游泗洲南山韻)
殘雪籠晴作沍寒北風吹浪過前灘遠山雲氣尚漫漫
睡起陽烏窺破牖坐憐香霧藹雕盤一樽聊佐旅中
歡
採桑子(孫中益集於西齋題侍兒作第一流因以詞謝之)
竒花不比尋常艷獨步南州往亊悠悠遼鶴重來憶舊
遊仙翁不改青青眼一醉遲留妙墨銀鈎題作人間
第一流
菩薩蠻(和趙見獨佳人睡起)
香鬟倭墮蘭膏膩睡起搔頭紅玉墜秋水不勝情盈盈
横沁人朱欄頻徙倚笑與花爭媚眉黛索重添春酲
意未忺
菩薩蠻(採蓮女)
藕絲衫剪猩紅窄衫輕不礙瓊膚白縵鬢小横波花樓
東是家上湖閒盪槳粉艷芙蓉榜湖水亦多情照粧
天底清
减字木蘭花(和孔純老送鄭深道移守嚴州)
金尊頻倒照座梅花清更好春到長楊寵拜三公入鄭
莊月城兩載千里生靈蒙惠愛舞徹歌詞並立新粧
綠帶垂
减字木蘭花(贈孫興宗侍兒回首)
脩眉山遠嬌抹烏雲秋水畔酒裏花前坐擁斯人怎得
寒醁&KR1641;浮滿湏索空缸仍覆琖正恐相妨歸去如聞
笑語香
江梅清遠瀟洒一枝罇爼畔雪後風前照水窺簷巧耐
寒多情美滿共飲自應渠釂琖醉賞何妨傾國天教
抵死香
笑中聲遠走向曲房花樹畔擁在樽前頓覺春温却夜
寒願酬心滿只得教伊頻勸盞緩唱何妨貼體衫兒
撲鼻香
仙姿凝遠半出新粧瓊戶畔緩步來前正值東風料峭
寒釵頭花滿舞罷梅英飛入盞一釂何妨花與佳人
巧鬭香
减字木蘭花(和張文伯對雪詞四首)
詩成呵手欲寫已輸君賦就寒粟生膚一盞澆腸可得
無廻風弄巧比似婆娑尤敏妙似箇人人嗅認梅花
孰是真
尊前放手銅鉢聲窮詩已就姑射肌膚舞罷纏頭怎得
無青腰更巧担粉團酥來鬭妙不敢方人容色依稀
似太真
玉奴招手來看前山瓊琢就透骨侵膚似恁清寒更有
無春工縱巧只許梅花稱獨妙花底逢人逐馬銀杯
誤認真
鼈頭龜手孤坐書生能意就煖體温膚繡被春寒想見
無雪詞工巧高壓君房天下妙白髮欺人甚矣吾衰
懶是真
减字木蘭花(和孔純老別)
離筵暫住君在龍舒曾是主今作行人卧轍何妨借寇
恂清歌妙舞斷送吟鞭乘醉去一釂休辭捧爵佳人
玉筯垂
减字木蘭花(立春)
綵幡金勝一笑酬春聊適性騃女癡兒半挽梅花半柳
枝追歡何計幸對綠尊環皂髻欲舞還羞美盼嬌廻
碧水秋
减字木蘭花(和董令升正月五日會客)
蛾眉螓首舞雪嬌廻開凍候盡道今年千里風光萃綺
筵坐來新月照我蒼顔并白髮酒到休辭自有黃芽
介夀祺
卜算子(和興國守周少隠餞别萬山堂)
拄頰看西湖屢對綸巾岸江上相從醉萬山六見年華
换君唱我當酬我醉君休管明日醒時小艇東莫負
傳書雁
堂下水浮天人指山為岸水落寒沙只見山暗被天偷
换堂上老詩翁客至勞相管風喘溪頭客自東日送
雲中雁
今日富川濱後夜溢江岸千里西湖指顧間未怕新年
换再見復何時此意憑吟管應有新詩當尺書日望
南來雁
醜奴兒(對雪和彦逢弟詞)
青腰似詫天公富奔走風雲銀界無垠委巷窮山草木
春玉樓不怕歌茵濕語笑紛紛湏放他門醉裏冰姿
光照人
謁金門(進和馮延巳)
春睡起金鴨煖銷沉水笑比梅花鸞鑑裏嗅香還嚼蘂
瓊戶倚來重倚又見夕陽墜門外馬嘶郎且至失驚
心暗喜
秦樓月(和張文伯雪詞)
雲不捲澆愁莫放金杯淺金杯淺新詞麗句要人裁剪
酒酣思致天同遠臨風捉筆綸巾岸綸巾岸詩成歸
去寒光照晩
阮郎歸(和廣濟王宰二首)
玉繩低轉斗闌干欠温春酒寒夜長風勁怯衣單有人
哦二山蟾欲滿雁初還桃花微破顔枕痕猶帶斷虹
殘無言心自閒
長楊風煖弄腰枝日長蝴蝶飛雨餘新綠細通池玉鈎
懸芰衣鴻雁遠子規啼此情誰得知一尊聊與故人
持醉來悲别離
桃源憶故人(追和東坡韻呈曺倅子修三首)
逢人借問春歸處遥指蕪城煙樹收盡柳梢殘雨月闖
西南戶游絲不解留伊住漫惹閒愁無數燕子為誰
來去似說江頭路
不知春色歸何處但見茂林芳樹庭巷落花如雨鬭亂
穿窗戶晩行溪上東風住荷點青錢無數蛺蝶飛來
還去錯認花間路
南園最是花多處門掩綠楊千樹别後幾番風雨碧蘚
侵苔戶儂家舊在郊西住門外遠山無數誰道不如
歸去咫尺長安路
朝中措(和張文伯清明日開霽)
朝陽淡淡宿雲輕風入管絃聲十里碧蕪幽步一枝丹
杏柔情佳人何處酒紅沁眼秋水盈盈詩曲羡君三
絶湖山增我雙明
朝中措(孔倅郡齋新栽竹)
愛君節直更心虛移植並庭除好在紅蕖相映捲簾如
見吳姝清風明月君無我棄我不君疎况有騷人墨
客時來同醉兵厨
朝中措(和張文伯海棠)
暖風遲日透香肌春到柳邊枝曾見酒紅潮頰玉人初
出羅幃東坡何處朱唇翠袖空想芳姿爭似濡湏太
守看花仍賦佳詞
朝中措(和張文伯遠亭)
晴煙漠漠日暉暉天際遠山低檻外碧蕪千里坐來目
送鷗飛詩牋談麈珠盤落落玉屑霏霏更把登臨餘
興飜成白雪歌詞
朝中措(魏倅定甫生日)
州閭庠序少追隨俛仰鬢成絲仕宦孰踰君逹恩袍遍
及庭芝溪頭春日歡聲和氣如見生時好對高堂夀
母獻酬同醉金巵
朝中措(王守正仲生日)
滿庭巖桂藹香風人在畫堂中欲騐魯侯難老歡聲千
里攸同臺分金石源鍾淮水流慶無窮好繼漢朝循
吏從玆入拜三公
朝中措(和張文伯寒食日雨)
從來寒食半隂晴花底聽歌聲昨夜滿城風雨惜花還
繫心情海棠枝上朱唇翠袖欲鬭輕盈湏藉嫣然一
笑醉吟同過清明
朝中措(和張文伯元夕)
江城春霽雪初融樓觀瑞煙中向晩金蓮無數一時開
遍東風多情太守行携紅袖坐引金鍾時出陽春絶
唱才名不减詩翁
朝中措(董令升待制生日)
天庭丹熟在何時鉛汞適投機四海方思霖雨未容駕
鶴先飛當年今日謫仙初降庭露馡馡願對良辰好
景稱觴為醉芳菲
西江月(和張文伯臘日席上)
北陸藏冰欲竟東風解凍非遙一時芳意巧相撩入眼
綠嬌紅小柳色輕搖弱線梅英紛綴枯梢觥籌醉裏
賴君饒歸去斜陽尚早
西江月(別思)
一霎輕雲過雨半篙新渌横舟梅花池館暗香浮酒入
朱唇紅透有恨尤憐别恨多愁不慣春愁舞餘何惜
更遲留腸斷斷腸更後
一别清風北牖幾番明月西樓斷腸千里致書郵借問
近來安否歸路淮山雨過歸舟江水澄秋佳人應已
數程頭凖擬到家時候
西江月(賞梅)
雪後千林尚凍城邊一徑微通柳梢搖曳轉東風來看
梅花應夢酒面初潮蟻綠歌唇半啟櫻紅冰肌綽約
月朦朧髣髴暗香浮動
西江月(張文伯謝曾子修送酒)
黃菊正懷彭澤白衣俄致江州登高餘醉快扶頭此貺
義兼情厚痛飲還湏酒對清吟况值詩流輕投無惜
萬金酬木李舊先瓊玖
西江月(試茶)
磨急鋸霏瓊屑湯鳴車轉羊腸一杯聊解水仙漿七日
酲襟頓爽指點紅裙勸坐招呼巖桂分香看花不覺
酒浮觴醉倒寧辭鼠量
西江月(春歸)
春日荒荒别浦春潮灧灧長堤綠楊風喘客帆遲腸斷
江南雙鯉短夢當年楚雨扁舟後夜秦溪一聲啼鳥
怨春歸人在酴醿花底
