相山集卷二十四宋王之道撰
書
論增稅利害代許敦詩上無為守趙若虛書
愚嘗讀西漢書至曹參傳未嘗不反復玩味而想見其
人恨不獲同時雖為之執鞭而無悔焉初蕭何既死參
自齊相被召代何將行屬其後相曰敢以齊之獄市為
寄愼勿擾也後相曰治無大於此者乎參曰不然夫獄
市者所以并容也今君擾之姦人安所容乎吾是以先之
嗟乎君子之所為是豈衆人所能測識也哉雖然蓋有
授之者矣參之為齊相也當天下初定思所以安集百
姓因召齊之諸儒使各述其所見而言者以百數率皆
不侔未知所以適從聞膠西有蓋公善治黃帝老子之
書參乃使人厚幣致之蓋公為言治道貴清靜而民自
定參於是避正室以舍蓋公而師用其言故相齊九年
齊以安集大稱賢相夫治道貴清靜而民自定此語未
有大過人者而參行之不變其效乃至於是然後知昔
人所謂天下本無事庸人擾之為煩爾殆與蓋公之言
不謀而合也由是觀之參之不欲擾獄市其源蓋出於
此淮南在今日為國家咽喉脣齒之地軍興以來淮南
所以受兵最重者蓋以大江實控扼於前也曹操之於
吳苻堅之於晉所以睥睨江左而至於狼狽者蓋以長
淮實牽制於後也誠欲屏蔽江左則不可不實淮南欲
實淮南而不務撫養休息使其富足以圖緩急之用欲
重其稅斂而自竭其力無乃不可乎前後建議之臣非
不乞括田增稅朝廷非不從其所請而下監司守令施
行之然卒不聞立賞罰以為監司守令之勸沮者無他
亦可以見主上不忍人之政與相國不擾獄市之至意
也又况淮南累年以來常苦水旱相半所入既薄而米
賤如土直不滿百斯民艱於得錢而私債官逋督責既
嚴不敢不償故日就貧窶秋成之日場未及滌而百室
已告竭矣萬一州縣不容從告訐之俗而行履畝之稅
莫之顧恤其流亡可立而待也不知流亡之後何時而
能使復業耶蓋盗賊之警流亡可復也凶荒之變流亡
可復也有大於此而父子不相見兄弟妻子離散尚可
冀其復業耶惟是苦於賦重而至於流亡一復業則前
日之積欠將紛至沓來欲去而不能欲留而不可故不
若流亡之愈也稅其可驟增乎然則終不可增耶戶口
之增衆而墾闢之不增廣者未之有也墾闢之增廣而
賦稅之不增多者亦未之有也今閒曠連阡亘陌斯民
不復問其耕之鹵莽耘之滅裂而其實有鹵莽滅裂之
報為佃客者又貪多務得正使所收不償所種亦當取
其十分之四往往倒持太阿以陵其主人故主人常姑
息而聽之且有田於此前年固常耕矣既耕而力或不
能種者有之既種而秋成或無所收者有之去年之與
今年雖或不耕不種而前日墾闢之迹猶在也因其有
墾闢之迹官司遂得以括之村鄰遂得以糾之平時素
所不快者遂得以告之而加其罪責焉可不悲哉嘗以
周官考之大司徒之制其地域不易之地家百畝一易
之地家二百畝再易之地家三百畝說者曰不易之地
以其地美而歲種之也故家百畝一易之地以其地薄
休一歲乃可復種也故家二百畝再易之地以其地又
薄休二歲乃可復種也故家三百畝遂人頒其田里上
地田百畝萊五十畝中地田百畝萊百畝下地田百畝
萊二百畝說者曰萊謂休而不耕者夫井田之法方里
而井井九百畝其中百畝為公田八家之所同種也其
外八百畝分給八家家各百畝八家之所自種也其自
種者得而私之其同種者則以輸於公上所以代稅斂
且既曰八家皆私百畝而大司徒之所制乃有家百畝
家二百畝家三百畝之不同何也以其田有美惡有可
歲種者有休一歲然後可復種者有休二歲然後可復
種者是則休二歲而復種者三百畝止可當不易之地
百畝今不問其田之美惡凡耕而不種種而不收者悉
欲責其賦斂可乎且既曰八家皆私百畝而遂人之所
頒自田百畝之外或萊五十畝或萊百畝或萊二百畝
之不同何也以其田有當休而不耕者故雖上地百畝
猶給萊五十畝是為百五十畝所以寬其上地之賦也
至於中地百畝則倍以萊百畝是為二百畝所以補其
中地之賦也下地之與上地相去遠矣故下地百畝則
萊至於再倍而給之二百畝焉是為三百畝所以足其
下地之賦也今不問其有當休而不耕者凡耕而不種
種而不收者悉欲責其賦斂可乎敦詩常以此語人而
或者難之曰今之法與古之法豈可同日而語也敦詩
獨以為不然何者君相所以寬恤斯民與成王周公之
用心蓋不殊也特行法者之過也何以知其行法者之
過比有言者嘗請於朝曰守令能於任内勸誘民戶歸
業增墾田五百頃當陞秩一等為守令者利於陞秩也
不問其戶口增不增徒開告訐之路以來頑狡不逞之
人因其條禁之有罪賞又從而嚴刑峻法以行之而民
始無所措其手足矣且安集流散墾闢汙萊守令之職
也而何以增秩為乎使守令萌僥倖苟且之心而害及
斯民者此實啓之也夫告訐不可長也尚矣為此者要
非所以美教化厚風俗使人有士君子之行而上副吾
君躋民仁夀之意也於傳有之哀公問於有若曰年饑
用不足如之何有若對曰盍徹乎曰二吾猶不足如之
何其徹也對曰百姓足君孰與不足百姓不足君孰與
足且徹者什一之法也什一者周之法也什一之謂徹
者徹通也什而取一實為天下之通法也方哀公時其
取於民者什之二而猶苦其不足故問於有若有若之
以徹為對蓋譏其取於民者過重非周之法也大抵國
家之富當藏之於民世豈有百姓足而君不足乎仁人
之言其利溥哉如有若誠可為天下後世言聚斂者之
誡也敦詩多幸得為閣下部民閣下開府未及一月而
政事無小大到則剖決犁然有當於人心豈弟循良之
稱洋溢乎遠邇敦詩聞之喜而不寐復念無為小壘戸
不盈萬兹何足以煩游刃而數年來未見有賢且明如
閣下者雖然人非堯舜安能每事盡善聽訟非易事也
而喜怒相疑愚智相欺善否相非誕信相譏日雜進於
其庭乃欲以一耳目智慮聽其詞而盡其情敦詩恐小
人挾詐懷姦乘間抵隙得以誤其聰明而為政事之累
也昔人謂愚者千慮必有一得愚無他腸是行也敢以
野人之見取曹參不擾獄市之說裒綴成書求見於閣
下庶幾一得之愚或可裨備聰明之所不逮噫姦人為
政者之所當先去也而曹參以姦人無所容至戒後相
無擾獄市而况於齊民乎其不可擾也明矣抑又聞之
君子之於政也不獨為國計且為民計不獨為民計且
為身計不獨為身計且為子孫無窮之計能為子孫無
窮之計而利不及乎身者無有也能為身計而利不及
乎民者無有也能為民計而利不及乎國者無有也而
昧者反此為子孫計而不顧其身遂至於貪以害其民
民受害而國益病矣豈能福及於其身哉又豈能福及
於其子孫哉當太宗時錢氏既納土朝廷遣王方贄使
兩浙以均稅始畝稅三斗方贄至則為減三分之二以
聞於上而不復請使還太宗詰其擅減之由方贄曰畝
稅一斗天下之通法也兩浙今既為王民矣至於租稅
豈容尚循偽國之制哉太宗善之而兩浙之民至今畝
輸一斗今萬乘駐蹕兩浙中外廓然無事而方贄之子
準實生丞相珪珪之子孫布在仕版大而為公卿小而
為郡邑與國咸休永世無窮若方贄可謂善為民計而
利及乎國者初亦曷嘗為身與子孫之計哉身享顯榮
而子孫昌熾如此職有由矣不識閣下然之否乎
上江東宣撫李端明書
之道觀今日天下安危存亡之機間不容髮如王彥充
據夀春窺合肥一事最不可忽夫彥充憑驕寇偽齊之
勢擁衆數千攻陷夀春方且蠲煩去苛矜老慈幼勸播
植通貿易修城浚隍誓與斯民同死生此其志正恐不
在夀春而在合肥蓋合肥在淮南最為重城西北距淮
二百里有奇而夀春實在淮上東南距江亦二百里有
奇而建康實在江左江淮相距不踰五百里而三郡在
焉其勢猶脣齒股肱不可以相無也國家誠欲都建康
則宜緊守淮南以為藩籬欲守淮南而不能保有夀春
合肥雖守猶不守也昔史思明乘汴滑之勝欲窺洛李
臨淮以洛無見糧厄偪難守問於韋陟陟請益陜兵退
保潼關為持久計臨淮曰兩軍相敵尺寸地必爭今委
五百里而守關賊得地勢益張不如移軍河陽北阻澤
潞勝則出敗則守表裏相應賊不得西北此猿臂勢也
今欲守淮南而失夀春既有脣亡肱折之患矣奈何復
委合肥於虎口而不問邪使彥充苟出上計攻其無備
出其不意其取合肥猶破竹也失合肥則失淮南失淮
南則天下事去矣建康且得高枕而臥邪蓋古者帝王
之居必在中原吳越斥鹵菰蒲之墟地傾兵弱固不足
以號令天下建康雖舟車所會更六朝之建國然自古
及今未有不資淮南以為屏蔽者方金人南渡之歲杜
充守建康而委淮甸有識者咸知其無能為前軍已覆
不可不戒也之道不肖亦嘗謀為國家之計莫若選擇
賢將戍重兵於合肥務令一切如羊叔子之在荆州崇
信義禁侵掠使敵人曉然知朝廷之意以候士卒可用
然後乘其敝而攻之庶幾可以得志兵法有致人而不
致於人兹其大略也苟不出此而聽其所為以失其機
後將噬臍其可及乎之道淮人也而請戍淮雖有類乎
私已竊惟宣撫端明以伊傅為心恥一夫之失所使之
道誠私己猶當惻然念之况大纛高牙實為合肥夀春
滁和無為主帥其宜軫慮無可疑者今夀春既陷合肥
危若累卵滁和無為數千里所存刀鋸之餘民朝夕惟
隣火傷葵之是憂之道代匱鎮屬於閣下亦僚宷也乃
不於此而望將誰望耶之道今月初六日自歴陽來拜
謁者且將浹日矣固嘗披肝瀝膽具以鎮守之懇淮人
之情間諜之言以瀆於下執事雖蒙閣下矜其危急憐
其無告略去等夷俾得盡其所見奬之以語言勞之以
飲食下逮奴馬之賤飯芻無所不問於人之觀聽則可
謂榮矣然於之道之初心所以為淮人之計者則未也
且宣撫端明受九重之寄託來鎮建康以兼領於淮甸
今大駕指日幸臨而營繕之命不絶於道是役也之道
固不敢期端明之必行而幕中之賓如參議宗公實一
時之英傑忠誠憂國不愧古人其沈默有謀人咸以為
有乃父留守之遺風而留守之德在國家如周人之思
召公焉愛其甘棠而况其子乎聞之道路劇賊劉超願
以所部聽命立功補過而都督前軍統制崔公增自鎮
江來拜宗公於堂下感泣嗚咽久不能起蓋留守所至
有以固結人心如此之道聞叛亡之徒如王善李成今
為賊用欲乞兵南來以抗我師而留守之於二人亦有
生死肉骨之施昔僕固懷恩誘回紇結吐蕃擁衆三十
萬來寇中原郭子儀以衆寡非敵單騎謁回紇壓以至
誠卒能使倒戈以乘吐蕃而破其衆惟宣撫端明威聲
所加固有以褫姦雄之魄而奪之氣今合肥之行誠得
參議公授以成算俾之董師臨敵庸詎知王善李成之
不背賊而向我耶若與朝廷當一面以作士氣以張國
勢以寬吾君西顧之憂則有餘矣之道忠義所激不自
知其狂僭伏惟鈞慈哀其誠而貸其罪且無以文采蕪
穢而遂簡其說幸甚
上宣諭汪中丞書
之道竊聞之易曰惟幾也故能成天下之務又曰幾者
動之微吉之先見者也君子見幾而作不俟終日蓋幾
之為物藏於眇忽不可以期待不能以巧致其至也誠
能因之而不失所以能成天下之務而獲不終日之貞
吉其去也疾不容瞬苟惟失之後將噬臍悔可及乎是
故智者不先幾而起不後幾而發先幾而起是為妄動
後幾而發是為失應昔者越王勾踐以會稽之棲逮其
反國焦心嘗膽思有以報吳後七年而民求奮其臣種
蠡之徒止之以為未睹其可乘之幾於是乎斂形匿迹
以伺其隙者凡十八年一旦夫差空國北從黃池之會
遂一舉而敗吳再舉而亡之竊惟主上歲在丁未以徽
廟之子淵聖之弟兵馬之元帥乘父兄北狩入繼大統
於今蓋三十有五年其所以含垢忍恥屈己講和歲以
金繒餉遺敵人其為禮惟恐不至而未嘗厭怠者無他
上念二聖之播遷而冀其復還下憐四海九州生靈之
塗炭而冀與一世同其休息也今二聖相繼升遐雖徽
考之弓劒歸葬固陵而淵聖之梓宫未知何在前日使
來所奏敵人語言大肆嫚辱意在窺併淮地之道指江
為界古人所謂多行無禮必自斃者正謂此爾以愚觀
之敵人之危不朝則夕然未知所以危之者果誰也何
則敵危有三無故而去其巢穴徙都燕山則固有可危
之理今乃自燕徙汝自汝徙汴所過居民丁壯婦女室
廬器用牛馬稼穡為之一空所與偕來之人莫非素所
扈從不堪久役之苦而叛亡者過半所存餘黨見其勢
敗事去因起而危之此其一也淮北之民懷祖宗二百
年涵養之德朝夕延頸以俟王師之來願為前驅萬一
王師或緩其期勢亦不容自已因起而危之此其二也
契丹有不共戴天之讎今聞敵人追兵本國非獨抗拒
不來且立契丹之子以為主彼或乘上下之憤而釋憾
除嫌因起而危之此其三也三者雖皆足以危敵然度
其勢皆因其叛盟於我故得以投間抵隙而乘其幾若
是則我所當乘之幾而彼或得之要其亡敵雖均然論
其投幾之會間不容髮則在我不能無失應之悔蓋其
黨得而危之則是殺一賊生一賊羊祜所謂孫皓暴虐
已甚於今可不戰而克若皓不幸而沒吳人更立令主
雖有百萬之衆未可窺也其為後患豈不大哉此幾之
不可失者一也彼民得而危之則恐姦雄得志而勝廣
之徒出焉雖若無足慮亦須煩其征討此幾之不可失
者二也契丹得而危之則河北之地恐非吾有雖若無
足慮亦當圖其恢復此其幾之不可失者三也今敵窟
在大梁無異於夫差黃池之會國家蒐兵講武以俟敵
人之隙者何翅勾踐之十有八年今乃先叛盟干我王
略而彼民之望我師不翅大旱之雨我師之思奮以刷
數十年之恥恨不朝發夕至斬其首以獻所謂不可以
期待不能以巧致者卒然而會於目前惟此機會自與
敵人用兵以來歲周三紀今乃適至其不易得蓋如此
又豈可緩而失之也哉昔苻堅以小酋之種擁秦雍百
萬之衆欲吞東晉而併天下於一統師次淮淝晉用謝
玄以兵八千走之堅遂滅亡方堅恃衆自謂投鞭於江
足斷其流亦何壯也逮淝水之敗聞風聲鶴唳皆以為
晉師至又何弱也觀敵人之驕侈殘虐堅之為國蓋不
至此然其輕侮中國則甚於堅天之亡敵在此時矣恭
惟宣諭中丞以直言勁論正色立朝為時王魏凡有識
有知者莫不想望其風采兹緣敵人窺伺漢淮而主上
奮厥武赫斯怒仰稽天時俯察人事分命諸將移屯江
北要害之地以備捍禦重念湖北京西控扼上流特遣
閤下將使事奉密旨撫勞將士體訪事宜其與裴度以
中丞之視征討淮蔡之師異代同符是時考功郎中知
制誥韓愈上言以淮西三小州殘敝困極之餘而當天
下之全力其破敗可立而待然所未可知者在陛下斷
與不斷耳今敵人犯此三忌而是行叛盟殆與苻堅之
寇晉略不少異而况所有兵民往往背叛其視苻堅之
衆百不二三重惟國家養兵數十年斯民之勞敝極矣
必欲息民莫如休兵今乃當應而不應當動而不動當
起而不起則恐一失機會而兵休無時民亦何從而息
也哉不識閤下自出國門以至於鄂千有餘里之遠亦
嘗詢及芻蕘之言乎士卒之論乎聞而思奮者臣而思
報其君之讎乎子而思報其父之讎乎弟而思報其兄
之讎乎民至愚也合而聽之則聖抑亦以退避為是與
非乎以進討為可與否乎范蠡所謂從時者猶救火天
與不取反為之災贏縮轉化後將悔之愚願採斯言以
告於上庶幾休兵息民之有日也干冒台嚴下情無任
紹興八年六月十二日上侍郎魏矼書
之道竊聞之先民有言詢於芻蕘以謂人有所長不可
以其微賤故忽之也之道比緣赴調居於臨安之隘巷
者八十餘日朝夕獲聞閭閻之言似有可取者輒敢以
其所聞上瀆聽覽惟執事擇焉其言曰王倫使金還金
遣使隨倫報聘國家自靖康以來失於議和致兩君北
狩萬乘東巡百姓墜於塗炭迨今十有四年尚不覺悟
又復縱倫賣國引盜入家以闖我虚實排辦館待之具
所至騷然夫金人之為此也利得子女玉帛爾不以吾
之所以館待者過禮而遂已也今有被盜者家徒四壁
立復不自量又從而東借西乞以其所有而夸於盜其
不為盜之招者幾希頃年章誼孫近使金餘人盡留南
京惟誼與近得至軍前稟議今金使之來自合引用此
例留餘人於韓世忠軍中令其使副造朝不惟有以褫
其魄而奪其氣亦足以示朝廷之尊乃若議和則有九
不可而一可之道聞此言如醉而醒如夢而覺因謂同
舍郎曰智者千慮必有一失愚者千慮必有一得兹殆
所謂一得者乎請試為執事陳之父母之讎不與同戴
天兄弟之讎不與同國金人昨犯京師自徽宗皇帝明
德皇后以下悉從播越今兹仙去雖云厭世其實殺之
又况淵聖之與六宫尚囚沙漠四海共憤恨為人子弟
者義當何如此其不可和者一也當唐德宗時吐蕃因
沙堡之敗懼而求和宰相張延賞入馬燧之言請於德
宗從之當時諸將獨李晟以為不可諸相獨柳渾所言
與晟意合曰豺狼之性非盟誓可結已而吐蕃果劫盟
如晟渾言此其不可和者二也和戎所以息民也斯民
厭亂久矣孰不欲其通和而幸其休息哉今輿議乃爾
蓋傷弓之心猶思靖康覆車之轍而懼其復蹈也必欲
議和是咈民心民心則天意也天可違乎此其不可和
者三也頃自車駕南幸金立劉豫於濟南以有中原之
地歲責幣三百六十萬緡豫奉之未嘗少有墜失一旦
以計廢豫盡豫所藏擔囊揭篋倒廪傾囷而去若取諸
懷不煩顧指而我師以君伐臣睥睨累年終不敢進非
金勇而豫怯我弱而豫強也蓋豫已臣事金人則金猶
父也豫猶子也為人子者固不虞其父之見逐惟不虞
其見逐故金得以逐豫如反手之易為豫計者亦初不
謂豫曰汝於金非有父子之親徒以我之廢吏故立汝
以為得志必將與我抗而為己之捍蔽也抗我則所以
事己者不敢不至豫既挾金以抗我則其於我也不復
若金之不虞其見逐也且日夜求所以勝我惟恐其不
勝而見擒是則我之所以不能取豫者以豫視我若讎
而豫之所以見執於金者以其待金者過於親也今金
欲和是以劉豫畜我此其不可和者四也當寶元康定
間契丹以重兵壓境遣蕭劉六符來聘意在劫取關南
十縣朝廷命右正言富弼為報聘之行仁祖重念兩國
生靈之故許其屈已增幣而契丹平逮卒事弼不肯受
賞曰此非臣之本志也嗚呼忠臣之謀國一至此耶今
金無約請和非出於謀則是厭兵而欲結好於我以邀
歲貢從之而遂罷兵則非特不能保其不叛盟而乘我
之間又恐朱克融輩變生不測從之而兵不可罷則不
能不於養兵之外横賦重斂歲供溪壑無厭之求其勢
必至陳勝吳廣之起於秦青犢黃巾之起於漢為禍殆
有甚於此者此其不可和者五也頃年以來諸將非不
進討終不能取淮北尺寸之地或暫得之復旋失之正
使舉大河以南盡還朝廷度其力果能保有之乎與其
隨得隨失不若置之度外以俟其力足以制金徐為進
築之計此其不可和者六也自古中興之主未嘗不因
於險阻艱難惟其履險阻艱難而益挫益堅因能興衰
撥亂而光祖宗之業刷父兄之恥而見稱於天下後世
若周宣復文武之境土漢光之恢復疆宇是也今得河
南之地不足以立國金藉此求和則必天地以要我自
此以往雖使王靈日張軍聲日振尚敢議恢復之圖哉
此其不可和者七也漢唐以來中國之待外夷不過征
伐之與和親征伐則將帥任其責和親則廟堂主其議
今天下之權不在廟堂而在諸將諸將擁重兵據要地
偃蹇自肆視國家之安危存亡如越人視秦人之肥瘠
漫不加意遇緩急則雖請援者駢肩於庭督戰者接武
於塗方且傲睨而不顧逗留而不發曰將在軍君命有
所不受儻從金盟而不與諸將議使金誠和猶恐自疑
而至於潰叛萬一挾詐如尚結贊之意在窺窬是使諸
將得以有詞而不復出兵矣此其不可和者八也李義
琰嘗曰大國之使可當小國之君今主上以休兵息民
為重固不憚臣事金人且以其主為君則其使蓋同列
也若金使援此為言倨慢無禮不知朝廷何以待之此
其不可和者九也然則所謂一可者孰可哉韓原之戰
秦伯獲晉惠公晉遣隂飴甥使於秦秦伯曰晉國和乎
對曰不和小人恥失其君而悼喪其親不憚征繕以立
圉曰必報讎君子愛其君而知其罪不憚征繕以待
秦命曰必報德以此不和秦伯曰國謂君何對曰小人
慼謂之不免君子恕以為必歸小人曰我毒秦秦豈歸
君君子曰我知罪矣秦必歸君貳而執之服而舍之德
莫厚焉刑莫威焉納而不定廢而不立以德為怨秦不
其然於是秦伯說隂詒甥之對改館晉侯而歸之初不
聞其以賄盟也今金誠欲還二帝六宫與祖宗之故地
而為德於我以要我盟曰既盟之後言歸於好各守封
疆世世子孫愼勿相犯有渝此盟明神殛之而無所事
賄夫誰曰不可同舍郎曰子之所言九不可理固然矣
所謂一可乃服而舍之如秦伯之歸晉侯也夫晉侯以
三施不報有負於秦之君民秦伯尚且歸之我徽宗皇
帝初不聞有負於金而生不得反其國死又且要其盟
豈服而舍之道哉使金無所要但以有負我遂歸梓宫
之與天眷猶當愧於秦伯况不如是耶為今日計當以
此意明告使者而俾復命苟惟不從是金無意於盟我
何罪也大抵主和者徒苟目前之安遂忘父子君臣之
義他日儻修先帝之怨亦不過臨時失信敗盟而已夫
信者國之寶民之庇言之瑞善之主也苟信不繼盟何
益哉且自古失信敗盟未有不身罹其禍而殃及後世
者不可不戒也不可不愼也之道今月初四日已嘗具
稟目少見野人區區之意明日遂有無為之行不果再
詣屏著跧伏小舟中念古人身在畎畝心不忘君將次
宜興復紬繹前日臨安之有得於街談巷議者為之書
以獻庶幾有聞於吾君吾相而使敵計無所施焉轉禍
為福實在侍郎一言干冒威嚴無任皇懼之至
