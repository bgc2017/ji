提要
蒙隱集二卷别集類三(宋)
(臣)等謹案蒙隱集二卷宋陳棣撰棣始末諸
書不載惟凌廸知萬姓統譜載陳汝錫字師
予紹聖四年進士官至浙東安撫使子棣字
鄂父以父任官至通判潭州今考集中知軍
劉公挽詞第三首自注稱紹興初先子帥越
與汝錫時代官階皆符當即其人惟譜稱通
判潭州而集中食枸杞菊詩自序稱僕官桐
川又有我今作椽嘗苦饑句稍為不合或初
仕為桐川掾後終扵潭州歟集中有甲子除
夕詩甲子為紹興十四年則猶高宗時人也
括蒼彙紀載汝錫嘗有閒愁莫浪遣留為痛
飲資句為黃庭堅所賞則其家學淵源亦從
元祐而來棣詩乃於南渡之初已先導宋季
江湖之泒蓋其足迹游歷不過數郡無名山
大川以豁蕩心胸與所唱和者不過同官丞
簿數人相與怨老嗟卑又鮮耆宿碩儒以開
拓學識其詩邊幅稍狹比興稍淺固勢使之
然然統各體而觀之雖乏鴻篇實殊偽體大
都平易近情不失風旨較以生硬晦澁為竒
偉以鄙俚蕪雜為真切者其品固有間矣宋
代遺篇日傳日少錄而存之俾談藝家見所
未見亦稽古者所不廢也自明以來選宋詩
者皆未及厲鶚作宋詩紀事蒐羅賅博亦不
載其姓名則原集之佚已久其卷帙多少不
可復考詩惟一篇題甲子其年月先後亦不
可知謹從永樂大典所載按體區分釐為上
下二卷以略存梗概焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
