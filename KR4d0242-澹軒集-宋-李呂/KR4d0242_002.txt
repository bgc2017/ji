澹軒集卷二宋李吕撰
五言律詩
送仲秉赴廷試五首
亂石搜琮璧修梧待鳳凰地靈真間闊世眼但尋常我
友更誰子平生唯此郎連城不當價容易莫商量
霧豹文章異淵鯨爪角雄荒陂寒泣露空谷暮號風突
起能無意平沉未分窮不知貂冕地冷硯破窗中
欲獻琅玕腹君詩有宿盟雲天宸極邃日月衮衣明太
守薦何武諸公傾賈生三山移步到寄語問玄卿
一元誰破碎河洛漏微芬星斗昭乾緯葩華粲地文班
揚渾細事伊傅有殊勲補履非神劒相期敬所聞
元龍湖海士可但着茅廬詩老經從地禹功䟽鑿餘蜀
峰帆影隔郢樹鳥行疎太史行天下歸來好著書
挽昭懷皇后詩二首
㡛御還龜洛禕衣閟鮒隅光華隨渭水巡狩隔蒼梧已
卜先朝祔旋聞反寢虞昭懷千載諡不朽在椒塗
愍冊哀榮絶鮮原卜兆安世家金穴舊大隧玉衣寒何
意簪花柰空遺刈畹蘭神游泰陵廟永護月衣冠
次涪陵游北巖寺伊川謪居嘗傳易於此有鈎
深堂魯直名且書之故寺有四賢像伊川魯直
康節尹和靖
隔江定佳處放艇得幽尋直上雲根徑盡行霜葉林昔
人非避世此地可鈎深何物能熏染幽禽亦好音
癸丑季春上洲頽岸出敗冡冡中有塼云元嘉
二十二年七月二十六日余功曹冡後世子孫
長興冨貴宜賖因題數句
八百年前窆功曹身姓余元嘉兩行字敗甓八分書冨
貴念猶在子孫今已無癡人不修省視此意何如
丁巳三月送周宰行
中郎宜有後餘慶在孫枝學術堪時用公卿半已知五
行人鮮儷四字格尤竒自此官清要毋忘老布衣
予一病七十日心事牢落作詩自解
抱病懶巾櫛自度作黃冠披褐襟便短拖鞋步稍安忘
機任俗薄遮眼把書看未必不為福善乎能自寬
多病
守靜偏多病爭先素不能材非經世具分合出家僧利
路防深穽窮居任曲肱息交休擾擾蔵拙要儚儚
遊希夷觀(觀李阿仙人修道處)
祕館白雲邊來遊記昔年黃冠姿槁甚敗屋意蕭然訪
古知僊裔看碑識漢䥴危欄聊徙倚風袂欲翩翩
楓老丹成葉蘆輕雪作花晚風何處笛疎柳欲栖鴉絶
壁生虚靄晴天點片霞莫教殘酒醒客裏易思家
遣興
天淨鳥飛遠路幽花自香春風吹草木野水滿池塘事
去青山在人閒白日長興來搔白髮微意久難忘
懷黃令裕二首
小齋開卷罷尚友憶黃君語孟能精熟圖書正討論梅
黃風送雨江漲野連雲何日相尋去書燈共一尊
今時求此道篤志孰如君經訓多成誦疑難喜細論利
交甘若醴世態薄於雲須秉歲寒節深推孔孟尊
有感
入務市朝念在家雲水僧善薰妻法喜敬遠女摩登忙
裏且尋靜熱中須放生時時發深省結業莫教增
觀荷
適當寒沼上更在月明中露重鮫珠濕天高奩鏡空參
差千盖綠淡竚數枝紅華髮秋風裏持杯屬老翁
對竹次韻
舉世稱三友無心是此君美花何足竝俗客未應論不
忍疎添月須教勁拂雲晚凉欣對罷借色入清尊
挽上官文季直二首
蹤跡半天下聲名落士林搢紳爭汲引歲月漫侵尋後
軰尊時尚斯人竟陸沉只言餘慶在子舍日駸駸
念昔康強際頻趨几杖前交遊推上行禮遇辱忘年木
落雞籠坂風酸薤露篇空餘兩行淚飄洒對新阡
晚步
薄晚憩高林好風吹我襟斜紅翻鷺翅空碧湛波心雲
塢牛羊下煙汀竹篠深一聲漁笛罷裊裊送餘音
代懷祖上舅氏
天上玉麒麟横秋爽氣新書癡心篤好綵戲日長春直
去攀丹桂須為近紫宸外家多慶事接武有名人
五言長律
絶塵軒
昔年陪仲父杖屨集幽軒門占蹄輪道交無市井言池
邊對棋酒胷次有丘園蟬蛻寒雲斷徑荒春草蕃增新
窗戶改尚喜典刑存結客登臨去茶瓜勿憚煩
七言律詩
歸自南康寄懷朱使君
過盡重湖復過山隂凝忽變雪花團路迷曲折易成遠
風助横斜巧送寒憶昨片帆離渡口特煩千騎駐江干
如今想在芙蓉觀獨據胡床爛漫看
弔霍光
官安胥飲貴仍驕父子同誅韙孝昭博陸時方專國柄
濟隂早已被弓弨老妻安得謀靈嫗劣女剛將冠内貂
白去副封竒禍作後車傾覆更蕭條
七夕次韻
天上佳期歲一來人間急管莫相催鵲橋成後天孫度
雨泣懸知飈馭回兒女歡呼爭乞巧樓臺羅列賸傳杯
欲搜好句陪年少病士慙無工部才
送雙峰聖僧遺像還山
枯木形模酷肖之秪應鐸落自秦時定光爐韛收親子
圓覺門風出自枝韜晦無因觀大用感通猶得見全提
要知取次為霖去便是元初利物機
天章閣成應制次韻
寶構雲屯珍木才璇題金牓倚天開高連色界非非境
光動星躔兩兩台上帝圖書開玉府從臣冠佩繼麟臺
詔音亦許賡宸唱榮勝鄒枚後乘陪
自題安樂行
老於世事盡忘機古廟寒灰閱四時禀賦舊為天地貴
遮闌那許鬼神窺無絃綠綺陶彭澤露地白牛僧大潙
只此瞿曇安樂行從何處覓是和非
絶塵軒
生平雅不樂城市背郭開軒喜再來煙淡山屏青未了
晴曛荷蓋翠相挨倚風柔弱休栽柳照水横斜剰種梅
乘興秖應清坐好此懷難向俗人開
送許尉子雲二首
秦望排空插鑑湖先生氣稟舊東吳胸中今古幾千載
筆下波瀾雄萬夫綵棒垂門姦自肅土神應夢昔何殊
榮歸快作朝天計臺閣歡傳得巨儒
濟人曾現斬蛟手慢學吳門作陸仙雪月精神資句法
經綸器識得天全評君合在羲皇上許我難堪叔度賢
出處相懸同臭味寄懷猶望捧来篇
送陳尉别二首(名次公字子容)
奕世雄題鴈塔名于今父子自師生詞場魚貫真無敵
慶事蟬聯盡有聲雅興莫追吳市隠横飛端繼紫微明
(陸中丞作尉日一夕土地神現夢有云)從來患盜驚鄰里且喜三年鼓不
鳴
試吏誰云百寮底長材元是萬夫雄錐刀壟斷焉能較
涇渭區分獨至公顧我每慚天下拙辱君見許古人風
明年還憶蓬蒿徑身在瀛洲雨露中
天台石橋設茶供
聞說天台髻未髽中年方遂此煎茶不行四十九盤嶺
那見二千餘盞花架壑横空瘦龍脊崩雲裂石怒雷車
他時乞我三椽地莫效曇猷滴兩窪
師正堂二首
物我雖殊理本同算來身教易為功表端豈但日間影
德盛應如草上風作字心君生筆下照人眸子驗胸中
平生得力今拈出尤見操存合至公
頽垣荒蔓幾經霜今喜崇成背郭堂雅欲援琴追宓子
時從退食詠羔羊溪流碧遶如平篆山木隂連不斷行
秖恐詔公臺省去空教南國愛甘棠
投贈錢侍郎端禮三篇
人間富貴豈須論三百年來積慶門名紀太常高大父
氣鍾仁祖外曾孫心存忠孝源流遠義薄雲天色笑温
屈指前時功德軰悠悠誰似典型存
仙風道骨本飄飄萬卷詩書樂一瓢落筆雲烟盤錦繡
滿腔星斗絶塵囂懸知可使邦風美豈但能令國計饒
四海徯公歸致主方今天子舜承堯
天地生成無用軀青箱世業一愚儒幾同海上屠龍術
空守巖前待兔株自信平生非木石誰憐半世混泥塗
幸逢點鐵為金手乞與投身造化爐
上元漫興
天上元宵放月明張燈何苦浪經營一毬積日方呈巧
千片輕綃僅凑成里巷禽呼傾坐去街衢蟻聚側身行
誰人能向循良道何不留心勸耦耕
上元應制次韻
華燈不夜照青春鼇背繒山迥絶塵已遣燭龍啣火炬
更開璧月駐飈輪長疑化國烟霄近未覺壺天晚日賓
知是奎文臨海外賜章今夕寵光頻
遣興
丈夫各自有立志或出或處非一途主父直須食五鼎
淵明元秖愛吾廬佚居自大同蛙井巧進貪前乃盜窬
顧我蹉跎未忘學肯將身世較盈虚
病中遣興
多難從來氣不舒老而多病背攣如足瘍所賴非心害
目眚猶欣見舊書白晝欲眠神思倦青春閒度物情疎
生涯淡薄隨時過他是他非莫問渠
詩勉粹夫進學兼示諸子
閒憶當年闖孔門未能無意覺斯民浮名浮利雖關命
多病多愁故惱人九十春光渾易老二三子者莫因循
老夫耄矣誠堪笑何惜同來試問津
吉祥寺舊名永壽初李昇為徐温養子徐知訓
不能容置酒欲殺之行酒吏刁彦能以手爪昇
悟而迯伏此寺山谷作記無咎書
招提一徑入垂楊翠竹千竿粉籜香正要銀絲好看客
不須雪乳苦搜腸興亡徐李一彈指文字晁黃兩擅場
八十老僧無箇事猶將經卷佞空王
感興
聚滅元同水上漚癡人貪着不知休生便當路栽荆棘
死代羣雛作馬牛上隴計全謀蜀道長城功半廢沙丘
古來大手猶如此只合將心向内求
見菊
病夫省睡起凌晨遲菊朦朧破萼新雨細正應添潤澤
煙輕尤覺長精神近來霜重傷禾死幾見民憂灑涕頻
却是東籬賸黃菊不堪易粟當金銀
庚戌仲春携小子訪别晦翁過親友江清卿之
門其嗣子尚幼不果見次早道經江清卿墓下
悵然有懷
肩輿兀兀度山村細雨凄風日易昏問店舊曾來托宿
支頥今覺頓銷䰟故人委蛻荒春草倦客空懷合暮雲
古木隂連藏小隠招呼無復笑迎門
次黃象之韵
疎山元是讀書山(碑云逸士何仙舟讀書處)相望麻姑舊醮壇梵刹
雄誇今日勝隠居誰作故人看閒随米運川涂迥喜入林
亭境界寬我已經營謝公屐竚君好去九遷官
借用鄧彦高韻
性學絲毫未易通醇疵何敢議軻雄文章事業須年少
朴鈍情懷屬老翁閒把笑談窮物外漫裒今古着胸中
觸來方寸有餘地喜到小齋緣素風
憂旱
田圃如燔木葉黃火輪從早出扶桑佇觀罪已侔湯德
更願求言舉漢章冤死豈能無孝婦當烹應復有宏羊
可憐野老吞聲哭此意何由逹上蒼
送王晉卿赴廷試
怪底先生思湧泉少年筆勢已翩翩馬嘶長道空驤首
龍擘滄波竟上天分付風雲身九萬更看禮樂字三千
期君未可班行去細聽臚音黼座前
送黃元董赴廷試
江夏無雙最擅名君家羣從總能文丹枝只為一門種
黃卷仍收再世勲天上鴛鴻方接武眼前駑蹇漫成羣
蜀軍自昔鋒尤選一戰憑君靜楚氛
送郭順之赴廷試
半生鐵硯不償勞攬鏡驚心已二毛縳虎正須還老手
插貂未肯付兒曹九天日月披晨翳三峽魚龍息夜濤
聞說西湖冠天下水光山色動揮毫
送楊文赴廷試
只今冠蓋盛諸楊連歲科名屬雁行筆下戈矛吾退舍
胷中珠琲海傾蔵雞羣有鶴人誰識熊掌兼魚子厭嘗
一振斯文千古事憑君更為引天潢
送楊道父赴廷試
每念先游嘗慨嘆於君先世最周旋神駒墮地真千里
老木蟠空已百年此去漢庭應籍甚向来蜀産久蕭然
錦衣歸日烘晴晝應與萊衣巧鬭鮮
送趙勝仲赴廷試
過眼紛紛亂驌驦誰知龍種不尋常更生學苦藜分照
長吉詩多錦作囊已作怒鵬横絶漢更隨鳴鳳集高崗
天將一第酬寒士分付宗枝亦有光
贈畫師郭叔詹
蚤覺儒冠多誤身聊工傳寫養偏親丹青遊戱臻能事
造化生成羨逼真筆下豈皆行路軰眼中誰是築岩人
會當詔作雲臺像畫手惟君妙入神
喜雪應制次韻
嘉平瑞雪映蒼華寒涷河源萬里沙貝闕珠宫眩雲海
瓊林玉樹散空花先春知為農祥應澤物深隨德意遐
不隔寵光迴寸草何妨梅柳自萌芽
追挽劉平父二首
奕世旂常記姓名屏山道學藹餘馨流風與世為標的
好義於君見典型琴韻祗求追古意吟懷偏喜旁林扃
相逢恨晚情猶厚悵望音容隔杳冥
高才入用合求聞却向丘園號隠君馳騁古人真我事
泥塗軒冕付時人黃粱未熟驚塵世白璧空埋慘暮雲
賴得相門餘慶在諸郎峙玉正詵詵
登一覽亭有懷亡弟成老下世
半年懶向此經行上已重來雨乍晴三徑就荒春草合
一亭依舊暮山横悵懷丘壑空陳迹極目園林不勝情
老境何堪風斷鴈倚欄揮淚咽溪聲
代人次韻
當時選勝入經營杖履寧論隂與晴丘壑只應胸次有
溪山故着面前横可憐永隔笑談樂何况從來兄弟情
峴首人登休墮淚攪林風雨作秋聲
宣和殿新竹應制次韻
千竿倏忽散層雲疑有風雷為駿奔峻擢已應煩地媪
巧裁仍復借天孫已驚虎豹留皮處更看龍蛇起陸痕
(一云晴飈瑟瑟吹筠綠瑞露深深染籜痕)聖主工夫同造物坐令温詔發霜
根
題游少張逸老軒
勞生著意在榮觀炊熟黃粱萬慮寬溢目琴書聊自樂
半窗風月不吾慳從誰更覓安心法回首幾經行路難
料想已能同水鏡任他胷次九疑山
代人挽妻父號道者
里閈推高足善良不才何幸玷東牀修容方喜超賓館
奠雁翻成舉酹觴晚鐸飄聲空有恨酸風吹淚不成行
諸郎頭角多餘慶褒贈行看為顯揚
癸丑七月十九日以老病分任諸子以家務因
為詩以示戒
子舍分勞非獲已息肩養疾樂閒居家傳道義頻加意
俗愛便宜莫計渠要是人人躬孝悌更令世世飽詩書
從今光大成吾志可免時稱賤丈夫
