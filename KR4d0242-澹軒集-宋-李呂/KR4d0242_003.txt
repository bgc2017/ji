澹軒集卷三宋李吕撰
五言絶句
復齋學者
孟氏求放心羲易戒迷復可嘆聲利場紛紛競馳逐
潭溪釣者
踞坐魚磯上無心同狎鷗敲針漫勞力故爾投直鉤
卧雲樵者
山深成獨往伐木聲丁丁莫作爛柯客長年玩一枰
老圃拙者
春蔬含綠滋荒畦自鋤芟萬事付一默維摩許同參
雲莊耕者
莘野樂堯舜谷口豈其鄕自是不可掩區區非近名
題七者寮(為劉平父作)
瑩心冽寒泉砥節介如石本無市朝念自與紅塵隔
題東寮
羲和鞭日馭發軔自暘谷道人耕寸田開窗納餘燠
止宿寮
所重一言契寧懸千里期他年風雨夜還意劇談詩
山臺
蠟屐恣幽尋未能得其要登臨一放目千峯供爼豆
寓齋
萍梗天地間初不異萬物可能發深省惟有一事實
觀善齋
羣居有深益相視無餘事此道存諸中瞭然見眸子
和邑宰張元若酹月亭詩四首(亭乃大寺寨廵檢廨舍)
太白邀月飲秖許老坡會汗漫赤壁遊浩歌邈相對
周郎佳少年定覇在一戰勉哉志士心分陰疾如電
古人有大志聞鷄非惡聲信知酹月意與此同條生
明府命世才宇量特閎遠為名江上亭拈出句中眼
橘香亭二首
滿林飽風霜千奴列亭下未許吳姬手藉此長聲價
花落飄碎瓊果熟染黃蠟張君鼻觀間莫著蘭麝雜
鐡笛亭
孤吹人已遠横笛處猶在清名欣有託奔雲放天籟
井泉
山溜碧泓澄清甘歸色味儻逢張又新應不落第二
禪友
寄語同參人切忌隨他轉若向句中尋相逢不識面
棋友
閒尋十九路坐斷千萬心運甓何為者當知惜寸陰
琴友
金玉聲清圓鸞鳳勢翔舞重是古人風勿效兒女語
文友
摛辭氣為主盛氣理或差大音等韶濩小巧同春葩
題君山觀招真閣六首
蠟屐發興屢幾為春泥阻此行不作難霽色隨步武
數峯碧㠝岏烏君成道山仙遊杳難問空鎻白雲閒
雙蔓正排空云是玉真府採芝何許入忽此駕修羽
觀宇藏山崦昔居火宅僧因緣有時節羽服奉香燈
翬飛新樓臺像設舊金碧焚修人已老倚杖對山石
彩侍過丘林星行忽一周春暉今已矣涕淚不能收
巢雲
幽棲寄山隈欣賞亦何有時許巢白雲紛然入窗牖
上黃端明夀詩以竚期三入後一品見玄孫為
韻
英聲久飛揚寰海共傾竚學者仰泰山蒼生待霖雨
器識誰能及功名自有期一朝聞正論親切在彤墀
獻替先其大從容接每三但知言謇謇肯顧府潭潭
仗節朔庭回建議光明入盡得強敵情何人敢輕襲
僎升時許同孟馬寧處後人特誦謙光我獨知德厚
姓字本無雙山林今見一動必合禮經心焉在王室
温旨再褒榮王人就咨諗早晚詔公歸餘波潤羣品
骨秀類天人神清若巖電夀與山嶽齊造物兹可見
賤子甘藏拙無心學草玄自然多坎壈不是樂盤旋
阻陪稱夀席想見醉芳樽嘉慶宜圖畫簪紳徧子孫
瑩心泉
修綆何妨汲羸瓶不自任從渠清徹底伴我歲寒心
漁艇
撇烈非為魚流行本處山白鷗正得意相逐過前灣
自警三首
愛之能勿勞忠焉能勿誨彼有不受者善意翻成累
當仁貴不讓見義忌無勇今人無魏顆勿望渠形夢
嬖人排孟子通國誚匡章内省倘不疚青蠅徒自忙
椿逕
栽培護靈根夾道若車蓋坐待八千歲儼立風雨外
題破石鋪
往返數百里上下幾重山僕僕利名客不知行路難
茶竈
中坻出盤陀曲突非刻畫仙翁碾玉塵盈甌試春色
溫泉
陰陽分二氣鈞播立萬物泉脉或寒温初非擇地出
太檏一已散人偽日滋彰持彼炎涼態指目為温湯
匡廬發源初絶景廼如許尤幸遠市朝不遭豪右取
懷哉經始心與世共遊賞為語往來人莫起驪山想
題吳仲微常齋
逹石情忘倦移山志必通朝朝勤甓運井井策新功
七言絶句
和吳微明疎影横斜水清淺七詠韻
深叢茉莉香有餘穠李爭春俗不除借箸推排風味勝
尖新莫向小梅疎
避俗淵明心會景秪詠孤松秀冬嶺爭識槎牙竹外枝
月上空階間金影
倚竹風神不勝情裁雲刻月鬭輕明澄鮮秖合騷人惜
懶對紅塵肉眼横
嶺上休將貝闕誇江頭聊比玉川家箇中真趣誰能會
獨對回風雪陣斜
碧澗潺潺暮山紫閉關危坐心如水窗間微見一枝横
鼻觀得香尤可喜
勝賞須傾竹葉青此花元自聖之清翻思杜老尤躭翫
野水横吹當酒行
斜入茅簷如有恨高情每賴吟題遣要知調鼎會有時
且占寒溪照清淺
秋旱
天公作意雨垂垂風伯顛狂散萬絲執法若能誅首惡
更將京觀築鯨鯢
伏承伯丈人待制侍郎九重渙號三聘鼎來促
裝戒道即膺爰立謹吟成送行詩五絶句繕寫
拜呈
漢庭得謝久縣車松竹蕭疎護葺廬爭奈蒼生待霖雨
未容安石愛幽居
嘉謨豈但國蓍龜舊學端為帝者師聖世欲收仁義效
行看平步鳳凰池(公有是夢)
孟子正心邪說息昌黎首唱六經明可憐後學多趨末
重振斯文藉主盟
膴膴周原二百州欲圖恢復豈難求既煩元老為時出
但願宣王益内修
梅花映雪送征鞍要伴先生耐歲寒收拾好歸調鼎用
春來枝上已含酸
送千二十姪五首
江頭片片玉梅飛嶺路迢遙雪正迷乘興為誰騎馬去
不辭迎凍散雙蹄
賢哉東道世崇儒愛子尤專擇楷模責望要須精舉業
未應道義略唐虞
紛紛世態利為言此道誰人識正傳為己為人宜兩盡
莫教渠笑舍其田
江左風流久擅名成章擲地作金聲清新俊逸俱難及
若比前賢更老成
却喜君知取友端詩情遊戱志睎顔更煩為說開三逕
安得斯人數往還
和感懷韻
四時迭運春復冬莫把窮愁蹙兩峰牢掣鼻繩休放却
鏡中已失舊時容
象之晚坐有感次韻
丈夫不作宋玉悲珍重陶潛菊一枝寄傲北窗緣底事
只應真趣少人知
題長灘鋪
一丘一壑吾臭味真是真非孰有無月笛煙蓑秋正好
急須歸釣渚溪魚
千四一姪見贈笻竹杖以詩謝之
常瞻南極畫圖中夀相偏宜九節笻珍重阿戎來寄我
慚無林下老仙風
澹軒
窮耽世味不期驕安得羹墻暫見堯未到聞韶飽三月
且求陋巷樂簞瓢
代人上建守四首
潛藩雄鎮七閩頭親覩賢侯利澤周不借寇恂留穎尾
却教郭伋再并州
可怪鄉風最不情生兒不舉世相仍自從節省歸新歷
添得王民幾萬丁
鄂渚纔來便救焚富沙拯溺濟飢民從容妙得調元手
好轉洪鈞拱帝宸
悵懷往事我何知作興重來觸緒非無地可畦家十口
蕭然相對欲誰歸
題君山愛松軒
嘗愛山間老喬松棲煙宿雨盤虬龍道人所愛偶相似
許我來此聽松風
辨義豐老人師傅聞疑大乾事迹
義寧欲末隋鼎遷解符西泝心悠然沉舟甘作夷齊鬼
不與宇文同戴天
游鉛山石井
碧玉罅中仙洞府玻瓈無底涵煙雨好將潤澤天下施
沾溉寧論數千畝
次蕪徽明諸公韻三首
鏡中已失舊時容懶問春來白與紅君為花愁成獨醉
餘醅何惜命鄰翁
未許酴醿浪得香殿春時出一枝芳從他百卉隨風舞
獨立晴天試豔粧
黃雲看即變成秋春事餘寒得少留此去浣花猶遠在
誰人能為作遨頭
過孝義亭作詩寄歸代書
經夕離家行百里山椒一上一回頭此來頗快凝陰相
寄語妻兒勿過憂
登徐孺子亭
昔賢久矣埋黃土獨有清風翳環堵曾將一束奠生芻
今與遊人閙歌舞
簡龔令望
乘興來尋老樹村接談才秖叙寒温翻然掉臂凌風去
何似王猷不及門
南康道上
穿山深徑如行巷拱道喬枝欲化龍開闢從來年代遠
不知過盡幾人蹤
復聞杜鵑
憶到盱江聞子規五更自在勸人歸而今俄起蓴鱸念
不為山禽說是非
宿洪氏南軒
馬乳龍鬚方壓架玉簪羅蓋漸平堤朅來頗釋塵勞念
况有清風入枕幃
懷烏山栢庭僧宗文
清風明月休論景翠竹黃花不離禪好箇趙州關捩子
陶潛欲辯已忘言
遣興
一身欲着自無處萬事不疑心始閒僕僕紅塵皆苦相
何時挾策過東山
贈朱少南别二首
外貌休尋餖座梨應知石裏藴瓌竒從来善相書前史
為識英雄未遇時
朱君精到古人趣踏遍東南稱獨步秖今應詔非乏材
預煩拈出棟梁具
己亥出南康宫伯稱以詩贈行次韻三首
誰憐甲子混泥塗老鈍何能展壯圖方恨此行垂槖去
辱君贈句當駢珠
丹楓攝攝掛晨霜笑指匡廬路許長且喜眼中無逐臭
自然心地發清香
君才端可用於時努力行將徹主知出處到頭皆分定
相期於道不湏離
