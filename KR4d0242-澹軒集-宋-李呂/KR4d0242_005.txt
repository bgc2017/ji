澹軒集卷五宋李吕撰
序
送周術士序
周公系出某少落魄不事家人作業持其術曰三命曰
五命翺翔江河涉二浙走巴蜀間一歸閩粤其足跡所
逮幾半天下行萬里而未厭也從士夫遊世所歆豔者
鮮不識也一日袖手跂於衡門之右會余送客揖而進
之澹軒道所由來頗自衒其術之精因謂之曰余少也
不無意於速化選耍數竒退而自屏於無用之學亦有
年矣子之術神余何以子為問試取一二親舊五行叩
之凡他人以為肯綮者周輙迎刃而解辨析品藻若無
凝滯至其巧發竒中坐者為之激節噫周之術可謂不
苟然者矣惟天降衷在人受之而為命故曰能者養之
以福不能者敗以取禍此古之所謂命也今之談命者
其學蓋自司馬季主時已有虛高禄命等語後人又推
廣其道於是以人始生年月日時會而觀之而休咎生
焉至於支干五行錯綜萬變運式布棋星推歷卜分寸
薄厚冥搜造化刑殺所臨或遇而為福貴禄所會或陷
而為禍卒然未獲其指者比比皆是必也窮年皓首其
閱人也衆其取類也多然後察往知來如衡之於輕重
度之於長短秋毫不得而隐也然猶有賦稟殊異分野
乖宜毫釐之差眩目惑心庸有未盡者焉嗚呼如是其
難也要其所歸特不過逆數之一耳非向所謂命也觀
季主所以曉二大夫使之茫乎失色亦必有道矣夫鍼
膏肓而起痼疾求有益於問命者將不止於此子盍歸
而求之壬寅首夏序
烏洲李氏世譜序
初祖自唐末卜居光澤之烏洲卒葬本村世號員外墳
墳園占地從廣所抵伯祖長官嘗慮從官轉徙為隣畔
侵併具言於邑大夫給據以照屬朝廷舉行經界里正
行量步畝又狹於當時所載姑附見於刪定之砧基歲
在己丑某嘗率宗族環以版築辛卯之春北溪泛溢墻
悉浸仆基石僅存其兆域之内凡有二冢居其中者特
大數十年來墳土消落冡面之塼畢露塼側有文曰咸
通五年二月葬其左者差小文曰咸通二年某月葬或
有李家冡三字然世系悠悠傳錄不一考於高曾以來
誌墓之文或云有穎者出於青州之千乘或云唐大中
間都官員外郎頻為建州刺史有惠愛卒官下時邵武
光澤未升郡縣穎建州境子弟有不果歸者留居於此
自大中改元咸通適其時也質之本傳時有不合豈登
載之闕歟為之後者疑以傳疑迄未有以取正也迨紹
興戊寅送婦翁之官御史府道出雲際邂逅族人季英
者備言少時及見其家舊譜則云初祖公逹偕弟公遠
實南劒望姓以事往來吾里有高公者豪據烏洲館二
公於别室竒公逹妻以女高無子罄其貲以奉焉三者
之說未知孰是要之雲際所聞頗詳首末差若可信今
譜目之曰員外從長官公文舊稱也自昔相傳初祖之
後分𣲖為四是則同考四子名皆從走咸有隠君子之
操當唐末喪亂避難散處以蕃以殖曰超北徙雲際得
建安劉侍郎䕫所撰仲權墓表則曰超生朱朱生德榮
德榮生巽巽登第太宗朝仕至度支郎中際山以南李
其姓者悉超之裔也其東徙邵武之將渠之久里曰赴
曰越皆為茂族大丞相綱父子兄弟聯芳接武蓋居將
渠焉曰起世其先廬主產業不樂徙吾族其後也吕丱
角侍諸父聞講道舊事奉常公與仲權之孫演友善同
處太學相謂兄弟又於外村上官必發家得奉常公與
其祖判官名晉卿内簡目其妻李為大姐者亦視仲權
為祖父以此推之仲權正與司空同行又聞之從叔父
字興祖嘗言於鎮嶺族祖恩州故笥得片紙若祝文文
藁者稱戶曹之父大公祖則十公二妣皆危氏以仲權
墓表考證世次十公當名為起昔洲之艮維有墟墓環
以石居人皆曰公墓又北直戶曹故址變為灘磧久矣
惟公墓在近歲溪東民李與兄弟剏田于故溪中纍石
以障水水勢益西灌嚙公墓且盡時登仕刪定二父猶
無恙遷之上蘭口其存者内棺底蓋而已朱墨間錯漆
色儼然太公葬浮際原長官嘗侍奉常公一拜其下後
無識其處者戶曹有鄉行三長列上得王氏版命凡三
鎮之曲直取决焉五季間人家質賣劵契經印押乃可
施用辛亥劫火之前尚及見之司空在太宗時部民兵
督餉轉海溺水死少已志于學五經皆手抄廷評公少
孤刻苦自立學益富作詩得少陵句法自是烏洲之李
遂與聞家代不乏賢焉若夫得姓者必出于隴西至于
命氏之由蟠根奕葉則備見于典膳丞延夀之序傳兹
不復列云時大宋淳熙四年歲次丁酉五月二十六日
甲午裔孫吕謹序
諸子命名序
吾家徙居烏洲世載禮讓垂三百年高祖廷評府君高
蹈林泉寓意詩律聚書教授澹然無營曾祖太常府君
以豪邁逸羣之器鼓篋遠近遊學成登進士第年才二
十有九仕雖益困而惠施則廣篤生三子其仲與元祐
諸公上下議論是為黨人其季則吾祖九府君以孝悌
然諾信於鄕里先考奏名進士府君少而苦學處閨門
不違父道出而遊庠序與四方士大夫遊見者畏服其
遇人之急義而有信其臨事敏明而有守夫人皆知之
吾不足以知也吾不幸早孤奉素業粗不敢失墜咨汝
諸子可毋念汝祖若曾高若遠祖之為乎吾不足使汝
學也吾今命汝以名表汝以字姑述在昔聞於祖父之
訓明以教汝汝列聽勿譁曰紹祖夫保家之主固已難
矣彼菑穫之喻非廣阡陌也堂構之辭非侈居室也肆
前修之立身行事垂範將來汝既知之高山仰止景行
行止徒知而徒言豈若躬行而允蹈之也其字汝以景
行曰懷祖夫孝始於事親終于治國平天下人能以深
愛之誠心推而上之則知尊祖故知父而不知祖不足
以言孝孝不備則本不立矣祖乃生人之本孝乃為人
之本有本則放乎四海可也其字汝以孝本曰閎祖六
經皆載道之文諸史皆應變之迹學者之所盡心吾人
號為本務汎濫無統適足自亂博學詳說莫知其要非
古人之所貴也其字汝以守約曰相祖行成乎身功加
乎民非必處也隠居求志行義逹道非必出也然上下
進退神龍不能違其時行止久速聖人必曰當其可其
字汝以時可曰襲祖君子居其室出其言善則千里之
外應之故一出言不敢忘父母苟為不然則忝爾所生
忝所生則忝厥祖忝厥祖則惡名隨之矣其字汝以世
譽曰壯祖夫壯非君子事也故小人用壯君子用罔然
興事赴功類非懦弱之所能詩不云乎克壯其猷史不
云乎老當益壯言壯則有盛大之意故有大者不可以
盈志愈大則心愈小為近道矣其字汝以處謙噫善人
不善人之師是以蓬生麻中不扶自直吾今教汝不於
其他特不過稱吾父祖之行事與夫所以責望於後人
者述為訓誡命汝名字俾之覩名思義可謂待汝不薄
矣惟其有之是以似之汝等氣類克肖資以進修充以
器識庶幾乎不墜其緒也捨此則為自暴自棄矣書云
惟狂克念作聖唯聖罔念作狂是知狂聖之辨亦念與
不念而已故曰差之毫釐繆以千里宋乾道九年癸巳
八月初一日書
代縣宰社倉砧基簿序
今社倉之制其說有二曰儲米以備賑貸之用也斂息
以資舉子之給也向者崇安開糶倣隋唐舊制而創為
之蓋倉以社名則賴乎里之人相與推行而不涉吏手
故實惠稍孚而弊端迄塞余涖邑數月適連帥趙公封
示崇安條畫俾視效而舉行之會里有處士李某余始
到官知其人焉一日以其事謀之寮友與夫鄉人之善
者僉以李為然遂造門而問故李曰吾邑東西不及百
里南北相距加二十里中多亂山可耕之田僅得三之
一故樂歲則粗可以給一有水旱之變則食為之不足
於是溺子而不舉者俗誠有之賢令尹得不為之長慮
而使之知父子之親乎又况闕米於新陳之未接則憂
不在鄉而在市蓋販者無千金之積停者無三日之聚
鄉人挈擔石以趨市少則有踊貴之患甚則有不繼之
憂官盍有以為之備乎然捐米以惠人非買田以規歲
收之入儲米以備糶非建倉以别在官之廩則不可以
圖久於是議以克合迺詳視崇安之成規講究吾邑之
所便增損而行之惟其所當凡買田建倉官出緡錢二
千而糴米所直數亦稱是李又推擇其鄉之士八人任
鄉官之委以與民附籍縣復委官措置以示公私互相
維持之意幽遠之民始而疑來請者尚寡中而信歲終
計之已支百斛今買田之外益以沒入之産亦既三倍
所收矣所儲千斛若糴以時直而出糶以平價雖歲稔亦
蒙利焉夫不規剰利以糶則可使常新取諸歲收而與
則可以持久由目前觀之若可以詔後而貽遠矣獨念
夫崇安創始之制倡者里人而官為之應故其成若難
而久非所患今吾邑舉行之方官始倡之而里人為之
助矧其設施各務得宜則其事跡容有小異至於救民
於壑為國添丁原其用心則未始不同然念牧民之吏
率以三歲而終更斂歲計之餘錙銖而積其所成立僅
止於此至於增光潤色自此豈無與我同志者吾邑之
利未見其已時也雖然百里之治欲民化而俗善兹特
其一端耳若夫富室之兼併豪民之武斷惡習相染而
敝民間出頽風相仍而敝事時生必將講明治化拔本
塞源以成禮義之俗則余之所以望於後之君子詎止
於此耶姑摭建置本末出納條例悉列於冊著為砧基
簿且復為之序以冠其首用詔來者使公私皆得以稽
考焉
會族講禮序
某比見吾宗生聚日蕃至講禮之時特不過冬年兩節
而已惟會面之期如是其疏所以異於路人無幾又况
其間傲岸簡忽不能推見根本苟且自便居幼惟憚其
長之見則矙亡而題其門居長或見其幼之來則戒僕
以拒其謁遂使服屬未遠累年或不一見異時邂逅或
不相識風俗至是亦已頽矣故嘗與衆僉議高祖大理
評事府君高祖母光澤縣君實大吾族其别三祖曰朝
請大夫府君曰河源主簿府君益封殖之今本村上下
東門裏外及邵武磨灘居者皆三祖之子孫也今欲每
遇冬年就族人之家稍寬廣者設廷評光澤及三祖之
位供以香燈酒菓紏合族黨上自吾兄弟下及諸曾其
日已刻咸具盛服(或公服或襴㡤或衫帽或小衫各隨其宜但不可用道服背子)相率
畢集尊卑以列薦獻如儀然後自尊及卑逐行講拜就
坐茶湯成禮而退于以尊祖于以合族使子子孫孫咸
知其所自來且知族屬雖廣而同出於一氣也則事長
慈幼之道不下席而得而親睦之風將不勸而自厚矣
嗚呼自廷評公至吾兄弟凡五世自吾兄弟至諸曾又
四世矣合今四世自勝衣以上略計幾二百人族姓之
蕃求之吾里殆難其匹既蕃矣又能世其素業久而不
墜抑又難也欲其素業久而不墜舍禮何以哉然則兹
會之設其繫吾宗之隆替甚大豈曰小補之哉今議本
村東門兩處每節各委謹幹子弟二名掌其事前期徧
具咨請量收少錢備香燈酒菓之屬措置器具坐次詰
朝鋪設務在整齊衆集贊導薦拜毋得差紊仍署簿一
扇逐節開具與會之人行軰年甲及行禮節次取尊長
簽押事畢差定後次掌事付之交管及真像器具等悉
令藏去毋致損壞其與會者若有疾患死喪急幹遠出
等事不果來者許前期具假狀報掌事者照會其有傲
岸簡忽苟且自便托故不至是不知宗族之誼在所不
齒如此庶幾可以持久凡我同志念之重之
送吳必裕序
吳必裕長年斆學僅支菽水之奉囊無餘貲瓶無儲粟
人所知也今春遽失所怙惟是附於身者正未有以處
賴故端明黃公揮金濟辦得就木焉在殯且久必裕索
居四壁骨立容瘁茫然復無以為葬一日問策於李某
某曰必裕故家大乾之中坊世號著姓内外婣黨蟬聯
甲族固不少矣其間豈無高誼薄雲如端明公之用心
者必裕試一叩之脱遇一人盡捐麥舟則子先君之事
濟矣不然集衆腋以成裘必裕猶當俛首為親不憚於
屑屑若家於喪則不可也必裕勉之哉
送龔伯成序
龔一新伯成漂汎不偶比丁内艱而堂有㗳然之老零
丁窮瘁苦無以自存昔原壤之母死夫子不以其遊於
方外猶助之沐槨曰親者毋失其為親也故者毋失其
為故也今伯成以文學授徒四方俊秀從而與之博約
宜亦不少况親故在東阡南陌者聲相聞也烏得不為
之動心哉凡諸往來能隨力薄助俾死者有歸老者有
養斯亦古人患難相救恤之意子勿謂當世無其人焉
因行試以此叩之
與四八姪序
族祖南恩州房近來孫枝凋零尤甚其有者四八姪而
已年雖過中或尚有嗣續之望近議定牛嶺高氏為進
舍夫斆學者所獲僅了定禮許以年下畢結茫然未有
其貲吾宗敦睦有素非他人比不免徧詣懇投能隨力
助成之是亦義舉此姪家無四壁族中前時吉凶徵逐
皆不暇講其或追念於此量施以為之報則索我於枯
魚之肆矣
與六七弟命子名序
余從弟季嘉年四十有三實始生子為伯祖父提舉公
之曾孫公在元祐間以論事得罪入黨人籍去今八十
許年而爾之子始生謁名於予予命之曰挺字以嗣直
取魏鄭公古之遺直其後魏謩挺挺有祖風烈之意願
吾弟勿以貧故謹教而成立之則謩之事業將復見於
吾家兄老矣所以期待於爾父子者不淺尚克念之庚
戌十一月十七日長至澹軒翁述
