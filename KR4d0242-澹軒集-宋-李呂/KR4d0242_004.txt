澹軒集卷四宋李吕撰
詩餘
一落索(送游君安解緜竹尉)
琢成玉樹誰解著雲斤月斧短箠羸驂樸&KR0554;一懷塵土
嘆雄圖傷别緒主人不語花能語苦欲留君不是留
君處碧落紫霄樓觀參差烟霧一樽空鴻鵠舉
浣溪沙(潁上即事)
章水何如潁水清江山明秀發詩情七言還我是長城
小小細花開寶靨纖纖玉手見雲英十千名酒十分
傾
念奴嬌
海天向晚漸霞收餘綺波澄新綠木落山明真箇是一
雨秋容新沐喚起姮娥摩雲撥霧駕此一輪玉桂華澄
淡廣寒誰伴幽獨不見弄玉吹簫樽前空對此清光
堪掬霧鬢風鬟何處問雲雨巫山六六珠斗闌干金沙
澄淺影轉西樓曲此情誰會倚風三歕横玉
前調
素光練静照青山隠隠修眉横綠鳷鵲樓高天似水碧
瓦寒生銀粟千丈斜光奔雲湧霧飛過盧仝屋更無塵
翳滿軒風撼梧竹誰念鶴髮仙翁當年曾醉賞紫巖
飛瀑對影三人聊痛飲一洗離愁千斛斗轉參横翻然
歸去萬里騎黃鵠滿天霜曉呌雲吹斷横玉
滿庭芳
光拂星揄輪高金掌暮烟飄盡澄空素娥幽恨霜豔洗
鉛紅醉把摩雲妙手教纖翳不點青銅知多少天高露
冷爭占九秋風歌鐘邀勝侣園攀瓊樹簾捲珠宫算
庾樓吟賞今古應同多謝秦娥絶唱聲聲為飄入雲中留
仙住莫教清影容易轉梧桐
卜算子(警悟)
心空道亦空風静林還静卷盡浮雲月自眀中有山河
影供養及修行舊話成重省豆爆生蓮火裏時痛撥
寒灰冷
醉落魄(有序)
予病足置酒圃間江梅漸開不能一舉爵對
景呻吟因效山谷道人陶陶兀兀之句法其體
作此以遣興云
休休莫莫當年不負西湖約一枝初見横籬落嚼蘂聞
香長是醉鄉落魄而今對酒空斟酌老來多病情非
昨誰人伴我臨東閣冷淡吟懷猶可追前作
朝中措
展屏山色翠連空瀟洒冠閩中背郭元無塵事披襟時
有清風君侯雅致臨流句麗愛月情鍾樂府直追歐
老堂名新自陶翁
前調
堂成開晏日無空景占四時中畫棟翬飛星漢彫欄鎻
斷花風薰人和氣清談四坐雅量千鍾早晚催歸天
仗往來還記溪翁
鷓鴣天(寄情)
臉上殘霞酒半消晚粧勻罷却無聊金泥帳小教誰共
銀字笙寒懶更調人悄悄漏迢迢𤨏窗虚度可憐宵
一從恨滿丁香結幾度春深荳寇梢
前調(謝人送牡丹)
甲帳春風肯見分夜陪清夢當爐薰尋香若傍闌干曉
定見堆紅越鄂君雕玉佩鬱金裙憑誰書葉寄朝雲
蘭芽九畹雖清絶也要芳心伴小醺
沁園春(歎老)
射虎南山斷蛟北海恍如夢中念少年豪氣霜寒一劔
清時功業月滿雕弓年去年來成底事已一半消磨成
老翁那堪更病為城遶愁作兵攻無悰慵語西風正
獨倚危闌送塞鴻道酒能消遣酒因病減歌能消遣歌
為愁濃大造不將爐冶去萬卷詩書寧憤窮都休問且
試彈綠綺閒和秋䖝
木蘭花
沉吟不語晴窗畔小字銀鈎題欲遍雲情散亂未成篇
花骨欹斜終帶軟重重說盡情和怨珍重提携常在
眼暫時得近玉尖纖翻羡縷金紅象管
水調歌頭(和伯稱)
山雨喜開霽爽氣滌煩襟晚秋丹葉飄墜籬菊散黃金
徙倚關河凝望回首光陰輕駛倏忽二毛侵須信人間
世莫放酒杯深一星子名與利漫浮沉塞翁禍福無
定此理古猶今妙處秖應親到外物從渠舒卷出處我
無心袖手無新語洗耳聽清音
鳳棲梧
一歲光陰寒共暑一日光陰只箇朝還暮有物分明能
喚寤晚鐘晨角君聽取擾擾膠膠勞百慮究竟思量
沒箇相干處只有一般携得去世人喚作閒家具
點絳唇
去歲天涯一燈閒作幽窗伴酒來須滿不待傍人勸
今歲天涯又是年華晚凄凉慣問天不管只我何曾管
調笑令
掩袖低迷情不禁背人低語兩知心烟蛾漸放愁邊散
細靨從教醉裏深小梅破萼嬌難似喜色着人吹不起
莫將羽扇掩明波灔灔光風生眼尾眼尾寄深意一
點蘭膏紅破蕊鈿窩淺淺雙痕媚背面銀牀斜倚燭花
先報今宵喜管定知人心裏
前調(飲)
摘蘂和香滴得成更將白玉琢飛鯨殢嬌一任香羅涴
更折花枝作令行香浮金鱗翻蘂盞笑裏桃花紅近眼
粉壺琥珀為君傾弄翠挼紅歸来晚歸晚思何限玉
墜金偏雲鬢亂傷春誰作嬉遊伴只有飛来花片幾回
愁映眉山遠總被春風驚散
前調(坐)
玉笙吹遍古梁州暗學芙蓉一樣愁倚窗重整金條脫
對鑑不䣃紅臂韝淺淺綠靴雙鳳困柳弱花慵斂新悶
嬌多無力凭薰籠又報杏園春意盡春盡斂新悶暗
傍銀屏撩綠鬢攅眉不許旁人問簾外冷紅成陣銀
釭挑盡睡未肯腸斷秦郎歸信
前調(博)
綠檀屏下玉成圍喚擁金盆出注時多情故與諸郎戲
不惜春嬌兩鬢垂珠璣滿斗猶慵起玉馬象盤還得意
漏冷銅烏喚不譍更移紅燭桃花底花底錦鋪地繡
浪瓊枝光似洗一心長在金盆裏翠袖懶遮纖指珠璣
滿斗猶慵起過盡紅樓春睡
前調(歌)
賢川六疊小香檀玉笋纖纖不奈寒淺破朱唇促新調
紅絲短瑟未須彈錦字兩行粧寶扇扇中鸞影迷嬌面
蘭葉歌翻春事空孤鳳離鸞兩含怨含怨兩顰淺羽
髻雲鬟低玉燕綠沈香底金鵝扇隱隱花枝輕顫當筵
不放紅雲轉正是玉壺春滿
八寶粧(感懷)
門掩黃昏畫堂人寂暮雨乍收殘暑簾捲疎星庭戶悄
隠隠嚴城鐘鼔空階烟暝半開斜月朦朧銀河澄淡風
凄楚還是鳳樓人遠桃源無路惆悵夜久星繁碧雲
望斷玉簫聲在何處念誰伴茜裙翠袖共携手瑶臺歸
去對修竹森森院宇曲屛香暖凝沈炷問對酒當歌情
懷記得劉郎否
臨江仙(洞庭湖懷古)
湖水連天天連水秋来分外澄清君山自是小蓬瀛氣
蒸雲夢澤波撼岳陽城帝子有靈能鼓瑟悽然依舊傷情
微聞蘭芷動芳馨曲終人不見江上數峯青
前調
家在宋牆東畔住流鶯時送芳音竊香解佩兩沉沉都
緣些子事過却許多春日上花梢初睡起繡衣閒縱
金針錯將黃暈壓檀心見人羞不語偷把淚珠勻
