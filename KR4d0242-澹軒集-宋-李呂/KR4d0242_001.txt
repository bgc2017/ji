澹軒集卷一宋李吕撰
五言古詩
題君山愛松軒
青青窗外松高下如羽蓋不論霜雪晨屹立風雨外深
根養茯苓千歲坐可待世情苦炎凉一日幾變態此物
獨堅貞雅志在久耐清聲萬壑傳時奏莊生籟
陪晦翁遊玉澗
夜琴響空山臨流水方折老仙何處來欣賞共清絶不
知盧仝家還有許風月
抱膝庵
青山不世情終日獨我顧修竹歲寒姿不受纖塵汚開
窗寄數椽良以二者故出門欲求益擿埴未識路屠酤
難與語餘子安足數豈無王侯家摇尾覬一遇自分疎
懶性初非俳優具由來勢利交朝且不保暮何如翳環
堵靜對古人語從渠不我與聊復吟梁甫
送高丞别(名衡夫字平叔)
君侯七閩英學問早有餘年時猶未冠鼓篋游上都文
成筆五色四海仰名譽調丞尉江邑有實不願圖朅來
對二松清襟映冰壺粹然眉睫間未變庠序儒胸中浩
然氣固已雄萬夫我窮卧洲渚江鷗以為徒屢枉高軒
過峩冠講唐虞馳騁文史樂時得陪卷舒瓜代遽及期
此情將焉如恥作兒女態揮洒沾衣裾虎溪豈限我足
創方趦趄悵望不遠送搔首空躊躇所覬善行李早達
三山隅安居未容久快作朝省趨用賢世所急君才應
時需願補仲山衮再矢皋陶謨勿以得失慮行當翺天
衢愧乏折箠贈短篇見區區他時舊交念闊□寄樵漁
乙巳四月比屋多疹痘瘧痢間作五月盡猶未
已病者延綿在寢治療不獲其法往往失生理
殊可憫痛乃作民病書事一首以紀之
去年秋冬交白晝雷虺虺隆冬忽暄燠青紅開百卉雨
澤不時下快雪傾復霽井泉傍射鮒澗水通一遂春風
二月前行人汗流背倏來夏初中遽變素商氣稻榖已
三布時過未鍼水複衣日猶寒重衾夜增被燮理失其
節老弱生疵癘疹痘無間然否則得痎痢十室聞九病
顔色非人類明晨温風届風候尚云爾秪愁滛雨歇炎
威火爭熾爍石更流金暴烈摧萬彙皇天本至仁長懷
好生意恢網疎不漏蓋高卑聽視夫誰執其柄悖謬乃
倒置感召厥有由下民亦何罪我欲借扶摇剖心叩玉
陛九關羣虎守未許凡骨詣願天回光鑒肅正天之紀
甲庚先後三寒暑無驟至春榮不妄施秋斂仍合義四
序蔑侵陵功成順常理三垣拱帝座百辟森列位星辰
各授職鈞播豈私遺巽風司號令罔或輕行止雷霆秉
鈇鉞殱殛必姦宄膏潤到焦枯陽和不擇地幅員幾萬
里一一防壅蔽日月黃道明泰階平如砥豐穰被率土
夀域包遐邇閭閻禮遜興鼠偷自不起吾皇免焦勞隣
敵望風靡聖世作幸民請從今日始
和許尉仙田舍野老有可憐之態壁間之什
乞糴民宵征出糶官夙駕艱食間填壑災星未退舍七
閩况多山厥田惟中下年登穀粟賤逐末貪白話一逢
歲不稔大半為饑者公私久匱乏誰歟可資藉哀哉南
畆農長年服耕稼傾囷了租賦僅逃吏胥罵東作已無
糧貪賖寧論價負逋罄産償求售忘早夜逡巡生計盡
失所安足訝尉仙明逹人出語補風化咄彼兼并家斂
衽當愧謝
喜入杉嶺(此行實附采綱船欲到南康謁晦庵朱先生為先人求墓文未至而反故)
(云然)
行盡山嶺頭歡喜入鄉關憶昨冒雨去寒澁亦多端自
登糧綱船出入狗竇寬水漲泊無岸水落淺凑灘直待風
水順摇艣離江灣虺蜴微細物託龍逞神姦篙工精禱
罷頃刻過千山脫或小不契風波生坐間竄身輙拘滯
伍噲仍比頑疑慮狐涉冰進退羊觸藩僅得黃羲叟可
與話歲寒論文消永日長歌當夜闌傳聞白水發川途
阻瀰漫余益動歸心掉首辭彎跧悵懷陶靖節不肯效
一官况為太倉鼠蠶食殊未安肩輿走泥塗僕夫愁險
艱附舟計已左且復行路難見幾恨不早興盡而知還
明朝得善逹那假生羽翰稚子爭候門細君捲簾看真
樂未渠央茅簷共團圞尚論數千歲窺管才一斑稍定
理殘編補綴令可觀尚友天下士博約加雕鑚遊談苦
無味素手空厚顔底事通神明至理吾豈慳設有無父
國而後不可干但患志匪堅作詩鑱肺肝
題吳微仲常齋
人心非無常自為外物禁喜怒烈火熾寵辱銛鋒森從
茲失本然至理而浮沉逹人解其會魔軍詎能侵盤石
可轉移明月猶晴隂卓然有所立此道古與今顔淵無
終食孟子不動心充君名齋志前修端可尋
題伯丈人黃待制歸來堂
君子重進退大節貴能全厥志在冥鴻耳非聞杜鵑縣
車示優寵揮金樂耆年高風激貪懦千載要齊肩
送吳晦叔赴廷試
我昔遊白鶴山川氣雄深邂逅識吾子戞然唳孤音日
日望飛鳴洄洑迺至今玉美出堅璞木老生喬林書生
未足道聊用慰苦心始駕百斛船掛帆發江潯破浪當
自茲意象殊駸駸天方拓王度清問虚宸襟調毫寫胷
臆氣力戈鋋森荷衣縛異時恐為寒蟬瘖江城惜此别
風雪作晝隂何以託遠懷酌酒拊劔鐔湖海氣搖薄激
烈愁端侵唯應白雲夢夜夜飛遥岑
勉諸子
孔子昔當戹良以桓魋故韓信伏跨下將壇起徒步聖
賢昔未遇未免失常度固知天地寬出門多齟齬貧賤
勢易陵動息要衡慮綈袍戀故人進食哀漂母小人不
及夕焉知鴻鵠舉桃花倚春風零落隨夜雨流螢曳殘
光未省羲和馭君子並松栢挺幹傲寒暑昭然揭日星
進與衆瞻睹羣兒勤修讀文行師邃古莫學小兒軰啾
啾燕雀語顔淵犯不校萬世共尊許孟子善養氣策功
不下禹潢潦無根源勿用遽歆慕吾言可書紳審思宜在
汝
遣興
生人無喜怒喜怒由外觸平地有風波安居多鴆毒緬
懷先哲士每用此理燭顔子不貳遷所樂一瓢足
題少室故居
拾遺舊隠居一畆長蓬蒿在昔考槃初擇勝得無勞羊
腸罕人迹丘壑方自豪鳳凰景星覩奔走紛兒曹屈伸
固相感舒卷隨所遭莫言從此去索價遽能高
近世飲者尊尚苦味有感成詩
悠悠古先酒麴蘖化為醴適口固匪他詩人詠其旨岐
黃作本草甘辛味所紀惟清香滑辣四事世云爾孟詵
注為苦自不燭厥理至今蔑公論遂以詵為是乖僻隨
躭嗜不爾遽遭詆氣稟炎上作無與諸膽比人情素弗
食嘗者為雪恥柳家集衆葯意在勖諸子未聞無其故
反以彼為美一呷三掉頭強嚥身聳起從來好歡伯可
畏非可喜孤負太和名翻作攪腸水因思俗顛倒類此
蓋多矣大路指為迂曲徑偏踐履鄭聲既可惡滿市更
盈耳憔悴間姬姜一蕕雜蘭芷貪濁和者衆獨清競萋
菲善惡久相淆何特酒而已至當終難掩豈必隨風靡
革弊會有時周道本如砥
見諸公古風有感而和
吾慕嚴子陵躬耕寄事外弗聽有道舉安得從郭泰恥
因粟五斗陶令腰束帶三賢甘寂寞舉世惜機會是心
本通明忍把客塵蓋洗耳穎陽水要使聞清籟紛紛難
與言簡篇猶可賴
適見諸公詠梅之什因用其韻率作者同賦
影落林塘凹斜入茅簷角月黑縞袂逢天寒翠袖薄世
無杜陵人清吟久零落詩魂不可招遠水誰當酌
復次韻二首
首出萬物表翠芳誰與角正色淡無邪天香清不薄舊
時對花飲寧恨霜月落老作花下僧瀹茗當杯酌
元是第一花何用爭頭角桃李待春風妖嬈恣輕薄幽
人似歸鴻浩氣胸磊落感此歲寒枝悠然成獨酌
追挽游大夫(叔翰)
大夫古君子不可今人求蠅營鄙世態貪吟口不休一
朝膺事任卓爾茂勲猷此道今已遠天乎公首丘
戒蠅
我夙造惡業半生苦瘡癤蠅喙利如針秉箑倦揮滅彼
蠅業更深曾不慕香潔乘間恣飛舞嗜此穢膿血我雖
以慈受汝愧寧可雪狂念儻不俊善計有一說海上逐
臭夫正是汝儔埓速往從之游從容度歲月貪癡志願
足人害永除絶相汝下劣軀不過藉炎熱徼倖豈可常
肅霜防凜冽
家有含笑花開因成三首
山花弄春妍紫霧巧映帶凝羞香乍吐顰蹙有餘態芍
藥畏陽艷愁紅爭斂黛幽姿小嫣然已復傾下蔡
正色巧遮蔵天香清可帶若為忍一噱恥效嬛薄態奴
紅春事退絶意矜粉黛質素本任真藻梲鄙居蔡
花開哂羣芳葉密相映帶根移下岩谷本無塵俗態紫
萼半含羞翻嫌汚香黛我欲譜此花法書今乏蔡
送江宰别
行李在門外駕言歸帝都三年宰杭州警敏材有餘檢
身不容玷清冰瑩玉壺遇事有所立風雨信不渝吐哺
出延客懸榻時待儒雅量不遺物狙詐嗤庸奴胸中水
鑑明黑白分兩途慈良恤民瘼嚴憚戢黠胥去夏忽大
饑米粒貴比珠農民既無蓄官廩素乏儲君以身任責
詢謀及樵蘇聲威聳鄰寇日贍幾萬夫一一勞措畫晨
飯常至晡惜哉當路者訪問亦已疎此功肩古人反與
泛泛俱要當公論定會有聞天衢我衰耕谷口屹然如
枯株他人不着眼屢辱顧草廬脫略時軰禮待以國士
徒臨别難為懷欲贈將焉如但願益磨礪器宇恢遠圖貴
富皆分内青氊君豈無力疾出送别酸風生道隅征旆
不容駐搔首空躊躇
丙辰夏和周宰
愛公北堂幽背郭出塵外登臨攬萬象氣宇自怡泰目
寄孤歸鴻道存不下帶山水含清暉况復總其會隔岸
列喬松亭亭若車蓋雲過矯虬龍風來聽竽籟於此省
借留饑民斯有賴
讀太白集
吾宗老太白俊逸自幼年學成喜任俠長劔辭三川無
心馴鳥雀急義散金錢曳裾半天下所至驚四筵筆陣
掃強敵詩情快湧泉一朝見賀監薦鶚君王前金馬得
供奉酒徒同醉眠從駕方連召扶頭得十篇奴視高力
士風期魯仲連青蠅工點玉錦袍棹迴船自謂天地臣
浪稱平地仙志大雖難揜身危幸保全江陵欲難作彭
澤見幾先仍喜宫詞句渾如諷諫篇至今讀青史終始
無間然
貞婦
婉彼鄒氏女其父嘗籍兵嫁作耕夫妻婦道以勤稱厥
夫惰農業居肆寄郊坰薪爨不時給貯粟未滿缾行年
三十餘臉白兩鬢青誰家馬上郎一見願目成留連不
忍去斜紅掛日鉦携籃夫偶出次第陳私情示以篋中金
持贈固不輕正色叱走之郎馬不及乘未幾老狂生襆
被問宿程百計稍與語酌酒欲同傾窗前理殘麻不顧
空丁寧復出綺香囊藉以五花繒擎來通鄭重雖受心
不平收之置敝篋生意正經營託言姑少待反把柴門
扄長聲呼四鄰悲切不忍聽逡巡夫亦歸縶縳訴縣庭
縣官頗嫉惡慰遣壯其能撫几三嘆息恨今無肉刑吾
聞秋胡妻死有不朽名又聞昔羅敷語直理甚明人生
各有偶勿用行兼并奈何世混濁強暴相侵陵鄒本微
賤人姆傅初不經何况抱貧苦守身屹長城後世迹其
事足嫓古烈貞誰秉董狐筆大書播餘馨
胡程寺二首
上天一何慘盛夏忽霜飛竟奪慈母去焉用此身為空
餘白雲念無復彩戲時一恨一灑血何以報春暉
忽逢劬勞旦兒女拜我前低頭勿頌壽迺公實不天東
南西北去日月時序遷目斷烏江麓高墳鎖暝煙(右閩人李)
(某以辛巳四月二十六日投宿是寺至之明日偶值生朝不勝哀慕之情姑述數語非敢言詩也謹泣血書志)
(于壁)
改過
顔子趣高遠改過不待形子路雖未及有聞思欲行庸
人過莫知心目任盲騰縱復覺其然如醉不願醒幽顯
孰可欺徒自蔽聰明直待形迹著巧飾漫經營辭屈既
無益斂翼如凍蠅豫貴介于石安取冥豫成訟要免終
凶謀始那用爭頥養知節慎損疾在窒懲下交儻不凟
惡習難薰蒸師誨當佩服勝已求友朋過言與過行點
檢莫暫停粗能遵此戒無忝爾所生海鷗識機深良馬
認鞭聲爾過勿憚改豈知禽獸情善惡審取舍勿用苦
叮嚀
泊雷公步涉豫章境江流淼漫煙村夾岸景色
横出顧挹不暇舟中偶獲古風一首
我昔閱畫圖酷暑江天景是行不作難巨艦寄萍梗柂
樓一放目合付詩管領煙雨山出沒浦溆林逾靜水行
三四家蓑篷事畦町閑牛負烏鵲散牧無人境淼淼萬
頃波撇掠小漁艇南風吹霽月碧玉兼天淨清絶迺如
許獨恨句非警強作捧心顰語出輙肯綮共載多騷人
解頥埓匡鼎模寫入新詩敢憚再三請
贈上官法師
法官道家流修奉有年所靈驗感人多時賢贈詩句一
日來訪予三揖進賓廡圅袖出異書雷文加釋注滌手
徧披閱因果皆有據紛紛秦漢後死者略可覩權量巧
心計悖道忘君父貪滛蔑仁義往往涴斤斧質經吾聖
人有理無其故迨乎震夷伯隠慝才顯露嗟乎三代前
檏實猶近古後者業雖熾日甚造罪苦不然子之書何
迺遽有許自居田野間兹事聞亦屢又知今視昔已復
不勝數蠢彼無知軰徒誦孝悌語人貌犬彘心埋頭入
穢汚俯仰多厚顔劬勞忍深負目前恣為樂遑恤盈墨
簿願子持此書鑱石置通衢比屋得大誡毋致煩天誅
下愚終不移自取任從渠有能用斯言僊籍登不誣脫
或秘弗示與道終懸殊述此贈行色子其信否乎
題叢碧亭
主人厭塵俗不使居無竹詩翁愛詩史詠歌長不足籜
龍徧山園嘉名榜華屋何當乘逸興倚欄聽戛玉
聳玉亭
昔我隠居東有圃廢不入平生愛竹心要與共晨夕種
之三二年小笋生&KR2034;&KR2034;歴歲既云久盤根日以闢環植
數百挺大者欲盈尺直節勢昂霄瑩潤如玉立邇來苦
炎蒸小亭漫營葺東山舊蒲葵從此可揮擲為顧清隂
多更期廣封殖本固待時來春風易為力
遊青玉峽
雙劔插銀潢飛下作驚瀑奔流兩山間峽石峙青玉大
聲殷其雷餘響亂琴筑澄泓神龍居穢濁不敢觸𣲖别
入危亭湍激如轉轂亭前石磴斜快瀉皺明縠我來濯
塵纓一覽駭心目霧罩香爐峯龜鶴舞見腹山尖應更
好恨不騎黃鵠老坡五字句斂袵三敬讀是翁久已僊
鯤鯨隨絶足猶有出塵語與世作軌躅援筆記姓名良
慚學貂續
答官仲儒
風俗去古遠人偽日敗常故知取士法時焉立紀綱設
科發自漢糊名始扵唐前軰務實學倡道賴歐陽當世
所得盛登用多俊良倒指幾百年講求屢更張邇來取
進士輕快好文章唾手鑱雁塔轉身簉鴛行莫論稽古
力所貴時學長自顧本迂拙下語愁肺腸雖云事場屋
浪逐槐花忙竟如卞和璧三獻足已傷既然違好尚敢
不知括囊釀渚溪之泉可以供酒漿拾東園之果可以
資餱糧耦語古聖賢曝背傲羲黃義命要不媿胡為乎
皇皇故人弗予棄妙句深激昂清逸庾謝迫風騷屈宋
旁報言乏瓊琚微吟頻寒螿
寄題余氏桂亭
主人開傑檻懶種洛中魏諸郎請嘉名笑指亭下桂根
分月暈寒花染天香細珍重青雲梯籯金未為貴
古意
䲭鴞嘲鳳凰飛鳴競啾啾鳳兮問彼鴞見憎何因由我
居在丹穴下瑞暫來遊梧桐與竹實食息無外求爾本
挾妖怪隠身向隂幽所至興禍事觜爪蔵戈矛晝伏作
鼠態白日照可羞臭腐適其願惡類自與儔志尚素不
同何殊風馬牛嗟予月旦評豈論汝劣優汝道自取薄
安得妄怨尤自古盜憎主何異䲭軰流有如夫子聖武
叔非宿仇臧倉沮孟氏豈為魯君謀但當礪風節汝自
曲如鈎
某伏蒙丈人僉判出示嘗與侍郎鄭公淺沙泉
唱醻詩軸率爾次韻
在昔紹聖初羣英萃朝紳道鄊鼓諫舌勁氣排天閽雷
霆固難犯鵷鷺皆喪神獨一黃右轄從容為奏陳主聖
臣則直攀檻古所聞龍顔為稍霽投荒貸斧斤公亦坐
此去剖符漫朱輪斯人下世久藹然播清芬袁盎當漢
代引却慎夫人用舍雖異致萬世嫡庶分向使李勣軰
將順恨無門但謂此家事一言陷其君陸䞇得罪唐不
測幾隕身陽城以死爭久之理頗伸不如漢汲黯同朝
有公孫約議尋即背巧辭間其臣於惟我聖宋涵養士
氣振世代有忠鯁漢唐何足云且如唐子方指摘椒房
親繼論燈籠錦將貶嶺外春君謨立殿坳開救蒙寬恩
宛陵風雅手長篇紀詠存嗟嗟此鄒黃袁陽略同羣近
則唐與蔡軰出有弟昆赤心要無負肯受富貴吞鄙哉
賤丈夫肉食苟朝昏傾危不遑恤是非誰與論前史豈
不載開卷徒沾巾伏讀珠玉書飄飄若凌雲遐追古作
者寧讓聖俞文顧我亦何人濡毫來效顰二賢迹益顯
餘波激後塵
酬令裕見寄之什
伯才不鼓琴良為知音撤淵明琴無絃荆扉晝常閉吾
道傳滄洲初不待識别叔孫志諧俗禮樂用緜蕝子陵
持正論阿諛腰領絶寧可負鑿方枉尺未應屑郊居本
寂寞况乃生計拙食指日益繁資用時告竭客至坐無
氊竊與鄭公埓天隨拾杞菊焉能饜餔餟平生所厚人
過門或電掣嘗聞貴易交一命已變節包苴既無魚裋
褐倦造謁闊遠故人書誰復訪衰苶有燄手可炙其如
火不熱聞酸蚋必聚其如醯不洌向來出肺肝生死語
虚設醇風恣澆漓仁義從蕩滅江湖足相忘何苦怨離
别黃君忘年友歲寒我軰列抗志忌詭隨講究亦可悅
高堂甘旨奉敢以貧故闕姑從斆學半俯首棲林樾近
枉寄贈篇用意尤清切似聞於易道琅誦口不輟顧慙
澤畔癯韋編老披閱未逹言外意搔首漫卼臲三聖日
星垂墻仞靡容瞥動靜本自然發明賴前哲屈伸相感
觸至理甚昭晰泰反復于隍需順出自穴機緘默循環
勿用騰口說寒泉終可食但貴井常渫正乏雙南金報
稱愧滅裂見許惠然來諒不出良月莫學王子猷興盡
江天雪
七言古詩
題焦山寺
水輪依風負坤輿百川東流同灌輸掀巾之陂莽吞受
沃焦之山初不濡雲根終古插江湖狂瀾滔天隨卷舒
空神廻飇避突兀海門排霄岌相扶僧居蠔山迷向背
佛宇蜃氣成吹嘘昔游玄冬崖壑枯洪濤濺雨吹裳裾
風來駕潮愁海若溟漲跋浪飜鯨魚羽淵咸池相蕩潏
月阿日窟漂方隅此身浮漚一緣聚四大濕相瀰空虚
鍼鋒懸持妙善住蚊睫坐睨焦螟居山中老禪眼於菟
香飯遣化分雕胡重淵垂涎舞蛟首方丈宴寢凝薰爐
夜寒黑月照濁水乞取壞衲摩尼珠
題宋德器致爽軒
將軍嘯咤風雷生一諾之寵千金輕仰頭看山默不應
此段王郎真絶人人言爽氣定何物面目儼然君不識
非氛非祲非烟雲可以意了難口說子猷拄笏人笑癡
先生作齋人愈疑但知談河不救渴豈信秀色能充饑
千峯横青朝過雨折簡招歸入詩句儻有俗客來叩門
為道我眠卿且去
滄海行
滄海有船不可渡癡人求仙死不悟兒郎斷乳能幾時
忍令萬里投蛟螭兒牽母衣抱父泣文書催行星火急
樓船一去更不歸至今思家朝夜啼人生不禁别離苦
但得生存猶一處君不見咸陽百萬家長城白骨埋泥
沙
宿游伯均裕齋夜無蚊蚋熟寐達旦
處處如雷針在舌咂膚成羣難撲滅主人作官重膏血
未勞揮拂蚊自絶荆棘不産茅山旁天台有菌皆可嘗
期君守此化民術異類盡令回善良
寄題張道士招真閣
君成道去何許寂寂空山號行府自從漢末人相值因
循今莫覩凄凉古廟落嵓隈水遶閒庭縈嫩苔勅令立
觀奉香火屈指三十年中來道士張君見竒古精力強
明奈寒暑從前觀心力勤苦經畫一新舊堂廡嘗聞仙
者好樓居傑閣翬飛接雲衢往來世外隠君子萬一鶴
馭停須臾我勸張君更磨練莫遣光隂隨物轉一朝平
步玉皇前何慮羣仙不相面多少紛紛塵世人夢中說
夢元非真妙處工夫如會了千百世界現全身
寄贈天台石橋京行人
無心曾看石橋雲有耳曾聽石橋水俗塵未盡難重留
飯麻纔竟歸心起自從一别五春風夢繞橋庵西復東
雀噪亭前聽茶鼓蛇蟠砌外護瓜叢更憶依人兩烏鵲
朝朝飛下暎真閣樹鵝土菌恣登盤林麓素無虫獸惡
江湖迢遞皆畏途誰知世上有華胥五百開士去雖久
猶餘一老能清癯幾年脅背不着席棟宇增新間金碧
風月忽寄盈尺書約我重來共晨夕恨不速駕鵂鶹皮
屈伸臂項欵山扉相逢定作解垢衣水邊石上同茹芝
送趙彦修
六月紅塵如火烈朝來一雨炎威歇漸看蘋末起涼颸
推上冰輪作清絶王孫叱馭欲何之直向銓曹射佳闕
天生良才必有用豈應付與噲等埒幾載低頭丐祠禄歲
寒頗獲固窮節儻逢佳士重薦論平視朝紳可頏頡
顧我幽居苦羞縮却掃柴門學藏拙每向水邊狎鷗鳥
未遑郊外習綿蕝君能脫略時從遊嘗鼎一臠端可别
臨行尚作半日留滿泛青甆話離别秋風若遇南飛鴻
好寄一聲慰騷屑
承德功仙尉出示直翁感興之作輒次其韻
蠅頭蝸角使人愁貪先務勝如争舟隠心空逐市朝樂
着眼未省林泉幽塵埃平時正汨沒出處與世相沉浮
由徑反誚澹臺子拔葵仍笑公儀休懷哉古道久寂
寞鳳鳥不至三千秋孰知名教真樂地徒以得失為
已憂騎馬四馳失其馭放豚一去何當求羡君淵源得
所自結交道義相追遊箇中有路儻深造直與古人為
輩流
賀吴守被召(壽翁)
吴公骨秀如天人胸襟落落皆經綸少年固已富家學
筮仕聊稱梅子真挽弓馳馬特餘事智勇未減飛將軍
向者長汀初擁節寇攘聚集驚鄉村誰知撫定有長策
不戮一夫令自新稚耋讙呼弛兵革至今妥貼無叛民
移帥贑川尤鎮靜宿姦褫魄胥崩奔往年羣盜號淵藪
一旦荒壟安鋤耘錢流地上非横索鈴齋坐歗生陽春
踐更盤錯威望著素秉公廉政有神貪吏望風爭解去
冤民在處皆獲伸還家坐席曾未煖迅召連催已在門
或人未免巧求譽我公特立天下聞厥今器識兼文武
倒指誰歟當此舉江淮百萬屯邊兵轉輸饋餉傾吳楚
中原荆棘今幾年師老不試漫貔虎陛下翻然采輿論
天意可見公宜處裴度指日平蔡州充國先零豈難取
唾手燕雲會有時佇看大將建旗鼓勒功異域鄙班超
歸佐熙朝作申甫
送黃仲甄赴廷試
我昔嘗為東南行煩君載酒送城國酒闌上馬意惻愴
似歎飛沉異鱗翮我言君豈噲等伍霜蹄偶蹶未為失
整銜易轡便千里寧比駑駘才寸尺轉頭日月曾幾何
君已聲名滿蟾窟笑呼扁舟下吳會去意猛作秋鷹掣
君家藝德知何年弟兄頭角俱突兀仙枝萬丈不供折
人家生子嘆豚犢春歸洲渚波面肥江神為君好風日
君王正御紫宸朝蜀士半居青瑣闥牽聯即日九天上
判司卑凡等厮役向來扵我作魚羨吾今洗眼看鵬擊
人生行止特未定遇坎乘流聽造物唯有名節不可汙
與君相期保黃髮
和韓羲仲主簿古巖韻
君不見版築當年胥靡徒貌象忽與帝夢符卧龍抱膝
吟梁甫霸主不憚三顧廬又不見形模苦遭婦女笑袖
手不解世俗書碧山幽棲載典籍銀魚焚棄甘林居出
處雖云蘭菊異道則一貫無二途要之窮通有定分所
學豈以世俗拘一旦風雲合際會坐令四海如唐虞不
用山林並容爾胸中經濟常自如世間餘子真碌碌得
失交病言囁嚅生前雅志一飽足趨時嫵媚忘遠圖夫
君承平相家子典刑自與今人殊青春已負老成器白
日兀坐聖賢俱腹笥兼收線五色準擬補衮膺時須豹
變要是有毛質鵬飛九萬看摶扶古巖風月鎮長好請
著斯名鑱座隅
登賦堂(為樊守作)
紫雲之山幾千丈勢壓岷峩欲爭長茫茫巨浸擘山開
萬穴魚龍寄深廣眼明遥見使君家華堂夜魄栖簷牙
手釣峽流揖峯翠裾珮縹緲凌雲霞仲宣登樓炫能賦
字字悲啼嘆飄寓他人有心予忖之魏奪劉傾渠不顧
使君胸著萬卷書向來游戲從魚符拂衣歸卧喚不出
但有憂國心欝紆日落未落飛鳥滅却立闌干思横發
一川樵牧歌太平萬古關河感亡國麗詞落紙煥黼裳
細研物變窮天藏憑誰薦之九天上我無羽翮不得將
公乎豈久榛棘下狗監猶能援司馬子虚大人何足云
願賦蒸民追大雅
次韻令裕言詩
寓形宇宙有感發無一不可供詩眸風花浩蕩百變態
草木榮悴皆窮搜渾成功括造化窟未辭斧鑿孰為優
要當險易随地出或平或激如水流不才正自困譏罵
白璧為贈非所求自憐不具正法眼解頥安足論賡酬
自臨州還題杉嶺舖
自西徂東三百里還閩入浙半月期人生奔走遽如許
世路險夷當自知造化密移真戲爾富貴時来則為之
盱盱睢睢亦何益磊磊落落真大竒
