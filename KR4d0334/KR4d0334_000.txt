提要
敝帚藁略八卷别集類三(宋)
(臣)等謹案敝帚藁略八卷宋包恢撰恢字宏
父建昌人嘉定十三年進士歷官刑部尚書
簽書樞密院事封南城縣侯以資政殿學士
致仕卒贈少保謚文肅宋史本傳稱恢諸父
皆從朱子學少時即聞心性之旨歷官所至
破豪猾去姦民治蠱獄課盆鹽然于賈似道
傳又稱似道行公田法時恢知平江督買民
田致以肉刑從事兩傳皆出托克托手乃賢
姦迥異蓋宋史于道學諸人例相褒美而似
道傳中偶㤀刊削此事也恢平生不以文名
史傳亦絶不及其著作惟元劉壎隠居通議
有云恢以學問為時師表平生為人作豐碑
巨刻每下筆汪洋放肆根據義理娓娓不窮
蓋其學力深厚不可涯涘云云獨推重之甚
至今觀所作大都疏通暢逹沛然有餘奏劄
諸篇亦剴切詳明得敷奏之體其立身雖在
君子小人之間置其人而論其文固亦不失
為儒者之言矣隠居通議又稱恢生平最疑
周禮以為非聖哲之書遂著書剖其非號曰
周禮六官辨景定壬戌恢與劉克莊同侍緝
熙殿克莊奏之有詔宣取歐聖弼為作進表
雖所辨未當而表則極佳云云此事本傳失
載而六官辨亦不在集中意其有别本单行
故未經收入歟集為恢所自編宋史藝文志
馬氏經籍考皆未著錄世亦别無傳本原目
已不可考今從永樂大典採掇編緝共得文
七十餘首詩八十餘首釐為八卷而以恢自
識及門人鄭无妄書後附于末簡尚略見是
集之始末也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
