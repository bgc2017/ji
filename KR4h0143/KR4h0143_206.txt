欽定四庫全書
御選明詩卷三十七
七言古詩二
宋訥
吳興唐子華畫雲山小景圖
君不見夏圭昔寫漁邨春霧時江山半入無聲詩又不
見馬麟昔作關山秋色圖千里風煙來座隅夏圭馬麟
去已遠一入九原呼不返只今畫者亂如麻吳興近數
唐子華子華非夏亦非馬得意雲山自揮灑一幅生綃
不滿尺平遠高深生筆下恍如坐我武夷山主人見客
開柴關幽蹊曲徑歸路迷白雲引出青松間又如坐我
瀟湘側漁子艤舟來迓客水邊籬落自成村佇望九疑
江樹隔隔岸人家茅蓋亭過橋二老指山青飛泉絡層
石古木挂寒藤晴窗忽看不似畫霏丹凝翠疑天生相
對融心神頓覺塵夢醒疎懶胸中有邱壑得此珍藏作
清樂平生寓意不留意一朝笑贈芙蓉幕芙蓉幕㡳風
流賓高堂挂壁無紅塵公餘把酒自怡悦便是雲山圖
上人
袁凱
夜歸
黑風漫天天雨汁海水蕩潏如山立沙頭舊屋四角崩
草茅無人不收拾此時歸來夜將半短衣無綿滿身濕
西隣燈火喚不應飯令欲食何由食
觀朱澤民所畫山水有感
朱公畫圖愛者衆聲價端如古人重王卿鉅公數見尋
往往閉門稱腕痛我時挾册遊郡城朱公愛我詩律精
時時沽酒留我宿共聽西窗風雨聲清晨起來忘洗盥
短衣飄蕭臨几案太行中條眼底生巖岫冥冥氣淩亂
禹鑿龍門疏洚水根入黃河源不斷南及衡陽抵桂林
東入會稽連海岸是中寘我一畝宫正如浮萍在江漢
溪流涴涴石齒齒夾岸桃花途遠邇原頭煙霧散雞犬
屋裏詩書雜童穉扁舟遠來知是誰豈是昔日鴟夷皮
五湖鰕菜殊可樂千古功名何足竒只今四十有三載
公竟不歸畫圖在世間好手豈易得終日紛紛勞五彩
感時念舊心獨苦況我頭顱白如許呼兒捲却不忍看
白髮高堂淚如雨
王若水為畫秋江衆禽圖
錢塘王宰心思長欲與造化爭毫芒下筆百鳥相趨蹌
前身豈是孤鳳凰江頭芙蓉花正開花下細浪亦縈迴
鴐鵝貼貼天際來雄雌相隨氣和諧一雙鴛鴦睡沙尾
野鳧翩翩唼菰米羣鷗爭浴故未已傾落枯荷葉中水
鶺鴒飛飛多急難雎鳩意度誠幽閑乃知良工有深意
不在丹青形似間姑蘇臺前秋氣孤五羊城下煙疎疎
此時此景真相似獨少扁舟歸釣魚宰也只今成老夫
愛我不辭為此圖我今親老無可養慎勿重添反哺烏
送曹生從師
白沙入泥沙自黑蓬生麻中豈不直生子當置鄒魯間
禮義薰陶易成德三江雪花沒馬牛曹生扣門言遠遊
天地苦寒子何往負笈從師清泖頭魯君為儒我所知
規矩進退無差池座中弟子十餘輩森森玉立多容儀
子往拜之聽教誨師嚴友親各從類一簣為山古所聞
百川與海終相會他時還鄉拜庭闈百年門戶頓光輝
里中父老皆稱歎勝似蘇家相國歸
大醉後率爾
身是江南儒家子十五學經二十史低回欲得聖賢心
浩蕩更覓先儒旨當時自謂才可重豈料中年人不用
白頭縱得溪上田手脚生疎不能種
江上送高文起夫分韻得暮字
青春送客黃家渡千里汀洲帶芳樹煙中歴歴白鳥來
日晏翩翩綵舟去主人置酒江上屋遠客哦詩水邊路
明朝花落更思君海東月上青山暮
王叔明畫雲山圖
有客來自高句麗遺我一幅丈二紙纖白只如松頂雲
光明不減吳江水藏之篋笥今七年妻孥愛惜如紈綺
至正乙巳三月初王郎遠來訪老夫升堂飲茶禮未畢
索紙為畫雲山圖初為亂石勢己大橐駞連拳馬牛臥
忽焉披地高入天欲墮不墮令人怕其陽倒掛扶桑日
其隂積雪深千尺日射隂崖雪欲消百谷春濤怒相激
林下丈人心自閒被服如在商周間問之不言喚不返
源花漠漠愁人顔老夫見之重歎息何由致我共絶壁
王郎王郎莫愛惜我買私酒潤君筆
徐子脩畫山水
夏家高堂生晝寒徐卿畫圖墨未乾深山大澤貯煙霧
黑處似有龍蛇蟠襄陽小米師董原妙處不受繩墨牽
頃刻萬里皆自然房山尚書世稱賢化為白雲滿晴巔
李家將軍極清妍畏避退縮不敢前至今海内人争傳
卿惟得此二家意損益往往無凝滯意思元居造化先
筆力正在蒼茫際前年為客寫林麓百道飛泉出幽谷
老夫醉來不敢眠深慮波濤捲茅屋長隄曲坂路如線
遠入深林時隠見水上人家不閉門門外幽花滿芳甸
徐卿徐卿我所慕廿載相看髮垂素安得瀟湘千尺水
更畫城東種瓜處
高啓
中秋翫月張校理宅得南字
八月望夜天如藍海色卷霧山收嵐玉盤元沉龍窟底
忽起萬丈誰能探初來空中光尚濕霜娥寒鬢風䰐鬖
人言一年此最好金精水氣秋相涵小星盡去大星在
芒角欲唾敢與參天將洗眼照下土啖食肯縱妖蟆貪
穿深窺暗不遺隙罔兩忌影逃巖嵌前年客中憶見之
家人怨别方喃喃荒山不知佳節至垂首凭案尋書蟫
但怪流輝入敗戸油燈失燄留孤龕起行隂林不用炬
剥啄獨叩峰西菴虬蛇亂踏心膽悸怪影走石皆楓楠
即呼道人共載酒放舟直下夫容潭翻翻驚鶻落樹杪
吹笛正和烏飛南今年在舍反寂寞暗室困臥如僵蠶
乾愁無端負良夜月固不言我則慙人無賢愚競翫賞
况我清景性所耽忽憶諸君隔河水持被就宿聆高談
為呼老婢埽庭宇一席盤飣梨與柑江城重閉萬家寂
樓鼓近聽纔撾三空階淒其覺露泫虚牖窈窕疑煙含
婆娑欲留月伴影素鸞西下煩停驂明宵復出已難似
動别經歲嗟何堪尊前此月又此客世所難遇心應諸
關山幾處未解兵擊柝不寐愁丁男南鄰歌舞北鄰哭
月雖同照異苦甘何人為我揮天戈乾坤多難俱平戡
行者得還居者樂清光所及恩皆覃懸知此願未易遂
憂來舉盞從沉酣須臾衆散曉蟲急古桂吹落自毿毿
送王太守遷雲間
男屠豬羊女釃酒共禱神祠留太守太守今年遷大州
除書已下誰能留兩州相去無百里失君應愁得君喜
安得如君數十人一時盡福東南民
劉松年畫
樵青刺篙勝搖槳船頭分流水聲響青山渺渺波漾漾
白鷗飛過時一兩載書百卷酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
煮石山房為金華山人賦
山人不飯秔稻香笑指白石為餱糧金華之石猶可食
元是舊牧初平羊荆榛拾歸夜深煮自言久服能輕舉
但令隨處有雲根不問青天旱無雨我生無力耕西疇
硯田欲枯抱飢憂便當從君學此術絶勝乞米監河侯
夜發錢清
錢清渡頭船夜開黃茅苦竹聞猨哀客官釃酒水神廟
風雨滿江潮正來蒸飯炊魚坐篷底不覺舟行兩山裏
櫂歌早過越王城東方未白啼鴉起
獨遊雲巖寺寄周砥
城西諸山非不竒我遊獨與兹山宜紅櫻春開山後寺
白水夏滿山前陂幽居況與山不遠鐘鼓每到空齋帷
雨餘煙中落日下曳杖往讀頭陀碑兩崖蒼蒼日色古
枇杷樹高隂滿池殿燈欲昏上羣鼠塔鈴已靜蹲孤鴟
興來即遊興盡返迎送豈要山僧知困窮喪亂豈無感
正賴此境忘吾悲嗟君何為乃自苦破鞵短策塵中馳
挂帆能來亦未晚浦口三日南風吹
贈李外史
仙人飄飄若雲風來去倏忽誰能窮豈惟上界足官府
往往亦在塵埃中我欲尋真向五岳亂後舊路迷榛蓬
天雞未鳴夜谷暗海鶴已去秋壇空丹崖碧澗瑶草歇
洞府一閟無由通陌頭驚逢李道士自說柱史為吾翁
傍人相傳解起死袖裏有丹如日紅我聞安期古策士
親見楚漢爭雌雄終然濁世不肯住渡海竟去先飛鴻
玄洲東望纔咫尺彩霞幻結金銀宫何當共赴食棗約
三花醉折春濛濛迴看城郭煙霧杳大笑下士真沙蟲
方隠君山園
吳興城南山水勝竹樹參差萬家映幽深誰似隠君園
車馬不來雞犬靜兩溪迴通柳港曲一峰立對柴門正
東西别墅憐更好孤櫂往來隨晚興總令種菜不種桃
新製長鑱木為柄家童頗解候天時鄰叟還能論地性
交交林路翳復開活活野泉流不定清晨聞鳥欣獨往
濃綠潑晴畦色淨老葉垂根孤蚓號殘英綴梗羣蜂競
乍縈新蔓喜籬長欲迸晚芽嫌土硬此時采擷自足飽
肯為食肝煩縣令古來名園悉可數金谷辟疆誇獨盛
鑿石圓開弄月池買花深作行春徑愛妾宵陪秉燭宴
狎朋晝接流觴詠長年懽樂豈知極回首芳菲屬他姓
只今誰解問遺蹤斷甓摧垣無一剰乃知厚業要德守
那得衰榮但言命君能勤儉遺子孫應有佳名書郡乘
江上晚過鄰塢看花因憶南園舊遊
去年看花在城郭今年看花向村落花開依舊自芳菲
客思居然成寂寞亂後城南花已空廢園門鎖鳥聲中
翻憐此地春風在映水穿籬發幾叢年時遊伴俱何處
祗有閒蜂隨繞樹欲慰春愁無酒家殘香細雨空歸去
美人撲蝶圖
花枝揚揚蝶宛宛風多力薄飛難遠美人一見空傷情
舞衣春來繡不成乍過簾前尋不見却入深叢避鶯燕
一雙撲得和落花金粉香痕滿羅扇笑看獨向園中歸
東家西家休亂飛
與客飲西園花下
一壺酒正滿一樹花仍新傾壺對花樹日暮西園春不
愛枝上花愛此花下人相逢莫學花無賴明日分飛隨
路塵
贈醉樵
川釣已遭獵野耕終改圖不如山中樵醉臥誰得呼采
山不采松松花可為酒酒熟誰共斟木客為我友木客
已去空石牀舉杯向月邀吳剛借汝快斧斫大桂要令
四海增清光林風吹髮寒擁耳獨枕空尊碧巖裏此時
忘却負薪歸猛虎一聲驚不起世間萬事如浮煙看棋
何必逢神仙青松化石鶴未返酒醒又是三千年
送劉將軍
朔風吹沙復吹雪笑解吳鈎初欲别酒酣擊筑和悲歌
將軍出關車騎多
初入京寓天界西閣對辛夷花懷七記室
去年寺裏開辛夷君來憶我曾題詩今年我來君已去
思君還對花開時欲尋花下君行迹日暮空庭古苔碧
殷勤把酒問花枝看過春風幾行客
題美人對鏡圖
曉院鹿盧鳴露井玉人夢斷梨雲冷起開妝閤笑窺奩
月裏分明見娥影自對猶憐況主家春風一面惱腸花
何由鑄入青銅内不遣秋霜換蛾翠
北山觀猿
黑衣公子何嫋娜飛挂枯梢不愁墮幾迴呼下白雲間
抛賜曾嘗内園果家鄉何處是巴西回首煙蘿望欲迷
料得孤舟江上客月明少聽一聲啼
客舍雨中聽江卿吹簫
客中久不聞絲竹此夕逢君吹紫玉斷猿哀鴈總驚啼
我亦無端淚相續數聲嫋嫋復嗚嗚散入寒雲細欲無
愁望洞庭空落木夢遊秦苑總荒蕪曲中識訴君心苦
不道人聽更悽楚關山燈下歎羈臣江浦舟中泣嫠婦
憶昨閶門費酒貲玉人邀坐弄參差彩霞深院花開處
明月高樓鶴去時如今忽在他鄉外風雨寒窗兩憔悴
恨無百斛金陵春同上鳳凰臺上醉始知嶰谷枯篁枝
中有人間無限悲願君袖歸掛高壁莫更相逢容易吹
夏珪風雪歸莊圖
江雲粘波晚糢糊青山忽失如亡逋乾坤瑩淨冰作壺
春意散入千林枯野橋古渡行人無清響瑟索鳴殘蘆
江天萬里一老夫短蓑如蟻舟如鳬魚寒入泥不上窊
歸來遠識漁村孤柴門夜叩聞犬呼逕竹壓折誰相扶
山妻自炊稚子沽不羡炙肉圍紅爐嗟余客遊歲屢徂
詩囊隨驢走髯奴長安何處覓酒徒飛花撲頭帽不烏
旅舍無夢還江湖慙對風雪歸莊圖
贈金華隠者
我聞名山洞府三十六一一靈蹤紀真籙金華秀出向
東南遠勝陽明與句曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛行恍惚誰解尋漫說至
今猶不死松花酒熟何處遊瑶草自綠春巖幽羣羊臥
地散如石老鹿耕田馴似牛聞有隠君子乃是學仙者
自從入山中不曾到山下世人莫知其姓名以山呼之
不敢輕樵夫忽見苦未識只疑便是黃初平嗟我何為
在塵網遠望高峰若天壌茯苓夜煮倘許餐鐡杖來敲
石門響
題朱氏梅雪軒
石城山居梅萬塢冐雪曾來叩僧戶爛然如見會羣妃
白鳳繽紛下瑤圃數片輕吹著鬢華乍看似雪又疑花
迷魂亂眼春如海那辨南枝映竹斜獨披鶴氅穿林去
凍壓寒梢應幾樹聽響方知夜灑時聞香始識繁開處
回首春風憶舊遊夢尋歸路隔羅浮年來驢背無詩思
醉踏塵埃空自愁聞道君家溪上下玉蕊瓊英巧相亞
履跡誰來東郭朝笛聲不起南樓夜翠羽驚啼莫怨猜
破寒宜共一樽開雪晴花發須相記我亦扁舟乘興來
宿蔡村夜起
四更雞呌七星爛獨起開門候天旦月掛愁邊人影低
風驚夢裏鳥羣散孤舟嫠婦寒自泣破屋老農貧屢歎
早餐欲發未遑安客路飄零正多難
菜薖為余唐卿賦
柱桐里中君始歸菜花滿園黃蜂飛桔槔依樹長不用
江南雨多山土肥方畦獨遶看新綠晚食何須尚思肉
翠縷登盤春薤香金釵出盎冬葅熟我家亦在蓴菰鄉
秋風便應歸共嘗潮州司馬成何事回首空愁足萬羊
鷗捕魚
秋江水冷無人渡羣鷗忍飢愁日暮白頭來往似漁翁
心思捕魚江水中眼明見魚深出水復恐魚驚隠蘆葦
須臾銜得上平沙鱗鬛半吞猶見尾江魚食盡身不肥
平生求飽苦多飢却猜人少忘機者海上相逢不飛下
題朱澤民荆南舊業圖
睢陽醉磨一斗墨夢落荆南寫秋色大隂垂雨尚淋漓
哀壑回風更蕭瑟楓林思入煙霧清湖水愁翻浪波白
溪上初逢野老航山中遠見先生宅秫田半頃連圩區
茅屋三間倚蘿薜僧來看竹乘小輿客去尋岑借高屐
任公臺下石可坐周侯廟前路曾識虎跡時留暮臺紫
蛟氣或化秋雲黑城郭當年别已久風塵此日歸不得
落日書齋半璧明圖畫臥對空相憶
次韻荅朱冠軍遊西城之作
前年城西作冶遊柳條拂蓋花迷舟笑看明月問狂客
我舉大白君當浮去年城西復偶住酒伴家家邀即去
東鄰寺裏花正開半醉半醒遊幾度今年有花愁獨尋
閉門三月臥春隂將軍小隊遊何處日暮空聽車馬音
皋橋泰娘殊窈窕為我喚來歌水調客愁草草不易除
世事茫茫本難料玉壺一雙秋露傾惟此可以忘吾情
醉歸共射草中石笑劈弓絃霹靂鳴
京師苦寒
北風怒發浮雲昏積隂慘慘愁乾坤龍蛇蟠泥獸入穴
怪石凍裂生皴紋臨滄觀下飛雪滿横江渡口驚濤奔
空山萬木盡立死未覺陽氣回深根茅簷老父坐無褐
舉首但望開晴暾苦寒如此豈宜客嗟我歲晚飄羈魂
尋常在舍信可樂牀頭每有松醪存山中炭賤地爐煖
兒女環坐忘卑尊鳥飛欲斷況無友十日不敢開衡門
朅來京師每晨出強逐車馬朝天閽歸時顔色暗如土
破屋暝作飢鳶蹲陌頭酒價雖苦貴一斗三百誰能論
急呼取醉竟高臥布被絮薄終難溫却思健兒戍西北
千里積雪連崑崙河冰踏碎馬蹄熱夜斫堅壘收羌渾
書生只解弄口頰無力可報朝廷恩不如早上乞身疏
一蓑歸釣江南村
望月臺
臺前夜半烏啼時起望明月彈商絲月來照見臺上影
松桂滿山風露冷
釣雪灘
江流欲澌魚不起一蓑猶釣寒蘆裏漁村茫茫煙火微
雪滿晚篷人獨歸
晚步西郊見鴐鵝羣飛
平煙漠漠天蒼蒼牛羊不收野草黃鴐鵝東來高作行
晴空忽墮數點霜紫塞碧海遙相望下視鳬鴨愁陂塘
書生見此心欲狂便思呼鶻上馬馳鷫鸘之裘自倒披
箭聲脱絃鳴鵝鴟遠翻正落雙參差仰空拍手誇絶竒
豪氣服殺并州兒也勝閉門坐詠詩
贈鍊師禱雨
白頭道士騎一鶴手把青蓮下寥廓人間又見海田枯
十丈黃塵没城郭昔年服事茅長君能役鬼神呼風雲
下為羣生埽旱沴雨工驅起如羊羣隂雷填填天欲怒
靈飇吹旗紫壇暮書入重關虎豹開璧沉古井蛟龍護
須臾甘澍何滂沱十日不雨應無禾祠官空為大雩舞
覡女羞作迎神歌明朝師歸定何許雲裏懸珠火如黍
更煩夜起把天瓢翻作東南洗兵雨
題黃大癡天池石壁圖
黃大癡滑稽玩世人不知疑似阿母傍再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黃鵠去來遠縞素飄落流塵緇潁川公子欣得
之手持示我請賦詩我聞此中可度難玉枕秘記傳自
青牛師池生碧蓮花千葉光陸離服食可騰化遊空駕
雲螭奈何靈跡久閟藏荒竹滿野啼猩狸尋真羽客不
肯一相顧却借釋子營茅茨我昔來遊早春時雪殘衆
壑銷寒姿磴滑不敢騎馬上青鞋自策桃笻枝上有煙
蘿披拂之翠壁下有沙石蕩漾之清漪晴天倒影落明
鏡正似玉女曉沐高鬟垂飲猿忽下藤裊裊浴鶴乍立
風澌澌匡盧有池我未到未省與此誰當竒埽石坐其
涯沿洄引流巵醉來自照影俯笑知為誰落梅撲香滿
接䍦暮出東澗鐘鳴遲歸來城郭中復受塵土欺十年
勝賞難再得恍若清夢一斷無由追朝來觀此圖惻愴
使我悲當時同游已少在我今未老形先疲人生擾擾
嗟何為不達但為高人嗤漢南己老司馬樹峴首已仆
羊公碑惟應學道悟真訣不與陵谷同遷移仙巖洞府
孰最好東有地府西峨嵋高崖鐡鎻不可攀援以逕上
仰望白雲樓觀空峩巍此山易上何乃遺便與猿鶴秋
相欺欲借太乙舟夜臥浩蕩隨風吹洞簫呼起千古月
照我白髮凉絲絲傾玉醪薦瑶芝招君來遊慎勿辭無
為漫對圖畫日夕遥相思
聖姑廟(在洞庭黿頭山晉王彪女得道或云姓李氏祈禱者不誠則風迴其舟)
湖心涌出黿頭山白波翠島非人寰清虚宜作水仙府
鱗堂荷屋居其間淵都羣靈誰為主煙鬢翛然一神女
柔姿誰敢狎相親笑叱鼉龍起雷雨玉骨蟬輕蜕幾秋
世緣已斷靜無愁采蘭每約湘濱會拾翠時陪漢上游
水禽翔鳴衛芝蓋長在蒼茫杳冥外鮫人獻綃裁作衣
螺女供珠綴為佩花落閒祠謝古春蓮幃瑶席掩香塵
空山夜夜星河遠芳渚年年蘅杜新霞舒霧捲凝光彩
笑語無聞復誰待冷風幾度引舟迴宛似蓬萊隔煙海
猿叫楓林魚躍波桂旗翻翠暮寒多女巫佇望飛帬度
獨奏空侯引曼歌椒觴奠罷沉玄壁鳥没遙天湛空碧
遺情不結楚臺雲世人何處尋蹤跡
洞庭山(在太湖中即包山舊無蛇虎雉三物有穴乃林屋洞天闔閭使靈威丈人入探)
(得禹所藏治水符并不死方其中有銀房石室并白芝紫泉又有兩圓石扣之則鳴謂神鉦云)
朝登西巖望太湖青天在水飛雲孤洞庭縹緲兩峰出
正似碧海浮方壺嘗聞此山古靈壤蛇虎絶跡歡樵夫
濤聲半夜恐魂夢石氣五月寒肌膚居人彷彿武陵客
戶種橘柚收為租高風欲起沙鳥避明月未出霜猿呼
中有林屋仙所都銀房石室開金鋪羅浮峨嵋互通達
别有路往非人途天后每降龍垂胡神鉦忽響驚棲鼯
自懸日月照洞内古木隂蔽空朝晡風吹白芝晚易老
雲帶紫泉秋不枯靈威丈人亦仙徒深入探得函中符
玄衣使者不暇惜欲使出拯蒼生蘇後來好事多繼往
石壁篆刻猶堪摹千年玉鼠化蝙蝠下撲炬火如飛烏
玄關拒閉誰復到似怪衣上腥塵汙勿言神仙事恍惚
靈蹟具在良非誣我生擾擾胡為乎坐見白髮生頭顱
久欲尋真未能去局束世故緣妻孥何當臨湖借漁艇
拍浪徑渡先雙鳬獨攀幽險不用扶身佩五嶽真形圖
夜登天壇埽落葉自取薪水供丹罏此身願作仙家奴
不知仙人肯許無狂語醉發應胡盧
楊基
清溪漁隠
清溪秋來水如練歴歴魚蝦皆可見綠蓑酒醒鴈初飛
風急蘆花吹滿面溪南一帶是青山逢著垂楊便可灣
謾道白鷗閒似我漁舟更比白鷗閒
金陵對雪用蘇長公聚星堂禁體韻
黃雲凍凝不成葉十載江南無此雪朱簾十二曉開齊
正值千山鳥飛絶牆腰簷角危欲墮竹頂松梢重將折
偏來舞殿鬭輕盈忽上金釵易消滅誰家沉火吹笙坐
著處銀缾呵手掣脂凝香靨罷晨妝臉暈微渦散春纈
帶雨欲拈仍作片因風誤觸俄成屑漁蓑向晚畫難工
歌樓未曉光盈瞥怪事休驚越犬吠豐年每信吳儂說
欲和東坡白戰詩冰滿霜毫硯如鐡
喜客來
壯年不愁長作客亦不暇愁鬚雪白但愁金盡酒樽空
辜負長安好春色閉門三日生綠苔失喜忽聞佳客來
急拈春衣典春酒正值滿樹梨花開花如冰雪人如玉
妙舞清歌懽不足黃昏客醉酒未醒細雨鶯啼梅子綠
送張教諭
鑑湖五月涼風起荷葉荷花香旎旎先生到縣花正開
濯足船頭弄秋水聖朝復興文武科諸生習射更絃歌
他年大比登髦俊應報新昌縣裏多
宜秋軒桂
軒東古桂一株花已爛漫人無知者偶夜聞香自
東來旦起訪之得於荒庭廢苑中余既嘆其不為
人所賞識而復嘉其不以無人而不香也繞樹嗟
悼慰之以詩
宜秋軒東一株桂香葉婆娑擁寒翠秋堂夜靜風滿簾
時覺幽芳來拂鼻清晨曳履訪幽獨一徑青苔雙戸閉
離離嫰蕊罥蟲絲簌簌輕花落深砌麩金泫露濃更密
苞粟凝珠疎復細半粒能含萬斛香一枝解奪千株麗
當年此地競攀折月戶雲窗敞秋霽金樽灎泛綠色酒
翠袖涼簪寶妝髻西風幾度人跡絶獨有幽花能點綴
村荒地僻霜露繁催折紅蘭凋紫蕙瞥然一見衆憂失
不意孤懷得佳麗更深月出擬再來明日紛紛嗟滿篲
宜秋軒梅
萬松嶺上梅千樹踏雪年年看花去湖邊十里翠裙腰
盡是看花醉眠處花今憔悴不如前人亦飄零二十年
夢魂不到西湖上春色自繞南枝邊今年看花來杜曲
一樹寒香照茅屋别是人間冰雪魂肌膚綽約清如玉
雪更玲瓏玉更温春風入頰淡無痕數聲殘角黃昏後
獨自相看半掩門
省掖觀梅和宋草堂韻
玉肌瘦怯春風惱脣紅不褪香雲老綺窗人靜月初圓
笑覺飛璚顔色槁羅幄銅缾小几邊銀燈疎影硯臺前
一株初破休輕折半朵猶含最可憐宫妝近眼人爭愛
却恐愁多零落快莫教纖手嗅東風誰畫生香與真態
邀方員外看花
金昌亭西萬株花胭脂玉雪爭紛拏春風攜酒看花去
騎馬徑到山人家花深樹密無逕入下馬徘徊映花立
紫夢風微翠袖香紅絲露重烏巾濕别來幾負看花期
客裏匆匆見一枝白下橋邊寒食後廣陵城外綠隂時
今年花最逢春早準擬清樽對花倒人意方邀酒伴來
花枝已向東風老花雖漸老仍堪折猶勝紛紛滿蹊雪
且共芙蓉幕裏人坐看海棠枝上月
聞鄰船吹笛
江空月寒江露白何人船頭夜吹笛參差楚調轉吳音
定是江南遠行客江南萬里不歸家笛裏分明說鬢華
已分折殘堤上柳莫教吹落隴頭花
登岳陽樓望君山
洞庭無煙晚風定春水平鋪如練淨君山一點望中青
湘女梳頭對明鏡鏡裏芙蓉夜不收水光山色兩悠悠
直教流下春江去消得巴陵萬古愁
長江萬里圖
我家岷山更西往正見岷江發源處三巴春霽雪初消
百折千回向東去江水東流萬里長人今漂泊尚他鄉
煙波草色時牽恨風雨猿聲欲斷腸
珊瑚
黑翎紅嘴花間鳥映花一點珊瑚小當時如意擊東風
萬語千言啼未了雕玉籠開出繡楹海棠庭院雨初晴
美人按拍教鸚鵡學得霓裳四五聲
白鷴
棠梨花開滿山白白鷴飛來春一色黃鸝紫燕太匆忙
不道花間有閒客却嫌香霧汚春衣立向湘江映夕暉
鷗鷺相逢莫相姤一雙還拂楚煙歸
鷓鴣
湘江兩岸無茅宇湘竹隂隂覆江渚春來未聽一聲鶯
只有鷓鴣啼暮雨憐渠亦是他鄉客苦向人啼行不得
縱教行得也消魂那箇行人不頭白
錦雞
暖風晴日融春晝閒看花隂雞唾綬綺縠都將綵羽妝
紅絲不待金針繡疊疊胭脂縷縷金龍紋盤錯鳳紋深
憑誰剪作鴛鴦帶雅稱佳人翡翠衿
送朱明善少府
胙城主簿冰雪骨天闊霜清見飛鶻家住西湖第一橋
半生詩酒笙歌窟斜肩兜子緫宜船九里松隂十里蓮
松下看山船上宿小娃隨索買花錢鶯嬌蝶妬春如綺
一夜東風變桃李回首梁園望故鄉咫尺吳山四千里
吳山漸遠音書絶兩鬢青青未成雪烏帽朝辭鄭圃煙
鹿車夜挽蘭臺雪上官不憚道路長豈問富庶并荒涼
正須到縣招竄匿要使枳棘皆耕桑婦女養蠶男種麥
食有雞豚衣有帛兒童不識成丁勞父老能歌縣官德
慚余亦是滎陽簿虎牢關下成皋路有酒誰澆紀信魂
無人敢畫鴻溝渡鄭衛由來本懿親相思只隔大河津
愁將艮嶽風前柳持贈山陽笛裏人
苧隠為句曲山人翟好問作
種桑百箔蠶種苧千匹布先生種苧不種桑布作衣裘
布為袴桃花雨晴水滿塘烏紗白苧春風香野樵山葛
不敢並越羅川錦爭輝光兒童漾紗婦紡織賣布得錢
還買帛黃綿大襖一冬溫白雪中單半襟窄今年苧好
畝百觔堆場積圃長輪囷牀頭白酒夜來熟殺雞煮鴨
邀比鄰東家種桑青遶屋宫絹未輸空杼柚婦姑相對
歎無衣先生飯飽方捫腹
舟抵南康望廬山
春山如春草春來無不好況是香爐峯百疊屏風圍五
老嚶嚶歴歴谷鳥哀朱朱粉粉山花開芙蓉削出紫霧
上瀑布倒瀉青天來船頭春山重回首世上虛名一杯
酒李白雄豪妙絶詩同與徐凝傳不朽明日移舟過洞
庭蘭花斑竹遶沙汀摩挲老子雙愁眼細看君山一點
青
小孤山圖(徐賁畫代莘野賦)
江流西來如箭急小姑横截江心立桃花水漲勢相爭
峽口瞿塘猶不及山神堂堂心膽麤當時人間偉丈夫
江頭廟裏青綾帳翠靨金釵塑小姑
張羽
梁節婦
赤城曉擁青絲騎玉鏡愁鸞落紅淚冰魂偷逐水仙歸
綺樓一夜靈犀碎六曲欄空不礙春羅帶盤風輕颺塵
池波不動夜光碧青天影落桃花雲相思月照樓前水
離離芳樹流紅子無情桃李亂中開不學芙蓉抱霜死
米元暉雲山圖
前代幾人畫山水逸品只數南宫米海嶽樓前北固山
頃刻雲煙生滿紙古云丘壑起心胸怳惚似與神靈通
素壁高懸臥清晝耳邊怳若聞松風怪底青山起毫末
森沉綠樹臨溪活仙人道士擬可招芝草琅玕俯堪掇
千里能移方寸間天機揮灑過荆關如今畫史空無數
對此高蹤詎敢攀
倪元鎮畫竹沈御史所藏
雲林之子有仙骨平生好潔如好色紛紛濁士等蟲沙
嗚呼瓚也何由得憶昔常登清閟堂鵲尾爐爇龍涎香
紹京妙墨僧繇畫示我不啻千明璫人間萬事如飛電
洗玉池空人不見季子城東土一抔何人為著黔婁傳
繡衣使者騎青驄曾聽竹枝湘水東歸來見此若夢寐
巴陵洞庭生眼中江湖豪翰今零落君得此圖良勿薄
愧我題詩憶故人黃鶴何年下寥廓
錢舜舉溪岸圖
惜昔至元全盛日天子詔下徵遺逸吳興八俊皆竒才
秀邸王孫稱第一一朝玉馬去朝周諸子聲名總輝赫
豈知錢郎節獨苦老作畫師頭雪白江南沒骨傳者稀
錢也得法誇精竒晴窗點染弄顔色得錢沽酒不復疑
今人祗知重花鳥豈識此圖奪天巧玄雲抱石雷雨垂
蒼山夾水龍蛇遶岸側溪迴共杳冥蒲稗深沉映魚鳥
漁舟乍隨遠煙散客子競渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
城外南山空黛色文章翰墨何代無二子疇能躡其迹
為君題詩三歎息於乎古人難再得
送沈孝廉讀書天屏山
秋空雨洗千芙蓉霜樹遶谷攢青紅嗟我欲游不可得
子往畢業兹山中念子出身自紈綺秀如青松茁蒿蓬
十年奔走鎩毛翮黃金散盡家已空懷中一經不敢棄
舍此將恐為昏聾束書上堂告父母雲深獨往無僕僮
林僧谷叟頗驚客麤茶糲飯意甚忠身閒晝靜百事絶
經史左右相研攻逕須跨海踏鯨背且莫瑣屑箋魚蟲
車良路端期不止跬步自可升華嵩學成靜俟時自至
譬彼力穡遭年豐朝廷懸爵待竒雋掇取五鼎榮三公
古來孝弟神所相未必使子羸其躬蹇予少學壯愈情
聰明日損鬢已翁世間有書未盡讀安得返老還為童
跛鼈那由追騄耳贈子以策情何窮倘有新知遠相教
為我緘寄東飛鴻
莘叔耕畫梅雪軒
好畫誰如莘棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終朔雪忽飛來開門滿樹梅花白
韓介玉畫為童中州掌教題
我識河東老詞客鶴骨伶俜長八尺白頭徒步拾公卿
人生變化誰能測將軍跋扈天為傾公持寸管力與爭
當時直氣動朝野至今文采傳諸生諸生白面今已老
三載儒冠空潦倒罷歸百事無所為萬壑千巖恣揮埽
丹丘玄圃落眼前澗水松風鳴浩浩由來絶藝出天機
肉眼紛紛爭醜好吳興博士今鄭虔故山未歸雪滿顛
今年召對席屢前蒙恩親賜水衡錢歸來見畫心茫然
拄杖欲問金華船金華之洞小有天下與五岳相鈎連
初平鍊丹去成仙弟兄聮袂風翩翩洞前白石如羊眠
我欲訪之何由緣安得與子相周旋飢餐紫霞拾瑤草
石上一笑三千年
陳仲美夏木圖
董元夏木不復見俗本紛紛何足觀陳郎筆力能扛鼎
寫此千章生晝寒隂森似有神靈會偃蹇直作蛟螭蟠
天雞曉鳴清籟發木客夜度雲旂翻林下文人行杖藜
石根葉落失舊蹊孤童襆被向誰宿山風蕭蕭日薄西
商巖紫芝自可食武陵桃花原易迷人間澒洞不可處
莫畏虎嘯并猿啼
山泉隠居圖
日長侍立南薰殿聖主從容正開卷内臣如鵠擁圖書
詔許近前曾一見玉躞金題照眼新三王二李迹未陳
妙筆森芒洞冥漠乃知今人非古人歸來三歎北窗下
開屏見此新圖畫流淙百折掛石梁古木寒松勢相亞
木末何人一草廬山泉之人昔所居鴻臚寺裏晚朝下
對此高堂心鬱紆華亭柳湖眼中見武陵桃源路豈殊
老夫曾住康王谷五老香爐映飛瀑亂來井臼今可存
因爾高歌望黃鵠
徐賁
丙午中秋與余左司王山人高記室同過張文
學宅看月
商飇吹秋天如藍出戶圓月生東南衆星次第歛芒角
獨有桂影垂毿毿澄光無私照應徧不間汚澤兼清潭
冰輪軋軋上銀漢玉龍左右駕兩驂須臾當天蟾魄正
八表洞視明相涵自憐下界苦迫塞未得變化同書蟫
遙思海上看更好水氣顥顥雲無曇鮫人機室仰虛炤
綃絲薄袖抽冰蠶孕珠老蚌躍波出吸納華采爭呀&KR1766;
山河大地影倒入嗟此尺璧何由含曾聞月乃七寶合
㘭處修補須斤鏨又聞姮娥竊靈藥直欲不死真貪婪
如此怪事各有說理或有之幽莫探化橋擲杖本幻戲
兹事何故推難諳分明以術誑人主不即加罪誠癡憨
今宵貴家盛開宴奔走席上羅女男清弦脆筦樂正作
金尊玉斝情方酣羈愁誰念獨居者家無隙地惟書龕
南鄰庭院未為廣較之我處殊差堪便攜濁酒扣門去
肴核瑣細母煩擔移牀露坐共邀月更呼故友來清談
諸君豪邁總名士長材落落皆楩柟詞鋒出硎賭快利
鈍斧寧敢膺長鐔胸竒每能斡造化語峭似可欺巖嵌
我今結托豈偶爾内切自喜忘其慙當歌且用脱邊幅
買酒奚問墮珥簪為君起舞明月下兩袖拂鬢風䰐鬖
佳節於人既不惡暢懷痛飲心所甘緣知樂景不易遇
匪曰嗜好成淫耽此月一去又一載坐看直待雞號三
晚歸
樵風度溪波蕩影水葉圓圓綠浮荇白沙路遠雲花靜
小艇爭先野鶴歸竹外依微衆山暝
瑤芳樓
高樓春多風日妍瑣窗璚闌縈素煙水晶簾捲香散席
瑤芳吹入琴中絃美人手度陽春曲水意山情斷還續
三山鸞鶴夜飛來佩環搖曳玲瓏玉琴聲宛轉響春空
滿樓白月梨花風
次韻楊孟載觀芍藥作
輕隂釀綠寒猶薄龜甲疏簾映朱閣美人偏有惜花心
新水銀缾送紅藥當階惟恐流塵汚纖手籠春為花護
一捻芳容飽弄嬌胭脂細結玲瓏露綵貼單屏襯碧綃
微風纔動見花搖香凝膩粉肌全濕影豔方諸臉半潮
高枝開滿低枝捲翠檻移來隨步輦濃染如分織女機
巧裁似出宫娥剪花情最重是何人應有鴛鴦帳裏身
不用傳心題綺字踏歌當為喚真真
春隂應秦王令
雲花鱗鱗山漠漠重城平障芳隂薄膩雨輕吹飛復停
勾引東風到簾幕草滋微濕沾芳塵隴頭不見尋花人
桃英梅萼同懊惱水紋滿漲金河春柳絲暝濛煙不醒
轆轤暫輟銀缾綆新鶯未換谷中聲遊蜂竟失闌前影
丁香百結蕉有心綃屏六曲春沉沉香抽翠縷火長續
餘寒撲錦籠朱琴江南春好多芳樹林園半是看花處
明朝重整小紅車風光滿路行春去
楊孟載畫竹
江南看竹不為罕水郭山村長種滿東里千竿繞佛亭
西鄰萬本連書館密葉分隂小閣深斜枝度影虛簾短
蕭疎夜月翠羽涼搖曳南風鳥聲暖嗟余好竹處處遊
徑造豈減王猷誕湘江淇水無不到&KR2444;谷柯亭亦嘗款
人間音律性所好收作鸞笙與鳳管或裁文籜製小冠
時尋新笋供清饌朝行竹下暮仍往自謂竹緣終不斷
朅來并州苦寒地沙土撲面心煩懣寧無塞草共山花
惟覺麤疎俗吾眼胸中塵氣久已積對此汾河詎能澣
君心飽有渭川思揮灑風煙意閑散封圖遠送邀我題
措語苦澁顔何赧
謝陳惟寅贈其故弟惟允所畫山水
大髯袖中有廬嶽嵐氣噴人寒色薄出贈生綃一幅圖
云是小髯之所作我嘗游君伯仲間仲今已矣空見山
畫中無限盤礴意使我坐見愁滿顔重崖複澗迷樵路
杳杳煙蘿晝如暮溪閣風生醉客眠野橋月出歸僧度
櫪林蒙密楓林高深處似有猩鼯號滿空雲凍動秋思
飛泉落日何蕭騷揮毫若此難再得白鶴何時返鄉國
良工自古多苦心留賞人間賴遺墨南宫北苑皆已僊
此圖與之當並傳坐嗟存没意難報作歌愧匪瓊瑤篇
王行
高房山寒江孤島圖
千山萬山重復重煙嵐草樹深莫窮高堂大軸示寬廣
要以筆力誇竒雄青紅蒼翠滿縑素缺處殘碧分遙峰
雖云眼底供一快未見闊遠開心胸歴觀畫史每如是
意謂此法由來同昨嘗淩秋溯揚子一舸縹緲乘長風
洪波吞天渺無際出没但有孤輪紅中泠盤陀瞬息過
回首浮玉雲濤中乃知山水有佳處到此始覺飛埃空
當時海岳應飽見落墨便自超凡庸不將層疊競工巧
遂使氣象齊鴻濛平生愛畫惟愛此苦恨妙法無能攻
九州之表有人物意匠彷彿宗南宫莫言未入米家奥
百年猶數房山翁兹圖只尺便千里生綃數幅徒為功
亦知盤礴意有在正欲逐米追高蹤愛之歌詠乃常理
好事況有天隨宗同觀何人江海客氣似貫月書艎虹
文辭瀾翻沛難禦奔走風雨驅豐隆古稱珠玉在我側
濡翰自愧言非工黃塵城郭久見困何地閒静能相容
詩成忽復三歎息矯首長望青冥鴻
錢用壬
題趙仲穆彦徵畫馬
吳興畫馬名天下文采風流美無價子孫兩世皆絶奇筆意
經營亦相亞分明雙馬如雙龍玉花對立連錢騌圉人緩轡
不敢鞚矯矯似欲鳴長風却想當年落筆時省郎侍綵初來
歸深庭花落白晝靜紅門草綠春風微回首光隂既非昔老
者已逝難再得中原武騎更馳奔展卷令人三歎息
魏觀
逢仙嶺
逢仙之嶺皆懸崖下有溪水青於苔丹楓吹過水西去
白鳥飛上崖邊來行道一翁心甚急石磴磽磝行不及
前臨絶壑後深巖欲避前呵無處立
劉崧
題吳教授所藏黃大癡畫松江送别圖
是何山莽莽以横雲水浩浩而生風天低江迥日欲落
别意乃在蒼茫中問君此圖作者誰浙東老人黃大癡
松江先生舊知己眼明為寫秋江姿重坡敧岸東南遠
木未參差見層巘蒼浦遥連楚澤深石林盡帶吳堤轉
是時先生從此歸把釣欲拂雲中磯長風過雨蒲葦淨
水色淡沲沾人衣只今又作筠州客惆悵松江渺雲隔
離思猶迷鴈蕩煙歸心已歴洪崖石我思大癡焉得從
筆墨往往遺竒蹤草衣騎牛髮如雪吹笛憶過天台峰
平生一筆不輕許傲睨王侯笑塵土展圖坐對鳳山青
却想高情動千古君不聞功名利達能幾何長安離别
日日多灞陵亭前春草碧灞陵亭下春風波
題華陽彭玄明所畫秋山圖
我不識華陽彭鍊師見畫雲山想句曲數峯暝色入遙
浦六月泉聲動虛谷紫霞樓觀當落日似有幡幢出林
木海邊鼇首戴雲紅天際蛾眉拂秋緣昔聞天台鴈蕩
相鈎連雲氣來往駕飛仙斷橋溪澗路如棘嗟爾策蹇
歸何年秋風湖曲波如煙我思東泛吳江船買魚沽酒
綠荷渚吹笛夜下松門前便尋鍊師覓玄鶴却訪華陽
窺洞天
題葛洪移居圖
前行白羊四角羸誰其驅者鬅鬙兒獊獰一犬嘷而馳
舉鞭護羊訶止之背有囊琴結黑駞嫗後負畫策以追
少婦騎牛牛步遲兩兒共載兀不欹大者坐擁斑文貍
小者索乳方孩嬉母笑不嗔還哢咿復有鬅者肩童羈
引手向翁如反僛蹇驢嗅地行欲疲兩耳逆竪愁風吹
老翁龐眉方頷頤顧瞻妻子色孔怡似語前行路向夷
爾兄在前爾勿癡爾母正念爾弟飢高幘髯奚荷且持
藥瓢囊襆何垂垂有捄者柄相參差傍有二卷一解披
趁行苦忙奚不知我觀此畫喜復疑問翁為誰莫可推
或云葛令之官時移家勾漏乃若兹人生多累在侈靡
如此行李胡不宜骨肉在眼無餘資陳巖作圖真畫師
筆跡縹緲如飛絲中有妙意世莫窺我吟將為仕者規
如不見畫當求詩
題秋江待渡圖為蕭學士賦
小航衝風岸將及行人下馬沙頭立水闊雲深野渡閒
天寒日暮歸心急人生行役安可休到江路盡還通舟
誰能裹足山中老不識風波一日愁
題余仲揚畫山水圖為余自安賦
金華仙人余仲揚筆墨蕭疎開老蒼昨看新圖湖上宅
煙霧白日生高堂層峯上蟠石皜皜絶島下瞰江茫茫
長松並立各千丈間以灌木相低昂松下上人坐碧草
秋影忽落衣巾涼囊琴未發弦未奏已覺流水聲洋洋
赤城霞氣通鴈蕩巫峽雨色來瀟湘誰能千里坐致此
欲往又歎河無梁風塵漲天蔽吳楚六年悵望神慘傷
玄猿苦啼巖北樹白鴈不到江南鄉赭山焚林絶人迹
如此山水非尋常此圖本為自安寫亦感同姓悲殊方
幽軒素壁泉聲動對此令我心為狂何由捫蘿逐麋鹿
振衣直上雲中岡登臨一寫漂泊恨長嘯清風生八荒
題曾郁文所藏山水小景
隔溪望見林間屋沙溆隂隂俯羣木溪流合處一橋孤
春雨來時萬山綠江南此景真可憐米家筆意誰能傳
却憶故廬珠浦上短籬長繫釣魚船
御選明詩卷三十七
