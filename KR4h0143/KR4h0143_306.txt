欽定四庫全書
御選金詩卷十六
七言律詩五
賈益謙
贈答史院從事
見說才名自妙年多慙政府舊妨賢物華天寳無今古
鳳閣鸞臺孰後先鄭圃道尊何敢望濟南書在子當𫝊
莫言老眼昏花滿及見風鵬上九天
張本
中秋雨夕呈君美
怪得秋雲不肯晴天公為惜此杯傾無邊清景關人意
多事西風送雨聲桂樹婆娑辜勝賞桐枝點滴厭殘更
殷勤朝鏡休重攬白髮星星又幾莖
申萬金
病中遣懷
浪走天涯歲月侵病中猶作越人吟野麋本自便豐草
倦鳥寧當忘故林畫像功名元有命乞墦富貴果何心
幾時真脱塵囂累巖穴尋居不厭深
和陳舜俞詩
鬧裏那容更刺頭石田茅屋喚歸休杜門便與詩書老
過隙從教歲月流槃木見容良自愧錯刀相贈若為酬
酌君安得如川酒醉眼蚍蜉萬戶侯
王世昌
過華州
拔地三峰冷翠微落巖飛瀑噴珠璣吟鞭落拓騎驢過
戰刃韜藏牧馬歸十丈玉蓮秋不謝半楞掌月晝還飛
地靈人傑無遺逸未分蟠螭老布衣
郭邦彦
酒醒
少年驕氣總消磨萬事紛紜夢裏過三載自持葷食戒
一心還被性宗魔凌煙閣上榮名好聚窟洲邊樂事多
今日酒酣都忘却亂吟俳語作狂歌
田錫
故縣别業
九折驅車夢易驚一㕓老計喜初成園蔬不借將軍地
宅劵何勞宰相名山入平簷供遠翠水環釣石得深清
漫郎聱叟琦玕子誰悟他生與此生
崔遵
送裕之官鄧下兼簡仲澤
青燈别酒夜沈沈力負相思自不任閒裏更誰留我醉
興來無復伴君吟一枝仙桂知難擬千頃黃陂未厭深
為向荆州王粲道安排佳境約相尋
和裕之二首
行李西來便得君相從回首七經春君方備悉原思病
我亦私憐仲父貧底事却成今日别枯腸難著此愁新
鳶肩火色真將驗馬虎何勞更問津
不幸還能作幸民十年同醉潁川春酒船載我雖堪老
仕路有時或為貧少室山人三日惡夷門紙價一番新
益知哀樂中年事未唱驪駒鼻已辛
劉昂霄
中秋日同辛敬之魏邦彦馬伯善麻信之元裕
之燕集三鄉光武廟諸君有詩昂霄亦繼作
積甲原頭漢閟宫登臨還喜故人同超超萬里乾坤眼
凜凜千年草木風今古銷沈詩句裏河山浮動酒杯中
極知勝日須轟醉更待銀盤上海東
田紫芝
夜雨寄元敏之昆弟(時年十六)
醉夢蕭森蝶翅輕一燈無語夢邊明虚檐急雨三江浪
老木高風萬馬兵枕簟先秋失殘暑湖山徹曉看新晴
對牀曾有詩來否為問韋家好弟兄
亂後登凌雲臺
愁思紛紛不易裁凌雲臺上獨裵回亂鴉背著斜陽去
寒雁帶將秋色來破屋無煙空碎瓦新墳經雨已蒼苔
天翻地覆親曾見信得昆明有刦灰
王萬鍾
元氏桂軒為敏之賦
簾捲堂前桂子涼一軒燈火夜初長月中春好元無價
天上風來别有香棠棣一家同映秀詞林百世繼餘芳
閒花野草空無數掩盡人間獨擅場
郭宣道
送同舍張耀卿補掾中臺
摩雲頭角看昂藏意外升沈豈易量取士皆知有科舉
進身初不在文章關心雁塔功名晩試手烏臺歲月忙
此去一官先有路獨憐燈火夜窗凉
胡汲
休笑
休笑參軍靴不韈休嗟門客食無魚燕鴻來去端誰使
鵬鷃逍遥本自如潦倒淵明三徑菊荒唐惠子五車書
古人淡裏求真味身外紛華不羨渠
王敏夫
同東巖元先生論詩
林逋仙去幾來年驚見梅花第二篇千歲冰霜松骨瘦
九秋風露鶴聲圓騰輝定出連城上得趣知從太古前
邂逅茅齋話終夕只疑人世改桑田
孫邦傑
燒筍
煨茁舊聞山谷語歡畊還憶大蘇詩傳將火候無多訣
留得天真又一竒未放錦䙀開束縛巳看玉版證茶毘
白麻初拜驚燒尾見此應慙富貴癡
張子權
甲午元日
憶昔三朝侍紫宸鳴鞘聲送鳳池春繁華已逐流年逝
潦倒猶甘昔日貧蓂歴怕看驚換世椒觴愁舉痛思親
異鄉節物偏多感但覺愁添白髮人
麻九疇
手植檜印章
梁折山摧入小成日華留得寸暉明不盈一握空蟲篆
未喪斯文麤姓名草木西周朝有暮圖書東觀死猶生
二千年後司封紐未信栽時出此情
贈裕之
向來三度見君詩常望西山有所思誰料并州天絶處
相逢梁苑雪消時賢人樂古聲猶在聱叟文高世豈知
只恐神嵩不留客秦川如畫渭如絲
秋懷
昨夜新涼御褐裘一番節物弄清愁月懸雙杵若為夜
人在一隅偏覺秋敗葉只能驚畫扇啼螿終不到朱樓
還鄉夢斷寒衾曉依舊雲山是蔡州
秋雨小霽湖陽道中
一雨初晴菊瘁花朝來啼殺報晴鴉地鄰異域空懷古
人對殘秋更憶家十月紅爐是明日往年新火醉流霞
悤悤又上湖陽道何處還堪駐客槎
堂谿城南感寓
斷岸崩崖帶草長茂林高塏晚生涼田頭經水成駒卧
雲色因風變狗蒼戰地尚餘唐壘柵故城曾入楚封疆
牛童趁日貪捫蝨那解興亡事可傷
李道人家山圖
見說高齋住太行溪山襟帶古祠堂圭桐葉落周家雨
鐵樹根盤晉國霜烽火不堪畊夜月畫圖猶可挂殘陽
自憐不及汾州雁春去秋來過石梁
王革
寄答劉京叔
十年相望惜暌違驚見蘭章墮客扉鄭子已聞畊有谷
榮公誰念老無衣水浮落日流無盡山礙行雲斷不飛
千古神州亦吾土幾時同采北山薇
史學
過太室
三輔祥開表聖期三呼天夀與天齊殿樐碧瓦仍唐制
洞鎖蒼苔失漢題柱玉已聞安廟祏劒鋒重為翦撐犂
升中剰有辭臣賦滿望鸞旂鳳蓋西(玉柱卓劒二峰名)
默翁溪山横幅(默翁龐都運才卿自號)
五雲雛鳳下遼天來作金鸞翰墨仙詩酒償殘鶯館債
簡書薰破鹿門禪自憐歲月塵中老盡攬溪山筆底傳
短草疎林秋一幅典刑人物記當年
龐漢
終南谿
冷雲低壓萬長楊十頃秋隂鎖北堂門外兵塵漲秦楚
水邊煙景似湖湘荷翻山雨僧窗曉竹汎溪風客枕涼
早晩初平遂真隠遶陂閒牧石頭羊
宋景蕭
河隂望河朔感寓一首
南來邊報日駸駸思禹亭高淚滿襟野燒為誰留白草
荒城空自隔疎林雁聲不斷天連水山色無情古又今
離合興亡只如此往年爭識少陵心
郝居中
題五丈原武侯廟一首
籌筆無功事可哀長星飛墮蜀山摧三分豈是平生志
十倍寧論蓋世才壊壁丹青仍白羽斷碑文字只蒼苔
夜深老木風聲惡尚想褒斜萬馬來
劉勲
元夜隂晦
逐逐雕鞍趁畫輪年芳樂事一番新芙容城暖東風夜
楊柳樓深笑語春兩鬢愁添新白雪十年夢到軟紅塵
空庭不見梅花月寂莫春隂最惱人
呈吕陳州唐卿
警盜何煩鼓夜撾麗譙晴晝捲高牙春回和氣一千里
雪與豐年十萬家逋賦稍寬新得帖軍書不至早休衙
新年載酒須行樂次第東風遶郡花
答仲和
此身安處苦難尋常羨歸鴉易滿林望遠真成廣武歎
得詩空作洛生吟逢人放適村村酒感物悲哀歲歲心
想得濟南花正好抱城春水一篙深
辛愿
同趙長水汎舟
洛水秦山晩自澄孤舟煙樹綠相仍波搖朗月浮金鏡
嶺隔華星斷玉繩但覺轉船驚白鳥豈煩揮翣怒青蠅
風塵浩蕩飄蓬裏愧似林宗陪李膺
陋室
陋室何妨似燕窠暮年終得返魚蓑壺中日月時常好
枕上功名不足多往古來今真夜旦高天厚地一罝羅
鹿門幸有龐公樂牛角徒為甯戚歌
亂後還三首
兵戈為客苦思鄉春莫還鄉却自傷典籍散亡山閣冷
松筠憔悴野園荒鶯銜晩色啼深樹燕掠春隂入短牆
鄰里也知歸自遠競將言語慰淒涼
亂後還家春事空樹頭無處覓殘紅棠梨妥雪霑新雨
楊柳飄緜颺晩風談笑取官驚小子艱難為客愧衰翁
殘年得見休兵了收拾閒身守桂叢
春來漂泊心情減老去艱危氣力微芳草際天愁思遠
干戈滿地故人稀懷金躍馬時何有問舍求田事已違
糲食敝衣聊自足白頭甘息漢隂機
題游彦明林園
先生未老厭儒冠築屋栽籬守歲寒經史日長常滿案
魚蝦溪近得供盤幽花入室無多種瘦竹關情只數竿
瀟灑遠辭車馬跡求官何必近長安
不礙遥看冷翠微儘教叢竹映窗扉籬根傍水魚知樂
屋角鄰花息自歸濁酒野芹安已久華軒高馬到從稀
人間回首皆堪鄙羨汝幽棲得所依
函關
雙峰高聳大河旁自古函關一戰場紫氣久無傳道叟
黃塵那有棄繻郎煙迷短草秋還綠露浥寒花晩更香
其說河山雄百二不堪屈指筭興亡
寄裕之
青雲一别阮家郎甚欲題詩遠寄將好句眼前常蹉過
佳人心上不曾忘誰家秋月茅亭底何處春風錦瑟旁
昌谷煙霞久寂寞歡遊還肯到三鄉
雷琯
龍德宫
紫簫吹斷綵雲歸十二樓空盡玉梯綵仗竟無金母降
仙裙猶憶化人攜千年洛苑銅駝怨萬里坤維杜宇啼
莫倚危欄供極目斜陽更在露盤西
李汾
陜州
黃河城下水澄澄送别秋風似洞庭李白形骸雖放浪
并州豪傑未彫零十年道路雙蓬鬢萬里乾坤一草亭
八月崤陵霜樹老傷心休折柳條青
州北
州北光風豔綺羅南來扈從北人多梨園法曲懷奴舞
月窟新聲倩女歌紫禁衣冠出金馬青樓阡陌瞰銅駝
薄遊却憶開元日常逐春風醉兩坡
再過長安
細柳斜連長樂坡故宫今日重經過一時人物存公論
萬里雲山入浩歌白髮歸來幾人在青門依舊少年多
自憐季子貂裘敝辛苦燈前讀揣摩
汴梁雜詩四首
天津橋上晩涼天鬱鬱皇州動紫煙長樂觚稜青似染
建章馳道直于絃犬牙磐石三千國聖子神孫億萬年
一策治安經濟了漢庭誰識賈生賢
琪樹明霞五鳳樓夷門自古帝王州衣冠繁會文昌府
旌戟森羅部曲侯美酒名謳陳廣坐凝笳咽鼓送華輈
秦川王粲何為者憔悴囂塵坐白頭
樓外風煙隔紫垣樓頭客子動歸魂飄蕭蓬鬢驚秋色
狼藉麻衣涴酒痕天塹波光搖落日太行山色照中原
誰知滄海横流意獨倚牛車哭孝孫
寥落關山對月明客窗遥夜夢魂驚二年岐下音書絶
八月河南風露清冉冉暮愁生草色迢迢秋思入蟲聲
誰知廣武英雄歎老却窮途阮步兵
上清宫三首
憶昔秋風從茂陵詞臣忝預漢公卿瑶池宴罷西王母
翠輦歸來北斗城石馬嘶殘人事改劫灰飛盡海山平
唯餘太一池邊月伴我驂鸞上玉京
蒼梧雲氣赤城霞綿絡鈞天帝子家仙掌高承九霄露
霓旌遥駐五雲車昆明火劫驚人世瀛海風濤撼客槎
醉裏忽逢王子晉玉笙吹上碧桃花
千劫塵緣謝吏曹道山仙闕事遊遨樓臺縹緲滄溟闊
宫殿森羅紫極高幾代雲孫接仙李千年王母醉蟠桃
詩成便欲還山去猶待君王賜錦袍
避亂陳倉南山回望三秦追懷淮隂侯信漫賦
長句
憑高四顧戰塵昏鶉野山川自吐吞渭水波濤喧隴阪
散關形勢軋興元旌旗日落黃雲戍弓劒霜寒白草原
一飯悠悠從漂母誰憐國士未酬恩
雪中過虎牢
蕭蕭行李戛弓刀踏雪行人過虎牢廣武山川哀阮籍
黃河襟帶控成臯身經戎馬心逾壯天入風霜氣更豪
横槊賦詩男子事征西誰為謝諸曹
柳塘
長安西望少城隈楊柳陂塘手自栽渭水波光搖草樹
終南山色入樓臺平生事業書千卷浮世功名酒一杯
我亦陸渾山下去擬尋佳處劚莓苔
邢安國
楊花
細點輕團轉復飄隋家堤岸霸陵橋非綿非絮寒無用
如雪如霜暖不消狂惹客衣知有恨巧尋禪榻故相撩
陂塘回首浮萍滿依舊春風擺翠條
鞞山
鞞鐸依稀故壘高平岡曾此挂征袍千年殺氣連天暗
萬古重城比鐵牢地枕雲霄排劒戟氣横山岳弄弓刀
勝遊千載今如在一望匆匆王氣豪
薛繼先
九日感懷
衰年易感我今知無訝騷人動楚悲故國久抛兵劫後
佳辰多負菊花期一時蘭艾同彫落兩鬢雪霜仍别離
高世輸他陶靖節悠然高興滿東籬
曹珏
白髮感懷
少年豪舉氣如虹今日蕭然一病翁曉鏡祇添頭上雪
春風不綠鬢邊蓬文章那作一錢直燈火空勞半世功
擬築糟丘便歸老醉鄉何者是窮通
李夷
贈國醫張子和
禁籞喧喧以字行麤工往往笑狂生天將借手開金匱
雲本無心到玉京歌嘯動成千日醉留連翻厭五侯鯖
祝君莫觸曹瞞怒世上青黏要指名
古劒
古柵崖摧老雨天忽驚神物茁蒲然蛇吞元氣蟄千載
龍逐奔霆脱九泉逆首未歸豪馘裏鋏歌聊發慨彈邊
物猶屢出為時用撫匣潸然惜壯年
書淵明傳後
南渡龍孫角秃顛不甘横斃寄奴弦一襟義氣麾周粟
滿簡清風削宋年雪徑低迴松落落霜籬健羨菊鮮鮮
時屯謐輩輕頹節顔厚吾家草木賢
贈王南雲
骯髒風儀古丈夫鶴袍鐵面戟髭鬚人間春色向頭剰
天上月明當額孤石鼎夜聯詩句健布囊春醉酒錢麤
危樓試倚街頭月應見潛飛入玉壺
張澄
和林秋日感懷寄張丈御史
塞草枯黃秋未殘北風裘褐日生寒田園正憶遂初賦
冰雪莫吟行路難囊穎露錐徒自苦蒯緱有劒祇空彈
南窗明暖無塵到慙愧高人老鶡冠
别家六見月牙新萬里風霜老病身塊坐氊廬心悄悄
遠懷茅屋夢頻頻瓜田無取終成謗市虎相傳久是真
鄉國歸程應歲暮火爐煨栗話情親
王元粹
臨高
客子臨高秋思生碧山無際暮雲横但看八月草木落
未見中原塵坌清流景暗徂人易老故園何在夢頻驚
尊中有物同誰盡正要相看醉膽傾
九日
憑高一望客心傷風景蕭條是楚鄉飛雁欲歸何處去
幽花還似昔年芳詩因感物聊成詠酒為隨人強舉觴
十載蹉跎身事晩每逢佳節轉淒涼
夀李長源
匹馬短衣看此行看君誰信是書生聽詩未覺秦川遠
倚劒長懷晉水清一飯見哀韓信恥千金為夀魯連輕
壯年休灑新亭淚且為江山灌巨觥
薛尹生朝
時砌初開十二蓂一尊介夀為君傾昔聞存義能從政
今見元欽又繼兄謝傅階前瓊樹秀老萊堂下綵衣榮
莫言小邑徒勞爾萬里青雲第一程
萬里
萬里江山動楚吟異鄉風物長年心孤身轉覺乾坤窄
往事空驚歲月深木落高城初過雁霜飛幽館夜聞砧
蹉跎未遂東遊計醉後悲歌淚滿襟
馮延登
宿三家寺
老柏蒼蒼纏老藤招提牢落有殘僧暝禽自入藏經閣
飢鼠時窺照佛燈未得安心如北秀却思覓法趁南能
濛濛雨暗門前路更得雲房一曲肱
代郡楊黻之與余同辰月日時亦然渠有詩因
為次韻
隂陽亹亹定何如自信祥金先有模曾見唐生談躍馬
豈知阮籍哭窮途倦遊笑我衰髯白弄筆憐君醉袖烏
便欲移書與歐九略分餘論為嘘枯
寄笏青柯平
飛雪驚沙捲屋茅清寒潑水透綈袍松風度壑江聲遠
蘿月當軒扇影高敢對名山談世事不妨空腹貯離騷
且將手板牢藏起政恐山人識馬曹
射虎得山字
田翁太息論三害獵騎俄驚見一斑涎口風生雷吼怒
角弓寒勁月痕彎柳營共許千人敵魚服仍餘一矢還
我欲殘年賞神駿短衣匹馬夢南山
華清故宫
寵貴羔羊退曲江華清霧閣對雲窗層巒未了霓裳舞
遷客俄驚羯鼓腔簷際疎星疑曉鏡天邊晴樹認高幢
遊人尚喜風流在白石涵波皂莢雙
西園得西字
芳徑層巒百鳥啼芝㕓蘭畹自成蹊仙舟倒影涵魚藻
畫棟銷香落燕泥淑景晴薰紅樹暖蕙風輕汎碧叢低
岡頭醉夢俄驚覺歌吹誰家在竹西
探春得波字
好雨新晴景氣和東陂冰盡水增波茅茨影裏燕雙語
桃李梢頭春幾何霽靄未收芳陌潤斜陽偏傍小樓多
彫鞍畫轂方爭道更得流連藉綠莎
春雨
山市人歸暮雨飛倚笻久立看簷霏乍來勢若懸麻密
暫止聲如鼓瑟希砌下蟻歸低赤幘簾間燕入濕烏衣
今宵客夢知安穏厭浥新涼到枕幃
小雨濛濛潤土膏谷風習習不驚條晨煙半濕低平野
春水初生没斷橋已見鵝黃勻柳麥更看檀紫上榆椒
從今樂事知相繼櫛比雲平看隴苖
藤花得春字
白白紅紅委暗塵蒼藤次第看花新龍蛇奮起三冬蟄
纓絡紛隨百尺身見說紫雲偏得意不知翠幄巧藏春
齋廚晩甑清香滿未信侯門有八珍
蘭子野晩節軒
華顛益信寸心丹直道寧論末路難不歎士元淹驥足
但憂仲叔累猪肝籬根佳菊分秋色簷外長松耐歲寒
几有琴書尊有酒却愁兒輩覺清歡
王賓
除夜
落託功名挽不前圍爐兀坐夜蕭然臘殘畫角東風裏
春到梅花小雪邊守得歲來慵覽鏡送將窮去自裝船
平明點檢人間事只有詩魔似去年
衛真道中
毳袍落託又西征陌上東風小雪晴草色喚回原燎黑
冰澌消入水痕清年華荏苒心情減邊事倉皇夢寐驚
早晩渦南傳吉語一犁煙雨趁春畊
珠赫邃
寄劉京叔
西湖風景昔同遊醉上蘭舟泛碧流楊柳風生潮水闊
芙蓉煙盡野堂幽花邊落日明金勒雲裏清歌遶畫樓
今夜相思滿城月梁臺楚水兩悠悠
睢陽道中
又渡溵江二月時淮陽東下思依依丘園寂寞生春草
城闕荒涼對落暉去國十年初避亂投荒萬里正思歸
臨岐却羨春來雁亂逐東風向北飛
書懷
關東客子去遲遲飄泊炎荒兩鬢絲三楚樓臺淹此日
五陵鞍馬想當時春風草長淮陽路落日雲埋漢帝祠
回首故鄉何處是北山天險綠參差
李俊民
用趙之美留别韻四首
把酒離筵且莫辭坐中瓜葛暫相依花從識後常含笑
鳥自還時想倦飛往事微茫春夢斷故人牢落曉星稀
天涯白髮禁愁得好在西山不早歸
長短亭中送别時問君東去復何依今宵明月三人共
來日紅塵一騎飛傾蓋莫嫌相見晩斷絃惟恨賞音稀
天涯盡道還家好笑我雖歸似不歸
為君不惜送行詩但恨蒹葭失所依流水盡朝東海去
孤雲只向太行飛仕途冰炭收心早客路參商見面稀
一曲陽關歌未徹聲聲頭上聽催歸
遥指東山去恨遲爭如蓮幕早來依須知宋鷁猶能退
有底齊禽尚不飛洛下書生憐我少燕南壯士似君稀
主人好客懨懨醉正要髠留肯放歸
赴山陽(寄君祥濟之仲寬子昂)
立馬西風不忍行往回只是片時程一年又作半年客
百里有如千里情落日寒林山下路淡煙疎竹水邊城
願君把酒休惆悵四海由來皆弟兄
白文舉王百一索句送行
世事紛紛亂似麻不堪愁裏度年華傷心城郭來家鶴
過眼光隂赴壑蛇彈鋏歌中成老境班荆話後各天涯
何時造物歸真宰却覩人間第一花
和子榮
暫使彭宣到後堂安昌只以醉為鄉浮雲世事日千變
流水生涯天一方老子興雖如庾亮故人恩不減蘇章
能消幾兩尋山屐回首狐丘本未忘
籌堂夀日用王氏故事成詩二首
此生但覺醉鄉寬誰謂螭猶北海蟠處處相迎皆倒屣
人人共喜欲彈冠州應向日懸刀夢山試今朝拄笏看
仙馭未來緱氏鶴月明吹徹玉笙寒
烏衣歴歴是名家人物于今比晉多俗論不侵揮麈話
壯懷多付缺壺歌雖無金埒堪調馬賴有黃庭可換鵝
見說長江欲飛渡那須冰合望滹沱
和子搢九日謾興
此身到處任羈留細雨斜風冷淡秋佳節又從愁裏過
故鄉不似舊時游試拈紅葉題詩句強摘黃花泛酒甌
落帽龍山幾人在雲沈鳥沒恨悠悠
節物催人分外愁干戈眼底未能休丹楓落處吳江冷
黃菊開時灞岸秋可是涼風添寂莫更堪缺月照綢繆
悠悠今古何須問淚灑牛山亦過憂
和新秋
簾捲西山雨乍停自知時節候蟲聲新涼邂逅如佳客
殘暑流連似宿酲可見韓檠燈下志且憐班扇篋中情
若為解得吾民愠更鼔南風一再行
聞捷音招王德華吳天章等出山
紅塵一騎報平安知是元戎小隊還且喜好音來汴水
仍將舊事問潼關横雲自護車箱澗落日空銜箭筈山
只恐膏肓歸不得早隨春色到人間
用子榮河橋送别韻
河橋把酒不成歡正是離人去住間公道幾時饒白髮
世情今日見青山娟娟明月無家對慘慘孤雲待我還
慙愧殷勤花裏鳥一聲聲送出陽關
承徐子賢賈仲常張伯英寵和復用韻
天涯杯酒強追歡白髮光隂轉首間獨夜夢魂千里月
暮年心事數重山回腸都為愁將斷行脚猶疑債未還
儻得一㕓休老地柴門今後定牢關
宿村舍四首
别後曾無一日歡風光都在落花間眼青羞對門前柳
頭白相驚雪裏山華表鶴來猶是客烏衣燕去不知還
森森庭院荒荆棘虎豹窺人夜撼關
握手親情有底歡疎籬茅舍兩三間尚憐作者千年調
那肯分人一半山安得意如張翰適憑誰放取浩然還
得君斗酒須防客不怕重門更著關(坡云重門著關不為君政恐惡客來)
(仇餉)
懷抱何曾得少歡春愁飛上兩眉間一瓢漫酌獨清水
幾屐能窮無盡山見說酒兵長日備(江諮議酒猶兵也兵可千日不用不)
(可一日不備酒可千日不飲不可一飲不醉)未知詩債幾時還須防别後將
軍槊不待尋盟輒斬關
三兩殘杯不盡歡強陪年少貴游間客中未必常為客
山上那堪復有山鶴髮都從愁裏變貂裘直待醉時還
一朝却入龐公市驚倒城門老抱關(坡云城門抱關卒怪我此重游)
送趙慶之赴邠州
且莫悤悤數去程一壺别酒為君傾三年簿領妨行樂
十里溪山管送迎湓浦蘆花風裏恨渭城柳色雨中情
三峰無復同州看休著新詩笑不平
和子搢來韻
新年桃李似無情回首繁華一夢驚點檢青氊非故物
等閒傾蓋昧平生雨中燕子還留客風裏楊花欲送行
試聽東流橋下水向人時作斷腸聲
和河上修橋四首(錄二首)
日日相陪杖屨遊往來林下亦風流雲間隠隠堆螺髻
雨後鱗鱗漲鴨頭休恨臨津(臨津河)經始晩且看利涉(河橋)
(名)落成秋尋常公事閒中了詩債如何尚不酬
落魄天涯頗倦遊片帆歸去得安流幾年無事誇犀首
一旦封侯看虎頭飛將正當南渡日拾遺還是北征秋
龍鍾不稱淩煙像只有山林志可酬
壬寅九日同史正之劉濟之君祥仲寬姚子昂
東城小酌寄錦堂王君玉
興來落筆任横斜坐上朋樽續續加貌似葉紅皆被酒
頭如雪白也簪花金風漸急秋將暮玉樹相依客盡嘉
酩酊入城扶不去臨街下馬是誰家
暮春和端甫韻(并序)
暮春索詩且以不能陪郊外之遊為恨
雨夕風朝樂事妨老來猶自為花忙春光一歲只三月
尊酒百年能幾場辛苦衙蜂輸蜜課等閒巢燕得泥香
如何復共遨頭醉待把銀缾指點嘗
客中寒食
斷蓬蹤跡寄天涯劒戟林中閱歲華又值禁煙焦舉節
奈無對月少陵家驚心咄咄催歸鳥觸目冥冥濺淚花
老後愁懷誰遣得未應端的酒勝茶
調祁定之
風埃滿面髮蓬垂欲學喬松久遠期浮世幾場漂杵血
流年一局爛柯碁不須玉女引巢父那在神官邀退之
果待吹嘘送天上人間事了未為遲
答子榮
行藏事拙且乘流游徧人間老即休多汗愈膚三伏暑
漸衰潘鬢一時秋風高勢欲欺茅屋雨急聲疑在竹樓
今世宦情何處好但憂無蟹有監州
春温軒
三尺枯桐膝上横一彈洗盡綺羅塵芙蓉城裏誰為主
姑射山前别有人雲雨不侵行處夢丹青難寫醉時真
早尋林下乘鸞侣莫遣春温過郤春
送郡侯段正卿北行二首
征途萬里朔風寒過盡隂山復有山歲既在于辰已後
星多客向斗牛間漫漫積雪無冬夏劫劫飛鴻自往還
若到龍庭試回首太行一片白雲閒
獵獵霜風墮指寒一鞭行色抵天山馬嘶衰草孤煙外
雁没長空落照間入塞盡穿氊帳過去鄉須待錦衣還
功名大抵黃粱夢薄有田園便好閒
中秋二首
露下天街一氣涼月明不復被雲妨正當金帝行秋令
疑是銀河洗夜光鮫室影寒珠有淚蟾宫風散桂飄香
席間醉客忙歸去獨共三人盡此觴
共對青天好舉觴從前三五是尋常一年佳節秋將半
萬里清輝夜未央纔向缺時舒窈窕欲從盈後斂光芒
姮娥曾得長生藥我欲停杯問此方
代樂仲和張温甫處督米
未必書生氣盡寒食常不足為居閒清于孺子滄浪水
瘦似詩人飯顆山欲向田文彈鋏去恐因丘嫂頡羹還
聞君自有江湖量肯為枯魚少破慳
清明席上同史正之姚君寳子昂
浮雲雨後自縱横不待風收放曉晴百計花期成謾興
一年春色過清明誰家鑚燧罷藏火何處吹簫又賣餳
回首故園魂欲斷鳥飛只是片時程
御選金詩卷十六
