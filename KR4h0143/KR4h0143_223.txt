欽定四庫全書
御選明詩卷五十四
五言律詩五
倪光
宿清村
地闊江流險天空山勢高望鄉雙淚落為客一身勞斜
日飛沙鳥西風動野蒿一舟依岸宿深竹夜騷騷
陳&KR1846;
過溪纔百步橋轉入禪關高閣斜臨水平林遠見山波
光隨鳥度秋色共雲閒深愜幽人趣遲留忘却還
黎擴
西灞草堂為廬陵宋内翰賦
聞說西溪上春風小院開野蠶成繭盡江燕引雛回竹
裏圍碁局荷香沁酒杯晚涼疎雨過隨意步蒼苔
聞說西溪上波光映遠天吟蛩催急杵落雁近漁船紅
樹斜暉淡黃花曉露鮮田家新釀熟共醉月明邊
送人還旴江
新涼生白苧遊子倍悽然客思秋砧外鄉心旅雁前西
風千里道斜月五更船亦有還家夢隨君到汝川
朱顯
歲暮柯亭道中
行旅正紛然危亭古道邊晚峯千樹雪寒隴幾家烟孤
棹荒城外歸心去鳥前浮蹤未能定况復值殘年
桑悅
送春
年換朱顔去春抛綠酒歸孤身類蓬轉老眼看花飛愁
裏成新咏閒中簡舊非丁寧初夏雨好長故山薇
程敏政
秦廷韶太守及九龍山樵陸懋成請遊惠山遂
酌第二泉飲聽松菴次少師姚廣孝留題舊韻
江雨吹風過山門向晚開汲瓶分水去騎馬聽松來老
鶴驚人起新篁夾路栽多君憐别意隨處送春杯
過高郵湖
曉發盂城驛人家過淺塘日華初耀水風力正開洋竹
纜收蛇蛻蒲帆列雁行客心還自喜今夕到淮陽
遊萬山觀
何代迎仙地高低復起樓東明先得日西爽最宜秋帆
影林梢見嵐光脚下流道人吹鐵笛飛思遶瀛洲
宿資勝寺與王文嶼進士夜談
載酒朝相過論心夜未中臥殘禪室冷談徹講堂空香
篆銷輕縷燈花落小紅好懷攄不盡鐘起院牆東
莊㫤
憶舍弟
天邊聞一雁杳杳向南徂今夜西風冷他鄉小弟孤五
人千里去九月一書無欲作千行淚憑誰寄客途
章懋
過牛首山和沈仲律韻
乘興來山寺清尊共解顔院深春晝永香裊午風閒短
屐行應遍危欄倦亦攀白雲飛不定何處是鄉關
張弼
耕隠
幽僻隠人居田園一頃餘競耕春暖後酣睡晚涼初稅
薄食常足時清身自舒兒曹樵牧暇還課數行書
秋思
白露籬間響殘螢是處流朝朝上樓望日日使人愁未
遇梅花使空題桐葉秋殷勤報明月為我照西州
張弘至
寄唐飭軒
不見逾三月江城趣若何吳歌秧馬歇荆俗艾人多籬
落依青澗琴書對碧蘿秋風歸故里短棹候相過
李傑
題謝廷循山水
峯高遲出日山氣曉氤氲葉潤林藏霧崖分谷吐雲客
衣晴亦濕瀑響遠逾聞茅屋依深樾逃虚羨隠君
戴縉
楚江旅懷
薄暮過瀟湘秋空楚水長黃蘆千里月紅葉萬山霜客
夢懸雙闕鄉心逐五羊羈情誰與語勞者若為傷
樊阜
馮公嶺道中書所見
馮公今去久嶺路至今聞紅樹村村雨青山片片雲野
橋松板架巖溜竹筒分日落人行少時參鹿豕羣
過故人莊
山村行處好偶過故人莊秋竹烟籠色寒花露挹香一
雞鳴矮屋雙鷺落横塘留飲忘歸去陶然入醉鄉
遊黃龍寺
古寺青山上登臨見遠村樓虚堆竹粉崖剝露松根晚
逕雲生潤秋池漲落痕高僧宣梵偈趺坐到黃昏
靈峯嶺道中
嶺路青林杪盤廻出亂雲寺樓當塢見野碓隔溪聞屐
潤苔花積衣香藥草熏崖陰仙洞在遥見鹿成羣
遊靈峯寺
步入靈峯寺嵐霏翠濕衣野塘蒲葉短石磴蘚花微潭
靜龍長臥山寒鶴未歸老僧茶話久高閣轉斜暉
吳寬
次韻時暘對雨喜晴
颯颯復霏霏清晨坐掩扉短籬垂豆角破壁上苔衣潤
覺琴聲緩涼驚酒力微客樓詩句滿未許沈郎肥
送王合州
南出都門去逢人問合州一官為别駕萬里付扁舟巫
峽流泉曉峩眉半月秋緣知蜀道易隨處有詩留
文林
宿青陽驛
市冷人家靜途長客思增夜潮舟浸月寒渡水流冰破
驛沈高岸疎林見遠燈空囊寒食近瀚海一浮僧
靜海驛
深夜驛途靜長河瀚海通舟明沈水月燈暗落潮風暝
色浮煙外春光欲雨中年年苦行役蹤跡任飄蓬
金華道中憶君謙
遠别輕千里經行歴萬山思君終夕坐出守幾時還堤
柳吹花盡溪雲過雨閒南峯著書處夢裏更躋攀
溪行
窈窕入回溪春深花片稀絶灘魚逆上掠草燕低飛雲
斂樹初出水窮山復圍仙源不知處獨棹小船歸
夜經武城(古之武城在魯地今東昌武城非舊跡也)
春光過二月草色刺芳洲雨濕雲低罨風微水靜流亂
雲屯往路垂柳颭行舟聞道武城近悲笳出戍樓
楊榮
江西旅懷
客夢家千里鄉心柳萬條片雲遮海嶠一雨送江潮戀
闕綈袍在懷人尺素遥春光看又晚何處灞陵橋
宿武陽川
天外鳥歸盡川原月上初落花孤嶼寂殘燭短篷虚異
語聞商稅長歌識夜漁因悲湖海迹已是十年餘
馬中錫
送冀文華郎中弟文緒偕其姪還淮南
為客異南國還家下北州大馮才共被小阮又同舟回
首鶯花暮驚心兔麥秋可堪圖畫裏池草重添愁
高橋題河西道壁
塞垣風景惡况屬杪秋時野闊人行少沙深馬去遲狂
飇鳴獨樹寒燒入荒陂試問晨征者憂來鬢幾絲
得雨
曉風清枕簟夜雨溢陂塘庭草增新色園花洗舊妝酒
尊涼更綠書卷濕猶黃誰道門前客衝泥去路長
林俊
别鄉人
驛路迷燕浦官梅動越吟相看今日意同是故鄉心鶴
道寒沙口停橈綠柳隂滄洲有竒事未老欲抽簪
送方上舍
客路阻風沙離心逼歲華潮平今夜月梅作去年花囊
澀書還購天寒酒待賖席珍逢聖主未許臥烟霞
有題
山崦雲猶暮江天雨欲晴院深芳草合日落野舟横古
路稀人跡青林但鳥聲春風期載酒相對面柴荆
陳烓
次毛參將秋日江居
雲淨羣峯出江空一鳥遲雨前蘿補屋霜後菊編籬巢
燕非新主沙鷗是故知考槃人自取天地豈吾私
趙寬
南昌城下夜泊
片月流平瀨孤烟沒遠汀鳥棲城柝起人醉棹歌停山
水滕王閣乾坤孺子亭登臨阻日暮幽興繞林坰
自奉化至西店春意滿目驛亭桃李盛開獨坐
成咏
四山圍野色百鳥弄春聲繡幕連天闊紅茵疊地平十
分春已半一雨曉初晴對此徘徊久東風惱客情
和匏菴先生園成
拓地開茅塞翛然五畝園旋栽新竹樹還立小亭軒沃
壤含生意危墻見補痕尋詩雙屐遍斜月下柴門
王敞
登浮碧樓
山閣凌空起孤雲挾雨飛好花臨驛路小艇占漁磯石
磴斜通郭煙村半掩扉主人留客意薄暮肯言歸
邵寳
麻姑山次萬長史韻
亭依青嶂曲路出綠蘿間泉聽雲中珮峯看霧裏鬟風
烟初曠遠花鳥各幽閒落盡西林日遊人始擬還
秋野用杜韻
河漢三秋隔星辰萬里違客憐雙鳥去僧訝一人歸相
馬吾何有知魚爾亦非春風故相愛吹綠北山薇
漸霽
漸霽驅愁思無風稻正花徑來今雨客烟起野人家晚
榻將新月秋溪有淨沙東鄰知我興多事報山華
喬宇
送甕山偶遇潘南屏
朝日散林薄鐘聲出翠微青山面湖立白鳥背人飛勝
地不常有幽期能久違會逢高士話相對欲忘歸
儲巏
彭城有懷
清夜棹歌發高秋客思生綿綿鄉國夢歴歴水雲程老
樹危蟠石衝波怒嚙城白門樓上月偏傍海東明
春晦連日風雨贈别
病較芳時晚春含晦日隂曉鐘人不寐舊雨客難尋院
濕蛛絲重庭虚鳥跡深平明添好况移竹滿西林
殘春猶兩日欲去且相留脉脉難為别悤悤可自由天
涯芳草路花外夕陽樓誰道文園客新來賦倦遊
懷舊何處觀燈好
何處觀燈好分曹建業年春星低觀闕晴雪映山川鄰
曲筵長接城隅騎每聮憶同江水部終夕咏紅蓮
何處觀燈好臺城並騎時酒邊看夜戲花下聽春詞火
樹璇霄發松棚綵市移遲遲南陌上明月鎮相隨
何處觀燈好琳宫禁籞西星橋通碧落雲網綴丹梯梅
畔春猶寂松梢月漸低傳柑誰得句痛飲憶宣溪(王世賞號)
(宣溪是夕予同希大邦亮飲朝天宫西院)
何處觀燈好風光帝里多鮫屏圍寳炬鼇駕灧金荷列
第珠垂箔長橋蝀枕河誰家吹銕笛月午更相過
良鄉察院夜次壁間韻
不眠疑漏盡獨坐愛燈明好夜春連市微風月滿城凝
香清燕寢落筆得蠶聲無限懷人意迢迢到玉京
有懷
獨坐誰為伴清謠夜不眠懷人千里共看月幾回圓秦
塞連雲戍荆門下峽船歸程那可料依舊析津年
楊循吉
殘雪
殘雪經時久常聞簷溜聲謂晴階又濕疑雨日還明地
背融偏後宵寒凍復成不妨留莫泮借爾照書楹
石珤
寄北覺隆上人
水北多僧寺生公院最幽地高平受月林密靜宜秋梵
語中天應鐘聲下界浮文園多病客回首欲淹留
遊北寺亨上人後園
偶為尋詩出穠華觸眼新鳥歌行酒地花覆倚闌人風
籟渾無譜蟲書太逼眞絶勝絃管夜紅袖舞香塵
宿性公院
清齋夜無寐星月耿前除野客尋詩罷高僧入定初欲
來還去夢纔讀又忘書豈為悲華髮聰明漸不如
新雪
雪意已崇朝凌風葉漸飄著衣初點點入竹更蕭蕭翠
壁誰凝望青帘久費招期君坐今夕燒燭看瓊瑶
東昌答鄭侍御
勞君相問訊别意正茫茫魯國風何古吳山路正長水
平舟去穩春暖雁飛忙安得乘驄使追隨達建康
雨後奉憶家兄
小雪還逢雨晴窗漸覺寒南來風土異北寄雁魚難晚
稻垂霜穗殘荷捧露盤塞門今夜月禁冷立危欄
楊廉
折桂寺
境豈浮屠勝東南秀此峯澗流千丈瀑崖長萬年松少
室留蒼鹿番君見小龍布鞵從此製雲嶠寄遐蹤
羅玘
送張元興歸鉛山
雁落雲低樹馬嘶風颺沙君今作行客吾敢詫詩家内
史忙歸院兵曹早退衙殷勤一尊酒明日是天涯
送曹進士知貴池
到江眞幾里為縣可三年心自難忘蜀官還只住燕鶯
花縈别酒楊柳夾行船向日登瀛客相期禁籞邊
李堂
堇山莊雜咏
紅葉亂紛紛秋光到小村莫憐蒲柳脆幸與菊松存猨
狖貪山果牛羊戀蓽門石牀涼不寐流水激籬根
夏鍭
巾山
雙峯遥濕處少頃雨聲稠野鼠行詩倦山禽掠酒籌海
天先得暮江月只宜秋一笛誰家發隨風到上頭
周旋
暮景
斜陽含霽景江上去人稀垂老猶為客經冬未授衣僧
鐘和月起漁火隔烟微故國雲霄外多從夢裏歸
楊子器
早朝
禁門開始入城觀迴難攀仗馬矜驂乘宫鴉學捲班曙
雲藏北斗晴雪見西山肅穆鑪烟外珊珊響珮環
文森
九日
三載重陽菊開時不在家何期今日酒忽對故園花野
曠雲連樹天寒雁聚沙登臨無限意何處望京華
傅珪
大寧僧舍
村外重關護原頭怪石蹲水聲來樹杪花影上山根寺
古殘碑蝕僧貧破衲存俗塵銷不得何用訪柴門
李承箕
次韻石翁寄容一之圭峯
清秋望不極楚客思無邊得句雲歸岫開尊月上絃坐
平臨海石飲足在山泉歸面垂厓壁從頭又幾年
高與清
望瀑懷友
瀑布銕城落晴看似白雲從來潭水怒只有野猿聞人
隔三山遠鄉因一嶺分安能乘霽色策杖一尋君
沈周
十二日還自光福道中即事
兩竿西下日吾棹正東歸溪老過橋去野禽穿樹飛水
將人眼淨葉與鬢毛稀納納乾坤内秋風自布衣
元旦後一日劉德儀送酒
使者雙瓶至蓬門向晚開停肩慰泥滑解羃省香來染
指憐佳味挑燈引細杯明朝攜小榼江上候新梅
史鑑
飲烏步顧氏村居有作
去郭逾千步淳風自一鄉日斜魚市集歲久水祠荒草
色遥連渚花枝半出牆西南山更好欲渡苦無梁
送嚴宗誠還金陵
相逢俱在客相送各還家聚散猶萍水登臨總物華鳥
啼新霽曉風折未開花明日丹陽道輕雷隠去車
過横塘
西向横塘過風涼天又晴兩山沿路轉一舸問津行野
水飛雲渡斜陽去鳥明采蓮人不見遥聽唱歌聲
至通州
絶域經遊少重關啟閉嚴官租兼菽粟民業盡魚鹽海
氣朝成市潮聲夜入檐狼山渺何許空翠遠浮尖
姚丞
題畫
白雁啼荒渚蒼涼露未收潮聲驚野客曙色動孤舟霜
葉如花好溪雲似水流無端鄉思切一上海邊樓
崔澂
春江送别
頭白猶為客辭家是幾年離筵臨野水歸路入江烟鳥
度青山外帆開暮雨前春波與春草悵望一淒然
渡口
落日滄波闊西風木葉稀沙頭人語雜烟際櫓聲微燈
火誰家起漁樵幾處歸臨岐笑揚子何事淚沾衣
張鈇
歲杪思親
強對青燈酒遥瞻白髮親愁深知有夜客久似無春短
燭千山夢虚舟萬里身梅花東閣外又向故園新
鄭延
雨中次彦超韻
對雨愁無那時扃白板扉驚看塵鬢改坐使壯心違有
客傳椷素何人問布衣思君不得見心逐白雲飛
陸堇
贈别秉智
已富三冬學青衫稱少年遠尋東老寓獨羨外甥賢雪
變寒江雨鐘鳴野寺天又驅羸馬去離思遶長川
葉聰
吕梁洪
西風將客棹飛度吕梁洪地迥雲垂野天低雪滿篷山
從豐沛下水向泗淮通疏鑿誠非易懷哉大禹功
陳蒙
宿遷
古邑臨河水昏鴉噪縣門四方爭集市三戸自成村禾
黍秋風隴牛羊落日原客愁千萬種辛苦向誰論
方太古
隨處
隨處自丘園無心計子孫江清平見寺山小遠連村野
况家常飯眞情故舊尊興來惟嗜酒意到已忘言
簡良通
幽人秋雨後懶出鳳山門藜杖空雲氣葛巾多雨痕輪
蹄悲市井水石夢江村白酒還君醉陶然臥竹根
程玄輔
雪後次吳江
北風吹短日孤棹依松陵城郭留殘雪江流走斷冰新
詩歌自慰好夢笑無憑故舊吳山下山隂興欲乘
朱朴
靈隠寺
合澗橋頭水飛來洞口山鳥盤蒼壁影僧掩翠微關松
露晝還滴巖花秋更斑一年常一到一到一忘還
謝復
暮春懷本厚讀書西峯寺
雨水連三月風光又一年桃花餘滿地柳葉漸迷烟幢
影翻燈外鐘聲落枕邊懷君讀書處寂寞伴寒蟬
春日偶成
二月春光好村村景物賖綠垂烟外柳紅綻雨中花倚
杖登危嶠提壺坐淺沙耦耕今有伴隨處可為家
祝允明
漢室
漢室咸陽建山河百二開甘泉芝草出天馬大宛來宣
室宵衣問長楊獻賦回寧知天禄閣不用子雲才
秋晚由震澤松陵入嘉禾道中作
晚發西南郭秋深雨氣偏人家低似岸湖水大於天日
崦長如閣風檣不用牽辭燕還入越纔費半流年
湖尾横波急船頭轉港頻幾家危傍水一木老存身黃
菊看如客青山坐送人空舟隨處泊不用擇行鄰
友人郊墅
孤墅倚高原扁舟晚到門琴聲虚草閣月色滿江村霜
落魚蝦出烟收花竹繁不須燈下坐臨水好開尊
題湯三城南莊子
嘉樹夾茅堂城南十畞莊竹窗遥列岫花樹密圍墻兔
捷罝施路魚肥笱在梁每來無世事祗覺道心長
隠者
白石薜蘿房青山雲水鄉琴傳雷氏斲書是汲丘藏鹿
友同無我蜂分亦讓王枕中藏雅道一臥即羲皇
徐威
九月一日遊懸鼓崖
秋風懸鼓下烟火兩三家曲折通崖徑蕭條倚樹花蛩
聲如互答人語半聱牙酒盡青山暮歸鴻背落霞
顧清
涯翁示獨酌二詩序云是日飲松江酒次韻奉
謝
城闕非長往山林是夙期詩開問字酒不賦解嘲詩綠
樹停觴久紅闌點筆遲奚童斟酌慣深淺自能知
左掖文書靜西亭竹樹幽幾時能獨醉此日是眞休地
遠陶潛社人懷庾亮樓賞音知有在誰復步兵求
送謝司倉
寧知信宜邑乃在古高州地接朱鳶近天連碧海浮官
倉餘火米土俗罷綿裘莫作炎蒸慮男兒重遠遊
鄭岳
野望
病告捐微禄官閒帶舊銜提攜惟藥裹嬾漫廢書緘海
闊浮孤嶼天空挂一帆吟眸隨處著秋色滿衣衫
吳一鵬
過李海務
海國茫茫裏輕帆整復斜楊花低度水萍葉細黏沙魚
米三家市風烟一樹鴉不須嗟落寞吾意本天涯
陸相
寳應道中
百里平湖水輕帆次第過魚蝦攅曉市鷗鷺浴寒波霧
塔籠鬟髻秋花艷綺羅十年淮海夢愁絶竟如何
杭淮
送徐石東僉憲湖南分題得瀟湘
瀟湘他日夢今上合江亭天闊浮吳楚山青入洞庭鷓
鴣春渺渺斑竹雨冥冥舟檝雲中見依稀帝子靈
山水小畫和韻
金碧披毫末江山入座中橋分沙岸水樹繞石林風已
覺滄洲遠還疑玄圃通生綃僅盈尺萬里對無窮
雨中登樓
節序黃梅候朝隂午不開浮雲暗山去急雨灑城來高
艷紅葵濕低翔白鷺迴洗心亭咫尺烟霧擁層臺
許讃
初入棧道
梁漢起天中形連百二雄萬山爭地立一路與天通樹
杪過人影崖頭嘯虎風我行三月暮悵望華隂東
黃沙驛
迤邐黃沙路郵亭卓午開簷花新濯雨石笋亂穿苔風
氣通巴蜀鄉音異隴邰潺湲漢江水客思共徘徊
劉璘
南坦讀書臺
盡洗侵輿竹來聽轉壑泉萬花齊映谷五柳欲飛綿弱
子將迎婦鄰翁許借錢讀書臺下雨種玉比藍田
陶諧
晚宿峽口
迢遞羣山合逶迤一徑通半村無夕照空谷自天風轍
亂㟏岈上年衰道路中客懷增闃寂新月翳疎桐
劉玉
回龍驛
牽路繞村斜舟行聽早鴉負囊趨遠渡提甕立平沙日
出雲生葉風回浪起花太行天際碧吾亦憶吾家
歸途
晚晴回玉勒歸路擁瓊花紫霧蒸山氣清輝蕩日華削
波冰挂壁髠樹凍凝槎勞役何須問窮生更可嗟
黃衷
雨
自從人日雨漠漠浹旬連漸綠磯頭草仍迷夏口船雷
聲喧浦近農事憫時先楊柳東門色春寒幾度眠
陳霽
過楊二郊居
白石芳郊路清谿舊竹扉橋通湖水近樹入隴雲微蘋
葉漂波冷鱸魚上釣肥村醪沽不遠落景未言歸
熊卓
和何仲默遊靈濟宫韻
乍識花源路瀟然世外居玉壇秋雨冷紫閣晝隂虚餐
玉傳竒訣抄方檢異書却憐城市客羈束未能疎
散步
憩馬野田外萋迷碧草原雞鳴巖下寺犬吠洞中村遠
水遥空色殘陽過雨痕野情雲共逸中歲向林園
送王衍之還陜和廷實韻
擾擾郊門道沙寒驛路微烟花行客晚京洛故人稀野
岫孤雲沒春山獨鳥歸秦川隠關塞一望一沾衣
戴銑
武城晚眺
野望蒼烟合城昏白日斜羃隄千樹柳負郭萬人家小
舫明漁火高樓隠暮笳寂寥江上立羈思滿天涯
朱諫
清明日泊揚子江
楊柳夾江青東風潮正平雲間旋蜃市沙際聽鼉更萬
水俱東逝孤舟更北征不知時序改今日是清明
入清河
柳葉初凝綠桃花正滿林河流移故道海色變層隂午
夜一帆月征人萬里心風沙吹欲老短髮不勝簪
寓江心寺
孤嶼清秋夜星河萬里查江山如有約雲水暫為家白
髮隨鷗鳥輕舟采石華秋風動歸思淅瀝響蒹葭
唐寅
題畫
鞋襪東城路清和四月時遊姬香滿袖明月水平池畫
燭留餳市酸風颭酒旗少年行樂地不許衆人知
王守仁
古道
古道當長坂肩輿入暮天蒼茫聞驛鼓冷落見炊烟凍
燭寒無燄泥爐濕未然正思江檻外閒却釣魚船
謝廷柱
夜泊石門
斜陽皂林驛暗月石門橋雨暴桑難葉烟輕柳未條客
懷空耿耿春事竟寥寥今夜舟中夢閩山翠欲漂
宿永峯不果踰十里改宿桐林
數程過百里天色已黃昏客問溪頭館農歸樹裏村雞
豚各籬落煙火幾柴門乘夜求安枕桐林更上原
周用
靜觀
地偏心更遠臥起了無譁養拙存吾道流年感物華讀
書餘左氏看竹但西家數點朝來雨新開木槿花
秀峯
絶憐湖上水照見佛頭青到處通三竺移來得巨靈雲
心回玉柱霞氣薄金庭放鶴人歸去猶懷舊草亭
宴别有贈
城南迴小宴涼雨客臨秋水白蓮花淨雲隂桂葉周此
時懷故國有日問歸舟月色清淮夜孤吟更倚樓
魯鐸
西江别業贈同遊曾廷哲
清秋遊别墅小艇溯西江水落洲全出霜來葉預降汀
漁入野鱠風笛度村腔最荷鄰莊叟追陪載玉缸
閒居
别墅仍書屋閒居興頗竒野山爭入座田水暗通池鳥
語花深處魚遊月上時坐闌還散步聊復有新詩
立春
此日春初至南荒暖氣偏野田將秀稻谿樹已鳴蟬軒
蓋晴交&KR2956;衾裯夜褪綿故鄉清夢裏冰雪滿山川
坡壘道中
坡壘村西路新春興味嘉雨鳴將解籜風裊半開花山
色青螺潤溪紋翠簟斜題詩記踨蹟回首欲成嗟
徐問
夜發蕭灘
驛小臨官道沙長帶水城山於雲處沒星過渡頭明瑣
瑣非初志營營嘅此生北堂凝望遠秋日萬重情
早發烟渚
雨色江頭樹青烟夾路長遠村回寂寞白鳥去微茫楚
客歸何日春江正可航因思雲嶠句心折不成章
何瑭
歸雁次孟望之韻
何處堪惆悵歸鴻嘹唳音關山千里約光景四時心影
入春風靜聲傳畫閣深冥冥霄漢上羅網莫相尋
葉相
史江臯約遊芙蓉莊阻雨
細雨芙蓉徑衝泥客到稀橋分平野闊江入曲池微花
怯寒輕墮鶯愁濕不飛高雲掩片月容易送君歸
王尚綗
贈李解元
易水蕭颼處秋風聽短吟雲來村樹暝蟲響荳花深舊
篋猶懸劒高齋已罷吟留君渾未得寂寞數年心
陸深
寳應夜泊
天接湖光迥雲開塔影圓老漁明宿火客子傍歸船晚
市風聲靜秋沙月色偏絶憐淨如練閒擬謝公篇
大浪灘
江水清不澈秋容雨復晴捲簾聞瀑坐欹枕看山行密
篠緣溪轉長松徑壑平人家翠微裏時有白雲生
張邦竒
九日宿院
玉署逢重九秋花傍苑墻天涯來弟姪客邸似家鄉槁
葉池魚響深松海鶴藏院虚宮漏永趺坐月微茫
黃鞏
襄陽即事
斷岸移沙觜江城倚漢濱山光餘照日花艷正逢春勝
地登臨遍東風感慨新不知耆舊傳更有姓龐人
冬日書懷
獨立蒼茫裏悠悠一轉蓬風塵連歲儉湖海又途窮野
曠飛鳶急沙寒落雁空思君何處所斜日下簾櫳
孟洋
暮春後園
暇日西園内問春春欲歸雀驚看果落蝶嬾覺花稀積
水斜通徑遊絲暗著衣流光不可轉心事苦多違
烟
湘流落日外沙迥暮生烟杳杳千峯失霏霏萬壑連鵲
翻知浦樹人語辨江船暗裏猿聲斷愁深攪夜眠
訪龍洞
野情塵外愜秋思馬前生去雁迷山色懸藤落澗聲洞
空千樹響雲細一花明漸覺人蹤絶烟霞近赤城
九日次邊青崖太常韻
落帽憐高興銜杯意轉哀葉辭霜後樹人上雨中臺為
客悲秋盡思鄉見雁來百年幾佳節又負菊花開
殷雲霄
虎丘寺
落日青山外浮雲蒼海邊江山皆勝跡樓閣自人天碧
草生公塔丹崖陸羽泉平生獨往志欲老翠微顚
寄東昌梁劉二生
十日南風阻今朝始北風繫帆舟子喜沽酒故人同岸
柳從渠綠山花也自紅吾鄉有佳樹聊復問春叢
張寬
大駕南郊
行殿彤雲合晴郊綵仗攅鑪煙香細細羽扇影團團禮
樂從周典威儀盛漢官帝壇風露肅轉慮聖躬寒
早朝
曉日含青陛疎鐘散紫烟聞雞頻視夜騎馬獨朝天馳
道千官肅梯航萬國先御爐香不斷長遶翠華邊
方獻夫
閒居和杜子美韻
問徑隨芳草支笻入五雲歸來陶靖節多病沈休文花
氣單衣稱松隂小簟分悠然天地别白日勝塵紛
嚴嵩
奉命視牲
觀闕層城峻郊宫複道開市烟當樹合炬火逐塵來牲
帖犧人報騶聲騎士催夜歸題笏記候曉奏蓬萊
全州歲夜
殊俗聊相值空堂誰與同燈明深雪裏歲盡漏聲中野
暗孤城柝庭高古樹風頻年遠為客此夕意何窮
金山
寺擁金山古江流碧海深千年此形勝詞客幾登臨波
浪浮香閣魚龍聽梵音晨風渡舟楫眞有濟川心
盧溪謁周元公祠
古鎮無監稅高賢有奉祠位卑名德重世遠士民思風
月盧溪迥衣冠宋代遺停驂肅瞻拜敢惜去程遲
李夢陽
郊觀齋居柬邊喬二太常
人日過仙院春霞緲緲分碧回瑶澤草紅綻蕊宫雲獨
處依松樹清齋對鶴羣桃源知並入惆悵不逢君
西天門候祀
瑶壇暮雪盡月出禁門西地靜鳴珂碎沙寒簇仗低臺
官移斗柄衛士掃雲梯遥識龍文氣爭傳法駕齊
得何子過湖南消息
及遇荆門信洞庭秋巳淒湘江饒苦竹幾聽鷓鴣啼馬
援留銅柱王褒祀碧雞向南衝瘴癘藥物去曾攜
寄王子蘇州
獨立望南天秋空月會圓此時一樽酒憶爾隔嬋娟並
馬遊燕日孤舟去越年斷腸今萬里心折暮江前
送王子如淞江
寳劒寒無色蒼然海上行異書探戰伐高論動公卿何
日為毛遂前身是賈生誰憐同學子章句得虚名
芝山
吳楚分何代乾坤此郡孤江從樹裏斷山入雨中無戰
鬭名空在英雄世與徂酒酣撫長劒極目盡重湖
酬京師友人見寄作
浮雲悲故國積水起鳴雷不見長安日愁登古吹臺故
人三月别天上一書來欲問經行處山中杜若開
東陂秋泛
久說東陂好今陪上客遊綺筵開畫舫哀笛奮中流舞
每低輕燕歌先起白鷗稍前休更進吾愛荻花洲
送田生讀書上方寺
嗜靜甘違俗藏脩合就僧綠移開逕竹寒掃護窗藤殿
閣秋隂下琴書爽氣增不須匡氏壁常有玉蓮燈
涼雨滿庭戸泠然松桂幽隔雲清磬濕向夜一燈留螢
火輝書幌烏啼上佛樓諒多今古意先著宋春秋
銀山寺
銀山倚鐵壁天外削三峯不見林中寺來聞午後鐘僧
徒住石屋雷雨拔門松西望諸陵接雲成五色龍
南陽宅訪徐禎卿
東閣能留第南人暫亦居琴書遷臥内騎馬到堂除殘
樹喧巢鵲微風走壁魚追思秉鈞日冠蓋爛盈閭
河上秋興
古有蒹葭客吾今水一方茅齋寒淰淰洲渚鬱蒼蒼獵
騎捎河雁歸人競野航霜高木葉下莫擬是瀟湘
坐送登臨目晴空鳥路長秋雲不近苑宮柳自成行河
洛來天地人烟接渺茫采蘭空澤裏彼美在何鄉
日上秋林淨江清旅思微黃花雨後積白酒客來稀今
古三川地乾坤一布衣獨行吟望苦沙鳥背人飛
名城急鼓吹野處散秋烟衆草莽零落孤松羞自妍山
川亂明水雲日媚高天何事楊朱子臨岐獨泫然
後代看今代今人即古人空傳歌舞地不見綺羅春宋
嶽饒寒草梁臺起暮塵蒼茫白鷺渚瀟灑類閒身
白馬瓠子口秋風汾上歌帝鄉不可見千載白雲多樹
動江帆至雲前塞雁過滄洲無盡極慷慨有漁蓑
一為梁地客怨及授衣天野靜寒烟白沙鳴暮雨懸飛
龍過絶浦立馬看長川望望蘋花盡鷗行若箇邊
積雨催搖落江村菊自秋驚風振大壑失雁下寒流暗
水斜穿竹孤雲晚抱樓虞卿足簡帙白首傲公侯
何景明
沅水驛
小驛孤城外隂森草樹幽晚涼憑水榭秋雨坐江樓絶
域鴻難到空山客獨愁夜深歸渡少漁火照汀舟
去國日以遠登樓思故鄉雨來江氣白日出市烟黃島
嶼秋逾淨軒窗晚更涼憑高凝佇久槐影下微陽
辰溪縣
早發辰溪渡清川喜泛舟山城欹粉堞江驛映朱樓雨
驟沙頽岸天寒水露洲蠻音聞漸異迢遞動鄉愁
平溪
徙倚平溪館天高秋氣清水螢光不定山籟響難平夜
火雲間戍寒楓江上城終宵無夢寐高枕聽灘聲
雨夜似清溪
院靜聞疎雨林高納遠風秋聲連蟋蟀寒色上梧相短
榻孤燈裏清笳萬井中天涯未歸客此夜憶江東
客至
野外逢迎少柴門落葉稠人閒不掃室客到始梳頭且
為烹茶坐還因看竹留登臨如有興更上水邊樓
月
片月中秋近輝光一歲無天清驚塞雁夜冷落楓烏不
寐知宵永無言對影孤更深何處沒萬里墮江湖
殿試宿禮部和馬張二光禄喬直閣諸公
東閣春朝晚南宫夜宿深鎖闈猶月色開閤更松隂地
迥神仙接天低象緯臨諸君清廟作三歎有餘音
清溪草堂(并序)
沈子高吳人也搆草堂於清溪之上以為隠居焉
今年北遊至申來訪予道清溪之勝遂為作詩四
首
草閣臨溪上幽期孰與論白沙連野岸秋水到閒門檻
外常垂釣舟中數舉樽風情有如此不異浣花村
隠者常稀闊幽居獨羨君汀洲起漁唱籬落傍鷗羣水
接吳門樹窗生雨洞雲更傳詩句好還似沈休文
懷高鐵溪先生
積雨空林畔庭除烟霧昏佳人不我至尊酒向誰論野
樹斜連屋秋山遥對門何時孤興發騎馬到荒村
西郊秋興
野屋清秋暮寒沙易朔風歲年悲老樹岐路感孤蓬醉
豈逃名士狂非避世翁尋常門自掩無客到山中
舊家溮水上門向釣臺邊近市來沽酒中流坐放船蒹
葭開晚照洲渚接寒天漁父如相識長歌過我前
亭古楓杉落緣溪不待秋西風怯纖綌細雨戀重裯雙
鷺寒窺井孤鴻晚過樓白鷗還有意相逐向吾洲
嚴風日以發落葉轉紛紛遠樹斜銜照寒山半入雲步
兵常嗜酒水部本能文悵望千秋上斯人亦不羣
懷沈子
沈生南國去别我獨悽然落日清江樹歸人何處船十
年安陸舍數口太湖田想到鄉園日生涯亦可憐
十四夜
水際浮雲起孤城日暮隂萬山秋葉下獨坐一燈深白
露蒹葭落西風蟋蟀吟關山今夜月横笛有哀音
九日夜過劉以正别士竒
重陽愁獨酌深夜喜相過萬里惟秦客三杯亦楚歌霜
加沈海月風雁起滹沱醉别黃花去能忘白玉珂
送柴先生
迢遞京華路憐君歲暮行一尊淮水上疋馬楚王城白
首家無定黃金藥未成蓬瀛如可涉約爾共逃名
季夏辭燕地經冬滯汝湄孤城一相送岐路不勝悲為
客江湖遠求仙歲月遲世途來不易相見更何時
雨中過李眞人方丈
勝地豈常得幽盟難重尋清晨驅馬出聊此息塵心鳴
磬秋堂濕燃燈古殿深吹簫愛仙侣縹緲隔珠林
層臺暮雲外寂寂羽人居積雨階除淨含風殿閤虚洞
中留白日窗下寫丹書即此觀幽逸能令世慮疎
雁
嚦嚦清笳遠飄飄南雁翔長風度關塞九月下瀟湘積
水浮連影遥空起斷行故園秋望盡聞爾淚沾裳
立秋寄獻吉
山城一葉下水榭已迎秋夜迥霜風至天空大火流稍
蘇司馬病翻遣宋生愁日暮關河外思君重倚樓
送楊太常歸省
聞道西南寇猶多虎豹羣過秦應有論諭蜀可無文未
返巴山使空懸棧道軍煩將父老意歸報聖明君
登五丈原謁武侯廟
風日高原暮松杉古廟隂三分扶漢業萬里出師心星
落營空在雲横陣已沈千秋一瞻眺梁父為誰吟
汝慶宅紅菊
紅菊開時暮亭亭冠物華亦知顔色好不是艷陽花羅
綺嬌秋日樓臺媚晚霞清香如不改常傍美人家
與孫戴張三子納涼
薄暮攜三子追涼步短宵水邊低出月樓上忽横簫久
露花沾濕微風竹動搖醉歌聊永夕坐待紫宸朝
出閤過勤甫省中
梧垣通左掖花省接仙郎並坐停杯晚高談卷幔涼水
隂沈紺殿山影落雕墻愧我同朝客傳君寡和章
城東泛舟
水郭移尊宴沙原列騎停岸開平放舸林轉曲通亭雨
意雲垂白風情柳送青衣冠夕臨泛東望極滄溟
中秋無月
月賞今年罷高樓獨客愁關山中夜笛江漢故鄉舟暗
雨捎簷入秋螢度檻流應知雲霧上天柱有人遊
御選明詩卷五十四
