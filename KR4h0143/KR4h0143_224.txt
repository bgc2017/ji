欽定四庫全書
御選明詩卷五十五
五言律詩六
徐禎卿
登支硎山樓遲遊侣
谷寺憐幽密兹樓表麗觀烟雲連壑動竹樹入門寒獨
往迷前徑憑高遲所歡時聞有清磬遥出暮林端
送許補之還丹徒
憐君揮手去匹馬向南天旅病青山外鄉心落日懸燕
關變積雪淮柳動新烟驛路重雲裏相思易隔年
駕出南郊退簡邊喬二太常
齋殿鑾輿下郊宫鳳野開霜戈迎日動芝蓋拂雲來輦
道前旌直鈎陳翼騎廻甘泉枚朔侍詞賦接仙才
秋日懷李郎中及邊熊二子
秋興因高賦雄才憶省郎山川思不極雲樹莽葱蒼對
酒知時變看花感别長如何霜後雁猶未達瀟湘
月
故園今夜月迢遞向人明只自懸清漢那知隔鳳城氣
兼風露發光逼曙烏驚何事江山外能催白髮生
彭蠡
茫茫彭蠡口隱隱鄱陽岑地涌三辰動江連九派深揚
舲武昌客發興豫章吟不見垂綸叟烟波空我心
在武昌作
洞庭葉未下瀟湘秋欲生高齋今夜雨獨卧武昌城重
以桑梓念淒其江漢情不知天外雁何事樂南征
吳舍人園亭
新年風景地休沐竹林人魚藻含泉動楊園聽鳥新夕
隂連九陌喬木俯千鄰虚負高陽興多慙酩酊身
過棃雲精舍
遠師耽晏寂趺坐石牀深留客開香積談玄就竹林烟
藤結暝翠雲磬下空音淨現青蓮色懸知出世心
月
落日桃源口迢迢望楚邦烟霏静夜色棹響繞空江看
月生西浦穿雲度北窗高棲有羈羽照影不成雙
逢錢水部
仙侣維舟處蘆花曉浪生疎煙過柳色細雨出鶯聲邈
我冥心契重君攜手情蕭條尊酒盡芳草又孤征
贈羅浮山人
聞有羅浮客臨流眠白雲海峯帆外接江影樹中分蘿
戶春常閉林香晝自焚月明巖畔石遥禮大茅君
酬東卿留别
别意涼風發開尊細雨寒王程逢楚盡明月渡淮看歸
客詢松菊騷人憶蕊蘭詩名吾不及江漢一南冠
途次
洪津春渺渺落日水沄沄路合原前樹舟移沙上雲芳
蘋淨渚色緗帙對鷗羣坐覺海潮滿煙波愁向君
秋日懷李郎中及邊廷實
昨日逢京使聞渠再轉郎未妨文字癖祗益簿書忙退
食遲官旭鳴鐘候省堂祗應騎瘦馬緩轡漫成章
送友
送子胡為别南中建節行江虚星斗動月落海潮平蘭
杜通幽夢風烟接去程懸知有高興留滯岳陽城
邊貢
送都玄敬
才高憐晚達十載尚為郎書買黃金盡愁生白髮長夏
曹分武庫秋殿别文昌木脫霜臯冷何人共采芳
驅馬别君處秋隂當暮生林柯無静葉江雁有歸聲綠
水閶門道青山建業城未能同理楫延佇獨含情
春日卧病寄劉希尹王孟宣
老病東山客青春意颯然祗因愁不去翻與醉相牽草
檄懷公幹登樓憶仲宣幾時蓮葉裏重放北湖船
泛湖
此日秋風起移舟向浦烟客心隨地遠人語隔花傳古
寺疎林外孤亭落照前十年塵土夢回首一茫然
趙麗卿豸史座留别限韻
聽雨罷彈棋蒼茫生遠思遥應白門柳飄蕩綠烟絲旅
跡江花笑歸心海燕知倚酣方戀别休誦渭城詩
出郭將訪希準郡伯懼暮而返却寄
駕言江口出却至水西還遠道空回首重門欲上關斷
雲低白雁斜日近青山欲採瑶華贈仙舟不可攀
和答胡可泉郡伯
籍籍胡安慶新聲滿舊都詎知金馬客翻領玉麟符退
食還經史登樓即畫圖昔賢憂樂地元只在江湖
康海
滸西夜歸
暝色暗川原籃輿返賁園野花迎夕露新月照秋軒醉
覺綸巾岸吟憐鳥語喧悤悤百年裏佳節幾扳援
二月十一日同德充弟憩滸西觀杏花因共小
酌
出郭望精舍滿墻皆杏花香風當戶合艷影入林斜日
暖烟生玉春晴錦映霞興來呼酒坐不必問年華
陂頭
回首雙流細森疎萬木長遶溪蒲粉落夾路稻花香所
向皆殊絶平看却渺茫幾時同鄠叟伐竹構茅堂
江景
昔經涑湖水今憶武昌遊萬艇雲中下三江天際流漁
歌蓮葉浦雁度夕陽樓應笑浮名客勞勞何日休
對客
絲竹憐吾嬾尊罍待汝來片雲霄漢沒叢菊小籬開積
雨難相過當歌莫謾廻請看秋草色黃滿建章臺
鹿苑懷太微
鹿苑何王殿明時尚賜秦芳林春礙日幽草晝眠麏畎
畝餘生計乾坤信此身西京誰欲賦韋曲有詞人
王九思
夏日樓居漫興
一榻高樓上蕭然野興存雀喧鄰樹晚雨暗寺鐘昏問
字兒能讀躭詩客共論吾生真可樂俯仰任乾坤
世泰容吾拙官閒似隱居苦吟遲得句倦讀臥看書山
色憑闌外花香退食餘老親身更健千里寄雙魚
秋夜
園亭堪避暑棲息忽經旬雨挾秋風至涼生夜氣新絺
衾猶戀枕蟋蟀漸依人容易悲搖落天涯舊逐臣
獨坐
花林春晝寂獨坐意蕭然園蝶浮暄景山禽下暝烟白
頭慵拭鏡濁酒不論錢自酌邀明月徘徊益可憐
晨起
晨起臨芳苑閒行玩物華社期來燕子春色到棃花地
僻柴扉靜亭深草徑斜桃源那復見今見埜人家
晴起
旭照浮虛牖清愁破老顔下牀梳白髮開戶見青山心
已寒鷗足身如野鶴閒杖藜尋舊侣同過碧溪灣
滸西莊春日行樂詞
金馬當朝彦銀魚隔歲焚高棲丹鳳麓閒臥碧山雲湘
瑟春風度秦箏月夜聞太平無一事只合醉朝醺
待月
避月樓何迥憑闌興起予目窮千里外月上二更餘素
影流銀漢清輝透綺疏聊將太白句把酒問蟾蜍
王廷相
郢城最高處眺荆楚
石城聊引望三楚渺茫間峽自中流闢江從西極還荆
襄天設險鄂岳水為關用武非今日風雲亦自閒
途中晦日
水落軒皇國天寒郭隗臺客程殘月盡歲事一花開雁
向衡陽去雲從碣石來乾坤無定跡旅思若為裁
登臺
古人不可見還上古時臺九月悲風發三江候雁來浮
雲通百粤寒日隱蓬萊逐客音書斷憑高首重回
春日寄張元傑
藹藹蘼蕪郭菲菲杏萼林遠沙通極浦密樹暗遥岑春
野禽先覺水鄉雲易隂東岡無限好一月幾登臨
龍池宴客
弄水鳬羣下迎風雁序歸黃金汀柳變白雪浦梅肥江
闊浮清淺山晴拱翠微好春知媚客時送一花飛
朱應登
同州道中
華嶽連馮翊黃圖别附庸長風開萬壑落日隱三峯野
望浮埃合鄉心遠樹重幽求今未得猶自抗塵容
繇金州舟行至洵陽
理棹出山阿廻舟泝渌波廣烟交遠樹飛嶂隱懸蘿地
域經秦少江流入楚多青樓臨廣道已聽大堤歌
對雪
對雪饒幽思清吟酒半醺撲簾寒未起灑葉細先聞風
急仍含雨天低欲墮雲晚看庭篠色漸喜白紛紛
觀楚人插秧
插禾憐楚俗田畛綠層層共道臨芒種那能避鬱蒸歌
詞人互荅音節鼔相譍但使民多粒寧憂榖價騰
渡淮
楚岸崩沙仄淮流積潦深沙明疑雪霽潦迥似秋隂舟
楫煩相待炎蒸喜不侵重憐行宦地獨感濟時心
水外長天盡烟中遠嶼銜即看乘泱漭已若釋憂讒波
撼青楓樹涼輕白紵衫舟人不愁思滿引夕陽帆
贈蔣子雲
别懷無近遠送子即淒然文采東都守明時萬里遷江
舟廻夕浪汀草暗春煙却望來時路長安在日邊
園居即事
首夏衡門裏清波四望通古槐垂密蔭細草結幽叢庭
灑黃梅雨簾鈎紫燕風林堂多發興興至復誰同
檐雨
中歲仕三已晚耕天一涯僻居寡儔侣開戶對桑麻檐
雨隨風亂溪流逐岸斜時時值野叟爭渡坐鷗沙
顧璘
八月十三夜與文濟時範質甫城西泛舟達秦
淮
落日晴川裏輕風已自涼秋懷生白舫山翠撲胡牀問
路疑天上停杯待月光何人横鐵笛吹過斗牛傍
六代烟華地狂歌得夜遊山河横王氣水月弄清秋木
落長干寺雲殘太白樓共君須痛飲沈醉傍滄洲
吳都臺東湖書屋
水滙蒼梧郭天開綠野堂雲山秋滴翠冰井夏生涼藥
滿尋詩徑花垂點易牀少須康濟罷散髮任徜徉
除夕和邊太常庭實
守歲椒盤宴歡然傍老親誦詩從稚子分肉遍鄰人菽
水慙三釜柴荆寄一身青燈能送喜金蕊夜開頻
贈子魚
與子三年别重來鬢已蒼論心風雨夕下榻水雲鄉畫
閣燈花煖秋杯竹葉涼悤悤行止意相對兩仿徨
共泛東潭餞望之
高人同野興移棹水西東岸仄垂蘿古沙虛積蓼紅哀
箏悽斷壑輕幘倚秋風更有浮萍感俱忘痛飲中
宿排山道院
苦厭塵纓縳歡投道院清不逢黃石異唯見紫芝榮澗
水增茶品山光冷宦情寒宵得洗耳金磬雜經聲
武岡道中雨
界石記州名旗亭報客程山行頻陟降春雨易隂晴樹
引荒塗直花撩客眼明蠻方行欲倦翻憶武昌城
簡陳宋卿
頗怪陳無已尋詩日閉門空庭疎繫馬細雨負清尊節
序過梅萼春隂積蘚痕不嫌官舍冷燒燭對黃昏
陳沂
宫柳
嫋嫋春聲裏隂隂曉色中縷垂金屋暗花散玉樓空凝
露啼秦苑因風鬭楚宫不知行輦處幾樹近簾櫳
山寺
出郭少人事更居林壑間僕因隨主嬾僧反愛吾閒碧
草生滿地白雲常在山城中會相問未卜幾時還
王韋
遊天寧寺
問年看井榦結夏閉山門路夾雙峯起泉流百道喧葡
萄纏廢棟蛺蝶舞荒園窈窕堪棲隱逢人未可言
芙蓉閣
緣曲疑難至憑虛恐末安狻猊金鎻冷鸚鵡雪衣單竹
倚琅玕聽雲移罨畫看如何翠微上猶自著塵冠
三月晦日送致仁南歸
今日城南路楊花已不飛夢隨家共遠春與客同歸酒
氣薰杯淺棋聲隔院微韶華如别意猶自戀餘暉
問柳
為問故園柳春光幾許深未忘攀折處猶帶别離心疎
雨一川暝輕烟兩岸沈主人歸未得惆悵五株吟
與陳宗虞夜坐
不知秋已晚忽見菊花叢獨坐閒亭上相期細雨中燭
融蘭燄紫杯泛杏膏紅未聽歌鐘罷蕭然動北風
攝山道中
旭日晴光轉重城曙景迷稻荒寒蟹出竹暝曉禽啼古
社棲危堞殘碑倚斷畦秋風振原野疲馬亦能嘶
田汝&KR3256;
御苑秋砧
露結金扉冷霜淒繡幕深搴羅出素手乘月響清砧高
入宫雲斷低隨閣漏沈無言為誰苦永夜助蛩音
席上贈推官還太平
萬國朝天罷孤城返旆行清秋看過雁落葉下高城海
岫臨淮出江雲入楚平定知先攬轡早晚望澄清
左國璣
夏日林居
五月虛簷下南風不斷涼雲來常帶雨花潤暗聞香怕
酒因妨客躭幽懶著裳楚騷辭賦客歌詠自疎狂
贈牛都督
北極辭龍朔西湖隱豹韜風雲變山岳魚鳥散波濤楊
柳吹羌笛荷花照錦袍醉來看伏石射虎氣猶豪
下第歸桐岡園小酌
無策干明主多情夢故林重來高閤上終日聽風琴綠
酒邀狂態閒雲縱野心不知春已暮花樹碧成隂
贈趙將軍
老將搖征旆提兵出漢家幾年閒豹略萬里渡龍沙驛
路村村雨邊城處處花幕南無戰馬終日醉聞笳
孫一元
同沈石田先生吳門載酒泛月
望望蒼茫裏閒雲度野田山空偏受月水闊不分天酒
醆初侵夜星河半在船白袍江海上樗散自年年
微茫風日暮歸鳥下青田暝色遥吞樹波容澹寫天豚
魚不吹浪萍葉故迎船笑殺鴟夷子浮家不計年
晚霽
晚來雨初霽烟火隔林微一徑牛羊入孤村桑柘稀長
天下遠水積霧帶巖扉月黑聞人語溪南種樹歸
西湖
十里山如拭西湖背郭流僧歸虹外雨雲抱水邊樓春
事多逢醉歌聲半是愁獨憐垂釣者吾欲共滄洲
荆溪道中
樹夾蒼崖立遥遥溪路微浪花迎棹尾山影上人衣飢
鵲鳴將下頽雲凍不飛還尋舊遊處日暮漁樵稀
飲惠憲副北屏别墅
對酒青溪上聞歌杳靄間竹光酣晚日雲影動秋山好
鳥移時下名園盡日閒主人愛瀟散野客不知還
晚晴信步至城東苹堂主人開尊留酌
東風吹晚步拄杖散閒身燕掠春隂薄鳩鳴桑葉新過
君文杏館呼我酒仙人政有烟霞骨還知麋鹿親
送吳希明
送子長楊渡白雲歌未終江山情共别燈火夢還同一
路黃梅雨半帆白鳥風波聲催棹急何處寄詩筒
石林
亂石生寒靄殘林帶晚曦松涼共睡穩山靜與詩宜入
洞隨猿跡登崖割蜜脾朅來天壤内此地可棲遲
癸酉八月十七日同凌時東吳介夫僧古心遊
虎跑寺泉分韻得空字
長日尋幽處穿林興不窮把杯秋寺裏得句野泉中山
路晴吹葉石梁晚度風有僧同杖屨更洗世情空
同顧與成過蓉湖别墅分韻得禾字
龍山斜帶郭樹密野涼多湖氣熏晴日雲光净綠禾茶
瓜隨地覓村徑與君過佇愛幽居晚兒童竹裏歌
遊龍井山
石磴攀蘿上天風倚杖吟鐘鳴山意動泉淨樹光深白
日觀雲物清尊坐石林歸來興更好纖月映孤岑
鳳林
聞道東林竹當年有鳳鳴濕雲吹不散涼月亂還明疎
見晚山色遥連茅舍清豈無逸士駕載酒寄高情
失鶴六首(有引)(錄五首)
余蓄一鶴一夕開籠調舞忽爾高逝長望不還時
松房夜寂風月清炯獨引步顧影誦唐人想伊只
在秋江上之句因用首尾作詩六首付童子長歌
以招之
只在秋江上孤音何處聞夢回千里月愁入萬山雲欲
賦招難返長憐思不羣此時還憶汝書寄武夷君
只在秋江上連宵信不通忽看雲外影漫擬頂間紅樂
府音猶是山家籠已空此時還憶汝學舞小庭中
只在秋江上長吟首重搔避烟茶已熟窺戶月初高山
角聞孤笛湖隂夢小舠此時還憶汝把酒興空豪
只在秋江上高飛竟不還君應懷遠漢吾豈戀區寰雲
冷難成夢月明疑扣關此時還憶汝何處訪蓬山
只在秋江上孤蹤何所之花間扶杖處竹外聽泉時野
客來玄圃山僧寄紫芝此時還憶汝伴我夜吟詩
晚涼獨坐湖上荷花盛開
薄晚西湖上花開還自憐風回香冉冉鷗泛葉田田雲
色晴移水月明淨放船夜涼興更好獨坐釣絲邊
茅屋清溪上
茅屋清溪上漁歌入座聞水光偏映竹釣石自生雲地
近青藜杖身隨白鳥羣此中有眞趣長日少塵紛
觀魚
步屧石池上觀魚坐短蒲飜萍銀潑刺吹浪雪糢糊沙
白雲光淨日斜島嶼孤濠梁相對處吾亦偶忘吾
發漕湖
初日浮高樹清鷗散淺沙挂帆湖水上聞笛野漁家岸
拆菰蒲合雲迷山郭斜芳洲動幽興自起采蘋花
同吾進士謹遊陳遂初湖上草堂
野徑山光裏草堂湖水傍開樽臨絶壑岸幘俯滄浪虛
渚秋光淨高雲晚木涼同遊得朋舊歌罷興偏長
溪堂落成鄰漁以篛笠草蓑見遺
卜築苕溪上幽居景自賖杜陵今避地龐老喜移家石
榻青霞滿山樽白月斜鄰翁惠釣具雲水足生涯
修竹亭
修竹何年種虛亭散翠隂清風自長夏赤日避高林裊
裊山雲淨娟娟溪霧深地偏人不到來往動高吟
鄭善夫
滄洲夏夕
失意對蒲柳滄洲昨夜風野雲依暮笛客况近秋空司
馬多年病虞卿薄暮窮此生隨造物行止合飄蓬
謾興
日月隨人事溪山共客情水清魚避影松静鶴留聲枌
梓怡前輩文章達後生時聞扣牛角猶媿似要名
景暘
送陳戶部南使
使節乘春色家園喜便過草堂寒雨細江堰晚雲多綠
柳臨岐折青驪傍酒歌仍聞赴吳會勝事更如何
王崇慶
送馬守之澤州
寂寞山城裏春風未有花野塘新水細茅店酒旗斜故
國音書斷長安道路賖何時共知己傾倒酌流霞
會馬君卿席上偶成
聚首成良會相看興亦嘉雲容思故國雪意暗京華落
日催行李天風吹亂鴉多情憶年少惆悵木蘭花
祁縣夜坐
歲暮寒仍急長歌乘晚風荒涼憐小縣眞率愛山童積
雪明殘柳衰顔歎轉蓬旅懷不可寐徙倚畫廊東
代州夜懷
雁門風雨夜獨館一含情落日連荒戍啼烏近大城青
萍看自在白髮病還生明發平原路蕭蕭聽馬鳴
雨中將訪沱村走柬申意
寒雨乘秋細輕雲繞屋低清樽思對榻白髮却衝泥曲
徑花將落平林鳥倦啼振衣吾扣訪一醉豸坊西
唐龍
雨懷
細細風前斷疎疎葉上聞亭臺隱山霧城郭入溪雲轉
益鄉愁亂還憐世事紛早秋身似雁天外獨思羣
萬樹秋雲裏孤山細雨時江泥沾落絮花霧困遊絲懷
抱為誰好親朋己久辭東溪讀書處一水護青帷
赦書坪渡渭
渭北津多柳荒荒野色連十家橋外市雙櫓峽中船冰
響潛魚聽沙明過鳥憐蹉跎歸色晚風雪又殘年
成縣馬融絳帳臺
太守傳經地幨輿趁月行栗亭秋雨歇魚峽夜川明竹
外雙旌出沙邊一吏迎荒臺迷絳帳失學媿諸生
毛伯温
夜泊富陽
秋夜江風急樓船水月明汀洲散漁火烟樹隱山城雁
逐星河沒蟲依草岸鳴鄉心愁欲絶何處擣衣聲
周金
盱眙縣
每望盱眙縣常懷物外心烟霞城市裏鷄犬薜蘿深飛
舄雲中鳥鳴泉石上琴王喬如不遠薄暮欲相尋
潘鑑
餞家兄希仁
寒雁叫汀洲歸程不可留聊攜季路榼相送仲宣樓歲
晚荆門樹風微漢水舟鄉心吾欲折行役幾時休
奉謝中丞北湖公以丹砂見寄
郢雪催殘臘荆雲繫病身雁過南岳近書枉北湖頻梅
福非凡吏桃源别有春丹砂開寳訣攜我出風塵
歐陽鐸
次萍鄉
明發宣風館秋隂得氣饒雲昏山欲斷泥濘路偏遥近
縣峯頭塔横江屋底橋舊時銅漏刻強半土中焦
韓邦靖
中秋同何大復望月
令節他鄉酒關山獨夜情看花秋露下望月海雲生碧
漢通槎近朱樓隔水明南飛有鴻雁作意向人鳴
雲中九月八日同張同年字川登高
佳節明朝是邊寒花未開愁心看極塞鄉思上高臺對
酒清笳咽當歌白雁來天涯難會面風雨復相催
寄楊侍御師文
逐客地雖僻故人情不疎已勞千里駕復覩數行書别
思梅花後春風蕙草初江亭一杯酒何日話相於
戴冠
南夏
不作炎州客那知宇宙偏日車淹北戶火樹爍南天氣
溽乘宵雨雲蒸挾暮烟波斯夷白氎出入不曾捐
向夕
落日去遥岑孤村暝欲侵犁鋤歸别坂烟火散前林羈
鳥驚風起幽花入夕深時來須向晦吾亦閉門吟
晚坐
客居少從事晚坐共虚亭月轉江城白風廻竹嶼青深
棲宜倦鳥亂點恣流螢落盡階前葉天機無處停
遊西山寺
莫恨兹遊晚秋高興更清雲深山寺遠水落野橋横路
入湖心去僧來谷口迎僕夫攜酒至下馬忽聞鶯
胡纉宗
登天柱閣
與客上江樓横江山欲浮雲當天柱出月傍小姑流帆
外收吳楚尊前落斗牛瀰漫忽千里倚檻思悠悠
發寕羌州
皛皛雲將曙冥冥霧欲晴尋山聊駐馬貰酒不停觥泉
急水初凍霜團月更明逢人問前館鳥外即山城
錢琦
登獻花巖
獻花巖畔寺遊子數登臨花發年年好巖深處處隂風
前收落果坐久換鳴禽世路何多事看山偶會心
凌楷
高郵
盂城勞悵望烟樹一浮洲地濕人多病林寒葉易秋人
家留鳥跡國稅獨漁舟夜月珠光在多應照客愁
吳山
夜出江口
叢葦蕭蕭響連檣尾尾行風來宿雁起月上暮潮生隔
浦明漁火遥林聞犬聲蒼茫烟樹外不辨石頭城
楊愼
宋玉
文藻三閭並幽懷九辯知雲為巫峽賦雪作郢中詞茅
屋還遺址蘭臺異昔時鴻裁誰獵艷空自拾江蘺
夕泊江陵
西陵白雪晴南浦綠波生海燕先春至沙禽恒夜驚竹
房燈下市菱舫月中箏且醉桑郎酒休傷萍客情
梓潼道中
小市孤烟起平岡落日斜素林驚夕鳥錦石戴寒花悵
别關河晚憑高眺望賖土亭今夜月流影夢還家
早發解州
旅宿先鴉起歸心與雁爭冰霜殘臘路花柳上春城隱
士嘲西笑騷人感北征勞生應物理奔走愧虚名
青橋
閣道盤雲棧郵亭枕水涯猿猱臨客路鷄犬隔仙家風
起青丘樹春迷玉洞花旅懷今日豁停幰問襃斜
九日微冷
巴諺教移火邠風戒授衣病嫌添夜漏寒覺愛朝暉弔
月吟蛩苦迎霜候雁稀黃花羞白髮不肯放荆扉
竹戶
竹戶少塵埃濃隂鬱不開靜聞清露墜涼送好風來鳥
下彈瓊粉蟲行篆紫苔無人共欣賞坐嘯獨悠哉
次張大理文柔别後見寄韻
垂老雲南戍逢君海上州桂招非小隱萍泛是同流江
漢詢幽側關山慰阻修欲酬平子贈空有畔牢愁
贈别陸後野
邂逅叶心期燈花對酒巵浮雲遷客夢明月美人詩館
曙鳴鷄早關寒度馬遲行過宜禄驛好寄世南碑
舟曉
羈心厭漏遲未曉命舟師樹過如人立帆開覺岸移天
梭星落織霞錦日舒絲漸喜漁村近炊烟出竹籬
渡黑龍江時連雨水漲竟日乃濟
飛鷁朝暾霽停驂午漏分客心隨水急人語隔江聞雨
過添清氣風生愛縠紋中流歸棹穩跂望有來羣
送張惟信册封唐邸因歸省母
鳴玉遥持節分珪重剪桐驊騮開蜀道蟋蟀采唐風稅
駕雲山外廻船月峽東還將南陔什一奏北堂中
近歸有寄
禄品宵征路堂川暝問津涼風吹遠思新月照歸人未
醒鷄邊夢猶驚馬上身明朝攜手地先醉雪梅春
送高公次長洲尹
祖帳燕臺下官曹震澤東星躔牛斗近地脉海潮通新
水催飛鷁微霜度早鴻循良多暇日題咏繼文雄
玫瑰花
庭際玫瑰樹含芳當坐隅春盤紅瑪瑙曉帳紫珊瑚風
信翻霞錦天香綴露珠仙壺春醖好留著醉麻姑
春雪
南雪轉東風千門四望同愛穿珠箔透愁點玉階融竹
覆玲瓏葉梅殘綽約叢夕窗還映白臘炬更添紅
春雨
春雨掩柴扉勾芒力尚微潤通瓜蔓水寒透木綿衣大
澤龍蛇遠空林鳥雀稀山翁多甲子杖屨候芳菲
夜泊
夜泊中巖下扁舟對萬峯一星高岸火幾杵上方鐘水
落灘聲急雲低雨意濃何人吹鐵笛潭下惱魚龍
費宷
館中漫興和郭杏岡韻
霽色含朝暝庭深樹列衙清秋飛燕子白日下槐花郢
曲凌春雪巴詞麗曉霞人寰有瀛島塵土隔諠譁
地連黃屋外牆瞰玉河西風月憐新貺雲山憶舊棲隼
過鴉噪樹蟲出鶴錐泥隨意摩苔坐烟花入品題
身閒兼吏隱興味野人居劚笋深裒土分泉曲引渠鳥
聲林暝處山色雨晴初碌碌慙無補侯門肯曳裾
杳杳浮生計悠悠獨處心霜鴻孤影沒澗草幾叢深細
雨斜侵幕涼風暗拂襟雪花飛不定搔首問晴隂
土燕
利嘴穿虛壤卑棲足自支晚歸先認穴春哺亦知時避
隼棲林莽隨蟲掠水湄畫梁原不愛於世更何疑
汪必東
過劉家隔
崛起劉家隔周流漢水川白連雲夢澤青帶郢門烟蜂
蟻偏屯聚魚鹽競貿遷最憐貧土著蒿裏剪桑田
齊之鸞
邠州曉發
殘月征人早州城奥窔閒呼船渡涇水立馬望豳山禾
黍高低壟烟雲遠近關誰能渠白石種稻濁泥灣
涇北山横絶穿厓細路高偏懸疑有麓峻極乃平臯嶺
露催禾黍秋風颯苧袍憂勤見遺俗無地立蓬蒿
靈祐驛次毛東塘韻
江路盤山轉頽垣此驛亭塞雲風外白畦菽露中青鳥
雀無歸樹驊騮不在坰誰教心匪石自信跡如萍
周廷用
過倒馬坡
未識埋輪路重經倒馬坡赤霄開棧道白日蔽雲羅古
磧羊腸遶飛泉鳥背過張生銘劒閣千古仰嵯峩
孫繼芳
送徐太史使遼府
節重天王使情親帝子家雲霄三殿詔波浪九江槎庾
亮樓前月湘娥廟裏花金樽高宴罷須擬弔長沙
李際元
雙流次韻
鼓角催晨發川原藹暮隂小溪清見石新柳細垂金洞
迥雲依樹山深鳥隔林天涯看落月盈縮飽經心
盧雍
泊頭晚泊欲訪子濟侍御不果
河流寒未凍市集晚猶喧日落新橋驛烟生獨樹村沙
船露燈影灘石帶冰痕不見西臺客幽懷誰與論
南大吉
聞駕幸朔方
鐵騎綠沈槍傳聞下朔方紫臺邊月白青海陳雲黃寢
閣鷄聲早行營虎步長廵遊稱聖世車跡到幽荒
和馬仲房雨
涼風吹晝雨蕭颯自西岑細細緣郊迥霏霏度闕深雙
虹明夕照萬戶動秋砧為想西征輦應停北塞隂
常倫
經海子
積水明人眼蒹葭十里秋西風搖雉堞晴日麗妝樓柳
徑斜通馬荷叢暗度舟東鄰如可問早晚卜清幽
琵琶
紅袖揮金撥朱絃繫玉肩團圞懷夜月幽咽瀉春泉白
雪調終宴青雲遏遠天悠悠時斷續引恨似當年
竹
庭竹娟娟色虚堂肅晚隂翠交紅果潤清蔭碧苔深涼
月侵冰簟流風送玉琴歲寒終不改長此護雙林
頓銳
房山孔水洞
石竇水拖練靈源地絶塵浪傳飛白鼠無處隱赬鱗入
夏桃花盡經春荇葉新輕舠不可入豈有避秦人
山行晚興
葛屩衝山徑笻枝度石門鷲峯天外寺蛤嶼水邊村紅
葉疎林影丹崖挂瀑痕炊烟生碧嶠嶺月閣黃昏
王溱
落星寺别蔣南泠
别意隨流水廻船過落星湖光侵寺碧山色入簾青鷗
鷺馴沙岸魚龍駭石汀虛堂歸興渺烟浪晚冥冥
蔡昂
送朱伯仁任四川行都司斷事
白帝秋風動烏蠻夕照含憐君遊宦處地勢極西南殊
俗聊相問軍謀亦共參雄飛方自此休說鬢䰐鬖
劉儲秀
送龍長史之武昌
荆衡山漠漠江漢水湯湯送汝從兹去何時到武昌楚
筵堪設醴漢署憶含香北上多鴻雁音書好寄將
簡霄
潞河舟中作
潞水經年别風塵又覺非岸蘆迎棹舞檣燕掠人飛澤
國魚梁竭江城候吏稀人烟沙草外一縷起斜暉
陸杰
客舍
行役殊無已其如歲晏何宦情因拙澹鄉夢入秋多月
巷千砧發霜天一雁過吾廬今夜好可惜掩松蘿
吳鎧
書營平侯祠壁
白草連天遠黃雲出塞平霜笳吹漢月寒笛弄秦聲北
海猶傳箭西戎未息兵屯田當宁意寧惜度金城
林大輅
雨中懷鄭成昭
徑竹色逾淨窗蕉聲轉寒流年頻閉戶世事偶凭闌遶
郭見秋水喧江聞暮灘石村雲臥者遲爾話悲歡
林炫
十四夜月
今夜揚州月清光已勝前遥升滄海外先到客亭邊雲
度同飄忽風來一灑然細瞻金粟影猶少半分圓
次韻贈朱青岡太守郊行
聞得農人語鶯花未足憐夕陽牛背笛春雨郭東田政
簡官如水時豐俗自便村村鳴社鼓歡喜說今年
桑溥
榆林道中
迢遞榆關道西風卷客旌寒沙迷古塞落日下孤城水
險遮蕃騎山高列漢營君王方偃武邊將莫言兵
李濓
田廬暮歸作
朝遊南郭墅薄暮小車歸始識閒居樂無言夙志違入
村逢酒熟近圃惜花飛不盡酣歌興孤城下夕暉
村居
浮名除宦籍初服返田家臘酒猶浮甕春風自放花抱
孫探雀鷇留客剪春芽無限村居樂逢人敢自誇
太原中秋
紫塞中秋月青天萬里情他鄉一尊酒獨對太原城水
霧戎戎合隂蟲故故鳴雁門諸戍苦莫遣照邊營
蔣山卿
田園秋日雜興
曲逕入林丘柴門野水流松間還倚杖石上復垂鈎借
問家中婦今朝有酒不前山夕陽下吾意正悠悠
板橋横浦直籬合傍隄斜年熟村多釀秋深菊始華溪
魚寒聚藻田蠏夜行沙野趣渾無厭吾生即有涯
久作山林客虛為野老知鶴衣行曳屨烏帽坐彈碁煑
茗頻燒竹炊羹旋刈葵來朝菊花節相約過東籬
清夜耿不寐端居興杳然蛩吟入床下葉落墮階前麥
隴耕殘月茅簷炊曉烟秪緣高臥穩自覺懶情偏
花殘
寂寂門空閉菲菲花欲殘賞心不相見對酒若為歡小
逕芳烟靄疎簾細雨寒一年春又謝惆悵思無端
薛蕙
重遊蕭氏園
别此真如昨重遊換物華粉滋曾倚竹紅淺舊看花沙
阪縈林曲山籬逐水斜城南咫尺路未覺往來賖
臺上
臺迥通風榭窗虛近水城卷簾殘暑去攜手晚涼生碧
樹藏雲暗銀河度月明醉來愁髣髴只作畫中行
邯鄲館中
門對罘罳静城臨睥睨斜愁人倚高閣清夜動悲笳月
暗雲生葉風寒露作花徘徊望牛斗髣髴辨京華
泛溪
避暑清溪曲舟行路不窮詩成孤嶼上酒盡夕陽中綠
竹含秋色紅蕖送晚風歸來就明月移棹水雲東
駕幸南海子
詔幸芙蓉苑傳言羽獵行三驅陪上將四校出神兵列
戟圍熊館分弓射虎城風雲日暮起偏遶漢皇營
春日禁中遇雪
紫禁春朝雪花飛彩仗新霧交隨雉尾風引避龍鱗掌
濕金人立窗寒玉女顰翠華沾灑處遥憶屬車塵
荅王允升省中對雨見憶之作
康樂愁霖唱平原苦雨詩故人歌此曲贈我慰相思薜
荔垂青閣芙蓉泛綠池今朝一樽酒最恨不同持
海裳畫扇
西蜀繁花樹春深亂蕊紅還憐彩扇上宛似錦城中影
轉團團月香含細細風江淹才力減賦爾若為工
晦日夜集
晦日歸休晚良遊惜後時卻拚長夜飲更賦早春詩雲
霧窗中入星河閣上垂何須花與月行樂始相宜
春夜過時濟飲
露淨開樽處天青岸幘時素雲將月上香霧任風吹為
樂常苦晏含情復待誰徑須成一醉莫遣酒行遲
夏日遊道觀
隔竹窺丹洞臨池坐碧沙翠杯寒玉水石盌淨雲芽展
簟來風色吹笙上月華休論河朔飲詎似醉流霞
陳真人館中賞荷花作
别館瀛洲麗新花菡萏香紅衣迷日色翠蓋寫波光雨
過金塘濕風生石檻涼客來修竹下回首見瀟湘
江中四詠送黃日思韻限本題同諸公作
江霞
春江變氣候孤嶼發雲霞散影搖青草流文漾碧沙紅
泥迷燕子丹洞失桃花水宿淹晨暮應憐謝永嘉
江雲
謝客弄春水江臯生綵雲紛紛初散綺葉葉漸成文蔽
日皆相映流風乍不分何因可持贈欲以慰離羣
江花
百丈牽江路行穿夾岸花時憐一水曲遠愛數峯斜林
下見垂釣溪邊逢浣紗武陵如在眼髣像羽人家
江猿
舟行轉江峽處處響哀猿極浦雲方合連山雨正昏接
條時自挂飲水復相援不待三春盡先傷遊子魂
六月八日西闕遇雨
窈窕西清内參差水殿連歸雲向平樂飛雨集甘泉明
月裁班女廻風唱麗娟龍池初望幸來往木蘭船
泛舟
水口移舟入烟中載酒行渚花藏笑語沙鳥亂歌聲晚
棹沿流急春衣逐吹輕江南采菱曲回首重含情
郭外
郭外平蕪迥溪邊小徑斜客行迷野竹鶯語隔林花多
景每難遇孤遊還自嗟佳期竟何許脉脉向春華
酬惟喬贈巾
野巾初著日心賞竟朝曛試正行窺水從欹臥看雲坐
翻嫌月露出每避塵紛顧影還相笑風流媿使君
紫薇
紫薇開最久爛漫十旬期夏日逾秋序新花續故枝楚
雲輕掩冉蜀錦碎參差卧對山窗下猶堪比鳳池
九日同何仲默出郊
九日登高會同人載酒來寒城一以眺秋色正堪哀零
雨晨初霽浮雲午未開南飛有鴻雁為爾立徘徊
玄明宫後圃石山
出郭仙城近探幽福地遥珠林行窈窕錦石上岧嶤雲
裏仙人酒山中玉女簫蓬萊去何許東望海邊潮
顧&KR1729;
遊西山宿廣智寺待月
本來遊客意欲與月明期碧海深何許清光望轉遲草
香聞露墜林暗見星垂幸對樽中酒殷勤坐不辭
獨酌
青春為客晚白日閉門幽短榻能供卧單醪不遣愁苔
衣新雨淨雲葉晚隂稠故國蒼山外長歌獨倚樓
隱吏亭雜詩
卷幔青山入抛書白日長苔茵承屐穩竹粉惹衣香病
喜諳禽戲貧嗔減鶴糧自堪稱隱吏不用問行藏
春日與張萬里城南訪阮仁卿
春事已如此郊行亦偶然芳筵甘野蓛輕服快晴天谷
靜聞流水江寒起暮烟病軀登頓倦籍草即思眠
幕府山泉
隔嶺通江脉分為石上泉聲兼松韻爽寒浸月華鮮列
籍依沙淨浮杯逐浪圓清泠聊一酌塵意已翛然
劉天民
巴田
巴田不成井逐壟細開塍灌水分山溜燒畬去野艿三
時勤不輟八口飽方能寄謝當塗子民心未有恒
林春澤
濯纓閣會李巨川張伯初小酌
汨汩出齊郡悠悠下廣川子城叢灌木官閣俯清漣野
興飛鳬外狂歌落日前新亭風景别不用淚潸然
王茂才山亭宴集
愛爾草亭靜青春聚薜蘿藥欄明客眼花逕遶童歌杯
落溪風細山深野翠多微酣聊縱步蕙帶拂雲和
戴欽
同諸公寺中對雪
入寺金沙淨開林素雪飛風含珠閣動花傍藥闌輝酒
伴能相覓春筵賞不違仙郎有高唱轉覺和人稀
御選明詩卷五十五
