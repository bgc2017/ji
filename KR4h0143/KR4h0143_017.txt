欽定四庫全書
御選元詩卷十七
五言古詩五
虞集
諼草生竹間
諼草生竹間翠色相綢繆美人欣有託君子故忘憂昔
聞有鳴鳳飲水來丹丘不食衆木實樂只淇園秋
月出古城東
月出古城東海氣浮空濛車騎各已息宫闕何穹窿牧
馬草上露吹笳沙際風帳中忽聞鴈傳令彀雕弓
書上京國子監壁
神京極高寒幽居了晨夜雷風無時發零雨每飄灑炎
光不到地蕭爽度長夏大化漠無宰豈必事陶冶揚雄
不曉事守道棲棲者玄經百無徵白髮謾盈把
至治壬戌八月十五日榆林對月
日落次榆林東望待月出大星何煜煜芒角在昴畢草
樹風不起蛩蜩絶啁唧天高露如霜客子衣盡白羸驂
齕餘棧嫠婦泣幽室行吟毛骨寒坐見河漢没驛人告
晨征曈曈曉光發
憶三十年前與元復初參政同賦秋日梨花有
句云朝食葉底梨暮看枝上花而忘其後句因
續之云
朝食葉底梨暮看枝上花花開食實後霜風振長柯遠
水良可鑒彩雲亦易過念爾白於雪日暮當如何
李老谷
十轉山崦交九度沙磧溜始辭平漠曠稍接山木秀老
病畏行役慰藉得良覯秋嶺晚更妍寒花晝如繡故園
夫何如朝陽眩霜柚
泰定甲子上京有感次韻馬伯庸待制
翰音迎日轂儀羽集雲路寂莫就書閣老大長郎署為
山望成岑織錦待盈度我行起視夜星漢非故處
天歷戊辰前續詠貧士一首
目昏畏附火枯坐寒窗中破褐著絮重虛豆兼冰崇病
骨於此時浮屠屹撐空呼兒檢餘歷記日待春風雖欣
解凍近翻驚紀年窮貫酒欲自廣無錢似陶翁
後續詠貧士三首
老骨寒不寐夜長况聞風心悸危欲折跼蹐敗絮中雞
鳴當晨參馬疥芻不充山童衣百鶉喚之媿悤悤求火
埽木葉庭樹亦已空決起不敢怠曙光屋南東苟遂牛
馬性歸放春草豐
歸蜀越關隴棧閣危登天適越河濟隔堰水丈尺間飢
寒迫旦暮舟車計茫然東家有一叟欲去初不言早朝
聽詔畢喚馬閶闔前童奴受宿戒向暖爭相先聞之嗔
兒子我何為汝牽屨無千金賈吾足安暇憐
為政貴察色讀書在研覃司視既不明兩者一無堪尚
不逭吏責為師固宜慚聖世無棄物况兹久朝簪决去
豈我志知止亦所諳頗聞南山下菊根浸寒潭濯餌千
日期冰臚復清涵老馬果識道更服鹽車驂
赤城館
雷起龍門山雨灑赤城觀蕭騷山木高浩蕩塵路斷魚
龍喜新波燕雀集虛幔開戶微風興倚杖衆雲散
同閣學士賦金鴨燒香
黃金鑄為鴨焚蘭夕殿中窈窕轉斜月逶迤動微風綺
席列珠樹華燈連玉虹無眠待顧問不知清夜終
退直同柯敬仲博士賦
月下白玉階露生黃金井疎條棲鵲寒衰蕙流螢冷戀
闕感時康懷歸覺宵永晨鐘禁中來白髮聊自整
題儋耳東坡載酒堂二首
翳翳儋耳城歷歷桄榔樹百年遺故丘新堂設賓阼清
風海上至朝陽在庭戶丹山五色鳳覽德屢來下甘辛
熟桂酒羅列雜藷蕷符黎多孫子食飲祭先具蛟龍波
浪深歸來風雨除
鑿井得甘泉渴者恒自私流潤不擇地委順復何疑海
南絶風雨水木况華滋鄰舍解讀書諸生還誦詩何必
懷故都聊樂宜在兹星河度白鶴山月懸蛾眉來晚去
何速勞人千載思
記子昂畫
春風動蘭葉庭戶光陸離言收竹上露石角挂練衣車
行不擇路芣苡何楚楚遊子憺忘歸徘徊歲云暮
送西臺治書仇公哲
陜郊得時雨生意始來復存者事稼穡還者葺牆屋安
知彫瘵餘政可致新福闢除正廣術區井表深瀆均齊
定恒志忠厚保敦篤豈無憂世士受仕在芻牧為義苦
多違好名常不足治書肅將指善類庶有勖
送張道士歸上清
白雲盱水上自古多仙人手攜綠玉杖頭戴白綸巾袖
中出風雨天上禮星辰歸來庭戶靜芳草自生春
贈寫真佟士明
佟郎居上京閱人如風花拈筆寫其似千載留英華邇
來七十年將相紛在目來者有如此往者那可續昔我
初北遊面白鬢如鴉點染煩粉墨華星映丹霞今如雪
中松苦硬雜蒼白却視當年容邈如不相識不識當如
何臨風且長歌黃雲接河漢白雪漫陂陀乞身願歸老
吳蜀山總好贈君千黛螺翠色秋可埽
寄陳衆仲助教上都作
學省足清晝詞垣驚蚤秋美人隔河漢落月在高樓持
衣未成曲吹笛不勝愁還趨鳷鵲觀别製鷫鸘裘
贈鐵菴道者
昔遊雲臺觀山色上衣青松花春雨落柏葉秋露零飢
來煮白石睡起看黃庭人間忽已老莫問少微星
題商德符華山圖
昔祠雲臺館行穿御階柏夕隂嵐氣深重碧照行客獨
訪張超谷漸覺巖險迫冰生玉井頭日射仙掌側豈無
鐵鎖懸飜身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾來十七
年欲往不再得山河想邈悠傷殘轉蕭索摩挲商老圖
彷彿希夷宅高哉蓮花峰白雲澹秋色
賦茅山道士雲松巢
昔年李太白廬山思結巢褰雲自天上和鶴止松梢道
士潘閒遠高居古大茅誦經門卧虎看劒石眠蛟飛步
脱鳧舄長吟吹鳳匏九江攬秀色許爾作神交
為范尊師賦雲林清遊
太茅千仞下結屋三四楹雲林戶牖潤鶴去海天平坐
上發長嘯人間聞玉笙斸苓春霧重煮术晚煙輕綠室
噓丹氣蒼崖受日精樵遺伐木斧眞降引霓旌九鼎金
還就千齡樹不傾問誰解居此云是范長生
送李彦方閩憲(并序)
文監李公彦方出貳閩憲同朝羣公皆賦詩以為
贈彦方屢擢臺職激揚之宜有不待予言者適有
一事深有感於愚衷先正魯國許文正公實表章
程朱之學以佐至元之治天下人心風俗之所係
不可誣也近日晚學小子不肯細心讀書窮理妄
引陸子靜之說以自欺自棄至欲移易論語章句
直斥程朱之說為非此亦非有見於陸氏者也特
以文其猖狂不學以欺人而已此在王制之必不
容者也閩中自中立之歸巳有道南之歎仲素愿
中至於元晦端緒明白皆在閩中不能不於彦方
之行發之去一贓吏治一弊政不如此一事有以
正人心儒者之能事也集卧病目眚尤甚援筆書
此云
七閩去天遠顚連苦無告牧人愛深竒昧者覆為暴犀
象雜金貝飢渴劇飲膏大言相鄙夷饜奪心自恔豈無
循廉吏實病黑白撓聰明屬旒黈聽熒資所到李侯金
閨彦圖史擅讐校晨聞大夫奏夕理武夷棹君子慎脩
職寧適豐廩稍蕉荔甘多毒薑桂老堪芼所懷延平翁
揚休似明道授受有源委精微足深討言立聖如在表
正愚可造師匠久不興眞妄如枘鑿云何誚支離肆誕
長兇傲異言古所誅末學足深悼閩雖在海隅前聞此
淵奧正誼從簡編良俗宜善導贈言不及他持此永為
好
題鄭秀才隠居
陶翁昔好菊荒徑不暇鋤素琴初無絃名酒亦屢虚雖
有二三子薪水不讀書淒涼千載下高名將焉如不如
鬼谷洞鄭子樂有餘種菊以為田田中更為廬善藥不
二價詠觴送居諸有子揮五絃涼風在庭除時來青田
鶴亦出濠梁魚昨者遊京師侯門曳華裾捧檄忽一喜
翩然告歸與芳蒲采甘露玉漿釀清醑老父坐堂上穉
子具籃輿晨遊南山陲莫濯清水渠席間撫猗蘭房中
詠關雎以此得高夀何必南陽居
題朱邸竹木
猗猗淇園竹結根磐石安枝幹相扶持風雨不可干其
實鳳所食君子思保完恒恐聲影疏蕭條霜露寒金玉
慎高節千載承清歡
賦蘇伯修滋溪書堂
滋源恒伏流春雨川乃盈林疇廣敷潤草木俱繁榮臨
深見遊鯈仰喬有鳴鶯君子樂在斯齋居托令名積學
抱沈默時至有攸行抽簡魯史存采詩商頌并禹穴追
馬公湘江歌屈生紉蘭不盈握伐木有餘情浩然欲浮
海歸興還濯清方舟我為楫白髮愧垂纓
送張兵部孟功廵河分題得屋上烏
花發上陽春門開未央曙城柝起羣棲流光散朝羽息
影須近檐結巢願當戶轆轤轉金井終日灌嘉樹
賦得水木清華亭
中流泛蘭枻望彼嘉樹林落日蕩野水浮雲生夕隂游
魚戀芳藻好鳥鳴幽岑為樂恐易老吾將脱朝簪
于仲元舍賦紅梅
白雪不成夜丹霞遂崇朝妙質承日映飛英向風飄醉
來紅袖近歌罷綵雲消揚州問何遜何似董嬌嬈
滕昌祐蘹香睡鵝圖
蒼鵝惜毛羽宛宛卧春雨雨餘日照沙上有蘹香花懷
香不自獻夢到金鸞殿殿中多躍魚君王方草書
題汪華玉所藏蘭亭圖
衡茅負晴旭有客至我門共披會稽圖山水盛繽紛衆
賢坐水次飛觴泛沄沄夷曠各有趣高閒知右軍幽情
付後覽陳迹感前欣悠悠千載來不異更旦昏探穴問
神禹望海悲秦君逝者皆如斯死生固奚云所以鼓瑟
人思從童冠羣春服沂新浴歸歟聊永言撫卷不知老
遐思在兹文東南極積水日暮多浮雲
玉隆留題
仙真治兹山重阜隱延廣沖奥元氣會運至法靈響與
世作司命神宇廓弘敞及門春雨來玄感副夙仰摩挲
晉時樹託身何蕭爽千載抱微息日月共來往欲為黃
髮期日待紫芝長上天垂光彩月出江海上故人不可
待惆悵理歸鞅
記夢
夢行衡廬間千仞過蒼壁崇高仰神明深廣下不測雲
雨蓄盤礴時至如欲出絪緼尚回旋揮霍忽奔逸物怪
匿巖穴𢥠若俟霹靂黑波汎高樹木葉走崩石升身登
元間縱觀龍變迹俯視九州野草木有輝澤乃在風雨
外手畫素三尺揮毫極動盪落墨更沈鬱圖成示坐人
共笑不可得顧瞻以踟蹰恍惚增歎息因之命肩輿出
門聊有適大術何舒舒白鶴從數客略經幽澗濱便上
青松側憑高望遠水雙景蕩虛碧拂石共客坐芳草藉
尻膝忽然聞鐘聲睡覺北窗席
和陳溪山韻
幽人慎素履古道思獨往瞋目登高臺浮雲不足上丹
砂煉仙骨沆瀣濯神爽遠懷澄江靜耿若孤月朗河漢
自傾注山川邈遊想斂迹倦飛翼歸畊故時壤好風從
東來空谷感遺響詔書薦遺逸郡府屬高仰聊持東湖
水往助敬亭賞
楚石琛藏主自蔣山歸却欲就叢林閱藏同舟
清江之上賦此贈之
手攜北山雲却上西江水月明洲渚生葉落風不起虛
舟不移棹寒波釣金鯉銀漢轉碧落北斗去天咫龍吟
匣中劒虎躍弦上矢殺機誰敢當吹毛豈輕試貝葉啟
千函木榻脱雙履惟應勝壁觀悠悠度年歲
秋山行旅圖
春夏農務急新涼事征遊飯糗既盈橐治絲亦催裘升
高踐白石降觀索輕舟試問將何之結客趨神州珠光
照連乘寳劒珊瑚鈎乘馬垂苜蓿縱目上高丘策名羽
林郎談笑覓封侯太行何崔嵬日暮摧回輈古木多悲
風長途使人愁羸驂見木末足倦霜雪稠谷口何人畊
禾麻正盈疇出門不及里酒饌相綢繆壯者酣以歌期
頤醉而休安知萬里事有此千歲憂
題張希孟凝雲石
海石不盈握隤然如委雲危岑集遠思虛竇棲微熏天
高太華斷日出香爐分几硯集清潤文章互絪緼潛雷
起神谷震驚天上聞亟視恐無及化為九龍文
送豫章熊太古兼寄蘇伯修參政
豫章有家學禮樂不見收為養不擇禄淒涼向炎州攬
結桂樹枝誰為玉雪謀十年一再見我老君白頭古劒
光陸離繫以珊瑚鉤激昂文史間未媿班馬儔蘇君天
下士定價琳琅球江漢方渺然為我觀素秋長吟以相
送明月在高樓
楊載
雪軒
北風海上來大雪何壯哉上下九萬里洗淨無纖埃君
家十二樓軒窗洞然開吹笙擊鳴鼓呼賓與銜杯名言
落四座大笑聲如雷舉頭望長空高興驚冥鴻仙人五
六輩飛下白雲中粲粲明珠袍相從萬玉童問君何所
事未就丹鼎功翩然却攜手共入蓬萊宫
桶底圖
巨鼇奮其首戴山出海中神人擇所處共構金銀宫凭
高開戶牖曲屈互相通女仙七十二顔色如花紅一一
執樂器奏曲殊未終世傳桃源圖共徵彭澤翁此本出
異士雕刻尤精工天地極廣大為地當不同我願學仙
道積久乃有功鍊形去滓穢五色浮虛空一朝乘風去
浩然入無窮
次韻景遠學士立春日二首
大雪入歲暮其兆為有年瀌瀌始彌旬父老怨苦寒平
旦上馬去重裘忽如單况彼牛衣子束緼噓微煙賴有
固窮節猶念及古先
人事重名實趨向盡百端丈夫負雄氣動欲追古賢於
意少不愜自放江海邊登高望八極雲氣生我前萬事
何足問所須惟酒錢
偕虞伯生魏雄卿魏池燕集分韻得閣字
侯家有貴客置酒燕池閣源暑方盛極風雨俄大作栘
楊相簸蕩蒲荷紛偃薄亂叫失蛙黽回翔迷鸛鶴街流
汙穢盡竇湧波濤惡喧聲劇降殺神氣欣洗濯趣歡爭
酬酢獻笑雜歌咢益弛劒珮嚴未厭觥籌錯調燮維理
得滲漉宜施博和澤布原野濕煙散城郭嘉蔬已蒨蒨
良苖常濯濯吾徒家食餘豫有豐稔樂
題金壇宋氏自怡軒
白雲生何許萌芽自山石厥初僅毫未須臾大充斥蔓
延塞虛空日月為昏匿或時為霖雨庶類蒙潤澤或隨
飄風散起滅竟無迹相緣千萬變發色黑青赤畸人飭
棟宇遠俗喜幽闃開軒納高曠撫翫自怡懌人情慕富
貴驅逐不暫息轉盼失故常在已何所得上下數千載
往事猶歷歷於焉服聖訓無用苦沈溺昔年陶隠居常
作帝王客挂冠神武門作詩寫胷臆超然處物外可謂
貞且白何以企若人鞠躬修道德
磵松為丁師善作
磵松高百尺磊落多大節連根抱危石古色黑如鐵隆
冬方沍寒山中積霜雪蘿蔦悉枯死蒼崖猶凍裂此時
惟老榦峭直不摧折國匠求美材瞻望歎奇絶險阻不
可致旣作復中輟我願驅六丁操斧隳嵑孼得此棟梁
材持以獻天闕
雪後次韻鄭集之
雪後登高望江山信奇哉重岡起且伏相連白皚皚水
官方謝事雲氣霅然開六龍翻滄海赤日從中來萬物
將蠢動忽如登春臺木行味正酸含荾先屬梅天時亦
相應初昏占斗魁遨遊自兹始入林踐蒼苔西湖青濎
濙西山高崔嵬長松更千載老枝多折摧名僧剏精舍
靜謐依巖隈伊予實放士正可誅蒿萊情深惟痛飲毋
吝發新醅家人欲求我但見白雲堆機心無自作可使
絶嫌猜君辭如泉涌我醉如山頽卜居同里巷時時得
追陪為缾或先罄此恥當及罍大雅歌治世其音不宜
哀有倡必有和愧我非長才美哉春雪篇雲漢共昭回
次劉師魯韻
三年客塞上日夜懷舊丘飢來迫我去何暇為遠謀四
顧無一親此身如羈囚悲風動沙漠回首令人愁道路
已漫漫歲月復悠悠丈夫四方志至此何所求買船發
河上河水亦南流攜鉏理荒圃吾疾日已瘳飛雁至江
滸北風天始涼是時禾黍登斯人亦少康皇天降厚德
胡為私一方燕趙及齊魯人飢或相戕奈何有積廩如
陵復如岡生非肉食者此憂心甚長亟謀樹皋壤翦茅
覆小堂我志亦易豐歲祀有特羊
次韻袁伯長
盤盤海底石並樹青琅玕至陽生至隂龍宫常苦寒揚
光炫朝彩吐氣蒸微瀾根株歷千載莫測勞悴端端如
巢居子草木皮衣冠超然去人羣取友蹄與翰日誦黃
帝言浩歎淚闌干奈何天下治必以雲為官佩劒黃金
環咀丹白玉盤自聞至人德積熱生肺肝黃塵日暮起
對面不相看三山在何處使我師王韓聊歌紫芝曲倚
君清夜彈
題屛風畫商山四老人
飛雪灑遙野衝波蕩無垠蟠蟠山谷間居此四老人下
爲民庶師上作王家賓清風渺何許馳想寂莫濱
遣興偶作
春蔬茂前畦蒨蒨有顔色珍禽叫深樹過耳亦一適用
是易吾慮毋為自襞積放浪天地間無今亦無昔古人
得意處相與元不隔如何故人心未照我胸臆徵言及
纖芥實出左右力豈憚決係蹯人生且為客
書懷寄杜原父二首
吾生何為者穉年志頗高神仙與功名壯思躍秋濤中
宵豈無寐悲甚幾欲號後來失所養百數患難逃竭力
奉甘旨出入身甚勞舊書益遺忘九牛存一毛稍後與
人事忍情如忍刀旦夕自惟念未足非兒曹常欲力道
德屢失迷所操區區習蠧簡對案夜焚膏儻然有所得
中心樂陶陶忽如從古人握手共遊遨攜持亦何事庶
用娛蓬蒿追思作詠歌示之必賢豪丈夫生世間毋論
賤與貧夙發多意氣往往惟任眞松柏生高岡挺然固
出羣不為霜雪阨不為風雨春得時可行道節義亦足
伸吾生託下土所識凡幾人窮交獨相慰笑語亦復親
遙望山下雲旦起迷羣岫老鶴巢其中縹渺標未構長
鳴對秋月鳴罷復俛咮散入墟落間聞者莫能究顧惟
雲外客娛心飲醇酎於此何如哉吾亦有所遘往來常
汎舟㴑流浙江上是時秋風高濤水日夕壯瞬息踰百
里猛捷莫可狀倚船縱觀久力可騎鯨况顧謂吾友言
為樂頗豪放斟酌尊中酒懷抱益虛曠常從山中遊實
愛巖谷幽長松蔭泉水四時清如秋佇立輒良久忽欲
忘其儔吾聞古來人山居多名流此語或可信市朝安
得留
贈執中允上人
南山多白雲澶漫塞崖谷中有龐眉叟寂莫卧林屋前
門樹高松後戶植幽竹孤風相纏繞波濤驚蕩沃梵文
五千卷誦說盡精熟時時發清唱鏗鏘擊金玉伊余走
海内一見輒歎服願言從之遊澹泊心自足
范梈
送張鍊師歸武當山
張君瀛洲人來作武當客始來武當時祇著謝公屐弟
子百數輩稍稍來服役誅茅立萬柱空中現金碧辛苦
三十年夜卧不側席以之律鬼神故亦如矩墨元年踰
冬旱失火燒四國野谷方焦熬六月畿甸赤朝廷亦不
愛犠牲與圭璧僵巫暨憊史歌舞無消息君時待詔來
公卿初不識一朝傳天語問以濟旱策君云臣鄙愚造
化非所測隂陽有開閉此實智者責公卿復致辭物生
今孔棘已勅京兆尹取足輸粟帛此如解倒懸祀事惟
所擇君聞猶固讓心實内憂惕飛章白玉闕瀝膽殫悃
愊臣實才淺尠臣實學迮塞臣有一寸心願輔后皇德
后皇本愛民民今旱為厄或者罪有由皇亦重開釋祈
謝各有方咒禁各有式上堂薦明水下堂考金石夜分
請命既昧爽大施設為壇東市門經紀法靈冊庭中玄
武旗飄飄墨黍黑君臨一揮手怒髮上霄直指麾東方
龍卷水東海側指麾西方龍卷水略西極北南暨中央
各以方率職某日某甲子漏下五十刻我在壇上伺不
得忤區畫豐隆與飛廉列缺與辟歷汝將汝風馳汝遣
汝雷擊汝雲馮勿漓汝雨必三尺汝不從誓言不畏上
帝勅至期果響荅動盪七日澤常時人所難君若不以
力公卿奏天子是必有褒錫可以寵號名可以蕃服裼
君曰天子聖卿從誠所格臣敢貪天功况乃歸計迫昨
得山中書至自清溪宅向來百弟子遲歸在朝夕暾時
冬序半霜下木葉積明當課斬伐結構西巖壁山田晚
報熟芝术及採摘獮猿長如人夜夜盜柿栗隄防苟不
豫六氣盡蟊賊公家事旣已私事容棄擲方知用世士
遺世等糠籺所過如虛空焉知去留迹我持一瓢酒欲
以贈遠色歲暮不見君悵望空中翮
贈馮鍊師歸岳陽
王子吹笙侣精神如九秋暫攜碧山屐遞歗帝王州江
湖未識面寄語旋鳴騶夏雲逼幽澗春鳥啼芳洲行色
當及春景氣適惠柔眷眷將歸客勝日懷林丘何時謝
燕闕亦得西南遊洞庭木葉下期爾岳陽樓
蒙恩供奉翰林未行改佐閩幕自豐城便道取
疾繇撫過旴與郡守薩侯會約尋麻源不果明
日别旴
暫遠雲霞觀却希山水音珠星聮極下璧月動江潯始
集寳氣亭復趨金晶岑馬飲樹連澗猿啼風滿林揚瀾
思汗漫睇嶺寫嶔崟輟櫂更垂釣推書時弄琴石門生
夕景麻源籠曉隂是郡遇賢守佳致契幽尋樽俎迫清
好絃歌彰古心郡中宜鳳集泓下或龍吟頗愧塵務逼
還為旅病侵一行混吏軌千載負國琛即往事莫究於
兹念方深姑山如有意遂許一登臨
西巖夜宿懷雷州幕府同僚
月出萬籟靜巖宿紫煙深解后逢清景飄蕭澄素襟久
辭蓬萊苑復憶嵩高岑埽雪待白鵠淩霄看翠禽如何
較奇賞而此事幽尋雖負簡書畏還希金玉音徑暗泉
移澗風疏星滿林願持千里意空外寫瑤琴
贈安西王提舉别
車聲何軋軋去我亦翩翩借問車中人幾時到秦川秦
疆數千里西與雲棧連行人秣馬過猿啼上青天長安
古帝州宅土腴不偏聞君荅平昔宦遊秖晏眠十齡涉
文史十五懷家氊二十學壯游五十綴朝聮奉常老掌
故今已二十年功業晚何就蕭蕭髮垂肩天子念逢掖
錫官頗靜便紫衣綰黑綬此是車中緣飄颻上都門白
馬錦連乾舉案招青山孟光老猶賢大兒坐車軒小兒
調馬鞭中兒又絶好國語荷珠圓旦夕俟君至買舍清
渭壖此皆足慰意日食官俸錢俸錢足養親親自有圭
田人生慕富貴富貴翻受憐不有鐘鼎食亦無膏火煎
前日三市事目擊心凜然當時氣淩人不得呵烏鳶觀
君浩蕩去萬事當棄捐孔子不西行及河軌再旋今君
涉河流西路方緜緜終南與嵩華是中多神仙仙掌出
浮雲上有三峰蓮眞人玉拄杖挂在明月弦便當往從
之吸月升太元金鼎交龍虎使我神貌堅奈何二三月
百憂集離筵空花如錦機野色相交鮮楊花亂愁思萬
條散青煙我不酌美酒敬讓故人先搥碎琥珀杯獨灑
春風前春風澹無言徒以别慮牽别亦無所慮所慮應
當宣願及相思時中腸鬱糾纏為吹雙紫燕銜書到君
邊矯矯蕭徵君珠貝藏龍淵一别如列星隨天夜移躔
鳳有五色瑞時下岐山巔請君問起居歸來定何年
宿夏莊
隂晴知何如開戶月滿地主家種長榆竟夕薰風至半
生朝市蹤頗負山林意及兹登覽餘亦復纏世累疎籬
臨大道嘶馬駭童稚衆卧復離披躊躇獨無寐江山轉
寥落星斗亦聮綴丈夫十載間豈獨鉛槧事
贈方永叔往教重慶路
汲水得明月倒影上青天客行三十年未識蜀月圓中
宵夢巴蜀秣馬辭燕服成都雖云遠未到意已足遠意
不可期宿夕宛見之雲迷飛鳥道雨急卧龍祠干戈何
草草祇說渝州好但得渝州官甘就渝州老渝州古雄
城彭君舊建旌至今江石上猶有古時名豪傑世已矣
空城俯流水復有江東人來教渝州士方侯天機深大
雅託遺音沈潛萬夫敵脱略五湖心翩然别我往長揖
仙人掌疾風吹大旗落日明斜舫即此少相知相知長
恨思巫山桂樹發折寄定何時
送吳真人持詔寧親
垂楊十二門旦旦羅鳴騶千騎萬騎中孰是違世儔美
哉吳夫子脱灑住丹丘氣涵羣象動思與萬物周天馬
出名駒逸態横九州自從下地走但飲星河流明月落
中江倒影射斗牛飄然持玉節去犯蒼山稠紫鳳把細
華逶迤仙巖陬遂經三茅岑已登閣峰頭還家拜封君
玉冊珊瑚鈎笑問遊子衣不獨五色優門懸朱雀旍坐
擁金明裘開筵浥芳醴魚鮮進庶羞承顔開淑訓慰爾
道路脩爾歸奉天子萬歲更千秋番君大國夀賀老清
湖愁煙水三萬頃宫袍在扁舟荷花合古渡此處不夷
猶雲錦雙鴛鴦悠悠戲汀洲東風長年來揚我闌檻幽
白馬絡金羈奈此甚盛休儂家閣峰下霞竹敷稻疇鶴
集偃松雪青雲互綢繆自從干戈餘川岳秋蕭騷骨肉
倚四海風雲擾吟謳聞君復此去浩蕩懷今遊罷酒黃
鸝鳴高花豔城樓良辰難能别嘉會易為酬至樂夫子
行子行無滯留
散步還南軒
幸自塵鞅絶起游欲何之江遠夕氣澄開軒納新詩莎
雞振陽砌蠨蛸結隂池珊珊修木靜宛宛好風遲桃杏
競秋園旋隨時草萎寧不悅生植肅殺乃其宜于斯見
發育及深霜露思嵇康本達節竟受薄俗嗤快哉東方
生嘲唅得吾師
度澤過關山
單車度大澤有似遊梁山初飛雁鶩徒辱在葭葦間季
冬隆風盛雨霰紛珊珊念我離大府行役何時還朝臨
昌邑浦夕指番易灣衝泥赴農邨老屋夜不關然薪設
供帳風味猶百蠻蒸烘濕衣裳徒御相迴環極知道路
難猶念奔走囏傳餐逮明燭飢渴未容慳春和理稅駕
且以慰衰顔
和荅楊茂才
始我南山居與子共朝夕服事子尊君德義藹夙昔焉
知二十載萬變如頃刻漁釣負平生浩蕩隨所適進慚
負官義退愧尋幽迹而此山水間時勤問消息夜深款
巖扃蘿月在屋翼清言溢前聞子學日有力世好將未
忘相資庶有得
春雁
嗸嗸九春雁整列鄉天端雖念洲渚幽已違霜雪寒羣
行旅陽土亦為稻粱難唼食曾未充知時詎能安銜蘆
領孤雛蕭蕭理羽翰明年還當賓勿興中路歎
二杏
北鄰杏一株身作龍盤拏直上青天中虛空高結花南
鄰杏更好枝榦相交加三月二月時匝地堆紅霞自我
來京城寄居諸公家其地僻且阻茂樹繞窗紗亦有桃
與李盛節爭豪奢雖富無可人紛紛亂如麻晩遇此二
杏突兀超塵沙嘗時好客來立旆遥咨嗟欲去復顧戀
往往至日斜我昔直詞館羸馬道路賖晨往昏黑歸無
由領其嘉今我已投散終日猶枯查朝暮出見之百匝
虛簷牙而我又將去何繇報繁葩誓將適南郡辟地江
之涯種此一萬樹漫漫被荒遐花成實給食收拾歲盈
車此事亦易集但恐君疑誇
谷口散暑
谷口月未上漁火出横塘門前面稻畦鼃黽雜風篁童
丱弄山墅今兹白髮長新歸稍結構日徯江海涼琴書
散衡宇藥物布滿牀謝告未緣衰以疾不得將維時仲
夏半織女當西堂常恐梧樹落莎雞戒衣裳平生荷耒
志經歲失豐穰此行庶無負海内膺時康
將赴江淛大府校進士試會疾止建安驛上後
山東晀郡城作十二韻
青雲建安郡人物故鍾秀承旭開芳樹淩虛列遥岫溪
聲涌夜長石角吐秋瘦漁沙府圖䜟仙室川浸溜征塵
汨炎毒服事彌奔奏淡淡鴻鵠舉蒼蒼鷹隼候山英茗
在瀹館飯菰登豆勤渠相國誼忝竊大夫後顧惟論賢
能奚取推寡陋吾欲敕五丁雷電激宇宙疾飛移萬壑
及此洗昏疚起為梅子眞南厓埽丹臼
八月十五日公堂讌别作
悠悠我行邁去此粤山端遲明駐征車爰盡公堂歡開
顔俯城郭簫鼔集儀鸞謂欲戒醉飲重此良晨難關門
集會府僚友並征鞍更辭無别語但祝長加餐役者四
五人相從出林巒亦復路傍泣豈獨殊肺肝况我離慈
母朝暮偵平安送行各如許焉得不辛酸
秋日海康齋居
吟事久已落兹晨遇高秋泠泠空中籟襲我書帷幽如
何寒暑疾徑與大江流江流不復轉歲月已還周遊子
去京華邈在天盡頭胡雁不踰嶺眷眷非良謀排雲挹
飛觀金爵露光浮在遠心所仰胡為滯滄洲茅屋足花
草洵美難久留苟能一吾志斯道將何憂
曉出西郊
自春已及夏歲籥寢中更平旦西郊道始聞啼鳥聲川
晴樹氣嘉夕露枝條盈西峰近在眼白雲夾路生一從
違夙昔好懷鬱難并未知高世意忽復何以營屠狗與
漁釣俱足成大名卓哉箕潁客使我抱深誠
秋江釣月
秋江明似鏡月色靜更好之子罷琴來蘿徑初尚早衆
峰更滅没横笛隔幽島我船爾棹歌絲綸蕩浮藻潛魚
却寒餌宿雁起夜縞離離不可招白露下煙草高風桐
廬士峻業渭川老同是釣魚人那應不同道把酒酹清
輝如何荅穹昊
出甘蔗州
清雨氣候變移船孤石灘巳行千里餘始驗初冬寒暫
解霧露毒稍知江山寬新人異言語故事同憂歡思昔
夏后氏封建天南端伯業起勾踐世遠子孫殫無諸佐
大業遂作漢王官身受閩君策白日海澄瀾至今崇臺
上列戟絢衣冠古來樹名節於此事常難惟有精英在
青霄明羽翰
四月八日訪閩粤王無諸古城遂至蓮花峰下
僧寺寺乃唐王審知祠
維夏氣清宴原藪樹蘢蔥上弦適休暇游詠紫煙中石
澗演新流山苗含惠風肥苧膚隠白崇榴葉張紅撫節
驚代謝未歸憂心忡承官尠政術但覺禄養豐句稽困
日月始得如游驄觀省職何補庶望禆至公遺丘隠莎
草廢刹在空濛而况塵境事斯理固有終
苦熱懷楚下
苦熱不可極念此西南風誰云灝氣遠乃在庭戶中我
家百丈下井上雙梧桐向夕集歸烏未秋足鳴蛩自從
别家來江海信不通宛宛維桑思願從孤征鴻夜夢白
髮親歡笑攜穉童倚門望子歸未歸憂忡忡東皋無良
田何以待歲豐盛年將稱意無為學轉蓬
明月幾回滿
明月幾回滿待君君未歸中庭步芳草蝴蝶上人衣誰
念同袍者閒居與願違
蒼山感秋
蒼山秋意長池館靜而閟雨止脩竹間流螢夜深至皇
羲世云遠雅頌日凋弊舉手遏頽波誰識作者志烏啼
魯東門泗水不染袂後去三十年直可肩聖知機關繫
風化詞語特細事月落閉虛簾坐夢太古帝揚眉頳玉
色盡發養生祕勿謂仙學難此道可立致
酬申屠子迪
碧月出海底挂在青天中美人如明珠滄波思無窮身
非千歲蓬欲逐萬里風願因紈素衣託向孤征鴻
節婦王氏
妾年二三四始識月團團十二學女工刺繡如鴛鴦十
九嫁夫家事姑施衿鞶夫壻良家兒世籍為王官雖聯
朱紫貴不習綺與紈過庭執詩禮開口若驚湍風儀在
一時爭作玉人看天地忽降毒摧折青琅玕回首四十
春景光若流丸貞心守松柏芳性軼芝蘭落月簾帷曙
西風機杼寒沈思往昔事淚下紅闌干豪客至茅屋舉
家竄林巒入房衛病姑身死白刃攅相向義憐釋視死
色無難親知為歎息保社為辛酸欲與上州府為妾旌
門闌妾實無所願所願在所安婦人往從人阿母涕汍
瀾送行遺之語敬順無違歡匹偶固有時寧知憂患端
辛苦蹈物變豈羡身獨完殷勤謝舊故聞者摧肺肝
遠遊
遠遊非吾志偶墮天一角去就亦有期寧能計今昨料
理貧居士守書負西郭清心見古初德宅甘寂寞杜門
坐春深絲竹解寒籜雖無清時賞幽意各有託千載非
長生松喬未足學焉知勾漏令不厭宦情薄山中歸去
來朝霞可以酌
揭傒斯
正月十二日尋盧學士船至漢口留詩為别
晴江澹微瀾曳雲在曾巘參差連舫出散漫羣鷗遠始
知遵漢廣遙睇高旆卷懷賢每忘賤臨流亦忘蹇蒼茫
景將入窈眇春猶淺新知遽相違餘悰何由展
别武昌
欲歸常恨遲將行反愁遽殘年念骨肉久客多親故佇
立望江波江波正東注
春日雜言二首
羃歷楊柳枝蒙茸春草齊夭夭誰家婦采桑臨路岐零
露沾其裳蛛絲卷其衣樹高身苦弱蠶飢行復遲辛苦
事姑嫜宿昔滅容輝見者皆歎息此心知獨誰良人日
暮至醉問爾何為
五歲能讀書十歲能賦詩十五事遠遊三十無所為旣
乖俯仰責復為鄰里欺生計日已疎世態多瑕疵煌煌
金張門徒隸皆光輝日宴賓客集軒車如風馳一笑擲
千金片言委黃泥齊生獨抱瑟來往何逶迤
遊麻姑山五首(并序)
湖北憲使程公閒居旴上二年矣五月二十日詔
拜翰林學士又十日公與使者及諸客同遊麻姑
山輒以覽歷所至賦詩五首
雲關
君子荷初服恩至若無榮穆穆芳雨散悠悠蒼山行危
關擁霧黑飛術緣雲青苔蘚滑如積杉松窅冥冥時逢
負苓翁忽聞流水聲舉足向益高矯然欲遐征徒隷各
忘倦矧彼高人情
飛練亭
神工擲天紳挂之兩崖間萬古輸不盡誰能測其端勢
割山石愁氣挾草木寒安得天風吹繫彼日月還麻姑
綠雲髮黝黝長不殘
湧雪亭
泉源出地底仰向雲中行擘厓瀉千丈亂石皆騰獰風
霆日夜急雨雪虛空明不有神物扶兹山應久傾噴薄
側飛烏砰訇愁百靈仙家信為好喧聒何由平
三峽橋
兩山束飛橋下塹不測淵誰開萬尋鐵逗此無窮泉淙
淙輥空曲洶洶投奔川陽光下照之忽作龍騰天常恐
桑田變中有瞿塘船
麻姑壇
嵯峩仙都觀遥望丹霞天後有千歲松前有百頃田風
日夏颯沓煙雲晝蔥芊羣彦一時集安知非列仙持觴
起相醻罷琴抗高言天道信幽邈人情何拘攣靈君不
可致落景詎少延仰雖慚冥冥俯實憂元元主人顧坐
客此中可忘年
寄題馮掾東臯園亭
時雨散繁綠緒風滿平原興言慕君子退食在丘園出
應當世務入詠幽人言池流澹無聲畦蔬蔚蔥芉高林
麗陽景羣山若浮煙好鳥應候鳴新音和且閒時與文
士俱消搖農圃春理達自知簡情忘可避喧庶云保貞
和歲暮委周旋
京城閒居雜言四首(錄二首)
朝從獵城南暮從獵城北白馬踰飛翰輕裘如膏澤塵
起知獸駭風高驗鳥疾隻箭落雙鶖千金出俄刻歸來
拜恩寵樂飲過一石僮奴增意氣賓客改顔色常恐文
法士輕薄多瑕擿高門臨廣衢秋風上荆棘
朔土高且厚生民勁而彊榆柳雖弱質生植益繁昌桃
李大于拳棗栗充餱糧誰謂苦寒地百物莫得傷青青
雲夢竹夙昔傲雪霜移植于此庭不如芥與楊竹性豈
有改繇來非本鄉
山水卷
稍稍雲木動藹藹煙峰亂遠浦引歸橈雙崖臨絶岸方
思隱淪客欲結漁樵伴水闊山更遙幽期空汗漫
雜詩寄彭通復
脈脈我所思彭氏躡遐蹤婉婉若處子未曾出房櫳相
望四千里踰年闕相從五月君寄書九月達京中我書
欲報君書到歲已窮豈不懷繾綣無由覿君容參差天
際雲縹緲乘朔風羽翼不吾施翩彼南飛鴻君有高世
行我無適時功天命人得違出處諒非同
送周山人之遼東
物變風已暄庭虛雪猶在每與君子違偏驚歲年改名
山先夢到靈藥隨方采明日望行人雲槎隔遼海
贈王郎
王郎楚狂士意氣飛秋霜讀書一萬卷下筆數千行富
貴視浮雲况肯矜文章十五恥閭里掉臂辭故鄉夜宿
東海月朝買西州航瞋目王公前結客少年場一飲或
一石一醉或一觴寧揖屠狗人不與俗士當千金不易
笑歲暮單衣裳阮籍在窮途英名連四方鸞鵠有時鎩
反媿燕雀翔世無劇孟交不及青樓倡燕趙如花人翠
袂黃金璫不識豪俊士空媚癡與狂王郎遠過我坐我
枯藜牀終夕無酒飲撫髀歌慨慷平明别我去極目空
茫茫
吳子高歸岳陽
都門落葉滿遊子去京畿忍聽離鸞操遙逐秋鴻飛愁
霜曉入鏡淚雨夕沾衣煙樹黃河岸風帆采石磯平沙
迥渺漫寒雨曖熹微客心閒轉切鄉書近却稀夢聞兒
女泣行將僮僕依竊慕漆園放誰云潘岳非乘濤慣不
險迴江望若圍武昌未易到更向岳陽歸
寄題括蒼王氏東野二亭
畊雨
時雨布嘉澤羣物盡欣豫晨興集僮僕東野從所務鴶
鵴應候鳴鸝黃翔高樹衆草萋以出流潦被行路黽勉
勤微躬寧復當世慮羲農不我待沮溺諧所慕食力隨
齊民常恐負空素眷言徇兹道卒此年歲暮
心遠
窮居豈予志無營得長閒翳翳三畝宅顧樂彼南山灌
木何蒼蒼雲鳥相往還已絶嬰世念况接仁里歡但願
黍稌登春酒恒慰顔羲和緩其轡萬物悠然安
奉仝柯博士甘内掾下直賦
暮出閶闔門解鞍坐前庭泠泠草露白華月隔林生蟋
蟀奮哀響鴻雁流遺聲常恐芳景晏不知寒節幷萬物
肅將斂孤懷徒自盈捉襟激長謠淒泊諒難徵
賦得春雁送張郎中省覲揚州
東風吹歸雁離離翔天側朝發衡陽浦夕過隂山磧嘹
唳浮雲中萬里才一息眷言思親者相望有南北
送客省泠副使歸豫章覲省
始違山林賞復作遠遊客忽興慈母念辭帝去京國楊
柳河上春飄然就行役聞者為驚喜朋儔皆歎息昔依
禁樹枝今戀山巔柏世俗更推蕩日月有如迫歸雁羣
響哀遥雲孤飛白都門一尊酒落景淡行色以我留滯
心送君南征翮
三月三日奉陪憲使程公遊麻源第三谷宴藏
書山房白雲樓
明公富暇豫勝日懷登臨蹀躞驄馬行窈窕幽人心懸
崖響晴雨奔流濯春隂雲門轉絶壑畫橋貫長林拂石
慨往運聞鐘知古音耆松有百圍突嶂踰萬尋小憩釣
魚臺聿瞻華子岑捫蘿入縹緲側徑臨蕭森上有百尺
樓下有孤猿吟初筵俯層巔微風蕩危襟笑語定忘我
觥籌浩難任豈不念永留惘然歸思深
黃鶴山聽雨得清字
元扃息深構虛館舍餘清瀟灑松上來瑟縮花間鳴遙
兼夜柝警細與寒更幷懷親感離别撫物愧生成土思
浩方殷春聲耿逾明幸及朋知好達此旦暮情北展非
窮轅南山夢歸耕何言託毫素聊與款生平
重餞李九時毅賦得南樓月
娟娟臨古戍晃晃辭煙樹寒通雲夢深白映蒼祠暮胡
牀看逾近楚酒愁難駐雁背欲成霜林梢初泫露故人
明夜泊相望定何處且照東湖歸行送歸舟去
御選元詩卷十七
