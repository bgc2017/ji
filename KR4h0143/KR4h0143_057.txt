欽定四庫全書
御選元詩卷五十七
七言律詩十五
郯韶
和張伯雨雲林席間韻
句曲先生世所憐新詩字字總清妍楚江秪漫聽春雨
蜀土那知有漏天樹隔青山迎好客華開白日照芳筵
高居更憶雲林子目送冥鴻揮五絃
用楊鐡厓新居書畫船亭韻與玉山同賦
越來溪上暮潮過飲馬橋頭春水波出郭喜知塵事少
吹簫無奈月明多華飛斷岸衝歸燕柳蔭長溝泛白鵝
儗送一琴臨水榭扣弦同奏竹枝歌
小築喜過楊子宅城居曲曲抱溪流夕陽在波人影亂
秋水上簾竹色幽載酒過門從問字據牀吹笛不驚鷗
月明後夜溪山雪乘興還能具小舟
題三沙
三洲宛在碧波中海色晴霞絢爛紅夜半雞鳴先見日
天邊月暈又生風鮫女機絲花隔霧龍君城闕水為宫
誰持玉節尋真去直過扶桑弱水東
龍門山中即事
雷雨過厓驚落湍空林白晝忽生寒陰陰草閣開尊坐
細細山雲卷幔看落日樵聲經木末青天鳥道挂簷端
亦知吏隠非吾事直欲從兹賦考槃
送丁彥祥入京兼呈危太樸應奉
畫角城頭烏亂啼客行秋日思淒淒黃河一水青天上
蔥嶺諸山大漠西飲馬窟深沙草淺射雕風急暮雲低
經時不見危供奉想候都門踏雪泥
述懷寄倪元鎮
隱吏重來學灌園輟耕時與野人言衡門謾有車馬集
廚廩都無鳥雀喧夜榻張燈鈔籀史飲瓢分水注陶尊
欲乘艇子梁溪去稍待春潮擊樹根
題仙山圖
華蓋諸峯積翠遙中天樓觀陟岧嶤白雲窈窕生晴谷
春渚微茫落暮潮歸鶴只棲元圃樹幽人時過赤闌橋
相逢願接飛霞佩早晚飇車會見招
為郇道士賦鍾山
每向鍾山賦草堂遠林佳樹色蒼蒼石橋夜迥星河澹
仙井潮生雨氣涼坐見青松將子落行看老鶴與人長
釣泉擬解塵纓濯躡屩還趨千仞岡
送僧歸温州
上人靈鷲峰頭客歸去秋風鴈宕南山沃謝公行處屐
洞留覺祖去時龕海汀潮白秋波亂隴樹天青夕照含
莫怪題詩重相憶頻年有約寄黃柑
遊弁山黃龍洞簡趙冲光
石洞隂隂海氣寒絶厓千尺落奔湍白翻飛燕空中見
黑入潛蛟地底蟠陟險未窮雙蠟屐放形自笑一儒冠
十年來往青山路依舊黃塵沒馬鞍
送張大使之湖湘監稅
學士諸孫不乏賢司征猶得紀山川行人西入湘江路
賈客南通下蜀船倚竹哦詩春過雨隔江聽瑟暝浮煙
相思莫寄衡陽鴈待得新秋又一年
寄范叔豹
江上霜寒木葉彫憶君何處思迢迢長年旅食同秋鴈
故里風煙隔暮潮甚欲寄書酬遠别絶憐把燭待清宵
雙溪月色涼如水誰採瓊芳慰寂寥
苕溪草堂為范叔豹賦
徵君家住白蘋溪煙霧蕭騷萬竹迷茅屋秋風遼海闊
錦城秋色傍人低朝來把釣頻維櫂雨過看山獨杖藜
傳得杜陵千古意肯容投老遂幽棲
次韻楊子夀同浦太守遊顧園四首
辟疆園裏好花開路隔仙源一水回春暖鳬鷖當檻浴
草青蝴蝶上衣來柘枝屢舞團團扇竹葉深傾灩灩杯
何事綠波生浩蕩畫橋風急綵舟迴
厭厭行酒日西斜太守風流兩髩華簫引鳳皇停夜月
杯傳鸚鵡泛流霞飛花半入長洲苑歸燕空思王謝家
剪盡綠楊三萬樹暖風吹絮滿天涯
望中煙雨赤闌橋芳草行人去路遙翠壁流泉通地底
青林虛閣轉山腰遲遲綵艇香風度灩灩金塘柳色饒
何處隔樓聞笑語玉人徐按紫瓊簫
石洞陰陰雪乍融溪虛弱柳不禁風花飛草閣通歸燕
舟泊晴江見斷虹甚欲題詩春竹裏不堪吹笛水煙中
歸來坐對高城晚門外烏啼月照空
次韻聶茂宣見貽就簡陸伯淵
揚雄宅裏曾相識甫里祠前會面時白日過門應問字
青春别墅只圍棋隔溪水漲桃花屋深巷雞鳴桑樹枝
甚欲相從二三子篝燈細雨共談詩
題漁家壁
漫郎家住黃泗浦閒看飛花坐北窗渡口青山高似屋
門前湖水直通江垂楊繫艇巳千尺春鯉上盤纔一雙
野老相過無一事白頭喜對酒盈缸
衡門書事二首
風雨衡茅深復深朝來隠几獨長吟正憐静裏耽詩癖
忽喜門前有足音爨下焦桐彈别鶴篋中繭紙寫來禽
南山千古悠然意惆悵何人識此心
門巷青苔積雨深林花落盡一鶯吟高情不鼓南薰調
長日只聞流水音澗底青絲牽弱荇窗前碧色護來禽
莫嫌身外求名遠自是幽居愜素心
寄唐子華縣令兼簡趙季文從事
鄉里衣冠日已疎歸來俯仰十年餘蒼筠獨喜經秋後
白髮休嫌把鏡初猶子總傳韋偃畫諸孫只守鄴侯書
西鄰從事耽詩癖日日過門應下車
送僧遊廬山將之西蜀謁玉泉尊者
聞道山人廬阜去遠從西蜀陟崔嵬舟行五月瞿唐險
天入三巴鳥道迴蘭若清猿聞苦竹袈裟細雨憶黃梅
玉泉智者還相見應說鄉人海上來
投贈兼善都水二首
尚書北柱最清高持節東南護水曹千載河渠數劉向
一時詞賦重王裦玉垣天近含雞舌阿閣朝迴拾鳳毛
更憶龍池舊時柳年年雨露浥宫袍
視草堂深近玉除每從進講佩銀魚南宫晝漏通青瑣
東井金文煥石渠古篆久知通史籀新詩端擬過黃初
茂陵多病緣行事惟待青冥薦子虚
過南沙曹氏别墅會沈伯熙索賦
虞山相對南沙口曲曲雲林似輞川隔岸花飛春片片
開門青竹雨涓涓故人忽喜經年見清夢巳驚三日前
深夜一尊仍惜别還家又是月初弦
送凌元之湖團監稅
廿年作吏辭鄉邑十月司征去信州孫子斑衣方在膝
慈親白髮已盈頭嶺煙散後人歸市春水生時客放舟
莫為微官歎淪落江山如此亦清遊
君子亭
扁舟憶過婁江曲脩竹泠泠隠者家五月涼風生草閣
幾回白月照江沙幽人長夏尋棋局穉子應門理釣槎
更愛開門玉山裏隔溪千樹種梅花
至正十年十二月十九日義興吳國良持倪雲
林詩來玉山中相與徜徉數日將旋索為别余
與玉山同簡雲林
吳生陽羨溪頭住歲晏扁舟載雪歸江上坐看雙槳去
天邊目送一鴻飛豈無穉子燒桐葉知有幽人候水扉
後夜相思心欲折短簫吹月坐苔磯
寄玉山徵君
仙人愛向桃源住曲曲雲林勝輞川秋水到門船似屋
青山當檻樹如煙常時待月溪邊立最愛梳頭竹裏眠
我有好懷清夢遠題詩還到草堂前
虞山道中有懷玉山徵君
言偃宅前湖水東千門楊柳綠搖風一篷山色斜陽外
半夜雨聲春夢中獨客年年如旅燕行人草草似驚鴻
芳洲杜若憑誰采心逐寒潮處處同
次韻周子通應奉見貽
文星一箇落南州太史今為萬里遊雲漢依然天北向
風波巳見海安流亦知王粲久為客惟有杜康能解憂
欲問南山射虎者數奇何事不封侯
玉山草堂
玉山草堂深復深沿洄路入婁江潯溪桃始華日杲杲
風磴積雪春隂隂皂蓋屢過嚴武駕白頭不愧杜陵吟
稍待清秋林壑静杖藜與子一登臨
姚文奐
書聲齋即事
書聲齋底有新涼行李挑詩上夜航月色滿襟隨我去
秋花如玉為誰香十年客路知今日百里胥門尚故鄉
朝野太平霑寸祿不愁白首未為郎
次友人韻
索居郭外景蕭疎況是秋風落木初少出不知今日事
老來猶讀古人書題詩遠寄何煩爾載酒相過尚憶渠
見說汾陽多貴客問君誰是馬相如
熊夢祥
客懷奉柬玉山
我昔離家七月強只今十月隕清霜可慙濁酒黃花興
應悔青燈白髮長翠袖天寒脩竹暗綺窗日暖吐茸香
夜長枕上揚州夢江北江南是故鄉
代玉山戲荅
秋水藍橋一尺強愁聞玉杵搗元霜東籬老子烏紗薄
西郭佳人翠袖長古寺竹深禪榻静晴窗花落硯池香
西風鶴背三更夢笑看璚花作醉鄉
吕誠
詠菩提葉燈
寶林萎葉墮天風一落人間便不同雲鏡熒煌開月匣
并刀裁剪費春工星攢蜩翼冰綃薄華擁蝦鬚玉柵紅
從此可傳無盡燄五湖今有水晶宫
菊田(并序)
余客竹州三年頗有彭澤東籬之好古人亦謂菊
獨以秋花傲兀於搖落之後非霜下之傑乎昔年
曾賦對菊之歌老興未巳復作菊田一首以紀歲
月耳
搖落西風已愴然金蕤月朵為誰妍人間無地安花宅
洲上於今有菊田晚歲擬尋甘谷老頽齡幸值傅延年
落英餐盡秋香骨許我飛行作地仙
倣李商隠
華落銅盤蠟炬融逶迤春色照夫容當筵行酒金釵側
隔座吹笙繡幕重已有鸞刀飛鱠縷未須翠釡出駝峯
夜深環佩雲中過宛在瑤臺月下逢
周砥
送趙一陽真士歸霅上
渺渺晴湖白鷺飛青山迢遞夕嵐微閑操桂檝雲生腋
欲採芙蓉露滿衣紫翠房深丹竈暖松杉秋静鶴巢稀
明年去覓封君達應駕青牛說息機
次韻介之夢山中
松花金粉落春晴白鶴看棋如客行疎雨竹窗緣是夢
隔林茶臼只聞聲繁華久困心何得澹泊相遭思亦清
不有鹿門高世志山中幾日道能成
玉山草堂
憶女草堂何許在辟疆園裏玉山陲方牀石鼎高情遠
細雨茶煙清晝遲鴻鴈來時曾會面枇杷開後更題詩
山中容易年華暮書史娛人總不知
顧仲瑛芝雲堂
芝雲主人絶蕭散燕坐草堂門不扃古鼎隔簾香裊裊
新篁拂几玉亭亭十年苦思躭書卷三日清齋寫道經
邀我醉眠書畫舫月明吹笛看雲汀
次孝常韻二首
美人開宴酒如泉滿目風光碧似煙半嶺暮雲猶掩冉
一林秋竹自㛹娟新詩每荷邀同賦短棹相將恨未緣
會面幾時還别去百年人事總堪憐
秋波漠漠静朝暉畫舫開筵興不違濁酒清歌香縹緲
青山黃葉路依稀夜涼金鴈筝聲細雪滑銀盤鱸鱠肥
顧我慙為塵俗累不能同載月中歸
因泉公歸簡王二秀才
千巖春静一僧歸相送空林夕景微茶具等閒抛石閣
釣竿行已臥苔磯草生南浦牽詩夢鷗下輕波識道機
若見王喬煩借問雙鳬何日向南飛
縱筆
數卷楞伽一縷香門前塵土浩茫茫何人尚覓安心法
此處真堪選佛場寒月流為千嶂雪曉風驚散一林黃
可憐結習消除盡筆舌紛紛故未忘
孝常西齋守歲讀王臨川除夜寄舍弟詩愛其
詞致清遠因用其韻各賦一首
殘雪半窗春意動餘香一榻夜忘眠燈前對酒須今夕
客裏題詩尚舊年風竹蕭蕭還自語寒梅的的竟誰憐
知君賸有滄浪趣待約秋風上釣船
食茯苓粥
荷钁穿雲得茯苓作麋從此謝膻腥齋廚自啓添松火
香韻初浮滿竹庭時憶紫芝歌舊曲尚尋黃獨制頹齡
今晨暫輟青精飯與結方壇味玉經
張簡
次韻慶雲衲
東來孤鶴下林梢破屋蕭條不剪茅洗玉池頭雲氣合
繙經臺上樹隂交閒心詎肯神為馬辟世方慙祝代庖
忽寄新詩到元圃清歌復藉玉壺敲
次韻范景逸立春日病中之作
歲暮西岑雪未晴范公祠下少人行探梅踏凍煩丹使
扶病迎春問麴生石竈茯苓和雪煑雲根流水似冰清
瓜田數畝春泥暖好課巖中子弟耕
次韻張田秀才見寄
樹杪青蟲晴颺絲春城風物似年時貧餘許邁餐金法
閒有陶潛飲酒詩芳草青青連野闊征鴻歷歷渡江遲
長洲故苑煙花外千里懷人入夢思
寄叔方先生
盧橘花開梓樹疎故人安穩在樓居翠眉狎坐春行酒
絳帳懸燈夜讀書未必醉來忘簡寂祗緣老去尚高虛
離羣應念任舂者道遠天寒欲命車
破山磵上聽水
破山龍去雨初歇坐聽飛泉濺石岡萬壑風雷喧地軸
九秋雲露瀉天潢好從細草陳瑤席更趁飛花送羽觴
餘犢上流奔軼者何年來此結茆堂
次韻寄鐵厓
鐵笛先生老更迂摩空有賦擬相如竒文一變中吳學
大筆猶編後世書絳帳風搖珠絡素水窗雲沁玉蟾蜍
小娃唱徹新番曲多是芳亭春雨餘
黃玠
書畫舫
扣舷擊節起歌嗚一榻横舟小結廬篆籀古文三代上
丹青妙手六朝初虹光貫月夜將半江影涵秋涼有餘
零落宣和舊時譜無情汴水正愁予
金粟影
曲曲闌干屋角西波光夜色静相迷花跗絶似鑄金栗
木理真同截水犀移席就涼留客久舉杯邀月近人低
長生豈必元霜劑玉杵爛舂紅雪泥
碧梧翠竹堂
瀟灑碧梧連翠竹是間不著一塵紅涼隂滿地散如水
清氣有時吹作風把酒聽鶯來扇底罷琴呼鶴出樊中
最思長夏無煩暑雪藕調冰與客同
湖光山色樓
山色湖光樓上頭闌干十二古今秋一川碧浪與天遠
滿地白雲如水流往事只聞吳苑在幽人多愛習池遊
常年風景尋常好日日芳筵爛不收
漁莊
漁莊無歲不豐年三十六陂多似田釣者得魚還易粟
市官有稅却輸錢霜天籪下團臍蟹冬日艖頭縮項鯿
想見牙籖滿書案教兒兼讀種魚篇
翟份
題倪原道金粟塚燕集圖卷
北山涼夜風露零聮翩綺席開林坰秋華錦石客愁破
沙月水煙詩夢醒池面縠紋扶杖看樹頭竽籟把杯聽
曠達何須論強健從教荷鍤似劉伶
李廷臣
奉同鐡厓賦寄玉山
玉山溪路接仙源漁郎繫舟老樹根望海樓臺浮遠市
開門湖水落清尊珠光弄月寒丹室石氣酣雲暖藥園
聞說鐵仙曾此宿吹簫清夜洞庭翻
李元珪
雨中夜宿瓜州江渚
春隂江浦易黃昏雨裏人家早閉門歸鴈雲間知塞路
過帆沙觜帶潮痕遙瞻北固青山郭只隔淮南綠水村
野寺疎鐘到孤枕閒愁清夜與誰論
秋暮夜宿望亭
茅屋沿堤密揜扉官橋昏黑泊船稀守關戍火明村塢
隔岸漁燈照石磯寒木盡隨溪雨落斷鴻猶趁野雲飛
篷窗欹枕渾無寐倦聽人家夜搗衣
陸友
次張貞居所賦雲林
松花新釀碧琳腴洗杓何妨起病夫菌閣下簾修隠訣
雲林埽榻挂仙圖旋移竹近文書案自汲泉添刻漏壺
聞說華陽多玉食洞中燕肉膩如酥
張師賢
次郭羲仲韻柬玉山人
故人一隔紅雲島相見銀屏七夕前花近小山當鶴广
溪深嘉樹覆書船參差清吹流銀漢饕餮文彝散玉煙
更擬此君亭子上醉欹紗帽會羣賢
沈性
玉山佳處
片玉山中秋日來竹梧清影落蒼苔飛樓坐接青天近
别館行穿綠水迴政似米顛留海嶽尚傳摩詰賦宫槐
鷗波艇子重相過更待桃花滿洞開
分題龍門送鄭同夫歸豫章
峭拔終同禹鑿存折盤雙磴竦雲根青天鳥沒仙人掌
黑骨龍歸箭栝門寒落雲泉搖暝影晴開石鏡見秋痕
詩成待刻嶙峋上遲子重來與細論
漫興用郭羲仲韻
近知消息苦難真一日千迴憶故人極目風煙迷黑海
驚心花鳥惜青春清談王衍休揮麈多事元規已汚塵
重上高堂見君面碧梧翠竹喜清新
衛仁近
題陳履元畫玉山草堂圖
萬木隂隂覆草堂湘簾低下淨琴張逶迤萬里橋南路
彷彿百花潭上莊白鳥向人飛箇箇好山當戸立蒼蒼
披圖想見人清絶為寫新詩並晚涼
馬麐
和楊廉夫新居韻
楊子樓居飲馬河書舟日日檥晴波未論栗里功名薄
總為䕫州詩句多遠樹入簾青若薺亂雲渡水白於鵝
何當共把凌風袂醉和仙人鐵笛歌
岳榆
柳塘春
二月風柔雨霽初芳塘流水碧珊瑚欲維畫舫絲猶弱
稍撲湘簾絮已無微影揚波驚鯉隊新隂分色映鵝雛
調筝莫按陽關曲時到藏鴉興未孤
李簡
秋興
黃落山川秋氣高一聲白鴈過江臯西風芳篋收團扇
涼月重簾落剪刀倦志巳孤紅叱撥牽情何事紫檀槽
吳霜易點青青髩莫道當年記得牢
張遜
無題四首
銀屏曲曲掩秋塵何處車聲五色麟飛燕曾為掌上舞
崔徽不及卷中真蕙花清露紉成佩菱帶文波繡作茵
獨倚疎桐無限思盡憑雞卜問江神
一夜冷風入翠幢夢魂長是繞湘江香螺脫厴煙生幄
荳蔻含胎蝶滿窗碧岫臺空雲雨斷綘河星動女牛雙
牢愁得似秦城遠幾日重圍未肯降
罘罳涼月午隂移漠漠重簾怨阿螭竹泫啼紅猶染淚
藕分纖碧尚牽絲題封欲寄金條脫收子休彈玉局棋
惆悵章臺南畔柳何人折盡最高枝
新水流雲滿綠臯畫橋微步聽黃袍空傳解佩酬交甫
只惜能詩似倩桃柳色障塵侵小扇荷筩含雨瀉金醪
蛾眉老去多陳迹懷古懷春謾自勞
顧逵
碧梧翠竹堂
玉山之堂絶蕭爽梧竹滿庭深且幽出簷百尺擁高盖
覆地六月生清秋玉繩挂樹月皎皎翠䄂起舞風颼颼
石牀碧華亂如雨仙佩夜過鏘鳴球
文質
和友人韻柬玉山二首
我愛虎頭公子賢高懷歷歷瀉長川酒尊花底分秋露
茶竈竹間生白煙日落漁莊聽雨坐風微草閣看雲眠
西涼進士曾留别應說相逢十日前
玉山之堂風日好高居共喜值清時紫簫度曲頻行酒
綵扇分題即賦詩溪樹積陰疑雨過水花流影若雲移
白頭有約漁莊士我亦歸来理釣絲
顧敬
次廉夫韻寄玉山
玉山幽深草堂好翠竹森森映白沙栗里歸来陶令宅
桃花開處杜陵家風来野樹留歌鳥雨入溪流送落花
我欲問津從此去天涯何處有星槎
華翥
玉山草堂
我愛玉山之草堂清秋樹色正蒼蒼虎頭癡絶情真癖
賀監歸来老更狂傍席好花迎佩落當門立鶴過人長
何時月下將簫管醉倚闌干學鳳皇
垂虹橋
何人拔起蒼山根挾来壓住江流奔二三百尺斷虹影
六十二灣清月㾗玉闌雨過翠苔滑石洞舟行清水渾
幾欲臨風又題柱恐驚司馬未招魂
陸仁
題金陵
麗正門當天闕高景陽臺下草蕭蕭江圍大地蟠三楚
石偃孤城見六朝落日不將遺恨去秋風能使旅魂消
忘情只有龍河柳煙雨年年換舊條
東玉山徵君兼五老貞士
王子岡頭雪未消玉山池館鬱岧嶤美人詞賦宗枚乘
仙客風流似子喬竹裏行厨通一徑柳邊飛閣度雙橋
澧蘭沅芷思無那心與車旌日在搖
奉懷玉山
馬鞍山色兩峰尖時送飛雲落畫檐金鵲焚蘭煙娜娜
銀鵝舞隊月纖纖語調鸚鵡花連屋影拂鵁鶄水動簾
緣想清遊共于鵠定多賦詠照牙籖
寄五峰李著作
小車上直過車溝城闕沈沈十二樓太乙靈光金匱夕
少微星采玉垣秋齋房度曲歌朱鷺海子驚弦起白鷗
想得賜金歸里第鴈山依舊足清游
沈右
顧仲贄移居詩次叔方先生韻
城南陋巷居新僦綠竹移来幾箇斜叢桂山中招舊隐
讀書堆裏認君家蜀人謾詫文園賦吳市争看衛玠車
斷簡味腴如啖蔗虎頭癡絶至今誇
叔方先生過詠歸亭二首
短棹相過莫便回詠歸亭上且低徊升堂拜母稱觴後
隔竹呼童瀹茗来八尺駝尼分紫錦一雙蠟屐破蒼苔
空江草木雖搖落猶有寒花帶雨開
積雨空林喜報晴杖藜隨意傍江行天寒木落青山出
日轉沙虚白鳥嗚漫擬東林時釀黍自憐南畆晚歸耕
潁川高士能相過閒把瑶琴膝上横
来鶴詩贈周元初
緘誠上逹魏元君俄頃神霄下鶴羣頂鍊大還丹鼎火
翅霑南嶽嶺頭雲仙人騏驥秋風遠王子笙簫午夜聞
惆悵世間留不住却驂鸞鳳出霞雰
金翼
鄭宜州蘆花淺水亭
新築茅亭也自幽闌干曲曲面滄洲一簾花氣都成雪
片石潮㾗祗沒鷗客醉有時迷夜泊月明無處覓漁舟
老夫亦有滄浪趣便欲移家住上頭
王巽
正月八日詣玉山草堂不遇舟中錄記
鼓枻溪頭動曉行衣裳潤浥露華清東風移帆浪花起
幽鳥避人霜羽輕片石峰寒松倚秀草堂春早柳含情
山人領鶴之何處惆悵歸来雨滿城
陸景龍
榾柮窩
安樂窩中興澹然靈根斫得自樵仙地爐伏火春如海
雪屋圍風夜似年香透玉酥和芋撥脂流琥珀帶松然
絶勝溟水燒金鴨吹徹參差惱醉眠
梅影
一自逋詩為寫神横斜意態宛如真夀陽鏡裏春風面
仙子江邊水月身晴雪隔窗花似霧凍雲印地玉無塵
夜深低轉雕闌去空憶羅浮夢裏人
杜甫遊春
杜陵野客興蕭騷策蹇行春樂更饒楊柳暖風欹醉帽
杏花微雨溼吟袍推敲漫說衝京兆清絶徒憐過灞橋
直許文章光萬丈謫仙聲價兩相高
紙帳
溪藤搗雪淨無瑕素泊圍風絶可誇夢入清虚明月偃
神遊廣漠白雲遮繭窩春暖浮銀色鮫室宵分散玉華
野鶴一聲天巳曙老夫詩思繞梅花
題鎮南王納涼圖
憶昔揚州全盛日内家輪奐見翬飛芙蓉仙館紅香凝
楊柳歌臺紫翠圍雲母屏開秋澹澹水晶簾捲月暉暉
十年一覺繁華夢春草王孫怨不歸
柳南小隐
參軍家住南湖上楊柳蔭門春水生落日池臺看洗馬
東風簾幕聽啼鶯長條拂翠陰垂地三月飛花雪滿城
每為論兵来好客傍人錯認亞夫營
邾經
題唐伯剛貫月軒
使君文采歘翩翩投檄歸来志浩然新構鳳麟洲上屋
恰如書畫米家船干將破壁龍俱化脈望飛空蠧亦仙
更試囊中五色筆桂花香露灑銀箋
陳汝秩
題王叔明溪山圖
前身定是王摩詰黃鶴溪山似輞川薜茘十尋緣綠樹
芙蓉千仞倚青天長歌不用来招隐閉戸當應疏草元
怪底西風波浪惡披圖莫上五湖船
舒頔
雨窗偶成
雨壓中天雲霧低華陽閣外草萋萋湘江夢遠緇塵隔
閶闔門高紫氣齊紅拂杏花沾翠帽綠拖楊柳憶金閨
故人騰踏煙霄上何日相從信馬蹄
度萌坑嶺
雨過郊原綠倍添竹輿行處倦厭厭翠垂松葉沾衣袖
紅綻花枝映帽簷石澗水香麋麝過林梢重露蝶須黏
嫩晴天氣催農務麥飯新嘗似蜜甜
泥
九陌香塵溼不飛融融隨步襲荆扉玉驄行疾濺春雨
紫燕銜遲帶夕暉蚓竅吐淤黏屐齒鳳書封漬汙朝衣
夜来滿地沾飛絮指點行人石徑歸
贈孔希文歸浙
我愧為儒事筆田君来枉顧辱佳篇半生騰踏江湖日
孤館蕭條風雨天青眼故人能有幾白頭詞客更誰憐
江東遊徧浙西去風攪蘆花月滿船
次孤岳主人韻
相逢偶似虎谿橋借榻仙房卷十朝無補但思遼海去
投閒安用小山招吹嘘暖雨披紅萼攛掇春風上翠條
塵世浮名隨變見且容花鳥伴淒寥
九日飲姪女家
菊花杯泛茱萸酒楊柳村沿石鏡山門掩黃雲千百頃
谿藏紅葉兩三灣歡然自覺情難盡醉後都忘夜易闌
細雨斜風休作惡歲寒心事正相關
南山秋色樓為陳孟德賦
秋色横空眼界寬玲瓏八面見峰巒稻花香滿雨初足
梧葉聲清風正寒百尺不教餘子卧四時那許俗人看
課孫教子無他事笑拍闌干醉解顔
舒遠
幽事
樹繞重門盡日陰倚風時聽晚蟬吟采松釀酒開除事
畫紙圍棋消遣心親舊殊方音邈邈兵戈滿地夜沈沈
眼前得失君休問家住雲窩深復深
舒遜
送丘克明副使休官歸河南
二孤高枕大江流天入蒼茫日夜浮帆影遠連巴蜀曉
㯭聲清入洞庭秋菊松雅興同元亮泉石幽盟慕許由
别後相思梅正發月明千里倚江樓
和謝宗可霜華花霧塵詩
宿酒禁持夢乍醒陰陰芳樹鳥無聲輕籠翠色溶溶曉
漸復紅香淡淡晴誤避茶煙跧老鶴慣藏柳影咽嬌鶯
東風却怕花神怪捲起霏微幕不成
周霆震
清和華道士蕭宗元
月滿虛堂奏帝歸仙風吹送紫雲衣九還欲致三花聚
一悟能消萬劫非老樹鶴棲存夜氣清池魚躍見天機
黃冠免得山陰客未信詩盟與願違
次韻劉道原九日
曠劫何當洗壒埃凌高欲藉海為杯巫山雨暗猿相引
汾水雲深鴈不来新釀偶憑茅舍漉寒花時向槿籬開
仲宣幸有荆州託未厭吟邊數往回
張端
和秦仲對雨
雨多檐溜響潺潺矮屋深藏面面關秉燭襟期憐晝短
看花心緒恨情慳銀塘水滿鷗先下翠幕春寒燕未還
執戟楊䧺今白髮久無夢到紫宸班
次韻酬馬國瑞都司
老去人間百不宜晷長何補歲陰移絶憐識字翻投閣
肯為窺園廢下帷一樹梨雲迷醉眼十年春草誤歸期
倚闌片月能知我故故穿雲照影遲
穹窿寺次倪雲林韻
穹窿佛寺買臣居臺殿猶存漢代餘山勢盤陀真是畫
泉流宛委遂成書從渠說夢迷蕉鹿著我眠雲聽粥魚
十頃薄田桑八百南陽只合卧茅廬
秋懷
半年旅邸愁聽雨七夕樓頭偶見星竹樹蒼蒼思故國
江山歷歷話新亭誰家素練敲明月獨我絺衣步廣庭
住向錦城心未樂自緣垂老感飄零
答大方厓禪老
吟得詩成寫貝多維摩問訊意如何貪看案上傳燈錄
不管門前奏凱歌寸寸娑羅低作樹纍纍窣堵亂成波
黃花翠竹西風外杖屨無嫌屢見過
送徐仲盟還松江
十年不見南州士吳下相逢涕泗横髩髮蒼蒼俱老大
襟懷耿耿尚崢嶸年来江上魚無味夜半雲間鶴有聲
明日扁舟入空闊岸花汀草不勝情
吳志淳
春日遣懷
貧病相兼氣未舒田園雖少樂耕鋤為儒已入他州籍
垂老頻收故國書夜雨湖山人去後春風門巷燕来初
潘生喜遂閒居志阮籍從教禮法疎
春游二首
湖上輕風吹柳絲湖邊細雨溼花枝百年總有三萬日
一日都来十二時杜老每尋崔氏宅山翁偏愛習家池
乘閒取醉真吾事度水看花也自竒
上日開筵曲水濱年年相憶在兹辰千家榆火催寒食
萬點楊花照暮春紫燕却歸尋舊主黃鸝到處喚遊人
東来巢父如相問為覓風流賀李真
鄭元明高啓文攜友人所畫谷口圖訪予湖山
未幾啓文先入城府元明獨留僧舍一月講明
古今詩文墨制及秦漢以来書法歲晚將歸永
嘉賦餞
竟日過從喜有餘蕭蕭行李借僧居江雲影落山窗靜
野水光涵夜月虚石臼松煙和露𢷬寒林柿葉帶霜書
天涯回首多離思空有新詩獨起予
閒居東湖述懷
野叟耕鋤喜近郊柴門風雨夜蕭騷卧龍豈欲煩三顧
老鶴長鳴向九臯北闕湛恩新賜爵近臣傳勅舊同袍
自憐經濟全無術祗有山林興最高
宿龍菴懷友
高情久矣念離羣獨向山中禮白雲龍送雨来留客住
鹿銜花去與僧分疎星出竹昏時見流水鳴渠静夜聞
却憶故人江海去題詩誰是鮑參軍
朱希晦
寄周廷石
門外曾無長者車一身奔走豈安居誰憐杜老常為客
我怪洪喬不寄書煙色春歸楊柳底雨香紅入杏花初
溪山只尺風塵隔却憶情人會面疎
次韻簡緱山侯德詢徽之二徵士
幽尋杖策繞林泉隨處遨遊興灑然曾向山中招隐士
欲来海上候神仙雲深丹竈長瑶草水滿石池生碧蓮
薄暮憑闌時送目白鷗飛雪點江煙
和韻簡天則上人
涼風嫋嫋晩秋天潮落雙門纜客船(永嘉郡城北有二門郭璞所立名雙)
(門)九陌黃塵蓬髩底一籬香露菊花邊故鄉鱸鱠牽歸
思近砌蛩聲攪夜眠不道分攜成遠别幾時林下細談
禪
訪雙溪上人不遇
雙澗縈迥石徑微煙嵐分翠溼人衣松林夜靜鶴初睡
花院日長僧未歸萬里雲霄飛錫遠半江風浪渡杯遲
無緣相見空相憶自歎心期與願違
臘日偕葉東白蔡伯恭登西岑
絶頂雲深一徑通寒生短髮怯天風千年物色闌干外
萬井人家圖畫中宿雨亂滋嵐樹碧朝暾深谷海波紅
我来欲訪香山社醉酒長吟憶遠公
魯淵
重九
白鴈南飛天欲霜蕭蕭風雨又重陽已知建德非吾土
還憶并州是故鄉蓬髩轉添今日白菊花猶似去年黃
登高莫上龍山路極目平原草木荒
余詮
送張德常之松江判官
萬彙涵濡雨露中百年文物倏飄蓬鱸魚獨擅吳中美
驥足寧如冀北空肝膽幾時酬楚國里閭從此變王風
吳淞江水秋無底好與使君襟抱同
吳哲
遣興答李道源
徒步何憂髀肉消賦歸無待楚辭招摩挲藥籠三年艾
濩落人寰五石瓢蓑笠雨淹滄海釣斧斤晴趁白雲樵
遊仙枕上西池月轉覺東華曙色遥
丙申三月從平章左公總戎臨安過南山訪楊
鐵崖先生時溪漲馬不克渡延佇口號
旂旐晨趨十萬軍衛青幕府事紛紛卧龍不遠滄溟窟
走馬来看館閣文春過明山花亂落雨晴飛瀑路難分
先生高伴洪厓嘯獨向溪邊望白雲
小孤山
中流玉卓迥無羣大海䧺藩自楚分(宋高宗大書顔其厓曰海門第一關)
絶頂薰薌常蔽日靚妝樓閣不藏雲孤根闇入龍棲宅
亂水平鋪鳥篆文我欲維舟明月裏為神鼓瑟候湘君
周南老
虎丘次和邾進士仲誼韻
公餘聮騎入山城老衲追陪得散行短簿祠前看竹色
小吳軒上聽松聲来游故苑春將暮歸去南樓月巳明
題徧新詩佳勝處定應商略過天平
鄭洪
寄林重實主簿
新築書齋壁未乾盟言誰信未曾寒春風不到梅花帳
曉日常懸苜蓿盤鄉里總知新部曲朝廷不改舊衣冠
分明寄謝嵇中散莫把尋常冷眼看
題碧雲樓
一柱樓臺從地湧八忩圖畫自天開雨中日脚青紅暈
霧裏山容紫翠堆柝木高寒天似盖蓬莱清淺海如杯
洞簫一曲吹黃鶴肯信愁腸日九迴
過茜溪隐居會項從理
樹繞河隄水繞門人煙雞犬自成村清時自保無兵甲
白屋相傳有子孫彷彿巴仙藏橘圃依稀晉士入桃源
柏臺小吏吾知巳日日相逢狊酒尊
次王蒼雪韻三首
茜溪春日淨暉暉蝴蝶雙雙上客衣流水桃花聊避世
滄江鷗鳥自忘機迢迢魏闕江湖遠渺渺吳雲日夜飛
官事有程歸未得南風吹老北山薇
百年王業在豳風九鼎猶存澗水東共喜干戈指淮甸
兼聞仗節下崆峒青袍白馬飄零外羽扇綸巾指顧中
昨夜天公洗兵甲一江雷雨似飛洪
東閣諸郎總好文南州多士望龍門共傳江左風流遠
且喜河汾禮樂存白㲲青絲歸賦詠黃花翠竹共匏尊
劉蕡一卷匡時策更待青燈細討論
遣悶
柳葉參差杏葉團桃花零落薺花圓那知人事有今日
却憶風光似去年客路青春誰作伴庭闈白髮夢相牽
濃愁深似三江水都在滄洲白鳥邊
秀上人飲綠軒
半勺滄浪歌濯纓一瓢天乳酌靈星紺雲滿漲葡萄甕
青雨常懸瑪瑙缾不向蘇耽尋橘酒却從陸羽校茶經
西江吸盡無窮味濁世浮沉幾醉醒
賞梨花命妓行酒歌詞為賦此
瀟洒東闌一樹春雪膚冰骨月精神朝雲著處迷詩夢
暮雨来時想玉人華屋洗妝歌小小銀缾推枕唤真真
紫微閣下繁華處芍藥荼䕷總後塵
過儀亭
扁舟落日過沙湖十日清霜野水枯穉子刺船爭打鴨
小娃倚市夜當壚紅紅枸杞珊瑚出白白蘆花組練鋪
有約草堂陳孺子夜篘渾酒煮江鱸
題黃子久畫
三十年前識大癡椶鞵桐帽薜蘿衣星霜老髮三千丈
梁棟遺材四十圍圖畫渾如詩句好丹砂終與道心違
筲箕永上青松樹猶覆當年白板扉
題宋元覬都市寺為中正堂畫溪山晩釣圖
百畆青山二頃田金溪南畔竹菴前紺園薝蔔花香澹
寳地桫欏樹影圓日日釣絲牽葑雨年年禪榻對茶煙
郎星昨夜明如月偏照君家書畫船
寄甯子堅
澱山湖頭鷗鳥飛謝家泖口鱖魚肥菱花正熟胡奴米
荷葉新裁楚客衣鶴立瑶階毛羽整鴈来滄海簡書稀
詩囊織得天孫錦應寄南城白板屝
寄毛府判
南湖水長沒蒹葭西浦横橋對白沙鴻鴈来時菰有米
鳳皇飛處竹無花石田賦寫張平子雲閣書通蔡少霞
零落江陵千樹橘青門猶戀故侯家
和謝雪坡太守詠新城
十二城樓面面開登高送遠興悠哉玉虹萬文横銀海
白鴈千行下弩臺漂泊自憐能賦客艱難誰識濟川才
長江不作東南限拱北樓頭畫角哀
蕭山秋興
雙杵孤砧𢷬客心野雲江樹障秋陰越王臺上青山小
賀監湖頭綠水深負郭已無田二頃傳家那有橘千尋
卧龍只合南陽老梁甫愁来莫浪吟
送楚良之杭州
七月仙舟泝大江滿江花雨送飛幢琳瑯金䪥筆五色
天寳龍光劔一雙春透桃花青海浪秋涵桂樹白雲窗
别離最苦東曹掾醉倒沙頭玉兩缸
寄祗園師煦東白
一别東林遠法師十年滄海夢相思黑貂巳敝猶存舌
白社雖貧尚有詩菰米雲深鴻鴈飽梧桐月冷鳳皇飢
台州若問狂司戸張翰湖頭兩髩絲
寄周茂卿兼簡蔡彦文葉德新
客裏無書問起居雲間有客報新除郎官星彩聮台輔
寳劔虹光貫斗墟蓴莱江湖秋渺渺芙蓉簾幕雨疎疎
東曹二妙真連璧不寄錢塘雙鯉魚
映雪齋
八窗闌檻倚冰梁四座圖書貝月光眼眩欲迷黃竹賦
神遊疑在白雲鄉瓊臺花滿瀟瀟下石鼎茶浮細細香
想得哦詩清鏡裏霜娥一夜泣瀟湘
題已上人墨梅
故園梅樹三年别長憶看花溪雪晴巧出疎籬自蕭散
近遭碧水更分明揚州何遜足詩興茅屋巳公無俗情
畫圖忽見轉愁絶遥想月華枝上生
御選元詩卷五十七
