欽定四庫全書
御選元詩卷八十
六言詩
白珽
題鄭子真畫四季詩意二首
紅杏綠楊永晝野服柴門散仙莫道無人知處東風都
在吟箋
蓮葉吹香澹澹扁舟撐港斜斜驚散一行白鷺西風捲
起梨花
陳孚
平山堂
堂上醉翁仙去蘆花雪滿汀洲二十四橋煙水為誰流
下揚州
張伯淳
贈彭萊山
總是江南倦客君平到處生涯老去黃塵沒馬襟期付
與鶯花
張楧
題趙子固四薌圖
一紙四花争秀依稀香霧相和老眼不妨縱賞江南春
色何多
袁桷
題湖曲小景
流水無言寂寂落花有意毶毶往事空餘華屋倚闌愁
絶江南
送鄧師禹歸龍虎山
小帽飛花一寸輕舟流水三分落日獨歸洞口隔溪短
笛猶聞
題美人圖
昭君
髩影愁添塞雪花枝羞殺宫春誰道佳人傾國解從絶
域和親
班姬
望幸眸凝秋水倚愁眉簇春山已悟篋中紈扇須看鏡
裏朱顔
綠珠
金谷煙迷清曉玉簫春怯餘寒可恨花鈿委地當時莫
倚危闌
張麗華
結綺塵空樓暗景陽春斷鐘遲紅葉無言在手同成井
上臙脂
潜昭九日贈龍圑次韻
月碾舊裁玉胯雲鑪温浴銀芽九日殷勤相贈淡羅猶
記金花
趙孟頫
黃清夫秋江釣月圖
塵土染人衣袂煙波著我船窗為問行歌都市何如釣
月秋江
題王子慶所藏大年墨鴈
鴻鴈棲棲遵渚黃蘆索索鳴秋羨殺承平公子筆端萬
里滄洲
題孤山放鶴圖
西湖清且漣漪扁舟時蕩晴暉處處青山獨往翩翩白
鶴迎歸
鄧文原
方方壺松巖蕭寺圖
雨過鷓鴣啼歇日斜猨兕聲高湖上長煙漠漠山中古
寺迢迢人立東臯清眺帆歸西浦寒潮
文湖州竹
此老墨君三昧雲山發興清奇我在蓬萊書府曾看曉
靄横披
庫庫
送高中丞南臺
鸚鵡洲邊明月鳳皇臺下清風人望江山兩絶才高不
為時容
姚式
題子昂墨梅圖
夜月參差秀影天風浮動繁香彷彿釵横髩亂惱人不
減紅妝
馬祖常
六言三首
南塘雨晴草滿西林春早花疎道士燒丹借竈山翁種
樹求書
白鳥飛來何許青山閒對誰家日暮一尊濁酒不知風
帽欹斜
絶澗花迎暮竹回塘水媚春雲欲賦淮南招隱山中桂
樹留人
蒲道源
漫題
花下提壺勸酒桑間布穀催耕甚欲晴天行樂却因春
雨關情
胡炳文
送董深山(并序)
深山之號蓋有取於艮止而求深於斯道者也一
日訪予明經敢發此意題於諸吟卷之尾
洞口桃花易見源頭活水難尋欲知雲盡不盡須到山
深更深
錢以道
題水村圖
簾捲蒼茫野色屋連演迤清流歲晼晩兮自適蹇誰留
兮中洲
虞集
聶空山畫扇
客來山雨鳴磵客去山翁醉眠花外晴雲靄靄竹邊秋
月娟娟
揭傒斯
過何得之先生故居三首
可憐古井門外依舊鐘樓屋西何處高吟痛飲黃華翠
竹都迷(先生有詩云一井當門凍寒光照四鄰又我住東街北鐘樓在屋西)
軋軋機聲日暮依依楊柳春柔䣛下中郎小女曾聽唱
我高郵(先生常喜余高郵城詩相見即呼高郵城來每相對酒酣則朗誦數過)
頭上烏紗分贈篋中縞楮相酬不道别時長别誰知愁
是真愁(延祐五年冬十月余南歸以巾材一段見贈子以白楮被報之别時殊黯然也且手書其三代)
(名字授予若有所屬然也)
吳師道
水西道中
鳴鳩林外桑密眠犢沙頭草添春水石橋紅杏夕陽茅
屋青帘
題高彦敬越山圖
潮平風定日落雲白山青雨乾憶得晩秋天氣浙江亭
上凭闌
宋本
山水翁
野屋不知今世山色似含古春岑寂渾無啼鳥荒寒略
有行人
薩都拉
舟中題畫卷
兩岸好山如畫丹崖翠壁樓臺愛殺南閩風景小官何
日歸來
次韻與德明小友二首
煙雨短篷水口人家亂石山前送别莫忘今日相逢知
在何年
莫笑風餐水宿暫離馬足車塵兩岸好山送客一江細
雨歸人
題畫
綠樹陰藏野寺白雲影落溪船遮却青山一半只疑僧
舍茶煙
柯九思
題王孤雲界畫山水圖
滿地山河如繡迴巖樓閣凌風幾度春花秋雨不知秦
苑吳宫
李裕
武林雜興
樓閣參差細雨簾籠料峭輕寒人去空餘燕子春來休
倚闌干
杜本
漁隱圖詩為程子純賦
山下白雲縹緲水邊紅樹依稀信有桃源深處漁人今
亦忘歸
題柯敬仲梅
點點苔枝綴玉疎疎檀蕊凝香還記當年月色簫聲暗
度宫牆
劉詵
清明和歐陽山立二首
江南二月三月野水一村兩村花落人家寒食燕歸山
館黃昏
細雨海棠成子餘寒江燕初歸立馬橋西沽酒行人未
試春衣
春日偶賦二首
官路落花馬過人家高樹鶯啼故里故人何處夕陽長
在樓西
楊柳輕寒水驛楝花小雨官橋回首人間往事孤燈挑
盡春宵
和龍麟洲題黃次翁黃鶴樓圖
孫曹百戰何在大江千載狂瀾誰倚樓頭呼鶴秋風落
日危闌
宋无
墨梅寄因上人二首
夢覺霜林墮月眼明野水浮枝横玉不吹春去斷縑閒
寫相思
寒枝香在天外疎花影流水中梨雲夜深清夢草元筆
底春風
陸柱
題趙榮祿水村圖二首
牛馬百川獨渚烏鳶羣木西村天地四方黃鵠先生秋
雨柴門
忽有滄浪鳴笛飛鴻黃葉雲深相望美人秋水捲簾隱
几何心
趙肅
樵林楓葉
樵林夜鳴楓葉僧扉晝掩煙蘿夢裏好山十二不知何
處雲多
李孝光
江邊
江邊孤樹猶碧天際白雲自流七十二灘浩蕩夕陽照
見歸舟
雪晴
雪乾玉飰初香月瘦珠胎猶小開門不見臞仙白鶴横
江清曉
朱德潤
曉晴
天寒欲晴猶雨曉色將明未明萬里碧雲平野一林落
葉無聲
蔣堂
題溪山環翠樓為月潭印師賦二首
翠嵐環繞如畫綠樹高低待秋更著綸巾談笑未慙海
岳庵頭
松暖鶴梳雲髮樓高人倚秋晴一片水光天影月潭分
外分明
陸行直
題所南老子推篷竹圖(并序)
所南先生貞節之士有夷齊之風書畫散落人間
政自不少雖片紙不盈數寸或蘭或竹必有題詠
然其用意深密非高識韻士豈容易窺見哉予自
童稚至壯時得承顔接辭而先生去世幾二十載
今獲觀小軸如在其右展卷懸情慨想甫里陸行
直書於壺中天
横空飛佩珊珊翰墨散落人間瞻望清風高節管中時
見一斑
孫虔禮千字文
筆墨一時如雨龍蛇千古似飛展卷南窗相對朗然月
皎星輝
祝蕃
二畫
斷岸蒼煙喬木小橋野店村舂一曲晩風樵唱翛然林
下相逢
疊嶂半空懸瀑平林隔岸層臺風雨一川煙浪扁舟何
處歸來
郭翼
雜詠三首
一枕北窗周易五絃南風舜琴自是無心富貴從教遁
迹山林
仙人杏花滿樹處士楊柳當門白髮烏紗棋局綠水青
山酒尊
朝汲橘泉丹井暮耕蕙圃芝田肘後長生有訣一笑曾
許相傳
何儒行
春日三首
碧桃花開漢苑紫簫聲斷秦樓風暖馬嘶金勒月明人
上簾鈎
花落鶯翻紅雨峰迴鷺點青嵐人别春前春後草迷江
北江南
江上潮生潮落山中花謝花開生計綠蓑青笠閒情白
石蒼苔
陳柏
焦山題塔
樹老雲閒鳥宿洞深月落潮迴此時此興不淺何日何
年再來
趙次誠
早梅
江南冬十二月溪上梅三兩花載取小舟香影月明自
棹回家
張憲
湖上
紅杏牆頭粉蝶綠楊窗外黃鸝何處春光最好蹋青人
在蘇隄
夜月
夜月小樓篳篥東風深院琵琶料理宿酲未了春光又
在鄰家
題畫
遠岫層層何處矮房簇簇誰家煙樹夕陽歸鳥清溪古
渡横槎
錢惟善
題畫扇
銀氣蒸成雲白嵐霏散作空青中有幽人小隱松風澗
水泠泠
張昱
題青山白雲圖
一箇茅廬何處小橋古木溪灣但見山青雲白不知天
上人間
倪瓚
題良常草堂圖
結屋正臨流水開門巧對長松為待神芝三秀移居華
蓋西峰
題畫
舟泊溪流曲曲鳥啼煙樹重重&KR0870;思白鶴遺址好居五
老雲峰
田舍二首
映水五株楊柳當窗一樹櫻桃灑埽石間蘿月吟哦琴
裏松濤
山鳥下窺窗牖春風時過柴門避世何須鄭谷作書巳
絶巨源
為曾高士畫湖山舊隠
厭聽殘春風雨卷簾坐看青山波上鷗浮天遠林間鶴
帶雲還
雲溪佳處
誰覓雲溪佳處渚花汀竹迷藏去鶴原邊倚杖浮鷗波
上鳴榔
題竹圖
黃陵廟前雨過邯鄲谷口風生愛殺山人清致縱横淡
寫秋聲
題畫
罨畫溪頭喚渡銅官山下尋僧水榭汀橋曲曲風林雲
磴層層
題溪山雪霽圖贈張以中
水影山容黯淡雲林細篠蕭疎誰見重居寺裏雪晴沙
際吟餘
題畫六首
雨過黃陵廟下雲生玉女井邊野雉雊鳴斜日鷓鴣啼
破林煙
月下參差雙玉燈前蕭散孤鴻寄興只消毫楮寫懷不
用絲桐
竹上誰彈清淚如鉛春雨斑斑滿眼湘江波浪望窮白
鳥飛還
高樹長松共晩蒼筠野石同貞珍重王家公子翩翩白
鶴神清
高柳喬柯小閣水光山色衡門未老作閒居賦無錢對
北海尊
孝侯廟前雨過罨畫溪頭日曛舊迹如今夢裏春風愁
亂行雲
贈潘仁仲
瓶内花簮白萼庭中池養金魚馴虎只憑丹竈活人惟
留素書
至正癸夘九月望日畫贈勝伯徵君并題
江渚暮潮初落風林霜葉渾稀倚杖柴門閴寂懷人山
色依微
王逢
題杉溪老人家壁六言四首
十角犂牛前巷一機黃絹比鄰婦事姑嫜婉順兒看賓
客情親
朝夕一盂白飯東西幾緉青鞵邀客烹葵别墅課兒題
竹高齋
紅白花明水寺青蒼樹繞沙村夜多涼月照席日有清
風埽門
挂巾藤蘿石上濯足芙蓉水頭落日不逢過馬東風忽
亂驚鷗
避地梁鴻山四首
舍邊新花夜合井上老樹冬青孟光齊眉舉案倪寬攜
鋤帶經
三百銅錢斗酒一雙蠟屐千山莫問雲浮富貴且消天
與清閒
北里戎衣袴褶南鄰墨勅斜封多我幽居水竹有誰高
卧雲松
風塵涉五六載忠孝錄數十人已判詩移白日更須藥
駐青春
舒頔
題清湘秋景
日暮九疑矗矗清湘萬竹修修不管掀天風浪孤鸞引
鳳船頭
葉顒
沙溪清隠
繞屋一灣水綠迎軒數朵峰青沙路鷗盟新定雲松鶴
夢初醒
九日寄興
黃菊香殘夜雨烏紗醉落秋風回首十年舊事亂雲流
水西東
月夜海邊即事
香裏寒雲滿溪月明津渡人迷夢入江南舊路夕陽流
水橋西
貢性之
題春山煙雨圖
柳帶輕煙澹澹花含宿雨深深魚樂新添曉漲鳥啼越
覺春陰
題長夏雲林圖
雨過溪流交響樹涼暑氣潜消不是謝公别墅定應杜
老西郊
題畫扇四首
三間兩間茅屋五里十里松聲如此山中景色何時共
我同行
萬事從教計拙千金難買身閒船尾都教載酒船頭飽
看青山
鴨觜灘連溪尾羊腸路轉山腰雲氣晴晴雨雨泉聲暮
暮朝朝
綠樹灣頭釣艇青山凹裏人家前度劉郎去也莫教流
出桃花
謝應芳
書路城樵舍壁
瀼東瀼西農畮巷南巷北人家白露秋香雞黍綠雲春
靄桑麻
周敏
友竹軒詩
我愛此君晩節乃知我友歲寒相與了無俗氣喜聞日
報平安
馬臻
雜詠四首
堤晩遊人争渡花密流鶯亂嗚近水樓臺柳色轉山樓
觀鐘聲
煙外幽人獨立落日正照平臺野鷺聯翩飛去山雲斷
續歸來
楚尾吳頭舊夢水邊山際閒情一夜杏園風急等閒吹
老鶯聲
野渡綠波芳草落日青山杜鵑多少臨岐别恨送君歸
去閒眠
春日偶成三首
半窗落月人老一夜東風燕來迢遞春歸幾度依稀夢
憶三臺
兩袖水風春冷一抺山煙晚晴小檻倒披花影歸船遠
送歌聲
燕拂花陰繡轂人指簫聲畫樓楊柳六橋舊夢夕陽一
段新愁
張雨
煙梅睡雀墨戲
珍偶偏憐瓊樹寒香漠漠紛紛誰見羅浮月黑一枝同
夢梨雲
絶句
二山環合一水中有老木參天不著幽人草閣誰收無
限雲煙
善住
冬夕
繁草霜嚴綠減疏星雲盡光寒城頭一聲畫角月落烏
啼夜闌
福嚴即事
村邊幾株紅樹屋外四面青山終日無人能到孤雲薄
暮飛還
本誠
書齋即事偶成
徑遠松篁蓊鬱日長庭院清虚大貴莫過學道至樂無
如讀書
大圭
無題
樹影半窗明月蟲聲一夜清秋我意浩然千古人間總
是閒愁
無名氏
題米家山圖
雨過石生五色雲來山餘數層時有炊煙出樹中多隱
士高僧
雜體
明本
九字梅花詠
昨夜西風吹折千林梢渡口小艇滚入沙灘㘭野橋古
梅獨卧寒屋角疎影横斜暗上書窗敲半枯半活幾箇
壓蓓蕾欲開未開數點含香苞縱使畫工奇妙也縮手
我愛清香故把新詩嘲
劉因
續十二辰詩
飢鳶嚇鼠驚不起牛背高眠有如此江山虎踞千里來
才辦荆州兔穴爾魚龍入海浩無涯幻境等是杯中蛇
馬耳秋風去無跡羊腸蜀道早還家何必高門沐猴舞
豚穽雞棲皆樂土柴門狗吠報鄰翁約買神猪謝春雨
陳孚
交趾橋市驛戲作藥名詩
長空青茫茫大澤瀉月色使君子何來山椒遠于役虎
狼毒草叢淚如鉛水滴更苦參與商骨肉桂海隔問天
何當歸天南星漢白
陳高
藥名詩
丈夫懷遠志兒女苦參商過海防風浪何當歸故鄉
陳高
禽名詩
遊子歸心切提壺看落紅告天天不語愁殺白頭翁
毛直方
泥滑滑
泥滑滑日已西泥深屨滑涴征衣征衣涴盡不肯歸分
明數聲行不得請君更聽鷓鴣啼
任士林
四禽言(錄二首)
行不得哥哥未曙登程日已蹉腹飢足趼可奈何前山
雨暗豺虎多
脫袴脫袴破碎一鍼無補處誰持篋中新換我身上故
但得深閨有孟光年年袴破亦不惡
王沂
禽言
婆餅焦徒爾鳴黃雲茫茫與天平去年麥熟苦梅雨東
疇西隴飛蛾生今年麥熟不得割去學精衛填滄溟婆
餅焦無樂聲
蠶筐八隻脚新繭已上箔新繭上箔且莫喜門前催租
吏如鬼小姑繰絲手不停夜畏碩鼠朝畏蠅織成疋素
不中式姑嫂相看機杼泣
提胡盧聲相呼去年賣犢出賦租江村酒賤無錢沽無
錢沽酒莫作惡不到縣門身即樂
桂&KR1671;
八禽言(錄四首)
脫布袴脫布袴人情好新皆厭故古來聞有韓昭侯此
日那逢廉叔度千需萬索杼軸空今年新衣在何處脫
布袴風雨寒脫時容易換時難
三箇半布積累寸盈尺度下機先製老姑衣忍使天寒
披故絮篋中止有半疋存征人書來索襦袴布已盡秋
又風妾身依然單過冬
泥滑滑泥滑滑暮雨蕭蕭暝雲結苦竹岡頭虎跡新黃
蒿城外人蹤絶僕夫股栗步莫前瘦馬凌兢愁僕蹶泥
滑滑何時乾出門咫尺行路難
行不得也哥哥千呼萬喚奈爾何黃陵花落暗春雨湘
江水深生素波奮衣出門天地窄仗劒欲往旌旗多行
不得早歸來只今誰埽黃金臺
郭翼
五禽言(錄四首)
布穀布穀催布穀去年官軍糧不足里正輸糧車轆轆
六月長枷在牢獄今年穀種未入泥布穀早催須早啼
蘆戛戛蘆戛戛沙場盡樵伐樵人指秃山無枝枿嗟嗟
鳳皇無處棲鷦鷯何處巢一枝
鍛磨鍛磨麥熟農夫餓家家無麥還租課年年溼麥五
斗租一石曬乾量不過磨子不鍛竈不燒門前誰呼婆
餅焦
秦吉了秦吉了人言汝是能言鳥嘲啁觜舌長賣弄言
語巧野人張羅在林杪富貴一落樊中羈不如兩翅盤
天嬉
胡天游
和禽言
婆餅焦
婆餅焦新婦腰鎌孫荷樵原頭麥熟空滿壟丈夫盡赴
征西徭嗚呼土鐺敲火淚如雨婆餅不焦心自苦
歸去樂
歸去樂蜀道崔嵬天一角青泥百折費躋攀灩澦翻空
波浪惡嗚呼朝避長蛇夕猛虎干戈滿眼歸何所
楊維楨
五禽言(并序)(錄二首)
禽言無出梅都官之作予猶惜其句律佳而無風
勸之意故予製五禽言言若拙而意頗關風勸焉
喚起喚起東方明門前已如市上林有烏殺司晨苦殺
蕭娘睡方美
提胡盧提胡盧沽酒何處沽烏程與若下美酒高無價
小姑典金釵勸郎醉即罷君不見城中官長壺盧提十
日九日醉如泥
盛彧
禽言
泥滑滑江南路雨雨風風怕春暮郎行三月未還家妾
心還似郎心苦泥滑滑妾難行閒階獨步青苔生階前
雨歇櫻桃發白日須明照羅襪只今世路滑如泥郎行
善保千金軀
黃玠
隠興迴文詩
萋萋草帶書窗碧瘦竹輕藤引客看棲鶴伴雲歸岫晩
斷虹拖雨過江寒畦分暗水池亭小石戴閑花野館殘
西崦松林通徑窈共君邀月對琴彈
謝應芳
題村田樂圖用三五七言體
老人村老瓦盆嘗作雞豚社不識州縣門阿翁醉倒阿
婆笑膝上吚啞弄乳孫
鄭氏允端
秋夜三五七言
風乍起月初隂樹頭梧葉響階下草蟲吟何處高樓吹
短笛誰家急杵擣清砧
無名氏
三五七言次李謫仙韻題宋復古秋山對月圖
宋才清迪德明思超雲物外筆落鬼神驚秋山舊跡令
人賞對月風流萬古情
李孝光
送輔賢出山作首尾吟二首
儒官不畏簡書催拄杖休驚石上苔行到水窮雲起處
路從四十九盤來
路從四十九盤來樹底看雲首獨回客裏不知身是客
向人猶愛話簫臺
陳樵
轆轤進退格詩三首
空翠堂
蕉葉茙葵照檻明山光入室雨初晴平分天上無邊色
送盡江南未了青息石長年依砌活茯苓無種入階生
亭西昨日林霏重採藥歸來露滿庭
石樓草廬
一室寬於一畆宫隔林竹樹影重重青春著地十分綠
白日經天兩度紅小草自憐無遠志茯苓終不近孤松
未須西憶金華洞只在周回百里中
蛺蝶圖
禁籞名園信所之深紅膩紫共春暉人疑落葉有生色
我道飛花上故枝掌上豔姬垂褏舞屋頭故吏竊香歸
花中只許秦宫活未必莊生入夢思
曹文晦
五雜組
五雜俎雙玉瓶舟已具潮已平五雜組雙玉筯水自流
天涯一點紅離思千萬重
大訢
曹伯珪築室曰桂齋戲作俳偕體
阿仙騎蟾白銀闕醉折秋華餐玉屑霓裳曲散墮清塵
涼夜素娥悲白髮玉輪碾香空翠寒流光萬里君合歡
大星漸低海色白高齋翠影空團團萬卷芳心期厚地
憔悴秋香忍相棄百年若使富貴羈淮南小山歸不歸
徐琰
楊玉翁山居山字詩
天為詩翁惟愛山箇人生在萬山間朝凭山坐舒青眼
暮對山眠擁翠鬟山館讀書風俗美山田足食子孫閒
龜腸日飲山中醁何必仙山覓九還
張翥
清河水漲荅復中吉監縣水字體
漭泱清河漲湍流滋浸淫滄溟渾灌注濁浪洁浮沈洲
渚津涯闊泥沙沮洳深沿淮澤鴻滿漂蕩渡江潯
王思誠
過夏縣有感作疊字詩
翼翼夏禹邑訏訏郇伯疆雍雍司馬里穆穆楊公鄉嗟
嗟聖賢遠悠悠風化長岌岌瑤臺頂奕奕鳴條岡蕭蕭
祠廟古寂寂城郭荒靡靡我行邁搖搖心憂傷
宋无
鯨背吟用詩尾聯古句體(并序)
僕粗涉詩書薄遊山水偶託迹於胄科未忘情於
筆硯緣木求魚乘桴浮海觀千艘之漕餉勢若龍
驤受半載之奔波名如蝸角碧漢迢遙一似浮槎
於天上銀濤洶湧幾番戰慄於船中今將所歷海
洋山島與夫風物所聞舟航所見各成詩一首詩
尾聯以古句蓋滑稽也非敢稱於格律然而風檣
之下柁樓之上舉酒酌月亦可與梢人黃帽郎同
發一笑云爾
梢水
拔矴張篷豈暫停為貪薄利故輕生幾宵風雨船頭生
不脫蓑衣卧月明
鶯遊山
崖倚波濤頂接空黃鶯遊處樹成叢莫言山上人希住
多少樓臺煙雨中
日出
金烏搖上浪如堆萬象分明海色開遙望扶桑岸頭近
小舟撐出柳陰來
揍沙
萬斛龍驤一葉輕逆風寸步不能行如今閣在沙灘上
野渡無人舟自横
海鷗
羣飛獨宿水中央逐浪隨波羽半傷莫去西湖花裏睡
芰荷翻雨打鴛鴦
沙門島
積沙成島浸蒼空古祀龍妃石崦東亦有遊人記曾到
去年今日此門中
萊州洋
萊州洋内浪頻高矴鐵千尋繫不牢傳與海神休恣意
二三升水作波濤
水程
九日灘頭不可移九灘一日尚嫌遲何須頻問程多少
路上行人口是碑
尋䑸
萬艦同䑸在海心一時相離不知音夜來欲問平安信
明月蘆花何處尋
抛矴
千觔鐵矴繫船頭萬丈灘中得挽留想見夜深抛擲處
驚魚錯認月沈鈎
出火
前船去速後䑸忙暗裏尋䑸認火光何處笙歌歸棹晚
高燒銀燭照紅妝
落篷
潮信篷留風力慳落篷少歇浪中間殷勤為向梢人道
又得浮生半日閒
走風
夜颶顛狂浪捲天深淵多少走風船一宵行盡波濤險
只在蘆花淺水邊
櫓歌
浪静船遲共一䑸櫓聲齊起響連空要將檀板輕輕和
又被風吹别調中
大浪
吞天高浪雪成堆搖蕩驚心眼怕開深謝波神費工力
幾回風雨送將來
探淺
探水行船逐步尋忽逢沙淺更驚心蓬萊近處更難徧
揚子江頭浪最深
討水
海波鹹苦帶流沙島上清泉味最佳莫笑行人不風韻
一瓶春水自煎茶
討柴
海樹年深成大材一時斧伐作薪來山人指點長松說
盡是劉郎去後栽
直沽
直沽風月可消愁標格燕山第一州細問花名何處出
揚州十里小紅樓
自題
乘興風波萬里遊清如王子泛扁舟早知鯨背推敲險
悔不來時只跨牛
鄭采
題復古秋山對月圖用奇字體
天□□兮月朤朤山□□兮水㵘㵘木森森兮竹□□
蟄□□兮魚鱻鱻
御選元詩卷八十
