欽定四庫全書
御選明詩卷四十
七言古詩五
卞同
題江霅川長江圖
長江悠悠急於箭一碧無聲瀉晴練寂寞秋容雨後看
依稀颿影煙中辨白鳥雙飛意自閒茅屋小住長蘆灣
殘霞紅明晚天曙落木慘淡秋風還分明記得經行處
鸚鵡洲前久呼渡多少天南地北情展圖一晌空凝竚
吕不用
題顧雲屋雲山圖
我識東吳顧文學早歲丹青動黃閣揮毫得意傲王侯
霜刮虬髯面如削一自塗窮悲濩落旅食南州夢非昨
蛟龍爲魚氣鬱勃散作春雲滿丘壑乾坤無地著茅茨
寫向雲根亦奇作荒林日色曉蒼涼古木風聲晚蕭索
首陽蕨根秋土深商嶺芝苗今寂寞看圖爲問人何在
晚交注意歸猿鶴
劉綱
鶴林詩
鶴林羽士金門客舊闢丹房鍊瓊液手栽千樹虬髯松
坐對兩山虎頭石白雲晝靜豁巖扉濕翠滿階生紫芝
瑤琴自奏澗湍響銀河直掛瀑泉飛鼎罏存火烹鉛汞
靈藥成苗幾時種皓鶴翎梳雪翳林碧桃花落霞飄洞
琳宫繠闕想蓬萊疉嶂連峯紫翠堆丹光穿壁如紅日
應有仙人騎鶴來
梁蘭
寄劉珪
春日已多夏日臨鈎輈晝啼苦竹深野棠雨餘新水綠
石壁樹杪浮雲陰安知天地有終極不覺歲月還相侵
我思劉郎何可見徒使遲迴勞寸心
陳川
題夏圭溪山清遠圖
我來東南丘壑好曲折雲林護危杪澗沙流水春自香
石楠碎葉秋如掃縳柴野橋松雨涼鳴鐘破寺茶煙杳
山椒茅亭如笠大石脚漁舟似瓢小人家制度太古前
雞犬比鄰往還少酒杯吹香小店門落日漁樵多醉倒
六年不歸長夢見白髮忘情負魚鳥晴窗見畫三摩挲
舊夢微茫今了了不知何處得此圖覺我山居殊草草
安得溪南寫石田便擕妻子從兹老
董遠
城頭烏示良夫
城頭擊柝邊月低啼烏繞樹寒不棲天邊明星白如日
空階落葉風淒淒房帷靜悄夜何永青燈無眠照孤影
蠨蛸在戸人未還關河十月衣裳單
謝常
讀醫士王立方瘦老子傳求歌賦此
瘦老子吳門生雙瞳碧燄骨有稜形臞力弱須杖行草
堂卧病留不得聲名早動金門客走書遠至闔閭城起
躡芒履強匍匐春風放舟東海邊相知喜遇王侯賢聞
言太液間弱水廼云自致非由天當年挾書躋華嶽八
尺青藜手中握窮探極討竟忘疲飢骨秋清宛如鶴有
時醉夢羅浮村冷香細和明月吞綠么啼春呼不醒翛
然化作梅花魂後來尋師江海外扣舷足踏金鰲背神
枝采得賦歸來鐵舟機觸鯨牙碎生平非慕賈浪仙苦
吟寂寞空逃禪前呵不識京尹至騎驢高聳雙吟肩又
不學東家沈郎愁萬斛老大爲官恨羈束帶圍頻減不
勝衣吟腰瘦得無纖肉侯聞此語驚且憐異方豈惜千
金傳試㪺清泉煮石火佇看健步如飛鳶歸來著書脩
藥裹竹房閒把秋雲鎖相逢湖曲看青山恍若杜陵遊
飯顆君才君名何太奇此生不愧賢侯知淨觀著傳三
歎息絶憐我輩空肥痴
潘子安
題畫
岷峩雪消春水急瀟湘雨餘雲樹濕迢迢翠嶼孤鶴迥
湛湛珠宫老蛟泣征帆數點風濤中出没不計天西東
鄉關杳渺在何處矯首遙送雙飛鴻
朱友諒
周玄初禱雨詩
道人鞭龍出潭底黑雲一片山頭起仰看紅日不見光
黑龍頭搖白龍尾有時登壇步七星一呼一吸成雷霆
白波翻空海水立銀河落地天瓢傾去年京師禱雨雨
輒至大田小田總霶霈定知夜半拜封事自可精誠感
天地王公貴人知其賢屈師闡教來琴川今年旱魃又
爲虐禾稼半死民熬煎縣官投詞庶人跽道人受命應
且喜笑書鐵牌役海鬼疾驅一百五十里甘泉龍居萬
丈深神符召集如飛矢今朝雨脚來自南半是吳江西
橋水頂山有龍名太白口噀湖水成甘澤道人驅龍喝
龍出五雷使者閒不得龍兮龍兮一噀日失色金蛇電
掣光千尺再噀山氣黑飄風盤旋步沙礫上天有寶不
愛惜噴下驪珠千萬石兩龍行雨勢未休須臾潦水平
田疇疲農入城報沾足道人一笑山雲收
潘翥
讀雪篷集
人中儀表黃東阿華詞藻辯如懸河秋波千頃撓不濁
但覺四坐春風和早年通籍絲綸閣詔選儒臣拯民瘼
百里柯亭棲鳳鸞一麾古鄆翔鵰鶚交陳百務情非愆
偶蹶霜蹄衆所憐歸來倅領文翁鐸回首傷心叔夜絃
朝夜開卷披光彩一似驪珠照滄海弟子誰爲宋玉招
故人獨有山公在愁來翹首悵東津海水潺潺海上昏
惟有白雲山萬疉百年從此憶清塵
方孝孺
題李白對月圖
明月出高樹上懸青天中下有萬頃之長江揚波泛彩
青若空江風吹人色淒澟此時對月誰能寢十千斗酒
何足論舉杯宜就花前飲花前飲酒無與儔酒酣意氣
輕王侯仰招行雲不可得但見月與河漢俱西流仙人
伐桂樹玉女倚瓊樓顧盼暫相悅棄去終莫留昨日已
浩浩今日復悠悠人生如飛光及時不飲空白頭君不
見月中玉兔搗靈藥不能醫此萬古愁何如醉臥長不
醒天地與我同虚舟混混六合間浩然何所求
題南屏對雪圖
昔年歲暮京國還艤舟夜宿南屏山山風吹雲天欲壓
夜半大雪埋江關清晨倚樓望吳越六合玉花飄未絶
恍疑江水駕山來萬頃銀濤涌城闕山僧好事喜客留
置酒開筵樓上頭玉堂仙人宋夫子紅顔白髮青貂裘
坐談古今如指掌共看雲收月華上寒輝素彩相盪摩
碧海瓊臺迭蕭爽酒酣擊節心目開慷慨弔古思英才
荒祠古栢岳王墓廢湖殘柳蘇公堤一時嘉會難再得
仙人上天塵世窄王子何年繪此圖正貌南屏舊遊迹
吾知王也奇崛人新詩妙墨俱絶倫偶然揮洒豈無意
神授髣髴存天真世間今古同飛電回首人豪都不見
空有蘿山石室書夜夜虹光射霄漢
題王叔明墨竹爲鄭叔度賦
吳下王蒙藝且文吳興趙公之外孫黃塵飄蕩今白髮
典刑遠矣風流存華亭朱芾稱善畫每觀蒙畫必歎詫
謂言妙處逼古人世俗相傳倍增價昔年夜到南屏山
高雲素壁五月寒壁間舉目見修竹煙雨冥漠蛟龍蟠
呼童秉燭久不寐細看醉墨王蒙字固知蒙也好天趣
畫師豈解知其意分枝綴葉人所知要外枝葉求神奇
天機貴足不貴似此事不可傳諸師麟溪鄭君好竒士
愛畫猶能賞其趣嗚呼世間作者非不多鄭君甚少可
奈何
爲玉泉山人題
天池直接扶桑東百川委會來無窮兩崖爲門障海口
大江中流潮汐通豐山横騖東奔放浪嚙沙崖穿玲瓏
翠鳳飛來白銀闕金鰲飛出金蓮宫天台赤城此磅礴
間氣往往生英雄鴻儒碩士世不乏神靈秀異天所鍾
玉泉山人獨嗜古食貧力土耑而工結廬椒江望蓬島
坐看海氣浮青紅含嚼英華𠻳芳潤吐納光景嘘長虹
羣仙窈窕羅几席洪波浩瀚涵心胸蕞爾一鄉不滿意
邈焉四海將奚從日披黃卷對賢聖工並周孔齊羲農
國風雅頌導于正典謨訓誥操厥中權謀勢術競趨利
玄談清議咸歸空濓洛崛起樹名教千載道學開盲聾
仁義行師佐伊吕禮樂出治登䕫龍拯救生民布仁化
此心烱烱今昔同食息夢寐若見之上下議論相磨礱
論交豈止一世士直追三代還淳風屈伸去就隨所遇
仕止進退皆從容某山某水吾釣遊歸來舊隱巢雲松
覽以德用中二友和東坡喜雨之作
席前衿佩多如雨危坐談經亦良苦講堂日晏未朝餐
舌卷唇黑面生土小齋退食聞扣門倒屣起迎咽還吐
知是兩賢送詩至笑却杜康麾陸羽錢也駿馬氣莫當
陳也奔泉勢難禦元祐詩壇不易登俱欲升堂啟其戶
文章繇來關政教道術何曾間今古每憐陋儒不自量
詆訶前人竟奚補浪與唐宋較優劣有如癡兒侮厥母
蘇公風骨真天人駭視四海手摩撫二南洋溢騶虞出
九韶鏗鏘鳳凰舞列仙得道行御風漢相閑居老食乳
神奇變化脫邊幅怒罵嬉戲皆新語眼中不復見此翁
雲月江山澹難主我狂自少喜翰墨辟若惰農服田畝
歎彼么麽星辰出望公光燄日當午二公豪健敢扳附
蓄積穰穰富倉庾大篇屬和意有餘坐覺詩名動城府
當今聖朝任英俊雅頌再作聲教普吾衰才薄子勉㫋
振起斯文繼前武
練子寧
三月望日與饒隱君子宏遊玉笥山
我懷謝康樂獨往遊名山身同雪舟繫心與浮雲閒清
風澹蕩灑六合令我興在雲松間玉山高與南斗齊雲
錦照耀廬山低三十六峯淩虹霓飛湍噴雪臨迴溪長
松挂月青猨啼上有梅仙采藥之幽棲下有蕭雲讀書
之故基洞天石扇杳莫測瑶草謾長三春荑我欲因之
覽八荒手拂青蘿眠石牀迴飈吹散碧天霧清冥倒瀉
澄湖光作爲玉山謠寄之雙峯客興來攜妓秋復春笑
殺東山謝安石
水竹居詩
高人結宇修篁裏軒戶玲瓏映流水庭臯月轉翠陰生
溪上風迴青浪起翠陰青浪映窗扉曲徑臺深客到稀
林下移牀揮麈坐沙頭繫艇釣漁歸柴門無事臨流敞
高卧支頤聽清響千山暮雨石泉通一夜春雷籜龍長
几席清幽俗事疎波光盡日映圖書何年得遂辭塵坱
杖策相從此卜居
程本立
題竹石小畫
玉堂仙人松雪公寫竹正似石室翁雲林道人雖出後
往往落筆生秋風吳人好書仍好畫百年遺墨千金價
比來何處得此圖松雪雲林此其亞娟娟嫩玉纔數莖
煙梢雨葉縱復横洞庭寒骨沈水底鐵索下取蛟龍爭
却憶江南舊池館筆牀棋局何蕭散一行作吏筆便廢
十年不歸夢欲斷松雪子孫今幾人雲林弟子誰逼真
得歸故鄉倘相覓竹枝挂我頭上巾
合州
合州樓前江水合合州樓外青山匝倚樓西望雨溟溟
順水舟來飛兩楫閬中山水天下稀不如合州可忘歸
街頭彷彿吳門市人家瓦屋白板扉買魚沽酒醉今夕
相逢誰是吳門客鷄鳴風雨夢初醒鄰機軋軋村舂急
銅梁縣
銅梁縣庭公事少銅梁縣市官橋小上山下山石作街
街南街北人家好人家好農不好商㛰男嫁女不出鄉
香芹煮羹飯有稻木綿紡絲衣有裳陳郎邀我清樽滿
情多已覺迴鞭懶酒酣欲寫銅梁歌百錢買筆紫羅管
唐之□
題高氏挹翠樓
疏樓壓渚玻璃光玉沙粼粼生象牀回塘雜華結春霧
江女濯錦胭脂香東風夜入蒲芽紫暖綠搖空一千里
倚極晴闌泛灔明并刀剪得銀河水水窮雲闕露微嵐
遠碧斜飛十二簾日晚愁吹簫底月小龍行雨過江南
李龍眠畫雪中捕魚圖
玉龍行空不成雨首觸銀河落秋浦帝遣神工種白榆
皓鶴飛來老鷴舞榜兒踏船依楚竹不釣齊璜餌荆玉
波寒月黑大星稀萬斛驪珠豈勝掬夜闌緘素服麻姑
桑下塵飛海欲枯何如去作蓬萊主五城不夜無寒暑
龔詡
梅花莊詩爲朱明仲賦
先生卜築吳城曲賸種梅花繞吟屋自期歲晚供詩料
豈慕平泉與金谷花開時節天正寒雪花亂灑迷林巒
杖藜引鶴飽幽翫不與梨雲同夢看歸來袖手寒窗坐
石鼎有茶爐有火神交不覺兩忘情誰是梅花誰是我
爲彦中題畫
青山之青如佛頭白雲化作寒泉流世間塵土飛不到
眼中景物俱清幽若人自是好靜者豈非五柳先生儔
每托琴樽寫高興脱屣樂從魚鳥游却笑時人苦不達
漏盡鳴鐘猶未休君不見小虞堂西玉峯下一菴已遂
吾菟裘共論心事肯相過斗酒當爲山妻謀
寓意
天上雙星有常處夫爲牛郎婦爲女東西相望自年年
只隔天津一泓許耕田匪易織亦勞不得從容相慰語
傷心一掬淚如珠洒向人間作秋雨
解縉
題山水
溪山有逸趣蒼厓淩紫煙遠峯落天半中有飛來泉蒼
茫樓觀出林杪丘園四顧居人少夕陽往往見漁樵古
樹隂陰亂啼鳥望中峯高雲錦張如此溪山猶故鄉玄
潭觀裏三峯出白鷺洲邊二水長碧梧翠竹連江岸菊
潭秋嶼花爭亂好景偏宜白日遊年華每被青春換寄
語溪山如有情氤氳佳氣常鍾靈山中美酒置千斛待
我歸來尋舊盟
題竹
江南處處多修竹涼雨瀟瀟響寒玉孤根迸出龍欲馳
怒籜纔舒虎猶伏霽景時開忽往來清陰迴遶天垂綠
我昔金鑾夜直時月下風前時見之天然妙影落文窗
展轉江南勞夢思歸來食實時斫根斷渠流水分清妍
深叢嫩篠山鷄語喚醒騎龍朝日邊故人示我新圖好
淇園渭水空煙草此君真節萬世同縱有冰雪自能保
扇中竹樹
常時十五二十過手弄素月雲間磨廣寒椎碎墮蛟室
龍影歘入扶桑波向道仙人一桂樹秋聲那得萬竿多
洞庭日本通銀河姮娥夜宴邀湘娥曙色雞鳴奈樂何
中秋不見月
吾聞廣寒八萬三千修月斧暗處生明缺處補不知七
寶何以修合成孤光洞徹乾坤萬萬古三秋正中夜當
午佳期不擬姮娥悮酒杯狼籍燭無輝天上人間隔風
雨玉女莫乘鸞仙人休伐樹天柱不可登虹橋在何處
帝閽悠悠叫無路吾欲斬蜍蛙磔冥兔坐令天宇絶纖
塵世上青霄粲如故黃金爲節玉爲輅縹緲鸞車爛無
數水晶簾外河漢横冰壺影裏笙歌度雲旗盡下飛玄
武青鳥銜書報王母但期歲歲奉宸遊來看霓裳羽衣
舞
楊士奇
題費同知松樹障子
當代畫松誰最精王紱卓迪俱馳聲兩生以來鮮繼者
鳳池周璿新得名此圖筆有千鈞力全幅剡藤開潑墨
雙株奮起如雙虯直氣森森勢千尺樛枝屈鐵蟠穹蒼
勁節磊砢鱗甲張長風颯颯動滿座六月清晝高堂涼
吉安别駕好奇古對此宛然巖壑趣茯苓琥珀焉足期
堅操終懷共遲暮别駕别駕臨安彦浙東山東宦遊徧
四明徂徠千歲植所歴山林屢嘗見大材之成由化工
自古匠輸希得逢明堂清廟選梁柱何限空老深山中
楊榮
題馮敏山水圖
鳳池仙客天機精筆端點染真天成想當適意自盤礴
呼吸造化含元英欣然寫此得佳趣雲水微茫帶煙樹
左拏右攫森相樛恍若蛟龍飛不去懸厓峭壁不可攀
岧蕘直入霄漢間幽亭卜築在深處塵氛不到清晝閒
是誰蕭散事游賞短櫂輕舟自來往晚風不動碧波平
㶑灔寒光映蘭槳斯人偉矣真罕儔飄飄儼若神仙流
披圖一覽發清興彷彿萬里江南秋
題吳尚書山水圖
青山嵯峨半空立萬叠芙蓉紫煙濕峯前昨夜春雨深
繞澗飛花水流急隔嶼人煙凡幾家一徑蒼苔石磴斜
溪迴路細長芳草月落林幽歸暮鴉山深洞口行人少
白雲飛墜青山表恍見滄洲樹色微如聞古寺鐘聲杳
茅簷日出雞犬喧十里煙光連遠村依稀乍入篔簹谷
彷彿自是桃花源乃知畫者通玄理點染天機筆鋒裏
尚書愛此欣得之素壁高堂見山水人間美景不易尋
此圖直比雙南金玉堂展卷慕清絶爽氣蕭蕭風滿林
胡儼
驟雨戲作
颮風吹迴雨如織黑雲壓空電飛急青山隔江煙霧深
野水瀰漫新漲入老龍身疲鱗甲稀變形潛蟄枯樹枝
天書夜下霹靂追老龍走出樹輒披劈空拏雲捲江水
隴畝茫茫波浪起天公爲民驅老龍老龍雖苦田家喜
龍兮龍兮爾勞慎勿辭歲豐民足爾乃無事遊天池
錦雞圖
昔聞楚人不識鳳忽見山雞重購之我今畫圖寫生態
羽毛五色光陸離扶桑天雞啼一聲陽烏散彩天下晴
此時山雞亦出谷喔喔飛來耀林麓千巖萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正高向陽吐綬垂花絛吳綾蜀錦織不得
戴勝偷眼驚伯勞切莫臨溪照碧流對鏡逢人舞便休
舞多目眩終顛仆世人空詫韋公賦
孔雀圖
有鳥有鳥名孔雀文彩光華動揮霍修頸昂昂翠羽翹
大尾斑斑金錯落由來麗質産南方丹山碧水多翺翔
芭蕉花開風正軟桄榔葉暗日初長忽聞都護啼一聲
山中百禽皆不鳴松篁引韻笙竽奏顧影徘徊舞翅輕
炎荒暑熱時多雨尾重低垂飛不舉一朝籠養近簾幃
可憐猶妬美人衣永嘉謝環善寫生畫圖貌得邊鸞清
老眼摩挲石苔紫渾似枇杷樹底行
王景
題江南秋晚圖
十年不踏錢塘路江上晴煙渺輕素并刀誰剪秋半簾
夕陽正在西陵樹對之便欲發浩歌西風蕭蕭水增波
胥濤已入亂山去木落臺空幽思多
王達
梁溪
微波皺綠迴輕風溪流直與南湖通人家兩岸幾興廢
鷗影蕭蕭夕照中孤橈欲發臨溪口澹煙寂歴明疎柳
水清月落正愁人鐘鳴況是僧歸後芙蓉隔溪千里多
白雲滿窗生薜蘿櫓聲咿&KR2374;剪寒月去去其如離思何
王璲
爲朱仲昂題薛澹園竹
我家昔住吳山麓遶屋曾栽萬竿竹如今見畫却題詩
憶在山中春雨時暮雲作團飛不起空翠滿衣秋欲洗
何當重掃石牀眠一任露華涼似水
題梅花卷爲顧御史賦
我家家在吳山住路入梅花最深處天空歲晚雪紛飛
繞屋寒香千萬樹花時日日醉花邊酒醒長吟花下眠
聽到翠禽啼欲斷任教明月照青天自從遊宦京華久
夢遶花前與花後故山花發想依然何遜才華已非舊
霜臺御史繡衣人藏得横斜水面真一幅齊紈裁皎雪
筆端渾是玉精神蕭齋凍雨簷花落紙帳夜寒燈影薄
恍然相對似還家春信依稀生綠萼綠萼春生日漸多
故山歸計尚蹉跎玉堂日賜宫壺酒其耐梅花似雪何
何當便赴看花約莫待江天吹曉角詩成却向畫中題
酒熟空思花下酌
題採菱圖
湖南風信起湖北浪花多欲唱採蓮曲翻成採菱歌採
菱歌斷汀洲暮何處却尋歸去路誰搖蘭艇笑相迎燈
火遙生白蘋渡
王偁
寄答黃伯亨
我馬從東來君車正西去有似風吹海上雲天際無心
忽相遇與君相遇即相知瀝膽輸肝無復疑虞卿豈顧
雙白璧平原輕擲二美姬狂歌一斗酒共醉六屏月拂
曙登古臺慷慨與君别君行五嶺南我阻三山道何處
我思君天涯但芳草昨朝鴻雁下江煙銜得君書置我
前開緘拂冰雪千里情洒然念昔與君多意氣相期豈
作桃李妍鬷生立堂下叔向知其賢袁宏發朗詠謝公
遂回船丈夫一語苟有合何必結交窮歲年我有古干
將繡澁久棄捐寧甘困泥滓恥爲兒女憐君有長歌向
余寫我將古調爲君宣月明洞口鳴風泉清商一曲付
哀絃雲山麋鹿可爲侣紛紛薄俗何其偏
宿桃溪方翁家贈别
清溪一帶緣桃花春來水上流胡麻東風尋源泛瑤棹
雲中遠見山人家於兹水木相含景裊裊松杉亂天影
少焉林壑衆籟鳴巾舄飛來片雲冷二三老翁住東陂
薜衣霜雪垂兩眉自言入山歲已久不知人世今何時
傳聞有客驚還喜共薦清泉飯松子煙林霧篠不逢人
碧草苔花應滿地問予何事在塵間那似山中日月閒
澗戶聊同魚鳥醉石牀常伴雲霞眠乍逢靈境真堪悅
區緣未謝還成别别後重來定幾時夢繞溪邊綠蘿月
東湖春意圖爲樵門李姚生題
鴛鴦湖上春風軟柳絲無力桃㾗淺暖煙籠碧水如雲
纖纖細草苔香滿滿樓罨畫大堤傍羅綺晴嬌綠水鄉
冰絃玉柱新調吕半蹙雙蛾倚淡粧鸂鶒雙雙點晴霧
百勞東飛燕西去紫泥誰染天上春雲緘留得相思句
日暮相思枉斷腸綠波千里共悠揚龜甲屏風花夢曉
一抹修蛾鏡中小
王恭
書香山九老圖
唐家名臣白居易暮年脫略青雲器抗節羞趨當路門
拂衣起謝人間事以兹疎散愛香山洛下羣公亦遂閒
玉堂金馬俱殘夢流水孤雲同去還石樓煙樹朧朧見
八節迴灘瀉秋練雲衣落落古松姿鶴髮皤皤凍梨面
人生宦達應如此豈必浮名絓青史楚國三生少見機
竹林七子徒爲爾名遂身閒古所稀洛陽山水又清暉
青山何處無佳賞白首湮沈空布衣
聞笛送人之塞上
横笛對離亭扁舟越江口月下何人最斷腸天涯怨别
吹楊柳楊柳繁音愁復愁梧桐蕭瑟江楓秋長林半夜
葉皆脫積水三江雲不流長夜漫漫聽未了變羽回宫
猶嫋嫋越海天邊鳥不飛閩關月暗猿聲小須臾一曲
更淒清零落梅花滿楚城楚城迢迢接沙磧邊客聞之
淚俱滴黃埃積雪暗長關絶域窮荒草根白此夜愁心
獨對君明朝悵别又離羣單于城上吹羌管知爾相思
不忍聞
送張少府朝覲
閩州少尹家何處夢裏青山溧陽樹訟庭無事獨哦松
走馬金陵看花去青繩御路連青天五陵俠少黃金鞭
紅橋青幔多買醉少尹囊中無酒錢朝回道過鄉山口
春風又發秦淮柳溧水芹邊二校文相逢爲問平安否
感懷
不彈貢禹冠不結蕭朱綬幾處移家任轉蓬半生失路
惟耽酒兔園挾策竟徒然欲逐長沮學種田秋風僅有
相如壁舊物空餘子敬壇異鄉淪落無朋友論交昨日
今何有誤將偃蹇對時人豈謂新知不忠厚萬事蕭然
一布衣白頭夢想故山薇抱琴欲奏猗蘭曲目送雲天
斷雁飛
高棅
題臺江别意餞顧存信歸番禺
置酒臺江上悵然傷解擕番禺天萬里矯首南雲低停
舟對君日將暮目送南雲指歸路鄉夢多隨蜃母樓家
林近入扶桑樹滄浪浩蕩杳難期此别重逢又幾時東
去臺江應到海惟因流水寄相思
賦得吳航渡送趙少府之京
君不見吳航渡河上蕭蕭多古樹樹根積石長青苔應
是昔人繫舟處寂寞寒潮自往還關河北望空雲山天
浮百粤榮光歇海接三吳霸氣寒吳王城闕幾千載舸
艦何年到閩海危檣峻櫓逐飄風今日吳航名尚在江
上年年春草新城頭車馬往來頻野鳥不知驚候吏垂
楊空自送行人
王紱
過華叔端草堂寫晴竹於壁上
我愛君家遠城郭遶簷竹色侵簾幕醉中揮翰寫晴梢
湘雲一剪春陰薄看來頓覺風氣清耳邊恍若聞秋聲
嘯歌到晚不歸去高臥翠陰呼月明
題青山白雲圖
我曾九龍山下住結廬正在雲深處日日看山還看雲
長教剪却當簷樹無端一别猿鶴羣馬蹄南北徒紛紜
塵途底事拂衣晚回首愧負山中雲
題漁樂圖
遙天雨歇明殘霞涼風颯颯吹蒹葭晚來隨處可栖泊
五湖煙水皆吾家得魚且覓津橋酒旋採溪毛雜菱藕
除著沙鷗孰可親隔篷喚取鄰船叟生計年年一葉舟
全家不識别離愁婦能斫鱠兒行盞一笛横吹萬里秋
題畫
結屋千山萬山裏軒窗四面峯巒起捲幔晴招嶺上雲
烹茶夜汲巖前水二三高人同素心杖藜時復來幽林
抱琴相延坐亭上一曲雅調山水音屋頭隙地肯相許
願作比鄰共相處賸採松花釀玉醪更覓黃精斸春雨
端午賜觀騎射擊毬侍醼
葵榴花開蒲艾香都城佳節逢端陽龍舟競渡不足尚
詔令禁籞開毬場毬場新開向東苑一望晴煙綠莎軟
萬馬騫騰鼓吹喧五雲繚繞旌旗展羽林年少青綸巾
秀眉豐臉如神人錦袍窄袖巧結束金鞍寶勒紅纓新
紛紜來往尤迅速馬上時看藏馬腹背挽雕弓金鏃鳴
一剪柔條碎新綠忽聞有詔命分棚毬先到手人誇能
馬蹄四合雲霧集驪珠落地蛟龍爭彩色毬門不盈尺
巧中由來如破的剨然一繫電光飛平地風雲轟霹靂
自矜得雋意氣粗萬夫誇羡聲喧呼摐金伐鼓助喜色
兵言此樂人間無鑾輿臨幸天顔喜醼賜千官醉蒲醑
光禄尊開北斗傍簫韶樂奏南薰裏微臣何幸遭盛明
清光日近多恩縈呈詩敢擬長楊賦萬歲千秋頌太平
過梅花室
我曾泊棹西湖濱千樹萬樹梅花春孤山月照一篷雪
十里湖光如爛銀興豪對客酣清醼達旦賡吟騁雄健
燈前索紙呵手題霜兔鏦鏘冰滿硯年來浪迹隨西東
看花多在驅馳中縱有香醪對明月渾無好興酬春風
只今書劒來京國欲訪梅花杳難得亭館多栽逞艷姿
山林誰重淩寒色春來未幾薄雪餘蹇驢偶過西城隅
疎花寂歷三五樹中有一室幽人居室中幽人廣平後
旅寓看花爲花瘦窗横古影神愈清杯吸寒香骨應透
相逢休言一事無鄰家有酒須賸沽趁取樓頭未吹角
莫教地上魚鱗鋪我因看花狂興發花應笑我生華髮
曲逆長貧豈足論馮唐已老誰能拔憐君與我同襟期
看花酌酒情相宜百年一任世所棄寸心獨許花相知
我家君家隔江浙一水相通吳與越此夕何妨對榻眠
夢魂還醉西湖月
錢仲益
牧牛圖
東臯二月春草生江邊放牛花雨晴牧兒唱歌牛齕草
穩坐牛背隨牛行牛角攢攢耳濕濕斷隴荒坡隨意入
煙蒲風柳不勝情日暮歸來荷蓑笠我本山林牧牛叟
濫著朝衫今白首儗買江南黑牡丹乞取閒身老農畝
青山白雲圖
連山盤盤隔溪水翠滴嵐光淨如洗松梢日出初雨晴
滿地白雲收不起溪窮路轉石徑斜隔溪遙見山人家
柴門深閉人不見暖風吹落朱藤花良工貌得無窮景
坐玩令人發深省何由築室住山閒長臥雲窩弄秋影
題江南春雨圖
羣山鶻突雲糢糊長蘿遠水連平蕪孤村絶浦望不極
幾家茅屋懸魚罛輕舟數點小於葉出没煙浪同飛鳬
江空雨勢來不已水風颯颯吹菰蒲前山禪宫白雲際
明滅時見金浮屠貌將一段丘壑趣寫出萬里煙霞圖
憑軒寂聽無所見仿彿似有青猨呼我昔南遊會稽上
雲門六寺尋僧徒手支枯笻躡短屐窮幽陟險隨樵夫
曉雲漫天失老鶴暮雲擁樹聞飢烏石厓松瀑濺飛雪
水聲活活風胡胡君邪溪深不可渡沿流細路行縈紆
歸來濯足憩小軒胷中塵氣一點無自從江海困奔走
衝寒觸暑趨長塗追思勝賞不可到十年南望空嗟吁
朝朝覽鏡獨惆帳兩髩雪白容顔枯東陽山人特好古
寶此名筆如瓊珠吳箋一幅不滿尺懷山卷海置座隅
鋪牀展軸看未了何異短褐臧天吳王郎妙手信莫及
功與小米論錙銖想當運意揮染際倒瀉水墨翻金壺
祗今此景在何處欲往不得歲已徂還君此畫重太息
嗒焉長吟據槁梧
梁潛
題王晉卿春曉圖
憶昔扁舟經洞庭夜涼落月潮水平舟行數里不知遠
隔林隱隱聞雞聲推篷起視西山麓煙景微茫接溪曲
芳草依稀謝眺村綠樹深沉子真谷須臾旭景開曈曨
千山萬山圖畫中誰家樓閣依晴翠朱門繡幕垂東風
樓外園林春已遍樓中美人夢初斷疎簾半捲落花深
年華却逐鶯聲換别來煙月幾經秋楚天西望空生愁
玉堂此日見圖畫彷彿湖山曾舊遊何時拂衣賦歸去
孤棹還尋舊游路雨過芳洲春水深更擬褰裳採芳杜
袁忠徹
題張秋蟾畫龍
張公畫龍人不識筆法遠自僧繇得挂向高堂神鬼驚
怳忽電光飛霹靂想當渤澥開筆力元氣霖霪浸無極
吐吞霧雨川澤昏摩蕩雲雷太陰黑江翻石轉窈莫測
雪濤捲空銅柱仄洞庭扶桑非爾誰顛倒滄溟爲窟宅
乃知兹圖只數尺坐令萬里起古色何當置我君山湖
上之高峯聽此老翁吹鐵笛
郭武
寄句曲山中隱者
康樂平生愛山水移家直入煙霞裏一窺塵網便深藏
兩以鶴書徵不起頭戴皮冠手扶策蒼蒼滿面風霜色
世人欲見恐難尋樵客相逢多不識賣藥修琴還到城
暫來倏去誰將迎伯陽已信皆糟粕季子何勞問姓名
予亦曾知君隱處風泉翠滴琅玕樹不待長鬚更致書
明朝載酒聽鶯去
晚渡白馬湖
輕風小寒吹浪花新柳茸茸啼乳鴉平湖一望幾千頃
遠水連天飛落霞斜陽忽墮澄波底白鳥猶明山色裏
嚴更何處鼓鼕鼕櫂歌未斷漁燈起
沐昂
和逯先生聞砧韻
秋高萬木脱林塢與子庭前開綠醑忽聞别院動砧聲
西風吹斷蕭蕭雨隔岸人家紅樹稀辭巢燕子故飛飛
酒酣自起爲君舞正愛涼飇吹我衣
曾棨
姚少師所藏八駿圖
周家八馬如飛電夙昔傳聞今始見銳耳雙分秋竹批
拳毛一片桃花旋肉騣叠聳高崔嵬權奇知此真龍媒
霜蹄試踏層冰裂駿毛欲掉長飇迴瑶池宴罷歸來早
絡月羈金照京鎬紫鞚飛時逐落花雕鞍解處眠芳草
由來駿骨徤且馴弄影驕嘶不動塵有時渴飲天津水
五色照見波粼粼圉官騎來難久駐飲向春流最深處
珠銜寶勒不敢疏直恐飛騰化龍去古來善畫韋與韓
此畫豈同凡馬看人間造次不可得苜蓿秋深煙雨寒
題王孟端墨竹送人南歸
十年官舍長安陌欲種篔簹愁地窄軒前有此八九竿
蒼然一片瀟湘色九龍山人思不羣胸襟灑落如此君
筆端颯颯起風雨紙上漠漠生煙雲幾回看竹稱奇絶
爲寫琅玕照冰雪縱橫屈鐵金錯刀滿堂便覺秋蕭騷
周郎愛竹癖於我興至時尋竹邊坐我生疎嬾無所爲
但與江海同襟期喜君愛竹有如此便以此圖持贈之
丹楓白水江南路歸帆直向湖中渡慎莫提擕過葛陂
恐化羣龍上天去
雲錦屏
陽烏曉浴滄溟水九野曈曨曙光起照見匡廬雲錦屏
九叠晴開碧雲裏山中有客才且賢結廬正在雲屏邊
丹崖翠壁逓隱見紅霞碧霧相連延朅來遊宦牽纓冕
雲錦迢嶤望中遠准擬相從南斗傍挂笏閒看未應晚
王直
題夏珪風雪江村圖
江天漫漫雲氣黑江風蕭蕭雪花白荒村古道人跡稀
惆悵津頭遠行客黃蘆低折沙草平遙望不見長安城
蹇驢凌兢縮如蝟鞭驅還欲西南征四山溟濛日應晚
辛苦羸僮未遑飯深林歸鳥棲已定茅屋人家去猶遠
吁嗟乎夏珪之筆淩范㝟滿堂凜凜生晝寒卷簾看罷
重歎息歲晏高歌行路難
書所見
楊柳妖饒湖水滿芙蓉初發莖猶短小娃打槳並船歸
驚起鴛鴦相背飛
秋江獨釣圖
蒹葭淅瀝秋雨霜明月照水天蒼茫扁舟静夜泝空闊
驚起沙邊鷗鷺行釣車不用置在傍此心寧羨鯉與魴
扣舷獨往歌滄浪歌聲激烈增慨慷山中之人遙相望
謝庭循自畫秋景
洞庭八月秋風早楊柳蒹葭漸應老柳下茅堂遠市㕓
寂寞閒門對幽島居人無事不出門林深地僻如荒村
門前道上車馬絶過雨蒼茫空蘚㾗江清水落沙石出
水底渾疑見鮫室鷺鷥鸂鶒皆有情啑喋喧呼亂晴日
我家故業連滄洲贑水文溪遶舍流圖中景物渾相似
見之令我增離憂君今善畫得供御下筆縱橫有神助
何時爲掃寰瀛圖一葉淩波向南去
周忱
病驥圖
吳興父子俱能畫筆端往往追曹霸當時托意知爲誰
惻愴令人傷此馬此馬虺頽未可輕昔陪八駿天衢行
綵雲禁籞春如海曾聽玉輅和鸞鳴一從謝病離天仗
骨聳毛焦氣凋喪恥與駑駘競粟芻自甘偃臥沙丘上
孫陽去後苦難逢寂寞誰加剪拂功羈金絡月復何日
顧影懷恩悲晚風古來千金市駿骨况此精神那可忽
飼秣重歸十二閑猶堪萬里奔騰出
蘄州送别易副使
江頭柳花白如雪江上行人正催别欲把長條贈遠行
蕩颺花飛不堪折今年花飛猶去年此時一去何時還
含情再誦江淹賦如在桃花潭水邊望君重來在旦晚
願君不道蘄州遠君看柳絮若無情猶自隨風去還轉
李昌祺
過吳門次薩天錫韻
七澤三江通甫里楊柳芙蓉照湖水閶門過去是盤門
半掩珠簾畫樓裏蘼蕪生徧鴛鴦沙東風落盡棠梨花
館娃香徑走麋鹿清夜鬼燈明綘紗三高祠下東流續
真娘墓上風吹竹西施去後屧廊傾歲歲春深燒㾗綠
題周參政所藏山水小景
天壤有異境描摹付良工佳山與秀水幻置軒窗中村
村陌陌皆勝處花竹園林饒雅趣過鳥疑飛却不飛行
人欲去何曾去松坡竹塢叠更重雪瀑倒濕青芙蓉岡
巒島洞盡在眼樵牧耕釣俱可容九曲溪流漾清泚荒
渡斜陽見舟尾石上吟翁鎮日留欄前眺客今年倚我
觀風物似杭州樹木雲霞分外幽豈必西湖有奇勝展
圖高興亦悠悠
魏驥
曉步
林居鎮日欣無事緩步階苔淨於洗日色晴涵瀚海紅
煙光淡林秋山紫家家籬落散雞豚處處郊原足禾黍
從和熙皥由帝力願把昇平紀青史
雪景
我昔承恩使西夏周道倭遲過泰華重岡複嶺冬正深
貂帽狐裘策官馬黃沙白草風颼颼萬玉飛舞長城頭
四圍山岳若銀鑄層冰沍盡黃河流黃河船膠不可渡
立馬津頭日驚暮天涯萬里魂欲飛手殭面坼將誰訴
張燈呼得關門開關吏爇火嘘寒灰同行革囊有沽酒
我性不飲空持杯却懷有友西湖上茅堂此日成清賞
梅花窗外吐清香野蓛山肴酌新釀醉來臥隱烏皮几
日斜妻兒呼不起固知仕止有不同故人之樂獨如此
我今乞歸自九重雪時亦對飛瑶空堆瓊積玉感天澤
謳歌擊壤祈年豐敲門忽云故人到不似王猷空返棹
手持山居對雪圖索我長歌寫圖妙細觀取法高房山
逼真眼底疇能攀我呵凍筆題其間蕪辭似覺難同看
劉鉉
桃花雙鵲圖
雙鵲何處聲查查夭桃一樹紅蒸霞美人忽聽心自喜
捲簾遙對啟窗紗恐驚枝上鳥未折枝上花花任啄殘
應不惜早教歸信來天涯
御選明詩卷四十
