欽定四庫全書
御選宋詩卷二十一
五言古詩十二
張栻
采菊亭為建安丞張君賦
陶公千載人高標跨餘子豈無濟時念斂蔭獨知止歸
來卧衡門無愠復何喜九日天氣佳東籬擷芳蕊舉頭
見南山佳處政在此地偏心則遠意得道豈否張侯謝
銀魚築室娛燕几小亭才尋丈景物自新美頗聞雙瞳
清亦復強步履不妨數登臨倚杖看雲起高詠悠然篇
飛鴻送千里
遊南嶽風雪未已決策登山用春風樓韻
人言南山巔煙雲聳樓觀俯瞰了坤倪仰攀接天漢勇
往愧未能長吟湘水畔兹來渺遐思風雲豈中斷行行
重行行敢起自畫歎我聞精神交石裂冰可泮隂沴驅
層霄杲日麗旭旦決策君勿疑此理或通貫
陪舍人兄過陳仲思溪亭深有買山卜鄰之意
舍人兄預以顓壑見名因成古詩贈仲思
築居湘水濱歲月亦已久寧知負郭東勝處入君手回
環煙塢深有此溪十畝朝暾穿林薄荷氣薰戶牖堂堂
我州牧下馬喚賓友主人故喜事一笑具肴䔩汲泉汎
崇蓮洗醆傾穉酒淋漓壁間書自可傳不朽我獨留薄
暮並溪時矯首人言君不偶此豈落人後觀君眉宇間
似亦挾所有隔溪更幽絶古木蔭高阜却立望遥岑四
序列鍾卣買山我計決便欲剪榛莠居然顓一壑豈羡
印如斗未知鄰家翁還肯見容否
送黃子默
元祐不復見太史今諸孫人物尚論世典型故猶存酣
歌拓金戟三年佐雄藩超然車馬中高韻獨孤鶱永懷
白鷗盟修竹滿故園得句見眉睫外慕何足言顧以感
知已䟦馬向修門朝開英俊途王度待討論小試翰林
手乘槎薄崑崙我懶卧衡麓秋風擷蘭蓀交遊歎益落
拭目看騰掀軒冕豈足貴政爾名義尊執手念相聞此
意古所敦
過胡文定公碧泉書堂
入門認溪碧循流識深源念我昔來此及今七寒暄人
事幾更變寒花故猶存堂堂武夷翁道義世所尊永袖
霖雨手琴書賁丘園當時經行地尚想語笑温愛此亭
下水固若玻瓈盆晴看浪花湧静見潛鱗翻朝昏遞日
月俯仰鑑乾坤因之發深感倚檻更忘言
自西園登山
雨後溪重碧木落山增明西風肅羣物感此秋氣清振
衣千崖表俯瞰萬籟生匪云幽遐慕政爾未忘情
路出祝融背仰見上封寺遂登絶頂
我尋西園路徑上上封寺竹輿不留行及此秋容霽磴
危霜葉滑林空山果墜崇蘭供清芬深壑遞幽吹不知
山益高但覺冷侵袂路回屹隂崖突兀聳蒼翠故應祝
融尊羣峰拱而待金碧雖在眼勇往詎容憩絶頂極遐
觀脚力聊一試昔遊冰雪中未盡登臨意兹來天宇肅
舉目淨纖翳遠邇無遁形高低同一視永惟元化功清
濁分萬類運行有機緘浩蕩見根柢此理復何窮臨風
但三喟
中夜祝融觀月
披衣凛中夜起步祝融巔何許冰雪輪皎皎飛上天清
光正在手空明浩無邊羣峰儼環列玉樹生瓊田白雲
起我旁兩腋風翩翩舉杯發浩歌萬籟為寂然寄言平
生友誦我山中篇
晨鐘動雷池望日
浮氣列下陳天淨澄秋容朝暾何處升彷彿認微紅須
臾眩衆采閶闔開九重金鉦忽湧出晃蕩浮雙瞳乾坤
豁呈露羣物光芒中誰知雷池景乃與日觀同徒傾葵
藿心再拜御曉風
臘後一日尋梅東門外馬上遇雪
羸驂出東郭静與幽意期尋梅冷入眼野路信所之寒
萼靳未吐我自愛横枝雪花忽排空成此一叚奇歲晚
故人闊天寒鴻雁稀南國少霜霰北山多蕨薇坐看節
物改莫遣心事違角巾風獵獵日暮獨吟歸
次韻元晦擇之雪中見懷
流水浩無息遊雲去不休我思在何許起步三徑幽男
子四方志胡為守一丘盍簪未可期此意空綢繆平生
子朱子砥柱屹横流探古獨遐觀萬象共雙眸結友得
林子苦心自窮搜看渠清介姿便可披羊裘昔者千里
駕共我風雪遊永言清絶景祇以好語酬居然隔年别
却喜翰墨留詩來尚記憶知子不我尤講習今難忘離
索古所憂但當勉耘耔歲晩儻可收
湖南參議宋與道奉祠歸崇安里中賦此以别
憶昔歲丙寅束書從吾翁驅車服嶺南弭節湟江東湟
江地僻左窮年少過從邂逅傾蓋友一笑蠻烟空秋水
泛孤艇春郊支短笻琴書適有餘酬唱寫不供豈惟吾
曹歡固足愉親容日月遽如許於今再星終中間亦會
面别去復轉蓬歸來洞庭野乃此相迎逢回首歎風樹
欲語悲填胸愛君堅忍姿凛凛霜後松徐公真有常意
味與曩同而我學不進長大加愚憃幸蒙故人惠苦語
相磨礱梅霖漲宿潦行李何悤悤自云洞庭樂遠勝千
戶封將兒更抱孫綵衣映蘐叢搜奇萃圖刻攷古羅彜
鐘知君頗挾此詎信詩能窮同里有佳人抱獨環堵中
未妨閒暇日更共討論功他時有新得為寄冥飛鴻
五月十六日夜城南觀月分韻得月字
梅收清風來宇淨寶鑑揭頻年城南遊未有今夜月呼
舟泛微瀾遊魚亦出沒危榭倒影浮倚檻涼入骨舉酒
屬西山寒光動林樾諸君興未已南阜上突兀極目大
江流高情更超越
題榕溪閣
寒溪澹容與老木枝相樛其誰合二美名此景物幽太
史昔南騖於焉曾少休相當下榻初清與耳目謀品題
得要領亦有翰墨留我來訪遺址密竹鳴鈎輈稍令舊
觀復還與佳客遊樹影散香篆水光汎茶甌市聲不到
耳永日風颼颼所欣簿書隙有此足夷猶平生丘壑願
如痼不可瘳雖知等喧寂終覺静理優更思濯滄浪榕
根浮小舟
止酒
淵明通達士止酒乃成詩終焉未能忘寄意良在兹勇
哉典午君覆觴無再期念彼萬乘貴艱難有深思况乃
一介士而或志可移祓齋揆前訓剛制聖所辭銘心諒
無斁多言亦奚為
静江歸舟中讀書
南風駕小雨羣山淨如沐吾歸及新涼所歴慰心目軋
軋柔櫓鳴卧見山起伏推枕意悠然還取我書讀平生
領解處於焉更三復老矣百念疎但欲斯境熟向來五
嶺遊目力半吏牘小心了官事終覺媿惸獨世路自險
夷人情費追逐翩翩孤飛翼息蔭望林麓
張子真楊政光吳德夫追路湘源賦此以别
驅車出嚴關觸熱歸路長一雨羣物蘇我行亦清涼灕
水自南去湘流正洋洋眷言二三友䟦焉勤送將蕭然
短長亭每語夜未央張子名家駒千里方騰驤楊郎嶺
中彦而能斂鋒鋩延陵舊所熟氣味固難忘向來幕府
遊三秀麗齋房居然出别語分袂楚粤鄉人生會有别
勿悲參與商獨有贈言意臨岐更平章風俗易移人宦
途劇羊腸千鈞有不守決去飛鳥翔要當勉自持詩書
作金湯他年相會處刮目看增光為謝桂父老無澤留
一方惟餘石間字時與洗蒼筤
李仁甫用東坡寄王定國韻賦新羅參見貽亦
復繼作
三韓接蓬萊祥雲護山頂涵濡雨露春吞納日月景美
蔭背幽壑靈根發奇穎艱難航瀚海包裹走湖嶺仙翁
閱世故未肯遽生癭相期汗漫遊歲晩共馳騁願持紫
團珍往扣黃庭境想翁面敷腴玉色帶金井芸芸納歸
根湛此方寸静清規照濁俗不惑類楊秉懸知藥籠中
此物配丹鼎從今談天舌不用更澆茗
廬山有勝處曰卧龍南康朱使君始築茅繪諸
葛武侯像於其中以書屬予賦詩寄題此篇
廬山仙靈宅佳處固非一頗聞卧龍勝幽深諒難匹懸
瀑瀉琮琤石壁兩萃嵂草木被光輝波瀾動回沒今年
朱使君下馬恍若失徘徊領妙趣指點築茅室為愛卧
龍名英姿慨超軼于焉儼繪事長風起蕭瑟髣髴梁父
吟尚想翁抱膝慘澹風雲會飄忽日月疾獨存經世心
千載詎可汨褰裳欲從之雲濤渺寒日
王十朋
&KR0908;畝十首(錄二首)
竹有君子節青青貫四時桃李媚春光千株弄妖姿世
眼悦繁豔疇能賞幽奇君看桃李蹊蹄轂紛爭馳君看
竹林下形影誰相隨七賢久淪沒高躅猶可追吾家植
千竿風月足自怡豈不競時好聊為歲寒期
儒冠誤身世偃蹇二十年豈不懷明主富貴乃在天平
生學忠孝自致無由前青燈照長夜感激徒自憐
送凌知監赴玉環次覺無象韻
晨興趣行裝秋色滿離席悲風苦送聲短晷頻移刻蘭
舟薄暮發去去轉遐僻極目望官所沉沉煙靄積清有
濯纓水白有潄齒石悠然水石間宦情聊自適朝焉遊
其南暮焉戲其北(玉環有南北社)彼微山中鳥亦將識公德公無
賦歸來田園付人役
毛虞卿見過
故人訪吾廬况是清和節高槐綠成隂芳草碧未歇攜
手山間行清興浩然發呼童具雞黍濁酒醅初潑貧居
媿荒涼野䔩草羅列盤實飣梅豆蔬餐薦薇蕨主禮雖
甚微客色未嘗觖醉翁山水意不為壺觴設蟹眼煎新
汲雀舌烹春擷澆君文字腸掉我清談舌人生會面難
歲月易飄忽君姑為我留悤悤莫言别
别周德遠諸友
山城過疎雨客舘生新秋鄉心雜病思浩蕩不可留憶
昨初來時園花弄春柔俯仰節物變木杪風颼颼旅食
百日餘故人情已周論文有深味惜别添牢愁槐花物
色老琴書散交遊暖律回南枝相期汎仙舟
納涼偶成
架松却煩暑梳竹來清風頑然七尺軀寄此微涼中高
枕傲有道深杯醉無功山林有餘樂此興誰我同
和韓詩秋懷十一首(并序)
丁卯季冬赴省試臨安至明年暮春側翅東歸既
至會稽復還太學時方首夏草木敷榮良苖懷新
遊目原隰與物助欣至閏八月告歸復尋故道雲
水已空園林初落悽然感觸不能自已是月十有
七日言息其廬定省之暇親戚鄉里日相過從有
詩酒之樂恝然無復得失之在懷也清夜兀坐短
檠自照誦韓退之秋懷詩十有一章欣若有悟因
追其韻太山北斗我實慕之白雪陽春和以巴詞
云
孟夏遊會稽禾稼方薿薿南風翼新苖生意殊未已重
來覺非久相去百日耳黃雲萬頃空蘋末涼風起林園
亦搖落觸目成疑似人生過隙駒朱顔何足恃胡為向
迷塗奔走不停軌得失無榮辱歸來實堪喜
草木無利名時來自榮悴人生異草木百念起心地困
窮斯感傷利達或驕恣一朝同物化榮辱兩何異有酒
且行樂不必富與貴
直道疾伊優壯懷增靡曼海上豕方牧夜中牛屢飯半
生營一名偃蹇未如願青銅忽自照白髮已堪歎斥鷃
適蓬蒿大鵬搏九萬物情貴得所奚用求自獻富貴似
可喜貧賤亦何怨
秋雨浸成潦秋霜漸為凌老樹喑寒蟬腥盤集痴蠅天
涯有歸客面目吁可憎吟餘自捫腹肝膽空稜稜臨淵
不善漁籬頭挂寒罾數椽茅屋下養此百不能
秋懷蟲共悲秋夜鶴同警輝輝玉繩低耿耿銀漢永静
思鳧舄喬遐慕螭蟠猛途遠慵著鞭井深艱下綆鳥倦
當知還馬失亦云幸窮通委天命塵慮可深屏
客路厭煩暑歸懷愜新景枕冷夢自清夜明窗更冏聊
棲明月枝勝逐西風梗支牀甘自息伏櫪倦思寢惟有
問自心拳拳慕回請
窗几生新涼燈火照初暗省已有昨非探懷無宿憾古
書恣掀翻古意薄窺瞰心將遊寂寞語復攻苦淡實歉
名忌浮才疎得懲濫守志懼不堅入道恐成暫性柳戒
戕賊心猿思繫纜有友頻琢磨無官自校勘澹然學揚
雄不恨儲無甔
賢關藹多士頭角爭軒軒中有倦遊客虛名厭馳奔學
為忠與孝思踐陽城言高秋賦歸去戲舞庭闈前東園
柿栗熟採摘共盤飱兄弟各賦詩集作棣萼編甲乙二
孺子日誦言半干學語三歲時笑味生甜酸欣然動我
懷長夜不成眠歸來有此樂亦可終殘年
吾廬有修竹滳翠凝不乾天風一吹拂終夜鳴琅玕黃
楊亦嘉樹一甕何團團日暮飛禽歸啾然欲求安嗟予
欲何為屢涉吳江瀾一名竟未就舉彈空飛丸對菊賞
嘉樹聊繫予征鞍
商飊起何處古樹生秋聲肅肅夜氣寂悠悠月華明兀
兀念前古孜孜殫寸誠默默守孤陋兢兢防滿盈興至
役詩匠愁來驅酒兵自適布衣願未覺青衫榮長䰅與
赤脚亦足供使令
鮮鮮霜中菊誰云晩不好開日即重陽雖晚亦同蚤對
景便須醉浮生苦難保胡為楚大夫不飲致枯槁何如
醉鄉人雖醉亦有道
同莫教授朱縣丞朱司理遊西園
黎明出城郭偶作西園遊春淺花未都池寒綠初抽湖
山欲縱目煙靄浮不收初來興非淺心賞殊未酬賴有
三君子清談洗牢愁更期春色濃攜酒汎仙舟
薛師約撫幹召飯于圓通寺主僧㵸茗索詩
綠暗梅欲雨風薰麥初秋官舍厭卑濕僧廬訪清幽儒
餐慣蔬飯道話便茶甌鑑湖倘容覓杖屨時來遊
同錢用明用章遊白石巖
謝公好山水得郡古東甌造物惜佳境雅志多不酬松
蘿蔽雁宕煙靄埋龍湫行田徑白石不到僊山頭寥寥
數百年天付黃冠流巍然萬仞崖壁立東南州誰將補
天手化出白玉樓兩龕藏洞府中有羣仙遊上通尺五
天下接三神洲飛泉落巖腰碧澗鳴山陬羣峰真培塿
滄海為渠溝隘視人間世萬象同蜉蝣我家雁山陽﨑
嶇厭經丘翩翩錢公子呼我尋巖幽初驚小雨密忽埽
羣隂浮杖屨窮巑岏一洗塵埃眸山林有真樂富貴何
足求但願乞二山不願萬戶侯(二山白石雁蕩)
胡秘監攜具道山集羣仙賞酴醿和東坡詩真
雅會也某偶以私試鎻宿不與遂次其韻
紅紫紛爭先酴醿分甘晚誰栽羣玉府童童翠張幰德
共芸芬香韻隨官逸遠(舘中酴醿在著廷之後著作郎號逸遠官)奚用然青藜端能
照書苑先生海上歸平步到蓬巘招邀飲醇酎剛腸出
清婉遥思吳宫魂故作楚詞挽勿為花所留興盡要知
返
九日不登高與兄弟鄰里就敝舍飲菊
中秋對月明九日逢黃花節物豈不好而况身在家尊
酒釀鄰里盤飱飣魚鰕何必登高山清歡自無涯
洪景盧以郡釀飲客于野處園賦詩見寄次韻
老境厭吏事歸心遶丘園日月忽有夏炎蒸變春温芝
堂熟新釀誰共論文尊緬懷蓬山舊情好素所敦殷勤
十從事往埽東坡軒深杯滑琉璃不比田家盆醉吟到
高處舞月成清歡我獨坐空齋静對忘憂萱萱多憂未
忘香清思猶昏懷君不成寐兩處一聲猿
伏日四望亭分韻得月字
秋日何處遊危亭蔭清樾十客同我登詩興浩然發四
簷山在眼奚用更拄笏小飲未成醺天邊見新月
廬山紀遊四十韻
我性好山水思向廬山廬五老招我遊有約芝山初兹
行適所願孰曰非天與入眼庾公樓興已先籃輿雲開
聖治峰石扣仙人居(太平興國宫有聖治峯劉仙石)香爐望煙靄淨社觀
芙蕖虎溪聊自笑天池步宜紓(天池最高不及遊)半月圓通留幽亭
樂有餘(寺有至樂亭)趣如六一翁境似山環滁侯溪煮月泉石
耳供巖蔬(峯以生石耳得名)破戒戲魚酒踏園夢羊猪賢關得家
音(二兒時在太學一日得兩書)天恩拜新除抗章復辭免(前辭䕫州今辭入對)行
色仍躊躇遂作南山遊首過荆林虛凌雲入康谷臨流清可
漁欲飲苐一水山深足趦趄湯泉本何來忽從龍口噓鸞溪
尋故家(歸宗寺本王右軍宅)墨沼波猶潴石鏡不可見懸崖照誰梳
尋真到簡寂入觀驚丘墟緬懷黃與陸何處飄霞裾(簡寂觀乃)
(陸修静道場有黃石公巖觀今荒廢)眼明見飛瀑澗壑鳴瓊琚河落句思
李練飛詩陋徐新橋跨虹霓出月明蟾蜍兩州勞五馬
同日傳雙魚(至開先得唐江州李南康書)神光照萬杉飛白留天書遥
瞻星子城青山點舂鉏我行未及西三峽知何如登橋閱
天險奮地轟雷車壯哉五丁力鑿此千尺渠羣峰列耆老
深淵畜璠璵古刹依朱沙穿林駭猿狙(楞伽在朱沙峯下自棲賢寺路穿荆)
(棘而行)萬卷已空閣三竹猶扶疎肩輿足蠒卒傳詩手疲胥
佳境尚無窮雅興良已攄身隨禽往還興逐雲卷舒
重尋訥菴老細論無言予節物變炎涼遲留費居諸
在路何悠悠歸夢頻蘧蘧秋風還雁蕩緘封寄鄉
閭
望黃州
肩輿萬松嶺鼓楫蘆花洲忽見江上山人言是黃州懷
人望雪堂讀記思竹樓二豪不復見大江自東流
題一覽亭
危亭頂鄂渚欲上初不敢肩輿躡峥嶸眼界驚坎窞青
山繚江湖煙雨抹濃淡千帆破滄浪萬室照菡蓞大澤
胸可吞秀色手宜攬形勢控上游天險卦侔坎登臨迫
吹帽秋聲在葭菼銜杯情有欣懷古意多感兩雄孫與
劉壯志鯨鵬噉赤壁走阿瞞功業炳鉛槧黃鶴去何之
靈竹色猶慘樓餘庾公興洲遺正平憾北望舊中原激
烈壯士膽何由登泰山一快天下覽
十日買黃菊二株
十月更十日黃花開滿枝鮮鮮如可餐采采還自疑重
陽不堪摘况後一月期既晚何用好兹言聞退之天然
傲霜性寧問早與遲不以日月斷深杯為花持
解舟
解舟城之南橙橘半青黃時節豈不好胡為辭故鄉親
朋送我行殷勤餽壺觴我欲與之飲舟去留靡遑僮僕
别我歸黯然顔色傷問我何時還田園又成荒我心媿
其言老矣身皇皇五載走三州道路險且長屢請方得
祠暫歸又懷章挈家入南閩兒女不盡將餘生疾病多
滿鏡鬚髯蒼到官即有乞行將返耕桑
東湖小飲
微涼散梅潤濃綠敷桐隂送客出東郊駕言事幽尋
湖光照我眼荷香清我襟平疇入遠望歲有其自今牛
眠種已畢蛤吠苖初深古亭懷二公遥望羅干岑邂逅
得良友欣然契予心喬松喜客來風枝出清音手持
荷葉杯共對蓮花斟東湖異西湖有詩不妨吟
修鷹爪花架
有花藤蔓生封植傍州宅狀類鷙禽爪葉作翻風翮酸
分舍笑香黃帶薝蔔色架倒吾為扶清涼納朝夕
采菊圖
淵明恥折腰慨然詠式微閒居愛重九采菊來白衣南
山忽在眼倦鳥亦知歸至今東籬花清如首陽薇
吳儆
代陳無已述懷
胡馬嘶北風越鳥依南枝人生有氣類千里傾風期君
看漆室女中霄荷楹悲從君不憚遠秋露濕人衣南山
白石爛漫漫何時旦獨立占少微搔首空三歎
獨酌
松竹閒幽徑蓬蒿閟荆扉庭前兩梧桐濃綠涵清輝南
楹開半山晨夕異煙霏樽酒自賓主禽鳥更塤箎飲罷
兩無言還讀淵明詩
早起
積雨霽窮秋柴扃立清曉溪光照煙岫未覺秋容老溪
邊烏桕林他日沒飛鳥濃綠半枯枝殷紅亂衰草搖落
想騷人洞庭風嫋嫋
王阮
九月六日泛舟航邨而舟人不審誤抵道場之
麓越二日登焉因過何山漫賦一首
千巖矗空濛一水還蔥蒨寺從馴虎立山作盤龍轉嗟
予千里來適此十年願初拏蓮葉舟誤逐桃花片重遺
九節笻上盡百結線隂崖滳翠寒竹韻含風戰樹色爭
煙霏泓甃靡旱暵載窺窣堵尖平視蒼狗變樓閣撐山
光城郭瞰波面未覺皮肉酸先苦銀海眩晩尋一溪曲
更得何山便平疇翠浪湧返照金色現回首笑月亭消
息真已薦
方信孺
題龍隱巖
春波飽微綠斗柄涵空明方舟貫巖腹鵝鸛相酬鳴仰
窺穹窿頂宛轉百怪呈僅餘鱗甲碎不見頭角獰下闖
清泠淵演迤萬頃澄但同魚鳥參忽遣蛟龍驚抉苔撫
奇篆倚棹看題名三將標殊勲自與山不傾誰歟贅小
築政恐山靈嗔南澗更幽絶仙佛依峥嶸太虛可為室
豈復資欒楹乳泉助茗椀中有冰雪清何須驂鸞去此
即白玉京鼎來不速客抱琴忽遲迎愛此無絃曲巖溜
同一聲為君洗塵耳喚我詩魂醒秪愁白衣到好句無
由成
林光朝
送别湖北漕李秘監仁甫
文字渺煙雲過眼徒浩浩所有未見書惜哉我已老子
雲客長安陳迹如一埽同叔向來人我生苦不早亦聞
青城山斯翁為有道瞿塘不可上秋夢長顛倒白日來
西崑一見自應好縱談百代前至境非枯槁多為開口
笑明月生懷抱黃鶴有高樓怳如事幽討攬轡逢道州
聽書下下考周南勿留滯掇拾供史藁分手重酸辛璠
璵衆所寶十日不得面何為太草草
送别姚國博知處州分韻得綠字
銅盤白露下松桂淨如沐孌彼菊花團西風吹醽醁長
安多别離此别苦不足人物如使君容易等潘陸一自
海東頭清飊起謠俗館下欲何言聫翩如破竹功名不
徒爾無乃相迫逐雙日訪延英行矣公勿卜括蒼煙雨
前寒光貫巖腹大呌出銀罌邂逅聚百族要攜三月糧
所厭惟一匊幸心忽開張何曾畏笑僇單父勿長吁來
者猶可續道旁有抵璧天下輕結綠一夕洲渚言令我
沉心曲
薛季宣
吳江放船至楓橋灣
短篷負長虹破䉬挂明月風馬坐中生天幕波中出高
城多隱映遠岫攙羅列小小汎吳江始識仙凡别
刈蘭
東畹刈真香静院篸缾水高遠不勝情時逐微風起和
雨剪閒庭誰作騷人語記得舊家山香來無覓處
吕定
懷古
我昔遊海上東望三神山風波幾萬里蒼茫雲靄間魚
龍自掀舞天空日月閒神仙渺無迹徐福去不還空餘
蓬萊閣千載留人寰
迫和蘇子瞻遊峽山寺韻
山迴寶華閣水遶金鎻灣塵慮頓焉息於兹開我顔疎
鐘日夕動老僧林下還天風吹白雲悠悠滿松關歸猿
有餘悲月明嘯空山仙人自何來翺翔八極間手把玉
芙蓉吟笑鏘珮環歌罷忽飛去千峰堆翠鬟
陸九淵
象山
我家應天山山高數百丈上開園池美林壑千萬狀西
山有龍虎煙霞耿相望寒清漾微波暖翠圍層嶂天光
入行舟野色隨支杖吾黨二三子幽賞窮清曠引興谷
雲邊題名巖石上碧桃吹曉笙元鶴驚春帳一笑詠而
歸千載應可尚
疎山道中
邨静蛙聲幽林芳鳥語警山礬紛皓葩隴麥搖青穎離
懷付西江歸心薄東嶺忽忘饑歉憂翻令發深省
送勾熙載赴浙西鹽
平分浙江流東境浮海角其民仰魚鹽久已困征𣙜麥
禾與桑麻耕鋤到磽确往歲比不登場圃幾濯濯荒政
勞廟謀賑廪聞數數饑羸不待飽共感君澤渥仁哉覆
育恩所惡吏齷齪教詔彌諄諄聽受祇藐藐何知國與
民足已肆貪濁流離且未還已復事推剥按察殊未曾
聖主獨先覺重貽宵旰憂顧盼求卓犖君固岷峨英懷
抱富荆璞邇來奏對語朝陽鳴鷟鸑鏘然歴帝聰簡記
諒已確外臺適虛席妙選出親擢此節豈輕授委寄重
山嶽除音九天下衆論靡瑕駁攬轡首越山青萍方在
握送君無雜言當不負所學
陸九韶
玉兔泉
玉兔愛佳水飲之化為石規圓立山趾皎潔凌皓魄應
厭舊經躔盈稀缺多夕一從寄兹蹤表表無晦蝕光彩
雖淪埋體素多不易神物豈終潛早晩照九域
劉爚
送吳定夫西歸
君衰倦對客晤語惟青山修竹引清風時為掩柴關今
晨何人來踏破莓苔班驚顧復自喜不妨伴虛閒
麻源在何許茫茫白雲端淒其一布衣何以禦風寒歸
來有餘仰興盡當知還須好劚空谷賸種青琅玕
王炎
遊硯山
他山石徒多器寶匿幽僻産璞芙蓉坑金聲而玉德岡
巒外鈎聫地勢中斷隔曲塢八九家路入羊豕跡澗水
抱石根石骨多紺碧北山上攙天南山勢蟠伏硯工二
百指日鑿崔嵬腹篝燈礪斧斤深入逾百尺我行冐風
雨周覽不知夕夜宿茅茨下青燈照岑寂酒闌呼匠氏
訪之語纖悉冰蠶吐銀絲鮫人織霧縠巧手琢磨之價
直黃金鎰斷巖半傾欹舊穴久湮塞旁求得他材飲水
不受墨堅滑已支庶麤燥乃臧獲信知天壤間尤物神
所惜罕見固為貴有亦未易識瑉玉混一區語盡三歎
息摩挲蒼蘚崖此言可深刻
陳造
召伯停舟避雨(去年是日之山陽避雨繁梁作菩薩蠻云)
窗度芰荷風舟艤鴛鴦浦落帆憩篙師避此白淙雨長
征取愜快留滯不云苦適喜縣麻勢為盪鑠石暑去年
舟繫柳卧看虹飲渚龍公會事發尚記跳珠語崎嶇不
諧俗似為龍所予一杯酧新涼開缾先酹汝
過樊邨
襄鄂二千里何啻三百灣風色九順逆左往復右還舟
行已三日沿流不作艱即今蒼煙面猶是泊處山信次
有定期曲直了不關聊可供戲事輕橈與回環
祈雨齊雲樓
波涼魚初浮露下蟬罷警胡牀俯前池妙意吾已領主
人絶俗姿此地背塵境霜華耿玉宇璇漢轉金餅桂娥
不無情與客閒弄影紅妝擁干蓋環坐殊秀整盤珍供
剥芡水厄停煮茗清談略徑庭快若客酲醒不辭僕頻
更頗覺夜彌永明朝雨一尺重約追霽景但恐閒塵尾
鼓吹閙蛙黽適聽步虛聲縹緲碧雲頂
三月初晩晴寄高縉之
曲欄倚青冥萬井入指顧湖光漾明霞照我凭欄處森
木倦鳥歸遥空征鴻度定知待月人破竹有奇句
遊慈溪龍虎軒
坐曹可勝勞出郭復行役半年定海令三度慈溪客慈
溪足勝處山秀江繚碧終然縈夢寐遑此事遊歴高軒
閟龍虎表表市闤側得興不暇慵徙倚且數刻洞戶初
推敲階除旋登陟向來攫怒勢枯幹抱頑石乃知名實
間未易膠今昔尚喜詩翁碑不受蒼蘚蝕可但神所護
人未忘翁德非使老眼明斯遊竟無得
别俞君任通判
房陵望毗陵計舍六十餘今我從遠役羡君方逸居逸
勞不足道會合嗟愈疎向來江南北二年能幾書殘山
賸水地詩題當不虛得句茹不吐思君定愁予遡江日
千里豈無紅尾魚交情儻未忘與問今何如
長蘆寺
昔年望長蘆去江逾百步垣宇呀已缺浮圖欹欲仆僧
徒噬肯留日有沈溺懼重來舒望眼佛刹非故處安衆
得亢爽定遷酧夙素似聞缾錫侣復作醯蚋聚居人禱
蠶麥行客乞泉布營者肆夸侈施者不顧慮百堵煥金
碧奚翅復其故往往豪儶人四壁有未具彼徒創寺意
取鎮湍濤怒向來梵唄所倏為蛟螭據在已不自保誘
俗說依怙波流置不省此理吾未喻
泊龍灣
小灣隱沙觜沙外仍奔湍是間以龍名信乃龍所蟠浮
煙澹寒鑑斷岸圍清瀾孰知面埶要中有水府寬我來
艤倦楫天水夜茫漫狂飊吼薄暮驚浪摧舊灘鯨鱣蕩
厥居渡鳥垂羽翰熟睡不知曉夢次聞平安龍公自兼
愛况此行路難何以答神休幽佩紉蘅蘭
繁昌早發
客行固僅身留滯如捩翼及兹祖禮竟蓐食理帆席風
停浪未蟄天曙月正白版磯滙湍殺荻港煙樹碧杖策
丁家洲徙倚容少息無酒問山店憶鱸聽邨笛鳥烏啼
松竹雁鴇下沙磧回柁投曲澳又寄糝潭夕情疎或易
合不作淮楚隔纍然槁項翁軟語慰行役
隱静道中
晴日暝復出煙雲尚飛浮東風解人意松間作颼飀罷
馬不用鞭正愜道途修涼氣灌毛骨百疾灑然瘳縈紆
草根泉激激冰玉潄籬頭薔薇花娜娜新婦頭空林人
語寂野鳥時啁啾名山無窘步春色况未休盤薄翠微
寺判作三日留曾非躭禪寂聊此樂深幽文移暫見貰
清境與心謀晞髮五峯影濯足雙澗流
報恩方文小憩
石鼎無幾然團蒲有餘藉山嵐變寒涼更挾清露下月
榦澹疎櫺風枝語長夜為君賦招隱自剔篝燈灺
遊乾明分韻得山字
竹風清如水浣我塵埃顔老禪貧無錐小破蔬筍慳短
轅下鴟夷共此半日閒住筆訊鶯燕把盞屬江山老夫
病止飲苦語澀莫刪揆予郊島寒著君季孟間江柳未
遽折園花且同攀後夜短亭夢漫寄東風還
儀真諸公餞别
旅懷我岑寂詩語君雋永新篇蜚墮前坐閱仙府景曉
林媚紅酣春池涵渌静叱吸風起籟模寫燈取影東園
固成言此境亦深靚應世足變遷為謀難要領酒車且
新圖客棹非舊整明朝鷗鷺前鴨綠𦕈千頃飛觴擊鉢
地獨夜起重省還應篷背雨閒滳魂夢冷
寄嚴文炳(以寄聲來問安足音到空谷爲韻)
故人千里遠論心未遐棄不謂江淮隔尺書雁能寄春
風生展掩滿慰别後意陳義凛冰霜不獨相思字
隻影秋鴻驚獨夜秋葉零離索&KR1554;五霜搔首聽此聲豈
無金石友相避參辰星安得木作腸與世無復情
子雲草元宅門徑積莓苔昨夢憑詩說新雨無客來衮
衮手可炙自詫甘寒灰蜀莊寂寞者念我首獨回
烏墅兩馮君風霆藹休問自昔從之遊詩力借餘潤夫
君凛一敵鴻筆上羣俊舊壇今尋盟得句毋我靳(兩馮君謂)
(真州父子)
嚴子老於菟彪炳踞賢關可憐五車學僅博九品官客
程望至喜江闊山叢攢緬懷造物心念子渠能安
善忘常憎醫獨者自尊足嚴子骯髒面如我不諧俗世
情趣操間憎愛岐珉玉饒舌誇我賢祇取白眼辱
聫鑣行樂地俛仰成古今可但捧觴人貫珠無復音繾
綣棋酒伴電泡半銷沈何時兩衰翁話舊同清斟
趙侯當賜環倔強恥媚竈張侯鳴琴手戍期幾時到何
郎偕賢書論價未足道多煩問何如好語君一報
石湖良樂眼收士冀北空嗟我孤所期經世老無庸一
莊賴芥菴報厚艾亦豐賓實得美諡表表無終窮
嚴子從我時修竦峙雙鵠章綬裹瘦軀此相胡宜肉當
嗣溧陽尉苦語叩哀玉寧當蘇門翁清嘯答幽谷
姜特立
直舍作小砌
直廬迫高墉隙土止尋丈圬人累殘甓園叟舁新壤方
成一簣積已覺寸心爽餘芳分禁掖疎翠眇林莽雖無
崐閬趣便有濠濮想繞吟消永日静對延孤賞聊成兒
女劇終契山林往為語平泉公經營無太廣
風露亭
萬物冒春暉紅紫競芳節唯此玉井蓮迥與衆品别雅
受冷風吹復愛露華潔亭亭立波上晩意頗愁絶疑是
姑射仙半夜集瑶闕清虛不染塵瀟灑更宜月我慚窮
陋質對此冰與雪安得謫仙人超遥俯清澈把酒一高
吟玉色相映發
再賦醒心亭
小橋枕滄灣一水繞清激横來莫知源委去無尋跡戲
魚時渡淺好鳥忽鳴寂堂㘭隱空谾竹樹閟寒碧朝飛
隘朱拱倒影汎瑶席仰窺一徑上始覺藏深僻尚憶客
中行盤嶠倦登陟峰迴路忽下溪館曾休息高低相掩
映景趣無終極朅來坐忘疲欲去或窮夕安得青霞人
共此白雲適
寄方叔
落葉滿滄灣墜露濕疎柳幽人曉無事杖策經林阜忽
焉若有省懷此山中友便欲借風翰翩翩插雙肘
翫月
天風忽披拂覺來襟袂清雲片玉鱗薄月華金暈生曾
于滄海看浩蕩此時情髣髴見三山洶湧波濤驚
晨起
東旭曉曈曨照我牆角紅衰意忽開豁衰顔亦丰茸便
欲理晨策去遶菊花叢惜無會心友一尊清興同
暑退喜秋
頽齡厭濁暑瘦骨便清秋蓐收方回鑣灝氣横九州老
鶴生精神孤松鬱颼飀如飲寒露漿貯以青瑶甌既蠲
膏肓疾復洗熱惱憂斟酌楚人賦併作商聲謳
賦括蒼郡齋
括蒼雲水窟刺史神仙宅窈窕九折通髣髴三山隔千
峰鬱崔嵬一派繞清激境淨不可唾崖傾誰敢迫崇桃
眩春紅積李縞夜月樵唱遞往來漁舠時出沒閒招鸞
鳳侣間訪煙霞客簪玉肌花貌有水光山色使君翫世
士愛奇忘寢食不憂槖無金自喜足有力欲具航海舟
從公登山屐早晩歸去來飄然謝朝幘
陳傅良
遊白石巖
地向東南傾石際滄海立蛟鼉限波濤雞犬得城邑居
然通國望跂莫他山及道人獨有之置屋三四級幾看
星月爛郤得風雨急于今二百年我共冥鴻集晤語夕
陽低對酒秋旻濕
借書一首别薛子長
曲阿著柴扉陋甚誰盤桓美人此何求巨竹數十竿日
閱書百篇尚覺目力寬欲從借我書我書何足觀辛勤
抱遺經及此髩髮班一語未領會累日不自安雖更聖
人手亦恐衆說漫况復秦漢下曾莫修與刪致之獲麟
前存者今若干我無所取裁望洋久空歎讀書固匪易
窮理良獨難昨來荷堤上嘗試及孟韓此語如涓埃此
道如丘山
送郭希吕
我門閉重重我徑阻且深梅花獨相依聊以慰我心美
人從何來崎嶇自幽尋亦于琢冰中而和南風琴菜甲
尚可美新篘足同斟不知歲已華歸興生霜砧欲别復
少住棲鳥歸月林客去鳥翾飛落花滿牆隂
送趙叔静教授閩中
讀書須讀經學文須學古青衫故不換白髮早可數我
亦窶人子風雨蔽蓬戶胡為數相過夜話恒過午
春晩書懷奉簡陳益之
百舌喜太甚杜鵑恨何深睍睆斯黃鸝律中宫之音物
情自不齊天運初無心道人猶領會杖藜立芳隂
送劉茂實宰奉新
遠别欲無寐細論惟有酒今當作劇縣君意亦樂不江
湖吏道僻歲月民勞久救之敝精神自愛終䄂手要中
名甚美用意物所咎君觀蘭桂林餘茂及樵槱移根託
客土顔色非故有贈言幾滿車一字堪皓首於焉但裁
擇對越二三友諸賢在當路公論在衆口
再知喜雪
冬夜苦難曉短景復易夕安得戶牖光不待東方白恍
如遊化城瓊臺若千尺英華發林藪餘彩散阡陌平鋪
浩無垠巽入微有隙忍寒貪縱觀未願朝曦赫柳綿著
歌茵梅片墮粉額皭然羣汙中有意欲比迹自識玉皇
家癯仙陋山澤新來學為農遭歲屢無麥穉子色恒饑
老婢脚盡赤一飯今有待喜更問瓜場歸來看牀頭缾
粟幸餘積且以炊春醪號召已散客
寄題陳同甫抱膝亭
稻粱不難謀軒冕亦易得胡為抱膝翁惻惻復惻惻秋
風墮碧梧鳳鳥去無迹愁吟草際蛩兒女淚盈憶忽然
一長嘯孤響起空寂令人識雅頌一唱三歎息室廬在
路傍耕鑿在民籍行人聽笑語稚子共眠食讀書果何
罪䰅髮又半白此意太勞勞此身常抑抑抱膝且不可
出門更何適但勿問門外蓬蒿若千尺
水仙花
江梅丈人行歲寒固天姿蠟梅微著色標致亦背時胡
然此柔嘉枝本僅自持迺以平地尺氣與松篁夷粹然
金玉相承以翠羽儀獨立萬槁中冰膠雪垂垂水仙誰
強名相宜未相知刻畫近脂粉而况山谷詩吾聞抱太
和未易形似窺當其自英華造物且霽威平生恨剛褊
未老齒髮衰掇花置膽缾吾今得吾師
姜䕫
虞美人
夜闌浩歌起玉帳生悲風江東可千里棄妾蓬蒿中化
石那解語作草猶可舞陌上望騅來翻愁不相顧
夏日寄朴翁時在靈隱
風吹松樹枝懷我松間友雲從此山來令我屢回首山
雲夜夜起山雨侵人衣遥知竹窗裏自吟新雨詩
春日書懷
垂楊大别寺春草郎官湖家巷有石友合并不待呼瘦
藤倚花樹花片藉玉壺老鄭絶妙筆辛陽句敷腴平生
子姚子貌古心甚儒時邀野僧語閒與琴工俱酒闌興
未了左轉南城隅大江圍楚碧煙水入元虛流落不自
恨惟嗟故人疎一月三見夢夢中相與娛日日潮風起
悵望武陵魚
昔遊詩(并序首錄四)
䕫早歲孤貧奔走川陸數年以來始獲寧處秋日
無謂追憶舊遊可喜可愕者吟為五字詩時時展
閱自省平生不足為詩也
洞庭八百里玉盤盛水銀長虹忽照影大哉五色輪我
舟渡其中晃晃驚我神朝發黃陵祠暮至玉沙曲借問
此何處滄灣三十六青蘆望不盡明月耿如燭灣灣無
人家只就蘆邊宿
昔遊衡山下看水入朱陵半空埽積雪萬萬玉花凝或
如生絹挂或如薄霧横紛紛虎豹吼往往蛟龍驚人語
不相聞濺雹漂風纓有魚緣峭壁上下終不停此中有
神物雷雨周八紘
昔遊衡山上未晩入幽谷欲識所坐輿横板挂兩竹狀
如秋千垂高下不傾覆登山九千丈中道多佛屋一峯
高一峯峰峰秀林木仰看同來客木未見儒服高堂石
當路尋常雲所宿下方雷雨時此上自晴旭紫蓋何突
兀萬里在一目餘峰六七十僅如翠蓋矗北有嬾瓚巖
大石庇樵牧下窺半厓花杯盂琢紅玉飛雲身畔過攬
之不盈掬祝融最高絶紫蓋不足錄俯視同仰觀蒼蒼
萬形伏惟餘岣嶁峰南睇半空綠彷彿認瀟湘向嶽流
屈曲高處驚我魂翻思宅平陸其東有雷穴靈異謹勿
觸雲來綿世界雲去一峯獨絶峰横石渠仙人有遺躅
山多金光草夜半如列燭靈藥不可尋吁嗟歸太速
既離湖口縣未至星落灣舟中三兩程程程見廬山廬
山遮半天五老雲為冠朝看金疊疊暮看紫巉巉瀑布
在山半彷彿認一班廬山忽不見雲雨滿人間
御選宋詩卷二十一
