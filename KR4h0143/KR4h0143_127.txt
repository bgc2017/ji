欽定四庫全書
御選宋詩卷四十四
五言律詩十
梁相
春日田園雜興
麥疇連草色蔬徑帶蕪痕布榖呌殘雨杏花開半邨吾
生老農圃世事付兒孫但遇芳菲景高歌酌滿尊
周暕
送僧歸蜀
詩禪寄杖錫不問道途難到水浮杯渡逢山卸笠看悟
空諸念寂傳佛一燈殘蜀國又歸去令人憶道安
寄悦上人
一錫千峯遠聞師住少林雲生坐處石佛見定時心清
福人間少紅塵山外深何當重問訊來借竹堂吟
楊本然
春日田園雜興
露畦煙陌裏名利等秋毫引犢隨牛放祈蠶望蠒繰和
根挑薺菜帶葉摘櫻桃讀罷歸來賦臨風欲和陶
陳君用
春日田園雜興
世事不挂眼寄情農圃中鉏犁衝曉雨杖履立東風芽
榖驗仁脈澆花趲化工獨餘真意味濁酒自燒菘
王鎡
别虞君集
瓦瓶擔酒去送客石橋東潮打沙汀上&KR0657;迴島嶼中桃
花三月雨楊柳五更風明日思君處渡頭煙水空
送默然上人歸天台
孤雲不定心持鉢度寒林野飯青蒲潔客程黃葉深海
風潮水發山雨曉煙沈歸到石橋上應看瀑布吟
買舟
赤欄橋上路幾度卜歸期流水無迴日行人有老時潮
來江勢逆月出海門遲風順輕舟駛蒲帆盡夜吹
早行
客程因太早却費一更眠落月已歸海殘星猶在天櫓
聲荷葉浦螢火荳花田隔岸誰家起青燈遠樹邊
别黃吟隠
飲乾分别酒話久未移舟潮水催行客海山生遠愁蟬
聲秋浦樹雁影夕陽樓今夜相思夢蘆花第幾洲
訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棋
晩春即事
雲氣不分明天隂忽又晴喜涼溪鵲浴知雨樹蛙鳴仙
藥黃精飯齋蔬白椹羹惜春吟未就閒踏落花行
感秋寄白雲趙寺丞
囊裏不藏金相隨只破琴每因看月夜長動故人心敗
草關河路秋風楚越砧愁來不成寐壞壁更蛩吟
谿邨
水路隨山轉谿清踏軟沙斜陽曬魚網疎竹露人家行
蟹上枯岸饑禽衝落花老翁分石坐閒話到桑麻
寄友
髮影明寒鏡蕭蕭亦自憐故人難會面行客又經年晴
雪添崖瀑春雲雜曉煙相思有書札寫盡夜燈前
羅公升
旅坐
負却征塵債飄零迄未休孤篷江貯夢深巷雨添愁山
色分濃淡禽聲互去留班超亦良苦萬里覓封侯
秋懷
舊日方山子淒涼寄一簞蟲聲來倦枕秋思入凭欄已
是肱三折那堪指一彈中宵更風雨誰念客氊寒
辟地
四海風濤日誰歟柱急流山東雄劇孟薊北化田疇氣
静天閽晚星沉戍角秋如君關氣數寧不重婺憂
得聞家信
乍喜平安報俄增放逐愁親闈萬里老客境四時秋意
往形空在詩成影自酧東風嚴瀨下不是欠扁舟
趙善璙
避地山中和湯推夜寒韻
山藏皇恐色溪訴不平聲落葉啼猿怨危枝宿鳥驚林
疎風四面霜冷月三更酒醒愁無寐燒松炙到明
餞陳匝峯之廉泉
桃源渺何處夢短到家難不辨一㐀費猶為九品官鶴
嫌新俸薄鷗訝舊盟寒附翼攀鱗事書生不敢干
俞琰
焦山寺夜坐偶作
夜宿焦山寺月明聞棹歌蜀江到吳盡海舶過淮多風
浪翻龍窟霜林露鳥窠詩成忽有酒不飲欲如何
陳普
凭闌
高豁乾坤眼山青緣雨收夕陽流水遶荒草白雲浮柳
蔭小溪側樵歌古渡頭凭虚發清嘯安得仲宣樓
黃希旦
采藥
采藥山中去攀躋不覺賒深源無俗迹滿地是靈芽巖
迥隂留雪溪澄淨見沙可憐名利客應笑此生涯
水心亭
為愛方池淨危亭此構新寒光搖玉鑑晴色戲金鱗月
上驪宫曉蓮開水府春主人能息慮四座絶紅塵
秋夕登樓
高閣倚斜陽登臨倍覺涼殘蟬空自怨歸燕為誰忙蔽
日雲頭猛沿山雨脚長竹邨谿上景髣髴似瀟湘
晚眺
晚涼思遠眺策杖出松林車馬自來往路岐横古今商
飈未落葉永巷已鳴砧自笑眠雲客因時感激深
秋半
晚吹生叢竹淒涼已半秋年華驚倏忽人事覺淹留林
噪殘蟬急山光暮雨收登臨將眺望煙霧閉層樓
葛長庚
秋夜
有客眠孤館更闌擁紙衾清風千里夢明月一聲砧素
壁秋燈暗紅爐夜火深寒猿啼嶺外惹起故鄉心
白雲菴
宿霧戀喬木落花粘瘦枝鳥聲人静處山色雨来時霽
月成相約涼風解見知僧房安一枕海氣濯冰肌
海豐道中
海近疑無地山長儘有天蛇岡嵐霧濕魚市水風羶苔
色陪巖草榕隂冒浦蓮由来金翠盛遮莫酌貪泉
述懷
弔影自憐孤消愁得酒壺客悰迷曉夜夢事付江湖雨
壁琴絃潤風窗硯水枯晚蟬知此意為我噪高梧
閩清醉中
東風正月二吹我上梅溪白雪方纔散黃鶯未見啼半
隄涵雨意一蝶訪桃蹊醉卧黃三店夜深聞竹雞
順昌即事
筆下千機錦胸中一滴金乾坤春甕闊風月夜樓深世
絶夫君操人誰梁父吟只尋雲外路誰復聽寒砧
即事寄紫元
老雨餞秋菊孤煙醖暮嵐雁驚十月北梅早一枝南往
事風吹帽良宵月挂簪時哉亦難得我已到無參
五更解酲梅竹之間徘體
宿鳥能傳語殘風且點心山情憐淡坐月色笑孤斟驚
我梅花睡聞他竹葉吟清歸無所得得句貴如金
博羅縣驛
虎嘯月生海猿啼風撼山夢回三鼓盡身自九天還雲
氣浮窗外泉聲入枕間問心宜富貴為復要清閒
景泰晚眺
海岸孤絶處晴沙露遠汀潮花人髩白山色佛頭青夕
照雌黃筆秋煙水墨屏天空杉月冷鶴夢幾回醒
張道士鹿堂
清夢繞羅浮羽士延我遊新茶尋爵舌獨芋煮鴟頭春
鶴飲藥院夜猿啼石樓丹爐猶暖在聊為稚川留
有懷
紫綺輕裘穏青綾廣被長明珠懷夜月孤劒匣秋霜氣
魄今諸葛襟期舊子房西風一長嘯草木正淒涼
十月十四夜
十月十四夜寒燈焰寸長披衣臨曲水把筆向清霜月
透詩情冷風吹醉面涼故人知得否空斷早梅腸
八月三日即事
煙冷渾沾水溪清可數魚鴉翻千點墨雁草數行書今
日征帆下前年上國初詩盟寒復講無酒興何如
小桃源
好事開三徑栽花滿一園前頭平俯水裏面曲通邨自
有鳩夫婦仍多竹子孫醉歸迷去路題作小桃源
希晝
懷廣南轉運陳學士
極望隨南斗迢迢思欲迷春生桂嶺外人在海門西殘
日依山盡長天向水低遥知仙館夢夜夜怯猿啼
書惠崇師房
詩名在四方獨此寄閒房故域寒濤闊春城夜夢長禽
聲沉遠木花影動回廊幾為分題客殷勤埽石牀
寄懷古
見說雕隂僻人煙半雜羌秋深邊日短風勁曉笳長樹
勢分孤壘河流出遠荒遥知林下客吟苦夜禪忘
送嗣端東歸
遠念生泉石人中事欲銷卷衣城木落尋寺海山遥帆
影迷寒雁經聲隠暮潮後期俱未定况我髩先彫
送可倫赴廣南轉運凌使君見招
别語畏殘漏心懸瘴海邊回期無定日去路極遥天苦
霧沉山郭寒沙漲隰田幾宵尋使府清話廢閒眠
保暹
秋徑
杉竹青隂合閒行意有憑涼生初過雨静極忽歸僧蟲
迹穿幽穴苔痕接斷稜翻思深隠處峯頂下層層
寄徐任
故鄉書久斷寒夜起歸心遠路秦關外啼猨劒閣深貧
游年暗改醉卧月空沈幾夕疎林下相思費静吟
早秋閒寄宇昭
窗虚枕簟明微覺早涼生深院無人語長松滴雨聲詩
來禪外得愁入静中平遠念西林下相思合慰情
文兆
宿西山精舍
西山乘興宿静稱寂寥心一境杉松老三更雨雪深草
堂僧語息雲閣磬聲沉未遂長棲此雙峯曉待尋
送簡長師之洛
動静非常態超然西去心水期經洛聽雲約到嵩吟齋
訪煙邨遠禪依竹寺深祇應風雅道相府是知音
行肇
郊居
静室簾孤捲幽光墜露多徑寒杉影轉窗晚雪聲過茗
味沙泉合爐香竹靄和遥懷風雨夕舊寺隔滄波
送文光上人西遊
高木墜殘霖關河入遠心嵩遊忘楚夢華近識秦音塔
古懸圖認碑荒背燒尋幾思興替事獨上灞陵吟
酬贈夢真上人
禪舍因吟往晴來坐徹宵春通三徑晚家别九江遥巢
重禽初宿窗明葉旋飄往期應未定謝守有詩招
簡長
晚次江陵
前秋登閣晚吟次見晴雲中嶽聳當縣三年静若君朱
衣借客典清俸買書分别後逢搖落相思隔晉汾
與行肇師宿山棲賢寺
冰瀑寒侵室圍爐静話長詩心全大雅祖意會諸方磬
斷危杉月燈殘古塔霜無眠向遥夕又約去衡陽
惠崇
同寇萊公探得池鷺分明字韻
雨歇芳塘溢遲回不復驚暴翎沙日暖引步島風清照
水千尋迥棲烟一點明主人池上鳳見爾憶蓬瀛
訪楊雲卿淮上别墅
地近得頻到相攜向野亭河分岡勢斷春入燒痕青望
久人收釣吟餘鶴振翎不愁歸路晚明月上前汀
贈文兆
偶依京寺住誰復得相尋獨鶴窺朝講鄰僧聽夜琴注
缾沙井遠鳴磬雪房深久與松蘿别空懸王屋心
宇昭
曉發山居
蓐食小人家寒燈碎落花雞鳴窗半曉路暗月西斜世
故欺懷抱風霜老歲華劇憐詩思苦悽惻向長沙
贈魏野
别業惟栽竹多閒亦好奇試泉尋寺遠買鶴到家遲藥
就全遺母詩高祇教兒未能終住此共有海山期
寄保暹師
吟會失秋期荒山寄病時客髭生白早叢木落青遲渴
狖窺莎井隂蟲占菊籬歸心何以見霜月下天涯
幽居即事
埽苔人迹外漸老喜深藏路僻閒行遠春晴書睡長餘
花留暮蝶幽草戀殘陽盡日空林下孤禪念石霜
夕陽
向夕江天迥微微接水平帶帆歸極浦隨客上荒城雲
外僧看落山西鳥過明何人對幽景苒苒敗莎并
寄題武當郡守吏隠亭
郡亭傳吏隠閒自使君心卷幔知来客懸燈見宿禽茶
烟逢石斷棋響入花深會逐南帆便乘秋寄此吟
懷古
原上秋草
秋来深徑裏老病眼慵開戶外行人絶林間朔吹回亂
蛬鳴古塹殘石照荒臺惟有他山約相親入望来
寺居寄簡長
雪苑東山寺山深少往還紅塵無夢想白日自安閒杖
履苔痕上香燈樹影間何須更飛錫歸隠沃洲山
遵式
酬伉上人
鳥卧清閒極誰能更似君山光晴後見瀑響夜深聞拾
句書幽石收茶踏亂雲江頭待無事終學棄人羣
贈智輪弟
溪竹擁書簾溪雲冷不厭千巖惟虎伴一講許猿兼煮
茗敲冰柱看經就雪簷有時開静戶寒日下風尖
秘演
山中
結茅臨水石淡寂益閒吟久雨寒蟬少空山落葉深危
樓乘月上遠寺聽鐘尋昨得江山信期来此息心
贊寧
居天柱山
四野豁家庭柴門夜不扃水邊成半偈月下了殘經雖
逐諸塵轉終歸一念醒未知斯旨者萬役盡勞形
智圓
贈聞聰師
澹然塵慮絶禪外苦風騷性覺眠雲僻名因背俗高冰
煙蒸紙帳寒髮澀銅刀幾宿秋江寺閒吟聽夜濤
則之
早梅
數萼初含雪孤情畫本難有香終是别雖瘦亦勝寒横
笛和愁聽斜枝倚病看朔風如解意容易莫吹殘
契嵩
羣賢宿山賦得暮雲嵓下宿
微風静林杪紅日下巖阿明月出已滿白雲歸未多高
應伴猨鶴深不暗松蘿若弗為霖去其如旱歲何
浙江晚望
暮色看無際秋空水混天片帆飛鳥外新月落潮邊隔
越山形小吞吳地勢偏幾人來往老早晚渡頭船
題徑山寺
翠拔羣山外連天勢未休雲迷飛鳥道雨出古龍湫僧
在深雲定香和杳靄浮人間游不到臺殿自清秋
郎侍郎致仕
平時獨高謝道勝欲韜光白髮辭明主青山戀故鄉藥
畦容鶴到吟徑恐雲藏更愛禪林卧時来拂石牀
汎若耶溪
越水乘春汎船窗掩又開好山沿岸去驟雨落花来岸
影樵人渡歌聲浣女回滄浪無限意日暮更悠哉
書毛國章園亭
愛此園林好重来花木滋游人醉不去幽鳥語無時煙
郭連芳草春湖泛渌池松篁非俗韻游子漫相期
山中早行
前山經夜雨獨往步春泥天岸日將出田家雞更啼孤
煙行處起曠野望中低猶喜逢樵客相將過數溪
寄懷泐潭山月禪師
聞道安禪處深蘿杳隔溪清猿定中發幽鳥坐邊棲雲
影朝晡别山峯遠近齊不知誰問法雪夜大江西
送客還北闕道中作
北郭送楊子日斜歸舊居路泥侵曉潤晦月逼春餘桑
柘雨中綠人煙關外疎依然見風俗歸興動樵漁
次韻無𧦬赴承天再命
載命還高讓知君所趣深青山當隠處白髮欲棲心更
俟逢梅雨何妨過虎林潺湲合澗水六月足清音
同賦聞泉
歲宴林間宿初聞况夜晴潄寒醒客夢飛響應山鳴深
澗松風静幽人石室清誰人能為我寫此入琴聲
歲暮還西塢寄公濟無𧦬
乘興溪邊去仍從林下歸梅香帶春信日色暖人衣白
髮思還遠清流遇更稀野禽寧會意相顧向柴扉
惟晤
同賦聞泉
澗泉吾所好山舍寂無喧春脈生雲底夜聲驚甃痕風
休不動竹月上未啼猨石瀨鳴逾急冷然清夢魂
次韻奉和仲靈歲暮還西塢見寄
白髮東山老青林西塢歸聽猿時駐錫厲水自褰衣高
論才難敵孤蹤行亦稀慚君寄樵採佳句出巖扉
𧦬元
次韻奉酬仲靈歲暮還西塢見寄
野步溪流静源深興未歸晚禽棲雪竹殘霰灑禪衣放
意天涯遠狂吟人落稀詩成寄我侣清氣動林扉
真淨
寄無為居士
世俗事無盡養高心自閒蔬園通綠野林塢帶青山丹
竈忘添火雲菴懶著關别應修省術七十見朱顔
送人之南嶽
境幽南嶽寺路向碧巖分遠近松相接高低鐘共聞靈
禽時奏樂香石日籠雲想到經行處超然趣不羣
道潛
和龍直夫秘校細雨
細雨連阡陌輕雲濕不飛池寒鷗自卧巢冷燕催歸慘
澹疑沉樹飄蕭忽近幃簷花霑已久稍欲墮人衣
薄霧兼寒雨凌晨靄未分細宜池上見清愛竹邊聞斗
帳侵蘭夢虚櫺逼蕙薰晚来欣小霽鈎箔見疎雲
傍砌飄纔斷從風強更来斑斑泣蛛網浥浥汗江梅薄
日光時漏層隂意未開少陵心易感詩句寫清哀
田居四時
原隰春風暖池塘雁北翔曉耕雲䲧潤午飯野芹香燕
子依茅棟花枝過土牆東阡與南陌生事日皇皇
五月梅争熟邨邨桑柘稀茜裙蠶婦瘦粉翅乳鵝肥菱
蔓滋溪雨藤花鎖釣磯呼兒行採去亭午候荆扉
刈穫終吾事田園日向閒晚香增橘柚潦水耗汀灣聚
噪棲鴉定孤吹牧竪還兒童驚野燒一片起山前
汨汨防農務窮冬亦謾勞茆簷催日午籬落聽雞號臘
近還移竹宵閒更索綯春風歸早晚行見事東臯
次韻太虚夜坐
古寺冬蕭瑟天寒色更冥捲幃延素月轉盼失流星爐
底眠枯枿窗根立凍缾談餘焚柏子一穟小煙青
再遊鶴林寺
招隠山南寺重来歲已寒風林驚墜雪雨澗咽飛湍壁
暗詩千首霜清竹萬干東軒謫仙句洗眼共君看
惠洪
西齋晝卧
餘生已無累古寺寄閒房睡足無来客窗空又夕陽叢
蕉高出屋病葉偶飄廊起探風簷立飛蚊鬧晚涼
清明前一日聞杜宇示清道芳
籬外花如海閒軒小寢驚最先聞杜宇更覺近清明雲
怒必為雨風和拗得晴阿芬甘劣我笑裏却詩成
次韻衡山道中
嶽色墮馬首嵐光忽滿襟眼寒知意適句苦覺愁侵沃
野獻新綠殘晴釀晚隂天涯驚去雁料理欲歸心
興闌
春晚忽凭檻滿眸佳景来鴨頭波蕩漾螺髻色崔嵬苔
嫩錢無數花殘錦作堆一甌雙井釅何必酒盈杯
與海兄
春寒真料峭久客厭江城雲重欲為雨風和尚未晴意
隨飛鳥去事逐亂埃輕畢竟閒居好煩君念此情
甲辰十一月十二日往湘隂馬上和季長見寄
小春二首(錄一首)
風埃九十里霧雨濕馳裘雁過回詩眼江寒聚晚愁魂
清方怯雪句冷更含秋殘岸連孤嶼依稀似橘洲
早行
失枕驚先起人家半夢中聞雞憑早宴看斗辨西東轡
濕知行露衣單怯曉風秋陽弄光影忽吐半林紅
如璧
九日發淮康
九日非吾事黃花亦謾生未傾彭澤酒還背汝陽城細
雨秋天近西風白葛輕山邨遠城市可有笑歌聲
善權
寄致虚兄
避寇經重險懷君屢陟岡空餘接淅飯無復宿舂粮衣
袂饒霜露柴荆足虎狼春来何所恨棣萼正含芳
元肇
徑山
東西兩徑幽歲晚得同遊壑霽隂猶在溪雲凍不浮鳥
驚樵斧重猿挂樹枝柔怕有梅花發因行到水頭
居簡
贈浩律師
浩也毘尼學精於玉帳嚴蟻酣停埽砌燕乳計鈎簾茶
鼎敲冰煮花壺漉水添夢回池草綠忍踐綠纖纖
善珍
山行晚歸
藥徑入雲林晚晴扶杖吟照泥星復雨經朔月猶隂樹
折憐巢覆泉清見葉沉愛閒自如此不是學灰心
春寒
松間燈夕過顧影在天涯雪冥迷歸鶴春寒誤早花艱
難知世味貧病厭年華故國風塵外無人可問家
斯植
登雲漢閣
高閣勢凌虚天涯入望微雲藏山鳥影春滿野人衣積
雨催花盡寒樵背日歸焚香端坐處似覺世塵稀
送覺上人
送君千里去又見落花飛水國今宵别天涯隔歲歸岸
多春樹密灘小夕陽微後夜扁舟月應逢宿鳥稀
思歸感興
久客空江上閒吟對石門青山非遠近流水自朝昏夜
月添鄉夢春風入曉痕翻思南郭路迢遞隔煙邨
多福寺
野鹿自成羣山中少隱君鐘聲兩寺合人語一溪分泉
響松間雨苔生石上紋多年僧住此半榻鏁閒雲
吳中即事
世事交情淺傷心獨倚欄海雲經雨重秦樹入秋殘潮
落吳天遠風生夢澤寒英雄千古地回首是長安
宿雲山房
縹緲沈虚碧清池見宿雲松聲臨石斷山影與泉分芳
草經年夢幽禽隔境聞倚闌吟未盡紅日又將曛
送敏上人歸永嘉
風光苦變遷客裏對殘年别我此時路問鄉何處&KR0657;斷
雲連雨雪落日遠人煙又向龍湫畔開扉近瀑泉
對梅寄人
欲問江梅信吟笻帶晚霞笑看今日樹開遍幾年花疎
影生来瘦寒枝折處斜要教人寄遠何地是吾家
題天竺巖棲山房
一室寄雲隈凭欄日幾回無風山自雨有主燕還来野
徑通樵遠嵓花向晚開舊時題素壁今已半蒼苔
送隠士游京淮
送君湖柳下未别已關情古塞去程遠寒江入夢清野
雲低水樹山雨閉春城到處逢知已虚傳隠姓名
遣懷
愁極髩成絲滄江夢未歸鳥啼山雨急春盡故人稀曉
潤侵吟壁寒雲繞竹扉向来詩滿束應是與心違
永頤
山邨日暮
犢背斜陽暖茅茨石樹穿行人識岡路饑鵲噪沙田遠
浦生微月荒臯起暝煙羣烏飛散盡寒水漾漁&KR0657;
汀漲
澤國迷春漲芳洲生綠波静涵汀樹小閒占浦雲多風
晚低輕燕川明媚浴鵝望人煙思遠奈此暮山何
往龍岫舟中
龍山溪上路短棹臘中行雪霽寒郊闊春回宿霧生柳
搖冰綫斷鷺起玉衣明未見晴梅發先思杖屨輕
潭上
落葉寒潭上秋風釣艇閒片雲移晚渡孤浪兀晴山敗
樹寒蕪擁高楓夕照還一鷗飛起處煙靄暮溪灣
春日泛舟
野外苔磯好孤舟未可抛碧溪沿谷口晴柳護塘㘭波
静魚吹沬林深鵲隠巢輕雲障暖日間思渺春郊
自南
廣潤寺新寮
客不赴齋招冥心坐寂寥青山若厭看白日也難消鷺
起衝荷葉蟲行蝕菊苖何年稱老宿来往此間寮
可士
送禪友
一鉢即生涯隨緣度歲華是山皆有寺何處不為家笠
重吳天雪鞋輕楚地花他年訪禪室寧憚路岐賒
道諫
遊靈隠寺
長吟遊古寺九里入青松鳥向花間語僧從月下逢隂
廊連碧殿清磬雜疎鐘回首夕陽晚煙霞鎖亂峯
惠嚴
正覺寺
野水痕俱落挐舟日未西斷溝横略彴支徑入招提方
廣源深似竹林境可齊徘徊未能返暝色起前溪
昭儀王清惠
李陵臺和水雲韻
李陵臺上望答子五言詩客路三千里鄉心十二時孟
勞欣已釋區脫未相離忽報江南使新来貢荔枝
李清照
皇帝閣春帖子詞
日月堯天大璿璣舜歷長或聞行殿帳多是尚書囊莫
試黃金簟新除玉局牀春風送庭燎不復用沉香
朱淑真
傷春
閣淚抛詩卷無聊酒獨親客情方惜别心事已傷春柳
暗輕籠日花飛半掩塵鶯聲驚蝶夢喚起舊愁新
春日感懷
寂寂多愁客傷春二月中惜花嫌夜雨多病怯東風不
奈鶯聲碎那堪蝶夢空海棠方睡足簾影日融融
墨梅
若箇龍眠手能傳處士詩借他窗上影寫作雪中枝頃
刻回春色輕盈動玉巵不能殷七七横笛月中吹
春日有作
景近清明節垂楊翠縷長塞鴻歸朔漠海燕度瀟湘花
麗繁争錦鶯嬌巧囀簧西園正明媚收拾入吟鄉
遊湖歸晚
戀戀西湖景山頭帶夕陽歸禽翻竹露落果響芹塘葉
倚風中静魚遊水底涼半亭明月色荷氣惱人香
秋日晚望
極目寒郊外晚来微雨收隴頭霞散綺天際月懸鈎一
字新鴻度千聲落葉秋倚闌堪聽處玉笛在漁舟
早秋偶筆
肅肅涼風至淒然景驟清雨餘殘暑退日落晚涼生鷹
隼雙睛轉梧桐一葉驚試聽松竹裏萬籟起秋聲
秋夜感懷
滿院含秋思蟾輝映一方吟蛩喧曲砌宿雨傍回塘木
落桐應瘦宵寒漏正長安仁閒感慨徒爾髩蒼蒼
林杜孃
遊碧沼勝居
幽谷泉聲冷鳥啼僧定深好花叢古砌寒瀑發高岑游
客陸鴻漸居人支道林欲歸青嶂去臨去復沉吟
王元妻黃氏
聽琴詩
拂琴閒素匣何事獨顰眉古調俗不樂正聲公自知寒
泉出澗澀老檜倚風悲縱有来聽者誰堪繼子期
賈蓬莱
閨怨
露顆珠團團冰肌玉釧寒杏梁棲雙燕菱鏡掩孤鸞殘
樹枯黃遍圓荷濕翠乾繡簾生畫色窗下帶羞看
春曉
方池水影薄曲檻鳥聲嬌鸞鏡紅綿冷蛾眉翠黛消冶
容舒嫩萼幽思結柔條纖指收花露輕將雪粉調
靈犀夫人
中秋
高秋渾似水萬里正圓明玉兔步虚碧冰輪碾太清廣
寒宫有路桂子落無聲吾館無絃彈棲烏莫要驚
仙邨人
春日田園雜興
芳草東郊外疎籬野老家平疇三尺水小圃百般花青
箬閒耕雨紅裙鬭采茶邨邨寒食近插柳遍檐牙
柳州
春日田園雜興
東風生意閙農圃正宜勤稻種開包曬菊苖依譜分疇
西曉耕雨舍北暮鉏雲莫待荒三徑歸與陶令君
温婉
述懷寄人
分手長亭後音書更杳聞離愁應似我况味不如君玉
管寧無恨蘭蓀别有薰攀思共明月心緒正紛紛
御選宋詩卷四十四
