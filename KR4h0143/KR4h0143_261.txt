欽定四庫全書
御選明詩卷九十二
五言長律一
蘇伯衡
送王希暘編修使交趾
歷數歸真玉羣方若綴旒外藩須嗣續當宁重懷柔芝
簡文彌盛茅封禮更優代言欣爾屬將指副予求暫下
層霄去真成萬里遊宮袍裁白紵廄馬出驊騮望重皇
華使名高好畤侯揚鞭隨越鳥祖席贈吳鈎自覺光輝
遠那知跋涉修幾旬行嶺嶠何處是交州山擁魚鱗集
江分燕尾流墮鳶從跕跕馴鹿自呦呦綠認桄榔浦紅
看荔子洲馬人偏好客蜒戶總能舟日上扶桑表天垂
瘴海頭昔聞銅作柱今見蜃為樓槲葉時交墜沙蟲或
暗投由來宣至德直欲被遐陬除館迎京使傾城拱道
周陪臣偵伺謹膳宰往來稠樂作聆銅鼓衣更閱貝裘
珍羞羅海錯妙舞雜巴謳蕉實垂垂重椰漿盎盎浮括
囊懲薏苡澀口却扶蔞事大無違禮新王實好修有陳
皆睿訓餘事及冥搜足使誠心服端非緩頰侔上方思
子切誰敢為王留别袂逢梅雨歸期指麥秋論思金馬
日頌獻碧雞不
張以寧
賀禮部王尚書本中二十韻
孤竹先賢國三槐故相庭恭惟我文肅籍甚古儀刑金
掌新卿月銀槎舊客星青箱傳遠大綵筆動精靈右掖
何清切中朝重委令判題花燦燦嘯詠竹泠泠宗伯司
周典尚書管漢廷地華人更妙名盛德惟馨斗運天喉
舌雲飛鶴羽翎趨朝羣騕褭開宴萬娉婷舞豔圍珠袖
歌長簇錦屏槖荷元映紫簡竹要垂青知貢春題榜焚
香晝鎖廳為公植桃李報國蓄參苓丹扆更新詔蒼生
望永寧芝泥看鳳下薇閣待鸞停傅說升調鼎匡衡奏
引經即應清海岱還復禪云亭自哂依清樾猶慙泛梗
萍卑飛惟短翅終願附青冥
送館主朝憲使之淮西四十韻
宇宙開昌運山川産藎臣周邦多士貴魯國一儒真江
海襟無際風雷筆有神淵涵珠皎潔山立玉嶙峋剴切
三千牘飛揚四十春粤從遊輦轂早巳冠成均泮水開
重席中書擢薦紳贊從淮甸左參憲粤天垠南紀孤飛
隼中臺一角麟大聲搖列岳爽氣動高旻出使方廉察
為郎已選掄治邦用輕典大禮佐宗禋笋立清班峻荷
香紫槖新瓊林無横賦肺石絶冤民臺省流榮屢朝廷
注意頻庸田俱利導在野不嚬呻全浙推崇劇雄藩藉
撫循申侯仍作翰召伯復來旬海舶回諸國星軺出入
閩層城狐一埽絶島獸皆馴冰蘖俱吾素珠犀詎爾珍
繡衣才受斧芝檢又頒綸雲近蓬萊殿河澄析木津紫
垣依日月黃道上星辰鼎鉉須賢佐綱維借舊人飛霜
迎玉節沛雨逐朱輪包尹祠堂外張公水廟濱楚峰涼
浸露淝浪淨無塵秉筆應多暇題詩必絶倫列城俄鎮
靜六轡更咨詢晚節看黃菊清秋倚碧筠公心恩綠野
帝命簡彤宸昔者開科選先賢贊國鈞文風今有賴盛
德豈無因骨相宵人薄心期令弟親同年俱踔厲此日
獨沉淪戀主肝猶赤思親鬢似銀十年長自苦孤志若
為伸豈意長淮客叨陪翹館賓銘心感知已報德願終
身
高啟
詠夏冰
寒收凝凍井晚薦納涼宮抱潔存天質銷炎奪化工氣
蒸金盌潤色映玉盤空弱藻含猶在纖塵隔未通非山
寧可倚是水復當融照夜何須月驚秋詎待風製屏應
不隱作珮定難攻客貎清誰並仙肌瑩自同宜涵筠簟
素愁逼桂爐紅願解行人暍分貽道路中
賦得履送衍上人
穩稱遊方脚新編楚岸蒲滑欺峰頂石危怯世間途輕
曳愁妨蟻高飛笑化鳧上堂聲每衆度嶺影還孤著處
朝行道抛時夜結趺空山欲相訪落葉去蹤無
聖夀節早朝
天啟聖圖昌流虹叶夢祥飛龍起江左戰馬放山陽御
柳乘閶闔仙桃熟建章遠人陳貢篚近侍浥爐香金鏡
千秋錄瑶池萬歲觴小臣歌拜手堯日正舒長
禁中雪
君王元尚儉臺殿忽瓊瑶環素凝宮沼飛花綴苑條坊
雞驚曙早仗馬喜寒驕金扇開時看丹墀埽後朝台司
呈賀表樂部奏仙謠須信陽光近都先别處消
冬至車駕南郊
駕動百靈訶齋宮午夜過禮行因日至樂奏合雲和配
祖崇周典祈年陋漢歌壁陳孤月滿燎發衆星羅秩秩
威儀盛穰穰福祉多慶成應預喜四海沐恩波
送恩公還江心寺
上人居寶地勝處是金山樓閣開天界波濤隔世寰鐘
聞孤嶼外刹出亂雲間螺女晨修饌龍君夜叩關遊方
來暫會辭闕去難攀舊業菱生沼離城柳映灣衣霑爐
氣出船載磬聲還施貝來江估持經化島蠻諸緣除未
早半偈悟猶艱安得如康樂登臨此共閒
焚香
艾納山中品都夷海外芬龍洲傳舊採燕室試初焚奩
印灰縈字爐呈玉縷文乍飄猶掩冉將斷更氤氲薄散
春江霧輕飛曉峽雲銷遲憑宿火度遠托微薰著物元
無跡游空忽有紋天絲垂裊裊池浪動沄沄異馥來千
和祥霏却衆葷嵐光風捲碎花氣日蒸醺燈灺宵同歇
茶煙午共紛褰帷嫌放早引匕記添勤梧影吟成見鳩
聲夢覺聞方傳媚寢法靈著辟邪勲小閣清秋雨低簾
薄晚曛情慙韓掾染恩記魏王分宴客留鵷侶招仙降
鶴羣曾攜朝罷袖尚浥舞時裙囊稱縫羅佩篝宜覆錦
熏畫堂空搗桂素壁漫塗芸本欲參童子何須學令君
忘言深坐處端此謝塵氛
月夜遊太湖
欲尋林屋隱還過洞庭遊遠水初涵夜長天盡作秋湖
如青草闊月似白蓮浮萬壑風傳笛三更斗挂舟葉應
隨鳥散山欲趁波流浩蕩吾何適鴟夷不可求
詠夢
的的緣愁得濛濛與醉和輕隨雲浩蕩暗越嶺嵯峨夜
店嗟偏短春閨想最多關山歸識路江渚去淩波梁落
中宵月樓横欲曙河隔簾休警鵲近燭任飛蛾遊遠寧
煩載穿深豈畏訶寒驚瑶作障暖戀錦城窩蝴蝶誰家
信鴛鴦别浦歌靜嫌風動竹鬧怯雨鳴荷寂歴窗扃紙
低遲帳捲羅知情唯枕共送恨忽鐘過縞袂香猶在朱
弦字不磨記來還彷彿尋去已蹉跎宿燼分餘麝殘妝
暈淺螺憂歡情總幻離合事皆訛池上吟芳草庭前覓
舊柯既因思是種復念睡為魔易斷俄如此難憑竟若
何陽臺莫重問千古笑巫娥
戲嬰圖
芍藥風欄側梧桐露井傍嬌嬰爭晚戲少婦鬭春妝共
詫珠生蚌還憐玉産岡半披文錦褓斜佩紫羅囊額髮
葳蕤短胸胞細膩光庭前王氏子陌上衛家郎弱草身
眠軟芳英手弄香隨人貪作劇避伴學迷藏莫撲花蝴
蝶宜為蠟鳳凰塗添雲母粉浴試水沉湯麟送徐卿宅
蘭生謝傅堂愛均看總好年並比誰長驥種雖難匹鵷
雛已作行欣君得此畫真是夢熊祥
楊基
水邊見新燕
昔别秋風後今來社雨前巢非金屋舊人是玉堂仙頥
頷公侯似腰肢妓女憐花明春殿雪柳暗御樓煙羅幕
棲長並銀屏過每聯尾寒鶯其濕衣暖蝶爭妍忽見青
帘外俄逄綠水邊莫嗔茅舍小臺榭總蕭然
早秋送趙景普東歸
歌斷復依依情多忍遽違未緣春色晚自感故交稀舟
傍荷花宿人先燕子歸乍涼才却扇多病欲添衣驛樹
風蟬咽江祠雨鶴飛幾時搖艇子來叩竹間扉
元夕京城觀燈與楊廉夫先生同賦
琪樹遶春蛾銀燈爛絳羅風柔宵漏永天近月明多瑞
靄浮䨇闕繁星動兩河仗迎仙佩去香拂輦塵過菡萏
層層雪魚龍灩灩波清時更良夜游讌莫蹉跎
滕王閣圖
地湧三重閣江横百尺臺渚霞朝牖闢山雨暮簾開金
奏雲中落銀屏月下來虹霓明綺席星斗弄珠胎歌舞
俄成夢登臨信可哀畫圖迷蛺蝶文甃積莓苔憶赴閻
公宴曾誇子建才長天與秋水千古共徘徊
八月九日祀社稷述事
祝史祝王冊儒臣奉誓詞衣冠陳盛典秬鬯降洪釐用
報金穰瑞仍祈雨露私勾龍嚴配位神棄肅明祠幣玉
趨宗伯笙鏞奏瞽師精靈潛格爾肹蠁儼來思赤壤新
封國玄牲舊制儀豈惟宜土穀還得奠邦基師出常依
主君行每告期禮終受多枯民物正熙熙
觀宜春侯旋師
瘴地收蠻後煙江棹槳過旌旗皆繡虎鼓角半吹螺聖
化方無外民心詎有訛馬循歸路熟人比去時多喜氣
浮三峽軍聲動九河遥知䨇闕下齊進太平歌
燈夕觀妓戲作豔語
舞緩態偏濃歌停拍未終釵留人勝雪釧響擘羅風不
畫眉長綠非酣臉自紅意將回眼送嬌逐點頭通此夕
瑶臺下當時洛浦中莫言常見慣腸斷杜司空
上巳
煖日風雩好晴江祓褉過徑穿花底窄春向水邊多穠
豔羞桃李輕軀稱綺羅髻搖金婀娜鞍覆錦盤陀曲浪
留紋羽峩峯進紫駝遊人傾巷陌啼鳥避笙歌坐障隂
圍柳行茵軟藉莎潄酣香泛渚滌器膩浮波富貴唐天
寶風流晉永和暮歸車馬鬧珠翠落平坡
徐賁
送人之吳江
垂虹橋下路此地隔江湖沙樹應多橘寒魚半是鱸風
將菱唱遠舟帶夕陽孤離别琴三疊悲歡酒一壺不堪
憶君處煙雨滿秋蕪
賦得石井贈虎丘蟾書記
來款生公室因尋陸羽泉虚泓雲液淨隂甃土花圓竹
引歸香積缾分供法筵虎跑晴見跡龍伏暖浮涎錫影
孤亭日茶香小竈煙師心如定水應悟趙州禪
送張明府
每喜論文久那堪又送行壺深淹别酒歌短促離程水
驛孤臨渡寒山半隱城潮生知海近木落見秋清明旦
車塵下應看父老迎
滕毅
靈應祠
吳船何汗漫周道正倭遲雪涌蝦蟇焙花深石馬祠焚
蘭瞻玉座析羽動金支靈降雲如綵巫歌月在帷林高
懸薜荔洲近被江蘺小駐娛今夕前驅恐後期嘏傳唯
好語行邁藉蕃禧願沛霑民澤微涓敢自私
劉崧
臘月朔日紀懷十八韻
衮衮閒愁集堂堂急景遷殘冬惟一月旅寓向三年霜
入絲蓴美風掀錦樹鮮義山通鳥道禾水漲蛟涎雨泣
鳴蛩地雲愁過雁天川光寒不動兵氣慘相纏海上霞
生燧城邊月應弦瘡痍渾未息疫癘恐相煽隴畝遲三
白山林負一㕓感時何及矣撫事獨淒然膽落傳新令
家貧食舊編依人慚野燕戀子劇飢鳶席破門懸雨庖
空井閟煙踵山仍畏虎蹐地秖憐蚿出感關途梗居愁
賦調煎鹿門那可問桃水徑須沿未必弦真絶虚疑筆
可捐東風如解凍南谷且棲玄
周溑
題營丘山房
周室疏封後齊疆啟國初流風看後裔形勝想遺墟水
合如分魯山回似入徐路疑登載處溪擬釣璜餘紅樹
臨關近青蕪際海疎徵賢方奏頌何暇賦閒居
劉丞直
賦落花
英華本天性開謝任年光自是春風改那因夜雨傷低
迴飄綺席荏苒度雕牆翠霧當窗合紅雲匝地香點泥
登燕壘添蜜入蜂房剪綵誇西苑成妝詫夀陽角哀翻
塞曲逕遠誤漁郎但使靈根在重看錦樹芳
張適
題荆南精舍
結屋近荆溪茅簷綠樹齊竹隂門内外草色路東西山
翠鈎簾入嵐濃埽榻迷雨侵琴薦濕花覆筆牀低引澗
滋瓜圃開渠灌藥畦蘿穿牽石樹鶴步落花泥聽鳥停
杯酌看雲倚杖藜柳深頻見燕村迥不聞雞婦足蠶千
箔兒勤雨一犁著書藏篋笥寫偈寄招提日落兵塵起
煙横戰馬嘶移家同雁逐擇木羨禽棲繪景娛親憶裝
潢命客題邸窗時展玩歸思倍悽悽
貝瓊
丁未除夕
東風來日本北斗辟玄枵坐並華榱蔭班違紫禁朝清
觴陶令節明燭炳通宵曲任蛾眉唱香添鵲尾燒俗傳
儺逐厲事類博成裊舊疾應全減新歡且共要壓城雲
暗度侵幔雨斜飄紅拆叢梅萼青緘弱柳條明朝還獻
歲更頌玉盤椒
管訥
髹几
髹几承恩賜書堂便老臣始知離蔭室終得近華茵簡
牘從多積尊彝可間陳色侵書葉冷光映墨花新坐次
移來穩吟邊倚處頻芸香微隱霧梅影暗横春赤舄應
難儗烏皮詎可倫量心知並潔鑑貎信能真獨對懷殊
遇相依媿此身賦成青玉案欲報諒何因
送僧智益遊浙
鐵佛千年寺高僧始得名裹香參祖塔洗缽出王城水
向三江渡山投兩浙行馬嘶天竺去虎過石橋迎問法
心應切遊方道可成歸來當結社細與話無生
題伴讀董時貢所藏山水
公館多清暇林泉愜所探人家如谷口風景似江南斷
逕荒深蘚崩厓老巨楠鯨波通海去鳥道與雲參江艇
維晨渚巖扉掩暮嵐雨田收赤黍霜圃摘黃柑未築清
風屋先尋白石菴醉來休荷鍤老去願投簪許我閒身
在從渠俗慮耽偶然忘世累聊謝望雲慙
林鴻
同陳秀才登虎頭巖
勝槩殊三島層闌敞八風雲霞開玉壘日月遶珠宮鳥
道蒼煙外軍城紫氣中山河襟帶遠樓觀畫圖雄物候
逢秋異登攀與子同憶家滄海闊懷古霸圖空地暖初
聞雁江寒巳落楓振雷隨急雨野日截殘虹歲月空流
水飄零極轉蓬江湖歸未就徒此羨漁翁
王屋山天壇
名嶽推王屋孤標跨杳冥深窺砥柱黑高並太行清分
野連三晉風雲萃百靈鶴歸松已偃龍去水猶腥竈隱
燒丹火龕餘鍊髓經羽人金磬動應此禮寒星
劔閣秋雲圖
分野秦封盡山川蜀國雄塹江流地底劔閣起天中棧
險崖頻轉蘿深月不通飛揚慙白帝開闢憶蠶叢氣候
三秋異猿聲衆壑同棟雲常礙日巖樹遞呼風客路隨
飛鳥鄉心掛落楓兹非曠達士應此泣途窮
逢牛尊師
道逢牛道士把酒醉雲房龍問壺中訣人傳肘後方久
知鳧是舄更指石為羊遣興聊題翰無言但括囊秋星
明劔氣夜月釀丹光酣飲從傾倒神遊極混茫别情波
渺渺歸路樹蒼蒼又櫂扁舟去尋雲到草堂
冬日同林秀才遊衍真觀
蓬島煙霞合琳宮日月開洞隂常積雪地古半藏苔竹
巳成龍去人因訪鶴來欲飛王令舄且醉葛洪杯萸熟
經時換炊香待夢回晴光偏悦鳥臘色尚欺梅意靜寒
泓水心同槁木灰鳳笙如可學吹月上瑶臺
重遊宿雲臺憶肅上人
昔日談經處今來獨上慵古臺黃葉積斜磴紫苔封片
月疑禪觀孤雲想化蹤夜燈無續火秋院有鳴蛩人倚
題詩竹誰栽出世松夕陽無限思幾處暮天鐘
周玄
錢舜舉金碧山水圖
風土鄰巴國山河枕蜀城層流九折轉積石七盤横樹
影分螢檻崖光護鳥楹絳雲全抹曙紫磴半牽晴磵鹿
緣苔卧山猿抱葉行鏡標巖岫合衣拂薜蘿輕旅望迷
鸞渚仙遊憶鶴京斷金秦谷恨殘粉漢宮情瀟灑浮埃
軼參差倒景清嶺煙三島暝潭雨百花明桃水真難寫
蓬萊獨異名何能諧雅興端化沐餘生
小李將軍金碧山水圖
池島疑秦屬雲山似洛疆四圍青嶂合一望綠川長野
浦全春樹人家半夕陽峰巒看似繡草木訝聞香凍竹
澌銀雪寒風落錦霜樓思王粲倚谷憶鄭生藏石髮和
煙潤林衣浥露光日華初布煖風信未經涼水泛蛟龍
迫巖居豺虎防魚情空渺漠雁思更微茫獨結巢松興
多懷辟穀方天台與蓬島對此永相忘
陶宗儀
雲莊耕樂三十韻為升遠賦
海㝢封疆近朝廷事業昌千官行政教萬姓務耕桑有
美張文學端然世表章亢宗恢雅量卜地搆新莊東面
波通泖南頭澤匯洋九山魚米處一曲水雲鄉氛靄翔
鸞鵠峰岑舞鳳凰田疇平若按畎澮浚如隍徑窄黏蒼
蘚橋低蔭綠楊雞豚歸落照鵝鴨戲方塘投老棲身隱
終年引興長程期稽七月侯序騐農祥菑播加勤懇芸
培敢怠遑飯休催荷插鐘動課移秧襏襫居常織汙邪
戒勿荒螟蟊遺種絶秔秫瑞葩香犬吠姿雄猛牛馴力
盛強蠶眠絲吐白麥秀浪翻黃花霧琴尊潤林霏枕席
涼漫浮蓮渚櫂爛醉菊籬觴夜雨防衝岸秋風趁築場
䑔舂窮蚤暮斂穫富倉箱覆載恩深感征輸歲謹將艱
難天所鑒報稱理之常里社邀皆去時豐喜欲狂綵衣
娛阿母縹帙教諸郎别墅矜裴相平泉鄙贊皇百花唐
入詠五柳晉流芳昭代能求逸高懷孰可量吾將結鄰
並晚節共徜徉
劉仔肩
夜讌
上相勲庸盛羇人會合難昔曾陪劔戟今乃厠衣冠酒
向佳人醉花隨錦障看篆香琱鴨換銀甲小箏彈内屋
開新色重簾護薄寒旨肴呈海陸妙舞播椒蘭賢達儕
梁苑才華擬建安任情從客狎劇飲樂杯乾門第青春
迥星河五夜闌歸鞍拂華薄零露巳漙漙
梁蘭
賦玉笥山贈長史入京
靜倚紅蓮幕徐經玉笥山勢盤晴漢表影動碧波閒未
遂遊觀趣因陪入覲班掠舟驚鶴過棲壁羡雲還歸旆
春風裏乘閒却試扳
高遜志
送程彦明之松江
同是他鄉客俱為避地人興來猶浪迹别去更沾巾山
路常疑雨江花已報春荒煙投遠戍落日扣通津樵笠
歸墟盡漁蓑度水頻揚帆驚宿鳥鼓柁駭遊鱗俗薄誰
知已時危不計貧飄然滄海上也欲共垂綸
唐之□
營中閒夜
閒坐樂從戎將軍得上公佩刀懸玉虎缸燼剔金蟲遠
析微侵月清笳迥帶風香騰爐面紫火射箭頭紅舞劔
知書法談碁識戰功明朝當閱武傳令選琱弓
王英
扈從度龍門作
邊塞山川壯關城地勢雄崖傾開鳥道路險瞰龍宮後
隊千旗擁前驅一騎通紆迴多傍澗登陟半淩空雨霽
巖前霧香飄樹杪風雲隨僊仗白花映御衣紅景屬陽
和後恩覃化育中臨高須刻石從此紀神功
魏驥
和移風大樹詩韻
合抱楩楠質塵中不易尋煙霞恒作伴桃李豈知心幹
古經年遠根牢入地深日紅騰宿霧月白下胎禽禪榻
分芳潤經龕幕翠隂負薪樵每憩避暑客長臨竹傍搖
清影鶯遷弄好音只慚樗櫟混不懼雪霜侵灌溉時時
謹瞻依代代欽高標欺朔吹老葉厭秋霖材固知無價
人須拔久沉藴竒惟我識入賞更誰吟大匠真能顧明
堂足可任孤懷雖蹇蹇特立聳森森僻處非同昔旁求
却值今萬年期力挽會見出幽林
熊槩
塗中述懷簡張憲副用中李布政昌祺
北闕黃門客南宮粉署郎新詩淩鮑謝妙翰繼鍾王儤
值趨青瑣讎書向玉堂遭逢懷聖主眷顧倚儲皇超擢
之南越旬宣共一方分符來上苑持節去遐荒匹馬炎
蒸路䨇旌瘴癘鄉豺狼應遁跡恩澤巳宣揚桂嶺開秦
塞蒼梧拓漢疆野人疎制度蠻俗少冠裳曉白溪多霧
冬青樹不霜四時榕葉暗五月荔支香交誼憐君篤鄉
情媿我涼别離寧有恨會客豈能忘傾蓋酬知已分簪
祇自傷明朝故園雨回首思茫茫
薛瑄
曉登沅州北山頂
嵐靄氤氲重溪行咫尺迷漸登晴巘上始覺衆山低遠
近天無際參差樹不齊川雲平似海石磴峻如梯日出
寒煙外風生碧澗倪異禽和露宿快馬度空嘶遠目回
三蜀高懷遍五溪歸朝誇勝槩沅水有新題
鄧林
二月九日大駕北巡賦詩紀事
虎衛三千士龍旗十二辰兩京嚴古制六載重時巡宿
雨開新霽青陽屆仲春鍾山浮王氣輦路動香塵河岳
提封舊車書制度新覃恩深似海過化速如神夀域熙
民物貞符叶鳳麟太平無以報願效華封人
張璨
惱公詩題遊春士女圖
眉黛彎新月瞳人剪碧波態濃娃館妓腰細楚宫娥緩
踏金蓮步新翻白雪歌輕顰迷下蔡妙舞絶陽阿寢閣
珠為網妝樓錦作窩梨花香玉破柳穗鬱金拖瑟柱鏘
鸞鳳尊壘列象犠瑶釵横玉燕繡帳砑銀鵝小汗肌香
膩微酣臉暈酡櫻脣朱滴滴鴉髻黑峩峩司馬憐琴癖
周郎顧曲訛喜窺韓夀戶怒擲幼輿梭曉睡啼鶯喚春
遊細馬䭾宓妃臨洛浦漢女出江沱拾翠煙堤蕙搴芳
露渚荷畫船青雀舫綵騎玉蹄騧虢國輸妝靨羅敷避
翠蛾使君逢調笑丞相近嗔呵絶豔方如此幽懷定若
何琵琶勞問卜烏兔恐蹉跎睡鴨頻添火牽牛奈限河
幾愁鴛浦隔偶借鵲橋過蝶思迷芳蕊蜂情戀蜜窠封
緘書荳䓻密意托絲蘿錦被薰濃麝霞漿酌巨螺流蘇
垂嫋娜蜀綺疊陂陀井樹棲烏雀筠籠睡翠哥更壺催
漏箭火樹爛璚柯的的緣思合濛濛與醉和曲屏嫌夜
短斗帳得春多海誓寧教爽山盟詎有它兩情成此翼
萬事付蠻蝸蘭帶同心綰菱盤照膽磨豈徒消夙恨頓
覺起微痾畫裏腸猶斷桑中句厭哦始知傾國貎能作
合歡魔麗玉埋馨地秋娘瘞粉坡至今遊冶客猶為酹
蓬科
朱純
觀燈
春色滿侯家金蓮夜吐花香膏融絳液細燼落金沙閃
閃明珠箔熒熒映碧紗煙凝微作暈燄暖欲成霞綰結
流蘇重繽紛珤帶斜人看隘珠翠月出讓光華遍列雕
闌護高張綉幄遮休言非勅送吟對亦堪誇
商輅
題春景山水
愛此佳山水春來景更妍四郊青嶂合孤岫白雲連地
迥輪蹄絶峰危石磴懸小橋臨曲澗遠浦接平田鬱鬱
林間寺潺潺竹下泉桑麻凝暮藹榆柳繞晴川寶殿淩
千尺茅堂敞數椽僧歸西嶺月漁釣北溪煙倒浸沉波
塔閒横古渡船樓高平見日松老不知年鳥度浮嵐外
鷗飛落照邊吟笻芳草徑酒旆杏花天隔岸聞鶯語開
軒待鶴旋砌苔深染黛林籟細鳴絃有路通仙境無塵
遠市㕓家山在圖畫觸目思飄然
陳憲章
旌節亭瓦雀
瓦雀喜亭棲丹青意自迷雨餘穿麗日花底啅香泥並
語聲全碎追飛羽忽低悠悠去矰繳款款戀榱題卵育
非無地兒羣或引梯慣行書案上漸滿井闌西不羨雕
籠養真堪畫卷攜由來親白首那更避青藜狎久如私
昵喧多類滑稽行藏非社燕飲啄混家雞度嶺千回歇
排風幾寸躋冥鴻於汝輩滄海一涔蹄
月桂自白石移來
金粟初分我花仙不吝人煙霞三畝宅草木百年身影
入青霄舊香傳白石新為誰工態度本自惜精神翠竹
旁通徑緋桃正隔津生憂兒女狎莫摘老夫嗔坐久風
回席行遲露在巾當時尊玉茗平地隱冰輪收斂還真
性生成荷大鈞相逢山水地一笑武陵春
景雲田蓢尾
蓑笠堪從事少年農圃情乘潮打兩漿落日照孤城山
廟題詩過汀鷗伐鼓驚提攜新耒耜寂寞舊棋梓挾被
防春冷攤書讀晚晴兒曹依本分吾道在躬耕
李東陽
棲翠為刑部曹員外鏷父作
山遠平分翠樓高迥得秋暝隨歸鳥至清與故人留地
僻塵稀到雲輕棟欲浮林光新雨淨湖影夕陽收短笏
頻支頰重簾不下鈎畫姿疑淺著詩境入冥搜吏服終
同隱村居且當遊百年渾對此何必泛扁舟
夀瓊山丘先生
周嶽生申日商巖夢說辰共瞻調鼎任純用讀書人位
迥登三事年高過七旬辭章極懇懇天語慰諄諄風雨
停參謁山林謝隱淪甌金名早定帶玉寵方新月彩占
卿象台階切帝宸汙青嚴衮鉞制草出絲綸芸閣編充
棟鴛班禮絶鄰著龜言必騐藻鑑識還真韋孟分傳業
王褒頌得臣飽經誇腹笥憂國見眉顰義補西山闕途
知泗水津正綱歸史法餘藝入詩神彼杜徒稱斷為曹
但飲醇武休論絳灌儒肯墮楊荀斗柄初迴子葭灰擬
報春雲棲高鸑鷟雪骨瘦松筠具爾鈞衡地巍然柱石
身夀筵如許預歌詠敢辭頻
李傑
孔廟紀事次西涯李閣老韻
至聖由天縱斯人足典刑道高王只素文在簡猶青秩
祀從先代尊榮合萬齡廟堂森穆穆金碧煥熒熒回禄
嘘妖沴炎光迫紫冥忽驚空邃宇倏已及前庭古壁殘
遺冊窮碑剥舊銘蒼煙隨燼滅焦壒逐風零寧記諸賢
像誰摹老檜形衣冠猶在望絲竹杳難聽驛報來東郡
封章入大廷聖情深隱惻睿旨重叮嚀祭告誠宜達趨
蹡職所丁瞻依懷闕里對越想英靈大宅門牆峻高林
草木馨尼山遥可覩泗水近須經衣露常沾潤帆風渺
御泠郵程占夜月征旆帶晨星傳詔修香幣騰書具鼎
鉶蕝芽行漢禮作器象周形祭統寧教墜天機自不停
春陽發壇杏和氣長階蓂揆日營新制推波濯燄腥巖
巖增壯觀翼翼閟重扃儒道今兹盛文風被八溟
陸容
邠寧書事
驅馬邠寧道蕭森值暮秋侵星勞跋涉入境徧咨諏土
俗猶遺古民風近不偷圖存思亶父開國重公劉鄉語
多彈舌成人未裹頭土窑連板屋皮服混氊裘賓饌供
狐兔家貲視馬牛採薪登峻阪汲水自深溝原隰無餘
利丁夫少暇休城隍依險設禾黍藉天收訟獄公庭簡
逢迎驛傳周兵戈幸未及芻粟苦徵求庠序衣冠陋閭
閻賈衒稠有司相慰勞旌節暫淹留觸眼傷民瘼縈心
病客愁遒人今斷迹聊為記行謀
次韻楊考功雪中見寄
后土承天變司寒應候嚴同雲低布野密雪亂迴檐蕩
漾侵池滅蒙茸拂樹黏陽和雖不競膏澤已冥霑色眩
將迷鶴光搖欲妒蟾渭溝秦棄粉猗澤晉堆鹽頗愜瑶
階迥仍愁蔀屋淹獵原紛毻羽織室漾輕嫌持節餐應
苦扃門卧亦廉紺園驚改觀碧嶺訝頽尖窘兔留新跡
多魚伏有潛入歌難和曲愛舞漫窺簾屑下秔辭磑灰
飛楮就炎軟紅連日淨漲綠與春添歸騎銀垂鬛行人
玉綴髯微聲疑霰雜細轉覺風恬照晚分燈力傳更錯
漏籖六花千里遍三白一冬兼擬絮憐才逸充茶覺味
甜熾爐身喜近凍筆手慵拈螟螣當深入來牟預可占
冷魂憑酒喚寧避老饕嫌
楊一清
和孫思和西莊聯句韻
白雲封石壁修竹護村莊煙火長林外笙歌古道傍謾
論傾肺腑兼得話農桑想象三時雨依稀百合香人應
誇二美吾亦詫微長幾日交歡地真教爾汝忘
儲巏
歲寒亭牡丹次子佩韻
春晚羣芳歇時情屬此花託根依漢署品色擅姚家仙
種誰傳譜王封合用麻佩囊薰麝馥妝鏡洗鉛華寵早
爭懸綵憐遲密護紗悞銜防野鹿偷啄怪林鴉赩若疑
交競嫣然豈自誇砌添苔色映闌受樾隂遮爛賞真疑
數流光詎許賒為渠生百感醉墨任横斜
滁易道中漫興
野曠疑停騎風高且下帷長途消白日小市出青旗廢
邑人煙聚僑居土語移吹空嵐作雨迸岸凍流澌水宿
迴帆遠鄉書入遞遲北征隨塞雁楚思詠江離山挹環
滁勝舟貪涉泗竒中原方騁望獻歲正逢時行李非留
滯山川愜夢思長安小兒女好在數歸期
沈周
漁村
吳江本澤國漁戶小成村楓葉點秋屋蘆花白夜門都
無三姓住漫可十家存熟酒呼兒女分魚喧弟昆不憂
風雨横惟憚水衡煩鷗趁撐舟尾蟹行穿壁根怡然樂
生聚業外復何言
祝允明
春遊虎丘雜題
春光滿郊外吾獨愛西丘碧水一池定白雲千頃流散
人歌小海幼伎撥箜篌遠著謝公屐高登王粲樓人生
一杯酒又是一年遊
遙看隔水倚窗釣魚
芳原落日裏織女夜臨河灼灼呈紅玉盈盈隔綠波金
環約柔腕玉體挂輕羅謾自傾銀海無因化水梭承伊
纖手弄深淺任如何
陸深
春野
緲緲蕪煙綠依依柳日明好山圍畫幛細水咽琴聲心
遠江湖適身閒黻冕輕鞲鷹回夜獵攜鶴看晨耕藉草
遥憐色愛花時問名韶光偏屬我節序總關情蜜足蜂
羣倦泥融燕陣爭臨風一杯酒相與了浮生
詠雪
虛館都門裏遥空雨雪時雲同山受鎖霰集地承篩初
對無還有徐看正復差霏霏旋布密陳陳漸成竒入瓦
猶飛溜披牆故累基蒼皇忙宿旅鼓舞走羣兒氣襲裘
功劣光搖眼力衰撲階登陛級打戶閣扊扅勢倍初昏
會威伸入夜期空林愁鳥雀曠野失狐狸古屋深藏脊
危城正沒陴窗腰明敝紙字脚飽殘碑山勢勻肥瘠潮
聲帶嘯悲贅疣瘡竹節擁腫病松枝池沼甘居下郊原
苦厭卑當庭昏有影卧地險成夷田犬思馳逐鞲鷹欲
奮追四簷迷一色獨榻下重帷風過梅苞瘦陽回麥壠
宜墨池乾更掬茶鼎渴旋滋真足臨書卷應堪弄酒巵
樓臺誇富貴歌調競嗢咿坐擁嬌娥鬢杯分俠士髭生
憐江上客困憶隴頭師帆濕橈迎凍兜膠馬礙馳豐年
昭國瑞聊復一題詩
李夢陽
華嶽二十韻
有嶽雄西土三峰插渭川省方朝白帝分野障金天逖
矣威靈赫遐哉秩望虔百王開寶籙七聖演瑶編綺殿
丹青列文窗俎豆聯風雲蒸大壑日月避層巔鷟舉天
門闢鼇呿地軸旋巖巒莽翕沓嶺嶂鬱綿翩猿挂仙人
掌蘿飛玉女泉霞雰夕的皪錦繡曉相鮮葛藟搖金壁
芝苓冒紫煙石膏滲復結鍾乳滴猶懸右壓秦吳壯南
包漢鄧偏徒追散馬日緬憶祖龍年箭括通神戶雲臺
秘妙筌豈惟棲鳳侶亦以遯鴻賢方士騎茅狗宮人採
石蓮褰帷瞻窈窕挂笏悵攀緣隂井邀雷馭陽崖起電
鞭聊遊淩絶頂不為學神仙
少傅西涯相公六十夀詩三十八韻
龍馬千年會崧高萬古神負圖曾翊聖間氣又生申穎
拔元無敵清修況絶倫生來近日月齠齔上星辰懷橘
休前輩探鐶秖後身早承金馬詔竟冠玉堂賓講幄時
霑醉宮坊數賜珍文章班馬則道術孟顔醇絶藝邕斯
上高情頡籕鄰一揮驚霹靂隻字破風塵絢練王侯宅
蒼茫海嶽濱幽劖光沕窟巨榜照嶙峋星燦將軍碣雲
垂學士珉崖題半吳楚墨刻徧齊秦振鷺天衢麗登龍
野服臻諸生彌濟濟夫子益循循江漢誰堪濯桃梅自
有春空傳馬融帳真慕介休巾憶昔逢先廟援公輔大
鈞至人虚密勿君子以經綸商鼎調和切虞廷吁咈頻
八方生氣象萬物荷陶甄日晏離黃閣雞鳴侍紫宸羹
分紫駝背袍錫錦麒麟顧命留元弼今皇禮舊臣屹然
匡社稷公論在朝紳鶉首星躔徙龍飛歲序新風雲回
甲子天地慶兹辰却老形如鶴憂時鬢若銀含悽麾賀
客雅志為蒸民愚也蓬蒿士蕭條塞鄙人猥蒙嘘弱羽
從此躍塗鱗原憲終多病彭宣晚見親臨洋徒歎惋學
步轉邅迍寶繪開蓬島清歌頌大椿微涓寧溢海撮土
詎增岷古意同如此中懷托具陳願為金石檝永永濟
迷津
龍沙遇毛君武亭餞
羈鴻常慕侣谷鳥友先求不盡龍宮興翻成虎帳遊夏
深濃岸柳雨減出蘆洲棹艤北沙穩山迎西戶幽江湖
半落照風水獨離憂舊部羣公薦新符百粤州天浮洞
庭闊海盡日南流白首今遥别金尊莫惓留
御選明詩卷九十二
