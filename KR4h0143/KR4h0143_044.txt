欽定四庫全書
御選元詩卷四十四
七言律詩二
楊仁風
送楊治中例免北歸
不及瓜時謝政還離筵草草送歸鞍將身許國心元壯
立事無功興易闌萬疊雲山孤劒晩一鞭風雪短亭寒
馬頭依舊長安道未是人間行路難
張野
壽李秋谷
璿階曾共近清輝一旦雲鵬九萬飛再入中書今亦有
兩封上國古全稀霜侵吟袖趨朝去香惹官袍侍講歸
同使斯文躋壽域且休回首北山薇
元淮
郊行
城東一簇野人家門枕清流淺帶沙籬角欲晴喧燕雀
門前過雨溼桑麻橋因春水三番斷柳礙東風一向斜
景物似知寒食近村邨開徧野棠花
蘇堤秋宴
南北高峰鎖翠雲山藏樓閣帶煙輕欲凋楊柳猶貪舞
半破芙蓉未老成波底畫橋天上動湖邊珠翠鏡中行
水晶萬頃浮波面照出孤山分外清
郭昂
客燕
昨夜鄉關入夢遙月眀魂斷更難招髩邊白髮愁能種
囊裏黃金日易銷尺璧自慙投暗室前途何處是青霄
龍沙見說難容客八月尖風徹敝貂
簡杜季明
白髮刁搔五十餘也隨時宦覓新除功名未了牀頭劒
活計空存架上書蟲臂敢勞私造化獐頭深愧強趦趄
春風但假吹噓力早趁花期到敝廬
偶感
滿眼黃塵興已闌閉門高卧且加餐一燈兒女團圞易
千古風雲際會難檐外日暄捫蝨坐庭前月出舉杯看
翠藤儘著參天長不與孤松並歲寒
陳伯通
海青馬生肝
驚呼乳盎意悤悤便覺餘香鼻觀通露滴冰盤藍玉軟
風生霜刃碧囊空舞娘驚濺羅衣綠酒客潛消醉臉紅
若使昔人知此味羊頭爛煑不成功
劉懷遠
眀秀亭
明秀亭前水渺茫山明水秀類瀟湘闌干十二東風軟
蝴蝶一雙春晝長沙暖偏宜鷗鷺宿城高不隔芰荷香
晩来公府無餘事閑伴詩人入醉鄉
皇甫琰
遊澤州青蓮寺
斜分一徑下林巒金碧觚稜紫翠間羣嶺秀攅青菡萏
孤峰突出玉湖山鑿開一屋乾坤小占斷千年日月閑
浩浩兵塵滿河朔天風吹不到禪關
王柔
吳江即景
浩浩澄江杳若空飛梁橫截與天通深春風豁前山暝
清曉潮乘北海風日月盡從金鑑出乾坤都在玉壺中
明朝即入盤門去俗事塵心未易窮
方回
次韻劉元煇初寒夜坐(并序)
元煇示新詩其初寒夜坐有云四壁兒糊如暖障
一燈妻占補寒衣清灑有味因獨和此一篇為謝
山肩寒聳月隨歸榾柮爐紅閉板扉跨竈郎来温課册
齊眉人為摺深衣花傳喜信燈如語草就佳篇字欲飛
舊日聲名劉夜坐能傳家鉢似君稀
偶亦夜坐用前韻
林禽畏冷暮爭歸水上荒城早闔扉敲月會棋迎皂衲
斧冰供茗喚青衣齕萁老馬廐中響瞰燭癡蛾窗外飛
忽報樓頭禁鐘動平生樂事歎今稀
湓城客思
客懷歴落事多違歎息流光似箭飛雪後蔞蒿初薦酒
花前蛺蝶欲穿衣熟知江水磨今古難向春風問是非
悵望廬山但愁絶萬重雲鎖幾禪扉
二月十五晩吳江二親攜酒
今日山城好事新客来誇說齒生津喜晴郊外多游女
歸暮溪頭盡醉人鮮筍紫泥開玉版嘉魚碧柳貫金鱗
一壺就請衰翁飲亦與花朝報荅春
大雪出三橋寓樓
凍雀愁鳶噤不譁漫天浩瀚逐風斜映樓橫過三千丈
接屋平鋪十萬家靜夜有窗皆貯月寒空無樹不開花
詩成欲撚冰鬚斷聊舉深杯荅歲華
留題槃隠高士王子由書齋
萬宇橫陳碧瓦齊濃嵐淡靄總詩題隔江煙樹窗中細
過海風檣檻外低琴僅可絃星半缺壁因欲書雪新泥
南華卧讀兩三卷猶喜晴簷日未西
次韻夾谷子括吳山晩眺
詩眼書胸碧宙寬暮天搖落縱遐觀雪明楓葉紅於染
春點梅梢玉不寒北望遙迎書鴈至南烹屢饜鱠魚殘
一規明月懸江海幾許人家夜枕安
戴表元
杭城風雨中簡子昂
五月錢塘風雨秋懷人頻倚面山樓雲收樹色遙成海
水作江聲暗入溝一斗盡輸無事飲千金不買辟寒裘
自憐寂莫無元學車馬門前過似流
林村寒食
出門楊柳碧依依木筆花開客未歸市遠無餳供熟食
村深有紵試生衣寒沙犬逐遊鞍吠日落鴉銜祭肉飛
聞說舊時春賽罷家家鼓笛醉成圍
十月朔旦寄貴白兄弟
黃牛村前秋葉飛青螺峰外海雲歸故人相思雪滿髩
客子獨行風舉衣烏鵲定占誰屋喜鱸魚知比去年肥
當時歌酒江湖上百里音書今亦稀
次韻和蔚師鑑師春懷
愁是雲隂喜是晴春遊何處不關情黃雞亭館琴三弄
青果杯盤酒數行滿砌雨添新筍密隔牆風送落花輕
鑑湖湖上樵山老破帽枯藤過一生
已夘歲初葺剡居
休言聲跡轉沈淪百折江湖亂後身窮未賣書留教子
飢寧食粥省求人坐来齒避樵蘇長往處蹤迷木石鄰
翻笑古来逃世者標名先製隠衣巾
秋盡
秋盡空山無處尋西風吹入髩華深十年世事同紈扇
一夜交情到楮衾骨警如醫知冷熱詩多當歷記晴陰
無聊最苦梧桐樹攪動江湖萬里心
正仲今年鄞城之約不就因次韻慰悦之
莫怪詩翁不出山詩多那得是山間清溪欲暖鶯啼樹
白日無人犬臥閑不惜野花簪素髮時憑春酒轉朱顔
當年阮籍何曾達直到途窮始哭還
四明山中逢晴
一岡一澗一縈隈新歲新晴始此迴莎坂南風寅蛤出
茅簷西日乙禽来人迷白路羊羣石水卷青天雪裏雷
猶是深山有寒食梨花無數繞巖開
辛丑歲十一月二十六日東歸舟中示三子
節物悠悠不負公江行三日雪花風雲侵賀監山亭白
日在徐山海島紅自笑得雛如病鶴也思結伴附歸鴻
何時辦得村田活糲飯魚羹百指同
舒子俊見過
来往通家不厭頻青山心性白雲身陰林石溜風傳語
霜月溪梁水寫真歲儉魚鮭難猝致天寒烏鳥自相親
燎爐新暖糟牀響隨分相留作好春
江村遇九日
去年九日江城角尚得臨風把一杯今歲并無黃菊看
誰家更遣白衣来身猶是鴈飛難泊時不如潮去解回
還有南山會人意晩舟相對碧崔嵬
送旨上人西湖并寄鄧善之
聞說西湖也自憐君遊更傍早春天六橋水暖初楊柳
三竺山深未杜鵑舊壁草生尋舊刻新巖茶熟試新泉
城中好友須相覓西蜀遺儒解草玄
仇遠
寄宋飲冰
欲共談詩一解頤停雲空惹思依依梅花賦就廣平老
楊柳門閑靖節歸驛路數程征馬瘦家書千里過鴻稀
思君怕倚闌干北拄笏看山竟落暉
元友山南新居
桃柳參差出短牆小樓突兀看湖光出門便與青山對
讀易能消白日長硯石洗来如玉潤藥苗曬得似茶香
鄰僧亦有通文者常把詩来惱漫郎
次胡葦杭韻
曾識清明上已時嬾隨蜂蝶步芳菲梨花半落雨初過
杜宇不鳴春自歸雙塚年深人祭少孤山日晩客来稀
江南尚有餘寒在莫倚東風褪絮衣
奉寄恬上人
竹笻輕健草鞵寬野外消磨半日閑病葉已霜猶戀樹
片雲欲雨又歸山燈分寺塔晴偏見水隔漁家夜不關
媿我莫如霜上鷺霎時飛去便飛還
送劉竹間歸廬陵
驛路梅花漠漠寒羢衫絮帽出長安懸知客久歸心切
自覺交深别語難春入西江隨馬去山留殘雪待人看
青原白鷺如相問十載湖濱只釣竿
新安郡圃
亭榭凌空眼界寬得閑来此獨憑闌春浮練水蒸城潤
雪被黃山入座寒古樹巢空羣鳥散荒池沙滿碎薸乾
白雲在望歸期定不見靑油護牡丹
題小閣
斲窗黏紙著方牀四面虚明取向陽氊席坐来終日暖
皮簾揭動北風涼挂瓶水滿梅花活折鼎湯鳴芋子香
布被蒙頭晝眠熟不知門外雪洋洋
董静傅挂冠四聖觀
静挼秋淥洗荷衣問隠孤山隻鶴隨得酒可謀千日醉
挂冠猶恨十年遲雲和家有仙人譜石鼎今無道士詩
莫對梅花談世事此花曾見太平時
同楊心卿過孤山訪静傅不遇自遊和靖祠下
明日奉寄二高士
飛仙又向别峰遊竹下閒房且小留滿髩朔風吹客帽
倚闌落日在漁舟梅花路冷難尋冢葑草田荒半作洲
獨往獨来沙鳥怪山空木短使人愁
懷古寄劉仲鼎
吹殺青燈炯不眠滿襟懷古恨綿綿山中空識陶弘景
海上難追魯仲連吳岫月明吟木客漢宫露冷泣銅仙
何時一酌桃源酒醉倒東風數百年
寄趙春洲莫兩山
湖山滿目舊遊空風景荒涼客路窮雨意忽生桐葉外
秋光多在木樨中乾坤混混多遊騎江漢寥寥有斷鴻
自古隠人多嗜酒却憐無酒醉新豐
湖上值雨
波痕新綠草新青有約尋芳苦不晴莎徑泥深雙燕溼
柳橋煙淡一鶯鳴山圍故苑春常鎖泉落低畦暖未耕
十載舊蹤時入夢畫船多處看傾城
同段吉甫泛湖
西湖春碧淨無泥畫舫珠簾傍岸移寒食清明初過後
杏花楊柳乍晴時從教西日催歌鼓莫放東風轉酒旗
只恐明朝成雨去暗驚濃綠上高枝
秋日西湖園亭
西湖一曲百泉通漠漠青山繞梵宫故國園林秋色淨
明朝風雨桂花空銀笙玉笛清歌外畫舫珠簾落照中
人物風光兩相稱兒童遮莫笑山翁
同陳彥國泛湖
斜堤高柳綠連天且繫閒人書畫船花事已空三月後
湖光還似百年前洛陽園囿惟詩在江左英雄託酒傳
亦欲扣舷歌小海恐驚沙上白鷗眠
陪戴祖禹泛湖分韻得天字
冉冉夕陽紅隔雨悠悠野水碧連天山分秋色歸紅葉
風約蘋香入畫船鐘鼓園林已如此衣冠人物故依然
當歌對酒腸堪斷倒著烏巾且醉眠
和韻胡希聖湖上
連作湖山五日遊沙鷗慣識木蘭舟清明寒食荒城晩
燕子梨花細雨愁賜火恩榮皆舊夢禁煙風景似初秋
鳳絲龍竹繁華意猶為西林落日留
春日田園雜興
一灣新綠護茅廬草細泥鬆已可鋤野老但知分社酒
地官寧復進農書鶯花眼界人煙外蠶麥生涯穀雨餘
我愛賦歸陶令尹柳邊時見小籃輿
宿集慶寺
半生三宿此招提眼底交遊更有誰顧愷漫留金粟影
杜陵忍賦玉華詩旋烹紫筍猶含籜自摘青茶未展旗
聽徹洞簫清不寐月明正照古松枝
卜居白龜池上
一琴一鶴小生涯陋巷深居幾歲華為愛西湖来卜隠
却憐東野又移家荒城雨滑難騎馬小市天眀已賣花
阿母抱孫閑指點疎林盡處是棲霞
梅二首
為怕緇塵著素衣凍痕封蕊放香遲月来忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去須有青青葉底時
夢想幽芳無處尋相逢依舊歲寒心要看月底玲瓏玉
休折枝頭蓓蕾金清曉風霜和豔冷黃昏庭院覺香深
揚州一樹春多少殢得何郎瘦不禁
過李山人居
數椽竹屋傍秋江屋外疎籬隔柳樁客至旋分垂釣石
雨来自掩讀書窗癡兒弄鏡時翻背小婦彈筝不識腔
自古漁樵有遺逸未應只說鹿門龐
題溧陽市
萬家大縣舊留都一派中江入太湖縮項魚肥人鱠玉
長腰米貴客量珠府分南北寒蕪合橋直東西夜市無
却是旗亭浮蟻美杖頭能費幾青蚨
白珽
淨慈禪寺
奎額昭回龍屈盤入門已覺厭塵寰何當白髮三千丈
来寄清風五百間帝子釡搖金㶑灎家人卦剔翠孱顔
西湖日日船如織半在南屏第一山
湖樓玩雪
上湖十里卷簾中幻出瑶華第一宫山勢蹴天銀作浪
柳行撲地玉為虹漁蓑鶴氅同為我雀舌羊羔不負公
眀日鳳城朝退早一鞭曾約試吟驄
遊天竺寺
山轉龍泓一徑深嵐煙吹潤撲衣巾松蘿掩映似無路
猿鳥往来如有人講石尚存天寶字御梅嘗識建炎春
城中遮日空西望自與長安隔兩塵
竹陰
占斷人間瀟灑地全身水墨畫篔簹非煙非霧一林碧
似雨似晴三徑涼翠袖佳人黯空谷白鬚道士隠南塘
數竿醉日君須記移向西軒補夕陽
題蘇東坡書楚頌並菩薩蠻滿庭芳詞卷後
南荒九死幸生還種樹書成手自删赤壁夢難同楚頌
洞庭樂不减商山人生墮地少如意老子對天無媿顔
千古菟裘有遺恨斷圭殘璧自人間
贈張知府周卿
人品中原說此翁雄文直氣耿心胸幾年天上張公子
今日雲間陸士龍来暮已聞歌五袴平反何翅祿千鍾
相從媿落諸公後拭目西巖第一峰
贈青龍任月山
傾蓋相逢意巳親風流儒雅邁同倫曾来東閣觀竒士
又向西湖見偉人放棹小溪梅皪皪敲棋深院燭燐燐
懸知後夜相懷切帆落胥山月一輪
胡長孺
次韻段文郁
轉雷飛瀑護遺壇著足危岑向碧煙木末雞啼藤矯矯
稻間牛過水田田瑶池浪記三千實玉井空傳十丈蓮
少室幽棲良不惡黃塵山下欲彌天
龔璛
雪樵
伊川門下已齊腰清苦誰如雪裏樵浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可恝高人塵甑儘無聊
焦山
還鄉白髮練丹臺世外襟懷渺渺開山與江傾橫海立
人隨秋迥御風来石公渡口扁舟在鐵甕城頭斷角哀
展轉闌干凭萬古少年自許拔塵埃
次鄭僉事送干壽道之慈湖長
尊酒南薰别意涼慈湖宛在象山陽人生莫恨書檠短
地褊何堪舞袖長親舍雲飛千里白客篷雨漲一川黃
昔賢了了經行處草木留君發舊香
游桃花塢次郭祥卿陸友元韻
三月西城多少花暖風吹雨過晴霞海棠昨日開時路
山鳥清陰到處家長袖挽春攜手去小輿舁醉一肩斜
閑人好在江湖酒只辦年年賞物華
袁易
白海青(并序)
尚方有賜江浙省臣白海青者杭州人士美以歌
詩徵余同賦
渺渺東溟刷羽翰乍隨天馬萬人觀孤飛雪點青雲破
一擊秋生玉宇寬賜予豈將追鴈鶩驅除直欲辨梟鸞
江南明月難同色夢想瑤階白露漙
與師言客錢唐凡三月餘師言歸後作詩奉寄
燈花猶記别時紅為報君歸我亦東豈意黃塵迷瘦馬
尚淹青眼送飛鴻羣山積雪清相射千樹寒梅望欲空
何遜揚州才思減試煩妙語喚春風
春雨漫興三首
日日春陰祇欲眠強尋南陌復東阡猶殘碧樹花多少
莫惜金尊酒十千象管烏絲題往事玉簫錦瑟負華年
愁来祇對西山坐捲起珠簾翠接天
江上平蕪望欲迷江邊密雨細如絲冥冥白晝飛花急
漠漠青林度鳥遲春事又當三月暮人生那得百年期
誰能苦惜纏頭錦喚取嬌嬈舞柘枝
積雨厭厭愁斷腸暫晴猶得見春陽頻来幽鳥當窗語
半落閑花度水香彩筆雕零詩漫興金杯搖蕩酒生光
悠悠心緒渾抛却付與遊絲共短長
和師言窮居即事韻二首
城郭煙花褁屋廬蕭然誰識范莱蕪借居種竹憐君達
築室移山笑我愚坐久眼看烏几綻醉来頭向墨池濡
壯心縱復都銷盡未害狂歌擊唾壺
雨聲連夕亂鳴簷野色今朝稍入簾綠樹成圍黃鳥度
青天欲盡白波黏熊經嬾戲愁危坐鵲語無憑喜漫占
若話浮名身外事畫蛇無足不須添
秋夜懷友二首
平生故舊誰知我潦倒襟期子略同縱酒祇判千日醉
讀書少忍十年窮歲䓙晼晩欺霜髩物色凄凉入井桐
未用相看歎搖落古来江漢有秋風
屋角闌干北斗垂誰家長笛夜深吹月留河漢天機急
秋到山川木葉知老去潘生聊漫賦向来宋玉不勝悲
四時代謝渾閑事有底窮愁入兩眉
郭麟孫
三月三日重遊虎丘
三月三日天氣好一年一度虎丘游枇杷巖下頻呼酒
楊柳橋邊旋繫舟春事固知欺白髮山靈元不厭清流
秖今觴詠成陳迹何用蘭亭俛仰愁
龔子敬同遊桃花塢趙中時適至
麥光繞郭搖青浪花氣浮空散紫霞小院碧桃留客醉
隔林修竹又誰家清明過了春將暮濁酒傾殘日又斜
一笑相逢誠不易人生看得幾韶華
趙時遠
鶯脰湖
鶯去湖存事渺茫梵宫占斷水雲鄉四圍煙樹浪濤闊
六月橋亭風露涼遠近征帆歸别浦高低漁網挂斜陽
翠微深處一聲笛驚起眠沙鷗鷺行
黃庚
枕易
古鼎煙銷倦點朱翛然高卧夜寒初四簷寂寂半牀夢
兩髩蕭蕭一卷書日月冥心知代謝陰陽回首騐盈虚
起来萬象皆吾有收拾乾坤在草廬
秋色
博山香冷夜將闌紅影搖窗燭未殘庭樹露濃花氣溼
井梧風老葉聲乾世情冷暖知心少朋舊東西會面難
一段客愁吟不就無言背月倚闌干
脩竹宴客東園
二月韶光潑眼濃攜尊宴客小亭東酒當半醉半醒處
春在輕寒輕暖中拂檻柳添吟髩綠壓闌花妬舞衣紅
晩来聽唱涼州曲聲繞吳姬扇底風
小酌
小酌園林酒半醺落紅影裏惜餘春插花歸去蜂隨帽
傍柳行来鶯避人白髮尚為千里客黃金難鑄百年身
何時歸賦滄浪水浣我征衣萬斛塵
夜坐次林梅山韻
人倚幽窗夜未闌竹鑪灰冷篆煙殘一天露氣星辰溼
萬壑風聲草木寒老去客懷多感慨年来世事轉艱難
何時歸隠孤山下眀月梅花約共看
雪
片片隨風整復斜飄来老髩覺添華江山不夜月千里
天地無私玉萬家迷岸未春飛柳絮前村破曉壓梅花
羔羊錦帳應麤俗自掬冰泉煑石茶
舟次樗蒲廟
短櫂衝寒過浦東扁舟一葉載詩翁斷煙流水殘雲外
古木荒祠夕照中吟罷小樓何處笛酒醒孤枕半江風
潮生潮落朝還暮堪歎人生自轉蓬
月夜登樓
玉宇澄清暮靄收吟邊怕倚仲宣樓寒蟾千里夜如晝
新鴈一聲天欲秋湖海誰青豪傑眼風霜易白少年頭
更殘忽聽荒城角吹老梅花總是愁
月夜次修竹韻
徙倚吟闌傍野塘古譙蓮漏滴更長月階夜静蛩聲切
竹院秋深鶴夢涼坐挹水風侵袂冷眠分花露滿身香
浩歌欲遡明河去醉喚天孫織錦裳
偶書
頻年蹤蹤隨江湖三徑苔荒憶舊廬身老方知生計拙
家貧漸覺故人疎松薪拾去朝炊黍漁火分来夜讀書
怨鶴驚猿應待我台山何日賦歸歟
秋夜
十分秋色滿軒窗景物淒清夜氣涼篩月簾櫳金鎖碎
擣霜砧杵玉丁當井梧葉脫無多影巖桂花稠不斷香
坐到更深吟興動硯池滴露寫詩狂
題吳實齋北山别業
北山佳景勝南山乘興登臨眼界寬樵斧伐雲春谷暗
漁榔敲月夜溪寒一區池占林泉勝四面天開圖畫看
竹屋數間塵不到主人日日凭闌干
書館
池館深深鎖翠涼課餘多暇日偏長屋連湖水琴書潤
窗近花陰筆硯香吾道尚存貧亦樂客身長健老何妨
十年心事閑搔首厭聽蟬聲送夕陽
秋思
天容凝碧換秋容殘暑冷然一洗空梧葉多應愁夜雨
葛衣漸覺怯西風十分淡冷砧聲外一片淒涼鴈影中
興動蓴鱸欲歸去張翰心事恰相同
涼夜即事
涼入虚堂睡思濃夜深翦盡燭花紅光搖珠箔梧桐月
香透紗厨末利風欹枕覺来人不寐撚鬚吟罷句難工
小蠻問我詩成未詩在池塘草夢中
舟行送王琴所之澉州
星辰寥落曙光浮柳岸風輕送客舟萬點遠山重疊恨
一江流水淺深愁淡煙茅店家家曉白露楓林處處秋
獨倚篷窗還自笑此身漂泊愧沙鷗
次毛一齋韻
詩夢驚殘何處棋書窗又是夕陽時柳陰分綠籠琴几
花片飛紅點硯池覽鏡自憐添白髮傳杯不復倩蛾眉
東風故國年年恨惟有啼春杜宇知
龍江館舍
幽棲俗事不相關家在青松翠竹間繞屋四圍都是水
隔林一片不多山詩篇陶寫清秋景書冊消磨白日閑
門外沙鷗如舊識忘機飛去又飛還
江上客懷
鏡裏從渠白髮添吟邊抵掌復掀髯十年為客甘清苦
一枕忘情付黑甜短褐怯風棉未絮破窗漏月紙重黏
梅花應念人孤寂寒夜吹香入竹簾
偶成簡任肅齋教諭
百歲光陰一轉蓬晩年不與少年同事因錯處人方省
詩到窮時句始工獻賦未逢楊得意憐才難遇杜司空
有時追憶承平事猶道繁華是夢中
和杜柳溪韻
白髮垂垂一老夫年来漸覺世情疎石牀夢冷和雲卧
茅屋燈殘共月居客至何妨賖魯酒家貧不肯典唐書
羨君種柳清溪上借我苔磯學釣魚
漁舍觀梅寄修竹韻
寒雲漠漠護牆陰瀟灑梅枝出竹林影落花磯和雪釣
香浮老甕帶春斟幾憑水驛傳芳信秖許沙鷗識素心
回首孤山千樹遠扁舟乘興夢中尋
贈通元觀唐道士竹鄉
通元道士苦修行坐見桑田幾變更雲屋苔封燒藥竈
風林花落煑茶鐺休糧賸有青松啖却老應無白髮生
月滿竹鄉騎鶴去欲邀子晉學吹笙
尹廷高
山中冬日寄綠坡
畏寒終日閉柴門世事炎涼總不聞老鶴踏翻松頂雪
亂猿啼裂隴頭雲強呼竹葉閑澆悶吟對梅花正憶君
何日相過茅屋下夜燒黃葉坐論文
桐江舟中
又搖柔櫓下嚴灘一片離情強自寬鴉噪暮雲天寂寂
鴈歸極浦水漫漫敲篷雪霰和愁碎拍枕江聲入夢寒
今夜客帆何處宿亂山青外是長安
臨汀書懷
開盡黃花秋又深不堪清夜聽寒砧燈前遠信和愁寫
枕上新詩帶夢吟霜月一汀隨瘦影關山千里動歸心
青鞵布襪雲間寺何日鷗盟得再尋
庚辰故里再燬於寇流落信安僧舍風雨淒涼
羇愁野寺雨淒然又是西風落葉天疎雨半簷澆客恨
白雲一榻對僧眠孤吟天地知何益隻影江湖秖自憐
喚醒十年鄉國夢空山古木亂鳴蟬
過故里感懷
松菊荒涼二十春衣冠散盡只空村燒明斷塹山雲暝
鬼哭寒蕪巷月昏水涸蛟龍移窟宅草深狐兔長兒孫
誰消一夜崑崙雨洗淨千峰見綠痕
三巖瀑布
天然石室踞雲根上有飛泉勢若奔千尺素簾寒不卷
一潭碧玉碎無痕風飄餘溼沾香案月漏疎光射洞門
我欲捫蘿登絶頂桃花流水細窮源
平遠亭
野水漫漫接白雲凭闌轉覺興撩人一川芳草青無際
數點遙峰淡不真煙樹夕陽開畫軸風帆沙鳥伴吟身
箇中儘有閒田地何必桃源更問津
雙溪道中值風雨
竹輿咿軋嶺嶇﨑三宿纔方出翠微遠水帶煙争晩色
西風挾雨作寒威綠莎路繞黃泥壩烏桕林藏白板扉
屈指重陽歸又近尊前兒女笑牽衣
登淨江寺松風閣
巋然傑閣倚松岡縱使無風也自涼四面闌干金碧界
萬家城郭水雲鄉清江疉嶂迷空闊白鳥蒼煙墮渺茫
風景不殊君記否吳山頂上看錢塘
山居晩興
高住青峰不計層閉門危坐絶交朋竹聲欲斷微聞雨
村色初昏遠見燈宿鳥並枝閑寂寂歸雲度壑慢騰騰
鄰翁笑我生涯拙紙帳梅花絶類僧
潘奕
枕上
夢寐浮華興盡闌休文何止帶圍寬荒雞遠唱霜初下
斷鴈宵征月半殘展轉每悲千載事支離正怯五更寒
閉門又作偷閑計賸折梅花倚醉看
劉應龜
春日田園雜興
獨犬寥寥晝護門是間也自有桃源梅藏竹掩無多路
人語雞聲又一村屋角枯藤黏樹活田頭野水入溪渾
我来拾得春風句分付沙鷗莫浪言
趙文
雲陽寺
步入雲陽俗興闌山靈應不掩雲關禪房深鎖寺應古
經鑰不開僧更閒菊綻黃香霜氣秀山堆秋色露痕斑
留侯千載空陳迹猿鶴聲聲拱夜壇
劉將孫
送錢方立遊荆
峴山西上楚天頭書劒區區事遠遊歲月如流方作客
江山信美莫登樓百年耆舊誰家傳一代衣冠又古丘
亂後題詩詩即史未應輕付水東流
劉邊
天遊峰
紫翠飛来石蘂間何年幻出小瀛寰崕懸瘦瀑一千尺
峽束寒流八九灣蒼壁向人如有待白雲何事未知還
酣歌更挹浮丘伯坐對中臺話半閒
燮元圃
寓錦灣望嶽亭
十載重来一凭闌光陰不改舊江山亭高下瞰龍藏室
天遠遙觀虎拜斑耕釣每懷生處樂驅馳未許老来閒
雄風入座披襟好静看漁舟上錦灣
陳達觀
遊練水
蕭蕭落木舊江山渺渺西風上水船短棹遠衝秋色裏
孤峯高聳夕陽邊黃蘆葉響雙溪雨白稻花香兩岸田
滿目客愁吟不得片帆今夜是祁川
劉深
錢塘懷古題仙源雲仍家譜
前朝遺老盡銷磨感慨臨風發浩歌地闢天開新日月
龍飛鳳舞舊山河西湖夜雨紅蓮少南苑秋風碧草多
惟有浙江潮水好年年此日漲鯨波
劉壎
鶴
延頸池邊照影稀花眀柳淨思依依年深色重丹砂頂
日暖光浮白雪衣晴月夢回三島去看雲思上九霄飛
玉簫聲斷秋宵冷應有仙人憶未歸
燕
萬里来從海外村定巢時聽語頻頻簾風半捲重門曉
社雨初晴二月春尾上繫詩成往事掌中學舞是前身
華堂茅屋依然在幾處相逢舊主人
劉麟瑞
昭中逸詠(錄五首)
金州守臣和公(彦威)統制楊公(福興)
貔貅曾是守饒風扞拓金房未易攻十八谷開通徼外
五千兵勁入關中賀蘭不救睢陽敗諸葛猶存越嶲功
當日更推楊統制馬傷軍沒箭飛紅
丞相江公(萬里)知府江公(萬頃)
名重天閽侍太微昔年南國秉樞機人歸綠野身猶健
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
丞相信國公文公(天祥)
金字牌飛出建章鬱孤萬壘為勤王驅馳嶺海君臣寓
囚繫燕雲道路長六籍一時光日月孤忠萬里立綱常
元歸凛凛渾生氣南北人誇姓氏香
江東制置使謝公(枋得)
草履麻衣漫蔽形十年賣卜慣零丁願從楚地師龔勝
欲向遼城友管寧采石吟成期絶粒娥碑讀罷棄餘齡
一門盡節均無媿千載西山疉疉青
史貞女祠
石頭城昔號金湯岌岌孤墉戰馬場西日突圍逃溧水
南冠荷校說維揚血凝漢節誇男子身寄秦淮藉女郎
千載一門忠與烈仰天哭向水雲鄉
别都爾丹
浮雲寺
麥雲芟盡草青青白叟黃童喜送迎海宇有生皆樂懌
遐荒無地不昇平水明山秀聞鶯語雲淡風輕信馬行
山下高人留客醉旋挑竹笋煑魚羹
吳澄
立春日寓北方賦雪詩
臘轉洪鈞歲已殘東風剪水下天壇賸添吳楚千江水
壓倒秦淮萬里山風竹婆娑銀鳳舞雲松偃蹇玉龍寒
不知天上誰橫笛吹落瓊花滿世間
送國子伴讀倪行簡赴京
瀲灩離杯泛九霞還家未久便辭家出門惻惻重闈遠
前路漫漫萬里賒不怕狂風隨去鷁偏愁寒月照棲鴉
諸生凝望須君至共賦新詩賞雪花
客中即事次韻元復初郊行
客中又過二分春聞道千紅百紫新雨到庭隅長芳草
日窺窗隙弄游塵懸知萬里只如此孤坐一堂還可人
不信却須凌倒景九天樓閣倚長身
題閣皂山
漢吳仙跡兩峰齊欲拾瑤華路恐迷寶殿青紅疑地湧
林巒蒼翠接天低九重香案分雲篆八景琅函記玉題
仙鶴翔空清似水步虚聲在朵雲西
泗河
泗堤四望盡平原叢葦荒茅十室煙淮北更無生草地
江南已是落花天陰風洶洶浮孤艇春雨濛濛冥一川
只有漁翁猶世業長蓑短笠淺灘前
姚燧
癸已九日
去歲君山孤櫂游如今盡室石城州明年白髮桑榆日
何地青山萸菊秋客氣已為強弩末宦情空繞大刀頭
果成問舍求田策未讓元龍百尺樓
别王良輔
只聞官罷尚荆州不謂相逢郢水秋如我避賢三退舍
與君為客一登樓人才妄自金鳴冶世事從渠劒刻舟
明日分攜武昌去應煩南夢到滄洲
富珠哩翀
晉祠三首(錄一首)
泉溜琮琤玉涷香稻塍歴落卦齊疆山頭雲氣結媒雨
木杪風聲凛孕霜神瀵有靈凝沆瀣客纓無垢得滄浪
不須對鏡談今古聊詠新詩送夕陽
盧摰
茅山作
海風吹曉上三山手把韶華滿意看偶得仙家逢歲朔
不知人世有春寒梅邊杖履香隨步雲際樓臺玉作闌
萬古椒花一杯酒醉来騎鶴問還丹
伊喇
華藏寺
法鐘聲遠透禪關華藏招提煙霧間浮世已更新態度
青山不改舊容顔洞門水湛潛龍卧松頂風生野鶴還
擬欲敲開名利鎖洗心常伴老僧閒
李孟
金陵懷古
西風聒耳過黃蘆萬水東流草樹枯蟾闕一年秋色遠
鵲橋萬里客心孤青山故國新豐市芳草王孫舊酒壚
壯志未磨天地闊劒光耿耿照江湖
梁曾
登岳陽樓二首
樓前秋水健帆開樓外秋風舞袖迴萬里梯航来鳥道
四時風雨護龍堆江山如此不一醉歲月幾何能再来
欲問老髯求鐵笛夜深吹上紫荆臺
岳陽樓觀倚晴空樓外君山指顧中地勢平吞三楚遠
賦蘭高壓九江雄乾坤好句唐工部廊廟雄文宋范公
秋晩登臨正竒絶只疑身在水晶宫
磐泉
磐泉之源不可窮寒溜不與長江通韜藏洩漏皆元氣
疏鑿探搜亦鬼工一徑虹穿雲棧隠兩山虎踞劒關雄
十年歴徧西南險絶愛湘中似蜀中
陳孚
平江
滄浪亭下望姑蘇千尺飛橋接太湖故里空傳吳稻蟹
寒祠猶記晉蓴鱸芙蓉夜月開天鏡楊柳春風擁畫圖
為問館娃歌舞處鶯花還似昔年無
金山寺
萬頃天光俯可吞壺中别有小乾坤雲侵塔影橫江口
潮送鐘聲過海門僧榻夜隨鮫室湧佛燈秋隔蜃樓昏
年年只有中泠水不受人間一點塵
過盧溝橋
去天尺五禁城西華表亭亭柳拂堤海上飛来雙螮蝀
雲間擁出萬狻猊太行山色浮鯨浪上國秋聲送馬蹄
誰識太微天極象迢迢河漢玉繩低
鄂渚晩眺
黃鶴樓前木葉黃白雲飛盡鴈茫茫櫓聲搖月歸巫峽
燈影隨潮過漢陽庾嶺有塵汙簡冊禰生無土蓋文章
闌干只有當年柳留與行人記武昌
衡州
千里山逢十里平巍樓突兀見澄清州依岣嶁屏邊住
人在瀟湘畫裏行海鴈飛回秋渚野江豚吹老夜濤聲
何時得似龐居士一鉢空門了此生
永州
燒痕慘澹帶昏鴉數盡寒梅未見花回鴈峰南三百里
捕蛇說裏數千家澄江繞郭聞漁唱怪石堆庭見吏衙
昔日愚溪何自苦永州猶未是天涯
交州使還感事二首
少年偶此請長纓命落南州一羽輕萬里上林無鴈到
三更函谷有雞鳴金戈影裏丹心苦銅鼓聲中白髮生
(孚年三十五已見二毛矣)已幸歸来身健在夢回猶覺瘴魂驚
寶劒金符笑此身霸陵今是舊將軍榻前未上征遼疏
囊底空留諭蜀文七十親闈雙髩雪八千客路一鞭雲
何時歸棹煙江上閒對沙鷗洗瘴氛
呈閻静齋學士
四海文聲重泰山十年忠讜侍龍顔屢分天上金蓮炬
獨占人間玉笋班麟筆露寒青簡溼鳳章雲藹紫泥閑
孤帆已有東風便喜近蓬莱碧水間
偕承旨野莊公學士劉東崖侍講張西巖游慶
壽寺憩僧窗有作
金碧樓臺護紫霞一塵不到小窗紗老僧倚杖對疎竹
童子抱琴眠落花風起亂飛千萬葉日斜閑啄兩三鴉
自知不是名韁客消得曹溪一滴茶
得家書寄呈可翁家兄
風南枝北兩沈沈忽有書来似萬金三十年間聽雨夢
八千里外望雲心舊書尚喜黃盈架先隴應添碧滿林
若問客遊新況味紫薇花發玉堂深
史館暮春有感呈承旨野莊公
滿篋詩章未必傳微官束縛正堪憐蘼蕪滿院又三月
苜蓿堆盤無一錢洛邑家書黃犬上巴山舊業子規前
夜聽兒女青燈話似覺朱顔老去年
夜宿灤河觜兒
貂裘塵土黑如鴉海角孤臣扈翠華萬里親庭應鶴髮
一生客路又龍沙囊中藥卷蓯容葉盤裏蔬堆芍藥芽
漸見馬前添喜氣明朝天近玉皇家
開平即事二首
百萬貔貅擁御閑灤江如帶綠迴環勢超大地山河上
人在中天日月間金闕觚稜龍虎氣玉階閶闔鷺鴛班
微臣亦有河汾策願叩剛風上帝關
天開地闢帝王州河朔風雲拱上游雕影遠盤青海月
鴈聲斜送黑山秋龍岡勢繞三千陌月殿香飄十二樓
莫笑青衫窮太史御爐曾見衮龍浮
御選元詩卷四十四
