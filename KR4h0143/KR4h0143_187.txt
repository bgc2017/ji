欽定四庫全書
御選明詩卷十八
五言古詩三
周湞
始發建鄴登龍江山祠感懷有作
去國思舊游尋山發幽眺遥淩天門石恍對臨海嶠神
關列雄鎮粉堞抱遺廟天水遠自空雲霞近争耀客行
始多感世事紛難料同俗豈懷素趨時固殊調既為達
士恥復被逐臣誚塵淚應言垂江容帶愁照秋隂散微
翳炎景扇餘燎行矣庶無欺忠信將可劭
賽小孤廟
育秀淩華嵩標竒奠淮楚陽闢啟神關隂沉開水府渾
渾聚商舳淵淵聞戍鼓陳瑟會安歌傳芭紛代舞椒漿
既芬潔桂櫂方容與日暮懷歸情含睇望修渚
劉丞直
讌章光遠宅
薄暮沭時雨淩朝陟崇山洩雲去復来流水清且閒褰
裳俯茅屋高論激晴瀾層軒旣顯敞好鳥鳴間關開樽
意殊樂劇飲未言還何當脫塵鞅共卧青松間
秋日東林宴坐
高秋坐虚館颯然神慮清廻飇颺疎雨瀟灑集前楹始
欣塵雜遠稍覺微涼生簷鐸遞相答林蟬時一鳴物情
各有適吾生豈無營
黃肅
詠懷
少壮好遊覽不知中道憂方兹懷故土眷此成淹留員
闕蔽朝暉玄雲隂以浮徘徊當永夕嬿婉將焉逑棲鳥
翔不息鳴蟲亦啾啾人生無定止卒歲何能休
流水日夜流厚土胡不盈人生自不已四運有相承達
士識物化昩者徒營營蕩蕩晨風来悠悠天宇清會當
撥俗惡聊復從吾生追呼心所歡置酒坐中庭忘言勿
復辯觴盡還復傾
中園桃與李灼灼有竒花彼姝將折贈遐思在天涯此
花傷夭折為歎女容華盛年難再遇豈得長修姱夫子
新好合不能思故家欲因歌此曲此曲令人嗟
匣鏡三十年塵暗不復治停餐且不寐所思知為誰宕
子不復返眇在天一涯綻衣終當組道遠何能持明明
天邊月三五入中閨念與子懽愛不得同光輝寤言相
與共旣覺將何依
牛諒
西郭憩景德寺分韻
靈湫閟白龍古殿敞金粟僧歸林下定雲傍巖端宿伊
余陪勝引於此避炎酷息隂悟道性習静外榮辱坐石
飛清觴每歎白日速别去將何如留詩滿青竹
蘭以權
題越上人臨清軒
塵境不可居飛錫傍流水高檻接空溟新綠渙如砥孤
影過寒鴻悠然逝羣鯉所以川上人於焉契斯理卜築
擬幽棲兼足浣塵耳愛此春雨餘波光淨禪几
桂彦良
和陶
我生雖阨窮牆屋亦苟完集芳被荷衣隠居思鶡冠素
無怨懟心安有憂戚顔明月照溪堂清風隠柴關螺杯
偶獨酌焦尾時一彈悠悠五噫歌遠懷梁伯鸞庭前種
梧竹清秋共高寒
顧彧
滬瀆壘
江迥原野闊海翻波濤起征客期門歸弔古滬瀆水平
疇麥草青澀土箭鏃紫月黑動北風塞鴈聲在水
丘民
周玄初祈晴
閼逢歲之半白祲白如煙野人不敢出封戶聽雨眠夢
跨蒼精龍六丁相後先手持五色石直欲補漏天剛風
忽引去天門方洞然忽見一道士青眉長娟娟綠章冪
紫霞稽首上帝前上陳太守辭下述萬姓瘨稌無一尺
苖潦涵累百㕓隂霓走白日黑蜧嘘長川百怪不自閟
三光何由宣帝怒叱力士磔裂無留連即遣東王公高
掣羲和鞭金雞怳驚覺日出扶桑顛
孫作
謝馬善卿送菜
嘗欣食菜美自謂肉不過今晨齒頰間屢嚥安敢唾持
梁囓肥鮮野蔌誰當課使君可憐人異味諳小大我本
江南樵酸寒羹不和空腸轉藜莧糲粟連穅□雨韭春
割苗霜菘秋飣座羊蹄釀旨蓄蒲歜雜細剉芋魁掘地
底茭首洗泥科木魚三百頭竹笋一萬箇朝湘出山廚
夕煮吹烟銼堆盤青黃具入口生澀奈以兹媚盤餐頗
復如君作採之諒有時蒸或躬自佐白鹽點葱橙紅椒
羅臼磨蔗餳質劑調釅醯芳辛破香飯炊屢熟宿酒酲
方餓鵝掌推不受鱉裙空欲蛻饋案連十罌飽食深自
荷霜根咀寒韲三歎論奇貨冰壺奪仙廚適口騰軒簸
四海一東坡拙謫常坎坷參軍半畝菜詩句劇嘲賀我
惷不償一造物知何那抱甕力不任負耡筋苦墮亦欲
賦歸田自種百畝稬傳君作菜法華甆旋封裹食勤不
媿天日晏從高卧
菽乳(并引)
豆腐本漢淮南王安所作惜其名不雅余為改今
名因賦是詩
淮南信佳士思仙築高臺八老變童顔鴻寶枕中開異
方營齊味數度真琦瑰作羹傳世人令我憶蓬萊茹葷
厭葱韮此物乃呈才戎菽來南山清漪浣浮埃轉身一
旋磨流膏入盆罍大釡氣浮浮小眼湯洄洄頃待晴浪
翻坐見雪花皚青鹽化液滷絳蠟竄烟煤霍霍磨昆吾
白玉大片裁烹煎適吾口不畏老齒摧蒸豚亦何為人
乳聖所哀萬錢同一飽斯言匪俳談
飛魚并序
曁人航海得飛魚於黑水之洋其長二寸頤兩鬐
各廣長寸餘張為兩翅海風發作從波濤飛集船
上如燕雀旣止則不能入水意者爰居海鳥亦此
類歟莊周所謂鯤化為鵬不荒誕也為賦一詩
海於天地中物不能比大陰陽浩出沒造物窮荒怪力
足浮三山勢欲呑大塊豈惟日月浴兼疑鬼神會披經
案山海異族紛瑣碎我時一徘徊足躡二儀隘焉知賈
客輩入海如入闠風昏白波駛雨慘黑洋邁批石嗔火
發(海船夜投物波中如火烈)囓指愁舟壞(舟人見海怪則囓指注血於波其怪乃沒)飛魚
集檣柂翅尾錯珍貝初疑燕雀翻復駭蝗螟墜非類感
所稀枯腊拾海外三韓雨霧洗百島風烟帶參差插雙
翰敧側張兩旆形模小鮮具意氣鵬鶴類祗慙海若笑
狹小矜此輩我復嗤海若萬彙同一態神靈數巨魚鯤
鯨鰌鰐魪智屈雲雨能肉大何足膾龍門萬魚躍此翼
吾所快
唐肅
送陶元庸
有酒澆趙州無酒酹鸚鵡不逢平原君何須識黃祖殺
姬謝躄士兹事付塵土誰能愛文章甘受嫚罵侮丈夫
氣盖世身為知已許蒼茫風塵際因子嘅今古臨岐舞
銅劔霜隼陵平楚去矣江國遥相思隔津鼓
藍仁
秋山懷友
天寒草木疎落日照平野孤雲西北馳獨鳥東南下仰
聆寒蟬悲俯見驚湍瀉物情自索寞秋色正瀟灑良朋
久相違離思何由寫
擬貧士
蠨蛸網我戶蟋蟀號我壁被褐不掩脛采薇豈充食歲
有飢寒憂巷無車馬跡豈知曠達觀不以貧病迫昔聞
孔顔聖亦有陳蔡厄澹然忘世慮絃歌自朝夕
蓬門有一士被褐恒苦飢朝飲南澗流暮食西山芝雖
有二頃園蕪穢亦不治妻子共寂寞彈琴詠書詩荒林
積雪深古屋炊烟遲高卧自有適何必他人知
宿田家望武夷山
仙厓蓄靈異怪石盤空曲一水隔花村千峰入茅屋金
芝暖逾秀瑶草寒更綠雲中武夷仙一一顔如玉白馬
去不歸玄猨呌相逐昔陪丹丘侣酣歌紫霞谷雞鳴洞
天曉落月在林木空瞻仙子高舊夢那可續荒林激悲
風日入對樵牧佇立望歸雲解衣田舍宿
正月十四日西山感興
久曠山水遊今晨願無違松林收殘雨郊原澹朝暉憩
澗弄清泚緣岡陟翠微池魚暖始游巖花寒尚稀高人
坐空堂深竹對巖扉山中聞犬吠谷口見樵歸心賞適
有契仙遊詎能希賴此一樽酒暫然息塵機古來朝市
間榮華多是非所以首陽士白首常采薇
暮秋懷鄭居貞
季秋霜露降草木日已衰暮登城門丘遥望滄海涯鳥
鳴求其羣況在遠别離美人顔如玉夢寐恒見之飄蕭
紫鳳毛照耀珊瑚枝海水不可越丹砂詎能期灩灩杯
中酒泠泠桐上絲豈無一日歡念子来何時少壯難合
并流水倏如馳悠悠逝川歎渺渺停雲思
宿橘山田家懷蔣先生
蒼峰落日微白鶴秋風遠客路入疎鐘田家背山阪孤
煙桑柘寒歸鳥茅茨晚欲覓紫芝翁山深白雲滿
西山暮歸
涼葉墜微風秋山正蕭爽天寒獨鳥歸日夕百蟲響偶
從桂樹招遂有桃源想石磴闃無人山猨自來往
暮歸山中
暮歸山已昏濯足月在澗衡門棲鵲定暗樹流螢亂妻
孥候我至明燈共蔬飯佇立松桂涼疎星隔河漢
藍智
客建上將歸山中留别鎦典籖
入山願遠遊出山願早歸羈懷苦無悰芳序倏已非瀰
瀰江海流紛紛花絮飛清霜變玄髮游塵化緇衣囏危
迹易乖少壯心轉違雲鴻每獨往梁燕當疇依野樹滯
殘雨荒臺淡斜暉浩歌綠水曲空拂黃金徽
書懷寄示小兒澤
昔我南澗來遂謀西園居瀟瀟桑柘隂下有比屋廬交
枝囀黃鳥澄波躍文魚花香入戸牖草色連階除衡門
閉白日高詠古人書目送遠山雲心遊天地初貧賤固
可樂富貴將焉如
張紳
題畫二首
高樹漏疎雨滴瀝下銀塘美人捲簾坐寶鴨自添香風
吹綠荷葉正見宿鴛鴦
閒門綠樹老華池芳草生偶隨蝴蝶起獨自下階行何
處垂楊院春風驕馬鳴
吳彤
峽口晚泊
川路渺無際揚帆遡流波征人歎遲暮舟子方笑歌去
去日將夕維舟松上蘿坐嘯微雨歇洲渚落花多
翠壁隠殘照滄洲生夕隂鷗鳥忽飛去幽幽春水深涉
險念先訓觀風推聖心功名覺遲暮蕭颯二毛侵
日落潭水綠松間聞子規征途一萬里江月每相随王
事有程度人心多嶮巇用詢庶有濟驅涉不知疲
江烟歛初夕華月入我舟坐久風露集微寒侵敝裘戍
鼓動邊思櫂歌縈客愁漸聞湍聲急度峽是歸州
陳約
錦屏
赤城多奇峯錦屏亦殊勝不知何仙人遺跡在幽徑松
霏灑石牀竹雪堕風磴徘徊對巖花忽送一聲磬
秦約
田家雜興
猗猗魯桑條籊籊湘竹竿並舍掩映之客來相與看薄
暮墟囿中清讌有遺懽弋鳧未用罝烹鯉且登柈靈河
素魄流斗柄長闌干明朝還醉醒毋辭共盤桓
張適
宿王耕雲山莊期衍師不至就題竹上
山館絶塵交唯容謝公屐洗酌松下泉題詩澗邊石吟
僧期不來掩琴坐岑寂貌此林外影雨餘正凝碧
暮秋久雨
積雨秋景徂空齋坐來暮葉鳴風中零鴈唳雲深渡濁
醪慰羈棲幽吟寫情素開軒對綠竹適然自成趣老鶴
忽長鳴蘿窗掩微霧
贈何山人
君從山中來衣帶松蘿雨謁我湖邊居聮牀夜來語藥
囊掛石壁酒壺列芳几杯餘歌青天絃中寫秋水旣愜
丘壑懷尤能慰羈旅明發言當别飄飄更何許
冬齋積雨感懷
積雨冬已深寒雲晚猶密空齋泬無人何以遣愁疾輕
風渡長林落葉滿苔石因乖常讌友自驚久遊客僮子
頗情親勸我加餐食醪至不辭斟柴扉掩初夕
擬古
我馬旣已秣我車亦已膏游子志遠行豈憚終夜勞海
水自言深泰山自言高去去涉長道歲月疾如埽譬彼
風中花衰謝不復好惟有惓惓懷日夕不離抱
范準
松蘿谷
尋幽興未涯窈窕入深谷長松生晝寒香蘿蔓春綠緜
緜石上葛冉冉籬下菊樵子時相逢和歌自成曲吾將
從杖屨題詩滿青竹
周豈
讀子書作
學館坐無事故書聊復看披文旣薈蕞尋義亦泮渙趨
前後已逸顧舊新輒竄萬言雖畢陳一理竟未貫往往
未終卷心目已潰亂置書歛視聽境地甚澄晏易書詩
春秋辭簡義亦煥𥅆書言五千隠約可徐玩奈何百家
言磊磊疊几案綿延比葛藟根遠益纏絆遂令矜名士
摹放如習幻雕刳出葩卉綴緝呈組纂悅目效女美飫
口匪芻豢推以合身心宜若霄壤判吾欲盡其文掇取
歸爐炭觀心勝觀書矹矹坐夜旦濯穢来清澄磨昏出
璀璨綿綿春雲舒烱烱秋月爛詠歌成文章昭倬比雲
漢往者予弗及来者予何憚作詩示朋曹無乃駭童丱
贈别郭元達
黃鵠乘天風飄飄忽高翔飛飛巢林鳥刷羽情内傷豈
無淩霄志六翮不得長念子平生意相送以傍徨勿言
易為别明發各一方悲来解佩劔為子復進觴且為游
子歌歌詞何慨慷疾風吹征帆旭日在衣裳自古有離
别各言慎行藏
金絅
王彦強破屋風雨圖
讀書幽澗濱茅屋走風雨窗疎木葉鳴月暗燭花吐隠
憂不可寫俯仰慕前古美人何由招娟娟隔秋浦
馬治
罨畫溪
積雨洗崖嶂奔泉會空曲流為千丈溪泓停深似玉霞
冷發彩翠花豔分紅綠浦雲自點綴岸峰相映燭旁穿
震澤口直瀉頥山腹日暮扁舟来漁歌出湖洑
任公釣臺
伊人不可見古臺臨野水惟應公事閒意釣還来此城
門日色暮郡舍秋風起鳥飛綠蕪上猿啼碧山裏宦情
方淡如野性或偶爾巉巉雲溪石其下亦清泚
夜坐懷孝常
東齋見微月露坐稀華星感物增惋傷懷人在巖扃高
情沭垂照寤寐不遑寧中夜夢良覿君歌謂予聽清商
隨風起虛箔轉琴泠欵密松下室踟蹰水邊亭常時往
来處目擊心已冥覺聞西澗流離合方悟形雞鳴空山
曙開戶竹林青忽枉蓬蓽信芳緘耀雲屏淒淒貧賤交
惻惻秋露零昔如雙飛鵠于今兩枯萍詩中語再四年
運不暫停道術尚迂邈焉能事仙靈騎鯨倘可望同日
戲滄溟
南澗聽水聲送别太古禪師
汨汨石上語瀏瀏風中琴清晨南澗流似是太古音出
谷乍喧冗入林杳深沈後來自相續前者旣難尋問客
何緣起悠悠傷别心
對新柳
縈縈初月柳撩亂愁邊見因憶武昌門高想靈和殿金
塘承日映綺陌迎風轉學舞未能休櫻情欲誰眷
讀書
竄身丹厓下滅迹浮雲端餘事旣不閒冥心以遊觀讀
書南山日秋氣浩漫漫悲商扣庭柯四座鳴風湍已與
清景晤樂哉此盤桓餐和遺糟粕飲勝入肺肝隱几俄
萬古其人夢交歡攜手逍遙墟乾坤歘高寒顧謂塵世
子斯道自平寬胡為在荆棘方寸生波瀾向無問津者
悲爾後來難
盧熊
遊銅井山
行春入銅山披榛訪苔碣展席具琴尊譚詩愒林樾溪
柳漸生荑谷鶯未調舌文漪細含風小梅淸映雪眷彼
素心人寒香不堪折
盧儒
遺安堂為周文伯題
鼴鼠飲河流鷽鳩搶枋榆適意已云可多營徒為虚黃
鵠起高翔遨遊升天衢忽逢弋人繳墜翼難再舒退者
止足全進者忘其軀
衛生不求盈稍足遂愜意服厭成都錦飯舍山陽穄春
熟收繭絲秋成歛禾穗田翁笑相語秫酒聊同會秉耒
因時暇翰墨欣游藝多遺一籯金徒為子孫累
鄔修
中秋分韻
秋月已成規秋闈猶列戟妙契結金蘭今夕是何夕時
序有代謝情懷增感激對酒發新吟此樂良難極
葉見泰
蘭莊
霜風薄林泉衡門迹如埽賴有楚畹花相看慰幽抱芬
芳發懷袖落日思遠道遠道不可遺歲晏徒自好
劉炳
春夕直左掖懷周侍御
晚雨池上晴逶迤淡將夕金莖華月生綺樹流雲濕窗
虚漏聲永幔捲爐煙襲憶我同袍人何由共瑤席
憶園廬
種園在東皋草荒瓜蔓長日落秋樹涼褰衣獨還往時
逢野老憩自足田園賞沿溪暝忘歸古寺煙鐘響
得漢彝簡周伯寧索香灰
古彝多款識蟠螭漢篆存黃金銷土色翠羽隱雷文綺
席流寒月銀屏度綵雲蘭灰能裹寄長吟盡夜分
别京邑之東阿
前年别鄉閭今年出京邑悠悠去江漢杳杳事形役所
懼心志違況此風波急烏啼楓樹煙鴈下蘆洲夕回首
望長安蒼茫寸心失
郭奎
擬古思友
鶡鳴歲將晏蒹葭淒以霜思君隔山海道路悠且長睇
彼參與辰清夜悲未央狂飈西北至一鴈方南翔言念
疇昔歡與子同衣裳安知異寒暑日月不我將天高則
有斗川涉愁無梁憂心隱如惄出戸徒彷徨
寄李彦端
嘉樹藹夏綠清風動虚襟念君有高趣勞我徑寸心佇
立東城曲日夕見雲岑以兹世多故忘彼升與沈聊樂
在書籍佩玉懷所欽華池散帙步當戸鳴幽禽蘭生已
覆井泉響迥出林醉將山口月彈作絃上音明月照别
鶴遺音戛南金何當坐松石從爾聽瑤琴
擬古贈别
孟冬霜露降悴彼荷與蒲青青蘭蕙芳采之將焉如贈
君夙昔意聊以慰斯須絃歌厲清響置酒歧路隅親戚
念遠行各言勉良圖常恐不為樂日月方其除晨風奮
高翼北林多古榆臨歧執子手安得同車驅
送江彦英還錢塘
東南有高樓華日照綺楹瓊筵列海錯雜以絃歌聲疏
簾卷晨夕迴看滄江清君今利攸往我獨懷鹿鳴執事
望長路駕言出東城嘉會常不足何況臨當行晴郊芳
樹碧綠渚春蘭生持觴意難盡相思空復情
紀夢
忽忽頽芳年搖搖寄行役寢興勞形神鬢髮玄已白驚
風響庭樹憂思日恒積夢魂清夜歸彷彿舊鄉邑青松
在園田桑柘蔭廬室飛鳥雲際還牛羊下來夕澄湖澹
微波秋山有佳色難犬雜比鄰墟煙靄阡陌怡怡兄弟
情淒淒丘隴側臨流濯長纓挂冠坐磐石似慰平生歡
覺來異疇昔百年如轉蓬萬物乃遺舄天命良在兹勿
用云得失
寄陳教授敏
蘭葉欲覆階馨香襲芳室雨露之所滋惠風偃華質采
采不盈筐薄言贈離析憂傷歲月愆同聲而異迹人生
寄百年寒暑會有役歡樂難俱并浮名亦何益高誼諒
非他可以比金石
送王彬叔往同安
駕言出城門遙望西南路别離良在兹嘉會不常遇置
酒張瓊筵綢繆復凝佇飲餞未崇朝聊以慰情素翩翩
白羅裳皎皎瓊瑤樹高步凌青雲豈為紅塵汚春江及
信潮芳舟襲蘭杜小人衆所疑君子誰不慕久欲同車
行攀轅莫能去惜哉苦淹留年芳易遲暮顧盻懷殷勤
增我越鄉慮
李應榮
奉使塗中作
驅車出東郭遠上天台城峯高插霄起屹立如迴屏前
塗在雲杪彷彿秋蛇行俯視萬壑底澗水嘈嘈鳴恍然
心目眩幾欲墮危崢況兼風雨至泥滑如飴錫一步三
退縮戰慄若履冰僕夫屢顚躓行者難為情神武恢疆
宇垂念及生靈俾將誠信辭以息東南兵藐焉一小子
敢不來趨承
王蒙
海子橋
暮登海子橋西繞紅門歸霜風著宫樹葉葉帶紅飛據
鞍吹短篴乘月擣征衣江南冰雪裏音信寄來稀
有感
馴龍若御馬下上何足奇飄搖海東鸐司晨不如雞白
雲本無心每與仙人期悠然巖壑姿卷舒豈無時偶來
還自賞倏去令人思燕臺十二月雪没黃金基正月河
冰泮二月下流澌江南三月暮落花舞晴絲歸帆天際
來煙雨渡江遲渌波映吳樹雙飛錦鸊鵜相思極春水
一夕到天涯
姑蘇懷古
崔嵬靈巖山突兀姑蘇臺具區若明鏡曾照西子來玉
容今寂寞蒼海飛塵埃
金精發奇氣劒去虎亦無鴟夷已浮江滕王不可呼沈
沈數千載一鳥下平蕪
天竺日章法師得旨還山畫泉石閒齋圖贈行
并題此詩
沖懷澹如水萬境猶虚空忽聞還山詔喜入衰顔紅山
中何所有手種石上松茅屋闃無人恒有雲氣封清鐙
照佛龕鑪煙裊松風砅崖噴飛泉赴壑如撞鐘羣響自
起滅聞心本無窮塵銷諸念寂夢覺非有蹤九旬談一
妙政爾開盲聾孰持去來影觀作眞實同去隨流水遠
歸與雲相從無心任玄化泊然齊始終秋風動江漢波
浪皆朝宗雲帆挂海月渺渺五湖東
陳汝言
雜興
皎皎秋夜月流光鑒薄帷憂思不能寐況此蛩聲悲攬
衣起徘徊四顧安所之故鄉渺何許身在天一涯
秋風起蘭皋蕭蕭墜霜葉空庭坐無眠清漏何時徹美
人胡不來慰我經年别相思復相思中腸九迴折
黃鵠四海志良馬千里心丈夫誓努力奚可終陸沈感
此秋節至砌下蟋蟀吟秋來不能寫且復縆吾琴
亭上
汲清漱晨齒沐髮冠新幘閒來歴亭上對此南山色天
高雲鳥空秋淨水花白悠然淡忘歸孤懷聊自適
登溪山第一樓有懷倪元鎮
清晨獨倚樓秋色淨如洗山青雲弄姿江白風初起心
隨沙鳥閒目送征帆駛對景每懷人相看隔千里
奉陪遂昌鄭明德錫山倪元鎮讌潘仲昭左丞
園亭分得霧字韻
林園春雨餘竹色浮綠霧美酒生微波殘梅雜芳樹塵
喧隔清池玄賞愜幽趣偶同文翰遊及此良時遇
為吳明遠作南野圖并賦
冉冉庭樹春盈盈原野綠鳥弄晝初長人耕雨新足閒
時一册書坐對南山讀豈不樂吾眞淡然忘世俗
蘭
蘭生深山中馥馥吐幽香偶為世人賞移之置高堂雨
露失天時根株離本鄉雖承愛護力長養非其方冬寒
霜雪零綠葉恐彫傷何如在林壑時至還自芳
李曄
發雙溪
峩峩金華城行李何淹留閏十月初吉始能具扁舟輝
輝晴旭升莽莽寒煙收篙師戒晨發浩嘯當中流揮手
謝送者此行實夷猶昔為山林居今作江海遊撫心媿
麋鹿放跡同鳧鷗丈夫旣許國生理焉能謀功咸纔拂
衣庶以追前修
泊鷺鷥灣
朝辭婺女城暮泊鷺鷥灣鷺鷥暝不見但聞水潺潺水
聲日西流客子何時還長風吹征衣慘淡生愁顔
嘉禾
晨發嘉禾城晴日舒我顔水深野岸闊驛古秋花斑回
頭指點中已過三塔灣少年所游地頭白今始還沙鷗
喜我還來往清波間願為忘機翁與爾俱投閒
言懷
今日忽不樂少為川上遊童冠相追隨衣服紛好修紆
徐旣就坂崎嶇亦經丘是時鳴雨餘氣候如清秋嗒然
拄孤藤聽此涓涓流往者旣云邁來者無時休周流信
無滯至樂常悠悠俗士勿與言永為智者謀
李垚
和友人過西郊韻
秋原晚蕭曠杖藜荒逕微川迴衆鷗集天清孤鸐歸寒
煙蔓草密積雨豆苗稀臨流擬結搆息鞅振塵衣
朱芾
賦得秦淮送宋仲珩
春漲曉沄沄空明澹孤嶼中流送行舟綠波渺南浦鷗
從青鏡下人立滄溟語素縠漾涼飈圓紋散疎雨桃葉
懷舊題後庭歌弔古因之寄離情前洲采芳杜
李延興
江皋圖
江晚月未上白煙滿芳洲雨止山氣佳衡扉在巖幽浦
迥沙漫漫松深露浮浮水田早稻熟稍欣獲有秋曠爽
來清風朱夏炎歊收野人樂江居垂綸水西頭得魚送
鄰家酒好仍見留童丱喜相隨浩歌送蜚鷗古時放達
人傲睨輕王侯焉能繫塵鞅憧憧為身謀
胡翰
南箕長好風
南箕長好風東畢復好雨陰魄生自西終夕成乖阻悠
悠望彼蒼脈脈不得語起坐酌酒漿北斗在庭戸
冬日何可愛
冬日何可愛夏日何可畏矯首問羲和羲和不停轡寒
燠相代更天運自有常但惜愛日短不及畏日長
鬱鬱孤生桐
鬱鬱孤生桐託根鄒嶧巔皎皎白素絲出自岱畎間一
朝奉庭貢妙合良自然桐以為君琴絲以為君絃中含
希世音置君離别筵征馬慘不嘶僕夫跪當前君行千
里道豈惜一再彈南風日渺渺清商動山川和者昔已
寡聽者今亦難
人生苦偪側
人生苦偪側莫處蠻觸間殺機起不測朝夕相搆患尺
書下齊城丸土封秦關用意何崎嶇舉世尚其賢湯泉
自長温蕭丘自長寒天地有至性貧賤吾所安
維南有佳鞠
維南有佳鞠風露發清妍離離綠玉樹粲粲黃金錢色
含坤裳美質抱日精圓藴靈自女几滋布瀰樊川旣入
神后品還充仙子餐中夀登百歲上壽延千年千年與
百歲何異瞬息間獨有幽貞節可比金石堅託以奉君
子歲晏期弗諼
擬古
一夕復一夕一朝非一朝昨見春花開忽睹秋葉飄人
非金石姿安得長不凋窮年事觚翰駕言遠遊遨手提
具櫑劒拂拭鸊鵜膏含精變光彩上薄青雲霄願君勿
棄置佩此長在腰南山有猛虎西江有長蛟斫蛟取猛
虎始貴非鉛刀
白馬誰家子翩翩新少年寶帶千金裘鞍垂兩櫜鞬五
侯爭馳鞚七族莫比肩來往長楊間捷出飛鳥先朝從
羽林獵夜展秦樓筵前楹列庭實中庖具珍鮮趙女舞
雙袖吳姬調七絃張急調高起酒盡意彌堅恨無美人
贈中激壯士肝暌離各自愛重來還復然
梧桐生朝陽不附衆木林上枝拂雲漢下根固重陰歲
久材質古斲為姚氏琴朱絃絙横理加以玉與金徽軫
何粲粲清彈揚妙音重華不可見懷思意何深
飲酒須飲醇結交須結眞貌合不足貴言合寧可珍長
安桃李樹家家自陽春常時握手者孰是同心人吳中
有雙劒一奉洛陽賓精靈颯以合萬里情相親
游仙詩
夙志慕仙術笑傲人間春朝陪瑤池燕暮揚滄海塵道
逢安期生遨遊乘采雲粲然啓玉齒遺我紫金文天地
此中畢世人不得聞受之今十年留待逍遙君青鳥從
西來飛去扶桑津寄書久不到白首悲秦人
吕梁洪
河水趨山東四曠無險塞吕梁扼其衝凜若萬強敵水
勢與石鬭終古怒未息舟行齦齶間衆挽不餘力進始
踰跬步退忽落千尺長年起相語兹土神所職登祠奉
嘉薦拜跪陳下臆船頭勇牽纜檣表高挂席好風東南
來送我天北極叱馭誠足欽垂堂詎遑恤昔聞莊叟言
有山在離石懸水三十仞魚鱉皆辟易孰隳天地性遂
拯生民溺鴻飛九州野吾願觀禹迹
西村老人隱居
振轡起陳力投簪遂辭禄吾今見伊人逍遙在郊牧令
節春載陽芳辰日初旭鳥鳴高樹巔牛飲澗溪曲翳翳
桑柘陰藹藹來牟熟耰耔返故畬經過候新躅高榻生
風涼練衣無暑溽披帙欣自悟臨觴復誰屬情眞不肅
客意豁已忘俗列生談力命老氏貴止足
命童
今晨雨新歇日出東南隅草樹有佳色當軒散紛敷歡
言命童僕治我園中蔬幸此琴冊暇且復一荷鉏雖有
黽勉勞良足具中廚但恐惡草長不治成荒蕪世事每
如此豈敢忘勤劬
青霞洞天偕章三益僉事觀石枰
太末一為客倏忽三四齡常恐元髮變未諧滄海情今
晨屬休暇文彦皆合并方舟濟沙步飛蓋指巖扃青霞
天之表赤日午正停息陰無擇木抱渴無藏冰寧知大
火維有此眞福庭巨石跨千尺如梁駕青冥深疑地肺
開洞見天光明玉樹交左右禽鳥無一聲涼風度澗水
炎濁蕩然清昔聞偶奕者坐隱交心兵相持勢方急旁
睨躭若醒柯爛胡不歸海枯固其恒蠻觸遞翻覆大化
何由停不如飲美酒且置石間枰
桐谷山房
客從山中來為言山中居種樹不作琴清陰常繞廬翛
然窗几間中有竹素書上窺聖人奥下抉百氏殊寥寥
千古意問子今何如勿學臧與穀亡羊苦多途願企心
齋人不遠復爾初歸撫庭前柯應見雙鳳雛
貝瓊
雜詩二首(錄一首)
春山一雨過百草皆縱橫百草不出山山中人遠行懷
金别妻子殉禄辭父兄寒暑忽已易燕趙千里程龍門
能碎舟風浪安可爭性命輕鴻毛苦為朝暮營愧此山
中草萋萋林下生
郊居
直木惡為輪疲馬思卷旆匡時旣非才處約斯寡悔采
詩鑒興亡讀易明進退永懷嵇阮放甘與沮溺對
答客
竊祿非本性適彼南山阿藜藿日不充慷慨獨商歌有
客向我言與世同其波商君震七國季子傾三河區區
守章句白首成蹉跎念之為三歎所樂良已多潛魚駭
釣鉺飛鳥愁網羅結駟非不榮違已當如何
春日宴滄洲(并引)
歲在著雍涒灘春三月一日筠谷高士合賓客序
兄弟飲于滄洲一曲平池湧翠高閣延青圓景中
天繁隂四合微飈遠激幽芳襲人清醥在壺嘉餚
既旅懲蟋蟀之刺儉美伐木之求友終宴忘疲遷
坐復酌鳴葭間發協朱鳳之相和舞䄂雙回翩驚
鴻之欲舉嗚呼蘭亭金谷會豈能常滄海流沙烽
猶未息懟神仙之無騐宜曠達以為高用綴新篇
以紀雅集詩曰
天闊無留雲山明洗新黛過從屬休暇置酒滄洲會柔
荑綠堪藉雜英紅尚在累觴既不辭秉燭還相對清彈
促哀響祕舞呈修態蘭亭今已矣金谷徒增慨大化會
有終四時寧復貸厭厭夜無歸從人譏倒載
讀史
吾憐閔仲叔始辟懷喜懼及其見司徒喜懼亦皆去勞
苦非所堪虚名豈相誤用舍何必言投劾時已暮
周爕久不仕身屈名四馳元纁一旦至舉族更勸之安
知修道者出處亦有時慨然中途返獨守東岡陂
東漢多逸民山棲久懷璧法眞亦逃名詎屑三公職求
蟬在明火求士當務德此道今何如其人安可識
樊英抗高節萬乘不能屈設壇為見之豈若壺山逸光
禄位已崇匡時竟無術遂興張楷機尚待黃瓊出
歲初度日書懷
余生若小草望成八尺材強因客土植苦被秋風摧徒
慙五十過况經元二災白髮不已變青陽忽已回未忘
藥裏好幾見桃花開殘邊掩黃石虚室生蒼苔故人且
共棄王孫誰復哀終歸葛洪井詎上鳳凰臺衰榮置勿
論待月酌金罍
初夏郊居
強學不知老索居恒鮮歡誓將從余好山河阻且綿淒
淒風雨交四月秋浦寒夕寝不能旦日高猶未餐念之
安所尤通塞固有偏庶無外患及力稼或逢年
仲夏桑扈鳴氣清天愈高新田已當治南風翼長苗田
翁起相戒庶務東作勞豐年諒可必勿為蔓草交嗟余
失路久竟負伊人招屢空亦宜然何日耕東皋
早春
山寒花尚遲雪霽江已綠懷新感游子哢節喧衆族且
同尊俎樂幸免章綬束更擬登前峯青郊可遊目
題盛蒼崖鴈
八月鴻鴈來往彼天南陬前飛倦已息後至飢相求日
落洞庭晚風高彭蠡秋彭蠡多蒹葭遠近彌汀洲恒恐
羽毛損稻梁非所謀塞門阻兵雪異鄉方可留徘徊念
其族天外復千儔身今萬里客肉非九鼎羞慎為弋者
獲遠寄征人愁願以海為池上同朱鳳游飲啄全微軀
不愧波上鷗
初冬
一氣變昏旦洞房風露凄田禽亦已化秋蘭同蒺藜為
客久成老懷人殊未夷慘慘白日暮迢迢歸路迷世衰
不獲聘天遠何由稽永思讀書臺言采山中荑
擬東野
破屋夜通月霜氣刀稜稜病骨不受寒卒歲仍無繒殘
燈吐復翳僵卧如凍蠅事業慚蒸沙文章空鏤冰已失
國士意頗為年少陵長歌獨慷慨坐候東方升
秋懷
露下百草變淒淒天地秋亦如中年客玉顔安可留山
鳴迅商激水涸行潦收恩方改團扇意復存敝裘梧桐
葉盡脱孤雛夜啾啾光景忽已逝感之雙涕流
擬古
荆山亦何高上與天門通猶聞産玉處吐氣成白虹懸
藜混燕石世已無國工琢之懼不完不如在石中卞和
恥再刖玉亦悲無窮吾今久抱璞庶以全其躬
四月十日兒子翺䎘來鳳陽留一月遣歸因令
早營草堂殳山下為止息之所云
老病不得歸獨處長戚戚二子江南來眼暗初未識生
常戒垂堂肌肉如雪白一月長途間海風吹盡黑買酒
為相勞問答向中夕迢迢漢陽薄春來斷消息阿宣在
母旁頰知工翰墨艱難且撥棄頓使沈憂釋所愧無定
居百歲半為客經營須及早尚愛龍湫僻况近讀書臺
雲銷四山碧泉深出丹砂地冷多琥珀既非匡世資庶
遂陶阮逸良辰戒僮僕匆匆又南北五月方鬱蒸日氣
成霞赤出入非所宜川陸慎所歴惜别豈無淚向汝難
再滴秋江有鱸魚當挂吳淞席
朱右
遺安軒襍詠
林屋小如舟老鶴長似人昂藏立清曉起舞玄羽新高
標凜寒骨羈孤向霜辰從來青田姿蹁躚離風塵俛首
謝軒車不與鷄鶩馴
遣興
幽徑何偪側蔓草没行路此生苦不辰出門畏多露遲
回蒙山居仿像商顔步籍籍春光萎冉冉芳年度寄語
素心人朱顔恐非故
張宣
與慈邑諸公會宿茅甫生駐鶴樓得夜字
白水冐平田積隂過初夏風雨招友生琴樽相慰藉飛
梯倚孤撐連峯競迥迓晦冥巖壑變空翠林木亞疎煙
截山椒微月露天罅僧鐘隔遠寺漁火候歸舍鶴影渚
雲迷風聲澗泉罷投迹山水邦脱身紛俗駕久忘簪組
累不待休沐暇飲酣心為壯時危氣逾下佳會不再期
兹遊偶來乍鷄鳴起營營莫忘永清夜
九日偕張思廉楊孟載徐二岳登虎丘
招提憑崇岡石壁根空虚躋攀陟層巔歴覽壊劫餘清
商振穹昊爽氣棲平蕪雲消初旭吐木落遙峰孤幽潭
積水深修綆斷轆轤劒光欲飛騰神物今有無空令弔
古人解笑英雄愚撫兹良辰及感我芳情紆長揖當塗
者永與山林俱
邵亨貞
送傅子初先生之信州錄事
去年十月交冬淺寒輒沍客居江城館燈火在風露君
從錢唐來舍舟縱游步一見心為開問勞出情素番陽
與雲間相望千里路會合非偶然况是夙所慕江左古
世家粲粲美風度射策衣繡歸春生五陵樹文章天機
錦到手眩昏瞀坐談極疇曩歡然獲知遇自冬更徂春
不間朝夕晤君於稠人中走獨心所寓傳舍稍密邇泥
濘亦枉顧開卷析疑義沛然決東注賞音風雅閒神會
見天趣平生耿耿懷不為流俗具因君頗呈豁欣快未
易喻誓將與此老結納視親故款洽豈有極忽復報瓜
戍錄曹雖民職未足展抱負行者崇令德政化藹先務
分違坐契闊引領不可遡中年别親友作惡若深忤梅
風彭蠡寬歸蠲慎速渡後約仍綢繆中情尚能賦芳洲
蹇誰留懷哉美人暮
沙湖
凌晨出沙湖杲杲寒日赤望路指西南趁風挂帆席行
行數里間舟底盡沙磧歲暮寒水落過者總煩劇篙師
力支撐進寸乃退尺叫呼問鄰舟始得指所適中流植
雈葦表以深水迹由兹遂無阻四望始充斥迢遞逹岸
旁回首日已夕嗟予匪徒行裒謝牽物役人生苦多虞
仰羡投林翮
錢宰
擬古
庭樹日已黃白髮日已短候蟲鳴前除秋霜蕙花晚歲
月如奔駒六轡不可挽泛舟涉方瀛方瀛水清淺安期
邈難求吾棹亦已返花開醉復斟黍熟饑自飯逌然樂
悟生瑶島諒不遠
泛舟新湖塘次王敬助韻二首
清賞各有適何異同登攀君舟泊西隩我車上東山林
光變宿雨溪響洄晴瀾春深飛花歇日入好鳥還佳景
欣所得母令清興殘俯首縱壑魚仰見培風翰物理固
有待努力當希顔胡為念窮達戚戚天壤間
湖水日已綠理棹不可緩雜花當晝翻遠樹出雲短沙
明宿雨霽風急游絲斷悠悠歡賞深歴歴佳趣滿酒盡
客愁生歌殘離思遠世路方險巇窮居正蕭散出處諒
何心夕陽起樵管
城南燕集得作字
閉門度芳辰念此風雨惡今日忽復晴青郊縱行樂引
杖聽鶯啼持杯看花落庭綠樹陰交春容已非昨微酣
愛酒清放歌悲髮白茫茫師旅間擾擾煙塵隔夙昔愧
棲遲于今喜離索明朝溪上田買牛事東作
白野太守游賀監故居得水字
崇岡散新陽寒日舒短晷晴飈一披拂波影上沙尾意
行遂忘疲情語相慰喜賜宅知已非歸舟更誰艤樹暗
山始夕川明月初至停杯成慨歎覓句聊徙倚前林樵
唱來驚鴻下寒水
擬古
行行重行行
出門萬里别行行遠防邊相望各天末北斗日夜躔四
運秋復春不見君子還燕車北其轍越馬南其轅日遠
心愈近悵望徒懸懸黃雲暗關塞路險不見天式微夫
如何日月忽已遷願言崇明德無為終棄捐
西北有高樓
高臺何巍巍參差與雲平玉繩臨雙闕長河流無聲上
有羽衣人逍遥吹玉笙清響涵明月飛佩何泠泠借問
弄者誰疑是董雙成逸思隨風發無人識其聲曲終再
三嘆感慨有餘情所悲同門友局促趨世榮願將秋水
劔為之觧塵纓笑呼雙黃鵠與子俱遠征
明月皎夜光
皎皎明月光照我屋東頭寒螿鳴樹間招搖指孟秋白
露下高梧落葉聲颼颼寒温更變遷河漢東南流懷哉
里中兒奮志起遠遊飄然遡長風乘槎犯斗牛支機織
女石為問今在不水深波濤闊浮名將焉求
&KR1161;中有竒樹
中林多幽蘭江籬雜芳蓀采之酌春酒將以清心魂持
杯未及飲悵然念王孫王孫不歸來置酒在芳尊
迢迢牽牛星
河東有織女皎皎雲為章手弄機上絲日夕更七襄織
成五色文欲製君子裳莫言隔秋水可以駕飛梁睆彼
牽牛星終日不服箱
客從遠方來
故人萬里别海水日夜深南風海上來遺我雙南金不
見故人面乃見故人心鑄作黃金徽置之白玉琴彈為
别鶴操間以懷湘吟曲終聽者稀矯首望知音
御選明詩卷十八
