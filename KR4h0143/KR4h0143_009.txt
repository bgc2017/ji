欽定四庫全書
御選元詩卷九
樂府歌行七
王冕
對景吟
濕雲不飛山雪滿越王城頭鼓聲短曉來谿上看梅花
虎跡新移大如椀老烏縮項如凍鷖呼羣強作嬰兒啼
紅桃翠柳眼欲迷舊時紈袴今塗泥淮南千里無煙火
淮東近日多軍馬寸薪粒粟不論錢行客相看淚盈把
如何五陵年少郎賣田去買青樓娼吳歌楚舞不知夜
歸來也學山翁狂明朝酒醒入官府方知不是城南杜
落花風急雨蕭蕭索莫無言面如土
劒歌行
先輩匣中三尺水斬蛟曾入吳潭裏提歸未肯策竒勲
軒冕泥塗眞戲耳雞林削鐵不足比昆吾百鍊安能齒
淬花不瑩鸊鵜膏掉箾却敲鸞鳳髓憶昔破敵如破竹
帶霜飛渡桑乾曲于今鏽澀渾鉛刀不遇何異荆山玉
驚雷夜作青龍哭血痕冷剝苔花綠野人一見駭心目
到手撫摩看不足雪花皎皎明闌干毛髮凛凛肝膽寒
老軍疲將長慨歎願欲置諸武庫間書生無用且挂壁
引杯時接殷勤歡天眼太高俗眼頑銳鍔宜許兒曹看
先生有志不在此出處每談徐孺子清高厭覓萬戶侯
笑引江山歸畫史我來四十鬢已斑學劒學書俱廢弛
五更聞雞狂欲起何事英雄心未已
金陵行送余局官
李白題詩舊遊處桃花楊柳春無數六代衣冠委草萊
千官事業隨煙霧大江西下秦淮流石頭寂寞圍荒丘
原田每每盡禾黍青山不掩諸公羞高樓如天酒如海
觸景令人生感慨紅墮香愁燕子飛風流王謝今安在
我欲去尋朱雀橋澹煙落日風蕭蕭交疏結綺杳無迹
但見野草生新苗小兒紛紛競豪縱區區割據成何用
芙蓉水冷臙脂消千古繁華同一夢傷今弔古如之何
頭上歲月空蹉跎君行喜有絲五紽宦情不似詩情多
江南故事可知否白雲霙霙變蒼狗休論平生錦機手
浩歌且醉金陵酒
悲苦行
悲風吹茅墮空屋老烏號鳴屋上木誰家男子從遠征
父母妻孥相送哭哭聲嗚咽巳别離道旁復對行人悲
去者一心事歸者百感隨前年鬻大女去年賣小兒皆
因官稅迫非以飢所為布衣磨盡草衣拆一冬幸喜無
霜雪今年老小不成羣賦稅未知何所出昨夜忽驚雷
破山北來暴雨如飛湍此時江南正六月酸風入骨生
苦寒東村西村無火色凝雲著地如墨黑聵翁瞽嫗相
喚忙屋漏牀牀眠不得開門不敢大聲語門外磨牙多
猛虎自來住此十世餘古老未嘗罹此苦我感此情重
歎吁不覺淚下沾裳裾安得壯士挽天河一洗煩鬱清
九區坐令爾輩皆安居
秋夜雨
秋夜雨秋夜雨馬悲草死桑乾路雁啼木落瀟湘浦聲
聲喚起故鄉情歷歷似與幽人語初來未信鬼啾唧坐
久忽覺神淒楚一時感慨壯心輕百斛蒲萄為誰舉山
林豈無豪放士江湖亦有飢寒旅凝愁擁鼻不成眠燈
孤燄短寒花吐秋夜雨秋夜雨今來古往愁無數謫仙
倦作夜郎行杜陵苦為茅屋賦只今村落屋已無豈但
屋漏無乾處凋餘老穉葡匐走哭聲不出淚如注誰人
知有此情苦秋夜雨秋夜雨赤縣神州皆斥鹵長蛇封
豕恣縱横麟鳳龜龍失其所耕夫釣叟意何如夢入江
南毛髮豎余生聽慣本無事今乃云何慘情緒排門四
望雲墨黑縱有空言亦何補秋夜雨秋夜雨何時住我
願掃開萬里雲日月光明天尺五
江南婦
江南婦何辛苦敝衣零落裠斷腰赤脚蓬頭面如土日
間力田隨夫郎夜間績麻不上牀緝麻成布抵官稅力
田得米歸官倉官輸未了憂鬱腹門外又聞私債促大
家揭帖出陳帳生穀十年還未足大兒五歲方離手小
女三週未能走社長呼名散戶由下季官糧添兩口舅
姑老病毛骨枯忍凍忍飢蹲破廬殘年無物做慈孝對
面冷淚如流珠燕趙女兒顔似玉能撥琵琶調新曲珠
翠滿頭金滿臂日日春風嫌酒肉五侯七貴争取憐一
笑可博十萬錢歸來重藉錦繡眠不信江南婦人單被
穿
張天英
畫山水歌題米元暉卷
我有山水癖由來好幽棲十年遊雁蕩五年遊會稽或
言秦皇昔時愛仙術驅石下海如鳬鷖洞口誰來劚龍
耳驪珠夜照天雞啼三峯參差九華老蛟龍鼓浪方壺
低醉墨淋漓落吾手咫尺萬里雲淒淒初疑巨靈闢開
翠巖濕馮夷擊碎青玻璃又疑劉阮雙行赤城下漁舟
棹入桃源溪對此長歌發幽思便欲著屐來攀躋我家
碧山最竒絶綠蘿萬丈緣丹梯憶昨金門拂衣去自種
青松與人齊幾人欲畫畫不到惟有四時雲月可以相
招攜吾負碧山此為客何異乎巢由軒冕行塵泥從吾
好歸來兮
曲水詞
羽觴泛曲水水性非自然紆迴白石中玉色何娟娟春
風修竹下清流映羣賢揚波折瑤草遠寄蘭亭前
浣沙曲
溪頭浣沙女素足弄清波綠窗費纖手鳴機不停梭織
成絺與綌貴之如綺羅持此寄遠客思君心緒多
莫折花
莫折花折花損新枝結根同美好忍此生别離不如坐
花下長醉春風時
烏夜啼
城頭烏夜啼月白薊門時朝陽借光彩翺翔鳳皇池春
風黃金樹結巢在高枝中心懷反哺還向故人飛
柳枝詞
江頭好風日楊柳參差青柔條為君折行歌出西城江
流二月碧如酒木蘭之舟天上行欲别不醉難為情
武陵春曉曲
武陵春曉花冥冥漁歌蘭枻搖殘星溪涵山氣綠如酒
幽禽啼破松煙青天上時聞鳳皇曲金門飛夢人初醒
長嘯銀臺月中落空翠著衣香霧薄忽見安期蓬海東
劒佩從風降玄鶴陽烏銜火縣扶桑袖卷紅雲朝帝旁
手攬龍車覩天光下視蟻國空千霜
郭翼
花遊曲和鐵崖韻
石池天地花冥濛芙蓉暖紅旗颭風錦艚兩帆出雲裏
玉灧搖溶養龍水寶坊璧堂山入門瓊琚雜佩飄輕帬
館娃愁絶行春步青狐泣冷鴛鴦墓鐵蛟噴壑風雨來
花宫香送瓊英杯玉粒松膏粉雲盌小扇桃歌紫牙板
苧羅煙斷東海西雙璫椷札近新題青鳥不來無信使
玉雁銜絲啼十四真珠字密愁滿箋為君重賦花遊篇
春波曲
妾家紅蕖曲綠水春波滿鸂鶒不肯飛雙棲落花暖
遊仙詞
銀流萬里海雲東只泛靈查上碧空仙女踏歌星影裏
老龍吹笛浪花中
金粟天南碧殿雲鏡中空影夜氤氲白鸞樹下三千女
一色龍綃玉雪裙
溪水流香飯熟麻洞中千樹玉桃花金盤日日飛仙供
勅賜安期海上瓜
鬱蕭堂上會神仙龍燭飛光曉夜然玉殿歸來環佩冷
白雲猶護古苔篇
麟洲宫殿五雲高夜赴瑤池宴碧桃借得仙人紅尾鳳
月中飛影拂波濤
鈞天按樂樂蓬瀛手把芙蓉朝太清一曲霓裳羽衣舞
仙家只數董雙成
柳塘春
陰陰覆地十餘畞嫋嫋迴塘二月風雨過鷗眠沙色裏
花飛鶯亂水聲中
行路難
贈君葡萄之芳醇璚瑰玉佩之鏘鳴昆吾鹿盧之寶劒
空桑龍門之瑟琴紅顏暉暉不長盛流光欺人忽西沈
願君和樂兮欣欣聽我長歌行路吟不見陸機華亭上
寥寥鶴唳詎可聞朝愁不能驅暮愁不可處中區何陿
隘乘雲汘漫瑤之圃爰從王母訪井公復約元君謁東
父靈桃花開銀露臺玉文棗熟青琳宇我願于焉此中
息錫以遐年永終古
庭前芳樹花參差歲歲争新滿舊枝開白開紅接芳葉
撩亂二月三月時昔日美人顔似花看花暮去朝復來
紅夾羅襦泫香露青天白日春風吹而今零落少顔色
見花惋惋含悲思百年何人得長好歎息謂君君不知
江水辭
江水一百里送君君去時丁寧桃葉渡莫唱渡江辭
江水一百里江流七十盤初三弦上月相憶照彎環
江南曲
江南暄新花月天美人盤遊緩愁年翠環嬌春扶上船
扶上船月如水霞蓋車度花裏
遊女曲
麝衣寶珞花氤氲芙蓉小釵金鵝帬流目艷艷思若雲
思若雲可憐嬌玉條脫金步搖
采蓮曲
青溪小姑雙嬋娟蓬蓬荷葉金槳船含情戲采並目蓮
並目蓮為郎喜刺滿莖傷玉指
采菱曲
湖灣小婦歌采菱盪舟曲曲花相迎花開鏡裏搖明星
搖明星妒華月郎不歸怨花發
陽春曲
柳色青堪把櫻花雪未乾宫中裁白苧猶怯剪刀寒
自君之出矣
自君之出矣花開又花謝思君如日月耿耿晝復夜
自君之出矣琴瑟何曾御思君如落葉蕭瑟悲秋暮
明鏡篇
開鏡珠璣匣盤龍百鍊金使君持照妾不解照君心
采蓮曲
蓮子復蓮子苦心郎不嘗為郎剝蓮子蓮子憶空房
汴堤曲
已信堤名汴誰教柳姓楊龍舟行樂地不得復歸唐
王孫曲
春來百種草無那怨王孫迷却郎歸路萋萋不斷根
夜夜曲
蕙花空帳不生春香壁泥紅墮網塵微步珊珊燈影裏
金屏夜降李夫人
蹋踘篇
倡園小奴花箇箇蹋踘朝朝花裏過釵墜蜻蜓髻倭墮
髻倭墮玉瓏璁倚嬌樹雙臉紅
綠雲草色光如苔綵縷紅扇相當開美人凌波蹴月來
蹴月來不墮地袖迴風動羅袂
款乃歌辭(并序)(錄三首)
吳興卜者浮舟為家遨遊往來且能道山水之勝
請余言其狀如杜之歌䕫州禹錫之竹枝也因製
款乃新詞五章遺之言固鄙俚不能當古作者然
遠方懷其風俗使歌之亦足樂也
芙蓉城裏繞城開溪月溪煙幾番來駱駝橋頭有酒賣
鷗波亭下棹船回
道場何山山最雄弁中形勝聞吳中七十二峯菡萏綠
四月五月楊梅紅
上塘船行無斷頭下塘船少好安流兩岸青山天上坐
看山吹笛上杭州
湘弦曲
竹啼非染露山眩乃疑雲靈瑟傳神語休令帝子聞
征婦怨
君久戍遠磧妾愁在空帷不得如青草隨春上君衣
柳枝詞
濯濯金明柳年年照妾容飛花怨春盡落日渡江風
和鐵崖西湖竹枝詞
采蓮湖上一雙舟白縠風生易覺秋淺淺溪流齊鶴膝
青青荷葉過人頭
四月南風海岸深青旗高高柳陰陰三江潮發來如馬
五兩風搖密似林
江南采蓮曲
涉煙采芙蓉湖波秋影蕩天開明鏡入鳥下青葭響佳
人弭輕檝綠水歌兩兩江南有愁思落日空蒼莽
春愁曲
春陽動宫沼花色明蘭薄文鶯帶柳垂黃蜂粘絮落霓
裳不久舞叢簧愁未炙寧知色易衰秪念恩如昨
起夜來
秋生臨水殿月過望仙臺歌吹無聊賴愁吟起夜來
春閨曲
綠樹鶯巢遍紅簷燕語頻所思猶遠道何用慰芳春
寄衣曲
蠶歲既巳畢鶯時俄復換早製邊上衣秋來愁緒亂
秋夜曲
玉階月夜千愁色秋水秋波振草涼烏桕風高吹肺肺
紅蕖露冷墜房房
棹歌行
春江花柳月水色碧草滋嬋媛競遊盤棹歌樂芳時寶
珥薰麝蘭羽蓋翔鳬鷖臨流激遺響窈窕飄鶯詞竟欲
整輕橈泝洄往從之落日大江平愴然生遠思
連理樹
堂前好雙樹枝合葉交遮時有鴛鴦鳥來銜並蒂花
張世昌
西湖竹枝詞
奴住西湖日日愁郎家只在淛江頭阿誰移得孤山去
長使江湖一處流
昨夜雨晴溪水深雞頭菱角滿湖陰勸君試剝新蓮子
的的中間有苦心
鎦渙
春城曲
柳花吹雪香滿簾南園草煙迷綠纖素紗軟屏隔春夢
金翠眉心團小鳳指怯調笙學鶯語度曲不成臆酸楚
却把巫山一段雲剪作春衫寄人去東鄰郎君馬如雪
青錦短韉裁杏葉背人騎過為誰羞銀黃小袍醉眼纈
花貌越娘秋鬢薄蛾眉學畫初三月
青樓怨
錦樓花霧飃綠塵芙蓉屏深疑淺春微酣著人嬌欲睡
綵雲載夢隔湘水雙螺小娃催理妝粉綿拂拭鸞鏡光
濃黛掃眉桂葉長涼露濯手薔薇香家本石城南市住
早年悔作青樓倡十八梳成金翅髻青蟲簪滑鴉背膩
歌聲遶梁揭塵起細簧咽秋鳳雛語翠綃舞衣珠珮結
砑金天鵝銀蛺蝶神女騎龍别楚宫巫雲蜀雨隨峽風
别離何多歡樂少牛女隔河怨秋老黃衫少年下樓去
馬蹄隆隆浩無主
小遊仙詞
玉京侍宴返瑤池西母金輿九鳳幃小隊旌幢三十六
龍聲馬影隔雲飛
何儒行
丹霞篇寄沖妙觀方友
麻姑諸峯插脩翠麻姑仙人鳴玉佩中有道人餌丹霞
採术餐芝鍊元氣此地昔年我曾遊蒼霞碧樹煙雲秋
仙壇石老苔花幽尋觀怪石獅子踞石屋落日玄猿愁
玄猿愁白鶴舞相攜乘風淩紫霧琳宫丹闕摩太清下
視人寰隔風雨丹秘金爐深劒藏石匣古揮手接高真
飄飄巳遐舉道人笑掬山下泉竹房茶竈搖輕煙天游
之亭據幽勝玉堂寶翰何清妍却登齊雲閣持觴勸明
月明月滿山風滿林醉來清夢欲飛越我無負郭田我
無買山錢一丘一壑肯乞與便須寫我丹霞篇
朱彬
和西湖竹枝詞
湖水東來日欲西蘭苕參差那得齊蘇公堤邊人蕩槳
吳山樹頭鴉欲棲
黃公望
西湖竹枝詞
水仙祠前湖水深岳王墳上有猿吟湖船女子唱歌去
月落滄波無處尋
吳鎮
招仙詞題高彦敬雲山卷
空山兮寂歷石氣蒸兮蘢蔥人家兮水末望雞犬兮雲
中水流兮花謝淹冬春兮無窮江亭兮石瀨漱靄兮深
松山中人兮歸來颯長嘯兮天風
黃鎮成
李將軍歌
李將軍少年意氣輕浮雲青絲絡馬黃金勒寶劒錯鏤
交龍文十二高樓連廣道千金結客大梁門昨日彎弓
連白羽射殺南山白額虎歸來饗士酒千鍾自向青樓
按歌舞前年起兵從義旗斬將陷陣身如飛上功幕府
久未報有酒不樂當何為
悲秋詞
長歎復長歎芙蓉落盡秋水寒庭前百草枯爛死遊子
日暮衣裳單白日悠悠歲將晏江南水深波浪散鴻雁
不來江水長零落秋雲滿江岸願天吹作淩天風吹開
白霧清暘紅願天化作炎天雨物物昭蘇感天語
從軍行
秋風漠漠寒雲低壠頭野雁隨雲飛北方健兒長南土
學得南語相嚘咿羽書昨夜到行府下令急點如星馳
明日横刀出門去回頭不得顧妻兒山城止舍休十日
百姓餽給無飢疲路上逢人寄書歸道好將息無相思
重關夜度月落早五嶺冬戍天寒遲買羊擊豕且為樂
破賊歸去知何時
李存
古意
秋風一雁過彎弓登西樓臂弱弓不滿天高雁難求吁
嗟流沙外風雨何時休三夜頻夢君焉知沈與浮況聞
霍嫖姚已拜萬戶侯
吳景奎
擬李長吉十二月樂詞
正月
麴塵絲拂晴波暖霽靄空濛燒痕淺含章宫中萬玉妃
粉花點額芳霏霏條風東來初解凍蝴蝶吹醒花底夢
翠鬟梳罷玉纖寒綵燕銜春上金鳳
二月
青皇宫中花鳥使沓翠霏紅教鶯語移春檻小度芳華
金犢車輕載歌舞曲房夢斷章臺月東風不解丁香結
鑰魚夜守倉琅根海棠飛落臙脂雪
三月
紫簫吹月棃花老碧雲冉冉迷芳草藥欄繭栗怯春寒
翠帳流蘇護鶯曉麗人一去音麈杳淚灑紅綃怨青鳥
新蒲細柳自年年曲江流恨波聲小
四月
輕紅流煙香雨足新槐影轉构欄曲水晶簾箔度薰風
黃吻烏衣語華屋涼簪墮髮初破睡粉痕淺護修蛾綠
並禽不受雕籠宿背人飛向荷陰浴
五月
網軒綠艾縣飛虎菖蒲花青海榴吐江娥倚竹弄湘弦
調笑懷沙怨蘭杜南薰生涼紈扇薄雕爼瑤觴勸郎酌
綵索光浮繫臂紗守宫紅映黃金約
六月
冰山瓏璁間瑤席水拍銀盤漱寒碧象牀湘簟含風漪
膩香粉汗霑凝脂赤帝啾啾火龍老琪樹西風轉昏曉
七月
鳳皇枝頭一葉飛碧疏朱綴生涼颸素紈團團恩愛衰
含宫嚼羽吹參差瑤階露華霑履綦星橋月帳愁别離
粉筵歡笑占蛛絲
八月
蘋風夕起涼思多新愁舊恨生濃蛾雲兜鷾鴯返故國
瑤階絡緯鳴寒莎銅仙泓泓泣零露銀灣漾漾吹涼波
素娥徘徊白鸞舞廣庭老樹今如何
九月
黃金花開香滿把煙草荒臺誰戲馬楚雲櫛櫛雁西流
秋色愴人正瀟灑淚花䔩䔩啼新愁纏絃五色彈箜篌
寶香不暖茱萸帳明月空過翡翠樓
十月
小春一花西月黃縞衣美人吹暗香錦衾羅薦曉寒薄
夢中持贈雙明璫霜花莫灑相思樹愁殺孤棲金鳳皇
十一月
八姨手持榑桑枝海天凍合青玻璃瓊樓仙人喚滕六
夜入銀潢剪瑛琭沈香火暖錦承塵叵羅羔酒生春粼
宫溝不寄題紅怨日映五紋添弱線
十二月
瓊芳銷歇年華改青鳥無音隔瑤海綠綃窗戶弄晴曦
柳條迎臘含煙彩上苑花須連夜開枝頭休剪楊家綵
閏月
若華煌煌縈日馭氣朔盈虚積餘數低鬟歛黛拜孀娥
孤負團圓十三度生物趨功得歲長山中獨厄黃楊樹
鵲有媒
長林蕭蕭兩乾鵲牖戶綢繆欣有託雄飛望望杳不歸
飲啄應憐墮矰繳孀雌哺&KR1663;成孤棲月明不復從南飛
迢迢織女隔銀浦風多巢冷將疇依花間雙鵲能凸喜
來往殷勤道芳意雄鳩佻巧鴆不媒願得靈脩幾同類
斯須衆鵲邀提壺入林繞樹聲相呼羣飛盡棄遺一鵲
同室定偶攜諸孤疆疆和鳴如有道求牡深慙雉鳴鷕
踰牆鑽穴相窺從重歎人而不如鳥
胡天游
男從軍
十五束髮去從軍背劒腰刀别弟昆男兒不灑臨岐淚
觱篥數聲吹出門
雨沐風餐夜枕戈東征未了北防河當年只道從軍樂
誰道從軍苦更多
女從軍
二八女兒紅繡靴朝朝馬上畫雙蛾采蓮曲調都忘却
學得軍中唱凱歌
從軍&KR0724;束效男兒短製衣衫淡掃眉衆裏倩人扶上馬
嬌羞不似在家時
楊花吟
吳江春水拍天涯江上風吹楊柳花花飛滿空無處所
隨風直渡吳江水渡水隨風太有情縈花惹草恣輕盈
狂如舞蝶穿花徑細逐流鶯度綺城綺城樓閣連天際
楊花飛入千門去飛去飛來稍覺多紛紛如雪奈君何
珠簾繡箔深深見舞榭妝樓處處過樓中美人春睡起
愁見楊花思蕩子蕩子飄零去不歸楊花歲歲點春衣
夢魂不識天涯路願作楊花片片飛
田家吟
村南村北鳴鸝黃舍東舍西開野棠坡晴漸放桑眼綠
水暖忽報秧牙長老翁躬耕催早起女織男舂婦炊黍
犢兒狂走未勝犂蠶蟻半生猶戀紙一春莫笑田家苦
苦樂原來兩相補君不見踏歌槌鼓肉如山昨日原頭
祭田祖
故人别
故人别新人歸大車小車當路衢路傍把酒相迎送盡
道新人貌更殊故人含笑催上道回頭却向新人笑黃
金不鑄玉郎心送故迎新何日了故人一去無回期新
人還著故人衣玉郎遶牀看畫眉恰似故人初到時
項炯
空井辭
石闌古蘚青連錢老梧石罅孤根懸下有一斗琉璃泉
轆轤不鳴修綆斷蛛網濛濛梧葉乾
江南弄
篁深雨過月色青濕螢幾點風穿櫺秋聲滿江龍一吟
江空漠漠懸疎星鳳凰城頭石花吐雷擊老樹蛇骨腥
鬼雄騎黿潮際上暗藤如山走漆燈
潘純
西湖竹枝詞
雲髻高梳鬢不分埽除虛室事元君新糊白紙屏風上
盡畫蓬萊五色雲
鄭采
去婦詞
敝衣尚可澣古鏡尚可磨郎心一昏蔽反覆將奈何緬
懷初嫁時同心指江河江河固上流郎恩中道休娟娟
芙蓉花托根在芳洲驅妾出門去妾身將焉求安得明
月珠置之郎心頭
吳克恭
東城行
東城俯春流余昔釣遊地憶嘗拈落蕊相偎倚桃樹葉
底避遊絲叢深納飛絮同時四五輩被服俱美麗千金
各有攜日暮恣遊戲但道長如此焉知老將至昨日尋
舊遊光景徒自媚日肆江海蹤漂零復誰記非無桃與
李寂寞千萬億
横塘曲
妾家住横塘綠水映垂楊五月南風起何花似藕香
袁藏用
春雨歎
天陰陰晝多雨輕薄陌頭花無數成塵土明朝蕭颯陰
風寒秪恐吹折青琅玕山中媺人看相倚淚濕翠袖時
難乾
劉原俊
湘竹龍歌
九疑雲深隔煙渚落日湘君泣秋雨江邊老竹餘淚痕
化作神蛟學人語仙人攜至太清家鐵笛黃樓不敢誇
天上鳳臺人未老綵雲聲裏度年華
郭庸
西湖竹枝詞
日落平湖艇子遲岸花汀草伴人歸鴛鴦驚散東西去
惟有蜻蜓蛺蝶飛
流光昨日又今朝猶憶當年醉六橋金鵲翠蕤絲在眼
生郎七尺繫郎腰
盧昇
新嫁孃
新婦調羹湯小姑繡衣裳新婦不停手小姑不下牀新
婦語小姑爾亦不自量爾年二八餘寧久阿母傍請看
繡針底文彩雙鴛鴦春風一朝起持贈畫眉郎小姑别
我去如我事姑嫜
陸繼善
和西湖竹枝詞
手植宜男寄去時花開灼灼葉離離芳心不似蘼蕪草
一任春風爛漫吹
沈鉉
放歌贈宋君仲温
宋君曠蕩士儒服非狂生筆掃千軍陳胸藏數萬兵銛
毫破紙竟何益按圖折禦分縱横魚麗鳥翼談者易野
雉家雞人目盲當時管樂已黃土白璧往往遭蠅營荒
城不啓塵四塞拔劒斫地浮雲行十年驅走尚豪俠許
人一諾千金輕低頭拜東野捐官識韓荆苦心為知已
嗜膽報仇争輓輅西入關裝刀從北征途窮亦知時不
利俛首抑氣隨將迎蕭蕭破屋漏星雨妻子顧笑形神
清東家小兒誇褶鞍西家老奴項領成爾獨胡為昧生
理長驅七尺誇人英城頭雨聲如建瓴泥汙厚地天無
晴我留君家醉十日謔浪顚倒呼儂傖請君棄擲几上
筆為君拾留牆角檠眼中世事如轉目勿謂貧賤忘交
情氣酣中熱雙耳赤細語向人肝膽傾玉壺擊缺歌浩
浩不作老腐咿嚶聲促君起望東南氣三台泰階何日
平我有長策君有長纓危可安亂可寧慎勿輕受虞人
旌慎勿虚看處士星丈夫事業須磊落富貴逼君君莫
驚
陸元泰
和西湖竹枝詞
桃花衖口春水波梅花墓下竹枝歌桃花開處春光老
梅花開處月明多
馬稷
西湖竹枝詞
與郎别久夢相思不作西湖蝴蝶飛化作春深鶗鴂鳥
一聲聲是勸郎歸
嚴恭
和西湖竹枝詞
湖中女兒不解愁三三蕩槳百花洲貪看花間雙蛺蝶
不知飛上玉搔頭
強珇
西湖竹枝詞
湖上女兒學琵琶滿頭都插鬧妝花自從彈得陽關曲
只在湖船不在家
盧浩
西湖竹枝詞
屋前小松郎手移松高過屋郎未知願郎歸來莫再别
郎作女蘿儂兔絲
馮士頤
和西湖竹枝詞
與郎情重為郎容南北相看只兩峯請看雙板橋下水
新開雙朵玉芙蓉
吳復
西湖竹枝詞
西京寄書三載強錦心織出雙鴛鴦肯逐大隄楊柳絮
一飜風雨一飜狂
錢大有
西湖竹枝詞
淡黃裙子縷金衫長髻垂肩短鳳簪不願燕家嫁官去
花枝草蔓自江南
蔣克勤
西湖竹枝詞
題詩秋葉手新裁好似阿儂紅頰腮寄與錢塘江水上
早潮回去晚潮來
劉景元
和西湖竹枝詞
柳枝裊裊柳花飛一種春風有是非柳枝插地根到底
花飛出樹幾時歸
任昱
西湖竹枝詞
儂住湖邊二十年花開花落任春姸門前有箇垂楊樹
不著遊人繫畫船
朱庸
和西湖竹枝詞
小姑疑郎去不歸為郎打瓦復鑚龜青山尚有飛來日
不信人無相見時
阮孝思
玉仙謠
赤岸無波海塵起蟠桃枝上花成子玉仙邂逅赴瑤池
雲角凌空月如水孑孑干旌引素霓白騾蹀躞騁驕嘶
珮環流響入碧落霧鬢約略風鬟低鸞尾金寒歌扇影
銖衣露濕香痕冷銀漢斜回星彩沈漸漸扶桑耀初景
齊州九點春微茫六龍騰駕催晨光空歌不到碧雲夢
蝴蝶牽愁愁正長綵霞一滅瓊臺路想像徒憐蕣英暮
青鳥千霜去不還猶許留情向豪素
韋珪
西湖竹枝詞
蘇小門前月漾波牽牛織女挂秋河恨妾如星圓處少
怨郎如月缺時多
李一中
和西湖竹枝詞
阿儂隨郎上釣舟郎作釣絲儂作鈎釣絲無鈎隨風蕩
釣鈎無絲隨水流
徐士榮
新街曲
東街南曲聲婉揚西街北曲聲激昂佳人唱曲不下樓
樓下白馬青絲韁昨日開筵擊鼉鼓今夜合席調笙簧
樂聲一似曲聲雜人意豈如物意長祗恐樓上人春光
不長好寧知馬上郎金璧非重寶向來恩愛江水深一
旦殘花與衰草
吳學禮
路傍草
路傍草路傍草古道迢迢生不了百年金谷夕陽天萬
里沙場霜月曉古路今路一樣平踏來踏去重青青吾
知此草踏又生莫教古路無人行
鄧梓
錦雉圖歌
錦衣繡翼何揚揚棠棃花開春雨香雌雄並立久未翔
咫尺或是山之梁林深枳棘如人長摩挲竹枝思鳳皇
熊進德
西湖竹枝詞
金絲絡索雙鳳頭小葉尖眉未著愁大姑昨夜苕溪過
新歌學得唱湖州
銷金湖邊瑪瑙坡争似儂家春最多蝴蝶滿園飛不去
好花紅暈到春羅
章善
和西湖竹枝詞
江晚白蘋花正開郎船不用待潮來行人只解隨潮去
不解隨潮郎去回
去年作客向長沙今年書來向三巴恨郎一似楊花性
見郎一似菖蒲花
鄭基
白苧詞送謝叔久
征鴻至征帆舉花發芙蓉滿江渚吳姬約雲歌白苧凝
為朝雲向君舞牽絲鳴玉張宴遲稱觴聽曲心自怡君
之别會有期
台哈布哈
衡門有餘樂
衡門有餘樂初日照屋梁晨起冠我幘亦復理我裳雖
無車馬喧草木日夜長朝食園中葵暮擷澗底芳所願
不在飽顑頷亦何傷
桐花煙歌為吳國良賦
吳郎骨相非食肉朝食桐花洞庭曲洞庭三月桐始華
千枝萬朵搖江綠吳郎采采盈頃筐寶之不啻瓊膏粟
真珠龍腦吹香霧夜夜山房搗玄玉墨成誰共進蓬萊
天顔一笑金門開河伯香飛噴木葉太守嘘氣成樓臺
龍賓十二吾何有不意龍文入吾手芙蓉粉暖玻璃匣
雲藍色映彤墀柳玉堂退食春晝長桃花紙透冰油光
筠管時時濡秀石銀鈎歷歷凝玄霜君不聞易水先生
號竒絶落紙三年光不滅又不聞元香太守烏玉玦坡
老當年書柹葉惜哉唐李不復見吳郎善保千金訣烏
乎吳郎善保千金訣
余闕
白馬誰家子
白馬誰家子綠轡縵胡纓腰間雙寶劒璀璨雪花明甫
出金華省還過五鳳城君王賜顔色七寶奉威聲夜入
瓊樓飲金尊滿繡楹燕姬陳屢舞楚女奏鳴筝慷慨顧
賓從英風四座生一朝富貴盡不如秋草榮黔婁固貧
賤千載有餘名
長安陌
浩浩長安陌瓊樓夾廣廛鴛鴦御溝上芍藥吹樓前駿
馬追韓嫣金尊約鄭虔功名有時有且得樂當年
可惜吟
春風吹人上妝樓樓頭畫眉望池州平生倚君似山海
十年不見胡不愁東家買紅聘小女西家迎鸞夜擊鼓
眼看拾翠同年人今又堂堂作人母良人良人固家貧
妾身侍君亦苦辛只愁明鏡生白髮有錢難買而今春
此心懸知燕堪託裁書繫渠左邊脚願將妾言入其幕
纈紋資&KR0724;亦不惡
鄭玉
覆船山樵歌
家童磡
路入黃茅劒斷蛇疎籬石磡野人家山深地冷春難老
五月巖前見落花
響泉
歷盡﨑嶇上碧岑高山流水似鳴琴何須水樂尋幽洞
自有巖前太古音
金婆店
常憶當年武肅王金婆店裏月華光山中十月桃應熟
未薦仙人不敢嘗
楊椿
和西湖竹枝詞
郎去天涯妾在樓西湖楊柳又三秋郎情莫似潮頭水
城北城南隨處流
堵簡
和西湖竹枝詞
港上薲蒲翠葉齊鳬鷗鴻雁總來棲勸郎得意且行樂
白苧尊前日易西
陳肅
輕薄篇
華駒細犢小香車城南陌上問倡家倡家窈窕可憐妾
石榴裙裾飛蛺蝶零陵酒熟正宜嘗嬌歌一曲雙斷腸
斂笑含顰背花燭眼意拂君君暫宿
相逢行
吳王城上啼春鴉吳王宫前多落花粉翠三千掩佳麗
珠貂十萬歇豪奢昔余好遊錢塘里亦復結客來吳市
炙魚插七嗟盜雄下馬投金想公子浩歌長嘯出閶門
逢君意氣在一言解余芙蓉之寶劒勸君葡萄之玉尊
余從山東入燕趙身歷河陽抵豐鎬當時然諾激肺肝
今日還過盡懷抱風塵澒洞生干戈世上英雄本不多
男兒慎勿憂富貴富貴逼人將奈何
李介石
和西湖竹枝詞
春暉堂前挽郎衣别郎問郎何日歸黃金臺高倘回首
南高峯隠白雲飛
潘伯修
君子有所思三首
海日蕭條雲雪岡追鋒百里逐天狼雲羅四面伏不動
金錯旌竽風簸揚侍臣結束鴻雁行玉階鳴鞘立翠黃
君子有所思琱弓既韔姑置之
天青海綠黃金閨明星繡戶弱柳迷陽春從中蕩八極
花迎劒佩黃鳥啼萬方獻夀來侏鞮吉雲寶露榑桑西
君子有所思羽觴重持姑置之
黃衣灑埽明光宫銀牀玉井牽銅龍風簾如煙不可極
水殿晚立秋芙蓉美人吹笙明月中曲臺央央蘭露紅
君子有所思雲和欲御姑置之
麥青靑
大麥青青三月中東鄰欲盡西鄰空幾人忍死待麥熟
麥方掉頭搖晚風嗟來麥語汝天已一月雨麥今不自
保況乃未秋先易主豈不聞二月賣新絲麥苖典盡秋
無期
吳訥
李將軍歌
太倉積粟皆紅腐羣猫晝眠鼠變虎前鋒不見李將軍
何人為發千鈞弩去年吾從昱嶺來匹馬馳突三關開
北平未入衛青幕郭隗獨上燕昭臺近聞西府羅俊彦
人人自謂能酣戰誰似當年背水軍赤幟纔臨趙城變
英雄報國如等閒馬革裹屍銅柱間明朝按劒收中山
謗書慎勿回天顔
陳謙
遊子吟
母愛兒比瑤草百花原頭春浩浩結綠懸黎總非寶朝
居目前暮懷抱頃刻相違作憂惱兒兮勸爾毋出遊忍
令母心日夜憂紉衣一針一度鈎針線不比心綢繆兒
嬉鬭草拈春縷綠縟青蔥不堪數楚人只解歌王孫萋
萋乃有子母恩徂徠松淇園竹人生長生勝他木千年
萬年春草綠
御選元詩卷九
