欽定四庫全書
御選元詩卷七十九
七言絶句十二
祖欽
山居
竟日窗間坐寂寥巖前稚筍欲齊腰幽禽忽起藤花落
澗瀑吹聲度石橋
夾岸桃花紅欲然洞中流水自㳙㳙山家不會論春夏
石爛松枯又一年
圓至
雪後荆林道中
冷風寒柳閉千門柳外嗁鴉聚晚羣殘日暉暉烘雪氣
徘徊半嶺作晴雲
逢故人
共看咸淳上苑花錦箋綵句敵春華白頭相見鍾陵市
我亦如君未有家
元夕觀傀儡
錦襠叢裏鬭腰支記得京城此夕時一曲太平錢舞罷
六街人唱看燈詞
芳塘
芳塘雨霽綠初肥折得青條帶露歸一樹殘花喧鬭雀
紅香滿徑撲人飛
寄恩以仁
風柳青青條葉新别愁江畔又逢春交情似我如君少
一度相逢勝故人
小汊
麻骨燈明竹壁疎更深人語在茅廬開篷緣岸去沽酒
點火撥船來賣魚
吳王廟
吳王廟近水邊山壁上雕青鬼臂蠻白日鑪中煙色變
散成雲氣滿人間
道英
維揚春暮
煙籠柳影老鶯嗁雨濕芹香乳燕飛二十四橋春又盡
江南詞客正思歸
湖上晩步
畫橈歸去歇笙簫水影山光共寂寥一叟相逢雙鬢雪
向人猶自話前朝
廢寺
白晝閑房一兩僧山門深掩蘚花青西風不管鐘魚破
自在斜陽語塔鈴
知和
詠藤龕
竹筧兩三升野水窗前五七片閒雲老僧活計只如此
留與人間作見聞
善住
寄西峰隱者
煙雲出没弄晴碧中有幽人抱禪寂夜半巖間風雨來
松花吹滿蒼苔石
已未夏日雜與
深紅淡白已隨塵斜雨横風送却春池上偶來閒照影
霜花吹入鬢毛新
落盡紅芳見綠隂小橋流水雨餘深市樓横笛誰家子
吹得斜陽下遠岑
纖纖碧草與階齊濃綠隂中杜宇嗁花院晝長聽政好
帶聲飛過粉牆西
中庭日午橘花開蜂蝶何知故故來一陣南薰生殿角
亂飄香雪點蒼苔
春興
朔雁初歸花欲妍江雲淡淡晚晴天因思剪燭山窗夜
香燼雕盤尚未眠
三月江南春日長柳陰庭院午風涼離懷漠漠深於海
燕子飛來語畫梁
感舊
風雨蕭蕭送暮春百花開盡草如茵畫梁塵鎖簾垂地
燕子歸來不見人
過林逸人次韻巖栖翁
花邊曾醉少年春白首相過不厭貧近說漢家徵詔急
西山猶有卧雲人
晚興
浮圖寒聳碧崔嵬煙雨溟濛晚不開深殿已燈門欲閉
松圖巢鶴未歸來
陽山道中(并序)
泰定甲子二月初九日予與友人圓大虎遊陽山
北阜過尊相寺聞有禪者縳屋峰頂遂捫蘿而上
至雲泉亭戽而飲焉甘凉可啜得禪者於石室中
為予相勞苦煑茗為供既而語次殘陽已挂樹梢
矣因以二絶紀之
一掬雲泉漱齒凉小亭幽絶背山陽道人自向峰頭住
閉戶不知春日長
雨餘春澗水爭分野雉雙飛過古墳眼見人家住深隖
梅花繞屋不開門
夜思
夢鵲驚飛叫不休聲聲還繞舊枝頭牆東一片梨花月
又逐笙歌上水樓
寄巖栖翁
霜髭碧眼老頭陁陋巷曾經幾度過連月不來城裏住
只緣城外好山多
聞角
曉角吹霜海月斜一聲幽夢斷天涯自非慣作沙場客
誰向風前不憶家
感事
覆雨翻雲事可哀交情誰是舊陳雷夕陽滿地無人見
獨立風前看落梅
送人之金陵
清遊莫憚路岐賖但有雲山即是家此去鳳臺明月夜
西風腸斷後庭花
夏日即事
庭樹森沈晚色濃修修寒雨滿疎鐘白雲一片歸飛急
知宿城南若箇峯
次韻山村先生
綠楊深處畫橋横風掠平湖碧浪生待得笙歌城郭去
苧袍笻竹自閒行
驛亭楓樹著霜紅天際冥冥見斷鴻隔岸遠山青更好
澹煙斜日值秋風
暮春雜興
野水浮來半落紅不湏惆悵怨東風春歸畢竟歸何處
還在溪光柳影中
門掩東風柳色深暮寒脈脈透衣襟春天最是無憑凖
一日才晴一日陰
雨入孤城草木新香紅半逐馬蹄塵却憐杜宇無情甚
不解迎春祗送春
春光欲老綠隂寒稚筍攙空巳作竿無限好山都不見
亂雲斜雨滿闌干
紅藥花開春欲歸綠楊隂暗燕争飛晩來一陣東風雨
又送餘寒上客衣
萬里江山圖
巴水沄沄巴峽青月明客淚墮猿聲眼中已識瞿唐路
剰水殘山懶問名
春日雜興
野塘風緊漲漣漪桃李春寒發尚遲山色晚晴青不了
倚笻忘却立多時
湘雲碎剪作春衣步入青山映夕暉我巳無心事䱷獵
野禽何事亦驚飛
冬日偶成
清霜欲重小春天楊柳蕭疎帶曉煙無奈東皇苦多事
又傳春信到梅邊
感舊
綠楊蕭瑟颭秋風客去門閒酒琖空夜半月明生綺席
不知誰在畫樓中
明本
頌古
醉乘白鶴登銀闕夢跨青鸞入綘宫酒醒眼開俱不見
一川桃李自春風
斧爛柯銷局未闌天風吹鶴下瑶壇滿盤黑白輕翻轉
袖拂蒼梧玉佩寒
葉卷西風樹樹寒亂蛩吟砌夢初殘情懷自是不堪聽
又把琵琶月下彈
省菴
一聲幽鳥到窗前白髮老僧驚晝眠走下竹牀開兩眼
方知屋外有青天
憶梅
夜分眀月是揚州尚有春風在樹頭莫怪當年何水部
歲寒心事與誰愁
别梅
花謝東風攪離思愁翻縞𬒮忍輕分月眀稍送臨溪水
春樹遥憐隔暮雲
惜梅
香銷泥汙意裴回掠地迴風玉作堆愁絶黃昏無一語
怕看孤月上窗來
剪梅
破玉并刀試手温香凝雙股斷芳魂花隨燕尾輕分去
不帶春風爪甲㾗
苔梅
古貎蒼然鶴膝枝唾花生暈護春機玉堂試看青袍客
莫忘江南有白衣
月梅
數枝姑射鬭嬋娟疎影分眀不夜天散却廣寒宫裏桂
春光長滿玉堂前
風梅
花間少女剪春寒粲粲霓裳舞隊仙月夜遥看環佩冷
莫教吹落玉花鈿
煙梅
夢隔梨雲逗曉天苔枝浮翠逗春寒不嫌玉質籠輕素
留與詩人冷澹看
疎梅
依稀殘雪浸寒波桃李漫山奈俗何瀟洒最宜三二點
好花清影不湏多
茆舍梅
數椽草屋延清客竹作疎籬護玉葩不是玉堂無分到
且和明月到山家
隔簾梅
庭花映箔眩吟眸一片湘雲鎖暮愁風卷黃昏疎影動
珊瑚枝上月如鈎
紙帳梅
春融剡雪道人家素幅凝香四面遮明月滿牀清夢覺
白雲堆裏見疎花
與恭
冷泉亭
天竺雨花飛寶臺北山門對冷泉開石擎老樹無人識
時有黃猿抱子來
答趙子昂
犬不曾嘷鶴不飛看山今日偶歸遲點燈吹雪照石壁
恐有玉川留贈詩
思歸憶母
霜落萱花淚濕衣白頭無復倚柴扉去年五月黃梅雨
曾典袈裟糴米歸
回雁峯
官路迢迢野店稀薄寒催客早添衣南分五嶺雲天遠
雁到衡陽亦倦飛
懷深
初春
暖信初迴宿草根茸茸漸可藉芳樽未湏著意催花柳
且為乾坤補燒痕
行端
山房自述
故園歸路隔天涯絶頂閒房且寄家翻罷貝多山月上
一棚華影漾袈裟
維故人别墅
門逕無塵有綠苔東風落日舊曾來白頭道者今何在
一樹櫻桃花自開
静軒
六戶虛凝湛不搖從教塵世自喧囂階前盡日無人到
只有閒雲伴寂寥
海翁
窮盡波瀾絶一漚餘生甘自老扁舟四溟高卧月如晝
閒把漁蓑枕白頭
祖銘
題熨襁圖
練光帖帖雪光開倩得隣姑熨未裁郎在征途兒在眼
十分寒向意中來
二靈山
為愛山靈與水靈一菴高佔白雲層風光只在闌干外
半屬漁樵半屬僧
永彛
題仲穆看雲圖
靄靄晴雲擁碧巒清分秋影落江干何人冥坐長松下
蒼翠滿身生薄寒
至剛
山居
門外青山知幾堆白雲閒鎖不曾開嶺梅也似憐孤惸
時送暗香窗外來
照鑑
奉謝張蛻菴承旨先生舊賜詩
潞國詩來秘監時青山入夢早思歸於今喜接期頤壽
還憶江南舊釣磯
初夏即事
三月已破四月初綠隂門巷晝糢糊近窗一樹櫻桃熟
格磔鈎輈來鷓鴣
懷明善弟
毘陵二月柳花天菘笋河豚已薦筵獨在錢唐江上寺
謾吟風雨對床眠
元長
通濟橋
半空駕起蒼龍脊不怕雙溪水來急踏向亭亭高處望
東西有路通南北
餘澤
題界溪顧處士竹逸亭
築室臨溪界兩分修筠回繞翠如雲何當一舸東風便
載酒來尋抱節君
那希顔
題界溪顧處士梅隱齋
竹外横斜一兩枝花敷不與衆芳齊孤山月下無多樹
分得仙姿在界溪
元本
秋夜懷崔府尹
銀河淡淡月微明花藥闌邊絡緯聲為問洛陽崔太守
幾何秋色在江城
祖柏
題玉山主人壁
杖錫穿雲雨濕衣我來君出兩相違茶邊聽得仙童語
學士朝朝向晚歸
朝命移栽寺中括子松於内苑
大夫去作棟梁材無復清隂覆綠苔今夜月眀風露冷
悞他千里鶴飛來
題自寫菖蒲
盆泓淺淺映幽叢綠髮翛條墮鏡中瀟洒憑誰共拂掠
淡煙微兩及清風
雲骨溪毛瘦不禁井花濯濯翠隂隂閒來坐對清時眼
月落半窗風露深
自恢
偶成
金沙溪上柳條齊白鳥羣飛落照低十里荷花紅勝錦
好山多在畫橋西
題唐子華畫山水
江雲如雪樹高低竹裏人家傍水西滿地松隂春雨過
好山青似若耶溪
法堅
春草池綠波亭
雪消春色滿江沱芳草纖纖覆綠波最是高陽池上客
狂歌無奈醉時何
亭前修竹淨猗猗煙暖沙頭杜若肥一夜雨餘春水漲
白鷗日日到柴扉
淨圭
和張貞居游仙詩
縹緲仙山五色雲玉真飛佩度氤氲不應名字題仙籍
猶著唐家舊賜裙
一會仙凡兩地分雙雙條脫賜羊君如何窈窕巫山女
只作襄王夢裏雲
祖教
練川十二詠和楊鐵崖(錄二首)
水仙舟
神仙事久既朦朧直恐王郎夢裏逢謾道空江能解珮
何如木末采芙蓉
折桅麻菂
桅折舟人冐險艱黑風吹浪捲銀山不如漢使傳奇種
苜蓿葡萄滿世間
觀通
次愚菴懷王畊雲韻
幽居瀟洒絶縈牽雲白山青雨後天春酒飄香多逸興
微吟獨立杏花邊
槐影風迴散綠雲山光雨歇聳嶙嶙荷衣笻杖塵氛外
清賞時聞林下人
宗衍
吳江晩泊
無數舟航共晩晴大星先見月初生背人白鳥雙飛去
隔水幽花一樹明
漁村夜歸
絲絲暖雨歇春潮雲壓江流落澗橋欲訪桃花無路入
好風時度玉人簫
日落蘋汀宿霧凝小橋霜冷挂魚罾歸來已是三更後
水際人家尚有燈
惟則
送鄉僧昱曉林
風沙風葉攪征衣今日江頭送汝歸西望故鄉何處是
楚天漠漠片雲飛
鄕人問我幾時還向道如今又入山一箇蒲團半間屋
吳淞江上九峯間
登茅山天市壇
天市危闌倚碧空兩京山水見冥蒙東來十日風霜路
只在寒嵐一抹中
一峯雲外菴和韻四景
碧虹分雨半山橋橋下春雷卷怒濤老衲定回推戶看
隔溪開盡野櫻桃
竹屋茶香滿澗煙綠杉深處響流泉目前有法誰能說
落日微風一樹蟬
平田水語稻花香半解羅衣受晚凉景物雙清秋正好
亂山雲外又斜陽
衲被蒙頭宿火紅雪寒愁聽上方鐘開門忽怪山為海
萬疊銀濤露一峯
湖村菴即事
竹根吠犬隔溪西湖雁聲高木葉飛近聽始知雙櫓響
一燈浮水夜船歸
訪仙洞山舟次大溪口
窈窕仙家何處尋夕陽明滅亂雲深大溪横斷青山合
一路風帆入樹林
贈弟仁遠入京(并序)
始余别家時仁遠從弟年纔十七今將四十矣鬚
髯戟張言論有遠志以湘南教官滿考乘風為上
國遊艤舟維揚迂道來徑山相尋梅雨中禪榻共
燈數夕既行贈偈四章以紀别思以戒其速歸
虬鬚鐵面岸綸巾胆氣麤豪語逼人二十三年不相見
却疑年少是前身
雨嶂煙巒翠欲流天開圖畫萬山頭凌霄閣上凭闌意
留與他年說舊遊
白雲峯在夕陽邊目送吳雲入楚天汝到燕山却回首
三千里外又三千
錦袍花映鳳池眀玉珮光搖紫府青富貴著人如醉夢
倚門慈母眼長醒
曉行吳淞江
水轉沙涂又一灣迎船孤塔出煙嵐長江一道橫風起
兩岸爭飛上下帆
師子林即景
素壁光搖眼倍明隔簾風樹弄新晴樹根鼃鼓鳴殘雨
恍忽南山水樂聲
半簷落日晒寒衣一缽香羹野蕨肥春雨春煙二三子
水西原上種松歸
道人肩水灌畦蔬托缽船歸粟有餘飽飯禪和無一事
繞池分食餧游魚
斜梅勢壓石闌干花似垂頭照影看白晝雲隂天欲雪
半池星斗逼人寒
雪深三尺閉柴荆歲晚無心打葛藤立雪堂前人不見
秀雲峯似白頭僧
靈惲
賦劒池
古劒池頭大士家白毫千丈貫彤霞袈裟來聽生公講
時見諸天雨寶花
大訢
次韻答熊以善秀才
陞堂齊赴鼓隆隆獨著儒衣謁嬾融也送朝回隨雁起
西風千騎過雲中
古廟折碑圖
古廟殘碑野水村行人回首暗消䰟遥天何許孤雲没
不盡青山萬馬奔
虞伯生學士以五詩贈一上人蒙見及一公將
歸蜀謁趙魯公次韻
醉罷葡萄金叵羅散華方丈寫伽陀扁舟許我從公去
浩蕩江漚萬里波
魯國數年書疏斷每思高會聽雲和别時有約終相覓
緜竹江頭雨一蓑
舟至通州夜雨大作
明日京華拂面塵穹廬如雪馬如雲雨聲未忍孤篷别
故遣蕭蕭枕上聞
次韻送寥天與
楚江送客暮帆開眼底何人識異材後夜月明潮又滿
青山空繞雨花臺
孤嶼圖為雁山德長老題
淡煙疎樹月朦朧路隔寒潮斷復通添箇茅菴分我住
明年飛錫海門東
本誠
題畫
花下抛書枕石眠起來閒潄竹間泉紙窗石鼎灰猶暖
殘燼時飄一縷煙
錢唐江曉渡
雨後青山展黛眉暖風無力去帆遲人家一簇臨江岸
綠樹輕煙映酒旗
客中九日
小橋流水遶迴廊獨對西風憶故鄉山崦人家秋色晩
客中無菊過重陽
題友人壁
池檻水搖簾影動石牀風引翠煙斜鳥聲啼足忽飛去
驚落半庭山杏花
江亭秋晩
獨倚清江秋思長晚潮初上水亭凉海門風起雙巒暝
一抹銀花湧夕陽
善學
為清道人書閑寂軒
四簷空碧道人家一段風光不市譁靜坐蒲團無箇事
殘暉倒影入窗紗
無客軒為獨翁題
柴爐煨芋平生友打戶無人到此間莫謂老來蕭索甚
清風明月半幽閒
道人山居
構屋山居物外禪繞窗白石與清泉年來識破安心法
衲被蒙頭自在眠
大圭
聞杜宇
情知望帝是前生春盡江南憶錦城到處青山山有樹
如何偏起故鄉情
戲成
城郭無心寄一瓢此身便欲老山椒山童忽報松花盡
又逐扁舟上早潮
謝檄
謝檄歸來卧白雲祗今心事與誰論故人不似蒼苔好
歲晚青青一到門
夜起
野人獨卧山中屋夜半雨聲清夢熟起來竹下一開門
秋入千峯月如玉
慈感
菊山詩
采采東籬秋意長品題多是晉文章南陽壽客今誰在
重疊雲深晩節香
若舟
題郭天錫青山白雲圖
萬叠青山萬叠雲水邊煙樹隔孤村依稀南岳峰頭住
茅屋三間獨掩門
眀曇
蒙頂茶
懸崖險峻石如林一種仙芝不易尋若向人間問絶品
東蒙頂上白雲深
宫人程一寧
登翠鷲樓
淡月清寒透碧紗小窗和夢聽啼鴉春風不管愁深淺
夜夜開門埽落花
李君問妻萬氏
繡梅詩
洒洒英標别樣奇歲寒心事有誰知妾心正欲同貞白
枕上慇懃繡一枝
錢塘陳氏
聞雁有感題華亭戍壁
浪喜燈花落又生夜寒頻放剪刀聲游鴻不寄征夫信
顧影娉婷無限情
魏國夫人管氏
題畫蘭
趙管才高柳絮風水晶宫裏畫幽藂秋來紉作夫君佩
笑殺迴文漫自工
吳仁叔妻韓氏
拆簡復外
碧紗窗下拆緘封一紙從頭徹底空料想仙郎無别意
憶人長在不言中
蕙蘭
綠忩詩
樓前楊柳發青枝樓下春寒病起時獨坐小忩無氣力
隔簾風斷海棠絲
綠忩寂莫掩殘春繡得羅衣懶上身昨日翠帷新病起
滿簾飛絮正愁人
幾點梅花發小盆冰肌玉骨伴黃昏隔窗久坐憐清影
閒劃金釵記月痕
春雨隨風濕粉牆園花滴滴斷人腸愁紅怨白知多少
流過長溝水亦香
春風昨夜碧桃開正想瑶池月滿臺欲折一枝寄王母
青鸞飛去幾時來
空階日晚雨纔乾小婢相隨倚畫闌金釵誤挂緋桃落
羅袖愁依翠竹寒
庭院深深早閉門停針無語對黃昏碧紗窗外初生月
照見梅花欲斷魂
王嬌紅
題西窗
日影縈階睡正醒篆煙如縷午風平玉簫吹盡霓裳調
誰識鸞聲與鳳聲
送别
綠葉陰濃花正稀聲聲杜宇勸春歸相如千里悠悠去
不道文君淚濕衣
吳氏女
病中荅鄭生詩
淚珠滴滴濕香羅病裡芳肌瘦減多莫怪夜來春夢淺
不知今日定如何
青衣扶起鬢雲偏病裡情懷最可憐已是懨懨無氣力
強擡纖手寫雲箋
賈雲華
題魏生臥屛
花柳芳菲二月時名園剰有牡丹枝風流杜牧還知否
莫恨尋春去較遲
七夕
斜嚲香雲倚翠屏紗衣先覺露華零誰云天上無離合
看取牽牛織女星
鄭氏允端
高氏姊惠素羅
雪色香羅照眼明阿兄相贈見深情明朝急為裁春服
相約麻姑禮上清
水檻
近水人家小結廬軒窗瀟洒勝幽居凭闌忽聽鳴榔響
知有小船來賣魚
吐綬鳥
庭院春深護薄寒山禽飛下玉闌干胸中錦繡無人識
閒向東風自吐看
徐熙杏花
寫生政自愛徐熙把卷摩挲眼欲迷曾記沉沉春雨後
一枝斜透粉牆西
四體美人
正面
似共春風别有緣美人初見下鞦韆花隂滿地日卓午
芍藥金盤五色鮮
背立
宫樣新妝賸寳衣背人鵠立好腰肢杜陵飢客長安道
隔水臨花乍見時
側身
半面紅妝似可人鳳環斜插寳釵新若教端正嬋娟面
東里西家總後塵
半截
若箇亭臺綠水邊粉牆低處出嬋娟分明識得東風面
不見羅裙血色鮮
念舊
憶昔娉婷十五餘勻紅傅白鬭西施如今老大慵妝洗
政是梨花過雨時
梧桐
梧桐葉上秋先到索索蕭蕭向樹鳴為報西風莫吹却
夜深留取聽秋聲
秋窗書懷
詩骨從來不受肥那堪衰病弗勝衣朝來試把羅裳繫
瘦比今春又半圍
東坡赤壁圖
老瞞雄視欲吞吳百萬樓船一炬枯留得清風明月在
網魚謀酒付髯蘇
瘦馬
曾共元戎出塞垣生擒番將向烏桓如今老去誰終惠
獨對西風瘦骨寒
庭槐
風轉庭槐拂檻開綠陰如染淨無埃婦人不作功名夢
閒看南柯蟻往來
葡萄
滿筐圓實驪珠滑入口甘香冰玉寒若使文園知此味
露華應不乞金盤
韈
輕輕小韈製香羅三寸量來不較多針縷細勻裁製好
鴉頭休詫馬嵬坡
桃花
細雨春寒江上時小桃欹樹出疎籬從教一簇開無主
終不留題崔護詩
趙女
絶句
九重縹緲黃金闕十二玲瓏白玉樓明朝了却人間夢
獨跨青鸞自在遊
鄭奎妻
題燈花
粲爛燈花向夜開盈盈金粟墜銀臺梨園料想無他事
秪是良人自遠來
崔琦
示李師顔
已&KR0838;彩翼乘丹鳳肯閉雕籠伴綠衣前路莫愁風力勁
同心自誓一行歸
阮碧雲
絶句
東君情意漲如瀾畫閣鴛鴦夜不寒十二樓中春色過
好花開遍玉闌干
韓鵶兒
荅龔舍人
莫言刺臂是尋常刺入儂肌痛入郎試取血書和淚照
墨痕千載骨猶香
李飛仙
與客游樂
桃李芳菲二月天洞房春色十分妍欲知好景無邊處
倚翠偎紅興獨偏
比丘尼妙湛
題管夫人長明菴尼
松樹隂陰落碧巖一燈千古破幽關也知諸法皆如幻
甘老煙霞水石間
梅花尼
咏梅花
終日尋春不見春芒鞋踏破嶺頭雲歸來笑撚梅花嗅
春在枝頭已十分
溪翁
潞公軒用郭西埜韻
灘平水淺兩分流煙樹昏昏映小洲枕簟夜深凉似水
可人天氣屬新秋
無名氏
贈陳克里詩
夜過浮邱月滿山一尊相對坐漫漫門臨大海風濤壯
家有小天星斗寒
釣臺
不隨龍去愛漁汀絶喜先生世累輕却把客星驚帝座
豈應忘世未忘名
麻姑山
古木陰陰石枕溪千年冷浸謝家詩池塘青草年年換
惟有紅泉似舊時
王安道蒼崖古樹圖
古樹蒼蒼楓葉丹此中别似一人間如何忽起思鄕念
不是台山是雁山
漁笛圖
山中老樹秋還青山下漁舟泊淺汀一笛月明人不識
自家吹與自家聽
懸葫蘆
題壁
葫蘆一箇是生涯閒步人間訪酒家要問狂夫何處住
蓬萊洞口有桃花
高麗侍中李齊賢
鄭瓜亭
憶君無日不霑衣政似春山蜀子規為是為非人莫問
只應殘月曉星知
陳仁王日燇
饋天使張顯卿春餅
柘枝舞罷試春衫況值今朝三月三紅雪雕盤春菜餅
從来風俗舊安南
送天使李仲賓蕭方厓
靈液吹香暖餞筵春風無計駐歸鞭不知兩點軺星福
幾夜光芒照越天
安南國王陳益稷
巴陵雨中
鴉拂平林雁陣空黃花行李老秋風如何一夜江南夢
盡在巴陵細雨中
御選元詩卷七十九
