欽定四庫全書
御選明詩卷三十二
五言古詩十七
周如磐
采菊
高秋凛風色百草遞萎黃嘉彼東籬英參差裛露光采
之不盈掬悠然傾我觴杖策寄事外仰視歸鳥翔會心
水木間獨坐以徜徉
袁世振
春雪山中效歐陽體
微陽滯幽谷未雪意先冷夜定松吼急衾裯暗告警夢
回疇昔在所歴猶耿耿板牀廓無帷瓦際寒光同始覺
土室陋宿塵如掛綆老婢把濕茅雅子弄冰穽趿屐探
空林千山同一逞門前牛犬跡木末烏雀影何必侈堅
臥無干清晝永
董應舉
秋日尋孔雀菴&KR1886;上人
林深不辨徑積葉翳寒泉屋角留殘日秋階童獨眠問
師何所去遥指隔江煙夕磬無人發林中聞暮蟬
徐良彦
落葉
落葉不上枝因風亦復起清風若無私何因有彼此一
葉隨飄揚一葉沾泥滓寄語風前葉莫墮東流水多謝
三春風山中多蘭芷
范鳳翼
征途
歲晚疲征途藍輿載歸夢野風吹又醒明月勞相送荒
村燈火微遠寺鐘聲動投宿僧寮中所忻酒盈甕
盱眙山中
山家住林㘭林昏嘗晏起石隙日初明午雞動墟里歴
落下山椒得此林塘水水鳥戲銜魚悠然步河觜
高出
箕山
箕山於太室如岱有梁甫輔嶽並稱尊他山遑敢侮潁
水源更清石流歴可數所以讓王人洗耳臨其滸一瓢
棄陶唐飲牛媿巢父後代鮮若儔高風激千古
黃汝亨
西山
悠悠逆旅間忽忽意不展振策西掖門佇覽西山巘北
風紛車塵曉日出林晛遵塗泛州渚披草踐平衍水清
既近矚峰遠亦流緬故術尋嶮&KR0706;新蹊遞深淺靈巖恣
冥搜秋容歴餘眄營魄境互託貴賤理無選微尚儻有
愜非譽自兹遣
初秋過英山遲劉幼安先生
暑氣清雨餘凉飇起秋夕越陌攬稻穰穿叢度林隙涉
津既得崖入山詎分席白鳥下飛翻明湖坐澄碧緬懷
物外人相將品巖石
登攝山
委曲歴巖岫振衣攝山頂心目頓以豁廓然開一境達
觀無近懷高步寄遐引林壑漲松濤虚空墮雲影遠霧
羃大江荒煙迷萬井東南拆吴楚攬之若浮梗吾生嗟
有涯意氣詎能騁聞兹有靈藥可使頽齡永願與山僧
期依緣同結靜
曹徵庸
黃岡道中
芳草展柔綠十里冒長堤藤花覆高岡下與垂楊齊榖
雨春欲盡雙禽互悲啼行子感于役思歸息山谿閒看
理綸繩坐釣桃花西及春事耦耕煙蓑引鉏犂斗酒勞
作苦壺觴恣提携何為深泥中沒此青騘蹄
尹伸
病後田園雜詠
山居廢牆垣始成廊一曲其外數折渠尚待春泉綠水
邊忌蕪穢花石當豫蓄蘭蕙此易求盆盎生機促植聞
宜女手根喜傍脩竹精思在一藩雞㹠豈勝逐匪獨愛
其生潔性不可黷幽芬被徑開朱欄亦不俗
張以誠
懷舅氏馮集甫
驪駒唱春風蕭條忽秋色玉露零空庭徘徊悵永夕高
歌轉成悲追陪念疇昔狂呼月下尊笑展花間奕清言
競傾倒謔語互彈射歲月曾幾何關河邈暌隔依依渭
陽情冉冉光陰擲風塵惜離羣偃仰甘屏跡珍重雲中
書深慰薊門憶浮雲斷南天白日黯西匿申章何以報
但願如餐食
王衡
初秋月夜園外散步
微風拍秋螢款款飛欲高時來觸團扇近人光自韜豈
無燈燭張憐汝飛蛾遭羣動亦有息農務鄕所操絡緯
索索啼織婦行已勞
我田占城稻七月先登場橋西歴歴黃半頃收夕陽東
疇剛放花露氣浮甘香力入雖云薄幸免秋雨荒早晚
粳酒熟鄰父歡來嘗
琉璃橋步月
蜿蜒百尺橋下有千里流灣環鬭明月澹澹銀浦秋&KR0008;
渦蹙高浪魚龍頽不游呼吸挾風雷石勢兀欲浮遠天
星可捫廣野煙相樛行人走陸陸杯酒誰為酬吾將款
白虹飲我湖水頭
荅岱宗外舅
我有越紈素一日再三洗褰裳過天津見人且掩耳京
洛正日中美言如可市但恐謀生拙飄零愧妻子
公鼐
歸田雜詠
導汶自艾山南流達新甫東蒙配岱宗其首挈鄒魯一
山一水間幽勝略可數薄營本荒陬芟除闢宿莽雙溪
作襟帶連岡若環堵結屋八九間開徑數十武欹仄植
亭棧夷曠築場圃畚鍤連朝昏腁胝易寒暑但求靜者
便不厭作者苦
避地恐不深吾必在汶上曠野多平疇游目足自廣南
岡一握中林麓稍森爽石壁拓精舍石門劚新壤陽崖
連陰峰遨遊愜心賞呼兒荷銚鎒携儷治績紡既欣禾
豆登復見桑麻長八口可無飢亦足代祿養豈必規達
人庶幾屏塵想
遠遊得暫歸機事久方釋漸與朝市遠轉戀林野寂田
疇日以親風雨頗相習農人告及春欣然顧襏襫負杖
桑陰午荷鉏麥隴夕遶屋榆煙暝隔水梨花白遠目任
縱横安步隨偃息一區安蓬蒿一盂飽橡栗溪山本不
廉琴酒堪自適
擬杜遣興
人苦不知足有願何終極當其入天門猶未厭羽翼一
朝成蹭蹬唾井無復惜昔日李將軍灞亭人不識
董光宏
補陀
東南澤國半往往饒異蹟大海峙補陀懸崖幾千尺層
波山震撼斷柎石蒼赤明滅九點烟超忽萬里舶翻風
鷙鳥退近岸亂帆擲西方有聖人東海乃其宅年來詔
使至旛幢颭巖石我亦飛渡來流覽感今昔摩挲薝蔔
花四望曉天白
袁懋謙
擬古
行者日以行思者日以思日月相代謝荏苒踰歲時君
子在萬里獨宿誰與怡徘徊增感傷託夢通音徽音徽
不可接涕泣沾牀帷披衣還起立東西迷所之
熠熠花間螢照我庭東廂高飛不能起斂羽舒其芒云
是腐草化耀此玄夜長逢時被渥澤朽質自生光
茅瑞徵
送薛駕部還陜
朔風日以厲肅軫超西秦行行歸故鄉而我失所親與
君同舍郎况乃託比鄰相望朝伊夕綢繆亦有因一旦
出門辭飛飛關陜塵仰盻浮雲駛悵然憶遠人懸知經
歲别分手自愴神願展平生意河梁寫其真聊將盈尊
醪叙此離情新我亦賦歸來離合難具陳
劉宗周
送祁世培北上
清時起威鳳乃在丹穴藏羽毛蔚五采顧盼周四荒已
負絶世姿竦身猶彷徨天路不足儗所思在求凰止必
擇梧蔭鳴必于朝陽遂為虞周瑞躋世以平康
用韻荅劉湛陸翰撰
濯濯園中梅矯矯雪中植凡物貴後凋君子尚消息稍
逢天運周春風意何極但嫌少嫵媚妬彼桃李色孤賞
賴伊人庶以葆玄德
顧雲鴻
雪夜夢與受之登樓境界超遠已覺恍有所得
口占紀之
任城臘五夜雪勢浩方永擁裘深帷中照見鬚眉影神
馬挾馮夷我馭何不騁遂登白玉樓俯視方壺頂秋陽
鬱平林下界亦井井有美樓居人含毫發竒穎拍肩遂
其歌綺思一時冷談笑聞鄰鐘泠然得深省
徐冽
讀考槃集贈趙凡夫
幽居理玄撰曠覽獲新辭雲霞絢以麗星斗粲離披浩
蕩思無垠獨與寥廓期翛然滌塵襟習習生涼颸雅音
久淪寂嘈雜徒爾為一聞仙吕奏瓦釜安能施
夙昔好巖棲卜居寒山隩闢異披荆榛百堵聊自築甃
石封瑶草編籬間脩竹偕隠事君子叱耕有麋鹿樓居
列羣書暇遊時縱目綺藻何繽紛六銖垂霧縠逸志謝
囂紛深心寄玄穆天末翔孤雲夐哉迥難逐
婕妤怨秋風文姬悲塞土藻雅雖縱横所嗟為情苦夫
人抗遐標亭亭厲千古俗響難為工清徽亮堪撫名理
既己超夙秉先民矩况復悟逃禪沈幾恣探取柔翰非
所耽餘勇庶可賈托迹在考槃碩人自俣俣羨昔賦五
噫德曜終遜武孰是捐塵蹤高冥振綺羽迫促區宇中
寥寥莫與伍
張鼐
讀書
松風並竹响萬籟皆笙竽高韻清入雲琅琅讀我書懶
癖長畏人畏人人跡疎竹葉掃空階白雲抱前除良宵
孤燈坐酌茗陳編鋪頗似侣羲皇聊復賡唐虞疎鐘散
叢林宿鳥巢高柯月印水晶簾風裊博山罏眼明心亦
快時探罔象珠愧彼斵輪者糟粕真蘧廬
汪煇
春日山行
過嬾倦宦遊歸來且多務命駕偶山行始洽泉石趣入
澗窮窈窕陟峰出雲霧細雨灑春寒輕風飄日暮俄為
桑門訪忽值友生顧蔬酌供野興晤言寫情素高原恣
遐眺幽徑暫閒步眷此永日歡信彼頽齡度城市苦氛
囂誰能舍之去
過庭訓
辛酉秋日遊茅山
海内真靈居茅山踞如虎舊傳三弟兄各作一峰主仙
人長往來華陽稱洞府百里借遊遨信宿樂兹土是時
秋正清諸峰可歴數高觀揭天中時有白鶴舞地肺豈
虚名真誥傳自古何當騎茅龍豈復戀圭組
王象晉
言志
通籍三十年息肩猶未得靜中自尋思永夜勞轉側來
日苦無多胡不惜筋力富貴如浮雲百歲猶頃刻世途
多險巇反覆無終極何不早挂冠戚友相親㥾西熟課
兒孫東皋藝黍稷早畢公家賦早完私家責濁醪聊適
口麤糲堪供食八口可無飢四鄰好為德時而曳杖遊
時而曲肱息一事不縈懷兩耳常緊塞用以怡吾神徜
徉華胥國
劉胤昌
增城流杯石
增江有怪石形容類虎丘亦可坐千人而多巖厓幽曲
澗自天成或云鬼斧修仰承千丈泉驚湍變安流土人
不好事經年罕來遊我行及暮春風日妍且柔結伴得
數子大半高陽儔脱舄坐曲澗杯盂任所投欲去忽復
往將沈還能浮徘徊若就人想為知己留觀者盡拍手
我意徒夷猶歎息下山去空坡驅羊牛
李流芳
過皋亭龍居灣宿永慶禪院同一濓澄心恒可
諸上人步月
歸裝出西湖間道向黃鶴(黃鶴峯為皋亭最高處)屢愆桐塢期偶
遂龍居諾(桐塢為慧文法師結廬處在皋亭之西屢期予過彼竟不果)輕舟凌晨風
遥山滿晴郭丹林尚可數寒條紛無託披松指微徑聽
水捫闇壑新構爭遠勢平臺攬搖落霜餘山客淺天清
海氣薄暫歇塵勞心始知寂滅樂
每多方外遊見僧即如故燈明一龕下夜長愜深晤不
知山月上千林已流素出門尋舊溪愛踏松影路氣和
空宇澄寒魄如春露去寺不數武回矚驚莽互幽泉洗
我心微鐘杳然度
德州道中
北地行欲盡始覺春萌芽村柳色已新藹藹煙中斜雙
河指齊郊河邊見歸槎淮徐行在眼吴會亦匪賖道路
空苦辛分定勿復嗟生不愛京華不如早還家還家春
未暮及見桃梨花
遇雪戲示子將
曉起占天色青天無纖滓占者忌早晴暫晴亦可喜曈
曨日未舒同雲復瀰瀰須臾密雪布咫尺如萬里但見
雲濤來茫然失涯涘去住無所憑始識汗漫理天公作
此戲聊戲吾與汝
雪夜至恩縣作
日暮雪色深曠野絶行蹤輿人惑四方東西視天風忽
然見新月冉冉來雲中雪亦能照夜得月光始通度彼
九曲坂賴此兩素容不知城郭近杳爾聞微鐘我從天
末來已覺下界空
東阿道中
客舍東城隅西山眺望間朝見積雪班暮見落日殷平
生愛山心對之了不關今朝榖城下春水始一灣麥畦
綠照眼上有青螺鬟忽如逢故人一笑開襟顔山水只
如此值我歸興閒歸亦有何好試問此青山
鄒縣道中
春光無次第雪後景已暄愛此沙路平青山壓晴原下
車策蹇行並轡相笑言遠峰翠欲滴近岫勢屢翻惜未
及花時指點桃梨村悠然渡溪橋下有碧潺湲投鞭一
盥潄為我洗煩冤
登北固下並甘露港還舟夾港多櫻桃園
北固行坦迤平岡若修塍江山出兩腋尋物無遁形顧
盼收金焦迢遥控層城城中起炊煙山氣相與凝日色
射遠江躍冶光晶熒天水上下同微波不能興翻思弄
舟好失我向所驚下山尋花溪落日噴朱櫻花亦愛晚
妝高低衆態生穿花藉草坐歸路杳冥冥
戲示山中僧侣
山居不須華山頂不須大所須在適意隨地得其槩高
卑審燥濕涼燠視向背樓閣貴軒翥房廊宜映帶或與
風月通或與水木會臥令心神安坐令耳目快皋亭美
林壑中塔亦稱最一樓負山立圭竇如向晦山僧請余
住余性苦不耐勸令開八窗咄嗟變湫隘前楹布清陰
後戶攬蒼靄珍瓏稱人意蕭爽出塵界囅然謂山僧此
中固有解往往住山人不知山好在我昨居新菴結構
亦可怪居然仇涼風似欲杜靈籟古梅如老宿亭亭使
人愛其下安竈突柯條半焦壞悲哉冰玉姿坐受熏灼
害見之熱五内如身被桎械誰當共拯此移竈出樹外
面南闢小扉日與香雪對區區一緡費功德及萬倍吾
言不見用終為未了債
訪秦心卿溪上嬾園不遇有作
溪上好園亭君家聞最勝經過已廿年今始識山徑翳
然臨水間愛此飛閣映位置不在多貴與風物稱主人
意疎豁事事得真性我來不相值維舟柳邊暝見戴自
無須悠然發孤詠
唐時升
園中十首(錄三首)
自為灌園子職在耒耜間秋來耕耨罷獨往仍獨還河
水清且漣紫蓼被其灣躊躇落日下聊用娱心顔瓠葉
黃以萎其下生茅菅遂恐穿堤岸嘉蔬受扳援丁寧戒
僮僕耰鋤當宿&KR0570;晏安不可為古稱稼穡艱
鸜鵒出林莽羽翮半摧殘于人兩無猜終朝自盤桓仰
若有所語俯若有所干日暮相隨歸彳亍繞簷端朝鳴
隨所止夜宿隨所安本非雲霄姿不必慕高騫永無鷹
鸇患勿羞雞鶩餐
鶴鳴在林樾山谷有遺音置之闤闠間三載如病瘖禽
鳥自有適人亦自有心嗟余實鄙夫翰墨非所任廢書
動旬月篇籍皆凝塵唯于場圃内時時發長吟澹如酌
玄酒鏘若調素琴為語二三子幽賞宜共尋
對酒懷里中諸同好四首(錄三首)
濟之沈淪者家有常稔田不能治生産朝夕長燕閒甘
泉貯屋後美蔭交堂前茶香至日夕圍碁自窮年客來
輒呼酒五木鏘鏘然所貴志意愜何必致肥鮮東風卷
海水震蕩婁江堧玉粒入洪濤所憂粥與饘亦知性好
客何以得酒錢咫尺行游地欲往還迍邅
伯咸意落落賓客常滿堂通達曉萬事要言不可忘肅
焉老成人而亦好壺觴晉楚爭盟主申韓制令章我時
在其間得雋神揚揚烈士惜暮年讀書城南莊出門蔭
榆柳臨沼出鱮魴田廬信可樂奈此道路長憶昔酩酊
飲一月八九場今此不十一餘日多凄涼
伯隅人如玉文質爛有餘縱令樵蘇絶豈與芝蘭疎况
乃陳鼎食文窗夾綺疏石闌凉風至山閣霽雪初樹色
依几席花香媚衣裾應門謝高蓋入座多比廬易水清
且瀉薏苡動盈車北人善釀法吴越不能如安得共一
醉以洗久鬱紆停雲西北征佇立以躊躇
和飲酒二十首(錄八首)
初夏天氣微熱方不欲飲偶龔仲和邀看園中新
綠出所藏名酒意甚樂之次日捉筆和淵明先生
飲酒詩數篇與索一樽獨酌會雨窗無事遂盡和
其韻
我本磊落人憂患纏緜之唯逢酣飲處亦有開眉時暮
年學恬淡意復不在兹昨宵遇名酒曠然散羣疑滯雨
苦寥落一杯思自持
日夕擁羣籍里巷如空山偶逢會心處思與古人言古
人去己遠近者乃千年不如營一醉妙理默已傳
昔在少年場終夜歌呼喧相將酩酊去月落城西偏風
流雲散後酒墟邈河山君家素愛客朝往常暮還良醖
倘可分獨酌當晤言
清和惟首夏百卉揚菁英有酒不自醉無乃非人情丹
霞映四野白日將西傾中庭細草中蟈蛄相應鳴微月
堪徘徊蚊蚋猶未生
東海有貧士本非希世姿獨立龍門桐百尺無傍枝中
含宫徵音其外則無竒棄置溝瀆中屈辱無不為猶然
自偃蹇麒麟安可羈
貧賤難久居固窮亦有道有酒且為歡居常以待老朝
華既夕萎春榮亦秋稿造物于羣生安能盡美好回視
靈臺中中有不貪寳孰知被褐徒光輝照四表
人生歡樂趣不必求異境三杯恍然醉一枕憬然醒此
意不能言當時心自領春雨麥成粒秋風黍垂穎計我
終歲需誰能與五秉
鳩能知天雨鵲能知天風嗟哉此微禽託命風雨中用
志久不分遂與造化通吾亦晚有聞天道猶張弓
和雜詩十一首雨潦不歇獨居一室多憂生之
嗟(錄一首)
東南神仙宅靈異惟會稽神禹治水畢玉書藏中崕何
當有朱雀啣以置我懷百神各就役九州再縫彌雖苦
淫潦事父子不相離支祁欲躑躅俯首重受羈三農各
飽飯兩税亦不虧
婁堅
還自廬州呈孟祥用卿
巢湖亦云險曠焉豁心胷於時雪初霽山高玉巃嵸衆
山亦邐迤拱揖互為容風帆頃刻過我目不得窮但見
連檣來横亘若垣墉緬懷草昧初舟師彙元戎至今趙
與俞廟食崇元功奈何濡須塢紛紛鬭梟雄非無爪牙
士所攀非真龍信知聖人作萬象開晦蒙
一踏江南地歡如釋重負籃&KR1221;入寒山雲物明可覩蒼
鱗飄修髯葱翠引余步試問雨雪無此中未寒沍攝衣
上層巔風恬得春煦金焦時出沒對峙若牙立空江卷
波濤遥聞勢彌怒其陽列衆山雄秀競奔注瞿生抱微
疴犖确行不顧語我平生遊必躋最高處不然隔培塿
茫然墮雲霧此語絶可思頗愜游觀趣當及未衰年從
子窮山路
秋日赴友人席修微有作同賦
移舟漾漣漪得涼乍如沐所愛前溪風清音度修竹一
見意已消少焉神更穆譬如珠在淵自是鸞之族我友
具壺飱相邀曳綃縠揮杯逗輕颸灑翰低華燭欲别徐
裵&KR0966;深心寄眉目歲月倏已賖詩篇寄幽馥吾猶媿良
媒子其慎穆卜毋以軀千金等之棋一局
登虎丘寺閣
兹山寳薈蔚能使流目迷高閣出樹巔連峯亘其西平
生山中客今來始攀躋浮圖勢更高登之憚層梯聊此
窗間眺已覺飛鳥低平疇帶曲水遥見來時蹊高下各
有適物理將無齊
程嘉燧
自茶磨入治平寺
日昃山路閒林木紛如結環溝引湖流經橋見曲折路
枉寺門出高榆對森列連岡亘城隄玦斷宛當闑斜日
射山翠玲瓏暎松徹香氣行客聞心閒忘分别
入殿左僧舍下遵曲徑仰見崖端高軒絶可舒
矚
僧房高下居閉門秋色閒陽樹挺幽徑陰崖仰層關周
垣若澗底疎翠當窗間窗中如有人聞聲杳難攀遥知
縱目處樹杪見前灣白日山後沒好月湖中還念此來
何時使我舒心顔
宿牛首
城南遍闌若兹山何穹窿鞍馬上幾盤迫察勢猶雄崖
昃日半傾光射東南峰闌干倚峻壁毫末紛玲瓏路廻
見塔寺到門羅杉松積翠扶層階暝色帶遠江高殿夜
突兀古木枝巃嵸尚駭仰睇賖未覺俯歴崇細路繞殿
角欲上聞鳴鐘捫蘿踏深影林幽徑難通悄然心神棲
却顧來驚風下歸白雲梯微月光朣朧明當上絶頂冥
搜恣所窮興劇耿無寐清宵殊未終
送李長蘅北上
送子復行役前期登北固焦嶺宜終宵江光洗月露挹
彼萬里流話此兩岐路郡郭未可越圓景已盈度虎山
亦清絶心賞諧遠慕離悰自少歡陳迹况多故昔遊矜
紅顔雙領俄被素悠悠百年間徒為俗所誤
陳繼儒
山中作
張鎬九尺餘鬚眉皓然久用之帝王師不用窮谷叟低
頭事躬耕千載無其偶寳劔用作鎌悲歌刈霜韭
錢龍錫
初入翰林述志
皇風被奕葉師濟協重熙妙選金閨彦登兹白玉墀慚
予蹇劣士何幸沐恩私就將彌日月摹範承師資雕蟲
既云拙温飽匪所思獨此葵藿心耿耿誓不移念昔皇
祖日講藝恒孜孜天顔瞻咫尺密室奉疇咨衮德信多
補臣忠實在兹顧問久寂寞簪笏徒委蛇四郊漸多故
啓沃效者誰所願回宸照堂廉路不岐
楊漣
宿漢口回龍寺為恒空上人作
江上一拳石環以數株樹精舍隠老僧問年不知數黃
鶴舞對江鸚鵡來蒼素清磬發閒情風檣任沈汨試問
在舟人能得高眠足老僧笑不言江月澹超忽
左光斗
早秋讀書竹林自述
寂寞太沖子居卜愚公谷别策開林陰曲徑盤修竹湛
湛秋天長娟娟秋氣穆日晏足高眠報道晨炊熟憑闌
數視天振衣理新沐楓葉淡初黃旗茗烹嫩綠豁眼拭
遺編琳琅一再讀激揚芳麓雕宛轉枯枝燠儘校不為
讎得意隨手錄貝葉時一繙跏坐禮天竺無花平石牀
有牘連茅屋倦即拂枕眠醒復憗災木兒童狎至前客
子來不速送迎總在門往來皆大陸非寂亦離喧雖雅
頗近俗何當薄暮時澄天淨如浴松聲咽管絃荷花裊
馥郁暝色奔不停牛羊紛紛逐對景得新詩把盞傾糵
麯長歌誰與言息機吾也獨
詠懷詩示繆西谿宫諭
玄鹿遵長林白鶴舞晴雪山中有神人避世修隠訣呼
吸通神明坐對忘寒熱出世君何長入世我何拙煩師
指病根迷途頓悟徹長路近雙履霜飛水凍冽
鄒維璉
述懷
羶塗難久居盛名寧久留所以鴟夷子五湖一扁舟應
無雄辨士俯徇燕客求四時忌成功急湍無安流美服
人所指權利倍添憂
古意
百年苦瞬息人事復乖違園中桃與李安能久芳菲天
風掃枯葉北雁忽南歸嗟我行役人年年戍金微觱栗
自西來游子未授衣嚴霜墮關塞明月照孤幃兩地共
搖落兩情共欷歔
秋興
鴟梟得腐鼠輒以嚇鵷雛鵷雛飲清露高飛棲碧梧飄
然樊籠外野性常自如鴟梟即飽食能無畏張弧古云
鹿生山命已懸庖厨達人訪物理深藏賦遂初
錢文薦
月下懷馮正子太史
夜坐林木清見此池上月羣峰忽已淨孤雲澹將沒愁
深白露渚夢斷蒼龍闕望望曙河遥思君不可越
丘兆麟
泇河
四月泇河濱運艘千百㰕我舟銜尾來偶與同起止八
牐閉九月一旬得百里前途牐更繁閉者轉難啓轉漕
四十斛至僅一石爾庶土勤輸將咽喉實在此一夫若
當關萬夫不足恃意外事未然平陂亦物理君相共策
籌庶乎消不軌
鍾惺
瞿唐
至此始稱峽岸束江齟齬江勢有往還前山幾茹吐兩
崖何所爭終古常相拒水石日夜戛無所觸而怒灔澦
根孤危悍流不能去立石如堵墻中劈才一縷岸迴不
見江舟行無乃迕舟過其隙中乃知此其戶還顧始自
失憮然警徒旅
西陵峽
過此即大江峽亦終于此前途豈不夷未達一間耳辟
入大都城而門不容軌虎方錯其牙黃牛喘未己舟進
却湍中如狼㚄其尾當其險夷交跳伏正相踦回首黃
陵沒此身才出匭不知何心魂禁此七百里夢者入鐵
圍醒猶忘在几賴兹歴竒奥得悟垂堂理(虎牙狼尾灘名)
朝
蓐食初戒途新暘淡寒岫光薄始著林映帶自先後日
盛宿煙避遠見山水候我行久出峽始得覩清晝
遊茅山
山以人得名去來關隆替犯雨訪句曲諒亦有冥契依
夕忽如朝輿步踏殘霽天高百靈肅山空衆響厲嶺上
自白雲真人已天際始悟洞壑迹祗是真仙蜕按圖窮
物隠歲晚冰霜閉
譚元春
送閔同生還苕
竟陵生桑苧吳興明松雪我留茶外思君補畫中缺吾
家盛池塘芳草芳不絶入君幽夢長舟盡添車轍
王志堅
寄長蘅二首
少小事編摩謂可操左契及乎當得失輒非向所計年
來變態屢追時殆如謎屈伸苟不爽冥冥失權勢咄哉
司衡人實乃天公隸一編餘故簏字畫麻姑細彷彿共
丹鉛深夜重門閉十年夢幻身感此澘欲涕
吾觀仕宦人每每念丘壑雖復非真實兹意或間作譬
如酒食困翻思茗飲樂病苟稍稍去旋復恣饞嚼嗟余
困折久甫得離蔬屩救口猶不遑何遽厭杯杓念吾堅
頑姿本自甘濩落兹游非得已黽勉就人爵人生能幾
何胡為久薰灼寧為沙上鷗無為籠中鶴山靈聞吾言
生平謹然諾
張世偉
題畫竹卷
淇澳紀衛風渭濱存漢官彼美君子德致用非一端何
來託根非遂覺據地難或欲拔千條或須斬萬竿人情
夫豈遠忌等當門蘭湫隘匪所宜根株貴得完可以傾
朝陽可以凌風湍無為人所媚無為物所干庶幾松栢
朋相將保歲寒
聞啓祥
過澄懷閣
昔我離山居閒池點青萍今我復來兹所聞盡秋聲曾
是俛仰間時物忽已更因之發長歎慨然念無生
王心一
上太行
驅車上太行山頑無竒石逶迤有千盤石磴轉偪側譬
如摩空鳥漸與青雲迫俯見蒼崖間春花間紅白山家
愛尺土縱横界如畫上有千年碑孔父留轍迹摩挲落
日遲返景射石壁祗慮豺虎驕解鞍投荒驛
繆昌期
賦得夏母篇書文太君障子(有序)
夏忠靖母廖夫人忠靖幼孤夫人教之嚴而愛事
姑甚謹姑病執其手語曰吾無以報汝願汝壽過
我子孫事汝如汝事我忠靖拜大司農夫人年八
十晉封太夫人三楊及胡祭酒諸公皆升堂拜焉
忠靖掌邦計母廖尚皓首别殿賜宴歸高堂介眉壽是
時長陵中羣公並耆舊三楊列館閣胡公為祭酒連鑣
登母堂却行拜階右鏘鏘委佩聲肅肅奉觴走母也徐
唱言雍容三爵後上云主恩深報稱莫相負下云計臣
勞提挈視吾友嗟此良宴會明時信非偶誰與矢德音
乃在一寡婦養姑泣下泉持家敝箕帚尚書信卿才訓
迪自黃口蟲魚箋獨勞鈞軸教已久繇來孤貧兒往往
踐台斗
劉榮嗣
家兄至
兄弟半年别相尋屢夢寐書言春當來旦暮勞占計馬
足已到門遠盼猶天際宜歡不暇歡交零涕與泗鬚髮
似曩時齒缺聲音異喟然感歲華寧復堪遠離
方大任
詠懷
束髮慕竒癖讀書萬卷餘游思緬邈場削跡棼華塗舉
世爭捷徑欣然笑其愚稟氣固已然改轍將焉如孔生
恥溝壑原子安桑樞素志亮有託斯人豈盡迂掩耳謝
時賢一心抱區區
徘徊芳塘上微風扇輕波連岡蔭青松仄徑冒綠莎是
時秋正深秔稻蕃陂陀腰䥥朝出隴捆載夕歸家鳥雀
啄場圃牛羊散巖阿曰余無立錐鼓腹行謳歌拾穗甌
窶間一飽不願多嗟彼攘攘子鼎食終如何
孔雀游赤霄牛角何由觸麒麟可繫羈翻為犬羊辱伊
余類窮猿投林不擇木悠悠長傍人顧影傷局趣百鍊
忤時好繞指乖素欲犁鉏倘可給誓恩西山麓
方孔炤
新設屯田
廟議既不與屯田徒有名河北山東地水利難與爭當
先布賞格有司乃奉行隠覈召民種亦須三年成吁嗟
恐不及不如先議兵兵既不如議田亦何由耕
一鳴示兒
焦明生三雛憑虚振其羽一雛巢阿閣一雛罹網罟一
雛能高飛下視歎苞栩黃雀謝少年青鳥報阿母鳳凰
來見稀一鳴遂千古
萬燝
冬夜同舒子愚同年姜敬叔友人步月高橋
愛月步高橋霽色如秋半石上霜痕明湖中水影亂飛
鴻照字連爝火爭光散瑩徹曙徐亭寒泓浸孔泮通宵
不夜天四壁無塵漢冬景此難逢同君長行玩放歌莫
言歸對酌觴休筭酒興動詩脾清吟弄柔翰
黃尊素
夏日同曹元甫履吉坐凌雲山
我來敬亭下江練仍如昨青山在目前謝公如可作入
城畏塵囂借此看棲躍置足不厭高洗心漸以擴素波
湧湖口微風來叢薄俯視亂帆影往來相約掠指掌天
下事宛然丘上壑我願驥尾蠅君其雞羣鶴相逢欲解
劔無忘今日樂豪歌俠少行晚霞為吹落
阮大鋮
郊居雜興
結室面東湖風來湖水香隨意採菱舟夤緣洲渚傍香
靜月色吐清輝照中堂澹澹螢火流泠泠竹露光絡緯
抱花啼啼聲亦何長鄰女弄秋梭竟夕燈火張晚田虞
不給餘布易我糧聊以贍兒女非為成衣裳感此勞者
情終夜為徬徨湖波豈不豔菱葉亦以芳刺多泥復深
采采中懷傷
平等菴雨宿
晏息向秋窗葉聲蔽山雨夢淺妙香侵宵孤百蟲侮慮
盡復誰在境真安所取紛紛巖戶間微覺天花吐
侯恪
錄别
酌酒與君飲君去復何時不惜遲歡讌但苦别斯須昔
為同林鳥今者各天涯歲暮霜雪寒道路嶔且﨑浮雲
西北起望之使人悲徘徊感塞雁飛鳴知為誰
金山寺頂眺望
已看玉泉山更上金山寺寺影翳流泉蒙茸覆玉翠憑
高眺遠岑前山靄如睡林木閟清陰磎石夾天墜中有
黃鸝鳴緜蠻發幽吹洞口老仙人何時披薜荔不得從
之遊聊此寄餘思
繇碧雲寺迤邐至玉皇閣傍深澗行十里許
雨過前山淨峰花細可數迢遥見虚閣崔嵬出煙縷携
杖陟其巔蒙茸披蓁莽重岡亂縱横深谷分子午循崖
悄無人慄若遊天姥微風動壑吟谿流互吞吐曲折十
里餘身如生毛羽夢來非一日于焉愜所取
御選明詩卷三十二
