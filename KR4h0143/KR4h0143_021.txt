欽定四庫全書
御選元詩卷二十一
五言古詩九
貢師泰
擬古二首
東南有佳人遠在水一方綺疏粲飛樓曲闌圍洞房意
態閒且靚氣若蘭蕙芳纖阿揚姣服雜佩懸明璫流風
迴皓雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
嶰溪有美竹挺挺霜雪中何人斷兩節製為十二筩宫
商自相應鳳鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啟冥矇后皇如有作聲教垂無窮
遣懷
日入柳風息月上花露多東軒頗幽敞夜靜時一過鳥
散庭中樹蟲鳴階下莎北斗何低昂疎星沒横河獨賞
誰晤語感慨成悲歌懷哉巖桂臺邈在姑山阿
赴京别親友
崇堤衞芳塘塘上種楊柳楊柳年年青慈親未白首送
我不忍别出門復攜手親友陟高岡立馬望良久離懷
急欲醉盡此樽中酒
姑孰道中
朝發慈姥山暮宿吴公橋日入氣猶溽清懷厭煩囂隔
江風雨至綠樹涼蕭蕭鄰舟頗相好有酒忽見招明發
波浪闊相望一何遥
湖上納涼有懷吴子彦
天風吹海樹瑟瑟秋氣涼河漢西北流衆星耿微光昔
我同袍友遠在水一方相思不得見展轉清夜長遥聞
鳴笳發攬衣月蒼蒼
題王維輞川圖
開國縱竒觀江山鬱相繆兩垞矗岧岧重湖渺滺滺邃
宇抗疏嶺危亭俯圓流春塢辛夷發夏陌高槐稠竹館
翠陰晩萸沜紅實秋遠墅漆未割近園椒欲收驚鳥避
溪泉野鹿逐巖幽日暮川上歸涼飇蕩孤舟靄靄雲氣
合漠漠煙光浮顧思天寶初綱紀壞不修霓裳按妖拍
鼙鼔起奸謀豈無匡濟術乃為閒曠留菱歌自來往葩
辭更倡酬遂令摹寫間意度猶可求乾坤多變態江海
生暮愁白鷗飛不去千載空悠悠
彈琴
明月照中堂光彩爛華席美人援素琴聊以永終夕商
聲起天末四坐慘無色羈雌動疎林候蟲在空壁攜來
京國彈一彈三太息豈傷時序遷知音難再得
題滕王閣圖
雄城控華甸傑閣臨芳洲飛甍起千仞曲闌圍四周丹
碧何輝煌文采射斗牛帝子去不返頫仰經幾秋江黑
簾雨捲山青棟雲收孤舟天際來揚帆在中流狂飇薄
暮起坐覺增煩憂何當掃重翳白日耀神州開圖發長
歎天地一浮漚
涇縣石壁道中
萬山從西來中斷忽如劈攢峰阻重關兩崖立堅壁絶
壑噴飛流觸石勢逾激神龍宅其下白晝飛霹靂涉險
恐羸驂凌高快健翮須臾得仙館頗覺契幽寂入竹敞
涼軒掃花吹鐵笛坐久竟㤀疲塵襟忽如滌翻思﨑嶇
間使吾心戚戚
過仙霞嶺
連山界甌閩兹嶺亦峻極傑觀奠方陲高標麗圜則淋
漓割元氣黯澹帶古色綿亘姑蔑墟蒼翠欲四塞仙霞
高矗天五采絢赫赩萬仞聳崢嶸百里見孤特稜角露
毫芒縷脈界縫緎我行任綱紀逾月來自北道途多艱
虞况乃事登陟初緣複磴危漸轉重關側攢峰與疊巘
盡日走崱屴連岡躡衙衙絶壑瞰冒冒遠岫忽已違近
隴復相逼躋攀苦分寸跬步輒止疑砉然造曾顛軒豁
始有得或列若屏幛或限若戶閾或偃若覆釡或俯若
鼎釴或恭若執圭或竦若憑軾或尊若受朝或卑若就
職或若孤鶴駕或若萬馬勒或若華蓋張或若夫容植
或淨若新沐或靚若初飾或爭先若馳或嚴整若飭或
若進而拱或若退而劾或傴若將趨或顛若將踣或堅
若長城或錯若列國或聯若串珠或牽若徽纆或搏若
熊羆或射若虺蜮或冕若華旒或屨若赤繶或顯顒若
昂或踽踽若抑或軒軒若舉或悄悄若默或欣欣若喜
或慊慊若戚或騃若憃愚或穎若岐嶷或窮若龜曝或
直若隼革或差若頡頏或比若稫稄或倚若弓劒或羅
若罟罭或銳若戈矛或卓若橜杙或渥焉若丹或黝焉
若墨或離焉若愁或俛焉若䀌或儼焉若思或慘焉若
憶或谽谺若噬或鑱削若剋﨑嶇歴萬狀意態轉惶惑
矯首勞脛脰舉膝撐胸臆僕夫盡劬瘁負擔屢蒲伏健
駭猿猱勢快羨飛鳥翼長風度林薄草樹紛偃仄雲歸
窽竇昏潤滴嵌巖泐㳙流乍逶迤懸溜竟偪仄豫章間
楩楠榛莽翳柞棫野草結山果瑣碎多不識爛漫錦機
翻離披翠羽織竹籟笙鳳鳴藤雨淵珠滴濃淡各異態
不豐亦不嗇根露獸鬭欹株朽人立直幽谷嗥怪禽坳
塘落鸂鶒古柴蔓草荒廢井苔蘚蝕茅屋列二三亂石
羅萬億水耕雜秔稌火種饒黍稷寒泉浸蹲䲭饑食同
稼穡憑高謾徘徊得廕暫休息掬水滌煩襟坐愛清湜
湜仰看高空青俯視深潭黑其上浩無際其下深莫測
豈惟龍蛇都實乃虎豹域前瞻已出險後顧猶未即我
行既已遠我志敢不力倉皇問前途日挂半巖昃峻坂
注迢迢憂心動惻惻自從黃巢亂近復多盗賊敗屋雖
僅存居者間逃匿窗牖旋遮護几案忙拂拭頹然就牀
枕強起具蔬食新醅薦茅柴晩飯飣蘆菔豈不念馳驅
王事亦孔棘江東戰未已閩南病尤亟所當效微忠孰
敢怠晷刻吾道豈無補憲度亦有式民風轉移間要在
盡悃愊豈徒慰凋疲庶將别淑慝追蹤古聞人上以報
皇德
天台林氏山齋瀑布泉
飛龍上青天忽聽山石裂怒驅萬壑雷散作半空雪脫
巾弄潺湲展席映澄澈毛髮為森立盡洗人間熱浩歌
下山去日暮風烈烈
送劉子還江右
晨飇起庭柯落葉當階積流光儵云變感此送行客遠
行歸無期况與親友隔潛魚無縱鱗倦鳥思斂翼物理
且如此人事徒役役徘徊激中腸衣上霜露白
秋夜和韓與玉
齋居在城西庭戸頗幽敞涼風起高樹落葉時時響境
静人少來理悟心自賞方忻結同盟慎勿成獨往
蘭皋雅集
弭節蘭江渚散策嘉樹林良儔亦以集式慰離索心列
坐引疏酌暫歡契沖襟風清暑氣薄日落潭水深高蔭
多鳴蜩時時曳餘音豈無繾綣意淹留畏官箴煙塵庶
可息吾將遂投簪
風雨送别張道亨僉憲
空山自寥闃况此連日雨清晨起開門隨意立東廡風
吹橄欖樹青子落當戶濕薪就齋厨蚤飯巳及午饑來
美韲盤初非厭雕俎相知屬歲晩落落還可數君去不
可留雲帆在南浦
李士瞻
楚門述懷
我昔放船日乃在孟冬初此時風寒競雨雪紛載塗是
行死生别妻子不得俱江南地偏下况復在海隅嚴冬
如初秋天氣恒多殊草木未搖落布褐被體膚網工此
邦人室家念居諸繫舟楚門灣一住十日餘我心如鋒
攢從行念踟蹰雖沐主家顧志願良未舒情雖公私牽
輕重亦異趨君家素忠義所望同吾徒王程已愆期日
夜畏簡書苟重君父憂内省還何如願君竟兹意早發
勿趦趄
盧琦
咨王侍郎寄禊原魯應奉
名門世所仰偉器人初識除書出省垣匹馬發山驛金
臺芳春宴玉署清晝寂年富經學優事簡官情適筍班
綵雲曙蓮燭明月夕登岡望庭闈開閣集賓客鯫生寂
無聞良晤何由得髮鬢亦已華意氣徒自激題詩寄天
風渺渺煙樹碧
龍江山平遠樓
龍江居人稠市井若城邑陳君作江樓塵雜不相及身
閒千慮遣日駐萬境集羣峙兩岸山一一如拱揖大海
東南流海氣日呼吸長橋亘百丈層塔崇七級微茫認
島嶼曠蕩辨原隰潮聲山外寒嵐氣屋中隰古寺煙鐘
來遥浦漁艇入霜晴鳬鴈浴月白蛟螭泣賓朋事幽討
觴咏屬佳什蹇予簿書煩乃受升斗縶公餘強登眺詩
思轉羞澀江空歲年晩日夕天風急行藏我何心倚闌
還佇立
春江晩渡圖
風微杜若香潮滿江聲寂扁舟古渡前推起篷窗白山
外日未高波底雲先赤隠見杏花村依稀煙雨隔人間
行路難羨此丹青跡焉得并州刀剪取澄江碧
朱德潤
對月
雲間一片月照我披素襟為持一罇酒聊成對月吟月
雖不解飲我來意自深喬松引長風吹作絲篁音瑶光
映几席六合清沈沈情舒物理暢萬古同兹心
次方叔淵先生自趙屯歸城中韻
晨發趙屯路郊務曷勝紀扁舟轉重灘棹激浪還汜邨
深雞競鳴時見出農耜楓林宿靄收茆屋炊煙起依稀
遠江湖漸覺近城市逢人問歸程舟子行且喜宿雨起
新漲蒹葭沒秋水思倦名利塗醒心甘洗耳先生棄儒
冠高蹈出鄉里優游吴楚間生事丹砂裏壯年厭世紛
歲暮少知已欲拂珊瑚竿東溟釣青鯉學仙終難期世
事那有已得錢聊問道垂老無妻子故人懷千里豈念
固窮士
别後懷權贊善李仲思二宰
采采凌冬花夾道多荆菅驅車蹈前轍我僕衣裳單良
集既巳定敢辭行路難懷人在東南歲晏路漫漫軒車
來何晩凝睇登巑岏蒼天雖咫尺安得生羽翰幽居竟
晨暮旅食惟加餐夜寒飄風寂水涸零露漙相思不得
寐起舞影蹣跚天垂四野靜落月金團團
和虞先生榆林中秋對月
月高星歲光天靜四山出炊煙斂林墅羣作向昏畢物
情初無干浮生自啾唧征途行復止鏡髮玄又白人生
身抱器志老劒在室百年生誰存一士死不沒兢兢凌
露榦幽花當春發
大長公府羣花屛詩(錄三首)
芙蓉
夾城遺芳栽搖落及千年芙蓉發靚糚絶豔秋江邊臨
風拂羅幃紅裳擁三千素抱拒霜質亭亭赤城仙曾攜
一枝去生綃記餘妍
白茶
秋高銀河瀉碧宇淨如洗飛仙自天來幻作白茶蕊清
香不自媚迥出山谷底盈盈雙玉環婉立庭戶裏風霜
非故林雨露結新意
石榴
雨餘鳴蜩歇衆綠鬱隂翳綃囊蹙紅巾光焰當林麗映
日萼先皺臨風葉如綴秋深薦紅實顆裂排皓齒秖應
乘槎客天上得仙味
石民瞻山圖
女媧鍊五色大磈補不牢至今西天首天近山常高嵯
峩蒼雲表百鳥不敢巢仙人十二樓城闕金岧嶤下連
丹砂井皓氣沖寂寥似聞笙竽韻有客醉仙桃採芝者
誰子霞冠赤霜袍手持長年書邀我同遊遨我今胡不
樂失志在蓬蒿思仙不得去作圖謝塵囂終當訪王子
跨鳳騰九霄
題拙作小圖二首
碧山高隂岑老樹立突兀嵐光凝曉候隠現蒼林密空
谷有佳人胡寧欲行役
招提抱層巖闌楯出虚迥微微宿靄收轉見蒼林靜客
子更何之扶笻躡雲磴
游玉泉山呈袁伯長學士
宛平佳山水歴歴蟠心胸忽登羣峰頂下瞰青蓮宫長
松騰翠蛟古磴妥垂虹雲開扶輿氣翕忽如仙翁我來
方醉後游覽徹九重長嘯出林杪振袂揚天風願同安
期生攜手凌昊穹
廿四日出京口河冰阻舟二日方抵吕城
舟行出京口夜宿丹陽縣嚴風吹港曲河冰白如練寒
侵肌粟生光耀目花眩連艘若膠綴兩宿冐霜霰素歷
行路難辛勤敢辭怨敲冰望吕城日倒氣微轉明旦春
陽迴吾道復堪羡小人散隂霾君子履剛健
陳桱
送張吴縣之官嘉定分題賦得太湖石
太湖一片石重巒八面回影枕碧波月身駮錦紋苔岝
㟧金峰隠玲瓏翠碧開玉露浮仙掌丹霞照天台雲静
蓮花出星虛織女來相門題品舊堅貞冠古才
陳顯曾
武夷山
重關啟元閟曲磴環蒙茸何年窈窕姝捧出金芙蓉初
陽炫光彩細溜鳴丁東虹橋跨遥漢委曲開靈宫初疑
公孫氏問道趍崆峒又疑安期生息駕玄圃中世紛偶
睽隔幻境隨朦朧幽蹤豈難攀大化不可窮日月旋我
戶煙霞為我容藴真愜所願御氣如乘驄綿綿葆真素
接珮從羣公
春日郊望
陽林上初旭散策臨郊甸藉草綠已滋攀桃露猶泫覽
物時屢改懷人候將變椷情待朋知及兹事遊踐
吴炳
詠塵
氛氲隨騎集散漫依風度似霧暗津樓連雲隠郊樹漸
迷烏几色已失京衣素嗟余南北人長年事行路
衢江舟中懷江實夫
仰止爛柯山故人渺何許行舟不可艤回首重延佇涼
風吹客衣秋樹濕殘雨多情雙鷺鷥翩翩向洲渚
趙雍
古詩
我居水精宫遠遊來朔方離家近十載兄弟遥相望始
見世情薄紛紛名利場富貴不可期人生難忖量乾坤
本無私江山難興亡蟬聲噪落日露草啼寒螿明月如
有情照我肝與腸西風動林東蕭然秋意涼回首歲云
暮信美非吾鄉展轉復展轉
趙奕
玉山佳處分得解字(并序)
至正辛卯冬十月余從苕溪來訪玉山隠君艤船
百花洲下適友人吕伯起御史自閩來解后於官
驛話舊盡日賦詩為别明日攜詩偕沈自誠同過
玉山中時省郎楊伯震龍門山釋良琦亦至焉隠
君佳客也至乃置酒於草堂復邀山陰王德輔匡
廬于彦成汝陽袁子英同飲時霜風初寒松菊具
秀酒半匡廬于山人舉杯屬余曰今日之會誠不
易得子過賓且文雅能無言乎余遂以何以解憂
惟有杜康分韻賦詩余得解字復為序首云
我從姑蘇來高臺逢吕豸共坐話當年日昃不能罷迴
瞻玉山青百里風帆挂維舟草堂前梧竹自瀟灑一别
逾三秋相見各驚駭開筵出紅妝持杯擘紫蟹黃花照
白髮流光豈能買兹辰且盡樂一醉百憂解
王武
送傅與礪廣州教授
與子俱客燕相逢閭里間意氣即相許然諾在一言南
金非所重燕姬非所羡古稱慷慨士捐軀赴人患自謂
金石交從今至歲寒子忽遠行役喟然傷肺肝
執手出都門長揖從此辭遊子歸遠方壯士亦苦懷鄧
林非無木木惡不可棲冀北非無馬馬駑不可馳高天
上無極浮雲將何依日月苟不修重來以為期
余嘉賓
武夷山
山花何灼灼河草復茸茸桂棹入煙露晴川濯芙蓉俄
驚日沉西倏見月生東置酒三生石吹簫水晶宫坐邀
廣成子羽駕來崆峒更約琴高生騎&KR1706;滄海中三杯醒
塵夢醉眼頗朦朧談笑凌倒景天地無終窮願堅風霜
操保此冰雪容黃塵遍九陌蹀躞五花驄母云久肥遯
經濟屬諸公
鄭元祐
贈譚臺史
高昌佳公子氣横海嶽秋玉壺洗零露錦機濯芳洲真
致埃壒外獨與神明遊岧嶤鳳凰臺日晏行雲愁帝念
南紀大建臺分顧憂列聖耳目寄職斯布皇猷誰工古
人學可參憲臣謀之子被辟命束書上昇州煌煌三台
星列宿莫敢儔而子妙折旋婉孌通襟喉不居世禄懿
遠慕儒術優先正高與馬德言皆可酬骨朽名不泯耿
光懸斗牛子能勖令聞席珍重天球况復五彩筆盡意
工冥搜飛花落棋局弱柳維江舟感此時物佳念子何
能休龍駒少汗血駑馬老益羞白雪高莫和青山曉加
稠日沒煙樹遠重倚城南樓
送劉長洲
中吴號沃土壯縣推長洲秋糧四十萬民力罷誅求昔
時兼并家夜宴彈箜篌今乃呻吟聲未語淚先流委肉
餓虎谿于今三十秋畆田昔百金爭買奮智謀安知徵
斂急田禍死不休膏腴不論值低窪寧望酬賣田復有
獻惟恐不見收日覺鄉胥肥吏臺起高樓坐令力本農
命輕波上漚天意憫困劇南轅卯金侯侯有萬金劑揬
囊令病瘳躄者起雀躍瘖者言嘲啁坐令百里邑姦回
息彫鎪是皆仁侯惠頌聲滿道周清朝考功選賞典無
滯留願侯登廓廟一洗蒼生憂
送友還鄉
墮地作男兒有用須及早當年懸弧意焉得鄉曲老青
雲一蹉跎鬢髮日巳皓常恐歸去遲心焉惄如𢷬我家
東吴城翠竹森若葆力畊輸王稅妻子亦温飽詩成每
獨咏觴至或共倒富貴將焉如歲晏聊自保蕭蕭風前
柳貿貿霜下草有官固當歸無官歸亦好
許廣大
宿寒巖
幽尋入藤蘿谷轉樵徑少夕陽度遠岑鐘聲出林杪陰
風吹空壑招提極深窅中有茹芝人冥搜事幽討揮手
謝時人高蹈羣峰表石牀思舊游春林忽啼鳥夜來山
雨多岧嶤落清曉
曹文晦
上山采蘼蕪
上山采蘼蕪采采不盈掬下山逢故夫褰衣攔道哭昔
君棄妾時二雛方去乳骨骼今已成終能繼門戸飲水
當思源惜樹須連枝新人雖云樂當念舊人為上山采
蘼蕪歌思一何苦我欲歌向人今人不如古
鄭元
奉題聽雨樓
飛樓何凝陰雨氣正含霧瀟灑集羣霤浙瀝散高樹聲
懸長風外坐想當瀑布習喧久漸息靜聽乃真趣隂晴
造化意年芳暗中度白髮如散絲憑君寫幽素
嚴瑄
題王叔明聽雨樓圖
層檐集夙溜深砌走鳴瀑餘聲殷天籟清氣入林屋風
波任喧洶燕坐瞑雙目寘身得蕭爽洗耳絶塵俗香穗
鬱水沈簾花映湘竹篝燈動春酌剪韭留夜宿與客對
牀眠清談未云足
蔣堂
題徐良夫畊漁軒
青山無世情終古長一色下有畊漁軒空翠羃朝夕澗
花晩猶紅水鳥秋更白涼風薄苧裳斜日望紗幘悠悠
天壤間誰非去來客
孟集
登玉龍山
十年困塵氛南北厭奔走流年既冉冉節序復何有今
日天氣佳那知是重九玉龍並高寒黃金照虛牖笑談
得佳士更喜杯在手西望墮烏紗容我開笑口
楊祖成
玉山佳處以何以解憂惟有杜康分韻得惟字
簿書縛壯士三載勞驅馳歸來事愈繁心緒如亂絲故
人界溪北天賦玉雪姿亭臺寄游息花竹供娱嬉嗜好
異流俗畊釣每自怡一别動經歲夜夢或見之今朝獲
良覿如解渴與饑張筵拂絲竹妙舞雙吴姬座中盡嘉
客梧竹標相輝酒酣置筆硯分韻令作詩嗟我塵俗狀
清事久不為詩從何處生枯腸費思維督促星火急強
歌紀歲時自慚鄙拙句亦聫珠璣詞明朝便陳迹分違
各東西此歡恐難再後會當何期
王綸
龍淵景德禪院分韻得又字
驕陽秋逾爽屋居苦囂陋出郭謝塵鞅浩氣溢宇宙祗
園蔭長流松篁倚天秀簪履適相從萍水欣邂逅主人
延客坐芳情重醇酎道合猶同門志洽儼交舊緬懷風
塵際東西羈困走餘生獲良會歲月不可又願言慎所
止同心契蘭臭日薄嗟易昏明當覩晴晝
潘澤民
南湖分韻詩
少小客燕趙南北事奔走蓮花與參從菁莪長生友風
塵撲人面荆蓁掣人肘棄却頭上冠歸種門前柳門前
柳未綠驀訝驚風吼豫章隨飛蓬喬松若摧朽况此初
生稊吹落竟何有春陽賴萌動翠色仍如箒還將舊時
月夜夜當窗牖始信蔽芾隂可以覆童叟
聶鏞
送張吴縣之官嘉定分題賦得天平山
兹山鎮吴會秀色削金碧拔地起萬仞去天不盈尺劒
矛輝日潔芙蓉承露滴龍門啟石扇天池湛玉液曾横
松下琴屢駐雲間舄于今望山處蒼蒼暮煙隔
鄭彝
雩詠亭續蘭亭會補山陰令虞國詩
夙駕稅幽麓泛醴循流瀾芳蕤被巖瀨葩萼耀林端靡
靡時運近斯焉撫巑岏主欣遠賓集陶然有餘歡
謝理
雩詠亭續蘭亭會補侍郎謝瑰詩
東温散晴旭灌木浮嘉陰良辰事修禊我友欣蓋簪方
池注清流可以濯煩襟一觴復一觴暢情忘古今
張溥
雩詠亭續蘭亭會補鎮國大將軍掾卞廸詩
兹辰暮春初散策臨泉石雲渠引微波浮觴薄前席伊
人既已去古今同一適睠兹修禊地遥岑澹空碧
徐昭文
雩詠亭續蘭亭會補府主簿后綿詩
兹辰天氣佳駕言寫我憂衣冠盛良會祓禊俯長流川
容澹疎雨樹色翳崇丘清風接千載復此逍遥遊
王霖
雩詠亭續亭會補王獻之詩
華髮宴餘春微風宿雲散蘭皋野氣芳桐岡日初旦羣
賢集崇丘臨流水光渙酌酒清湍曲俯泉嘅長歎
祝蕃
下第南歸别俞伯貞
驅車出東門别酒忽在手去國古所悲况復失良友芃
芃丘中麥鬱鬱道傍柳揮手從此辭煙雲黯迴首
陳高
晩歸
西崦日初沒遠樹生夕隂晩步草露濕獨歸松徑深入
室載言笑稚子牽衣襟尊中有濁醪可以酌復斟坐來
窗牖白佳月出東林幽情寄觴詠適意忘華簪自得閒
居理寧憂外患侵
遷居
遷居城南村幽情意所適室廬頗虛敞結構自疇昔倒
檜護周垣修竹蔭竒石㳙㳙井泉清靄靄簷雲白去郭
二三里迥與囂塵隔于兹載寢興朝暮靡所迫讀書南
窗下奉食老親側褰裾戲童稚煮茗待賓客身閒貧亦
佳機忘心已寂旋種園中蔬春葉庶堪摘時危幸安處
生理寧復識雖非曠達夫翫世聊自得
歲首自廣陵入高郵舟中作
北風吹湖水遠行當歲徂孤舟無同人相依唯僕夫遥
睇高郵城彷彿十里餘落日去地遠飛鴈與雲俱悠悠
思故鄉邈在天南隅慈親倚門望我身猶道途羈旅豈
足恤但念骨肉疎何當脫行路歸卧山中廬
近山軒燕集(并序)
至正十二年夏四月八日會于張思誠之近山軒
時孔君正夫方自吴回曾伯大陳德華徐德顯金
士名吕敬中盧文威鄭子敬咸在而高亦與焉皆
能文之士酒酣正夫言曰兹集也不可以無紀乃
命賦詩分韻取陶淵明孟夏草木長繞屋樹扶疎
之句凡為詩十首烏乎朋友會合而歡宴詠歌亦
古人之所重也然平居無事時而接杯觴弄筆墨
此特文人才士之常耳當兹海内用武之日而吾
與諸君居左邑下州得以恬然安處相與飲酒賦
詩為樂豈非幸歟夫樂而不知其樂者衆人之情
也樂焉而不以文者荒于樂者也今也樂其樂而
必以文亦可謂不失其正矣叙而錄之所以不忘
也
幽軒近青山層簷蔭高木兹晨天氣佳涼雨破袢燠鳴
蟬度新聲叢蕙散餘馥几席具陳列籩豆進殽䔩故人
吴中歸舉酒喜相屬微酣各忘形起坐命棋局好樂初
匪荒笑語勝絲竹人生百年内光景猶轉轂况當艱虞
際歡會情愈篤酒闌復何言長歌紫芝曲
過馮公嶺
絶壁倚霄漢千峰勢如馳何年五丁士鑿石連天梯縈
紆不可上髣髴登峨眉白石齧我足霜風吹我衣前途
政迢遞我已筋力疲寒花道傍開幽鳥林間啼彷徨俯
自慰少憩日已西浮生浪奔走困踣胡爾為他年履坦
道慎勿忘嶮巇
送陸有章分題得㢲山
㢲山如層臺積翠俯城郭古木秀松櫧玄鳥隠樓閣雨
散飛素雲風靜語丹鶴游人日躋攀杖屨相繹絡陸郎
吴中來雅志好丘壑哦詩松間題攜酒石上酌我性亦
愛山方期結幽約兹焉送子去登陟慘不樂遠别已傷
懷真境况寥落佇立睇大江孤舟入冥邈
留别諸友分韻得日字
寒色滿大江北風吹落日停舟别諸彦中懷抱湮鬱夤
緣結金蘭深固比膠漆佳會不可常歲晏政寥慄居者
成淹留行者念家室分攜在俄頃東西永相失俯視流
波去仰看飛鳥疾人生如浮萍乾坤渺蕭瑟
青田山房為劉養愚賦
幽幽青田山積翠高千尋大溪經其南白雲在山隂下
有隠者居卜築䆳以深開門面石壁結構依松林牆古
薜荔長砌閒苔蘚侵簷間戲馴鹿戶外鳴幽禽花卉春
佳冶竹木夏蕭森秋宵月照牖冬晨雪明岑塵岔詎能
到車馬絶過臨其中何所有乃有書與琴逍遥足忘世
俛仰可娱心酒熟聊自醉興來時獨吟永謝城市喧何
用懷纓簪
發嵊縣
行役苦晝熱戒程當夜闌睡覺呼僕夫出門路漫漫明
月照人影疎星挂樹間流螢點衣袂零露濕巾冠朝遠
剡溪水俄入新昌山屬兹干戈際愈覺行路難愧無經
世資何以濟險艱悒悒抱遠思綿綿起憂端東方忽已
白林鳥鳴間關前瞻石嶺峻喟然發長歎
過廣福寺石屏山房懷曾子白修撰陳伯清侍
講
游行滯春雨憩息依禪林寺門閉寥闃崖石聳嶔崟幽
禽飛復止修竹何森森賞寂屛塵慮觀空起遐心分榻
坐雲影巡廊步晩隂緬懷玉堂彦曾此共登臨惆悵撫
遺迹石徑蒼苔深
種橦花
炎方有橦樹衣被代蠶桑舍西得閒園種之漫成行苗
生初夏時料理晨夕忙揮鋤向烈日灑汗成流漿培根
澆灌頻高者三尺強鮮鮮綠葉茂燦燦金英黃結實吐
秋璽皎潔如雪霜及時以收斂采采動盈筐緝治入機
杼裁剪為衣裳禦寒類挾纊老稚免凄涼豪家植花卉
紛紛被垣牆于世竟何補爭先翫芬芳棄取何相異感
物增惋傷
諸絅
雩詠亭續蘭亭會補府曹勞夷詩
叢木翳林薄構亭俯澗濱旭日散晴彩光風媚芳春臨
流轉輕觴于以樂嘉賓詠歌意自適酣暢趣益真兹遊
敦所尚庶足酬令辰
甘立
八月十一夜直省中
涼風生廣除白露墜斜漢沈沈夜氣集皎皎月光爛門
深棨戟嚴庭寂兵吏散柝鳴栖雀起階濕吟蛩亂徘徊
久不寐感慨輒興歎非才直承明弱冠弄柔翰遭逢媿
終賈漂泊類王粲名臣鎮大藩從事乏良算
晚出西掖同柯博士賦
薄暮出重闉逶遲望雙闕輦路猶輕塵上林巳初月悠
悠文書靜去去車馬絶小草慚長松承恩總無别
瓊林臺為薛元卿賦
西山有崇臺上與雲氣通仙人紫霞佩導以雙青童逍
遥琪樹林盤礴瑶華宫積石象玄圃連岑構空同纚纚
駐朝景泠泠度天風丹鳳刷儀羽絳節飄曈曨矯首不
可及滅沒凌飛鴻願言授靈藥與世無終窮
袁泰
秋夜書懷
夜永月未出星河爛盈門商飇振高梧下有羣蟲喧切
切促機織依依如訴言炎蒸未云幾涼思彌乾坤驚心
節物換撫事中襟煩但見川水流莫知塵土昏朱顔自
兹異白髮亦已繁禾苗布東塍果樹列西園栽培雖異
地生成本同根華實各有待彫零性長存君看碩大瓜
遺蔓仍籬藩
宋沂
題澹齋
冷冷山下泉謖謖松上風松風吹我心置彼山泉中清
深聊洗耳汪洋因盪胸時時酌玄酒孰與甘醲同張侯
坐齋閣尺宅如虛空泊然濯塵慮明德庶彌崇
辛敬
次第古詩八章奉題嘉禾八景用呈在山老師
一粲
秋隂覆野水暝色帶高城萬古風雨餘滿軒空翠生昔
人會心處華落徒縱横勝事歎千古焉用此高名
諸溪駛奔湍神物出其下浩劫上浮雲中宵走雷雨吾
嘗隠廬阜飛瀑孤絶處對此發幽期長吟度秋浦
落日湖上行風吹湖水明芙蓉未出水鴛鴦空復情佳
人翠袖薄公子彩舟輕暗憶題詩處花絮滿春城
昔賢讀書處今人採樵路煙雨暗春波江鷗迷處所山
遥數峯出洲隠千颿去應有倚樓人天長望汀樹
孤城何迢迢飛棟上咫尺初日照江波吴船夜吹篴秋
清埜寺靜露下蘋洲碧不見放漁人疎鐘起遥夕
怒濤來修渠西出吴門道官家嚴水利蓄洩何草草洞
庭霜橘晩震澤鱸魚早從此具扁舟長學渭中老
榜舟趨南山飛蓋轉賦甸登高望吴越擊鼓馳觴讌靈
飇振巖角飛雨灑石面欲弔子胥魂歌長淚如霰
古寺閟幽敞清涼生道心澄源既不昧萬象自浮沉龍
吟珠光曉鳥渡菱花深上人散華處時復一來尋
高明
宿詵公房曉起偶成
曉雨池上來微風動寒綠幽人睡初起開窗見脩竹西
山帶層雲隠隠出林木境寂塵自空慮澹趣常足獨坐
無語言流泉下深谷
王冕
寓意次敬助韻二首(錄一首)
聖賢不浪出處士匪懷居孔明是何人高卧南陽廬躬
畊良自苦待時故踟躕所為梁父吟豈比封禪書
寓意三首次敬助韻(錄一首)
蠻觸雜奔競蠅蚋紛爭喧鸞鳳巢枳棘鴟鴞集琅玕風
雷久不作野露生微寒壯士萬里懷肯謝漂母飡古來
王佐材多在畊釣間
張天英
宴鄭明德與袁子方張伯雨得落字
東家白雪翁載酒青山郭相招竹林彦坐對春風酌一
花飛入樓汎我銀鑿落醉步松月歸令人夢孤鶴
郭翼
松泉圖
迢迢澗上松㶁㶁松下泉微飇散晴雪飛琴瀉寒絃懷
哉山中人眇予墮塵緣九江秀可攬山色青于蓮浩歌
招黃鶴重賦雲巢篇
何儒行
送姚道士往金陵訪玉林鍊師
麻姑翠岧嶤青松蔭泉石道人懷遠遊清嘯聞終夕身
被紫霞衣山川訪仙跡金陵古形勝樓觀絢丹碧皎皎
玉林子觴詠日閒適得兹翛然侣清風生几席華月滿
中天虛空夜生白
盛景年
待馬易之不至
幽人期不至獨依庭樹行不覺出門去滿湖春水生微
雨立橋上遣人騎馬迎應想來漸近隔街聞語聲
題山水畫
待渡見孤舟穿林望高閣雨餘泉脉動日照巖光薄閉
戸茅屋深汲水松花落回首白雲間兩人相對酌
萬頃雲亭
浮雲海上來西横太湖過散彩涵秋汀垂隂入虛坐日
照天影移風吹浪紋破開窗綠樹間何人讀書卧
白鶴觀
幽境松竹清人行隂露滴獨犬下階眠一嫗當門績旌
幢高殿閉鐘磬虛堂寂道士不相逢蛛絲懸素壁
朱斌
至正二十二年秋九月同孟知州登玉龍山
西風戒輕寒旭日開曉霽楓飄丹葉落菊含青蕊細兹
晨豈不嘉我獨念時歲於焉得良朋蘭若因少憩清歡
接慇懃高談豁蒙蔽載吟玉龍山歷觀遠凝睇秋光淨
於拭野色如點綴破帽不忍吹香醪莫辭貫人生百歲
間事事安可計出處固有時窮達何須泥逍遥海中舟
放浪人間世天高若鵠翔萬里從此逝
黃公望
王叔明為陳惟允畫天香書屋圖
華堂敞山麓高棟巖傍起悠然坐清朝南山落窗几以
兹謝塵囂心逸忘事理古桂日浮香長松時向媚彈琴
送飛鴻拄笏來爽氣寧知采菊時已解哦松意
吴鎮
王晉卿蜀道寒雲
蜀道何年闢猨猱若畏攀雲依古木靜梵唄禪關閒野
店市未散斜傍河梁間行人自南北飛鳥互往還雞鳴
遍村落舟行溜潺潺青松紛滿目夕陽并在山誰云畫
圖表徒然見一斑
王晉卿萬壑秋雲
衆山互迴繞芳叢滿蒼壁墅猨啼樹紅林鳥巢筠碧雲
來擁翠鬟泉瀉激古石吟翁自拘拘行人走役役歸舟
向東去炊煙上空滅前村未掩門不知日將夕
題畫
我愛晩風清順適隨所賞曩古竹林仙忽忽竟長往荒
除雜廢墟幾度蓬蒿長可人日相親言笑容抵掌僅餘
一席寬何用居求廣荷鉏藝术蔬刮地芟草莽舉步山
水長引引支離杖行役忘爾汝嘯荅巖谷響澹然入無
何朝來山氣爽
黃鎮成
南田畊舍
離離南山田采采山下綠兹晨涼風發秋氣已可掬美
人平生親零落在空谷顔色不可見何由踵高躅我畊
南山田我結南山屋下山交桑麻上山友麋鹿還看過
鄰家鄰家酒應熟
臘月過里敦田舍
天高北風寒日薄歲云暮衰年畏奔走乃復在途路山
村投寓舍所歷遇親故具言違别久相問未知處兹晨
喪亂中詎意忽歡聚留客坐西窗呼兒忙治具家釀熟
未篘舊醅鄰所助筍䔩雜梅䕩火豆連蔬茹慚愧齒牙
疎杯盤宜我恕雞肥割黃膏苦勸頻下箸雜坐同几席
誰能嗔禮數翁年當自寬鄙野得真趣所願息兵甲田
里無征賦借屋傍流泉從子山中住
避地椒歴
鄰家急相報且往椒歷山登陟如猿猱合沓同躋攀遠
近火煙起指點望城間椒歷不可住迫晚登孱顔夜宿
草樹中露下山氣寒
上鵲
一家巢上鵲俯瞰萬級田扶攜數百人夜宿荒山巔正
晝雷電飛驟雨奔流泉月黑石磴滑歸路相攀緣後至
且勿迫小立聽潺湲
謝邊
衝雨來謝邊滑路霑泥塗舊鄰忽相見留我宿山居然
薪燎我衣取酒慰我劬雖有骨肉親各在天一隅感子
勞苦意焉能念﨑嶇
同御史鄭彦昭登丹臺
晨登鍊丹臺雲磴互盤曲五月居高明曠遠窮望目雨
洗炎埃淨涼風動梧竹遥峰明晚翠近瀨漱寒玉聮鑣
得驄騎杖策偶馳逐詩留紙上雲酒散樽中綠坐久獨
歸遲鳴騶出空谷
寫懷(幷序)
予作南田畊舍諸公賦者率儗之於老農噫人各
有志同牀而不察世之君子乃欲責人之知已不
亦難乎因作寫懷二首以自解云
白日不停馭頽波竟東馳忽忽年歲改念此將安歸我
欲馳車行太行路嶮巘我欲駕方舟滄海無津涯豈不
顧行邁出門慎所之有田南山下可以供盛粢有廬在
中田可以談書詩上探羲皇際下及商周時賢聖尚淪
落微生何足疑懷哉羡門子千載以為期
種田南山下土薄良苗稀稊稗日以長荼蓼塞中畦路
逢荷蓧人相顧徒嗟咨我欲芟其蕪但念筋力微終焉
鮮嘉榖何以奉年饑誰令惡草根亦蒙雨露滋豈無力
畊人悠悠興我思
遠適
吉日有遠適我行志四方西馳窮河源東望臨扶桑南
通火維外北達冰竁傍勿謂天地闊勿謂歲月長駑馬
積十駕千里追飛黃大鵬發天池摶風起翺翔誰能守
皂櫪不復馳康莊誰能斂羽翮但學搶榆枋大道甚平
夷誰謂阻關梁寄言遠適者日進不可量
李存
雜詩
秋日方杲杲獨行溪水干紛然浣沙女及此清未寒相
語有相厲歲晏霜雪繁誰云陶唐風遠矣不可還
慕古既多沮從俗寧可安吾冠方委塵政爾不必彈羣
醉敢獨醒孤芳若為園秋風况無情最解吹朱顔
山中留夜宿明日以風雨對牀眠為韻
雅性厭喧隘結廬林野中林中果何有勢利罕相從異
哉四子心春江遡孤篷灑灑竹方雨泠泠松欲風貧家
百無為蔬食隨所供但於文義間稍願相磨礲顧此有
餘樂言旋何悤悤人生難定期往往如萍蓬豈不易分
别談諧誰與同尚懷秋花前興滿山園東豆寒始能莢
韭潤亦已叢儻或不遐棄清遊應可重
題雲菴
夜宿雲菴中白雲滿牀頭客來雲不語客去雲不留明
月在山下白雲何處求
吴景奎
喻鳩
東村五畝園荒穢久不治荷鉏種豆苗愛此膏土肥森
然已甲坼保之若嬰兒羣鳩競拂羽俛啄思無遺傍麾
雖稍却投閒復在兹一啄不汝惜再啄苗巳稀剜我心
上肉充汝腸中饑汝饑誠可憐矰繳那忍施桑林正沃
若桑椹方垂垂椹熟可醉飽林深無危機恩怨從此釋
斯園勿重窺鳩鳴對心臆羣然亦高飛
采菊
爽氣浮西山風煙澹原隰悠然出衡門佳節逢九日衆
草萋以青黃菊正秋色采之不盈把妙意良自得謂能
制頽齡可泛忘憂物驩言命壺觴萬事付酣適永懷東
籬人俛仰已陳迹
胡天游
觀蓮
清池瑩人心俯見荷葉背南塘非不佳無此青錢蓋沈
沈古鏡淨濯濯明妝對涼風似留人幽賞心獨會天公
亦解事一雨不破塊小呼巫陽雲浣此傾國態高盤捧
跳珠錯落無小大恍疑逢二妃迎笑爭解佩低昂巧簸
弄明月聚還碎馮夷不相容轉盼何所在人生總虛幻
佇立增歎嘅聊將一餉閒了我看花債濓翁不我待誰
復同此愛長嘯歸去來餘芳滿襟帶
夏晝睡起一涼快甚
炎歊困亭午推枕目猶眩簷光射茗椀高壁走驚電開
窗山鳥度倚杖松陰轉涼風惠然來林影一時亂徘徊
入懷袖顛倒弄書卷披襟領嘉貺頓爾掃煩倦廼知封
姨功百倍班女扇無由均此施獨享靦有面王師正南
征荷戟汗如濺
張師愚
古詩
仙人降瑶席風露清壇場朗詠玉書文遥上綠雲章閶
闔啟中夜五色垂景光霓旌導絳節授以長生方瓊漿
酌天和玉芝茹春香手種蟠桃花坐待三千霜相從廣
成子鸞鵠參翺翔
永慶寺
長松蔭禪宇柯葉何蕭森清風一披拂奏作綠綺琴虬
龍舞空洞鸞鳳相與吟衆籟起幽聽太虛本沉沉翛然
亭中人宴坐觀妙音心閒得深悟明月生東林
施坦
夜止張叔輿同宿因懷仲淵
連朝阻良覯暮節慨幽獨執手一欣然遂此東齋宿語
闌餘燼暗意愜清夢熟覺來疎雨聲月露滴脩竹聽禽
林景變見日塵事蹙仲氏有素期結廬向蒼麓
潘純
題伯修春風亭
青陽動微和條條原上來綠池解輕冰芳庭散香埃粲
粲桃李花照曜初日開永懷亭中人春服宜新裁
早行
溽雲斂徂暑隂火鍊金精瞻彼河漢白園林風亦清肅
蕭郊鴈翔嘒嘒山蜩鳴吹笳者誰子三五柳邊城城門
一何高岐路百從衡諒無楊朱泣悠然白首情
徐舫
桐君
古昔有仙君結廬憩桐木問姓即指桐采藥祕仙籙黃
唐盛禮樂曷去遯空谷接迹許由儔曠志狎麋鹿槲葉
為製衣松苓聊自服山中諒不死時有飛來鵠余欲訪
仙蹤雲深不可躅
釣臺
子陵何為隠漢爵不肯受天子下皆臣獨稱天子友平
生一羊裘甘作煙波叟迨今雙臺石高風清宇宙夫何
釣者徒千古祠弗朽烈烈雲臺功丹青今在否
御選元詩卷二十一
