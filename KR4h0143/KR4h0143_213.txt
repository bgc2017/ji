欽定四庫全書
御選明詩卷四十四
七言古詩九
邊貢
贈尚子
意氣憑淩一當百關西儒生五陵客少年學書復學劒
老大蹉跎雙鬢白門下諸生半賜麻閨中小婦猶炊麥
布衣東來謁天子春日醉臥長安陌陌頭花絮夕紛紛
瓊閣如天隔紫雲浩歌翩然却歸去眼底誰是平原君
雨泊
蓮窩渡頭燕雙語楊柳蕭疎灑飛雨五日舟行一日程
客夢邅迴厭灣浦溪煙臥水澹不流沙草縈毛細難數
淹泊空灘歸意迷背雨來船自鳴櫓
送馬欹湖赴湖南提學
征馬帶落日出門君已遥層城不隔夢夜夜蘆溝橋盧
溝橋邊車簇簇故人却在城南宿誰令相見轉多情翻
恨遲行不如速江漢風煙遲早春關山雨雪暗邊塵臨
歧莫動殊方感余亦東西南北人
題豐内翰愛鳬樓
春鳬呼其侣拍拍戲芳渚一鳬忽驚人羣鳬共高舉回
翔集城下點點散如雨愛鳬主人今幾秋夕陽空上望
高樓憑闌獨送千里目平沙莽莽寒煙綠
送秦用中文學
玉真臺下三間屋屋後有松前有竹廣文先生雙鬢秃
長對青藜夜深讀有時不巾亦不服獨跨瘦驢攜短僕
五老峯前看秋瀑有時芒鞋步江澳月落詩成江鬼哭
石底流泉手親掬歸來煑茗窗下宿清夢蘧蘧謝粱肉
鳥聲墮枕猿掛木紅日三竿睡初熟食罷曉盤歌苜蓿
為翦溪雲封尺牘長安故人勞遠目
張夏道中遇雨短歌示同行希尹諸子
南山北山雨如注寒風颯颯吹山樹中河水發行子愁
褰裳欲渡且復休墨霧蒼雲蔽村舍咫尺誰能辨馬牛
嗟哉出門百里行路難我今胡為在中野
康海
觀輿菜
沜東種菜菜已熟數畝輿來不盈櫝積陰地冷生意微
稀尠空教怪童僕連年種豆無一成苗稼雖強陰雨蝕
家口嗷嗷三十餘此菜安能佐饘粥往歲寧無恒雨時
不似今年太翻覆三月浸淫到仲秋天日不瞻魚走陸
農家處處守場禾官吏紛紛飽粱肉深山雪凍薪不來
男號女啼聲似逐水不潤下洪範嗔願以波濤注空谷
雨暘時若年歲豐我菜全無心亦足
王廷相
䕫州簡盧朝寅
巴東山高水如注遊子東行傍歸路五月江平灩澦堆
咫尺瞿塘誰敢渡峽裏雲霞日日新伏龍躍馬已成塵
清歌長嘯風流在且醉夔陽竹葉春
海上秋望
海城秋深風雨急出門欲往道沾澀溪壑蕭蕭&KR1175;鶬寒
石潭漠漠蛟龍蟄長望望鄉雲不開中流書信何時來
會將畫舸千絲纜自作三江逆浪迴
朱應登
和西涯閣老寄題黃鶴樓韻兼呈秦鳳山中丞
樓船浮空向空泊坐對江樓詠孤鶴杲日晶晶目仍遠
澄波淼淼心先廓大别曾聞神禹鑿洞庭彭蠡相聯絡
夤緣七澤入溟海控引羣山俯飛閣飛閣西來千萬峯
鈞天九奏敞龍宫虚傳雲樹書能達實少桃源路可通
靈洲處處聞芳杜商舶時時乘便風風波歲月坐超忽
回首朱顔成老翁我生蹇劣慙時彦蹤跡天涯已強半
春草幽憂泣楚纍秋風歸思懷張翰支離歲月如轉蓬
廿載斯樓已三見感嘅長歌崔老篇登臨省識回仙面
兹來景物尤奇絶江水江花淨如練報詩中丞興不淺
更擬乘槎上霄漢
顧璘
答徐昌穀博士
前年共飲燕京酒高樓雪花三尺厚酣歌徹夜驚四鄰
世事浮沈果何有一為法吏少書來心結愁雲慘不開
昨傳學省移新籍坐嘯空齋日幾回
周别駕宅看花
周侯方庭大如案四序種花香不斷日高散衙一事無
手汲清池自澆灌鮮英的皪赤瑛珠密萼紛披紫絲幔
芳根異種多難識粉蝶黃蜂暗相喚西鄰迂叟饒閒情
叩戸時來索花看一來一醉酒千鍾月俸依稀費多半
君侯莫厭頻來過人生樂少憂患多與君聚散同落葉
不醉花前將奈何
王韋
閣試春陰詩
皇都三月春正深東風釀暖淑氣侵曙光溟濛露華滿
輕雲閣日天沈沈野色垂垂十餘里草綠柔茵低迤邐
半空落絮濕未揚百丈游絲寒不起鵓鳩枝上相踏鳴
若與此景偏多情空庭簾捲晝亦暝隔牆惟見桃花明
小院門閒鶯自語畫棟泥香燕初乳苔花蒼潤上簾櫳
濛濛經雨還未雨含情佇立憑闌干遠峯漠漠登樓看
碧窗窈窕銀屏冷金帳低回翠袖單簷影頻移暝雲動
曲枕悠然醒午夢起來小步傍閒階花霧襲衣寒氣重
生意亨嘉春正時造化於物若有私明日晴光綠蘋轉
吾與萬物俱熙熙
鄭善夫
汶上對月聞笛作商調哀切命船人度曲為和
因賦醉歌
焉耆八月高風起鴻鴈羣飛渡淮水月下清砧愁遠人
天涯芳草思公子王郎哀時最蕭瑟萬里迢迢向南國
呼我上船設冰鱠仰天頌酒開胸臆關山茫茫何處邊
但見急管哀中天馮夷聽曲波面出楊柳亂落西風前
酒酣月落歌未已隴思江情㗳然起未掛姓名玉策上
願添海水金樽裏人生合歡那可測有似大海翻萍葉
回首親朋各别離豈無江漢通舟楫流光過鳥不復駐
達官好爵身之蠧况乃豺狼横地軸何限驊騮窘天步
竹林諸賢皆酒徒嗣宗只願步兵廚古來賢達一嘶盡
醉鄉之托今何如
左國璣
别南塘子
五月麥熟繭繰絲黃鸝啄椹鳴桑枝南風送帆五兩急
吳江酒船初到時牛車日轉曹門進鼓市樓西集成鎮
金椎初破紫泥封玉壺瀉出黃金嫩當年交結十輩豪
鞭撻揚馬雄風騷邀遮直上酒樓去意氣掃拂天雲高
當樓豔婦調金瑟袒博喧呼動阡陌銀燭燒殘北闕星
纖歌舞落西山月風篷聚散各沈淪復見何人據要津
五陵日月無精魄鄉里衣冠有俊民於今尚作紅塵客
掉臂東華獻時策恥逐童年走帝鄉懶隨南鴈飛燕北
聞君高誼非常流意氣傾倒山為投片言貴合黃金小
一斛可散千春愁嗟我生年已半百種種顛毛欲成雪
可惜腰間玉轆轤光芒猶見秋煙白閒來解贈南塘君
看我劒上搖星文不用千金答高價但博罏頭一醉醺
兩都詞賦何勞獻五軍大纛何須建一息春雷我自酣
百年事業君應見此回酒船何日來望君日上梁王臺
迷留且作餔糟客未是千秋冠古才
送鄭冠玉
我攜白玉壺招邀黃山客三年隔闊此登堂笑我當時
欠情别腰間錦帶解龍泉手持素扇秋月圓酒酣把扇
求揮翰扇上昔有張生所畫南歸之彩船風林颯沓墜
霜露煙濤微茫起汀鷺去者不去送者留立向沙頭如
有愬我心把玩未肯休恍忽欲動離人憂莫憂舊離樂
新會還見新會成離愁明朝我獻三都賦朔風吹雪燕
山路君臥梁州舊酒罏關山月苦看霜兔新離舊别俱
莫歌徒為勞心奈若何五雲散彩凉颸入且醉堂中金
叵羅
野堂餞陳子鎬之南都
我從夷門來送君金陵去野館離筵春晝晴楊花茫茫
幾千樹風吹亂撲金樽飛行人且解碧羅衣鳴筝送酒
勸君醉明日出門知者稀
陳彝
舟行入郡阻雪
江干雪暗停舟楫淅瀝風聲亂榆莢初如玉屑忽如羽
閒如柳絮忙如蝶蒼虬化作玉龍蟠吳山在望難登躡
鳥雀無聲寂不飛瑶天一色行人稀燃爐酌酒吟未就
遥見漁人戴笠歸漁舟兩兩深夜雨折竹敲冰炊晚黍
月高雪霽烏號寒鴻鴈徘徊失沙渚醉來獨擁黑貂裘
夢入山頭最高處
孫一元
題梅花贈太守黃子和
使君作郡滄洲邊我曾一見神翛然長髥方瞳有仙骨
種梅猶記羅浮巔瓊盤鐵曲一萬本茅屋正在春風前
寒姿自照日杲杲白鶴下叫青溪煙我歸管領君勿嗔
采花拾實還候君
跨驢遊西山天竺寺
秋葉滿林吹亂紅秋光半在山寺中老衲迎門解幽事
一見呼我長髥公薰爐相對坐終夕松聲泉韻何沖融
獨鶴隔竹向人立欲鳴未鳴幽意同氣酣日落豪思發
詩成三繞青桂叢造物小兒翫人世俯仰何必悲無窮
布袍斗笠自高格狂歌醉叫驚山翁歸來明月散林影
驢背仰嘯秋山空
泛高士湖(并序)
正德乙亥孟春十四日予與石川子泛舟西湖時
石川子著方山冠予戴華昜巾被高士服把酒四
望予顧謂石川子曰昔青蓮居士李白與尚書郎
張謂泛沔州南湖因改為郎官湖今日予與子遊
頗追跡前事西湖可為高士湖矣石川子大笑酹
酒於湖命予作詩紀之予時已爛醉即信口長短
成篇不竄易一字
我聞唐家李白一世賢郎官之湖至今傳我今與子繼其
跡勝事豈許昔人專方冠野服興不減駕船載酒淩蒼煙
千山萬山兩岸如羣龍蜿蜒盡在几席前青天落杯底白
日行舟邊黿鼉突兀波面出大魚小魚爭避船君把斗酒
我歌扣舷天風下來雲葉翩翩爛醉騎鯨遊崑崙顛
謝鮑山人採花見寄
山人縳屋黃山顛青松萬株盤屋前春風摘取花滿裹
逢人遥寄吳門仙吳門仙人身已輕服花更覺靈氣生
白日獨坐若木下滄海如席龍不鳴昨夢訪君松樹樾
赤脚踏雲石苔滑天風颯颯吹欲醒歸來松際留明月
吳偉瀑布圖
何人畫此瀑布圖巔厓老樹雲糢糊風前披拂佇翫久
筆力乃是江夏吳吳生當時名第一揮毫落紙人莫及
骨格老硬神氣清飛濤激石石欲立懸巖遠勢亦可愛
直瀉似是廬山泒槲葉瑟瑟天風來晴沙碧嶼蒼茫外
美人隔水把瑶草鴻鴈雙飛鸂鶒小天寒日暮意無極
青石漠漠望中杳我生蹤跡真好奇年來遠結滄洲期
眼中見此足幽賞分泉煑石聊自怡
環溪釣處為陳憲僉題
長樂山水閩中雄諸峯北來開龍嵸一溪發源深何極環繞
却與諸山逢山根倒插溪水碧山靄冥冥溪樹失鴰鶬鸂鶒
啼向人四面波光山月出美人有時坐溪邊竹竿裊裊牽春
煙腰閒笭箵興自好日暮呤對江花前我亦平生稱釣翁十
年避地滄溟東他日儻慕三花樹萬里來尋煙霧中
春前五日大雪
一夜雪飛石徑齊清晨壓我茅屋低小奴開門抱甕出
赤脚汲水愁衝泥牆頭飢烏太無賴繞我階上啞啞啼
南山黃獨寒無苗長鑱歸來風怒號
西湖山居
道人縳屋南山裏西湖正對柴門底藜杖經旬嬾出門
門前看湖聊爾耳秋風撫掌桂花開坐對白石歌隠士
溪翁住近不相知晨昏同飲西湖水
戴冠
丁丑道中聞鷓鴣
鷓鴣新啼啼且急草根露重聲如塞昔聞爾名未相識今
聞爾啼長歎息試問哥哥行不得何用一身生兩翼羅浮
遥遥雲似墨山高水深道多棘鷓鴣鷓鴣為爾淚沾臆
楊慎
題夏仲昭竹寄陶良伯驥
太常胸次瀟湘寬少年愛寫生琅玕白頭蓺苑更入妙
筆法近追王孟端兩家名藻雄吳下品題未覺風流亞一紙
能令百世傳兩竿不啻雙金價人言畫竹非畫工草書結搆
將無同誰家高堂名寳繪徐熙花鳥迷青紅玉人佳興松江
東寄圖索賦隨長風遥知把翫清香裏正是相思月明中
宿金沙江
往年曾向嘉陵宿驛樓東畔闌干曲江聲徹夜攪離愁
月色中天照幽獨豈意飄零瘴海頭嘉陵回首轉悠悠
江聲月色那堪說腸斷金沙萬里樓
三岔驛
三岔驛十字路北去南來幾朝暮朝見揚揚擁蓋來暮
看寂寂回車去今古銷沈名利中短亭流水長亭樹
送樊九岡副使歸新繁
别君於雲南碧雞之澤追君於東城金馬之坡酌君以
蓮蕊清麴之酒侑君以竹枝巴渝之歌天涯歧路鎮長
在故人零落渾無多憶昔君為漢陽守滄浪之清古無
有拂衣掉頭不肯顧飲水舊謠在人口明詔復起句町
行官突未黔先濯纓宦遊不博歸故里榮祿何如全令
名九隴高岡白雲野吾廬世耕在其下清冷好結鷗鷺
盟春秋願醉雞豚社蜑雨蠻煙老玉關小山叢桂不同
攀愁心如月何時掇夜夜隨君夢裏還
賦得千山紅樹圖送楊茂之
蕭郎雅工金碧畫愛畫碧雞與金馬畫作千山紅樹圖
行色秋光兩瀟灑搖落深知宋玉悲登山臨水送將歸
丹林初曉清霜重紫谷斜陽赤燒微故人辭我故鄉去
滇樹遥遥接巴樹桑落他山共醉時楓香客路銷魂處
白首遐荒老未還流波落木慘離顔錦城紅樹那能見
千里隨君夢裏還
山行即事
桐子花開映村塢單衣初試貧兒舞春寒已過四十五
垂楊篇(并序)
楚雄苴力橋有垂柳一株婉的可愛往來過之賦
此志感
靈和殿前豔陽時忘憂館裏光風吹千門萬戶旌旗色
九陌三條雨露姿蒼凉苑日籠燕甸縹緲宫雲覆京縣
芳樹重重歸院迷飄花點點臨池見臨池歸院總仙曹
應制分題競彩毫詔乘西第將軍馬時奪東方學士袍
金明綠暗留煙霧舊燕新鶯換朝暮只知眉黛為君顰
肯信腰肢有人妬從此沈淪萬里身可憐憔悴幾經春
支離散木甘時棄攀折荒亭委路塵搖落秋空上林遠
娑婆生意華年晚腸斷關山明月樓一聲横笛青霜坂
方豪
太白樓席上追和先輩陳剛中
風流楊水部苦欲同登太白樓樓前一回首四郊煙霧
風颼颼白也生愛此死後神應留魯人往往聞嘯詠深
宵水底號蛟虬金尊綠酒滿玉鏡清光流起見仙人猶
獨酌錦袍坐對高城秋仙人從來小天地生既能樂死
何愁區區力士輩翫弄如沙鷗浩然之氣永不滅真與
元氣空中浮彼哉撼樹真蜉蝣只向仙人粗迹求仙人
聞之不滿一大笑飄然跨鶴歸宣州自言宣州亦舊遊
避人議論莫若青山邱
冰玉篇贈徐子謙
君不見冰溪之水真如冰潔爽不得留蛟蠅玉山之峯
白如玉遥見貞光蕩晴旭我昔報恩作此行溪容山色
隨雙旌恍然置我水晶闕胸中塵穢皆銷歇嘉興太守
冰玉姿出門便與溪山期此日歸來五馬散意氣不異
之官時嘉興之人或未知溪童山叟皆知之童叟猶人
或可私山靈溪伯安可欺吁嗟太守真吾師相送豈作
兒女悲溪可漁山可采伐木丁丁歌欸乃太守百年心
不悔獨恨生當明聖朝不應黑髮居東海野客狂癡全
未解欲走天門問時宰
贈寫真孫木峯
洞庭客子天邊來木峯訪我讀書臺平生百念盡銷歇
惟有好畫心未灰長松高臥南風清幅巾氅服神思寧
呼毫為寫麋鹿相兒童不識驚仙靈殷勤相送石溪渚
長揖分攜無一語但索狂吟滿意歸寧計黃金漫相許
依然挽袂酌一斗山月已照棠陵口重開畫影笑相看
盡訝三人同酌酒
棄瓢圖寄國英侍御
昔人棄國如棄瓢山中獨坐風蕭蕭今我耽書好種樹
虎谷棠陵未寂寥我有知心在南海壺公名藥長自采
安得羽化相飛攀笑弄滄溟歌欸乃
劉棟
幽居見雪呈學士董中峯座主
幽齋空鎖類禪關眷戀學士迥碧山仰觀宿雲釀成雪
倏忽縱横遠近間隨風鬚鬢驚素縷窺牖落鏡銷朱顔
茶鐺淨洗燃火急酒價減澀當壚閒粗豪興發卒難遏
浩歌席地藉草菅兔園持簡未成召陶穀滋味先援攀
旋看籬落莓苔後欲起遮護荒蕪刪衰柳向來弄玉筯
飢烏飛墜抛銀環意者淩寒有仙骨掩臥不覺月重彎
顧我山陰汎棹客駑馬不慣泥塗慳明發太陽融釋盡
扣衣函丈訂愚頑
齊之鸞
次韻題美人睡起圖
濃花壓枝枝欲偏晴日烘花花欲燃美人無事饒春睡
亂鬟矗矗堆雲煙花開花落流光過不似沈香亭畔臥
别院春風自有花帶笑看花泛紫霞
浦口曉行
三五星短長亭日光烹海赤山色飲江青野燒林邊人
臂斧秋濤霧裏客揚舲
蔣山卿
大司寇金公芙蓉溪詩
丈人昔臥芙蓉溪蓉溪宛在涪江西一水縈紆帶茅屋
千花爛漫明沙堤清秋落景森蕭爽天遠滄洲愜心賞
霏霞裊霧時明滅白鷗翠鳥長來往此時吾亦愛吾廬
隠几青山獨著書霄漢一朝通禁闕煙霞萬里隔漁樵
君不見太公釣罷渭川閒安石東山去不還英雄事業
與時會棲棲豈在溪山間雲閣崢嶸傍紫微尚書侍從
生光輝佇看北斗調元氣未許秋風拂素衣
望江大風雪與黃朱二子飲
三江與七澤微茫與天通朔氣横江來三日吹狂風排
山扇海歘缺裂一夜飛度匡廬雪黃雲萬里掣不開大
孤小孤安在哉雪花片片大如席洲渚玲瓏白盈尺遥
隨飛鴈没長空凍壓枯松翻絶壁千艘萬舸依江頭停
橈住楫聊淹留且須沽酒與君醉莫因蹭蹬空嗟愁可
憐世事相反覆君不見今日北風明日休
竹谷詩為馬正甫作
終南何所有竹谷香回復秀嶺高連西華西洞壑遥通
曲江曲籠籦篠簜千萬竿拂霧參天森似玉有時風雨
或蕭蕭入夏雪霜還肅肅扶風儒生馬季長灑落高情
媚幽獨忽然取適心神開來向谷中成卜築櫹槮豈數
辟疆園虚靜應同子真谷藍田對長碧琅玕紫閣平分
翠色寒彷彿清飇聞雜佩逍遥素月窺檀欒先生少小
愛文詞老大猶無三徑資一行作吏廢此事南山竹谷
空相思君不見杜陵草堂埋草蕪輞川竹里成邱墟惟
有詩辭在千古至今歌詠成嗟吁吁嗟我今竹谷歌獨
無佳句將奈何
薛蕙
張南園畫雲南圖
嘗聞司徒作者流暮年畫思生滄洲丹青點拂隨興到
雲霧幻眇令人愁君不見益州形勝佳且殊可惜僻在
西南隅中原斷絶罕人跡遂使吳越矜區區司徒平生
生此都文學才氣海内無獨憐山水久寂寞因之貌作
雲南圖大山小山相盤拏龍鱗攅羅插虎牙洪波萬折
走其下石根奔蹙如蛟蛇行人含顰色咨嗟鳥道上被
青天遮巖披谷坼有平地孤城百雉千人家生綃淡墨
勢頗窄萬里滇池氣相敵山川空闊神為開不覺沈吟
悲古跡古來此地號邊鄙邪指牂牁連越嶲秦代新開
五丁道漢家更伐昆明水嶺陬海落通中夏翡翠明珠
半天下始聞大將泛樓船復遣詞臣祝金馬只今郡縣
窮南土風俗相傳勝前古世封刺史上計書附塞蠻夷
占編戶何况司徒此間出文獻從今更難匹山中已報
解銀魚世上仍看留綵筆我言此卷真奇最不獨毫端
工粉繪應同蜀相畫夷圖想見成周作王會
林春澤
羚羊峽
羚羊峽前風色高羚羊峽口江怒濤長年移棹維江皋
青山白水亦相盪客心與爾同蕭騷
此生自信非蠕涎風雲變態仍問天何由跕跕驚飛鳶
扶桑斷石去不遠銅柱高倚南山邊
送陽以道歸桃川
桃川子歸桃川朝發鳳凰臺夕指魚鳬天峨眉山月照
滄海巫峽溪風吹紫煙錦城西去桃滿川春風爛漫開
欲然何用窘束坐自煎君不見封侯何人曲如鈎道邊
何人直如弦從來矩步難為用自古紅顔多妬妍君今
棄置勿復道且向桃川高枕眠赤霞瀲灩波光泛看君
不異桃源仙
夏言
安鄉道中觀婦人插田
南村北村競栽禾新婦小姑兼阿婆青裾束腰白裹頭
手擲新秧如擲梭打鼓不停歌不息似比男兒更膂力
自古男耕女專織憐爾一身勤兩役吁嗟乎長安多少
閨中人十指不動金滿身
許宗魯
至日偶然走筆
去年冬至堯母城城頭較射角弓鳴今年冬至毘陵館
凍雨寒雲歲華晚江南塞北風土殊何地何年是定居
愁端豈只如宫線一日長添千里餘
王廷陳
寄曹仲禮
吁嗟梁甫吟何哀白日黯慘浮雲迴繁華忽與東風别
幽壑不見陽春來憶初謁帝承明廬頗將詞賦追相如
意氣當時惟爾我文章絶代互吹嘘正逢漢武勤邊略
同奏文園諫獵書杞國憂天傾傍人笑為狂精衛枉銜
沙何裨海茫茫雷雨晦冥起倉卒散失非我能周防寧
知垂翅青天後虞羅獵矢猶傍徨予仍下獄大梁城謗
議雷同真吠聲全生虎口信不易一死鴻毛良可輕摧
眉靦面復苟活跼天蹐地長悲鳴前榮後枯嗟世事翻
雲覆雨見人情昔日結交二三子張口欲言禍及矣請
兵誰為哭秦庭擊筑何曾歌易水感君山嶽心不移張
公神劒合有時矯首南天瞻北極聊持芳草寄相思
豪士吟贈王氏
君家高樓臨漢水落日悲風白雲起門垂楊柳千萬株
長條直拂洪波裏我來繫舟古楊下秋深岸束蒹葭靡
此時歸思正鬱陶偶爾逢君行且止邀我置酒開綺筵
庖子擊肥兼割鮮海榴新擘寳房碎湘橘旋摘金子圓
翠袖成行獻歌舞授色知心次第前堂中食客多且賢
寳刀錦帶光接聯持觴遞進勸我酒四座為夀俱萬年
平原十日飲未足白日酣歌淩紫煙自矜膂力莫與伍
俠氣翩翩尤擅武角弓十斛左右張蛇矛丈八盤旋舞
櫪上生駒六駮姿猛士如林不敢騎控鬣鳴鞭一躍上
疾馳緩步衆稱宜男兒身手有如此壯節奇功皆可為
君不見道阻天寒行旅苦水有毒蛟山有虎請君殺蛟
兼射虎惡少紛紛安足數
馬汝驥
題長江圖
人間畫手不可遇那有江山入毫素吁嗟此卷誰所為
點染空堂滿雲霧虚無景象咫尺開萬里波濤天上來
似聽風雷洞庭落歘看日月岷峨迴煙靄微茫高岸坼
源潭掩映樓臺碧江中萬舸駕如飛颯颯風帆天不隔
奔湍逆浪勢莫止問爾舟師亦何喜虹梁縹緲錦石重
海嶽蒼茫翠煙起巖閣有人相對閒心疑鷗鷺杳無還
繞磴别圖幾遊侣杖藜捫葛同追攀天分南北塹長在
江水龍盤九州内一朝移置烏几前拂拭徘徊生感慨
我本滄浪垂釣者誰令載筆金門下夢入青山驚嘯猿
出吟紫陌愁奔馬見此倏然雙眼明臨流劇思濯塵纓
蓬萊扶桑儻雲接為借星槎犯斗行
王謳
宿三教寺有作
山高山深水聲聒孤林野寺秋寂寞玉兔霜毛永夜寒
白露青天下寥廓竹樵避虎放歌還林猿清嘯驚人落
三年持節客山東半世浮蹤滿幽壑汗馬文章我不輕
畫形憶上麒麟閣冠蓋明時遭際難白頭天地傷漂泊
汪應軫
題百雀圖
百雀不如鳳胡為占琅玕朋雛碎語不可聽六月攪動
清風寒我欲挾金彈巧避千萬端徘徊恐落一枝翠矯
首待鳳棲闌干
張治
竹溪卷
君不見瀟湘萬竿玉君不見洞庭千頃秋蒼蛟夜舞風
雨黑黿鼉日抱青天遊三年仗劒事明主君山衡岳空
回頭長安六月紅塵浮竹溪竹溪何清幽安得載酒竹
溪去醉臥秋陰看白鷗
李默
南劒程文學赴官富陽為賦短句
鼓柁何人過越西官程先宿富陽溪江楓亂落翻紅蓼
古道驚鴉出林杪山堞行經風露餘千家橘柚霜黃初
搴帷觱發青陽轉桃李含煙足芳甸蔬盤氊席未為貧
談經偃臥誰能嗔松醪滿篘君自沃丈夫得意非粱肉
宫牆儻傍赤松山長跽仙人一扣關
周祚
吳偉畫冊為成中丞題
國朝畫師能悉數筆力孰過江夏吳眼前富貴王侯無
故能瀟灑超其徒或時酒酣赤兩足亦或脱帽空頭顱
五岳四瀆生斯須一峯忽從天際拔九派真見江流趨
中丞何由得真蹟列方布冊看有餘清秋示我閭山下
白日宛坐仙人區由來神物易飛去九苞之鳳不在笯
昨聞九月雷電作滄海恐失珊瑚株
敖英
中秋對月
去年草堂對此月滿挹金波眺空闊正值龍沙罷鼓鼙嬌
兒幼女娛癡絶今年對月在長安萬戶西風砧杵寒玉河
橋東坐深閣無聲天漢流闌干禁城擊柝急相應苑樹驚烏
棲未定誰家玉笛最多情吹徹關山與愁聽我欲殺死妖蝦
蟇直使上下光無瑕歸來却酹玉川子呼童旋煑先春芽
暑風亭餞客
石城上有清涼山暑風亭瞰山之曲攀雲與子偶同游
浩蕩憑虚恣延矚蕭蕭落木動寒聲隠隠迴汀帶殘旭
陰崖黑深山鬼啼老藤盤拏如縳屋六朝遺跡不可尋
長干冥冥花若沃古往今來感慨多閒情且付尊中綠
明朝子上鄱湖船桃葉渡頭雙濯足
汪本
園中躑躅
三月十日春已歸東家西家花亂飛我來此地作幽賞
祗有小種還芳菲問言乃是紅躑躅不比桃花李花俗
風和日暖池更清猩血淋漓灑蒼玉鶴林寺裏神仙家
昔年曾聞開此花後來已歸閬苑去不復與世俱驕誇
阿誰上天訴上帝移得此花在人世便當邀取七七仙
同飲壺觴對花醉
管浦
送顧宗朝還孟城
龍江木落風亂鳴龍江水邊舟欲行玉缾酒盡不成醉
青衫淚濕難為情借問舟行向何處美人别我淮南去
海天渺渺孤鶴飛回首江東隔雲樹高堂一笑夀且康
弄雛載戲斑斕裳湖水梅花鬭清絶尋詩載酒還徜徉
我欲東歸歸未得風雨茅堂轉相憶故國迢迢千里餘
雙鯉憑將寄消息
顧彦夫
南村題柳君宗鎬卷
崇文門外四三里茅屋數間村落裏犬吠花邊驚客來
鳥投樹底知風起主翁散步幽情多點簡菑畬早晚禾
歸來一飽有餘樂勢利炎炎如我何隔牆喚過鄰家叟
野菜隨時斟白酒酒後齊聲唱竹枝不覺檐前掛星斗
文徵明
采桑圖
茜裙青袂誰家女結伴牆東采桑去采桑日暮怕歸遲
室中箔寒蠶苦飢只愁牆下桑葉稀不知牆頭花亂飛
一春辛苦只自知百年能著幾羅衣
夜坐
幽人被酒夜不眠攬衣起坐垂堂前參差花影忽滿地
仰見明月流青天微風吹空星漠漠時有羇鴻度寥廓
美人不來更漏沈天南縹緲銀河落
題畫
溪雲冥冥溪雨急長空倒垂溪水立淩亂春潮萬壑搖
低迷暮靄千林濕余生雅有滄洲適曾擁孤篷聽蕭瑟
夢斷紅塵二十年江湖獨往興依然偶拈秃筆掃東絹
便覺吳松落并翦金君家住水雲鄉朝煙暮樹對林堂
若為老去厭真蹟翻愛狂夫灑狂墨就中妙解誰應識
萬里雲煙開素壁
采蓮圖
横塘西頭春水生荷花落日照人明花深葉暗不辨人
有時葉底聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
蔡羽
清涼臺
清涼寺裏清涼臺交巖互磴青崔嵬揚子江邊白鷺洲
白雲紅葉長悠悠都門蓮已落蟬聲滿城郭躋跳丹霞
端乾坤忽開拓霸陵黃屋翔青雲鍾山紫氣何紛紛秦
淮水接建章宫銅溝亦與寒潮通層樓累閣分朱邸王
第侯家相對起瓊臺砌斷金沙路鞦韆亦在青槐裏翡
翠常銜蘇合香鴛鴦只浴臙脂水繁華轉傷心今古多
升沈六代既冥漠南唐亦安尋水晶宫殿野棠開千門
萬戶生秋陰四望何茫然忽建城頭羽帆從采石來煙
分歴陽樹遥川動霽景碧草滅江渡銜杯不盡江南情
與君仗劒歌昇平
由大觀寺歴觀音閣仙釋二院並勝因得縱覽
江上
朱闌控帶青壁煙碧峯浮出丹楓顛東方鈴鐸西方磬
輕霞淡煙横江天南厓高北厓俯羣峯奔走如龍虎千
尋巨石連空來斷處曾經巨靈斧天池闊湯谷長秋江
萬里横蒼茫漁舟尾掛金連環鴛鴦飛出蒹葭霜潯陽
潮有無白帝在何處回望吳天鴈南翔又西翥孤帆遠
映青空來綠樹横分半江去重沙複岸束復張鯨鱷横
斜失依據海月緣沙生珠子隨潮來殘陽尚懸壁素魄
先臨臺仙家瑶草九月寒遠公石上三花開燕子磯頭
飲牛客偶來莫使世人猜青山對酒誰為主惟有簫聲
晚自哀
覆舟山臨望
覆舟山頭霽景明長松落落崖石平迴巒秀嶺低復昂
傳聞此地為臺城南望建章宫佳氣何鬱蔥秦淮樹中
流遥與宫門通城中萬井如棋畫楊柳煙中分紫陌内
園蘭桂浮温香戚里池臺蕩朱碧鳳皇樓閣無處尋臨
春結綺作梵林樽前却是樂遊苑市朝更改成古今登
臨易頭白銜杯落江日迴望北湖煙蟬鳴樹蕭瑟秋波
慘淡荷芰花玉鳬錦雞踏浪霞西曹已鳴馬東署復報
衙冥冥壺底月寂寂城頭鴉停琴送盡飛鴻影引領天
邊不見家
春日雞鳴寺
江南楊柳空青青江邊路好無人行不知爛漫花何處
空聽嚶嚶竹裏聲鍾山王氣連宫禁臺城佳樹鬱春晴
獨領風煙無飲興晚來吹笛最分明
北門曉行
燭下銀塘流水長馬前山色曉蒼蒼朱樓未滅明河影
碧城已動晨曦光雞唱悠悠度禁邸螢飛點點刺衣裳
三年遊子離鄉思閶闔門高露早凉
花村草堂為李子原承題
新河渺渺楓橋浦百花叢中有香土書生卜館面西山
十里清溪抱東戶清溪抱東戶水鳥羣無數前朝勝境
開華州今代書聲讀芳杜南峯高北峯俯日日飛雲罣
窗廡上沙水下沙土翠波粼粼織成組我昔投宿堂背
樓前村夜過清明雨千巖發彩流朝霞茂苑騰光蕩碧
宇櫻笋煙籠文藻軒鵁鶄岸送樓船鼓飛梁畫檻盤彩
虹菡萏湖邊女搖櫓宵長忽遞寒山鐘月落猶揮石牀
麈十年不上李子堂金陵城邊話江滸徒令風景形夢
寐何由復作花前舞題詩先寄花村主
徐霖
題畫
香爐峯高天削出湖面蒸雲欲吞日列仙上鑿煉丹臺
高人下築藏書室盤紆一道行者通民居僧寺有無中
斜陽影射樵斧白疎星光雜漁燈紅樓船風高殷簫鼓
去急不須人奮櫓栖禽驚散苦無情斷林賴有蒼煙補
人間此景何處看慘淡今從畫中見小皴大染設色真
粉本徒令工作眩書畫長留歲月過怪來歐公悔無多
南堂一賞到白髮快雨時晴縱嘯歌
謝承舉
贈客
紫貂壓肩酒薰面走馬章臺瞥如電石城送客雪滿舟
江閣張燈夜開宴雪花不飛江月明雲葉散盡霜犬清
酒闌歌罷跨鶴去白雲東指瓊花城
題紫筠軒
南海岸邊玉作林江東城中土如金嬪嬙午夜寳階侍
鳳皇春曉丹山吟湘娥泣殘和淚洗竿竿灑濕胭脂水
青琅玕換赤珊瑚步障王家排十里翠幢導下姑射山
清風滿地月滿天
贈羅子實畫士
君提畫譜入神品不獨手摸在心審予生骨相蹇且寒
笑比虞翻屯更甚雲臺麟閣慙少緣褒公鄂公義凜然
煙霞痼疾老未愈蒲柳弱質秋堪憐山中耕讀性所愛
或投彩毫即把耒請君為作東皋圖畫我看書坐牛背
松菴為滇南使趙朝進題
華蓋特撑天可參黃茅獨結棲幽菴孤標上屹紫矗矗
長蘿下掛青毿毿團欒覆蔭凝不散十里籠煙張綺幔
影金破碎月侵牀屑玉玲瓏雪飄案滇南鎮山名碧雞
美名古與金馬齊山阿左紐十萬樹雨淋日炙風淒淒
菴中主人寄玄靜手翻典墳對賢聖矢心操比虬枝堅
持身節聳蛟鬚勁大材端合柱棟梁遮羅奎璧淩冰霜
蒼龍直拔九地起綠鳳倒逐高雲翔主人本是天水客
閉戶韜光謝塵迹簷排戈戟聽琳琅根養茯苓生琥珀
吁嗟乎何年山鬼肆靈威驅龍移得徂徠核
擬匡廬山瀑布泉送人還江西
水簾倒掛翠壁巔玉虬下吸金蓉天徐寅空歌素練舞
李白解道銀河懸石骨浸淫山脉水竇潤嵐烝流不已
深源巨壑豈能容平漲鄱湖二千里
王寵
石湖中流酌酒酣暢
總道金門隠方朔何如東山臥謝安青雲萬里絶鳥道
淩兢側足千峯攅饞蛟磨牙走其下飛蛇接翼相勾盤
平生蕭散不經事清湖縱酒哀絲彈羅屛合沓出煙霧
金鏡滉瀁生波瀾孤舟斷岸疑畫出菱葉荷花俱已殘
百觴自善鸜鵒舞九月不奈貂裘寒丈夫未用頗適意
長房自愛壺中寬君不見翠華搖搖滄海西長楊羽獵
鬭旌旗子雲勞獻河東賦正是君平賣卜時
鄭作
答空同子觀射見贈之作
我騎白鼻騧君載青油車行行城南道聯翩走風沙停
車下馬對相揖彎弓抽矢向西立一箭應手墮雙翼鏑
中颯颯悲風入天寒日暮侵征衣側身上馬先爾歸揚
鞭徑去不回首黃雲白雪昏霏霏
送五兄
崑崙之水流湯湯陌上行人愁斷腸霜寒露白心更切
况此飄飄秋葉黃弟兄河側同攜手流水何如别意長
寒坐憶李獻吉
雪花片片風吹過書生破屋甘飢餓去年甕頭新酒香
一尊兩尊遥餉我今年新酒巾未漉甕底堅冰椎不破
此時知子更愁思擁被呻吟但僵臥
傅汝舟
登招山詩
招山不放海水過坐與潮汐爭咽喉軍門鼓角動地遠
不覺送我招山頭風沙冥冥海在下濤浪滚滚天真浮
一目可到九萬里寸心遥飛十二洲千峯盡處日脚動
百鳥絶飛雲色愁帆檣散亂點秋葉蛟龍出没如獼猴
天門盪久恐將裂碣石漫過能不柔未知尾閭果安在
祗見萬水皆兼收將軍教我認絶域日本西戶更琉球
御選明詩卷四十四
