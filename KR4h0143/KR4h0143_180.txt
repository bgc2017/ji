欽定四庫全書
御選明詩卷十一
樂府歌行八
李攀龍
團扇郎
白團扇明月入君懷清光滿流盼霜雪散炎天是儂歌
始變合歡自一時秋風歡不見
前溪歌
逍遥東武亭下有獨桑路歡但宿儂家前溪不可度
朝思出前溪暮思出前溪溪流亂漫下誰見倚門啼
女蘿著長松蔓與長松長雖非歲寒姿願得被風霜
黃葛生溪邊溪水東西流枝枝自纏繞葉葉自綢繆
春容故易老紅粉豈常鮮郎歸定何日憔悴復誰憐憐
亦異當年
誰能采黃葛逍遥獨桑頭黃葛斷還生春風不可留爛
漫使儂愁
葵藿自有心蘭蕙自有香黃瓜一小草春風獨不忘枝
葉頓芬芳
夜度娘
儂來星始集儂去月將夕不是地上霜無人見儂跡
紫騮馬歌二首
出入渭城中少年獨妍雅不知是阿誰但識紫騮馬
問客復何為昨日發東平袖中出短書心知自劉生
懊儂歌
長江得春風使帆如使馬朝發牛渚磯暮宿白門下
王世貞
雞鳴歌
銀河迢迢星爛爛汝南雞鳴夜將半行人出門中道歎
欲歸不能何時旦曲陽酒酣起更衣新聲乍移霜乍飛
長相思
長相思望難期美人如花隔深閨輕霜剪澀凝臙脂青
黃碧綠諸色絲織成鴛鴦心自悲兩心為一心明月照
秋水一心成兩心各懸三千里昔為比翼鳥翼折不能
飛今為雙星界河漢年年夜夜盻光輝
採菱曲
蜻蜓刺水去不復畏欹斜渠自愛菱角儂自愛菱花
江南樂二首
少小閶門住不愛閶門道約伴禮社還羞人道儂好
與歡臯橋别日日上臯橋不比西陵浦惟看兩度潮
襄陽樂
大隄諸女郎妝成出芳閣瞥見千樹空餘花亂飛落道
是避妾妝不信風雨惡
西宮怨
點點蓮花漏未央乍寒如水透羅裳誰憐金井梧桐露
一夜鴛鴦瓦上霜
小伊州
頻年轉戰未封侯還逐高陽酒伴遊醉後秪今愁出塞
雙鬟又唱小伊州
從軍行
蹋臂歸來六博場城中白羽募征羌相逢試解吳鈎看
已是金河萬里霜
置酒行
置酒高堂上樂聲慘不發手抱三鵾絃檀槽如秋月此
樂名為誰言是羌中出本以寫哀思云何娛賓客聽曲
各稱好竟令沈懷鬱緐響赴流光悠悠逝倉卒末坐而
楚衣一聽三歎息
僊人篇
結茅華山顛上有蒼麟車仙者四五人要我偕所如遨
遊天漢上經歷萬里餘人間所見星乃是千白榆玫瑰
切庭階木難交綺疏不知何宮殿但怪非人居呀然珠
簾起四角垂流蘇中坐太乙君夾侍青童姝飲我丹霞
漿令我易肌膚碧藕錯朱桃玉饌芬且腴天樂不能名
但用窮歡娛回首望故鄉妻孥不得俱坐此一念謫聊
復在泥塗疆疇雖歷歷他姓治田廬欲返渺何用惻愴
但含吁
企喻歌
男兒好横行横行身自樂那見摩天鷂結伴尋鳥雀
女子愛妝束妝束頭上釵男兒愛妝束妝束坐下騧
折楊柳歌
懊惱楊柳枝窣地黃金絲門前不種爾那得綰别離
桃花二三月故愛東風吹阿母不嫁女忘取少年時
歡聞歌
感歡千金贈亦擬報千金數盡人間物無如儂寸心
洞庭兩山竹枝歌
橘綠橙黃香滿枝甕頭篘玉鱠魚絲山中歷日由來少
知是江南九月時
謝榛
江南曲
夾岸多垂楊妾家臨野塘手拈青杏子不忍打鴛鴦
夾岸多楊柳妾家近塘口中有斷腸花郎君不迴首
行路難
荀卿將入楚范叔未歸秦花鳥非鄉國悠悠行路人
塞下曲
飄蓬燕趙間行李風霜下蘆管送邊聲空林一駐馬
塞上黃鬚兒飲馬黑山澗彎弧向朔雲莫射南飛雁
别調曲代贈所知
家住鄴城門向西青樓上與鄴城齊郎行好記門前柳
春夢南來路不迷
離筵易醉夜將分趙舞燈前猶向君從此腰肢瘦無力
牀頭閒殺藕絲裠
木落天寒郎欲行樽前離怨一鳴箏燕姬纖手調新曲
不是西樓今夜聲
遠别曲
阿郎幾載客三秦好憶儂家漢水濱門外兩株烏桕樹
叮嚀說向寄書人
搗衣曲
秦關昨寄一書歸百戰郎從劉武威見說平安收涕淚
梧桐樹下搗征衣
采蓮曲
湖上西風吹綺羅靚妝越女照清波折將蓮葉佯遮面
櫂過前灘笑語多
春詞二首
城烏何意夜深啼紅杏梢頭片月低香冷薰籠人不寐
春風吹過玉欄西
羅衣初試薄寒生荳䓻花間感别情零落鉛華君不見
畫樓春雨燕雙鳴
春怨
紫綃揮斷淚闌干窗下秦箏獨自彈三月梨花風又雨
小樓燕子怯春寒
塞下曲
青海城邊秋草稀黃沙磧裏夜雲飛將軍不寐聽刁斗
月上轅門探馬歸
梁有譽
越江曲
横塘風起送新涼蒲葉拍波江水長莫道春歸花落盡
中流還有杜蘅香
宗臣
送將歸
客子遠役兮駟馬馳駕言長往兮適郊圻念我同心兮
悵有違送君河橋兮牽君衣問君去兮何時歸恨無羽
翼兮同君飛歲暮不歸兮當誰依
有所思
有所思乃在大海南海路一何長海水一何寒迢遥千
萬里上有蓬萊山山中有真人顔色如渥丹青霞為君
衣紫霞為君餐桂枝夾道旁上長青琅玕羣仙三五人
遊戲青雲端亦螭為前驅蒼龍護其關月下散瑶步玉
聲何珊珊我欲往從之道路阻且難中心悵有違慷慨
起長歎
採蓮曲
紅妝翠袖歌採蓮三三兩兩鬭嬋娟欲行不行落金鈿
落金鈿垂玉指發青蘋照綠水
關山月
良人一别妾長劒遠從戎涕淚青樓裏音書紫塞東關
河秋色動機杼月華空亦有寒衣在年年望北鴻
江上行
浮雲壓地烏夜啼家家人聽作天雞王孫何事復遠遊
江南芳草春萋萋陶令亦有五柳宅秦人常憶桃花谿
英雄偃蹇何不可顔色肯為時人低君看眼底相逢者
誰似江流不肯西
江南曲
客去悲江左書來滯隴西相思若春草無路不萋萋
吳國倫
春江詞四首
樓頭小婦拭春衣昨日看花今日稀暮雨偏深碧草色
東風不送王孫歸
繁花幾樹傍江潯蕩槳回看似錦林片片落浮江面去
枝頭誰見可憐心
折柳溪頭聞杜鵑灌花臺上望歸船不爭十日花禁老
奈可三春柳未眠
今春江色勝前春桃李花時作意新落盡未歸遊冶子
看來愁殺浣紗人
雞鳴歌
東方欲曙星皎皎雞人登壇望八表三唱傳呼曲未終
月散鐘鳴天下曉重城萬樹鳴烏鵲六宮並奏鈞天樂
江南曲二首
江南行採蓮蓮露如珠瀉白鳥翔其上遊魚戲其下
江南行採蓮蓮花曜朝日素腕㓨船來朱唇唱歌出
烏棲曲三首
百花滿庭香滿室城上烏棲月初出燭下紅妝耀錦屏
玉指調絃郎自聽
沙棠為檝蘭為橈溪水照面芙蓉嬌落日徘徊望江路
今夜風波郎莫渡
博山爐爇水沈香明月夜夜懸空牀郎心轉動如車軸
酒家買醉娼家宿
莫愁樂二首
家對石城樓門前溪水流何處冶遊子低聲喚莫愁
少年且勿喧但聽莫愁歌可憐今夜月如此莫愁何
襄陽樂三首
襄陽諸女兒自負傾城色逢郎大隄南蹋歌大隄北
大隄十五女臨街學數錢何當沽酒客調笑酒爐邊
女蘿附長松不自知微薄因郎歲寒姿綢繆永相託
前溪歌
迎歡東武亭送歡獨桑路安得大海水盡向前溪注使
歡不得渡
張九一
甘州曲
刁斗黃昏靜戍樓年來邊塞不知秋西風一片湟中水
也解朝宗學漢流
涼州曲
霧下葡萄萬顆明笛中梅柳一時驚朝來馬上鐃歌曲
翻出涼州水調聲
俞允文
春思曲
江南花時二三月少婦乘春逐芳節心性穏愜含清真
弄影晴川自流悅青絲刻帶錦作裳寶扇輕搖翡翠光
芸房露冷春窗火蘭逕煙開粉膩香七彩明璫九華珮
紫縠文羅掩秋翠繡額花叢千萬色玉腕竒姿發春媚
含思緘情不相識步步遺芳去無跡迴簪轉黛飛參差
纔過東城又南陌南陌東城春事深離思杳杳花隂隂
坐對流鶯啼歇處閒窺清鏡理瑶琴晨鵾淒清不可聞
恨斷吳煙怨楚雲自是琴心挑不得還同孤月向黃昏
塞上曲二首
葱關雪淨月蕭蕭大將功成玉帳高天馬不愁西極遠
上林新種紫葡萄
金鞍玉勒控龍媒淬水芙蓉對日開兵氣盡成煙霧起
夜深新破右賢來
盧柟
青樓詞
百尺高樓挂綵鴛錦箏銀甲亂哀絃夕陽西下簾深卷
望見西江萬里船
子夜吳歌
燕花敷錦繡楚舞醉羅裠明月空悲妾白雲常似君不
知遼海上書信幾時聞
黃鵠篇贈羅封君就養還萬安
君不見黃鵠飄颻下太清天風接引銅臺城仙雛銜羽
遠相慰嘯舞不覺煙雲輕玉珮瑲鏘何所致熒熒上刻
瑶華字歸時持贈與盧敖萬里螺川恣遊戲
李先芳
梅花落
江南臘月春寒芳吐新萼無媒寄遠人空唱梅花落
竹枝詞
梔子花心一點黃江頭日日抱清香郎心不解花心苦
露葉含啼枉斷腸
車遥遥
膏車何草草遥遥萬里道遠道莫致思倚輪望見之隻
輪不可行去客難為情駕車策馬輪已遠腸中車輪載
君返
玉階怨
蟋蟀鳴玉階梧桐落金井紈扇本生涼錯恨秋風冷
石城樂
石城城下接隋隄綠樹紅樓桃葉溪到日江頭勞借問
莫愁家在畫橋西
李同芳
春詞二首
常年二月已清明今年清明三月中寄語尋春攜酒客
桃花雖歇有東風
十千沽酒冶遊郎日指桃林是醉鄉花下停車鶯語亂
蹊邊拾翠燕泥香
擬艷歌行
越女秦箏手自調阿歡按節奏金鐃當筵忽漫冰絃斷
笑倩懷中取鳳膠
歐大任
怨歌行
高臺風蕭蕭下澤波湛湛春草綠已萎遊子歲月深駕
言御松舟寫我繁憂襟昔來雎鳩鳴今已蟋蟀吟遨遊
將安歸弭棹迴塘隂代馬嘶隴首塞鴻翔漢南我欲往
從之江永思難任佇立睇川塗一寄瑶華音行行採蘭
苕聊以紓我心
烏棲曲
月落未落烏將棲可憐夜夜夜半啼閨中少婦停梭泣
淚濕鴛鴦不成匹
屠隆
山中吟
我家海上之青山山頭白雲時往還藤捎細月行花裏
水濺空巖灑竹間仙源有路春長入石屋無門夜不關
踏花只共野人語蕩槳真如沙鳥閒自從奔走江南道
馬蹄半入紅塵老生平耳目非我有俯仰眉嫵向人好
歲月其如石火何却逐浮雲喪至寶昨夢丘中人題書
寄深省既報青山空復言白雲冷山空雲冷胡不歸荒
猿叫破秋天暝四明迴合無風塵八窗高敞開星辰洞
簫泠泠響空碧凌雲一喚樊夫人樊夫人偕雲華不知
何年棲紫霞十州三島俱為家粲然忽啓玉齒笑笑我
不歸寂寞羞桃花桃花爛漫紅映天垂楊婀娜春風前
野麛亂飲幽澗水仙鼠倒挂洞門煙偶因騎馬衝泥去
憶得鋪花掃石眠
湖上曲二首
湖邊曾記踏花行謖謖風篁十里聲綠水青蓮人載酒
絳樓紅板伎吹笙
夜泊湖頭自唱歌蘆花月白水禽多芙蓉獨抱清霜老
一片寒香搖素波
長條曲
流水飛霞舊日恩梨花寒月閉重門清明陌上香車路
認得蕭郎不敢言
手碎琵琶斷玉簫青青誰竟折長條背啼紅袖逢人笑
歲歲春風恨不銷
江北謠
千錢與唱歌百錢與賣酒本是青州人家住黃河口
江南謠
日落晚天碧潮來江水渾漁燈楓葉下不覺到柴門
竹枝詞
木槿編笆土築牆田家住在水中央四月穿綿六月冷
門前夜夜稻花香
水仙愛種水仙花一灣江水廟門斜女冠夜送小姑出
四野無人好月華
魏允中
去婦詞三首
半遮紅粉蹙雙眉一片離心行路知憑為語郎休望妾
妾歸猶似未歸時
雲雨陽臺舊路迷千山明月照人啼背風縱作孤飛翼
索勝金籠裏面棲
落花飛絮共悠悠怕入東風燕子樓為看武陵源裏水
斷腸東去不西流
招去婦詞
不見流鶯空見春憑誰傳語一沾巾若憐求友當年意
忍掃蛾眉别嫁人
重門無計困飛花春色傷心天一涯試向東風頻借問
斷紅吹落阿誰家
佳人一别永相望江北江南道路長莫上青樓度楊柳
重來朱檻結鴛鴦
胡應麟
塞下曲送王山人
平沙一望隴雲開玉笛飛聲夜轉哀萬里朔風吹不斷
梅花齊落李陵臺
塞上曲
紫電花驄白玉鞭遠從都護出居延清秋不辨龍城色
一片黃雲瀚海間
出塞曲
大獵漁陽罷椎牛上谷營酒闌飛騎去夜奪受降城
顧聞
折楊柳
芳草接金隄垂楊綠更齊夕絮離天遠春絲别霧迷曲
中青鏡改愁畔紫騮嘶紅樓歎少婦腸斷玉關西
采蓮曲二首
蘭舟終日漾蓮溪少女如花錦袖低含笑折來流水畔
紅妝兩兩鏡中啼
岸上金羈白馬郎溪邊紅粉斷人腸臨風背摘雙頭蕊
笑入荷花萬點妝
黃省曾
江南曲二首
荷葉何田田綠房披甫甫的的不成雙心心各含苦
旖旎綠楊樓儂傍秦淮住朝朝見潮生暮暮見潮去
黃中
長相思
妾夢一處所積雪滿空山覺來向人語道是玉門關
萬里傳郎信開緘喜欲狂報得郎身健遲歸亦不妨
高應冕
江上行
白日江上沒江雲滿滄洲鷗鳥各隨羣煙波何悠悠還
將不繫心送君千里舟相思不相見極目令人愁
蔡宗堯
麗情曲
蘭房過雨蕙徑空綠雲藹藹懷春風欹枕牙牀睡初醒
臙脂汗濕羅衣紅鴛鴦牽綉絲未歇軟瘦香肌倦如雪
玉麟墮地渾不知流蘇夜暖斜明月珠簾半捲春日高
海棠飛起雙蝴蝶
馮行可
𢷬衣曲
征夫萬里長為戍月明今夜知何處城頭啞啞聞烏啼
秋風淅瀝愁難寐起坐閒庭夜𢷬衣𢷬衣對影空垂淚
妾今夜夜愁君寒君心那得長相棄
許邦才
夜夜曲
柘枝按舞竹枝歌薌澤微聞玉頰酡銀燭漸昏爐氣冷
曲房明月奈人何
邵圭潔
楊柳詞
風流白面郎何處紫絲韁那似青鸂鶒雙飛楊柳塘
蘇臺竹枝詞
魚尾晴霞片片明鴨頭新水半塘生平川蕩槳一十里
深巷賣花三五聲
袁表
湘妃怨
煙波杳何之汀洲鬱寒翠一江春水生是妾相思淚
仲春龍
思婦吟
身在天涯夢在秦歸時未卜見時頻潯陽江上秋風過
傳得琵琶與别人
少年行
鏤金鞍子百花裝三尺流虹飲血光白日報仇官市上
青春調笑酒壚傍
徐㭿
落花怨
曉起西園望空階散落紅自嗟根蒂淺不敢怨東風
潘緯
蠶婦吟
采桑復采桑無嗟為蠶飢食君筐中葉還君機上絲還
君絲織君綺貧女養蠶不得著惜爾抽絲為人死
李奎
陽春曲
三月江南春草芳水邊柳絲百尺長流鶯乍囀千金堰
紫燕雙棲文杏梁家家曲裏調鸚鵡處處簫聲引鳳皇
鳳皇臺上花爭發翡翠樓前鳥並翔别有藍橋通蕙渚
更憐斜狹接横塘横塘女兒多艷妝錦琴瑶瑟為誰張
能歌白雪留人醉不管春陽斷客腸
萬表
江南曲
客從潮陽來夜泊秦淮口鄉語人不知兒童聞拍手
張元凱
閨詞
憶昔初嫁君明珠照綠雲今日君離别飛蓬亂不結忘
我久食貧遊趙復遊秦秦人未逐客安能返鄉國
琴瑟昔在御莫不靜而好自君久别離房櫳生青草彈
琴無知音調瑟多苦心絃繁曲亦亂月落花隂隂
邊詞
久隷行伍間尚在偏禆下寒霜生鐵衣秋風勁弓弝執
鞭乃吾分窘辱何須訝衛青亦人奴敢遽辭笞罵
采菱詞
菱角何纖纖菱葉何田田鴛鴦與鸂鶒對對浮清川采
菱白晢郎蕩槳後復前偶逢西家姝隔浦來采蓮嬌容
入花亂素腕隨荇牽要住語綢繆風動裠帶偏采采忘
采角但采葉在船贈我雙蓮子庶幾不空還
匣劒行
生長夫差國家住專諸里鍜鍊昆吾成一匣明秋水秋
水泠泠聲遶扉淒清中夜蛟龍歸空廬獨抱朗月臥高
天颯動霜華飛提攜神物無人覺何來白虹長在握鋒
芒衛霍耀天山精靈荆聶傾河嶽結客紛紛向五陵呼
盧博采且浮沉寧輸百萬留三尺懸在腰間酬寸心鸊
鵜新淬光如彗照見人間不平事玉玦金鐶日月間匣
中一匊明珠淚嚴城吹角秋夜清風淒月肅鄰雞鳴擥
衣起舞欲拔劒無乃歲久青苔生莫牙空老無人齒世
人共寶鉛刀耳幕南塞北行路難酬恩報怨竟誰是淪
落沉埋一蒯緱恥將彈鋏動諸侯豐城不掩干霄氣越
石何嗟繞指柔
張如蘭
步虛詞天妃宮作
春入仙宮放碧桃月華一點映初潮夜中斗柄方移轉
雲外仙童弄玉簫
陳鶴
麗人篇
雲為蟬鬢霞為裳文軒繡戸逞新妝白蓮未作風中色
丹桂先移月裏香洛川立處花横水楚館歌時聲在梁
傷心半倚同心扇留客雙飛並蒂觴楊柳垂絲空繫念
蛺蝶聮羣只斷腸欲把芳心託緘素錦書雜淚不成行
桃花美人行
鸞幃鴛閣戀無因珠鏡牙牀久自塵相逢柳絮心還亂
相見桃花意轉新聊作逍遥步獨立可憐春春日春花
復可憐春心飄蕩詎能前自知顔色非春色自惜今年
異昔年眉凋難學柳步弱不成蓮臂褪珊瑚釧鬢謝鳳
皇鈿行隨雙蝶偏羞寡坐同孤月却憎圓羞寡憎圓兩
意深桃花桃葉一般新但識花心非妾性不將折取寄
離人
相逢行贈孔員外
白馬綰青絲華鞭控錦羈蹀躞黃金陌照耀綠楊枝來
自鄞江道還過越溪水相逢碧荷畔共入花間語
陳第
後出塞
萬里秋風海上生驅車今復戍檀城天寒夜渡韋溝水
馬尾凝冰碎有聲
陸之裘
黃雀兒
黃雀兒無食我榖家中有釜縣裏有斛黃雀兒爾胡不
仁朝食我榖暮食我榖東家無網羅西舍無黏竿南村
無弓箭北鄰無彈丸家人為汝辛苦不得閒黃雀兒莫
欺人城中小兒利汝肥捕汝日暮鬻市門黃雀兒莫飽
食飽食身漸肥東飛化為蛤
呂時臣
襄陽蹋銅鞮
青蒲沒漢水白馬度襄陽男兒但得意何處非故鄉
徐渭
射雁篇贈朱生
去年射雁黃浦口三軍進酒齊為夀今年射雁復何處
海舶停沙大桅竪君本臨洮豪傑士漢時六郡良家子
作客羞為堂下人射生慣落雲中羽腰間束矢插兩房
連年驅賊如驅羊轅門待士近不薄朝來歸興何洋洋
丈夫有遇有不遇去留之間向誰語
沈明臣
前溪曲
林塘何處好獨有前溪路笑語隔花聞歌聲連水度
歌舞向前溪前溪明月裏莫道春夜長春光似流水
春水前溪長春雲綠樹齊門前車馬散正及曙烏啼
前溪浣紗去花落汚春泥騎馬儂邊過見郎頭自低
汲水向前溪空瓶儂自提郎家溪上住只是隔東西
子夜四時歌
東風吹月出照見妾家樓蕩子從戎去邊霜尚滿頭
河漢青天轉空房丹鳥飛汗從郎背拭香是隔年衣
桂影團團月芙蓉葉葉霜搗衣過夜半幾日廢流黃
凍折銀瓶水塵枯寶瑟絃非關妾無夢妾夜幾曾眠
遊女曲
逸態嬌姿襲蘭麝宮前風柳腰肢借翠盤流雪珠衣卸
珠衣卸歸曲房憐夜短惜春長
采蓮曲
生長江南慣采蓮棹歌聲裏鬭嬋娟十三十四年相亞
覆額低眉各可憐
荷葉蓮枝水面齊采花歸去夕陽低綠蕪一道分南北
猶有歌聲繞大隄
少女明妝出采蓮雙頭並蒂獨心憐不知金釧何時墮
空手來歸意惘然
白面紅妝二八春藏羞不肯過東鄰偶從綠水橋邊去
誰道荷花妬殺人
月照波紋似鴨頭一船雙槳蕩中流采蓮不道羅裠濕
歸曬雕欄夜不收
妾在江東郎在西采香曾到若邪溪同行女伴低頭說
淚染新紅白苧衣
采蓮童曲
小童玉不如手攀荷葉嬉鴛鴦驚起去花下女兒知
少年行
寶馬嬌嘶引少年青絲窣地鐵連錢錦街十二春風起
吹得楊花滿繡韉
夏夜曲
月白金鋪水閣開夜涼星漢在瑶臺佳人自度前溪曲
聲入荷花風裏來
前艷曲
翠被憑誰攜鄂渚巫山空自說行雲若將花比君顔色
花為東風減十分
靈和殿柳欲三眠吹盡東風未著綿張緒不來腸已斷
小樓無賴夕陽前
蘭臯别業竹枝詞
青黃梅氣煖涼天紅白花開正種田燕子巢邊泥帶水
鵓鴣聲裏雨如煙
雨過高田水落溝瓦橋魚上柳梢頭梅子青酸鹽似雪
櫻桃紅熟酒如油
呼雛逐婦總堪憐時雨時晴各一天厨割小鮮來海市
菜添新饌出江田
烏桕紅紅生穉葉紫蘭茁茁吐新苗龍鬚綠折風前笋
鳳尾青添雨後蕉
園中高樹鳥分窠門外小池錢貼荷曉散烏鴉千點細
晚歸白鷺一行多
麥葉蟶肥客可餐楝花鱭熟子盈盤家家鍜磨聲初發
四月江村有薄寒
若邪詞
嫣然越女勝荷花蕩漾輕舟過若邪紅藕牽絲風欲斷
綠楊撩影日初斜
采香謠
吳姬十五采紅香幾陣風飄羅帶長蓮子池頭青簇簇
低飛只恐礙鴛鴦
夏宮樂
臥起丹綃畫漏遲傳宣又作納涼期微風桂樹千秋殿
明月荷花百子池
西湖采蓴曲
西湖蓴菜勝東吳三月春波綠滿湖新樣越羅裁窄袖
著來人說似羅敷
子夜歌
一曲春風子夜歌相望只是隔銀河梁間片月盈盈水
不照郎君照妾多
兩曲紅綾子夜歌鴛鴦夢醒較誰多合歡不是裁縫狹
纖女機頭少一梭
三曲行雲子夜歌不禁朝暮眼前多雙星合處偷看月
到得儂邊沒絳河
周天球
中秋長干曲
内橋南走是長干十里平鋪白玉寒踏盡馬蹄塵不動
半窗明月此中看
花燈百隊走兒童盡道仙娥降月中縱是霓裳看不見
白毫光裏度香風
玉笙低引紫簫長不許商音斷客腸聽到月斜纔入破
飛來七十二鴛鴦
居節
吳門春遊曲
濠上花深翡翠樓樓前白月湧江流香風兩岸笙歌合
夜夜燒燈照客舟
春江花月滿春煙夜夜琵琶宿畫船城上烏啼霜又落
紫檀槽煖不成眠
誰家年少恣春遊翠幄朱旗三櫓舟齊唱棹歌江似沸
黃鶯啼殺不回頭
周詩
寒夜曲
少年離别不堪言每聽砧聲欲斷魂不是羅幃怨明月
向來愁緒怕黃昏
唐詩
采蓮曲
風微波不起日暮未迴船貪看鴛鴦鳥時時誤采蓮
岳岱
折楊柳
垂柳挂江頭朝朝上綺樓折來無遠使遊子在邊州雨
送參差淚花飛歷亂愁蛾眉空悵望歲月易逢秋
東飛伯勞歌
東飛伯勞西飛燕玉關巫峽難相見春時寄書人不歸
秋風一夕繞羅幃鳴絃寫怨感孤凰含愁下機懷七襄
熠燿宵行穿落葉瑣窗燦燦流斜月鳳棲螭水聲未終
日照深閨衣淚紅
鄭玄撫
折楊柳
嬝嬝河隄柳年年送别離攀條不忍折拭淚強相持弱
態君應惜柔情妾自知春來愁幾許試看向南枝
吳瑗
采蓮曲二首
軋軋蘭槳鳴雙雙屬玉起不見采蓮人知在蓮花裏
采得雙蓮蓬中有百蓮子一一自生心外面空相似
吳爰
南江歌贈馮侍御
我聞南江水發源岷山下延袤至潯陽一派分九派自
東一折入淞江千里遥遥無限界君家正在淞之隅黃
茅一搭為安居座有丹山碧水之雅趣案有百家諸子
之菑畬朝飲淞江水暮食淞江魚淞江之水即是南江
水水木本源情敢違嗚呼水木本源情敢違
御選明詩卷十一
