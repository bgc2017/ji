欽定四庫全書
御選金詩卷一
帝製詩
顯宗
賜石右相琚生日之壽
黃閣今姚宋青宫舊綺園繡絺歸里社冠蓋畫都門善
訓懷師席深仁寄壽尊所期河潤溥餘福被元元
風箏
心與寥寥太古通手隨輕籟入天風山長水闊無尋處
聲在亂雲空碧中
章宗
命翰林待制朱瀾侍夜飲
夜飲何所樂所樂無喧譁三杯淡醽醁一曲冷琵琶坐
久香成穗夜深燈欲花陶陶復陶陶醉鄉豈有涯
駕幸萬松賜行秀
參差雲影幾千重高出塵寰迥不同金色界中兜率境
碧蓮花裏梵王宫鶴驚清露三更月虎嘯疎林萬壑風
試拂華箋帷幕寫詩成任識自非工
宫中詞
五雲金碧拱朝霞樓角崢嶸帝子家三十六宫簾盡捲
東風無處不楊花
雲龍川泰和殿五月牡丹
洛陽榖雨紅千葉嶺外朱明玉一枝地力發生雖有異
天公造物本無私
宗藩詩(附)
密國公璹
漁父詞二首
楊柳風前白板扉荷花雨裏綠蓑衣紅稻美錦鱗肥漁
笛閒拈月下吹
釣得魚來卧看書船頭穩置酒葫蘆煙際柳雨中蒲乞
與人間作畫圖
自適
晴晝搖涼光長空澹虛碧燕鴻亦何為老翅南又北衰
柳墮殘葉庭戶覺岑寂幽人誦佛書清香縈几席西方
病維摩東臯醉王績俱到忘言地佳處略相敵小齋蝸
角許夜卧膝仍屈能以道眼觀寬大猶四極有書貯實
腹無事梗虛臆謝絶聲利徒尚友古遺直
送王生西遊
紫陘仙人今淵雲騎風御氣七尺身丈夫恥與噲等伍
故作野鶴昂雞羣往年書劒游梁日咳唾中間滿珠璧
温子徒勞手八叉蘇老猶迷目五色慨然拂袖遊嵩陽
西南陌上書傳香仲宣堂堂舍我去舉杯却愁愁更長
去程相近黃花節三十六峰如玉列龍門楓葉墮紅綃
洛浦蘆花舞晴雪勲名細事猶秋毫政可痛飲讀離騷
天津月照紫綺裘緱嶺風吹青玉簫我無羽翼隨君起
浩歌相送秋光裏憑高西望青茫茫落日無情下寒水
城西
雁帶邊聲遠牛横廢壠長人居似河朔岡勢接滎陽禾
短新村墅沙平古戰場悠然望西北暮色起悲涼
宴息二首
宴息春光晚閒眠晝景虛冥心居大道達理契真如樂
對忘形友欣逢未見書世間幽隱者何必盡樵漁
日日閒窗下簞瓢樂不殊花魁穠且艷湖玉秀而臞憶
友尋詩卷思山展畫圖丹青傳六逸能著老夫無
老境
老境唯禪况幽居似寶坊酒杯盛硯水經卷貯詩囊懶
甚書彌少閒多夢自長不知何處雨徑作夜來涼
北郊晚步
陂水荷彫晩茅簷燕去涼遠林明落景平麓淡秋光羣
牧歸村巷孤禽立野航自諳閒散樂園圃意尤長
閒詠
歲晩陶元亮平生馬少游彫殘半枯木浩蕩一虛舟鶴
望塵迷眼雞棲屋打頭瓶儲尚蕭索焉敢計菟裘
王生以秋騷見示復以此謝之
三年京國與君遊每恨知君尚未周始露雄文陵楚些
又登長陌佩吳鉤燈殘茅店雞催曉霜落金風雁喚秋
後夜文星出西洛仲宣知在水南樓
思歸
四時唯覺漏聲長幾度吟殘蠟燼釭驚夢故人風動竹
催春羯鼓雨敲窗新詩淡似鵝黃酒歸思濃如鴨綠江
遥想翠雲亭下水滿陂青草鷺鶿雙
如菴樂事
人間最美安心睡睡起從容盥漱終七卷蓮經爇沈水
一杯湯餅潑油蔥因循默坐規襌老取次拈詩教小童
炕煖窗明有書冊不知何者是窮通
題晉卿王暉寶繪
顧陸張吳寶繪堂風花雪月保寧坊錦囊玉軸三千幅
翠袖金釵十二行數筆丹青參季范一時遷謫為蘇黃
太原珍翫名天下舊跡猶憑古印章
得友人書
聞有書來喜欲狂紫芝眉宇久難忘别離惟歎我頭白
詩句屢成君馬黃公幹羇棲猶洛下孔明高卧尚南陽
冷官領取閒中趣遠勝區區夢蟻忙
内族子銳歸來堂
一旦能知夢裏真平生看破主中賓歸來堂上忘形友
名利場邊税駕人東郭風煙宜蕙帳南山猿鶴識綸巾
清尊雅趣閒棋味盞盞沖和局局新
題潘閬夜歸圖
不是詩人灞水壖又非野老曲江邊風姿便認王摩詰
藴藉還疑李謫仙驢背倒騎蓮岳下牛腰穩跨竹林前
掀髯對月餘高興明日佳篇幾處傳
漫賦
貧知囊底一錢無老覺人間萬事虛富貴儻來終作麽
勲名便了又何如季鷹未飽松江鱠魯望將成笠澤書
自是杜門無客過不關多病故人疎
寓跡
寓跡山中記昔年西溪卜築欲終焉飄零何在五株柳
離亂難歸二頃田漫叟未能忘野寺道人猶解識林泉
吾鄉已宅無何有一笑醯雞盡甕天
秋晩出郭閒遊
塵中俗事海漫漫暫出城闉借眼寬沙麓去邊羣牧小
野雲平處一鵰盤殘荷露水秋光晩衰柳搖風古渡寒
此幅大年横景畫魯岡圖上似曾看
聞趙閒閒再起為翰林
蓮燭光中久廢吟一朝超擢睿思深四朝耆舊大宗伯
三紀聲名老翰林人道蛟龍得雲雨我知麋鹿強冠襟
寶巖谾谷西窗夢不信秋來不上心
絶句
孟津休道濁於涇若遇承平也敢清河朔幾時桑柘底
只談王道不談兵
秋郊雨中
羸驂破蓋雨淋浪一抹煙林覆野塘不著沙禽閒點綴
只横秋浦更淒涼
梁臺
汴水悠悠蔡水來秋風古道野花開行人驚起田間雉
飛上梁王鼔吹臺
自題寫眞
枯木寒灰久亦神因緣來現胙公身只緣酷愛東坡老人
道前身趙德麟(樗軒嘗封胙國公故云)
黃華畫古柏
黃華老人畫古柏鐵簡將軍挽大弨意足不求顔色似
荔支風味配江瑶(鐵簡萬戶以神射名天下)
書龍德宫八景亭
刻桷朱楹墮紺紗裙腰草色趁階斜誰知剝落亭中石
曾聽宣和玉樹花
池蓮
輕輕姿質淡娟娟點綴圓池亦可憐數點忽飛荷葉雨
暮香分得小江天
梁園
一十八里汴堤柳三十六橋梁苑花縱使風光都似舊
北人見了也思家
釋迦出山息軒畫
厖眉袖手出巖阿及至拈花事已訛千古雲山山下路
杖藜無處避藤蘿
秋日小雨
白鷺徘徊花鴨遊城南城北幾汀洲綠荷風底飛來雨
做弄今年甲子秋
東郊瘦馬
此歲無秋畎畝空病驂難遣齧枯叢倉儲自益駑駘肉
獨爾空嘶苜蓿風
枕上聽雨
卧聽羯鼓打涼州元是芭蕉細雨秋庭際玉簪開幾許
小窗特地暮香幽
溪景
飛飛鷗鳥自徜徉也解新秋受用涼日暮碧溪微雨過
滿風都是藕花香
題紙衣道者圖
紫袍披上金横帶藜杖拖來紙掩襟富貴山林爭幾許
萬緣唯要總無心
春半喜晴
隂寒二月雪含雲兩日開晴淑景新借問海棠紅幾許
杏花楊柳不曾春
馬伏波
可歎迂疎一老翁豈堪牀下拜梁松明珠薏苡猶難辨
萬里爭教論杜龍
留侯
辟榖輕身慕赤松不知誰舉傅春宫君方避溺猶居水
忍使餘波及四翁
對鏡二首
鏡中色相類吾深吾面終難鏡裏尋明月印空空受月
是他空月本無心
明明非淺亦非深何事癡人泥影尋照見大千真法體
不關形相不關心
夏晩登樓
登樓晩暑復相攻快意春風忽此逢雲似碧山天似水
霽波平浸兩三峰
華亭
世尊遺法本忘言教外别傳意已圓隻履攜將蔥嶺去
不妨來上月明船
御選金詩卷一
