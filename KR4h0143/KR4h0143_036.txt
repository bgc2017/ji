欽定四庫全書
御選元詩卷三十六
五言律詩二
趙孟頫
春寒
夜雨鳴高枕春寒入敝袍時光自花柳吾意豈蓬蒿失
色黃金盡知音白雪高山林隠未得空覺此生勞
雪後同子俊遊何山次韻
同是清閒客俱為放浪遊晴山依雪壯野水帶冰流風
急松杉亂年登薺麥收生涯雖未老吾欲覓菟裘
步履行危磴憑闌得妙峰鳥飛迷故道人去想遺蹤掩
冉風前竹支離澗底松山僧飯不足不是忘鳴鐘
兵革時猶動山林日就荒子真思隠遯詹尹問行藏有
意隨三飯無人饋五漿遠山湖外白立馬見微茫
湍駛波翻雪風生地出雷薄醪隨意盡寒氣逼人來更
欲明朝去何妨廹暮回自憐非李廣醉尉莫相猜
早春
谿上春無賴清晨坐水亭草芽隨意綠柳眼向人青初
日收濃霧微波亂小星誰歌采蘋曲愁絶不堪聽
重遊弁山
出郭聞鶯語穿林散馬蹄澗松何鬱鬱春草又萋萋白
石那堪煮丹厓倘可梯平生愛高興只合此幽棲
竹色迷行徑松聲洶座隅水清花自照風暖鳥相呼飲
罷思棋局歌長缺唾壺重來瀟灑地聊足慰須臾
魚樂樓
樓下南來水清泠百尺深菰蒲終夜響楊柳半谿隂日
月驅人世江湖動客心向來歌舞宴逹曉看横參
次韻陳無逸中秋月食風雨不見
谿月當圓夜看雲起暮愁曾隂連積水伏雨暗清秋白
璧難容玷明珠不可求每因觀節物轉覺此生浮
次韻子山登樓有感
西北高樓好登臨望眼空弁山横雨外笠澤浸天東計
乏千金藥羞看百鍊銅只應將世事多付酒杯中
懷古情何極登危氣尚雄江山一時勝宇宙百年中翠
袖愁空谷綈袍受朔風超然高舉意決眥送孤鴻
次韻馮伯田秋興
摇落故園秋谿山處處幽無錢頻貰酒多病倦登樓文
采陶彭澤丹青顧虎頭誰能混流俗浩蕩一浮漚
風緊草木變露寒沙水清蕭蘭嗟共悴鶗鴂忍先鳴黃
閣非吾事青山不世情浩歌聊感激裘馬任肥輕
興逐秋風發愁随秋夜長繫書陽鳥遠促織候蟲忙世
巳無劉表家徒有孟光故衣寒未補發篋動幽香
大都遇平江龍興寺僧閒上座話唐綦母潛宿
龍興寺詩因次其韻
聞說龍興寺多年未欵扉風林發松籟雨砌長苔衣殿
古燈光定房深磬韻微秋風動歸興一錫向空飛
送翟伯玉雲南省都事
萬里雲南路青山落照邊省郎新紫綬幕府舊紅蓮見
面嗟吾晩觀文覺子賢只應清淑氣不受瘴溪煙
雨
摵摵衆葉響滋滋生意新知誰實揮灑解使盡圓勻蛛
網懸珠絡荷盤瀉汞銀喜涼生枕簟愁潤逼衣巾
次韻觀復表兄見簡
載酒無人到山園晝掩門泥深妨步屧雨暗只空邨每
憶文園渴難忘北海尊何當來就飲聽我撫桐孫
次袁學士上都詩韻
曉日夾雲樹春風吹雪山飛鷹玄兔磧飲馬白狼灣寳
帶吳鈎迥金矛漢節閑將軍萬里外不怕二毛斑
秋夜
草蔓行多露蟲聲報早秋明河斜未轉大火巳西流欲
作傳杯飲誰能秉燭遊清晨拂鞍馬適野擬消憂
獨夜
生事憐吾拙懷人阻道修角聲悲靜夜燈影伴幽憂水
落紅衣老天寒翠袖愁雲中有過雁哀呌亦何求
聞角
吹角秋風裏邊聲入暮雲抑揚如自訴哀怨不堪聞老
馬行知道孤鴻飛念羣祇今霸陵尉那識舊將軍
贈權季玉兼簡李順甫
幕府文書静湖山春事多風煙歸逸興花鳥助高歌自
愧諸生後其如二妙何卜鄰應有日退食數相過
送楊幼澄教授歸江西兼寄吳幼清
客裏相從久愁中欲别難此行登仕版未覺負儒冠北
渡憐江總東歸憶幼安著書應滿屋妙處共誰看
送李青甫由御史出按四川
蜀道青天上繡衣驄馬行霜威御史府春色錦官城萬
里平戎報三年菽水清相逢一杯酒似為别離傾
李太白酒樓
城迥當平野樓高屬暮隂謫仙何俊逸此地昔登臨慷
慨空懷古徘徊獨賞心嶧山明望眼百里見遥岑
贈劉節軒侍御
驄馬人皆避沙鷗意獨閒天恩霑贈典泉壤慰慈顔樂
在簞瓢外春生杖履間閒閒且行樂但恐趨朝班
寄題陸振之與閒堂
一閒天所與萬事世從疎名教有樂地安心為廣居林
間聽啼鳥濠上看遊魚意適無餘想時還讀我書
鄧文原
滿目雲山樓
芳草孤舟度幽居一徑通江湖春雨外墟里暮煙中機
息鷗先下花飛水自東臨流無限意畫史若為工
送吳宗師南祀歸
國老分茆社祠官從使星鶴書來澗谷羽節動仙靈寸
草春逾碧黃花晩獨馨真人有五采歸受蕊珠經
草木南薰候神仙上界官平生修月斧萬里御風翰江
雨鳴星劒涼空憶露盤白鷗秋水外相與醉憑闌
貧居
閉戸無塵雜看山有卧遊半酣梳白髮新浴潄清流讀
易茆齋曙彈琴竹院秋貧居聊足樂軒冕欲何求
袁桷
次韻善之雜興
習隠漸成癖苔光綠映扉辟名常好好絶俗任非非日
落長鑱柄天寒白苧衣南鵬五月息戢翼笑羣飛
昔日登臨地狂歌祇自求漢宮空有恨吳女不知愁雲
葉寒沙霽江花古岸秋何人持鐵板擊徹舊邊樓
鄧子清如竹蕭蕭澹世情下帷憐草色倚杖愛松聲嗜
癖成書賈身窮付筆畊乘槎空有約何日海邊城
月黑
月黑斗杓轉昏昏古柳壕干掫寒戍響窣堵亂烏號風
定歸潮急門深落葉高向來江上意無語獨蕭騷
舟中雜書
野色連雲白春聲引樹清遊魚新浪急歸鳥片帆輕曉
夢三千里風餐第幾程萍蓬元未穩徙倚問天明
挂席疎星外停舟獨柳邊團團風始陣帖怗月初弦隴
曲沙成雪吳歌水拍天行藏有如此把卷獨悠然
春睡元無著鄉心比酒醲飛花空有意小雨不成容獨
樹疑新堠羣鴉似亂峰艱難憐浩蕩散髮遂初慵
河落渾無底飄零總客塵春洲蘆雁少曉戸柘蠶勻京
洛饒豐稔江湖樂賤貧低徊我不恨應有故山筠
桑柘斜陽道天然錦繡機雲容催溽暑花片憶春霏水
落新魚瘦風清宿麥肥歸程時屈指重午試生衣
立春日宿大清口舟中見新月二鼓雪作
春月如佳士翩翩欲上船相逢疑昨日一别又新年水
鏡心胸朗空輪體質全更深飛雪急直與鬭清姸
次韻陳剛中待制初秋
岸幘倚書楹寒砧徹四城馬歸人獨語雁過月初生寂
寂候蟲急淒淒落葉清客懷誰與共搔首見參横
次韻馬伯庸春思兼簡繼學
洛花千萬朵一一為君開粟暈排金縷酥凝爛玉杯美
人乘馬至仙子抱琴來莫學飛紅侶隨風喚不回
行窩春匝匝下榻望君來雙玉矜嬌思聮鑣騁逸才題
詩紅袖擁傳詔錦袍廻羞殺高眠者楊花滿綠苔
贈瑛上人住洞林
托鉢千巖裏松花凍未開哀猿依講席飢鳥下生臺潭
影留雲定鐘聲送月回山中太古雪為寄一瓢來
髫齔侍諸父拜雙峰祠堂未嘗敢有題咏二十
年來接武於玉堂瀛洲霜露之思缺然有靦近
開平石長老興廢補仆光紹前聞遂述舊懷為
六詩且伸歎仰(錄三首)
慚媿雙峰老光明兩足尊(新裝釋迦佛像)午窗鈎竹影凍筆點
梅魂齋近烏嗁樹禪迴虎伏門春來有新雁勸我趨歸
轅
經院辛勤日千金記始興(創寺時以賜金千兩經始今八十有四年)兩荒蟲
蝕栱壁壊鼠緣藤舊觀丹青復諸天錦繡承短簷增突
兀會見出盧能(書來修選僧堂舊有術士言太高俾沙門減其柱然清班亦不聞有顯者故末)
(及之)
寒徹清泉㡳山童上水華定金非在井(羅㬋羅尊者語傳昔有一女子)
(墜釵其水遂定)煮米却成沙洗目能生電搜腸可當茶人持一
月去此月落誰家
雲州
天闊雲中郡剛風起泬寥氈房聯澗曲土屋覆山椒橦
布朝朝市通薪戸戶燒遥看塵起處深羨霍嫖姚
上京雜詠
雲護中街日風開北戶天千溝凝白雪萬竈起青煙午
溽曾持扇朝寒却衣綿松林空有界翦伐不知年
土屋層層綠沙坡簇簇黃馬喧知雹急雁過識天凉墨
菊清秋色金蓮細雨香内園通閬苑千樹壓羣芳
天闕虚無裏城低納遠山白榆迷雁塞青草補龍灣市
簇家家近官清日日閒重遊深問俗漸恨鬢毛斑
舊歲寒冬惡霏霏土雨迷門荒懸馬革草淨絶牛蹄列
帳煙光慘空營月色低縣官捐粟帛歲晩得扶攜
上國饒為客天涼眼倍青白魚沙際網黃鼠草間翎芍
藥圍紅斗摩姑綴玉釘漸知塵骨換振佩接青冥
天錫清涼國晴霞綻雪峰月低疑墮兔雲近得攀龍寳
鑑頒冰徹筠籠賜果封白頭貂帽客為我話深冬
駞鼓村村應傳更趨進程草肥涼露白樹薄曉風清帳
殿横金屋氊房簇錦城屬車流水度細點侍臣名
伏日瓊林宴名王總内朝帽尖花壓翠衣角錦圍貂炙
熟牛酥芼醅深馬乳澆柘枝旋舞急宛轉稱纖腰
市狹難馳馬泥深易没車凍蠅爭日聚新燕掠風斜晩
汲喧沙井晨炊斷木槎閭閻通茗酪俗簡未全奢
長夏崇真館疎簾灑静便支頤推萬古止息契重玄月
窟窗如雪天瓢酒似泉主人憐老客下榻不曾懸
再次韻
帝京環陸海平野接冰天龍吐青林火狼沈紫塞煙風
花秋黯澹雲葉雨連綿昔日君臣意深符卜洛年
寳閣凌空湧金壺映日黃梵音通朔漠法曲廣伊涼御
榻惟經帙宫爐獨篆香吾皇清淨德銀管願垂芳
高下雲中樹疎明雪外山坡凹茅結屋嶺轉水回灣禁
路分馳道沙場當内閑通明風露冷時許侍清班
晨起儀臺立煙青望眼迷草低鷹側目車逼馬廻蹄風
勁弓弦直泥融柱礎低蚊蠅深斂跡麈尾不須攜
紫極中天正森森接帝青雁歸傳帛信雉落舞紅翎寳
戺金千頃朱門帶萬釘瀛洲清淺處高坐納空冥
昔年曾扈蹕宿直對鼇峰錦掣蘭苕翠波翻墨沼龍起
居青簡注除拜紫泥封共說先皇日千官總住冬
土驛高低置蒼茫七日程馬通分熠耀牛酪注深清殘
雪明珠闕繁星列火城前山黃白處草藥不知名
千堞蜂腰凸羣山馬首朝沙場調俊鶻草窟射豐貂閙
舞花頻簇狂歌酒恣澆今年春事減土舍雪齊腰
箭落驚遊騎鈴傳督運車土風殊楚越驛道仿褒斜細
雨三更枕清秋八月槎夜聽繁管急漸習五陵奢
長齋孤館静捧腹睡便便酒斷眸凝碧塵深鬢返玄凍
蜂粘暖草乳燕啄冰泉過翼時頻數鄉心日夜懸
客舍書事
客景真愁絶凄涼倍舊年草穿沙觜縮雲住屋頭偏竈
冷厨煙濕窗低簷溜懸畏寒難出戶盡日得高眠
愁極吟肩聳塵深望眼迷屋隨冰上下山趁雪高低乾
酪缾爭挈生鹽斗可提日斜看不足蹋舞共扶攜
蟾影穿窗矗龍光拂席流淒清三伏暑淅瀝九天秋水
惡停泥井冰堅宿瓦溝年年遊上國那識望鄉愁
禁堞防危石官衢漾淺沙犬能搜兔窟馬解避駝車童
翦青蔬甲僧分墨菊芽飄零堪慰藉小雨墊烏紗
宿霧成疎雨寒蓬捲細塵雲飛疑到地草長不知春香
几蜂喧密花房燕語真白頭關塞外猶作未歸人
張養浩
我愛雲莊好四首
我愛雲莊好溪流轉玉虹驚飇荷背白殘照鳥身紅遠
意微茫外真歡放浪中終身能若此甘作灌園翁
我愛雲莊好柴門俗客稀行田蟲擈帽坐樹蟻緣衣雲
水一銅鏡霜林萬錦機東岡陂故在辭聘未全非
我愛雲莊好衡門晝寂然苔香花覆砌石潤竹通泉獨
處蓬為屋閑遊杖挂錢白頭鄉社裏未覺媿前賢
我愛雲莊好民風太古淳婦勤絲滿籰兒嬾硯凝塵秦
系唐高士張融齊逸人只因疎散久每每忘冠巾
山行
一懶將成性春遊尚爾勤花欹知雨力水皺見風文碧
落一明月青山半白雲却愁從此去塵冗又紛紛
晩霽
老嬾便幽靜空庭步翠行牽牛上籬落鬭雀下簷楹斜
照慳窗影停雲足野情田園無限樂夫豈為逃名
晨起
戀枕嫌多夢開簾曙色迷鶴寒依戶立猿餒近廚嗁蹴
石泉鳴屋吞煙樹隠堤邨居真可喜觸處是詩題
冬夜早起
推枕人初起出門星尚存歲寒郊野闊天早樹林昏窗
影猶殘月雞聲已遠村孜孜何所事時取故書温
上都道中
窮沍惟沙漠昔聞今信然行人鬢有雪野店竈無煙白
草牛羊地黃雲鵰鶚天故鄉何處是愁絶晩風前
休日郊外
久厭官居苦幽尋到澗阿鶴知松歲月鷗狎海風波野
迥塔孤立嶺高雲半過菟裘良未暇聊此慰蹉跎
晨興用俞立之韻
寒碧洲㾗淺深青地勢平巖姿呈雅淡樹影碎空明窗
納一天曉人懷千古榮移牀高處坐遥看日東生
曹伯啓
初到江隂寄徐路教仲祥
自古江南地澄江小翠微訟清衙散早路僻客來稀季
子高風在春申故宅非晩涼無一事携酒坐苔磯
夏夜露坐
露坐夜如何村居即澗阿蒼煙噴素月碧落轉銀河病
抑詩情減愁添睡思多秋風庭樹響勲業愧蹉跎
辛亥三月陪馬克修治書謁天游孫真人方丈
階前牡丹盛開巵酒同玩座中范提點索詩
拉友尋佳致琳宫引興長服膺思酒聖拭目待花王逝
水年華急行雲世態忙無因駐清景春色又斜陽
張珪
隂陽井
仙人修鍊地玉井著神功日月雙輪見隂陽兩竅通可
堪清徹底那便施無窮尚冀丹砂力當澆塵念空
馬祖常
送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲擣藥應猿哀别浦廻船急孤山看早梅
謁告書懷
先子桐鄉地年來憶舊遊山春花競發沙晩水閑流石
屋青霞夜藤牀碧樹秋防身龍具在強欲問吳鈎
送董仁甫之西臺幕
西南萬里地詔屬大行臺秦樹浮天去巴江帶雪來山
河無用險邦國正須才臺幕風流美書籤想盡開
吕梁
天府河流北徐方禹跡難青山開石峽白日看風湍星
宿光芒合坤維胍絡蟠吳船牽百丈釃酒酹隂官
海子橋
朝馬秋塵急天潢晩鏡舒影圓雲度鳥波靜藻依魚石
棧通星漢銀河落水渠無人洗寒露為我媚芙蕖
崇真宫西梨花
春日梨花下相逢把臂行香㾗憐粉白酒暈惜紅輕影
動簾穿燕聲來樹度鸎共當拚一醉莫待鬢華生
明日在羅中官園池次韻
帝里春光媚花前可獨行額黃團帶小眉綠畫㾗輕蕩
槳波浮鷁裁衣粉妬鶯却愁風信惡明日樹隂生
出都
長城懷古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
贈楊洞天道人
我自不入俗君今又欲仙鳥嗁百花裏屋住萬山邊密
樹雲難過空潭月易圓題詩秋卷了為說小行年
五言六首
太行東北去形勢自天分一葦杭吳越千車輓朔雲衣
冠今復盛豪傑古猶聞欲獻三都賦茫然愧不文
不作還山夢因吟李杜詩平生無飽飯抵死只憂時事
實兼唐史風流挹楚詞山川舊遊處千載有餘悲
好去春山路騎驢罨畫中徜徉紫芝客憔悴鹿皮翁得
酒寧辭醉逢人莫語窮乾坤皆古意人自不相同
御史青驄馬詞臣白玉堂有才皆展驥此老尚亡羊雲
海迷舟路天風失雁行不須愁白髮正欲媚幽光
聞道光山縣城南十里賖人家依翠竹野水亂梅花應
有仙燒藥寧無客艤槎行當問田畝結屋貯煙霞
栽竹復栽花居然處士家有田供白飯無句咏青霞春
雨浮鄰甕秋船繫樹槎漁樵相見熟來聽讀南華
石田山居
光山楓製錦潢浦荻飛緜秫熟何論酒魚來不計錢卜
鄰多野老求藥有神仙為客留羹筍清晨步石田
四月淮天雨清林蔭碧池筍香鄰甕酒禽響客窗棋田
鼓春迎社鄉巫夜賽祠漸知飄泊久自覺是農師
作客何多意淮南即是家自牽蘿屋小不正葛巾斜書
懶眠尤熟詩來酒更賖春天雲嫵媚相對坐鷗沙
竟日無賓主山房一秃翁竹光浮晝碧花蕊颺春紅田
父分雞桀鄰僧乞鶴籠時行親杖屨未覺坐書空
淮南窮僻地先世有林廬花曙鳴山鳥芹春躍岸魚鼓
琴仙度曲種杏客傳書朋舊如相覓休嗔禮法疎
任士林
用子行韻簡周景遠應奉
供奉平生酒中郎絶代書自便青瑣直未放碧山居輩
行人誰在行藏意自如絲綸須世掌曾識典墳初
送許君實同知之任鄉邦因簡于有卿知州
一出已十載江流只目前家鄉荒政日客路獨醒年南
郡碑錢遠東山屐蘚圓歸心隨使鷁漠漠海雲邊
客遊華亭訪衛山齋
東浙青山少西湖白髮新漸多江海伴更卜水雲鄰楊
柳初籠雨蒹葭欲剰春不愁成汗漫天地有閒身
喜陳茂陽客歸
對坐頭俱白愁來強欲歌出門知巳少遇事折肱多海
氣低青嶂年光暗綠莎不堪妻子笑舌在欲如何
上虞客中
黃葉空階曉清齋白髮人于于風力緊滴滴雨聲頻妻
子千山遠詩書一飯身人間有知已垂老未相親
和杜元用見過韻
湖上新樓好相過不厭君年光吳地老客夢越江分聚
散無虛迹窮通有昔聞時遮西望眼冉冉見浮雲
十二月初六日曉發松江
冬霧比春濃舟行日未東可能辭物役豈敢怨塗窮清
興乘江水交情付曉風流年今白首何日慰飄蓬
九日詩寄明碧竹院
我豈人間客秋風託爾鄰一聲清唳鶴萬里壯遊身出
處自有道棲遲未厭貧黃花謾情思清對未歸人
貢奎
送劉道夫
西罨松篁路雪消沙水清天寒行役倦酒醒别愁生落
日横車影長雲送雁聲梅花應未發留待照春晴
秋日陪集賢學士趙公敬夫憩龍山玄真宫
山轉疑無地人家近隔村野田秋穫閙岡路晩行喧川
淨雲生石溪平水到門偶尋高士隠相見遂忘言
和鄭義山韻
自笑謀身拙相逢客歲寒江湖猶泛梗日月奈飛丸凍
雪封階合微燈照影單鄕愁千萬斛消得酒杯寬
陽墅道中
馬上千峰列溪行不盡源野船高似屋山縣小如村路
繞田間曲池漫雨後渾靜來應最樂綠樹擁柴門
燈花
今夕離家遠燈花儘意開綠煙浮小暈紅焰落輕煤影
照頻占喜心挑莫見猜遥知兒女坐歡笑對銀臺
同朱克齊蔣教授游大梵寺
梅竹野人家横塘跨古槎日斜鳴遠犢風急亂棲鴉細
路妨行轍高樓促怨笳感懷無盡景流恨到天涯
再和前韻
清溪盤百曲虹影駕横槎春事怨行客夕陽啼亂鴉山
明分衆木天闊散悲笳却羡僧家勝推窗瞰水涯
居庸關蚤行
茅屋聞鷄起羸驂並轡行澗深孤碓響山暗數燈明細
憶昔題處空慚不棄名客愁偏切耳斜月候蟲鳴
槍竿嶺
薄宦辭家遠經秋未得歸直隨山北去却背雁南飛川
淨白雲起郊平紅樹微憶曾留宿處立馬認還非
次韻袁伯長舟中雜書
百里長堤上蘢蔥夏木清山雲含雨重溟浪挾風輕弱
質辭官責歸心數驛程江湖眼前闊點點白鷗明
憶昔相逢日維舟夕樹邊岸花飛别酒江雁落鳴絃夢
斷三年客雲分萬里天因君共行役撫卷重悽然
漸老慚何益扁舟稍涴塵貼雲鷹翅闊浮日草光勻坐
惻民風歉行甘客計貧遥知故園竹新綠半成筠
濟州
舊濟知何處新城久作州危橋通去驛高堰裹行舟市
雜荆吳客河分兖泗流人煙多似簇聒耳厭喧啾
清河
溪碧石生處山青雲起時藕花紅映岸藤蔓翠牽籬落
日漁家網微風酒市旗順流船漸急翻覺去心遲
彭城夜泊
今夜彭城月樓頭又許高故鄕千里别浮世百年勞酒
力消殘夢詩懷起舊豪西風稻粱雁江海去嗷嗷
眞州
一雨淮南霽新城喜暫登江平流浩浩山遠路層層大
舶連檣發高樓列檻凭北居殊覺久眼畏火雲蒸
郊行
樹末炊煙綠人家住澗西風輕鶯語滑泥重燕飛低病
渴憐新釀閑吟憶舊題小莊蠶最熟喜欲報山妻
許有壬
沙湖道中
城居如坐井出郭始知春草色纔翻燒禽聲便可人遠
山來迤邐羸馬去逡巡喚醒三年夢東華足軟塵
荻港早行
水國宜秋晩羇愁感歲華清霜醉楓葉淡月隠蘆花漲
落高低路川平遠近沙炊煙青不斷山崦有人家
上京十詠(并序)
元統甲戌分臺上京飲馬酒而甘嘗為作詩丁丑
分省日長多暇因數土産可紀者尚多又賦九題
并舊作為上京十詠云
馬酒
味似融甘露香疑釀醴泉新醅撞重白絶品挹清玄驥
子飢無乳將軍醉卧氊挏官聞漢史鯨吸有今年
秋羊
塞上寒風起庖人急尚供戎鹽舂玉碎肥羜壓花重肉
淨燕支透膏凝琥珀濃年年神御殿頒餕每霑儂
黃羊
草美秋先腯沙平夜不藏解絛文豹健臠炙宰夫忙有
肉須供世無魂亦似麞少年非好殺假爾試穿楊
黃鼠
北産推珍味南來怯陋容瓠肥宜不武人拱若為恭發
掘憐禽獮招徠或水攻君毋急盤饌幸自不穿墉
籸麵
坡遠花全白霜輕實便黃杵頭麩退墨磑齒雪流香玉
葉翻盤薄銀絲出漏長元宵貯膏火蒸黑笑南鄉(南鄉蕎麵)
(黑甚熟則堅實若瓦石可代陶□貯膏火)
蘆菔
性質宜沙地栽培屬夏畦熟登甘似芋生薦脆如梨老
病消凝滯竒功直品題故園長尺許青葉更堪虀
白菜
土羔新且嫩筐筥薦紛披可作青精飯仍携玉版師清
風牙頰響真味士夫知南土稱秋末投簪要及時
沙菌
牛羊膏潤足物産借英華帳脚駢遮地(此物喜生車帳卓歇之地夏秋)
(則環繞其迹而出)釘頭怒戴沙齋廚供玉食毳索出氊車莫作
垂涎想家園有莫邪
地椒
凍雨催花紫輕風散野香刺沙尖葉細敷地亂條長楚
客收成裹奚童擷滿筐行廚供草具調鼎爾非良
韭花
西風吹野韭花發滿沙陀氣校葷蔬媚功於肉食多濃
香跨薑桂餘味及瓜茄我欲收其實歸山種澗阿
尋梅
何以慰吾衰梅花秀發時晩香傳遠樹春雪避南枝林
靜來差早溪深行獨遲與君謀一醉及此未離披
和可行展省歸過圭塘即席韻
墟里煙塵外巾車日日來疎林呈半塔初日見三臺酒
每從鄰貰詩寧待雨催衰年懷易感為我少遲回
七夕露坐感牛女事因成駁雜無實之言
别况經年慣佳期此夕通終天為伉儷一水任西東人
世非無鵲羈窗漸有蛩鄜州共明月應是憶衰翁
圭塘獨坐
我屋來西圃輪蹏二里遥晩風收菡萏秋雨長芭蕉有
酒容開口無官免折腰柴門莫堅閉恐負野人招
新秋即事
莫蹋蒼苔破茨門晝亦關林風秋入樹波日晩搖山原
野蒼茫外煙霏指顧間更須安一榻月夜不須還
許有孚
次和可翁新秋即事
池亭殘暑去樂事日相關徑列霜前菊窗招雨後山好
詩來枕上爽氣滿人間極目崇臺晩遥天一鶴還
張仲壽
王喬洞
聞說王喬洞遊觀樂我情松蟠巖谷靜竹隠野泉清遺
斧碑存記看棋石有枰青山飛白鶴千古爛柯名
蒲道源
將至中山
中山何處是隠隠望孤城遠靄青林暗斜陽白塔明韓
蘇名不朽遼宋恨應平策馬長途晩風沙老客情
偶書
入樹秋風早驚心節序遷晩雲兼去鶴涼雨静鳴蟬得
句因新意躭書是宿緣平生愛冲澹何事亦華顛
九月十八日黃菊始開時且禁釀謾成示德衡
弟
苒苒秋事杪幽叢花始黃直須彫衆卉纔許見孤芳重
露洗金質嚴風吹綠裳陶翁如有酒何日不重陽
薛漢
和袁德平
世路不可涉風霜苦見侵園廬長入夢歲月易驚心木
落秋容瘦雲昏雨意深登樓試長望煙水晩沈沈
寄余希聲
寄語中林友相思又幾朝書雖為路阻夢不怕山遥風
定落花漫雨深青草驕人情諒難必不似往來潮
摇落
摇落歲華晩蕭條門巷空黃花數點雨紅葉五更風攬
鏡徒催老耽書漫得窮親朋頓乖隔幽意若為同
枉渚
枉渚倚孤櫂意行隨杖藜鷗邊漁艇小牛後牧童低秋
色多因樹寒聲半是溪何當買茆屋此地卜幽棲
和伯雍夜坐
月落夜方半江空歲又闌浮生知易老久客欲歸難漏
靜忽聞笛樓高許倚欄呼燈更小酌起舞戲盤跚
湖上
一舸泛霜晴湖波寒更清平堤連野色遠市合舂聲塵
土浪終日山林負半生回頭夕陽外煙渚白鷗輕
胡炳文
拜岳鄂王墓
有公無此日再拜泣交頤大義君臣重孤忠天地知鴆
毛何太毒龍渡只如斯墳畔休留檜行人欲斧之
郭天錫
為僧作山水
門有方袍客圖成水墨山我非求肖似汝亦愛幽閒密
樹難分辨高僧任往還行當絶世事終老屋三間
三月十日寄了即休
白水起寒霧蒼林騰濕煙會心圖巳竟假筆意難傳一
悟空中色相忘定外禪裹茶來竹院風雨落花前
李材
泊舟湘岸
長沙今在眼青草舊知名二月風檣疾三湘雪浪平藤
深帝子廟花發定王城莫檥江南岸啼鵑處處聲
游山寺
行行行復止行到白雲間見客意不俗逢僧心便閒細
泉分别澗小逕入他山擬借禪房榻追遊信宿還
何中
春郊
試數亂離年傷情更惘然牛羊荒草樹天地老風煙白
骨蒼苔外山花野水邊幽禽未棲宿來往自翩翩
歸鳥情方遠啼鵑淚未收淵明姑托醉老杜不勝愁雲
冷花無主山寒雨似秋江南春水足何處具扁舟
雨後晩行
謾適閒中興應知事外情江山歸釣影天地入笳聲小
市風煙合孤村竹樹清眼中賖小景收拾即詩成
棲鳥黃昏後歸牛蒼莽間水明疑有月煙澹欲無山幽
谷元非隠高人自喜閒徘徊不能去莎碧耿荒灣
竒石
竒石爭迎立青山互引前泠泠兩溪水澹澹一峰煙閒
作題巖字時逢采藥仙蒼厓恐陡絶松影一颸然
山中
何處征徭急兹山水石竒鳥鳴新葉長磴仄斷雲移趺
坐天正碧起行風自遲徑穿松罅去巾袂罥蛛絲
曉晴
一雨生春色千山起曉晴落花縈樹轉幽鳥過林鳴杳
杳天如古茫茫世有兵開扉小倚杖沙上草初生
南居寺
閉戸未從容出門誰適從聊隨碧溪轉忽與白鷗逢小
雨十數點澹煙三四峰峰峯看不足山寺巳鳴鐘
饒州道上
新晴破積隂淑氣泛行襟千里山河眼百年耆舊心霞
飛滄海遠煙入綠村深學劍江東者茫茫不可尋
采山歸步
松邊采藥去谷裏帶雲歸步轉半厓側影涵空澗微獨
尋茆宇歇因看水舂機數點山花落孤禽避客飛
病中感懷
多病他鄉外孤懷始覺愁山圍雙鷺曉門閉一蟬秋遇
合馮生鋏勲名季子裘悠悠耦畊者端暇為人謀
留金溪夜雨逹旦有懷
忽見干戈動他鄉隔老親一窗如此雨兩地未歸人雁
度關山暗雞催海宇晨誰能更欹枕聊挹曙光新
陳家源
翠霧斷厓側丹霞流水西竹從幽處密松自古來欹落
葉半藏路清風時滿溪仙家元不遠未許衆人知
龍池寺蒲石
底有貪竒意吾行亦偶然尋泉經絶壑看石到幽禪鳥
語前林日雞聲曲巷煙偶逢樵客歇共坐偃松邊
立秋夕作
但覺焦原苦何當沛澤流夕風微報響古木暗藏秋未
事冥難測閒心遠作愁亂山高下碧煙靄澹浮浮
槎溪
岸斷風欹柳村寒雨病花妄心貪自適危路得長嗟别
壑亂雲散危灘歸鷺斜平生謝康樂幽意滿天涯
送人歸臨川
金河疎柳外去櫂響流澌為客有歸日送人愁别時寒
雲隨雁遠南雪到山遲舊隠書無恙行藏莫預期
絶江
挂席亂驚湍曾過此渡難潮歸揚子晩山入秣陵寒聽
語知鄉近忘年計日寬穏行隨夜泊煙火滿江干
鄱陽湖中除夕
除夕生能幾誰無骨肉親望鄉偏恨路在遠并遺身湖
雪殘波岸船燈獨夜人淹旬須一刻珍重故園春
送吳主簿之官石埭
簿領池州去開帆帶雨微當令公事簡見說縣人稀雲
入九華碧雁驚秋浦飛丁寧橋下水官滿載書歸
除夕
我有百除夕蘧廬是處安翻因歸路近始覺到家難浦
隔雁聲落篷孤燈影寒家人應共說賓閣尚盤桓
柳下
是誰安宅子占得綠楊隂山色春來長溪流雨後深樹
遥飛鳥疾人近戲魚沈舟子船頭望安知不解吟
陳堯道
春日田園雜興
化日田園樂春風畊織圖秧針蝌斗動桑暗鵓鳩呼罷
社翁分胙占蠶媪得符傍花隨柳處此事不關吾
王禎
穀匣
取制異囷京初憑梓匠成虚中元有受正位乃無傾封
鐍開還瀉方層貯每盈家家能置此亦號小常平
水筒
刳竹作連筒流泉一脈通勢雖由上下用不限西東遠
借居人便常資沛澤功伊誰憑好手扶起卧龍公
蟠車
績紡功才畢蟠纑得此車行桄運樞臬交輳寄横叉宛
轉金釵手周旋里布家豈知羅綺輩惟務撥琵琶
御選元詩卷三十六
