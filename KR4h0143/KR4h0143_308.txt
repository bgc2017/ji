欽定四庫全書
御選金詩卷十八
五言長律
高士談
次韻東坡定州立春日詩
柳色看猶未梅花折已堪流年空客恨舊事與誰談落
日窺愁絶東風半醉酣雲深歸曉鴈水暖浴春蠶從事
終無愧空餐色有慚家山方杳杳官府謾覃覃隠几心
猶静焚香鼻觀參語新憐鵲喜聲鄙惡鴟貪旅迹何時
定歸心不厭南佳辰近燒燭盛事憶傳柑學業虚千卷
生涯寄一菴誰能弔雙影無月不成三
吳激
雞林書事
箕子朝鮮僻蓬丘弱水寬儒風通百粤舊史記三韓邑
聚居巢慣民淳比戶安猶存古籩豆兼用漢衣冠兔穎
家工縛鮭腥俗嗜餐騎兵腰玉具府衞挾金丸長袖鳶
窺肉都場狖掛竿琴中蔡氏弄指下祝家彈主禮分庭
抗賓筵百拜難漬橙秔釀旨滋桂鹿脩乾潑墨松如節
隤牆石似丹地偏先日出天迫衆山攢鵬翼風帆遠羊
腸石磴盤由来異文軌休訝變暄寒事可資談柄誰能
記筆端聊將詩貌取歸作畫圖看
劉著
次韻彦高即事
福威看九落筆削在麟經中道亡三鑑危時憶九齡網
羅無處避鼙鼓不堪聽身遠遼陽渡心懷峴首亭脫巾
頭半白傾蓋眼誰青斷鴈西風急潸然涕泗零
王璹
謁狄武襄公祠
傑古西河秀英雄挺偉姿奮身甘衞國弭節願匡時妙
略風雲會威名草木知功高懾南服計重破西陲定亂
勞三箭平戎在一麾勢傾銅柱遠聲振玉關竒頗牧才
何濟孫吳譽並馳朝廷分重寄將相賴兼資豹略多全
勝鷹揚屢捷師雍容敦禮樂談笑屈蠻夷褒錫酬車服
勲勞著鼎彝雲臺儼冠劒麟閣繪形儀錦里家仍在蘭
陵塚不隳風號墳上木苔漬廟前碑過客煩詩句行人
奉酒巵汾陽遺美蹟千古話芳規
王琢
辛未九月二十一日雪
幾日西郊霧連宵北牖風菊花猶汎酒雪片忽填空草
樹秋容濕河關曉氣濛聽初疑落葉仰不辨高鴻爛漫
三冬意憑陵百圃功披裘赴雞黍埽徑惜籬叢豈料玄
英巧来争白帝雄剪裁渾草草飛舞太悤悤衹作干時
令非關兆歲豐冬雷怪相似春雹冷應同安得蛟龍蟄
何由翳靄通日華升赤壁天色湛青銅尚有登臨興寧
無賦詠工煙霞狂嘯傲一發醉顔紅
雨夕感寓
漠漠初燈後森森細點飄繁聲入遙夜冷簟怳秋宵起
欲吟相和吁無客可招何曾洗兵馬但覺漏薪蕘雷電
初無預炎蒸遂不驕瀉檐鏘未歇欹枕兀無聊澗已山
輸潦堤應水沒橋長林倦今夕孤鳥撼驚條似我纏憂
戚因貧墮寂寥避人猶虺蝪擇宿等鷦鷯共世難曹禰
無才匹管蕭苦心還自笑末俗本多囂未老愁摧髩長
飢帶賸腰牀寒少陵被飲陋子淵瓢射策初游漢潛山
敢傲堯鹽車竟垂耳風鷁忌干霄一室元空埽千鍾豈
易要芳蘭逼憔悴尺鷃失逍遙字對諸生識詩煩衆手
琱搜求勞腎胃戛擊謝咸韶舊弄新絃掩窮途拙目搖
争為壯夫篆只使古風澆血指甘時巧包羞愴道消優
游能卒歲三四儘論朝故幔幽霖透長檠暗燼挑不辭
牆出菌儻見穀抽苗饜飫貪夫腹翻騰樂歲謠晴樓交
燕雀凉樹沸蟬蜩坐快虹蜺出憂無萍梗漂浩歌彌激
烈興在海門潮
蕭貢
臨泉道中
半世事行役兹游初未經峽門迷白晝嶺脊上青冥澗
曲莓苔滑松盤霧雨溟登危人跼蹐涉險馬竛&KR0008;落日
留行客投鞭得驛亭短牆明積雪破屋漏疎星羌笛誰
三弄羈懷強一聽葭蘆知不遠河外數峰青
趙秉文
柏人光武廟
真人開有漢帝業肇蕪蔞灑落君臣契艱危廟社圖山
川扶鄗邑日月拱東都社稷千秋里風雲四逹衢北風
吹雨雪西日照桑榆舊物餘翁仲荒祠老祝巫功臣遺
像在時有鼠銜鬚
謁北嶽
四大神儀一羣山太茂尊奠方荒冀宅視禮配天孫西
送虞淵暮東瞻碣石暾寶符臨代郡鐵甕扼并門控趙
襟形壯包燕氣象渾九河探禹跡萬里叫虞魂在昔登
封始前驅羽衞繁千官駢部曲萬騎隘山樊卜地恒陽
曲移祠泰始元(晉移祠曲陽)荒碑刓歲月飛石&KR1503;乾坤帝秩加
黃屋宫居象紫垣雲楣朽芝瑞雨砌裂槐根天業恢弘
大山靈翊衞屯巫閭歸帝製長白發金源九廟龍盤接
三邦地勢吞雲煙浮近甸日月遶中原欵謁天香重封
題御署存銀鏐諸産富電雨萬靈奔神聽羞回德天聰
納正言負時身九死去國淚雙痕日近趨天闕生還託
聖恩許身徒稷契無術補羲軒帝籙長桑洞仙巖張果
邨卜居如可近重整北山轅
胥鼎
送弟恒作州
男子四方志人生五馬榮君恩何以報民政不宜輕御
物當存恕秉心要盡誠勿矜新號令姑守舊章程歛暴
單貧困囚淹狡偽萌慈柔難禁暴苛急必傷生東郡吾
將老西陲敵未平一生能幾别四事果難并方此對牀
樂愴然分袂驚荒詩何足記聊寫弟兄情
高廷玉
柳絮
斷送春歸去紛飛不暫停和風三徑雪微雨一池萍蝶
惹依芳草蜂粘過小庭静宜投隙地狂欲攪青冥得得
穿朱戸時時撲翠屏黃鶯枝上語似與訴飄零
李純甫
贈高仲常
借問高書記南征又北征從軍元自樂遊子若為情筆
下三千牘胷中百萬兵傷弓良小怯彈鋏竟何成慘淡
風塵際悲凉鼓角聲别家四十日並塞兩三程斗絶牛
皮嶺荒寒燕賜城吟邊白鳥沒醉裏暮雲橫感慨悲王
粲顛狂笑禰衡虎賁多將種底用兩書生
閻長言
婆速道中書事
此地先經戰人生苦未聊泉源疏地脈田壠上山腰敗
石平危徑枯柴補短橋曉煙明遠㸑暮雪暗歸樵履滑
心頻悸梯危骨欲消解鞍空倒卧無夢託通宵
周馳
箸詩(章廟御題限紅字韻)
矢束形何短籌分色盡紅駢頭斯效力失偶竟何功比
數槃盂側經營指掌中蒸豚挑項臠湯餅拌油蔥正使
遭讒口何嘗廢直躬上前如許借猶足沃淵衷
張潛
寄人宰縣
縣務無難易人才自異同割雞良暫屈製錦要專工積
弊姦贓後遺黎喘汗中不存憂世志底用讀書功嫉惡
看平日知君有古風莫教循吏傳獨載魯山翁
元好問
懷益之兄
世故伊川歎鄉情越客音天宜他日定陸已向来沈冉
冉愁看老源源事益侵誰言易排遣自分不勝任鞭影
驚疲馬鐘聲急暮禽跼中無曠迹喧外有幽尋夢失名
家筆書存遺子金山田和石瘦茅屋過雲深春雨蔬成
圃秋霜柿滿林樹隂凉拂席花氣澹盈襟宿鷺窺晨汲
孤猿伴暝吟溪僧時問字野客或知琴抱璞休竒售臨
觴得緩斟阿兄團聚日曾語百年心
汴禪師自斲普照石為硯以詩見餉為和二首
寺廢瓦不毁硯竒功亦多已知良斲少更奈苦心何挺
挺剛無敵津津潤可呵羽陽陵谷變冰井字書訛贈比
黃金璞辭慙紫石歌遙知玉音在洗耳俟研磨(長吉有紫)
(石硯歌)
點化鉛仍見堅凝鐵易穿何年埋朽壤此日睹青天古
色秋煙重哀音夜雨懸有刀堪切玉是鏡不名甎佛廕
淪空劫書林結夜緣禪河一勺水更擬就師傳
癸已除夜
鼎定周元重薪安漢已然不隨南渡馬虚泛北歸船身
並枯蜩化心争脫兔先塵埃嗟落泊光景強留連往事
青燈裏浮生白髮前更殘鐘未動猶屬出京年
病中(病因食豬動氣而作癸卯四月二十一日晨起書)
戰勝頗自恃寧知從外腴文章工作祟時運迫摧枯止
酒嗟何及燒豬本不圖膏梁無急變山澤有真臞詩信
藤條戲方遭鐵彈誣鹽(去聲)紅忘後顧黧黑見前驅眩入
投牀卧晨淹伏枕呼萬錢惟嘔泄一臠爾乘除静伏心
仍悸深調息亦麤跼嫌囚宇宙渴憶卷江湖風柳留蟬
蛻霜松映鶴孤養和懲往失(几名養和事見天隨子詩)扶老念時須
杯杓歸神誓垣牆任佛踰回蹊且垂翅望或在桑榆
麻革
上雲内帥賈君
北極長虹掣西垣太白高千年知運圯四海共兵鏖霧
黑龍蛇鬭山昏虎豹嘷石傷填海羽波動負山鼇遺介
潛寒渚驚鼯走夜牢江山留慘黯天地入焄蒿衆折思
枝柱初寒俟繭繰明良逢慶會鄉曲得名豪梁棟因人
出艅艎為世操安流欣鼓枻奔浪獨能篙日出戈揮景
江翻弩射濤風聲連澒洞裁鑒悉纖毫桃李勤封植茅
菅日薙薅獵場游麂鹿魚渚動鰌魛井邑生春色禾麻
飫土膏民歌烏遶屋士喜馬騰槽朔塞閒刁斗天山擁
節旄岱嵩何落落江漢自滔滔天寶珠仍璧長城雉與
壕崇牙分棨戟大壤屬鞬櫜日月依龍德風雲挾豹韜
夾山羣戰騎黑水泳輕舠落日觀魚浦秋風射雉臯化
行家置塾役簡里停鼛歌奏投壺室文閒治獄曹西菴
談性理東閣會竒髦森爽開璜琥縱橫列鴈羔禮容新
泮宇物性遂莊濠牧唱聞朝起樵音聽暮號孤嬰收坎
阱流滯起蓬蒿屢下陳蕃榻誰空北海醪郤軍敦禮樂
曹館富風騷客望龍門聚雛從鳳穴翺世知三窟隘人
可二天逃雨露承恩命山河襲世勞功名高衞霍輔弼
慕伊咎鞍馬憐髀肉簪纓視髩毛雅申張仲德頌入魯
侯昭有客傷淪落無階寫鬱陶太行雲羃羃代北雨溞
溞去國心將折懷人首獨搔身如伏櫪驥情似失林猱
涸轍將安往窮途况所遭幸今逢匠石直欲啖醨糟忖
已誠無有登門亦已叨沐薰良備至感激欲號咷巳客
馮驩舍猶傷范叔袍鍔須開匣劒割欲試鉛刀杞梓容
山木包羞薦沼芼每思休困頓佳蔭有蘭臯
七言長律
鄭輝
潞公軒即席繼和劉巨濟秀才韻
萬壑奔騰匯一灣構堂其上稱吟觀欲同鄴令投巫近
肯作陶軒容膝安心静自當憑棐几氣清不必飾雕欄
徒誇海上蓬瀛遠始覺壺中天地寬山勢東南插雲碧
人家高下似星攢擬追潞國優哉樂(此中父老言潞公宰此邑優游自樂)
(殊不以簿書介意)盍念清河作署難(縣署皆張仲温所修)繁暑遠人如酷
吏清凉生腋勝仙丹沿流花圃真堪賞解愠絲絃誰復
彈窗轉雄風来坐上雨疎雌霓挂林端休思酒社凋零
半(余與前令尹王公美屢會於此今則無復舊日矣)且作詩人冷淡歡我軰三
年窮勝趣此中五月亦輕寒民安訟隙無餘事醉卧真
須向夜闌
五言絶句
蔡松年
庚戌九日還自上都飲酒於西巖以野水竹間
清秋巖酒中綠為韻十首
雞羣媚稻粱老鶴日疎野人言隨其流故有不同者
骨相乃封侯銅腥能使鬼文章亦可憐不直一杯水
在昔安九鼎功名照帛竹貞觀用元成一士天下足
憂國在肉食斂玉峩清班吾曹漫浪人合眼松雲間
閒居度重九昔賢愛嘉名霜菊有正色糟牀逢聖清
平生一丘壑晚墮法家流一點無俗物今年真好秋
謝公既經世永懷東西巖翠袖亂清光輕雲點風鬟
我得秋風暇鱸魚一杯酒佳人發浩歌此樂當不朽
去年哦新詩小山黃菊中年年說秋思遠日驚高鴻
韙哉生處樂陵谷異風俗南枝吾永安笑撫西巖綠
虞仲文
雪花(四歲作)
瓊英與玉蕊片片落前池問著花来處東君也不知
張斛
夜雨南山
雨夜宿山齋夜深雨聲息石室含餘清風枝墮殘滴
還家
雲林無俗姿相對可終老如何塵中人不見青山好
姚孝錫
芍藥
綠萼披風瘦紅苞浥露肥只愁春夢斷化作彩雲飛
芭蕉
鳳翅搖寒碧虚庭暑不侵何因有恨事常抱未舒心
蜀葵
傾心知向日布葉解承隂空側黃金盞誰人與對斟
劉汲
留别四弟
對牀喜清夜尊酒話平生自是今宵雨於人却有情
酒中作
樹暗春將老酒闌人欲歸裵回風月夜花絮一簾飛
任詢
憶郎山
萬壑溪流合千峰木葉黃郎山五千丈獨立見蒼蒼
高有鄰
驪山
不見朝元閣難尋羯鼓樓繁華隨世去惟有渭川流
王庭筠
絶句
竹影和詩瘦梅花入夢香可憐今夜月不肯下西廂
孫氏午溝橋亭
閒来橋北行偶過橋南去寂莫獨歸時沙鷗晩無數
憶漍川
極目江湖雨連隂甲子秋青燈十年夢白髮一扁舟
法華臺
坱圠有同色雪深雲未開終南晴夜月彷彿似登臺
道材
樓閣明丹堊杉松振老髯僧迎方擁帚茶細旋探簷
題馬光塵畫
珠璧佳城下丹青敗葉間殘年兩行淚絶壁數重山
趙渢
聚遠堂
獨上平臺上風雲萬里来青山一尊酒落日未能回
劉昂
山堂
山雨溪邊過山堂夜獨吟悠悠松上月照見壁間琴
周昂
北行即事
聞道崑崙北風塵避僕窪至今悲漢節不合渡流沙
五月分衣節三軍受甲時莫教麟閣將頻發羽林兒
高汝礪
雨後
時雨雨三日田家家萬金有年天子慶憂國老臣心
趙秉文
和韋蘇州西塞山(龍門)
雙闕聳岧嶤神斧忽中斷一水從中来千龕道傍滿
和韋蘇州秋齋獨宿
冷暈侵殘燭雨聲在深竹驚鳥時一鳴寒枝不成宿
和韋蘇州西樓
十去龍沙鴈年年久不歸煙塵猶未息莫近塞雲飛
河上
築堰分泉脈開溝斷荻芽風期占月暈水信䜟桃花
旱愛瀕河麥晴憐喚雨鳩春隨挑菜侣月趁捕魚舟
連雪潮退
夕陽明島寺海氣入邊城潮落青魚出泥深白鳥行
郎山雜詠
天城
造化摶清氣秀出天城山青松伴僧老白雲如我閒
馬耳峰
房駟落人間入石露雙碧月明聞夜嘶驚落山頭石
摩雲峰
青山本無情白雲自来往身在浮雲中仰看浮雲上
鬱秀峰
道人西澗来衣上南山雨心知石堂煙晴峰正堪數
泓雲泉
藹藹春雲滋巖溜滴泉乳獨留一泓碧去作人間雨
上龍門
南北兩石門上下一靈鷲仰看蓮峰立忽見天門透
下龍門
亂峰排鳥道一水會龍門禹力不到處猶知滄海尊
奉命奏告山陵四首
祗命欵園陵俶裝事行役黃葉宿幾程青山館三日
西山積翠氣空外摩青天飛笻不到處獨鳥衝寒煙
山前紅樹合山頂白雲封山中有蘭若日暮聞疎鐘
山月出未高林深鳥猶夢霜落人未知寒添覺聲重
遊崆峒四絶
青龍洞
青龍不可見雲自洞中出為雨濟人間歸時杳無跡
仙人橋
絶澗初無路通仙忽有橋偶攜青竹杖平步到雲霄
翠屏山
山作屏風樣其如空翠何不遮秋塞盡空障夕陽多
參雲亭
鳥語山更静松聲風自寒不嫌雲氣濕来此凭欄干
張㲄
與李屏山飲燕市
日日飲燕市人人識張鬍西山晩来好飲酒不下驢
李遹
江邨
陸地無根客江邨有髮僧兩盂殘喘粥一寸苦吟燈
張檝
永寧劉氏園亭
菊老芙蓉衰梨柿葉争絳叩門人不譍一犬吠深巷
梁仲新
江天暮雪圖
南雪不到地霏霏滿竹樓沙河燈市裏春在木棉裘
張建
山中
林櫻墮紅珠打著琴上絃山人時一笑愛此聲琅然
雜詩二首
瓦缾擔山泉石鼎煮巖菊燎以松桂枝清芬滿茅屋
踏雪尋梅花雪梅同一色不是暗香来梅花尋不得
董文甫
絶句
白髮三千丈紅塵六十年只今無見在虚費草鞵錢
元德明
尊酒
土灰論遠計木石笑浮生但有一尊酒何須千載名
憶山中二絶句
東寺留連飲張園爛漫遊兒童望歸路一日幾登樓
秋色山中好山翁醉不迴不知籬下菊霜後幾叢開
山中雨後
遶屋湍聲轉臨崖老樹摧雷轟一雨去雲劈兩山開
歲暮
簌簌霜力勁沈沈山氣冥北風半夜起吹動一天星
白君舉
題靖節圖
咄哉靈運軰危坐衣冠辱何如五柳家春雨東臯綠
李經
鴈奴
鴈奴失寒更拍拍呌秋水天長夢已盡秋思紛難理
雜詩
長河老秋凍馬怯冰未牢河山吟鞭底日暮風更號
晨井凍不㸑誰療壯士飢天廐玉山禾不救我馬尵
雷淵
題黃華江臯煙樹
疎柳静茅亭亭下長江路不見亭中人蕭蕭煙景暮
梅澤
望終南山
明月一尊酒清風萬卷書南山山下路終欲卜鄰居
雷發
詠松菴
菴中偃卧龍閱世鬚髯古天人共護持半夜起風雨
劉昂霄
同敬之裕之游水谷分韻賦詩得荷風送香氣
五字
招提有勝踐日暮一經過何物媚遊人微風動池荷
尋幽意自愜况與佳人同俗物不到眼談笑来天風
敲門看脩竹重理舊年夢上山復下山清風管迎送
寒泉漱雲根湛然涵鏡光誰知一滴味中有曹溪香
迂辛與臞元得句猶有味頹垣斂暝色深竹貯秋氣(暝色)
(敬之句秋氣裕之句也)
王利賓
題扇頭
輕紗畫竹雀柄短不盈握暑氣正憑陵清風一何邈
烏凌阿爽
鄴硯
上有丹錫花秋河碎星斗磨研清且厲玉瑟鳴風帚
王賓
舟中
河伯夸秋漲舟人健晩凉櫓聲搖落月山氣鬱蒼蒼
李俊民
一字題示商君祥(并序)(錄二十八首)
余年三十有九遭甲戍之變乙亥秋七月南邁時
姪謙甫主河南福昌簿迎主西山僑居廳事之東
齋小學師商君祥投詩索和頃刻間投詩數十紙
謙甫曰一鼓作氣未可敵姑堅壘以待姪壻郭鴻
漸曰可以單師挫其銳乃出百字題請賦以酬之
遂信筆而書殊無意義付其徒孫男樂山示之三
日不報謙甫笑曰五言長城不復敢攻也君祥於
是攜酒来乞盟大會所友極歡而罷
雲
旱魃將為虐從龍便出山人間三尺雨命駕早知還
雨
晚有来蘇意憂深望歲人一犁雖美滿猶恨不當春
雪
細看花是雨將見麥宜秋度臘無三白梁園誰與游
山
功名雙髩雪心事數重山山下人家好終朝爽氣間
塵
不憂懸榻室可奈汙人風踏破青鞵底猶疑是輭紅
春
来莫愁春遲去莫怨春忙春不隨人老誰教汝斷腸
菊
色笑秋光淡香嫌酒力慳東籬在何處客裏見南山
梅
未報江南信先開雪裏邨要看花上月立馬待黃昏
松
鬱鬱愁無地青青獨有心疑從大夫後傾蓋到如今
蜂
弄晴沾落絮帶雨護園花有課常輸蜜無春不到衙
僧
貌與松俱瘦心將絮共沾一菴空寂地香火讀楞嚴
漁
一聲歌欸乃萬頃國煙波鼇蠏中間醉蓑衣拜浪婆
樵
雲外山將遍人間日易斜不知棋換世柯爛未還家
書
入室五千卷插架三萬軸何似曬書人坦此便便腹
硯
端溪溫潤石價重百車渠一滴玄潭水蠅頭萬卷書
琴
陰壑鳴松籟空巖響石泉此聲並此意誰得寄徽絃
香
小炷博山鼎半殘心字灰游蜂何處客應為百花来
隠
孔負二宜去嵇知七不堪青山休老地佳處是終南
壽
灰如戀闕心雪似窮經首問年今幾何看飲屠酥酒
行
水笑杯猶渡山驚錫尚飛垂垂瓶鉢老何處未来歸
住
俗尚家靈運誰堪社遠公空山雲不出愁殺渡溪風
飲
竹葉杯中綠金釵坐上春淺斟低唱境猶道是麤人
舞
野鶴聞琴態孤鸞覽鏡妍為君小垂手無地可回旋
嘯
成瑨風生坐孫登月滿臺東臯今寂莫元亮早歸来
别
更盡一杯酒出門行路難送君過南浦忍淚凭闌干
愁
解使回腸斷能催兩髩秋天涯未歸客容易上眉頭
炊
旅食寄天涯愁如桂玉何莫忘生處樂聽取扊扅歌
砧
對影無情石關心寄遠衣天涯鎮長客鴈後不懷歸
避亂
雪巖依日煖霜樹弄風悲山似王維畫人如杜甫詩
十六日夜戲書
貪作梅花夢都忘柳絮禪可憐人與月不似夜来圓
九日答朱壽之
與客登高處節物傷遲暮不見白衣来三復秋風句
蝶
轉首一場夢驚心三月春揚揚枝上蝶不見惜花人
元好問
洛陽高少府瀍陽後菴五首
溪上弄明月風露發新警心空無一塵萬竹掃清影
一水隨人意蔬畦復芋溝風波河洛近莫放出山流
韭早春先綠菘肥秋未黃殷勤繞畦水終日為君忙
地僻境逾静林疎秋已分清溪一片月脩竹四山雲
方外人長樂山中物自幽百年梅福隠萬古謫仙游
南樓月夕望鳳山有懷武鍊師子和
相望不相見山中君得知南樓今夜月也到洗參池
山中晩春
雲光金碧聚林煙綵翠新山花發較晩今年兩見春
山居雜詩六首
瘦竹藤斜挂叢花草亂生林高風有態苔滑水無聲
石潤雲先動橋平水漸過野隂添晩重山意向秋多
樹合秋聲滿邨荒暮景閒虹收仍白雨雲動忽青山
川迥楓林散山深竹港幽疏煙沈去鳥落日送歸牛
漲落沙痕出堤摧岸口斜斷橋堆聚沫高樹閣浮槎
鷺影兼秋静蟬聲帶晩涼陂長留積水川闊盡斜陽
得緯文兄書
鵲語喜復喜山城誰與娛青燈一杯酒千里故人書
乙已九月二十八日作
關山小雪後絮帽北風前殘月如新月今年老去年
梁父吟扇頭(孔明箕踞坐大石上望月作梁父吟)
盤礴萬古心塊石入危坐青天一明月孤唱與誰和
辛亥寒食
寒食年年好今年迥不同秋千與花影并在月明中
陳賡
蒲中八詠為師嵓卿賦(錄六首)
蒲津晩渡
雲濤注壺口水府播九壘公子莫争舟蛟龍方骩骩
虞坂曉行
伯樂沈九源泥塗困騏驥千古長坂空無人知此意
首陽晴雪
天風吹瓊瑤白冒首陽頂欲和採薇歌千山凍雲冷
東林夜雨
林壑冷含秋風雨黯如海何如贊公房清燈淡相對
西巖疊巘
梵刹盤空曲煙霞錦繡文山靈儻招隠徑入萬重雲
王官飛湍
懸流落雲巖遙空挂飛練何時㪺清泠一頮紅塵面
段克已
九日山園小宴取五柳公采菊東籬下為韻賦
詩侑觴
世無李元禮誰容孔北海長歌歸去来籬菊無人采
古来賢哲人餓死填空谷清杯幸不空且醉籬邊菊
風雨山城暮黃華自滿叢幽懷若為寫正要玉西東
愛酒陶元亮持杯對菊枝醉時推客去猶復有籓籬
飢餐秋菊英采采不盈把日落四山昏獨坐衡門下
王嚞
清凉
清凉何所似不與苦寒同半夜臨潭月初秋過雨風
張秦娥
南城
坡頭望西山秋意已如許雲影渡江来霏霏半空雨
麗澤
長吟伐木詩停立以望子日暮飛鳥歸門前長春水
采菱舟
散策下松亭水清魚可數却上采菱舟乘風過南浦
遠山
秋水一林碧殘霞幾點紅水窮霞盡處隠隠兩三峰
御選金詩卷十八
