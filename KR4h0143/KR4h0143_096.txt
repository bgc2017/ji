欽定四庫全書
御選宋詩卷十三
五言古詩四
蘇轍
夜泊牛口
行過石壁盡夜泊牛口渚野老三四家寒燈照疎樹見
我各無言倚石但箕踞水寒雙脛長壊袴不蔽股日暮
江上歸潛魚遠難捕稲飯不滿盂饑卧冷徹曙安知城
市歡守此田野趣祗應長凍饑寒暑不能苦
江上早起
晨興孤舟上盥濯夜氣清整巾未遑坐雙艫軋已鳴日
出江霧散江上山從横區區茅舍翁曉出霧氣腥收筒
得大鯉愛惜不忍烹持之易斗粟朝飰厭魚羹蕭蕭遠
風起泛泛野鴈驚忽過百餘里山水互變更逢舟問所
如彼此不知名超超江湖間殊勝地上行旦游市井喧
暮宿無人聲江上誠足樂無怪陶朱生
文與可學士墨君堂
虚堂竹叢閒那復厭行遠風庭響交戛月牖散凌亂尚
恐晝掩關嬋娟不長見中堂開素壁蕭颯起霜榦随宜
賦生意落筆皆蔥蒨根莖雜土石枝葉互長短依依露
下綠冉冉風中展開門視叢薄與此終何辨
和子瞻渦口遇風
長淮暮生風來自渦河口新舟雖云固波浪亦難受詩
來話艱厄驚恐及兒婦憶同泝荆峽終夜愁石首餘飇
入幃幄跳沫濺窗牖平生未省見驚顧欲狂走邇來涉
憂患漸覺成老醜遥喜波浪中時能飲醇酒
玉女窗
巖竇有虚明曨曨發晴曉真人無儔匹窗下晨妝早門
開秋雨入室静長風掃絶迹杳難尋朱顔未嘗老
次韻子瞻再遊徑山
我兄東南遊我亦夢中去徑山聞已熟往意穿雲霧夢
經山前溪足冷忽先渡舉頭雲峰合到寺霜日暮香厨
饌巖蓛野徑踏藤屨平生共遊處蹇足躡高步﨑嶇每
生胝眩晃屢回顧何年棄微官擕手衆山路(得此詩後夢與兄同)
(遊山中故為此篇)
初入南山
自我來濟南經年未嘗出不知西城外有路通石壁初
行澗谷淺漸遠峰巒積翠屏互舒卷耕耨隨欹側雲木
散山阿逆旅時百室兹人謂川路此意屬行客久遊自
多念忽誤向所歴嘉陵萬壑底棧道百廻屈崖巘逓峥
嶸征夫時出沒行李雖云艱幽邃亦已劇坐緣斗升米
被此塵土厄何年道褒斜長嘯理輕策
和鮮于子駿益昌官舍八詠
桐軒
桐身青琅玕桐葉蒲葵扇落落出軒墀亭亭奉閒燕夜
聲疎雨滴午影微風轉秋飈一凌亂浙瀝驚蔥蒨朝日
失繁隂青苔覆遺片空使坐中人慨然嗟物變
竹軒
幽軒離紛華惟有一叢竹纖梢起餘寒紫筍散輕馥擢
榦春雨餘挺節秋霜足不知歲時改守此娟娟綠上有
吟風蟬空腹未嘗食剪伐非所辭不受塵土辱
柏軒
築室城市間移柏南澗底山林夙所尚封植聊自寄﨑
嶇脱巖石擁塞出棼翳上承清露滋下受寒泉惠秋來
采霜葉咀嚼有餘味苦澀未須嫌愈久甘如薺
巽堂
山前三秦道車馬不遑息日出紅塵生不見青山色峰
巒未嘗改往意自奔廹誰言幽堂居近在使者宅俯聽
辨江聲却立睨石壁藤蘿自太古松竹列新植暑簟卧
清風寒樽對佳客試問東行人誰能同此適
山齋
平地厭喧囂虛齋上山足蕭條遠城市坡陀富林麓簡
書日填委杖屨每幽獨豈無山中士高卧白茅屋逢人
默無語長嘯響巖谷此室庶可招夜月相從宿
閒燕亭
登山稍已高曠望良亦遠危亭在山腹物景行自變諸
峰宿露收草木朝陽絢盎盎雲出山溜溜泉垂坂徐行
得佳處永日遂忘返此樂只自知傍人任嫌懶
會景亭
亭高衆山下勝勢不自收岡巒向眼盡風籟與耳謀鳶
飛半嶺息雲起當空遊視身如乘風超然忘百憂暮歸
空中居唯見窗戸幽視聽隨物變恍誰識其由
寶峰亭
昔過益昌城暮登君子堂駕言念長道未暇升崇岡今
聞寳峰上縹緲陵朝陽三休引蘿蔓一覽窮蒼茫微雲
藹雙劔落日明故鄉奔馳迹未安山藪意自長漂搖萬
里外手把新詩章宦遊不忘歸何異鳥欲翔塵土汙顔
面年華侵鬢霜何時首歸路所至聊徬徨樽俎逢故人
亭榭凝清光為我具斗酒宿恨猶可償
徐州送江少卿
夜雨泗河深曉日輕舟發帆開送客遠城轉高臺沒居
人永瞻望歸意何倉卒公來初無事豐歲多牟麥鈴閣
度清風芳樽對佳客登臨未云厭談笑方自適朝廷念
黧老府寺虚清劇何以寄風流江山遶官宅
呂希道少卿松局圖
溪回山石間蒼松立四五水深不可涉上有横橋渡溪
外無居人磐石平可住縱横遠山出隠見雲日暮不聞
人世喧自得山中趣何人昔相遇圖畫入紈素塵埃依
古壁永日奉樽俎隠居畏人知好事竟相誤我來再三
歎空有飛鴻慕逝將從之遊不惜爛樵斧
次韻轉運使鮮于&KR4498;新堂月夜
長愛陶先生閒居棄官後牀上卧看書門前自栽柳低
徊顧微禄畢竟誰挽袖索莫秋後蟬青螢曉天宿惟將
不繫舟託此春江溜尺書慰窮獨秀句驚枯朽遥知新
堂夜明月入杯酒千里共清光照我茅簷漏
子瞻惠雙刀
彭城一雙刀黃金錯刀鐶脊如雙引繩色如青琅玕開
匣飛電落入手清霜寒引之置膝上凜然愁肺肝我衰
氣力微覽鏡毛髮斑誓將斬鯨鯢静此滄海瀾又欲戮
犀兕永息行路難有志竟不從撫刀但長歎投刀淚如
霰北斗空闌干歸來刈蓬蒿鋤田植芳蘭惜刀不忍用
用亦非所便棄置塵土中坐使鋒刃刓牀頭夜生光知
有蛟龍蟠慚君贈我意時取一磨看
次韻子瞻人日獵城西
將賢士氣振令肅軍聲悄晨登戲馬臺一試胡騕褭城
空巷無人里社轉相曉吾公庶無疾但恐園囿小荆榛
一焚蕩雉兔皆驚矯翩翩白馬將手把青絲挑少小事
邊徼斬刈輕荼蓼殿前賜鞍勤珂月明皎皎自言得所
事強暴無不了廟筭本詩書下策禁焚燎當令百鍊剛
甘就一指繞低回未嘗試坐被世人少秋霖一朝下凌
厲見鷙鳥為君整驕惰重立穰苴表
答孔武仲
飛霜委中林不廢長松綠驚風振川野未省勁草伏我
貧客去盡君來常不速愧君贈桃李永願報瓊玉我性
本山林苦學筆空秃驊騮塞康莊病足顧難逐錦文衒
華藻敝褐非所續家有五車書恨不十年讀濟南昔相
遇我齒三十六談諧傾蓋間還往白首熟從君飲濁酒
過我飯脱粟西湖多菼薍白晝下鴻鵠城西野人居柴
門擁修竹後車載鴟夷下馬瀉醽醁醉眠卧荒草空洞
笑便腹疎狂一如此豈望世收錄别來今幾何歸期已
屢卜西南有薄田茅舍清溪曲耕耘三男子伏臘當自
足君能遠相尋布衣巾一幅
登南城有感示文務光王遹秀才
幽憂隨秋至秋去憂未巳城南試登望百草枯且死落
葉投人懷驚鴻四面起所思不可見欲往將安至斯人
定誰識顧有二三子清風皎冰玉滄浪自湔洗竊脂未
嘗榖南箕倘微似網羅一張設投足遂無寄田深狡兔
肥霜降鱸魚美造形悼前失式微慚往士憧憧畆丘道
歲晩嗟未止西山有茅屋鋤耰本吾事
遊金山寄揚州鮮于子駿從事邵光
揚州望金山隠隠大如幞朅來長江上孤高二千尺僧
居厭山小面面貼蒼石虚樓三百間正壓江潮白清風
斂霽霧曉日曜金碧直侵魚龍居似得鬼神役我行有
程度欲去空自惜風吹渡江水山僧午方食波瀾洗我
心筍蕨飽我腹平生足游衍壯觀此云極鐡甕本誰安
海門復誰植東南逓隠見遥與此山匹兹遊幾不遂深
愧幕府客歸時日巳暮正值江月黑顧視天水并坐恐
星斗濕使君何時罷登覽不可失
江州五詠(錄一首)
浪井
江波浮陣雲岸壁立青鐡胡為井中泉湧浪時驚發水
性本無定得止自澄澈誰為女媧手補此天地裂
葺居二首
南塘初一家隔絶歲月久開窗北風入爽氣通戸牖棟
梁未摧折斤斧聊結搆非言事輪奐粗反昔人舊
竹林失蕃養春筍日瑣細草蔓半縈纏樗櫟互虧蔽巳
令具刀䥥稍俟秋霜厲欲成林下飲更種東園地
許將
成都運司西園亭詩
飛閣出方池脩曲見空莽低臨花塢近平覺春波長返
景澄餘暉夕隂帶浮爽從容觀魚樂不減遊濠上
孫覺
雜詩呈逢原
鴻鴈最知時未逃羅與網不能忘稲粱千里安得往鳴
蜩腹空虚見啄因其響丹鳳穴九霄虞人常夢想
孔文仲
次韻錢穆父新凉可喜
霜飈結新寒草木起餘怨翩翩前庭葉追逐巳千萬斜
陽背西壁迤邐落藤蔓安得金滿堂聊換酒家劵追隨
雙鴻鵠擺脱舊籠圈胡為汗流赭日與蠅争飯常恐計
不就更以詩屢勸江湖秋水高百尺風帆徤何當開竹
溪玉腕互酬獻左手持蟹螯平昔固有願
孔武仲
寄經父兄
我出亂山來兄入亂山去出山何必佳匹馬紅塵路入
山勿辭勤﨑嶇與天鄰天門西北去石眼行車輪落盡
江南柳寒榆應如春去去何時歸天涯可寄衣天高鴻
雁遠無使音信稀
雨中
大雨巳滂流小雨仍霡霂風來掃欲斷雲送還相續沉
隂壓天宇䒱潤侵旅服隴上麥經秋江南梅已熟
晝息於林下
大暑涉長道前山後山深忽逢輪囷木投得數畆隂僕
夫六七人卧起且呻吟念爾亦大勞獨逸我何心
留題覽秀亭
平生愛溢浦亦復思匡廬恨無謝公屐日與佳景疎兹
亭特曠快一覽已有餘驟雨過軒楹清風來綺疏因懷
騎鯨客更欲凌空虚
落葉
落葉不到地隨風復飄揚凋殘北窗隂凌亂西日光時
節如未巳烏鳥情亦傷何事千丈松歲晩仍蒼蒼
戊辰雪
初臘趣亦佳窮冬雪還落晩風淅瀝響暮勢聯翩作餘
寒逼觥斝遠景明池閣想像山隂人扁舟在寥廓
早起趁朝
山房客夢驚視聽雨情絶熏爐香寂寞半挂北窗月重
城車馬動起坐俟明發華蓋望宸居煙飛隔雙闕
渡江
扁舟凌朝陽匹馬渡江北志士豈懷居征夫樂行役東
風吹高原生意密如織早晩謝塵鞍皇州正色春
孔平仲
初夏
初夏新雨餘蕭然風轉北芭蕉索索鳴庭戶有秋色清
寒思挾纊向暑袗絺綌隂陽孰主張變態只傾刻幽軒
暮支頤佳趣生静默雲氣薄南山坐令蒼煙隔
夜入監中
欹枕汗如洗出門更已深長風萬里至河漢清人心芙
蕖有佳氣楊柳搖疎隂秋聲繁促織月色動棲禽落魄
衣忘帶逍遥髮懶簪聽從凉冷入一快直千金
暇日至家園
仕宦我知已退休不如早九江園地勝萬个竹色好每
到必裴回翛然寄懷抱於此築亭臺於彼植花草傍嶺
更栽松引池將溉稻經營各有處何日室遂考薄田方
待歲一雨洗枯槁指榖以易泉槖嚢助傾倒茅茨若粗
完世路迹可掃南山多白雲臨望娛我老
月夜
平生最好月况此秋夜闌長風送蕩漾浩露洗團團仰
頭視虚空光采如可餐星辰斂芒角河漢收波瀾更無
微雲翳挂此白玉盤六合静皎皎萬木凉珊珊為爾廢
昏卧裴回更漏殘更登高處望歴歴見湖山□氣集冰
雪清心生羽翰便欲御冷然因之遊廣寒一臨天池水
沐浴隨飛仙
九日獨登曹亭
重陽不見菊節物愈凋零性復不嗜飲對酒只如酲秋
堂静便卧既起思殊清登高未免俗亦不造林坰屋西
連郡郛木末乃曹亭杖藜只獨往坐對南山青蕭瑟西
風高泱漭滯雨晴斷雲見天色殘潦知地形遥峰落照
斂别浦暝煙生歸鳥向邨急孤舟當渡横此時有佳興
乃惡聞人聲况令預尊俎而使聽竽笙嗟吾趣尚僻取
笑世上英豈宜濫簪紱但可老柴荆
夜坐菴前
人定鳥棲息菴前聊倚闌裴回明月上正在脩篁端清
影冰玉碎疎音環珮寒翛然耳目静覺此宇宙寬人生
甘物役汨沒紅塵間晏坐得俄頃境幽心巳閒諒能長
無事自可駐朱顔所以學道人類多隠深山
晩興
春雪弄微隂晩色連細雨皂角芽巳長瑞香花欲吐雖
寒亦料峭稍霽即和煦園林擬杖策芳物行可數
送謝仲規致仕
公年五十餘鬚鬢黑如漆朝廷方進用未是挂冠日又
非力不任數以身自乞人疑徇虚名今也踐其實蕭然
巢許姿臭腐視冕紱東南富人材卿相近間出急流能
勇退千古未有一賢哉謝夫子趣尚真不屈騰裝嶺外
遠歸棹江邊疾故鄉何日到清暑坐華室荔包雜紅紫
茶品分甲乙歲時會親賓左右列圖帙回頭煙瘴地揮
手風波窟天將勞以生乃獨取閒佚觀公眉宇秀凜凜
有道骨當為地上仙不是籠中物我亦素有心賤貧嗟
汨沒鴻鵠羽翼成高飛脱羅罻鷦鷯未有巢側目空自
失短章健公決行且營蓬蓽
曹亭獨登
問我當何之曹亭蒼木外江湖水方漲曠闊吾所愛微
風撼晩色爽氣回秋籟楊柳隠官堤芙蕖接公廨白雲
依山起點綴若圖繪何須招客遊清興自吾輩落日更
憑闌下看飛鳥背
寒食郊外
涔涔雨沉城浩浩泥沒轍四山氣如蒸萬里天欲雪我
時出郊坰山徑屢曲折雖懷顛沛憂亦有觀覽悅幽花
媚林薄粲粲生意發紅紫相後先各自有時節長松困
冰雪顦顇終不屈及今翠夭矯騰拔見筋骨隂陽有代
謝物性安可奪請視大塊中紛紛盡毫末興衰若鱗次
今古猶市閱只此晦與晴變態亦俄忽歸路日已煬披
襟滌初熱
泛漣水
漣漪二十里清淡得我性微風不復搖天水相與淨秋
容入崖柳晚色依漁艇髣髴會稽遊南湖似明鏡
日出
仲冬十一月我行赴高密路出東海上晨起駭初日騰
騰若車輪只向平地出較於昔所見得此十之七蟾蜍
尚弄影皎皎横参畢輝光一迸散夜氣掃若失扶桑想
可到俗慮苦難訖壯觀曾未厭側歎流景疾
出城
駐馬河之西送車皆巳返郊原人漸少風物秋將晚身
如獨鳥輕意與青山遠
天門山
惟天莽蒼蒼乃立此門闕山本如城垣剖鑿中斷裂兩
峰競秀倚千古勢相戛大江方西來逼束不得洩瀦為
無底深散作萬頃闊想當割據時閉固孰敢發夕陽坐
荒亭詩思摹峭拔清晨放舟出回首見呀豁西凉尚局
促壯觀心頗缺安得呼化工努力更一揠
冬夜
冬夜一何永幽房寂無侶青燈弄微風敗葉鳴疎雨凄
清角聲動悲散穿雲去展轉卧書帷羈愁欲誰語
米芾
題多景樓
欲雨氣不透庭梧有棲煙回首望北固雲藏淨名天呼
童速具輿憑高覽山川隠見豈不好開霽景固全須臾
江風流湛湛清露圓歸途知有伴華月上丹淵
賀鑄
閒情二首
青窗隠夕曛玉甃紫苔春佳人久不見翠被銷檀熏長
巾拂綠綺上有三年塵聊彈别燕弄寄謝陽臺雲
秋風動珠箔流塵汙鴛綺念昔合歡人兩心今萬里冰
霜變松竹况復如桃李欲寓相思文無多右軍紙
冠氏送武欽之安陽
黃金絡征轡之子待明發樽酒少遲留禪林見凉月歌
鬟結蛾黛怨此佳期闊去去柳堤風青蟬催白髮
遊雲龍張氏山居(有序)
雲龍山距彭城郭南三里郡人張天驥聖塗築亭
於西麓元豐初郡守眉山蘇公屢登燕於此亭下
畜二鶴因以放鶴名亭復為之記亭下有小屋曰
蘇齋壁間榜眉山所留二詩及畫大枯株亦公醉
筆也壬戌秋余初至徐張惠然見臨繼相招為山
中遊
昔聞張逸民卜築雲龍山東望結遐想喜得彭城官一
語定襟契宛如平生歡招携屬休沐投此蘿薜閒女僕
候門巷青袿雙翠鬟蘇齋軒戸明餅火焚椒蘭寳墨鬼
神護清詩冰玉寒森然拱簷霤架石排琅玕東趨放鶴
亭磴道披茅菅指顧百邨落炊煙林莽間日脚射平陸
兩山如斷環凄風振晩葉坐怯衣裘單引領紫霄極飄
颻如可干緬懷眉山公五馬來遊盤酣興走顛筆蒼崕
即鑱刊午年仲冬月雪野雲瀰漫掃石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀仰懷勝事往俯遵塵路還
山英能不辱時欵白雲關
秋懷二首
室邇人尚遠况乎千里間豈徒道路長重水復重山清
霜老芳物嘉樹不堪攀欲寄隴頭信春風殊未還
蕭蕭庭木落格格鷄鳴惡荒簷日影斜飢貓捕黃雀窗
間養痾客起念秋園樂欲賦歸去來西風老藜藿
上巳後一日登快哉亭作
上巳信嘉辰流觴傳舊俗良遊悵不遂吏局方有屬東
風吹曉雨萬竅號林麓疑有泊舟人狂歌河女曲逾朝
始澄霽物色如新沐城角趨危亭登臨慰幽獨紛華掃
不見胡蝶飛平綠竚倚窮夕曛悠哉此心目
燭蛾
雙蛾來翩翩慕此堂上燭附炎竟何功自取焚如酷感
彼萬動微保生在無欲不見青林蟬飲風聊自足
擬阮步兵夜中不能寐
夜久不成夢張燈開故書清霜屏雲物有月來庭除良
時悵難再不與佳人俱掩卷長太息望子城之隅
遊雍丘燕溪分韻作
捨轡步平綠解衿俯清池微風度脩竹瑟瑟生淪漪梨
華照晴影暖雪正紛披把酒久沉想况與玉人期
擬王少伯新興
西北雲悠悠東南日杲杲浪語問隂晴懸知行雨少桃
蹊換清蔭夙昔一何好臨牖思茫然微風動萱草
東畿舟居阻雪懷寄二三知舊三首
舟路江淮永歲寒冰雪深戌期良敦廹王畿方滯滛疲
筋苦跧卧行樂長川隂雲物接平陸不見西飛禽風從
城闕來如聞鐘漏音昕霽更東邁區區子牟心
寒洛未凘結東趨江海深舟人警朝鼓斂縴逗長林林
端落滯雪沙際起鳴禽病客作長歎攝衣涕流衿親朋
自兹遠可是慕山隂興盡莫回檝何人知此心
沄沄晴川流冉冉浮雲隂天寒日云暮魚鳥方潛沉吾
豈敢安隠東浮違宿心一官未足養老境行侵尋牛歌
感白石馬骨要黃金慙無子虚作萬里懸知音
宿法惠寺
在歴陽西南九十里戊辰四月七日㳂事至順天
里越斗峴山冷泉澗薄晩投宿此寺寺三隅面山
而豁其西北竹樹邃密如不與人境相接庭中有
泉如輪清冽而甘跨山起小閣榜曰餘翠登望曠
快因賦是詩題其上
驅馬越飛澗揚旌下回岡歘見層浮圖高風振琅璫重
門壯且深老柏森然行拂子出延客投鞭步長廊中庭
汲新泉一飲生清凉孤坐興登覽危梯趨上方蕭蕭荒
竹林簷外如環墻樵牧斷行徑龍蛇知所藏山禽喜暄
暘嘯侶何琅琅子規特殷勤使人懷故鄉引領落西北
暮色來蒼茫一官早見縻微尚久未償明發復東去斯
遊良不忘
宿寳泉山慧日寺
日入不遑息驅車更之東回蹊出蒙密解袂迎長風風
從何許來歴歴江南鐘頓轡阿蘭若虚庭月正中流螢
逗深竹白鳥巢青松華燈耿翠箔瑶花擢春叢絶境美
清夜怳非塵界逢惜無一樽酒幸與之子同明發即南
北浮生兩飛蓬
曉度黃葉嶺東谷懷寄金陵王居士閒叟
隂谷不遇暑風松朝露零乳溪逗綠篠琴筑聲冷冷老
石清金碧窅然沉列星酌此石上泉餌彼松下苓倏歘
振飛步豈徒制頹齡何須歴五嶽即蹈神人庭顧余方
有役俗駕不敢停寄昔采真子來卜白雲扃
歴陽十詠(錄二首)
采石磯
東西采石磯山水兩清絶漁舠與商舶今古幾沿越飄
颻翰林主長笑弄明月難訪物外遊飛雲渺天末
桃花塢
種樹臨溪流開亭望城郭當年孟張軰載酒來行樂斯
人久埃滅節物今猶昨看取不言華春風自相約
金山遊
輕舠放中泠岸遠春風壯檝師俯仰呼天水争簸蕩吾
方扣其舷聊賡小海唱稍回即東麓側磴聯履杖危刹
表層巔疲筋躡牽強斜廊繚複殿魚脊分背向放目四
垠寬秋毫入吾望侵雲鐵甕壘崛起無緣傍映日海門
山不帶滄波上吾雖百石吏平昔有微尚俄得金仙徒
剪蘿開岫幌誓投桑榆年浮玉翁自况
金山夜集招米芾元章不至作
芳洲擷蘭珮清夜棲寳坊晩風駕飛濤柱石搖長廊微
月逗簷際助我燈燭光黃童天下才亹亹陳與章高歌
間險語捧腹屢哄堂惜無杯中物可以延楚狂興闌半
道去浪學山隂王明發吾將還滄波渺相望如何方外
徒漫仕煩官倉端爾凉秋節白雲來帝鄉
和潘豳老漢上屬目
白雲蒙山頭清川山下流芳洲采香女薄暮漾歸舟並
蔕雙荷葉逢迎一障羞持情不得語大婦在高樓
鮮于侁
雜興
幽居觀物變天道固虚盈炎陬日方熾微隂一已生凉
風動野草桃李先飄零蜩螗集高柳絡緯響空庭愁心
獨耿耿宵夢竟難成
一氣斡元造為功未嘗煩羣生自委化天地復何言鳬
脛不可增楮葉不可鐫欲益固為損勞心非自然不見
平陽侯醇酒聊終年
新堂夜坐月色皎然由連理亭信步庭中徘徊
久之因為五言一首
秋風動微凉天雨新霽後間齋獨隠几明月在高柳振
衣步庭下顯氣入襟袖天空雲漢明隠約辨列宿蒼蒼
松檜上零露霏欲溜脱葉滿閒園繁華迨衰朽清宵望
蟾彩宜付一杯酒多病謝尊罍城頭轉寒漏
靈巖
千峰環郡宇二水遶城堞每憐山水佳况復開巖穴川
流數里近放棹扳嶻&KR1110;靈巖駭神化環蔭數畆闊何人
營佛祠棟宇殆天設前軒瞰溪山眺聽心耳豁徑穿巨
水下碧玉聳高節涓流瀉石谼玉乳甘且潔其東乃小
巖洞戸敞深徹嵌巖見石柱任重立精鐡昔人遇真仙
相攜觀貝闕川平聽雞犬始覺人世别屈曲沿青溪桃
花正開發塵緣念鄉縣歸思若眩涉窹寐瞬息間巖扉
已嚴鐍時遷等陵谷事勝存圖牒獨有滄江流青霄鑒
明月予來秋之季氣象頗凄切草木自變衰山川常活
潑清暉沃賞識異景差勝絶薄暮上歸艎依然望林樾
王欽臣
均慶寺
中原奠平陸奄徹豫封半騖勢千里遥兹山屹東甸是
惟衆峰首天與隆左翰蹲形卑附尊據體連復斷突然
誰積累更欲原剖判或言寰庭階出此磵壑畔名存標
舊今彩照彤墀爛神英有餘事巖穴留偉觀一卧雖自
私光芒倚霄漢空林雲影晦遺廟丹青煥勝覽寄幽人
金軀燭華館高閣對閭閻清鐘警昏旦揆余負神釁未
立遘憂患懷恩愧餘生于役侵歲晏登臨足悽泫眺廻
翻冗倦未知尚平樂寧思季子宦冰霜落青翠晻曖煙
嵐散廻環認遥嶺極目送征鴈徙倚在蒼崖孤懷增所
歎
鄭祥正
寄題留二君儀田園碁石亭二首(錄一首)
盤石發天巧新亭君所營席展瑶琪滑坐久寒隂生遠
瀑曳脩幔他山列翠屏水田白鷺下霜樹秋猿鳴回首
同安縣殘陽樓觀横不逢車馬來時愛牛羊經童僕種
刈畢父老樽罍傾昇平信難偶歡笑聊舒情况攻李杜
吟字字無滛聲春來成幾章想有碁石銘
聞砧
天潢轉斜白庭菊汎團露紈扇辭玉纖雲幄含幽素濕
螢逓疎牖寒螿鳴外戸南鄰發砧響凉夕敢虚度不作
舞衣裳為君理繒絮邊磧多苦寒先秋寄征戌
秋扇
輕素裁團扇投君掌握中為君却煩暑動搖挹凉風一
朝霜飈至羅幃衾被重辭君且屏跡棄置隨斷蓬物理
固如此用舍安可窮願君千萬夀執熱還相逢
庭竹
眷此庭中竹羅生横十尋疎疎挺高節密密敷清隂好
風每相過流塵誰能侵其下無蔓草其傍遠修林結根
自得所非高亦非深誰復采笙簫玉宇思和音
同陳公彦推官登峨眉亭
新亭彼誰搆名因翰林揭惟南極空曠朗詠佳興發傾
蓋忘形骸輙莫歎華髮歸帆天外低度鳥雲端沒中原
峥嶸際天塹限楚越寧知承平來但見山花歇君相方
聖賢胡為念京闕但窮林泉樂躡屐上崷崪酒量孰先
降樽罍未云竭欲尋太白墳草間迷斷碣神交無古今
清風來飄忽征轡還催人東峰挂寒月
郎官湖(李白以張謂愛湖而名之)
張公昔愛湖湖名自公始寥寥三百年逢秋愈清泚移
船菱荇杳游魚數赬尾回望武昌郭樓臺碧天裏石照
瀉靈光湖波浩如洗此景絶世無愛之心無巳緬懷昔
賢期林表清風起終當歸結網來此養衰鄙
峰頂
登山不辭險探景須窮幽行徹五千仞回首視九州人
寰莽何處大野蒼煙浮更酌天池泉古意空悠悠
望牛渚有感
遥憐牛渚磯柳帶拖春綠歸思無時闌斷絃聲自續更
聽漁父吟悠揚寫心曲何人效斯人煙波洗雙足
戴氏鹿峰亭二首呈同遊
開亭面鹿峰白鹿每經過忽銜落花去還來卧青莎仙
者不可見孤峰但嵯峨疎篁映秀木好鳥鳴相和飛泉
灑天窗六月凉氣多賓朋四五輩飲酒朱顔酡璆琳粲
明質芝术芬長哦皆為廊廟器偶會林泉阿磻溪與桐
廬回旋竟如何却笑晉右軍弄筆憐白鵝
未能騎黃鶴高飛出塵寰且來騎白鹿隠見蒼崖間誰
為鹿峰亭名聞戴氏園仙者去巳遠卷簾對青山秀木
染深塢鳴泉挂危欄春風生綠髩皓月頹朱顔賓朋合
簪履昆季芬芝蘭黃鶴安足騎白鹿不須跨但願有濁
酒長嘯此峰下醉醒醒復醉黃金任高價
讀陶淵明傳
我愛陶淵明超然遺世想一奏無絃琴妙曲寄元響脩
然聽以氣萬籟應諸掌舟車就所便丘壑信孤往泉涓
木欣欣酌酒助俯仰酣醉頹雲煙舒嘯逸羅網斯人孰
可見夢寐期髴髣兀如南山松亭亭植千丈
同留二君儀登高明軒
羈客厭卑濕登軒喜高明紅日簷下度白雲窗半生并
吞山川秀映帶樓殿平舟航濟吳楚笑語落蓬瀛春風
時一來百鳥相和鳴隔墻酒可沽千金為君傾既絶世
上趣雅遂林中情勿云暮靄合更待孤蟾升
題淨惠院
方塘水未漲荷芰新展綠游子惬輕衣步與孤雲逐初
臨寺外橋巳聽鐘聲肅徐登山後亭蔥蒼翳松竹諸峰
却羅列龍蛇互奔觸紅綃卷晴霞白雲落孤鶩了然身
世忘豈念冠帶束平時謬持節善地甘厚禄更窮泉石
樂曾未申啟沃何日報君恩堯天漫凝目
池上晚景分得上字
秋風何處來蕭然洗炎瘴時要二三子臨池倒嘉釀逢
辰既升平覽景又清曠寂無人世喧頗覺神魄王雪鷺
集滄洲金烏沒青嶂悠悠漁笛還漫漫潮聲漲黃蜂立
蓮葉赬鯉吹萍浪始信莊生言觀魚樂濠上
鳳凰驛
晚泊鳳凰驛得名知謂何鳳凰不可見篁竹空婆娑四
傍俱石崖一徑縈雲蘿慘慘隂欲雨淙淙澗跳波驛吏
指英州兩舍皆平坡久寒無瘴癘虚市饒鷄鵝我行既
已遠樂少憂常多過江紅葉舞度嶺黃鸝過時序逼衰
老羽翰驚網羅一夕得佳處休焉聊獨哦
宿歸宗寺
曠懷王逸少宅地如翔鸞池水至今黑云是墨未乾施
作金仙宫樓殿排羽翰銀牓留飛鳥玉蜃吐驚湍耶舍
寳塔近筆插青雲端貝葉五千書兩藏龍鱗蟠鐘磬逓
虚籟松杉扶歲寒護持不變滅爐煙晝漫漫暫游寄僧
榻翛然心界寬愧無警絶草付與蒼崖刊
聽惠守錢承議談羅浮山因以贈之
久憶觀滄海喜君語羅浮浮從會稽來與羅相獻酬誰
欲通兩山鐡橋跨山頭笙簫響瑶臺佛仙棲石樓靈光
燭商舶七星被林幽飛泉難悉名異草香氣柔危峰聚
白鹿深塢眠青牛葛洪安期生遺蹤尚綢繆攀頂瞰海
水湛碧纔一甌不見波濤翻颶風駕龍虬又云朱明天
飄然落遐陬方廣吞五岳盤紆臨十洲不得預封禪自
起雲煙羞此理固難測勝境輸君遊君語洗吾耳我詩
瑩君眸羅浮杳何許為我商聲謳
懷友
夕陽在窗戶凉風何處來微風泛庭柯蕭蕭歴空階抱
琴一寫之冰霜濺孤懷但惜對尊酌而無良友偕聊將
幽獨思滔滔寄長淮
七月八日要閻公達承議晩酌
河橋散靈鵲曜景逾佳期池華延舒月尚可傾一巵欲
以邀良賓秋事言凄其歲往豈再得綠髮含霜滋寓意
不在飲營駕君莫辭
楊蟠
就食
未知田上勞徒厭鼎中味及與農事接方驚食者貴余
生寡營求念此豈易致况敢懷寸禄平居但羞愧
章惇
紫閣山
我生山水鄉習得山中樂每觀唐人詩夢寐思紫閣欲
為泰山行常苦道路邈君言舊曾遊使我心踴躍我今
既西來二子滯天角雲山空在眼詩酒乖侑酢誰題壁
間詩歲久墨色薄人生定能幾當此感離索積靄浮青
口落日滿巖壑儷龍儼將駕顧我猶淹泊
潘興嗣
師道
師道久不振小儒咸自私破崖求規角務出已新竒惻
惻去聖遠六經秦火隳不有傳授學涉獵安所為漢儒
守一經學者如雲隨承習雖未盡模法有根基薦紳立
朝廷開口應萬機附對皆據經金石確不移熟爛見本
末較然非可欺吾願下學宫各立一經師務盡道德業
不取章句辭庶幾昔人風炳然復在兹
逍遥亭
作亭名逍遥此理誠不虚寬于一天下原憲惟桑樞况
我卜清曠風雨庇有餘方池容瀲灩小徑足縈迂花木
頗窈窕松筠亦扶疎鳴蛙送鼓吹好鳥來笙竽可琴亦
可詠可飲亦可娛盤雖無下箸賓食亦有魚恢論或申
旦隠几忘移晡困來展足眠醉倒從人扶率爾但付暢
因煩而領無鄴侯三萬軸方朔五車書棄置復棄置任
自相賢愚無妨吾逍遥此樂誠何如
楊甲
與客遊滄浪亭得一字
霧回林蒼黃漲落水寒碧西郊好風景曉霽千里色相
從二三子灑掃溪上石主人信愛客沽酒炊玉粒揮觴
一再行弄此竹間日跳波醉中舞野唱寒外急牛羊歸
悤悤鳧雁來一一頹然寄天放不受世褊廹永懷堂中
翁回首千歲跡豈無獨往願乃為飢凍逼霜空洞庭野
天闊雲夢澤欲窮扶桑枝尚挂滄海席何當從兹去旦
暮生羽翼
合江泛舟
莫踏街頭塵寧飲城東水江邊放船去葦間問漁子岸
深魚有家鳬雁在中沚得酒可以歌得樹可以艤年年
舟中客顔色不相似風波無前期遊者亦如此短篙醉
時策遠山卧後几老我不奈醒日落西風起
謁朱真人祠
一濯巖下溪再拜巖中庭清風蕭然來吹我衣上醒仙
人芙蓉冠乘月下雲軿山空雜珮響静夜朝百靈寂寥
古壇外但見斗與星青山無行跡露雨空冥冥
遊長松寺宿石門僧舍以石門霜露白為韻得
露字
疾風吹輕衣駕我雲脊路人間一回首驚絶不敢顧鳥
投虚無底渺渺不知處蜂窠蟻丘垤與世同所鶩試看
一蒼莽誰有不平慮尚憐野僧屋佛面荒苔蠧斷崖劃
呀吻洶洶崩石怒我來得竒觀拄杖叩巖樹青山有驕
色斯客不能句平生二三子慰我一相遇娟娟松間月
幽夕亦可度夜闌更小語風逼遺響去酌君無多酒繼
以木蘭露
何耕
青羊宫
一再官錦城咫尺望琳宫未始得得來正坐役役中今
朝弄晴雨策蹇隨春風頗愛意象古停驂小從容縹緲
百尺臺突起凌半空憑欄俯脩竹決眥明孤鴻信哉神
仙宅不受塵垢蒙稽首五千言衆妙一以通静觀萬物
復豈假九轉功區區立訓詁亦哂河上公癡人慕羽化
心外求鴻濛要騎白鶴背往訪青羊蹤
忘機臺
太虚生微雲機事日夕繁兼忘豈不佳尚有忘者存稽
首老龐翁妙處希一言請觀臺上月萬古無昭昏
題郭信可隠居雲溪
幽居定何如頗恨未見之主人向我言喜色融雙眉脩
篁流翠隂寒溪漾清漪領略非一狀幽妍發餘姿空濛
雨亦佳瀲灧晴更竒豈惟二江獨意恐兩蜀稀主人信
妙士得此固所宜天公閟好景授受各有時豈無多田
翁偃蹇勢莫隨素文懷老蒲秀句紛珠璣安得招歸來
為君賦清詩往者不可作後生欲何為(公與蒲大受為平生詩友)
袁陟
宿簡寂觀
名山崇秘祠終夜得清賞真氣溢空浮流泉隨砌響林
巒片月散殿閣高風行天際斗杓直庭中盤石横(即陸高真)
(朝斗之石)逸人今何之故嶺不改秀白鶴唳松梢青登見崖
竇恍追汗漫駕深悟逍遥言四顧羣動寂真心歸灝元
再遊雲居
風吹嶺頭樹似欲招行客緣雲過絶頂復見紫霄宅平
觀三百里下視八千尺五老鎮相望西岫天與敵可笑
培塿羣亦自矜寸碧氛埃轉宇宙鴈鶩下川澤危亭據
中峰回抱竦天壁沉沉古帝坐左右列䕫稷舉頭河漢
通直欲攀南極合奏天地籟兩耳清歴歴吁嗟萬類微
胡為競朝夕安知太清上我方適所適尚思西巘路去
冬躡雙屐高興挹洪厓大句鼓天力到今巖壑間浩浩
起金石安得少陵翁物外講新格重來羈紲在欲隠世
累廹多謝受命松長存歲寒色
御選宋詩卷十三
