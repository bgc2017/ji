欽定四庫全書
御選金詩卷三
五言古詩一
蔡松年
漫成
人生各有適一受不可更違已欲徇世憂患常相嬰三
軍護漢將九鼎調蒼生功名豈不美強之輒無成朝昏
忘寢食俯仰勞心形何如從所好足以安餘齡予也一
丘壑野性真難名力懦謝提劒才拙慙窮經疎放已成
僻紛華誰與爭驚鹿便草豐白鷗願江清不堪行作吏
萬累方營營夜慮多俗夢曉枕無餘酲拄頰西山語適
意千里羹塵土走歲月秋光浮宦情欲語箇中趣知音
耿晨星世途古今險方寸風濤驚封侯有骨相使鬼須
銅腥誓收此身去田園事春耕
淮南道中五首
南楚二月雨淮天如漏巵畏途泥三尺車馬真雞棲却
思閒居樂雨具無所施高枕聽簷聲爐煙暈如絲
吾年過五十所過知前非顔髩日蒼蒼老境行相追桔
橰聽俯仰隨人欲何為歸計勿悠悠出處吾自知
南渡國不競晉民益瘡痍陶翁遂超然不忍啜其醨北
窗談清風慨望羲皇時道喪可奈何抱琴酒一巵
三年鎮陽遊春歸綠扶疎櫻筍媚園林日長閒枕書行
復當此時涼塵暗歸途會洗酴醿雪月波浮祕壺
鎮陽亘西南山河在圖畫花雨草煙間人家或僧舍經
行每悵然真賞知未暇待予籃輿歸香火復蓮社
丁已九月夢與范季霑同登北潭之臨芳亭覺
而作詩記其事以示范
高陵五六松潭水涵清隂白鳥如避世巢居得幽深雜
花眩青紅苦節方森森何人作虛亭想像雲棲心我夢
涉陳迹君亦同登臨相與定嘉名洗去花草滛看雲撫
修碧夕景低遥岑風林淡秋月霜枝鳴玉琴兩意誰識
之好處煩幽尋閒居志則同歲月能駸駸時無陶彭澤
此曲難知音亭前有竒石遷流失山林顧亦如我曹髩
髮風沙侵小兒重外物列屋享千金區區心甚長因循
困華簪忽焉事大謬危機恐難任平生下澤車斯言吾
所欽志士願不辱俗情便孔壬自喜迹猶淺鳬雁容浮
沉泥行自蕭散世路皆﨑嶔此邦真可老城郭環清潯
結廬與君俱開寫平生襟里巷日還往杖屨行謳吟還
尋夢遊處無忘神所箴
庚申閏月從師還自潁上對新月獨酌十三首
(錄十一首)
伊昔三年前淫雨摧行輈青燈忽今夕華屋映高秋華
屋亦何為百年竟山丘適意在歸與肉食非我謀
我家恒山陽山光碧無賴月窟蔭風篁十里瀉澎湃兹
焉有樂地不去欲誰待自要塵網中低眉受機械
我本山澤人孤煙一輕蓑功名無骨相雕琢傷天和未
能遽免俗尚爾同其波梧桐喚歸夢無奈秋聲何
孟夏幽州道上陘車轣轆旌旗却南行飛電隨馬足行
窮清潁水不辨洗蒸溽吾生豈匏瓜一笑為捧腹
燈花何太喜似報天雨霽客情念還家如瞽不忘視到
家問松菊早作解官計青鏡髮蕭蕭及此霜雪未
鳴蛙屬官私庸兒固可笑江山本誰爭但苦歸不早物
情閒始見宛轉為君好區區乞鑑湖多事憐賀老
天下任之重人物古難得誰為經濟才有亦未易識吾
曹與雞鶩官倉等伏食行將問征途滿眼西山碧
懦微莫如我往來從險艱譬之驅山麋八鑾困天閑豈
惟物違性成功亦良難風煙念何地野水長松間
出處士大節倚伏殊茫茫絶交苟不作自足存嵇康哲
人乃知幾曲士迷其方顧我類社櫟匠石端相忘
問舍前年秋已買潭西地高明鬼所瞰聊取風雨蔽瀕
溪樹嘉木成隂十年計仍當作茅舍名之以今是
斯言已譊譊要未離憂患何時但飲酒臧否了不關不
飲逝者多秋草麒麟間懷哉竹林人吾方仰高山
七月還祁
洪河注天南兵氣横高穹我從兵前來歸心疾驚鴻官
柳未搖落蓮荇香濛濛吏舍在前邨舊年養疎慵爰自
三軍去青苔瘞人蹤夕陽叩柴門歡迎來僕僮濁酒古
罍洗停觴問新松却對一牀書睡鴨孤煙中土花暈湖
玉冰絃冷霜桐燈花未可親露坐茅堂東西山月中淡
夜茶煑松風到牀便安寢不復知晨鐘平生幽棲心斯
言略形容人道動有患百態交相攻而我觸類真冶容
鄙青紅非才見臨事叩之輒空空知難不知回飄流劇
飛蓬暫去聲利場樂佚猶無窮況於得行意瀟灑畢此
躬勿為才者傳從渠作䕫龍
吳激
病後寄開甫
暗蛩咽幽響隙月漏微光溪上風雨過翛然有餘凉病
瘦鶴骨立低垂不能翔懷我中山兄開經焚道香猿嘯
耿清夜鐘鳴悠夕陽商秋早晩至夢寐松楸蒼
夜汎渦河龍潭
輕舟弄素月靜夜横清渦天風毛髮亂疎星燦明河圖
經記父老冥寞年歲多淵沉三千丈湛碧寒無波微流
帶文藻絶岸無柔莎炯如帝鴻鏡可鑑不可磨中蟠至
神物役使羣蛟鼉蜿蜿頭角古勁鬛誰敢劘深宫照珠
貝頗費蚌與螺何時葛陂竹化作陶公梭
宇文虛中
庭下養三鴛鴦忽去不反戲為作詩
先生久忘機為爾虞矰繳一朝長羽翮萬里翔寥廓誰
信惡溝鴟忽作華表鶴豈無三玉環遺音嗣黃雀
高士談
梨花
中原節物正梨花配寒食黃昏一雨過滿地嗟狼籍塞
垣春已深花事猶寂寂朝來三月半初見一枝白爛漫
雪有香瓏鬆玉仍刻芳心點深紫嫩葉裁輕碧懶慢不
出門雙瓶貯春色殷勤遮老眼邂逅慰愁夕一尊對花
飲況有風流客酒闌思故鄉相顧空歎息
予所居之南下臨短壑因鑿壁開窗規為書室
坐獲山林之趣榜曰野齋且作詩約諸友同賦
我本麋鹿姿強服冠與簪束縛二十年夢寐遊山林朅
來古晉國官舍南城隂鑿壁取疎豁開窗舒滯淫山光
射几席野色供登臨怡顔盼庭柯明目增遥岑草木遞
榮落雲煙自浮沉翫彼物色變感此歲月侵兀坐獨無
人窺簷囀幽禽誰知城市中闃若郊居深巷陋顔子樂
地偏陶令心一室亦何有狼籍書與琴晴暉朝徙倚皎
月夜相尋欲賦畔牢愁先為梁父吟詩成輒自和酒熟
時孤斟結茅會有期種竹當及今日來官更忙塵埃滿
衣襟暮歸惟憊卧筋力殊不任常思返丘壑豈願紆朱
金遥知北山處猿鶴餘清音
邊元鼎
早春
春風走塵沙鳥語滿京國東皇發潛潤土木變顔色桃
李爭嫵媚白紅詫容飾惟有松柏姿依然蔽崖黑
張斛
平安關道中二首
高林俯青冥柯葉森若織陽光已轉午隂嶺仍半黑崢
嶸亂石間行子有苦色臨深地勢入涉險天宇塞四顧
無所投迹繭去未息悵然增百憂冥冥羨歸翼
窮冬十日隂積雪千山路晴雲開半嶺落日猶在樹悠
悠客心速慘慘天色暮寒鳥各有依解鞍尚無處游魚
誤銜鉤玄豹終隱霧行行謝冠冕復我林壑趣
馬定國
懷高圖南
劉义一狂士尚得韓愈知君才百劉义知者果其誰三
隨計吏貢躡屩遊京師文章善變化不以一律持碧海
涵萬類青天行四時去年高唐别河柳搖風枝今年清
明飲高花見辛夷兹來又幾日軍檄忽四馳尺書無處
寄相見果何期白日鬭龍蛇黃塵笳鼓悲春風獨無憂
吹花發江湄一杯送歸雁萬里寄相思
讀莊子
吾讀漆園書秋水一篇足安用十萬言磊落載其腹北
風熟柤梨冷日照鴻鵠人生固多事端坐至秉燭
張子羽
遊龍門訪潛溪僧舍
入谷訪精舍鐘聲先遠聞陽光時翳竹泉脈俄當門山
僧禁足久瞑目誦微言要知鹿臺寺但指山頭雲策杖
御栝西幽蘭秀荆榛風煙浩難及薄暮花紛紛
宿寶應
重巖煙靄合寶閤春風暮山深月影遲坐久識歸路伊
昔府中彦征驂同夜駐徂年能幾時變滅等輕霧禪房
伴茗飲豈待酒中趣卧來清不寐瘦鶴警宿露黎明覓
舊題松間宛如故
吳縯
寄定國
情馳夏日流目斷晩雲碧新詩從何來遠自金馬客雄
深作者意奔軼古人迹名高四海望髮未一莖白應嗤
窮途士抽簪老泉石采蕨在南山驅牛向東陌勞生豈
不苦衣食迫晨夕膏粱無宿懷茅茨得真適卒歲將何
求一飽惟力穡
訪國城石氏
昔我訪君處樹涼炎暑收今君訪我來城空殘雪留經
時少乘興兩至皆空投茅茨隔溪上車馬度城頭不聞
機杼聲但聽溪水流向來方圓翁曾訪此中遊近聞大
梁至京塵滿衣裘相思懶歸步落日風颼颼
山居
西首魚山崦北連黃石祠崇岡在東南我家山北陲地
僻少人事終朝掩柴扉尊酒不常得書卷聊自怡春風
數日來處處生蕨薇寸心復何累一飽良可期當年終
南人捷徑以貽譏知我無心者豈顧悠悠辭
擬淵明貧居
淒其歲云暮北風無時休晨興倦薪水夜寐乏衾裯缺
月正裵回宿鳥鳴啁啾欲無憔悴歎奈此霜霰秋松楸
脱兵火環堵且淹留閉門念袁安守賤弔黔婁坐讀貧
士詩吾乃淵明儔
溪上招王仲先
幽居復何為冬來性成懶柴門俯清溪寸步出亦罕今
晨偶攜杖愛此晴日暖寓目隨所之行到南溪畔背隂
雪猶積向暖冰全泮搘頤卧石上仰面蒼崖斷泉聲何
從來乍喜兩耳換平分意甚遲斗落勢方悍坐來百慮
忘還惜日景短塵寰多憂虞中林足閒散故人戀明時
歸休苦遲緩幅巾來何時臨流話幽款
朱之才
寓言二首
獸有善觸邪草有能指佞獸草非有心不移本天性前
王著臣冠俾爾效端鯁如何不稱服觸指反忠正吾欲
取二物豢植列臺省一令邪佞徒奔逃亟深屏
風雨晦時夜雞鳴有常聲霜雪枯萬榦松柏有常青内
守初已定外變終難更若人束世利浮沉無定情俯仰
效桔橰低昂甚權衡反出木鳥下徒為萬物靈
謝孫寺丞惠梅花
我來泗水上居與墟墓鄰彌望多棗栗礙眼皆荆榛忽
忽度歲月不知時已春朝來佳公子遺我梅花新秀色
照窗几妙香襲衣巾莽如瓦礫場驚睹瓊瑶珍念昔客
江南千樹臨江津吳儂不知貴但與桃李倫自從墮東
土夢繞江之濱歎彼和鼎實亦復生不辰窮愁坐空山
豺虎雜鳳麟此贈意不淺難為俗子陳
卧病有感二十韻
臯蘇粲園英澤芝紛水葉赤弁舞纖肌黃袍緩老頰鳴
飛各有適吾獨嗟衰薾齒髮久已疎又復失調燮粱肉
謝鼎俎參苓富巾篋葵扇風未來桃笙汗初浹呻吟和
哀蟬夢寐追化蝶撫枕念平生世故飽更涉弱齡負竒
志胸蜺盤煒煜夜徯傅巖訪朝待渭濱獵苟爽歲九遷
康侯日三接功業著鐘鼎聲名垂史牒那知事大謬舉
趾得躓跲多難集暮年百願無一愜寒灰消寸心清淚
腐雙睫坐令孤鵬鶱化作瘴鳶跕憂來復自慰人生幾
蓂莢呼吸過百歲俯仰失千劫乘流須縱櫂遇坎即停
楫些語不成騷商歌鼓長鋏
水月有興
明月落湖水天淵體俱一浩蕩碧琉璃奩此寒玉璧微
風觸湖波合散作六七浮光逐水紋金蛇勢盤結人心
湛寂初與月同清質外累一汨之萬態紛殊迹因知養
心者無為風浪失
劉著
次韻彦高占雪
天秋鼓南風雲海飄暮雪三春猶沍寒九夏那苦熱土
圭測中氣嘗聞先儒說窮髮多異宜泥古誠亦拙吳侯
擅六藝名宦端不屑晩歲登泰山早已探禹穴千歲可
坐致不待數旬月重隂畏㺵陷五陽欣夬決君子方履
霜渠肯蹈覆轍雞猪與魚蒜幸可充朝餟
李之翰
書呈仲孚
造物固難量誰能計寒餓失馬乃為福夢牛翻作禍長
溪霜練靜修嶺蒼龍卧魂夢吾已安不勞歌楚些
白賁
客有求觀予孝經傳者感而賦詩
古人文瑩理後人但工文文工理愈暗紙札何紛紛君
看六藝學天葩吐竒芬詩書分體製禮樂造乾坤千岐
更萬轍要以一理存如何臻至理當從踐履論跋涉經
險阻鑽研閱寒温孝弟作選鋒道德嚴中軍仰觀及俯
察萬象入見聞不勞施斧鑿筆下生煙雲高以君唐虞
下以覺斯民君如不我鄙時來對爐薰
姚孝錫
東軒琴示兒子沂
古人無復見但有東軒琴一鼓高山操因窺古人心正
聲久沈埋俚耳喧哇淫正可自怡悅不須求賞音
趙慤
擬古
春風動地來依依燒痕青王孫行不歸離恨何時平翩
翩誰家兒曉獵開紅旌雕弓插白羽怒馬懸朱纓圍合
意氣雄厮養厭庖烹人生一春草時至何足榮君看五
陵樹日暮悲風生
蔡珪
讀戎昱詩有作二首
我家北潭邊溪流卧衡門俗客自不來好客時開尊路
人或不知云是渭南村底事半年别此懷誰與論
來時西郊林木末秋未老借箸數歸日迺復見冬杪心
馳倚門望望我綿綿道慙愧戎子詩在家貧亦好
風竹如水聲
好竹風淅淅流水聲泠泠吾廬兼有此要是佳友生北
窗午夢斷冷簟無飛蠅端疑故人至喚作寒泉鳴攬衣
起徘徊自笑還自驚無須問形似自可名雙清
荷香如沉水
新荷翠參差十畆藏漪瀾臨風倚雲蓋過雨驚珠盤夕
陽香四來坐我西闌干三徑未論菊九畹空羞蘭聊分
海南珍炷之古博山誰能品優劣待以季孟間
鄰屋如江村
斜川一壺玉川東三四家籬落半流水茁茁青蒲芽我
為水邊游月魄舒晴華隔籬見燈火兒語時紛拏想像
澤南州寄興棲雲霞從渠非知音我意亦自嘉
劉汲
題西巖
人愛名與利我愛水與山人樂紛而競我樂靜而閒所
以西巖地千古無人看雖看亦不愛雖賞亦不歡欣然
會予心卜築於其間有石極峭屼有泉極清寒流觴與
祓褉終日堪盤桓此樂為我設信哉居之安
平涼道中
青山烱無塵塵滿行人衣行人望青山咫尺不得歸吾
歸不作難世故苦相違何當臨溪水一洗從前非
南園步月
雲横樹外山樹映山巔月微風拂寒枝疎光散清樾幽
歡難相遇此景安可忽從來山水心不為塵埃沒
郝俁
聽雪軒
扶疎窗外竹歲暮亦可愛蕭散軒中人高節凛相對清
寒入夢境風雨號萬籟覺來聞雪落淅瀝珠璣碎飢腸
出佳句亹亹入三昧華堂沸絲竹此樂付兒輩
任詢
西湖
西湖環武林澄澄大圓鏡仰看湖上寺即是鏡中影湖
光與天色一碧千萬頃堤徑截煙來樓臺自昏暝
馮子翼
岐山南顯道冷香亭
溪橋小雪晴水村霜月冷暗香林薄問得偶璀璨影殷
勤南夫子移植在人境芝蘭馥氤氲珠璧照光烱小屋
茅草蓋幻此瀟灑景看花爇松明醒醉潄苔井文章聊
嬉戲辭氣頗馳騁州縣不著脚時人笑清鯁我官西州
掾簿領不知省頻遭官長罵勢屈石在頂門庭可張羅
陋巷車轍靜山歌聽嘲哳舞伎或瘤癭引睡閱文史朝
日無從永夢到五柳莊身居六盤嶺朅來南山下旅思
淒以耿金罍照衰朽玩味得俄頃傍人怪迂疎佳處當
自領
張公藥
許下三庚劇暑甚於他州懷思故鄉嶧山山水
真清凉境界也感而作詩
魯東百里近福地曰鳬繹千峰開玲瓏絶澗瀉湍激岱
宗古獨尊象緯了不隔(嶧山至泰山不遠)此山許攀聯朝著有
班秩虛巖互霞蔚秀石森玉立泉聲動環佩林樂盡竽
瑟(林樂出莊子)樹老潤饒菌果熟香隕實潄風松落花泓雪
崖溜蜜木皸虎磨癢沙迥鳥伸翮(水禽嬉戲引吭伸翮劉禹錫集)竹林
若來往桃源當甲乙曾經晉人隱(晉郄鑒因避亂挈兖人來嶧山事見本傳)
喜脱塵網密事往不記年人說猶前日我來官許下觸
暑病逾劇慢膚便枕簟白汗沾巾幘屢輟五夜眠輒廢
中盤食炎官令方虐著意不憐客語此作惆悵可以知
得失遥知舊經行雲起水邊石平生二三子相對坐横
策今世葛天民何容挽之出
党懷英
穆陵道中
沂山一何高羣峰鬱孱顔我行問遺老云此小太山望
秩有常祀其神號東安草荒穆妃墳雨剝漢武壇神仙
果何在可想不可攀千里等一昔俯仰悲人寰東望蓬
萊宫咫尺滄波間
重山復峻嶺溪路宛盤盤流水滑無聲暗瀉溪石間岸
草淒以碧鮮葩耀紅丹高雲映朝日流景青林端我行
屬朱夏欲愒不得閒山中有佳人風生松桂寒
瓊花木后土像
皇媧化萬象賦受無竒偏胡為墮愛境亦為尤物牽煌
煌靈祠花玉蘂冠春妍婉如傾國姝獨立江湖邊顧惜
怨奪移含秀梁宫煙青黃竟自寇始信擁腫全珍材歸
好事肌理緻且堅瑑刻方寸餘遺像規汾壖願言稅靈
馭要復安所憐神游妙難詰豈以大小懸槐根開夢國
橘實游棋仙靜想寶龕中坐納東南天況有大者存指
顧超八埏
雪中四首
詩人固多貧深居隱茅蓬一夕忽富貴獨卧瓊瑶宫夢
破窗明虛開門雪迷空蕭然視四壁還與嚮也同閉門
撚鬚坐愈覺生理窮天工巧相幻要我齊窮通衝寒起
沽酒一洗芥蔕胸
翻翻雪中鴉飛鳴覓遺粟雪深不可求遶屋啄寒玉顧
我如鴟鳶多儲有餘肉我亦生理拙凍卧僵雪屋日午
甑無煙飢吟攪空腹豈不知屠沽肥甘隨取足幸待春
雪消吾猶多杞菊
歲晏苦風雪曠野寒崢嶸溼薪燒枯棘距刺相拏撐濃
煙久伊鬱微焰方晶熒津津膏乳漲中有蚯蚓鳴蓬蒿
掇快炬倏作飛灰輕餘暖未及愜睫淚先已盈幸有鄰
家酒時澆肌粟平
歲晏雪盈尺農夫倍欣然不作祁寒怨應知有豐年笑
我寄一室歸畊無寸田無田吾不憂飲啄當問天我看
多田翁租賦常逋懸低頭負呵責顔色慘可憐不如拾
滯穗行歌兩無牽
西湖晩菊
重湖滙城曲佳菊被水涯高寒逼素秋無人自芳菲鮮
飈散幽馥晴露墮餘滋蹊荒綠苔合采采歎後時古缾
貯清泚芳尊湔塵霏遠懷淵明賢獨往誰與期徘徊東
籬月歲晏有餘悲
西湖芙蓉
林飈振危柯野露委荒蔓孤芳為誰妍一笑聊自獻明
妝炫朝麗醉態羞晩困脉脉懷春情悄悄驚秋怨豈無
桃李媒不嫁惜嬋媛悠哉清霜暮共抱蘭菊恨
浪溪别吳安雅(浪音郎)
浪水清且白頻年照行役褰裳涉微波微波去無極悠
悠溪上山送我往復還與君臨水别幽恨寄山間
喜雨
山雲駃如驅山雨沛如傾幽人夢初醒卧聽簷溜聲雷
霆怒相搏似與隂陽爭蛟龍久何蟠始此幽蟄驚餘花
曉猶落竟日方破晴明朝東臯望照眼生意明焦枯被
沾濡相與迴春榮忻然野桃李新綠棲殘英漸漸麥壠
翠溜溜溪流清蛙鳥亦解喜飛沈互喧嗚萬物皆得時
棲遲感吾生直應挂儒冠便逐春農畊
題張維中華山圖
苡珠散遺胄我姓出馮翊空聞華山名未始見顔色三
峰擢觚稜經眼但石刻那知玉井蓮香落清渭北巔崖
劃變轉勢走關輔窄豈無愛山人不解傅粉墨多才曲
江裔公暇日招楫歸装貯新圖尚帶煙霧溼明窗一傳
玩怳若到鄉國我生隨宦游久作東南客有田泰山下
繞屋皆泉石懷恩戀官廩老大歸未得况復秦川遥便
恐此生隔崚嶒蒼煙面只許畫中識詩成持送君想像
三歎息
途中(壬辰正月)
平明發郊墟獨步蹌躞蹀引領發前程日出煙未滅林
迥鳥始喧麥短牛已嚙春陽氣未壯道左尚殘雪長風
拂歸袂凛欲變冬冽指凍僵不拳膠凝仍欲折而我竟
何事犯此寒正切修途去未幾行意先已薾安得兩翼
生高飛度林樾
劉迎
普照㫋檀像舊物也方丈老人比以見還作詩
謝之
我昔遊京師稽首禮瑞像堂堂紫金身示現大法藏装
嚴七寶几重疉九霞帳光如百千日晃耀不容望想初
法王子運力攝諸匠瓌材發神秘妙斲出智創風流蜀
居士翰墨老彌壯雷霆大地底音樂諸天上猶疑三十
二不具梵音相不知一點真正勝千語浪嗚呼五因緣
語綺反成謗我今獨何幸相見問無恙文殊本無二何
處覓真妄庶修香火供獲脱煩惱障天龍想驚喜訶衛
日歸向已覺海潮音人天會方丈
徐夢弼以詩求蘆菔輒次來韻
昔聞趙州老老大猶汎愛說法利人天機緣不勝載當
年鎮府話蓋以小喻大具眼領略之於兹豈無待嗚呼
後來者見趣遠不逮又聞東坡公謫居飽鮭菜暮年海
南住几席溪山對自饌一杯羹老狂猶故態最喜霜露
秋味出雞豚外乃知作詩本口腹不無賴風流二大士
妙處無向背在家與出家相投若針芥先生今復然秀
句筆端快誰云修法供遊戲出狼狽一飽待明年桑麻
歌佩佩
再次前韻
神農嘗草木濟世以仁愛根源列郡出品目成書載中
云萊菔根試驗頗為大昌谷嘔時須文園渴嘗待食異
地黃并效與蕪菁逮豈惟齒衆藥政自冠諸菜五州風
土宜罫布畦壠對墾鋤盡衆力封培窮百態翠角春雨
中黃花晩煙外日送盤箸資歲給瓶罌賴片玉出頭顱
層冰起膚背脆美掩蓴葵甘辛敵薑芥物生貴有用對
此一何快儲貯得沈涵棄遺免狼狽但足齊人餐何慙
楚臣佩
送劉德正
驥騄蟻垤空莫干犀革斷人材必超軼物理乃融泮先
生廊廟具冰雪自湔盥十年處繁劇風力濟詳練堂堂
八面敵了了一笑粲雲中國西邑食貨資轉輓中臺輟
之去正倚咄嗟辦從容九年蓄坐想出鞭算向來鹽鐵
使緒業著家傳春朝觀上計廣廈奉閒燕行矣需詔除
鵷行聳榮觀
盤山招隱圖
溪山不難買所費千金儲不如數峰雲朝昏對吾廬交
游豈無人轉盼傷離居不如吾兄弟相應如笙竽左侯
薊名族温温器璠璵身雖市朝寄心與功名疎伯也亦
可人文華炳於菟風神聳魁偉襟韻含沖虛平生一片
心緣塵不關渠相期有幽事歲晩山林俱綵服照黃冠
歡呼奉親輿大婦侍巾帨中婦供庖廚諸孫戲膝前翩
然鳳將雛朝采南澗芹暮漉西溪魚煙霞入杖屨風月
來窗疏觀竹上巢雲禮佛登香爐紅龍雪浪湧白墖蒼
煙孤冰絃寫天籟茶甌泛雲腴快哉天下樂俯仰餘何
須正恐左太沖招隱昔所無
寄題禹城孫氏茂德亭
濟南孫夫子養素抱絶識家有五畆園種樹如種德枝
葉深覆護根本飽封殖要令方寸地不著荆與棘流芳
被鄰里餘蔭連阡陌居然物隨化草木盡佳色河陽藝
桃李壽張蒔梓漆至今青史上相望如黑白乃知百年
用賴此一日積君今尚隱約白首勤墾闢人心亦天理
否泰有終極會待東風來吹春滿花國
南口
危峰張屏幃峻壁開戶牖崩騰來陣馬翔舞下靈鷲秀
色紛後前晴嵐迷左右重隂忽障翳虛籟競呼吼深迂
愛風日高亢捫星斗帝居望北闕村落當南口軍都漢
時縣遺迹奄存否中郎讀書處遺構想摧朽誰云用武
地經訓乃淵藪我家膠東湄樸學歎白首居鄰通德里
況此見師友慙無書帶草采采為盈手何以醉先生清
溪綠如酒
晩到八達嶺下達旦乃上
車馬兩山間上下數百里縈紆來不斷奕奕似流水鯨
形曲腰膂地勢長首尾我車從其間搖兀如病齒推前
挽復後進寸退還咫息心固安分尚氣或被指徐趨自
循轍躁進應覆軌行行非我令柅亦豈吾使倦僕困號
呼疲牛苦鞭箠紞如五更鼓相慶得戾止歸來幸無恙
喘汗正如洗何以慰此勞村䤃正浮蟻
出八達嶺
山險略已出彌望盡荒坡風土日已殊氣象微沙陁我
老倦行役驅車此經過時節春已夏土寒地無禾行路
不肯留奈此居人何作詩無佳語以代勞者歌
上谷
磨笄聳然來隰水洶而去山川俯城郭藩翰重畿輔桑
麻數百里煙火幾萬戶長橋龍偃蹇飛閣鳳騰翥傳聞
山西地出入此其路源源百貨積井井三壤賦蒲萄秋
倒架芍藥春滿樹盤躃多布韋嬋娟半娥素永懷小靖
節厚德皆忠恕至今受一㕓如昔歌五袴傷心隔生死
知已今有數歸日當驅車生芻奠其墓
蔡有鄰碑
我為山西行叱馭過近縣傳聞蔡有鄰石刻古今冠風
流書以來妙絶隸之變銀鈎鸞鳳舞鐵畫蛟龍纏憑誰
致墨本故舊詫珍獻正恐賦分薄一夕碎雷電平生六
一老集古藏千卷惜此方殊鄰公乎未之見
王庭筠
楊祕監下槽馬圖
龍眠悔畫馬政恐墮馬趣我今破是說試下第一句道
人三昧手游戲萬象具萬象初莫逃畢竟無所住譬如
大圓鏡照物隨其遇少焉物四散影果在何處楊侯具
此眼透脱向上路萬馬落人間蓋證龍眠誤
張禮部溪山真樂圖
悠悠春天雲想見平時閒朝遊溪橋畔暮宿山堂間澹
然不知愁亦復忘所歡出山初無心既出還思山人間
待霖雨欲歸良獨難山堂悵何許蕭蕭松桂寒
内鄉浙江張浮休窪尊為二兄賦
巖花覆我酒酒面照幽妍風如惜花影不肯生微漣空
山悄無人花枝自留連懷人成獨醉日暮山蒼然
趙之傑
除夜
日月不肯留歲歴倏云畢僧坊見節物新正在明日夜
半拊枕歎半百又加七形骸念念改膂力能不失經言
男數八此去才有一健者未可期况乃常衰疾物情忘
盈滿君子慎名實行矣安退閒吾其保終吉
趙渢
秋日感懷
歲月不相饒秋風䬃已至蚊雷稍收聲團扇且復置久
雨不宜人新涼差快意數篇東臯詩引我北窗睡林泉
久隔闊塵土作憔悴但有適人適何嘗事吾事一貧既
忘懷所好無不遂世無陶靖節何人知此味
立秋
日月如川流去矣不復回萬物各有營榮悴更相催餘
生苦多艱壯志久摧頹念欲學還丹鬱紆殊未諧今朝
立新秋庭樹西風來舉首望天宇飛雲獨徘徊呼兒且
沽酒浩歌豁秋懷醉中得妙理逸興何悠哉
路鐸
芳梅如佳人贈襄城衛昌叔
芳梅如佳人不見令人思豈無桃李顔夏蟲篤於時霜
風靜天宇蘭悴菊亦衰凌寒一笑粲功烈如彼卑幾年
豳西路赬岡望逶迤思之不得見空吟水曹詩夜月將
夢去雲深水之湄邂逅疎竹邊峩峩認風儀今日真見
止昨夢猶蓍龜塵中儓儗子謂我酷好竒逃空聞足音
此心胡不夷
閑閑堂
行邁已自勞坐忘猶有為動靜二塵耳一真非即離舉
頭見青山曲肱囀黃鸝心安萬境寂境轉何妨隨
題獻陵梁氏成趣園
舉世醉浮榮幽事誰肯尋譬如攫金人入市惟見金先
生厭塵雜靜念到園林數往徑自熟有得樂更深春蘭
汎光風夏木貯清隂露菊挹佳色霜柯如本心淵明嘗
樂此意合無古今當其領會處豈止忘華簪先生比淵
明但欠酒與琴飯疏有真味風籟有清音出處雖小異
要之俱陸沈我今志丘壑聊擬斜川吟
周昂
感秋
秋氣入行帳愁人中夜知雞聲與人語耿耿異常時清
晨起危坐感歎不自持羲和馭飛轂往返無停期春草
如昨日已復悲離離顧謂鏡中髮爾衰安得遲結束媚
鞍馬荒山去委蛇黃花泫宵露綠野含晨曦吾事久不
諧悠悠隨所之有懷南澗約敢賦北山詩
趙秉文
雜擬五百
朱明變氣候大火向西流六龍整征轡倏忽夏已秋閶
闔來悲風霜稜被九州豈不念時節歲律聿其周精衛
填溟海木石安所投獨攜羡門子高步登崑丘千秋長
不老永謝區中囚
白日淪西氾滄海無回波四時更代謝奈此遲暮何我
欲制頹光惜無魯陽戈憑高望八荒&KR0008;眖迷山阿驚風
振江海山林無靜柯獸狂走四顧曠野迷絓羅西登廣
武山北顧望三河蓬蒿蔽極目人少虎狼多喟然發長
歎拊劒徒悲歌
猗猗南山竹並生凡卉藂歲晏多霜雪見别蕭艾中我
欲食鵷雛千歲不一逢留之和律吕截作嶰谷筒一變
為清商日暮來悲風清泉溉石根上有白雲封虛心抱
靜節知音為誰容不如歸去來一竿釣清灃
空齋日無事起坐横鳴琴明月入我牖照見萬古心古
風不復還中有太古音置琴挂壁上吾道無古今
戚戚去故里辛苦從軍行黃沙翳白骨麟閣誰功名西
北秋風至日暮愁雲生火燒白草岡水斷黃河聲天寒
馬毛縮仰天為悲鳴男兒貴死難義重鴻毛輕南登雕
隂坂北望驃騎營駐馬千丈坡射鵰萬里程
秋日郊行
瘦馬兀西風節物遽如許雀噪晩禾場蝶飛秋菜圃桑
枯竅呼風槐老皮溜雨聞聲不見人隔林撾社鼓
初望少室
好山如佳士洗盡名利塵對之斂袵敬可愛不可親一
水刻我骨一石融我神何況三十六峯峯與天鄰仰看
青磝磝俯矚白磷磷因之攜畫本試寫蒼然真三日宿
其下䑛筆不敢皴歸來閉閣卧枕上山横陳題詩追所
見何必如古人
盧巖
龍潭石壁下鳥道盤青蒼飛泉從中來聲落讀書堂左
右灑石壁石上含宫商尚疑盧真君醉騎白鸞翔至今
明月夜飛下青山長去之五百載丘壑道愈光舉瓢飲
此水清風益難忘
過陸渾
言從陸渾去不遇紫芝還鳥飛不盡處夕陽千萬山雲
起動兼靜水流忙更閑坐待石上月滅沒煙嵐間
望北山雲
浮雲起太行六合須臾間清風相汲引吹我過榆關歲
旱不成雨悠然歸故山向來無心出亦復無心還
江岸艤舟圖
遠村樹如薺近岸舟如月孤舟泊沙尾危檣見木末前
山景氣佳日暮涼風發時有渡頭人蕭蕭吹素髮
東坡赤壁圖
連山盤武昌古木參雲稠誅茅東坡下門前江水流永
懷百世士老氣蓋九州平生忠義心雲濤一扁舟笛聲
何處來喚月下船頭掬此月中水簸弄人間秋蕩搖波
中山光中失林丘古今一俯仰共盡隨蚍蜉孫曹何足
弔我自造物遊尚憐風月好解與耳目謀歸來玉堂夢
清影寒悠悠一顧能幾何鶻巢奄不留遺像不忍挂尚
恐兒輩羞儼然袖雙手妙賦疑可求何時謫仙人騎鶴
下瀛洲相期遊八表一洗區中愁
傚王右丞獨坐幽篁裏
獨坐幽林下談玄復觀易西日隱半峰返照林間石石
上多古苔山花間紅碧花落人不知山空水流出
和陶淵明擬古
小智多自私大方乃無隅一毫納萬象萬象非卷舒日
月為我牖天地為我廬曲士窘拘囚一身無容居我夢
登日觀青天入平蕪俯視但一氣二豪彼何如
吾道無緇磷萬古常如兹奈何中智下謂彼不知時與
世頗殊好譬彼澠與淄我欲質所從登高望九疑路逢
古漁父長歌滄浪辭出門異所見退坐還自思當世固
殊古古人不我欺翩翩出林鳥日暮將何之倚簷送歸
盡聊欲弦吾詩
西北有佳人樓上拊雲和一鼓别鶴操再弄求凰歌絃
聲幾欲絶哀響何其多昔為掌中珠今為路傍花壯年
不再得華落將如何
張衡詠思玄屈平賦遠遊高情薄雲天意氣隘九州朝
攀扶桑枝夕飲弱水流翻然不忍去無女哀高丘嚴霜
下百草歲律聿其周蕭蘭共憔悴已矣吾何求
中秋
天風吹河漢明月懸清光清光不可掇流影入杯觴吸
此風露魄洗我冰炭腸向來功名心一笑雪沃湯人生
幾中秋彈指三萬場胡為置熱惱不使心清涼此心如
秋月虛明洞八方此身萬化中太山一毫芒尚無物與
我何者為彭殤推琴黃葉落矯首白雲翔解衣一盤礴
清境墮渺茫
九日登繁臺寺
九日獨何日寒花發幽芬波澄無餘滓天清廓遊氛鵰
盤翼迅風鴻響厲層雲我無二三友意適同酣醺南登
歌吹臺一弔信陵君捐軀赴趙壁談笑却秦軍夷門今
安在草沒侯嬴墳我亦感激士白首羞論文禁中有頗
牧慷慨志竒勲登臨送將歸無為愴離羣蒼茫視八極
煙靄何紛紛懷士撫長劒悵然日西曛
題東坡石鍾乳山記墨蹟(書為水漬幾半)
東坡謫齊安人怒天所許倒騎卧水龍醉踞石頭虎赤
壁萬里江一葉吾敢侮歸來抵湖口此樂乃并與扁舟
絶壁下鸛鳴如人語風雷相轟豗石水效呑吐山遺洞
庭樂帝下鈞天舞石鐘不我欺一證萬萬古遺墨落人
問訛缺十四五糢糊魯壁簡剝落岐陽鼓蜿蜒半鱗甲
尚恐脱風雨畫移瓦棺壁劒化延平渚祝君什襲藏隄
防六丁取
中元夜祭太乙罷對月
今夕知何夕白露涵秋空褰衣踏明月如在瓊瑶宫細
數秋兔毫桂樹何&KR0785;瓏當年誰所種翳此天公瞳清光
知人意飛影入杯中流霞酌不盡清光浩無窮我欲遡
白雲一訪東坡翁扁舟下赤壁此樂將無同疇昔縞衣
仙化作羽衣童酒酣邀我去鶴背聆松風
靈官夜醮餘香霧飛不起更衣步石壇風露浩如洗月
波走金蛇入我清尊裏引杯入復疑弓影正如此夜深
一鴈過歘見巾落几松間龍一吟風庭落松子空中步
虛聲隱隱猶未已
發棗社
夜發棗社驛褰帷見明月月照斷崕冰風吹隂磴雪山
重復峻嶺十步九盤折兩崖夾深澗線路僅容轍縋車
下千尺轣轆聲未絶坡陀到平地稍喜見雉堞隔城聞
鐘鼓星斗何歴歴故人相勞苦杯酒慰行役夜闌秉明
燭相對恍如失
過寧州
季冬落月黃霜雪原野白馳車上峻坂十步百夫力我
行未半嶺回視但木末白雲在高頂可望不可及北風
催去翼孤煙帶遠客居人候征騎倦僕望前驛倉皇下
坡陀張燈已昏黑
和淵明飲酒八首
翩翩萬里鶴日暮將何之昏鴉擇所安笑汝不知時孔
席不暇煖此理吾不疑尚愧淵明翁濁酒時一持
貧賤豈不苦仰慕冥鴻飛富貴豈不樂乃有黃犬悲苦
樂各異趣嗜好從所依我欲作九原獨與淵明歸挂冠
不待年况此齒髮衰遥酹一杯酒毋令寸心違
秋菊有至性霜松無俗姿采采黃金花笑拊蒼煙枝偶
有杯中物成此一段竒白雲南山來出岫復何為醉卧
東籬下聊脱人間羈
鷙鳥閉籠中舉翮觸四隅騏驥駕鹽車跼䠞困中途雖
然遭識拔未免為人驅傍觀信美矣自愧良有餘不如
兩無累還我田園居
千載淵明翁誰謂不知道謾賦責子詩調戲以娛老杜
陵蓋自況亦豈恨枯槁壺觴清濁共適意無醜好歸來
五柳宅守我不貪寶長嘯天地間獨立萬物表
幽居淡無事雅志了玄經眼花憎文字悠悠竟無成中
夜起不寐披衣守寒更梅竹散清影素月流廣庭孤鶴
閟逸響切切寒蟲鳴拊卷長歎息慷慨惻中情
漢儒傳註學未為世所得秦火少完書豈免烏焉惑後
儒補罅漏聖道少開塞俗士喜持戈又一秦相國且共
歡一觴多言不如默
淵明非嗜酒愛此酒中真謂言忘憂物中有太古淳回
首市朝中萬事牛毛新去年持使節悠悠過西秦宫闕
隨飛煙衣冠化埃塵當年憑軾士慷慨歎徒勤所以山
林客樂與魚鳥親西登太華頂曠望長河津寄謝三山
雲聊欲濫吾巾誓將從此去笑謝當途人
和韋蘇州煙際鐘
近壑斂暝色遠山猶夕暉聲疑煙際起復向煙中微隨
風散林野渡頭人未歸
和韋蘇州遊溪
清溪霧氣散水涵天影空白雲翻著底移舟明鏡中鳥
近前灘日花移别岸風遥知夜來雨山色翠如葱
擬兵衛森畫戟
冠帶事朝謁清坐彈鳴琴以彼塵外趣遠我遺世心岸
幘送歸鳥隱几見遥岑聊同靜者樂豈必居山林
送麻徵君知幾
丹丘五色鳳一舉渺天隅文采瑞聖世不為竹與梧渥
洼汗血種逸氣凌九區可見不可縶白璧誰敢沽夫君
號神童七歲能草書二十工詞賦下筆凌紫虛三十富
經學兩魁天下儒蛾眉衆女嫉反畏知名譽一朝相捨
去顧以道自娛閒觀養性書洞究先天圖姓氏聞天朝
相公借吹噓(左丞薦)從容拜恩命移疾還里閭諸公惜其
去乞留侍玉除掉頭不肯住一飯吾豈無君看澤中雉
飲啄良自如一旦蓄樊中意氣慘不舒又如田間牛騰
擲適有餘被之以文繡顧影反踟蹰君恩豈不重力疾
須人扶旁觀信美矣違已非病歟不如本無累還我田
園居喜君節獨高知君功名疎可以激頹俗可以勵貪
夫異時高士傳名與西山俱
御選金詩卷三
