欽定四庫全書
御選宋詩卷五十一
七言律詩七
程俱
九日寫懷
節物驚心兩髩華東籬空繞未開花百年將半仕三已
五畆就荒天一涯豈有白衣來剝啄亦從烏帽自欹斜
真成獨坐空搔首門柳蕭蕭噪暮鵶
别後有懷子我追用巾字韻作寄
漉酒空峩五柳巾一觴相屬念情親玉川奴婢今猶昔
錦里田園老更貧冰洞清泉誰共酌風篁幽徑好尋春
開年晴暖須歸去還向江湖覓故人(子我東去云欲居無錫或過錢塘故)
(有冰洞風篁句)
丁已九日攜酒要叔問登通道門樓而江彦文
寄玉友適至因用已未歲吳下九日韻作
涼秋風物正清華極目高樓不見花老境固知無樂事
醉鄉聊欲寄生涯銀鈎遠寄青桐滑玉液親題赤印斜
笑引壺觴成一醉歌筵遙想髩堆鵶(聞彦文是日有盛集)
戊午歲九日復與叔問登城樓再用前韻作
兀坐空哦服九華衰顔深覺負黃花但令無事長相見
敢歎百年生有涯雉堞曉登千嶂抱縠波秋淨一溪斜
歸來更展新詩卷醉墨淋漓似老鵶(盧仝有脚來案上翻墨汁塗抹詩書)
(如老鴉之句)
和趙子雍游石園
長嘯西風一散襟重陰疎影静相臨水通笠澤秋容淨
竹種元池野思深石磴埽雲留晩步松谿隨鶴盡幽尋
舊遊回首成春夢太息憑誰寫寸心
徐俯
同曾戶部吳縣尉張秀才北山僧房尋梅令客
對碁
處處已收南陌稻閒閒還看北山梅累觴聊爾酡顔在
對局怡然笑口開埽徑似知佳客至杖藜惟可數君來
移松種樹鄱陽老章貢風帆歲一回
陳淵
汝州道中呈遵道
青煙漠漠柳依依落日雲中雁北飛咄咄書空誰獨坐
遲遲行道子同歸桑陰蓋地牛羊卧麥秀漫山鳥雀肥
向晩未知投宿處敗籬疎屋火煙微
春晩入荆州
綠樹連雲草濕煙亂花飄錦柳飛緜三春别我無多日
萬點愁人又一年池館勝遊空過眼江山佳處欲投鞭
從君預覓清涼地准備南州五月天
早行
夢中聞得子規啼燈下驚呼馬亦嘶宿霧故迷山遠近
肩輿才辨路高低雞鳴犬吠遙相應野草幽花自不齊
待得晨光開霽色不知行道幾人迷
酬晏伯逹
半生流轉任飛蓬萬里歸來興又東寂寞倦投揚子宅
低徊却寄魯侯宫阻尋雞黍他年約長憶園林一醉同
何日過君花下飲爛看濃豔舞春風
陪知縣夜飲泛碧齋再用前韻(泛碧齋舟名)
暑雨初收水拍潯溪光南北影千岑移舟為愛玻璃闊
放盞那知琥珀深緩帶小風來水面倚闌涼月轉天心
酒酣更駐凌波韈直待銀河夜色沈
次韻陸時可歲暮感懷
小橋横截一溪雲隔岸遙通避世人釣艇偶隨秋雁泊
吟窗今見臘梅新煙塵已覺千山静雨露行看萬國春
詩酒暮年生處樂一帆歸去豈辭貧
向子諲
題王文孺臞庵
仙翁五十髩猶青高卧柴門晝亦扃茅舍已忘鐘鼎夢
蒲輪休過薜蘿亭陰森門巷先生柳寂寞江南處士星
晚歲田家農事了閒抄甯戚相牛經
朱弁
送春
風煙節物眼中稀三月人猶戀褚衣結就客愁雲片段
喚回鄉夢雨霏微小桃山下花初見弱柳沙頭絮未飛
把酒送君無别語羨君纔到便成歸
春陰
關河迢遞繞黃沙慘慘陰風塞柳斜花帶露寒無戲蝶
草連雲暗有藏鴉詩窮莫寫愁如海酒薄難將夢到家
絶域東風竟何事祇應催我髩邊華
洪皓
奉使留金金臣悟室求詩口占漫答
久持使節傍門庭薄命猶賖五鼎烹羝乳何心占北海
雁書隨夢到京城莫言地廣頻修怨應念民勞早戢兵
國寶善鄰君寶信坐膺難老見昇平
曹勛
題迎暉堂
爽塏幽居抵萬金東西領略水雲深江山入座清無暑
文史銷閒静有琴何處菱歌煙艇雨最宜秋月海潮音
主人占得林泉樂本有江湖一片心
湖州贈劉大夫
山繞蒙庵十里隂兩翁逸駕並駸駸人隨衡雁野雲薄
夢破鱷溪秋水深别後詩章清有思向來遊處剰關心
何妨一笑雲蘿上小約湖邊特特尋
和謝景英提幹
公家繡戶壓城垣物采隨時入嬾軒人倚層樓風滿檻
江涵秋影月當門賸聞薌澤羅襦麗醉看金荷燭影昏
可但頹然信真率亦思秀句得重論
老景逢春每多留賞子美所謂老去願春遲子
忱雅知其況以佳句見貽信筆為答
吾儔春味等閒情識我幽花種繞亭雲帶竹光天外碧
風回松吹夢中醒樽罍湛綠邀芳景紅翠收香拂夜屏
歸傍清池留未足更看涵泳一天星
和英上人見寄
華鯨吼雨曉聲長詩罷蕭閒百步廊倚暖花梢清有思
傲霜菊蕊冷猶香好閒嬾瓉聊煨芋不病維摩尚倚牀
滿眼雲山應自足笑渠門外馬蹄忙
臘日謝仰上人惠蘭
未覺光風轉朔雲深窗乍見意增新欲先楚客傳清些
未放江梅早占春自許幽香傳窈窕更煩白足下嶙峋
為君抖擻煩襟看要是都無一點塵
戲簡錢處和
聞道維摩棐几前花隨寶女下雲天合歡帶緩新妝薄
燕子樓深晚色鮮想得瓊枝宜夜夜只應璧月共娟娟
何時遂預平生友與出湘雲伴錦筵
胡寅
和趙宣
冠月裾雲佩綠霞百年將此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畆多栽秫休似東陵只種瓜
朱松
送沈昌時赴寧海令兼叙别
午潮平處落歸帆已覺離情兩不堪轉手便成千日别
悲歌聊倚一杯酣波翻别壑聞車水青遍柔桑趁浴蠶
歸路春深風日美伴誰操筆賦幽探
西湖泛舟
望湖樓下照衰顔羞見塵埃兩髩斑風艇縱看山轉側
煙堤儘逐水回環喚人歸去城鐘急觸處相親嶺月彎
不用新詩摹絶境定知長到夢魂間
和人遊仙峰庵
千巖萬壑翠縈回一洗衰翁病眼開落日多情留别嶺
秋空無地著浮埃雲閒出岫初無意松老參天豈願材
我是散仙君記取更鞭鸞鳳少徘徊
蘆檻
手劚修蘆著檻栽使君公退幾徘徊想當風雨翻叢急
疑卷江湖入座來未辦松窗眠綠浦且將屐齒印蒼苔
種成桃李人間滿應念孤根首屢回
寄吳致一
相逢一笑兩忘懷夢遶親庭首重回世事難磨三尺喙
離愁都付十分杯秋生林薄歲時晩水落江湖鴻雁來
賸作新詩頻寄我天涯時對兩眉開
答人留别之什
家在大江東復東去君一舍碧流通那知臨水登山處
同寄飛蓬斷梗中愁絶杯中千里月夢縈江上一帆風
只今且作須臾意更典雲裘醉小藂
宿延慶寺
浮榮過眼旋銷忘惟有谿山意味長身健不嫌穿犖确
塵空那復戲滄浪林鐘喚客煙藏寺風葉鳴秋竹蔭廊
一似雲溪醉眠處只應軟語欠支郎
書室述懷奉寄民表兄是日得民表書
丈室無塵棐几横吏休鳬鶩散無聲舞風竹影僛僛轉
縈夢鑪香嫋嫋清已笑榮枯盧白戲不須物我觸蠻争
故人剪燭西窗約知復何時話此生
朱橰
三山次潘静之升書記韻
客路那知歲月長掀眉一笑苾芻房且傾徐邈聖賢酒
不問陳登上下牀雲影翻空迷海嶠秋風隨夢到江鄉
明朝各聽船窗雨猶憶枯碁戰寺廊
寄夢肇
滄海横流無處安只今且作夢中看豈須遊戲兩蝸角
收此微茫一彈丸老境懷人山宛轉春風著物髩摧殘
窮愁似與詩增氣嚼雪敲冰字字寒
鄭剛中
早過烏龍嶺
烏龍嶺上萬峰巒疑是羊腸九曲盤山麓吐雲人世遠
松梢滴露客衣寒驅馳寸祿意寧樂蕪沒小園心未安
早願車攻歌復古不須垂老挂衣冠
庚申二月二十二日宿齋省中
齋所深嚴客過難逼人書債未須還簷遮暖日桃天瘦
鳥踏風枝竹影閒細細乳花新茗椀霏霏香霧小爐山
滿庭斜月無公吏祇似東陽田舍間
譚勝仲卿有冊寶禮成新句用韻和呈
寶函重鎖環金密冊櫝雙盤帶錦斜長樂春風迎母后
未央和氣集皇家簾垂禁衛收黃繖禮畢天仙下玉花
班退笙鏞猶在耳五絃歌舜未須誇
仙人山寨至日
戍兵列柵半空蒼俯瞰嘉陵萬仞江山下不知傳鼓角
天邊時見引旌幢歲寒木落鳥穿屋晝静簾垂雲繞窗
教罷諸營無一事錦腰催拍照金釭
寒食偶書
楚鄉孤坐掩重扉素髮荒唐酒一巵眼闇久因書卷得
心闌全自世緣知臨流問米方終日踏雪看梅是幾時
欲上高樓望吳越無邊煙雨正垂垂
有客問予每日何事客退賦此
杜門管得酒瓶乾餘事誰能著眼看彷彿殘香幽夢斷
冥濛細雨落花寒林梢寺隠孤鐘晩水外人喧社飲歡
萬里一身聊爾爾此身惟覺上恩寬
初春
古人書卷慢翻尋齒髮蕭疎歲月侵萬里家山孤枕夢
滿城風雨五更心蒙茸軟草涵空翠寂歷初花弄曉陰
燕子未來寒意重數峰圓瘦入雲深
初夏
春物闌珊逐曉風芰荷欹角草茸茸野梅結子疎枝重
老竹生孫翠影濃煮酒情懷還是客異鄉歌笑且相從
醺然就枕皆佳處醉夢何妨度曉鐘
出江
淨練已欣平似熨更因過雨助清深何人孤笛穿雲杪
野岸歸舟入樹陰鷗鳥慣看遷客面江山偏識老夫心
半鈎小捲黃昏月欲得新詩箇裏尋
高登
小原欲歸
潮頰香醪暈醉紅鐙敲歸路勒青驄水涵萬頔曾孫稼
月逗盈衿少女風大誤平生緣畫足無聊中夜祇書空
擬將方寸難論事直叩天門問化工
立秋道中
黃茅時節瘴煙濃人在山凹第幾重梁竦負才徒感慨
嵇康賦性本疎慵此生自斷天休問吾道頻年世不容
會脫幘巾還舊隠鹿門妻子慣相從
張綱
赴喜雪御筵歸作
喜雪排筵曉漏催玉人傳詔下天來香隨日轉蓬萊近
花帶春回錦繡開一線新陰留鼓吹三登和氣入尊罍
叨霑惠渥思歸美授簡梁園愧乏才
次韻仲弼重九
黃花白酒兩相逢把酒簮花對晩風千里故園雲水外
三年歸路夢魂中自憐晼晩傷秋色誰解疎狂發醉紅
寄語髥周頗知否此時情緒與君同
次韻仲弼
千里長懷北固樓客居顔巷不堪憂青熒坐看孤燈夜
搖落初驚一葉秋已厭清談揮麈尾誰能細字寫蠅頭
蓴鱸固是吾家事好約西風買釣舟
次韻李傳道感事
卧病何人為埽門墮霜黃葉任繽紛旋沽濁酒難禁醉
厭數孤砧遠更聞冉冉生涯飄似夢悠悠心緒亂如雲
幾時得遂江湖去野性終隨鷗鷺羣
送春
滿眼鶯花自在春送春情緒怯愁新鼓琴不用戴安道
行酒却須温太真晩歲深交能有幾相逢爛醉莫辭頻
新條更有明年在重與東風作主人
歸鄉
窮巷歸來已白頭結茅何必榜休休好山當戶碧雲晚
明月滿溪寒葦秋詩社縱添新句法醉鄉難覓舊交遊
平生幸自無機械一棹夷猶去狎鷗
用前韻
愁來莫遣上眉頭著酒驅除醉即休未省一官堪送老
已驚雙髩不禁秋收心香火供清夢洗眼雲溪結勝遊
喚取短篷乘晩興坐看煙浪沒輕鷗
晩興
衰草連雲萬木風天高滅沒見孤鴻夕陽人散酒旗下
遠浦船歸漁笛中兀兀松窗翻蠧簡垂垂蓬髩䬃霜叢
自憐世味諳來慣已覺忘辛似蓼蟲
庚午三月十日遊茅山
雨餘沙徑淨無泥策杖何妨過竹谿迎客野花隨處發
勸沽幽鳥向人啼峰巒路轉攀蘿倦樓觀煙深望眼迷
疑是武陵仙地隔坐來遐想舊桃蹊
老夫辭榮里居行年八十酒間謾成拙句述意
而已不以示外也
莫笑尊前白髮翁曾騎竹馬戲元豐年彌八十癡頑在
身荷三朝寵眷隆綠野敢將前哲比香山幸有老人同
興來尚欲尋幽去收拾殘春杖屨中
胡銓
追和東坡雪詩
為瑞應便種麥鴉餘光猶得映書車也知一臘要三白
故作六霙先百花授簡才慳慙賦客披蓑句好憶漁家
擬沽斗酒聽琴操三百青銅落畫叉
雷州和朱彧秀才時欲渡海
何人著眼覷征驂賴有新詩作指南螺髻層層明晩照
蜃樓隱隠倚晴嵐仲連蹈海徒虚語魯叟乘桴亦漫談
争似澹庵憑興往銀山千疊酒微酣
張九成
次單推韻
七載離家夢亦驚春來又是聽倉庚熟諳世味心如水
忽見故人眼尚明青鏡不堪看白髮長鑱何處覓黃精
只思歸去西湖上飽喫東坡玉糝羹
十二月初七日述懷
謫居寂寞歲將闌几案凝塵酒盞乾落落雨聲簷外過
愔愔雪意座中寒孤飛隻影人誰念萬里長途心自安
世事悠悠君莫問雪芽初碾試嘗看
馮時行
縉雲山
借問禪林景若何半天樓殿冠嵳峩莫言暑氣此中少
自有清風高處多岌岌九峰晴有霧瀰瀰一水遠無波
我來游覽便歸去不必吟成證道歌
黃公度
悲秋
萬里西風入晩扉高齋悵望獨移時迢迢别浦帆雙去
漠漠平蕪天四垂雨意欲晴山鳥樂寒聲初到井梧知
丈夫感慨關時事不學楚人兒女悲
陳晉江以壬戌四月上澣宴同僚於二公亭
百年遺址俯郊坰十里蒼波帶古亭隔岸樓臺春去遠
兩湖煙雨酒微醒苔碑缺落庭松老野鳥去來汀草青
風物不殊天竺路扁舟彷彿舊曾經
道間即事
花枝已盡鶯將老桑葉漸稀蠶欲眠半濕半晴梅雨道
乍寒乍暖麥秋天村壚沽酒誰能擇郵壁題詩盡偶然
方寸怡怡無一事麤衣糲食地行仙
題白沙舖
負郭可無三頃秫蓋頭幸有兩間茅還鄉且盡田家樂
舉世誰非市道交村酒一杯澆磊塊山程數驛更磽嶅
羸驂莫怪歸鞭急心在輕紅荔子梢
贈泉守趙表之
扁舟昔艤浙江邊曾醉王孫玳瑁筵竹杖芒鞋晩城上
金荷銀燭夜堂前宦遊我輩聊復爾聚散人間亦偶然
誰料天涯今八載青燈相對各華顛
秋城晩望
斷續悲笳起麗譙冥冥晩色四山椒隔江人散墟分米
十里津喧蜑趁潮夕照含山心悄愴西風動地髩飄蕭
低頭自笑微官縳東望滄溟歸路遙
乙亥歲除漁梁村
年來似覺道途熟老去空更歲月頻爆竹一聲鄉夢破
殘燈永夜客愁新雲容山意商量雪柳眼桃腮領略春
想得在家小兒女地爐相對說行人
劉子翬
過鄴中
逐鹿營營一夢驚事隨流水去無聲黃沙日傍荒臺落
綠樹人穿廢苑行遺恨分香憐晩節勝遊飛蓋尚高情
我來不暇論興廢一點西山入眼明
别安子允
得酒猶堪慰倦遊長亭直為故人留煙塵幾處兵猶鬭
風雨一年春又休尚記虎頭初擲筆終憐猿臂未封侯
離歌唱落榆關月可似君心耐得愁
次韻盧贊元喜雪
六花初逐曉風繁五袴那憂歲晩寒杖履客迷村徑遠
笙歌人在小樓看也知近郭梅將動只恐行春路未乾
授簡梁園休惜醉銀臺列燭妓圍寬
宫亭湖
近湖黯黯氣常寒指點宫亭渺莽間素色夜浮全楚月
綠光春浸十州山醉思天末騎鯨去老怯峰頭聽雁還
柔櫓聲中知禹烈媿無椽筆畫孱顔
酴醿
顛風急雨退花晨翠葉銀苞照眼新高架攀緣雖得地
長條盤屈總由人横釵數朵開猶小撲酒餘香韻絶倫
惟有金沙顔色好年年相伴殿殘春
海棠花
幽姿淑態弄春晴梅借風流柳借輕剰種直教圍野水
半開長是近清明幾經夜雨香猶在染盡胭脂畫不成
詩老無心為題拂至今惆悵似含情
送原仲之荆南
風急塵埃滿漢關送君行處路漫漫不知争戰幾時定
常恐别離相見難三徑舊遊松竹老五湖新隠水雲寬
交朋日覺知音少綠綺從今莫浪彈
次韻陳成季郡會
疾雨狂風恨若何芳辰坐覺等閒過惜花意欲春常在
對酒年來飲不多雅會欣聞珠履集新詞好付雪兒歌
風流閣老推前輩喜客温顔似醉酡
宿雲際偶題
穀雨都無十日閒落紅棲草已斑斑曉煙未放屋頭樹
春漲欲浮天際山翠蓋縈風沈遠坂漁舟驚浪落前灣
鐘聲認得林邊寺歲歲籃輿獨往還
題將軍巖
昔年棲險人何在彷彿樓臺杳靄間事去長空飛鳥沒
時清晏坐一僧閒霜秋石壁黃金樹月夜雲濤碧玉灣
杖策時來訪奇絶漁樵幽興自相關
菊
青叢馥郁早抽芽金蕊斕斑晩著花秋意祇應宜淡泊
化工可是惜鉛華輕煙細雨重陽節曲檻疎籬五柳家
暮醉朝吟供採摘更憐寒蝶共生涯
羅願
奉柬李叔勤覓茉莉花栽
鄆令風流太史家早知茉莉有奇葩生嫌衆色空塵滓
遍閱餘香見等差多謝珠璣來座右好將根柢到天涯
蜀江紅紫紛披後初見東南第一花
鄭樵
過桃花洞田家留飲
偶從沿渚過山家爛漫桃花噪暮鴉處處竹籬環草屋
人人雞犬話桑麻抱琴静聽濤聲急對酒閒觀月色奢
可笑南陽劉子驥欲尋風土滯京華
趙暘
奉和姚仲美臘梅
陽和都未見芳菲初喜寒苞發故枝絶色夐無朱粉態
真香寧許燕鶯知凝愁金谷登樓日斂黛温泉賜浴時
寫作新聲傳玉笛誰人持向月中吹
蘇籀
次韻范子儀東山之什
東隅嶺嶠紆層出濃翠春粧日夕佳僧老林丘黨猿鹿
地靈山澤産龍蛇井泉移得天台脈洞壑時開䦘苑花
可笑籃輿趁斜日白雲迴首梵王家
王銍
遊鴻福寺和關子東
劉家古寺城西曲選得僧坊共醉吟野草幽花閒自媚
黃蜂白蝶静相尋半簷落日留難住滿地東風埽不禁
漫道青春一分在池邊綠樹已成陰
秀遠亭
境似冰壺表裏清我來閒伴白雲行四山迤邐青圍野
一水蜿蜒綠繞城試問春來觀秀色何如雨後聽泉聲
昔人飛馭煙霞外落日空含萬古情
送孫肖之還縉雲
蓬蒿頻歲掩柴關再喜相逢一破顔游子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
與郭壽翁俱客錢塘壽翁歸吉州追餞至龍山
白墖寺惜别悵然終日始登車而去既行旬日
予得請廬山太平觀將歸浙東山中寄詩奉懷
江邊孤寺舊曾經重枉驪駒當短亭落日催人心去住
東風回首淚飄零魂歸但覺楓林黑書就終期汗簡青
(予作名臣傳數十篇壽翁尤所稱愛)歸隱我無衝斗氣相思時望少微星
十二月中旬書戴溪亭
天上東風轉斗星天涯羇客尚飄萍道途況復經殘歲
風雪那堪宿旅亭春到怯添雙髩白夜寒愁對一燈青
殘年萬古凄涼恨不計尊前一醉醒
范浚
歲暮喜晴
晴山喜見曉㠝岏笑出蓬門不暇冠風埽斷雲齊萬弩
日融殘雪上三竿早黃楊柳漏春信晩翠枇杷凌歲寒
從此林芳入幽賞凍醪新壓味甘酸
題茂安兄藏春園
春入名園何處尋東風引步上嶇嶔平凝四面雲嵐合
曲折一丘花木深碧草華滋迷絶徑綠蘿隂影護芳林
韶光向此知歸處長與先生供醉吟
姜仲謙
已酉中秋任才仲陳去非會飲岳陽樓上酒半
酣高談大笑行草間出誠一時俊遊也為賦之
岳陽樓高幾千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鼇手盡移雲水到松庵
張擴
觀梅西湖
天上新驂寶輅回看花仍趁雪英開折歸忍負金蕉葉
笑插親臨玉鏡臺女堞未須翻角調錦囊先喜助詩材
少蓬自是調羹手葉底應尋好句來
耿時舉
蘇州王太守新建郡城西樓
西樓一曲舊笙歌千古當樓面翠峨花發花殘香徑雨
月生月落洞庭波地雄鼓角秋聲壯天迥闌干夕照多
四百年來無妙手要看風物似元和
周必大
舟行憶永和兄弟
一挂吳帆不計程幾回繫纜幾回行天寒有日雲猶凍
江闊無風浪亦生數點家山常在眼一聲鴻雁正關情
長年忽得東南鯉恐有音書急遣烹
次韻紅白蓮間生
閒花不遣倚門牆獨挹芙蕖冉冉香豔質施朱窺宋玉
冰姿傅粉試何郎青莖翠蓋元相映縞袂霞裾各自芳
聞道金鑾行豹直炬蓮先已兆嘉祥
送鄧曹根移帥揚州
聞道維揚地望雄風流人物似江東六龍前日臨淮海
五馬由來說醉翁碧月幾橋留夜色珠簾十里待春風
遙知九日平山會笑插茱萸滿髩紅
重九竹園見梨花懷子中兄
春花著雨即塵埃何似深秋耐久開菊尚無多饒瑞質
霜如有意護香腮也知林下風光早不為山中歷日催
望斷行人思折寄却疑呼作嶺頭梅
題神岡廟(其神蓋六朝時劉竺使君也)
岸斷川平拔一峰丹青剝落古靈宫邦人歲久忘遺愛
賈客時來乞好風二水有情猶磬折霜楓無數彷旗紅
岡頭故址宜亭榭城郭江山在眼中
前歲冬至與胡邦衡小語端誠殿道直下舊事
今年邦衡舉易緯六日七分之說輙用子美五
更三點為對因憶去年館中團拜十人今作八
處感歎成詩
青城小語慶新陽共向紅雲拜玉皇六日七分驚歲月
五更三點憶班行屬車誰從黃麾仗釣艇還飛白羽觴
猶勝去年同館客十人八處更相望
邦衡再送皇字韻詩來仍次韻
賓鴻列陣競隨陽却向丹山隠鳳凰銀管題詩紛滿帙
金釵度曲儼分行漢宫早促三更席梁苑行稱萬壽觴
顧我飄零無著處非公湔祓尚誰望
近會同年賞芍藥嘗櫻桃楊謹仲教授有詩次
韻為謝兼簡周孟覺知縣
清晨自埽落花廳小甕親篘竹葉青簮盍莫辭過陋巷
臚傳相與記彤庭階翻紅藥曾重見勅賜朱櫻亦屢經
老去飄零無此夢詩來吟咏有餘馨
和龍舒兄春日出郊韻
庭束蒲鞭吏晝閒禽聲人語兩關關郊坰戎隊穿花裏
阡陌兒童戲雉間禪語屢題投子寺仁風常滿皖公山
薦書聞道交宸几尺一封泥合錫還
上已訪楊廷秀賞牡丹於御書扁榜之齋其東
園僅一畆為術者九名曰三三徑云
楊監全勝賀監家賜湖争比賜書華回環自劚三三徑
頃刻常開七七花門外有田供伏臘望中無處不煙霞
却慙下客非摩詰無畫無詩只漫誇
趙正則彦法司戶沿檄而歸玉蕊已過追賦車
字韻奉答
春深游客競繁華寶馬香輪帶麴車不為來看招隠樹
有誰肯顧野人家飛飛粉蝶須相映皎皎銀蟾色共誇
今得審言詩勝畫傳神何必趙昌花(唐詩人杜審言為吉州司戶正則嘗)
(刻其詩於廨舍)
七月十四日江西美約周愚卿兄弟及許景陽
相過共觀鶴雛羽毛褐色因飲食雙酘新酒擘
開中新荔於白蓮池上逐成盛賞明日西美有
詩走筆奉和
起來汗浹似翻漿客帶清風變早涼鶴子曳衣猶淺褐
鵝兒對酒巳深黃白蓮近揖三千女丹荔遐招十八娘
但把槐忙付年少不妨老伴燕林塘
四景詩似欠一篇五更枕上足成之錄呈西美
勿勞屬和僕亦偃旗閉壘矣
甘塞何必柘為漿也解逡巡造醴涼更喜鶴嗚添子和
休因荔進引蕉黃花如宋玉窺鄰女詩似劉郎問泰娘
只欠西湖雙畫舫便疑風景類錢塘
尤袤
落梅
梁溪西畔小橋東落月紛紛水印空五夜客愁花片裏
一年春事角聲中歌殘玉樹人何在舞破山香曲未終
却憶孤山醉歸路馬蹄晴雪襯東風
入春半月未有梅花德翁有詩再用前韻
立馬黃昏繞曲池幾回踏雪問南枝不應春到花猶未
定恐寒侵力不支隴上已驚傳信晩樽前只想弄妝遲
臨風不語空歸去獨立無憀自詠詩
甲午春前得雪
寒聲昨夜響蕭蕭逗曉階前亦已消殘臘距春無幾日
一年飛雪只今朝微陽欲動梅驚萼餘潤纔沾麥放苗
天意未能違物意漫留殘白占山腰
范成大
代聖集贈别
一曲悲歌水倒流尊前何計緩千憂事如夢斷無尋處
人似春歸挽不留草色黏天鶗鴂恨雨聲連曉鷓鴣愁
迢迢綠浦帆飛遠今夜新晴獨倚樓
立春日郊行
竹擁溪橋麥蓋坡土牛行處亦笙歌麴塵欲暗垂垂柳
醅面初明淺淺波日滿縣前春市合潮平浦口暮帆多
春來不飲兼無句奈此金旛綵勝何
餘杭道中
落花流水淺深紅盡日帆飛繡浪中桑眼迷離應欠雨
麥鬚騷殺已禁風牛羊路杳千山合雞犬村深一徑通
五柳能消多許地客程何苦鎮悤悤
陳侍御園坐上
愁眼逢歡春水明詩情得酒春雲生花梢蝴蝶作團去
竹裏鵓鳩相對鳴邂逅浮生此日好纏緜俗累何時輕
擘箋沫墨乏奇句擫笛當筵慙妙聲
題張氏新亭
水楊成幄翠相遮猶有東風管歲華葉底青梅無數子
梢頭紅杏不多花煩將鍊火炊香飯更引長泉煮鬭茶
約我詩成須疥壁莫嗔欹側似歸鴉
晩入盤門
人語嘲喧晩吹涼萬窗燈火轉河塘兩行碧柳籠官渡
一簇紅樓壓女牆何處采菱聞度曲誰家拜月認飄香
輕裘駿馬慵穿市困倚蒲團入睡鄉
春後微雪一宿而晴
綵勝金旛換物華垂垂天意晩平沙東君未破含春蕊
青女先飛剪水花夜逐回風嗚瓦壠曉成疎雨滴檐牙
朝暾不與同雲便烘作晴空萬縷霞
次韻知郡安撫九日南樓宴集三首(錄一首)
雙旌暮捲小舂容畫棟雲生笑語中但覺山光侵酒綠
不知日脚染溪紅控臨縹緲疑無地指點虚無欲馭風
誰遣玉蟾催騎吹歸來人影在朦朧
客中呈幼度
手板頭銜意已慵墨池書枕興無窮釀泥深巷五更雨
吹酒小樓三面風草色有無春最好客心去住水長東
今朝合有家書到昨夜燈花綴玉蟲
正月十四日雨中與正夫朋元小集夜歸
燈市淒清燈火稀雨中風帽笑歸遲月明想在雲堆處
客醉都忘馬滑時老去尊前花隔霧春來句裏髩成絲
浮生不了悲歡事作劇兒童總未知
四月五日集陳園照山堂
尋壑經丘到此堂官閒聊作送春忙短籬水面殘紅滿
團扇風前衆綠香盡捲簾旌延竹色深斟杯酒納山光
洞門無鎖城門近轉午雞啼日正長
七月二日上沙夜泛
困倚船窗看斗斜起來風露滿天涯亭亭宿鷺明菰葉
閃閃涼螢入稻花月下片雲應夜雨山根炬火忽人家
江湖處處無窮景半世紅塵老歲華
已丑五月被召至行在遇周畏知司直和五年
前送周歸弋陽韻見贈復次韻答之
分袂悠悠爾許年莫嗔蓬髩兩蕭然酒槽不奈青春老
經笥空供白晝眠暗綠千章新活計軟紅三尺舊塵緣
相逢且作西湖客山繞荷花艤畫船
玉堂寓直
摛文窗戶九霄中岸幘燒香媿老農上直馬歸催下鑰
傳更人唱促鳴鐘金城&KR1005;嵲雲千雉碧瓦參差月萬重
骨冷魂消都不夢玉階蕭瑟聽秋蛩
與長文正夫遊北山
柳岸松門勝處通馬蹄踏霧入空濛春寒有力欺遊子
天色無情沒斷鴻雨脚遠連山脚暗杏梢斜倚竹梢紅
駞裘擁鼻吾衰矣年少猶嫌料峭風
寓直玉堂拜賜御酒
歸鴉陸續墮宫槐簾幕參差晩不開小雨遂將秋色至
長風時送市聲來近瞻北斗璿璣次猶夢西山翠碧堆
慚媿君恩來甲夜殿頭宣勸紫金杯
李翠知縣作亭西湖上余用東坡語名之曰飲
綠遂為勝概
芷葺蓮巢喚客遊蘆鞭席帽為君留未論吹水堪添酒
且要移牀學枕流乍霽却陰梅釀雨暫暄還冷麥催秋
石湖也似西湖好煩向蒼煙問白鷗
初約鄰人至石湖
窈窕崎嶇學種園此生丘壑是前緣隔籬日上浮天水
當戶山横匝地煙春入葑田蘆綻筍雨傾沙岸竹垂鞭
荒寒未辦招君醉且吸湖光當酒泉
水鄉酌别但能之主管能之將過石康
南郭河橋市井喧綠荷香處有江天一簾梅雨爐煙外
三疊陽關燭淚前馬耳西山君並海船頭北渚我歸田
後期直恐參商似且醉金槽四十弦
湘陰橋口市别游子明
馬首欲東舟欲西洞庭橋口暮寒時三年再别子輕去
萬里獨行吾早衰遙憶美人湘水夢側身西望劒門詩
老來不灑離亭淚今日天涯老淚垂
步入衡山
應有人家住隔溪綠陰亭午但聞雞松根當路龍筋瘦
竹筍漫山鳳尾齊墨染深雲猶似瘴絲來小雨不成泥
更無騎吹喧相逐散誕閒身信馬蹄
冬至日銅壺閣落成
走徧人間行路難異鄉風物雜悲歡三年北戶梅邊暖
萬里西摟雪外寒已辦髩霜供歲籥仍拚髀肉了征鞍
故園雲物知何似試上東樓直北看
新涼夜坐
吏退焚香百慮空静聞蟲響度簾櫳江頭一尺稻花雨
窗外三更蕉葉風日日老添明鏡裏家家涼入短檠中
簡編燈火平生事雪白眵昏奈此翁
次韻許季韶通判雪觀席上
把酒臨風瑞露傾瓊漿何用謁雲英捲簾雨脚銀絲挂
倚杖江頭綠漲生嶺海一涼蘇暑病山林千籟試秋聲
兹遊奇絶忘羇宦慙媿煙中短棹横
上清宫(自青城登山所謂最高峰也)
歷井捫參興未闌丹梯通處更躋攀冥濛蜀道一雲氣
破碎岷山千髻鬟但覺星辰垂地上不知風雨滿人間
蝸牛兩角猶如夢更說紛紛觸與蠻
青城縣何子方使君同年園池
榿塍芋壠意中行浩蕩薰風不計程雨脚背人歸玉壘
江聲隨馬入青城五橋今日新知路千佛當年舊綴名
水竹光中同一笑丏君荷露濯塵纓
八十四盤
冥鴻無伴鶴孤飛回首塵籠一笑嬉八十四盤新拄杖
萬三千乘舊牙旗石梯碧滑雲生後木葉紅斑雪霽時
說與同行莫惆悵人間捷徑轉嶔巇
離池陽十里清溪口復阻風
恰從秋浦挂籧篨又泊清溪十里餘愁水愁風吹帽後
作雲作雨授衣初遠尋草市沽新酒牢閉篷窗理舊書
行路阻艱催老病騷騷落雪滿晨梳
初歸石湖
曉霧朝暾紺碧烘横塘西岸越城東行人半出稻花上
宿鷺孤明菱葉中信脚自能知舊路驚心時復認鄰翁
當時手種斜橋柳無限鳴蜩翠埽空
重陽九經堂作
俗間佳節自悤悤老去悲秋又客中青嶂捲簾三面月
黃花吹髩幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
致一齋述事
文書煙海困浮沈不覺盤跚百病侵偶問客年驚我老
忽聞鶯語歎春深今朝麥粒黃堪麪幾日秧田綠似針
除却一犁春雨足眼前無物可關心
午窗遣興家人謀過石湖
雲日初收破柱雷小窗坐穏興悠哉熏爐花氣朝酲解
茶鼎松風午夢迴謝客門闌風動竹惜春時節雨肥梅
畫船破浪亦一快聞道湖光如潑醅
攜家石湖賞拒霜
水上晴雲綵蝀横許多蜂蝶趁船行漁樵引入新花塢
兒女扶登小錦城豔粉發妝朝日麗濕紅浮影晩波清
誰知搖落霜林畔一段韶光畫不成
御選宋詩卷五十一
