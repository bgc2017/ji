欽定四庫全書
御選宋詩卷六十四
七言絶句一
盧多遜
後池對新月應制韻限些子兒
太液池邊看月時好風吹動萬年枝誰家玉匣開新鏡
露出清光些子兒
宋白
宮詞一百首(并序六錄二十首)
宮中詞名家詩集有之皆誇帝室之輝華敘王遊
之壯觀抉彤庭金屋之思道龍舟鳳輦之嬉然而
萬乘天高九重淵邃禁衛嚴肅乘輿至尊亦非臣
子所能知所宜言也至於觀往迹以緣情採新聲
而結意鼔舞昇平之化揄揚嘉瑞之徵於以示箴
規於以續騷雅麗以有則樂而不淫則與夫瑶池
粉黛之詞玉臺閨房之怨不猶愈乎是可以鏘絲
簧炳緗素使陳王三閣狎客包羞漢后六宫美人
傳誦者矣援筆一唱因成百篇美今則思繼頌聲述
古則庶幾風諷也大雅君子其將莞然詞曰
千官朝擁五門前一路春風蠟燭煙宮漏乍停班已定
紫雲開處望堯天
萬國車書一太平宫花無數管絃聲近臣入奏新祥瑞
昨夜黃河徹底清
律管飛灰報早春夀陽梅淡落香裀詞人競進新詩入
俊思無過白舍人
十二樓前御柳垂九重城裏百花時宣州恰進紅絲毯
便遣宮娥舞柘枝
彤庭立仗雪初銷仙樂空懸讌百寮齊指終南稱萬夀
遠平香案碧岧嶤
樓前宣赦掣金雞大禮新成彩仗歸萬歲聲高天地喜
慶雲飛上衮龍衣
飛煙縹緲拂樓臺纔捲珠簾雉扇開春滿天顔兩眉喜
玉關新有捷書來
繡鞍新轡飾玫瑰隨駕堤邊試馬回苑蕙香輕沙路濕
玉蹄粘得落花來
後苑秋晴校獵歸淡妝宮女盡戎衣數中供奉誰精熟
斜勒驕驄掠草飛
春雪輕輕灑露盤真珠箔外玉构欄仙妃未起宫娃小
錯報西樓曉月寒
春宵宫女著春綃鈴索無風自動搖晝下珠簾猧子睡
紅蕉窠下對芭蕉
微雲點月漢宫秋水殿疎螢黑處流鳳管不調慵進曲
却排銀燭夜藏鈎
竹宮春祀望神仙百和香高雜絳煙中夜上元來玉座
五雲隨鳳駕珠軿
天子今朝就食遲延英徵得逸人歸靈臺監裏知嘉瑞
隔月先曾奏少微
御製新成喜雪篇六宫傳寫滿香牋金鑾殿女曾偷和
不敢將呈萬乘前
金堂曲讌夜厭厭仙樂聲清御酒黏不用司宫排蠟燭
海人新貢夜明簾
雪梅初謝小桃芳院院鶯啼報海棠昨日司花新奉勅
後園差使結丁香
紅箋一幅卷明霞纖手題詩寄大家檀口微吟遶廊柱
濛濛春雨濕棃花
水心高殿接蘭塘纔拂龍鬚一簟凉瑟瑟枕函雲母帳
冰盤仙果近人香
春封東嶽罷泥金羽衛還宫禁籞深昨日祥風來入律
侍臣朝進五弦琴
萬方琛䞇泛雲濤來慶星樞電彩高讌罷樂聲移别殿
對花重換赭紅袍
年來春早過新豐只向宫池祭玉龍一片香雲千里雨
樊川杜曲繡重重
魚龍百戲鬧嘈嘈戲罷珠樓日色高移入芳林排小宴
赤瑛盤裏進櫻桃
寒食宮中也禁煙鬱金堂北畫鞦韆棃花明月皆如雪
時送清香到酒前
玉管金箏入夜調今宵靈匹下青霄穿鍼鬭巧香煙濕
樓閣層層拂虹橋
殿角風琴細韻移燭臺春幸翰林時三更向盡諸宫閉
猶在金鑾夜賦詩
賈黃中
桂林還珠洞
赫赫威聲振百蠻肯攜筐筥溷溪山無人為起文淵問
端的珠還薏苡還
徐鉉
奉和武功學士舍人寄贈文懿大師(錄一首)
舊國荒涼成黍稷故交危脆似琉璃高人獨喜湯師在
手把新文數道碑
又聽霓裳羽衣曲送陳君
清商一曲遠人行桃葉津頭月正明此是開元太平曲
莫教偏作别離聲
陳摶
題名水澗
銀河瀉落翠光冷一派回環湛晩暉幾恨却為頑石礙
琉璃滑處玉花飛
呂蒙正
讀書龍門山
八灘風起浪花飛手把漁竿傍釣磯自是鉤頭香餌别
此心終待得魚歸
張齊賢
午橋新居
午橋今得晉公廬水竹煙花興有餘師亮白頭心已足
四登兩府九尚書
寇準
初夏雨中
綠樹新隂暗井桐雜英當砌墜疎紅重門寂寂經初夏
盡日垂簾細雨中
送李生
愛君白髮無羈束命駕長為千里遊一夜春江又迴棹
當時風雨滿汀洲
余頃從穰下移涖河陽洎出中書復領分陜惟
兹二鎮俯接洛都皆山河襟帶之地也每凭高
極望思以詩句狀其物景久而方成四絶句書
於河上亭壁
堤草惹煙連野綠岸花經雨壓枝紅年來多病辜春醉
惆悵河橋酒旆風
蟬鳴日午樹隂濃避暑行吟獨杖笻却愛野雲無定處
水邊容易聳竒峰
岸闊檣稀浪渺茫獨凭危檻思何長蕭蕭遠樹疎林外
一半秋山帶夕陽
暮天寥落凍雲垂一望危亭欲下遲臨水數村誰畫得
淺山寒雪未銷時
江上
古岸蕭蕭聞去雁平蕪杳杳更斜暉空江極目望不盡
楓葉半紅人未歸
柳
曉帶輕煙間杏花晩凝深翠拂平沙長條别有風流處
密映錢塘蘇小家
春書
年長追遊興漸凋况兼巴峽景蕭蕭閒齋為謝楊花到
時拂殘書慰寂寥
夏日
離心杳杳思遲遲深院無人柳自垂日暮長廊聞燕語
輕寒微雨麥秋時
青州西樓雨中閒望
海上秋添寂寞清萬家煙樹暝重城蕭蕭細雨遥天暮
獨向高樓聞笛聲
中書秋日有懷青社舊遊
掖垣秋色生雞樹忽憶青丘感舊情曾倚西樓吟暮雨
數峰寒碧遶高城
洛陽道中感懷
文陛初辭咫尺顔恩深猶綴輔臣班漢庭舊友凋零盡
獨擁雙旌入武關
遊花巖寺
寺對南山積翠濃水村鷗鷺下遥空層樓望盡樊川景
恨不凭闌煙雨中
春書偶書
白晝偶成芳草夢起來幽意有誰知風簾不動黃鸝語
坐見庭花日影移
憶洛陽
金谷春來柳自黃曉煙晴日映宫牆不堪花下聽歌處
却向長安憶洛陽
新蟬
寂寂宫槐雨乍晴高枝微帶夕陽明臨風忽起悲秋思
獨聽新蟬第一聲
秋齋
霽景有誰同遠望秋懷無奈只悲歌雲收遠嶠凝嵐翠
雨歇空庭敗葉多
望都雨夜
孤驛蕭條風雨夜夜深窗竹動秋聲離魂無睡難成夢
却繞長廊獨自行
夏日有懷
庭樹隂隂夏景遲閒房愁對暮簾垂因思往歲陪天㐲
正是瑶池賜宴時
南平驛
心隨流水還鄉國身向青山上屈盤遠夢不成秋雨細
西風一夜客亭寒
漢上偶書
謫仙唐室遊兹郡花下聽歌醉眼迷今日漢江煙樹盡
更無人唱白銅鞮
舂陵聞雁
危欄秋盡偶來凭霜落秋山爽氣澄誰道衡陽無雁過
數聲殘日下舂陵
秋日
柳衰蟬噪寒煙沒地迥山遥暮雨收宛是昔年秋氣味
只添多病與離愁
留題洛北羅漢閣
地高閣迥宜閒望望盡雲山首嬾迴林下野僧應笑我
半年旌旆四曾來
輦下春日
雨餘宫闕麗春隂三月花光照上林誰倚青樓望歸騎
日斜南陌柳煙深
臨海驛夏日
嶺外炎蒸當盛暑雨餘新館覺微凉最憐夏木清隂合
時有鶯聲似故鄉
長安春日
澹澹秦雲薄似羅灞橋楊柳拂煙波夕陽樓上山重疊
未抵春愁一倍多
憶樊川
閒想舊遊都似夢别來秦樹又西東高秋最憶樊川景
稻穗初黃柿葉紅
張詠
雨夜
四簷風雨滴秋聲醉起重挑背壁燈世事不窮身不定
令人閒倚虎溪僧
簾幕蕭蕭竹院深客懷孤寂伴燈吟無端一夜空階雨
滴破鄉思萬里心
新市驛别郭同年
驛亭門外敘分攜酒盡揚鞭淚濕衣莫訝臨岐再回首
江山重疊故人稀
寄傳逸人
當年失腳下漁磯苦為明朝未得歸寄語巢由莫相笑
此心不是愛輕肥
闕下寄傅逸人
疎疎蘆葦映門牆更有新秋鱠味長何事輕抛來帝里
至今魂夢遶寒塘
送别王祕丞
帝鄉三十年前别江上相逢髩已衰清論未窮行計速
為君臨水立多時
送魏道士
江上蕭蕭木葉飛天台狂客杖藜歸莫嫌俗吏勤相顧
曾是嵩陽舊掩扉
聞鷓鴣
畫中曾見曲中聞不是傷情即斷魂北客南來心未穏
數聲相應在前村
鄭文寳
赴闕日過石子鎮
得罪先朝出粉闈五原功業更誰知年深放逐無人識
白雪關頭一望時
王禹偁
閣下暮春
詔書稀少日何長閒枕通中睡一場院吏報來丞相出
紫薇花影上東廊
舍人院竹
封了詞頭遶翠竹此君相伴最多情西垣不宿還堪恨
辜負夜窗風雨聲
省中苦雨
霏霏連書復連宵紅藥蒼苔也寂寥唯有御溝堤畔柳
拂簷遮檻不勝嬌
初入山聞提壺鳥(時秋暖此鳥忽聞)
遷客由來長合醉不煩幽鳥道提壺商州未是無人境
一路山村有酒沽
聽泉
平生詩句多山水謫宦誰知是勝遊南下閿鄉三百里
泉聲相送到商州
春居雜興
兩株桃杏夾籬斜妝點商山副使家何事春風容不得
和鶯吹折數枝花
雪夜看竹
夢斷閒窗酒半醺月華薄薄雪紛紛莫言官散無拘束
一夜披衣見此君
杏花
紅芳紫萼怯春寒蓓蕾粘枝密作團記得觀燈鳳樓上
百條銀燭淚闌干
暖映垂楊曲檻邊一堆紅雪罩輕烟春來自得風流伴
榆莢休抛買笑錢
桃紅棃白莫爭春素態妖姿兩未勻日暮牆頭試回首
不施朱粉是東鄰
長愁風雨暗離披醉繞吟看得幾時惟有流鶯偏稱意
夜來偷宿最繁枝
陌上繽紛枝上稀多情猶解撲人衣雙成灑道迎王母
十里濛濛絳雪飛
别商山
欲辭蒼翠入塵囂把酒看山思寂寥莫動移文苦相責
解梁聞說近中條
别丹水
曾經爛漫濯吾纓忍别潺湲月夜聲便入紅塵染詩思
吟魂猶合數年清
后土廟瓊花二首(有序)
揚州后土廟有花一株瑩白可愛且其樹大而花
繁不知實何木也俗謂之瓊花云因賦詩以狀其
態
誰移琪樹下僊鄉二月輕冰八月霜若使夀陽公主在
自當羞見落梅妝
春冰薄薄壓枝柯分與清香是月娥忽似暑天深澗底
老松擎雪白婆娑
留别揚州池亭
竹遶亭臺柳拂池徘徊終戀郡齋西斜陽更上漁舟坐
明日紅塵逐馬蹄
錢若水
濟源縣裴公亭
裴相亭成未退身空煩舞袖與歌塵至今亭下蕭蕭竹
似對秋風怨主人
滕白
題汶川村居
種茶巖接紅霞塢灌稻泉生白石根皤腹老翁眉似雪
海棠花下戲兒孫
郭震
漁者
江柳弄風顰翠黛山花著雨濕胭脂却收短棹拈長笛
一葉舟中仰面吹
傅霖
贈張乖崖
忍把浮名賣却閒門前流水對青山青山不語人無事
門外風光任往還
張維
送臨遜秀才赴舉
鵬去天池鳳翼隨風雲高處約先飛青袍賜宴出關近
帶取瓊林春色歸
楊億
戊申年七夕
蘭夜沈沈鶴漏移羽車雲幄有佳期應將機上回文錦
分作人間乞巧絲
劉筠
戊申年七夕
華寢星陳夜未央明河奕奕動神光一年暫得停機杼
不奈秋蛩促織忙
錢惟演
戊申年七夕
烏鵲飛來接斷雲祇貪清淺渡星津不知一夜支機石
却屬乘槎上漢人
玉露金河顥氣凉辛夷車轉桂旗香姮娥可是多猜忌
不駐瓊輪放夜長
一歲佳期一夕過羽旗雲蓋涉微波明朝若寄相思淚
玉枕金莖得最多
青鳥當時下紫雲綺囊書祕露桃新莫嫌夜半移牀遠
朱雀窗中别有人
驪阜凌雲對玉鈎千門高切絳河秋欲聞天語猶嫌遠
更結三層乞巧樓
薛映
戊申年七夕
月放冰輪傍絳河相期寳婺夜經過姮娥不惜宫中桂
乞與天香分外多
碧天如水月如鈎金露盤高玉殿秋青鳥前來報消息
一時西望九天虬
漢殿初呈楚舞時月臺風榭鎮相隨如何牛女佳期夕
又待鑾輿百子池
劉秉
戊申年七夕
斜漢西傾桂魄新停梭今夕渡天津世間縱有支磯石
誰是成都賣卜人
丁謂
荷花
夢散高唐夜正遥楚天何處不無憀秋風似會荆王意
露渚煙汀養細腰
王欽若
覺林寺
暫拂塵襟思倍清竹風山色亂泉聲安民功淺君恩重
又策羸蹄向古城
王曾
蚤梅
石畔籬根取次栽小園生意覺先來而今勿問和羹事
且向百花頭上開
司馬池
行色
冷於陂水澹於秋遠陌初窮見渡頭賴得丹青無畫處
畫成應遣一生愁
石延年
秋夕北樓
秋霽露華清帶水月明天色白蓮河夜闌澄景生微動
瑟瑟層颸上下波
穆修
貴侯園
名園雖自屬侯家任客閒遊到日斜富貴位高無暇出
主人空看折來花
玉津園
君王未到玉津遊萬樹紅芳相倚愁金鎖不開春寂寂
落花飛出粉牆頭
潘閬
望華山
高愛三峰插太虚昂頭吟望倒騎驢旁人大笑從他笑
終擬全家向上居
魏野
尋逸者不遇
尋真誤入蓬萊島香風不動松花老採芝何處不歸來
白雲滿地無人掃
謝龍圖李待制見寄
煙霄閒似在煙霞惟有龍圖學士家和了御詩垂錦帳
卧聽仙樂出宫花
謝孫舍人題名水亭因有紀贈
紫薇客寫青苔壁不與尋常姓字同多謝溪煙知我意
預先替作碧紗籠
暮秋懷潤師
風清月白樹紅時無奈重城隔潤師却羨潺湲階下水
夜深流入白蓮池
同潤師宿三門開化院
白蓮社主碧溪人同宿山門寺裏雲四面濤聲秋更怒
並牀猶恐話難聞
書黃池谷王山長屋壁
仲先曾到仲淹家書院穿雲一徑斜勸酒莫嫌無樂送
溪聲鳥語在山花
林逋
孤山隠居書壁
山水未深猿鳥少此生猶擬别移居直過天竺溪流上
獨樹為橋小結廬
池上作
簇簇菰蒲映蓼花水痕天影蘸秋霞分明似箇屛風上
飛起鵁鶄一道斜
菱塘
含機綠錦翻新葉滿匣青銅瑩古花最愛晩來鷗與鷺
宿煙翹雨便為家
易從師山亭
林表秋山白息飛此中幽致亦還稀西村渡口人煙晩
坐見漁舟兩兩歸
秋江寫望
蒼茫沙觜鷺鶿眠片水無痕浸碧天最愛蘆花經雨後
一篷煙火飯漁船
乘公橋作
晩峰横碧樹梢紅數榜漁罾水影中憶得江南曾看著
巨然名畫在屏風
送慈師北遊
鬱鬱蒲茸染水田渡淮閒寄賈人船知師一枕清秋夢
多為林間放鶴天
復送慈公還虎丘山
孑孑歸檣五兩翻香林禪石抱雲根單囊憩罷還微笑
却是青山不出門(虎丘林壑多在寺垣之内)
即席送江夏茂才
與君未别且酣飲别後令人空倚樓一點風帆若為望
海門平闊鷺濤秋
送易從師還金華
吟卷田衣歲向殘孤舟夜泊大江寒前巖百本長松色
及早回來帶雪看
送人遊金山
水煙霜樹矗層巒點破江心一簇寒見說天多剰風月
為予閒上上方看
送大方師歸金陵
渺渺江天白鳥飛石城秋色送僧歸長干古寺經行了
為到清凉看翠微
答潘司理
庭柯壓雪已如春乘興山隂亦少人岑寂園林何所對
酒中賢聖藥君臣
自作夀堂因書一絶以誌之
湖上青山對結廬墳前秋色亦蕭疎茂陵他日求遺稿
猶喜曾無封禪書
宋祁
重陽不見菊
蜀地秋高未擬寒翠苞如粒露華乾重陽已過君休恨
留取金英晩節看
過摩訶池
十頃隋家舊鑿池池平樹盡但迴堤清塵滿道君知否
半是當年濁水泥
九日食餻
飈館輕寒拂曙袍糗餈花飲鬭分曹劉郎不敢題餻字
空負詩中一世豪
杜衍
雨中荷花
翠蓋佳人臨水立檀粉不勻香汗濕一陣風來碧浪翻
珍珠零落難收拾
晏殊
崇因寺
捲簾山色眼前見入夜濤聲枕上聞苔徑雨餘堆落葉
石樓風静鎖寒雲
雪中
平臺千里渴商林内史憂民望最深衣上六花非所好
畝間盈尺是吾心
詠竿戲題中書壁
百尺竿頭裊裊身脚騰跟倒駭傍人漢隂有叟君知否
抱甕區區亦未貧
夏竦
應廷試
殿上衮衣明日月硯中旗影動龍蛇縱横禮樂三千字
獨對丹墀日未斜
燕雀
燕雀紛紛出亂麻漢江西畔使君家空堂自恨無金彈
任爾啾啾到日斜
出守杭州寄執政二絶
造化平分荷大鈞腰間新佩玉麒麟南湖不住栽桃李
擬伴沙禽過十春
海鴈橋邊春水深略無塵土到花隂忘機不問人知否
自有沙鷗信此心
青雀
青雀孤飛毛羽單卑棲豈敢礙鵷鸞明珠自有千金價
莫為他人作彈丸
章得象
放鉢石
石上曾經轉鉢盂石邊南北路﨑嶇行人見石空嗟歎
還識西來意也無
吕夷簡
天華寺
賀家湖上天華寺一一軒窗向水開不用閉門防俗客
愛閒能有幾人來
陳堯佐
吳江
平沙渺渺煙蒼蒼菰蒲纔熟楊柳黃扁舟繫岸不忍去
秋風斜日鱸魚香
題湖州碧瀾堂
苕溪清淺霅溪斜碧玉光寒照萬家誰向月明中夜聽
洞庭漁唱隔蘆花
題潮洲韓木亭
侍郎亭下草離離春色相逢萬事非今日江山當日景
多情直擬問斜暉
賈昌朝
曲水園
畫船載酒及芳晨丞相園林潩水濱虎節麟符抛不得
却將清景付閒人
韓琦
登永濟驛樓
遠煙荒草媚斜陽蕭索郵亭一望長盡日倚欄還獨下
綠楊風軟杏花香
過三泉龍門
洞戶呀然透碧溪竹軒茅榭映高低行人不待桃花發
一到仙扃已自迷(時知縣錢丞增葺亭榭間植夭桃故云)
落花
一夜殘芳泣露痕曉來紅雨點蘭蓀對人終有風流在
幾片斜飛在酒尊
溝泉
遥派分流過近階潺潺終日瀉瓊瑰誰知到此幽閒地
多少餘波潤物來
凉榭池上
病襟思適繞東塘水荇初花吐嫩黃行困老樗隂下坐
兒童爭喜拾紅娘
范仲淹
送鄞江竇尉
片帆飛去若輕鴻一霎春潮過浙東王榭江山久蕭索
子真今為起清風
寄林處士
片心高與月徘徊豈為千鍾下釣臺猶笑白雲多事在
等閒為雨出山來
送歐伯起
天與神交忽解攜一溪風月更同誰自慙瀟灑如猿鶴
却向周郎怨别離
寄潤州龐籍
北固高樓海氣寒使君應此凭闌干春山雨後青無限
借與淮南洗眼看
懷慶朔堂
慶朔堂前花自栽便移官去未曾開年年憶著成離恨
只托春風管領來
和提刑趙學士探梅
蕭條臘後復春前雪壓霜欺未放妍昨日倚闌枝上看
似留芳意入新年
登表海樓
一帶林巒秀復竒每來凭檻即開眉好山深會詩人意
留得夕陽無限時
文彦博
元已阻雨
林花脈脈怯朝烟雨隔蘭亭曲水筵欲買春花無定價
東風撩亂擲榆錢
秋夕偶作
獨誦潘郎秋興賦閒吟謝客怨情詩風搖紅樹啼螿急
月照綠窗清漏遲
春日湖上偶作
岸幘長吟坐釣磯花香漠漠柳依依夕陽湖面光如鑑
風送虚舟自在歸
和登飛橋觀遊艇
為愛高橋月色多飛觴捉麈對吟哦輕舠一葉時來往
驚散雙鴛動碧荷
寒食遊壓沙寺雨中席上偶作
魏公前歲朝真地(盛傳道士拜章見公於天門)寂寞闌干尚有情莫
道甘棠無異種至今留得雪香名(魏公命主僧建雪香亭於藜園詩刻在焉)
沙路無泥地側金滿園香雪照瓊林一枝帶雨尊前看
還是去年寒食心
清明後同秦帥端會飲於李氏園池偶作
洛浦林塘春暮時暫同遊賞莫相違風光不要人傳語
一任花前盡醉歸
答吳幾復
君說歸期未有期西風又是鱠鱸時何當會集香山伴
同赴松窗竹下棋
王琪
答永叔問月
斑斑細雨寒無定皎皎寒蟾望欲闌應在浮雲最深處
更憑絲竹一催看
余靖
再簡伯恭
十載京華九日期帝家園苑醉金巵今朝郭外尋僧話
坐聽寒泉遶竹籬
五色雀(并序)
羅浮有五雀各被方色非時不見若士大夫將遊
是山則先入羣翔寺僧以是為候靖庚辰歲謫官
來遊將至之夕兹雀亦集感之成詠云
五方純色儼衣冠應是山靈寄羽翰多謝相逢殊俗眼
謫官猶作貴人看
和沈太博小圃偶作二首
名園雨後百花繁人倚危樓十二闌園裏芳菲樓上客
一般情緒怕春寒
日烘薄霧開柔陌風罥遊絲著柳條語燕啼鶯自撩亂
驚人殘夢是春朝
過青泥嶺
老杜休誇蜀道難我聞天險不同山青泥嶺上青雲路
二十年來七往還
李之才
行次鳳州
去年二月洛城游今日尋春到鳳州欲托雙魚附歸信
嘉陵江水不東流
趙抃
和宿峽石寺下
淮岸浮圖半倚天山僧應已離塵緣松關暮鎖無人跡
惟放鐘聲入畫船
柳軒
動入和風静惹煙翠條疎處露池蓮林中盡是能吟物
春有黃鸝夏有蟬
次韻范貫之龍圖
含車弭蓋爭尋勝坐石攜泉旋煮茶可惜湖山天下好
十分風景屬僧家
括蒼仁安山(又名烏龍山)
泉石淙淙瀉百尋羣峰環翠起春林危顛召雨雲先作
不失蒼生望歲心
張方平
雨中登籌筆驛後懷古亭
山寒雨急曉冥冥更躡蒼崖上驛亭深秀林巒都不見
白雲堆裏亂峰青
杜鵑過興州入青陽峽即多杜鵑當冬月不聞
此鳥聲蜀人云杜鵑飲春水即啼静夜曉月更
凄切入秋即無聲
蜀道寒輕水木清峽中無復杜鵑聲歸期正是春風暖
任向空山叫月明
魚關在青泥驛西二十里危巒疊嶂曰魚關山
小亭臨嘉陵江江有石闑水從石罅逬流魚不
可過故以為名春夏水大沒石魚行無礙矣
中流石埭隠如磓(音堆五嶽舞而相追)鼓鬛徜徉此復迴春水漸
深㳂泳快為傳尺素錦江來
慧聚寺東亭
野色秋光共泬寥水村籬落晩煙交拄笻回就下山路
行看斜陽隠樹梢
李師中
麥積山
路入青松翠靄間斜陽倒影下溪灣此中猿鶴休相笑
謝傅東歸自有山
孫復
同范祕閣賦八月十四夜月
銀漢無聲露暗垂玉蟾初上欲圓時清樽素瑟宜先賞
明夜隂晴未可知
蠟燭
六龍西走入崦嵫寂寂華堂漏轉時一寸丹心如見用
便為灰燼亦無辭
石介
蜀道中念親有作
東望庭闈魂欲銷層層雲棧上岧嶤江聲山色情多少
相伴西來慰寂寥
泥溪驛中作
山驛蕭條酒倦傾嘉陵相背去無情臨流不忍輕相别
吟聽潺湲坐到明
劉幾伯
題睢陽九老圖
制舉省元推二伯龍頭昔日屬宣猷人間盛事并遐算
一席幾盈九百籌(十二老共八百九十二歲)
張先
贈妓兜娘
十載芳洲撫白蘋移舟弄水賞青春當時自倚青春力
不信東風解誤人
張昇
寄夏英公
弱羽傷弓尚未完孤飛殊不擬鴛鸞明珠自有千金價
肻與遊人作彈丸
梅摰
江州琵琶亭
陶令歸來為逸賦樂天謫宦起悲歌有絃應被無絃笑
何况臨絃泣更多
御選宋詩卷六十四
