欽定四庫全書
御選宋詩卷二十八
七言古詩四
蘇軾
春菜
蔓菁宿根巳生葉韭牙戴土拳如蕨爛蒸香薺白魚肥
碎點青蒿涼餅滑宿酒初消春睡起細履幽畦掇芳辣
茵陳甘菊不負渠鱠縷堆盤纖手抹北方苦寒今未已
雪底波稜如鐵甲豈如吾蜀富冬蔬霜葉露芽寒更茁
久抛菘葛猶細事苦筍江豚那忍說明年投劾徑須歸
莫待齒搖并髮脫
送孔郎中赴陜郊
驚風擊面黃沙走西出崤函脫塵垢使君來自古徐州
聲震河潼殷關右十里長亭聞鼔角一川秀色明花柳
北臨飛檻卷黃流南望青山如峴首東風吹開錦繡谷
渌水翻動蒲萄酒訟庭生草數開尊過客如雲牢閉口
與梁左藏會飲傅國博家
將軍破賊自草檄論詩說劒俱第一彭城老守本虚名
識字劣能欺項籍風流别駕貴公子欲把笙歌暖鋒鏑
紅旆朝開猛士讙翠帷暮捲佳人出東堂醉臥呼不起
啼鳥落花春寂寂試教長笛傍耳根一聲吹裂階前石
次韻答劉涇
吟詩莫作秋蟲聲天公怪汝鈎物情使汝未老華髮生
芝蘭得雨蔚青青何由自燔以出馨細書千紙雜真行
新音百變口如鸎異義蠭起弟子爭舌翻濤瀾卷齊城
萬卷堆胸兀相撐以病為樂子未經我有至味非煎烹
是中之樂吁難名綠槐如山閽廣庭飛蟲繞耳細而清
敗席輾轉臥見驚亦不自嫌翠織成意行信足無溝坑
不識五郎呼作卿吏民哀我老不明相戒無復煩鞭刑
時臨泗水照星星微風不起鏡面平安得一舟如葉輕
臥聞郵籖報水程蓴羹羊酪不須評一飽且救饑腸鳴
次韻答舒教授觀余所藏墨
異時長笑王會稽野鶩膻腥汚刀几暮年却得庾安西
自厭家雞題六紙二子風流冠當代顧與兒童爭愠喜
秦王十八已龍飛嗜好晩將蛇蚓比我生百事不挂眼
時人謬說云工此世間有癖念誰無傾身障簏尤堪鄙
一生當著幾兩屐定心肯為微物起此墨足支三十年
但恐風霜侵髮齒非人磨墨墨磨人缾應未罄罍先耻
逝將振衣歸故國數畝荒園自鉏理作書寄君君莫笑
但覓來禽與青李一螺點漆便有餘萬竈燒松何處使
君不見永寧第中𢷬龍麝列屋閑居清且美倒暈連眉
秀嶺浮雙雅畫髩香雲委時聞五斛賜蛾綠不惜千金
求獺髓聞君此詩當大笑寒窗冷硯冰生水
芙蓉城(并引)
世傳王迥子高與仙人周瑤英遊芙蓉城元豐元
年三月余始識子高問之信然乃作此詩極其情
而歸之正亦變風止乎禮義之意也
芙蓉城中花冥冥誰其主者石與丁珠簾玉按翡翠屛
雲舒霞卷千俜停中有一人長眉青炯如微雲澹疎星
往來三世空鍊形竟坐誤讀黃庭經天門夜開飛爽靈
無復白日乘雲軿俗緣千劫磨不盡翠被冷落淒餘馨
因過緱山朝帝廷夜聞笙簫弭節聽飄然而來誰使令
皎如明月入窗櫺忽然而去不可執寒衾虚幌風泠泠
仙宫洞房本不扃夢中同躡鳳凰翎徑度萬里如奔霆
玉樓浮空聳亭亭天書雲篆誰所銘遶樓飛步高竛竮
仙風鏘然韻流鈴蘧蘧形開如醉醒芳卿寄謝空丁寧
一朝覆水不返缾羅巾别淚空熒熒春風花開秋葉零
世間羅綺紛膻腥此身流浪隨滄溟偶然相值兩浮萍
願君收視觀三庭勿與嘉榖生蝗螟從渠一念三千齡
不作人間尹與邢
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸來洗鞾韈
豈知還復有今年把盞對花容一呷莫嫌酒薄紅粉陋
終勝泥中千柄鍤黃樓新成壁未乾青荷已落霜初殺
朝來白露細如雨南山不見千尋刹樓前便作海茫茫
樓下空聞櫓鴉軋薄寒中人老可畏熱酒澆腸氣先壓
煙消日出見漁邨遠水鱗鱗山齾齾詩人猛士雜龍虎
楚舞吳歌亂鵝鴨一杯相屬君勿辭此境何殊泛清霅
次韻僧潛見贈
道人胸中水鏡清萬象起滅無逃形獨依古寺種秋菊
要伴騷人餐落英人間底處有南北紛紛鴻鴈何曾冥
閉門坐穴一禪榻頭上歲月空崢嶸今年偶出為求法
欲與慧劒加礱硎雲衲新磨山水出霜髭不剪兒童驚
公侯欲識不可得故知倚市無傾城秋風吹夢過淮水
想見橘柚垂空庭故人各在天一角相望落落如晨星
彭城老守何足顧棗林桑野相邀迎千山不憚荒店遠
兩脚欲趁飛猱輕多生綺語磨不盡尚有宛轉詩人情
猿吟鶴唳本無意不知下有行人行空階夜雨自清絶
誰使掩抑啼孤惸我欲仙山掇瑤草傾筐坐歎何時盈
簿書鞭撲晝填委煑茗燒栗宜宵征乞取摩尼照濁水
共看落月金盆傾
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香煙來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐歡意年年謝
自知醉耳愛松風會揀霜林結茅舍浮浮大甑長炊玉
溜溜小槽如壓蔗飲中眞味老更濃醉裏狂言醒可怕
但當謝客對妻子倒冠落珮從嘲罵
次韻前篇
去年花落在徐州對月酣歌美清夜今年黃州見花發
小院閉門風露下萬事如花不可期餘年似酒那禁瀉
憶昔扁舟泝巴峽落帆樊口高桅亞長江滚滚空自流
白髮紛紛寧少借竟無五畝繼沮溺空有千篇凌鮑謝
至今歸計負雲山未免孤衾眠客舍少年辛苦眞食蓼
老境清閑如啖蔗饑寒未至且安居憂患已空猶夢怕
穿花踏月飲邨酒免使醉歸官長罵
安國寺尋春
臥聞百舌呼春風起尋花柳邨邨同城南古寺修竹合
小房曲檻欹深紅看花歎老憶年少對酒思家愁老翁
病眼不羞雲母亂髩絲強理茶煙中遙知二月王城外
玉仙洪福花如海薄羅勻霧蓋新妝快馬爭風鳴雜珮
玉川先生眞可憐一生躭酒終無錢病過春風九十日
獨抱添丁看花發
寓居定惠院之東雜花滿山有海棠一株土人
不知貴也
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠䄂卷紗紅映肉林深霧暗曉尤遲日暖風輕春睡足
雨中有淚亦悽愴月下無人更清淑先生食飽無一事
散步逍遙自捫腹不問人家與僧舍拄杖敲門看修竹
忽逢絶豔照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一尊歌此曲明朝醉醒還獨來
雪落紛紛那忍觸
過江夜行武昌山聞黃州鼔角
清風弄水月銜山幽人夜渡吳王峴黃州鼔角亦多情
送我南來不辭遠江南又聞出塞曲半雜江聲作悲健
誰言萬方聲一概鼉憤龍愁為余變我記江邊枯柳樹
未死相逢眞識面他年一葉泝江來還吹此曲相迎餞
自興國往筠宿石田驛南二十五里野人舍
溪上青山三百疊快馬輕衫來一抹倚山修竹有人家
横道清泉知我渴芒鞵竹杖自輕軟蒲薦松牀亦香滑
夜深風露滿中庭惟有孤螢自開闔
蔡景繁官舍小閣
使君不獨東南美典刑尚記先君子戲嘲王叟短轅車
肻為徐郎書紙尾三年弭節江湖上千首放懷風月裏
手開東閣坐虚明目淨東谿照清泚素琴濁酒容一榻
落霞孤鶩供千里大舫何時繫門柳小詩屢欲書窗紙
文昌新搆滿鵷鸞都邑正喧收杞梓相逢一醉豈有命
南來寂寞君歸矣
次韻王定國南遷回見寄
土暈銅花蝕秋水要須悍石相礱砥十年冰蘖戰膏梁
萬里煙波濯紈綺歸來詩思轉清激百丈空潭數魴鯉
逝將桂浦擷蘭蓀不記槐堂收劒履却思庾嶺今何在
更說彭城眞夢耳君知先竭是甘泉我願得全如苦李
妄心不復九廻腸至道終當三洗髓廣陵陽羡何足較
只有無何眞吾里樂全老子今禪伯掣電機鋒不容擬
心通豈復問云何印可聊須答如是相逄為我話留滯
桃花春漲孤舟起
寄蘄簟與蒲傳正
蘭谿美箭不成笛離離玉筯排霜脊千溝萬縷自生風
入手未開先慘慄公家列屋閉蛾眉珠簾不動花隂移
霧帳銀牀初破睡牙籤玉局坐彈棋東坡病叟長羈旅
凍臥饑吟似饑鼠倚頼春風洗破衾一夜雪寒披故絮
火冷燈青誰復知孤舟兒女自嚘咿皇天何時反炎燠
愧此八尺黃琉璃願君淨掃清香閣臥聽風漪聲滿榻
習習還從兩腋生請公乘此朝閶闔
觀杭州鈐轄歐育刀劒戰袍
青綾衲衫暖襯甲紅線勒帛光遶脅禿襟小袖鵰鶻盤
大刀長劒龍蛇柙兩軍鼓譟屋瓦墜紅塵白羽紛相雜
將軍恩重此身輕笑履鋒鋩如一插書生只肻坐帷幄
談笑毫端弄生殺叫呼擊鼓催上竿猛士應憐小兒點
試問黃河夜偷渡掠面驚沙寒霎霎何如大艦日高眠
一枕清風過苕霅
寄吳德仁兼簡陳季常
東坡先生無一錢十年家火燒凡鉛黃金可成河可塞
只有霜鬢無由元龍丘居士亦可憐談空說有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前䆉稏十頃田清溪遶屋花連天溪堂醉臥呼不醒
落花如雪春風顚我遊蘭谿訪清泉已辦布襪青行纏
稽山不是無賀老我自興盡回酒船恨君不識顔平原
恨我不識元魯山銅駞陌上會相見握手一笑三千年
送楊傑(并序)
無為子嘗奉使登太山絶頂雞一鳴見日出又嘗
以事過華山重九日飲酒蓮華峰上今乃奉詔與
高麗僧統游錢塘皆以王事而從方外之樂善哉
未曾有也作是詩以送之
天門夜上賓出日萬里紅波半天赤歸來平地看跳丸
一點黃金鑄秋橘太華峰頭作重九天風吹灎黃花酒
浩歌馳下腰帶鞓醉舞奔崖一揮手神游八極萬緣虚
下視蚊雷隠汚渠大千一息八十返笑厲東海騎鯨魚
三韓王子西求法鑿齒彌天兩勍敵過江風急浪如山
寄語舟人好看客
再過超然臺贈太守霍翔
昔飲雩泉别常山天寒歲在龍蛇間山中兒童拍手笑
問我西去何當還十年不赴竹馬約扁舟獨與漁蓑閒
重來父老喜我在扶挈老幼相遮攀當時襁褓皆七尺
而我安得留朱顔問今太守為誰歟護羌充國髩未斑
躬持牛酒勞行役無復杞菊嘲寒慳超然置酒尋舊迹
尚有詩賦鑱堅頑孤雲落日在馬耳照耀金碧開煙鬟
卻淇自古北流水跳波下瀨鳴玦環願公談笑作石埭
坐使城郭生溪灣
海市(并引)
予聞登州海市舊矣父老云常出於春夏今歲晩
不復見矣予到官五日而去以不見為恨禱於海
神廣德王之廟明日見焉乃作此詩
東方雲海空復空羣仙出沒空明中蕩搖浮世生萬象
豈有貝闕藏珠宫心知所見皆幻影敢以耳目煩神工
歲寒水冷天地閉為我起蟄鞭魚龍重樓翠阜出霜曉
異事驚倒百歲翁人間所得容力取世外無物誰為雄
率然有請不我拒信我人厄非天窮潮陽太守南遷歸
喜見石廪堆祝融自言正直動山鬼豈知造物哀龍鍾
信眉一笑豈易得神之報汝亦巳豐斜陽萬里孤鳥沒
但見碧海磨青銅新討綺語亦安用相與變滅隨東風
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮瀟瀟
芋魁徑尺誰能盡榿木三年已足燒百歲風狂定何有
羡君今作峨眉叟縱未家生執戟郎也應世出埋輪守
莫欺老病未歸身玉局他年第幾人會待子猷清興發
還須雪夜去尋君
送陳睦知潭州
華清縹眇浮高棟上有纈林藏石罋一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流汞朝元閣上酒醒時
臥聽風鸞驚鐵鳳舊遊空在人何處二十三年眞一夢
我得生還雪髯滿君亦老嫌金帶重有如社燕與秋鴻
相逄未穏還相送洞庭青草渺無際天柱紫蓋森欲動
湖南萬古一長嗟付與騷人發嘲弄
送表弟程六知楚州
炯炯明珠照雙璧當年三老蘇程石里人下道避鳩杖
刺史迎門倒鳧舄我時與子皆兒童狂走從人覓棃栗
健如黃犢不可恃隙過白駒那暇惜醴泉寺古垂橘柚
石頭山高暗松櫟諸孫相逢萬里外一笑未解千憂集
子方得郡古山陽老手生風謝刀筆我正含毫紫微閣
病眼昏花困書檄莫教印綬繫餘年去掃墳墓當有日
功成頭白早歸來共藉棃花作寒食
武昌西山(并引)
嘉祐中翰林學士承旨鄧公聖求為武昌令常游
寒溪西山山中人至今能言之軾謫居黃岡與武
昌相望亦常往來谿山間元祐元年十一月二十
九日考試館職與聖求會宿玉堂偶話舊事聖求
嘗作元次山窪樽銘刻之巖石因為此詩請聖求
同賦當以遺邑人使刻之銘側
春江渌漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩腋飛崔嵬
同游困臥九曲嶺褰衣獨到吳王臺中原北望在何許
但見落日低黃埃歸來解劒亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
臥看椽燭高花摧江邊曉夢忽驚斷銅鐶玉鎻鳴春雷
山人帳空猿鶴怨江湖水生鴻鴈來請公作詩寄父老
往和萬壑松風哀
再用前韻
朱顔發過如春醅胸中棃棗初未栽丹砂未易掃白髮
赤松却欲參黃梅寒溪本自遠公社白蓮翠竹依崔嵬
當時石泉照金像神光夜發如五臺飲泉鑒面得真意
坐視萬物皆浮埃欲收暮景返田里遠泝江水窮離堆
還朝豈獨羞老病自歎才盡傾空罍諸公渠渠若夏屋
吞吐風月清隅隈我如廢井久不食古甃缺落生隂苔
數詩往復相感發汲新除舊寒光開遙知二月春江闊
雪浪倒卷雲峰摧石中無聲水亦静云何解轉空山雷
(韋應物詩云水性本云静石中固無聲如何兩相激雷轉空山驚)欲就諸公評此語要
識憂喜何從來願求南宗一勺水往與屈賈湔餘哀
趙令宴崔白大圖幅徑三丈
扶桑大蠒如罋盎天女織綃雲漢上往來不遣鳳銜梭
誰能鼔臂投三丈人間刀尺不敢裁丹青付與濠梁崔
風蒲半折寒雁起竹間的礫寒江梅畫堂粉壁翻雲幕
十里江天無處著好臥元龍百尺樓笑看江水拍天流
郭熙畫秋山平遠(文潞公為跋尾)
玉堂晝掩春日閑中有郭熙畫春山鳴鳩乳燕初睡起
白波青嶂非人間離離短幅開平遠漠漠疎林寄秋晩
却似江南送客時中流回頭望雲巘伊川佚老髩如霜
臥看秋山思洛陽為君紙尾作行草炯如嵩洛浮秋光
我從公遊如一日不覺青山映黃髮為畫龍門八節灘
待向伊川買泉石
贈李道士(并序)
駕部員外郎李宗君固景祐中良吏也守漢州有
道士尹可元精練善畫以遺火得罪當死君緩其
獄會赦獲免時可元八十一自誓且死必為李氏
子以報可元既死二十餘年而君子世昌之婦夢
可元入其室生子曰得柔小名蜀孫幼而善畫既
長讀莊老喜之遂為道士賜號妙應事母以孝謹
聞其寫眞蓋妙絶一時云
世人只數曹將軍誰知虎頭非癡人腰間大羽何足道
頰上三毛自有神平生狎侮諸公子戲著幼輿巖石裏
故教世世作黃冠布襪青鞋弄雲水千年鼻祖守關門
一念還為李耳孫香火舊緣何日盡丹青餘習至今存
五十之年初過二衰顔記我今如此他時要指集賢人
知是香山老居士
余與李廌方叔相知久矣領貢舉事而李不得
第愧甚作詩送之
與君相從非一日筆勢翩翩疑可識平生謾說古戰場
過眼終迷日五色我慙不出君大笑行止皆天子何責
青袍白紵五千人知子無怨亦無德買羊沽酒謝玉川
為我醉倒春風前歸家但草凌雲賦我相夫子非臞仙
慶源宣義王丈以累舉得官為洪雅主簿雅州
戶掾遇吏民如家人人安樂之既謝事居眉之
青神瑞草橋放懷自得有書來求紅帶既以遺
之且作詩為戲請黃魯直秦少游各為賦一首
為老人光華
青衫半作霜葉枮遇民如兒吏如奴吏民莫作官長看
我是識字耕田夫妻啼兒號刺史怒時有野人來挽須
拂衣自注下下考芋魁飯豆吾豈無歸來瑞草橋邊路
獨游還佩平生壺慈姥巖前自喚渡青衣江畔人爭扶
今年蠶市數州集中有遺民懷袴襦邑中之黔相指似
白髯紅帶老不癯我欲西歸卜鄰舍隔牆拊掌容歌呼
不學山王乘駟馬回頭空指黃公壚
書王定國所藏煙江疊嶂圖
江上愁心千疊山浮空積翠如雲煙山邪雲邪遠莫知
煙空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本點綴毫末分清妍不知人間何
處有此境徑欲往買二頃田君不見武昌樊口幽絶處
東坡先生留五年春風搖江天漠漠暮雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無緣
還君此畫三歎息山中故人應有招我歸來篇
東川清絲寄魯冀州戲贈
鵝溪清絲清如冰上有千歲交枝藤藤生谷底飽風雪
歲晩忽作龍蛇升嗟我雖為老侍從骨寒只受布與繒
牀頭錦衾未還客坐覺芒刺在背膺豈如髯卿晩乃貴
福禄正似川方增醉中倒著紫綺裘下有半臂出縹綾
封題不敢妄裁剪刀尺自有佳人能遙知千騎出清曉
積雪未放浮塵興白須紅帶柳絲下老弱空巷人相登
但放竒紋出領袖吾髯雖老無人憎
寄蔡子華
故人送我東來時手栽荔子待我歸荔子巳丹吾髮白
猶作江南未歸客江南春盡水如天腸斷西湖春水船
想見青衣江畔路白魚紫笋不論錢霜髯三老如霜檜
舊交零落今誰輩莫從唐舉問封侯但遣麻姑更爬背
送江公著知吉州
三吳行盡千山水猶道桐廬更清美豈惟濁世隠狂奴
時平亦出佳公子初冠惠文讀城旦晩入奉常陪劒履
方將華省起彈冠忽憶釣臺歸洗耳未應良木棄大匠
要使名駒試千里奉親官舍當有擇得郡江南差可喜
白粲連檣一萬艘紅妝執樂三千指簿書期會得餘閒
亦念人生行樂耳
次韻曹子方運判雪中同遊西湖
詞源灎灎波頭展清唱一聲巖谷滿未容雪積句先高
豈獨湖開心自遠雲山已作歌眉淺山下碧流清似眼
尊前侑酒只新詩何異書魚餐蠧簡
西湖秋涸東池魚窘甚因會客呼網師遷之西
池為一笑之樂夜歸被酒不能寐戱作放魚一
首
東池浮萍半黏塊裂碧跳青出魚背西池秋水尚涵空
舞闊搖深吹荇帶吾僚有意為遷居老守縱饞那忍膾
縱横爭看銀刀出瀺灂初驚玉花碎但愁數罟損鱗鬛
未信長堤隔濤瀨濊濊發發須臾間圉圉洋洋尋丈外
安知中無蛟龍種尚恐或有風雲會明年春水漲西湖
好去相忘渺淮海
復次放魚韻答趙承議陳教授
擾擾萬生同一塊搶榆不羡培風背青丘已吞雲夢芥
黃河復繚天門帶長譏韓子隘且陋一飽鯨魚何足膾
東坡也是可憐人披抉泥沙收細碎逝將歸休八節灘
又欲往釣七里瀨正似此魚逃網中未與造物遊數外
且將新句調二子湖上秋高風月會為君更喚木腸兒
脚扣兩舷歌小海
聚星堂雪(并引)
元祐六年十一月一日禱雨張龍公得小雪與客
會飲聚星堂忽憶歐陽文忠公作守時雪中約客
賦詩禁體物語於艱難中特出竒麗爾來四十餘
年莫有繼者僕以老門生繼公後雖不足追配先
生而賓客之美殆不減當時公之二子又適在郡
故輙舉前令各賦一篇
窗前暗響鳴枯葉龍公試手行初雪映空先集疑有無
作態斜飛正愁絶衆賓起舞風竹亂老守先醉霜松折
恨無翠䄂點横斜秖有微燈照明滅歸來尚喜更鼓永
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有回飈驚落屑糢糊檜頂獨多時
歴亂瓦溝裁一瞥汝南先賢有故事醉翁詩話誰續說
當時號令君聽取白戰不許持寸鐵
用前韻作雪詩留景文
萬松嶺上黃千葉載酒年年踏松雪劉郎去後誰復來
花下有人心斷絶東齋夜坐搜雪句兩手龜拆霜須折
無情豈亦畏嘲弄穿簾入戶吹燈滅紛紛兒女爭所似
碧海長鯨君未掣朝來雲漢接天流顧我小詩如點纈
歐陽趙陳在戶外急掃中庭鋪木屑交遊雖似雪栢堅
聚散行作風花瞥晴光融作一尺泥歸有何事眞無說
泥乾路穏放君去莫倚馬蹄如踣鐵
送李公恕赴闕
君才有如切玉刀見之凛凛寒生毛願隨壯士斬蛟蜃
不願腰間纏錦絛用違其才志不展坐與胥吏同疲勞
忽然眉上有黃氣吾君漸次收英髦立談左右俱動色
一語徑破千言牢我頃分符在東武脫略萬事惟嬉遨
盡壊屛幛通内外仍呼騎曹為馬曹君為使者見不問
反更對飲持雙螯酒酣箕坐語驚衆雜以嘲諷窮詩騷
世上小兒多忌諱獨能容我眞賢豪為我買田臨汝水
逝將歸去誅蓬蒿安能終老塵土下俯仰隨人如桔橰
蠟梅一首贈趙景貺
天工點酥作梅花此有蠟梅禪老家蜜蜂採花作黃蠟
取蠟為花亦其物天工變化誰得知我亦兒嬉作小詩
君不見萬松嶺上黃千葉玉蘂檀心兩竒絶醉中不覺
渡千山夜聞梅香失醉眠歸來却夢尋花去夢裏花仙
覓竒句此間風物屬詩人我老不飲當付君君行適吳
我適越笑指西湖作衣鉢
次韻王滁州見寄
斯人何似似春雨歌舞農夫怨行路君看永叔與元之
坎軻一生遭口語兩老當年髩未絲玉堂揮翰手如飛
教得滁人解吟咏至今里巷嘲輕肥君家聯翩盡卿相
獨來坐嘯谿山上笑捐浮利一雞肋多取清名幾熊掌
丈夫自重貴難售兩翁今與青山久後來太守更風流
要伴前人作詩瘦我倦承明苦求出到處遺蹤尋六一
憑君試與問瑯琊許我來遊莫難色
在潁州與趙德麟同治西湖未成改揚州三月
十六日湖成德麟有詩見懷次其韻
太山秋毫兩無窮巨細本出相形中大千起滅一塵裏
未覺杭潁誰雌雄我在錢塘拓湖渌大隄士女爭昌丰
六橋横絶天漢上北山始與南屏通忽驚二十五萬丈
老葑席捲蒼雲空朅來潁尾弄秋色一水縈帶昭靈宫
坐思吳越不可到借君月斧修朣朧二十四橋亦何有
換此十頃玻瓈風雷塘水乾禾黍滿寶釵耕出餘鸞龍
明年詩客來弔古伴我霜夜號秋蟲(德麟見約來揚寄居亦有意求揚倅)
召還至都門先寄子由
老身倦馬河堤永踏盡黃榆綠槐影荒雞號月未三更
客夢還家時一頃歸老江湖無歲月未填溝壑猶朝請
黃門殿中春事罷詔許來迎先出省已飛青蓋在河梁
定餉黃封兼賜茗遠來無物可相贈一味豐年說淮潁
書晁說之考牧圖後
我昔在田間但知羊與牛川平牛背穏如駕百斛舟舟
行無人岸自移我臥讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
草長病牛羊尋山跨坑谷騰趠筋骨強煙蓑雨笠長林
下老去而今空見畫世間馬耳射東風悔不長作多牛
翁
送曾仲錫通判如京師
邊城歲暮多風雪強壓春醪與君别玉帳夜談霜月苦
鐵騎曉出冰河裂斷蓬飛葉卷黃沙祗有千林䰒鬆花
應為王孫朝上國珠幢玉節與排衙左援公孝右孟博
我居其間嘯且諾僕夫為我催歸來要與北海春水爭
先回
寓居合江樓
海上蔥曨氣佳哉二江合處朱樓開蓬萊方丈應不遠
肯為蘇子浮江來江風初涼睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
十一月二十六日松風亭下梅花盛開
春風嶺上淮南邨昔年梅花曾斷魂豈知流落復相見
蠻風蜑雨愁黃昏長條半落荔枝浦臥樹獨秀桄榔園
豈惟幽光留夜色直恐冷豔排冬温松風亭下荆棘裏
兩株玉蘂明朝暾海南仙雲嬌墮砌月下縞衣來叩門
酒醒夢覺起繞樹妙意有在終無言先生獨飲勿歎息
幸有落月窺清尊
再用前韻
羅浮山下梅花邨玉雪為骨冰為魂紛紛初疑月挂樹
耿耿獨與參横昏先生索居江海上悄如病鶴栖荒園
天香國豔肻相顧知我酒熟詩清温蓬萊宫中花鳥使
綠衣倒挂扶桑暾抱叢窺我方醉臥故遣啄木先敲門
麻姑過君急掃灑鳥能歌舞花能言酒醒人散山寂寂
唯有落蘂粘空尊
追餞正輔表兄至博羅賦詩為别
孤臣南游墮黃菅君亦何事來牧蠻艤舟蜑戶龍岡窟
置酒椰葉桄榔間高談巳笑衰語陋傑句尤覺清詩孱
博羅小縣僧舍古我不忍去君忘還君應回望秦與楚
夢涉漢水愁秦關我亦坐念高安客神遊黃蘗參洞山
何時曠蕩洗瑕謫與君歸駕相追攀棃花寒食隔江路
兩山遙對雙煙鬟歸耕不用一錢物惟要兩脚飛孱顔
玉牀丹鏃記分我助我金鼎光斕斑
再用前韻
樂夭雙髩如霜菅始知謝遣素與蠻我兄綠髮蔚如故
已了夢幻齊人間蛾眉勸酒聊爾耳處仲太忍茂弘孱
三杯徑醉便歸臥海上知復幾往還連娟六么趁蹋鞠
杳眇三疊縈陽關酒醒夢斷何所有落花流水空青山
忽驚鐃鼔發半夜明月不許幽人攀贈行無物惟一語
莫遣瘴霧侵雲鬟羅浮道人一傾蓋欲繫白日留君顔
應知我是香案吏他年許綴蓬萊班
四月十一日初食荔支
南邨諸楊北邨盧(謂楊梅盧橘也)白華青葉冬不枯垂黃綴紫
煙雨裏特與荔支為先驅海山仙人絳羅襦紅紗中單
白玉膚不須更待妃子笑風骨自是傾城姝不知天公
有意無遣此尤物生海隅雲山得伴松檜老霜雪自困
樝棃麤先生洗盞酌桂醑冰盤薦此赬虬珠似開江鰩
斫玉柱更洗河豚烹腹腴(予嘗謂荔支厚味高格兩絶果中無比惟江鰩柱河豚魚)
(近之耳)我生涉世本為口一官久巳輕蓴鱸人間何者非
夢幻南來萬里眞良圖
同正輔表兄游白水山
偉哉造物眞豪縱攫土搏沙為此弄擘開翠峽走雲雷
截破奔流作潭洞因隨化人履巨迹得與仙兄躡飛鞚
曳杖不知巖谷深穿雲但覺衣裘重坐看驚鳥投霜葉
知有老蛟蟠石甕金沙玉礫粲可數古鏡寶奩寒不動
念兄獨立與世疎絶境難到惟我共永辭角上兩蠻觸
一洗胸中九雲夢浮來山高回望失武陵路絶無人送
筠籃擷翠爪甲香素綆分碧銀瓶凍歸路霏霏湯谷暗
野堂活活神泉湧解衣浴此無垢人身輕可試雲間鳳
次韻正輔同遊白水山
祗知楚越為天涯不知肝膽非一家此身如綫自縈繞
左旋右轉隨繅車誤抛山林入朝市平地咫尺千褒斜
欲從稚川隠羅浮先與靈運開永嘉首參虞舜欵韶石
次謁六祖登南華仙山一見五色羽雪樹兩摘南枝花
赤魚白蟹箸屢下黃柑綠橘籩常加糖霜不待蜀客寄
荔枝莫信閩人誇恣傾白蜜收五稜細劚黃土栽三椏
朱明洞裏得靈草翩然放杖凌蒼霞豈無軒車駕熟鹿
亦有鼔吹號寒鼃仙人勸酒不用勺石上自有樽罍窪
徑從此路朝玉闕千里莫遣毫釐差故人日夜望我歸
相迎直到長風沙豈知乘查天女側獨倚雲機看織紗
世間誰似老兄弟篤愛不復相疵瑕相攜行到水窮處
庶幾一見留子嗟千年枸杞嘗夜吠無數草棘工藏遮
但令凡心一洗濯神人仙藥不我遐山中歸來萬想滅
豈復回顧雙飛雅
張競辰永康所居萬卷堂
君家四壁如相如卷藏天禄吞石渠豈惟鄴侯三萬軸
家有世南行祕書兒童拍手笑何事笑人空腹談經義
未許中郎得異書且與楊雄說竒字清江縈出碧玉環
下有老龍千古閑知君好事家有酒化為老人夜扣關
留侯之孫書滿腹玉函寶方何用讀濠梁空復五車多
圯上從來一編足
送别
鴨頭春水濃如染水面桃花弄春臉衰翁送客水邊行
沙襯馬蹄烏帽點昂頭問客幾時歸客道秋風落葉飛
繫馬綠楊開口笑傍人依約見斜暉
再過泗上
眼明初見淮南樹十客相逢九吳語旅程已付夜帆風
客睡不妨背船雨黃柑紫蟹見江梅紅稻白魚飽兒女
慇懃買酒謝船師千里勞君勤轉櫓
清遠舟中寄耘老
小寒初度梅花嶺萬壑千巖背人境清遠聊為泛宅行
一夢分明墮鄉井覺來滿眼是湖山鴨綠波搖鳳凰影
海陵居士無雲梯歲晩結廬潁水湄山腰自懸蒼玉珮
野馬不受黃金羈門前車蓋獵獵走笑倚清流數髩絲
汀洲相見春風起白蘋吹花散煙水萬里飄蓬未得歸
目斷滄浪淚如洗北鴈南來遺素書苦言大浸沒我廬
清齋十日不燃鼎曲突往往巢龜魚今年玉粒賤如水
青銅欲買囊巳虚人生百年如寄爾七十朱顔能有幾
有子休論賢與愚倪生枉却帶經鋤天南看取東坡叟
可是平生廢讀書
李白謫仙詩
我居青空裏君隠黃埃中聲形不相吊心事難形容欲
乘明月光訪君開素懷天杯飲清露展翼登蓬萊佳人
持玉尺度君多少才玉尺不可盡君才無時休對面一
笑語共躡金鼇頭絳宫樓闕百千仞霞衣誰與雲煙浮
御選宋詩卷二十八
