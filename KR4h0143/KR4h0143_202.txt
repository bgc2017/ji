欽定四庫全書
御選明詩卷三十三
五言古詩十八
陳萬言
出門
出門澹無營閒步郭北隅四野一何曠仰見秋雲徂微
風動蕭林殘暉息遠墟忽然霞氣新散綺照輕裾高歌
以忘憂薄言返故廬
長夏憩澹止園
辭家謝塵慮結意在巖壑登高畏炎蒸園林寄幽託澄
湖逼遥岑仁智均所樂入徑參茂松環洲雜芳若灌木
挺喬榦疎篁解新籜中有百尺樓憑虚蔭寥廓青山四
壁垂雲氣屢迥薄朝汲葛翁水夕放支公鶴披襟步湖
湄飄風散花萼逃暑蕩蘭枻迎涼啓羅箔清宵寂無人
倚石縱盤礴歸偃北窗隅三五映籬落覽花得沉冥感
遇任離索物理本如此俯仰亦何怍
高道素
兖州道中寄内
黃沙蔽天氣白日無晶光寒雲何蕭條四野青茫茫驚
飇激車輪我馬亦玄黃憶昔出門去臨别重傍徨九月
無裳衣五月無糗粮酸辛各自愛努力願相望悠悠二
千里安得到汝旁中有不能寐輾轉心憂傷
馬任遠
夜過亂石灘
星散江猶暝輕舟過亂石水石若相爭灘頭聲湱湱石
齒列虎牙水花散瓊液飛瀑照夜光不辨江中夕帆影
隨波迴去石不盈尺幾入陽侯宫過此尋岸泊水際映
沙明一望連天碧
晚渡淮河
夕景散濠梁周回淮水外方之大江濱渺爾一衣帶波
濤起其中于焉亦氣槩沙明月在湖樹靜風生瀨憶昔
漆園公觀瀾心自快魚水本忘情遠人欣所愛我來一
葦渡浮雲驚世代樂意付水濱徒兹發感慨鷗鷺各呈
聲荇藻爭作態萬慮俱東流蕭然鳴天籟
瞿汝稷
黃州雜詩
明月翔雲漢何心衆憂喜管絃醉蘭巵笳斗悲戰壘盈
缺不自期二陸從所履當此清輝溢流照山川美幽檻
佇虚白素心澹于水鴻荒非我先酬酢巢居子云胡北
林鵲驚飛未能己援瑟扣清角悵望扶桑涘
發齊安偶成
匣我龍唇琴勿復奏流徵要𦕈諧宿襟不入郢人耳念
此中徘徊抑按從下里㗦嘈聚樵牧衆愜心自鄙迴軫
謝羣聽拂絃返吾始河魚雲際鶴曠世尚知己
王敬臣
古詩送陳憲副雨泉之任滇南
黃鵠翔四海潛蚪樂泥蟠飛沈各異塗言就性所安公
行越萬里予留守故灘公勵王尊節九折驅無難予含
令伯誠有懷良未殫俱奮古人心咸思效寸丹臨岐申
贈言暌離何足歎相期慎明德歲晚同金蘭
田藝衡
夜投禪院
暝暝溪路轉初月隠林間孤燈在深竹清流影前山倚
樹露欲滴扣門僧正閒宿好雅相得明發何能還
謝三秀
城南江亭
旦發虹梁門暝投漁磯路春水半篙綠褰裳不可渡溪
深煙復深遥遥辨庭樹
晚泛蕭湖尋宋人虞仲房石壁
川光鬱初霽野航恰受客天空斷雁哀水落寒沙積絶
峽響飛泉飄颻疋練白涼葉不禁霜楓林還槭槭輟櫂
湖之陰突兀見瑶碧恍疑太始雪拔地起百尺登眺極
人目了了晰阡陌胡為水窮處乃有此竒石昔聞避地
者于焉卜其宅愛兹雲木秀重以巖潭僻靡旦匪蘭橈
或時仍柘屐遺咏蝕苔紋風流已陳迹高躅杳難攀我
來徒惋惜商飇增暮寒旨酒若為適興盡鼓柁歸滄浪
黯將夕
王象艮
豫讓橋
義士負竒節所重在知己讓也慷慨流恩仇惟一七將
以酬智伯勢必危襄子一往志不返肯以彼易此所重
者一言所輕者一死荒橋至今在過者猶興起立馬對
斜陽湯湯聽汾水
華善述
雜詩
白髮白更長白花白更香春風一相見歲月久難忘君
耕石田熟余亦起羣羊
山中作
達士貴薄遊幽人安坦步耿耿梧月初蕭蕭竹風暮握
蘭青厓陰采蘋寒水渡荷衣秋始製何用畏多露
荅錢化臣
玄蟬餐清風長日鳴茂林蟋蟀飲繁露永夜莎根吟二
蟲夫何知聽者多苦心絃桐與無絃視之誰非琴曰余
室湖渚開口當遥岑既無簪組累又鮮轅馬臨終歲足
暇豫長謠散幽襟偶為好事傳詎取時名侵媿君錫嘉
譽撫己安可任
庭草作花有感
中庭無嘉植青碧翳芳草秋至花亂開翠色亦自好既
不藉溉灌復無採摘擾無名且無種生意可常保
梅守箕
詠懷
愛極翻自疑驩極易以悲所以樂莫樂固在新相知皎
皎中天月虧盈尚有時惠思念疇昔怛怛無好懷歲暮
空堂上明星照我扉身各天一隅安知渴與飢慰我同
心人膠漆未可期
索處無適懷羣居無怨尤素交夙已盡闤闠起相仇甘
醴善迎人終始寧為謀同心託蕭艾一器戒薰蕕匿怨
而友人見鄙于左丘信哉朱穆言獲我心所求
古詩
日月易流邁哀榮曾何期霜露忽來集衆芳忽已辭物
象貴其新故心誰當持懷念如夙昔中情苦不怡人生
一世間離合亦有時超忽即變化展轉焉可知
梅鼎祚
雜詩
智愚無常稱妍蚩無定容名德貴易立顰笑賤難工登
高疾赴響所處固已崇流俗快目前安得察其終
雜感
忽忽中不懌駕言陟高丘高丘臨四野湛湛長江流豈
不懷所歡欲濟無輕舟佳期曠何許歲月倏己遒蹟往
既非故撫來難豫謀俛仰千秋間涕下不能收
吴元樂
春日有懷仲仁
獨行墟落間舊徑生芳草一見蝴蝶飛三歎青春好故
人不可同能無傷遠道
宋登春
留别榆關知己
促駕遠行邁迢迢事東遊紉蘭思楚澤結荷憶吳洲嶇
嶔遵恒麓迤邐凌燕陬所歴無停跡居然隘九州投志
在道義脱劍為誰酬念子宿昔交欲去復淹留
山中曉起
習靜來山中長日臥松關川光媚几席山氣清襟顔翩
翩雙鳥沒嫋嫋孤雲還萬物各有適無荅意自閒
馮遷
與俞仲蔚
仲蔚青雲姿偃蹇山澤間遺棄當世事賦詩獨精專大
雅既寂寞下接蘇李肩晨昏弄筆札几席生雲煙流傳
翰墨林字字堪磨鐫相過遇佳夕春風盎和顔燃燈設
清醴微奥相與宣高懷曠千載鬱鬱忘冥筌所嗟歲云
暮何以奉周旋
安紹芳
山中夜坐
夜氣何蕭森空山思寥廓不知風露寒彌覺衣裳薄美
人渺難期對酒不成酌白日虚牖生微聞桂花落
譚清海
西遊别貞復
君望東海歸予從西粤遊興言感今昔行路何悠悠白
日往不返頽波逝東流青青澗中蒲泛泛江上鷗連枝
與比翼庶以解我憂
陳有守
遊邵氏園
極目眺遠山振衣出東郭白雲媚幽岡蒼煙澹長薄登
皋一舒嘯餘響應林壑空緇城市塵未諧江海諾夙心
愜超曠世故任龍蠖
盛時泰
擬古詩十九首(并序)(錄二首)
萬歷改元予因陪貢寓婁水于俞仲蔚邂逅顧按
察投詩為贈婉孌綢繆不我遐棄離筵既陳貽以
王鳳洲先生擬古詩披省慨然因次其韻三日而
畢
應文學瑒侍集
華堂秉列炬光景中夜全忻此良宴集侍坐俱忘還自
慙鉛槧徒得以厠芳筵四座盡妙士醉後唱高言揮毫
不停飛侍女出邯鄲年齒二八餘桃李為面顔促膝進
旨酒雕楹奏鵾絃一飲盡百巵不惜年歲捐豈不念窮
困所托在芝蘭馨香入懷袖永矢願弗刊
何水部遜示寮
流英辭嫣紅芳苔敞初碧感兹春日晴忻此夏雲色高
天下薰風中林啓瑶席閒怡衆蔚舒靜悦清商激懷中
瑶華音門前車馬客懷刺始見投牽裳不假幘容輝一
以遘琴樽愜所適罵坐無往人投轄有新跡幸此休沐
閑無言朝請廹明星方在戶雞鳴以為則
張名由
夏日田家
風過林花落雨餘溪水渾飛雲停不去低回戀幽軒夕
陽下平楚遠樹見漁村奄忽夏已徂憂懷紆且煩四體
弗能勤興言媿鹿門吁嗟劉景升車騎枉山樊
蓐食茆茨下鳴雞尚蕭蕭褰衣涉遠道負耒正逍遥種
荳不成頃陰曀不終朝飄忽風雨至歸農趣危橋其雨
復其雨荳稀草葽葽叢林戴勝降女桑多長條
空堂
秋蟲響空堂纖月下幽渚鳥驚風外林花落庭中樹羈
棲興遠懷城阿隔秋雨耿耿良不寐脉脉以無語
秋晚
迢迢幽溪上寂寂野人居泠泠風入樹嘐嘐雞嗚墟白
日三杯酒清秋一草廬閒花階下笑謂我意何如
俞安期
武夷
晨興命篙師溯流泛清汜鷁首轉石湍九曲兹其始峯
巒縱異姿崖壁夾重詭參錯駭愕形萬狀不相似林林
從孤舟紛紛列兩涘回眺天柱石端立若冠峙其上亦
宏奥云有天池水易代投玉簡遣使歴千禩子騫謫居
時仙客咸來止晉代八真人異姓四女子謫籍周有期
上昇具由此控鶴彼何人曾否來主禮
縶纜仙船巖三曲漸已及云何二仙艇中壁懸石隙歲
月固不知神化亦奚測更無堯年潦安得逮兹息豈墜
絳渚間天路將安適或由巨靈掌攜之化人國莫謂藏
壑牢夜半負有力願借拯迷津衆人免沈溺
何白
長千客舍同周叔宗夜坐分生字
莊塗輳塵軌末路多所嬰况復歲遒盡懷歸軫予情之
子秉高韻神恬物自輕處順鮮有觸居喧若無營偃仰
寄一室展玩忘寢興高梧散縹帙風琴落虚聲櫩卑景
先夕墉高㬢易傾幽光代明燭寒月曖前楹焚枯命芳
醑歡燕惟平生情披語已洽罍虚時載盈寸愫得所遣
冀此數來并
黃克晦
感時
繁霜凋草木谿谷正悽惻玄冥慘不舒改歲固云逼萬
物各有因盛衰迭今昔寧見武安門猶納魏其客
江行
江風來自北弭櫂江水南白浪聒不息遊氣昏空潭曠
野何蒼蒼引步隨幽探鹿鳴求其牡豐草非所甘江燕
啄不食念雛聲喃喃物性固如此遊子何以堪慨彼江
中水衝波無定湍古人忍飢渴旨矣非空談
夢遊武當山懷鄖陽江使君
祝融奠朱方五嶽有定目胡不以嵾山並列而為六夜
夢登其巔遊氣承我足千峯歴嶮巘如車走平陸上為
帝者居星辰纏其麓崢嶸羽人宫參差徧巖谷中有不
死人終歲茹草木授我鳥跡書竒文不可讀雞鳴忽焉
寤惋歎淚相續
胡宗仁
立秋後夜起見明月
深夜見明月漸低西南隅光華射虚檐照我牀頭書開
函見細字歴歴如貫珠老眼未能讀惆悵坐庭除風生
梧葉鳴光景殊蕭疎昨方入秋序清涼便有餘
曉聞寒鳥兼呈遠客
霜林棲鳥冷曙聽語簷間爭盼朝暾出移羽就其暄籬
外犬忽吠有客至我門問客何能早云從遠道還命僕
燒松火炊黍慰勞煩而我尚慵臥見客生愧顔
汪元英
感述
鷦鷯巢一枝鼴鼠飲滿腹林深河且廣曷不逞所欲柱
下有遺言所貴知止足疏氏二大夫解組辭榮祿今此
富貴人其欲何逐逐焉知欹器水一滿定傾覆
汪元范
得吳胙虞書
宿昔與君别乃在江之陽玄陰蔽光景草木日萎黃牀
下蟋蟀鳴野外鴻雁翔居肆休百工我獨違故鄉跋涉
千里塗空念川無梁有鳥東南飛毛羽何輝光口銜尺
素書戢翼向我旁感君懷好音令我心難忘開椷再三
歎意快神自揚離居無幾時所惜道悠長此身非雙鳬
安能日頡頏
傅梅
園居
晝勞夕得適幽軒成小憩峯色落空青池光起浮翠須
臾暝色深繁星看欲墜新月下疎篁微風動檐際樂此
坐忘言悠悠更忘寐
汪樞
早秋刈穫述懷
杲杲朝日升垂垂水田熟喌喌呼白雞決決飲黃犢稍
稍溽暑收瀼瀼露華沃庭戶絶追呼春秋足魚菽卒歲
計所餘修我牆與屋男悦女欣欣杯炙勞僮僕躬耕一
丘田飽食詎非福
周應辰
古詩
行行重行行夕陽在崦嵫暮鳥有倦翼寒木無榮枝少
壯不逢年垂老誰見知
吴宗儒
遊黃山
九月秋氣高抗策恣遊眺天都陟崔嵬洞門入窈窕緩
行憩松根徙倚臨霞嶠探竒壑轉深攬勝景逾妙山溪
縈以紆石壁陟而峭瀑布挂晴川懸厓迴夕照地與仙
境俱凌厲討佳要孫阮予非倫于焉學長嘯
傅邦柱
雜咏
鸚鵡多巧慧交交調好音翻飛嘉樹杪毛羽殊衆禽一
旦遭罿罻萬里辭故岑彩絲紲紺趾雕籠照翠衿徘徊
當簾幕聰慧增苦心鸒斯微以陋提提蓬蒿陰
潘之恒
贈馮顯甫
園中青琅玕娟娟間新綠上稍拂穹霄餘輝蔭華屋傾
枝如有俟孤植非所卜低藂與幽篁嗟哉豈鳳宿
客從遠方來遺我爨下桐飾以金玉徽摻之山水中知
音苟不存將母束薪同喟然感雍門揮淚方未終
吴夢暘
和陶飲酒
何悔不學劒豈云不上書歸來坐涼月綠水周吾廬庭
草一以新知是春風初故人惟故心獨不謂吾疎相向
宛夙昔豈不懷舊都舉目盛雲物安能無歡娱
茅維
夜坐讀書有感效坡老作短詩寄允兆翁晉季
豹三子
石牀横素書漆燈挂青焰引襆不耐眠危坐意清宴瓦
盆覆殘茗綺石當圜硯索筆賦短章書成自精絢冷月
侵疎槐荒山噭羣雁蟲吟豆花中葉墜石苔面垂頭何
所思闌干忽憑遍一入靜者懷機鋒似張箭恨無三益
友相對發綺辨露濕還松房青林火不見
謝兆申
别意
我行且登舟子草徒離憂眷眷戀我側去去難久留歎
息成參辰愁思不可抽丈夫在四海譬彼水浮舟聚散
無定期感子叙綢繆
王野
出郭訪王叟園居
遥想棲託佳春霽引坦步鳥聲牆外聞花隔鼻先悟入
門及賓館宛若下山路葱蒨清意滿簡密幾叢樹衆草
冗不芟存為蠢動寓草木遂本性愛物見平素人靜池
出魚屋衰梁飽蠧壁苔如畫山天然臥遊具園叟齒逾
耋似鶴林間遇内深冥真寄外淺備禮數恍惚異世人
相對心疑懼雖疑且盤桓嘯歌日至暮
范汭
送顧生仲默
日日好攜手我閒君亦閒侵晨出郭門月落猶未還云
胡輙改途彳亍車塵間
遲吴凝父不至
故人宛何在坐永芳時别别時櫻桃花離離子堪擷頽
雲忽成峯喧禽將反舌觸緒悵多違絲棼焉可絶
重送戚不磷遊登封
入門復出門平疇綠如砥春風吹柳花隨君日千里望
望緱山雲心輕别妻子
吴鼎芳
靈峯山房夜起
寥寥青蓮宇出步夜方永蟬鳴四山秋鹿飲一潭靜圓
月當碧空孤塔立無影花落樹猶香竹深澗亦冷煙光
散如水明星上高嶺
荅松上人過訪不值
孤蹤石上雲飄忽本無住門外即青山一瓢向何處離
心寄春草柔豔欲飛去引領生白烟花落祗陀樹
柳浪溪
山青秋雨後人坐秋風裏平沙下鷗鷺簌簌動蘆葦夜
半明月光漁舟弄空水
虎丘菴荅蔣十
偶坐已夕照徘徊夜復深西岑見親月墮露聞松林覺
有幽人來隔窗動微吟
嚴明甫園中
為園剛一畝生事已云足日午聞雞聲炊煙起茅屋石
色秀可餐林香暖盈掬相見無寒暄惟言酒新漉
宿江上
山色下空江江光動舴艋霜楓紅不盡已入暮秋景來
雁忽有聲歸雲漸無影醉臥蘆中花月高夢魂冷
泊北固山下
夕陽江色遠艤棹潮初退獨客吟清秋沙鷗冷相對水
氣上城根風聲隠巖背漁舟載煙大撐入菰茭内
寺夜
林㘭動蕭槭橡葉走簷際柴門夜忘關山風自開閉邑
邑如有懷遥遥轉無寐佛燈清可依城柝冷相遞斜月
苦近牀嚴霜滿白地
度嶺
林僧言别去自憩松下石紅泉界空翠巢居呌霜笛夕
光淡西水千頃成一碧冷信雁傳來秋容楓點出閒雲
滿懷袖邀我過山脊
過高峯菴
林迴覺路枉路枉亦自適光風不作寒吹烟半晴濕澗
春多異芳嶺月少行跡犬吠空山雲山僧杖藜出
夜至西溪
旋洄昧港脉輟棹蘆花灣迴風泛清響梧竹秋珊珊涼
月出復沒亂峯凹凸間岧嶤棲隠處隔雲見故山故山
如故人一見開心顔
吴兆
離夜
白露塗蘭階秋燈耿離席風景淒以清情思紛如積朧
朧庭樹光送君立門隙昨夜秦淮月今照板橋客
武夷小桃源訪劉道人
崢嶸入陷石石徑轉逾窄劃然洞門開斜光一道白龍
湫流暗穴鳥篆繡苔額窮源有古村二三避世客避世
非避秦棲心鍊精魄春田自耕刈衣食無需索風動棕
花落雨過藥苗摘鶯啼林木秀犬吠暮空碧居然衆山
中遂與衆山隔坐久恐迷誤歸路誌前石白雲洞口深
似杜重來跡
秋日雜詩
新穀望將熟無田安可希飢驅兒女去同拾遺穗歸鳥
雀爭喧啄不忍相逐飛夕舂朝作飯朝舂夕作糜賴此
保朝夕我心實傷悲爰思古之人貧賤甘如飴牧豕上
林苑逃耕蒙山陲道勝聊自慰欣咏衡門詩
喜雨
沛然時雨來芃芃禾黍起我固無所望亦為鄰里喜晚
向西軒眠谿雲滿窗几明日釣潭側應深幾尺水
秋野閒行歸而有作
早榖已登場晚禾尚栖畝欣欣足慰飢望望非吾有荏
苒十年間蹉跎東西走結交吴楚士氣味少淳厚徒令
田園荒轉與琴書負歸來掩荆扉趨向寡親友日月忽
已除秋氣凋榆柳卒歲何寥寥涼風吹戶牖念往固已
遷嗟今將何守勖哉黔婁言斯志儻不苟
徐允祿
贈丁長孺中翰北上
浮雲滿天地君子意何如庸庸不可為矯矯亦多虞長
路自此始願言遵康衢安得執鞭弭從子以前驅
徐應雷
寄陸純孫
神魚樂深淵奚必易水潯威鳳集高岡奚必燕山岑登
臺眺大江蒼蒼楓樹林眷言懷吾友忼慨為悲吟鴻雁
日南飛助我厲商音悲哉歲將宴况此天涯心
齊萊名
送員倩姪北遊有懷越石
浮雲澹秋陰涼飇振高木素質發商聲晚花霏餘馥明
發秣驪黃成裝促童僕燕趙多佳麗驅策恣遐矚送子
遠將之行行復彳亍白日忽以沈夕景曖平陸霜驛漬
桕紅寒燈照酒綠會日渺何期别晷有成速綣彼夢草
人吹箎不成曲仰聽離鴻鳴沈憂心轉轂寄言畏途艱
勉旃慎自玉
吴沛
西墅草堂初夏
結茅在西墅差遠塵市喧漠漠天宇接遥青納短垣榆
柳當窗搖清陰罩几痕鎮日少過客不知接送煩家貧
饒藜藿一飽腹自捫高低五男兒暇即與討論千古在
目前絶學垂憲言浮榮何足慕潛心味義根我愛夏初
長寸陰當思存
觀穫
秋事告方及萬寳已觀成高下盡垂穎但祝秋常晴婦
子腰鎌集老稚曳車行相顧樂相笑飽飯不欲爭有叟
頗好飲分漩在香秔力田苦終歲鼯飲腹易盈
向午睡初足駕言陟前岡刈歌互相荅因風與之長棗
實何纂纂雜間梨與棠田叟具壺榼相飲已夕陽不覺
城市遠仰見歸鳥翔
篝車亦己滿還入此室廬牛羊下日夕煙火生柴墟鄰
叟無兼累樗奕何軒渠將以娱村夜濁醪與之俱人生
百年幾憂患胡為紆
秋涼入林薄四壁蛩聲傳稚子還讀書青燈西牖偏六
經乃菑畬寸陰良足專先世鮮中産腁胝資遺編睠言
彼良農逢年在力田
卓發之
題畫
瘦石横竒姿江梅舒素萼芳影入簷楹流光恣清謔照
耀白衲僧孤雲映寒鶴如何咫尺間便似遊寥廓
王龍起
寒蛩
寂寂冬夜長燈火輝微光寒蛩窗外鳴皎皎月入房何
由迫人耳髣髴在我牀感懷難就寐曳屨步中堂凭欄
細傾聽忽遶樓上梁風多不成曲啾唧愁予腸伊伊重
縷縷持此為誰傷空簷鐵馬動悲聲相抑揚正當霜漏
盡幽咽倍淒涼
鄭胤驥
芥浮閣
結廬翳城市亦足成隠居躭寂乃非性習貫亦晏如時
有素心人談笑同草蔬且喜足莞簟幸不礙圖書高原
湧積翠好風起庭除竹景散窗紙花香浮衣裾睥睨夜
月永几閣朝雲徐漫興差筆墨放步但菑畬靜愛佛龕
幽閒狎老農愚宇宙豈不廣閉門徒趦趄周容空爾為
中心實難誣頭顱久冉冉次第及髭鬚世味差能薄何
為復忍濡與世淡無事夏屋空渠渠所以古人言吾亦
愛我廬
東風入林閭春事看已馥鏡裏髮方華樽中酒初綠日
將蕭灑意靜與良辰逐最宜簷蕭蕭(時苦切)偏憐晝穆穆
撫几攤故書聽泉到新瀑高歌偶當窗什筯或村熟往
來地自偏俛仰天如沐畏聞剝啄聲愁柬問事牘惟餘
二三子相尋來不速亦知四壁空忍使兩峯蹙聊復安
容膝未省辭脱粟飽食幸無事此外百不欲少遊哀大
志老聃戒為目每笑學奕人所思在鴻鵠斯言差我心
傲名非傲俗
魏沖
從鄧尉靈巖天池諸山歸治平
落葉千峯黑籃輿問何處犬吠知有村石蹲疑虎踞童
子數相失前後遥相語望望漁火生還歸石湖去
豐越人
晨汲
晨汲往東澗澗石何齒齒遊鱗既濯濯清流復瀰瀰天
翠翻在下丹霞亦孤起泠然會我心濯纓乃空水撫兹
成一嘯因悟無生理
積雨懷屠田叔李賓父
秋來霽無時江光夕如縷徘徊空郊雲蕭條雜飛雨曠
望極暝色疎花澹風渚層城有佳客相思一延佇林霏
莽復合孤煙鬱平楚何當遲皎月長川下柔櫓
徐穎
見落花
流景忽西靡芳樹春易遷落花與白髮不得相周旋持
此汲汲心詎敢戀百年陳酒開古書其人已如烟逝者
勿復見但為飲者憐
朱治&KR0832;
麥章誾贈硯
麥君遺我硯采自羚羊峽鸜之鵒之眼審視碧光貶白
如蕉葉萌黑比魚雲壓中有青青花瑣細不可掐山川
藴精氣匠石變遺法雀斑幾點露䱉血兩邊夾外規直
且平中池淺而狹注兹水一泓三宿尚容歃我來吏端
州判牘日鈎押勞人何草草有時服韎韐頻年硯欲焚
是物不我甲朝來三摩挲貯以琉璃匣他日抽簪回篷
窗恣賞狎作詩崇禎年月涂歲協洽
楊文驄
遊太湖龍觜
晚色澹將夕探竒出林藪大龍與小龍礪齒震澤口鱗
而鬐鬛張㟏岈悉諸有落潮洗泥塗寒玉森戶牖淘沙
尋金書人各繫在肘吾欲窮其幽慮為鬼所守肅然袍
笏侍下拜不敢苟豈知層雲根乃勝洞天九
鄭鄤
老樹
氣暖草木秀乃當搖落期物侯自然異榮枯豈有私深
山老樹寒不受風雪欺露根冰崖上亦自生理滋感此
耐深念獨立高秋時
飛來峰山房即事
峯來自何年到此遂常住陰森碧雲寒岧嶤空翠注松
竹滿纓絡眉目秀可數洞壑迥玲瓏轉入靈氣沍此中
誰往來疑有真人聚冷泉繞峯出峯頭滴雲赴山亭署
翠微尚有蘄王句英烈想當年蕭疎蹇驢步小坐發長
懷兩峯片雲吐遊人跂月明雨到亦堪賦陰晴理何常
山靈自朝暮夢闌一宿覺待向三生度
姚孫榘
久雨新霽喜殷氏兄弟邀飲
閉門十日陰門外喧屐齒已聞前谿漲更見屬垣圯曜
靈胡匿輝風雨横如駛暮霞照東隅魚尾差可擬凌晨
下檐楹邂逅逢之子相邀臥甕頭一斗飲未已醉翁意
有在歌者聲且止
徐石麒
贈同鄉朱六符
予本同圃蒿飄在天一端咫尺枌與梓邈若霄漢間翔
鳥憩前林猛虎戀故山傷兹遠遊客中夜積悲歎忽遇
故鄉友驚喜相盤桓把臂問舊事耆舊半摧殘憂根長
愁條淚下如奔湍樽酒非不旨安能起沈歡幸君到故
園為我傳平安
謝劉太史湛陸惠詩
予曾過大梁臨風懷伊摯秉耒耕莘疇遽抱唐虞志一
民不時雍内溝發深思此道久已陳夫子願躬試文行
動至尊龍頭親簡置既窮太乙竒復發鴻寳秘早晚宜
相麻天下乃得治麒也啙窳人所受盈其器承乏白雲
省爰書失聖意投荒分所宜而况僅播棄譬如纍碁者
纍高勢自墜烽火滿近郊逐臣正遷次感君懷芍藥題
扇以相遺奄然蓬蒿人儼若佩華璲此情何可酬此念
何可寘頓令松栢心白首欲自刺
郭紹儀
遊仙詩
少室垂三花盈盈秀菌閣我軀一卷石偃蹇臥溪壑輕
陰歛素秋虚篁散紫籜自得枕中秘始知塵外樂容成
采玉芝抱朴煉五藥矯首鴻天長此志欣有託
李模
寒夜有懷
浩浩夜氣長霜氣凛寒衾思來乍如髮繚繞不可尋清
夢倏飛越山海何崇深孤月懸青松鶴子多竒音戶牖
洞開豁中有綠綺琴
侯峒曾
晚行餘杭山中
解鞍一散步羣峯亂將夕浮嵐羃遥青喬柯拂深碧須
臾落霞散銀紫紛狼籍尋蹊得絶澗驚潨互歕射有如
翠蛟舞飛下三千尺一步一回顧已覺耳目易此景宜
急追一失難再獲
侯玄演
雜詩
道喪向千載百家日浸淫如彼鍠磬歇逐響遺其音元
宰何微茫悠悠費追尋世皆尚雕飾未敢明此心微言
會將絶太息空撫襟
袁繼咸
讀謝皋羽西臺慟哭記
南方有朱鳥飛中虞人絃飼以金精粒對之不下咽粒
味豈不旨不如南土泉黃冠志弗遂碧血流濺濺有客
感意氣慟哭西臺顛擊碎鐵如意悲響震嚴川歸舟不
成寐髣髴語燈前嗟彼積翁羅我非雀與鳶夢炎何足
刺知已殊未然周粟不可茹箕疇曾未傳生死良非苟
忠孝各自全謝子幽明契聊以秘懷宣言罷倏不見月
明高在天
董守諭
憶婁子柔
與君隔山川邈然託素臆靜言想德容淵致若不測宛
然河汾生論文篤悃愊使我飢渴懷如飽秋稼穡斯文
儻我期願言求懿德
萬元吉
遊月巖謁周元公廟
中歲不聞道汎汎逐萍梗緬懷先哲型沈憂不出熲兹
來爛巖月鬼斧鑿天影尺寳洩素雲一星射瑶井物理
竟何如遐蹤忽深省元公昔幽憩萬慮悉以屏陰陽動
靜初澄心得妙領于焉瞻遺廟百世尚嚴整冥心無極
前衣露遍清冷
馮一第
旦山避暑擬陶
築屋俛城郭時覽物外清閉戶納山影開窗峯壑生青
青萬古色衆動自虚盈頗悟人境裏高懷自縱横
結廬傍虬龍樹高千百尺葉響吹江上橘洲清歴歴帆
影參差去北望洞庭極
滿閣綠陰生納涼適我情好鳥坐簷角細矚句讀聲偶
影為欣賞仰看木華榮休夏且自恣坦然思時名
魏學洢
擬古
遊思隨飄風遠歴杜陵道道旁合歡花悉成斷腸草紅
顔不堪駐妾愁君亦老為樂逮良辰歸來何不早人生
數離别百年非壽考擾忙風塵中榮名詎為寳
所思不可見彈古相思曲曲中竟何言理短情自促野
卉非不香采之徒躑躅今日白頭吟昨日黃金屋
和陶
志士有竒懷何為翳我情吾身如衆沬所寳非榮名但
問寓世間何以了一生秋風隕枯葉慄慄心自驚時哉
不我待淹留欲何成
夕陽在高柳黃葉依風飛我心匪傷秋不覺心獨悲慷
慨向前行動念多所依長道渺無畛究竞將安歸中夜
發長嘯一嘯百念衰但得此中樂百年願無違
問余何所好所好在六經不作亦不述好古未有成笑
彼百家言戛戛何紛更屏去勿復覽閉門書黃庭滴露
小窗前好鳥向我鳴此際意無限默默緘我情
讀史
魯仲連
鄙夫寧一身身外匪所計有如魏帝秦何與魯連事先
生獨倜儻慷慨决大義白日走秦兵誠哉天下士
吴懷賢
喜雨
黑雲漫四山殷殷雷聲迅麥秋正及時忻逢時雨潤淅
瀝打窗過溝渠盡流濬旱久有如此喜不獨田畯從兹
卜豐年倉箱佇充牣
念彼幅&KR0695;廣生成藉化功三時苟愆澤何以望芃芃銀
河瀉九天沛澤何沖瀜原田忽膴潤青苗交遠風始知
蘇民困蒼蒼本大公
王清臣
述懷
人生如泛梗飄飄殊無根飲啄得幾許營營晨與昏對
此春日好荷鋤出南原近觀草色敷靜聽鳥語繁有身
貴適意窮達安足論
李世熊
和陶擬古
茫茫宇宙内美者長不完玄豹裁為裘紫貂製為冠豈
以文采姿助人為容顔所以養志者蓬累甘抱關胸中
俶儻意微見于毫端趙璧寧肯獻隋珠詎輕彈尚父雖
鷹揚不如鎩羽鸞編茅茹木實聊以禦飢寒
和陶飲酒
鳩能知天雨鵲能知天風嗟哉此微禽託命風雨中用
志久不分遂與造物通吾亦晚有聞天道猶張弓
田狩龍
新構鍊石閣子惠山傍秋日與華闇脩夜話
豁然山氣清秋色晃人目葉脱樹愈古依山結矮屋中
有酌泉人著書雙鬢秃忽聞剝啄聲巾車訪空谷後園
采病蔬破甕葛巾漉溪山欲日晚淡靄入山腹聳肩恣
苦吟陶潛盈把菊短檠坐黃昏相與媚幽獨山風生夜
涼亂鴉噪林木
陳衎
善才岫夜坐
江煙吐寒燄倒映星河明潮回石勢險孤岫西南傾扶
笻倚危坐仰攀崖樹横夜色一何曠波濤良未平奈何
羈塵鞅促促浮此生吾愛鄭子真谷口田可耕
送潘子木
送客上高樓樓高望客舟但見帆檣立不見客回頭始
知登遠道兩情難自保
聽泉閣早起
山曉天氣清衆星望已空殘雨戀宿雲猶在寒巖東物
象紛勞役明晦互有窮瑽琤石上泉日夜流無終
葛徵竒
晚眺隅園
三月十日雨薄霧花濛濛小大澗壑嗚百道源相通潭
魚躍新水園竹抽春叢禽鳥忽變聲廼知天氣融登高
一以眺澄覽衆慮空玄理羣所貴耳目悦且充于焉坐
垂釣自擬滄浪翁
李竒玉
潭柘寺讀書
讀書潭柘巔身在白雲裏開軒豁遠眸風瀑洗心耳古
木挂青蛇云是二龍子下方鐘磬餘僧寮各棲止山童
剔殘燈掃葉烹泉水闃然羣籟寂明月射窗几
徐栢齡
春日
風聲起松末窈若萬壑深誰謂市井喧遂無天地心可
惜天桃花不言萎空林明年縱復開顔色不如今
張溥
贈姜如須
獨立見明月與我山水期潛虬自岱澮高深萬物儀理
楫陶賓客樽前逢河湄一見即狂笑别遽何所思擊缶
期永夜樂莫心相知
姜垓
寄吴學士
飄飄楊白花溶溶大江水天衢既阻修良人隔萬里妾
身如飛蓬貞潔聊自矢朝立青雲端暮倚朱樓裏四顧
多傍徨塵沙蔽野起梧桐摧為薪蘭蕙化為枳中夜坐
長歎皓首思君子
楚山有良璞昆池有竒琛投之非其主誰能明我心掩
袖向前浦驅車出丹岑延頸蓬島上白日忽以沈北首
瞻行旅邊雨正浸淫念我平生交淚下沾衣襟
楊廷麟
懷楊進士
青青東門阪上有蘿藤結願得一心人白首無磷湼周
才慎所處不敢居明哲開戶見性情羣動齊巧拙翔烏
安其巢離獸營彼穴萬物各為友吾生何為悦名山豈
易求耦耕效長樂
陳宗之
擬陶
藹藹堂前木時至忽成林首夏方澄和凱風散幽襟我
愛白日靜觸物每微吟息影盤石邊時鳥懷好音鼠壤
有餘蔬東醪聊自斟雖無高世軌撫已安夙心先師有
遺言謀道匪自今已矣何所羨林棲豈何深
登翁漢津冰臺
朝臥采山堂暮登漁山閣漁采俱在山始信湖中樂閣
盡有高臺岧嶤出寥廓茫茫笠澤帆隠隠浮屠㟧峯秀
無匿覽波光恣開拓始冬似佳秋風日猶晶灼古樹儼
當階黃葉深未落葛翁不可招丹竈安所託空餘泛宅
遊未踐褰裳諾宿契必有期無怨猿與鶴
遊金菴
放棹非有期泛觀湖中山偶然入幽境遂叩高峯關老
衲出肅客蒼髯映丹顔同坐絶壁下始知身世閒飯我
青精香供我綠菊斑葑山觜已沒金菴徑可攀歸途歴
清溪荒寂幾灣環萬堆黃葉中清磬激潺湲月出每孤
往又逐漁舟還
御選明詩卷三十三
