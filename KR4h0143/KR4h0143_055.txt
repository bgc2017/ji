欽定四庫全書
御選元詩卷五十五
七言律詩十三
台哈巴哈
春日次宋顯夫韻
帝城三月多春色南陌風光畫不如躑躅花深啼杜宇
鸕鷀灘漲聚王餘玉樓似是秦宫宅金水元非鄭國渠
處處笙歌移白日揚雄空讀五車書
上尊號聽詔李供奉以病不出奉寄
丹鳳銜書出内庭羽林環衞擁霓旌千官拜舞開仙仗
四海謳歌荷聖情香霧細添宫柳碧日華遙射錦袍明
侍臣亦有文園病卧聽龍墀鼔吹聲
送趙伯常淮西憲副
東華晨霧正霏霏使者分符向合淝封事尚留青瑣闥
蒙恩近出紫宸闈江涵曉日明樓艓風引春雲上繡衣
珍重故人千里别綠尊須盡莫相違
寄姚子中
懶趨青瑣偹朝班焚却銀魚挂鐵冠琪樹有枝空集燕
竹花無實謾棲鸞漢廷將相思王允晉代衣冠託謝安
聖世只今多雨露上林芳草似琅玕
春日宣則門書事簡虞邵菴
三月龍池柳色深碧梧煙暖日愔愔蜂黏落絮縈青幔
燕逐飛花避綠沈仙仗曉開班玉筍雲韶春奏鍚瓊林
從臣盡獻河東賦獨有相如得賜金
寄同年宋吏部
金鏡承恩對紫微錦韉白馬耀春暉謾隨仙仗朝天去
不記宫花壓帽歸海國風高秋氣早關河雲冷雁聲稀
嗟予已屬明時棄自整絲綸覓釣磯
與蕭存道元帥作秋千詞分韻得香字
芙蓉宫額半塗黃雙送秋千出畫牆簾底燕驚花雨亂
樹頭蜂繞襪塵香巧將新月添眉黛閒倩東風響佩璫
歸去綠窗和困睡暫憑春夢到遼陽
余闕
登太平寺次韻董憲副
蕭寺行春望下方城中雲物變淒涼野人籬落通灊口
賈客帆檣出漢陽多難漸平堪對酒一尊未盡更焚香
憑將使者陽春曲消盡征人鬢上霜
汪澤民
四月九日新霽偕宗英公仲自天都峯遊湯泉
天都夐出諸峰上曙色嵐開逸興催半壁暗泉吹冷雨
懸崖飛瀑吼晴雷白雲縹緲仙鄉遠碧落高寒俗駕迴
自笑生平愛清境冥搜不厭歷崔嵬
鄭玉
題天目山
勢壓東南萬象低溟濛空翠望中迷龍飛鳳舞川原秀
地下天高日月齊武肅百年鍾覇氣文忠千古欠留題
客來欲問青雲路鑿破崚嶒便作梯
婺源胡氏屏山樓
樓外青山列翠屏矮窗放入眼增明丹青花草春描畫
水墨林泉秋寫成變化四時無俗韻登臨千古有餘情
高人對此不容語獨倚闌干看晩晴
白嶽
名冠江南第一山乾坤故設石門關重重煙樹微茫裏
簇簇峰巒縹緲間五夜松聲驚鶴夢半龕燈影伴人閒
忽聞環珮珊珊度知是神仙月下還
師山書樓成唐長孺先生賦詩見寄次韻
居山日夕見山容環堵蕭然一畆宫我喜煙雲來几上
看樓閣出空中夜深月色偏明朗曉起嵐光更鬱蔥
若比羊裘軒上景臨江惟欠一絲風
董摶霄
遊元霤山
水色山光照眼明隔溪遙見白雲生崖根凍雪留人跡
林外春風變鳥聲夢草得詩清入骨煮茶聽話淡忘情
飛來橋上歸時晩回首翠微松鶴鳴
俞述祖
送傅與礪廣州教授
扁舟乘興欲還家分數寧辭瘴海涯未必杜陵成汨沒
由來賈誼擅才華紅蕉遶屋含秋霧丹荔垂簷炫曉霞
萬里何堪慰離思好憑江驛寄梅花
吳文讓
戊寅雪後和謝提舉韻
鏞城正月雪初霽賸得官閒吟嘯中萬國山河開夀域
九霄風日播春融竹依柏樹增新翠梅與桃花間小紅
王化盡無偏黨處故教冷暖總相同
燕山秋望
西山木落向高風萬壑千崖出梵宫翠幕遙看銀牓合
金精虚逐火輪空构欄靜立翛翛上冠佩飛行蕩蕩中
何日龍船移櫂曉露房雲水四簾通
遼海東空鶴不歸平蕪遙際極涼霏寒天霜靜鵰鷹沒
沙苑秋高牧馬肥落日美人歌玉帳西風獵騎擁金羈
豪豬猛起當前立曾冒鳴弓脫曉圍
甲午元日感懷
春色年年出帝京河冰未解柳還青東華正擁如雲騎
南國空瞻戴斗星日月由來雙過鳥乾坤及此一浮萍
愁緣底事濃於酒起傍梅花步短櫺
甲午六月卧病柔川呈地主
長憶靈巖對卷簾客居還此面晴尖雨分西崦泉鳴屋
風借南鄰竹蓋檐病寫烏絲清欲苦眠抛白羽黑初甜
亂離未覺三遷定行就君平試一占
喬木龍皮絡翠煙昔人成立等升天芝蘭玉樹看盈畹
騄駬驊騮不受鞭垂老託身書滿屋平生好客坐無氊
諸君有意憐衰白惟有丹青照暮年
楊溪積雨綠於苔亂竹稍稍不遣栽自愛水風横笛語
欲乘秋漲刺船來眠從朱老詩澆潑書及黃郎使往回
困餓只餘皮骨在故人初見恐驚猜
王翰
寄别劉子中
問君西去與誰親吳楚山川滿目新賈傅有才終大用
杜陵無計豈長貧鳳皇臺古思明月采石江空夢白蘋
幾欲西風斟别酒不堪零露滿衣巾
和馬子英見寄韻
十年流落向炎州判與劉伶作醉遊望國孤忠徒自憤
持身直道更何求浮雲往事驚春夢落日窮途起暮愁
頼有故人相憶在徧題尺牘海西頭
春日雨中即事
京洛繁華事已違懷人竟日掩空扉望迷楚岫聞啼鴂
思入秦川怨落暉野館蕭條芳草合寒江寂寞暮雲飛
落花片片隨流水惆悵關河淚滿衣
立春有感
故國棲遲去路難園林此日又冬殘天涯往事書難寄
客裏新愁淚未乾臘雪漸隨芳草變東風猶笑布袍單
堤邊楊柳開青眼肯傍梅花共歲寒
伯顔
十華觀
十載風塵忽白頭春來猶自強追遊香浮素碧雲房靜
日落青林石徑幽海内何人扶社禝天涯有客卧林丘
此心只似長江水終古悠悠向北流
吳訥
戰昱嶺關
鼓角聲雄隊伍齊揚兵曉戰昱關西黃金匣動雙龍出
赤羽旗開萬馬嘶露布不煩諸將草詩篇還效古人題
沙溪春酒甜如蜜醉卧花陰聽鳥啼
東歸
躍馬東歸古歙州鐵衣如雪照清秋半生叨食君王禄
百戰深遺母氏憂城上綵旗飜白虎帳前金絡控黃騮
英雄出處緣忠孝豈為人間萬戸侯
陳謙
梧桐月
琪樹西風露井傍鏡寒移影度銀床鳳枝清切元疑晝
鶴夢淒涼不待霜點筆詩人題夜綠知更宫女怨秋黃
莫教一葉輕搖落珍重千門被耿光
李祁
和詠鶴
老去曾看相鶴經暫從華館試伶俜幾年養就丹砂頂
竟日閒梳白雪翎萬里壯心原自許九霄清唳好誰聽
神仙舊侣知何在遙望蓬萊一點青
次賀琴南韻
茅屋秋風古道傍衰翁不似去年強漢廷無夢陳三策
楚水空懷賦九章落日亂鴉紅樹老斷雲孤雁碧天長
相思無限關心事不為催詩急雨忙
送非空晦之二上人歸青原
青原山氣鬱盤紆去郭連村十里餘洗鉢水香晨粥後
讀書燈燼曉鐘初晴天小閣收摩衲煖日輕雲護苾芻
願得明年筋力健徑尋溪路訪深居
和鍾德恭見寄
江湖風浪日蕭蕭鰍蟹魚鰕亂躑跳諸葛有才終復漢
管寧無計漫依遼煙消故國川原淨秋入空山草木凋
猶恨歸來相見晚暮雲春樹碧天遙
和詠海棠韻
名花初發愛輕陰翠袖紅妝新滿林步入錦帷香徑小
醉扶銀燭畫堂深妖嬈喜識春風面零落愁關夜雨心
多幸鳳皇池上客為抽勞思寫清吟
吳當
潯陽舟中
百年頭上著烏紗一日江邊踏釣槎病似相如空有賦
貧于杜甫更無家漁歌楚楚蒹葭月樵笛村村躑躅花
事業已隨兵燹盡青門惟守邵平瓜
伏枕移床向小舟江頭漁父問何由風波接棹魚龍冷
烟草迷津雁鶩秋往事幾年懷内顧狂瀾百折任東流
草玄不守揚雄宅垂白空添宋玉愁
三寳珠
遊北湖
一月不來湖上路湖邊桃李已成陰蒼蒼山色故人面
蕩蕩風光遊子心沽酒樓高斜欲&KR1089;賣茶船小巧相尋
自憐鸚鵡洲中客手撚江蘺和楚吟
舒穆嚕宜孫
妙成觀掀篷和何宗姚韻
結搆新亭似勝前登臨歷歷瞰晴川放懷喜解防秋戍
乘興還操下瀨船從此入林堪避地何妨坐井亦觀天
東風回首春城暮桃李依然種日邊
林諫
送姪南歸
清秋送姪出都門别淚臨風墮酒尊在客豈無鄕井念
為官肯負國朝恩鶺鴒飛疾家偏遠鴻雁行稀目欲昏
獨上居庸最高處回頭一望一銷魂
陳基
秋日雜興
彈鋏歸來歎薄遊西風吹老黑貂裘裁詩見慰慙錢起
埽榻相延愧隱侯擬學楚人歸種橘虚勞蜀客望牽牛
五湖烟景依然在還許扁舟伴白鷗
關山搖落雁飛遲江漢飄零有所思倦客自憐蘇季子
故人誰問介之推露催絡緯窗間織風緝蠨蛸戸外絲
獨荷慈親念遊子倚門日日數歸期
江頭久客日思家坐覺微霜上鬢華節序又催秋後燕
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金剪秋裁寄遠衣霜信早隨新雁至素書深訝故人稀
無因為謝東曹掾鱸熟蓴香莫便歸
明河如練月娟娟坐對清光只自憐夜久不知沾白露
夢回猶記到鈞天汝南遺老推黃憲海内諸公憶鄭虔
萬里歸來無寸補論文慙愧到忘年
寄沈仲說
欲採芙蓉寄所思秋江風露正離離每因見月懷元度
可但看詩說項斯溪上燕辭華屋早槎頭魚上碧波遲
太平無事差科了歸共原泉理釣絲
野人籬落並江濆竹裏流泉竹外雲好學橐駝惟種樹
莫誇司馬最能文小橋斜接漁樵路落日爭呼雁鶩羣
獨憶詠歸亭上客久留城府思紛紛
次韻錢伯行白芙蓉
帝子西遊太液池一杯秋露為君持空令越女羞容貌
不與唐昌共本支婭姹最憐無語處風流全在半開時
自移長信宫中去學得班娘淡畫眉
次韻懷彦成
沙棠為槳木蘭橈别後令人瘦沈腰采蕺暫歸靈越去
栽桃重赴武陵邀醉乘蓮葉春波闊夢落簷花夜雨飄
獨記共遊鳴玉洞滿山明月聽吹簫
寄玉山
我愛玉山佳樹林草堂終歲有餘陰巢安翡翠春雲煖
窗護芭蕉夜雨深寳篆焚香留睡鴨綵箋行墨寫來禽
萬竿脩竹休教洗日日平安報好音
次韻鄭有道喜王季野府判南歸
故人日下拜官歸河水南來似帶圍策馬遠遊天府勝
食魚偏愛錦江肥蠶叢故國山猶在望帝荒祠鳥自飛
萬里欲將慈母線芙蓉城裏制春衣
海榴花放客南歸喬木參雲總十圍綠蟻奉親浮臘味
黃羊充饌割秋肥恩氶閩國榮三釜心切灤都望六飛
錦里他年須報政中天風露濕朝衣
春日邵氏園池
寂寞園林帶夕暉昔年曾此戀芳菲柳塘水煖鴛鴦浴
花徑風酣蛺蝶飛蔓草拂衣人不剪畫梁無主燕空歸
洛陽池館關興廢我欲春山賦采薇
十一月晦與同幕諸公登南高峯因過湖上小
集
共上南屏第一層海風吹鬢雪鬅鬙山盤地脉來天目
城抱江流似蔣陵近郭晝行多畏虎並湖寒盡未收冰
倚闌閒說承平事知是昆明劫外僧
次韻孟天暐郎中看潮
千古東南詫海潮摩挲強弩未全銷氣乘日月分盈縮
聲振山河欲動搖擊楫中流歌慷慨倚闌斜日鬢飄蕭
錢塘官酒秋仍綠更與靈胥酹一瓢
淮陰雜興
落木蕭蕭雁渡河西風嫋嫋水增波甘羅營裏秋聲急
韓信城頭月色多淮市有魚聊可食楚山無桂不須歌
古今無限關心事付與當年春夢婆
寄陳庶子參軍兼簡饒介之郎中
楚天漠漠水迢迢千里懷人不自聊帷幄喜聞延曲逆
行間竊忝事嫖姚江空不采芙蓉寄歲暮惟歌桂樹招
華蓋仙翁如見問為言髀肉近都銷
自淮安使江南舟次通州寄同幕諸公
頻年共入嫖姚幕此日先乘使者舟海色曉迎龍虎節
天光寒動鷫鸘裘山川咫尺分吳楚河漢尋常近斗牛
南鎖堰頭官柳樹春風相約繫驊騮
二十日福山港寄省院張思廉陳惟允諸友
漢將西征肅羽儀簡書日日有程期東溟潮上犀船發
南斗星横虎節移青入楚峰山點點白添吳鏡雪絲絲
美人宴罷芙蓉署一色銀花翠壓枝
遊狼山寺
鯨波渺渺四無涯閶闔天低手可排一塔倚空淩浩劫
兩潮爭港撼層崖半晴半雨龍歸海衝煖衝寒雁渡淮
安得乞身依佛日遍尋靈迹訪齊諧
二十九日至淮安城南十五里述懷
欲向江湖覓釣磯此心長與事相違添丁未辦盧仝計
算老空知伯玉非淮甸草肥宛地馬楚州人著漢官衣
將軍奏罷平西捷還許山翁倒載歸
三月十五日由淮安使江南别同官
三月淮南柳色深相看去住兩關心鶯因求友聲逾切
雁為離羣思不禁芳草將春青楚甸暮雲含雨碧吳岑
遂初爾有平生賦何事驅馳雪滿簪
江上客舍
曉來江上雨濛濛煙火蕭條客舍中風急最憐巢幕燕
春寒猶滯寄書鴻紛紛洲渚魚鹽聚歷歷東南貢賦通
萬里乾坤一羈旅濁醪今夕與誰同
江月樓
中天樓閣鬱嵯峨良夜其如水月何雪浪遠從三峽至
露華偏傍九霄多道人宴坐脩禪觀遊子登臨聽棹歌
曾是水晶宫裏客倚闌來此重婆娑
轘轅
遠遊重到洛陽城又向登封道上行路入轘轅秋更險
雲收太室雨初晴千重灌木漫山碧百道飛泉繞澗鳴
欲訪巢由渺何許空餘潁水照人清
吕梁
扁舟又向吕梁歸浩蕩中流看翠微濁浪滿河冰亂走
黃雲垂地雪交飛奉身誤叱王遵馭涉世頻沾阮籍衣
日暮不須吹短笛沙鷗猶恐未忘機
次韻荅秦文仲郭羲仲聮句見寄
客路尋常江海上春光強半雨聲中習池無酒醉山簡
蓮社有心期遠公香燼旋温婆律火茶烟輕颺石楠風
不因二仲聮詩至安得從容一笑同
偶成
武陵溪水碧灣灣窈窕幽期不可攀戴勝桑間飛自得
王睢洲上語相關歌成桃葉臨流和采得蘋花帶月還
見說荔支漿已熟不分涓滴到人間
南州五月尚兼衣白苧窗閒未脫機青李來禽書不至
荔支盧橘賦多違水晶簾箔圍晴晝艾納罏熏逗夕霏
為問上都城裏客菖蒲花發幾時歸
賦楊花
巷南巷北晝冥冥搖蕩春風未肯停薄命不禁巫峽雨
前身曾化楚江萍已干謝女詩中見更向劉郎曲裏聽
腸斷不堪回首處並人飛過短長亭
次錢伯行韻
五月東林水竹涼新荷葉小柳絲長且臨大令鵝羣帖
不戀尚書雞舌香楚客謾誇千樹橘杜陵共愛百花莊
滿天風露枇杷熟歸奉慈親取次嘗
次沈仲說韻
楝樹飛花雪打篷居人行樂四時同波涵大澤平如掌
雲割西山半入空金刹遠瞻樓閣壯畫船爭載綺羅紅
如何越女承恩後不逐吳王住甬東
寄友人
扁舟三月到江城匹馬先尋北郭生雨過小樓春寂寂
鳥啼脩竹曉嚶嚶家無黃耳傳鄉信門有蒼頭記客名
見說終南真可隱賸判秋色為君清
文殊寺高閣
何年蘭若倚崔嵬觀閣連天罨畫開澤國魚龍霜後靜
關河鴻雁日邊回闌干迥遡虚空上歲月深從浩劫來
自信平生愛登覽夕陽高處重徘徊
次韻袁仲長竹堂感興
一曲桃源憶故人白頭詞客最傷春南柯已寤平生夢
東海曾揚幾劫塵綺樹鶯花從自好畫堂絲竹為誰陳
不須聞此空惆悵且看瑤姬舞繡茵
簡鄭山人
國士文章海内傳丘園風雨故依然空聞太守延徐穉
猶喜諸生禮鄭玄官樹鶯啼初繫馬講堂雀下或銜鱣
廣文方築招賢館肯使先生老一氊
八月十三夜汎姚城江
畫船撾鼔唱迴波皓齒青蛾不用歌好月愛看輪未滿
清秋莫問夜如何明將織女機絲動寒恐姮娥白髮多
天上清光應更足羽衣安得共婆婆
次韻錢伯行江上春暮
太湖之水近當門荇葉芹芽煖正繁不問主人還看竹
每逢鄰叟為開尊燕歸王謝江邊宅犬吠朱陳柳外村
步屧春風歸去晩野童篝火候籬根
題玉山草堂
隱君家住玉山阿新製茅堂接薜蘿翡翠飛來春雨歇
麝香眠處落花多竹枝已聽巴人調桂樹仍聞楚客歌
明日扁舟入青浦不堪離思隔滄波
綠波亭
眼明忽見此亭新公子詩成思入神坐愛碧波千頃綠
夢回芳草一池春每傾鸚鵡留佳客欲采芙蓉寄遠人
燕子不來秋已暮倚闌無語獨逡巡
柳塘春
扁舟二月傍溪行愛此林塘照眼明芳草日長飛燕燕
綠陰人靜語鶯鶯臨風忽聽歌金縷隔水時聞度玉笙
更待清明寒食後買魚沽酒荅春晴
漁莊
何處林塘好卜鄰清江繞屋淨無塵定巢新燕渾如客
汎渚輕鷗不避人楊柳作花香勝雪鱸魚上釣白於銀
春風無限滄浪意欲向汀洲賦采蘋
秋懷奉寄玉山主人
江上秋陰十日多思君不見奈愁何風高澤國來鴻雁
雨入汀洲落芰荷公子文章裁瑞錦佳人衣袖剪輕羅
畫船亦欲溪頭去聽唱花間緩緩歌
有懷梧竹主人山陰道士雲臺外史兼簡龍門
開士
碧梧翠竹日扶疎長夏高堂可晏居霅上故人時載酒
山陰道士近無書蒼頭埽石安棋局穉子穿花奉板輿
若見惠休須問訊碧雲詩句定何如
寄玉山兼簡匡廬外史
美人不見已三月日日相思賦角弓興發頗疑詩有助
憂來飜訝酒無功未須結客遊樊上却擬移家住瀼東
與報匡廬于外史新醅宜壓荔枝紅
笠澤有懷
碧梧翠竹鬱參差艾納流薰繡幕垂璚管隔花聞度曲
畫屏燒燭看圍碁坐延太乙青藜杖倒著山公白接䍦
何日扁舟還蕩槳為判同醉習家池
將往三沙有懷玉山徵君會稽外史
海門自與碧天通獨馭靈槎遠向東一道銀潢秋浪白
三洲金刹日華紅龍吹花雨慙聞法鳥語雲檣喜報風
無奈思君重回首依依江樹送冥鴻
陳湖秋汎
平湖秋色曉蒼蒼鼔枻聲傳浦溆涼鴻雁欲來天拍水
蒹葭初老露為霜菊荒甫里人何在鱸入松江興轉長
不用臨流重懷古葦花菱葉滿滄浪
次韻懷華幼武
滑滑春泥滿郡城出門騎馬不堪行未能學道從緱母
且復忘憂對麴生流水小池垂釣影春風深巷賣花聲
停雲賦罷心如渴安得滄浪濯我纓
次韻蔡彦文寄謝省院諸公二首
西山雪後色逾妍拄笏相看每自憐豈有異才參廟略
謾陪時俊列賓筵玉笙錦瑟留人醉翠葉銀花壓帽偏
却笑當年潘騎省為誰雙鬢早皤然
此日東吳接勝遊風流欲與古人儔城南官酒春初熟
湖上魚罾晩未收才愧機雲遙入洛功高絳灌重安劉
謀參帷幄輸公輩巢父歸歟盍掉頭
送范德煇赴縉雲教諭兼簡高則誠
不逐扁舟汎五湖一官迢遞縉雲墟遺民世守軒轅鼎
博士家傳魏國書夜月定聞鄰縣鶴秋風莫憶故鄉魚
到州為謝高書記日日相思賦索居
陸氏别業
窈窕西池一徑通赤闌如畫倚晴空風微燕雀飛塵外
日皎龜魚在鏡中入谷謾誇盤往復卜鄰宜住瀼西東
綠陰滿地新荷發猶勝開樽勸碧筩
饒介
與虞山人勝伯陳山人惟寅談及仙遊事醉後
賦呈
羃羃松陰布網羅鶴巢松頂吸天河是何道士圍棋坐
若箇樵夫對酒歌看月也知為爾好凭風無奈欲歸何
送君直過橋西去還記垂楊葉不多
張憲
題院人畫小景
高棟層軒夜未央溶溶新綠漲池塘風輕楊柳金絲軟
月淡梨花玉骨香亂唾碧茸紆曲逕獨循青瑣轉迴廊
千金一刻誰能買輸與豪家白面郎
席上得搖字
翠館行厨雪乍消牆頭新柳又垂條珊瑚枕煖人初醉
鸚鵡籠寒舌未調座上綵鸞珠插鬢掌中飛燕玉圍腰
海棠一夜東風軟落盡雲邊金步搖
喜春
春來何處惱柔腸柳下人家綠瑣窗畫棟歌塵珠簌簌
雕盤舞袖翠雙雙鼔飜芍藥雷轟座酒熟酴醿雪滿缸
最憶瑤芝堂下路一宵歸夢隔春江
春日
彩毫漆點新蟬翼奚墨雲磨舊馬肝月落小窗瓊佩冷
夢回孤枕玉釵寒荼䕷架雪香生宴么鳳籠烟醉倚闌
笑我一春長閉戸柳花填巷卧袁安
賦松江漁者
短棹輕舟白髮翁往來常在泖西東一篙綠水孤篷外
九點青山落照中不盡春光楊柳雨無邊秋興蓼花風
䲭夷盛酒羊裘卧表海封齊莫論功
王氏小桃源
一簇林塘隱者棲天然畫出武陵溪循牆流水灣灣曲
匝屋桃花樹樹低春雨閉門山犬吠炊烟隔竹午雞啼
幽深直待秦人避但恐漁郎自路迷
留别賽景初
暖雲將雨驟陰晴四月羅衣尚未成萬點愁心飛絮影
五更殘夢賣花聲方空越白承恩厚繡䘿諸于照道明
自笑窮途不歸去空懷漫刺闔閭城
臨安軍前
寂歷荒城遍野蒿昔人事業已徒勞雁將秋色催歸馬
楓引霜花入戰袍地阻東南鄉信遠天昏西北陣雲高
不堪屢作還家夢起向西風撫大刀
良宵
良宵情緒不堪題立遍闌干意欲迷鐵撥忽敲壺口破
金刀頓剪燭心齊綠分楊柳湘簾細紅壓櫻桃斗帳低
仿彿第三橋畔宿月明珠樹夜烏啼
次韻贈張省史從軍南征
震天金鼔紫駝驕皂纛連珠畫斗杓甲馬魚鱗開曉日
錦袍花萼上春潮桄榔雨暗湯泉溢茉莉風暄海瘴消
幕下何人專草檄共誇謀議得張昭
陳秀氏
漷州望古北居庸諸山
古北居庸一望中風沙滿眼亂芙蓉曦車夜轉崑崙脊
華蓋陰移太乙峯金口水流終到海玉泉雲起又隨龍
兩京形勝今如此可擬秦關百二重
湘鄉道中
日暮倦趨山市遠解衣聊復憩巖阿雲迷險道藤穿石
水落懸崖草亂坡木客下時人迹少鷓鴣啼處客愁多
向南言語憑誰辨莫問蠻方事若何
陳雷
早春寄周致堯(梨林致堯所居之地)
百年身世渾如寄何處他鄕是故鄕柳態正須春弄色
梅花自與雪生香揚雄寂莫玄猶白賀監風流醉亦狂
倘許勝緣同晩歲梨林風致即柴桑
方行
登子胥廟因觀錢塘江潮
吳越中分兩岸開怒濤千古響奔雷子胥不作忠臣死
勾踐終非霸王材歲月消磨人自老江山壯麗我重來
鴟夷鉄箭俱安在目斷洪波萬里回
劉仁本
再往三山
去歲才從上海還今年又復戴南冠榕陰巷陌春風老
荔子樓臺宿雨乾幾處舊遊重載酒十年往事一憑欄
回頭却羨天台道有客吹簫跨玉鸞
過楓亭驛和周草庭巡檢韻就寄
餽粮千里又南征笑犯弓刀擁將星汗血沙塵前後騎
檄書烽火短長亭天連閩海團團白山遶彭湖點點青
遙想環峯三十六將軍晏坐對滄溟
楊維楨
香奩八詠(并序)
吳間詩社香奩八詠無春芳才情者多為題所困
縱有篇辭鄙婦學妝院體終帶鄙狀可醜也晩得
玉樹餘音為甲而長短句樂府絶無可拈出者一
日雲菴王先生寄示踏莎行八闋讀之驚喜先生
蓋松雪翁門人今年八十又三矣而堅強清爽出
語娟麗此殆為月中神仙人也謹付翠兒度腔歌
之又評付龍洲生附八詩後梓以見王孫門中舊
時月色雖曰喪亂固無恙也至正丙午春三月初
吉錦窠老人楊維楨序
金盆沐髮
華清春晝賜温泉綰脫青絲散一編翠雨亂跳花底月
黑雲半卷鏡中天銅仙盤冷添甘露玉女盆傾拾翠鈿
攏得雲鬟高一尺罟冠新上玉臺前
月奩勻面
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆露初乾
好風為我披羅幕一朵夫容正面看
玉頰啼痕
天然玉質洗鉛華怪底偏將半面遮紅滴香冰融獺髓
彩黏膩雨上梨花收乾通德言難盡點濕明妃畫莫加
聚得斑斑在何處輭綃寄與薄情家
黛眉顰色
按樂圖開列畫堂春愁何獨損清揚蜀山煙雨雙尖瘦
漢柳風霜兩葉蒼索畫未成京兆譜欲啼先學夀陽妝
蕭郎忽有歸期報喜得天庭一點黃
芳塵春跡
是誰步屧印微茫便似石家春滿牀輭雪消時痕晃底
好風起處步生香彩雲飛上秋千鐙芳草侵來蹴踘場
愁絶如癡成獨立繡鴛拾得在東牆
雲窗秋夢
骨瘦魂清酒力微路迷錯莫是還非羅浮曉月相將落
巫峽斷雲何處飛金彈撇來驚忽忽玉龍嘶了尚依依
不如直到鈞天所記得霓裳樂譜歸
繡牀凝思
繡線添來日正遲香絨倦理一支頥心遊飛絮渾無著
身蛻枯蟬忽若癡花幀錯描愁伴覺金針閣住許誰知
絶憐小玉情緣重到死春蠶始絶絲
金錢卜歡
柴姑壇上祝方兄忽聽呼盧擲地聲星斗未分牛女會
陰陽先判雨雲生青蚨孕子寧無兆玉蝶化身元有情
寳鏡重圓三五夜重磨半月問虧盈
追和鮮于公寄山齋先生釣石詩
星灘分得小雙臺不染東華半點埃爽氣時從仙掌出
青天忽見岳蓮開雲根遠帶桐江水夜雨新生海眼苔
九朵峯前成屢憶不隨霜鶴寄詩來
訪倪元鎮不遇
霜滿船篷月滿天飄零孤客不成眠居山久慕陶弘景
蹈海深慙魯仲連萬里乾坤秋似水一窗燈火夜如年
白頭未遂終焉計猶欠蘇門二頃田
西湖
西湖風景開圖畫墨客騷人入咏嗟扇底魚龍吹日影
鏡中鶯燕老年華蘇堤物換前朝柳葛嶺人耕故相家
今古消沈一杯水兩峯長照夕陽斜
寄衛叔剛
二月春光如酒濃好懷每與故人同杏花城郭青旗雨
燕子樓臺玉笛風錦帳將軍烽火外鳳池仙客碧雲中
憑誰解釋春風恨只有江南盛小叢
賀吕希顔
雨過長江五月秋主家讌客林塘幽苦無奇字從人問
賴有清尊消我憂道士舊遊尋赤壁美人相見憶羅浮
休官便擬璜溪住蓴菜鱸魚不外求
夜宴范氏莊
南弁山間多翠微池塘處處涵清暉丹泉釀酒名千日
花樹成窠大十圍童子單衣碧鸛立美人兩袖彩鸞飛
臨分更作嬉春約賸載紅船白苧衣
題張長年雪篷
故人今在霅之濱風雪孤篷未苦貧二載溪頭見安道
一蓑江上覓元真風清菰米香生夜月白蘆花夢繞春
莫說江都錦帆事蕪城煙雨正愁人
王左轄席上夜宴
銀燭光殘午夜過鳳笙龍管雜鳴鼉佩符新賜連珠虎
觴令嚴行卷白波南國遺音誇壯士西蠻小隊舞天魔
醉歸不怕金吾禁門外一聲吹簸羅
璚花珠月二名姬(并序)
春正月廿有二日偕崑山顧仲瑛霅川郯九成大
梁徐師顔讌于吳城路義道家佐酒者六姝皆蘇
臺之選内有璚花與珠月者選中之絶也義道起
持觴屬客曰今日名姬對名客不可無作座客酒
俱酣暢璚花者捧硯請予題首仲瑛曰花月一對
雖絶而彼此不無相妒題品稍偏當令偏者舉主
人蓮花巨觥連飲之予矢口月滿十分珠有價花
開第一玉無瑕兩姬大喜客皆起坐交觥予就醉
矣明日足詩曰
新年春色在鄰家隊子三三聚館娃月滿十分珠有價
花開第一玉無瑕蒲萄酒灔沈櫻顆翡翠裠飜踏月牙
老子圍紅先點筆詩成勉飲玉蓮華
寄秋淵沈鍊師(所居號琅玕所)
琅玕種得三千箇箇箇瓊臺玉樹齊秋淨雙鳬清泖曲
夜寒一虎大茅西長茸不著花猫獵深竹時聞翠羽啼
老我所須惟鐵杖不須太乙乞青藜
翡翠巢
羅浮花使先春到來傍玉樓深處巢舞雪豔飜楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎖未全教
席上賦
蘿洞蘭煙繞燭微三更三點妓成圍魚吹綠酒常雙躍
雁列瑤箏不獨飛隔座送&KR0848;喧中射當筵呼摻促更衣
雞鳴樂極飜悽斷闕月纖纖照影歸
喜春體(錢塘湖上作)
今朝立春好天氣況是太平朝野時走向南鄰覓酒伴
還從西墅買花枝陶令久辭彭澤縣山公秪愛習家池
宜春帖子題贈爾日日春遊日日宜
西子湖頭春色濃望湖樓下水連空柳條千樹僧眼碧
桃花一株人面紅天氣渾如曲江節野客正是杜陵翁
得錢沽酒勿復較如此好懷誰與同
楊子休官日日閒桐江新棹酒船還叮嚀舊客兼新客
漫浪南山與北山好懷急就一斗飲佳人能作五弦彈
君看此地經遊輦仿彿春風夢未殘
又湖州作
三月三日雨新晴相邀春伴治西城即倩山妻紗帽辦
更煩小將犢車輕好語啼春秦吉了仙姿當酒董雙成
憑君多唱嬉春曲老子江南最有情
長城小姬如小憐紅絲新上琵琶弦可人座上三珠樹
美酒沙頭雙玉船小洞桃花落香屑大堤楊柳掃晴烟
明朝紗帽青藜杖更訪東林十八仙
湖州野客似元真水晶宫中烏角巾得句時過張外史
學書不讓管夫人棋尋東老林中橘飯煮西施廟下蒓
無雨無風二三月道人將客正嬉春
無題效商隱體
主家院落近連昌燕子歸來舊杏梁金埓近收青海駿
錦籠初教雪衣娘卷衣甲帳春容曉吹笛西樓月色涼
今夜阿鴻新進劇黃金小帶荔枝裝
二月皇都花滿城美人多病苦多情一雙孔雀銜青綬
十二飛鴻上錦箏酒掬珍珠傳玉掌羹分甘露倒銀罌
不堪容易少年事爭遣狂夫作後生
夜坐
雨過虛亭生夜涼朦朧素月照芳塘螢穿濕竹流星暗
魚動輕荷墜露香起舞劉琨肝膽在驚秋潘岳鬢毛蒼
候蟲先報砧聲近不待蓴鱸憶故鄉
多景樓
極目心情獨倚樓荻花楓葉滿江秋地雄吳楚東南會
水接荆楊上下流鐵甕百年春雨夢銅駝萬里夕陽愁
西風歴歴來征雁又帶邊聲過石頭
春日有懷玉山主人
梨花枝外雨冥冥宿酒朝來尚未醒倚砌宜男偏婀娜
隔窗鸚鵡太丁寧紫鸞簫管和瑤瑟金鴨香爐倚繡屏
青李來禽臨已徧定從白鵠授黃庭
次韻奉荅倪元鎮
坐斷深林事不聞西窗風日愛餘曛舊經高赤尋三傳
新詠山王削五君翠篠侵牀落蒼雪石池洗硯動玄雲
東鄰書屋最相憶莫遣草堂移浪文
贈王蒙
一夜西郊春草生草堂吹笛夜挑燈塞雁北飛千里雪
吳波綠泮五湖冰杜陵詩句花無頼張緒風流柳不勝
莫遣檢書并看劍自將鵝帖寫溪藤
御選元詩卷五十五
