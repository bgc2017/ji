欽定四庫全書
御選宋詩卷六十二
五言絶句二
吕本中
題蘆雁扇
雁下秋已晩江天風雨微寧為聚沙立不作傍雲飛
夜雨
夢短添惆悵更深轉寂寥如何今夜雨只是滴芭蕉
夢
夢入長安道萋萋盡春草覺來春已去一片池塘好
陳與義
同家弟賦蠟梅詩得四絶句
朱朱與白白著意待春開那知洞房裏已傍額黃來
韻勝誰能舍色莊那得親朝陽一映樹到骨不留塵
黃羅作廣袂絳帳作中單人間誰敢著留得護春寒
一花香十里更值滿枝開承恩不在貌誰敢鬭香來
題持約畫軸
日落川更闊烟生山欲浮舟中有閒地載我得同遊
出山
山空樵斧響隔嶺有人家日落潭照樹川明風動花
入山
出山復入山路隨溪水轉東風不惜花一暮都開遍
衡嶽道中
城中望衡山浮雲作飛蓋朅來巖谷遊却在浮雲外
絶句
野鴨飛無數桃花溼滿枝竹輿鳴細雨山客有新詩
九月八日戲作兩絶句示妻子(錄一首)
小甕今朝熟無勞問酒家重陽明日是何處有黃花
沈與求
次韻曾守立春席上七絶句(錄五首)
澤國春歸早連門競築臺夜來風力峭疎片半飄梅
曉凍穿流急晨光照火新四郊和氣合歌吹待班春
日應東風轉春隨北斗回不須鄒子律餘暖到寒荄
暁卜農祥正遙知歲事豐小桃如有意欲吐故時紅
曲席紛羅綺中腔度管絲歡聲連萬井一一擁春旗
程俱
書夀昌驛
歲暮白日速風高黃葉稀歸心與寒雁一夜向南飛
徐俯
白鷺洲
金陵與廬陵俱出白鷺洲相望萬里江中同二水流
雙廟
開元天寶間衮衮見諸公不聞張與許名在臺省中
陳淵
楊花
漫天方作雪糝徑忽鋪氊已是春如酒那堪爾似綿
題綠波亭
南浦江波綠陽關柳色青夕陽千古恨分付短長亭
朱松
雨
摵摵初鳴竹涓涓稍滴簷忽然幽夢斷更覺曉寒添
纖纖花入麥漫漫雨黃梅泥徑無人度風簾為燕開
五言小詩
散策橋南路春容最好時夢回花滿眼猶恐是辛夷
牛歸坡草暖船繫岸花零白墮尊同臥黃昏月照醒
朱橰
春間小詩書趙園壁追錄之
小語不知夕幽香無盡時影寒人欲醉明月照酴醿
鄭剛中
春到村居好四絶
春到村居好茅簷日漸長杯深新酒滑焙煖早茶香
春到村居好園林興味長蠶貪桑眼出蜂趁蜜脾忙
春到村居好枯腸飽可圖笱尖將露角麥秀欲生鬚
春到村居好清明欲禁烟亂紅桃下雨輕白柳飛綿
劉子翬
雜題
積雨生秋意浮陰放晩晴鐘聲寒野迥橋影小溪清
簷溜停清瀉林聲息怒號水浮秋色遠山帶夕陽高
宿雁猶驚渚昏鵶已著林野平雲散亂江動月浮沉
石峰春靄
寒山遠欲無春在冥濛處何如掃浮陰盡放岧嶤露
潭溪秋碧
秋空晩自明孤烟澹難起適意一枝笻時來對寒水
韮
肉食朝三九終憐氣韻清一畦春雨足翠髮剪還生
子薑
新芽肌理膩映日浮如空却似勻妝指柔尖帶淺紅
蘿葡
密壤深根蔕風霜已飽經如何純白質近蔕染微青
池蓮四詠
葉
郁烈香浮雨團圞綠蔭波近堤千葉亂知有畫船過
花
孤紅低映岸併豔遠連汀露浥層層轉風披葉葉零
藕
密藴羅紋細明含玉色清冰盤時薦美刀惹斷絲輕
子
分房圓戢戢弄色翠涓涓摘實憐空菂方知雨露偏
一樹
一樹梅開早清香襲客巵夕陽簫鼓散半是折殘枝
晩宿
石瀨分流小霜林間樹紅暮橋横隠約寒鍜響丁東
畫船
隠約菱歌斷斜陽水面移美人貪照影不覺畫船欹
鄭樵
福寧州藍溪寺前蒙井
静涵空碧色瀉自翠微巔品題當第一不讓惠山泉
周必大
皇帝閤春帖子
日向皇都永冰從太液融八荒開夀域萬國轉春風
綵勝年年巧椒盤歲歲新君王千萬夀長與物華春
暖律催花蘤晴暉活柳枝發生雖有信造化本無私
紫禁風光早深仁奪化工試看澄碧殿池凍已全融
選德庭前柳朝來漏泄春等閒施御箭穿葉捷於神
尤袤
聽鶯閣
春催金谷曉一望百花齊不作遼西夢從渠著意啼
范成大
小澗
石礙珠旒濺灘平霧縠鋪小童能好事繫馬劚菖蒲
雙燕
底處飛雙燕銜泥上藥欄莫教驚得去留取隔簾看
衡陽道中
桑下蕪菁晩高花出短籬茅簷少春事惟記浴蠶時
黑羖鑽籬破花猪突戶開空山竹瓦屋猶有燕飛來
何同年書院(有丹竈甚雅)
竹色侵晩帙泉聲潄嵌根試通丹竈路應到老人村
初秋
急雨過窗紙新凉生簟藤蹣跚老鈴下來炷壁間燈
題徐熙杏花
老枝當歲寒芳蘤春澹注霧綃輕欲無嬌紅恐飛去
道中古意
桃李寂無言垂楊照溪綠不見苧蘿人空吟若邪曲
題蜀果圖四首(錄二首)
木瓜
沈沈黛色濃糝糝金沙絢却笑宣州房競作紅妝面
櫻桃
火齊寶瓔珞垂於綠繭絲幽禽都未覺和露折新枝
瑞香
一叢三百朵細細拆濃檀簾幕護花氣不知窗外寒
陸游
梅花
山月縞中庭幽人酒初醒不是怯清寒愁踏梅花影
題瑩上人二畫(錄一首)
剡溪
天地又秋風谿山憶剡中孤舟幸閒住借我訪支公
題庠闍黎二畫(錄一首)
秋景
秋山瘦嶙峋秋水渺無津如何草亭上却欠倚闌人
早春
西村一抹煙柳弱小桃妍要識春風處先生拄杖前
新秋以窗裏人將老門前樹欲秋為韻作小詩
十首(錄一首)
殘暑無多日幽居近小江酒醒中夜起松月入山窗
柳橋晩眺
小圃聞魚躍横林待鶴歸閒雲不成雨故傍碧山飛
幽事
矮紙來吳下長毫出宛陵自書霜夜句持寄剡中僧
山麓
草合路如線偶隨樵子行林間遇磬石小憩看春耕
楊萬里
董主簿正道壁間作水墨老梅一枝宿鵲縮脛
合半眼棲焉
斜枝飽風雪疎花淡冰玉一鵲忍清寒居然伴幽獨
新寒
寒力欺誰得知儂典却衣暮禽差慰眼不作一行歸
湯田早行見李花甚盛
此地先春信年年只是梅南中春更早臘月李花開
似妬梅花早同時鬭雪膚新年二三月還解再開無
近峽
望峽初愁遠當前忽不知如何船進處却在棹停時
道上吟
樹影重重竹溪穿曲曲峰林深那有寺煙遠忽聞鐘
城中雪一尺山中雪一丈地上都已消却在松栢上
游寺
去歲遊春屐苔痕故可尋人家隨岸遠塔影落湖深
客愛清殊絶僧愁凍不勝可憐兜率寺齋供一湖冰
瑞香花新開十詠(錄六首)
外著明霞綺中藏淡玉砂森森千萬筍旋旋兩三花
小霧迎風起輕寒索幕遮香中真上瑞蘭麝敢名家
老子親書倦昏然睡思來夢中誰喚醒窗外瑞香開
短短重籬小團團錦帊圍浮陽烘酒思沉水著人衣
茉莉通家遠柿花具體微春愁渾瘦盡别有瘦中肥
紫袖染難透瓊膚晒轉香小留供鼻觀開去未須忙
七月二十三日題李亨之墨梅
夏熱秋逾甚寒梅暑亦開無塵管城子幻出雪枝來
秋暑
夏暑減未曾秋暑增愈劇老翁避無處茅齋聊憩息
銀盆滿注水銀水同一色中涵雙桂影倒臥一天碧
寄題朱元晦武夷精舍十二詠(錄二首)
寒棲館
鍊玉雲粘杵朝真露溼衣一聲夜半鶴月裏羽人歸
釣磯
月夜乘醉來垂竿玉溪曲水清無寸鱗釣得半輪玉
臙脂樓子
樓子臙脂色燈前豔更鮮看花直到曉今夕不成眠
登度雪臺
欲問金沙信聊登度雪臺碧桃良解事開過架梢來
薌林五十詠(錄八首)
虎川
居士欹黃帽曾來照曉晴至今流㶁㶁猶學詠詩聲
歸來橋
巳賡彭澤辭更擬輞川詩未老還山了猶嫌歸較遲
柑子園
秋顆酣天濕春花噀國香薌林親手種中有洞庭霜
放魚磯
為惜丹砂尾親投碧草潭前頭有香餌千萬不須貪
通幽徑
點檢苔花暈微茫拄杖痕酴醿幾開落山雨濕黃昏
桃李蹊
白雪堆穠李紅藍染靚桃晨妝須早看莫待月華高
有山堂
閤皂風烟外江西有小天兹山本無主掇入筆牀前
連輝觀
極目斜陽樹乘風落葉凉更和山與水併作一秋光
芍藥初生
芍藥新移處紅拳粲萬雛看來已可愛未問有花無
寄題葛元亨舍人園亭
意山
不識弁山面相逢笠澤詩祗應晚雲散玉立對門時
溪雲
門前三面山閣下一溪水雲出戲作霖却歸宿簷裏
與子上野步
籬落深深巷茅茨小小家冬晴好行脚何處不梅花
踏青
水換溪溪玉花呈嶺嶺春秧田喧處早茅屋補痕新
張孝祥
次東坡先生韻
微凉入船窗秋水滿湘浦過盡前頭灘只得夜來雨
悠然望江南日出煙靄微倚門雙白髮屈指待兒歸
漁師來賣魚船小風蕩漾得錢撆波去不怕江流漲
朝發良方磯暮宿白水灣寬作一月程須見江南山
野牧圖
吳牛三十角久與牧相忘忽憶淮南路春風滿柘岡
秋晩稻生孫催科不到門人閒牛亦樂隨意過前村
汪應辰
歸雲堂
浮雲本無心人心逐雲去更作歸雲堂雲歸竟何處
洪适
海棠花
雨濯吳妝膩風催蜀錦裁自嫌生較晩不得嫁寒梅
洪邁
雙林寺見柳書
幽谷雙林寺荒凉得遠尋誠懸遺墨在諫筆想心箴
朱熹
丘子野表兄郊園五詠
柳
欲識淵明家離離疎柳下中有白雲人良非遯世者
荼䕷
結楥遂芳植覆牆擁深翠還當具春酒與客花下醉
竹
移自溪上園種此牆陰路牆陰少人行來歲障幽戶
芭蕉
芭蕉植秋檻弗云憔悴姿與君障夏日羽扇寧復持
蔬圃
花柳遶宅茂先生在郊居下帷良已苦時作帶經鋤
宿山寺聞蟬作
林葉經夏暗蟬聲今夕聞已驚為客意更值夕陽曛
濯足澗水
濯足澗邊石山空水流喧行旅非吾事寄此一忘言
宿篔簹舖
庭陰雙樹合窗夕孤蟬吟盤礡解煩鬱超搖生道心
寄山中舊知
凄凉梧葉變芬馥桂花秋日夕湖臯勝哦詩憶舊遊
秋至池閣靜天高林薄疎西園有佳處那得與君俱
憶齋中
蟋蟋亂秋草故園風露深何因不歸去坐使百憂侵
聞蟬
悄悄山郭暗故園應掩扉蟬聲深樹起林外夕陽稀
雜記草木
天門冬
高蘿引蔓長插楥垂碧絲西窗夜來雨無人領幽姿
紅蕉
弱植不自持芳根為誰好雖微九秋幹丹心中自保
扶留
根節含露辛苕穎扶楥綠蠻中靈草多夏永清陰足
竹
種竹官牆陰經年但憔悴故園新綠多宿幹轉蒼翠
榴花
窈窕安榴花乃是西鄰樹墜萼可憐人風吹落幽戶
萱草
春條擁深翠夏花明夕陰北堂罕悴物獨爾澹冲襟
澆花
早起獨行園花藥發竒穎猶嫌墜露稀更汲寒泉井
觀黃德美延平春望兩圖為賦二首
劒閣望南山
川流滙南奔山豁類天闢層甍麗西崖朝旦羣峰碧
冷風望演山
方舟越大江凌風下飛閣仙子去不遠蒼屏倚寥廓
題九日山石佛院亂峰軒
因依古佛居結屋寒林杪當戶碧峰稠雲煙自昏曉
巖中老釋子白髮對青山不作看山想秋雲時往還
題可老所藏徐明叔畫卷
羣峰相接連斷處秋雲起雲起山更深咫尺愁千里
汲清泉漬竒石置熏爐其後香烟被之江山雲
物居然有萬里趣因作四小詩(錄三首)
晴窗出寸碧倒影媚中川雲氣一吞吐湖江心渺然
一水渺空闊羣山中接連寒陰白霧湧飛度碧峰前
隠几對寒碧忘言心自閒豈知宜寂士滅跡青峰間(杜詩)
(滅跡君山湖上之青峰)
家山堂晩照效輞川體作
夕陽浮遠空西峰背殘照爽氣轉分明與君共晩眺
春同張敬夫城南二十詠(錄十五首)
納湖
詩筒連畫卷坐看復行吟想像南湖水秋來幾許深
東渚
小山幽桂叢歲暮靄佳色花落洞庭波秋風渺何極
詠歸橋
綠漲平湖水朱欄跨小橋舞雩千載事歴歴在今朝
船齋
考槃雖在陸滉瀁水雲深正爾滄洲趣難忘魏闕心
麗澤堂
堂後林陰密堂前湖水深感君懷我意千里夢相尋
蘭澗
光風浮碧澗蘭杜日猗猗竟歲無人采含薰祗自知
石瀨
疏此竹下渠潄彼澗中石暮館繞寒聲秋空動澄碧
卷雲亭
四山雲氣深徙倚一舒嘯浩蕩忽搴開為君展遐眺
柳堤
渚華初出水堤樹亦成行吟罷天津句薰風拂面凉
月榭
月色三秋白湖光四面平與君凌倒影上下極空明
琮琤谷
湖光湛不流嵌竇亦潛注倚杖忽琮琤竹深無覓處
聽雨舫
綵舟停畫槳容與得欹眠夢破篷窗雨寒聲動一川
梅堤
仙人冰雪姿貞秀絶倫擬驛使詎知聞尋香問煙水
采菱舟
湖平秋水碧桂棹木蘭舟一曲菱歌晩驚飛欲下鷗
南阜
高丘復層觀何日去登臨一目長空盡寒江列暮岑
題畫卷
吳畫
妙絶吳生筆飛揚信有神羣仙不愁思步步出風塵
鬼佛
冥濛罔象姿相好菩薩面鬼佛吾詎知水石玩竒變
范寬
山雄雲氣深樹老風霜勁下有考槃人超搖得真性
次劉秀野蔬食十三詩韻(錄九首)
乳餅
清朝薦疎盤乳鉢有真味不用精瓊糜無勞爛羊胃
新筍
翛翛江上林白日暗風雨下有萬玉蚪三冬臥寒土
紫蕈
誰將紫芝苖種此槎上土便學商山翁風餐謝肥羜
子薑(本草云薑久食去臭氣通神明或云傷心氣不可多食者非是)
薑云能損心此謗誰與雪請論去穢功神明看朝徹
南芥
黃龍記昔遊園客有佳遺不謂洛生吟輟餐時擁鼻
芋魁
沃野無凶年正得蹲鴟力區種萬葉清深煨奉朝食
筍脯
南山春筍多萬里行枯腊不落盤餐中今知綠如簀
豆腐(世傳豆腐本乃淮南王術)
種豆豆苖稀力竭心已腐早知淮王術安坐獲泉布
白蕈
聞說閬風苑瓊田産玉芝不收雲表露烹瀹詎相宜
題米元暉畫
楚山直叢叢木落秋雲起向曉一登臺滄江日千里
祝孝友作枕屏小景以霜餘茂樹名之因題此
詩
山寒夕颷急木落洞庭波幾疊雲屏好一生秋夢多
墨莊四詠
墨莊
詩書啟山林德義久儲積嗣世知有人新畬更開闢
靜春堂
幽人本何心偶此翳環堵隠几亦無言光風遍寰宇
玩易齋
竹几横陳處韋編半掩時寥寥三古意此地有深期
君子亭
倚杖臨寒水披襟立晩風相逢數君子為我說濂翁
列岫望西山最正殆無毫髮遺恨滕王秋屏皆
不及也因作此詩
城中望西山拄頰空朝暮不到列岫亭詎知親切處
東西水平分南北山中判妙處毫髮間商略無遺算
次韻擇之進賢道中漫成
日暮重岡上人勞馬亦饑不妨隨野雀容易宿寒枝
劉德明彦集祝弟以夏雲多竒峰為韻賦詩戲
成五絶
出山幾何時歸來便長夏端居心不怡散策長林下
為客厭城市還家辭世紛朝昏何所見但有四山雲
閉門事幽討歲月忽已多客來無可問與君共絃歌
干時本已懶胸次況無竒若問中林趣婆娑祗自知
炎蒸不可柰雲氣滿前峰向夕風吹盡微聞遠寺鐘
百丈山六詠
石磴
層崖俯深幽微逕忽中斷努力一躋攀前行有竒觀
小澗
兩崖交翠陰一水自清瀉俯仰契幽情神襟頓飄洒
山門
置屋兩三間巧當竒絶處峽束百泉傾澗激回風度
石臺
出谷轉石稜俯身窺木末夕眺嵐翠分朝隮雲海闊
西閣
借此雲窗眠靜夜心獨苦安得枕下泉去作人間雨
瀑布
巔崖出飛泉百尺散風雨空質麗晴暉龍鸞共掀舞
雲谷二十六詠(錄二十一首)
雲谷
寒雲無四時散漫此山谷幸乏霖雨姿何妨媚幽獨
南澗
危石下崢嶸高林上蒼翠中有横飛泉崩奔雜竒麗
瀑布
峰回危逕轉垂練忽千尋不為登山倦躊躇秋澗陰
雲關
白雲去復還黃塵到難入只有澗水聲出關流更急
杉逕
南起雲關口榮紆上草堂天風發清籟山月度寒光
雲莊
小丘横翠几層嶂復崕峨釋耒間來看巖姿此處多
泉硤
入關但平田復此得清響何必問真源神襟一蕭爽
石池
兩岸蒼峭石護此碧泓寒秋月來窺影驪珠吐玉盤
西寮
畬田種胡麻結草寄林樾珍重無心人寒棲弄明月
晦庵
憶昔屏山翁示我一言教自信久未能巖棲冀微效
草廬
青山繞蓬廬白雲障幽戶卒歲聊自娛時人莫留顧
懷仙
西望多竒峰北瞰獨仙府欲致武夷君石壇羅桂醑
揮手
此臺一揮手從此斷將迎不見塵中事惟聞打麥聲
雲社
自作山中人即與雲為友一嘯雨紛紛無勞三奠酒
桃蹊
澗裏春泉響種桃泉上頭爛紅紛委地未肯出山流
竹塢
峭蒨桃蹊北蕭槮竹塢深不堪秋夜永風雨助悲吟
茶坂
攜籯北嶺西采擷供茗飲一啜夜窗寒跏趺謝衾枕
絶頂
當年赫曦臺移治在兹嶺寥廓無四鄰三光疑倒影
北澗
土斷川亦分北下成陰澗秀石得佳名服膺吾敢慢(澗有)
(仁義石)
中溪
南下東嶺阿云是中溪道巖樹愛樛枝石田悲蔓草
休庵
别嶺有精廬林巒亦幽絶無事一往來茶瓜不須設
元範尊兄示及十梅詩風格清新意寄深遠吟
玩累日欲和不能昨夕自白鹿玉澗歸偶得數
語
江梅
大雪天地閉窮陰渺寒濱誰知江南信已作明年春
嶺梅
梅花破萼時瘴雨吹成雪驛使忽相逢無言似愁絶
野梅
野風吹孤芳迥立正愁絶皂蓋莫徘徊堪看不堪折
早梅
霜風殊未高杖策荒園裏仙子别經年相看共驚喜
寒梅
白玉堂前樹風清月影殘無情三弄笛遙夜不勝寒
小梅
且喜梅花開莫嫌梅花小花小風味深此意君已了
疎梅
玉笛未黃昏冰灘已清淺疎影不勝妍愁心為誰遣
枯梅
樛枝臥龍蛇冷蘂綴冰雪千里故人心今年為誰折(予家)
(居時劉平甫折此枝為贈)
落梅
花開已淒凉花落更愁寂來歲煙雨時為君和鼎實
賦梅
君欲賦梅花梅花若為賦繞樹百千回句在無言處
武夷精舍雜詠
武夷之溪東流凡九曲而第五曲為最深蓋其山
自北而南者至此而盡聳全石為一峰拔地千尺
上小平處微戴土生林木極蒼翠可玩而四隤稍
下則反削而入如方屋帽者舊經所謂大隠屏也
屏下兩麓坡坨旁引還復相抱抱中地平廣數畝
抱外溪水隨山勢從西北來四屈折始過其南乃
復繞山東北流亦四屈折而出溪流兩旁丹崖翠
壁林立環擁神剜鬼刻不可名狀舟行上下者方
左右顧瞻錯愕之不暇而忽得平岡長阜蒼藤茂
木按行迤靡膠葛蒙翳使人心目曠然以舒窈然
以深若不可極者即精舍之所在也直屏下兩麓
相抱之中西南向為屋三間者仁智堂也堂左右
兩室左曰隠求以待棲息右曰止宿以延賓友左
麓之外復前引而右抱中又自為一塢因累石以
門之而命曰石門之塢别為屋其中以俟學者之
羣居而取學記相觀而善之義命之曰觀善之齋
石門之西少南又為屋以居道流取道書真誥中
語命之曰寒棲之館直觀善前山之顛為亭回望
大隠屛最正且盡取杜子美詩語名以晩對其東
出山背臨溪水因故基為亭取胡公語名以鐡笛
說具本詩注中寒棲之外乃植楥列樊以斷兩麓
之口掩以柴扉而以武夷精舍之扁揭焉經始於
淳熙癸夘之春其夏四月既望堂成而始來居之
四方士友來者亦甚衆莫不歎其佳勝而恨他屋
之未具不可以久留也釣磯茶竈皆在大隠屏西
磯石上平在溪北岸竈在溪中流巨石屹然可環
坐八九人四面皆深水當中窠臼自然如竈可㸑
以瀹茗凡溪水九曲左右皆石壁無側足之徑唯
南山之南有蹊焉而精舍乃在溪北以故凡出入
乎此者非漁艇不濟總之為賦小詩十有二篇以
紀其實若夫晦明昏旦之異候風煙草木之殊態
以至於人物之相羊猿鳥之吟嘯則有一日之間
恍惚萬變而不可窮者同好之士其尚有以發於
予所欲言而不及者乎哉(錄八首)
精舍
琴書四十年幾作山中客一日茅棟成居然我泉石
仁智堂
我慙仁智心偶自愛山水蒼崖無古今碧澗日千里
隠求齋
晨窗林影開夜枕山泉響隠去復何求無言道心長
止宿寮
故人肯相尋共寄一茅宇山水為留行無勞具雞黍
石門塢
朝開雲氣擁暮掩薜蘿深自笑晨門者那知孔氏心
鐡笛亭(山前舊冇奪秀亭故侍郎胡公明仲嘗與山之隠者劉君兼好游涉而賦)
(詩焉劉少豪勇游俠使氣晩更晦迹自放山水之間善吹鐵笛有穿雲裂石之聲胡公詩)
(有更煩横鐡笛吹與衆仙聽之句亭今廢久一日與客及道士數人尋其故址適有笛聲)
(發於林外悲壯回鬱巖石皆震追感舊事因復作亭以識其處仍改今名)
何人轟鐵笛噴薄兩崖開千載留餘響猶疑笙鶴來
茶竈
僊翁遺石竈宛在水中央飲罷方舟去茶煙裊細香
漁艇
出載長煙重歸裝片月輕千巖猿鶴友愁絶棹歌聲
木芙蓉
紅芳曉露濃綠樹秋風冷共喜巧回春不妨閒弄影
蕙(古所謂蕙乃今之零陵香今之蕙不知起於何時也)
今花得古名旖旎香更好適意欲忘言塵編誰能考
木犀
喬木生夏凉芳蕤散秋馥未覺歲時寒扶疎方遶屋
菊
青蕊冒珍叢幽姿含曉露政爾破荒寒詎免傷遲暮
丘子服來訪道間得古梅折以為贈劉叔通江
文卿俱來各有佳句因各次韻為答二首用叔
通韻(錄一首)
獨樹臨孤岸横枝放淺花不須煩驛使正耐雪斜斜
庚申立春前一日
雪花寒送臘梅萼暖生春歲晩江村路雲迷景更新
謁表伯余宋祐
江上雪意滿風吹竹林平先生但堅坐稚子開柴荆
題尤溪宗室所藏二妃圖(錄一首)
湘夫人
瀟湘水落時玉佩秋風起日暮悵何之寂寞寒江水
醉作三首
淅淅西風起候蟲寒夜分千山杳沉寂竟夕斷知聞
淅淅西風起嗷嗷寒雁多稻粱隨處有珍重采薇歌
淅淅西風起濺濺石瀨鳴有情從是妄箇裏定無情
張栻
城南雜詠二十首(錄十四首)
船齋
窗低蘆葦秋便有江湖思久已倦垂綸游魚不須避
麗澤
長哦伐木篇佇立以望子日暮飛鳥歸門前長春水
蘭澗
藝蘭北澗側澗曲風紆餘願言植根固芬芳長慰予
山齋
疊石小崢嶸修篁高下生地偏人跡罕古井轆轤鳴
書樓
高樓出林杪中有千載書昔人不可見倚檻意何如
石瀨
流泉自清寫觸石短長鳴窮年竹根底和我讀書聲
卷雲亭
雲生山氣佳雲卷山色靜隠几亦何心此意相與永
柳堤
前年種垂柳已復如許長長條莫攀折留待映滄浪
月榭
危欄明倒影面面湧金波何處無佳月惟應此地多
濯清亭
芙蓉豈不好濯濯清漣漪采之不盈把怊悵暮忘饑
西嶼
繫舟西岸邊幅巾自來去島嶼花木深蟬鳴不知處
琮琤谷
幽谷竹成陰懸流著石清不妨風月夕來此聽琮琤
梅堤
亭亭堤上梅歴歴波間影歲晩憶夫君寂寞煙渚靜
采菱舟
散策下亭阿水清魚可數却上采菱舟乘風過南浦
題曾氏山園十一詠(錄六首)
霜&KR0008;
種松苦難長松長還耐久莫作目前思但種門前柳
君子亭
嘉蓮秉嘉質邂逅逢賞音翁豈玩物者寄意一何深
蓼步
扁舟横薄暮渺渺蓼知秋家山有江湖何必賦遠遊
梅沼
寒梅只自芳野水有餘清山空歲云暮妙意相發明
桃花塢
花開山與明花落水流去行人欲尋源只在山深處
吟風橋
橋邊風月佳俛仰有餘思無忘履冰心方識吟風意
御選宋詩卷六十二
