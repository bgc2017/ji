欽定四庫全書
御選金詩卷九
五言律詩一
蔡松年
閒居漫興
歸田不早計歲月易云徂但要追蓮社何須賜鏡湖簿
書欺俗吏繩墨守愚儒安得如嵇阮相從興不孤
吳激
窮巷
窮巷無來轍貧家有舊醅窗明憐雪在睡美覺春回菜
甲方齊拆梅花亦半開茅簷鳴好鳥節物莫相催
歲暮江南四憶
瘦梅如玉人一笑江南春照水影如許怕寒粧未勻花
中有仙骨物外見天真驛使無消息憶君清淚頻
天南家萬里江上橘千頭夢繞閶門迥霜飛震澤秋林
深宜映屋香遠解隨舟懷袖何時獻庭闈底處愁
吳淞潮水平月上小舟横旋斫四腮鱠未輸千里羹擣
齏香不厭照箸雪無聲幾見秋風起空悲白髮生
平生把螯手遮日負垂竿浩渺渚田熟青熒漁火寒憶
看霜菊艷不放酒杯乾比老垂涎處糟臍箇箇團
述懷
旅食空彈欽歸休合挂冠煙塵榆塞遠風雨麥秋寒巢
燕長如客鳴蛙不屬官柴門江漲到落日下漁竿
喜晴和張魯瞻
原野怳新沐豐隆寧世情鳥歸林靄暝樓射澗虹明春
草牛羊遠人家機杼鳴慘舒長有命誰復問隂晴
招趙資深拾遺
别久貌逾壯道同心更親移居近韋杜相對邈參辰雪
少似饒客鳥喧知得春歸期淹幾日莫厭馬蹄頻
同兒曹賦蘆花
天接蒼蒼渚江涵裊裊花秋聲風似雨夜色月如沙澤
國幾千里漁村三兩家翻思杏園路鞭裊帽簷斜
國公女生日席上命賦
雪射瑤階月春回玉女扉雲中三秀草石上六銖衣酒
熟鵝兒色身輕燕子飛客槎還汎斗誰解卜搘機
早春
寂寂重寂寂出門春草齊晚芳猶著樹江漲欲平溪山
暝有時雨村深何處雞遠山緣底恨故作傍人低
宇文虚中
過居庸關
奔峭從天拆懸流赴壑清路回穿石細崖裂與藤爭花
已從南發人今又北行節旄都落盡奔走愧平生
晚宿耀武關
山與煙雲暝溪兼冰雪流寒枝啼秸鞠煬室聚咿嚘此
日征行困何時喪亂休尚矜爭席好無復舊鳴騶
安定道中
落日塵埃壯隂風天地昏牛羊爭隘道鳥雀聚空村跛
曳傷行役光華誤主恩未甘遲暮景伏櫪意猶存
歲寒堂
洞戸延淸吹庭除貯綠陰不隨風月媚肯受雪霜侵潤
入珠泉爽聲傳玉帳深主人留勝賞同此歲寒心
和高子文秋興二首
沙碧平猶漲霜紅紛已多駒年驚過隙鳬影倦隨波散
步雙扶老棲身一養和羞看使者節甘荷牧人蓑(養和几名)
搖落山城暮棲遲客館幽葵衰前日雨菊老異鄉秋自
信浮沉數仍懷顧望愁蜀江歸棹在浩蕩逐春鷗
又和九日
老畏年華短愁隨秋色來一持旌節出五見菊花開強
忍玄猿淚聊浮綠蟻杯不堪南向望故國又叢臺
中秋覓酒
今夜家家月臨筵照綺樓那知孤館客獨抱故鄉愁感
激時難遇謳吟意未休應分千斛酒來洗百年憂
高士談
將赴平陽諸公祖席分韻作
灞橋波似箭南浦草如裙此夜燈前淚他年日暮雲醉
和醒一半悲與笑相分莫作陽關疉愁多不忍聞
秋興
鼓角邊城暮關河古塞秋淵明方止酒王粲亦登樓搖
蕩傷殘歲棲遲憶故丘乾坤尚傾仄吾敢歎淹留
不眠
不眠披短褐曳杖出門行月近中秋白風從半夜清亂
離驚昨夢漂泊念平生淚眼依南斗難忘去國情
秋晚書懷
肅肅霜秋晚荒荒塞日斜老松經歲葉寒菊過時花天
闊愁孤鳥江流憫斷槎有巢相喚急獨立羨歸鴉
早起
曉起先烏鵲愁多竟不眠風霜嚴塞草星月淡秋天落
葉親攜帚垂瓶自汲泉禁門朝萬馬魂斷憶當年
春日
遲日回輕暖東風埽積隂客愁眉上見春意柳邊尋健
犢躬耕計歸鴻去國心醉鄉如可隠會放酒杯深
孫九鼎
甄莊三藏眞身(三藏來中土時其師授記謂當逢甄而住殁後三百年見夢於)
(白氏出地中)
生自龜兹國來從大業年緣甄駐飛錫夢白出重泉鐵
石亦有毁筋骸何尚全應知待彌勒萬劫庇山川
王仲通
送客
措足疑無地捫心幸有天故人成邂逅殘喘見哀憐落
日驚魂外孤雲淚眼邊西歸萬里夢今夕到君船
邊元鼎
暮鐘
落日行人斷深秋暝雨殘一聲煙樹外千里暮山寒倦
鳥方知止哀猿冷不安蕭蕭風葉下時與野僧還
張斛
沙邊
晚雨漲平堤沙邊獨杖藜長風催鴈北衆水避潮西楚
客相逢少吳天入望低故園無路到春草自萋萋
東川春日
巴蜀三年客江湖萬里情滄波何處盡歸棹幾時行世
態浮雲變春愁細草生羣山遮望眼片月上高城
巫山對月懷湖外親友
衆壑斂新雨孤舟增暮寒巫山今夜月湘水幾人看不
得臨湖醉惟愁下峽難雙魚憑寄遠尺素勸加餐
盧臺峭帆亭
高秋客未還何處望鄉關喬木蒼煙外孤亭落照間雨
晴山覺近潮滿水如閒目斷峒陽路歸雲不可攀
高寺
高寺鳴鐘後孤舟落鴈邊已知歸徑晚故就上方眠石
峻溜聲急月高松影圓明朝下煙靄迥首阻清川
寓中江縣樓
武江斜轉石文岫獨參天(江曰玄武山曰文達)綠漲他山雨青浮
近市煙松薪炊白粲水蔓繫紅鮮自喜飄蓬跡安居過
兩年
仙門驛聽泉
一亭圍古木雙磵瀉清流行到雲山暮臥聞風雨秋客
塵何日浣病渴此時瘳歸去南溪上輕舟細浪浮
海邊亭為浩然賦
夙有滄洲趣雲扃夢幾回臨深疑地盡望遠覺天開月
湧冰輪出濤飛雪陣來無機同海客鷗鳥莫相猜
馬定國
客懷
結髮遊荆楚勞心惜寸隂草長春徑窄花落曉煙深穀
旱惟祈雨年饑不問金三齊雖淡薄留此亦何心
送王松年之汶上
去去東平道飛轅不可攀地隣邾子國天近穆陵關問
俗徵前事移家卜好山溪堂醉花月春興幾時還
雨晴離開化寺
澗谷流秋水樓臺入暮寒連城遭雨積一日得泥乾利
劒青鯊室名駒白鐵鞍回頭棲隠地風樹響珊珊
劉著
渡遼
身隔遼東渡心懷冀北羣會歸蘇屬國却憶范將軍風
陣横秋鴈雷聲吼夜蚊方言莫相笑唐梵本殊分
病中言懷呈韓給事
潦倒淮山客金臺五見秋退飛嗟宋鷁畏暑甚吳牛問
疾憐摩詰分曹類子猷自慚無補報只合隠林丘
趙亮功
甘露寺
鄭南峰下寺泉石間疎篁飛雨度山閣閒雲生野塘簷
前松子落廚際柏煙香别後聞鐘磬山陰空夕陽
姚孝錫
睡起
睡起日侵牖開軒遥見山曉風吹臘盡芳草惹春還煙
暖鶯遷谷雲低鴈渡關衰年人事減遇酒得開顔
閒居
無客訪衰殘柴門盡日關躭書真是癖惜酒近成慳苔
徑行搜句茅簷臥看山却嫌明鏡裏偏照鬢毛斑
次韻秋興
老畏年光速愁添旅夢多西風著梧竹歸思入煙波夜
永憑詩遣顔衰得酒和故溪千樹柳誰復曬漁蓑
次韻李相公偶成
簾鳥喚歸夢竹風追夕凉感時空有淚却老分無方流
水依山白孤雲帶日黃無人共尊酒散髮臥藜牀
用峯山舊韻二首
信步西風寺窮幽未覺賖松根纏石瘦雲磴出巗斜思
爽餘三唱詩成自一家空餘幾兩屐不踏渡溪槎
春水上堤沙春晴散望賖衰年花近眼久客夢還家映
日孤鴻沒迎風雙燕斜平生江海意早晚送浮槎
寄田朝散善輔
粉署標名舊山城識面新青雲摧勁翮空谷滯幽人世
路謀身拙心田育德醇久要知可卜傾蓋已情親
春日書懷
雲散交情薄棋翻世態新山容猶帶臘鳥語已回春節
物驚心遽丘園入夢頻東風如解語端笑未歸人
施宜生
社日
濁澗迴湍激青煙弄晚暉緣隨春酒熟分與故山違社
鼓喧林莽孤城隠翠微山花羞未發燕子喜先歸
割少詼諧語分均宰制功靈祗依古樹醉叟昵村童萬
里開耕稼三時順雨風行春從此樂著意酒杯中
朱自牧
對雪
寂寂袁安舍柴門雀可羅青氊無舊物黃竹有新歌罷
飲瓢仍棄供吟筆旋呵殷勤埽荒徑尚憶子猷過
李晏
贈燕
王謝堂前燕秋風又送歸向人如惜别入戸更低飛海
闊迷煙島樓高近落暉不知從此去幾日到烏衣
通州道中
冉冉年華老飄飄客路難塵埃山色斷雲霧日光寒念
遠心先折孤吟鼻亦酸平生江海意潦倒愧儒冠
遊龍門回投超化寺
還邀二三子共到鑿龍遊冷壑泉初動春巗氣欲浮竹
藏深崦寺人渡晚川舟始覺山風急歸鞍不自留
題海會寺以禪房花木深五字為韻得花字
地僻人行少溪深路趁斜解鞍投翠篠倚杖問黃沙石
罅㳙流水林梢秀晚霞此心機盡矣何必染衣花
趙慤
蜀山曉發
曉發蜀山道山深人自迷殘星數徽小斜月一梳低隔
舍繰車響遥林杜宇啼區區事行役何日得安栖
寒齋雪中書呈許守
翦水作花開紛紛天上來聲清偏傍竹豔冷欲欺梅積
潤滋牟麥餘膏丐草萊窮閻休歎息數日是春回
蔡珪
飲陳氏第代主人留客
風定息林葉雨晴開夕陽停歌方待月插羽且傳觴文
舉客常滿次公醒亦狂更闌君莫去促席就新凉
寄通州王倅
長夏少人事官閒簾戸深枕涼秋入夢林密翠交隂適
俗非吾事謀閒遂此心絶交吾豈敢覓句識知音
出居庸
亂石妨車轂深沙困馬蹄天分斗南北人問日東西側
脚柴荆短平頭土舍低山花兩三樹笑殺武陵溪
劉汲
慶州回過盤嶺宿義園
隨馬雨不急催人日欲晡山從林杪出路到水邊無拘
縛嗟微宦﨑嶇走畏途村家應最樂雞酒夜相呼
到家
三載塵勞慮翻然盡一除園林未搖落庭菊正扶疎遶
屋看新樹開箱撿舊書依然故山色瀟灑入吾廬
喬扆
凌虛堂
木暗蒼煙合池荒碧草深高臺平竹杪幽徑入花隂奔
走成何事登臨慰此心晚凉山更好風處一披襟
郝俁
七月十五日夜顯仁寺東軒對月
野迥雲歸盡山高月上遲暗螢依露草驚鵲遶風枝素
影隨波遠新凉與酒宜中秋更有味試為卜歸期
次仁甫韻
渺渺横煙渚凄凄挂月村酒非鄰舍取詩復故人論世
態烏棲屋生涯雀在門西山却多思松雪動吟魂
題温容村寺壁
草樹醒朝雨烏鳶快晚晴山光自明潤野氣亦凄清茗
椀閒中味紋楸靜裏聲此懷能自適未要縳簪纓
晚過壽寧
稻壠分碁局松門入畫圖牛羊歸自急鷗鷺宿相呼落
日低青嶂高風起暝途歸僧上煙靄回首愧區區
攬秀軒
寺得新遊處軒餘舊賦詩山川蒲子國松柏晉侯祠行
止非人力登臨且歲時道人應笑我眞負鹿門期
三月望日次邊德舉攬秀軒
水遶千家邑山圍一席天桑麻新雨露檜柏老風煙夢
後餘芳草愁時更杜鵑亦知推不去端用得忘年
馮子翼
和張浮休舊韻
嫩水籠篁碧新霜染樹紅石潭沉曉月山雨暝秋空燈
火吟窗下關河醉眼中西風喚張翰南望思何窮
小圃茅亭新成
榆柳清隂下茅亭近水湄抵簷栽美竹横榻賦新詩朴
陋從人笑栖遲止自怡歲寒天地肅松雪有心期
劉仲尹
秋盡
利禄蝸涎壁年華蟻夢槐秋隨庭樹老寒逐鴈聲來養
性論三適分愁詠七哀閉門人客少書籍遶牀堆
晚隂
歲澇饒秋雨雲寒結暝隂晚芳留凍蝶疎木立飢禽閒
覺交游減衰從老病尋安眠恐徼倖底用說初心
王遵古
過太原贈高天益(天益能作大字)
遼海渺千里風塵今二毛心雖如筆正官不稱才高筦
庫非君事山林必我曹相期老鄉國拂石弄雲璈
桑之維
白髮
白髮近年見十中三兩莖半因愁儧出多為病添成梳
裏有時落鑷餘還又生老知無可避何處是功名
党懷英
宿宣灣
清潁去無極悠悠楚甸深人家半臨水村徑曲穿林積
雨猶行潦荒煙易夕隂夜涼淮浦月寂寞照邊心
奉使行高郵道中
細雪吹仍急凝雲凍未開牽閒時掠水帆飽不依桅岸
引枯蒲去天將遠樹來行舟避龍節處處隠漁隈
送高智叔歸濟南
巳作西溪約還為汶上行漂流知分際會合見平生旅
枕勞歸夢家山入去程空齋桃李月寂莫照清明
濰密道中懷古
十二全齊勢興亡俯仰中地傾濰水北山斷穆陵東破
塚餘殘甓荒蹊足轉蓬燕齊舊懸隔不接馬牛風
過棠棃溝
地僻人煙少山深澗谷重坡陁下長坂迤邐失諸峯問
俗知懷土聽歌識相舂幾家茅屋外田畝自衡從
次文孺韻
病眼花生紙羇懷棘遶牆挑燈簷溜急到枕漏聲長響
徹雞塒曙寒迎鴈背霜凄凉三徑菊無夢到壺觴
劉迎
秋郊馬上
故壠松楸暗空城草棘荒數峰横鳥道一徑繞羊腸桑
葉露仍沃稻花風已香兒時十年夢懷舊一悲涼
海上
潮蹙三山島煙横萬里沙蜃樓春作市鼉鼓暮催衙一
曲水仙操片帆漁父家安期定何處試問棗如瓜
秋郊
秋水四五尺暮山三兩峯浮雲白毫相落日紫金容蓑
笠前村笛樓臺古寺鐘殷勤小平遠圖畫記渠儂
代人憶舊
緩步素絲障微吟紫綺裘醉便風側帽歌愛月明樓犀
軸題春恨銅荷滴夜愁風流十年夢燈火漫揚州
題雪浦人歸圖
亂日寶花雨過眉斑竹笻挐音迎畫鷁喜態動烏龍水
鏡千江月風琴萬壑松遥知永今夕情話得從容
王庭筠
書西齋壁
世事雲千變浮生夢一場偶然攜拄杕來此據胡牀有
雨夜更靜無風花自香出門多道路何處覓亡羊
秋郊
瘦馬踏晴沙微吟度隴斜西風八九月疎樹兩三家寒
草留歸犢夕陽送去鴉隣村有新酒籬畔看黃花
王琢
和張仲宗雪詩不用體物諸字
天人應卜歲出此當佳占舞巧穿幽隙堆寒壓短檐閒
門誰擁篲醉館自開簾比興非無物詩人正避嫌
趙渢
郊外
迥野饒秋色高臺半夕陽鷗眠沙渚靜鳥沒嶺雲長薄
宦違幽興浮生更異鄉歲華成白首丘壑愈難忘
貢院中懷山中故居
歲晚西溪路誰過舊草堂苔紋侵柱礎竹色度隣牆白
首光陰疾青山意緒長相思老兄弟夜夜夢還鄉
貢院聞雨
燈暗風翻幔蛩吟葉擁牆人如秋已老愁與夜俱長滴
盡階前雨催成鏡裏霜黃花依舊好多病不能觴
九日懷尹無忌
茅屋秋蕭索幽居盡日閒碧雲看欲暮遠客幾時還書
劒成何事風塵只強顔思君千里夢夜夜到燕山
秋郊晚望
桃竹猶堪杖幽尋興頗嘉池荷能幾葉籬菊不多花地
拆成龜兆林枯出犬牙村農慶豐歲社鼓已三撾
元日
馬上逢元日東風送客愁滹沲春水渡瀛海夕陽樓雪
照潘郎鬢塵侵季子裘勞生已強半更欲玷清流
過良鄉縣學
儒宫宜地僻竟日有餘清殿古碑仍在庭空草自生風
高時脫木雲重欲摧城客興已瀟灑秋堂更雨聲
和詵上人雪詩
貧巷仍飛雪空庭迥絶塵照窗疑不夜著樹忽驚春枕
冷夢魂短山明天宇新賦詩分氣象定有灞陵人
澗上
遠徑留殘照疎林出小園山川半豺虎歲月且琴尊杜
老新雞柵龐公舊鹿門不才眞忝竊人道典刑存
新涼
頗覺小眠快便知秋意真清風論世舊老圃得時新移
竹觀君子翻書訪古人可人陶靖節隨意葛天民
路鐸
書州驛壁
雉堞俯已見羊腸行尚難炊煙界沮水老木識橋山畤
廢無人弔臺高有鳥還客懷秋館雨未老鬢先斑
雨中
月翳有時吐風薰俄自清雲迴暑天影雨進夜窗聲眠
聽參天籟神游得化城覺來還故處飢鼠撼燈檠
輞川
畫圖風景是亭榭歲年非秋色半黃落人煙深翠微暗
溪魚得計杳靄鳥忘機觸物增惆悵吾盧早晚歸
汴梁公廨西樓
雲態看來變簷隂坐次移一蟬吟未了雙鳥去何之薄
宦槐安夢浮名劒首炊安心原有法遣興可無詩
風閣
河山陳檻外象緯挂簷牙微吹來千里清音散萬家坐
深忘畏日飲久失餘霞賢守後民樂歌工盧水涯
尹無忌
游同樂園
晴日明華搆繁隂蕩綠波蓬丘滄海遠春色上林多流
水時雖逝遷鶯暖自歌可憐歡樂極征鼓散雲和
周昂
早起
覆斗臨霜閣號鐘滿夜城飛揚他日事去住此時情文
字工留滯塵沙管送迎百年今已半凜凜畏虚生
曉望
曉樹雲重隠春城日半隂蒼茫塵土眼恍惚歲時心流
落隨南北才華閱古今柴荆生事窄寧憶二疎金
羇旅
羇旅情方慘暄寒氣尚膠谷風連遠陣原樹鬱春梢要
路嗟何及浮名久已抛百年麤飯在真欲事誅茅
早春
小雪寒仍在煙花意巳深老侵長路鬢春蕩故園心幸
可追沂詠何勞費越吟微躬應自愛莫作愧千金
雪
小雪暮能繁愁雲久更昏細燈寒出戸欹樹老當軒竹
葉舊時釀梅花何處村賦詩空入夜愁絶與誰論
夜
門巷溪聲爽衣裳夜氣蘇地清林影散月靜桂花孤左
省詩頻詠南樓興不辜關山冰雪裏何處覓天隅
獨酌
渺渺清溪闊悠悠弱藻沈客衣臨水靜鳥影過船深暫
把魚竿坐因知靜者心滄洲高興動巢父可東尋
秋夜
高閣鐘初殷層城月未光淨空含宇大臥斗帶星長暗
覺巢烏動清聞露菊香誰家砧杵急應怯暮天涼
鵲山
西征疲短服北望慘衰顔再宿殊雞舍相看獨鵲山旆
沾新雨過鳥逐暮雲還白首瞻星漢何時鼓角閒
望山中松
地險蟠根古人稀小徑消雨皴開白雪風響入青霄未
畏斧斤逼惟愁霹靂燒解鞍那避遠冷色故相招
晚步
鬱鬱孤城隘飄飄絶塞游短衣忘遠步高興會清秋白
水深樵谷黃雲古戍樓居人半裘毯横管莫生愁
晚望
疉嶂何時出荒城落日低音書雲去北烽火客愁西鷹
隼乘秋擊狐狸倚暮啼吟詩且排悶佳句敢攀躋
對月
月近天河白秋深夜氣清蛛絲時隠見兔杵正分明欹
帽中宵落孤舟幾處行清風殊未發樹穏鵲休驚
促織
促織來何處秋風暗與期苦吟人不解多恨爾如知獨
枕難安夜寒衣欲及時淩晨攬青鏡一半已成絲
溪南
小徑通沙穏清溪帶樹深岸危低白屋雲近沒青岑灑
落高秋氣飛騰志士心雲臺與麟閣莫遣二毛侵
繼人韻
高興秋方逸幽居晚見過歡交寧厭數詩好不論多五
字含風雅千篇費琢磨自知才力拙相報欲如何
宿西藍
聞道西藍好能來定有緣青山避喬木流水信平田步
屧迷深竹題詩惜暮煙塵心壓翻倒一室暫安禪
北湖清明
碧水隨時酒春風著處花歡娱萬國本富貴五侯家金
動樓頭管香迴日暮車老夫唯欲睡兒女莫相誇
中秋夜高陽對月
端正高陽月空庭又見過清風禁睡得白髮奈愁何尚
識王良策難知織女梭金波流汨汨應為照滹沲
丘家莊早發
渡馬危橋立村雞暗樹號星稀白水闊霧重黑山高外
物誰能必人生會有勞鵾鵬終變化早晚借風濤
邊月
邊月弓初滿山城角尚孤中天看獨立永夜興誰俱未
覺風生暈空懷斗轉隅含情知白兔欲下更踟蹰
侍祠太室
設燎彤庭敞懸燈玉殿深星河含爽朗城闕動隂沈祗
慄誠初薦馨香德已歆清風動雲幕有喜見神心
夜步
擊柝隣居靜開門宿鳥驚西風秋半急北斗夜深明獨
立乾坤大徐行杖屨輕遙憐漢宫闕重露濕金莖
晨起
鼓聲隨曉角合沓起平荒宿火連岡小寒星墮水長鯨
翻驚日動馬食快宵涼白首登壇將功名好自強
送客
相見席不暖送行情更牽只愁人面隔不放馬蹄前塞
迥雲垂地溪平水接天山川後期闊把臂兩茫然
翠屏口
去歲翠屏下東流看湧波愁將新鬢髮還對舊關河翅
健翻秋隼峰高並晚駞草深饒虎跡夜黑欲誰過
地擁河山壯營關劔甲重馬牛來細路燈火出寒松刁
斗方嚴夜羔裘欲禦冬可憐天設險不入漢提封
玉帳初鳴鼓金鞍半偃弓傷心看塞水對面隔華風山
去何時斷雲來本自通不須驚異域曾在版圖中
野蔓梢駞架輕泥濺馬鞍徑斜來險石溪急上清灘羽
檄千山靜羔裘六月寒長松空夾道蕭颯不成看
旌節瞻前帳風塵識舊坡眼平青草短情亂碧山多晚
起方投筆前驅效執戈馬蹄須愛惜留渡北流河
山家
秋日山田熟山家趣轉竒壠苞銀栗綴牆蔓綠雲垂野
飯留佳客青錢付小兒主人愁喪亂數數問邊陲
蕭颯晚風涼高杠引旆長嶺雲殘宿陣陵日湛晨光已
作依劉表終須問葛彊俯身馳萬里未覺鬢毛蒼
簡易軍中事川原入望多草平鋪碧錦山遠出青螺遠
愧桃花水重臨杏子河去年關塞意蕭颯起悲歌
赤磵蟠雙闕青山壯一門放歌遊遠目箕踞得高原地
險勞天設邊戈厭日屯廟謀新控扼萬里可雄吞
官舍暫投轄塞垣還著鞭路移新歲月心醉好山川方
丈何由到桃源恐浪傳相看不隔水遺恨惜他年
翡翠長松秀氍毹細草斑屢經新渡水不數舊看山太
華愁登陟終南費引攀豈知圖畫景長在馬蹄間
寄金山長老
庭前雙柏樹作别似晨朝書信隨溪茗音聲落海潮嶺
雲閒可翫邊月苦無憀相見愁他日風沙兩鬢凋
寄王子明
病起身仍懶眠多意尚迷筆成今夕把書似隔年題久
恨心期阻難邀物理齊燈花應解事岑寂向人低
萱草
萬里黃萱好風煙接路傍迹疎雖異域心密竟中央染
練成初色移瓶得細香客愁無路遣始為看花忘
得家書
窮愁非昔境白髮有深根淚破孤城郡書來萬里村鴈
聲寒日夜秋色老乾坤為問遊方子何時慰倚門
書齋
夜雨書齋冷西風木葉抛暗蛩侵壞壁低鴈落寒郊壯
志初嘗膽吾身豈繫匏草玄雖閉戸未用客相嘲
竇氏園亭
雲樹春秋色風泉日夜聲過亭高幕暗吹簟轉雷驚翠
袖擎詩罷銀壺得酒傾平生耽野趣到此眼偏明
磴鑿蒼崖破池通碧澗流憩深憐洞室吟穏憶扁舟谷
口堪高隠河梁厭遠遊卜居真此地幽寂更何求
家園
五畆園連竹三間屋向陽氣和春浩蕩心靜日舒長花
鳥成相識琴書付兩忘陶然一尊酒誰復記羲皇
晚望
獨立孤城上關山望不休異鄉驚絶域遠目豁清秋未
擬登樓作空歌出塞愁故園飛鳥外溪水正南流
新秋
畏日經時暑清秋一夕涼眞堪近燈火不復病衣裳宋
玉悲搖落安仁愧老蒼鄙夫那及此睡美百憂忘
御選金詩卷九
