欽定四庫全書
御選明詩卷二
宗藩詩(宗室)
周定王橚
元宮詞
大安樓閣聳雲霄列坐三宫御早朝政是太平無事日
九重深處奏簫韶
春日融和上翠臺芳池九曲似流杯合香殿外花如錦
不是看花不敢來
東風吹綻牡丹芽漠漠輕隂護碧紗向曉内園春色重
滿闌清露濕桃花
合香殿倚翠峯頭太液波澄暑雨收兩岸垂楊千百尺
荷花深處戲龍舟
閶闔門前擁鉞旄千官侍立曉星高尚衣欲進虬龍服
錯捧天鵝織錦袍
侍從常向北方遊龍虎臺前正麥秋信是上京無暑氣
行装五月載貂裘
瑞氣氤氳萬歲山碧池一帶水潺湲殿旁種得青青豆
要識民生稼穡囏
燈月交光照綺羅元宵無處不笙歌太平宫裏時行樂
輦路香風散玉珂
玉京涼早是初秋銀漢斜分大火流吹徹洞簫天似水
半鈎新月挂西樓
五色雲生七寳臺小山子上數峯排竒花異草香風度
不是天仙不到來
蜜漬金桃始獻新禁城三伏絶囂塵炎蒸微至清寧殿
玉杵敲冰賜近臣
月明深院有霜華開遍階前紫菊花涼入繡幃眠不得
起來窗下撥琵琶
珊瑚枕冷象牙牀耿耿青燈伴月光不是宫幃有仙境
如何覺得夜偏長
金風苑樹日光晨内侍鷹坊出入頻遇著中秋時節近
翦絨花毯鬭鵪鶉
金鴨燒殘午夜香内家初試越羅裳芳容不肯留春駐
幾陣東風落海棠
惻惻輕寒透鳳幃夜深前殿按歌歸銀臺燭燼香銷鼎
困倚屏風脱舞衣
小樓春淺杏花寒象鼎煙銷寳篆殘情思不忺梳洗嬾
半偏雲髻倚闌干
年年避暑出居庸北望灤京朔漠中經過縉雲山水秀
吴姬疑是越江東
鬼赤遥催駝鼓鳴短簷氊帽傍車行上京咫尺山川好
納鉢南來十八程
清曉龍闈侍寢回鬔鬆雲鬢對粧臺綺忩昨夜東風暖
一樹梨花對雨開
奎章閣下文詞盛太液池邊遊幸多南國女官能翰墨
外間鈔得竹枝歌
大都三月柳初黃内苑羣花漸有香小閣日長人倦繡
隔簾呼伴去尋芳
諸方貢物殿前排召得鷹坊近露臺清曉九關嚴虎豹
遼陽先進白鵰來
秋深飛放出郊行選得馴駒内裏乘野雉滿鞍如綴錦
馬前珍重是黃鷹
春情只在兩眉尖嬾向粧臺對粉奩怕見雙雙語鶯燕
楊花滿院不鈎簾
健兒千隊足如飛隨從南郊露未晞鼔吹聲中春日曉
御前咸著只深衣
纖纖初月鵝黃嫩淺淺方池鴨綠澄内苑秋深天氣冷
越羅衫子換吴綾
内中演樂教師教凝碧池頭日色高女伴不來情思嬾
海棠花下共吹簫
大宴三宫舊典謨珍羞絡繹進行厨殿前百戲皆呈應
先向春風舞鷓鴣
萵苣顔色熟櫻桃樹底青青草不薅生怕百禽先啄破
護花鈴索勝琅璈
穀雨天時尚薄寒梨花開謝杏花殘内園張盖三宫宴
細樂喧闐賞牡丹
曉燈垂燄落銀缸猶自春眠近小窗喚醒玉人鶯語滑
寶釵敲枕理新腔
周憲王有燉
竹枝歌
春風滿山花正開春衫女兒紅杏腮儂家蕩槳過江去
為問阿郎來不來
巴山後面竹雞啼巴水前頭沙鳥栖巴水巴山到郎處
聞郎又過石門溪
柳枝歌三首
蘇小門前萬縷垂白家園内兩三枝聽歌看舞人何在
惟有東風展翠眉
三月風和散麴塵枝枝垂地每傷神為君繫得春心住
忍折長條送遠人
宛轉千條罥晚風拖煙帶雨渭城東征衫點得輕輕絮
寄入陽關曲調中
和白香山何處難忘酒六首
何處難忘酒年光似擲梭清明憐已過春色苦無多席
上紅牙板花前皓齒歌此時無一盞争奈牡丹何
何處難忘酒初秋暑尚存雙星渡銀漢微月照黃昏瓜
果排中閤笙歌沸小軒此時無一盞何以待天孫
何處難忘酒遥登庾亮樓歌聲通上界笑語在瀛洲玉
宇晴無際冰輪夜不收此時無一盞何以玩中秋
何處難忘酒重陽戲馬臺菰蒲隨水落橘柚待霜催蟋
蟀吟將老茱萸插幾回此時無一盞黃菊向誰開
何處難忘酒寒窗一局碁新篘開竹葉老樹發梅枝撥
火煨霜芋圍爐咏雪詩此時無一盞虚度小春時
何處難忘酒深冬掩鳳幃管絃清曉發獵騎夜深歸羊
角旋風起鵝毛大雪飛此時無一盞辜負黑貂衣
擬不如來飲酒四首
世態看來熟浮生何苦忙好花供老眼佳茗刷枯腸池
上紅鴛並簾前紫燕翔不如來飲酒高卧北窗凉
莫入三街市宜乘九夏凉隨緣得妙術守分是仙鄉寫
字騰龍虎吹簫引鳳皇不如來飲酒爛醉錦筝傍
羡我霜髯老逢時正太平園畦頻點檢書畫悦心情綠
竹栽些箇紅棋著一枰不如來飲酒且莫問輸贏
但喜身康健休論愚共賢詩聯有神助老嬾得天全十
日一風雨三家百頃田不如來飲酒同樂好豐年
秋凉
蒼凉初日照簾櫳秋氣清高八月中滿砌寒蛩啼冷露
一天新雁度西風病懷得酒如春暖老眼看花似葉紅
獨坐小軒無箇事悶來聊復理絲桐
秋蟬
敗柳疎林寄此生凉時不似熱時鳴蜕形先覺金風動
輕翼偏嫌玉露清抱葉常如經雨態過枝猶帶咽寒聲
桑間此際螵蛸老游息安閒莫漫驚
小亭即景
小亭西畔畫樓東開遍階前芍藥叢梅子雨乾還有雨
楝花風過更無風喜看池内魚生子驚退簾前燕逐蟲
坐久忽聞黃鳥語綠楊深處午隂中
雲英詩
雲英何處訪遺蹤空對陽臺十二峯花院無情金鎻合
蘭房有路碧苔封消愁茶煑雙團鳳縈恨香盤九篆龍
腸斷端清樓閣裏墨痕燭炧尚重重
偶成
&KR0008;&KR0008;病骨覺清癯心上清閒百事無曉起灌園呼内豎
晝長臨帖寫官奴宜人景物隨時好垂老風情得自娱
且進一尊花下酒便拚微醉不須扶
芸閣初夏即事
玉階槐影綠隂隂長日清閑罷撫琴滿架茶䕷如散雪
一畦萱草似堆金詩因中酒多隨意碁為饒人不用心
芸閣晚凉清興發兔毫新試寫來禽
宫詞
屏掩春山夜漏長秋來處處有新凉一天明月星河澹
滿殿風吹茉莉香
綠腰琵琶
四面簾垂碧玉鈎重重深院鎻春愁綠腰舞困琵琶歇
花落東風嬾下樓
蜀獻王椿
送方希直先生還漢中
岷山峩峩江水泱泱我疆我理俾我以康靡言匪依靡
善匪得閱士孔多我敬希直侍我經筵不倦以勤非德
不言非道不陳職思其歸義不可奪采采者芹伺教如
渴爰秣其馬爰振其衣拜手稽首載辭而歸昔者之來
春日遲遲維今之歸凉風凄凄悠悠我心念子良苦爰
命詞臣飲錢江滸王道如砥既歌且詠八月初吉抵于
南鄭沔彼江漢亦合而流瞻彼岷峩鬱其相繆心之知
矣臨别繾綣子如我思道豈云遠
讀基命錄
武皇稱汲黯近古社稷臣卓乎天地間百世有餘芬宋
公廊廟姿志慮殊精純由來慕前烈願學在斯人雖處
江湖遠擬欲踐臣鄰苟非堯舜道肯向黼扆陳嘗笑賈
太傅前席對鬼神著述累萬言所言皆歸仁為君觀此
書四海屬經綸為臣觀此書有術能致君聖賢友多聞
我亦忝嘉賓持此以贈我讀之至夜分撫卷再三歎良
可比典墳
湘獻王柏
太和山尋張三丰故居
張玄玄朝飲九渡之清流暮宿南巖之紫煙好山浩劫
知幾度不與景物相推遷我來不見徒悽然孤盧高出
古松頂苐有老猿接臂相攀緣
遼簡王植
暮春
鞍馬辭京去維時已暮春殘花留舞蝶飛絮逐行人樹
暗啼黃鳥波澂躍紫鱗白雲晴冉冉瞻望重思親
秋江
楊柳渡頭煙漠漠峨眉山下水滺滺月明沙渚晚風急
漁笛一聲江上秋
寧獻王權
囊雲詩
蒸入琴書潤黏來几榻寒小齋非嶺上弘景坐相看
宫詞
閶闔雲深鎻建章瞳曨旭日射神光紫宸肅肅開黃道
萬歲聲聲拜玉皇
樓閣崔巍起碧霄微聞仙樂奏簫韶天風吹落宫人耳
知是彤庭正早朝
宵旰常存為國心大庭决政每親臨退朝鎮日憑綈几
御筆常書丹扆箴
銀潢斗轉挂疎櫺翡翠窗紗夜未扄三弄琴聲彈大雅
一簾明月到中庭
忽聞天外玉簫聲花下聽來獨自行三十六宫秋一色
不知何處月偏明
十二銀屏十二峯一峯一箇繡芙容東風吹醒陽臺夢
人在珠簾第幾重
昨夜梅花漏早春和香和月弄精神休教玉笛三更奏
驚起含章夢裏人
暖日烘晴淑氣嘉春風先發上林花鶯朋燕友時相得
似識東城帝子家
霽天旭日敞金扉和氣氤氲滿禁闈寳殿晝長簾幕静
牡丹花下蝶交飛
太液池中翻翠荷小娃學唱采蓮歌畫船不繫垂楊下
盡日隨風漾碧波
寳妝蟬鬢軃金翹露下銅盤月影遥春思逼人眠未穩
閑開碁局度清宵
秋來處處搗衣聲小院梧桐月正明促織絮寒霜氣白
隔牆誰弄紫鸞笙
玉闌干外木犀開應是西風昨夜來宫女不知清露重
折花偷插鳳皇釵
庭梧秋薄夜生寒誰把箜篌别樣彈睡覺滿身花影亂
池塘風定月團團
柳色偏承雨露恩也將青眼暗窺人可憐不解東風意
仍把柔條綰舊春
杏雨紛紛滿逕迷穿簾燕補落花泥銜將春色歸巢去
辜負鶯兒枝上啼
庭樹團團作翠隂夜凉清話坐更深無端感起閑愁思
彈到梅花月滿琴
魫魚窗冷夜迢迢海嶠雲飛月色遥宫漏已沉參倒影
美人猶自學吹簫
重簾不捲下瓊鈎戸戸迎風雪打頭時有笑聲來别院
故知宫女夜藏鬮
寒蛩唧唧草間鳴喚出新秋無限情霜露滿天紅葉老
有人愁聽搗衣聲
新選昭儀進御來女官爭簇上平臺宫中未識他名姓
都把花名作字猜
寂寂重門夜泬寥天風時送御香飄三十六宫秋月白
美人花下教吹簫
誰翦吳江一幅綃巧裁宫㨾縷金袍妖嬈偏稱腰肢小
每向龍墀侍早朝
月奩金鏡綺窗寒雲母屏開五色鸞寳篆有香椒壁靜
一簾紅雨杏花殘
楚莊王孟烷
九峯寺
細路千盤迥高峯九疊竒松隂深入寺泉脉遠通池雲
鎻禪樓室巖鐫御製碑來遊乘暇日林下盡幽期
魯靖王肇煇
江樓秋望
百尺危樓上憑高極杳冥水雲連楚白島嶼入淮青潮
起魚龍窟風生蒲蓼汀倚闌凝竚久目斷是滄溟
秋日江行
策馬行行出郭遥平沙水落未生潮楓林兩岸經霜老
紅葉無風落小橋
魯惠王泰堪
春晴
膏雨初收日載陽眼前景物富韶光碧池一夜水平岸
紅杏數枝花出牆芳草不隨蓂莢換游絲欲共柳條長
海棠庭院偏明媚莫遣東風又作狂
魯莊王陽鑄
塞上逢故人
久歴風霜鬢欲華故人相憶各天涯幾年出塞常為客
今日逢君似到家薄酒暫宜酬雪月敝衣堪歎染風沙
明朝又恐河梁别愁聽江城奏暮笳
秋日閑居
地僻柴門靜不開明窗虚室絶塵埃應無酷吏催租到
忽有白衣送酒來坐聽風聲敲翠竹吟看日影上蒼苔
乘閑歲月心無累客至須留泛酒杯
江樓秋望
江城秋暮葉初飛獨上高樓望夕暉忽見一行沙雁起
西風遥送片帆歸
秦康王志&KR2318;
送名醫凌漢章還苕
術傳盧扁字鍾王底事來遊便趣装熟路也知車載穩
清時何用劔生鋩雞鳴函谷三更月楓落吳江兩岸霜
歸到苕溪尋舊侣畫船詩酒水雲鄉
秦簡王成泳
楊白花
楊白花隨風無定止飄然一去太無情飛度江南幾千
里可憐落水化浮萍浮萍無復隨風起宫中美人連臂
歌此情不斷如春水
鈞天曲
飛遊鬱羅境稽首東王公開軒臨法座置酒燕靈宫紫
雲歌玉女瓊漿酌金童揮刀麟脯細入筯鸞膏空鳳簫
聲嫋嫋鼉鼓鳴逄逄投壺起天笑吹律回春融燕罷百
神散樂闋萬舞終歸來倚餘醉憑虚馭剛風
春游曲
新柳迎游騎飛花趁酒甌年年三二月爛醉曲江頭
武功道中
五原三畤隔西東此地人言是武功楊柳池塘科斗水
杏花村店酒旗風農耕綠野春臺裏客在青山罨畫中
日暮官程催去馬樹頭微雨正濛濛
春詞
海棠枝上鵲聲乾羅幕重重護曉寒初日半林珠露重
脆紅無數倚闌干
題王舜畊圖
翠壁丹崖淡夕曛往來麋鹿自成羣仙家住在空青外
只隔桃花一片雲
楚憲王季堄
衡山
衡山高峨峨盤根幾百里危峯插層霄巨岳奠南紀空
中紫盖峯有若芙容蕊欲泛洞庭舟瀟湘正秋水
唐成王彌鍗
久雨
春雨同秋雨輕寒作峭寒鶯聲猶謇澀花片漸摧殘宿
霧難開日層波正湧瀾韶華寧久戀轉眼惜春闌
唐恭王彌鉗
宫詞
長門芳草綠茸茸輦路年來草漸封怪殺海棠花上月
夜深偏照繡幃重
瀋安王詮鉌
登樓懷古
大火西流漸屬金登樓懷古獨傷心秦城已廢烽煙息
晉嶺空高草木深落日鴉聲依遠樹殘更螢點聚疎林
英雄回首皆黃土獨有寒雲鎻暮岑
春日有懷
小圃辛夷漸發芽禁城殘柳欲飛花最憐九十春光去
未遂還家只夢家
瀋憲王胤栘
枕上
展轉殊無寐秋深感二毛城鴉催曉色庭樹起寒濤往
事意何拙浮生心自勞河間久已矣寧不愧吾曺
和懶雲上人韻
幽徑斷行蹤浮圖對遠峯結冰堅碧沼凝雪老青松雙
樹下開講千燈中現容天空雨花遍門有白雲封
送汪内史南歸
滄江煙渚暮煙收南望千山樹色秋明日别君漳水畔
相思還上驛西樓
秋鴈
北來征鴈下寒塘水食沙眠足稻粱不寄行人一封信
却因何事到衡陽
德平榮順王胤榳
贈别素愚上人
釋子來何處廬山復太行繙經淹歲月補衲犯冰霜浩
劫塵緣盡彌天覺路長智珠元不染好去照殊方
送焦明府之鳳翔
馬首蠶叢路兹行亦壮遊天青三峽曉雲碧萬山秋鷺
浴盤渦水猿啼古驛樓君才非百里早晚夢刀州
瀋宣王恬烄
寄懷大司馬郭公
早歲論交即見知幾年良晤信難期停雲北極頻回首
落木西風獨賦詩金鼎鹽梅殷相業玉階劔履漢官儀
秋高選將清邊徼畫省憂心退食遲
秋興
池閣蕭條竹徑通閑來幽興檢詩筒未須絃管翻新曲
自有琴尊對晚風斜日斷雲簾影外疎林落葉杵聲中
悲秋莫話當年事且向遥天數塞鴻
山行
為訪林棲叟何妨石徑長白雲生谷口處處藥苗香
賦得聞鶯送客
隔市炊煙曙色遲小城初霽客來時嬌鶯嚦嚦啼芳樹
不解東風有别離
鎮康王恬焯
同呂二人話别
此會情何極明朝遽别筵霜清楓葉路秋老菊花天百
越家隣海三垂地近邊相思應有賦月定幾回圓
安慶王恬爖
贈别玉峯上人
關山去迢遞飛錫有誰同行苦三乘裏心開萬法中定
回雲滿榻偈後月低空相憶聽鐘磬冷然度曉風
夏夜寄懷謝山人時客汾陽
良夜孤清賞懷君倍黯然離居三歲似明月幾回圓紫
塞雲邊樹青山雨後天相思寫不盡寂寞有冰絃
聞砧
何處砧聲急空閨入夜聞哀音流素月寒響徹秋雲夢
斷盧龍遠天高白雁分誰能將妾意萬里報夫君
瀋定王珵堯
擬古宫詞
君王退早朝走馬長門左朱樓十二重未啟黃金鎻春
隂畫閣寒坐撥沉香火
落葉
林塘寒雨後摵摵下秋棚綠已隨衰草黃仍綴斷藤高
枝全見月低鳥暗窺燈不隔東窗曉幽居愛早興
春日遊柏谷山寺
蠟屐堪乘興徘徊捫薜蘿天臨丹嶺近山入白雲多鳥
道無方軌龍湫有暗波何時值野老長嘯出重阿
天外聞清梵晨光滿翠微杖藜蒼蘚滑斸藥紫參肥松
偃雲垂盖花分露濕衣一僧能話古去住轉忘機
和恒齋舅荅程太守見貽韻
高懷少塵鞅貰酒訊山居閑幕蟲絲下秋盤鮭菜餘雨
寒新菊吐霜晚故林疎滿架多緗帙清談任卷舒
山行
丹地轉嶙峋山寒未覺春枯藤懸古木獨鳥咤行人崖
斷才分逕雲低欲拂巾漸看天路近下界積微塵
寄題林慮山趙煉師精舍
壺關跨天黨中有地仙鄉曲磴垂星斗危峯度石梁泉
聲當戸落藥氣入雲香何日同真隱來尋出世方
勉學書院侍父王應教
書幌晴開紫柱間朝來滿座見青山茶煙織樹微分縷
竹色依簾更著斑風散百花隨仗下天空雙鶴帶雲還
談經晝永聞清讌几席時時奉睿顔
送吕中甫還四明和程太守韻
復看征橐去匆匆况是春山暮雪中舊社音書王屋下
老年杖履鏡湖東金鵝樓隱滄洲月木阜松含碧落風
别後有懷誰共寫秪應惆悵數南鴻
保定惠順王珵坦
春日遊柏谷寺
曉霧危巖合煙蘿仄徑懸浮圖開佛日沙界接人天獨
鶴衝雲起愁猿枕石眠逃禪如可醉莫負杖頭錢
上已侍王駕登五龍山應教
鸞輅乘春攬物華翩翩千騎擁朝霞翠隂不斷松開幕
香靄平分樹吐花地主龍君迎羽蓋山靈玉女獻胡麻
憑高指顧提封遍睿藻千年壯帝家
沁水昭定王恬烆
春日閑述
睡起情愈懶煙蘿地自迷開尊惜遲暮片月挂松西
沁水王珵階
彰法寺
嶽勢何穹窿躋攀竟日至絶澗來巖椒沿洄轉幽邃其
陽開招提不知幾千歲宫殿羅虚空俯視下無地樵子
雲際行石磬風前墜境疑兜率天巖紀司空字日晏憺
忘歸暫遠塵煩累
肅靖王真淤
步虚詞二首
瑶壇深處磬聲微羽客朝元午夜歸杳杳三山青鳥過
翩翩雙舄綵鳬飛島間月色明珠樹洞裏丹光透玉扉
佩劔幾回翔碧落天風吹冷六銖衣
綵霞琪樹共氤氲七色斑虬駕鶴羣玉佩冷搖滄海月
霓裳晴帶絳霄雲碧桃花綻春方永金鼎丹成火自焚
清夜朝元向天闕空歌聲在始清聞
春日田家
屋後青山門外溪小橋遥接稻秧畦人家遠近蒼煙裏
桑柘隂隂戴勝啼
趙康王厚煜
擬秋夜長
漫漫秋夜長唧唧寒螀吟白露下青草悠悠傷我心傷
心耿不寐孤坐鳴素琴朱絃中斷絶轉軫悲餘音推琴
步微月仰見雙飛禽緬懷牧犢子澘澘淚沾襟丰神宛
如在悵望空梁隂
送勾吴茂才顧聖少北上
北去渡滹沱春風一騎過入燕投刺少留趙著書多明
月頻呼酒青天獨放歌他時望南國湖上有煙蘿
七夕後作
銀河昨夜渡牽牛玉露凉侵院院秋一葉芭蕉數聲雨
人間何事不堪愁
宫詞
薄鬢斜鬟十五餘妝成猶未下庭除納凉記得君王作
私把泥金小扇書
百卉亭聯句
吾家亭子百卉圍簾捲東風蝴蝶飛(枕易)斗酒十千須盡
興滿園春色照人衣(謝榛)
遲日微風作好春漫將詩句報花神(枕易)樽前特上河間
頌松柏千年伴主人(謝榛)
益莊王厚烜
春鴈
北上三湘路南辭七澤雲已甘同出塞不忍更離羣永
夜空中唳幽人枕上聞汀洲爭宿處昧旦起紛紛
早秋
庭樹初飛葉天高爽氣澄檻花藏晚蝶簾竹聚秋蠅紅
熟枝頭棗青浮水面菱金風蘋末起頓喜失炎蒸
新晴
連旬滛雨降今喜見朝暾徑路泥猶滑池塘水尚渾輪
蹄喧野市網罟曬漁村風掃殘雲斂青山復對門
蜀成王讓栩
玉階怨
落日下西苑深宫風雨多定嫌蒼蘚滑玉輦不曾過
春日
明窗長晝獨從容單袷閑來坐暖風朱戸柳晴鶯未語
閑階苔淨蟻相攻茸茸草色吟邊綠灼灼花籌酒裏紅
春事近來渾不管楊花飄泊畫樓東
早秋
郊原正早秋露下蘆汀濕忽見一禽來只傍疎枝立
擬古宫詞
玉露侵階點翠苔金波穿牖共徘徊潛身坐倚梧桐樹
待學吹簫等鳳來
綺窗垂柳影婆娑長日花磚未肯過六院不通人語寂
一雙鸜鵒巧言多
北斗闌干夜未央金爐侍女更添香穿窗月射鴛鴦枕
半隱燈光在小牀
内池春水鴨頭綠上苑晨花猩血紅蜂蝶叢花鴛戲水
一齊著意向東風
漏殘雞唱曙光時璧月穿花影漸移欲畫愁眉羞對鏡
黃鸝飛上萬年枝
宫牆西望對殘霞結陣翩飛遶暮鴉簾幕飄搖風動處
有情雙燕自歸家
綠竹翛翛隔短牆黃昏淒雨灑瀟湘夢回窗掩銀釭冷
蟋蟀聲中秋夜長
光澤榮端王寵&KR3262;
登仲宣樓懷古
憶昔登樓日天涯事轉違計依劉表得書授蔡邕稀南
國方羇旅西京未解圍秦川空在眼公子乃忘歸
衡陽安懿王寵淹
登仲宣樓懷古
尋芳踐嘉約乘暇一登樓野樹連雲合清江繞郭流遺
文鄴下重舊井峴山留洵美開襟地無妨續勝遊
永夀恭和王秉欓
己夘九日登說經臺
隱隱樓臺雲外重一溪活水過仙宫上師已化青牛老
萬木驚秋墜晚風
武岡保康王顯槐
次鄒䘏部穎泉謝宴
小園一雨足次第百花開江白孤舟去天青一鳥來林
香時撲坐柳色競侵杯借問西隣客懷人日幾回
慶成王慎鍾
夏日登萬佛樓次朱使君韻
天半岧嶤峻閣開自公多暇興悠哉憑虚幾見空王在
結夏誰招使者來貝葉迎風翻鹿苑香雲散雨落蜂臺
倚闌欲和陽春曲慚媿登高作賦才
鄭世子載堉
補亡詩
南陔有風吹彼苞棘厥景婆娑欲靜弗得孝子事親當
竭其力父母之恩昊天罔極
南陔有風吹彼桑梓慕我父母終身敬止勖哉伯仲以
及娣姒恪爾晨昏絜爾甘旨
景薄桑榆日亦云暮父母俱存兄弟無故雖有至樂寧
不深慮一則以喜一則以懼
右南陔三首
嗟彼白華瑩然如玉君子立身必慎其獨無貽親辱
嗟彼白華瑩然如琇君子立身必慎所守無貽親咎
嗟彼白華瑩然如霜君子立身如圭如璋為親之光
嗟彼白華瑩然如雪君子立身清清絜絜庶無玷缺
嗟彼白華瑩然如冰君子立身戰戰兢兢庶無怨憎
右白華五首
彼華者黍彼實者稷相彼秋成時萬時億
彼華者黍彼實者麥時和歲豐囷盈倉積
彼華者黍彼實者菽農夫之慶邦家之福
彼華者黍彼實者麻君子愛民不驕不奢
彼華者黍彼實者禾君子愛物不溢不過
右華黍五首
天運元亨萬物由庚王道正直蕩蕩平平
寒暑以序雨暘以時百穀用成庶績咸熙
草木蕃庶鳥獸咸若仰覩鳶飛俯窺魚躍
習習景風甘雨其濛醴泉洩洩玉燭融融
右由庚四首
瞻彼崇丘積土成高相彼大海積水成濤
卷石積多其形嵯峨勺水積久勢若江河
寳藏貨財靡所不足積善之家必有餘福
鳥獸魚龍咸遂其性積善之家必有餘慶
右崇丘四首
肅肅令儀君子由之秩秩彝倫君子求之率性之道君
子修之
何謂彝倫父子有親君臣有義朋友有信兄愛弟敬夫
和妻順
君令臣恭父慈子孝夫妻相敬兄弟相好惠于朋友無
德不報
維物有則維民秉彝好斯美德由此令儀上和下睦皥
皞熙熙
右由儀四首
安&KR2516;
夏夜寄懷謝山人時客汾陽
良夜孤清賞懷君倍黯然客星一以别明月幾回圓紫
塞雲邊樹青山雨後天相思何處寫隨意有冰絃
送李子和山人遊西蜀
論蜀文誰著風流漢長卿欲投巴子國定向錦官城羸
馬衝山色哀猿雜樹聲武侯遺廟在瞻謁重含情
宗正睦&KR2417;
送舜符
疇昔慕遊遨與君數朝夕稍申初服懷共結沉冥跡促
膝究微言披情閱仙籍盼睞恣丘樊留連眷泉石星霜
歘云變婉孌成離析撫景念夙懽即事興今戚末路誰
能同素心不可易凄凄冬日黃渺渺寒流碧暫舍故園
林遠適京華陌時有北風來因聲慰岑寂
晚秋過相國寺懷然上人
與君結靜因回首俱陳迹緬憶山中遊歲景倏已夕秋
飇䬃空林澹月來寒石兀坐亦何言含情念疇昔
荅田六深甫鄭二信之過陂上
豈是談經所真成載酒廬竹亭仙客騎花翳孝廉車秉
燭驚山鳥調琴出浦魚悠然對孤嶼宛在水中居
汴上逢李柬因寄李二素甫
端坐意不適夏林颯已秋忽逢關外使暫緩望中憂野
日回殘照池煙澹夕流懷君欲何語獨上竹西樓
送朱生游德安兼簡蔡太守
送爾之南國清宵戀别觴詞人江左客刺史漢中郎碧
柳臨官道秋蘭遶郡堂遥知講經處賡和有新章
送鄭處士信之還歙因憶昔同遊諸君子
同和日云稀憐君復遠違青山雙屐在白首一帆歸野
燒浮殘雨寒林散夕暉因兹憶疇昔相對各沾衣
吹臺上送李柬還關中兼寄李素甫孝廉
臺前洛陽路送爾向秦年豈意歌吟地真成邂逅筵寒
花然暮雨落葉亂秋煙為語同袍友相思實黯然
送鳴虚弟卜居長葛
濠客觀泉興屈原行澤篇憐余黃髮暮羡爾白眉賢落
葉荒城畔寒花别路前惠連春草句先已郡人傳
聞明卿補高州
十年載筆侍楓宸萬里分符向海瀕共擬禁庭思長孺
莫尋湘水弔靈均三山桂發煙中色五嶺花生雪裏春
此去誰言留滞久君恩先到泣珠人
明卿行父道函諸公枉過陂上分韻得煙字
孑孑干旄雜暮煙浚郊千載尚依然柴扉近接鷗汀側
草閣平臨雉堞前綠柳影含新駐舫碧芸香護舊題篇
夜分把臂酣歌地細雨青燈似昔年
秋日陪文谷翠巖二省使燕東書堂應教
邸第張筵日秋風薦早凉地當清洛外臺接紫雲傍綺
席仙儔集瑶階大樂張坐移淮桂影身佩楚蘭芳卿月
淹今夕文星聚此堂圖書披篋笥詞賦入笙簧自愧非
枚馬賡歌廁鴈行
立春日紀山西石二使君陳程二閫帥邀遊吹
臺同張方職賦
騘馬尋芳出高臺野望同人皆惠連輩地即孝王宫宴
對幽林雪歌餘大國風斷垣蒼蘚合遺沼碧流通日轉
平蕪外春歸遠樹中今朝逢賦客懷古意何窮
送邢憲僉入賀
憲使趨京邑旌旗指上台霜威驅溽暑雨色淨氛埃長
樂陳仙樂明朝捧夀杯御爐香欲散宫扇影初開獻頌
封人意匡時國士才向來庭諍地瞻戀獨遲迴
早春大中丞同川李公見訪詢及陂上舊遊處
賦此奉簡二首
陂塘春至綠波生講肆蕭然對古城多謝故人頻問訊
渚蘭汀樹正含情
清溪自分老漁竿白首忻逢舊豸冠蘆葉檉華最深處
艤舟猶記昔時歡
席上送樵村兵憲西亭
雲黃沙白靜邊州萬里風煙屬上游幸值清時無所事
且從射獵海西頭
輔國中尉睦横
送春
風吹飛絮點池蘋無那傷春又送春試上驛樓高望處
落花無主更愁人
奉國將軍勤&KR3239;
學仙
學仙貴養氣舉世少其真放之彌六合返則在吾身日
月卒有毁藥石寧足珍非吾好妖妄但為知者陳巖穴
亦多誤不獨朝市人
朝&KR3430;
郊居雜興
杏花漠漠柳毶毶路出隋堤十里南一夜水深三十尺
朝來網罟集深潭
慶□
秋日送李文仲訪友新安
正值悲搖落那堪送客舟白雲江上晚紅樹驛邊秋細
雨潤琴幔凉風添酒籌逢迎有知己暇日即登樓
承綵
春暮集巨源弟羣鷗閣
客來情不淺月白興逾長開閣驚春暮傳杯惜衆芳水
清魚戲藻花落蝶愁香翦燭西窗裏無妨入醉鄉
送茅平仲
置酒長干路譚深夜未闌山川牽恨遠風雨逼年殘天
迥孤帆没江空獨鴈寒從兹君别去月共幾時看
鎮國中尉多&KR1463;
雨
觸石隂霞北嶺遥逗風寒雨入簷飄天涯故舊惟孤枕
篋裏衣裳秖敝貂綻雪蘆花紛歴歴經霜楓葉莽蕭蕭
還應撼郭濤聲急只怪空江上夜潮
奉國將軍多炡
送蔡氏
為别既不易贈言良獨難小人各自媚君子乃憂歎投
漆必以膠合椒必以蘭子其寧爾心失意古所安
酬方于魯以製墨見寄
漢室隃糜香魏臺石螺色東海玄夸使翰林子墨客此
時落手金不渝無事臨池水應黑阿圭阿谷久無光處
士千秋擅古方不博一枰獅子注且留十襲豹皮囊回
頭笑指窗前女今日雙蛾畫較長
春日懷張羽王
言旋南嶽駕又作薊門行尊酒不為别河梁空復情一
官羇萬里十口寄孤城日暮春雲起相思處處生
七月七日曬書中庭得吴明卿書報謝
捫腹非經笥中庭曬舊書殷生慙半豹楚使慰雙魚委
曲存加飯綢繆問卜居欲知旋袖地近得此園廬
偕方仲美宗良兄再集宛在亭
一曲君恩重千秋賀監才亭虚水禽集池淨藕花開進
艇凉風送鈎簾返照來誰能與朋好到此不銜杯
過永叔郊居二首
王郎讀書處何異輞川莊竹舞風梢亂葵烹露葉香哦
詩迷鹿柴洗硯據魚梁久坐春隂合傾杯送夕陽
雄鳩啼不歇客散近黃昏蠟屐&KR0008;春絮單衣繡雨痕炊
煙尋去徑社鼓望前村半道牛車至爭馳入郭門
智公在永寧寺檢藏
玄度繙經後支郎卓錫餘蓮花重結社蕉葉與供書半
偈參香象千函校魯魚此中如斷酒那得住藍輿
送閔夀卿之金山
遊客去欲盡送君瀕歲除身投開士宅口授異人書卧
榻禪燈古吟窗水月虚時臨洗硯處芳訊付雙魚
送沈子健之餘杭簿
苕水分西浙餘杭更向西郵餐供海錯縣鼓候朝雞風
壤吴趨接征徭繭簇齊由拳紙價賤鄉信日堪題
同趙汝邁漆中甫二太史宿張明成司業東郊
别墅分賦
徙倚步郊坰西山黯翠屏春醪麴塵綠晚飯燭花青小
隱叢生桂浮蹤一聚萍疾邪焉用賦甘學古沉冥
對雨
苦雨何曾歇愁隂暗不開春寒緱氏嶺雲暮楚王臺戲
水飢鳶過褰簾濕燕來靜看雙屐齒無事長莓苔
寄黎君寔司訓
君才不薄廣文官依舊青氊一片寒家近郵筒傳自數
地偏書籍借應難懷人夜雨蘼蕪草留客春風苜蓿盤
聞道出遊堪累月秪餘山色滿吟鞍
移居二首
屋上青山半隔城門前林木有餘清林連北郭藏春色
水過東家作雨聲薄禄藜羹堪養老閑身竹素最鍾情
人嘲寂寞揚雄宅自笑玄經草未成
幾車書籍重新遷繞架殷勤手自編一世蠧魚同出入
千秋鴻寳足留連揮毫隔座蕭蕭雨洗墨臨池澹澹煙
熟讀離騷還痛飲穨然猶藉古人眠
周國雍參藩寄紅罽衣賦此為謝
萬里蠶叢亦浣紗使君緘贈自三巴濯殘秋水天孫錦
染盡春山望帝花嬾集芰荷成短褐閑過祗樹混袈裟
相思幾上江邊閤却捲朱簾坐暮霞
送顧朝肅出守虔州
暫息青騘駕紫騮竹符新剖治虔州署中望闕孤臺聳
江上行春二水流氣候不齊連嶺海土風相雜半閩甌
停車試問廉泉在要識澄清顧醴侯
曝書畫見故人梁思伯遺翰不勝懷舊之感
逼除行舸繫江干盤礴津津到夜闌雨雪漫題詩閤去
河山遂隔酒爐寒延陵有劍徒心許南海無珠作淚彈
素練淋漓裙數幅悲來開篋幾迴看
送徐朝直水部奏績入都
新凉澈徂暑徒御戒宵征煙柳辭鳩署星榆集鳳城書
名注上考聯步切西清衮職期山甫金錢計水衡九門
遲漏箭三殿緩鐘聲待旦應多暇抽毫賦二京
詠宗良兄齋頭佛手柑
春雨空花散秋霜碩果低牽枝出纖素隔葉卷柔荑指
豎禪師悟拳開法嗣迷疑將灑甘露似欲攬伽黎色現
黃金界香分肉麝臍願從靈運後接引證菩提
送雷元亮赴國學
浦口餘香水舟前換夏雲黃鸝低度曲綠蟻易成醺去
鼓橋門篋行談虎觀文曉鞍宫月引宵枕禁鐘聞紈扇
窺裁雪虞絃聽奏薰但教逢得意寧復歎離羣
送高汝謙廉訪之蜀
叱馭王程急何辭棧道難刀州開憲府劔閣擁詞壇一
水縈巴字層城壯錦官魚嘗丙穴美書發酉陽看風采
名先動霜威暑亦寒褰帷諭父老爭覩惠文冠
别何主臣之金陵兼柬歐水部
桂樹來攀雪滿枝芙容去采月臨池憑將蟬雀新團扇
與乞江東水部詩
送梁傳之從襄陽將母南還
夫人城外漢江平逐子南迴五兩輕路出鄢邙頻雨雪
槎頭魚賤筍初生
送王姬還芝城
蘼蕪芽碧柳絲黃來往扁舟就沈郎一掬宫亭清淺水
淩波不怨洛川長
泊長蕩
蒹葭一望暮蒼蒼長蕩湖頭煙水長怪道今朝楓葉盡
夜來七十二橋霜
湖口縣
湖水澄清江水渾江煙湖靄易黃昏請看湖口江心月
一片寒光照縣門
清明湖上
湖畔行吟日未斜四年三度客天涯不知鶗鴂驚飛去
穿破來禽滿樹花
多㷵
秋日社集
躧步出郭門凉沙朗朝日迤邐入叢林花宫眩丹漆巍
巍豫章臺萬木四排比(音必從白香山讀)高讌集友于討論及
刊述清風吹素襟古調和瑶瑟會心豈在遠快意亦多
術遥睇天際帆翩翩若風乙
謀堚
白下集沈生予明府席上賦得春草
芳杜奪幽色秦淮客路遥青連邀笛步綠鎖賽工橋柔
雨生三徑殘煙認六朝夢歸南浦裏幾箇别魂消
雨卧
不睡愛聽雨雨聲聽不明莫能新夢去怕有舊愁生
就鷲峰寺宿同喻宣仲王曰常郭伏生作
鷲嶺幽僧借竹房熏籠茗椀坐繩牀夜長何必求歸夢
凍雨疎燈話故鄉
中尉謀㙔
送黃貞父入覲
脂車秣良駟冠盖如雲浮駕言趨上京述職遵諸侯王
事既有程肅肅途路修及兹正元初奉璋覲宸旒君抱
廊廟姿高視徧九州出兼卓魯聲入與䕫龍游翔螭作
時雨膏澤布陵丘壇石百里城豈足長淹留揆予慕高
義夢想託綢繆賦詩申素衷踧踖翰墨儔清風播蘭茞
令德樹千秋願崇華岱尊黃髮長優游
送姚龍文還永嘉
百卉懷芬芳當春欣所觀時風和且柔好鳥鳴其間萬
彙何熙熙我思獨盤桓良友當遠别惜此會面難握手
臨郊衢一往莫可攀願得少須臾言笑暫為歡毋金玉
爾音慰我遲暮顔
贈康侯弟
羡君三十早登壇雷戟霜戈走筆端秀句驚人時戛玉
清言對客總如蘭題迴酒頌非緣醉賦就郊居肯借看
幾度西堂春草夢殊令康樂作兄難
訪康侯弟郊園
郊居絶似沈休文戢羽藏鱗遠世氛堂下紫蘭新過雨
檐前綠樹半侵雲酌來茗飲多清韻談到圖書得異聞
不為愛閑能到此秖緣累月惜離羣
燕至
芳草無數綠雜花相間紅誰將雙燕來一一舞春風
謀㬜
五言今體詩
江邊一馬地遥出北壇門蕭寺沙侵岸陶家火隔村半
峯藏小閣獨樹映高原身外叨卑禄畊桑亦主恩
五畝閱畊罷童丁力更饒谷暄分虎茨溪暖種魚苗梅
岸一村雨芹泥三尺潮往來乘小艇因斷竹西橋
南溪種圃處風雨日凄清老樹作人語嘉蓮同佛名蠶
絲籬落長蝸角土垣生蕪穢今難治何勞拊缶聲
終日雲林下圖書隱几中天容一身拙世忌兩眉工雀
散稻田雨蟬鳴柳巷風相過無約束白首灌園翁
城郭歸來遠山齋閉晚煙窗蟲浮研水壁鼠敗琴絃舊
社書堪借寒宵燭可然布裘霜氣入未疊木花棉
野曠孤扉靜村寒雨雪多牛閑牧豎卧犬吠里胥過落
落朱門夢寥寥白石歌茅簷候晴日竹裏綻農蓑
送僧遊紫盖後入西粤
桂嶺行蹤遠東歸定幾年破頭山下寺斷臂雪中禪乞
食依蠻店焚香上客船匡廬僧院在門閉虎丘泉
春日同無垢兄酬履直諸兄弟見訪
郊坰數椽屋兄弟隱相依誰鼔滄江棹來尋白版扉水
香蘋葉長村冷杏花稀自喜能留客開軒有翠微
冬日同胡實美宿銘公襌室
寺外溪水落溪田如掌平門稀車馬跡林隱木魚聲行
道石猶古轉經窗自明寒雲常借榻戸口有柴荆
李宗衍
郢曲無人和君操正始音閣書閑自校池墨醉能臨態
近嵇中散名多李伯禽庭花春滿檻曾倚雪兒唫
甲寅春日江村即事
一曲清江舊草堂野人原自愛滄浪豈因俸薄輕中壘
敢謂風高卧上皇雨後看山初埽徑日斜臨水更移牀
門前欲種桃千樹看取花枝過短牆
隱囊紗帽燕居時草閣疎簾對曲池松待晴雲梳短髮
梅經凍雨折高枝沙禽自濯鳬翁没水獺方喧烏賊知
落日郊原看野色綠波春浦愁江蘺
水市沙墟地更偏卑棲無用買山錢荒厨慣乞漁家火
行李時登估客船鐵柱江聲連野郭香爐雲氣隔湖天
游蹤到處堪經月豈待男㛰女嫁年
自喜幽居耳目清閒中歲月與天爭占風網客知魚信
較雨田家騐雀聲梅潤上絃琴緩柱草香侵局奕開枰
沙邊引步看流水何處昏鐘報曉晴
農家月令重隂晴每看春圖記五行稻圃雨多嫌穀日
麥田風最怯清明占烏舊信江南俗叱犢時聞谷口聲
村市朝來競簫鼔朱幡使者遠催耕
一月愁霖惟伏枕空齋破榻擁青綾春深隴坂難停策
晏起鄰家始挂罾草長宜男憂未解鳩聞逐婦恨偏增
落花誰埽門前路乞食遥過五老僧
綠水園亭白版扉輪蹄出郭到應稀江雷乍殷龍兒長
社日初晴燕子飛飯熟東田觀午饁酒香西舍典春衣
長堤何處無芳草莫怨山中客未歸
山靜江深岸擁沙晴絲百尺裊空斜荒村小犬朝隨汲
閒院游蜂晚報衙病後僧貽廬嶽杖雨前人寄幔亭茶
竹煙新瓦南忩下自煑洪厓石乳花
晚晴閒出薜蘿門江漲新添野水渾山映春旗沽酒市
沙埋破舫打魚村楝花開後過風信竹籜飄時帶雨痕
漂母相逢應見問淮隂城下舊王孫
江村負郭坂田多田舍風光草樹和孤鳥立殘牛背雨
小魚吹散鴨頭波買山恐被高僧笑擊壤閑聽老父歌
猶幸代畊餘薄禄門無胥吏夜催科
即席賦得霜葉紅於二月花
霜天楓葉林中色試較春風枝上花千點亂飛仍似雨
一堤掩映欲成霞水邊朱戸秋煙暝山外丹梯晚照斜
却笑東皇雖有意不如青女著鉛華
柳
二十八星中有名千枝萬樹綰離情暖風拂地條初弱
寒雨連空葉漸生半倚紅亭江北岸低藏粉堞漢南城
綠隂高處春光暮吹送新蟬四五聲
苔
布葉如錢箇箇青不爭要路占閑庭風前印鶴移罡步
雨後留蝸作篆形生閣久縈詞客恨入碑多蝕古人銘
紅英墮處交相映小屐跫然未忍停
寄賀文湛持入東閣
焚魚學士最清華五世承恩太史家歸沐不言温室樹
入朝時草内廷麻吴中舊宅卑依市都下新堤淺築沙
儻為故人炊脱粟青門來種邵平瓜
謀堢
九日誠甫宗侯招登明遠樓讌集分韻得無字
有約登高興不殊天涯朋好接歡娱寒生南浦楓初落
秋入東籬菊尚無詩派西江存大雅賓筵左顧敕中厨
風前剰有參軍帽醉後終須倩客扶
謀圭
秋日龍沙社集
結駟城外遊眷此郊原靜﨑嶇陟龍沙悠然見西嶺風
日暢幽懷煙光澹雲影松門初地開清磬出禪境黃菊
籬下繁紅芙木末冷心目既雙清和歌荅佳景擾擾塵
壒中真樂誰其領
鎮國中尉觀熰
送毛教授還山
未老思投老欲歸便得歸緇塵今漸遠不上芰荷衣
鎮國中尉頤㙇
登兖州城樓
步上西城樓北望傷我心秋風吹大陸落日薊門隂玄
霜被寒渚白鴈號中林孤飛何栖止嗷嗷悲不禁怵惕
結心曲歸寫丘中琴朱絃感人意悽然發哀音中夜不
能寐撫桐獨沉吟
寄懷邢子愿侍御
相憶未相識高名空復聞時因薊北鴈一望濟南雲謝
傅青山屐羊欣白練裙風流誰可再千載獨夫君
賦得為我彈鳴琴贈王生
憐君多雅調為我彈鳴琴曠矣丘中賞兼之物外心夜
深山鬼泣江淨水龍吟曲罷無人解松風披素襟
蟋蟀
蟋蟀關何事哀音入夜偏寥寥閑永漏切切亂鳴絃乍
逐微風斷還從疎雨連閨中有思婦怪爾不成眠
敬錪
江村夜雨
驟雨連山黑荒村夜色侵瀟瀟霑暗壁颯颯動秋林江
鴈濕難度草蟲寒更吟愁人當此夕寂寞倍關心
誼㳆
題旅舍
空有千金意難酬一飯恩再來遊漂母不復念王孫
鎮國中尉碩爋
送王山人游三楚
門前楊柳樹風亂麴塵絲日暮臨溪别春帆適楚時人
煙揚子渡山木偃王祠處處生芳草悠悠千里思
郊居
結屋臨溪水悠然心自閑泉分杯底月雲共枕前山芳
樹經春合幽禽薄暮還鄰人借漁釣嗑爾款柴關
訪張茂才時甫不值
尋君復不遇長嘯出林間草滿池中水蓬高屋外山夕
陽看鳥盡秋色任雲閑愛爾幽居好歸來亦閉關
荅寄歐楨伯水曺
聞醉金陵酒高歌李白樓書來牛渚夕賦罷鳳臺秋徑
竹裁青簡江花照綺裘從來何水部頭白尚風流
惜昔
清淮濁酒憶同舟回首風煙又感秋一朵行雲傾下蔡
半帆殘月按凉州吐茵丞相何曾惱翦袖佳人不解愁
紅燭半銷芸榻曙夢回行露濕箜篌
秋日聞鶯柬允治
秋鶯嚦嚦雨如絲曉入西園獨聽時回首綠楊搖落盡
數聲還上萬年枝
紀夢
一夜西風玉枕凉夢回明月在横塘分明記得相逢地
笑隔荷花喚阿郎
金谷園
花落樓空委翠塵千秋明月恨長新西風原上羣芳歇
獨有芙蓉似美人
春日懷長安故人
美人遥憶鳳城西芳草年年路欲迷今日出門春已半
櫻花如霰曉鶯啼
器封
均州樂二首
真人宫對青樓起面面青樓俯江水江上箜篌樓下船
大堤花暖漢江煙漢江估客青樓妾十五蛾眉嬌可憐
白銅小唱黃金縷對客還成可憐語壚頭客醉不留行
明道嵾峯望雲雨
臨江賈人黃篾船涴涴青油篙刺天下船上岸買魚酒
二八當壚誇數錢煙縈羅幌春將晚白日銜山不思返
珠簾紅袖影傞俄樓上明粧樓下波沙棠樹上嬌春鳥
月出平江齊唱歌
寄田子藝
芙蓉搖落寄何遲遠道猶涵玉露滋山遶穆陵秋矗矗
月明獅水夜離離繙經臺畔一燈寂撾鼓樓前雙杵悲
無奈西風吹病骨因君將賦五游詩
夜渡小江口宿丹崖趙氏寄懷李子田太史
平沙為席石為幢歇馬呼船夜渡江雙槳煙迷青草漵
九霄月傍綠芸窗門前題字過丹穴客裏逢春覆玉缸
覓爾深山讀書處幽居長羡鹿門龐
鎮國將軍恬爍
送吳平川判府致政歸桐城
歸路東風晚悽心向夕煙青山相送日白首倦遊年人
渡春江上帆飛暮雨前知君投老去生事在林泉
鎮國將軍恬烷
感遇
候蟲鳴虚堂明月照高樹佳人不我過相思隔雲路人
生無百齡奄忽若朝露努力求功名名成髮已素窮通
各有時達人守天賦
過柏谷山英上人舊居
袈裟掛壁錫依臺寂寞空門生碧苔坐久不聞鐘磬響
滿庭殘月杏花開
輔國將軍珵塯
長信怨
永巷風偏入深宫月易斜空牀愁獨守中夜起長嗟託
意題團扇驚心見落花思君情不極惆悵減容華
輔國將軍珵圪
芳樹
嘉樹晝芳菲重重在春苑風來翠幄褰日映朱簾卷嫩
萼正葳蕤柔枝亦繾綣不惜與君攀無令歲華晚
輔國將軍珵圻
從軍行
日落戍龍庭風多牧馬鳴平沙但衰草百里見孤城
再逢友人
道遠頻馳夢情深秖寄書相逢俱淚下翻似别離初
奉國將軍效鐊
夏日讌伯王園
避暑梁王苑樓深翠竹間風生三徑爽日映八窗關作
賦依芳沼開尊對遠山中林容小阮醉後未言還
常&KR3336;
古怨
妾思亂如絲纏綿無斷絶難將摻摻手解得中心結
御選明詩卷二
