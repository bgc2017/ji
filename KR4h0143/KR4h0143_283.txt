欽定四庫全書
御選明詩卷一百十四
七言絶句十四
馮鼎爵
春游和單狷菴韻
紅板橋頭黃土牆紫藤千縷寄垂楊箇中不是凡人境
行到前溪有異香
朝雉驚人掠岸飛櫻桃初實杏梅肥落花莫謂無情物
不傍游絲傍釣磯
休唱前人懊惱歌歡時較少恨時多芳菲滿目猶如此
開到荼䕷更若何
欲雨偏晴頼好風又看水脚趁霞紅游人盡逐繁華去
我自鳴橈鷗鷺中
郭金臺
元日新晴漫吟
雪裏梅花綻蘂勻初暘又照柳枝新今朝山色青如黛
只合樓頭望蚤春
沈章
隋堤懷古
䢴溝新碧晚濤平楊柳曾遮殿脚行誰道雷塘歌吹歇
月明重按玉簫聲
天池寺
竊栗猿雛戲法幢天池中劈石門雙深山不是無燈火
解惜飛蛾夜觸窗
吳䎖
懷熊檗菴師在靈巖
朝衣脱去更翛然慧業生來即解禪縱說江南風景好
舊人慵對李龜年
憶王汝成吹笛
夜半清歌遶苑屏更兼羌笛動人聽吳郎一去春無主
誰擫新聲入洞庭
朱隗
虎丘春眺
桃花水漲没桃溪掩映紅橋碧草齊萬樹垂楊深雨裏
村南村北鵓鳩啼
佛惠河亭
榕葉蕭蕭下水亭瓦燈殘燄伴寒星荒藤苦竹聲相切
却作湘江夜雨聽
西湖偶作
故園籬豆綻涼風酒簿衣單古寺中正恐秋聲聽不得
清霜禁殺絡絲蟲
孫淳
倪君益以燈字索詩
畫船前月醉西陵曾羡新歌續采菱歸後但逢漁火出
夢中猶認六橋燈
周立勲
首春思歸
新煙舊雨歎沉淪又過江城十月春楊柳漸看能贈别
故園芳草未歸人
傷春
平池曲巷古祠東幾樹桃花落晚風明日殷勤樽酒後
春光已過别離中
白燕墳前載酒過幾人同唱柳枝歌莫愁一夜花如雪
搖落春心自此多
邢昉
月
偶聽烏啼漏未殘小池冰合夜深寒最憐一片霜天月
已是離家十度看
鄒潾
武陵
仙源應不記年華洞口今開幾樹花若使重來津可問
扁舟我亦願移家
邵濂
鄰家植荷盆中高出牆外予于齋頭見之戲題
一絶
露珠濯濯曉光新紅粉初施彩色勻憔悴自憐非宋玉
東家何事亦窺臣
吳道約
懷方子恒
王孫别去草萋萋江麓殘煙送馬蹄我念故人腸斷絶
小橋流水夕陽西
陸釋麟
集龍門寺期友人不至
欵冬花發又殘冬鴉陣催寒欲暮鐘香燼半銷人不到
紙窗梅影一重重
丘遂
江上雜詩
竹筏歸從柳外汀鸕鷀隊隊晚風腥漁師不避豆花雨
翻脱蓑衣覆酒瓶
徐爾鉉
春園雜興
徑擬孤山雪合圍石牀留客每依依穿林小鳥衝花落
帶得香來繞座飛
項嘉謨
晚次薌溪
人家遠見女牆頭客到城邊盡繫舟薄暮寒蟬聲未歇
心隨楊柳送殘秋
嚴焞
初夏偕顧魏二子游西關
散步西郊任所之雨餘新綠倍濃時同游此日還同散
明日分飛各不知
譚貞竑
南屏歸艇遇雨
望裏南宫潑墨山小窗殘燭放舟還從容畢竟輸漁父
藕葉菱花泊淺灣
姚澣
秦淮即事
柳岸花溪淡沲天恣携紅䄂放燈船梨園子弟覘人意
隊隊停歌燕子箋
潘一桂
幽人
山色自滿幽人扉疎窗晴日淨暉暉避人一鳥踏枝去
遂有落花無數飛
遥聞姬人作歌
滿溪煙雨白鷗閒漠漠魚罾占一灣幾縷清歌雲外出
吳姬分月蕩舟還
鄒斯盛
同陳眉公過西佘
東佘策杖又西佘石徑深深尚有花三里清山萬竿竹
斷人家處一人家
華淑
春日雜憶
高樓銀燭夜歡殘一曲琵琶月下弹拍遍絃聲人莫會
自將紅袖障春寒
堤月聽蘇姬樓上理曲
晚粧燈火照樓新重奏妍詞唱未勻遮莫簾空扉已闔
隔牆猶有聽歌人
丁元公
題畫木芙蓉
吹遍鯉魚江岸風露條霜蘂一叢叢謝家池上秋容闊
十里長堤間白紅
陳鴻
鬱林道中
茫茫新水拍沙堤四月應無杜宇啼記得驛程來日路
五千餘里鬱林西
江必顯
旅思
古樹蕭蕭罨暮雲飛來孤鳥不成羣月明今夜誰同看
冀北江南我共君
吳騏
和張昊東先生秋圃閒吟
菉葹蕭艾滿溪濱自起腰鎌付束薪此日芟夷殊費力
從前滋蔓是何人
戲題美人鏡背
輕霞豔雪粉初勻却月涵煙事事新國色從來夲無二
何緣復有鏡中人
題布袋和尚像
兜率天宫百寳裝暫來塵世一空嚢願將世界嚢中貯
莫與波旬作戰場
重過熙園
蔬圃參差路欲窮頽垣碧蘚自春風白頭重到熙園裏
花木樓臺一夢中
王鏳
九江城外二絶(錄一首)
百花亭畔梅全發五柳門前草不凋賈舶分風兩頭去
渡船雙槳一人搖
張宇初
晚立
曉試春衫雨霧中半庭芳草濕殘紅杜鵑啼過斜陽去
又是樓頭芍藥風
感舊偶成
故朝臺館勢連空多在荒煙野水中愁殺蘆洲風急處
寒笳吹過暮城東
忽雨
依稀煙徑暮鴉風春事無端怪落紅白髮相知有誰在
捲簾閒坐雨聲中
三月一日寒食
殘花細雨半鈎簾過雨溪山窗翠藍禁火人家春寂寞
鶯啼應未到村南
晚興
晚來山色翠芙蓉樹帶溪聲水接空自是江南春雨久
柳隂啼鳥楝花風
故園自適
過雨啼鶯着意聞晚香欄檻小桃春時光怪殺空歸去
似倩垂楊綰住人
春寒
煙雨聲中酒夢殘䕷蕪添綠又春闌鵓鳩喚處西風急
自是楊花惹暮寒
聞鶯
綠隂垂地曉聞鶯山雨溪嵐郭外晴正惱病懷無緒久
遠風吹作送春聲
病懷
曉寒花影罷芳叢半下疎簾拂面風病態不關淹酒思
殘春看過雨聲中
南豐舟中
春寒啼鳥怯西風小艇江波濕霧中並坐短篷樽酒盡
片帆煙雨到城東
夏景
深院棋聲日正長博山添火試沉香道人鞭起龍行雨
帶得東潭水氣凉
冬景
飬就還丹不怕寒獨騎黃鵠上雲端笑談借得天家雪
散作琪花滿石壇
鄧羽
絶句
人生天地長如客何獨鄉關定是家争似區區隨所寓
年年處處看梅花
周思得
夢遊仙詩
雲樹蒼茫月正明座中還遇董雙成玉簫吹罷桃花落
猶記霓裳譜上聲
玉扉雙啓爛金鋪樓閣玲瓏湛玉壺一曲霓裳看未了
又隨白鶴下玄都
翩翩鶴羽拂重雲仙樂嘈嘈世未聞一虎借騎何處去
定應月下訪茅君
初晴
天街十二正春陽小草離離雨後香吹徹瑶笙人更寂
桃源洞裏日初長
周休休
題院壁
陌上紅塵撲面飛閒來覺得世情微白雲深處招黃鶴
不識人間有是非
汪麗陽
答葉東林
柴扉終日對雲關何事游人興未闌一榻枕泉眠竹影
茶煙初歇鶴聲殘
絶句二首
幔亭峯下寒雲外流水飛花送小舠夜宿山房清不寐
紫簫吹徹月華高
赤壁玄堂水火交青山旋繞白雲㘭枕琴卧誦黃庭罷
新月鈎簾傍鶴巢
吳孺子
飲錢大花樹下
平堤水漫小紅香醉後風來花滿牀無奈黃鸝仍勸酒
數聲飛過竹邊墻
晚歸海虞
逆浪捨舟江水闊入林跨馬棧橋通隂厓剩雪一分白
古殿殘陽半壁紅
别周生
庭柯何事報秋聲江路迢迢幾日程我去你留俱寂寞
月明他夜最關情
徐淵
書竹溪僧扇
寒玉千竿水一溪風光絶勝瀼東西山僧定起不知午
滿地綠隂沙鳥啼
李廷昰
大報恩寺别張南村
垂柳絲絲挂夕陽百花春映遶廻塘他鄉杯酒前朝寺
一曲相看各斷腸
最憶
年年作客不歸家綠遍平蕪一望賒最憶竹堂西畔坐
茶煙吹過紫藤花
陳泓
聞笛
塞垣高柳暮毶㲚倚杖廵簷月已斜戍古無鄰霜已冷
莫教吹落小梅花
梵琦
燕京二首
高昌王子出京師手把春風軟柳枝贈與臨洮遠行客
雲沙漠漠見何時
西山水落甕山浮無數人煙簇上頭好種荷花三十頃
中間更著採蓮舟
宗泐
暑夜
此夜炎蒸不可當開門高樹月蒼蒼天河只在南樓上
不借人間一滴凉
吳松江逢清明
吳松江上看春雨客路扁舟三月行兩岸人家插楊柳
不知今日是清明
送人南歸
故人多在大江西欲寄封書懶不題昨夜春風吹夢斷
曉來無頼是鶯啼
山水圖
綠水青山茂苑西荷花開遍越來溪漁郎蕩漾灣頭去
五月深林謝豹啼
題畫
閒門寂寂掩芳春坐看梨花帶雨新鳥自白頭渾不覺
可堪啼向白頭人
秋塘小景
西風昨夜到南塘楊柳蒹葭色轉蒼飛鳥獨來荷柄立
不教凉露滿蓮房
來復
次韵王敏文待制燕京雜詠
箕尾垂光地應靈山川合沓拱神京浮風一代興王盛
眼見黃河兩度清
大駕灤陽避暑廻鳳笙龍管内筵開侍臣催進蒲萄酒
雙捧君王萬歲杯
鳳池凉翠滴梧桐白髮祠官侍内宫見說御前催草詔
水精簾映玉屏風
秋滿龍沙草已霜射鵰風急朔雲長内官連日無宣喚
獵取黃羊進尚方
寄神樂觀鄧仲脩仙官
天上琳宫白玉梯别開方丈五雲西金花傳賜仙官誥
上有乾清御墨題
醮罷星辰校綠章虚壇夜夜降祠光白鸞騎得朝天去
手把芙蓉侍紫皇
開遍溪頭巨勝花雪精雙引紫雲車忽傳青鳥催春宴
爛醉金桃阿母家
紫翠房深敞石屏神仙鍊液潄清泠銕符催起龍行雨
白日風雷走六丁
自信身閒即是仙金丹何必問長年修真獨許陶弘景
曾着袈裟習夜禪
奉祠曾謁會稽山湖曲天風振珮環一色荷花三百里
洞簫吹月鏡中還
送金員外歸泉南
朱樓别起擁飛霞浮石橋邊久住家海日浴紅春雨霽
鷓鴣啼上刺桐花
西湖雜詩
芙蓉灣口綠隂斜吹笛何人隔彩霞驚起沙頭雙翠羽
銜魚飛上刺桐花
流觴亭子鳳山阿都護行春小隊過笑擲金錢花底醉
玉簪弹出白翎歌
題陽關送别圖
三月皇州送珮珂柳花吹雪滿官河縱令渭水深千尺
不似陽關别淚多
題黃荃蘆雁圖
稻滿秋田水滿汀黃蘆風急度寒聲太平江海無矰繳
不用呼奴夜打更
趙仲穆春山曉思圖
樹色蒼涼曉欲迷石門初入鷓鴣啼桃花不入秦人路
流出紅雲水漲溪
守仁
題畫
石林霜葉錦斕斒南村北村秋意閒道士莊前一聲笛
放翁艇子出三山
錢舜舉畫黃花翠竹圖
擬買陶家地一弓郤看圖畫感秋風向來翠竹黃花圃
多在空山暮雨中
游白塔寺次伯温劉先生韻
春草禪扃路欲迷白頭感慨故宫西鐘聲送盡寒潮水
月落冬青杜宇啼
題倪元鎮墨竹次鄭德名韻
渭水秋聲動萬竿小窗新雨一枝寒坡仙老去風流盡
誰向何山秉燭看
題王冕畫梨花鳥
雙鳥交交語晚晴東闌花發近清明梨園弟子傷春去
一夜新愁白髮生
懷友二首
湖草青青上客舟辛夷花老麥初秋一春多少懷人夢
半在鄉山雨外樓
送盡梨花雪滿林坐來桐樹已成隂十年故舊如雲散
一夜春愁似海深
鰕子禪
杖藜何處問鰕禪廻首胥村鎖暮煙一曲漁歌秋浦外
腥風吹滿渡頭船
蘆子渡
百里晴沙江水長蘆花風起碧天涼客舟會泊西城下
滿地砧聲兩岸霜
風雨歸莊圖
濕雲漲斷隔溪山依約茅堂碧樹間好是鏡湖秋雨裏
陸家莊下載書還
題杜少陵像
關山雲冷笛聲秋一曲南征感舊游滿地月明雙鬢雪
斷腸今夜望鄜州
智及
示夀知客
開先寺裏迎賓日禪智堂前說偈時客路如天春似海
子規啼斷落花枝
良琦
避暑湖光山色樓二首
廻溪斷岸柳隂疎酒舍漁家竹逕迂一片湖光暮雲隔
荷花荷葉帶平蕪
重重樓戶燕穿風曲曲紅橋綠水通薄暮鈎簾對涼雨
一時秋思落梧桐
口占
柳隂新月上銀盤入座清輝落酒寒莫把閒情聽絡緯
露華已濕玉闌干
玉山亭舘以荷淨納涼時爲韻得時字
雨浥荷花香滿池水涵樓閣影參差舊游忽憶西湖夢
第一橋頭看月時
懷渭
次孟天暐南山雜詠二首
賀監湖邊草色春秦淮江上柳條新山川是處堪行樂
晴日風光思殺人
暮春三月風日妍亂折花枝送酒船西嶺山光青浸水
南池柳色綠生煙
德祥
天平圭禪師書至賦詩荅之
西山鸞鶴少因緣只向天平住一年無限别來惆悵事
紫藤花落寺門前
題劉松年桃花流水小幅
杳無雞犬有人家夾水山高路不賖劉阮别來頻甲子
年年春雨送桃花
遊西洞庭
玉柱金庭在洞中當時誰道有毛公人間白髮三千丈
只見桃花一片紅
聞芷
白芷花開繞屋香一時秋思入江鄉雲多水闊人難見
楚竹歌聲動夕陽
春江送僧圖爲芳上人題
喚得春船柳岸頭欲行猶更話綢繆水雲蹤跡明朝夜
又聽鐘聲那寺樓
中秋奉懷幻隱禪師
秋正平分月正圓峯前桂子落亭前老禪方丈寥寥夜
不聽猿聲二十年
聞笛
江花如雪繞江春江水迢迢入夢頻一夜東風有羌笛
滿城都是惜花人
秋曙
二十五聲秋點殘露華偏濕早窗寒朧明西月簷牙上
猶照梧桐落井闌
題明辯之畫春江聽雨圖
歸來雙鬢各蕭然見畫猶能記昔年風雨一船曾泊處
借人燈火草堂前
題蘿壁山房
青蘿壁下一僧房長日唯燒一炷香風在竹欄人在定
鳥銜紅柿落柴牀
次韻福無受過横塘塔
短籬依舊逐春開小竹從新繞塔栽燕子歸時春已去
藤花落盡水縈迴
題一雁圖
萬里江湖一葉身來時逢雪又逢春天南地北年年客
只有蘆花似故人
題春山雨霽圖
絲絲暖雨歇春朝雲壓紅流落澗橋欲覓桃花無路入
却聞風度玉人簫
題僊山樓觀
複水重山路杳然仙家樓觀入青天那知白首黃塵事
只伴桃花度歲年
寄洪時齋
草上東風柳上煙溪頭三月嫩晴天竹雞呌斷春泥滑
閒與梅花說舊年
送馬仲禎之穎州
别離依舊柳重新揚子江頭白髮人一月路程千里夢
客中消却幾分春
題畫八首
鸜鵒多情語曉風惱他枝上白頭公分明一叚江南思
煙雨樓臺似夢中
亂山深處白鷗洲不見漁郎問隱流春屋醉聽三日雨
桃花落盡水悠悠
挼藍春水暖初流擘絮晴雲濕未收相約杖藜同步出
有詩多在小橋頭
碧柳絲絲拂釣舟溶溶水面一羣鷗不知誰在茅堂住
坐看青山到白頭
江亭湖寺兩蕭然畫裏題名二十年幾樹夕陽流水外
斷風殘雨曳鳴蝉
隂森羣樹濕秋霜橋下溪流接草堂聞有客來先出候
黃花村路酒吹香
仙山曾謁大茅君橋裏桃花兩路分不道樓臺風雨上
又聞雞犬隔春雲
碧水前頭樹一林留雲僧屋住來深泊舟橋下青苔岸
不得桃花不可尋
題畫紅梅
三百年來處士家酒旗風裏一枝斜斷橋荒蘚無人問
顔色而今似杏花
爲順首座題畫
長憶山隂雨後山看雲如入畫圖間何人肯䄂漁竿手
閒却扁舟在水灣
題網魚圖
溪頭三月雨昏昏落盡桃花水正渾網得魚多滿家喜
賣時應不到城門
妙聲
表上人梅
夢入梨雲路不分幽香多在定中聞起來寫得横窗影
寄與山中滿谷雲
至仁
送興祖庭游會稽
故人别我向何處歲晏扁舟泛若耶萬壑千巖風雪後
杖藜隨處看梅花
題秋色歸舟圖
滿目烽煙萬國秋江山何處可追遊吳淞水落鱸魚美
風雨歸來一釣舟
次韻寄唐伯剛斷事
野水芙蕖繞鶴汀畫橋楊柳挂魚罾秋風㩦手青溪曲
竹杖荷衣一箇僧
清濋
西湖曉行
海角曈曨日欲生山南山北淡煙横春風吹斷沙禽夢
人在綠楊堤上行
無愠
次韻題高齋
高齋寂寂俯清池瓦鼎香浮十二時天曉定回松下石
蘚痕青上布伽黎
惟則
榆城聽角
十年游子在天涯一夜秋風又憶家恨殺葉榆城上角
曉來吹入小梅花
山居四景(錄二首)
林軒飛翠隔黃塵瑶草吹香别是春一卷楞伽消永晝
從教啼鳥喚游人
茶罷焚香獨坐時金蓮水滴漏聲遲夜深欲睡問童子
月上梅花第幾枝
弘道
天竺雜咏二首
南澗飛淙雜雨鳴顛風老樹作秋聲庭前攪碎芭蕉葉
添得書窗兩眼明
老樹枯藤蔓草纏蕭蕭獨立傲風煙澗池飛下如拳石
知有山靈護冷泉
似杞
題米元暉山水小景贈陳元貞别
江頭雨足春水生江上青山煙樹暮扁舟明發去如飛
目斷征帆入蒼霧
道衍
送昂上人遊洞庭諸山
西風飛錫度如舟來向湖山作勝遊七十二峯青一色
君看何處獨宜秋
題雪澹園墨竹
澹澹煙中映夕曛疎疎石上拂晴雲展圖却憶西岡夜
坐聽秋聲亦有君
題幻住山居圖
萬疊青山萬疊雲亂泉流處路微分嶺猿悽斷人愁聽
只隔煙蘿便不聞
秋蝶
粉態凋殘抱恨長此心應是怯凄涼如何不管身憔悴
猶戀黃花雨後香
與笑軒晚過穎山精舍
偶同禪友到林中竹院深深小徑通斜日在山人散後
亂蟬疎柳自秋風
徐園看花已落
自笑尋花獨後期殘紅粘砌綠縈枝尋常日對猶多恨
况自斜風暮雨時
溥洽
次韻王起東夜宿琵琶洲
倚棹寒江照白頭看山不盡且遲留無人爲寫琵琶恨
自撥鵾絃傍小洲
懷瑾
江行分韻
南徐百里近邦畿水滿春江一棹歸回首金焦在何許
落霞紅處白鷗飛
普慈
頌古詩
雨霽長空蕩滌清遠山初出未知名夜來江上如鈎月
時有驚魚擲浪聲
掘溝引水澆蔬圃插竹爲籬護藥苗楊柳如絲風易亂
梅花似雪日難消
寳明
次沈陶菴題石田有竹莊韻
東林煙月舊松蘿無復君來對酒歌千葉芭蕉萬竿竹
相思一夜雨聲多
戲聲
拆了鞦韆院宇空絲絲楊柳自春風薔薇不爲人拘束
却過鄰家屋上紅
恩䥓
送張逸人
楝子花開香雨晴乍逢還别若爲情不知流水將人意
送過南沙第幾程
明秀
過孫山人故居
溪邊野竹映寒沙茆屋青山處士家燕子歸來寒食雨
春風開遍野棠花
遣興
白雲流水度虚屏小坐池邊眼自醒春事不知渾入夏
青蟲無力墮槐庭
普泰
過牛頭寺
行過多岐又問岐雲林深處到來遲寺僧相見不相語
自對斜陽讀斷碑
寄廣川凖無則
白雲紅樹對離情秋意蒼茫畫不成吟就新詩書落葉
憑風吹過德州城
永瑛
題院壁
自愛青山常住家銅瓶閒煮壑源茶春深白日巖扉静
坐看蛛絲罥落花
柳塘
千樹垂絲兩岸煙綠波春雨白鷗天江鄉不近章臺路
留得長條繫釣船
宿夢石房
坐久青燈結暈紅紙窗寒逗落花風西齋試與吟春草
夜半開門月正中
文湛
題月堂精舍
雨後青蕪路不分柴門竹裏映斜曛松花落盡無人到
只有山童埽白雲
題畫芙蓉
江邊誰種木芙蓉寂寞芳姿照水紅莫怪秋來最多怨
年年不得見春風
題畫
渡口漁家對碧峯柴門半掩落花風釣船日暮不歸去
只在江南細雨中
古淵
題松雪山水
雪後潮痕上釣磯江南天水一絲微萋萋芳草迷禾黍
何事王孫尚不歸
方澤
寄西洲
楓落吳江雁影斜燕臺客子未還家可能别有春風在
消得秋霜兩鬢華
溪莊即事
寒逼西堂布被重江頭楓葉想應紅天明自起看霜色
不在江頭在鏡中
法聚
立玉亭
山當崖斷孤亭立竹樹廻環翠萬層倒看夕陽深澗底
不知雲外有歸僧
明周
送人還壺關
林花未吐怯輕寒人在天涯送客還千里好山迎馬首
白雲飛處是壺關
鎮澄
不二樓
談經人在翠微中縹緲煙霏隔幾重欲寄此心無可托
長隨片月挂西峯
戒襄
曉過横塘
半幅蒲帆九里汀石湖秋水接天青舟人指點䕷蕪外
一帶青山是洞庭
果斌
王十嶽金平淵山寮避暑
小隠空山絶四鄰野雲孤鶴是相親誰知一逕深如許
猶有敲門看竹人
洪恩
祗樹菴三首
竹映窗前水潄門數聲幽鳥報朝昏行來恐踏苔㾗破
目送山雲過遠村
新植寒梅匝杏開徧尋蘭蕙繞籬裁香風吹落梨花雪
蜂蝶紛紛間錯來
山氣蘢蓯曉出雲一溪流水望中分巖花樹樹紅相映
竹裏横拖白練裙
德清
舟次横浦
五雲一水入南安萬叠山廻六六灘行到水窮山盡處
梅花無數嶺頭看
山居四首
萬峯深處獨跏趺歴歴虚明一念孤身似寒空挂明月
唯餘清影落江湖
平湖秋水浸寒空古木霜飛落葉紅石徑小橋人跡斷
一菴深鎖白雲中
雪擁柴扉獨坐時寒林寸寸折瓊枝曉來頓失青山色
開盡梅花總不知
寒燈獨照影微微疎屋風吹雪滿衣忽憶五臺趺坐處
萬年冰裏一柴扉
真可
楞嚴廢寺
萬花叢裏畫樓新玉女凭欄天上春明月一輪簾外冷
夜深曾照坐禪人
吳氏廢園
汾陽門第晉風流縹緲湖山感勝遊今日松蘿誰是主
斷雲殘月鎖江樓
傅慧
寄王百谷
惠山泉水虎丘茶相去柴門路不賒經歲故人書斷絶
夕陽林外即天涯
湖上雜詠二首
草色連雲暗水陂掠芹乳燕影差池遊絲似惜春光盡
密罥殘花挂竹枝
湖水無風似鏡清湖船日日送人行垂楊浪許關離别
有限長條無限情
法杲
山居詩
天中明月照蘆扉溪上涼風生葛衣倚樹呼猿向溪立
紛紛松葉杖頭飛
茅菴總是白雲封猶想當門樹幾重除却牀前三尺地
鑿開春霧盡栽松
桑樞甕牖我何嫌三尺繩牀近草簷今日夢回秋色裏
白雲紅樹滿疎簾
雞林幾日是西風處處蕭蕭樹樹紅山色最宜秋日裏
溪聲況在月明中
通潤
山行
閒花歴歴鳥關關盤過斜溪更入山身到孤峯心亦住
却嫌流水出人間
慧浸
望丹陽
曲岸平川駕小航秋雲堆裏出重岡遙看天影蒼茫處
一帶孤城倚夕陽
御選明詩卷一百十四
