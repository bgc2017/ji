欽定四庫全書
御選宋詩卷十七
五言古詩八
王庭珪
寄胡邦衡兼簡陳僉判黃書記
斯文久寂寞誰應擅雕龍萬事問伯始今復得此公濤
瀾翻筆舌錦繡蟠心胸平時吐佳句逸氣如長虹制策
收俊異行當推選鋒元龍湖海士江夏無雙童詞彩俱
秀出春葩發青紅鏗鏘排律吕純音玉琤琮草木吾臭
味坐隔神螺峯遥聞出荆産長松想清風安得賈餘勇
提戈譟其中且願試音響徑須撞巨鐘
寓郡齋過清閟軒與高虞卿夜話
戶牖鄰清閟深夜客扣關開門見修竹人與竹俱閒雨
竹窗外響風從屋頭還羡君屏百事讀書蒼翠間刺口
談治亂筆挾風霜寒更覽珠玉文洗我冰雪顔歸來興
未盡危坐聽珊珊
秋夜西園獨步
清夜遊西園竹影亂秋月穹色湛虚明林光益竒絶人
間睡正著那知此時節坐觀衡陽移領略風煙别沆瀣
洗天宇一飲醒毛髮氣與南山高青蒼助施設池塘收
綠淨星斗轉空闊微雲點太清須臾亦自滅明朝問此
境勝處不可說却恐雞三號開門走車轍
題禾山蕭秀才卧雲菴
江南山盡頭氣狀頗英淑禾山倚天開蒼翠滿林麓扶
輿磅礴起横斷湘江曲中有隠君子結屋在深谷未放
雲出山蟠雲卧幽獨暮簷青潑眼遠靄寒山竹景色嘉
有餘幽人夢初熟起看柱礎潤山前雨應足
題洪覺範方丈
曲徑通禪房闢戶得佳境適從闤闠至頓覺耳根静古
木含蕭森寒梢發光景牆圍數竿竹中藏大千境月從
天上來入林散清影爐焚薰佛香盌注浮雪茗客散羣
動息兹焉發深省
遊貢遊洞
竄身楚西極幽竒頗窮歴况此古道旁横天竦蒼壁何
年始開鑿工如鬼鑱刻飛空數百丈突出清鯨額那知
風雨時雲雷升窟宅事跡墮渺茫探討失圖籍豈無高
世士於此煉金液不能久徘徊上馬空歎息
江亭候施倅醇翁阻水漲作詩寄之
夜雨漲溪碧天明望歸舟飛帆出木杪浩蕩兀中流洪
崖仙人姿謂落滄海遊興盡却回棹待此霖潦收抱琴
出竹迎倒披翠雲裘風濤正可久煙波生暮愁
吕本中
同諸子遊城東園
昔聞城東園欲往常不欵今來天氣佳茶甌起衰嬾杖
藜出門去如膜開病眼木葉犯新霜瓜田帶餘暖川原
疑有無風雲遞舒卷不期魚鳥會偶逐鷗鷺遠淺水亂
菰蒲荒亭芊苔蘚青山近在望更悟秋意晩同行二三
子詩語各蕭散不愁罰觴難苦恨白日短千秋高陽池
令人憶山簡
雨後月夜懷沈宗師承務
雨雲攬江色偃蹇破昏睡千花閉紅紫妙見一室内披
衣行夜永明月在船背微風過蕭瑟古柳立蒼翠翛然
一蒲團堅坐覓詩對我生無南北所到意趣遂孰知十
年遊保此清淨退頗念城北人結友老松檜漫隨長鋏
歸甘作短檠棄出門萬里塗已駕安得稅何當持被來
把酒相就醉
宿楚邱懷石子植顔平仲趙才仲
暮行楚邱北適與寒雨會旅舍一尺泥又乏芻秣費故
人渺天涯客子初夜至披衣附殘火煑茗當晚饋昏昏
傍孤枕悄悄入清睡向來談笑聲已若異世事但覺舌
本間尚有宿酒味鴻鵠乘秋風意在網羅外強飯無多
談此語敢失墜
春風
春風隨長江一日行萬里蕭條起岷山&KR1554;忽度揚子江
南千酒樓春風樓上頭金樽開翠幄青帘吹客愁長堤
二月暖寒溪千古流紛紛桃李花處處作芳華不見梁
間燕空悲王謝家
洞庭
嘗聞洞庭湖秋至清皎潔往來八百里長風駕明月中
有仙人居容顔若冰雪我願從之遊問渠傳寳訣脫冠
卷霞佩長與塵世别
河堤
平田接長河眼界起突兀今日並堤行麥隴青已出客
行不知晩但感此節物新霜被西山久厭塵土没坐懷
故人面於此見髣髴
離洪州渡西江至翠微寺紫清宫
平明渡西江西山正崔嵬中流欲浪作細雨隨風回促
櫂赴前浦頗為風雨催寒沙引細路人家山半隈密雲
蔭修竹久旱無莓苔晩入翠微寺諸峯環抱來其西洪
崖居百代所仰懷何年蛟龍怒更擊深山開懸瀑瀉洪
井噴噫藏風雷客行少休息暫此得徘徊城中二三老
咫尺不得陪豈無淩風翰邀致山中臺澗水清且寒可
以當餘杯獨來不敢久恐為神物猜
送尹少稷賢良還玉山
青松在庭檻乃受衆目憐念彼歲寒枝肯爭桃李妍不
如卧澗壑歲久霜雪前尹侯東州英烱若珠在淵避地
走南荒因循留瘴煙歸來懷玉山草草屋數椽深居絶
萬慮讀書欲忘年偶出到城市頗厭塵囂煎搜腸出妙
語贈我以長篇行潦被注挹朽木煩雕鑴紛紛車馬間
孰能知子賢别歸值短晷肯復更留連我來百事廢鈍
馬難加鞭清霜粲屋瓦白雲常在天悵望子所居欲去
無夤緣
陳與義
汝州吴學士觀我齋分韻得真字
狂夫縛軒冕自許稷契身静者樂山林謂是羲皇人不
如兩忘快内保一色醇偉哉道山傑滯此汝水濱大來
會闊步小憩得幽欣一齋有琴酒萬事無緇磷不作子
公書肯受元規塵人言君侯癡我知丈人真月明泉聲
細雨過竹色新是間有真我宴坐方申申
寄題兖州孫大夫絶塵亭二首
不讀遠遊賦放懷兹地宜雲山繞窗戶萬態爭紛披世
故日已遠風水方逶迤倚杖夜來雨東山煙散遲人間
許長史不與此心期
境空納浩蕩日暮生泬㵳竹聲池邊起欲斷還蕭蕭丈
人方微吟萬象各動搖林間光景異月出東山椒門前
誰剥啄巳逝不須邀
夏夜
幽窗報夕霽微月在屋橑手中白羽扇共此夜寥寥六
月天正碧三更樹微搖緬懷山中景兹夕感路遥長嘯
送行雲可望不可招夜闌林光發白露濡青條
夜步堤上
旋買青芒鞋去踏沙頭月爭教冠盖地著此影突兀樹
寒棲鳥動風轉孤管發月色夜夜佳人生事如髮夢中
續清遊濃露濕銀闕
休日早起
曨曨窗影來稍稍禽聲集開門知有雨老樹半身濕劇
讀了無味遠遊非所急蒲團著身寬安取萬戶邑開鏡
白雲度捲簾秋光入飽受今日閒明朝復羈縶
八關僧房遇雨
脱履坐明窗偶至情更適池上風忽來斜雨滿高壁深
松含歲暮幽鳥立晝寂世故方未闌焚香破今夕
題崇山
短篷如鳧鷖載我萬斛愁試登山上亭却望沙際舟世
故莽相急長江去悠悠西南浸山影晦明分中流蕩漾
寳鑑面翠髻千螺浮去程雖云阻兹地固堪留客路惜
勝日臨風搔白頭衆色忽已晩川光抱巖幽三老呼不
置我興方未收下山事復多題詩記曾遊
遊東巖
散策東巖路夢中曾記經斜暉射殘雪崖谷遍晶熒鴉
鳴山寂寂意迥川冥冥乘興欲窮討會心還小停新晴
遠邨白薄暮羣峯青危途通仙境勝日行畫屏豈獨淨
一念將期朝百靈不同南澗詠悲慨滿中扃
暝色
殘輝度平野列岫圍青春柴門一枝笻日暮棲心神暝
色著川嶺高低鬱輪菌水光忽到樹山勢欲傍人萬化
元相尋幽子意自新蕭蕭夜將久空明動邊垠田鶴吟
相應我獨無荒隣短篇不可就所寄聊一伸
西軒
平生江海志歲暮僧廬中虚齋時獨步遡此西窗風初
夏氣未變幽居念方冲三日無客來門外生蒿蓬輕陰
映夕幌窈窕缾花紅未知古來士誰與此心同
秋月
袢暑推不去快風喜來過西榮遲明月與子聊婆娑初
如金盆湧稍若玉鑑磨亭亭停華魄豔豔舒凍波夜氣
清入骨奈此光景何一杯幸相屬安能廢吟哦纖阿無
停輪衰鬢颯巳多及時會行樂無惜醉顔酡
沈與求
汎舟邨落阻風不能少進而菱梢芡觜繚舷上
下篙人病之
艇子掠岸行水瘦不濡尾狂飆振疎篷獵獵鳴兩耳十
篙八九褪逆勢何乃爾野芡伺我間回梢哆利觜亦有
芰浮角一一肆輕鄙初欲事幽尋解纜出疎葦乘流覓
清淺濯纓助深喜事有大不然移頃未離咫安得望蓬
萊巨艦破潮起征帆駕長風一日三萬里
夜坐感事
沉沉夜氣歸虚堂閉深寂孤燈炧餘花寒霤韻殘滴醖
釀萬斛愁感慨一人敵何當棄短檠陰山叱鳴鏑
夜書山驛
天寒夜向闌月出山更静風露搖青空萬象光耿耿啼
螀泣幽草賓鴻度前嶺歸來坐孤窗松竹舞清影
程俱
雜興
濯濯簷下溜刁刁樹間鳴蟲號百鳥鬧小大各有聲聲
多不留礙響振元無形何殊百千炬光影各自明
戎葵向晨照日引一尺長松栽四五年擢幹未出牆漙
漙露方晞借此顔色芳各留一寸心試待九月霜
春鳩一何拙社燕一何巧天陰逐其婦飲啄聊自了銜
泥亦綢繆託此華厦好物生固有分巧拙均一飽
穇穇新槀秸補此茅屋漏問云力田人歲事苦耘耨終
年手足胝得此以自覆香秔一過眼糠覈餘滿竇
過劉姓園居
負郭二頃稻並田五畝園人生如此足安用華其軒親
戚居南陌交遊在東邨有酒輒共醉傾輸見情言三徑
雜桃李九畦蒔蘭蓀黃柑百頭奴碧梧萬枝孫山供景
無盡石映溪不渾桑麻中饋任布刈鄰翁論下以活妻
孥上以奉凊温時從赤松子亦訪吴市門嗟我抱此志
十年若朝昏家山渺天末松菊豈復存兹園臨官道坐
笑車馬奔前山復埸圃疏築隨㘭墩我來適春穠亂眼
紅青紛怳然動鄉思夢寄東飛雲
山中對酒
秋容澹青山爽秀雨皆足清溪照千仞空翠疑可掬何
年顧兔窟桂子&KR1089;山腹老香散深林屑玉綴黃粟朝來
客衣動一葉下空谷客心如棼絲日月共煩促胸中尚
壘塊陶寫頼新淥要當酒千鐘澆我愁萬斛顧有獨醒
人翛然倚枯木
送崔閒歸廬山
琅琊山中水韻入三尺桐琅然醉翁操發自玉澗翁流
泉不成音寫寄十二宫醉翁不可見妙語聊形容嘗聞
三峽泉上與天漢通請君記餘響相彼玉珮風此聲倘
可繼那復有此公
吾友胡少汲結廬皖公城灊山有小隠背負紫翠屏前
臨一溪水可以濯我纓欲分青山半留我谷口耕信美
非吾鄉翩然遂宵征聞君草堂處亦復占地靈虛簷倚
蒼崖下有玉澗鳴樂哉不可到因君懷友生
遊善權寺
放舟荆溪上溪水清且徐雲中離墨山慘淡初有無捨
舟並松麓下直浮屠居朅來東軒上爽氣已有餘飛來
定何年無乃與此俱奔流潄庭下比竹梁寒渠山深絶
凡境物物清以臞蕭森倚巖秀夭矯懸崖枯幽禽發寒
唳響振高林疎我行亦良苦却步計已迂解衣臥清晝
慰我千里劬(予自衢來姑蘇省女兄竟欲歸却行二百七十里訪江仲嘉於宜興故有却步之句)
善權洞
嘗聞包山境中有林屋天旁通號地脉嶽瀆潛鈎連兹
山豈其類澒洞皆中穿二巖岌山足琤淙激奔泉牛羊
走大石吐受無窮年金堂下石液雪積如烹煎從來米
鹽稱浪播俚俗傳一洞啟山腹穹窿亦聯綿誰題九斗
字大篆仍深鑴中藏丈五石屹若龍騰淵回頭問主人
我輩定不凡云何逐官牒常得我所耽向來共幽討九
鎻藏芝巖而我自林屋翩然游皖灊洪崖倘可俯不在
南山南
張公洞
昔年京江夜飛夢投雲山仍追謫仙老嘯詠層崖巔左
盻俯無地蒼巒生紫煙當時賦幽賞妙境竟莫宣今我
來自東扶橈漾荆川飽聞張公洞怪絶駭所傳聊從二
三子一結青山緣北靈敞竒觀下矚壺中天怳然驚昨
夢了了&KR1089;我前仄徑繚危棧重扃護靈淵竒礓元圾倚
側洞時鈎穿初疑天台聚納此一室間夸娥運神化不
隘亦不顛又疑清都客翩然下雲軿幢旄儼行立導從
森蟬聯丹梯香霧濕玉室珠瓔懸撐虚一柱屹戴重三
能騫鉛竈久已冷青騾那可鞭香壇望八景東晨開五
便坡陁忽度險宛轉漫無邊或深如列厦或迮纔容肩
高躋乍捫頂偊步欲墊泉不知行遠近一步目九遷噫
嘻此天設端在太古先恨無少陵手寫之黃絹篇聊書
夢中夢投筆一粲然
豁然閣
雲霞墮西山飛帆拂天鏡誰開一窗明納此千頃静寒
蟾發澹白一雨破孤迥時邀竹林交或盡剡溪興扁舟
還北城隠隠聞鐘磬
十月五日集季野家歸作
賢愚孰無營急景信可惜如何闔廬城乃有此閒客懷
安豈初志運甓有餘力相從無何鄉邂逅一日適虚窗
得朝陽寒凛作春色琴書羅棐几一一淨如拭畫沙見
竒蹤落屑非近識似追永和還未覺正始隔崢嶸衡霍
囿莽蒼雲夢澤時華互低昂幽鳥共深寂誰驅此變幻
戲納方丈域慚公罄春釀澆我憂思積豈無車公語顧
匪伯仁匹長檠蠟華摧起視霜月白酣歌美清夜擁髻
侍通德參差吐幽妍鑿落豔芳碧觥籌不留行為問此
何夕言歸謝主人五斗安可極
過毛逹可友給事覽壁間舊詩次韻
黃華非不佳寒淡每見少蕭蕭亦無言懷抱不自曉深
嫌小桃夭欲伴霜松矯窺叢慰寂寞時有南飛鳥主人
真賞竒灌植勤便了徘徊傍東籬高興在塵表坐有白
頭生臨風百憂繞
秋雨
細字忽難讀松窗失朝暉開簾視天宇屯雲凝如黳霏
微乍噴灑翕忽看淋漓斯須建百川中庭即方池秋雷
亦動地勢洶萬鼓鼙虚簷忽無聲蒼狗變白衣飄搖露
穹碧涼飆洗蒸炊雨師真解事作止適所宜
卜築西塢(和柳子厚南澗中題)
出處初漫浪淹留失佳時時英盡珠璞寧復見誰差一
去四十年伏櫪久已疲幸此歲將暮穿雲弄清漪窈窕
煙塢中蒼陰晝森垂兹焉寄茅屋横仄任所宜谷口蘙
杉竹柴門畏人知誰言一邱壑倘與汗漫期
陳淵
春雪
陰風度嚴切密雪紛如霧虛窗覺逾明臘紙黏飛絮文
書不挂眼對榻聊箕踞春愁暗乘人悤悤出非慮門前
亦有酒官禁不可酤永懷傲江湖何當脫羈馽
令德送余都門外眷眷惜别余恨不欵作詩寄
之
行人不忍别遇酒輒醉倒僕夫怪何遲謬應行亦好憐
君如弟兄每見開懷抱天涯重分攜祖席都門道城頭
傾落日酒盡迹還埽留連意雖勤晤語終草草君如汗
血駒千里未脫皂我若隨波魚圉圉依寒藻去住各有
謀聚散初不保惟餘一寸心耿耿遲君老
自入襄城即有山水之興路中稍有賡唱因呈
遵道
風沙久迷神山水忽照眼鱗鱗碧玉甃疊疊青螺綰人
煙盛樂土草樹亦精産雲霞入杳冥禽鳥度杯醆放情
千里迥悟意一笑莞胸襟得竒趣酬唱出新撰蟲魚怯
嘲誚文史困鳩&KR1989;我詩實易成淡薄非佳饌君辭頗簡
出嚴絶類燒棧自應即退縮強爾取驚赧微言固可錄
狂論猶未剗勿使俗人知歸途畏書簡
和向和卿嘗茶
俗子醉紅裙羶葷敗人意花甆烹月團此樂天不畀諸
公各英姿淡薄得真味聊為下季隠不替江湖思輕雲
落杯醆飛雪灑腸胃笑談出冰玉毫末視鼎貴我作月
旦評全勝家置喙傳聞茶後詩便得古人配誰能三百
餅一洗玉川睡御風歸蓬萊高論驚兒輩
小軒觀月呈興宗叔
茅檐手可攀修竹出簷上寒蟾漏疎明碎影羅屏障情
知月色好逹覽在虚曠東家富池臺端居不能訪山林
足寓目細大初無相但使人心安景物自清暢霜風中
夜作曲沼金翻浪禽鳥斷飛鳴杉松起酬唱燎爐宿殘
火尚可温新釀數杯遣沉冥萬慮一時放誰能外形骸
於世無所仰晤對一亭間頽然齊得喪(東家謂佚老堂也)
小軒閒題
舍南舍北梅牆裏牆外竹逌然寄其間不見一物俗東
風將小雨夜漲春池綠俯檻數龜魚仰簷送鴻鵠交情
石投水坐客冰照玉從容得此生已矣萬事足誰言南
軒小正可陋華屋但恐世故攖不容長處獨
過淮
天高秋月涼風定秋水清扁舟淮海間愛此一葉輕微
生久羈旅艱險巳飽更經今幾往來始見波浪平篙師
且停櫂莫遣魚龍驚吾行欲安之要待東方明
越州道中雜詩十三首(錄一首)
浮雲作秋陰細雨如朝霧放形山水間意適無艱步忽
遇古招提空翠森回互倚杖聽泉鳴悠然不能去(天姥寺)
朱弁
北人以松皮為菜予初不知味虞侍郎分餉一
小把因飯素授厨人與園蔬雜進珍美可喜因
作一詩
吾老似出家晩悟媿根鈍滋旨却羶葷憚悅要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千歲未須問便堪奴
筍蕨詎肯友芝菌跏趺得一飽萬事皆可擯侍郎文懿
後落落衆推俊淡然世味薄内典得所信香廚留淨供
頻食不言頓晏然默不語草木雷音震得發於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
龍福寺煑東坡羹戲作
山寺解塵鞅溪邊有微行手摘諸葛菜自煑東坡羹雖
無錦繡腸亦飽風露清鈎簾坐捫腹落日千峯明
秋夜
秋夜雖漸永未抵客愁長秋月雖已圓不照寸心方將
心貯此愁真作萬斛量為月憐此夜誰共千里光空令
還家夢欲趁征鴻翔
曹勛
賦洪景伯分繡閣
赤城今屏翰瀕濕浙右同不有仙人居梅溽難從容洪
仙下瀛州一笑除蒿蓬創閣俯江海重簷煥雲空排衙
碧璘珣煙霞透玲瓏遥岑與絶壁但覺開青紅愛之榜
佳名坐見羣山工萬疊烘曉日六幕泛景風時時與賓
僚醉酌黃金鍾誰凭十二闌更賦煙雨中
和仲遠新池
公有静中趣鑿山俯清深秋風夜雨過飽聞泉石音雲
岫冷蒼翠游萍紛浮沉心賞殊不已悠然付微吟
春晴野步
春風搖天宇散策喜徐步樂與二三子綠草池塘路鳩
鳴桑柘春川闊牛羊暮眷言益妍煖更約窮逸趣
將至嚴州邱平仲忽舟中見過
念子别我久我心嘗冲冲豈意蘭溪船忽作瀟湘逢一
笑出意表相對如夢中子有親庭樂我無塵事籠願言
雲水信時寄菰蒲風
次南安務前水亭趙介叔韻
兹亭楚風煙晴嵐獻斜疊我來及秋杪黃花舞紅葉主
人喜新論曠覽意並愜明年西郊春會當來日涉
登逍遥閣(廬山)
松杉閟琳宫仙君朝帝所神風故静默人間漫今古地
靈驅鳥雀磬聲肅壇宇倚檻夕陽間雲山認歸路
擬古
君有西州役金爐斷夕香虚窗伴幽獨惟有明月光帳
深清露寒繡冷雙鴛鴦明發持似君知妾心淒涼
中秋前一日邀賀子忱為對月之欸乃審放意
山林扁舟東去引企不已偶得小詩
積陰埽秋風吹作今夕月山岳四高寒天地一澄澈幽
人渺何許應喜清暉發一樽不同樂孤光共愁絶
山居雜詩
卜居得幽勝景物無外沉峯巒環郛郭松竹排園林時
時破寂寥翛翛賴鳴禽於焉自有得天籟皆餘音
晩家台山下雲水同一鄉人事講鄰曲雞黍期相當秋
風起木杪涼風吹衣裳東家喜見招社甕開新嘗
蓋屋不在華所欲庇風雨種花品無繁四時看開處指
喻多非約日涉乃成趣吾年能幾日景物亦漫與
萬花烘天容粉色騰雲氣花雲覆臺榭疑若天亦醉杯
盤多歡賞供帳亦明麗遊人侵宵歸風雨恐踵至
蓬蓽久不居乍歸欣故情落葉聚蛛網殘莎鬧蛩聲迹
與朝市遠夢隨風月清從此眠食閒蕭散安餘生
邨落闢幽居深静頗得趣白雲棲簷棟嵐光照窗戶往
還得隠逸談笑皆舊故不畏歸路遥家家響機杼
北風號枯桑濃寒堅夜凍關河鳥過少雪意曉来重陌
上未霑塵山中已成壠雝雝南去雁袖手徒目送
前巖有蘭若委徑宜細履未能學窣堵屢復涉清泚路
紆疲脚力僧老識茶味策杖趁棲鴉斜陽在林際
侵晨盥櫛起爽氣隨凉飇曳杖踏露草不覺路已遥水
清出沙觜煙白横山腰致爽列羣岫不待西山招
手種亭下松偃蓋出雲外攀條喜修榦為我發清吹曉
庭風瑟縮夜月金鎻碎種久方來歸對之顔有媿
晨粥山中行落葉響步武委曲訪隐逸清談銷百慮老
湯瀹苦茗宿火煨山芋却照夕陽歸家人不知處
雲山環所臨煙景日日異山作故人接雲為得侣計酒
酣一聲笛梅風四山起清香賸披拂参横伴邨醉
晨起冐清露筍輿出城闉原野回舊色花柳搖新春眷
言山林性常與魚鳥鄰怡然適襟抱自謂羲皇民
我本汝潁士老隐天台山一瓢顧粗足三謁無厚顔身
與樵牧遠居眇林壑間不為事物役常對風日閒
梢梢岸上柳粼粼岸下波晴雲羃遠岫東風扇微和去
冬有耕植連春無干戈田畯知此意種秫應更多
幽居歲屢換毫舉欲誰作間情寡賦詠舊句漫筆削草
茅晦小隐筍蕨供大嚼不時有佳處悠然動春酌
下邑常寂寞細履寒溪頭魚蝦腥斷岸橘柚明晩秋山
色儼晴碧溪光泛澄流相思故人遠應過回雁洲
雲山貯回腸日月任轉轂客居不問鄉一飽寧較粟家
釀報浮蟻溪鱗買尺玉以充朝暮槃懷抱無乃足
素懷繞列岫乃家台山麓人境兩俱絶事物濟所欲芳
醪徹琖白茗飲瀹溪綠對客調玉軫清風入梧竹
小圃養春色乘時不可緩翌鋤常于于成趣須旦旦花
摘去年種喜供一時翫舉杯付歌兒野服更蕭散
澤國經炎夏常厭日晷永既乏枕簟涼亦欠冰雪冷北
忩但倦臥間人遠造請時濯醒心泉柳下汲深井
城居得高勝欄檻俯闤闠斂跡紅塵中游目雉堞外湖
光浸晴碧若與雲水會漁舟何處来幾點忽隐晦
朱松
曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠邃闥遥憐瑣窗人欹枕聽嘔軋
信州禪月臺上
玉峯點寥廓霄漢疑可梯玉水環城隂灧灧方拍堤層
臺擅二美吾策一時携何當蠟我屐更欲照以犀塵勞
不相赦竟類窮途迷我生麋鹿爾不羨駕輅驪向来丘
壑懷語發人所詆長安黑頭公玉勒朝金閨山林出戲
言廣已無端倪誰收遮日手歸把耕雨犁紛紛塵土中
等是舞甕雞頗聞山水間幽子飯藿藜行當踐此語絶
境同攀躋
送深師往妙香寺元住雲溪
道人捨幽居誰管溪上雲此身白雲耳遑遐南北分頗
聞妙香山天花雨繽紛宴坐丈室間歴亂舊衲紋山前
路悠悠山後水汶汶應觀川途客念我奔走勤豈無香
火緣他年往相羣飽食跛鐺飯稀摘幽澗芹當令桃花
臺白社掩前薰
送建州徐生
人羈天地間誰非一浮萍泛然偶相值便有離合情君
家武夷下歸路塵眼明我生愛山者夢寐秀色横秋風
送客去把手更心傾亦逢山中人為我寄此聲
放淵明
人生本無事况我麋鹿姿一墮世網中永與林壑辭此
行獨何事豈不為寒飢弱歲慕古人頗覺世好卑那知
齒髮邁終然此心違春風到山澤魚鳥亦知時我行何
日休流目瞻長岐且用陶翁言一觴聊可揮
用退之韻賦新霽
春泥窘幽步苔上屐痕少新晴一褰衣綠葉藏啼鳥方
塘灧宿漲古鏡窺清曉華顛忽自笑綵羽墮驚矯瞻言
雲中耕縹緲穹脊繞歸把東臯犂此念何日了
春日與卓民表陳國器步出北郊
灼灼桃吐華濯濯柳垂縷芳菲挽人出春力乃如許嗟
予閉門客佳節過不數不因可人呼那得幽步舉客如
山隂勝詩作斜川語誰言一尊酒妙處合千古歸来讀
殘書耿耿霜月苦空餘流落心三歎非吾土
秋懷十首(錄四首)
秋風来幾日我髮白已多千林了未覺奈此一葉何宴
坐閱流光一眄寄庭柯寒蟲獨何者唧唧夜自歌
蒔蘭西窗下蕭艾病其根白露墮秋夕美惡兩不存寂
寂芳畹空離離幽佩昏物各信所遭此意誰與論
月林疎愈明露草淨可拭飛飛螢逓照軋軋蟲自織移
燈檢書讀千載如經夕微言契夙心妙解久陳迹文章
事雕琢回視真兒劇世無揚子雲此理誰見直
甘菊臥風雨枯荷暗池塘達人聽榮悴志士費感傷亭
亭巖桂花已作宫槐黃諒無青霞客誰與媚孤芳
和謝綽中觀瀾亭
方塘灧宿漲曲澗来飛湍光涵蔚藍天澒洞碧玉寬小
亭塵土外瓦影浮朱欄霜渚寫秋色煙林養漁竿佳人
秋霞衣皎皎明月冠欲濯且無塵隐几得妙觀海苦眩
河伯等在蝸角端那知坳堂上杯水生濤瀾雲間謝公
子五字冰雪寒展讀勝圖畫經行記林巒九垓未暇遊
據殼諒匪安一到定何日眷焉抱長歎
久雨短句呈夢得
身閒書有味吏傲俗不親小窗據物表埽盡心眼塵令
尹垂珠玉敲門喚行春作意向芳物吾車曾未巾愁隂
入病骨鳩婦聲亦嗔冥冥三日雨桃李迹已陳空餘深
枝間一一青子新穠芳殿春晩猶堪慰佳辰酴醿曉妝
靚芍藥醉臉勻日萼簮嫋嫋風巵倒粼粼言當呼短舞
抵掌回雙顰年来得相從稍覺安沈淪豈不挂俗事察
公極清真眼中醉鄉路風味良獨醇流光不容翫尺璧
何足珍離俗益可厭願言勤問津
三月十日遊報國院小軒頗幽勝為名曰雙清
仍書此詩
千峯收宿雨坐見空翠滴携笻出城隅試此腰脚力竹
隂穿窈窕僧戶扣岑寂小軒清樾底盤礴聊自適闖然
見幽禽百囀深投隙即此與晤歌絶勝眼前客幽懷層
冰結屭贔不可釋忽如散春風回首無處覓天遊失六
鑿真觀了千息乾坤鼎鼎中指馬坐可一不知雙清老
何者為心迹持問跏趺人首肯復面壁山煙明欲合歸
舸兀深碧此心除溪月烱烱誰復識
沙谿口望梨山
衆山如連環平野忽呀口孤峯插深雲氣壓萬培塿區
區何足傑落落終自負我行清谿曲鶴立倚笻久拂衣
竟何時塵土坐自垢長梯弄玉井竒字窺岣嶁心知不
能去照水顔甲厚永懷山中人獨立誰與友神交解此
意長嘯震林阜
中秋賞月
去年中秋雨野蘆淒薄寒驚塵暗一方客枕那得安起
呼對牀第攬衣步蹣跚握手仰太息宇宙何時寬今年
中秋月並海窺濤瀾坐看蔚藍天忽湧白玉盤眷言雙
峯客倚閭念衣單亦復取樽酒承顔有餘歡天涯等牢
落世路方艱難且遵秉燭語毋為泣河歎停杯翫飛轍
河漢静不湍癡兒亦不眠苦覓蟾兔看洲出暗潮落鬢
衰香霧溥佳句付惠連何時解歸鞍
記草木雜詩七首(錄一首)
月桂花
窗前小桂叢著花無曠月月行晦朔周一再開復歇初
如醉肌紅忽作絳裙色誰人相料理耿耿自開落有如
貧家女信美乏風格春風木芍藥穠艷傾一國芳根雖
無恙歲晩但枯枿
奉同胡德耀八月十四日夜翫月次韻二首
我夢故山月蘿影垂秋光誰言九衢曉莽莽吹塵黃羣
公直道山晤語清夜央飛轍轉空闊積暑蘇蒼涼哦詩
中天律流光惜堂堂雞肥社酒熟吾亦懷吾鄉
亭亭月初高河漢坐可搴病餘久止酒灝氣兩争先振
衣萬里風歸袖何時翩懷哉故山友共此今夕圓離離
雲飛鵠何意影沈川觀心要知是出處直悠然
巖桂花
開門驚積葉秋氣日以厲獨芳搖落中粲粲巖下桂幽
芳不自憐怊悵紛滿地未忍蹋殘英何以娛晩歲
中秋夜雨
秋雨定何心忍翳今夕月尚嫌微點綴况迺都漫滅他
日任氛霾數日望清澈倦投衲子窗行雨聽騷屑對牀
不成夢有酒那能設螢飛矜意氣蟲語轉幽咽心知層
陰表皎皎玉輪潔何當凌倒景徙倚翫飛轍
朱橰
雪梅(各一首)
去年雪欺客平地一尺深謝遣東閣花那顧西牀琴故
人初不至屋側乃見尋悠然振衣起誰復明此心
寒梅卧煙雨山澤有竒氣六龍扶翼之月袂攬雲轡先
生九疑仙心識真筌秘裁詩作花骨瘦淨乃可貴
鄭剛中
梅花
玉骨透花寒冰壺清露滴暗香驚返魂移自芝蘭側殷
勤置書几粲粲百態出徘徊欲與語奈此雪霜色高標
邈難親欲疎還不得箇中須有詩苦覓不到筆要須明
月來託之問姑射
修修窗前蘆
修修窗前蘆孤瘦倚青玉心虚知夜涼風葉亂相觸使
我入幽夢如在江湖宿方兹困炎曦愛爾眼中綠奈何
柔脆姿行犯秋氣肅霏霏霜露中菱荷等摧覆大抵無
勁節不及歲寒竹
讀坡詩
公詩如春風著物便新好春風常自然初不費雕巧又
如荆山玉不問多與少傳流落人間皆作希世寶吾獨
恨造物生我殊不早不得拜堂下朝夕事灑埽追攀邈
難及清淚出幽抱
書齋夏日
五月困暑濕衆謂如蒸炊惟我坐幽堂心志適所怡開
窗面西山野水平清池菱荷間蒲葦秀色相因依幽禽
蔭嘉木水鳥時翻飛文書任討探風静香如絲此殆有
至樂難令俗子知
晩邨
暑雨霽餘飛翻溝水鳴玉半規入嵐霧平疇愈新綠時
有牧歸牛一笛過山曲吾廬附幽深四面蔭修竹垂雲
下林梢驚鳥自爭宿夜色廹書卷呼童具燈燭
宿長安閘口
天寒雲氣陰地闊江岸敞鼓動風勢狂掀簸浪頭長單
繩纜扁舟避雨宿深港上有阿蘭若危鈴作孤響一夜
䰟夢寒鄉國勞遠想清霜作朝晴舟師動帆槳
即事
夏木垂嘉陰中夜微雨集晨興涉西園爽氣衣外入側
身過幽林葉上見餘濕菰蒲暗池塘有鷺如玉立樂哉
吾此居時平足堪葺
丁未四月與李叔佩還錢塘道浦江井坑嶺賦
此詩
扁舟絶驚濤芒履陟脩嶺躋攀雖小勞窈窕豈人境巨
石開雙關有道細如綆其中漸寬虚闊步隨所逞古木
垂嘉陰一覆餘里頃寂寂豔山花沉沉晦龍井時有飛
泉落噴薄珠玉冷毛骨皆清涼反顧發深省麋鹿聞人
聲駭去山之頂春禽正對哢決起不留影豈知道上翁
甚愛幽獨景如何蒙鄙外一笑不相領負負出前山遲
疑夢初醒
暑雨
結廬在深寂芳簷蔭松蘿天晴風日温時有燕雀過今
兹夏暑雨衡門可張羅永歎復自慰幽興吾亦多
臘月三日義烏道上寄潘義榮
天風生暮寒一夜新雪積遲明兀箯輿亂入山徑窄茅
簷兩三家雞犬不見跡冬令頃弗嚴草木僣春色愆陽
入桃杏弄暖浪蕊坼肅然變霜威犯者輒衰息獨餘山
上松不動與寒敵十丈偉標致四面風淅瀝時於翠葉
中碎挂瓊玉白忘我道路歎但覺心志懌擁鼻作孤吟
清思浩無極
對月再用韻
團團滿庭月冷浸霜華重何人萬里外與此孤光共摩
雲度征鴻天闊目難送三杯見妙理一静服羣動陶然
夜氣中可以觀幻夢
久雨二首(錄一首)
山嵐變濃雲地氣洩冬熱急雨春風顛十日聲不絶舍
中流水入牆外古溝咽塊然簷下雀狀若木雞拙我亦
類禪定癡坐萬慮歇厨兵忽相報謂巳糝藜蕨隨緣就
一飽再看柏香爇
清明前風雨兼旬城外桃李無在者書室中有
酴醿一缾置之甚久盖風雨所不及也為賦五
韻
素質吐孤芳柔條敷瘦綠誰將刻楮手作此數蕤玉園
林煙雨多百卉飛簌簌小室偶深静花意猶清淑置之
硯席間鼻觀常芬馥
茉莉
嶺上老梅樹歲晩等凡木霜風吹枯枝曾有花如玉茉
莉抱何性犯此炎暑酷琢玉再為花承以敷腴綠憐渠
一種香徧歴寒與燠時於寂默中至意微相屬鼻觀既
得趣就枕便清熟夢中見靈均九畹皆芬馥
焚香
五月黃梅爛書潤幽齋濕柏子探枯花松脂得明粒覆
火紙灰深古鼎孤煙立翛然便假寐萬慮無相及不知
此何參透頂衆妙入處静動始定惟虚道乃集心清杜
老句高韻不容襲餘馨夢中殘密雨窗前急
偶題
軒前有修竹穿紙入窗櫺清風動搖之壁間影縱横軒
後有修竹山花依以生幽芳吐孤豔不與翠色争愚翁
坐其間萬事蠢不萌不識動與静但覺懷抱清千古媿
張籍眼明心已盲
静獨
飲酒或濡首作詩防嘔心疾走欲避影不如常處陰階
前享明月但鼓無絃琴清風倘相過付之修竹林一静
服羣動萬緣寧我侵
郡治西廳錦被花不為治架每花開覆地而紅
或緣他木以升予分其本植草亭之東家僮相
與栽木於地高七尺許上布圓竹復破竹交加
之外出四簷如屋之狀通小窗側戶以窺視而
出入餘皆花地下置一榻一几可以獨酌作詩
以記之云
栽花傍庭砌立木為花屋小戶虚一偏横窗置其腹分
竹接柔蔓尺寸引鈎曲春工直解事夜雨頻澆沃枝條
日滋榮滿架籠新綠紅淺暗香深揖遜薔薇服此花名
錦被覆我四圍足比之公孫布豈不堪華縟自慙流落
人尚此享癡福我欲飲其中亂影交醽醁擁被即長謠
傲枕眠清熟又欲效王勃醉處先磨墨引此略覆面腸
胃成機軸染筆起臨風定作花芬馥(王勃每醉先磨墨數升引被覆面覺)
(乃為文)
大暑竹下獨酌
新竹日以密竹葉日以繁參差四窗外小大皆琅玕隆
暑方盛氣勢欲焚山樊翛然此君子不容至其間清風
如可人亦復怡我顔黃昏開竹杪放入月一彎綠陰隨
合之碎玉光斕斑我舉大榼酒欲與風月懽清風不我
留月亦無一言獨酌徑就醉夢涼天地寬
閨怨詩三首
幽思春雲亂擬向琴中說徽寒錦薦高未鼓絃中絶尚
有無絃韻或可奏明月階前望冰輪去去不停轍薄命
如妾何秋風河漢闊
無心事鉛黛采采菊金黃徘徊欲寄遠雲夢連瀟湘豈
不懷君子念之不敢忘西隣擊神鼔東隣鬧笙簧三嗅
籬邊英淚落秋風香
晨光入幽戶手織回文書聞古有雙鯉為人致區區書
成立江邊天寒渺無魚微懷既莫致慘黛何由舒歸來
更無語悵望庭花疎
正月十一夜燈開雙花
鉛杯壓短檠清膏沃虚草烱烱孤熖瘦吐此雙花好誰
為夜氣温暗助春風巧碎剪朝霞紅緣以金粟小或云
兩玉蟲飛來抱釵杪美人輕燎之要看火中寳我聞家
道和可以感穹昊門闌將有喜每事吉先兆而我方朽
衰負戾落南嶠胡為今夕光熠熠似相報無乃天地慈
四海施洪造陽和隨根性溥為脫枯槁吾其得歸與頂
戴君恩老
御選宋詩卷十七
