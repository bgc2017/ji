欽定四庫全書
御選金詩卷二
四言詩
趙秉文
時雨(并序)
時雨美胥莘公也公以行臺移鎮平陽鄰畏其威
民懷其德焉
天降時雨山川出雲天相休運是生世臣維我世臣乃
國於莘天子命之牧爾邦民北風喈喈雨雪霏霏嗟我
晉人而瘡而痍吹之呴之摩之拊之于燠其寒于飽其
飢既瘳既夷不嚬以嘻孰為豺虎載柵載壘孰為蟊賊
載艾載理無擾我鄉我鄉我里無伐我桑我桑我梓遠
吏脱矣我民休矣公在於堂如春斯温激矢在壺折衝
于樽民安于廛兵安于屯公在於堂錦衣繡裳敝予改
為斯民不忘公在於堂繡裳錦衣我民之思無俾公歸
皇武(并序)
皇武命平章公移鎮陜右也
皇奮厥武如雷如霆擴彼遠夷載震載驚帝命相臣蘇
我衆氓維時莘公展也大成公自平陽移鎮於秦世皆
謂公在處陽春公在于秦有年無兵世皆謂公斯民德
星繼此二方不寧不令帥臣議征發言盈廷公奏累上
如山不傾並皆謂公漢之營平既完三輔復完五城以
迄於今夏人請盟維將盡能維公竭誠公拜稽首天子
之明我公歸矣我民思矣詔公復起周邦咸喜願公百
年以佐天子罔俾樊侯於周專美
李經
雜詩
巖椒鬱雲日夕生隂雨雪縞夜秋黃老林人煙墨突樵
徑雲深
麻九疇
李道人嵩陽歸隠圖
城郭維崇井里維通冠盖維錯紈綺維叢云誰之子招
子歸嵩舍我箏筑樂彼潺淙食彼瓦缶遺我鼎鐘云誰
之子繪子歸嵩離人友鹿避俗朋松石齧我足泉癭我
嚨吾恐時人笑子歸嵩有山有怪有水有龍盜出寇没
嘯兕咻熊吾恐狂人誑子歸嵩子謂我言決意歸嵩歸
嵩何如如鴻避弋如鶴脱籠與幻俱化與化俱融是以
歸嵩南山重重翠如植葱北山隆隆紺如堆銅仰嵩俛
嵩雨濯雲烘嵩之為我我之為嵩我聞子言衣如張風
心先去鳥層雲盪胷静言思之富為目蒿貴為心蓬飾
說于令詎知任公歸嵩良是生龜脱筒子不歸嵩送子
歸嵩
李俊民
蕭權府三害圖
長橋之蛟南山之虎在彼州曲父老所苦豈獨若此亦
有周處周乃慨然恥聞斯語薄險投深踴躍健武爾蛟
既除爾虎既去周乃自勵履規蹈矩卒以將種效忠典
午按劒平西貞節克舉瑕以瑜掩過以功補身雖云亡
名播千古
段克已
贈薛寳臣疎梅凍雀圖并以頌之
玄冥司候百卉具衰此花獨秀於江之湄傲雪淩霜冰
清玉潔孤根盤石凍柯浸月意彼寒雀婉姿相依飲香
啄蕊生死不離歲暮貞心粲粲清節孰與薦延移歸金
闕鳳鳥不至惡木日滋窮通有命舍是奚為
樂府歌行
宇文虛中
古劒行(為劉善長作)
公家祖皇提三尺素靈中斷開王迹自從武庫衝屋飛
化作文星照東壁夫君安得此龍泉秋水湛湛浮青天
夔魖奔喘禺強護中夜躍出光蜿蜒拄頤櫑具男兒飾
彈鋏長歌氣填臆嶙峋折檻霽天威將軍拜伏姦臣泣
龍泉爾莫矜雄鋩不見鳥盡良弓藏會當鑄汝為農噐
一劔不如書數行
烏夜啼
汝琴莫作歸鳳鳴汝曲莫裁白鶴怨眀珠破壁挂高城
上有烏啼人不見堂中蠟炬紅生花門前紺幰七香車
博山夜長香燼冷悠悠蕩子留倡家妾機尚餘數梭錦
織恨傳情還未忍城烏為我盡情啼知道單棲淚盈枕
高士談
春愁曲
壓花曉露萬珠冷金井吚啞轉纖綆寳階寂寂苔紋深
東風搖碎湘簾影芙蓉帳暖春眠重窗外啼鶯喚新夢
推枕起來嬌翠顰一線沈煙困金鳳游絲飛絮俱悠颺
慵倚繡牀春晝長郎馬不嘶芳草暗半篩急雨飛横塘
馬定國
長相思
歴歴春陽被羣木白沙淺水明如鵠結廬聊可障雨風
學道未能充耳目故人家居紫翠傍枳籬日落青山長
歲云晏矣不可見望盡楚天飛鳥行
朱之才
南越行
南越太后邯鄲女皓齒明眸照蠻土珊瑚為帳象作牀
錦繖高張擊銅鼓太液池内紅芙蓉自憐謫墮蠻煙中
灞陵故人杳無耗深宫獨看南飛鴻隨兒作帝心不願
惟願西朝柏梁殿茂陵劉郎亦可人遣郎海角來相見
金猊夜燎龍涎香明珠火齊爭煌煌番禺秦甸隔萬里
今夕得遂雙鴛鴦白首相君佩銀印干戈欲起蕭牆釁
莫言女子無雄心置酒宫中潛結陣漢家使者懦且柔
纖手自欲操霜矛孤鸞竟落老梟手可憐空奮韓千秋
樓船戈鋋師四起或出桂陽下灕水越郎追斬吕嘉頭
九郡同歸漢天子尉佗墳草幾番青霸業猶與炎州横
玉璽初從真定得黃屋却為邯鄲傾五羊江連湘浦竹
嬌魂應伴湘娥哭
後薄薄酒
薄酒麤衣吾何悲醜婦自醜吾不知道眼混圓宜不二
媺美妍陋無殊歸瓦罍石臼斟吾酒脱粟藜羹皆可口
醉境陶然無後憂玉盌浮蛆彼何有漢文天子猶弋綈
士服麤布乃所宜要繩屐葛同一暖霧縠冰紈徒爾為
無鹽如漆后齊桓孟光舉臼配伯鸞古來傾城由哲婦
有德乃令家國安我能遣婦縫麤對婦飲薄傍人大笑
吾不惡
蔡珪
野鷹來
南山有竒鷹寘穴千仞山網羅雖欲施藤石不可攀鷹
朝飛聳肩下視平蕪低健狐躍兔藏何遲鷹莫來腹肉
一飽精神開招呼不上劉表臺錦衣少年莫留意飢飽
不能隨爾輩
撞冰行
船頭傳鐡横長錐十十五五張黃旗百夫袖手略無用
舟過理棹徐徐歸吴儂笑向吾曹說昔歲江行苦風雪
揚槌啓路夜撞冰手皮半逐冰皮裂今年窮臘波溶溶
安流東下閒篙工江東賈客借餘潤貞元使者如春風
畫眉曲七首
樓外春山幾點螺樓頭望處染雙蛾不知深淺隨宜否
却倩菱花問眼波
小閣新裁寄遠書書成欲遣更踟蹰黛痕試與雙雙印
封入雲箋認得無
纖葉斜横蜀柳條拂成風思自妖嬈元和才子才猶拙
只對春風詠舞腰
畫手新翻十樣圖西廵故事出成都憑君列置華堂上
與問丹青解語無
龍尾雲根玉作紋紋間有月半痕新若為喚取文姬輩
分付雲窗筆下春
未識春愁識曉酲嬌啼恰恰似雛鶯日高阿母嗔妝晚
促畫鴉兒轉不成
時世華妝巧鬭春張卿態度獨清新五陵年少多才思
數點章臺走馬人
党懷英
宿舊縣四更而歸道中摭所見作行路難
三星排空山月眀思歸客子夜半行單衣短褐風凄清
響踏黃葉棲禽驚匆匆曉轉沙岸側枯蓼寒蘆鳴索率
山月欲隨山煙黑前途無人脚無力行路難堪歎息
任詢
蘇州宴
蘇州女兒嫩如水髻聳花籠青鳳尾十二紅裳釅梳洗
植立唱歌煙霧裏一人丰穠玉手指袖挽翠雲彈綠綺
落花一片天上來似欲隨人渡江水曲終宴闋歌一觴
行人南遊道路長明日松江千萬頃煙波雲樹春茫茫
劉迎
河防行
南州一雨六十日所至川源皆汎溢黃河適及秋水時
夜來決破陳河堤河神憑陵雨師借晚未及晴昏復下
傳聞一百五十邨蕩盡田園及廬舍我聞禹時播河為
九河一河既滿還之他川平地迥勢隨弱安流是以無
驚波秖今茫茫餘故迹未易區區議疏闢三山橋壊勢
益南所過泥沙若山積大梁今世為陪京財賦百萬資
甲兵高談泥古不須爾且要築堤三百里鄭為頭汴為
尾准備他時漲河水
樓前曲
樓前山色秋横碧樓下水光秋漫白眼看對此千里愁
樓下長歌古離别蕭蕭郎馬何時歸雁奴去作斜行飛
灞橋過客夕陽遠渭城行人朝雨微玉淒花冷令人瘦
日暮倚樓雙翠袖蕙炷猶殘鸂鷘香麴塵半著鴛鴦繡
五雲飛過芙蓉城洞天冷落雲間笙妾身有願化春草
伴君長亭仍短亭
車轣轆
馬虺隤牛觳觫山行縈紆車轣轆路傍指點是官人老
矣一翁雙鬢禿汝牛幸可耕汝馬幸可騎有此可載琴
書歸胡為奔走東西道白髮刁騷被人笑
沙漫漫
沙漫漫草斑斑南山北山相對看我行乃在山之間行
人仰不見飛鳥樹木足知邊塞少沙漫漫草斑斑我行
欲趁西風還僕夫汝莫愁衣單我但著衣思汝寒
摧車行
渾河洶湧從西來黃流正觸山之崖山崖路窄僅容過
小誤往往車輪摧車摧料理動半日後人欲過何艱澀
深山日暮人已稀食物有錢無處覓何時真宰遣六丁
鏟此疊嶂如掌平憧憧車馬山西路萬古行人易來去
敗車行
前車行後車逐車聲夜隨山詰曲前車失手落高崖車
輪直下聲如雷同行急救救不得人牛飜壓鳴聲哀我
時潛聞後車說前車使牛何太拙只知拍手笑前人不
道後來當改轍前途猶有坡陀在後車當以前車戒
王庭筠
采蓮曲
南北湖亭競采蓮吴娃嬌小得人憐臨行折得新荷葉
却障斜陽入畫船
蕭貢
君馬白
我馬瘦君馬肥我馬虺隤君馬飛雕鞍寳校錦障泥向
風振迅長鳴嘶一朝計落路傍兒銅鬲為槨薪為衣瘦
馬雖瘦骨骼竒古人相馬遺毛皮千金一顧會有期
古採蓮曲
洋洋長江水渺渺漲平湖田田青茄荷豔豔紅芙蕖酣
酣斜日外苒苒凉風餘蒨蒨誰家子裊裊二八初兩兩
並輕舟笑笑相招呼悠悠波上鴛潑潑蒲中魚采采不
盈手依依欲何如
悲長年
秦兵伏甲武安西趙將非材戰士攜千里陣雲沉曉日
萬家屋瓦震秋鼙哀纏朽骨天應泣怨入空山鳥不棲
百戰區區竟何得阿房煙草亦淒迷
趙秉文
擊毬行
錦韉珠絡四百蹄繡胸嵌花雙狻猊分曹入場鼓聲作
月趁流星馬前落側身下臂疾鳥回霹靂一聲龍門開
玉鞭笑擊金鐙響綠褠齊出黃金杖臨階下馬坐廣亭
玉盤行酒跪輸朋蒼頭上馬抱黃帕一點飛塵夕陽下
春水行
先春宫外春水生鴐鵝飛下寒猶輕綠衣探使一鞭信
春風寫入鳴鞘聲龍旂曉日迎天仗小隊長圍圓月樣
忽聞疊鼓一聲飛輕紋觸破桃花浪内家最愛海東青
錦韝掣臂翻青冥晴空一擊雪花墮連延十里風毛腥
初得頭鵝誇得雋一騎星馳薦陵寢歡聲沸入萬年觴
瓊毛散上千官鬢不才無力答陽春羞作長楊侍從臣
閒與老農歌帝力歡呼一曲太平人
扈從行
馬翻翻車轆轆塵土難分真面目年年扈從春水行裁
染春山波漾綠綠韉珠勒大羽箭少年將軍面如玉車
中小婦聽鳴鞭遥認飛塵郎馬足朝隨鼓聲起暮逐旂
尾宿樂事從今相繼躅聖皇歲歲萬幾暇春水圍鵝秋
射鹿
倣郎士元寳刀塞上兒
長安俠少年白馬黃金鞭侈騎捧長劒官儀如殿前煙
塵上絶塞烽火照甘泉如聞辭第將遺貌上凌煙
倣張志和西塞
一葉黃飛一葉舟半竿落日半江秋青草渡白蘋洲歸
路月明山上頭
白頭波上白頭人黃葉渡西黃葉村山幾朵酒盈樽落
日西風送到門
張瑴
畫石歌
腹非經笥口不肉食胸中止有磊磊落落百千萬之怪
石興來茹噎快一吐將軍便欲關弓射氣母忽破碎物
怪紛狼籍有時醉狂頭插筆埽盡人間雪色壁
閻長吉
北齊行
天保大人襲世貴未待齊成已無魏䜟裏方傳近水羊
夢中先兆攻城蝟六君三世都能幾二十八年翻手裏
細思孝静靈運詩天道好還非妄矣
師拓
秋夜吟
阪路太行險波濤滄海深素緼未偶時白髮將盈簪壯
士暮年意游子中夜心拊劒一太息月暗天横參
浩歌行送濟夫之秦行視田園
霜斂野草白氣肅天宇清開尊酌遠客餞此秦關行秦
關杳杳愁西顧千里蒼茫但煙樹子今行轡按秋風想
見秦關雄勝處河流洶洶崑崙來蓮峰秀拔青雲開終
南南走絡巴蜀五陵北望令人哀我本渭城客浪迹來
東征窮齊歴宋嗟何營尚氣慕俠游梁城信陵白骨委
黃土夷門誰復知侯生拊劒一長嘯作歌誰為聽青天
白日空冥冥不能乘桴入滄海拂衣且欲歸汧涇落魄
高陽歸未得送子西歸空愴情
元德明
桃源行
山中三日山桃開紅霞爛漫無邊涯山家藏春藏不得
落花流水人間來憶昔攜家竄巖谷秦人半向長城哭
回頭塵土失咸陽矰弋徒勞羡鴻鵠冬裘夏葛存大朴
小國寡民皆樂俗晝永垣籬雞犬閒春晴門巷桑榆綠
漁郎偶到本無心仙境何緣得重尋今日武陵圖上看
唯見雲林深復深
李獻甫
長安行
長安道無人行黃塵不起生榛荆高山有峰不復險大
河有浪亦已平向來百二秦之形秪今百二秦之名我
聞人固物乃固人不為力物乃傾將軍誓守不誓戰戰
士避死不避生殺人飽厭敵自去長安有道誰當行黃
塵漫漫愁殺人但見蔽野雞羣鳴河東游子淚如雨眼
花落日迷秦城長安道無人行長安城中若為情
别春辭
東皇按轡來何遲人間二月才芳菲六十日春能幾時
不如意事常相隨一聲啼鴂花片飛把酒却與春别離
春緩歸聽我歌滔滔歲月如流波貴憂孰與賤樂多吾
寧不欲列華鼎馳鳴珂香屏倚妓薦綺羅人生賦分有
定在誰能買愁費天和長安市上酒如海跨驢徑上胭
脂坡酒酣醉舞雙婆娑春自來去如予何
秋風怨
疎星耿耿明天河夜涼翠幕生微波碧梧委葉傅金井
一夕秋風將奈何春風令人和秋風感人悲妾愁自與
秋風期秋風爭管人别離燈灺垂紅粉泥暗龜甲屏風
雲影亂絡緯弔月啼不斷蓮漏壓荷夜未半涼飇蕭蕭
入疎竹枕底寒聲碎瓊玉敲愁撼睡睡不明花露盈盈
泫魚目秋風且莫吹念妾守空閨嫁狗隨走雞隨飛九
死莫作蕩子妻郎薄倖妾薄命花自無言絮無定碧雲
暮合郎未歸幾度妝成掩明鏡
秦略
榖靡靡
榖靡靡青割將來強半粃急忙舂米送官倉只恐秋風
馬䴤起官倉遠在蕎麥山南梯直上青雲間梯危一上
八九里之字百折縈廻環憑誰說向監倉使斛面莫教
高一指請君沿路看擔夫汗顆多於所擔米
王脩齡
黃葉行送祖唐臣歸柘縣
送君黃葉山黃葉紛不埽上有蕭蕭之風樹下有漫漫
之衰草山中黃葉行復青髀肉一消人自老酒盡意不
盡執手臨古道古道車延走錦襄錦襄日暮浮雲翔一
燈孤館相思處寒雁一聲秋夜長
李汾
擬張水部行路難
洛陽行人心欲折半年西州信音絶彈箏峽口兵塵高
半夜心懸隴山月君不見嗷嗷失羣鳥淚盡眼流血潼
關晝閉漢使稀安得慰我生離别
王鬱
寄遠吟
一封征人書秋帆瀟湘岸當君高樓醉憶妾空閨歎
陽關曲
城東車馬已促裝城西江水青茫茫綠楊陌上一杯酒
離愁慘淡春無光秦樓花映晴煙直誰家少婦當門立
金鞭入手紫燕嘶回首飛雲晚山碧
傷别曲
蘭臯飛暗塵征車紆去轍長安雖咫尺回首繁華歇故
人亭下酒蛾眉眼中血平生慷慨腸忽作柔絲結傳聞
紫塞傍秋烽下危堞班超未投筆來瑱空嚼鐡誰能金
閨中坐眷娟娟月
長安少年行
新月平康金步蓮青雲戚里玉連錢誰家年少秋風裏
梁甫吟成抱劒眠
楚妃怨
涼風遶樹秋長河絡天碧深宫悄無人月暗莎雞泣
秋夜長
秋風嫋嫋吹庭樹傷心一葉隨風去葉隨風去何所之
似我年年困羇旅神蟉紆屈泥中蟠青雲未到誰汝憐
愁來不寐起視夜斗柄斜指西南天
折楊柳
長安二月多綠楊遠信未到龍庭旁佳人中夜抱影坐
風窗泠泠愁思長青天無雲一鏡潔萬戶千門音響絶
何人横笛在高樓玉龍呌徹春江月
遊子吟
短日空裵回流雲自來去茫茫曉野客衣單白露無聲
落秋樹
元好問
南冠行
南冠纍纍渡河關畢逋頭白乃得還荒城雨多秋氣重
頹垣敗屋深茅菅漫漫長夜浩歌起清涕曉枕留餘潸
曹侯少年出紈綺高門大屋垂楊裏諸房三十侍中郎
獨守殘編北窗底王孫上客生光輝竹花不實鵷雛飢
絲桐切切解人語海雲喚得青鸞飛梁園三月花如霧
臨錦芳華朝復暮阿京風調阿欽才暈碧裁紅須小杜
長安張敞號眉嫵吴中周郎知曲誤香生春動一詩成
瑞露靈芝滿窗戶魚龍吹浪三山没萬里西風入華髮
無人重典鷫鸘裘展轉空牀卧秋月寳鏡埋寒灰鬱鬱
萬古不可開龍劒出地底青天白日驅雲雷層冰千里
不可留離魂楚些招歸來生不願朝入省暮入臺願與
竹林嵇阮同舉杯郎食猩猩脣妾食鯉魚尾不如孟光
案頭一盂水黃河之水天上流何物可煮人間愁撐霆
裂月不稱意更與倒翻鸚鵡洲安得酒船三萬斛與君
轟醉太湖秋
驅豬行(黃臺張氏莊作)
沿山蒔苗多費力辦與豪豬作糧食草菴架空尋丈高
擊版搖鈴閙終夕孤犬無猛噬長箭不暗射田夫睡中
時呌號不似驅豬似稱屈放教田鼠大於兔任使飛蝗
半天黑害田爭合到渠邊可是山中無橡术長牙短喙
食不休過處一抹無禾頭天明隴畝見狼籍婦子相看
空淚流旱乾水溢年年日會計收成纔什一資身百倍
粟豆中儋石都能幾錢直兒童食麋須愛惜此物羣豬
口中得縣吏即來銷税籍
蛟龍引
古劍咸陽墓中得抉開青雲見白日蛟龍地底氣如虹
土花千年不敢蝕洪鑪烈焰初騰精横海已覺無長鯨
世上元無倚天手匣中誰解不平鳴割城恨不逢相如
行酒恨不逢朱虛尚方未入朱雲請盟盤合與毛生俱
誰念田文坐中客只將彈鋏歎無魚
湘夫人詠
木蘭芙蓉滿芳洲白雲飛來北渚遊千秋萬歲帝鄉遠
雲來雲去空悠悠秋風秋月沅江渡波上寒煙引輕素
九疑山高猿夜嗁竹枝無聲墮殘露
湘中詠
楚山鶴鳴風雨秋楚岸猿啼送客舟江山萬古騷人國
猿鳥無情也解愁西北長安遠於日憑君休上岳陽樓
孤劒詠
鬱鬱重鬱鬱夜半長太息吟成孤劒詠門外山鬼泣清
霜稜稜風入骨殘月耿耿燈映壁君不見一飢縛壯士
僵卧時自惜黃鵠一舉摩蒼天時念樊籠束修翼
渚蓮怨
阿溪何許來素面涴風雨寂寞煙中魂依依欲誰語
芳華怨
娃兒十八嬌可憐亭亭裊裊春風前天上仙人玉為骨
人間畫工畫不出小小油壁車軋軋出東華金縷盤雙
帶雲裾踏雁沙一片朝雲不成雨被風吹去落誰家少
年豈無恩澤侯金鞍繡帽亦風流不然典取鷫鸘裘四
壁相如堪白頭金谷樓臺悄無主燕子不來花著雨只
知環珮作離聲誰向琵琶得私語無情鸂鶒翡翠兒有
情蜂雄蛺蝶雌勸君滿酌金屈巵明日無花空折枝
後芳華怨
江南破鏡飛上天三五二八清光圓豈知汴梁破來一
千日寂莫菱花仍半邊白沙漫漫車轆轆鵾雞絃中杜
鵑哭塞門顦顇人不知枉為珠娘怨金谷樂府初唱娃
兒行彈棋局平心不平只今雄蜂雌蝶兩不死老眼天
公如有情白玉搔頭綠雲髮玫瑰面脂透肉滑春風著
人無氣力不必相思解銷骨洛花絶品姚家黃揚州銀
紅一國香千圍萬繞看不足雨打風吹空斷腸丹砂萬
年藥金印九州督不及秦宫一生花裏活長門曉夕夀
相如儘著千金買消渴
結楊柳怨
長樂坡前一杯酒鄭重行人結楊柳可憐楊柳千萬枝
看看盡入行人手輕煙細雨綠相和惱亂春風態度多
路人愛是風流樹無奈朝攀暮折何朝攀暮折何時了
不道行人暗中老素衣今日洛陽塵白髮朝朝塞城草
柳色年年歲歲青關人何事管離情春風誰向丁寧道
折斷長條莫再生
秋風怨
碧瓦高梧響疎雨坐倚薰籠時獨語守宫一著死生休
狗走雞飛莫為女雲間簫鼓夜厭厭禁漏誰將海水添
一春門外羊車過又見秋風拂翠簾總把丹青怨延夀
不知猶有竹枝鹽
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城南風吹櫓聲北雁鳴嚶嚶江流望不
極相思春草生
征人怨
瀚海風煙埽易空玉關歸路幾時東塞垣可是秋寒早
一夜清霜入鏡中
塞上曲
平沙細草散羊牛幾簇征人在戍樓忽見隴頭新雁過
一時回首望南州
西樓曲
游絲落絮春漫漫西樓曉晴花作團樓中少婦弄瑶瑟
一曲未終坐長歎去年與郎西入關春風浩蕩隨金鞍
今年疋馬妾東還零落芙蓉秋水寒并刀不翦東流水
湘竹年年淚痕紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲插花枝淚如洗
後平湖曲
越女顔如花吴兒潔於玉天教並牆居不著同被宿美
人一笑千黃金連城不博百年心樓上牆頭無一物暮
爨朝舂一生足秋風拂羅裳秋水照紅妝舉頭見郎至
低頭采蓮房郎心只如菱刺短妾意未覺藕絲長與郎
期何許眼礙同舟女春波澹澹無盡情雙星盈盈不得
語十里平湖艇子遲岸花汀草伴人歸鴛鴦驚起東西
去惟有蜻蜓接翅飛
洧川行
洧川道邊日欲西誰家少婦掩面啼漫漫長路行不徹
粉綿鏡衣手自攜自言倡家女家在梁門東夫壻輕薄
兒新人不相容憶初在家時只辦放嬌慵爺娘惜女如
惜玉近前細看面發紅無端嫁作蕩子婦流落棄擲風
埃中可憐桃李花顔色嬌蒙茸朝看花枝好暮看花枝
空安得明珠三百斛重簾複幕圍春風
長安少年行
黃衫少年如玉筆生長侯門人不識道逢豪客問姓名
袖把金鞭側身揖卧駞行槖錦帕蒙石榴壓漿銀作筒
八月蒼鷹一片雪五花驕馬四蹄風日暮新豐原上獵
三更歌舞灞橋東
黃金行(贈王飛伯)
王郎少年詩境新氣象慘澹含古春筆頭仙語復鬼語
只有温李無他人天公著詩貧子身子曾不知乃自神
人間不買詩名用一片青衫衡霍重兒貧女富母兩心
何論同袍不同夢入門喚婦不下機淚子垢面兒啼飢
君詩只有貧女謠何曾夢見金縷衣外家翁媪日有語
嫁女書生徒爾為昆陽城下三更酒醉膽輪囷插星斗
一夕詩腸老蛟吼十尺長人墮車走斫頭不屈三萬言
欲向何門復低首何人夀我黃金千使君破鏡飛上天
解劒行
古劒黑於漆鬱鬱動星文摩挲二十年今日持贈君長
鯨鼓浪三山没知君不是泥中物袖間一卷白猿書未
分持刀買黃犢壯懷風雲鬱沉沉慚媿漂母無千金長
安侏儒飽欲死萬古不解天公心北風浩浩吹行客隴
水無聲雪花白荆卿墓頭秋草乾擊筑行歌欲誰識君
不見秦相五羖皮去時烹雞炊扊扅又不見敝裘蘇季
子合從歸來印纍纍丈夫墮地自有萬里氣翕忽變化
安能知大冠如箕望吾子富貴同生亦同死
望雲謠
涉江采芙蓉芙蓉待秋風登山采蘭苕蘭苕霜早彫美
人亭亭在雲霄鬱搖行歌不可招湘絃沉沉寫幽怨愁
心歴亂如曳蠒金支翠蕤紛在眼春草迢迢春波遠
望歸吟
塞雲一抹平如截塞草離離卧榆葉長城窟深戰骨寒
萬古牛羊飲冤血少年錦帶佩吴鉤獨騎疋馬覓封侯
去時只道從軍樂不道關山空白頭北風吹沙雜飛雪
弓弦有聲凍欲折寒衣昨夜洛陽來腸斷空閨𢷬秋月
年年歲歲望還家此日歸期轉未涯誰與南州問消息
幾時重拜李輕車
獵城南
翩翩游俠兒白馬如疋練朝出城南獵暮趁軍中宴北
平有真虎愛惜腰間箭
春風來
春風來時瑶草芳綠池珠樹宿鴛鴦春風去後瑶草歇
來鴻去雁遥相望鴛鴦不得雙燕鴻天一方娟娟愁眉
色静與遥山長錦衾復羅薦夢語相思怨月明烏夜啼
空閨淚如霰
并州少年行
北風動地起天際浮雲多登高一長嘯六龍忽蹉跎我
欲横江鬭蛟鼉萬弩迸射陽侯波或當大獵燕趙間黃
熊朱豹皆遮羅男兒萬馬隨撝訶朝發細柳暮朝那埽
雲黑山布陽和歸來明堂見天子黃金横帶冠峩峩人
生只作張騫傅介子遠勝僵死空山阿君不見并州少
年夜枕戈破屋耿耿天垂河欲眠不眠淚滂沱著鞭忽
記劉越石拔劒起舞鷄鳴歌東方未明兮奈夜何
怒虎行
怒虎當道卧百里不敢唾紛紛射彪手不見弧矢墮誰
知世有李將軍霹靂弦聲驚石破昨日雙南金今日綠
綺琴贈君無别物唯有百年心
續小娘歌
吴兒沿路唱歌行十十五五和歌聲唱得小娘相見曲
不解離鄉去國情
北來游騎日紛紛斷岸長隄是陣雲萬落千邨藉不得
城池留著護官軍
青山高處望南州漫漫江水遶城流願得一身隨水去
直到海底不回頭
風沙昨日又今朝踏碎鴉頭路更遥不似南橋騎馬日
生紅七尺繫郎腰
竹溪梅隖淨無塵二月江南煙雨春傷心此日河平路
千里荆榛不見人
黃河千里扼兵衝虞虢分明在眼中為向淮西諸將道
不須誇說蔡州功
步虛詞
閬苑仙人白錦袍海山宫闕醉蟠桃三更月底鸞聲急
萬里風頭鶴背高
萬神朝罷出通明和氣歡聲滿玉京見說人間有新異
綠章封事謝昇平
琪樹明霞碧落宫歌音嫋嫋度泠風人間聽得霓裳慣
猶恐鈞天是夢中
杜仁傑
長門怨
天上神仙也别離人間那得鎮相隨不須貴買臨卭賦
只想君王未見時
麻革
短歌行
河流宿層冰山有太古雪翩翩有客來老面黑於鐡盤
盤胷臆間猶挂太華月不肯下貴勢便欲叫雙闕朔寒
衣裳單路遠馬䠥&KR0887;昔人丈夫事肝膽不可越我歌送
君行歌聲何激烈悲風為我起酒行歌半闋望君青雲
端何恤遠離别
關中行送李顯卿
關中行我持一杯酒送君西入秦秦川鬱相望渭水流
沄沄黃河中折倏復合太華倚天青壁開我送君兮渺
何許春風不肯吹君迴舉酒酹五陵浩歌登高臺終南
之山何崔嵬長安舊遊安在哉百年繁華成劫灰千古
英雄沉草萊風塵澒洞豺狼墓天地茫茫入煙霧我載
歌送君去太華終南宜有深絶處巖扃人跡所不到石
壁蒼苔老煙雨山堂挂女蘿充腹多薯蕷玉井蓮開十
丈花茯苓根結千年樹白雪青松良可老鹿門有龐商
有皓不然凌雲學輕舉聽取安期羡門語憶昨與君友
相逢日日酬杯酒酒闌起舞肝膽開小桃唱罷歌楊柳
晉語狎秦癯秦語驚晉叟秦晉之交那可無胡為不作
雙飛鳬碧草離離生早春哀歌望斷西南雲求君於終
南之上不可得太華峰頭會見君
房皥
江上行
浮雲澹澹心悠悠杖藜來作江邊游商人打鼓催行舟
洪波不斷東南流木葉瀟瀟荆楚秋勸君休上王粲樓
日落滄江增暮愁
賣劒行贈韋漢臣
滄海波末澄無人斬長鯨韋郎三尺玉匣中鳴不平蛟
龍一出雷雨隨翕忽變化平四陲可惜有才不見用青
天白日將何為酒酣舞起抱劒哭肅肅悲風動茅屋不
如南山學種田自古青萍換黃犢
貧家女
貧家女德牲温柔寡言語終年辛苦不下機身上却無
絲一縷倡家女兒百不會只向人前賣嬌態繡裀端坐
青樓中銀燭熒煌照珠翠書言福善與禍淫未必天公
有此心盜跖長年顔子夭古來顛倒非獨今高處是崑
崙低處是東溟崑崙摧不倒東溟填不平物之不齊物
之情貧女莫羡倡女榮不義富貴浮雲輕持身但如冰
雪清德耀荆釵有令名
御選金詩卷二
