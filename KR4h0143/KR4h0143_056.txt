欽定四庫全書
御選元詩卷五十六
七言律詩十四
錢惟善
送曹克明員外之湖廣省
錢塘西望武昌城天際飛艎幾日程三峽波濤下江漢
九疑雲霧接巫衡笑談落落蕭曹佐登覽蒼蒼屈宋情
更把文風變丹徼不須銅柱紀南征
早發葑門得風直抵皂林泊
白龍廟前風浪生扁舟初離闔閭城嬋娟霜月鴈千里
顚倒衣裳雞五更櫓荅漁歌江入夢帆迎野色樹移程
葦間何限秋蕭瑟愁絶胡笳出塞聲
述懷
倦遊湖海十年餘人物如雲想國初貞觀名臣重房杜
建安才子數應徐聞雞起舞關河壯射虎歸來事業疎
便欲巢松尋五老短檠依舊滿牀書
懷陳子敬王子仁
倦遊年少滯江南憂患驚心百不堪韶海有人遺白葛
洞庭無客寄黃甘涼風拂袵聽喉囀夜雨移鐙覆手談
寂莫歲寒梅共我月明索笑碧雲檐
題廣微天師昇龍圖
噓氣乘雲薄太清墨卿靈怪硯池腥波濤光彩失雙劒
風雨晦冥驅六丁朱火騰空超碧落翠鱗垂水捲滄溟
眞人上挾飛仙去安得攀髯過洞庭
奉和太常博士柳公浦陽十詠詩(錄三首)
龍峰孤塔
巋然特立梵王宫梯級惟容鳥道通翠壁雲綃紅劫火
鐵檐鈴雨落秋風高標插漢蒼龍左倒影横江白鶴東
何日捫蘿尋勝迹不愁千里目難窮
南江夕照
目盡江南送夕陽空明直下接魚梁千重雲岫連平遠
五色霜林映渺茫孤鶩倒飛天上下長虹高卧水中央
白雲紅稻多秋思付與詩翁了醉鄉
東嶺秋隂
青山失色暗丹楓廣野平林杳靄中半嶺無雲時慘淡
尺天不雨亦空濛冥冥南向藏玄豹漠漠東開見白鴻
高處雖佳難攬結埽除隂翳待雄風
述懷寄光遠并簡城南諸友二首
野人無事久忘機肯信紛華有是非花信欲闌鶯百囀
麥芒初長雉雙飛書中歲月仍為客枕上江山屢夢歸
時復思君倚深樹不知殘雨溼春衣
青青草色接平蕪翠涌千峯入座隅戴勝晨呼採桑女
於菟夜警牧豬奴羽觴洛水聞修褉單袷温泉想舞雩
欲泛蘭舟過春渚一樓煙雨似西湖
送李德夫福建運司書吏
吳柳初黃越樹丹照人秋色送征鞍雲隨親舍回揚子
山引郵城入候官萬石鹽饒輸海賦雨潮魚上助盤餐
武夷我有南遊約欲借扶搖駕羽翰
九月晦日張機仲同宿明慶亨會堂上人房是
夜讀羅昭諫詩
寶坊金碧近閭閻閣道沈沈警夜嚴萬石華鯨驚海獸
四檐鐵鳳語蜚廉傷時我豈同昭諫覓句師能及道潛
一榻茶烟清夢熟因思松瀑灑冰簾
正月十六日遊湖上
東風杖屨偶相從試傍新隄覓舊蹤花竹園池通一徑
金銀樓閣倚千峰林煙日午青先暝湖水天寒綠未濃
賣酒壚頭人似玉抱琴時復醉臨卭
送李可度
暫駕仙舟絶海濤未應歸夢又金鼇漢家長者為廷尉
江左參軍辟掾曹十月蛟鼉淮浪静九天鷹隼朔雲高
匡時有用須公等莫遣吳霜點髩毛
送陳衆仲之官翰林應奉
畫鷁齊飛發棹謳泛江幾日過揚州曉雲最白梅花驛
春雨初香杜若洲一代文章關氣運十年館閣擅風流
綠波草色連天遠不是尋常送别愁
和季文山齋早春二首
方壺元不離人間倚徧東風十二闌煙雨樓臺春似畫
水雲窗戶晝生寒遙知洗鼎煎茶待定許敲門借竹看
醉後石橋花爛漫翠禽啁哳在檐端
落梅風細小窗寒石上餘香點點斑不惜壺觴千日醉
只愁庭館一春閒澗雲生白元非雨江樹排青更有山
攜取畫圖溪上去鶴聲應到夢魂間
晚雨過白塔
宋宫傳是唐朝寺白塔崔嵬寢殿前夏雨染成千樹綠
暮嵐散作一江煙蒼苔門外銅鋪暗細柳營中畫角傳
寂莫葫蘆宫井畔野人拾得舊金鈿
送王舉之入京就簡樵谷
短衣匹馬佩吳鈎欲寫關河萬古愁射鴈秋風高紫塞
聽鶯春色滿皇州黃塵驛路三千里白玉京城十二樓
無酒送君懷抱惡過江為覓故人舟
題魯彥康所藏范寬山水手軸
看雲終日坐蒼苔溪上千峯紫翠堆種竹人家臨水住
抱琴客子過橋來欲書盤谷先生序更把潯陽處士杯
他日卜居能似畫草堂題作小蓬萊
雨後登吳山過城隍廟眺望
偶向吳山高處望淒涼猶自覺繁華百年香火祠神宇
二月笙歌賣酒家渺渺風帆來海島冥冥江樹接煙沙
倚闌貪看西湖上古木荒城日又斜
漁村
丙穴魚來江盡頭元真卜築更深幽對門燈火三家市
何處煙波萬里舟明月竹枝揚子夜西風木葉洞庭秋
棹歌一曲閒來往指點儂家鸚鵡洲
一峰晴雪(石名)
醉倚崔嵬夢剡溪覺來翻訝衆峰低孤標想見天山北
萬里飛來蜀國西每怪珠光含霽月不知玉氣吐晴霓
風流欲喚坡仙起雪浪齋中共品題
送賈元英之照潭
照潭遙望九華山弓馬蕭蕭日暮還夢裏無題惟寄内
胸中有策欲平蠻落花閉戶眠黃犬明月開籠放白鷴
絳灌何曾輕賈誼早隨鵷鷺入朝班
清逸齋
神仙官府曾為吏一日乘風即掉頭太白豈惟凌鮑謝
元卿只合友羊求門前種樹雲連屋湖上聽潮月滿樓
遙憶五經名隠地峩眉高聳蜀天秋
杏花
等鶯期燕引遊蜂知隔垂楊第幾重壇近緇帷忘晝永
宫催羯鼓助春濃絳煙輕潤香鬚裛紅雪乾團粉淚鎔
寂寞曲江人不見貞元朝士憶時雍
送魏好義尹分水賦十六瀨
東來衆水發新安歷歷桐川第二灘萬疊冷雲藏亂石
一江春雨落驚湍青山隔樹連漁浦白鳥迎潮入釣壇
地占客星高隠處時飛鳬舄上巖端
次陳君瑞遊鳳凰山光明寺
左瞻劒戟龍門並上脫冠巾鳳髻雙齋近木魚鳴書廡
行遲松鼠落晴窗雲深不覺山藏寺溪漲應隨雨到江
未識此中真樂地三生先喜俗緣降
喜白髮為陳師復賦
勲業無成散似樗青銅欣見二毛初中郎興動秋風起
太傅詩成壯歲餘皎皎易汙時一沭星星難染漫千梳
等閒得此無情物自有忘憂滿架書
張昱
五府驛代楊左丞留題
免胄日趨丞相府解鞍夜宿五侯家玉杯行酒聽春雨
銀燭照人如晚霞受命敢忘軍旅事撫時又過掖垣花
漢家未可輕韓信尚要生擒李左車
陪宴相府得芍藥花有感賦
醉吐車茵愧不才馬前蝴蝶趁花回玉瓶盛露扶春起
錦帳圍鐙照夜開垂白敢思溱洧贈欹紅還是廟廊栽
揚州何遜空才思惟對高寒詠閣梅
退居湖上投贈楊左丞二首
樓外湖光白渺茫樓中少婦試新妝行年將近半百歲
大醉豈能千萬場翠織舞裠飛蛺蝶白描歌扇睡鴛鴦
垂楊滿院無人到芍樂花開日正長
且觀神女為行雨莫問郎官應列星芳草到門無俗駕
好山終日在湖亭白鷗共戲荷葉小黃鳥亂啼楊柳青
肯信曲闌干外立晚涼吹得酒初醒
惆悵五首
三山夢斷綵雲空幾把長牋賦惱公畫閣小杯鸚鵡綠
玉盤纖手茘枝紅春衫汗浥薔薇露夜帳香回茉莉風
惆悵近來江海上却將鞍馬學從戎
畫船湖上載春行日日花香扇底生蘇小樓前看洗馬
水仙祠畔坐聞鶯碧桃紅杏渾相識紫燕黃蜂俱有情
惆悵繁華成逝水盡歸江海作潮聲
惆悵當年使酒來娼樓紅粉夜相催可憐明月三分在
不見瓊花半朵開誰復醉翁堂下柳更堪從事閣中梅
揚州一片青青草誰信春來無鴈回
惆悵雄藩海上遊武昌佳氣接神州東風歸思王孫草
北渚愁生帝子洲楚國江山真可惜劉家豚犬亦何羞
不須更問中原事官柳新栽過戟樓
至今惆悵在東城結伴看花取次行輦道駐車招飲妓
宫牆回馬聽流鶯星河織女從離别海上蓬萊見淺清
不有酒船三萬斛此生懷抱望誰傾
過楊忠愍公軍府留題
總是田家門下客誰於軍府若為情林花滿樹鶯都散
雨水平池草自生街上相逢驚故吏馬前迎拜泣殘兵
能言樓上題詩處猶有將軍舊姓名
湖舫勸曹德昭僉院酒
倩得名姬唱慢歌梁塵直欲下輕波西風八月芰荷老
落日滿湖鳬鴈多到手莫辭雙盞飲轉頭又是一年過
光隂只在槐柯上奈此浮生樂事何
春閨
白日高堂欲暮難鳴鳩乳燕静相干銀瓶行酒雙鬟綠
玉管調笙十指寒蝴蝶每因飛處見牡丹多是折來看
明朝為遣安西使錦字紅鐙織夜闌
湖上漫興二首
百鎰黃金一笑輕少年買得是狂名尊中酒釀湖波綠
席上人歌鳳語清蛺蝶畫羅宫樣扇珊瑚小柱教坊筝
南朝舊俗憐輕薄每到花時别有情
湖上新泥雪漸融門前溝水暗相通裠欺萱草輕盈綠
粉學櫻桃淺淡紅暮雨欲來銀燭上春寒猶在酒尊空
青綾被薄不成夢又是一番花信風
繡毬花次烏延廉使韻
繡毬春晚欲生寒滿樹&KR0785;瓏雪未乾落過楊花渾不覺
飛來蝴蝶忽成團釵頭嬾戴應嫌重手裏閒抛却好看
天女夜涼乘月到羽輪偷駐碧闌干
湖樓
樓前芳草碧盈盈付與幽禽自在鳴隄上馬䭾紅粉過
湖中人載畫船行日長燕子語偏好風暖楊花體又輕
何限才情被花惱獨教書記得狂名
次林叔大都事韻四首
春來長是誤佳期鴆鳥雄鳩不可私錯認櫻桃懸蟢子
悔將衫袖染鵝兒燒殘蠟燭渾成淚折斷蓮莖却是絲
辜負綠窗閒歲月只教楊柳妬腰肢
何處銀鞍白鼻騧忘將錦瑟數年華渡頭水急憐桃葉
陌上春狂信柳花那得芳心對鸚鵡泣將殘淚付琵琶
一身巳是成惆悵況是平陽十萬家
莫謾題情在粉牆藕絲終日繫柔腸不知漢主黃金屋
何似盧家白玉堂好夢自抛桃葉後閒愁似過柳條長
無端收得番羅帕徹夜薔薇露水香
陳王當日賦凌波寫得風流也太多掌上玉鸞看教舞
雲中青鳥使傳歌情緘尺素魚中字恨織迴文錦上梭
休信雙星是牛女年年波浪隔天河
昔遊
春到名園總是花都城無處不繁華冠翹鶡尾朱袍盛
馬頓金羈玉面斜騎吏去忙官索酒侯門散晚妓留車
党家賤妾麤豪慣輕易銀瓶雪水茶
兩山亭留題
馬頭曾為使君回北望新亭道路開於越地形緣海盡
勾吳山色過江來英雄有恨餘湖水天地忘懷入酒杯
珍重謝家林下客玉山何待倩人推
三月三日湖上作
此日誰人肯在家傾城滿意事繁華時非上巳不為節
春到牡丹纔是花霧髩風鬟湖上女畫輪繡轂道傍車
兒童盡唱銅鞮曲未覺人間日易斜
西湖漫興
玉局當年為寫真西施宜笑復宜顰朝雲暮雨空前夢
桃葉柳枝如故人露電光隂千劫外魚龍波浪一番新
傷心最是林逋宅半畝殘梅共晚春
晚歸
左掖歸時日未斜小園檢點舊生涯染裠萱草纔抽綠
破雪櫻桃又著花玉斝試斟官給酒銀煎重瀹貢餘茶
西湖水色春來好說道風光似謝家
鄰園海棠
自家池館久荒涼却過鄰園看海棠日色未嫣紅錦被
露華猶溼紫羅囊掌中飛燕還能舞夢裏朝雲自有香
銀燭莫辭深夜照幾多佳麗負春光
醉題
二月鶯聲最好聽風光終日在湖亭清宵酒壓楊花夢
細雨燈深孔雀屏情在綢繆歌白苧心同慷慨贈青萍
方平自得麻姑信從此人間見客星
感事
憶昔銀燈鼓瑟琴屏開孔雀畫堂深頭顱謾有新添雪
囊橐都無舊賜金好夢未成春漏盡殘星猶在曉河沈
郎君自上斑騅後露滴銅盤淚不禁
碧筩飲次胡丞韻
小刺攢攢綠滿莖看揎羅袖護輕盈分司御史心先醉
多病相如渴又生銀浦流雲雖有態銅盤清露寂無聲
當年欲博千金笑故作風荷帶雨傾
贈沈生還江州
鄉心正爾怯高樓況復樓中賦遠遊客裏登臨俱是感
人間送别不宜秋風前落葉隨車滿日下浮雲共水流
知汝琵琶亭畔去白頭司馬憶江州
贈寓客還瓜州
把酒臨風聽櫂聲河邊官柳綠相迎幾潮路到瓜州渡
隔岸山連鐵甕城月色夜留江叟笛花枝春覆市樓筝
贈行不用歌楊柳此日還家足太平
無題
灼灼庭花露未收梁間雙燕語綢繆新妝滿面猶看鏡
殘夢關心嬾下樓春到自憐人似玉困來誰問酒扶頭
狂蹤巳作風絲斷敢怨流年似水流
無題
咫尺香閨步嬾移搔頭誰理玉蟠螭不聽小管吹銀字
只數迴文織錦詩得伴有時惟鬭草遣懷無日不彈棋
鳴鳩乳燕青春晚謝却繁花幾萬枝
金山寺
六鼇捧出法王宫樓閣居然積浪中門外鷗眠春水碧
堂前僧散夕陽紅揚州城郭高低樹瓜步帆檣上下風
人世幾回江上夢不堪垂老送飛鴻
演法師惠紙帳
銀燈夜照白紛紛四面光搖白縠文隔枕不聞巫峽雨
繞牀惟走剡溪雲風和柳絮何因到月與梅花竟不分
塞北江南風景别却思氊帳舊從軍
寄東山寺長老宅區中索畫梅
同是多生無垢身孤芳歲晏轉精神濡毫應覺香先到
寫影無如月最真庾嶺近來還有信華光以後更何人
情知此事難描畫驛使空回可不嗔
寄王梧溪
仙舟曾記過南堂鳴鳥高梧日正長蝴蝶重來春夢覺
牡丹欲盡燕泥忙當時賓客知何往此日音書或漫忘
猶有白頭王粲在獨將詞賦動江鄉
如此江山清集同王仲玉陸進之吕世臣作
吳越江山會此亭暮春風景晝冥冥長空孤鳥望中沒
落日數峯煙外青不用登臨生感慨且憑談笑慰飄零
古今何限英雄恨付與江湖醉客聽
王逢
過丘以敬管勾吳山别業
梓潼祠畔敞林扉隠隠雞聲落翠微銅篆解將還省署
銀魚忘却挂朝衣石崖溜雨藤根白籬落緣雲瓠子肥
想見秋風遂高隠中原野馬正狂飛
夜宴葉氏莊曉登悠然樓作
百尺飛樓俯碧湍六峯秀色繞闌干杏花落盡東風惡
燕子歸來社雨寒夢裏香煙生繡幌酒醒紅蠟膩銅盤
一春樂意朝來好千里家書席上看
送朱自明辟閩憲奏差
閩中烏府小清都列郡山巒紫翠紆王化直來天北極
文星多聚海南隅暖塵花氣隨驄馬春日榕隂滿鷓鴣
況有翰林持使節憲郎應得效馳驅
奉題先世所藏嚴子陵小像
千仞臺臨七里灘羊裘鶴髮老漁竿客星帝座分天象
潁水箕山並曉寒遂起後塵甘黨錮尚存餘烈愧南冠
桂叢苯䔿蘋花薄悵望高風一羽翰
客金陵遇有以茂才異等為薦者以病歸泊龍
灣二首寄丁仲容婁行所二先輩
柂樓釃酒出金陵病後衣裳體不勝風雨滿江寒屭贔
庭幃何處髮鬅鬙周璆實下諸侯榻王式虛蒙博士徵
一曲離歌凝客思幾行疎樹隔漁燈
鳳皇臺上酒如川醉擬題詩李謫仙鑿齒已成耆舊傳
眞長空覓孝廉船十年螢案書連屋八月龍灣浪拍天
無那病懷兼旅思白雲遙望夕陽邊
簡陳韋羌員外
幕府深嚴午漏遲簟文簾影碧參差總傳白馬陳從事
每念青袍杜拾遺大地風塵憂未解扁舟江海去無期
涼天鴈呌芙蓉發許奏軍中鼔吹辭
陪淮南僚友汎舟吳江城下
波伏魚龍夜不驚菱花千頃湛虚明吳儂似怪青絲馬
漢月重臨白帝城世說竇融功第一獨憐阮籍醉平生
樓船簫鼓中流發喜及東南早罷兵
冥鴻亭偶題二首(時歲戊戌)
春隂過却幾番風野店山櫻霧雨中新水綠塘鵝並浴
嫩寒茅閣燕微通大兒稍熟春秋例幼女歡趨組繡功
四十今年渾意足酒炊香滿巷西東
一家無事樂清寧寄目冥鴻野外亭江水未分南北限
月明常後畢箕星子生猫櫟垂垂赤蔓長鴉藤故故青
天意物情應有在且須料理相牛經
聞何上海子敬毁淫祠開鄉校因寄四韻
魚米駢登橘柚垂備聞佳政起深思女巫罷進神弦曲
鄉校新陳魯頌詩風葉晝埋公館静霜鐘寒度海雲遲
高天鴻鵠東回首亦欲朝陽借一枝
無錫寓隱謝王左丞彦熙攜酒饌遠過
玉帳旂旌拂紫冥樓船神物護青萍風雲密擁將軍樹
江海孤懸處士星深愧草茅優簡拔未忘蒲柳易飄零
竹西歌吹高陽酒喜為尋春過野亭
送吳照磨赴李司徒幕兼簡張郎中
司徒分鎮越王臺甌婺山光入望來堂上修文閒將略
幕中求舊得賢才鑑湖木落魚梁見紫塞風高鴈路開
莫禁白頭狂賀老酒船仍蕩月明回
寄陸宅之進士錢思復提學全希言學正
花開花落雪盈顱三地相望一信無梁震不慙前進士
杜陵寧是老狂夫長淮浪接江逾闊南極星聯斗不孤
想與窮經全學正酒香鄰社杖同扶
經游小來涇簡木仲毅
髯參歸隠小郊坰亂日曾聞險備經風黑浪高羅刹海
月明天度使臣星東都先見逢萌得廣武重游阮籍醒
最是故家春草暗杜鵑啼殺忍同聽
書西厦時沿海築城
牀頭鴟臥久空金壁上蝸行尚有琴孺子成名狂阮籍
霸才無主老陳琳虹霓氣冠登萊市蝙蝠羣飛顧陸林
環海煙沙翻萬臿連村霜月抱孤衾
戴良
次韻遊寶華寺
失脚江湖髩欲華尋僧姑啜趙州茶卓泉不復聞飛錫
說法空傳見雨花水樂隔林迷梵唄雲衣入戶亂袈裟
同遊賴有蘭臺客時出新詩鬭綵霞
黑水洋
涉海纔經五日期深洋一望黑淋漓波搖月色人先見
船過雨天龍未知險勝吕梁漂鷁處悲同巫峽泣猿時
平生一段乘桴意莫為微軀到此疑
偶書
自從北渡浣紗溪十載家山入望低失學已憐元亮子
長齋應愧太常妻百年世事醯雞變一夜鄉心謝豹啼
却向歸塗望遼鶴白頭和淚寫淒迷
寄胡仲孚
客裏遊從近十年一時朋舊羨君賢學通上古長桑術
道悟南華散櫟篇交久直看書似筍愛深時借筆如椽
白頭歸倚西風立一度相思一惘然
承君衡叔榦遠送賦此以别
長風吹度海東邊慣聽潮聲巳十年往事免成塵撲面
新愁惟有雪盈顛半生望眼迷遼鶴一夜歸心到蜀鵑
遠賦驪駒慙二妙縱歌安得酒如川
寄胡舜咨
曾著宫袍賦上林一朝歸臥白雲深昂昂老鶴鳴臯態
耿耿驚鴻避弋心病起尚餘頒送藥客過時共賜來金
鄉邦珍重斯文寄莫為愁多髩雪侵
寄俞伯熊兼東李仲彬
東郭先生最老成天才久巳負時名能詩不減唐工部
解酒渾如晉步兵塞上征鴻高避弋海東歸鶴暗聞聲
比鄰喜有知心客一夜彈碁直到明
顧瑛
和韻二首
喔喔雞鳴桑樹顚江村風景只依然人行紅葉黃花裏
鴈過西風落日邊南市津頭無酒旆東湖渡口有魚船
北山巖壑秋偏静借看蒲團枕石眠
夏潮平沒白鷗沙舶䑲風生起浪花為向船頭置美酒
恰如天上汎浮槎銀盤雪落千絲鱠玉手冰分五色瓜
明日山中看疎雨共將詩句寄丹霞
送吳國良
桐軒隠者重相訪草閣能留十日歸快雪半消春水闊
扁舟又逐白鷗飛似聞迂叟耕梅里每過山家欵竹扉
期子幾時來慰我共披鶴氅坐漁磯
海洲夜景
三沙宛在海當中隱見珊瑚樹色紅神島由來連弱水
樓船欲去引剛風東方日出鮫人國半夜潮生織女宫
却憶題詩繡衣使高秋會過玉山東
天寶宫詞十二首寓感(錄四首)
蓮花池畔暑風涼玉竹迴文寶簟光貪倚畫屏調翡翠
誤開金鎖放鴛鴦輕綃披霧誇新浴墮髻欹雲衒晚妝
笑指女牛私語處長生殿下月中央
五色卿雲護帝城春風無處不關情小花静院偷吹笛
淡月閒房背合筝鳳爪擘柑封鈿合龍頭瀉酒下瑤罌
後宫學做金錢會香水蘭盆浴化生
祕閣香殘日影移燈分青玉刻蟠螭琵琶鳳結紅文木
絃索蠶繅綠水絲金屋有花頻賭酒玉枰無子不彈碁
𫝊宣趣發明駞使南海今年進荔支
虢國來朝不動塵障泥一色繡麒麟朱衣小隊高呵道
粉筆新圖徧寫真寶雀玉蟬簪翠髻銀鵝金鳳踏文茵
一從羯鼓催春後不信司花别有神
癸卯除夕
仰觀北斗轉遙天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿煙
不用鞭灰覓如願客囊剰有酒家錢
夜宿三塔次陳元朗韻
水落南湖不露沙又牽舫子到僧家春浮大斗娟娟酒
寒隔虚櫺薄薄紗半夜塔鈴傳梵語一林江月照梅花
坐來詩句生枯吻指點銀瓶索煮茶
寄鄭明德
我愛廛居鄭有道屢辭徵幣卧松雲年來短髮籠紗帽
客至新詩寫練裠几上只留招隠賦人前每讀送窮文
清時巳見文名盛日日高車訪隠君
戲荅陸静遠
秋水藍橋一尺強愁聞玉杵搗玄霜東籬老子烏紗薄
西郭佳人翠袖長古寺竹深禪榻静晴窗花落硯池香
西風鶴背三更夢笑看瓊花作醉鄉
堯文文學過訪賦别兼簡鶴齋薛眞人
憶昨相過寂寞濱白頭傾蓋豈如新驚回赤壁三更夢
開徧桃花一度春顧我老為思櫪馬憐君遠作倚樓人
黃公壚畔三株樹留待來時醉挂巾
次韻永嘉曹新民玉山席上作
詩人得句題茅屋客子乘流泛小舠老眼看花起春霧
醉眠聽雨響秋濤弓盤舞按銀鵝隊水調聲傳金鳳槽
與爾共傾千日酒呼童換却五雲袍
以炯如流水涵青蘋分韻得流字
幽人雅愛玉山好肯作清酣竟日留梧竹一庭涼欲雨
池臺五月氣涵秋月中獨鶴如人立花外疎螢入幔流
莫笑虎頭癡絶甚題詩直欲擬湯休
以冰衡玉壺縣清秋分韻得壺字
鄭玄于鵠本清好況有名僧似仲殊濠上魚肥應受釣
廚中酒熟莫教酟雨花落坐成金粟秋露凝寒貯玉壺
更向飛樓賭棋槊香囊留得未全輸
和繆叔正韻
白雲開處見山稜我欲躋攀力未勝歲晚不為干祿士
前身應是小乘僧竹林載酒邀山簡草閣裁詩愧薛能
結習未除閒未盡焚香且對佛前燈
和柑字韻
一飲寧辭十日酣濁醪到手味偏甘新詩謾賦宫槐陌
好事争傳海岳菴霜後兩螯看紫蟹尊前一味出黃柑
料應堂北梅花樹今歲開時只向南
以危樓高百尺分韻得危字(并序)
七月初五日予會于匡山琦龍門於樓上輕風吹
衣爽氣浮動纖月既出乃移尊樓外閣橋團飲時
瑤笙與琴聲歌聲齊發泠泠天表如霓裳羽衣落
我清夢遂各賦詩以紀
樓上笙歌合奏時湖山當席最相宜風輕吹袂身疑舉
人立飛橋意不危蜃氣欲浮河漢動秋光已近女牛期
潘郎容易頭如雪且醉花前雙玉巵
春暉樓以攀桂仰天高分韻得高字
朱樓隔水度飛橋翫月張筵快酒豪同向鏡中看玉兔
恰如海上踏金鼇影搖大地山河動光射元洲殿宇高
明日中秋湖上去更攜紅袖泛輕舠
七月九日復飲秋華亭上天香襲人幽花倚石
時猩紅軋琴寶笙合曲瓊花起舞蘭陵美人度
觴與琦龍門行酒余為作詩以紀良會就邀匡
山龍門同韻
又到秋華亭子上東山爽氣正清妍階前落葉不須掃
石上幽花自可憐越國女兒嬌娜娜蘭陵酒色淨娟娟
深尊賸有清香在留待瑤笙月下傳
春草池綠波亭以銀漢無聲轉玉盤分韻得聲
字
據牀坐看月華生水氣浮空夜氣清蜃闕珠宫寒作市
銀盤玉露静無聲芳筵累吸杯中物彩鳳雙吹樹底笙
不見山隂狂道士相思只在越王城
次琦元璞韻
去歲一春同作客今春相見却身閒亭開翠柳紅桃外
魚躍綠波春草間自笑淵明居栗里也隨惠遠入廬山
何當共下吳江釣坐向船頭語八還
送鄭同夫歸豫章分題得洞庭湖
五湖秋水洞庭煙七十二峯青插天神禹書藏林屋裏
仙人詩刻石屏前温温玉氣穿靈洞白白銀河瀉瀑泉
鴻雁來時木葉下送君晨發楚江船
次龍門琦公見寄韻二首
扁舟遠適越溪濱雙槳驚飛白鷺羣要趁秋江三尺水
去看山寺九峯雲西風網罟沿村集落日鐘聲隔水聞
好對黃花同一醉故園晴色晚如熏
秋花楓葉暗江濆萬里西風鴈呌羣謾是羈情濃似酒
獨憐世事薄於雲九龍山色船頭看半夜鐘聲枕上聞
料得高僧禪定處松窗栢子起濃熏
九月七日復遊寒泉登南峯有懷龍門雲臺二
首
春遊憶得到寒泉正值鶯花過禁煙楊柳樓中金錯落
琵琶船裏玉嬋娟潘郎别去渾多病道士重來是有緣
今日登高能作賦雲臺不見使人憐
又向江頭載夕暉好懷每與世相違客中重九明朝是
眼㡳故人今日稀過雨黃花千蕊發經霜紫蟹兩螯肥
秋江更待澄如練擊楫中流緩緩歸
倪瓉
北里
舍北舍南來往少自無人覓野夫家鳩鳴桑上還催種
人語煙中始焙茶池水雲籠芳草氣井牀露淨碧桐花
綀衣挂石生幽夢睡起行吟到日斜
山園
春水鳬鷖野外堂山園細露橘花香棲棲身世書盈篋
漠漠風煙酒一觴豈謂任真無禮法也須從俗著冠裳
不營產業人應笑竹本桃栽巳就行
林下遣興
眼見藤梢巳過牆手拈書卷復堆牀閒臨水檻親魚鳥
欲出柴門畏虎狼冠製不嫌龜殼小衣裠新翦鶴翎長
從來任拙唯疎嬾一月秋隂不下堂
春日
閉門積雨生幽草歎息櫻桃爛漫開春淺不知寒食近
水深唯有白鷗來即看垂柳侵磯石已有飛花拂酒杯
今日新晴見山色還須拄杖蹋青苔
二月十日元文館聽雨
卧聽夜雨鳴高屋忽憶陂塘春水生何意遠林飢獨鶴
若為幽谷滯流鶯成叢枸杞還堪采滿樹櫻桃空復情
二月江頭風浪急無機鷗鳥亦頻驚
雪後過陳子貞隠居
陶公卜宅南村裏快雪初晴思一遊樹辨微茫來獨鶴
櫓搖欹側散輕鷗墨池繞溜春冰滿塵榻繙書夕照收
相見惘然如有失掉頭吟詠出林丘
次韻薩天錫寄張外史
谷口路微山木合溼衣空翠不曾晴飢猿扳檻為人立
寒犬號林如豹聲小閣秋清聽雨卧長空日出採芝行
道心得失巳無夢沐髮朝真候五更
寄熙本明
在山無事入城中每問歸樵得信通松室夜燈禪影瘦
石潭秋水道心空幽扉獨掩林間雨疎磬遙傳谷口風
幾度行吟欲相覓亂流深澗隔西東
寄張貞居
不但入城蹤跡少南鄰野老見猶稀狂歌鳴鳳聊自慰
舊學屠龍良巳非蒼蘚渾封麋鹿逕白雲新補薜蘿衣
羊君筆札誰能繼欲讀靈文一扣扉
贈别孟以道書記
一笑相逢豈有期因懷西崦話移時李公祠畔空餘月
陸子泉頭舊有詩旅思悽悽非中酒人情落落似殘碁
雲濤眼底三生夢鷗影秋汀又遠離
送寶南琛往住荆溪碧雲寺兼簡方厓
碧雲林壑杳重重此去風流似簡公舂藥碓閒湍激下
吟秋蛩響月明中結茅擬候芝三秀眠鹿應遺地一弓
聞道重居開竹牖待予艇子過溪東
奉和虞學士寄張外史
華陽上館誰曾到知有高人避世深當戶春雲團紫蓋
洗空花雨散青林丹臺篆跡龍蛇動經閣松聲鸞鶴吟
念子離居消息遠幾將書札寄遙琴
春日試筆
喜看新酒似鵝黃已有春風拂草堂二月江南初變柳
扁舟晚下獨鳴榔苔生不礙山人屐花發應連野老牆
美酒已&KR0838;千日醉莫將時事攪愁腸
寄張天民先生
清溪演漾綠生蘋溪上軒楹發興新只欠竹隂垂北牖
儘多山色近南津湖魚入饌長留客沙鳥緣階不畏人
愧我萍蹤此淹泊片雲回首一傷神
居竹軒
翠竹如雲江水春結茅依竹住江濱階前迸筍從侵徑
雨後垂隂欲覆鄰映葉黃鸝還自語傍人白鶴亦能馴
遙知静者忘聲色滿屋清風未覺貧
送張練師遊七閩
高士不羈如野鶴忽思閩海重經過舟前春水他鄉遠
雪後晴山何處多觳觫卧雲芳草細鉤輈嗁樹野煙和
武陵九曲最清絶落日采蘋聞棹歌
寄張德常
身世蕭蕭一羽輕白螺杯裏酌滄瀛逍遙自足忘鵬鷃
漫浪何須記姓名石鼎煑雲聽夜雨玉笙吹月和松聲
憑君為問張公子曾到良常夢亦清
題張以中野亭
人境曠無車馬雜軒楹只在第三橋開門草色侵書幌
隔水松聲和玉簫一榻雲山供夏簟滿江煙雨看春潮
君能擷取飛霞佩天際真人近可招
題孫氏雪林小隠圖
天地飄搖一短篷小窗虚白地鑪紅翛然忽起棃雲夢
不定仍因柳絮風鶴影䙰褷簷上下鹿迒散漫屋西東
杜門我自無干請閒寫芭蕉入畫中
上巳日感懷
石梁破屋路欹斜僻似華陽道士家漠漠春雲飛别鶴
潺潺夜雨雜鳴蛙閒看稚子翻書葉時有鄰翁汲井花
日暮傷心江水綠共舟人已躡飛霞
喜謝仲野見過
階下櫻桃已著花窗前野客獨思家故人攜手踏江路
拄杖敲門驚夢華藉草悲歌聲激烈停杯寫竹字欹斜
新蒲細柳依依綠西北浮雲望眼遮
寄盧士行
闔閭浦口路依微笠澤汀邊白板扉照夜風燈人獨宿
打窗江雨鶴相依畏途豈有新知樂老境空思故里歸
擬問桃花泛春水船頭浪暖鱖魚肥
送徐子素
山館留君才一月梅花無數倚霜晴垂簾幽閣團雲影
貯火茶鑪作雨聲深竹每容馴鹿卧青山時與道人行
歸舟載得梁溪雪惆悵鄰雞月四更
三月一日自松陵過華亭
竹西鶯語太丁寧斜日山光澹翠屏春與繁花俱欲謝
愁如中酒不能醒鷗明野水孤帆影鶻沒長天遠樹青
舟楫何堪久留滯更窮幽賞過華亭
次韻邵生
已從鷗鳥狎雲深老我無機似漢隂采采菊花猶滿地
蕭蕭霜髮不勝簪南遊阻絶傷多壘北望艱危折寸心
好在吳淞江水上青猿嗁處有楓林
别章鍊師
方舟共濟春江闊訪我寒煙菰葦中鼔柁斜衝薲葉雨
鈎簾半怯杏花風仙人壇上芝應碧玉女窗中桃未紅
擬趁輕帆數來往縹壺不惜酒如空
寄養正
得君佳句清如玉秋色驚人換物華老境侵尋真有感
故園隔絶更興嗟女蘿綠徧牽茅屋烏桕紅明映落霞
欲酌一尊澆磊塊幾時邀子過田家
贈岳松澗
曾訪神仙五粒松澗泉流潤白雲封林間蘿蔦交青影
石上菖蒲開紫茸煑石有方留祕訣采苓何處覓行蹤
岳君别我三千歲晚戲滄洲又汝逢
送僧遊天台次張外史韻
四明山水名天下師去那知客路遙雪霽驚麕騰宿莽
月明寒鵲集疎條坐尋雲頂千峰石歸趁江頭八月潮
說與住山光老子送賓也合過溪橋
過許生茅屋看竹
舟過山西巳夕曛許生茅屋遠人羣鑿池數尺通野水
開牖一規留白雲煑藥煙輕衝竈出碓茶聲遠隔溪聞
可憐也有王猷興階下新移少此君
寄德朋
故人欲問梁鴻宅遺跡猶應杵臼存楓葉菊花秋瑟瑟
荒園廢圃雨昏昏農人掩舍春明墅縣吏催租夜打門
唯有德朋多遠思賦詩刻燭酒重温
與伯雨登溪山勝槩樓
樓下清溪夏亦寒溪頭箇箇白鷗閒風回綠卷平隄水
林缺青分隔岸山若士振衣千仞表何人泛宅五湖間
絶憐與子同清賞擬向雲霄共往還
和華以愚韻兼題所畫春山高士圖
扁舟溪上數來過白髮殘春奈我何柳絮如煙迷曉浦
杏花飛雪點春波林扉有客圖丘壑石室何人帶女蘿
欲和華山高隠曲羈愁悽斷不成歌
故吾
縹緲青山日欲晡瀰漫秋水興何孤鶴歸城郭生新夢
塵掩圖書尚故吾南畞藝苗傷碩鼠北窗臨澗聽嗁烏
醉歸倘乞封侯地便復移家傍酒壚
因吳國良過玉山草堂輒賦長句奉寄
玉山樹色隠朝陽更著漁莊近草堂何處唱歌聲欸乃
隔雲濯足向滄浪珍羞每送青絲絡佳句多投古錦囊
幾問棹船尋好事辟疆園圃定非常
東林隠所寄陸徵士
侵扉桃李正陰陰耕鑿居人有遠心一夜池塘春草綠
孤村風雨落花深不嗔野老羣争席時有遊魚出聽琴
白髮多情陸徵士松間石上續幽吟
次韻郯九成見寄
郭外青山舊結廬微茫野徑望中無殘生竟抱煙霞癖
好事猶傳海岳圖夜壁松風懸雅樂秋池菊水酌商觚
倘從世事求元賞好趁輕舟看浴鳬
懷歸
久客懷歸思惘然松間茆屋女蘿牽三杯桃李春風酒
一榻菰蒲夜雨船鴻迹偶曾留雪渚鶴情原只在芝田
他鄉未若還家樂綠樹年年呌杜鵑
送元度北遊
荷鍤空林春雨餘艤舟沙岸燕飛初去尋天上仙人佩
肯顧山中隠者居霜月四更提劒舞田園二頃帶經鋤
蘭榮柳蜜南簷下佇子雲間枉尺書
薩仲明為丞相府掾時僦居京師名其軒曰半
野後買宅延陵亦揭是名於軒因雨宿其下遂
為賦詩云
何意開軒名半野身存魏闕思江湖斜侵瓜圃通花藥
稍傍薇垣近竹梧千里秋風催斫鱠九霄晨露浥飛鳬
如今别買荒城宅自埽風林候野夫
送别甘允從
來從墨沼雲林下共愛女蘿緣石牀喚人鸚鵡語猶澀
當戶枇杷子半黃奉橘定應題百顆籠鵝即欲寫千行
蘭亭書法人間少好去山隂泛野航
賦句曲外史精舍
道士朝乘一鶴還樓臺金碧鎖空山半天花雨飛幢節
萬壑松風雜佩環丹井夜寒光剡剡石壇春静蘚斑斑
飄然便擬從君隠分我元洲一半間
九日
自笑不能孤九日一壺濁酒對西山遙憐玉樹秋風裏
静看冥鴻落日間草木蕭蕭雲更碧山川漠漠鳥飛還
長途誰是陶彭澤被褐行吟意自閒
賦謝陸繼之紫蟹黃柑之貺
闔閭城外皆秋水斜日維舟方醉眠攜手故人驚夢裏
送書飛鴈落尊前黃柑開褁煩相贈紫蟹傾筐也可憐
憶爾獨居湖上宅晴窗奇石晝生煙
晨起一首寄丹丘
竹窗晨起聞幽鳥深巷絶無車馬喧多病馬卿非不遇
歸田陶令自忘言牆隂薯蕷苗方茁雨裏櫻桃花正繁
一月陰寒少晴日坐看春水上柴門
御選元詩卷五十六
