欽定四庫全書
御選金詩卷五
五言古詩三
元好問
箕山
幽林轉隂崖鳥道人迹絶許君棲隱地唯有太古雪人
間黃屋貴物外祇自潔尚厭一瓢喧重負寧所屑降衷
均義禀汨利忘智決得隴又望蜀有齊安用薛干戈幾
蠻觸宇宙日流血魯連蹈東海夷齊采薇蕨至今陽城
山衡華兩丘垤古人不可作百念肝肺熱浩歌北風前
悠悠送孤月
緱山置酒(同内翰馮文叔獻雷兄希顔賦詩分韻得賓字)
靈宫肅清曉細柏含古春人言王子喬鶴馭此上賓白
雲山蒼蒼平田木欣欣登高覽元化浩蕩融心神西望
洛陽城大路通平津行人細如蟻擾擾爭紅塵蓬萊風
濤深髩毛日夜新殷勤一杯酒愧爾雲間人
光武臺
東南地上遊荆楚兵四衝遊子十月來登高送長鴻當
年赤帝孫提劒起蒿蓬一顧滍水斷再顧新都空雷霆
萬萬古青天看飛龍巋然此遺臺落日荒煙重誰見經
綸初指揮走羣雄白水日夜東石麟幾秋風空餘廣武
歎無復雲臺功
潁亭留别(同李冶仁卿張肅子敬王元亮子正分韻得畫字)
故人重分攜臨流駐歸駕乾坤展清眺萬景若相借北
風三日雪太素秉元化九山鬱崢嶸了不受陵跨寒波
淡淡起白鳥悠悠下懷歸人自急物態本閒暇壺觴負
吟嘯塵土足悲咤回首亭中人平林澹如畫
㶏亭
春物已清美客懷自幽獨危亭一徘徊翛然若新沐宿
雲淡野川元氣浮草木微茫盡楚尾平遠疑杜曲生平
遠遊賦吟諷心自足朅來著世網抑抑就邊幅人生要
適情無榮復何辱乾坤入望眼容我謝羈束一笑白鷗
前春波動新綠
出京(史院得告歸嵩山侍下)
從宦非所堪長告欣得請驅馬出國門白日觸隆景半
生無根著飄轉如斷梗一昨隨牒來六月阻歸省城居
苦湫隘羣動日蛙黽慙愧山中人團茅遂幽屏塵泥久
相浣夢寐見清潁矯首孤飛雲西南路何永
㶏水
㶏水復㶏水東望鴈行沒殷勤一杯酒遥酹㶏亭月永
懷紫髯郎冠佩見突兀巖巖石青峙鬱鬱松秀發徘徊
功名會脱落豪俠窟中州有士論指與雷李屈挂弓須
扶桑洗劒必溟渤皇天靳美器一世惜英物神交付冥
漠生氣凛毛髮古來天下馬萬里入超忽良樂不並世
燕市空駿骨狂歌呌秋雲北風撼林樾
贈答劉御史雲卿
舊聞劉君公學經發源深驊騮萬里氣聖途已駸駸大
梁語三日副我夙所欽濂溪無北流此道日西沈百年
牛山木不復秀穹林南風雖寥寥聞絃猶賞音獨憐夸
毗子一我無古今共學君所貪適道我豈任相酬無别
物徒有好賢心
老鶴何許來澹與孤雲同相值太虚室悠然復西東聖
學要深談别君惜悤悤何時沂水上同詠舞雩風
送欽叔内翰并寄劉達卿郎中白文舉編修二
首
忽忽歲云暮烈烈風霜威舉頭望長安游子從此歸我
有平生懷愛君如連枝半年姜肱被所樂良不貲尚恨
人事異離合無定時送君酒一杯侑以彈鋏辭上言行
路難下言長相思
古人遥相望每恨不同時同時得古人歡樂良在兹君
歸豈不佳交遊滿京師門前車馬來笑言慰所思細話
洛陽事高詠嵩山詩宫壺發新篘宫梅耿幽姿故應劉
與白亦復念微之
飲酒五首(襄城作)
西郊一畞宅閉門秋草深牀頭有新釀意愜成孤斟舉
杯謝明月蓬蓽肯相臨願將萬古色照我萬古心
去古日已遠百偽無一真獨餘醉鄉地中有羲皇淳聖
教難為功乃見酒力神誰能釀滄海盡醉區中民
利端始萌芽忽復成禍根名虛買實禍將相安足論驅
驢上邯鄲逐兔出東門離官寸亦樂里社有拙言(離官寸亦)
(樂晉俚諺云然)
萬事有定分聖智不能移而於定分中亦有不測機人
生桐葉露見日忽已晞唯當飲美酒儻來非所期
此飲又復醉此醉更酣適徘徊雲間月相對淡以默三
更風露下巾袖警微溼浩歌天壤間今夕知何夕
後飲酒五首(陽翟作)
少日不能觴少許便有餘比得酒中趣日與杯杓俱一
日不自澆肝肺如欲枯當其得意時萬物寄一壺作病
知柰何妾婦良區區但愧生理廢飢寒到妻孥吾貧盖
有命此酒不可無
金丹換凡骨誕幻若無實如何杯杓間乃有此樂國天
生至神物與世作酣適豈曰無妙理滉漾莫容詰康衢
吾自樂何者為帝力大笑白與劉區區頌功德
客從崧少來貽我招隱詩為言學仙好人間竟何為一
笑顧客言神仙非所期山中如有酒吾與爾同歸
酒中有勝地名流所同歸人若不解飲俗病從何醫此
語誰所云吾友田紫芝紫芝雖吾友痛飲真吾師一飲
三百杯談笑成歌詩九原不可作想見當年時
飲人不飲酒正自可飲泉飲酒不飲人屠沽從擊鮮酒
如以人廢美祿何負焉我愛靖節翁於酒得其天龐通
何物人亦復為陶然兼忘物與我更覺此翁賢
少林
雲林入清深禪房坐蕭爽澄泉潔餘習高鳥喚長往我
無玄豹姿謾有紫霞想回首山中雲靈芝日應長
劉曲龍潭
層冰積浩蕩陵谷低吞吐窈窕轉幽壑突兀開淨宇回
頭山水縣亦復墮塵土孤雲鐵梁北宇宙一仰俛風景
初不殊川塗忽修阻寒潭海眼淨黕黑自太古蟄龍何
年卧萬國待霖雨誰能裂蒼崖雷風看掀舉(山中人歲旱則轉大)
(石入潭中以駭龍瞬息致雨故云)
龍門雜詩
石樓繞清伊塵土天所限人言無僧久草滿不復剗灘
聲激悲壯山意出高蹇當年香山老挂冠遂忘返高情
留詩軸清話入禪版誰言海山去蕭散仍在眼溪寒不
可涉倚杖西林晚
豐山懷古
豐山一何高古屋蒼煙重開門望吳楚鳥去天無窮連
山横巨鼇白水亘長虹川原鬱佳氣自古南都雄炎精
昔季興卧龍起隆中落落出奇策言言揭孤忠時事有
可論生晩恨不逢漢賊不兩立大義皎日同吳人操等
耳忍與分河潼奪操而與權何以示至公一民漢遺黎
尺地漢故封守民及守土天地與相終不能禦寇讐顧
以寇自功旣異鴻溝初又非列國從一劵捐半産二祖
寧汝容端本一已失孤唱誰當從至今有遺恨廟栢號
隂風舊聞清泠淵天籟如撞鐘山徑野人語誕幻欺孩
童開元有亂階鹿飲温泉宫黃猿何為者乃爾能嘯兇
乾坤之大音久鬱理當通清霜旦夕落佇爾驚羣聾(孔明)
(自謂漢室季興清泠淵黃猿出見廟碑述開元事)
乙酉六月十一日雨
一旱近兩月河洛東連淮驕陽佐大火南風卷黃埃草
樹青欲乾四望令人哀時時怪事發雨雹如李梅我夢
天河翻崩騰走雲雷今日復何日駃雨東南來元氣淋
漓中焦卷意已迴良苗與新穎鬱鬱無邊涯書生如老
農苦樂與之偕閭閻聞吉語一笑心顔開酉年酒如漿
乾溢安能烖惟當作高廪多具尊與罍家人笑問我君
田安在哉(駃雨與快同音見魏志)
種松
百錢買松羔植之我東牆汲井浣塵土插籬護牛羊一
日三摩挲愛比添丁郎昨宵入我夢忽然變昂藏昂藏
上雲霄慘淡含風霜起來月中看細鬛攢針芒惘然一
太息何年起明堂鄰叟向我言種木本易長不見河畔
柳顧盼百尺強君自作遠計今者何所望
采杞
仙苗不擇地榛莽散秋實微霜綠未隕濃露紅欲滴方
書尚服餌僮僕課采拾花葉久已饜功實從此得苦荼
薦竒味凡醖化靈液人傳東坡事世驗西河術誑口亦
自佳輕骨況可必維物多似是致用相萬一向非觀玉
篇誰為分杞棘
宿菊潭
田父立馬前來赴長官期父老且勿往問汝我所疑民
事古所難令才又非宜到官已三月惠利無毫釐汝鄉
之單貧寧為豪右欺聚訟幾何人健鬭復是誰官人一
耳目百里安能知東州長官清白直下村稀我雖禁吏
出將無夜叩扉教汝子若孫努力逃寒饑軍租星火急
期會切勿違期會不可違鞭朴傷汝肌傷肌尚云可夭
閼令人悲
觀淅江漲(淅水今在鄖陽見水經註非浙江也)
一旱千里赤一雨垣屋敗淅固以江名暴與衆壑會初
驚沙石卷稍覺川谷隘雷風入先驅大塊供一噫千帆
鼓前浪萬馬接後派崩崖不暇顧拔木無留礙憑陵如
藉勢洄伏各有態平分乍舒徐怒觸忽碎壞雲蒸楚樹
杪雪映商嶺背彷彿千丈潮怳與海門對佽飛鬭蛟鱷
燃犀出鱗介陽侯富隂族萬首露光怪翠蕤淡偃蹇鉦
鼓亂&KR1503;磕永懷疏鑿力重歎神禹大乾坤海為壑未礙
變横潰納汙非無處流惡聊自快投詩與龍盟滌蕩煩
一再(時拜大赦五日矣)
鶴雀崖北龍潭
層崖閟頑隂水木深以阻湍聲半空落洶洶如怒虎風
生木葉脱魄動不敢語何年渾沌竅靈物此棲處初從
一綫溜開鑿到神禹雲雨鼓飛浪噴薄齊萬弩藏珠驪
龍頷百斛快一吐油油入無底細散不濡縷歸藏海有
穴汎溢愁下土南峰天一柱萬古鎮幽府江山有奇探
落景廹行旅多慚茹芝人終年看飛雨
五松平
竹港晨露白石門秋氣寒湍流落澗壑細路深茅菅江
平白石出竟日沿清灣四顧不見人山鳥時間關蒼崖
入地底煙靄青漫漫力盡不能過却坐空長歎青天白
雲間可望不可攀虚名竟何得行路乃爾難
贈答楊煥然
詩亡又已久雅道不復陳人人握和璧燕石誰當分關
中楊夫子高誼世所聞十年玄尚白藜藿甘長貧有來
河水篇四海付斯文斯文有定在桓生知子雲古來知
已難萬里猶比鄰千人國中和要非心所親東楚西南
秦望君勞我神相逢不得語别去徒殷勤白雲不可贈
相思秋復春
送詩人李正甫
陽和入枯株靄靄含芳津山頭太古石不與萬物春朝
從木客遊暮將山鬼鄰紫芝僅盈匊幽蘭不充紉青雲
入長吁肝膽空輪囷我嘗讀君詩天趣觸眼新秦遊得
豪宕晉産餘真淳怒虎不受唾駭鹿未易馴安坐誰不
如半生走逡巡蒼蒼不可問藐藐誰當親青山碾為塵
白日無閒人空歌東野曲不救西州貧
曉發石門渡湍水道中
疎星淡秋明隂霞絢朝映積雨成坐愁晨光動幽興石
門歸馭引湍浦漁舠並曠蕩萬景新歸藏四山静平湖
風漪綠遠岸秋沙淨洋洋遊魚逝汎汎輕鷗泳隱顯乖
夙心感遇見真性倦遊時自悼違已將安竟憂端從中
來茫茫發孤詠
放言
韓非死孤憤虞卿著窮愁長沙一湘纍郊島兩詩囚人
生定能幾肺肝日相讐井蛙奚足論褌蝨良足羞正有
一朝樂不償百年憂古來帝王師或從赤松遊大笑人
間世起滅眞浮漚曾是萬戶封不博一掉頭有來且當
避未至吾何求悠悠復悠悠大川日東流紅顔不暇惜
素髮忽已稠我欲升嵩高揮杯勸浮丘因之兩黃鵠浩
蕩觀齊州
李道人崧陽歸隱圖
北山范寬筆老硬無妍姿南山小平遠澹若韋郎詩崧
陽古僊村佳處我所知長林連玉華細路入清微連延
百餘家柴門水之湄桑麻蔽朝日雞犬通垣籬愧我出
山來京塵滿山衣春風四十日夢與孤雲飛可笑李山
人嗜好世所希逢人覓詩句不恤怒與譏道人本無事
何苦塵中為京師不易居我癡君更癡山中酒應熟幾
日是歸期
黃公廟
羇客無恒居六月走長路清風黃公祠地古欣所遇劒
飛素靈哭龍躍雲雨赴堂堂文成君談笑取帝傅功名
要有命隂相果何預誰謂圯上人異事驚竹素河清不
可俟筋力疲世故袖間一編書塵埃歎遲暮
學東坡移居
誰謂我屋寬寢處無復餘誰謂我屋小十口得安居南
榮坐諸郎課誦所依於西除著僮僕休沐得自如老我
於其間兀兀窮朝晡起立足欠伸偃卧足展舒窗明火
焙暖似欲忘囚拘屋前有隙地客舍不可無花闌及菜
圃次第當耘鋤東野載家具家具少於車我貧不全貧
尚有百本書
故書堆滿牀故物貯滿箱渾渾商寶鬲纍纍漢銅章杖
飾昭敬恭嚴卯訶癉剛雷紋遶杖節獸面出珮璜私印
刻玉尊玉斗蛟龍翔逸少留半紙魚網非硬黃亦有曇
首帖不辨作鴈行雪景睿思物宣政舊所藏晉公古漁
父浩歌濯滄浪因觀宫騎圖卧駞識提囊谿石含餘潤
奚墨凝幽香南榮挂風響雲裾佩鏗鏘鏡背先秦書八
字環中央讀之三太息此日何時光
壬辰困重圍金粟論升勺明年出青城瞑目就束縛毫
釐脱鬼手攘臂留空槖聊城千里外狼狽何所託諸公
頗相念餘粒分鳬鶴得損不相償坏土填巨壑一冬不
製衣繒纊如紙薄一日僅兩食強半雜藜藿不羞蓬累
行粗識瓢飲樂敵貧如敵寇自信頗亦慤兒嗁飯籮空
堅陣為屢却滄溟浮一葉渺不見止泊五窮果何神為
戲乃爾虐
舊隱嵩山陽筍蕨豐餽餉新齋淅江曲山水窮放浪乾
坤兩茅舍氣壓華屋上一從陵谷變歸顧無復望漁樵
憶往還風土夢閒曠怳如悟前身姓改心不忘去年住
佛屋盡室寄尋丈今年僦民居卧榻礙盆盎静言尋禍
本正坐一出妄青山不能隱俛首入羇鞅巢傾卵隨覆
身在顔亦強空悲龍髯絶永負魚腹葬置錐良有餘終
身志悲愴
國史經喪亂天幸有所歸但恨後十年時事無人知興
廢屬之天事豈盡乖違傳聞入仇敵秖以興罵譏老臣
與存亡高賢死兵飢身死名亦滅義士為傷悲哀哀淮
西城萬夫甘伏尸田横巨擘耳猶為談者資我作南冠
錄一語不敢私稗官雜家流國風賤婦詩成書有作者
起本良在兹朝我何所營暮我何所思胸中有茹噎欲
得快吐之溼薪煙滿眼破硯冰生髭造物留此筆吾貧
復何辭
此州多寓士論年悉肩隨風波同一舟奚必骨肉為倪
家蓮花白每釀必見貽季昌妙琴事足以相娛嬉郭侯
家多書篇帙得徧窺趙子篤於學間以問所疑王生舊
鄰舍窮達心不移千里訪存殁十口分寒飢獨有仲通
甫天馬不可羈直以論詩文稍稍窺籓籬永懷王與李
朔漠行當歸書來聞吉語報我脱縶維慙非一狐腋不
直五羖皮我作野史亭日與諸君期相從一笑樂來事
無庸知
歷下亭懷古分韻得南字
東秦富佳境北渚擅名談兹遊亦已久纔得了二三南
山壓城頭十里奎與函洑流出地底城隅滿泓潭金絲
弄晴光玉玦響空嵌清漣通畫舫秀木深雲龕華峰水
中央鬱鬱堆煙嵐荷華望不極綠淨紛紅酣毒熱非山
陽卑溼無江南承平十萬戶他州隔仙凡劫火土一丘
樹老草不芟巧盡露天質到眼皆奇探千年歷下亭規
模見覃覃懷賢成獨詠勝賞何繇參
濟南廟中古檜同叔能賦
亭亭祠宫檜鬱鬱上雲雨扶持幾年來造物心獨苦青
餘玉川潤根入鐵岸古雖含棟梁姿斤斧安得取沇洑
地中久駭浪思一鼓天柱屹不移水國奠平土乾坤此
神物甲乙存世譜瀨鄉留耳孫闕里傳鼻祖秦松徒自
汙蜀柏聊共數會待十抱成兹焉重摩拊
别李周卿二首
行路澀於棘單車望千山歌君歸雲曲清涕留餘潸六
年河朔州動輒得謗訕惟君篤高誼日來款柴關古交
松柏心今交桃李顔古人去不返古道挽不還相思一
尊酒幽恨寄山間
城居日鼃黽局促復局促去作山中客放浪誰檢束溪
光淡於冰山骨淨如玉懷我同心人團茅住深竹垂綸
鮮可食種秫酒亦足石壇三萬丈醉眼天一粟安得萬
里風相從兩黃鵠(周卿學有淵源東州詩人未見其比與予約西游如詩中所說)
九日讀書山用陶詩露淒暄風息氣清天曠明
為韻賦十詩
行帳適南下居人跼庭戶城中望青山一水不易渡今
朝川涂静偶得展衰步蕩如脫囚拘廣莫開四顧半生
無根著筋力疲世故大似丁令威歸來歎墟墓鄉閭喪
亂久觸目異平素枌榆雖尚存歲晏多霜露
今日復何日霜氣倏已淒登高有佳招山中古招提翩
翩劉公子王田重相攜乾坤動詩興澗壑忘攀躋霍侯
家甚貧劣有酒與雞城居厭鼙鼓移家此幽棲世網不
易逃所向皆塵泥何以濯吾纓林間有清溪
山腰抱佛刹十里望家園亦有野人居層崖映柴門昔
我東巖君曾此避塵喧林泉留杖屨歲月歸琴尊翁今
為飛仙過眼幾寒暄蒼蒼池上柳青衫見諸孫疎燈照
茅屋新月入頽垣依依覽陳迹惻愴不能言(茅屋二句先人詩)
霜氣一匽薄杳杳秋山空臨高望煙樹黃落雜青紅造
物故豪縱窮秋變春容錦障三百里不盡臺山東燦燦
黃金華羅生蒿艾叢野人不知貴幽香散秋風秋物自
横陳顧揖苦不供誰能搖醉筆吐句凌清雄
宇宙有此山閱世過鳥疾何人不此遊名姓寧復識兹
辰世所重前代多盛集柴桑有故事二謝留俊筆并數
孟與桓此外誰記憶人生百年内踏地皆陳迹獨惟我
軰人興懷念今昔山林與泉壤自古長太息
賞心古難并暮景日易費故人成此遊尊酒重相慰新
詩互酬唱清談見滋味鱷鯢方偃蹇鼃黽共騰沸懸險
劇褒斜清渾雜涇渭爭教十圍腹滿貯憂與畏情親到
眞率寧復轉喉諱鄭重伯雅生藉汝聊吐氣
往年在南都閒閒主文衡九日登吹臺追隨盡名卿酒
酣公賦詩揮灑筆不停蛟龍起庭戶破壁春雷轟堂堂
髯御史痛飲益精明亦有李與王玉樹含秋清我時最
後來四座頗為傾今朝念存沒壯心徒自驚
我在正大初作吏淅江邊山城官事少日放淅江船菊
潭秋華滿紫稻釀寒泉甘腴入小苦幽光出清妍歸路
踏明月醉袖風翩翩父老遮我留謂我欲登仙一别半
山亭回頭餘十年江山不可越目斷西南天
吾山一何高清涼屹相望龍頭出白墖佛屋壓青嶂雲
光見秋半旭日發豪相峨峨寶樓閣金界儼龍象鄉曲
二十年香火闕瞻向金花香緜芊夢想雲雨上福田行
欲近重為詩酒障終當陟層巔放眼天宇曠
紫微老仙伯少日見承平甲子五百餘雙瞳益清明披
莊不盈尺翛然澹無營庭柯挂秋蔬老樹風泠泠我有
年德尊公深鄉曲情思得菊潭酒為公制頹齡作詩語
同游明年復尋盟看公九節杖翩翩上崢嶸
梨花海棠二首
梨花如靜女寂寞出春暮春工惜天眞玉頰洗風露素
月淡相映蕭然見風度恨無塵外人為續雪香句孤芳
忌太潔莫遣凡卉妬
妍花紅粉妝意態工媚嫵窈窕春風前霞衣欲輕舉金
盤渺華屋國豔徒自許依依如有意脈脈不得語詩人
太冷落愁絶殘春雨
題張左丞家范寬秋山横幅
層崕閟長隂細徑緣絶巘梯雲闌干峻廓廓清眺展斜
陽半天赤飛鳥大江遠清霜張秋氣草樹生意翦風雪
斫堅敵旗旆紛仆偃崢嶸峰巒出莽蒼林薄晩盤盤范
家筆老懷寄高蹇經營入慘淡得處乃蕭散嵩丘動歸
興突兀青在眼何時卧雲身團茅遂疎嬾
宿張靖田家(地屬壽陽)
川涂盡坡陀嶺路入荒梗微茫望煙火向背得廬井殘
民安樸陋倦客喜幽屏兒童聞叩扉租吏有餘警兩崖
紛叢薄砂石立頑獷湍流落空嵌百折不容騁山深饒
風露夜氣淒以耿園花淡相望邊月空照影深居苦不
早素髮忽垂領誰謂林野人兹焉惜清景
寶嚴紀行
隂崖轉清深秋老木堅瘦城居望巳遠步覺脫氛垢寶
嚴夙所愛丈室方再叩曛黑纔入門徑就石泉潄遥遥
金門寺寶焰出巖竇我豈無盡公昔見今乃又同來二
三子寢飯故相就況有杜紫微琴筑終雅奏曈曈上初
日深樾炯穿漏逶迤陟西巘萬景若迎候絶壁三面開
仰看勞引脰兩山老突兀屹立柱圓覆諸峰出頭角隨
起隨偃仆不可無煙霞朝暮為先後横亘連巨鼇飛墮
集靈鷲九華與奇巧五老失渾厚想當位置初遂欲雄
宇宙太行有谼谷勝絶無出右大似塵外人眉宇見高
秀哀湍下絶壑電激龍怒鬭崩奔翻雪窖瑩滑瀉瓊甃
窮源得懸流偉觀駭初遘仙人寶樓閣白雨散簷溜天
孫拂機絲素錦絢清晝永懷登高賦意匠困馳驟窘於
遊暴秦百說不一售林間太古石稍復抔飲舊已約銘
窪尊細鑿留篆籀兹山緣未了僧夏容宿留終當匄餘
年奇探盡雲岫
鴈門道中書所見
金城留旬浹兀兀醉歌舞出門覽民風慘慘愁肺腑去
年夏秋旱七月黍穟吐一昔營幕來天明但平土調度
急星火逋負廹捶楚網羅方高懸樂國果何所食禾有
百螣擇肉非一虎呼天天不聞感諷復何補單衣者誰
子販糴就南府傾身營一飽豈樂遠服賈盤盤鴈門道
雲澗深以阻半嶺逢驅車人牛一何苦
同白兄賦瓶中玉簪
畏景衆芳歇仙葩此夷猶冰姿出新沐娟娟倚清秋昨
夢今見之風鬟玉搔頭誰言閨房秀高情渺林丘碧筵
古銅壺一室香四周懷人成獨詠遠思徒悠悠
野史亭雨夜感興
私錄關赴告求野或有取秋兔一寸毫盡力不易舉衰
遲私自惜憂畏當誰語展轉天未明幽窗響疎雨
繼愚軒和党承旨雪詩
今古幾詩人擾擾劇毛粟吾愛陶與韋泠然扣冰玉大
雅久不作聞韶信忘肉求音扣寂莫一歎動鄰屋水風
清鶴夢月露洗蟬腹白頭兩遺編吟唱心自足誰為起
九原寒泉薦芳菊
愚軒具詩眼論文貴天然頗怪今時人雕鐫窮歲年君
看陶集中飲酒與歸田此翁豈作詩眞寫胸中天天然
對雕飾眞贋殊相懸乃知時世妝粉綠徒争妍枯淡足
自樂勿為虚名牽
夢歸
虚庭霜夜寒落葉風自埽怳如南窗月坐失西山道長
安佳麗地遊子自枯槁人生家居樂學稼苦不早衡門
眼中見歸意滿秋草夜長夢已盡愁絶令人老
蕭寺僧横軸
山空秋草寒露暗光已夕悠悠松門月静照禪客入遥
知夜堂深疎鐘動幽寂
杜仁傑
和信之板橋路中古風
岸風坼枯凌野日明遠燒山晚雲煙深遊子悲嶮峭平
生文字癖所歴入吟嘯急景不貸人佳處領其要
木杪來江光中途憩逍遥佳人在空谷尺素昔見招徒
老黃塵中愧爾漁與樵永懷梁甫吟日暮風蕭蕭
髮黃有感
飄蕭中年髮旣少何用白蒼黃未甚絲明知不更黑妻
孥恐生悲勸我課鋤摘眷然撫鏡鑷青山墮虚席
麻革
阻雪華下
愛山久成癖得山眞雋永太華阻風塵五年夢幽境傳
聞十丈蓮擬扣玉仙井雪花忽迷漫蒼巔隨昏暝蹇予
世緣深方外久自屏意是希夷君俗駕疎造請行行風
撼林稍稍雲度嶺雲間三峰面隱約露芒穎初如灩澦
堆屹起勢奔猛漸如倚天劒萬仞鐵花冷煙霞半明滅
瞬息變光景乃知造物心相哀亦相警歸鞭忽忽晩回
首心耿耿浩歌夜深寒孤月挂峰頂
置酒半山亭
懷抱久不寫兀坐如縶囚永懷西山勝浩蕩成兹遊巖
壑互窈窕叢蘿鬱深幽飛煙入虚無長風跨崑丘楚甸
散蒼莽商顔亦綢繆雷雨天地空景氣入夜浮況當節
律變萬物颯以秋雲來白日慘天淡清江流西望渺關
河沈沈生暮愁蘭苕暗幽谷芰荷老芳洲一笑舉酒觴
浩歌聊自酬幽賞興未極慨歎心悠悠世事蒼茫外寒
沙明白鷗
歸潛堂為劉京叔賦
逃淵魚深處避弋鴻冥飛古來賢達士亦復歌采薇南
山先廬在兵塵悵暌違山空無人居惟見草木肥翩然
千歲鶴一朝復來歸新築臨潭水行徑窈以微清流鳴
前除白雲入晨扉迴顧陵谷遷萬事倏已非著書入理
奧得句窮天機前路政自廹此道倘可幾殷勤抱中璧
黽勉留餘輝第恐遯世志還負習隱譏永懷泉上石一
觴與君揮惜無凌風翰遐舉非所希
守約齋為吕仲和作
讀書不務博造道當入微一理貫萬理一岐會衆岐譬
彼庖丁刀騞然解牛時節間即有得肯綮寧復疑道喪
向千載聖遠孰可期養勇敵所愾養氣動以隨心非安
如山遇變鮮不移吾門有聖學觀心乃其師晏坐一室
中自得實在兹胡為滯紛感紬繹如蠒絲人生矧多欲
事物日以滋牛羊踐徑蹊虎豹攻籓籬我嘗叩天理誠
明不容欺第恐達者事還為狷者嗤
張宇
送趙宜之歸辛安兼簡洛下諸友
悽惻復悽惻送君汾水側人生歡會少一别難再得昔
經劫火然二鳥奮驚翼嗷嗷各何之同落天西北日夕
相和鳴此樂未易極狂風忽吹散一鳥歸故國翺翺入
寥廓萬里期一息鄧林有餘隂未肯栖枳棘玉山有嘉
禾未肯求粒食一鳥獨未歸毰毸老無力矯首思舊羣
潸然淚沾臆
陳賡
子猷訪戴圖
兩晉崇玄虚風流變華夏舉世尚清談天地指一馬依
阿竹林賢鴻名重天下王郎衣冠胄亦復慕草野偶來
剡溪上溪水正清瀉扁舟信沿洄氣韻何瀟洒誰與好
賢心丹素入圖寫山隂懷古意欲攬不盈把賦詩心夷
猶六義媿騷雅西風塵冥冥倘有知音者
房皥
題張信之見山堂
自古朝市人罕與山相會山豈欲遠人人自與山背張
侯創新居正在闤闠内何以得青山坐上日相對胸中
有丘壑眼前無障礙人物旣蕭散山不問内外晩來天
氣佳收目入清快乾坤無一塵草木有多態千里好風
來幾縷殘霞在拄笏當此時未覺功名大
段克已
同封仲堅采鷺鷥藤因而成詠錄寄家弟誠之
兼簡李衛二生
有藤名鷺鷥天生非人育金花間銀蕊翠蔓自成簇褰
裳涉春溪采采漸盈匊藥物時所需非為事口腹牛溲
與馬勃良醫並猶畜況此香色竒兩通鼻與目尤善療
瘡瘍先賢講之熟世俗不知愛棄置在空谷作詩與題
評使異凡草木
贈荅封仲堅
念昔始讀書志本期王佐時哉不我與觸事多轗軻歸
來濯塵纓羸裝聊解䭾午芹多竒峰流水出其左誓求
十畞田於此養慵惰種椒盈百區栽竹僅萬个自謂得
所依心口默相賀經營久未成藴櫝乏竒貨低回不能
去借宅便高卧始搆茅三間榱桷久摧挫暑雨畏霖潦
霜風苦掀簸豈無富貴人粟帛救寒餓恥隨肥馬塵擁
鼻不敢唾淹延歲月深十手指慵愞塵薶劒鋒缺彈鋏
悲無奈時當春之仲桂魄月半破丁丁聞啄門有客來
相過探懷出新作高唱成寡和清辭麗卿雲齊梁那復
課蹇余鞭不前躑躅蟻旋磨枯腸藜莧苦奇字厭搜邏
君乎真可人沽酒酌通播酒酣膽氣麤狂言驚四座舊
遊渺何許行路方坎坷作詩寄同聲别離傷老大
寄張弟器之
愛酒陶彭澤映世清節耀乞食賦新詩不復事邊徼士
生多轗軻異代或同調東山不可作敢望蟠溪釣壺觴
聊自傾登高一舒嘯但恐汙世塵永為達人笑
山堂久岑寂晏坐度昏曉倚壁一蒲團幽人活計了日
高鼎茶鳴風細爐煙裊曳杖步庭除看雲頭屢矯安得
謫仙人神遊八極表
段成已
吾兄同仲堅采鷺鷥藤於午芹之東溪因詠詩
見示前代詩人未嘗聞賦此者此花長於田野
籬落間人視之與草芥無異是詩一出好事者
將知所貴矣感歎之餘敬次其韻有與我同志
繼而述之不亦懿乎
微雨洒郊坰百卉欣並育幽花發溪側間錯金珠簇徐
看是鷺藤香味濃可掬忍饑出新句大笑負此腹遺落
榛莽間采擷誰見蓄情知無俗姿安能悦衆目先生日
來往東溪路應熟一經題品餘名字耀巖谷遇合良有
時不才異山木
吕氏用静齋
兩岸夾嵯峨一水中委蛇是間有高人静與山林期結
茅並溪石故迹司空遺因山愛其山佳處應自知心閒
境隨勝眼静山增竒寥寥丈室中日用夫何為不書咄
咄事高詠休休詞無人書一編有興酒數巵便是一生
了安問蓍與龜依依中條雲夢想紫芝眉昨朝寄書至
謂我來何時急營買山錢已覺從君遲他年兩繩牀分
忍西山飢
蒲城董公余素不識其何如人也一日袖横軸
所謂龍窩圖者同仲堅見過而以詩見謁余雅
不能文詩尤非所長者加之老病日久縱不避
拙惡亦安能為他人椎肝腎耶渠請益堅余重
違封意且念其勤姑因所見以敘之云爾
封生攜客來謁我蓬蒿裏軒軒抗塵俗不知誰氏子所
主我旣賢伊人亦云喜探懷出新圖一語煩舉似蹇余
不能文三請意未已溪山有素期入眼盡其美層雲蔽
重淵萬木夾兩涘飛流瀉絶壑千丈垂幅紙餘霏散如
霧點滴亂紛委何物竅其傍相傳龍所止廟貌寄空山
何代為經始年深祭血乾亂久誰復祀威靈昔所聞對
面隔千里誠通感必應雖遠猶在邇巍巍窟宅尊安卧
久不起何當洗甲兵倒挽豳溪水
余嬾日甚不作詩者二年矣間者二三子以歌
詠相樂請題於吾兄遯菴遂以歲月坐成晚命
之因事感懷成五章以自遣志之所之不知其
言之陋也覽者將有取焉
負暄頹檐下病骨喜新霽微風動天宇木葉隕虛砌緬
懷平生事奔走愧非計投身田野間心迹得少憩時榮
豈不慕省躬自當逝薇歲滿春山猶可以終歲
罷書掩關卧窗牖亂清樾風枝驚宿鳥札札畏顚越葉
聲走前庭誤聽雨未歇不知霜已重但覺寒切骨耿耿
不能寐起坐候明發試問夜如何虛檐轉殘月
晨起坐高齋鳥啼幽寂破小兒具文墨信手供日課旣
無寵辱驚又不至寒餓自量亦云幸到此能幾箇更欲
希世榮所望毋乃過蒲團正温厚得穩且安坐
連蹇拙進宦艱難昧理生一事且不免況欲二者并忍
窮分所安不為世所縈牀頭一卷書淨洗胸次平偶逢
會心人款款話中情瓶儲喜不空今年賴西成
青山如有情向人呈偃蹇我本山中人一出偶忘返﨑
嶇半天下始覺居山穩力極勢自迴苦不費推挽稅駕
良自兹千里豈云遠舉手謝山英應笑歸來晩
陳子正容安堂
陳子少英邁逸氣不可挫典刑肖乃翁出語輒驚座行
止非所能造物聽掀簸功名鷹在鞲歲月蟻旋磨區區
一邑中十載供史課結廬慕淵明志向有許大淡墨寫
形似終日相對坐一室足我容百念付慵惰青山隱檐
楹流水出其左植花數十叢種竹千百个事來若機張
事去如甑墮浩然方寸間不受一塵涴豈無二仲賢閒
暇日相過有酒相獻酬有詩互賡和溪山入笑談珠玉
霏咳唾徜徉天地間一物莫非我醉來語更眞卿去我
將卧主人正高枕山鳥莫啼破
崧陽歸隱圖
落落出世人視世猶穅秕獨惟愛山緣一念未渠已嘗
行崧陽道經覯略可紀有山皆孱顔有水盡清泚寒藤
絡古木竒花開芳枳風從四山下紅綠亂紛委雲日互
蔽虧百態呈怪詭微泉不知處叢薈鳴宫徵山鳥忽驚
飛花落空巖裏靜聞雞犬聲人家應在邇百年能幾日
山間有餘晷孰知桃花源不出武陵水回首視人間囂
囂足塵滓便擬結椽茅悤悤迫行李一來汾沮洳留滯
緜幾祀幽懷渺難忘淡墨寄形似舊遊一經眼未往差
可喜此心本無著夫豈為物使昔何從而來今何從而
止翛然來往間於是得之子幻影竟安用我亦聊爾耳
一笑兩忘言庭花委階戺
題梁氏靜樂堂
攘攘區中人役心名與利於身竟何有乾沒不少置叔
敬有耳孫犖犖與時異一官不肯覓閒居養高志築室
塵境中中有塵外意方其厭囂啾歸來行少墍牀頭一
卷書淨洗紛華累苟能樂其樂寧復事吾事見客不吝
情有酒即成醉為問東華塵何如北窗睡清風吹我懷
萬事覺無味誰知方寸間自有清涼地
曹之謙
感寓
中林有幽蘭羅生雜衆草地僻人不知芬芳空自好嚴
霜凋古木歲晩難獨保願充君子佩採擷尚未早安得
清風來吹香出林表
閒中作
雄雞啼一聲驚起五更睡出門何擾擾競逐名與利冥
冥車馬塵白日暗城市蕭條蓬蒿居獨有羲皇地高情
杳秋雲靜性凝止水俛仰天地間淡然無一事
秋日雜詩
山中有佳人考槃歌在澗别來今幾時歲月忽已晏相
思不得書矯首望飛鴈
天游老人
題熊耳山
熊山為一丘漳水為一壑夜眠雲底牀晝登雲外閣不
知如何人得來享此樂自恨塵緣深不能頓辭爵
御選金詩卷五
