欽定四庫全書
御選明詩卷七十三
七言律詩六
王偁
過舊遊有感
溼雲如醉護輕塵黃蝶東風滿四鄰新綠只疑銷晚黛
落紅猶記掩歌唇舞樓西去空殘日月榭香飄不見人
欲覓梨雲仙夢遠坐臨芳沼獨傷神
宿巴陵聞笛
玉笛飄殘月下聲空江秋入思冥冥怪来楊柳移關塞
可是梅花落洞庭半夜旅魂随調切誰家少婦倚樓聽
曉来更覓龍吟處一點君山水面青
山中送陳生歸海上
洞口花飛春欲闌玉缸攜酒送君還三年厭見天涯月
千里歸尋海上山壯志功名看髮變浮雲世事與心閒
要知别後相思意萬壑松濤懶閉關
憑祥道中遇元夕
曾向蓬莱捧玉觴良宵湛露沐恩光鳳笙曲奏梨園譜
鼇背燈開火樹芳往事别来生旅恨流年老去在他鄉
夷歌蠻舞誰能解馬上看山夜未央
王恭
吳城懷古
姑蘇城下刺蘭橈却憶吳王古市朝香輦路邊春寂寂
館娃宫外草蕭蕭千年往事空啼鳥半夜疎鐘自落潮
明發不堪回首處暝煙秋雨過楓橋
題彭韞玉秋山行旅圖
閒門秋晚葉皆飛征路逢霜客漸稀獨樹斷猨愁遠騎
隔林殘燒映征衣西風一飯人煙少落日千峰夕鳥微
莫向他鄉留滯久故園山水候君歸
初秋寄清江林崇高先輩
十年滄海寄萍蹤迢遞鄉山思萬重鳥外明河秋一葉
天涯涼月夜千峰心知久别魂應斷生事中年夢亦慵
無限相思何處著越山仙島樹蒙茸
送别林彦時之建上
黃葉紛紛秋滿天故人今夜惜離筵他鄉見月長為客
别路逢霜半在船劒浦綠蕪連晚燒幔亭荒樹帶寒煙
明朝碧水丹山下知爾相思若箇邊
道人延翠軒
山水嬋娟埽黛屏清暉迢遞到柴扃雲歸獨樹天邊小
雪罷孤峰鳥外青寒蘚帶花侵卷幔野泉流葉近閑庭
浮生只解人間事未得從師種茯苓
沙堤燕集次韻荅王介軒黃嗣傑
滄洲沙館共歡攜紅燭青尊月易西孤客獨憐萍尚泛
幽期那似鶴同栖霜飄敗葉催殘臘鴈引寒聲入夜溪
何事故人俱斷酒風流佳句若為題
梅城夜泊
澤國秋風旅鴈飛海天愁思正依依孤城背嶺聞吹笛
白露横江卧溼衣砧杵遠村寒事早市橋殘火夜漁歸
興来且醉梅江月遮莫鄉原落夢微
行次海上
曉風吹酒動離顔别路蕭條草樹間積水亂流疑夢渚
一峰中斷似君山雞鳴海曙寒潮小鴈引秋聲落葉閒
行李飄飄何處往暮雲飛鳥倦知還
送陳自立遊古田
孤舟何處興堪攜紅樹千山野水西别路鴻聲天外小
荒江帆影望中迷到樓殘笛兼秋聽向壁新詩倚醉題
我有相思寄流水寒潮惟到白沙谿
高棅
酬林一和閒齋見懷之作
東山遥夜鴈歸聲兩地相思舊感生芳草白雲無那别
春風黃鳥若為情雙谿日下鷗波静獨樹原頭獵火明
誰道離居成寂莫好文地主久知名
擬奉和早朝之作
明光漏盡曉寒催長樂疎鐘度鳳臺月隠禁城雙闕迥
雲迎仙仗九重開旌旗半掩天河落閶闔平分曙色来
朝罷珮聲花外轉回看佳氣滿蓬莱
得鄭二宣海南手札
番禺天外古交州念子南行戀舊遊故國又經花落後
遠書翻寄鴈来秋梅邊野飯逢人少海上青山對客愁
為報羅浮雲影道早随明月引歸舟
擬蘇許公頲侍宴安樂公主新宅應制
飛構雲邊帝子家宸遊天上駐仙車玉杯春醉平陽館
銀漢秋行博望查萬樹芳花迎日吐千條弱柳向風斜
皇情愛物歡無極能使羣心戀翠華
王裒
越臺
越臺草綠鷓鴣飛劒化龍津事已非故國遺臣空北望
異鄉作客獨南歸新祠海上經秋雨舊業林間半掩扉
讀罷遺文腸欲斷桐城何處一沾衣
王紱
静趣軒
竹樹隂森映短牆蕭然絶俗似僧房出城相去路三里
閉戶獨眠書半牀風暖林花飄几席雨晴沙鳥入池塘
慙余擾擾紅塵客到此猶能百慮忘
送陳尚賓還靖州
嗟余湖海度年華爾復飄零更可嗟舊業暫歸翻似客
異鄉重到即為家江連雲夢孤帆遠日落衡湘斷鴈斜
後夜月明何處泊相思回首各天涯
梁潛
盧溝曉月
疎星寥落曉寒淒月色沙光入望迷野戍連雲寒見鴈
人家隔水遠聞雞波間素彩涵秋淨天際清光映樹低
馬上曾驚殘夢斷鐘聲遥度禁城西
金臺夕照
高臺曾此置黃金人去臺空碧草深落日未窮千里望
青山遥映半城隂鴈將秋色来平野鴉帶寒光過遠林
昭代賢才登用盡不須懷古動長吟
太液晴波
蓬島前頭太液池搖風漾日動漣漪魚龜已慣迎仙舫
鷗鷺應能識翠旂著雨錦蕖開曉鏡拂煙翠柳曳晴絲
周人自昔歌靈沼願沐恩波一獻詩
元夜随駕燕午門
銀漢横空寳月團六鼇飛出五雲端蓬莱紫氣天中起
玉井紅蓮地上看滿殿嬌歌留夜景千門羯鼓散春寒
教坊戲樂年年異願奉龍顔萬歲歡
鄒緝
玉泉垂虹
碧嶂雲巖噴玉泉平流寧似瀑流懸遥看素練明秋壑
却訝晴虹飲碧川飛沫拂林空翠溼跳波濺石碎珠圓
傳聞絶頂芙蓉殿猶記明昌避暑年
曾烜
寄友人
與君離闊十年餘兩過江濱候起居咫尺猶如千里别
飄零不寄一行書何時夏口同傾蓋此日王門好曳裾
若問故人何似者髩絲今已不勝梳
黃守
題燕文貴秋山蕭寺圖
迴崖列岫鬱相連兜率樓臺際碧天飛鳥已還秋色裏
疎鐘猶在夕陽邊溪橋緩轡官人馬野飯惟梢客子船
記得宦游逢此景披圖不覺思茫然
送胡學士楊金二侍講扈駕北伐
六師北伐繞龍城遥羨詞臣扈蹕行兵略曾從圯上得
檄書多向御前成黃沙白草雲随馬畫戟雕戈雪照營
應想居庸關外路東風歸旆凱歌聲
熊直
送邊將還舊鎮
易水長城本舊丘旌旗西上路悠悠朝吹出塞羌胡笛
夜坐籌邊古戍樓飲馬直從青海上射雕還過黑山頭
玉門關外思歸老定遠應辭萬戶侯
陳繼
秋晚過西菴
游吟何處最宜頻谷木溪西第一鄰竹逕清風啼黠鳥
柴門落日對閒人穿雲漸覺香裘重照水惟憐白髮新
常得杖藜随去住不須琴酌在芳春
偶成
野性躭迂百念輕幽棲随處得怡情山依南郭家林好
水入西莊客舍清暖日野花常護鹿春風汀柳不辭鶯
年来夢裏添游樂也逐漁樵結伴行
賦得江天暮雪送友人之官
漠漠江天黯黯雲晚風吹雪正紛紛籠寒已禁猿争語
傍夕空教鴈失羣影帶楚蘭看不見聲遙湘竹聽還聞
太平未必堪成瑞一向誰憐好似君
錢紳
舟泊常州
舟到毘陵日已昏維舟柳下宿西門幾家燈火橋邊市
一曲漁歌郭外村遠樹依微寒鳥集古城寥落暮雲屯
相親喜有同袍客吟得新詩可細論
陳亢宗
賜午門觀燈應制二首
鼇峰千仞鬱嵯峩萬蠟榮春洽太和明月只随仙仗轉
紅雲偏近御筵多旌旄影颺黃金闕絲竹聲翻白雪歌
萬歲三呼頻祝頌醉歸數問夜如何
白玉仙京上帝家六龍遥駕五雲車巨鼇此夕移三島
火樹迎春吐萬花水咽宫壺留夜色歡騰黎庶樂年華
承恩盡醉歸来晚一派鈞天隔彩霞
送友人歸崑山
官亭把酒送君歸回首吳山驛路微久别方期同笑語
相逢那忍又分違平蕪積雨迷征騎疎柳寒煙掩舊扉
此去思親還望闕朝朝應對白雲飛
題朱澤民秀野軒圖
短棹曾經錦里過高軒虚敞蔽煙蘿溪浮淨碧澄寒綠
山送遥青疊翠螺松雨来時涼吹急梅花香處白雲多
畫橋東隔龍池近碧殿隂隂俯澗阿
袁廷玉
題張得中江村書屋
一江流水繞村長煙樹依微帶夕陽不是季真湖上宅
定應子美瀼西堂閉門讀易潮平岸刻燭吟詩酒滿觴
他日東歸訪幽勝瑶琴為我奏清商
郭武
寄劉草牎原博
空堂獨坐葉紛紛一鴈南飛不可聞野色連天迷遠望
高城落日亂寒雲故人眼底無多在客思秋来又幾分
莫怪臨風倍惆悵江鄉猶記白鷗羣
沐昂
送胡榿軒還永昌
有客乘驂過洱西平原春草正萋萋人煙迢遞連金齒
山勢逶迤拱碧雞流水小橋楊柳綠落花微雨鷓鴣啼
遥知别後相思處雲樹蒼茫夢欲迷
曾棨
車駕渡江
朱旗畫戟擁晴沙錦纜牙檣照浪花佳氣迥浮江北樹
曉光初絢海東霞雲中鸞鳳扶丹轂水底魚龍識翠華
不用臨流羨天塹只今四海盡為家
駕次江心驛
清蹕初傳日未西鴻臚將引唱班齊營門風暖千旗動
輦路雲香萬馬嘶草綠夜塘多是水雨晴沙道不成泥
忽傳四鼓鑾輿發不寐時時聽曉雞
燕京八詠(錄四首)
居庸疊翠
重關深鎖白雲收天際諸峰黛色流北枕龍沙通絶漠
南臨鳳闕壯神州煙生睥睨千巖曉露溼芙蓉萬壑秋
王氣自應成五采龍文長傍日光浮
玉泉垂虹
跳珠濺玉出巖多盡日寒聲洒碧蘿秋影涵空翻雪練
曉光横野落銀河潺湲舊繞芙蓉殿滉漾遥通太液波
更待西湖春浪闊蘭橈来聽濯纓歌
太液晴波
靈沼溶溶淑氣回玉泉初暖碧如苔風迴鼇背山光動
日照龍鱗鏡影開飛鳥慣随仙仗過游魚偏識翠華来
願傾池水成春酒添進南山萬歲杯
薊門煙樹
東風綠樹繞郊畿煙景蒼茫靄曙暉夾道清隂停遠騎
滿林空翠溼征衣城邊隐隐行人度雲際翩翩宿鳥歸
為報春来宜騁望恐經霜後葉皆飛
海子橋
鯨海遥通一水長滄波深處石為梁平鋪碧甃連馳道
倒瀉銀河入苑牆晴綠乍添垂柳色春流時泛落花香
微茫迥隔蓬莱島不放飛塵入建章
送彭巡檢子韶赴閩清兼示光澤舍弟
送君南去片帆歸五月薰風白紵衣路繞閩山征騎遠
月明蠻徼邏兵稀桄榔綠暗經殘雨茘子紅垂映落暉
小弟杉關煩寄語客心常伴鶺鴒飛
新館内直
華館深沈直禁闈彩甍丹碧煥翬飛上林萬樹連西掖
北極諸星拱太微繞硯龍香裁詔罷隔簾鶯語退朝歸
應知幾度青綾夜月轉金莖露滿衣
送陳郎中重使西域二首
曾馳宛馬入神京拜命重為萬里行河隴壺漿還出候
伊西部落總知名天連白草寒沙遠路繞黃雲古磧平
却憶漢家勞戰伐道旁空築受降城
玉關迢遞塞雲黃西涉流沙道路長山繞高昌遺碣在
草遮姑默廢城荒静聽羌笛多乘月暗卷戎衣半帶霜
不用殷勤通驛語相逢總是舊蕃王
别弟憲副鼎
莫向尊前唱渭城老来離别最傷情江南渺渺孤舟夢
嶺外迢迢萬里程驄馬曉嘶霜氣肅鱷魚夜徙海潮平
到時應及春初候先報京華白髮兄
春思
鶯啼燕語畫樓東麗日輕雲護綺櫳香篆暖飄煙縷碧
花房晴滴露珠紅纏綿客思王孫草搖蕩春光少女風
暗想多情惟落絮時時飛入繡簾中
燭
曾於鴻寳識神方長送清暉入洞房心到成灰辭綺席
花如吐豔照紅妝畫屏掩月兼秋冷紫陌朝天雜曙光
幾度似應憐遠别向人深夜淚成行
蟬
性潔應知飲露清翠綃為翼蜕来輕高槐殘雨淒清韻
疎柳斜陽斷續聲逐髩巧添歌女媚製冠偏助上官榮
長吟不獨能驚夢更恐秋来動旅情
寄趙公復
江上梅花映酒巵别来還憶十年時銀牀碧水陳遵轄
玉笥青山謝朓詩湖海舊遊心尚在風霜暮景髩先衰
兩京迢遞書難寄況未逢秋鴈到遲
送高陽令呂蓋宗
闕下逢君屬孟春明朝又是别愁新金臺晴日雙鳬影
紫陌東風匹馬塵楊柳半青遥送客䕷蕪初綠重懷人
高陽還似中牟好滿地桑隂野雉馴
寄贈蕭仲璉兄弟
家臨花縣郭西偏往日交遊二十年夜雨細論徐孺榻
春雲長染薛濤箋璚簫鳳下疑雙璧銀漢烏飛記八磚
早晚南天鴻北鄉陽春應有寄来篇
德州
幔城初解向朝暾霜冷重裘曉未温小邑有城皆壘土
荒原無地可通村郵亭過客頻詢路茆屋遷民久下屯
此去景陽州不遠建牙鳴鼓是營門
陳敬宗
元夕賜觀燈詩三首
河漢沈沈霽景澄蓬莱然滿九華燈青猊白象三千界
綺閣雕闌十二層花繡芙蓉濃豔吐簾垂翡翠異香凝
世人惟向雲中見遥望天門不可登
樂奏咸韶寳扇開遥瞻龍馭自天来九門香逐靈飇度
萬國春随御氣回彩鳳高臨青玉案彤雲輕護紫霞杯
臣民共願宸遊樂海内歡聲溢九垓
中使傳宣燕百官珮聲遥集五雲端酒傾綠蟻開金甕
饌膾蒼麟奉玉盤寳帳春回頻送暖瑶臺雪霽不生寒
侍臣霑醉蒙恩德更勅都人近御看
王英
寄和楊之宜春早侍宴朝回之作
紫微天近九門開玉漏聲殘禁鼓催五色祥雲依黼座
九重春色照金杯輕風微逐鳴珂散細柳低迎仗馬回
一曲陽春誰和得鳳皇池上待君来
朝回宴李君小館有懷
欲寄鄉書鴈過稀家山長在夢中歸天連楚澤波聲遠
雪暗交河樹影微每聽鄰雞馳曉騎多乘殘月著朝衣
與君退直歸偏晚把酒相看對夕暉
直禁中次韻
花樹隂隂鳥自啼從官多在掖垣西霓旌浮動蒼龍影
御馬行翻碧玉蹄路入廣寒天語近涼生金露月華低
幾回得侍宸遊處兩袖香煙晚更攜
贈李將軍
青春玉帳樹牙旗蒲海風高列陣時夜逐左賢冰上渡
曉驅番馬雪中騎功存鐵券書丹字冠著金貂侍玉墀
誰道廉頗今白髮指揮猶可萬人師
王直
子弟新軍屯德州候車駕
平原十里候鑾旌繞郭新屯十萬兵慣著短衣来小市
常乘驕馬過孤城營前劒舞春風暖帳下酣歌夜月明
自是太平無戰鬭少年何處可横行
西湖
玉泉東滙浸平沙八月芙蓉尚有花曲島下通鮫女室
晴波深映梵王家當時鳬鴈聞清唄舊日魚龍識翠華
堤下連雲秔稻熟江南風物未宜誇
端午憶上年從幸東苑錫宴
千門晴日散祥煙東苑宸遊憶去年玉輦乍移雙闕外
彩毬低度百花前雲開山色浮仙仗風送鶯聲繞御筵
今日獨醒還北望何時重詠柏梁篇
章敞
送李推官謫湖南
玉陛朝承明主恩扁舟八月下荆門斷煙斜日荒山路
野水寒鴉獨樹村江浦潮聲天外遠衡陽秋色望中昏
鷓鴣聲裏湘江暮莫賦離騷恐斷魂
周忱
車駕渡江
柳色臨江輦路長葳蕤遥望翠華張衣冠隔岸催鵷序
舸艦中流列鴈行魚躍恩波瞻御座鳥啼春樹識天香
時巡百度稽虞典不奏横汾禮樂章
李昌祺
賦落花
愁紅怨粉各依依樹下偏多樹上稀總為春光争豔冶
却教夜雨妬芳菲數枝浸水魚吹去幾片縈林蝶趁飛
莫怪東風成薄倖猶能收拾點人衣
孝陵秋日陪祀柬彭贊禮永年
鍾山欲曉色蒼蒼小輦輕輿出建章苑鹿不驚仙仗過
潭龍故噴御泉香重城隠霧留殘月高樹含風送早涼
惟有祠官最清貴時来導駕沐恩光
晚春郊外二首
柳外輕風拂面来春忙半是杜鵑催多般野菜參差老
幾樣林花接續開竹為近階難迸笋松因臨水易生苔
追思往日嬉遊伴聚散如雲倍可哀
雨外林鳩不住啼落紅狼籍半沾泥秧苗帶穀根猶淺
麥幹垂花穗已齊鷗下只投荷葉嶼蝶飛多傍菜花畦
青山綠水饒詩景歸路扶笻醉懶題
胡謐
秋思
遠客尋常歎索居秋来懷抱意何如高城月白砧聲急
古戍霜清木葉疎塞馬正肥秋苜蓿江蓴空憶舊鱸魚
故人迢遞天南北不寄相思尺素書
嚴貞
和柳子厚登柳州城樓
獨上層樓望海天異鄉愁思正茫然溪雲暝帶桄榔雨
野日晴銷薜茘煙百粤湖山通絶徼半江菰米熟秋田
舊遊别後多零落目斷滄波祇自憐
魏驥
辛未歲暮述懷
布襪青鞵雪滿顱休官林下愜閒居心無俗繫身無恙
爐有清香案有書山色循簷雲散後梅香入座雪晴初
却慙坐享昇平樂屈指將来歲又除
春暮雨雪不止
天上歸来髮已華齋居愁對雨如麻泥深徑有相過客
寒劇庭無可看花傍砌衝簷飛急溜循牆古木噪殘鴉
逍遥鎮日惟清詠榾柮頻燒只煑茶
五月一日晚晴閒步
老農歌裏雨新晴曳杖春深款款行萬疊好山随處湧
一川新漲與堤平青青柳線牽風舞短短蒲芽貼岸生
二麥如雲喜收盡無人不說比西成
秀野堂
穹林幽嶼繞簷楹花竹紛披照眼明賓客盈門無俗狀
兒孫終夕有書聲山容青露雲方斂芸葉香生雨半晴
詩料滿前吟不盡神仙何必住蓬瀛
尹鳳岐
送兄廣東參政應奎
价人藩閫寄旬宣五嶺南行遠著鞭曉日紅亭留别酒
秋風黃葉下瀧船青連橄欖千家雨黃觸桄榔萬井煙
珍重平生清節在不妨引滿酌貪泉
錢幹
和曾學士元日遇雪
急雪飛花滿御堤朝元紫禁侍班齊飄来玉珮行偏重
舞落金鋪看欲迷鐘動城鴉翻玉羽仗回路馬盡霜啼
高歌郢曲知難和未數陽春舊日題
馬鐸
送徐主事孟晞回澄江
京華二月柳垂絲遊子南行惜别離陌上看山愁對酒
風前握手倦吟詩雲連鐵甕人煙迥月滿丹陽客棹遲
粉署嚴程應待汝莫因鄉國緩来期
陳循
野望二首
遠違車駕踰三月久抱衾裯滯一州南郭幽居嗟影獨
西風落日使人愁天空絶塞飛鴻度草滿平原獵騎遊
何似桑乾南下水萬山深處出盧溝
欲就邦人詢往事百年耆舊已無存猨啼暮雨佛山寺
鶴怨秋風香水園萬仞倚天瓊岫小一泓迸石玉泉温
太平自是多耕牧禾黍牛羊日滿村
東軒
半畝溪山舊卜居往来塵跡事應疎春風門巷花開後
曉閣軒忩日上初頻理琴尊留上客閒攜燈火讀遺書
時平隠逸皆徵用丹詔行看下玉除
牟倫
留别京師諸友
行行策馬去皇畿落木高原獨鳥飛天上故人青眼在
蜀中諸弟素書稀秋風故隴雲連棧夜月清笳霜滿衣
白髮蕭蕭身萬里不知别後竟何依
許彬
送李佑之赴陜西參議
十載含香侍上台旬宣分陜用奇才黃河九曲天邊落
華岳三峰馬上来長樂月明笳鼓静終南雲斂障屏開
行行喜近重陽節黃菊飄香入酒杯
劉鉉
送杜亞卿赴南京
一尊傾罷雨瀟瀟客思離情總不消廿載禁林同侍講
五更青瑣共趨朝西風鴻鴈南歸急落日雲煙北望遥
此際送君無限意蕭疎楊柳玉河橋
薛瑄
重登故鎮寺樓
重来故鎮已三秋又上招堤百尺樓山繞飛甍浮翠黛
岸遮遠目斷黃流迴溪俯瞰粼粼玉喬木深蔵曲曲丘
莫道此時窮勝槩還期汗漫九垓遊
無題四首
逸思飄然賦遠遊可堪三島隔瀛洲曾聞神女雲侵髩
見說麻姑雪滿頭海上樓臺常似晝山中瑶草不知秋
若為借得仙家鶴鳴珮珊珊玩九州
桂館瓊扉薜茘牆清修獨爾意難忘已將蘭芷為芳藉
更集芙蓉製錦裳洛浦佳人鳴珮玉茂陵才子詠鸞凰
應須一卺仙家酒散作人間雨露香
風滿珠簾月滿樓瑶臺有路可追遊香生寳鴨沈煙細
露滴銀牀玉宇秋楚岫三更雲渺渺藍橋千里浪悠悠
花箋寫就煩青鳥更為殷勤到十洲
絶世青娥二八餘仙容綽約好樓居鮫人夜織綃為帔
雲女秋裁錦作裾碧海蘭苕巢翡翠瑶池清水泛芙蕖
祇應待得吹簫伴共跨飛鸞躡太虚
春日遣興
靄靄春雲度女牆萋萋春草徧芳塘園林風景非吾土
庭館鶯花是異鄉野岸波紋浮鴨綠官橋柳色弄鵝黃
不知多少相思意祇逐遊絲百尺長
秋日寄王嘉靖
漁陽秋色動關河遼右天晴一鴈過白社高人渾懶慢
青氊學士又蹉跎西風對酒砧聲切良夜調琴月影多
珍重遠書勞問訊相思千里奈情何
卜居後簡陳廣文
轉蓬天地欲何如又向中州買屋居峴首詩人王粲宅
南陽豪傑孔明廬行蔵祇想前賢迹事業唯存往日書
賴有知音陳掌教時能相顧慰蕭疎
沅州雜詩
辰沅風壤帶三苗一望乾坤納納遥翼軫衆星朝北極
岷嶓諸嶺導南條天鄰巫峽常多雨江過潯陽始有潮
近日詩懷殊浩渺謾將新句寫芭蕉
于謙
盤陀驛道中
羣峰盡處是盤陀小徑紆回亂石多風約閒雲難作雨
渠分流水不成河門開野店羣雞唱花發春山百鳥歌
一段好懷無著處令人對景費吟哦
春風
蕩漾無端入畫堂簾櫳微動晝初長暖催花底鶯聲滑
輕拂簷前燕翅忙酒醒香塵凝座榻夢回芳草滿池塘
飄揚不解留春住又逐鞦韆度粉牆
太原道中曉行
星稀月落曉風清猶聽雞聲報五更山勢平吞沙漠境
河流曲繞晉陽城天涯何處尋歸路野景無邊動客情
車騎縱横皆故道不須候吏遠逢迎
秋夜獨酌
銀燭金尊映畫屏消愁聊借酒為名醉来却喜朱顔在
畏老猶嫌白髮生無容可邀唯對影有燈相伴最關情
餘酲未解不成寐起向瑶階月下行
除夕夜坐感懷
秉燭焚香坐不眠夜長難到五更天懷人此際隔千里
為客明朝是十年遠道風霜今老矣故園梅柳想依然
椒盤獻歲知誰共獨把深杯對影傳
秋風
蕭蕭入夜動清商披拂園林草木黃快意埽除天下熱
何人吹送枕邊涼荻花楓葉愁江渚蒓菜鱸魚憶故鄉
萬里碧天雲散盡衝開征鴈不成行
陳禎
和弟景容見寄韻
重把離懷託錦箋征鴻飛去意茫然要知客裏愁多少
謾數書中字幾千汴水春行花夾岸吳山曉望翠浮煙
情深何似来相見夜雨挑燈酒共傳
憶蕭山故友
西風吹雨暗書房每憶蕭山别意長馬駐西陵秋樹晚
詩吟東浙夜忩涼石巖晝暖花空好江樹春晴酒自香
何日南来重有約蹇驢䭾醉過錢塘
陳裕
寄兄景祺
東風無便寄雲箋西望關河思惘然白髮相催年半百
清顔一别路三千杏花門巷聽春雨楊柳樓臺倚暮煙
征鴈已還巢燕至歸期何事又空傳
瞿佑
春日即事
晴日暉暉轉綠蘋東風應候物華新歸来燕子已知社
開到海棠方是春淺碧平添湖面水軟紅浮動馬蹄塵
杜陵野老雖貧困援筆猶能賦麗人
暮春有感
美人不見已連朝況值春殘景寂寥力不禁風紅芍藥
聲偏宜雨碧芭蕉尋常路隔疑春樹萬一書来候晚潮
況是頻頻移帶眼沈郎不復舊時腰
夏晚納涼
竹牀藤簟晚涼天卧看星河小院偏雲影恰如衣暫薄
月華那得扇長圓清泉冷浸冰盤果嘉樹香籠寳鼎煙
想是高樓風更爽玉人閒按十三絃
暮春書事二首
過牆新竹翠交加綠樹隂隂噪乳鴉花到酴醿香結局
鳥鳴鶗鴂客思家煑茶湯沸風聲轉夢草詩成日影斜
零落殘紅青子滿漸看金彈熟枇杷
睡起呼童掃落花石泉槐火試新茶樹林深處蜂王國
簾幕隂中燕子家柳絮乘風投硯水竹枝搖影落窗紗
幽居莫道無官況鼓吹猶存兩部蛙
題鼓吹續音後(效元遺山唐詩鼓吹取宋金元三朝律詩得一千二百首號鼓)
(吹續音)
騷選亡来雅道窮尚於律體見遺風平生莫售穿楊技
十載曾加刻楮功此去未應無伯樂後来當復有揚雄
吟牎玩味韋編絶舉世宗唐恐未公
紅甲
金盆和露搗仙葩解使纖纖玉有瑕一點愁凝鸚鵡喙
十分春上牡丹芽矯彈粉淚抛紅豆戲掐花枝鏤絳霞
女伴相逢頻借問幾回錯認守宫砂
至松江
投林倦鳥暮知還傍水人家戶半關煙柳露荷搖動處
岸花檣燕送留間依稀似識城頭鶴髣髴曾遊海上山
張翰有靈應笑問東歸今見一人閒
偶桓
送陳民初歸廣州兼問訊趙知事公傑
静江遥帶五羊城官舸乘風畫鷁輕客館鄉人秋送别
高齋弟子日相迎桄榔葉接蠻煙暗螺蚌珠含海月明
到郡為詢賢贊府幾時鞍馬定朝京
題燕穆之楚江秋曉圖
七澤蒼茫曙色微眼中風景尚依稀疎林半隠黃陵廟
涼霧初消赤壁磯波動蒹葭涵日出沙喧鴻鴈帶霜飛
令人却憶曾遊處濯足中流放棹歸
謝縉
寒食旅懷
簾外春隂似去年異鄉寒食倍淒然梨花香褪空飄雪
楊柳條長不禁煙無處追遊乘款段誰家歡笑送秋千
晚来走向東鄰媪乞與青燈照客眠
晚春四首追次楊眉菴韻
水淹榆莢半堆牆細雨生寒潤袷裳芳草遠迷樓外眼
飛花空斷客邊腸風簾静罥餘春絮煙篆微銷過午香
睡起不知庭院晚隂隂高柳映殘陽
年来疎散任清貧藜杖荷衣白葛巾傍竹看山行怕晚
對花臨水坐傷春擬將蘭棹為漁父来訪桃源避世人
回首仙蹤無處覓東風吹綠半江蘋
移家住近闔閭城花繞衡門柳拂楹新社未来先有燕
一春將盡始聞鶯杯緣醉少長嫌淺巾為涼多却愛輕
日暮小齋清沐罷科頭閒取一琴横
節序悤悤改歲華滿庭芳草一池蛙吟髭總為傷春白
病眼長因中酒花夢裏暫歸憑蛺蝶江頭相送憶琵琶
客牎過盡清明日風雨昏昏噪暮鴉
鄧林
保安留别瞿存齋
兩髩西風吹斷蓬杖藜扶病看秋容菊花渾似詩人瘦
山色不如歸興濃紫塞一杯桑落酒彤庭五夜未央鐘
燕鴻歧路東西去此後相思意萬重
平顯
題黃鶴山人王叔明畫
我昔見之湖上居當門萬朵翠芙蕖承平公子有故態
文敏外孫多異書閒吮彩毫消白日夢騎黃鶴上清虚
此圖定倚吳山閣醉點南屏春雨餘
施敬
沙津送客登望江亭
沙市津頭送客行西風江樹數蟬鳴夕陽靄靄千山暝
秋水迢迢雙鷺明蔓草已蕪王粲宅亂雲長繞呂蒙營
登臨不用攜尊酒若箇能平感慨情
李孝謙
送巽上人還台州
挂錫遥憐野寺鐘赤城何處問芙蓉歸心千里月千里
行色一重山一重霞洞春深多藥味石橋雲斷少人蹤
秋風紅葉桃花似此日相期谷口逢
新秋寄德鄰
一雨兼旬水沒塍江村涼思陟然增鴻来燕去非迎送
扇故衣新豈愛憎遠戍有書終可到小樓無賦且須登
不知明日還晴否船過湖南聽采菱
寄題黃巖張氏隠居
天台佳氣鬱蘢蔥中有留侯慕赤松繞屋溪聲長落水
對門雲氣悉成峰果林秋熟猿將子藥圃春肥鹿長茸
幽討莫辭行路遠穿雲已辦一枝笻
錢安
喜晴
秋風忽起卷重隂日色微茫照樹林野老扶藜看白日
山人伐木度青岑門前溪水深三尺牆外竹梢高十尋
明日甕頭新酒熟且依松下一開襟
劉績
早春寄京師白虚室先生
帝城佳氣接煙霞草色半芊紫陌斜霽雪未消雙鳳闕
春風先入五侯家歌鐘暗度新豐樹游騎晴驕上苑花
獨有揚雄才思逸應傳麗句滿京華
次韻愚士兄壁間留題之作(初聞留大寧後却從李曹公西征)
常共鷦鷯守一枝忽随摶擊過天池當君仗劒西遊日
是我登樓北望時華岳天青雲葉斷蔥河風黑雪花垂
白身萬里參戎幕馬上題詩最憶誰
鄭嘉
送辰長老住横山寺
紫檀煙凝鶴迴翔清磬泠泠出上方岸畔異花熏講席
澗邊脩竹護禪房東林結社蓮初種南岳分春茗乍香
三伏炎蒸應不到綠蘿風洒石龕涼
趙宗文
送姜公實還汝陽同知是日飲餞至曉始别
酒醒江館夜燈微故舊殷勤不忍違孤棹近從滄海發
一官獨向汝陽歸雲開遠浦青山曉霜落空江野樹稀
明日相思成兩地西風愁見塞鴻飛
清明道中書懷
東風道上亂開花游子偏驚見物華寒食已過嗟在客
春衣將換憶還家山城樹暗人逾静野店鶯啼日未斜
空約同遊與諸弟今朝猶自各天涯
竹深處詩
帶雨含煙碧玉枝蕭森偏與静相宜風生萬壑秋無際
月到孤亭客未知遠憶楚山吹笛夜迥疑湘水泊舟時
此君自昔持高節長結幽人歲晚期
錢遜
春詞二首
宿靄溟濛曙色新牡丹凝露曉妝勻樓臺乳燕輕翻雨
簾幕遊絲不動塵黃鳥喚醒中酒睡綠忩愁損惜花人
輭紅深徑香埃裏走馬題詩正及春
紅杏蕭牆翠柳遮重門深鎖屬誰家日長亭館人初散
風細鞦韆影半斜滿地綠隂飛燕子一簾晴雪卷楊花
玉樓有客猶中酒笑撥沈煙索煮茶
陳觀
九日陪李上猶登高
百年能幾過重陽逐伴登高引興長邑宰喜陪元亮飲
參軍那似孟嘉狂山雲映水搖秋色浦樹含風送晚涼
滿路黃花應笑我白頭猶自客他鄉
朱綝
題淘金驛丞謝子良清隠書房
驛官近日逢迎少清隠何妨結草堂門對好山蒼霧溼
牎連脩竹翠雲涼侍童解誦閒居賦過客求書急就章
愧我驅馳塵滿面濯纓為爾詠滄浪
雨中過韶州
船下韶瀧日欲晡四山雲起漸糢糊沙鷗衝浪頻来往
汀樹迷煙半有無作客又驚三月暮思家其奈一身孤
愁懷結轖渾如醉獨倚篷牎聽鷓鴣
李進
同陳劉二掌教遊湖作
湖光瀲灩鳥間關小棹夷猶意獨閒春正好時初過雨
望中佳處惜無山花明遠岸青旗出柳拂微風畫舫還
四美由来俱不易人生莫遣髩毛斑
姚黼
寄景伊文學
憶昨逢君四月初笑談懷抱最相符朝乘白下看花騎
暮醉長安賣酒壚别去江山頻悵望歸来松菊未荒蕪
登臨日候南飛鴈肯寄平安一紙無
陳端
以剡箋寄贈陳待詔
雲母光籠玉楮温得来元自剡溪濆清涵天姥峰頭雪
潤帶金庭谷口雲九萬未充王内史百番聊贈杜參軍
從知醉裏縱横墨不到羊欣白練裠
張璨
紫虚觀
紫峰壇上鶴成羣碧洞靈芝産石根雲引晝隂歸竹塢
水流春色出花源藥爐伏火仙留訣茶竈生煙客到門
欲就上清傳寳籙未知何日謝塵喧
西溪晚步
空闊川原入望平晚来天色弄隂晴虹邊殘雨疎疎下
鴉背斜陽閃閃明淺渚微波羣鷺浴斷堤高柳一蟬鳴
行吟澤畔非憔悴漁父無勞詠濯纓
御選明詩卷七十三
