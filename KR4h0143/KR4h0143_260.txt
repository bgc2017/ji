欽定四庫全書
御選明詩卷九十一
七言律詩二十四
沈瓊蓮
寄兄
疎明星斗夜闌珊玉貎花容列女官風度鳳凰天樂近
雪晴鳷鵲曉樓寒昭儀引駕臨丹扆尚寢熏爐爇紫檀
肅肅六宮懸象魏春風前殿想鳴鸞
送弟溥試春官
少小離家侍禁闈人間天上兩依稀朝迎鳳輦趨青瑣
夕捧鸞書入紫微銀燭燒殘空有夢玉釵敲斷未成歸
年年望汝登金籍同補山龍上衮衣
孟淑卿
香奩冬詞
默坐深閨思有餘霜威漸覺襲衣裾青綾被冷無鴛夢
紫塞天寒斷鴈書竹葉舞風侵戶響梅花和月上窗虚
䨇蛾爭似庭前柳臘盡春來忽又舒
陳懿德
閩山道中
行盡山蹊路渺茫幾家茅屋對斜陽引泉竹溜穿廚入
墮粉松花繞舍香樵徑無人閒卧犢石田初雨漸分秧
平生頗有山林癖欲向溪邊結草堂
朱妙端
春雨
濕雲漠漠雨如絲花滿西園蝶未知金屋曉寒鶯語澀
畫樓春晚燕歸遲宮桃有恨啼紅淚煙柳多情歛翠眉
檀板金尊久寥落孤城愁聽角聲悲
湖曲
湖光山色映柴扉茅屋疎籬客到稀閒摘松花釀春酒
旋裁荷葉製秋衣紅分野火明書屋綠漲平波沒釣磯
惟有溪頭䨇白鳥朝朝相對亦忘機
夜坐
吳蠶初出悄無眠數盡更籌覺暮寒柳色弄隂春已暝
角聲吹月夜將闌金爐火冷沉煙細羅幌風生蠟炬殘
夜坐空庭望銀漢碧天如水露漙漙
金文貞
春日旅館偶成
陌上原頭楊柳纖東風消息在江南故園門徑曾栽五
明日時光更起三春盛杜鵑空自怨枝深鸚鵡許誰談
晝長公館清如水坐聽鳴琴久欲酣
夏日送大卿君赴任武岡
麥秋春去客程初遠逐湖南萬里餘人靜夜鵑啼有韻
道偏秋鴈淚無書簷蛛網盡絲難就梅豆丸成苦未除
伯樂自來何處覓錯將良驥駕鹽車
楊安人黃氏
寄夫
鴈飛曾不到衡陽錦字何由寄永昌三春花柳妾薄命
六詔風煙君斷腸曰歸曰歸愁歲暮其雨其雨怨朝陽
相聞空有刀環約何日金雞下夜郎
朱桂英
題虎丘壁
梵閣頻臨入紫霞憑闌極目渺無涯天連淮海三千里
煙鎖吳城十萬家南北舟航搖落日高低丘隴接平沙
老僧不管興亡事安坐蒲團課法華
端淑卿
春
院外鶯啼二月中糚臺日影映簾櫳潤回野草茸茸綠
暖入瓊枝簇簇紅乍試輕羅沾社雨偶嘗新釀醉東風
閒來檢點芳時事花底青絲墜小蟲
寄外
鎮日多愁屢廢餐閉門獨坐遣應難庭前别我春猶在
月下懷君夢又殘萬點落花誰著眼一聲飛鴈獨凭闌
夢回湘簟無消息更啟前書仔細看
屠瑶瑟
燭影
畫梁疎影按紅牙光入花藂此桂華時伴瓊筵翻廣樂
乍浮紈扇隔輕紗溶溶春夜疑宵永閃閃秋閨共月斜
散盡纏頭天欲曙清光猶照五侯家
沈天孫
睡蝶
一夜和風遍海棠家園蝴蝶拂柔桑飛隨芳樹霞衣好
倦宿琪花粉夢香似與名蕤分豔色不堪清露濕衣裳
因風又度雕闌去却伴遊絲過石梁
初夏走筆和湘靈
旖旎春風柳乍醒榴花刺眼媚遥汀傍人桐樹枝枝綠
出水荷錢葉葉青隴外喬桑飛雊雉階前茂草隠新螢
春從杜宇聲中去空翠濃隂又滿庭
頳桐
朱萼疑看九月楓繁枝又借嶧陽桐丹鬚吐舌迎風豔
絳蠟籠紗照月空西域應分安石紫寢宮可作麥英紅
綠珠宴罷歸金谷七尺珊瑚映水中
送西昇秋試時七夕前二日
一詠河梁黯自驚蘭舟疊鼓送君行朱絃暗度銷魂曲
銀管吹殘唱别聲露下西泠秋影白煙深靈鷲月華清
翻憐後夜䨇星渡何事人間唱渭城
朱德璉
寄弟君典
搔首飛蓬四載餘爾音金玉幾回虚天邊鴈陣都成字
壁上蝸涎宛作書露草侵階蒼蘚滑煙蘿遶徑綠筠疎
何堪骨肉同寥落南北無由慰索居
鄧氏
東園踏青
芍藥叢邊露氣沉步隨芳草共幽尋桃花薰日紅濃淡
柳葉迷煙翠淺深何處香泥忙社燕誰家晴檻噪時禽
峭寒羅襪渾無力斜倚東風碧樹隂
王鳳&KR0570;
館娃宮次韻命二女同作
香徑有基惟鳥跡屧廊無主剰苔厓花錢旋舞留金靨
蝸字縱横見玉釵頽榭草深歸燕繞故宮月冷野狐埋
西風禾黍斜陽道過此行人合愴懷
張引元
寄妹
金風初度井梧枝正是懷人病起遲兩地離愁懸一鏡
九秋新恨上䨇眉久虚詠雪聯芳句每憶挑燈共課時
塞鴈已歸書未達江城寒月照相思
館娃宮次韻
繁華事散惟荒土麋鹿蹤消只蘚厓皓月尚疑懸玉鏡
露桃猶似妒金釵蛾眉一瞬歌塵散魚腹千年俠骨埋
今日姑蘇重回首嶺雲江水不勝懷
張引慶
館娃宮次韻
禾黍已濛香徑土蘇臺還恨鎖蒼厓雲歸疊疊堆鴉鬢
花落紛紛擲燕釵此日錦笙惟鳥弄當年雄劔自塵埋
荒原古柏西風裏漫對吳山獨愴懷
范壺貞
煙雨樓圖
煙嵐無限雨中情遠近樓臺一望平吳苑草荒麋鹿走
越江春盡鷓鴣鳴長堤柳樹迷春渚白水菰茭繞郡城
最是晚來新月下萬家燈火隔湖明
馬氏
秋閨夢戍詩
屈盡纖纖鎖盡眉廣寧消息竟遲遲十年笑語燈前事
千里關山枕上期萱草既零堂北雨梅花將發嶺南枝
青春儘伴寒更老再莫相逢日落時
方孟式
清潭
清晝連牀笑語新徘徊佳節眷芳春一聲鶯囀桃花岸
半幅裙拖洛水濱銀燭小窗忘夜雨玉階叢錦惜朝茵
歡娛不覺霞流綺暗裏韶光又一旬
春日隨任建寧過東林寺
草堂今又暫停車彷彿當年醉月華絶壁青山星斗落
環溪雪竇水雲賒荒村沽酒和松葉茅舍疎籬繞菜花
三十六峯連翠黛門前五柳是誰家
山路雜興
劃然鸞鶴奏清笳篠簜穿林日欲斜春去柴門餘綠柳
香來籬箔入黃花珠簾噴雪垂千尺茅屋封雲隱數家
煙景參差迷客思殘碑古道帶流霞
寄盛夫人
繁霜百歲冷春幃常共寒燈泣落暉紅淚已辭機上錦
白頭尚著嫁時衣煙籠竹葉涼生案雨濕梨花靜掩扉
杯酒樓頭明月夜迢迢夢遶楚天微
方維儀
暮春得張夫人書
長干塵起更愁予避亂荒居數載餘鄉夢正勞新戰地
春風吹到故人書庭梧寂寞清琴冷江柳迢遥白髮疎
惟冀鳳簫來白下舊家同里候檀車
寄山東何大方伯夫人之廣西
機絲吳縞隔江東百粤雲峯天漢中水到湘灘思已别
文留鈷鉧夢還通鳳巢鑿玉真䨇美龍洞成霖滿太空
迢遞五千家莫問音書何處托離鴻
沈宜修
秋思
鵲鏡容消只自知碧雲黃葉動離思閑愁紫袖衫前色
舊恨青春樹上絲子夜有情新樂府傷秋多病送歸辭
江頭八月西風起寥廓天高鳥度遲
立秋夜感懷
涼夜悠悠露氣清暗蟲淒切草間鳴高林一葉人初去
短夢三更感乍生自恨迴波千曲遶空餘殘月半窗明
文園多病愁秋客搖落西風萬古情
葉小鸞
早春紅于折梅花至偶成(紅于侍兒名)
遲遲簾影映清宵日照池塘凍欲消公主梅花先傅額
美人楊柳未垂腰紗窗繡冷留餘線綺閣香濃繞畫綃
試問侍兒芳草色階前曾長翠雲條
昭齊姊約歸阻風不至
寒爐撥盡燼微紅漠漠紅雲暗碧空離别遂如千里月
歸期偏悵一帆風愁邊花發三春日夢裏年驚兩髩中
雨雪滿窗消未得定應握手幾時同
祁德淵
送黃皆令
西風江上鴈初鳴木落寒塘一櫂輕遶徑黃花歸故里
滿堤紅葉送秋聲片帆南浦離愁結古道河梁别思生
此去長塗霜露肅何時䨇鯉報柴荆
朱德蓉
上已
桃花新水浣春衣舊日蘭亭到亦稀斷岸羽觴晴日暖
遠山横笛暮雲飛沙棠舟近江鷗起玳瑁梁空海燕歸
尚有采蘩思未定不堪月色上羅幃
鄧氏
七夕
誰遣鵲梁貫絳河靈妃應是早停梭雲鬟待駕輕飛輦
月鏡催糚淺步羅緱氏鳳聲方未已漢庭鸞使更相過
佳期只恐箕星妬風雨休教浪作波(是夜隂)
姚媯俞
冬日
坐擁烏皮倚隱囊且翻梵夾静焚香淒淒庭院悲風急
漠漠江天朔鴈翔一段旅懷還磊落百年心事付蒼茫
登樓望遠迷鄉樹又見寒鴉送夕陽
章有渭
舟行即事
曉霧迷離彩鷁輕櫂歌徐動見新晴臨湍鷺子亭亭立
夾岸蒲花漫漫生遥指小山遮塔影忽經深樹出鐘聲
晚涼不覺羅衣薄自愛澄湖片月明
陸氏
追憶
錦瑟蒼涼憶舊蹤芳年行樂太匆匆濃香簾幕圖書静
明月樓臺笑語通人竝玉壺丘壑裏才分采筆黛螺中
祇餘華表魂歸去夜夜星辰夜夜風
趙燕如
金白嶼王仲房沈嘉則九日醵金會飲賦詩見
贈即席和荅
少小秦樓學燕飛楚雲湘水見應稀忻逢此日重陽酒
還整當年舊舞衣結客自憐非趙俠靚糚無復是南威
勸君未醉休辭醉細插黃花且莫歸
馬守貞
延秀閣和顧太湖韻
飛閣淩雲向水開好風明月自將來千江練色明書幌
萬疊嵐光拂酒杯何處笛聲梅正落誰家尺素鴈初迴
芳尊竟日羣公坐得侍登高作賦才
孫瑶華
次韻汪仲嘉戲代蘇姬寄吳郎之作
由來嬌愛競新知空結同心不忍持山上蘼蕪寧再遇
陵西松柏詎相期羅襦明月君休繫紈扇秋風妾不辭
極目自憐春欲盡流鶯飛處草離離
景翩翩
七夕
樓前蕭史憶吹簫鴈足西風倍寂寥望斷支機應化石
愁填烏鵲未成橋素毫月冷吟梧葉紈扇秋回識柳條
姊妹東隣如乞巧莫教瓜果浪相招
馬珪
春日汎湖憶舊
一隻蘭舟幾日湖同心暗結事難圖比來西子應無主
何處羅敷自有夫沙暖燕歸春閣早醉餘人别暮橋孤
年年只解看花到草色今朝獨弔蘇
若箇釵行憶昔招曲池阡木漸蕭蕭浪翻金錦猶餘麗
花落胭脂尚帶嬌綺席已更蓮葉舸綵繩又挂綠楊橋
相逢此後忻非晚盪漿從君不記朝
薛素素
春日過茅山
參差臺殿閟靈蹤句曲茅君次第逢洞口鶴窺曾過客
日中人上最高峯華陽澗水桃千樹舊館壇碑闕幾重
遥望金沙何處是浮圖千尺罩烏龍
郭鸞鸞
寄簡平子
一去音容便杳然尺書遠不到吳天夢中小院原依舊
鏡裏崔徽不似前護病多忘眉月淡懶糚一任鬢雲偏
愁來盡日無消處手擘生香續篆煙
羽孺
落花
一自相從十八姨春山游遍故枝移撲簾時助嬌娥繡
點硯常窺騷客詩國色尚存衣帶引清香不改月明知
蝶來北苑蜂南去誰向樓頭話别離
昨日層岡今曲堤乍看誰信舊成蹊儘教拂掠隨鴉陣
怪道顛狂伴燕泥蔡琰忽驚歸異域西施空自憶耶溪
人間離合渾無定兔去烏來到處迷
纔向詩人又酒人半留窗屋半鋪茵自來姣好根荄薄
却為輕狂轉盼頻任是穠華迎淑景也應飄泊到殘春
青陽若得常如舊子建何須賦洛神
周文
中春道中送别
酒香衣袂許追隨何事東風送客悲溪路飛花偏細細
津亭垂柳故絲絲征帆人與行雲遠失侣心隨落日遲
滿目流光君自惜莫教春色共差池
秋日過吳門感舊
香殘帶緩不勝愁又見蕭條一片秋身到故鄉翻是客
心惟明月許同舟數聲新鴈淩江下幾點寒鴉逐水流
遮莫平生多少恨閒吟欹枕更悠悠
丘謙之
文如留館中賦别
回思往事怨蹉跎復有新愁奈若何清夢不緣神女苦
小詞難得雪兒歌隔窗雨逐流蘇墮落葉飛隨翠簟多
若問此時留别意䨇星七夕在銀河
王微
舟次江滸
一葉浮空無盡頭寒雲風切水西流蒹葭月裏村村杵
蟋蟀霜中處處秋客思夜通千里夢鐘聲不散五更愁
孤蹤何地堪相托漠漠荒煙一釣舟
新秋逢人初度感懷諸女伴
憶昔年年秋未分曉粧一院氣氤氲階前暗印朱絲履
窗裏同縫白練裙子夜歌成猶待月六時參罷悟行雲
即今拾翠溪邊望涼露如珠逗水紋
湖上次韻荅黃孟畹夫人
去住湖山别有緣門前紅葉滿來船劉綱夫婦霞為骨
謝藴家庭雪作篇翠䄂風前誰薄醉黃楊樹底與參禪
回思飄緲伊人跡只隔鴛鴦南浦煙
冬夜渡江
楚雲天際似相邀旅思無端鬭泬㵳篙影没寒燈寂寂
樹聲留葉岸蕭蕭波從去鴈分斜月人共棲烏匝半宵
一片離心煙共水江南江北自歸潮
楊宛
夢還仙都幽蹤宛若閒房寂然獨貯玉硯有識
舊名云云可憶
怨夢因無好夢成昨宵忽得快平生數間矮屋浮雲外
幾曲澄溪待月明驚見道書新著蠧憐餘半硯舊題名
文心一縷三生業只恨清愁攪墨兵
秋日書梵經藏佛腹
碧瓦雲楸映半塘靜從秋色到修篁聊存心力於經卷
不負閒身住草堂微雨暗飄毫素潤輕風徐動墨池香
書成却恨無人識故向真空密處藏
張壁娘
寄林子真秀才
黃消鵝子翠消鴉簟拂層冰帳九華裙縷褪來腰束素
釧金鬆盡臂纏紗牀前弱態眠新柳枕上迴鬟壓落花
不信登牆人似玉斷腸空盼宋東家
王秋英
冬日寄韓生於玉融
朔風振撼似瀟湘滿樹歸鴉噪夕陽不見王孫停駟馬
惟聞牧䜿喚牛羊荒山野水悲長夜懶鬢疎容怯凍霜
漠漠隂雲愁黯黯幾時相對一罏香
歸楚留别雲夢
兩年歡會夢魂中聚散人間似轉蓬歲月無情催去燕
關河有信寄來鴻劔沉延浦光終合瑟鼓湘靈調自工
他日扁舟尋舊約夕陽疎影楚雲東
玉華山樵
棧道早行效白香山體
連雲石磴曉蒼蒼天險分明百二強萬里西南通鳥道
䨇旌上下轉羊腸一溝流水一溝竹幾樹垂楊幾樹桑
登覽不知行役倦半生詩債却觕償
和韻荅玉山李誠中
窮途往往白頭新誰謂綈袍念故人此日不須辭舊雨
空山聊自度殘春艱難作客仍多病生死無家任此身
二十年來相憶處幾回月夕與風晨
野亭父老
送春
怨風怨雨緫皆非風雨不來春亦歸蜀魄啼殘花影瘦
吳蠶吃盡柘隂稀枝頭綠軟梅初熟口角黃乾燕學飛
我亦懷歸歸未得擔頭猶挂舊蓑衣
萊山樵者
濬縣眺望
河流遠徙大伾存極目中原野色昏禾黍油油迷故國
羝羊逐逐過前村黃花冷笑三秋客紅葉初飛十畝園
賴有淹留同調在芒芒禹跡試重論
雲谷樵夫
書大道寺壁
西華雲臺去路長投閒翻為看山忙十年有夢尋中嶽
四月披雲過太行清世誰能便吏隱幽棲吾獨愛僧房
昨來不寐焚香坐讀盡楞嚴夜未央
無名氏
祈澤寺詩
研池滿座落花香墨透纖毫染漢章靜卧衲衣雪似水
高懸紙帳月如霜杯浮野渡魚龍遠錫振空山虎豹藏
幸對爐煙坐終日煮茶清話得徜徉
西湖八景詩(錄二首)
冷泉猿嘯
冷泉亭下北山陲曾見雌雄共引兒慣聽山僧朝說法
能隨木客夜吟詩松坡日暖人游後蕙帳風寒鶴怨時
惆悵遺音無處覓竹雞啼老野棠枝
浙江秋濤
怒挾西風勢未休淊淊何處覓安流青山隔岸分吳越
白浪排空混斗牛鐵箭有靈來昨日素車遺恨已千秋
晚來試倚樟亭立楓葉蘆花滿眼愁
還家詩
春色闌珊四月天數聲啼鳥落花前荷知有熱先擎蓋
柳為無寒漸脱綿處處勸耕梅子雨家家繅繭竹籬煙
憑誰寄語仙源客洞口雲封信不傳
書玉田行館
老去年華暗自驚殊方節序倍關情蕭條旅館孤燈宿
迢遞歸塗白髮生海甸星河分歲色山樓鼓角動春聲
柳盤柏徑誰相識悵望鄉原北斗横
題金陵沙士清樂清軒
竹裏行廚竹外門宛然風景似山村石闌柳暗藏新雨
詩壁苔荒沒舊痕林下鳥鳴花自落溪頭鹿過水偏渾
晚來半掩東軒卧一枕梨雲鎖夢魂
朝鮮國臣鄭夢周
望景樓
百尺樓高石徑横秋光一望不勝情青山隱約扶餘國
黃葉紛紜百濟城九月西風寒客袂百年俠骨誤書生
天涯日沒浮雲合回首依依望玉京
權近
題鶴鳴樓
鶴鳴樓上久徘徊環珮珊珊緩步來已喜清歌和寳瑟
況看纖手奉金杯南臨帝甸山河壯北對天門日月開
得被内臣宣聖澤六街三日醉扶回
金九容
江水
江水東流不復回雲帆萬里向西開菰蒲兩岸微風起
楊柳長堤細雨來驚夢遠迷箕子國旅愁獨上楚王臺
行行見說巫山近一聽猿聲轉覺哀
朴原亨
渡大同江次韻
遠傳丹詔促行裝暫駐星槎浿水陽江浦雪消春意動
郵亭日暖客懷長一杯且可酬佳節萬里無勞憶故鄉
野闊天低山似畫不禁詩思入蒼茫
權擥
楊花渡次陳給事韻
山亭置酒近江湄興至頻傾白玉巵萬里歸來多客恨
一時登眺得神怡高標已覺冰霜操新調還聞白雪詞
北去他年如記憶也應飛夢到遐陲
李荇
荅鹿峰給事
歸袂匆匆不可攀銷魂祗是黯然間鹿峰正在千林外
鳳節全無半日閒今日預將詩作别他宵何忍月同還
此生難復陪清賞悵望雲霄玉筍班
蘇世讓
荅鹿峯給事
珍重龍門豈易攀屢承清誨笑談間極知後會終無地
其奈前程苦未閒佳境緫為忙裏過好詩空貯槖中還
明朝悵望雲山遠杳杳仙蹤隔鷺班
良策道中次韻
輕隂釀雨欲淒迷長路愁衝滑滑泥奔霧逐風歸遠岫
亂流經野過前溪潮從小浦平時上燕掠春蕪盡處低
高卷湘簾望山氣夕陽猶在短峯西
金安老
漢江陪宴次韻
人間不信有丹丘漢水仙舟即十洲夕日蘸波紅漾漾
江煙連樹翠浮浮晴川有句還題壁長笛何人更倚樓
天上明朝遥悵望遐陬能復記兹游
尹仁鏡
登漢江樓次韻
郭外澄江江上臺登臨頓覺隔氛埃遥山雲歛雨初霽
極浦波平潮又來明月似迎星使出輕帆須趁晚風開
佳辰佳境兼佳客乘興休停到手杯
金麟孫
次韻别吳副使
臨分盡醉側烏紗長路高低日易斜好雨多情知滑道
輕風惜别解飛花留春縱欲兼留客戀闕其如又戀家
一去茫茫遼薊遠銀河何處問仙杳
許洽
漢江陪宴次韻
綠水靈源自五臺新添好雨絶塵埃長洲芳草移船近
遠渚輕鷗避櫂來景物盡供今日興襟懷須向此中開
猥參勝引非吾分擬向巖前倒酒杯(國有酒巖酒流出其下)
金謹思
别吳副使次韻
方空歲歲蹙輕紗半榻香煙一穗斜萬里往來蝴蝶夢
三春開落杜鵑花吹殘遠笛誰懷土過盡良辰不在家
日暮關山雲樹隔天津何處泊靈查
尹殷輔
游漢江次韻
江上天然百尺臺澄波無綠鏡無埃茫茫極浦舟南北
渺渺長空鳥去來汀草有情吟外碧岸花隨意望中開
叨陪高會誠逾分乘勝還須倒百杯
申光漢
次華使張承憲公游漢江韻
天上河源落五臺樓前澄影隔塵埃楊花春盡帆歸遠
楮島煙消鴈影來物色不隨遊子去芳樽今為使君開
三韓勝地皆方丈更借仙風傾一杯
癸巳三日寄茅洞瑞山
去年三月初三日燕已歸巢花已開人事天時多異態
别情春思重相催前村後谷應無恙舊約同游底不來
茅洞風流還可記善山雖去瑞山回
三三九九年年會舊約猶存事獨非芳草踏青今日是
清罇浮白故人違風前燕語聞初嫩雨後花枝看亦稀
茅洞丈人多不俗可能無意典春衣
林百齡
游漢江次韻
王室千年作翰藩欣聞使節頌聲喧登樓未倦陪歡賞
汎水還容接笑言舉網漁人貪似獺操舟穉子捷於猨
夷猶領得滄洲趣還向春風望故園
李潤慶
漢江次韻
漢江形勝表東藩使節登臨鼓吹喧對景每憑詩遣興
通情猶借譯傳言忘機自幸參沙鳥隨世何殊束檻猿
回首風光堪遠矚雨催新綠遍郊園
徐敬德
靈通寺次題壁韻
松溪一路入青林林下禪居晝亦隂觸石泉流三面轉
倚天山色萬重深清歡直欲朝連夜勝引應難後斷今
數局枯碁談笑裏不知雲日已西沈
辛應時
送歐大行還朝
鴨綠江頭送櫂聲東風吹淚若為情人間離别傷今日
天上音容隔此生衡浦鴈迴驚遠夢洞庭春盡渺歸程
遥知萬里相思處南斗横斜片月明
朴淳
太平樓次歐公韻
來游萬里魂應斷獨倚青冥思更賒天闊楚鄉飛客夢
路窮蓬海駐仙查山連睥睨雲長瞑春半池塘草欲花
簾外夕陽看漸沒消愁惟有醉流霞
李珥
辱編修黃公示沿塗之作賦呈
丁年行役記吾曾遼薊修塗客念憑歴歴道邊孤店月
依依天上早朝燈身回蝸殼何由轉班入蛾眉不再能
玉署新詩分物色瑶臺指點一層層
送黃公還朝
長川冰雪覆寒沙此日愁聞入塞笳兩地雲泥分席上
一江南北即天涯徒勞永夜游仙夢漸遠明河貫月查
珍重詩篇兼贈處媿將燕石報瓊華
金贍
送别正使黃公還朝
月落關城鼓角鳴星軺夙駕向神京長江自昔分南北
兩地從今隔死生接塞凍雲迷别路亂山晴雪照行旌
那堪獨夜龍灣館愁對寒燈夢不成
高敬命
别正使黃公
好音無路託西歸心逐仙查自奮飛鴨水寒波添别淚
鶻岑晴雪點征衣謾將便面藏懷袖何計承顔御靮鞿
匏繫海濱身已老百年形影欲誰依
柳根
萬歷丙午五月送朱蘭嵎太史還朝
玉節東來鳳詔頒暮春江上乍承顔高懷獨出形骸外
雅賞長存水石間目斷未堪魂夢遠形留只得髩毛斑
相思别後如明月萬里清光不可攀
許筠
吳子魚莊歸興次韻
松關竹徑帶晴煙家住溟州第二天繞屋溪聲來更遠
捲簾山色自堪憐家人宿火炊籬菜坐客清談汲茗泉
偏縛塵纓為傲吏幾時鄉思賦歸田(筠家江陵江陵古溟州也在五臺山)
(下三韓有十二洞天此為第二洞天)
金鎏
寄友
楊花落盡草淒淒楚客傷離思轉悽佳節一年寒食過
亂山千疊子規啼虞翻去國身全老王粲登樓賦幾題
相約天涯回白首昭陽江上夕陽低
申欽
寄友
廣陵三月已飛花漢水孤帆落日斜新結茅茨分洞府
欲隨麋鹿作生涯平波細雨催耕犢曲水游魚上釣义
舉世盡從忙裏過似君行樂獨堪誇
李承召
詠燕
畫閣深深簾額低䨇飛䨇語復䨇棲綠楊門巷春風晚
青草池塘細雨迷趁蝶有時穿竹塢壘巢終日啄芹泥
託身得所誰相侮養子年年羽翼齊
李子敏
賀聖節詩
九逵初日五雲覃虎拜彤庭百辟參黼黻星辰璇極北
梯航玉帛越裳南河清適際千年一嵩夀齊呼萬歲三
遐壤小臣陪舞獸内尊偏荷主恩酣
梁亭遇
游龍山呈吳子魚先生
桃花開後杏花稀客子來時燕子飛山郭數村芳草合
野籬三面亂峯圍風塵岐路何年盡破帽長裾此計非
遥憶故鄉歸不得白鷗春水掩柴扉
宏演
游紫清宮
洪厓先生舊所隱階下碧桃花飄零夜光出井流瓊液
露浥松根生茯苓天女或攜綠玉杖仙人自讀黃庭經
隣寺歸來不五里回頭望斷煙冥冥
許景樊
次伯兄篈高原望高臺韻
層臺一柱壓嵯峨西北浮雲接塞多鐵峽霸圖龍已去
穆陵秋色鴈初過山迴大陸吞三郡水割平原納九河
萬里登臨日將暮醉憑青嶂獨悲歌
次仲兄筠高原望高臺韻
崔巍雲棧接青霄峰勢侵天作漢標山脈北臨三水絶
地形西壓兩河遥煙塵暮捲孤城出苜蓿秋深萬馬驕
東望塞垣鼙鼓急幾時重起霍嫖姚
蓀谷集詩
曉行板橋村
水關西路聽雞鳴嶺月初沉曉霧平人響閒聞茅店語
馬蹄連上板橋聲悠悠漸喜鄉山近瑣瑣偏知旅態生
更下長坡說徒侶天明須趁及先行
寄門許典翰
甲山西北接隂山鳥道懸雲不可攀遷客北行何日到
家書時寄隔年還長聞刁斗城碑裏但見鼯貂樹木間
聖代豈終才子棄莫教三十髩成斑
渡清川江
安州城外水如天立馬沙頭喚渡船帆帶晚煙依草岸
鴈迷殘日下蘆田長途旅客思歸計向老筋骸憶少年
始信在家貧亦好近來䨇髩轉蕭然
道中感懷
龍泉鳴吼匣中悲十月西風兩髩絲黃葉滿山秋寺廢
白沙連渚小橋危孤帆過後千峯夕匹馬行時百草衰
牢落故居空入夢亂藤疎竹有茅茨
題清道李家壁
南來數月計多違節序如流已授衣旅舍不堪黃葉落
暮天遥望白雲飛沙梁鴈下寒江渚門巷煙生苦竹扉
惟有同來野僧在病吟相對說西歸
客懷
此身那復計西東到處悠悠逐轉蓬同舍故人流落後
異鄉新歲亂離中歸鴻影度千峯雪殘角聲飛五夜風
惆悵水雲關外路漸看芳草思無窮
謝勤上人
新家峽裏老農居田圃收功不願餘百計謀生無上策
數詩排悶有中書秋晴林逕時行藥雨後溪潭見釣魚
惟有野僧知我意近來棲息問何如
無題
瑶絃纖縷合歡牀暖壓紅錢小洞房夢覺秦樓分翡翠
日沉湘浦斷鴛鴦糚鈿寶月明珠綴腰帶盤雲瑞錦囊
十二斜行金鴈柱碧紗如霧掩秋香
梅月堂詩
和鍾靈山居詩
蛺蝶䨇䨇舞藥畦薔薇架架采登梯一叢枸杞花初徧
五椏人參葉已齊翠竹林中香麝睡紫荆枝上畫眉啼
千峯昨夜疎疎雨不分南池漲入溪
無名氏
沈駙馬碧波亭
貴主華亭入翠微碧窗朱栱有光輝春來波暖魚龍出
夜久星疎烏鵲飛海上乘查時貫月江邊積石舊支機
當筵勸酒先投轄不醉應知客不歸
安南國王黎灝
送錢學士溥歸朝
五嶺天高瘴霧開詔書飛下越王臺萬年重紀黃龍瑞
九譯爭看白雉來曉日珠崖標柱在秋風銀漢使查回
吾君若問交南事久已傾心仰上台
黎景徽
奉贈錢學士
紫殿承恩入夢頻歸鞭裊裊向天津赬袍色映千山曉
玉節光回萬井春五嶺風輕金勒緩三湘月白錦帆新
夜闌宣室如前席為道交南共帝臣
阮直
送錢學士還朝
曉日初開瘴霧空歸程馬首正秋風知音豈限珠厓北
惜别那禁珥水東上國有人還獻納遐方無事賴帡幪
他年兩地如相憶萬里懸情寄塞鴻
黃清
送錢學士還朝
公望端堪邁俊豪遠持使節效賢勞九霄日月瞻依近
萬里江山興詠高别酒頻斟情戀戀歸心莫遏水淊淊
自從回首天南後幾度懷人正鬱陶
黎念
送湛内翰還朝
綸音讀罷紫泥封回首蓬萊第一峯望外交關千里月
夢中帝闕五更鐘星槎迢遞歸程遠雲樹參差别思濃
南浦吟成憑寄語淊淊江漢共朝宗
安南使臣
題南康縣南野
鼓報黃昏各泊船咿咿軋軋櫓聲連一䨇鳬鴈滄浪外
幾箇人家楊柳邊紅日落殘鈎挂月白雲捲盡鏡磨天
安南萬里朝天客暫借郵亭一夕眠
占城貢使
揚州對客
三月維揚富風景暫留佳客與同牀黃昏二十四橋月
白髮三千餘丈霜玉局詩翁賢太守紅蓮書記好文章
欲尋何遜舊東閣落盡梅花空斷腸
普福
被獲歎懷
來游上國看中原細嚼青松咽冷泉慈母在堂年八十
孤兒為客路三千心依北闕浮雲外身在西山返照邊
處處朱門花柳巷不知歸日是何年
天祥
題虎丘寺
東西兩寺今為一有客登臨見斷碑剰水殘山王霸業
苦風酸雨鬼仙詩樓臺半落長洲苑簫鼓時來短簿祠
盤郢魚腸何處是轆轤千尺響空池
呈同社諸友
君住峯頭我水濆相思只隔一孤雲夜燈影向空中見
晨磬聲從樹杪聞咫尺誰知多役夢尋常心似遠離羣
今朝偶過高棲處坐接微言到夕曛
夢裏湖山為孫懷玉作
杭城一别已多年夢裏湖山尚宛然三竺樓臺晴似畫
六橋楊柳晚如煙青雲鶴下梅邊墓白髮僧談石上緣
殘睡驚來倍惆悵可憐身世老南滇
機先
梁王閣(在碧雞山下)
碧雞飛去已千秋聞說梁王曾此遊洞口仙桃迎鳳輦
巖前官柳繫龍舟青山有恨人何在白日無情水自流
豈識當時歌舞地寒煙漠漠鎖荒丘
碧雞秋色(滇陽六景之一)
碧雞西望水天虚漠漠秋光畫不如翠壁煙華搖浪處
丹崖樹色著霜初前朝有閣今游鹿落日何人獨釣魚
却訝維舟湓浦上芙蓉九疊看匡廬
無名氏
春雪
昨夜東風換北風釀成春雪滿長空梨花樹上白添白
杏子枝頭紅不紅鶯問幾時能出谷燕愁何日得泥融
寒冰鎖却秋千架路阻行人去不通
御選明詩卷九十一
