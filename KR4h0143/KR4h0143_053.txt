欽定四庫全書
御選元詩卷五十三
七言律詩十一
李士瞻
甲午歲題江漢王粲樓和答石蠻彥修韻
大江西下思漫漫憔悴王郎舊倚闌貔虎晝嗥沙草白
轆轤夜轉井梧寒帛書喜託雲中雁錦字羞題夢裏鸞
魏國山河劉社稷可憐無地望長安
春日陪讌道山亭口占
二月春明花乍殘道山亭上翠如鬟天開圖畫峰攢戟
地接蓬萊雪滿關雙鳳巢雲朝貝闕六鼇駕海出人寰
薇垣官從多時彥聽取山人半日閒
盧琦
依韻答歐士中
客舍淒涼生綠蕪經年秖傍野人居尊空每買鄰家酒
巷僻應回長者車白鳥夢殘楓樹冷黃花香老竹籬疎
相逢且莫談離別一別如今十載餘
重遊蓬壺因呈諸公一笑
我來作縣已三載偏愛毗湖春酒香溪上畫橋朝繫馬
雨中茅屋夜連牀多情黃鳥短長曲無數桃花濃淡妝
欲學淵明歸種柳不栽桃李滿河陽
予客莆中同登壺山真淨巖訪古道了堂二師
松扉深入白雲中躡磴捫蘿路可通結社幾人從惠遠
登山何處覓壺公五更客夢茅簷雨六月秋聲木葉風
獨倚闌干望江海故鄉應在海門東
寓平南善應菴述懷
去年過此身猶健今日重來一病翁亂地風霜如塞上
隔江煙火是莆中孤鴻唳月秋空碧萬葉經霜野樹紅
竹下閉門來客少清談日與老僧同
和林子蒼元妙寺值雨
兩袖清風緩轡遊粤王城下少淹留客衣半濕松花雨
鶴影先分竹院秋采藥僧歸雲外路吟詩人倚樹間樓
憑君汲取前溪水為洗塵中浩蕩愁
仲秋寓徑江張伯雅席上作
征衫一路拂輕埃袖得嵐光渡水來月色不如今夜好
客懷應為故人開香隨桂子雲間落夢逐潮聲海上迴
醉倚西風賦離別明年何處共銜杯
題南岡上人詩卷
曾見天華落講堂翩然振錫白雲鄉蓋茅絶壁星辰近
採藥深林雨露香獨鶴當窗松影瘦老龍歸洞夕隂涼
相思欲寄新成偈落葉蕭蕭山路長
美人折花
曉綰春雲出戶來淩波微步下瑤階潛身折處香凝指
正面看時影在懷鶯蹋露珠沾翠袖蝶隨春色上金釵
石闌干外莓苔滑歸院應須換繡鞋
敏珠爾
和别都爾丹浮雲寺
馬首山光潑眼青柳邊童叟遠歡迎花飛南苑春方暮
涼入西樓月半平野鳥喚晴聲正滑主人留客酒初行
明年我亦燕山去稻可供炊魚可羹
朱德潤
遊梁溪暮歸
古樹呼風作雅音石梁溪渡景沈沈山横宿靄曉晴薄
人倚曲闌秋思深潁水空遺黃鶴恨茂陵多感白頭吟
棲遲莫厭歸來晩明月驚烏繞故林
送趙季文任湖州錄判
百里奉親官署近萱堂春早燕呢喃桃花紅似郎君馬
楊柳青於從事衫苕水漁舟煙浩渺何山書舍石巉巖
莫思杜牧尋芳晩剩有新詩寄一緘
俞元明參軍雪中以詩招飲就和韻時學士東
泉魯公大參叔能王公御史子昭郭公同行
上方山頭雪迷路石湖橋上作行春湖光萬頃送歸棹
山鳥一聲如喚人靜樂可忘軒冕貴清游端勝綺羅塵
人間今古誰能賞詩思不如圖畫真
送達兼善元帥赴浙東
伏波將士出鄞東夜斬鯨鯢碧海中虎帳護寒雲蔽日
龍旗催曉浪翻風帆開鷁羽桅星白箭拂髦頭血點紅
洗手更聽歌凱捷大藩文帥作元功
和李仲節詠落花韻
谷鶯啼老稚桑新粉褪紅消只數晨輕逐曉風粘酒斝
半和塵土上車輪香隨流水千年恨影別殘陽幾度春
却憶當時砑光帽山香一曲淚沾巾
題子明雪泉
萬壑輕澌渡薄寒碧雲深處互漫漫六花濺沫成天巧
一脈潛流激暮湍石鼎茶温風味冽玉壺冰皦露華乾
荆溪白石天寒夜誤作山隂道上看
陳廷言
題丹山
潺湲洞口看飛瀑細雨霏霏灑接䍦白水真人好結客
碧山學士愛題詩鞠侯夜嘯三花樹野鹿時銜五色芝
試問劉樊仙去後何人來此共襟期
趙奕
雨窗寫懷
幽窗談笑話平生三十年間幾度更白髮滿頭今已老
青山排闥故多情桃花灼灼應無語春水蕭蕭尚未晴
明日扁舟攜好酒南村筍蕨正堪烹
遊玉山佳處寫贈仲瑛
我愛玉山奇絶處碧梧翠竹映闌干軒窗傍水琴書靜
樓閣連雲宇宙寬山色溟濛還淡淡湖光瀲&KR1527;自漫漫
登臨縱目無窮處落日西風作暮寒
趙麟
武夷山
三十六峰秋氣清翩然鸞鶴珮環聲客留明月山中宿
人在白雲天半行溪路碧桃深九曲洞天瑤草問雙成
神仙有約不可到更擬重來話此生
王餘慶
武夷山
流水扁舟趁落花諸峰秀麗足煙霞横機似有天孫織
架壑疑留漢使槎巖頂雞啼醒世夢雲間犬吠認仙家
三杯石上三生約安得歸來度歲華
鄭元祐
送貢司業泰甫
代祀躬趨黃木灣歸朝仍綴紫宸班識高京兆囊封後
道在河汾戶屨間迎日講筵瞻鳳扆籲天經術動龍顔
異時歸定藏書穴好在南湖疊嶂山
錢道士游仙
綠髮飄蕭禮上元明星遙隔絳河邊香銷楚澤春風佩
愁入湘娥夜雨弦素手不將條脱贈綺疏惟把步虚編
西神峰頂飛霞觀小駐鸞笙五百年
靈巖涵空閣
吳王宫闕草萋萋飛閣重登意轉迷洗硯池邊雲欲暝
拜郊臺上日平西湖涵遠浪千帆没樹響悲風一鶻棲
江海鴟夷招不返荒煙野水鷓鴣啼
和薩天錫留別張貞居寄倪元鎮
梁溪歲暮若為情溪上梅花待曉晴逕雪冷埋山屐齒
簷冰夜墮石牀聲内篇攜向松根讀如意持將竹裏行
短晷何能理幽事南窗剪燭話寒更
次韻劉憲副春日湖上有感
湖水西邊舊是家春風繞屋種梅花傳聞故老談前日
愛教仙人服幼霞鶴老離巢松化石鸞孤照水竹穿沙
只今重到經行處憔悴蕭郎兩鬢華
潮落空城誰重過猶餘里耳聽鳴珂襄陽耆舊知誰在
江左風流不厭多自見石麟眠枳棘長聞蜀魄叫松蘿
野梅開盡西湖雪萬斛春愁奈爾何
楊鐵崖新居書畫船亭
草玄心苦意如何檥岸舟輕不動波聽雨夜篷燒燭短
截雲湘竹噴愁多賦成猶夢横江鶴書罷應籠泛渚鵝
想見後堂涼月夜彭宣腸斷雪兒歌
春遊石湖
越來溪上水瀜瀜閒驀鴟夷櫂底風暖霧黃消治平寺
燒痕青入館娃宫笙歌作樂年年少魚鳥關情處處同
弔古從來易興感尚循華髮繫孤篷
遊支硎南峰
詞客幽尋勝洞庭神僧名跡在支硎馬騎仄徑猶存石
鶴放顛崖尚有亭巖底泉飛輕練白峰頭龕蝕古苔青
到來頓醒紅塵夢萬樹松濤沸紫冥
寄雲南蕭元帥
南望元戎玉帳寒炎炎桂海息狂瀾牽獅入貢金連索
騎象來朝罽織鞍丞相渡瀘先鬢白將軍標柱獨心丹
春波涸盡思霖雨箕畢星躔夜夜看
送章高士入閩兼簡杜清碧先生
風日晴繅楊柳青翩然獨鶴過南溟山中每憶羅公遠
海上重逢武達靈榕葉擁雲山似簇蠣房烹玉酒初醒
小冠子夏如相問為話窮愁老一經
送毛彥昭歸三衢
載雪曾過太末溪天寒砂石淨無泥碓舂白粲連灘響
橘熟黃香壓樹低水驛燈明驚見雁篷窗酒醒忽聞雞
龜峰記在君歸讀異日春風聽馬蹄
鈕麟
垂虹橋
老龍天半倚高寒氣壓三吳控百蠻江海水深吞合璧
東南地坼鎖連環玉欄凭日天應近石洞藏雲夜不關
老我一雙題柱手釣鼇猶在五湖間
葉廣居
自題隠居
癭木裁冠鶴氅輕十年塵土厭飄零小山舊隠雲封戶
大藥新成月滿庭丹井夜交龍虎氣碧簫春躡鳳皇翎
西風客舍炎敲淨擬讀琴心内景經
寄楊廉夫
聞道西湖載酒還飛瓊弱翠擁歸鞍可無私夢登金馬
剩有春聲到玉鑾異國頓消鄉井念小堂新作畫圖看
野人未納彭宣履獨向清溪把釣竿
烏延師中
雙清秋月
高城木落見清秋亭館丹青在上頭落日遠邀孤鳥没
蒼山長夾兩江流東西舟楫通荆楚咫尺闌干近斗牛
天地茫茫一杯酒登臨莫問古今愁
雅爾噶鼐
遊茅山
大茅峰頂神仙府石徑﨑嶇幾屈盤老兔幻來呈玉印
蟄龍飛去賴金丹喬松白鶴天壇遠流水碧桃仙洞寒
何處吹笙明月下珊珊環珮欲驂鸞
焦白
奉寄良夫高士
近讀南州高士傳每聞徐穉總能文空山自飽青精飯
深院誰書白練裙采菊正臨籬下雨折梅還寄隴頭雲
先將短句殷勤寫比到荆州已識君
馬熙
和可行鄉友具宴
石溜穿渠㶁㶁鳴眼中幽事總關情故人載酒不盡醉
好鳥隔花空有聲但使軒扉常款客不妨松菊屢尋盟
西風瘦馬長安路說與山靈笑絶纓
曹文晦
和山居
解却塵纓到處閒底須峴首與商顔獨醒不慕酒泉郡
太瘦休嘲飯顆山得路謾誇騰踏去有巢何待倦飛還
近來生意君知否種得琅玕與藥欄
早年節槩慕長纓晩入元關探杳冥歲計僅餘供鶴米
家傳只有相牛經三更清氣坐生白千載空名避殺青
兒輩幸得書姓字底須辛苦學黃庭
新山别館十景(并序)
耳目所得者為景性情所得者為樂景常多而樂
常少者何也今夫農夫樵牧之處於山野也雲峰
雪嶺清泉茂林日當其前身勞於斧斤犁鉏而不
知所以為樂富貴之人心醉於聲色勢利雖有涼
風佳日異卉名花亦不暇顧以為樂間有高世絶
俗之士歸田園而見南山拄手版而挹西爽者噫
可數也夫余家東北麓作考妣祠堂題曰新山別
館直赤城之陽烏岡之右隴勢北走而中斷屋臨
山北繚以修垣牽連岡隴前挺高竹後植羣松上
下雜遝蒼翠如織東偏為門登石版涉隴上旁通
支徑彎環花竹間入館中西翼小亭坐可五六人
有員嶠却立其前樹氣清郁禽語瀏亮皆若效奇
以出映帶後先余以耳目所接次其景性情所得
發為韻語雖不足以鼓吹風雅然必著之篇什者
志吾樂也吾之樂異乎前所聞非徒藥是山之景
而樂吾親之所遺我者何如也同志之士一唱三
和吾蚤暮誦之館中以樂吾之所藥亦仁人永錫
爾類之心至正庚寅夏日
桃源春曉
數點殘星挂綠蘿看桃行入舊山阿洞門花霧紅成陳
沙麓巖前翠作渦天外曙虹驚鶴夢水邊啼鳥和漁歌
劉郎去後無人到吟倚東風草色多
赤城棲霞
赤城霞起建高標萬丈紅光映碧寥美人不卷錦繡段
仙翁瀉下丹砂瓢氣連海嶼貫旭日光入溪甕生春潮
我欲結為五色佩碧桃花下呼周喬
雙澗觀瀾
柱峰堂下翠紛紛俯鑒澄源氣自芬兩澗合流元有緒
八風吹水自成文沄沄尚想在川上混混終當放海濆
欲舉源頭問寒拾幽亭盡日對松雲
華頂歸雲
四萬八千山上山山中夜夜白雲還底須出岫彌六合
且復與僧分半間古殿結隂燈影澹長松留暝寺門關
謫仙已覽廬山秀留得書堂相對閒
螺溪釣艇
舊日溪源浸巨螺一竿來此老漁蓑遠尋短櫂輕舟興
高唱斜風細雨歌夜泊松潭明月近晝眠花港綠隂多
朝朝老瓦盆邊醉冷看王孫細馬䭾
清溪落雁
清溪溪口荻花秋底事年年伴白鷗北去不辭書帛寄
南來非為稻粱謀荒煙渺渺長橋外落葉蕭蕭古渡頭
見說洞庭風月好碧波千頃少漁舟
南山秋色
觀彼南山小衆山霜明紅樹碧雲寒餘清入座挹不盡
積翠浮空染未乾漠漠秖愁晴霧隔霏霏休待夕陽看
何人會得悠然趣前有陶公後有韓
瓊臺夜月
萬仞臺端接絳霄秋風吹夢度金橋素娥獨倚白銀闕
羽客雙吹紫玉簫清氣逼人凡骨換孤光入酒醉魂消
繡襦甲帳今何在誰為文生一見招
石梁雪瀑
山北山南盡白雲雲中有水接天津兩龍爭壑那知夜
一石横空不度人潭底怒雷生雨雹松頭飛霧濕衣巾
曇華亭上茶初試一滴曹溪恐未真
寒巖夕照
巖戶隂森隔萬松暮雲捲盡寺林空天邊漸蝕千峰紫
木杪猶餘一縷紅兩箇歸僧開竹院數聲殘磬度溪風
憑誰喚起寒山子共看迴光入梵宫
聽泉
佛閣燈昏石磬殘漸聞巖竇玉珊珊月沈古洞一猨歇
人倚修篁兩耳寒水樂洞邊趺蘚石香爐峰下認松湍
何如賞此秋風曲擊節清吟到夜闌
賈策
鶴骨笛
九臯聲斷楚天秋玉頂丹砂一夕休枯骨挽回生死調
淒涼吹盡古今愁魂歸遼海雲迷樹曲罷江城月滿樓
惆悵主人三弄罷杳無消息到揚州
劉肅
玉山佳處
故人遠招揚執戟酒船回到孝廉家玉山獨立高如屋
潮水西迴曲似巴鐵笛吹翻蛟蜃窟清娥舞落芙蓉花
何日問潮亭子下更邀齊已卧煙霞
邵思文
感興
聞說昭王未築臺此生空抱濟時才青衫外史江南老
白髮中官海上來自信文章追董賈可能游俠效鄒枚
春風處處堪腸斷莫上層樓看劫灰
卞思義
鐵笛詩寄楊廉夫
一段清冰百鍊鋼曾翻宫徵侍虚皇裂開黃鶴磯頭石
驚落青鸞鏡裏霜仙子佩環新樂府翰林風月舊文章
道人清節磨礱久却笑桓伊獨據牀
和楊廉夫新居韻
樓居最喜傍西河春水溶溶生綠波近市小橋雲影亂
隔簾疎雨竹聲多執經弟子登金馬換帖山人贄白鵝
欲向樽前吹鐵笛且聽牙板翠兒歌
贈清隠楊鍊師
野鶴昂藏自不羣往來瀛海絶囂氛碧瞳老去照秋水
石室曉來生白雲採藥每于松下見步虚時向月中聞
太玄親授神仙祕霜繭淋漓舊墨紋
侍宴疊嶂樓次蘇資道韻
使君閒暇宴高臺珮玉珊珊得重陪無數好山成疊嶂
一灣流水似天台煙中佛寺藏樓閣火後人家半草萊
不用登臨增感慨春風梁燕又歸來
西津渡
西津渡口望瓜洲候吏歡迎使客舟天塹已無南北限
江流不盡古今愁雲連巨艦來湖口風送殘潮過石頭
驛舍題詩滿東壁重來還憶去年秋
毘陵元妙觀
古柏青杉鎖翠霏寥陽金闕隠元扉旛&KR1242;影動羣仙下
星斗壇空獨鶴歸高閣雲深分樹色修廊雨過濕苔衣
壁間若問雙龍迹化作天池寶劒飛
次王安行韻
扶策來尋隠者居閉門重著絶交書入城無事不騎馬
臨水有時看釣魚未羨淵明開菊徑擬從諸葛住茅廬
清時羽翼知多少肯散黃金學二疏
次楊廉夫韻贈歌者翡翠屏
揚州曾賞瓊花宴吳下新傳翡翠屏湘水月明環珮冷
巫山雲濕髻鬟青蹙金孔雀非為貴隔屋琵琶正好聽
青鳥無情易飛去雕籠深鎖重丁寧
王造
奉寄良夫有道
羨君才思獨飄然愧我家無負郭田衰老未曾㛰嫁畢
積書猶望子孫賢一溪流水琴三尺萬樹梅花屋數椽
倚杖衡門紅日落前村遙見隔林煙
立春感懷寄良夫
韭黃蘆白簇春盤又見東風換苦寒萬里乾坤容短髮
百年日月走飛丸霑唇椒酒愁中飲過眼金旛夢裏看
湖海飄零常作客舉頭見日憶長安
王諶
商行北燕經會通河舟中感懷
身離鄉國經三月路入關河已二千遠岱微茫秋色裏
孤舟蕩漾夕陽前愁來夜靜挑燈坐醉後身閒聽雨眠
書劒十年成底事羞言商賈向幽燕
嚴瑄
洮湖
遠水長天入望賒有人當檻岸烏紗八風不動飛孤鶩
萬頃無垠浴落霞漁父垂綸秋練淨商人停櫂夕陽斜
直疑身在冰壺裏孺子歌殘興未涯
蔣堂
題溪山環翠樓為月潭印師賦
不到虎溪三十秋今聞溪上印公樓山光繞屋天應近
雲氣侵窗座欲浮白鶴傳書曾點破清泉咽石自分流
何時重到花巖裏歷覽山川訪舊遊
陸行直
致仕還家問訊海棠
湖濱春水似桃源楊柳青青燕子喧晴日暖雲歌玉樹
錦天繡地醉金門流光冉冉長為客清夢時時繞故園
借問當時花下影紫簫聲斷幾黃昏
陸宣
對雪懷倪雲林
徘徊急雪隨風舞次第疎梅繞路開身世飄零愁作客
道途艱阻老相催倪寬久矣無書札阮籍何妨醉酒杯
歲暮天寒人事盡江村牢落更堪哀
趙渙
過道場山
愛此道場泉石好公餘每到即欣然兩山空翠疑無地
一塔高寒別有天未暇畊田深隠遁何妨煮雨小流連
賞音最重東坡老爛漫雄章萬古傳
病後過道場山漫成
連日南山風共雨染深溪色綠依依官閒自喜詩添稾
病起誰憐帶減圍柏府無才名漫在草堂有約夢頻歸
足艱未快登臨興空羨雲間鴻鵠飛
瞿智
盧彥志自台州候官至維揚
台州候吏揚州去驛馬回途一月期官寺偶分銀燭坐
客樓每怪玉杯遲山中桃樹仙人洞天下瓊花后土祠
盧彥此遊元不浪錦囊收得數篇詩
和羲仲晞顔
莫怪清狂似謫仙乘涼遠過玉山前劒簫夜動黃姑渚
翠被風生越鄂船雲樹亭臺全却暑蓉花簾幕半浮煙
賦詩刻燭良宵飲知是衣冠不乏賢
俞庸
病起口占
憶昔辭家塞北游朝來何事怯新秋牀堆藥裹塵侵几
風靜書窗月滿樓伏櫪長鳴憐老驥引杯含淚惜吳鈎
旌旗明滅西城路落日長煙起暮愁
俞俊
楚州夜泊
漏鼓聲頻欲四更野航燈火對愁明城頭楚語驚鄉夢
船尾吳歌動客情漠漠水雲聽雁度瀟瀟風雨自雞鳴
離羣遠道何嗟及未必江湖老此生
次高原朴見寄韻
年少簪花壓帽簷飛觴走斝競春纖空餘老淚青衫濕
遮莫新愁白髮添生計有涯蠶上箔公庭無事鳥窺簾
昔人漫說揚州鶴自笑熊魚豈得兼
楊慶源
有懷玉山徵士
近聞東觀藏書室乃在崑崙元圃臺羣玉山頭海月出
武陵溪上漁舟來故人十載草堂別仙家九月桃花開
太白時時吹鐵笛對酌花前鸚鵡杯
張舜咨
次李士廉韻簡玉山
書樓琴几石嶄然晴雪飛來太華顛墨本祕函枯樹賦
牙籖插架白雲篇清心求友先同調華髮逢人恥問年
共惜分隂珍雅玩封侯擬不到鳶肩
錢岳
赤烏碑
名刹高開滄海邊豐碑新建赤烏年悲涼斷刻三江底
想像雄文六代前潮落雁沙看古篆月明鰕渚弔枯禪
中興賴有周郎記回首吳陵慘暮煙(周郎謂周弼)
唐棣
宜晩亭
朱甍翠栱倚孱顔野色湖光指顧間薌散四時天竺雨
青浮兩點洞庭山諸方駐夏頻游憩近郭尋春任往還
却憶幽棲姚子敬留陪歡詠叩禪關
寄題謝子翼晩翠亭
洞庭咫尺少經過嵐翠霏霏晩更多風作雨聲鳴墜葉
雲垂秋影落滄波楓林賽社聞村鼓橘渚開船發棹歌
欲泛空明三萬頃恨無題詠到隂何
許德潤
題横玉山
鑿開横玉住浮屠閒俯平湖一席鋪顧渚萬山煙外碧
弁峰一點望中孤勾吳古戍名猶在范蠡扁舟跡已無
布襪青鞋忘世久林間猿鶴莫驚呼
屠性
山閣
幽居只在碧山阿高閣凌虚帶女蘿門外水生春渚白
窗前雲起夕隂多藏書每許鄰人借釀酒時邀野老過
見說南岡千歲柏倚闌安得眄柔柯
聶鏞
可詩齋
久知顧況好清吟結得茅齋深復深千古再賡周大雅
五言能繼漢遺音竹聲繞屋風如水梅萼吹香雪滿襟
何日扁舟載春酒為君題句一登臨
寄懷玉山
美人惜別動經年幾見婁江夕月圓怪底清塵從此隔
每懷詩句向誰傳桃溪日暝垂綸坐草閣秋深聽雨眠
安得百壺春釀綠尋君還上木蘭船
虎頭公子最風流只著仙人紫綺裘築室愛臨溪側畔
鈎簾坐見水西頭常時把筆題江竹最憶看山立釣舟
却羨多才于逸士清秋不厭與君留
陳聚
君子亭
聞君結屋滄江上萬竹青青帶薜蘿滿谷風聲秋不去
隔林雲氣雨偏多仙人騎鶴吹笙下狂客題詩載酒過
日暮新涼動蕭䬃娉婷翠袖欲如何
夏溥
送徐文勝平江教授
天書曉捧出金鑾分教平江早拜官千里不堪明日別
一尊且盡此時歡官河歲暮冰猶合驛路天晴雪欲殘
遙想傳經講堂罷風光先到杏花壇
方子京
武夷山水
數載文公此息游高深九曲至今留金雞叫月千峰曉
鐵笛吹雲萬壑秋丹竈近連寒瀑濕蒼屏曲遶碧灣流
客來倚棹無人問兩岸飛花送客舟
王霖
題丹山
三台峰下神仙宅樊榭春風長薜蘿萬疊層巒連石壁
一簾飛雨瀑銀河天光上下雲容斂山色空濛雨氣多
與客題詩足清賞歸來環珮雜鳴珂
朱公遷
登高山
雲際隂隂隔樹亭身憑高處眼雙明苦無黃菊供人摘
只為青山了此行孤雁飛來風正急一溪流出水尤清
良辰向復同佳友不用辭君滿酌觥
縉雲山中夜坐
閉門清坐意超然卻有愁情斷復連木葉怕寒霜滿地
梅花照影月行天山林歲晩身猶客砧杵聲高人未眠
起傍茒簷聽過雁哀鳴只在白雲邊
祝蕃
多景樓
鐵甕城邊暮倚樓西風吹鬢冷颼颼淮山滿眼英雄盡
江水無情日夜流匝岸萬家煙市暝插天雙石海門秋
平生無限登臨興看盡南來北去舟
葛元喆
次同年辜德中知州
虎榜同升若弟兄看花憶在賞心亭葡萄曉出宫壺紫
楊柳春深御苑青愧我無謀能報國多君有子已傳經
近來更有憂時念消盡干戈歲始寧
劉中孚
遊三洲巖
蓬萊夜失第三山飛落城東錦水灣洶湧灘聲朝雨後
參差巖影夕陽間野花隔岸自開落仙子與雲相往還
坡老已歸詩句在空留名姓到孱顔
陳高
送鄭汝玉歸莆關
莆關深入海東南日出先看曙色酣李愿歸畊盤谷土
杜陵思樂百花潭到家三月山礬白入饌千林竹筍甘
愧我天涯尚羈旅鄉愁因爾不能堪
遊靈山寺
舊聞海上有神山今見樓臺島嶼間鼇背千年開佛國
鯨波十里隔人寰風吹僧影浮杯渡雲送龍身聽法還
避世擬從支遁隠塵簪吾已久投閒
寓鹿城東山下
大隠從來居市城幽棲借得草堂清鳥啼花雨疎疎落
鹿卧巖雲細細生石眼汲泉煎翠茗竹根鋤土種黃精
艱危隨處安生理何必青門學邵平
陳䮄
彌陀巖
城南野寺遠淒淒老去登臨興不迷黃菊有情留客醉
青猿何事向人啼長江落木孤帆遠古道寒蕪匹馬嘶
願得相從休物累頻來此地共幽棲
顧逖
贈馬敬常
我馬紛紛北渡河將軍勲業尚蹉跎十年鬢髮時看鏡
萬里風霜夜枕戈知已有如齊鮑叔得君無復漢蕭何
錦衣未解歸鄉國南越封王屬尉陀
甘立
送閤學士赴上都
從官萬騎擁鑾輿東閤詞臣載寶書雨過草微金絡馬
月明山轉紫駝車龍庭日近瀛洲路灣水天高玉帝居
明日仙凡便相隔少年僚吏謾踟躇
送國王朵兒只就國
奕世名王策駿功遠分茅土鎮遼東玉符金印傳孫子
鐵券丹書誓始終滄海斷霞通虎帳黑河飛雪暗琱弓
莫忘聖武艱難日四傑從容陟降同
和完學士晩出麗正門
暮光霞彩炫金題絳闕高居雉堞低上相樓臺連御苑
中郎車騎過沙隄皂鵰孤捩凌雲翮紫燕雙翻踣雪蹄
回首上林涼月夜蕊珠多是鳳鸞棲
袁泰
次壽道韻
桃花夾岸護溪莊白髮漁翁久坐忘過客此時停短棹
道人終日閉虚堂雨沾弱柳垂垂綠風動新篁隠隠香
茗鼎忽聆烹蟹眼車聲奚用繞羊腸
煙際輕篷帶雨推水邊疎牖趁風開朋儕正可班荆坐
船舫時能載酒來委地花枝徒豔冶近人鷗鳥不驚猜
翳然林木幽棲意慚愧愁腸日九迴
賈實勒們
湖心寺贈見心上人
定水高蹤何處尋雲林燕坐靜觀心虎來磐石倚禪錫
龍出靈湫聽梵音月窟天香金粟老王城祇樹寶花深
遥知東澗蒲菴好擬著藤牀夜共吟
大慈山
東湖湖上放船遊路入大慈山更幽薜茘月涼猿嘯夜
菰蒲水暗雁啼秋每知靜坐禪心定自笑勞生幻影稠
欲問三車曾未往獨依天北望龍樓
達克布哈
鳳皇山望朝日
滄海全吳當百二坐臨溟渤鬱陶開日含金霧天邊出
潮捲銀河地底來雲淨定山浮砥柱天高秦望見蓬萊
東南檣櫓年來少獨向江頭一愴懷
楊貴亨
贈見心上人
清泉老子多蕭散定起談空思不羣一室天香秋更好
千林月色夜初分詩傳黃閣新題句碑讀蒼崖舊勒文
我欲相期傍幽隠經函松下共看雲
辛敬
登梅仙觀
蓬萊縹緲青山上海客初晴駐錦袍萬竹蛟龍森窟宅
中天樓閣擁波濤清秋近見銀河落入夜平看北斗高
銷盡半生塵土夢玉笙此處醉金桃
題雲邊草堂
晴雲如雪樹重重草屋憑高可盪胸花徑晩隂行白鹿
墨池春雨下蒼龍卧思諸葛營巴蜀靜愛希夷對華峰
六月南來因看劒雷霆一夜起長松
宿洞陽觀
洞陽觀裏看明月雲霧軒窗挂六鼇五月蛟龍吹水上
四更星斗去人高山隂羽客黃庭字太白神仙宫錦袍
遙望長空意無限九霄何處醉仙桃
聽吹簫次韻寄釣鼇
紫臺天遠易春殘夢繞西家芍藥闌金谷酒香潘賦就
綵雲聲斷史簫寒書回青鳥三山迥星望銀河一水寬
多病相如情似雪金莖玉露託幽歡
宿靈鷲寺
高人久矣念離羣來問山中禮白雲龍送雨過留客住
鹿銜花至與僧分疎星出竹昏時見流水鳴渠靜夜聞
却憶故人江海上題詩誰似鮑參軍
楊士弘
送傅與礪廣州教授
廣州儒學東南冠才子文章天下傳豈但門生加薦豆
定知島戶盡輸田山頭麋鹿過堂下海上鳳皇鳴日邊
對此題詩應百首蚤從梅驛寄長牋
彭鏞
送玉笥王道赴京有代祝嶽瀆之行
王子緱山載碧笙遠隨丹詔覲神京秩宗祀典虞書在
封禪壇壝漢畤平玉笥雲連龍虎氣金陵天近鳳皇城
祝官拜望承恩早小朵樓西散珮聲
顧觀
過吳淞江
洞庭一水七百里震澤與之俱渺茫鴻雁一聲天接水
蒹葭八月露為霜輕風謾引漁郎笛落日偏驚估客航
我亦年來倦遊歷解纓隨處濯滄浪
太白醉歸圖
歌成芍藥倒金壺並轡宫官馬上扶樂部餘音隨彩旆
仙班小隊下凊都長庚萬丈文章焰後世千年粉墨圖
江左青山舊時月一杯誰慰客墳孤
葉杞
余忠愍公
淮江風急鳥蛇空特立旌旄板蕩中萬里孤懸班定遠
滿城忠烈漢臧洪瓊林星漢回文運皖國雲山誓武功
尚憶繡衣行部日遺民揮涕浙河東
高明
和李別駕賞牡丹
絳羅密幄護風沙莫遣牛酥汙落花蝶夢不知春已暮
鶴翎還似暖生霞詩呈金字懷仙客手印紅脂出内家
獨羨沈香李供奉清平一曲度韶華
王冕
偶成
二月江亭野色明楊花飛散雪盈盈鹽煙半入海氣白
風雨忽來谿樹鳴離思厭聽孤燕語客情無奈亂山青
明朝又上長安道却望咸陽舊帝京
建康層樓
層樓危構出層霄把酒登臨客恨饒草色不羞吳地短
雁聲空落楚天遙江山如畫知豪傑風月無私慰寂寥
六代繁華在何處敗紅殘綠野蕭蕭
雨中
江南江北水滔天羈客相逢亦可憐坐覺青山沈席底
行驚白浪上窗前鵓鳩銜草棲危塔鸂鶒翻飛浴敗船
轉首百蠻寥落甚絶無茅屋起炊煙
庚辰元旦
試題春帖紀新年靄靄青雲起硯田展卷不知山是畫
舉頭恰喜屋如船梅花雪後開無數楊柳風前困欲眠
悵望關河無限恨呼兒沽酒且陶然
都城暮春
繡房香幄紫駝車隊馬連雲擁醉娥天上柳花隨處滚
人間春色已無多風流謾聽黃金縷慷慨誰知白石歌
江北江南歎愁絶落紅如雨打漁蓑
金水河春興二首
神州何處見繁華儘好當時富貴家慷慨喚來黃字酒
丁寧將出紫簾車春風嫋嫋穿楊柳小雨冥冥度杏花
沈醉歸來不知夜又傳清響按琵琶
金水河邊柳色新玉山館外少沙塵琵琶未必能愁客
鸚鵡如何錯喚人翠䄂錦襜䭾白馬落花飛絮鬨朱輪
人間天上無多路只隔紅門別是春
白馬湖
十八里河船不行江頭日日問潮生未同待詔沈金馬
却異看花在錦城萬里春風歸思好四更寒雨客燈明
故人湖海襟懷古能話舊時鷗鷺盟
張天英
題玉山草堂
桃花溪上讀書亭海國光搖處士星三月東風迷錦樹
半天南斗射青萍誰騎仙鶴吹笙過自醉山桃枕石聽
多有故人麟閣上帝前應說草堂靈
郭翼
聞吕敬夫移家
卜築因同野老居家貧猶有五車書從人更買青田鶴
入饌頻供丙穴魚謝眺能詩多警策嵇康嬾性且麤疎
江頭樹裏晴雲出日日看山候小車
題張戡畫瘦馬圖
瘦骨鋒稜珠汗落卧痕半雜古苔煙未脱將軍金匼匝
又駝兒女玉嬋娟蒼黃日色龍沙外慘淡秋聲雁塞前
神駿只今誰貌得開圖老眼一醒然
無題和袁子英
繞帳犀珠坐影移銅華鋪首齧雙螭守宫點臂斑斑血
結帶同心寸寸絲機上金梭迴豔錦篋中玉子卜靈棋
飛花解繫相思否莫倩韓家賦柳枝
水閣書事寄鄭明德
方橋匼匝小如亭山色傾江滃滃青雨裏芭蕉憐畫扇
花間鸚鵡惜金屏誰傳鴻寶中篇術自寫黃庭外景經
練水東頭三十里何人識得伍喬星
擬杜陵秋興八首(錄六首)
露下大江江雁横窮秋搖落喚愁生波濤百里風連海
砧杵千家月滿城佩劒衝衝龍匣動巢笙夜夜鳳臺清
還同使者將秋色一到銀河且濯纓
東返秦皇渡海矼波聲雲影落漎漎君平謾識支機石
帝子應愁鼓瑟窗鳳穴朝陽鳴好樹槎頭秋水釣空江
坐來清漏荒城斷愁絶飛蓬老鬢雙
海門八月雨清霜可怪殘雷未肯藏虹蜺斷江將雨映
鴐鵝背日與風翔羅含自老黃華宅裴度重來綠野堂
衰暮閉門懷故舊豈因吹笛滿山陽
江上青山接甬東離離草徧館娃宫芙蓉舊苑長洲裏
麋鹿荒臺落照中銀海雁飛沈夜月金莖露冷濯秋空
可憐蕭瑟江關暮詞客哀吟思不窮
金陵佳麗帝王州今日登臨送客愁玉樹雲連鳷鵲觀
青山日落鳳皇丘荒城并與煙蕪没故國空餘漢水流
渺渺江湖頻入夢蕭蕭天地不勝秋
落日江南發櫂歌楚王宫殿鬱嵯峩雨經巫峽朝雲濕
木落洞庭秋水多璧月銀河今復在玉簫金管奈愁何
只今文藻悲遷客何處波濤弔汨羅
御選元詩卷五十三
